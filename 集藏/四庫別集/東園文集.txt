東園文集明鄭紀

欽定四庫全書

集部六

東園文集

別集類五

明

提要

臣等謹案東園文集十三卷附錄一卷明鄭紀撰紀字廷綱別號東園仙逰人天順庚辰進士官至南京戶部尙書所著有東園吟稿歸田錄義聚家範增修鄕約等書是集則皆雜文也紀入翰林後歸臥屏山讀書二十餘年生平爲文無構思無易稿爲人假去亦不復問門人吳儼稱其文甚類老泉其气昌其思深其辭正而不阿其辧博而不雜今觀集內所載諸奏疏皆剴摰詳明切中時政諸體文亦多屬有關世教之言雜著內有歸田咨目十條亦皆兢兢以禮法自持蓋人品端謹殊有足重者集原刋久毀此爲其九世孫英梁等所重鐫云

乾隆四十二年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●東園文集目錄

卷一

經筵講章

箋

卷二

奏議

卷三

奏議

卷四

奏議

卷五

記

卷六

記

卷七

序

卷八

序

卷九

序

卷十

書

卷十一

題跋

說

贊

卷十二

銘類

行狀

傳

卷十三

祝文

上梁文

祭文

雜著

附錄一卷

●欽定四庫全書

東園文集卷一

﹝明﹞鄭紀撰

○經筵講章

尙書一

先王肇修人紀從諫弗咈先民時若居上克明爲下克忠與人不求備檢身若不及以至於有萬邦玆惟艱哉敷求哲人俾輔於爾後嗣

這是商書伊訓篇伊尹舉成湯之事以訓戒太甲的言語先王是成湯肇是始人紀是三綱五常維持天下的大道理咈是逆先民猶言前輩舊徳若是順也伊尹吿太甲說人紀之理未甞泯沒先時夏桀滅徳作威將這道理都廢棄了至我先王成湯始修復之這便是肇修湯之所以修人紀者如何彼諫諍之言乃是推明這人紀的說話湯則虛已聽受無所咈逆前輩舊徳乃是躬行這人紀的賢人湯則捨已順從無所違背其居上而爲君則修明這人紀以倡其臣能盡臨下之道居下而爲臣則敷陳這人紀以吿乎君能盡事上之心他人於這道理有一長可取則急於舉用無求全責備之意已身於這道理有一毫未至則嚴於檢束有惟恐不及之心成湯樂善檢身居上臨下各得其道如此其所以修人紀者可謂至矣是以徳日以盛業日以廣天命歸之人心戴之由七十里而有萬邦自諸侯升爲天子積累之勤玆亦難矣故曰先王肇修人紀從諫弗咈先民時若居上克明爲下克忠與人不求備檢身若不及以至於有萬邦玆惟艱哉敷是廣哲人賢哲之人是能盡人紀之實者後嗣太甲以後的嗣王成湯因見得天下之甚難故思保天下之不易是以於賢哲之人求之非一方取之非一途或置於左右或服乎大僚使其責難陳善納誨輔徳後嗣子孫有所謀爲也果合於人紀的道理則順成其美或不合於人紀的道理則匡救其失這等呵則嗣王𨿽欲爲不善孰肯與之爲不善以墮廢先王之大業哉故曰敷求哲人俾輔於爾後嗣太甲嗣位之初徳性未定伊尹商家元老舉此爲訓無非欲其念祖宗創業之難而保守之也其忠愛懇切如此眞可謂社稷之臣矣臣甞伏覩我朝太祖髙皇帝龍飛淮甸奄有萬方卽申明五常之訓便是成湯創業肇修的意思君臣同遊又有臨軒策士之制便是成湯求賢輔後的意思恭惟皇上臨禦之初盡孝先皇追隆聖母人紀可謂修矣任用老成開納言路求賢可謂廣矣然謹始非難善終爲難伏願逺鑑有商近法皇祖檢身修徳示儀刑而立標準勤學好問親君子而逺小人則布昭聖武兆民允懷可無愧於成湯始於家邦終於四海蓋不在於太甲矣臣等不勝惓惓至願

二

惟我商王布昭聖武代虐以寛兆民允懷今王嗣厥徳罔不在初立愛惟親立敬惟長始於家邦終於四海

這是商書伊訓篇伊尹述成湯得天下之事訓太甲以謹始的道理商王是成湯布是敷布昭是昭著聖武是以徳爲威猶易經說神武不殺之意允是信也伊尹吿太甲說當初夏桀無道滅徳作威天下百姓苦其虐政惟我商王成湯奮徳義之勇行上天之罰除殘去暴而有不殺之仁心削平禍亂而爲弔民之義舉湯王徳威已敷著於天下人無不知是代桀之虐以吾之寛由是億兆之民向時遭桀酷害如在水火之中今卻被湯寛仁如坐衽席之上無不信而懷之如嬰兒之慕慈母皆出誠心無有虛假故曰惟我商王布昭聖武代虐以寛兆民允懷今王是太甲嗣是繼嗣罔是無初是卽位之初伊尹又與太甲說今王嗣位之初四方萬國莫不拭目以觀傾耳以聽仰望敷布維新之政上繼乃祖成湯之徳然嗣徳之道無不在於卽位之初初之不謹而能善其終者鮮矣故曰今王嗣厥徳罔不在初蓋謹始之道莫先於孝悌孝悌二者人之所同我立孝愛之道自親而始天下之凡有親者莫不視我以爲法我立恭敬之道自長而始天下之凡有長者莫不視我以爲準謂之立者卓然不移卽所謂建其有極也今王在宮庭之內果能親吾親長吾長立愛敬於此形愛敬於彼始而一家次而一國終而措之天下將見天下的人莫不觀感興起孝悌之心油然而生各親其親各長其長而天下平矣故曰立愛惟親立敬惟長始於家邦終於四海伊尹當太甲嗣位之初述成湯盛徳以望其法祖舉孝悌順徳以導其化民老臣忠愛之心於此槪可見矣臣又聞之孔子有曰立愛自親始教民睦也立敬自長始教民順也孟子有曰堯舜之道孝悌而已矣以此觀之自古帝王未有捨孝悌而爲治者我朝一祖五宗創業垂統率用是道治教休明蓋本諸此仰惟皇上嗣承祖宗之統宜體祖宗之心以行孝敬之道推此孝心則養老之恩必加於四海推此敬心則尊賢之禮必隆於九重謹始如此保終亦然則今日之民卽成湯允懷之民今日之治卽堯舜孝悌之治而太甲之克終允徳不得專美於有商矣伏惟聖明畱意

三

民非後罔克胥匡以生後非民罔以辟四方皇天眷佑有商俾嗣王克終厥徳實萬世無疆之休

這是商書太甲中篇伊尹當太甲攺過之初致喜懼期望的意思民是天下百姓後是君胥是相匡是正辟是君伊尹吿太甲說民生之眾易於紛亂必有人君主宰他才能安生樂業若不是人君設官分職明刑立教做个主宰那百姓毎必然彊淩弱眾暴寡自相讎殺陷害如何能相正以遂其生此民所以不可無君也人君之尊易至孤立必得百姓每愛戴歸向然後可以安富尊榮若是百姓毎困於暴徵橫斂苦於嚴刑峻罰啼饑號寒流移轉徙父母妻子不得相保這等呵則眾叛親離爲君的何以能君長於四方此君所以不可失民也故曰民非後罔克胥匡以生後非民罔以辟四方皇天是上天眷佑是眷顧保佑嗣王指太甲休是美伊尹又說當初太甲不義有若性成今日一旦翻然攺悟聽言納諫儉徳永懷這等去處豈是人力所能爲蓋由皇天上帝眷顧保佑我商家陰誘其衷使其有所思則啟迪之有所行則輔翼之故能處仁遷義以終其徳然太甲克終厥徳豈止一時之美實萬世無窮之美也故曰皇天眷佑有商俾嗣王克終厥徳實萬世無疆之休也臣嘗思之宗社之安危系乎天命之去畱天命之去畱系乎人心之向背而人心之向背則系乎君徳之修否而又系乎人臣輔導何如耳若伊尹之於太甲先見於厥祖繼遷於桐宮於以開其迷惑絕其比暱致太甲克終允徳爲商令王伊尹之功誠不小矣然伊尹乃不歸之已而歸功於天其謙退喜幸之意又何如哉後世爲君者誠能任用忠良納誨輔徳如太甲則人心愛戴若比暱近幸蠧政縱欲不能如太甲則人心叛離而天命去畱亦因以異臣等伏願聖徳益崇聖學日勤久近如一使天心眷愛於上而夷夏奠安臣民感戴於下而生齒日遂由百世以至千萬世無疆之休不得專美於商家則宗社生靈不勝幸甚

論語一

子曰君子易事而難說也說之不以道不說也及其使人也器之小人難事而易說也說之𨿽不以道說也及其使人也求備焉

這是論語第十三篇

弟子記孔子之言君子小人是指當時用事的大臣孔子說君子之人公平仁恕有徳有量故在下屬官執事的人都容易服事他凡有號令都易遵守或有差失也肯包容𨿽然易事卻難得他喜說蓋他存心正大喜怒有常一切邪媚之事難動其中所以難說如何見他易事難說處如他本廉介不好利人卻賂之以貨財本正直不信讒人卻媚之以諂佞這都是說之不以其道他必深惡而痛絕之如何得喜說𨿽然難得喜說至於用人之際卻能各因其材如大材小器用各適宜劇務閒曹處無不當有捨短取長之意無求全責備之心所以又容易服事這便是君子易事而難說也說之不以道不說也及其使人也器之至如小人所爲全與君子公私相反小人刻薄貪饕無徳無量所以下人最難服事往往處事乖方要人承順察人小過不肯優容他𨿽難事卻又容易喜說蓋他徇私嗜利不顧是非大凡邪媚之人能投其所好便被他哄動了所以易說如何見他難事易說處如人見他嗜利便動以貨財因他聽讒便動以諂佞這等都是說之不以其道他也不問其悖理之爲非惟樂其順已之可喜𨿽然易得易說至於用人之際卻又知人不明而有輕視之意責人太備而有難爲之心或竭人之財而不量其分或察人之過而不錄其功所以最難服事這便是小人難事而易說也說之𨿽不以道說也及其使人也求備焉臣觀孔子所言君子小人正與尙書秦誓中所說的大臣相似這易事難說之君子便似那好善有容的大臣用之則國家有利這難事易說之小人便似那妒賢嫉能的大臣用之則國家傾危所以人君之任大臣於君子小人進退之機不可不愼如此然取人之責實在於君身而修身之道又不越中庸二十章孔子吿哀公修身以道修道以仁二句而已恭惟皇上臨禦以來任賢圖治而尢體貌大臣優容小過罔咈百姓以從已之欲蓋已先得易事難說之意誠能於此而尢加致謹則堯舜文武之道皆萃於陛下之一身而漢唐以下諸君蓋有不足言矣以之用人則立於朝者皆臯夔周召之君子而斯髙小人之類方且革面之不暇尙何能逞其媢嫉以自取屏斥也哉所謂朝廷正而百官正百官正而萬民正治道之成端有在於今日矣臣等不勝惓惓

二

孔子曰君子有三畏畏天命畏大人畏聖人之言

這是論語第十六篇

孔子論君子心上有所畏憚的事君子是成徳之人畏是嚴憚不敢輕易的意思孔子說成徳之君子學問已至道理已明他心上常存嚴憚不敢輕易的有三件事三事者何畏天命畏大人畏聖人之言是也如何是畏天命天命是天賦與我的正理人有此生便有此身有此身便有此理卽仁義禮智信是也這个道理有生之初天已賦於我身就如命令分付我一般我若放肆不謹違悖了這道理身𨿽爲人實則有愧於天矣所以君子靜而已身自處時常存戒謹的心不敢有一毫放肆動而與物相接時常存恐懼的心不敢有一毫輕易就如天威咫尺眞有鬼神在上雷霆在前一般如此則付畀之重可以不失矣這便是畏天命如何是畏大人大人是爵齒徳俱尊的人他於天命之理無分毫欠缺於仁義禮智信之事都能體行言足以爲天下後世法動足以爲天下後世則所以君子於這大人敬之如大賓尊之如嚴師常存畏憚不敢怠慢這便是畏大人如何是畏聖人之言聖人的言語乃天命之所發載之簡冊義理無所不該散於經書體用無所不備推而行之足以修身而齊家舉而措之足以治國平天下所以君子於這聖人之言敬之如神明信之如蓍龜常存嚴憚不敢忽易這便是畏聖人之言大人聖言皆是天命所當畏的知畏天命則不得不畏之矣孔子示人之意何其切哉臣謹按是章三言之中而畏天命一言最爲緊要蓋天命固人所當畏其在人君所系尢重凡發號施令命徳討罪之類莫非奉命於天之所爲人君誠知天命之所在飲食衣服不敢縱欲言動顰笑不敢違理務使喜怒中節而賞罰得宜則和气致祥而天下無不治矣其或不知天命之所在耽耳目之玩縱遊觀之樂而於異端之蠧不加斥逐無名之耗不加撙節則精乖气異天道不順而災害之來有所不免天下又豈能治哉夫天人感召如此其速則孔子天命當畏之言實萬世人君之龜鑑也伏惟聖明畱意

○箋

進聖功圖箋

伏覩皇太子殿下冠禮有期誕晨在邇臣誠惶誠惶頓首頓首上言伏以聖徳淵深萬世天潢朝宗於少海神功巍煥九重云漢旋繞於前星乾道嘉亨坤靈效順天聚五星於奎捨雷驚百里於震宮明兩作離陽一來復𨿽龍壽鳳齡天長地久而燕禖熊夢川至日升玆蓋伏遇皇帝陛下道屹蒼穹建普天之皇極位尊丹扆臨率土之王臣鴻業固自乎祖開虹迹實由乎帝室契數十世而育履稷千餘年而生昌敬惟皇太子殿下彩八堯眉瞳重舜目天淸地淑會合於宮闈日精月華貫通於弧矢瑤山散彩銀榜生輝麟趾振振仁聞已昭於𦇤褓螽斯蟄蟄徳音又著於孩提發一祖五宗之胚胎作萬姓六軍之命脈鼎升鉉玉鬯主郁金克岐克■﹝山疑﹞忽角忽丱儲位方經四載阼階隨進三加呂賓召贊之筮儀武烈文謨而著代醮方棄幼祝遂責成冕九旒服九章紫气擁龍行虎步樂九成爵九獻黃雲捧日表天顏賀冠方合兩班慶誕適來百辟喜騰掖壼歡動華夷天地气候聚萃其長男不數年可行六禮祖宗仁澤流傳於冢嗣無一日不歷三宮省晨定昏問安視膳祈天永命愛日如年𨿽皇太子徳性天生聰明日長然欲玉成器須就良工伏願內閣蚤發鸞音東宮旋張鶴禁免懷𦇤褓就禮縉紳精選廷臣俾兼宮職三公三少皆旦望奭畢之耆龎一府兩坊盡誼黯頤熹之賢俊容色可消幼志譽望可養良心重傅尊師先拜後坐步輦舉四門之盛典齒學播三善之醇風聚甲觀之玉軸牙籖供乙夜之靑燈銀燭然博而不約難以施功簡而有要方可進步行逺自邇登髙自卑臣謹采先代之懿行嘉言參以本朝之宸章聖訓因比類而編對偶更隨事而著畫圖每圖皆錄事迹之始終每事必求義理之閫奧目列卷首名揭圖端事𨿽養蒙功實作聖爰稽易彖名以聖功遙望靑宮拜呈錦袠伏望皇太子殿下肯每日而按捲披圖亦幼年而樂玩易曉仍進講官於咫尺俾對經幄而指陳某也孝某也仁法之以養親禦下某也勤某也儉資之以力學奉身近圖中之正人便佞不容於左右行圖中之正事邪僻不入於胸襟收萬善於一身集眾長而獨得用以存至靜於不覩不聞之境用以涵未漓於無聲無臭之中略何必承華記不須資善徳於年兼進學與日俱新將以爲太祖爲太宗親其親而仁宣英憲將以爲帝舜爲帝堯賢其賢而文武禹湯養誦徳於千秋待啟謳於萬歲設善旌立謗木芻蕘悉獻於唐階訪洪範受丹書芝蘭咸生於周室葺檻旌直止輦受言風從虎雲從龍稷卨咎夔之布列壽如山福如海羲農黃嚳以翺翔沛仁恩於四海九州島訖聲教於八荒六合士農工賈凡有血气者祝華呼嵩匈厥羌氐所墜霜露處梯山航海皇圖鞏固宗社奠安邦𨿽舊命維新都千年之丰鎬興於南盛於北綏兆庶於華夷一人元良萬邦以正敢拔南山之兔穎用獻東駕之龍圖臣無任瞻仰激切屏營之至謹撰箋文一通附錄圖首差官隨啟捧進以聞

東園文集卷一

●欽定四庫全書

東園文集卷二

﹝明﹞鄭紀撰

○奏議

太平十策﹝天順八年正月上時憲宗皇帝登極優旨采納今無存稿俟求補入﹞

致仕疏

臣年三十二歲系福建興化府仙遊縣人由天順四年進士攺翰林院庶吉士天順六年九月十六日授本院檢討中祕讀書史館共職兩年於玆矣今年正月以來染患風濕證候腰腿疼痛步履拘攣朝參不便侍從維艱玆奉冊封慈懿皇太后詔書內一款兩京文職官員年未及七十有願自陳致仕者聽欽此欽遵臣竊惟人材國家之元气也元气衰則四肢百骸莫能運動人材衰則萬幾庶政孰與彌縫國朝自景泰以來市童有兩京三祭酒一部兩尙書侍郎都禦史賤似景山豬之謡人材之衰極矣陛下登極之初不遑他圖首惟是念此詔之頒乃涵養人材保全元气之良策其爲國家長逺慮淵乎微乎臣年𨿽才三十有奇亦是未及七十之數稟賦衰薄疾病纏綿且父母俱已踰六望七之年近得家書衰老尢甚臣因思慕成疾旬月不能侍朝今進無以盡忠退無以盡孝尸居職守心切憂惶伏望聖恩俯念誠悃特許致仕俾臣父母得仰餘生之賜而國家元气實荷無窮之休士風幸甚天下幸甚

養病疏

臣年三十二歲由天順四年進士授翰林院檢討歷俸將及二年不意自本年三月內因本身患病父母年老自陳致仕不蒙兪允原病轉加莫能共職近得家書父母臥病在牀晝夜憂念病勢愈增竊惟人生天地間惟忠與孝二者而已是𨿽難以兩全然亦不可偏廢臣若父母未老本身無恙而托病偸閒固不可謂之忠若父母已老身且多病而戀祿貪位豈得謂之孝乎況親無百歲期國有萬年計臣當此時甘旨久違養親之日甚促倘繼此後疾病稍痊報國之日尙長伏望陛下容情懇切俯賜哀憐乞勅吏部許臣暫歸原籍調病養親病愈親終回任共職則忠孝之道得以兩全臣子之職不至偏廢感戴天恩寧有極耶

勸禦經筵以勤聖學疏﹝孝宗皇帝登極時進奉聖旨這本所言朕當體行此疏今無存稿俟求補入﹞

論齋醮祝延聖壽疏

臣聞大學有言堯舜帥天下以仁而民從之桀紂帥天下以暴而民從之其所令反其所好而民不從臣竊見陛下登極之初左道害政者戮必首加耗國病民者刑不少貸去淫祠以嚴祀典禁齋醮以正人心故李孜省鄧常恩之徒舉無噍類國王佛子絕迹禁門中外臣民爭先快覩以爲唐虞三代之君復生於今世矣此正大學帥天下以仁而民從之之謂也柰何政令方行人心方悅忽然復有大慈恩寺大興隆寺朝天宮三處每處要做吉祥好事三晝夜合用對像該衙門辦用之旨愚於此誠有所未曉也殆必以陛下萬壽聖節在邇先期焚修以伸禱祝其意亦未嘗不善也但此事乃孜省常恩之徒所以欺罔先朝以竊富貴者陛下誅戮其人未及三載承襲其事如同一日天下之禁革甚嚴京師之舉行如故恐所好與所令不同非所以帥天下者也況佛老之法本起於漢而盛於唐二帝三王之世實未有也然堯舜之壽百有餘歲文武之壽九十餘年漢唐諸君逺不過中身近不滿一紀此其無有而不足信𨿽至愚之人亦能知之豈以陛下英明之主而有所不知乎殆必又有以孜省常恩之言乘間而入陛下有所不覺耳借使有之今圻甸災傷未復邊疆吿警方急亦宜減省費用以蘇民力節縮錢糧以防不測可也況實無有而實不信陛下何旣廢於初政而又復行於今日耶若謂陛下一身百世鴻圖之付托萬方黎庶之依歸臣子祝頌當不擇時臣愚以爲今日之祝果有萬分一之補亦所宜然況實徒費而實無益陛下何以有用之財而充無益之費乎臣有一粒靈丹可延萬年聖壽願爲陛下獻焉一粒者何仁是也仁乃天地生物之心而人得以生者在天則爲元繼之者善萬物資始是也在四時則爲春雲行雨施品物流形是也在人則爲仁心之徳愛之理是也仁非徒能生人而又能養人非徒能養人而又能壽人以生人言之一陽初動二气相感而人形已具以養人言之心廣體胖睟面盎背而人身以安以壽人言之仁者安靜有常愼終如始不窮奢侈以耗其气不耽宴樂以損其神以萬物爲體以四海爲家興一遊畋恐勞乎民力萌一宴樂恐傷乎民財是以血气循軌而不亂精神內固而不浮壽之根由我而立天地位而萬物育和气集而休祥應壽之徵由天而降此孔子所以曰仁者壽而堯舜文武相傳延齡益算之祕訣也彼漢唐諸君烏足以語此耶臣願陛下恆存初政之心勿惑世俗之論日禦經筵講明經史暮還宮壼涵養身心嚴近狎之戒杜乘間之門絕遊樂之萌節供具之費分憂黎庶注念邊疆以仁爲安宅而日處其內以仁爲廣居而終食不違則一粒靈丹瑩然於陛下之胸次矣由是體信達順心平气和自我而立者天髙海闊自天而降者川至日升何患堯舜文武之壽不可及耶臣此言𨿽儒生之緒餘實陛下之素講者睿覽之餘寧不幡然而動乎第恐近習嬖佞之人以蠱惑從諛爲職業者將曰此先帝之素行道場之故典也曰政令已出不可攺易也曰神已預待恐加譴怒也曰此祈星拜斗以事上帝非淫邪所可比也臣愚又敢迎而破之曰彼謂已行故典而大明律見有明禁洪武禮制不見采錄何故典之有耶彼謂政令不易夫政令貴乎盡善不貴乎不易令茍善矣不易可也茍爲未善𨿽十易亦無害也曰神靈譴怒臣在浙江毀拆淫祠不下數百所皆土俗相傳立致禍福者夫臣以螻蟻之質彼尙不能少加禍譴況陛下得天地之正气受日月之全光蓋將億萬斯年而爲天地祖宗神人主矣彼何神也而能增損予奪於其間耶曰祈星拜斗以事上帝臣以爲毎歲正月陛下親率百官大祀南郊尊享之禮極矣於此又何加焉況事天享帝天子之事諸侯行之尙以爲僭彼輩滅絕天理實天地間一罪人也近年各處擒挐賊首多其黨類又安可變名易號對越於上帝之前耶大抵臣於此輩本無仇怨但念君子徳風小人徳艸宮中髙髻城內半額今陛下以修促短長在其掌握故不惜萬乘之尊不愛千金之費而傾三晝夜之誠則天下愚夫愚婦傾囊破產得以爲詞揭榜揚旛無復顧忌此民財之所以竭民生之所以困災異之所由興盜賊之所由起也臣荷陛下之深恩處風化之首善故不避斧鉞冒進芻蕘伏望陛下斷以至理勿滯成說將三處修齋趂未舉行而止以祛百世之惑以續千聖之統以慰萬民之望則宗社幸甚生靈幸甚風化幸甚

上救荒備荒十事

臣聞自古帝王之所愛者莫大於人民所憂者莫先於荒旱故商湯禱旱以六事自責周禮以十二荒政聚萬民月令天子布徳行惠命有司發倉廩賜貧窮魏漢以來有移民移粟之政有入粟蠲租之令或歲樁別貯或內帑撥還凡此皆荒政之可考者竊見山東地方連年不雨寸艸不生饑民流徙徧滿路途京師內外三冬少雪人心惶惶罔知攸措近者陛下引咎自責下詔求言臣有以知陛下今日之心卽商湯之心今日之政卽周禮之政必能節內廷濫費以率百官汰中涓冗食以蘇萬姓善言無有不納旣納無有不行者魏漢諸君不足言矣然大海不擇細流髙山不嫌簣土臣伏覩近者求言之詔𨿽止京師然兩京一體不容緘黙謹將救荒備荒之政酌古準今對揚明詔萬分之一伏望陛下俯垂采納急救生靈天下不勝幸甚

救荒五事

一山東地方荒旱已甚巡撫官奏行承差吏納銀事例此固救急權宜之法也然人一日無食則饑三日無食則病五七日無食則死矣今各處農民聞募而後納銀有司收完而後給糴文移展轉近則經時逺過半載夫以仰口待哺之民而拘歲時斂散之望其能得免於死亡乎臣謹按宋熙寧間災旱下詔畱截上供米一百二十三萬石巡門俵給今運糧船隻水淺難行宜將已到山東地方者毎船截借一百石毎石耗米七斗截出四斗共計一百四十石委廉幹官員因饑民流到河下者搭蓋寛廠安歇煮粥濟療其在家鄕者分投賫糧驗口給散待募到銀兩依數起送戶部轉發太倉交收配抵官軍月糧其餘糧米毎石仍截出耗米三斗照前給濟不用抵還尙在毎石米正耗一石四斗只運到通州令今年下半年京軍該支太倉月糧者與預支三个月毎石加其腳米五升如是庶民命絕而復蘇運船輕而易達京軍寛剰而國計不虧誠爲便益

一宋趙抃知越州遭歲大饑民死過半賑濟之方無所不至又下令修築城池使饑民各食其力而越得全此古人已試之明驗也見今修理黃河合用人力去年工部侍郎陳政奉勅而來令沿河起撥人夫十萬有司已備六萬毎人夫一日只扣工食銀二分毎日該銀一千二百兩毎年該銀四十三萬二千兩又未知幾年可畢臣以爲河患多是山東地方宜行令各府州縣查報饑民丁口數目少壯起撥河下做工將前項夫銀抽出三分之一糴米毎五日給米一斗五升俾其一半自食上工一半還給老穉則河道得成而民饑可療逺處人民亦得免起撥之擾

一宋張詠知成都兩川荒旱屯兵三萬人無半月之糧詠訪知鹽廩充實乃下其估聽民以米相易民爭趨之未踰月得米數十萬斛軍中喜而呼曰此翁善干國臣以爲今山東轉運有膠萊濵州諸場長蘆轉運有滄州靑州諸場倉鹽豈無餘積若低估募商則數十萬糧可朝呼而夕至矣如或不敷兩淮運司相去亦未甚逺則募江南之商以米來易而補修河饑民工食亦可

一宋富弼知靑州活饑民四十餘萬募民爲兵萬餘人臣以爲山東之民饑餓如是若下令招募少壯者藉而爲兵止終本身以備京營之缺則投充之人豈但萬餘而已如是則國得兵以彊兵得糧以養一舉而兩得矣

一蘇松浙江等處去歲頗災近蒙賑卹已漸復業矣其承差吏典上納銀兩俱系應天府暫貯在庫已發三千兩蘇松賑濟去訖見在銀兩尙多合行盡數解送戶部準抵前項截借之數

備荒五事

一地利之入有限國用之出無窮以有限之入給無窮之出𨿽掊克聚斂之臣相繼進用亦無所施其力且如太祖太宗之世親王分封不過數十府祿米以萬石爲差親親之恩可爲厚矣今諸王將軍殆徧天下祿米之供數十倍於前此皆陛下法祖隆親之道所當然者豈臣下所敢議耶但於武職官員冗食數多洪武年間在京在外畱守各都司衛所以全設計之只有官二萬八千七百五十四員至成化元年已有八萬二千五百四十餘員今又不知加增若干天順五年在京官軍一季俸銀一十餘萬餘兩今又不知加增幾何歲入有限歲出無窮亦宜量爲處置臣考古者文武混爲一途將相更爲出入兵寓於農民不養兵其法盡善盡美無以加矣其後井田法廢文武殊途至唐長安二年始立武舉之制開元有軍謀宏逺堪任將帥之科宋眞宗有軍謀深逺武藝絕倫之科頗有可觀今武學𨿽立而無教育之方襲替如故而無勸懲之典徒具虛文曷臻實效臣愚以爲當今法制惟科舉爲至公合無將武職應襲子弟年十五已上盡數送入武學選武職諳練弓馬戰陣者毎月三班毎班五日教其騎射陣法下班之日赴武學講誦武經將傳並名家韜略兵法悉仿生儒科目制度毎三年一舉第一場試其弓馬第二場試其陣法上命公侯伯都督各一員會同兵部堂上官六科掌科給事中十三道掌道禦史就教場中試之第爲上中下等編列名號封送兵部收在第三場試其經傳韜略命翰林春坊國子監等衙門有學行兵法官員就貢院中試之一照糊名易書等制亦第上中下等取兵部原收第一場第二場名號比對若弓馬陣法經傳韜略三場俱在上等者許其襲替父祖原職若三場俱在中等並三場中有一二在上等餘在中下等者亦許襲替支半俸隨操不與軍政候下次試中全支管事三場俱下者不許襲替著令回原衛所半支優給教習以竢再試其扣除俸糧設立常平倉收貯如此非惟可以撙節糧儲以備荒而實可以作興將士以備用其爲國家之益亦大矣哉

一江南寺觀田連阡陌歲入百萬扣其糧差衣缽之外毎年剰余租稅難以數計因此爭奪住持大爲淸規之累私借錢債盡入勢豪之門臣先年奏章已曾論及未蒙舉行若懼其佛法有靈災祟之來臣甘受之期三五年之間常平糴本足用再議區處況佛素以慈悲廣大爲心救苦救難爲教儻有眞佛在世見百姓饑荒苦難如此豈不慈悲而樂助也哉如蒙乞勅該部查臣前奏會議斟酌施行

一國無三年之積不足以爲國所謂三年之積非必倉庫之錢糧也通爲九年之畊當餘三年之食耳今天下貧民丰歲朝無夜糧凶年父不顧子鄕閭之間無積故也臣姑舉可以足民者一二言之如戶口食鹽鈔貫毎貫鈔南京時價直銀一釐今解戶交與攬頭用銀三釐五毫則毎貫虛用銀二釐五毫矣查得南京內庫該收湖廣江西福建三布政司額鈔共計一千一百二十餘萬毎年買鈔外虛費銀二萬四千餘兩尙有南北直隸浙江等布政司額錢余剰銀兩可以類推袢襖毎件布花染造價銀六錢今各縣造成袢襖解到南京毎件包與攬頭進納用銀八錢共計該銀一兩四錢矣他如羅緞銅錫朱漆弓絲茶蠟之類又可類推如蒙行令各府州縣將京師所有上年一向賫價來買者俱依常年納過價值解銀赴部交收買送內庫交納如此每年所省計不下數十萬兩所謂寛一分則民受一分之惠民富而國不致於獨貧何荒年之足慮耶

一河下拽船人夫一事言者𨿽多訖無定論臣查得南京濟川江淮驍騎等衛馬快船近二千隻終年差使無時休息非惟人夫難以接應而船隻亦易損壞臣之愚見毎年所差只用五百隻其餘與其歇役修理以備下年更替五百隻之中南京河下灣泊五十隻儀眞徐州臨淸直沽毎處一百隻通州河下五十隻除半年聽差船外南京河下者仍南京兵部總管儀眞等四處隨處管閘或管糧官帶管通州河下者仍彼處分守官帶管毎年更替支帶應得行糧到彼食用合差黃船亦照前例內該進鮮者修促淺小庶可刻日計程鮮物不壞差撥之時南京兵部委官會同科道官就於河下泊船去處公同差去人員看驗物件秤定斤兩毎一百斤折準一扛盡船裝載毎只船驛遞共撥人夫三十名其差去內臣並家人隨身行李多不過十扛駕船水夫除本船合用什物外毎名行糧不過三斗行李不過五十斤俱逐一公同秤驗塡簿具呈該部依數具奏及通行儀眞至通州等處帶管船隻官員知會差去官員給與應得應付公文備開公差職名糧廩船隻扛物斤兩人夫名數轉行前路官司一體應付但有多撥人夫一名官降調邊方吏革役不敍其南京河下會裝船隻只送到儀眞聽從彼處帶管船隻官員點撥該差夫船一依原行知會公文照數看驗秤盤過船原船依限回還聽差以次徐州臨淸直沽等處俱照前例交遞秤盤至通州仍查照原行應付車輛人夫蓋節節交盤非惟私攬人貨不得而禦用器物亦不至於浥濕撐駕之人亦得少休矣如此則只用沿河驛遞人夫接應亦有餘力其各附近州縣協助雇夫價銀暫依上年徵收以充常平糴本三年之後停止勿徵在京內外官員欽差公幹者照前一體秤盤應付如是非惟撙節夫銀可助荒政而聽用船隻徧滿官河緊急差召時刻可集深爲利便

一各衛糧船本身重大毎船裝米不及三百石自儀眞開船半年猶未到京以致毎石要加耗七八斗才勾盤費今除見運船隻外至上廠攺造之時毎衛只存督運官乘坐一隻大船不動其餘只用半料成造量裝糧米二百石毎船用軍六名撐駕可與民船一般行走毎石米只用加耗米五斗剰米二斗就發該縣常平倉收貯以便賑濟姑以一百萬計之便余耗米二十萬矣然凡此類皆荒政之大端必須選差風力官員奉勅專理務期成功若泛泛文移決無所濟且往年陜西四川大荒之後就舉此事則今日山東卽得受用矣今山東𨿽因循挨推亦自過去然安知數年之後天下無山東乎書曰惟事事乃其有備有備無患此備荒之政決不可以不講亦不可以緩講也

東園文集卷二

●欽定四庫全書

東園文集卷三

﹝明﹞鄭紀撰

○奏議

修明祀典疏

臣竊惟人君一身百神之主自古聖帝明王致敬郊廟對越神祇以仁孝之心達精明之徳非惟妥神靈而昭感召所以收放合離格君心萃天下之道莫有要於此也然交神之道必誠敬以立其本而節文度數以將之自昔周公制禮情文兼備是以郊則天神格廟則人鬼享和气致祥享國長久漢唐而下諸君皆因循茍簡廟制不復祀典不明千載而下遺憾猶存用是國朝斟酌而行卒難盡復然凡立法創度皆始於粗而終於精故周公謹厥始君陳和厥中畢公成厥終旣歷三紀世已變而風始移孔子曰如有王者必世而後仁魯兩生亦曰禮樂百年而後可興今聖朝傳世歷年已過其數正教化洽禮樂興之時也臣愚不揣據已見於禮制情文少有未備者數條開具上陳伏望皇上采擇而去取之立爲國朝定制以破漢唐之陋俾千載而下復見三代帝王禮樂之盛則宗社生靈不勝幸甚

一祭祀之禮所以追養而繼孝也故古者孝子如懼不及祭後陶陶遂遂如將復入蓋以如在之時有限而思成之意無窮是以齊三日思其居處思其笑語思其所嗜思其所樂必見其所爲齋者而後已獻必九爵王一後二王三後四王五後六王七後八賓九必期神之歆格而後已近世人君安逸之气盛愛戀之心衰自迎神至徹饌曾無一飯之頃故百凡禮節悉皆粗略祖考精神判不相接𨿽祭猶不祭也其何能致感通之妙也哉恭惟皇上孝心純篤已見於臨禦之初但儀文之末未免爲前代禮制所拘而心有不安者伏願自今以後致祭之日端莊靜一虛心想慕務使列聖音容宛若在目將祭之時先入太廟神位前致其瞻仰就於陳設禮物一一巡視已畢然後行禮初獻必須皇上自行徧詣皇祖考妣位前各進三爵畢則讀祝復位亞獻或皇太子長成或親王未曾之國者代之終獻則貴戚大臣否則內閣儒臣亦可毎獻皆如初禮則九獻之禮可彷佛於古人矣臣嘗考之古者祭禮天子九鼎公侯七鼎大夫五鼎士三鼎獻數因之貴賤之等截然不紊今慶成之宴酒必九進王府之宴酒則七進亦古之儀制也近世以來不分貴賤祭禮通行三獻者豈厚於養生而薄於奉祭耶蓋爲朱文公家禮所誤耳夫文公家禮乃取周公儀禮十七篇之中士冠禮士昏禮士喪禮士祭禮而成之蓋爲士庶人不得不可以爲悅者而設非謂公卿大夫之禮皆止於是也是禮公卿大夫且不可行況天子乎此禮制名器之大端臣不得不辧也郊社二丁因此可以類推若夫升降跪拜之節自有成規不敢復陳

一名者實之賓實乃名之主名實貴乎相須孔子爲政必先正名爲是故也然臣嘗考孔子之實不過魯國一司寇耳漢隋以來皆有加贈至唐玄宗始謚爲文宣王宋加至聖元加大成而文宣王之謚贈皆如故國朝因之近年言者欲加帝號而國子監祭酒周洪謨則謂孔子周人當用周制其所封乃天王之王非國王之王此則不通之論夫孔子𨿽生於周而封爵實在於唐使封於周稱爲天王可也旣封於唐烏可以謂之天王耶名實背馳至於如是伏望皇上大推崇儒重道之恩易其王爵加以帝號固也不然則仍其王爵冕服章旒攺爲九數勿使王者而僭天子之禮亦可也其十二籩豆八佾之制如加帝號則天下通行否則兩京國學乃皇帝遣官行禮是祭用生祿之義也在外府州縣學有司致祭只依王禮庶幾孔子在天之靈受之始安言者不此之務反以天下第一等名器牽彊遷就兩無一當豈所以尊崇也哉

一聖人之道莫大於人倫人倫有五莫先於父子臣竊見顏淵曾參子思皆配享殿堂而其父顏路曾點孔鯉尙列坐兩廡事死如生其道果如是乎縱顏路諸賢壓於聖門之品第限於列代之命封而顏淵諸子之心必有不自安者臣愚以爲文廟之旁別置一室以祀顏路曾點孔鯉可也又國子監文廟唐宋以下配享諸儒多坐戟門北向今則俱要遷繼兩廡之末庶幾公私恩禮兩盡而無嫌矣

一周公制禮作樂垂教萬世孔子之道實所傳受宋眞宗已封爲文憲王廟祀如故元末已來舊廟傾廢故址猶存往年巡撫山東都禦史重新其廟奏請歲祀憲宗皇帝準其所請頒降祭文去其王號以周太師爲稱蓋以節該欽奉太祖髙皇帝詔書謂歷代忠臣烈士以實封爲實號後世溢美之稱皆與革去其孔子善明先王之要道爲天下師所有封爵宜仍其舊欽此欽遵臣伏惟明詔所言正名定分度越千古但所謂忠臣烈士者初未嘗指爲周公今孔子之王仍舊周公之王革去以制禮作樂之聖而混於忠臣烈士之列豈當時下詔之本旨耶惜禮官未嘗言及於是耳伏望皇上推廣太祖髙皇帝尊崇孔子之心以及周公則非惟聖詔有所發明而孔子在天之靈亦少慰矣

一命稟有生之初非今所能移自古聖賢不過修身行法順之而不違庶幾可以轉禍爲福益壽延年於萬一也自此之外更無他術弘治三年六月十九日臣任國子監祭酒因禮部取撥修齋監生六名臣以僧道修齋設醮拜奏靑詞太祖髙皇帝律有正條皇上登極又有明禁且天生聖人非彼淫邪所能損益因而上章勸罷奉聖旨禮部知道時以儀物已備因而立案不行去年七月修齋如舊彼若有靈宜乎保佑聖躬四時迪吉夫何未越兩月聖躬欠寧幸賴郊廟降福春秋鼎盛調燮有方不久平復齋醮之有益無益不待智者亦能辯之今去修設之期尙有半年合用儀物尙未興舉伏望皇上斷自睿衷卽行革罷使天下愚民無所借口而風俗教化亦漸有可觀矣

一南北二京通衢去處異服之人席地說法或架座涅盤男婦環觀動經千百煽惑人心略無忌憚城隍廟靈濟宮等處毎月朔朢燒香獻紙不下萬數不論官民之家閨女少婦塞道塡門僧童道行捧茶接待廉恥一喪無所不爲風俗教化由是而偸詞訟盜賊由是而起京都且然況天下乎如蒙乞勅都察院在京著巡街禦史五城兵馬司在外則巡按按察司並府州縣巡捕官嚴加緝捕問擬如律男子仍發充軍婦女坐罪家長庶幾世道隆盛可坐致矣

一禮樂之設所以饗郊廟宴臣僚其事爲至重也故唐虞之時伯夷寅淸而典禮後夔直溫而典樂愼重之意何其至哉今太常寺禮樂之司也近年多掌以道官教坊司亦禮樂之屬也近年悉領以優人且天地神人幽明一理理者序與和而已彼道家絕夫婦之禮優人亂男女之倫以如是之人而掌禮樂之事欲求禮之序樂之和其可得乎近者皇上罷黜丁永中而簡儒臣以掌太常此實反正之漸也至於教坊司本身以作樂爲職妻女以接客爲生其於交神之道誠有不可竊計國初人民稀少京師寥落故寛其法禁以塡實之今舟車輳集逐末者多正當抑使歸農然後可也伏望皇上因俗爲政著令禮部查其名籍開豁從良男子仍充樂工妻女不許接客則民俗以正風俗以惇而禮樂之道實不外是也

進聖功圖說以輔養皇儲

臣竊見古昔帝王唐虞而下周爲最盛自秦以降漢爲足稱然周家歷年八百七十有餘而夏商皆不能及漢室歷年幾乎五百而唐宋逺不如之其故何哉輔養太子之道有不同也周文王爲世子朝於王季日三雞初鳴而衣服至於寢門外問內豎以安否視膳宰之饌羞武王之事文王帥而行之成王之爲太子方在𦇤褓之中太公爲太師道之教誨周公爲太傅傅之徳義召公爲太保保其身體又置三少皆端人正士與之居處出入又使伯禽朝夕與遊成王有過則撻伯禽以警戒之是在𦇤褓之中所接者皆正人所見者皆正行所聞者皆正言而嬖佞之徒淫邪之事妖誕之語一切不接其耳目是以幼成若天性習慣若自然旣冠之後又有記過之史撤膳之宰進言之旌敢諫之鼓瞽史誦詩大夫進謀士傳民語前後左右所言無一不出於正是以學積厥躬徳造罔覺垂裕後昆而享國長久也漢文帝時賈誼上疏曰天下之命縣於太子太子之善在於早諭教而選左右故太子乃生而見正事行正道聞正言左右前後皆正人凡武王周公之所以教成王者悉舉之以吿文帝文帝深納其言後景帝爲太子時與梁王共車不下司馬門張釋之劾之文帝遂悔其不能教子而免冠謝罪於薄太后之前傳至光武猶知大會羣臣爲太子擇傳賜以車馬印綬明帝臨雍拜老尊桓榮以師禮輔養之道𨿽未及於周然賈誼所陳者大略亦見舉行故其君徳多有成就而享國亦致長久也唐宋太子更易不常輔導之臣未聞有如賈誼之論者唐不足言宋朱熹論天下急務𨿽曾及之又非輔導之官孝宗亦不能用其享國不如漢者宜矣我太祖髙皇帝掃除戎狄再造中華功過周漢嘗建大本堂取古今圖書充其中延四方名儒教皇太子諸王選才俊之士以充伴讀俾其誨以崇徳尙齒尊賢之道太宗文皇帝亦有文華寶鑑之賜又嘗召皇太孫徧覽農具欲知小民稼穡艱難其教養儲君之道固已符周而邁漢今皇太子受中宮之胎教傳列聖之心學年未一紀禮欲三加天下臣民欣欣相吿以爲堯舜禹湯文武之復出也今正儲之後教法未立加冠有期宮臣未備此臣愚有所未悟也夫教法未立陛下之意必謂皇太子幼小且著少年近侍與其遊戲數年安用生疎秀才官人在其左右拘禁妨礙不得自由也竊聞古先聖王之教世子始於胞胎繼而𦇤褓又繼而小學正欲拘禁妨礙使其不得自由而後幼習可變茍於五六歲之時不以正道拘禁而使儇薄巧佞之人引以淫邪縱侈之行至十年之上已化爲一家𨿽輔以周召亦無如之何矣此教法所以不可不立也宮臣未備陛下之意必謂東宮無事之地兼官太多徒費廩祿而已竊聞周太子之官有三公三少以及僚屬漢又有太傅少傅家令門大夫洗馬中庶子舍人侍講詹事等官祿俸有常又不時賞勞而略無所愛吝者何耶誠以太子國本宗社安危國祚修短系焉故於小費有所不惜我太祖髙皇帝於東宮官僚職重者取廷臣勲徳老成者兼之又置諭徳等官及選名儒爲之賓友其於周漢遺制未嘗少減此官臣所以不可不備也臣疎逺棄材過憂大計似不知諱避者然臣伏誦太祖髙皇帝聖諭有曰天子之子與公卿庶人之子不同公卿士庶人之子系一家之盛衰天子之子系天下之安危卽賈誼所謂天下之命縣於太子太子正而天下定之意也況今皇太子已出𦇤褓可接縉紳卽賈誼所謂早諭教之時然五經四書深逺難通古人有獻千秋金鑑錄者有獻贊道賦者有舉承華要略者皆非幼年易曉臣故采前代並聖朝儲君童冠受學踐阼等事凡百條毎條摘其事實畫圖於前又錄其出處斷論於後謹撰箋文一通附寫卷首取易蒙以養正聖功之義名曰聖功圖裝演成帙上進皇帝陛下伏望睿覽采擇倘少有禆益乞宣付東宮講官以補講讀萬分之一庶幾皇太子見此圖畫必樂觀而易曉講官因此圖畫可以指示而解說見迹以求義假粗而見精日濡月染則古今之嘉言善行盡在皇太子之胸中然後次第以及經書子史以廣其見聞則教法立矣復選六卿有徳行者兼宮臣師保之職別選儒臣方直骨鯁者補一府兩坊之缺俾其更畨侍直近侍內臣亦必愼選年四十五歲以上讀書知理質朴敢言者充之不用少年新進浮薄之人俱以內閣大臣領之則宮臣備矣夫教法旣立宮臣旣備固美矣然臣又聞前代東宮有資善堂弘教殿及太子新宮等名我太祖髙皇帝亦嘗建大本堂於南京今文華殿系陛下退朝便殿延詢羣臣政治經筵勸講之所或非皇太子所宜居往年春坊講讀去處又太淺狹恐非崇重國本之意臣愚更望皇帝陛下於文華殿之東別構宮殿一所以爲皇太子朝夕講讀並受百官朝賀非惟可以復祖宗之舊制亦可以聳天下之觀瞻皇太子必曰父皇爲我讀書進學新建宮殿我可不勉勵以副其意耶若然則作聖之功可必而信乎堯舜禹湯文武之復出也豈不美哉

奏取羅兌遺貲賑濟疏

臣竊聞民者邦之本食者民之天故善保邦者必蓄眾而容民善養民者必思艱而圖易今年自夏䢐秋南直隸地方旱魃爲虐應天廬鳳數府赤地千里六合江浦等縣顆粒無收人民流移死亡者無數小男幼女百十文中錢無人肯買父母受其號聒不過用艸捆縛生丟水中者有之又不忍子女之死與其同投下水有之又聞放糧賑濟攜妻抱子來至南京報無姓名不得闗支內饑外寒殭死道旁者有之近於十二月二十前後一日城中各門凍死五十七人自後毎日不下十數人地方不肯報官有司不敢具奏𨿽救荒之官屢差賑濟之文疊出而米價騰湧不止人民饑餓自若時去秋成未逺各處糧食尙有來者猶且如是若至明年二三四月靑黃不接之時將若之何臣抱病數月連陳三疏不蒙兪允伏枕側聞中心如割臣竊見毎年審錄重囚陛下皆於犯人罪情死中求生未嘗輕殺一人豈有無罪之人忍置於死地耶特深居九重未得盡知故爾此正如救焚拯溺之勢若更虛泛文移而無切實處置非惟民生性命之重爲可哀憐而祖宗根本之地亦宜憂慮見今京倉糧米只勾三年闗給再難動支臣偶聞新故太監羅兌遺下金銀數多段疋器皿莫計伏望皇上垂念無辜坐歸死地大奮乾剛特勅南京內外守備及京堂公正官員逐一查檢照數買米督令五城兵馬司分方給粥暫救饑民性命則一方生靈幸甚祖宗根本幸甚

疏通錢法疏

竊惟法立而獘必生獘滋而法必壅此理也亦勢也臣叨署本部印信節準戶部咨爲疏通錢法事內開舉行鼓鑄之典禁革私鑄之獘此足見聖世裕國阜民通商利用之逺猷敢不欽遵奉行但立法必極深而研幾革獘貴拔本而塞源茍或不然則官局之樣錢一行而山林之鑪火四達𨿽日殺一人亦莫禁止張榜巡街或恐無益於事其故何耶利者民之所趨也臣聞鑄錢之法毎鑄料一百斤內用薄餅南銅七十五斤黒鉛二十五斤加畨錫三四斤下鑪溶化傾出鑄料一百斤若所鑄之錢只重一錢則一百斤之料該錢一萬六千文計其鑄料資本該值銀七兩並炭火油麻等項寛計作銀一兩鑄造刮磨至於精致可用毎錢一千文該工食銀六分一萬六千該工食銀九錢六分通計物料工食毎一萬六千錢節長補短共享銀九兩其錢依時價毎七十文值銀一錢則一萬六千文該值銀二十三兩一本將及二息況近日私鑄之錢毎文只重六分而銅鉛相半則一本將五息矣豈能禁其不爲耶臣愚以爲前代之鼓鑄錢幣不過欲操財貨之機鑰便商民之行使而已非專欲藉之以充庫藏也其錢毎文有重而半兩者有輕而四銖者國朝洪武之錢最小而重一錢永樂之錢稍大而重八分其輕重大小初亦無定制也臣愚以爲今鑄樣錢若以一錢六分爲則比之永樂之錢再大一圜毎鑄料一百斤只該錢一萬文仍要鑄匠刮磨光潔如是則本息相去不逺而人自不爲此立法之幾深也又鼔鑄之初錢猶未多且自弘治十八年起朝廷頒給俸償下民折納糧料並各布政司戶口食鹽京班皂隸但凡官司出納務要俱用新鑄大錢其民間行使仍用前代眞正舊錢數年之後新錢充足然後天下通行兩京戶部仍添設辦錢局衙門一官一吏錢匠十名如不別設衙門只將寶源局攺屬戶部管轄凡各府州縣上納新錢毎一百文多餘一文眞僞可疑者發與辯驗正錢毎貫秤其斤兩輕重餘錢銷鎔驗其銅鉛多寡若與原鑄則例不合卽以私鑄論罪如是則贗僞莫逃而人自不敢爲此革獘之本源也又戶部咨開鑄數似乎太多恐銅價乘機騰踴官庫積蓄有限鑄造人工亦太勞擾不如鑄少而法精常行而不廢則歲積月累而錢自不可勝用矣行間又準南京都察院咨內有禁約奢侈之文大略與禁約私鑄之例相同若此說可行則奢侈吏有不禁自無之說容當另行陳奏臣系職掌錢糧之官偶有所見不敢自黙亦非敢變更成命也

奏行水兌以充京儲疏﹝弘治十三年奏奉聖旨準爲定例見今南京戶部遵行軍民稱便此疏已無存稿俟求補入﹞

東園文集卷三

●欽定四庫全書

東園文集卷四

﹝明﹞鄭紀撰

○奏議

奏設武舉以培養將材疏

臣近於本年某月日準本部咨準南京兵部咨該本部題爲陳言邊務等事內開保國公朱暉奏要舉保將材通行南京五府六部等衙門自文書到日爲始俱限兩个月以裏各舉所知二三人具奏立簿記注陸續推用等因到部備咨到臣竊惟天下之事有救急於一時者有預備於異日者屯兵積糧設險招募此救急於一時也培養將材訓練軍馬此預備於異日也玆者額森小醜屢犯邊塵朝廷已命大將督領大兵又遣重臣整飭兵備屯聚踰年彼若不聞偶因水艸不給暫歸巢穴以待再舉初非畏怯而逺遁此無他用兵之道先聲而後實今之將官先聲何在無怪其然也臣愚則謂天之生材未有不養而成者今兩京武學外衛軍生爭習舉業以竊科名韜略弓馬邈不相識兵部季考𨿽有賞罰而無進退不過視爲虛文故有應薦而來率皆不養之士其志智膽气去見在膏粱乳臭之徒寧幾何耶昔唐設武科開元一舉而得裴端復天寶再舉而得郭子儀宋行武舉景徳一科而髙志寧出天聖一舉而令狐挺出於時祿山回紇搔動中外子儀單騎揚兵唐室再造元昊稱帝智髙逆謀志寧請兵覆其巢挺教狄靑搗其虛兩朝神鼎震而復定之數子之力誠不誣也今國朝已立武學但武舉未設夫有武學而不設武舉欲人之習武藝是猶有儒學不設鄕試欲人之窮經也難矣臣愚以爲今日之計必須依仿唐宋故事開設武舉之科以策論定去取以弓馬定髙下凡在京並外衛指揮千百戶襲替兒男軍民捨餘人等有志武藝者俱許三年一次鄕試悉如民生應試者例徵聘名儒以司考較初場則以武經百將傳並諸家兵法試其論策而觀其韜略智識該博斷制之材次場則試以古今陣勢兵器車舟名物俾其圖畫貼說各注制度行使之法而觀其布置運用變化開合之妙俱糊名易書定爲上中下三等末場則於教場中試其弓馬鎗刀刨銃以觀引眾致逺斬將奪旗之勇京闈則欽命總兵官二員會同兵部官巡按京畿禦史並選委各營把總公正官員省闈則巡按禦史會同都布按三司五更試起日晡而罷當日公定優劣亦分爲上中下三等隨卽密封送入試院與考試官分配等第論策弓馬陣法俱優者列爲上等論策頗優而弓馬稍次者列於中等之前弓馬頗優而論策不及者列於中等之後論策弓馬俱不及者退在下等照例擇日揭曉上中二等送該部引奏會試下等者發回原衛肄業以俟後科三科不中者照依原襲等級遞降帶俸差操其公侯伯應襲子孫免其鄕試徑送會試俱如春闈事例兵部奏請命官初中二場策論陣圖分別等第與鄕試一般末場則兵部請欽命京營總兵官五府掌府事並科道掌印等官於大較場中考試務盡一日之力俾弓馬陣勢各得以盡其材等第揭曉俱照前例下等先發在京武學肄業三科不中止照原襲帶俸差操不與管事上中二等兵部奏請於內苑閒曠去處設立教場禮部預定儀注請聖駕親臨禦幄先試弓馬次及陣勢如周禮春教振旅夏教茇捨王執路鼓諸侯執賁鼓以教坐作進退疾徐疏數之節漢文帝躬著戎服親禦鞍馬與良家材官馳射上林講習戰陳宋太祖禦講武殿親試禁兵刻木爲箭鏃以木綿兩兩相射以分等級我太祖髙皇帝經理淮甸親閱將士分隊習戰勝者賞銀十兩因諭之曰刃不素持必致血指弓馬不素習而欲攻戰未有不敗者吾故擇汝等練之今陛下親閱武舉非惟逺稽古制近法祖宗而片時之頃英雄畢集而將兵將將之術亦得以兼收於淵臆矣試罷就於會試上等之中參以禦試名次拔出三人以居一甲其餘照依原定次數分爲二甲亦用黃榜張掛一甲原應襲者卽襲其祖父官爵原無官者定與見任應襲武職二甲三甲者只作冠帶舍人名目俱給本等祿米並隨身口糧分送各邊跟隨總兵官殺賊一年更換一邊各邊歷徧又曾經戰一二次鎭巡總兵官具奏巡按禦史核實方許起送該部查審明白就以原襲並應得官爵到任管事如此則將武弁人人自奮非徒有志者不肯甘居人下無志者亦欲保其父祖官爵非徒襲替者得其科甲之榮而帶俸者亦有進身之階愚鈍者變爲智謀軟弱者變爲驍勇邊務夷情日見精熟膂力膽气日見粗豪不十年間虎豹豼貅之士聚集京師頂背相望惟陛下隨材任使可爲幹城可爲腹心我國家億萬年之業將安於泰山區區小醜豈足以煩聖慮也哉如此則臣今日𨿽不妄薦一人而十年之後人材眾多當不乏任使矣不然年年歲歲臨饑揠苗遇渴掘井滿其所得不過枯朽污濁之物不足以救饑渴豈不爲小醜羣聚非笑乎臣疏逺凡庸過憂大計然累本自陳不蒙兪允尸位茍祿於心何安是以偶有所見不忍不陳儻蒙采錄則今乞骸林下死亦瞑目伏望皇上普日月之明奮乾剛之斷勿謂祖宗未有舊制後世不可更張昔有周盛時周公謹厥始君陳和厥中畢公成厥終未及百年世道三變亦未嘗拘於文武舊制之有無也蓋國無人則虛臣久處南都在京將帥固不深知然率非習學經戰之士一有召遣四顧無人其虛甚矣茍不趂今爲之預養向後子孫承襲不過依舊非惟朝廷不得眞材任用而武臣亦非保守世祿之逺圖也如蒙乞勅廷臣會議將臣所奏斟酌去取立爲定制勿謂曠世盛典因臣而行垂死之年別有希望不過念太祖太宗創業之艱難聖子神孫守成之不易故不知避忌妄獻芻蕘惟陛下亮其狂而察其志毅然舉行不勝幸甚

奏革制外濫支官糧疏

竊惟南京乃根本重地不可以不培植而培植莫急於京儲臣因見近日京儲費出無經錢糧存積有限札令四川淸吏司捲查本部每年坐派浙江等處起運南京倉糧一百二十七萬餘石南京舊額官軍歲支糧米一百二十餘萬其中一十萬石系三个月水兌所積者實支派運糧米一百一十餘萬量入爲出故有七年之積近因各該衙門奏將送船餘下一萬一千七百三十四名毎名月支米一石差撥裝運之時又支行糧司禮監內官監神帛堂內織染局兵仗局各色名匠共五千七百四十九名舊例只免戶內差役不曾食糧今每名月支米三斗太醫院醫士醫生一百四十六名醫士有家小者毎名月支米七斗無家小者月支米五斗醫生有家小者每名月支米四斗無家小者月支米三斗寶鈔提舉司紙鈔匠二百八十一名毎名月支米五斗光祿寺太常寺廚役共九百五十名舊例有家小者月支米六斗無家小者月支米三斗各各添支二斗及投充新軍四千九百二十名每名月支米一石每歲共添支糧米二十二萬六千一百七十餘石並舊額官軍該支俸月等糧大約一百五千萬餘石況值連年各處災傷原派起運糧米拖欠數多所入不足以供所出見今各倉實在糧米除本年閏四月坐放外自弘治十一年起至弘治十五年止只有三百一十七萬二千餘石僅勾二年有餘支放且江西布政司弘治十六年該起運南京倉糧四十七萬餘石並湖廣二布政司見催舊欠糧米𨿽已奏準折銀至今尙未解到後來京儲愈見缺乏已經本部尙書王軾奏要今後會計南京糧儲量加增添戶部覆題會計錢糧已有定數勢難損彼益此是蓋通融天下之大勢誠爲至論除遵奉外然坐派旣不得加增虛耗又不爲撙節誠恐年復一年倉糧消耗殆盡根本之地良可憂也其投充新軍旣已入伍𨿽歲費糧米將及六萬石固難更攺其送船軍余舊例每船二十名差撥之時餘丁每名月支行糧三斗聽守半年者毎名該一石八斗短差兩月者每名該六斗行之已久並無廢事今則俱照馬船糧船事例每月支米一石差撥之時又支行糧誠爲重疊濫費況今各衛補造快船已完亦有一年輪差不及一次者夫以空閒之人虛耗京儲之積不爲撙節可乎查得南京朝陽等門守門餘丁各倉修倉餘丁俱系每月支米三斗其送船餘丁合無每船照舊名數比照守門修倉事例不拘在家差撥每月俱支米三斗及照各色名匠俱系上元江寧二縣徭役況做工之日工部又給工價並醫士醫生紙鈔匠廚役等項新添糧米俱舊例所無者一並革去庶使倉糧不致濫費祖宗根本得以培植緣系撙節京儲培植國本事理未敢擅便擬合具奏如蒙乞勅該部從長計議將前項新添送船餘丁糧米並民匠人等舊例原無而新近奏計者及廚役舊有經減省而後奏復者通行革去則七年之積不久可復根本之固千萬世如一日也

上淸理財賦四事

臣備員南京戶部節準戶部咨爲缺乏邊儲等事除編印鹽引文簿陸續賷發各運司該邊收候開中外臣竊惟各邊糧艸缺乏已甚鹽法不通商少報中借撥則天倉銀兩有限穵運則近邊民力不堪切思虜情狡僞坐老我師覘我主客人馬不支旦夕糧艸不繼卽欲大舉入冦是乃彼以逸待勞之策實爲我剝牀以膚之災也若不預先處置未免臨事倉皇臣謹陳淸理財賦四事以備聖明裁處

一曰廣邊屯自古千里饋糧士有饑色故寓兵於農因糧於敵如趙充國屯田湟中大獲地利卒破先零且言自燉煌東至遼東一萬一千五百餘里皆可乘塞列地而屯諸葛亮伐魏屯田渭濱百姓按堵軍無私馬夫湟中在今陜西蘭縣渭濱在今陜西渭南縣燉煌在今涼州東至遼東則寧夏楡林延綏大同宣府皆其一帶之地世代不同地土則一豈有可屯於古而不可屯於今耶但近裏膏腴之地軍容債帥吞爲己業軍士代耕自收子粒臨邊盡有可耕之地又不能設法防禦畏怯往耕卻將近邊耕民遷入城堡以防失機動輒借撥穵運煩瀆聖聽又有遙度之論則曰朔方風沙易壅地畝冦警出沒擾害農工夫古今一地豈今有風沙冦擾而古獨無耶況各布政司軍屯尙且差官淸理縱淸出多寡卒難逺致若邊屯一淸不過半年坐享儲積豈可以差官小擾而失此大利乎爲今之計合無選差有才識堂上官數員分投領勅前往各邊專督屯種將近裏熟田淸出若干頃畝離邊積逺可以用力開墾者相兼配搭先盡見在軍余毎人給佃若干余田招募各處無業小民並行附近法司衙門將問擬徒流凶犯頗有身家者發遣前來俱給與牛具耔種俾其兼配佃種歲收耔粒一半入官募佃許其永爲己業囚佃聽其限滿而歸所耕去處仍行會同鎭巡總兵等官督軍嘹哨設法防護且守且耕如今日耕此一方則並力合作防守之人亦聚一處明日耕彼一方亦然如是則我眾可以遞耕彼眾不得我擾數年之後何患無趙充國之地利諸葛亮之按堵也

二曰徵寺租竊見南方各處寺院糧額多至數千租稅不下數萬朝廷欲其領眾焚修保障國家今邊疆連年騷擾不見少顯分寸之功是其無有而不足信也明矣況近年以來僧道爭奪住持盡將所有租稅投獻勢力之家代其營爲常住不得升合間有一二自收者又多潛養私人置立家計焚修之事耳不及聞合無差官各處淸理查徳其戶報丁糧弔其遞年租簿扣其實收租稅內存若干與其應當糧差並籍報有名人眾賫糧外其餘租稅悉徵在官依時變賣銀兩造冊解部發邊應用候二三年間邊儲充實再議區處如此則每年所入難以數計矣

三曰折逋負臣本部所屬江南司府州縣各項錢糧浙江等布政司應天等府各年拖欠秋糧等米豆麥稻穀一百二十餘萬石馬艸一百四十餘萬包折糧綿布六千餘疋折糧薴布二十三萬餘疋已上四項大約可折銀一百餘萬兩內除各年水旱災傷減免量除三分之一尙該銀七十萬兩多是糧裏包攬在身一時難以追足且本色運費倍於正糧合無準令依時折價仍寛限三年與其解京完納庶民困少蘇而邊儲有濟

四曰淸鈔貫本部該徵江西湖廣福建三布政司戶口食鹽並蘇常二府稅課等衙門錢鈔兼收鈔一千四百八十八萬七千四十餘貫南京五城兵馬司房鈔並各宣課司大勝等闗及各衙門戶口食鹽鈔共七百一十萬八千三百餘貫蕪湖荊州二處抽分銀大約六萬餘兩上新河九江二處鈔闗大約每年折銀三萬餘兩𨿽亦各有所用較之今日京儲邊餉實在所緩及將南直隸各府州縣並湖廣江西福建等布政司備用戶口食鹽暫借三年其錢鈔兼收者每一萬貫折銀二十兩其餘鈔每一萬貫折銀八兩並荊州蕪湖銀兩俱解本部收庫聽邊取用及遇米價中平與米閒月兼支以爲官軍俸糧庶幾邊餉有所補助京儲不致闕乏

便宜設法急救饑荒疏

臣竊惟南京根本重地連年水旱軍民缺食去冬今春流移餓死不可勝數今年麥苗又爲本年三月初間大雪損傷若不預爲設法區處誠恐日後愈難支持據本部委官雲南淸吏司郎中鄧琛呈奉本部札付爲賑濟災傷軍民事除遵依外照得近年本部侍郎鄭紀奏行水兌事例免其竹席駄腳之費每石加耗三斗軍民兩便甚良法也但彼時各倉糧米積有六七年之上以故毎年只行三个月而止今倉糧不勾三年支給合無自本年閏四月起至九月止俱行水兌餘月判倉每年可積余米二十餘萬石可以濟今而預後待他年倉糧再有六七年之積照舊只行三个月等因到部又據本部委官郎中賈璇呈奉札付坐放應天等衛六合等縣四月閏四月軍民丁口共該少欠米十萬石呈乞早賜措處以救饑荒等因行間又該本司案呈據南京旗手等衛指揮千百戶等官張翰等呈稱各衛所官員俸糧原有事例毎年四月分折絹八月分折布除遵依外今照南京地方連年水旱田禾無收米價髙貴軍民缺食艱難不能過活如蒙準呈乞爲憐憫分豁將四月分俸糧暫且闗支本色至五月照舊住支折絹等因到司案呈到部臣等查得南京軍倉糧米爲因各處災傷該徵糧米運到者少拖欠者多毎年官軍該支糧米一百三十萬石有餘近年以來加以南京太醫院醫士寶鈔提舉司鈔匠及投充軍人並送船餘丁行糧等項共該毎歲添支米二十萬石有餘各倉糧委實只是勾二年之上支給及查得臣先年奏準每年水兌三个月毎米一石腳耗米三斗見今在倉糧米三百四十萬餘石俱系水兌積出余米之數見在倉糧旣無陳腐之虞官攢又無守支之苦且郎中鄧琛呈稱每年要添水兌三个月不過推廣舊例以便民情而增國計似爲有理及據委官郎中賈璇呈稱江北少欠賑濟十萬石緣查京倉軍儲實難動支亦所離江北窵逺暫將各處運到糧米略仿水兌事體免其竹篩曬每石折準腳耗三斗畱彼河下以近就近給散饑民實爲便益欲待奏請定奪不無緩不及事合行一面暫撥各納倉米就彼河下給散積出腳耗就令作正支放勾數卽止其南京各衛所指揮千百戶等官呈要將弘治十七年四月分俸糧暫與闗支本色待至五月二麥成熟照舊折支絹疋亦乃權宜救荒事理已經南京守備等官會議不爲常例欲候奏請明降誠恐有悞放期除行南京旗手等衛所造冊將各官本年四月分俸糧暫支本色至五月折支絹疋下年照舊施行去後緣系加添水兌撥糧賑濟並分豁官員俸糧事理具本專差辦事官某賫捧奏聞

致仕第十九疏

臣竊惟士君子立身天地間惟禮與法二者而已禮法旣亡名節安在臣考諸古禮國法凡在官者年至七十俱許致仕惟老成重望爲國家之柱石者不拘臣今已過致仕之年尙從旅進之列時論不容中心有愧在禮固不可畱論法亦所當去禮不可畱而畱法所當去不去是迷貪位固祿之心而忘棄禮滅法之恥臣自少荷蒙朝廷作養之恩至於今日豈忍若是耶近因久病暫出管事神衰气倦頭暈目昏己身不能自存部事有何補益乞休十有八章無由一奉兪允或者謂臣有心求去何必待報而行臣恐非大臣出處之義隱忍依違進退狼狽今病勢益增死亡無日不得已將本部印信咨送南京吏部委官署掌買舟卜程以待休命臣又照得成化間學士錢溥與臣同是經筵講官侍郎方滿三年卽準致仕臣官三品已十年矣尙書佀鍾與臣同是戶部堂上年未七十亦準致仕臣年七十又加二矣伏望皇上大施恩典一視同仁乞勅吏部查照前例容勅臣退歸田裏庶官無尸位素餐之譏人免鐘鳴漏盡之誚不惟臣一身之幸實天下士風之幸也

東園文集卷四

●欽定四庫全書

東園文集卷五

﹝明﹞鄭紀撰

○記

寒棲館記

武夷之山環轉九曲溪流因之而曲或三峯四峯或五峯九峯曲中爲峯三十有六皆奇秀險怪峭拔磽礐不類人間境天下山川不可盡知在閩中此其第一也有宋大儒晦庵先生愛其幽深靜寂不雜塵世乃築精舍於五曲隱屏山下以爲講學授徒之所九曲適中處也視諸曲山水頗夷曠衍沃而奇古過之舍之旁有堂曰隱求曰止宿曰仁智齋曰觀善館曰寒棲塢曰石門亭曰晚對曰鐵笛又有釣磯漁艇布列左右一時諸儒聚會講道遊息繼往開來實闗天下萬世斯文之命脈亦武夷山川一時之遭遇也先生沒精舍而下駸以頹圮國朝正統間先生八世孫詢等復建書院三間於故址像先生其中左右各翼一室自隱求堂而下則皆蓁莽焉成化間崇安令張鋭又建屋三間於院庭之左以爲士大夫拜謁者更衣休息之所方成未扁而去癸卯夏五月紀與鄕年反監察禦史林君貴實同起吿中上京師舟過此山之下因晉而捨茇焉是夜宿於張所建屋中時當初伏夜半之後寒气偪人翊早紀謂林曰是屋正先生時所謂寒棲館也林曰然遂援筆爲書而扁之俾紀爲記庶見者有所感而隱求諸堂可因此復焉紀以天地之气動則爲陽靜則爲陰陽爲暑陰爲寒則寒實靜之所生也人靜則此心虛明自無外擾聰明睿智皆由此出由是而制羣動鎭萬躁無施而不利所謂定之以中正仁義而主靜者也先生學集大成偉然爲千百世之大儒非自此中得乎紀自幼讀先生之書卽求先生之所以爲學篤志立行亦旣有年矣而猶未領其要玆幸謁先生之精舍而假寓焉寤寐之頃受教深矣於是乎書

漳州府社學記

聖未天希之則天賢未聖希之則聖士未賢希之則賢希之之道如何學而已矣夫人之生四端萬善皆天所賦宜人皆天也然理一而气殊故有未天未聖未賢之等學也者所以去其未而復其皆也故上古聖神繼天立極自王宮國都以及閭巷莫不有學人生八歲入其小者閭巷之學也十五歲入其大者王宮之學也大學之教格致誠正修齊治平之道其極可以參天地而贊化育小學之教則灑掃應對進退之節禮樂射禦書數之文其歸在於收放心養徳性而已夫心不收性不養格致誠正且無其地而況於修治參贊也哉是小學所以立大學之基本而大學不過收小學之成功而已所謂小學則閭巷之學是也古人閭巷之學卽今之社學也近世父兄之於子弟幼小入鄕校卽俾其習對偶文字之學灑掃禮樂之事目不及見古人之所收者今則放之所養者今則殘之小學之教已蕩然矣及俊秀而入泮庠則又穿鑿經意雕繪詞章以媒利祿他日偶得一資半級則蠧政殃民貽患後世大學之教又掃地無餘矣所以然者豈但泮庠之誤人耶實由鄕校之誤於其始也用是南海羅君列以監察禦史出守於漳討賊子民百廢具舉又能首興學校作養人材郡邑泮庠文風大振旣而慮夫基本不立則涵養不深趨向不正器識不大徳業所施亦難逺到乃遵聖朝舊制請於提督學政憲副杭君濟設立社學於城北芝山之麓北枕天寶南襟長江鶴山圓嶠環拱左右學之規制前後二堂堂皆五間東西號捨十有六間外爲大門繚以周垣井庖湢混莫不備具經始於弘治乙丑仲秋之朔落成於明年正徳攺元孟夏之望祭享已畢遂選民間俊秀子弟百三十餘人爲社學生禮請致仕知縣胡舉以主其教立教規十有二條俾其習學有常所考課有定期靜專無外誘之敓循序無躐等之病昔之已放者今則收之昔之未養者今則養之藹然古人小學之遺意而大學之教將有待而收功焉去未復皆此其第一程也郡之士大夫曁學師儒走書因邑庠生王儒來請予記其事予以事有倡有和而後可以成功漳在宋淳熙中朱晦庵先生來守因民俗未知禮采古喪塟嫁娶之儀揭以示民命父老訓說以教子弟時北溪陳安卿從遊郡齋晦庵喜語人曰南來吾道得一安卿是晦庵漳之倡也北溪漳之和也今羅君以社學倡漳不知郡齋之中有後生小子如北溪乎否也是爲記俾刻於石

上虞縣重興文廟記

虞紹屬也東去紹百有餘裏學宮在邑治東南宋慶曆中創國初重興之迨今百有餘年傾圮已不支矣又雜於市肆明倫堂去文廟後檐不盈丈晝晦如暮成化間分巡憲副魏君仲禮令移後丈餘稍容諸生敍立而文廟之前尙爲居民夏姓侵偪自戟門之外中道轉西而左欞星門在廟之東南隅當中則夏屋也予昔巡學繼魏而至詢邑博諸生得狀遂召夏諭之與其直俾遷他居索價數倍乃集鄕耆與師生雜估實值如數與之隨券於官而立限移徙矣巡按與予不相能移文革之夏遂挾以增直有司陰與之以緘口且踰徙限予再至繩之以法並還所增於官夏愳遂徙去而廟地始克方正乃集工相材諸生晉曰邑有淫祠數十所材木可用祠有株木數十根材可梁棟遂命工伐之時有豪門取斵爲坊制有司欲寢其事而補以他木予聞之悉捕逮置於法而材始備矣適邑有湖田之訟其所收者在官民之間屬太守曾侯以三之一助僦餉得粟千餘斛付邑博以經理之先文廟次兩廡次戟門皆因舊基而增以深廣又次欞星門卽夏之所屋處也始事於弘治元年某月畢工於某年某月鄕貢進士賈宗易率諸生請記立碑夫聖人之道孝弟而已矣孔子曰行有餘力則以學文虞固文獻地也況以帝舜子孫封邑而得名則其祖父余澤當有存者諸士子其處家庭之間亦曾夔夔之齊栗乎其曾亦憂而亦喜乎況舜處其變吾則常也舜處其難吾則易也借曰皆變而皆難舜丈夫我丈夫也吾何畏彼哉孝弟之訓非但可施於虞庠也因其素所習聞者而利導之則易從也曾侯名璲郴陽人縣令林休廣人博馬庾閩人繼侯而守收全功者予鄕友遊侯興也

僊遊縣文廟祭器記

周頌言祭祀自堂䢐基自羊䢐牛鼐鼎及鼒孔子仕魯先簿正祭器孟子云器皿衣服不備不敢以祭古人重祀禮嚴祭器也如是仙遊文廟祭器縣令四明王公彜重修學宮時所造也籩豆以竹几案以木鉶豋之屬以甆惟簠簋爵盞則錫焉正統末沙寇入境諸器皆毀逸無存自後臨祭則旋假於民家穢陋輕褻不可勝言成化壬寅秋八月上丁又如之時予方修造臥龍橋積有竹木凡几案籩豆之屬竹木所爲者命工就彼制之成則歸於學宮飾以朱紅其僦膳之供則縣令彭公之區畫不徵於民也簠簋之屬前以錫者今則範銅爲之紀與諸士子洎範工私議每器估值幾何邑之人好禮者幾何家量器直而鏤好禮者姓名於上蓋因其力與其意所樂爲差也鉶豋之屬應瓷爲者則徳化冶人所領也旣成毎器皆以僊遊縣學文廟祭器八字爲志且籍而記之庫而藏之以付諸典守之人孔子曰龜玉毀於櫝中是誰之過歟然典守之過非專於毀逸也因事而攘竊者亦多矣嗚呼悲哉昔者子入太廟毎事問使吾邑大夫其能體夫子入廟之敬以時而修葺之吾庠師生又能體大夫之敬以時省視之則凡奔走廟庭之下者莫不有孚顒若何有如前之所慮也耶器數詳著於左

興化郡守王公遺愛碑記

士大夫出爲君用皆欲澤被當時名垂後世然亦顧其所遭遇如何不可必得也世有抱設施經濟之材威雷霆澤霖雨而置其身於嵒坑棘梗之地令之不行禁之不止𨿽家諭戶曉亦無如之何是地之負人也或有畏法向善之邦家詩書戶禮教而吏之以殘墨庸陋之夫民疲而故擾之民羸而又獵之𨿽良阜之家未免去而流徙起而爲盜是人之負地也地負人者十一人負地者十九若太守王公之於莆其庶幾兩無所負乎公諱弼字存敬系貫階封已備周方伯梁石所撰墓表不重出此特推本其家世始末爲莆人道焉公之祖南畊處士以禮義倡宗族立祠堂置祭田訓子婦耕讀蠶績禁止奢縱家門之內若朝廷然父和州判官急流勇退以養二親申明家訓視南畊尢謹臺人論士夫家法必首王焉公爲童丱時耳目所見已拍拍滿懷及登進士出宰溧水不假刑威而吏畏民懷召爲刑部主事時畿人有獻民田於戚裏者上命公核公訖威按版田悉還民廷議多之弘治庚戌莆郡守缺命公來守下車首以抑彊扶弱培植善類爲務仿古保甲法裏設正副以領編戶鄕有訟先就其曲直不服則直於官遵時制建學郡城中禮孝友篤行之士劉子賢於中選子弟俾受其業禮教大行莆俗丕變民間有孝子節婦未得聞於朝先榜其門庭以奬之鄰郡有水口驛人少役多鎭藩欲割莆之編戶助之公曰吾郡二驛民且不堪遂疏於朝罷之漳冦起鎭藩議徵丁壯於莆公又曰設丁壯者爲各守其土也冦在漳徵於莆冦在莆則將誰徵耶力陳不可議乃止丁巳春公書績於京戊午秋還十月省參得疾歸遂不起實是月二十四日也是日闔城爲之徙市舂不相巷不歌吏民耆老匍匐赴哭者郡廷不能容越月訃至家和州公遣其伯兄烜與其冢子坊來歸其櫬郡民欲弗與曰客死客塟禮也公去如吾民之哀思何諸官僚折以大義不得已乃乞畱衣冠以塟烜坊許之乃制棺柩納衣冠於中如公在殯時卜地於前故守李公春之墓左擇日舉柩往塟闔城內外隨轝敍哀者縞素蔽野旣成墳乃作亭於其南立碑以表之名曰遺愛父老相率請文爲記予以天下事有似偶而非偶者按莆郡誌國朝洪武十三年開封有李公春者守莆卒士民卜地城南蓧塘山之原畱衣冠藏焉去今百一十年墓復於墟者久矣公往歲閱志得之親詣墓所剪荊榛立石以表之自是莆民追慕如新詎意才二三年間公遂與之鄰穴耶因考李公政績修堰築城民多徳之然政尙寛平未必如公之精明果毅然遺愛之在民者亦大略相似夫事之偶與不偶在天皆有成數不必泥也但公之生不負莆人公之歿莆人豈負公耶遂書之以吿繼公之守莆者

邑侯王公遺愛祠記

士君子吏人之土地有在官而思之者有去後而思之者有歿後而思之者有歿旣久而思愈不忘者狄梁公祠於生何武思於去後羊祜則墮淚於旣歿若沒久而思愈不忘者予偶未得其人焉吾邑侯王公彜友倫浙之四明人少學刀筆以行軍院史從事總兵官幕下拜左軍都督府都事尋出宰玆土吾邑自宋元以至國初爲鄕四里二十有六民數宋主戶二萬七千有畸客戶一萬三千有畸元至國初則不及萬矣宣徳以來則三而又去其二里數亦隨而遞減焉公下車閱版圖卽集耆舊而叩僉以困於賦役亡命他邑吿公憮然曰司牧者何爲也卽令於邑凡民間利害有當因革而罷行者其悉陳之吾不畏其難也於是民之久逋者差人賫榜招復之給其牛具種粒復其役三年未幾逋民攜𦇤而還者相屬於道田土久荒者募人墾辟三年之後徵其稅吾邑今日地無遺利實肇於玆亡戶之糧貽累里甲積五七年壯者搒拷無完膚婦女老弱無室處公上疏免其半邑舊有潭邊風亭二巡司洪武中遷吉了小嶼之海島原僉民兵隨之山民不慣風濤且越百里赴役死亡者過半公疏免之宣徳間多差內臣適籓南諸國驛遞不勝其擾且有法外之需公往風亭於近驛人家閉戶偃木於地笞之俾人應杖叫號聲徹驛堂內臣問故以縣官杖並夫價聞亟諭止之而去先時遭此莆仙夫數以縣拘出公力辧曰夫出於丁戶莆二百餘里仙才十餘里何以縣爲是後夫數但隨裏圖爲多少莆不能屈從之又楓亭驛𨿽仙屬實爲莆界民不敷其役公疏割莆附驛五里之民以足編數縣治舊遭兵燹官吏僦捨於民覆茅故趾日數丈始治事懼猛獸也儒學尢甚邑多山材木爲宜向悉爲鄰邑所有公移文設榷十而取一閱數月材積如山遂禮大戶好義而有力者助餼僦不踰年縣學俱吿成而小民不知琴堂幕廳官衙吏捨秩如也廟貌祭器講堂齋號煥如也墻垣未備則躬率有役於官者教諭張公侗亦率其齋丁相與舁土而築之落宴之日四周無不完固者縣有公學有張亦仙民一時之遭遇也先時司府差催之使徵求無厭公令多織艸屨於庭來者人與其二自是縣庭無使迹民有訟者進之膝下醞藉以盡其情俾其退自以曲直愧謝有不伏者然後法以繩之獄戶常不閉古人愛百姓如己子視公事如家事公其有焉公以宣徳癸丑蒞政正統丙辰捐館首末四年卒之日吏哭於庭農哭於野行者哭於途舂不相女不飾市罷數日柩行邑坊張徳源氏畱其小像以寓瞻思闔邑老穉拜送溪滸哀泣過於初喪遂謀立石於通衢刻曰僊遊縣知縣王公愛民父母云成化乙未邑耆茅宏贊等以石刻不足以報侯徳謀率仙民而血食之請倡於江西少參陳君漢崇少參遂與張叔華茅常亨卜地於東郊之外深廣各十丈面陽環水中建祠堂塑公像前有門兩旁有簾東西翊以兩室爲守者之居經始於是年十月畢工於明年四月叔華徳源氏之孫常亨宏贊氏之子祠𨿽合眾志而成而二姓之力居多焉祠堂成十有三年予巡浙學至明訪公之子諭以立祠之意族子某得其風來拜祠下邑人迎致饋贈無虛刻蓋愛之深而及其所似也又三年少參以書請記於予嗚呼一土地也一人民也一風俗也公出雜流任官僅四載捐館五十餘年而人思之不置如是所謂沒久而愈不忘者也後之代公者由聖門而出或不止四載而猶在官民惟恐其去之不蚤其故何歟因書爲公祠記且以訊夫後之爲父母者

光風霽月亭記

福之郡庠有亭翼然於明倫之東少南爲師生遊息之所蓋有元大徳間主教東武劉君內直始建也亭成謀名未得適民間有獻其所藏宋晦庵朱先生光風霽月四字遂扁之以名其亭越今幾二百載亭僅存而扁已逸所揭者特摹本耳成化丙申華亭唐君廷貴以司寇正郎出守是郡明年因學宮傾圮悉撤而新之以次而及於玆亭然毎以先賢遺墨不可復得爲憾亭成逸扁復出唐君大喜遂揭於亭中亭環以沼廣盈畝袤如之甃以巨石翊以疏闌通以復道沼之中疊石爲島象海外三神山松桂菱藻覆島浮波毎天朗气淸風光月霽萬象森然羣籟俱寂是亭雜處於中不待繪河馬洛龜而渾然一太極之窩也亭成唐君選樂賦詩因落而宴挽千古之淸風爲八閩之勝會教授曁諸士子以盛事不可無傳請記於予予以爲治有本本立然後治成我朝列聖建學育材主之以師儒董之以臺憲其制諭必先徳行而後文辭今唐君下車首興學校而遂及於光風霽月之亭蓋以諸士子進講退食之餘尋芳詠歸之際見其逝則知在川之如斯觀其瀾則知斯道之有本使其襟懷灑落而風月無邊胸次悠然而光霽可掬他日待時而動隨叩而鳴其盛徳丰功光明峻潔可以塞宇宙越古今則是亭之助不亦多乎於是乎書

湖船記

客有問於南湖主人曰君子有憂乎曰有君子亦有樂乎曰有是二者皆性蘊諸中情發於外君子惡得而無所貴者發而中節焉夫人之生方其少時趣向未定憂樂或有不得其正者及其壯也學成於己出爲君用上焉爲徳下焉爲民日夜憂勤惟恐啟沃之不見納仁澤之壅下流周之思兼召之勤卹其憂何如蓋先天下之憂而憂也及其老也名遂功成奉身求退臥嵒穴友禽魚賦詩結社戶外之事耳不聞及裴之綠野張之午橋其樂何如蓋後天下之樂而樂也古人幼而學壯而仕老而歸歸而樂憂以天下樂以天下是謂憂樂之中節非君子不能也主人自登進士入翰林侍講經筵出提學政歷國子監祭酒以至今官𨿽嘗乞吿二十餘載而勤勞中外者亦如之弘治甲子年踰七十乞骸而歸以屏山世居多警蹔寓邑坊之南湖書院院之東爲學宮宮之南有湖曰南湖唐宋盛時邑有三湖西門之外爲西湖邐迆南東流如環帶至學宮之南爲南湖又邐迆而東至東門之外爲東湖今東西之湖已田而南湖尙存別有支流通湖繞綠過書院之門主人取以爲名者以先祖三公倡道於莆之南湖是湖實主人之世澤蓋先得也湖寛十餘畝深數丈可以操舟泛遊爲樂今主人造舟於湖名曰湖船亦歸樂之一事也船長三丈八尺廣五之一深視廣三之一頭至前將半長丈一尺操篙者所立中長丈二尺可容幾硯坐席後長四尺可安牀榻尾長亦八尺櫓柁之所上覆以篷竹篾編之夾以篛葉兩邊有屏木格竹編可啟閉魚网一罾二簾一釣竿十餘小庖一瓶罐碟碗環列左右酒殽蔬菜各實其中主人當天朗气淸景物和暢則葛巾野服呼童操舟泛於湖上啟屏推篷淨幾擁席网者撒有鯉有鯽簾者遮有魚有蝦罾沈波底釣垂水濱或黒喙頳尾或巨口細鱗其活潑潑筐筥斯盈主人乃呼童治庖以烹以蒸引滿自酌耳熱面醺一醉而臥萬象氤氳宇宙衾枕雲霞帷幙林塘室廬溪山城郭齊彭殤一胡越物我兩忘襟懷灑落不知人世間更有何事可以擬主人之樂也客又晉而問曰闗雎樂而不淫君子動爲世法主人之樂無乃過乎恐非示法於子孫也主人笑而解之曰吾官居一品壽踰七旬休疏十八九上然後得遂今日之樂有山水之眞趣無聲色之荒淫自奉無兼味畱客不及奢客有攜壺而來視予爲丰約𨿽不敢自謂上下與天地同流萬物各得其所然夫子與點之气象亦或庶幾焉吾之子孫仕宦而歸之數事皆如予則其樂如予之今日亦不爲過也若夫蠧國厲民以充囊槖與白衣官舍徒以富貴驕人奢靡壞俗者幸毋以予爲借口客黙然而退因書之以爲湖船記

鄭氏祠堂記

祠堂之立非人子之得已也夫人始生父母膝下喘息呼吸一气相通日之提抱毛膚相摩夜而寢眠口鼻相依初不知孰爲父母孰爲子有則俱有無則俱無未嘗瞬睫之相離迨夫子年漸長則父母之气漸衰旣衰則疾病相隨不得久生於世矣故孝子於父母之未疾則日奉甘旨以養其气體旣疾則問醫奉藥以調其脈候惟恐子身與父母一日不相見也不幸父母一歿平昔之相摩相依者今則絞斂於棺槨之中烏得復見之哉於是傳眞以肖其貌結帛以棲其魂朝夕哭奠食時上食但欲見其生不忍見其死歲時攺易幾筵難以長設則擇地治塋舉棺槨而塟埋之體魄旣歸地下神魂當返室堂於是立祠堂以棲安之每晨朔朢拜謁四時薦享思其居處笑語與其所嗜所樂但欲見其存不忍見其亡夫以幾筵代甘旨則向之生者今則死矣固人子之不得已以祠堂代幾筵則向之存者今則亡矣豈人子之得已耶近世人子之於父母提抱寢息相摩相依之不相離者大抵皆同旣長之後妻妾之相離財產之自私徳色誶語視父母如塗人況甘旨乎父母旣沒衰絰幾筵略應故事而已曾有哀痛之心乎旣入祠堂四時朔朢模仿禮文而已曾有追慕之意乎以予觀之爲人子者生不能致養於甘旨徒陳列其幾筵死不能盡哀於幾筵徒創造乎祠宇自少至老一段虛文以待父母可笑也亦可悲也吾邑樂山鄭氏與予同南湖三公後其白眉之良曰伯眞公者嘗作樓於傅龍圖之故址名曰樂山欲占羅峯之形勝竟不克終譜圖𨿽序而祠堂未立伯眞之子誠本蚤孤遷徙靡常亦未暇及誠本之子儀祥奉國恩授七品散官一旦奮然曰祠堂之建乃我祖父有志而未就者我不任其責豈繼述耶遂鳩材召工創爲三間於蜚山之陽中列四龕以奉先世神主後有燕寢前有享庭歲時祀事昭穆有敍私居之室分置左右始事於某年月日落成於某年月日請予記之予以祠堂之立由於幾筵幾筵之設由於甘旨予以論之詳矣儀祥富而好禮仗義輕財自郡邑大夫族屬婣朋與夫田野細民貴賤疎戚禮意有差無或遺失其於尊祖敬宗之道可知矣三丈夫子兩遊邑庠一應門戶今當父母具慶之日甘旨之奉乃孝道之第一程也繼三子之後子孫曾玄千百世之逺不知以予言爲何如是爲記

楊氏祠堂記

古者天子七廟諸侯大夫士遞降以兩而門堂寢室之制自若也至漢叔孫舞禮孝明亂命而廟制始廢𨿽天子之尊亦爲同堂異室茍簡之法夫以七世之室並列於一堂則其室不過如今之板隔僅容一椅棹而已非復古之東房西室由窔而宧而屋漏而奧之深邃也近世諸侯大夫士皆不得世其國邑並同堂異室之制亦或有未備者宋仁宗嘗詔太子少傅以上皆立家廟而有司終不爲之定制時立廟西京者潞公文彥博一人耳惜哉淳熙間紫陽朱夫子乃取周公儀禮士祭禮之篇與近世司馬公之書儀韓魏公之節祠酌其宮廬器服之制可通於古今者名曰祠堂以爲士庶人家奉先之所天子諸侯大夫不與焉蓋祭有禴祠烝嘗而祠爲春祭言祠所以該禴烝甞也廟有門堂寢室而堂則最大言堂則該門寢室也其制三間近北一架隔爲四龕龕設一棹棹置一櫝櫝藏兩主四世遞遷以西爲上旁親無後以班而附門庭廚庫隨地廣狹繚以周垣此祠堂禮制之大都也然惟士可以行之大夫而上則儉其先矣紀受業師黙庵楊先生莆之陽城人贈某官循庵公仲子由天順丁丑進士累考功郎中以河南參政致政於家戶外事耳不聞惟以先祠未修是愳遂謀諸伯季幹大宗重以貲倡族人而興之今已落成旣鐫石於碑陰又走書命記其事按楊宗譜其先世有宣義公者遷居陽城今爲陽城始遷之祖或謂其自弘農徙閩或謂其自光州徙閩而陽城之楊實自閩徙也舊祠在居室東北規模隘陋七世祖致政公已重修之國初九世祖安行公以朝官歸省又拓地而新之時忌者訐其過侈疲民沒於官其地遂爲族之豪者所私成化初族長崇進貴成等欲聞於官乃復今新建之祠卽故地也堂中三間依世次列龕以奉諸宗神主扁曰存著堂東則祭器庫西則遺書庫左右有廂前有中門扁曰楊氏祠堂門之左爲宴享所右爲致齋所蓋視紫陽之制而增捐焉然先生之秩三品階大中大夫於古則爲州牧連率也而奉先之禮反下同於士庶不亦儉乎曰非儉也制也蓋凡天下之事其幾有在乎人者有由於己者彼朝制崇卑歷代因革非臣下之所敢議此幾之在人也仁敬孝友之心周流於奠獻燕享之間則秉彜之固有者此幾之由我也楊之孫子譜於堂者奉祭之時其能齊心一慮而致如在之誠或跛倚怠惰而無所致畏乎旣祭而燕其能明其昭穆致愛敬以隆親親之恩或毛齒弗別惟酒食之是嗜乎旣燕而歸其能念水木本源之義吉必吿凶必訃危難必相卹或不慶不弔相視如路人乎其能幼而孤長者字之老而衰壯者扶之貧窮有資而疾病有托或利其兄弟叔伯之死而謀立繼其產業乎其能篤骨肉之恩不屬耳閨門而外禦其侮或婦言是聽以相仇自撤藩籬以招寇乎其能拆券棄責仁及三族俾鄕閭賴以舉火或蠅營刀錐是較不相假貸一門之內不啻胡越乎其能和厚雅飾事鄕之長老如父兄或驕淫頑虣視父兄如鄕人乎其能積學檢行應聘於時爲國家策勲業而顯祖宗於地下或藉勢結納不遵家法而漁獵小利於一時乎之數事者其幾皆在我而不在人茍能隨其美惡而致戒勉於立心行事之間則斯堂之光不亦大乎是固建祠之本意亦作記者之願望也是爲記

東園文集卷五

●欽定四庫全書

東園文集卷六

﹝明﹞鄭紀撰

○記

重興善世橋記

畱都之南門曰聚寶門門外有橋曰長安卽古之長幹橋也長安之東稍南有橋曰重譯卽南朝東晉之朱雀橋也其西稍南曰善世橋卽南朝劉宋之躍馬澗也宋武討賊賊敗馬墮澗中人謂之落馬澗又謂躍馬澗時未見以橋稱歷宋武至今千有餘歲是橋不知造於何年國初徙建天界寺於澗橋之西南扁其山門曰善世法門橋始因之以名或其時天界主僧亦曾重修之弘治丙辰橋已傾圮柳君智偶過而憫之遂以興復爲己任都城內外樂善好施者隨力有差於是筮日興作坎地三丈餘得一小石碑首刻曰建造躍馬澗橋一所中曰慶元二年三月知宮事賜紫呂志淳副知宮程應澤並勸緣司庫石工姓名柳君始知劉宋之初只稱以澗趙宋之末方造爲橋大喜欲收二宋之成功橋廣八十尺袤六十下圈石爲門上砌石爲路兩旁翊以石欄車馬往來如履平地落祭之日守備成國諸公喜懋績有成請記其事予嘗讀王介甫題躍馬澗詩云小澗何年躍馬蹄白沙翠竹淨無泥石橋流水行人過野路斜陽倦鳥啼介甫仕仁宗之朝至度宗慶元幾二百載詩中己以小磵與石橋並稱矣昔吳城石頭是澗在其國門之左行師振旅必經之地其力豈不足以橋之也且澗在平原初無髙山峻嶺非橋則戰敗之馬安能墮於其中耶由是觀之或宋武之時已有是橋非始於趙宋之慶元也明矣然此歲月久近亦不必深泥但是橋在都城之要衝傾圮已非一日官僚經過者亦非一人而柳君獨能視民病涉如己病之不憚勤勞以成厥功往來行人無有不被其澤者其亦可嘉矣夫是爲記

新河鈔闗浮橋記

新河鈔闗在皇城之西大江之東南而川廣閩越北而燕齊陜汴凡貨物之待價商賈之射利畢集於是城中諸市居者行者皆視之爲盈虛國朝因其逐末之眾設榷徵之凡賈舟之來必先報稅方許貿易課額歲不下數百萬又慮物聚必訟乃令南京戶部歲簡署屬官以領其事都臺則以道史一員偕之以參錯其議蓋重之也弘治丙辰部署則主事王廷簡道則禦史張時措市法嚴明物價平稱勢豪不敢顓利歲課不致虧額官民兩便之往歲闗濵大江時受衝嚙官廳將爲江有視事者危之每春水發生江潮暴漲則河流拍岸舳艫充斥榷木不能拘兩岸闊絕人畜往來不得自達民甚病焉近請於朝徙闗入河內之半去江頗逺廳堂垣宇視舊尢爲宏偉而河流榷木仍之民病猶存廷簡乃集賈客土人雜議之曰吾欲造舟爲梁橫截於河名曰浮橋俾官可榷而民可渡如何眾心咸喜闔助緡錢有差廷簡以謀時措相與籌劃所宜遂召匠須材渡河廣若干尺造舟若干艘舟修三丈有畸廣居其一闔若干艘鍛鐵爲鏁縻於兩岸中爲交紐以時啟閉而通稅物舟修中三之一橫施棧道人畜往來如履平地河有潮汐橋隨之髙下而渡者初不之覺昔之病者今則便之橋甫落廷簡獻績於朝而員外郎鄒元吉來代又於棧道兩旁翼以扶欄盡舟所至渡者又便之乃以大功吿成不可以無記述礱石請文於予予以古人啟閉從時以濟不通城郭墻塹以爲閉門戶橋道以爲啟周禮夏官司險掌九州島之圖以周知其山林川澤而達其道路文王親迎於渭造舟爲梁是浮橋之從來亦甚逺矣子產爲政於鄭田有溝洫廬井有伍衣服有章可謂能平其政矣顧以溱洧之水濟以乘輿孟子惠而小之是橋梁所闗亦甚大矣今廷簡諸君子以明進士筮仕畱都闗榷之事特其小試而能使國課有程市官有法又以餘力成斯橋其亦可謂知爲政者也橋成未踰年視事者已兩更易繼此不知其幾且不知能如今日之用心乎否予不得不爲斯橋慮也故書之以貽後之人

登瀛橋記

文賢爲裏山環如廓屏山裏之西梁山裏之東其南爲仙臺北爲紫帽自紫帽之麓至梁山俗謂之東都自屏山至仙臺俗謂之西都溪有自紫帽有自屏山兩股而來者因山勢也路亦分爲梁屏之兩岐者因於溪也成化壬寅屏山居民病舊路陟降凹凸之艱予乃爲之擇平疇阡陌可通行者而易之其末兩岐合而爲一然必涉屏山之溪然後可通於朝天橋而東至城邑焉予又於合一之處爲之路石爲橋使東西之民合於一路東西之路合於一橋焉橋方定基予治裝北上終其業者則從父直庵處士也橋二門門各二梁梁之間辟之令相去尺許閣以橫石所以代梁而廣橋道也始事於成化壬寅冬十月畢功於明年癸卯夏四月橋成鄕人以予方復職業於瀛州乃名之登瀛俾予記之予以是橋爲吾裏要會之沖合眾途而一之者也凡吾民者家無異政鄕無殊俗合閭閻桑梓千萬人之心爲一人之心其所造斯橋之意乎若以其名論之方今聖天子崇儒重道裏之子弟挾策彈冠觀光上國者皆由於是豈予所敢專者哉姑志所造之歲月以待後來

重修鹿鳴橋記

歸徳鄕之碧潭有橋曰東溪以澗流出民居而東蓋名之以其地也其創始莫考歲月明又甲午河伯爲災故址盡去不得已橫木以代之隨易隨朽徒與交病越六年己亥予與其鄕之老吳君廷瑞余君禹錫往相之是夜宿吳門有鹿鳴於山厥明吳系一鹿而歸再宿又如之予起而賀曰鹿鳴之歌所以賓興賢能也今橋興而鹿鳴鹿鳴則賢才出今二鹿相繼而鳴其兆豈偶然耶故攺東溪爲今名橋二門梁以石因其舊者四易其新者二也始事於己亥之十月畢功於明年正月時因落爲燕勤事之人咸集故書以志之且有待於方來焉

活水亭記

弘治庚戌予在國學華容司訓鄭恆泰時方拜除將之任謂予曰楓溪山水先生之舊遊也陸氏園亭楓溪之勝槪也所植茘多奇品環左右至有不可名辧者茘旁種桃數十株爲桃林桃外夾植以柳爲柳徑地之平者韭之洿者芰之編菊爲籬叢蘭爲谷垂釣於磯鋤云於圃又有冒雪而花之莊敲風而鳴之塢千態萬狀層見疊出一坐之中觸目成景各因其本有者而名之未嘗定名而通稱之也亭之前有池一方涓涓自赤湖焦溪而來注於池中不雨而盈不旱而涸汪汪洋洋淸澈可愛是亭翼然臨於其上乃名其亭曰活水亭未有記之者向先生在浙天子以大司成召某嘗詣請玆復申懇於雍惟先生惠教之予曰諸景眾而水獨眾者不得名於亭而水獨乃專之是必有故也蓋盈穹壤間之庶類萬物皆天地一气所生然天一生水而水爲萬彚之長其气潤下又能發生萬物園亭中景物𨿽多皆待之以生水專其名不亦宜乎然水不活則景物所仰有時而盡不足貴也惟其原泉混混不捨晝夜是以萬物之來隨取隨足此所以收諸景之成功而無愧於其名之專也𨿽然予於斯亭有感焉二人之身自家庭至於鄕邦天下隨其親疎厚薄皆有禮節名號於其間茍非吾心之一理以貫通之則虛文陳迹一步豈可行哉子歸見某爲我謝曰水之活可喜也不可恃也茍積以歲月而無疏鑿浚導之功則將有沙泥淤壅而不活矣予將乞骸而歸勺孔川汲孟瀾挹朱子天光云影與楓溪之故老登亭舉白尙有以竟其說焉是爲記

歸樂窩記

歸樂窩在邑西郊新河司訓歸樂翁致政時作也其地自大蜚山吞吐起伏而來盡於藍溪之北岸窩去溪五七箭適夷曠幽蔚之處四山交互環抱若翠帷然窩惟築土爲扉橫木爲棟髙一丈又半廣如之深倍之廉以石甃以磚塈以堊庋閻上有書數百卷琴一張棊一枰壁之下壺矢一具茶竈一所中有幾幾之上研墨紙筆各以位置窩之外有田數百畝有自耕作者有畋諸人而收其稅者窩之後有園數十區平而腴澤者藝以桑麻蔬菜髙瘠斜坳者樹松竹墻下植桑柘百果園之南稍東與其北之東隅有池二口南蓄水養魚北雜種菱芡芰荷池畔多幽艸畜黃雞數十牡牝此歸樂窩景物之大都也翁初出教於臺自臺而移於雷又移於新河今又移臺雷新河之教以歸教其四子而長子庭椿已著錄邑庠矣每天朗气淸翁冠竹籜冠服葛巾衣著芒履曳槁藜杖遊於塍隴間童僕大小五六人有驅牛而耕者有荷鍤而行者有傴僂蹊徑間而芟艸者有汲水者有擔籃盒而餉者翁行而視視而立倦則班茵而坐客至隔籬而呼翁顧而笑笑而起迎客入窩中呼童引泉瀹茗烹雞取魚摘蔬果酌酒賦詩鼓琴彈碁擊壺以爲樂酒醉則攜手散步於園池之上度麥隴穿竹徑轉過松林桑塢之下賓主兩忘景物俱化不知人世間何樂如之此歸樂窩之所名也𨿽然天下山川景物之美何限豈獨一歸樂窩但世之人多售身於軒冕老死而不知歸間有歸者猶營營馳逐不已𨿽山川景物日羅於前皆不知其爲可樂以此翁觀之奚翅天淵耶翁姓何名添字長益世居學宮之旁倡父老重興臥龍橋者此人也因是窩故自號爲歸樂云

屏山家廟記

鄭之受姓始於周宣王母弟友分封滎陽徙新鄭卒謚桓公者天下諸鄭之祖也梁陳間莊露淑三公結廬南山倡道於莆時號南湖三先生者莆陽諸鄭之祖也後淑公徙仙遊之鞏橋又爲仙遊諸鄭之祖至祕書郎元瑜公始遷於西鄕屏山之陽地名上鄭至今因之是祕書公實吾屛山鄭之祖也入國朝有三秀公生今贈嘉議大夫南京戶部右侍郎淸泉居士曁謙齋二人方在𦇤褓間遂以躱戶尺籍應天年三十六而卒戶外田園多爲他人有所存者僅廳堂一所露柱交梁如官廳然蓋時制所禁者用是幸免夫人陳氏孀攜二孤以至成立故終淸泉兄弟之世未能復舊宣徳正統間先君子封翰林院檢討累贈嘉議大夫南京戶部右侍郎松庵府君始大恢拓田業屋宇右於鄕邑舊之官廳攺造爲祠堂以奉先世神主松庵幼時淸泉公攜居宅柄別墅正統末宅柄居燹又復屏山謙齋之子詔賜壽官直庵處士者松庵從父弟也天順間與其弟質庵稽田作室相爲頡頏紀在吿中每談及家庭故事曰汝祖淸泉居士者吾伯父也吾父謙齋先逝吾方六歲未有知識淸泉自宅柄恆日一至耕耘失候輒欲杖其僦業垣墻牲畜無不省閱視吾兄弟無異所生淸泉歿汝父松庵與吾出入相隨飲食相呼戶役差遣不相及視吾父無異同胞言訖輒流涕成化初松庵歿紀乃與伯兄介軒謀以官廳之祠奉始祖曁應祧有服末盡者之祖別立家廟於義聚堂之東堂五間中祀三秀淸泉松庵兩旁各兩間以待松庵諸子若孫後來之昭穆也又兩旁亦各兩間爲祭器衣服諸庫階下深三丈餘闊十二丈通覆以屋爲家眾序立前爲露臺兩旁植以茘子樹臺下爲沼活水養魚沼外爲大門外亦植茘樹東西翊以兩廡後爲影堂肖像先世之神於板壁橫闊盡堂之兩旁中爲穿亭亭兩旁爲臺以植花果經始於成化丁酉冬十月落成於又明年己亥十有二月割田五百畝以共祀事弘治丁巳春介軒之子欽應貢過南都謂家廟之建幾二十年矣不有以記其事曷以垂訓將來夫人道莫先於孝孝者何生事喪祭三者而已然不能生事而能喪祭未之有也蓋人子之身父母之遺體也其耳目口鼻四肢百骸皆父母精神會合之中凝結而成者喘息呼吸气常相通故古者孝子於父母之在髙堂也朝甘暮旨以致其養兄友弟恭以樂其志父母有怒則下气怡色左右承順務得其歡心而後已但見父母無有不是而務盡子職之當爲焉父母旣歿則朝夕哭奠幾筵食時上食而極哀痛之心旣塟而祔於家廟也則每晨旦望之謁拜歲時之祭薦而極追慕之誠夫父母不得長存故哀奠以代甘旨幾筵不可長設故祭薦以代哭奠惟先有生事之孝然後可以奉幾筵有哀奠然後可以奉家廟不然龕數𨿽備主櫝𨿽設亦虛文而已近世人子孩提之時良心未喪猶知父子之恩及旣婚娶之後異姓相離甘旨不必言也爭財奪產兄弟仇敵必執已之是而懟父母之非使父母忿恨不釋以如是之子而哭奠而祭薦其心果在於是乎以父母之親且如是況祖宗之逺乎其父母之在幾筵家廟亦安之乎故曰不能生事而能喪祭未之有也然則人欲立家廟者必自髙堂之甘旨始不幸而甘旨有所不逮則眉蘇氏譜亭記有云凡在此者死必赴冠婚必吿少而孤老者字之貧而歸富者收之其不然者族人共誚責也淸泉松庵之遺徳乃吾子孫之所以有今日者茍能行之亦父母歿後之甘旨也因誦之以爲屏山子孫吿

祭田記

王制大夫士宗廟有田則祭無田則薦牲殺器皿衣服不備則不敢以祭是祭之不可無田也尙矣吾家先世自三秀公罹戎難田業多喪宣徳正統間吾父封翰林檢討累贈南京戶部侍郎松庵府君始自奮發事產右於鄕邑成化初松庵謝世吾兄弟又因松庵舊業而恢拓之乃籍常稔之田五百餘畝歲入租谷五百餘石以供烝嘗松庵子孫輪遞管收每年正旦四仲俗節除夜因事祭吿墓祭每晨夕朔朢酒果茶油香燭之費大率若干其餘毎月會族與答應上官並子侄入學科貢婚嫁喪塟重事先世古親禮節又其餘逐年修理家廟鄭林並正廳公眾處所上世遺書器物又其餘則同族之親吉凶大事並親戚閭裏大災患橋道傾圮量力而行其該管之人每年十二月初一日之會預造靑皮簿將見收租谷某處頓若干某處頓若干實數與家長存照是日就開明年一年合行事目除祠墓祭薦常禮外其科貢婚嫁喪塟當年偶值者悉列於冊以時舉行其有未備逐月之會補議每年更要存畱租谷三十石以酬管收者之勞又如甲年某房管收則著乙年某人監管彼此查對相同其簿計祭物務要明白淸切與眾同知不得挨前攢後別生獘端家長監管之人覺舉定罰夫祭田本爲祭享而設今吾家祭田又及科貢婚嫁族黨等事者蓋是田松庵府君所創之業也松庵平日輕財重禮樂善喜施故因祭享之餘而旁及之所以成其志也其田畝租額祭物品數別刻碑陰

鄭林記

人之所以爲人其始也稟气於天受形於地形气合則生及其終也魂升於天魄降於地魂魄離則死故孝子於父母之在堂也愉色承顏樂其心不違其志朝暮甘旨左右就養使飲食起居各適其宜所以養其气而安其形也蓋必欲父母形气保全長生不死然後有以盡其心焉不幸父母旣歿則因其升天之魂立主於廟以棲妥之因其降地之魄則坎地爲穴以掩藏之升者屬陽廟立地上順乎陽也降者屬陰穴坎地中順乎陰也魂棲於廟則昭明焄蒿洋洋如在𨿽離乎魄而實不散魄藏於穴則山川生气融結相乘𨿽離乎魂而實不朽故孝子旣崇廟貌尢重墳塋其不忍死其親之意寧有窮乎檀弓云塟者藏也欲人之不得見也塟於北方北首三代之達禮也孔子喪母顏氏與父叔梁紇合塟於防曰古者墓而不墳今丘也東西南北之人也不可以弗識於是封之崇四尺國朝墓制一品墳髙一丈八尺碑螭首二品一丈六尺三品一丈四尺碑首麒麟皆龜趺是歷代崇重墳塋之制所以重父母之遺體也吾家鄭林在屏山世居之北坐子向午墓穴卜於宣徳元年丙午今誥贈嘉議大夫南京戶部右侍郎淸泉府君始歿時景泰辛未次兄邑庠生實齋歿甲戌始增辟三穴於兩旁左一塟實齋虛右二爲封翰林院檢討今累贈南京戶部右侍郎松庵府君曁封孺人今累贈淑人吳氏壽藏封爲馬鬛形髙七尺廣二丈至成化丁亥紀在吿中松庵歿塟於新辟之右穴越十年丁酉吳淑人歿乃窆於松庵之左明年戊戌伯兄介軒歿又於兩旁左右各辟四穴左近中一穴攺遷三兄竹莊之柩窆焉虛左三穴以待竹莊之配傅氏曁五弟得月之夫婦也右之左二穴塟介軒與其配林氏虛右二穴則待紀曁累封淑人黃氏仍舊形髙倍之廣倍其二皆琢石以固之初丁酉塟吳淑人時先期除地於墓南因山畫勢分爲三層後爲享堂五間皆石爲柱後接墓階前臨露臺扁曰終慕爲子孫歲時祭享敍立之位前爲儀門橫列七間前有覆亭亭之前鑿沼通橋旁植茘樹又前爲外門牌樓扁曰鄭林郡守嶽公季方來哭松庵時書也又前則神道祭田享堂兩旁直出皆爲從屋髙則書樓低則庫房庖湢之所從屋兩旁及塋域後山東西兩岡雜植杉松竹木茶果不下數十萬章蒼翠蓊郁環蔭拱抱四時不攺朱子所謂主勢之彊風气之聚水土之深穴道之正程子所謂本根枝葉光潤茂盛之說鄭林其庶幾乎𨿽然予嘗讀陳無已爲徐甄君作思亭記於墓旁始云子孫登斯亭者望松梓丘隴則思其親固爲思亭喜矣繼讀至賢不肖異思視林木思以爲材視榛棘思以爲薪登丘隴思發其所藏又不能不爲思亭之悲也夫鄭林之喜不過如無已之所言鄭林之悲似非盡於無已之所言而已也如今日吾家子孫內外長幼歲時敍立享堂之下者不下百人逺則三秀公陳夫人之遺體近則淸泉公之遺體又近則松庵公之遺體同此魂气同此形魄其始實一人之身也及異姓相聚戶割門分能無爲雞豚細利而妯娌相詬乎能無爲小忿外誘而操戈入室乎能無誶箒色鋤而寸帛斗粟不兼容乎彼之所云丘隴之外物也此之所論父母之遺體也遺體一傷則父母祖宗之魂魄形气其能安乎故曰鄭林之悲非盡於無已之所言而已也鄭之孫子盍並思之

焚黃記

昔周公制禮春秋有事於祖廟則設其裳衣以授屍而象其生存後世帝王亦以追封冠服圭履之類悉藏於寢廟時享則陳之其尊祖敬宗之意至矣盡矣先儒於追贈之禮則擇日出主奉誥勅宣讀於前攺題新禦仍預謄文於黃吿畢焚之近世士大夫主題祠堂黃焚墓所又以粗惡練制衣煉米珠以爲冠飾並黃焚之於禮兩無所得紀竊怪焉前歲吾父封翰林院檢討松庵府君受誥加贈南京通政使司左通政吾母封孺人加贈恭人時已精制員領靴帽幷女袍翟冠同誥軸賫送於家令子侄如禮吿廟宣謄攺題冠帽衣袍別以棹陳於主旁不墓不焚俗始異而終信之今紀以戶部侍郎考滿叨恩追贈吾祖淸泉府君吾父通政府君皆爲南京戶部右侍郎祖妣謝氏柳氏妣恭人吳氏俱爲淑人誥軸已領紀因乞恩祭掃親奉還家並三品袍帶二襲淑人冠袍三襲皆朝官命婦之所穿戴者已詣家廟行禮如儀玆錄以示後世子孫俾將袍冠之類收封神庫有事家廟出而陳之庶幾禮義不失而孝思常存周公復起必從吾言矣

一鶴記

大司徒水崖翁先生之仲公子守文名其讀書之所曰一鶴莆之薦紳從而歌詠之敍述之有謂其形臒體修胸次閒逸昻昻士類中如鶴之在雞羣焉況己志也有謂其詩魔奔駃筆意顥橫無以自檢托鶴爲徒餐碧醉靑舟汀籍艸呼取江南風景逡巡出入幾硯間以自娛與物相忘有謂大司徒章服之所繡繪上逮六桂廟貌之間皆被服章侈君寵也公子並錄以質於予予曰公子名鶴之志果在是耶予聞鶴禽仙也始生二年落毛七年飛薄雲漢又七年學舞又七年晝夜十二鳴中律又六十年不食物色雪白又百六十年聲交而孕又千六百年飲而不食莫能究其所終士君子民之秀也十五年而進學又十五年而立又十年而不惑又十年而知天命又十年而耳順又十年而不踰矩亦莫知其所以然者公子其民之秀與朝呼鶴出夜抱鶴臥行而鶴隨唱而鶴和淨幾明窓引鶴而坐始叩鶴曰汝毛落耶鶴應以諾公子於學其志愈篤又叩鶴曰汝欲摩云耶鶴鼓斯翼聲徹天門公子獨立卓然出羣又叩鶴曰汝學舞耶汝應節耶鶴奮而唳遺音淸烈公子之學志融理徹又叩鶴曰汝鳴中律耶汝白如雪耶鶴則气和體潔旣淸而絕公子之學洞見天徳迨夫孕而不食公子是質聖學門墻所造是極鶴之節隨年而堅公子之學因鶴而進則是鶴其公子之良友乎其愛之酷味之深終身莫能易之者宜矣公子他日徳成名立淸江之上披云破浪而出衝天之蜚驚人之鳴海內之士仰徳業而瞻文彩者莫不曰江漢秋陽皜皜潔白是鶴之助不亦多乎則夫肖貌遨遊誇榮錄耀其所以知鶴者亦淺矣公子曰然遂書爲一鶴記

臥龍橋記

是橋始名安利在邑東三里石皷山之麓宋嘉定間陳讜所造明永樂初災於火至成化乙酉邑之耆老相與謀而復之橋成落燕其上以其气勢崢嶸如龍臥淵中且其地相邑治屬東方七宿故攺今名疊石水中以承梁者墩墩十有五存其舊者五因其舊址而攺造者也辟其地而新增者三墩盡處爲岸者爲馬頭馬頭二因其舊者一兩墩之間通水者爲門門十有四水中伏地以負石者爲地牛松木爲之根千八百有奇墩髙二丈四尺石十有八層順水直置者爲楣楣石八百二十截水橫置者爲鉤鉤石倍三而又半墩額承梁處石橫出兩門如階之級者爲挑挑石三層五百有八直者亦爲楣楣石二層百六十有四小石旁午於中者不計焉橫木於墩上者爲梁梁大徑二尺四寸有奇門置六梁或八梁計九十有六梁之上承土及磚者爲棧道爲祊五百四十二棧道之上覆以亭亭三十四間楹一百四十有二棟加楹之數百六十有六圓者百七十匾者百三十有八梁少棟之數百有七十圓者七十匾者六十八桷千四百有奇遮陽百六十餘丈小木如拱如斗如梲如闌桿之類不計焉瓦八萬六千有奇■﹝同瓦﹞三之一磚十之一亭盡於橋舊址所至凡十有二門下皆木梁有棧道不亭者四門皆石梁梁十有六西岸之馬頭後爲洪水沖嚙攻鑿爲門疏水勢也石工鏨琢者錯攻者輦挽者梯升者鈉者鑱者凡六事九十有八人木工斧斫者錐鑿者引繩墨者操尺丈者解鋸者鏟者鉆者凡七事四十有三人堤工鍤者木柵者壆者甃者凡四事二十有六人力於勸募者三十有六人嘉禾鄕九人得粟千二百斛白金二十觔修徳鄕十人得粟六百斛白金十八觔唐安鄕九人得粟四百斛白金十五觔歸徳鄕八人得粟八百斛白金十六觔銅錢布帛賈隸金數外有舟人每經谷斗積二百四十斛有奇行客有錢積十有二貫僦直石工三十斤食穀二千四百斛木工三之一堤工如之鏝工三千之二集事鬻材落成勞賞之費不計焉是皆出諸父老之勤勞而余先君子松庵居士泊柯歸樂先生與知其簿會沙門曰惠陽者實經理之治事於成化乙酉十一月成於辛卯六月首尾凡七年沍寒溽暑水澇休暇之日居半焉夫橋特一利涉之具爾山川形勝未必皆由於此然宋時吾邑衣冠文物甲於閩中是橋適極完壯橋之力亦不可誣也今日之橋亦嘉定之橋也余於玆有待矣𨿽然崇淸公之嘉定至今三百年餘其名籍功載猶有可考故今日得以因其舊址而復之異日視今猶今之視嘉定也故書其事迹大都並名氏於左方以詔後之人是爲記

又記

凡物之有顯晦時之遇與不遇也按是橋爲陳崇淸所造崇淸生紹興甲寅去予生三百年嘉定戊辰致政十年之間連成石馬與此二橋去余僅二百二十年間其廢蓋在永樂之初去余未三十年也天順末邑之父老謀欲復興顧無托者適余翰林檢討賜吿入山閱辭見委始事於成化初年乙酉收功於明年丙戌以在吿名曰臥龍工程次第悉載舊碑成化末予起吿中未數年橋之北岸爲橫流衝嚙圮而修修而復圮余乞恩歸掃吾郡太守陳公效二守談公經節推羅公鳳枉顧山中經見圮迹相與咨嗟久之乃以仙民原勸助寧海橋財谷移共工役時予方起掃中又顧無可托者會本府知幕何公滔公出還任以其嘗署邑治橋民素子來檄其成功相嚙處增疊圈門若干以疏水勢又甃石爲堤長十八丈髙八丈以俾形勢之低薄而橋之固完視成化初年又有加焉以在邑治之東攺其名曰靑龍方宿也夫宋之嘉定橋一顯崇淸致仕時也至永樂初則少晦矣成化丙戌又一顯予得吿時也弘治之初又少晦矣今日又一大顯予之歸掃陳之枉顧何之還任也夫時遇則顯不遇則晦天下之事莫不皆然惟君子處之有道則顯可終而時無不遇矣豈獨一橋云乎哉是爲記

南湖記

邑治在飛山南其南爲學宮飛山西原有水混然出里許匯爲大澤以在邑治之西名曰西湖餘波南流繞學宮之南東注迎仙館瀠洄如之以在邑治之東名曰東湖學宮之南西湖東注之所經者其環如帶俗呼爲環帶水西湖多植芙蕖有宋盛時衣冠故老休致林下者每夏月芙蕖正花買舟載酒遊泛其中舟楫往來歌聲倡和西湖淸風香气交接亦仙溪一大奇觀也自元以來環水決而南注二湖水脈始不相通居民因侵爲田而湖徒壅虛名而已天順間邑庠教諭泰和歐陽潘因考縣誌嘆溪山之不古若乃謀父老茅宏贊等於所決處甃石築土爲堤以障余注西湖之水環流如故蓋取土則地窊堤髙則水深舊之如帶者今皆沮洳矣因攺今名而紀記之紀以山川完缺闗气運之否泰人才之盛衰自古有是言也是學原在邑治之西今城隍廟是也宋咸平間始遷於玆咸平之後忠惠正簡諸名公顯相頂背相望勲業名實照耀古今今蓋適西湖環帶時也今如帶者湖南注者東咸平後則又完矣諸士子沐浴聖澤於斯吟風弄月詠而歸於斯者當何如耶然紀聞士君子一言實造化之樞紐天待之以淸地待之以寧萬物待之以育世運待之以亨嘉諸士子有得於是則可以挹仙溪之奇觀而謝之曰我造汝者也非造於汝也則咸平以後諸公特宋室之人才而已因書此爲南湖記以俟後之君子云

東園文集卷六

●欽定四庫全書

東園文集卷七

﹝明﹞鄭紀撰

○序

壽太子太保吏部尙書介軒王公八十序

弘治乙卯太子太保兼吏部尙書致仕三原王公介軒年八十某月某日其初度之辰也先期其子南京前軍都督府經歷承佑將乞恩歸省以爲公壽南都文武公卿大夫咸賦詩助其侑觴退紀爲序紀以天將壽人之國必生老成人以延其命脈焉彼老成之人非能移其齒數以益之也其言行政事皆上天至理之所存人君得之則君徳全下民受之則民生厚國家命脈𨿽出於天而斯人實造之也昔三代之時享國長遠莫過於周其八百餘年之天下𨿽曰后稷文武世澤深長然當成康之時周公爲太師召公爲太保迓休定命之力詎可誣耶自後享國惟漢有天下四百餘年唐則幾於三百宋則三百有奇𨿽創業中興各有賢主然申公之勸力行狄梁公之復唐祚韓範富歐諸公之定儲靖國縱非周召之偶而社稷之功又可誣耶公正統辛酉領鄕薦戊辰登進士攺翰林庶吉士歷大理評事至太子少保兼兵部尙書乞骸之疏凡十餘上始得致仕未踰年今上卽位復遣使召升吏部尙書尋加太子太保兼吏部尙書幾六載疏又十數上始得旨賜寶鈔乘傳還鄕有司給輿米公自登進士至致仕食祿四十六載歷事五朝職銜十有九轉享年八十國朝以來元勛故老百無一二殆亦天地間气之所生歟或者謂公爲郡守辯獄賑饑全活數萬民方伯平盜止殺保障一方巡撫之挫權姦止貢獻民受實惠督河之疏通漕運參贊之培植根本冢宰之薦賢爲國杜絕私門與夫論諫諸奏章無非格君心厚邦本之藥石公之徳澤如是此其所以得壽也或又謂我太祖髙皇帝以布衣登萬乘掃夷狄以淸中原撥反弔伐之功湯武視之當有慚徳三代而下不足言矣故天欲延國朝運祚過於往古萬萬必得多壽之人爲之輔翼此天之所以壽公也予以謂天非爲國家而壽公固不足以知天謂天徒爲國家而壽公亦未足爲盡知天也蓋天素有壽國之意特難其人耳於是鑑視百僚惟公徳業足以當之此天之所以壽公而公之所以得壽也書曰天壽平格保乂有殷其斯之謂歟𨿽然古人有致政家居而朝廷有大利害知無不言者有致仕十有五年猶著諫疏百二十卷以上者公受上天壽國之寄不知今日林下以爲何如

壽履素陳先生七十序

履素居士邑之蜚山人生於洪武戊寅距今年閱春秋七十矣鄕人榮之相與崇殽載酒禮居士之廬以爲壽謂予宜有言以張之予觀上世之人有數百歲者中古時猶有百餘歲者秦時有人避亂入山中不通人世亦有二三百歲者今之人至七十而上則閭裏傳誇以爲稀年而壽之國朝毎加恩海內必優寵有差蓋以得之者少故也是豈造化之窮不足於賦予歟或人所養之失其道歟皆不可得而知也予嘗驗諸火與木焉如紅鑪置於暗室不扇不揚則光焰終日移於疾風之中不旋踵而寒灰矣木生深山斧斤牛羊所不至則聳壑淩霄大者百圍小者合抱歷寒暑星霜不能計其久近若膚村達徑則不待拱把而摧腐無遺矣是何也得其養與不得其養故也予在庠時嘗友居士之子景猷見居士與人爲禮必罄折以爲恭與人對坐終日手足不移與人言聲音似不欲出喉或尊禮之報必加不敢後橫逆相臨受而消之不介於懷時多指目之以爲迂以爲愚以爲怯爲懦爲鈍爲拙予時尙幼亦未窺居士之門戶也及往歲得告歸謁鄕之父老首及居士之門目其貌耳其言與往者不殊尺寸然後知居士之迂之愚之怯之懦之鈍之拙正予數年涵養修飾而未能者毎歲舉行鄕飲居士處賓介之位十有餘年去歲行禮有期有司戒宿如故事居士稱疾不赴邑中士大夫咸相謂曰不得陳履素爲賓鄕飲可勿舉也有司力起之眾望乃慰嗚呼予閱人多矣如居士者僅見於今日是所謂暗室之火深山之木者七十之壽豈足多哉然予聞居士之先自萬泉公渡江而南歷唐宋元至於我朝代有顯人如郡守肇慶公直學心田公縣令上村公或置學田以培士彚或造仙溪橋以利渉鄕人至今思之不衰居士於天順間與修腰帶水以壯學宮而用力居多是卽增學田之意也今修安利橋居士𨿽與諸父老同事而用心獨勤是卽造仙溪橋之意也居士與肇慶諸公生異世而舉動毎相似然則居士之迂之愚之怯之懦之鈍之拙殆亦肇慶諸公有所發之歟是居士之壽亦肇慶諸公之壽也居士能以肇慶諸公之壽爲壽後之子若孫若曽若玄能如居士之於肇慶諸公則其壽又居士之所爲也居士與家君松庵生同甲子而家君差長數月予旣壽家君於堂上退卽屬居士爲壽之文居士繼此等而上之踰七而八而九而至於百歲則予毎壽家君之後而居士之文又可以次第而成也若居士之子之孫之曽之玄有如居士之壽者時予則老矣恐不腆紙筆卽今日之文亦可以壽之矣因預祝於此云

贈宮保閔公總憲內臺序

太子少保都察院左都禦史屠公簡卿天曹有旨議代廷臣僉拔卿亞資望深重者以聞上意代玆固難代代者亦難畱中月餘欲起先以是秩致政者得免代遷臺諫交爭廷議遂以公名進制可赴召有期南都公卿大夫闔餞於石城門外守備魏國公倡詩爲別左銀臺呂君秉之集而成捲退予敍於右方予以天之生人不能皆君子未免有小人雜於其間人君之用人亦不能皆君子但君子其長官足矣蓋君子小人疊爲進退君子進則小人退小人盛則君子衰理勢之必然也在易復之初九一陽始生於下其力尙微然羣陽因之彚進積而爲臨爲泰而至於夬則變爲純陽矣姤之初六一陰始生於下其害未見然羣陰因之彚進積而爲遁爲否而至於剝則變爲純陰矣宋至道景徳間李文靖王文正諸公執政故慶曆以來韓範富歐相繼而起羣賢滿朝熈寧間王安石執政則章呂曽蔡之徒亦相繼而起是文靖蓋初九之復安石則初六之姤也今臺諫之爭廷臣之拔帝心之簡必得公而後定其得抑姤扶復之意歟公由天順甲申進士拜監察禦史歷副使按察使都禦史乃者自總督兩廣軍務召還爲南京刑部尙書未一載又有是命歷官三十餘年勲階十有餘轉端方凝重始終一節其臺端之表儀廟堂之風裁不必言矣十三道官僚方以獻納激揚爲務又得公以綱領之則吐气揚眉價增百倍親暱無幸位疏逺無遺材羣賢濟濟布列中外豈但如慶曆以來數君子而已耶𨿽然心純則賢才輔賢才輔則天下治茍非積其誠意以格之於先使君心純於上則所進未必爲所用所用未必皆所進徒汲汲爭辧於可否之間非予所望也公姓閔名珪字朝瑛淛之湖人

贈都憲陳公巡撫延綏序

弘治庚申秋延綏缺巡撫天官卿以南京大鴻臚陳公本仁名請上簡公擢都察院右僉都禦史奉勑便宜行事其權任可謂專且重矣按圖志陜城之北爲延安爲綏徳延綏之北爲楡林城楡林乃巡撫行臺整勑兵備之所太監總兵參將遊擊官軍咸在已北則沙漠矣先此北寇內侵我師失律近之警報又急於前命下人多危之公獨曰君子生世當爲國家分憂豈可以地方多故爲慮耶遂促裝上道南都公卿闔席餞於都門之外復有詩歌以壯行色退予爲序予以古之將相初無定位後世文武分爲兩途國朝以都憲巡撫而總督軍務則合文武而爲一矣然兵法因地而施長江大河戰必以舟髙山峻嶺戰必以馬平原曠野戰必以車此古今不易之通論也近世徵戰之法率用馬步操江船隻亦備名數而車戰之法則寥寥焉愚意山陜地方髙峻者多而平曠之處亦在在有之髙峻則馬平曠則車馬但便衝突而已車則行載甲兵止環營寨上可施弩刀下可芘士卒其利甚博昔衛靑破匈奴以武剛車公孫賀以輕車出雲中田豫以員陣車平代都是山陜用車之明驗也況車有大小大者施於平曠小者與馬並行髙峻彼胡騎蹂踐而來遇車上之刀戟弓弩必不復能進而吾之將士亦有所依附而不寒心不知此法可行於今日否也𨿽然此特兵車之盛而已茍觀容債帥左右縱橫糧餉恣其扣除資裝極其誅剝丁力聽其占役官旗士卒垂首喪气𨿽有堅甲利兵將安用之此則巡撫合文武爲一之權受朝廷旣重且專之責他人不得而與焉公以江西文獻之族生長邊轅起家進士昔居諫垣謇謇諤諤文事武備兼収並蓄今日之行豈但泰然不以爲慮己耶聖天子可無西顧邊民可無內徙士卒可無前日之患者端有望矣是爲序

送同寅彊廷貴考績序

士君子處天下事惟於理之可爲者爲之而已矣能是然後能自立於天地間若曰是利身吾趨之是任怨吾避之欲有所立也難矣君子非惡福而愛禍也以愛惡有重於禍福者且禍福系乎天非愛惡所能趨避也君子豈勞心於人所不能之事哉亦惟循其理而已予同僚彊君廷貴南甸溧陽巨族也永樂間世父徙籍滄州始爲滄人以丙戌進士宰涇起爲監察禦史成化庚子巡按遼東時有權幸觀軍容恣威舞智擅開邊釁以邀功賞兵餉匱乏士卒疲苦君上章直指其罪詞語峻激憲宗皇帝大怒下君獄理官順風旨欲中以危法置君死罪不得狀竟戍遼越四年癸卯用言者賜還復原職致仕於家又五年丁未今上登極復起爲山東按察司副使未踰年召拜大理少卿又未踰年轉都察院右僉都禦史巡撫大同又未踰年攺南京通政司右通政與予爲同僚玆者合少卿僉都通政三秩爲一考獻績於朝行且有日南都公卿各賦詩爲別退予爲序予以君向之巡遼也權幸之威焰漲天豈不知觸之必禍也君以事之當行有重於禍焉得而避之及其戍遼也幸焰猶存自分得保首領於遼足矣未幾得致政及其還鄕也自慶以爲得優遊林下足矣數年擢今職然則前日之禍固非君所避今日之福豈君之所趨哉亦曰循理以事天而已予昔休棄山中仰君丰裁有年今幸與君先後攺官於玆接君之談論迹君之行事信盛名不虛勲業不偶也然觀君所遭禍福視宦途之尋常進退利鈍者奚翅天淵耶使當世士大夫皆能如君之爲則權門要路皆雀羅矣予於君之事而有感焉於是乎書

送太宰泉山林公奏績序

公與予同領景泰癸酉鄕薦公登成化丙戌進士歷官翰林春坊二十餘年弘治庚戌擢國子祭酒尋以禮部侍郎掌國子監事蓋在國學幾十年矣上以人材所以輔君而出治也國學育之銓曹用之茍所用非所育寧無枉乎乃移公吏部侍郎與今致仕太子太傅尙書屠公今參贊機務南京兵部尙書韓公同主銓課天下舉人下第入監毎三年登進士恆居新科之半入選之時公一一記其姓名材貌與二公相品題云某學行惇篤某材气充贍某節操剛方某可掌風紀某可司獻納某可治繁某可治簡因材授任毫髮不爽未一年得人之聲聞於中外偶南京吏部缺尙書上遂以公補之履任以來與少宰楊公相與正儀刑端表率南都百僚顒然孚仰國家毎有大事必會集商榷愽采眾論公發一言羣僚莫不悅從皆足培植基本滋養元气非但小小補塞其罅隙而已故甫三載而徳業益隆聲望日著然古人三載考績首以敷言之試終有車服之庸公玆往其所以庸者乃聖天子之殊恩其所敷者則皆人人之所願聞也近年以來進士拜親民之官欲其重名器而立事功固善矣然超遷太速民無實惠寧不賈虛名於傳捨乎廟堂任老成之人欲其稽天謀而考古徳固善矣然雜流入仕者率多發禿囊空民何堪焉就中當有乘除變通之術以濟之否也公家庭之學受於先公之太守傳於司馬之郎官玉陛之前自有對揚幸以教我將爲贈言諸公道焉

送曽學士致政序

南京翰林院侍讀學士南洲曽公士美三年奏最上疏乞歸情懇上以侍從詞臣特賜兪允兼與應得誥命公還至南都若銀臺徐君以中夏君廷璋諸隨公步瀛者相率請文爲贈夫幼學壯仕老歸君子立身之大節也先生少遊郡庠以文章馳名江右連不得志於主司因貢卒業南雍成化辛卯領京闈鄕薦戊戌會試登正榜殿試策對出人意表憲宗皇帝親擢第一甲第一人賜進士及第拜翰林修撰尋言事忤權貴調南翰今上登極召修憲宗實錄升左春坊左諭徳三典禮闈未幾南院缺長攺今職掌院事往歲以年七十欲請休致士林中咸以公狀頭人望學士淸密之地朝廷不輕畀詞臣得學士之封者百無四五公尙精力宜少待得推三載之恩以盡孝思公黽勉共職至今年秋當最期至京陛見後未引滿卽上疏懇辭乃獲前命公喜形於色卽促裝南還君子立身大節公始終無恨矣𨿽然昔白居易以刑部尙書致仕結社香山自號香山居士鑿龍門八節灘爲遊賞之樂範景仁旣退居客至無貴賤皆野服見之不復報謝張嘉貞致仕不營家產有勸其市田宅者答曰吾爲將相何憂饑寒比見朝士廣占良田身後適足爲無賴子孫酒食之資吾不取也公玆歸結社山中有太子少保蹇齋尹先生國子祭酒冰王羅先生皆詞林舊好也杖屨相隨詩酒從事南洲勝境獨不可爲龍門乎野服不報自有舊俗子孫無賴之資可保其不爲也此又老歸之後一大節也聊以公之歸卜之

送魏都檢致政序

弘治紀元秋八月南京都臺檢校魏君淑英以年踰六袠致政還鄕裏道經於淛憲副仲禮其從子也延致外館予與同僚諸君往候之見其神气怡怡笑語詡詡富貴功名略無一毫系累態眾咸異焉予解之曰四時之序功成者退消息盈虛理數之常也君蚤受庭訓遊邑庠卒業冑監如是之學講之熟矣且歷官都臺數十年更事益深閱人益多以所見聞質其所學其榮辱成敗之迹又驗之廣矣今日之處固所宜然或晉而言曰先生知魏君矣然而未深也龍溪爲漳附邑濵海環山城郭幽野實晦庵先生舊遊之地至今俗尙詩禮民業畊桑故家文獻閭巷相望士君子經遊其地者咸有移家之願況君生於斯長於斯聚族黨於斯禮俗之美實其世業其在南都也引領南睇毎曰九龍之山臨漳有臺我登眺也石獅之嵒竹外有樓我棲息也東西二湖我釣遊也屏山之石我題詠也龍江月池紫霞赤嶼我之筆牀茶竈猶在也薦紳故老山翁溪叟又與我之相還往於諸景之中以共樂夫餘年者也迹則都城而心已嵒穴矣居則軒裳而夢魂已杖屨矣況今得以適意而歸者乎予起而謝曰子之言是也成化乙巳予遊漳時君始釋內艱正郎林蒙庵郡守劉思侃副郎盧深容大尹董惇仁俱已致政相與登臨覽勝倡酬終日之數山水皆幾硯壺觴之所從事者今才餘三載而道君之行藏遂不及此豈遽忘之耶殆不然予之所論君所以自得於中也子之所言君所以借助於外也使其中所得有未深𨿽方壺蓬島雜陳於前香山洛社諸老日折簡以相招其能彊之耶因兩其說以爲君贈且以訊仕途諸君子云

宦途贈別圖序

四時之序功成者退天之道也君子幼而學壯而仕老而歸所以順天也國子助教遺庵林先生文華領正統丁卯鄕薦歷邑博士至今官一握靑氈幾四十年矣豪傑之士出其門墻者項背相望今年六十有六上疏乞骸骨上允之天官卿嘉其知退給札令有司致禮先生裝潢爲軸大司宼何公廷秀題於上方京之薦紳親友又別爲捲冊繪圖分景賦詠累數百篇道淛其內弟少宰彭公鳳儀適巡視於此畱話信宿爲序贈別者之意又丐餘言以續其後夫模寫風景鋪敍情懷諸作盡矣余又何言先生今致仕而歸處其鄕也或問仕與處鄕孰難曰仕易處鄕難或惟予言之迂因解之曰官守不加言責不及入則家庭出則閭裏桑梓相過非親卽故有銜杯之樂無按劍之猜處鄕似乎易矣獄訟盈庭簿書滿案亟則民怨緩則吏欺彊宗豪右亂政奪法者攘臂側目於旁仕似乎難矣𨿽然仕也者殊鄕異井民聚觀乎下者望風奔走但覘一時之得失莫測平昔之淺深故吾之信易孚而彼之心易感茍天資之美少自檢律則迎刃生風山揺嶽動又平易以施之仁慈以發之則頌聲載道古循良之名殆可得而取也處鄕則左鄰右舍皆我比肩微言細行在其耳目欲興一善俗也彼將聚而訾曰汝之某事未善也欲倡一義舉也彼將指而證曰汝之某事未義也宗族鄕黨豈盡得其歡心乎少年無行豈盡無慢侮乎所識窮乏豈盡無厚望乎寃抑豈盡無求直乎妻孥豈盡無嘆咨乎田園劑券豈盡無逋負乎是非毀譽豈盡無所動於中乎數者茍有一焉𨿽居鄕閭不能一朝居也是仕𨿽難未有如處鄕之難也𨿽然豈終無可處之道也老少安懷童冠浴詠此其上也鬻金會客結社賦詩此其次也如或不然惟杜門以謝客習靜以怡神榮辱不知是非不聞以先我而逝者處餘年以先世遺我者遺子孫則又其次也如是亦未見其難也或怪且釋因書爲先生贈先生玆歸先試其難余將繼至以觀其易

宦途贈處圖序

成化丁未予拜命兩淛至杭時省政則吾莆吳君思周參之黃君汝器議之學政則予承其乏明年戊申今上攺元三月間虞部林君居魯以督榷至六月刑部右侍郎兼都察院左僉都禦史從吾彭公以巡視地方至視予與思周汝器皆禮意甚洽初無纎芥形迹予軰亦忘其巡視也甫旬日從吾巡寧紹以及溫處汝器以分方偕行無何四川少參陳君宗調兩廣僉憲李君元鎭克美惠州貳守林君仲璧皆以朝賀還雲南大參方君宜約亦以拜除道杭思周與予合酒殽燕集潮鳴寺中諸君誇頌聖天子新政亹亹不倦傾戀之餘雜以鄕園舊事情懷歡甚翊日宗調蚤發弗及餞繼而元鎭克美仲璧俱行予餞於淛江驛仲璧以舟中有他客弗與因分俎品餞於舟中時與二君歡會不減潮鳴也是夕汝器以從吾有金衢之往歸自溫處又翊日宜約行思周汝器亦餞於驛中予以理裝之衢弗偕乃追畱之至晚予攜觴至居魯亦至相與傾倒者久之夜旣深居魯歸去予與宜約共宿驛舍殆又不減於元鎭克美之餞也是夜五鼔潮人報候遂得與宜約聯棹桐江以抵蘭衢再翊日從吾亦至蘭又得夜話舟中因知元鎭克美仲璧諸君皆得相見於衢溪之上明發從吾下桐江巡嘉湖以歸於杭予考較畢別宜約於衢亦歸從吾謂思周曰昔子路去魯謂顏淵曰何以贈我顏淵曰何以處我今吾與諸君十人於玆贈者半處者亦半豈偶然耶遂命工繪圖首倡近體一章以寓聚會之歡又因原韻聮成五章以爲諸君贈在處黨者如之予觀從吾之作气象宏渾深得贈言之體予不揣有云去去蚤償經濟債還家莫待雪盈頭句甚拙而意頗眞贈與處或可通用也圖成從吾敍於右方虛左以待思周思周於予爲鄕榜長兄命服其勞遂書之異日宦途邂逅披圖而觀則湖山奇秀舟帆往還有客數人於於詡詡於江籬亭柳之間者卽今日也

東園文集卷七

●欽定四庫全書

東園文集卷八

﹝明﹞鄭紀撰

○序

送王懋學提學山西序

予初觀河南癸卯賢書見懋學姓名魁多士而未嘗識其人也丁未予同考春闈合諸經得天下解魁十餘人懋學預焉旣撤簾懋學偕門下士晉見禮度甚偉似有諸中者之所形然後信其擅髙名之不虛也是年予被命提學兩淛懋學以例歸榮不相接者四五年矣向予自國學攺南都懋學適來主南戶事始間得相見叩其底裏蓋於書少有不讀讀必融會貫通窮極理趣不爲尋章摘句之學其論談又能援引古今成敗證以時事得失有處天下事確然不可拔之勢其所著述髙古典則有左傳西漢風命意立論多發先輩之所未發者皆可施於政治事爲之實非無用之空談也其志學不間晝夜寒暑聞士大夫家有未見之書必力求一覽期必得而後已在官署公牘未収書卷已先展矣往往坐是成疾亦不廢去歲監儲鳳陽猶假予儀禮通解以行後以病侵務煩上牒求告時予轉戶部正喜得其朝夕繼見以資老拙懋學已家食矣無何天官卿聞其學適山西提學僉憲缺員上其名補之命下懋學偶亦勿藥遂促裝以行山西薦紳南都者徵文爲贈諫垣李崇嶽以屬於予夫古之仕者幼學壯行始終一理壯而達之事業幼而窮之時固已全備但時之至舉此而措之耳無待他求也故三代而上咎夔稷契伊傅周召之事業卓乎其不可及三代而下董汲魏張韓範富歐之徒亦庶幾焉蓋有本者如是也近世學者習爲科舉文字並其家庭灑掃應對昏定晨省之禮目不及見自旦達暮手不停披悉皆藻繪時文惟欲求媚主司之心目而已父兄之所責望師友之所引掖已身之所期待止此而已間有談及孝弟忠信禮義廉恥之事則羣聚而非詆之不以爲妄則以爲愚至無與立談者嗚呼是果孰妄而孰愚耶或謂時制以文取士無怪其然矣予以國朝提學勑諭先徳行而後文藝惇實行而戒浮華茍天下提學之官皆能欽遵聖諭而行務使生徒躬行孝弟實徳潤身則積中發外出詞吐气自爾精純通暢科目亦在其中入仕之時舉而措之咎夔伊周事業將不在於古人矣此蓋懋學已試之成驗於行申以贈之

送兪良佐淸戎西蜀序

三代而上寓兵於農比閭族黨之民卽伍兩卒旅之師三時務農一時講武人皆土著一有調用不持衣糧自衛身家故有效死之樂而無逃亡之患漢唐以後寓農於兵有禁兵廂兵之名有畿兵州兵之號土著變爲更畨然初募之時猶以二十而兵六十而罷民無常兵之勞無事之日則兵散於府將歸於朝國無養兵之患勞逸得均聚散有期故甘數年之辛勤免一家之騷擾近世以來籍農爲兵兵民一裂不可復合戈甲一具祖孫流傳程途萬里妻子啼號有死之往無生之還故鬼名徇法朝解夕亡此國家之大政非臣下之敢議也但舉淸理一端論之國朝自洪武九年有抽丁有朶籍有問發錯綜行伍犬牙相制近者數百里逺者數千里土著之兵十無一二鄕井離析水土異宜故死病相籍逃亡接踵此淸理之官旣分之司府又督之憲臺無非欲分辯尺籍查究埋沒之意近年司馬又以淸出分數爲升降之例用是督者貪功閩淛之間幾激嘯聚之變嗚呼其可悲也哉弘治辛酉南京江西道監察禦史兪君良佐奉勑四川淸理軍政便道歸省臺僚諸君闔餞都門之外徵予言以壯行色予以臺職克舉甚難世人於此不貪功則廢職不損兵則害民非問學之疏通操履之堅定與家教之淵源殆不能良佐遊泮時予在兩浙試桐士屢居案首未幾遂領鄕薦上南宮對大廷若探嚢物然初拜山東長淸令守法近民政平訟理被召憲臺風紀肅然其父葵軒公由天順甲申進士拜監察禦史巡按眞定西江激濁揚淸深得憲體以注誤左遷澧州判轉茶陵守今六安鄖陽在在有聲謝事卒於家夫良佐以如是之學問如是之操履如是之家聲持憲節以往西蜀職益張而功益顯兵不迷而民不擾可不卜而知然予於良佐愛之深於其所蒞之事復憂之切故因其行也不得不盡言以規之於是乎書

送陳孔彰僉憲西蜀序

天道化生萬物必賴乎人力以收功不然天亦一物而已開辟之初人皆巢居鮮食與禽獸無異羲農堯舜數大聖人者出爲繼天立極之君任參贊範圍之責又有禹稷諸臣爲之輔佐九州島一壑禹平治之稷教稼穡實因以成功是三代之民得以粒食者禹之賜也至秦廢井田開阡陌溝洫之制爲之蕩然故民窮盜起二世遂亡夫智者行其所無事不與水爭勢也不與水爭地也不與水爭利也爭勢則激爭地則壅爭利則分三者皆智者之所無而小智之所有故民不三代也宜矣西漢以來論水利者李冰稱首丈翁次之李穿二江於成都沃野千里號爲陸海丈穿煎謏口漑繁田人獲其利二江煎謏皆蜀地也不知今蜀之利視李文之日何如大抵水性就下平則易壅險則易激激則易分天下之水惟蜀最爲險激而易於分者然分之害莫甚於碾磑磑之利莫橫於彊宗國朝於蜀初無水官今之設者亦未數年蓋用是而有覺也吾鄕部署之賢曰陳孔彰者由進士歷主事員外郎今擢僉憲於蜀則捧璽勅而往者才三人焉孔彰閩之宦族國初以來翰林臺諫代不乏人則家庭累世之化旣有以立其本監京儲而出納精榷關稅而宿獘革則部署又有以發其用今移是於蜀碾磑之分彊宗之橫不必言矣近者四方多壘京儲屢耗予方欲建議於朝請以元都燕時虞翰林所進築堤捍水募民耕種之說行於京城東南之漫地倘得小試豈能捨吾孔彰而他求耶孔彰行矣予日望之

送張希臯僉憲山西序

士君子於天下之事無一不當知亦無一不當爲而職業所攸系者尢當致力焉國朝法古建官設按察司以肅外司之僚屬廉庶官之臧否而黜陟之是蓋古之監司其職任可謂重矣弘治丙辰山西按察司僉事缺員天官卿以南京刑部員外郎張君希臯補之制可南都薦紳與其有鄕好者徵文爲贈予以山西古冀州之地東北抵宣府爲天朝之北門西北抵沙漠爲虜廷之南戶蓋天下之大保障也其屬爲府者三爲州者五爲衛者二十餘守禦諸所不與焉是又天下精兵健馬之所聚也近者大司馬論奏以京軍之疲戰馬之耗兵器之敝訓練之弛通行兩京堂上官區處夫古者寓兵於農三時務農一時講武廬井之伍卽行陣之師器械車馬皆出於田兵無久戍之苦農無逺餉之勞此策之上也漢趙充國之罷兵屯田棗祗之募民許下諸葛亮之分屯渭濵以逸待勞以飽待饑策之中也近世𨿽有屯田之名而無給邊之實邊塞膏腴皆爲權力所有墩臺更畨又與操耒以耕粟米之利悉入私門兵士不免預鬻艸料以充誅求濳質鎧甲以共衣食平時旣已疲獘不支臨戰豈能奮勇以克敵耶此則所謂無策也然今之土地皆監司之轄屬兵民皆監司之統馭其巨姦宿蠧皆其所當廉劾者希臯往僉其事應諮於僚長者諮之應聞於上者聞之應寘於法者寘之其職業所當致力者孰有大於是焉希臯承父參政公家學之傳以書經魁解京闈歷官秋曹綽有能聲是職之舉固有餘力然予於希臯之行則深有望焉於是乎書

送郭總兵鎭守廣西序

固國不可以不備邊而備邊莫先於選將選之之道大要有三閥閱以觀其世講韜略以觀其智識履歷以觀其練習如是則臨陣不怯料敵有術應變有素若曹武穆使唃廝囉聞名以手加額契丹使疾趨不敢仰視郭令公由武舉爲節度使單騎見虜吐蕃夜引兵而去趙充國起羽林歷事武昭宣擊匈奴先零罕開七十餘城以全取勝是也漕運參將郭君某鎭守淮安之七年爲弘治壬子廣西副總兵缺員上勑廷臣議補大司馬馬公薦君累經戰陣堪任重寄平江伯陳公薦君才識老成謀猷出眾少宰張公薦君履歷年深練達有加上合眾章勑君以都指揮同知充副總兵鎭守廣西道經南都大總兵魏國公君婣友也徵予言爲贈君廬之合肥人髙祖從太祖髙皇帝起兵淮甸升指揮使父襲祖職歷升中軍都督府同知掛徵西前將軍印君襲升都指揮僉事是卽武穆之閥閱也成化庚寅試中兵部升署都指揮同知是得令公之韜略也君昔爲指揮使時徵口外西夏兩廣爲都指揮同知時掌十二團營尋奉勅總督淮揚蘇松海道再奉勑參將漕運鎭守淮安又三年奉勑督運賑蜀亦嘗有充國之履歷也司馬以任重薦平江以才猷薦少宰以練達薦者皆不爲虛譽而邊將玆選可謂得人矣𨿽然予聞古人命將天子跪而推轂曰閫外之事將軍自制故政令歸一而功易立近世邊疆兵柄操以中貴故舉措掣肘而事難行君玆行其亦慮及於此乎然天下未有正而不勝誠而不動者中貴亦人耳彼之侵漁我以廉潔彼之躁擾我以鎭定彼之驕悍我以謙恭以我之誠破彼之僞以我之正攻彼之邪譽望以弭之容色以消之論議以轉移之積之歲月則彼將歸吾掌握之內而不自知矣夫何慮焉茍不能盡誠於已而復掣肘於人非予之所知也於是乎書

送十三弟廷秀司教貴池序

易序卦傳曰有天地然後萬物生焉故受之以屯物生必蒙故受之以蒙彖曰童蒙求我是師道之具於易也書曰惟天地萬物父母惟人萬物之靈又曰作之君作之師是師道之見於書也故上古聖神繼天立極於是有司徒之官典樂之職小學則教以灑掃應對進退之節大學則教以窮理正心修已治人之道惟欲全其天之所付以克肖乎天而已孔孟旣歿師道隠微坑於秦黃老於漢蛙鳴蟬噪於宋晉梁陳之間師道之不絕者一綫耳隋唐以來有河汾之髙第昌黎之師說而師道漸始復明吾祖莊露淑三先生倡道南湖實相後先至於有宋若濂洛闗閩之淵源泰山湖蘇之教法而師道又大明於世吾莆學者𨿽宗宋儒實南湖之啟發也朱晦庵嘗云莆陽惟有鄭夾漈讀得天下八分書夾漈卽南湖之孫子也逮入國朝法古制治以人材爲先君師養蒙之道復還今日於是天下府州縣俱建學立師以養之其勑諭提督學校之官必先徳行而後文藝吾莆文物遂甲天下其任師儒之職南湖孫子殆居其半廷秀南湖淑公裔也少受業於予繼從其伍兄鄕貢進士廷容又與廷容之子今涇縣學訓導大和爲家庭師友於師道固已知其大都矣然予少遊鄕校時猶習灑掃應對之禮今則易以破承對偶旣長遊邑庠猶宿齋會饌尊師處友以修敬長愛親之職今則易以誇耀時丈奔走快捷方式其於古人大小學之功一旦掃地無餘矣予向年於兩浙於國學亦嘗以上古聖神國朝時制之法小試一二言者謂予在浙江貽患於一方在國學貽患於天下是或別有一種道理予未之知也今廷秀分教於池欲行予之小試人或以爲貽患於池欲因其破承快捷方式之習非惟得罪於先聖且得罪於聖明之世矣廷秀其將所擇

焉送黃太守之程畨序

貴州古西南夷羅施鬼國之地元以宣慰司之國初分其地隸云川湖三省永樂間乃合而省之與云川湖埒仍司宣慰以隸之宣慰之屬有八畨長官司成化間又升程畨之司而府之以隸於貴以流官易酋長以拜除昜承襲蓋用夏變夷之漸也開府之初守之者鄧公廷讚鄧滿而代則汪君某時府治粗立形勢未備參錯於盧韋臥龍諸畨司之間羅羅犵犵獸形鳥語王化未能卒加土俗未能遽變鄧則因其俗而撫之徵逋召役徐而不疾解紛釋爭寛而不猛酒食之饋笑而畱之不色拒或因而醉飽之居民有疾給以藥物或親爲診視腰刀負弩不之禁采山獵獸不之革是鄧之視民如子民之視鄧如父家人父子藹然以終秩故案牘生塵溪硐按堵公去後之思至今不衰汪或懲鄧之疎而約以法矯鄧之縱而齊以威逋役不使愆期曲直必正於法饋不敢行疾不敢告刀弩采獵不得以自由有公家之法制無民牧之恩情民始不堪起而拒之又得鄧之貴爲解圍是鄧因俗以治民而不任以法故民感其徳而化汪則任法以治民而不結以恩故民拂其情而變夫豈民之過哉治民者之過也弘治甲子程畨以缺守聞上命南京兵部郎中黃君某補之赴任有期代黃而郎者予鄕友陳君弘載率諸僚徵文爲贈夫道有升降政由俗革程畨始則狃乎陋俗自成化開府至今幾三十年矣溪硐之間老者已死城郭之內幼者方生死者與土俗而澌盡幼者迓王化於將來蓋漸有易俗之機而未純者君玆往也一於鄧則恐失之幹寛固不可也一於汪則又失之於嚴其可乎夫程畨旣有易俗之機君若斟酌鄧汪而推誠以感之誘掖其情而轉移於法又何患西南之民而不中國也哉君揚之儀眞人先大夫某公以國醫顯官於朝君侍側而登京闈儒道醫術實兩兼焉古人謂治民如治病以君之學術如是於治道也何有是爲序以艷其行

送姚懋明守永州序

君子之仕也不患無職業患才不足以共職不患無人患惠不足以及民有才與惠也或掣肘壅滯而不得行與無均也國朝設官置吏甸圻之外上有藩臬下有郡邑上以臨乎下下以承乎上體統秩如也藩臬之官非不欲惠澤之及民也然位髙勢逺事必經郡邑以達郡邑之官皆賢則達之易不幸未必賢也一事之行今日閣於郡明日閣於邑督責愈勤而奉行愈滯欲民實沾其惠也難矣縣令非皆無才可以立事也然位卑而力薄民親而勢翫凢事必受藩臬之約束而後可行茍能得其信任則設施展布無所不利否則參駁之摧挫之系逮之欲才之得濟其事也亦難矣惟郡守之職則不然其品秩名位上則與藩臬頡頏下則與民庶相接藩臬行部至郡必遇以殊禮事之可否得以堅請而罷行之其於閭閻細民有父母之親無門戟之嚴郡守喜怒民得而知小民休戚守得而聞一有善政朝出廳堂暮達四境咫尺之間無敢壅逆然則有藩臬之尊以展其才又有邑令之親以達其惠其惟郡守乎夫邑令所難者皆郡守之所易郡守之所易者又藩臬之所難然則共郡守之職者當何如其用心耶南京禮部郎中姚懋明吳人也以春秋領辛卯京薦登乙未進士拜水部主事分治臨淸滿考以母老請攺南京儀部歷今官去年冬簡任永州守鄕之薦紳南都者徵言爲贈予以湖南天下大藩也永湖南大郡也懋明之才之惠所施有其地矣始臨淸之繁劇今禮曹之幽靜繁劇足以擴其知能幽靜足以養其心術則懋明之才之惠所資又有其本矣然則今日守永當見其易而不見其難也故書之以爲懋明贈

送萬侯之僊遊序

弘治甲寅天官卿簡國學生需銓曹試補縣令宣城萬廷器與簡榜注吾邑時予適奏績於京張榜之日予先陛辭出郭不得與侯遇及還南都侯亦便道過家旣而復來謁予因別之任且詢訪政俗甚勤予告之曰吏之治民猶醫之治疾也侯知醫道乎內傷者固其本外感者治其標固本莫善參苓治標莫先姜桂此醫家之律令東垣仲景所以垂令名於無窮也吾邑有宋盛時丈物衣冠八閩稱首國初猶有六十四圖主客戶以數萬計永樂已後逋耗極矣宣徳間縣令王公彛漸次培植民方蘇息今所存裏圖僅得五分之一皆王之遺民也然俗尙侈靡驕惰家無甔石之儲而屋宇服器務求美麗男女婚姻互相誇張子弟恥耕作生徒恥從師春田茂艸夏案生塵用是家家逋負動以千計數科不第一人此內傷之疾然也且以寡弱之良民而夾彊大之鄰敵乘機窺伺吞田索質連綿其捲不陷之以人命則誣之以軍丁吏緣而羅織不竭資產以賠償之不止也兼以郡隸構差百色誅求凢有催科擡一作十小民一年勤動不足以共一月之費而典田宅鬻子女累累相繼此外感之疾然也夫以壯實之夫兼以內外夾攻之證尙無可望其生況羸弱之人乎所喜者去古未逺故家遺俗猶有存者據予耳目所逮而言之張徳源之好施陳履素之惇龎林孟光之野朴鄭徳安之古澹後生小子猶能誇頌而向慕之侯玆往也和易以親之懇切以諭之播勤儉之風以節其驕奢之習驅遊民使歸田畆誘倦學使就師儒則農有餘粟科不乏人而參苓之功奏矣剛不吐柔不茹刁豪之來禮貌以消之威嚴以鎭之禍可嫁而民不可虐石可下而法不可詘則凶豪斂迹良善安生而姜桂之功收矣就中積習旣久燻蒸融液安知張陳林鄭不復見於今日也異時侯喬遷大邦吾邑之民不奉侯以配東湖之祠而歌之以爲僊遊東垣仲景也耶

送廖侯之僊遊序

今上履元之三年春適天下百司朝會之期勑天官卿大式序而簡別之以新治道用是吾莆一守二令皆缺員天官卿旣以刑部員外郎王存敬補守遂合天下舉人之在選部者拔之得李某與侯以補二令命下人咸以莆仙之小大爲侯欣戚侯獨不介抱予時方被命到京又從而慰解之侯益樂於就職行且有日吾邑舉人張炫與侯同事南宮者謂予宜有言贈予以仁者以天地萬物爲一體大而天髙地下川流山峙小而艸木之榮枯羽鱗之飛躍尊而君長卑而民庶親而父兄子弟疎而鄕閭近而家庭逺而蠻貊其分𨿽殊其理則一貫而無遺其气則流通而無間各隨吾身之所居與力之所至者爲廣狹必處之使各得其所而休戚苦樂與吾常相闗屬然後謂之仁布衣尙憂天下事況以人民土地爲職守者仙爲莆陽屬邑唐及五代與他邦齒自宋天聖以後人物科第遂甲閩中迨至元世漸以零替沐浴國朝膏澤百有餘年尙未蘇復然人民𨿽稀而地土廣饒材木足以供棟宇舟車樵蘇之用泉源足以漑以漁以漕以榷榖粟足以贍鄰封牧畜足以給賓祭老疾民易於爲生也大家尙廉恥小民畏刑罰賦稅不後期訟訴田園之外無深情市無爭衒野無攘敓上司送迎歲無一二官易於爲政也𨿽然邑當興泉之交民多受敵爲地之廣饒也豪右毎窺伺而相吞爲民之畏法也凶彊多羅織而相虣爲按部少至也幽抑多不能以自直爲稅無後期也上司徵科毎厚凢此則疾痛屙癢之切身者不能不賴於司牧之仁之也侯廣之增城人由戊子鄕薦登太學作養之深固有以知夫民之當仁聆其論列時事理到識明又不至於昧其所用侯之政民之生予益見其無難矣因書之以爲仙民賀

東園文集卷八

●欽定四庫全書

東園文集卷九

﹝明﹞鄭紀撰

○序

釣臺集序

炎祚攺符新都易號南陽宗室圖復舊物天造艸昧漢之爲漢未可知也海內英雄聞風奔附皆欲效勤王討賊尺寸之功以垂竹帛今漢鼎已定延訪幽隠粉飾中興正抱道君子雲龍魚水相逢之日也先生物色故人三徵而後至何耶伊之耕莘傅之築巖呂之釣渭時未嘗無終身之念也一旦幣聘之勤繪圖之肖夢兆之徵遂翻然而起各成一代之業後世未嘗有非其攺節者今先生𨿽應聘而起終不爲所屈又何歟此無他光武少與先生遊學其知先生者必深計先生者必熟矣自莽地皇壬午起兵至漢建武己丑而後下詔於七八年之間身迹存歿略不往來於懷其與抱薪進飯卒然相遇之殷勤者有間矣豈先生儒腐不足與談兵歟湯以伊爲阿衡丁置傅於左右文師呂爲尙父光武於先生撫之以咄咄目之以狂奴官之以諫議其處先生也亦褻而易矣豈先生特孤髙一節之士於師傅之道或有未聞與不然必先生之知光武者亦深計光武者亦熟又用是之故蚤見預料而不敢以商周諸君待之乎嗚呼先生之自處與光武之處先生者不必深論矣但此集一出不知世之夜行不休奔走權幸之門者讀之以爲何如惜乎出之稍晚也然自今以往亦不爲無益焉故書之

丰淸敏公遺事序

宋熈寧元佑間黨論方興四明丰公相之由嘉定進士歷太子中允監察禦史裏行諫議大夫中司八座居近侍者三十餘年凢君心之邪正朝政之得失與夫相臣之賢否宦官之邪佞知無不言言無不盡不畏權幸不避讒毀卒以鉤黨中傷除名紀休致林下正考究古今人物得公之裔孫司訓耘與其子編修熈所藏公遺事一編見示紀再拜而誦讀之其危言峻行謇謇諤諤溢於簡編間凜然猶有生气然官𨿽貴顯而家甚貧旣薨田僅七十餘畝屋止數間嚢篋蕭然子孫不能自給二子安常泰常俱先卒皆有二子安常任太學正諸生賻錢二百萬妻於氏恐污夫之淸節不受安常已官一子泰常之子未官公先貤郊恩以及之其母以長幼有序亦辭不受願俟後郊蓋大學之道自身而家而國而天下敍不可紊而功不可闕公之本源澄徹外物不足以累其身故二婦之賢一不受非義之財一不受越次之恩蓋家庭之間燻蒸透徹積中發外不能自己其忠言讜論格君匡國特其緒餘耳豈足爲公多耶昔晦庵先生敍公遺事後謂孟軻誦仲尼稱水曰源泉混混不捨晝夜有本者如是正謂此也後世士大夫論列時事擊摶臣僚震動朝野如公者間亦有之至於身家則莫能彷佛其萬一此公之所以允爲宋室名臣而後世所以難也公裔孫父子之間與紀皆有斯文瓜葛故書此以貽之

劉子賢簡札序

此劉君子賢與予簡札也其字拙其詞未工其記問亦未甚富予乃萃而爲捲者君莆之水南人家貧甚兄弟四人皆衣食於敎授父蚤喪淺塟於菆母朱孀鞠之稍有知詳其故遂匍匐菆所覆柩哭至嘔血殞絕而蘇蘇復絕旣冠母命迎相君跪謝曰父在淺土兒天地間一罪人何以夫人之女母彊偪不置乃迎歲餘猶異枕席母覺諭之不可日菆哭久而羸削骨立鄕人哀之合錢助塟畢始復常歲大比與同軰赴科場監吏呵逐搜檢法甚峻君嘆曰此豈待賢禮耶遂拂袖歸竟不出居家毎日雞鳴而起盥櫛衣冠率諸弟若婦詣母問安旦則侍食毎食魚肉醇酒必極丰潔自與家眾鹽虀而已眾時有異志君鎖項自罪不食眾感悟乃釋提學周僉憲聞之召見弗往周先拜之尋饋白金五兩辭曰助養老母君拜而受之語諸弟曰此爲吾母饋也勿他費日於常饌之外必加一味以彰人之惠金盡則止初居水南鬧市中不自適乃買地於旁僻先建祠堂梁之朝有跳躍而來欲敚其地君錯愕不知所云遂屈節訴於前且曰吾盡萬難之策以妥吾先仁人君子其忍敗吾事耶其人憐而與之成化庚子與予會講云峒山中踰半載毎晨會揖必胥致誨語以出凢入聖相期待退而讀正書論正事暮又如之見人一善寢興食息此心未嘗少忘生平足迹不步城府達君貴人甚少往還獨與予交最厚予受其矩矱最多觀諸簡札可見也聖學以誠敬爲入門踐履爲實地若吾子賢者其庶幾者歟予別子賢八千里外一年於玆矣偶閱書笥得此數紙遂表而出之俾朝夕間心目如見而不懈於用力也且用是萬一朝堂之上知林下有此正人士類之中知斯文有此正气海內閭巷之間後生小子知人生有此正學於世道未必無少補也

鄭氏族譜序

古人作譜所以敬其祖也後世作譜則多誣其祖也如第一代爲髙祖則自髙至玄以世計之凡九代以年計之幾三百年以人計之生齒繁衍者何啻千數百人茍無以系屬之爲子孫者將相視爲塗人矣此譜圖之所以作也譜圖旣立則披閱之間彼吾父也吾祖也吾曽若髙也彼吾初從也吾再從也吾三從四從以至於羣族也生則致其養死則致其哀長則慈幼卑則奉尊服制有重輕禮節有殺隆非敬其祖乎若吾閩之譜其間則有可言者昔光州王潮兄弟克壽以三千眾入閩分處閩越間審知據閩偏重故鄕但仕籍中有自光州固始來者遂得美官遷且不次故閩人自隋唐以來土著舊姓亦遷就其譜曰自光州固始入閩以希不次之恩且謂昔漢武帝以閩人難服徙其眾於江淮之間遂虛其地至王潮而復有閩非誣其祖乎吾邑樂山之鄭與予同出於周鄭國桓公同一受姓也西晉而亂同一渡江也露莊淑三公同一入莆也後露公居莆田淑公居仙遊莊公居興化而鄭氏之入莆者復析爲三焉樂山之鄭則宋元間有仁仲公者因避回寇遂居仙遊蜚山下今譜則以仁仲公爲始遷之祖仁仲生徳新徳隆徳悟徳隆生仙字伯眞卽號樂山者仙生恭寛信其後子孫悉見圖系中信之仲子詔賜七品散官凰請予敍於篇端予以吾鄭先世譜敍此譜載之詳矣國朝永樂初樂山公重修斯譜而復自敍蜚山世系又加詳焉予復奚言宋眉山蘇氏譜亭記有曰凡在此者死必赴冠娶必告少而孤則老者字之貧而無歸則富者収之其不然者族人所共誚譲也敢舉之以爲後世子孫告

新里甲日錄序

士君子之生世也出則憂乎天下處則憂乎鄕邦濟時澤物之心未嘗一日忘也紀家食幾二十年曆觀前代取民之制什一法壊春秋變而稅畝秦變而口錢漢變而算賦唐變而兩稅宋又變而靑苗寛剰費出無經徵斂無藝而民之不堪命也宜矣國朝賦法民田不過五升官田不與徵役視什一之法則又輕矣何氓百家之中衣食於稱貸者什凢七八農家銍艾在手釡甑已空顚覆逋亡版圖日削莫知其由近偶得里甲日錄而觀之縣令黃時毎甲直一月用銀二十餘兩十六圖一歲計之用銀三千餘兩悉皆庖廚之共妻妾之奉與夫過客來使權門饋贈之需而已至於祭飲科貢物料之類國典所載者率以一科十歲又千兩有畸夫以百六十戶之民而共三四千金之費欲免稱貸逋亡之患不亦難乎是𨿽黃流禍之慘然當時里正雄長射時吞噬亦不能謝其咎也今縣令彭君下車之初一念仁慈正吾民息肩之日第民風土俗未能周悉予弟今年備名里正因會集同事澡神滌慮議定供應事目萃爲一錄自聖壽祀飲而下至於役夫什廩之徵量輕酌重分條類目上可以給公家下可以舒民困歲計用銀不滿五百毎甲一歲出銀不過三四兩視諸往年則七八分之一也錄成呈白縣堂隨與里甲百四十戶合盟以堅之以爲一歲共需之則而田野之民欲永其傳請予題其篇端予嘗考吾邑盛衰之迹唐宋之盛譜志所載不必言矣國初富庶不減於前尋值虎寇爲災民耗大半宣徳間縣令王公以救焚拯溺之心爲攺弦易轍之政起塗炭之民於枕席之上吾民立碑建祠報頌不衰近年則自枕席復推入塗炭之中是又猛於虎而虣於寇者矣同一法制也同一品秩也同一土地人民也趨向之不同如是亦獨何歟孔子論治國曰節用而愛人邵子有言諸賢能寛民一分之力則民受一分之惠愚敢舉是爲山氓祝

五十自儆序

居士生宣徳癸丑閠八月自後歷十有七閏皆未有值是月者成化壬寅居士年五十歲且閏且值是月眾皆異之以爲天人際會不偶然也至今日諸親朋攜壺觴爲居士壽族眾子弟亦舉酒爲壽居士難之曰丈夫生世負天地萬物之責於身近則壽乎一家逺則壽乎一國又逺則壽乎天下萬世豈區區於一身之歲月也耶子弟晉而復曰天下之本在國國之本在家家之本在身今日一身之壽實家國天下萬世之壽也予又難之曰古者百歲爲上壽八十爲中壽六十爲下壽五十者何居諸子弟又晉曰五十中身之年也過則壽不及則夭是五十者𨿽未爲壽實壽之階也予又難之曰五十未爲壽汝軰曷爲而壽之耶諸子弟未有以對居士爲之解曰汝等以居士少登科甲官近侍又得推恩封父母終榮養之樂居家約子弟禮法中無敢違越營祠墓有制度可觀淸苦恬退之節頗見重於時事功又頗多於鄕邑居士之成立甚早也天地造化於人恆無全功固爲壽之汲汲焉然汝軰之知居士者亦淺矣孔門十五志學居士少𨿽有是志焉三十而立居士則未立也四十不惑居士則未不惑也五十知天命居士則未知天命也孔門事業居士未嘗有一就者今𨿽去此兼程而進以補前功而循序其將來其成亦已晚矣汝軰何憂造化之窮耶昔衛武公年九十有五猶箴儆於國自卿以下至於師長士茍在朝者無謂我耄而捨我必恪恭於朝以交戒我汝等不能以此儆我顧欲舉酒爲壽耶諸子弟謝而退居士亦謝諸賓友謁祠堂追感悲酸者久之僉曰善哉先生之壽其亦異乎世人之壽也因書以自儆

臺頖畱行詩序

成化丁未春今福建提學憲副韋君同予校文南宮方出簾遂偕有提學之命是日同拜者七人三副四僉職銜𨿽重而與吏部都臺體統有闗舊規參謁皆屈膝爲容君時瑣幃予翰苑乃曰禮貴得中今我軰以風化爲職而先枉已可乎君曰然遂得免詘予嘗私幸與公之志同也旣領勑予往兩浙南北屢遷君之東廣繼遷閩南訊候不相通者十有數年予乞恩歸掃始得邂逅於臬司翊日郊餞小敍契闊而已抵家未幾聞公有自陳之疏八閩師生合章懇畱君之去意益堅羣情莫申乃形於詩章寄贈別之名而示挽畱之意蓋欲諷詠之間或有所歆動而解公志也仙頖教尹佑等旣裝成帙顓一生奉獻題之曰臺頖畱行請序於予予用是而奉叩曰君作士於閩師生恩義正爾浹洽今日之去或有所激而然乎或比於義而然乎有所激則出處之機由乎人比於義則休致之期尙未至無一可者方今外服大僚惟提學之官以道徳性命爲心以禮樂詩書爲業執經而來者非良民之俊秀則京貴之子孫髙者欲探羲黃之閫奧窺孔氏之門墻下者騁文詞以媒科目又其下者則敚貢營廩得則喜失則怒而毀譽隨之非淵源之學洞鑑之明鐵石之堅鮮不爲所困矣公之去志豈有激於此耶然公向旣不詘於大則今不詘於此從可知矣夫幼而學壯而行老而歸仕途之律令也國制年七十許致仕今合閩師生挽畱之切如是則聖天子崇儒惜才之意又可知矣此公之去志似未可決也姑書之以爲臺頖畱行詩序

孝感亭詩序

天之生人不過是理與气之流行人所得以有生者亦不過體其塞性其帥而已聖人盡性踐形則天之所以與我者渾然全具無少欠缺其積之盛而誠之至自與天地合徳日月合明四時合序鬼神合吉凶故喘息呼吸之間天地造化之理左右逢原觸之無不動感之無不應如庖羲之河圖神禹之洛書文之岐鳳武之丹書皆理之常無足怪也學未至於聖人者能極一念之誠亦足感動天地如祥之冰鯉宗之冬筍攢之白烏甘露之類是也夫聖人之徳全體之太極也學者之行各具一太極也感召之理不系乎徳行之大小而系乎一念之誠與不誠而已祥宗之徒與羲禹文武固非等倫然其當時豈不知冰不可魚冬之不能筍與夫荒山之廬不可居耶但其一念之誠止知父母而不計其理之有無亦不顧其身之利害也身且不顧豈有意求知於人而垂名於後耶茍有一毫求知垂名之心則其當時悲酸痛哭之意皆自爲也非爲父母也夫以父母之形軀易吾身之名譽其不孝之罪烏得而贖耶績庠有許生欽者家貧父歿不能葬殯於附屋之茅亭苫塊其側哀號所感祥物雜出南臺侍禦郭君仲端宰績時得狀書孝感二字以名其亭奉勑提學司馬君林君亦屢奨與之少宗伯康公學士程公皆有述作爲之播揚邑泮諸大夫師儒歌章不下數十什其族子鄕貢進士魁爲之類次成編因仲端索題予旣嘉生之孝得以垂後又悲生之名恐渉於求知也然君子有終身之喪生旣見知於人去此之後朝思暮感寢食不忘一言一行務與天地造化脗合無間行不敢率易以虧辱其親積之旣久則誠意周流無所不至如良賈深藏而珍寶自見君子若愚而徳譽日彰徽之賢士大夫於生又非盡於此而止也

遊武夷山序

成化癸卯夏五月予同侍禦林貴實同起告中舟過武夷山下羽士數人出迎溪滸且請遊焉遂爲易小舟輕帆短棹溯流而入時侍禦眩舟不能從予獨與羽士一二人先往自一曲而上歷歷指點相告如羽宮之後屹然倚空者天柱峯也峯之西崖石上有霜翎朱頂如畫者仙鶴巖也峯之絕頂爲龍洞其後爲兜鍪二曲則鐵板障玉女峯旁有淩霄題詩諸嵒先賢遺筆在焉至如虎嘯嵒架壑船會仙試劍水樂諸石則三曲之山也宴仙嵒大藏雞窠諸巖又四曲也又轉數棹羽士起謂予曰此五曲之山禦茶園在焉園有先春殿龍井前爲碧雲橋又少轉爲晦庵精舍有隠屏接筍諸峯石室玉華諸巖又有丹鑪藥竈釣磯鐵笛亭形迹宛然予入舍朱先生前徘徊瞻慕久之忽巖日西暝遂宿寒棲館中翊旦趣篙師盡餘興灘甚險篙師捨篙而負羽士亦助其篙至六曲則有仙掌峯瀑布泉又有仙浴塘小桃源諸洞七曲八曲則有上水龜石梯又有樓巖仙蛻具下水龜貓兒諸石有如猛將者有如嬌女者有突兀如樓臺者有周匝如城壘者有聮飛者有劍削者奇形怪狀層見疊出顧盼不暇夫自一曲而上諸峯有髙插天者有峭而梯云者有吞吐起伏如龍奔虎踞者至如九曲則羣峯之頂又皆石田茆屋竹徑花塢悠然江村之趣絕與八曲不相似予因捨舟而岸穿徑緣陌而造野人之家遊洽盡興返棹而歸至五曲遙見一人肩輿迆邐巖石上且顧且指少焉下輿立石上如招如呼卽而視之則侍禦也因移棹往迎與入精舍如昨禮又同宿館中賡和棹歌諸韻又翊旦侍禦返肩輿予亦因故棹而歸瞬睫至山下不覺神飄气逸俯仰天地相爲浮沈初不知山之非我與我之不爲山也亦不知水之非天與天之不爲水也旣登岸侍禦謂予曰此境不常有此遊不易得可無以紀其勝乎予以天下未嘗無山然不皆石也不石則不奇間有石焉又不皆艸與木也不艸不木則不秀間有石而艸木也然又不皆水不水則不淸間有水焉又皆不如是之轉曲也不曲則不幽獨玆山也大而名世者三十有六小者千百不能計皆無不石者也石必呀罅多滲暗泉奇艸怪木雜出其間山之下皆環淸溪深而潭淺而瀨澄澈淸瑩寒气逼人溪九曲曲皆環抱幽深可容棲息夫奇秀淸幽山水之四徳天下山水多不能全而武夷獨全之是宜騷人韻士戀戀不能釋於懷也𨿽然泰蒙生孔孟濂洛出周程武夷爲八閩項背一脈爲考亭九峯諸山在宋則晦庵先生而下師友淵源眞儒軰出再脈而爲福爲莆自宋至今人材愈盛不衰是山川固不負於人而古人於山川亦何嘗有負耶我軰今生於斯長於斯又得徜徉於斯其所以自處當何如耶故書之以告吾閩同志相與勉之毋貽武夷山川羞是爲序

西湖文會序

成化丁未予同考禮闈才出簾遂被命提學兩浙尋召入國學歷南都至今官今年春兩疏乞休致不蒙兪允因請歸掃先行期於九月四日南京科道部寺諸官僚昔出禮闈門下者四十餘人闔席爲餞敍座主門生之禮情味洽甚予以門座之禮多講於釋褐之日毎衰於貴顯之後今去是時十有餘載諸生已躋顯秩猶於是拳拳在念可謂厚矣因於席上口占七言絕句一章以紀一時盛會諸生倚韻而和明日遂成卷帙名曰禮闈舊雅已巾笥自隨越旬日至杭三庠諸生謁拜武林驛館執弟子禮甚恭蓋半爲舊日之在門者退而謀舉杯以盡師生之禮意恐予行促不畱因予年友之子鄭孟繩先達懇狀予曰昔在浙無教澤相及今去此已十年諸生之意勤不衰是卽南都之禮闈也予何行之促耶至日諸生陳殽具舟泛於西湖之上更酬疊勸恩禮尢洽予因賦近體七言律四首諸生亦倚韻而和次日卷帙又成名曰西湖文會與前帙合収巾笥客中時一披展老懷爲之頓開因並序之

東園文集卷九

●欽定四庫全書

東園文集卷十

﹝明﹞鄭紀撰

○書

簡彭從吾

某昔在制中逺辱書慰報謝末由榮行間又莫能執轡相從愧感至今不釋近者顧辱手誨勤渠足見仁人君子不忘疎逺有如是也東廣之招曽聞之井庵侍禦梅嶺逺候誤愛之過也豈勝感佩近聞章薦陳公甫先生以人事君固大臣第一等事也然公甫當此之時孑然眾咻之中脫如所請於大事恐未必有濟夫君子治世猶良醫之治疾當先其所急者竊意今之所急莫先於師道師道立則善人多善人多則治道備今師道頹圯教化陵夷可爲長太息可爲流涕尙何望於人乎何望於治道乎以今之人材治今之天下𨿽周召復生亦無如之何矣況公甫乎倘老兄於公甫移章薦之心爲之廣聚生徒尋省下閒曠院宇禮致其中選民間俊秀子弟十二歲以上二十歲已下者授以小學之書使灑掃應對入孝出弟之教如寒之必衣饑之必食作止語黙隨事體貼不徒付諸口耳之間則放心日収而大學之本立矣然後教以格致誠正之功修齊治平之道趨向旣定由是拔長於短徙有於無數十年之後燻蒸融徹五嶺之南豈但一公甫耶蓋以今世父兄望其子弟與子弟之所自望者大則媒科甲小則諳簿帳而已初不知更有一種問學之若是者借使知之亦曰此古人之事我何敢爲萬一有趨向近似者則羣然非短不至消阻淨盡不置也此無他君子徳風小人徳艸居髙位者未聞有如是之風耳竊喜老兄今日以有爲之才居得爲之位且國朝舊有社學之制聖天子毎勑諭提學憲臣必拳拳於忠信孝弟之條此又可爲之時也遵依國典稍加潤澤使師生供具有所資給而於官司旣無所費國法又無所礙日振月作朝鼓暮翼使其形銷迹攺而不自知則逺近見聞良心善性油然而生爲父兄者豈甘棄其子弟爲子弟者豈甘自棄其身耶所謂五嶺之南不止一公甫在此日也夫陽復於下則陰消於上自然之理如有王者必世而後仁聖人之論蓋如是茍徒曰今之居官逺則九載近則三年簿書期會日且不足迂緩之談何日収功則非紀之所知也恃愛之深有此瑣屑倘賜采納亦或可以少助斯文於萬一焉人便謹此不宣

簡陳石齋

紀無似然毎以見絕於賢者是懼天順丁丑始落第還家而西江吳徵君至莫由一見成化乙酉方得告歸侍而先生繼至又如之是豈賢者之見絕於某耶實某之自絕也近聞先生被徵不起某年幾半百已無意於世味繼此之事誠未可知玆因廣使之歸敬訊起居兼伸筮瀆某近與鄕之同志劉友子賢讀書云洞山中子賢年三十有四以孝友稱於宗■﹝尙阝﹞者幾二十年矣質醇志鋭上偪古人某之昏愚多得箴砭然大方無涯時難捉摸先生特起東南海內爭趨洛閩之統續在今日紀未接丰儀輟通簡札恐蹈瞽躁之愆然學孔希顏異世且爾況閩廣相去咫尺之間乎惟不鄙惠教幸甚

復嶽蒙泉

某罪逆深重禍延先考蒙俯垂弔慰不勝悲感近依士禮已奉先柩附塟鄭林之世墓矣昨承手誨以白金四錠助喪足見仁人君子之用心也銘佩銘佩但禮有云君子不家於喪故司徒旅歸四布今先人大事已襄復受是惠是家喪也謹用返璧惟君子愛人以徳不罪是幸祗領盛念實與受均也使還謹此艸艸失次

奉少師劉先生

昔中行氏以眾人待豫譲譲以眾人報之智伯以國士待豫譲譲以國士報之豫譲特戰國人物耳尙知擇其所宜報況不爲譲者乎某昔與敖編修同自翰林出提學政時則有文康先生焉後入成均不才負謗賴執事極口過譽代泄不平之气所謂士屈於不知己而信於知己者是文康某之中行執事某之智伯也茍有聞見而不爲執事陳之謂之國士可乎近者丘仲深入閣南都士夫知者謂主上重其才名不知者謂假以侵偪楊廉夏鍭之疏知者以謂主上廣於聽納不知者謂喜其攻擊某嘗熟思之知者之言固是不知者之言亦未可必其全非也夫愛花必專封護衣必忌鼠仲深之名豈始顯於今日耶楊夏之疏豈異於張升耶蓋化工無全天道惡滿自古皆然執事之今日卽文康之昔日也文康宣劾解綰之變其來蓋有漸矣且文康之事莫詳於執事不知是時亦曽惜其不早見而預處焉否也惟以處文康於昔日者而自處於今日則周公不得專美於周韋賢不得擅名於漢矣昔歐陽公有言修平生名節被後生描畫殆盡惟有蚤求退以全晚節豈可更竢驅逐眞名言也某售知執事之深如是執事秉政久必不棄某於此地何苦不知避忌而彊進是說蓋愛護執事之名節有重於愛身故也執事倘不罪某之過言則趂今實錄已進聖體已安皇儲已建國家無事勇猛裁決不必聞於家庭不必告於僚友不必謀於筮術俾進退去就之間從容自由無些系累則不徒爲一代之全人而已若泄一言於外則迎合而阻格者不曰恩蔭之未周則曰倚托之方隆不曰祿位之有加則曰耆年之未艾斷無一人肯贊執事之決者終使異日士大夫歸咎天地造化之靳乎人也豈不深可惜哉紀誠發於中不覺狂妄惟虛心亮之不備

簡魏國公

竊聞古典國之大事在祀與戎夫戎者選將練兵折衝禦侮千年宗社倚之以奠安四海生靈賴之以保障謂國大事固其宜矣祀者不過交接神明於俎豆之間而已顧乃與之同其大何歟殊不知天下之事有本有末有微有顯末易見而本難知顯易求而微莫測記曰祭者教之本也君子之教必由其本順之至也又曰祭有十倫見事鬼神之道焉見君臣之義焉見父子之倫焉見貴賤之等焉見親疏之殺焉見爵賞之施焉見夫婦之別焉見政事之均焉見長幼之序焉見上下之際焉人君之治天下其有外君臣父子爵賞貴賤等第而別有所爲耶故堯舜禹萬古之大聖也其傳受帝位一則曰格於文祖一則曰受終於文祖於神宗旣類於上帝又禋於六宗又望於山川又徧於羣神其時巡方嶽旣柴望秩於山川又歸格於藝祖用特牲商人宗廟樂歌謂以假以享我受命溥將自天降康丰年穣穣來假來享降福無疆文王彖易王假有廟利見大人亨利貞用大牲孔子曰用大牲順天命也周公作洛肇修殷禮祀於新邑咸秩無文我太祖髙皇帝掃平海內定鼎金陵旣建天地壇以祀皇天后祗又建太廟以奉四世聖祖又建山川社稷諸壇以嚴報賽又建歷代帝王廟自伏羲以至元世祖又建開國功臣廟自中山武寧王以及略地攻城大小諸將至於前代神祗有功民社者俱遷祀於欽天山之陽建神樂觀以爲演樂習禮之所設壇署諸官以主供薦之事養牲則有官旗看守則有廟戶又設太常寺以總領其事所以興其頹而舉其廢作其怠而起其勤也夫古先聖王之尊崇祀典與我太祖髙皇帝之敬奉神祗夫豈無所爲而爲耶誠以人君一身天地百神之主天地𨿽逺百神𨿽幽而神妙精靈洋洋乎上下左右之間人君嚴其廟貌潔其犧牲盛其服器備其聲樂萃其精神以享以祀以妥以侑則逺無不屆幽無不格幽明流通神人諧協天地自位萬物自育雨暘時若寒暑不戾四靈畢至𨿽不陳師鞠旅訓卒練兵而國祚自爾延長宗社自爾奠安是祀之一事非徒與戎同其大而實又有大於戎也第以本寺所屬各處廟觀俱是國初創造經今百有餘年如神樂觀演樂正殿湮朽不支提調衙門回祿年久醴泉亭乃太祖髙皇帝敬迓天休之地已傾頹僕地禦制碑文翳於艸莽供祀人員祭服梁冠七孔八裂舞衣履鞋不能蔽體臨祭登臺污穢燻人又如功臣之廟開國元勲中山武寧王而下六王生平何等服用見今時享宰牲之所破席蔽蓋從祀武臣有凳無卓路人見之泚顙汗顏況生等受朝廷之付托乎近年禮部尙書耿奏準有遇祭之年先期修理匠工物料出於工部搬運雜役則出於衛所提調指揮見有姓名玆者本寺移文工部已備料匠矣內外守備已撥人搬運矣昨日忽承差到趙指揮來諭衛所無軍可撥只著本寺廚役幫助夫本寺役廚名額𨿽有三百五十正統十四年扣減月糧逃亡過半見今在役不滿一百五十人毎日太廟看趕鴉雀額占四十六名積年不動實在本寺供役僅有百名毎月初二十二二十二日天地壇打掃三次毎次盡數分遣且不勾用毎十四二十九日太廟抹殿拾艸二次毎次三十五人毎年孝陵懿文陵帝王功臣等十廟文廟司井等五祀中山王蔣廟等處更無旬月不祭如四孟之類多是雇人備役又毎年八次進鮮赴京來回便是三个餘月毎月南京太廟薦新不下二三次豈有一丁可以差撥他用且各役俱是北方逺人貧病相仍其中日間應役昏夜叫街者有之豈可重勞其力耶自古舉大功不惜小費成逺圖者不計近功執事自持節以來愛卹軍士有如父子市童巷婦靡不沾恩第於修理壇場不發夫役似乎重其末而輕其本明於顯而暗於微此則衛帥戶侯之職若夫守備畱都代聖天子主宰百神則不當如是也況玆役不過三五月工程可畢所費甚小所闗甚大倘賜采錄惠然撥用不勝幸甚

與龎大參

士君子之處世有如閉戶者有如纓冠者時之所遇然耳生歸掃山中休疏再上固不宜於纓冠矣然宋之大儒有言小民寃抑勢或可言則爲言於上與之求直是君子之居鄕又不顓於閉戶也竊以今閩人寃抑未有慘於軍伍之一事去歲兵部勘合有逃軍十分爲率淸出三分之例是蓋剔廢警惰作新軍政之術非直謂不問久近逃亡槪以三分齊之也邇者郭繡衣按閩欲立奇功以徼顯擢故將十年裏老加以必死之刑或婦翁丁盡則報其女子名曰女婿軍或籍前軍後則考其譜圖名曰同姓軍或買絕軍田產則受爭田之人首告名曰得業軍朝煆夕煉務足三分用是小氓只顧目前性命不計日後禍貽有將已子頂作軍身父名僉作長解者有侄作軍身叔爲長解者有兄弟二三名疊爲軍解者俱捏作鬼名塡批起解計鬼軍一名軍妻顧覓盤纒糜費逺衛用銀六七十兩近不下三五十兩俱是該管裏老鬻田賣子以求一時之生就中有出門而縊死者有中途而病故者有到衛而隨逃者批文未銷而淸勾已到郡邑矣夫始欲茍延性命則揑鬼爲人終而旣登案籍須要以人代鬼歲往年續循環不已並裏老之家丁戶俱盡而根株猶未息絕此延建汀漳諸府長樂閩淸沙尢諸縣皆將椎牛結甲以尋鄧茂七之故習幸而郭以病去其幾稍寢嗚呼危哉𨿽然郭之慘徧施於他縣獨未及於仙遊郭去而應同知於莆仙二縣悉行郭公他郡之法而加慘焉且以父子叔侄兄弟疊爲軍解者悉依鬼名造冊賫繳毎日照名偪打起解道路鄕村哭聲振響以故聞執事按莆謂今日當道惟執事可以聞此言今日居家惟生可以此言進匍匐相率踵生之門而哀訴焉生查國初編籍仙遊一縣六十四圖六千四百餘戶時抽充軍役計一千九百有奇大約四分之中一軍而三民也永樂宣徳以來賦役重並虎瘴交災人戶消磨十去八九至正統景泰間只有一十二里天順間又將外縣流民附籍增爲一十四里今合軍民二籍僅有一千四百戶若以國初一千九百餘戶之軍責備於今日𨿽闔縣人民盡解爲軍尙少五百餘戶況果如是則一千四百之戶又能保得幾年而不盡絕耶生處閉戶之時而受纓冠之托者卽不忍寃抑之民無與求直圖生耳是以忘輕躁之罪而取污賤之名亦所不卹惟執事其亮之倘肯采納一二承天恩浩蕩之後許其自首前日揑鬼之愆攺正文冊從實淸查則非惟一邑之幸實八閩之幸也非惟一時之幸實萬世之幸也臨楮汗顏不備

復張東白

某啟樊生至得知壽堂老夫人晚景勝常可喜可喜人生天地間此外無他樂也所諭內閣諸老相處區區無意於是久矣歸疏十餘上未奉兪允前月已將部印咨出再疏懇瀆倘得奉身而退與莆之故老結社林泉以終餘年時先生偶未卽起必道洪都以求易簀之誨便中同至武夷一遊尢所願也兩載不曽通問懶與拙耳勿罪勿罪樊生歸艸此奉復

與費子充

天下大器未有速成而能堅久者歷觀前代洎國朝名臣碩輔莫不皆然賢友年才弱冠才名冠天下世俗所志所學如是足矣區區以爲上天生才之意必不止此向聞請告極慰老懷昨見令伯大人道不久將促裝且喜且思賢友自休沐以來四五年矣尊甫夫人在堂晨昏饋奉之禮必極愛敬無少欠缺弟兄伯叔天倫當亦無憾此外不知所讀何書功程次第如何計必以古昔聖賢自期待而不安於世俗之淺陋可知也近世所謂儒者但以詩文相髙尙旣無孝弟以立其本是以於用世之學略無所見一旦處以樞要其不誤天下事特偶然爾予往曽與羅一峯張東白約於武夷山聚首十年尋以彼此疊遭大故卒不果行至今猶有遺憾賢友當可畏之年處進退之地天下大器當有待而無疑矣斯文瓜葛願望匪輕人便艸率附此不盡

簡劉希賢

生與先生同沐聖朝作養之恩於今四十有五矣先生弼亮參贊與國咸休生疎逺菲才曽無寸補豈忍甘負國恩若是之恝耶第天之所生人之所稟各有定分不能皆齊今必欲彊而齊之非徒無所容其力亦非知命之君子也惟先生愛人以徳力爲贊允俾生進退以禮而養仕途廉恥之風則調燮化理之功豈居近日捄止修建延壽塔之下耶偶以陳黃門行附此懇切恃愛瑣瑣勿罪

簡馬少傅

士屈於不知己而信於知己古人有是論也昨者得侍都下屢辱誨言一則曰剛方太過一則曰豪气太盛又與林亨大之書並其子庭■﹝木昂﹞傳示盛意無所不至不謂之知己可乎愧生不才弗克承受今此本之陳伏望懇切覆題期以必得兪允俾垂死之日生還家鄕則成我之恩與生我者等矣玆以陳黃門行便附此懇懇並因之以面謝焉

與饒侍禦

仙遊之在國初二十六里六十四圖以一邑之田給一邑之食人民富庶風化惇龎百餘年於玆矣近者消耗只有一十四圖田園地業半爲莆有而其中一二名爲大戶之家者方且倚芘京宦各裏皆立寄莊之戶詭寄糧米求免差徭存畱在戶者十無一二故邑之小民上年糧米不滿一石者不編夫馬今朋湊編排升合不遺上年山地之米不編今則地米一體編排蓋均徭驛傳如舊而糧米優免日多是又以本邑小戶之民而代本邑大戶之差也近者行查詭寄以均賦役是仙遊小民千載之遇何大戶之寄糧者旣阻抑裏書於下京宦之受寄者又陳告於上認爲己業使小民莫大之惠竟落落也可嘆可嘆大凡詭寄田糧皆立正賣文契印稅幹證卒難辯理特各年召佃收租一事略可驗耳然又繁瑣勞攘莫若只查寄莊之戶是何名字莆田旣已優免仙遊又免是一身而冒受兩恩一官而兼支二俸於理於法何如大抵寄莊實詭寄而立今若只查仙遊各裏寄莊人戶不拘田糧多寡詭寄有無但在莆者旣免則在仙者一例不免詭寄之獘不待革而自無矣今均徭方編驛冊未定正撥亂反正之時惟終惠以慰小民之望

復東白學士

紀再拜邇承來諭足見執事與諸內閣先生相愛之深然所以知我者或恐太淺也今聖天子孝敬精勤朝廷治安四方寧謐某以老朽之年蒙賜休林下無任感激若復出冒寵榮則爲貪位嗜祿人矣朝廷亦何取而用之哉使還艸此信謝並於晦庵木齋西涯諸老處道區區意幸幸歸田錄一冊附奉請教

東園文集卷十

●欽定四庫全書

東園文集卷十一

﹝明﹞鄭紀撰

○題跋

恭題南京守備太監臣陳祖生審錄勅諭後

仁者以天地萬物爲一體必九州島四海之外無一物不得其所然後有以盡仁者之量故舜繼堯而若上下艸木鳥獸禹繼舜而鳥獸魚鱉咸若湯丈之解网禁厲爲是故也蓋萬物之气乃吾之气一物失所則吾气不貫气有不貫則痿痺而不仁矣在物且然況於人乎臣伏覩弘治四年五月三日皇帝勑諭南京守備司禮監太監陳祖生審錄罪囚有曰冤抑致傷和气又曰詳察言詞旁詢知證毋惑浮言毋拘成案又曰務得實以全民命以稱朕好生之意臣紀謹拜手稽首揚言曰大哉皇言乎仁哉皇心乎其卽天地好生之言萬物一體之心而爲囚者求生道焉求之不得則死者與我皆無恨矣是故生固仁也殺之亦仁也此天地所以位萬物所以育气無不和而四靈畢至舜禹湯文之治復見於今日矣臣紀何幸躬逢其盛敢再拜稽首用獻緝熈之祝

恭題宣廟禦筆春艸圖後序

古者聖帝明王之治天下也使艸木鳥獸魚鱉咸若蓋仁者以天地萬物爲一體气象也臣拜覩是圖然後知帝王胸襟浩然無際此天地所以位萬物所以育也與且是圖作於丙午乃宣宗禦極之初十年之內物阜民安幾致刑措豈偶然哉豈偶然哉

恭題宣廟畫犬後

是物畜之最靈善解者蓋以防虞警侮爲職跳號捕噬是其材也今乃俛首帖身傴僂偃伏若無所事何也蓋聖明之世邊塵不驚夜戶不閉亦晦其材職以伺時而已然亦可謂吠形不吠聲也與

恭題宣廟禦筆畫馬后

國子監生臣唐凱奉所藏宣廟皇帝禦筆畫馬求題臣紀再拜而言曰天下之馬伯樂一顧價增十倍彼但善識馬耳凡馬遇之且如是況騏驥負千里之良而沐萬乘濡染之恩者乎臣以是馬當無價也今四方無虞縻閒縶散固可爲國家喜亦不能不爲斯良惜之

題蔡忠惠公茶譜

是錄石刻原在邑坊張家予得其摹本相隨文笥幾三十年矣往歲張遭回祿石刻已灰而摹本幸存予恐其紙墨久而腐漶則先正之手澤自我斬也故梓以代焉嗚呼四賢一不肖之詩傳頌華夷不書溫成之碑有功人紀其復塘減稅造橋植樹特緒餘耳況是錄乎然君謨小楷朱子嘗稱其宋朝第一今吾邑所傳惟荔枝譜茶錄二者而已荔譜已刻於郡評者謂荔譜結構不如茶錄之精嚴點畫不如茶錄之遒勁亦或然也重君謨者不能不重於是錄

題晦庵同年錄

此有宋紹興十八年晦庵朱先生登狀元王佐榜第五甲第九十人同年錄也嗚呼紹興在宋南渡之初於今幾四百年矣其間科甲之錄不知有幾而是本獨存於世狀元不知若而人王佐猶見稱於今殆必有故矣科甲果足恃耶玆以提學侍禦王君明仲將梓以示南畿士子故著之有志於斯者尙勉圖之

書淸源郡侯家譜後

此宋淸源郡侯陳公世譜也公生南渡髙宗紹興四年甲寅登孝宗隆興元年進士歷兵部侍郎敷文閣待制提舉太平興國宮寧宗嘉定元年戊辰致仕累封淸源郡侯食邑一千一百戶卒嘉定十四年辛巳又三年癸未葬畱坡山之麓紀昔在翰林告中曽同其裔孫靖安司訓機展謁墓下今弘治己未復得登拜因按譜圖追考歲月公生先予三百年致仕之年七十有五退居田裏之年十有四卒之年八十有八歷官久故政聲譽望滿朝廷歸田久故題詠墨迹徧鄕郡屏山去畱坡未四五里故得兩謁公墓而詳公之歲月如此因志之以起陳氏子孫之善繼與後人之視今者云

書陳士賢挽章後

方伯陳公士賢予同年友也公臺人剛介淸儉之操海內士夫無不敬慕論者獨以爲矯激太過似乎沽名予昔行部至臺祠公於鄕賢臺士亦有以是私議之者予折之曰行善而名隨之聖賢不惡也惟有意行善以取名則不可耳然亦必有善而後可以得名未有無善而得名者汝但考其行之善與不善耳得名之由奚必計焉茍行善可以得名誰禁汝勿爲耶士議乃息𨿽然使天下皆公難爲聖賢之中正使天下無公難爲世俗之卑污然則如公者在聖門當進之在後世當仰之嗚呼天下烏可以無公哉

跋終慕圖

予以子於父母一體而分喘息呼吸气常相通黔婁父得疾而驚蔡順母噬指而悟气體流通初無間隔人子思慕其親豈可以他求耶如吾之四體父母所遺也則足容必重手容必恭焉吾之兄弟父母所生也則兄友其弟弟敬其兄焉祖宗父母所尊也子孫父母所親也則敬其所尊愛其所親焉由是充之近而宗■﹝尙阝﹞父母遺澤之所被也則恩禮相將使其稱孝而稱弟焉逺而天下父母之同胞也則居官臨民使之老安少懷各得其所焉如是則自身而家而鄕■﹝尙阝﹞而天下凡吾身之所接皆父母之可慕也又何以圖爲哉𨿽然由乎中固所以應乎外觸於外亦可以感其中古人有聞風而哭者望云而思者則是圖未必不爲慕親之一助也

跋肅軒壽圖

箕疇恭作肅魯論仁者壽聖人之言各有所指然合而觀之肅則整齊嚴肅之謂仁則心存而不放之謂疇之肅仁之見乎外也論之仁敬之存乎中也非敬無以爲仁仁者未嘗不敬合仁與敬則天宇湛然萬境澄澈故不經不舒無鉛無汞自然血气循軌精神內固彭鏗李耳不足言矣東白學士肅軒之友也其得此者最深予將與之敷此以壽天下又未知肅軒能相從與否也

○說

蒼鷹擊黃狐說

天之生物品別類分羽者飛毛者走各正其性命而不相通蓋理同而气異也其气旣異則形聲動息嗜惡之類皆判然不相干矣鷹以羽族而擊狐狐以毛族乃不能辯其非類而甘受何也鷹武禽也狐妖獸也武者正妖者邪邪不可以敵正況鷹以搏擊爲職者耶茍見狐之妖而捨之則天下之獸皆狐矣如職何豈論其族類之同異乎已也哉𨿽然今日一狐明日又一狐鷹有限而狐無窮亦未見其可也然則爲鷹謀者如何狐族之長有麟焉性最仁厚百獸宗之鷹若狀狐之行以訴之麟麟將有以處之焉茍號於百獸曰吾族有狐汝知之乎汝等今見狐必搏而噬之以告於予毋使鷹之侵吾族此策之下也集百獸於郊藪伏狐於前聲其罪示以搏噬之威俾其呼羣引類自相悔悟以反邪而歸正此策之中也以吾仁厚之徳出應王者之瑞趾角之風由閨門而及天下心正气和燻蒸透徹俾兩間位育鍾靈孕秀舉毛之族皆麟之性山林之間欲求一狐而不得此策之最上也嗚呼此豈所以責鷹也但可以告麟爾然鷹亦不可因麟而廢其職

陳氏三子說

禮子生三月而父名之及冠而賓字之字者所以敬其名而責以成人之道也其禮不亦重乎建徳邑愽陳君伯宣名其三子長洧次曰淮三曰漢冠期有差雲南憲副林君待用以賓禮字洧曰若濟蓋取濟人溱洧之義也淮曰若導蓋取導淮自桐柏之義也漢曰若宗蓋取江漢朝宗於海之義也皆未有說玆者伯宣秩滿來京乃請於予予謂以乘輿濟人仁者之事也仁𨿽急於濟人其本在於仁身心純乎理而無人欲之私斯可謂之仁矣順水之性而導之而行其所無事智者之事也智𨿽善於處事其本在於格物致知以明其理俾方寸之間灼有定見斯可謂之智矣江漢朝宗於海猶諸侯同宗於王忠者之事也忠𨿽主於事君其本在於存實理於心而無虛僞以雜之斯可謂之忠矣𨿽然洧也仁茍未能明夫理則昧趨向之路而惑於他歧而仁無自進淮也智茍不能體夫理則私欲間斷而所知爲徒知也漢也忠茍非智以知之仁以體之則斯理何由而實存諸心耶夫學問之功必由師友以成三子於父有師道於兄弟則同胞之友也家庭之間合命名與字之義講習交資互益使所知所行之理皆實於已則成人之道備矣他日相繼出而世用於濟人於處事於事君舉此而措之耳夫何難遂書之以爲三子終身規

○贊

大司徒王公軾公服圖像贊

天之生材也不偶其處之也亦不偶昻昻司徒造化之友赫赫中丞霹靂之手其神采也冰玉之淸其貌狀也山嶽之厚髯掀霜雪寒气吐蛟龍吼胸藏百萬甲兵帝錫九天印綬屹矣李世績之長城凜然周亞夫之細柳威望趙充國頡頏勲猷寇萊公先後中國倚爲重輕外夷問其安否功銘彜鼎也常存名垂竹帛也不朽嗚呼如公之人其都將相而享期頥豈但身世之榮寔維邦家之壽

太常卿陳公音畫像贊

神完气充海涵春育背盎面睟春臺玉燭安重之態儼然可尊和厚之容藹然可掬一舉鹿鳴登金步玉侍講經筵從容啟沃奉常南都百神是屬斂容對越洞洞屬屬其處已也卑以自牧其接人也不立邊幅惠洽鄕閭恩覃宗族志在簡編教存棫朴出詞吐句不雕不琢仕歷三朝薦沾寵渥業傳二子同登科目人皆知公居常處順廓然有容不知摧姦折暴聞者頸縮是蓋天之賦予者厚公之涵養也深宜其生前也有譽有福其死後也以嗣以續

封太常博士李公畫像贊

汾山降神泮水書紳文章科甲盡付後人靑衿錦服曰惟此身我忝姻■﹝女連﹞助寫其眞

尹教授畫像贊

體之丰貌之恭乃輯乃雍禮度舂容志之克學之賾一噓一吸文星昭灼神之愉气之紓靡縱靡拘仙溪師儒中之悅外之樂載瞻載噩劍州郡博

蘇巡檢畫像贊

瞿然之形其徳孔良闇然之色其中日彰蚤奮志靑燈之下隨邁迹紫薇之堂握省篆觀國光分巡羅之符精警摘之方半文半武一弛一張宋祖召還蜀中俊傑景徳封事武勇明彊正風雲之際遇耽山水之徜徉艸亭石沼謝其兵甲芒鞋竹杖代我冠裳噫若人也眞可繼令尹百年全節發運使千古之餘芳

外舅黃公畫像贊

其神休休其气悠悠不吐不茹匪剛匪柔蚤奮翮於霄漢晚正首於林丘廣右海南徳政多畱龍池席麻鄰好兩修琴罇自適杖屨優遊有子與孫克紹箕裘嗟我外舅樂且無憂

陳經府贊

其重如山其溫如玉如松之茂如蘭之郁蜚山鍾秀泮水樂育抱藝南宮大庭首錄橋門馳聲松江贊幕投紱歸來於蜚之麓有子有孫且耕且讀觴詠優遊萬事自足噫進則事君退則善俗而今而後仙溪後生小子孰不仰先生之芳躅

東園年五十自贊

前爾十年孔門絕望夫見惡者適爾之年蘧氏自知其往行之非後爾四十五年武公求交戒於國噫非孔無以勵爾志非蘧無以寡爾過非武無以收爾功爾其受戒知非以去夫人所惡庻無愧乎爾容

東園文集卷十一

●欽定四庫全書

東園文集卷十二

﹝明﹞鄭紀撰

○銘類

奉政大夫浙江按察司僉事孫君墓志銘

弘治己酉春三月予行部四明傳使馳公訃至嗚咽久之遂促程歸哭翊日其孤國子生欽奔自南都將以還葬發引有期絰杖匍匐奉江西按察司僉事黃君九成所述事狀晉而請銘於予按狀公姓孫諱弁字文冕先世髙陽義族里人宋尙書智諒公其始祖也數傳至銀靑光祿大夫安卿公爲祁門令又居祁門至八世祖文新公徙浮梁之官莊今遂爲浮梁人曽祖復原祖忠文皆隠弗耀父彥俊封山西道監察禦史母徐氏繼王氏皆封孺人配寧氏封孺人皆以公貴也公生魁梧跌宕不類凡兒年十六遊邑庠遂嶄然露頭角成化戊子以書經魁江西鄕薦壬辰登吳寛榜進士時方愼選守令公遂有龍遊之拜始下車搜剔民隠魁宿蠧獘次第罷更之重農桑緩催督事不後期民不識吏龍遊浙閩之衝民尙賈衒少業詩書學宮頹廢生徒不檢公程督有方人知向學不一二年廟堂齋號庖廩門路煥然一新鄕民不知之也邑人胡工部彥超錄公善政有愛民如子讞獄如神諸異績天官卿聞之起拜山西道監察禦史奉勅淸理兩廣邊儲廣雜夷民難繩法律崖廉儋萬■﹝山耎﹞海諸州二司巡守終秩不至倉庾盈縮更代楮墨而已公節至羣姦輸伏邊積如山先是巡撫朱公以便宜開渠千八百里抵瓊以代海道避風濤絫歲無成附渠十縣民力不堪公立罷之民頌載塗朱亦不以爲嫌癸卯奉命巡南圻時守備中貴鷹犬縱橫爲虣日久莫敢誰何公首劾之人皆危公上爲之降旨逐其鷹犬圻甸稱快蕪湖榷丁七十戶舊已罷免督榷者又私復之公悉革去揚子江已逮彊徒以賂寢案公悉廉正其罪江寨肅然乙巳以年勞升浙江按察司僉事公子惠如龍遊剸制如兩廣昻昻風裁如南圻時而涵養抱負又逺且大焉初分道嘉湖郡邑之吏僞篆撥注者三四百人悉寘於法不少貸贗徒重足而立繼分寧紹臺三郡豪右之家以亂政敓法爲世業細民幽隠如甕而蒙也公鋤彊扶弱略無顧忌姚宦宕兒屋妓城壕訓滛引寇民俗騷然公下令三日壕有屋者族逮之實時復爲荒墟妓亡寇息民生以安嚴有池王劉馬諸豪又有九龍十虎之號稍有睚眥則杯酌一呼金革隨至白晝衡行無敢仰視者公患之榜示編門限旬日間能自輸者宥之過限不至者先捕殺之且聞於朝而籍沒之羣徒股栗相率自輸者惟恐後時予亦部嚴公謀於予曰嚴在萬山中士民囿於風气今數姓子弟之在泮者先生徙於郡庠以分其聲勢開其聰明如何予遂如公策後歲餘與公再至嚴人夜不閉門村無犬吠公之賜也尋以萬壽賀節公當行三郡耆民聮疏乞借欽差巡視地方侍郎彭公移丈奬勞民喜得終惠無何訃至農嘆於野旅嘆於途賈嘆於市官僚吏胥咨嗟於公庭鄕氓父老若喪所生然越數月哀不能泄嚴民趙仲寅等聯疏因郡邑以達私如羊佑於峴山韓愈於潮陽故事鐫碑立祠以答公恩二司未及報催陳至再不已其功徳入人之深有如此者公卒於弘治己酉三月二十六日距生宣徳癸丑某月某日享年五十有七男一卽欽女三某某某其婿也是年八月四日欽扶柩而歸將以某年月日與先孺人合塟於某里某山之原嗚呼予於公生同年官同僚又行部同方且知公視他人獨詳銘烏可以不佞辭銘曰

浮梁之孫尙書之裔祁門載遷銀靑是繼曰至於公西江擢桂魁星上騰禮闈登第出宰大邦民歌愷悌起立內臺帝簡誰蔽憲節所臨羣邪屏翳監司兩浙陽和風厲廟貌血食春秋掃祭我勒貞瑉用昭千世

文林郎監察禦史井庵林公墓志銘

成化乙巳監察禦史林公致政於家又明年丁未十一月晦卒於正寢玆卜塟城南寶澗山之原其孤近龍奉其內弟廣西少參吳君昭所述事狀請銘於予予與公鄕薦同年養疾同歸疾痊同起以兄弟相視者三十有五年矣銘安可辭按狀公諱誠字貴實姓林氏唐邵州刺史蘊公之後元至正間譯史諱安者其髙祖也曽祖仁嗣國朝永樂間贈兵部員外郎祖英兵部員外郎父輝永樂甲辰進士母吳氏國子博士某公女公生二十四日喪父員外公攜育京邸甫七歲員外公亦喪公遂無依艱危萬狀人所不忍言幾弱冠稍能自植家貧無以從師毎於親友處私聽講解卽能通曉大義自是益自刻意勤苦忘寢食至嘔血不廢越三年浸浸有成乃授徒自給以屢經挫抑因號抑庵景泰癸酉領福建鄕薦天順甲申登彭教榜進士爲迎毋計上疏養疾到家旋治居室奉母以居水陸甘旨力可致者不備不止毎割牲畱客必先取一股以供母殽體不具不卹也以養病養親而歸又號曰頥庵未幾部檄起拜廣東道監察禦史乃迎毋就養供饋竭俸入已身恆無完衣成化戊子天變抗疏劾閣老商輅舊與廢易難立淸朝報罷遂稱疾且力爭前疏欲罷輅以回天變願革職以謝輅憲宗皇帝怒降旨云昔唐太宗用王珪魏徵朕用商輅有何不可下公獄官校就班執公以出公北面大呼曰姦臣擅殺諫官左右爲之縮頸尋以言職得復官己丑奉勑巡畿甸陳言禁操軍攘奪以安民生革公差夾帶以蘇民困等六事俱蒙采納所至霜威凜凜至於水利農桑庻務凢有當興當革者皆以次罷行之以其志欲勞民勸相如井養之不窮又號曰井庵庚寅攺勑總理京畿學政教條嚴肅務以惇尙孝弟削抑浮靡惜陰有圖家政有序皆身先之不遵敎者黜罰不貸彊宗豪右囑簡盈幾一不發視但以至公行之故謗言日起而聲譽亦因之而著三年秩滿勑贈父如其官封母吳氏爲太孺人壬辰復疏養疾遂奉母以歸時母舅某歿於官舍遺孤卽今少參也年方若干歲公撫教婚娶視如同胞未及冠遂占鄕魁登黃甲累員外郎至今官公力也母嘗有疾夜禱北辰日躬湯藥體不著席者數十日母卒喪葬一依文公家禮而哀瘠過之喪畢建祠堂於居室之東以奉史譯公以下神主又倡興金橋之祠以藏蘊公以下祧主歲時會拜謁講宗盟其中又立鄕社以事土榖之神以古有先賢死祭土社之禮乃以翰林侍講陳公用配焉性喜種樹又築圃於寶澗山之陽荔栗橘柚梅杏之屬可共籩實杉松桐柏茶檜之屬可以備器用者皆布列有章逺而玉湖又逺而石盤稱是焉暇則乘肩輿攜壺約友傾倒終日又號曰雲山學圃癸卯疾痊還京予送至武夷宿文公精舍數日而別至京又奉勑巡按兩浙專理鹽課以地震上言修省十事而首以言路當先出京數程風中口眼扶病至淛鹽場宿獘剔刮無遺又校集醫方刋布諸郡巡部至嘉興以學宮祭器多周制乃曰吾巡畿甸尙爲豫譲立祠先師孔子可無報乎遂命工依式範之計五百餘事驛送闕裏予往歲謁孔林衍聖公並其文移圖式出以示予曰此林侍禦之功也甲辰上章乞骸不允又陳時政八事多有采行乙巳又上不待報卽以原奉符勑差人進繳徑自淛抵家莆士大夫相與駭愕踰數月報章下特許致仕蓋知公不可畱也諸薦紳髙之倡爲急流勇退詩章以贈公喜曰雲山之圃今始爲我有矣因賦詩以自娯其目曰爇一炷香讀一卷書彈一曲琴靜一時坐啜一甌茶吟一首詩艸一幅字飲一杯酒熟一覺睡又號曰九一道人公穎敏軒豁有大略與人談論髙爽雋永聽者不厭見義之可爲者果決而行略無退縮立朝數載知無不言不避權勢退處於家事母奉先必極愛敬婣族子侄貧不能存與之婚娶喪不能舉助其營築毎過人家酒未入唇卽起若語場圃之事則劇論移時用是人得窺所好頗招物議然考其立朝大節濟世雄才耳目所及指不多屈實莆中一人物也生於宣徳丙午六月五日距卒享年六十有二娶宋氏大勝關大使孔才之女先公卒勑贈孺人繼兪氏南京兵部侍郎兪公從女孫勑封孺人子男四長淵泉蚤卒宋出次卽近龍又次近豸近麟則側室張黃穆出也女三適瑤王瑞王秀松皆宋出寶澗之墓三竁坐某向某公告時自營也今窆公於中虛右與左爲兪張壽焉平生制作甚多少畱稿今所存者詩文若干捲並奏議數通而已銘曰

公之爲人溫溫克克公之處世卼卼臲臲公之立朝謇謇諤諤公之居家澄澄澈澈公之政望轟轟烈烈公之進退斬斬截截嗚呼君子取人先觀大節我銘公墓千載不滅

劉母朱氏墓志銘

世人之於父母類以得沐聖朝褒封之榮爲足以報其罔極之恩人亦以是稱爲令子也然此亦國家待士之常禮耳父母未必皆賢但有貴子則可以得之於子子亦未必皆賢但有年勞則可以及其親若莆田劉母朱氏者有子四人皆不貴長閔好學師古以孝友篤實稱鄕邦凡莆仙士大夫與之友者無不登堂拜母部使按部必先禮其廬致俸廩以助養提學周公羅公尢加敬重郡守王公貳守朱君爲建學館迎致其中朝夕共饋如養母然卒之日闔郡邑兩泮僚屬親臨賻殮爲文以奠之有母儀婦道女中之師之句發引又偕送出郭門之外士夫縞素相屬於途逺近觀者嘖嘖嘆羨以爲榮蓋莆中不世之盛事也夫朱氏一孤孀閔一韋布爾略無一毫勢力足以動人而其生榮死哀視曽受褒封之榮者或不能及是豈獨閔之賢所致而母之賢亦從可知矣按狀母姓朱字季貞莆水南之塔麓人考士季妣林氏封南京禮科給事中韓仲公之從女弟也幼敏悟過人七歲能紉綴衣裳自是女紅粗細皆極工巧聞人子齋素可以祈親永命卽絕葷腥及笄父母力勸乃止父母有疾卽不食日夜侍養未嘗就寢及卒哭幾喪明且致心疾服飾去鮮麗年二十歸劉爲晦齋先生配晦齋蚤失怙恃煢煢孤立門戶艱棘朱氏爲治內蠱修頹葺廢稍得自存歲時相晦齋饋祀祖先必誠必敬撫諸孤從子女如已出叔父母居城中時迎養於家如事舅姑遇族黨尊幼恩禮有差無不得其歡心年三十有六晦齋謝世子女皆幼亦有在胎中者庖無越宿之儲門無五尺之童與功緦彊近之親獨力治喪一於禮不茍衣食於紡績恆達旦不眠女稍長教以婉娩女儀迨嫁教以婦道男稍長遣就外傅夜歸課其業且誨以人倫大義勤儉立家嘗曰吾聞汝祖忠信孝友見重鄕閭祖母刲股減年以祈親壽汝父念及卽流涕不已汝曹可不效之乎撫諸子自孩提至婚娶衣食均一有異出者人不之覺其子亦不自知諸孫亦然或少有過差則叱撻之不少貸成化丙申以故居鬧市恐奪家教遂謀子閔遷諸近村先建祠堂以奉先世神主歲時旦望率子婦拜謁如禮有所薦祭必先期營辦稱家有無務極精潔少不如意則終日鬱鬱不安待諸婦慈而有則畜婢僕嚴而不苛婦有過姑教之不攺然後叱之笞之又不攺將繼之以出家甚貧合諸子婦贄修紡績而節縮之鄰里有急𨿽升合必相周朱之母儀婦道大率類此宋蔡忠惠知制誥仁宗嘉之曰有子如此其母之賢可知蘇文忠母讀範滂傳文忠曰某若爲滂夫人許之乎母曰汝若爲滂吾顧不能爲滂母耶然則二子之賢由母之教乎抑二母之名由子之顯乎以予觀之朱之母子殆不多譲也母生於永樂甲午四月二十有七日卒於弘治辛亥八月二十有九日享年七十有八子男四長卽閔次閩誾庶出授徒於鄕闌平海衛庠生先卒女三長適國子學錄黃英次適朱佑季庶出適余淮孫男七大繼大佐大興大美大齊大睦大全孫女七曽孫男三自新自遷自警孫女二墓在興福裏之東山一名象峯坐癸向丁凢七竁西上其一閔之祖考兆二府君其二祖妣李氏三則考晦齋府君皆成化癸卯春正月十五日葬也四則今葬朱氏實卒之年十一月二十四日也五爲閩誾所生之母兪氏壽藏其六與七則祖姨李氏與伯妣李氏葬焉其地斗南鄭廷綱義助也銘曰

柔而剛靜而方美含章坤道常劉之孀惠且莊訓兒郎登寶堂人云亡名愈芳

伍母李夫人墓表

蜀之棠邑有處士伍君諱謙者以隠徳爲鄕善人邑之宦族李氏女年十八歸處士爲冡婦時處士之祖父父皆在堂祖母年髙無齒不能粒食李氏毎晨登堂拜太舅若舅畢卽入北堂問太姑安否解衿乳之如是日數次不替寒暑太姑數十年不聞榖气而肌膚潤澤起居彊健若少婦然毎乳必引李氏衣祝之曰我之殘年汝所與也徳之厚者報必大汝之子孫當有顯者壽百歲而終後李氏果生丈夫子三人長從政次從教次從敬處士謝世諸孤皆未成立從敬尙在𦇤抱家無擔石之儲李氏年方三十矢志孀居勤儉立家刻意教子景泰癸酉從敎遂領鄕薦而起掌教陜之幹庠從政從敬且耕且讀毎遇李氏設帨之晨兄弟齋沐告天以祝其壽李氏年九十四無恙而逝從政一子福從教一子詔從敬三子長性中成化戊戌曽彥榜進士歷某州知州擢浙江按察司僉憲奉勑提督兩浙蘇松水利次方次詔與詔俱備邑庠弟子員貴顯有日性之長子某亦然余若孫皆嶷岌可望太姑所以祝李氏者已見於今日矣往歲予提學兩浙與性爲同僚性泣語予曰某早喪母非祖母李氏無以至今日今李氏沒已若干年墓石未表敢以累大筆予以孝者仁之發施於父母爲孝子於舅姑爲孝婦然世之所謂孝婦者能養其舅姑足矣況及其太姑乎能養足矣況養以身之膏血乎夫孝而不愛其身則其孝無所不至矣噫李氏𨿽賢不過一婦人耳其居處不出閨門見聞不及鄰里無師友之講明與名教之責望且於舅之屬又因其夫非始生而有也乃能致其孝養如是其於世教不亦重乎故表而出之

中奉大夫湖廣左布政使嚴公墓表

公姓嚴諱洤字宗源別號鈍庵世居莆城烏石山下曽大父以姚姓贅嚴因戎嚴籍後公欲復姚姓以戎例拘不果公生七歲喪母十八歲喪父兄弟三人稍長者二人俱蚤世獨公最幼公年十五補郡庠生父歿當繼伍衛帥奇之不忍奪其志伍其它丁公得益肆志於學正統丁卯領福建鄕闈書經三魁戊辰會試乙榜不就卒業太學時窻友柯公孟時亦以家貧奮起戎中一見公喜曰吾得良友也遂相與勵志勤苦文章行檢俱以古人自期待不安小成太學季魁二公居多由是莆田文物愈重海內景泰辛未柯公以殿元官翰林甲戌公繼之登孫賢榜進士亦攺庶吉士入翰林預修寰宇志有銀幣之賜丙子拜江西道監察禦史未幾繼母林氏歿守制於家己卯服闋攺道雲南奉勑提學南畿下車嚴教條肅士習考校必先徳行文詞必根理趣請托不通權豪之門𨿽多謗憾而江之東士風文气實爲一變蘇松常鎭畿內頡頏郡也而鎭士毎不齒於三郡公嘗至鎭今少詹事兼翰林院侍讀費君廷言時以貢起公視其器宇不凡試其文又如之乃寢其貢且奬以奪魁眾皆駭愕是年果領京闈而起會試遂魁天下今鎭士得與三郡齒者公之與也丁亥升浙江按察司副使仍督畿學甫半載以不便行事攺湖廣奉勑撫流民將三載又攺勑提學然於政教之施視南畿則稍濟以寛湖士安之滿九載升廣東按察使有賊首王黎檢等烏合二百餘眾嘯聚後山去廣城不兩捨村市震懾公設策擒之黎檢誣仇者系逮四十人公辯而釋之未幾有王豆皮等復據黎檢故巢聲勢過之公給募帖俘其首賞銀十兩從半之不數日巢無噍類三府重臣皆致禮爲公慶庚子升湖廣右布政使湖民舉首加額曰吾舊父母復來也凡有施設不令而行未幾荊襄缺巡撫大臣內外守土官合薦公未報公因督修江堤過勞成疾竟不起數日左布政之命下而公不及見矣惜哉公賦性嚴毅蒞事精勤置身於禮法中自布衣至極品動履不差尺寸遇人一於誠心不茍合人先來加禮者報之必隆惟恐後或少忽之者報必欲稱亦不少貸作字𨿽忙偪紙墨必精佳在家庭不冠不坐言動矜持居官謹守法律毫髮不貳初至廣指揮張淮逮獄議斬公核之應立功先議者銜之公曰豈可以人之性命悅人也及公遷湖淮竢於途酬以珍寶公峻拒之曰吾知有法而已豈爲汝也公與人𨿽不茍合然於故人情分甚篤兗州通判陳君汝玉與殿元公皆太學同志者二人先歿公毎語及必流涕先軰曽景修以書經倡莆教授徳安父子繼歿官所僅一孫隨母攺適徳人家鄕皆莫之知公曰此吾私淑師也物得之資其歸以奉曽祀公曆官中外三十餘年卒之日囊如懸磬其學行政迹則各著於所在固不表而彰也子恭慮世逺而不聞其詳故請予表之

○行狀

奉議大夫南京太常寺卿愧齋陳公行狀

公莆涵江人姓陳諱音字師召行孜七別號愧齋先世出胡公之後宋明州觀察使淬與其子仲剛俱死靖康之難詔旌其裏居曰忠孝坊者公涵江之祖也曽祖宗義祖光逺俱不仕父崇澄號耕樂以公貴累贈南京太常少卿母黃氏累贈恭人公自幼穎異旣長補邑庠生都憲牟公俸爲閩憲僉時試之見所作文字大驚曰此豈但科目耶遂不以弟子禮臨之天順壬午領福建鄕薦癸未秋中會試正榜甲申登彭教榜進士攺翰林院庶吉士讀書中祕成化乙酉授本院編修丁亥八月預修英宗皇帝實錄成升從六品俸賜白金文綺戊子編修初考推恩贈耕樂公如其官黃氏爲孺人庚寅上時政十數事皆關國家大體壬辰以久曠丘隴告歸省甲午復任丙申二月升本院侍講並升加俸隨簡入經筵辛丑禮部會試同考所取士至今稱爲得人時中貴之有力者之母死公卿咸赴弔公獨曰吾素無相識不往又有某姓者恃寵驕縱廷臣福威在其掌握中一日私遣爪牙捕中書舍人楊某並拷辱其妻公與楊鄰居聞之登墉大呵曰汝何人非奉朝旨敢擅辱京職其人反詰曰汝何人敢不畏東廠答曰我翰林侍講陳音也恐傷國家元气聞者謂公素溫厚今乃能如是仁者必有勇信夫癸卯三月吏部以南京太常寺缺少卿欲得謹厚文學儒臣補之廷議推公上可之公自履任以來凡遇歲時薦享該本寺掌行者孝陵必越宿出郊先百官率屬以共職帝王功臣諸廟則夜初分而往𨿽大雨雪無後期文廟之祭或公主之必具服端坐竢過子刻乃行不丙其丁也郊廟之禮𨿽南都不舉而值灑掃曬亮之期必躬臨督屬務極幹潔不敢慢至如梅筍梨橙諸新品該差人馳薦太廟者必逓選屬官之勤愼者付之不至褻誤所屬如協律贊禮司樂知觀等職該本寺考選諳習無過者具名銜以待銓注公悉秉至公吏部無駁易者公居頹圯飾以俸入右廂隙地結茆爲亭名曰淸風自爲文記之亭前牡丹數本毎歲盛開選客賦詩歡賞終日後同僚沈君廷美至遂譲以與之自移居於左傍別結臺榭亦如之己酉南京翰林院缺長官內閣具題命公兼掌院事自後凡南京吏禮二部有缺卿亞物議多歸之其僚屬私相祝曰願朝廷毋敓我公壬子八月少卿九年秩滿吏部欲他擢重違所屬意仍卿公本寺前此公奏績未回二子舉華同領閩藩鄕薦及公至二子偕計亦至南都內外守備重臣曁府部而下諸公卿趨慶盈門鄕人職役於玆及都下慕公名者聮帛綴彩以爲賀恆塡巷陌公賦性醇厚處世坦易無他腸與人交一於誠意不立邊幅人皆樂爲公傾倒或有犯之者亦不與校惟曰也罷故士夫間皆以也罷先生稱之其在翰林如今宗伯舜咨曰川尙矩學士賓之祭酒鳴治明仲諸先生直廬史館無頃刻相離凡燕集論談公不預則不能成歡今在南都無旬月不通訊候海內士大夫以公識與不識爲重輕處同僚前則牛君大經今則廷美人稱爲異姓兄弟遇幕屬如子侄至於廚隸之賤亦未嘗加以惡言族人到官邸者疎戚恩意有差皆極其歡好無失鄕人𨿽流品之賤亦接遇以禮或有急難亦必隨力爲之捄解蚤年四方來從學者堂室不相容至更畨而晉公因材成就人人各有所得今兩京如太常卿齊章而下執弟子禮者不下數十人各省藩臬郡縣又難屈指焉今𨿽不設講而舊徒仕於內外者薄物必獻歲時介使常滿庭公初簡入內書堂教書從遊幼宦今亦有職守南都者咸事公以父禮公爲文不甚構思信筆立成四方求請無虛日公應之且無後期與人交際禮意厚薄或疑所施公必從其厚故人之報公也亦厚疾革守備太監陳蔣二公爭爲需材值近百金酬之不受鄕人並屬吏相率請禱北辰祈延歲壽皆出誠心蓋公醇厚之徳入人之深類如此公生於正統丙辰三月十有七日卒於弘治甲寅六月二十有二日享年五十有九娶黃氏翰林檢討約仲之曽孫女鄕貢進士孟益之子善鳴女也累贈恭人繼娶林氏貴州按察使坦之從子某之女也兄弟二人公居長鄕貢進士員其次也子男二長卽舉黃出娶某氏次卽華林出予女夫也女亦二長適太子太傅戶部尙書翁世資之男洪次適貴州按察使卓天錫之男某孫男五須孝須友須政須某舉子也須禮華子也孫女幾葬期墓地待請命於朝而後定玆將發引歸於正寢先次其行迹大都請立言君子采錄爲銘

○傳

蘇子興傳

子興姓蘇名廣應天府上元縣鳳城鄕中保三圖人出都城通濟門四十五里曰雄花鎭其居也蚤喪父家貧別無生業母某氏年老子興俾弟慶居家侍養自傭役於官受值以給之因版圖以其屬長子興爲戶故公門中皆呼爲蘇子興弘治辛亥予攺官南都子興適在傭執役謹愨予愛之去年春奏績上京令其視裝子興心以母老不欲往亦不敢自白遂矢志素餐爲母祈安母晚歲多疾子興毎求假歸省不敢越期出門且行且號將入城乃止予尋得狀假多寛期去冬母遘腫疾醫巫雜治弗效人或告之曰刲股可以療疾子興復求假密市一小匕首而歸是夜沐浴焚香拜告天地露左臂令弟慶撚起其肉髙寸許自以匕首斷之血噴弟面驚僕於地移時方蘇子興遂以其肉細切和米煮粥天明捧以食母母水漿不入口已旬日粥至彊起啜數口曰此粥何香滑如是頗可吾口遂盡所有越二日腫漸消子興臂瘡未合偪假期復來不欲人知其故同起居者覺其運臂不類平昔彊詰之始知少宗伯圭峯董先生聞召至官邸視其臂爲之辛酸呼子孫家眾觀之錫以白金饌食予遣其奉歸共母以彰尊賜子興到家母疾十已去七八一日偶思食雞卵子興趨入城貸市未獲其夜風雨驟至忽一牝雞趨入臥內若有驅之者然子興喜且訝遂訪叩同室內外無覓雞者乃畜之連得卵十數余持歸食母疾去殆盡子興以瘡故又驅馳勞瘁因而成疾予使醫治之醫曰汝胃虛宜以肉補之子興曰吾方爲母齋素不敢奉教弟慶來視對哭移時及歸戒之曰愼勿令母知吾疾也又二日弟慶復來道母疾已平復子興之疾亦並脫去矣子興年旣長人勸其娶妻謝曰吾奔走之人勤勞所得僅足供母若移是以娶妻如母何玆者鄰媼聞其孝以女與之慶年方十八歲嘗爲母煮粥母嗔其失時不食慶號終日亦不食人謂其可爲子興之弟也

論曰子興村巷一細民耳不事詩書不識名譽且貧窮不能自存而孝親至於如是天亦毎報應之如影響世之膏粱子弟談經飾美視父母如途人不知見子興當何如耶嗚呼是豈子興之資稟與人殊也蓋人性皆善利欲害之子興殆以貧且拙而全其天乎

東園文集卷十二

●欽定四庫全書

東園文集卷十三

﹝明﹞鄭紀撰

○祝文

梁山祈雨祝文

天地者萬物之父母山川者天地之輔弼天地包括乎萬方山川鎭定乎一境若夫雨暘時若陰陽敍順品物流形萬物化生是固天地發育之功實乃山川輔相之力其或气化閉塞雨澤愆期勾者不萌甲者不拆是𨿽天地之大不能不憾於人惟爾山川之神豈能辭其責耶粵玆仙遊古號有年之邑惟我歸徳又號有年之鄕夫何今年己未始於仲夏爰歷仲秋片雲不作點雨莫施山童澤龜沙煎石爛苗方秀者色變而黃穗欲吐者胎枯而縮形容憔悴似求活於片時根葉燥焦惟可供乎一火農夫始則輪更守護爭汲乎微涓今則袖手相看拋棄爲荒野靡神不舉靡愛斯牲師巫而造歌哭而請胡天冥冥曽無一應職其所由豈達官耆老不能率先於鄕閭乎抑里正保甲未免陵轢於孤寡乎豈閭左少年之不檢乎抑彊宗豪右之橫逆乎豈帷幕之不修乎抑簠簋之不飾乎豈權門之請托太勤乎抑公家之漁獵太甚乎凡此災咎宜加其身豈可滛威徧加羣動紀生於斯長於斯偶奉國恩歸掃於玆閔云漢之孑遺修荒政之有自欲曝尫也疑於暴欲焚巫也近於疏其能潤澤百里觸石而出膚寸而合者惟我梁山之神乎用是紀等謹率羣黎百姓就於建興道場齋素三日上禱於神惟神體天地好生之心續萬民垂絕之命會鳳頂仙臺之英靈集龍潭烏池之精脈一噓一吸雲煙蔽野一跂一動雷電轟天月離於箕風揚沙矣惟爾有神爲我箕之月離於畢俾滂沱矣維爾有神爲我畢之戒鼓駭眾我不駭也鬭龍不覿我則覿也驟不崇朝黃可靑也徐則入土焦可潤也爭汲者報賽而登場哭歌者含哺而鼔腹春秋書有年金縢載大熟古迹重興功載丕績紀等將立石頌徳上達聖朝牲帛祝號將與五嶽四瀆並享祀典於無窮矣惟爾有神尙其懋建厥職無作神羞

○上梁文

禦書閣上梁文﹝屏山﹞

伏以五倫莫大於君親百行莫先於忠孝恭惟紀末學微才遭逢盛世階銜榮列於六卿誥軸兼隆乎三代金章玉璽壯西漢之雄文鳳縠鸞紋昭大明之盛典傳家至寶曠世殊恩旣匭匣之珍藏宜樓臺之壯麗美輪美奐擁家廟以朝陽斯翼斯翚附影堂而拱北元首股肱之際會門庭閭裏之光輝日吉時良賓嘉宴美謹呈小頌同舉髙梁

拋梁東復閣層樓曉日紅三品階銜皇帝制一家恩寵祖孫同

拋梁西危樓髙與紫雲齊豈但一門添盛事八閩翹首望仙溪

拋梁南一門三世聖恩覃古來忠孝男兒事畱與莆陽作美談

拋梁北仙溪人建禦書閣問渠何事寵恩重道是先公多種徳

拋梁上屏山巍峩髙萬丈天顏咫尺霄漢中百世兒孫爭拱向

拋梁下聖制宸章照華夏欲昭君寵報親恩豈爲東園重聲價

伏願上梁之後南湖宗派喬木孫枝徳與日俱新學與年並進潤身謀道振振乎仁厚之風保族睦鄰藹藹乎惇龎之俗監愚民逐利爭田之巧智思爾祖愛人濟物之良心彊拔禍根廣滋徳種靑雲接武黃甲聯名享富貴與國咸休保家門極天罔墜

玉音樓上梁文

伏以陽鳳淮龍眞主正九重而凝命洛龜河馬宸章霈萬國以同春鍾阜帝鄕金陵王气畱都民部乃東南財賦所鍾聖世王言實生靈命脈攸系紫泥封啟緑野恩覃百尺危檐摩雲霄之彩鳳半空復道峙殿闕之靑龍綸渙自天音聞如玉禹謨舜典補祕書閣未備之詞章殷禮周文衍皇極疇重敷之徳澤乾父坤母地厚天髙共軄南都沐累朝恩波之浩蕩翹頭北闕瞻列聖道徳之光華日吉時良功成事集微詞一祝聖壽萬年

拋梁東傑閣層樓映日紅聖世恩波深似海華夷一統沐春風

拋梁西樓閣崢嶸天覺低鳳誥龍章春浩蕩嵩呼華祝萬方齊

拋梁南禦墨宸章正作函國計不虧民食足江南共沐聖恩覃

拋梁北百尺髙樓依帝闕中藏聖世皇極書蒼生萬姓沾恩澤

拋梁上新築樓臺髙千丈禦墨淋漓云漢間水天見此應相譲

拋梁下一代宸章涵萬化危樓髙閣與云齊南都從此增聲價

伏願上梁之後皇恩天降聖徳日新君明臣良時淸國泰民田不歸於戚裏國計少入於宮幃錢楮免內庫之增収兵甲致外夷之逺服南都根本百世敷榮北闕山河千年鞏固𨿽官階之有隔願祝頌於無疆

○祭文

祭太常卿愧齋陳先生音文

人孰不生徳足潤身名能稱情則生不徒生也人孰不死學淑英髦澤流孫子𨿽死猶不死也維公早從塾師已稱白眉長錄泮庠聲問四馳壬午鄕薦頭角始見癸未會闈傳臚金殿旣登甲第進學中祕涵養陶鎔遂成大器列銜纂修玉署遨遊蕓皇進祿金帛寵優遂步花磚日侍講筵敷陳聖學啟沃淵淵禮闈葩經聘司文衡陶沙卞璞一网羣英南都寅直闕人共職乃貳奉常以崇厥秩陛辭而南典禮是耽兩壇十廟歷載三三朝天於邁淸卿大拜老成練達夙夜匪懈維嶽降神生甫及申壺山間气今屬何人公之器局泰山喬嶽公之徳性良金美玉公爲文詞若不構思連篇累牘牛尾繭絲公之問學天髙海闊萬理昭融活活潑潑公之燕居怡怡愉愉不矜不肆天眞自如公之色履不慍不喜渾然之中有條有理公之行藏外圓內方一臨利害千夫莫當公之父母薦膺帝祉焚黃髙阡重纓疊組公之兄弟如鴻如鴒傳衣拜命聮步登瀛公之教子飽經厭史鄕榜聮名觀光帝裏公之接人陽和津津禮賢下士卹匱周貧公之睦族恩愛彌篤疎戚有差悉沾余祿公之傳經海內髦英宦途邂逅半其陶成嗚呼天之賦公也何備其敓公也何亟壽不滿乎六旬名可傳於百世

祭工部侍郎黃公孔昭文

維公之先黃巖故族天之生公因材而篤少遊泮林早登科第爰列淸班薦躋要地人謂銓衡利權槖鑰公居十載門可羅雀人謂邦土布泉藪淵公將兩考嚢如罄懸先公職方褒親莫及公拜龍章三世同秩先公廳事僅足旋馬公官兩京不添一瓦公僅一子其溫如玉十年甲科兩官部屬公之諸孫岌岌嶷嶷重闈百歲紹此裘箕嗚呼圓方相函萬化參錯理無完虧气有厚薄公於報國甚周謀身多缺奉先榮顯安居陋劣惟誨兒孫旣賢且哲是公於理之所有者彊探力求分之所限者戒盈守拙蓋公之所能者人所不能者天然皇恩諭祭顓官卜阡百世之下永賁重泉嗚呼生榮死哀裕後光前人或不能於其一而公獨享其全是乃天人相與之妙夫豈偶然耶

祭秦京兆文

東兗名族也累葉靑氈廟祀雷土也世澤綿綿君登科甲也列職諫垣獻納黼扆也幾千萬言指姦摘佞也班行聳肩出掌馬政也勤勞塞淵騏驑億兆也騋牝三千帝簡在衷也光祿南遷黃封內法也賜宴經筵天庖奏玉也皇祖歆然本根重地也京兆闕員帝顧廷臣也莫或汝先曰玆赤子也汝其惠鮮君初拜命也多方訪延法便於民也循途不遷一有疲獘也易調攺弦振振麟趾諤諤鷹鸇吐气也孱弱斂迹也豪權人或不見知也謂君疎略倨傲法网或愆其或見知也謂君簡直質朴多方少圓嗚呼知與不知也孰眞孰諓取人於後代也曷求其全君歷三卿也二十餘年今日發嚢也袴敝裘穿是蓋君不賈生前之譽也而貽以身後之賢

祭黙軒楊先生瓉文

公以莆彥著錄仙庠先兄實齋交誼深長紀自髫丱摳趍門墻觀瀾學海極目汪洋公惟庚午擢秀文場倚廬三載授我大方幸逢癸酉叨觀國光公惟丁丑遭遇英皇大庭獨對天卿正郎百僚仰式庻職提綱庚辰瓊宴紀竊餘芳追隨官邸啟發精詳遊我道藝沃我文章紀因親老乞告還鄕公遂大拜參政省堂甘棠河洛霖雨湖湘方承帝簡置於廟廊公遂引疾壺山之陽伯塤仲篪一詠一觴兒孫繞膝雲路書香齊眉伉儷鳳誥龍章破除利鈕揮脫名韁琴書適興泉石徜徉結亭浦嶼曳杖林塘城市無迹榮辱兩忘鄕邦蓍蔡家國禎祥紀幸歸掃筐贄微將再沾雨化大破茅荒胡別未幾二豎猖狂逺聞凶訃擗踴彷徨涕泗如雨沾襟濡裳薄陳牲醴寫我哀腸公不我棄憐玆慘傷

祭蔡母文

靈之生兮粹天質服母訓兮良自飭居深閨兮重金璧歸名門兮宜家室婦之儀兮姑之則妻之兢兮母之式薦蘋蘩兮助宗室驅脂鈆兮歸紡績相夫君兮揚淸徳教賢兒兮奮鵬翮胡天年兮不滿百蟠桃瘁兮瑤池竭浮山寂寂兮暮云黒萱艸淒淒兮鎖秋色我與賢兒兮重契結聞凶訃兮腸欲裂酒一觴兮奠幽宅靈有知兮其來格

○雜著

仙夢辯

邑之東北有山曰九仙山湖曰鯉湖俗謂臨川何氏九子尋煉山中丹成乘鯉升仙而得名也其翁與媼迹至於是弗見而逝土人異而祠之凡祈禱多應有女適張適楊適範適信亦因而血食焉範爲尢顯稱曰範侯今湖之上有閣像翁於其中九仙列其前範侯侍其側邑人有疑則刑牲束楮密疏於範範則報羣仙以授所丐者寐後珓於範以質虛實退乃述所夢與守祠者開發其祕多有應者然其間亦嘗附會遷就以助其靈者十恆七八由莆而閩而天下靡不聞風而翹想之士大夫遊宦玆土莫不函疏叩闗而至皆以是夢何仙爲主而範侯爲使也予曰不然人之一身精神魂气流行不息日之發用則爲事夜不應事則遊逸而爲夢夜之所夢不過日用之事耳周禮六夢有正夢有思夢正夢謂安靜而夢思夢謂寤思所想而夢是祠在萬山之中一塵不到泉聲樹色毛骨生寒𨿽搔擾之人經越信宿亦自神淸气定邪妄不生且其丐功名則心主功名丐壽數則心主壽數丐男嗣衣食則心主男嗣衣食以專主之心入靜定之境則兼周禮所謂正與思者也物我一理朕兆感通而吉凶悔吝豈有不前知也哉今人平居無事之時其夢若有應驗者亦此理之形見爾果孰傳而孰授之耶不然黃帝夢風後髙宗夢傅說皆錙銖不爽抑嘗到此山中而見所謂何範者耶故爲說以辯之

家譜引

渾沌之初天地定位上下摩蕩气化而生萬物是天地乃萬物之父母也物旣成形各以气類交感而形化生矣形化之後各父其父各子其子各孫其孫千枝萬派勢不可混而無別古先聖王乃賜姓命氏以別其族如虞之姚夏之姒商之子周之姬之類姬之後又別爲鄭爲魯爲衛不一而足然推原其始則皆黃帝之後而爲厥初生民者之子孫也蓋初之別姓以種類之夥親疎無別則恩愛混於所施恐厚其所薄而薄其所厚仇怨攻爭由是而起其意亦甚善也後世別之旣久遂隔骸膜而分爾汝賢者知有父子有兄弟以至堂從功緦之間恩愛流通有差無間不肖者知有父子兄弟而已至於堂從功緦之親則相視如塗人焉其又甚者父子兄弟之間亦皆相仇讎況堂從乎此則分別旣久之獘而近世賢士君子譜圖之所由作也夫先王賜姓一本之散於萬殊也近世譜圖萬殊之歸於一本也其實皆欲保全恩愛於無窮焉吾鄭受姓始於周桓公之新鄭至梁陳間露莊淑三公始著姓於莆三邑之鄭宗之屏山舊譜始於祕書公至國朝正統十四年厄於兵燹故今新譜則以三秀爲始而譜之爲第一代焉三秀公而下贈南京戶部右侍郎淸泉公爲再世封翰林院檢討累贈南京戶部右侍郎松庵公爲三世自此而下十世以至百世之逺皆由此而系是三秀爲一本而萬殊百世之後又萬殊而一本此屏山新譜之大略也然今日在吾新譜者親未盡服未窮如蘇氏譜亭記之所謂斯人固未宜有百世之後寧保其終無耶使今日之譜常修而不廢則子孫歲時聚會閱而指曰某公某公之子某公某公之孫某其兄弟也某其從兄弟也某其再從三從兄弟也某其族兄弟也千枝萬派其始皆一人之身皆三秀之遺體也顧盼之頃孝友之念油然而生借有如斯之人亦何以自立於其間哉嗚呼譜法之系人其重矣乎吾族之中自玆以往豈無一二人之賢者乎賢者當以譜責爲己任毋甘自棄以勵族人可也於是乎書

訓屏山鄕學子弟

古者師之所以教弟子之所以學方其少時必先之以灑掃應對進退之節以收其放心繼之以事親敬長入孝出恭之禮以培其根本然後詩書六藝之文以輔翼潤澤之是童丱之日涵養有素而聖賢之胚胎已具及其旣長乃教以格致誠正修齊治平之道所以進之於充實之美光輝之大以收其成功而記誦詞章之學不與焉逮其徳成名顯如尹之起莘說之肖巖呂之載渭風虎雲龍气類交感而成不世之業固有由也西漢去古未逺猶有孝弟孝廉之科鄕舉裏選之法故士習𨿽雜霸術然亦未至全離其眞也唐宋以來以明經進士博學宏詞設科以鎖院命題糊名易書立法於是惟濂洛闗閩諸儒得不傳之緒非科目所能累其它白首窮經埋頭蠧簡於收培涵養之教耳不及聞幸而捷巍科躋顯位則自以爲英邁蓋世人莫己若嗚呼諸生平日立言皆欲以聖賢自期待於此宜必知所擇矣

歸田咨目

民之有生均稟同賦而气習之拘亦或有不齊者所以上古聖神繼天立極我列聖法古設官無非欲防其太過引其不及以歸於中道而已此國家臣子不問居位去位皆不得不任其責也紀向歸掃時見吾莆禮俗大不古若心竊憫之今去祭掃時又六七年適致政還鄕著歸田咨目十條以自警束以訓子孫以告鄕人非敢任移風易俗之責但不欲助其縱侈耳倘有憐我老境無日勿破此戒俾得優遊林下數年爲淨鬼入地足矣

一向歸掃時只不作本處司府縣之書今並兩京中外之書俱不作也

一饋送往復之禮人情不能無也但近時吾莆大家畱飲則五鳳卓面饋送則羊酒盤盒非惟競鬭奢侈抑或預投物餌奢侈則壞禮俗投餌則傷名節不可不預爲之處今紀到家之日諸親友系本房兒女親家則賀禮四事余親只二事鄕裏近者一事逺者只果酌以敍鄕情而已邀請不用開卓食物不過魚肉三四味過則例一定固卻

一本家畱客鮮咸魚肉不過三味蔬菜不拘果品因家中所有不用粘疊髙聳酒不過五行七行而止飲量以杯爵大小爲度不得擲色髙歌日飲抵暮亂性敗度莫過於此戒之戒之

一親朋往還談詩論禮者日來不厭若欲伸冤訴枉求書囑事而先以禮物羅致者一定閉門不納

一田園廬舎不過足食安居而已若貪心不止𨿽季氏石崇亦不滿其意也今故鄕田廬足供晚景若子孫眾盛之日聽其自行恢拓決不作千年之計若鄕間不明田地尢平日之所禁絕者免勞窺獻

一仕宦退處家鄕者正冝韜光養晦以保晚節子孫親戚平日或有慿藉與人尙气角力者今當包羞忍恥以免災咎或有被人欺辱不必來告

一老年以禮致仕但遇慶祭鄕飲非疾必赴上官下顧者當面拜謝於家不必回拜郡邑大夫來者不賀去者不送若素相敬愛者詩文以代親友好事有以咨目中酒食相邀登臨無事干囑者非盛暑隆寒不卻若酒食過丰不辭而歸

一作文賦詩儒者職業若達官大老徳業隆盛人所共知者志銘表狀須與撰作其餘詩文有關世教者不拒但年老力恐不勝

一鄕邦吉凶禮節悉付諸子應酬老年難費精力有同時親故死亡必往弔哭

一冠婚喪祭一依文公家禮並國朝定制朔望家廟行禮上官貴客臨門須著有官服色若平時接見親友只用野服有故出入但用兩人肩輿衣匣行李挑而不扛不用在官隸卒里甲人夫

昔晦庵先生致仕欲以野服見客恐違俗爲人非議故咨目客位以自釋紀平日取信於人者未如晦庵而違俗非止於野服一事此歸田咨目之所由作也見者幸垂鑑察

東園文集卷十三

●欽定四庫全書

東園文集附錄

○名公敍述

公諱紀字廷綱別號東園登天順庚辰進士攺翰林庶吉士授檢討歷官至戶部尙書致仕給驛還鄕奉詔進階榮祿大夫卒年七十有六賜葬諭祭二壇

幼莊重警敏趨向不凡與孝子劉閔居云洞山中以居敬窮理爲學一時名士翕然歸仰泉南陳剰夫來謁畱閱月自言得見鄭子方覺荒疎修撰羅倫謫官泉州往返必約於風亭僧捨講論數宿曰東圜學問心得爲多嘗仿周禮作義聚家範闔門千有餘指恩義禮法藹然有章參酌藍田鄕約舉朱子義倉提學周孟中梓其範僉事林充賢序刻約規通行八郡又救止買軍之害節省裏役之費興造臥龍諸橋請復楓亭助役鄕人徳之成化末朝旨促有司迫就道至武夷山復畱晦翁精舍數月還明年朝促尢嚴起供職孝宗登極上疏勸禦經筵近儒臣論聖學以正心爲要言甚切上有這本所言朕當體行之旨課士必先徳行進退惟公𨿽當軸子弗庇召國子祭酒陛見司禮權璫陳寛見紀儀容修偉以鄕裏故求見卻之駙馬習禮稍愆召伏堂下不少貸再入經筵尢多啟迪一日講太甲中篇紀進曰人心向背系君徳之修否若任用忠良納誨輔徳則人愛戴若比暱近幸蠧政縱欲則人心叛離天命去畱亦因以異左右竦然萬壽節舊規設醮禮部取監生執事紀曰監生讀聖賢書豈識此禮上疏極言設醮祝延之非不報國學有膳余銀千兩典簿以常例奉紀曰膳爲監生何與祭酒悉歸諸官同官劉謂紀形其短屬監丞林大猷爲言紀曰非敢立異不忍白首而攺節也○山東大旱嘗上言人七日不食則死安能待應募之糴今江南糧運閣淺山東乞量許截借俟募到銀兩糴還不惟民饑得免於溝壑而船輕亦易達於京師深爲兩便並言太監羅兌新故遺貲巨萬願無愛之以救一方赤子復陳備荒六事上皆嘉納又論古祭禮天子九獻公卿降殺以兩今郊廟止三獻並言道家絕夫婦之禮優人亂男女之倫今乃使之奉祭祀皆非所以興禮樂也○弘治丙辰詔舉將材疏上武舉事目甚詳謂武舉之科將材所系請創制以補闕典今武舉科條多采用之庚申邊儲告乏戶部咨取鹽引開中紀上言千里饋糧士有饑色今渭南涼州一帶卽古渭濵燉煌世代不同地土則一實由軍容債帥吞並膏腴怯耕近塞耳宜差官淸理督種數年之後邊儲自足若以見今缺乏則江南寺觀田連阡陌收其租稅量給齋糧非惟裕邊賑濟之可資抑且崇正辟邪之有漸事下戶部壬戌京師直隸大旱民多死徙因設法令官軍月給就水次交兌凡三月積出余米二十餘萬石充賑先發後聞時全活甚眾司禮等監民匠及送船餘丁紙鈔匠之類於舊制外歲增糧米二十五萬餘石紀宻疏奏革上可之守備及諸內臣不便至出危言紀不爲動江西湖廣諸道逋負累數百萬計民以運費倍於正糧爲艱卽奏許折價他如鹽鈔布帛諸料凡解內庫者用費倍之皆奏令解部轉送每年所省數十萬○正徳丙寅漳冦大作入我西鄙紀倡議築城明年城完冦再至不敢犯戊辰疾作都禦史林俊孝子劉閔來視醫紀解之曰死生常理毋煩過念第受國厚恩毎聞朝政變易爲九京遺恨巡按禦史韓廉曁守巡亦至偕郡邑大夫問疾紀語以僊城未固願卒事以惠一方卒之日正襟端坐占詩二律壽七十有六遺命劉閔治喪勿請葬祭○立朝正直剛毅遇事敢爲無毫髮詭隨人意然用此數罹讒呰嘗誠其子曰富貴非可求徒喪所守余以孤忠自信𨿽爲人所讒賴主上聖明殊恩薦及公道何負人耶﹝俱仙遊志﹞

同考禮部會試有國甥在場內廷遣賜茶餅同事因覓其捲甚急公置不發及錄進內多不悅憲宗皇帝曰翰林官亦難爲也○公器宇寛洪舉止凝重𨿽在燕居必正襟端坐妻子奴隸未嘗見其惰容與人無貴賤一於誠作詩文無構思興到卽書終篇不易數字書法端嚴遒勁𨿽信筆亦字行井井相對○先侍郎公沒公苫塊喪次日夜不離三年之內未嘗一至後寢黃夫人非喪次不相見蔬菜中偶有葷油輒覺而泣家人懼自是必整潔以進服闋旬餘猶未忍攺太夫人憐之親食以雞因病瀉數日乃復常○督學浙江時哀詔至鎭巡議鼓樂導迎公舉四海遏宻八音之言以止之同師生宿齋講禮終制以盡如喪之心今上在東宮行冠禮公采古今帝王嘉言善行凡百條各繪圖作贊名曰聖功圖表啟以進且言皇太子當近正人聞正言不可與儇薄內侍遊上優答之一日在東宮披圖翫視良久因指一圖諭太子曰哥哥可學此人○公見畱都無二年之儲辛酉奏設水兌革濫支至癸亥秋京儲遂有七年之積其水兌之法南京戶部至今遵行軍民甚以爲便○公自翰林至今官前後乞休一十八疏皆荷溫旨勉畱弘治甲子三月復移病卽官邸視事月餘乃以本部印信咨送南京吏部委官署掌上疏懇請束裝以待八月始奉有情詞懇切晉秩畀傳之旨﹝俱遺事﹞

公自志學便以古人自期嘗與張東白羅一峯會講性理與陳白沙以書翰相規勉又會予云峒玩易考禮主靜愼動以求至道聞人有善行𨿽微賤必奬與之見人之貧賤非親宻亦周卹之其崇正輔仁之念終身不易家食二十餘年足不渉城府上司非往拜其家不獲一見晚復著歸田咨目十條○事親盡孝終喪不禦酒肉不入房寢喪畢廬墓讀書永世克思立朝處鄕多大功在在可紀是皆載諸遺事人所共知可以名世而傳後者若夫有欲爲之志而於時於力有不逮者人未必盡知也然其靑天白日喬嶽太山則又昭昭不可掩者矣﹝孝子劉閔撰遺事序﹞

廷綱爲人梗直剛介有大抱負於古今人許可者蓋少達官貴人𨿽平日相聞識未嘗肯一闖其門所交好者必愼擇非其人亦不輕爲答問一語獨與予泊同年南邑張君廷祥資其麗澤之益恆多財一二日不相見卽悵悵然如有失𨿽莫夜亦必便服出一會會則講論五經性理之奧修身愼行之方而詩文之工與否不屑論也至如彼此所行有一善也則相與奬之有不善也則直詞規諌之而不少貸如是者視以爲常今年春廷綱以父母年老久曠省侍乃援例乞致政不許六月復以養親請詔允之其致政養疾也予與廷祥皆懇懇諭解之廷綱曰予非不此道之知第念雙親年老思慕成疾二君所目見也今進則不能輸誠罄力以忠於君徒碌碌日支於大官月給於太倉心果安哉倘數年疾用少瘳報國之日尙長於是予與廷祥謂其言亦一道也且古人謂人之出處𨿽朋友亦不可得而盡道之故不復終止云﹝禮部尙書謝一夔譔蓬瀛別意﹞

廷綱遭逢聖代乞告家居慨然有志於正家作範若干條率家人力行且再世矣余近過其所居竊有慕焉故取而壽梓以與有家君子共之於乎天下之治正家爲先天下之家正則天下治矣使士夫之於家皆有先生之心其爲風化之助豈小補哉﹝福建提學周孟中敍鄭氏家範﹞

內翰鄭氏家範上有家長以統制乎一家自副長而下至於耕牧各以其職而聽命焉禮節明備亦一小周禮也𨿽然周禮主法制而仁厚之意貫乎其中鄭範主仁恩而禮制行於其內以予觀之禮易而範難也然鄭之子孫果能博學以明其理集義以正其身則亦未見其艱也嗚呼國朝周禮惟鄭之子孫可行之﹝興化府知府前輸林嶽正題鄭氏家範﹞

東園先生曩自內翰乞侍養山中而以平日所蓄抱見聞者參今考古嘗錄一編已舉行之以淑一鄕而未及乎他郡予偶得之披閱再四觀其大書髙祖舊章以提其綱於前細演先儒格言以詳其目於後無非欲吾民知制之不敢違與禮之不當違而尊信奉行之也克賢承恩復官閩臬惟並坐此責是懼庸題諸篇端俾刻於列郡嘉與有官君子篤行之母諉曰吾黨近迂而空言無補也﹝福建僉事林克賢譔增修鄕約序﹞

余友廷綱先生退處山中逾二十載玩經察理洞窺古昔聖神虛心應物無欲無爲之妙其充然自得誠非流俗口耳辭章之學可論﹝福建提學新諭胡榮撰﹞

先生握文衡於浙之外臺所以授受者易詩書春秋二禮之經所以宣明者君臣父子兄弟夫婦朋友之道所以肄習者禮樂射禦書數之文齗齗乎如菽粟之必療饑藥石之必伐病異端邪說辟之廓如也﹝芹泮畱思﹞

先生下車力以斯文爲己任敎人以正心誠意之學而以身先之厚本抑末斂華就實眞道徳之君子也至如美教化易風俗興禮樂崇信義凡百事有關於學政者皆振刷而一新之吾先生有功於名教多矣﹝春風遺愛﹞

浙俗不齊在東過儉西過奢且惑於浮屠邪禱而凡冠婚喪祭舉惟世俗是尙先王儀度十亡七八先生蒞政之初深以爲憂乃躬親指教一以惇本善俗爲先又命丁憂生員講習喪禮不爲異端所惑自是兩浙士夫家居喪者多循家禮不修佛事奢者禁儉者勉風俗漸爲之變然其爲人性剛法嚴直道而行不卹後事士受約束初甚苦久之乃安﹝士林遺思﹞

先生教人先之以徳行而孝弟是舉次之以文藝而禮樂聿興開明道徳造就人才復三代之隆於百世之下自設提學以來未有如先生者矣﹝化雨流香﹞

數十年來士羇舉業俗尙異端聖賢禮義不明於時故先生首崇徳行黜不肖權豪寒素視之惟一每至學必與諸生講正心誠意之學暇則及經世制變大義是以志學之士感先生誨勤皆敏勉精修以求不辱偸惰者則相顧駭愕以爲厲已先生亦未嘗以其自棄而棄之終焉翕然從以化者甚多由是浙中學行之士彬彬輩出佛老積習斯逺去矣﹝禮部郎中門生商汝頤撰﹞

先生志圖歸養至終喪猶眷戀未卽起蓋家居者凡二十有二年其視利祿重輕漠然無所動於中也久之以文行老成擢浙江提學副使詔爲國子祭酒遷太常進今官文名徳望巍然推重於時而先生欲歸之志復囂囂矣乃以奏績之京卽具疏乞休不允明日再疏以請優詔勉畱始還任未幾復有省墓之請乃許之茍非恬退之守堅定有素能若是耶故世方競馳先生如遺世方推致先生如避此其中豈功名宦達所能羈縻之也其賢逺於人何如哉﹝吏部尙書倪嶽撰歸省序﹞

承平日久士大夫多養忠厚公獨以邁往之气行正大之學故用此取嫉於時然至於論天下正人則不能捨之而他歸之也﹝戶部尙書周經譔﹞

公少力學慷慨有大志事茍合義不以私利害動其心澤可及民亦不必功歸於已其好賢樂善之心𨿽古之君子無以過之﹝大學士張元禎譔﹞

志向之髙識見之敏治事之精明問學之粹雅在朝之士或有能及其一二者求其乃心忠愛於國家大計未嘗一日少忘孰有如吾廷綱者哉然位不竟才懇切求去至委印束裝以待命則其髙風峻節過人又逺矣﹝少師劉健送致仕序﹞

公宅心甚剛毅負髙識逺見夐出常流其淵源之學經濟之才士林素所仰慕而崇重者方職檢討時陳情歸養二十有餘載涵養益深及膺召還朝巋然公輔之器具焉是以一董學政而兩浙士風翕然還淳一教國子而師道以立一典太常而禮樂章章復古比進貳司徒獨掌部事者彌久凡處天下貢賦大率則在於節民財足國用汛掃其宿蠧而已﹝南京吏部尙書林瀚撰致仕序﹞

公通六經下筆數千言憲皇今上踐阼屢獻嘉猷皆深切國家大計其董學政典成均教化大行士大夫能言之者多矣至於區處國計澤兼及於兵民則予所目擊而身藉其功者也公玆歸也而吾督府被堅執鋭之士方戀戀焉不捨公亦豈能恝然哉﹝魏國公徐俌譔致仕序﹞

公邑專秀在郡特隆如气四備而日方中○气完際盛福壽考終後先鄕哲繄孰爲同﹝見素林俊祭文﹞

維仙在宋有蔡忠惠旣以政顯亦以文著後三百年公復崛起一邑二賢並美同譽○公有奧學陋彼絺繪公有古道力挽頹注公有宏才是曰經濟近官於閩領公舊職仰視髙風敢望萬一﹝右都禦史姚鏌祭文﹞

生平气操潔白堅貞出處大節俊偉光明非特門生故吏誦公之徳𨿽婦人賤隸亦莫不仰公之名閩中固爲多賢之地求與公嫓美者殆霜葉之與晨星﹝福建布政王子言祭文﹞

公年三十二卽引疾歸養侍松庵翁林下甘旨必親翁樂善好施嘗因公貴焚券數千兩公先意承之泉南豪家殺人以千金屬翁翁曰爾知吾兒不可乃欲吾以是語兒麾使亟去公聞之益自砥礪嘗偕劉孝子閔學道云峒公歸孝子數以手札問難公甫陳先生取而跋之今在白沙集○處貴顯以淸約自持餘俸周卹不事生產及卒家無羨錢奇玩喪事僅足而已○君子謂其有匹休古人之行而世不能殫有經濟天下之才而時不盡用出處始終光明俊偉於富貴利達泊如也吾於公何議哉﹝翠渠周瑛撰行狀﹞

東園文集附錄

●東園文集跋

古之學者文章經濟事出於一自後儒林循吏之傳立或以著述淹博稱或以擘畫練達顯分道揚鑣短港斷潢莫相貫也惟心通乎道學焉必得其大原翰墨所寄用以敍事明理陶寫性情之淵懿皆足徵其事功之不朽是又非若藻觚之士娯情藻繢已也梁九世祖司徒公學以聖賢爲志居鄕立朝之節槪名公敍述備載集中小子何從窺測所遺詩文當時已共珍爲寶玩蓋其心得之微不但足擬作家程子所謂載道之文非耶故自明中葉歷久如新今聖天子褒崇先代徵文考獻厥典有加舊刻文集日久腐漶﹝梁﹞深懼先烈之不彰爰謀諸弟重鋟之間有遺者亦以補入至如歸田錄義聚家範增修鄕約諸集皆風教所存無柰久毀鴻儒巨公有家藏者惠借摹刻廣布是寧特﹝梁﹞兄弟得承嘉惠祖徳重光知道之士或亦樂爲導之先路云乾隆戊午九世孫英梁謹識

