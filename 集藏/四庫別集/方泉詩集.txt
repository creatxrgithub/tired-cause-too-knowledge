

欽定四庫全書

集部四

方泉詩集

別集類三【宋】

提要

【臣】等謹案方泉詩集四卷宋周文璞撰文璞字晉仙號方泉又號山楹陽谷人與姜夔葛天民韓淲諸人同時集凡賦一卷詩三卷張端義貴耳集極稱其灌口二郎歌聽歐陽琴行金銅塔歌以爲不減賀白然文璞古體長篇微病頽唐不出當時門徑端義擬以靑蓮昌谷未免不倫至於古體短章近體小詩固可肩隨於白石無懷澗泉諸集之間宜其疊相唱和也端義所稱灌口二郎歌集無此題惟四卷之首有瞿塘神君歌觀其詞意殆卽所謂灌口二郎歌以名不雅馴攺題歟乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

方泉詩集卷一

宋周文璞撰

鐘山賦

陟古阜兮逶遲望古鄕兮徘徊日忽忽兮欲下捈予心兮訴哀昔王气之初發有神人之稱孤逮溫雒之弗競亦中興於此都乃因融結以作鎭倚崔嵬而在東指牛首以立闕背龍盤而作宮後季嗣興規模屹隆張皇帝圖咨謀國工陰陽旣調淸寜亦同司馬岌嶪而引前太極穹窿而當中華林桂鼓璇室歌鐘矗丹楹兮曁曁森翠氛兮融融殿簿苑記宻如魚鱗中納元气仰規大辰將欲賔毳裘於九夷負黼扆於萬春攝提紀歷捲舒效珍回皇風於太初散靈雨於無垠及乎分代易姓滅沒變遷厚禍隠毒實生其間紫髯鼎來黃須載奔索蜜口苦辭鴆涕潸近奮身而倒戈亦反袂而張弮則見天衣畫章意貌孔武太白連蜷出渡江渚麗色登梯明云鏡空愴舊艶新遄歸閟宮列事著幘誇戰負劍閣像未塵街首將變飲血擊賊舉烽燭夷戎鼓愔愔槥車累累受詔下令燒香諷詩妖祥昬滛廢興乖離傳之到今文字峻峭音節淒悲𨿽袵席之上巖石之下可聽可詠而不可思矣有如斯山則偃蹇幹霄隱天蔽日𨿽渉世兮毋害蓋與時而出入哀園楸兮江楓旋灰飛兮雨泣殺祲纒郭晨暗夜明防子傷內老夫塡阬匹馬羣死滛羊衡行豈曰作鎭而能忘情凡今齊民肯復記憶但能聨絡相命趣具酒食上蕭齋而膜拜撫漫碑而口嘖吉祝於蔣侯之廟遐眺於周顒之宅野芳敷蕍山嘯嗅嘀歸興兮亡盡畀興衰於戱劇嗟夫系緒悠逺條流煩貿若錫嘏於肥水兮亦嘗並力以扶捄彼大勲之未集兮自賢庸之弗防緣義類以敶詞兮庶玆山之可弔

方泉賦

惟山居之嵚防兮有泉出而方窪彌歲年而沃渫兮𨿽苦寒而萌芽蓋隨區以賦形兮非浚土之所加吾初以道爲澤兮以溥博而爲家旣自抱於潔淸兮又含咀乎英華贊商易而非僣兮效坤輿而非誇摩大蛤非神奇兮出矩玉非矜誇𨿽使女盜冠而窺兮僕夫汲而盈車泉豈以爲貪兮方豈蹈而爲邪將引竹以種樹兮放爲池而漚麻順脈絡而襲水土兮則又豈退虎豹而進龍蛇噫吾命濡滯於此丘兮又何敢怨懟而舛差

燃犀賦

智者鑑物貴於察微後來不察其智幾希智以神爲用神以智爲友豈無其無而有其有庖犧女媧登防蛇風气旣開淵流亡涯故巢居僒於仲舒表柱燼於張華若太眞之事吾嘗以告諸徒矣博物者曰怪怪好奇者曰輕輕盡性者曰渾渾窮理者曰防如此則溫子將不得爲哲人子持賦於牛渚兩山之間老松古木倚而和之則庶防乎敬聽

投金瀬賦

世之所謂英雄豪傑之倫常多罹於困阨方伍胥之遭憂兮寄防命於一食就嬋娟以訴哀兮乃鞠恭而進筥何眾人之未然兮遽見奇於女子女旣餉胥又自咎兮沈厥軀而弗顧胥東行而入吳兮承君命而伐楚考鐘鼓以假道兮復過歷乎故處不見結褵正襟擊絮兮莎葦披靡乎極浦山空水暝無他人兮老嫗嘷呼乎后土諮諸人旣弗乂兮質諸鬼兮無所捐羙鎰於瀬中兮固取信於來者凜魂气其安之兮爲慈母而下取庻幾用此以全其老兮又足慰乎地下惟戰國之旣衰兮士方賤乎犬彘弄人命以爲寵榮兮𨿽妻子猶弗忌悵聖賢之不逢兮流遺恨於後世偉淑靈之好修兮視死生於一試故皇極之未建兮曰蹈道而則未閭閻笄珥而至此兮誠賢者之所喟吳旣霸而胥稱忠兮伊若人之所遺後千嵗之悠悠兮有遺廟於故壘井邑攺而經畫失兮桑柘欝其薿薿屏蘭茝其弗歆兮矧昏淫與謟祭欽髙風弗可企而將墜兮又秉節而不翽重曰投金於淵明胥志兮女曰未能愴怳塡兮緬想髙風不見此兮

石麟賦

吁嗟麟兮爾所守者陳帝之墓風颯颯兮鳴松艸霏霏兮露在昔鳬鐘振金龍輴載素域戶肇開靈斿徑禦侍女薦玉而長號侍臣抱弓而回顧淒聲竟天怨毒凝霧旦而視之惟爾麟兮髙而不屈曲而弗踞哀而不傷怨而不怒葉象制於圖籙謹工程於尺度千嵗而往若朝與莫陵栢禿而翁仲逃野棠發而狐兔度偉趾角之巋然獨巍巍其如故惟紫防之舒光絕巨筆於尼父父爲爾而灑泣蓋自悼其弗遇予有感於斯文乃斐然而稱賦亂曰噫人之生具五常其聰明者君而王頃刻之隔或聖狂雕題鑿齒方混茫天張義旗自晉陽蠻貊冠帶峩衣裳昭哉上帝開此祥千秋萬嵗立道傍吁嗟麟兮庸何傷

黃連香賦

余披五嶽之圖禮三茅之神莎服筍冠步行澗濵有老人者手持奇薫颺於嵓谷乃賦以文句曲之天華陽之山黒武蒼蝮各持籬藩爰有藥樹流膏滿身味苦气厚獻於丘園有道所享不肖所儇世上齊民業流灣澴罔知紀極孰能遮攔爾惟昧昏能反其元當焚當燔上聞九闗爾惟飛翾爾魂狙猿速往逐臭毋啟我垣絪緼輪囷化爲明煙素皇防尊實鑑我言欲盡其防祗以贅煩余方肅而聽俯而拾仰而不見但見石壁

方泉詩集卷一

欽定四庫全書

方泉詩集卷二

宋周文璞撰

臯橋

伯鸞出京師慷慨歌五噫豈無濟時心升降與我違有來適吳中舂粱捄寒饑吳人臯伯通捨之慰窮棲方誌𨿽或除此橋猶可稽伯鸞號逸民佳傳昭緑綈伯通賴有此庶幾與之齊至今閶門外兩冡陪要離累累各髙大冥冥春艸萋古者賢哲人不計鳯與雞焜燿亦偶爾埋沒何淒兮出語賀兩公亦以昌吾詩

堯章金銅佛塔歌

白石招我入書齋使我速禮金塗塔我疑此塔非世有白石云是錢王禁中物上作如來舍身相饑鷹餓虎紛相向拈起靈山受記時龍天帝釋應惆悵形模逺自流沙至鑄出今回更精致錢王納土歸京師流落多在西湖寺錢王本是英雄人白蓮花現國主身蛇鄕虎落狗腳朕何如紅袍玉稱功臣天封拆開卽退聽兩浙不聞笳鼓競歸來佛子作防持太師尙父尙書令一枚傳到白石生生今但有能詩聲同袍秦外銛師兄哦詩禮塔作佛事同喫地鑪山芋羮何曽薰陸綺牀供但見相輪銅緑明哦詩禮塔猶未畢蘆葉低飛山雨濕

初至長幹寺

雲杪熒熒一塔燈覺皇舍利寶煙凝山門推上三更月似照前朝禮拜僧

回次秣陵

我行古井邑北風吹倒人旗店語簇簇石路聲轔鱗下車得少憇亭午聽司晨豈但田秔香更覺村醪醇懷哉厭王气契濶毋重陳舊爲秣陵尉今爲鐘山神

哦松夏夜

雅頌聲流到楚詞更無人見獨防時池頭五粒初搖動卻替幽人說舊時

鷓鴣

夜聞春雨來濃緑淨於洗有禽自南翥自呼不得已豈非湘川下或自江左起黃陵見哀妃白下感遊子仍多憂其兄宛轉深樹裏汝兄今何在荊棘日靡靡豈非囚空山或已投逝水年深桎梏化波冷皮肉死鷓鴣謹弗痛此系造物理吾若破析言汝恨入骨髓風吹慈竹林苔暈上深紫吾亦念故鄕日夜夢鄰里不如各歸休闕月照西鄙

懷何月湖

星星鬢髮臥林丘詔使東川作郡侯髯叟望公來海嶠癭兵迎守去夔州珍圖想掛茅齋壁巧石應隨竹艇流教得巴童歌舞好侍郎千萬卻歸休

瀬上懷古【有孟正曜祠堂】

古寺閟岑欝空梁懸齋魚神坐旣欹仄徳容亦饑虛先生貧有命山僧樂無餘長安滿市花疋馬吟九衢寥寥北邙山而誰噫荒墟豈有先生者不如山僧歟盲風振苕華重露落芙蕖何當醉尉歸方坐釣水隅

瀬上貞女祠

估客徵夫上野橋錦褵玉瑱亦蕭條人間多少乘除事到了英雄恨不消

銅雀研

君王有遺令婢子守空防遙望西陵下燈照鴆杯玉顏闕釵澤松柏生悲哀低吟短歌行想象姦雄才淸泉沈金彩古煙凝紫灰零落故瓦在雕鐫若陶坯爲人作書硏銅章出詼諧上下千載間流轉何悠哉那知墟中人天命不復來齊昏亦披猖增三築崔嵬年年漳河頭野棠如雪開

丘慶余畵兔

家住棲賢雲泉石恣幽討冩出明視孫眉目增媚好夘日行踆踆衣褐坐芳艸脫身文字禍見幾恨不早仰候月盈縮修眉幾回掃迷離望靈藥靑松爲三倒山人書姓名欲使好事考

夜坐讀書

此生無耽嗜獨具愛書癖旁搜固未暇乍見亦略識塵土苦見污更苦官事逼紙燈旣自剪竹牖仍僕織山邑少文獻有亦何自覓隨行五升瓻一歳無滴瀝向來長安市閱之嘗竟夕悵然夢裏去莽莽雲雨側哦此謂寒螿夜漏三十刻

春雪

崇禧仙館似官居二月寒風峭有餘傲吏吟哦空峭下野童放散夜堂初熒熒宿火煨村酒煜煜殘燈鏡道書勿聽打聲更急快移銀礫上枯株

鶴廟

櫻桃花覆地古廟自靑春帳裏還丹使山中采藥人風林嘷黑虎雲路列斑麟欲見神君面連朝禮北辰

玉晨口占

風鳴長史朝天柏艸防仙翁瘞劍塋瑞象殿前亡馬迹養龍池上有鼃鳴

華道士白胭脂

蕭史水銀粉畨女紅藍花狂奴愛風調脂澤遂成家鏡開靑峽月衣近赤城霞欲下人間世槲林棲晚鵶

杜鵑花

雲樹重重和淚吟故宮遺廟有知音秦吳萬里皆芳艸染到山花恨最深

新柳

長條導幽情淨色穿戶牖酸風釅如醋少待濃似酒颭颭金絲垂滿眼遮老醜

王道士庵

出家才二十小築契初心水浸籬根冷苔封井臼深狖啼天慘慘犬吠月陰陰又踞藜牀坐焚香鼓內琴

南華陽洞

稽首遊名山駕言入華陽南洞極祕怪松艸泉水香曲幾妙畫殘碣刋靈章俛首試一闚冷風襲綃裳守庵敬愛客暖我紫術湯遺我鵝眼錢云是洞所藏往有尋幽徒入見黃金墻侈心或已起防受奇鬼戕身儻獲防遇敢恨飛蓬霜更丐一片土小築安閒房朝披神芝圖暮試饑飯方

金牛洞

競下危梯俯傴入深穴回身避雲霧偃面眎日月藥苖防谽谺竹節截防嶭安知幽蹊下有此大奇絕金牛鏟光景仙牒尙可閱岡頭春已半枸杞如防血便恐顚風興橫吹石崖裂

山行行歌十首

受籙壇前云更長春風漠漠杏花香峯廽路轉無人處恰見天書字數行

竦楶雕瑉萬萬層雲頭晃晃現觚稜野人自愛深幽景只是尋常不見僧

道院中間沐髮容施來元自贊皇公君能百拜香煙下不怕丹瓊路不通

虫蛀黃連徹夜焚秦謡楚誦少人聞近前欲問新宮信鶴靈芝入暮云

帶淺人家隠樹深嫩晴天色弄云陰好風嫋嫋穿林去吹散松花似鬰金

遨遊自是不思歸花气蒸衣气力微拋棄文書亡俗累嶺猿吟後閉山扉

天風穩送步虛聲雜和漫山檜栢鳴逺望山腰多白石細看知是野人行

中峯道士蘂珠丹曽與神仙玉煉顏見說醉來燒隠訣藥鑪蕭瑟臥空山

紫陽道院古丹靑恨渠猶畫化胡經晚香滅沒人歸後自有天風撼玉鈴

砌穴蕭森隔土橋項梁城頌最蕭條羽衣歌此招防直送旛旗上九霄

壬戌春日

自從憂患長精神兀坐齋房過了春鑿落盞幹官燭暗摴蒱齒齓旅囊貧皇天老眼非塵世白日閒愁自替身一段風光好如畫未須全與路行人

至荊公墓【二首】

一丈荒墳上悠悠落日斜子孫來祭後守墓掃松花守法曽丞相能文陸左丞風流如未泯應作寺中僧

又【二首】

年少坐談鐘山直北邊春風吹夢過淚浥舊貂蟬野老從餘話文公在半山蹇驢追不及落日寺深闗

出白下

南朝禁籞夕陽明猶與遊人作隊行煙滿天淵池上路菜花黃盡緑陰成

遊棲霞四首

破曉逗苦霧客鼻何酸辛山中气候異初日如燭銀田間石獸多知是肉角麟古苔半皴腹化作蒼鱗兩柱旣岌業眾碑亦嶙峋幽塗得奇觀未敢辭埃塵連年抱離憂百嗟亡一呻花委鬂毛晚艸奪袍色春愁中書櫝失夢裏歌鐘敶窮愁著文字屢被同行嗔同行不相知而況悠悠人【道中石麟碑柱甚夥】

其二

吾與空門友相扶歷芳甸天機久深妙梵本與貫穿徐馳得幽欣濟勝愜孤願宿芽發輕苞寒卉抱短艶鹿走風生林僧歸云入殿寺從齊梁來諸彥題品徧安知千歳後未嘆陵谷變

其三

優尼制銅覺欲住女主齡主稱金輪王錄在華嚴經而捨覺富貴愛慕塗椒馨月黯回心院妖防啼防僧人弗知此獨受一峯靑分減倘及我終歳棲林坰

其四

府帖昨夕下許奉半月急遂作玆山遊惘怳憂思失古迹墮榛莽久久失修葺南唐石塔好巋然對人立髙碣纒蛟龍奇畫耐風日明旦丹陽路萬感當畢集說與石翁婆皆須爲余泣

再如金陵

再江東路詞窮不復論江泥沾苦淚津鼓聚歸防庾信因愁老陶潛爲酒存孤蹤𨿽落魄不敢望明恩

道中望茅山有感

危亭對名嶽畢景扶鉤欄白鷺伺察過低昻若弓彎去歳負笈遊最佳元符間櫟林帶修竹淸流珊珊離畱叫晝靜洞天生春寒偉哉老宗師作室雲雨端竟爲殺虫蟻不活升龍鸞遺體但觧蛻故宮亦燒殘今剏已半舊萬柱扶壇遂以兩不借一笻履防岏入宅問玉斧采芝投金環墨沼篆結字丹防气成盤將謂便隠遁遽亦羅間關夷甫塵尾墮荀令香鑪閒再拜望奇秀恍然神觀還如見大仙伯初發緑映山兩君控鶴從俱著漢小冠俗累當復馳煮藥鼎欲翻

病起冩懷

夕陽蔽天涯望望不見家牛斗象緯微咄咄空咨嗟此時將細碎說與枝上花

送友人入浙【行至王冀公墓上】

小縣登樓上依稀是去年更闌吹短笛飲散覓歸韉丹葉標寒渡黃花羃野田重來弔古地爲拊石羊肩

轆轤體

野人無事時嘗誦極詩冩徧千山寺吟行九曲溪誰爲補天手同是決云兒欲去無人問今宵醉似泥

金陵懷古六首

孫伯陵頭水最悲蔣侯廟下月來遲夜深行客心驚恐猿掛晉朝楓樹枝

司馬家兒持酒杯天星亦下澆崔嵬當時若便效牛飲定有孟津師旅來

愁防幕府夕陽邊那更雞籠在目前防扈飛揚只如此登臨那得不酸然

杳杳舊蹤尋不得茫茫遺恨有誰窮長安敗績誰憐汝防上收聲未到公

琵琶未盡使人嗟淚灑華林禦苑花今日聞韶無處所鴈煙蛩雨屬他家

江水無情碧艸春北朝畱住老詞臣子規啼向靑楓樹爲爾離鄕去國人

江南曲

露下五原秋雨打三江愁齊梁才子多埋在靑山頭

其二

郎與新歡濃儂與舊歡熟懊惱對行人當爲歌艶曲

其三

孤館聞啼鶯日暮胭脂薄芳醪似泥賤那得不行樂

其四

雨認巫山气江通灩澦情相逢未多時秋花開古城

吳中秋日

郊原落葉已離離尙有孤花倚短籬小醉不成憐病後苦吟未了說愁時闘雞走狗袁絲喜臨水登山宋玉悲豆角已收無別事待同野老赴襟期

野薔薇

娟娟籬頭花白白間緑葉明光裁販袴不掩遊子屧餘春背人去乞與防芳蝶感我萬古心離離不相接我行田野間落魄何所挾猶能自撐拄使气學漢俠悠哉芳艸畔見此放逐妾羅帷未生夢粉面反成怯幽香薰倒人山麝火初熁長亭或相思如見玉蹀躞

狼山

吾母禱於山生我偃蹇身卅八始入寺所天俱不辰歸人復何之所願淸戰塵勿復論啣鉤去作瑞世珍

烏夜啼

何人彈阮咸故故輕手摘彈作烏夜啼此意我所惻南朝有帝子作牧號侯伯著身疑嫌間生意日偪仄愛妾聞啼聲攺鎭頒竹冊故雲長安吏性命在頃刻小婦聞啼聲赦令敷大澤身𨿽不肖甚防小著蒼幘再轉作縣佐欲塞父祖責濡墨決疑訟行誅慰寃羣凶見之怒極意便刳磔首沮陽橋公議亦已格痛掠及庫胥指作盜錢賊胥旣僒椎鑿手墮面愈黑書欵自誣伏身竟遭刻畫酷毒一如斯誰謂彼無防謗書入外臺遂坐使者劾牽連入冶城五載窮慘礉敶詞叫穹旻哀痛人叵測若無磊落者誰肯爲昭白翻思受禍時何但鎩羽翮愁寃傳里巷泣涕到臧獲嫠母偕妻孥惘惘望秋色豈料今日下置酒設豚拍聼此哀絲鳴但呼說不得月明客已去庭宇鳴啞啞世人見慈烏唾笑滿阡陌誰知事乘除禍去反爲福蒼蒼上林枝當去作謝客

贈趙子野歌

與君𨿽爲外兄弟語話尋常見肝肺自從不見半年餘每望吳云輙流涕蘋溪松江同一波半年不見當柰何長安市上相尋處弟能起舞兄能歌兄今賜第南薫殿滿戴宮花上林晏弟歸便著隨遊冠他時山中倘相見吳王臺畔楊柳黃吳姬對坐調絲簧阿兄自對吳云坐呼弟不來應防腸書來不應寄他物只要秋林一雙笛當時蠻奴月下吹此時此夜須相憶

古琴歌

山人袖攜古琴來形橫拙醜腹破穿上兩金字亦殘漫自云得自十年前十年前宿野店間野店岑寂無炊煙只將百錢乞翁媼回買濕薪煨澗泉老翁持出一木段刀痕鑿痕斧痕滿秀才望見三嘆羨學琴以後何曽見此是成都雷氏爲揩摩雷氏分明現持歸修治調曲成曲成他人不肯聞初彈羑里可釋憾再鼓廣陵如雪寃將歸古操次第傳龍入我舟何可憐

憶昔

憶昔在童初身輕俗累無雲霞明道服日月綴仙都屑玉三危露泥金一丈符遨遊卽閶闔佩帶或昆吾學語闚眞誥談校易圖竹間時搏拊松下亦摴蒱謫墮歸嵓壑庸凡近僕奴極知方匿景何敢遽摶扶請命書盈紙祈眞淚迸珠但能覘帝座不恨守天廚譴巨知難逭心安敢自誣相隨有芒屨還欲化雙鳬

弔堯章

相逢蕭寺已累然自詠離騷講太極目舊遊猶白石傷心孤塜只蒼煙兒從外舍收殘槁客向空山泣防弦帝所修文與張樂魂兮應是到鈞天

遣興

望見山櫻媚短岑翻然便悔出家林壊車殺馬空嗟晚裂芰焚荷直到今筍蕨久爲歸去計雲煙無復舊來心平生最愛花濃澹看了斜陽看暝陰

夜歸

還山廹暮夜枕石唫下眠夢作童子日采花防寒泉回身在人世欲去塵网纒永謝歡樂情把袂入紫煙

送道友歸

浮雲起足下是子欲歸家藏室収蕓蠧丹房掃箭砂時聞搗藥鳥啼向欵冬花莫使山童去驚飛逐亂鵶

黃龍洞

一從負圖與負舟天公閟之居靈湫重瞳胼手久不作蒼苔古木兩漠漠朝來石磴鱗鱗濕如覺蜿蜒爲人出甘霖未蘇焦捲多相候吳云莫相失

歸憇仁王寺

重到招提未覺遲鉢單初副袷衣時僧房齋院門門閉梅子枇杷樹樹垂蟻防經幢求托化龍纒佛座學慈悲長年無事閒來此坐對空山諷小詩

下竺

靜看唐人刻相連坐石陰鳥啼畱客意果熟住山心野水流詩葉天香襲道林云根有桂子應待月中尋

七言

云竺前頭卽禦園小風斜雨入梅天放歌偃蹇如圓澤古貎昻藏若稚川尋得數行天寶字破愁一夜艸堂眠此生更要窮經論惆悵髙人舊石筵

過葛天民新居

爲憶空山雨因嗟短鬂霜幅巾終日仄侍女古時妝烏臼殘林外丹砂舊井旁不畱禪月畫只踞淨名牀湖鏡秋容澹雲荘曉露香汲泉須透脈種果便成行使鶴過村店攜孥上野航極知秦外叟全似賀知章對佛稱居士翻經悟法王自將詩檢校猶與竹商量嗟我渾無賴非公不作狂莫移松下石老子要乘涼

十月過鳯山舟回入項王祠用前韻

墜葉濃於染孤花淨似霜溪山如有待朱粉施妝勝境如天上雄鳴自帝旁工陳白玉琯人坐紫金牀古兕稱春酒靈虯換夕香風箏猶有韻星弁忽分行念此鋤榛壠頻來渡葦航欲揮終極淚只廢苦吟章慨慷辭歡伯英雄憶憤王逝騅嗟弗及撞斗恨難量起舞何勞短行歌未要狂防云將落日千古助哀涼

送蜀客

都市今重到文園更倦逰依依返窮峽得得上歸舟往事深能憶沈屙久合瘳行經古祠廟應酹舊山丘梁父遺馨在降牋殺气浮白衣猶肯出黃裏不包羞一聼巴人曲多貽漢璽憂花防塵漠漠苑抱水悠悠蠢爾狂童輩俱爲滅族囚坤維元自正棧閣未應修管樂誰能並鄕云亦可儔時哉著檮杌聊以畔牢愁硉矹重開險銷沈萬累秋堂畱石室畫歌尙竹枝謳寒蚻催逋客啼鵑識故侯屈沱甞角黍岷嶺防牽牛從此多談防逢誰共勸酬近前持硯削成列抱箜篌近歳安樞相宣威在益州君歸如訪謁朝論必咨諏列聖方垂統羣公亦好修焚燒已郿塢誅殛盡驩兜虎豹參差束魑魖次第投衣冠通海嶠干羽格蠻陬江防何勞服淮田亦粗収旌旃仍使傳炮烙任兜鍪象摧天狗昌期控玉虯嗟嗟幾上肉防防幄中籌貢錦資藩輔緘詞吿帝謀聲名與勳烈應逐漢江流

戊辰感事二首

久要和平福須寛次第刑諸公善調壹熈祚必淸寕夾道焚香拜今知病酒醒謾勞雙鬂白何止故山靑妖緯朝沈彩非煙夜透扃願同臧獲列齊壽八千齡

幕府才方盛軍師意最髙何年燕巢木幾處馬騰槽馳騁心方壯指麾身更勞周詩歌勞徠費誓說逋逃行闕占風角穹廬拜羽旄飛騰眞有種淡泊正相遭

山居書事

荼防架倒無人架全似老夫狂醉時昨夜一畨溪雨橫又漂苔蘚到花枝

方泉詩集卷二

欽定四庫全書

方泉詩集卷三

宋周文璞撰

逰洞霄

天柱靑峩峩石筍危不墮晃晃銀云收誰子開玉鏁崩騰放閘水煜爚入洞火神鏡偕靈休乃欲捜碎鏁媿彼朽濁韻一得任無我致彼老鑄凝披褐迎路左願畱防銀鐺被葉盤礡臝玉付九虎逰晏外嶪硪爲言子速去勤苦悔坎軻反璞招太和當免刼運禍慟哭出靑松殘齡其或可

題諭玉泉家亦可樂亭

先生亭非伯夷築亭柱亦用秋山竹但令家有滿架書何慮妻兒少饘粥朝來相對亭上賔洙泗尺度羲皇人先生已死名不泯常與此亭作標凖後來鄰觸閼伯怒僕夫預起池魚慮拆亭拆亭先拆柱有孫抱柱出煙去三十年餘復攺觀有孫如此不待贊似魯靈光偶獲全令人見此空三嘆

病後

風燈露水兩茫然莫爲歡華少壯年無病更須求藥物愛閒猶要覓緡錢此生身世揶揄裏末路光陰泣涕前快出嚢中飡玉法白雲深處日髙眠

上冡

蒸魚燔肉當好羞北面百拜如有求願身長健兒孫茂歳歳此日燒松楸紙錢灰盡淚不盡孤也𨿽在猶拘幽沄沄金蓋山下水相送直過龍灣頭

送人歸苕溪

憤王祠廟桃花下愁苦看春又隔年今夜白蘋風更惡去時須傍采菱船

歐陽琴歌

嗚呼个是文忠琴嗚呼此琴今尙存堂中圖書散失盡畱得七弦傳子孫六言自書書在腹古錦梅花畱不得嗣孫賢者能忍貧不向豪家博珠玉初鼓如撼昭陵松鞏原流水靑溶溶三宗龍衮在帝左曽把鈞天賜與公再鼓似播淸潁水只將潄流肯洗耳曽蘓兩生招不來自冩新聲付兒子堯囚山舜放野自玆以下不平苦與君所得婦女謗此日一洗淸萬古小儒昔誦五季傳頗訝春秋體微變今來再聼七琴南薰遺制喜復見浮雲流盡白日逃何用廣陵與離騷譜成只度歐家曲秋聲賦共廬山髙【琴有公題】

歸姑蘇

舊巢已是別人門梅自蕭疎柳自昬河北榜來須混俗江東讞就欲招魂吳王未納耶溪女越相先尋澤國村懷古感今吟不盡一雙淸淚滿醨樽

晨起

閉門不與俗人交晏春秋日日抄淸曉偶然隨鶴出野風吹折白櫻桃

磵上小飲

方坐愛蠲潔俯窺爲回縈汲汲雨露澤悠悠江海情引之灌圃亦足發光晶陶然未須去於焉潛我名

送道人歸華陽

山中無酒禁防防有松醪旋汲泉吹飯多挑筍助庖天燈將出現野月未能髙憶我初逰日先將石鼓敲

寄茅山道友三絕

伏事三茅過一生癡心不望羽車迎舊時手種黃龍子今觧干云入太淸

九錫碑亭日欲曛有人趺坐對鑪薫憑誰傳語桓司馬句曲山中只白雲

蘂珠宮女傍瑤屏自把韋編問姓名回到人間無一事紫陽花下白雞鳴

秋日孤山道院

孤山有何好修竹隠樓居人在秋雲杪香凝午醮餘芳林多落果靈沼少驚魚歸棹聞歌詠猶如學步虛

寄韓磵泉【滮】

窮冬孤陋只書癡肯爲凶荒彊忍饑師友淵源似公者輿臺貧賤亦安之人來山縣猶須債雨映茅檐但要詩欲詣樓居無逸步要從老手化神奇

訪梅二首

起看重霧白漫漫略見春風在樹間傍水出籬猶未快淡煙微雨又靑山

幽花墮在石根傍幾欲移將近艸堂艸艸一樽聊爾爾跨驢歸去月蒼涼

呈鞏睡翁【丰】

家本汶陽縣累世事耕蠶室序旣焚蕩飄零住江潭防及識故老頗聞鄕裏談最盛陽和時梨杏春酣酣岱宗富栝栢孔林存楷檀鄕閭鼎其中寔號玉檐檐去年拜睡翁知是山堂孫淵流京洛舊尺度歐梅間昨夢返故里有翁作司南俚語馳寄之何以鐫防頑

石林

蒼蒼一林石零散少存者分攜多子孫不勝落田野虛堂有天就乃在絕壁下存者寕非眞散者亦已假相君久藏山逺客初系馬幽玩埋莓苔孤嘀坐梧檟方詠玆遊淸未敢泥風雅

絕句四首

巾車初扣槿花籬物物來前總要詩一句坐來摸冩了兩鳩飛下老梅枝

紗籠觧散坐門畿生怕逢人索接防朝雨灑來山更淨春鋤恰好到方池

觧呼威羽歸丹穴可縛單於獻漢宮四面八方籠不住許來分坐此山中

隔林八十龎眉叟理竹防泉過一生見說石林身健日把書只在石中行

客中

客中時序又怱怱孤坐初春小雨中防水攀松去年事令人憶殺洞霄宮

山樂官

山樂官爾誰魂逃河入海俱奔奔伶倫梨園何可論山樂官予欲爾兮無言如有言爲餘歌雲門

烏媒

一自弋者簒冥飛亦云多庖犧网未收同類如予何已噤伐斧篇去去依女蘿

和磵泉賦山楹

共惟古至人用意事物表一丘謾摧殘八極自圍繞不勞日月運坐見歳時了魯夢久不作楚賦那邊曉旣煩匠氏來誰謂此山小云衣方分敷雪幹復夭矯沐浴抱歸藏樂甚憂悄悄

重經洞霄

曩旣負幽討今敢萌遐心扶桑下陽馭砮磬浮空林瓊臺詄蕩蘂佩棲髙深屢見仙驥舞遙聆女吟如遂覩開辟那復憂﨑抱關職貴重啟閉非所任靈颷掣虯戶同此瑯瑯音願並翠綃水冩之朱絲琴

大滌洞

嵌空才入泉潏潏隔凡倒懸若錐立道士云是閭丘公入向華陽便門出

岸幘

岸幘坐亭臯休嗟命不遭通幽文似咒招隠句如騷日下桃花熱風低鶴背髙眞逰窮不盡只是酌芳醪

翠蛟亭

禹驅龍蛇不驅蛟依然跧此小之有時淵停忽奔放如負山走如玉跑昔時萃渭正如此咨爾來者無空嘲

寄題館娃卽靈嵓寺

突兀僧藍是館娃屧廊猶自隠晴霞淸明但長離宮艸精魄應棲野寺花白薴黃焦迷鶴市紫蘭緑芷屬漁家思量種蠡成何事空使君王式怒蛙

小寒食

從來寒食多風雨不料窮鄕亦管弦壯歳心情悲乍夢異鄕時序感流年偶隨逰子來溪上因與棠梨立路邊從此堪悲轉憔悴隨羣同上釣魚船

五月五日至京口

回回望秦淮出語重煩喋凱風初酸辛靈雨更淒切疇昔之所經望見心已折粵從世態換轉見凡事別緡錢換仍艱旅飯雜砂屑坊市半頽毀物貨僅羅列鳴鳯斯不聞遺沴猶慘烈淩晨轉時序塗路已入浙京淸𨿽快人忍作昌歜節身本無瑕疵反被防口訐徊翔就師友庻幾免磨滅淸曠𨿽未能暢差可悅如其守防言予將俟來哲

贈蘇召叟

句容縣古寺壁有道筆晃晃纓絡軀煙霧質一堵最光怪朱泥久堙欝泥去墨亦盡慘淡意都失恨不還其人加巾急鞭抶毀棄加弗敬請論如漢律羅漢院塔影顚倒難致詰稗書致海翻此理殊未必今君所歸路正向此中出況有弔古才仰天痛呼屈勿稱荒唐言析理資按述其餘傳播詠淋漓滿箱帙棲霞者悲壯茅洞者淸逸珍題儻相命當第爲甲乙

半山寺

野芳汀芷互幽妍相國風流亦未傳衮冕塵埃半山寺自相撐住過年年

跋鐘山賦二首

丁年冩了鐘山賦舉向禪宮入定僧僧卻爲餘言未好扶行同謁晉諸陵

往在秦淮問六朝江樓祗有女吹簫昭陽太極無行路歳歳鵞黃上柳條

過鳯山有感二首

當年凖擬作家林溪墅樓居意已深隠者自應尋別業鳯兮何肯負初心參差一段嚢中玉激烈三更月下吟若不速來相就飯定應從此失知音

秋蕪闕是艸堂基惟有南林盡得知辛苦置家將守冡吿求廣地要穿池淨蓮已付鄕僧掘慈竹從教墓客移𨿽向龍灣作耆舊此生寕沒暫來時

絕句二首

臯伯通家夕暉八年寒食盡歸期江鄕橘柚花如雪不許離人戴一枝

入春便與僧爲友紫萼黃英見坐禪昨日鄰翁催入社謝他只是說無錢

辛未九月晦日

遺體只母身哀哀弗重陳一貽泉壌憂兩見霜露晨繁霜與重露塗抹隨荊榛身卽未殞滅彊與松栢春遂於搖落中見此天地仁鳥已辭社蓐收方降莘拭淚聲秋旻何由酬艱辛

閒居日有幽事戲作

竹暗僧窺戶萍寒鶴上防壁懸陳處士屏貼少微星壘甓爲蔬圃埋盆學蓼汀自知癡得計常用醉爲醒野客兼稱僕幽禽代作伶浴鳬翻落磵鬭雀墮空庭算數推三甲防身召一丁案頭松葉響墻角柚花馨梵堆書笈醪罌隠粟缻茅茨隱煙雨雞犬也忘形

苦錐歌寄磵泉

我園秋果枝累累縹靑紺黃使相持役夫牧人記注之所佳尙者惟苦錐苦錐兩株結防宻追惟丈人語天出遂欲供之作籩實他往返舍百無一乃被猿狙打都畢摧藏睢盱以自佚季冬初旬日恊吉寒風急霰俱冽栗自慙曩者信已失作歌獻焉效詼譎

臘月八夜雨

愁雲欲雪未成雪忽聞寒雨夜淋浪但知歳月墮寂寞不悟乾坤發艶陽天黒鬼車聲更大夜闌客枕夣卻長明朝起籬砌下看艸芽浥浥又回黃

送磵泉

一自接道誼形容生輝光束情謝流宕捧詠增慚惶矯足時切闚雲海何頹唐長安賣藥市堇堇十載彊復綴守藏史得近中書堂心計常自珍孰云失其防稽首謝眾去酹酒相扶將融風促緑防代對日夜忙石澗流自湧玉山禾欲長安得便奮飛相從決髙翔

送薛子舒

龍泉饑語余便使借舡居津吏方抽木官人但載書朝通白矴石身近碧京魚一卷新文就臯禽亦自如

晚菊

亭亭砌下黃金花霜後顏色如矜誇英摧挫百卉盡獨自照耀山人家湘累晨餐不論數千歳髙丘恐無女君不見天寶杜陵翁晚節嘗爲少年侮

誦哀江南賦

髙橋沙水涸防城蔓艸纒下有煩寃人誦此危苦篇我生楚臣後身在江楓前但見去魂逺不見歸魂還惟吾愛好詞細碎窮注箋中間多佚事他書亦不傳極欲補闕漏今方長棄捐重效嘈囋聲庻幾與周旋

簡正字南仲

白髮梁鴻隨暮猿不辭引領望兄門久無淸夢相追逐今喜遺經爲討論數葉赤楓明客路一畦黃薤憶家園著書不就身何用毎見飛塵恨滿軒

重遊棲霞

林麓已盡虎不見邇來流民所蹂踐殘僧自言昔遭變藏經埋像尢可唁流泉鳴悲雨摧殿滿嵓慈相沙汰漶白盛綴粘或壊面慧命勿絕如防綫況我憂患經歷徧見此悲酸尙兢戰千聲萬聲走門閈門外秋花泣余

出溪

二月天景佳波淸見佳蝦望中何所好溪女摘蘋花淺淺猶可渉素手花似雪隔港聞謳聲風來正相接

過舊居遇鄰家子述懷

憶昔玉屑時最感鄰媼嫂剪羅作發鬢添璣綴紋褓今回遇孫枝面墨體枯槁念彼舊宅凶災釁失依保此生未還役況復念家道冷節返鄕閭江路見芳艸奪恃罹荒饑連歳愁浩浩流離在山縣只有泉水好野櫻聚紫玫弄晴日杲半爲烏雀盜半被奴婢討佰弜必盡防盤飣如拱寶坐薦一琖春便足舒逺抱

正字南仲祭詩

昭陽作噩冬愁雲凝上蒼我墮谿谷底鹵莽聞公喪哲人困中壽頗謂吿者狂繼執邸吏符躑蹢抽肝腸又聞斂魂魄玉色貌愈彊環泣甚危苦精气都不揚一朝委垢地千歳還天常峩帶謝成均射防何巍昻連踐中祕書檢校四庫藏象緯識校尉篇編嘉議郎麟遊夜閣黒鳯去晨霄黃惟初典郡學吐血謗可傷積壘髙於山黨讞空銷亡故老觧噓枯新人工絕吭灼灼藻火衣可使綻作裳竟罷奉面對射防禆君王愧負臨軒思穹林摧棟梁往者流傳誣聖賢失隄防頹裂在眼前淒愴遙相望二紀獲敬事實亞衿佩行常竊季弟稱朽穢敢自將束教濡雨露采擷參差香𨿽罹顚沛憂夢寐敢自忘翻思說待對按述何微茫嗟此盛壯時傾耳殊怱忙但覺異香濁安知爲死生髮櫛逮細碎羅列置篋箱前年日重九西歸舊臺城防索新句詠攣縮紙半張捲頭七字吟持以獻我兄稱許極銖兩逢人便增評出示鞏雒防文字逾西京鼎器冩饕餮肉翅兩自長欵曲彌日畱振刷家苑翔池水正淸潔碩果亂縱橫斯時惜晼暮袂歌秋陽徐步引升榭如訴後別殃命之返裏廬慿籍蜚晚英讀書與析理旦旦拘限程爾搜髙磵微乙亥事頗詳謹弗摹巷記眎此小傳成亦弗痛揀擇因筆爲文章倚擢望江浦披榛穿翳荒掊擊祛兔野鄕去始竄更警防入心腹陡謂千駟輕誰子料承應才開一籥贏勑廚具節饌髹柈糕菊芳終席岌飛動漏下滿鼓鏜劃見睽孤占覢覢拖晶熒姫孔情可測一身行自當日斜亡集捨跪亡妖祥國典嗇左丘地下收回商師門錫休誄慟哭發幽榮抱倐怊悵薛譔方施行茂洪旣�綴彷佛日月光門戶變化久咫尺未可量貧疢裹祭緩偶然値淸明雨寒送防來素筵見親情熟食侑介推覆桮嘷後皇諒此心靡他庶幾下歆饗

弔友人朱子大【鼐居越上其屋爲勢家所有】

與君昔並丹陽船形容惘愴俱可憐自說宅囿及百年藏三小山出雲煙土伯小廟自題扁持照淸池分醜妍吁嗟先君方下世侄子賣半相妙煎出尋方伯待救防與我宻者才萬錢是身災疢恐凋謝語未脫口呼皇天那知今君亦遊川洪崖白石夢杳然竟從他姓攺受防嗚呼朱君無歸路歸來但見空屋椽入抱山骨於黃泉

挽正字南仲四首

千古應無恨諸公竟不能要令參溟涬端合罷飛騰白艸傷麟野蒼山下馬陵有兒持手澤淚落照書燈捲舌空沈彩蕓香亦蠧賢幾時噫鳯沼一旦感龍泉逺播雕題外髙垂若木邊煎膠嗟不及遺碣瞑臺懸珠璧方輝耀菁花未寂寥極知身作祟何用食爲妖犧象收儒廟簫笳咽市橋傷心紗防冷三徑雨瀟瀟一自初聞報哀號向艸堂相隨只兒子逺和有山獐土沃幽宮揜灰凝奠酒香孤身揮泣盡松栢便萎黃

行歌四首

雪壓門外土骨堆一畨兩畨春始回歸來但見鄰捨換老樹紅花如死灰商量千古有何事經營八紘非汝才乘除幻變旣如此何不快呼鸚鵡桮

天防天防光照戶反舌轉枝啼更怒九霄詄蕩帝座髙老我此身無告訴捨傍種園翁作鄰一方泉兮在中庭齊民書在泉有銘誓將團結爲林坰

春霏霏兮秋靡靡嘆昔賞音人已死堪嗟玉屑綴空條可柰方蕤逐流水融怡艷冶恨欲銷世間風雨何寂寥有誰肯爲吹荘簫往和蟋蟀諧防鴞

先秦古書世已稀國風雅頌聲又微彼美人兮在天路馬蜷局兮將安歸古人所懷已汩汩今人所懷已忽忽我亦東西南北人相逢且盡杯中物

遣興

山中雨更愁不是棄吾州懷母未能去訴鄰誰肯畱茶人窮似虱藥戶狹於舟一磵多深碧嘲吟尙自由

孤山桃花二首

天山仙人休擲火塵中道士莫燒香可憐絳雪渾無賴一簇千枝對艸堂

莫向蓬蒿恨不遭夢魂曽釣海山鼇當時不合輕仙事惆悵靈風滿碧桃

送人之武夷二首

精舍人歸入內臺遺基處處有芳埃小儒更合修壺史利落幹魚說水苔

終向名山度此生此生吟骨要猿擎洞宮終與人間別六六風髙削紫瓊

秋晦有懷南仲正字

懷人幾日惡況復値秋陰天亦容淸調人難識素心他鄕誰饋肉永夜只聼琴髙詠龍泉碣相從發至音

贈孤山道士二首

九霄象簡手中擎豈是閒人愛列卿洞裏石田春漠漠有田多與種黃精

淸秋古洞無猿嘯自覺尋行幽意微處士橋邊增悵望幾回沽酒對斜暉

送人之桐栢

半溪松黃堆碧波狂夫於此欲如何洞天春晚歸不得司馬悔橋芳艸多

送髯髙謁方嚴

客捨窘積雨出門今始晴藥苗隨野飯燕子看山行大道白日晚閒汀緑芷生方嚴相見了爲謝艸堂兄

方泉詩集卷三

欽定四庫全書

方泉詩集卷四

宋周文璞撰

瞿塘神君歌

黃衫紗防佳少年炯然餓虎窮山淵不居秦鹿祖龍畔卻走碧雞金馬邊左手斜執巨靈鑿右手敬抱禹貢篇離堆順流已受命一下不打天吳鞭有時挾彈暮云表有時蹴踘春風前有時卻自著絳帕走入藥市尋神仙爲人定似李太白學道定似葛稚川孫翁走避崖叟遣僕送畫不取錢神君廟食與畫像千古萬古當流傳我昔夢上神君殿偶値蓬萊眾眞晏洛陽開盡姚黃花銅駞陌上難相見

淸明日書事

蒼弁一如楚執珪思想越吟身自低澗水又如古智士縱橫流轉多滑稽雜花半開已倐落如怨曠女離深閨幽禽自呼復相命如遣逐魄傷窮棲而我自是不羈者行行踏破靑萋萋今回蕩槳苕霅溪與野老輩相扶攜園池亭墅逰歷徧自對蜀錦傾偏題興闌徑走歸茅舍同沃浮蟻烹村雞百五之後最寥閴獨過趙灣西更西野夫不知時節晚但要熟醉如春泥

云根

雲從防稽生旦旦見伯禹聼讀山海經成龍不成虎禹命雲歸與可向蕺山去昻昻王內史眉宇照今古常在此盤旋深藏無處所王孫江海人云根自棲翥招遊玉葉來以石爲伴侶旣從衣上浮只就茶裏煮不入晉家池肯作秦望雨兩儒一攴郎不學世間語吳傖哦五字坎酸澁苦並送山中人約束云下取

聼琴

向人欲抱舜文可惜書生不値錢彈出履霜空作惡一林風露已鳴蟬

寄友人

流落他鄕鎩羽翰半年寕復記悲歡夜傳樓鼓思城角朝見江船念客鞍不恨形骸老閭裏遂令唇舌滿長安寄聲好在文章友目送春云自倚欄

雨

雨意遽如許云容亦可憐聲聲總腸斷滴滴更勻圓道院燒香地山房焙荈天故園無恙否潤色到田

陰山

陰山祠下月如霜不爲吟園防殺腸折得燈花無處賞帶枝分與棹船郎

新亭

諸君收淚已無言煙外中原艸色昏老子歸來坐廊廟短轅車上欲消魂

法寶寺

細竹千竿殿影斜龍顏曽此著袈裟寺樓杳杳鐘聲度疑有宮娥出晚花

戒壇

相君孫女小乘僧身入祗園佛律行三級戒壇秋色冷个中螻蟻亦長生

桓野王畫像

匡牀三弄淸溪嘆息欷歔太極箏惆悵斯人風味減江花江艸不勝情

玉晨觀二首

野筍衝泉出山花避石開余方有公事不爲等閒來羽扇臨寺霓衣上醮壇九枝松葉冷千葉杏花殘

寒食有感三首

生平參道術師事大茅翁持鑰開金匱焚香立玉童黃麟來地上朱鯉出江中今在桁楊畔依依睡晚風淸明好時節傲吏小詩家失意因流水傷心爲落花人歸知市靜日落見山斜明日三叉路村醪亦自佳亭午步江臯誰云命不遭愛風吹蛺蝶怕雨爛櫻桃鑽火烹新乳槌門覓小槽今年奇事少塵滿舊徵袍

桂

偶向花邊立懸知病已瘳小山今夜月團樹滿庭秋淸露霑叢底斜河在上頭須臾香更好還與碧雲浮

自笑

自笑蕭條甚微吟坐到昏江風來掃地山鳥見開門茶面龍頭縮花梢犢鼻溫一從桮酒少不復過深村

檇李道中二首

吹徹鵞笙醉碧桃古城斜石冷輕舠此行意著經行處緑樹黃桑一樣髙

臥龍山下聼吟松細雨淸明似夢中柳防朱欄三百尺渴烏猶自泣春風

梅梁歌

文命殿角東北左上有梅梁鐡交鏁傳聞舊時枝葉生木質鱗身無不可有時練離朱拱歸帶濕萍光欲動低頭下吸菲嶺泉奮髯直入陽明洞旁觀但怪香火濃頃刻卽令風雨送爾不見饑烏啄鼓來饋食走入嵩髙化爲石禨祥禍福儻或是陰陽幻變誰能測玉笥觀掛白玉梁含元遺下流血柱異事茍逢博物問後來那得詳其故捲丹云凝素霧玉簫九成奠雕爼登歌升降只仰俯嗚呼梅梁忽飛去

題邊女騎

燕山雪花一尺飛邊女結隊夜打圍海東靑過流沙西黃頭郎主獨自歸創殘狐兔懸氈車疲鷹犬聞笳悲君不見自從石晉納書欵白溝河漘作邊面

東陽道中

野店梢頭起竈煙江云弄色半晴天暗泉繞砌喧人語逺燒侵林照客韉晚日未牧雞上樹春風欲度鳥耘田布帆無恙歸心穩才到家山又廹年

鳯門泉

石根兩眼北流泉乳竇潛通禦井邊飄出宮花人不識又沿衰艸下山泉

賞春二首

滿酌黃封都市酒斜簮縹禦園花半酣更乞跳珠水獨對風鑪自煮茶

賞春社裏鼓逢逢尙恨聲同調不同我亦明朝苦無事更來吹笛亂山中

春懷

棠梨未落柳絲長斜望幽人作防腸已自不堪田父飲更能重入少年場山連莽莽荒陂白門掩蕭蕭野日黃想得故園疏雨外樽前催拍杜韋娘

暮雨

暮雨瀟瀟郎不歸樽前誰憶舊歌詞望夫烏臼濃於染葉葉驚秋恨欲飛

卽事二首

樂使金花鼓蠻衣紫金鞍蕃官船過界驛吏報平安龍防朝元閣鶴棲封禪防中原垂白叟只望羽書來

題堯章新成山堂

早將心事付漁樵若被幽人苦見招多種竹將挑筍喫旋栽松待斫柴燒壁間古畫身都碎架上枯琴尾半焦猶有住山窮活計仙經盈卷一村瓢

題羅申之驘綱圖

昔日三郎騎爾祖廟食太小可辛苦後來﨑嶇蜀棧間棄置龍媒復親汝深山古木雪漫漫險途十步九步艱綱頭咒囑弗損折要爾助軍身補官

贈相士丁日宣

張公謂余可神仙薛顚謂余可英傑丁生謂二皆無成世間安有此奇絕麒麟閣上冠貂蟬龍虎鼎中治大丹興來一笑掃塵障回首已自升云端何如只向松江渡楊柳影邊茅屋住臥看蒼虯挾白雲捲取秋濤過江去

弔黥卒

吾作窮奇白下囚汝披短褐從吾遊蔣侯廟畔沽春酒周處堂邊送客舟械欲破時應日慘命將絕處亦天愁江陵柳大如知此對著官軍輙淚流

楊孟博挽詞

向來洛下老書生今見諸生更老成不復秀才趍試院已題文學上銘旌泛觀今古人亡恨只有英雄命莫爭來弔不聞妻子苦依然認作讀書聲

贈隱者

袁二柳大劉廿八長到先生卜肆邊便拜逸妻爲防氏更沽春酒作家筵山公馬在何須爾林屋丹成亦偶然獨此老身無籍賴爲他人擲卦爻錢

劍客行

燕雲飛騎著柘黃仁人烈士集太行已聞泣涕拜明詔共挾金輿歸大梁安得山人一雙劍走入雲中看不見人間夜半風雨時郅都首奏延和殿我生四十無所成荊淮好漢爲知音丈夫志在仁義耳麟閣貂冠非本心功成劍化兩龍去我亦變名入煙霧此時再拜康山人九霄客星在何處

書事

說戰猶能聼聞屍不忍過役人愁似鬼病馬瘦於駞甚欲參經緯其誰出揣摩中原有遺老亡柰檄書何

見泗州降者

才自降軍便守邊大家齊數中興年姑蘇寺裏相逢處爲爾呻吟一悵然

感興七言三首

寥寥古意少人傳莫爲薰琴只五弦夫子縱心方學易我曹何意便談神馳洙泗身將老望防沅湘眼欲穿月白風淸如此夜阿郎不肯上鈞天

在家莫羨出家僧擾擾營營竟未曽相國舟中龍奪劍山人琴畔鬼吹燈從來不肯尋眞訣更自無心學大乘漢室諸公鳴玉佩也須還我一枝藤

夜夜推敲學苦吟一如鍜錬假黃金石間眞隱何時出地下狂防無處尋鶴尙知長袖舞哀猿空作防腸音故墟杞菊今何似桂落小山春水深

題天童全老

天童寶樓閣銅釘敞朱扉一老燒香後諸禪乞食歸天聼塗毒鼓神捧苾蒭衣說了村夫偈依然入翠微

送人之金陵

江山不逐寒潮晚陸墓猶含古木春君入臺城須訪問个中定有六朝人

送逸人歸茅洞

三君乘白鵠各在一山椒子去穿茅洞人方采藥苖花連雲气近松轉水程遙想得尋幽侶空歌散午朝

中秋日遊能仁北寺兩剎

輕雲漠漠煙漫漫杖藜扶行不作難無量壽佛像最古未曽有經碑亦殘秋花露顏色好客子著雨衣裳單題詩冩寄莓苔壁勿使俗人相對看

贈虎丘僧道輝遊天臺二首

世讚碑文換穹上緑苔琵琶不可聼樓閣更堪哀竹動禪僧入梅香凍雀回開函繙內典日晚未歸來少小卽精勤參禪復著文香勲滬瀆像茶酹武丘墳入定山猿見吟詩海鶴聞幽情正迢遞又拜石橋云

西湖卽事

閒看浮鷗棲曲渚倦隨奔鹿上荒陵松門雨過長廊靜一架藤花供病僧

宮人斜

魂魄淒涼掩暮塵野花山葉自精神年年中使頭邊過暗裏相看似路人

上彊寺

方池流水碧溶溶惆悵靈蛇不易逢門外行人常立看一株唐末半枯松

太湖

太湖我污池茂我林莽橘柚我堆盤鱸魚我登俎區區爲蘋花移去溪上住終當賦歸歟來此臥煙雨

冩懷二首

吾聞唐諸僧往往多人傑有攜至嵓廊可並防稷契偉哉寒山子拾菜衣百結其文似離騷但自冩木葉往時陸荊門自是天下雄徒觧散盡何處尋樊翁遂令一世士黙黙逃虛空至今大堤上葉葉皆春風

九溪十八磵

九溪十八磵冷見漾靑苔洗足書僧石臨流客放杯案頭松葉響身畔野花開百六辭歌吹淸逰始一回

弔辧才二首

讀了碑文讀祭詩冷看遺像立多時郎當嶺上生云處山鳥山花憶老師

坡使參寥滴奠茶定將老淚濕雲霞誰知走入靈山隊又對閒人說法華

西湖小隠

先帝何曾寵幸臣家園籍沒幾經春一丘賜與嬋娟魄教主西湖似洛神

麯坊

麯坊才盡上湖船笑問雲山覓酒錢兩岸柳絲黃不防不知身在禦園邊

壽星寺聞子規二首

子規欲歸歸未得啼向錢王壽星石月明血盡人不知只怪曉山深似碧

莫向空山惱病僧暮云防殿異鄕人多時不識巴江路守著濃花哭過春

分夢泉

偸得兩淸同他猿鳥喫上下泉邊身上下牀上客相對各相忘山中小花白

隠者居

宻竹緣坡便當籬野泉入戶自成池牀頭一卷麻衣易更有寒山拾得詩

逸士墳

魂歸魄散兩逍遙小小丘亭慰寂寥守墓未須蕓宿艸白蟾方防紫芝苗

夏日偶題

溪友相呼上釣舟藕花菱葉思悠悠好詩已在前山寺冩放參寥石井頭

謝頥師見過

云捲道者方晝睡有僧奚爲入桑杞惠然相過窮壑底共談儒流佛宗防二家之風亦頽靡吹而颺之誰爲起寒灰煨芋香透紙呼童就鄰一賖米作糜煮菜相料理吾窮於世無比擬殷勤相覓有吾子謾書七字聊送似往共天嬪泣山鬼

望茅山六言三首

羽衣藥叟歡迎手執蘭花共行從此十年不調可能久視長生

其二

昔年唱采芝歌已老頭顱柰何不見飇輪碾處白雲出沒常多

其三

蔣家兄弟淸古著書相推宗摶土劃沙戱劇穿崗度嶺從容

寄山中道友三首

玉函捧上五云堆著意通幽此一回三十年來增悵望更無人上望仙防

怱怱山信寄來時中有黃庭七字詩已死華顚無覓處幾回吹防玉參差

憶得尋山復出山緑楊時候暮春間至今只有逰仙夢長與松風自往還

初營鳯山

香艸參差種幽花逐旋移旣添醒酒石須著放生池春在年年好山來處處奇吹簫吾不觧長嘯卻相宜

梅谷

香防雲頭玉雪身緩行微詠岸烏巾始從谷裏看修竹卻向水邊逢麗人客子去時方得月嶺猿啼後更無春鳯凰欲下簫聲狼藉瀛州萬斛塵

法華小隱

偃蓋著地臥淸瑤傍渠走散入流觴防轉若弄珠藪淙淙不知休還赴石鯨口灣澴合巨澗橫橋傍蒲柳來看暮春餘眾緑濃似酒摩挲蘇陳刻愈覺歳月久寺僧愛光防捧送貴侯有至今星散居各自開戶牖自棄眠云身誰傳釣月手夕陽令我歸爲爾重搔首

旣離洞霄遇雨卻寄道友

凡骨何堪得再行渴心欲要謁通明驚聞竹樹連山雨疑有風雷防地聲鹿啖黃精知歳久人逢靑篛便神淸重來只要齋盂飯副似堂堂枸杞羮

題曹武帝削圖

阿瞞分姿見之垂髻中此心旣弗乂此道安可洪漢祚旣墜地餘子方困窮仁義儻自唱歷數豈不同挾令及宮閫殺士延奴童至今弔古徒哀痛殊未終實以已偪仄遂令彼長雄畫圖出後世略見經營工想其鼎峙勢亦天誘其衷此章弗徒歌聊以禆國風

題蔡武伯所藏荊公硯

獸面鼎足奔回中有潤澤比雨露當年曽出富國疏老子平生用心處帝謨商頌周六典刻畫聲形勞觧詁至今文字與風騷一一相輝緗素如聞四海失枝梧可憾諸公欠調防誰令天乎遽如許可是石也能無預陳同歸蔣山路亦使髙人野僧覷若爲持入定林中應有明云入天柱吾鄕風流蔡夫子匣而藏之美無度君不見公卿後進陸象山作祠堂記餘千言直欲百世俟聖賢惜哉不得銘此硯使我失意心惘然

歸別墅

幽棲久不到猿鶴擅藤蘿叢篠生將徧流泉咽更多鄰翁新醸熟野寺暮鐘和亦有經行者來觀依杖歌

早起

佛香才了換儒巾身是人間自在身一路野花淸飬目半溝流水靜怡神

雨宿山中

畱連如有情蕙帳極空明晚粥知泉味昏鐘度雨聲稍容鄰叟睡莫放曉猿驚剰欲剜苔蘚應當冩姓名

再逰九溪

昔年九溪十八磵今度見之逾淸眞靜依落落石路晚閒繞寂寂山家春可憐潺湲似畱客更覺曲折能隨人得得杖藜來盡日野棠山杏亦精神

偶題

海气江聲相與浮今時帝裏舊杭州西湖寺裏多金碧自厭穠華不肯遊

送人之官嚴陵

如君風貌又精神自合拖紳近紫宸平地有心開洞穴十年無俸著閒身已看靑舫垂垂去頃憶緋灔灔春若向英防下過爲言亦是學詩人

與弁山道士飲

采茗歸來日未斜更攜苦菜入仙家後園同坐枯桐樹仰看紅桃落澗花

不欺齋【四首皆爲陳將軍孫作】

陳兄牓名不欺齋不欺本自誠中來晚周洙泗漢伊雒中間此道寒如灰不欺齋中一樽酒兄乎此意差耐久眞情往往到僮僕何況親知與朋友君不見湯脫胡桃一語失自是迂翁年少日陳兄再拜我事畢

望云亭

淑气槃槃接水原須臾鱗合更彌漫自從蒿裏無顏色來到鐘山有淚痕往者英雄俱雨絕後來哀痛欲河翻夜深月照長松下誰見孤飛出墓門

敬思堂四言

有亭央央髙丘之傍父兮母兮堅深埋藏廈屋淒涼宰木成行春秋蒸嘗酒漿牛羊身體俯傴𨿽勞弗彰心志瞀亂𨿽煩弗欲求幽陰茫茫洋洋兩間四方寔系我腸何以照之明神後皇凡今之人誰同慨傷

陳將軍哀詞

扞壞城兮保赤子歸王所兮執弓矢𨿽有妻子兮不如兄弟嗟全家兮南向而死防行殿兮臥旗鼓統伍符兮莫余侮故宮蕪兮孰爲主哀將軍兮鬂垂素气力絕兮委塵土後來孤童兮不勝惻楚天陰陰兮春寂寂曰余兄兮有廟食偕友於兮往作配駕鐡駟兮載云斾山中人兮望余歸江鼯翔兮花亂飛

弔靑溪姑詞

靑溪之濆有小廟焉相傳以爲溪神蔣子文之妺也旁二偶人陳叔寶宮人也癸酉歳或言有妖據之郡太守毀三像於溪中而犁其廟彼亡國妃嬪可棄也姑不可棄善惡無別而廢者古今不可勝數也何獨此哉因感之爲弔詞曰

投余兮緑波彼土偶兮柰何余魂兮無依余兄兮山阿兄靈兮甚雄靑骨兮朱弓稱天兮訴余寃讒夫兮不終

水仙廟鼓吹曲四首

水奫淪兮不揚山嵚岑兮多巨石神來下舂仰昻神逺適王孫的咳神無亟兮

倚碧櫨欵銅鋪徳星在南烏尾逋兩峯隠天花深艸蕍錢塘十餘萬戶皆看史君歡娛𨿽渉流沙歷炎都入醫無閭不如東吳

龍飛天門雞鳴日觀湖州有鶴知夜半端冕纓絳車施幰瞻彼孤山男呼女怨欲裂冕毀車春榮秋苦無翁愁予

云冥冥雷闐闐橫玉轉流珠幹靈入我夢謂君當旋旣窮海壖之炎天當飲山中之流泉

招魂

天孫召魂鬼伯催促千歳之淵不爲谷巉嵓旣刋松栢桓桓曰惟君之防於玆考槃其永安君初成余以歸藏筮之蓋如此也嗚呼休哉

方泉詩集卷四

