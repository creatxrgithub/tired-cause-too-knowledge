

欽定四庫全書

集部四

提要

緣督集二十卷

別集類三【宋】

臣等謹案緣督集二十卷宋曾丰撰丰字幼度樂安人乾道五年進士官至徳慶太守眞徳秀幼嘗受學於丰及執政奏取其集入崇文四部當時嘗板行於世歲久不傳元元統間丰五世孫徳安購其遺集得四十卷翰林學士虞集爲之敍謂其气剛而義嚴辭直而理勝得於易之奇詩之葩其文今見道園學古錄中然當時欲授梓不果至明嘉靖間詹事講始選錄十有二卷刻於宣城卷末有萬錡後序稱摘其尢者存之今觀所分諸體如五言排律類中惟有排律一二首餘皆五言詩七言排律類中皆七言古詩無一首爲律是古今體且不能辧則其去取乖謬大槪可知蓋事講從羅洪先遊日以討論心學爲事文章一道非所深研遂使丰之菁華反因此選而散佚殊堪惋惜惟永樂大典編自明初尙見丰之原集其所收錄較刋本多至數倍今據以增補乃裒然幾還舊觀佚而復存亦云幸矣丰仕迹不顯頗以著述自負集中如六經論之類根柢深邃得馬鄭諸儒所未發其他詩文間有好奇之癖要皆有物之言非膚淺者所可企及亦南宋一作者也丰晚年築室自號曰樽齋故是編一名樽齋集見於宋史藝文志今從虞集所廣仍取緣督爲名集序稱凡四十卷而宋志乃作十四卷蓋刋刻傳冩誤倒其文今原目不可復睹謹據所存各體以類區分共釐爲二十卷乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

緣督集者故宋徳慶太守曽侯丰幼度之文也侯撫州樂安人登乾道己丑進士第積官至朝散大夫參知政事眞公徳秀幼嘗學於侯侯歿眞公志其墓石納竁中不得見而侯之孫焄以防補官歷鴈汊海口兩監鎭調平江府節度推官則由眞公念舊而推引之也二百餘年而書亡國朝元統初今監察禦史前進士燮理溥化來監其邑詢求其鄕之先生舊人得其族譜兩卷故翰林學士吳公之所敍也又命侯之五世孫徳安購其遺書得今集四十卷將刻之而燮君召拜禦史書未及成後三年徳安求予敍之按樂安未置邑時地屬廬陵之永丰其先在唐末五代時有異人善相地者爲之而子孫果蕃以盛如其占江鄕好事者人人能道之往觀者至今車轍馬迹不絕於其裏其顯者則莫盛於徳慶矣侯方未第時自著其族譜敍以爲逺不及溫陵宣靖公父子福徳功勲之盛近不及南丰子固兄弟文學名位之著慨然有自憤之志不一二年遂防名大廷其志亦宏矣哉予得其所欲刻者而有以見之其气剛而義嚴辭直而理勝其有得於易之奇詩之葩者乎取譬托興傑然不溺於風俗山川磅礡雄偉之气蓋有以發焉夫物之精華久而不滅則有神明之助者矣一編之書獨發於五世諸孫之手殆非偶然也徳安能儒能醫則文理之美陰徳之厚尙有以昌其書者乎侯登科之年則我先忠肅公入相之嵗俯仰今昔故爲之書虞集伯生序

欽定四庫全書

緣督集卷一

宋曾丰撰賦

桂巖賦【並序】

運使馬少卿於聴事之東葺故屋爲宴坐所疊石爲山植桂其下揭曰桂巖賦爲發揚妙致作也

陽星之精犇入於月故月窟無凡植橠桂樹之婆娑夜影耿兮澄徹月桂之種下墮於粵故粵壤無凡茁蓊桂嶺之蔥蒼秋香撲兮淸絕桂嶺之別是爲羅浮下有巖兮谽谺上有桂兮崒花縞縞兮粲夜葉茸茸兮郁秋小言之廣東之蓬島大言之江南之瀛洲有偉兮異境孰移寘兮公之屏天花開於逡巡石筍拔乎俄頃不墨不素冩出月中之眞非水非鏡照見天上之影豈公身遊月宮手齅桂華心欲得之而植於家決鼻銜其核望舒擢其芽授之使歸種爲生涯者邪曰不然公有斧修月莫指其痕公有石補天莫捫其罅連根斫桂端乘修月之餘平地起山亦出補天之暇元勲尙爾其少稽妙用輙玆其豫借左擘天臺之崖右搴合浦之溠斬云骨與煙苗幻風軒與雨榭五丁猶服其敏彊六子不辧其眞假決鼻望舒公何彼借或曰岱輿之嶺羽人所捨厥植有桂其鬻無價子累累兮雌珠而牝璣香馝馝兮僕蘭而奴麝公聞之圖詣覓觀懼成枉駕叱誇娥兮疾趨麾禺彊兮橫跨挾彼岱輿而西頓於墻壁之下夫如是則盤古公徒巨靈公亞山川繇我而峙流艸木自吾而榮謝凡囿气形率歸造化夫修月與補天又特公之細者也𨿽然至人無我大道同流寓意出機猶未免混沌之鑿反身內景得無損汗漫之遊蓋摸索公之胸次自有一壑與一邱了知假合誠是贅肬聊復當丸弄而竿戱豈眞爲蜩掇而瓦摳繼自今扶天柱於無底絙地維於不周舉首戴山之力大試橫身負河之志畢醻厭紫府而思凡告玉皇而歸休親戚故舊勞苦咨諏公其倒羅浮於嚢中傾岱輿於筆頭以示之謂吾生宦防之所滿拾而飽收者如此而已若其笑乎否哉

海栢賦【壽益公】

南極淸老人明稅層霄墜重溟化作石質流爲栢形軀蕞爾兮傝气浩然兮崢嶸天�兮降材帝饒兮予齡得喬松兮稱弟與大椿兮爭兄甲子相忘曾何有於寒暑乾坤自大胡爲乎厭薄我蓬瀛踽踽然從下士以求介紹謀與上公而爲朋哉公眂栢栢眂星蘭臭气味歳寒典型體不同而道合貌未接而神迎栢遇主人兮眉黃公獲良晤兮眼靑契若疇昔懽如平生謁平園兮不獨往問訊華隠兮先登方將及身之孤髙乘足之雙輕駕翛翛馭泠泠相襲籋而上靑防也坐客俱驚起攬公纓非岨輕舉有衰老成何當肯畱上爲朝廷之重下爲州裏之榮公徇客兮以情客壽公兮以誠有木名楡受气玉衡亶哉彼栢星气蒸也惟鐘於栢物中之亭亭故鐘於公人中之錚錚有士姓李受气長庚亶哉我公星气凝也惟公於星蓋星之精故公於人乃人之英泥丸丹田與造化爭卻老逃艾還孩反嬰華胥之城空同之坰恬寢愉興娯坐嬉行忘其爲長生

墨竹賦【中都員光祖所寫】

我家江南種竹繞屋玆僑於京無竹而俗欣見員郎吐墨爲竹不根而萌不筍而莖盤礡之頃天生地成不籜而節不苞而葉逡巡之間神造鬼設謂春滋邪外萎其形謂冬凋邪中益其精瀟瀟瑟瑟蒙蒙溟溟未霧露兮如濕無風雨兮若聲顧壁間數竿之可意與渭上千畝而爭淸拔我汨汨納諸泠泠府寺之迹旣涴而復潔利名之骨久醉而忽醒惟竹太孤孰同保社鳯馴棲而思凝鶴矯立而神化有固可嘉無奚足訝所少七賢坐於其下七賢面目今莫識者視我形骸隨意而寫置之竹間以伴瀟灑毋謂今人之不古安知眞相之非假

蠧書魚賦

嗟嗟曾子貧哉其家猗富哉其書粵昔走帝鄕而幹祿猗爰予書猗作疏棄而去去而歸猗匝半期其有餘一日發笈出書猗手欲披而莫扶糊偕楮浸腐猗陰濕猗茁菇楮偕縫兩不相屬猗字畫猗予俱詰其蠧吾書誰猗有物焉曰魚乎魚而前猗訊問其辜曰微乎女之貌眇乎女之軀爪牙猗匪豹匪防角觜猗匪鼷匪鼩胡爲乎敢爾齧吾之楮啗吾之糊寖而蟊賊吾孔孟之遺訓堯舜之典謨按三尺與九章猗擢發不足數女之罪顧女蕞然之形猗蓋不勝誅余將淬劍以戮女女其何辭以對余若其辭耶則開女以自新之途不則決不貸女之命於須防魚也哀而乞憐曰公且息一時之怒待吾盡其情以愬倘其自飾以遊詞然後伏公之刀鋸初吾之營營猗非爲口腹之故蓋聞仁義之勝乎膏粱猗可以供吾之啜哺故潛身入其間猗欲求其饜飫柰何哉其口不識味猗翻爲書之蠧𨿽然吾獨小蠧爾不幸爲公擒尙有大蠧焉公胡不之慮曾子驚曰今安在哉吾其往捕曰其來也代久歳深其眾也云屯螘聚粵自孔墻失護厥徒橫騖彌茫其正路出入其異戶戕穴吾春秋猗斷斷乎公谷之據穿窬吾風雅猗拘拘乎毛鄭之序書猗膠於秦誓易猗梏於象數又其甚者韓非師老剝天下之肌膚李斯事荀壞先王之法度信夫千里之差初者起於跬步不然胡不見墨子悲絲莫知所措楊朱泣岐傍偟四顧原二子之初心豈欲無君無父也耶由是觀之蠧公之書彼蓋其尢者也公不鋤而去而獨歸咎於我何歟縱云在我蓋出於誤於法猗當誅於情猗可恕曽子聞而驚曰吁女之不幸猗至此哉宜其爲人之憎惡安得聖人出而鍼其受病之處昔者嘗聞原壤之也必至於爲晉爲梁故孔子爲之拔其根之固師商之獘也必至於爲楊爲墨故孔子爲之開其所未諭嗟女蠧書魚猗惜乎不孔子之遇顧我𨿽非孔子猗焉忍坐眎其僵僕爾蠧書魚來吾語女道學有捷法聖門有眞趣軻也豈盡信乎書參乎惟一惟之悟繼今而爾能糟粕之捐猗醇全之茹則不惟前非之可贖猗自得之學云庶不然豈獨爲人之憎惡而已哉甚則又重遭其擊抪也魚謝而退曾子歸而嘆曰悲哉魚之蠧吾書也不過乎文字之殘人之爲魚也並予其道之斁吾爲之懼故爲之賦

楚詞

祀蠶先【並序】

人以蠶兮爲衣蠶以桑兮爲糧柞樗棘欒豈無葉兮可食之今蠶嗅矣訖不嘗是以未卽治蠶先期治桑或問蠶祖則曰園客之妻吳縣之婦抑嘗攷之赤帝之女學道得仙巢於桑樹憑桑而靈享蠶者胙夫人生理系桑與農寒衣兮饑食用異兮功同通郡縣祀稷爲於農兮有功彼蠶先𨿽未廢自後外其孰崇厥功同其祀異防何不與世之所謂受施而忘報者類大事難乎文拘曠禮可以義起祀彼蠶先由吾家始又從而爲聲詩以相傳庶防徧區夏而皆祀其詞曰

旦谷兮辰剛聿蠲衷兮齊以莊孔傴兮再摻擎厥拳兮三迎將飛防掃兮涴者以淸赤松灑兮溽者以涼靈之來嫖嫖兮若翔兮上靈之下婉婉兮若倚兮傍靈之趨躞躞兮若參兮前靈之坐盤盤兮若據兮中央乃陳其太牢侑以兮糜餹餻柔兮膋肉腯鼠腦脆兮糜薌靈其肹只勿虛我佖只世傳沙宅兮亥地泥屋兮壬方棗種南捨風來兮東廂夫是謂兮宜蠶徵其如我敎兮未詳顧蠶兮消長惟靈兮弛張紛再登三熟與四出信吉利而蓋故常雅志兮蠶事匪徒制兮已之裝絲吾欲系象兮俾不折繭吾欲投火兮俾不傷於以試兮允哉驗殆將補兮舜裳靈其烱只勿虛我景只蛹有種蛾有秧圓嶠兮色黑寒國兮色蒼絲一指兮大繭一尺兮長蠶有兮彼異何當畀兮千斯箱靈其佽只勿虛我企只

乞如願

丙午歳首有商叟過余曰如願叟叟嬖醜也逸不知其姓某或曰喜母之女歡伯之婦得自靑洪君之手至自彭澤湖之口嫵奉兮叟左婉承兮叟右叟歉兮授以丰叟薄兮授以厚假非女橫縱兮坤六倒顚兮幹九安能轉叟之凡百奇爲一切耦乎委以赤心期之白首歘於晨興潛以形走門有守戶有候其故縱之守候是咎守壘候荼眙嗟吁奉職警梱曷嘗少疏猶疑未獲未出而廬爰搜爰索乃吁乃呼則趦趦趄趄闖於東窳糢糢糊糊霿於紫姑彼紫姑者能文知書叟不識字勢難動渠公善形容以乞焉彼宜響應以歸歟喜不自禁則節文而爲歈曰來紫姑�甘有兮松醽糅以兮膠餳紫姑來下盼余馨�辛有兮椒醁糅以兮蔥�紫姑來下盼餘馥�淡有兮桃醿糅以兮柏飴紫姑來下盼余馡�三薫兮三酹夫有懇兮其敢昧久求如願兮顧玆在防爲余兮割愛�來紫姑伊嫠且媰【音初】�凡借顏色饒髭須�厥有李赤豫譲範雎�若乃鬼殘彼非刑余�彼所有若所無緩急自可相須�詎必如願而弗以乞余�羌紫姑形不露脰而有影若拇殆余授邪羌如願聲不露噣而有響若吽殆余邪公其願貴或願富邪貴豈能玉余骨使莫腐富豈能冰余肉使不臭邪文章可傳金石不朽要貴其精須遲以久余心所願汝假之壽應聲��似曰有有

祀南海神

赤精炎官兮神一靈兮幻只鴻澤龎施兮神一念兮胚只上淸委照兮神功行兮簡只浩刼彌沙兮神慶休兮綿只太虛窈窕兮神徜徉兮棲只瀕海渺彌兮神漫浪兮僑只沆溟涬兮神固自兮飫只肥腯芬薌兮神孰何兮肸只昏頓顓防兮神惻怛兮矜只顚連號呼兮神恍惚兮聳只焄蒿淒慘兮神憑憑兮下只狎猥媟嬻兮神恢恢兮涵只讄曰防兮景只有嘉斯殽兮羅只有旨斯醑兮酹只神兮歆只有皎斯衷兮監只有蹇斯數兮翊只

擬雅

途歸遭雨【有序】

我歸遭雨爲王事也恩重身輕無尢怨之心焉

莫予我食食於公庾我歸遭雨我不以爲苦也莫予我衣衣於公府我歸遭雨我不以爲苦也莫予我居居於公宇我歸遇雨我不以爲苦也

有粲【有序】

有粲爲益公微發也公得玉蘃以其似道而酷愛之人莫闚其意故作是詩焉

春風穆穆有粲若鋈【音沃】獨出者英旣亭旣矗孰刻之玉公昕翫兮忘�春雨涔涔有粲若琳八出者須旣挺旣參孰防之金公昕翫兮忘簮八表一里蓋九疇之云爾英須如之亦孔之防一中八邊蓋九州之云然英須如之亦孔之葏九疇之中屹其皇極彼孔防兮中兮獨屹九州之中巍然王畿彼孔葏兮中兮獨巋中兮者得所傍者得侶主董其臣臣扈其主他華豈不須莫如此都與天地合自然之符他華豈不蘃莫如此微與君臣合自然之理遊僊感止心兮朝眞遊貴感止心兮拱辰天予平園僊愛之璱英左英右防須卓立公豈不懷向爲輔弼天予平園僊愛之瑛英前英後防須勃興公豈不懷向爲疑丞天予平園僊愛之瓓英奧英茝防須用奮公豈不懷向爲藩翰有銜大恩不忘至尊夢遊魏闕覺在陶門胸中有兮樂國天下無兮平園華徠自北悅公之色公飲酒兮興之於適欲老還童與華同澤華闓自春怡公之神公賦詩兮意發其眞陶情歸性與華同純純極兮生白白極兮招裏矯入太素文反於質馴歸太白守以黒公同乎造物

九月【有序】

壽建公也九於數爲老陽老陽應時老人應期自然之符也

九月庚庚金風防防菊之有之彊名金精九月庚庚玉露泠泠菊之有之彊名玉英精英於菊薄畀其贏公於精英裒其大成

精英攸結霜莫之折小字女節公生烈烈精英攸凝霜莫之陵小字女莖公生亭亭女莖曰咄挺其自拔涵濡天渥吾不如女葉女葉曰嗟匽其自奢漸寖天和吾不如女華

彼女華者有都其色公所養兮亦孔之澤彼女華者有都其香公所立兮亦孔之芳彼女華者有都其味公所調兮亦孔之旨

八月擷葵十月擷梨匪蚤伊遲菊在中兮有神有奇於以卻艾寧復云耆八月擷棗十月擷稻匪遲伊蚤菊在中兮有化有造於以卻老寧復云耄

旣浣之後未望之先有誕初辰有秩初筵公嘑子孫爾來吾前有觴勿他酭維菊可以酒飲之長壽有鬴勿它烹維菊可以羮餐之長生飲少輙酣餐少輙飫公舉其步謂殆神助客防其屨謂殆僊去惠然肯畱永與國爲柱

公邁何遄【有序】

送大學尙書劉公帥蜀還朝才過家又帥潭也

公之西矣蜀人是防都人是囂詔予華衮亟哉來朝彩熊旣稅彩鷁旣發月逗歳𨖻竣其未達都人曰嘻吾國君師欲猷欲爲未得良毗公歸何遲

公之東矣蜀人是戀潭人是羨詔予油幢亟哉往殿列城旣傾列騎旣迎日裴月徊倘其未行潭人曰噢吾家耋孺不襦不袴莫能略顧公來何暮

公之南矣潭人是抔洪人是畱議奪朱轓亟哉還休禦者旣靷餞者旣挽俄馳頃驅僄其未返洪人曰嘕吾土山川有眞有僊可伴長年公邁何遄

公之還【有序】

爲有詔以桂帥李公歸作也

公之還謂常還兮獨不謂公害著儒冠學其籋矣於聖之闗仕其簉矣於鼂之耑孰驅我牤兀淛之湍孰駕我熊兀桂之岏交中互外疊來更緐壹心若力防暑且寒於何景逺於此懷安四三皇王效何當完九八元凱志若爲防斯夢斯環兮隮我閶闔之門兮

公之還謂常還兮獨不謂公害峩粵冠上意我東南憂誰寛伊素若赤維翰維蕃校妥爾寢甿恬爾飡伊碧若朱維幢維轓外薻曾防中渠殆單肆是蠻狃申之瘴姦裏之知之寧是弗言上之聽之寧是弗嘆斯賜斯環兮遫我湘漓之幹兮

公之還謂常還兮獨不謂公害彈鼂冠斯傳於驛尙行於鵷何以居之宰臣曰囏豈無雞舌輔以麋丸於逶於虵與鼂爲羽翰豈無辟水枕以橋門於顒於卬與士爲芝蘭天子曰咈惟才是論胡爲虖天驥而豢之防胡爲虖隋珠而借之彈厥居惟閌厥立惟胖斯佩斯還兮畢我鼎彞之殘兮

南有刺【有序】

南之竹木艸皆有刺也竹之刺利於艸木之刺利於竹又有不刺之刺利於木者焉故作是詩也

南有刺蓐又有刺竹有刺竹矣無刺蓐矣彼竹何族有刺如簇蹴之者天委【去聲】彼酷誰使爾蹴爾誰讟達者蹈足恚者仄目斧斤數數自貽伊蝮天道好復況利於竹

南有刺竹又有刺木有刺木矣無刺竹矣彼木何族有刺如簇觸之者衂天委【去聲】彼酷誰使爾觸爾衂誰讟達者鼓腹觸者裂肉斧斤畟畟自貽伊毒天道好復況利於木

漓之水【有序】

漓水自興安而西至於桂林又自桂林入於東海漓者離也居官不得行其志思與漓水俱離此以去焉

漓之水浮兮粗資以汰漓之水激兮頑資以淬漓之水淸兮垢資以灑漓之水潤兮槁資以漑

漓者離也胡離乎東而西其防永言西大不渤而匯靡資弗沛四有一逮亦孔之快

漓者離也胡離乎西而東其邁永言西隘不而瀬靡資弗礙四無一逮亦孔之漑

逮固罔功不逮寧罔罪誰謂匪詿又誰謂無悔離哉離哉固云忒哉寧固云憨哉離哉離哉固云夬哉寧固云駾哉

續南有樛木【有序】

爲有才者進以自累不若不才者退以自遂作也

彼樛者木輪囷其質旣榦旣跋匪枉伊直時乎倒植自卑自抑膠轕蟠屈形詭貌譎於時好乎弗適

彼樛者木擁腫其資旣節旣枝匪立伊欹時乎倒垂自抑自卑勃窣離奇根恬蔕怡於性元兮弗迷

弗適時好暴客不到暴客不到軼出乎危道弗迷性元靈主長存靈主長存馴入乎妙門危道我出妙門我入有謂我爲兮不才之物不謂我得兮不才之力

續南有嘉魚【有序】

爲無實有名又自以自戕作也

維離之方維丙之穴誰幽爾宅自濡自沫惟性是適與汨俱入莫厝其罬亦孔之防

維夏之時維孟之月誰浪爾迹於哺於歠惟物是訹與潏俱出莫稅其罼亦孔之拙

天予之骨其骾如鯪道與之肉其糜如鯹非媺人口可昌我齡柰何薄味徒爾休聲麯氏傾意人動情𨿽被相欺以機械亦由自暴其神靈彼名有累兮彼生吾生奚用兮吾名

欽定四庫全書

緣督集卷二

宋曾丰撰五言古詩

自是妾之罪

妾生昭君村國色所少逮固羞著紅紫亦懶傅粉黛少時母敎嚴稍稍攻組繪鍼機參大綫道得三昧坐貧姑貿遷不就村市儈朅去長安遊防入未央賣其如主市司所好與妾背一金陽不醻翻謂索價大永言妾所挾未道美無對猶欺西蜀錦豈數南海貝厥價誠不廉其理獨何怪況妾𨿽索價似亦非分外售不委自然於妾無利害古女不尙工肯犯出閫戒追思妾初謀輕發良獨悔雅負傾城姿來爲倚市態人得賤眎之自是妾之罪

勌客

勌禽思夜林勌客思夜衾夜衾良獨薄夜林良獨深林深暖气聚衾薄寒風侵气暖猶比翼風寒更孤簪猶敢謂勌客曾不如勌禽

題防昌蕭帝巖

出門疑浪遊轉眼逢傑觀山斗路將窮腳欹行小緩信笻捫石根恍若得一間防岈欲上吞渾沌疑始判豈期蛟擘開或者雷劈斷洞轉一曲闗蹬道鬼爲棧懸巖百仞余僧巧屋其半其旁磊蒼崖其下蟠碧澗峯回若相朝水防若相喚蘿虯百年枝松靷千尺榦澑皮鱗逆生蟄孔根倒貫三十六洞天往往此其冠或傳帝所棲其說涉漫漶意古隠者徒僑此避秦亂圍棋或著書不覺嵗月換斷編何處藏但有竹可汗殘局何年終但有柯欲爛疑似姑置之杯酒酬賞嘆移之家山旁破甑視浮宦上疏乞鑑湖故事吾可按悠悠天聽髙此計卒未辦意外今獲玆巾幘可小岸況在大化中丑好俱是幻有暇得嬉娛親遊非汗漫

小憩月華寺問智藥眉山兩公遺迹

韶溪經其前漕溪緯其背崢嶸兩溪間月華得吾愛開山不知誰立屋已忘代寺碑兵火余斷石猶未廢始得智藥公與法作無礙梁題煙煤中殘墨猶未敗始得眉山公與寺爲不壞餘詩謾贅疣滿壁空蘚芥我生遲百年來與眉山背鳥爲嬌人聲山作傲物態老大堂頭僧曾受智藥戒試従言下桃要看急中對寺以月華名中包法沙界方當月未生敢問華安在得月而忘華堂頭大機械更和月也忘始出機械外

贈別曲江貢士李安之五羊相訪

南中今士風似不如古厚我來長杜門無日無人扣蠅頭利相闗蠒足爭屑就夫君何爲哉所見乃獨否曳投長箋過眼驚大手晴空一鑪薰細與勘闗鈕鋒芒已經磨筋骨猶欠揉舜峯久裒精韶石俄茁秀蔚爲曲江公未有繼其後君姑事文章亦可傳不朽小徒爲秦張大止到韓栁緬焉洙泗間道統相受授防破石頭機塞斷天下口三傳至孟軻軻死寂寥久我少有志焉老來晚芻狗回頭萬物初著腳諸子右乾坤化气形火者水之婦語孟發乾坤鑰者闗之牡鑰通闗自開火徹水俱透要令方寸間可與太虛偶事業出个中始得免於陋聖門二三子十僅能八九倘便出一塵是謂吾儒首古人責善心敢以謝吾友歸來有餘師莫擁掃門帚

遊三洲巖【並序】

淳熙十三年九月二日偕嘉禾張橐遊三洲巖歡賞之餘次爲古風屬延平田澹書焉刻石置巖中

南中豈無巖三洲蓋其傑朅來五羊初滿聴行人說今乘急雨遊吾屐不遑蠟遙觀似舜峯迫視疑禹穴數畆腹空洞十丈口谺豁恍焉入其間眼亂欲生纈寛處晃如堂狹處黝如闥彎跧角門隈屈曲磴道劣土膏兀參差形象鬼塑涅人立雙足欹獸臥半身沒斕斑漩洑文鉤鎖玲瓏骨伏撐突如櫨斜拄岌如棁倒懸云乳凝上澑井花冽地空聲殷雷石鹵色蒸鐵暗中漏微明圓處畱小缺倒指數不勝百怪千萬譎遊人得娯嬉造物費曲折靜言萬物初含气如聚沬流者气之融峙者气之結時於融結間故故出奇絕巨靈盤古機𨿽妙不容測要之幻虛空無乃等戲劇居人玩視之過客三嘆息濂溪艤行舟眉山稅歸轍籃輿相踵來瀟灑祖無擇三公走龍蛇千載磨嵗月夫誰四三公吾學亦云末引杯酌髯丞未老其勿輟朝夕神所遊古今理之窟従渠好事人而酷嗜尢物

遊三乳洞【並序】

上中下三乳洞水出下洞成溪莫窮其源深處有石可爲鐘磬遊玩次屬工采之市歸爲玩

海上有三山嶺南有三洞洞中天下奇少有相伯仲探源防莫涯窺底窈無縫流泉沆瀣融滴乳氤氳凍譎姿互形容駁理交錯綜推原開辟初造化窮妙用瓊田鬼爲耕芝艸天爲種初爲仙界包後與沙門共我生娯嬉玆賞乘倥傯幽迹重窮探古碑難疾誦翫心猶未厭行色已先動山容笑相畱水聲泣相送后土不愛珍入眼亦云眾形模怪莫名畱作諸天供琤然鐘磬聲獨與雅意中重價酬良工采以歸自奉倒箱妻兒爭堆案賔客弄那知含韶音未與登禹貢淸廟千載勲鈞天一塲夢何如臥巖間天性得自縱物情我平章我事誰折衷物我兩忘懷宴坐聴禽哢

遊香山寺【並序】

丙午秋出晉康試院之次日太守陸載之邀遊香山寺登豁亭酒三行雨大作輕轎不可乘乃步以下戲載之

二年官番禺簿領未嘗隙一月客晉康偸得閒兩日太守宣公孫雅有好客癖相邀乘午陰共往扣禪寂前驅破暝煙磴道十餘折艸蒙百年街屋倚千仞壁扳捫到上頭兩眼眇萬物賔主小夷猶杯盤大狼藉毋多酌我醇我渴咽泉毋多食我肥我饑啗芝茁邇來傷南烹頗復費北藥坐客笑欲顚詩人命能薄勸酬互讙嘩問答交戲謔車馬林間馳衙官松下喝使君倡玆遊風景業已煞何當學謝安更有攜妓樂流水誰與彈行雲誰與遏雨來風薄之其勢飄以忽籃輿不及乘急著下山屐林梢澑防巾石罅泥涴韈帛黥效殷懃破袖爭拂拭我叱帛黥休巾韈豈所惜泥非世間污澑是塵外汁防涴不厭多愈多愈淸絕

遊桃花臺寺僧指似葛仙翁煉丹處

昔爲仙翁宅今作氏家桃花太俗生釋老安取耶物元出平等人自分品差我來與時違有桃卻無花舊來花片紅散落爲流霞中有結實者往往成丹砂仙人食之餘雞犬爭輙嘩翔鸞久霄漢廢竈空塵砂殆欲従之遊龍髯不容挐擬作武陵記恐謂漁父誇坐許老上人晚煙煮春芽

壽廣東潘帥

太初談赤松中古說黃石笑防導引勲須鬢白成黒金華得道人綴自仙之籍𨿽因習墮緣久悟空爲色泥丸至丹田蓋著半生力若爲鬢與須白者日加益陸展余染方豈固未全得老耼生世初鬅鬙頭已白公白才十年視耼遲半百紙帳掛齋中竹奴欹臥側染亦無所施方元不須覓或疑白之根勃窣蟠胸臆太白緣搜詩少陵爲憂國根未能中芟華寧不外茁根花理固然抑復容有說春淺未多溫臘頽有餘冽紛紛破萼梅衮衮放花雪融結上須愈白愈淸絕少於仁用功晚以靜爲徳壓坐廣平堂歸住子云宅臥聴兒吟哦起視孫戲劇頤間瑩生珠眼底光盎墨鬢須從白盡不失壽箕翼切毋痛著梳更勿閒事鑷長畱與人看知是老仙伯曳客盈門我獨有詩癖齒願與公俱倒指滿千億年年賦壽詩嵗嵗爲賀客

壽周樞使【四首】

元气自子始入申爲至淸況在申中央其气猶粹精金風冷颼颼玉露寒泠泠人間物莫當夜墮文章星一气淸絕處坤元直西方公生受西气戲筆俱文章北門逼西淸金僊侍玉皇凡遺不朽蹤便是難老方四時秋爲陰凜凜兵气沖公始稟此生今坐制百戎𨿽握生殺柄以不殺爲功長爾塞艸靑自然臉霞紅一元發於春萬物收以秋公轉播物鈞元气在筆頭頤指役漢將願言似畱侯功成早辟穀壽與喬松侔用山谷新詩徒拜嘉之句爲韻賦五篇報尹直卿

吾土歐陽公一代不數人文星蜚上天山川效其珍劉【侍郎】郭【內翰】相望出才藻豈不新所恨狃時態未躡公後塵自唐大歷後二百年無詩太史豫章公崛起江之西𨿽葩卒以正況淡時乎奇織錦良獨難但要得錦機名以懶故無業以病故疎但夢華胥國而友無懷徒百詩一不補十口九欲臒人所共棄者子獨何取歟天下文章家吾州兩前輩內翰【周】擅其宗大監【楊】爲之最更有龍圖公【澹庵】气節蓋新代請從舌端防去作臥下拜

藍田丞姓崔華陰丞諱嘉二子不擇祿𨿽陋看作華我但欲藏拙享此亦已奢所期謹回旋老騻避少騧

送贛士劉虞卿赴省【名舜元】

贛豈無傑才少有中我律君以謁求交相見便相入贛豈無傑觀少有投我筆君以題求詩相許便相及況加精業齋亦入緣督集豈其夤緣深姑以臭味密初知若久要三嵗如一日質穏不受浮疑非自贛出辟雍諸偉人大抵舊相識其髙固天資所揉亦气習誰使地塊髙未放天馬逸令聴鹿鳴歌催赴蘭省急行時梅欲華到時梅欲實願言子如梅華實俱蔚蔚筆頭驅六丁牓首爭甲乙靑衫拜白頭人子願始畢修途莫之量前輩顧所立

送陳通卿赴省【名景年】

閩南江西人蓬梗適相防妙齡華髮身气味適相愛問其先世誰意者了翁派肯學喜文章綽有風流在自余鍛鏈方猶鼓我鑪韛自余組織工猶勘我機械一投百無牾始契終不外漕臺開棘圍非金必沙汰聊爲八韻諧輙擅諸生最明年動春官再捷驚晚輩禦樓晝刻長入赴集英對危言嬰龍鱗穏步鵬背儻來幸勿驕歸學逺且大

送梁藤州廣譽解組還朝兼簡葛子章盧伯眞

乾道淳煕間隨牒公之邑我閒時曳裾公喜常折屐過従未多時情好已相得功名打門催馬首遽湖北一爲盧溪畱便作弱水隔邂逅五羊城恍如不相識初驚面顏蒼徐視髭鬢黑欵曲徧諮諏交遊半淒惻一別十五年種種事非昔更著一回別又豈勝嘆息梅雨逗譚機槐風速行色愁邊更添愁客裏仍送客笑騎五馬歸郎省平步入天南九萬里誰得礙鵬翼語離當有詩頌徳似無益淸暉百尺虹方廣千丈碧髙蓋山下松極樂巖裏石一切奇傑觀無不入我集轉眼𨿽寥寥捫胸猶歷歷公歸爲致言久疎頗闗憶老葛少年盧亦有風月癖唱醻舊知音來往今掃迹相逢問撙齋依舊四立壁

送汪永丰被薦解組還朝

等之考滿同他豈不云便顧寧圖此君曽不鄙吾縣小折彭澤腰仰看督郵面何以剸爾繁胸次剛百鏈何以活爾癃筆下丹九轉堂上琴晝彈境中枕宵奠那知彼魏相不謂吾宓賤物議任物情處之以無辧吾事盡吾心持之以無勌木秀風必摧水淸石自見論定無後言政成有公薦萬萬字民心聊復書四卷【謂制錦管見也】槪之六經然意視文更善掇置黃麻中專美學士院萬萬字民功聊復碑一片槪之輿議然實視聲更羨掇置靑編中專美循吏傳行車气駸駸臥轍心戀戀中牟滿考回太傅獨班見采珠有相酬懷玉毋自我以無聊歸玆其不勝羨己巳長杜門行行穏乘傳相望道何修相送足何殿缺然物將誠聊爾詩當餞

解後南昌簿孫正之劇欵旣別聊以記所期者

三秦擅淮右三孔專江西鼎足立世穏文匠詩宗師吾生亦太晚流風殆誰歸龍泉劍之精夜气貫斗箕今其爲三孫鋒芒不能輝大孫學如鍼鉆到罅隙微小孫筆如雷挾雨驅虹蜺弟兄時輩中羣雄望風雌我新幸且識其仲字正之才調驥歷塊襟懷鷗忘機每見必樽酒謾延率移時劇醉尙正色太平輙愁眉萬事談未了心隨白雲飛其如緫是客而更劇語離各著古人鞭滿意酬所期離合有自然姑置天一涯

貞女篇【廟在南康縣】

女生願有家奴嫁理所宜出自父母命奴豈敢固違旣許吳氏子又許蔡氏兒但有一女嫁乃受兩聘儀爲奴父母者不知意何斯業已許吳聘復許蔡已非況卒蔡之業而復吳之歸奴羞毅不行父母固彊之勢不得自由出門行遲遲欲哭聲不出欲語舌不隨投江以自明庶免世防嗤寧作有行鬼無爲不義妻皇天上無極后土深莫涯區區奴之心惟有此水知劉歆空褁頭馮道空捋髭或以雌視女汝猶不如雌

朝議大夫管氏瑞芝堂詩【並序】

朝議大夫管公攝漕事之期月自府中攜家人遊臺治洎晚乃歸其夕芝生堂桂閱三日被命除漕遂以瑞芝名堂

太空生兩儀羣有函一气飛走動植中往往有常類凡與常類殊疑瑞復疑異縉雲開國公來攝飛挽事乘閒攜家人縱步至臺治三杯晚酣風一笑春盎地夜防堂左楹蒸出芝茁蔕人不慣見芝疑信初異議詔除九天來郵傳三日至笑開芝函看黙與芝事契始攝今卽眞𨿽疑亦云瑞那知瑞在人小物未爲貴我公胸次寛殆與天地似所臨和气俱萬彚一一遂江湖淮浙閩兩稻多不穟廣東十四州樂國逢稔嵗防防萬里黃厥瑞吾駭視煌煌楹上芝玆特瑞之細貽書彭元忠好作瑞芝記

爲增城丞張元輔賦博見亭

東山未爲髙坐覺魯之小更上泰山巓天下不勝眇公作如是觀所學胡爲料父兄自磨磋師友相揉矯猶恐眼未髙著腳湖海才疑輙徧參一悟百髙了今簸增城糠冗不廢舒嘯數椽立江頭萬象生木杪揆之髙了機撫掌成獨笑或指羅浮尖又出鳳凰表常試登羅浮鳳凰僅毫秒洙泗聖人門等級蓋不少擡頭空仰髙瞑目誰見曉能拍十哲肩不失速而肖要防參之勲守約始爲妙更與約相忘混沌安得竅公餘勿哦松回光返自照

題公安宰黃叔萬魯齋

淵中見潛魚牀下聞鬭蟻從知聰和明反累目與耳孔門三千人十資九其慧竟失道之歸端爲慧所使回以愚故專首得一宗旨其次參好修與回亦無異受裁魯有餘學道心不二頓悟聖授機萬理付一惟試推學之功但自孝而始設令太聰明視孝緒餘爾公安黃令君少鈍壯而鋭不受靑雲吞猶坐黃卷累開囊包物初落筆灑胸次鋒芒莫敢攖古劍發新礪駸駸進未休冉冉老將至以魯揭其齋蓋是少時事云胡不輙更無乃有所爲新收汗馬心蚤作蟄雷計音容成老翁情性復孩稚其友曾撙齋適是參苗裔家學世相傳魯者鈍之謂生平事事遲大抵與君似𨿽遲幸勿嫌正以鈍爲利

謝葉英州惠石山更托尋置絕品者

梅雨酣夜眠槐風豁朝起應門疾傳聲外有誇娥氏背負小崢嶸云自西北至浣櫛出問誰乃拜公所餽太行王屋山轉徙到牕幾直莖根倒盤混沌竅中啟歸墟孔道谺神瀵澑痕泚兩生大丈夫二老古君子識面喟無従豈料不我彼一見三扣之琤若相諾惟燕閒與之俱庸洗吝與鄙相愛至忘形相期至沒齒山容若防辭猶有勝於已瀟灑舊主人雅性無所嗜隕星拾宋都浮磬收泗水尺寸靡不珍要作補天計適分上帝符來守眞陽壘山使聴指揮石侯具供擬三間敞鈴齋四壁羅玉峙況才下車初貢者來未已新傳渤海東五山失其二神牛驅六丁挾送函丈裏風骨天下奇非直我輩比聞之喜欲狂悵莫立自致千金豈容慳再凟那得忌岱輿第一峯割愛良不易貟嶠蓋次之何當更分似

奉解水石紛

江深寂無聲旁岸時防防推篷細聴之乃是石間滴固知水之鳴多出石所激如何厭喧人罪水不罪石吾在水石間雅性𨿽嗜黙鳴非吾敢嫌激非吾敢責奉解水石紛兩各適其適

謝廣東經略潘直閣席間分貺李濟墨

竈煤不忘逺膠汁寧傷淸永言李廷珪墨法能爾精滴瀝甚防漆錙銖輕連城胡陳梁浦張后出聲錚錚敢與相頡頏江西老潘衡李家颯以頽中興有云礽未空天下伎已擅湖南聲公重與物交所厚墨客卿摩頂相許意垂髫久要情信手暗摸索心已權重輕乃言濟妙處而有祖典型端如坡借力獨惟衡主盟笑捐數寸玉增我雙眼明呼童詔羅文折簡延陶來陪客卿遊欣然兩相迎涓涓井花落靉靉江煙生始堅苦莫揉俄熟恬無爭更請毛錐子三益相友朋丙吉魏弱翁姚崇宋廣平剛柔各自稟勲業交相成我無換鵞手初不工艸行僅能蚯蚓勢彊學蛟蚪形暗投漫費璧誤防難成蠅不若舊主人八法俱縱橫敢持以回旋筆頭貯南溟題詩答公隙艸疏排姦萌聞健賦歸田投閒注遺經已重人托之濟價日夜增況不爲濟者何當經品評

五羊食荔枝龍眼

素聞嶺南風今假嶺南館窮秋餘夏蒸初臘借春暖披衣汗流衣握簡汗流簡似登頭痛山而坐身熱阪誰其善解紛荔子雜龍眼滿盤隨情堆入手信意揀彊餐飽爲期一澡得三浣疑吞冰丸復咽飛雪散猗歟兩淸姿南多北何罕天曾無全功地固有偏產猶記初客閩饜飫腹頻坦一離餘十年口與南味斷渴者易爲飲志得而意滿兒輩舌太饒平章味長短

癸卯豫章貢圍酬贈敎授張安叔

吾與子所居相去二百里建昌吾之鄰其實同郡耳已久聞姓名不專爲科第論心𨿽所期舉足若相避只今緣檄來車柄初各指去矣信所之偶然集於此相聞始相逢同調更同事談諧出肺肝議論到骨髓首遺華篇至以我馬班比愛我豈不深恐非切磋意麻姑山气偏土物半仙劑枸杞雜黃精猶未躬厥美淸淑之所鐘一代文章士翹翹南丰曾挺挺旴江李豈獨華江西往往國之瑞誰其繼此公或者屬吾子更傾胸次髙莫道筆端是

欽定四庫全書

緣督集卷三

宋曽丰撰七言古詩

鏡香

樂安縣治之西故有蓮池久漸湮廢令尹趙公子季溫善恭芟穢防淸築亭其上取李太白荷花鏡裏香之句扁以鏡香

淩波仙子濃淡妝六月鑑湖夜乘涼低頭貪照廣寒影開口失噴淸靜香花縣艸池漪且緑疑自鑑湖分一曲若爲仙子不呈身無乃主人猶負俗新逢好事公子來十年水鬰一旦開動搖倒影弄金彩勾引回風生麝煤傑題所扁危亭峙仙子涵恩勿私喜百里黔甿屈者伸非徒恩汝數仙子長安得暇逰昆明紫槖初開有餘馨主人顧影頭尙黒仙子聞香眼重靑

題宜黃鄒聖言宜雨亭【謂海棠也】

佳人一代傾城色和气醺酣更塗澤胭脂凝汁覺差濃頥頰盎光疑大赤水沈浴罷余精神蕩去人僞還天眞東風吹開巫峽雨西子化作陽臺春

壽富陽宰

余寓富陽東郊孫氏之西爽樓九月四日是爲邑大夫慶誕之辰不果闖賀用課古風侑以尊酒盆菊爲壽

秋途琴劍畱東坰午夜齋房發西櫺協气橫流太白嶺祥光上屬長庚星詰朝亷訪太丘長三千珠履羅芝庭誕彌厥月眾所賀止或泥之豈忘情飲君以蜀州竹葉之酒食君以酈縣菊花之英挼英探酒非俗事敢煩素素相卿卿旣多且防奉以進乃賡載歌坐而聽酒有香於以卻君之宣髮英有味於以制君之頽齡爬搔黒頭戴大豸磨切齠齒吞長鯨二十四考相唐國一百六嵗侯羅城貂蟬何如外望重鐘鼎不屑初心輕防腳歸尋耕釣盟割防爲笠藜爲羮一洗重席兼珍腥吾身吾口已中淸露頂灑風潄泠泠更與赤松俱長生

題永丰吳尉當山亭

家居所至與山對官居所至與山背眼中悔失眞崢嶸得其似者宜加愛尉仙三令姦膽寒突兀數椽答淸閒誰橫荒壘檐以外自覺幽趣山之間有一叚淸無防俗當山也是淸題目不道尉僊心更淸杖履當車蔬當肉

甲申大水二首

吾州背山面江流一雨便有泛溢憂況復梅霖倒江海白晝洶若龍移湫眼防上流沒髙樹下流屋廬無處君不見甲子之嵗至甲申如此災變已三度

歙水震蕩方流東婺水南來塞其衝二水爭雄屹不去孤城匯爲河伯宮經旬水落流民復身在不用嗟無屋君不見去年金人破淮壖城郭千里無人煙

題項聖尹竹齋

之君命屯有孤辰之子徳孤無同人天遣之君友之子賔主相忘無彼此出墻春梢道骨輕侵書脫色天資淸客來面目挾塵土對君有頭不敢舉客來言語挾塵埃對君有口不敢開坐聽一賔陪一主夜雨秋風相爾汝主人養髙賔養虛九天上與神龍俱

同張隨州賦防稽朱子云席上丹桂

月娥施朱小畱殘天風吹上桂樹端葉猶彊項防故緑花獨多情染余丹夜來誰借修月斧和根剟與凡世防世人不識天上種醉眼恍惚防溟漫我甞浪作折桂看驚見似與丹窟般主人視花孰風韻等是姓朱俱可觀況逢問字載酒客不妨爲花理杯盤賞音莫憚腕欲脫花到夜深不禁寒

稽古堂

今人不足與之謀心向三都以上游有集可明經子史無秦難別夏商周心融口笑先儒泥一萬餘言解三字粹精還我聞未聞糟粕從渠味無味懸知書者古之餘稷契臯防讀何書猶期立腳羣賢上更請回頭萬物初

題黃萬安治東樓

樓面自東如擇對景隨樓面若相防眼前獻狀有龍頭腳底乘機可鵬背坐躋百里東風中起望長安馬首東府寺有人能北事乾坤無處不東風

五云閣【爲黃萬安肅父賦】

一合乾坤羅萬象中有連天云錦帳分光日月兩輪間聚防神仙十洲上盤緗錯縹天上無若爲云錦如許都媧皇錬石補天了倥傯不及収其餘織女得之資以幻手與目謀生燦爛使君寄下召還祥令尹収爲公退翫登臨輙翫罷輙忘令尹胸中自含章制錦猶餘五色綫歸朝可補堯衣裳

正月雨雪

少陽當進猶自抑老陰當退猶自激煦煦才融地出靑颼颼又肅天生白一曝十寒權在天春行冬令風弄權我問天去天已逺懶能更上訟風篇

吾郡之望羅彥方過聽以余有詩癖古風特枉傑作之貺不可虛辱賦一篇謝之

聲生於气詩之體於气要窮所從起事制於義詩之理於義要窮所從止一元開辟三才矣萬世綱維十倫爾我初傳此無上宗君今示我未到工胸中周召次畢公筆端雅頌余國風不容陰陽作窮通直可天地作始終

寄題夏椿年樓

廣寒韻度中央質故侍仙娥新見黜髙天委气得金行平地防身成玉立月下風前爲誰香諸郎一詠翁一觴功成寄語邵氏子有西樓後無東堂

問月臺

主人詩豪寄於酒萬象無非酒之友主人酒豪寄於詩萬象無非詩之題若爲詩酒興俱發平時泛愛今一割不問其地偏問月月不長如日星然乍望乍朔作晦要之缺者多於圓主人乘風踏鵬背方在急流俄勇退似月之明居以晦舉酒相邀傾酒酹問耶對耶此其槪收光反耀照其內妙與道俱不容喙

題三衢汪學士聽雨軒

公家如許好昆仲不數河東舊三鳳牀敷對語無限春檐滴關愁不成夢馬援看鳶始回頭知機恐不似少遊看鳶機落聽雨下𨿽悟已輸公一籌

贈豫章來子儀言詩

少年气宇要自恢見人賦詩謂爲才出入常將筆裝懷中年心地要自息見人哦詩謂爲癖起居常把口掛壁子儀倡誦得意詩句中勾我已嬾機多年抱渴滿意沃半世稱雄望風雌詩源始自葛天氏三人投足歌牛尾萬象包羅八曲間國風雅頌其流爾八曲不幸世不傳傳世僅餘三百篇漢唐作者代角立庶防老杜气渾全本朝詩數江西黃公太史爲之最大成未集夷恵行具體猶防顏孟軰流到今嗣者誰靑出於藍吾子儀拄杖初擔教門出便敢喝佛罵祖師我當抝折君拄杖大家俱以背爲向能出二十四人前更超三百五篇上

題永丰鄭丞梅澗

分陰分陽天得淸生水生木淸降精懸知梅與澗爲一交涵互養淸難名客來彊立請題目擬之萬物無一足巢許立身今古髙夷齊受命乾坤獨主人气與梅俱移平淡之中余崛奇藍田松竹湏品題今年隨牒梅勿疑主人心與梅俱化髙潔之中餘蘊借瀛洲風月須摹冩明年入朝梅勿訝獨不見淇竹主人衛武公出相周家了勲庸老矣歸與奉從容主人與竹俱髙風武公與竹爲不朽萬古淇澳詩一首主人有以爲梅壽我請置之淇澳後

小立贑灘崖石

崖石崔嵬千萬狀舟人來往篙其上數十年間人已非百千刼後石無恙吾生修短不自由短中自有可以修五言七言句外意千古萬古江東流

舟中書懷

孤篷轉徙空隨牒一出侵尋費三月厭從夢境作寄居欲赴鷗羣塡見闕我且戒塗児挽之褁糧又趂蒲防西初心猶幸江神信後計不教兒女知

舟行過龍騖洲舟人指似桃花林滿山爛漫

一圑煙火百十家一叢林木千萬花浪遊那料有奇遇似入武陵眼生霞詩人多愛疑可賞舟人多忌戒無往中途還未免迷行初意得無成妄想漁翁禪伯花所私成仙成佛未可知花今於我有大造六幅歸防春水肥

送陳制自富沙守京口

殿上舊開醫國口閩中新出活人手亙野桑麻水旱余連村炎火兵戈後饑得以食寒得衣召爲之父杜爲母公爲民賦閔雨詩民爲公立遺愛碑古人祈天翦爪爾今守禱佛燃臂誰充其不忍寖以大徳之難忘特其防東閩人怪去何遽南徐人怪來何暮油然無心出岫云去來遲速隨所寓漢相無人不曰歸韋賢未老何時去贑縣向宰座上見緑蕚梅主簿程開老相勉賦詩

素與百花少相諧醉眼時爲梅一開嶺南嶺北防十種人所常見非奇瑰中有孤根別風骨白金鏤盞玻瓈臺白華紅蕚𨿽傾國但恐紅非本色來逃紅歸緑未到眞與眞相近亦天徳化工厭駁防還純華蕚並教同一白

題防徳昭壽藏名曰復庵

劉伶未死先荷鍤自負上超無礙法死則已焉埋謂何東坡猶笑未爲逹之君之學齊死生穴其吾屋屋吾穴咽日飱霞容有功馭風騎气得無訣歸歟歸歟彼大通復哉復哉此虛設

題滄洲畵趣

一身超忽白雲表雙眼低回白蘋杪沙隨風捲黃莫涯艸與天連靑未了摩詰胸中防麋丸詩冩其眞更畱殘破除桑落斗升後収入鵝溪尺寸間想象訾家聊寓目指顧瀛洲方防足中人宜在瀛洲宿中宵夢在滄洲浴覺冩兩洲爲一軸馳譽丹靑從謂俗

題黃舜卿雙溪閣

山無背宅宅何勝門未納溪溪是剰一閣翚飛若見招雙溪蟠屈如回應有酒不容閣生塵無詩莫與溪冩眞秋碧澄寒石齒齒春黃漲暖風鱗鱗有如此水皆詩思半酣還癢客之技气之濁者客勿諱主人胸中有涇渭味之美者客勿矜主人胸中有淄澠辧入防滴太分明醉逰汗漫眞混成客與主人俱忘形

過泰和赴主簿鄧楚材豫章貢圍之約

福建人才古鄒魯文章師匠道宗主餘子姑作尋常看此公僅能一二數太學頡頏賦爭衡淩雲之气擲地聲鯤鵬誰礙天南去麒麟猶落地上行南昌傾蓋恨不早西昌扣門喜欲倒風月那容酒絕交江山不許詩在告宦逰同調能防人相逢莫厭情相親言下甘心聴苦口鏡中白髮催靑靑

題饒徳裕三益軒

過從義要如膠漆琢磨功要如玉石二者於玆有一偏𨿽過聖門未之入徳裕耽儒今二毛一軒灑落僅容膝詩書執禮不放閒直諒多聞誰較宻仲修國老曽鼎臣各於三者得其一曵躧相迎下榻畱冒雲蒙霧不知濕松梅竹裏凜不凋形影神中冥莫逆問答小參文字禪賈誼升堂馬入室更能尙友古聖賢蘭移其气金移質一綫澑作吞天濤十丈花成盈掬實擴充未下反約功軒今所揭乃其適顏淵復禮老歸根今揭吾知猶欠易

題劉武翼息齋

天地一從開辟始左旋右轉長不已詰所以然气使之君獨不爲气所使平生由气今自由三平二滿過卽休千里収回渥窪馬十年養熟潙山牛本來無動那得靜闗著一毫還自剰𨿽任鵲安頭上巢更防人打耳邊磬

應童子科歐陽文成覓詩漫以塞責

廬陵童子謂姓李臨川童子謂姓王二子讀書選徳殿气吐虹蜺口翻漿六經諸子成串落天子喜之移禦牀奏對首肯去目送靑衫黃牒恩異常江西得此二童子後生气倍聲名場前聞但有晏元獻今繼者誰其歐陽身軀眇小膽气大齒髮防艾言語蒼況能大書開龍蛇一字欲作千尺彊明年試罷春晝長低頭拾官回未忙馬蹄輕踏百艸香鸎花助喜酒助狂長裾短刺傾侯王早著歸鞭榮故鄕我其候之螺水傍

贈南丰胡國華

軍山未信旴水屈淸淑之气相盤郁天地有時不闗防古今何代無人物道徳大成文小成君小成者精逾人問我江西從此南丰不是儒家子

劉文叔見贈回贈一篇

我詩求我渾沌初君詩求我糟粕余低頭小防有頓漸撫掌大笑無精粗誰収六律入三類更斂八風歸一噫四時元自五聲生無聲敢問詩安在

送畱尙書再守贑之一年移帥豫章

贑農𨿽嬾連嵗丰贑囚𨿽黠連嵗空農囚今昨性豈異今守蓋與昨不同鬼窺莫見活城手酒澆不下憂民胸十年五度防易守萬口一辭獨歸公公凢兩來亦兩去前去殊邦今本路徳公吾與軍民同軍民未解吾細諭向汝思公公復來今公去汝汝勿慮僅隔一江千里間豈忘三任五年處軍民𨿽諾猶動情不忍江頭送公行涙隨贑石順流下碑在巽門前面橫千里和气散萬里一城春風分十城但疑贑人送未了洪人又送朝行京

辛丑大水

天公哀此生人苦潸然出涕灑下土五晝五夜涕不已平陸成河山作渚是方爲邑本窪下今者之變頃未覩何止人家水半扉或壓或溺徧處所居家老稚防爲魚夜乘一葉投山塢𨿽知此邦禍可免頗念吾廬欹莫柱朝登山巓聊放目流屍蔽江可勝數何處奔洪之所擠一旦至斯辜非汝天公用是涕愈流陽侯正自喜且舞我願天公且収涕憂之反傷亦奚補但令老眼開日月蒼生自然得安堵

題曽見卓此君軒

衣冠濟濟弟若昆詩書纚纚子若孫容有玉立人照門得無玉立物照軒軒外淸涼別乾坤一防俗塵不得幹其間蓋有此君存此君根性抱嵗寒初交可作久要看主人對之忘朝昬茶鼎煙中鑪薫燔酒樽陰裏書帙翻坐探物初窮道原中有所得不自尊與此君結終身驩莫逆之意寓不言行蔵相約無背轅數猶未偶姑屈蟠峻節孤標老丘園天假其時忽騰掀鳳鳴龍化駭觀聴功成不受聲利吞白雲深處同歸根

吉之南門外見木芙蓉爛開

小春催出傾城色笑倚墻頭若招客芬芳猶帶秋風殘妸娜豈宜江路側詩眼驚紅狂欲呼熟防似細又似粗花神畱爲菊後乘天意遣作梅先驅

豫章上游生市前江中洲上至徳觀側柏樹甚老

何命之薄彼哉柏豈無生處生於石老去根猶彊自爭春來石豈能相戹蛟龍防入盤重淵雪霜放出參九天至大至剛刼火後彌髙彌邵妖風前道人淡咽得吾味久馭淸風騎紫气吾骨到今猶未蛻庭前自適西來意

題鄔季文送淸軒

主人胸次風韻勝萬象皆傾如聽命開牎凝目立相招霽月影從溪響應神迎气送煩此君拜嘉有何答殷勤棐幾蒲團千兔頴茶甌酒椀一鑪薫

攺秩注縣西歸過上饒見太守同年莫郎中

集英殿前始相識公已防名上通籍銀章朱紱爛映身鑠我靑衫黯無色上饒城裏重相望【平聲】公已厭直辭周行皂蓋朱轓烱當眼鑠我墨綬昏無光浪說同年兄若弟升沈不翅云泥異分疎胡越敢尋盟義重丘山肯忘勢一麾初守虎頭州差池不及從之遊僅収劉公一尺紙堪比漢家千戶侯鵶靑今襲陳腐語持以掃門應勿阻逺圖要覓進徳方近效仍求爲縣譜

題吉州聶倅談風月軒

黃堂指顧了凢最紅幕奔馳了苛碎更無可了別駕翁贏得徜徉是非外未有可偸風月天崢嶸新起東偏廢風含渾沌竅裏音月弄光明藏中態吹開雲雨天益髙照破山河地加大兼之足以答公餘妙處何人同領防無酒客有詩相酬有酒可無客相對主酣客醉舌俱饒說到無聲無色界髮難恃細並毛融骨不禁淸連肉蛻目不信爲山河影耳豈信爲天地籟主困欲眠客且歸不容耳目寧容喙

南康劉尉於防事之東開軒曰淸瀬蓋取其前松聲然也

坐曹在西退食東一間然爾萬不同彼無乃俗飽吾防此不勝幽醒我聰不律不呂自中節非防非襄誰傳宗意其金沙鴻磅礡否則銀漢鍧穹窿開卽之辧所以老松不受風所攻松莫之禦非自虣風無所爭不相容二者無心一有感自然成聲闗大通混沌之竅君之耳松風觸處天機融聲之眞者非固有況復流歸形似中潺潺防防蓋其似得眞忘似軍新功更収吾耳聽以气一掃從前眞似空

謝新淦令徐信甫至贑相過

永嘉之重自晉始積至本朝始多士大科異等固非常文章道徳相角掎淳熈癸夘徐令君相逢欲執弟子禮聊將舌夲吐寸機輙自腳跟參萬里藏中觸處隨光明言下從誰得源委國子博士陳先生初受皮膚終骨髓孤蓬今轉大江西猛象欲踏黃河底但恐黃河深更深水浮太空空浮水褁糧學道僕馬疲歸家落照在簾裏自有餘師更求師棒頭打出乃其理況人胸中各法門陳君韓子吾栁子𨿽有心印不敢傳恐君呵佛罵祖爾

題王欽州子澤雙淸閣

馬蹏車轍前門外江聲山色後堂背左手持盤右把杯家人怪問翁何在小閣崢嶸負後堂圖書左右翁中央一塵不容犯眼界萬象無計逃詩囊蚤作從渠醉名利夜臥從渠夢朝市一詠之餘更一觴翁兮醉夢華胥氏

甘老堂

功名鏡裏猶黒頭誰子速之營莵四朝元老人姓周掃三大字蟠龍虯元老之門防從逰天上公子第一流十論較之過秦優記室有勞無束脩郊霈異恩小相酬過而睨之海中漚從渠進進吾休休胸中一壑復一丘酒發詩豪不宜捜風月自與毫端謀木奴竹君嵗所収不翅漢家千戶侯歸哉老矣余何求防蜜啖蔗味悠悠孤松野鶴無春秋

陳良臣之子正功肯學能言求余印可

學探玉甃千仞井筆扛龍文百斛鼎歸根可以後冥莖發刃難於先肯綮防鐡要之便成金卽心是道道是心一案孔門重勘結小圖爲賜大爲參

題趙州通判陳日華二友齋

吾初丞小邑誓與松竹爲膠漆公今丞大藩誓與松竹爲金蘭維松若竹有何徳和公玉立成三益矯矯摩云性天髙亭亭傲雪心地直風月外吾吾彊哦其如松竹偃蹇何橫江太守風月主公與平分無乃多況胸有眼筆有口大與松竹相諧偶張陳漫浪耳熟初管鮑綢繆嵗寒後三友莫逆俱嵗寒猶遺其一非簡驩四科參偶不與班孔子無容心其間愛參初不異問顏寄語梅仙勿衘寃

前髙涼推官陳漢臣恵佳作索俚編不可虛辱授之後集古律矣復課數韻語謝之

太虛生气气生風風又生聲詩在中固自性情元具足何當學問更加充形容艸木魚虫意𨿽妙猶爲墮於藝雅頌聲音召陰陽聖賢道義包天地句拙莫謝來章工尙深自養細自融和順積中鬼不見英華發外天無功

癸卯九月末贑吉大水

秋江次苐落到底半夜忽如潮湧起方陵屋山遽城頭已失洲背況沙觜五月小潦似未傷九月大潦疑非常感召之心上所謹推原厥咎誰其當一部麟經防書異敢可叮嚀今執事休責漢公賢不賢且論堯具偹未偹

題陳宗元立齋

人言禮起於太一吾言禮止於皇極彊名皇極體何如卓然萬象中間立流言鼎鼎三十餘古人有立君可無克己未追顏所復過庭猶學鯉之趨五禮同歸一中爾何當中立而不倚膰肉無來孔子行皮冠不設虞人止區區行止未足輕擴充更可輕死生黃壚在前始易簀白刃垂下猶結纓一有所立百無抗底柱中當拍天浪千古不磨立齋名防山北斗在頭上

贈江宰彥通

富沙耆舊江先生方冊之中久聞名今識其子長安城中年狀貌老典型居官不翅冰玉淸未嘗一出淸之聲臨事不翅冰鑑明未甞一示明之形牛刀初割琴初鳴市稀善履鮮善烹江華百里農桑甿陰受令尹生與成尙不能窺豈能評兩部使者識理精循吏政出吾六經一元動蕩萬彚亨不以能稱乃眞能交章疾置聞朝廷明公歸重蓋如此素履後修想俱偉立朝致主從今始廊廟規摹寧出是貞觀三錢一斗米房杜傳中無可紀事業文章非異軌誰云解此不解彼學詩反防我開啟生平言行詩之理游泳於詩未知爾國風雅頌興賦比類發於情止於此六義同歸一宗防包涵萬象無涯涘騎驢覓驢殆忘巳子歸反聴収初視三百篇中參到髓

題顏慶逺三友亭

天一生水淸之精天三生木淸之英他淸可備吾題名不得精英未爲淸顏子園中亭突兀逺橫一水近三木取其近者共所欲太淸也自生毛骨餘豈無友非嵗寒嵗寒之友天數三主人更與三者參天合人合情相涵四淸之淸俱不凡

題胡邦仲霜節堂

此君胸固有虛室六气薫酣無不適所稟寧非道之質此君貌固能圓機四季變更無不宜所立寧非聖之時其表無方裏無物妙與大道相出入淸節淩霜特其一秋風夜雨君曰噫名我字我敢問誰無乃未爲大相知守節𨿽賢一於正聖人逹節百其應君亦能賢亦能聖姑於節論猶失訂標致孤髙所持勁伯夷獨立君制行主人加愛又加敬根器渾涵所成迥顏子屢空君盡性客子三嘆更三詠

寄題項聖予盧溪書院

中興天子旌義門榮光猶足昌弟昆家庭衮衮義子孫下相郎君開義塾美意非徒淑姻族鄕裏烝烝義風俗廼翁固喜兒讀書更喜他人與兒俱兒今不替翁之初人人忠孝書緒餘初唐元勲防卿相遊學豈無他絳帳姓名半出多顯揚河汾便是盧溪樣

嚴子陵

周家刑不上大夫法固不足禮有餘何人不願立朝路未老誰甘田廬秦阬學士寘勿論漢嫚大臣眂如奴逸民不出朝士去前有兩生後二疏世祖聰明失之察待臣少禮多以法當時祿位列三公危似千鈞懸一髮先生識帝貧賤時富貴何妨與共之云胡君房畱不住無乃平日窺其防龍顏之疎顧豈忍烏喙所伏那可知初來髙蹈疑矯世従後逆覩信知防退身不勇公孫賀明泣危機終自墮先生明甚勇如之天地萬物莫吾挫將星羣立客星孤羣恐難調孤易禍帝座旁邊睡熟間夢魂已在桐江臥將星耿耿亙今明不比客星明更大欽定四庫全書

緣督集卷四

宋曽丰撰七言古詩

梅隠【並序】

永嘉士蘇慶逺號所居曰梅隠甲辰就太學試與予相值次覓詩爲賦長韻

君不見岷峨春雷江發源又不見楩楠秋風葉歸根時中兩字萬物具他說不出吾聖門挾書來就辟廱試堯舜君民得無意鳯山梅隠屋數椽區區無乃太早計淵明出辦三徑資初不害結松菊知今君意與梅莫逆豈梅亦具幽獨姿梅𨿽花早實亦早早恐少年遲恐老靑春誓不易嵗寒歸伴梅遲梅卻掃

壽陳龍圖

參差鴛瓦封淸霜玉虯薦瑞初騰驤三山一夜應圖防曉來沙磧堪褰裳瑩煌防戶掛弧矢瑞气氤氳結霞綺帝令來作金鼎和趂得寒梅雪香蘂精神照座如神仙滔滔揮翰傾河源杜詩韓筆繼騷雅鳯髓鸞膠家世傳皇皇轡駱輝鄕國春逐霜蹄滿南陌禁城龍閣儼圖書班近天顏還咫尺泥書細札九天飛好看錦衣防衮知亨時得路方平坦沙堤犖錯黃金羈年年愛日回南陸慶壽階庭照蘭玉南陸仙翁識姓名星官曽見刋瓊籙

賦馬漕桂巖【並序】

廣漕馬少卿於宴坐前疊石爲山植桂映焉潘帥書桂巖字掲之

岱輿山峩東海頭招搖山峩西海陬兩山相望防萬里月桂滿巓花長秋羅浮山峩南海岸道取東西蓋其半銜種非資化鶴功誰其有力移此粲廣東使者富民侯函丈𨿽餘淸幽眼前開辟一混沌墻角崢嶸小羅浮侯睨羅浮吞八九摩挲縮地挾山手雷霆驟下震以驚贔屭爭前負而走羅浮故與蓬萊連蓬萊新與羅浮遷瓊瑤古木葉覆地玗珠老樹枝參天花環實娜涵沆瀣天上那知在鼇背炎州浸作廣寒宮鮑肆薫爲香積界元戎大字蟠蛟虯扁槧爲侯掲殊尢一麗山氏一蒼頡幸自同與造化遊何當同與造物休

寄題劉漢英雙淸亭

玻瓈橫眠蒼玉立不容朝市一塵入魚泳鳥飛自薦揚舟往車來誰收拾主人瀟灑宅一區子弟何師受何書馬遷史裏萬古具張說詩中四時俱詩編史帙一闗目姑掇餘淸淸冰肉牀頭拈出周易讀更悟太淸淸蛻骨

又寄題雙淸亭

渾淪一段輕淸气天收不盡歸於地凝者爲山融者溪擥之可使凡骨蛻主人著亭溪山間心與溪山相往還市朝有欲叩以事魚鳥不容入其闗

題吳季章挹秀堂

造物鼎開新畫圖江蟠前後山負隅一塵不動鷗出沒萬變無心云捲舒主人倚坐扶欄立太淸之气交相襲風煙席上毛骨醒文字腸中星斗濕說詩論史功日新江山怪見無精神筆頭收拾珠玉去防爲酸鼻河伯顰塡胸自有眞瀟灑沃眼更何須外假景饒眼飽欲著書書成勿示斵輪者

淳熈丙午夏陳伯英爲知己入廣爲幕賔曁秋仲翩然而返取陶淵明歸去來中語掲其遊息所曰載欣予聞之托於琴爲賦連韻

伯牙家有焦尾琴朱弦長掛窻壁陰出大都邑初何心直爲鐘期舊知音玉軫調罷不自禁聲諧匏土革木金試彈一曲萬籟瘖動蕩南風鼓精祲長養餘恩到魚禽齊娥趙女秋夜砧怨入離鸞別鶴深轉調忽落思歸吟元亮歸歟故丘林粉黛候門玉差參卓氏心挑淚空淫鐵腳豈受魔女侵撫玩無弦喜不任羲農遺意外尋阿舒阿宣立森森大孫倚膝小捉襟上百千壽酒再斟爛醉欲眠不脫簮大槐宮裏無升沈醒浮煙浦登云岑髙山流水弔古今墨子從今突長黔

寄題劉淵甫可齋

君子無莫也無適聖人無固也無必行藏視彼時所宜去就惟吾義之適吾道難莫難於權其惟孔子爲能然胸中還未有孔子寧墮於偏勿求全願爲孔子可齋志四可猶須省三未孟子何當周文王魯男善學栁下恵遞呈余幹郭主簿子敬【時子敬攝廣東帥舶二幕先余解去】

謂吾多可失之雜與人連甍或莫識謂吾寡合失之孤與人傾蓋或莫逆南來豈是無過從一見如故髯簿公文章未始要著語造化莫能與爭工半生蓬首黃卷裏不如略欵習鑿齒須防已幸復明年咫尺猶思況千里羊城虎城任仃伶梅嶺不遮夢逢迎隴頭梅月向人色戶外淸風敲竹聲漢廷用少公垂老在我者大官無小餘幹縣古簿書少赤子被聖廝兒擾余功始可到魚鳥了事猶癡仍不了笑人莫更爲人笑我住巴山木之杪急足往來數晡曉貽詩勿憚相揉矯吾人能有防同調

題葉英州淸白亭

一元之气天得淸推爲覆燾萬物生四時之色秋得白推爲揫斂萬物成淸白爲徳蓋如此我公何獨取於水水生於天落於秋妙與萬物爲終始公家淸白世所無俸余僅有數卷書歸歟宴坐故溪上此心洞與溪水俱取譬於水公之迹胸中公固有虛室淸白一自虛中出淸至表表白畫畫上少能容下多嫉更居以濁守以黒始與造化相出入

入廣丰倉領米書所遇

創意入倉稽斗斛乃逢兩鶴三頭鹿意者殆天假其衷憐我淸髙墮於俗翛翛兩鶴雄與雌三鹿牝牡連一兒本生自有山林在安用來逰城市爲出山入市已失腳況傍官倉疑更錯口與身爲沒齒讎心因腹作終日惡我歸徑欲追喬松爾鶴爾鹿來相從一爲先驅一後從共馭元气騎淸風

代人題瓊守歸疆堂

前朝列聖規模大雨露涵濡山海外椎卉之民半冠帶恬不復他餘百載前守諸公方略偏籓籬漫浪耳目前版圖之地半塵囂恬不復誰餘百年白囊新報潢池防詔公借我海南重金鼓戒嚴曽未動汶陽田已歸禹貢功成不居頌者誰樂石𨿽堅有泐時亙千餘里兒童知牢不可解去後思歸歟更了中原事抵掌挈還河朔地竹書不盡帛相繼回頭今刻公之細

乙巳正月過英州買得石山

吾之好石如好色要須肌理膩且澤眞成入眼輕連璧吾之好石如好聲要須節奏婉且淸眞成入耳輕連城閩淛江淮隨牒去豈無一二石佳處終之難得聲色具飛蓬今始轉廣東英石不與他石同其色燦爛聲玲瓏小山突兀百千重萬錢得之歸自奉稍閒更爲山作頌

丫頭巖

婀娜江南大小姑大姑從兒小從夫丫頭如許尙從母學綰雲鬟撩月梳諺謂女生俱外向丫頭非有難婚相來壻曰贅嫁曰歸固不敢請豈無望雲鬟久綰行且笄長成不似從母時擬學小姑嫁夫去又恐夫蕩去不歸夫去不歸安所仰終日望夫更惆悵不如老死作丫頭庶免春閨惡情況丫頭休彊笑望夫世間夢想俱是妄

題李克明依緑園

主人不制眼之欲買斷江天猶未足更開兩岸小乾坤而種十州靈艸木江中照見花木眞詩中傳出花木神片言隻字略防化四時六气長含春夢艸未終俄夢蝶栩栩羲皇上頭客未覺身居安樂窩那知園是華胥國

贈別石首尉胡廷直

士之所忌忌無末吾已與交不輕絕士之所貴貴有初吾未與交不輕結嵗在戊申九月間中都始識胡廷直經史子集蟠屈胸甲兵錢谷瀾翻舌好賢先主未顧廬負气買臣猶詣闕姑調南昌一尉歸斗升可養子眞節餘功奮意筆硯間解後撙齋談不輟烹茶略與論源流秦未焚書道先裂學統況成八代衰向之裂者殆磨滅紛紛唐士學古文僅僅韓公得眞訣口傳心授門人誰劉義皇甫湜張籍十人摹仿九失眞訣中妙處容有說射禦書數學發防忠孝友悌士歸潔探防猶要善擴充持滿不妨徐發越江出岷山根本殊風行水上波瀾別玆其爲訣不亦眞韓公所祕吾乃抉君歸防繹細自參閉門造車出合轍更防蘭臺大聲華何如麟閣小勲烈衛霍儻能恢土疆淵云當爲勒碑碣時有衛霍無雲淵於漢往往未爲缺

浯溪【有序】

元次山頌刻於崖至本朝熈寧數百年無異論一經黃魯直出意著語來者往往更相黜陟紹熈攺元四月二十有四日廬陵曽丰至止按經據義防二公意而一之所以全前修解後紛也

千古一碑得人愛來書碑後防前輩相頡頏甚曽不饒自混融之了無礙太平天子狃開元馴致馬嵬悔何逮桑陰未徙宗廟安儲皇功豈不云倍君父恩重臣子輕功至彌天皆分內靈武猶言權濟經京師何忍小間大南內起居不遑安西宮晨夕無聊賴不沒其實豫章公言者無罪聞足戒元結但持歸美心爲尊者諱誰獨怪歸美爲頌刺爲雅四詩義各有攸在一出春秋雅頌中兩忘人我是非外朅來獨招莫逆魂樽中有酒聊一酹誰能更解未艾紛石上有壁聊一疥

寄題左叔寶昆仲松竹書院

南窻晃朗宜春夏松竹與君爲大雅雨雜伊吾聲灑灑勸君讀書無苟且北窻窈窕宜秋冬松竹與君爲大忠風雜伊吾聲沨沨戒君讀書無雷同竹生受虛松受實根气性天道之質他人見疎君見宻一薫舊染百俱失風兩不移君讀書由松之實悟竹虛回首書皆糟粕餘一眞超然萬物初松竹於學機相觸學成終不負松竹拔地摩天立於獨逃獨歸羣成更熟

題馮行之雙溪書房

鴈峯之水蒸若湘虎城之水貢若章雙水朝宗气浩浩諸生讀書聲浪浪葛溪支派小雙水馮君領防水之理東西決流二本非左右逢原兩端是開窻觀瀾參浴沂涵泳無往非聖涯水哉水哉不盡意歸歟歸歟有餘師

寄題劉永年桂堂

四時之气秋气淸月之掬之水中精四時之月秋月明桂之掬之木中英沆瀣蒸開黃爛漫分是羣仙淸鼻觀君家誰防術之幻乘夜入月移此粲防風透簾日透窻老葉防縹花防緗翁在中央季在旁讀萬卷書字字香顫閼四開香入體薫融人欲發天理鯉伋防參賢父子傳芳後葉殊未已一枝五枝聊自詭郤家竇家勿相侈劉家正恐不免耳

題龍洲書院

西昌有洲龍屈蟠爪牙潤澤鱗甲寒桃花水肥意騰躍似欲上與靑天干西昌有士龍變化云可以乘泥可謝臚傳未放雷鳴春誦猶挑燈破夜作成況遇今趙侯螢窻開處吞龍洲儒風相髙踏鵬背士气自敢騎鰲頭縣前洲觜年年長圖防防當應如響鴈塔固無過我前雲臺更要在人上

寄題仰止亭【並序】

東莞董鹺鄭君少修文業壯就武階鹺烹餘暇追尋杯渡故迹於其山創亭曰仰止志屑潔也撙齋老人廬陵曽某推廣杯渡學爲詩以充君之志焉

廬陵江滸路窮處舟子不容仙子渡豈意一篙落手來而資雙足淩波去睥睨大海如江然杯渡佛輕篙渡仙休負知津惟我是且從登岸防誰先杯渡之杯人所怪大塊中含防沙界或云芥納須彌山細視芥焉杯則大彼細莫細於一芥一芥要之猶有內彼大莫大於兩塊兩塊要之猶有外內外相形費融防未忘所仰亭勿壊吾細無內莫能碎吾大無外莫能載細大相融亡罣礙何仰之有亭可廢

岐竹【並序】

慶元三年季春之月貓竹擢萌於所居之幹維出土甫一節別爲霜暈連旋而斜上者四復爲節者三韋爲寸者九蓋一苞也忽岐爲二日夜長苞稅而成竹小大不能殊以分卑髙不能殊以尺觀者噩然類曰瑞或曰妖予非博物士莫別也姑從其實目以岐竹旣爲之銘並賦以詩

漢關之茅茅之英丰城之劍劍之精雙茅雙劍龍變化一陰一陽數生成我家穉竹老龍殻中而岐之相犄角玉爪蚪爲天矯枝金鱗蛻作斕斑籜豈無他處生乾宮震象爲竹乾爲龍震吾知是幹之變竹誰謂非龍所鐘瀟瀟聲韻蒼蒼色余褒二主殘精魄不受冰摧直養剛無容塵入虛生白夷齊坐防萬物流不負知音王子猷半夜葛陂雷雨作二疏欲去終難畱君不見震爲龍又爲竹竹又爲龍防翻覆學人笑問玉版師孰是本來眞面目

勉王堯章歸【並序】

王堯章後餘一年入廣東兩試不利余歸三年得邑西廣堯章踵至又爲後科計未決復東賦詩送行勉令且歸

君气如雕不受韝君才如駿不受輈摩天歷塊少自許臣視文潛雌少防塲屋小銛大還鈍掇第未酬方叔願二炊無日足斗升一擲有時輕百萬買臣一出今防時非取富貴誓不歸倚廬固禿孟母髮織錦更顰文君眉鳯雛知我君之友相屬逢君試相叩豈有五年山上山未嘗一日口中口

送陳次畢劉徳欽王才卿赴省

梅花爭送君出鄕蘭花爭迎君入塲兩花之意豈不厚非與喜機適相當集英對罷燕聞喜紅迎紫送余桃李問燕無恙相識初與鸎莫逆半酣裏中年得意非少同未老更下不朽工气驅萬物挫於筆舌挽三江吞以胸

題安子承讀易堂

卦辭爻辭易之注孔子讀之悟其故彖辭象辭易之疏孔子作之志其悟懸知孔子大悟時太虛中不掛一絲與易爲一自不知奚以卦辭爻辭爲渠無孔子大機械所恃囁嚅三尺喙象彖爻辭從領防其如猶有卦辭在誠使時習能絕編安知日新不忘筌著腳還超九師先回頭更勘三畫前

送廣西經略應寺丞被命攺除歸朝奏對

蔚林妖血掃已除桂林剜肉補未蘇玉淸帝右是顧金華散僊南其驅下車首問民所苦踴躍近前爭告語醋緡苛斂重傷農醝鈔抑敷良困賈小斷於獨大叫閽一呼痛拔百蠧根連營坐臥老將校萬里耕桑長兒孫足醉於濕殊未醒奏函頻以中州請十行灑渥下九天兩踵騰輝輕五嶺五更黃道煙霏霏追隨列宿朝紫微三寸舌沃萬乘渴一一編摩爲野史

長至壽廣西提刑吳大卿

無量壽佛今壽皇家傳室授不老方九轉丹砂一仁念函四大海爲壽鄕仁气所覃莫非壽椿松鶴不足當三公九卿百執事一時幸防俱遐昌公於九卿蓋其傑向獨年少今未蒼嵩嶽尼山吐符日長虹失色歸文章骨相巖巖松梅竹精神凜凜冰雪霜黒精靑女殺气重終握斗柄持天綱十年伏驥起北漠萬里飛鸞度南湘掌中名是風憲筆實與萬物爲春陽二十五州人所禱萬口一詞壽而康君不見夜來南極星轉芒又不見朝來南極日轉光日星所防有所應西州耆舊循南荒百神奔走翊誕慶萬象森羅印徴祥南人耳目習南事壽公之意何以將南極從古星不老南極從今日夜長

寄題閤皂陳元禮蒼玉軒

道山飛落江之瀕山中艸木海上春鴻蒙盤成碧樹勢沆瀣蒸出瓊芝津辟塵有許猶未愜更著千百靑璘珣兩三也足況千百后土不自珍其珍從坤受質外負直與幹同體中含純表裏灑然相肖似亭亭物外佳主人鳴佩瑯瑯夜步斗握圭挺挺晨朝眞音韻危峭壓霰威儀峻節排風塵捲班歸洞門不鑰世間望之自逡巡遼城翛翛鶴有道葛陂矯矯龍何神主人與客俱變化同爲玉皇案頭臣猶餘棲鳯未僊去不有冥鴻孰情親

題陳晉卿頥齋

鯤鵬振翼初九萬楩楠歸根終數寸穉須有發老有收養之各要適其分三兒誦書翁臥聴生涯固有何所營功名羞從奇道取文學厭與時人爭誰揭此齋函二意翁養其恬兒養銳今𨿽異養後同功一本莊椿三郤桂免解進士應致逺過晉康見謂以上文字而忤諸權要聴讀藤州十餘年得防自便賦詩贈行

錢塘江湧千萬奇收爲詞气吞虹蜺敢與九關虎豹違蜂芒蠆刺攢一時或疑宜州城上人不歸桂林山羅千萬怪收爲詩膽吞渤澥敢與九疑魑魅對瘴蠻煙鏖十載誰料儋州海上人猶在一尊三酹古藤陰少防陳矣君日新還過韶石聞舜琴混融奇怪入古音韓子老來潮陽歸後固自文章功更深何當道徳終不負初心王元賔之子經紆道過我晉康臨行贈別

乃翁於我松梅竹之子於翁芝蘭玉藹藹薫薰仁義容便便坦坦詩書腹向來相訪魯東家今來相訪洛南涯飽參禪覺一宿別精進射功三年差家傳自許已跨竈庭對相期毋媚奧馬蹄歷塊且徐行鵬背負天終逺到

邀肇慶府卓司法傑

吾性太率故多可吾調太僻故寡和門前屨滿率所招榻上塵生僻之過生平交際二者間燕處官居長若个斗升新幸飽自聊朱墨素慵閒亦頗客來未始不相迎問無恙外徒黙坐與君傾蓋輒破愁終日對談至忘餓驪龍頷下無數珠僅容竊拾二三顆江山句裏眼何髙金玉性中天已大雅挾承明金馬資來爲郡掾得無左蒼梧水口緑一灣紫石巖前靑數朶其間風月分外淸公餘足以供閒課萬古一語思無邪道盡詩家大關鎖大川三百小三千源委吾須俱勘破下從樂職溯商那上自國風沿楚些江西社冷況嶺南喜得君來與磨磋謝安不笑貧家風相過當更具茶果話到更闌不欲歸徳公徳操同牀臥

廣東黃漕巖老攺除廣西帥過郡送行

久酣蓬島飽瀛洲他水他山何足遊郎宿自閒朝北極使車誰枉指南州浩浩湯湯廣諸海無人能與相融防天遣公開東計臺防融諸海新詩內奇奇怪怪桂諸峯無人能與相防融天遣公開西帥府融防諸峯古文中進衣怱遽吾民事退食從容吾道計詩文平淡潮栁州公則視之爲末藝包籠天地孟軻篇收管山川馬遷記仰觀俯察易象眞更勘畫前精入神未爲三公效燮理先與萬物歸彌綸事非戰國而來事人是羲皇以上人道人彭永年來番禺過訪相約歸日遊閣皂

雅性苦無他嗜好山之佳處吾皆到江西山半入詩中防檢怪猶無閣皂吾家十世江西居南來始得閣皂圖堊文橫斜水曲直煤汁濃淡山榮枯燕閒指顧圖之上神遊滿意酬心賞已空沙界無大千那信滄溟有方丈詩仙往來白雲鄕惟沈廷瑞伊用昌畫簾捲舒納夜月金鼎開闔吞朝陽兩篇之外有餘景孟陽摹冩得要領【陳孟陽有賦閣皂詩】或云圖是無聲詩猶將夢幻對泡影撙齋或是武夷曽道人未必非老彭相逢恍惚似前世一笑舂容話長生大道一成百無恐仙家猶被死生動逃刼莫如徐佐卿山行未免飛矢中道人詞詘不敢譍殷勤約我遊靑城橫江孤鶴飛且鳴便是道人出相迎

參政翟公之孫東廣機宜徳逺恵書若詩以能問於不能久之愧虛盛意敬賦古風謝塞

髙廟中興初十年大參內制餘百篇心聲之發動遐邇手澤所存傳子孫得其傳者孫之嫡參自道根至枝葉一元生二二生三萬特取千千取百詩書其髓易其精左右逢原筆縱橫公先聞道非後進我後獲仁豈先生知津問津蓋有得教玉琢玉其何名玉𨿽不以石作使以磨易磋亦其理春秋以來有師承博約之外無宗防風行水上舊爲文雷在地中新復禮

贈江西瑞上人至南海袖詩相過

六祖求衣從嶺出六祖得衣從嶺入半夜抽身不露機凹頭解擔猶畱迹上人家住江之西僕僕而南何所覓雅意眞成爲衣來衣已不傳那可得假令爲法不爲衣江西自是大法窟挑動上人熟機關潮音激越箭鋒疾空還卽色色卽空佛便是心心是佛心源一了千佛空底用區區祖衣鉢達摩大鑑無兩身震旦天竺非異國眼髙海僅小泡浮道大嶺才防沫結往來始不計東西出入今何問南北要知飛舄杖笻因直爲翫山觀水設鑰無一勘不同觀翫之中容有說山數須彌水西江須口能吸芥能納吸猶不盡納猶餘未足與談上乘法南海水況多於江上人無口若爲吸萬一猶有口可開我先剉斷上人舌

淸江何子發自荊湖宣撫幕客罷歸道出晉康爲投詩索報勉意塞請

南北新來尋舊盟江淮襄漢又休兵召還開府諸元帥請遣防談防老生指上琴聲忠憤激腰間劍气血寃腥君不見老範相知小相沮橫渠自反髙自許三略六韜付擲捐中庸大學歸含咀未遑盡發千古聖道機猶不失爲一代士宗主

壽廣東提舉韓判院

君不見天上之老人夜夜增芒爛如銀又不見柱下之老子年年換骨輕如紙辟穀飡霞得長生老子前身老人星我疑公亦星之精精神𨿽實骨枯槁老子區區似徒老公生富貴老更好初隨鵷鷺翔中都一麾一節今南驅爲溟渤中有蓬壺雅懷信在蓬壺島非要瓊芝與瑤艸公原自有長生道藤牀紙帳二十年上至泥丸下丹田孰非可爲地行仙十月十日祥雲凍賀客休投鶴頌倚云自伴寒禽哢【倚云亭名】

陳刪定日華除廣東憲取告中志深攷古之語因扁齋曰考古齋

東都有人持漢斧南國無人擊周圄未從刀鋸宥者三先卽桁楊聴之五五三異念同一仁聖賢典故公日新心從仁上勘得道筆與民間防爲春百未試一刑防厝忘其勞績況恩數天語疑由公出然公心黙與天通故持平已遂畱何須責難未了歸可圖課效九章三章外防心千古萬古初剖斗折衡還未可非緜蕞莫矯叢脞結繩之外畫冠余作古幸無嫌自我

賀徳慶陳倅生朝【光祖字世徳本貫興化軍二月二日】

無伏無臘壺中天不煙不火壺中仙壺天固自逺世界壺仙還自結世緣昨夜壺公山外望壺公駕鶴隨仙仗逃身下降唐謫仙襲姓前生漢丞相四時之气春爲衝誕彌況在春之中一段乾坤奇特意三朝文學老成風通守通班蓋其寓澤民致主酬吾素收拾平生塵外逰追尋疇昔壺中去春秋過隙了不知甲子循環浩無數壬戌仲春隆慶因老畱上藍與璉老往還餘續後至相過浹旬言別

山立堂堂古白眉一龍一象殿江西春秋多寡弟兄是朝暮往還賔主誰藤坐蒲團邀二妙其間著我成三笑無夏無彞迹自融不儒不釋心相照逺公送出如欲畱陶令辭行如欲休殊覺上藍今勝踐少分前輩舊風流過南安接孟使君辭警防多矣復承遣持追恵詩遂足度嶺所賦梅還謝萬一

坤元分气謂無間南崖北崖才尺寸地寒地暖差之半乾元分气謂無頗南枝北枝能防何春早春遅差爾多我來幸未全失防南枝早退不畱迹北枝晚出猶防色驚見北枝問南枝寒香羞受時輩知隨淸風入孟郊詩詩之視梅類髙致孟之視詩渾細事至大至剛浩然气其詩拔我塵埃余其气充我情性初吾自覺吾非故吾

欽定四庫全書

緣督集卷五

宋曽丰撰五言律詩

曉行

已離南康縣不知何處村荒郊霜灑道野店犬應門市尾人聲閙津頭水气昏雲開雙髻出髣髴月梳痕

暑夜露坐

出坐日初曛歸眠夜欲分竹濃猶漏月風橫不容雲霧露气相薄星辰天自文更深羣動息地籟可堪聞

靈洲妙髙臺

水心浮出石洲背湧成山艸木仙家種樓臺梵氏闗全輸緇衲老長與白雲閒隔岸風煙好終嫌是世間

送曹伯髙二首

絳帳橫經後靑燈曲幾前酒杯間畱坐茶椀幾忘眠虛受口三益平反詩十愆未闌賓主意相約更明年筆研爲謀左風霜與嵗瀕犬呿如不夜雞噤似無晨杖屨喚行客衣冠辭主人願言偏彊飯涵養竇庭椿

管文徹通易學

世業餘方冊生涯只短檠韋編閒裏絕髀肉暗中生憎逹終難免憂貧似不情諸公題品價自可比連城

書張必逹詩詞卷首

詩寫水雲眞詞傳花栁神澑脂松濯濯凝粉竹津津色者空中幻聲其寂裏塵願言收視聽其細入無倫

春夜感物書懷

閤閤蛙鳴夜嘈嘈鳥語春物情猶任理世事豈由人時自有遲速道初無屈伸聖賢得貧力吾恨不全身

出郊

曉欲晴還雨春疑蚤又遲勾萌麻竢命穎拔麥乘時水有浮天意山非入俗姿野人逢野景相愛似相知

觸興

山向南逾禿江歸下轉淸鳥那容久立魚不及潛行雲外鷹機動沙頭鷺意萌信爲吾道計切忌太分明

路見

防途羈況惡觸鼻野花香買酒行如失搜詩坐似忘不能爲醉聖寧敢放醒狂家圃捨風蕋無聊秪自芳

題諶氏奉先亭

大恊龜畘兆新城馬鬛封雨餘生亂艸霜後拱孤松泣酹春秋酒顰撞旦暮鐘若無翁仲在誰鑑答恩胸

飛蓬自解

有底重安土若爲輕徇流羞隨艸木腐樂與汗漫遊凡是性如水固然生若浮勿嗤吾潦倒天地海之漚

題曽見卓時思亭

自幸知韋布相期到廟堂一朝天奪鑑千古地埋光春雨松凝郁秋風艸委黃徳公三酹罷頃刻九回腸

夏季宿省前董家樓

明朝從伏末今日幸秋初禦閣斜陽裏天溝小雨餘風吹塵陌靜月照堊窓虛一枕三更夢淸涼意自如新淦陸伯仁過我錢塘逆旅中漫出詩編輒蒙賞音敬賦短章相謝

自從刪變雅誰復許離騷顧我知音少逢君著眼髙江山成疾錮笑語破愁牢勿浪相防切姑從癢處搔

庚戌三月赴官離松江道中

好風消雨郁惡水長泥淫戲哢鶯饒舌狂逰蝶放心枯萎靑未了紅紫老相尋物與我爲一嗟余只自瘖

都下臥中

屋密風傳令窓虛月漏明九衢朝馬動四壁候虫鳴街吏髙呵道衙官急殺更人行吾尙臥自分利名輕臨安主人出冰塊佐飲曽簿嚴宰同賦

久在京塵裏仍當伏暑中眼逢銀色界身落水晶宮有客淸相似無人白與同雪兒不可作隨意酒杯空

潮到看人發舟

潮信猶爲小風聲未至雄船輕爭向上江闊敢當中持後柁宣力當先帆用防區區篙櫓槳罪與素餐同

候潮錢塘渡

眼厭紛華久身離闤闠初市聲方較少春色況猶餘海沸如中熱山浮若內虛坐窮消息理萬事付乘除葉丞相之孫潛仲後余至中都同館相與談易累日先東歸敬賦詩送行

客裏幸相逢靑燈幾夜同笑談機械外操履準繩中學問闗宗旨功名襲祖風江船不吾泊遽載易而東

感梅

浪爾逢時早終然受命孤性便行所獨物忌與之俱巢許耳難浼夷齊腸莫污十分要相稱太素可爲徒

臘月被檄下豫章至南安簡曹宰

擁臥聽衙鼓傳呼輟坐曹庭前人迹掃門外市聲鏖餒立鴈行少寒歌馬骨髙寧教循吏傳書拙不書勞日月迎春急江山送臘愁嵗窮猶被檄途逺更乘舟家累已相逼官身那自由欲從公款愬公更郁眉頭

窮冬長途觸物遣興

蹀躞牛歸柵翺翔鳥認巢垂云低暗水倒影上明梢春豈有偏意梅無未破苞吾心已忘物聊與物相嘲

贛東江

兀坐順流中吾歸與便逢窯家俱瓦汲灘戶半機舂艣作傷春響山爲媚客容江鷗凝不動識我舊行蹤

瀧岡

堂堂馬鬛封淸淑鞠其中庚戌嵗行逺熙寧恩數空石羊委荒艸木鶴矯淸風弔古淒相慨蒼然十八公

十六日立春舟中晚眺

風住帆維軟人齊艣響勻津橋橫汲具岸樹掛酤巾亂石知何處孤蓬任此身三嘆謝陳嵗一笑接新春

出防昌峽

石峽侵尋過江流次第平篙人輕去住船勢任縱橫穏不妨危坐忙猶得意行明朝従起晚但要到州城

舟宿防昌十里間

石是窪樽樣山如土鼓然空猶餘樹木了不見人煙辦治豈容緩拊摩那得専意中無限事夜半不成眠

餞趙提幹次李彥中韻

解組圖南日攜壺賀夏時三杯幾絕倒明日兩差池足迹隨蓬轉顚毛與雪期我愁行未得更賦送行詩防昌號湘江江岸有小峴亭癸夘六月與瑞金吳丞飲其上二首

湘水欠湘竹峴亭非峴山休論眞勝假且幸冗偸閒眼底方塵外闌干更樹間哢禽如語我劇暑未宜還占斷江西景臨川擬峴臺今猶千里隔我更幾時回幸此亭相似非公坐莫陪古今隨水去風月送詩來

題南康呂丞哦松軒

位嫌旁見逼權忌暗相侵李下無畱迹松間可寄音不平風弔古無賴傷今盡數歸君律隨機冩此心

弔落梅

佛來非墮有仙去豈超無寧可死歸潔莫爲生合污出余純白在入與太淸俱百世下回首髙風立懦夫向察推士仁檄至防昌賦所懷呈二首

文簡家風淡薌林句法淸今能傳幾世君復擁全名猶及識前輩未嘗輕後生崆峒風月里許我共詩盟若此溪山惡其他州縣無豈期公骯髒而爲我馳驅錢谷豈餘事音容非故吾使君如細問爲道費枝梧

隆興貢院呈彭國壽

名士江西少廣文胸次髙欠人扶此道得子慰吾曹學問揉圭角功名添二毛宜春文藝傳他日蜀王褒

再自隆興還遊至徳觀

水眼通三島波心湧一峯兩崖懸石穩千古怒濤摏呵劍敺遊蜃鞭雷起蟄龍仙人有餘量事了豈畱蹤

與鄧繼髙望沙山同賦

先喜見沙山俄藏靉叇間云非奪吾好天固與人慳未遽淸風起何當舊觀還崢嶸終莫揜玆且聽潺湲

月明復翳

大鏡爲誰圓非昭莫破昏澡身翻渤澥輝徳掠昆侖有狗疑相食何虫欲見吞光明法眼藏防涴不成痕潘宰孟的見餘三生圖詩廣一篇見示再賦謝之

擔水誰家渡牧牛何處村未能逃刼數猶是弄精防毛穎含云凍鵞溪帯雨昏彊従泡影裏摹摸去來痕

贈顧君美

三命何如李五星孰似袁目前談者眾足下悟其元歸養老和病看耕田與園他無可推步君往扣侯門

贈遊子信

可言詩已矣多學識之與牛尾繄經始羊腸殆緒餘江山開辟後情性渾成初機械相融處眞誠可起予孰是文之用玆其道所藏典謨書渾渾鼂董策洋洋唐宋建長防韓歐蹈大方過庭詩禮次歸更議其將

復用韻呈黃教授二首

程子軻而下韓公漢以還彼非孤所上人莫奪其間死後虛名滿生前實效慳如吾謀向背其決不勝艱有底杜陵語不驚人不休筆端非外鑠胸次有天遊自發人三嘆而銷我四愁忘其舒若疾何適不猶猶

自豫章還贛至萬安始得風

解纜將逾月歸帆始遇風只消三數日能得幾何功天意非相簡詩人固自窮江山淸絕處吾享亦吾通

秋途暮息

宻宻初秋雨防防欲暮天牛羊爭欲下車馬敢求前蟋蟀挑孤詠梧桐攪獨眠反身無一事夢到汗漫邊

別林和卿

夜榻無髙枕秋燈有短檠嗜書如女色獻賦若金聲豈是長貧者何其太瘦生功名猶欠子子不欠功名甚矣身如幻加之迹若浮妙山孤倜儻良友貳遨遊水挾月涵夜風推雨郁秋物來吾不拒隨件以詩收

解任登舟離胥口

挈挈離胥口駸駸到峽中江平無駭浪船穩不驚風逆水従難上兼程與易同家人解吾意呼酒犒篙工送參議劉仲洪就京制置辟入蜀賦二章贊其行

蜀屈嚴君子先聲到防驚幕中添老杜闗外得長城渭上屯田便山西買馬平願言賔與主無立小功名江西淸絕處頻賞厭還休快作坤維去閒爲丙穴遊百牢山倒抜三峽水橫流未有人收拾公其與筆謀送鎭江張禹防獻邊未報過建康謀辟

邊上事千種袖中書一編曳裾逢白眼驤首隔靑天又輟安劉手而撐訪戴船嚴公猶欠士應辟老詩仙

至漢灘訪陳梗臣

雨速荷團碧風摧麥擺黃又容春白過誰使我幹忙杖履諳同社江山駭異鄕醉談平日事嵗久不無忘

送管長源之子光祖往謁周益公

齒徳兩崢嶸嚴君漢伏生朂哉恢學力行矣赫家聲一代道宗主三朝人老成金箆容刮膜管取眼增明

送中書舍人鄭恵叔入國二首

北籓輕用武西漢重開邊幣帛毫芒費生靈百萬全幾馳銜命使今輟判花員専對從容道君王正樂天萬里出疆車驅馳過故都離離京國黍獵獵塞垣楡城邑堅和脆山川逕與迂要歸奏天子潛筆寫爲圖吳必顯欲逺出謁故舊愬情悃賦二章贊其行

燈火頭防垢年華鬢茁絲詩書猶見負韋布未相辭有處可彈鋏何愁無置錐丈夫行止計不必問妻兒貧寧少壯貧貧到老難禁兒女婚姻逼風霜疾病侵令渠看白眼見子亦寒心況是舊相識人人義斷金

贈五行家董季謙

奴侯千戶屠沽祿萬鐘書生無此望造物不吾容漁釣其淸職田園乃素封煩君試推似天意合相從坐病不及赴少卿羅春伯登樓觀雪之集因成小詩馳呈兼簡何同叔判院徐用之帳幹

飽送歌眠美寒添兀坐愁従雄容有酒訪戴豈無舟怯出風前立妨陪雪裏逰想餘鹽絮句題徧仲宣樓

續赴羅少卿飯

孤吟成錮疾旅坐失牢愁晝气溟銀海春風拂玉舟詼諧狂後出汗漫醉中逰已忘行蔵事従渠自倚樓中都邂逅新崇徳宰範繩之爲同館著語贈別

文正三槐宅延平六桂家芝蘭含露秀雕鶚著風斜螭首終簪筆河陽且種花乘時長得意毋忘夜分茶

秋日途中

祝融辭退舍少皡出専權淸气露之獨殺聲風所偏林凋光漏日水落影澄天每出皆秋季與秋殊有緣

甲辰婺女道中過重九

節到重陽日身爲千里人半癡黃口子多病白頭親熟浸菊英嫩輕挼茱糝勻旋沽深巷酒彊飲不成春

赴廣東漕屬有感

艸木歸根隠昆虫入蟄深若爲吾自覺猶與世相尋江月幽人態松風大雅音紅塵任相衮終不防初心

丙午中元畱羅子琳小酌

送客獨畱髠慇懃共一樽星辰冥碧落燈火耿黃昏笑語渾無間詼諧雜不根遣詩邀月出相與答中元

過逹磨泉緬懷東坡

分野秦南海城池漢尉佗功名徒自苦寒暑暗相磨破寺容僧少枯松閱士多我來空想象百世一東坡

大庾北崖梅晚發

中州梅較晚大庾合先之已似得南气不應畱北枝天工新坐懶春事故教遲蜂蝶若知道恬然不怨時

中元日登越王臺望南海

僅從乾道嵗重創越王臺粉牓猶餘墨丹楹已上梅舊遊人欲厭今日我方來老範碑無恙從頭讀一回乙巳中元日乾坤半月秋危臺掀突兀老樹攪飅颼北客眼生處南方天盡頭海槎乘興去咫尺是瀛洲

公餘野立

文書聊卻掃耳目且恢張海大水歸往山深云退藏春雷溫也厲晦月暗而章萬象相闗處悠然興味長

得廣州俸米供給歷劵授家人

陶潛營五斗王績辦三升醉飽曽無幾驅馳已不勝猶須糊汝口未果枕吾肱有司可饑渇休官豈不能

東廣西漕防久廢馬少卿葺爲簽防

前防長貯馬后閤久盛薪豈料廢臺治猶畱延幕賓壁虫悲往事巢燕笑來人更過十年後如今迹又陳

暇日集越王臺

著腳臥云室回頭蓋海亭水爲三面白山作四圍靑野鳥餘淸弄幽人得醉聽籃輿不容款徐思南溟七月二十五日爲廣州蒲澗節鞏帥相招坐上黙營兩詩

侵尋逾七夕次第到中秋蒲澗廣南節熊車城外遊杯盤收復出賓主勸還酬痛爲江南飲離騷不讀休石激幽泉響風排古木號離城未多逺去地不勝髙出處向來誤是非何處逃安期相領略回首付兒曹

五羊遣書問董仲修

八面海風亂四時天气均常饈皆藥物熟客只醫人筆研爲謀左煙嵐與死瀕僅從危後飽姑以健償貧檄往校旁郡藝舟行值董仲修來赴漕試復小艤相揖敍乃行二首

吾方懷檄出子恰負琴來津次俄相值船頭且暫回大鵬風翼起老驥雪蹄開南斗無多避余星不是魁命爲天所左身落廣之東剰有南歸燕全無北至鴻夜懷渾欲惡秋事半歸空重九黃花酒猶期一笑同丁未上元後二日得老兒穉子平安三日得三從四十伯五十九叔訃

夜窓燈黯鬱春枕夢交加二父隨朝露餘生任嵗華倚廬晨復夕占鵲驗還差爲報兒曹道先收待客茶姑無忘冡婦祖未識頭孫路逺徒惆悵書來得慰存冬無餘谷粟春可養雞豚切勿廢生事看人飽更溫羅子琳來就廣漕試余以檄出至西江峽口懷古感興兩篇寄子琳後篇救子琳窮病也

自朝連夕去由海入江來紫石巖前出靑山峽外開秦貪徒郡縣粵僭彊樓臺陸賈嚴夫子千年一倚桅摹寫閒泉石雕防病肺肝得無縻嵗月終不補饑寒上固詔求士誰將詩得官何如經學熟隨計上長安

送副將胡義民到部復還廣東

等是天涯客同爲嶺表官曳裾行躡履持板立騈冠簿領無多暇杯盤未盡歡夤緣離復合爛漫醉長安

又

誦史胸翻海談兵气拔山犇馳非得已矍鑠未容閒戍開年赴梅闗趁臘還同僚如問我炊玉待春班

寄殿院謝良齋

元祐烏臺士江西董白須【惇逸】節因文母立名與道鄕俱【鄒浩】耆舊流風逺衣冠後輩孤此公今復奮吾道得相扶穩著雲霄步髙峩獬豸冠簡霜凝處冷姦膽落邊寒奮臂有餘勇攖鱗不苦難平生功業意莫到晚年閒汨汨孤蓬轉迢迢五嶺來故人饒鶴髮新論凜烏臺千里夜間月一枝春首梅使行無好寄書到莫慵回河鼓聘天孫昭君未出村非闗媒不善自是命難婚無貌傾人國何顏倚市門隨緣幽閣裏刺繡度朝昏

靜坐

履嵗投正月攜家到五羊淸明郊外好朱墨幕中忙得病疑風土逢人問藥方所傳非所信靜坐得心涼

窮冬積陰

將雨未成雨久霜無復霜靑天方變色白日且韜光乘勢羣陰逞歸根萬物忙猶餘南過鴈嵗晚客他鄕

冬旅懷歸

周正曾未了秦臘又相尋風日畱餘暇乾坤失眾陰鳥翻南至影鴈墮北來音黃落歸根葉前陳示意深

遊烏石寺

縹緲崖懸屋崢嶸柍亙天我疑家玉帝誰道宅金仙鐘鼓風雷上星辰燈火前眼髙胸次大沙界三千

贈術士

莫辦田爲活猶貪祿代耕區區營一飽厪厪了餘生幸脫蛇驚犬休談戊食庚他逢豪傑士口莫惜公卿

贈日者陸道人

象彖該無極蓍龜識未然學窮精髓處談入髮毛顚著腳九流外回頭三畫前屈伸皆在我造物更無權

自省

肺肝供物態須管年華眼閱世更變口談時過差眉因公道蹙手爲貴人義防檢通身事都無益自家

靜聽

靜聽鳥相喧其中有意存提壺愛賓客脫袴惜兒孫气結遼城怨聲銜蜀帝寃阿誰能細譯收拾入方言

初秋夜嘆

髣髴蟾蜍影蕭騷蟋蟀聲秋隨桐葉到心與鬢毛驚舊出斑無數新添白幾莖百年成底事攬鏡若爲情

贈髙山人徳克

渾沌包元气支離入九流陰陽從此有源委問誰求眼法窮山脈囊經掛杖頭卜吾新築處相伴得沙鷗

三山寺戱堂頭僧二首

竹不容塵入山寧與俗交開門懸梵偈置榻解僧包不見肘生栁未聞頭戴巢葛藤非我事笑語浪相嘲晝熱催三伏宵涼報五更鐘鳴塵外響犬吠世間聞彊聒蛙鳴雨譸張鳥噪晴黎明重睡熟栩栩夢防淸

欽定四庫全書

緣督集卷六

宋曽丰撰五言律詩

端午家集二首

自我生壬戌於今到戊申殊無送端午獨不負嘉辰裹黍金膏凍糜蒲玉屑勻末能全免俗杯酒饗家人戲纒朱防索爭帶赤靈符踏艸仍懸艾包菇更結蘆都還癡子弟半出騃童奴老病無他好惟餐術與蒲再遊南華臨出門書記妙瑩獻絕句索畱題賦兩篇謝之

詩數江西派禪歸臨表宗他寧無出手終莫敢當鋒欠子廣長舌資吾磊磈胸打包隨牒迹豈料適相逢社裏得詩僧錚錚可正平子今能發願吾亦語同盟不轉虛空話難歸雅頌聲金箆容我刮管取眼增明

贈五行家余舜舉

火輪窮曠刼初度起秋毫一寸心能照三千界莫逃許吾無乃過竟此未相遭使有相遭處天其損我髙頽臘獻嵗之交出贛向韶緬懷偏親簡介弟幼能

水出猶諳贛車行未習韶忍看鳶跕跕愁聴雨瀟瀟豈不欲歌棣寧無工頌椒妻兒環坐外笑語與誰聊

防稚周和餘韻見示復答之

韋布窮無濫軒裳貴莫淫一家兄弟學千古聖賢心去道不能寸持身肯枉尋他年鳯鳴處百鳥定皆瘖

曲江值歐陽伯起舟行至封川

淸望醉翁族防聲童子科三千新奏牘百二舊山河孰是披沙者其如抱璞何世終無棄劍越砥可重磨

庚戌冬乘院隙謁西林寺漸老

下走長呵道前驅疾喚航足贏黏屨淖頭羨颭巾霜澗淺橋梁廢村深道路荒不闗爲政暇猶爲看山忙傳衣今北秀駐錫小西林握手鼎相別敲門踵見尋溫顏塵外禮軟語法中音從此利名垢那容防我心

衡陽合江亭

經過西溪勝追尋後洞幽江形又鷰尾石勢湧鰲頭至止嶽餘气歸歟湖合流酒杯饒不下千古弔湘愁

舟行艤韶下石夜聴

江響合蠻吹鳥聲諧越吟仍收南郭籟並入大韶音纚纚聴於耳徐徐寫以琴儻猶有餘韻著語付何陰

衡陽西溪

眼底西溪少碑間北客多雪霜風日剝嵗月姓名訛後有詩堪勒傍無石可磨可磨懸絕處畱勒中興歌

遊齊覺寺

築寺依橫嶠開門對短汀聞之心已渴見者眼皆醒水瀉鴨頭緑山排螺髻靑他無避地處得此可忘形不謂僧遊息猶容俗往還薫鑪煙縷縷茗椀雨斑斑剟坐移門外攜樽置竹間小詩題嵗月多助得江山

遊南山

氤氳猶積气膚寸忽層陰甘雨新來足靑山舊隠深隨緣酬萬物聞早遂初心彭澤曺溪意亭前無古今

贈術者朱明逺

占得九流籍名爲三命家逆推枝上葉翻算海中沙吾數豈其偶子言無乃誇相過勿浪說同飯更分茶五嶽精華裂三光度數分人才非是少事業未之聞信道鐘南气難教防北勲中原流落士物色試煩君挾術有如子那須要我詩曲江何處住全廣是人知未宦中都者猶期大貴誰今言他日驗人口勝如碑

庚戌赴官過王俊臣門畱別

師道非韓愈門人有孟郊未投攻玉石已拔塞心茅眾妙俱神悟殘丈尙手抄江西盟社裏他日續膠

秋日自適

燕方無去計鴻已報來期老火晨相謝新涼夜見私眈書燈可眼渴睡簟宜肌好處分明是橙黃橘緑時猶子松字茂之者慶長兄之子也有志於學頗樂從余遊嵗在庚戌偕至廣西談經論文次授二詩

乃翁窮古學之子廣家聲頭不容髙枕心無外短檠牀頭周易熟角上漢書精更得賢師友終當大有成鯉非慳授伋防豈吝傳參內棄元和腳旁求一祖心能容石攻玉防使鐵成金十訣先傳九餘其黙自尋

秩升得朝散告歸

名似龍肝爾實如雞肋然言之爲下汗愛者至垂涎兒輩喜忘寐臧徒舞欲顚未深知我意再拜賀於前癸丑秋遊疎山首坐璣上人以其嘗在五羊相識求詩

達摩泉華湧曹溪水綫開何從南出而過北宗來眼勘江西破肩擔法窟回少伸龍象蹋無復說黃梅

贈璣上人

幼拋南聚落晚防北藂林道貌枯中澤禪機淺處深山腰云出沒水面月浮沈賈島勘還破牢籠付一吟

五月一日薄暮至三水倚檣欹枕

皓月三江口靑蘋四岸邊風頭橫立海水面上浮天陰气猶能弱陽威不敢燃夏行秋月令造物相吾眠

出淸逺峽

水石三過峽江流四望平鳥經波面疾云泊樹頭輕晃朗天光合溟蒙海气生且停篙與槳遲速信船行

贈浦城星家周廷輔

胸中千嵗日掌上一天星河洛無餘妙蓍不敢靈曽何便自旺也不忌相刑左右逢原話公卿滿意聴

贈臨川浦城昌鄧二術士

試出希夷手偸傳混沌機不容天地遁可使鬼神歸爲我推奇偶從今驗是非萬猶失其一卻更問麻衣

龍母廟

母乘幹變化兒主震神通江海藩籬內風雷掌握中水居依罔極血食至無終爲在扶桑國曽收夾日功

失題

嶂合含元气巖呀吐太陰崖根連地入石筍與天侵堯舜成陳迹英韶寄古音黃巢徒堰水遺臭到於今

贈陰陽家謝子美

心變掌中卦地翻天上星肩擔一盤古背負幾冥鶴失銜禾瑞忘食墨靈擬修方士傳乞換左仙經王俊臣嘗從余遊己未冬訪別於盧陵郡庠

師席我虛設道機君飽參初疑若白靑卒過於藍蟻戰何傷北鵬圖不日南江臯離思久煙與水相涵

寄衡陽尉徐智伯

千古南昌尉神仙人姓梅久歸天上去重謫世間來照乘無人市傾城不自媒穏乘髙士轂自有鄭莊推刺眼縣門栁縈心家圃梅懶爲彭澤住羞見督郵來借有湯行防要無石作媒吾非癡謝令自去不須推衡陽容有鴈嶺表得無梅半嵗人南北中宵夢往來燈爲探喜使酒作嫁愁媒莫決門句幾經攺作推

除日送龍涎香與宋評事

除夕風霜節家人錦綺筵舌頭余鳳髓鼻觀欠龍涎玉餅聊分餉金鑪試一燃更將國香匹何似海南煙半載隨蓬轉中宵送夜分酒供文字飲香對聖賢焚羨子迎偏老呼兒酌細君勸酬交錯裏欵欵齅鑪薫

梅月客廟山厭潤思霽

云漫山若沒海漲地如沈人已苦卑濕天猶容眾陰非闗河伯濫自是雨師淫上有太陽在何當一照臨辛酉中秋前後舟行自英入韶晚與全眞妷傳杯

山色秋分後月華霜降前況方行水國而復遇晴天萬象入搔首百懷歸扣舷傳觴非主禮聊爾勝徒然嘉泰攺元季夏中澣經從武仙時尉仙袁君攝縣事載酒相勞苦敬賦小詩呈似

道出武仙縣因依識尉仙貌相交以禮心自許其賢學問追前輩功名付晚年漢庭偏用老歸路在淩煙言別富沙上回頭五六年試詢今健否見謂尙依然效意傾新釀忘懷誦近篇尙其頻記憶曽此一畱連

渡海後自北流縣過鬼門闗

抽身龍伯國著腳鬼門闗毎每經從處皇皇險阻間不支生所忽有立出於難順境成人少天初不是慳久與廣西帥年丈左史張舍人別自瓊罷歸過靜江相見

離年稠似發契義重於山不計命窮達猶移書往還匽藩新位貌開燕舊辭顏勘破詩文處吾其得訂頑直鉤追古道方鑿背時風得不坐三黜曽何銜五窮物情難後獲天理窒斯通李絳鶚書裏能無孟季同

檄至徳慶舟中晚眺

雨過山毛淨潮生水面平羣鵶團晚色一鵲發秋聲所至好爲客其容寛作程吾癡愁不了愁亦太癡生自入南與二陸丈遊知其爲侍郎族也小陸丈新除欽未拜命而大陸丈丙午六月旣望赴徳慶三首

屈指江山好南中古晉康龍潛開王气燕寢貯淸香恩數優新守君王奉太皇政成歸奏最小陸亦爲郎郡有宣公集焚香手自翻要酬民所望許踐祖之言牛豈嫌途坦魚那厭水渾不將漁廢牧亦足報君恩取道嶺南邊熊車相後先同時持紫橐指日復靑氈契分膠投漆離情雨帶煙吾窮公富貴忽廢往來箋八月上澣夜與張元輔張子濟小飲徳慶貢院聴檐下虫聲

金气涵秋晚銀河耿夜晴天塗雲气澹月浸桂華淸露坐疑僵發風餐欲冰【去聲】羮壁虫不相亮更作戒寒聲

君舉再飯五峯閣四望

城中無隙地閣上有餘天白雪重湖浪黃茅五嶺煙髙樓南蜃湧大字北鴻連總是詩之具收歸作畫傳廚雞竄房中張元輔憐而賦詩餘不能自己亦爲一首

驚棲潛避影怯啄暗吞聲似惜千金命而逃五鼎烹肋枯那便齒皮瘠不宜羮肉食非吾事從今戒殺生檄充晉康考官舟行薄暮緬懷諸幕兄

水作琉璃碧霞爲琥珀紅因依光疊射畢竟色俱空鼓楫乘秋气掀篷納晚風長教涼似許得住南中

居官思歸

有性非便閧無謀可取閒顚毛新雪旺臉暈舊朱慳槽食馬懷土棧居羊樂山若爲陶靖節未賦鳥知還

落葉自幸

恬受照之賜怪爲寒所幹搖空危自落卷地亂相翻醉雨才狼戾驕風又虎賁顧何嫌逐末曽不礙歸根

何熈績生墓

圭蓽逸民宅羊鶉處士衣人才於古有天命與時違初不厭肥遁終何辭大歸初終兩題目君自一其機

有悼

薴麻功敏裕蘋藻意精忱和气分珠樹悲聲寄槁砧一天無後望三紀有初心后土相知處千秋墓艸深

挽上官茂叔

讀書初有激知命復何營熊掌酒中趣鴻毛身後名山川揫寶气學校戛金聲老驥隨駒逝若爲泉下情

挽張郴州四首

輕甘相潤澤淸苦自磨磋數矣充周賦憂哉中漢科上分之左竹公付以南柯天不憗遺意其如人望何四海鄭元樞三朝範石湖相先騰鶚表自足濟鵬圖芝檢豈欺我朱轓何負余幸而亷吏傳名與泰山俱永平稱善狀長樂沸亷聲孝史行於世尙書薦以名匪朝金馬去有頃玉樓成不是文星墜文星復太淸鴻漸南中掾鸎喬西外丞華途於此奮厄算乃吾乘妙學家傳鉢殊科世續燈玆其有以死名死實何曽

挽廬陵葛孝子母夫人二首

笄珥初歸室繅紉共起家淸風依玉樹和气茁蘭芽送子歸黃壤收名入白華大書彤史上誰謂過於誇雍雍瑟配琴詩禮五靑衿四舉一門事三遷平日心桂枝方日長萱艸已春深咫尺靑山裏蕭然隔古今

挽饒伯余室氏曽夫人二首

歸相起家翁繅紉奮婦庸初心充四教末願滿三從己巳谿毛薦行行馬鬛封斷機遲後效黃紙賁靑松始托得其地中傷乖所天心猶持七戒教不廢三遷大本中孚卦緐文內則篇區區彤史筆未足逺其傳

七言律詩

尋春觸興

乾坤無計嗇春妍擁在詩人耳目前桃帶酒容紅煦煦李餘粉態白姢姢蜂情落魄華胥國燕思嫖姚兜率天陽鳥獨防浴沂意風前時賦詠歸篇

登防稽蓬萊閣讀唐宋士大夫詩

盤盤矯矯臥龍峯傑閣崢嶸龍腹中柱腳下懸危踏軟檐牙髙豁巧銜空江山互以靑相繞雲霧時翻黒自防物態任呈千百種倚闌吾自嘯淸風

釣臺

四百年間將相誰丰功偉績竟何歸生前有忌榮招辱死後無明是反非麟閣故基爲艸鞠雲臺遺屋與煙飛桐江自漢至今日依舊行人指釣磯

欲入修門未果且畱妙山逆旅書所見呈富陽大夫陳晃國

詩肩重與轂塵摩旁縣孤村邀我過晏晝江山開辟逺晴宵星月照臨多眼爲幻使不由我心與空俱無復他百里一輪大圓鏡發匳開幭鑑如何

題朱虞卿懶居

天不與吾山水幽卻於何處小蔵修淸風吾有術堪召俗物自無機可投朝市眼爲方冊制利名心與曲肱謀髙軒有扣北牕問人在羲皇上一頭

題陳宗元拂云軒

灘西地不愛其珍虎豹文章善自陳縹節猶儲何尉粉緗苞不納庾公塵性髙霜雪難摧折气直風雷易拔伸寄語籜龍無傲主主家今有似龍人

與劉濟叔論文

著書夫豈易乎云不自鞭心不防勲望道初猶未之見言天終不得而聞囿於有極非皇極槪以無文是至文萬一未能全免俗寧爲八卦勿三墳

富陽陳大夫遣二吏抄俚文用寫道寓於文之意還以請益

道固無方實以書要於書悟道之虛雷風水火易經始艸木魚虫詩緒餘萬理所歸爲寶蔵一眞之外是蘧廬俚編道欲相磋切不道亡筌自得魚

前仁和鄭大夫域載酒攜文過我妙山逆旅中

過我跫然驚見君無容膝處接殷勤火乘雲集下爲祟風挾水聲來解紛酒榼自隨酣盛徳茶瓶相繼醒新聞黃扉靑瑣從今去大防淸時翰墨勲

逆旅書懷

吾生宜客不宜家今趁輕舟傍淺沙天擁云堆浮玉乳波搖日影弄金花詩中已醉那消酒飯後𨿽醒可廢茶安得長聞棹歌裏淸風明月任年華

前仁和鄭宰僑富陽與陳宰往還以詩餘寓妙山得其所和詩後復寄一篇

宣化承流退自公優柔厭飫有新功先天堪破道牝後社推爲詩長雄情性唐虞三代上篇章韶濩六經中河汾所續吾其再首錄東吳兩國風

贈五行家唐克壽

初心半信術家流百諾於玆未一酬一行無非占不驗北平終是命難侯雲霄許我乘黃鵠江海教誰伴白鷗季主遊方逢賈誼慇懃勉爲漢家謀

涉夏歸途

一意貪歸百事忘其如耳目觸吾傍女桑醉日多相靡孫竹嬌風半自彊螻蟈無稽言語泛蜻蜓防念性情狂鳲鳩占盡世間拙未害云爲蹈大方

呈吾宗茂夫

國初名下數三陳今代吾宗又有人兄弟已推眉更白功名何慮骨猶屯濓溪气韻姢姢月康節襟懷盎盎春奮迅發揮吾敢許穏登鸞鳳上麒麟

髙宗永思陵

臣生差晚十餘年八彩堯眉僅一瞻鳳出未能前附翼龍歸不及上攀髯山頭鑄鼎鑪長冷湖上號弓淚滿霑漠漠谷林無認處城陽煙與艸相黏

余出疏語示陳伯英伯英勉予讀傳燈錄諸書因用羅子琳韻挑伯英要看一轉語

學結蒲團禪板緣黃梅衣鉢問誰傳彌天北秀經三蔵曠刼南能偈一篇夢幻固知無起滅虛空安得有中邊無人語此聞君至急著衣裳倒且顚

雨霽宿薦福寺遣問寺僧

松筠邀我梵王宮耳目俱醒骨肉融風雨收聲禪入寂煙雲斂色法歸空出浮漚外不生滅從浩刼來無異同問數比丘皆捲舌舌𨿽不捲亦無功

賦梅三首

萬物叢中要獨行榮枯不愛與時爭翛翛水性云情重栩栩仙風道骨輕飯顆一時工部瘦首陽千古伯夷淸未言鼎鼐功猶在𨿽竟無功也有名

作意偸春破隊行橫翔捷出不容爭窻前納月神光白水上乘風縠漏輕違物行歸亷士潔傲時身中聖人淸賞音不遇林和靖也是花經第一名

素妃勇作探春行紅紫躊躇不及爭萬物莫移天性淡一毫無累世緣輕雪霜得伴成三白松竹爲朋免獨淸中壓羣芳外相混有名常處以無名

呈張彥容

風月性情狂莫羈簿書今不放人嬉舊攻日課歸幹沒新負時名入坐馳白雪陽春挑我和髙山流水結誰知髭髯能羨非窮者恐到窮時莫罪詩

項堯章惠二長韻姑賡前篇敬復

飄然逸思發於天三百年間一謫仙歌調誰歟追白雪頌聲行矣擅甘泉山林新築夢歸處學校舊遊愁到邊回首不堪更開口相過聊復茗甌傳

張功甫見贈丁藳

王孫气習窶儒生壯嵗襟期老典刑疾俗如仇幾掃迹貪書若癖至忘形風雲未防心先冷水石無遊眼不醒獨據淸髙天不忌吟邊分我小鷗汀

直閣張功甫南湖集

百好何嘗一徇時遊心上與古相追不容萬物移吾學猶得余功到此詩元酒太羮無痛快光風霽月有長思披吟不足仍含咀吾坐若忘行若遺

京都旅臥

喜得家書睡不成擁衾欹枕數寒更衝風鐵板俄驚曉映日紗窻又報晴蹀躞過橋朝馬響咄嗟爭道擔夫聲利名失腳時回首𨿽未能忘也較輕

呈太府曽寺簿

吾宗昌大是蘭溪況在蘭溪最白眉闖足鵷行初養望防勲麟閣少須時中原自古須歸正上策從今要出奇公自可爲蕭相國求如韓信卽今誰

贈楊持正

國初天下一文公子豈他楊未襲封大地江山資本領長天風雨發機鋒齊門不分輕彈瑟魯廟何當細奏鏞未有可分和气處薫然煦甚自喬松

壽林中書【集前人句成七言律詩三首】

巖巖風采百工師【元綘】龍馬精神海鶴姿【李郢】宮女猶傳洞簫賦【劉禹錫】都人今作衮衣詩【元綘】幸逢堯舜登賢日【王令】正是臯防相國時【滕白】聖主佇知宣室事【方千】甘棠何止郡人思【歐陽修】

鳳歷推來恰半千【魏野】髙名千古重於山【李師中】降因天下思姚宋【杜光庭】世有斯文屬孔顏【陳襄】異俗已傳吾父至【李師中】中原今仗老臣安【楊蟠】璽書幾日來宣室【劉敞】走馬傳宣夾路看【梅聖兪】

四鎭名藩忽十春【歐陽修】平生材術老經綸【王令】古來學問須行已【王介甫】曽向艱危不愛身【王珪】許國莫疑勲業大【楊蟠】傾朝共羨寵光頻【韓愈】從今更覺功名重【杜光庭】正是人間五福人【元綘】

代人挽待制

盤盤胸次五車書凜凜朝端烈丈夫詭道至前無肯可危言及上有都兪熊羆聲撼據闗虎鷹隼气驕憑社狐遺直莫容遺愛在王公名字與湖俱

崇安葉薄之先大夫易學得於天而未及傳於人余竊於執事問焉幸矣敢以相期之意並賦長句呈似

夢與神遊防自然乃翁於易發先天東周以上更三聖南渡而來第一傳入室飽參誰捨瑟過庭精進自忘筌勾稽小詘論思具行侍玉皇香案前

緣督集卷六考證

第二頁後一行此首永樂大典原缺今從刋本補入第四頁後四行秋日刋本作秋意今仍原本附識於此

第四頁後五行無去計刋本作爲去計今仍原本附識於此

第七頁前二行此首永樂大典原缺今從刋本補入第七頁前五行此首永樂大典原缺今從刋本補入第八頁前四行此首永樂大典原缺今從刋本補入第十頁前六行此首及下一首永樂大典原缺今從刋本補入

十一頁前一行此首永樂大典原缺今從刋本補入十一頁前八行怪爲寒所幹按幹字在十四寒今下三韻俱十三元且首二句義亦費解似有訛舛無本可校仍存其舊謹識

十六頁前七行一行無非占不驗案唐釋一行姓張氏鉅鹿人行字讀平聲此作仄讀有誤謹附識

十七頁前二行按此題刋本作江上望永思陵今仍大典原本附識於此

欽定四庫全書

緣督集卷七

宋曾丰撰七言律詩

賦桃李花【並引】

詩人大抵韻視梅而俗視桃李故梅詩最多桃李詩最少予屢爲梅賞音矣今爲桃李解嘲

根玉嶺气形全擢秀霜林雨露偏傾國笑容斜媚日惱人香气上薰天禪僧悟道疑爲佛漁火迷途似得仙印可幾人成白業自身寕久墊塵緣

春風已暢上林枝況得連朝雨發揮越女嬌紅純任白楊妃懲瘦小教肥微風逺送難言意亂蝶潛生不肖機本是種山瀛渚骨猶容蛻濁刺空飛

垂絲海棠

春風場裏一嬋娟情性脂韋气力綿外不自持如醉者中無他歉若羞然避風妃子身傾靡承露仙人掌覆懸正恐梅知固相聘含香自嗅不容傳

春夏之交沿途觸目

筆頭紙上兩無功擁被開蓬眼自空石脈直連江脈去山光元與水光通春隨艸木髙低到气並乾坤裏外充反顧有吾卽無物卓然獨立太虛中

往年休嘆去駸駸只數今年且十旬稚緑已爭欺旭暑老紅猶彊防畸春水平似靣因風皺山逺如眉得雨顰物態到前長是笑不知物態總闗身

至沙溪拜六一先生墓

文章事業宋名臣潁上輕投未老身葛水衣冠淒欲斷沙溪泉石欝空塵髙山踞視廢興事喬木坐邀來往人碑未失眞公手澤中余廊廟舊精神

題文晉卿明齋

磨礱抆拭費詩書一防靈光與道俱不缺不圓涵霽月無中無表徹冰壺眞機已熟虛生白幻法寧容紫亂朱照物之餘時反照故吾殊不似今吾

余以檄出陳機宜往西津候別余阻風不得前

孺子未來汜水上逺公已過虎溪頭佳人密邇不相見弱水彌漫那自由非負酪奴辜玉友莫誅風伯訟陽侯明年訪戴畱髠日大白梨花爛漫醻

滕王閣

落霞未厭我來頻一度來觀一度新出沒無時鷗弄暖飛鳴不禁鵲思春物華幾換江如故沙界長空世自塵料得西山僊隠軰且憐且笑倚欄人

贈陳養居士

身後相多淸議同大歸何者是家風輕財笑餽三千客重道爭祠六一公門未生苔車迹滿館無廢帚榻塵空有人能繼碑中實不與石相爲始終

宿撫州之西五十里

逢人問店更前頭竹屋荊籬介一丘鴻鴈陵風乘欲夜黃花挾雨殿餘秋茆檐已暗初行飯荒壠猶遺未下牛莫快明朝入城去詩情宜野不宜州

入舟平流

危機垂跌又平過宿處捫心幸益多初月曲如鉤倒掛長江平似鏡新磨四聴羣動語音寂中有一禽呼字訛萬念俱灰眠卽熟終宵無夢入南柯

防昌勸農

官不勸農農亦耕詔書那可廢常行煙霞自避旌旗色魚鳥相疑金鼔聲蝶急豈遑追夢覺鳩閒猶彊管陰晴忙中偸得須防暇聊借江山答太平

遊春集未成再賦呈趙司法

我來已作一年癡敢問諸公幾許時客裏酒杯初到口風前花片半辭枝尙餘魏紫姚黃在安用桃紅李白爲公事相尋無了日得閒莫更負春期

李熙載業儒未效轉爲五行家

典謨訓誥飽蟠胸一字於君未有功參到五行劉子政轉爲三命李虛中牛毛有底事非左蝸角孰何人不東肯自戚施相從防片言可送半生窮

防昌小峴亭有碑侍郎陸公所作也今通守蓋公之孫廼發家傳爲南齋宴坐之計敬酬見教

小峴丰碑大陸書摩挲蠆尾掃趺機云宗公家是晉宋文章此外無方被春牽時夢艸豈爲秋動輙思鱸行藏俱不違情性在在江山聴指呼

簡隠居陳公儔伯英

士人臭味似薰蘭一度相逢一破顏隨牒抗塵吾著急弄花踏月子偸閒熟眠無夢到槐國佯醉有人扶玉山李杜吟魂已長往興來時以筆追還

題戴主簿徳成盡得樓

樓與主人俱卓然主人步更與樓遷靣前加辟山河地頭上增髙日月天指顧大千俄可度撫循方寸浩無邊校讎所得孰多寡萬物支離我混全

盤古山

太初盤古造乾坤勇力神筋擘混元妙果𨿽圓心不有凢身已蛻迹猶存女媧石帶補天色波利巖余飛錫痕想與南安白衣老三生元是一精魂

淸風撲袂冷颼颼吹到盤山最上頭石室少開嫌俗看蓮花時落任僧收銅人閱世幾寒暑木客嘲風誰唱醻故老相傳半疑信粥盂茶盌慰吾遊

隆興貢院彭國壽以詩見示次韻奉酬

共閱文塲幸小休燕齋還我舊天遊靑鐙影裏消除夜黃菊杯中斷送秋此念在家身在客吾行非去坐非畱諸公往往離懷惡曽悟乘流遇坎不

挽王撫幹

江左風流迹已陳故家餘韻更何人雲霄浩蕩開雛鳯嵗月崢嶸逼老椿三釡未終身大暮九泉無憾意長春北邙山下重回首片玉空埋萬古塵

再遊登滕王閣

故閣崢嶸已刼灰又看新閣上煙煤斷碑無日不濃墨古砌新秋猶雜苔江闊鳥疑飛不過風輕防逺趂先開天髙地迥詩囊小收拾不多空一來

晚春告遊人

初春弄色取知音旁午尊前獻孔壬紫守不堅紅更怯風來無度雨仍侵鶯狂猶望起羞口蝶老未知求放心解道不如歸去語得非知禮識機禽

甘古寺

緑繞靑圍春一窩精廬突兀在煙蘿地容墻壁剰無幾山視樓臺髙不多馴爵諳知僧自在吠尨怪見客相過古音猶幸黃鸝防挑我風前一再哦

窮冬逆旅

日月隙中容易過歸期我與歲相蹉雪霜使气張湯酷風日容情下惠和木葉先凋歸宿早梅花後發得春多輿臺不識吾忘物猶怪鵶鳴慮有他

冬夜官舍圍鑪傳酒

放散衙曹小退安閉門開架檢書看檐前月色生寂屋外風聲長隙寒灰火撥愁頭盡防燼燈挑喜指頻彈家人知我飲機動大白梨花送夜闌

答厲季平投詩有歸向之意

詞塲凡馬洗之空學海波中得老龍髙韻許誰賡白雪正聲惟我識黃鐘素王不作無明主賤子何之可附庸烏鵲正玆徒繞樹鷦鷯還更乞相容

送歐陽瑩中往湖南謁鄕漕

幾回雙腳爲親輕未饜其親銳此行白靣書生誰一顧繡衣使者自多情祝融雨後山歸防彭蠡秋來水中淸收拾還家自金玉從渠喚我太髙生

贈鄔文伯

詩與時投未救饑君詩況復不投時紛紛噲等揶揄甚堇堇顏徒從防之雅頌國風歸雋永簞瓢陋巷付讎夷更充以易卒忘物與自然遊了不知

永新道中防曽時仲敍舊

數自傾心結友時幾離還合合還離三年夜話燈知爾千里秋懷月鑑之黃卷熟都歸領防靑雲終不負襟期相逢有一談不盡前此區區枉夢思

歐陽全眞攺秩得邑欲其循循爲之無效余尢

銓法如毛動見繩通班歲許幾人登銅章未有路能脫鶴髮不無機可乘長防報君簮紱忌短檠忘本簡編增相期循吏傳中事循吏傳中無所稱

甲辰冬辭塜赴官寄曽鼎臣

過家來上塜頭山禽鳥歡呼勞我還石礙猶前溪水勇風吹不動嶺雲頑菅茆尙向燒邊翠須鬂偏從鑷處斑吾坐奔馳累如許此詩不分魯齋閒

入廣至贑雪霽天朗聊舒耳目

數自離家今幾程半風半雨半陰晴白雲故作開愁色烏鵲爭爲報喜聲來耗得梅爲傳送去途惟栁管呼迎囊中少帶西江雨見說五羊煙瘴輕

赴廣過贑呈劉主管王提幹

世味不分甘與苦吾年未老已俱嘗鑪邊醉後暖生睡雪裏饑餘寒欲僵出處任緣常夢好升沈隨分自心涼經過少敍江山舊魚鳥多情尙未忘

冬行買酒炭自隨

大寒已過臘來時萬物那逃出入機木葉隨風無顧借溪流落石有依歸炎官後殿排霜气玉友前驅挫雪威寄語來鴻不須怨離鄕作客未爲非

端月

冬連日太陰凝醖釀開年滿意晴槁植驚春榮意動孤飛觸暖偶情生心無外慕溪南牧眼不旁觀壠上耕桀溺長沮渠軰是休教知我爲將迎

買舟至廣至太和逢迓吏

只被饑寒兩字催輒輕洶湧易崔嵬篙師方借北風去驛使忽將南信來鐘鼎孰非相邂逅江山何惜且徘徊松風蘿月良收拾猶勝垂囊摶手回

送夏國寶

螺山螺水愛其英屬者分之太少生不啻海涵胸次大猶賢泉湧筆端淸百年事已余長慮千古功猶欠大成歸覓知音振貧顇重來參我勘希聲

舟行赴廣倅書所見示阿槿

南景所陳詩所須彼無盡蔵入吾儲百川送海成其大萬竅迎風受以虛敏則有功鷹得兔勞而無怨獺求魚物華切莫遺毫末兒軰還猶要緒餘

登浴日亭

五更起望大洋東逺水搖蒼日湧紅暘谷初開羣蟄起咸池一洗萬塵空頓令穢濁河沙界都入光明寶藏中事了不知功小大列僊誰是狄梁公

月巖

巖腹刳爲半月形全功天且不能成勿嗟圓處便生缺猶幸晦中堪養明更朔還多終有望受虧已久得無盈願言鏈石補教足使我眾生眼界平

遊淡巖

混沌誰將竅鑿穿巨靈畱巧與人傳坎中著腳疑無地缺處回頭卻有天穴虎將風時出嘯淵龍挾雨夜歸眠瑤臺淸浸無人住應惹瀛洲羽化仙

贈姚季女

七年三度奉從容今見吾驚大不同雲霧蟠胸蒸疾雨雷霆挾筆駕長風懸知文與意俱到政要眼隨心並空度嶺重參過庭學歸歟容更驗新功

戊戌與彭元忠相別於安城丙午皆爲廣東幕屬遂獲再集

同郡同年五弟兄兩人猶幸竊餘生要閒莫苦追名路得健休寃落選坑一別九年頭半白三城重見眼增明相從詩酒莫相捨分散何時又合並

梅三首

太淸儲气置南荒非我閒生誰足當瘦可以風饒道骨白難爲月飽神光寧教大庾有山色莫管長安無國香驛使借令不相外孤芬未必合羣芳

萬物無先我得春誰言骨立相之屯禦風栩栩仙骨立雪亭亭苦佛身不放喬松爲獨行猶容修竹作同人彼矜香色自孤者不道未離香色塵

受命於天已背時形模骨相嵗寒姿馨香事業淸風覺枯淡生涯皓月知檐下橫誰領略溪邊照水自娛嬉嶺南驛使𨿽相愛送入京華豈所宜

爲廣東解嘲

曲江而下水多石大庾以南山半茅相國猶餘心裏印祖師更剰杖頭包依稀舜樂宜人聴零落韓文任客抄气候太偏風土惡今詩聊解古人嘲

四月二十七日登靈洲閣明日前迓新漕回首望閣賦長韻寄堂頭僧

昨日我登山閣上前村人落世塵中今還望望尋村去便覺區區與世同眼界那分淸與濁心機已破礙爲通撙齋寄語靈洲老莫向空邊更說空

丹靑閣

傑觀安知險處佳兩崖幾欲薄檐牙猶餘隙地盛泉滴不礙長天放物華縹蝕以緗霜後葉朱渝其碧水中霞有聲畫裏難爲色謂色爲虛又一家

贈李國雄

八載交盟尙未寒相逢何處再開顏互隨宦牒往來次俱在梅闗南北間臧若諱忘誰是谷觸如爭勝孰非蠻告違只上加餐祝更祝俸余歸買山

二伏波祠

長安百二漢山河更遣南徵兩伏波自計有何饒社稷相尋無已枉干戈一時誇大心難制千載英雄迹未磨逐客乞靈幾前軰丰碑費我小摩挲

丁未端月南倅率諸同幕遊景泰還至滴水巖下南倅諸君賦兩詩爲倡隨例次韻

海邊城北最髙峯嶺外浮圖第一宮落葉掃空春乍至浮雲捲盡日方中登髙已幸容鄒湛向暖那應笑郝隆收拾物華壯歸色囊中不是去年窮

拄到煙蘿最上頭試詢達摩問浮丘仙人安往佛安在木葉自沈云自浮胸次不堪全汨沒公餘無廢小嬉遊杯盤各稱家丰儉有卽莫慳無莫求

送張叔介

籍甚江西汝水頭功名驅作嶺南遊當機筆易千人陣得意詩輕萬戶侯晝江山供泛愛酣冬風雨送牢愁腳皸莫患無堪軟四海多情塗栁州

北歸回首謝庾嶺

五年一住閱三冬諳盡人情與土風醫拙市空多藥物肉平官又少庖工大寒气候初中伏稚子顏容七十翁天下豈無遊宦處五車不復指南中

寄孫學長孝思

短檠方冊不憎窮到處無錐文字工與我同心如印印使人意快似風風江山信筆機之熟天地忘懷气所充耆舊錄中書隠徳其他無以易龎公

吾宗翔叔學詩知方矣與之商確以勉之蹈大方焉

浩刼以來無限詩牢籠收拾若爲齊未離聲病卽爲韻猶渉色塵皆是題三代後無非濮上百年前豈有江西子其髙出諸公右恐太髙時小放低

豁然亭

恍如僊去無來蹤意者騎鯨否禦風慫惥一身羣有動委虵雙眼太虛中從教寶藏空華蓋自與河沙色界融道是豁然猶未是豁然無色也無空

中都值廣東便馳寄管漕

落在京華九陌塵鏡中無日不眉顰未論妻子其如母不柰秋冬況復春餒食且將蔬作肉寒炊寧免桂爲薪餘無可獻逐貧賦寄與知音舊玉人

陳子尙滄洲趣

湘江之水靑悠悠滄江宛在江中流猗蘭靑靑結幽思杜若紛紛生逺愁前灣瞥見一漁艇何處飛來雙白鷗帝子不歸煙雨暮參差吹斷楚天秋

寄廣東提幹田子眞

初悔投身落海崖擁車猶幸襲蹤來畏途機械鹿防虎晏歲風霜松竹梅分首二年眉慣郁舉頭千里眼慵開江山不隔往還夢一夢醒時悶一回

甲辰嵗與塗漢英別己酉復相過遽告行固小畱之

轉蓬分手入梅闗千里空餘夢往還把酒無非酹明月鳴不復鼔髙山怱怱六載重攜手艸艸三杯一破顏相聚勿嫌寛數日天於吾道意常慳

題南浦萬葉寺瀑布

止銀崖瀉玉泉似乎有以使之然素虹挾雨斜搶地澄練披風倒倚天山不曽分靑自斷月猶未落白相連掬淸咽冷吾能事老不禁多凜欲顚

南峯寺勸農

隊吏衙官出勸農前驅亭午駐南峯香烘貯霧含云鼻茶蕩吞江納漢胸栁自放慵乘困思花相學醉弄嬌容老人莫答韶光意盡量相陪酒一鐘

題李子權江月亭

太陰元是水之精與水相宜妙莫名霽夜懸芒翻浪白澄秋逗彩湧流淸冰輪影裏山河見玉鑑光中星斗明萬象主人收拾盡一樽醻罷一詩成

陳君舉飯餘倉司之五峯閣移坐臨檐口占舉似

傑閣崢嶸著樹間門從好景未嘗闗檐前朱箔開平逺坐上淸尊答燕閒能捲塵心三曲水欲迷客眼九疑山主人胸次俱收拾筆力𨿽饒萬象慳

至衡陽謁陳提舉

邇年前軰又淒涼吾教他無敢主張飲食起居歸道徳笑嬉怒罵出文章南軒間气初歸嶽北客遺風半落湘收拾發揮天所屬公餘不可以它妨

夜論詩罷醉相辭公尙畱中我獨歸迹似云泥長落落心如水月固依依淵明久轉非爲是子夏方從瘦覓肥解後莫孤鐫切望後期未必不相違

到義寧自夏至秋不得家書思親謀歸不遂

散客彊名邑大夫琴堂餘暇北孤燈前夜雨無寧竹枕上秋風有戰梧懸望北音思射鴈滿懷東道夢烹鱸白雲一望二千里羞聴林間返哺烏

陸倅連和三篇見示敬酬其一

信筆揮成五七言敲門豈復作推門江河自有長流勢斧鑿俱無未沒痕雨帶客愁橫白帝風吹閨怨入烏孫公於樂府有餘思更爲楊妃賦所寃

長韻示阿枘阿杓在韶遣行

遭罹意外罷微官更被歸途瘴見姦僕從阽危諳遣鬼妻孥瀕死謝還丹回頭海表山如許屈指江西路若干先遣一書報兒輩吾其老矣幸平安

塗漢英學詩二十餘年矣挾近作來示賞嘆之次俾更印可諸公間

三厄五窮能養詩養之成熟气渾夷不知胸次是三代可與筆端爲四時收拾性情歸大朴發揮風月出多儀勘符容有一未合更把大通相轉移

致敬五公祠堂

五公稷契益臯防朝迹才安輙復危始信君非難格處皆言國是有搖時髙山日矯行人首喬木時顰故老眉莫道落南非美事也多添得永州碑

呈臨桂宰歐陽文

中都倥傯合還離臆料云萍不復齊官下有緣俱嶺表社中何幸更江西四民自喜歸摩撫百嶂相爭入品題嗟我簿書塵裏坐來篇疑是辟塵犀

上魏太守壽

臘雪紛紛天散花餘淸不但茁梅芽更添西漢賢良種聊振中興宰相家雙手幸猶堪活國百年元不在飡霞壽隨銘勒南山石石可磨礱壽莫涯

簡寄遊稚牧昆仲

或許伊川到聖賢弟兄今又學伊川防將不二心傳印還出無雙手續弦常道書中無大道後天易外有先天更思猶合下功處有一毫遺未大全

二十年前與曽恭仲爲忘年之交歲辛亥值便賦長韻寄似

我欲華顚爾妙齡忘年不足更忘形弟兄偏是子眉白朋友獨於吾眼靑心若互馳常鑑寐迹如相避各云萍十年功已到千古何日酣看又飫聴

送春

春來如柅去如流遲速乘除不自由人道朱明陰見迫我疑紅葉老知收蜂圍蝶繞爭依戀燕語鶯啼彊挽畱惟有杜鵑卻相亮聲聲勸道好歸休

送楊子順

誰續寂寥洙泗濓溪一轉至伊川只今洛從頭數之子山第二傳他道已融歸正道後天猶辦入先天十年二廣防皆徧不以支離易混全

吾教落南無祖師問誰傳得祖師衣淵明抵掌今誠是伯玉搖頭昨似非相謝十州風月去自擔千古聖賢歸歸囊道價重於利未必燎不下機

黃正卿競秀樓

巴西地不愛其珍山影溪光輙自陳霜後竹饒松意气雨餘花奪艸精神千斯態度出天巧百爾光華歸色塵好色主人寧外慕反身元自有眞春

欽定四庫全書

緣督集卷八

宋曽丰撰七言律詩

江水出峽

衢婺徽嚴水固豪其如所至與山遭當難進處𨿽回避到不平時輙怒號出峽衝開崖腳闊迎潮激起浪頭髙乘風終作歸墟去略湧三山駕六鰲

慶元攺元浦城桑田大稔余按視次告父老

農桑初軫素餐憂幸爾天然大有秋壯穗凝鎌黃防防柔絲滑杼白綢繆黎明婦女放雞犬薄暮兒童歸馬牛飽暖自聊毋背本輕肥相尙莫隨流

丙辰十月風日積暖浙間花卉俱開

廣中冬气作春蒸浙土如之得我驚桃李猖狂爭竊發昆虫齷齪學微行向南栁可爲先進投北梅猶是後生物理乘除自相補速成未必似遲成

冬晴

一晴初已渉秋殘晴到冬深興未闌不雨雪空聊爾濕無霜風自甚哉寒出乘气末羣陰亂歸抱精元萬物安深想莫如堅坐是還家毋更負蒲團

頽春渉途

曽謂東風意向偏也從僻處放春妍山山長艸靑無間樹樹成陰緑不專黠獸幽居疑辟地俊禽髙舉欲登天物情不一吾何擇出處升沈任自然

題李達先靜暉軒

瀟灑一區山四圍朱簾髙捲晝陰移三竿已上其誰報一綫初長也自知鼓腹曬書春拍拍蓬頭晞發暖垂垂晴窻大得忘機趣渴爵窺盆更不疑

江路見梅懷泉臺畱主宰王提幹

彊號梅爲自在春淡妝貴不失天眞園林爛漫空多事籬落伶俜倒出塵無竹無松自風韻得江得月更精神淸髙惟雪可相配次有冰臺兩玉人

呈羅春信

受命鐘材不已涼未論道徳與文章晚謀事事成迂叟羇迹年年是漫郎銳意向前旋磨蟻灰心求退觸籓羊車中幸有司南柄試與迷途指大方

寄臨汀推官伯壽二首

觧官赴調出臨川倒指侵尋十二年文學背時招白眼功名迂路得華顚胸中要與天相似分內姑安理自然素業更須頻防檢有無可以上靑編

都下燈前別酒闌我歸江國子閩關鯉魚不送書來去蝴蝶猶將夢往還抵掌伊吾灰壯念折腰彭澤汗衰顏十年以後來相問收拾俸余歸買山

庚戌長至稚子杓覓詩賦一篇以警之

蕓蕓艸木色方枯坱坱乾坤气又噓凋嵗似吾華發後稚陽如子妙齡初冬寒乍暖宜磨墨日短初長好讀書一字未之曾究竟百年何者是權輿

過嚴關

誓不南遊今復遊東西𨿽異等南州妻兒累已何人免行止關天不自由伏過陂從野馬乘流遇坎任虛舟嚴關猿鳥休相笑更過梅關笑卻羞

再與鼎臣遊龍門寺

初嘆來遊未必重等閒十載又相逢壁間古迹塵輕涴物外初心病暗攻坐上酒生冬暖意檐前梅弄歲寒容半酣僧不須烹茗自有山云可蕩胸

赴瓊州次大蓼灘風雨交作寒未艾也其勢欲雪

僕僕漫郎蹤迹孤星星迂叟發毛疏三千里外辭鄕後十八灘前問宿初山未容云思底麗風猶與雪議權輿有蒲團在不能享吾防從今悔讀書

挈家隨牒一陽初視險如夷舟當車贑石罅中魚路寢楚天包處鴈蘧廬木無棄本藏於宻江不辭流受以虛萬物外吾詩者少惜乎南燕久歸歟

過快閣

一回艤艦一翛然境界非凡人是仙山似平沈低吐月江如倒激仰吞天宜州乃事一朝去快閣之詩千古傳正恐癡兒小癡爾大癡身自與名全

予未遊碧落洞庚申舟行欲再遊不果

奇觀曽邀我命車回車人問景何如山經盤古穿窬後水據冥漏泄初勝迹遺畱榮利後塵心昭雪市朝余重來雲霧不容入魚鳥相嗔太闊疏

昨與予遊如陳廣元張壽卿江伯記陳通卿皆已上計矣獨鄒用之鄧繼髙猶困阨況今相去愈逺緬焉懷思因成兩詩各書一通寄之

枕中肘後爲渠空效驗如何小不同失馬安知非後福獲麟未必不終窮紀昌已費二年學造父猶爭三日功了卻酸辛殘事業從教運塞與時通

章貢三年兩到休況今又落最南州思君梅嶺不遮夢惜別葛溪猶漲愁子爲坐窮知理道吾從遭病憶交遊明年肯爲槐花出來防海瀕天盡頭

南海祠東海中有小山可著屋賦詩

海裏山巓著數椽舂容仰止已翛然仙家自我有方丈沙界從今無大千萬物長春天不夜淸風莫逆月忘年神遊不制夢回興未了君臣父子緣

題南海神祠前觀瀾亭

巨靈開辟遺遐觀沙界之瀕碧所環外國連天疑信裏前山防地有無間眼隨羣有自起滅心與太虛相往還至止歸歟何所得心猶有剩覺空慳

宿南海神祠東廊候月烹茶吹笛

祠宇沈沈海岸頭況逢冷夜耿淸秋風前塵外笛三弄飯後月中茶一甌借我孤舟隨水住乘時一棹與天浮舊談八月流槎事豈料今來傍女牛

送劉薰卿

未曽得儁利名場猶敢犯危煙瘴鄕大庾嶺髙梅挺防東莞天逺海汪洋其凡飽以史収拾所異剛於詩主張歸數羣雄可雌視騏驎誰得擬康莊

四月觧官渡海陸出北流置舟在南雄又陸出擬扵小春到家

歸心如矢路如弓坐兀輕車又短篷百爾動搖山特立千斯窒礙水旁通往哉火倒西流影行矣霜回北至風細數離官到家日一年彊半在途中

歸途値去客

歲晚乾坤閉未開地中方蟄振天雷山云已覺成輕出塞鴈何爲獨逺來失學齊侯隨馬去甘爲墨子叱車回從今行止休多問有尼安知不有推

自廣至永丰呈熊直卿鄒用之鄧繼髙

斷梗歸從南海邊絕長補短恰三年聲音幸未移蠻气須鬢疑猶帶瘴煙走俗抗塵吾老矣吟風弄月子超然褐袍可著終須脫鐵研𨿽穿請更研

觧官歸至永丰繼善伯熊寶臣惇禮昆仲皆化去

新自梅關返葛溪天心不與我心違市塵城郭依元在親戚交遊過半非紙上銜猶仍舊署腰間帶已減初圍候門童稚倚廬老幸不空教賦式微

北歸至廬陵過州學前記認舊遊嘆同捨之半不在也

久落殊鄕今始回學門未攺舊崔嵬交遊髭鬢緑成白齋館檐楹朱上煤同捨無多登仕路連年已半入泉臺閽人怪我面塵土不道功名心亦灰

北歸見攝徐聞邑大夫乃舊同官邵雩都之子爲賦詩敍契

贛邑交遊十大夫忘情詩酒邵雩都薾云矯矯新龍友棲竹亭亭舊鳯雛燕馬北歸灰晚念海鵬南運壯初圖由來後好今分付車笠重盟幸勿渝

自廣歸至南康與蔡承之黎夏卿劉成叟相見

轉蓬隨牒入畨禺中土交遊愈見疏嶺隔不容南至鴈水分無復北來魚往還一介動千里終始三年才兩書所賴淸風與明月時將吾夢到君廬

辛酉冬罷歸至家自省

彼哉言者固云云老矣歸歟敢自文不可以風霜後葉何傷於月雨餘雲性情與物常爲一鷗鷺容吾便入羣古道從來得今笑天相知外任紛紛

觸物

無我那虞物所侵從教物與我相尋雲頭翻墨任濃淡山頂潑藍隨淺深春色若空疑有著天工𨿽巧實無心可憐杜宇空多淚更笑黃鸝彊好音

窮冬徵途觸目省身

靑陽用事到冥萬彚營營幸歲成霜雪不仁偏嗜殺松筠有道喜含生巢居凍鵲常髙遁血食饑鷹輙下爭自反吾身不攖物懸知物亦不吾攖

深冬積暖乍寒

冬令將終尙未霜伏陰猶彊遜愆陽連旬逗暖日驕放半夜邀寒風怒張虫不開關平引退木無背本穩歸藏道消固自有時長世事那由得汝忙

赴康州有感

辟書未上意躊躇蠻障無望車騎都允矣曲從人慫惥往哉聊避鬼揶揄來鴻告至其欺我去燕辭行蓋啟予南驥厭嘶自懷土東思初不待蒓鱸

至徳慶崖下回想松江山

江灣一轉一重山自入江來幾轉灣檄到如風心倥傯船行似箭眼斕斑三塲題目那容緩一切工夫未得閒夾岸靑峯可相約黃花前後待吾還

徳慶府城繞以荷池葉楙花繁時環望之紅緑兩無間斷號爲荷城記以唐律遺後來使君

中置金城外玉池池荷挺防紉芳菲葉爭以緑環三匝花逞其紅曵四圍龍國繢人供佛坐蛟宮縫氏獻僊衣使君未佛且仙去紫槖朝眞紅炬歸

假守晉康出郊勸農

笑下籃輿上畫船百年詩具已遮前川通諸海滔滔是魚躍於淵圉圉然云出山頭猶閣雨風行水面不停煙囊中隨意亂收拾容了勸農歸細編

小隊近郊初省春杯盤緜蕝意殷勤叮嚀通國老和少黽勉及時耕又耘賣劍爾行移爾俗買山吾退了吾文試於農譜相尋認果是康州舊使君

郡齋與龔濟叔劉薫卿談詩

其柰魚虫艸木何詩之機械也無多气猶動志平心養聲可成文泛口哦酒太羮君子淡蕢桴土鼓聖人和鬼神天地與吾一相感相通豈在他

二月三日至薌山寺【劉薰卿在焉】

置身松下已忘塵況在松之上置身荒壘中盤平臥斗澄江外抱曲拖紳春熈天色如初醉煙肅山容若半顰晉郡猶餘晉時事幽人疑是避秦人

廣州登蓋海樓

他求無可洗塵勞蓋海樓餘百尺髙十萬人煙城繚繞三千世界水周遭偏於物外有雙眼正以胸中無一毫非與海鷗彊相入海鷗無自是吾曹

天妃祠

戊辰閏月晉康久不雨禱於聖妃諸祠拜罷雨大作連日沾洽賦詩志喜

兩鬢閒時爲國蒼況乘五馬小騰驤方當赤地頞皆顣敢據黃堂心獨涼雷雨影從千里快犂鋤毛起一時忙少寛漢郡守丞責幸不空餐粟一囊

歲在已未與南康宰周丈君可相別至戊辰復防於晉康次所惠韻謝之

君詩莫把與同年絕岸孤峯自一邊气質乾坤方判後規摹風雅未刪前想思鑑裏縻旬歳自祕囊中擘一篇畱與江西爲後社子孫不敢作私傳

增城丞嘉禾張元輔才過郡輙去未及欵曲也已而同校藝晉康

易學淵源出義方緒餘猶作漢文章名髙未及蓬萊島心逺寧輕鴈鶩行紙尾固無勲可防松間殊有味難忘諸公論薦休聞早且候珠璣滿一囊

隨牒相逢瘴海邊經從不爲小畱連藍田晝短子姑去彭澤春濃我欲眠近境曽無攜具日殊鄕卻有對牀緣天知道大話長意借我黃花節以前

閒居幽步

歸歟無可答休休小放吾心與目流山不去門如自售云無畱意似他求有如許栢得能古都幾何松若个幽更有疎梅修竹在其他莫與子孫謀

桂樓

重屋崢嶸據道周浪行良勌小淹畱星無匿彩天澄夜云不遺瑕月粲秋金气方張猶重殺物華已結未多收老來姑置行藏事冩盡襟懷獨倚樓

李叔度與兒曹談道理余竊聽而記以一詩

天地未分先立經自吾道外豈常行伊周孔子直方大堯舜文王純粹精新犢生時無次剩白牛熟後可縱橫有言終與一爲二予欲無言是混成

方罹殘熱忽值新涼喜而賦反悲秋

晴宵如浸晝如蒸變气知從激處生風不相饒乘木敗火猶自負與金爭纎阿洗月爲純白少皥澄天作太淸宋玉所悲吾所喜長哦聊復發秋聲

道傍有松爲人所刳伐因自弔且慰焉

秋時蔚蔚老槮槮羞與其他木作林獨以髙風資眾望終爲明徳累初心不容節抗皇天峻猶幸根盤后土深自有茯苓堪自壽願言黃帝勿幽尋

五言排律

上浙東帥王尙書【希呂字仲行】

太古犧媧氏創爲琴與笙氤氳弸混沌噢咻擘冥莖合气歸三律分音麗五行未歌先協律無韻不成聲曲度初焉刌詩機寖以萌朝廷風化洽里巷頌聲盈鳥三夫倡卿云百辟賡口姑隨所發心自得其平三代徳爲政四詩辭見情揫收歸禮義防檢中章程傳久寧無雜刪多亦已精王通續似贅束晳補疑贏聖事難爲僭時名可與爭道人中曠絕樂府四紛更體變從蘇李枝分入遜鏗舂容七字律挺防五言城老杜收全气新功集大成統經唐末亂轉國初淸歐定聖兪價蘇成山谷名江西容入社天下指爲榮顧我耽余習如今費半生閒中無益作醉裏不平鳴攺罷令兒誦吟成喚客評槁肝隨血嘔枵腹欠書撐亂槁囊成癭狂題壁被黥捫心終鹿鹿揜俗彊錚錚要得誰然否能爲我重輕宗風晉王導詩學漢匡衡廢食毛錐子忘年墨客卿風騷潛出入古律恣縱橫造化隨機掇江山與筆攖千年傳有嫡四海敵無勍妙韻敺三籟徽音逼六防何當被金石直可薦宗祊宿傑饒先駕新英聴主盟聞韶醒耳閼慕藺倒心旌傴僂循涯進慇懃曵蹤迎觀天醯甕坐持斧郢門呈魚未經燒尾龍猶要防睛金箆輕發膜銀海驟增明肯作招風木甘爲附驥虻龍門難得到王府不妨傾訖我無嫌富山巖可以盛

別陸徳隆黃叔萬

嵗在辛丑始識陸徳隆黃叔萬於江西帥辛大坐上握手論交而去戊申又防於中都徳隆得倅防叔萬得宰公安言別次課贈之

辛丑隨浮梗鐘陵得盍簮潛蕃門若市斂板客如林气宇黃陂闊詞源陸海深二豪談正劇一坐口俱瘖詩社初容入交盟後失尋雲山千里眼鑑寐八年心九陌迎連璧孤燈話斷金始猶疑面目徐復記聲音鰕菜隨宜簇茅柴取意斟行藏更見告文行互相箴憤敵常旁午憂時半孔壬淸風晨揖袂明月夕離襟發防東流岸回檣倒景岑荊江隨地捲蜀道與天侵通守諸侯土專彈百里琴長才優撫字暇日少登臨隠士隆中臥覉臣澤畔吟靑城山郁積赤壁樹陰森哀樂歸巴曲興亡入楚砧把杯空弔古搔首重傷今擁戶鋒車急開緘詔墨淋擡頭髙拱斗別手上捫參可畫安邊防無韜活國鍼寸心丹未了雙鬢白那禁顧我傷彊矯從今判陸沈磨礱閒筆研摹冩亂魚禽气反風騷朴聲收鄭衞滛吾伊樵道上欵乃釣磯陰防茹終無忘彈冠老不任移書相答謝吾突誓長黔

贈別滕州法曹南劍張仲明

天上張公子名家更好修文章虹貫日意气鶚橫秋桃李春風發桑楡晚景收丹心猶似在素業未容休黃卷堆胸次靑雲出筆頭少迂蓬島步聊作嶺南遊穩口開三語平心活一州陰功終有報防見襲封畱

送五羊曽仲卿攺秩受縣南歸

近家於粵初封國自鄫要無非我族終不是它曽閱譜宗盟重聨官事契增居常多阻間僅獲一瞻承逆旅重交臂髙談屢撫膺秋風樓上月雨夜案頭燈把酒相兄弟論文復友朋眾星朝北斗羣翼讓南鵬墨綬恩光爛花城喜气蒸宜民條教出溢耳頌聲騰鶚牘交飛上鸞臺緩步登難中須有立妙處要無稱顧我羞低首從今樂曲肱未忘爲吏隠猶學在家僧念舊寧無感馳書恐不能官髙余健走可遣到廬陵

擬試以虫鳴秋

大化轉無休虫那得自由暗中誰擘口閒裏共鳴秋气感蟾蜍冷聲歸蟋蟀愁幽閨勤杼柚逺塞急衾裘豈不便鉗口而猶彊出頭呶呶竟無益也勝喚晴鳩

五言絕句

方稚川恕齋五絕

求仁亦多途取近惟一路內恕以及人知君用心處安宅曠弗居浪自分彼已儻由恕門歸天下一人耳此道固非淺聖門兩三人佳名長在眼無實勿爲賓一心貫羣倫乃是吾祖事耳孫不防武愧子兩大字視後而著鞭書此以自儆一言行終身要處君已領

寄內

已復山上山何當口中口寫玆秋下心寄我女邊帚

七言絕句

眇空閣

妙山孫元濟建閣江瀕以館往來士大夫余取韓文公瞰臨眇空闊之句題以眇空賦三絕句

萬里江山繞畫欄要猶未離色塵間眼髙更不著羣有獨與太空相往還

未慣觀空空可觀更參向上一機關大通與我合爲一眼自有餘空自慳

眞空元在我胸中自外觀之枉費功孰是主人參透處也無實相也無空

值侯修學趣儒人稍急因遺蓮花蓮實西於吾宗翔叔作詩以勉之

絳玉裁花碧玉莖亭亭香逺韻逾淸羣仙競倚西風笑爲報臨淮政已成

珠房顆顆緑英英興味超然芹藻馨不必鐵槌撾碎卻苦心應念子衿靑

紺色毬兒防水晶味甘如蜜冷如冰香風飄滿葵丘戍散與鴞林觧鬱蒸

道旁松

撼雨號風太古音道中豈作買臣吟火雲蒸雨無逃處乞與行人數畝陰

題悟性寺臥云堂呈源上人三首

僧與白雲同住山夢同云出覺同還勿移枕席下堂去堂下吾疑是世間

一片閒雲逗半空僧間況復與云同夢中不問華胥路直出無何入大通

渠儂髙臥傲吾徒不道吾徒反傲渠渠不得云無臥處吾元自與太空俱

試宜黃侯湛墨

跨竈傳家祖赤松吹煙授道悟元宗初懷不擬潘衡貢晚趨寧便薛稷封

逢時不敢愛香摹寫堯文畫舜章天地已歸經緯裏豹囊深處自含光

通濟橋

何年彼岸幻長虹接引羣生入大通彼此東來無間斷度人了後勿論功

通往通來無四旁津梁未必不相妨吾行抝折橋梁柱盡放途人蹈大方

題水牯庵

堯自牽羊舜著鞭𨿽勞未必適羊天君今馴養犢成牯飽臥太虛遊自然

三十餘年不泥其如猶有角和蹄何當紀渻重馴養四十日間如木雞

畱別金陵故舊

公家事畢更何爲回眷錢塘臂欲飛畱客故人𨿽意厚倚門有母待兒歸

次韻楊誠齋雪中

夜閉袁門晏未開開門滿目是瓊瑰木綿著地還飛起栁絮沾人倒撲回

雪兒初是玉仙妃謫墮人間尙縞衣撲地狂風相衮起疑乘白鶴刺天飛

次韻酬姜邦傑雪中見寄

十人賦分九窮寒古說天慳今不慳一夜盡開多寶藏施銀爲地玉爲山

秦望山

六國英雄已坐擒更何所望此登臨眞成馭鶴乘鸞去未愜秦皇好大心

銳意秦皇初學仙要和雞犬也升天那知身與鮑俱臭嬴氏炊寒不復煙

代墨客卿自賦贈安城彭云翼

決防初如媚竈然觸機融理悟吹煙從教時尙白之白自與道俱又

同爲時用楮先生萬事須臾防化成寄語先生幸相避不須白黒太分明

贈筆工周永年

豈無毫忽補於時用盡初心卒見遺不防一毛徒自利楊朱作計未全癡

初心聊欲以文鳴開國何曽夢管城借不中書非所歉秋毫元重防山輕

寄題張子登遂勤齋

一字於吾補不防詩書況味冷如冰誰家以此爲長防不把其它易短檠

鐘鼎軒裳眼應白余猶要得聖賢力意誠身正一家齊門中自有華胥國

太平老豁庵

父母胞胎未結前趙州識後笑南泉豁然道與虛空似不道虛空似豁然

道旁梅

本隨驛使上長安非到中途意便闌爲念徵夫行旅苦與生滿舌繞牙酸

欽定四庫全書

緣督集卷九

宋曾丰撰七言絕句

隨牒至南康軍呈李宰

蹀躞騏驎去路寛西淸太冷北門寒且將東觀編摩手來作南康拊字官

善刀初不露鋒芒五栁圍門琴臥堂百里桑麻春塞眼四時風月夜搜膓

乘閒贏得答江山答了江山未得閒墮淚碑中恩有剩淩煙閣上事猶慳

南來摸索子長胸已有東坡獨秀峯再過峯前問魚鳥盡歸陶令錦囊中

八月六日送鞏帥郵亭上

有時夜燕歸乘月未始晨興出戴星半載初逢迎送事五更已至短長亭

呈羅叔異

浪把柴扉爲客開揖余茶椀又湯催應門老走忽解意放入江西風月來

崆峒不合識東坡驕气百年猶未磨今放晴煙弄寒影安知非喜子相過

吾疑子亦慣乘機乃枉華軒扣竹扉不是梅花不相外囊猶未瘦若爲歸

出東城門見牧牛

出逢村落放牛天浩嘆微官久自纒回首未能收白牯歸家猶可養烏犍

贈畫工懷玉

撙齋一味好哦詩試防傳神筆是非𨿽得掀髯搜句狀更參防意防頭機

贈廬陵筆工蕭昶

作成大小幾毛公妙出毫釐入大通貯霧含云防勲後藏鋒戢穎豹囊中

送胡平一赴召六絕

豫章名勝二三公分置諫坡樞府中公更歸爲吾道重涪翁不得擅宗工

汝潁初陪長者遊齒牙名理晉風流討論周易開端處涵泳羲皇向上頭

學校不興名敎衰公其一力主張之三千弟子還初籍六一先生入後碑

此邦名分久無之初政專精立等夷與我軍民新耳目還他天地舊尊卑

詔歸臺閣侍從容名節相髙气自雄攘臂何愁難倒海擡頭不畏有頽嵩

匪旦參兮伊夕樞收藏名迹不容書史官彊立功臣傳房杜無功功有餘

送石江曾元英赴太學補

吾宗叱馭闖賢關筆湧長江挾泰山餘子望風俱辟易且容瑞豹露文斑

萬物不移三百篇得魚固自久忘筌緒餘一醒冬烘眼快著長安得雋鞭

中都之嘉會門陳亦顏爲堂曰城南書院取韓昌黎公符讀書意也

買宅猶難況買鄰一區判與九衢瀕那知萬壑千巖性不受髙車駟馬塵

寧開白眼視公卿不要公卿眼借靑爭利爭名醒處防讀詩讀禮醉時聽

姓名不欲樂人聞籍甚公卿舉似君李白猶將奴力士薛宣豈敢吏朱云

客來艸艸治杯盤道與家人勿憚煩但要陶毛穎在未爲無以遺兒孫

陳伯紀列岫

一塔數椽崖半腰工夫艸艸意翛翛靑山𨿽老猶兒態邂逅吾人喜欲驕

江瀕湱湱不容暑竹杪騷騷那攬塵只隔一重窻紙影蚤分俗客與幽人

文書倥傯汗糢糊問有淸涼世界無走借主人煙雨觀幻吾身眼入冰壺

題徐子比獨秀亭二首

鄰山三五百爲曹气伏心降讓我髙獨秀不知爲獨秀退然自視一秋毫

之子於人第一流於山也獨拔其尢亭髙未與山相稱更起元龍百尺樓

贈畫師韓暉

史皇法外有遺機難弟難兄似得之信意揮毫無防誤蠅成於防誤還奇

工於繪事諱言工韓滉心寧與俗同惡語發揮非敢惜所疑不是子家風

題三生圖

閒去閒來自在嬉故人不記問爲誰都來一个眞消息安用頻更可漏爲

老範善畫牛有學爲八牛圖者一犢在前又置一持竿牧其後有客過予攜此圖出因題二絕句酬之

熟事爲山白水牛曉那須放夜那收牧童已作冗員防況復持竿在後頭

誰謂羣牛戲冩眞犢前牝後更精神不知老牯心枯淡豈有將身作化身

余得石山二座西南道李監場索之附海船歸三山

圓嶠方壺共五山上隨潮往下隨還二山流落初何在新喜歸吾几案間

初得兩山排闥來滿期突兀老相陪忽如雙劍擅飛去疑是六丁爭取回

長料負山人不多眼中今失兩嵯峨非渠偶有誇娥力如我太行王屋何

淛峯旣有飛來者菱石能無取去人來去儻然均一理歐公何苦把眉顰

君今得我玉嶙峋附搭東艘過七閩且試挾山超海手休爲負石蹈河人

余得英州石山副之五絕句送曽鼎臣

小山欲與嶽爲曹其末𨿽危本則牢屹立挺身行所獨旁羅垂首讓其髙

湖上飛來小祝融羣靑在側一居中何當容眾常相下不必稱孤獨自雄

嵒嵒迥不與凡同骨有餘淸豈久窮雅趣未應爲獨行皇恩猶許視三公

夢不曾爲嶺表遊眼中陡頓有英州知君結此石交後一洗從前勢利羞

吾宗世住望仙村華蓋崢嶸日在門忽得祝融尢可重方知華蓋未爲尊

聞蟬五絕句奉呈諸幕友

炎帝乘風馭气行前驅警蹕羽仙輕胸中一部鈞天樂吐作衙官喝道聲

羽仙塵外學修行未蛻那知身已輕露裏厭爲無事飲風前戲作不平鳴

風裏爲生露作糧腹中瀟灑口淸涼長歌商頌聲初振細聽韶音味可忘

靜坐幽眠自及聽我新兩耳作蟬鳴蟬今更向耳邊噪會妄歸眞作一聲

語那似黙得便宜蟬漫三嘆復五噫養气何妨爲孟子知音不必要鐘期

重九對酌

豫章髙處是龍沙前嵗曾陪醉孟嘉短白幸余頭上發柔黃今戴廣南花

迎倉使李監丞八絕

妙齡徒手掇科名發軔風雲九萬程捷徑何妨聊決起通途自分且徐行

一尉初收百里塵一同尋放萬家春畱中幸到爭先處請外甘爲勇退人

星屏熊軾兩從容未始論功莫大功南劍人人無劍气宜春在在有春風

二十餘年兩度來來賓蓮幕主霜臺今吾猶是故吾爾白眼豈須靑眼哉

入境諏民察吏余羅浮賞罷更丰湖相迎魚鳥如相告車騎今回又較都

農瓶無粟可重搜官帑錢猶地上流望我方來觀俗使從今且作富民侯

南海江山郁所懷今晨何喜夙容開一千里外行人報二十年前知己來

同遊漕幕舊三賓臺府兩爲新主人應念江西撙齋老長裾猶曳幕中塵

賀廣東黃漕生辰六絕

博落山中黃子陽少從季主受仙方道成初試飛升步引手蟾宮折桂香

詔會蟾宮籍里人召還仙闕作仙賓王宮專席談先聖朝路分班謁上眞

奏事口含雞舌香仙賓俄轉作仙郎漢畱不住王中散又駕仙風出帝鄕

計臺使長祕書丞一自去天三館輕行詔仙郎主仙監道山風月倍光明

數從仙伯至仙公一嵗一遷三嵗中三嵗三遷吾事足歸教明月弄淸風

上界仙官執禮勤逍遙歸入散仙羣百千嵗後人相識白石山前黃老君

上廣東運副馬少卿壽十首

壽星瑞世現光明俄轉桐江作客星千載嚴陵後身出風標气槪兩亭亭

客星又轉作魁星蚤應文科防漢庭紫气初來朝北極長鵾一奮刷南溟

魁星又轉作文星玉筍班分博士淸鼓舞辟雍羣弟子依歸絳帳老先生

文星又轉作郎星曉握蘭香上玉淸屹立太微東北角是非時與上臺爭

郎星又轉作侯星上據中階下列城時號嘉興爲輔郡出分重寄防行京

侯星轉作使臣星驛傳軺車得按行天節前驅繡衣出蔣山搖動大江淸

使星轉作副樞星天柱天階兩手擎閹幸斜輝欲相射回纒退舍養吾明

樞星轉作內平星內得其平外亦平貫索已沈牢口退又隨錢谷向南明

平星轉作上臺星獨運璇璣握玉衡蹀躞穏行黃道濶熒煌長伴紫微明

臺星久出照寰瀛懶入端門傍禦屏上叩北辰乞閒散南歸長作老人星

瑩老自淛歸住廣州光孝移住南華

南宗要勘北機關踏徧江湖淮淛山始信廣東元有佛打包依舊更南還

重脫袈裟掛廣州與人說法口如流放生池裏魚傾耳受戒壇前石防頭

終年盡日講楞嚴舌自深藏口自緘腳指今將舌頭去懸知滿閣是空函

無苦那從復覓甘堂頭與水已相諳猶將達摩泉中意更去曹溪滴裏參

制止寺中房相硯曹溪堂上祖師衣舊家公案新拈出兩樣機關一指歸

再遊南華防祖師衣鉢

西方達摩問歸程衣鉢都畱作麼生正道眼空嫌長物如何更帶履同行

達摩將身帶履歸殷勤分付鉢和衣更和衣鉢將歸去免與中華講是非

佛自無言人自訛但畱衣鉢說能多假令和履多畱下誰柰沙門頰舌何

梅嶺有松無竹

與梅結友問爲誰松竹中涵霜雪姿竹豈寒盟已仙去宿心惟有老松知

譚賀州勉賦水仙花四絕

會逢靑帝欲回春先與梅兄淸路塵自別其衣黃一防示吾不敢與兄均

與水相蒸暖盎春湘妃洛女是前身乘風香气淩波影挑弄眠冰立雪人

髙固難爲太素容卑還惡紫又羞紅柔黃軟白交相色一歸於正與中

玉女瓊姬暫謫居水中無可與爲徒蓮花固與六郎似貞女終輕賤丈夫

石屏

余蓄石屏風十遊雅宜喜而求之輙遺其一侑以五絕

月走地中忙喪精化爲異石琢爲屏其中幻盡山河影不止數峯江上靑

巨靈神手造江山潛冩爲圖置石間嵗久石爲圖所變一重巒下一重灣

太行王屋兩嵯峨移置石間痕未磨指似行人無識者化身吾恐是誇娥

后土心恬不愛奇初陽人故得私之我新取道祁陽過鬼發其藏使見隨

大道要爲天下公割吾所愛以歸儂北窻不在西湖上驚見飛來湖上峯

回鴈峯

每向畫圖詩集防祝融如孔鴈如顏鴈峯今幸一相識實校於名大似慳

揚雄非有動人姿蓋代淸名天下知回鴈名今與雄等豈忘外陋慕中奇

賓鴻初忌瘴邊嵐山到峯前不更南近日鴻多更南去峯名幾似晉淸談

鴈入窮南失意多以峯爲記誓毋過寧無忘記蹉過去彼自輕生獨柰何

此峯與鴈作標題記不分明有忘時鴈自會書眞艸字標題安用此峯爲

淸湘城西飛來峯

邂逅南鵬怒輙翔乘風附翼過淸湘羅浮本是仙家景借與如來作寶坊

三處飛來等樣奇佛無所擇我何辭重輕較到毫釐處鴻鴈行中此白眉

鬼輸天雨玉崔嵬乞與湘人眼豁開爲報湘人莫私有飛來有日更飛回

僊洲

弱水空傳三萬里瀛洲只隔一重關渡船莫傍梅花岸岸上吾疑是世間

余入廣始見鄕士劉飬正於韶歸

里社聞名已數年恨無傾蓋盍簮緣子初遊學吾遊宦一笑相逢韶石邊

好景番禺能幾何簿書不許我吟哦絳紗帳裏事渾少古錦囊中詩定多

轉蓬同到嶺南州黃菊茱萸三送秋東道𨿽靑開閤眼西風空白倚門頭

義產蒓菜中秋大熟副以六絕送楊伯子

秋行春令气猶凝栁曳寒絲軟蘸冰又似瑤池樂棚下鬼工遺落水晶藤

垂垂水綫白封靑一筯能生兩眼明分野自爲牛女地如何墮落玉繩精

吳人縷玉作常烹南粵相逢眼卻生張翰思歸食忘味鑑湖震澤見於羮

齋芝自可侑仙斟忌把鮮肥俗味侵羮茁鱠鱗淸濁混季鷹猶未是知音

僊苗風味淡爲宗能誘長安客欲東浪說棧羊余雋永施於髙士了無功

蠏肥鱸腯未堪誇橘緑橙黃正自嘉左手把蒓右持酒何當共醉木犀花

始生之日有籠禽而獻者口占二絕放之

湯网恢疎未棄捐絳紗籠裏是壺天儻來富貴曾聊爾歸去山林乃自然

禽言勸我不如歸似念官卑俸入防或道哥哥行不得家貧歸去更無依

戒永州道聞思歸樂

宦遊佳處是零陵廩稍優饒水石淸心不思歸歸不樂汝休彊勸拂人情

張翰陶潛出信緣思蒓愛菊返丘園帝魂已托杜鵑去今汝寧非二子魂

田園無力辦難俱有一猶堪學把鋤二者卽今皆未具教吾歸去卻何如

防英韶山石

千年一遇舜南巡山獻祥雲水獻珍后土別無堪效意百般裝出玉嶙峋

參天韶石有餘奇臣視金精吏武夷鴈蕩天臺疑可僕瞿塘灔澦得非雌

中都寄廣東提幹彭元忠

舜峯虫鳥亂號呼猶是簫韶節奏余入耳𨿽歸哦詠裏收心更聽寂寥初

君到韶如杜到防新功不比舊鑪錘磨礱詩律如韶律未必知音有仲尼

同年同郡更同官無適非同況嵗寒最是西湖好同賞卻將先後到長安

十期九度自參差彼此無辭可遂非投老江西沙石畔鷗盟不請更相違

城狐

憑髙負固恣爲妖自謂身安物莫搖燻灌幸人俱有忌不知鷹犬不相饒

張彥容病未安卻問余病就報之

誤把維摩作病防不知自欠起羸丸慇懃浪說安心法將取心來與汝安

彭澄之告以卜築佐之一緡一石二絕句以爲親舊倡

今難復用古橧巢頭上猶須蓋把茅金屋少爲書所紿數椽新擬卜西郊

家無儲粟況無錢佐費吾其以義先一石一緡未爲厚量渠背負與腰纒

代董華卿以葺廬無力告於親舊間

敗屋猶餘茅不多其如淩雨震風何破誰一部慳貪相還我數間安樂窩

辟穀無方彊忍貧今難於忍以情陳不反君眼靑爲白可使吾廬故作新

儒家子劉宗慶發披戴願贈二絕句俾借以謁樂於成人之羙者

走俗何如學步虛出家猶欠防身符憑誰成就奇男子徑句歸投大丈夫

未得黃冠換白襕不妨持鉢乞檀間要還少室山人願須破多金長者慳

羅子琳謁趙香山得錢十緡米三石意若未滿以詩見報爲賦四絕

廣文鄭子槖𨿽枵司業蘇君惠已饒未到多多堪塞屋也須僅僅得纒腰

魯公乞米出於眞邂逅周瑜慷慨人借謂囊猶未爲癭懸知甑已不生塵

多金長者未嘗慳豈獨於君故作艱但道歸囊尙羞澀安知不判給銅山

主人長念客鳴腸況復花封是稻鄕指廩何疑猶出手歸艘豈患不連檣

有售畫於予令作楊栁黃鸝池塘萱艸旣成可觀用隨題賦二絕句

尋常鸎在栁間鳴嬌色嬌聲兩盡情玆狃爾嬌明弄色殆銜何恨暗吞聲

一叚池塘萱艸奇其形便畫理便詩到離形處畫之妙詩妙更無形可離

西蜀泉上人久畱中都

佛出西方打底州西方何用更東遊騎驢莫說尋驢事辦取工夫一轉頭

擔水人家旦過寮騎牛來防浙江潮相逢便說三生話不管人嫌舌太饒

特地東遊訪祖師東人占了鉢和衣幸余只履爲心印猶在西方可急歸

閤皂山道士晏時中過我南浦久之告歸

忘家未足更忘形散鶴孤云迹不停三楚江山心未飽七閩泉石眼初醒

孟陽風月小彌明猶子於今有典型已得旌陽傳道妙猶從彭澤乞詩靈

客裏相逢天一涯吾歸未得羨君回閩山荔子量分去庾嶺梅花剩寄來

贈玉牒道人

神融气會李淳風收拾乾坤風鑑中莫怪人前言者中何逃物外眼之空

過情君勿許遷除屈指吾年六十餘晚景固猶多暇日全工僅可了殘書

立春日

羯鼓催春春尙回況公夜擁軟紅灰五更溫厚東南气煦煦妓圍深處來

疎山

艸徑蜿蜒十里閒雲闗若在畫圖看萬松宻翠地無影一水長淸天自寒

遣興

開窓擥鏡岸烏紗嵗月崢嶸任物華觸事輒灰心裏火看書徒盎眼中花

直上衝天發欲虯斜飛控地鬢還彪目中已決行藏防贏得從今不倚樓

壬戌二月十九日都巡李叔永躬按酒課於會田市二十八日聞余且至還家若相避然賦三絕

臨卭界裏杏花村戲著家人犢鼻裩試問長卿躬滌器何如作賦獻金門

宜城桑落有堪沽三百靑銅豈是無不飲桃花不相笑桃花知道欠當罏

主人來叱麯車回客子涎流口欲開阮籍已收靑眼去陶潛休望白衣來

山谷詩集有題淨因寺壁二絕句未知寺在何處甲子秋餘逰富陽妙山之淨因寺用次山谷韻書以遺寺僧如智

三面稚松爭短長西偏老竹絕炎涼千尋以上有秋色十畝之間無夕陽

迂路逰山信愛山偸閒疑未是眞閒煙霞謝事其容傲猨鶴知機也意闌

校藝排號次成二絕呈元輔

坡老不期遺李廌歐公猶誤取劉暉防頭道有朱衣吏今古相傳未必非

明日譙樓榜已開网疎寧免有遺才諸生莫作冬烘看二老曽經眊矂來

欽定四庫全書

緣督集卷十

宋曾丰撰頌

紹興淳熙兩朝內禪頌【並序】

紹興三十有二年六月丙子髙宗皇帝有詔內禪淳熙十有六年二月壬戌壽皇聖帝有詔內禪百官萬姓驚喜相與言堯舜以前禪無聞也堯舜以後至五代間有之求得其正則數千年不一見焉今兩朝垂三十年內禪至再以父子繼體之親爲堯舜超世之舉寔社稷無疆之休中外莫大之慶臣惟堯八十九嵗禪於舜髙宗之禪與堯等而蚤於堯三十三嵗舜九十六嵗禪於禹壽皇之禪與舜等而蚤於舜亦三十三嵗舜之禪視堯後七嵗壽皇之禪視髙宗亦後七嵗猗歟都哉亙千萬世莫之及矣父堯而子舜其位俱禪一可頌也其禪俱蚤二可頌也蚤於堯舜俱三十三嵗三可頌也先後與堯舜俱七嵗四可頌也堯舜禪於賢而已兩朝俱得聖子而禪之五可頌也臣誠歡誠抃頓首頓首敬爲頌其詞曰

維堯則天與天同大俯視九州細於一介挈以畀舜超然自邁維舜則堯與堯同髙俯視四海細於一毫挈以畀禹熙然自陶堯舜之禪允矣嘉躅若稽厥齡或耄攸趣洪惟髙宗才五十六遽行堯事有斷於獨洪惟壽皇才六十三遽行舜事不謀於僉未倦於勤先養其恬功成身退道與天參聖人視天遞退遞進進退俱休堯舜之運於赫兩朝徳宏業峻銖較寸量寧啻堯舜堯七十六治水雲初咨嶽試鯀不遑寧居髙宗時則斯慶壽餘久與道息心實若虛舜六十三卽眞云始咨嶽相禹不遑寧止壽皇時則斯巽位已新與道休心豁若洗凡退政幾等謂大徽此退之蚤彼退之遲遲容可及蚤孰逾斯凡傳國璽等謂大媺彼傳之賢此傳之子賢容可求子孰獲只傳子若賢一出於天天固與子尢人所便便而遂者榮具慶全退蚤若遲一關於數數固與蚤尢人所慕慕而得之榮全慶具蚤於堯舜三十三年獨不一後獨不一先兩時脗合時乃自然舜後於堯七嵗而禪胡爲爾稽匪有攸戀不欲與堯匹休齊善壽皇禪意蓋與舜俱所後七年匪迹是拘不期而同自然之符髙宗禪時久暘忽雨雨應雲何恩洽以溥壽皇禪時久雨忽暘暘應云何徳輝以光得天之應誕彰孔盛新皇丕承合爲三聖用牲於廟靡靈弗歆式昭新皇上合天心決政於堂靡懷弗暢式昭新皇下符人望天人同歸欲逃莫從𨿽父傳子亶爲至公漢唐豈無揖遜之主非出本心未爲盛舉猗三聖君眞堯舜禹三聖一家累洽重華前未之有後無以加小臣獻頌大而非誇

修文立武頌【幷序】

斌哉頌瓊公【宋宗室魏邸】也上乂爲文【上與丄同尙也乂治也】止弋爲武【弋射也楚子曰止戈爲武未也弧矢之利以威天下非戈比止戈則弋可知】以遫效焉慶元五年西黎【謂臨髙黎】冦邊擁彼關矢攖吾控害其衂矣曾是罔悛明年公來遡所以然曰不在彼此失其紀我其紀之禮義亷恥表是國都形於田裏驕驕者馴垝垝【居毀切】者峙黎莫闚公防詘技窮【黎技尢長於弓矢】直東南黎【南謂澄邁黎東謂樂防黎】歸我疆封乃乘其會倈降乞容【四月丁未西黎警至五月師還而黎遁六月丁亥南黎降丁酉東黎降七月庚午西黎降】惠然懬【音曠】然與之大同此頌之所爲作也【公於三黎挈所侵地降之二月築堂曰歸疆翼以亭曰修文立武歸疆自修文立武出文修武立之效變夷爲華歸疆效之一爾故不書】其詞曰

斌哉公兮丁黎牾兮反自捬兮亶元後天覆無我若汝兮董爾僚釐吾天序兮九法筏筏勃其豎兮誰又我【渠語切】兮爾校傳相讙勿闡而防【胡官切箭器也】兮勿防【於委切辟也】而靬【居言切盛弓矢器】兮勿闓而簍【力甫落侯二切車弓籠也】韔靫【楚崖楚加切箭室也】韊【力丹切藏弩矢服也】兮【公上我邦之乂以止我校之弋】逡其虎賁以自媻兮【謂師還也】

斌哉公兮丁黎狺兮反自揗【食閏切磨也】兮亶元老地載無我若人兮麾爾校迪吾天倫兮三綱幾幾廩其【直珍切列也】兮誰又我�【匹賓切爭亂也】兮爾黎傳相告勿攄而韣【徒木反弓衣也】兮勿抉而箙【扶福切矢器也】兮勿掀而鞬防【無願切車也】防【五責切束弓弩】簶【音祿箭室】兮【校上我師之又以止彼黎之弋】逶其螘潰以自宓兮【謂黎遁也】

斌哉公兮丁黎防【於僞切羊相防�】兮反自揆兮亶元戎海涵無我若爾兮格爾黎寤吾天理兮五常炳炳劼其履兮誰又我觝兮吾伍傳相號勿神兮勿繟【充善切繟帶也】而轑【力道切車輻也】兮勿紓而醫【於計切盛弓矢器】韘皾【徒木切】櫜兮【黎自上其又而自止其弋】逛【其往切走貌】其虻附以自陶兮【謂黎降也】

修文立武三章章七句三章章五句

表

代但大夫自廣東憲除廣西漕又易廣東漕到任謝表

讞獄無功駭被將輸之命捫私未便叨承易地之恩靜省非材多慚不稱臣中謝伏念臣少時學問雅志事爲中濫專城精爽徒迷於簿領晚充煩使驅馳浸耗其聰明僅能逃不職之愆豈復有可資之策玆令飛挽孰誤選掄恭惟皇帝陛下身已致平慮不忘逺急嶺表之蒙惠爲計臺而擇人南方事體之同𨿽二廣奚分於輕重東部土風之異謂小臣幸稔其淳漓度防馬而將西俾攺轅而復舊寵榮至渥報塞實難臣敢不周視歉丰謹權取予賦以馭其用寧無遺給餉之謀道禦之而王要不負愛民之意

代廣東漕賀會慶節表

小春協气儲爲生啟之祥薄海驩心競起祝堯之敬臣中賀恭惟皇帝陛下建是皇極同乎大通推四海之寵恩已涵動植享萬年之景命未答憂勤長與蓬壺不老者俱始滿臣子無窮之願臣叨糜將漕阻往奉觴側耳聞韶迹莫陪於獸舞仰天見日心不異於葵傾

代廣東常平賀會慶節表

十月小春爰啟誕彌之節千秋嘉會聿修於赫之儀四海臣鄰一心詠頌臣中賀恭惟皇帝陛下懋明大徳昭嗣丕圖聖度涵洪五兵不試天衷簡靜萬物莫幹其源一根乎仁於理固得乎壽臣叨司倉腐邈在海瀕搢笏稱觴阻聽大韶之奏擡頭見日同伸中嶽之呼

廣東漕移廣西謝上表

委節從天將輸東部疏恩易地飛餉西陲等是處以嶠南得之出於望外可謂之幸孰酬所私玆蓋伏遇皇帝陛下禦眾以寛使人也器曲取踐更之熟輕分臨遣之華祗服寵榮誓鞭罷鈍先及期而度嶺後聞命而攺轅才至九韶觀民風之未審亟趨五管宣徳意之有休凡課田租一資兵糗他寜乏用斷勿橫徵無郊不閣宿逋有詔宜寛新賦人民受賜已諧足食之謀臣子報君更盡裕農之職

知徳慶府到任謝表

臺閫騰章言堪試郡冕旒委聽詔使牧民非以常法與焉實爲誤恩可也臣誠惶誠懼頓首頓首竊以南縣粵壤中介晉康山川勢壓於炎州蘊藏王气天地意歸於髙廟開辟潛藩大運爲之復昌土風賴以增重誰其可守臣也何人少竊儒科學未足以充其志六更吏職拙奚事乎將以勤一黜幽而退巡復使過則知勉惟道自融與天相似其捐一萬戶無徳色所給二千石何容心祿厚難酬敢爲不事事者民淳易治可以無爲爲之政教行於當然農桑勸則足矣拔貳爲長若爲稱乾坤之私化頑成仁其或塞宵旰之望他無易此終不替初

啟

代賀範參政自建康得祠啟

久圖均佚累疏叩祈天睠優隆曲遂石湖之樂琳宮淸邃雅宜朝迹之收數出頗勞一間並償恭惟某官肯輕亞相畱防陪京一心久空萬物俱厭口飫鼎食乃憶一瓢之淸足兀沙隄反思三徑之適投紱似疑沽矯謁祠庶免犯嫌九重重發而未兪再四力請而不已胡爾獲命豁然慰懷殆陶朱五湖之遊家聲不容墜而賀監一曲之勝心賞未及酬試賦歸歟聊寛憩只日對奎畫之揭神與筆俱如聞玉音之褒喜隨賜發比之當國倍以爲榮某辱知最深占賀敢略東坡之詩嘗和固不虛昭回下飾之光西子之迹猶存更可續濃淡相宜之句嗣有召節恐無餘工

賀江西提刑馬少卿上任啟

肅擁使華疾趨臺治由重湖入五嶺始疑去國之愈遙自瀕海出大江今覺還朝之漸近笑開神觀歡動門闌竊以民莫頑於江西訟尢健於天下黼座參祖宗之制憲章雜文武之臣所以分平反之勞庶乎鮮寃濫之失人不同其向背事未免於是非比嵗廟堂主張專任之說諸州牒牘責辦獨員之功按之三尺則密處或流於吹毛斷以六經則恕中或至於漏网必於道與法而不悖非以儒飾吏而莫能恭惟某官以不凡之資爲有用之學負才多而知己少擢第早而立朝遅守多移於窮誰似彌窮而彌守剛太過則折獨能益折而益剛初焉恥事於詭隨久則養成其定力浮榮莫動處九棘不殊於二松大事敢爭視三臺無異於一介要不違於斯志與無負於吾君升沈兩相忘了無汲直後來居上之妬中外俱自得安有蕭生雅意在朝之貪一出十年連持四節將漕已勞於嵗月詳刑何止於再三豈以珥筆之吳人甚於好劍之楚俗圜扉艸鞠前功已表其人爲貫索星沈後驗更期於天應二百年國家之滲漉十一郡牧守之拊摩道院之風未渝惠文之事可掃想故國於髙臺之上略爲東坡而拂塵望長安於落日之西遄歸北極而奏效此懷姑置吾道益尊某入幕已榮受防尢幸聾瞽敢輸其聞見濁淸當勇於激揚與其惟小是懲寧若自大者始區區雞肋不足凂尊拳之施犖犖盤根何當觀利器之發愛甚爲之忘分頌終所以致規

通新除江西漕林大著啟

觀風報成得命易節久輸嶺表遺愛與南溟之水而俱深還按江西和气隨大庾之春而同出先聲嘩莫之禁後進喜至於狂恭惟某官𨿽鐘委和猶力攻苦學所致者自不欺其室積至於通神明養之浩然充無餒之心直可以塞天地視六經猶爲土苴輕萬物豈翅鴻毛彼雷同之科名與平入之官爵疑若凂我初未始屑就焉自然逼身有不容卻去者甘在常調殆將終身驟然置之通班恬若出於固有攬蓬萊之勝殊不肯自驕幹山海之饒亦未嘗或猒淸邪濁邪無擇逺者大者可知今猶爲十一州而來少亦有千萬人之活某心所望者大喜焉倍於常逢人輙談同輩交賀長卿使巴蜀幸得爲縣令爲道左之迎劉晏漕江淮寧不少士人爲門下之客

通安撫程給事啟

輟自近班來爲連帥鎭撫南國山河本重而復增奔趨下風雲霧未披而已快敢防修敬先冩願言恭惟某官揉毫歸於純臨大視以細自筮仕之榮而厠朝列崇卑一聽自然以塗歸之气而代王言褒貶孰非至當所施皆可以法其用豈比於常執政猶虛偃藩似左居今國勢南昌控江西之衝閱舊廷紳上意睠門下也厚𨿽臯陶未相未宜離舜右然汲黯不出不足重淮陽假之節旄慰彼癃穉下車余半載日淺恩深出教數十條言近意逺凡肯建明者若出遊戲然不知緒餘之成皆自眞積而發少須晚業當更混成某气以涉世而平心之厭官也久自幼多病百苦皆攻筆研固所便與時少諧一丘可老耰鋤非其志與其塗足寧若折腰簿書有時閒燈火不敢廢勲業由命幸而成未必幸而傳文章在人可以觀獨不可以久度力所能者隨宜而立焉徒自鞭成竟誰印可所媿未工而敢獻其他非面則莫商二松不足哦猶竊誦東坡郁孤臺之作孤鶩有餘興何當從閻公滕王閣之遊一語偶然相投百懷可以續告

謝漕使蘇大卿京狀啟

蒙恩易節爲國搜賢胸次素有權衡初疑不苟江西豈無人物首及非才正玆闕一而足之豈比循常所薦者分暌道合施重身輕竊以士得一命之榮類萌寸進之念自讀書而取科第平生事始得半之無憂以選調而攺京官故舉主必求全而後可稍稍參差於是往往僥幸也難須得職司始應銓格常員有缺猶可泛求大狀不圓復何從得況今且速代者𨿽巧殆將問誰日程計已無多機會間不容髮儻更一跌又遲幾年美事少至於十分故仕不榮於賀上而榮於賀下大功常廢於一二故恩不重於成始而重於成終非長者爲之動心幾茫然無所措手伏遇某官心𨿽泛應物實少投以家傳之文章鑑世文章工拙難揜移自得之學術探人學術淺深莫逃二端俱造至髙餘事蓋不足辦庸非以唐虞三代公卿所建不出於鄒魯諸公磋切之精於焉擇士以報君必也加意而致謹借難求備未嘗以周孔顏曽而責之姑且酌中要得夫荀揚韓柳斯可矣有如某者養未到熟豪猶欠磨徒求師於公谷未得春秋之妙空慕名於馬班豈及風雅之純語其有志則誠然褒之不情則太甚偶爾値喜機之動忘其爲溢美之多薦周子於榻前恐似出東坡居士之誤出歐公之門下當增我南丰先生之光彼此以道相從施報

又通漕使蘇大卿啟

肅將上指榮按南州風聲從閩嶠而來江山爲之動色士气喜潁濱之後冠帶至於生光況是寒蹤又其屬吏其爲幸也豈比泛然恭惟某官稟初異常生更得地眉爲西蜀之秀气所鐘人人皆淸岷據大江之源士之學往往有本矧厥世閥蔚乎文宗父兄毎談耳目俱滿自童至壯气習若出於性成推已及人家傳乃爲乎世用畱中籍甚補外恬然天下如彼其寛江西豈公所擇雅惟先徳散在諸州贑上之古詩數篇筆蹤粲石面而未冺筠陽之雜著一集手澤落民間而或存上於厥祖之風尢敬焉今以其孫而使亦寵矣觀風容有暇訪舊不亦榮物外得其遺文公餘可以適目用其孫猶用其祖當有以報上之知睹其迹如睹其容豈不慰奉先之念共扶此道要得其人某無謀而窮有志於古質之師友文章惟兩漢之歸揣其門庭法度自三蘇而入未全成就猶少規磨玆者遇其云來庶乎得以印證魏謩視鄭公風烈則不減行佐唐宗孔伋得尼父中庸而未傳願爲孟子至於其職非此所陳

通贛州趙守啟

久用仰髙始逢補外慶源宏演分天上近之淸治境恢雄據江西上游之勝人地幸而俱重軍民可以同休恭惟某官𨿽名王孫其實士類詩書气習豈肥馬輕裘之可遷枯淡家風有布衣韋帶所難處物莫搖所養才可立於時猶爲格拘肯以符出訪避秦之仙客恐桃花水肥而不行聞度嶺之詩人喜梅蘂風淸而可挹遂移武陵之步來探大庾之春稍余燕間有足酧酢收而藏之胸次時以散於民間使千里無非東風庶九重少寛南顧某殘秩未滿余庥足依臭味或者相投喜歡至於欲舞章貢景物豈不美且賡東坡微霰之篇崆峒道機猶有餘畱對黃帝下風之問

賀贑守莫郎中啟

榮驅節旄出偃藩屏方當郊迓春已塞於行李之中不待政成人皆信於下車之始更遲數月必有偉觀竊以古無不可爲之州世所未易得者守惟今之贑蓋迫於蠻江西嶺南之交地無乃惡風聲气習之舊頑不可防粵自五季以來凡遭幾變於此或者爲之深慮至於鎭以重兵聽軍與民交相爲市使酒尙气動輙殺人緩之則長姦急之則召亂殆若爲處貴於適中然非更歷也多其能劑量乎否上所遴選得之誠難某官稟天之和養气以直入官𨿽蚤不以最吏部而遽休嗜古益堅終之第太常而莫禦盍歸持槖猶出専城夫初試已有餘功則再爲蓋不足道苐聞黠吏狃前政之寛而猶欺故使齊民處太平之日而或怨所望於公者當有以處之至於兩得其歡必也壹歸諸理或權其用非治吏其何以活民但持此心𨿽爲郡亦所以報國等之而上廣是以充某嘗快卽溫更陪聞喜遽爾升沈之異歸於義命則安夫今所言豈舊敢敍但願以萬言之對且施民間庶可推千里之恩以及天下

賀丘檢詳自平江移帥紹興啟

一從違逺兩拜詔除移顓千里之吳鎭拊之手再展而益熟擢殿十連之越按臨之蹤重訪則尢榮輔郡得人上京增重粵從圖志之上夷攷會稽之初由禹得名至勾踐遂爲彊國自秦寘郡逮紹興始號陪都以府易州其守爲牧皆所以重一路之托又從而壯中朝之觀三軍寄命於元戎萬里托生於刺史上之謀帥常患才難今乃得賢斯與地稱恭惟某官以遺經之學收異等之科魏弱翁立朝而斥權臣呂步舒出使而斷獄事胸中衡鑑莫非以筆削權吾是非天下搢紳孰不視進退爲道消長奚方續韋應物之集又復綰朱買臣之章豈藩責之不輕而輿望之難塞與其他選敏手不免於眼生寧若公來先聲已使其心服天睠未爲不厚鵬程無謂猶迂況威愛之兩全蓋軍民所素信令下莫之扞格政成可以舂容臥聽鼓角之聲疑從地下行視山川之色覺在鏡中蓬萊閣已似爲瀛洲之符錢塘江豈能作弱水之隔某銜恩未報贊喜可知乘車馬以來迎悵阻覿長安之廐以春秋而具對行歸直承明之廬

賀呂憲使移帥揚州啟

肅奉恩綸榮遷帥閫片言折獄百城之囹圄方空十國爲連夾道之旌牙遽擁凡托帡幪之下共歸鼓舞之中況曽沐於鴻私蓋不勝其雀躍恭惟某官夙儲士望洊歷官途初入綴於星郎俄出分於漕計錢流滿地玆才露豹之一斑艸鞠圜扉稍見解牛之餘刃會攝居於屏翰爰大簡於車徒悅以使人眾皆賈勇軍容入國愕眙眾觀朝論歸功密簡天聽用是寵聯於內直忽焉擢起於外臺閩南萬里江山方欲入公之詩句淮右數州艸木如何奪我之春風𨿽易地則皆然柰戀軒之不忍懋正東郊之尹行寛北顧之憂爲國藩垣要使西人知有小範老傳家衣鉢誰雲南渡無復大申公某拭目觀光披情贊喜徒厪三沐莫頌萬分

上黃參政啟

才自擢第卽爲聞人初試南宮藏逺業於揮染之下近登東府開太平於燮調之初夤緣幸玆及識焉嘗試誦所欲言者竊以本朝所重進士之科空占甲封一時爲天下之冠最宜亞選終久結宸衷之知逖搜遺編追數前輩韓魏王之事業是爲漢伊周王荊公之文章得非唐韓柳𨿽非建明者異要之遭遇則均由南渡積至於今惟申公踵嗣其美其他聞見所在詭隨玆蓋恭惟某官燻酣已成磨切不廢今推律已之道上以格君之心潛爲國謀泰山不維而自固外聳朝望猛虎未哮而已威處是政機異乎言路鷹鸇逐雀一毫不藏滄海納污萬頃無底夫今豈戾夫昔所行各隨所宜轉移之妙至於斯通變之學固然耳某幾爲書誤屢與時隨有祿奉甘未忘攻苦平生筆研半爲江山惟憲宗任度未有詩而宣帝得賢猶次頌一防一卨幸免追慶曆之蹤三沐三薰當爲試䢐徠之墨

賀周知院拜樞密使啟

顯陞樞極榮等宰衡初詔宣麻俱料明公之拜少頃聞報果如輿論所期士民交歡軍國增重恭惟某官人望已久主知更深惟其恬不肯前是以貴猶差晚翰林盤薄文章特其緒餘政府舂容事業出於遊戲天下已名兩絕胸中未動一毫處之如常上所加敬肆移樞管陰闔陽開而萬物莫知密擁帝車乾旋坤轉而四時不忒斯謂經逺若爲酬勞爰增使命之華蓋示兵機之重遭時習治問甲少至於廟堂先事折衝運籌可廢於帷幄上意不特在此中原豈容寘之某賀不欲諛規寧犯僭未肯薦韓淮陰而取楚直作蕭何猶當信趙充國之守姑爲魏相二願儻不償一終心得無愧初玆其勉之乃所望者

欽定四庫全書

緣督集卷十一

宋曽丰撰啟

轉官謝丞相啟

招致煩言攺除散吏歸家引咎猶虞司敗之深文積日計勞豈謂考功之浪許秩增者一事反其常其得而不驚乎所慚者非據爾竊以古之宰邑職曰字民用度無濫門稅租有彛矩畀田授地僅什一之徵供吏給徒能幾何之費惟厚予而薄取故少毀而多譽屬者縣家之難甚哉財計之重月輸郡帑寧容差緩於崇朝季撥漕儲不許少遲其浹浣均泛用於有常之外取羨數於已足之餘幸而辦頻年新賦之粗登甚者責累政宿逋之並償上馭下不寧於束濕孰敢它辭卑扣尊何啻於探湯安能自愬媮塞目前之責寖招李下之嫌輕信浮言勇行成按諸公非善回天者一敗豈免掃地耶莫之苟逃何以平進玆蓋伏遇某官學融上達識防大通一於好惡之偏詞參以是非之至理偶然詿誤獨不與故犯殊或者詆訶得無從私意出一怛動衷之莫禦百端致曲而不辭先裁以中始白於上暴勝立威之酷直期鑠金蕭何用法之寛曲賜全璧了知漢网之闊一出伊衡之平成始成終吾君吾相某敢不勉屍淸淨恭贊明良三沐三薰華封人孰盡祝堯之意一飲一啄王仲淹何敢忘孔之恩不至防元未論報本

赴廣倅上潘直閣啟

散職歸休誤恩起廢一行作吏半刺𨿽未爲卑十國爲連元戎顧猶在上上下所存名分然也起居之缺禮文可乎將以斐然致其敬止恭惟某官爲質也敏得天之全切磋琢磨不煩師友之力視聽言動能著聖賢之功學問成而噐識隨之聲名出則人望歸矣得官未稱其徳爲政不専以才推此一心所事循吏傳之事形諸千里其民華胥國之民舉嚴陵之政聲合婺女之鄕譽朝發眾口夕聞九天詔除漢郎自有典故擬議廣帥它無老成十四州安得以自伸二千石又從而相屈堅持一靜坐鎭百浮但凝淸香而飲醇酎不治而治余尙何求元功之功自可不朽某決科餘三紀攺秩十七年貧則如初悔之似晚耕焉之謀以仕焉而廢差毫繆千薦者之力比按者則輕進寸退尺又抗塵容而出下防三城水陸徵租之入八邑軍民口體之須孰非長者所能爲何庸闗決未必丞哉之不負有幸依棲倚髙門如末至何奉急詔恐遄歸爾猶及署姓名於紙尾何當效筆硯於公餘狄靑還奏粵功南海一澄而終晏宋璟入爲唐相巨川初濟而已恬並作頌聲永爲口實

謝五府堂除廣東運乾啟

攺秩銓曹初心未遂充員漕幕一飽有涯況適及期而便卽祿較其名此視彼則不及揆以實得償失而有餘欣然下拜受之可以借手歸矣夫惟吏部之立法其責選人也過詳舉主之員猶未全固許赴調京官之闕不容入徒生羨心彼蓋有司吾其何怪身爲天子之宰相職事非與它同手握人物之權衡恩施可自己出營營失意者往往歸身焉卑者求髙外焉匄內朝論儻無不允人才安得有淹或左輔右弼前疑後丞各自有見則甲可乙否彼非此是居多不同𨿽知其資所當然猶牽於勢而姑已矧玆躐等而有請疑若渉嫌而難從偶諸公獨不二三其言在今日豈非萬一之遇恭惟某官從初力學慕古大臣誠以反身與物未接而已信推而秉政同官不調而自諧每發抑揚官吏之機皆符中外搢紳之論須賢之效乃至此孤寒所蒙何幸邪有如疎庸未遽斥絕翻以筆研之末技信其胸中輙收馬牛之踐蹤置之門下豈謂表裏所該無異道不容淸明之世有遺才鑪韛一施饑寒俱免非以法予以人予似出大造無私之私未爲官謀爲祿謀實爲小吏不幸之幸感深語淺恩重身輕不至糜捐未論報塞

通廣東漕使黃監簿啟

久勞鎭拊遄擢轉輸便道之官咫尺入潮陽之路涓辰視事須臾回嶺表之春山嶽動搖軍民鼓舞恭惟某官學得師友志爲聖賢蚤擅科名气習猶如攻苦之舊亟登朝列聲容不攺抗塵之初方快奮揚遽聞恬退謂得州亦可行志𨿽去國何嘗介懷由來淸漳凡幾太守獨爾冦恂之借畱一年餘信乎召伯之思自今日始榮陞一節馳按百城玆乘軺傳而來廼過侯藩之舊江山艸木迎送攺觀父老兒童見聞失喜來慰已恨其暮詔歸復疑其遄顧偏方之計孰愈於上京而重內之人奚容於久外某官不辭卑遊難避逺一充臺掾兩易歳華豈圖滿考之將書而獲大賢之是托𨿽百勤不補其一拙然終事敢渝其初心轉漕闗中鮑生安有爲蕭相國之助羅致幕下烏公幸毋厭石處士之畱

迎廣東運使坦大夫啟

讞獄奏功疏恩易漕方驚西部奪我東風忽降新綸還公舊治車斾始行而遽返士民才送而又迎其爲懽忻甚至鼔舞竊以粵嶠𨿽分於兩道計臺皆主以獨員編戶農桑地僅一十四州之廣歳課出納錢幾五十萬緍而贏惟其斂少而散多是以易虛而難實由鈔法旣更之後失鹺司所助之常慶典之恩旣覃丁租之數又減歳事中熟有無猶可以通融民間水饑上下必至於窘束與其臨事巧營而旋救寧若先期嗇用而謹防聖賢不易之言今古難行之事非有學力孰塞源恭惟某官負抱渾涵薫陶成熟守潯陽之土不以五馬爲榮而以千里爲憂觀嶺表之風不以四牡爲勞而以列城爲念無事不以聞於上有功未始動其中廟堂相知恩數自異旣徙官而增秩又移節而將輸豈其負才而難遺亦以知道而可用大學之義足用不廢於生財君子之心愛人莫先於節用粵自洙泗已有此學公從伊洛而得其傳號爲老成非徒知取而知予深識大體不至傷恵而傷亷使夫小試其胸中可以大蘓於廣右防上引嫌之疏遂膺就便之除人情以前而信今天意移彼而恵此某一從度嶺便欲掃門受知未得所依聞命不勝其喜可傾方寸不出浹旬大夫未出疆望使華之不逺下士已執贄迎騎气而敢遲

通坦提刑啟

气應三陽淸流道長身將一節荒服春回融爲嶺嶠之和斂作門閭之喜恭惟某官業履修大聲容煦溫自載笑載言而充之莫非仁气凡一州一路所感者孰不東風萬口合詞千秋爲祝家人燕集忻懽滿引於椒花君子泰通超防上連於茅茹其可爲慶所未易言

代坦運使到任謝兩丞相啟

誤命將輸亟上引嫌之請公朝從欲尋疏易地之榮未出舊封已祗踐事𨿽便而濫式欣且慙伏念某生賦下材少從末學師友之功尙淺幸獲入官州縣之職備嘗僅能逃責晉叨讞獄政負空餐姑匄奉祠敢圖移節況飛挽夥繁之任非伎能緜薄所堪醝法中更二廣之儲今已貧於曩農田小熟常租之入東猶愈於西玆蒙以易而易難遂得避勞而就佚老矣何幸恩焉有歸伏遇某官學到太初道包羣有調元而一元正五風十雨皆得其時宰物而萬物平大鵬尺鷃各安於分遙憐嶺表遴選計臣一聞孤迹之未安兩與更除而弗厭衣朱公之繡官居難近於私居回墨子之車故部尢諳於新部暑月獲將迎之順暮年免奔走之勞一舉而數利集焉大造於逺人厚矣某敢不勉效尺寸規酬萬分轉漕闗中尙當效酇侯給軍糧之防通量歳杪要少副冢宰制國用之心

代坦運使到任謝樞使啟

誤恩將漕抗疏引嫌便道攺除回車視事榮有餘而似濫喜不足以蓋慙伏念某學未及成貧不免出一入州縣簿領防來而相尋回視燈窻詩書幾至於髙閣更時閱歳覺壯成衰晉領平反厪逃曠斥敢圖移節而督飛芻南方鹽法之更揆之計額而少損東部戶編之狹加以丁租之盡蠲問彛費則自如非長才而孰辦付之老拙豈謂往來熟而利害詳將以亷勤或恐取予公而出內吝恩歸造化事出吹噓伏遇某官命世眞儒淸朝亞相樞極久歸於掌握璿璣獨斡於胸襟控制百戎山嶽不動而事定品題多士權衡無心而物平致使寒蹤例塵公選西臺已拜松楸偶在而可疑故治未離繡斧𨿽更而何厭晚景免疲於轉徙炎天省力於將迎新舊之交公私皆便所施厚甚何以稱之某敢不周視歉丰謹權出入𨿽無求於贏羨要靡缺其經常甲兵不問於廟堂已登平治軍餉猶飛於函洛豈憚驅馳惟誓糜捐庻幾報塞

代坦運使到任謝楊檢詳啟

將西廣之輸援私嫌而有請易東隅之命乘便道而不勞𨿽化鈞甄錄之公亦樞掾奨提之賜得之逾分處若爲顏伏念某奮迹儒科投名官牒資格未離於州縣由緑得緋聰明已耗於簿書覺班成白讞獄方慙於臨遣匄祠豈意於遷除繄外計之非輕況僑居之不便懷疑無措忽拜新綸擬足未前復爲故部其爲便順之甚所愧僥逾之多𨿽降自天寧無爲地伏遇某官受質已粹加功更深論著六經洗空百氏傳注之學防陳千慮壓倒三篇天人之言文行之髙公卿所重兩膺嚴召俱拜偉除持節觀風山嶽動搖而气懾握蘭奏事星辰辟易而芒寒贊襄宥宻之功假借齒牙之論故令遲頓亦竊光華某敢不疾鞭其罷圖稱所骫終恐伎能之短全資契誼之髙王勃在前已幸平反之無失範蠡主內仍欣飛挽之有依

代坦運使通新除提鹽譚太博啟

専城奏效一節陞華極目南中𨿽故在部封之內乘軺東下乃新遷臺治之初公朝尢遴於選人全廣遂爲之增重恭惟某官受天間气爲世奇人刻苦燈窻専而且久討論經史博矣又精發爲文章妙到古始逺而昌黎近而坡老筆端可與之後先大則文獻小則襄公忠槪當處以季孟四公遺迹五嶺殊尢旣具全能自應大用一收朝迹多望國子先生之還四播召音尙甘繡衣使者之拜豈醝事旣更於近制而利權難假於常人輟此老儒鎭時浮議少需事定卽詔公歸某嘗幸親賢喜將同事飛芻煮海均爲出內之攸司移粟乞醯尙賴有無之相濟

通都提舉譚太博啟

召節及門趣裝上道詔畱嶺表𨿽阻蓬島之淸遊寵拜皇華亦爲桑梓之盛事方當變法之後又適遷臺之初使者得人士夫增气郵音所至喜色攸同竊以煮海爲鹽生民通用浸浸豪彊之用事紛紛鼓扇而爲姦齊集其私主持以吏秦防其盜運載以兵漢室懲而張官魏人建言而置使攷唐遺術比古益精端𨿽發於琦課最廼成於晏大農防計增入十倍之錢末歳通量實當大半之賦𨿽若有益於國多矣謂之不奪於民得乎初焉出於因陋而爲之久則視以爲常而加甚官販官鬻侵漁市價而獨擅利源計租計丁抑配農家而重爲蠧本物窮必反道變斯通推行固要人之有才職守尢嫌名之不正顧今天下皆常平惟是嶠南近才更始去其兼者所以専其任表以都者所以大厥稱移司蒼梧用控全廣事勢須首尾之應屬官爲東西之分物論間疑其非難搖國是詔書大勇於發正借人收付以四十二州之重權出於二三公之精鑑恭惟某官資防物表學窮气初渾渾先秦之文章凜凜後漢之气節澹庵渡海獨與從遊連帥還朝首先薦召有以結兩公之好知其爲特立之人苦遭當道之豺甘作退飛之鷁普寧之治聲方著侍從之鹺論又陳非賴粵人孰諳粵人之肥瘠不資朝士莫酌朝論而從違兩端皆全五嶺希有獨惟門下卓在選中方報賜環踵聞持節嚴夫子懷土光生友壻之門朱買臣歸鄕喜動故人之色人皆羨只公獨晏如𨿽姑假途寧防旬浹之欵曲肯略溫席試發生平之討論近功有以權之逺業於是卜矣某濫聫末至之客欣拜先驅之塵嘗識江南之風流要從名下而卽可蜚蓬蹤迹猶幸遇國子韓先生於八千里之餘汗簡馨名何當繼曲江張相國於五百年之後僉所期望亟其勉旃

賀坦提刑轉官啟

黼坐攷功繡衣增秩元康大夫之爵聊復償勞直指使者之風愈爲增重蒸出兩眉之喜散爲一路之春恭惟某官平生所行一出於學直從起居飲食而始次第用功推至進退升沈之間率常任理幾書奏最一節詳刑平反未嘗以爲功全活無意於望報計日計月之事非公本心懋賞懋官之恩有國常制姑事循進尙淹老成或謂年老之遷殆爲驛召之漸一朝而上百志以酬某淺學辱知之深愁顏聞報而喜身登八使一官何足以爲榮賞及近功逺業可知其得睠足深賀者姑少遲之賀廣東提刑坦大夫特轉一官再任啟

雅意解歸特恩因任文階再轉僅酬四牡循行之勞使指重宣大慰百城挽畱之望嘆公已久於在外幸我猶得以相依恭惟某官气宇渾涵官途緜歷嶺表半行吟之迹潯陽余坐嘯之聲蠻俗告勞聊復詘馬長卿之往越人蒙徳自當趣嚴夫子之還姑以內外更疊之制酌其中合於日月論思之地擇所處一路皇皇恐失所賴九重往往重違其情寧屈一賢以寛南顧竚恢殊效而速北歸但一二可書則不磨況尋常何立而非偉凡是逺業所存者直於今恩而卜之某蒙韓見知借漢爲頌衣繡使者久驅馳於瑯琊泰山之間觀風大夫行超防於光祿大中之上繼今以往可賀猶多

代賀提刑坦大夫轉官再任啟

疏榮進秩一時再拜於殊恩乘傳觀風新節復循於故部慰一路願畱之切表九重見信之深傳者翕然爲之甚喜恭惟某官資充以學實侈於名榮路當翔於太淸宦遊肯屑於二廣専城課效政聲已甲於西州攬轡詳刑風采又傾於東土寃獄屢雪寒鄕皆春但積勞而著功合由外以除內懲數更之漢宣爰賜以褒書責久任之勲郭伋尙稽於召命朝論自定公歸少遲某方借餘輝兩逢盛事聞音至止如已得之久次而轉爲大夫固未足爲揚子云之賀使訖而還報天子當有以酬馬相如之勞頌詠之私敷宣罔旣

通廣東漕使馬少卿啟

一官左計攺秩未諧再調南來趨風有便正萍蓬苦自飄泊與繡斧適相後先得所依棲謂之幸防恭惟某官飽韜有本之學熟揉不羣之資娯嬉成文章俯取上第漫浪出仕宦洊試中都隨職髙卑結知君相郎星拱北致主之願未畢酬卿月照南觀風之行不憚苦藏哲於晦以嚴行寛或謂恩比湖而加深斯宜坐與嶽而俱穏嶺表將漕防猶未得其人荊南平反公有已試之效疏恩下詔易節按城豈二路上游控山川之交而一心兩耳熟風聲之久取道不逺成功可期湘人送而廣人迎徒爭境上軺車遣而鋒車召恐在道中再歸近君始畢逺業頌言未盡國史不遺某百拙招窮半生坐懶情性耽筆硯是物莫移詩文汗馬牛於饑何補一行作吏而幾困再轉爲丞者三年𨿽多薦書偶一戾格復墮選調來爲下賔蕭何漕闗中或略借鮑生之計裴腆在幕下終須期劉晏之知𨿽無他長敢不自效

回廣東李帳乾啟

曵裾邂逅已嘗傾意於一見之間轉首差池豈料同官於十年之後並時來上托契則終書尺過於殷勤禮數似乎顚倒恭惟某官好學成癖與書忘形燈火新功半出科第之後旂常逺業初試州縣之間不輕一尉而安之可見平時所養者未露厥頴已雷其聲方梅福觧南昌之官浩然期於有立維漢朝虛東觀之選疑以直而不容復此斜飛而南何時穏步而上知音不少待價未遲某有志無資始勤中勌謂道可自文章而入試浪用工然學不爲性理之歸終難傳逺方悔少作而収初心技忽癢而復爲喜至狂而莫禁闗鍵徧求於前輩源流肯徇於専門靑出於藍誤以師道爲坡公之派白守其黒幸幾商容發老子之機大道得新聞公家直餘事

代運使賀坦憲陳廣西漕啟

肅奉綸恩晉將漕計觀風察吏易地似勞上塜過家取途良便所得適如其所願相知皆快於相傳恭惟某官學得其宗气充所養潯陽鎭撫課效有餘而未嘗事名嶺表平反活人無數而不以爲徳驅馳四牡首尾三年顧桁楊之久空思松檟而欲掃顯以西部殊愜中心榮擢裏閭衣繡何如於衣錦飛挽芻粟養兵不外於養民要使二者之適其中或於初焉而卜所處討論有素施設可知闗中給軍糧𨿽似屈酇侯之重冡宰制國用要何害周公之淸所行固有後先其業均爲逺大某結交𨿽晚荷愛惟深屬聞報之已遲恐餞行之莫逮錢流地上竚防木牛流馬之勲粟移河東喜借山玉淵珠之潤

代廣東帥通廣西漕到任啟

九重遣使出觀五筦之風三命申恩仰見一人之睠軺音俶至臺事鼎新幸聫嶺表之遊敢贊門防之喜恭惟某官才將以徳學世其家經術精深繼泰山先生已絕之統文章俊逸下紹興尙書未到之工聲華久播於搢紳步武合登於閶闔直指固由於親擢南遊亦近於斜飛自東至西𨿽餘千里道途之邈以閩視粵豈有百城風物之煩是謂自卑而升髙毋云以逺而易近況綿歷之已熟何將輸之足勞區區粟挽而芻飛往往弦鳴而鴈落行上木牛之效南海澄淸竚歸金馬之居北辰宻邇它時竹帛所載竊意權輿於今某専閫無功餘光是賴錢流地上富民遄聽於封侯粟移河東鄰國庶免於爲壑

代使長馬少卿回廣西林轉運判官啟

當路知音列上牧民之最公朝懋賞晉膺遣使之華祗拜新榮回瞻故治所識艸木亦先光輝恭惟某官踐揚有聲操履無玷施設發於持滿聲華日以增髙佩綰左符畱餘恩於已去之後轉輸上防卜成效於未試之初視事幾何聞風悚甚更能持以不倦必當卓然可觀𨿽近功非逺業所闗然外計乃中除之漸竚膺急詔入踐華途某嘗幸同寮後欣聫部錢流地上雅知遊刃之餘粟移河東宻借富鄰之潤

通廣東提刑吳大卿啟

一賢入耳再紀闗心墨綬玆來何幸際乘軺之始繡衣它出未遑躬負弩於前喜初至於失眠懼復爲之欲汗兩紛交奪朋素小遲恭惟某官秉彛不羣絜矩有道悠然雋味得於經史子集之中爛其雄文發於碑銘記序之內揆以古而合施於時也宜朝廷羽儀王度黼黻小卻猶合內相之任方諧物期上卿不爲左遷之官未與人稱枘方難入材大莫容與其枉尺而直尋寧若屈身而伸道彼退此進燈火十年之功小窮大通簡編千載之業論久復定恩優如初鵬怒如飛視艸蓋分內之事鴻漸於陸觀風且嶠南之遊綿亙二十一州縱橫三千餘里華輶所歷奇觀之多山嵒養於虛豁如顏子石筍立於獨挺若伯夷至止發揮歸歟收拾凡是馬遷所感慨一於史記而吐傾比初述而更髙爲後傳也必逺某不足受道未忘學文攻苦無功逐貧不去三百人進士之末二十載選人之中置散日多滛思風月養慵年久疾視米鹽恩與陞朝法應宰縣𨿽曰貴於撫摩耳其如責以辦治何何況直鉤非宜於釣所至竭澤孰可以漁淛視江而猶難廣校湖而差易容堪措手猥用投身獄訟希疎曽未桁楊之臥臺評宻邇豈無牒牘之移亮其無它恕所不及俾安南國之迹當盡子民之心退食之餘讀書而已松林無事何當得雄著傑作而編之桂筦有詩猶可續名山大川所藏者儻容附見庻獲流聞

代人賀洪閤學除內翰啟

解直延閣升華玉堂𨿽文聲素髙當居詔誥之任然恩數特異實擅搢紳之榮郵報四傳輿情胥愜竊以禁林淸選天子私人賁時華國之文固須大手引誼格君之職更要眞儒況侍燕閒每承顧問陰贊萬機之決誠爲二府之儲何竢上臺方資燮理始稱內相已借經綸惟才學噐識之兼全庻文章事業之俱到恭惟某官妙得父兄之授志惟聖賢之歸加以薫酣至於成熟鄴侯三萬卷湧在筆端吏部二百年推爲盟主曩居靑獨對紫薇代王一言之間增國九鼎之重比還朝列平擢史官𨿽云汗簡之傳系人榮辱孰若黃麻之艸闗國重輕付之老成僉所厭服某慕用久矣傳聞忻然惟前此之名公多繇玆而大拜院中驚見猶未爲令狐綯之光門下平章始可爲李徳裕之賀

賀畱樞宻啟

解愼坤維畱登樞筦恩等執政非徒擅上澤三世之榮身居當途又可爲下光千載之業士類驚聞而增气國人喜至而破顏惟軍旅尙深沈之機故廟堂建宥宻之職尊卑分爲四級厥品有差長貳俱握五符其權無二況百二山河之半失蓋六十甲子之一周天運旣窮則必通國數久奇而將偶版圖故土非爲問罪之舉莫能自歸帷幄謀臣不能循常之時容可苟處加之同事僅乃二人房𨿽方欲與杜而共圖召未必肯爲周而久駐一旦忽專其任百端皆仰其成內而進謀決可否於陳平之口外而督戰寄勝負於裴度之身其爲責人已重乎在當今誰能勝者恭惟某官才髙不露噐大莫涯摩撫蕃宣已闚鎭浮之有餘量論思獻納更卜經逺之無遺謀贑上難搖之聲已能復廣於江西蜀中旣驗之防豈不可移於天下輿情所期者如此聖意其出於是耶報至國門詔司兵柄自從槖平陞二府尋常典文之皆然才賜環徑入副樞二十年間之未有其爲際防可謂闊希然睠厚則責望不輕而感深則答酬未易陸贄無籌之不效始可報君武侯有志而未伸甫能逃議彼王導謝安之懶計殆方叔召虎之罪人要恢君父之廟謨共雪祖宗之宿憤兵猶可練將實難求紹興兜鍪之舊人幸而未死則亦老矣乾道毬馬之新進非有所援其多訾歟裔緒顯防歷資深淺是皆不足多較莫若一無所拘得其材能𨿽防於小校下走可也負大智略毋苛以曲亷細謹責之未聞已虛其心而眾不孚安有人百其勇而事難集任百搖勿移一定之力縱小阻無害大疑之勲此理灼然我公信否某誤蒙知已喜得除音賀客莫非諛意者初喜而終厭門生何容隠宜乎人頌而我規中心已見於前言末論敢申其餘意人惟鄧禹是附非舉才孰從而慰存上以畱侯相期須決勝斯可以稱塞拳拳之素喋喋奚殫

代潘帥賀周丞相啟

拜恩天陛陞位鼎司獨冠樞躔久篤宸衷之睠分持魁柄始諧天下之心聞風爭傳舉國相慶洪惟今上夐出古初聰明有得於生知邪正不容以形遁百僚庶尹擇人每猶難之三公九卿注意從可知矣自繼明已余兩紀凡論相何翅十公其間得賢固不云乏所許立事曽未之償故自比年尢加遴選非雅負過人之噐豈輕容秉國之鈞恭惟某官忠勞兩朝夷險一節初排權幸嬰鱗敢前再入班行張膽如故玆皆由學問而發所以致聲華之歸荷槖玉堂愈重廷紳之望宻機宥命端爲宰席之儲幾聞閧傳今果眞拜𨿽臯視禹而有間然房非杜則莫籌眾正之路旣開太平之基斯立某受知已厚借芘復多久苦肺經之重昏忽聞郵報而差醒望平津之東閤猶阻造前觧漢守之左符敢煩致曲賀仍有請僣實莫文

賀周丞相啟

榮奉制麻顯登揆席斡旋樞極遐衝寖折於宻勿之中掌握宰衡公道頓伸於平章之始恩拜一日慶闗百年竊以廊廟有所設施搢紳謂之造化億兆眾安危所系二三公可否之間設若胸中猶未似天地之大措之天下孰非干陰陽之和適是方今之難殊非曩者之比由來國步疊相盛衰粵在靖康百二山河之半失再逢丁未六十甲子之一周𨿽至數未易以奇耦推然常理容可以乘除卜物窮當變天定必回況漢徳無不思之民而敵人有可襲之釁左賢王右賢王爭立之怨當自相攻前將軍後將軍並發之機豈宜少緩惟上意雅在中原事𨿽分委於羣才功實責成於兩相內而修政列辟惟武侯率以忠勤外而董帥三軍視裴度爲之勇怯敢負重任非循常人恭惟某官得委和所鐘爲致逺之噐連收科級率以上文章道學而獨優兩入班行皆因排近戚幸臣而輙出方當甘於投散地已料可以爲貴人攺元淳熈復位侍從滿意田千秋之對立可封侯安知張九齡之還尙煩視艸更歷二府遲廻七年幾虛爰立之傳今果具瞻之慰自一命累陞於一品悉膺內除由三館直至於三公皆擅淸選睠如此厚公若爲酬江左以來不翅二百年之久河南之外未取一塊土以歸誰非駕說於天時曽莫歸尢於人事六朝已失今日何懲爲國計莫出於用人得士心無先於虛已專援親舊固無以擴大公至正之門必逺嫌疑恐未免爲曲亷小謹之道謝安石之舉侄爲上將源乾曜之黜男爲外官顧何拘之有哉惟其是而已矣凡百事機之予奪一視理道而從違我二輔臣無苟容心於上彼百執事敢不努力而前一意主張而勿搖十年恢復而可必報君無未了之事歸老有可言於人某聞報增歡撫懷過慮調鼎不能無忌於水火之攸激和羮安得有嫌於鹽梅之相資儻俱不言空爲趙憬賈忱之更遜寧小有異奚害姚崇宋璟之同歸推此一心形於四海迄致泰平之極治始爲燮理之全功至若疎庸甘於潦倒薦人至二千石想不欲犯移權之名除吏幾八百貟卒未敢爲挾故之請夫前所告蓋出於忠

代人賀韓戶部除兵部兼知臨安府啟

版曹奏效黼座疏恩攺服夏官似用平遷之典就開京府實膺隆寄之榮孚號一頒師言胥悅伏惟某官貴家令冑明世偉人藍綬效官蚤值功名之防黒頭遇主遄登侍從之班試以浩繁投之倉卒刀有餘刃目無全牛人疑未究其長才上謂猶堪於巨用帥閫首推於大尹難得其人國威全寄於重兵孰屍其籍一身二任前軰罕能唐朝中葉以還吳湊一人而已執事今分其羙闔朝皆嘆其公趙廣漢得民心行爲京兆之治最楊宏禮知軍務上繼越公之家聲某慕名積有年聞報不勝喜長安見日亟上九天之梯尙書植槐端爲兩地之兆將來所賀復大於今

欽定四庫全書

緣督集卷十二

宋曽丰撰啟

謝二府堂除義寧知縣啟

右某注擬沙縣復防勅差知靜江府義寧縣者妄就壯邑誠爲拙謀瀝墨控情殊負凟尊之罪疏恩易地特回造物之私較其事則以簡而易繁論其期則促逺而成近便當赴上歸卽治行事已隔而復諧恩莫深而加感竊以方今薄宦惟縣爲難肆是邇年其難益甚凡在就銓之日必爲擇地之謀獨坐疏庸初傷過聴誤膺繁劇預恐難支況處至貧之中復需最逺之次公私兩失其便反覆屢爲之驚自微防鐵之方鑄此大錯安得障川之手回其狂瀾四顧無門二天可托玆蓋伏遇某官以道宰物爲官擇人用隨其才非所習則勿彊士有所請可以行者皆從揆度駑駘之資耽迷筆研之事俾之撫摩凋瘵猶懼不勝責以辦治賦租豈容無曠與其於旣敗之後而猥爾加罪孰若及未往之前而聴其攺圖奪七閩難治之邦與五嶺易爲之邑彊名百里僅滿千家槐根出而馬骨髙雅宜藏繆紙尾摘而雁行退容可讀書意其與道院等歟目之曰吏隠可也持心不懈滿考可書俸𨿽薄而無餘免雷饑腹景況多而可詠防癭詩囊舉家十數口之安一出二三公之賜某誓無背本志敢替初涵飬南甿固當體武王不忘逺之意提撕下吏更防推泰卦無遐遺之心

迎廣西經略趙侍郎啟

新皇嚴外遴於八命之頒舊徳策捐以十連之寄詔速西上聲搖南中編甿蓋有蘇期屬宰得非幸事恭惟某官親見前輩密傳正宗起居飲食之間不外道徳怒罵笑嬉所發猶爲文章外彪一出於中弸防學滿期於壯用晁董公孫之對尊主庇民燕許陸防之詞代王華國道大莫容其獻替才髙猶屈以蕃宣兩委殿邦皆書最考漢三公有闕當於循吏而選之周九牧非輕處以侍臣則過矣竊窺上意加念邊陲非資從槖之華孰借帥垣之重謂持一節嘗至半途垂矣建臺何八桂軍民不幸而未遇復玆開府豈七星風月有緣而莫逃好音一傳和風四扇𨿽逺渉不應爲近貴之凂然薄勞何患無厚恩之酬前爲桂管之長司近有唐人之成例李伯藥請郡暫輟侍郎之除張九齡還朝遄膺相國之拜一心精白千載汗靑某行事鳬趨願言管見嶺表非內州之比府中無外邑之需宿逋類是全蠲新賦居常半閣厚徳見於前政寧必急趨符移畀於遞兵勿專走介期程一定職掌相安束帶而見督郵免折陶淵明之气彈琴而治單父容殫宓子賤之心

通靜江府二倅車啟

天憫其窮循攺陞朝之秩命安於薄平收宰縣之章其受門下察焉蓋與府中等爾行將請事合預修恭恭惟某官抱負通才躋登膴仕靑衫蒞事已覃經國之思朱紱賁身未薄抗塵之況疾飛垂上小卻復斜撫軍若民姑稱半刺賞風與月直謂平分六曹不止於闗聞四季猶兼於行縣吏有臧否權無黜陞上𨿽付以不輕至名通守公亦處之無擾要活齊民郡無急符縣可寛責初政渇賢之日諸公貪仕之時寧久外翔但爲南利某逐貧無防忘祿未能初叨通籍之升拘於近制例畀南邦之任難以他營得闕極南爲謀最左所貪簡靜其便疎庸邑小民貧不容取效於拊摩之外心勞政拙未免歸身於覆防之中芘我至終從今爲始

代憲使梁大卿賀趙丞相自瀘州移荊南啟

去國渡瀘茂著偃藩之績回車出峽光膺易地之恩轉移漸近於中天疎逺例資其餘照道亨可卜物論胥諧恭惟某官崛起西方巍掇上第膴仕之途寖歷臞儒之習愈堅初際風雲龍虎相應入調鼎鼐水火不爭宰衡無心而物平山嶽不動而事定廟謨偶有所向朝臣不得與知獨與蕭何密作闗中之計姑煩葛亮逺爲渭上之行胸次有成謀江南無他慮何詔出蜀復畱帥荊控持中原爲我四通八達之地考按前古豈他三國六朝所爭髙臥上防大寛西顧蔡功有敍裴度可歸某稔爲門下之逰空負嚢中之出𨿽四牡未榮於九棘然二天猶借於五云感悃居深頌言敢綴以輔弼臨翼軫之分迹猶逺於北辰自岷峨溯江漢之流心已歸於東海滿期再相永托孤蹤

代憲使梁大卿答江州婁守啟

顯膺隆睠陞偃大藩方報下車和气湧九江而防滿未遑上記好音隔千里而遽來何謙似之所慰多矣恭惟某官磨磋已熟趣向更髙談論纚纚可聴學問往往有本才爲時出輙以聲聞樞庭防編摩之勲文章華國輔郡借拊字之手政教宜民豈私舉我所知不敢揜人之實肆聞入對式簡上知猶煩把麾庸非責已試之效復拜召節定自有非常之除百勞並醻逺業可卜某故嘗結契今復同官不惟私幸之多亦獲公家之助軍民雀躍喜承豈弟之臨獄訟冰消庶免平反之累

通廣西運使朱太中啟

資身無策隨牒有年墨綬字民應新制於攺官之後繡衣觀俗逢故人於受察之初曽未面承已先心愜恭惟某官性情歸厚天地委和極深研防學有根柢經事綜物才無鋒芒自布衣韋帶之微至紫綬金章之寵小試靡不效大用從可知入格君心始酬邁往之志出將使指似落斜飛之途上軫北辰逺懷南極鹺法變更之始軍儲匱乏之前它豈無能類非已試朱轓二千石坐精錢糓之籌白粲十萬艘飛餉江淮之戍人孚則久上決於玆姑輟儒魁枉視木牛之運略收課最遄歸金馬之班富貴遁逃以無門功名廹逐而不赦所遇有立其傳不磨某病乘其衰貧重以累以筆硯尺寸之伎爲饘粥斗升之資防逢詔恩叨攺通籍稽之令甲紫衣無免邑之文揆以已私華髮豈剸繁之具難辭百里未免一行所在孰非顰眉江淛爲甚其中猶可措手湖廣庶防財賦責輕租稅入薄又從而擇其易者或可以用所短焉卓茂心勞天知足矣陽城政拙人笑任之顧不與流俗同幸猶有諸公在

通廣西李經略啟

幹祿公朝負丞支郡一行作吏何卑敢辭十國爲連有大可事記省接詞之舊驚嗟承命之新不期然而然可謂幸之幸所宜稱謝其得忘言恭惟某官得天純全爲學成熟羲農二氏以上閒暇討論鄕黨一篇之中從容踐履發亞聖大才之實爲先秦古書之文姑用戔余輙登魁最作難弟之气無聴臚傳而無名廣嚴君之聲未躋法從則未愜匪朝郎選伊夕卿聨去彼輕非重一麾在我大可細萬物淸髙遁事其如莫見赦何富貴逼人正恐不容辭爾更貴有立而藏難名某亶余寡聞良欠督慮謀身疎甚差毫謬千知已缺然進寸退尺二年置散一意養恬塵外山水之音擬之倫脊世間名利之味待以圂腴怵於�饑屑此斗食其爲道途左矣況落嶺海外乎要服臨邊治中無況之非冷介藩在上麾下有光之可偸自幸鴈行之中相容虎榜之末夙契難言於厚薄今階有間於崇卑問無恙書冒講謹初之禮請不屑教庸資善後之圖萬一逃尢始終歸徳

代人賀葛樞密啟

明命誕揚偉人超用顯登宥密人無不愜之心潛事經綸時有可乘之防太平指日薄海破顏恭惟某官間气挺生傑資頴出充以學問玉磋石磨歸於聖賢霜凝水落凡致主澤民之要者自治心修性而出焉追先秦之文章一家所集防數千卷取大漢之科第五世之間至十三人公在其中人推曰最方當筮仕之可紀已料入朝之有餘金櫃防書訂八索九丘於積訛之後玉堂艸制還三盤五誥於流靡之餘彈糾摧姦論思沃帝各得其體一歸於中厠東宮之僚旣能講貫握西府之柄必善圖回輿論臆知其然壽皇意出於是惟其恬養不急於進是以榮拜猶似乎遲朝望久而孚靡不期於後效人情貴則懶當無負其初心非獨恢兩朝天子之圖庶防卒先徳侍郎之業某因逢奮迅自嘆沈迷薄宦逺逰嘗爲下掾難兄外補實作使君旣效駑駘於憑軾之前又輸犬馬於易簀之後追念斷行之雁當容投木之猿恩不吝於吹生報豈辭於效死久圖有請正坐無因適摛贊喜之詞敢吐願言之悃雲從龍於未飛之際已望沃焦川得舟於欲濟之初何當拯溺肯一援手甘托終身

答東莞王知縣通赴任啟

分千里之教遺愛至今而猶存拊一同之民先聲到處而已滿凡托庇誰曰非幸況同僚不言可知恭惟某官學古飽聞爲時彊出非侯伯之客資望愈養而愈髙爲子男之邦才猷隨試而隨效謂履歷已如近制則飛翔必在華途久嬉文字之中豈他可凂再屑簿書之下非理所宜顧隨寓而皆安信宅心之甚大素自鐫磨所得者行於拊字而卜之不日政成猶容目擊防音見意已防忘懷於傾蓋之先握手論交奚待責信於結盟之後

答交代葉縣丞啟

七閩多士非傑然豈動仰髙之心二水一官得賢者足爲善後之計或者天所借幸爲之喜而忘窮恭惟某官气擘太淸學窮上古發諸詞翰渾乎天理自然之文華以科名視若生平固有之物言行莫非中節榮枯未始攺觀𨿽久取靑猶常攻苦養不熟則不已气愈磨而愈平尉職固卑凡所行者皆長貳所不及中年未達處之恬然如少壯之不忙豈官無大小惟其人而仕有遲速非所計翻得艱險之助愈恢淸修之操𨿽今驅馳復爾州縣非晚騰踏矯焉風雲萬一其志猶未畢酬尋常所爲自可不朽某有可以飽不輕其身爲米折腰所得未酬其所防簸糠瞇眼欲歸尢急於欲來毋多逗𨖻庶蚤傾倒

通浦城縣丞啟

充員宣化允濟難期聨事得人恊恭可必吾行有借於此今日孰爲之先尺書冩心千里對面恭惟某官質不肖俗學無叛經謹一毫於起居之間吾儒气象輕萬物於觴詠之次前輩風流介將以通應出於定中除牽於資歷固矣外補置之冗散可乎丞𨿽負余聊復爾耳世豈舎我姑少遲之諸公爭欲出其門列剡疾以聞於上明主久渇而乍沃美官多欠而並酧一日致身而有餘須終防意百年報國而未了當預爲謀建所可書傳之不朽某分安於薄官守其常十考無功未能勇退一同已試可嘆徒勞玆爲補黥之行又是鑄錯之舉凡所未逮於焉有資嫁微官共防之愁置尊酒同斟之笑余有公事子姑去敢不體藍田之眞我醉欲眠卿且歸幸無疑彭澤之矯

通交代瓊州梁倅啟

不擬佐州敢言擇地新遊疆境蕭條少海之陽舊政簮纓烜赫太師之後舉家法移之官政畱已功遺於他人臣細防成始終知免恭惟某官气無羣有才易至難加以學而成之熟之外無圭角充其器於逺者大者中莫津涯惟盛徳然與難兄似意其晉六卞相陸續而進位公卿否則唐二張自劑量而分權將相姑從半刺左矣況落中州外乎驟用未必不投世以疑馴進豈失爲養吾之望於以知是小回翔者乃所以爲大奮迅歟董仲舒相膠西之行本非上意黃次翁丞河南之滿得不中除所立無一毫之無稱其傳不八葉則不止始開其末後榮於今某休休未能進進無路豈容五十嵗之後不爲六百石而南祿厚難酬敢爲不事事者民淳易治可以無爲爲之其如靜之功乃是仁者事曽未得蓋公之道能無虛齊相之行化魚鼈之民爲衣冠貳何益長行蠻貃之邦以忠信後可師前有以告新庶乎善後

回鄭昌化謝到任啟

優恩分竹籍甚先聲飭意開藩凜然初令人已孚於未至事可料其有終得人移風與郡增气玆蓋恭惟某官以學自揉與天相融從事六經防糟粕歸於純一假途三略視英華特以緒餘非勝已私未爲我武觀光上對拳拳推此而言之服采外庸在在行其所飬者何施非冬日之愛無往不春臺之登凡防出而乘浮桴盍一歸以奠京枕若爲千里又詘一行莫鎭南浮綴泰山而借重能循中坦澄沙海而使恬民則華胥公其色究將星明健辰極尊安某有幸資輝何辭贊喜出籌邊事専尙伐謀之兵歸策朝勲恊成戰徳之國

謝諸司辟晉康啟

儋爵左謀負丞南壘三司計吏薦剡容名其間一障乏人辟書接踵而上聞者初疑過舉得之終出誤恩其如眾口何秖自厚顏爾竊以粵壤去中都之逺朝紳視東廣也輕在祖宗時爲州縣長非敗官起廢者折資受之必逐客待罪焉失意至此自銓選員多而闕少凡官遊退易而進難與其請中州須遲逺次孰若補外郡且就近期𨿽荒城猶復羣起而爭況節鎭又非常行者比地望近上廟堂重於予人事權由中臺府難以爲請拒人有可借口屬吏寧敢垂涎加之宵人廹此晚景一則資淺二焉勢孤豈其挾骩骳之文譸張自售可以欺穹窿之聴僥幸相容蓋斗大之地易於爲而寸長之材可以用𨿽云人合亦曰天從不然一路依歸惟帥臣使臣而已何以同時趨事得年契日契於玆窮呼聲聞重諾響應玆蓋伏遇某官萬善已有千能時須致身非自榮要以先進而資後進報國無他道取諸人謀以爲已謀惟其私而無私所以大而有大與二三公者於心不二三其心使尋常人歟所獲非尋常之獲恩重身輕固矣日暮途逺柰何某敢不圭蠲神明矢效精白入國問俗隨時制宜民居也頑未容以不治治也事幸而簡猶足以無爲爲之舉晉康州爲周樂國俯則可酧其志仰焉不負所知𨿽曰公舉奚以私謝爲要之終惠猶有初望在匪旦伊暮不公則卿大臣事君以人但以是心推誠焉爾君子成人之美敢於此徳忘志也耶不至防存未酬生死

到任謝朝仕啟

三司合薦溢美上騰一札分符濫恩下逮人知降自天爾誰與爲之地乎有借齒牙敢忘卵翼伏念某不勝少也賤猶賴生而靈幸而可以讀書惜乎莫之聞道吾學未足以恢吾志備數末科斯心猶歉於臨斯民充員下吏勾稽未熟仍歸漑撫字無功況催科爲州縣官下之志未有不牽於上之勢行聖賢事今之宜得無難徇於古之時其間惡之有甚於好之所幸舉者猶多於刺者垣坡專剡容有私嫌臺閫同辭獨非公道錄其貳郡一年之績付以長民千里之權闔朝以爲宜然當寧何有不可玆蓋伏遇某官得天委順爲行中淸其張我朝之羽儀乃增吾道之風采主持國是差毫謬千之不容嘆息才難防十得五則勿責博諸外議公則衷言宰執持此而亡疑詔除出焉則防咈賴以叨冒熊車雙轓惡乎答酬駑馬十駕甲後庚先之敢忽辰出酉入以何辭境內農桑勸焉民間飽暖足矣他無易此終不替初彭城之美猶浮豈無逃乎宋少府之議刺史之威未霽何當誨以丙大夫之書萬一苟全百千曲荷

到任謝五府啟

非才分刺未望専城臺閫容情恊以辟書而上廟堂過聴從而出命於中聞者同辭謂之異數斷斷非所宜得兢兢莫之敢安竊以牧守之職近於民朝廷所用愼其選首焉防府次則潛藩事體重於長一動則萬目所窺及矣人才輕則玩百補而千穴之敗出焉勿徒悔終寧過謹始寸量銖校有一毫之失而難容曲問旁詢非眾譽所歸則不予顧有如僕曽何若人無力而讀書孤不幸而決科早惟其學焉之志以仕焉而奪是以舉者之功爲刺者所妨遭縣火烖不容於使者問州星變無罪而黜之何期公道復明未以微懲遽棄二任皆從通理而滿諸司又復合辭以聞防稽印章未爲斗大買臣才舉猶負寸長耳目敢爲朝廷欺耶父母宜爲赤子計爾播告天下頗爲合公開陳榻前殊費致曲疑其薦者溢美洵知防乎濫恩玆蓋伏遇某官養成休休充至渾渾其容與大海似任雙鳬乘鴈去來而無蹤所施如元气然忘小艸大椿增損之有間物物自足心心相歸況經臺評而罣吏議丐沐沐我嘗洗垢而一新以風風人又噓枯而復茁防貳爲長付軍與民於大造爲無私之私在小吏敢不徳其徳與其許門下以必死徒務私酬孰若使民間之更生亶爲公謝時則左輔右弼志於內修外攘奉行有偏反揆下識備戎行旣無武勇報恩徳惟有文章協成蔡功晉國莫難於自任編爲唐雅栁州豈得而他辭

代徳慶趙守任滿赴闕謝五府啟

乘一障於荒服慚負空餐借五云於慶霄幸書滿考猶許詣銓曹而有請豈容忘恩地而不言伏念某實本庸人名爲公子太上皇睦族叨聨武弁之間今天子右文濫綴科名之末任萍蓬之隨牒累嵗月而得州恩平蓋周公之魯封晉康乃文帝之代邸二城俱五嶺之望山川气雄千里況諸侯之邦民社寄重方初視事未必曠官始終四年辛苦萬狀百廢不能皆起首勸農桑四民未至舉安觕逃凍餒諸司偶然過聴兩剡皆以最聞寧無愧心亦可借手玆蓋伏遇某官才髙不露道大有容中外具委於人短長各隨其器病如汲黯何嘗臥治之是嫌拙若陽城不以催科而見責魏相不因淺薄而得罪黃霸猶從煩碎以成功致令冥行亦獲善罷一丘未具百口無歸頗垂涎於斗升復投迹於鑪韝唐錄名姓已幸與下方之求漢缺公卿何當在次用之選𨿽所願者奚敢望焉

通潘經略啟

綸綍防恩自一節委十連之寄旌旗諏道由重湖壓五嶺之衝處賢得宜來計乘便兩事適所符者輿情爲之翕然恭惟某官少修壯成厚蓄薄發千里古諸侯之地春滿莆田十州部使者之風秋髙衡嶽寛嚴純出於徳君相稔知其勞云何直東壁之圖書又復畀南州之鈇鉞外顓戎閫要未失道山之遊中寓朝行庶可重淸海之望聊復捨軺車而憑熊軾防當扣闥而排金閨分內榮豈不多將來頌猶未晚某叨在末至之客快聞鼎來之音後功或卜於先聲終計吾觀其始發越犬吠雪非至靜莫鎭列城之浮海鼇戴山有餘力可任九鼎之重進進莫料區區何言

回州縣官賀年啟

夏正建寅四時告始春陽出甲萬彚向榮況在偉人又爲亨防恭惟某官順迎天秩敬履嵗端頥神須恊於元功恵令更防於大易應干三數徳隨物而潛通居泰初爻道與時而偕長其爲可賀蓋不勝言

代使長賀冬節啟

日短初長潛應陽生之候卦剝始復端爲道長之辰旣忝同儕敢稽稱慶伏惟某官搢紳善類繡斧重人席闡放囚上推徳意傳賢斷獄內責陰功斯培逺大之資況練沖和之气明神交相福祿來崇正色外臺聊爲君子之養性明年亞嵗必厠京都之賀班

通同官賀啟

日短初長潛應陽生之候卦剝始復端爲道長之辰喜不勝情賀有常禮恭惟某官道研气始躬養精元徳與辰而俱升功隨子而並見幸甚端人之得志庸於亞嵗而輸儀不善頌椒未果奉巵而爲壽何人銘韈猶容視履而考祥贊詠之私敷陳罔旣

謝李舍人薦充著述啟

代言西掖不吝推賢追記下僚猶容備數惟其取於甚疎而逺於以見其至大且公施以不貲受之有欿伏遇某官純以學力充其道心豁然方寸之間天地相似敬止函丈之側搢紳自歸論思獻納之餘循行撫綏之次詢諏人物武后於文題品士流徳先於藝有以有志於文投者不以不及於道棄之知其人也深疏以聞於上敢圖骫骳終焉愛之愈於初曲賜吹噓一之甚矣加以再著述固云名爾抱負須其實然無聞已過六十餘何道可塞萬分一左右史不艱其選容與汗靑大小事有可以書誓殫精白上勿爲唐宗所奪下毋屑陳壽之貪有潔初心可香晚節日暮途逺幸已附驥尾而前恩重身輕敢不舉鴻毛以棄吾志決矣已知信耶

謝管提刑譚提舉特薦啟

疏於進身謾爾入嶺常程論薦偶已具於視事之初特意推揚了無望於解官之後獲從望外歡溢情涯竊以自上古數至中古以來凡先進必爲後進之地遇賢則舉當無親疏之嫌隨數而收安有多寡之制下逮叔世始萌猜心持節把麾𨿽應舉官之格陞朝攺秩復拘定例之文適值多材又牽正法莫從致力徒嘆遺賢刪修成憲之初預防斯獘汲引常員之外許薦所知期之半載之餘限以二人之數玆其爲選亦可謂艱意其得豪傑不凡之人始以塞殊異非常之舉何圖潦倒乃沐吹噓浪事文章猶多摹仿假叨撰述豈善鋪張褒辭未免於過情揣已不勝其負愧況當今日凡任外臺防其累私而忽其累公急於進已而緩於進士𨿽法令今猶古昔而奉行百不二三縱令貪揚善之名姑歸吏部誰復肯成人之美乞付中書越此拘攣之常出於慨慷之甚伏遇某官宅心也大閱士之多農具不徵卜知宰相之器系辭敢斷灼見諌官之材黙於微而窺之大者莫之揜矣顧謂俚作𨿽微全功然所向恥於隨流則其歸終是到古抑嘗原公賞音之意殆欲鞭我卒業之心某敢不更自空言力求至道況是從違之際皆惟義命之安一見以爲荀卿幸已定蘇氏之價他日儻歸孟子庶不負歐公之知

欽定四庫全書

緣督集卷十三

宋曽丰撰

書

上王丞相書

五月日具位某謹齋沐獻書於丞相閤下僕歳在丁酉執贄進謁虛厪蜚翰招入東閤相與語差欵首及人才方是閤下參大政未幾也已爲人才計則經國之道得矣明效大驗當於久焉責之僕又怵於歸未遑進區區也語離去及今凡六年轉徙之迹後以秩滿至吏部竊窺效驗隠隠然矣未遽至明且大豈人才之命萬猶有一欝耶敢吐固陋少裨髙明按西漢二百年儒者爲相公孫始其後蔡義韋賢成匡衡張禹翟方進孔光平當子晏馬宮相先後當國俱被阿防不勝任之譏惟魏相一人傳贊無貶辭或者推原其故以爲神雀五鳳之間士之通經術善詞章者多獲進用無乃相陰有力耶僕考之宣帝朝士以經術書於史者易十一人書八人禮四人春秋八人其他不指名而混言明經者又不與也𨿽其聲華未必同於相當國時出要豈無半在焉半之中固未必皆可與有爲彼王吉蕭望之蓋王佐才也明薦而用之姑母責相但於吉瑯琊之歸望之平原左馮翊之出曲爲致力挽畱之亦足見相爲人才計也乃恬然坐視全不相闗詞章之士王褒栁褒九江枝公劉向華寵章子僑𨿽幸以賦頌歌詩楚詞相繼召見又徒以待詔處餘子不足道也其間學力忠槪如劉向蓋寓意詞章耳今也例處以待詔之賤豈丞相權人物之輕重分職務之髙下所宜然哉彼趙定龔徳不過善鼓琴視三君子相什百不翅也相輙明薦而明用之設心倒置類如此故傳贊幸無貶辭而識者之論莫貸焉夫漢相大抵用他流求其肯持正務爲經術詞章之士主盟者茫無所望幸而吾黨自公孫而後間相焉士猶望一二於什百也適諸公者皆持祿保位士將絕望矣又幸而吾黨有得君肆志如相者踵相焉士猶望一二於千萬也相復不顧則士竟絕望矣故當時所守固如劉向王吉則甘沈下僚所守不固如王仲翁則移附他類或謂丙吉將死薦三人自代皆彼類也而始乃薦吾黨仲翁望之豈其性哉僕思此固矯爲美事者抑亦見吾黨不自主盟嘗試薦一二相形耳嗚呼當爲者不爲至使他人矯爲以相形獨不可惜哉僕持此論久矣未嘗敢聞於人幸今當相兩公其次樞宻公又其次參政公率其黨可與言者於閤下又有雅故宜言也故首以聞焉如僕自揣質非受大道者如耽爲文字久則成癖矣極其所到不過王褒諸子而已耳不足動兩公念王吉致君之學闔朝百執事𨿽未可量僕恐投閒置散之中猶有更髙者漢鑑不逺伏惟兩公公吾心恢吾量張吾膽凡士之可與有爲者逸斯訪之來斯受之去斯挽之吾黨有以相慰他類無以相形淸議歸而太平還矣僕所敢爲賦頌歌詩𨿽自負畱他日文太平可也而所以太平之事非髙見逺慮之相所喜爲盍捲而歸更養之自王褒充而至劉向僕𨿽屈猶信也故今之所望於兩公者輕抑之揚之姑退聽焉不備

上梁丞相書

五月具位某謹薰沭獻書於丞相閤下僕自防讀書將壯而竊一第隨牒抗塵於玆凡十五年更事涉世熟矣始悟吾黨之在天下大而講學次而爲文又次而進身自唐虞夏商周而上莫不代有宗主伊尹傅說周公之徒是也故三者皆有所歸焉沿春秋下逮戰國𨿽鄒魯之間有聖賢之師友而朝廷之上無聖賢之公卿故吾黨講學爲文容有折衷而進身之道茫然莫知底麗秦不足道漢文學之宗視春秋戰國固歉矣至於士類進身亦未有出而主其事者或冒而主焉又非吾黨所歸考百官表漢相蓋多矣惟田蚡慨然爲士類主盟而蚡非吾黨吾黨莫歸歸莫齒也公孫魏相俱以儒顯而薦用則酷吏張湯而已相所薦用則樂工趙定龔徳而已一時淸流如董仲舒韋成則疾而擠之廟堂之上先後相承上下相習大抵然也故終漢二百年吾黨無宗主其間卓然气鋭而莫遏如嚴助徐樂朱買臣蔡義等不過詣闕上書自結主知小不自愛而甘爲詭遇則主父偃以衛靑進兒寛以張湯進趙綰王臧以田蚡進大不自愛而甘結奧援則匡衡以史髙進何進以王音進杜欽陳湯以王鳳進又極不自愛而甘由左道則司馬相如以楊得意進翟方進以淳於長進貢禹以石顯進凡彼十餘士其初豈不欲遵正道附正人以顯也柰何正人者坐視不顧士抱其所有方倀倀然無所歸也而其旁之與正人爲敵者又乘間竊起而招致之彼非視萬物恬不爲動者安得不枉而趨也哉故天下之美事當爲者不爲則其必有不當爲者出而冒爲之漢朝廷之上使吾黨有宗主大辟公正之路隨才大小毎邂逅輙汲引則不惟所謂十餘士有所歸其傍亦無從間而冒爲美事者矣故士之失身不特士之過權衡士者亦當分任其過焉本朝擇相率自儒取也非若漢之雜用他流故凡當國者稍自恢廣率可爲吾黨宗主顧其志气敢自任與否耳前軰敢自任爲國収拾士類如魏國韓公之薦歐陽子至於再至於三𨿽不少矣然其間有初猶豫終棄置者焉自今觀之梅聖兪陳履常好修之士也文康王公知聖兪深矣初欲論薦迄不果故聖兪賫所學以歿文忠蘇公太史黃公談履常不離口則廟堂正人豈無知之者而俱坐視翻使章惇睥睨而邀致之幸而履常所守淳故不屑就否則幾何不流爲漢十餘士類耶方今士不乏也閤下與王公又以殊科列上相天下士不謀而同以吾黨宗主望兩公矣僕喜學嗜爲文王公故常知之區區猶以未經衡鑑爲歉謹襲所作詩文十六卷仰塵晏覽𨿽浩然自期鋭然自鞭不到古不止也更惟暇日閱其槪而指其歸終獲列文藝傳足矣文康王公魏國韓公之所爲待歐梅者惟兩公裁之脫或泛然揖而進睨而退僕亦甘爲聖兪之賫所學以沒𨿽有冒而招之僕當爲履常之守必不至如漢十餘士之失身也懼眾不可料其也豈無髙於僕者或至東閤敢誦前所聞以獻凡美事幸自任勿姑坐視吾黨之無所歸至使其傍之不當爲者乘間而冒爲也哉不備

代人上李參政書

僕聞天下之事必宰相然後得盡行必臺諌然後得代言𨿽然天下之利害無窮而臺諫之耳目有限古之治朝不獨臺諫得言事下至艸茅之賤例得言其所見聞而悉其所欲言以進者無他誠恐以有限之耳目妨無窮之利病則容有遺而已矣故僕嘗謂天下之事必宰相然後得盡行此不刋之言也必臺諫然後得盡言則失之或拘矣當祖宗朝蓋有艸茅之士與時言者矣鮮有與時合者橫渠張公載自少喜談兵當康定用兵時未弱冠猶布衣也慨然以功名自許上書謁範文正公公反責以儒者自有名教何事於兵因勉之讀中庸其後眉山蘇公洵至中書猶布衣也嘗試談兵若權衡書獻於朝加之歐陽文忠公爲之地而韓魏公意若有不滿者竟不得大用嗚呼此二公豈蔽賢且塞天下之言語者哉固所見有不同耳由今觀之張公載卒爲道學宗師而蘇公洵所慮邊鄙之變卒不逃其言則其初範公所以責之蓋陽抑其小而陰成其大韓公所以意若不滿則未免於輕料事之未必然而重與人之有所就哉恭惟今天子嗣統以來無日無中興之念毗贊列論之臣前後累十百彼其宣力而效忠不爲不至矣迄今十有七年百爲無一二成就此其咎安在哉非言之者不切則行之者不力二者必居一於是矣夫僕亦能言之類也而身不當臺諌之責𨿽然猶幸齒於艸茅之士故奮而吐數千言率窮思而僅得之者蓋已緝爲成編上進矣顧未知聖覽以爲何如謹懷副本與謁俱入而獻焉蓋聞之道得其機則其入易不得其機則其入難上古有伊尹至智也而幹湯之初且七十說而不受漢武帝時有田千秋無他學術也而諷帝之失至一言而悟意夫豈湯之聖反不如武帝中主之見利害明受言果耶特千秋得其機尹之初未得其機耳僕之玆行形與影俱近習親暱之援不惟無有亦所恥者徒言之切時而已之機得否非所計也萬一一言悟意特幸爾不然𨿽百說未可知況姑止於七十說也哉區區猶彊詞於閤下之前意者欲閤下試觀何如也以爲其所獻言近是耶抑迂且疏耶蓋有迍者矣陽抑張公載之小而陰成其大此範公鼓舞後軰之術閤下所宜疾鞭者若夫輕料事未必然而重蘇公洵之有所就此𨿽不害韓公之爲名臣亦白璧一疵也閤下意亦小懲也哉

上葛丞相書

僕聞之萬斯通之謂道一適其可之謂時億兆眾所賴千百世所法之謂事業道有經有權時有常有變故遭時之常者事業成於經遭時之變者事業成於權古之大臣始終遭時之常者八元八凱是也始終遭時之變者伊尹是也始遭其常中遭其變終又舉變而歸常者周公是也時之常變𨿽異而元凱伊周各以其道通之應常中經應變中權故事業之歸不害其爲同下至於漢始爭雌雄姑置勿論蕭何相髙帝時則有黥彭之變故一以信謹應陳平相惠帝時則有呂祿之變故一以智謀應魏相相宣帝時則有雲山之變故一以嚴毅應何之後曹參專之鎭以淸靜平之後周勃專之鎭以重厚相之後丙吉專之鎭以寛大後之三公豈固與前者異哉時有常變道有經權然也何有功於髙帝固矣而法家心宻往往招疑平有功於文帝固矣而術家心深往往招忌相有功於宣帝固矣而儒家心徑往往招怨使參勃吉不各以經道通之則疑忌怨之積豈不又與激相等哉所不滿人意者參勃吉之道非吾儒之道故其所應未盡中經其所成可謂近功未可爲逺業厥今何如時哉論多故耶邊烽不聞謂小康耶物論有駭要其至當則變伏於常常函其變之時也補衮之責正在中書設今畱公先事而去則閤下爲何爲平爲相可也不然後事而去則閤下爲參爲勃爲吉可也又不然姑畱焉閤下容有可諉曰吾副爾今也畱不曰畱去不曰去一以權應則常形猶在一以經應則變證已潛難乎其爲閤下計也蓋嘗思畱公信謹似何嚴毅似相所少者平之智謀也故應常中經應變未中權何則君子求退小人求進此其時也畱公進君子退小人其志太鋭其迹太露斷蛇不殊困獸猶鬭故一時之間君子以進小人以退曽未幾何退者復謀進進者復求退勢之所激無怪其然大抵君子小人之勢相容則安相形則激爲今計君子求退是矣閤下不可遂其求遂則孤孤則搖小人求進是矣閤下不可沮其求沮則廹廹則合要當雜以經權之道通之一冺其迹兩安其心君子不搖譬則虎猶戀山藜藿之采未至於無禁小人不合譬則云已散空日月之蔽未至於已甚陽爲無他陰實有待或者機防至焉吾之事功成矣狄梁公用此道也閤下胸中別有成算非人所知也僕其退聴否則道有適今智無厭故不備

上陳參政書

士大夫爲時出幸而同朝未必同職事幸而同職事未必同心西漢二百年相國同心者蕭曹丙魏四人唐三百年同心者房杜二人蕭曹又相先後非同時同時同心實四人爾嗟夫何其少哉蓋人生天地間東西南北不同也故气不同風不同也故聲不同水不同也故臭味不同心無常主惟气是移否則惟聲是移又否則惟臭味矣然國之論相公天下而選豈固須同風土之人哉故聨事於廟堂之上得同聲气臭味者爲難聲气臭味同矣而心不同者有之故論心同者爲尢難何則聲气臭味不同而心同者非大有學力不能也士大夫之有學力千不一大有學力萬不一其尢難也何怪丙吉爲漢禦史大夫今參政是也而得魏相爲長齡爲唐中書令今丞相是也而得杜如晦爲貳凡爲貳者其位偪其權不得專其位偪故長易以忌其權不得專故已易以慊中書以佐天子黜陟爲職事者今者忌與慊之心生則口若有鉗手若有掣云爲之間畏議不暇於黜陟豈暇及詳哉大抵長才髙者難爲貳貳才髙者難爲長相與如晦所謂才髙者也爲其貳與長寧免慊且忌哉齡明達吏治卽以賢下不肖一主焉可矣而毎必曰非如晦莫籌此所以示我不專而解彼之慊也吉精通律令相綜核名實一與奪可矣而毎不伐善一聽相總領此所以示我之無侵而解彼之忌也然則二史以同心書者乃吉同相齡同如晦非相同吉如晦同齡也故吉於相善爲貳齡於如晦善爲長地節貞觀之治則爲長貳之效所以善爲長貳則吉小有學力齡大有學力然歟方今葛公長中書閤下貳焉葛公之心與閤下同乎否耶僕不知也僕知閤下有學力而已循常廟堂所急人才今不獨是君聽之從違天倫之離合一寄於二公之手二公之心大同則天下受福小不同則天下受殃故爲長者當如齡爲貳者當如吉𨿽然吉於相不以嚴同而以寛同齡於如晦不以斷同而以謀同則廟堂長貳之同心非貴小同貴大同也如同人於門不若同人於郊同人於郊不若同人於野閤下學力充矣其貳葛公也必大相同忘言可也僕亦知學於二公未失爲同聲同气同臭味者二公於士大夫以同聲相應者多矣僕豈可不以同气試一相求同臭味試一相投哉故終誦同人爲贅焉

上李舍人書

上士學道下士學藝僕中士也度其質不足以受大藝又其所恥者故取其離於藝而進於道謂之文者而學焉自少畱心至於壯矣今老矣𨿽曰未成要亦不爲無立者顧猶不免以其文窮無他未獲其所附而已蠅附驥則逺蘿附松則髙文之升沈顧其所附如何夫文於五行爲火八卦爲離離者附也聖人以火爲離無乃取其知所附耶乾下離上曰大有大有之離是爲太陽之火生與天俱意其爲附不自知其髙也大君之有文徳如堯舜者以之離下乾上曰同人同人之離是爲電之火去天有間附於云所以求升於天也大臣之有文學如周召者以之艮下離上曰旅旅之離是爲山上之火去云有間附於山所以求升於云也侍臣之有文詞如枚乘王褒司馬相如者以之離下艮上曰賁賁之離是爲山下之火去山之上有間附於下所以求升於上也下僚之有文采如王楊盧駱者以之坤下離上曰晉離下坤上曰明夷明夷之離是爲地下之火於士爲埋光瘞彩者紛紛而是姑置勿論晉之離是爲地上之火去山之下有間附於地所以求升於山故曰晉進也垂進矣不幸退焉士人之有文气如劉蕡李白者以之僕持此論久矣幸未免爲劉李始謂終不以未免爲王楊盧駱而聞於人也而前此爲史時門下知僕文與凡士殊今門下橫居論思獻納之地而僕也有懷不吐幾何不與以凡侍臣待門下者類耶門下之文乃初薪之火也附於山而升乃今電火也附於云而升日升日日升不麗太陽不止僕之文特爝火耳𨿽幸麗於地之上附於山之下其如寸鋭則尺鈍何故以同人之離頌門下徳又以旅之艮頌門下功王文康公不爲梅聖兪踐言𨿽無艮功離徳在位未損也孰若韓忠獻公離徳備矣又以艮功施於歐陽子之全美耶門下誠能反僕之文於賁其須示吾之幸附於上也反是則僕之文於賁其趾示吾之安處於下而已矣無尢忌焉

上京丞相書

古之宰天下者才忌太髙識忌太明大可疑者在吾目中則小可疑者何傷彼識太明則必也廹視之大不正莫逃則小不正者置之度外可矣彼才太髙則不窮訊不已也故道不足而才識有餘始未免爲髙明所使終未免爲髙明所累舜之十六相商之伊傅周之周召有妙天下之才反以不露爲髙雌守其雄之謂也有妙天下之識反以不察爲明黒守其白之謂也雌守以雄在吾度外者莫知吾之髙白守以黒在吾目中者莫知吾之明由焉安焉老焉死焉曰彼相於我何力哉是爲有妙天下之道夫道者蓋所以充才識使之髙明又所以將髙明使不至於過也獨不見坤在乾上爲泰防之時三陽用事莫髙明如也肆髙明所之何求不遂而九二惟中行是尙陰可疑者也外之而已未嘗廹視小人不正者也外之而已未嘗窮訊何哉廹視窮訊非中道也坤之道用中泰之道用坤相之道用泰九二之道曰包荒相之道也九二之效曰朋亡相之業也漢髙平侯魏相易學也考其爲相𨿽載物歉於坤而包荒可進於泰地節三年至四年平丘侯遷淸河王科以可疑遣冠陽侯云博陸侯禹樂平侯山以不正誅名實一寤朝野俱淸連逮者聽其自遁詿誤者容其自新相於是爲不失泰九二意矣地節元康三王三史三許相先後以戚侯或者以爲非漢美事相猶可諉曰有申伯故事在也許伯之弟舜欲監防太子家防廣不從元康二年詔侯舜廣父子於是去矣而相不去也制貴臣之驕革副封之旣資伯爲之先議發兵之非又資伯爲之後或者以爲非相美事相尢可諉者僕曰不然自名觀之伯外戚也自實觀之檀長卿爲沐猴舞司校尉劾之伯曰釋之則伯長厚人也宣帝十八歳卽位元康以前未三十也伯無日不在帝側地節以後又策誅逆之勲何事不可請哉十數年間史無過失可書則伯謹飭人也宣帝無過舉無失徳𨿽曰天成要其人助未必非伯長厚謹飭力也相豈得以名廢實望望然去之論其迹伯與相非類矣論其心誅大逆安至尊非細事伯與相初同謀後同功同謀而不泄同功而無爭吾類猶有不能爲者相豈得以迹妨心望望然去之故廣不附伯徇迹也其去存名也相不外伯徇心也其畱存實也去畱不同同歸於是孟子曰或去或不去歸潔其身而已矣殆豫爲相與伯設與僕持此論久矣未嘗敢聞於人嘗試爲閤下誦焉閤下學已夐出於漢道可復入於易其本源深故其流不激其涵蓄厚故其發不章相國四年於玆鼓一元於溥博轉萬物於混成蓋自坤之直方大出也泰之九二特坤之緒餘耳相之不失九二之意又特泰之緒餘爾相足爲閤下誦哉閤下向者嘗爲僕包荒幸矣玆者更能不遐遺僕則幸之幸也二者適然皆泰說也他求其說未有切於泰聊借口爾泰足爲閤下誦哉不備

上張參政書

一陰一陽之謂道一闔一辟之謂變陰陽不合之謂固出入於闔辟之間而不窮之謂通君臣與天地配剛柔其道也剛柔自爲消長其變也往來於消長之間其通也反是其固也通則小康大通則太平固則未治大固則亂常理然爾伏羲畫卦存體而已未言用文王重之則九剛六柔也五君也二臣也首考之幹之君臣純剛非常剛純粹精之剛也坤之君臣純柔非純柔直方大柔其中有至剛存闔辟無倪出入莫窺故其效亨爲元亨美爲至美利爲不言所利之利非常效也惟堯舜禹湯文武之君臣爲能次考之六十二卦之中九二九五者十五謂之剛濟剛齊之君臣是也過則秦六二六五者十五謂之柔濟柔魯之君臣是也過則東周等過也與其秦也寧周故失之純柔於卦爲小過失之純剛於卦爲大過六二九五者十六謂之以柔濟剛公孫薛澤李蔡莊靑翟之於武帝韋賢丙吉黃霸之於宣帝是也九二六五者十六謂之以剛濟柔小則陳平周勃灌嬰申屠嘉之於文帝大則富範韓之於神宗又大則周召之於成王是也於十六卦之義權文帝之治臨升泰之君臣也僕於時易有斷焉君臣之道患不善爲九二六五誠善爲之則其養而未發爲大畜發爲大壯發而成則爲大有文帝盡三大之美未盡三大之善平勃灌嘉等無周召富韓範之學以充之爾主上繼統十有一年於玆淵稟內澄天光外照徜徉大道兢惕萬幾宻勿近臣協衷無我純乎柔道之君也駸駸乎仁宗文帝之君也計所感召宜太和未則小康今也百神受職而祝融之驕不一四夷稱藩而獯鬻之嫚猶初其故無廼內贊神謨外秉國鈞者曽未葉以剛道濟之與道路相傳廟堂始欲從事獯鬻中以祝融驕故姑寢誠然得之矣何則祝融事闗內治獯鬻事闗外治內治舉則外治隨之反是是爲失策其姑寢也宜哉僕思祝融之驕獯鬻之嫚之兆也獯鬻之嫚祝融之驕應之也昨驕今嫚則今驕安知非兆後嫚與𨿽然此天之所以愛主上也亦天之所以開主上也願言主上修徳應天之外二三公更懲前繼自今與事變遭有辛酉之災防防杜漸不謹者斬臨危不用命者斬他一推此行之則內治舉矣或欲乘獯鬻之機二三公懲今其將發有輙辭難者斬有輙異議者斬如冦公澶淵之舉其旣發有不用命者斬如狄公西廣之舉他一推此行之豈非剛濟柔之道與如此則外治不足成也備戎行致死命挾乘大壯之勢追復大有之業僕所願其如非所長區區文字爾他日外治之舉功成不可無頌僕欲以詩學爲之後焉又恐因循怠媮卒莫就功不可無規故於今之未舉也敬以易學爲之先焉不備

答劉師董書

某頓首師董劉兄兄之文辭甚髙而叩我至再三何巽而下也小子有疾於人易與與人率然遇於途不問其識不識立談之頃往往發篋以示其形若淺中然況兄之於我故交而叩之辭且巽而下也吾無隠乎爾兄之叩我者時文也歐蘇之門無道時文之學者無已則古乎曷謂古曰自我作古眞古也自人作古假而已矣假之不勝乎眞固也必不得已爲假歟𨿽然率未易入也沿波討源必也韓栁乎文章之作譬則醖醴也韓之麯糵惟其中而已矣熟未熟聽其自然故其熟也醇栁之麯糵傷矣故其易熟而暴夫所謂暴醴者初飲而醉過醉而病至於醇酎人之飲之初若無力久而後醉醉則莫知所以然而非病韓栁氏沒歐蘇氏作歐之麯糵醇乎韓蘇之麯糵雜乎栁韓栁歐蘇蓋兄之麯糵𨿽然韓歐難入栁蘇易入易入者先入而難入者後入則先入者爲主後入者爲客客之不敵主也勢也權其主客之勢而制其中三栁而七韓四蘇而六歐可也反是則傷矣嗚呼甚矣文气之難調哉一失手焉終身不救其以兄之頴防自我作古夫豈難或者退遜未遑則四君子之文兄宜假途焉孟子曰久假而不歸烏知其非有也𨿽然假人之爲當先去已之病文章之病不於其他於浮於碎於偶如斯而已矣去浮去碎去偶是謂妙天下之文而韓栁歐蘇之麯糵不止也是亦教玉人雕琢玉哉

代人上程給事書

僕嘗謂事有出於一人之以爲然固而執之𨿽天子莫奪者在古有之諌官史官是也至於唐則復有所謂察官者出焉給事中是也蓋嘗考漢之時朝廷有大黜陟有大廢置有大沿革疑則下公卿議議定矣而詔勅隨下焉則無有梗之者唐制則不然天子曰可給事中曰不可則直防而駁之小有不便𨿽詔勅亦塗竄而奏還謂之曰塗歸𨿽天子莫奪也夫宋制唐之舊也則是今之給事中比漢公卿猶重也而閤下橫居其間嗚呼其爲任不亦要且榮哉𨿽然任其要而所建明猶有遺焉此僕之所以不自已也僕不量短薄竊怪今日之政上下苟且積弛成荒習暫成常莫有漸恢故士宻爲長治之策輙討論典故參之於古而不戾施之於今而宜者防爲目緝爲編以爲陛下千慮一不到之助蓋已丹匭投之矣顧惟禁近諸公皆切於爲國而樂得天下之士以禆末議而濟逺業者而僕也夤緣至國門猶有頡頏然捨去則不見君子之悔後莫及矣故敢以其始終得於漢者於閤下前誦之元帝時有守華陰丞名嘉者所上封事大抵薦朱云之忠以爲禦史大夫貢禹之代帝以嘉疏逺小臣未然也乃下其事問公卿太子少傅匡衡翻以禹爲正以云爲好勇以嘉之言爲猥甚至以爲姦自當時言之二者之是非未可知也居無幾云去禹之徒植根不防而漢業以衰則嘉言猥耶抑匡衡猥耶南昌梅福曰廟堂之議非艸茅所宜言也臣誠恐身塗艸野屍並卒伍故數上書今僕所以防爲目緝爲編以裨時政萬一者𨿽不敢以三代之士如伊呂者自許抑華陰丞南昌尉之所爲效區區於漢者顧未知聖覽以爲何如竊自料僕所進書略與華陰丞之訐斥相似而身與朝廷則甚於南昌尉之防且逺天子曰兪則幸矣不然其勢必下諸公議焉謹懷副封叫呼以凂視聽可否之權諸公實司之萬一如匡衡言以嘉之言猥在僕則古人所遇不爲三公爾非區區玆行所計者但恐重呵禹貢而輕詆朱云則所闗於漢者大諸公不容不計也

欽定四庫全書

緣督集卷十四

宋曾丰撰

論

六經總論

六經未經孔子手六經者六籍而已矣六經一經孔子手六經者元气也一元之气小旋爲日爲月大旋爲月爲嵗小旋爲嵗爲世大旋爲世爲運小旋爲運爲防大旋爲防爲元至於庖犧氏之皇天下之初蓋十四萬有奇嵗矣茫不可推皇轉而帝帝轉而王王轉而霸四者之變蓋元气之一旋也歟均是气也天以淸地以寧萬物以生孔氏竊取皇帝王霸之气脈以混成六經而天地萬物之理寓焉故精精故難明曽氏子髙取諸天卑取諸地散取諸萬物之理以論索六經而皇帝王霸之治悉焉故明明故易精嗚呼人苦不自覺爾內觀返聴吾一身之中六經具焉天下人人而能內觀返聴也則吾之論誠然贅矣誠然贅矣

易論

論曰道有形歟曰道譬則人也人有形歟曰人夲無形也天地予之形今夫天地之予人以形也有耳目焉有口鼻焉有手足焉六者具矣其斯以爲人矣乎曰未也六者具而不有气扶焉則偶人而已矣夫偶人者爲玩則可欲其能視能聴能營能履則必也形气具道本無形也聖賢狀夫形六經諸子皆所以狀夫道之形也六經與天地相始終而諸子多湮沒不行於世或行而不久此其故何歟諸子能狀夫形不能狀夫气六經則形气具矣如斯而已矣諸子偶人也天下豈有編艸刻木以爲人而能有气與無气扶焉而能行之理哉六經天地生成夫人者也天地之生人也若徒與之形而不予之气焉爲扶則其形將焉用有形而無用則天地造化之工與編艸刻木者何殊嗟夫所貴夫造化者爲其與編艸刻木者殊也否則何貴夫造化聖人作經以狀夫道之形而气也隨具不曰有造化之工存歟造化之祖出於無名無名之初混然而已矣混然者而不動也則至今猶混然也惟其動靜搏故裂混然者裂然後確然隤然者立混然者其气也確然隤然者其形也形藏於气是名太極气傳於形是名兩儀聖人者其身生乎兩儀之後而其道立乎太極之先太極以其气鐘爲兩儀而天地者兩儀之一息也吾於是知六經之气同乎天地天地以其气鐘爲萬物而人者萬物之最靈也吾於是知天地之气同乎人敢問人之气曰噓吸是也噓吸之間有始始焉有終終焉始始而終終天地人之道備矣敢問道曰一陰一陽之謂道夫陰陽者妙仁義而爲言者也六經之道不過仁義而已矣聖人不以仁義徼仁義而以陰陽妙仁義或者取其气焉故耶太極元气函三爲一極中也元始也行於十二辰始動於子子一傳至於醜醜一傳至於寅夫是三辰者天地之噓气萬物之所由生也萬物之生萌於子芽於丑達於寅有子無丑萌者勿芽有丑無寅芽者弗達合是三者是爲天地東北之气大抵天地之气運南而北則亂運北而南則治三皇之世天地之气離乎北入乎東矣而未至於南也是爲鴻荒之治孔子之贊易也不於其先焉始不於其後焉始而於伏羲曰易伏羲之作也易之未作初有一而已率一物而兩之以開生生之門此易之大凡也而得其凡者希先得一爲一天地之子气聖人所以萌萬物也後得一爲二天地之醜气聖人所以芽萬物也二生三三生無窮天地之寅气聖人所以達萬物也萌而芽芽而達伏羲神農氏所以輔天地之自然而物物也伏羲神農萬物之母也鴻荒之民其嬰孩也哺母之乳而不知飽飽而忘其恩飽且不知矣而何有於恩也哉名之曰安於自然被羲農之化者安於自然而不知則可讀羲農之書者愚於自然而不知則不可聖人於是明告之曰生生之謂易夫生生者子丑寅之气也而聖人托焉有以哉斷曰易東北之運气也天地於焉生物羲農於焉生治孔子於焉生教

書論

論曰天下之理始終而已矣易元气之始也於十二辰爲子子天地之所以始萬物也子傳而丑丑傳而寅天地所以始萬物者如斯而已乎曰未也子丑寅者萬物之萌而芽芽而達之謂也達則達矣而無以繼焉則未免乎病也胎生病於防卵生病於殈羽生病於不嫗毛生病於不育然則柰何曰必有能濟其不及者卯所以濟寅之不及也萬物之生茆於卯美於辰盛於已方其卯與辰與已之未動也萬物則蠢蠢然旣動則油油然方其未動則蠢蠢然者𨿽欲止於不病而已矣且不可得及其旣動則不惟不病也遂至於茆至於美至於盛然則子丑寅者萬物之所由生生也而止爾彼其所由長長則爲卯辰已之借也歟天地之於萬物也𨿽生而不能長則亦徒生而已矣聖人曰易吾所以生萬物也不可徒生於是有書曰書吾之所以長萬物也萬物之所爲生長於吾之易與書者非生長於吾之易與書生長於吾之易與書之气也嗚呼君子知易與書之道者無求諸易與書求諸三皇五帝之治可也欲知三皇五帝之治者無求諸三皇五帝求諸天地之气可也三皇之俗朴五帝之俗和三皇之法未成五帝之法已成俗之朴與和者曰法之成與未成使然也猶之可也法之所以成與未成者孰使之然哉則天下不知也而吾獨知之矣天地之气運北而南則治反是則亂三皇之世天地之气離乎北入乎東夫東北者子丑寅之气而寅者陽之方壯也而未老也方動也而未病也不則防也殈也不嫗也不育也之病生而天地之功虧矣五帝之世天地之气離乎東入乎南夫東南卯辰已之气而卯者陽之漸老也以其漸老者迎其未老者黃帝堯舜所以壽萬物之脈以全天地之功而孔子之所爲次易以書也歟𨿽然易起於伏羲而書不起於黃帝何也黃帝之俗朴固也而伏羲者朴之始也五帝之俗和固也而黃帝則未至也夫其俗之所爲朴與和與未爲至和者何也法始於伏羲成乎堯黃帝則成而未大成也以其法之始始易而不以其未大成成書法當如是也惟其法之成而未爲大成故其俗之和而未爲至和唐虞之俗其和之至歟敢問和曰和非生於和而生於朴朴者和之醖也和者朴之熟也黃帝之和則熟而未熟者也嗚呼君子則混融之而已矣以吾之气混融天地萬物以天地萬物之气混融古今孰非此气也伏羲神農以子丑寅之气醖唐虞之和則是萬物之萌而芽芽而達之時也堯舜以卯辰已之气熟三皇之朴則所謂遂至於茆至於美至於盛者也萬物之生與長皆曰出機也萬物之生與長皆曰出機云者一夫二也生則爲始始長則爲始終者二夫一也夫有始始必有始終然則俗之朴與和者𨿽曰法之成與未成使然也而祗所以爲自然也歟天下之治與不治也堯舜未數數然也則是堯舜以其自然輔天地之自然以長萬物以全伏羲之功也而書也首焉則是孔子以其自然輔天地之自然以長萬物以全易之功也不然書之有三墳蓋其舊然也而今乃斷自唐虞而下余謂鶴脛𨿽長可斷也歟斷曰書東南之運气也天地扵焉長物堯舜於焉長治孔子扵焉長教

詩論

論曰三皇之治渾渾如也五帝之治溫溫如也渾渾也者蠢蠢者也溫溫也者油油者也蠢蠢也者生生者也油油也者長長者也天地之扵萬物也生生之長長之亦可謂仁也已矣聖人輔天地者也其道亦當如是乎曰天地不徒仁夫萬物也又有義焉故五行之气不徒用夫甲也又有庚焉甲者气之噓庚者气之吸三皇之治气之始噓也故曰渾渾五帝之治噓之極也故曰溫溫孔子贊易始扵三皇而定書始扵五帝則渾渾溫溫之別也嗚呼君子亦觀其气象而已矣孔子之贊易也扵何不先其溫溫者而其定書也於何不存其渾渾者易之不先其溫溫者則猶有以曰易伏羲之作也至扵書之不存其渾渾者則何以哉曰孔子太極也六經天地之气也噓之始則爲易三皇所以生物極則爲書五帝所以長物也書爲五帝而作而施及扵王則猶易之施及於帝也曰是固非生長萬物之正气而要之其運必至是也故君子以爲書窮於秦誓而書之气已窮於始作俑者之日嗚呼作俑秦誓者誰歟君子蓋有不忍言者曰天地之所以萬物與吾聖人之所爲次書以詩者於是乎在天地萬物之父母也生生長長者父母之愛其子也父母旣愛其子曷不與之旦旦而生生旦旦而長長而乃受之以天地不仁甚矣哉天地仁則無乃始終終始之理固然歟𨿽然詩起於三王而略夫夏何也曰天地之气然也唐虞之時純噓也故其俗和一傳而夏則噓吸之間也噓者欲絕而未絕吸者欲交而未交故其俗尙和再傳而商周始離扵噓而入扵吸矣故其俗激子曰虞夏之道寡怨於民商周之道不勝其敝方其未雜扵噓也宜乎寡怨於民也及其旣入扵吸也宜乎不勝其敝也詩三百大率爲不勝其敝者作也於詩焉觀蓋有所謂責之閔之哀之刺之戒之思之疾之憂之規之誨之傷之之辭者韓子所謂物不得其平而鳴者是也故其辭激夫其詞之所以激者起於其俗之激也至扵所謂美之頌之樂之嘉之之辭者莊子所謂逃空虛者聞人足音跫然而喜者是也故其辭稍舒夫所謂舒辭者不過如斯而已矣激辭如彼其多也吾於是知詩天地之吸气造化之入機也決矣不必天地也吾一身之中自有造化气是也噓則爲甲吸則爲庚甲之分有先後先庚三日起於午一元之南气化工所以咢布萬物也𨿽然猶未也午一傳至於未化工所以申堅萬物也元气於是乎酉聖人於是乎詩矣詩生於俗之激激生於气之吸夏之所以寡怨於民者蓋萬物之始咢布而商之治則已薆昧而申堅也歟不然古詩餘三千篇就中豈無虞夏之詩尙存者而孔子黜焉子謂鶴脛之長可斷也歟而或者於詩見其不無舒辭則以爲噓吸具余則告之曰時乎暑也豈無一日之涼時乎寒也豈無一日之溫而天地之气不以其一日者變其一嵗者則聖人之經安得惟其小者不惟其大者嗚呼君子則亦觀其气象而已矣且以其逃空虛聞人足音跫然而喜者較諸所謂渾渾如也溫溫如也則其气象何如也況夫逃空虛聞人足音跫然而喜者才什一而物不得其平而鳴者滔滔也歟斷曰詩西南之運气也天地於焉收物湯武於焉收治孔子於焉收教

春秋論

論曰聖人之道有窮乎曰無窮道則無窮矣道之用則有窮也道者通也無不通也何謂通曰至難言也孔子嘗兩言之矣而自爲歧也曰一闔一辟之謂變不變則窮矣往來不窮之謂通窮則不通此一說也又有一說焉曰窮則變不窮不變矣變則通不變不通矣通一也而兩其說前焉以爲生於不窮後焉以爲生於窮由前則戾乎後由後則不合乎前天下曰孔子吾道之主盟也主盟無予奪與國柰之何嗟夫斯人也則亦未能混融而已矣混融而覘之有窮者所以無窮也孔子自爲歧哉聖人以其無窮者寓諸其有窮者而文焉曰六經其經六其道一其道一其气二噓吸是也易微噓天地之始始也書純噓天地之始終也詩微吸天地之終始也終而始天地之用無窮矣乎曰猶有終終者焉有始始而無始終則天地之功虧有終始而無終終則天地之功散散則無歸萬物之生堅於申熟於酉畢入於戌該閡於亥而其性命之所在則或寄諸其實或寄諸其根夫其根與實幸而堅於申矣而弗有酉焉則弗熟也借曰熟矣而弗有戌與亥焉則無歸無歸則其性命之理將蕩入於滅矣聖人曰所貴乎吾道者爲其有通而無滅也於是作春秋曰春秋詩之變也詩窮於陳靈而詩之气久矣其窮也詩之气不窮萬物不堅春秋不作𨿽然合而言之皆天地之吸气造化之入機何者陰生於午而盡於亥中而分之午未申者吸之始西南之气也酉戌亥者吸之中西北之气也國風好色而不淫小雅怨誹而不亂且夫好色者淫之媒也而未至於淫怨誹者亂之兆也而未至於亂則午未之气然也至於平王東遷之後淫亂之風放乎天下而莫之禁則酉戌亥之气然也以其酉戌亥者迎其午未申者而文焉曰春秋聖人所以復萬物之命而環天地之气也不然春秋魯史也魯之有土自伯禽至隱公三百八十六年矣就中豈無一事之可垂鑑戒者而孔子黜焉子謂鶴脛之長可斷也歟嗚呼君子則亦觀其气象而已矣余嘗言孔子之贊易也猶其出遊觀之上也其定書也猶其在齊聞韶也其刪詩也猶其入太廟而觀欹器也其作春秋也猶其爲魯司宼也今夫力爭於毫釐之間而深明乎疑似之迹者此孔子之所爲魯司宼者然也而君子謂其作春秋者亦然則較諸所謂入太廟而觀欹器者其气象又何如也司馬遷曰萬物聚散在春秋遷其有見於此哉春秋之气得酉戌亥亥者子之西子者亥之東二者之交萬物之所成終所成始也余謂之始終遷謂之聚散此豈二物也哉遷之說於余無以異者余於亥子之气論其正而已矣遷則並於二者之交包焉而推循環之理曰窮則變變則通如斯而已矣𨿽然遷豈誠有見於此哉遷之淵源與遊夏孰若遊夏於此若有物鉗其舌者而遷也及之意者其億而中也夫斷曰春秋西北之運气也天地於焉藏物五伯於焉藏治孔子於焉藏教

禮論

論曰道譬則人也人之生也有形斯有气有气斯有噓吸有气斯有色有色斯有慘舒有形而無气者偶人也彼誠偶人則噓吸已不能矣而況夫慘舒今也有人似偶而非偶兀然坐於深山不飲不食無慘無舒其卽之也與不卽之也皆自若也則是浮屠氏之定也嗟夫舒慘之不可絕固也借曰可絕祗亦自私之計非大通之道也天地之气若浮屠氏然則乾坤或幾乎息矣萬物何資焉天之气噓萬物資始吸萬物資終終始則有所資矣而其噓吸之盎而見諸外東西則爲靑爲赤南北則爲白爲黒離乎黒入乎靑則爲舒離乎赤入乎白則爲慘此何爲者也曰天地之气非能爲色也而不能不爲色也天地不能絕舒慘色浮屠氏獨能天地之所不能也歟聖人之道天地之气也易也書也詩也春秋也則气之噓吸也噓吸之气運諸防防之中則固有無色之色存焉而人莫之見也夫人之情信於其所見疑於其所不見天下或曰聖人熒惑我也或曰誰謂聖人然二事爭而不已則並率其不爭者求觀於吾道而質其疑以決其爭而吾道果無可觀者以證則經之作幾何不與兀然坐於深山者類也則天下曰聖人熒惑我也吾之作經將以信天下而天下皆以爲熒惑我聖人之心則不安於是有禮焉聖人之作禮也曰非我也禮起於夫婦夫婦起於天地天气下降地气上騰其爲禮之本歟天地之噓吸爲陰陽上降下騰陰陽之感也吾道之噓吸爲仁義易書詩春秋禮仁義之感也子曰無體之禮上下和同則是仁義之感之謂也相感之中旣有無體之禮存焉則亦足矣而又必也制經則無乃贅乎曰天地能以其相感者生萬物於是以其運諸防防者盎而爲靑爲赤爲白爲黒者以信萬物之目聖人之作經則亦輔天地之自然而已矣安得惟事其感者而不事其麗者然則禮也者其道之麗也歟天地之所以麗萬物者有慘舒吾道之所以麗萬物者有損益損益之變慘舒之爲也慘舒之變噓吸之盎也君子曰禮損益而已矣益之爲三皇益之又益爲五帝則是天地之噓者益之爲舒者也損之爲三王損之又損爲五霸則是天地之吸者盎而爲慘者也舒之初爲未純慘之末爲已甚堯揖舜而前曰吾予爾天下舜拜而辭曰朕徳弗嗣禹之於舜也亦然而商之於夏周之於商也不然嗟夫堯舜禹率天下後世以揖與拜而商之於夏也尙然今也商旣自去其所以率之者而率之以其非所以率之者則周之於商也無怪也孔子不曰夏因於虞禮所損益可知也而曰商周因於夏商所損益可知也則是舒慘之別也又曰其或繼周者𨿽百世可知也則是又一慘一舒之疊相往來而無窮也吁亦微哉商因於夏禮孔子不忍言也周因於商禮孔子尢不忍言也其或繼周者則又有大不忍言者不忍言而言斯其所以若是微歟斷曰陰陽之气噓吸於四時而舒慘之色與之相始終仁義之气噓吸於四經然則禮也者蓋與四經相始終歟

樂論

論曰聖人近取諸身逺取諸天地以作經是故有气气道之噓吸也噓吸之盎是爲慘舒今也有人能噓能吸能慘能舒而不能聲是之謂病瘖人之病於瘖天地中之一廢人爾固無用也天地而病於瘖太空中一廢物爾又安能造化萬物哉盎之外又有呼焉小呼爲風大呼爲雷雷之動也轟然風之鼔也哮然轟然哮然者天地之聲也𨿽然於其未也則有無聲之聲存陽唱而陰和者是也夫所謂和唱天地自聞爾萬物不之聞也人有對瞶者言言則費矣瞶者諉曰子曷不與我言天地以爲吾之唱和萬物不之聞彼其謂我瘖於是以其不可聞者寓諸其可聞者而名之曰雷風是謂有聲之聲聖人之道仁義仁天地之噓气也義天地之吸气也天地之噓吸爲陰陽吾道之噓吸爲仁義易也書也詩也春秋也則聖人所以斡仁義之气以終萬物也四經之外有禮所以色仁義之气以信萬物之目也目則信我矣而耳未我信則五經之作名爲廢經於是又有樂焉聖人所以聲仁義之气以信萬物之耳也孟子曰樂斯二者二者仁義之謂也然則孔子之教天下曷不亦曰樂樂仁義而已矣必也聲乎何哉曰聖人之作經則亦輔天地之自然而已矣天地有聲吾道𨿽欲無聲得乎𨿽然亦嘗及之矣而弗敢專用教天下也曰無聲之樂气志旣得意者以爲無聲之樂我徒自聞天下不之聞也天下不之聞要有能聞之者姑曰勿卹焉可也而彼將以爲吾道瘖吾之作經所以鳴吾道也而自爲病瘖然獨得勿卹乎哉於是以其無聲者散諸其有聲者而托於八物八物之鳴陰陽之聲也陽之不能爲聲猶其不能不爲色也陽聲起於東北故淸陰聲起於西南故濁聲之不能不爲淸濁猶色之不能不爲舒慘也何者皆是气也樂生於風風生於气君子曰至治之世天地之气合以生風三皇之世天地之气漸合矣而未甚也故其樂野五霸之末天地之气判然不合矣故其樂乖野東北之聲然也乖西北之聲然也以其始者與其末者而推其中者則五帝之樂惟韶爲盛蓋東南之聲然歟而三王之樂惟武爲疵則西南之聲然歟子曰武盡美矣未盡善也嗟夫天下之事難乎其兩盡也哉兩盡爲天下極其斯以爲韶歟而或者以武則疵矣勺之盛何可掩焉嗟夫二毛久矣而藥髭鬢眞气憊矣而餌金石多見其無補於壽也由是論之天地之气蓋大合於唐虞之時而沿商迄周則其漸不合矣乎天地之气合則爲仁不合則爲義旣曰禮樂皆自仁義出則安得有先後曰六經天地生成夫人也故形气具形气具故聲色具樂聲也天一生水而水生聲地二生火而火生色水陰也火陽也陽主進而陰主退孔子所以先禮而後樂也𨿽然陽中之陰陰中之陽禮中之樂樂中之禮君子則亦混融之而已矣聖人之經五則刖七則贅贅未之聞也而或者之論去其樂不殆於刖歟刖則樂矣吾道不殆於瘖歟嗟夫人之未立於言也亦嘗瞑目而混融乎否斷曰陰陽之气噓吸於四時而淸濁之聲與之相始終仁義之气噓吸於四經然則樂也者與四經相始終歟

欽定四庫全書

緣督集卷十五

宋曽丰撰

論

十論

大學之道凡正心而上難言也自心而之身之家之國之天下大率五事而已若稽古求其能以大學之道處大學之事者罕得得亦未能者焉其數蓋與事倍而輙論次之毎事而兩其論以見吾權也毎論而兩其人或兩其國或兩其代以見吾道也謂之十論

師商

道之正統始乎伏羲傳乎堯舜五傳而至於孔子又三傳而至於孟子夫孔孟所以得正統何也以其言之合乎道也夫世之所以不合乎道何也子思曰道之不行也我知之矣智者過之愚者不及也道之不明也我知之矣賢者過之不肖者不及也夫惟愚不肖則不合乎道無惑也今則知矣則賢矣亦不合乎道何也曰人顧不賢爾賢則合乎道賢而不合乎道是特賢於人者而已矣非吾所謂賢也至於智正道之所忌者宜乎其不合也孔門之智者蓋不少矣而聖道之傳獨如愚之顏子得之則智也者豈學道者所尙哉然則必也愚乎曰如愚則可愚則不可夫道之所忌乎智以其失之過也今也愚則又失之不及矣不及猶過也忌其一而尙其一其可哉故爲道不難勿犯其所忌而已矣𨿽然顏子猶嘆息焉曰瞻之在前蓋似乎不及也曰忽然在後又似乎過也夫顏子而愚則終於不及而已矣智則終於過而已矣今也擇其兩端而固執焉則是不愚不智之間也而世猥曰顏子愚或曰不然顏子智余甚惑也蓋嘗觀禮至於師商之事然後知顏子所以得道之傳者蓋在乎不愚不智之間未易偏目之今夫師商如何人也愚也耶智也耶余不得而知也余怪夫孔子之斥言之也孔子之教人大抵循循然誘其入而導其歸非有大失未始斥言之今而曰師爾過也商爾不及也似斥言之者得毋以師商之失大故歟曰師商之失小也小之不戒勿尢其大大而後矯孰與其小師商所以未之矯者以其未之省也其所以未之省者以其未之斥言之也斥言之斯省省斯矯矯斯復商之喪旣除孔子與之琴和之而不和彈之而不成聲作而曰哀未忘也先王制禮不敢過也則是子思所謂過之者俯而就之者也至於師則不然予之琴和之而和彈之而成聲作而曰先王制禮不敢不至焉則又子思所謂不及焉者跂而及之者也夫商之初蓋失之不及也今遂至於不敢過師之初蓋失之過也今遂至於不敢不及然則過不及之失二子互有之歟曰非也矯枉過直而已矣方其失之過也惟過之矯而不知反流於不及方其失之不及也惟不及之矯而不知反流於過人情大抵然也而二子始然而卒不然始乎智愚卒乎不智愚則其諸異乎人之矯也所不足者未若顏子而已矣何則顏子之枉特矯之而直爾不至於過直二子則過乎直而後復也曰然則顏子始亦不免犯所忌者耶曰不要其終而訊其始非聖人有不免者庶氏之母死盍哭於它室而子思哭於廟失之過也已受人之盍以哭而原壤以歌失之不及也已原壤不足道也子思明言之明犯之不有門人隨救焉則防於不免況師商乎故嘗謂子思不失爲顏子原壤不得爲師商何者門人一言而子思省孔子之斥原壤數之以賊擊之以杖而原壤卒不省也省斯矯不省不矯也矯斯復不矯不復也顏子子思不逺復也師商頻復者也原壤迷復者也

由求

道有偏有全全是人之所欲也偏是人之所惡也夫人而得所欲天下無聖人可也不幸而失所欲得所惡又無聖人焉劑量之則拱手以聽事之廢也𨿽不廢亦無成𨿽成亦陋昔者邾隠公朝於魯執玉髙其容仰公受玉卑其容俯一俯仰之不度玆特小有偏而已矣夫何傷而子貢覘之以爲二君皆有死證焉故世疑之曰夫死大事也𨿽盧扁未容以脈定而子貢以貌索𨿽中祗億而已矣非君子之道也而余謂容有此理何則禮貌者胸中之表襮於外者也孟子曰胸中正則眸子了焉胸中不正則眸子眊焉今夫二君者其容或失之髙而仰或失之卑而俯髙而仰似驕卑而俯似惰以驕惰之心發而爲驕惰之容蓋所謂胸中不正則眸子眊焉者歟觀其眸子人有不可逃者況胸中之表襮於禮貌又親於眸子也哉夫人之心至難測也孟子得之一了眊之間而子貢得之一俯仰之際吾於是知人之不可有所偏有則不揜也師商之偏在乎心而已未甚表襮也至於由求則動乎其心見乎其容者也故孔子再三焉聞斯行諸之問𨿽兩問也而一事也孔子則退由而進求何也二子之心各有偏也余嘗論人誰無偏要自移而已矣西門豹之性急故佩韋以自緩董安於之性緩故佩以自急由也兼人失之急者也求也退失之緩者也所不同者豹安於則性由求則心也而已矣其偏在性猶自移也而由求之心不自移豈未有以韋遺之者歟孔子則遺之者也求也退故進之遺之也由也兼人故退之遺之韋也而二子未能佩也孔子憂焉曰一警不從而遽絕之吾不忍於是又狀其心之表襮於外者以告其狀由也曰行行如也其狀求也曰侃侃如也侃侃之狀𨿽異乎行行要皆未免乎一偏何則退與兼人之心發而表襮於外者其理固然不揜也行行之狀譬則執玉髙其容仰者也侃侃之狀譬則受玉卑其容俯者也以子貢之覘二君者而驗孔子之狀二子者吾知二子爲廢人𨿽不廢亦無成𨿽成亦陋求之脂韋於魯𨿽不廢亦無成者也由之死於衛𨿽成亦陋者也魯卿之僣甚矣爲求計盍諫諫不聽盍去今也不然又爲聚斂之事以媚之所謂伊優者而已矣如之何望其有所成哉仕之難尙矣爲由計何擇擇之而莫得何已今也不然以爲食其食不可不死其事不知出公之食不可食也玆所謂骯髒者而已矣如之何望其成之不陋哉凡事之成不成成之陋不陋或有幸不幸存焉而君子之論不其然也曰盡吾心而已矣其心未盡而付之幸不幸非孔子之所望於二子者也是故一警不從又再警之庶防以其容之失而覺其心之偏或曰邾魯之君其偏在容而已矣子貢一見而知其不能久者以其心之亡也今二子之容猶二君也則其心之亡亦猶二君也而孔子特以由爲若不得其死然何哉曰求𨿽生猶死也

夷惠

亙萬世而無獘者吾道也反是者它道也人非堯舜鮮有不之他者顧収之如何爾顏子於其未逺也収而入於吾道故全師商於其漸逺也収而入於吾道故廢由求則於其旣逺也然後収而入於吾道故𨿽不廢亦無成𨿽成亦陋嗚乎孔子所以苦口於其初者爲是也歟𨿽然初孔子所以苦口者論其心而已未及其身至於論夷惠則及其身矣夫夷不辱其身者也夫惠辱其身者也辱不辱𨿽異未合乎吾道則一也蓋嘗以孔子之所謂辱不辱者參之孟子之所謂凂不凂者爲論以爲人之冠不正𨿽其君父猶略之況鄕人乎夷也望望然去之曰爾其凂我也吁此而凂我天下孰有不凂我者乎人而裸袒𨿽妾婦猶或病之況外人乎惠也由由然與之偕曰爾焉能凂我吁此而不凂我天下孰有凂我者乎凂也已惠曰不凂不凂也已夷曰凂充夷之操而不陷於獧充惠之操而不陷於鄕原吾不信也夫孔孟所惡此二者爲其賊道也而夷惠陷焉惡在其爲夷惠也哉曰夷惠無是也孤竹君夷之父也臧文仲擠惠於下僚者也吾嘗意夷之逃去必其父子之間有間言焉若申生之事也夷而不足於量則有死而已豈復逃去𨿽逃去豈能不念舊惡哉今也否則其量甚夷也吾嘗意惠於交際之間大抵守節而不阿故文仲𨿽知其賢而不引用之若子西之於孔子也惠而不恥於小官則凡可以進身者靡不爲已豈能不以三公易其介也哉而今也否則其節甚峻也其量夷則鄕人之冠不正夷不責也其節峻則人之裸袒惠不安也此夷惠之實也然則孟子之言過歟曰非孟子之言過梏於孟子之言者過也夷之淸非其君不事而已矣惠之和不羞污君而已矣非其君不事謹其初也不羞污君要其後也事君而謹其初於吾量未害也事君而要其後於吾節未害也於吾量與吾節皆未害則夷之淸蓋王通所謂淸而無介惠之和則子思之所謂和而不流者歟𨿽然自非其君不事也而推之則學夷而失焉者𨿽鄕人之冠不正亦將責焉夫是之謂隘自不羞污君而推之則學惠而失焉者𨿽人之裸袒亦將安焉夫是之謂不恭此孟子之意也而世猥曰夷惠然豈謂夷之量能容其父而不能容其鄕人惠之節能不貶於三公而不能不貶於裸袒也哉惜無貫穿孟子以告之者孟子曰聖人之行不必同也或去或不去歸潔其身而已矣此爲伊尹言非爲夷惠言也而吾取之以論夷惠夷之一諫而去周惠之三黜而不去魯玆或去或不去之說也而孟子以爲其趨一也一者何也仁也豈亦就所謂歸潔其身者參言之歟故君子以爲夷惠之趨於仁猶伊尹之歸於潔未有潔而不仁者也未有仁而不潔者也或曰夷之不辱其身謂之潔可也惠則辱其身矣謂之潔可乎曰可也殊途而同歸則是夷果隘惠果不恭也果隘不恭則是歸污其身而已矣焉有仁人而歸污其身也哉

楊墨

蓋孔子嘗言言必慮其所終行必稽其所獘夷惠之行稽焉而未詳者也楊墨之言言焉而不慮者也稽焉而未詳𨿽未免於獘猶可也言焉而不慮則吾不知其終楊之言取爲我墨之言取兼愛夫取爲我而至於一毛不防夫取兼愛而至於摩頂放踵所謂不知其終者如斯而已乎曰未也一毛而不防古之重用其身者也摩頂放踵古之輕用其身者也古之重用其身者豈獨楊而已𨿽一髮之毀傷孔子所不敢曰吾受之父母古之輕用其身者豈獨墨而已𨿽胼手胝足禹所不顧曰吾爲民也爲民則仁也爲父母則孝也楊者曰均重用也爾聖人爲之則爲孝我則爲無君墨者曰均輕用也爾聖人爲之則爲仁我則爲無父非孟子之辯無能詰之者矣何則其迹相似也吾嘗意孟子之所以折服楊墨必有巧發而奇中者焉蓋不止於其書之所言者顧其門弟子錄之不詳爾於是代爲之說以詰二氏曰楊者來汝師之言取爲我大抵以古之舍國而隠耕者爲證也汝謂古之舍國而隠耕者復有加於伯成子髙者乎無也而子髙則未始爲我也曰墨者來汝師之言取兼愛大抵以古之養三老五更者爲證也汝謂古之養三老五更者復有加於武王者乎無也而武王則未始兼愛也或問其故曰禹之時子髙捨國而隠耕固也然而向嘗爲堯之諸侯則有出有處孰曰爲我哉武王之養三老五更固也然而父事三老兄事五更則有厚薄在其間矣孰曰兼愛哉嗚乎楊墨復生將口呿而不能對矣何則武王之與子髙蓋二氏之所借以爲證者也而今自叛之則是其說自窮也夫是之謂以楊墨攻楊墨不然徒曰爾爲我是無君也爾兼愛是無父也吾恐楊墨爲有詞矣蓋嘗論是非之難辧莫甚於迹之相似而君子之辟邪說也莫難於使人之無詞楊墨以其迹之相似也而未服今以其說之自窮也而無詞則孟子之辟邪說可謂巧發而奇中者哉而其門弟子錄之不詳故吾有言焉一毛不防在孔子則爲孝非重用也楊者爲之則爲重用摩頂放踵在禹則爲仁非輕用也墨者爲之則爲輕用吾豈私聖人而讎楊墨哉蓋聖人會逢其適而已矣楊墨則執一也𨿽然必不得已而輕重之則不無毫釐之辧楊失之重用者也墨失之輕用者也失之重用𨿽曰賊道苟知悔焉猶可収也失之輕用𨿽悔莫収矣故孟子以爲逃墨必歸於楊以孟子之所以權楊墨者而權夷惠吾知逃惠必歸於夷蓋其末流之勢然也夷之心𨿽非隘也學夷而失焉者則爲隘隘則似乎獧惠之心𨿽非不恭也學惠而失焉者爲不恭不恭則似乎鄕原夫獧𨿽孔子之所思亦其不得已而思焉者至於鄕原𨿽過門不入無憾也借有不得已豈復思之也哉故又爲之斷曰君子之論毫釐必計也如毫釐之不必計則不幸而失與其惠也寜夷與其墨也寜楊與其楊也寜夷惠

管晏

周衰道不明甚矣權其輕重而制其可惟孔子爲然伯髙死子曰吾惡乎哭於野則已疏於寢則已重二者無一可也於是哭諸賜氏曰彼由賜見我夫一哭禮之末者也𨿽失何傷而孔子屑屑焉一毫不貸本則如之何至於後世𨿽本不計也𨿽計不悉柰何欲無失哉幸而其失小則在其心與其身而已矣不幸而加大則有刑於其家而不自禁者也其失在身𨿽小難収也𨿽収難全也猶以身也刑於其家則殆有無如之何者繼之矣楊墨之言失而難収者也夷惠之行収而難全者也故未甚則爲夷惠甚則爲楊墨𨿽然猶幸楊墨之未得志也假令得志吾恐不獨在其身而已矣獨不見管晏之事乎夫管晏齊大夫也大夫之有家其禮莫重於廟廟莫重於祭祭之丰儉有禮焉惟其稱而已矣去禮而言祭世之識者往往不然也而管晏則然子貢曰管失扵奢晏失扵儉夫儉徳之共也奢徳之賊也故奢在所去而儉在所取世之說者往往然也而孔子則不然其對子貢曰仲賢大夫也而難爲上也平仲賢大夫也而難爲下則是儉之失猶奢也夫儉之失猶奢也何也先王之制禮不可奢也不可儉也惟其稱也仲而知禮則其組紘必緇而後稱𨿽靑有不敢僣者況朱乎惟其不然故君子以爲濫嬰而知禮則祀其先人必少牢而後稱𨿽羔不敢薦者況豚乎惟其不然故君子以爲隘嗚乎家廟之祭孰與故人之哭爲重也孔子於故人之哭猶慮其失之疏與重而管晏之於家廟翻不顧其濫與隘而甘心之則尙得謂知禮者哉孔子曰夫禮爲可傳也爲可繼也古之君子奢不僣上儉不偪下求爲可傳可繼也而已矣今仲之奢而難爲上嬰之儉而難爲下則僣偪之甚𨿽明日不可繼也況欲爲萬世之傳哉𨿽然二大夫可人也蓋仲嘗言欲民之有禮則小禮不可不謹也而嬰嘗言君子不犯非禮則二大夫不可謂不知禮者也夫其所行反其所言二大夫豈若是等輩哉或者有所爲耶故世之爲二大夫解者以仲之奢蓋分桓公之謗嬰之儉蓋救景公之侈此戰國防曾子之說也不詰其故不反覆其說管晏之失容有可文者吾從而詰之國奢則示之以儉國儉則示之以禮曾子之說然也而桓公之奢猶景公也嬰矯之以儉似矣仲胡不爲嬰也國必有誹譽忠臣令誹在已譽在上戰國防之說然也而齊民之謗景公猶謗桓公也仰爲三歸之類以揜之似矣嬰胡不爲仲也反覆而詰之二大夫必一失也桓公景公譬則火也嬰之道以水救火仲則以火救火者也然則嬰其防歟曰嬰之道大率類文景也王通論儉曰以文景之心爲之可也不可格於後吾亦曰以嬰之心爲之可也不可格於後𨿽然儉可也夫奢𨿽以堯舜之心爲之亦不可況管仲乎是故必不得已吾從曾子得已則吾從孔子

桓文

聖人之道有正焉有權焉參用之其參用之何也不執一也其不執一何也惡之也其惡之何也爲其賊道也若管晏者可謂賊道矣蹈道則未也𨿽然特大夫之有家者爾進而諸侯又進而天子誰獨無家也乎今夫不仁之封舜志也而牽於象不告不取舜志也而奪於瞽叟舜豈徒知有弟而不知有父母者哉蓋弟𨿽當封象不足封也以其不足封而廢其所當封而舜不然曰兄弟之間姑正焉可也娶𨿽當告瞽叟不足告也不以其不足告而廢其所當告正也而舜不然曰父子之間姑權焉亦可也可以正而猶權可以權而猶正胥賊道也若舜者可謂蹈道矣賊道則否也嗚呼舜則否而桓文則然故孔子有言也桓公正而不譎譎權也孔子之意孰爲爲哀姜也文公譎而不正孔子之意何爲爲懷嬴也其爲哀姜懷嬴何也曰哀姜之亂魯桓公殺之正也不必殺亦可也秦之納懷嬴文公受之譎也不必受亦可也而哀姜桓公之同姓也夫懷嬴文公猶子之婦也桓公以爲哀姜之不殺則私私則害伯吾謂殺之則害義文公以爲懷嬴之不受則秦嫌嫌則害反國吾謂受之則害禮義而誠害伯誠害反國爾將曰舜亦區區者又奚爲吾謂患不爲舜爾夫爲舜不惟無害乎禮義亦無害其爲伯與反國也伐楚而責菁茅之不入仗義之效也哀姜之歸假令以同姓之故姑全之以聲於諸侯諸侯必義我也誰復以私疑之哉繆公悔過之賢君也懷嬴之納蓋不審之過假令以猶子之故明告之則繆公必悔悔則徳我之不暇而尙何嫌哉故曰不惟無害乎禮義亦無害其爲伯與反國也而桓文不由也故孔子交譏焉其譏桓公也猶曰哀姜之歸可以譎全之而猶正云爾甚之也其譏文公也猶曰懷嬴之納可以正卻之而猶譎云爾罪之也然則爲桓文者柰何曰如舜而已矣或曰舜何可當也少貶焉柰何曰魯荘公築王姬之館於外傳曰主王姬者必自公門出於廟則已尊於寢則已卑不築則尊卑之序悖矣故築禮也時魯喪也齊魯讎也仇讐非所以接婚姻也衰麻非所以接弁冕也築而不於外則喪讎道乖矣故築之外變之正也嗚呼王姬之事哀姜懷嬴之事等家事也而輕重之自異也荘公之築孰與夫桓之文之受者爲重也且於正變焉裁之而要其兩得今也柰何不於正譎焉裁之而聽其兩失哉故孔子之於桓也甚之於文也罪之於荘也可之𨿽然荘亦善於此爾必欲爲萬世法非舜不可故學舜而不至則爲桓文學桓文而不至則其殺也殆不翅嫂溺而不援其受也殆與魯之娶於吳者同科是豺狼而已矣焉足乎譏

衰盾

君子之於道無可也無不可也裁之而已矣裁之心而貞裁之身而正裁之家而齊久矣家政之未易裁也夫苟能裁上則爲舜下亦不失爲魯荘公苟爲不能則管晏甚則桓公也已矣𨿽然特家事爾春秋戰國以來以執國之政聞者大莫如子產次莫如公孫衍張儀子產之使人愛也以惠儀衍之使諸侯懼也以怒玆皆不免乎一偏者也𨿽然如得其正焉亦足矣而吾聞之孔孟子產蓋眾人之母而儀衍類非大丈夫也則彼之惠與怒意其非正也已矣書曰徳威惟畏禮曰君子之愛人也以徳此孔孟之正也今夫子產直眾人之母而已矣則其所以使人愛者固非君子之徳也而儀衍又不得爲大丈夫則其所以使諸侯懼者夫豈徳威也哉晉卿有曰趙文子與其子宣子者其一使人愛其一使人畏蓋之三子類也而世率以爲正或曰特盾不正爾余惑焉蓋盾之事其失也彰衰之事其失也潛夫彰故人得而知之潛非識者莫知也子爲正卿而不務徳此郤缺詰盾之言也子爲正卿而不討賊此董狐詰盾之言也以二子之所以詰盾者而遡盾之心則凡盾之所爲迎公子雍送射姑帑之類大抵敢行非度以脇之而已矣蓋不待識者而後知故曰彰衰則不然其操似潔其言似據其爲政似和易故𨿽識者或以爲正我則玆不予故曰潛其不予何也其心術不正也其不正何也公重去齊而衰醉以酒一不正也公遜楚禮而衰彊之受二不正也公怒野人予塊而衰以爲有土之兆三不正也凡是三不正蓋衰所以爲忠而君子以爲是小人之愛其君也大人格君心之非則不然也以衰之所以愛其君者遡衰之所以使人愛者要不過矯情詭詞以籠之而已矣豈君子之徳愛也哉而世率以爲正或曰特盾不正爾吾故悉言之以發千載未敗之事然則奚以爲未敗曰抑嘗敗矣介之推以二三子貪天之功爲誣蓋爲衰發也顧未斥之爾然則奚以知其爲衰發曰從亡之臣𨿽無慮十數而最善誣者莫如衰也然則奚以知其莫如衰曰秦之享公也公欲以子犯從子犯遜焉曰吾不如衰之文衰行應對防出君子曰衰頰舌之士也吾意衰之舌不獨發於從公之享又施於誣天以攘功不然從亡之臣如子犯者鮮矣今自謂不如衰則之推所謂二三子者非衰而誰故吾謂衰之可愛似子產盾之可畏似公孫衍張儀其所爲異者特子產以心而衰以舌儀衍以舌而盾以心爾盾之失在心而人知之衰之失在舌而人反不知豈其失之也以舌而文之也亦以舌耶此一說爾又有一說焉大抵議論人者於其失甚者則加意未甚則略之略之則其失𨿽彰而或至於网漏加意則其失𨿽潛往往吹毛而求之不貸也蓋人情則然今盾敗而衰未敗得非盾之失也甚故董狐郤缺吹毛而求之而衰則未爲已甚故人略之歟嗚呼人旣略之矣又從而文之以舌𨿽千載不敗可也而余獨吹毛焉者蓋惜夫衰之繆用其心而未可與入吾孔子之道而已矣故君子以爲衰冬之日也盾夏之日也孔子元气也

齊魯

古之人蓋有夷考其行而不揜焉者矣而人或出之又有考之渾然而無瑕尢者矣而人或入之故凡人之所以或見信或見疑於後世者往往有幸不幸存焉未必其實然也趙衰之事蓋所謂夷考其行而不揜焉者也而輙以見信於後世或者有出之者歟是之謂幸周公之事蓋所謂考之渾然而無瑕尢者也而間以見疑於後世或者有入之者歟是之謂不幸衰之幸吾已發之矣周公之不幸庸得不爲一洗乎太公治齊舉賢而尙功周公曰後世必有簒殺之臣周公治魯尊尊而親親太公曰後世寖弱矣吾讀史至此未嘗不咨嗟嘆息以爲太公之說是否或未可知周公則不幸之甚也何者周公聖人也所貴夫聖人以其能爲法於天下可傳於後世今也爲治之法未施於國而後世之獘已不逃議者之料則惡在其爲聖人也哉吾故謂尊尊而親親非周公之言或者史家故入之否則傳聞之誤因陋承訛未之刋歟其謂不幸也則宜𨿽然人所以得而入之何也太公伯禽累之也太公之齊五月而報政周公曰何疾也伯禽之魯三年而報政周公曰何遲也夫遲疾周公兩不取蓋有以也治道不欲太疾太疾則人將無以措手而或巧爲防避以塞上之責亦不欲太遲太遲則人將無以獻狀而或毛舉彌文以鬻已之長夫人習防避則流而爲簒俗尙彌文則流而爲弱蓋其勢然有不可逃者此周公之所以預爲之憂也周公旣爲太公憂又爲伯禽憂則假令就國豈肯自犯其所憂者哉世之好事者徒見齊魯之末流其獘如彼而推其始封則周公太公也遂例駕其說以欺後世嗚呼駕之太公可也周公則有能考之者矣何者公自憂之躬自犯之公必不然況公之平生蓋渾然而無瑕尢豈獨於此焉疏也哉然則人之所以得駕其說於太公蓋太公有以取之也周公則太公伯禽累之歟其謂之不幸也則宜然則太公伯禽曷不爲周公蓋嘗思二公賢者也夫賢之所施設豈有墮於偏而不起之處借曰有亦不至已甚而今乃如此意者非生於有所迫則必出於有所恃蓋不徒然太公迫於齒之衰者也伯禽恃其齒之少者也凡人之情齒衰則功名之心急齒少則功名之心緩夫其功名之有緩急則其政之有遲疾也固也一遲一疾其相去特未三年爾而其利害乃闗於數百年之後此豈可不求所以劑量之也哉聞之輪扁曰夫斵輪徐則甘而不固疾則苦而不入不徐不疾得之於手而應之於心臣不能以諭臣之子臣之子亦不能受之於臣夫豈惟斵輪然哉爲國亦然堯舜禹湯文武周公不徐不疾得於手而應於心者也齊失之疾者也魯失之徐者也夫徐疾𨿽周公之所不取而不能使其療太公之不敗扵有所逼其子伯禽之不敗於有所恃則所謂臣不能以諭臣之子臣之子亦不能受之於臣者也曰然則世無堯舜將不爲國耶曰必不得已寜徐無疾徐之不過弱而已矣未至於簒也故孔子必欲變齊而之魯𨿽然終不若道之不徐不疾亙萬世而無也故孔子又欲變魯而之道均是道也輪扁以斵堯舜禹湯文武周公以治天下

文宣

隋有以王通最善論治大抵以爲政猛寜若寛法速寜若遲齊之法欲速也故其政猛魯之法欲遲也故其政寛徒猛則失矣徒寛亦未爲得也而漢文宣又以齊魯之治國者治其天下古所謂尢而效之罪又甚焉者防是耶蓋聞人君之於天下猶人之父母也今夫母之於子𦇤褓焉父則鞭朴焉夫鞭朴𦇤褓之施所謂愛子𨿽一也不知徒𦇤褓焉則反以稔其驕徒鞭朴焉則反以啟其欺凡文帝之所施無非𦇤褓以稔其驕者也是以有吳王之事凡宣帝之所施無非鞭朴以啟其欺者也是以有王成之事人謂吳王之詐病不朝蓋借怨以徼寵成之僞增戶口蓋浪圖以冒賞如斯而已矣獨不思文宣者二人之君也有刀鋸焉有鼎鑊焉徼焉而弗動冒焉而弗得則二人之腰領非二人有也人非木石誰肯以腰領千刀鋸鼎鑊者意者王蓋狃於有所易而成則逼於有所難而然耶故人君之治天下不可使人有難我之心亦不可使人有易我之心易斯驕難斯欺王之詐病不朝驕孰甚焉成之僞增戶口欺孰甚焉嗚呼人則謂然吾謂二人者其初本無是心蓋文宣有以來之也文持心太厚者也故常與人易宣責效太急者也故常與人難尉陀之僣朔方之陵類皆狃於文之與人易也而王則未欲僣且陵也故止於驕王吉之自殺田延年之自殺類皆逼於宣之與人難也而成則未肯自殺也故至於欺吾嘗論之王之驕意者特蔑視爾非徼寵也成之欺意者特逃責爾非冒賞也借使文之持心不失之太厚則凡朝廷之所廢置人將有栗其股者王𨿽怨望豈敢驕也哉宣之責效不失之太急則凡郡縣之所奉承人尙有措其手者成𨿽獷戾豈欲欺也哉吾故謂王之驕則狃於文之易而成之欺則逼於宣之難非徒然也𨿽然文之藩臣非特王之驕淮南王長濟北王興居亦猶王也幸而王未遽反不幸而淮南濟北遽反故自殺或道死爾不然文獨得惜一幾杖耶宣之官吏不特成之欺田順之僞增擄獲亦猶成之僞增戶口也成幸而不敗順不幸而敗爾不然宣獨得惜一闗內侯耶嗟夫欺君驕上臣子之罪也今也反以得賞小則幾杖大則闗內侯則人何憚而不爲驕不爲欺王驕之餘鼓而爲七國之變成欺之後馴而致鶡雀之誣噫玆幾杖闗內侯之餘波也耶君子曰班孟堅所謂惠暴而寛惡文實有焉董仲舒所謂法出而姦生宣實有焉能近取譬則文之事蓋養虎遺患者也宣之事蓋水太淸則無魚者也文武之道蓋不其然記曰張而不弛文武弗能也弛而不張文武弗爲也一張一弛文武之道也今夫文宣𨿽或失之與人易或失之與人難而上林之射赫赫若有怒焉似非弛而不張也務行寛大詔休休若有容焉似非張而不弛也而卒未得爲文武何哉文武動毎戒之於其初文宣僅能持之於其末此其故而已矣古人不云乎與其巧持於末不若拙戒於初後之君苟能如堯舜則巧拙非所論也不然文武之道惟其師無徒以文之易爲母天下之𦇤褓宣之難爲父天下之鞭朴哉

周秦

天下之事惟聖人爲能作始又能善後苟非聖人而曰我能作始又能善後者非狂則誣也傳曰其作始也簡則其將畢也必巨師商之失其作始者也故簡文宣其將畢者也故巨巨則巨矣而僅能善其後未爲已甚吾觀周之季以弱政濟弱勢秦之季以彊政濟彊勢未嘗不怪其隕越之晚何者彊弱之前未有若是其已甚者也甚則如之何權焉而已矣權則如之何稱焉而已矣故治天下之患莫大於使人親而不尊親而不尊則狎尢莫大於使人尊而不親尊而不親則孤周自夷王下堂之後靡靡乎日趨扵弱矣而其子孫鮮知以猛政濟焉甚者行一切之令以偸一時之安故其末流諸侯恣行至於坐召天子而不顧是謂狎秦自孝公變法之後凜凜乎日趨扵彊矣而其子孫莫知以寛政濟焉甚者行三夷之誅以快一時之怒故其末流姦臣賣國至扵矯詔殺其太子而無救是謂孤方其未也天下之於周也如嬰兒之於父扵母扵乳保也至相親也不知狎之患生則親失其爲親其扵秦也如人之於天於神於雷霆也至相尊也不知孤之患則尊失其尊焉聖人之治天下不徒使人親也不徒使人尊也曰必其交相稱焉而後可不然則狎與孤之道也其始狎也天子之見諸侯不過下堂而已矣未甚屈也甚則諸侯得以坐召焉其始孤也始皇之斥太子不過使監軍而已矣未甚害也甚則姦臣得以矯殺焉嗚乎悲夫晉文公周之臣也扶蘇始皇之子也以臣之卑而敢以私故召其君以子之親而不敢以死故請扵父彊弱之獘前豈有若是其甚者哉蓋嘗論周之弱始扵夷王之下堂而其獘至扵河陽之狩蓋所謂人必自侮然後人侮之者也而世舉曰周以東遷削汝謂夷王自侮如此不東遷不削乎秦之彊始扵孝公欲令行扵其臣與民而其獘至扵扶蘇之禍蓋所謂言悖而出亦悖而入者也而世舉曰秦以窮兵亡汝謂孝公悖而出如此不窮兵不亡乎𨿽然亦有輕重焉未可例論之也周失之弱不過見侮於諸侯爾未得罪扵民秦失之彊民斯疾視之矣未得罪扵民則難拔民疾視之則易搖蓋其勢然也加之夷王之後又幸而有宣王者出而振之故其末流𨿽不免扵削猶緩也秦則不然孝公已彊矣繼之以恵王又繼之以始皇皆抱薪救火者也故其亡也亟假設宣王之後時得一賢君如宣者出孝公之後時得一賢如漢文者出而劑量之則諸侯𨿽有侮我者要不過吳王之類姦臣𨿽有悖我者要不過王成之類也而止爾周豈至若是靡秦豈至若是烈哉故吾嘗謂欲懲周秦之獘必自文宣始且文之自侮也已甚特未下堂宣之悖出也亦已甚特未慘夷爾故吳王之侮之也已甚特未坐召王成之悖而入也亦已甚特未矯詔爾𨿽然涓涓不已終成江河假設文宣不能巧持於末則漢之爲漢烏保其不周秦耶𨿽然與其巧持於末不若拙戒於初故吾又謂欲懲文宣之必自師商始師之過於道商之不及扵道其間不能以寸而孔子斥言之若其失有不勝諱然意者逆數其末流之獘必至扵周秦也夫而世未有推之者𨿽推之未有悉之者嗚呼不有吾論則方其師商也安知其後不周秦也

欽定四庫全書

緣督集卷十六

宋曽丰撰策問

策問十四道

問道之先曰太無其次曰太極太元太素太淸太始太一夫自無而至於一道之機蓋畫畫然矣聖人以渾渾者治身畫畫者治天下姑從中古言之唐虞三代之治莫不出於一也𨿽然三代之一猶可名言曰忠曰質曰文唐虞則不可得而名言矣何則唐虞之一非常一乃至一也所謂常一者涉於數苟可以一則亦可以二矣故儒者言三代之得天下或曰仁或曰仁義所謂至一者幾於道𨿽姑曰一猶不可得又孰得而二之哉周孔子欲還唐虞三代之治而天不我予乃以其道寓之六經夫六經莫非一也而易春秋爲至一何則孔子之學與志實在焉故也道生一一生二是爲乾坤方乾坤之初固可謂之一矣而彖易者以爲元不以爲一豈干坤之一乃至一歟春秋謂一爲元亦自乾坤之道擴之也以易春秋推之使孔子得爲有位之事必爲唐虞之一矣而翻謂吾從周從周之說諉曰泛言若夫與顏子語可謂發至宻之機矣乃並四代禮樂而舉之此其故何也豈三代之治𨿽不免爲常一亦不害爲至一歟抑一之所在其體渾然初無常與至之分歟三代之治借非至一亦不過二若漢唐直多岐矣漢唐而下其岐又不勝多使三代之常一不害爲至一則漢唐之多岐亦不害爲常一否宋興二百年而始有堯舜之禪豈盛徳大美之事必須遲久之功而後可成歟抑至一之宗初不問遲速顧其人何如而今則適其會歟堯舜之運王仲淹固幸天之將啟而嘆命之不偶今諸生有仲淹之幸而仲淹之嘆歸美報上捨春秋之一干坤之元它猶有大者否邪幸相與窮探而劇頌焉毋忽

問全徳之君從古難之君子於是有權焉曰素所常爲而爲之不責可也若夫常所不爲而忽爲之又至於已甚豈可不求其故哉漢髙帝平城之大憤不以報復介懷者終其身其豁達孰加焉而丘嫂轑釜之小嫌終不能忘甚至於侯爲羮頡文帝露臺之薄費厪百金猶惜而不爲其恭儉孰逾焉而賜鄧通錢十數鉅萬甚至捐銅山之厚利而不顧宣帝毎拜刺史守相必親問其所由退而者察所行龔遂以明經積至太守又出於公舉初猶輕其貌而復訊之綜核孰嚴焉而陳遂輙以博奕之私暱遷守太原璽書所褒甚至於以償博爲詞夫是三君者其豁達之度恭儉之徳綜核之政蓋天資气習然也能容大憤而不能不念小嫌能吝薄費而不能不輕厚利能駁公舉而不能不徇私暱所能然者帝王猶或難之所不能不然而至於已甚者則又中材庸主所重爲敢問其故殆出於偶然耶抑理有所在而事有所從也諸君讀史必各有得願聞之

問大吏難動小吏易繩其勢然也惟其理不惟其勢是固爲善馭吏者或者視彼難易爲吾寛嚴必有委曲存焉豈可例以爲非馭吏之善哉三代而下言漢治者類曰文帝寛宣帝嚴今考之幾杖金錢之賜文帝誠寛矣而吏坐贓者皆禁錮不得爲吏罪重者伏誅且無贖法於此又不勝嚴何邪或謂文帝之寛寛於馭大吏耳馭小吏未始不嚴然則嚴似文帝本心而寛殆出於有所牽邪趙蓋韓楊之誅宣帝誠嚴矣而良民之吏每愛惜之有章劾事卽畱中會赦始一解於此又不勝寛何邪或謂宣帝之嚴嚴於馭大吏馭小吏未始不寛然則寛似宣帝本心而嚴殆出於有所激邪儒者之論類謂寛勝嚴文勝宣自理推之寛於馭大吏恐不若嚴之足爲威嚴於馭小吏恐不若寛之足爲恩揆以恩威之歸與其文之寛而不免爲嚴寧若爲宣之嚴而不失爲寛今乃反是豈儒者之論未易以常理詰邪仰惟主上自卽大位首嚴贓吏之禁蓋嘗治一二警眾矣聖度寛大間用輕典而時久人玩上貽宸慮比降詔書復申嚴禁至謂或罔革心刑玆無赦不以秩位之髙下形勢之重輕將一施之臣子讀詔之罷亷者自慰貪者自新無復姦法者矣萬有一而施焉其爲嚴也以爲文帝之嚴歟則不止施於馭小吏以爲宣帝之嚴歟則不止施於馭大吏二者皆非則其說必歸唐虞三代抑不知唐虞三代之所爲馭吏者寛歟嚴歟寛嚴之施不問大小難易惟其所犯槪坐之歟抑容有視髙下輕重而爲差次者歟商略前代發明上意學者事也幸確其說以告

問物以類相附士大夫以類相薦通天下之理然也於其類之已辧是固有心術在焉於其未辧則上下之始相求也不過視气習臭味而爲之決擇耳气習臭味同則上所薦下所受薦皆理之常無足疑者今考之或不然公孫以文學進而薦深文之張湯魏相以賢良進而薦樂藝之趙定龔徳王嘉以甲科進而薦寵嬖之淳於長杜如晦以才節進而薦法吏之戴冑蕭瑀以忠純進而薦姦險之封倫王珪以淸望進而薦律家之呂才夫是七者气習臭味初不同謂受薦者不失爲榮事可矣顧薦者例可以爲榮事否邪倪寛經學也而法家之張湯薦之主父偃書生也而奴之衞靑薦之蕭望之儒宗也而獄吏之丙吉薦之匡衡宿儒也而權嬖之史髙薦之貢禹名士也而閹宦之石顯薦之何武經師也而佞幸之董賢薦之岑文本文人也而兵家之李靖薦之夫是七者气習臭味亦不同謂薦者不失爲美事可矣顧受薦者例可以爲美事否邪方今士大夫上至於二府下至於一命莫不交相求也上之士大夫不於气習臭味是計而姑以所負之才薦之如蕭咸戴冑可也淳於長輩𨿽使其才優可犯嫌疑薦否邪下之士大夫不於气習臭味是計而姑以其所薦之心受之如丙吉李勣可也史髙董賢輩𨿽使其心是可犯嫌疑受否邪諸君行筮仕矣達則推已以薦人未達則欲人之薦已二者蓋未免也願相與討論並處心擇術之素條陳之問戶口之多寡視土地之廣狹土地之廣狹視郡國之增損此爲治者所必計論治者所必考也黃帝畫野分州得百里之國萬區歷髙陽髙辛堯舜凡三百八十九年始至禹其間經兵戹水患多矣而塗山之會萬國如初豈兵與水偶無廢壞幸猶全邪抑隨廢隨置隨壞隨補不令損邪禹之初萬國自禹訖桀四百七十一年耳僅二千餘國猶存蓋十損七矣商之初凡制爲一千七百七十三國自湯迄紂五百九十六年耳僅八百國猶存蓋十損六矣周之初凡制爲一千八百國自武王至春秋三百六十餘年僅千二百國猶存蓋三損一矣自春秋至赧王五百餘年耳所謂千二百國僅百有七十猶存蓋七損六矣通周而計之自初迄終十損九矣夫三代之主大率賢聖𨿽不能無兵戹而未嘗有水患顧封國之損或十六或十七或十九豈祖宗固結之徳厚薄有差邪抑子孫維持之政或善或否邪漢之初郡國才六十二歷文景武昭迄於孝平二百年間所謂六十二遂至百有三蓋十增四也漢之徳與政視三代歉矣視五帝愈歉也而郡國之數五帝僅守其舊三代俱損於初而漢獨增敢問其故安在

問漢文帝時有一賈誼武帝時有一董仲舒世之論者蓋以類待之也今考之史誼之策急於善俗仲舒之防急於更化二人者之學與識大率相似也於誼請內制諸侯外制邊塞而仲舒請內誅大臣外誅諸侯以應天二人者之學與識大率又相似也蓋嘗思必欲爲善俗更化之計則制之誅之之請無乃非長者之言邪必欲逞其智數以求雋功則善俗更化之請無乃又不切事情之論邪史家謂誼明申韓仲舒明孔氏推其明申韓之心以往則內制諸侯外制邊塞蓋其所學然也不知善俗之常道亦申韓所樂爲否推其明孔氏之心以往則更化之請蓋其所學然也不知內誅大臣外誅諸侯之雋功亦孔氏所忍言否文帝之用誼也未盡其材而漢俗以厚武帝之用仲舒也亦未盡其材而漢治以耗其所學不同而所施同其所施同而所成就之效不同二人之優劣二君之用捨抑於何者而求爲定論邪主上以守成之資而爲中興之謀止於守成而已則誼與仲舒之常道所當先也苟有意於中興則誼與仲舒之雋功亦所當先也而揆之漢文武二君則例喜其言而不欲用用之而不欲盡其材居今之世而或有二子之材宜如何其處之敢以問焉並悉以對

問朝廷有大利害下之公卿議焉此漢唐之制也於其已然也而觀之𨿽童子亦灼知利害所在蓋不必賢而後爲是不肖而後爲非於其未然也而議之則其是非𨿽帝王復出不過決於其人之賢不肖而已西漢之賢如魏相東漢之賢如魯恭蓋難得矣而趙充國屯田之議相實非之竇憲伐朔方之請恭實非之漢之不肖如公孫唐之不肖如牛僧孺蓋不揜矣而朱買臣築朔方之難實非之李徳裕納維州之降僧孺實非之以其事之利害論之則相與恭爲闇於機與僧孺爲達於權蓋亦明矣以其人論之則闇於機者爲賢而達於權者爲不肖於事之未然惟利害所在而已不問其人可也於其未然則其勢不得不惟其人之從今也賢不肖之利害乃相反如此爲國家者殆不必賢者而後用之邪宋之爲國大抵與漢唐不異天下有大利害天子下之後省後省而不詰駁也謂之過中是以給捨之任常難其人非大賢者莫以任之今考漢唐議論之臣如前所問則利害之明與否與其人之賢不肖初無闗焉則今日議臣之擇無乃未免於徇賢不肖之名而忘利害之實邪諸君其熟思求爲至當之論將以禆禹麾之萬一

問三王之不爲治久矣漢自馬上得天下肆於文帝禮教未遑蓋秦習使然無怪也武帝雅尙經術險至於海荒至於絕域無往不經臨幸獨未嘗一至太學故議者少之以爲帝區區置博士弟子員殆矯爲之非本意世祖中興崇儒重道蓋嘗一幸太學令諸博士橫經以講而桓榮有特賞之渥又從而奏管磬吹雅頌其子顯宗亦再幸辟雍從諸子執經以問而榮又有侯爵之褒又從而舞八佾行大射唐髙祖蓋嘗一幸國學觀釋奠時爲博士者徐曠也爲帝發春秋題論難鋒生遂有男爵之封其子太宗亦數幸太學觀釋菜時爲司業者孔穎達也講經畢上釋奠頌遂有褒美之詔夫漢幸學之制自講經之外或奏管磬或吹雅頌或舞或射而唐自講經外則釋奠而已敢問各隨其意而姑爲之歟抑別有義歟曠所講春秋蓋周孔之政教也榮所講經史亦不明載而其平時所習則歐陽書頴達所講經史亦不明載而其平時所明則服氏春秋鄭氏詩書禮王氏易夫易詩書春秋者治道之體用也彼如講其所習則治道之入於耳著於心者必歷歷然矣今考之史世祖之信謡防顯宗之尙察慧髙祖惑於浮屠老子之法卒不能以大義正其家太宗牽於多愛卒有十漸之譏敢問其入於耳著於心者教之歟抑所爲講經者非爲治道祗以應故事釣美名歟嵗在丙子太上皇帝枉駕國學以幸士類蓋曠典也迨今餘二十年而主上始一降勢以謁先聖蓋不特嗣太上皇美意而已所以資經講以增聖徳在是舉也爲之學官者又得橫經於前講明聖人所以爲天下國家九經之防猗歟休哉殆非漢唐數君榮曠穎達數子所爲相得以榮當世之士者比也諸生偉逢盛徳事則穎達之頌固不可後時而獻矣𨿽然古人愛君不止於頌豈可無說以禆睿聽使繼今之發於事爲者無非經講之所以入於耳著於心了無萬一之不滿人意者歟請並以漢唐事陳之毋枉執事

問古之論興亡者不以其國之貧富勢之彊弱地之廣狹顧民心去就如何爾民心之歸我也國𨿽貧猶富勢𨿽弱猶彊地𨿽狹猶廣求之唐虞三代舜太王是也舜一徙成邑二徙成都三徙成國方其未也舜一匹夫而已矣而求免爲天子有不可得者民心歸之也太王之避狄於岐山之下猶舜之避於河南之南也其子孫之王至於垂八百年此豈勢取而力刼之哉民心之所在天意之所在也舜在其身太王在其子孫𨿽遲速不同而積善累功之報一也周衰徐之偃王其所爲則與太王類也當時諸侯相率而朝者三十六國所不平者惟楚而已以一未甚彊之楚較諸三十六國其勢力何如也徐𨿽小國亦不至舜之無土也楚𨿽彊亦未必在敵人右也以一邠國之人歸太王而敵人不能滅今也相率而朝者三十六國矣而徐卒以楚故不祀然則民心之去就又安可據耶而或者求其說而不得則歸諸天然則天意之從違又下闗於民心耶若曰偃王之徳未盛則所謂三十六國者可欺也哉諸君試評之

問諸葛孔明之相蜀也志大功小是紛紛之論迄今未決當其髙臥南陽自比於管樂時人莫之許也而徐元直許之夫元直孔明之友也時人莫之許而元直許之豈其友故私之耶抑平居相知之深故信其說而時人蓋未相知歟郭衝擬諸管晏又以爲有餘夫管晏等輩人也孔明之所自期亦止管樂而已矣則是未嘗過自尊大而衝以爲有餘豈自期者孔明之謙而衝之論則天下之公歟衝之論扶風王善之而當時論者類莫之信豈孔明之自期者蓋孔明之實情而衝認以爲謙歟陳壽謂管蕭之亞似大之也又曰將略非所長夫管之齊伯天下者也蕭之漢君天下者也此豈短於將略者之所能哉壽旣以孔明亞之矣則所謂將略非所長未諭也張儼謂近於子產似小之也又曰管晏何以加夫管晏之治齊子產之治鄭似無大相過者豈可以優劣論哉儼旣未直以孔明比子產而姑曰近之則所謂管晏何以加又所未諭也至於李興之論又大所未諭擬之以孫吳以爲未足又擬之臧文仲擬之管晏以爲未足又擬之許由猶以爲未也又擬之顚夭猶以爲未也又擬之臯伊上至於許由臯陶中至於伊尹顚夭下至於管晏樂毅同時至於荀長文司馬仲達往往人皆援引以比方焉諸君試考其事實詳較而悉論之以袪千載未決之疑毋忽

問自古人君未嘗不行責實之政而臣子奉行毎每不以實聞可怪也漢宣帝欲責戶口之實而王成不以實聞光武欲責田畆之實而張伋不以實聞唐明皇欲責羨稅之實而郡縣亦不以實聞夫明皇𨿽號爲勵精政事而內爲耳目之奉郡縣之吏乘間而欺之蓋無足怪者若夫宣帝光武皆奮自閭閻知民情僞加之謹身願治似無間可乘者而郡縣亦或欺之此其故安在耶宣帝光武其聰明相若也一王成之姦似不難見宣帝乃不能察而成卒以幸免張伋以十餘人之智欺一光武似不易窺乃不能逃未幾而遂敗此其故又安在耶主上明君人之道謹章程信賞罰蓋一紀於玆天下𨿽未大治而責實之效駸駸乎宣帝光武之上矣是宜內外大小之臣人人精白一心以承休徳而比來執政臺諫將校禁近之中或有以欺而敗敗而貶者豈姦詐之風積習旣久卒革之而未能歟抑革之未得其術歟欺而敗敗而貶上之斷也旣明且斷𨿽千王成百張伋何害於責實之政哉所可言者與其使之欺而敗敗而貶孰若使之不忍欺之爲美也必欲使王成張伋之徒一變而爲臯防稷契無復以欺煩上之明以敗煩上之斷豈無其道歟請試以漢唐之事並言之毋忽

問廣廈之下細旃之上君臣相與講論唐虞三代之治蓋繇漢以來故事然也本朝仍之張幄置筵選儒學之臣充其任率常講且誦六經而已諸子史間及焉未始及先賢奏議也主上身致太平二十五年矣兢兢業業𨿽休勿休問安視朝之餘莫非躬臨筵幄惟治道是究是圖二三講臣恭承徳意進讀唐陸贄奏議又剟其所切於時務而治道之所先者類而次之以獻始之以養力以竢時蓄威以昭徳終之以蠲租以救水災均賦以寛民力凡餘二十條玉音兪之次第施行猗歟休哉先民所謂聖賢相逢治具畢張千載一時之遇吾身親見之幸孰大焉𨿽然三代而上治出於一三代而下治出於二一謂道也二爲務也講臣之意姑爲時務則所次餘二十條謂皆所切可也旣言治道舉其一足矣顧至餘二十而謂皆所先可乎贄奏議𨿽多至數十百篇孰與六經簡要數十百篇之中𨿽皆本仁義孰與六經精深聖學緝熙其妙自與六經相融何以奏議爲哉玉音之兪𨿽若少自貶損抑采葑菲之義不失其爲增聖徳第講臣之意猶所未諭傳曰不以舜之所以事堯事君不敬其君者也又曰不以伊尹周公之道匡其國非大臣也舜伊周事業粲在六經爲講臣者欲於舜之敬君伊周之爲大臣兩盡其美專以經學進讀可也顧雜以贄之所以事徳宗事上匡唐之道匡國可乎請以平日之所自期與它日之所期君者並陳之毋忽

問孔子敍書斷自秦誓終或謂秦之繼周孔子逆知其然穆公賢所以開秦也故因而寓防意以進之然則盍直以秦誓次文侯之命又厠費誓其故何耶孔子作春秋斷自隱公始或謂平王立而東遷周由是不振孔子追咎其然隱公平王末年諸侯也故因而寓防意以抑之然則盍直自惠公始又延至隱公何耶六經始終孔子皆有意義而書之終春秋之始又意義之尢深者也諸君彊學待問於此當有特見願聞之

問鄕舉裏選之制廢而科目興自漢歷唐迄本朝國之舉士士之應舉其權一歸主司得其人則陞黜去取士無浮言國無異論唐王師旦鮑房韋陟韋貫之是也否則詆嘲謗罵隨之唐李昻本朝髙湘陳彭年是也故三嵗大比士皆願得賢且能者爲主司而國之詔選主司也亦願得賢且明者何則主司之明不明去取當否系焉其賢不肖則所取士往往如之故嘗謂欲知所取士之當與否賢與不肖不卜之他卜之主司而已矣或曰不然漢蕭望之身爲儒宗近古社稷臣也而取持祿保位之匡衡張禹白居易以直道奮而取行如市人之牛僧孺李宗閔奮私暱黨人指爲盜而取知名士之唐衝薛庠袁郁則國之於士豈可以主司賢不肖卜哉歐陽文忠公文章主盟也素疾劉暉輕薄及試乃見錄蘇文忠公文章宗工也素善李方叔俊邁及試乃見遺則士之於試豈可以主司明不明卜哉主上自卽位凡八舉士於玆矣毎舉去取不當士必以主司爲嘩某不賢某不明輿論以爲所取士某非賢者則執事者又曰殆主司不得其人不得其人莫如李宗閔賢且明莫如蕭白歐蘇而陞黜去取其得失乃如彼則不獨主司難其選主司亦難矣諸君懷藝待舉旣有望於斯必有處於斯幸見告勿徒嘩也

欽定四庫全書

緣督集卷十七

宋曾丰撰序

重修族譜序

曾氏始出於鄫姒氏封也其國防在春秋僖宣時不克自立襄公六年以晉不輔爲莒防晉以鄫故討魯魯詘則鄫蓋不幸也國旣防子孫散亡其在魯者則自列爲曾氏卓然著見於後世者防參元申也沿秦歷漢迄於唐皆防不顯五代時其族寖防與於溫陵臨川臨川之派二一南丰始遷之祖略一崇仁之醎溪始遷之祖舊惟我八世祖諱財醎溪族也尋徙於吉水松江厥後吉水析爲永丰大宋興南丰溫陵之族蓋有以文章事業顯者而我祖後曾未大有聞於世嗚呼鄫逺出於禹旣其國滅於不幸而防參元申又如此賢而不見用於世則固當在其子孫其子孫之榮且顯宜其不一族而止而南丰溫陵之派獨盛惟天無私豈於彼厚而我薄耶其遲速先後之各有時也惟我祖實生七子俱隠徳不仕其子孫滋蕃迨今十世世業儒三嵗大比領秋薦者五十而贏偕計於春官者二十而縮中童子科者一中神童科者二皆仕不甚顯而小子丰則未可知也在易否極則泰剝極則復蓋消長盈虛之理然也其效可立而待惟我曽氏根丰源深其流慶固不偏於南丰溫陵天運回環必有當之者顧小子丰𨿽其質駑下豈敢自棄以墜我先更爲同派者勉之無使南丰溫陵顓其羙是之謂曾志吾慮夫吾諸子孫之不學莫知吾曽氏所由來也世逺而不自奮發以迎天之報故次其世加詳焉旣觀之乾道二年六月二十有五日九世孫丰序

隆興府纂修圖經序

郡國有制舊矣豫章自漢爲郡歷隋唐至五代凡千餘年事迹不勝數凃廙雷次公所爲記籍包羅未盡於大槪得矣其本今亡李煜賫籍歸朝豫章郡隨之更太祖太宗眞宗三朝拊循而郡之風物始盛於是有某氏祥符圖經述焉又更仁宗英宗神宗哲宗四朝培養而郡之風物始極盛於是有洪氏職方乘述焉建炎紹興間金人南牧闔郡委烽燼太上皇中興拊循三十餘年始復太平之舊今猶未有述也淳熙壬寅丰承乏假守至則嵗且頽矣蓋惟民瘼是披是革他未遑明年幸嵗熟民安而事希暇日取三書閱之𨿽理互有到而事互有遺乃選二三僚佐二三郡士之融於理熟於土風者相與類次毎類成某從而次擇之一書所述或詳或略俾從詳或同或異俾從同或是或非俾從是或有或無俾從有三書皆無而諸子百家解傳之說碑碣之所記長老之所傳或間有之乾道淳熙以來踵興創出非三書所及則各從而增入焉庶別成一書又明年某月槁具余覆校罷釐爲若干卷二三僚佐二三郡士蓋用力多矣余拱手蒙成宴集次相勞苦言玆書首侈龍徳之潛艶府額之賜所以報上也次攷百家凡三書輙錄所以補舊也卒參新舊合三書而一之以便觀覽以備職方氏史氏采擇貽後也一舉而三意寓焉𨿽少糜公錢豈所計哉於是鋟於木某月某日丰序

豫章圖志後序

殿撰給事程公帥江西之明年百廢以次舉凡無益雅不事也維治豫章東南一都防非他支郡比聖天子恢復之念未始寘披輿地次或小有抵牾一夕下職方防玆郡於江西宜首應詔故圖經三大不害同小未免異非所以便乙夜之觀也銳欲纂次間郡上佐劉公某黃公某恊承公意出任撰凡舉例之責又與公物色得郡士崔某馮某任編摩使祝某楊某任筆削槁成公潤色之迄成全書故昔之缺者補之分野之類是也略者悉之郡沿革之類是也其說二三者一之辧豫章名之類是也踵出創立續之乾道淳熙二十餘年事迹之類是也余固凡鈍幸嘗分祝楊二人者之責工未半輙以事解去又閱某月始報訖嗣得副本視予所艸語之哇者轉爲雅浮者轉爲渾公潤色力也公第進士𨿽蚤而攻苦食淡若恬俟命不啻韋布時年途中且晚矣始擢給事中兼掌外制入選邃殿積所著盈袠大抵華國之文蓋學力旣到發於持滿之力理固然歟此書經公潤色多析訛歸確發伏使昭不徒華一郡而已聖天子恢復後詔合九州風土志之如古帝王時作九丘然則揚之一州事迹此書過半矣舉以入焉無可易者方是時又當與外制類槁並藏祕館永爲華國之書顧余濫得所附而無以自見彊出腐語贅其後抑喜機所發不暇自量者哉淳熙壬寅某月某日曽丰序

送江鵬解元赴省序

贑於江西爲窮絕之處其地逼廣其俗逼蠻自晉爲郡至於唐始有士至本朝始有名士而其初大抵學於他州遊從得其人陶染成就或安土焉𨿽成就亦陋防昌之爲邑又贑之窮絕處也本朝敎養二百年邑之士僅得國子博士尹天民樞宻院編修唐稷稍稍有文聲其希濶蓋如此淳熙九年餘以郡檄爲其邑令廉士籍中齒與余不相上下者得數人詰之類一再上計者子弟行得二人焉曰劉鼎江鵬資可上而气未揉有志於學而未得廣充反約之道月課而第其藝每出諸生上余從臾之子有驕色而中下者或噪焉余恐其驕未艾則噪未艾也從而恢拓之有悔色又從而櫽括之有寤色子方駸駸也顧余所挾未足以塞所扣思所以謝稅無繇耳明年秋郡守魏侯歌鹿鳴而送鵬於朝於其行也挽而與言子於水見章貢於山見崆峒於師見鄕先生而己子今往航而北有廬阜彭蠡車而東有麻姑之峯淛江之潮皆足以攺章貢崆峒之觀更於師焉求之當得學識之老於餘者出而從臾子也驕色不形焉恢拓櫽括繼之矣子姑屏气滉融之防有機相契自率性擴而充之至於贊化育又自贊化育反而約之至於無聲無臭出秋毫爲泰山収泰山爲秋毫無不可者𨿽甲乙科東西府子猶以爲凂我區區一上計胸中豈復有哉挾而歸追誦鄕之每課輙出諸生上之文猶爲汗下況其中下之噪者歟風聲气習所移噪一變至於喫喫一變至於嘿嘿之中又各有所見焉余知防昌不亶可爲閩子不亶可爲歐陽詹也尙勉之

送進士陳景年赴省序

嵗在壬寅余以贑辟爲防昌令三山陳景年隨其兄尉公先余至累月一再謁次遽請執弟子禮顧未有以借口卻之篤而言萬物之初有道而已道大而莫明其所以然則姑諉曰天理又有莫明天理之所以然者則諉曰人倫而疏其目則爲君臣爲父子爲兄弟爲夫婦爲朋友而師弟子不與焉夫朋友爲道設也師弟子之於道豈徒若朋友然哉而人倫之目聖賢去此而取彼蓋道之所在君不得加於其臣父不得加於其子兄弟又不論也古之君蓋有待其臣如朋友示相宻也𨿽然朋友以臭味爲倫耳又有待其臣如父兄示相親也𨿽然父子兄弟以气爲倫耳至於先學而後臣終師而不臣者則示相尊也親宻者愛而已尊者敬也愛非敬等則師弟子之倫比之君臣父子加重矣而倫之目不與焉無乃師弟子以道爲倫例書之恐非所以示尊故耶然則曷不特書曰不例書只所以爲特書也故自君臣父子至於朋友凡理所宜然皆安受而不辭若夫師𨿽理所宜如孟子猶辭焉況其與孟子相千萬者哉子必欲師四海不可欺嘗試裹糧以求求之得不得歸更過我我其有諗子者而子懷安足迹若不忍棄余門明年秋吾江西計臣第其所爲文而乙之薦於上子喜見眉睫竊以懷安爲得策余恐幸不幸相爲倚伏於其將戒途也挽而告之以爲玆行殆天假以求師之便歟士之輕千里而求師蓋有得之者矣信未蓋疑沃不醻渴翻不若無所得而歸自求之之爲愈也子姑往試春官罷求師勿憚勞或者無所得而歸余始以有所得爲子賀當是時余欲師子之不暇而子尙何以師余爲哉子始頷爲然而心終猶豫遂次其說爲送行序使途誦而意逆焉十月二十一日書

答任子厚秀才序

淳熙十年秋部使者以天子詔檄官六試隆興士余其一也每一題出與五人者商略若爲處則以科舉律戒焉一黍絫不合輙黜士試訖余閱數百卷其爲文不詭譎則腐不曠蕩則拘不峭崛則弛求其純與律合蔑如也肆余所見與其腐也拘也弛也者之終必不進寧若詭譎者曠蕩者峭崛者之容或可収也𨿽然終必不進者與律僅合容或可収者往往相違矣凡有司從事以律不以見故余所取五卷類非所喜者發而眂之皆丰城人旣又思丰城至寶之气所在鐘而爲人盎而爲文不應若是而已明年春復以檄畱府有丰城士以謁入其題爲任賓坐少選出鏡古錄前有識其字爲子厚余覽之大扺議論戰國君臣居多蘇秦張儀術至髙也子厚竊卑之更求出其上其爲文猶其爲術也余追省向所閱數百卷其中類是間有之比之腐者拘者弛者信愈矣其如不與律合何哉𨿽然猶幸其可収也至寶之劍其气粹可欲之謂善也其質厚有諸己之謂信也其鋒藏充實之謂美也其焰屬天充實而有光輝之謂大也其躍入延平津大而化之之謂聖也其幻爲龍而莫窮所歸聖而不可知之之謂神也子厚収至寶之精融之文章其焰燭天矣而防續之狀時見焉意其初非自气粹質厚而發之歟相過從累日熟知其爲人猶其爲文也故余欲子厚以論語之鄕黨養其气使粹以禮記之中庸大學培其質使厚以易之坤頥大畜収其鋒使藏竢其久且滿也而自然發焉小則韓子文中子揚子荀子中則孟子曽子大則五經大而化化而神則易矣子厚識機明嘗試權之與其求吾術之出儀秦上孰若求吾道之出荀揚上耶子厚學力彊嘗試踐之其持久也以堅其持滿也以虛更十年後天下士不特慕子厚爲文而已又將慕其爲人也若夫晚年之業顧又於光輝之上加功否余未敢前言之二月一日序

送繆帳幹解任詣銓攺秩序

居今之人自農轉而爲士爲道爲釋爲枝藝者在在有之而惟閩爲多閩地不足以衣食之也於是散而之四方故所在學有閩之士所在浮屠老子宮有閩之道釋所在闤闠有閩之技藝其散而在四方者固日加多其聚而在閩者率未嘗加少也夫人少則求進易人多則求進難少而易循常碌碌可以自奮多而難非有大過人之功莫獲進矣故凡天下之言士言道釋言技藝者多惟閩人爲巧何則多且難使然也多之中不競易而競難難之中不競拙而競巧不巧求而獲者有矣未有巧求而不獲者也故閩人之凡爲技藝者多擅權門通肆以遊凡爲道釋者多擅名山大地以居凡爲士者多擅殊舉異科以進凡自科舉而爲官且仕者多擅淸選華貫以顯淳熙甲辰少卿馬公將東廣漕事明年餘爲其屬三山繆君用之蓋同僚也每晨集幕中揖罷兀坐而已非扣擊未始出一語詰其故則曰賦性拙無口才相與居旬浹熟察之誠若無口才竊怪君閩產也而獨異於閩之人相與居又旬浹君別餘言行詣銓攺秩勢須爲邑夫邑非巧未易爲也良獨拙柰何余對以爲君少銳於學齒且逾中始第太常垂老始稅選調其失或在拙矣朅朅爲玆來也應書之考盈三而攺秩之薦盈五非以拙得耶拙有功於君多矣而信拙未篤何也拙近天巧近人拙近道巧近術拙近徳巧近才君閩產也而獨異於閩之人良得拙力夫又充拙之操而大之則豈特異於閩之人而已哉君去欲擅淸選華貫則拙非所上姑欲爲縣而已矣則拙之用𨿽不宜吏而宜民𨿽不宜郡而宜國君幸勿負拙拙負君歟猶不失爲循吏傳中士拙不負君則又安知淸選華貫之不自縣得耶祖餞次酌酒誦杜少陵用拙存吾道之句壽君君滿引而行三月五日廬陵曽某序

李季牖輿地新書序

疆理之制始乎伏羲成乎黃帝至周而大備至於東周寖壊矣凡物之壞未有不變者也故周而上封建秦而下郡縣秦而下未久可放也周而上則或可放或不可放矣春秋之初周之列國猶有千二百存焉訖獲麟則千二百國見於經傳者百有七十百三十九知其所三十一亡其處嗚呼春秋二百四十二年耳千二百之中地若名俱可放者才百三十九而俱不可放者至於一千三十蓋十無二矣等而上之比周之初千八百國十無一矣又等而上之比商之初三千國百無三四矣又等而上之比塗山之防黃帝畫野分州凡萬國百無一二矣合五帝三王二千年間率百無一二可攷況自黃帝等而上之又有無窮之往古率千萬猶恐無一二也秦而下疆理之制具於史互見於百家傳記十猶八九可攷𨿽然更代爲一書而百家傳記則人立一說者焉夫代爲一書則先後散人立一說則是非雜十猶八九可攷顧第未久耳等而下之又有無窮之來今散與雜不止也則安保其終之不與黃帝等而上者類耶余竊病之久矣淳熙乙巳至廣廣州司理參軍括蒼李如篪季牖出所著輿地新書十卷類而疏之於國都自伏羲於陳數至本朝於汴於形勢自王畿數至於荒服於禹貢自壺口數至於海於周官自揚州數至於幽幷井井畫畫散者聚雜者一餘平生討論欲爲而無力其及者一朝而驟至慰滿嘆賞次轉以語廣之士大夫聞者爭睹睹者爭傳百口一舌服季牖之用力専施功久而不知所謂季牖者將老矣而猶未遇也或謂季牖習貧熟其視食斗升操尺寸不啻鐘鼎鈞衡之安遇不遇非所計敢問此傳否余爲言九州之志謂之九丘蓋輿地書類也九丘傳自上世逮周無恙孔子出始除顧此書芟浮剪蕪舉綱錄要往往用孔子述職方法也復有孔子出則容有去取其間傳不傳未可知未有孔子則其書必傳其傳必久季牖𨿽老矣猶未遇也殆有遇而不老者存焉七月二十有三日曽丰序

鄧氏立見歷序

有道然後有數有數然後有歷歷者歷也施於占天候气歷歷然莫逃云也三才未分有道而已旣分則道散爲數麗於天爲五緯麗於地爲五行麗於人爲五事自一散爲三五又自三五散爲十百千萬數益散益暌矣道則相爲流通者焉人君法天地以建民極故以道歸於獨運而以數付之百執事歷官其一也唐虞之時堯舜以道運於上羲和以數揆於下數將耦者道實培之數將畸者道實銷之故星緯之度無至於變而占候之職不失其常至春秋時反是道運數揆胥失之矣日蝕不書左氏獨歸失於官余惑焉上卽位二十有七年星度以乖常聞者蓋不下三五矣小則徹樂避殿大則損膳減服禦無所不用其至歷官以失職聞者亦不下三五矣小止奪俸大不過削秩未嘗坐已甚之罪此豈務姑息於人而過以重自累哉亦曰責人不若責已徇數不若徇道故耳惟其於道加詳而責已重故星度之乖隨感而輙順惟其於數加略而責之人輕故歷官之失乍警而復弛上鋭於革而中難其人於是詔搜艸澤焉方是時吾州有鄧浩者出蓋儒家子也少世其業壯而貧姑假卜筮自資初取易次取古今曆書彊力鉆研潛心占候蓋六七年始悟又六七年其學始成惟冩百中經終於淳熙癸卯厥後未有述者廼自爲一書斷自崇寧三年嵗行甲申嵗旦丙子爲始演算兩曜五星之度窮分極秒至淳熙攺元又增入逆順遲疾畱伏之數爲便於卜筮設也百中經約其槪今書析其防約其槪則未盡也故用之占候必重覆乃可析其防則無遺矣用之占候綱舉而目張立覽而畢見不重覆可也名曰立見歷持以應詔不無禆歷議顧獨用於卜筮豈不可惜哉浩始萌進匭意旣又思聖王右道而左數君子主儒而賔伎挾卜筮進已非美事詔又類常行是以未決予曰不然歷出於數數出於易故歷𨿽數而近道數𨿽伎而近儒謂非美事過自退遜耳詔凡三下不可以常行視也用志捲端以贊浩之決焉淳熙十五年十一月十六日廬陵曾丰序

送布衣羅以寧上書不報歸鄕序

淳熙十有五年秋丰城布衣羅氏子以寧投匭上書三上而三不報浩然歸與顧餘同館又同爲江西人獨見善厚行業具朅來告別億其詞色若欲得予贈者廼與坐有頃爲言三代取士一出於學故天下無不羈之士七國取士一出於客故天下無有常之士至於漢去七國未逺𨿽漸興學而未容頓禁客故士之出入於客與學常相半而取士則別設科目不一途而足夫科目繩尺事也有常之士所樂趨而不羈之士所厭就故士之出入於學者相率而應科目晁錯公孫董仲舒魏相杜欽之徒是也彼出入於客者往往轉而他售或上書獻頌朱買臣徐樂司馬相如車千秋之徒是也方今取士之法自廷對而賜第者十之九自捨選而釋褐者十之一自嚢封而授官者率千百不一二故上而祿於朝次而祿於州縣大抵有常之士也不羈之士𨿽間出焉求其稍能自致美官者始有鄧酢次吳曾又次戴之邵之徒十數人耳夫今天下無事朝廷之上惟簿書獄訟是務𨿽庸夫髙枕而有餘至於邊烽猝警羽檄交馳𨿽聖人繭足而不給況區區有常之士哉以寧挾不羈之才乃於庸夫髙枕有餘之時出售其說三上而三不報無怪也橫渠張公載少喜談兵質於範文正公公責以儒者自有名教何事於兵勉之讀中庸橫渠公退而變所習卒爲河南學者宗師自末言之講學之功大於談兵固矣自初言之談兵非無益人國者而遽責之文正公豈沮人赴功者哉誠以橫渠之資可進於道不止於兵機吾遽以談兵予之彼且自滿不復折而入於道是以寧故怫之俾勉成其大毋姑順之俾苟安於小以寧歸余敢誦所聞以薦焉令所上書中天子意急徵而驟用𨿽少慰初志其終所成要不過鄧酢輩耳不然而竟歸𨿽初志亦未愜然繼自今以趨時之心趨古以談事之口談道他日學成則爲橫渠公不竢其成而姑爲時出猶不失爲有常之士如公門人顧決擇如何耳所親劉純叟余友也於理道明歸以余所告告之屬爲決擇防得其當焉九月二十有五日序

同班小錄序

淳熙十六年正月庚戌皇帝禦後殿臨軒選人李耆慶以下凡三十有二員踵吏部侍郎班於廡次第見已傳防攺秩退聚於天慶觀具衣冠再拜而三揖敍同班也閱六日丙辰又聚於旌忠觀相與言曰古人气投道合適然行同途宿同館猶定交去況朝覲臣子大禮吾三十有二人者東西南北士也乃獲爲同班非幸與聚拜結契其事𨿽出邇年要有不可廢者𨿽然非久相親難記而易忘人情則然玆初結契相許至子孫於久要之義得矣更旬月隨牒散而之四方嵗復一嵗少者衰衰者老卒然遇於道往往忘靣目甚則忘聲音又甚則並姓名忘之豈待至子孫哉於是類爵裏狀刋而次之謂之小錄人授一帙備忘也備忘未有具責三者之終不忘難矣旣有具則嗣自玆靣目聲音借或忘之姓名則容不忘也𨿽曰不忘矣或面相承或書相遺言行有過而不告與忘同文學有疵而不指與忘同政術有悖而不責與忘同班中士類賢者恝然相忘萬萬無有也𨿽曰不忘而與忘同者萬猶有一則班契不得爲全矣故於錄之首致序又於序之末致戒焉閱二日戊午廬陵曽丰序

知稼翁詞序

淳熙戊申故考功郎黃公公度之子沃通守臨川明年臨川人士得考功樂章其題爲知稼翁詞請鋟之木通守重於諾於余乎質焉余謂樂始有聲次有音最後有調商那周淸廟等頌漢郊祀等歌是也夫頌類選有道徳者爲之發乎情性歸乎禮義故商周之樂感人深歌則雜出於無賴不羈之士率情性而發耳禮義之歸與否耶不計也故漢之樂感人淺本朝太平二百年樂章名家紛如也文忠蘇公文章妙天下長短句特緒餘耳猶有與道徳合者缺月疎桐一章觸興於驚鴻發乎情性也収思於洲冷歸乎禮義也黃太史相多大以爲非口食煙火人語余恐不食煙火之人口所出僅塵外語於禮義遑計歟考功所立不在文字余於樂章窺之文字之中所立寓焉泉幙之解非所欲去而寓意於鄰雞不管離情之句祕館之除非所欲就而寓意於殘春已負歸約之句凡感發而輸寫大抵淸而不激和而不流要其情性則適揆之禮義而安非欲爲詞也道徳之美腴於根而盎於華不能不爲詞也天於其年苟奪之晚俾更涵養充而大之竊意可與文忠相後先顧余非識者人未必以爲然嘗試志捲端以歸通守通守於家爲賢子於時爲才士夫有志揚其先而不憚鋟之木則傳者日益廣當有大識者出爲考功重其價焉十二月五日奉議郎新知靜江府義寧縣主管勸農公事賜緋魚袋曽丰序

譽徳集序

大江之右支流曰葛谿是爲吉永丰之隍自葛谿遡巽維而上窮源竟巓是爲贑寧都之疆於中道得聚落曰前谿安住居士譚元勲所家處也上下距邑率百里而觭左距樂安其裏半右距興國其裏倍太平盛時煙戶夥而生理繁所在有愛事者客往來四邑不賫糧可也自紹興迄淳熙阨於盜再阨於兵三阨於旱四阨於水五阨於蝗夥繁气象變爲凋耗細民姑勿道也吉防之費巨室難支衣服之貲中產不廩甚者卽公私之逋而莫輸何暇及客哉元勲僅中產耳客至輙治具酒酣則出姬侑觴歌嘑達旦隨家有無爲禮丰儉丰或至過儉未嘗不及平居暇日戶外之屨常滿節旦誕辰婚筵姻席則鋪張形容雕篆駢儷之獻累累裝裹嵗在己酉纂爲鉅集緘以見貽余周覽次竊思韓退之以有譽與否爲大丈夫遇不遇之別元勲郊居村處養素而守恬蓋不遇時者而才雋滿前道古今而譽盛徳直與遇時者等或羨且怪退之復作不知眂元勲爲何如人余曰主人愛客則客愛主人理勢然也遇不遇無與焉𨿽然元勲與客客於元勲汛愛耳誠使元勲愛才客與常客相十愛賢客與才客相百則其還愛主人也一才客之譽與常客相千一賢客之譽與才客相萬其間或得大賢焉愛之則話言之規磨气味之薰染其爲濳益又非浮譽比敢因其集之未名名曰譽徳又從而次序其說以歸元勲俾卒其美焉十二月二十有二日序

欽定四庫全書

緣督集卷十八

宋曽丰撰序

慶長兄易集議序

易上該气次該象又次該數太元气之始也太極象之始也太一數之始也自象數溯至於气窮矣傳曰太易者未見气也伏羲之書曰易取未見之義歟見气則謂太易爲太元爲太極見數則謂太極爲太一易有太元太一系辭不書何也聖人虛易以气實以象主易以象副以數虛不容書副不必書易於是有二焉未見象數先气之易也見象數後气之易也先气斯謂函气後气所謂化气函气者易之精化气者易之神也故易之書得已而無者气也不得已而有者辭也歷家尙易之气以數參焉陰陽家尙易之象以气參焉卜筮家尙易之數以象參焉儒家尙易之辭通以气象數參焉防三歸一而易無餘韞矣余從兄益字慶長十五而誦易三十而翫易四十而融易未融則聚在書散在天地萬物旣融則聚不在書而在心散不在天地萬物而在我惟我自有太元太極太一故我能化气化象化數復出而爲辭焉謂之集議明白不流於淺近含洪不溺於艱深書成授徒之餘躬踐其言家行其學形於族戚朋友州裏往往相孚斯用易矣於玆五十有五首二毛而家四壁晏如也斯安易矣更五年六十未知能忘易否借曰未也更十年忘易必矣嵗在辛亥余得副稿於其子松繆不自絜推易原委序而傳於人人人能自气而順融象數辭廢書可也否則自辭而逆融數象气必有得其書之力者焉

白石叢槁序

吾邑令君三山黃巖老隨牒效官二十有五年公私之隙用力於詩嵗在乙巳見遺一卷與古容有未合者至壬子見遺一編合矣詩生於聲聲生於气气渾而夷雅聲出焉牛尾之歌是也气薫而洽頌聲出焉卿云之歌是也气肅而沈風聲出焉麥秀之歌是也古詩有雅頌風而雅頌風之名未立其體未成也一經孔子刪焉朝廷之詩謂之雅郊廟之詩謂之頌鄕黨之詩謂之風名於是始立雅頌多用賦風多用比興體於是始成三代時四夷類能詩鄕飲蠟祭之類視其君之教化參以國之風俗節文而歌之以相勞苦以相酬酢刪余釐爲十五國風此鄕黨之詩也君前後三涖邑於古爲子男之國所至隨土視气隨气視聲隨聲視律其勢止及爲鄕黨之詩故其體多風其用多比興進賢有徐孺子耒陽有杜少陵吾邑有文忠歐陽公故家餘韻猶存君收而入於詩不失爲思無邪者要未免以土風爲風爾邑家毎嵗常行具饌勸耕近乎蠟祭張筵燕士類乎鄊飲繼玆行禮其黜爾俗主吾教自爲詩歌之君倡於上气出於道徳而協聲入於律呂而諧士民和於下諧聲鼓之轉相動協气蒸之轉相化詩至於此吾知君以三代之風爲風所謂止乎禮義者歟古者王人采詩子男之國有史凡一詩出王人采而上之史錄而藏之今亡是故於白石吟槁序其槪詔民使傳焉賜環去朝廷須雅郊廟須頌章成有太師氏刌協之燕欲格人饗欲格天討論勿厭細擴充勿厭大禮成有太史氏錄藏之後槁不必序自傳也巖老名景說云

浦城耆舊錄序

紹熈五年九月餘視南浦事首見吏民問風俗次見士大夫問人物或曰有詹參軍耆舊錄在可考也旣考且思封建盛時諸侯之國有史凡人物隨其國書之罷侯置守之後史官在朝廷郡國缺然人物物故則冺識者憂焉此襄陽耆舊傳之所爲作也參軍易傳爲錄不以史自居爾其實則史渾其所蓄曰徳赫其所建曰功華其所命曰爵三者全大書之偏特書之太上上徳其次上功又其次上爵故不得已寧遺爵毋遺功寧遺功毋遺徳史法則然錄之書功書爵一字不貸史法也所未諭者容有遺徳耳襄陽之傳龎徳公所謂以徳書者十室之邑有如孔子南浦千室之邑也孰謂無如龎徳公或者參軍重於推擇故耶徳公初書於耆舊傳卒書於列傳所書未必不自耆舊傳出故野史者國史之儲也書顯者略書隠者詳法當如是卿大夫有功若爵楊文公輩是也國史具書之玆不厭略鄕先生有隠徳謂誰國史未及書所望者野史書之玆不厭詳捲而歸參軍更裁之詳者寧憚損略者勿憚增焉

贈董一之謀築序

嵗在丁巳十月初吉表妷董氏子九經過余愬先軍家故無田廬隨牒效官惟簠簋是飭𨿽終更者四所至俸輒薄厪給衣食餘者大抵坐好事共具費至盡未嘗有以遺子孫故自其蓋棺糴炊僦居八年於玆矣僦奪以糴逋難其居爲之謀焉先省我僦可矣莫佐我築柰何餘思疏廣不立產業盡以賜金爲共宗族鄕黨故舊賓客之具𨿽曰有舊田廬可遺子孫要亦人情所難蓋賢者之爲也軍無舊田廬可遺子孫而共具如之視廣其事爲尢難其徳爲尢賢矣賢者子孫有立則人共敬有求則人共應史不書廣子孫何如設使貧不自食舊廬是剝新築是卜漢風俗厚廣之宗族鄕黨故舊賓客必有不相忘掇貲佐費者參軍二三子上無以居其親下無以居其身萬不獲已謀築焉而貧甚於故莫辦也凡參軍無恙時宗族鄕黨故舊賓客猶存者當若爲情哉余輒力貧掇錢緍五米石二爲倡佐費又書軍所以賢於廣者授九經俾首以白其宗族次以白其鄕黨故舊賓客防有气重於義心厚於仁者出詡詡然相和恵於相佐患弗卜卜斯築患弗築築斯速矣越一日序

贈張徳榮序

嵗在己未五行家流張徳榮至余前談百六數雜以人之始生年月日時試之推輒驗者多矣至於所以名曰百六未洞洞然也余聞數起於一成於十一三五七九陽也九爲老陽二四六八十陰也六爲老陰物老未有不變者易於上九上六則復初所以通陰陽之變也否則厄陽老於九而終於九故其厄謂之陽九陰老於六而終於十十而取贏於六以合焉故其厄謂之百六百舉其成六舉其觭在人之算則百年而觭半得六月焉謂之百六陽限在天地之算則百丁亥而觭一得六甲焉謂之百六防是也自甲子初起奇耦相乘數極百六厄於唐堯之丁亥堯至於今閱六十丁亥矣更四十有一則又一百一丁亥其數復厄堯丁亥之厄爲洪水後丁亥之厄未知爲如何也天地之數小厄則陵谷變遷萬物淆亂大厄則乾坤融釋六合混防百丁亥而觭一大厄也自開辟視之特小厄耳相乘不已其末容有大厄在焉徳榮之數學進進未艾繼玆去與精於數者相遭爲我細問更幾百丁亥而觭一然後罹大厄得則幸見告相與謀前期求出六合之外而逃之無所逃則聴之

髙元之變騷後序

余聞詩生於聲聲生於气天地與气爲聚散則詩與天地爲始終蓋其理然也孔子所取者雅頌風而已不及於騷時則騷未作也而雅不及於上古何耶上古之詩言大道者多未純乎雅也雅變爲風風變爲騷極矣下此則樂而滛哀而傷怨誹而亂去雅逺而難反不足以爲常道矣故詩之原止於雅其流止於騷慶元己未臘餘得髙元之變騷於周君可初疑騷不可復變變則徇流繙而繹之意所欲者變騷爲風變風爲雅蓋還原之道𨿽名變也其諸異乎人之變之歟齊變至魯魯變至道孔子志也騷變至風風變至雅元之志也充所志而之患不變變必至顧元之無孔子力人未以必然待之爾書之典流爲誓詩之雅流爲騷是或一道也繆公悔過近道而孔子收秦誓入於書屈原愛君與悔過等使孔子生於戰國之末余知收騷入於詩必矣彼曰刪後更無詩爲徇騷之流者設可也元之學未同乎大通而果於立論如此或者以典推雅以誓推騷逆知孔子意然歟後世有孔子出騷得附於詩以爲經則元之所變得附於騷以爲傳用防所見其卷末寄之往使藏以俟焉二月五日廬陵曽幼度序

松窓醜鏡集序

嘉泰四年餘得宜春邑大夫三山鄭域字中卿松窻醜鏡散語韻語十數種大抵散語文體韻語詩體也其種十其力百故十者全其體二其心一故二者精旣繙旣繹且革且緹而中卿自小其業若悔爲者余曰自小謙也小詩文過矣太極生兩儀兩儀生五行五行生五色五聲色相品謂之飾加錯綜焉而文生聲相倫謂之音加刌協焉而詩生伏羲氏八卦文之始也葛天氏八曲詩之始也八卦出而文生生長於三易四書而成於春秋八曲出而詩生生長於虞夏三千篇而成於風雅頌物成則變史記春秋之變也太易之變也離騷頌之變也自楚漢逮唐迄今變體百出卒不得與未變者抗何哉經天地行鬼神之謂文動天地感鬼神之謂詩其上惟胸中自有一天地如孔子然後能以無爲爲之其次惟胸中與天地相似如曽子子思孟子然後能以不能不爲爲之又其次如屈原司馬遷揚雄其胸中蓋與天地相通者固自能爲要猶未免以有爲爲之也去以不能不爲爲之有差矣安望與以無爲爲之者抗歟天地人間然甚矣士欲爲屈馬揚如之何通之曰至逺而近者天地之謂也至小而大者心之謂也有以使吾之小者大則可以使彼之逺者近故天地之逺近在心心之大小在學韓之學於羑里得文王之大杜之學於舉十六相得舜之大則杜韓胸中與舜文通矣舜文王等天地也與舜文王通是名與天地通故杜所爲詩小用則驅瘧鬼韓所爲文大用則開衡云馴潮鱷中卿之學於彖頥彖謙不言卦體得孔子之大則中卿胸中與孔子通矣孔子等天地也與孔子通是名與天地通更加學焉充韓杜爲屈馬揚充屈馬揚爲曽孟於詩文也是惟無爲爲則大則惟無用用於邦家以禱也曰雨而雨曰而用於朝廷以祀也郊焉而天神假廟焉而人鬼饗何開云馴鱷之多羨哉中卿曰然敢不勉不志久輙忘丑鏡又未序也何當書以冠卷首耶十月四日謹書

曽神童對屬序

嘉泰癸亥得吾州中童子科曽氏子防對屬一卷一卷舒之字顆珠句片玉也置諸袖畱示吾諸稚其父徳榮曰小學之道奚以示爲余曰不然屬辭比事而不亂者深於春秋者也春秋豈小學哉衡門稚子璠璵器翰苑仙人錦繡腸文忠蘇公軾尙書孫公覿問答句也時則孫公五嵗幼語如老作猝應如徐思所謂屬辭比事而不亂者歟蘇公器之曰眞璠璵也旣長且壯天子擢爲從臣公卿推爲文士卒如蘇公所器此所謂小道蓋不失其爲大學與孫何人哉曽何人哉有爲者亦若是用書於捲授徳榮以歸防防其勉之

胡謙廬陵防求序

近世有賡李瀚防求求工於瀚者多矣余於交遊中得二人焉臨川蔡莊叔建安葉邦邵也蓋泛然取天下事爲之其工易胡謙廬陵人所爲廬陵防求特取一郡事爾其工如之難哉𨿽然余於謙甫不取其工取其大何則防求小學之書也於謙甫蓋其緒餘而闔郡事迹鉅細亡遺書之九丘之意不外是駢音儷節圭黍亡差春秋之屬辭比事之意不外是八邑聲教之深淺四民气習之醇疵讀者涵泳爲之嘆嗟詩之十五國風之意不外是則有大學之道存焉天地間惟聖人爲能大惟聖人之書爲能大學之道孔子魯人也刪詩畱僖公頌定書存費誓作春秋首十二公曽不以父母之國之嫌自避此孔子之所以大而詩書春秋之所以爲大學之道歟謙甫此書有志於大其心以大其道者也余恐讀者小之不知其心之證有孔子在其道之證有詩書春秋在故取以發揮爲之序以冠其卷首焉開禧二年六月十日曾幼度序

送王元用序

余友人行王元用每與客語曰夫生之有死猶晝之有夜蓋理之固然者世不以固然處之往往苟生而畏死是豈知理者之爲哉故處死有三有未能忘死者彭鏗之熬雉是也有能忘死而未能忘骸者劉伶之荷鍤是也有死與骸兩忘者莊子惟烏鳶螻蟻之所食不奪彼而予此是也僕少時讀書髙不慕爲莊子卑不屑爲彭鏗第安於理而已矣今也行年六十有奇就木之期逺不出三十寒暑然而家食貧欲先爲具殆未免資於親舊若無說以先爲之容蓋所謂忘死未忘骸者歟曽子聞而爲之說曰吾聖人之教棺槨衣衾不害爲逹苟爲不然死則已矣何必更埋也哉元用不矯爲劉伶之荷鍤而安爲吾教之棺衾吾所謂不害爲逹者是也𨿽不識者聞之亦樂助之況親舊耶吾聞撲滿者以土爲器以爲蓄錢具有入竅而無出竅滿則撲之蓋土麤物也錢重貨也入而不出積而不散故撲之夫元用逹理如此則其親舊從可知矣豈有能積而不能散至於蹈撲滿之戒者哉萬有一楊朱焉拔一毛以利天下而不爲請以吾說示之

送遊宏逺序

故通守郴州遊公於廬陵爲名士政董公端明胡公其輩行也輩行間相尙淸節故當官防於取相尙義風故居家丰於予丰於予故嵗租無餘蓄防於取故月俸不足支支不足而蓄無餘故其子粗如而孫有貧甚者矣向有字器逺者謁余其爲文於古亹亹焉得貧力也比有字宏逺者謁余其爲道於時落落焉未得貧力也得貧力則落落者栩栩矣天之貧人小成其文大成其道宏逺之貧甚於器逺安知非天之欲成其道歟宏逺之鳴其貧於人也余恐人之未知天欲成其道也而落落如初於是發公潛徳爲之辭又恐人之徒知天欲成其道也而未至於栩栩於是綴我澁囊爲之倡焉

記

盤古山記

南方之山衡爲宗自衡袤而南稍東爲大庾大庾袤而北又稍東爲盤古其地介閩粵故吳上游今隸漢贑余爲漢贑丞進取計左矣猶幸並緣得賞所謂盤古者久之未偶也逢人談勝致中爲熱淳熈九年秋假防昌令明年春邑事稍閒防不雨久乃語丞徐君曰盤古禱雨所也相與溯防維而之凡百里山皆童惟盤古若鬅鬙然望之靑蔥突兀始蹈背而上其勢迆邐髙不覺其爲數百仞也卽之松蘿參天上偃蓋而下蟠虯其東西崖壁立嘗試投石焉一茶頃始至下或徙倚而頫仰也目勇若將蜚足怯若將墜徜徉裵徊不忍捨以去去矣猶數步一回首其得我嘆尙如此上有浮屠宮其徒法義領焉𨿽仍故揭其門訊之莫析也據南康記本盤固固訛爲古耳余爲言盤古渾沌時神人所爲立天地者天地立矣心不有其功一歸之太空是山今云然竊意後人思盤古之功因而以其名志之歟𨿽涉傅致校之以訛傳訛爲不失本始法義曰容有此理相對語罷道松竹間上絕頂顧謂波利古禪伯也至自西域廬於是又捫蘿而下有泉而碧曰定公今南安巖主也至自西峯井於是又沿坡望其後有巖窪而黝曰古仙女不知至自孰何也室於是世教三兩遺蹤在焉猶缺一或有所屬幸公以文賁此山庶幾足之一再卻不獲彊爲書曽某攻苦儒也至自廬陵詩於是

蕭帝巖記

贛亂山中傑觀往往而是溯防維而上三百里巖相屬也而訛號蕭帝者蓋甲焉始扵東坡山水圖得之淳熈十年正月禱盤古罷乘余健枉數里過其間一飯去始望之塊然一盤石若將踴也裂而拔二壁厥中豁門道出焉壁之上岌然一橫石若將壓也疾趨一轉曲厥右峭磴道出焉是爲巖其面如砑其背如蹲其項如傴其顚如髠其底如掬四支袤而曵如舞廢寺屋其半如銜四圍諸峯莫擇也其前屹與巖對者如跂左右爭相鄕如擁旁羅而角立如拱外峯之半如卻走如回顧溪潺潺出其間如蟠千萬象之晦明出沒如幻余覽之忘其歸之暮也歸與家人談忘勌對客談忘踞客以余雅嗜好佳境乃爾殆山靈以起廢相屬邪余頷爲然物色久得嘗爲南安巖浮屠祖炤囊而饟之埽塵墾荒凡數月始就緒更一再嵗次第還故常而余滿去矣世謂浮宦爲飛蓬余去未必來而祖炤若遊雲然又安知不厭而它之盍求所以壽其傳按南史蕭頥是爲齊武帝初起兵揭陽山怒張疾視之气不取天下不止終之事與時左逮今閱幾廢興而山自若也故老相傳巖殆揭陽支號萬有一非訛而巖間石靈則齊之興廢猶爲所笑況區區浮屠之數椽屋哉逹觀所立惟其是傳之壽歟否耶不計也未免俗而小計焉則自爲可壽而已余齒且衰猶未能自爲可壽者而祖炤乃謁文而石焉意兩者必有一可以壽於世余謂文難托固矣正恐石久莫之托以壽安在其爲壽餘文也爲祖炤計自埽塵墾荒外姑置之

贑縣丞防記

贑爲縣古矣本朝太平久自紹興迄今五十年間兵一再變百廨俱燼縣治立復故丞冰防也最後葺贑之陽其山秀絕爲崆峒縣治丞簿廨向焉丞居其正凡廨得山爲對難矣況正又秀絕此好事者所羨也故葺後輙爲臺府二幕屬疊假更據丞力不能相抗挽姑僦市廬以居其防葺否未嘗問何暇推向閱幾丞來與去閱幾嵗月哉胡君鎬以下連三丞攺秩去好傳致者或謂崆峒宜丞也丞委之似不知徳崆峒者孫君逢辰於是出力焉淳熈丁酉廨始歸又連兩丞攺秩去好傳致者舉謂崆峒宜丞矣夫丞漢秩四百石爾不足取重於人故好名士類不屑爲或爲之上官睨其銜往往易其人故少有獲進者偶有焉又轉而徳崆峒山嗚呼士爲時出顧所立如何所立是進不進非所計者丞寧有重不重山寧有宜不宜哉庚子臘餘來視丞事按令首問常平錢谷曰於州丞不與也次問陂池曰贑泉田也無以陂池爲咸茗事大抵於郡丞理之稅籌苖算一歸簿至獄訟令又自任丞袖手可也毎坐曹呼吏索常行署罷踞防牀對崆峒哦五七言答燕閒佳客至卽畱與商略饑共飱不擇糗渴欲歠不擇滫主人勌輙臥不忌客在客喜輒讙嘩不忌主人在癸卯臘吏以終更告余不覺其爲久也太息次吏又追記向之爲丞猶及識者以告曰今閱五十二年凡閱十七丞矣儻自紹興溯至贑之始爲縣又不知閱幾丞寂無聞余重太息來爲丞者衮衮十百千年後溯至今亦不覺其爲久也余𨿽自磨防顧未知終有所立否若不爲可考者遺之安知不與自紹興溯至贑之始爲縣類邪當又三太息不止也乃防其所得於吏之姓名刻於左幸來者續焉

博見亭記

自羅浮袤而北稍西又袤而南至增城支爲鳯凰岡岡之腹傳捨踞焉址左叢祠右精廬丞廨其間地於邑爲髙與闤闠稍稍左非郭非村不闗不鑰而自與塵迥也吏部不除丞久廨垂廢淳熈丙午三月淮海張君槖元輔來視丞事葺而居焉公餘散步翛然有古梅亞堂北疾趨視之其左突以隆者丈而畸蓋積土成阜也捫蒙茸而上枝葉蔽虧凡數畮有淸陰無溽气則喬木盤其前者一錯其後者二逺藂平林重巒復嶂環其外者無數尢峭而髙者羅浮也小竚次口與心語其宜煙雨風月者歟立呼牛馬走芟夷之隠然一亭址揣亭材未易致姑以竹爲木藤爲鐡茆爲瓦柱四徑髙寸六衡如之椽相什焉徑殺三之二旁不壁下不磚尙簡易也甫數日亭成君挾策徙倚其上頫而視居者欝煙行者撲塵繽如也平而眂云出岫鳥投林杳如也卬而眂辰尊星卑粲如也混而融之天光水華交加上下莫非與吾學機相觸冥然心防剟荀卿語扁以博見客至相與茗飲手談意行燕坐眷焉忘歸有疑景稱名亭未稱景者請大之君言丱爲學逮玆髮種種博非吾志特資博以成約耳未離形則我小於天地萬物離形則天地萬物小於我況區區一羅浮哉夫理約物無博心大亭無小博者吾將約之矣小者安用大之耶八月防余語其故質其於道合否余然之靜惟亭難壽爲君次其說刻而橫於楣來者有考知君風流不可廢迹又簡而易踵尙相扶爲不腐焉

光孝寺重修筆授軒記

佛夷人也其徒由漢始入中華最後逹磨於梁普通丁未般刺宻諦於唐神龍乙巳皆自天竺航至南海逹磨初不上文字卒有楞伽經爲中人設也般刺宻諦譯彌伽釋伽語於制止等房相國筆所譯授之學佛者楞嚴經是矣其爲意蓋楞伽類歟制止今爲報國光孝寺復殿之陰故有軒宋元祐丁夘府公蔣之奇揭曰筆授刻石其間久之石僕軒失治紹興壬子府公向子諲至寺顧軒石認蔣遺迹且墜輟俸爲施軒如初加壯且麗至淳熈辛丑閱五十年壯者朽麗者陳府公鞏湘懷蔣猶向也好施甚焉建大閣於殿之左推餘力及軒壯麗復如初閱四年乙巳閣與軒工訖函楞嚴於閣閱二年丁未主寺祖瑩道余坐軒下大硯在焉融故物也拊摩次問筆安在莫有知者相與太息筆之壽不如硯固矣而硯之功不如筆何則融所授經硯之爲用緩筆之爲用急揭軒以筆不以硯蓋其序然也楞嚴行於佛之徒筆之功𨿽多又有與筆相爲先後者彌伽釋伽語之始譯般刺宻諦受以口融受以耳旣譯融授以手學佛者受以目嘗試問殆口卽耳手卽目而授耶抑耳卽口耳卽手而授耶祖瑩對余謂卽卽不卽謂不卽卽卽謂授卽受受卽授卽不授受謂授不卽受受不卽授卽授受無卽不卽是爲眞卽無授受不授受是謂眞授受余於佛書防如也揆於吾書要不出於易之寂論語之空則口耳手目一無功於楞嚴矣筆何功之有哉反而求之筆於手手於耳耳於口口於楞嚴楞嚴於佛佛道皆爲長物況軒乎無容記可也所可記以遺後之考古者融爲般刺宻諦筆所譯於寺祖瑩爲融函所筆於閣其嵗俱乙巳蕭昴爲逹磨表所由來余爲祖瑩證所授受其嵗俱丁未似有數存焉非偶然者凡今佛之徒華人也其間豈無嘗於余所謂空寂者求之誠能聞黜耳見黜目言黜口書黜手未必不返本也然則記豈特爲攷古者設耶

欽定四庫全書

緣督集卷十九

宋曽丰撰

記

張參軍注倚閣記

淳熙十有四年靜江府司法參軍張徳器閒居語家人吾先世種徳多後必昌今門閭非貽謀具也卜攺築得大壯焉如其兆以規以經明年六月宅成門距江二十步而凖墟之江其不俗我哉乃出獨見而乘餘力於江之瀕疉石爲級者三立石爲柱者十六衡而版之爲尺縱四十橫五十建閣其上髙稱是材中度工中時雘者如霞堊者如練緗層縹間者如虹參軍與客落之煙靄橫陳鷗鷺前列過鳥回翔潛魚出泳翛然物表之樂未央也而吏部速之官又明年餘亦隨牒而南過門升閣山來賓而水歸往徙倚不忍去至靜江一再見參軍相與談閣勝曰水近而山逺必也取名乎吾從近嘗試剟杜少陵注目寒江倚山閣之句題以注倚或疑少陵詩爲有怵於得失者設爾參軍家世素封萬戶侯也一出而應舉覓官輒遂再出而趨事赴功輒有聲不卽人而人卽之習得之慣不知有失曽何決擇於是余謂少陵詩句指得失意關污潔潔無失也污無得也是故與其以污得寧以潔失雞虫之得失其輕重與世同忘其爲道之污而少陵意指世之得失其輕重與雞虫同污視之也𨿽然人非蚓而後食安必其不合污耶顧所歸如何耳發興於雞虫合乎污世也牧思於寒江歸潔其身而已矣始乎合污情習未免終乎歸潔禮義不愆故防雞行一篇於詩之體爲風於義爲湼而不緇於思爲哀而不傷少陵詩近道大抵類此參軍久學多聞於得失迹若未忘者而其心竊以雞虫視之矣玆應時須陶潛之五斗王績之三升祿云乎哉漫復爾耳不知更幾年倦遊而遄歸問閣無恙與江講濶疏肆目所注凡孟之觀瀾語之浴沂記之澡身浴徳充而至於易之洗心則在我愈大在物愈細自雞虫等而下之未必不以槐之南柯視郡蝸牛之左右角視國大橘視天下胸中豈復有得失哉老之將至時哉難得厥有忠告其無苟安後防相追隨訪舊遊舉杯而邀明月臨淸流而賦詩當互於入獸不亂羣入鳥不亂行否闚其進此道淺深何如

廣東運幹防壁記

本朝轉運唐制也其屬四幹辦公事一也闕之置廢尙矣紹興十有三年再置出宰相意也初籍中書中廼籍吏部洎後乍吏部乍中書無常也出於吏部之謂注必攺秩然後可出於中書之謂除秩不必攺可也廣東距朝廷逺加之瀕海風土惡中州士大夫其資應吏部格者不屑就也故其闕常揭於亭淳熙十有一年餘至吏部秩垂攺復左閱亭揭蓋五年矣漫浪求偶得中書與之也明年春至止問廨安在則鹽倉之陽主管防之陰再置闕之五年築也稍間往視剝且壓久厪厪數椽存耳意白長起廢重於發適帳司防以祟虛姑僑焉又明年得故官姓名於老吏自吳諮至張翮凡十有一人惟餘遲頓於朝無以動吾相於官無以動吾長闕若廨甘於人所棄者而取之視十有一人不及矣𨿽然轉運一事耳始有二長焉交修互舉疇不克濟復置四屬九百得相可否其間立法之意有在矣屬於事長其道又以相可否爲忠而世爲屬者秩之未攺志於後已攺志於陞視其長巍巍然拙者求容巧者求悅非特不相可否而已甚至於以否爲可嗟如是爲借無負事長之道顧無負置屬之法乎自余至幸同事俱賢見有異卽爭爭卽要至於是廼已移而施於長亦如之長怒不懾長喜不矜視十有一人及不及未可知也又明年厪厪數椽存者亦亡矣余又且解去方來無窮已往寖久置闕嵗月久而佚容可傍考至故官自初逮今才四十有五年未甚久老吏猶及識姓名𨿽盡得而字多佚及玆無傳久則並姓名佚之矣愈久則愈佚它莫考也故次十有一人刻於石眾不可槪安知後來無挾動長具者廨𨿽廢必復起起則必欲得始創中廢之迹以爲傳石未毋以爲它廨事僕之

得異亭記

提防湖南刑獄臺治於衡公廬爲其東瀕城其城瀕江江之岸城之隍也楚觀據焉山自獻而水橫陳使者饗客茗於是觴於是𨿽良獨快而水風切人可暫而不可久捨而又下之不齋則閣快莫半是者紹熙攺元右司範公仲藝將使指之明年也徜徉臺治之宦睥睨榛間陷者若窪築城遺坎未陻也突者若壠築臺遺壤未夷也目指气使耰奔輦馳艸閼徹而木郁開卽之若有得焉乘興奮徒取窪贏補壠缺以爲址卓亭其上背臺而面城亭卑於城無幾山在逺而露巓舟過前而見桅其爲快半楚觀也重攖水風卻而坐賴有此耳四月亭成余從公其間率意言王中行於荒丘望而得異處韓文公記燕喜語也事於是類名於是取可否詰晨而公書得異字揭之矣公儒家子於蜀公蓋四世孫自少苦學旣壯上進士對宦遊往來西發蜀東至吳越北使燕南循江湖與目相習不知幾巨麗也於細謂不屑矣乃取容膝而資放目何哉景辟則道遊辟則學也融於心則巨細一域於目則巨細二旣巨之習復細之屑公其以學爲遊歟夫以學爲遊也擴充於瞿塘灔澦太行王屋云夢彭蠡洞庭具區而反約於容膝之地猶曰納巨於細秋毫之中泰山具焉況以遊爲學耶其習巨不至於塞乎天地之間屑細不至於屏气似不息不止也公行所學非坐廟堂未畢它日畢厭與巨習歸而鋤三徑追思於今刈荒卓亭事均一屑細耳屬記於余豫爲追思有考焉設也

博文齋記

吾州故多士自歐陽公爲代文宗風聲气習相鼓百年間士又加多應大比詔浹萬其間以忠義孝亷旌於朝數人耳然則所少者非文也永新周氏之儁九齡鋭於學紹熙攺元今王正月聘吾宗時仲爲師友至則名其齋曰博文或以非吾州所少詬之詬者日眾九齡疑而時仲悔四月餘道過於是具質焉諗之太一之謂道未離於一之謂禮起於二申於三成於五之謂文文云文云其上經乾緯坤錯寒綜暑於以使陰陽調風雨節日月順星辰適其次綱維人倫於以使君君臣臣父父子子兄兄弟弟夫夫婦婦又其次統紀物理於以使鳥獸艸木魚鼈昆虫咸秩此天下之至文也虙戲之八卦畫此文耳其流爲黃帝之歷蒼頡之字靈氛之占他藝不與焉孔子之六經纂此文耳其流爲子爲傳爲史他集不與焉夫所謂文如此學者小其心目猥曰心防云者妄也故論語之中一義而三致意自博者二博以人者一九齡年三十而觸博又時也亦旣自博又從而聘師友其博以人之謂歟𨿽然自博不厭獨博以人不厭眾防集歸史防史歸傳防傳歸子防子歸經九齡自博之不足一時仲博九齡足矣苟不厭眾余敢以防耳歸目防目歸心防心歸性防性歸命以博九齡焉繼余而他繼今而後九齡於博之功中止非余所知不止更二十年去文復禮莫禦也當是時喪本無之我還固有之天一斯覺曰仁百斯給曰徳萬斯通曰道禮又不論也余衰且老矣未必及九齡復禮幸及當爲頌博之功焉玆於請博之義不揆而賦所聞一塞請二志諾也九齡字景張時仲名行中云

重建華嚴寺記

紹興戊午占崇仁籍學佛者行衝請於縣出力起華嚴寺華嚴寺廢憚靡錢多重遷其築維新其基維舊大歸沿陋就簡材苦窳而工綿蕞非所以崇教也有攺圖意未決卒之日屬其嗣如儼閱十四年是爲淳熙丙申相於南原厥坡突宜屋厥泉甘宜井厥壤腴宜圃山之後如伏前者如拱左右者如擁四顧者如環卜焉而龜食禱焉而神不吐曰易地莫逾此意輕三萬錢當得之如摶手何無以乞於修職郎主福州閩縣簿羅某如其數乞以貿焉舉而絜之地方八百尺規模視故倍經材綜用無算莫出也簿公復乞百萬日差其剛工鳩其良誅茅而薆閼開埏土而窪陷平凖而礎其上爲閣爲堂爲殿爲門端屋也爲藏爲廡爲寮靡屋也爲扈爲帑爲福奇屋也其築也如磐其架也如騰其覆也如幕屋之質相陸續以立其墍如鏈其甃如織屋之文相陸續以成如儼私錢擬簿公之半欿乞於他足之百爾像設千斯器須靡錢又擬屋之半已莫出矣乞於他不欲也簿公復乞百萬其兄之子厪乞三十萬相陸續以剏徹屋表裏金碧獻狀不日月而自輝虯龍肖形不風雷而自怒周數百里徠遊少者噩見老者驩談二十年間物輕錢重富家不敢睨土木釋老可知或乞於人不應或應而不繼輒寢顧寺自丙申迨辛亥無嵗不役無役不訖爲工五萬而贏問其費如儼乞於簿公者三乞於他不知幾也如寄而取之簿公與不知幾者之乞如儼如逋而庚之豈事與時不相遭則難人相遭則易歟簿公雅輕施屬有得所乞錢卒浪耗鮮不悔且非如儼忠實足以動人堅彊足以立事則乞焉未必不重乞乞焉未必不浪耗也安得有響應翕成之效焉故爲簿公𨿽難爲如儼尢難寺故在下傳無圖記屬何嵗興莫攷也有銅鑪存其題爲大中祥符三年則廢居復未知屬何嵗爾玆不爲可攷者以遺則千百年後復興之迹與始興類相與謀屬記於予釋學予不知也槪如儼以吾道不負其師所屬近孝蓋可書也已況復諉曰爲國祝頌近忠爲民祈禱近義奮不自嫌書之使刻焉

福慶寺始末記

紹興十有九年詔撫州創縣是爲樂安治在詹氏之墟釋老宮與墟故相左縣成帝誕之月國諱之日令丞尉迀駕蕆事三十有一年令王植曰非便聞於朝遷廖源之延福寺於郭乾道元年築堵未就烖孠令陳薦弼攺卜今址背庚而面甲主寺了初奉令意鼎爲堂於以措座六年從仕郎彭光邦之父大全襲爲殿於以措佛八年承仕郎黃藏器又襲爲殿於以措蔵了初之孠廣倚乞於眾襲爲蔵於以措經淳熙五年廣倚之嗣良幹襲爲堂於以措翻經者他須缺外復策家矣莫出也六年提舉常平今顯謨閣學士鄭僑見祖道才之風知州事王公曉畀以主座責其卒工至則事以勤理行以勤孚十年鼓吾宗進士泳與其嫂廖覺眞侄澥滙倡於眾襲爲堂於以措僧又鼓詹道倡於眾襲爲扈於以措釜又鼓朱安黃廷振倡於眾襲爲門於以措彩揭其上十有二年設防曰大乘乘機乞於眾襲爲樓於以措鐘十有六年覺眞倡於眾又襲閣曰華嚴於以措毗盧像此其凡也繢九大廬竹木土石以爲質丹漆堊黝以爲文猶曰未也其間百爾器須一隨所主辦之於寺足之座措於堂隆者一其餘剎佛措於堂尊者三其餘庫又其餘則羅漢像十八觀音像一分措傍若後藏之建爲殿柱四覺眞泳如其數爲神龍像蟠之爲輪面八市稠人如其數爲力士像推之鄒邦倚爲嶽主像措其前黃師旦又爲彌陀像措其後蔵蔵蔵器所施經爲大部四爲小函百而觭計藏費增於殿堂十五樓爲鐘設者其隙復措騶山所施彌陀像閣爲華嚴設者其隙復措黃夢弼所施地藏王像十大善像五十有三門左措金剛像右如之寢有堂醫有寮溲沐有捨汲有井儲有帑廩示不紊也漏者補之傾者正之污者潔之朽者圮之窳者泐更之示不忽也開址詹氏子曽氏子施貲彭氏子黃氏子俱爲祠享之示不忘也紹熙二年又埏土布道南與官衢接而寺役畢矣此其悉也寺故律至道二年錄爲禪剎創寺僧義祥𨿽無圖記有鐘題未剝可覈也粵從嵗辛巳遷於郭逮淳熙戊戌十有八年主寺不一而足堂殿蔵質粗具而文未稱己亥祖道主寺迄紹熙辛亥才十有三年不寧一新樓閣門之質又並堂殿蔵而加文之餘屋地界等是所須者備所備者媺信祖道之成終視了初之經始廣倚之營中勞相倍也費蓰也祖道白予費出於人勞出於我何當人我記之靜循施者如大全覺眞其身壽其家益其子孫昌於報云然可書也而有不然者槪書之人未必信奚不愛數百言而記焉復循寺之役實固爲佛名亦爲國止於實而已𨿽勞費之必然揆之吾教未免爲利而行之者況有不然乎夫惟有名曰吾亦爲國則勞斯義勞費斯義費奚嚴數百言而不記焉

重興院記

崇仁之東北十里而觭有釋氏院謂之重興慶元戊午裂古僧像得其中保大八年里長雷勘院帳�之謂之重興矣其始興莫�也帳有主院彥芳自新淦之李出者天祐三年吉之龍興寺受戒僧僧幾年然後主院主院幾年然後帳不可意逆天祐保大相去四五十年治少亂多院之興衰視時治亂可意逆也則始興其在唐中衰其在閏唐歟年號甲子裂古佛像得其下匠氏板記�之主院法端也殿成於嘉祐五年像成於七年則彥芳之後院嘗重衰至法端又重興歟自嘉祐逮紹興䢐興成衰至淳熙則積衰成廢矣一新之主院如臯志也而力與志違乘尢港楊作舟間白以築事大之堂殿廊樓門小之寮庖帑廩厠其凡所靡工擬億而縮錢緡儗萬而縮米石儗千而縮其妃吳氏聞之曰大役也不敢當又曰美事也不可失索吾儲視所儗而贏與作舟謀割以施焉嵗在癸卯一割而工挾其伎儈挾其材徒挾其力翕然售以奮而堂成乙巳再割工儈徒售如初而西廊成丙午再割三者售如初而東廊成庚戌辛亥再割售者如初而殿成乙卯再割售者又如初而樓若門成像設器須四三年間又相次第成其質土木金石其文黝堊朱碧其形倮介鱗翼其聲鐘魚鐃鼓窮鬼工極神械觕出有混細入無間未云巨麗不曰中藻乎戊午以後自淸防其師如臯成無廢潤色示後有繼不忽末也又塑彥芳像如故置帳其中示先有祖不忘本也更持以堅而守以謹不百年不葺可也滿同異吳氏儒家女也自歸楊以其祖父所以自立者左右夫立家不夷佛大矣爲儒教中美事之餘又爲佛教中美事大之大也彼有疑爲豫徼後福設者其吳氏之細耶吳氏以其大忘儒佛矣不以其大忘禍福耶吳氏初者志於爲善而已報歟否耶不計也其迹容有投人以疑者正欲與世相混寓吾之大爾吾恐未大者之施過於計報萬有一不如所計而佛之權窮則爲善者怠並吾儒教之廢莫起者故於院推其初迹矣復於吳氏推其初心充未忘禍福者之識使之加大視爲善爲當爲相與爲無已焉

蘭石重修柳侯祠記

祠在柳建於唐長慶初歐陽某經紀之在吾邑建於本朝元丰間徐邵經紀之久輒壞紹興丙子徐忠彥經紀之爲一新久復壞慶元庚申徐元老夏邦英經紀之又爲一新吾裏四士者知侯爲一代文章家讀其書起慕觀其像起敬橫身任經紀責寓吾慕若敬爾非爲其能禍福人設也惟侯之生抗志髙旣第旣仕內之志爲公卿其爲禦史爲郎未得志也外之志在方伯連率其專爲瘴州失志也夫人未得志小憤不得志中憤失志大憤憤則思所以泄之禦史有簡郎有牘州有甲兵刀鑕蓋泄憤具也而侯入爲禦史爲郎望遷出爲州望還小不忍則亂大謀矣故事至前重發其憤無所泄一於詩文泄之死則志於爲星辰爲仙爲神其爲鬼不得志也憤何所泄歟蓄憤無泄迕之者裂此李儀之所以侮慢死也韓文公有成說人無他辭矣揆以俚見古之士養成吾淸死爲星養成吾虛死爲仙傅說老是也養未成爲神無所養爲鬼侯壯嵗未有所養也一絫之百囏養之餘自邵之永自永之柳之後之文之詩闚焉言事者去激未盡言理者造談已多蓋其所養而成矣借其死未免爲神與人爲福而已矣其屑爲禍人之事耶夫死生數也公豈不知儀之死數與慢期防特與侯善慮久而慕者忘敬者怠祠且不保用神道設教意張而大之爾見謂誠然非有得於公者也祠又新以還每禱輒應吾里人於是加敬焉夏與徐敬與人同所以敬與人異余不敢以見謂誠然者語之矣故其請記不敢不以所得於公者薦之也

南雄州通判防後題名記

南雄州置通守之四十八年是爲紹興辛未始有詹大聲題名又三十五年是爲淳熙乙巳始有林緝續題名官系以姓姓系以名名系以年月日題名法也詹若林爲之辭無不可者辭於州曰墜望重而已於通守曰天寵優而已其如有遺意何通守於州貳也貳於長其道以相可否爲忠其徳以不相可否爲容容爲貳徳廼長之賊忠爲長敵乃州之益慶元己未建寧郭公邦儀爲廣貳以相可否見黜不輒悔嘉泰辛酉九月復貳南雄長宋公價也余過州知其不輒懲與宋相可否如故已而宋去劉公篆至相可否否予未知也逾季而觭書至自州言其不輒變與劉相可否如故久之如始至顚沛造次如常是之謂貳忠其長長容其貳盛徳事也更逾季而觭郭公書滿最去矣有可攷在相繼爲貳逺者知公之姓名未必知公之忠於長近者知公之忠於長未必知公之旣以忠自累復以忠自持曽不以悔故懲懲故變也故攷公之爲後續題名屬筆於予表公固有識又有守以示焉

坦齋記

天開地辟山川生焉山峙川流險生焉予少讀書知險之說稍長出見鄕裏山川而已眇乎無以誇爲也將冠遊學江東山見廬阜水見彭蠡旣冠且壯第而仕東入吳粵南入閩廣山見金華天目大庾水見浙潮贑灘旣衰且老入桂道衡陽山見嶽入瓊行珠厓儋耳水見海知險之狀嘉泰攺元秋還自瓊過江陵見太守宋公價藩仲談易陽畫一其體混成夷之象也陰畫二其體角立險之象也二陰戴一陽爲艮一陽挾二陰爲坎陰倍於陽矣加之陽二陰二倍之又倍故艮爲山險坎爲水險山險矣山之重尢險也故兼山爲艮之危水險矣水之重尢險也故洊水爲坎之坎窞山自山重水自水重險矣山水之合重之又重尢險也故艮下坎上爲蹇之難然後知險之理然矣遇險若爲處哉處山險水險易處人險難人險蓋甚於山水也君子受陽气以生故其心夷小人受陰气以生故其心險陽數一故夷者寡陰數二故險者眾夷非險敵矣重以寡敵眾敗之道也善處險者不以險持險惟持吾夷勿變而已矣故幹徳易以知險易者夷之謂也然後知險之道反自近省嵗在己酉與公相先後班攺秩各隨牒去予令義寧次浦城次貳瓊俱與險者遇始有天幸卒不免蓋失處也聞公言惜乎晚矣畱絫月知公有所謂坦齋意其所出不外云云者詰之自履之二出也詰二之義於爻爲以干處坤於位爲以陽處陰於理爲以夷處險公賦性夷蓋幹之委易也而自居以坦不以易蓋理學明惟臣子於幹非所敢姦而履又幹之變也與其涉嫌迹孰若用履之道避幹之徳殊途同歸之爲順且安歟予與公爲莫逆知其坦表裏如一課坦之效不能不詒惑於妻妾而見信於朋友不能不詒笑於里巷而見知於廟堂不能不詒慢於流俗而見敬於士君子如此足矣更能堅持吾坦大而格君移俗動天地感鬼神不以驕故變小而惑者笑者慢者久之如初也不以悔故變始終如一又不翅是

山月亭記

吾樂安山水縣也士族子詹相魏卜縣之東南瀕水以築而亭揭取月於山非簡水也水溪也能瀨而不能淵可陂而不可舟山之勝欿如也亭南其向山之東西月之出沒也皆在目中容有擇於此否耶夫人胸中自有山自有月然後與山與月莫逆莫逆然後無擇相魏從吾友董仲翛學速而肖也不知其人視其師視仲翛知相魏與山與月未必非莫逆誠莫逆矣山與月非吐晦也將吐朔也防吐朏【音菲】也吐之旣望也吐矣防魄之吞也吞吐亭之臆也月於我朔發防也朏漸之進漸而長也望道大光也魄惡盈也晤損益與時偕行也晦退藏入安息也推而朏又推而測慝與吾融防者豈特取之東西逄其原哉樂安於永丰爲上游李子權有亭曰江月永丰之勝以水也彼以其水此以其山易地則皆然予無擇也於子權入鷗不亂行闚之知其與水莫逆於相魏入鹿不亂羣闚之知其與山莫逆於月之莫逆友末由闚也余爲子權賦詩矣失於不及問月故詩未盡意相魏必欲餘詩餘其擕樽酒造亭須月未出則舉酒以邀出則傾酒以酹問訊予相魏所以莫逆何如也然後復賦焉

華蓋山新建三廬記

江西名山華蓋於他無得巽自三仙遺霛其顚也聞者信故有禱禱者萃故有廬籋焉萬丈而髙環焉千里而迥故顚於廬其風勁而易搖其雨橫而易滛其日烈而易剝故廬於顚其豎也竹不若木其負也磚不若石其覆也茅不若瓦自四方之乞霛其顚也好施者莫不欲壯木以豎壯石以負壯瓦以覆其如工若徒何仰而躋其上壁立其傍板蕩其曲斗絕視不敢分步不能寸所賫輕曾未免傴僂然也重媻跚然加重扶伏然矣其難如此故自永康迨紹慶七八百年間爲殿爲閣爲亭未始一滿施者意慶元三年嵗在丙辰裴省中主觀事�首三仙罷念殿敗舊矣新之非我誰歟謀以戊午而始柱以庚申而起工以壬戌而止一年閣成三年亭成豎者負者覆者材皆壯免易搖易滛易剝之患傳二三百年可也省中首尾十年中興其先七八百年欲爲未爲之工遺其後二三百年欲繼莫繼之迹嗟夫難哉非其气鋭始孰經非其材施中孰勝非其志堅卒孰成旣成矣何加焉曰猶須移其志於道也道之初有虛而已虛生气气生天地人天地之初有土而已土生萬物人之初有儒而已儒生百氏故土爲萬物宗儒爲百氏宗土之气中气也儒之道中道也萬物宗土百氏宗儒無他萬理不外一中而已矣獨不見三廬之剏乎石木瓦於萬物爲三始置土上則髙於土矣而終之折腐石歸土木折歸土瓦腐歸土蓋還原也老於百氏爲一自負髙於儒矣安知其終之不還源也特未易前期爾予恐省中誠欲移其志於道故於記三廬也借事爲諭識其端使擇焉

欽定四庫全書

緣督集卷二十

宋曽丰撰說

窮客逹主人問答說

有窮客過逹主人主人爲具客不識怪而問其名則堯之漿舜之泉禹之糧也反而思平時食淡而已孔蘗孟菜之外未嘗及箸焉今遽享此恐爲殃遂固辭主人大笑以爲玉食非近臣莫由得今以所自享者享客意客食淡久必饜而思甘乃以不識辭客殆秪有窮分耶客曰誠如主人言則客有說更髙顧主人悟不悟爾食堯舜禹之食食於事者也食孔孟之食食於道者也食其食不道其道客自責而已客不自責他無責之者食其食不事其事主人不自責天下獨不責主人耶一時人不責萬世獨不責主人邪然一身而百責集焉當是時窮客未必不爲逹逹主人未必不爲窮於其末也而爲之劑量則堯舜禹之甘比孔孟之淡尢爲易饜者饜孔孟未有不思堯舜禹者矣饜堯舜禹未有不思孔孟以雪之者也敢以所自享者反享主人若未領防者已而悟曰客言然吾當辭事而就道客曰𨿽然遲矣不俟撤具而退

豪豬說

余兒時見裏中有蓄豪豬箭者其大如箸長稱之其本如萌其末如穎其膚白黒相間白者如蒲差硬黒者如角差軟耳老長言箭生毛間气怒則身張身張則箭發所中能殺人人不敢近予𨿽聞之實始未見意說文所謂豪豕鬛如筆筦者是也歳在丁未余年四十六矣自廣東漕掾滿航而歸至淸逺之茭塘其左岸有自山逐豬而下者豬至水瀕前不能進後不能退舟人遂以篙殺之曰是豪豬也余起而視之爪牙毛甲咽項腹背皆與世所蓄等所異者其目如猴其觜如兔其體如鱗箭誠生毛間諏之舟人汝獨不懼爲箭所中耶曰豬怵於前之伺廹於後之逐气𨿽怒而不張箭𨿽發而不逺此篙之所以得施也靜循豬之所爲自雄族類間其心往往恃吾有箭內足以衛身外足以中物安知一有怵廹則箭發而不逺嗟夫豬中之豪眞豪也一怵於伺廹於逐身猶不免況世之人姑以豪名徒恃吾有衛身中物之伎輙自雄於眾日逞而不已余恐有起而逐其後伺其前者矣其終能免乎

銘

叢書銘

淸江鄕貢進士鄒師韓揭其家塾曰叢書屬余爲記余適坐官紛而師韓又怵於歸立頃不容防搜姑從省文法而爲銘曰萬物華前或耽以娯君豈惡華而易以書問書幾何淆籖亂裛姑撮其槪經史子集君味其間經辟則醪至史子集漉余而糟吾書六經吾道一貫以書眂經猶物之玩況吾書外復以他亂君曰太初並經則無文字生焉精觕已具一非不足萬非有餘吾齋吾名吾何擇夫精觕

震齋銘

易之初有八卦而已其方位所置則震次艮其演爲六十四而序卦所編則艮次於震震動也艮靜也天下之理未有靜而不動動而不靜者聖人互存其義而未嘗明言之殆欲學者互而參參而徹則爲自得歟嗚呼苐患未精於易耳精之則不惟艮之中震之義具焉震之中艮之義亦具焉又何必互參而徹哉余銘裴子之震齋而懼其挾少年之气以逞未領防也其銘曰伊雷之神視時捲舒有門莫關或授犍拘方卦之豫同應物須忽以歸妹同返吾初是謂龍雷而卦爲震孔孟曰時遞進遞退彼桴防勲吾竈不燼彼防防勲吾卸其靷子齋誰銘無乃大雋二月之卦子首其擡辟諸嬰兒始稅於胎行矣八月子鋭其摧辟諸艸木老復根荄殊關同鑰一勘百開式頌且規銘子震齋

愛山堂銘【並序】

吾宗必深久家象山中不知山之美也比於其前築堂對山始見山之美而愛之

芙蓉居右華蓋居後象居其間不幾培塿爰架余宮爰棲余蹤坐而睨之主卑客崇卑者當足崇者當目崇卑不同同中余欲得象之精忘象之形築室對像防翠橫靑有粲兮色有涵兮徳下惠之介伯夷之特顏之坐忘孔之屏息彼混莫倫余配以仁彼矯莫親余交以神無彼無此孰主孰賔余愛之溺孰不云癖象山難忘道山可易於彼遊心於此掃迹

陳西尉觹齋銘【並序】

長樂名家子陳景俊字有卿尉防昌之半年解後余攝邑稍閒輙相過宴坐劇談扣其中彊記博涉出而與物接多可易與余欲挽之入於道而重疑彊與博多與易之或爲累也宜於萬物中搜所以鑴之得一焉曰觹爲其齋揭夫觹解結之具也天下之物百千萬結不外吾一觹恐所以爲觹者非耳古之士隨物防理故其擇而得觹左右佩焉今佩鮮矣余從而銘之庶幾朝夕見焉猶佩也銘曰

維道維何一元溟涬窈兮勘之若有綮兮吾祖之魯孝行觹兮惟觹中之機兮祖學孫傳吾爲子授猗未授侯緒非紐觹其子矣紐其剖矣我云牡矣余芻狗矣

劉貢士定齋銘【並序】

余攝防昌之旬月訪益友焉得劉思恭徳欽每相過非鐫切語不出口意其中必有所得又旬月乃以所掲定齋謁銘予惟定之爲義大爲說多筆屢手而屢閣明年四月次第挈而西於未行也而面速焉銘曰

天地塊然在太虛也穏中之浮萬物淆然在天地也浮中之漚吾自�然在萬物也漚中之細吾心捲然在吾身也細中之至胡爲乎萬牛挽之而莫前九虎薄之而不避曰有以然學力之堅世有能奮臂於贔屭而不能不變色於螾蜿者矣尙疾厥鞭尙完厥天尙讐厥鐫

黃子由鏡齋銘【並序】

淳熈癸卯吳郡黃公子由僉書鎭南之三月爲連帥率二三才俊編摩豫章志未竟也邂逅余至爲同事辰而入酉而出相與居逾月聞公有所謂鏡齋夫鏡金以冶之明之所從受也水以淬之明之所從發也匣以居之明之所從歸也公所謂揭齋意殆出是邪曰然余惟公齒僅僅三十上進士對太常爲天下第一而動容貌出辭气退然窶布衣不啻也則鏡之功矣𨿽然足以照我未足以忘我足以照物未足以忘物繼玆更廣而充之以太素爲金太爲水以太一爲匣則明之所從受所從發所從歸又非今比矣極其所照豈復有物我哉余視公齒相若蓋友朋行也友朋於爲學之道譬則水以淬之是矣晉粵而爲齋銘銘曰

謂道居前而忽居後顏鑽之堅前後俱透謂道居左而忽在右孟資之深左右俱湊維鏡照物前見後遺移置左右見遺如之維公揭齋胡以鏡爲公固有鏡盍自磨治鏡質之耀與日月肖晦以居之其發莫料照物之餘更反自照物我皆空乃鏡之妙

貪泉銘

气混沌兮水爲元體气泮渙兮水爲物始水不自知吾知爲水誰字誰名或惡或美惡泉曰盜美泉曰醴丘於盜泉將飲復已豈招拘攣猶畏疑似中抑聖心下貽士軌貪之爲名固非盜比其狃其貪不盜不止隱之飲焉丘也異矣意行者聖防行者士丘也聖歟隠之士耳玆易所爲乃合於理始乎爲士避此李終乎爲聖肆我冠履不夢周公而見南子湼弗爲緇澄弗爲泚美惡兩忘貪亷一洗

贊

石城簿蘇塋叟眞贊

須類陳平駟車猶未乘也面類韋挺象笏猶未秉也背類馬周丹地猶未遊也額類竇軌油幢猶未啟也頷類班超金章猶未腰也角類李固花磚猶未步也而乃恬無戚於容豈其大有得於中容具四相其眞有樣中涵萬象其眞莫狀或欲爲子狀之必矣盤礡浩刼之餘睥睨太之初彼狀子相者𨿽得其粗未與神俱嘗試聞將子道徳比我蔬筍防防者孰宜筆歟

防

防仗節死難武徳李公翼行狀

潁濵先生進臣事十篇其八言古謀臣猛將有死無二社稷之臣死宗廟郡縣之臣死封疆文吏死其職武吏死其兵國家陽九之戹李若水之死死宗廟者也楊邦又李聳之死死封疆者也王唐臣之死死其職者也宣和六年金人入圍崞縣公坐勢孤被執二大帥脇以威防以官爵公不爲屈入辱罵之帥怒加刃其額公益憤罵至气絕視古猛將有死無二可無媿矣或曰死天下事易成天下事難公等直死耳余謂成事固難死事亦不易凡爲人臣子遭國家囏難當自度其力如何度必能爲君父成事不死可也未必能秪有死耳猥曰易者不足爲吾將爲難者焉卒坐難而無成方願死而莫及反兩失之不若及難卽死之爲忠孝也嗚呼士患非死忠孝耳誠死忠孝則死者一人憤者千萬人一人之死𨿽不克成事然千萬人之憤久蓄而並發則事有不足成者況崞之難與公同此凡數人焉則憤者不知幾千萬人特蓄而未發發卽爲國家雪恥矣然則凡死天下事者乃所以成天下事歟公死三十餘年其子宗周除郡賜對白於上詔贈武徳郎付其事於史館旌防厚矣又三十餘年餘得公行狀於其孫顯祖起敬之餘他日恢復後朝廷論功以爲千萬人之憤者自公等激之則旌防當又有厚於曩者因吐所見疏於狀末歸顯祖藏以竢焉

防丘軍判上周益公平園二十四詠

唐劉禹錫爲裴晉公賦詩二十一篇大抵公官居時也閒居時僅緑野堂涼風亭傍水竹閒行五六篇耳未必非視公用否爲多寡猶可諉曰偶然遊洛之陪禹錫謝公曰終期大冶再鎔鏈願托扶搖翔碧虛此何爲者耳當是時公退養成趣矣豈復屑鎔鏈禹錫進取得路矣何必資扶搖一興言間兩墮理外古詩自學問出者似不如此吾友丘虞卿百苦而得一命視禹錫未爲得路益公退養𨿽與裴等其餘力猶足以吹送虞卿也而二十四詠莫非閒居設曽無嫌迹使其中有鎔鏈扶搖等語誰不情恕今考其始末又無毫髮相資意余竊難之益公答以詞意俱美知虞卿深矣未暇取禹錫詩校其孰爲近理校則知虞卿當加深也

防王荊公帖後

右荊公手筆外著顦顇之形中函嫖姚之气頠乎喬松之聳壑挺乎修竹之敧風頽乎疏梅之橫水也態度不同同歸於淸所謂瘦硬通神幾是耶大抵公之字猶其人蓋嫖姚者公得志於時又若顦顇則公所守固不爲富所滛𨿽身享廟廊之奉日饜棧羊終猶有飯蔬气習在其貌曽未攺山澤之臞也歟

防山谷帖

右少陵灔澦白帝詩皆摹岷江日月雷霆風雨雲龍气象黃山谷追書之蓋元祐元年中伏日也杜之詩固淸矣詩中景物尢其淸者加之黃山谷之胸次與岷江等想其當落筆時毫瀝生冰手膚生粟凜然覺暑气逡巡豈復知其爲中伏哉

祭文

祀先師顏子文

惟子聞道何早享年何夭籛鏗無聞蹔老終槁子聞孔多𨿽夭猶老獨亞聖人共扶儒道百千萬年於詔於誥配祀彛儀聊示其報

辭防昌諸廟文

民不趨利而趨義縣令志也民不向疇而向囚縣令憂也民不受賚而受害縣令罪也其志莫遂我孔愧也豈不又有自也其憂莫瘳我孔羞也豈不又有由也其罪莫蓋我孔悔也豈不又有在也我玆不神昧也神獨不我貸也尙享

赴廣東漕屬到官謁廟文

維淳熈十二年二月丙寅朔初四己巳具官曽丰謹具淸酌之奠敢昭告於南海洪聖王之神曰淚與牒轉兮南荒俶領記兮眂厥章睇北操兮天子眷亡乃渥兮殆若爲償丕欽命兮效職神掌陰兮吏掌陽吏視神徳邈甚幽明咫兮職交相昭弗逮兮潛是佽�撡藏佖兮詛固云當有殽兮盈豆有醴兮盈觴神我不捐兮來下嘗試盻兮禮之常他有義兮與命福匪敢要兮災匪敢禳尙享

攺秩初歸告始祖妣墓文

維淳熈十六年五月一日庚申三日壬戌具官丰敢昭告於始祖妣之靈曰維祖分裔武城承休百世古籍松江起家五季爰振孤蹤聿懷逺志居則卜宅塟則卜地堆野源允恊於筮陰陽家流亦曰曽氏長老相傳文辿其字相我二冢喜而作記謂子若孫逾逺逾利衣金佩魚九世斯遂應期而出有孫曰丰少鋭於學懼隳厥宗垂壯始第將老尙窮京秩初攺覃恩幸逢紫衣金魚下賁廼躬𨿽濫其獲寧微所從駕言此塜卜吉之功追念厥先貽謀其後亦云不苟初記金符亦云不偶揆以至理人善天祐父祖坦夷子孫悠久區區卜吉何功之有階官品服國以寵賢徳不稱寵受之赧然匪以爲榮來拜冢前再惟吾祖積累勤拳苟不報本庸非負先斯酒蓋防斯饈蓋蠲亟其敬只聊以慰焉謹告

祭故丞相魏國文忠京公文

維公天稟粹溫徳器涵渾大致逺業難具名言槪之經體卦合於坤坤言屹屹惟惡是疾殱魁防根聞風者栗防之卦體得坤之直使節皇皇惟指是將抗敵爭禮气奪其狂槪之卦體得坤之方朝端藹藹惟天是代開陽闔陰薫陶無外槪之卦體得坤之大三徳盤盤萬物芚芚忽斂磅礡而遊汗漫槪之坤體神反其元三朝元勲百代偉觀公之奄然害喪公存方倚其門忽哭其墦丰之澘然害煦丰寒尙享

墓志銘

貢士王千里墓志銘

紹興慶元間廬陵貢士王畿侍其致政公疾未甚則頻蹙湯劑之奉非自其口若手出不進也甚而錮矣沈緜矣則食若噎寢若忘非大故迫之不出也歳在戊午九月辛未湯劑無功大變矣則摧裂躃踴哭之慟閱卒哭如初浸毀浸瘠明年四月力蒲伏走三百里謁余志銘弗獲弗歸也歸則黽爲襄期之事食矣廼竁廼兆必躬必親無往返非戴星主經矣客气乘之有疾證甫至及十二月復土而疾革支罷訖殘而還防首籍枕又明年二月戊辰竟不起享年五十有七於虖爲子死孝死得所也苛責以備豈不曰過要之過厚秪所以賢者歟又明年十二月甲申塟於冷塘山之原予嘗與爲州學同捨生奠芻執紼義也禮也姑爲志曰千里其字也五嵗讀書頴悟易敎十三屬文輩行巽之十八售所業於郡博士第之優不以文气方張自多討古旌學日加功大歸主儒書傍通方伎經子郤則啚史晉焉月浸歳滛胸中浩乎莫涯也其文益昌挾應丙午大比詔主司囊以上王再拜受之甲寅推老老恩詔爵其耦廸功郎復應乙卯詔不耦自嘆借後詔耦也過彊仕年而觭若爲趨事赴功哉請於致政公築齋揭以如愚聘師淑子曰爾其以爾祖爾父志自奮也產故中又不苟殖嵗入寡供師友且靡之贏輟以仁宗禮賔舊自奉泊如也鄕眾有是非折以至理則寢求直於公不什一治身謹形於朋從而不言使得移家於國移父於君其可觀當有大於此者有抱莫攄預爲家訓二篇於易簀次授其子如塤如箎而已命也夫娶某氏有孫矣長曰制小字庚老其三世所承二子所志五女所適有致政墓碣在可攷也故不書姑爲銘曰吾先於吾委之志兮吾於吾先還以賁兮吾先於吾委之气兮吾於吾先還以費兮吾生無防媿兮吾死可昭示兮

鐘大明墓志銘

潁川之鐘惟唐越公爲聞人慶支四袤其一五季時受吾廬陵順化鄕烏山之防名字逸矣更累世而鎭勲綜繼之防隱蓋均之三父也均諱南金字大明七嵗而孤服母彭氏訓承師授易詩學三應大比詔持詩論太髙有司惑焉捲而歸門著書隆興乾道間余爲州學諸生諸老先生見謂均有易解言象融象不膠於往言數融數不梏於故惟其與大道合而已後三十年是爲嘉泰壬戌閱均行於遊祖誼所著狀先二年卒矣長裏有福短气未充其冢孤過餘白先君首以所得大者爲易解次爲道徳經金剛經解尙書謝公諤剟以名堂曰三經蓋借重也次以小者爲脈辯事類歷述地理斷未有借重者書冝有序墓冝有銘舉以屬余余惟均之書七二與易不失爲同體七四未免爲異用要之皆自易出堂不以易名而厝之二公之不可作孰商略是序之是爲重耶攷其平生攻苦好古成癖行已不上客气與人交無他腸生生之業欿如也倘不屑意於鄕鄰義甲義役等事若奔捄然濟人利物之志無尺寸棅可行以防近勛攄而寓諸書緬者傳之鄕刋者傳之國濟若利逺且博矣謂之徳娶張氏得其所出汝楫鏜詩謙汝猷汝弼汝作爲子者七光大出繼兄後女適進士郭才邵不與焉得諸子所生相格梹朴樗檉機梓模爲孫者九女孫適王三顧夏逢吉郭廷瑞黎季信四在室不與焉得冢孫所生烜熾爲曽孫者三謂之福得年七十有七謂之壽無憾也可銘矣卜其年國月丙辰塟其鄕鏗田之原銘曰孰一其心旣詩旣易孰二其心且老且釋曲防傍通富經是歷有見若聞非著則述新功幾書舊學三益華顚白書疑失防淑其子孫亶其書力謝芝斯蔚竇桂斯苾今發揮之圖有金石後追賁之容有竹帛

鄭公知府墓志銘

紹興間國家右文士大夫狃時閤吾書不口壯事者二十年信之弋陽士鄭公仁傑字克俊理學明曰未有久而不窮者窮則變於素不籌於卒孰酬朅焉自畫攻守防獻於舊丞相趙公鼎畱語奇之業寘散已未得用蕭何成韓信故事第從右尙命之官蓋有待也從臾乘而奮出應時選中材武優等調行在省倉下界戶部糴塲不素餐受侍郎李公澗知辟爲使金行屬過中原闚見表裏與所進趙語合竊自多嵗在庚辰也明年姧亮姦紀一如公所料而趙不可作矣丞相魯國陳公康伯相知如趙躐防容有嫌循年進例因扈從髙宗視師金陵還增秩參政汪公澈相知如陳居以離嫌故進不得地惜之節制軍馬之行耳目寄闕辟以自廣都閫王宣攻汝軍未張得口奉節制檄爲統領鼓遊軍而前防之上功補閤門秪候尋授京畿將先是節度王公彥成邊首向未決公與言無金則遼陽不固得商虢則金孤法當先取二城敵望以�【音葬】蜀障然後獲開陜之宜孰向之王用其計攻防之防聞拜招撫使移守襄陽屬闕辟以自贊後有詔置發運使史公志正以侍郎領事糴買官闕辟以自借至則不傅史意反謂析秋毫無足益大農隨次建業議不合去自歸於朝未幾史以不可行罷周行諸公以南北在其目中口道如目躬行如口可否中機去就中節未識問安在有事則亹亹問何如也參政鄭公聞尙書沈公介禦史李公處全韓公彥右侍郎胡公銓十餘人交狀薦所知記其姓名中傳汪公應辰俄復露章孝宗省知薦者絫絫召對便殿奏陳切時聖悟慰薦曰行大用卿擢右監門郎將其進也在環列條上軍民十便稱防賜帶而意忤時宰固請外除鎭江兵鈐物色謀變者諭主將者立寘之法闔郡恃以無恐除知亷州攺欽州移光州請祠之管州崇道觀少選除知復州攺險州赴欽過桂林與經閤張公栻平章百防施之民間曰便治郡毓士撫蠻有仁聲張以召歸表揚其材參政範公成大代張剡白其績遂膺光命直大酋冦境死警徹中諸司類覬得自效防下畀公討冦授將校方略去三日梟其首還函獻帥漕開餘黨以自新防生死恩者棼【音分】如也詔以金爲碗賜之漕使張公士元傳防將其柬上知如此而言者過聽於得君至請耄不宜行曽不疲未六十也久之起以總管福建馬步軍又有以耄聞者易命與祠公曰此吾志自退緩十五六年安坐有堂嬉遊有圃暇繙書而倦警防客至茗飲果防手談鼻參得味成趣使其晉晉而遂未必有此樂其曽大父某始聘越國陳均居仁之女爲大父圭配其子秦國公亨仲是爲魯公毋楚國公仕堯之曽女孫又鄭之歸絫贈宜人是爲公毋陳貴鄭因之族望著矣肆公通籍贈其父郎絫至大夫又加著矣貲產嵗入晚良饒支伏臘贏復爲美事不問識不識食口衣體等事左右之砥道梁津等事乞乞之無吝色由報得年至六十曰足矣慶元戊午七月十日也先二年餘與其子修職郎建寧府浦城縣尉巖瞻爲僚歸道見公知其博涉廣記意气性度豁不爲深中浮外與人交有忠告無詭隨臨事機藂出用之未殫其材成者猶歉於志薦紳聞訃是是嗛所幸武經郎巖堅才難與仲巖瞻俱有志廣父聲先釐其奏議詩詞爲二十卷傳於後伯巖崇弗祿仲與漕貢後未易量公生自武經至武功大夫爲逹而沒有不朽者存矣嘉州文學周宗之女其配也絫封冝人先公卒從仕郎汀州軍事推官曽迠進士蔣容圖之妻其女也皆蚤世聞詩鎔鑰鎡其孫也防郊以保義郎聞詩矣修職郎南劍州順昌主簿傅傑忠訓郎潭州攸縣巡檢陳三儒文林郎靜江府觀察支使李孝述進士蔣景望陳櫺之妻五在室其孫女也渭孫沂孫其曽孫也二孤卜地得某鄕某里之原卜日得某年某月某甲子吉日公塟焉次其行詔銘余惟公徒步起家子孫克承初祿克終可書也不辭而銘曰紹興之末狃治成血國勢屹然公睨曰卼不籌其素孰酬其卒我盟敵寒卒如公言一從其計防彼大藩百計百從還我中原輔經弼綜用不必中於虖於公中不必用甘其外蒞借千里重臺糾諫防平不必鳴於虖於公鳴不必平恬其中養視萬物輕十公之薦四朝之眷無乃寵榮有以詒燕門戶簮纓子孫筆硯肆新又新亶善之善

劉氏夫人墓志銘

吾州之劉諸邑不一族也有名餘者廬陵族出也以其先徳未著彊爲善月稔歳熟天委之順夫人生焉自穉靚莊稍長言容工眡姆所道向之揉習爲淑在父母側柔色怡聲似不能言者見謂蹈女道長而歸諸鐘君子友以事父母者事舅姑微缺禮見謂蹈婦道幸子友有仁族姻禮賔有不贍無告乏意揆力取逮乘而贊其決閫以內事無鉅細整如也見謂蹈妻道與子友顏行配處如初接無間言見謂蹈妯娌道冢婦以下歸敎謹有初未始苛責以備鹹得其心起敬起愛見謂蹈姑道知敎子媺事也廼心渠渠師友至不必子友躬令治具衂揮皸掌不辭見其子嶽秀明逺明揚明大明允率敎知方挾所業第於庠序官絫見錄寖有文聲歸則子友合辭勉以逺者大者業未卒間子友卒卒哭勉以卒業勿孤父志貽未亡人羞諸子奮激益自淬勵慶元戊午大比詔上孟仲姓名天府三季待辟應試鄕裏榮之三遷之敎與有力焉見謂蹈毋道行將以子貴一疾竟不起蓋嘉泰攺元七月癸酉也享年五十有九十月乙酉合葬於子友之壙女適進士張國紀孫國俊國傑國傳國任國保國偉國僑女孫八長受進士葛廷珪聘未歸余防有以臨桂簿公廸功郎歐陽士龍所狀行謁銘者讀狀云然槪之理宜銘之曰劉室之女鐘饋之主閫域雍雍戶門俁俁誰氏無子誰子有五遷之義方作賔於王盛哉竇桂行矣齊芳夫人有死夫人死而不忘

淑婦陳氏墓志銘

臨川陳氏其縣新丰鄕防隱諱錫者之女承節郎諱巽者之孫女其鄕望塘方朱聖言之妻公禮之毋也初歸聖言艷之者曰朱陳陳矣新朱陳出焉歸若干年生公禮又若干年舅卒聖言與姑又相先後卒生事死塟未嘗缺禮梱內外整整無廢事族姻之間雍乎穆哉無間曰朱婦淑女也朱母淑婦也朱姑淑母也自公禮聘吳氏以歸則淑姑也旣母遷其子以義方旣姑帥其婦以內則度眡方則久稍嫻貫移家棅授之日繙佛老書收聰明入安息方自幸也而哭公禮若婦矣復以家重自負塟祭如式擬前而差非殺也他費寧殺無隆日積日生業擬前而饒推朱婦時所以自淑者以淑五女擇而得王某賢黃某吳某可妻也坐以歸焉又得承信郎張某可贅也納以居焉餘百爾酬酢各適宜常爾其變者公禮卒莫奉聖言祀中表相與議立繼主子者遺孫主孫者遺子大歸志於一其業曽不謂長非公禮子行防如聖言門戶何廼揆獨見而排羣議擇其傍支長者宜子子之繼聖言後名曰公誼防者一宜孫孫之繼公禮後名正義順輿情翕然聞者嗟尙夫有天地而有夫婦也於何天弗憖遺嘉泰二年十一月甲子卒矣年僅六十三將以某年某月某日甲子附塟於夫頥庵之陲余聞之亦嗟尙夫有天地而有夫婦也奮不遑訂而銘曰其嫓有嬺其志無貳舅姑�兮莫兼以侍喪葬逮兮

莫分以治曲盡孝思終成禮制玆事難事蓋難之細不幸所天有敓其嗣父耶子耶若爲命繼此是彼非同�異議所議者偏方澄忽沸聽斷者獨方搖忽硾喜其父子後也有祀岌其門戶今也有諉融異使同防非歸是玆事難事又難之至尙其特書於以昭晰

