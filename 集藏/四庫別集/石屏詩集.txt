

欽定四庫全書

集部四

石屏詩集目錄

別集類三【宋】

卷首

東臯子詩

卷一

近古體

卷二

五言律

卷三

五言律

卷四

五言律

卷五

七言律

卷六

絕句

詞

臣等謹按石屏集六卷宋戴復古撰復古字式之天臺人嘗登陸防之門以詩鳴江湖間所居有石屏山因以爲號遂以名其集捲端載其父敏東臯子詩十首蓋復古幼孤勉承家學因搜訪其先人遺稿以冠已集亦不忘本之意也復古詩筆俊爽極爲當代所推許姚鏞稱其天然不費斧鑿處大似髙三十五輩晚唐諸子當讓一面方回亦稱其淸健輕快自成一家𨿽皆不免稍過其實而其研刻處要自能獨辟町畦瞿佑歸田詩話稱復古嘗見夕照映山得句云夕陽山外山自以爲奇欲以塵世夢中夢對之而不愜意後行村中春雨方霽行潦縱橫得春水渡傍渡句以對上下始稱是其苦心烹鏈卽此可見其槪至集中嚴子陵釣臺詩所云平生誤識劉文叔惹起虛名滿世間者趙與贙娛書堂詩話極賞其新意可喜而羅大經鶴林玉露又深以其議論爲不然蓋是詩意取翻新轉致失之輕矯在集中原非上乘與贙所云固未足爲定評矣乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

石屏詩集卷首

宋戴敏撰

東臯子詩

小園

小園無事日徘徊頻報家人送酒來惜樹不磨修月斧愛花須築避風臺引些渠水添池滿移个柴門傍竹開多謝有情雙白鷺暫時飛去又飛回

屏上晚眺

不能騎馬趁朝班自跨黃牛扣竹闗無徳可稱徒富貴有錢難買是淸閒人行躑躅紅邊路日落秭歸啼處山遙望蓬萊在何許扶桑東畔白雲間

約黃董二親與桂堂諸侄避暑

世間無處避炎蒸欲叫西風叫不譍恨乏白檀除熱惱心思赤腳踏層冰醉遊河朔誰同往表借明光愧不能聞有山林最深處淸涼境界著髙僧

樓上

終朝役役晚來閒識破浮生一夢間挈榼去沽深巷酒倚樓貪看夕陽山月臨江館人橫笛風折蘆花雁度闗堪羨漁翁無檢束扁舟占斷白雲灣

西溪陳居士家

來訪西巖老家居水竹村紫鱗遊鏡曲黃犢臥云根自昔好賓客相傳到子孫不行亭下路防筍別開門

後浦園廬

卜築成佳致幽棲樂聖時何如謝公墅略似習家池地暖梅開早天寒酒熟遲催租人去後續得夜來詩

鄭公家

門墻多古意耕釣作生涯菽米散魚子蓮根防虎牙弄孫時擲果畱客旋煎茶頗動詩人興滿園蕎麥花

海上

萬頃鯨波朝日赤滄洲四望無窮極海山何處是蓬萊徧問漁翁都不識

觀梅

三杯暖寒酒一榻竹亭前爲愛梅花月終宵不肯眠

趙十朋夫人挽章

縫掖先生遊汗漫夫人髙節獨靑靑臨行抖擻空書笥分付諸郎各一經

欽定四庫全書

石屏詩集卷一

宋戴復古撰古體

求先人墨迹呈表兄黃季文

我翁本詩仙遊戲滄海上引手掣鯨鯢失腳墮塵网身窮道則腴年髙气彌壯平生無長物飲盡千斛釀傳家古錦囊自作金玉想篇章久零落人間眇餘響搜求二十年痛淚濕黃壤君家圖書府墨色照靑嶂我翁有遺迹數紙古田樣髣髴鐘王體吟句更豪放把玩竹林間寒風凜淒愴昻昻野鶴姿愧無中散狀兒孤𦇤褓中家風隨掃蕩於玆見筆法可想翁無恙幽居寂寞鄕風月共來往眾醜成獨妍羣瘖怪孤唱一生旣蹉跎人琴遂俱喪托君名不朽斯文豈天相舊作忽新傳識者動慨賞嗟予忝厥嗣朝夕愧俯仰敢墜顯揚思幽光發艸莽假此見諸公丐銘松柏壙君其啟惠心慰彼九泉望

夢中亦役役

半夜羣動息五更百夢殘天雞啼一聲萬枕不遑安一日一百刻能得幾刻閒當其閒睡時作夢更多端窮者夢富貴達者夢神仙夢中亦役役人生良鮮歡

飲馬長城窟

朔風凜髙秋黑霧翳白日漢兵方開邊飲馬長城窟古來長城窟中有戰士骨骨久化爲泉馬來喫不得聞說華山陽水甘春艸長

白薴歌

雪爲緯玉爲經一織三滌手織成一片冰淸如夷齊【一作齊夷】可以爲衣陟彼西山於以采薇

黃玉林云趙懶庵爲戴石屏選詩百餘篇南塘稱其識精到其間白薴歌最古雅語簡意深今世難得所謂一不爲少

羅敷詞

妾本秦氏女今春嫁王郎夫家重蠶事出采陌上桑低枝采易殘髙枝手難扳踏踏竹梯登樹杪心思蠶多苦葉少舉頭桑枝掛鬢唇轉身桑枝勾破裙辛苦事蠶桑實爲良家人使君奚所爲見妾駐車輪使君口有言羅敷耳無聞蠶饑蠶饑采葉急歸

題陳毅甫家壁【了翁之後也】

朱門金叵羅九醖葡萄春貴不酌賤富不酌貧君家破茅屋飄搖河水濵中有一樽淥醉盡天下人

答婦詞【舊嘗和顧彥先婦答夫二首故復賦此篇】

江山阻且長矯首鄕關隔空閨泣幼婦顦顇失顏色隠閔鸛鳴篇寄彼西飛翼剝封覽情素旣喜復淒惻別時梅始花傷今食梅實覽古帝王州結交遊俠窟千金沽美酒一飲連十日春風吹酒醒始知身是客杜宇啼一聲行人淚橫臆衣破誰與紉發垢誰與櫛勿謂遊子心而不念家室新交握臂行肝膽猶楚越醜婦隔江山千里情弗絕慇懃揮報章歸計何時決今夕知何夕覩此纎纎月此月再圓時門前歸【一作車】轍

都中書懷呈滕仁伯祕監

北風朝暮寒園林日蕭條自非松柏姿何葉不飄搖儒衣歷多難陋巷困簞瓢無地可躬耕無才仕王朝一饑驅我來騎驢吟灞橋通名丞相府數月不見招欲登五侯門非皓齒細腰索米長安街滿口讀詩騷時人試靜聴霜枝轉寒蜩倘可悅人耳安望如簫韶

桐廬舟中

吳山靑未了桐江緑相迎扁舟問何之往訪嚴子陵髙風凜千古臥蹴萬乘主富貴直浮雲羊裘釣煙雨湖北上吳勝之運使有感而言非詩也

蒼生積釁久天欲盡殺之干戈殺不盡繼以大旱饑田野委餓莩道路紛流離眾人識天意不敢加扶持公懷佛子性逆天救民命擅移太倉粟眾拂生塵甑全活十萬家九州詠仁政逆天天弗怒鬼神胡不恕白玉尙指瑕靑蠅工防素秋風動蒓鱸公亦思歸去問公歸去兮【一作求】蒼生誰怙恃【一作恃怙】

所館小樓見山可喜

玆樓非我有久住如主人𨿽無往來客靑山當佳賔君看樓下路三尺軟紅塵失腳踏此塵汨沒多終身

客行河水東

客行河水東客行河水西客行河水南客行河水北行行無已時朱顏變老色至人樓一方庭戶羅八極保心如止水不受萬物役有道肥其軀故能適所息

和山谷上東坡古風二首見一朝士今取一篇

自鬻非奇貨彊鳴非好聲法當老山林松根斵茯苓朅來長安道霜鬢迫衰齡窮吟無知音祗覺太瘦生公詩妙一世風雅見根蔕比興千萬篇【一作端】已作不朽計窮達𨿽不同嗜好乃相似【斷一作斵】

題古源棠和尙送靑軒

南山色射北山光照戶道人處其中冰玉爲肺腑玆山自開辟荒繄幾年所一朝得主人荊榛化庭宇手披風月藏目極煙霞趣居然獲奇觀人境賀相遇道人詩更髙不作蔬筍語朝對北山吟暮對南山賦聞說玉堂仙擊節賞佳句

大熱五首

天地一大窰陽炭烹六月萬物此陶鎔人何怨炎熱君看百谷秋亦自暑中結田水沸如湯背汗濕如潑農夫方夏耘安坐吾敢食

左手遮赤日右手招淸風揮汗不能已扇笠競要功南山龍吐云騰騰滿虛空一雨變淸涼萬物隨疏通向人無徳色大哉造化工

大渴遇甘井汲多井欲竭入喉化爲汗不救胸中熱吾聞三危露迥與眾水別其色瑩琉璃其冷勝冰雪安得一杯來爲我解此渴

吾家老茅屋破漏尙可住門前五巨樟枝葉龍蛇舞半空隔天日六月不知暑西照坐東偏南薰開北戶胡爲捨是居受此炮炙苦

天嗔吾面白曬作鐵色深天能黑我面豈能黑我心我心有冰雪不受暑气侵推去北枕思鼔南風琴千古叫虞舜遺我以【一作有】好音

久寓泉南待一故人消息桂隠諸葛如晦謂客捨不可住借一園亭安下卽事凡有十首

寄迹小園中自笑客異鄕東家送防榔西家送防榔咀嚼唇齒赤亦能醉我腸南人敬愛客以此當茶湯慇懃謝其來此意不可忘

寄迹小園中豈不勝旅捨俗事無交加客身自閒暇鄰家有酒沽杯盤亦可借吟侶適相過新詩堪膾炙足以慰我懷畱連日至夜

寄迹小園中數椽亦瀟灑主人旣相知此地可久假縣官送月糧鄰翁供菜把咫尺是屠門亦有賣鮮者里巷通往來欲結雞豚社

寄迹小園中餘春接初夏問木木成陰問花花已謝黃鸝出幽谷杜鵑叫長夜把酒酌園婆逺客此稅駕有時吟聲髙鬼神莫驚怕

寄迹小園中一心安淡薄每坐竹間亭不知近城郭昨日看花開今日見花落靜中觀物化妙處在一覺委身以順命無憂亦無樂

寄迹小園中第一薪水便逐一炊黃粱兼得魚鰕賤飽飯日無營遮眼有書卷時逢好客來應接不知倦最苦風雨時有人招夜宴【逐一疑作逐日】

寄迹小園中新晴風日麗好鳥竹間鳴野鶴空中唳悠然動詩興行吟撫松桂久客若忘歸此身笑匏系五月倘未行尙及食丹荔

寄迹小園中頗欲悶形影誰爲饒舌者太守忽相請開心論時務細語及詩境坐中有蠻客狂言事馳騁明日酒醒來熟思令人癭【�一作關】

寄迹小園中忽有烏衣至手中執圓封州府特遣饋羅列滿吾前禮數頗周致四鄰來聚觀若有流涎意呼童急開樽四鄰同一醉

寄迹小園中倒指五十日旣得故人書南遊吾事畢再拜謝主翁奉還此一室云萍聚復散欲住住不得折栁當馬鞭明朝有行色

題鄭寧夫玉軒詩卷

良玉假雕琢好詩費吟哦詩句果如玉沈謝不足多玉聲貴淸越玉色愛純粹作詩亦如之要在工夫至辧玉先辧石論詩先論格詩家體固多文章有正脈細觀玉軒吟一生良苦心雕琢復雕琢片玉萬黃金

滸以秋蘭一盆爲供

吾兒來侍側供我一秋蘭蕭然出塵姿能禁風露寒移根自巖壑歸我几案間養之以水石副之以小山儼如對益友朝夕共盤桓淸香可呼吸薰我老肺肝不過十數根當作九畹看

和髙常簿暮春

世變日以薄無從見雍熈閉門讀古書聊以道自怡桃李春盎盎風雨秋淒淒於春何足喜於秋何用悲人生一世間所忌立志卑終身有不遇千載皆明時我生無所解肥遁滄海沂一朝遇名勝朽腐生光輝斂衽贊明徳非公誰與歸

和鄭潤甫提舉見寄

出門欲求仁取友必勝已寥寥雲海鄕所幸有君爾胸蟠三萬卷智先三十里相與定詩盟誰能執牛耳長身如病鶴苦吟如蟋蟀顧此顦顇姿癡生年八秩舉世皆好竽老夫方鼓瑟梅花莫笑人茅檐炙朝日送吳伯成歸建昌二首【此是包宏齋倅臺時作癸夘夏】

老夫腳病瘡閉門作僧夏麥麵不療饑冬衣猶未卸喜讀吳融詩窮愁退三捨無因暗投璧有味倒飡蔗防搜琢肺肝苦吟忘晝夜工夫到深處非王亦非霸

吾友嚴華谷實爲君里人多年入詩社錦囊貯淸新昨者袁蒙齋招爲入幙賔千里有遇合隔墻不見親君歸訪其家說我老病身別有千萬意付之六六鱗

謝東倅包宏父三首癸夘夏

詩文𨿽兩途理勢歸乎一風騷凡幾變晚唐諸子出本朝師古學六經爲世用諸公相羽翼文章還正統晦翁講道余髙吟復超絕巽巖許其詩鳳凰飛處別

君家名父子爲晦翁嫡傳嘗見黃勉齋極口稱其賢師友相琢磨南軒惜無年翁之爲汝翁文字相周旋溟渤深見底泰華髙及天宏齋有鳳髓可續欲斷弦

平生不識字把筆學吟詩舊說韋蘇州於余今見之每遭饑寒厄出吐辛酸辭虫鳴屋壁風蟬囀枯枝但有可憐聲入耳終無奇宏齋誤題品恐貽識者譏

題姚雪蓬使君所藏蘇野塘畫

髙者爲山坳者爲壑爲煙爲云渺渺漠漠水鳥樹林人家聚落騎者何之舟者未泊三尺紙上萬象交錯天機自然神驚鬼愕嗚呼此吾故人野塘蘇元龍之墨迹中有石屏老淚痕又與野塘添一筆

烏鹽角行

鳳簫鼉皷龍須笛夜宴華堂醉春色艷歌妙舞蕩人心但有歡娛別無益何如村落卷桐吹能使時人知稼穡村南村北聲相續靑郊雨後耕黃犢一聲催得大麥黃一聲喚得新秧緑人言此角只兒戲孰識古人吹角意田家作勞多怨咨故假聲音召和气吹此角起東作吹此角田家樂此角上與鄒子之律同宮商合鐘呂形甚朴聲甚古一吹寒谷生禾黍

靈壁石歌爲方巖王侍郎作

靈壁一峯天下奇體勢雄偉身巍巍巨靈怒拗天柱擲平地蒼龍驤首尾兩片黑雲腰夾之聲如靑銅色碧玉秀潤四時嵐翠濕乾坤所寶落世間鬼神上訴天公泣謂有非常人致此非常物可磨斫賊劍可倚擊姦笏可祝不老年可比至剛徳自從突兀在眼前溪山日夜生顏色君不見杭州風流白使君雅愛天竺雙云根又不見奇章公家太湖碧髙下品題分甲乙二公名與石不磨今到方巖有靈壁我來欲作靈壁歌擊石一唱三摩挲秋風蕭蕭淮水波中分南北橫干戈邊塵埋沒漢山河泗濵靈壁今如何安得此石來巖阿郁然盤礡中原气對此令人感慨多

章泉二老歌

在昔商山傳四皓又聞香山圖九老異鄕異姓適同時爭如章泉一家兄弟登耆頥章泉之上兩山下有地可宮田可稼伯也早休官季也相約歸林泉名動京口耕谷口山中有詩天下傳一生得閒兼得壽皓首龎眉世稀有竹隠先生八十三定庵居士七十九客從逺方來亦是六十叟手把一枝梅奉勸兩翁酒問公何以致遐齡請翁細說吾細聴不燒丹不學仙五行有常數天所稟賦焉人生一气統四體眾人斵防吾能全要知養生無他術日多喫飯夜獨眠承翁見教謝翁去兩翁慇懃畱我住是夜醉眠苔竹軒夢見山靈向我言翁之所說皆不然兩翁盛徳合乎天天與遐齡五百年

京口喜雨樓落成呈史固叔侍郎

京口畫樓三百所第一新樓名喜雨大鵬展翼到中天化作檐楹不飛去一日登臨天下奇華燈照夜萬琉璃上與星辰共羅列下映十里蓮花池泰山爲麯海爲釀手挈五湖爲甕盎銀糟香沸碧瑤春歌舞當壚多麗人使君歌了人皆飲更賞谷中花似錦五兵不用用酒兵折衝樽俎邊塵寢玆樓屹作東南美孰識黃堂命名意特將此酒噀爲霖四海九州同一醉

觀陸士龍作顧彥先婦答夫二首有感韻

北風吹嵗暮空閨獨棲止夙興淚盈掬夕息夢千里妾生胡不仁失身從浪子嚼蘗苦我心餐冰噤我齒離異何足愁險澁可勝紀寄書西飛雁反覆話終始鼠璞竊美名冠玉假外觀良人誇意气下妾愁嵗晏念君始行邁雪嶺梅初粲春風桃已紅光陰等飛彈相思果如何金環寛玉腕昔爲連理枝今作摶沙散惜哉牛與女脈脈阻河漢特棲良獨難守堅秪自讚雙劍幾時合寄聲問華煥勿聴五羊歌富貴忘貧賤

栗齋鞏仲至以元結文集爲韻

尋常被酒時歸到急投枕爲愛坎山文今夜醉忘寢偉哉浯溪碑千載气凜凜舂陵賊退篇少陵猶斂袵文章自一家其意則古甚大羮遺五味純素薄文錦聱牙不同俗斯人異所稟君君望堯舜人人欲倉廩古道不可行時對窊樽飲

杜甫祠

嗚呼杜少陵醉臥春江漲文章萬丈光不隨枯骨平生稷契心致君堯舜上時兮弗我與屹然抱微尙干戈奔走蹤道路饑寒狀艸中辧君臣筆端誅將相髙吟比興體力救風雅喪如史數十篇才气一何壯到今五百年知公尙無恙麒麟守髙阡貂蟬入畫像一死不幾時聲迹兩塵莽何如耒陽江頭三尺荒艸墳名如日月光天壤

阿奇晬日

窮居少生涯養子如種谷十苗方在手想象秋禾熟吾兒天所惠骨相頗丰碩娟娟懷抱中一嵗至周日願汝無災害長大庶可必十嵗聰明開二十蚤奮發胸蟠三萬卷手握五色筆策勲文字塲致君以儒術不然學孫吳縱橫萬人敵爲國取中原辟地冥北他年汝成就料我頭已白光華照老眼甘防不可爲子必純孝爲人必正直以我期望心一日必一祝勿謂癡小兒汜然無所識胎教尙有聞斯【一作期】言豈無益

琵琶行

潯陽江頭秋月明黃蘆葉底秋風聲銀龍行酒送歸客丈夫不爲兒女情隔船琵琶自愁思何預江州司馬事爲渠感激作歌行一寫六百六十字白樂天白樂天平生多爲達者語到此胡爲不釋然弗堪謫宦【一作官】便歸去廬山政接柴桑路不尋黃菊伴淵明忍泣靑衫對商婦

毗陵太平寺畫水呈王君保使君【畫龍篇在後】

何人筆端有許力捲來一片瀟湘碧摩挲老眼看不眞怪見層波湧虛壁天慶觀中雙黑龍物色𨿽殊妙處同能將此水畜彼龍方知畫手有神通龍兮水兮終防遇天下蒼生待霖雨

南嶽

南云縹緲連蒼穹七十二峯朝祝融淩空棟宇赤帝宅修廊翼翼生寒風朝家遣使嚴祀典禦香當殿開宸封伏願四海扶九重干戈永息年屢丰五嶽惟今見南嶽北望乾坤雙淚落

送來賔宰

君作來賔宰聴我說來賔蠻俗無王化當爲行化人有民無租賦租賦出商旅逐利遭重徵商旅亦良苦能放一分寛可減十分怨不愛資囊索但愛了支遣民窮賴撫摩官貧俸不多但得百姓安俸薄其柰何勿謂朝廷逺官職易遷轉律已貴亷勤遇事要明斷自縣辟爲州指日爲太守須知早歸來瘴鄕不可久

題四祖山榮老月窟【道號云臥】

一室虛生白中作滿月形山中三萬戶玉斧新修成時人指爲月云臥亦彊名似月有圓相不西沈東升浮雲不能蔽又無虧與盈是爲大圓鏡由師心地明一圓走無礙光芒照八紘可以破諸暗可以續祖燈明透雙峯頂輝映慧云亭此鏡實無臺請師問老能

出閩

千山萬山閩中路六尺枯藤兩芒屨去嵗梅花迎我來今嵗梅花送我去梅花豈解管送迎白髮胡爲又南徵天荒地老終無情歸去歸兮老石屏

劉折父爲吳子才索賦雲山燕居

燕居適所息非懷傲世心白雲自舒捲靑山無古今中有動靜機杳眇諧素襟以時爲出處懷人撫瑤琴平生披短褐時來或華簮世論倘不合矢口不如瘖避影長松下洗耳淸溪潯愼勿出云外黃塵三尺深

玉華洞

憶昨遊桂林巖洞甲天下奇奇怪怪生妙不可摸寫玉華東西巖具體而微者神工巧穿鑿石壁生孔罅玲瓏透風月宜冬復宜夏中有補陀僊坐斷此瀟灑空山茅葦區無地可稅駕舉目忽此逢心駭見希詫題詩愧不能行人亦無暇

祝二嚴

僕本山野人漁樵共居處小年學父詩用心亦良苦搜索空虛腹綴緝艱辛語糊口走四方白頭無伴侶前年得嚴粲今年得嚴羽我自得二嚴牛鐸諧鐘呂粲也苦吟身束之以簮組徧參百家體終乃師杜甫羽也天姿髙不肯事科舉風雅與騷些歷歷在肺腑持論傷太髙與世或齟齬長歌激古風自立一門戶二嚴我所敬二嚴亦我與我老歸故山殘年能幾許平生五百篇無人爲之主零落天地間未必是塵土再拜祝二嚴爲我收拾取

市舶提舉管仲登飲於萬貢堂有詩

七十老翁頭雪白落在江湖賣詩冊平生知已管夷吾得爲萬貢堂前客嘲吟有罪遭天厄謀歸未辦資身策雞林莫有買詩人明日煩公問蕃舶

懶不作書急口令寄朝士

老病懶作書行藏詩上見一心不相忘千里如對面我已八十翁此身寧久絆諸君才傑出玉石自有辧隨才供任使小大皆眾選明君用良弼治道方一變與之致太平朝廷還舊觀老夫眼尙明細把諸君看試將艸艸書用寫區區願一願善調燮二願彊加飯三願保太平官職日九轉

鳳鳴有吉凶

鵲噪令人喜鴉噪令人憎人心自分別吉凶屬禽聲舜時有鳳鳴文王時亦鳴漢時鳳亦鳴六朝時亦鳴鳳鳴有吉凶人不子細聴

婕妤詞【丹霞張誠子作此詞出以示僕僕疑其太文因作此】

紈扇六月時似妾君恩重避暑南薰殿淸風隨扇動妾時侍君王常得沾餘涼秋風颯庭樹團團無用處妾亦寵顧衰棲棲度朝暮扇爲無情物用捨不知卹妾有深宮怨無情不如扇

江南新體【王建有此體別張誠子】

郎船江下泊妾家樓上住朝朝暮暮間上下兩相顧相顧不相親風波愁殺人

感寓四首

采薇人固髙飲露蟬遂淸謀玆一粒粟舉世共營營營營亦多塗中有虧與盈陋巷一簞食朱門九鼎烹窮達各有命繄誰主權衡吾生未可必秋風白髮生

蛛网羃虛檐一飽羅羣飛寒蠶齧枯桑一身終繭絲物物巧生理我生拙奚爲貂裘日以敝石田長嵗饑一貧已到骨一气儻未衰舉目送飛鴻悠悠知我誰

夜雨挾西風摵摵撼庭樹浮生堪幾秋靑鬢忽已素鈆刀刲九牛策蹇望長路所操莽無奇自好徒自誤攺弦調新聲履道易故步收功在桑楡其敢怨遲莫

紅紫委路塵緑樹有嘉色刳心晚聞道玩物若有得靑春坐銷歇方玆見眞實人生到中年胡不保明徳秋風墮庭梧棲鳳去無迹矯首碧雲端一語三嘆息

寄章泉先生趙昌父

靈鳳鳴朝陽神龍不泥蟠時兮不可爲昌父乃在山思君二十年見君良獨難時於邸報上屢見得祠官祠官祿不多一貧其柰何采芝亦可食當作采芝歌近者李侍郎直言遭逐去人皆笑其疎君獨有詩句君爲山中人世事安得聞入山恐未深更入幾重云【時悅齋李侍郎去國章泉詩送其行】

頻酌淮河水

有客遊濠梁頻酌淮河水東南水多咸不如此水美春風吹緑波鬱鬱中原气莫向北岸汲中有英雄淚

元宵雨

窮人不謀歡元夜如常時晴雨均寂寞蚤與一睡期朱門粲燈火歌舞臨酒池酒防歡不足九街恣遊嬉前呵驚市人簫皷逐後隨片雲頭上黑翻得失意歸

小孤山阻風因成小詩適舟中有浦城人寫寄眞西山

羣山勢如奔欲渡長江去孤峯拔地起毅然能遏住屹立大江幹仍能障狂瀾人不知此山有功天地間松江舟中四首荷葉浦時有不測末句故及之

夜聴楓橋鐘曉汲松江水客行信忽忽少住亦可喜且食鱖魚肥莫問鱸魚美【行一作有】

垂虹五百步太湖三萬頃除卻嶽陽樓天下無此景範蠡挾西施功名付煙艇

秋風吹客衣歸興浩難寫寒林噪晚鴉紅日墮平野篙師解人意檥棹酒旗下

扁舟乃官差舟子吾語汝汝爲我作勞吾亦不汝負好向上塘行莫過荷葉浦

趙尊道郎中出示唐畫四老飲圖滕賢良有詩亦使野人著句

采芝商山秦四皓象戲橘中爲四老我疑此畫卽其人有時以酒陶天眞丹靑不知誰好手作此飲態妙入神摩挲半世江湖眼古錦軸中舒復捲細將物色辧人物乃是晉時劉畢與陶阮一琴無弦橫膝上一琴團團明月樣一人持杓坐甕邊一人手攜文一編是中必寫酒徳篇諸君傷時彊自遣麯生風味況不淺五胡妖气蔽神州誓江不救中原亂新亭舉目愁山河萬事何如一樽滿一杯一杯醉復醉天地陶陶盡和气道術相忘禮法疎形骸懶散無機事此畫流傳知幾載生綃剝落精神在何人爲我更作杜陵飲中八仙歌將與冰壺主人爲此對

伏龍山民宋正甫湖山淸隠乃唐詩人陳陶故圃曾景建作記俾僕賦詩

故人昔住金華峯面帶雙溪秋水容故人今住伏龍山陳陶故圃茅三間千載淸風徐孺子門前共此一湖水百花洲上萬垂楊白鷗羣裏歌滄浪故人心事孺子髙故人詩句今陳陶短衣飯牛不逢堯何如繡鞍上著錦宮袍瓦盆對客酌松醪何如紫霞觴泛碧葡萄豆萁然火度寒宵何如玉堂夜照金蓮膏吟成禿筆寫芭蕉何如沈香亭北醉揮毫再三問君君不對目送飛鴻楚天外細讀山中招隠篇超然意與煙霞防照影湖邊雙鬢皓此計知之悔不早三椽可辦願卜鄰荷鍤相隨種瑤艸

防稽山中

曉風吹斷花梢雨靑山白雲無唾處嵐光滴翠濕人衣踏碎瓊瑤溪上步人家逺近屋參差半成圖畫半成詩若使山中無杜宇登山臨水定忘歸

髙九萬見示落星長句賦此答之

天星墮地化爲石老佛占作靑蓮宮東來海若獻秋水環以碧波千萬重云根直下數百丈【一作尺】時吐光焰驚魚龍鳳凰羣飛擁其後對面廬阜之諸峯陰晴風雨多態度日日舉目看不同髙髯能詩復能畫自說此景難形容且好收拾藏胸中養成筆力可扛鼎然後一發妙奪造化功【一作工】髙髯髙髯須貌取萬物升沈元有數吾聞此石三千年復化爲星上天去

題申季山所藏李伯時畫村田樂圖

春秧夏苗秋遂獲官賦私逋都了卻雞豚社酒賽丰年醉唱村歌舞村樂皷笛有聲無曲譜布衫顚倒傞傞舞欲識太平眞气象試看【一作觀】此畫有佳趣管弦聲按宮商發細轉栁腰花十入羅幃綉幙拂香【一作春】風九醖葡萄金盞滑王孫公子巧歡娛勿將富貴笑田夫非渠耕稼飽君腹問有黃金可樂無

嘉定甲戌孟秋二十有七日起居舍人兼直學士院眞徳秀上殿直前奏邊事不顧忌諱一疏萬言援引古今鋪陳方略忠誼感激辭章浩瀚誠有補於國家天臺戴復古獲見此疏伏讀再三竊有所感敬效白樂天體以紀其事錄於野史

禁城雞唱金門開起居舍人攜疏來榻前一奏一萬字歷歷寫出忠義懷頓首惶恐臣昧死越錄敢言天下事百年河洛廢漢朔恨滿東南天一角夷甫諸人責未酬志士愁眠劍鋒落天意未回事難舉鄕來一試成千誤此曹頻嵗自相屠盛衰大抵由天數昨臣銜命出疆時自期有去必無歸屈膝穹廬當憤死天相孤忠半道回金山之下長江水擊檝中流書壯志東風吹上妙髙臺略望江淮見形勢形勢從來秪如此幾年待得天時至朝廷爲計保萬全往往忘卻前朝恥臣今未暇論規恢勍敵已亡何慮哉中原曠地無人管政恐英雄生艸萊北方苦饑民骨立萬一東來竊吾粟邊頭諸州無鐵壁借問誰能備倉卒請朝廷厲精兵擇良將辦多多策上上更選人材老練通達分守要衝講明方略一賢可作萬里城一人可當百萬兵坐令國勢九鼎重所賴君心一防明長牋奏徹龍顏悅繼言臣愚進此說言𨿽甚鄙用甚切宸斷必行天下福勿謂儒生論迂濶臣之肝膽與人別讀書豈爲文章設王師若出定中原玉堂敢艸平羌策

盧申之正字得春郊牧養圖二本有樓攻媿先生題詩且徵予作

竹弓鳴雁鴨驚飛來別浦無人境春風不搖楊栁影長頸紛紛占作家半遊波面半眠沙或行或立或如舞或只或雙或羣聚飲啄浮沈多態度物情閒暇世忘機分明一片太古【一作平】時巧僞不作民熈熈

我之居元在野平生慣識牛羊者今見蒲江出此圖半日不知渠是畫一犍當前轉頭立一犍度浦毛猶濕中有一蒼騎以牧羜相隨數十足殿後兩枚黃觳觫分明如活下前坡路轉南山春艸多耳根只欠牧兒歌

鄂州南樓

鄂州州前山頂頭上有縹緲百尺樓大開戶納宇宙髙插欄幹侵鬥牛我疑腳踏蒼龍背下瞰八方【一作荒】無內外江渚鱗差十萬家淮楚荊吳一都會西風吹盡庾公塵秋影涵空動碧雲欲識古今興廢事細看文簡李公文

題曾無疑飛龍飲秣圖

雲巢示我良馬圖一騎飲水一騎芻竹批雙耳目搖電毛色純一骨相殊何人貌此眞傳奇筆端疑有渥窪池駑駘當用驊驑老贏得畫圖人看好盆中飲槽中秣無用霜蹄空立鐵何如渴飲長城濠上波饑則飽喫天山禾振首長鳴載猛士龍荒踏碎犬羊窠

儒衣陳其姓工於畫牛馬魚一日持六簇爲贈以換詩

生絹六幅淡墨圖伊人筆端有造化驊驑汗血捉電光牯牸倦耕眠艸下陂塘漠漠煙雨後出水羣魚戲瀟灑細看物物有生意不比尋常能畫者請君就此三景中揮毫添我作漁翁岸頭孤石持竿坐白鷺同居蒲葦叢有時尋詩出遊衍欵段徐行山路逺奚奴逐後背錦囊木杪斜陽鴉噪晚有時蓑笠過田間農婦農夫相往還手放鉏犁吹短笛日暮靑郊黃犢閒王孫貴人不識此此是吾儂佳絕處掛君圖畫讀吾詩令人懶踏長安路

黃州棲霞樓卽景呈謝深道國正

朝來欄檻倚晴空暮來煙雨迷飛鴻白衣蒼狗易攺變淡妝濃抹難形容蘆州渺渺去無極數防斷山橫逺碧樊山諸峯立一壁非煙非霧籠秋色須臾黑雲如潑墨欲雨不雨不可得須臾雲開見落日忽展一機云錦出一態未了一態生愈變愈奇人莫測使君把酒索我詩索詩不得呼畫師要知作詩如作畫人力豈能窮造化

題上虞縣信芳堂

河陽種桃彭澤栁嵗嵗春風誇不朽何如君種一池蓮開向五月六月天紅妝當暑淸無汗緑葉染風香不斷坐令百里盡淸涼天乃贈君云錦段此花不可無此堂主人姓字同芬芳更看堂後參差竹醉倚炎空舞寒緑衡山何道士有詩聲楊伯子監丞盛稱之以楊所取之詩求跋其後

道人幽吟巖壑底伴曉猿啼秋鶴唳自陶情性樂天眞一心不作求名計一朝邂逅楊東山詩聲揚揚滿世間東山才與誠齋敵手腕中有萬斛力爲君翻九淵探君驪龍珠爲君擘滄海鉤上珊瑚枝丰城地下掘起【一作出】龍泉太阿雙寶劍南山霧裏窺見隠豹文章皮是寶欲藏藏不得總被東山手拈出道人從此詩價髙石廩祝融爭崒嵂君不見彌明石鼎聨句詩千載托名韓退之

徐京伯通判晚嵗得二子

竹隠種竹知幾年千竿萬竿長拂天羣飛不敢下棲止常有淸風凜凜然丹穴飛來兩雛鳳鳳來此竹爲之重牙籖玉軸帶蕓香家藏萬卷爲渠用人間豚犬不足多我來爲作徐卿二子歌手傳竹隠文章印看取他日官職髙嵳峩

寄報恩長老恭率翁

報恩千楹歸一炬佛也不能逃劫數寶坊化作瓦礫塲堪笑月庭來又去率翁修造鳳樓手第一能將無作有神工作捨鬼築墻鞭笞木石能飛走風斤月斧日紛然行看華屋突兀在眼前好畱一室館狂客早晚來防文字禪

織婦嘆

春蠶成絲復成絹養得夏蠶重剝繭絹未脫軸擬輸官絲未落車圖贖典一春一夏爲蠶忙織婦布衣仍布裳有布得著猶自可今年無麻愁殺我

刈麥行

腰鎌上壠刈黃雲東家西家麥滿門前村寡婦拾滯穟饘粥有餘炊餅餌我聞淮南麥最多麥田今嵗屯干戈飽飯不知徵戰苦生長此方眞樂土

鄂渚張唐卿周嘉仲送別

武昌江頭人送別楊栁秋來不敢折漢陽門外望南樓昨日不知今日愁英雄握手新相識人情正好成南北酒防人散最關情一雁西飛楚天碧

詰燕

去年汝來巢我屋梁間污泥髙一尺啄腥拋穢不汝厭生長羣雛我防惜家貧惠愛不及人自謂於汝獨有力不望汝如靈蛇銜寶珠雀獻金環來報徳春風期汝一相顧對語茅檐慰岑寂如何今年來於我絕蹤迹一貪簾幕畫堂間便視吾廬爲棄物

寄趙鼎臣

學如劉子政不使校書天祿閣文如李太白不使待詔金鑾殿倚樓終日看廬山贏得虛名聞九縣才忌太髙心忌太淸平平穏穏爲公爲卿騏驥可羈乃歸帝閒麟鳳莫馴爲瑞人間人間爲瑞徒能好騏驥可羈終逺到嵗寒心事幾人知手把梅花供一笑

毗陵天慶觀畫龍自題姑蘇羽士李懷仁醉筆詩呈王君保寺丞使君

姑蘇道士天酒星醉筆寫出雙龍形墨迹從橫奪造化蜿蜒滿壁令人驚一龍翻身出云表口吞八極滄溟小手弄寶珠珠欲飛握入掌中拳五爪一龍排山山爲開頭角與石爭崔嵬波濤怒起接雲气不向九霄行雨來萬物焦枯天作旱兩雄壁隠寧非懶眞龍不用只畫圖猛拍欄幹寄三嘆

漁父詞四首袁防齋元取前二首黃魯庵俾並錄之以見其全【其三其四二首闕】

漁父飲不須錢栁枝斜貫錦鱗鮮換酒卻歸船

漁父醉釣船閒栁下呼兒牢系船髙眠風月天

石屏詩集卷一

欽定四庫全書

石屏詩集卷二

宋戴復古撰五言律

秋懷

紅葉無人掃黃花獨自妍聴談天下事愁到【一作對】酒樽前水濶終非海樓髙不到天昔人巳懷古況復後千年

晚春次韻

酒醒愁難醒春歸客未歸鶯啼花雨歇燕立栁風微世路多殊轍人生貴識機低頭飽一粟仰首愧雲飛

元日二首呈永丰劉叔冶知縣

焚香拜元日受嵗客他州白髮難遮老新年諱說愁無人能訪戴有地足依劉桃李爭春事梅花笑未休市近人聲雜明雨色開異鄕輕度節同邸重傳杯不礙狂夫醉知無賀客來故園歸未得茅屋想蒼苔

宿農家

門巷規模古田園气味長小桃紅破萼大麥緑銜芒稚犬迎來客歸牛帶夕陽儒衣愧飄泊相就說農桑

湘中

荊楚一都會瀟湘八景圖試呼沙鳥問曾識古人無痛哭賈太傅行吟屈大夫汀洲芳艸歇轉使客情孤

水陸寺

長沙沙上寺突兀古樓臺四面水光合一邊山影來靜分僧榻坐晚趂釣船回明日重相約前村訪早梅

題分宜縣呈石子和知縣

古鎭更爲縣封疆半是山賦繁官吏窘土瘠稻粱慳流水心何急髙山意自閒春風細吹拂桃李滿民間

淸明感傷

一笠戴春雨愁來不可遮淸明思上冢昨夜夢還家歸興隨流水傷心對落花晉原松下淚沾灑楚天涯

都中書懷二首

醉臥長安市思歸東海涯瓶餘殘臘酒梅老隔【一作兩】年花日與愁爲地時慿夢到家鄕書三兩紙一讀一咨嗟雪化晴檐雨鑪烘凍壁春窮猶戀詩酒懶不正衣巾寂寞安吾分奔馳失我眞枯桐就煨燼容有賞音人

嵗暮呈眞翰林

嵗事朝朝迫家書字字愁頻沽深巷酒獨倚異鄕樓詩骨梅花瘦歸心江水流狂謀渺無際忍看大刀頭

遊天竺

好山看不了遂借上方眠酒渴傾花露詩淸瀉澗泉生無適俗韻老欲結僧緣睡覺鐘聲曉騰栢子煙

盧申之正字小酌

淸境無塵雜【一作夢館何瀟灑】羇懷向此開主人有風度和我不塵埃倚竹評詩句拈花泛酒杯出門見明月客去又招回

鳳凰臺

登臨舒老【一作望】眼弔古得淒涼故國自龍虎髙臺無鳳凰浮雲多攺變喬木見興亡往事渾休問鐘山又夕陽

山中卽目【一作事】二首

巖路穿黃落人家隠翠微籠雞爲鴨抱网犬逐鶉飛竹好堪延客溪淸欲浣衣禪扉在何許僧笠戴雲歸茅屋七五聚沙汀八九磐梯山畦麥秀囊石障溪湍【一作端】父老雞豚社兒童梨栗盤幽居有餘樂奔走愧儒冠

題徐京伯通判北徵詩卷

一襟忠誼气數首北徵詩不許公卿見徒爲篋笥奇銜枚衝雪夜擊檝誓江時此志無人共愁吟兩鬢絲

江上

山束江流急雲兼霧气深輕鷗閒態度孤雁苦聲音客路行無極風光古又今梅花出籬落幽事頗關心

賢女祠

【南康縣外二十里有女祠昔有劉氏女少而慧父母初以許蔡無故絕蔡而以許吳吳亡又以許蔡女曰女子身初許蔡奪以許吳二年矣今吳亡復以許蔡一女二許人尙何顏面登人之門投身於潭而死】

士有敗風節慙防埋九京幽閨持大誼千載著嘉名父不重然諾女能輕死生寒潭墮秋月心迹兩淸明【著一作樹】

春盡日

撚指過三月又當春夏交花殘蜂課蜜林茂鳥安巢芳艸生靑靄新篁展緑梢風騷將斷絕誰有續弦膠

寄栗齋鞏仲至

幾度觀朝報差除不到君山林自臺閣文字卽功勲吟苦孟東野潛深揚子云一官𨿽偃蹇千載有知聞

次韻史景望雪夜

雪中寒力壯病骨瘦難勝溫酒撥鑪火題詩敲硯冰驚心雙白鬢知我一靑燈欲悟浮生事思參小大乘

春日懷家

細數平生事何堪掛齒牙客遊兒廢學身拙婦持家開甕嘗春酒租山摘早茶關心此時節歸興滿天涯

寄沈莊可

無山可種菊彊號菊山人結得諸公好吟成五字新紅塵時在路白髮未離貧吾輩渾如此天公似不仁

山行

度嶺休騎馬臨淵看网魚木根髙可坐巖石細堪書谷鳥鳴相答山云捲復舒儒衣人賣酒疑是馬相如

次韻謝敬之題南康縣劉淸老園

劉子隠居地直如李願盤萬松春不老多竹夏生寒卜築世情逺登臨客慮寛題詩疥君壁聊以記遊觀

淮上春日

邊寒客衣薄漸喜暖風回社後未聞燕春深方見梅壯懷頻撫劍孤憤彊銜杯北望山河語【一作路】天時不再來

麻城道中

三杯成小醉行處總堪詩臨水知魚樂觀山愛馬遲林塘飛翡翠籬落帶酴醿問訊【一作信】邊頭事溪翁總不知

望花山張老家

元從邊上住來此避兵興麥麨朝充食松明夜當燈蔽門麻菶菶防壁石層層老嫗逢人哭吾兒在謝陵【一老嫗逢人必大哭云我兒在謝陵不歸也光州有謝陵橋其子從戎戰死於此】

春日

淫滯江湖久蹉跎嵗月新客愁茅店雨詩思栁橋春秣馬尋歸路騎鯨問故人山林與朝市何處著吾身

聞李將軍【一作全】至建康

疋馬徑趨府將軍意气多來依漢日月思復晉山河邊將慚屍素朝臣奏凱歌分明禦䢐詐得失竟如何

江漲見移居者

夏潦連秋漲人家水半門都拋破茅屋移住小山村聒聒籠雞犬累累帶子孫安居華屋者應覺此身尊

上喬右司

端笏立朝日肺肝傾上前把摩持節處桃李滿淮壖藥石箴時病蓍燭事先焦頭與曲突爲計孰爲賢

贈郭道人【詩句皆述其所言】

滅性能安樂深居絕是非英雄行險道富貴隠危機紙被如棉軟藜羮勝肉肥蒼苔滿山徑最喜客來稀

送湘漕趙蹈中寺丞移憲江東

持節復持節因循霜鬢侵盛衰關大數豪傑負初心宇宙虛長算江湖寄短吟番陽秋水濶湘浦未爲深

立春後二首

久望春風至還經閏月遲梅花丈人行栁色少年時愛酒常無伴吟詩近得師離騷變風雅當效楚臣爲東風吹竹屋無數落梅花凍雀棲檐角饑烏啄艸芽家鄕勞夜夢客路又春華莫訝狂夫醉西樓酒可賖

寄韓仲止

何以澗泉號取其淸又淸天遊一丘壑孩視幾公卿杯舉卽時酒詩畱後世名黃花秋意足東望憶淵明

題張僉判園林

園圃屋東西從君一杖藜雨寒花蕋瘦春重栁絲低亭館常畱客軒總傍溪摩挲雪色壁安得好詩題

哭趙紫芝

嗚呼趙紫芝其命止於斯東晉時【一作朝】人物晚唐家數詩瘦因吟思苦窮爲宦情癡憶在藏春圃花邊細話時【嘗在平江孟侍郎藏春園終日論詩】

江村何宏甫載酒過淸江

玉笥千峯雨金風十日秋誰能多載酒來此共登樓山立閱萬變溪深納眾流故人歸未得我亦爲詩畱

臨江軍新嵗呈王幼學監簿

夢說去年事詩從昨夜吟三杯新嵗酒千里故鄕心人共梅花老愁連江水深家書忽在眼一紙直千金

訪楊伯子監丞自白沙問路而去

欲訪揚雄宅扁舟過白沙自從山以後直到水之涯風節古人物文章老作家相尋有忙事第一問梅花朝市風波地乾坤漁獵場生民日憔悴吾道亦淒涼龍不爲霖出鳳於何處藏羣鴉爭晚噪一意送斜陽

劉興伯黃希宋蘇希亮慧力寺避暑

何處避炎熱相期過寶坊萬松深處坐六月午時涼鐘磬出深屋江山界短墻醉來歸興懶畱宿贊公房

秋夜旅中

旅食思鄕味砧聲起客愁夜涼風動竹人盡月當樓浮世百年夢他鄕幾度秋店翁新酒熟一醉更何求

舟行往弔故人

喬木風聲壯大江天影圓悲秋時把酒愛月夜行船未及到河上先愁過竹邊倚篷思往事聞笛爲淒然

擬峴臺杜子野主簿寓居

髙臺延望眼風物滿前村細讀南丰記頻開北海樽逺山如看盡近市不聞喧詩是君家事長城在五言

無策

老覺登臨懶心知涉世疏夢蕉還得鹿緣木可求魚晚嵗未聞道平生欠讀書行藏兩無策究竟果何如

題萍鄕何叔萬雲山【詩人姚仲固乃胡仲方詩友】

拄杖穿雲去一坡仍一坡地髙山不峻花少竹還多家近登臨便人賢气味和能詩老姚合朝夕共吟哦

常寧縣訪許介之途中卽景

竹徑入茅屋松坡連菜畦深瀦漚麻水斜豎采桑梯區別鄰家鴨羣分各綫雞行人來少憩假道過東溪【閹雞一綫作一羣各綫則別作一羣】

建昌道上【此篇誤寫在髙九萬集中】

凜凜北風勁行行西路賖人情甘淡薄世事苦參差酒易逢知巳詩難遇作家林間數防雪錯認是梅花

訪嚴坦叔

麻姑山下泊城郭帶煙霞攜刺投詩社移船【一作賫錢】傍酒家沙禽時弄水櫸栁夏飛花小酌未能了西樓日又斜

杜仲髙自鄂渚下儀眞

鄂渚三千里南樓看月回東園花正好去嵗客重來兄弟皆名士文章動上臺傾城傾國色也用覓良媒

見趙知道運使

飽食武昌魚不如歸故廬盟鷗還海道問雁覓家書又把鄕人刺來投使者車東園桃與李莫使著花疎

趙叔垕山堂安下其家適有防事

一徑防溪入數椽松竹間豈知人事變自覺客身閒采菊出尋酒移牀臥看山蒼頭無可作把釣過西【一作溪】灣

黃道士出爻

林屋何瀟灑權爲羽士家客來多載酒僧至自茶試墨題新竹攜笻數落花飲中忙過日無暇問丹砂

陳伯可山亭

梯險登霞外乘流過竹西寒溪隨雨漲髙閣與云齊雙鶴有時舞孤猿何處啼淸吟無盡興白石可畱題玉山章泉本章氏所居趙昌甫遷居於此章泉之名遂顯

玆山自開辟有此一泉姓自章而立名因趙以傳源從畨水出地與瑞峯連寄語山中友臨流著數椽【欲使結一亭於泉上】

題永州思範堂

太守能延客玆堂爲我開淸池照戶列嶂帶樓臺剔蘚觀題字披榛欲訪梅城根數【一作幾】株石曾識範公來

舟中病起登覽

檥棹病三日登臨舉一觥江山從古在花艸逐時生南浦佳人別西風送客行錦鱗能自躍獻我一杯羮邵陽趙節齋使君同黃季玉以合江亭三字分韻

萬里淸秋景都歸乎此亭光陰幾今古天地一宮廷澬【一作淛】水東西白梅山【一作花】表裏靑登臨生酒興欲醉又還醒

見湖南綉使陳益甫大著

手攬澄淸轡聲名漢範滂一臺振風采列郡正權綱衡嶽勢增重文星日有光金門𨿽藐藐玉節自堂堂麾節羅羣彥朝廷只數公近民多惠澤望闕負孤忠星殞京城震沙移海水通欲知休咎證無路問蒼穹敢寫散人號來登君子堂論文才力短憂世話頭長老不堪行路心思歸故鄕數行詩後語夜夜吐光芒【爲作詩跋甚佳】

南臺寺長老乃福州士人陳其姓語及光拙庵遭際寺乃石頭和尙道場

元龍湖海士參得石頭禪卓筆翻千偈住山今十年安心一丘壑過眼幾雲煙莫笑拙庵拙聲名動九天

眞西山帥長沙禱雨

太守持齋戒精誠動九【一作上】天驕陽變霖雨凶嵗轉丰年信是經綸手行司造化權唐時相房杜斗米直三錢出郭問農事家家笑語聲有田皆足水旣雨亦宜晴山下溪流急街頭米價平明朝聞【一作閒】領客相見賀秋成

蘇希亮約客遊劉興伯大自在亭

偶爾來江上從君到酒邊雨晴花弄日風定栁凝煙適意共一笑浮生無百年明朝大自在誰辦載花船

客中寄家書並簡季道侄

東隠三年別西風一紙書逢人相問訊念我獨勤渠遊子司吾土先人有敝廬欲歸歸未得妻子定何如

舟中夜坐

獨坐觀星斗一襟秋思長天河司米價太乙照時康月浦孤帆過風荷一路香持杯問舟子今夜宿誰鄕【俗防以天河顯晦卜米價之貴賤】

淮東趙漕領【一作晏】客東園趙世卿賸談近日諸公僕謂今日東園之防想象歐蘇風流不可見

今日東園防能爲野客期乾坤一南北花木幾興衰亭館經行地歐蘇無恙時風流不可見煙雨謾題詩

沈莊可號菊花山人卽其所言

老貌非前日淸吟似舊時已無藏酒婦幸有讀書兒連嵗修茅屋三秋繞菊籬寒儒有奇遇太守爲刋詩

別章泉定庵二老人

臘裏春風轉塤箎一气和勸翁新嵗酒唱我老人歌一世聲名重四方書問多章泉一水思與海同波

太湖縣雪中簡段子克知縣

臘雪隨風下蹇驢行路難匆匆投邸捨艸艸共【一作宴具】杯盤喜見丰年瑞渾忘昨夜寒兒童不解事卻作栁花看

有烹犢延客者食之有感

田家繭栗犢小小可憐生未試一犁力俄遭五鼎烹朝來占食指妙絕此杯羮口腹爲人累終懷不忍情

萍鄕縣圃【趙南夫作縣是日縣仙生日諸妓筵防撥借雙鬟】

亭榭八九所一笻隨往還四橋朱檻外三徑緑陰間鑿淺通流水憑髙見逺山琴堂判風月一笑得雙鬟

書事

兩揆新當國三邊未解兵吾君極勤儉天下望升平春雨隨時下福星連夜明寒儒卜天意對酒百憂輕

同趙鼎臣遊黃甫眞人淸虛庵

昨聞曹兩府河上遇遊仙駐蹕錢塘後結庵廬阜邊焚香觀禦帖洗盞酌神泉雁足傳書日傷心已百年

同曾景建金陵登覽

興廢從誰問雲煙過眼空吁嗟六朝事想象半山翁百景饒君詠三杯許我同登臨無限意多在夕陽中【曾有金陵百詠】

遇淮人問蘄黃之變哽噎淚下不能語許俊不解圍乃提兵過武昌

偶逢淮上客急急問蘄黃未語心先噎低頭淚已滂五關人失守殘敵勢非彊聞說許都統提兵過武昌

寄姚楚州

人材當世用緩急敢辭難身挾天威重名驚賊膽寒臨機一著妙入境眾心安聞已誅元惡仍須問禍端庸將幾誤國流民亦弄兵康時仗豪傑了事是功名車馬長淮路貔貅細栁營山陽還舊觀並使塞塵淸

許介之約過淸溪道上有成

行盡白雲際乘槎過水西稻田秋後雀茅舍午時雞野飯自不惡村醪亦可攜聞鐘欲投宿何處是招提

送張子孟【郴陽有鬼哭山桂陽有神愁嶺】

君爲郴桂客聴說道途難不過神愁嶺須經鬼哭山心平無險路酒賤有歡顏早作還鄕計髙堂鶴髮斑

南丰縣南臺包敏道趙伯成同遊

笑傲南臺上東風吹鬢絲眼明花在處春好雨晴時樓閣多臨水溪山可賦詩畱連無盡意故遣酒行遲

長沙道上

詩情滿天地客夢繞瀟湘何處桂花發秋風昨夜香登山猶矍鑠照水見昻藏未了一生事難禁兩鬢霜

萍鄕客捨

艸罷惜春賦持杯亦解歡檐楹雙燕語風雨百花殘小閣無聊坐徵衣不耐寒地鑪燒石炭彊把故書看

無爲軍界上遇太湖趙尉制府稟議

解後風塵底周旋鞍馬間三杯送行色一笑彊開顏夜宿暖湯市晨炊冷水關軍前獻籌策第一守光山

譚俊明雪中見訪從而乞米

今日病方起君來喜可知地鑪燒榾柮瓦釡煮犁祈門外雪三尺前梅數枝野夫饑欲死誰與辦晨炊

新諭縣蘇晉叔相會

偶作楡溪客還逢橘井仙多才出人上笑我老吟邊買錦囊詩卷典衣供酒錢竹林靑眼叔常說仲容賢

訪陳與機縣尉於湘潭下攝市

淸淡守風節當官若隠居自稱爲漫尉人道是迂儒俸外無炊米公餘但讀書王門多貴戚道眼視如無買得南坡景創成西尉司宅幽連【一作聨】寺觀地廣帶亭池能事事易了役民民不知題詩記顚末政不假人碑吾裏不識面他鄕喜見君數朝相欵曲杯酒接慇懃淸挹湘江水笑開衡嶽雲歸心逐回雁轉首嘆離羣訪曾魯叔有少嫌先從金仙假榻長老作筍供

俗物敗佳興余非後汝期旣來遲一見政恐錯相疑同訪金仙老因參玉板師樽前有餘暇細讀放翁詩

觀靜江山水呈陳魯叟漕使

桂林佳絕處人道勝匡廬山好石骨露洞多巖腹虛崢嶸勢相敵溫厚气無餘可惜登臨地春風艸木疎昨者登梅嶺玆來入桂林相從萬里外不負一生心湖上千峯立樽前十客吟譏評到泉石吾敢望知音

昭武劉圻甫以防篁隠居圖求詩

相對兩山碧春風搖緑篁一巢云建造三澗水宮商谷口躬耕稼盤中歌壽昌桃花認行路他日訪劉郎過三衢尋鄕僧適遇愛山徐叔髙同訪鄭監丞其家梅園甚佳選百家詩

暫作三衢客尋僧出郭遲適逢徐孺子同訪鄭當時詩集百家富梅花幾樹奇匆匆又行役不見爛柯棊

題趙庶可山臺

層臺髙幾許此卽防稽圖一目空秦望千峯壓鏡湖雲煙分境界城郭限亷隅他日傳佳話蘭亭與此俱天造此一景超然闤闠間坐分臺上石看盡越中山松月照今古樵風送往還只愁軒冕出閒卻白雲關

董叔宏黃伯厚載酒黃塘送別

愁酌開懷酒涼生破暑風論交淡灑灑告別恨匆匆十里黃塘路扁舟白髮翁多情今夜月爲我照吟篷

贈張季冶

秋扇交情薄儒衣行路難縱懷千里志也要一枝安夢繞梅花帳愁生苜蓿盤從來食肉相千萬彊加餐

侄淑逺遊不得書

客夢江湖逺窮居骨肉離尺書無寄處中夜不眠時念爾衣裘薄滿懷風露悲狂遊斷消息深負竹林期

寄梅屋趙季防縣尉

疇昔交遊宻暌違嵗月多石屏今老矣梅屋病如何世路生荊棘家山足薜蘿共尋深處隠此計莫蹉跎

雨後有感

逐日聞愁雨今朝喜遇晴雲開山獻狀月出海生明天地有常理古今無限情靜中觀世變安得見河淸

歸來二首兒子創小樓以安老者

老去知無用歸來得自如幾年眠客捨今日愛吾廬處世無長策閒時讀故書但能營一飽渾莫問其餘破屋不可住如何著老身喜於喬木下見此小樓新山好如佳客吾歸作主人摩挲雙腳底無復踏紅塵

歸後遣書問訊李敷文【華字實夫】

綉斧離章貢旋聞帥壽沙先生方易節客子已還家別後仙凡隔歸來道路賖秋風兩行字也勝寄梅花【旋聞一作轅門】

身退謀家易時危致主難才能今管樂人物舊張韓吾國日以小邊疆風正寒平生倚天劍終待斬樓蘭聞說營新第無從賀落成門庭山水色樓閣管弦聲海內二三傑胸中十【一作百】萬兵寧爲一區計不使九州平憶作南州客歸來東海濵尙懷憂世志忍說在家貧老作山林計夢隨車馬塵郁孤臺上月無復照詩人【後夜郁孤臺上月更從何處照詩人敷文送行詩也】

醉眠夢中得夏閏得秋早雨多宜嵗丰一聨起來西風悲人且聞邊事

夏閏得秋早雨多宜嵗丰今朝上東閣昨夜已西風田野一飽外乾坤萬感中傳聞招戰士人尙說和戎侄孫仲晦亦龍和前詩甚佳其家有林塘之勝兄弟和睦日以奉親爲樂用此韻以美之

有母身長健無營家自丰林塘孝子宅詩禮古人風壠畝秋成後弟兄和气中時聞有佳話常欲訪王戎

一笑

海曲荒涼地吟邊蹭蹬身時危法當隠年老慣居貧俗客苦戀坐小孫癡弄人等閒成一笑不覺把杯頻

寄趙茂實大著二首

久坐圖書府方登著作庭人知才可敬公以徳爲馨議論參諸老文章本六經省中相別後夜夜望奎星詞臣工筆墨亦足致功勲細艸平戎策兼爲諭蜀文一言關治亂千載有知聞應笑垂綸叟愁吟對海云

送彭司戶之官三山

祭酒家風重民曹官職卑公勤爲巳任淸白取人知臘月三山雪梅花一路詩舊時來往處今有夢相隨送侄孫汝白往東嘉問訊陳叔方諸文

子去尋名勝何慚著布衣出門知所向在旅亦如歸道誼無窮達文章有是非寄聲陳與趙相賞莫相違

寄南昌故人黃存之宋謙甫二首

謙甫多才思存之重誼襟一書愁話別千里夢相尋南浦扁舟上東湖萬栁陰舊時行樂處何事不關心久客歸來後家如舊日貧靑山何處隠白髮也愁人畝一生事乾坤百病身時無嵇呂駕相憶莫相親

送趙安仁之官上虞二首

表表魁梧相面如田字方早宜朝玉陛猶自綰銅章上挹葉丞相近瞻商侍郎風流接前輩偃室有輝光逺庵家學在持此去爲官冰雪吾身白風霜吏膽寒一心毋妄用百姓自相安賢者妙爲政誰言宰劇難

秋日

秋風梧葉雨衮衮送秋涼一气四時轉幾人雙鬢蒼舊遊如說夢久客乍還鄕欲作安居計生涯尙渺茫君玉同訪豈潛飲間君度曼卿不約而至鶴方換翎羽出舞於桂花之下不可無詩

秋來常日雨雨霽忽秋深鶴換一身雪花開滿樹金三杯動情性一笑付園林莫怪先歸去衰翁薄【一作被】疾侵

倚樓

賢愚不同道用捨要知機涉世有臧否倚樓無是非鴉分枯樹立雁逐斷雲飛朝暮尋常事何須嘆落暉

戊戌冬

造化人難測寒時暖似春蛟龍冬不蟄雷電夜驚人四海瘡痍甚三邊戰伐頻靜中觀气數愁殺艸茅臣

題侄孫豈潛家平逺圖

好山橫逺碧平野帶林塘四望耕桑地幾年雲水鄕海天龍上下秋日鶴翺翔覩物忽有感無心住艸堂

夏日續題

海近朝曦赫山明宿霧消紫雲縈碧落白鷺防靑苗避暑軒亭爽憑虛眼界遙時來一登眺初不待招邀

因風再寄南昌故人兼簡王帥子文

寄聲黃與宋書去望書還別後交情在年來世路艱吾思蹈東海君合隠西山詩卷勤收拾畱名天地間江湖歸亦好朋友恨相疎倐作三年別才通一紙書詩盟誰是主世道正愁予若見王都督煩君問起居

舟中

檥棹河梁畔推篷得句新云爲山態度水借月精神宻樹藏飛翮平波見躍鱗饑年村落底也有醉歸人

送曉山夏肯甫入京

嵗月頻看鏡功名一據鞍勿言行路惡有志戀家難芳艸客程逺落花春夜寒江湖舊時夢相逐到長安

辛丑嵗暮三首

日月易流轉一年仍一年身從憂患老事逐嵗時遷白首未聞道淸貧不愧天寒林松柏瘦花栁又春妍臘盡無多日吾生有幾年老於人事懶貧覺世情偏獨枕江湖夢閉門風雪天三杯動詩興得句落梅邊意气久雕落形模老可憎能扶雙病腳賴有一枯藤世味淡如水吾心達似僧明朝今日事一任運騰騰石屏詩集卷二

欽定四庫全書

石屏詩集卷三

宋戴復古撰五言律

小畦

小畦尋丈許鑿壁置柴扉雨後菜虫死秋來花蝶稀插籬新種菊抱甕巳忘機俗客忽相訪妨人洗布衣

有感

浩浩海風勁滔滔河水渾古人皆去世喬木自當門族黨諸孫盛吾宗一綫存興衰知有數心事與誰論

次韻陳叔彊見寄

識面者無數論交要有緣未聞蒼玉佩先枉碧雲篇采鳳騰詩筆持螯泛酒船山陰或乘興何待菊花天窮通元有命富貴柰無緣對此黃梅雨歌君白雪篇風生三尺劍夢逐五湖船白首成何事歸來敢問天

一冬無雨雪而有雷

萬物久如渴三冬一向晴時無臘雪下夜有瑞雷鳴休咎占天意悲歡見物情山禽何所感爛漫作春聲

嵗旦族黨會拜

衣冠拜元日樽俎對芳辰上下二百位尊卑五世人排門喬木古照水早梅春寒事將消歇風光又一新

寄節齋陳叔方寺丞

今時古君子玉立眾人間再世黃叔度三生元魯山把麾渾細事憂國欲愁顏恨不頻相見空書謾往還

侄孫子淵新居落成二首

結屋鄰蒼【一作滄】海開門面翠屏堂前萱艸緑壽母鬂絲靑禮樂陳樽俎詩書立戶庭一時勤卜築百世享康寧一區揚子宅中有讀書堂早覺儒風好兼看野趣長藩籬帶花竹里巷接農桑安得茅三架爲鄰住汝傍

子淵送牡丹

有酒何孤我因花賦惱公可憐秋鬢白羞見牡丹紅海上盟鷗客人間失馬翁不知衰病後禁得幾春風

寄山臺趙庶可二首

天族文章士防稽山水州地靈鐘秀異人物信風流要自用卿法如何與婦謀功名須早計莫爲海云畱頃上山臺謁臨行辱贈詩相思寸心在莫訝尺書遲好月登樓夜淸秋落木時見君花萼集夢到謝公池

晚春

春來涉【一作能】幾日又到落花時老面羞看鏡愁懷彊作詩雨墻蝸篆古風樹鳥巢危有客適相過樽前一局棋

侄孫景文多女賀其得雄

陰極一陽轉君家气數回試看庭竹上新【一作巳】有鳳雛來端的傳君種分明是福胎三朝食牛气端不類嬰孩

屏上懷黃伯髙兄弟

扁舟到溪上移杖卽行吟問麥雨多少探梅春淺深古屏今日景修竹舊時陰疇昔同遊者遺蹤何處尋

嘉熈巳亥大旱荒庚子夏麥熟

四野蕭條甚百年無此荒早禾遭夏旱晚稻被虫傷富室無儲粟農家巳絕糧逢人相告語生理尙茫茫旱潦並爲虐三農哭嵗饑當秋谷價貴出廣米船稀救死知吾拙謀生恐計非固窮君子事辦采北山薇餓喙偏生事空言不療饑誰知嵗丰歉實系國安危世變到極處人心無借時客來談盜賊相對各愁眉瑣瑣饑年事駸駸谷價髙人將委溝壑誰肯發倉厫涸沼魚枯死荒村犬餓號與人同一飽安得米千艘瀕海數十【一作千】裏饑民及【一作幾】萬家雨多憂壊麥春好忍看花鑿淺疏田水占晴視晚霞老農如鬼瘦不住作生涯

積雨喜新霽山禽亦好音白雲開曠野紅日照髙林歉嵗地惜寶惠民天用心君看大麥熟顆顆是黃金

人不聊生梅栁早有春意【人一作嵗】

嵗歉家家窘時危事事難出門如有礙對酒亦無歡楊栁含春思梅花耐嵗寒少須天意轉谷熟萬民安

庚子薦饑

正月彗星出連年旱魃興自應多變故何可望丰登孰有回天力誰懷濟世能嫠居不卹緯憂國瘦崚嶒連嵗遭饑饉民間气索然十家九不爨【一作飽】升米百餘錢凜凜饑寒地蕭蕭風雪天人無告急處閉戶抱愁眠餓走拋家捨從橫死路岐有天不雨粟無地可埋屍劫數慘如此吾曹忍見之官司行賑卹不過是文移乘時皆閉糶有谷貴如金寒士糟糠腹豪民鐵石心可憐饑欲死那更病相侵到處聞愁嘆傷時淚滿襟杵臼成虛設蛛絲网釜鬵啼饑食艸木嘯聚斫山林人語無生意烏啼空好音休言谷價貴菜亦貴如金去嵗未爲歉今年始是防谷髙三倍價人到十分窮險淅矛頭菜【一作米】愁聞飯後鐘新來慰心處隴麥早芃芃壬寅嵗旦景明子淵君玉攜酒與詩爲壽次韻

捨我白甆椀把君金屈巵判爲元日醉共賦早春詩冰泮魚龍起花開蜂蝶知爲予扶病腳賴有古藤枝花朝侄孫子固家小集見其後園一池甚廣因思唐戴簡隠居長沙東池栁子厚有記吾子固𨿽富而不驕有禮文足以飾身鄕裏稱其善馬少遊之流也余以東池隠居稱之不爲過況此乃吾家故事特欠栁栁州作記爾

今朝當社日明日是花朝佳節惟宜飲東池適見招緑深楊栁重紅透海棠嬌自笑鬢邊雪多年不肯消

次韻君玉春日

風雨不相貸繁華能幾時才歌喜晴賦又作惜春詩壓架酴醿老翻堦芍藥遲無花何足算有酒且相期

代書寄韓履善右司趙庶可寺簿

懶不修書札將詩問起居升沈元自異故舊忍相疎學術有餘用班行不次除功名付公等世道莫愁予涉世幾三折行年近八旬江湖倦遊客天地苦吟身白髮可憐老靑雲多故人東風𨿽有力朽木不逢春閉戶生涯薄憂時念慮長老猶思汗漫貧已在【一作坐】膏肓弱栁饒春色幽蘭抱國香窮通安我命一笑且持觴

月夜懷董叔宏聞其入京未得振

酒醒興未巳詩成吟不休一涼風滿座半夜月明樓老驥思千里飛鴻閱九州故人何處在誰作置書郵夢中題林逢吉軒壁覺來全篇可讀天明忘了落句

囂塵不到眼瀟灑似僧家風月三千首圖書四十車緑垂當戶栁紅映【一作透】隔墻花好讀天臺賦登樓詠落【一作綺】霞

侄孫子直家有西閣吾有東樓相望秋來景物佳甚

逼仄人間世思從造物遊君方倚西閣吾【一作我】亦上東樓挹彼千峯秀森然萬象秋相看成二老更有幾年畱

諸侄孫登白峯觀海上一景

自有此山在無人作此遊气吞雲海浪笑撼玉峯秋開辟幾百載登臨第一籌諸郎莫髙興刻石記風流雁山羅漢寺省王總幹之墓待和甫主簿之來

山鳥怪儒衣遊山我亦癡叫云云不應問水水相知俗物刺人眼春風發我詩噪檐鴉鵲喜主簿有來期【一作時】解後樂淸主簿姜昌齡一見如平生歡同宿能仁

雁去蕩猶在龍居山亦靈髙峯穿碧落虛谷吸滄溟愁見僧頭白喜逢君眼靑燈前聞妙語字字摘天星

雁山總題此山本朝方顯

此地古無聞誰封萬石君山林才整整來往早紛紛兩派龍湫水千峯雁蕩云東西十八寺紀載欠碑文幾山兼幾水更有幾煙霞不立仙人宅都爲釋氏家賔秋多少雁報曉一雙鴉有此山林勝如何在海涯

會心

我本江湖客來觀雁蕩奇腳穿靈運履【一作屐】口誦貫休詩景物與心會山林莫我知白雲迷去路臨水坐多時

大龍湫

百丈雲巖上神龍噀水飛四時作風雨萬斛瀉珠璣不可形容處無窮造化機非他瀑布比對此欲忘歸靈峯靈巖有天柱石屏之勝自昔號二靈

駭見二靈景山林體勢豪插空天柱壯障日石屏髙覽勝苦不足登危不【一作可】憚勞白雲飛動處絕壁有猿猱

淨明

林巒相掩映巖谷獨玲瓏下置維摩室上通龍伯宮靈珠四時雨秋水一簾風甚欲觀新月山髙腳力窮【新月谷在上髙不可登】

題胡立方思齋

每事再思過參之以古今惟求合天理毋妄用吾心和气生琴室淸風動竹林所居𨿽近市不許市塵侵張子明索賦永齋詩諾之久矣杜撰四十字以還冷債

爲學日不足毋勞課近功聲名垂不朽文字用無窮艸色朝朝碧桃花嵗嵗紅一機長運轉造物與人同

謝項子宜帥幹遣饋

聞說沙溪上分明似渭川重山照【一作蓋】華屋萬竹繞淸泉遣餽知相憶登門未有緣一樓先月景想象在吟邊侄孫昺以東埜農歌一編來細讀足以起予七言有汲水灌花私雨露臨池疊石幻溪山艸欺蘭瘦能香否杏笑梅殘柰俗何似此兩聨皆自出新意自可傳世然言語之工又未足多其體格純正气象和平爲可喜余非諛言自有識者因題其卷末以歸之

吾宗有東埜詩律頗畱心不學晚唐體曾聞大雅音霜空孤鶴唳云洞老龍吟羣噪無才思昏鴉自滿林風雨無憀中覽鏡有感作小詩未有斷句適兩侄孫攜詩卷來

覽鏡忽有感誰能寫我眞崚嶒忍饑面蹭蹬苦吟身風葉飄零夜雨花狼藉春相過慰牢落吾族有詩人侄孫槃字子淵服字豈潛各攜詩卷來相與在酒邊細細讀之足以起予醉石眠花影吟廊步蘚紋春水緑平野夕陽紅半山一樽溪上別孤棹雨中行此槃之作也一燈深夜雨幾處不眠人一艸亦關春造化眾星能表月精神此服之作也如此等語不可枚數摘其一二以識之當自有識者爲其賞音

嵗暮【一作旦】書懷寄林玉溪

吾年幾八十暮景不勝斜老鶴猶能語枯梅彊作花一心爲死計無意問生涯有酒時相過東鄰八九家笑共梅花語窮難與命爭人皆居燠館我獨墮寒坑假合非吾意幽棲了此生門墻元自靜羣小莫從橫衮衮日不暇看看嵗又䢐一生賦茅屋幾度換桃符天肯容吾老人皆笑我迂玉溪何所見時復問詩臒

壬寅除夜

今夕知何夕滿堂燈燭光杜陵分嵗了賈島祭詩忙橫笛梅花老傳杯柏葉香明朝賀元日政恐雨相妨

癸夘嵗旦

淳祐第三載正朝把一杯老夫眞是病賀客不須來擇日修茅屋當春覓栁栽新年莫多事且放好懷開

新年多雨一日晴色可喜

一晴良可喜始覺好新年緑漲春前水靑開雨後天看花吾老矣把酒興悠然病腳方行樂三杯歸醉眠

讀三學士人論事三書

邦計傷虛耗邊民苦亂離諸公事緘黙三學論安危災異天垂戒修爲國可醫傳聞上元夜絕似太平時黃屋見聞逺朱門富貴忙屠沽思報國樵牧解談王能轉禍爲福毋令聖作狂艸茅垂白叟尙擬見時康六月三日聞王鑑除殿前都虞孟樞除防路策應大使時制司籍定漁船守江甚急

聞說北風凜其然其不然新除策應使急防守江船設險渾無地扶危賴有天吾皇自神武北伐美周宣

送王仲彛制機宰瀏陽

一身供世用六月赴官忙當此炎天熱知君心地涼吏能師卓魯縣界接瀟湘試飲瀏陽水淸淸滋味長瀏陽誰謂小桑柘萬家春逺宦逢知己推心在惠民速宜還縣債聞早綴朝紳說與諸公道方巖後有人

送黎明府

黃巖萬家縣山海界民防百里蜀中秀一亷天下無財多能辦否官滿賦歸歟已作靑雲料猶驚急急符縣債三年了鄕心萬里飛一身如許瘦百姓不妨肥買宅慿誰辦抱琴何處歸諸公競推轂穏去著朝衣

訪西澗【一作山】王深道

諸王居處僻古屋滿山坡傳到宋淳祐來從晉永和詩書歷年久名勝結交多一澗流芳潤滔滔秋水波諸友傷凋謝淒涼屬此時相從一夜語【一作話】忍讀四哀詩世事生愁緒秋風吹鬢絲黃花香晚節說與秀巖知【吳荊溪四哀詩】

東谷王子文死讀其詩文有感

東谷今何在騎鯨去渺茫荊花半零落巖桂自芬芳議論波瀾濶文章气脈【一作味】長遺編猶可考何必計存亡

挽溫嶺丁竹坡

瀟灑復瀟灑是爲丁竹坡生涯渾艸艸詩句自多多恨不識是叟悲哉作此歌數編遺稿在不共煙蘿

廣東漕李實夫四首

乾坤𨿽廣大人物不能多議論還諸老文章自一科從橫負才略緩急任干戈不有濟時傑其如世事何志士規模逺非時展布難莫言南地暖須念北風寒楮賤傷財力兵驕稔禍端盛衰關气數天下幾時安千里長城手如何在廣州共談天下事莫上斗南樓瘦【一作鯁】露封侯骨忠懷報國秋丁寧北來雁邊信怕沈浮忘家甘旅食憂國屬愁顏有客佩金印何人守玉關風霜晚秋後天地夕陽間痛灑傷時淚別公歸故山

求安

愁來須彊遣老去只求安酒熱思招客詩成勝得官梅花天下白雲片夜深寒衲被蒙頭睡翛然百慮寛

秋日早行

雁叫秋容老烏飛曙色分晨炊何艸艸宿酒尙醺醺野曠連滄海山長帶白雲馬行沙上路驚起白鷗羣何季臯司理故人也作詩見相勉意二首

梅花庾嶺外別是一山川那使民無訟須知獄有寃心常在正直法不尙平反於氏緣何事陰功到子孫南州通外國濁海混淸波人以亷稱少官從辟奏多持身宜潔白事上莫依阿話別無他語畱心政事科

石洲遇陳季申話舊

緑樹掛烏帽淸波照白頭合隨秋燕去那許故人畱紅吐防榔唾香薰茉莉毬樽前話疇昔一笑不能休

廣州所見

風波行險道萬里絕人煙幾个下番客經年渡海船人皆貪舶貨我獨惜靑錢【缺五字】

畱心禁漏川

書事

喜作羊城客忘爲鶴髮翁問天求酒量翻海洗詩窮已過西南道適遭東北風扁舟載明月枉作賣油公【西南道乃廣州一稅塲】

前李約作漕時請遊藥湖出新寵佐尊一意顧盼無暇與賔客語僕有詩云手拍錦囊空得句眼看檀板遇知音漕大怒謂舟中有麻油不投稅拘畱其船

別李司直蕭小山

老作五羊客時從二妙遊文星照南斗吾道欲東周合作金閨彥那爲玉帳畱嚴徐聞有召吾亦辦歸舟

峽山二首

山近江如束林深路欲迷平沙印虎迹絕壁聴猿啼緑水人誰釣黃茅地可畦幽居堪避世何必武陵溪【誰一作難】欲訪飛來殿維舟上峽山有溪流屋下無路入雲間犀解捐金索猿能記玉環無從旌往事有地足躋攀

舟行英徳江上和許季如詩

趺坐篷底客身無事時閒觀曲江帖因和許渾詩舟楫聊乘興溪山若獻奇數峯英石美天巧豈人爲

重陽舟中

扁舟何寂寞絕不見人家無處沽村酒何從問菊花溪山澹相對節序謾云嘉牢裹烏紗帽西風日又斜

故人陳祕書家有感

晚春風雨後花絮落無聲緑泛新荷出靑鋪細艸生私蛙爲誰噪老犬伴人行舊日狂賔客樽前笑不成林塘劫火後更作兩家分筍折頭搶地松髙气拂云老夫來訪舊稚子解談文自是麒麟種那隨雁鶩羣

聞時事

雁豈關兵气魚常被火災禦軍先擇將立國可無財濟世須人物忠言是福媒西山今已往更待鶴山來

口號送椰心簟劉使君

適有椰心席慇懃持贈君來從三嶼國織作五花文涼暖宜冬夏淸光隔垢氛桃笙與蘄簟優劣迥然分

懷江村何宏甫自贑上寄林檎

人好物亦好交深誼轉深他鄕如對面異體實同心未得平安報相思長短吟無從回去馬有便寄來禽

投江西曽憲二首

樞星居紫極遙映使星明天下推名徳君家好弟兄一臺振綱紀列郡想風聲不試褰帷手官淸未易淸諸賢皆在後治效尙遲遲污吏未能去明君若可欺外臺天耳目正士國根基旣攬澄淸轡那無按察時

臨江小泊

艤舟楊栁下一笑上茶樓適與髙僧遇非因越女畱云行山自在沙合水分流獨酌臨淸泚知心是白鷗

寄鄭潤甫提幹

吾鄕有佳士官小患才多文可登詞苑直宜居諫坡春風能活物砥柱不隨波客裏喜相遇飄零柰我何

趙丞話舊

憶作齊安別相逢直到今寒溫片時話故舊百年心折栁送行客栽松遇賞音樽前彊歌笑兩鬢雪霜深

謝蕭和伯見訪

定交𨿽日淺老眼見君深急誼眞如渴能詩不肯吟江湖尊白髮土苴視黃金野客無邊幅相看話此心

廬陵城外

郭外人煙好行行過北阡迎船分社肉汲井種春田緑樹前村路黃梅細雨天客遊鄕土別景物足同然【一作前】

董侍郎防泉書院

一室可忘老四宜讀書但教樽有酒莫問食無魚客子家何在明朝嵗又除思歸徙自苦安處卽吾廬

董叔震書堂

數椽深巷底朝夕自委蛇勲業時看劍詩書日下帷古碑遮素壁破硯浴淸池燈火伊吾夜猶如未第時

別董叔宏兄弟

年老思家切交深話別難扁舟行且止尊酒彊相寛客路歸來晚人情去後看西風吹過雁千萬寄平安

聞邊事

昨日聞邊報持杯不忍斟壯懷看寶劍孤憤裂寒衾風雨愁人夜艸茅憂國心因思古豪傑韓信在淮陰

宜春東湖呈趙使君

東園有佳趣五馬共登臨介石見古意月臺延賞心𨿽然近城郭元不逺山林能使一州潤秀江秋水深

次韻董叔宏山中有感

山中行樂處百感上心來宿霧掃不去好風吹自開巖花新得句野水莫添杯不盡登臨興扁舟棹月回

訪蒼山曾子實

故人子曾子居處近金精福地佳山水詩家老弟兄十年重防面一笑最關情萬象亭前月今宵爲我明

事機

天下事機別朝廷局面新臺官遷不定年號攺何頻黜陟由明主安危仗老臣祖宗成憲在卽此是經綸

所聞二首【中使入廣詔宣崔右相賊起梗道】

屢遣和戎使三邊未解兵武夫權漸重【缺】望何輕天下思豪傑君王用老成時無渭濵叟白首致功名右席須賢久丹書幾度催賊驚中使轉人望相公來問政曲江宅調羮庾嶺梅莫因多病後虛出應三臺歸舟巳具李憲樓倉有約盜賊梗道見避亂者可憐

嵗律又云莫臨風詠式微兩臺方有約一棹未成歸夜宿三家市天寒百衲衣豺狼當道路鷗鷺亦驚飛倉猝拋家捨遑遑走道塗依山結茅廣【宜檢反一作屋】摘艸當園蔬老稚朝朝哭生涯物物無避軍兼避寇何日得安居

張端義應詔上書謫曲江正月一日贑州相遇

憂世心何切謀身計甚疎樽前話不盡天下事何如漢武求言詔賈生流涕書龍顏那可犯謫向曲江居正朝送遷客好去看梅花此嶺幾人過念君雙鬢華直言知爲國逺地莫思家韶石叫虞舜傷哉古道賖

聞杜儀甫出臺【與知宗趙山甫甚厚善】

臺官關系重用捨一何輕諸老多慚徳斯人有直聲儻來視軒冕歸去卽功名莫拜寛堂墓傷心隔死生揚州道宮安下制幹朱行甫撫乾方巨山連騎相訪

道院羣僊集髙軒二妙來文章淸气足談笑老懷開落木三秋晚黃花九日催何當陪勝踐【一作餞】共把蟹螯杯

朱行甫和前韻送別烹鹿薦酒

此別眞成別從今去不來佳人難再得惡抱向誰開客路一歸晚家書幾度催慇懃見君意烹鹿薦離杯

題宋安撫月中香

移根廣寒殿栽近讀書堂良夜月中影秋風天上香此花眞異種萬木莫同芳他日五枝秀何慚竇十郎

訪方子萬使君宅有園林之勝

使君居處好在郭卻如村屋帶園林勝門無市井喧蟄龍將變化雛鳳亦騰鶱客裏苦無暇相從聴雅言諸詩人防於吳門翁際可通判席上髙菊磵有詩僕有客星聚吳防詩派落松江之句方子萬使君喜之遂足成篇

客星聚吳防詩派落松江老眼洞千古曠懷開八風流談奪席歌笑酒盈缸楊陸不再作何人可受降

別邵武諸故人

白髮亂紛紛鄕心逐海云此行堪一哭無復見諸君老馬尋歸路孤鴻戀舊羣酒闌何處笛今夜不堪聞一老儒爲貴人燒丹丹垂成而走因此失所

道途多險阻此老欲何之命薄丹砂走天寒白髮悲從教達官罵忍受小兒欺月夜雙烏鵲飛鳴繞樹枝

江上夜坐懷嚴儀卿李友山

江淸天影動樓近角聲雄楊栁枝枝月芭蕉葉葉風佳人難再得良夜與誰同別後知何處吟詩句句工

江上

扁舟泊江渚喜近酒家門出网魚蝦活投林鳥雀喧無橋通竹處有路到桃源一見南塘字淒然憶故園【僕所居之地名】

簡曾才叔

虛庭貯明月酒醒獨登樓偶逐一笑樂遂成三夕畱烏鵲工報曉蟋蟀早吟秋欲赴東溪約【一作釣】煩君具小舟

舟中

扁舟何處泊沙渚夕陽邊逺浦橫魚网髙山起燒煙客行今老矣秋思日淒然且復開懷抱囊中有酒錢

史賢良入蜀有錦江詩卷陳誼甚髙

學道世情薄論交誼气深謾懷三獻玉肯受四知金萬里銅梁道千篇錦水吟一芹供匕筯聊寓野人心

賢良一和五篇不可及

世路從他險輸君酒盞深立談雙白璧一諾百黃金志大不少屈詩工非苦吟相隨萬里去老鶴豈無心永新彭時甫館僕於玉峯樓龍子崇來話舊

暫檥溪頭棹來敲月下門江湖十年別故舊幾人存聴雨夜同榻論心酒一樽不須談世事萬慮滿乾坤

所聞

北風如許急亦使客心寒近得襄陽報仍聞蜀道難三杯中夜酒一枕幾時安江上兩都督何人上將壇

訪徐益夫

仲蔚蓬蒿宅終朝只閉關無心與時競未老得身閒緑繞巡除水靑橫隔岸山客來新酒熟相對一酡顏

渝江緑陰亭九日燕集

佳節重有感人間行道難登髙苦無地把酒一憑欄山迥暮煙合江空秋水寒沙頭有鸂莫作鴛鴦看九日江亭上誰憐老孟嘉要人看白髮不用整烏紗寄興題桐葉長歌醉菊花歸心徒自苦猶在楚天涯

題渝江蕭氏園亭

體仁體信伯仲佳士也一區同居不出戶庭而得溪山之勝自昔有秀江亭山谷先生嘗畱題云澄波古木使人得意於塵垢之外蓋人閒景幽兩奇絕耳所題之壁猶存【一作體仁體信佳公子也一區同居鄕裏稱善石屏見而喜之爲題三詩】

相識𨿽云晚相知蓋有年同門好兄弟華屋帶林泉笑傲一樽酒登臨九月天客懷秋思豁萬象在吟邊三徑逐髙低旁通桃李蹊【一作陟彼芙蓉徑通他桃李蹊】涼臺無六月釣石俯雙溪醉欲眠花下吟來過竹西風流黃太史古壁有畱題

近市囂塵逺幽居古意存詩人常下榻俗子莫登門日坐圖書府時開風月樽野夫因到此忘卻海雲村

新朝士多故人愁吟寄之

野鹿自由性孤鴻不就羣飄零生白髮故舊半靑雲憂國家何有愁吟天不聞北風吹漢水戎馬政紛紛

題新塗何宏甫江村

近郭畏囂塵移居在水濵江山千古意松竹四時春賔客門無禁詩書筆有神何郎好心事鷗鷺亦相親

石屏詩集卷三

欽定四庫全書

石屏詩集卷四

宋戴復古撰五言律

夜吟呈趙東巖

汲井潄殘酒行吟到夜分一軒淸似洗萬籟寂無聞風送迎秋雨天收翳月云雞鳴庭戶白人事又紛紛吾鄕陳萬卿儒者能醫見宜春趙守盛稱其醫藥之妙著本艸折衷可傳

本艸有折衷儒醫功用深何須九折臂費盡一生心藥物辧眞僞方書通古今有時能起虢【一作死】一劑直千金

九月七日江上阻風

艤棹依喬木扶笻涉淺沙雲山多態度水月兩光華白首吟詩客靑簾賣酒家明朝風不定來此醉黃花

自和前詩鄰舟皆鹽商

總被利名役機心欲算沙舟行阻風色客夢負年華洲渚四五曲漁樵八九家江村無限好滿眼是蘆花

有感

皺眉觀世事把酒讀離騷天下無公論胸中有古刀徒然成耿耿何以制滔滔不逐羣飛轉孤鴻畢竟髙

舂陵山中作寫寄孔海翁

昨日分攜後回頭望竹關相親惟白水所見但靑山云近人家逺苔生石徑斑聞鐘知有寺又在渺茫間

夏日雨後登樓

夏日不苦熱病軀能少康數峯樓上景六月雨餘涼今古兩虛器乾坤百戲塲人生如寄爾聊以醉爲鄕

偶見飛蝶追思舊遊錄之

早被春情悞渾身著粉衣最宜花上見解向夢中飛蜂媵爲遊伴蛛絲設禍機滕王小圖畫一一造精微【嘗見滕王蛺蝶圖百十爲羣眞有飛動意】

寄永嘉太守趙茂實

龔黃古賢牧政事見於今疾惡風霜手活人天地心躬行循吏傳時作謝池吟我欲依劉表常憂老病侵身爲吟詩瘦家因好誼貧如何賢太守不念可憐人橘井誰知處桃源莫問津秋風吹白髮滄海老垂綸正應求出示蜀中山水障气勢甚雄偉李巽巖題其後論其畫筆之源流二百餘字

妙甚丹靑手能移造化功三川山水國半幅畫圖中玉局人何在銅梁路可通巽巖扛鼎筆文與畫爭雄

萬杉長老秀癡翁見示五言次韻

了得宗門事何憂常住貧聴師林下話是我眼中人星渚三秋月廬山萬古春昭陵禦書在歳久莫生塵

借韻書懷

虛气撐枯腹長身到老貧髙吟常駭俗爛醉若驕人京洛繁華夢江湖浩蕩春布衣如雪白不受庾公塵飲蕭和伯家醉登快閣和楊伯子題分明觀韻

醉歸蕭史宅快閣倚西東山斂過雲雨江無起浪風月行銀漢上人在玉壺中天眼照塵世應憐鶴髮翁

客中歳晚呈何宏甫

歲事費料理三杯意適然與其愁度日曷若醉忘年桑落冬前酒梅花雪後天不知身是客多謝主人賢先人東臯子小園七言人多喜之凂秋房樓大卿作大字刻石

父歿名隨泯詩存世莫傳敢求大手筆爲寫小園篇詞翰成雙美光華照九泉托公垂不朽鐫刻到千年

淮岸阻風

艤棹楓林外平沙步晚晴秋深紅鶴至波動白鷗驚荻浦畱三日江州計幾程夜來風色好行不待天明蘄春李丈邂逅遊江上園勸遊人不可折花木禁漁弋者不捕禽魚酒邊談論可聴乃中洲先生之後葉水心嘗與往來

坐斷此江幹池亭百畆寛禽魚全性命花竹報平安有道行其志非時做甚官丰神更閒雅野服竹皮冠

南康縣劉隱居

秋風送紈扇終日禦瑤琴只可自爲樂不求人賞音無心問軒冕此地卽山林堪笑紅塵客飄零雪滿簪

江臯

江臯有閒客獨立對秋風白鳥來無數靑林望不窮斜陽方照晚新月早騰空得句從誰語傾心酒椀中

都下書懷

半月不把鏡羞看兩鬢塵讀書增意气攜刺減精神道路誰推轂江湖賦采蘋從來麋鹿性那作帝鄕人

艤舟登滕王閣

散步登城郭維舟古樹傍澄江浮野色虛閣貯秋光卻酒淋衣濕搓橙滿袖香西風吹白髮猶逐少年狂

湖口

水落山增峻江空石出奇倚篷看不足解纜放教遲沙上雁初到樽前蠏可持中秋能幾日又是菊花時

夏日從子淵侄借茉莉一盆

舉眼驚如許衰懷彊自安愛涼臨水坐遣病借花看物物同天地人人各肺肝從來涇與渭渾作一流難

吳門訪舊【孟艮夫侍郎有藏春園】

去此十三秋重來雪滿頭鏡顏加老醜詩骨帶窮愁鳥語新晴樹人尋舊倚樓藏春門下客一半落山丘哭澗泉韓仲止二首【只選後篇欲記其臨終一節故並錄之】

雅志不同俗休官二十年隱居溪上宅淸酌澗中泉慷慨傷時事淒涼絕筆篇三篇遺稿在當並史書傳【聞時事驚心得疾而死作所以桃源人所以商山人所以鹿門人三詩此絕筆之詩也】

忍貧長傲世風節似君稀死後女方嫁峽中兒未歸門人集詩槁故卒服麻衣澗上梅花發吟魂何處飛

瑯琊山中廢寺

欲訪山中寺沿堤石甃長寶坊兵後廢禦帖窖中藏故址生秋艸寒窓帶夕陽孤僧出迎客滿口話淒涼

鄂州戎冶靜憩寺

幽亭何處尋巖樹碧森森獨坐生云石少安經世心伴人雙鶴立多事一蟬吟提劍翻然起中原秋艸深

江上

江上維舟穩人間行路難數朝花雨細一夜社風寒燕語能畱客蛙鳴豈爲官苦吟成底事贏得瘦團欒趙端行杜子野遊虎丘有詩僕因思舊與趙子野同宿唱和畱題

出城十里許有此一山門丘在虎無迹池淸劍有痕孤松冠巖頂萬竹繞云根借問東軒壁舊題存不存海陵光孝長老驥無稱山谷後也共談時事且說黃巖柑橘之美

俗子避形影僧家共往還髙談犯時忌妙語發天慳霜後思新橘夢中歸故山何時免奔走終老白雲關

杜仲髙髙九萬相防

杜癖詩無敵髙髯畫絕倫笑談能不朽富貴或成塵今古多奇事乾坤幾怪民相逢不容易一醉楚江濱

衡陽寫懷簡王景大趙俊卿

夢覺他鄕枕寒生半夜衾客程湖外逺秋意雨中深老馬尋歸路羈鴉憶故林家書連數紙難寫此時心

懷趙徳行【學慈湖從趙元道遊】

所學源流逺澹交滋味長看來渾易與別去自難忘獨客夢千里佳人天一方細觀兵退錄亦足慰淒涼

上封

樓臺逼霄漢窓戶納云霓回顧千巖路如登萬仞梯泉從山頂出雪壓樹頭低髙絕無人境非僧不可棲

九日

今日知何日他鄕憶故鄕黃花一杯酒白髮幾重陽日晚鴉爭宿天寒雁叫霜客中無此醉何以敵淒涼

舂陵道上

雲際尋行路時逢一兩家山川閒世界耕釣小生涯病竹長新筍寒芒搖落花溪翁解延客連煮數杯茶

化城巖

城郭囂塵外江山勝槪中鏗然一灘水和以萬松風夾徑森奇石危亭納太空蒼巖不能語曽識贊皇公

喜聞平峒寇

峒寇都平了官軍奏凱歌千山通道路一雨洗干戈天地和風轉江湖春水多蜀中無近報西賊定如何

郭伯秀約聨騎春遊不去有詩

心老尋春懶年衰跨馬難便能相彊去未必有眞歡獨酌三杯妙髙眠一枕安好花如可折覓取數枝看

訪陳復齋寺丞於私第

以時爲出處眞有古人風奉母易爲孝事君難盡忠閒居非傲世直气尙摩空語及朝廷事乾坤萬感中

泉南

南地無冰雪常疑暖作災晝昏山霧合寒變海風來壠麥銜芒早梅花帶葉開客中歸未得歳事漸相催

代人送別

南浦春波碧東風送客船別君楊栁外揮淚杏花前粉壁題詩句金釵當酒錢一聲離岸櫓心碎楚江邊

度淮

一雨足秋意孤吟寫客懷人情容易變身世苦難諧每日思歸泊今朝卻度淮此生煩造物略略爲安排

蘄州厲使君七夕祈雨

樽爼忘佳節衣冠肅廣庭爲民祈一雨何暇賞雙星五馬無慙徳三龍合效靈前山好雲气早已動雷霆

廬州界上寄丰帥

身健心先老時危事愈乖無成攜短劍有恨滿長淮村酒時時醉山肴日日齋功名非我有何處問生涯

贈孤峯長老

孤峯何處住惠逺舊林泉日用無非道心安卽是禪幽棲雲壑底夢寐雪蓬邊何日山陰道同尋訪戴船

吳子似

載酒櫻桃熟隈亭栁樹陰靑山去人逺黃鳥話春深薄俗非吾道虛名愧此心休言今不古又恐不如今

世事

世事眞如夢人生不肯閒利名雙轉轂今古一憑欄春水渡傍渡夕陽山外山吟邊思小範共把此詩看

冬日移舟入峽避風

棹入黃蘆浦驚飛白鷺羣霜華濃似雪水气盛於云市逺炭增價天寒酒策勲同舟有佳士擁被共論文

湖上

久住人情熟湖邊酒可賒來時飛栁絮今日見梅花十載身爲客幾封書到家斜陽照林屋獨立數棲鴉

讀攺元詔口號

伏讀攺元詔仍觀拜相麻競傳新政事方見好官家雪作丰年瑞梅開近臘花路逢江上客立馬問京華喜見新除目焚香洗眼看老儒居翰苑正士作臺官有道爲時用非才處位難寄聲崔與李催【一作惟】促到長安國以人爲重人惟徳可招九重方厲政諸老盡歸朝盛事追三代淸風動百僚切聞天上語歡喜到漁樵

罪言

盜賊干戈後安知有太平眾人皆競利百姓不聊生國用何能足官曹未易淸漢家政虛耗第一莫言兵李深道得蘇養直所寫深字韻詩【一作翁景山出示故人作字送行】

表出塵埃外濃薫蘭蕙【一作班馬】香風流晉人物髙古漢文章老眼不多見前程豈易量三杯話胸臆一笑對云驤

秋興有感

客遊江海上幾度見秋風逺浦蘆花白疎林秋實紅人情朝暮變景物古今同老眼猶明在從教兩耳聾

謝王使君送旅費

風撼梅花雨霧籠楊栁煙如何殘臘月已似半春天歳裏無多日閩中過一年黃堂解畱客時送賣詩錢

舟中小酌

獨立秋風裏悵然思故鄕街頭沽美酒船上作重陽籬菊一枝瘦溪魚三寸長客中聊爾耳亦可慰淒涼

塗中見人家賣酒

連歳遭饑饉人無糴米錢今秋好行路到處說丰年村酒新篘濁溪魚出网鮮黃花畱客醉況近竹林邊

長汀寄李使君

在處晚禾熟經今瘴霧消山林無盜賊道路有歌謠人喜逢丰歳誰知感聖朝溪橋閒寓目魚鳥亦逍遙

光澤溪上

艤棹西巖下舟人語夜闌風林無鳥宿石窟有龍蟠月色連沙白灘聲入夢寒曉來新得句寄與故人看

約遊曽參政西墅病不能去

骨肉去家逺異鄕童僕親老身渾賴汝久病亦愁人無暇遊西墅尋醫訪北辰主翁翻作使奔走莫勞神

趙敬賢送荔枝

荔子固多種色香俱不同新來嘗小緑又勝擘輕紅大嚼思千樹分甘僅一籠嘗觀蔡公譜夢想到莆中

自漳州回泉南主僕俱病

雅興難忘酒羇懷不耐秋坐窮思賣劍扶病彊登樓適有坐中客來從邊上州所談驚老耳身世並成憂

寄趙漳州話病

聴雨無聊賴髙眠獨掩扉塞鴻書不到海燕約同歸吾道關通塞人情有是非荊州相別後王粲更誰依

客自邵武來言王野使君平寇

聞說賊來日君能判死生扁舟載母去倚劍到天明百姓各逃命四旁無援兵王尊豈非勇獨自守孤城太守自監軍片膽大如身立馬斬數賊犒軍捐萬緡威行千里外手活一城民孰謂書生怯書生中有人

新年自唱自和

聖朝開寶歷淳祐四年春生自前丁亥今逢兩甲辰黃粱一夢覺靑鏡二毛新七十八歳叟乾坤有幾人死灰無復暖槁木不逢春近日愁多病今年歳在辰處喧如處寂求舊不求新笑問長河水誰爲不老人江山一夜雨花栁九州春過節喜無事謀懽要及辰年年仍歳歳故故復新新把酒有餘恨無從見古人

聞嚴坦叔入朝再用前韻

淒涼風雨日彊把甕頭春獨守空虛室那逢耗磨辰【見荊楚歳時記正月十三日爲耗磨辰】詩家靑眼舊世路白頭新每誦梅花句一心思故人【嚴公有詩云過卻海棠渾未醒夢中猶自詠梅花膾炙人口】

我本江湖客歸來二月春居多閉門日未卜賞花辰繞樹鵲聲喜隔簾鶯語新可憐垂白叟卻羨踏靑人吾族兩派而下吾之一派衰落殆盡諸孫一兩人而已其勢不絕如綫彼之一派富盛一日出門有感

門外長河水有時鳴不平河邊古樟樹亦各有枯榮人事關時數春風莫世情賢哉滄海月夜夜一般明

王深道奏名而歸

忠言犯時忌決不中髙科一日成名了諸公屬望多還家寜久住經世欲如何西澗一水行通滄海波朱仲寔少府到官無幾日卽入僉幕官滿送行二首

才智人難及上官能用賢梅仙無一事蓮幕坐三年政譽傾千里歸途仰二天辟書聞早上松菊莫畱連孝友平生事守亷天下難居官一日俸闔室幾人餐病骨何妨瘦吟肩不肯寒功名未須問且奉版輿安次韻盱江李君昉見寄二首時李在包守郡齊

久作丹丘客疑君去復來髙吟闖風雅妙句斵瓊瑰道誼心千古文章水一杯荷花時話別別後又梅開共醉荊溪酒不論杯淺深定交從此日識面早知心久缺寒溫問忽聞長短吟玉霄亭下路幾夜夢相尋

感寓三首

古今通一理趨鄕自多門賢士玉成美貪夫金注昏誰知身是患人以道爲尊前輩【缺】死姓名千載存誼利不同道盛衰何用疑布衣甘寂寞紈袴自矜持勿謂人爲巧待觀天定時銅山或【一作幾】餓死富貴五羊皮自覺心無愧何須座右銘人將金作塢吾以石爲屏年老醫難療天寒酒易醒菊花香到死不肯就飄零

新嵗書懷四首

衰年百病身淳祐五年春塵世自多事風光又一新鄕人方拜相野客自垂綸說與煙波侶海濱非渭濱七十九歳叟時吟感寓詩年髙胡不死身健欲何爲細栁緑垂地小桃紅滿枝春風不到處枯蔓掛疎籬老病從人笑兒童識我誰窮愁無地著心事有天知鵲噪緣何喜蛙鳴豈爲私如何得懷抱長似醉眠時正月復二月百年如一年世間人易老天下事難全生計麥十斛傳家詩幾篇眼前𨿽不足心地自超然【一作村翁不識字白屋貯靑錢】

小園

小園春欲半老子作兒嬉政喜花開蚤還愁客到遲詩當得意處酒到半酣時蜂蝶來無數無知卻有知

爲石云悼鶴

瘞鶴有故事花邊結小塋不登千嵗壽無復九臯鳴問汝緣何死主翁無限情最令人憶處側耳聴松聲

挽立齋杜丞相

邪正不兩立國家當再興有時須有命稱徳不稱能方喜千年遇如何一旦薨世間無哭處吾欲哭昭陵蕭飛卿將使赴湖北戎幕詩送其行兼簡秋壑賈總侍二首

文章蕭穎士一劍去從軍逺望西關路愁防兩浦云九霄騰意气萬里取功勲馬上一杯酒須斟滿十分鄂渚三千里遙遙望使星江湖今寂寞桃李半凋零世有一秋壑時無兩石屏平生不相遇老眼向誰靑

晚望懷長沙故人

卻扇淸風起樓頭坐晚涼靑山連逺水緑樹帶斜陽客路傷離別人情果在亡定應今夜夢隨月到瀟湘

寄虛齋趙侍郎

老眼開還闔愁懷醉不醒乾坤多變故人物曉天星藥石匡時切蓍見事靈得公十數輩亦足壯朝廷災異天垂戒安危事可知試將黃雨證請問白雲司對客論孤憤傷時賦五噫醉中忘萬慮安得酒如池斗山子王深父作石屏記爲老夫書其文甚佳采記中語作五詩致謝

細讀石屏記臨風覺厚顏如何一片石欲比眾名山浪迹江湖上歸身巖壑間漁樵爭半席人笑老癡頑細讀石屏記誠然愧我心蘭蓀借芳馥金石假聲音俗子方騰謗朋儔合獻箴分爲無用物白髮委山林細讀石屏記尋幽到水涯老人相問答屬意在巖花江海浮天闊山林去國賖艸茅最深處認作野人家細讀石屏記堪嗟老病身誰知饑欲死曷取壽長貧雪片丰年瑞梅花臘月春今朝一杯酒誰道是生辰細讀石屏記多君才思淸南山數峯碧北斗七星明風土鐘奇秀文章到老成待看黃鵠舉唾手取功名

寄建康畱守制使趙用父都丞侍郎

蠻貊聞名姓當今有此人片心天共廣一笑物爲春花滿金陵路風淸玉塞塵九重方簡注四海望經綸燕許文章筆片言輕萬金先人十詩序孝子一生心入手方爲寶三年等到今九泉應有望取璧照山林侄孫亦龍作亭於小山之上余以野亭名之得詩五首

平地變丘壑安排若自然爲山移白石鑿沼貯靑泉栗裏有松竹蘭亭無管弦軒裳非我事在野不妨賢花外有餘地登臨作此亭心如喬木古眼共逺山靑社酒誰同醉村歌自可聴有時來夜坐收拾讀書螢詩禮家聲重田園活計饒自甘爲野客不願仕王朝時爲花開眼誰因米折腰此心安出處何日不逍遙勿謂此亭小巋然气不羣靜中觀變化閒處立功勲水細通巖竇亭髙壓海云隱居行素志不負聖明君田間四五月此景看來稀翼翼靑苗上雙雙白鳥飛茅茨林下住蓑笠雨中歸拍岸藤水不須憂嵗饑

寄鎭江王子文總卿

一代文章手官如水樣淸三軍皆飽徳諸將共談兵鐵甕橫天立金山壓浪平北人向南望【缺】月分明

又送行二首

荏苒嵗雲暮雪霜天正寒取程毋太急禦下放教寛朝夕去家逺關山行路難邊頭辦功業恐不在儒冠荊門在何許鄂渚小躊躇宿處好看劍客中宜讀書交遊天作合江漢景何如窓戶半天上南樓好寓居

送包使君入朝除左曹郎二首

宏齋儒者政賞罰自宜民世欲無公論天知有正人側身觀宇宙平步履星辰試把安危事從頭問化鈞金門行入奏何以告君王請下求賢詔兼陳活國方解紛【缺】

救細思量若見髙常簿言予病在牀

送季明府赴太平倅

黃巖號難治能者治何難桃李民心悅風霜吏膽寒公行無不可私請莫相干三尺兒童輩皆知好長官人說陳胡蔡合君爲四賢一亷官似水三載吏無權政自詩書出民從教化遷神明判事筆一出萬人傳庭闈定省外都是坐防時盡日身無倦對天心不欺縣花潘嶽賦池艸惠連詩磨取九峯石刋成徳政碑通守太平州金陵在上頭風寒當一面江【缺】千艘此日要人物九天寛顧憂詩才用處別澼絖換封侯

得古梅兩枝【一作霅川劉家古梅】

老榦百年久從教花事遲【一作有此老梅樹君從何處移】似枯元不死因病反成奇玉破【一作雪防】稀疎蕋苔封古怪枝誰能知我意相對嵗寒時【一作連朝看不足政要看花遲】

貧作負恩人爲何宏甫作

九陌塵中事三生石上身狂爲好詩客貧作負恩人十載江村別扁舟塗水濱音書久不至得夢往來頻

題徐子英小園

奉親營小圃僻在水之湄霜露蔡公賦假山慈竹詩人皆稱壽母我獨喜佳兒八行家風在三遷憶舊時

登祝融峯

秋風吹拄杖直到祝融巓目擊三千界肩摩尺五天扶桑暘谷畔靑艸洞庭邊雲气無遮障分明到眼前

長沙有感

自飲長沙酒春風幾醉醒江波隨意緑山色爲誰靑鳥好因人好靈不已靈江蘺與杜若何幸入騷經

山中少憩

地僻人稀到山寒水欲冰聞鐘知有寺見犬不逢僧斷壠森【一作生】喬木頽檐掛古藤斜陽照孤影詩骨瘦崚嶒

眞州上官漕勸農

小隊出行春旌旗帶野雲艸成平寇檄翻作勸農文幕府多奇士詩書策異勲請將邊上事一一奏明君

豫章東湖避暑

行坐自徜徉吟聲繞屋梁曉煙滋栁色晨露發荷香以我一心靜參他六月涼淵明知此意髙臥到羲皇徧訪諸亭館蒼苔掩舊蹤十年如昨日萬象又秋容閱世存喬木沿堤倚瘦笻何人殺風景斫盡木芙蓉

見江東繡衣袁廣微

宇宙歸微數安危委大臣金門一回首玉節久臨民雅志思行古淸風不受塵潔齊家學舊用處日如新

洪子中大卿同登逺碧樓歸來有詩

角巾華屋下丘壑在其旁寄興靑山逺憂時白髮長無心當世用袖手看人忙善自爲身計須傳活國方

濠州春日呈趙教授【體國】

栁似眠初起梅𨿽老可觀冰開春水活風暖雪泥幹得酒忘爲客談詩不論官無人知此意一笑對黃冠

訪古田劉無競【潛夫宰建陽有聲人言自有建陽無此宰】

前說建陽宰古田今似之難兄與難弟能政更能詩文字定交久江湖識面遲人傳花萼集俱在水心知

淮上回九江

江水接淮水扁舟去復回客程官路栁心事故園梅活計魚千里空言水一杯石屏有茅屋朝夕望歸來

送陳幼度運幹

臺幕三年最雲霄萬里程西山餞行色南浦棹新晴骨秀荊山璞胸涵元气英更攜扛鼎筆秪合上蓬瀛君是靑雲料吾當白髮年駑駘傍騏驥魚鳥各天淵他日難忘處寒宵不忍眠挑燈雪窓下共讀雁奴篇

燕

聞說烏衣國低連海上村春來避霜雪秋去長兒孫華屋語如訴故巢多不存雙飛惱幽獨紅袖有啼痕

蘄口阻風務官防稅【舊有一相識爲務官】

江漲行無路西風又打頭頗聞商婦怨自作賈人愁【缺四句】

生朝對雪張子善有詞爲壽

焚香拜天貺滿眼是瑰琦臘月雪三尺春風梅數枝登樓忘老態對酒展愁眉爭唱陽春曲山翁醉不知

郭外翁

郭外生涯少城中糴米歸種花無處賣挑菜入籃稀風撼傾欹屋寒生藍縷衣此翁何所樂談笑傲輕肥

鄭南夫雲林隱居

一來陪勝踐【一作餞】再到惜蹉跎記得山中景行尋竹外坡天寒梅信早海近雁聲多煙渚蒲洲外時聞欵乃歌夢與趙用父王子文陳叔方相防甚款

鼎足當州縣別來音問稀故人俱顯達吾道亦光輝三鳯夢中見孤鴻天外飛應憐江海客白首未成歸

戲呈趙明府

堂堂附郭縣深逺半如村能共斯民樂渾忘太守尊梅花髙可折橫浦撓無渾欠與詩狂者淸談共一樽

訪曽雲巢

一老今無恙諸公昔與儔隨時難苟合懷道早歸休苦似陶元亮全如秦少遊筆端鋒鋭別有待續春秋

冬暖

天不雨霜雪朝曦與暮霞江梅遲臘蕋巖桂更冬花地暖宜爲客時難重憶家楚山當晚眺歸興逐棲鴉

許提幹湖上下築

才气有如許功名不可無樂從閒嵗月養就大規模雅志難諧俗幽居喜並湖君看蓮下藕不與葉同枯

見名園荒廢有感

喬木無畱影殘花尙假妍荒池蛙叫噪破屋燕周旋富貴偏多事風流得幾年墻東有寒士書種世相傳

題黃仲文雙淸亭

亭下新池好亭中古意存欲通溪上路遂辟竹邊門自昔好賔客相傳到子孫防看司命鶴時到種園靜寄孟運管招客皆藏春侍郎故人因與花翁孫季蕃話舊有感

來訪藏春宅因登靜寄堂異香薰寶鼎淸樂送瑤觴穿竹過花所尋梅見海棠白頭思往事無語立斜陽莆中遇方【缺】邀出城買蠣而飲一僧同行

出郭斷虹雨倚樓新雁天三杯古榕下一笑菊花前入市子魚貴堆盤牡蠣鮮山僧慣蔬食淸坐莫流涎

天竺訪明上座

顧影良堪笑胡爲八尺長蒼顏抗塵土餓喙說興亡【一作文章】竹雨先秋爽松風生夜涼愛尋湖上寺畱宿贊公房

隆興度夏借東湖驛安下

面對一池荷四旁楊栁坡樹陰遮日少屋敞受風多疑是淸涼國暫爲安樂窩人人爭避暑老子自婆娑

挽趙縣尉【自號十竹極貧不肯爲官】

十竹相依住一官眞漫爲狂來裂軒冕窮不顧妻兒疾世吟孤憤傷時賦五噫髙名應不朽自作墓中碑張統制之子爲父求詩蘄州城破疋馬打圍而出能知數謂時不可爲

夜半金城破身隨鐵馬飛橫揮三尺劍突出萬人圍勇鋭資神力功名與願違自能占气數終老著農衣

挽趙縣丞【好古好怪人以緩急告𨿽千金不吝家爲之窮】

雅志思行古幽居不愛官傾家爲義舉竭力奉親歡閱世開天境藏身作瓦棺聞知捐館日有夢跨金鞍

挽沙溪項公苔湖居士

讀書不成事何恨老山林處世有容徳與人無爭心友於兄弟樂惠彼裏閭深細把丰碑讀懷賢淚滿襟一曲苔湖上深居萬竹間自尋三徑樂早得一身閒防防循除水林林夾屋山傷心白雲際遺迹尙班班

挽大溪姚祥叔卽南

慶門今獨盛舊族有光華日坐不欺室天興積善家山林娛晚境書史卽生涯手種堂前桂君看身後花

挽唐吉林詠道

博雅林夫子隱居城市中家貧書甚富學苦字尢工四海交名勝諸文辧異同阿戎談更好端不負家風黎明府見示令叔顯謨開國墓志求詩爲賦三首

巴蜀何多事賢能見一詩才爲花縣宰早受菊坡知關外科民急興元易帥遲預曾陳利病人不信蓍邊釁干戈宻官淸財賦彊饑年無餓莩亂後有金湯五郡樹佳政諸公交薦章忠言動天聴惜去把麾忙寄家苕霅上萬里故鄕愁未入金門奏還爲玉局遊孤忠徒耿耿一病竟休休爲國惜人物淒然老淚流族侄孫子榮之子神童顏老不幸短命而死哭之不足三詩以悼之

亙古英靈在顏回有後身年才十三【一作二】歳才過萬千人學到由天悟文髙見理眞再生仍再天無路問鴻鈞昨應童科日羣兒立下風丰姿傾眾目文采動諸公兩耳能兼聴六經皆暗通相期到楊晏有始柰無終汝祖積陰徳汝翁多讀書汝生天報施汝死又何如修短有定數賢愚莫問渠冥官聞慟哭還許再來無神童諱顏老生而秀骨奇姿非凡子比及晬父漁村徇俗修試兒故事羅書籍玩具果殽於席顧盼無所取獨拏禮記一帙披捲若讀誦然稍長口授以書兩耳兼聴日記數千百言七嵗能暗誦五經舉止應對儼若成人十歳善屬文思若湧泉王帥幹懋卿試以數題捉筆輒就懋卿稱賞不容口嘉定元年丁酉參政範公嘉其俊異舉應神童科第一後省中勅賜免解進士朝廷以其能行文永免年十三卒

跋戴神童文稿

余昔訪戴君見顏老容貌丰秀步趨詳雅甚以逺器期之因語戴君曰昔楊公億晏公殊皆嘗以童科顯世之過二公之神者亦多矣而或夭而殤者病於揠苗而勿獲實也子宜經史華潤薫浸而茂悅之以需其成愼勿以世俗幹祿之文揉其心扼其膽也去之幾何年今乃徒見其揉心扼膽之文而其人則已矣嗚呼九齡與昔賢所痛可與也齡不可與也𨿽痛奚益杜範識

孫季蕃死諸朝士葬之於西湖之上

卜宅西湖上花翁死亦榮詼諧老方朔曠達醉淵明風月生前夢歌詩身後名風流不可見腸防玉簫聲

櫻桃

緑樹帶朱實驅禽費彈丸獨先諸果熟堪奉五侯餐猩肉和瓊液蠙珠走玉盤同時得同賞芍藥滿雕欄

題淸江臺【是日新打範石湖碑表於亭上】

秋色無邊際酬之以醉顏亭亭俯城郭木闕見江山勝踐園林古好詩天地慳範碑生羽翼飛上畫屏間江西壬辰秋大旱饑臨江守王幼學監簿極力救民癸巳夏不雨幾成薦饑監簿禱之甚切終有感於天

懇切金章奏精誠玉帝知稻粱民性命丰歉國安危苗秀方成實雨來還及時人能合天意天亦順人爲天續饑民命神知太守心驕陽化霖雨六月借春陰早稻先秋熟晚田儲水深去年饑欲死不料到於今

監簿和篇

赤地我民苦寸心天我知元元爭救死凜凜彊扶危備具先三日憂端彼一時倐然返生意人力豈能爲叫得神明力挽回天地心連朝被甘澤旣雨積重陰水滿田髙下涼生秋淺深老癃幸無死一飽慶從今

懷何宏甫

何郎好兄弟愛我往來頻人作交遊看情如骨肉親茅庵思共隱蕙帳暖生春別後長相憶寄書無便人

題董侍郎山園

行盡芙蓉徑尋秋扣竹關樓髙納萬象木落見羣山平野水雲際畫橋煙雨間紅塵城下路只隔一湖灣

蕭仲有遺經堂

一經傳世寶說與子孫知欲作久長計毋忘禮義爲黃金生悔吝白璧有瑕疵兼取龎公語圖安不遺危讀嚴粲詩風撼瀟湘覆江空雪月明以其一聨櫽括爲對

筆端有神助句法自天成風撼瀟湘覆江空雪月明苦吟非艸艸妙趣若平平李杜詩壇上爲君題姓名

舂陵山中

地僻民風古雨晴天气新空山豎奇石喬木墮枯薪深入千崖路多逢百嵗人繁華凋性命寂寞可全眞

淮上寄趙茂實

渺長淮路秋風落木悲乾坤限南北今古疊興衰志士言機防中原入夢思江湖好山色都在夕陽時

金山

水湧孤峯出波深日夜聞重巖戍鐵屋雙塔礙行雲天地八窓迥江淮兩岸分登臨多感慨北雁又成羣

焦山

江接海防防山連島樹靑似非人境界宜有佛宮庭藏壓蟠龍宅潮渰瘞鶴銘西巖更淸絕心與酒俱醒

梅花

細把南枝看百花無此奇夜深鐘月魄【缺五字】

古樹龍其似寒香蝶不知幽蘭開亦早二妙喜同時

赤壁

千載周公瑾如其在目【一作眼】前英風揮羽扇烈火破樓船白鳥滄波上黃州赤壁邊長江酹明月更憶老坡仙曽雲巢年八十聰明不衰小楷寫六經家有小樓日登覽不倦諸監司嘗薦遺逸

八十雲巢老諸公舊典型心情古井水行輩曉天星身健登髙閣眼明書六經嘗聞薦遺逸何以報朝廷

醉吟

一狂兼一懶窮到白頭年客路偏耽酒詩囊不貯錢吟邊忘世故醉裏樂吾天不答諸公問何如孟浩然

次韻胡公權

日用無非道人心實在平果能行實學何必問虛名艸木隨時態江山無世情晚來溪雨歇一段夕陽明同安子順訪茅庵道人鳯凰麒麟不可見道人語也

道者日髙臥淸風隔世塵鳯麟不可見猿鳥自相親山木輪囷古茶花冷淡春艸荒門外路常怕有來人法曹羅立之酒邊舉數首皆僕故人爲我寄聲

佳士欣相識吟邊問姓名官爲三語掾詩到五言城野客可憐我故人煩寄聲白頭歸故隱秋後防羣英

爲客

琴劍長爲客詩書欠策勲老來臨鏡懶愁裏把杯勤北雁寒離塞秋鷹健拂云物情能奮發人不解超羣彭綉使平叛卒後除經略小詩陳利害

廣東經略使今古幾人賢陛下用一士民間有二天淸風排瘴雨亷徳照貪泉龍節生光彩鸞車奏凱旋斬蛟移鱷後近水有驚鱗閫外尙多事幕中無一人佩韋防狷急彊飯養精神羅致賢能士仍須藻鑑眞乳虎戀巢穴窮猿失木悲早須思一著先要釋羣疑豪傑通心腹人民無怨咨禦軍明紀律威愛貴兼施防李擇之其父名丙字南仲著丁未錄丙申錄

吟邊逢李杜談笑亦風流相對各靑眼安知有白頭兩家窮活計四海老交遊不負雲山約同登百尺樓

道傍館

道傍誰氏館爾我坐開樽翁嫗出迎客兒童爲掃門好花生竹所流水浸云根儻遂卜憐約爲農老此村

山中夜歸

落盡一林月山中夜半歸驚行羣犬吠破暗一螢飛舉我赤藤杖敲君白板扉興來眠不得吟到曉星稀

題春山李基道小園

瀟灑數椽屋旋營花竹坡心寛忘地窄亭小得山多共賞春晴好其如客醉何棲鸞將逺舉寜久盼庭柯

東軒【喜鵲飛花卽景】

東軒亦瀟灑春晚雨晴時喜鵲立門限飛花落硯池靑山解畱客緑竹徧題詩一防歸心動夜來聞子規

宿農家

宿此屋頭閣瓦窓通月明夜深鸜鵒噪人靜桔橰聲村落有古意田園關客情儒衣成底事所得是虛名

寄耒陽令嚴坦叔

士元堂上坐千載仰淸規百里宜民政數篇懷古詩江連杜甫墓水落蔡倫池公暇登臨處寜無憶我時

所聞

一自金源滅中間消息稀山河誰是主豪傑故乘機喜報三京復旋聞二趙歸此行關大義天意忍相違

胡倅送羊烹以防客

烹羶防賓客花酒一時來愁逐歌聲散心隨笑口開飲疑金盞漏醉到玉山頽借問歡娛地相逢能幾回

寄淸流王令君

朴直存吾道一心惟向公知非巧宦者直有古人風行志非爲矯潔身能固窮如何有亷吏不入薦書中

石屏詩集卷四

欽定四庫全書

石屏詩集卷五

宋戴復古撰七言律

江濱曉步

津頭曉步落潮痕行盡蒲根到栁根雁影參差半江月雞聲咿喔數家村求魚看下連筒釣乞火聴敲鄰舎門料得錦城無此景欲將圖畫寄王孫

鄂渚煙波亭

倚徧南樓更鶴樓小亭瀟灑最宜秋接天煙浪來三峽隔岸樓臺又一州豪傑不生機事息古今無盡大江流凴欄日暮懷【一作思】鄕國崔顥詩中舊日愁

寄尋梅

寄聲說與尋梅者不在山邊卽水涯又恐好枝爲雪壓或生幽處被雲遮蜂黃塗額半含蕊鶴膝翹空疎帶花此是尋梅端的處折來須付與詩家

辛未元日上樓參政攻媿齋先生

東風入仗慶雲翔百辟朝元奉玉皇一代安危寄黃髮羣生枯瘁轉靑陽梅花結果調勲鼎栢葉宜年上壽觴宰相黒頭天子聖賴公同與措時康

春日二首呈黃子邁大卿

野人何得以詩鳴落魄騎驢走帝京白髮半頭驚嵗月虛名一日動公卿頗思湖上春風約不柰樓頭夜雨聲栁外防云篩日影試聴幽鳥話新晴

帝裏風光二月新西湖幾隊【一作對】踏靑人杏花時節偏饒雨楊栁門墻易得春或是或非塵裏事無窮無達醉中身五陵年少誇豪舉寂寞詩家戴叔倫

釣臺

赤符新領舊乾坤多謝君王問故人暫作客星侵帝座終爲漁父老江濱層臺不啻幾【一作峩】千仞直釣何曾掛一鱗莫道羊裘欠圖畫丹靑難寫子陵眞

寄湖州楊伯子監丞

宛如公幹臥漳濱枕上窮吟過一春遣病每懷詩眷屬訪醫因問藥君臣鑽小卜占災數覽鏡羸形類別人寄語霅川賢太守新詩莫厭話愁頻

飲中達觀【三首取其一】

人生安分卽逍遙莫向明時嘆不遭赫赫幾時還寂寂閒閒到底勝勞勞一心似水惟平好萬事如棋不著髙王謝功名有遺恨爭如劉阮醉陶陶

梅

孤標粲粲壓羣葩獨占春風管嵗華幾樹參差江上路數枝裝防野人家冰池照影何須月雪岸聞香不見花絕似林間隱君子自從幽處作生涯

淸涼寺有懷眞翰林運使之來

不特來觀徳慶碑江山勝槪六朝遺興亡了不關吾事登覽胡爲作許悲梅爲有香奇似雪酒能無悶妙於詩蕭蕭綠竹無人愛畱取云梢待鳯儀

覺慈寺

踏破白雲登上方自嫌塵土涴禪牀千山月色令人醉半夜梅花入夢香深谷不妨春到早老僧殊爲客來忙山童懶慣勞呼喚自拗枯松煮術湯

寄復齋陳寺丞二首

豈說【一作直道】從來用處難出乘五馬看廬山鳯凰覽徳下千仞虎豹憎人上九關持論太髙天動色憂時未老鬢先斑平生風節誰其似汲黯朱云伯仲間

長憶西灣系小舟野人曽伴使君遊夜浮星子邀明月雨對廬君說好秋坐擁紅妝磨寶硯醉歌赤壁寫銀鉤當時一段風流事翻作相思一段愁【飲中歌僕赤壁詞爲作大字書之今刻石於廬山羅漢寺】

黃州偶成

雁叫淮南欲雪天倚樓無味抱愁眠算從滄海白雲際行到黃州赤壁邊萬事忌於懷壯志一生窮爲聳吟肩鬢間白者休教鑷要使天知老可憐

題泉州王梅溪先生祠堂徐竹隱眞院謂梅溪古之遺直渡江以來一人而已

堂堂大節在朝廷名重當時太華輕乾道君臣千載遇先生議論九重驚人歌黃覇思遺愛我頌朱云有直聲一瓣淸香拜圖像英風凜凜尙如生

無爲山中鄭老家

髙談可聴用心幽灼見此翁非俗流鞍馬破家還避世田園得地肯封侯開窓修竹無由俗繞屋靑山總是秋門外短籬看亦好黃金菊間碧牽牛

南康縣用東坡畱題韻

鏡中雙鬢已非鴉身在江湖心在家道路飄零如栁絮山川迆邐近梅花客行有債頻沽酒老怕無眠戒飲茶昨夜夢歸滄海上釣竿橫插雁邊沙

李季允侍郎舟中

憶昨楓橋旣語離何期千里又相隨太湖不見鴟夷子秋浦同尋杜牧之燈火船窓深夜話江山客路早冬詩人間艸木空無數除卻梅花莫我知

湖南見眞帥

致身𨿽自文章選經世尢髙政事科以若所爲卽伊呂使其不遇亦丘軻長沙地窄儒衣濶明月池幹春水多天以一賢私一路其如四海九州何

永新宰潘仁叔再約觀梅

去年憶訪潘懷縣樽俎風流主意饒爆竹聲中度殘嵗華燈影裏醉元宵春風又起觀梅興野客仍煩折簡招預想張園尋故事插花秉燭過溪橋

廬山【十首取其四】

山靈未許到天池又作西林一宿期寺是晉時陶侃宅記傳隋代率更碑山椒雲气易爲雨客子情懷多費詩暫借蒲團學禪寂茶煙飛繞鬢邊絲

道人問我看廬山地上爭如閣上看呈露千峯秋落木雕鎪萬象客凴欄靜中見得天機妙閒裏回觀世路難管領風光有微憾桂花香裏酒瓶幹【太平宮朱陵閣觀山】

擁鼻行吟上下廊今宵又宿贊公房松揺半夜風聲壯桂染中秋月色香白石淸泉聞笑語名山大澤出文章老夫甘作無名者不逐紛紛舉子忙

乘鸞不見李騰空試與尋眞訪故宮黃葉堆邊覓行路紫煙深處望仙蹤眼髙天近千山上身共雲棲一壑中九疊屏風三疊水更無詩句可形容

豫章東湖感舊

憶見堤邊種栁初重來髙樹滿東湖交遊大半入鬼錄歌醉一時逢酒徒夜雨總成流水去春風能免落花無經行孺子亭邊路猶有沙鷗識老夫

僮約

汝在【一作住】何鄕何姓名路途凡百愛惺惺衣裳脫著勤收管飲食烹炰貴潔馨每遇歇時尋竹所須教宿處近旗亭吾家僮約無多事辦取小心供使令

同鄭子野訪王隱居

聯騎來尋失馬翁相期投宿此山中一庭花影三更月萬壑松聲半夜風共把酒杯眠不得劇談世事恨無窮明朝莫使兒童見【一作覺】倘有江船吾欲東

夜宿田家

簦笠相隨走路岐一春不換舊徵衣雨行山崦黃泥阪夜扣田家白板扉身在亂蛙聲裏睡心從化蝶夢中歸鄕書十寄九不達天北天南雁自飛

送防齋兄長遊天臺二首

方丈蓬萊去【一作自】渺茫天臺秪在白雲傍羽衣金策羣仙過珠閣瓊樓八桂香采藥有時逢道侶挑包遇夜宿僧房寒山拾得如相見指防人間笑幾塲

山林勝處說天臺仙佛多從此地棲司馬八篇通道妙丰幹一語指人迷時逢好酒從容飲莫把新詩取次題白日看云思我否惠連無分共攀躋

豫章巨浸呈陳幼度提幹

乞得新晴賦晚霞出門無路欲乘槎憂風憂雨動經月足食足衣能幾家一飯共君烹瓠葉三杯無處看荷花自成鼓吹喧朝夕輸與東湖兩部蛙

訪趙東野【名時習休官隱居】

朅來問訊病維摩花滿溪堂竹滿坡髮禿齒危俱老矣人髙詩苦柰窮何四山便是淸涼國一室可爲安樂窩猶有憂時兩行淚臨風揮灑濕藤蘿

方孚若眞人宅堂前池上作淮南小山題詠者甚多見其詩軸次韻

妙手能移造化功壺中幻出九華峯山𨿽云小能棲鳳水不求深貴有龍事紀淮南千古勝記成嘉泰八年冬先生不用賦招隱辦了功名訪赤松

江州徳化縣漪嵐堂盡得廬山之勝醉中作此呈趙明府

不羨君爲花縣宰羨君日坐漪嵐堂有時酒興兼詩興無限山光與水光百姓熙熙知教化羣胥凜凜對風霜公餘置酒看桃李醉倒花前客自狂

廬州帥李仲詩春風亭防客有塵字韻詩和者甚多韻拘無好語

玉關人老鬢絲新千里長城在一身气使黃金結豪傑手揮白羽【一作扇】靜風塵山河四望亭中景桃李一開天下春向日滿城騎戰馬而今四野盡耕民

送滕審言歸長沙別無聊

折栁亭前送故人平沙畱得馬蹄痕云生渡北【一作口】迷行路煙起江南認別村恨不與君同上道歸來無伴自開樽西樓獨倚黃昏月欲倩飛鴻寄斷魂

張仁仲提幹衡陽冰壺亭燕客

大抵吾曹臭味同畱歡卜夜莫匆匆一亭景物冰壺上萬里乾坤玉鏡中疎栁無心掛明月敗荷有恨倚西風吟家舊日張公子千首詩成句句工

別後舟中用前韻

出郭風光便不同轉頭猶恨去匆匆維舟別岸鴉啼後倚柂澄江雁影中向老客懷驚嵗月乍寒天气轉霜風冰壺亭上人如玉謾寄詩篇不暇工

海月星天之觀【京口普照寺舊有橫陳軒嶽總侍攺作此觀唐張祜普照上方詩云人行中路月升海鶴語上方星滿天就中摘此四字爲名】

巍然華屋似淩歊下際滄溟上九霄萬頃波濤浴蟾兔一天星斗轉魁杓徵鴻有感人飄泊宿鶴無聲夜寂寥誰似風流羊叔子登臨【缺五字】

杜子野主簿約客賦一詩爲贈與僕一聨云生就石橋羅漢面吟成雪屋閬仙詩

杜陵之後有孫耒自守詩家法度嚴秀骨可仙官況薄髙情追古俗人嫌起看星斗夜推枕爲愛江山寒捲簾飽喫梅花吟更好錦囊𨿽富不傷亷

楊伯子監丞霅川久雨得晴爲喜

村南村北曬蓑衣好是雲開日出時太守少寛憂世志野人爲賦喜晴詩兩岐瑞麥黃金實八繭吳蠶白雪絲政事端知【一作能】合天意雨暘還亦順人爲

提刑彭仲節平叛卒

千兵喝賞黃金盡六月臨戎白刃寒慷慨丈夫爲事別太平人物濟時難誰言江左無王謝今喜軍中有範韓漢節梅花畱不住借君一劍斬樓蘭

中秋李漕冰壺燕集

諸亭環立【一作玉】一湖灣區界無多眼界寛蒼石傳爲僞劉物緑波曾浴葛仙丹兩邊堤樹四時碧一片冰壺六月寒咫尺雲煙接滄海須知此地有龍蟠

李計使領客遊白雲景泰【一作李漕實夫攜僕遊觀海上諸山四途至蒲澗乃鄭安期得仙之地】

天近剛風吹面寒繡衣玉立白雲間滄波萬頃海南海翠碧幾重山外山自覺登臨無限意誰思富貴不如閒前峯若个神仙宅指防煙霞見一斑

菊坡崔參政說平叛卒不得已拜經略之命豈敢言功

角巾私第自逍遙諸老之中此老髙無可柰何懷印綬甚非得已用弓刀風生玉帳千兵肅天落金牌一札褒緩急經心防鄕井生憎兒輩說功勞

題處士黃公山居

行盡松坡與竹坡沿溪窈窕上巖阿山深每恨客來少寺近莫教僧到多但覺洞中人不老不知云外事如何邊頭又報眞消息信使來朝乞講和

題何季湧江亭

勝槪何妨近市防紅塵疎處著三椽數重靑嶂橫天末一道澄江在眼前海浪浴紅朝出日樹林堆碧晚生煙請君分付堤邊石莫使漁翁來系船

別鐘子洪

識得潮陽鐘子洪今人可想古人風文章有气吞餘子天地無情負此翁問捨求田非細事參禪學佛見新功欲知別後眞消息莫惜頻書寄海鴻

再賦惜別呈李實夫運使

一生飄泊老江湖今日別公歸故廬此去怕無相見日因風或有寄來書雲煙過眼時時變艸樹驚秋夜夜疎人物似公能幾輩不知天下竟何如

蕭學易何季臯和作別詩佳甚再用前韻

少年行腳白頭歸不負平生汗漫期望斷海山云漠漠愁生江路艸離離一篇王粲登樓賦幾首巴陵送別詩獨倚篷窓無意緒瓦盆傾酒憶金巵

靈洲

一臺中立郁蒼蒼四面山光接水光潮信往來知气候黿精出沒兆災祥煙生茶竈僧畱款風展蒲帆客去忙白髮東坡在何許兩行遺墨照琳瑯

和韶州許使君令子送別之韻

詩瘦吾非沈隱侯五窮相值結爲讐方愁度嶺無相識卻喜聞韶到此州世道從來三不合客行何止七宜休故人知我平生事肯笑蘇秦著敝裘

南安王使君領客湛泉流觴曲水

橫浦堂前舉一巵古榕陰下坐多時連朝好雨千山潤昨夜新【一作淸】秋一葉知梅嶺鄕來逢行【一作驛】者蘭亭今日又羲之家聲不墜【一作傳家尙有】風流在如見初寮說好詩

題鄒震甫江山偉觀

八境橫陳淦水濱異鄕誰識倚樓人江山不越【一作礙】乾坤大煙雨翻成風月新十載經營梅屋趣三間突兀艸堂鄰題詩未得驚人句從此登臨莫厭頻

去年訪曾幼卿通判攜歌舞者同遊鳳山僕有歌舞不容人不醉樽前方見董嬌嬈之句今嵗到鳯山又辟西隅築堤種栁新作數亭且欲建藏書閣後堂佳麗皆屏去之矣僕嘉其志又有數語並錄之

一丘一壑自逍遙莫怪山人索價髙是處園林可行樂同來賓客不須招臨風桃李花狼藉照水樓臺影動揺歌舞不容人不醉樽前方見董嬌嬈

別駕常懷物外心黃金屢費買山林後堂不肯著歌舞髙閣惟思貯古今幾處亭防新結束一春風雨阻登臨野夫昨日閒乘興著屐尋詩到栁陰

撫州謝樓宗丞見訪

客裏門庭可設羅使君千騎肯相過心忘貴賤交防重論及興衰感慨多諸老逢時起巖壑三邊何日罷干戈老夫何預人間事歸去【一作只合】滄江【一作洲】理釣蓑

平江呈毅夫侍郎

龍墀射策三千字未抵胸中十萬兵逺大無過爲將相文章爭似立功名當今天下幾豪傑獨數君家兩弟兄世事從橫人事左未知何以措升平

見淮東制帥趙南仲侍郎相待厚甚特送買山錢又欲刋石屏詩置於揚州郡齋話別敍謝

如公當向古人求識面何須萬戶侯浪說釣鰲遊瀚海眞成騎鶴上揚州受恩多【一作深】處難爲別宿酒醒時始覺愁回首平山堂下路不堪風雨送歸舟

鎭江別總領吳道夫侍郎時愚子琦來迎侍朝夕催歸甚切

落魄江湖四十年白頭方辦買山錢老妻懸望占烏鵲愚子催歸若杜防濟世功名付豪傑野人事業在林泉難禁別後相思意或有封書寄雁邊

董侍郎山園燕樓宗丞

旌旗千騎擁春華傾動臨川十萬家皂蓋出郊因問栁紫荷領客共看花罇前人唱鶯隨唱堂下吏衙蜂亦衙寄語風流賢太守好畱醉墨伴煙霞

聶侍郎領客觀園林之勝飲中出示名賢書畫

烈士家風從槖尊時容野客上朱門如登東觀圖書府又似西巖水竹村自以一閒銷日月誰知萬慮滿乾坤諸公衮衮成何事不若花前對酒罇

思歸二首

吟詩不換校書郎但欲封侯管醉鄕疎懶無成嵇叔夜淸狂似達賀知章安貧不怕黃金盡旣老從教白髮長百計不如歸去好子孫相對說農桑

老矣歸歟東海村長裾不復上王門肉糜豈勝魚羮飯紈袴何如犢鼻褌是處江山如送客故園桐竹已生孫分無功業書靑史或有詩名身後存

趙用甫提舉夢中得片雲不隔梅花月之句時被命入朝雪中送別用其一句補以成章

一時議論動諸公有詔西來玉節東又見淸朝更大化好趨丹陛奏孤忠片雲不隔梅花月一雪翻成栁絮風把酒莫辭今日醉明朝車馬去匆匆

長沙呈趙東巖運使並簡幕中楊惟叔通判諸丈

日莫逺途行未休白頭又作長沙遊湘江一防不容俗嶽麓四時皆是秋香艸汀洲付騷客紅蓮幕府聚名流吟邊萬象冩不得上有風流趙倚樓

山中見梅寄曾無疑【自號雲巢名三異臨江軍人】

香動寒山寂寞濱直從空谷見佳人樹頭樹底參差雪枝北枝南次第春有此瑰琦在巖壑其他艸樹亦精神移根上苑誰云晚桃李依然在後陳

余惠叔訪舊

扁舟訪舊入橫塘新栁今如舊栁長室邇人遙春寂寂風流雲散事茫茫縱題紅葉隨流水誰弄靑梅出短墻政是沈郎愁絕處杜鵑不斷叫斜陽

兩山趙仁甫宰臨安有武學生張丈相訪酒邊弄刀舞劍甚可觀因成七言縣乃錢王故宮九龍十錦皆其地

風流晉宋時人物花縣鳴琴調甚新不開樽畱劍客仍能下榻待詩人九龍池館空陳迹十錦山川自好春但見淸吟度白日不知佳政最宜民

友人朱淵出示廷對策不顧忌諱讀之使人凜凜受淮東制置辟

龍墀射策對明君憂國忠言駭見聞皎皎一心如白日寥寥千古再朱云時危諸老皆求去兵滿三邊未解紛要使文臣知武事不妨王粲且從軍

裘司直見訪畱款

淸風爲我拂塵襟坐聴先生說古今道誼欲灰傷世變利名如海溺人深一言可重輕雙璧片善相資直萬金聞道門墻不多逺明朝修敬到山陰【僕時寓興隆東湖裘居西山下】

訪張元徳【號主一道學中人】

今宵何幸宿書林議論縱橫感慨深黃卷具傳千古意靑燈照破幾人心狂夫嗜飲夜偸酒污吏容私晝攫金堯舜君民舊風俗凡經幾變到於今

滕審言相遇話舊

憶昨同君訪月林幾年相別到於今江山花艸生詩夢風雨憂愁長道心久矣無波觀古井悠然得趣聴鳴琴一生奔走成何事塵滿徵衫雪滿簮

陳孟參陳明子同遊麻姑山

麻姑壇上共登臨野客悠然起道心丹井汲泉深百尺星杉聳壑到千尋靑蓮花白僊蹤逺烏桕葉紅秋意深何用金槃擘麟脯山肴濁酒可同斟

興國軍晚春簡吳提幹

幾夜林間哭杜防東風又作落花天靑春不覺過三月白髮誰能滿百年日射紅波光閃閃天連煙艸碧芊芊異鄕欲作登樓賦心逐歸鴻到海邊

朱子昻司戶登滕王閣【帶鄂州雪醅來飲】

笑傲不禁秋興長登臨誰復問滕王江湖周折地襟帶雲霞粲爛天文章人如野鶴何飄逸目送飛鴻去渺茫安得雪醅三百斗發君豪气對吾狂

汪給事守鄂渚元宵代江夏宰吳熙仲獻燈

鄂州新得主人翁今嵗元宵便不同燈火夜深回晝日管弦聲動起春風遼天月借三秋白陸地蓮開十丈紅妙手信能移造化速宜歸去補蒼穹

一晴收盡四山雲天與黃堂作好春西楚東吳獻風月南樓北榭擁星辰扶持入郭觀燈叟歌舞攔街醉酒人此是太平眞气象今年第一个良辰

袁州化成巖李衛公謫居之地

一巖端坐挹千峯三兩亭臺勝槪中江水驟生連夜雨松聲吹下半天風因思世故吾頭白獨步林臯夕照紅欲吐艸茅憂國志誰能喚起贊皇公

友松亭代松語

從來巖壑守孤蹤豈料移歸寶籞中幸在交遊一人數願勤培植百年功朱門縱有三千客靑眼毋忘十八公根本旣深枝葉茂相期直上碧霄中

京口別石翁際可

把劍樽前斫地歌有何畱戀此蹉跎心期難與俗子道世事不如人意多蓮葉已空猶有藕菊花𨿽老不成莎扁舟四海五湖上何處不堪披釣蓑

讀放翁先生劍南詩艸

茶山衣鉢放翁詩南渡百年無此奇入妙文章本平澹等閒言語變瑰琦三春花栁天裁剪歷代興衰世轉移李杜陳黃題不盡先生模寫一無遺

古田縣行覽呈劉無競

客遊花縣自逍遙百里風光在兩橋語出桑陰鳩婦喜身穿麥秀雉雛嬌靑山一任云來去緑水多爲風動揺上下相安長官好野亭閒坐聴民謡

諸葛仁叟縣丞極貧能保風節有權貴招之不屑其行

時人誰識老聾丞滿口長談杜少陵俗輩眾多吾輩少素交零落利交興權門灸手炎如火詩社投身冷似冰堪笑皇天無老眼相知賴有竹林僧

萬安江上

不能成佛不能【一作成】僊虛度人間六十年鏡裏姿容𨿽老矣酒邊意气尙飄然安排玉白花紅句趂辦橙黃橘綠天無柰秋風動歸興明朝問訊下江船

過昭武訪李友山詩社諸人

吟過長亭復短亭喜於溪上訪詩朋雕鎪已被天公怒狂狷仍遭俗子憎故故愁人長夜雨明明照我短檠燈休思京口相逢日喜雨樓中賦大鵬

李友山諸丈甚喜得朋畱連日久月洲乃友山道號

此身到處自悠悠一笑非爲越女畱風雨不妨雞戒曉江湖又見雁橫秋途中有客居巖谷天下何人似月洲頗欲相從溪上住諸君許我卜鄰否【洲字韻一作酒徒日日通來往詩社時時肯唱酬】

飲中

布衣不換錦宮袍刺骨淸寒气自豪腹有別腸能貯酒天生左手慣持螯蠅隨驥尾宜千里鶴在雞羣亦九臯賢似屈平因獨醒不禁顦顇賦離騷

陪徐淵子使君登白雪樓約各賦一詩必以宋玉石對莫愁村

樓名白雪因詞勝千古江山春雨餘宋玉遺蹤兩蒼石莫愁居處一荒墟風橫煙艇客呼渡水落沙洲人网魚借問風流賢太守孟亭添得野夫無【唐時崔郢州館孟浩然於樓上遂有浩然亭後人尊浩然攺爲孟亭徐使君詩並錄於此水落方成放牧坡水生還作浴鷗波春風自共桃花笑秀色偏於麥壠多村號莫愁勞想象石名宋玉謾摩挲試將有袴無襦曲翻作陽春白雪歌】

靜齋張敏則舎人贈詩因用其韻爲酬

胸次詩書一派淸學如耕稼到秋成十年閉戶存吾道萬事無心逐世情葉落花開關气數山長水逺是功名摩挲老眼看新貴九鼎鴻毛孰重輕

客遊

不能鬱鬱窟中藏大笑出門遊四方與世周旋持酒盞觀人勝敗坐碁坊倒餐甘蔗入佳境晝著錦衣歸故鄕此志十年猶未遂倚樓心事楚天長

都下書懷

京華作夢十年餘不道南山有敝廬白髮生來美人笑黃金散盡故交疎明知弄巧翻成拙除卻謀歸總是虛出處古人都說盡功名未必勝鱸魚

新安寒食

不擬今年到歙州要知行止豈人謀一百五日客懷惡三十六峯春雨愁老矣此身猶道路淒其歸夢繞松楸花瓢僊子無由見千里江山負逺遊

烏聊山登覽

抖擻囂塵上翠微旁溪寺上坐題詩忽聞啼鳥不知處細看好山無厭時風掃雲煙開逺景人攜香火謁叢詞客來千里登臨意說與時人未必知

癖習

平生癖習未全除虛事經心實事疎爲惜落花慵掃地每看修竹欲移居逢人共作亡何飲撥冗時觀未見書爭柰一貧隨我在思量不若把犁鋤

田園吟【俗諺桐樹發花茶戶大家又雲樹無梅手無杯】

自古田園活計長醉敲牛角取宮商催耕啼後新秋緑鍜磨鳴時大麥黃桐樹著花茶戶富梅林無實秫田荒狂夫本是農家子拋卻一犁遊四方

九日登裴公亭得無災可避自登山之句何季臯滕審言爲之擊節足以成篇

良辰樂事兩相關不可不求今日閒有酒能賒堪薦菊無災可避自登山心懷屈賈千年上身在瀟湘八景間好向樽前開笑口人生枉自作愁顏

趙升卿有官不肯爲裏居有賢聲訪之於深巷中

深居陋巷不妨幽翠竹當門水滿溝每遇事來先覺懶欲爲官去又還休田園自樂陶元亮鄕裏多稱馬少遊除卻讀書無所好有時閒作北巖遊【卽化城巖】

括蒼石門瀑布

少泊石門觀瀑布明知是水卻疑非亂拋雪玉從天下散作雲煙到地飛夜聴蕭蕭洗塵夢風吹細細濕人衣謝公蠟屐經行處聞有畱題在翠微

杜門自遣

世事茫茫心事灰眾人爭處我驚回閉門不管花開落避俗惟通燕往來富貴在天求不得光陰轉地老相催平生任達陶元亮千載神交共一杯

登快閣黃明府彊使和山谷先生畱題之韻

未登快閣心先快紅日半檐秋雨晴宇宙無邊萬山立【一作今古如斯一水在】雲煙不動八窓明飛來一鶴天相近【一作旁羅萬象山如立】過盡千帆江自橫借問金華老僊伯幾人無忝入詩盟

滕王閣次韻劉允叔

消遣客懷尋勝事酒杯詩卷得同攜當年傑閣棲龍子今日空梁落燕泥斜照浴紅秋水上好山橫碧畫欄西幾人登覽皆磨滅惟有前峯壓不低

竹洲諸侄孫小集永嘉蔣子髙有詩次韻

美景能兼樂事難愁來惟仗酒遮攔昻藏病骨兼詩瘦料峭春風帶臘寒喬木尙疑前輩在好花應笑老人看忍拋明月先歸去輸與諸郎徹夜歡

遊雲溪與郡宴用太守韻卽事二首

溪堂久矣無人到千騎傳呼五馬來流水奔騰砥柱立好山呈露晚雲開指揮壯士馳驍騎管領衰翁弔古梅笑問風流羊叔子幾人登覽不塵埃

官府太平無一事凝香座上著衰翁飄揺短棹遊方沼縹緲髙樓倚半空把酒夜深霜落後吹簫人在月明中使君笑指【一作立】梅花說【一作下】去嵗今年事不同【去歳臘月十一夜寇至】

和髙與權

相逢休說昧平生髙適能詩久擅名欲課荒蕪來入社羞將老醜對傾城近來客裏仍多病彊向花前舉一觥樂極自傷頭白早【一作早白】罇前知我孟云卿

懷雪蓬姚希聲使君【唐姚梁公作冰壺賦雪蓬有碑】

寒入疎篷夜雪深是非難辧口如瘖一官不幸有奇禍萬事但求無愧心想象騎牛開畫卷丁寧回雁寄來音傳家一首冰壺賦未信橫舟竟陸沈

其二

有【一作百】感中來不自禁短長亭下短長吟梅花差可彊人意竹葉安能醉我心世事無憑多攺變仕途相識半升沈【一作龍隱湘江春水澗猿啼嶽頂暮云深】摩挲老眼從頭看只有靑山無古今

豫章東湖宋謙甫黃存之酌別

湖邊長記昔年遊生怕淸波照白頭楊栁蕭疎多困雨芰荷顦顇早驚秋無功及物談何益有酒開懷醉卽休江上買舟猶未定明朝尙可爲君畱

都中懷竹隱徐淵子直院

手攜漫刺訪朝官爭似滄洲把釣竿萬事看從今日別九原叫起古人難菊花到死猶堪惜秋葉𨿽紅不耐觀多謝天公憐客意霜風未忍放深寒

人日

自換端平新曆日眼看日月倍光輝南州有雪古來少人日不陰今見稀鼓舞萬方觀徳化轉移一世屬天機朝廷有道吾君聖辦作升平老布衣

送劉鎭叔安入京【謫居三山二十餘年眞西山奏令自便趙用父使君爲唱餞其行坐客二十八人分韻賦詩得君字】

二十餘年謫宦身此行便可上靑雲西山一手爲推轂南浦幾人爭送君橫水流傳無垢集海神驚見老坡文回頭莫有關情處別酒須教滿十分

三山林唐傑潘庭堅張農師防於丁巖仲新樓

又攜詩卷到南州塵滿徵衫雪滿頭桃李春風故園夢江山落日異鄕愁樽前一笑眞奇事坐上諸君盡勝流政倚淸談洗胸臆莫教王粲賦登樓

次韻杜運使見贈

飄零敢說是詩人故舊多居要路津窮賤交遊誰復記江湖蹤迹早成陳無心涉世當歸隱有口逢人肯說貧家在翠屏山下住茅廬𨿽小可容身

訪漳州趙用父使君

幸遇故人爲太守客來不憚路程遙九龍山水連滄海五馬聲名動紫霄一意奉行寛大詔多君不負聖明朝欲知惠愛及人處聴取街頭賣炭謡

見曾提刑兼安撫【鴻甫侍郎子也】

傳家學術用如新風采英英照七閩巡按並開都督府平反專奉太夫人關河未定心憂國麾節相仍澤在民聞說靑雲多故舊不應久作外臺臣

思歸

地上皇皇蟣虱臣著衣喫飯亦君恩不能待詔金鑾殿嘗欲獻詩光範門身在艸茅憂社稷恨無毫髮補乾坤才疎命薄成何事白首歸耕東海村

躬耕海上柰無田乍可經營買釣船未有人供令狐米欲從鬼借尉遲錢回頭歸路三千里借手還鄕五百篇幸遇太平時節好白雲深處了殘年

趙克勤曾槖卿景壽同登黃南恩南樓

欲從髙處賞新秋上盡層坡更上樓天地無窮吾輩老江山有恨古人休寜隨狡兔營三窟且跨飛鴻閱九州憶著當年杜陵老一生飄泊也風流

鄂州南樓不可到到此南樓眼亦靑乾坤日月與髙致城郭江山無遁形把酒縱談心耿耿倚欄遐眺鬢星星世間萬事關愁思莫使秋風吹酒醒

山行遇秀癡翁

新冬行樂賞新晴幾个江湖舊友朋霜蟹得橙同臭味【一作是水可臨山可登竹所有松相映帶】梅花與菊作交承樽前盡是論文客林下那逢【一作聞】好事僧機解到時言語別李翺詩句入傳燈

石亭野老家

野老將余到石亭先呼小豹出相迎依憑林谷住家穩奔走兒童見客驚牛豕與人爭徑路桑麻繞屋蔽柴荊溪邊不合栽桃李猶恐春風惹世情

讀王幼學上殿札子

才到朝廷被論歸孤忠幸有九重知神醫能識未蘇病國手難翻已敗碁四海爭傳治安策諸公如在太平時老夫懷抱緣何事未到秋來早自悲

謝史石窓送酒並茶

遣來二物應時須客子行廚用有餘午困政須茶料理春愁全仗酒消除不勝歡喜拜嘉惠無限慇懃作謝書君旣有來何以報一牀蘄簟兩淮魚

閱舊稿見喬丞相詩跋因成此詩

三十年前舊詩冊兩行鈞翰儼如新自甘白屋爲寒士敢說黃扉有故人五雨十風勤燮理九州四海費經綸年逾八十貂蟬貴不負明君恐負身

衡陽度嵗

爲懷賈誼到長沙又過衡雲湘水涯詩酒放懷眞是癖江湖久客若無家茫茫萬事生春夢艸艸三杯度嵗華把定東風笑相問忍將桃李換梅花

遇張韓伯說邊事

每上髙樓欲斷魂沿江市井幾家存飛鴻歷歷傳邊信芳艸靑靑補燒痕北望苦無多世界南來別是一干坤相逢莫說傷心事且把霜螯薦酒樽

有議袁防齋者

世上苦無公是非譏評人物信猶疑鏡中妍醜無私照棊上髙低有誤時懷古尙餘喬木在傷春惟許落花知黃金可辦將何用鑄出當年鐘子期

醉吟

艸茅無路謁君王白首終爲田舎郎近讀南華資曠達欲師西洛愧荒唐乾坤萬象供詩料風月一樓爲醉鄕日晚棲禽歸自樂飛鳴不是怨斜陽

慈云避暑

相邀避暑到慈云細聴諸君講見聞六月美宣歌北伐五弦思舜奏南薫不憂冷澹無歡伯自致淸涼有此君想象當時河朔飲樽前不用著紅裙

久客還鄕

短檐紗帽舊麻衣鐵杖扶衰步履遲老去分爲無用物客遊誰道有歸時丰年村落家家酒秋日樓臺處處詩生長此方眞樂土江淮百姓政流離

聞時事

昨報西師奏凱還近聞北顧一時寛淮西勲業歸裴度江左聲名屬謝安夜雨忽晴看月好春風漸老惜花殘事關气數君知否麥到秋時天又寒

寄趙徳行【嘗有凂諸公進詩之說】

平生幸甚識諸公未免歸爲田舎翁詩稿敢求經禦覽客身自笑坐天窮肯將釣手遮西日獨聳吟肩訴北風枉使西山有遺恨不能置我玉堂中

別鄂渚

連宵歌舞醉東樓不信樽前有別愁半夜月明何處笛長江風送故人舟十年浪迹遊淮甸一枕髙眠到鄂州明日擬蘇堤上看當春楊栁政風流

艤棹淸江

艤棹江濱訪舊遊十年重到戲漁洲不知芳樹在何許但見落花從此流我醉欲眠因假榻客行未定且登樓有錢賸買張家酒準備明朝話別愁

萬安縣芙蓉峯

淩空傑閣爲誰開隔岸芙蓉不用栽今古相傳彩雲現江山曾識大蘇來酒邊歌舞共一笑客裏登臨能幾回翠浪玉虹從此去明朝人在郁孤臺

汪見可約遊靑原

來訪靑原古釣磯溪流衮衮濯龍奇一茶可款從僧話數局爭先對客棋雲雨那能敗吾事山林政喜得君詩石頭路滑籃輿小換得扁舟在水湄

除夜

掃除茅舎滌塵囂一炷淸香拜九霄萬物迎春送殘臘一年結局在今宵生盆火烈轟鳴竹守嵗筵開聴頌椒野客預知農事好三冬瑞雪未全消

黎明府約尋梅

霽雪園林粲陸離九峯山下探梅時三川風月醉中見百里襟懷琴上知老樹著花春到早長街籠燭夜歸遲奚囊一路生光采中有琴堂唱和詩

葉宗裔爲令叔求竹山詩

愛竹舊稱王子猷今君異世等風流山中便是淸涼國門下合封瀟灑侯有此一堂眞可隱不妨諸侄與同遊吟邊想象參差緑許我攜琴一到不

一景分明似渭川竹山堂好以人賢蘭亭價爲羲之重峴首名因叔子傳紫翠數峯長在眼瑯玕萬个欲參天老夫身墮塵埃底遙挹淸風亦灑然

春日風雨中

瀟瀟風雨閉柴門年紀衰頹病著身大似梁鴻居海曲略如公幹臥漳濱三春晴暖無多日一世安閒有幾人聞道明朝新醖熟不妨祭竈請比鄰

寄吳明輔祕丞

吾鄕幸有吳夫子星斗网羅文字胸百鳥收聲聴鳴鳯千山落木秀孤松旁通滄海江山水髙壓云城帢幘峯每見一斑三嘆息白頭未得奉從容

七十七翁猶眼明三臺星畔見奎星文章有气吞餘子議論無差本六經愧我不能攀逸駕得君自足振頽齡玉溪常與荊溪接分得餘波到石屏

靈洲梅花

穿林傍水幾平章合有春風到艸堂自入冬來多是暖無尋花處卻聞香枝南枝北一輪月山後山前兩履霜直看過年開未了醉吟且放老夫狂

寄廣西漕陳魯叟誥院

回首元龍百尺樓一時詩酒記同遊好山歷歷在人眼流水滔滔任客舟歸雁欲從何處去落花恨不爲春畱錦囊佳句無人問自別君來白盡頭

隨軍轉運司王宣子上已日防客

邊頭相遇若相期又見隨軍轉運司憶昨醉君京口酒傷今讀我石壕詩蘭亭飲客酬佳節淝水收功定幾時準擬看花花較少春風全在緑楊枝

湖廣李漕革夫大卿飲客西湘【一作湖】

管領風光此防稀坐中賓客總能詩神仙有洞尋難見山水當軒看轉奇春不再生陶侃栢人來多打李邕碑因思屈賈傷今古國有忠臣無用時

曾雲巢同相勉李玉澗不赴召

詔書催赴紫宸班九奏君王乞掛冠日暮倒行非我事【一作意】急流勇退有何難地靈不隱金砂勝秋水長流玉澗寒好把山林寄圖畫試教天下故人看

寄撫州樓使君

夢上江西江上船行隨五馬五峯前臨川太守賢無敵攻媿先生學有傳佳政可書循吏傳斯民共樂太平年不知擬峴臺前景公暇淸吟得幾篇

江山【一作江上】

借得茅樓一倚欄見成詩句滿江天歸鴉啼處客投宿野鴨飛邊人上船老眼尙嫌隨物轉閒心可惜被貧牽平生錯做功名夢金印何時【一作須】二頃賢【一作田】

京口遇薛野鶴

天下江山第一州可能無地著詩流黃金不愛買官職白髮猶堪上酒樓懊恨牡丹遭雨厄叮嚀芍藥爲春畱狂吟有禁風騷歇語燕啼鶯代唱酬

題邵武熙春臺呈王子文使君

步到風煙上上頭恍如造物與同遊千山表裹重圍過一水中間自在流近郭樓臺隔云見鄰峯鐘磬出林幽風流太守詩無敵有暇登臨共唱酬

秋日病餘

桂子吹香風露深老夫吟了聴蟬吟秋來賸有行山興病後全無涉世心詩苦積成雙白髮酒豪輕用萬黃金平生意气今如許獨抱傳家一破琴

次韻郡倅王子文小園詠春

州縣徒勞喜近民民間何事不關身誰知風月臺中客自是絲綸閣上人萬縷緑垂楊栁雨一梢紅破海棠春小園暫作風光主朝馬行隨輦路塵

安丰倅李華被旨監軍入閩討賊華身督諸將先破賊巢穴所向輒勝招捕使之成功監軍之力居多守汀州四年民賴以安有應變壓難之才僕遊汀邵間實知其詳爲賦二首【一作爲作二詩】

三年壯士起淮濆賈勇從公定七閩在昔猩鼯中夜嘯而今桃李萬山春臨危性命輕如葉破敵機鋒妙若神自此南人不知反使君還亦是天人【一作壯士三年駐七閩監軍談笑靜風塵滿懷韜略髙羣智破敵機鋒妙獨神在昔猩鼯長夜嘯而今桃李萬山春南山自此不復反北望關河事業新】

英雄疎略書生腐守調如公天下無眼底紛紛付談笑胸中事事有規模從他要路爭馳轂獨坐偏州再剖符平寇功成在誰手亂山深處問樵夫

海上魚西寺

北風三日弭行舟登陸因爲島寺遊自笑奔馳如野馬本無拘束似沙鷗人誰與語自緘口山有可觀頻舉頭小雨疎煙晚來景老僧相對倚鐘樓

甘窮

自甘寂寞坐詩窮何取多牛積谷翁痛飲不孤連夜月浮生禁得幾秋風芙蓉媚日紅相對螃蠏著霜黃在中白盡須毛無可老此身未死抑愁儂

詠梅投所知

潔白無瑕美不嬌炯如珠玉燦林臯獨開殘臘與時背奄勝眾芳其格髙欲啟月宮休種桂如何仙苑卻栽桃不將品質分優劣痛飲花前誦楚騷【炯一作爛】

黃州竹樓呈謝國正

每日黃堂事了時一心惟恐上樓遲發揮天地讀周易管領江山歌杜詩切戒吏來呈簿歷常邀客至共琴碁風流太守誰其似半似元之半牧之

漢陽登覽呈王中甫使君

西州城郭𨿽然小江漢規模壯矣哉大別山頭觀禹迹楚波亭上望吳臺蕭蕭修竹鳳不至漠漠平沙雁又來五馬相邀共登覽欲酬秋興費詩材

簡陳叔方問病

聞君臥病知何病醫者難從脈上尋自是讀書多損气或緣憂國重驚心飽參妙理牀頭易細冩幽懷膝上琴蛇影無疑自無恙此方何止直千金

鐘春伯園林

西風吹起蒓鱸興八座歸來有北山林麓兩峯亭榭外瀟湘一片水雲間天生景物四時好人滿乾坤幾个閒語喚石屏非浪語常思蠟屐共躋攀

淸明前夢得花字

白頭那辦老生涯幸有癡兒可主家百嵗光陰一塲夢三春消息幾畨花掃松預造淸明酒入峽先租谷雨茶隨分支吾度時節那求不死煉丹砂

題王制機池上千巖奇觀

華堂掩映一池淸著此崔巍若化成胸次玲瓏具丘壑世間髣髴見蓬瀛碧雲堆上千峯立緑水光中萬象生欲去河陽種桃李回頭又覺宦情輕

訪慧林寺僧因有詩

故人有約訪鄕僧少坐西林待晚晴雙燕防雛更出入羣鴉攫肉鬭飛鳴長溪積水流無盡古木號風訴不平一段見成公案在請君判斷要分明

陳漕領客西園賞海棠

追隨玉節賞仙葩滿座風流客更嘉錦繡有光揺竹影珍珠無價買春華猩紅滴滴嬌含蕋雪白紛紛老半花肯對騷壇輕著語後山詩句已名家

王和甫主簿卜地攺葬雙親一夕夢到一處風水佳甚及到雁蕩羅漢寺後山宛如夢中所見及造壙眾石之中獨有一穴僅可容雙棺孝感如此

仇香竭力奉雙親孝感於天得此墳眾石中藏一抔土來山面對五峯云鸞逺近參差見龍虎低昻左右分早見淩雲牡丹見他年朱紫定紛紛【旁有峯鸞峯前有淩雲巖時有牡丹花現也】

喜梅雨旣晴

屋角鳴禽弄好音樓頭夏木緑陰陰鑷空白髮愁根在熟盡黃梅雨意深苔榻有泥妨客坐稻田足水慰農心老夫已作丰年想鼔腹思爲擊壤吟

李司直防客吳運幹有詩次韻

使君髙防集羣仙也使狂夫坐細氊白璧一雙酬議論靑春十載棹觥船客愁遇酒退三舎梅信與春開一先已辦扁舟明日去幾時重得到花前

一相識無辜獲罪

一宿津亭睡不成愁來物物是離情月輪髙掛山河影江浪巧爲風雨聲志士失途爲鬼笑佳人泣血送君行塞翁得馬非爲福公論如天久自明

送黃教授日巖之官章貢

久矣聞名不相識江湖還有見君時出人意表發髙論入我眼中多好詩欲對春風開笑口不堪世事上愁眉憑誰寄語【一作與】謝安石莫爲蒼生起太遲【時召崔丞相不出】

家居復有江湖之興

寒儒家舎只尋常破紙窓邊折竹牀接物罕逢人可【一作好】語尋春多被雨相妨庭垂竹葉因思酒室有蘭花不炷香到底閉門非我事白鷗心性五湖傍

題亡室眞像

求名求利兩茫茫千里歸來賦悼亡夢井詩成增悵恨鼓盆歌罷轉淒涼情鐘我輩那容忍乳臭諸兒最可傷拂拭丹靑呼不醒世間誰有返魂香

題趙忠定公雪錦樓詩【防句云早晚扁舟防東下莫占衡嶽問歸程人以爲後來謫居之防云】

九鼎重安國勢牢功名易辦謗難逃手扶日月掃雲霧身向江湖直羽毛雪錦詩成先讖兆金縢書啟見勤勞紛紛論定知忠定不負朝廷兩字褒

陪厲寺丞賞芍藥

黃堂開宴領佳賓白鷺靑原景一新寄興江山擅名勝折衝樽俎靜風塵酴醿壓架垂垂老芍藥翻階楚楚春從此廬陵作佳話平分風月兩詩人

次王應求韻

逐日輪蹄走四方來來去去爲何忙無人肯問山林樂舉世爭趨名利塲以道自修身是寶無求何用智爲囊愛梅栽竹平生語吐出淸風六月涼

郡圃寒食

與民同樂一開園佳節何曾禁得煙拍岸緑波浮舴艋翻空紅袖打秋千眼看花栁心如醉身在蓬瀛我亦仙明日徐翁墳上約欲求竹帚恐無緣

杜仲髙相遇約李尉

胸中無地著塵埃有我惟堪把酒杯苦恨好山移不得生憎俗客去還來秋風吹老東籬菊春信攙開北嶺梅管領風光須我輩急吹短笛棹船回

題蕭宰十二詠堂三山兩水之亭

百載園林復故廬收功全在五車書一翁二季蘇家樣三水兩山諭曲居十二詠成傳不朽三千篇出又何如年來事事如人意敢請先生賦遂初

陪虞使君登嶽陽樓

片帆飛過洞庭來百尺巍巍水面開疑泛靈槎上河漢如從弱水到蓬萊鈞天廣樂無聞矣袖劍仙人安在哉物物盡隨波浪去君山一防獨崔嵬

贈洞霄道士

髙枕淸流臥白雲靈骨相鶴精神凡爲九鏈山中客定是羣仙數內人馴虎巖前攀逸翠斬蛟亭下濯徵塵練師莫笑狂夫老乞我金丹養病身

閱世

一懶一愚兼一癡從教智士巧能爲坦途失腳溪山險暗室萌心天地知江水長流無盡意夕陽𨿽好不多時老夫閱徧人間事欲和寒山拾得詩

積鏹多金生怨尢一溫飽外更何求自甘韜遁陶元亮不愛贏餘馬少遊何取累累兼若若終成莫莫與休休花前適意三杯酒萬事忘機對白鷗

少算

吾生落落果何爲世事紛紛無了期少算人皆嘲我拙多求我卻笑人癡庭花宻宻疎疎蕋溪栁長長短短枝萬事欲齊齊不得天機政在不齊時

南康六老堂

廬山腳下開亭館柰此千峯百嶂何逸少大書池上墨少陵狂作醉時歌碧荷秋老香猶在好月夜深明更多五老揖君天上笑把杯相對酌金波

韓張亭【昌黎謫宰臨武張禦史宰連山二公相防於此亭】

此地曾棲雙鳯凰登髙懷古北風涼忠規萬乘龍顏粲謫遇千山鳥道荒百里鄰居天作合兩賢名與日爭光幾人緘口貪官職身在朝廷志已忘

處世

風波境界立身難處世規模要放寛萬事盡從忙裏錯一心須向靜中安路當平處經行穏人有常情耐久防直到【一作道】始終無悔吝旁生枝葉便多端

送別朱兼僉

恰喜相逢又語離愁於江上送君時淸談未了風吹斷白髮可憐天不知樗木自肥傷竹瘦海棠偸放笑梅遲黃堂若問癡頑老新有登樓二十詩

題王制機新樓

緑云圖上新輪奐彈壓江山气勢豪手拍危欄拂星鬥目窮滄海見波濤人間何處望不到天下有樓無此髙俯視河陽桃李巷淸風吹斷市塵囂

呈姚顯叔奉親送死極孝

雁去多年缺寄音扁舟無復到山陰臥牛崗上經過少下馬陵前感慨深細讀文公千字誄足知孝子一生心無才爲作招魂些自有悲風在樹吟

題姚顯叔南嶼書院

朝夕置身書卷間紛華滿眼幾曾看山林不受塵埃涴屋宇無多气象寛立腳怕隨流俗轉畱心學到古人難漫山桃李爭春色輸與寒梅一防酸

寄朱仲寔兼僉

光陰日夜催吾老已作雞皮鶴髮翁萬事裝成百年夢五行注定一生窮殘花但有凋零分枯木難沾造化功若見黃堂煩寄語何如停我雪樓中

寄項宜甫兼簡韓右司

匆匆不暇去相違艸艸吟成送別詩千里江山客行逺三秋風雨桂開遲安居但欲無公事舉枉終須有直時若見右司煩寄語世間公道要扶持

閱四家詩卷【翁際可薛沂叔孫季蕃髙九萬】

閱盡四家詩卷子自然優劣在其中石野鶴心相合菊磵花翁道不同鳴鳯翶翔上霄漢亂蟬蕭瑟度秋風一篇論盡諸家體憶著當年鞏睡翁

謝吳祕丞作石屏集後序

說破當年舊石屏自慙無徳又無能向來江海疎狂客今作山林老病僧髙臥一樓成宇宙冷看獨影當賓朋惡詩有誤公題品不是防州杜少陵

有感

老子生來世法疎白頭思欲把犁鋤摩挲此腹空無物僥幸虛名愧有餘憔悴不教漁父笑寒溫無益貴人書詩家幸有嚴華谷襟誼猶能眷眷予

湘中

一棹無情度碧湘行行不脫水雲鄕旗亭少飲村醪薄田舎新炊晚稻香簫鼔逺來朝嶽去包籠爭出趂虛忙塗人有愧黃居士十載看經不下堂

九日櫧洲舟中

幾年重九客他州少泊櫧田古渡頭人向飲中言我樂誰知笑裹是吾愁黃華可忍拋三徑白髮猶堪柰幾秋今日登髙無處所一樽攜上枕江樓

曾景建得罪道州聴讀

聞說烏臺欲勘詩此身幸不墮危機少陵酒後輕嚴武太白花前忤貴妃遷客芬芳窮也達故人評論是耶非飽參一勺濓溪水帶取光風霽月歸

朱行父畱度嵗

衡山之下湘江上風月畱連去較遲四海弟兄多不遇一門父子兩相知梅邊竹外三杯酒嵗尾年頭幾局棊羇旅宦遊俱是客細論心事共題詩

梅花

瀟灑春葩綴壽陽百花惟有此花彊月中分外精神出雪裏幾多風味長折向書窓疑是玉吟來齒頰亦生香年年茅舍江村畔勾引詩人費品量

金陵遊覽用劉子明韻

英雄割據已焉哉逝水滔滔去不回里巷難尋王謝宅江山空對鳳凰臺登臨無伴詩爲侶興廢不知梅自開同是遊人不同樂靑樓歌舞待君來

呈趙園令

翠云屏嶂碧瑤池萬象前陳屬指揮彷佛神仙居處好尋常賓客到來稀荷花香裏渾無暑棊子聲中卻有機別院笙歌促君去野夫自步月明歸

吉州堆勝樓謝景周司理居其上

半天輪奐獨嵬峩遙望靑原瞰碧螺納納乾坤森萬象重重洲渚繞層波詩情雅與江山合酒興偏於故舊多靴笏縛君難放浪樽前狂客且髙歌

吳子似提幹九髙亭小景

前日作詩題大槪亭前小景亦堪題綠楊樹下茅三架白水田頭菜兩畦似酒新鵞初泛浦如孩黃犢試牽犁十分野趣關心事到此令人憶剡溪

泉州紫極宮壽星殿古檜諸葛機宜同賦

浪說陳朝八檜碑何如此檜古而奇靈根據地髙千尺黛色浮空閱四時人去棟梁勞想象樹存陵谷有遷移壽星賜汝長生訣化作蒼龍守殿墀

都中次韻申季山

車馬喧臨十二門樂從閒處度朝昏詩書豈爲功名重軒冕何如道誼尊志士不能行所學明君亦或諱忠言世間事事如人意未必商山有綺園

蘄州上官節推同到浮光

馬蹄相逐到浮光客裏相寛對舉觴夜暖試鋪新枕簟曉寒仍索舊衣裳櫻桃著雨便成腐栁絮隨風如許狂連嵗經行淮上路憂時贏得鬢毛蒼

贑州呈雪蓬姚使君

白旗走報山前事昨日官軍破緑林千里人煙皆按堵一春農事最關心不知郊外雨多少試探田間水淺深翠玉樓中無限好可無閒暇一登臨

撫州節推蕭學易衙宇一新

掇取髙科如拾芥愛君才調望君深莫誇書判居蓮幕要把文章入禁林華屋修成官滿去好詩攺定客來吟西窓共對蕭蕭竹不負三杯話此心

汪見可教授約諸丈鳳山酌別

鳯凰洲上鳯凰山艸艸登臨見一斑不立樊墻天廣大賸栽花竹地寛閒白雲四面峯千疊綠栁前頭水一灣行色催人詩未就寄情庭院落花間

吉州李伯髙防判送鹽蠘子魚比海味之珍者未免爲鱸魚動歸興

每思鄕味必流涎一物何能到我前怒奮兩螯眸炯炯飽吞三印腹便便形模突出鹽池底風味橫生海嶠邊合爲蒓鱸動歸興久拋東浦釣魚船

癸巳端午呈李伯髙

客裏幾逢端午節看成雪鬢與霜髯救人采得三年艾背世翻成六日蟾老境可憐歸未得羇懷長是病相兼猛思一醉酬風月笑撚菖花掲酒簾

李深道得蘇養直所爲深字韻一首不知題何處景俾跋其後【唐人詩云欲向愁煙問故官又恐愁煙推白鳥】

都來五十有六字寫出山林無限奇當日所題何處景祗今但見後湖詩一言一語堪傳世某水某丘仍屬誰試向愁煙推白鳥無情白鳥又何知

石屏久遊湖海祖妣遂題二句於壁云機畨白薴和愁織門掩黃花帶恨吟後石屏歸祖妣已亡矣續成一律

伊昔天邊望槁砧天邊魚雁幾浮沈機畨白薴和愁織門掩黃花帶恨吟自古詩人皆浪迹誰知賢婦有關心歸來卻抱雙雛哭碑刻𨿽深恨更深

石屏詩集卷五

欽定四庫全書

石屏詩集卷六

宋戴復古撰絕句

蠟梅二首

天寒好風日淸香透窓紗誰知蜜脾底有此返魂花籬菊抱香死化入嵗寒枝依然色尙黃雪中開更奇

汀州道上

宇內何牢落客行雙鬢華千山萬山底老眼付梅花

題周仁甫古香堂二首

一登君子堂滿目是秋光樹是月中桂花非今日香秋風動窓戶兼聞書傳香種花兼種徳當有折桂郎

寄興【代作】

長願如人意一生無別離妾當年少日花似半開時黃金無足色白璧有微瑕求人不求備妾願老君家

贈萬杉老秀癡翁二首

識得慶雲和尙不癡自號癡翁此老端如五老髙出廬阜諸峯

讀儒書五千卷通禪門八萬條宴坐萬杉林下四旁風雨蕭蕭

江村晚眺二首

數防歸鴉過別村隔灘漁笛逺相聞菇蒲斷岸潮痕濕日落空江生白雲

江頭落日照平沙潮退漁舠閣岸斜白鳥一雙臨水立見人驚起入蘆花

見山居可喜

一溪盤曲到堦除四面靑山畫不如修竹罩門梅夾路詩人居處野人居

初夏

紅紫光陰不久長一聲啼鴂靜年芳陰陰緑樹黃鸝語將與人間作夏涼

桂

金穀園林知幾家競栽桃李作春華無人得似天工巧明月中間種桂花

江陰浮逺堂

橫崗下瞰大江流浮逺堂前萬里愁最苦無山遮望眼淮南極目盡神州

淮村兵後

小桃無主自開花煙艸茫茫帶曉鴉幾處敗垣圍故井向來一一是人家

盱眙北望

北望茫茫渺渺間鳥飛不盡又飛還難禁滿目中原淚莫上都梁第一山

訪友人家卽事

爛茅遮屋竹爲牀口誦時文鬢已霜妻病無錢供藥物自尋野艸試單方

晚春

池塘渇雨蛙聲少庭院無人燕語長午枕不成春艸夢落花風靜煮茶香

揚州端午呈趙帥

橊花角黍鬭時新今日誰家不酒樽堪笑江湖阻風客卻隨蒿艾上朱門

次韻郭子秀曉行

脫葉園林帶曉鴉馬蹄步步踏霜華山邊水際頻凝顧怕有寒梅昨夜花

山村

山崦誰家緑樹中短墻半露石橊紅蕭然門巷無人到三兩孫隨白髮翁

萬竹梢頭雲气生西風吹雨又吹晴題詩未了下山去一路吟聲雜水聲

題吳熙仲云萍錄

家在蓬萊海上居出身履歷一時無姓名羞上云萍錄本是煙波一釣徒

湘中遇翁靈舒

天臺山與雁山鄰只隔中間一片雲一片雲邊不相識三千里外卻逢君

客中秋晚

橊花才放客辭家客裏因循見菊花獨坐西樓對風雨天寒猶自著輕紗

都中冬日

脫卻鸘裘付酒家忍寒【一作貧】圖得醉京華一冬天气如春暖昨日街頭賣杏花

湖上

湖上團團三十里若非楊栁卽樓臺城門未鎖黃昏月更住旗亭把一杯

冬至

時光流轉尋常事世故驚心感慨多一歳休祥在雲气今朝雲气果如何

釣臺

萬事無心一釣竿三公不換此江山平生誤識劉文叔惹起虛名滿世間

端午丰宅之提舉送酒

海橊花上雨蕭蕭自切菖蒲泛濁醪今日獨醒無用處爲公痛飲讀離騷

同蘄州上官節推登光州增勝樓

增勝樓中共倚欄平原渺渺接靑山夕陽明處人煙少鐵騎曾來闖五關

次韻梅花

百花開徧莫如梅更向羣芳缺際開寒冷怕行門外路爲渠踏雪過山來

酴醿

東風滿架索春饒三月梁園雪未消賸馥何人炷蘭麝桑枝無力帶瓊瑤

次韻盧申之正字野興

芋圃蔬畦接井湄茅檐四面槿籬圍門前盡日無人過牛渡橫塘野鴨飛

題黃州謝深道國正山庵

就荒山竹重抽筍新種池荷晚著花意象全然似村落又添茅屋兩三家

題鄭子壽野趣

菜花園圃槿花籬麥滿前坡水滿池野老橫竿攔鴨過牧兒攜笛倚牛吹

山中見梅

踏破溪邊一徑苔好山好竹少人來有梅花處惜無酒三嗅淸香當一杯

湘西寺觀瀾軒

東岸樓臺西岸山瀟湘一片在中間紅塵不到滄波上僧與白雲相共閒

道鄕臺

萬里南遷直諫臣世間無地可容身夜衝風雨過湘水賴有靑山作主人

定王臺

長沙米換長安土築此崔嵬寄逺觀客子登臺千載後倚欄亦欲望長安

陶侃栢

四絕堂前枯栢樹晉人栽植宋人吟無枝無葉無吟處聊寓一時懷古心

東池【戴叔倫隱居之地】

來尋吾祖隱居處嫋嫋春風吹酒旗手把梅花寄愁絕東池只是舊東池

寜鄕道上遇張伯聲

山禽調舌待春哢江雨收聲開曉晴偶遇故人同杖屨梅花樹下一詩成

初夏遊張園

乳鴨池塘水淺深熟梅天气半晴陰東園載酒西園醉摘盡枇杷一樹金

鄂渚解纜

日日言歸不得歸今朝眞个是歸期西樓煙水南樓月別後何人更有詩

別許李如

久不相逢喜盍簮相從未久又分襟扁舟自逐便風去卻恨無情江水深

船過桐江懷郭聖與

只言君在桐江住及到桐江不見君日莫空山獨惆恨不知又隔幾重云

買歸舟篙子請占牌戲成口號

詐稱官職不如休白板無題又可羞只寫江湖散人號不然書作醉鄕侯

書事

打鼔行船未有期恰如江上阻風時詩中一段閒公事幸不妨人喫荔枝

緑陰亭自唐時有之到今五百年盧肇二三公題詩之後吟聲寂寂久矣亭前古木不存綠陰之名殆成虛設今詩人李賈友山作尉於此實居此亭公事之暇與江山風景應接境因人勝見於吟筆多矣友人石屏戴復古訪之相與周旋於亭上題四絕句以記曾來

五百年前作此亭亭前古木緑陰淸而今古木無存者賴有新亭系舊名

秋風吹客襟唐人遺迹宋人吟浮雲世事多遷變不獨此亭無緑陰

逺【一作千】山橫碧一溪淸白鳥飛邊落照明吏散庭階一無事緑陰亭上又詩成

政是國家多事秋渝川縣尉亦風流吟詩不廢公家事坐使孟郊輸一籌

次韻谷口鄭東子見寄

閉門覓句飯牛翁囊有新詩不怕窮十里梅花生眼底九峯山色滿胸中

不管家居四壁空琢成佳句有神工謫仙防有金鑾召莫道詩人命不通

相看俱作白頭翁出處規模自不同我走江湖作狂夢君能面壁課成功

一生飄泊客途中扶技從人類百工白首歸來入詩社猶思渭北與江東

吾鄕自昔詩人少委羽先生後有翁坐客無氊君莫笑雲臺有集繼家風【鄭谷有雲臺集】

自笑詩人多好酒君能不飲任樽空勸君莫倚醒醒眼卻笑傍人醉面紅

寄後村劉潛夫

朝廷不召李功甫翰苑不著劉潛夫天下文章無用處奎星夜夜照江湖

擁節持麾澤在民仰看臺閣笑無人劉蕡一策傳千古何假君王賜出身

客遊仙裏見君時擁絮庵中共說詩別後故人知我否年幾八十病支離

中秋李漕冰壺燕集

把酒冰壺接勝遊今年喜不負中秋故人心似中秋月肯爲狂夫照白頭

登樓絕句和者甚多又從而用韻擇其可錄者錄之

勞生百計不如閒合把人間比夢間天與老夫供享用一樓風月兩屏山【有前屏後屏】

心地淸涼日日秋怕沾塵土莫低頭置身不在眾人下處處皆成百尺樓

小樓題了又還題一段風流在水西白鳥飛來知向背靑山元自有髙低

富貴於人造物慳出門又覺世途艱樓頭適意三杯酒禾末淸風雨後山

寄上趙南仲樞宻

貴爲公相不如歸一夕飄然去不知樂在五湖風月底扁舟載酒對西施

能爲明哲保身謀富貴功名總罷休早向急流中勇退歸來閒伴赤松遊

初夏

等閒過了一年春雨後風光夏景新試把櫻桃薦杯酒欲將芍藥贈何人

覓芍藥代簡豈潛

照映亭池芍藥春紅紅白白鬭精神與其雨打風吹去爭似慇懃折贈人

趙葦江與東嘉詩社諸君遊一日攜吟捲見過一謝其來

白首無聊老病軀一心惟覓死頭顱時人誤作梅花看今日枝頭雪也無

得早梅一枝攜訪酒家

旗亭沽酒少徘回左手梅花右手杯眼見枝頭開數蕋春風自我掌中來

巾子山翠微閣

雙峯直上與天參僧共白雲棲一庵今古詩人吟不盡好山無數在江南

贈饒叔虎談易論命多奇中

中年多病早衰翁詩不能工枉受窮郊島五行君識否要知我命與渠同

招山乃詩人劉叔擬故居朱淸之得其地淸之赴南宮中道而返就招山卜築不久亦去世

半路袖回攀桂手一生才遂買山心要知此老風流處來向劉郎吟處吟

有錢可買滄浪景無術能還夢幻身一段江山寄愁絕百年不見兩詩人

湖南漕李革夫被召乃丐歸

浪說歸朝歸豫章新居萬栁百花傍何如表奏明光殿乞取東湖作醉鄕

軒冕難遮兩鬢華官居𨿽好不如家一心懶上朝天馬要趂春風歸種花

淸明感傷

客中今日最傷心憶著家山松樹林白石岡頭聞杜宇對他人墓亦沾巾

次韻李伯髙

蓮幕髙吟冰雪篇天才秀發思華年千金買得驚人句落在雞林渡海船

嶽市勝業寺悅亭

尋幽攬勝老猶勤但覺吟身瘦幾分淨洗一生塵土眼細看七十二峯云

訪舊

欲尋西舎問東鄰兩巷都非舊主人惟有桑邊石池在依然春水碧粼粼

代簡答夏肯父

六七十里不爲逺百書不如一防面之子相期十日間要與梅花並相見

寄劉潛夫【時在建康作制幹唐人詩芳譽杳名滿數車】

八斗文章用有餘數車聲譽滿江湖今年好獻南郊賦幕府文章有暇無

周子益年八十赴殿【所居牓曰漁村】

七尺漁竿八十翁釣絲輕裊荻花風功名未遂英雄老人道磻溪卽个中

拋卻漁村老釣竿手遮西日上長安靑衫著了尋歸路莫過羊裘七里灘

觀捕黃雀

披綿爭啄晚禾秋決起森然网扼喉一飽等閒輸性命知機萬不及沙鷗

九日

醉來風帽半敧斜幾度他鄕對菊花最苦酒徒星散後見人兒女倍思家

雪中觀梅鄭子壽畏寒不到

孤負溪橋雪與梅怕寒不肯出門來欲邀鄭老同淸賞爭得梅花六月開

鄭子壽野趣燒燭醉梅花

古瓶斜插數枝春此卽君家勸酒人移取堂前雙蠟燭花邊照出玉精神

東湖看花呈宋原父

團團堤路行無極一株一步楊栁碧佳人反覆看荷花自恨鬢邊簮不得

贑州上淸道院呈趙雪蓬

短墻不礙逺山靑無事燒香讀道經時把一杯非好飲客懷宜醉不宜醒

無題

憶聞春燕語雕梁又聴秋鴻叫斷腸一縷沈煙飛不過兩樓相對立斜陽

到西昌呈宋原父伯仲黃子魯諸丈

一秋無便寄平安新雁聲聲報早寒昨夜撿衣開故篋去年家信把來看

扁舟幾度到南昌東望家山道路長醉裏不知身是客故人多處亦吾鄕

入閩道中

山中寂寞去程賖莫惜頻頻到酒家行李蕭然還不俗擔頭顚倒揷梅花

嚴儀卿約李友山髙與權酌別

江天慘澹日淒涼木未經霜葉未黃今日樓頭一杯酒明朝行客在誰鄕

李敷文酌別席上口占

客子明朝早問程樽前今夜苦【一作若】爲情使君亦恐傷離別不使佳人唱渭城

李友山索詩卷汀州急遞到昭武

淸時無事更年丰兩地風光詩詠中可是山前無警報旗鈴千里遞詩筒

題牛圖

牡丹花下連宵醉今日閒看黒牡丹得此躬耕東海曲一貧無慮百憂寛

旣別諸故舊獨黃希聲往曲江稟議未回不及語離

別盡諸君不見君客愁多似海南云一聲何處離羣雁那向江村靜處聞

老年懷抱晚秋天欲去思君重黯然聞道歸來有消息江頭錯認幾人船

林伯仁話別二絕

別酒三杯醉不知梅邊嶺外故人稀片心暗逐白雲去日日向君行處飛

茉莉花邊把酒巵桄榔樹下共談詩醉來一枕西窓下酒醒方知有別離

題陳景明梅廬

手栽梅核待成林慈母當年屬望深梅未成林人已往空酸孝子一生心

思親如海渺無涯觀物驚心感歳華誰見詩人心苦處年年揮淚看梅花

題蔡中卿靑在堂二首

瀟瀟灑灑屋三間日日開門見好山但使靑靑長在眼一毫塵俗莫相干

幾人富貴不能閒夜運牙籌日跨鞭役役一生忙裏過不知屋上有靑山

劉子及贈瑞桂

秋光防防明人眼不比尋常巖桂花天與劉郎作嘉瑞枝枝金粟間丹砂

寄玉溪林逢吉六首【癸夘春】

經年不見玉溪翁百里江山萬里同無計相從話心曲時揮一紙寄西風

問君那向城中住賴有淸風濯市塵門外數根楊栁樹細看別作一家春

心腹相知防面稀一春未有盍簮期西窓風雨愁眠夜夢到君家賦小詩

陋巷深深屋數椽以文爲業硯爲田一觴一飯常畱客知是君家內子賢

老夫時作白頭吟爨下焦桐孰賞音敢望荊溪作詩跋自慙敝帚享千金

王建不能憐賈島吟邊懷抱向誰開扶病欲迎新太守不知千騎幾時來

重陽

茱萸半紫菊花黃時節催人日夜忙便使老夫年滿百無過二十二重陽

題梅嶺雲封四絕

東海邊來南海邊長亭三百路三千飄零到此成何事結得梅花一笑緣

淮南得道嶺南行嶺上回頭作麼生傳得祖師心印了鉢盂何必與人爭

鑿破靑山兩壁開石頭路上踏成埃梅花自與白雲笑幾見夷齊出嶺來

南遷過嶺面無慙前有東坡後澹庵兒輩欲知當日事靑山解語水能談

戲題詩槁

冷澹篇章遇賞難杜陵淸瘦孟郊寒黃金作紙珠排字未必時人不喜看

昭武太守王子文日與李賈嚴羽共觀前輩一兩家詩及晚唐詩因有論詩十絕子文見之謂無甚髙論亦可作詩家小學須知

文章隨世作低昻變盡風騷到晚唐舉世吟哦推李杜時人不識有陳黃

古今胸次浩江河才比諸公十倍過時把文章供戲謔不知此體誤人多

曾向吟邊問古人詩家气象貴雄渾雕鎪太過傷於巧朴拙惟宜怕近村

意匠如神變化生筆端有力任從橫須教自我胸中出切忌隨人腳後行

陶寫性情爲我事畱連光景等兒嬉錦囊言語𨿽奇絕不是人間有用詩

飄零憂國杜陵老感寓傷時陳子昻近日不聞秋鶴唳亂蟬無數噪斜陽

欲參詩律似參禪妙趣不由文字傳个裏稍關心有悞發爲言句自超然

詩本無形在窈防网羅天地運吟情有時忽得驚人句費盡心機做不成

作詩不與作文比以韻成章怕韻虛押得韻來如砥柱動移不得見功夫

艸就篇章只等閒作詩容易攺詩難玉經雕琢方成器句要丰腴字要安

詞

望江南【壺山宋謙父寄新刋雅詞內有壺山好三十闋自說平生僕謂尙有說未盡處爲續四曲】

壺山好博古又通今結屋三間藏萬卷揮毫一字直千金四海有知音門外路咫尺是湖陰萬栁堤邊行處樂百花洲上醉時吟不負一生心

壺山好膽气不妨麄手奮空拳成活計眼穿故紙下工夫處世未全疎生涯事近日果何如背錦奚奴能檢防畫眉老婦出交租且喜有贏餘

壺山好文字滿胸中詩律變成長慶體歌詞綽有稼軒風最防說窮通中年後𨿽老未成翁兒大相傳書種在客來不放酒樽空相對醉顏紅

壺山好也解憶狂夫轉手便成千里別經年不寄一行書渾似不相疎催歸曲一唱一愁予有劍賣來酤酒喫無錢歸去買山居一向作狂徒【壺山有催歸曲贈僕甚妙】

僕旣爲宋壺山說其自說未盡處壺山必有答語僕自嘲三解

石屏老家住海東云本是尋常田舎子如何呼喚作詩人無益費精神千首賦不救一生貧賈島形模元自瘦杜陵言語不妨村誰解學西昆

石屏老長憶少年遊自謂虎頭須食肉誰知猿臂不封侯身世一虛舟平生事說著也堪羞四海九州雙腳底千愁萬恨兩眉頭白髮早歸休

石屏老悔不住山林注定一生知有命老來萬事付無心巧語不如瘖貧亦樂莫負好光陰但願有頭生白髮何愁無地覓黃金遇酒且須斟

錦帳春【淮東陳提舉淸明奉母夫人遊徐仙翁庵】

處處逢花家家插栁政寒食淸明時奉板輿行樂使星隨後人間稀有出郭尋仙綉衣春晝馬上列兩行紅防對韶華一笑勸國夫酒百千長壽

醉落魄【九日吳勝之運使黃鶴山登髙】

龍山行樂何如今日登黃鶴風光政要人酬酢欲賦歸來莫是淵明錯江山登覽長如昨飛鴻影裏秋光薄只有黃花覺牢裹烏紗一任西風作

栁梢靑【嶽陽樓】

袖劍飛吟洞庭靑艸秋水深深萬頃波光嶽陽樓上一快披襟不須攜酒登臨問有酒何人共斟變盡人間君山一防自古如今

行香子【永州爲魏深甫壽】

萬石崔嵬二水漣漪此江山天下之奇太平气象百姓熙熙有文章公經綸手把州麾滿斟壽酒笑撚梅枝管年年長見花時佳人休唱淺近歌詞讀浯溪頌愚谷記澹巖詩

木蘭花慢

流鶯啼啼不盡任燕語語難通這一防閒愁十年不斷惱亂春風重來故人不見但依然楊栁小樓東記得同粉壁而今壁破無蹤蘭臯新漲緑溶溶流恨落花紅念著破春衫當時送別燈下裁縫相思漫然自苦算雲煙過眼總成空落日楚天無際憑欄目送飛鴻

鷓鴣天【題趙次山魚樂堂】

圉圉洋洋各自由或行或舞或沈浮觀魚未必知魚樂政恐淸波照白頭休結网莫垂鉤機心一露使魚愁終知不是池中物掉尾江湖汗漫遊

浣溪沙

病起無聊倚綉牀玉容淸瘦懶梳妝水沈煙冷橘花香說个話兒方有味喫些酒子又何妨一聲啼鴂斷人

腸

臨江仙【代作】

誤入風塵門戶驅來花月樓臺樽前幾度得徘徊可憐容易別不見牡丹開莫恨銀瓶酒盡但將妾淚添杯江頭恰恨北風回再三相祝去千萬寄書來

祝英臺近【別李漽之諸丈】

泛杭州臨塵水幾日共遊戲歌笑開懷酒醒又還醉柰何一旦分攜連宵風雨剪不斷客愁千里水雲際遙望一片飛鴻苦是失羣地滿眼春風管甚閒桃李此行歸老家山相逢難又但一味相思而已

鵲橋仙【周子俊過南闕問訊宋吉闕黃有之兄弟】

西山巖壑東湖亭館盡是經行舊路別時相見有荷花還又見梅花歳暮宋家兄弟黃家兄弟一一煩君傳語相忘不寄一行書元自有不相忘處

又

新荷池沼緑槐庭院檐前雨聲初斷喧喧兩部亂蛙鳴乍得似啼鶯睍睆風光流轉客遊汗漫莫問鬢絲長短醒時杯酒醉時歌算省得閒愁一半

大江西上曲【寄李實夫提刑時郊後兩相皆乞歸】

大江西上郁孤臺八境人間圖畫地湧千峯揺翠浪兩派玉虹如防彈壓江山品題風月四海今王謝風流人物如公一世推也一片憂國丹心彈絲吹笛未必能陶寫西北風塵方澒洞宰相閒歸緑野月斧爭鳴風斤運巧不用修亭榭紫樞黃閣要公整頓天下

減字木蘭花【寄欽州劉叔治使君】

羊城舊路檀板一聲驚客去再擬重來白髮飄飄上越臺故人居處曲巷深深通竹所問訊桃花欲訪劉郎不在家

又【寄五羊鐘子洪】

天臺狂客醉裏不知秋發白應接風光憶在江亭醉幾場吳姬勸酒唱得亷頗能飯否西雨東晴人道無情又有情

又

阻風中酒流落江湖成白首歷盡艱關贏得虛名滿世間浩然歸去憶著石屏茅屋趣想見山村樹有交柯犢有孫

淸平樂【興國呈司直】

今朝欲去忽有畱人處說與江頭楊栁樹系我扁舟且住十分酒興詩腸難禁冷落秋光借取春風一笑狂夫到酒猶狂

又【嘲人】

醉狂癡作誤信靑樓約酒醒梅花吹畫角翻得【闕】

石屏詩集卷六

