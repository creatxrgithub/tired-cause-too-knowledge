

欽定四庫全書

集部六

止山集

別集類五

明

提要

臣等謹案止山集總二十卷明丘雲霄撰雲霄字淩漢號止山崇安人由貢生官至栁城縣知縣是編凡分四集南行集四卷蓋自崇安至省會之作分建安延津晉安三稿東遊集二卷蓋遊括蒼之作故二卷皆題曰括蒼稿北觀集四卷乃其入京所作自南遊北故有楚稿越稿吳稿宋稿魯稿齊稿燕稿之分以上三集皆詩而無文獨山中集有詩四卷又有文六卷皆居武夷止止山時所作也四集惟南行集編次最早首有丰熙序云丘子年方富而引志在逺吾見其進未見其止當數十年後乃可論定大抵系其初作故熙云然熙之序嘉靖十一年甲午也東遊集無序不知何時所編北觀山中二集序皆題曰嘉靖丁未則最後矣朱彛尊明詩綜引徐夢陽評稱其詩雅澹勁古景眞情得今讀之信然要之不肯蹈襲前人異乎七子之派者也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●南行集原序

閩本南服而崇控閩上游乃位閩之北丘子居崇家食時或事事於會城則自武夷鼓枻順流而下歷建安度延津而抵於晉安是爲南行而往來其間凡有所著作則別錄爲南行集予昔在翰林以罪去國出戍漳海過武夷丘子不以予爲罪出而禮愛相殷及聞其論議每多英發遂握手爲忘年交繼予旅寓三山而丘子南來頻獲相見故於其所著每得觀讀而嘆其卓可名家夫今海內之士論詩必曰杜少陵論文必曰司馬史氏間學焉而或近之亦不過得其聲色貌象之似耳丘子詩則志在初唐而或謂其有慶曆之步驟文則志在禮經而或謂其出左氏之軌轍得非欲以其不似以學其似與𨿽然丘子年方富而引志在逺到吾見其進也未見其止也當數十年後乃可論定姑書此以俟具眼者辧之時嘉靖甲午秋海戍四明丰熈

●欽定四庫全書

南行集卷一

﹝明﹞丘雲霄撰

○建安稿

城南夜雨

出宿城南夜江空雨滿舟遲遲風外斷耿耿葉邊稠伴柝傳山郭隨更下驛樓初程雲水近還作別鄕愁

螺灘

雀舫江聲亂螺灘浪勢驕乾坤蕉鹿夢歲月梗萍漂五里山亭出孤城煙樹遙秋風雙鬢外落木晚蕭蕭

歸宗巖

鳥道懸空翠龍笻拂曉寒逶迆回碧嶂突兀散朱欄怪石云邊墮蚪枝雪後看振衣山果落聽法鼎香殘庭鶴巢松近林僧種藥還气蒸玄洞濕珠落古厓丹引火窺仙竇臨河縱大觀孤亭摩漢出斜磴倚云安煮茗遊煙細攀藤著屐難泉幽貪洗耳天近想飛翰歲晚悲行役登臨興渺漫浮生無住著空羨結蒲團

臨江門夜泊

城抱江流急沙回浪勢安煙雲歸樹暝風雪釀梅寒客夣隨更轉溪聲入夜殘漁翁相傍宿應笑欲彈冠

登君子樓

落日下平浦鄕心倚莫樓孤臺聨萬井百雉俯雙流衰栁驚行役浮雲近故丘偶因臨水意無語向江鷗

梅仙山次謝石湧副守韻

仙人去何許空此靑山名我來躡髙云凜凜神骨淸虹亭照空谷丹井莓苔生如何千載下無人申此盟

梅仙山奉次李古衝憲長春靄憑欄之贈撫昔人之遺蹤感髙懷於莫旣悲悵自失不覺有言

春含翠筱宻如城江擁晴嵐蘸水明云護虹亭無客到石藏丹井爲誰淸章縫卻向靑山老羽翮空懷白日生別後松枝如寄折報君惟有歲寒盟

解纜殷勤問後期登樓回首是相思龍唇敢擬鍾期調鶴態寧如叔夜知寒月每隨朝北夣停雲欲寄望南詩上林多少卑棲處幸托春風到一枝

過古衝七里別墅因呈

溪山待時勝雲霞本仙宅臺控松桂深花覆行徑窄孤舟系潭陰沙月照林白爲問輞川人來作桃源客主人玄鶴姿棲息靑霄翮歡愛談夙襟羅尊重離別攬衣事攀登坐我心怡恱春熈林气芬新篁欲抽節淸暉已滿樓他時想顏色

九日躡雲巖

野外黃花節山中緑酒芬晴嵐開絕巘秋意滿髙云客至妨僧定樵諠散鹿羣幽探成汗漫尊酒惜余曛

寒露同李洗松宿方塘書捨

露重憐今夕秋深試薄寒溪聲亂籬落月色動柴闗菊宻欲藏徑花嬌故傍欄相看疑夣寐秉燭問更闌

李雙溪讀書處

徑逗山堂靜庭間花木深雙流遲歳月孤閣此登臨夜雨疏蕉緑秋云結栁陰漫談千古上應笑二毛侵

秋盡復南行

寒月浴江水疏花傲竹林歳驚羣物變秋逐莫江深愁入三山夣空懷百世心沙鷗渾識面夜伴建溪潯

聶雙江侍禦巡閩辟梵宮開五經書院聚生儒講禮教移檄見徵晚發舟南下呈華古溪先生三十韻

新月照秋水寒江坐晚空十年慚潦倒雙劍戀雌雄偶爾叨陪從瞿然意轉蒙疏遺成久癖禮樂豈能攻斗畔秋槎迥天南海气蒙逺徵心不展淺酌酒遲窮衝雨鷗羣亂迎霜桕葉紅歸期候新栁歳晏惜飄蓬短褐貧原憲寒氈仰鄭公棟梁湏國用朴棫負春融小相吾何敢雕虫自不工受知心感激殊遇禮帡幪分托形骸外情紓笑語中靑衿歸繡豸黃髮識花騘市骨能牧駿遺才想臥龍無心勞案牘用意本精忠舊日招提境千年化育宮庭開如聚訟道大豈難容述作聖明事鑪錘天地功衣冠新振頓賢哲古尊崇柱史眞喉舌王臣尙匪躬賢哉季子札陋矣叔孫通小技慚何補空名慮有終兩生辭漢詔三禮志周風落落尋千載明明自九重聖神頻積徳風俗正當隆化雨沾南服和風滿太穹十朝臣九有萬國仰重瞳大道唐虞逺中興制作同感時追驥尾羞老祝雞翁

施龍會講學藍原約登武夷不果余復有南行道中寄此

龍會經年別魚書望日遲月虛徐穉榻風暖馬融帷紫气憐誰識靑山秖自宜幔亭金鼎在空負玉笻期

江晚

疏林依古渡故國遶長川去水亂纒石遙山翠貼天山猿堪有淚沙鳥愧閒眠何處傳羗篴偏能到客邊

舟中莫酌

爲客三冬盡歸程數問家傍漁傳夜火濯足動江霞日落村舂急溪回山勢斜孤懷誰共語一醉謝年華

早發龍港

曙拂空林雞犬喧春江夜雨沒堤痕曉寒未落沙頭月誤看梨花雪滿村

九日江上

艸滿寒汀江上秋夣深遙過碧山頭短籬疏菊家何處斜日孤云蕩客舟

舟中呈程十二貞甫藍三十六汝汲

蕩漾歸舟日欲昏山寒江落舊沙痕長途短褐憐同客斷岸疏籬何處村雉起桑臯過別壠雞鳴茒棟見重原天涯幾度三秋節空羨陶翁五柳門

再遊歸宗巖

昔遊當玄冬玆來值朱明歳光倐爾變睠言愴深情少壯易拋擲短髮不復生幽探在佳致勝事誰能評髙松結鶴居深葉棲蟬鳴六月看山雪千林響流鶯紫雲開玉臺靑鸞控朱軿回首顧塵迹飛身天上行白楊滿山下古墳相靑崢感此地下魄何用千歳名仙人非凡胎丹砂不可成我來得淸況對酒當歡傾

新陽鋪

十里未歸猶是客夣魂還托水雲鄕輕鷗浴晚多情白落葉辭秋作意黃斷雨欲來過別浦孤帆猶自帶斜陽百年幾度飄蓬迹世事江流緫渺茫

書感

沙鳥衝煙去灘聲近莫喧溪毛靑綰石山雨白投村適意偏難得空名底用存古來沈陸者不是薄浮緣

南行集卷一

●欽定四庫全書

南行集卷二

﹝明﹞丘雲霄撰

○延津稿

南行

遊子悲鄕國孤舟傍岸洄機心能自信沙鳥不湏猜夜靜灘聲落江空月色來釣龍竿尙在重上越王臺

劍浦樓

泯泯雙流合盈盈一掌平雲光樓欲濕潭淨雨初晴徙倚芙蓉出馮虛羽翮生神龍噓夜气疑是舊丰城

別梅山寺惠上人

竹杖通幽境梅山擁翠屏雲棲禪榻古月共佛燈靑壇靜藤花細廊回栢影冥翻經蕉葉雨歸錫艸堂星香坐僧梁燕風交梵宇鈴烹茶移石鼎拂蘚讀碑銘無住慚空寂何因飬性靈世緣空物象山色靜儀刑落魄驚春桞浮生亦水萍苦吟愁杜老況別逺公庭

玄妙觀

尋勝淸溪曲仙家紫杖東層居回閣道翠檻接天宮白石封金鼎香泉引玉筒雙流黃日外萬井緑煙中種藥開新徑栽花傍故叢逐人云作伴拜客鶴如童靑簡貧原憲丹砂老葛洪玄闗更何許悵望倚松風

江晚書懷

落日孤帆晚更移狎人白鳥立漁磯投竿自信機心息俯劍空嗟往事非秋薄芙蓉江上冷光分楊栁雨中微天涯何事不歸去止止山中芝艸肥

南溪

南溪行近海北嶂漫連空問俗他鄕異聴鶯到處同鵝洋今夜月馬耳又秋風歷險空淒惻悠悠向此中

楂洋

客程頻問地村火報楂洋奇石蓮花出靑山栁葉長搔頭見新月濯足憶滄浪荏苒傷搖落浮沈滯此鄕

吉溪

遊子悲無褐寒風吹短查問漁沽酒路隨犬到田家茅屋依山靜溪橋逐水斜逢人皆荷蓧相咲失生涯

晚次獅石

水宿棲嵒際鄕心望斗橫船頭魚夜跳江口鴈南徵爲報村居近遙傳雞犬聲孤懷愁不寐秋意轉分明

九日太平驛晚泊

百年壯志空懷劍九日遊人不到家村晚漁依林外火山寒月傍夜歸查江湖夣轉衣初冷歳月心非鬢欲華何處霜橋通酒市將因系纜問黃花

江上

寒菊花初放虛舟風自移興尋彭澤酒病遣杜陵詩學得東山臥時看左氏書秋風江上早山雨夜來初

早發

江气團團白潭光約約虛露華和月落風勢聴人呼

思

木落愁逺山鄕心夜來絕不見渡溪人但見渡頭月髙堂憶逺徵妻孥望天末舞衣生輕塵自貽此契闊白雲起江頭直向武夷沒

怨

江石如龜甲隱隱浮明沙不障東之水偏驚遊子查遊子去鄕國長風吹斷霞斷霞只在天遊子去無涯泠泠秋已老飄蕩未還家

述

昔我出門時南薫事輕葛今我入門時北風欺短褐羊牛夕下山艸知夜來合記得臨行語刀頭望明月過期人不歸之子忠信薄

解

靑苔不滿寸出土爭晴光飛螢大於粟抱照光逺揚人心本圓覺安能守荊桑蜘蛛戀幽戶蚯蚓甘深藏吾爲斯人徒何以相比將

無題

西北有佳人春姿照白璧相去一萬里夣到不盈尺我有雙綺琴欲奏同心曲裵徊秋江上婉轉莫愁入

夣中作

買舟渡江水春風滿雙掬浩歌天際流瑯然過山曲

不寐

新月渡江水夜半風初起揺蕩不成眠波聲打船尾

江曉

江上寒山髙翠屏江中流水去滄溟江南物候冬猶暖江樹風霜葉自靑

江夜

寒月傍人湖畔宿野燒隔江明漸枯竹深村巷時驚犬夜半沙頭人打魚

南行集卷二

●欽定四庫全書

南行集卷三

﹝明﹞丘雲霄撰

○晉安稿

晉安春日

客思江流兩渺漫墻梅畱雨半開殘日回東陸泉初動榕滿南州臘尙寒團餅喜同傳故俗柔蔬聊自薦春盤白雲徙倚孤飛處愁入靑尊意轉闌

立春後一日書懷

斗換覊南海春愁雨滿天登樓悲往事把鏡及新年庭艸生寒翠江梅弄晚妍斷雲看鴈逺客思若爲傳

飲張瀬濵倉宰官舍

張郎爲委吏祿隠不辭卑閩樹春尊出吳歌海月遲鶯花愁倚榻池艸夣移時笑問江南枳猶生鳯鳥枝

訪林平厓侍禦畱莫酌出所撰太極演見示漫此答之

十年不見桓騘馬此日幽尋到紫岑石擁翠臺尊酒暮雲開孤閣夜談深竹牀無復巖廊夣蓬迹空悲歳月侵海上相逢生計薄閉門憐汝太玄心

十五夜與傅丁戊月坐得圓字

海月三山出江城萬井聮故鄕望牛斗淸夜共嬋娟流影移庭竹浮光滿甕泉相看渾是夣得意幾回圓

贈臥芝山人

不見希夷子前身擬是君乾坤閒獨夣簮冕懶人羣種藥開靑壠尋芝破白雲醉來臥春市遺劍在塵紛

贈髙髼仙

志士如鴻鴈冥飛謝世樊春山遲午夣白日倒靑罇桑合衡門隠花深覆徑昏掃云情亦懶散髮道長尊

題竹渠山居

爲訪山中客眞登淇上園臨流弦自奏種玉翠成村乘醉跨鸞尾尋幽到水源濯纓聊石坐無俗自柴門

立秋冩懷

烏散城頭月林傳夜半秋江湖憂短髮歳月此凋裘爲客三山久懷人萬里愁太平元老在笑夣說東周

感遇

孤鴻天北來棲我林上枝欲寄美人札相思空自知夕陽宿秋山野艸連大堤低頭獨顧影短髮雙肩垂芳容易衰歇空負年少期願結鴛鴦侶相隨竟不離

其二

丰城有寶匣夜气如長虹藏身在幽獨誤識張華公千里遣雷令此意良已殷結歡君子佩流聲天地中一朝成變化煙光浩無窮神物自有匹安肯孤雌雄

其三

菱花冒輕■﹝殹上土下﹞玉姿豈爲侵一朝事磨洗萬象光沈沈欲贈美人妝聊以輸我襟不照美人面願照美人心

其四

仙鄕有琪艸托根蓬萊山食之有長味暗令生朱顏葉光拂海曙髙蕚襲天闗誰爲學仙侶同采復同還願言將此艸徧種在人間

其五

明月開素琴淸夜時一彈上弦徹天扃下弦起龍蟠世人重歌舞此曲空潺湲悲音促商調艸木凋容顏鍾期久已死孤操慘不歡古人破焦桐此意良足嘆

其六

昔日卞和子獨抱荊山璧殷勤三獻君玉人辧爲石世眼束見聞至寶豈易識刖足心不傷璞棄亦不惜是非竟不明感激還成泣

其七

秋山白皓皓東水走不停羣動淨變化竟以歸空冥世人苦自蔽動息累有形披襟擁孤榻山月來中庭無言但閉戶幽艸相對靑

其八

南登萬丈峯上有千尺桐髙枝待鳯鳥下體奏南風寂寥在空谷眾木紛異同樵人輕斧斤日事深山中但恐秋風落共委荊棘藂嗟哉韶庭音豈上炊爨功

其九

莫登城南樓逺望城南丘中有逹人墓兀兀臨前流石獸皆無耳斜徑交墳頭感慨問行人姓名今不畱此地應無主千家散羊牛

其十

入秋气沈冥牛女今夕見爲客抱孤淸因生戀鄕縣虫聲起牀頭流螢照當面歳候無停機感此萬物變微明啟幽牕仰見秋梁燕

鰲峯

狀元昔日讀書處野客深秋載酒晴艸散嵐煙江日落林虛臺榭石云生地連溟渤千峯盡天薄東南一帶橫醉倚西風空悵古寒鴉飛上越王城

越王臺

越王城外越王臺古木陰陰廟宇開地入中原西楚後邦分百粵晚唐來無諸碑在空寥落有恨江流去不回爲問君王釣龍處夕陽滿地伴蒿萊

南行集卷三

●欽定四庫全書

南行集卷四

﹝明﹞丘雲霄撰

○晉安稿

酌嵩坡艸堂值雨呈髙霞居

江頭風雨乍明晦海上雲山入有無菊傍疏籬秋自好鶯從深谷晚相呼慣來作客疏狂甚老去逢人禮貌麤今日對君慚楚鳳十年抱瑟向齊竽

酌龍會山堂

愛爾髙棲處開尊對竹幽風流能好客疏懶媿同逰海國蒼煙晚山堂細雨秋菊芬侵暮酌月色共登樓

別友人

少年負逸气自比靑梧凰豈知燕雀軰靑雲難羽翔君抱春華姿我托秋風楊芳意竟揺落同委霜露場達人晦其彩闇徳光自長邂逅結歡素感別成悲傷方壺海之東九曲天際傍一別千里心擬迹參與商會晤當何時睠言熱衷膓黽勉復黽勉崇徳相輝光

訪髙霞居不遇

到門不見登山屐惟有靑霞覆屋多花徑葉深迷訪迹白雲開處杖藜過

讀罷空庭靑竹辭看花隨意出疏籬候門稚子能謝客報道山翁歸每遲

送林子

人生風中萍漂蕩隨聚散但願此心同何愁隔江漢結歡日尙淺別子秋之半薄莫更登樓落木正零亂

約丁戊同過石門時林五厓傳臥芝先會飲將半余亦就酌遲丁戊不至戲此嘲之兼呈諸子

林前風急葉亂飛林下髙人秋水姿墻頭過酒邀上客散髮長披翯羽衣五厓仙人醉恍惚狂客翩翩來武夷蓬頭袒腹笑相接大飲風前三百巵疏云滿天作涼雨花間有客睡初熟淸風夣落羲黃前紫芝枕亂靑莎褥五嶽逰仙期不來頂紅坐變鬢毛緑化龍玉杖不知處丹鼎長年煉空谷君不見浮雲一去無回蹤世人那得皆方瞳試看階下忘憂艸黃葉今朝非昔紅人生得意如夣寐對酒還湏爲君醉首陽二子淸莫當寂寥千載竟誰是

九月一日逰烏石

獨抱瑤琴烏石臺傍巖靑菊未全開重陽此去只九日爲客今登是再來海上樓臺看蜃起雲邊山樹逐江回自憐短褐猶千里何處砧聲晚更催

六日飲小傅山堂就宿

得錢沽酒卽相求醉擊靑笻漫自謳染翰命觴憐小謝落花依艸媿前丘鄕懷深夜蕉邊雨客近重陽海上秋解榻未湏傷往事滄江不盡古今愁

九日邀馮北峯姜實齋何云川孫海濵登烏石山

佳辰亦難再歡笑豈有常況玆良友集一別悲路長緬懷落帽翁千古詠輝光南山日影薄登臨興彷徨呼童出城市沽酒累十觴共攜蒼玉杖采菊烏石傍

此日行呈諸友

去年此日遊白華今年此日登烏石黃花緑酒依然同白髮朱顏嘆何及今年還憶去年事猶是明年憶今日丈夫有志非匏瓜飄蕩長江似萍實年年甘菊與茱茰總爲誰開爲誰食天風吹我石上琴海月照人山更碧相逢莫惜盡餘杯百年歡笑豈有極君不見當時獨鶴遼海歸滿地白楊秋露滴

別友

靑蠅附驥尾一日能千里所以君子交貴托英豪侶學道三十年結歡尋常裏獨立風塵上相看吾與爾霧豹飬其斑風鵬待時起愛君良獨深別君情何己豈無兒女顏恐爲壯士恥欲贈竟無言相期拾芳芷

洪氏池亭畱酌

拙拙抱忠信依依愛泉林行行隨所之處處逢知心偶上君家池池水淸且深主人出敬客歡愛同夙襟享我亭下酒樂我池上琴感子意悁懃不知日欲沈古人一飯恩此義畱至今知君不願報感激好賢吟

洪塘有懷雲山寺諸友

久客將歸日初程望故鄕海天南下闊江水北來長歷歷秋應盡蒼蒼月弄黃別來憶三益疏竹護僧堂

平水作

千里一歸帆九秋十日盡野火江上明漁歌夜相應徘徊山月孤蕭颯林風振羗篴何處聲度船起淸聴

除夕

爆竹通宵盡燈花隔歲開長江流日月殘臘戀尊罍千里獨歸夣三山幾度來況逢陽長日數問鬢毛催

南行集卷四

●欽定四庫全書

東逰集卷一

﹝明﹞丘雲霄撰

○括蒼稿

齋居書事

宦況憐今夕孤懷傲世塵溪山足吏隱苜蓿長園春晝靜云移榻階閒雀近人古來氈亦冷聊爾遂吾眞

曉行

秋意動禾黍山風稻欲花疏星下平野曉樹散晴霞塵世慚奔走江流逐歲華道窮堪薄祿目斷白雲賖

石佛嶺

漫憶重遊地空悲逐世紛野花低受露斜樹半迎曛石磴回靑嶂肩輿度翠云舉頭慚老衲依舊坐江濆

宿堰首

煙火成村晚溪聲送簟涼心閒無鹿夣水落見魚梁牕宿山云濕苔荒石徑藏偶來公憇靜庭樹想甘棠

裕溪

日抱湥云午不驕蘆花飛雪暗溪橋數家煙火自村落隨處山林傲市朝習靜空亭馴埜鳥忘機分席對山樵卻因話到桑麻樂慚媿浮名鬢欲蕭

括蒼道中

淸世誰能蚤息機欲將疏放問耕犁浮沈世事看流水惆悵西風過裕溪

山泉脈脈野田平喚雨林鳩處處嗚滿地秋風催黍稌月明猶聴桔橰聲

短籬疏竹入田家石徑山橋傍水斜聞說前溪夜來雨曉風爭發木綿花

堰首哭葉秀才

劇談疏闊想通儒雞黍空懷笑語初一去云寰歸獨鶴重來茒屋有殘書靑雲潦倒遺雙劍白幘淒涼舊短鋤顦顇碧山寒欲瘦秋風堰上一沾裾

贈葉云嵒

鑪封玉鼎火初殘月滿嵒扃夜不闗斜枕參同迷曉蝶碧雲幌落石牀寒

曾仗雙龍肅世氛嫖姚不數霍將軍歸來相問封侯事笑指嵒頭飛白雲

送陳鳳岡教授岷府便道歸閩

秋入闗河別夣驚寒尊撩亂故鄕情海天雲樹三山出湘澤煙波萬里平雀舫月明靑簡重龍泉斗轉紫光橫聖朝蚤晚應虛席國體還湏問賈生

南明山

山寺尋秋度玉溪石梁斜日下松枝摩挲殘碣撫遺迹剝落前朝字半疑池靜浴波山月小洞閒歸晚野雲遲逢人久懶通名姓來去林僧緫不知

九日何氏江樓

江樓疏雨報重陽秋逐林光過短墻野館獨憐長作客籬花空負幾回黃深尊天畔慚陶醉斜帽風前學楚狂荏苒歲華雙短鬂靑山不語咲人忙

裕溪與袁省庵蕭東岡二寮長夜話

別館斜陽外山橋野水頭溪聲寒入夜林色晚橫秋塵世悲萍合浮生是夣遊道窮憐白髮何處問滄洲

遊南巖同王景寧胡松陽

古寺孤峯出千林秋气橫野雲棲玉節山鬼避文旌百仞雙鳬落諸天列宿明詠歸松徑暝燈火動江城﹝百仞山名﹞

逸興秋旻上移尊掃石屏日回千嶂夕云抱半山亭孤柱擎幽壑疏松結翠欞林深貪一夣恐犯夜堂星

南嵒次胡明府韻兼呈周曲塘經府

逺隨飛舄度溪南路轉諸天控鶴驂自是林塘招吏隠喜逢野衲悟禪參懸厓石柱依殘照隔水山城帶夕嵐懶向浮名競馳逐煙霞自笑亦成貪

題竹杖化龍圖

昔日長房有仙骨興落壺公白雲窟別時相贈緑玉杖騎度靑山夣恍惚歸來投杖葛陂去煙波浩渺靈光發回驚天際翻玉濤神龍隱隱云端沒吁嗟數尺靑瑯玕根纒風雪生光寒異物自有鬼神護終當逺去非人間織梭入网無人識雷雨晦暝起空壁丰城寶劍出獄中一躍延津雲气黑由來變化多如此費公竹杖何湏惜君不見南陽有臥龍艸廬未顧居人羣又不見傅巖之版築起向商家作霖雨信是人龍自有眞塵埃物色竟何人達人隱頭角獨抱陽之精屈信順化理呼吸生風雲繪工未必能圖畫直令千古照汗靑

晚出括蒼城

北風吹夕陽驅車出城郭百艸委明霜野燒寒煙簿彷徨事上官古道多荊柞低頭褰衣裳舉頭見飛鵲明星濯天河風擊松子落白雲結靑山悠然懷故國

東逰集卷一

●欽定四庫全書

東逰集卷二

﹝明﹞丘雲霄撰

○括蒼稿

發堰上

寒光弄熹微徵夫戒晨炊出門風雨交結束登前塗孤村散煙火野店開戶樞朔風割人肌泥濘沾我裾石磴懸幽潭履危念微軀浮名逐朝煙短髮感隙駒羨彼林上禽枝息鳴呴呴

遊三嵒

野晴欣出郭幽探入蘿煙諸洞虛分白三嵒勢欲懸晴雲長結雨寒石暗通泉愛此深冬艸靑靑池水邊

雪中訪徐龍陽畱酌

騎馬雪中去仙家醉不還何時菊酒熟重得訪金丹尋仙白龍洞坐我蒼玉屏歸來醉恍惚記得參同經

溪月初出水

溪月初出水照我淸夜堂沈憂不成寐踟躕步寒光飛烏深夜號遶樹林煙蒼有懷空自知黙黙心摧傷白雲一何遙靑山一何長頹然倚修竹淚灑雙琳瑯

長風自天來

長風自天來冉冉吹我懷有懷苦蘊結長風吹不開人生懷至願遐邇骨肉偕埜艸引蔓長猶能蔽根荄如何蕩逰子揺落天一涯傷哉晨與夕生死永隔乖

枯木發春華

枯木發春華言念去日馳百年一何促決別無重期所以君子心依依重暌離零雨不到天飄花不上枝物感懷有生沈抱空自知

淸淸池中水

淸淸池中水剌剌花間棘蔓棘薪見收池水人不汲物情結吁感幽抱徒嘆息豈不念蹇窘但恐傷衷赤安期服寸蒲王孫美丈食由來各所安相逢不相易

毛隱仙畫像歌

君不見長松山中有眞隱霞結幽棲雲徑暝我欲尋之不可見丹靑忽得仙人影紫髯玄眉鬢緑毛顏如丹渥骨格髙神姿自與俗人異靑蘭佩照芙蓉袍牙籖玉軸付兒孫丹訣靑囊理懷抱興來孤往仍獨還布襪靑鞋徧酉夘間采蓬萊芝更拾瑤池艸石牀明月夣羲皇笑指塵區容易老我亦住白雲托身武夷島偶來塵市傷枯槁願與仙人探鴻寶仙人在何處胡麻酒熟春風醉感像發長歌我向山中去﹝酉夘山名﹞

對雪

僵臥閉湥戶端居擁短裘同云千嶂合朔气六霙投帶雨完偏損牽風落仍浮輕盈憐舞態消沒似嬌羞栁絮驚三月蓬壷夣十洲無情窺戶牖隨意度簾鉤野徑行應斷長江湛不流逺徵愁墮指老去感搔頭掃徑情偏懶烹茶興不侔新詩懷蹇騎狂叫喜登樓秋月迷淸晝天河洗赤陬影沈知過鷺聲起得眠鷗凜凜爲誰烈飄飄不自由暫因畱市郭終只戀林丘陰極亨陽徳光寒奪夜篝終爲江海澤不作沼池漚直擬山川重應貽鳥鼠愁太平先有象孤淡傲無儔玄兔迷湥穴蒼鷹懶下鞲梅姿爭自媚栁脆怯枝柔隱幾懷中立浮槎憶子猷欲披王氏氅更泛剡溪舟

將歸書壁

樹影移齋日漸髙寒花初放出墻梢莫言去後空培植長有春風吹碧桃

殘花

昨日看花花滿枝今朝爛漫點靑池無情莫抱東風恨作意開時是謝時

紫荊臺別袁蕭二寮長

今年花發去年叢新主憐非舊主翁此日看花與君別明年花下又誰同

晝坐

小池紅雨亂曲徑緑云生白日相過少春風似有情

夜坐

簾捲流螢入牎虛碧月來據牀罷書卷獨上露華臺

畫白鷹

華堂錦鞲雙纓紅棲息孤鷹倦飛越羽毛修潔世所稀無乃開元貢天闕縱橫碧落原野空罷獵歸疑帶霜雪不將饑飽向人啼長懷搏擊爲君悅回首長風勢欲飛誰人爲解靑絳結戢翮遊精意气閒驚狐伏兔心膽裂莫言爪距殺气粗有時解變春鳩拙

題友筠捲

避俗眞成癖交情獨此君開尊香滴露倚榻翠畱云晚節風霜外閒心日月分卷簾疏影落長爲掃塵氛

詠栢亭贈新都汪子

江郎好文雅去作栢亭仙結歡四海士俱贈雲霞篇我本方瞳翁芳棲武夷巓久無靑瑣夢長抱白雲眠感子丹靑圖發歌聲瑯然茅楹跨石岡古木深纏綿幽枝拂翠幌逺色摩蒼天山鳥下石梁林風驅遊煙時有髙人至奏弄同心弦世緣苦未斷撫劍懷孤騫何當與子期擬拂松蘿鞭

道中

曹嶺原通荊嶺原小梅村過大梅村落花帶雨鶯初歇芳艸愁人日欲昏

江上曉發

疏雨打蓬聲不滅寒風吹江水欲絕野寺僧敲五夜鐘船牎曉見千山雪

見梅

憶昔遊子初辭家柳未舒榮桃未華一去天涯不知歲江邊又見寒梅花梅花半開復半落行人東去海之角空山落日云正愁世路悠悠行未休

東遊集卷二

●北觀集原序

門人有私刻止止先生北觀集者問序同野人先生聞之曰至教無言達人善化玆集余賁趾之初自南而北歷楚越吳宋魯燕觀國風而寫之蓋盟余適耳且夫宮墻之內皆至教也吾人黙而成之可也而安用是贅龎爲哉同野人欽其意進之曰大象不雕太上忘言太乙分大道出風之趨也聖人以其風之趨而宣之爲之注腳焉是故象文經世文不印心世弗經也玄聲章化聲不協深化弗章也北觀之集詩也君子謂其有人文之全梓之而謂辭焉已耶門人之志勤矣𨿽然昔者孔子幾子貢曰予欲無言而鑄顏回則終日言之不盡孔何以遇二子不同如此蓋子貢嘗以言語觀聖人而回則心齋夫子也今先生不欲以聲詩鳴諸人退藏之意宻矣門人者亦能不以聲詩觀先生懲諸賜也而坐忘乎心齋則是集之出謂之曰傳言可也忘言亦可也其風不益溥矣乎同野人迂遲閒散朴不曉文苟以是謝門人亦將以謝先生爲采風者執禦止止先生爲誰崇安子丘子也門人爲誰李氏子獻忠葉氏子肇梅甘氏子師仲石氏子元鍈尹氏子志郭氏子垣何氏子廷珪賴氏子秉懿也作北觀集序旹歲徳爲嘉靖丁未夏四月朔日也蒼梧同野黎節序

●欽定泗庫全書

北觀集卷一

﹝明﹞邱雲霄撰

○楚稿

關外寄所知

芳艸徵車莫新鶯到處聞路從關口別水向嶺頭分紅日初收雨靑山半隠云獨憐雙短鬢萬里謁明君

觀音巖﹝二首﹞

蓬島人間隔夫容天上開淸遊疑夢寐白日換形骸窈窕縈霞磴參差結玉臺幽探千嶂夕塵世幾人來

造化輸神巧乾坤失畫圖風光驅鴈宕寒翠落鵝湖古洞回元气淩虛想太初頓令簪紱薄欲結白雲廬

河口別於功弟

帆依細雨春江迥鴈落前沙夜影寒萬里風煙歸計晚一天雲水別情難驚心時拂雙長劍入夢頻攜九曲竿何處春山堪采杞關門望斷白雲團

過信州祥符寺

一徑橋西古寺回重來漫憶讀書臺驚心二十年前事只有春棠似舊開

奉別江午坡宗師二十韻

北斗瞻依舊西風汗漫遊薌溪秋水外寒夜月槎浮笑語疑春夢杯盤續暮篝開亭慚下榻去國羨垂鉤禮樂風閩楚師模仰泰丘彌文裁後進明抱在先憂秉法成萋斐懷忠不自謀孤臣危逺道萬乘布洪休山水元無恙煙霞合有儔陶開三徑地範泛五湖舟謝客無過騎呼童早放牛登堂招舞鶴倚檻下馴鷗靑艸池邊句香蕓架上籌尋眞蒼玉杖擁雪白雲裘蘭佩重燻襲樗材漫見收子瞻元靡匹永叔感前修直徹形骸隔慚非气味投移尊頻洗酌待月更登樓楊栁疎煙晚林塘細雨秋可堪鶯谷別不斷象山流

沙溪鋪晚泊

初晴江落見沙痕斷浦寒舂近莫村閩嶺煙斜春樹重楚江風靜夜云屯獨憐歲月心難變短髮江湖憂自存何處故鄕頻問伴白雲遙指是關門

淸明

寒煙細栁暗前津客路淸明倍愴神故國雲天雙去鳥滿船風雨逺行人流橫通濟山橋晚關入岑陽陂水春黃葉林頭有歸夢滄江回首一沾巾

玉山訪陳太鶴不見畱此

爲問靑田子峯看太鶴寒著書深閉戶謝客懶彈冠聲律歸陳玉風流笑謝安詩傳題鳯意客棹渺龍灘

懷玉驛別周年侄邦俊

懷玉山前路相驚夢裏逢三年京國別此日阮途窮挾策懷君闕交情想父風靑雲看奮鶚白髮愧非熊日月雙龍劍乾坤一鳥籠臨岐煙栁外回首莫江東

○越稿

發桐廬

殘月依林墮寒蛩近曉鳴逺潮傳海曙鳴柝護樓更畫鷁緣江白檣烏掠霧輕桐江垂釣者應笑重浮名

富春驛

寒浦檣烏集煙汀宿鷺投富春江上驛落日客邊愁吳越雙流外榦坤一葉浮孤徵頻望斗明月滿嚴州

錢塘

天隨望落低低鳥海欲潮生細細風裘戀客邊春夜冷夢依天末翠微重云深碧樹渾經濕日落淸江半染紅愁倚驛樓芳艸合吳山越水莫煙中

西湖

花到飄零春寂寥新荷欲發不成條孤山香斷靑梅老別浦歌繁畫舫遙林影翠重迷梵宇湖光云淨蕩蘭苕長堤斜日還深歷栁外鶯啼第六橋

吳山

城抱吳山出皇都宋運催湖光春靄亂江色晚潮來梵剎朱輪轉鳲夷古殿開幽探成愴怳愁倚夕陽臺

別沈霞川

昔別驚春夢還來問艸堂竹依樓榭直荷抱石臺長剪燭談深雨遲樽坐夜涼曉云勞極目帆影度河梁

霞川艸堂

徑轉霞棲逗門臨川水平狎鷗遊處靜飛鶩落邊明入酌浮春艷垂纓濯晚晴卻憐憂國夢時逐五雲橫

湖上作

落日淸籟鳴湖煙散如帶碧波蕩綠萍縱迹倐已攺幽抱空自知流光爲誰待白雲飛滿天南關何處在

詠月

影冒山河出光分斗漢微愁添雙杵亂鴻帶數聲歸歌舞髙樓近關山古塞違不堪江夜寂何事故淸輝

湖州村舎

山靜長無客春深尙有花疎林依轉徑落日趂歸槎才薄儒稱愧雲飛帝裏賒新蒲堪結綠不與系年華

○吳稿

莫春虎丘第三泉亭子呈同遊諸公

新試單衣迥自宜幽探況是踏靑時長堤煙暖莎初宻碧水晴嬌栁欲垂人去云深聽法座客來風滿舞雩枝山泉休許同淸洌題品無心托世知

登浮屠絕頂

天上疑應近人間語不聞影懸愁度鳥光落壓流云平野三吳合淸渠幾道分煙花睥睨沒春色漫成文

過婁紫虛判官叔夜酌呈別

相過來海國惜別重羅筵燈影三更月刀頭萬里天云牽歸越夢潮帶入婁船雅度傳安石疏慵愧謝玄

毗陵別省溪司訓叔

竹林懷往事宦旅近淸秋別意俱蕭索浮緣感去畱橋門斜結纜燈火更停舟京口明宵月偏來照驛樓

訪唐荊川內翰別業不遇泛舟遊塘相值

逺度山橋野興遲輞川何處問王維繁花翠合迷深徑細栁靑垂護短籬棲雀門前初近午聽鶯林外亦多時漫從笑語晴川上一舸春風泛碧漪

江晚書懷

孤亭依落日芳艸滿徵衫天逺愁歸夢云低礙去帆江湖懷上國山水負長鑱頻問南飛鴈音書第幾緘

北固山江望

偶來結束成登眺獨立蒼茫散莫愁地入秦淮千嶂出天分南北一江流潮隨返照衝長島鳥去深云是故丘自信久無包鹿夢浮名應愧釣魚舟

江夜

烏鵲飛不鳴疎林葉聲發寒江悄無人孤云銜半月低頭看月光舉頭望鄕國漫意山中歸山中正薇蕨

金山寺

控海臨蒼渤回瀾擁翠微龍宮鰲背出鼉鼓鷁船歸漁火江分莫僧門浪接扉避潮鷗不定點點背人飛

是日再遊金山寺

貪幽不畏長江險此日乘潮兩度舟毒蜃結樓連島迥馴黿負日近人遊東南地軸江天出吳楚星疆日夜流更上孤亭倚修莫微茫煙火見瓜州

江望

天逐江流闊波連樹色輝日齊沙鳥墮潮伴客船歸海國迷煙島神州近塞圍心隨芳艸逺夢與白雲違

江行﹝二首﹞

積靄晴光斂長江浪勢催風生鳶鷺渚日落鳯凰臺山自東南出帆分逺近來平生觀海意心折鬢毛摧

客路春應盡神州夢正長云依天闕迥山入海門蒼風散牙檣亂潮平玉鏡張江南回首莫北固轉微茫

晚次龍江驛望白下

槎泛江南二百程舟人指點石頭城潮回斷浦沙初定風靜寒空水自平白烏晴江時上下冥鴻落日去分明浮雲西北長安逺夜夜江湖望斗衡

登金陵城樓

極目層城上干坤作帝家長江吞日月髙闕抱雲霞萬井雞鳴外重城雉堞斜嶽分神烈出聖極仰中華

雞鳴山

文物東吳會招提倚漢開地隨南嶽轉天逐大江回云幌長垂殿松衣半護苔六朝歌舞地花樹變樓臺

報恩寺登琉璃塔絕頂

文皇開勝倚天都揔入江山作畫圖古殿丹靑傳色相上方日月護浮屠老僧解說前朝事指客遙看六代湖同泰寺荒春艸徧雨花臺畔莫云孤

贈趙南特監丞

荊山有良璧共寶在人間貞確有徽聲亷栗無媚顏瑕瑜不相掩瑉玖非所班含輝無襲光在國猶在山達人潔所修不爲塵垢幹曽聞佩弦韋磨琢豈辭囏所以君子徳溫潤良獨難寄語席珍人殷勤愼其完

采石望太白桐

曉日明山背蒼波撼石臺鯨僊天上去楂客海門來空有探幽想慚非弔古才宮袍懷著處江色怨春醅

渡江

海气空蒙雜曉曛江南江北路初分空懷寶劍酬知己再向金門謁聖君芳艸隨人寒自色微風吹水漫成文靑山江上頻回首萬里長天結白雲

楊子灣

鶯聲已老春已殘桃花楊花相飛翻無人爲寄江南信有客初過楊子灣

曉發邵伯驛

湖徹晨光發窓虛入翠斜春歸有底急客路若爲賖鼓急催行纜帆偏掠淺沙起看江色亂殘月在蒹葭

湖口阻風

掠地旋風急維舟何處安浮名悲浪迹沈思遶云關積靄村邊合蒼葭湖上寒世途成感創誰爲障波瀾

春盡次淮上

南關何處日孤徵歸夢先春幾百程今日送春猶是客孤城寒雨不勝情

淮上阻水

五月彌旬雨長淮匝地濤逰魚行市得寒竈宿蛙嘈江路迷長浦林頭過短艘風波悲滿眼霜鬢不成搔

北觀集卷一

●欽定四庫全書

北觀集卷二

﹝明﹞邱雲霄撰

○宋稿

濉水

日落烏棲城上樓寒云猶帶楚宮秋只今沙渚無枯骨濉水悠悠日夜流

彭城晚望

戲馬臺前春艸深歌風亭上夕陽沈千年秦鹿空鷹犬一片徐山自古今

發徐州

野色分林曙江聲拂曉煙纜懸垂影直帆轉受風偏世路堪疏闊鄕關阻歲年郵亭靑栁外歸思白雲邊

黃鍾集渡口

野艸沿江四月花驚心隔水夜來蛙栁堤月下自孤棹茒屋江邊凡幾家靑山點點南徐出白鳥飛飛古渡斜路入風塵數千里人從斗外望京華

過畱侯墓

西楚雄圖盡南徐水自流伯圖黃石恨光節赤松遊仗劍初投漢孤忠豈爲劉古碑縣夜月春艸拜狐丘

胡陵城

落霞映江江水紅垂楊不動天無風扁舟髙掛半帆月臥聽胡陵五夜鍾

江晚

帆勢迎風疾灘聲入莫諠漁燈出疎樹客路問前村埜鶴衝煙迥山花帶雨昏寒江何處宿幽思未堪論

○魯稿

南陽送田靑丘先道赴春試﹝二首﹞

萬里蘭舠對榻分一春花鳥共江濆經綸策獻開雙闕麗藻光寒照五云芳杜客愁靑欲徧垂楊鶯囀碧初芬黃金臺上何時醉白玉杯前舞夕曛

碧栁臨風折玉條靑尊落日客魂銷牛邊紫气開龍匣馬首紅雲近帝朝離索江波聊對簡徘徊星漢想鳴鑣風回錦勒遙相憶月滿牙檣度魯橋

南陽阻淺

江落沙文亂帆張艤道違栁眠靑晝夢艸坐翠茵肥阮淚懷商楫燕云想舜衣東南勤歲運夜望泰階輝

江夜書感

月轉林西夜意遲云深斗北郁逶迆顏隨玉鏡風塵變錦襲瑤琴日月馳縻祿自知堪苜蓿名山空負長靈芝愁憐白首三千軸夢斷淸時五百期

任城登太白樓

半江日落登臨晚百尺欄依雉堞浮人去風流千載上客慚潦倒十年遊華淸宮冷新詞斷采石江空落木愁淸夜獨憐樓畔月至今堪照手中甌

舟中與元上人坐話

泗水逢支遁長天秋气陰捲簾疎雨入傳茗慧談深只履歸何處浮杯共淺潯塵緣慚未斷空自問禪心

南旺湖謁宋丞相祠

鴈落平湖煙艸秋夕陽結纜玉沙頭長堤翠抱金龍廟去水平分黑馬溝地連吳越三千里歲運東南一萬艘讀罷功臣舊遺碣更聞滄海有平流

安山道中

楊栁靑靑夾岸垂斜陽江上去帆遲歲華慚對碧山老節候空悲紫燕知淸夢未能忘故國疎才何必問明時關河迢遰音書絕目斷孤云重所思

毛友泉送酒

短褐天涯路長風江上秋日遲雙闕夢云亂萬山愁酒至開鄕思泥封落甕頭醉來斜折角慚共李膺舟

月坐

流云澄夕霽海月正東隅光落寒波碎情同秋意孤關山何處調樓榭往時娯自笑鬅鬙影還來謁帝都

夜行

萬里凋裘向北天西風雙鬢又經年疎楊幾樹靑相慰殘月半江寒未眠山城鴈度千家杵村落雞聲五夜船簫鼓中流渺何許帝鄕遙在紫雲邊

東平州郊行卽事

行行歷廣畝百實登歲華明霜已滌場野徑相交加農歌起夕陽處處回牛車攜尊動村鄰相慶來田家但願早公稅余飽矢匪他歲嗣職其居沾塗非所嗟錦衣有榮辱不如種桑麻相笑馬上翁歲晚猶天涯

嘉靖乙巳冬自京師取長騎抵淮徐初得駑足勤策不進旣三日再得名駒引鞭而去每出羣騎數里鞍上作驑馬行賞之

驊驑與欵叚賦形豈殊理臨風揚玉鞭望影不能止流電滅前光疾風生後趾霜花碎碧蹄削竹立雙耳不辭血汗力肯受鞭策恥嗟爾渥窪兒感泣孫陽子馳騁風塵間報效在知己安得橫四海與爾日千里

○齊稿

次崇武

去水縈東魯晴雲近北天故鄕在何許明月浸樓船

光嶽樓登眺

井畫周遭百雉峣白雲凝望一身遙鱗分萬井開名郡鰲擁層欄槪紫霄泰嶽遙連天際晚蓬萊浮動海東潮微風落日堪圖畫碧栁晴波度釣橋

江行卽事﹝四首﹞

睡起晴沙滿鳥鳴春樹深天垂兩岸白雲結半湖陰

江北徑行處春深始見花東風流水緑短鬢照年華

逺樹掛靑幢開帆坐碧窓楊花三月落白雪滿春江

新栁縈春思飛花送客船孤云結疎雨落日掛長川

武城曉發

纜引歌聲發江平樓櫓髙寒風晴欲曙殘月下空壕

古城別元上人歸棗彊

東吳春水浮蘆葉西竺秋風度梵鈴龍護經函云不散鷁通法界雨長冥蒲團入定槎千里錫杖歸時月滿庭分水江頭畱偈去斜陽回首片帆靑

髙唐州

行盡燕云道路長荒郊衰艸接天黃纎纎栁護長堤月滚滚蹄翻古道霜馬首頻回瞻北極雞聲初報近髙唐客從五嶺慚王命寄與孤鴻到故鄕

曉行

我行九月晦聞雞起晨裝馳驅入銅城明星正光長馬首掛參井虎宿森開張諸象列天河薄照徵袍黃翻翻葉上露拂劍寒且蒼行人斷四郊逰子心獨傷簡書懷遣畏豈不念風霜悠悠向逺道徵人事彷徨江南無使來音書就誰將

北觀集卷二

●欽定四庫全書

北觀集卷三

﹝明﹞邱雲霄撰

○燕稿

登滄瀛樓

扁舟去且住長帆尙殘曛攬衣盻徘徊澄抱謝囂紛微風吹白波落日生紅雲悠然望故都況乃懷明君斷霞逓飛鴻寒光亂滄雯慷慨激危歌餘響生氛氳白首猶束書靑萍空緑文新月滿東樓孤音誰爲聞

端陽日天津

萬里南關遶夢魂滿船簫鼓動江諠云生海上潮初落風滿旗頭雨欲昏客路香蒲聊泛酒故園靑艾憶懸門天涯幾度逢佳節惆悵浮萍到此尊

曉發張家灣望京邑

舟居變春夏倦與雲水期月明宿沙灣雞聲何咿咿寒煙薄汀渚徵人事驅馳長河就東沒明星亦西移鳴鑣揚緇紛策馬縱靑覊逺瞪鸞鳯樓有懷金玉姿玄發抱衷素綠絲方見治輾轉繁慮積緬邈千古思

早候朝見

朝騎風燈亂宮鴉拂曙號雨隨虯漏盡云傍鳯樓髙鐘靜開閶闔香分引雋髦羅賢勤聖主短髮愧靑袍

無題

美人抱華姿獨立千古上相看隔珠簾莫訴相思望寶釧結鴛鴦玉菱發玄象持此懷贈之無由啟羅幌悲哉誰良媒此情終浩蕩

夜坐寒

燈伴無寐空庭秋有聲啟牎星月暝愁縷自分明

秋懷

空庭細雨報新秋城上三星夜漸流老去不逢憐葛屨年來有夢到羊裘風疎楊栁將無變霜冷梧桐不自由嘹唳數行南去鴈可堪云望更登樓

送程霞峯歸閩

鴈影聨翩野水秋都門送客思悠悠孤云共有懷鄕夢衰栁何因綰去愁髙誼終歸淸論重浮名應是古人羞荷衣舞破還堪著慚向天涯獨滯畱

廷試

露曉趨金闕天章下玉除六經鳴俊乂一統會車書挾策投明主康時愧腐儒習聞王道大未敢避迂疎

秋日偶成

夜雨驅殘暑朝云結早涼敝裘猶作客短髮未爲郎栁歇宮煙白塵髙塞日黃壯懷空有夢畱滯惜年光

詶馬鍾陽周迹山二主政同見訪

沈抱空齋坐寂寥故人相憶共鳴騶日回深巷明雙轡風滿前旌動小樓淸論不妨歸署晚濁醪還可過墻頭好因聚散看黃葉一任從風不自由

玉河橋晚步

金水橋通紫禁流玉河堤抱翠云浮卻知秋意宮中少無數殘紅出禦溝

秋夜

夜分何處未棲鴉斗轉南樓影漸斜獨倚碧欄淸不寐月光寒照瓦松花

七夕

寒風哳哳愁孤旅誰家月下鳴雙杵耿耿中宵夢不成起向天街看牛女牛女相逢河漢傍自憐會短離別長如何天涯嘆臣妾君恩一拜山云蒼

醉後作呈趙南特進士

悲風吹斷楊古道生暮愁偶隨靑玉杖飲子黃金甌玄極自升降短髮念春秋相逢不相樂負此明月樓爲君發酣歌我當歸滄州

九日同友人樓酌

浮雲漂泊共天涯幾度重陽不在家芋栗故園憐客夢茱茰他日憶京華孤懷秋盡傷裘敝老態風前任帽斜卻笑流光催白髮休將佳節負黃花

重陽後九日過趙特峯庭菊盛開主人索酒於周迹山主政遲酌不至時趙以進士乞教授因戱呈兼簡迹山

廣文愛客貧無酒杜老多愁不戀杯晚杖白雲詩社逺秋風黃葉野堂開籬花猶是陶潛節窓艸空遲茂叔來幾度長安醉明月相思他日憶京臺

病中

病傳筋骨瘦夢落海天懸故國依山盡神州傍斗偏劬勞空有戀溝壑未應憐萬里音書滯孤鴻何處邊

西苑

閬苑疑從碧海回廣寒宮在紫雲堆河分天上流光轉山向雲中送翠來玉蝀生寒秋色淨金鰲浮影夕陽開西風不及宸遊後漫憶長楊賦帝臺

病後寄舎弟

有宦情疎懶多愁鬢莽蒼逺途維藥餌久臥變風霜雪合西山暗云深北路長寄言新艸緑春夢向池塘

東華門晚眺

玉殿云初合金門日正酣風髙疎凍雨山逺散寒嵐病骨寧堪北鄕心日向南歲華爲客盡贏得鬢鬖鬖

至日祀南郊歸候承天門頒詔

歲䢐燕旅憐爲客郊建龍旗走從臣靑瑣初傳僊仗曉黃麻遙度鳯樓春時崇禮樂衣冠重陽動乾坤艸木新雨露共深慚白首涓埃何以答丹宸

采蓮曲

湖上晴風吹白晝兩兩鴛鴦護文繡輕搖蘭艇棹靑波萍開復合渾依舊荷盤拂腕蕩圎珠零亂銀塘濕羅袖漫摘妖嬌半未開臨風自把馨香嗅問郎顏色何如儂猶自嫌花脂粉重

搗衣曲

君子出於役駕言事西極關河滯沮修鞅掌逓晨夕去聞春鳩鳴今見秋鴻翼淒淒夜光長皚皚寒霜集沈沈啟篋笥反反理裳澤﹝裏衣也﹞朝事浣江頭莫搗寒砧急願竭金閨情不辭玉腕力潔白爲君歡縫紉爲君宻但恐江漢長衣到寒暑易

嘆婦詞

十五誇娥眉荊釵怨結縭二十鬭夭桃漂梅亂閨思三十成婚姻夫壻輕佻兒朝驅銅駝陌夜奏瑤瑟詞樓頭呼玉瓶花底謝金覊結歡在婉孌視妾霜中絺君如日邊霞妾等道上荑道荑羞比妾猶得托相貽

從軍行﹝四首﹞

馬鳴風蕭蕭笳悲月皎皎夜出玉門關遙聽金雞曉

轉戰陰山冦歸團塞上軍長戈揮白日鼙鼓結黃雲

勒石燕然山繋頸單於虜走馬長城秋飛捷報天子

陟岵胡云暗還家蜀雪殘月明秋戍外飛夢遶天關

長門怨

花逐春風艸又長玉盤承露染紅妝重門不禁宮中月夜夜流光到象牀

漢宮曲

春深翠檻花如醉月滿昭陽正歌吹珠佩長眠白燕釵玉甌撃落文犀淚

楊白花

楊白花茸茸晢晢滿宮樹春意深沈不自持隨風一任知何處楊白花空畱玉檻引長絲冷落春愁知幾縷歌聲月色雙低垂

明妃詞

明月悲笳發殘妝待臘歸學成胡地舞羞著漢宮衣

自君之出矣﹝二首﹞

自君之出矣萬里隔天衢貪見平安字頻開舊寄書

自君之出矣憶別河梁上君心亦何如江波苦搖蕩

古意

鴛鴦雙照水自矜毛羽齊欲寄萬里思徘徊不成飛

長安雪後

臘盡憐覊旅云孤滯簡書關山何處所風雪此樓居伏枕三冬後還家萬里餘帝畿春早晚客鬢日蕭疎

獨坐

雪光蓄殘照寒影交中堂晨興不櫛發端坐擁靑裳玄陰構穹宇白日薄輝光翛然閉深戶順化理歸藏

酬魏來峯夜酌玉河樓

歲晏同燕旅天涯共酒杯感時歌慷慨卜夜意遲回殘雪涵孤牖寒光上翠臺茂陵多病日懷抱爲君開

除夕酌陳井岐樓居

剪燭遲深夕寒尊喜近牀椒花憐共客爆竹憶諸郎愁轉寧辭醉歌酣笑任狂鄕關驚歲盡道路入天長

寄弟

昔別鶯花早重經梅栁春髙云斷去鴈芳艸未歸人

彰義關送駕南巡﹝四首﹞

曉樹蔥蘢月漸低龍輿光轉鳯城西鵷行露肅衣冠集雉尾風髙甲仗齊繚繞紫雲行處合徘徊淸蹕望中迷太平天子初巡守式聽明庭詠醉鷖

東南佳气郁崔嵬直北紅塵玉輦來隨處春花行殿出兩行新栁禦堤回云連車騎千官從日照旌旗五色開聖主逺巡應阜物山禽野鳥莫驚猜

南狩天書出上陽遐荒云馬貢餱糧千門警蹕晴煙緑一道新堤曉霧黃瑞气夜分浮翼軫衮衣春色照衡湘誰從齊晏逰觀對不數韓休有諌章

玉劍金戈拂曉霜初程應計到良鄕霓旌夜捲星辰動霧輦春行艸木香麋鹿乍驚陳虎賁風雲長爲護龍驤敝袍願作歸朝舞早聽歡呼委佩長

發張家灣

回首都門道停橈埜水頭沙明回古寺樹轉抱江流北極黃金殿南天彩鷁舟靑山他日夢遙落五云逰

天津

海水無南北潮聲日日來歸人今海外鄕信寄潮回

北觀集卷三

●欽定四庫全書

北觀集卷四

﹝明﹞邱雲霄撰

○燕稿

再到京師

萬里風塵劍獨存五云深處拜天閽凡才自愧東方朔待詔空懷金馬門鬢髮已非前日月蓬瀛眞是別乾坤九溪蓑笠閒磯釣流水桃花悵舊源

早朝

雞唱平明下玉樓鵷行初定佩聲收光搖云殿金蓮起曙轉星河瑞影流翠羽扇回分鳯翼紫煙香滿擁螭頭不才地隔慚疎逺幾度天階近冕旒

題慕椿捲

日落瑤池芳樹輝舞衣空拂玉塵飛幾回樹下婆娑夢月滿團陰夜鶴歸

觀太廟

古柏陰陰拂禦墀新宮翼翼接衡璣百王禮樂昭今制列聖雍熈揔盛時俎豆萬方歸禹貢朝廷千載仰堯思陳階舞列虞風動遊篆簾通瑞影移香引黃流浮玉瓚音含瑤瑟奏朱絲層欄螭擁天階迥復道犧庖露幕垂丹碧絢觀慚每問徘徊淸禁喜歸遲文謨武烈開麟趾玉振金聲想鳯儀自愧冠裳非小相偶承恩渥暫追隨

送楊艸溪判官之任萬州

靑春紫綬照長安別駕文旌動北關帆到故鄕湖月白筵開東粵荔盤丹潮平風引牙檣直海闊云連翠島寒政簡應知馴烏雀椰楡亭詠午陰團

耳鳴

白髮報衰謝淸晨復耳鳴吟蛩當戶起疎雨度檐聲往事頻看鏡滄江好濯纓頹然萬慮息猶爾一干情

云窩淸隠歌贈楊西濠歸建安

白鶴﹝山名﹞東飛拂空翠鐵獅﹝山名﹞南峙開雄據中護髙人淸隠堂雲盤霧結不知處玉泉時聽紛琳瑯寒光遙射西濠梁路若可卽溪若藏落花流出人間香世人爭想見顏色隆準長眸更丰頰靑艸池塘盡日閒白鷗來往長爲客梧月松風自結鄰花開花落庭中春牀頭魚書橫萬軸山中蟻醁遲雙輪曉霞初照彩雲薄五色文光相錯落淳風直夢羲黃前大雅爭傳晉魏作忽驚淸世翔鳯鸞束書仗劍遊帝關客星耿耿臨北斗始知天象應人間好賢天子下明詔金門長揖謝危冠蕙帳遙憐北山寂蘭橈便向月中還巢由渺何許淵明賦歸去過訪桐江翁歸對梅山尉碧荷衣照紫芝城切云冠醉黃花亭歸來滿榻秋云白猿鶴一聲山色靑

左賽曲

朱樓隠約雲中起白馬連翩陌塵裏樓上靑娥抱月遊自惜紅顏照秋水未語情傳意態閒蘭階花謝下金鞍雲母屏開動尊俎霓裳銀甲陳君歡一握靑絲髙結重海棠無力牽春夢陌上嬌楊避舞腰掌中白雪旋風動玉燕斜連雙翠垂錦襟猶綴七香珠寶鼎遊煙遶■﹝罒上鹿下﹞■﹝罒上欶下﹞金蓮開照紅■﹝毛瞿﹞毺貂蟬壓鬢淡妝束鳯綰流蘇花簌簌起抱琵琶向綺筵爲君試奏相思曲翠袖半涵玉腕明調弦攺柱情先促纎纎素指輕低昂戲水蜻蜓點還續仙人掌上玉霰聲六麼入破相調停低眉皓齒聲欲絕文犀撃碎玻瓈瓶商弦漸急羽弦苦歡詞淒轉變愁詞上遏流云住落日樓前紫馬皆停嘶滿座罷觴紛撃節天上飛瓊怨顏色眼中富貴何有無好向尊前惜離別人生適意日應少首陽二老今何有莫把芳心怨落紅鶯啼花暖春初曉

中秋呈程少山

小院開簾待月來淸秋三度醉金臺淒涼共話十年迹潦倒還同此夕杯素影漸移流幾席輕雲初起近蓬萊悲歌骯髒成南調愁見聨翩鴈北回

送曁東洲倉曹遷主簿

昔年曾共醉長安此日仍同謁帝關淸謹每聞歸委吏風流今見屬郎官鷁舟南去三春暖鳯詔初傳五夜寒聖代羅賢無近逺應知枳棘暫棲鸞

頒賜如意丹

云捧天恩下九重異香先度大明宮囊封錦字晴霞動丹結圓珠夜斗紅海宇盡同開壽域瘡痍弘普濟時功朝來覽鏡成歌舞報答應懷矍鑠翁

雜興﹝一十二首﹞

其一

幽蘭何蘼蘼翩焉冒芳澤托根土未深不如桃李色佳人潔玉肌采采競新葉紉佩當素懷芬芳達疎發華姿日以攺抱香死不滅服之復服之結歡何由竭

其二

玄豹自絕食懷蔚以甘饑豶豕日飼足相弔悲及肥猩飲嗟世饕鳥沫知塗衣神詎附胎滅名盍競暘暉累累勿復道俛首悲徘徊

其三

翹翹靑梧枝列列陳鳯實眾羽何噈噈而不食其實枯蕚冒秋陰淅瀝日委地啖彼林端禽敗桃生蠧柿

其四

松柏生崇岡枝葉拂髙云亭亭絕地紀斤斧空紛紛嗟彼河畔楡托根亦纒綿波浪日摧蕩詎能保終完宣尼嘆黃鳥詠取丘隅篇

其五

追念少年志策身夙昔人至道昧所的冥騁生風塵感此百年內凋發不再春涼飆颯然至悠悠念無垠

其六

木浮以刳舟金沈乃制■﹝釒矛﹞聖人達簡易任材動相遭如何周道沒舉世無乂髦孔顏嘆用舎沮溺亦遁逃儀秦誇虎視七雄競咆哮漢唐代得失制治難相髙淸濁生禍羅壯士悲賢勞悠悠觀大運順化歸吾曺

其七

玄運日消息白首悲炎涼委艸不復華幽蘭守其芳芙容倚秋風婉媚當明牎芳姿感搖落慘爾中自傷

其八

厝薪願在上汲水願在下豈謝焦沸安猶以斯須假甘朽樵所棄污遁人亦舎去去入歸諸蘼蘼從桑野棲托淵且回斧甕胡及哉

其九

側觀陰陽祕屈信理相干綿綿逓靈化感應固無端日燠繼以陰急流生回瀾時至拙爲巧數窮賢亦難達人貴順動直當生死關

其十

去日不復返屈蠖時以伸大道久湮晦世路何風塵人生期百年誰曾賞百春胡爲苦形役浩蕩勞吾眞

其十一

靑靑雙去鳧逺下前溪渚漁竿不相致胡爲乃髙舉世途多繳繒誰能湛無欲雕欄亦有粟名園豈無侶何如煙波闊去去遂毛羽

其十二

閒行散幽襟徘徊登平阜縱睫追遊鴻矯翼淩穹構感此幻中緣拂衣躡輕飄眞風久已頹僞習日相授古人安期佺誰云不可及

良鄕

垂楊落日弄疎陰滿地風塵戀國心回首神州天咫尺五云凝望隔靑岑

曉發琉璃河

野店寒燈半明滅疎楊幾樹霜微白雞鳴曉騎問前村山寺鐘聲度殘月

新城

天闊鴻聲落云髙秋气橫亂鴉鳴落日驅馬入新城逺火孤村岀空林暮靄生鄕關應萬里歲晚尙孤徵

白溝河

夜半霜初集晶晶滿樹柯星驅靑騎客曉度白溝河旭日生平野寒風蹴去波長途秋欲盡短髮竟如何

北觀集卷四葉

●山中集序

山中集者何集止山北君之詩也爲之集者何門人所編梓也名山中者何君居武夷止止山時所著也夫北君崇安人也崇安爲建之巖邑去邑二十餘里有武夷山止止山又武夷中之一山耳峯巒嵓壑秀拔奇偉淸溪曲流古迹宛在嘗聞山水髙深則能開人之思泰人之神也昔朱子構仁知堂於大隠峯下取號晦庵謝人事養性眞著書立言爲世大儒君子謂其𨿽學力之到而山川之助亦不可誣君自蚤歲雅好林泉日窮登眺緣崖捫蘿攟奇擷勝乃結庵於止止山中日以種學績文爲事暇則耕山釣水彈琴鼓缶或暢於吟詠之間或發於詞論之下日稡成帙凡數十餘卷門人偶得此而刻之特其禁臠耳就其中觀之有賦有比有興有古體有近體有樂府類𨿽體制不一意味各殊要之力追古作務去陳言以求合乎聖賢立言之旨則未始不同也非有得於瓌奇淸秀之气超然於塵物之表者不能至此所謂山川之助非邪𨿽然文以潤身政乃及物所貴乎吾儒者體用之全也昔晦庵嘗作山間詩胡五峯少其有體無用今止山詩文淸新簡古一本於所養發之皆所謂有體者卽今小驅仕路向用明時尙以其發之言者而措之事業致君澤民不負所養使世之觀是集者快然指曰山中出雲雨太虛一洗塵埃山更好其有體有用也如此顧不韙與然則師之所以爲敎弟子之所以爲學亦不外此而他求矣若曰文字乃終南之快捷方式止山恥之予亦恥之是爲序嘉靖丁未歲秋七月望賜進士出身戶部署員外郎桂林馮承芳書

●欽定四庫全書

山中集卷一

﹝明﹞邱雲霄撰

○四言

有嚴遷泮落成也

有嚴新宮維南孔暘巘列且郁如受如將崇川秩秩獻河洸洸儼其有臨重門鏘鏘侯翚斯立載憬載翔張其左翼煥其有堂

巖巖黃石實崇之鎭白華嶟嶟如猊如狻延岡自西若伏若奔旣景乃正維鎭之馮協曰遷止謀並神人

天啟明運昌文肇始孔道烈烈萬有斯世神旣安止靈斯萃止孔牖我人遐不淑止日斯月斯執敬亹亹維聖克憲罔有終悔

維泮有芹采其美矣君子至之徳音彌彌維君子朋瑲瑲濟濟毋徑其袤毋戾其止造成曰敏帝庸曰命已徳維明允嗣徽聲

都都云士各共爾珍光我有邦維國之禎絡如徵如宜君宜民克敬有終乃維厥成則篤斯慶山川之榮

嗟嗟我友毋言我窮用告厥衷敢不執恭維人克敬維帝寔聰天人之合丕承有躬載錫斯祜永終有融

宮墻翼翼聖模孔赫載具爾瞻實民是則義路其回禮門有秩修徇厥儀惇茂爾質表玆邦人罔不敇敇

卜用剛只乃蠲其陳合敬維一有士如林式禮有恪周旋降升曰祀孔明旣燕旣寧樂具和止爰落厥成

有嚴八章六章章十句二章章十二句

乘黃詠圖壽何古叟也

我聞有昔皇運其昌維王修政輿服孔章氤氳聿胎肇化厥祥曰狐斯非乃麟是方載觩其角爰在厥肩奇肌象武顯仁用剛嗟嗟古叟侯徳維臧文以敷化武以遏彊帝錫元功義聞攸芳維胤維賢世徳用張曰國之楨申錫斯皇慶筵具止樂奏有鏘爰歌孔碩其風則長嘉樂君子吁嗟乘黃

乘黃一章章二十八句

惟車廣小什也

惟車有輔周道康兮維檣有■﹝畐﹞濟江長兮顧輔不設中坎坎兮載沈載浮懷漾漾兮

瞻彼林躅飽將棄余綿蠻之止舉斯戒危嗟嗟撲滿顯竅以入如車有籊隆然張蔽

百爾君子視典章兮皇祖有赫貽憲昌兮毋謂不知抑若揚兮毋苟女比眾且狂兮

直言孔武織言如組維彼克佞如攜如取維此貞人迸言如毒昊天震怒云胡以懼眾口鑠金胡不斯畏

毋云爾功功有所由成毋云爾才才有所由名匪幽不克上下胥徵庻邦卒疹孰哀我員

誰謂坤廣云不可往誰謂砥平足縮縮其有行戒哉我友駕言孔囏毋爾斯馳執敬反反

夕斯永矣我是用悲繽繽揔揔百憂以集日之昃矣旦其莫矣大車斯轟塵將及矣今者若褒行謂筮矣

天有所短無昏不旦地有所病無陂不平直玆孔畏眚豈在人悠悠我宰爰瘁厥倫君子敬止不念有生

惟車八章五章章八句三章章十句

停雲書所懷也

停雲初隮曰維在南彼美懷人實民所瞻詭隨不克正直是肩胡斯違斯謂時則然駕言騑騑云邁芝田

停雲在南瞻望有長彼美人兮我心孔傷翼翼其猷蔚蔚其章有邦之則下民之將胡斯違斯不念帝疆

停雲其靄載張如蓋嗟我有懷言車云邁眾異厥趨我心不攺粃旣収之胡不揚稗中心醜之而謂我怪

瞻彼云兮傾而揚兮我之懷兮胡斯去之鑑不蔽媸衡胡以欺汝罔不忌胡此之忌

悠悠有懷靡我思長怛彼流泉不平不坎人云則是疇謂其罔嗟彼覺人逝焉斯往

瞻彼四方我心殷殷彼其之子亦哲且崇厥由如弓好憎如輪顧逵胥軌疇馳不從

梧桐華只飄風聿至昔斯芳斯郁其有比玄鴻矯矯黃羽喈喈音其可懷矣冥不可致矣

我心則鑑不可以自瑩我心則度不可以自均言不克晦眚將女從維江有芷維林有芎佩斯服斯爰永厥齡

停雲八章四章章八句四章章十句

卿云書所見也

卿雲英英出自方東絪縕之組昭回有融君曰自帝臣曰自君上下攸格無微不通正直維弼詭隨無容庻邦之慶萬姓之禎

卿云麗麗東方自出鞙其有長矯如鳳翼天不愛寶維帝成之下民䢐饑我是用刺璨璨天章而莫可食

卿云皇皇瞻言在南載機載杼天孫之將絢其彩矣在天之綱望不可卽胡莫以裳

卿云其蔚載瞻其瑞緬彼有懷我心如縷下民孔囏槁其穡事維云變態捲舒朝莫載發其祥好風好雨今者之兆來者之惠

卿云四章一章章八句一章章十句二章章十二句

芃芃斯蔗壽馮司徒郎也﹝有敍﹞

翁壽山人無以爲獻獻甘蔗十株夫十全數也而百而千十之積也故用十焉惟君子徳樂道於人口厥味似之惟君子養睟面盎背厥色似之惟君子澤下究無方厥用似之惟君子壽茂次以升厥節似之因歌芃芃斯蔗四章用侑觴焉

芃芃斯蔗有旨且甘彼美君子洵修孔揚膾炙我人嗜服不忘敬哉昭事爰錫無疆

芃芃斯蔗實紅實紫彼美君子顏其渥赭頥厥天和中心達若令儀孔淑爾介爾祉

芃芃斯蔗民用需只彼美君子爰究厥澤侯施斯溥疇民不宅維民動天維天無斁

芃芃斯蔗節言次升彼美君子斯邁斯徵以介期耄孔茂厥齡如川之逝遐進不盈

芃芃斯蔗八章章八句

山有泉贈友也

山有泉毖於其陰君子樂胥言濯其纓優之遊之逝耽爾淸逝耽爾淸以卒斯盟

山有泉毖於其腹君子樂胥載濯我足我心孔契嗜此幽獨嗜此幽獨伊誰云告

山有泉毖於其趾君子樂胥言盥其耳無塵有聰我心則喜逝彼頹流載憂靡靡

山有泉毖於其門君子樂胥言洗其心有郁中林杜彼俗轅從我攸好永以相惇

山有泉四章章八句

嗟嗟詠屈平也

嗟嗟貴戚顧義瞿瞿忠不見售憂心如旟彼昏旣酣進讒如醵捨此蘭茝佩彼蒿蔞寧汩淸流爰喪我軀翼翼宗廟忍見丘墟

嗟嗟一章章十二句

赫赫詠畱侯也

赫赫畱侯萬夫之特博浪之椎豫譲之節依漢滅秦厥忠乃烈抱貞不渝藏用於黙殫心劉庭爲韓報徳

赫赫一章章十句

有燁詠靖節也

有燁黃花味同隠逸爰賦歸來載飲以適五斗非輕萬鍾不益君臣義明我心匪石

有燁一章章八句

龍臥詠武侯也

龍臥南陽與世相忘風雲三顧矯然翶翔鼎勢已成旣明且將義不兩立我武用張鞠躬盡瘁賫志揚揚

龍臥一章章十句

有鵲志來巢也

有鵲唶唶巢我庭樹綢之繆之亦孔斯固占彼天風有比其戶於焉宿宿於焉呴呴

惟枝翹翹惟風飄搖爰集所止並坐其樛聿彼鳩鳥毋窺我有人各其能汝心孔醜

豈無他林亦有芳枝或往或來不如子忘機惟丘有隅黃鳥止之相彼海翁白鷗下之

惟鵲有靈載卜其聲爰啄我屋懷彼好音禍福有媒敢不敬躬惟爾之鳴實省我心

有鵲四章章八句

山中集卷一

●欽定四庫全書

山中集卷二

﹝明﹞邱雲霄撰

元旦奉制早候朝

賀風回皷角動春晴天入樓臺瑞靄生虯漏聲寒遲五夜龍墀星影轉孤城紅雲冉冉開仙仗紫極亭亭仰聖明艸莽喜逢堯舜日空懷淺薄負升平

山中

茆堂客去山逾靜花徑雲開水自流昌歜石邊靈節長伏苓松下暗絲浮仙人時見騎黃鶴野老長眠傍白鷗懶向參同問玄圃應知閒處卽丹丘

送人歸薌溪

愛汝尙年少淸才羨老成靑宵檠獨冷白日劍長鳴歸夢連云逺離愁逐雨生含香梅尙蕋笑折贈君行

簡黃新泉求竹栽

長抱山林癖何因避俗嘩有牕堪種竹無地可移家傳本分香雨移根動翠霞紅塵飛不斷艸榻借深遮

送袁少府報政﹝二首﹞

二月輕寒薦客衣東風吹雨上徵旗一川煙艸迷行騎萬里春帆共落暉臥月頻牽南國夢看云時采北山薇九重聲佩迎天仗午夜郎星照瑣闈

遊煙郭外牽晴緑折柳江頭帶雨靑黃鳥初飛歸越客彩雲深處是燕京庭閒月色疏松落夢遶關河短劍橫朝罷丹墀輸隠瘼休言靑簡滯儒生

病起﹝二首﹞

靑山無負謝玄暉病入新年藥力微睡起不知春早晚桃花飛後柳花飛

東風無力上簾鉤獨倚檐暉曝短裘艸滿閒階無客到白雲長爲碧山畱

奉陪侍禦章介庵先生遊武夷夜宿衝佑觀

幾片紅桃亂水潯仙源窕窈翠云陰花迎玉節低垂澗鳥避靑驄逺度林巖艸洞芝三月暮孤松獨鶴百年心相看浮世空悲梗話入雙燈夜雨深

賦得

靑編白酒養疏慵山逐云深第幾重獻賦夢無金馬詔知心許有玉龍笻刻痕驗長看新竹掃翠畱陰臥老松機事久忘能自信案頭長有野禽蹤

莫春陪沈拾遺泛舟九曲

登臨獨愛謝玄暉風雅千年杜拾遺蓬島夜篝驚夢寐舞雩春服愧追隨斷雲飛鳥相持落曲水層峯兩競奇廊廟江湖成異感可堪蘭棹晚還移

送虞方山之京師

碧雨生春樹靑雲接帝臺深慚袁炳遇獨愛伯生才秀淑開南嶽文章動北臺年來長送客燕望重徘徊

送於成弟之掾松溪

栁色散晴煙江花媚客船春鴻鳴不斷池艸夢長縣詩禮傳先業蕭曹看女賢長安多路達天闊漫騰騫

周仰峯主政訪武夷別日詩以送之﹝二首﹞

丹壑幽棲祗自慵白雲深處笑相逢風髙律調愁春鳥波照旌旄駭臥龍攜月漫從周茂叔朋舟應愧郭林宗金臺翠谷驚離夢玉女峯寒望汝容

滿林紅雨抱春愁幾卷靑編共此丘彩鷁溪頭新使節緑楊磯畔舊漁鉤對君空有江湖夢淸世元無鳳鳥憂北去相逢如有問休言深澤見羊裘

登天遊觀同沈少泉給事

風流最愛沈休文結束相攀入碧雲霞磴髙懸仙島迥星槎直泛玉河濆虯松落翠春長靜鳳管生寒日欲曛已向浮生了機事巖花溪鳥笑相羣

睡起

流鶯叫晴鳩叫雨山中不斷山禽語睡起開門復閉門落花落盡春歸去

劉吳二子過訪畱莫酌時天髙气淸河流月滿而飲興方豪復取酒進舟九曲

沙白月在地林深葉暗蹊山隨溪共轉峯與句爭奇魚躍天樞動江空斗漢垂歸來何處鶴翻露下松枝

和棹歌﹝十首﹞

溪縈九曲鎖玄關山擁千峯宻似盤漫憶紫陽歸去後一川風月要人看

一曲淸歌解木蘭水光搖動萬山寒幔亭舞罷秋臺燕野月溪云空漢壇

二曲嬌峯雲水間淡妝低壓碧雲鬟玉容不攺春愁重妝鏡臺空舞翠鸞

三曲虹橋最上頭三杯石外望仙舟莫疑漢使河源路信有浮槎到女牛

四曲丹崖紫洞奇玉函仙蛻記秦時一從聽斷金雞曉花落空潭春自遲

五曲花開錦繡屏靑山無語靜儀刑樓前盡日東流水獨立蒼茫晚對亭

六曲中流石竈寒茶煙香濕紫苔斑仙人飲罷畱空鼎拍掌巖頭去不還

七曲峯頭松桂深北廊巖下水雲沈玄猿白鶴聞淸怨久伴危冠合脫簮

八曲城髙紫气浮夜深仙樂響山頭到來鐘鼔皆成石悵倚斜暉望玉樓

九曲逶迆引市廛人間天上別風煙靑蓑黃犢歸來晚疑是桃源學種田

夏日田家雜興﹝三首﹞

曉日空林生紫煙微風新長半池蓮人疑秦谷時通棹俗近豳風只受田開徑逐門回石磴傍廚鑿井動山泉白雲一臥靑山晚夢落桑臯向逺天

栁外鶯聲度翠微輕裁白薴試新衣深山歳月憑開落浮世犁蓑無是非江色淨涵林气薄雨光畱濕石苔肥靑藜何處歸來晚滿地月明烏鵲飛

疏篁籜落時驚犬腐艸光生欲化螢斷雨冥冥過壠去亂流脈脈向田分空齋有夢來蝴蝶荒徑無人下鹿羣長願桑麻輸早稅未應畎畝便忘君

牕前種瓜數本采竹構棚引閣其蔓且以蔽夏

露引藤須蔓云分葉掌垂碧光流小簟寒色上疏籬得月偏宜晚開花不厭遲赤烏飛滿屋巾服未曽知

遊超峯

獨宿孤峯頂髙霞伴客遊花深藏石磴云濕洗山樓鐘散千村曉林涵六月秋不知塵世外何處是瀛洲

過杜淸碧讀書處

徵君何事隠崔嵬亂世冠裳共艸萊碧嶂淸江愁莫雨寒花落葉澷荒臺石幾半畱苔欲沒庭松已老鶴還來白雲不斷空流水芳桂叢深春鳥哀

陷石堂

五月山遊興毎遲桃花開徧武陵蹊路當古木連云合石上長蘿半雨垂斜引玉橋回碧洞漫尋瑤艸到疏籬丹靑古殿悲寥落佛日無光壁蘚滋

夜宿天遊用鄭少谷韻

隠屏日薄孤亭晚風急濤聲起翠林云濕萬峯寒錯落月明長壑獨馮臨山中歳候靑鞋老天上樓臺紫霧深幾度武陵迷路客桃花流水亂春潯

奉寄方棠陵憲副

獨上孤城意若何夢隨雙鶴度煙蘿棠陵第宅靑楓外毛塢圖書翠竹多雲谷無人騎馬到天涯何處斷鴻過山中顦顇無堪贈惟有淸池長芰荷

艸堂

茒屋交林靄秋齋坐夕曛短墻分樹色落葉避雞羣門設頻棲雀檐虛長宿云丹砂思葛老靑簡負明君

送華生歸富春

八月涼風吹桂花天南遊子憶還家富春潮轉漁磯近分水雲連鳥道斜雪暗寒齋憐獨夢斗橫深夜倚歸楂古來勲業多年少好爲淸時惜物華

石泉山中

寒風振疏林山中霰如豆睡起開竹房石泉動春候

山中雪

朔風捲寒云空山雪深尺日莫啟柴荊獨見尋梅迹

聞簫

有客乘白雲引簫坐空翠吹罷竟不言背人度山去

冩適

酌酒月爲伴開門山近人白雲湛江色碧艸弄湖春

除夕

浮生荏苒年光盡舊業淒涼壯志違醉裏自憐傷古調燈前兒舞試新衣千家爆竹城闉莫一筯柔蔬酒力微白髮總能知歳攺靑山依舊對柴扉

山中集卷二

●欽定四庫全書

山中集卷三

﹝明﹞邱雲霄撰

○春日

獨立孤臺感歳時羞將短髮弄朝曦門垂栁眼窺春早堂欵山容坐午遲醉共靑蔬貧亦好夢騎白鶴笑還疑尊前細把梅花看冷淡香心只自知

病中李傅竹見過走謝兼以送別

一春長臥獨柴扉門外深苔印屐肥花徑未勞題鳳去竹牕空自聽鶯啼帆依返照江鷗下秋薄寒云塞鴈歸九曲風煙如有問紫陽樓外艸庵稀

寄藍石橋

九曲溪頭舊結鄰鶯花遙度石橋春孤槎有客時通漢深谷無人更問秦逺托江湖憂永夜虛生貧賤媿同辰靑芝白石聊堪煮懶向長沮一問津

寄藍三十六吾原

吾原煙樹暗幽蹊倚石看云意毎遲月滿夜懸徐氏榻艸深春夢謝家池莫將白日閒丘壑轉使靑山弔杖藜離索不堪成獨立愁聽鶯語到花枝

有懷藍雙澗池亭因寄

習池春早憶重遊畫舫淸宵月滿鉤疏竹小橋紅日薄南山孤閣翠煙流落花雙澗流還合野鴨春塘迥自由客到暗知仙格長人間何處問丹丘

贈林方巖

南服三山秀方巖一世豪風流淩晉魏詞藻數莊騷夜气窺龍劍春林拾鳳毛憐君懷白璧猶自滯靑袍

遊瑞巖寺

白髮從渠長靑藜足漫遊鳥啼山寺出風靜木蘭抽曉徑云初起春山水自流禪心何處覓明月一潭幽

登白塔

白塔開雄鎭淸風入壯遊山光搖建水煙景俯汀州猿嘯千年樹人來五月裘受聞天上語更上竹間樓

艸堂卽事

曲徑妨髙蓋空庭足遠岑鶯花自春候城郭此山林結竹聊垂屏孤音且罷琴白雲隨去住碧艸共期襟

寄楊道人

一去山中久長念山中客幽想發雲霞何時生羽翮夢遊天宇淸坐惜林月白新筍應已抽翠篁添幾百

哭迹山主政

共醉髙樓聽渭城毎依天末望神京東吳雅度歸公瑾西漢淸才數賈生直以憂勤書短疏肯將簮弁逐浮名亦知晝夜通玄運猶自臨風寄哭聲

酬雷半牕畫止山艸堂見贈

十里江山二尺圖茅堂春靜傍髙梧九溪流水浮庭際萬丈孤峯下坐隅云捲山楹寒欲濕風移野艇勢堪呼幾回攜易攜丹硯欲向松梢滴露珠

袁佩蘭明府赴夏桂翁柱國之招過山中病送以詩

三十六峯秋气橫九溪深處釣舠鳴夜驚列宿連丹嶠云帯雙鳬度赤城鐘鼎文章傳柱國風流松菊愛淵明茂陵有賦憐多病空想寒輝照玉衡

答範浯洲傷春見寄兼約賞牡丹

閉門春事已闌珊獨坐茒齋雨意寒碧艸漫愁迎著屐靑山相笑懶彈冠浮名久信遊雲薄短鬢空悲入鏡看老態不妨姚魏妬願從歌舞到花欄

酬範浯洲餞飲牡丹臺

花气春庭合芳尊別意遲談深愁轉劇酒滿分難辭白日情交惜淸時鬢已絲未須論出處勉共白雲期

寄趙南特監丞

聚散悲萍梗功名羨鼎鐘髙云鴻影落疎葉露華重慷慨遊燕趙文章重辟雍黃金臺上醉何日得相從

送程少山應貢之京師

雨深溪上栁條新春到江南艸未勻祇恐斷雲隨宦逺莫辭落日勸杯頻中原有道求麟鳳前席無心問鬼神不信淸時重年少商衡元是老耕莘

送傅丁戊遊楚﹝二首﹞

五嶽尋仙醉幔亭一尊山雨照人靑嶽陽樓上多明月總寄相思滿洞庭

何處翩然散發翁朝從南海莫湘東十年江漢歸來晚更上衡山弔祝融

中秋夜坐﹝二首﹞

竹樽無酒滌深愁石鼎烹茶泛淺甌卻恨千門同此夕不緣雙鬢易悲秋

玉鉤不動遲紅篆銀漢無聲度素娥露傍山城寒漏落空庭試問夜如何

酬雷子十四日見招

喜近中秋飲慚當上客星池開平榻白竹直落檐靑得句畱山雨敲墻過瓦瓶移尊臨露艸浮世感風萍

再遊虎踞巖

爲問煙霞客重來霄漢頭寒花低覆徑疏竹半遮樓藥臼云舂晚丹臺月檻秋天河通石井夜夜飲牽牛

寄挽汪泉翁中丞

曽看竹馬聚兒童空想登龍有路通南國甘棠公奭去中原禮樂孔明終白泉自照靑山色黃鶴空聞玉篴風炎瘴只今歸帝徳伏波不數漢時功

送馬鍾陽太守之任姑孰

停車且盡故人觴滿樹秋云去路長粉署逺持新畫戟玉麟不似舊銅章風牽雙斾明江左夜見三臺近帝傍馬首陽春隨處滿將因系纜問甘棠

哭程霞峯

昔年曽上此峯遊萬丈丹崖紫气浮今日重來此峯下滿天蒼狗白楊秋才忌禰平憐欲殺貧慚敬仲早相投堂前鵩去空畱賦好爲遺篇子細収

寄幹菊與雷半牕

秋山細菊初含蕋漫采歸來露滿擎翡翠漸翻金鼎落龍團愁鬭玉甌明老能夜讀尋行細興薄秋懷得句淸直擬野荑持贈重半牕風月試吟罌

送楊華山會試

伏枕深秋日故人何處來長卿愁裏賦師道帝前才馬首南關近龍阿北斗開相思梁月滿空有夜登臺

九日病起

起眠得食日過午載酒登髙何處郎試問籬花發未發秋風昨夜含靑芳陶翁歸去已千載龍山醉罷春苔蒼漫把風流向此日空令異世成悲傷浮名於我竟何有把鏡茫然一搔首江頭流水濯扶桑門前落日垂楊栁安得三萬六千辰日日看花長對酒

送錢贊府入覲

爲政風流錢仲文藥欄長種讀書蕓武夷合有神仙吏校理終歸館閣羣鸂鶒灘回秋水淨鳳凰臺望彩雲分三年躍馬朝天去春暖鶯聲及早聞

送劉少府述職

北極晴雲捧禁闈南荒徵蓋望神畿河橋紅樹侵霜滿山郭靑棠著雨肥江口潮聲驚客夢天涯春色覲臣歸曉傳五鳯雲中詔早放雙鳬海上飛

寄贈李少峯﹝愼﹞黃晚峯﹝森﹞應春試

雙劍光長犯鬥牛五云遙捧鳳凰州南關一笑投繻早北闕重華側席秋客旅驚逢黃憲日仙蹤遙望李膺舟明光春色傳呼處瑞靄氛氳仗外浮

送張南疇遷教瀧水

淸世才名眾所聞黃麻遙帯禦香氛騫騰終信心能壯骯髒空悲髮已分幾樹秋風孤劍外一樽斜日九溪濆明朝故國靑山出愁見關南馬首云

哭藍汝汲汝文二昆弟

紫荊臺上罷塤篪元季風流世所稀靑簡滿牀螢火散藍原落日子規啼池塘艸長誰春夢花萼樓空自夕暉望斷幔亭仙已逺月明雙鶴夜來歸

再哭吾原

聖世應看鳳鳥飛賢聲早重帝王畿宓琴風滿松滋治楚紼云愁薤露晞重到一丘懸榻在空懷千古寸心違寒煙細艸年年長白璧靑山夜夜輝﹝往時吾原結艸庵於藍石之巓嘗同信宿相期曰當特設一榻以待吾兄銘之曰一丘榻示不敢泛也旣別乃贈以詩有云一丘亦與子同分千古相看友道存玆悵芝容於莫覿追風詠之在耳能不悲夫嗚然成詠﹞

山居書事

一夜狂風吹桕樹錦林飄盡玉無數夢回疎影半斜牕月明悞有梅花句

贈九溪釣父

罷釣蓬頭倒瓦瓶白鷗長共臥前汀月明起看夜初靜三十六峯江上靑

寄鄭雲巖

最愛風流鄭守愚孤髙元不染塵淤風前緑酒能歌舞巖畔白雲同捲舒

簡友人酌

獨坐靑山共寂寥一簾疏雨上芭蕉牀頭舊有封泥甕溪口還來雙石橋

治先塋有作

冉冉臘垂盡依依山澗中夜臺云掩映霜徑葉帡幪寸艸三春短髙岡萬木丰斜陽空陟岵染淚滿丹楓

山中集卷三

●欽定四庫全書

山中集卷四

﹝明﹞邱雲霄撰

酬藍茶仙先春見寄

靈雨開仙圃春風長玉芽摘來旗葉捲封處墨題斜品落龍團翠香翻蠏眼花欲移三徑地從此徧栽茶

再到石泉

斜磴臨髙樹孤峯荷上天舊遊今日到重憶十年前竹碎林間月花分石底泉生公歸去後法雨暗松煙

潘浮矴明府解印綬去歸羅浮山中作邀月樓伏龍苑於雙湖之陽作此寄簡

仙人本自好樓居勾漏歸來髮懶梳開苑伏龍丹鼎靜栽松巢鶴翠堂虛藤蓑蕉笠雙湖釣水月山云萬卷書寄語東山髙臥處蒼生消息近何如

春江煙景贈髙惟徳

美人結屋春江曲朝見濯纓莫濯足寒煙斷靄春模糊曉樹晴莎浮逺緑昔年曽泛春江查美人自惜顏如花今日重來春江上花枝帶雨春風斜浮生荏苒如朝莫愼爾棲遲便長去好從春水學操舟明時攜女濟川路

劉子因春漲得枯根奇絕若赤虯然持以見贈謝答十二韻

雷雨交冥晦山川起蟄藏九溪春慘淡萬壑夜微茫閃電流空赤腥濤裂地黃靈含盤錯久神變朽枯光劉累眞能擾支離術已荒珍遺輕佩玖瑞愛擬鸞凰度水朝魚鱉開門避犬羊性馴依翠袖心侈謫寒堂臥抱驪珠月閒蒙獸錦章气噓蒸莫靄精聚守純陽奮翼滄溟迥呼云棟宇涼商霖吾豈敢長乘白雲鄕

送鄧合溪先生歸桂陽二十韻

衡嶽開南鎭郴江動北源溪山元蘊淑人物仰孤鶱霧豹非林鹿風鵬變海鯤雄才歸賈誼落第惜劉蕡攬轡追前哲趨庭淑後昆談經毛氏屈薄祿鄭虔尊北斗瞻依共春風笑語溫道方羣小慍義重士林惇瑉璧誰能辯行藏未易論江流寒見底秋月夜無痕坐懶牕前艸愁深夢裏萱望雲歸楚國立雪憶程門潦倒悲長鋏恩知列厚坤暗投皆按劍無計欲攀轅古道荒蓁長頹波裂地奔鴻飛髙燕雀蠅污比蛛蚖江樹浮南國籬花滿故園靑山期謝眺古榻候陳蕃五栁淸風在三槐緑蔭繁臨岐空有淚惜別毎驚魂鴈落三湘莫書傳九曲原莫辭深淺酌不盡古今言

題彭氏百鴈圖

彭君好古有眞癖手藏墨妙稱無敵良工三昧奪天巧點綴羣飛向蘆荻呼童攜軸山中來逺索詩篇拜長揖老眼摩挲看古圖滿堂秋气侵苔壁隠約溪山半有無淡煙疏靄秋模糊斜陽寒影亂汀沚微風落日遙相呼衡陽山前風雨晦湘潭云動玻瓈碎長天浩渺任縱橫回首乾坤非紫塞羣飛隊宿無常蹤行分序列如徵戎蹴波浴破一江碧振羽起來雙掌紅洞庭木落波光發八月九月蘆花風江南此時稻粱熟毛羽秋來初整肅日曛沙軟靜聯拳驚奴駭叫叢邊出有時側目自疑羣亂起髙空斷翠云縱教繒繳不相及世人虛有雕籠文君不見昔日上林一書札遙傳壯士餐胡雪黃雲萬里塞臣歸漢家天子尊如月又不見秦時商嶺紫芝翁霞宿雲棲宇宙空始皇徒有网羅密當年能復想冥鴻忠臣髙士今已死耿光猶自照靑史慷慨長歌意轉悲披圖感激空懷古

送彭石堂之京師

尊酒千山野照殘孤云萬里是長安空同北出靑霄近宮殿南開紫气團璧水春深燕月迥錦帆夢落楚云寒空悲岐路無堪贈采采秋風紉玉蘭

送範浯州北上

石泉燈火共髙樓關塞風煙愴別愁貧賤毎憐原氏病江湖久屬範郎憂云縣鳳闕雙樓外月滿漁舟九曲頭萬里西風頻北望桂香消息帝城秋

奉陪顧頥齋憲副燕金氏鸚鵡堂

顧君天下士髙誼古人同嶽降諸閩秀文驚一代雄香散荷風細巡傳栢葉濃堂幽囀鸚鵡獻賦媿名公

詶劉白雲五月登大王峯絕頂得仙橘數十顆見遺歌其事異之

孤峯萬丈摩靑空縣猿飛鳥愁力窮丹崖翠壁擁蓬島白雲紫霧相帡幪花開花落非人世巖頭五月垂橘紅世人俗眼不得見況能顆落歸懷中朱嚢碧蒂醉香露瓊肌玉液搖春風洞庭霜後不足數蓬萊殿上空筠籠偸桃曽傳漢方朔歳星左謫爲臣工攀登直是有仙骨卻憐野老非方瞳我今旣已食仙實刀圭入口能成功竹冠蘭佩衣薜茘鞭雲策霧騎長虹與君再到此峯頂弄攜日月如磨礱爲問子騫去何許星臺煙鼎寒靑蔥覺來天地同生死空憐散髮探鴻蒙君不見幔亭歌罷此山下曽孫幾世成老翁

靈壽歌

野人髙臥神仙窟夜半南星爛水國蟾蜍光射白雲開有客踏花山徑沒攜軸虛章借彩毫被弦入管格調髙幽人冰骨照人彩半百風花鬢緑毛山中蓂莢今幾葉石上菖陽盡九節手栽松樹盡生苓夢落淸風醉明月蟠桃初熟如金黃龍唇鳳翼淸琳瑯倚霞椿樹三萬丈舞衣輕拂珊瑚香風靜玉鉤簾半掲白鶴登堂來拜客仙童妙舞蓮花旋駝酥斜注荷筒碧玉鐺醉濕紅■﹝毛瞿﹞毺寶篆香遲明晰晰到來不數桃源翁世人那得如君同坐忘日月纒龜息笑指乾坤入鳥籠

送萬鎭峯先生致政歸豫章

分水雲深轉翠微春山花气襲徵衣曙傳雉堞鴉初散月滿關河鳥倦飛千里孤帆雙睫外百年吾道寸心違斗懸獨倚南樓莫雪後疑驚舊講幃

送顧友蒲主簿報政

棲鳳池邊六蕚梅靑尊長伴醉初開第彈吳調秋風壯歌倚胡牀山月來九曲野棠明建水五雲宮栁望燕臺上林春色鶯聲蚤何日重尋花下杯

壽藍母﹝二首﹞

蘐種南山下靑靑玉露中舞衣春酒熟捲幔彩雲通短髮垂堂白寒燈伴女紅周南千載上應想葛覃風

嘉气郁氛氳瑤池日未曛芝擎香潤重蘭長碧生文鶴髮年年醉熊丸夜夜分紫泥封半濕擬下九天云

挽梅牕董隠翁

當年和靖梅千樹野色林光自艸廬香雨春深驚夢濕一牕疏影滿牀書

簡範明河

門外靑靑楊栁垂故人車馬久無期獨憐秋雨愁黃菊欲向春山拾紫芝聖世風流多不賤野情疏闊少相宜東林月色曽看竹僧捨淸光今對誰

病中寄藍吾原

微軀艸莽慚淸世多病茅茨讀古方長釣短蓑知自分丹山碧水夢何長孤懷鶯老春深後獨坐林虛夜未央聞說有詩元起病可能新句到胡牀

病中寄藍湛齋求甘菊

病入宜甘菊欄荒種藥苗傍花曽酌酒采玉泛明甌三徑齋前夢羣芳雨後秋故叢如未發畱得落英不

送友人遊太學﹝二首﹞

恆嶽開燕薊長江入楚吳西風靑雀舫北極紫雲衢勲業須王道詩書賤腐儒積分應勉勉重別敢區區

十載論心友相看獨有君離情憐夜雨意气滿秋云鳥道衝寒翠龍泉結緑文芹香分璧水采采碧芳芬

贈別

馬首一杯酒寸心難重陳君看白雲去處處靑山春丈夫貴出處不媿千秋人靑蠅點濁污白璧同玞瑉我生亦偃蹇感此良悲辛空有卞和淚賴知原憲貧志士各有心其能卸物嗔古人亦有此勉徳相爲鄰行行何贈之送送臨江濱幽蘭爲君采長佩爲君紉願結腰帯間長隨君子身

李子將出關夜坐言別

涼風夜排戶秋意變林木十載得君聲相逢但秉燭顧影毛髮疏悲愴塡心畜低昂看北斗流光不可續君爲天際鴻我比林端鷫雙龍鳴故函四海志拳曲感子正彷徨相將治裝束

白薴詞

白薴初成三月時機中少婦悲別離欲裁白薴作郎衣想象郎身宜不宜尺上尺下心轉苦抱向姑前問裁處姑云笥裏有舊裳好將刀尺尋規矩引鍼解綫結不開添得愁心亂如縷黙黙燈前理素紗起頭忽見燈結花擬是郎歸喜不定翻鍼刺手指頭麻顚來倒去縫不成鄰家戛戛雞爭鳴平明開門得郎信郎在交河萬里城

聞鵲詞

自郎行役今三年朝朝抱香拜堂前忽聞飛鵲噪檐角愁心解卻思郎面殷勤黙向鵲聲祝郎歸更願聲三續遲回四望不肯鳴深怕鵲聲飛過屋鵲聲轉遲心轉急欲近檐前聽端的舉身復坐不敢行恐驚噪鵲先飛起喳喳向人如有情歡喜爲郎掃檐聽但得郎歸不怨遲低拜神鵲開雙睂雕籠知鵲不願宿從此日遺檐下粟

塞下曲

雪暗陰山夜馳捷簫皷中宵鳴不歇云合連天塞艸黃風吹滿地胡笳月

江南曲

記得郎行相送時江頭流水去無期早知郎去如流水願作扶桑海上枝

九日登白華巖同張南虛彭石堂範浯州

石磴交迷紅葉亂牧童遙指碧花叢坐侵斜菊初經雨巾掛長松不受風萬井平依靑嶂落一峯寒入翠云重登臨不盡茱萸醉澷引靑藜東復東

過範子果園金橘垂熟得皮字

羣實成功早能霜故自遲紅垂星失彩圓落鳥添疑倚翠偏宜葉傳香轉薦皮茘丹塵騎急莫遣貴人知

進酒篇詶董氏諸弟

欲雪欲雪萬峯蕭索烏棲不飛同云四合長風萬里掃天關玉塵滚滚空中落山寒髙臥正蒙頭扣門報君動芳酌感君動芳酌爲君發長歌仗劍對君起進酒不辭多古來劉李稱達飲風流千載誰滅磨瓊樓玉宇不足貴素芝商蕨今如何淮陰臺上月金穀園中莎上蔡悲蒼凖鴟夷弄淸波達人志士只如此機心何必傷天和古人事眞率今人艶綺羅有酒不肯飲白日成蹉跎君不見蒼梧之野箕山之阿芳名俱緬邈髙冢對嵯峨

贈林東崖畫師

東崖野人結茅屋一道淸溪數竿竹山月江云邀上樓細艸幽花迎徑躅丹靑獨擅當時名醉落長毫應有神淡煙疏樹成村晚花落鳥啼深谷春白晝能呼月六月慘飛雪手中造化如弄丸仰空大笑天地拙嗟爾名家世所聞鄭虔韋偃皆凡羣平生攻意不攻象筆陣直破曹將軍

簡任小溪傷足臥山中復聞失偶

不見任安重九秋看雲長望小溪頭盆聲猶寄莊生思野興誰同郭泰舟艸徑足音空谷斷竹牀夢轉下堂憂少陵詩句能消病老態疏狂試漫謳

偶成

酌酒月爲伴開門山近人白雲湛江色碧艸弄湖春

山中集卷四

●欽定四庫全書

山中集卷五

﹝明﹞邱雲霄撰

○賦類

適賦

華峯子時之逸民也淸標髙格碧髯彤顏或者謂其有絕俗之風倫出塵之骨榦也嘗考盤於白華之陽喜呻吟乎南華之章朓屐恭氅房杖然韁時逍遙乎華峯之麓或登賞乎華峯之岡興至獨往物我以忘矢心永樂結盟相諒乃自號曰華峯子也室堂之偏捲阿孔暘拓名囿布羣芳結孤臺跨長岡靈筠百尺夏木千章葳蕤紆郁■﹝火燕﹞煐蔥蒼奇花錯陳怪石相交枝構虯驚葉團掌張萼浴日以移妍鳥命風而流唱當是時也主人出坐客至呼簋言纚纚其不窮志飄飄而孤舉紉蘭佩之陸離制荷衣而容與修洵雅潔禔禣倎俁掲軒幌而云流擁茨亭而山出引淸奏而魚遊抗髙音而鬼哭柔風爽腋蹴踘回而窒僚丸明霜滌場弓矢調而愁羿日退則時舞袖臨階或過庭問禮是以和心神固膂力不事乎虎顧熊經而自胎其鶴齡龜息止山子嘆曰善哉華峯子之適也客有進而言曰若知其致是也乎其上焉以後阪翁之爲父繩武而光貽燕以祉下焉以新泉甫之爲子琬琰待沽瑰琦映席惟夫作之有人述之有繼是以謝鞅掌於衷營獲悠揚於廣適也止山子曰然哉夫人並生天地之間物我相形得失交著不能不啟牖於謀圖而懷機於知慮也是故私竇通而眾欲投嗜端然而饕門燥眈眈虎視僕僕形勞故惟無畔援於歆羨乃樂吾生之閒休盍觀諸物乎雕籠熟粟非冥飛之所願屬彩縶鏤膺非林走之所托性無他求其適耳是故至人漠富貴於浮雲倐乾坤於逆旅方其適也將不知寥廓之爲容會運之爲久沈藏之爲無貌色之爲有絜日月於弄丸幼萬物於芻狗謝法制之牢籠齊覉系於斷藕是以軒服不足爲之安鍾鼎不足爲之飽譽流不足爲之芳黼黻不足爲之繡眞葆玄元彭聃先後陶朱執鞭王謝引驟𨿽萬乘不得以臣鄰況五陵而可以執而友耶客曰曠哉子之言也至人之適華峯子其或幾乎止山子曰吾將言其適也未言其至也精明所之出闇入知望境投趨登堂造室

逸士賦﹝有序﹞

晉上淸節吾於隱逸傳得五柳先生一人耳觀其詩原之性情暢之天眞而沖淡之味瀟散之姿孤髙之節有如寒泉出石靑蘭伴谷獨鶴翔云疎桐倚月每嘆飽淸風於百世而恨不得相與論志於一時也時客有攜五栁圖請言爲柳塘翁壽者邱子曰吾之慕陶久矣吾不得靖節而見之得見有似於靖節者吾愛焉吾不得似靖節者而見之得聞有似於靖節者吾愛焉夫自周道衰而士棄徳世皆朶頥腥鼎附體犧文以誇饜耀間有懷異以矯趨者亦惟取終南爲快捷方式耳柳塘翁信能澹然無欲與世相遺而少似於吾靖節吾當爲其賦之賦曰繄天地其逆旅矣日月吾之軺輪惟造化爍鑪錘於神巧兮疊詘信爲之始終羌萬彚胞貫於坱北兮誇蜉蝣之寄蹤惟達人之洞■﹝山尻﹞■﹝山宒﹞而趨悟兮無畔援以歆乎華榮顰腐鼠競鳶烏之吻啄兮將裵徊擥輝而奮翥於岡桐葆吾眞於貞一以不解兮竢修短而順享乎旻穹開三徑以成趣兮來五柳之淸風依稀乎吾陶翁之不汩兮臥北窓之羲農祝子之壽考兮樂斯志於無窮行將考盤於子所兮與子弄九於天宗

升平賦

夫自桃谷迷津遺恨武陵漁父芝山兌道流聲商洛碁翁遂令後世耽情肥遁薦志陸沈者莫不屬心髙潔景止芳馨焉然予嘗讀髙士傳及桃花源記未嘗不憮然罷捲慨其所遭方嬴氏之亂天紀顧民生之如露晞號嚴迅震法宻凝脂當是時也揺首犯禁重足懷疑是故知者逃名達人逺迹奮鴻舉而甘豕遊避危機而謝繒及恐恐焉入山不深投林不宻則其所以種朱桃啖靑芝放身長往與世相遺者乃其不得已也而又何樂乎締觀其歌夷考其事則慨唐虞之世逺托深谷之逶迆懷富貴之憂大甘芝艸以療饑率妻孥於絕境樂艸木之無知世秦服而昧漢況魏晉之推移則其情可悲而志固可識也肆今吾人忘日月以優遊順陰陽而消息夏葛冬裘倦眠饑食羸稚相保上下各適儐籩豆翕兄弟靜琴禦衎家室時賓四鄰或來三益俯仰寰區讎論今昔感菟絲於女蘿固纒綿而交結廛城廓以憇幽林登壠邱而掃紅葉死徙同鄕桑麻連業樂彼逍遙順其生滅夫所以獲此者豈無自哉當我皇明啟運萬姓攸隮列聖建中四方來極文承武開漸仁摩義所以垂今百有八十餘年重熙累洽林鳯郊麟烽寒斥堠兵寢潢池民稼而饔婦桑而衣是以天下皞皞四海祁祁爰擊壤於康衢忘鼓腹於帝力而曽莫知其故也昔者武成奏功歸馬牛而士女來綏宣王復古歌鴻雁而流離安宅夫當傾否亨屯之餘乃遂其室家胥慶之願則吾人丁久安長治之世而保其休養生息之樂者其相去亦已逺矣況於艸昧而引去者邪使後世有桃源翁芝山老未必不自嘆惋而追賞吾人之遭幸也誕今享有諸樂咸不自知因感而賦升平焉

山中集卷五

●欽定四庫全書

山中集卷六

﹝明﹞邱雲霄撰

○敍類

贈諭少府歸豫章

諭子簿崇持簡而守黙抱直而屏諛君子慶其必得於上下諭子曰繄古先王大同而不有分定而相忘上安下恊是謂太康古道惟郁名乃用趨剖同爲有功惟已出上者亢其位下者甘其屈此簿屬所以難也𨿽然其能舎吾志以從人乎於是守官三稔祗承庶正分惟謹不以重惟疾趨爲謹業惟修不以承意集事爲修君子謂其能立蒞玆有民吶吶然示人若訒粥粥然示人若無能問之故曰言以加民治之厖也能以乘知政之擾也蓄徳以觀民作乂也君子謂其達本有弗若於訓抵於法明而刑之有難色問之故曰教之以昧民乃作僞柰何肅刑以逞乎君子謂其知愛行不幹於時故聞弗達一日暢然歌於庭曰十畝其堂兮沃有桑緬彼邱陽兮樂且康時姑蘇唐子攝於崇聞其歌而曰諭子其解民事乎殆將隠矣趨而入諭子曰來何適也子知夫物乎鶴不能偹其彩以滿人之愛也烏不能變其聲以奪人之惡也況於人乎吾固不能逐逐於時也吾其歸矣不謀不卜不欲變於是唐子出謂子霄曰信己者仁之勇也恵人者仁之順也逹時者仁之則也諭子其有道之士乎子其昌乃言張乃行吾將號於眾以振俗子霄曰嗜善若饑揄善若售厚之道也吾何愛於言

贈建州守鄱陽詹公奏政

肆我聖天子奮治中興惟安民知人是急累諭宰臣愼重守令夫民邦之楨也令民之怙也守令之綱也是故統令在守裕民在令壽國在民宜國家將是務急也歲丁亥鄱陽詹公以衡部郎出守建州夫建閩之大國也匪才弗任公至謂其寀曰治大國猶治甫田也勤乃薅無俾莠驕以妨我嘉實也夫下玩則行犯上玩則回刑行犯治之梗也回刑民之冦也是故治世之政上有直刑下有順民僉曰兪旣敷政滛善者刑無舎圮族者刑無捨匪彜者刑無舎侮文者刑無舎勇以干分者刑無舎於是四民攸塈羣宰舉職期而政興三年而治成公乃報政於天庭時汝參軍攝崇事民化於公之政可臥治冬十月公取道於崇其小人曰行必得君願藩臬我土以恵我有眾其君子曰行必得君將弼我天王以大恵於天下汝子謂子霄曰試卜之遇漸之巽子霄曰自下而上曰漸大順於人曰巽艮山也巽風也風行山上被物廣也其輔政以漸惠於多方乎於其行紀兆以贈不敢致其私愛而豫爲天下之公賀也

送範浯洲北上

浯洲子將北徵過止山子爲別有憂色止山子曰吾聞諸夫子邱也東西南北之人也子能樂一邱一壑也乎何別之難也浯洲子曰咈吾聞君子居順則事志困則事祿吾將以事志也非事祿也憂進也非憂別也蓋重進則位升位升則志光是故君子愼進而後悔亡止山子曰咈昔函洽氏得良劍獻之齊侯齊侯不以良還之愛不及鎰越人載千金折而不售一劍也輕於齊而重於越君子憂非良耳良必無獨知子憂不亦惑乎且吾聞毆冶子之道矣恃剛則缺恃芒則鈍寶良者之過也是故函之仁以韜其精飾之禮以文其用淬之義以養其斷礪之知以全其鋒將焉往而不利哉浯洲子作而喜曰子其良冶乎笵不遺物

贈邵北淵明府報政

惟我國家分職庶位三載乃考續以上下其秩監古制也惟按臣廣耳目於四國巡其守土察其俗尙體其情隠徵其治迹稽其聲實有嘉績焉夫然後與報聞於上酌古制也北淵邵侯初拜上髙令甫期月更賢崇安旣敷政崇之民富人詛之窮民謳之侯恐而疑詢之故或曰侯之政先農野而後富室急公賦而緩私稅故民之向背乃爾侯曰咨皆民也夫奚而不字夫治民猶治水也疏其壅滯後緩先急則利漸且及東堤西防左漰右壑其傷實多夫勢有所弦組行有所後先事有所巨細義有所重輕情有所若逆順而循之治之則也兩而參之政之厖也夫富羨其畆耕食其力羨畆者給人者也食力者給於人者也蠲此錙銖助彼鈞石損此絲毫益彼尋尺夫誰而不可詩曰苛矣富人哀此惸獨是文王之所先也夫國取於民惟制是經上之禮也方物畢獻罔敢用怠下之義也紓徐以市廛容與以納逋攣連箭徵夫然後盡取之一朝民不以急乎是故積而取之重其困也分而出之疏其力也傳曰用其一緩其二王政之所不廢也而煦煦而沾沾而求恱於人人非所能也君子聞而嘆曰易有之君子以裒多益寡稱物平施其侯之謂矣時當道有謀遷崇學宮者侯私憂曰玆役也民無困於財力者乎謀旣恊乃曰崇有廢寺之產足充材甓民且滌場可輸力徵玆其時也乃鳩工程役而敕之曰惟棘惟度其母廢我穡事七越朔告成乃功富無困徵農無困力於是謳者繼詛者一君子曰侯其能崇乎政謀於義不謀於民於時侯以報政行士人相與饑之郊子霄揚爵而壽之曰侯行當懋官侯惟大崇政以敷治於多方絜矩之義備矣益乃位損乃志是謂不有其始侯其圗之侯起而謝曰藉二三子之力倘末及大王之寵靈敢不奉以周旋祖飲而別

壽彭母丁氏

彭子遂與邱子嘗逰晉安返於延津彭子得目疾阻道於建安一日心惻謂邱子曰必遺母憂問之故曰心惻旣明日至自崇者曰彭子之母疾且篤彭子憂之邱子請蓍之遇復之頥蓍者賀曰吉其辭曰維鳩於飛其子及及載翔載集爰得我食彭子疑邱子曰復亨出入無疾朋來無咎反復其道七日來復利有攸往又奚疑也夫坤母道也居而志在外震長男也出而志在內是故心動則神馳心郁則气讎其疾之由乎坤震會而爲復陰至七而陽復子母之會近在七日疾其交復乎坤土也坤而復生道盛也震雷也雷而復聲逺聞也母亨子其將得名乎坤變之艮艮山也其壽之祥乎詩曰如岡如陵三壽作朋復變之頥頥養也震釡象也艮居上所以受養也上九之象曰由頥厲吉大有慶也其子之終孝乎吉又何疑旣七日彭子歸子母之疾尋復越明年而母壽六十或謀諸邱子往修慶事邱子曰往年觀彭子母憂而心惻可以覘子之能孝子出而憂瘁可以覘母之能慈母徳子賢有足徵矣吾請以昔蓍終之夫坤而艮也彭母之壽其得安貞之吉乎進此固弗艾也已復而頥也彭子之孝其爲上九之養乎進此其弗禦也已慈其慶之始也是言也蓍之辭也神之告也非邱子之言也僉曰然往以蓍徵終以蓍信亦理也哉

贈旌奨汝文川參軍攝政崇安

汝子攝崇政簡而民安之旣三月道靖而啇歌年登而農慶深谷有老人曰今者神人胥和國其有君子之治乎倚杖出而觀政時柱史東浙虞公聞而旌之以勵庶正或告邱子曰崇之君子聚而謀禮將實篚修敬造公堂而享焉子盍往之邱子曰不知所謂曰將以言其獲譽也邱子曰示民飾聲非所以昭訓也復有告邱子曰崇之小人聚而謀禮咸簞食壼漿登公堂而享焉子盍先之邱子曰不知所謂曰將以言其獲上也邱子曰示民習諛非所以昭訓也汝子其將不享乎昔汝子之攝崇也予進而謁焉嘗與之論治汝子曰惇實成徳名浮損志今之攝崇也予復晉而謁焉嘗與之論人物汝子曰職命自天定志由人夫朂人以實嗜譽非情也示人以命援上非義也締觀其出政也民之有爭化之修睦使自相枉直晦其斷也衝雅自飭人無私謁嘗曰非謝之也民直不幹耳晦其亷也其上交也無謟容其臨事也無執從嘗語人曰分以輿禮舎禮謀恭非所志也政在宜民泥法妨義吾不忍矣夫譽處之來物之寄也汝子必不以爲華是故旌別淑慝邦之典也政之紀也物之則也於汝子奚與汝子聞之曰邱子知予哉敢不勉而使子言之弗信

送竹鄰吳少府入覲

今之謂良吏者於其才焉已耳是故文簿書者爲業修棘徵輸者爲能賢果聽斷者爲勤敏按臣以是求監司監司以是求郡守郡守以是求宰職則今之仕者得無以是賢乎夫簿書古以稽實今以飾欺徵輸古以定民今以病下聽斷古以殉直今以殉其好惡則今之所謂良民之所謂蠧也我崇位閩上游山髙而土寒地衝而役重故民易以困急或長貳以良稱才愈優政愈敝而民愈促吳君丞崇適宰以良擢吳以貳攝政易以近民靜以居業慈以恵物寛以憫過政不煩而民不擾時按臣監司郡守問之簿書則曰案牘未淸也問之徵輸則曰民力未紓也問之聽斷則曰民志未孚也讓之退而嘆曰夫訟貴平不貴斷賦貴均不貴聚簿書貴情不貴浮吾不能以是職矣或語之曰上以是求之子而子不以應吾懼子之於譽也吳君曰君之命臣以爲民所柰何棄民以要聞於上君子聞而善之夫徳萃渙之本也才理渙之器也徳以基之才以出之古之所謂良吏也今之爲政者才足以售藝其蠱於民者幽以深鈍足以養拙其疏於治者章以淺章以淺猶可禆也幽以深不可爲也是故與其才也而寜鈍與其藝也而寧拙玆吳君將述職不知今之宰相所以求於羣辟者亦猶今之按臣監司郡守之於宰職與否而民所依以爲安者則在此而不在彼也於其行疏此以贈或因得聞於宰相

送宋穆齋照府還任建州

子霄學古而未能信恆締觀今之從政者以徵學焉夫位民上者政有所乖順澤有所屯究眾有所戴貳皆由民隠之壅逹焉耳壅而弗逹有三病焉明不足以燭其情其病也蔽動不足以宜其政其病也僻行不足以厭其心其病也欲崇久而無政職此之繇哉歲丙申崇宰遷秩民起而告病當路者曰崇急矣乃愼其所委而誤信於所任政由舊而敝日滋民又起而告病當路者曰崇益急矣若之何時文登宋侯爲建州幕賓行浮於位於是委崇篆焉至而嘆曰紀綱者民之閒治之幹也是故政之有紀綱猶國之有墉家之有垣也垣圮而墉敗侮將及矣其何以衛民夫維蔽而後綱紀缺僻而後綱紀亂欲而後綱紀壊是故缺則民玩亂則民憂壊則民攜夫誰而與於治宜崇民之病也於是貞其號令察其向反修其墜闕剔其敝習程其章度肅其防戒甫三月而綱紀振興始而森如而民畏旣而井如而民馴卒之晏如而民懷宋侯喜曰民畏而後知政民馴而後知義民懷而後知教治可幾也已冬崇宰至侯將還政歸建州民相萃而憂曰何以獲侯之終恵以觀善政之成旣而相謂曰安知我宰之來不猶侯之子我乎哉安知侯之去不以其子我者以告我宰之子我乎哉吾人可無恐矣子霄曰觀感應而信王道之易易也宋侯告我多矣

壽黃粹翁

邱子臥靜於止止山中客有以黃翁之壽來言者邱子曰嘗聞子粹翁之治生也植之以勤培之以儉故達且茂也夫風鵬不任其翅不能扶搖乎九虛神駿不任其足不能馳騁乎千里勞則獲不力不振道之順也市中之井泉不盈尺山下之蒙流而爲澤無他積與耗之分爾宜其壽也客曰勤儉壽乎邱子曰壽之輔也又聞子粹翁之治身也重恩報謹然諾夫重恩報厚也謹然諾信也天不積厚不能冒萬有地不積厚不能奠眾形況於人乎日月不守信不能售其貞明四時不守信不能集其歳功況於人乎宜其壽也客曰信厚壽乎邱子曰壽之基也夫人之生心爲气主气爲神馭神气之藏性命之鄕也是故勤則無怠心儉則無侈心信則無欺心厚則無偸心不偸則神不賊不欺則神不浮不侈則神不耗不怠則神不眊夫神之所萃气之所赴也會神於靜與道爲命會气於順與道爲性會性於命與極爲眞壽不足言也子粹翁質羙而未學守其有固足以壽達吾緒論啟其戶牖可與天地相悠久惟子告之

送程貞父應選貢北徵

惟我明選士有三皆監古也惟歳貢得周遺制世惟辭章競而本實荒法久而敝士畫而不奮於是乎朝廷曰貢不如科天下亦曰貢不如科聖天子奮治中興復古更化詔天下貢在得賢罔有濫否有常憲於是有司進鄕之老與其裏之長勅而告曰於汝鄕汝裏有積學以待問蓄徳以待庸者乎有則以告有而不以告惟汝辜於是庠論其雋鄕紀其徳裏呈其行憲臣讎其藝而賓興之君子曰選士之法壊祼袒視情坊範蓋至士蓋輕古制復賢其至哉嘉靖壬辰程伯貞子應崇貢旣行邱子上父會藍子周子徐子範子任子於幹溪以觴程伯貞子貞子曰某惟粟妄抱四方之志敢不徼恵於二三子以終所貺邱子曰子治易有司廣經明行修之士而選於子易其備矣觀之辭曰觀國之光利用賓於王夫天王賓之戒以盈也故謙之辭曰無不利撝謙夫君子不以能上人撝其謙也孚於有眾是以利也貞子曰敢不戒溢邱子曰謙而不已業乃廢故幹之辭曰君子進徳修業欲及時也子其母忘初心貞子曰敢不勉以辱君子徳邱子曰上行不已道乃困故坤之辭曰敬義立則徳不孤夫臨事知難曰敬見可而動曰義恊於上下曰不孤惟子圗之程子再拜曰子言盡矣遂爲別於是諸子擊觴以爲節歌捲阿之九章程子繼音而謝曰競競徵夫長懷靡及中心蔵之何日忘之君子於是乎知程之行不負於上下

贈無盡上人

邱子講學於雲山僧舎浮屠氏無盡者年六十其徒請言以紀其壽邱子許之時相與遊者不恱曰孔墨楹立而道璋判宣父以攻子軻以辧彛訓聿章開我後人今夫子之與之言也言而上之潰其坊言而下之棄其忠無乃不可乎邱子曰咈子蔽於時哉昔者周徳衰而左道熾將以瞶眊於天下孔孟憂之其攻而辧之也恐恐然弗縝弗嚴是懼故歷越千載吾道丕明賴厥弼也肆惟我祖爰敷文徳抵於海隅明體而視之禮畫式而視之規俾服裔於佛老者咸執従於禮樂祀祭朝慶之辰俾得締曕君臣上下幽明之節化久而孚故今問釋於釋釋曰不知問老於老老曰不知則今之謂釋者守其冠服宗其稱謂焉耳其服徵輸稅奔走王政致愛饋親執喪三年皆相忘於堯舜之習辟之鱗泳於水而忘於水也君子曰歸斯受之矧入之久而顧欲言以出之邪且無盡慧而能謹敬賢如弗及慕禮如調饑珍文如護貝毖行如執盈其必深探吾道之中正直畫於其教而潛以赴之矣吾將與其進也而奚病二三子喜曰夙聞末世之教有三今知聖人之化維一爾因述以贈無盡無盡笑曰邱能愛人

贈顧少府述職

邑之有簿明勾稽一賦稅裕國定民其職也夫軍國之需朝廷責之藩司藩司責之郡郡責之縣縣責之簿簿不能徧諭於其民又責諸其裏之長勾其所已輸稽其所未入按籍而刑罰之絿則失上弦則失民是故簿亦不易職也或曰國有常賦斂有常期君子行所無事亦何難於簿哉昔人嘗言之物或過求難於抱影事或倚辦急於奔星是將任怨於上乎將任怨於民乎則簿亦誠難矣昆山顧子簿崇至而嘆曰民國之幹也財民之歸也奪其歸失其所以爲干國將奚依於是歳徵毎緩徵而後期數爲監司短之顧子曰得罪於上患在主簿得罪於下患在吾民主簿可患吾民不可患故崇里巷無胥吏之呼而民得以優遊卒歳不知邑之有簿者皆其恵也歳辛夘顧以攝宰述職天子曰能恵宜於簿再蒞崇無攺昔政越三載甲午顧復以攝宰述職諸裏之長咸依依焉邱子曰民心不可以彊致恵之萃人也如此夫政所以利民亦所以利國也中正惟則上下交裕治之成也與其先國而後民無寜得勤撫字拙催科之陽城爲保障不爲繭絲之尹鐸其末世之良吏也乎於其行敢以是說爲當國之進退人才者言之

壽安溪嶽處父夫婦雙壽

邱子讀書武夷山中坐伏羲洞取易而觀天地萬物之原時彭子以嶽處父夫婦耆年疏其行徵文爲壽疏曰處父矢志林壑啫乃儉朴稽古自師適分而樂施政於庭式榖是似內相克敬閨門雍穆邱子嘆曰予方讀易於乾坤而得天地之性情焉於否泰而得天地之功用焉幹之文曰大哉幹乎剛健中正坤之文曰坤道其順乎承天而時行夫處父履遁無慕剛也稽古不怠健也懋行而休中也刑家而從正也不亦近幹之義矣乎厥配不違有終含羙無譽是謂順承之道其得坤之常乎夫健而不息幹之壽也靜而有常坤之壽也法乾效坤享年永久夫誰曰不然夫天地順其性情安其功用則上下交而爲泰不交則否否者原之乎乖者也泰者原之乎和者也是故陰陽和則天地泰君臣和則邦國泰夫婦和則家道泰是故五行布而三光平四時行而萬物通天地之泰也四維張而九疇敍庶績熈而兆民植邦國之泰也父父而子子兄兄而弟弟夫夫而婦婦家之泰也是故天地泰壽在萬物邦國泰壽在社稷家道泰壽在祚胤蓋泰者大也諸福之萃大有之慶也而況於一身之壽乎請書之取徵於其子

大觀之遊贈金子

金子將遊京師邱子語之曰今之士勤占畢以鳴學競雕鎪以鳴文申刻論以鳴義執徑行以鳴節彼所謂豪傑之士也夫乾坤之淸寜艮坎之流止日月星辰之懸象風霆雨露之變易寒暑晝夜之往來昆虫艸木之消息會運之升降帝王之禪繼聖賢之潛顯制度之損益錐簡之縱橫人道之綱紀聲音彩色之錯紛象數形體之同異皆文也是故俯仰得於觀察感遇豁於登臨參伍通於變化探索入於髙深反身體於性情考問恊於古今靜觀會於象意酬酢順於感應皆學也是故君子必交萬變而後盡文知周萬物而後盡學全體不息而後盡守旁行不流而後盡義吾所謂豪傑之士者然也豈守井甃之樂負篆壁之能者得窺其戶徑邪今子之逺遊也出閩闗下湘楚度吳粵望齊魯溯淮徐抵燕都吾知登崇嶽而攺觀濟驚濤而新目會物采而辧方聞歌謡而采俗緣禮制而顧趨仰帝居而敬度萃衣冠而讎論感興亡而弔古一寵辱而定志歷夷險而增慧則會其萬可以博天下之文貞於一可以一天下之學夫然後虛中而應不固必以梏其守權定而従不適莫以戕其義是則大觀之益也不然交於外適以奪其中所謂出之彌逺得之彌少者也傳曰一鄕之善士斯友一鄕之善士一國之善士斯友一國之善士天下之善士斯友天下之善士夫曰鄕曰國曰天下非以眾寡大小言也第善之次耳子之玆行也亦可以自考金子曰敢不敬訓

送藍叔汲領歳薦之京

邱子少而狂壯而不返動而咎於俗邱子懼而疑曰吾行非邪何困乃爾也旣而得程伯貞子剛植不僕而相與翼焉於是執而不變繼又得藍子叔汲通敏不滯而相與翼焉於是信而不惑矢相砥淬而免於戾時聖天子吁俊更治詔下諸監司舉經明行修之士歳一人焉壬辰崇簡程伯貞子而賓興之明年癸巳簡藍叔汲子而賓興之僉曰得人夏藍子行過邱子爲別邱子曰吾之有二子也猶墉之有幹車之有輔也舎若輔去若干吾懼及矣子行吾其隠也何以與我藍子曰吾聞窮達曰命庸舎曰人見可曰時殉正曰貞故君子定志以懋貞變通以趨時虛已以竢人體道以居命所以造徳也故知遁不變謂之固戒哉惟子邱子拜而曰霄不敏敢不銘諸牖藍子曰自吾之得子也猶畦之得鋤近鋤則治逺鋤則蕪吾今懼子是逺矣何以與我邱子曰吾聞至足不富於祿至貴不華於位至明不眩於俗至勇不奪於欲故君子反直以養勇窮理以養明尊義以昭貴蓄仁以昭足所以立業也故知進無義謂之溺惟子圗之藍子拜而曰渫不敏敢不志之軾遂爲別

壽雙溪伯兄艾年

雙溪伯子雲霄同曽祖之兄弟也及艾萃族之眾凡若而人皆同髙祖之兄弟也率其子侄章其物采戒其牷醍陳其音器屬雲霄修其頌辭往爲之壽雲霄曰咨吾聞之太上有民徳而忘分其道曰淳中古有民分而忘禮其道曰化下古有民緣禮而飭其道曰治是故徳衰而後分辧分夷而後禮始禮敝而後文熾文廢而後天下之情四潰是故古人重分而愛禮今人重禮而愛文𨿽然文以輿禮禮以閒分分以位徳故君子之於禮也不以文廢昔者先王重養老之禮所以教天下之孝也重昭穆之禮所以教天下之弟也重宗子之禮所以教天下之睦也孝以仁其老弟以仁其長睦以仁其族仁立而親親之義盡矣玆役也三善之道備焉尙齒以昭敬也隆長以昭敍也惇族以昭厚也在昔先民之訓回人人親其親長其長而天下平道不亦重乎古禮不講俗日下偸厚薄親疏長幼之分日以■﹝氵﹝梟﹐豕代木﹞裂君子無寜緣文而愛禮哉夫厚薄乖謂之紕徳親疏乖謂之紕義長幼乖謂之紕禮三紕作俗日不可爲矣吾樂玆役之能懋俗也夫萃族可以觀仁萃愛可以觀義萃敬可以觀禮萃順可以觀報眾羙萃可以觀徳詩曰俾爾戩榖罄無不宜言所萃之多也伯子其將輯熈於純嘏乎僉曰善於是子軻子權以長於有眾則屍禮子昉子柄子林子萬以達練董所有事而統之曰岱曰瀚曰桓曰朴曰惇曰旦以恪而顓所執不以攝懼勞而或弛也曰雲門曰雲臺以嘗學問節文其所習命之擯以佐禮云翰雲霽云鶴云鴻授之聲歌以侑觴曰良材曰一桂曰一柟曰京曰所道曰之道咸以旅酬之禮故以少従時伯子率諸子盛冠服迎之表門之左再拜而升於兩階禮旣成乃延諸父之長以次陳席卑尊咸集萃族而大享焉諸子起而歌行葦再歌常棣其聲紆紆然司歌者起而歌角弓以和之其聲殷殷然君子聞而曰邱氏之族其後乎上下和而能敬

贈胡丹山少府還政甌寜

崇小國也當七閩之衝不百里而服郵傳之役凡三舎歳產不足三萬而供具無虛日蒞玆土者皆以爲繁劇之國或任才以逞令有所必行政有所必從罰有所必加役有所必徵供具有所必費刻期以集事凡裏胥之役於官者蹶蹶焉相率於路窮力張喙而應接弗暇自謂優於其位不知政日修而民日困上恬下憊久矣崇之爲敝國也歳辛丑崇乏長貳時胡子簿甌有懋聲當路簡任而委篆焉胡子嘆曰木煩於振風者不秋而脫水煩於危川者不激而號物煩則病民煩則困知其所由困則知所由安之矣於是緩不棘之役省得已之費去妨民之政無從已之令有質平於庭𨿽得其情必曲諭以義使自相悔勸事有咈於情亦不輕箠朴以將其怒未數月民是用親裏胥之徒獲就其業以供其役而從容於寢哺之安境治帖然若不知有縣官者邱子嘆曰吾嘗讀書至無羊篇而得牧民之道今於胡子徵之夫牧以牧爲事者也縱其降飲寢訛之適而事於薪蒸雌雄之獲是舎所有事而職思其外矣詩人何以取之惟其不以牧牧之乃所以蕃其牧也使謀地而日驅之引縶而時聚之𨿽芻若邱陵失其所以爲性爲牧何哉蓋勞逸異情順之則適擾之則困大都然也此任才者所以勤而寡功而相安無事者之速效也太上之治耕而食鑿而飲出作入息而相忘於帝力夫豈有他無爲爾胡子之政不能使民之不知亦可語行所無事之知因其行紀其事以贈且以告作聰明於多事者

壽範母

徐孺人者浯州範伯子造士之母少府石泉翁之妻也初少府翁將仕請母卽祿母曰吾倦於勤憚道於回逺汝惟懋乃業吾蔬食且旨汝罔懋業吾將祿食不飽往哉勉徳事君母以予故翁退有憂色孺人請曰夫子將有君而不色豫何也翁曰豈予知哉昔人不屑斗筲之役以違色養表陳情賦思歸是亦人子也柰何去母從君吾悔吾志也孺人曰竊聞之善親者養志其次養體善子者勞之義不敗之以姑息今夫子仕遊而母不閭望知母將義之勞不知夫子將志養乎體養乎吾聞歐陽子謂無離憂者無志樂亦君子所與也而謂非邪翁曰予行將女以相則母氏奚依孺人曰婦人之道義莫重於従禮莫大於孝夫飲食衣服細故也覊旅之從用具孝敬承事禮之大節也敢不敬事請以覊旅辭而願待命於姑所也夫臣業或缺君子之羞婦事罔飭將誰其咎往哉勉徳事君毋以母故翁謝曰女惟克順吾無懷矣乃戒裝以行時翁之子在總角翁曰隨母曰居孺人曰吾訓諸於是祗承於姑敬而能禮恵而有恪和徳而孚衷動順而便體備物而應具先事而投適且日訓子以親仁來善師業聖賢爰樂姑志故翁𨿽賢勞王事間闗在外凡二十有年而母頥養康樂不覺翁之去其左右而翁亦得以攄其抱而立其位無內顧以亂方寸者皆孺人有相之力及翁致臣母尙丰顏彊力心神不衰而子亦徳業大成邦人推慕故君子每以刑於頌翁而以安貞之義歸孺人也夫儋榮爵而享尊逸性豈與人殊哉孺人去此而甘獨旦以周旋於姑側不忍一日而逺去者必其性分之不可解而天下無足以奪之也其去眾人奚翅十百歳癸夘孺人年六十因書其行槪壽之以俟職史者之采以告天下後世之爲人婦者

贈董東屏明府膺奨

崇七閩之喉國也仕遊者往來於南闗日相踵武居土之民富其餱糧飾其驂乘備其供帳戒其從衛執其徒役日不遑處是故民日病而財用日困守土之臣於送往迎來儉則失上丰則失下失上則謗興失下則怨生崇亦難宰之國也東屏董侯拜崇令或爲之恐曰國之敝也如之何侯曰吾聞治敝民猶烹小鮮也是故民擾則疲魚擾則飥善調者定之以靜而熟之以漸耳是故不患國之無政而患治之無權也奚其敝旣至首與民相約曰吾無新若令以眩女聽無更若政以亂女從女惟閒女分職女業吾民之良也於是開誠以比下鎭靜以休力裁節以舒用擴度以容過緩期以視成甫期年上下相安崇國用治於時禦史南湖徐公巡其疆土嘉其政尙而旌其治績以爲諸郡勸於時二三君子相率爲侯壽命辭於子霄霄曰諾敢不供筆墨之役以從執事乃言曰夫庶臣分長牧之責其業官也滌志明義修其絜也守箴恪位貞其度也鞠躬盡瘁坊其瘝也因時立政酌其動也四者庶臣之所以自成匪名之務惟夫按臣有耳目之寄其業官也周詢廣諏懷靡及也旌別淑慝明典章也章采樹聲廣勸懲也升賢引能成忠藎也四者按臣之所以自成匪市之私也夫在下位者業下不畔援以歆名在上位者業上無黨比以樹私二者勢若相戾而實相成也今薫侯以靜定牧眾不更張以自逞不炫耀以謀譽是圗其所以宜民而不圗其所以自宜侯之仁也徐公以綜核采實不上政於紛更不錄才於炫耀是取人於所知而不取人於所求知公之明也吾聞有道之世明於得人而仁於得政是故觀動可以知政觀政可以知徳觀徳可以知治世道之升行於此卜之

壽表姑曁氏六袠

予嘗讀禮經至內則見古昔後王命冢宰降徳於眾兆民當是時自朝廷宮壼以及委巷閨門之間莫不有女師姆訓以教其婦人女子所以養性情之正習禮義之閒者莫不備至及讀二南詩僅二十有五篇而十有九篇皆爲婦人之詠夫二南紀文王之化何南國之風顧無足采而獨於婦人女子之詩居多是知閨門爲惇化之原夫婦乃刑家之始古之王者所以深致意焉故於內則而得王政之端於二南而知王化之成末路教荒驅善疎術𨿽丈夫子有終其身不辧點畫者況於婦人女子尙望其知學乎宜其行蘼蘼而俗混混也然予嘗謂教有湮達而性無今昔世豈無懿質懋行潛合古人之教者乎得若人表焉閭黨之間使凡婦人女子習聞而奮興將必知所聘取以自善亦足爲轉風俗之助時予表姑有曁氏者早適畏軒吳孟父孟父初業儒日以宦學逺討爲事而曁於內政周舉無墜不少分其營慮以坊所業有所來之賢則精具燕俎以應其罄娛之饗旣而孟父洗志於進取遂與宴然邱壑贊其嘉遁及中歳不育乃數請備副貳以爲似續計於其所生而鞠訓之勤視如已出其視昔之剪機爲諭解佩無愛樛木成詠更飾以就隠感誠而自訟者當不多讓矣則予謂表焉閭黨之間足以軫轉風俗者非邪歳甲辰曁躋壽六袠張子鵬以戚屬請言於範子仲梁梁曰予分壻也闡徳爲阿孰與傳信於公邪乃讓於邱子伯霄霄固讓不得命因論教化抽緒於閨門而風俗薫襲於觀感使世知師而承之則於凡爲人婦爲人母之道將無缺矣夫以一而風百以百而風於無窮俗不其幾乎吾聞壽之爲言久也傳曰久莫久於立徳壽莫壽於令名夫善俗立徳之章也立徳令名之幹也考成有終請以紀壽

贈張南疇遷教瀧水

止止山人將祿隠於下位乃謀諸心曰民社匪寄案牘弗勞率禮度而周旋托師道以自重莫如教職於是遂乞教職旣而感宣父於乘田委吏必敬厥業則日求所以立乎其位者恆恐恐焉或曰師道莫如嚴是故孟處賓師泰山其嚴遊揚立雪程道其南故曰師嚴而後道尊道尊而後人知敬學山人以爲然及觀南疇張子典司崇訓則心易而气和簡外而願中體敬而達恕其爲教也和徳以觀之粹容以比之巽說以繹之順節以造之人未嘗見其有嚴顏厲辭之變士皆得以展其志意攄其見知從容於辭問之間以就正焉退而往往有坐春風之嘆君子曰載色載笑匪怒伊教張有之矣於是化日洽而聞日流歳甲辰乃遷教瀧水山人感而悟仰而嘆曰吾得師矣昔舜命契爲司徒以親百姓首敕之曰敬敷五教在寛易於蒙之九二取包蒙之吉在上九有擊蒙之戒旱麓之詩羙文王也詠其作人歸之豈弟則古人所以教者固在此而不在彼也夫天下之物涅之可以更其色薫之可以奪其气亦曰襲染於漸非力致而彊取之也使進而不顧其安授而不諒其材去輔而不反者幾希則南疇張子飬材於裕者其有所授乎然則所謂嚴者果非邪曰惟夫模範失則受直而怠事於是乎嚴之說以矯之夫嚴非嚴也去其寛非所寛耳是故張而不弛文武不爲弛而不張文武不能則張弛之道固寛嚴之濟也𨿽然山人別而言之治已莫如嚴待物莫如寛是故愼言動之節嚴義利之辧戒謟瀆之交達用捨之命是君子之善用嚴也優之遊之以俟其安饜之飫之以俟其化若江河之漬膏澤之潤是君子之善用寛也南疇子之教崇者吾旣得之不知其將以敎瀧水者猶夫是也抑復有他說乎詩曰古之人無斁譽髦斯士子之行其無斁哉

山中集卷六

●欽定四庫全書

山中集卷七

﹝明﹞邱雲霄撰

○記類

賓菊堂記

賓菊先生治周易順陰陽之消息謝聞達於當時結白雲之廬開靑艸之池壘石而甃編篔而籬鉏云竟畝種菊成畦惟時金風振宇玉霜肅林羣芳駕艶瑞品流馨負眾彩以呈姿殿百花而不伐臨風橫態舞日生媚先生瞻對終日沈坐敬止樂而嘆曰眞吾之佳賓也左右曰何哉取爾也先生曰盍觀乎其含化者如待沽以自韞展榮者如應期而觀光挺而拔者如賢秀拳而曲者如蹇藏疏者如特立不僕繁者如連茹而將傾而顧者如語翹而拱者如望其交加也如親其次第也如讓其正而直也如端人向而輔者如明相淡者如淸修之彥麗者如貞淑之荘就凋者退於功成吐華者展其含章困霖而披者如沈醉乘颷而闘者如大壯羣品咸賓乃聚斯堂相觀而善樂不可忘子霄聞而嘆曰昔者孟嘗君客珠履三千萃庭千古爲侈卒爲雞狗之雄貽君子之鄙今先生羣芳是賓輔仁於己其視田文之門何如也自晉以還卓哉靖節開荒徑謝彭澤日與田翁野老忘機而侶相飲而陶撫景而賦詩感物而寄傲將不知俯仰之髙深升沈之明晦鬼神之詘信形色之聚散況區區富貴貧賤亨屯順逆能少掛其膺臆哉今先生之居此堂也陶翁之樂克備有之敢爲先生壽於是先生載色而興抗音而歌曰結廬人境心逺地偏采菊東籬南山悠然又歌曰曷彼穠矣燁其華矣我有佳賓徳音懷矣君子與其有陶之風焉晝

錦堂燕記

惟歲壬辰範子叔致政歸自博羅且陟艾張子伯開彭子伯遂謀諸子霄邱子先期簡於四郊爰集厥旅講修慶秩仲秋旣望之三日癸巳藉溪連子鍾子汷彭子雅至自東郊劍嵓程氏云鳳子仲文奎子孟亦至自東郊屏峯邱仲甫幹亨氏雲門氏至自西郊平川董仲子大爵至自南郊曁中城彭一徳子孟翁一秀子季徐子伯佶相與會於止山艸堂協敬而戒豫甲午之旭卜從陳樂樹彩納繒而發子叔之子梧偕弟桐禦於道子叔禦於門三揖而入讓而升堂敬交以成禮乃陳幾縟獻酬旅錯樂具和奏子叔曰二三子惟玆寵辱敢請卒貺以承訓徳於是乎伯開泂酌子遂子徳子秀子佶和之子叔曰昔藉天王之寵靈輔牧惟民罔敢施厥惡以懟於有眾其何能徳子鍾連子賦采繁子汶子雅和之子叔曰匡輔之猷進退之節盛徳者當之不敢拜辱子梧進而曰公侯非儗固所辭宜恪共於有位閒於勇退夫子有之請受其卒章仲甫幹亨氏賦陟岵之二章雲門子和之子叔曰垂白倚閭其何能自貽伊阻乎猶惽順徳惟閔牖予衷子鳳賦小宛之三章子奎和之子叔曰翼善不敗實二三子是依義方愧也子爵賦鳲鳩之卒章子叔曰綿徳比俗其何敢貪天之佑以爲己助子霄晉而不賦子叔請之子霄曰重辭曰瀆又何賦也夫張子之言君道也連子之言臣道也子叔父仲甫之言子道也程子之言父道也董子之言天道也是故能牧之謂仁能臣之謂義能子之謂孝能父之謂慈能若於天之謂敬五者行於不替何徳如之吾聞之古人之燕左監而右史廣儆修昭紀訓也卒禮而不亂懋徳而不荒是謂能享其得而無錄霄不文請爲直史子叔曰愛徳之辱浮實是懼載錫永訓敢不顧諟以對揚休僉曰錄子霄拜而錄

逰武夷記

張子講學於崇將歸泛舟窮武夷之勝其徒二三子從焉遡流而上觀大王峯曰美哉壯乎嚴而紓鎭而毅矯而不回可以觀徳矣觀兜矛峯曰武哉恍恍乎弗可禦已進善其足興乎觀鐵障峯曰二三子愼哉障以防欲懼其弗崇障以蔽心錮將奚通是故君子貴善用也觀玉女峯曰美哉溶溶乎肅而不厲婉而不褻峻而不危正而不倚麗而不飾其聖徳之至乎詩曰云誰之思西方美人文王之謂也有餘慕矣觀大藏峯虹橋棧列仙槎橫壑曰幻哉神乎莫之悟也已夫流峙之崇深陵谷之變態吾不知天地其幾刼矣風燈泡沫其紫陽之感乎過金雞巖聞洞聲相應曰二三子聽之夫虛則通通則應天下之道感與應而已矣可以觀學也謁紫陽書院登髙明樓望大隠屛曰美哉渾渾乎郁而不亂廓而不蕩區而不渙涵而不隘回而通夷而辧非大儒之居其誰能收之有遺刑矣觀仙掌峯曰君子貴平也觀天柱峯曰君子貴立也觀題詩巖曰君子貴藝也不貴名也觀茶竈石曰君子貴用也不貴棄也觀天遊峯曰崇履非難崇徳惟難觀鼓子峯曰不聞非病不實是病窮九溪而後返曰曲而通利而恆循度而趨可以觀知矣觀一綫天曰奇哉數之原夫畫一而象著乾坤定而八卦列可以玩易矣登三仰峯曰昭明哉其治世之气象乎萃羣秀而位之卑尊定小大宜可以觀政矣巍乎其不可踰也可以觀極矣恢乎其不可量也可以觀度矣𨿽峻造弗是過也乃返邱子曰張子其能師也乎心通乎道故忘物言通於訓故道章二三子識之乃記

佩蘭記

袁子愛蘭開九畹種之風露交香蕭艾俱化一日掇其芳英紉以爲佩援琴而鼓孔子之操曰蘭非眾艸伍深谷能獨芳緑艶不自媚當爲王者香其友聞而曰得無袁子出乎訪之果出鹹賦同心之言以贈之於是度閩關下楚澤歷吳越齊魯之郊所過香名滿耳至燕聖天子聞其淸馥拜貴溪令至則爲治馨香人服媚之未幾秋風拂佩遂動九畹之思卽命車復開九畹種之止山子慕風而造其室袁子握手若故知享之酒酣袁子出其友所贈之捲相語曰今者與子同心獨無言乎止山子曰昔子之往也諸子賦其出今子之來也吾當賦其歸矣遂醉摘蘭英取莖扣尊而歌於九畹之堂歌曰淵明愛菊君愛蘭淵明歸來君亦還異世气味絕相似同有詩聲天地間於是引火更酌頹然相對如夢寐亦不知歌聲之爲蘭臭蘭臭之爲歌聲也

蘿峯記

汪子托迹於江湖之間而自別其號曰蘿峯主人邱子曰吾聞諸尼父山水異形動靜妙會若子得無仁知兼體者與汪子曰否吾奚敢能托適已耳邱子曰子能言子之適乎曰鄙人之國去東北二十里許有松蘿山焉吾考盤其北而南其山惟山之半石壁嵯峨惟山之巘松蘿交錯孤峯亭立列屏張幙拂天關於空蒙扼地維而盤礡崟崟嵚嵚鬱鬱盈盈傲疎簾而抱秀排衡闥而送靑登堂若拱出門如賓開一方之雄鎭貫四時而長春方時之晴霽也風交垂蓧春花落而香浮月浸疎蘿寒光凝而翠滴惟時陰暝則老藤蜒蝘驚虯起而動云雷接葉帡幪髙螺擁而籠煙靄順時變態曠心怡神毎忘言於獨坐時舉酌而相親樂哉此峯永矣盟訂故引之以爲己號非靜與性宜如仁者所樂也邱子曰否子愼所適哉夫君子善用其情則感象而得師不善用其情則玩物而喪志同行異情彼得此失是故君子逺取諸物近取諸身協於克一乃成其名蓋因物則悟象因象則悟性在物非逺而在我非近也故曰得象者忘言役情者滯物子日求之行當自獲視彼仁者之樂於吾行乎奚悖汪子晃然曰由子之言萬物備我豈惟蘿峯哉豈惟蘿峯哉

山中集卷七

●欽定四庫全書

山中集卷八

﹝明﹞邱雲霄撰

○說類

廣圗說

徐子之昆弟將異居其友圖管鮑爲贈邱子因圗以廣義凖經以昭倫作圗說以貽之其義曰聖人則心其次循言其次悟象則心者無迹循言者利行悟象者振志是故易感莫如觀象啟性莫如繹言速化莫如養心聖人逺矣則心者微循言而入感象而起其君子之志乎今夫天下之物孰爲大道盡之矣道孰爲大倫盡之矣倫有五其四曰昆弟也其五曰朋友之交也古之聖人觀物而知通觀感而知化觀性情而知樂觀音聲而知文故播之雅曰棠棣之華鄂不燁燁凡今之人莫如兄弟又曰相彼鳥矣猶求友聲矧伊人矣不求友生雅以正國棠棣其肫肫乎親親之道至矣故先之伐木有倫哉其尊賢也故次之傳曰弗順於親弗信於友昭其敍也親而弗弛故而弗棄厚之道也是魯之世訓也知敍則行不迷知厚則道不廢管鮑之義今古與之篤友者慕圗之有足感矣徐子於其弟親也異其居勢也順勢於情無垣於勢倫盡而風逺矣或曰昔人美仲山父云侯誰在矣張仲孝友惟賢者致賢善諸友必善諸昆弟可以觀徐子矣

達齋說

張子伯海以達名齋有取於水也訪義於邱子邱子曰思無泥理文無泥辭售無泥取達乎張子曰不邱子曰獲上無泥志宜下無泥令流逺無泥聲達乎張子曰不邱子曰言而無跲行而無躓從心所欲從容中禮達乎張子曰達邱子曰善夫子之志達也請語子山下出泉蒙達之本也流而不息達之實也江漢朝宗於海達之至也是故養其初之謂蒙緝熈其學之謂不息致其道之謂朝宗於海是故善學者其達也如流水不善學者其達也亦如流水蓋善則達而不已不善則達而日卑可畏也已張子謝而歌曰水乎水乎逝者如斯夫載音而去

愛云說

云敷澤雨下土苞者甲者萌者達者華者實者槁而零者皆浡然興莫之或禦用不旣溥矣乎然咸歸功於澤云弗與焉今讀雷處士傳自托愛云觀其行皆軌動以風世務施而不徳之事人但知爲隠君子是能退然不有其有故莫之或知愛云得無取象之然乎今厥孫龍津子業儒志在民物不知亦有得於王父者不有得充而拓之相業也

雲巖說

邱子嘗逰於白塔山抵萬軔之巓據盤石而坐俯首而縦睫焉時曉云初隮充斥六虛萬彚潛形漂漂漠漠鬱鬱英英有如混屯肇開剛柔未立而渾乎無際又如溟渤汪洋波濤翻沸而茫乎莫測也邱子顧左右曰眞大觀也頃之暘谷寅賓巽鳴天籟忽而練飛縞斷輪轉蓋縣或蕩胸而度或捧足而團或飄揚而奔騰迅倐或徘徊而意態俱閒詭變駭眸千態萬狀邱子復顧左右曰眞奇觀也又頃之曜靈旣晼碧落長澄則斂迹藏蹤神驅鬼策而杳乎莫知其所也於是邱子振衣而起浩然而嘆躊躇萬仞之岡而莫能去也左右請曰先生若有得而又嘆何也曰非爾所知夫君子之道如雲無心故天下用之足以冒四海而潤萬物不用則與時捲舒隨在安閒至其成功斂焉以退不同物而滯迹不與時而爭能故其始也天下莫知其有而終也天下莫知其無其有感於云乎左右莫之諭越時晉安鄭子持雲巖捲相視邱子因述昔逰以相語鄭子喜曰善夫子之能道我雲巖也請書之乃爲之染翰焉

半牎說

雷子結屋讀書而南其窗於時撫捲而會心參化而悟象緣感而暢音多於窻坐焉得之乃自號曰半窻子邱子曰半之義何謂也雷子笑曰甕牖耳僅足當窻之半非有說也邱子曰否不然也夫半全之分也君子體其全而處其半謙之道也是故用其全則盡物而不足用其半則資深而有餘君子所以居謙而自亨也故易謙之辭曰天道虧盈而益謙地道變盈而流謙鬼神害盈而福謙人道惡盈而好謙夫謙有而不居之謂盈所以用其全也吾嘗博觀古人之道周詩祝其君曰如月之恆夫恆半也不言望而言恆何也蓋望則虧繼而恆將就進也孔子觀廟器而注之水中則正滿則覆可以觀戒矣老子曰大成似缺有其全居其半缺之義也是知子將期於大成乎將戒滿而覆乎將進於月之恆乎將受益乎將行順若流乎將會鬼神之福乎將聚天下之好乎善乎子之用半得有餘不盡之道也人亦有言畱有餘不盡之利以利天下畱有餘不盡之福以遺子孫畱有餘不盡之用以還造化請廣半窻之意雷子曰子之言則吾豈敢吾嘗坐窻之下時見春艸浮靑夜月流素掩映之聞但見其半而景意不窮故吾樂吾適乃名吾名而奚有於子邱子曰有而不居吾固嘉子能以謙道有終也或聞而曰邱其納約自牖

○跋類

跋靑山雙璧捲

傅氏二子幼善屬詞皆蚤死君子惜其不壽邱子曰壽之義曰久存沒年也非壽也百歲曰期亦且死泯泯而委之壑何眾也二子才以言見必名以言存庶幾古人謂其次立言𨿽久不廢者則視泯而期者孰爲久近邱子曰二子壽

跋武岡守傅公交際書簡捲

公沒於宦啟笥惟交際書簡若干幅鄭宜人藏而歸之授其二子二子著重而藏之示守也邱子曰公貧於官可以觀臣道矣重於交際可以觀友道矣宜人知義其所藏可以觀婦道矣二子知守而弗失可以觀子道矣一事舉而彛倫具可以觀傅氏矣

跋林丰二翁詩卷

見素翁成化間疏光徹天地五溪翁嘉靖初疏明爭日月見素翁爲禦史中丞撫江右如冰雪徵西蜀如震霆位司冦如秋霜五溪翁魁天下如景星位內翰如春陽晚謫漳海如閒雲於戲玆二翁之至文也詩其餘耳

跋周少參汪刺史與傅丁戊詩文卷

邱子曰幹旄詠息下賢之禮廢孟篾旣死友徳之義荒今楚八厓公參知藩政白泉公爲郡刺史皆以二千石大夫下布衣愼賓客禮使二公相必握沐必吐哺以接天下士其文章必鬱鬱乎駸諸古之盛玆特其文之一與

跋董氏世徳錄

東屏公治崇之明年政簡而庭淸民安而吏習因暇出其所藏世徳錄若干捲載謀重梓子霄歷覽而言曰竊聞之次以相繼之謂世善以成性之謂徳是故君子兼善於通獨善於塞時而出之爲可繼焉已耳締觀董氏自唐侍郎乂公以下凡若而人其出也皆推道鳴義上而爲良臣下不失爲循吏自宋盤澗先生以下凡若而人其處也皆翊經正志上而爲名儒下不失爲髙士前芳後武父作子述歷有時代而似引無替古今可多見邪今東屏公爲政一無所苟其將世徳作逑也乎夫修徳以啟世仁之訓也修籍以紀實義之承也修孝以事先禮之本也修文以詔後信之徵也是錄修而四善備世徳之光也於是乎跋

山中集卷八

●欽定四庫全書

山中集卷九

﹝明﹞邱雲霄撰

○解類

賁邱解

賁邱先生初事儒而養器於鄕校事母至孝時將試策於主司筮而得賁之六五乃感於象而嘆曰賁內離而外艮也夫離爲文艮爲止國外而家內也君外而親內也內文外止顧遺親而急君邪吾飾其躬以事其親何賁如之遂陳志求養於是矢心邱園竭菽水之歡樂日用之常而慈愛交輝焉或謂之曰吾聞君子之事親也大孝尊親其次顯親其次樂親子安於素樂則樂矣而謂尊且顯則未也賁不云乎觀乎天文以察時變觀乎人文以化成天下子盍圖之先生曰六五以陰爲賁之主象在邱園蓋陽進而陰退也陽動而陰靜也陽顯而陰晦也吾奚惑及親沒守賁益堅遂自號曰賁邱示志也因復質義於止止山人山人曰富哉易也夫五君位也六以陰柔居之有下賢之象故其辭曰賁於邱園束帛戔戔又曰吝又曰終吉夫帛招之旃也戔戔淺顯之貌故賁於邱園也今聖天子廣求山林隠逸爲國家得人其將有束帛而來者乎𨿽先生抱賁不渝若可吝矣苟從人以成賁之功不終吉邪先生笑曰否涼徳綿行猶帛之戔戔在束無足多也惟不荒我邱園遺怨猿鶴賁在中也吾守吝以求終吉他又何慕然自六五進而生上九有子之義上九之辭曰白賁無咎上得志也吾將以白爲訓使兒曹補賁之過而無咎焉或上而得志吾願也山人曰善用賁

素軒解

素軒子早學孔孟而以所學善其身行年五十林臥霞棲充焉內足不願乎其外也因後溪子問壽於止止山人山人曰吾靜觀天下之物素則渾堅華而易靡是故惟素爲最壽曰可得聞與山人曰吾嘗逰藍原之埜飲於素軒之下觀其鑿池數畝引流千尺雙澗澄縈百卉環植亭約波光樓依云直下虯枝於前楹屹盤石於中坻花次第而長春竹扶疎而藏日朝濯纓兮暮濯足靜洗心而動洗耳風交疎栁臥北窗之羲皇月倚髙梧泛小舠於檻碧蘭佩籜冠翎氅■﹝革京﹞舄南薫鳴琴髙舂玩易時則呼月招云歌狂興逸縷銀絲而傲冰霜浮金郁而揚芬苾忘大小之往來同鳶魚之潛戻此其爲得之素而胎之乎壽者也後溪子戄然曰子之言素得無絢乎山人曰子何隘於知素也亦不聞乎昔者凋林剪彩花砌甃錢其苑囿也金龍吐斾玉鳳銜鈴其戶牖也乳■﹝犭屯﹞飴釡畫卵雕薪其食享也雉裘鷸冠錦幛肉屏其服禦也山節艸梲而室龜約軧錯衡而軒鶴其玩蓄也是以士夭身大夫夭家君夭國萬乘而夭其天下然則素軒之素也何有於絢邪是故君子樂彼日用與物相忘禮閒弗越義路是蹡不僣不濫匪琢匪章罔炫已以矜物無飾表而巾戕是皆素之爲義也惟夫有諸已之謂徳及乎物之謂仁惟徳惟仁惟壽之楨吾故曰道莫壽於素也素軒子聞而喜曰富哉素義我行其無貳

仕難解

浯州子將仕止止山人亦托於祿隠行將有別乃感於時作仕難以遺之曰昔者山人與子共燈火時嘗語山人曰丈夫須特立於時毋湼於俗苟與艸木同凋朽非所以謝造化也山人曰子之言然旣而子宦學成均山人亦奔走圗養𨿽相逺去而砥礪前言洎今弗怠顧今之世舉好尊而恱諛苟有分位相臨則責備深至欲方履而蹈直已而酬或顯則承羞幽則斂妬取疏而敗名卒無以售所志苟欲位升而聞流展其志意廣其眉睫非淟涊媚幻不可必得而君子終疾首不屑也今山人托祿隠於教職乃今之卑官猶得藉師道以自重周旋儀度可謝奔走以避譴怒子行將有民社得無分位相臨之勢乎簧舌罄腰脂容韋體非所便習而謂能將有遇邪夫芻狗簮綬非人所難君子貴投身於燐淄而免也將執故不渝抑變武以殉之與或者曰尺蠖之屈所以求信與其悍悍無益於時無寧由由以偕俗也或者又曰寧範馳驅而不獲計枉直於尋尺之間而降志辱身𨿽泯泯於屠市釣荒有死不爲也二者將安從哉山人爲之解曰夫人剛則失物柔則失已二者偏之爲疢耳夫君子之道有似剛而非者義之正也有似柔而非者徳之謙也夫列爵所以辧分分定則禮立禮立則和行君子所以重素位正之秉也善蓄徳者不以其所能者先人不以人之所不能者媿人故大知若闇盛容若愚謙之從也二者相錯以酬於天下吾知其免夫是故君子不窺徑以求捷不捐階而自沮道之光也至於遘不遘乎時庸不庸於位命之屍也子能執以試諸磨湼之間乎浯州子笑曰吾聞之安貞之吉應地無疆地道也妻道也臣道也邱之言然

○辯類

怪辯

邱子逰山與翁子夜宿武夷之髙明樓中夜有怪作人語倚門不進曰同逰不樂乎何睡之早也邱子應之曰我戴晨而逰抱日而歌汝胡不吾和而同吾樂胡深暮而來也怪應曰不能邱子亦應之曰我亦不能怪嘆而去邱子就睡翁子蒙頭屛息不敢語明日路問邱子曰物之常人之怪也人之常物之怪也翁子曰語胡而通邱子曰物常其常我亦常其常耳翁子曰能役乎邱子曰彼不能變怪而常所以物也我不能變常而怪所以人也翁子曰能害乎邱子曰彼之於我猶我之於彼也翁子曰能去乎邱子曰天地自然之理爾理可去邪翁子之疑釋

啽囈紀辯

止止子曰蕉鹿具而寤寐混蝴蝶交而物我忘夢覺之不辯久矣是故晝夜者促夢也今古者大夢也孰爲啽囈而孰非啽囈邪人亦有言堯舜夢治孔孟夢教禹夢水稷夢稼周公夢禮樂秦漢以下各以其知之所能爲夢而六經百家皆其啽囈也然與不然其實境今安在哉然則華胥散仙之紀啽囈者啽囈也非托也且其日以遊仙爲事不知其以世爲夢而求覺邪以世爲覺而求夢邪散仙笑曰是亦子之啽囈也

醫辯

藍子者學於老氏澹然於外物而嗜於醫或告之曰是亦欲焉已耳夫情有所偏重志有所定趨而能謂無欲邪吾聞有道者心無所系而適適爾也藍子曰執術以求直天下之通誌也役役焉耳吾將工於濟而不工於報也吾將得術而忘術也吾將一物我而忘之欲天下皆我忘也吾將以求仁也而子謂欲不亦異乎君子於是乎多其能術於時或有病气者鳴而走痛治者曰痰熱中鬱气由邪道耳劑之寒而疾日益或又曰郁乘溫則散抱寒則窒乃劑之溫而疾日益藍子曰二者不知中和之道也溫涼並施寒燠兼劑夫誰而憂治邱子曰有是哉子之昧也吾聞醫之道輔其弱抑其彊而已矣何有於是藍子曰人之一身猶天地也天地之气陰陽而已矣在人之气寒燠而已矣陰陽相勝則天地疾寒燠相勝則一身疾善者調而和之是故天地之气和則春無淒風秋無苦雨冬無愆陽夏無伏陰而萬物不疾人之气和則六脈不亂五內不傷九竅不窒七情不郁而百體不疾夫益弱而損彊治之善政也益之益之弱將彊至損之損之彊以弱憊是豈利於和物之道哉是故善將者無定算趨其利於勢則彊弱皆精兵也善治者無定法趨其利於從則善惡皆馴民也善醫者無定方趨其利於性則溫寒皆和劑也故曰膠漆之子不能授以弄丸之巧藜藿之家不可語以大烹之調無他所執者固而所知者拘也邱子戄然曰達子之說可以使功可以使過可以任賢而位能相之道在是矣作醫辯

玄虛辯

玄虛子養眞於石洞之白室一日過止止山中止止子相與坐於艸堂而問曰玄虛之旨可得聞乎曰守吾之靜養吾之虛虛乎其虛乃玄之居止止子曰敢問何謂虛曰守吾之靜探吾之玄玄之又玄至虛之門曰曷二乎曰玄爲虛祖虛爲玄毋合玄與虛至道之府曰然則子之道外靜則無事矣曰子之道不云乎吉凶悔吝生乎動者也是故耳動乎聲目動乎色味動於口臭動於鼻意動於順體動於適夫惟動之不已則六根相搏眾欲投之如水赴壑於是閉玄竅以張皇據虛臺而跳躍或投富貴之鑪錘或抱利名之槖鑰競徙薪以就燃甘搧熖而同鑠則其爲害也不亦虐乎是以吾將收吾明回吾聰安吾息淸吾唇降伏意魔拔去動根存三抱一守靜合眞於以周流乎六虛之表而出入乎玄■﹝牜乚﹞之門也止止子曰吾聞守靜之家尙無爲貴自然以子之言必致此身於枯槁絕物而後已則亦勤且苦也夫陰陽者道之體動靜者道之機感通者道之會死生者道之紀故君子養靜以閒動涵虛以待應守正以竢死盡性以致命不亦循其自然而安其靜定也邪今充子之操𨿽遺世獨立重關深林不能不與艸木爲徒泉石爲鄰晝夜爲交寒暑爲賓則其觸外感中安得斬情而冥其靈邪吾聞古聖人之行至其爲用也神故不疾而速不行而至發微而不可見充周而不可窮非天下之至玄其孰能與於此其爲體也靜故無思也無爲也寂然不動感而遂通天下之故非天下之至虛其孰能與於此故曰體用不離與道爲體動靜交定優入聖庭玄虛執而不下旣三日復來山中止止子相與探伏羲洞大演周易乃憮然仰太虛而嘆曰至玄之道盡在是矣旣別去復請言於止止子止止子曰至玄至白至虛至實先天者極後天者迹迹不離極極而離迹渾乎無端超然自得

儒辯

藍生以秀選入儒學邱子揖而進之曰聖人以儒設科子事於儒而知所求乎哉昉周官有曰儒以道得名夫道物之則行之極也昔者魯哀公問儒於孔子孔子數儒行而備對之說者謂非孔子之言直戰國之習蓋以爲漢人語也予於是益慨今世之不知儒其去漢人又逺矣夫漢人猶知儒者戴仁而行抱義而處博學待問懷忠信以待舉先勞後祿難合易去於道不亦近乎今之爲儒呫嗶於章句刻畫於詞藝窺快捷方式以前人務臨深而髙已其視漢人之命儒何如也夫儒之學曰明徳新民止至善是之謂天徳王道而已矣士之命志於儒也必思國家所以設學校以育之將以陶吾之徳也設科選以升之將以登吾之才也其博學彊識必曰吾致吾知也修辭立其誠必曰吾居吾業也有司知之進吾進也其不知之非吾事也上而宰相知之進吾進也其不知之非吾事也是之謂君子以成徳爲行日可見之行也使博學而彊識恐恐焉人之不吾知也將以昭焉修辭未立其誠恐恐焉人之不吾知也將以昭焉其爲儒也異乎吾所聞矣昔夫子語卜夏曰女爲君子儒毋爲小人儒儒一而已矣君子小人於是乎分可不愼與可不愼與詩曰令終有淑蓋言君子善愼始也子知所正志哉

山中集卷九

●欽定四庫全書

山中集卷十

﹝明﹞邱雲霄撰

○傳類

髙石門傳

世之慕曠達者皆謂嵇阮劉李諸賢得醉鄕之樂爲能養其眞以成其名邱子曰醉鄕之徒乃負其不羇以俛仰於時不得直其志乃托諸酒以自廣焉耳當其酣■﹝酉面﹞沈著任眞率出繩度以傲睨一世眞若有以忘天地之爲髙厚日月之爲晦明古今之爲久暫與萬物相忘於無何有之鄕矣使其醒解寤寐或觸而感其能釋然於懷邪愚謂醉鄕之徒非眞樂也晉安石門子早善屬詞不樂進士業毎謂文至牽飾比偶猶之畱須眉以傅脂粉無足學也遂洗意爵祿之門而結霞上之居又自號曰霞居子善畫善隸艸善八分書家貧性嗜酒日以飲爲事禦飲則盡醉醉則狂叫放歌由由焉任所適醉甚則散發赤腳飄然舉舞仙幻宇宙又自號曰髼仙子由是孤潔一世知名海內時軒蓋造之迫則見之求其所能則不得蓋不欲以所能工媚也及醉則𨿽尋常人投之楮素歡然揮墨任意縦橫而結構峻古意態突兀醒則𨿽工意爲之皆所不逮蓋其適在酒而神在醉故邪鄕有宋子者與之善瘧歲弗愈一日造問之宋彊疾移榻就堂相見因享之酒酣宋出素請畫遂染筆冩鞠數本倒垂縣厓而掩映於江波之間香姿隠隠有飄拂流動之狀宋子冷然疎爽因再請復冩奇石亭立雙竹淩空蕭蕭數葉風韻若有聞焉宋躍起視之毛髮俱竦是日瘧不復發而就差焉時爲之語曰少陵有佳句不若霞仙筆醉後掃丹靑往往神鬼泣其妙入神態有如此者夫求樂而得所樂樂在物也樂所樂而忘所樂樂不在物在我也石門子於酒視醉鄕諸賢托以自廣焉者何如也歲癸卯行年五十疾革夢有畫舫載巵促其登舟者遂呼家人進之酒再飲而卒先數月武夷霞峯子卒相去千里不及有聞垂沒之日曰霞峯子先我往矣此人志在當時不酬所欲惜也聞者謂其讝語而不知其守靈不亂而能前知如此旣沒聞者惜之邱子曰孰謂忘勢分一貴賤者顧不能了生死邪夫生寄也死歸也彼不悲而人悲之不能使彼之不悲人也石門子姓髙氏名濲字宗呂居石門山貧以自耕又自號曰庖羲谷老農氏云

文信侯傳

文信侯者姓石氏名方字文古先世事混沌氏兄弟分鎭諸嶽嘗從女媧氏立大功封爵不及遂隠焉其族由諸鎭居布天下五方殊習而气類遂分家於越之靑田山者其本宗也子孫視他族猶爲溫克秦漢以來朝廷聞其賢遣使奉金聘之旣至質而少文因未命官乃痛自琢磨日就規矩而習好古史籕氏書於是文雅日著上恱賜之彩命就史館授著作佐郎於時國家有聘問交鄰之禮於詞命經其潤色者益信重於其國天子以善於其職封文信侯食邑南方雅好仙術於是辰州貢丹砂蘄州貢艾他隨方物或貢鵝翎貢絮貢萆麻貢芝麻膏以供丹事乃鑄顏渥如頳如見者咸愛重之而朝廷信任益篤但性剛或館寓不得其所輒怒自傷由是寵任少衰間取有庳君子孫之齒者與木氏代其職而規度悉遵石氏無能攺於其業而石氏世官亦罷置不常他族間有文彩精粹賢於本宗者率多取顯於時不廢其世爵至我皇上特起金氏爲之専從事上卿執政者有宻聞許直達禁闥而其職益重矣

茅中書傳

茅君名聚字約之初爲中山王護衛卒歲經烽刃有死不去王嘉其忠分封其子孫共有疆土茅氏之族遂廣焉歷勾芒氏祝融氏之世族類皆柔弱罔克任事故無登用者及白帝西巡所過以肅殺爲事茅氏始化其習稍稍勁直可用而世猶以微族見遺秦始皇時忌古史剛方不便事於是蒙將軍迎上意薦羊氏居史館爲中書以柔順便旨歷世因之遂爲世官當時無有知茅氏者茅氏不用散居南荒者反側不常漢世祖興命伏波將軍討平之乃樹銅柱視功宣天子之命令曰居夷者夷之居中夏者中夏之自是茅氏據我疆土者悉風靡效順及宋以來欲史氏大書以昭垂於後始病羊氏軟美順從非古良史於時有薦茅氏者乃遣采訪使以其先世爲衛卒持兵刃招之一時連茹彚徵上命爬疎汰其柔不克立者余悉以次整齊之慮其渙散不用命茅氏悉受約束詔金湯侯以風灰玄酒飲之令醉乃梃之少剉其剛悍之性明日卽拜中書果丰神勁厲大非羊氏所及羊氏自此不得職因訴其世居史臣有功與茅氏爭位上遣石方鎭烏中丞白內翰治其訟三公會辧於庭謂茅氏剛而疎可大受而不可小知羊氏柔而宻事無纎細未嘗胡塗宜各錄用以器其材上可其奏於是並位中書焉

景榮傳

工者景榮氏巧人也精於制器凡厥施巧𨿽大匠莫之諭者蓋忘於法而得之心也有索其器必越數月然後得或期年得或一二年得或三四年得遲回而出之昭其重也命以眾之能則辭設難以困其知則勇躍窮思以應之戹於貧必窘餓然後出一器而鬻之市好事者奔之僅免則否弗病力焉一日見邱子邱子曰廣若巧則富若直何憂於貧對曰小人工於巧而不工於求富也取者弗誠我且弗輕以眾遇我心且弗樂又何枉其巧爲亟亟器於家僕僕衒於市𨿽得之如倚頓則如死於餓邱子悵然曰今之工仕者不泚若人也其幾作景榮傳

楚人傳

楚人有入閩業鎖鑰者居淸憲河之上巨足求履於市弗可稱者乃囑皮氏爲制之成持以鬻之又弗稱楚人自憤曰約而還之是不信也取而寘之是不情也終身而不履是亡禮也遂引槌鑿刖左一趾噴血滿室不色變又刖其右趾雀躍於河之幹濯以就履焉視者環堵而愚之楚人莫之顧傲然若得邱子聞之曰使天下皆能痛治其私以循厥度如楚人之勇焉俗其幾矣其後邱子遭之途果無二趾

山人操舟傳

止山子與程生君正將適越舟次城村有山人將之市呼渡甚急渡者曰舟楫具盍自渡而嗚嗚然也山人遂取楫放舟未中流漂蕩而下山人驚悸不自支將遡流而順鼓欲左舟而右楫顚倒失措而舟愈蕩有浣童子紿之曰急跪拜可止山人卽跪拜環江而視者爲之拊掌絕倒山人力窮乃呼救甚哀爲有力者涃而渡之止山子顧君正子曰子識之學不達於經濟使居位操政柄不至顚倒謬戾而淪胥以敗如若人者幾希其能免天下後世一拊掌邪故曰上者舟也下者水也水以載舟亦以覆舟蓋善操則濟不善操則溺

○箴類

禮義廉恥四箴﹝有序﹞

予嘗善管子之言曰禮義亷恥是謂四維四維不張國乃滅亡夫禮不立則亂興義不殉則悖生廉不飭則穢及恥不逺則辱至四者有一於此未或不亡可不畏與因大書四字於堂壁復爲四箴以自警云

天地定位乃立厥體萬品流形雜然終始三千三百人道綱紀如圜有規如方有矩出入不由刺興相會物得而敍嘉會爾止君子之門敬哉率履

右禮箴

萬變之質此心之權列敵度宜匪利其眩議而後動擬而後言剛以斷之方其外焉利用惟和乃罔後艱無適無莫與時周旋砥焉大道不敢顧瞻

右義箴

哲人持介乃徳之隅是非克明取捨不渝萬鍾不足一介有餘得不我加失靡身累胡冒貨賄爲天下廚借曰冥頑職性斯戾不監餮饕千載形穢

右廉箴

人有聖賢亦惟我族有靦面目乃禽乃犢惟奮作銳忍辱曷續甘下以居聚流於谷天匪我嗇胡爲不淑棄善若塊護短如玉百爾君子誰無羞惡

右恥箴

山中集卷十

