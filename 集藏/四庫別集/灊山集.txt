

欽定四庫全書

集部四

提要

灊山集三卷

別集類三【宋】

臣等謹案灊山集三卷宋朱翌撰翌有猗覺寮雜記已著錄其集目見於諸書者宋史藝文志作四十五卷詩三卷陳氏書錄解題作三卷焦氏經籍志作二卷而周必大平園集又云其子軧等類公遺稿凡四十四卷捲目彼此互異蓋必大所言卽宋志之四十五卷乃其文集陳氏所云三卷者則専指詩集經籍志所載亦其詩集而又訛三卷爲二卷也今文集已不可見詩集亦無傳本惟永樂大典所收篇什尙多謹裒而集之釐爲三卷以還其原目翌父載上嘗從蘇軾黃庭堅防翌承其家學而才力又極富健故所著作頗有元祐遺風集中五七言古體皆極跌宕縱橫近體亦偉麗伉健喜以成語屬對率妥帖自然陳鵠耆舊續聞劉克莊後村詩話王應麟困學紀聞皆采其佳句盛相推挹蓋其筆力排奡實足睥睨一時與南宋時平易嘽緩之音牽率潦倒之習迥乎不同周必大序以杜牧擬之非溢美也今陳鵠等所摘諸句𨿽不能悉見全篇然三卷之內菁華具存亦足窺豹一班矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

灊山集卷一

宋朱翌撰五言古詩

雙魚花

物生本不同所貴以形似如何小艸間或作潛淵類宛然花葉分有此尾鬛備如以栁貫腮十百共一蔕可肩比目鱗與世爲上瑞稽首蓬萊宮願附花鳥使

送山芥與徐稚山

北風撼坤軸飛雪封髙崖萬艸坐凍死不復存根荄蔚然蒼山底有此紫玉釵本無塵土侵寜畏霜霰埋偶爲樵牧知遂與薇蕨偕堅瘦故耐久苦森終怒俳未免一時出肯事眾口諧可以寄樂天時供八關齋可以送庾郎三九代食鮭朱門厭燖煼嘉蔬日誰差飛觴失行次可口相推排爾來走缾甖遂費登山鞋文昌列宿光騎省後人佳居官乃退步養气能實骸一箸須子同苦硬求吾儕

淮人多食蛙者作詩示意

淮人爲水族庖膾亦已巧田間有鳴雞性命得自保吳人口垂涎捕取窮浩渺於吳產或多於淮求則少要之業境防食債良自繞予也家淮南遊吳嘗艸艸平生下箸處但覺皆羊棗不論赤鯶公亦及長須老何況鼓吹部可作鐘鼎寶世間多空中所見徒有表至美不外示魚鼈豈皆好君防十月鶉羽翼甚輕矯變化湏臾間不念舊池沼食鶉乃無言食蛙或顰愀鶉蛙等無二妄想自顚倒舌根無盡期所得在一飽哀哉南路徐食方說燖煼但俱供芋不必著錦襖較之食瘡痂豈但能稍稍

遊月巖詩

赫日方正中忽見第二月老木盤硬枝扶疎眞桂葉煙雲成顯晦望靡盈闕初無大小餘可以歷沒滅但能照行人千古此山側卻笑天上輪晝夜不停轍

張翰恵書告窘

伯龍營什一撫掌鬼在側燕公鑄橫財地下萬鑪熱貧富有物司得失難智索我今竟日餐或待門生設朝園斸菜根暮火團松節黃你坐上座方兄行禁謁安能決餘波可以潤子篋俯視腰一圍何時解三薦福縱有碑震雷卽驚裂讀我送窮文還君乞米帖

與劉令食枸杞

周黨過仲叔菽水無菜茹我槃有枸杞與子同一箸若比閔縣令已作方丈富但令齒頬香差免鮏羴污我壽我自知不待艸木輔政以不種勤日夕供艸具更約傅延年一飯美無度解衣髙聲讀蘇陸前後賦

王令收桂花蜜漬埳地瘞三月啟之如新

桂花老月窟墮地防金蕋長憂風雨餘失此香旖旎撫樹三嘆息畱花姑少俟枕中有仙方解使香不死蜜蜂喜輸糧餘潤獲漸靡瘞深閱三月發覆驗封璽虛堂習新觀博山爲頻啟初從鼻端防忽置秋色裏氤氳縹緲間可以降月姊自玆聞四時何止名七里

與郭令步至城下見田間稻秧已可挿慨然有感示郭令

端居倦來往春去誰與娛眷眷斗升米翛翛東南都薄暮喜穿屐同逰又吾徒念昔始經此污邪祝滿車及今幾何日立苗還欲疏懷新舞翠剡生意蔚以舒吾生將安之土偶之與俱淸夜夢鄕曲未覺田園蕪他時招子歸把鋤春雨餘

重午菊有花遂與菖蒲同采

菖蒲秀端午黃花作重陽萬物各時行半嵗遙相望云何忽並開相與同一觴仙人九節杖東坡一枝香洗去仲夏熱如逢晚秋霜均是酒中物俱使吾年長莫誇雨露私勿笑艸木狂登髙閱競渡樂哉未渠央

競渡示周宰

英英屈大夫遺骨淪湘湄楚人念何深叫空寃水妃𨿽無些詞招顧有鐃鼓悲憶昨上已日縱觀金明池突殿隠負鼇長橋低臥蜺諸公貴人來珠幢紺幰隨兩軍各气熖萬楫生光輝魚戢影避虎龍挾翼飛想當大軍後益覺遊子稀況我中興君髙拱絕宴嬉覊人老淮楚古寺臨長溪節物亦撩人風俗自隨時往來兩舴艋規模具體防邑人樂丰年聚觀眼不移捐金賞先至頓足助絕馳在昔攻戰具今但娛羣兒因而語兵法可以威四夷八寶水中央大海壓左圻其中椎剽姦連艦揚皷旗先事能預防在易則見幾作詩示周郎赤壁有成師

竹枕

方牀洗湘斑夏簟織蘄笛誰與同臥起靑奴甚相得嘉哉直節君契分近愈宻深林捕貓頭乃復枕上膝直從無熱天徑下淸涼國早晚報平安一覺我自適夢中從我遊子猷推第一

西園月夜竹影滿堂

良夜天徹幕林間月如篩解與竹傳神月娥眞畫師東坡元不死鶴駕相追隨習气未掃除戱筆聊一麾調和水墨勻幻出虯龍枝圖成不掛壁擲地容俯窺欲進復小卻尙慮鞋底泥

初直省宿

薄暮欣暑退吏散列閒屋冰防冷如水孤坐一巾幅久絕靑綾賜僅免牀下伏何嘗語丁寜但愧頭蓄縮頻年耗太倉初夜費官燭枕書倦已拋夢蝶來更速咍防到天明從人笑列宿

次韻胡明仲見寄

去年玉筍班仰視見櫑具論事似陸贄任事似裴度今年起衡山出守非不遇牀頭防周易象在益長裕解琴湏更張謀國乃疾固要開天地鑪更使萬物鑄可憐冰氏子大似鐡鑪步自謂樂於貧公乃知其素來刪城旦書聊免吏部注祝公早來朝爲上寛北顧

送張巨山

天方六月暑君有千里行相從苦不欵惜別難爲情發軫子胥山落防石頭城火雲午尢奇水風晚更淸輝輝螢自燭嘒嘒蟬爭鳴今代太史氏昔者蘭臺英人如晉宋間詩與顏謝並吾君志恢復求士出至誠玉堂紫防省待子來經營

七月十四夜月分韻得明字

澹澹煙覆渚嗚嗚角收聲白毫萬丈光下注千山傾良夜三五時玉樓十二城皇天老眼開碧湛雙瞳睛窺我讀書徘徊到天明風從樹頭來挾我入太淸飛螢轉蒿叢熠燿徒營營露气下庭宇秀爽淩冠纓以玆無盡景對此不平鳴不如使雲遮寂歷忘吾情

有感

退之傳毛頴步驟過遷固當時不入眼怪笑且驚怖栁州極不平裁書細說諭浮雲蔽兩曜慿虛亦暫駐何傷黃道行終古元气聚嗚呼古今一吾其祕緗素

曉上烏石灘

急灘上水船進寸輒退尺老夫敢穏坐解衣起佐刺凡我同舟人有力俱不惜已濟各相賀可以正枕席反觀順流人如電亦如射艱難與快意等是時行役月落東方明云收逺山碧翩然兩白鷺過眼已無迹天地正爾寛何苦自局蹐脫帯且腰舟歇我履一隻

章質夫帥廣時以酒六壺寄東坡於恵州書到而酒不至東坡有詩傳在人口思召作廣東漕翌適居曲江亦恵六尊且云吾家故事也爲作此詩

西樞鎭番禺紹聖之初年覆露落南人雅意極周旋六尊南海春萬里羅浮仙先生洗破觥使者張空拳五十有六字至今星斗懸君持澤國節我賦囚山篇欣然故事修要使家法傳禮等百牢我情均一觴天夜來燈有花不憂爨無煙但恨語無味何以追昔賢

三月旦行園

我栁已飄絮我筍亦上竹雪氊宻蓋地犢角橫入屋玆辰略行園喜色動眉緑炎荒異中原气候少淸淑一日具四時旦暮變寒燠而我於此間兀若蠶上簇但愛艸木長遂使杖屨熟喜甚得小詩意防語不續尙可羊何和不用唐衢哭諸公幸無事來不待休沐牀敷三百棊勝負任反覆

飯大湧泉入紫防洞洞乃餘尋出

山川有佳處神物嚴守衞自非夙有因孰敢發其祕眾壑擁流泉靑間見白沸洗我杖與屨時作深入計要須鄕道先行與老人值指我洞壑已忽不知所詣劚荒剗巨石稍去眼中翳豁然大廈開位可百人置嵌巖一日出自此沓逰騎開山屬老夫愛山必同類甚畏長風寒當暑皆斂袂歡伯遂行登相引入勝地

嵗乙丑余年四十有九矣因誦太白四十九年非一往不可復之句次其韻

南來不贏糧隨身一竿竹四年釣曹溪溪水香可掬求方駐隙駒辟糓起黃獨五十止欠一何地可歸宿今晨祖師前一擲杯珓卜去以六月息來期七日復往事一局棋信手不必覆吾生行休矣自此生處熟

題劉憲十君子軒

北極元軒气受命惟爾獨四方散子孫萬里異閩蜀戴譜六十一嵓谷無遺錄段記三十九防搜出隠伏世若不盡見誰爲合其族儒林老丈人與世談無欲開軒延十君跪坐進三沐髙低列云來新舊間伯叔團欒十家春門戶各淸肅客至爲捲簾贊名問寒燠一見伯玉輩遂使季子服我欲作竹史就君求品目

予居曲江五年今嵗又暮慨然有感

坐對研旁峯臥閱屏上山一事不掛心萬病方窮源吾君禮南郊吾母望北還一嵗幾得書五年闕問安是自取之爾尙復何所言手種庭下梅花開聊喜歡系日旣無術縮地良獨難

寄江東王端明

徳人大江南壺歌溫玉帳三嵗丰年玉民倚嵩華壯政碑滿七尺賜蓋髙一丈平生詩有聲行與李杜抗餘力到行艸妙合晉人樣如此未賜環頗復辜眾望前時幕下生今作倚門骯故國動逺思一夜淸江漲身如甲卷書自魚乙放南風造新涼爽气來疊嶂壺觴得自引茵鼎保無恙願公介厚禨中卣調秬鬯

十月旦讀子美北風吹瘴癘羸老思散防之句初寮甞作十詩因次其韻

戰休左觸氏夢破大槐國肝膽方一家燕越非異域是中路坦平本自無降陟乾坤有乾坤無極復無極海角盡東南天門洞西北萬里無寸艸何人不相識亦有鼓刀兒大烹舉銅鬲

其二

問學要根柢文章忌雷同字求反切當義用訓詁通縱之逼論劍收之入檀弓平生苦我心不如作一農林間瀟灑侯川上赤鯶公姑從賢者樂勿笑鄙夫空秋宵引佳月暑晝追涼風如此了一生我其塞上翁

其三

戱語隴頭子與若本等夷朱紫彊包褁本非我所宜失腳落番山杳杳隨風吹將買二頃田樹以枳棘籬還我本來面度今正其時此防我自決欲問其從誰譬彼沈屙人忽然飲上池窮命可抵虎寜畏山林魑

其四

老火已退師寓客不憂瘴靜坐窺物理一一見情狀用起舉拂子功成卓拄杖五行更主事衰絕變生王此身屬造物窮健勝美恙

其五

厭晴思滴瀝閔雨思開霽姑欲快吾私豈暇計丰嵗身如姑射山物物無疵癘可笑建除家卜日論開閉堂堂百年中顧已閱半世徭蜑且友朋百粵卽魯衞

其六

子房憫濁世意欲一洗爲五日老人約何乃數後期功成去學仙辟糓從淸羸豈不知自苦反覆加深維志士極鉆仰堅髙今益彌是爲萬世法何止帝者師寜知取履時幾欲眞毆之

其七

玆辰馭北風所至有東道把袂問浮邱餽芝走商皓著裙拜木公獻寶出富媼气平四大和以此可卻老長生等終古彭祖是亦夭有客詣理窟相過或談妙再拜有所乞乞我如棗

其八

南來走炎荒北歸定尋思一生困坎憂患眞吾師堂中木上座萬里惟爾隨方幸得良喜那肯懷秋悲但令今可行勿愧論少卑少時不解事日日荒於嬉投老又懶惰得一或十遺戱我過此生造物眞小兒

其九

中夜念涼天搔首坐待旦北風鳴屋角此懷忽淒斷兒曹計伏臘極力供井爨憶昔冬來南骨肉遣星散念玆豈人爲稍定理絲亂呻吟裘氏地皆是儒與緩往語執金剛勉力守門閈倒嚢畱一錢且免用鞭算

其十

囚山無他謀治生出下防載之百漏船吹以無孔笛一飽久定矣誓不爲欣戚家山天一方何地休行役天其調伏予中嵗遭逺謫養成一牯牛露地見純白

寄無錫諸蔣

夜帆起犇牛烏竿鳴五兩百年幾寒暑兩嵗五來往竟不到恵山閒日眞難享聞道山中泉煮茗蒙珍賞當年京淅遞不洗牛李黨故人在邑中乃漢三逕蔣欲擊月下門正想鼻雷響玆山君常到此約吾又爽且復卜後來歸程一陽長

王承可有招隠黃龍之意

通途無寜軌世网闊遮邏九遷食肉榮一餉在堂賀泥深迹逾深時過事亦過要之鐘鼎飽不及薇蕨餓吾知此理明甘作蟻旋磨丈夫當勇決勿使良便蹉黃龍百丈間山圍天幾大往丐一椽茅撫枕得髙臥不能賡梁噫且復繙屈些賣藥足生理故是伯休那當年白鳥盟肯爲靑衫破防官亦漫爾棄去不啻唾王子裏中人到處成穏坐儻不食前言扁舟在公左

羅巨濟辟學之西序爲軒以奉板輿之樂余名之曰難老軒

龜息六用藏禽戱兩翼張俛仰何自苦要與宇宙長深山具竈火煮沙烹硫黃此又出下防中幹外徒彊我有不朽計事具泮水章佳哉羅江東意師張曲江重席坐日永脫屨來鴈行舉醆醉六經抵掌談三王靑雲去一蹴壽域開八荒始知吾道中大有卻老方以此施其母何疑壽而康煌煌忘憂花秀色迎朝陽願子多釀酒容我時登堂

徑山白虎寺詩

繞郭尋好山直北得覩徑一重復一掩間度略彴峻溪聲出左方環玦步相應萬木儼扶持四山擁淸潤髙疑星可摘況乃斗之分諸公恨到晚六月宜問信頗聞開山老說法起眾病坐受於菟降了不懷寸刃山僧詫神通辯口紛若磬我豈必勝哉渠自有佛性

告春亭詩

東臯有佳致中夜雨一犁喜笑作春聲麥塊靑欲齊淺瀨發淸響陳根出新荑紅情顏未破翠顰眉上低練巾已堪岸藜杖始一擕殷勤遺好音胡盧來勸提

送鄭公績赴試金陵

庭槐著老花佳興澄江束書望故國飛防響篷窻白袍防先登唾手築受降從風靡彊燕舉火燭老龐秋天鴻鵠髙驚到中疊雙閨人侈宵占玉虫綴燈缸

君到洗沐已蠟屐欵北山吾祖山中人凜然千載顏其旁馬鬛封近去龍衮間通鑑恰施行新經宜少刪世上有公議渠自明忠姦物情有報復天道則好還

昨日天子詔痛念並州兒儻有長轂動何憂折箠笞似聞當寧嘆頗牧今何之豈惟一方痛其勢又類腓防士仍三年側席收六奇誰當挽天河洗出中興碑

筆端忘杻械舌本貴溫潤明明獲麟書作世大鏡哀哉束髙閣斯文久不勝皇天開老眼牽復首拜命秋來舉子塲誰領斯文印向來鍼膏肓必古司農鄭

念我答颯久區區勞此生借屋就瞿曇長湖繞廂瀠未了文字債截蒲坐縱橫天公喜相我貺以秋風淸他年載兼兩防勲首短檠饑吟愧峩冠誰知此心傾

孤城挾龍虎盤礡納萬象馮夷遵節制旦暮過稽顙君今搦寸毫意與孤鴻往雄豪攬千古光彩發萬丈憶昨吏三年到今餘夢想古寺壁間名勞君拂蛛网

我缾無儲粟世累如綴纓讀書寡見功一飽不可營鱗差四百指習慣啼饑聲天豈私貧我客气略已平安能事計然且復師淵明儻有故人問但如詩所稱

髙軒過我數相對心迹淸共乘殿角涼劇談新月生稍作蓮芡費久絕壺觴傾告我買夜航襆被催宵徵秋晚破敵歸連營稍休兵靑雲付一蹴齊晉多世卿

七言古詩

豹隠軒詩

金錢暈花山中奇七日霧雨人不知一朝躍出從於莬毛羣驚駭光陸離釣竿在手身在野未用聲名動天下久幽則見理則然世間豈有終藏者道人見笑皮爲災羔裘要袖孰剪裁男兒獨患無文爾聖世何憂不遇哉

羣玉亭

泗濵石窟如蟻族巧匠琢山如琢木不問人家與官舍軒窻隨分作巖谷符離城東石更多天劃神刓相倚緑當年來過玉局翁拄杖敲門步幽麓翼然危屋誰所興賜以嘉名號羣玉翁家自有小仇池壺中九華伴孤獨經行趣尙絕世姿丑好例皆蒙紀錄銀鉤爛爛照無窮走馬來防僵立僕是時官梅香正闌亦有海棠紅映肉老翁蓋棺二十年世上遺編數遭獄只今見字如見人滿眼淸風亂庭竹想當入海期汗漫云車屢下僊山曲仙山縹緲虛無間我欲慿之兩黃鵠

大雪

漢時長安雪一丈少陵有詩不吾誑今年廣陵雪一尺忍寒長作縮狀從來窮巷說多泥自是泥深勞拄杖閉門不出動經旬出門無路將何向故人乃遺咫尺書逺祝長須問無恙濕薪如桂米如珠有突不黔旦逾望但擕古鼎燒黃連香穂流珠凝碧帳崒窻間石數峯气淩太華嵩衡上黃楊冬靑壓余滋碧幢羽蓋排仙仗蒿廬賴有此淸絕興來何用山陰訪飛鴻似帯燕山書重冰怕結黃河浪元防得意愈自嬌嵗律回春未全壯吾君曲軫天下寒語到三軍眞挾纊自憐難備絕域使規模但可山中相起來舉手祝羲車何日金箆開眼障

溪南大雪示常子正

王者有徳琪樹生兵馬欲洗銀甕出天將以寶奠中原何用眞如傳恍惚沙寒汀冷鷺啄冰藻暖餌香魚近罾梅花抱蘂不肯吐斂袵且讓天花升朱門歌呼正圍妓江上獵圍飛鐡騎惟有書生無所爲下帷煮茗湯沸

用禁物體書雪

宵分獵獵風翻幃平明漫漫雪擁扉髙妝老樹枝不舉深壓野麰根漸肥削平履迹頃刻盡吹落楊花從來稀饑烏大有在陳厄循階入戶冷不飛我曽倚賴東風暖驅兒出市典衲衣不料元冥賈餘勇小窻無地逃寒威起來塼鑪薦軟火敢營肉陣張妓圍認香尋梅亦不惡敲冰煮茗寜皆非掃除習气幾時了忍寒琢句聲益防東坡先生六一老當年格法誰遵依不量吾力效跛蹩從今望炙晴檐暉

韓幹二馬圖

飛龍翔麟夜不關房星之精下人間一鳴墮地勢千里四十萬匹中如山皇天生此意何在天意有在平百蠻百蠻欵塞皆稽首干戈包盡於菟斑剪成三鬃代官字濯之太液登王閒紫壇謁天五使出玉輅扶日雙輪還寶鞭不用繡韉穏扇筤前開曲蓋彎方知徐行備天仗絕勝疾走周人寰開元距今四百載人物風流無一在如何兩驥今尙存好手傳神能不壊請從此畫究規模便見當時似三代

人日雪

天公號令今年早阿香動地連催曉今朝才及七日人卻見長空六花擾我獨塼鑪坐畫灰扶杖出門愁屐倒細挑生菜鼎香落盡梅花妝額巧詩成思發在花前更願晴多怕晴少君不見貞觀有道幾成康誰其致此唐文皇一時獻納盡豪傑鄭公臣徴尢激昻當年入見適此時見謂人日宜相當有如此人當此日整頓乾坤才頃刻

夜夢與羅子和論藥名詩

鑽破故紙我拙計該貫眾史子得意籖排百部象齒懸陟釐萬張蠅頭字分甘遂如百兩金作苦耽成五車記地錦天花出妙機瓊田水英生爽气詩成欲度甫白前冠彈請繼王陽起天門冬夏鳶尾翔香蕓臺閣龍骨蛻任眞朱子老無用得時羅君政如此今宵月白及風淸想君不作呼盧防泉石膏肓肯過予飲量定能加五倍

吳道子華淸宮圖

霜淸十月天無風行宮縹緲祥雲中重重繡嶺光相通荘嚴具足無遺功泉鳴三湯春蒙蒙合歡皂莢雙垂紅人間塵垢一洗空玉聲璆然出房櫳鸞吟鳯舞紛層空豈不大勝遊月宮向非道子妙絕筆那見開元全盛日槎牙老木靑銅柯坡陁巨石蒼玉質石言木應苦何聞阿房興廢才頃刻乃知吳生有深意一時心事能貌出臣非丹靑好畫師臣以畫諌乃其職此山此事姑置之此畫當今須第一

觀獵防圖

一日射雉六十三命中要是人所難一日射虎三十六驍勇無前誰不伏沙平艸軟雪泥幹手拓弓弦腰兩鏃祥麟選馬防若龍翻身已墮雙飛鵠拜賀將軍箭有神摩旗拍皷轟相逐錦褾大袖掛虛堂勇夫視之心發狂不如緩帯氊車上舉酒割鮮殊不忙

送硯與周宰

巧匠斵山取山骨媼神拱手不敢惜因隆作防窪作池以金爲聲玉爲質借以綈衣便挈擕置之烏皮長拂拭憶昨隨計西入關太學三年同寢食晨昏綴緝困蠅頭嵗月磨研取雞肋時來偶題千佛經吾自無功子何得祗今懶慢大可笑身外了然無一物經時不脫管城帽子宜不賜湯沐邑我今容子乞身去卻到安宜宰君室宰君眞是瀟灑人文章機杼乃自出陳元毛頴費追呼子堅而厚宜比徳從玆去給上方札便當入珥螭防筆切勿勸艸封禪書亦莫上獻開邊防願君發明錯與誼昨奏條畫今所急忠言讜論聞四方硯乎汝爲不失職

簡宗人利賔

昔時桐鄕漢九卿家在淮南天一柱石麒麟冷一千年子孫不敢去墳墓我之曽髙主宗盟昭穆亦與公家敍不容妄繼鄼侯蕭何嘗敢掘城南杜深山大澤塹刼灰甲第名園走狐兔飄零直見似人喜何況乃與吾宗遇爲善本求鄕裏稱浩嘆正坐儒冠誤出防畱守入坐曹抑亦爲此防祿故灊山山髙灊水深眼前誰作藩籬防心隨大信小信潮夢繞長亭短亭路生涯舊欠錢一囊歸裝或有經五庫今子新從彭澤來歸去來兮幾時去一杯且遣客枕安百尺竿頭同進步

觀諸公打馬詩

酒酣侑坐展博局分曹並進角馬足過關驗齒出天衢入關未掩繞日軸十驥並驅縱來往一將折箠制起伏擊前疊後防騰驤避塹守狹良局促緩時必若出門殿妙處正湏蟻封逐孫臏能令田忌勝諸人徐賀塞翁福障泥在前解則行杜蘅可采帯宜速莫疑檀溪墜三丈終使靑雲成一蹴吾家欵段乃如狗敢上夷塗陪驥騄但能書與尾而五未免以筞數曰六歸歟秋滿華山陽茼麥倍收連苜蓿

聞鄰舟琵琶

檣烏逐風不停飛尾燕掠水東復西蠻弦金撥竊私語行客轉頭聲更悲擾擾云吹寶鬟緑新妝半隠朱簾曲無限柔情指下生誰道彈絲不如竹谷兒指法來帝城曹供奉傳新曲名香山居士家有此何況更聞江上聲路轉溪回雙櫓咽彈盡胡笳十八拍山頭日落暮潮平一帯荷花自秋色

石斛栽蓮

數夕一夢吳淞江兩槳飛度荷花鄕刳中山骨泥數斗趂雨屈盤三節藕鏡面光寒溢井花四顧無人下渇鵶老翁眞个兒童似我非韓公亦兒戱緑莖亭亭忽獨立簾疏不隔香直入宛若船舫坐促膝遂使江湖在方尺𨿽無太華藕如船定有廬山房似笠【摭遺載齊已於廬山瀑布中得蓮房大如笠】

端午觀競渡曲江

楝花角黍五色縷一弔湘累作端午越人哀君檝迎汝呼聲動地汗流雨魚蝦走避無處所小試勒兵吾有取樓船將軍下潢浦佽飛射士彍彊弩大堤士女立如堵樂事年年動荊楚卻憶金明三月天春風引出大龍船二十餘年成一夢夢中猶記水秋千三軍罷休各就捨一江煙雨朱簾夜隠隠灘聲細捲沙沙淺灘平雙鷺下

南園用端中韻

有韓太尉淮陰家十年種木今開花松陰漸可張翠葆桃蹊久已蒸紅霞早來雨過著芒屩曲沼鏡平淸見沙道人從我似支遁公子立名非務華劇談坐致千嵗日黙誦初無一字差主人負重守且將一手撚箭黃蛇因來小集休沐地何時共聽歸來笳饑腸欲餌桄榔粉香身要采毗陵茄涼風翛翛引佳月歸興忽起從棲鴉誰憐老我夜不寐兒曹見祝無多茶

八月十四夜對月效李長吉

雨江洗出揉藍天結璘下鋪白玉筵尾箕鬥牛珠一穿連暉接影墮我前整襟危坐天地黙不知夜漏下幾刻飛螢一防從外入白露下濕桂子香藍橋雲英正賣漿金盤荔枝龍眼雙

題校書圖

我聞校書如掃塵塵隨帚去輒隨有螢窻孤坐志不分帝虎魯魚相可否榻上諸公富貴人安能辧此鉛黃手緑栁啼鶯耳畔春翠袖彈絲眼前酒如何復窺蠧簡塵又借管城公作帚畫史畫名不畫實潤色丹靑傳不朽我是瀛洲舊校書揮汗磨鉛胝兩肘當時萬一見此圖諸郎不免涎垂口

寄張子公

政和聖人拜賢書陛臚春曉傳天衢集英殿下八百眾一時如公此防無萬口一詞期第一擢之第三眾不懌諸公貴人願相識戒閽走馬要君入君言不媚有藥石國子先生乃例得我亦跪起就穿執妄意得蒙子公力六年一別安宜北憂患壓人气不出聞之減米符離日首陽激貪用一律嗚呼四海鳴鋒鏑白晝豺狼恣吞吸帝在奉天頗倉卒絲綸政渇宣公筆緘情逺附雪原鶺願公來扈巡南蹕平泉松菊淩霜碧伐叛亭成燕賔戚起居因書問晨夕宜爲蒼生調鼎食

方提幹有端石硯池狹不能容水予擕以歸令匠者廣之疑其不返也書來見督以詩解嘲

端溪有石紫玉潤未遇良工失追琢眇哉池面劣容指水至不能容一勺灊山道人請歸治要使墨池少開拓毎煩健步逺來徴事必不然空臆度子如不忘一塊頑予亦敢負千金諾防令合浦防還珠豈忍荊山長抱璞一毫不敢我非有萬頃難量子宜學聞道年來好說禪初機最忌多貪著認爲已有已大謬久假不歸非爽約均之在此猶在彼弟兄四海何曾各笑傾萬斛付江流所有盡空心境廓請對使者一斧碎與公少解貪癡縛

謝人寄硯

老矣捐書臥防屋尙記姓名供簡牘倉皇去越著南冠頭已如蓬口生醭無因可結孔方交有藥惟醫管城禿新涼稍與燈火親學字頗慚虵蚓曲羅紋重厚使守舍銅雀不眞非所蓄敢遣良工開下巖要使珍材過天目君家舊物多錦借聲若鏘金眼鸜鵒前者一見首重稽回視他山眞碌碌公今遣一從我逰謹當配以蟾蜍玉

諸公勸楚眞叟應進士舉以詩勉之

太祖皇帝龍飛初君家樞宻推日車一時事載太史筆九廟畫展功臣圖昭陵取士極妙選乃孫應詔從諸儒威如艸木部刺史屢進藥石諫大夫誰知冷落百蠻裏忽見其後淸而腴讀書過眼似皎月裁詩出手爭秋蕖諸公力請舉進士駢四儷六子有餘三經新義未攺科一代元老出此塗要令我才必有用不憂此口無以糊他年上國與計偕防日五色傳天衢

謝人恵淺灘一字水圖

風行水上初如織任使蕩云髙沃日屏翳歇去馮夷歸本體湛然無損益風本無形不可畫遇水方能顯其質畫工畫水不畫風水外見風稱妙筆淸泉道人乃了此筆下淵源心自得斜斜一字淺可掲渺橫灘晚尢急規模上繼蜀兩孫妙處直度吳諸戚老夫老矣不觀瀾但愛漪漣才咫尺面墻注目風蕭蕭漁浦西興待晚潮縱貧那肯拆波濤還渠並州快剪刀

過秀野亭觀趙昌花

牡丹酴醿送春歸南風亦復吹戎葵靑女不瘦芙蓉肌雪中山茶火爭輝此開彼落相背馳安得坐隅皆見之劍南老人來解衣好手不免如徐熈蕭然四幅十二枝規模一出眾史卑妙處天授非人爲右軍字畫少陵詩後來縱好難並馳傳觀左右識者誰愛畫入骨吾一癡惜哉不獲坡谷題何妨擾擾俗眼疑秀野前後花成帷按圖求之君自知

簡韓仲朋

老範好客老更豪長恨無人陪痛飲我嘗解帯坐南軒閉門投轄則大窘小韓云是故人子酒量直湏吞萬頃昨宵風雨送秋來雨罷月林散淸影想當一口吸西江防撫朱絲移玉軫誰將五斗爲解酲蜾蠃螟蛉供一哂野人無酒可畱公一酌山泉薦佳茗

謝方務徳恵粟麥

投閒閉門且穏坐動輒有礙天難測錢神不肯赴招要鬼乘時作寒熱要之貧困眞我道一一爲向兒童說山中宿麥舊爲農缾無儲粟今何拙甑塵不掃爨未煙米盡自從仁祖索元英之孫陳義髙急遣樵靑分粟麥細舂落落簸珠圓退磨紛紛飛玉屑粥香恍若在僧坊麫又將思水厄從來藿食不謀國饑卽湏餐困仍歇笑殺多牛足糓翁何用詩腸生錦襭

耘村麥熟

君不見五經紛綸井大春不得已見陰將軍將軍故爲設麥飯推去不食言非誠又不見劉懷慰作齊太守亷吏籍中自稱首邦人饋米不肯取示以麥飯吾所有我有郭內一畝田帯經荷耡願有年今年麥熟始一飽久饑客子俱來前姓名久與市朝絕將軍薄飯不吾設亦不彊學劉公淸但使兒曹知稼穡

題孫倅面山軒詩

舉頭直北防靑山低頭直下覷黃卷黃卷辛勤有時厭靑山於人保不變山作主人我爲客主人防客長不倦今代風流潄石公吏事直以儒雅緣一邱一壑在胸中塵土污人聊舉扇開門抆拭舊題傍坐與烏龍通一綫近因秋雨聘此君更倚嵗寒爲外援賤子與世多背馳只有靑山存半面莫嫌剝啄時扣門要是綈袍故人戀

髙風堂

一溪之云各爲雨聊與蕭王分出處亂山深處有生涯三尺漁竿一枝艣細讀懷仁輔義書先生於世未嘗疎我已飄然遺物去斯言卻以告司徒政樹碑頌遺徳舍人作堂詔無極髙風之髙髙幾何下視烏龍六千尺

洞霄宮

委委曲曲山九鎖巍巍堂堂天一柱靈官跨龍出洞來仙人驅虎載篛去【皆山中事】泉流兩山鳴佩玦夜壇星辰可手摘世間何限眞人祠身未嘗到銜空結一日來遊豈偶然艸中更識天荷葉

羅教授不赴眞叟觀李花之約已而有詩次其韻

廣文著書不窺園刻杯以玉露以繁澹乎不躡俗士駕雅意要令吾道尊那知韓賦李有花常以博士居四門老夫卻欲來不速但恨人靜鐘鳴昬明朝未必遽零落往防花上春風喧更語宗文與宗武詩成入耳宜不煩

灊山集卷一考證

第一頁後三行苦森終怒俳句按蘓軾詠橄防詩有至味森森苦且嚴句翌詩蓋本此意惟怒俳二字於文難通或以其質地挺勁故比之端人正士而以俳優爲諭然義亦費解今無別本可校姑仍原文

第一頁後七行苦硬二字按蘓軾建茶詩有苦硬終可錄句蓋出宋時方言姑仍原文

第六頁前八行櫑具原本訛作礧具按櫑具乃劍首之飾出漢書雋不疑傳今考正

第六頁後二行冰氏子三字文義不可解按栁宗元永州鐵鑪步志稱世有負其姓曰吾門大問其位與徳曰久矣其先也然而彼猶曰我大世其冒於號有以異於玆步乎朱翌乃朱載上之子載上與蘓黃遊有名於時據此詩本防蓋自謙冒其家聲如栁宗元所稱鐵鑪步之意則冰氏當爲永氏之訛然無別本可校今姑仍原文

欽定四庫全書

灊山集卷二

宋朱翌撰五言律詩

賀陳內翰去非三首

聞道催宣召傳呼入翰林堂髙初上玉帶重更垂金煩悉周公誥丁寧葛亮心調元知有日天意向君深夢獲生花筆祥開視艸儒奉天專仰陸元祐只傳蘇蓮影光分燭絲紋細結絇禁中頗牧在夙夜贊神謨夜到甘泉防光揺建曉魁唐家方再造漢徳已重開太史書云後羣公賀雪回十行寛大詔早晚出銀臺

出城

少防經營飽多方處置閒樵談消一日野坐看千山白鷺逺飛去防云時復還展開新樂地攻破舊愁關

城上觀月

月上孤城早山迎雉堞低四天浮沆瀣萬瓦貯玻璃松獵風聲北江揺斗柄西諸公宜欵曲吾且倚枯藜

示葉令

舟楫三吳客江湖二月寒交情元自淡酒味莫嫌酸日者坐何事君乎能自寛不來同一醉何以解憂端

示李令

春色遽如許春愁無柰何看山連楚越端坐惜羲娥吾子頻相見新詩苦未多試穿一兩屐從我上煙蘿

轎中坐睡

飽食登長道箯輿枕臂眠鼻間眞栩栩腹外亦便便徙倚兩竿竹咍防四僕肩忽然成小憩放手卽醒然

寄王承可

籍甚王郎子揚州一再逢至今淸夜夢猶在笑談中想見芙蓉句空懷楊柳風著鞭來不晚聲價動諸公

寄葉應之

人老江湖外官拘簿領緣劇談嘗共夜好句得先傳行李無他阻朝廷有闕員相逢一笑喜已種玉爲田

寄符正民

體力今何似函書闕到門匆匆緣不暇負負復何言此日忘疎逺明公實見存捫參懷蜀道叱馭憶王尊

五更不睡

擂罷城頭鼓膏凝燭下槃畱三尺月纊挾五更寒事事華巾結年年紙帳寛梅花正好在靑女莫摧殘

曉出

浩蕩乾坤曉淒涼客路窮小舟輕劈浪宿霧宻糊空累重苦無飯時危甘轉蓬但聞淮上賊不敢視江東

初到曲江六首

度嶺三百里攜家五六人卜居依古寺愛日向初春時有逃虛喜端無去客嗔團欒何所作不寐守庚申昭代人無棄遐方住亦堪司分大火舎官作世南男守拙休心匠忘憂縱手談平生不喜閙所欠一茅庵燈火光元夕歌呼亦盡歡欣聞雪霏白愁失荔垂丹老酒蓮花麯甜魚藿葉槃萬金書若到便可解憂端嶺外山川最天涯艸木芬曽經五月狩俱被一琴薫韶石靜張樂舜峯髙出云眞同適魯見何異在齊聞艸斷城頭路春來履屢穿雨餘峯染黛云出嶺垂蓮眼傍靑林轉愁來白鳥邊中原好消息問取此江船嘉卉懷炎徳孤根幸斗臨象蹄交綠潤佛眼瞬紅深含笑香飄坐素馨嬌滿簮老榕𨿽擁腫六月十分陰

丙辰人日雨雪

此地從來僻今朝自古陰五年猶作客一飯敢虛襟春色豈終閟晨光宜早臨國香無恙否抱雪秀深林

有惠曽公逍遙樓字者

蒲阪今灰燼玆樓亦艸萊如何三字大卻到百蠻開屋漏眞能爾霜嚴可畏哉置之當座右親手拂塵埃

次韻胡明仲見寄二首【胡示辧正論】

雙鳥鳴方盛公今遂著書浮雲供一掃直筆用三餘孔孟揚韓道乾坤日月如平生擊姦手發蹤【去聲】自桐廬栁州非國語意恐亂詩書去艸絕根本立言推緒餘斷疑先近似反已問何如嵗晚飄零甚歸歟指敝廬

歸自南華詩

眾綠揚新楚初晴中薄寒行山無濶步陟巘有遐觀蕨紫拳猶小松黃粉漸幹無嫌一馬痩徑度兩重灘

南華具素飯烹茶詩

頗有客倉卒初無具咄嗟家貧難辦素人眾不烹茶此老來修供玆辰並拜嘉小船橫一笛風引入荷花

南華道中詩

小市荒隄轉湧泉春水慳頻經石角鋪不上馬鞍山橋斷衝泥過松摧塞道艱艸鞵牢踏雨更著一蓑還

晨起

曉日光穿戶衡門起及晨檐垂冰折柱澗湧雪鎔銀臘取一時樂春期數日新曝書仍曝背自笑巧於貧

遣興

客去抽書讀愁來閉戶推眼花因酒劇書艸更人催怪石巧依竹淨瓶香引梅悠然鑑湖念又向鴈邊回

次韻張巨山正月十日逰天竺

欲飯云邊寺先尋湖上春山川良是舊嵗月又更新艸長煙如積梅晴粉自勻久畱知不可暫過卻須頻

猗覺寮晚飯

卒律葛答美鉤輈格磔肥翁川茶不媚何氏酒今非硯水添池淺棊盤下子稀姮娥憐我獨未暮欵扉【卒律葛答煎餅】

歸去來園南鄰劉家菜圃近許辟路相通

假道趨南浦排墻度小溝仙人中謫李鄰里外依劉良友經時集淸貧覺我優防榔初不設佳茗或相投

雨晴吳李過園中

聫璧來吾隱交歡只賀晴酌泉心不易指李話平生萬木翠光合一池春水平更詢消遣法元自不容聲

告春亭

一丈寛鋤地三重宻蓋茅分封鷗鷺境拾翠芰荷防正爾賔中主居然國外郊老來俱倒置營圃不營巢竟日成淸坐因行或撫松墻陰連曲浪木杪湧奇峯要路看公等閒鄕屬我儂未春花已盡春到若爲容自斷身將隠無嫌論少卑江湖雙桂楫天地一茅茨溪篆行蝌蚪林妝囀畫眉悠悠昏復晝聊爾給其私

地僻

地僻門常閉家貧客自疎溪山行老我風月不欺予謾有書成誦端無貨可居淸江千里道持此問舂鉏

種黃菊

白日殆欲寢黃花能起予妙香來枕上正色立霜餘護外勞編竹培深更荷鋤收功歸我枕洗眼讀殘書

重陽不見菊次諸公韻

我圃黃花晚君行不下輿屏居甘寂寞佳節愧空疎小待西風急頻防夏屋渠開時卽重九那恨子來徐遲笑秦昭舅吝譏和長輿當時𨿽說貴退步不爲疎萸實采重嶺拒霜臨碧渠梁王門下客先後有嚴徐歸去思陶令安時似子輿近知園可灌惟恐菊相疎酒幸濃如珀詩令價重渠看花隨早晚何必更因徐菊以黃爲正紛紛秪皂輿待寒緣耿介縱老不凋防秋淨花如染時遷水走渠惟畱五字句能不愧應徐風流人稍間渉筆爲題輿今我思黃菊攜君近綺疏先秋飄桂子出水老芙渠俯仰俱陳迹聊書嵗執徐西風吹露斚晴日駕香輿羨彼根莖茂憐予齒髮防功成身老健重味笑軒渠甘谷誰能汲瓶甖走莫徐【予多種甘菊入藥】

十月十四日立冬菊花方盛

黃菊一何好持觴惟爾從名應稱晚秀色豈爲人容正似花重九休論月孟冬霜威占淸曉直欲犯其鋒

夜雪

夜集羣山雪寒欺一把茅紅鑪無宿火黃絹有新抄坐久燈排粟杯行橘解包頽然投敗絮老懶信兒嘲

謝邕倅寄佛面杖

自得閒居樂欣聞隠具來杖頭觀佛面掌內化龍才行變黃金色依然滿月開從今不妄出畱上妙髙臺

遣僧澄收刈潼陽

下潠田將獲東屯稼亦收厭煩吾老矣爲眾子行不一粒生何處千箱慶有秋灌溪明日飯今日已無愁

送楊亨仲還建康

湖海重相面干戈早脫身亦知懷琰琬寧肯就風塵船泛東吳夜梅尋故國春毛錐有持防如子豈長貧

金秀軒詩

金秀皆垂頴山園特有光牽牛髙暈碧滴露小勻黃老讀離騷傳兒尋急就章杜門觀化物吾得傲羲皇

過王監園

爲問西園客秋花餘幾何敲門容剝啄此老正婆娑十月爲春酒今年得子鵞舉杯邀月罷擊缶仰天歌

戱事

相逢多戱事聊以度長年間出詩聫句時因酒合錢歌狂無所擇棊勝亦欣然齷齪好苛禮逡巡不敢前

七言律詩

牡丹次韻

一日春工過潁陽名園次第欵侯王風流得見升平瑞气味初無世俗香早托筠籠馳驛騎旋張羅蓋護晨光最憐一尺槃盂玉穏上髙鬟映額黃

畫舫何須載西子靑裙今幸拜東王佛談非想色界色天造玉皇香案香興慶池邊凝曉露善和坊裏借餘光行聞綺席開東省飛鞚爭馳禦道黃【唐東省有看牡丹宴見南部新書】

跋司馬才仲六論

溫公言語藥石譜猶子文章星斗羅家世有方能治國宦逰無地可降魔諦觀深切著眀論平視賢良方正科四海共知勲室後享年孰似賈生多

題蔣山艸堂

俯仰之間迹已塵重來屐齒蘚痕勻晚菘早韭有眞味夜鶴曉猿無故人萬一可償他日願再三須卜此山鄰北山大士乃吾祖烝蕙肴蘭長薦新

約徐令登妙髙峯徐不至

衙鼓聲中百事休獨攀危磴看江流君修吏課中中考我且山行上上頭下視三千佛世界髙尋十二仙人樓聞思大士誰呼應願賜飛霖洗旱眸

後兩日葉幹攜酒

喜君釃酒吸鯨空置我飛雲捲霧中蒲鴿靑浮初落蔕冰蠶繭就旋開篷小涼已覺生衣怯短策能尋熟路通直上髙臺延望眼萬山橫浸一溪東

題水雲亭劉升道福唐所居

沙合南臺防有期沙邊築屋俯淸漪宋香陳紫丹成後渭綠湘斑族盛時長者時懷流水念老兄元愛白雲知一塵不到忘言處云在靑天水在池

雨後登城上亭

何堪濕熱坐支離且就虛涼看劇棊避雨惟應急走耳登城願丐少休之江山政此成三絕耳目醒然亦一奇突兀小亭吾畫篋眞形妙境恣君窺

觀李思訓幸蜀圖

上靑天路最﨑嶇藏日擎天卻有餘旣驗六龍行萬里始知一卒當千夫望云騅穩無前馬帶雨鈴鳴動屬車縱有將軍天下筆不如無逸舊時圖

顏魯公畫像

結芻續體祭中丞鬼質何爲苦見嗔千五百年如烈日二十四州惟一人朝衣視坎趨前死羽服行山卽此身賴有區區張孝舉直言驚倒漢廷臣

讀劉太眞碑

衮衣華藻刻堅瑉下馬來尋剝蘚痕斷畫豈如弦可續闕文猶冀石能言鬛村故址今仍在螭首遺蹤碎莫存欲較智愚三十里又飛絲鞚過前村

黃守不飲茶

賔客相傳無水厄欣然脫屐上公堂滌煩療渇名𨿽著瘠气侵精暗有妨夢寐無憂眠可熟淸虛自積體尢彊樵靑竹裏管何事側聽杯行供暖湯

寄範伯達

薰風永日一簾垂剝芡從容待晚炊舉白且看連引滿汗靑不用嘆無期晝思夜夢人非逺客附書來喜可知千里與公供一笑何時相遇戰低棊

次韻劉美中早朝

鳳凰山下鳳凰城輦路淩霄遡紫淸秋入九天風露冷雲藏五玉佩環聲虞淵出日升黃道織女斜河轉啟明鬰鬰安能久居此君王有意待還京

題日渉園詩

一葉黃時秋气淸三山轉處大江橫禽魚自有親人意艸木皆能識履聲晴望髙崖尋李願酒行半道致淵明將詩與結江山好他日來逰分不生

寄胡明仲

尺一催公想疾驅盛傳今已過羌廬紛紛眼底何時定鬱鬱江南更久居陛下不妨髙枕臥先生來艸射聊書銅駞可惜埋荊棘防有人能爲掃除

送王端材以宣諭屬官入川

使星入蜀動佳占幕府謨謀要子參天下兵戈連嵗月朝廷根本在西南路經九折休回首事考三分小駐驂想見梅黃飛雨裏前旌已在百花潭

方竹杖

此君骨相一成矩气稟坤爻六二全運用四方隨手轉操持一節比松堅玉雕界尺疑同樣金作觚稜笑削圓見寄分司眞得力時將緩步與周旋

萬竹亭【東坡名文與可篆】

气稟元軒玉立身露幢煙纛曉初勻一時頓有七賢集千畝今餘萬个春能以風流誇後日政緣名篆得斯人寂寥不見平安報只有東風爲掃塵

頃入南華僧仲有詩爲次其韻仲欲見予詩集

促駕難求馬一尋行纒快走任山深上方首入文公褐小語能披逸少襟三尺盆池淸照影五更月黙傳心更煩細看門前水昔日西流何似今

寺分三集易披尋藏在名山意亦深但與止玆鸞鳳友共逃不學馬牛襟年來惟以睡過夏老去莫令詩嘔心欲見文章須近北太平風雅盛於今

約鄭公績出城

頗厭低頭看文字似曾有約到南山稍回妍暖日自喜掃盡積陰天解顏便合與君聫騎出更誰如我兩人閒相逢莫作傷時狀且趁春光競往還

寄江東故人

北風號木造秋悲書到江南九月遲鴈過宜頻問消息詩成猶得慰相思想當雨澹煙昏處又見橙黃橘綠時若到北山煩寄語道林眞覺乃吾師

冬前雪珠夜下早聞逺山皆白

夜深眞可覆三氊地僻何因致八綿五嶺盛傳非昔日一寒如此怪今年固知淵客難藏寶倒捲珠池立散天日下有丹能變白靑山休恨早華顚

雪作兒童以衣袖盛之如栁花狀

六花幾嵗不來南大似優曇欲遇難瓦響急傾鮫淚顆袖寛先得柳花團莫憂荔子眀年少已是梅英向臘殘骨冷魂淸北風裏更臨江檻俯驚湍

龍山送客

茸茸風艸弄春柔宻宻桑陰向綠稠江上星居多艸閣波間斗轉一漁舟吾行適此心無事客去何妨刺漫畱尙戒奚奴休叱馭不辭小住看潮頭

煩人置葛

飽誦韶州白葛輕十年曽不慰前聞芰荷欲使風裳制谿谷難褰霧縠紋坐甑遭炊無可避踏冰赤腳謾多雲試將一事煩吾子粗綌精絺可細分

七月一日夜坐觀星

半夜涼生過雨初起迎秋色掃庭除西牛東女經年防北客南風一笑防幹鵲悲鳴橋渡漢龍泉騰躍气淩虛盆池水面螢飛過上下天星總一如

七夕後一日諸公攜酒見過

昨夜天孫擁翠軿餘光猶此照河津且欣大暑去酷吏更辱諸君爲主人庭桂釀花香有信盆荷迎露緑長新浮雲掃盡天無滓仰面爭看月半輪

送範漕子儀

乃公乃祖帝王師勲在周家日月旗徳盛固宜長有後材髙如此用何遲五更雨腳方收絕六月雲峯正出奇好去加鞭度梅嶺及時功業繼前規

丙寅十月逰南華

五年四轉入曹溪飛蓋幹霄日爲低人定忽聞鐘不嗄飲香休問水流西桄榔子熟旒珠重荳蔻叢深扇羽齊鬱鬱蒼蒼千嶂裏犯寒猶著一蟬嘶【寺鐘聲嗄近稍淸矣曹溪西流】

大歷寺遇風

舟絕淸江系老榕杖藜小住翠陰中縈靑繚白千山日駭緑紛紅萬竅風足倦要休憐地僻心閒無事見春工回塘大有田田葉索酒來傾碧玉筩

夜宿方允廸家雨雪大作

肺附羣山襟帶江近人鷗鳥日成行每來問道維摩室何幸濃薫班氏香雨腳雪花方間作燈紅酒緑正爭光更煩采選消長夜坐看回旋穴骼忙

觀潮

海山不見兩螺靑但見橫江展玉城動地鼔鼙飛屋瓦刺天鬐鬛鬭溟鯨拍浮未見羣兒弄借勢須令萬楫迎俄頃日斜風欲定向來元是一漚生

寄諸洪

彭蠡春生萬頃湖光眀相映棣華跗鵷雛鸑鷟俱爲鳳乳酪醍醐總是酥歸壽其親來繼踵無求於世獨知吾靑天一紙雁數字南北𨿽殊意不殊

次韻兪路分見寄

有田二頃復何求長恐斯言久不酬靑篛正堪煙雨笠白文終返水雲裘相親多謝風標子可欵豈無瀟灑侯更下疎簾對君奕要觀都大出棊州

龍尾道南初見子烱如玉筍出瑤林別來東海記三淺歌罷武溪同一深後五日看眞得力前三語且更畱心平生著手枯桐上防有人能識此音

戊辰元日到南華詩

淸曉匆匆賀嵗歸又隨防雨渡曹溪禱晴願見五色羽揭戶方占一日雞沙水半揺新略彴雲煙深防古伽黎曹源激水仍過顙桃李無言下有蹊

書事

春來何事可相關撥置書叢得少閒洗硯諦觀鸜鵒眼焚香仍揀鷓鴣斑花開北陌東阡外人在朝三暮四間俯仰乾坤了無愧心如枯枿更誰刪

逰錦石巖

梯空何事上秋旻要定三巖著隠君斗柄下垂星可摘天門將近語先聞猿窺虎隠人驚去牛污龍池雨解紛償我七年東向念卻張風腋跨歸云【巖髙百餘丈頂有龍池牛浴卽死池中繼有大雨洗池王孫極多見人卽驚去虎隠巖名也】

逰紫防洞

堂堂勝境久潛幽經始耡荒用我謀日照洞門開戶牖霜飛暑路索衣裘鞭笞鸞鳳天將近彈壓山川酒不休大費騷人題品力薜蘿俱挽入雕

揖翠軒

篛笠蓑衣一葉舟西風吹我與同逰洋洋盈耳松聲亂亹亹逼人山翠浮講罷已聞花雨落心淸暗與妙香投道人居士忘機久一飽關門相對休

戱同諸子書所見

已老猶癡作蠧魚出門延望立須防或深或淺花先後半霽半陰雲有無山月向人俱引領海風無日不噓枯論詩各盡諸郎意籬落之中自可娛

八月十三夜與張檢法泛武溪

川淨波平五板舟天開地辟一輪秋白銀國放黃金色宮錦袍添紫綺裘坐久星河掛瓔珞夜深風露走珠旒人間意適須乘興我是閒人更自由

次韻李令

靑雲獨上肯隨羣遇我眞成數面親未許兒童騎竹馬且看土偶笑桃人弟兄酬唱詩無敵賔客過從徳有鄰世味儻教如嚼蠟便能調鼎識甘辛

過小市李秀才居

大湧泉東小市頭川平土沃似中州誰歟築屋溪山裏李也讀書戶幽懶覺郊行差自適老於春事不相謀他時來問曹溪路系馬橋邊更少畱

同郭侯僧仲晚至武溪亭議眞率防

平逺寒林暮靄橫右丞不死畢韋生八人過處艸齊綠一日去來花笑迎衲子自知空是色將軍要使酒猶兵尺書相與盟眞率嶺海風流似洛京

鄧提舉畱詩南華予後五日入山次韻

有句誰知李似陰好奇仍許杜猶岑後期五日來圯下面壁九年參少林瘴鬼安能驚鶴眾地靈何敢著狐任雷車電熾中宵起看取龍工濟物心【是夕始雷雨僕居曲江九年今嵗行腳皆以南華多瘴罕至】

南華卓錫泉復出

竹龍銜尾轉山房飲足寒淸滴夜長曽問鞠窮目眢井爲焚安息坐胡牀千山從此俱防潤一綫才通未可量六月炎方了無暑誰知世上有淸涼

次韻常子正

骨鯁當朝迹未塵但知謀國不謀身試看犀角文表眞是鸞臺鳳閣人短別可堪馳夢驛小詩聊爲冩情親雪山滿眼寒潮急凴仗歸鴻一問津

寄洪倅景伯

潦倒麤疎老更癡手摩枵腹逐兒嬉處陰息迹眞休矣遇坎乘流一聴之臈後春生須鴈到花前思發幸梅知瀛洲學士滄洲興妙唱一年漁父詞【洪近作十二月漁父詞】

題足軒詩

域中寧有一毫眞靜極方知眾妙存疏受果能從父議王章終不用妻言脫身兵火防天幸沃日風濤到海吞兩頓藜羮如大饗一畨布被有春溫

元日登城

第一逢春管物華率先桃李被褒嘉明朝又數日爲狗回首猶驚嵗在蛇香聚椒槃縈防字春生茶椀結瓊花層城獨秀東風裏下瞰川流脈脈斜

睡起

客不敲門飽睡魔靜聴檐雨防天河從人指畫竹如意假手爬搔松養和屏上水翻波浩硯旁山臥石陂陁十年防戱三間屋一笑畱連兩曜梭

送福帥

春到春城和雅歌又攜春去度云蘿過余竹裏煎茶久看子花邊簇馬多千里福星臨福地一時天使挽天河江紅陳紫畱連得柰此催歸尺一何

謝劉憲惠龍眼詩

龍目秋成亦一奇略無瘴霧損瑤肌荔枝韻勝材誰亞益智名同性卽非俠士從禽攜彈去鮫人探海得珠歸不須直待枯成臘便遣尊前解褐衣

江上待客不至

煙霧蒙蒙逺岫埋沙邊特爲小徘徊行人又向去處去客子未知來不來詩似芙蓉臨水出人如楊栁待風開何時見此消愁眼更責後期傾玉杯

寄劉明道

平山飛騎竹西州到處逢君得縱逰滿地落花春病酒一簾明月夜登樓江帆帶雨人歸後烽火連天客罷休一紙短書勞逺祝貂蟬到底出兜鍪

次韻傅丈見寄

到處能行到處藏飯餘掛鉢解茶嚢不緣頭上五分白始與人間萬事忘一介逺勞詢近日十年如此住南荒只今已是交逰絕不問比鄰不擇鄕

土甘蔗窖深藏【二物南中皆窖蔵春發】靑李來禽子在囊勝日園林吾有分暮年歌酒爾無忘掃除金屑不到眼盡力石田難救荒每遇北風長引領皖公山下是桐鄕

湘江亭別程幹

十年頻望秀而巉琴築齊音和阮咸硯浴珍材躬試墨畫收名筆旋開緘長江流自胸襟出大艑來如首尾銜分手一言君勿忘他時容我見千巖

鄭元亞新居面梅開軒諸子讀書其間名曰擢英

紛紛百卉不須栽一見論交正有梅詩興已從東閣動山寒並許北枝開影橫紙月爲友香著硯屏春共來庭下芝蘭爭秀發對花君但莫停杯

江上送客夜歸

江幹燕客酒如淮歸路飛輈破緑苔燈影入簾窺酩酊雨聲宜夢引咍防豈無文送窮行別似有人呼隠去來一念不生無可道此懷今欲向誰開

送楊倅致政還鄕

交說紛紛不憚煩要公小駐北歸轅三休恐負名亭意【公作憩軒於郡圃以示歸意】二去吾寧顧子言快指柴桑還我裏遙瞻神虎到君門畫圖史筆俱張大又得楊家一巨源

與錢端修諸公飲興福

積陰解盡可信眉梵宇仍容欵扣扉山淨且無塵一防湖平惟有鷺雙飛杯行客惡思傳令刼急棋爭看解圍招隠不知誰好事爲尋幽處著漁磯

送蘇判院赴江東辟

春風桃李正開花客路江山亦可嘉白鷺洲前浪山起烏衣巷口夕陽斜一星終矣君重往四壁蕭然我獨嗟元祐子孫今用盡如公豈合在天涯

端午登郡城得白菊一枝

天外飛雲結晚陰城頭淸吹度虛襟江山已定南居計魚鳥休撩北去心菊早有花千葉嫩蒲香釀酒十分斟歸來臥聽黃昏雨與我尢親一布衾

寄賀子忱

昔嵗裁詩逺送君知君未可作閒人那知半紀重相見全似當時只話貧推轂向來誰盡力彈冠從此不謀身想當六月苕溪上萬頃荷花一幅巾

寄婺州歐卿徳孺

醉翁遺迹徧江湖何事東逰不到吳遂使山川有遺恨卻看孫子步淸塗沈郎帶減傳千古婺女星髙近六符簮筆便當歸從上蓋藍鞍錦照天衢

與林大夫謝靈壽杖

萬木山中美木成【木生此山】古今靈壽得嘉名龍鱗未測他年化蝸角先從每節生【每節生四角】禪擬問來須便打醉思吟後不妨行使君有惠憐衰薾欲報慚非藻思淸

以靈壽杖寄汪內翰

一枝靈木堅多節千里逢人寄永州賜出漢宮尊子夏封當大縣慶邳侯衡山雲散迎歸騎湘浦春晴更順流欲往從公無羽翼請攜上座別愚邱

喜見白髮詩

種種年來漸滿簮兒童環視語相驚故人大半黑頭死老子何妨白髮生彈鑷不須誇手熟著冠猶喜覺頭輕元無粉黛居閒屋任爾星星易數莖

寄方立義方曾在詩

西南一柱力擎天笞鳳鞭鸞下散仙不憤狐貍成窟穴亦知滄海變桑田夢歸丁令鶴飛去念舊徐公榻尙懸我是鄕人君是客興言及此淚如濺

寄向伯恭

天竺山前昔據鞍帽峩髙屋古袍寛發𨿽比舊十分白心有憂時一寸丹雲路正看鳴劍履君門何早掛衣冠爲公試艸薌林傳歸日來紉九畹蘭

次韻江子我病起

食不下咽當柰何千金不惜聘秦和則知有我聊示病旁若無人正浩歌薄雨過墻醒檻竹西風吹暑下庭柯但令一局消長日且樂眼前休問他

淵明以正月五日逰斜川時年五十予以正月二日逰曹源庵年五十有二矣慨然書示同行

城裏喧呼子不貪乃能從我就僧談平明且喜風收潤仰視只愁雲向南靖節使年慙過二斜川推日在前三吾生大似僧行腳好問眞空覓住庵

寄方允廸

山陰興盡晚船催猿鶴歡迎入翠防爲信在山名逺志便令滿篋寄當歸一牀獨設空諸有三徑就荒知昨非更賴仲容賢莫敵竹林從此倍光輝

雨止讀陶詩有感

涓涓泉澑木欣欣便覺居閒思不羣快覩朝霞開宿霧少休時雨靄停雲無琴上宮商足有酒篇中醉醒分誰是知音誰可酌置琴罷酒對鑪燻

頃種柏假山中黃憲相訪見之後八年黃憲復持節來柏已長大

兩石之間一寸栽與君坐看劚莓苔蒼官閱世猶如此歡伯喚人歸去來飄放又瞻新斧繡光華重照舊池防他時左紐紋生後更望西逰老子回

與羅教授飯園中種梔子

園木交陰正可觀壺觴隨分卻成歡綠錢流地雨當足飛絮暖空春不寒雪綴酴醿緣屋角香移薝卜近欄幹與君細說鑪亭話彊對防榔蔞菜槃

與郭侯飲園中

穠李晨興著縞裙酴醿首出上瑤簮此時老子興不淺旦日將軍幸早臨敵手對棊消晝永中心聞射隔墻陰春生夜甕蓬萊緑酌我無多勸客深【郭酒名蓬萊春】

華幹攜茶入園晚坐柔桑下

光穿兩腳間彤霞聲急城頭集暮鴉且與鳳雛桑下坐共烹龍焙雨前茶的中薏嫩蓮新采筍上竿成竹已斜讀得齊民書熟爛把鋤今作老生涯

喜雨欲行園

南風轉北遂爲霖倒掩書帷坐累茵洗沐江山三尺雨莊嚴天地十分春猿吟鶴舞圖雙引酒社詩壇待五申說我小園增秀潤便思徐步轉城闉

園中示客

風急梳松墮碧釵雨多及榻長靑苔趁虛阿段阿稽去挾冊宗文宗武來不用張羅知寂寞恐妨飛鳥樂徘徊侵尋老矣成何事一日華嚴一卷開

園中卽事

出山道士在家僧晚誦儒書早佛經灰盡此心猶木偶掃除往事送芻靈花邊過客蜂旁午溪上良時鷺適丁一到菊坡分品目玉盤盂可次金鈴

至後飯客

新陽爲我解憂端梅破南枝雪造寒繡刺五紋添日刻餅炊十字薦春盤遣排百念有時盡邂逅一尊無限歡更待小晴拏小艇蘭漿重酹子陵灘

送羅巨濟北歸

君才可從六龍飛便合超騰向日畿曾使諸生館下立又騎一馬醉中歸江山得助云蒸筆桃李不言春上機歸去來園花似海子行吾且閉柴扉

寄仲彌性祝子權

博士曽瞻穆穆光賢良猶抱漢文章江山不隔夢千里鴻鴈欲歸書數行蠅變豈能分白黑木災初未有靑黃逡巡嵗晚成何事捧腹看儺驅不祥

逰江醫園江避賊歸四年花木皆再種已開花著子矣

避地歸來四閱春春來艸木盡靑靑桃花暖逐桃花水竹葉光臨竹葉缾閉戶自求安樂法活人時說衛生經移牀卻就溪邊坐照我新生白髮星

遣興

衡門秋到摠堪悲荷折蒲荒不整齊但喜風前無立豹亦知砌下有蹲鴟吾徒老矣成何事生理茫然更久稽淸淨無風天雨已山前山後且扶藜

雨後告春亭飯客亭下荷花皆爲釀家入麯久雨頽垣方議栽竹代之

半夜檐聲挾北風平明賀雨走諸翁山人起向水亭坐野饍不求行帳丰麯糵有香蓮不死藩籬無闕竹成功閒中自有閒生理促辦牛衣戴此公【此公笠也見王褒僮約】

有惠益母粉及當歸者

多病年來嘆早衰試凴艸木爲扶防關心藥裹知多少系肘方書識是非曽子定應憐益母曹公端解寄當歸從今洗面饒光澤血气仍充舊帶圍

送崔若礪令河源

雙鳬飛出九重關帶得中原气象還抵死欲畱之子住吹笙要伴老夫閒艸荒白鶴峯前宅雲散黃龍洞口山茉莉素馨聞已熟妙香從此賸燻班

靜坐

年來豈復爲秋悲靜裏端能閱化機風引饑烏將子下雨催羣蟻運糧歸略無車馬閒尢好粗有詩書家亦肥更得干戈漸衰息不辭長采首山薇

送胡徳輝

抗章乞得淸涼國已是無心瑞錦窠誰去自追戱下信時來寧免禁中頗三吳春盡天連海四月梅黃雨壓蓑倘有新詩求共和莫辭一騎送羊何

送果州邵公濟分韻得其字

蓬萊淸暑按行歸卻向西南萬里馳郡繼尊君家有法學傳乃祖世無師曹劉墻短自今日班馬香濃如昔時靑士在旁知別語夕陽回首更淒其

東津送方務徳

一年癡雨令人痩三日佳晴送子回何以贈之靑玉案我姑酌彼黃金罍尋春出郭非聊爾下水行舟亦快哉小試平生釣魚手老夫合住子陵臺

寄鸕鷀源方允廸江子我

世間豺虎正爭岐隠去何妨九曲迷懷人夢到北山北卜鄰意欲西枝西麥云已有飽气象梅雨又煩詩品題他日籃輿入源去尙期趺坐對靑藜

喜雪

待雪多年久未逢玆辰如望故人風稍添松頂三分白獨露蕉心一寸紅泥尾可能畱鴈使豚蹄何敢謝龍工不如借取公家氅著向飛樓縹緲中

今年吉利好人逢萬玉妃來各馭風客坐暖浮茶乳白夜堂春動燭花紅心存帝所元非夢化出天城不用工卻怪浩歌韓吏部巧分垤處與防中

嘉瑞眞成一旦逢寄牋天下托鵬風分無侑坐歌眉緑但有挑蔬凍指紅畫史莫傳飛舞勢詩人俱盡琢磨工此間不見乾坤妙妙在竹扉山崦中

分水縣捨夜遇大雪

揮扇解衣眞早計果然一夕變春陰屋頭瓦裂風掀戶牀上珠跳雪滿衾我自不妨髙枕臥人今更有惜花心此行特地非乘興明日扁舟興亦深

元日防淩季文家【伯達勸酒僕不能滿觴輒刳洞庭橘爲醆壁間燈照梅影如畫雙頭荔戱伯達云】

栢葉椒盤巧試新大呼珠履集華茵香醪滿勸橘爲醆紅燭未消梅冩眞荔子雙頭歸有遺天花六出靜無塵稍晴便合西湖去尋徧山房洞戶春

春逰

久不出門心已灰佳晴作意苦相催鶯花世界共逰戱竹石弟兄仍往來心有所之無逺近興𨿽已盡更徘徊江邊漁父傷時切得遇郎君笑口開

示同防【案此詩據方回瀛奎律髓增入】

無柰春寒老不禁喜看晴日上櫺羣花半露乾坤巧百刻平分晝夜停拄杖有時挑菜甲桔橰無復問畦丁逢春不出何爲者眾醉誰知可獨醒

簡範信中

天下皆聞公子賢輕裾長袖更爭妍靑春自向東山好下客空懷代舎遷生活不甘詩冷淡年光專用酒畱連直須萬里騎黃鵠俯仰安能在一椽

正月十四日西湖畱別同捨

背淮轅楚過三吳鐵軸膏輪每疾驅千里未能歸北客一觴來此別西湖門門燈火動今夜步步溪山迎故吾明日歸潮君看取浪花堆裏嘯檣烏

正月二十日過江氏園

宛宛橋虹臥碧漣深深古屋背長川園官送菜無虛日溪友畱魚不問錢歷數舊交俱老矣及時行樂且欣然梅花更有黃千葉攜取一杯花下傳

三月五日防劉光世園

南髙峯下訪餘春霽艸浮光暖更薫日轉暮山添著色風旋湖水作回紋飄零大士天花雨驚顧將軍畫棟云興盡不須呼麯友他時來飯一甌芹

閏月四日大風出靈鷲捕魚具鱠且約冬間再集

西北云收廓太虛東南風急放船初冬深更許侯設鱠地逺不譏公矢魚白小未容登燕俎紅鮮忽已間嘉蔬重生鱗鬛浮江去盡是先生所棄余【浙中有鱠殘魚俗所謂銀魚是也】

陪董令升西湖閱競渡

馳波鬭艦疾輕鴻歌鼔喧天保嵗丰直面北風吹雨過捲簾斜日照樓紅吳兒戱水用長技太守行春如醉翁社稷中興豈無日羣魚躍水正飛空

行樂何妨縱水嬉勸耕猶喜及花時風和官栁未飄絮緑滿園桑無附枝訓練指麾談笑裏淸涼瀟灑古今宜西溪雨足歸舟穩防送髙帆入鳯池

三衢胡定湣祠詩

把酒論詩建業城三年金石見交情羅池忽待中流泊姑蔑應無劇雨傾直道豈知人負我英姿如在死猶生鑪香銷盡叢祠晚獨對西風淚臆橫

買田潼溪

求田得處便成家笑爲污邪祝滿車潄石枕流新夢想帶牛佩犢老生涯歌成但可相舂杵客到莫嫌炊飯砂祭罷土龍春雨應穩騎秧馬一鞭斜

過烏龍嶺

羣山低首避烏龍行道驚看翠倚空地設中原如此險人無鬭志若爲功九重頗覺天門近一卒能當蜀道雄細酌粉泉庵下水泠然歸去禦剛風

晚晴步謁楊令於烏龍寺

舉頭廓廓見晴虛山色秋光得自如杖履可行三里近斧斤不赦萬松疎上人坐設刀圭飲乃祖家無擔石儲語罷寒溫晚歸去相逢應不問遷除

離臨安日範伯達送茶約至釣防烹之正月十八日宿臺下兼簡務徳

過盡長灘喚落帆舟人取火上髙巖已攜敗絮來投宿記有珍茶旋啟緘忽憶住時同短要須於此辦長鑱可憐一夜梅花雨防滴猶隨舳尾銜

釣臺觀新刻範文正碑

日角曈曈上蔡陽有星飛去避餘光東西怵廹謝新進南北逍遙樂故鄕載刻廟碑求琰琬一新祠宇照滄浪使君著意惇風俗更作髙堂牓卒章

競秀閣【案此詩據嚴州府誌增入】

輞川遙展右丞圖盤谷中藏李願居龍睡潭深飛客櫂鳯鳴枝老結吾廬但令蠟屐去前齒安用鴟夷托後車西望子陵三十里煙雲來往問何如

逰玉泉

坡陁石上大紳垂踞石跏趺世慮防奉引有春扶屐去送歸生月帶星稀一時花木助歡笑四顧風雲入指揮是日乃書驚蟄節鳴蛙已傍小池歸

欵段尋山不著鞭每逢佳處且周旋生無一字誇金穀喜與諸公防玉泉雷轉正喧三級浪紳垂直自九重天有能庚伏畱終日大勝朝堂食萬錢

立夏前一日登馬氏山亭

百憂不到酒三行萬事盡休棋一枰梅子未黃先著雨櫻桃欲熟正防鶯忽驚夏向明朝立便恐春從此地更數蝶飛來花寂寞亂蛙鳴處水縱橫

夏日登葉氏山亭

雲气向曉不待族風伯忽來吹使醨溪南溪北半篙碧荷葉荷花一段奇旋扣柴荊行問道少休松檻坐移時淵明志廣桑麻長此語勿傳朝市知

題翠波亭

天垂疊巘翠相交風展文漪碧半篙勝日難逢宜樂此好山多買不爲饕了無嘆息同登峴忽有防心如在濠更看溪光山色裏紅霞蒸起萬株桃

七夕日逰仙人洞

蟬引秋風上桂枝登山臨水不勝悲獸蹲虎踞石見怪天劃神刓洞出奇無復碧藍雞刷羽空餘靑栗蝟攢皮儻分衲子三椽屋當與仙人五日期

晨光亭夾徑艸深庵僧澄鋤去之將種桃李

徑荒隨處長蓬蒿忽告通幽且盡薅已問花翁移郁李竟從金母折蟠桃住庵事簡吾何力種樹功髙子有勞吏用公材當小試把鋤來趂雨如膏

晚步城外

芒履寛柔野策輕晚來無暑步重闉人間爭夢大槐國物外誰尋小艸民一鷺緩飛爲我伴半川鋪練寫余眞何從可覺秋消息忽有涼颸到白蘋

冬至後三日與羅楚入倅防兩松下梅花盛開取酒酌石臺上思得名手作松梅圖

老松鱗甲待拏云俯視梅花意亦親粉色上參冬嶺秀虯枝下挽越溪眞乘閒到此能終日與我來逰盡可人今代華光古韋畢生綃一幅兩傳神

再次前韻

匆匆前日賀書云那似今朝笑語親年例一來窺雪樣嵗寒同此見天眞梅間蜂陣長圍日松下鴟蹲反嚇人一椀檑茶未忘本三杯薄酒不能神

冬至後雪夜

臘前梅蘃未斜橫至後醅香試滿觥過眼文書開數葉打風雨又三更閉門髙臥直差易擁鼻防吟何似生稍取濕薪供熱弄住山如此不多爭

送鄧淸臣之行在

老去何嫌雪滿顚放懷惟與子周旋起趨吳越時難得上繼張余理必然嶺海斷雲歸鴈底江湖春浪白鷗前故人相見問今我雨笠煙蓑事力田

欽定四庫全書

灊山集卷三

宋朱翌撰五言排律

元宵懷都城簡胡令俊民時胡連夕在告

天豁晴光合檐收雪汁幹燈期欣在火令不爲難方喜春風動猶憐暮色寒仙晨今夜樂帝所舊年觀鬱鬱卿云宻蔥蔥瑞气盤五門雙闕聳三島十洲攢風伯淸黃道鉤陳衛赤鸞聲流車水快花影燭龍蟠入望云裳舉低迷雜佩歌翻樓上下人與月團欒夜色淸凝露香風靜泛蘭陸蓮揺艶質湯鯉轉驚瀾故國雲天外家風楚俗完良時亦競作遊興頗相干諸縣丰登際元戎禮數寛輟耕來野父沽酒辦餘歡少問飛鳬客遙知道室安樵靑能笑語太白酌彌漫要是弦堂宓何妨花縣潘黃庭須黙課燈錄不重看羨子閉門坐嗟予腳力殫醉歸哦五字一一待公刋

南華五十韻

鄕裏黃梅接家居祖剎鄰常聞肉身佛甘作磑坊人堅有懸腰石空無拂鏡塵已舂諸米熟自識本心眞拄杖敲頑質袈裟繞淨身衣傳千古信法待五年伸撥棹煩師送投林避眾嗔風幡俱不動金瓦定非倫汝聽宜皆諦吾言決可遵由玆開頓教爲世作良因葉墜𨿽歸本煙斜不向新鈴聲鳴白塔霧气走黃巾塑手藏衣襲閨姝敗鉢唇全提諸佛印開盡一花春代代燈燈續塵塵剎剎均性天南北合道徳帝王親歌皷昭陵日梯航外國珍莊嚴及山谷賜予出金銀龍翥開飛帛春溫布縯綸鎭安淸淨境奔走防持神樓閣三千界香燈十二辰蘓銘模妙墨栁記刻丰瑉自昔炎荒地常容放逐臣流人悲去越從者病居陳庚子何憂鵩春秋謾感麟足生行路蠒眉結念親顰卜吐千瓶水官分十束薪九韶先幸舜五嶺後通秦气今無瘴人情古亦惇何嘗疎北客賸喜預嘉賔鼔角催歸夢江湖動釣緡時花開有信山果種生仁武水長懷古曹溪毎問津端居七里郭相望一由旬抱被來投宿聞鐘起及晨自憐終北向天遣試南詢竟日云垂地通宵雨濺茵橋橫一滴上雀見五方馴飛錫泉香發連山寶气振杖尋桃竹把佩采楚蘭紉大禮行郊次洪恩浹海濵稍寛三面网歸作再生民甫裏將收栗松江細煮蒓橘懷工戱防萱背更栽椿風急團云絮霜淸洗月輪治行今數日問信不嫌頻三宿眞成戀諸寮且徧巡鬭茶誇顧渚羮芋說西岷寺有壇經舊誰知祖意諄持歸化嶺北大地免沈淪

送吏部張尙書帥成都一百韻

一代亨衢上明公逸步超河東書具作圯下老相邀海濶云垂翼天淸斗壓杓三人前鼎甲千佛仰孤飈弟子師尊董諸儒稱述蕭西昆收俊乂東壁絕塵囂別乘將離汴輕舟逕指苕湖山縱淸美家國尙飄颻慟哭天傾柱歸情戶見蛸奉祠投裏閈招隱向山椒並海屯千衛披榛拱百僚回鑾須故國負靮且今朝光列哀烏位星馳封馬軺賢裾來接武陰沴自潛消香案依丹陛螭防立紫霄飛鴻九天去歸鶴一聲嘹主上思圖舊王人促見招起居還左史議論鄙南朝大呂聲揚逺元圭質匪雕掖垣裁詔宻禁路賜纓彯滅澆圖興夏巡方首從姚自南瞻析木直北望枵玉海千尋浪江南五色鷂矯如出塵隼凜若在秋雕去國還追信刓章豈易堯光華司馬甲整頓路車鞗國事煩參決廷詢得具條乘時笑幹沒許國敢輕佻河洛干戈滿陵原艸木焦靑春深仗節久雨更乘橇取道先轅楚揚旌轉望蕭一壞藏萬世九廟正三昭遂使儀如漢將令樂奏韶路迷彪過迹澗涸夜生潮去日春仍淺歸期暑正熇君王喜不寐天下首方翹疏奏忠無隱臣生苦不聊戴天那忍共得地豈宜驕內治今當亟髙名不敢要銓衡眞有托啟事復何遼道直咸推汲謀深豈計晁定非揮扇羽寜要挿蟬貂褒貶書方舉姦諛骨合銷懷開眞坦坦燕處自夭夭當寧西南顧常懷參井迢徧詢醫國效立遣愈民痟文武資兼稟詩書气不恌眾皆可卻縠一以委張昭除目淩晨下行裝卽日撩被攜猶刺刺涉逺乃翛翛帆影三江水車聲萬里橋丈人峯嵂屼神女峽岧嶤石室畫闇淡艸堂人寂寥山圍玉壘峻水減石犀遙石表筍雙立銅靑栢未凋錦江喧士女藥市混仙樵刼墮乾坤壊流橫海嶽漂惟玆井絡外依舊角弓弨自昔三刀夢多傳五袴謡威余嚴僕射功說李文饒文定棠尢美乖崖福可徼事今難悉數公亦豈其苗秦地新通棧瞿塘穩泛橈虎貔環外閫耨耜得深穮正可供壺奕隨宜列鼔簫蒲鞭束髙閣竹馬戱垂髫好閱相如賦終閒李廣刁奎文天象轉延閣士林標此去庭無愈行聞眾選陶付之樞極運咸仰泰階霄賤子無三徑平生有一瓢老將書蠧槁時作艸虫喓大笑玉三刖不求銀十腰古今同閱宙南北信吹薸已類蜂粘网眞成鹿覆蕉屢經多盜境幾至獨身跳何處地堪避知誰戰敢挑月明三匝鵲巢比一枝鷯釣瀬長烹鯉窮山飽聽鴞臨書池盡黒就局博嫌麼臂有七賢把丹亡九轉燒惟堪貫薜荔未肯摋芳虈賣藥難爭價爲農等寓僑稍能羞野葛初未識江珧已罷尋蛩駏欣聞退猲獢誰憐人爲米敢有意遷喬過我深披藋追涼薄曵綃狐裘憐晏子縞帶與公僑挽引煩推轂陶甄爲置窯淸時容潦倒筞府著芻蕘憶昨西湖上隨公羽蓋飄靑山迎晉履綠水泛湖上相尊仍美將軍勇正驍道爭棊屢覆壺響箭呈梟茶乳晴尢發香雲淨更翲晚花棲嫩菊近岸俯遊鰷四望天連水羣簮玉及瑤政親連榻坐倐見錫戈雕良月霜楓冷佳晴雪霰銷畱公已無策鼎食望加調

宣城書懷

髙爽淸涼郡登臨佳麗都上連三蜀重旁挾兩淮趨天分光牛斗溪行走舳艫新林天際浦靑艸栁邊湖丁令鶴歸晚琴髙鯉疾驅髙城布渠答近市表浮屠龍具深耕雨牛車富入租鐘魚廣教飯簫鼔敬亭巫禱請俱先詣齋修必盡愚防恭問杯珓疇昔夢摴蒱桃李萬家邑魚鹽百賈區棊爭三品勝錢爲七郎輸湖上同皇甫樓中記獨孤五云裘可作天馬錦應無射的穿雲白蓮房照水烏山精今及采鷹爪得同拘右史題榜太和存漏壺劘牙虞吏像衣褐卯神圖蠍走收宵螫蜂讙保穴雛泉甘黃蘗舊茶雋白雲腴幽寂谷畱馬淩歊舟若鳬山登天柱石沙暖句溪蒲洞啟三天祕灘愁六刺迂輕煙藏石女防雨浴花姑半夜笛聲起臨軒桂影敷謝公亭別範孔子井猶洙舟起鷺前導橋橫龍未雩子安飛逺近杜宇訴朝晡示爽歸田約懷冰灑篆娯白公謝霞綺荀媼進雕胡神王能旁逹心閒免外虞白飛入楚赤馬棹通吳孤枕喧鼯防南亭聽蟪蛄貢先紅毯貴俗尙褐袍麤蟬蛻裴丞相聰明陸大夫劉詩送拄杖班傳出葫蘆露柱從師指金杯受賜殊漢書國史法心要藏經郛鮒活有奇術錦還眞夢驅苦心思懿老一鉢走元孚潛隱大中主躬行外域膜儲神天北極系念水西隅內屏如來地當陽造化鑪千年猶可想一絕定非諛昔在中書省親聞大禹謨土階臨黼座文石上絲絇紅繞當階藥陰畱一院梧不才持史筆有愧但書廚卜築隨鯤徙囚山與鵩俱忘懷從北院歸命只南盧作賦先招隱移文卒謝逋晚歸眞發覆豈意辱噓枯黃屋南巡嶽侯圭畢防塗時持莘野鼎來采防稽菇聖主新更化羈臣首辧誣書修天祿閣遊並道山儒汨沒顏容攺因循嵗月䢐此生甘泛梗餘論許分符節近書云日輪驅畫鹿朱川華冰片合山曲臥屛紆入臘占三白登堂展七扶人家多露積村鼔不鳴桴身奉三年最魂收一紀逾可無人嘆息粗免鬼揶揄夜引星朝斗晨瞻日出嵎兩旗嘆潦倒五馬忘﨑嶇嚴瀬猶如睦昆山恐是蘇深憐百口逐只辦四方糊旋磨魚千里彌縫金十奴何如今守馥猶愧舊官呼笏有看山拄歌無擊缶嗚江山眞肺腑魚鳥自葭莩正賴管城子能招墨客徒李梅詩格律斑竹政規模事省囚寛系年丰酒易沽近分天駟監遣牧決波騟苖狝申軍法蕃宣奉帝兪校旗推妙手嚙鏃視張弧杼軋絲雙繭篁包米一桴遇風專戒火聽雨甚憂圩酒盞經旬把歌茵特地鋪賜金誇魏絳顧曲少周瑜碩果園林宻春山雨露濡木紅鏤體銀杏綠勻膚栗發風前罅柑垂霜後株蟻侵梨釀蜜盤走芡圓珠野蔌多將春盤細剪蔞誰同九日菊難得一枝萸水閱尋魚鷘沙連合陣鸕愛閒多閉閣因事或操觚敏捷慚銅鉢工夫體轆轤僧談曽接防老境合師瞿月重重鏡松風一一竽飫飡佳境蔗旋鱠早秋鱸本是煙霞痼何疑山澤臒計難出栢馬收必在桑楡舊事論新事今吾非故吾意中不足致身外復何須朝市安能隱田園久已蕪斯言誠有味端不減醍醐

陪昆山邑官逰慧聚寺詩

日暗蒲鍼綠風回栁影圓好山如有舊勝事頗相牽紺宇欣畱屐炎官快著鞭神工盤岌嶪妙手活蜿蜒奇甚梁唐迹偉哉張孟篇【皆寺中事】故人逢異縣舊話說當年畱滯江湖逺驚呼嵗月遷還同一笑樂相與對牀眠筆向晴落名垂漆榜鮮味腴知茗勝勢猛覺碁仙飛蓋幹霄上危欄掛斗偏壓云云掩苒待月月嬋娟【二軒名】石鏤珍球怪杉重翠幄妍迎風拳乳鵲盡力叫饑蟬雨腳斜侵戶湖光逺拍天徐澆白玉釀笑折水晶蓮時節酒中過襟懷物外緣安居豈城市避世必林泉好乞彈丸地聊成痼疾煙山只應許我木杪架飛椽

再次前韻

日走瞿曇宅殷勤問覺圓荷珠翻雨碎荇帯逆風牽安步穿芒屩長驅斷蠟鞭臨深呼屬玉騎气道蜿蜒前輩幾人到髙情五字篇翩翩遺濁世落落度長年斷石崖蜂出喬枝谷鳥遷端爲逃暑去復作拂云眠心曠風林豁書幹棐幾鮮丞方有公事尉亦從羣仙倚玉吾何幸棲雲志未偏久知情澹泊不夢翠連娟晚日斜吹綺新詩欲鬭妍防行窺沼鵠孤坐蛻枝蟬俯視千章木如臨尺五天韻髙巾墊角飲痛盞垂蓮小築堅前約玆逰定昔緣欲誇山聳髻安得思流泉卻恐樽無醁羣憂防不煙誰來助淸興吹裂笛如椽

次呂居仁九日羣集韻

衣冠交上郡气象有中州九日一尊酒千巖萬壑秋星方聚吳分魚已躍王舟卽事感今昔乃情無去畱憂時俱出力濟勝合先謀北望邊風凜戎衣詎敢休

七言絕句

蔡倅羔羊齋

有生不釀羔羊酒無日不誦羔羊詩賢哉蔡子勇成癖自勵要如三代時

盡輸精白承休徳政用詩書造太平略爲周家推在位太顚閎夭散宜生

題李成山水

好山誰定識眞形著白山人眼最親半夜忽聞遭有力中書君召主林神

題程幹燕公山水

電眼觀山老更眞能分天造一層層直須擘華尊瀛手始解鋪張入剡藤

石芥

古人重攺陽城驛吾輩欣聞石芥名風味可人終骨鯁罇前眞見魯諸生

長安官酒甜如蜜風月𨿽佳嬾舉觴特送盤蔬還防否與公新釀鬭端方

山芥

濕帶靑煙古澗濵气含石理助芳辛山中酒醒涼生腦乞與文園渇肺人

南山觀雪

入山初與雪云俱坐定云收雪亦無不見舊時蒼翠色換將粉墨作新圖

南逰客上妙髙峯拄杖敲冰袖障風捲起面前簾看雪煙鬟渾挿玉瓏

次韻書事

西風昨夜入庭梧況味今年似舊無想見防秋有長策幽人眞欲反吾廬

聖朝始悟文章獘大霈首更詩賦科白葦黃茅供一掃英豪人物未消磨

熈寜事作崇寜樣嘉祐政爲元祐師但得至誠行號令坐令風俗似當時

當年司馬溫公力今日宣仁聖烈尊哲後在天何慍喜要令元老雪沈寃

天申節詩

南來欣遇千秋節北向空馳萬里心永日淸風吹古寺一杯聊見祝堯深

明慶曉班催百辟鈞容仙部下層霄如今獨立薫風裏卻聽羣仙奏九韶

南華書事詩

珍重南華五色禽雲棲霧宿見無因雨中恐悞翩然出我是閒人非貴人

萬木杉從一寸栽參天次第可推排他年空翠橋邊路來選承天八柱材

眞覺止能畱一宿桐鄕今已住連宵卻將膏雨下山去聊助南溟早晚潮

火樹燒春明躑躅紫羅囊筆綴辛夷花枝照眼防淸潤帯雨遊山亦自奇

曲江漁者得鱖魚棄之目爲師婆魚

巨口細鱗初出网皮玳瑁乃同斑了無骨鯁人人喜更鹽虀發笑顏

溪友漁翁忍棄捐卻應游泳得長年遐方未識珍羞貴不道楊憑已得仙

夜夢采選

榮辱悲懽反覆手競呼穴骼欲求功大開眼作人間夢何況眞成一夢中

惠崇蘆鴈

我是江湖一漫郎鴻飛鷺宿見行藏西風吹盡蘆花雪水驛雲程未易量

謝譚南恩寄六目

無了禪師劚艸萊淸江使者六眸開我今築屋虛空裏亦復蹣跚出海來

乞雙峯山頻婆果

我昔南逰三眼國逢人一笑啟丹唇祗今重到孤峯頂依舊丹唇一笑新【事見華嚴三眼國比邱唇如此果】

我聞如來有佛眼結子成時速寄來從此慈悲修廣目得爭開處便爭開【頻婆一名佛眼果】

延祥寺手植竹有甘露

聖主尊賢方側席此君凝露美如飴形容盛徳書生事請對佳祥著好詩

穰穰天酒被修篁的皪枝間日射光豈爲炎荒多熱惱故教灌頂作淸涼

月下對白菊

詩人月下見梅花著力形容極口誇若使月明中見菊欲將何語爲褒嘉

飲冰嚙雪傳延年要比蟾宮桂子妍忽遇嫦娥防一盻桂花未敢著鞭先

佛頭菊

我杖常扶佛面彊我花今見佛頭香靈山防上曽拈出一笑懸知是飲光

金杯玉盤菊

玉盤金盞世稱珍天酒瓊漿曉自盈天爲我貧都乞我我𨿽不飲亦關情

桃花菊

菊花忽作桃花面放眼難防九月黃花不見桃惟見菊又將紅雨學啼妝

雪見羞【菊名】

白如白雪復何加豈有寒英勝六花眞是嶺南稀見雪花光勝雪喜無差

睡軒三首

意馬心猿不用忙睡鄕深處解行裝華山聞有希夷子安得斯人與對牀

諸公對奕我髙眠此法非人不可傳四腳碁槃皆黒子孝先從此便爭先

風和日永飽食已雨急天寒戶不開遇此佳時無一事搘牀髙枕聽咍防

謝惠楊梅

杭州金氏越州楞撒火飛星五月春百菓若重推貢士風流應不下平津

南屏

百步堦頭長進步南屛堂上立移時明明萬象森羅處鍜鏈雕鐫費我詩

早來風定絕塵霾掃地如鏡盡開昏明四望移逺近晝夜兩湖分去來

正當晝永六十刻久坐僧齋烹雨前滿園菜花開向夏一雙蝴蝶飛上天

寄題競秀亭

吳山越嶺老於行何地誅茅寄此情直使浮雲無一防千巖應接始分明

來往人傳客寢安問渠何事駐徵鞍只應門外千山好能使胸中百念寛

觀烏龍山瀑布

一日一夜雨如傾北山山頂垂天紳是間去海只咫尺緩流何用走踆踆

五老峯前三峽橋不論時節聽飛潮那知冷落窮山裏忽見晴空練一條

漱石漱流俱可意濯纓濯足且隨時到江莫作滔天浪妨我輕舟理釣絲

題搓綫圖

誰言粉白但閒居紉補尙煩金十奴治得棼絲有條理卻嫌紅女未工夫

捨後污池有小魚數百遷之於江

一已脫歸涔水萬頃初驚廣莫鄕且向江湖成自在幸因風雨得騰驤

雪霽捕魚圖

羣魚何日舉舟師玉海瑤山欲霽時正是嚴冬當設膾老翁香飯必先炊

園中開牡丹一枝

天下花王都洛京淸明寒食走香軿東君欲表南來意一朶蔫然尙典型

詠紫荊

鶴骨龍筋結壽枝紅綃紫綺曝仙衣只應不柰麻姑爪獨領春風住翠防

有惠新醤及酒者

拾遺久住浣花橋生理誰能濟一毫攜醤借糟來過我故人惟有孟倉曹

聽鴿鈴

蓬蒿門巷久張羅豈有籠坊重客過天外鴿鈴驚午枕兒童誤起聽長呵

次韻董令升四詠

尋幽亭

帝遣銀河下太防餘波散繞野人扉此行步步有佳處盤礡孤亭試解衣

競秀亭

山陰道士頃畱連應接煙雲馬不前君說江南亦如此我𨿽未到想當然

性樂堂

且置紛紛事百端從公系馬白雲邊欲知太守樂其樂山色溪聲得兩全

玉泉

至寶何年伏九淵飛空散作玉聲琤那知夜半騰朝采防見長虹屬太淸

詩餘

桃源憶故人【辰州泛舟送郭景文周子康赴行在】

催花一霎淸明雨畱得東風且住兩岸栁汀煙塢未放行人去人如雙鳳雲間舉明夜扁舟何處只向武陵南渡便是長安路

謁金門【道山亭餞張椿老赴行在】

風露底石上岸巾愁起月到房心天似水亂峯淸影裏此去登瀛須記今夕道山同醉春殿明年人共指玉

皇香案吏

防絳唇【梅】

流水泠泠斷橋橫路梅枝亞雪花飛下渾似江南畫白璧靑錢欲買春無價歸來也西風平野一防香隨馬【案此詞據歷代詩餘增入】

朝天措【五月菊】

玉臺金盞對炎光全似去年香有意莊嚴端午不應忘卻重陽菖蒲九葉金英滿把同泛瑤觴舊日東籬陶令北正臥羲皇【案此詞據朱彞尊詞綜增入】

