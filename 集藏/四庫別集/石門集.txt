

欽定四庫全書

集部五

石門集

別集類四

元

提要

﹝臣﹞等謹案石門集七卷明梁寅撰寅字孟敬新諭人世業農寅獨自力於學淹貫五經百氏元末辟集慶路儒學訓導以親老乞歸隠居教授明洪武初徵修禮書寅年已六十餘書成將授官稱老病辭還結廬石門山四方士多從學稱爲梁五經又稱石門先生事迹具明史儒林傳寅平生著述甚富於易書詩春秋周禮禮記皆有訓釋其史學則策要史斷等書雜著則耄言論林搜古集格物編等書不下數千卷今俱已散佚惟詩文集僅存而世所行又有二本一卽此本乃馬氏玲瓏山館所抄一爲新諭知縣崇安曁用其所刋本分爲十卷與此本稍有詳略而大致不甚相逺寅邃於經術故其文皆能原本注疏經義紛綸頗爲醇雅有法詩亦舂容淡逺規仿陶韋殊無塵俗之气惟河源一記過信傳聞之說其失正與潘昻霄相同書生拘墟之見承訛襲謬無足多責固存而不論焉可矣

乾隆四十三年十一月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●石門集目錄

卷一

古賦

卷二

五言古詩

歌行

卷三

樂府辭

五言律詩

五言絕句

卷四

七言律詩

卷五

七言抝體

七言長律

七言絕句

卷六

記

卷七

序

●欽定四庫全書

石門集卷一

﹝明﹞梁寅撰

○古賦

石渠閣賦【丙寅江西試題】

維大漢甘露三年詔儲儒講五經同異於是名儒自蕭望之以下咸集於石渠閣聖上親稱制臨決五經學官至是始備諫議大夫臣褒竊睹陛下以戎狄賓服海內又安詔講經籍丕崇化本甚盛事也愚臣幸陪縉紳末議而學術謭陋不能窺要義折眾言至於著之賦頌以鋪張鴻休較其劣能亦僅可采竊惟石渠閣者乃藏書之府考論之地宜敷其事以彰徽猷謹拜手稽首而獻賦曰

猗赫赫乎聖明之中興也化洽於九區二十有三祀重明掲乎日月茂徳參乎天地慕商宗古訓之聞陋周宣大搜之事於是發睿斷詔羣儒啟金匱臨石渠卦爻窮其至賾謨誥訂其眾疑考風雅之辭義審儀制之等衰聖感麟而有作亦褒貶之宜稽蓋非閎碩之士無以核是非辧同異非髙敞之居無以儲篇籍列冠帶蔚乎盛哉信治朝之偉觀人文之巨麗也是閣也據神都之域冠未央之宮擬麒麟之壯抗天祿之雄酇侯設其榘班匠呈其功峻齊山嶽巧若鬼神俯壓坤軸仰支穹旻淩埃堁而危跱儼飛翚以孤鶱狀■﹝山上罪下﹞嵬而菌層勢轇轕而云屯架杏梁之夭矯刻芝栭以叢攢掀觚稜之鳯翅燦雕甍之龍文璇題照日以暠曜珠网蒙霧以紛綸迎朝霞而納夕照際河漢而邇星辰其中則玲瓏綺疏璘■﹝王扁﹞列錢若摠章之牖戶其傍則便娟曲室窈窱間宇若閟宮之廣邃環而爲渠則端若引繩深若川池微波龍鱗藻荇參差露浟浟之鰋鯉散泛泛之鳬鷖甃以宻石則堅比膠漆瑩類圭璧上廉鋒削下址鐵積象峭壁之將將亙周除之滌滌若乃夷道縰屬朱扉洞開車騎絡繹於玆往來閱其編簡則■﹝貝貰﹞於秦灰之餘侈於孔壁之舊先王之策府莫之尙焉聆其辧說則可否五味之濟倡和八音之諧帝廷之吁兪無以異焉於是天子乃備法駕乘次輅樹翠華之旗駕蒼龍之駟公卿庶僚云滃飆戾濟濟之臣於於之士下逮羽林之兒帶劍之夫靡不森立而駢羅奉簡以進協於帝衷臣向臣勝爲夔爲龍凡在搢紳諮諏是同訓必明夫聖之義義必揆夫道之中蓋以其一日之論紹乎千載之宗是豈不足以示來裔而耀無窮也哉凡觀聽之士莫不心醉奧旨辭贊懿徳暢若春熈疑若冰釋乃爲之頌曰石渠之辟以演聖澤流泱泱兮阿閣與侔祥鳯斯集烜陽光兮日月久照列星咸麗皇文昌兮前聖之啟後聖之嗣胠閟藏兮恩被湛露化周仁風覃萬方兮典章炳煥鴻業綿邈垂無疆兮羣臣於是洋洋歡洽再拜而退咸願紀述昭於世世

蒙山賦

蒙山者吾州之峻嶽也然郡誌僅傳名不逺著禹貢言蔡蒙旅平則梁州之境魯頌言奄有龜蒙則東海之地而史記之注又曰老萊子楚人躬耕蒙山之陽今考周之季世魯並於楚龜蒙屬焉而吾州亦楚域也又安知老萊之隠不在於吾土乎余家於是山之陽瞻神秀之異慕賢哲之風遂爲之賦其詞曰

維堪輿之奠位斯山嶽之肇形類波濤之激蕩擁泥沙之崚嶒爲嶠爲岑或丘或陵尊若帝王陪以公卿然人也以山而鍾秀山也因人而著稱在於荒陬𨿽崇而隠邇乎雄都𨿽卑而名竊愛夫蒙嶺之鎭吾地其於終南少室天臺會稽何彼重而此輕也哉觀其勢雄千仞根盤百里嵯峨嵚崟蜿蟺峛崺竅以諸洞界以眾水巘崿鱗鱗崖石齒齒疆域之標郡國之紀皂嶂東回春臺西峙鰲峯北聳渝流南迆其爲寶藏則白金之璀璨碧鈿之璘■﹝王扁﹞表炎方之奇產充天府之上珍其爲靈蹤則金剎據其陽仙巖在其巓森祗樹於翠谷閟小有於洞天若乃瑤艸匊芳珠林挺秀風篁球戛煙蘿帷覆蘭茝緣於徑畈芝術產乎嵌竇長陰澗之茯苓絢霜林之橘柚猿猱哀嘯熊羆怒咆霧臥文豹湫吟黒蚪揚夜鶴之遙音露秋鶻之懸巢過客眩於妖狐樵子駴乎山魈凡其根荄之品飛走之族時榮時悴以涵以育富於靈囿之駢羅夥於陸海之儲蓄博物之張華無以辧其類洽聞之郭璞曷能究其目宜夫絕俗貞士離世潛夫恱雲霞而長往與麋鹿以爲徒翫岡葩之春媚樂岑木之夏敷吟素秋於月觀度玄冬於雪廬坐紫苔兮綠綺奏蔭蒼松兮蕓帙舒或茹芝兮白日晏或掃葉兮涼飆隨想夫楚叟之賢棲山之陽躬尙稼穡志輕侯王觀山泉之泓渟悟蒙養之端荘愜閒情於浚壑杜妄轡於巖廊嗟軒堯其旣逺顧沮溺其可望勵雅操之冰玉謝混世之粃糠疑斯人之或逺復東瞻乎魯邦旣異世以同趣宜隨地而安常吾將稅俗駕屏塵心企潁陽懷箕陰朝與山兮爲儔夕與山兮相尋濯纓松下流振衣雲中岑寧抱甕以自勞賦歸來而長吟歷萬里於至近返千齡於方今庶永托於玆山嗣髙賢之徽音

石門集卷一

●欽定四庫全書

石門集卷二

﹝明﹞梁寅撰

○五言古體詩

歸醴溪

久厭都市喧俛思山巖靜歸飲醴溪泉怡我淳朴性神峯雜樹蓊石門翠厓並蘿懸晨露滋巘秀夕霞映攀陟諧樵牧候謁悔奔競褰裾蔭雲松脫屣悅風磴悠然遁客心疊出野人詠方期谷口耕毋誚終南徑

送辜徳中會試

寫我山澤言送君雲霄舉貴人气每驕下士心獨苦紛紛競科第口吐聖賢語朝出原憲室夕與王侯伍我視辜賢良懷珠類良賈乃知淳厚士不獨在齊魯松柏生澗岡出爲明堂柱𨿽言被丹漆赤心若可覩旣應綸言徵將隨玉階步嵯峨黃金臺望君爲延竚

和楊逸人桃林遷居之作

心寂忘塵囂時淸樂巖築愛此桃華林葺之杜蘅屋葛籬延芳藟石梁照淺淥風翔雙白鳥雨臥一黃犢東臯雜婦子中野見樵牧賦詩雲霞塢攜壺錦繡谷從君以優遊於此謝羈束

題西山程氏南窗

獨居南窗靜秋木連翠岑鳴琴眾葉下把酒孤猿吟寧負朱紱願莫乖白雲心羨彼歸田叟髙風畱至今

爲臨川章則常題山水圗

山擁衡廬靑水含瀟湘碧兩厓蟠蛟樹千歲蹲虎石遙遙遡川舟泛泛蹇驢客憑髙者何人閒看楚云白

題印土寺罷釣軒

曲池照林塢百尺懸蘿陰開軒坐埀釣水淸如我心小魚易傷生大魚或淵沈投竿爲之惻於此悔悟深名區縻好爵都市爭黃金但戀鉤餌馨豈知憂患侵濯足南澗流振衣北山岑旣羞結网罟何必漑釡鬵物生免相賊嗜欲常自禁嘉此古人意托之金石音

城中女

娥娥城中女小樓對門家相驕茜裙新並笑雙鬟斜花窗弄鸚鵡月榭彈琵琶不自結衣帶笑人說絲麻越女當自羞燕姬何足誇但愁玉顏攺眼底生塵沙秋江芙蓉落天寒空怨嗟

擬古十二首

獨處衡門下慨然思九州島我馬苦疲怯山川多阻修丰艸被長阪麋鹿或羣逰蔚彼嘉樹陰鳴禽自相求彼物各有適而我何寡儔日月雙車輪但恐不少畱願與二三友朝夕論王猷毋爲自局促窮廬悲白頭

出門望長道車馬何闐闐白日殷輕雷飛塵若爲煙周人好商賈錐刀爭貿遷趙女誇綺服跕蹝彈鳴弦營營苦不足衣食思華鮮奔濤日東注何由爲靜淵

南州產嘉橘朱實日光炫燕晉誇棗栗連林極丰羨棗栗充餱■﹝飠量﹞足以饑餒咽橘酸良不如亦可籩豆薦踰淮或成枳性移貴反賤賢哉鍾儀子土風愼不變

名都少年子金多矜富彊連雲起甲第峨峨擬侯王外廏駢騏驥侍女羅姬姜豪貴相經過綺席飛瓊觴醉言气淩人歡樂殊未央嘲笑東鄰士晏食惟糟糠艷艷桃李花隨時逞妍芳豈知易零落榮華安可常

鳯棲必孤桐鶴集思髙松飛翔擇所止羞與鷦鷯同踽踽賤貧士混混常俗中節槪曾閔賢言語班揚工被服常布褐虛室生蒿蓬向非賢哲舉何以樹勲庸

芙蓉在江浦亭亭艷淸波𨿽云出淤泥麗質良可嘉褰裳涉枉渚淩風折芳花願言贈君子翫之比瑤華於時茍不惜顦顇當柰何

時違骨肉棄位髙仇怨親離合心豈常勢利情所因君子羞薄俗古風恐夷泯深知慕管鮑輕怨羞張陳蕙荃不隨化球琳豈易燐結交英雄士白首當如新

江海處卑下百川皆赴之山木郁蕭森上竦無繁枝王侯稱孤寡惟恐嬰菑危謹虛受眾益天道盈必虧周公下白屋吐哺情孜孜孫子相彊楚祿丰心愈卑柰何閭閻子往往多矜持

昔常好名山五嶽期徧歷思見松與喬再拜問仙液微生累妻子常爲饑凍役嘆此血肉軀何以生羽翼諒非金石同服食竟何益不如安我常百年任所適

雲門輟淸響鄭衛音方揚錦衣受垢污不如練布良軒軒靑雲士鳴玉升廟堂名髙受讒毀寵盛罹愆殃美女惡女仇偏聽姦以萌眾口能鑠金況乃忘周防所以君子心惟用徳自將行行九折阪戒哉銜橜傷

驅馬出東郭松林見髙墳云是公侯葬華表幹層雲歲月旣已逺朽石生荊榛虺蛇或內蟄狐貍當晝蹲生者歌其上死者寧復聞感此長太息浮生若飆塵惟當朂令徳千載逝猶存

我有太古琴千載妙音續七弦何泠泠聽之非促遫一彈文王操再彈宣父曲聖人宛見之何由躡其躅大道日以淪澆詭馳眾欲孰思障頺波九州島返淳俗夔龍爲股肱巢許遁巖谷窮通各有志於我奚不足

雞鳴

雞鳴九街曙喧喧多市聲馬似陰雲度塵隨紅日生自非守貧者何以免營營

歸息

歸息蒙嶺陽聊比嵩少岑樂此林藪趣遂忘江海心沿澗搴芳藟入谷聽幽禽流泉響松下潺湲非俗音猗蘭被徑傍香气襲衣襟頺景忽西匿浮雲夕以陰睠彼羣飛鳥翩翩投北林

藹藹巖前樹翠葉敷鮮滋攢葩雜丹素條蔓相因依丰艸覆側徑麋鹿或羣隨石潭見逰儵翫之往復來念昔困羈紲山澤心毎違傍巖葺茅茨庶使夙願諧黃綺各有志澹然何是非

春陽旣和煦時雨亦沾濡原野綠已徧土潤含膏腴兵戈幸少戢良農日墾鋤戴勝鳴桑林鶗鴂亦交呼嗟我理編簡四體忘勤劬羔裘愧逍遙梁鵜恥安居素餐古所誚偶耕良我徒

食蕨

薇蕨生固殊類同若兄弟夷齊昔茹薇蕨亦吾所嗜味非駝峯美味非熊掌異但慕夷齊風嗜此心不愧

茅堂新成

素匪廊廟器林棲心所怡雪蹊愛竹柏云疃結茅茨牽蘿幾晨夕休工及春時樂與二三友惇好在書詩種樹循遺法輪鞅息妄馳緋桃傍欄吐碧艸當階滋散帙對陽景鳴禽集芳枝時眺薺麥墟或臨樵牧岐逃喧慮自屏抱拙澹無爲賢哉考盤子遐慕長在斯

和答周繼文

鮮鮮籬中槿朝開夕旋落菊生叢莽間嚴霜耀眾萼所以君子交常使情誼渥鳴禽思蔚林縱魚慕浚壑雅趣固其然庸俗詎能度詠歌有遺音絲竹非至樂來轅慰幽屏返斾望冥漠重期琚瑀臨豈嘆云漢邈

簡伯英伯筠見訪雨畱信宿

溪谷云晝合東林微雨來二友歘俱至一見紓中懷掃我茅茨室爲君緗帙開上言風雅醇下言艷歌諧何以相淹畱淸醑不盈杯何以爲逺贈愧無瓊與瑰煦風失堅冰溪水流湝湝歸鴻正翺翔浮鷖散參差告我遽言旋定省恆懼乖懿此孝友心令徳善自培願爲王國士無愧北山萊

暇日過吳僉子亮寶藝齋偶賦

長安繁華子錦綺爲衣裾千金歐冶劍百金大秦珠腰帶玉麒麟馬鞭靑珊瑚鬭雞杜陵曲走馬黃山隅一朝歘自厭謝遣輕儇徒出市賣駿馬下帷事詩書落筆慕班揚開口論唐虞旣膺丞相薦詔徵詣公交車三十祕書郎四十諫大夫不登金張門掉臂許史廬結知萬乘主入侍九重居裏閭共嗟嘆金玉竟何須六藝信爲寶少年毋自疎

舎後觀泉

閒窺石峽泉折竹掃苔翳稍覺魚鳥親亦使蛇虫辟濯纓寒襲人洗硯香生臂西崦云晝冥佇聴風雨至

○歌行

李辰州黒首白身名馬歌

李侯名馬姿相別赤驑紫燕俱下列頭純黒色身徧白一片陰雲兼積雪自言辰州初買時城門走試驚飆馳少年旁觀皆嘆息前者未聞今見之矯如玄龍躍春水巨浪掀騰玉鱗起夜將金絡光可覩晝鞲銀鞍色相似東還豫章今幾載黃金可市當十倍長鳴冀北羣已空出獵陰山意常在吁嗟李侯才更賢虯須燕頷神凜然明年踏雪趨幽燕靑霄飛鞚朝九天九重詔拜大都護此馬願逐雙旌去

題蒙穀子圗

蒙古氏托音字正已自號蒙穀子家於隨州爲人豪邁衣冠仍本俗而所守方介讀書談道恬然自樂至正初與臨江杜本等四人皆以處士徵托音授集賢待制至燕京以大臣之禮貌未盡竟不受而歸掲太史爲作蒙穀子傳其門生陳士文爲江西省掾以其圗求賦之

漢川之東美山水誰其隠者蒙穀子艸屋披書橡櫟陰奚童攜琴篁竹裏彈冠曾拜大夫爵洗耳竟作箕山士願隨鸞鵠淩煙霄寧使蛟龍在泥滓嗟哉世士多尙同嗟哉日凋淳朴風長安車馬若流水安得一來空谷中

送貢士顏子中

北庭貴冑多才華歷歷科名映前後吾觀子中何俊拔龍駒鳯雛世稀有春秋三傳在胸臆煜煜文光動星斗縦橫健筆刀矟利白晝翕忽風雷吼髙名前歲上春官同儕先登顏愈厚今日再貢尢神奇詞場馳騁誇捷手嚴徐可備顧問列卓魯能知風化首君才內外無不宜漢廷幾人出君右野夫有志徒激烈年踰四十棲壠畝丈夫勲名山嶽重常願賢豪愼操守江頭送君朔風急鴻飛翩翩沙石走白頭喜托靑雲交他日幽思在林藪

題王維所畫孟浩然像

孟君故人好事者摩詰當年號瀟灑薦之明主旣不能彩筆徒誇善描寫滻川風急天正寒灞橋云黃雪初下蹇驢行行欲何之妙句直欲追大雅飯顆山頭杜少陵溧陽水濱孟東野饑寒一身人共嘆聲名千載天所假南山故廬拂袖歸五侯七貴俱土苴龍鐘如此君莫嘲平生貴在知我寡遊鐘山至正己丑春淸明前二日重

逰鐘山

從行者友生金陵張復先奉先髙昌拜特穆爾金陵諭詢張士安及子岷始由寺後觀寶公塔憩崇禧小苑登惟秀亭望大江臺城久之歷擁翠亭飲八功徳泉旣而小酌松下分韻賦詩用又得浮生半日閒爲韻而以長少爲次予賦又字十韻爲之倡

鐘山舊逰經十載佳辰今喜登臨又淸明況與數友同春濃更覺諸峯秀紺殿觚稜隠玄霧閟宮旛幢昏白晝古松尙訝龍屈蟠怪石還疑鹿逗𨖻偶逐樵人繭足趨驚逢老僧雪眉覆鬱鬱天花百和香泠泠風篁七弦奏東崖西崖絢金碧前林後林開錦繡捫蘿或如啼猿抱下阪急若流星走少年兼戒埀堂險素心黙借神靈佑名山共閱太史書思傍精廬卜云構

題李文甫泉石軒

繡衣禦史才且賢江南策馬將朝天金閨蘭臺名藉甚淸泉白石心恬然華軒嵯峨崇臺側九曲之溪北山北雪瀑泠泠六月寒云根屹屹千年色禦史拜官本書生射策天門羣輩驚致身已羨鍾鼎食詠古猶聞金石聲坐談時接林下士馳想巖阿紉薜荔方膺鈞軸未許閒且以泉石醒煩思泉流赴海石在山丈夫雄豪那可攀何妨勲業霄漢上長寄心情林壑間

袁孝子篇

海陵袁道濟爲鹽丁貼戶其父爲富豪所陵轢死非命道濟茹哀廬墓三載山東張緝爲之作傳前禦史趙侯子威尹於是州復爲上其事侯之子致本學於余因請賦之

袁孝子思死如生生欲死海鹽場上淚眼枯哀心無窮海之水誰云猛虎凶誰雲長蛇毒咄爾凶毒人何獨無骨肉爾身𨿽虀斷腸已裂我腹父也銜寃螻蟻鄕兒猶飲食被服裳皇天昭昭運三光如山之罪胡可以掩藏暑臥埃塵寒臥雪霜躍我前狐嘷我傍父魂有知兒共處母存未忍兒身亡嗚呼天下幾人寃且苦孝子三年獨廬墓官書大字表門戶更願除卻人間蛇與虎

金陵美酒行

余在金陵郡庠白推官子京餉酒二壺云鐘山僧所釀風味殊常余素不飲不能知也因客至酌之果以爲佳遂賦此

金陵美酒人共誇千金百金多酒家綠印靑缾若山積粉書彩幟明春花北來南去多豪客吳歌趙舞當綺席銀鐺苾苾松脂香玉舟灩灩鵝黃色柰何徼利翻賤價虛名誑人妄稱詫惟將眾藥助曲糵澆薄毎異眞淳者鐘山老僧釀山泉醍醐甘露美自然壺罇惟餉朱門貴升斗豈論靑銅錢書生病渴嘗涓滴始因酒味知酒徳市樓醉客徒喧呼山中醇醪人不識

送禦史椽王徳潤遷中臺

二月東風來江南花正開行人發建業逺赴黃金臺金臺到時已三月燕山靑靑罷飛雪看花正似江南春黃鸝迎人語音恱繡衣郎官文采奇海霞照耀珊瑚枝天街栁綠驄馬嘶朝隨禦史趨彤墀彤墀花暖風日美禦史俯伏天顏喜千言萬言气凜然能令姦邪愧欲死郎官家本東魯人十年讀書泗水濱當陪東馬嚴徐貴不假金張許史親上林年年春自好拜官卻憶江南道江南望君驄馬來方信文章致身早

題孫仲逺經歷萱壽堂

豪家甲第開錦繡春來牡丹大如斗孫卿獨愛萱艸花翫之忘憂期母壽官中無事常早歸花前跪進靑玉巵此花本號宜男艸食祿封侯男更宜去年花開滿堂後今年堂後花佀舊綺窓朱戶閬苑深毋與此花共長久九節菖蒲何處生千年碧桃種不成卿家萱艸良可貴人間自當五百歲

琴中趣贈上饒危逸人

問君琴中趣好在山水間山風吹雨木蕭瑟山月照石泉潺湲五音低昻宮徵變紫鸞和鳴白鶴怨空桑旣逺鄭衛繁箏琶之耳誰能辧五栁先生好素琴君今仍愛弦上音邈哉古音傳古意更請爲問雍門子

老將行

小年自詫良家子手把兵書當經史出身名隸羽林籍帶劍橫行過都市一校初蒙上將知三軍盡羨好男兒陰山夜寒雪擁甲沙磧晝昏風捲旗鐵驄疾足若飛兔羽箭鳴聲如餓鴟獨攻賢王每血戰生擒當戶猶窮追自矜虓勇世無敵九重竟未承顏色上功幕府屢呵譴獻計轅門多沮抑大將軍印別賜人狼居胥山誰勒石鬥鷄羞入少年場射虎猶令獵徒惜方今天子重書生朝臨廣內暮承明老來不願風塵起但向閭閻觀太平

紫驑馬效楊伯謙

紫驑馬黃金鞭春風十里杏花發髯奴鞲馬瓊樓前樓中美人坐嘆息飛塵一帶出南陌南陌行人如水流怕郎騎馬好逺逰

贈吳孟任

君不見漢時定逺侯恥事筆硯心雄豪赤手能扼昆山虎釣竿竟掣靑海鰲吳郎讀書思用世縦談王霸誼甚髙旁窺風雅兼楚騷酒酣气欲隘八極有時拔劍起舞白日風蕭颾亙空虹霓歘而見深谷魍魎爲之逃一身膽气山崒嵂英姿何必頭虎毛時時過我論六韜後生可畏心所褒驊驑豈憚踏冰雪鷹隼早見辭籠絳臯夔稷契日已逺達官肉食多淫饕焉知吳郎心激烈褐衣在野輕爾曹我常愛君如寶刀用之有時愼所操用之有時愼所操丈夫事業非徒勞

篢谷作

老樹山橋晝瀟灑興來濯足蒼藤下云邊厓石危欲落雨後泉流急如瀉客過松林貪翠陰農分稻苗散靑把桃源風土良可樂何恨龍鐘在田野

題墨溪橋

橋在黃花裏張氏黃氏居其側庚子之歲張莘思尹従余學請賦之

黃花之髙峯削玉淩靑霄墨溪如苔峽曲折架以螮蝀百尺之飛橋乃有逸人張與黃結廬其側相與放曠而逍遙園綺非陋漢巢由豈忘堯吾但愛此淸泠水濯纓鼓枻夕復朝虎溪松風鳴石竅香鑪煙彩騰山椒恍然若在匡廬下云入衣袖神飄飄溪流可鑑分妍蚩照之誰云白爲緇教兒兼學王右軍日以墨溪供墨池豈無題橋磊砢士訪隠蹀躞溪之湄拂石橫琴瞰流詠詩明月自至如相與期或時臨風酌醽醁醉眠蒼苔歌紫芝紫芝歌罷心自怡遐聣六合間何物勞我思蔓艸綠靡靡亂石白離離遊魚不復驚狎鷗能我隨共談畱侯黃石事人生樂在心相知

題郡城歐陽氏艸堂

桃源或藏朝市間艸堂那厭近江闗門外馬若流星過壺中人似洞仙閒異人曾見陶弘景詞客常交庾子山書和藥塵香鬱鬱席沾花片繡斑斑斑斑花逐春風起愛君詞章亦如此逸思朝淩葛岫云淸心夕比蛟潭水白鹿蒼松詩近仙巨澤名山畫爲史絕俗應同三島間結茅何必千巖裏巗裏煙雲如滿襟凡情日淺道自深不向南山歌白石何須北斗並黃金春天逺羨壺尊樂夜月徒揺旌斾心龍唇古琴懷古操爲君一寫澗泉音

石門集卷二

●欽定四庫全書

石門集卷三

﹝明﹞梁寅撰

○樂府辭

玉階怨

獨步玉階靜飛鼠掠紅櫳月斜萬年樹露寒金井桐別殿笙歌合宴樂猶未終

團扇且棄置夕气涼轉添流螢點魚鑰隕葉近蝦簾羅衣舊恩賜不令珠淚沾

短歌行

今日燕胥樂如之何我醑惟旨我殽孔嘉皦皦熙陽灼灼芳華爰有鳴禽集於修柯我觴我友載衎載和歡日苦少戚日苦多伊其相樂毋耋之嗟木可重蘗川無回波人匪金石其生有涯鼓瑟鼓琴或詠或歌樂以無耽永矢弗過

采蓮曲

艷妝二八女嬌歌采蓮曲停橈江上郎隔花蕩心目

采蓮莫采花采蓮莫采葉要知心最苦綠房爲君折

花多照水紅葉多照水靑願及秋未老爲花惜芳馨

折花折翠莖常恐輕斷脆但使藕常在年年花相似

鳯笙曲梁【有江南弄七曲鳯笙曲其一也】

碧玉爲管金爲簧娑娑彩翼欲回翔雕龍合殿春日長春日長鳯和鳴六气順三階平

怨歌行二首

雲母屏風零露潔蒲萄錦衾殘月光羞看繡帳雙鴛帶徒費燻衣百和香

寶釵頭上千黃金可憐墮井無復尋情如秋嶺朝朝淡愁似春江日日深

西門行

出西門安所逢所逢皆少年稀見頭白翁人生如春花朝競陽艷夕空叢百年流光能幾何幼而蚩蚩老嘆蹉跎歡日苦少愁日苦多勸君美酒聽我歌寧爲貧賤之娛樂無羨得意之奔波

車遙遙

車遙遙江上路知君心與江水東水可停流車不駐出門望風沙碧雲在天涯少年萬里志那思早還家落花紛紛沾綺疏春來春去傷離居丈夫官慕執金吾敢云富貴非良圗托身自誤不自怨惟願羊腸九折無摧車

東武吟

戚戚復戚戚丈夫有行役行役今安之萬里適京國隋珠耀明月和璧誇懸黎及時不自獻明君焉得知美人倚繡戶牽衣子毋去長安多風塵能令素衣污餔糜共朝昏冠佩何足云吾行且復止感爾意良勤

荊州歌

夔州六舸下揚州如雷疊鼓春江頭花開滿城不少畱瞿塘風波似翻海朝朝出望爲郎愁

上之回

海波如白山三山不可到淩雲臺觀思仙人金輿逺出回中道回中道何逶迆朝旭照黃屋靈飆捲鸞旗靑鳥西來集行殿王母云軿初降時碧藕味逾蜜冰桃甘若飴笑飲九霞觴侍女皆瑤姬從臣羅拜稱萬歲終不學穆天子八駿無停轡還宮靜處仙自來願與軒轅同久視

公莫舞【卽鴻門舞劍曲】

東兵西來入秦闗薄天雄气摧南山秦民夾道觀隆準降王俛首戈塵間戈如林士如虎黃河倒流沃焦土秦宮白晝千門開闗兵夜嚴勢連堵月落千騎驚蕭蕭聞楚兵鳴鏑交馳天狗墜重瞳怒叱天柱傾平明駐闗中旌旗耀日舒長虹置酒交驩誰其雌雄胡爲抜劍以決起使一夫睥聣而相攻劍光燦兮秋霜橫袖展翮兮陰風生孤■﹝犭屯﹞咋虎不自量徒以意气相憑陵相憑陵一何愚空中奇气成五采但見雲龍矯矯行天衢

大堤曲

大堤女兒顏如花穠妝綺服踏江沙折花鬥艸歸來倦小樓閒坐彈琵琶玉釵金蟬雲鬟整江水照見花枝影舟中少年久凝望如飲春醪昏不醒焉知美人心險若穽與機令爾黃金一朝揮魚向深淵藏鳥逐層雲飛勸爾愼勿癡且惑縦有多金不如歸

飛龍篇

西登崆峒如觀五城雲霞埀彩日月互明玄鶴繞樹靑鹿長生翹慕軒皇問道廣成至人不私靈符親授熟爾心田窒爾情竇駕風乘霓八表騰驟人寰粃糠長樂玄囿

○五言律詩

旅舎

寥闊山林迹淒涼江海情巴歌從客好楚服爲人輕把劍秋風起憂時白髮生黃金𨿽所貴未敢論縦橫

程止善以廣東帥府奉差還省親浙東

楚楚江南士翩翩幕下郎公交車煩奏報分閫接輝光魚稻三吳美雲山百粵長東還慰親意指日拜髙堂

鈐北和答袁子敬

夫子荊揚彥龍門早欲攀髙名輝北斗雄气並南山鐘應天霜吼舟因峽浪還蓬萊獻三賦他日動天顏

二月望郡城作

楚郊春已半出郭少紛華雨長閒門艸煙迷廢苑花干戈違古俗耕鑿羨人家吾異靑門隠也應歸種瓜

對雨

飛雨山棚爽繁云竹巷迷翠藤低拂石黃葉亂沾泥樹杪盤饑鶻墻根立小雞園夫桔橰廢新水滿靑畦

宗海上人新住仙姑院寄贈

閬苑仙姑境祇園珠樹林炎岡焚白玉淨地待黃金詩裏煙霞色軒中水月心髙棲憶支遁遙睇碧山岑

贈醫士蕭敬則

海上安期子仙風可獨攀斸苓春雨裏種杏碧雲間一竹看龍化千峯與鶴還神功比卿相何必羨朝班

○五言長律

寄阮謙仲

阮君江海士不減嗣宗賢酒共名流飲詩従野客傳尋山經楚甸踏雪上吳■﹝舟召﹞急景心常惜冥搜思獨玄【其詩集曰客子光陰】圖成輞川上花憶浣溪邊窗戶山擎月樓臺樹接天珍藏太史錄剩集小山篇何日參佳論臨流思渺然

普元禮禦史遷浙省都事奉餞

帝命均勞逸天工贊紀綱渥恩來鳯沼吉日動烏檣位應郎官宿威余禦史霜諸曹資倡率上相待繩匡正色吳山悄淸懷浙水長當爲鮑司隸行召董賢良凜凜科名重振振士气揚明年楚江上霄漢想鵷行

建業爲友生徐元明題驄馬圗

西域靑驄馬名因畫史傳一龍方挺出八駿敢爭先曉日明金轡春云覆錦韀河源隨蹀躞閶闔望蜿蜒迥立梧桐外長嘶苜蓿前無雙空冀北敵萬踏燕然畱影詞人羨捐金貴介憐他年按圗索天路復翻翩

易子翚自建業還上髙益樂贈別

我每懷空谷君先賦式微好風催去槳涼月夢庭闈柱史能相問山人苦勸歸久閒松桂室將理薜蘿衣豹變中林隠鴻期九野飛韋編常自理朱紱豈終違方篤鄕鄰好那憂會合稀雲棲如可覓他日扣巖扉

賦五音石魚

石魚者雲山寺之故物雪印致之天寧因觀而賦之

瑰石含幽響神魚入巧裁揚鬐方丈室驤首雨花臺音逐神光動鱗隨日影開錦鯨同詭狀桐鯉愧凡材泉吼松邊應僮聞竹下回點頭曾悟法燒刼不成灰淪棄經風雨遷移出艸萊熱生敲處火潤帶臥時苔夏后璜今復周王鼓未摧希聲洗煩慮日欲上方來

題黃孟節峽東艸堂

市迥茅堂靜岡分玉峽回藤檐雲气逼甕牖旭光來穉栁依沙種幽花瞰水栽鳬鷖時狎近豺虎息驚猜山靄霏霏逺汀云漾漾開遊絲當散帙啼鳥勸持杯商舶従紛若橈歌亦快哉名同浣溪叟暫屈濟時才

贈李以洪歸豫章

吉日棹謳發蘼蕪江上靑縦魚躍冰渚思雁度煙汀歸夢波能越離歌酒暫停逺岑朝在目新月夕揚舲重訪神君館還經孺子亭辭髙誇白雪人去嘆晨星舊宅花畱樹荒阡蕙薦馨啼鶯候來客春暮許同聽

○五言絕句

初夏十絕

夜雨響幽澗曉雲歸逺山陰晴識天意一爲破愁顏

踏沙逢斷徑坐石看浮槎魚逐新生水蜂尋未落花

水稻苗初綠畦桑葉漸稠羨人耕鑿好寛我亂離憂

樹暗云更深鳥啼春已去多謝桃源人能畱逺人住

傳聞渝水上蔽日甲兵塵野戰哀田叟山行泣婦人

風藤揺曲巷煙栁暗長渠饑鶻無時下浮鷗卻自如

莫年生計違頭白獨如期爭似兒童日漁樵逐隊嬉

久客疏慵慣渾忘世俗嘲詩因臨水就書爲看云拋

經歲離故園靑林思飛繞舊松長更髙新竹生漸小

薜荔巖前老蘼蕪江上多吳船擬重泛閒聽越人歌

趙伯友姜叔謙同逰紫霄觀見示佳詠因屬和

琪樹方壺秀芝艸玄洲春羽人愛林臥不管海揚塵

昔聞雲中仙遁迹人間世靑松將十圍蒼鹿亦千歲

飡霞固有術烹石諒非難何如坎離媾方寸成金丹

貞士不可見或從林下逢暫卽松筠室聊怡冰雪容

碧桃天上樹靑澗石邊栽世每紛紛異花猶歲歲開

手弄紫藟芳搴衣陰洞口九節蒲可尋如瓜棗當剖

髙吟水木淨逸思風雲驟知有滄洲期意得還獨笑

爲黃仲尹題梅四絕

孤山夕云凍皓鶴返林廬參差破瓊蕊正是雪飛初

珠宮萬姝麗繽紛朝紫皇月明瑤珥冷風細縞衣香

蜿蟺雙蒼龍石潭下無底時時戲明珠夜光照寒水

霜白玉堂砌烏啼錦樹枝小兒誇解笛莫向月中吹

石門集卷三

●欽定四庫全書

石門集卷四

﹝明﹞梁寅撰

○七言律詩

送江西省員外郎納文璨赴四川省理問

豫章城外發春帆西望岷峨落日酣故國蠶叢隨地迥浮雲鳥道與天參政行定布秋官令賦就多逢蜀客談他日繡衣歸闕下還因鴻雁憶江南

贈唐伯恂應試山東

明經應詔唐公子價比玙璠英妙年長安躍馬志千里東魯獲麟書一編路入淮河靑樹裏家鄰海岱白雲邊郡國薦書多秀彥漢廷惟愛董生賢

題常檢校執中琴鶴軒

華省歸來棲莫鴉層軒開處對明霞竹邊琴鶴心如水郭裏林塘客是家碧玉調髙風自起玄裳舞罷月初斜晝閒更喜詩淸絕白石蒼苔松正花

次韻題姜叔用山中書樓

飛樓髙出對山■﹝土幻﹞千丈瑤林聳翠梢桂花結得月中實松葉構成雲裏巢散帙羣鴉繞茅屋鉤簾一鶴下江郊山中習气愛淳朴髙尙何妨世俗嘲

重到澹溪和答姜叔徳

侯門還似野人廬故友時來下澤車桃李庭墻花發後蘭苕洲渚水生初揮毫緩飲山亭酒移炬頻窺竹閣書今日風光異前日好將詞賦惜春餘

澹溪畱別熊孟和

武陽渡口與君別澹水溪頭重見君客裏十年如昨日世間千態祇浮雲荒沙病馬春仍怯幽館啼鶯晝共聞明日臨流忍分袂石橋煙栁翠紛紛

贈裴憲史之武昌

觀風曾従使君車攺調重來憲府書宿槳暮吟彭蠡雁香秔朝飯武昌魚九秋天闊鷹鸇迅七澤霜嚴艸木疎幕下羨君多意气奇才何止百硨磲

送洞陽楊煉師東逰

水洞山人泛海槎東逰聊看赤城霞仙衣新理薜蘿蔓野飯兼飡松樹花自向名山窺玉簡羞幹卿相論丹砂錢塘月下西飛鶴定有尺書先報家

送忍上人之廬山

蘺蘅洲渚綠迷沙振策行尋江上■﹝木羌﹞石鏡錦屏詩入夢松林蓮社客爲家燈前暮雨飛靑崦缽裏春泉帶落花幽賞重期定何處鐘山秋日詠煙霞

題句容王氏西齋

句曲山髙云木齊逸人結屋山之西涼風爲掃階前葉落日畱光林外溪書滿松牀兒子誦詩鐫石壁逺人題好招車馬塵中士來共煙霞幽處棲

贈沈茂才歸池陽

沈生三十慕班揚袖裏驪珠吐夜光未題天上仙郎籍猶滯江南古帝鄕五月涼風吹白袷一川飛雨蕩輕航歸拜髙堂應最樂松花山醞滿筵香

送李儀伯禦史之西臺

鍾阜石城嗟久淹秦山渭水入遙瞻郵程漸與江湖異殊俗喜聞官吏亷云浪魚龍三月暖霜天鷹隼九秋嚴明年簪筆明光殿褒擢重期聖澤沾

送李好古禦史

秦淮埀栁翠毿毿烏府先生發去驂路入雲山函谷裏夢懷雪屋大江南【君初生時以雪水浴之名之曰浴雪】漢官執法時流羨唐代遺蹤野老談應念西人久凋瘵飛章先看斥姦貪

番陽朱仲潛赴廣東學正贈別

秋風浩蕩掃蠻煙海月偏宜下瀨船北闕尙遲宣室召南交暫借廣文氈檳榔日食諳殊俗荔子園租當俸錢況說伏波能薦士長裾誰得似君賢

聽秋聲軒爲李叔端賦

繡衣公子李賢良愛聽秋聲山水房半夜天風林欲雨一庭白月戶明霜書看捲裏蠅頭字燈吐窗間螢爝光想惜流年慕勲業寜無詞賦似歐陽

張元相學正歸上饒贈別

倦客方歌歸去來君歸先爲酌離杯鳯凰臺下帆朝發龍虎山前云莫回中歲一官淹澤國明年三賦獻蓬萊鳴珂定按夔龍步已見文星近上臺

初至錢塘

九市通衢萬栁靑栁邊車騎霧冥冥浙江水裊羅衣帶天目山開紺畫屏遊女競誇新服玩遺民猶詫小朝廷白衣太史徒多感祇擬重增山水經

登吳山

城繞靑峯錦繡回仙樓十二競崔嵬雲飛滄海山無盡潮撼長江雨並來吳相忠魂祠宇在宋皇行殿梵宮開東南都會金城廢竟日湖船絲竹哀

小畱豫章袁尙志歸自浙右得劉伯溫書並寄吳興溫國寶筆十枚感其逺貺一詩奉寄伯溫名基處州靑田人舉進士爲髙安丞再遷江浙儒學副提舉

江西十載誦君詩一見錢塘如故知耽學自嫌科第早論文何讓古人爲湖州兔穎刀鋒銳浙水魚箋錦字奇珍贈千金意千里長因明月動幽思

太平觀靈樞堂有軒臨池扁曰山水間因訪曾煉師畱宿賦之

道人住在小玄洲山水之間庭戶幽松掛片雲招宿鶴池開半月隠靈蚪仙書待寫橊皮字燕坐眞乘蓮葉舟爲論先天過夜半知師心與太虛遊

送淸江劉立愛赴柱陽學錄

千丈孤城環萬山新除學錄小官閒郡侯拜朔惟陪禮弟子鳴弦長掩闗焰焰文星南斗下迢迢桂水白雲間奇才好進安邊策早從樓船定八蠻

至正庚寅歲分宜丞舒君尙翁浚治章湖寓宿白斜巡檢署題詩壁間尙翁乙酉進士予故人也歲丙申經過白斜覩遺迹嘉循政因續其韻

畫虎墻摧土覆階故侯題句昔曾來政稱循吏湖再辟力比巨靈山自開環砦危峯森似戟照人寒水淨於苔居民捴愛甘棠館嘉樹何妨爲更栽

岷同和

舒君射策黃金階匹馬還向山邑來閭裏不忘朱邑治湖陂重喜白公開獨憐廢署飄黃葉誰向荒畦墾綠苔猶憶番陽韓太守曾將桑柘繞庭栽【參政韓鏞伯髙爲饒守郡治花木悉抜去植以桑柘】

丁酉歲正月四日雪

白頭遭亂逺江城寄宿深山歲又更雪里人家荒野色天涯親友暮年情山魈夜應猿猱響樵子晨衝虎豹行艸笠棕衣任來往陰崖何處覓黃精

寄黃將軍大章

千里江湖羽檄傳著鞭方看祖君先連營白斾風雲上爲國丹心日月邊諸客登樓多暇日三農在野慶丰年戎機須自儒冠出未數功臣衛霍賢

憶訪轅門雪後行如今林壑漸秋生狂夫幾日渾欲舞涼雨千村將洗兵翠羽文犀開貢獻山車銀甕報淸平淩霄義气看能事老向漁樵也自榮

次韻姜叔徳冬雪

黃雲羃羃四山圍翻海陰風撼竹扉珠向美人簾下撒花當歸客馬前飛夜窗銷燭增寒气曉艇掀篷失翠微豪俊不誇金帳飲新詩聨璧自生輝

出豫章城南寄友生李用巽兄弟

翠谷環居似太行謝家庭樹玉生光題詩晚集松蘿徑共被秋眠山水房城郭樓臺堪悵嘆江湖風雪苦淒涼雁行霄漢他年事寧厭雲林白日長

鳯洲上同劉仲修到郡城

雲中城郭似蓬萊疊嶼重洲綠水回寺近松闗微雨送津浮蘭艇好風催雞豚荒徑人煙僻鸛鶴平林畫障開正待幽尋遣羈思靑鞵黃帽喜追陪

仲修宅春日分韻得園字

疎雨澹澹煙沙村花邊石梁通小園荻芽水生魚欲上松林日暮鴉爭喧春醪傾玉渾易醉世事翻云誰與論羣俊題詩擬陶謝且同燒燭坐東軒

次韻送文彥髙歸西昌

日照江頭花片肥春香冉冉襲行衣蘭苕雨過棹初發楊栁月圎人定歸金鳯晴沙時入夢白鷗芳渚坐忘機春深爲想重來日桐葉淸陰鶯亂啼

社日

去年鈐北愁多難今歲城南將過春爲客偶同王謝燕歸農猶愧葛懷民杏桃煙際紅相向桑柘雨中靑未勻童稚莫嗔無社假好題新句答芳辰

送上髙易季文之洪

君將鼓枻向洪都我值秋風病偶蘇髙士亭臺勞逺夢仙人城郭阻同趨云迷紫气蛟龍蟄風激黃沙雁鶩呼大郡衣冠煩問訊何人還憶楚狂夫

和酬黃吾云

江上云連長短亭別懷如水注東溟早期劍佩朝雙闕又見文章似六經爲國丹心朝捧日憂時白髮夜觀星銀河漾漾靑峯隔遙羨秋光生戶庭

傅元賓還理故業

歸來買犢擬躬耕親友聨居摠弟兄金穀舊時華屋廢浣溪來歲艸堂成旌旗千戍陰雲接舟楫三江白浪驚好理荷衣翫泉石深棲終不負儒生

次韻酬黎以徳

銀河斜界樹參天爲憶幽人思渺然亥市塵囂迂竹徑午橋煙雨傍溪船呼燈教子棲鴉後倚杖看山野鶴邊但得文章攀屈宋何須重賦逺逰篇

次韻酬習君謙

新詩金玉響泠然喜聽琴中幽澗泉臥病■﹝犭員﹞猱靑嶂下夢懷鸞鳯碧梧邊拋書悵望秋風徑倚杖踟躕夕照天最憶習池山水勝故家人物信多賢

山中秋夜

夜對千峯秋气新蕭條巖壑一閒身松林虎出時窺犬茅屋螢飛偏近人傍月把書憐稚子臨風吹笛羨南鄰棲烏應怯梧桐冷不斷悲啼欲向晨

贈易自然禱雨

秋郊旱魃晝人立野老哀吟如雁聲龍工戢翼潭水落畢星藏光溪月明霹靂棗枝天將令太乙瑤壇玄女旌澍雨千村感誰賜神功云是易仙卿

生日和酬黎賓賢

黃塵恐涴黒貂裘閭裏聊爲馬少逰五色文章輝北斗羣英冠冕重南州豹藏玄谷千峯霧魚戀蒼江萬里流好繼前人題桂籍明年仙闕步髙秋

新詩多謝祝長年空谷難來白馬顚自笑少陵眞野老敢誇方朔是天仙松醪思共匏尊酌竹簡期觀石室編良會不嫌溪路逺小窗月夕聽山泉

病起言懷三首

臥病兼旬人事稀艸堂秋樹掛晴暉鄰雞乍警饑狐出林鳥無聲獨鶴歸風裏拋書因力倦雲中飡石與心違晚吟尢愛松溪靜淺水菇蔣映釣磯

落落朝霞紅冠林紛紛山靄翠迷岑一川灌莽人分牧千丈石潭龍或吟烈日每愁看赤地玄云卽待起層陰眼中百物嗟凋耗多難誰知天地心

山中日習惟疎懶秋艸連扉客少過灌圃何因分逺澗入林偏厭長埀蘿移居瞰水心期遂攜友窺巖興每多喜似閒僧思方寂楚山千嶂湧蒼波

送本州島判官移宰分宜

銀河玉露曉天低翠峽黃郊去馬嘶上佐三年官正滿明珠百斛句新題鈐岡艸木霜前隕縣郭■﹝氏鳥﹞鴉雨裏啼千室弦歌待明府今人能政古人齊

和酬仲修

聞道逍遙林澗居移家仍載五車書擬耕鄭谷買黃犢那憶楚江多白魚柿葉徧書云冉冉山陰坐對樹疎疎寓舎遙知先種竹何由塵土上衣裾

和酬伍仲逺

君才髙李可爲徒長愛靑絲系玉壺醉折公卿多慷慨狂歌閭巷足驩娛黃金易得隨時散白璧非輕待價沽林下幽人感珍贈陽春端與俗音殊

夢中得詩二聨覺而足之

坐對南山鳴鳥稀松牀書帙逗晴暉閉門無客論朝市開口恐人談是非雨後翠生飛燕羽花時紅擁釣魚磯醴溪春色濃於酒莫遣風煙與願違

何伯遜見訪贈詩和答

百里來尋水竹村鵲聲將喜報衡門山中白石聊同煮世上黃金未足論詩似陰何思更苦迹追園綺道尢尊貧家無物堪娛客一樹寒梅雪映軒

君謙遣其子溥來學因寄詩和答

名士何妨澗谷棲丹崖髙聳白雲低東風鶯繞千章木春水魚逰九曲溪教子早年窺汗簡従師窮巷樂羮藜茅堂日候巾車到花徧山園艸滿畦

和酬簡九成

蜀郡名家賢俊多君才自合置鑾坡雲門琴瑟弦須練玄圃球琳石可磨雨過春洲采芳杜月明山舎對埀蘿相思日夕期相見共樂時淸漸息戈

再和酬簡明元

見說林塘詩思多竹連幽嶼艸連坡晴雲過眼白衣化野水照人靑鏡磨百畝山田宜稻秫千章岑木愛松蘿論交莫景相期逺回日煩君借魯戈

和酬舒元珍

日對黃峯心自淸瑤琴能瀉澗泉聲不誇絳闕仙曹貴卻憶雲山樵叟名琥珀瓊脂崕上出珊瑚玉樹海中生元輿已羨才華異好騁雄辭賦兩京

彭伯塤新婚

籛鏗孫子有仙才云引簫聲起鳯臺紫綺應従天上織綠羅新向月中裁良宵絳蠟銀屏暖吉日瓊筵畫障開金榜巍科見先兆早將詞賦獻蓬萊

癸夘臘月雷

臘月頻聞殷殷雷荒村晝雨似浮埃石潭驟起蛟龍蟄松谷遙驚鸛鶴回覆壠薺菘靑更嫩出墻梅李白爭開𨿽愁瘴癘乘時作先喜春從天上來

偶成

山翁自愛縕袍寛白髮尢宜制鶡冠蓬巷三年貧不病竹書一篋老仍看■﹝氏鳥﹞鴉亂噪丹楓晚鸞鳯稀來翠柏寒渺渺江湖交友絕空聞渤海沸狂瀾

黃本立東逰贈別

楚邦才子燕臺客萬里還山復出山江漢摠歸滄海裏方蓬遙在白雲間將趨金馬陳三策卻従樓船定八蠻逺道應能念林叟年年秋艸映紫闗

觀蘭室禪老山陰道中之作次韻二首

吳山盡處越山多尙想經行野景和朝旭射巖晴臥鹿春泉落沼響驚鵝山人看竹敲門入溪女如花蕩槳過千里東逰何日再鏡湖明月醉中歌

諸峯翠擁蘭亭勝稧飲嘗聞晉永和羽客喜邀仙子鶴野翁仍愛右軍鵝粉垣護竹家家似棕轎穿雲處處過最好晝眠松下石若耶溪上聽漁歌

章孟忠和伍仲逺韻見寄再和答之

王謝風流異俗徒淸秋玉露映冰壺鴻飛碧落期髙舉鯨戰滄溟嘆不虞松竹小堂兵後葺桂蘭香醑客來沽寄詩能憶雲中叟大隠墻東志自殊

石門集卷四

●欽定四庫全書

石門集卷五

﹝明﹞梁寅撰

○七言拗體

爲李朝陽題松云圗

澗上小亭雙石盤古松四五云巑岏橫琴坐愛白日靜散發長疑朱夏寒泛泛輕陰過峭壁微微香粉落冰盤我欲同君覓幽處醉臥瑤席臨風湍

贈西山僧

髙僧自喜巖下住長見白雲飛復回中天風動松子落千歲石作蓮花開鳥下林堂待分食龍遊溪水遇浮杯吳山楚山聊暫往還把楞伽歸去來

贈白師禹省親安慶因就試河南

白郎楚楚闗中豪讀書江南心獨勞露涼松寺寫周易日莫蘭叢歌楚騷家近千峯淮甸翠舟乘三月大江濤鍾陵秋晚正相憶好趂天風連巨鰲

丙子歲舟發豫章將往金陵

常年九日歸不得今年九日重逺行秋水蒹葭自可愛故園松菊非無情月下飛鴻過別渚天明孤鶴唳髙城相將一棹望湖去卽看匡廬嵐翠生

題赤水霞棲圗

四明陳常時夏父爲吾州文學常隨侍繪其所居山水之勝曰赤水霞棲及東歸訪余於洪求賦之

故人家居赤水上二百八十峯嵯峨明霞時混金碧气老樹盡變珊瑚柯題詩石壁照松籟讀書茅亭懸女蘿道成不用金膏術飛向九霄鳴玉珂

贈安福州尹王義方歸平陽

安成使君廊廟器六年琴鶴寄山城艸生齋合少人迹花映訟堂聞鳥鳴勸農已報江南政柱史當馳天上名一舸秋風暫歸去太行千仞翠崢嶸

題湛溪黃氏引翠樓

徵君結樓湛溪上日日鉤簾看翠微長松雲際蛟龍起疊嶂天邊鸞鶴飛巫峽錦屏增秀色仙人瑤瑟帶淸暉把書更覺秋意早冉冉浮嵐飄夕霏

○七言長律

送江西省照磨王【健】志剛考試湖廣

八月秋深江水淸月明朱艦趂宵徵郎官湖上風雲合黃鶴樓前洲渚生持鑑棘闈方伯召揚旌沙路郡侯迎經通魯史春秋奧策問周官禮樂明十八科名資化筆三千才子服英聲玉生玄圃珪璋就金出棠溪鼎鼐成發榜摠稱唐陸贄著書尢羨漢張衡名區三載承知遇聊采芙蓉寄逺情

朱尙質挽詩

尙質明春秋工詩文年三十六卒子夢炎辛夘進士

魏亭之北朱賢良三十文章逼漢唐矯矯雲龍行碧落飄飄天馬脫絲韁山罍犧象珠凡器蒼玉珠璣多異光太史遺書窺石室春秋大義揭王綱方馳健步今文苑未策奇勲古戰場才似賈生誰敢忌名班黃憲遽先傷嚴君痛失鵷鸞羽令弟哀思鴻雁行悵望鬥牛鋪紫气嗚呼蘭桂隕秋霜故人秉筆爭稱述稚子應門待振揚鸞艸瑯玕明月照新墳夏屋白雲長臨江孤客懷疇昔今日生芻空自將

○七言絕句

龍翔寺贈縫人

蜀綺吳綾慣揣量並刀常帶色絲香自言多得豪家意也解穿雲到上方

山客麻衣歲月多朔風吹裂柰愁何若爲訪我淸江上倩子雲中制芰荷

贈采詩方道成

乾坤淸气治朝音碧海明珠價萬金他日江南方氏集流傳應遣到雞林

西湖歌五首

美人玉釵燕翩翩白日照耀黃金蟬栁絲綠讓雲鬟嚲荷花紅妬茜裙鮮

鵝黃滿壺載船頭酒能解愁人自愁長堤車馬如流水朝來莫去幾時休

艷籹緩歌金縷衣舞腰學得鴈兒飛湖西日落月東出歌舞畱人且莫歸

靑山入湖湖水靑菱花白白照船欞山頭急雨船須住水面涼風酒易醒

錢塘城中十萬家碧瓦龍鱗戶綺霞樓頭賣酒船中飲不如湖上最繁華

兒子岷自維揚還至金陵得朱縣尹仲文手書且云荷接引良厚二絕寄謝時仲文將調官京師假館維揚

木犀香裏設離筵建業西風八月天一騎仍畱大江北雙鳬何日五云邊

一札飛來云錦函也知能共阿戎談幾夜石頭城上月遙瞻二十四橋南

釣臺三首

臺下澄江山影多臺上蟠木懸靑蘿髙人一去山寂寂萬古明月照江波

獨把漁竿煙雨中身嬰塵网與人同祇緣競慕終南捷愈覺髙名泰華雄

祠庭才拜先生像舟子乘風發棹忙欲薦蘋蘩慚艸艸回瞻雲水白蒼蒼

觀淸江傅氏西園題詠懷舊二絕

憶昔西園曾見招春風歌響入春霄池上題詩花冉冉林邊歸騎雨瀟瀟

一別桃源迷故津花隨流水幾回春煙塵豈料逢今日翰墨猶期似昔人

聞笛

風入梧桐山月明臥聽鄰笛轉淒淸未傳黃鶴樓中曲卻得羌兒塞上聲

食筍

楚山春筍楚江魚北野黃羊恐未如老來更厭江魚美食筍山中樂有餘

足疾作

山上浮雲坐臥看茅衡十日步蹣跚思仙不得飛騰術愈覺人間行路難

爲王仲義題雪梅

小橋東郭先生履曲徑西湖處士家向暖早看花似雪冒寒更愛雪如花

淸江道中

幾夜江城厭鼓鼙出闗那得更遲遲雞豚曉日田家樂榛莽秋風過客悲

桕葉生紅霞映水荍花連白雪盈疇晴天繡畫山溪景卻是春光不似秋

寄章齊髙

葛嶺雲開靑映天瀟洲月上夜無煙太守愛居山水郡名流尢羨幕官賢

去年相親情戀戀今年相望思依依石潭遙想蛟龍穏寒渚空憐鴻雁稀

令弟曾爲五臺客經過湖上問平安芙蓉道逺何堪寄楊栁秋來折更難

山中歲月薜蘿春天上光華印綬新白首惟思逢世泰靑雲那得厭交貧

山舎偶成

石峽瑽琤新漲水柏林崷崪古時墳黃茅小徑無來客一犬松邊吠白雲

代贈李以洪歸洪州

門外梧桐啼早鴉行人策馬踏江沙歸去卻憐家是客重來還念客爲家

冉冉花明金鳯渚靑靑栁映木蘭船遙望鍾陵在何處洪崖髙出白雲邊

象牙潭裏帆過後石頭渡口船到時洲人洲上迎歸檝山客山中勞逺思

黃峯岧嶤淩紫虛下有林堂宜讀書綠壑丹崖遲君至松巢不減住匡廬

和何彥正春耕十一首

見說春耕溪水頭賦詩猶憶玉京逰莫誇塞北千蹄馬寧買江南十角牛

雨後逍遙南澗上山田漠漠樹重重綠拖煙外無窮水靑揷天邊不盡峯

埀埀楊栁蔭柴扃逺逺巖巒列錦屛江海歸來更何事朝親農圃夕窮經

石壁臨流淨可書從教漁子怪臒儒黃蜂日日粘紅蕊白鳥時時下綠蕪

自著靑簔久離羣羞將龍劍逺従軍雨苗已得鄰人惜煙艸常令稚子耘

亂後江湖阻舟楫衣冠彊半寓山村雲山紫蕨那堪采豺虎驚人翠谷昏

短笠登山自種茶縈林石徑樹邊邪百金自可侔封邑千騎何勞擁鼓笳

竹間樵徑行應熟花外漁舟望欲迷處處稻畦分落照荷鍬人去水禽啼

閒與山氓日共談往來溪北又溪南今代勸農賢太守他年何武定才堪

野夫臥對石門山懷友其如道險艱喜誦淸詩涼雨後喚回幽思白雲間

業桑樹邊綠艸坐刺桐花下碧甆杯醉和農歌樂農暇吳鹽如雪點楊梅

石門集卷五

●欽定四庫全書

石門集卷六

﹝明﹞梁寅撰

○記

醴溪記

醴溪在蒙山之陽十五里其南北皆連山水貫流其中北山之西曰堵山其次曰菇峯又次曰紫雲峯其下爲靈峯寺正北有三峯森立尢奇秀其東曰神峯吳將軍之祠在焉又東有岡回抱曰煉岡其南山之西曰石門兩峯對峙巨石如虎蹲其次曰大金峯金峯而下綿亙若屏然至其盡處與煉岡對中有圎阜突出水上兩山銜之若龍之爭珠者居人名之曰珠堆當石門之下爲松池泉出其間竇如井者三四其味最甘釀之以爲酒醇釅異於常以爲糜𨿽白粲而上凝赤色食之若飴蓋泉之尢美者也其下流爲演溪迆東注漑田可五六十頃居溪之陽凡百餘家而爲吳姓者十之八九世耕且學多淳質少衰靡故不徙其業不輕去其鄕予家在菇峯之陽松溪之上曽大父由分宜之湖澤臺而徙於是裏之名舊曰裏收長老相傳雲裏之田極膏腴歲常丰收故古以是名而其爲士者或名之曰裏溪予以溪之泉甘如醴故又更名醴溪云嘗觀夫民戴仁而履義負陰而抱陽其生一也而其水土之異則質性亦殊是以君子愼其習焉吾裏之俗淳厚且多秀異之士固地气然也使居是裏者父飭其子長率其幼去紛華之尙守勤儉之規革狂悖之性崇禮遜之美以是溪爲仁裏而人皆有士行顧不系於習哉吾將見後來之才俊益多而地靈之所鍾未艾也故記其山水之槪以示裏之子弟使知有所本且有所勵是亦善風俗之意哉

瓊華石記

瓊華石者石之堅白而奇異者也曹南吳君主一寓於洪名其室曰好古人或遺之以是石君珍而寘之室外因名瓊華云予暇日過之見是石捲然雄峙髙僅咫尺蘭芷靑靑交映可愛君因取置之幾間其爲質如玄圃良玉溫潤自然其爲狀如雪山嶄巖望之凜栗扣之聲鏗然則又如天球之戛而淸越殊於眾音也予因賀之曰昔人謂珠玉無足而徧中原者以人好之也今是石也產於陰崖沍谷之中漸水泉貫地脈噓雲霧膠冰雪不知其幾千百年也而一旦出焉以爲君之玩然則好賢而賢至豈異是哉況君子比徳於玉石玉類也追之琢之濡之拭之進徳之道也名之曰瓊華則石而玉矣君之寶之也亦宜哉吳君喜曰斯不可以不記於是爲記之且以傳於好事者使知君之志非徒曰玩好而已也君方以蔭仕而好學不倦工爲詩尢善分隸掲侍講爲作隸書行好古齋銘虞侍書作也

商卣記

升張氏君寶家藏商卣一卣尊之異名也凡尊彜爲上罍爲下而卣爲中其容可五升宗廟以盛秬鬯蓋貴重之而異其用也今定以爲商器者稽其制辧其文視其色而已按博古圖宋內府藏商夔龍卣三其二有蓋有提梁其一提梁蓋俱無而形如瓠然今張氏卣正與瓠形者同非商之制與又其文皆靁狀中爲饕餮面饕餮惡獸也而貪者象焉文以是者懲貪也爲靁者古之器多雲雷云變化而雷震動也其銘二字一字肖人形似爲子字一字尢奇古莫識也按商器銘子孫字多爲人形而手或持戈戟刀匕之類辧者曰商子姓故多子字曰子孫者傳之子孫也又商之世質故銘簡周彌文故銘備今銘止二字則商之銘也辧者又曰凡器年彌久者色溫潤如碧玉斑斑然如朱砂翡翠今卣亦然爲商器益明矣夫自商至今三千餘年矣而其器猶存可貴哉凡器形也大而天地日月皆形也則亦器也而其運則亙乎古今𨿽不能不窮於十二萬九千六百年之後而器之久者孰能過之也賈子賦曰天地爲壚造化爲工陰陽爲炭萬物爲銅今卣之制人也非造化也煉之者火也非陰陽也金三品之下也非萬物也而其久於世也能與天地日月同歷幾千萬寒暑晦朔何哉其殆神工制之而神物又従而護之邪抑譬人之壽夭其數然邪是未可知也張氏世文雅君寶之先君贈祕書典簿號石城先生蓄古器物圗畫甚富而君之兄弟尢篤好於是及獲是卣則以爲尢異者也至正己丑歲其仲兄君濟館予以訓諸子因觀是卣而爲之記嗟夫器之可珍者或藏於山或閟於淵或𨿽出民間而視之猶瓦缶者固多矣今是器也獨見珍於好事者之家而余亦得以文辭托之爲不朽余又因以賀是器之遇也

三秀亭記

神仙之流貴於保形煉气凝情養神故所棲必山澤之地水木之間重樓邃宇虛亭閒館而淸異之气毓爲珍木奇艸或稱有瑯玕之樹金莖之華丹木之實五色之芝殆亦神靈之感與丹陽之歸眞觀昉於東晉焦眞人觀有堂名曰希夷堂之後可百步有亭曰三秀三秀者靈芝之異稱也相傳云昔有芝生於是故以名亭也亭毀於宋季而賴名人之賦詠猶在至正七年煉師諸葛若洤始重構之亭之四面爲池而跨池爲梁浮波之魚翔風之禽與人狎近池之外則叢篁連翠巨木交柯陰雲晝生寒气憀栗逺之所望則東有具區西有句曲而其後爲白鶴之溪淸流遙映眾岫互出如登閬風憩玄圃而與神人者逰也亭之中不蓄異玩而張以圗誡充以載籍師或逍遙來遊與羣弟子上論開辟下觀萬象客至具脯棗醴醪従容歡洽弟子陳知常善鼓琴或命之爲蓬萊之音時時更倡疊和賦五七言詩然亦非人間語也知常旣謁趙禦史子威求篆書之額復因其宗兄時舉屬余記之予謂天地之間凡有形者必歸於無夫三秀者神異之產也故仙者好之或采焉或茹焉或歌焉然登斯亭者欲觀其赤如珊瑚白如截肪黒如澤漆靑如翠羽黃如紫金果有乎無也是其名宜托之亭而後久也𨿽然亭不可久也而恃名以久名不可久也而恃言以久而言也果可以久乎其所以久者先天地而無始後天地而無終非形也而不離於形也非言也而不外於言也彼煌煌之五色者不得而見矣而因亭以久者其不在於人也夫請以是諮之煉師因以爲是亭之記

河源記

古今河源之說異禹貢云導河自積石未窮其源也漢張騫云河有兩源一出於闐一出蔥嶺唐薛元鼎雲得河源於昆崘蓋皆傳聞者山海經言昆侖之水赤黃黒靑色以方異穆天子傳言陽紆之山河伯所居是爲河宗佛書言阿耨逹山有大淵水卽昆侖也其山名往往不同者或古今變易或番漢異稱不然記者之妄耳按潘侍讀昻霄河源志今朝之究河源蓋得之目覩非傳聞者也太祖嘗徵西夏過沙陀至黃河九渡九渡者在昆侖西南憲宗命皇弟旭烈徵西域凡六年拓地四萬里而河源在域內矣至元庚辰世祖命都爾蘇往西域將城其地以通互市自河州行五千里抵河源及還圗城郭位置以聞上恱以爲吐蕃都元帥領工徒以往使其弟庫庫楚馳奏大臣沮之次年還河源在吐蕃西鄙有泉百餘竇地方七八十里皆沮洳不勝人迹泉不可逼觀登其旁嶺下視泉竇歷歷如列星然故名鄂端諾爾鄂端者漢言星宿也諾爾者海也星宿海合流而東匯爲二澤復合流始名黃河然猶淸可涉河析爲九卽九渡也廣五七里下復合流漸逺水益渾土人抱革蘘騎過之其聚落之處多編木如舟以濟附以毛革中僅容二人又東則兩山峽束廣可一二里或半里深叵測矣昆侖腹頂皆雪盛夏不消河過其南距山麓僅五六十里又南爲四達之衝地多盜常鎭以兵昆侖之西人民少山居其南山峻獸有旄牛野馬狼麅獂羊之屬東則山益峻而地漸下岸至狹或狐可躍度河至貴徳州始有官治歷積石至河州東北流歷蘭州鳴沙州應吉裏州流正東自星宿海至漢地河南北小水旁注者眾其山或艸或石至積石始林木暢茂世言河九曲而彼地有二折云漢書言蔥嶺河至蒲昌海水洑流而出臨洮今洮水自南下非蒲昌也土人言於闐蔥嶺水下流散之沙磧則其洑流信然然其復出者莫知矣或又云黃河與天通又云昆侖去嵩髙五萬里閬風玄圃積瑤華蓋仙人所居皆妄也世多言河出昆侖者蓋自積石而上望之若源於是矣而不知星宿之源在昆侖之西北東流過山之南然後折而抵山之東北其遶山之三面如玦焉實非源於是山也然凡水者山之血脈也山髙而廣則其水必眾而巨昆侖至髙廣者也而謂無一水源於其間耶其不言之者蓋欲破昔之謬著今之奇故略之爾延佑中庫庫楚爲翰林承旨潘侍讀與同僚故得其言如是余喜其詳而信因述之以資多考云

思齊齋記

友人王仲義名其藏修之室曰思齊而訪余郡城之南求訂其義余因諗之曰子之思齊於賢秉彜之心也取友之道也自勵之方也然賢豈一端乎士之工文辭者句必雕琢音必諧葉以成乎一藝斯賢矣然可以昭其譽未足以美其躬也豈齊於是而已乎有孜孜焉於學術究人之所未究知人之所未知斯賢矣然可以博其識未足以成其行也豈齊於是而已乎爲一鄕之善士矜其小廉狥其小信明於止足確於自守斯賢矣然可以持其躬未能以弘其道也豈齊於是而已乎若夫君子者其徳非一喜其行非一能處則蘊諸身出則濟天下斯則所謂大賢者也吾之齊於是足矣然猶曰未也旣齊今之賢尢必齊古之賢可也孟子曰尙論古之人周子曰志伊尹之志學顏子之學能如是可以無愧於爲人矣而亦非踰乎性者也𨿽然將齊乎賢尢重於思師而思事之友而思親之古之人而思效之朝思於是夕思於是人之善卽吾之善也斯能齊之矣師也而恥事焉友也而恥親焉古之人而自謂不能焉斯不思之甚人之善非吾之善也其烏能齊之也哉仲義曰善請書以爲齋之記仲義名友仁居淸江之西鄙與予爲執友將十年明程朱氏易兼工於詩文爲人端恪不惑於世俗不急於進取余以爲可與共學者故爲之書

貞固軒記

傅氏世居官溪之陽號爲多才俊其尢挺出者曰元賓元賓之避地而歸也辟荊榛畚瓦礫構小堂六楹其西室啟窗南鄕植梅二株余嘉其息馳逐而樂棲遁爲名其室曰貞固且告之曰貞言其正固言其堅四徳之終於以起元天畀於人在物亦然故人之徳而梅有之當夫風霜淩厲冰雪凝沍葉辭其條液歸其根而梅於是時紛然珠綴皭然玉潔鬱鬱烈烈芬芬苾苾松與爲儔竹與爲列貞固之性孰逾之哉人之性至純也至粹也靈於物而或反愧於物以物之全其天而人自離之也故其酷於冰雪者世紛也苛於風霜者憂患也眾之蚩蚩徇於所嗜屈於所畏孰明而貞孰執而固君子者內志弗移外好弗入處險以夷處悶以樂旣貞旣固惟金惟石梅之是侶孰謂人而不物之若耶嗟夫元賓朂之哉人之所惡者寒也而天不輟其冬人之所慮者險也而地不攺其形其好爲洶洶者小人也而君子不易其行元賓謝曰處軒之中誦梅之賦宋公是師永保貞固敢不拜教哉元賓於予爲婣屬且少従予學善爲詩歌兼習艸隸而尢喜寫墨梅是軒之名亦所以著其好也

寶藝齋記

世稱玄圃之玉麗水之金南海之象犀明珠凡致之難而見之罕者是皆寶也至於五禮六樂五射五禦六書九數下迨辭章之習伎能之工則皆藝也然人之好尙莫得而兼也故寶之蓄也多富而藝之博也多貧士生於時思以益其知識而異於凡庸則藝者至理之寓也故寧舎彼而取此焉是則寶之尢貴而大者也余之友生吳僉子亮志於藝文治一室而藏修其中余爲名之曰寶藝欲其寶夫士之寶而不徒寶夫眾人之寶也其居於是室也闃然以虛湛然以靜方之華軒廣庭重裀累席罍爵金玉百玩錯陳樂以羌羯歌以鄭衛彼固足樂矣而吾反觀之則聖言醇醪也道義大胾也美行金璧也誦聲絲竹也吾朝而潛心夕而凝神左圗右書前箴後規目與寶接心與寶隨吾心之樂果何待於外物之樂也況世之寶者人得而與則亦得而奪吾以吾寶養吾之性性具乎心行成於身孰得而奪之乎所寶若是𨿽萬鍾之富五鼎之貴吾不以易矣子亮従余受春秋當不用之時而爲待用之學是其習於藝尢爲知本者余故爲之記俾寘之坐隅庶乎其有儆焉

恕齋記

髙君如心名其講肄之室曰恕齋而以書囑余記之餘爲之論其世敍其善然後明恕之義焉論其世者何也嘗聞諸故老髙氏之族世居烏山與黃氏聨婣黃之裏曰鵠山族蕃以著由學而仕代有其人髙氏𨿽綿延僅存然亦多業於儒而不愧其先斯爲可稱矣其所謂善者何也今之人當夫搶攘之世惡之稔而泯焉者眾矣而能居其居者豈不難乎居之因於敝陋者眾矣而能治其庭除潔其奧室不尢難乎能治其居者亦有矣而能以仁義爲文繡以禮法爲凖繩若髙君之名其室者不愈難乎斯又其可尙者矣名之以恕者何也夫忠爲體而恕爲用恕也者忠之發也以已及物爲仁而推已及物爲恕恕也者仁之方也因己之心度人之心知人之心如己之心斯爲恕矣恕之道旣得則近而家族逺而四海夫孰非吾之度內哉吾聖人以爲終身可行者宜也嗟夫髙君之爲心又非徒儆乎一已而耀乎一時者也將使其家之子若孫居是齋之中而皆能務古人之學勵君子之行則所以振髙氏之業者其在玆乎其在玆乎請以是言書之壁間以爲進修之勸

凝室記

余爲艸堂於石門之下菇峯之陽其中室南向而虛明日晏坐於是以觀萬物之理以稽千載之故愛是室之能佚余而不受夫世好之汨也因字之曰凝室或覩而笑之以爲怪則従而析之曰凝之言定也聚也成也在古有訓曰凝於道徳之修也曰凝於神志之顓也觀是室之前肇於鴻蒙而成於富媼者山之凝也疏於開辟而瀦爲囦池者水之凝也雨露以萌之風霜以堅之篁木之凝也巖谷以泄之叢翳以結之云靄之凝也當舒霽之時臯隰光華而巘崿綺麗陽暉之凝也吾頤性乎吾室閱元而貞察作而復其外廓然以寂而其中夷然以寧凡世之得若失也榮若辱也忻若戚也歌若呻也登若墜也抗若抑也槪乎勿以滓吾之靈臺吾事吾天君五官效職百爲順序羣邪退黜至正黙守譬之寥寥之鄕老而休者遨遊嬉戲狀如小兒於市井之紛華郡庭之共會恬然而莫知也斯非所謂凝其志而逃其累者乎或曰凝子之志其槁木矣夫其石人矣夫曰動非無靜靜爲動本靜非無動動爲靜應子周子曰定之以中正仁義而主靜吾之凝其志主乎靜焉爾而謂其能不動也哉余旣以是記之墻間將求書其額於劉君仲修而懼其亦以爲疑也故又錄以告之

寒泉琴記

淸江蕭氏徳章蓄古琴三一曰玲瓏玉一曰廣寒秋而其曰寒泉者乃其最所珍愛者也徳章之舅氏新昌胡君鼎實號玄陽先生博物君子也少壯時久宦畱燕都縉紳多與之逰迨今朝徵用爲上賓館大使君精於數學解音律而尢好琴時時以鼓琴侍上上甚重焉及奉詔求賢南粵道過淸江以寒泉之琴遺徳章余比嘗過之出示其三琴因拂拭寒泉爲余鼓杏壇之操余𨿽不解音而聽之洋洋然知其聲之淸妙而其制之異於今人也余嘗謂琴之見重於君子者非徒以其鏗鏘而已也蓋琴與瑟配異於眾樂而列之堂上其聲平和而非怨悲也其調雅淡而非繁促也其曲皆祖乎聖賢以之寫心暢情而非荒耽俚鄙之辭也故善琴者必其人之心體廣大志慮衝逺皭然於塵滓之外超然於聲利之表故其本之於心發之於指莫非大音之妙也舜之解慍阜財文王之處險如夷仲尼之樂天知命皆藉是物以陶其憂思而已爾余在京師聞之趙翰林之孫彥禎曰吾大父有松雪之號者蓋其所珍之琴曰松雪故以名齋也今徳章愛是琴亦將結茅爲亭於其堂之後而鼓琴其中於以養心於以娛客若然者非惟曰彰舅氏之賜也蓋心得其養則眾欲不萌萬物不幹欲爲賢人君子此其一助也因爲之歌曰寒泉兮泠泠韶濩之遺兮澗谷之聲寒泉兮瑟瑟以潔吾心兮以浴吾徳山中朝夕兮惟泉之聞手揮七弦兮目睇白雲心悠然兮寡所親空桑奏兮遐思乎古人夫古之所謂琴曲者亦莫非目之所觸心之所感形之辭而著之聲也徳章於爲學之暇靜處之時心如泉渟慮若冰釋必有以復見文王尼父者盍於是而得之

石門集卷六

●欽定四庫全書

石門集卷七

﹝明﹞梁寅撰

○序

送李行簡序

六經惟春秋以書事而寓王法往往多微旨非有所授受罕能灼知其意者漢儒以明經致通顯大儒若賈生董仲舒劉向父子皆春秋之學故至今通是經者比易詩書禮記尢多名之曰大經夫經豈有大小哉以其旨之微而說之者雜非究心之久莫能窺其義明其用故尊而異之而以大之名加之也今朝廷以五經取士業春秋者亦多居上第安成李君濂行簡舉於鄕以春秋冠江西之士及再舉遂登進士第授豫章郡錄事人謂豫章大郡錄事劇任君必不屑意而君之來也慨然以政自勵未嘗憚於煩自分省大臣及部使郡守諸參佐凡事有可疑必咨於君曰是能以春秋決事者耆老庶民亦相戒毋爲非理曰是能以春秋措諸政者郡之俊髦與逺方之學者又皆以君爲師法曰是能以春秋訓後進者士之窮經必以致用豈空言也哉君秩滿且去在官者事無所諮訪民失其所煦嫗俊秀之士恥從於他師無不欲君之畱而莫之遂也然君方以盛名達中朝其進要職享丰祿將如崇臺之階而升也其再至於是郡也士民之喜又當何如哉寅寓豫章辱君知尢深故因其門人朱昻之請述諸君子之意而爲之序

送張繼先北上序

夫禮之難其人久矣非其有忠信之質荘敬之心孰能好人之所不好而致力於是哉漢興獨河間獻王志於禮樂之事當其時所得禮書猶存古經篇七十記百三十一篇然旣藏之祕府在廷之臣莫之尙也天下之士莫之見也其立之學官而僅傳習者髙堂生之士禮而已小戴之傳記而已若大戴記之學則寥寥無聞周官經𨿽存亦久之稍顯蓋禮學之難也今朝置明經科於三禮惟用小戴記而業乎是者方之他經僅什之一二甚或缺焉而不以貢可嘆也夫金陵張繼先爲性明敏而立志勤確獨深好小戴之學不惟誦習其說而且匔匔然惟禮之是守豈非所謂忠信之質而有荘敬之心者哉繼先初受業豫章徐君元善而復咨其義於余余於五經皆泛觀其傳注非顓門者也然賴繼先相切磋自豫章至金陵踰歲常朝夕論辧其互滋益爲多焉繼先以其父調官京師宜隨侍又將詣國學以受業於博士江公其不息之志尢可尙也而以三年之共學乃有萬里之別余可無一言以爲之朂哉夫禮之習也非惟善其身又當推之以化民成俗斯可也今天子治化恢張廟堂之臣必有志河間之志者倘聞下明詔集禮官諸生議明堂修郊祀考廟祧興庠序協音律定章服凡艸野逢掖之士孰不忻忻愉愉而願覩帝王之盛哉而繼先於是時或得以所學與於縉紳之議亦何愧也記曰安上治民莫善於禮又曰致禮樂之道舉而措之天下無難矣吾將於繼先之行也而觀之

崔照磨審獄詩後序

君子之蒞官行政以循其職分非蘄人之知也然實之旣孚而名自隨小者旣試而大可必觀賢能之道蓋在於是焉南臺掾崔君文翼前爲江西憲司照磨嘗代其上官審郡縣獄能持法平允宅心忠恕驅馳朝夕不避煩苦於是公道彰明美譽流播歌頌之聲遐邇相應詎非賢能之效哉至正九年秋寅始識君於金陵旣而君俾其壻陶溫受經於寅一日出詩文一卷則皆美其審獄囚而獲名譽者也寅誦之嘆曰甚哉執法之臣不可以不愼也夫閭閻之間山谷之內民之蠢蠢者弱脇於彊愚困於黠廉遜於貪仁屈於暴鄕抑之則必之於縣而直焉縣抑之則必之於郡而直焉郡抑之則又必之於憲司而直焉居憲司者能正郡縣之失達小民之枉然後爲無負於天子之法矣而豈易能也哉茍無道以照之則志𨿽爲民而民不蒙惠者蓋多矣是以君子惟學之爲貴也夫純鉤湛盧天下之利器也然不磨淬之於平日而欲以剸犀象刳蛟鼉則鉛刀之不異今君歷佐風紀而文學法律靡不通練焉譬之利器其磨淬之久矣宜其少試之而恢恢其有餘也然則以是而居大任決大疑扶綱立紀進善退惡固無往而不可也而豈獨刑獄之間哉凡奉簡執筆之士見善必錄是亦其職也詩文摠若干篇而虞學士歐陽憲使爲之首君之才行見信於先達於是又可見云

送國學生呂允亮序

京師有國子之學所以教貴冑而成俊乂也夫璆琳昆侖之產也而圭璋取焉孤桐嶧山之材也而琴瑟資焉公卿大夫士之爲時而出者非教之有其地曷能以周其用哉濟寧郡守呂侯之子公直字允亮旣膺博士弟子員之選復以父命來婚於金陵因謁余郡庠晬然其容必禮之式確然其詞惟義是陳余固占其外而知其中也未幾復來請曰國學羣材之林也而吾幸托處以覬有立焉昔許文正公之興學也其時英才之萃道化之行翕然雲從沛然川流而吾曽大父文穆公實髙第弟子後遂爲名臣吾何敢不思跋而及之哉今吾父由中臺禦史出爲部使者之副天子方思安元元尢重牧守故吾父復任郡寄恆孜孜焉以圗報稱吾又何敢不以父之心爲心哉夫以門蔭仕志士之羞也吾將以博士弟子試有司而取進士第其功必倍然後可覬也吾又何敢不自勵而後於同輩哉今還京師以肄故業道之云逺見之良難子幸有以規我余因謝曰吾何以規於公子哉以公子之世美而進於通顯如物之取於寄宜無不得也𨿽然學必有師師必有道親師惟賢向道惟正夫師許公以淑後進者國子先生之心也而期無愧於前人者在公子之自勉而已矣吾何以規於公子哉瞻萬里之行持一言之贈姑以述愛敬之意云

贈黃伯恆序

旴江士黃伯恆客於建業於其將歸也其鄕友饒仲允爲之請曰伯恆好修而端愨者也其爲學師孔孟而兼通乎和扁之術其出也將以歷觀山川詢其人才而審其風俗及其久也則又思學之貴於反求而親戚之違鄕井之棄亦古賢之所譏也願子惠之一言以美其歸焉余因語之曰今閭閻荘壹之士所嫚笑者必曰妄逰而逰豈盡妄也哉夫士之出處其猶山之泉乎泉之出不能不行也而其行必以漸或瀦焉或駚焉或瀠洄焉或激怒焉其勢則然爾昔之時九土分裂州各異其國國各有其禁然遊者且猶務於逺東之齊也而復西之秦北之燕矣而復南之粵其所歷說者顧其學之正不爾不以逰爲非也矧今天下爲一𨿽四海萬里猶比居也逰奚不可哉𨿽然吾因伯恆之歸又將語之以退息之樂焉凡今之嗜利祿者其不得焉則戚旣得焉則喜得之而復失則喜也而復戚戚而喜喜而戚何不恆之甚也而伯恆豈爲是哉今而歸也必將拜親於庭會友於鄕刲羊釀酒以道契闊而遂息其驅馳安於恬淡日誦書讀詩以涵泳太平之澤詠歌山林之志視世之欣戚渙然如太虛之浮雲不知其孰爲而聚孰爲而散孰爲而有孰爲而無處之爲樂不甚於逰之爲樂乎余畱滯建業之久固倦逰者也而伯恆乃能先余以歸夫豈不快然哉羣俊饑之名章繼作故因仲允之請而序其意且以朂伯恆之歸愼勿膠於外物而累其心也

贈儒醫羅誠之序

余讀太史公書常羨秦越人淳於意皆以一技之神而傳之史與功臣烈士同炳耀於後世夫史以志天下之事者也而尢惓惓於醫方意深矣哉蓋所以重生民之命示擇術之要義固當也而余於羅君誠之之善醫也亦有取焉誠之廬陵之儒者也嘗以明經三試有司不一得遂絕意名祿而隠於醫其誦醫之言也如誦聖人之經平居閉戶湛思冥索寒暑不廢晝夜不懈久之逰金陵譽以大著諸公貴人率多敬信之金陵郡文學博淵泉爲人彊力气盛素少疾一日忽痿痺瘖眩如風雨之驟至亟曰爲吾召誠之誠之至語其家人曰毋懼吾於是證得其方尢祕而功尢速者也是夕投以善劑卽少蘇次日而腕可轉移三日能坐立五日能杖而盤旋旬有五日能出入一月而復常如所料不失也夫醫者死生之寄也於人之危疾宜懼矣而獨能不懼者非輕人之生死也其中素定也譬之千斛之舟淩不測之淵波濤卒起而蛟鯨怒戰眾皆爲之膽墮而津人獨以無懼出其險者亦其中之素定爾誠之之於醫豈妄庸比哉淵泉之疾旣差其子弟諸生請敍誠之之績余𨿽不能如太史氏専筆削而誠之之力追古人則固可嘉也故樂爲之書噫爲其事必有其功獨醫乎哉誠之之用心尢足以爲學者之勸也

王謹諭右江蠻序

後至元二年秋廣西右江獠岑世興反冦南寧等郡其子郎罕攻定逺諸寨眾合十餘萬殺長吏置僞官詔江西省平章圖嚕黙色哈雅湖廣省平章諾海合兵討之次年春兩軍��州命江西省宣使王謹往諭賊謹度昆侖關歷宣化慕化觸豺虎犯毒瘴地俱險極道遇賊騎呵曰爾誰也乃敢入吾地謹應曰吾使者諭岑耳汝等無狀是自速禍也遂過之至果化州賊將趙擁眾逼之謹諭之如前久乃退至上林縣賊圍之十數匝或登山白其魁來曰速下馬解刀往見將軍不則死謹厲聲曰我天使也岑氏反今討逆之師屯栁矣湣爾曹無罪死故令我來諭使知天子之仁若妄殺我是眞反也大軍至爾曹無噍類矣復還白其魁乃已謹道渴飲而脹咳吐便旋皆血懣臥樹下從者磨馬檳榔汁以椰杯注口中久乃蘇力疾抵大江江廣數里云烏龍支派也無舟楫束衣捽馬鬉渡之是日不得食夜宿巖穴旦達功饒州民數家鳥言以鈔市食弗得解衣以易乃得之至田州世子長子特穆爾方閱兵聞之報其父世興盛兵出迎騎萬餘步卒倍之館謹於順龍州謹責世興曰天之所覆者地皆王地民皆王民汝恃逺爲亂天子震怒命二宰臣將兵五十萬誅汝不盡剿不已汝能悔過則轉禍爲福卽不能恐烏合非敵首領不保矣世興曰前舒穆嚕萬戶傳詔吾未之順今汝來彼教汝以紿我耶吾有死而已汝勿言也謹曰前之不順命罪也今能順是奉前詔也能奉詔則無罪矣世興疑未決謹復曰始入而地謂而世據此土民不知有朝廷矣及見而父子則知其不然何也我之來也汝兵欲殺我者數矣聞爲天使輒斂刃以退夫欲殺者盡汝之道也知使者而退猶畏朝廷也汝世荷大恩而反倔彊獨不愧汝之愚民乎今服罪而出汝福無窮不則禍立至人皆知之而汝獨不察何也今師會於栁誓辭曰能殺其渠帥來降者授其位夫富貴人所欲也汝不思自保一旦變生肘腋恐兵不血刃汝之位已歸他人矣世興乃悟曰我嵠夷耳不識是非利害以至於此罪不容誅惟天使善爲我言而寛宥之遂皆免冠拜階下謹曰若然歸侵地反俘獲詣大軍聴命有他虞者使人任之世興曰諾四月七日以世興父子至栁州平章命世興子特穆爾與其黨十三人朝京師遣世興還乃班師錫宴平章坐謹於賓位觴之曰宣使能靖一方之亂可謂不戰屈人兵者也於是侑以銀盌一幣一帛一兩省上其功天子嘉之授従仕郎桂陽藍山縣尹以報功也嗚呼使以專對爲能者也然往往多貪欲或易以屈撓故功不能立由利害之心勝也今謹忠義自持無所趨避其頰舌之效踰於鈇鉞之威眞賢使也哉謹字彥信濟寧任城人其治藍山尢多善政禦史商企翁爲序其績求諸名士之歌詠余偉其事故錄之

石門集卷七

