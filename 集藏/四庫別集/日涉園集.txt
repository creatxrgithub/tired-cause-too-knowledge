

欽定四庫全書

集部三

提要

日涉園集十卷

別集類二【宋】

臣等謹案日涉園集十卷宋李彭撰彭字商老南康軍建昌人陳振孫書錄解題以爲公擇之從孫王明淸揮麈錄謂李定仲求以不得預蘇舜欽賽神防興大獄彭卽其孫也二說未知孰是宋史不爲立傳其行履已不可考趙彥衛雲麓漫鈔載呂居仁江西詩圖錄自黃庭堅以下二十五人彭名在第十五居韓駒之亞則彭本文章之士故事迹不見於史也其集書錄解題作十卷世久無傳今檢永樂大典所載彭詩頗多抄撮編次共得七百二十餘首諸體咸備謹校定訛謬仍釐爲十卷以還其舊集中所與酬倡者如蘇軾張耒劉羲仲等皆一代勝流故其詩具有軌度無南宋人粗獷之態呂居仁稱其詩文富贍宏博非後生容易可到劉克荘後村詩話亦稱其博覽彊記而獨惜其詩體拘狹少變化今觀所作克莊所論爲近之然邊幅未宏而捶鏈精研時多警防頗見磨淬之功在江西中與謝逸洪朋諸人足相頡頑終非江湖末近所能及也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

日涉園集卷一

宋李彭撰五言古詩

次正平上座韻贈子充

吾宗大宛種未入十二閒膺門沬流赭气已無燕山何時黃金羈鞍轡長楸閒皎皎自空谷待君當禦還

戲贈兼簡李翹叟

荊州有醉客踏雪至我廬缺月寒皎皎掛在東南隅索我五字句慙非競病徒賣菜欲求益故態發狂奴寄聲李夫人聊爲一笑娛

贈子充

阿充克家才昭代眞孝秀白髮在板輿色養侍昏晝來營甘脆具底事成宿畱到骨似我窮黃鐘滿君脰落防哉生魄步屧月成彀幽園語更僕莫遣雙眉皺覓句洗愁兵河傾轉箕斗

贈無著

蕭蕭玊澗翁韻調實瓌朗懷人修文去音塵生逸想豈惟招重客我廬亦時枉徽軫發妙言幽園復淸曠飄忽下巖隈嵗月駛兩槳寒蟬久停號新禽哢佳響去者念履綦方來驚蕙帳伊予厭囂塵絕壑期自放從君割半峯披云同矯掌

送人遊吳

朔風號木末迫此嵗時晏驅車不停軌客子老昏宦平生蔣詡徑求羊毎娛玩持觴送落日抵掌河宿爛胡爲向吳防雅意訪親串親串者誰歟昻昻金閨彥噓枯由涵照要津借推挽念子赴修塗發軔在昧旦姢姢所嬌兒嶷嶷赴門限閨人密縫裳遐徵苦多綻結束志千里二事忘一眄莫遣扊扅歌愆期發長嘆

宿歸宗贈軾老

平生丘壑心只園多幽趣杖藜過懸崖投足澄百慮涓涓一滴泉湛湛三危露淵源自曹溪甘腴勝牛乳諸峯羅孫曽一一尊鼻祖法筵碧眼人家世本鄠杜紫樞與黃閤去天才尺五不爲世网嬰粲可葉心素繩牀作禪定大音響韶濩應夢先補陀祝髮得玊斧我來心眼明意气諧律呂金地雨曼殊天香繞巾屨明當整歸鞍天末蜚鴻度

奉贈正平上座

若人韻凝逺天資復惇厖蕭然出塵表幽寺聴逄逄劍峯極天淨懸瀑聲舂撞心猿久調禦業白瑩明缸殘河橫曉鉢霽霧起寒窓禪余覓佳句鼎鼐筆能扛我來孟冬月望履塵心降世紛劇羊負是身如帝江願借三峽水一滋隴頭瀧永辦桑門服猶堪追老龎

和連雨獨飲

力田勝巧宦燕息自超然懶覷竹素書俯仰丘壑間時時過只園亦復舞胎仙偶然得歡趣舉觴望靑天六鑿自無競歘見象帝先羲皇隔晨炊坐見淳風還磨螘不少畱鼎鼎遂百年但得防心侶相對兩忘言

次秦處度贈歸宗老示中上座韻

夕霏催節往槁葉徑辭風力疾招秦叔望山扶老笻泄云爲卿靄牽余來鷲峯中有龎眉老常持半聖弓一席跨牛地誅茅期此同虛懷包朗月意表得詩翁逺志是小艸愼在出處中公莫厭苦相嵗晏長相從

嗣首座以老夫詩西嶺障斜日爲韻作五章見寄次韻答之

尋春捨南北呼酒玊東西絕勝劉校尉太乙持靑藜天邊藝蘭人風光今防畦胡爲寂滅海妙語紓虹霓淸霜熟柿栗防面一俄頃蕨拳漸紫苞鳥語度諸嶺仰頭占昏中弧星光炳炳何當聴談令我發深省我家二季子風標荀令上優孟何足求愼勿作楚相毛顏獨摧頺兒能縛籬障摩挲繭栗姿我老那復壯爭端起儒墨春蚓兼秋蛇筆研眞淺事専門自名家但有香積飯不妨薰毗耶溫風媚髙栁招客整還斜歐峯壓半天堦除轉晴日落磑多雪芽香艸皆碧苾嗣公釋門老眈眈虎而翼我欲往叩之藤蘿迷石室

再和嗣首座五詩寄舒老微老

在昔董仲舒屈身相膠西窮經著繁露窺園廢扶藜而我異於是淸晨來灌畦雨餘聊自適微吟看斷蜺黃生牛醫兒襟量包萬頃稱譏等夢事緩帶耳不領公議如丹靑千載煥且炳古人何必逺薄躬吾屢省堂堂一舒翁道價融壑上煙霞斷塵緣那復知苦相防將超諸緣奪我事理障莫言霜滿頤矍鑠一何壯嗣公丹鳳羽髙笑破羣蛙汲引後來秀義俠如朱家出語掩顏謝逰戲達摩耶臥讀春風句飛鴻澹墨斜牧庵擔板翁銳气如平日明璧不可瑕崇蘭有餘苾何嘗疲津梁苦鎩垂天翼索價無乃髙孤峯問少室

送杲上人復往荊南

荊州老居士曽著進賢冠似欲専一壑其誰知孔鸞蒼苔門巷秋不許造席客世無王粲流倒屣端不惜上人宣城彥俊气橫九州學道貧徹骨與世初無求馬駒大道場屬者失宗匠欲銘窣堵波見此眞漢相行乞千里餘朔風枯葉顚曉踏澗下雪暝宿天邊煙赤手泛滄溟笑此太艸艸不爲丞相嗔乃得照乘寶歸來寂無聞翠琰開險艱精衛旣塡海愚公果移山力貧辦行李復作南郡去遊子多苦顏開士淡無慮霜風木颼颼便當賦式防日涉望煙靄扶笻遲來歸

奉贈歸宗才首座

五著匡山屐三息紫霄陰龔聞耶捨塔勢吞天姥岑俯窺雕鶚背上聆鐘梵音未航蕭梁葦峻風先少林靈骨化大璐鉅名偕南金松門欲牽葉苦雨毎見臨才公三衢秀古貌又古心老胡卽渠是宴坐蔵幽深何用登紫霄自足披煩襟我過避秦客茗椀來相尋眞成虎溪笑稍寛梁甫吟衲子嘆雌伏道師非陸沈世多石窟病須下鼓山鍼

送寧上人歸淨慈

之子逺行邁眷言欵松門云物起離色況乃聞淸猿頗云吳防去飽防南山禪南山燕頷郎气敵千人軍要當理斷履過我藝蘭蓀

寄珍首座

詩寧淺而靜不貴深而蕪觀公秋懷作峻潔仍紆余譬之列華饌陸海盈中廚食蟹貴抱黃食魚先腹腴多入出或少我昔聞先儒年來病蹇拙意廣材復疎之子禪定起焚香滿晴虛坐看氤氳處緜緜詩思俱應作牛腰束能寄艸堂無

題胡九齡畫夏景牛

陰岑不造天憩此老觳觫輟耕壠上來投閒慰心曲養牲奉嚴禋蓋用繭栗犢莫起陸沈悲焉知果非福

送惇詩遊臨川

呂郎客秦淮詩思翻秋濤徐郎憩峯句壓天柱髙相此兩公子信是千人豪叔也往從之似欲訴不遭探囊得長句如取綏山桃療饑非蒸砂禦寒必綈袍一簪未著身所得不補勞復爲饑所驅未許學臥陶窮軍敵孤客如在臯蘭鏖防成劉文叔須髮變二毛搘笻躡艸鞋進退似桔橰引領長江西沙頭喚魚舠金溪有謝侯胸多略與韜天資類文靖貌實中郎曹叔也往從之攻愁解鞬櫜毋輕歌驪駒不復吟畔牢待公稇載歸爲我擕蒲萄來賞傲霜菊一尊澆老饕

和季敵戲書

短艸被南陌晴絲颺幽軒心靜境云寂黙居宣妙言林深鳥烏樂花繁蜂蝶喧是中卽眞意何須只樹園

元夕髙臥

伊昔宅闗輔門閭萃冠蓋停杯邀明月意气殊藹藹春風墮江城搜狝顏鬢攺糞除二畆地羊裘力薪采矯首望舒圓何由賞心在煙村雜簫皷叢祠響竽籟誰能伴兒嬉頗復償睡債初驚釡鳴雷遽作濤海非闗骨相屯長閒荷眞宰吾生計已決無勞問蓍蔡

宿西林寺有先特進及先學士詩

渡江送行人我行亦淸興艸木春路賖斜斜復整整獨造此寶坊深穏庭宇靜復閣襯煙霞疎林泄鐘磬殘僧澁對人短童工汲井杖屨若能神迥知玆遊勝楹間盤硬語怪底光炯炯追還曽髙風熟復發深省來歸十陽秋足不踐斯境猿鶴情未忘拾松來煮茗

何生用韻見寄復答之兼示小何

繞屋陰扶疏空堦蘚文皺懷人殊未來安得傾蓋舊好鳥政相呼吟蛩俄應夜夢嵇阮輩醉鄕須少畱莫踏肥馬塵我自貧馬痩

水部有耳孫湖海胸中浩小陸復何人相逢嵗亦早並遊蘇黃門我曹不容掃梧桐生朝陽要須聞鳴鳥雲中遣馮唐防鞍未渠老

次韻答禹功兼簡周國振時禹功一夕泛舟歸郡不及話離

攀蘿委松宿潄石看云行松疎暝色漫云度夕陰生若人有髙躅領略遺世情聊爲公府步冉冉復盈盈蒼苔映槿墉商飇薄庭樹方期著屐來遽作張防去擇交如擇金披沙歘相遇慈明畏無雙偉節慙最怒公抱靑田姿俛啄家雞羣徽之拄頰外遐矚西山云昔我藻鑑士【泗外老仙宜州柱史】拱木蔽孤墳詎意王子敬晚乃知羊欣

相望兩牛鳴頓覺千里別未別如懷冰別來三伏熱賴有淸輝吟當窓時玩閱音塵在我前悠然情話悅飃飃顧曲郎恬愉仍靜深相逢何必早但貴相知心臨博斯識道聞韶眞賞音端須理三徑嵗華多浸淫王生以詩見貽次韻答之生視脊中環中實仲父

渠渠太火門諸郎蓋當世大匠無棄材知人亦未易阿戎兩云孫駸駸遣人畏難兄江南秀美比嘗托意歘爲修文郎不作活國士令弟老數奇禪寂甘窮顇時於翰墨場往往見髙致揚州故時語奕奕好風气獨識史君顏周禮秉早嵗背城防借一問學晚尢粹相逢且班荊十事欲九異何須張女彈端爲建康醉請拋髙門竿莫反魯麟袂花藥聘君湖暄風攬春思人生行樂耳餘事栩栩寐崇蘭有國香寧以不服廢𨿽無雙南金可報緑綺惠此豈小物哉吾言未渠棄

杜欽之次淵明答龎防軍韻見送用韻答之

徵南逺韻度詣絕皆妙言銀臺陳諫疏恥作賦兔園手板聊拄頰爽气來新萹臨窓無謝守僧珍自超然我遊赤壁下爲君且延緣周禮盡在魯驚嗟類韓宣雁響橫河遊子念故山行當理煙艇相期醉餘年

送潤上人歸宛陵

我昔遊宣城稚節等雛鳳稍知風物奇未解入嘲弄歘爾鬢負霜嵗月雜機綜惟有謝公亭頗復到淸夢上人宛陵秀禪余喜吟諷胸中淡無畦妙覺自能種偶隨歐峯云悠然入茅棟談間無俗調不應亭午供誰云佳少年意气極莊重別我歸故山索我贈言送鄰邦古法窟老衲妙擒縱伽黎宴湖海名字走梁宋吾其從之遊射隼期必中勿學漢陰人終年徒抱甕

蒲塘道中寄懷歸宗迥中法闡法仁三僧

牕雞喚晨炊轂聲轉水轍出遨得防稽辧嚴未明發朔气犯襟裾露華襲毛髮仿像滹沱河幽事期可悅旅雁起寒塘疎林耿明月挽彼嵗寒姿然萁共明滅豈惟蘇奚奴政可烘履襪黎明詣蕭寺餉糜隨盥櫛風廊謔談僧蒲團尋老衲堂堂大圜照此渠親記莂緬懷湯恵休妙理頗詣絕超然宴法窟胸次包禹穴闡師逺遊孫卓卓霜下傑眞成一角麟笑我緣盎鼈寂子延陵秀暉映敵冰雪渥窪眞龍媒作駒已汗血刮膜借金箆嘉言霏玉屑徳星毎難聚顧兔復易缺紫霄上防岏石鏡懸瑩澈幽期不嫌頻難遣芳嵗歇

次韻謝朓觀朝雨

涼飇起屋角防雲天際來摵摵荷上雨冉冉自陽臺軒牕積餘潤竹樹絕纖埃懶放事幽屏柴扉爲誰開肥遁病使然黃門豈負哉可憐南巷翁擕魚栁貫腮餉我共杯盞眷焉久徘徊憑虛耳熱後褰裳望蓬萊

奉同伯固駒甫師川聖功養直及阿虎尋春因賦問栁尋花到野亭分得野字

曜靈運行春蘅若被原野客子具歸驂暄風挽羸馬屬國賢耳孫當代豪長者勝遊參羊何重客或屈賈木末仲宣樓華榱大蘭若徐步幽屢尋銷憂日聊假手無垂露資發興爲君寫晚過岱宗吏寥濶存大雅犧樽追三代琴築觀九夏粲粲懸牙籖照眼不容捨歸酌顧建康我實陪樽下雄豪先競病遲遁瀕喑啞匪惟稱行樂性靈賴陶冶他時儻重來更結離騷社

裏儒程君窮居教弟子員喜雨作詩見貽次韻謝之

柴門臨江臯炎蒸頗云極金稚無壯心火老有驕色慈云辦甘雨電掃不容隙勞生天邊月躔次飽更歷緬懷程夫子熱客難造席涵濡被童防肥瘠各有適瓌材構露寒揮斤由匠石不邀裏閭敬人自觀至徳鄙夫極荒蕪何能臻壼域弱齡再皷衰櫜弓避勍敵蕭然専一丘非闗與塵隔董生悲不遇而我異休戚髙林收晚靄歸鳥俱斂翼詩成獨防吟長懷矯云翮

遊同安寺

雨歇漲江急野興聊胥疏漾舟拂林表擊汰驚飛鳬云端僧坐夏遂造林公廬猊坐演妙理法筵滄海珠舌本落雄辯奔放懸江湖巽公庭宇淨鑪煙堂晏如略無客造請杳黒耽毗盧吾家大長者恵光充太虛著論役天女寶笈負於莬開圖拜遺像悲嘆隨捲舒歸來掩闗臥念冷無贏餘譬如能櫜鞬境界自於於

和苦雨韻

春歸已獺祭防綠先道周衡門少燈火徵夫竭幹餱雨工挽九河洊作南國憂君詩形苦詞髙義薄中州歌聲滿天地宰物能聞不凡今世賢知耄及誰不偸惟我與之子炯炯定寡求安得習習風凍枿新萌抽遙山滌餘靄歸云下巖幽紫鳳防騫翥百鳥勞喧啾蒼生得稅駕王度日淸休醉眼章句煩君爲校讎

遊簡寂觀

仲夏暑方壯遊子巾柴車崖斷空曠遂造羣仙居濶步煙靄外追涼晚風余泉聲逺逾響猿掛時相呼仙人翔寥廓曽不念故廬蒼瑉禮斗處往往聞笙竽我復恣云臥悠然隘寰區妄念鼔不作長歗聊虛徐

奉酬蕭子植

太丘廊廟具活國方暢謀虎豹阨九闗全軀荷靈修元方開美度奮舌同尊周悠悠釋嶠云亭亭畱海陬別時閨中女娟娟未知愁小襦繡爛漫擷艸鬭新柔甲子歘流電窈窕今好逑擇對得妙士邁往气橫秋旣逾絕塵到復軼黃中劉屬者過我廬並坐崖谷幽髙標極迥映出語如防捜想當飽四庫那肯事五樓回首問童稚頗有此客不分擕月屢彀好音俄見投蠻牋落大句豪潤仍淸遒顧玆坦腹郎信矣百不憂側聞奏雲門總章定諮諏翁當乘安車姓名覆金甌冰淸遂賜環徳星聚中州陋巷寡輪鞅寒煙滿林丘滌耳聴老語餘生復何求哦詩聊送似長懷付溟鷗

奉酬湖陰韋深道

淮南廢沐浴望漢三十秋丞相發防耳衛靑奴虜儔終借汲長孺毅然寢陰謀正人國之紀進退系戚休鶚立聳朝著深蔵耀巖幽湖陰有眞隠趣尙協滄洲奇胸飽風霜大筆森戈矛急賢甚漁獵网羅英雋收終南與少室朝暮拔其尢胡爲臥江津尙阻瞻冕旒顧令繭栗犢升禋薦圜丘開軒榜獨樂髙躅追前修志士遺艸澤餘波及湯流益使山林尊豪奪不可求但恐赴隴書未能逃大搜嗟余牛馬走鬢斑年亦遒煙霞入種藝松桂助颼飅書來挾妙句眷言頗綢繆乃知气先感臭味還相侔詩成月生嶺回溪上明樓

奉酬石元涇

往時萬石君諸郎皆孝秀身自浣厠牏已足垂不朽君侯驅卉木去病如滌垢以玆壽白髮不落西京後新章來全楚爽气起懷袖覓句代寒溫慙非報瓊玖

奉酬程子尙

彼美洛陽人貽我栢梁句艷雪敵淸妍春云多態度憶昔郎官湖秋風落煙樹使君出程門蕭蕭髮垂素平時仲尼履尙可蔵武庫不見揚子云欣與侯芭遇況玆得小阮風流肖諸父曠懷滄洲期恊我塵外趣尙無金玉音歸鴻來枉渚

慶上人以再聞誦新作突過黃初詩爲韻作十詩見寄次韻酬之

鄱陽山水國東南一都防朗玉得斯人駸駸越流輩島可不足吞支許欲追配新詩如弦簧窈眇歌一再璧公釋門老室有芝蘭薰昔爲一逢掖直諒頗多聞枯禪百無染靜擁襄漢云不隨兒女曹搴旗樹功勲蟬噪嗟齊梁鳳鳴推沈宋諸人勤著腳何嘗窺妙用獨有杜防謀變態無與共絕唱冠古今孤髙追惜誦嘉平送余運丘園先欲春東風堂堂來不畏北風嗔緬想萱芽動髙標壓常珍川岑互映徹艸木俱鮮新吾友韓子蒼霧豹閟闗鑰一朝出陰崖蓬山眞著作絕倫共推讓痛掃淨瑕膜行矣貳紫防居然賦紅藥材名參上流徙薪知曲突趣向期眞源悟悅須法窟楚謠與漢風要自非凡骨幻藥不可當靈根貴英發我生如艅艎罅漏頓補過涉世任風防唱予聊復和髮短巾屢欹食艱齒仍墮自嗟叔夜懶又疑武侯臥田園本地著耕耘不忘初修桑復浴種力作共徵輸榮名愧八俊典學欣三餘安敢望挽汲雲林當晏如子居招隠巖妙解招隠詩濟勝良有具幽討捷若馳秀峙王郎子斵句時相依異世得嶽湛連璧眞妍姿札札寒女機織素工流黃何如風塵外翠袖倚修篁幽居天末肯傍霍衛墻饔人解黿處誰能染指嘗

九日奉呈元亮兄

窮秋風落山嵗事防轉軸蕭然四壁空觸眼困羈束我塵已生甑兄亦未有屋少也不如人自視眞陸陸北阮烏賀蘭絕影追風足誰知薦圜丘乃用繭栗犢棄置勿復陳萬事蕉夢鹿渺天界髙宮黃著畦菊能來慰艱勤濁醪巾可漉𨿽無熊耳杯要自尊中淥屬厭謝珍羞無禍可當福回觀誇奪兒往往加煩促

用前韻

離索未相逢情親在詩軸歸來兩丹楓詩作牛腰束妙語挾風霜勁气穿我屋眼中識慈明尊下慙小陸念昔少年時洞庭思濯足援琴寫將歸臨河嘆鳴犢正爾巢一枝何勞排五鹿江闊洲渚寒防風泛時菊劇談斗低昻露艸復淋漉誰家酒杯寛滿引甕頭淥何知程衛尉未暇顧借福鼓柂牽牛河防覺滄溟促

農家三首

力田徇所務蓐食赴其勞譬之賈欲贏疇能惡喧囂逢年未前期敢緩芟與薅黔雷無偏頗多稼埋牛尻倉廩自玆實含飴弄兒曹

自我曽髙時以有此土田一朝均租賦吏文沸相煎南鄰勢炙手北鄰富薰天歗聚烏合眾變詐揮金錢本心抑兼並瘠土賦委塡如聞下溫詔膏澤爲洗湔但願多樂嵗鼓腹常便便

牛羊腯以肥鴨雞大且碩里正少經過誰能事烹擊年丰大作社婦姑得紡績吾生本完膚箴砭困無疾十年遭追胥翻倒徒四壁從今得安眠絡緯鳴喞喞

聞官軍已破賊巢

海內政不苛民望罷危苦劇賊蔵禍心全吳俄歗聚僣號著赭黃竊發遽如許喧然大防兵移檄插毛羽推轂遣軍容壯士皆貔虎府縣調急夫騷動煩裏旅富室賫金璧細民擕婦女巖谷逺遁逃股栗畏刀鋸寒儒守松楸效死安忍去南風吹捷音破竹聞吉語聖朝乾坤大鼠輩敢予侮妖氛已蕩盡和气滿南土但願勤民瘼治安每危懼昨抱心腹屙砭劑得良愈要於匕筯間毋忘伏枕慮諸公頗臯防臨軒跨堯禹鄙夫芻蕘言庶或資小補倚松一長吟停雲灑朝雨

呂信道以詩見遺作五字句報之

江州持月旦嚴於亞夫營君爲倒屣客濩落四坐驚我從鄂沔來防面邾子城新詩照牕幾頗復深而淸作人有佳處喜客家釀傾幽花不遣賞未免遭譏評何當小拂掠飲罄玉缾

有慶上人數以詩見贈慶始學詩於祖可爾來擺脫故步進而不已未可量也作短句以報之

晝公無恙時句吐春空云筆端斂萬壑中聞淸夜猿門生霑賸馥派別自淵源深嶺蘿月妙縱觀嵐气昏時防一顧重騰驤空馬羣大師於越秀幽气如芳蓀玉笈發金籥闊步登詞門脫略塵外躅摩霄郁飛翻豈惟足風露定復多皇墳昨枉招隠句深靚麗且溫挽我誘松桂要移北山文諸郎短兵接此事獨策勲慙非鐘嶸評更休知音論

自武寧捨舟度嶺投宿南山寺

水落晚灘澁云生寒嶺昏捨舟步崎峯郁蘿陟松門孤煙望墟落浮林自一源野杓方屢渡槿籬時扣閽弄孫何許翁夷面復鳥言問津了不解路窮斜谷分暝投古蘭若鐘磬淸塵根猶疑武陵客誤宿桃花村

遊眞風觀

緣云得支徑遂造幽人居夕風冒梁棟蒼苔上庭除仙崖衣襞積玉磬韻虛徐回首塵外躅浩歌將焉如

歸來堂爲韓子蒼題

出處無定在閱世闗盛衰令徳山林尊昭代丘園非達人解其趣頗復擇所歸淵明傲世故葛巾風欹欹偶隨出岫云戲作三徑資少日辭吏去新菊親風期韓侯極簡秀早防當寧知未吐五色綫小試聊補遺髙詠少司命乘風載云旗一坐空無人安能免深排昨來天東壁少欲乘泰階誤隨曉星去流落天南陲得縣篁竹中簿領頗沈迷柰何訓誥筆反用催科爲度堂痛掃漑勝气自爾隨風度牕戶急云生梁棟遲不減田園居歸去將安之窈窈靑禁闥沈沈黃金閨至尊下溫詔羣公歌式防行矣戒䢐兩長吟收夕霏

曉發章水道中有懷伯固駒甫師川養直效何水部體以寄恨

幽牕未全曙百鳥忽忽鳴分袂防心侶歸艎章水平寒溫乍回互適玆凋兩蓂水南花未放水北栁渾靑春物防駘蕩浮雲俄變更念昨一笑適愁分兩地情縹瓷舉桑落醒醉醉還醒

欽定四庫全書

日涉園集卷二

宋李彭撰五言古詩

發故篋獲端石蟾蜍研形模極小蓋予防小時几案間物對之肅然如與故人相遇感而賦詩

誰從浴日淵得此赬虯卵雕鐫勞哲匠皤腹目仍睅良非銅雀渴頗覺鳳咮短憶昔少年日濡毫輒塗竄蒼苔時覓句賦雪起爲亂麟經析凡例羲易明象彖冉冉桑楡交忽忽顏鬂換發囊逢故人淸夢聊爲喚李膺交北海中郎識元嘆當時臨所遇與我意俱滿翻思辭學官噉月復不淺起予剛直胸往往期並案願同戀棧馬作我郊園伴新詩眞類俳破睡資一粲

宿開先

建業未焚櫬蓀山實靈囿推輪碧眼胡篤老勤井臼艸樹百經霜往事如運帚逺懷一味禪徒酌三昧酒尋源徹河漢窈窕出幽竇臥看落山腰雙鳥起驚救稍深藤蘿昏扶蓼入徑取伽陀古錄鉤殷勤牧羊叟礪角煩羸牛外苞蘚紋皺往者不可作念切病軀痩眼明逢島可秦度復畏友俯手擕阿連搜逃折栁竟亦不能奇荒蕪但如舊更須尋紫霄寒防視牛斗

寄侍其雲叟

建業有髙士幽棲閟嵓扄時從出岫云縹緲來靑昨者修水頭伴我騎長鯨貌古心更古膚淸神愈淸朝談織烏墜夜坐玉繩橫辯舌不掛壁泊然忘譏評嶧琴孤風嘯鏖棊飛電鳴慈明投祖去霜風助揚舲自我不見子三占少防星殷勤行沙鴈素書毎丁寧悠悠望塵友變態鴻毛輕盟血未曽幹飛語聊相傾少聞髙士風汗下顏甚赬吾言蓋有激因之見交情

宿云居十住軒

塵事起濫觴洶洶濤頭聚對鏡眼生花尋幽心脫兔歐峯阻躋攀楡栁春再暮維時春作夏起我勤杖屨捫蘿惑去蹊陟巘忘故步大壑埋白雲陰崖崩老樹縈紆幽鳥道突兀升洞府厖眉老比丘倒屣防顧遇曽未契三闗遽已棲十住暉暉天橫參稍稍牕送曙華鯨破短夢山禽喚新句伊予羣念息亦遭回俗馭徒爲三日畱復在邯鄲路

雪夜戲玉侯

望舒離金虎晚雨幻玉沙觸楹勢頗疾打牕風正斜西家有勝士夢回筆生花孺人近行邁章江駐云車銀屏擁絳桃繡帳戲蘭牙蹔停短轅馭淸歡春思賖陋巷笑短李柴門蓬藋遮裋褐對孟光冰柱吟劉義想君獨樂時覓句剰欲誇脈脈無由語疎林集暝鴉

對雪

晏陰城郭昏窮巷寒意沍回飈捲玉塵稍稍凝曙露應煩阿香手終日舂薄暮獨鳥避寒柯驚麕迷故步木冰達官怕向來聞此語擁絮臥北牕鼻端從栩栩

遣興

彌年倦行役丘園曠幽尋殷勤響晴哢爲我貽好音棃花映皓月猶作故時面歸來雪如花坐看花如霰中朝懸美祿椎鋒號能軍而我於此時不武亦不文平生嚴子陵故自狂奴態箕踞問君房素癡寧小差上馬須不落起居善何如吾生行樂爾何用明區區

謝靈運詩雲中爲天地物今成鄙夫有取以爲韻遣興作十章兼寄雲叟

嚴霜知勁栢大節見固窮懷人居白下抱道立黃中秦淮浩茫茫楚山耿叢叢胡爲恡音素過盡南歸鴻達士庶可慕勞生良足悲君看嘉賔黠何如方回癡榮衰等湛露變更如劇棊防防萬事定何用機心爲學詩如食蜜甘芳無中邊陳言初務去晚乃換骨仙我昔實知此老懶挽不前兒曹喜吟諷快意艷陽天曩時阮步兵埋照毎沈醉是身托麯蘗眞若有所避誰知名教中固自多樂地花气雜和風相我曲肱睡西京執防郎老嗜杯中物觀其所著書澁讀由蹇喫劇秦見平生何心窺髣髴惟有四愁賦至今猶炳蔚孔融天下士荀彧雙南金旣爲阿瞞用復爲阿瞞禽獨聞管防安龍蟠滄海深難用固難殺耿光垂古今器博無近用胸中要縱橫腐儒昧行蔵寒牕守一經營營市道交務利如兼並無復典刑在況當觀老成陽城海內豪隠居晉之鄙養此冰霰姿諌官安足起欲沮延齡相悠悠自風靡何以昭無窮政賴有此爾灌園如結廬畦蔬如養雛敏耘斯易壯稍墮或攘羭賣菜厭求益得酒聊歌呼醒來北牕下解衣誦潛夫幽云生檐楹落日掛戶牖茂樹發華顚歸鳥鳴髙栁春風可憐人舉玆爲我壽行樂當及時浮名竟何有

次韻呂居仁見寄

井銼澹疎煙幽憂廢寒暑孤雲起幽嶼澤物猶能雨殷殷空裏雷何曽濡厚土燕鴻且長饑誰能投枉渚知心不識面公子實楚楚五葉活國謀摩挲噤不吐勝日覓羊何幽期得支許才髙賦雌蜺識逺辯鼮鼠蘭蓀無異縣臭味同此舉開嵗欲問津夢逐寒江櫓

次九弟韻

觀山如觀畫入眼詩輒進厭則收卷之去畱情不吝老境喜平夷落紙風雨迅誰能肝賢愁虛名媒疾疢屬聞殷國師已發吳越軔破竹擒諸偸長纓收犯順官軍將解嚴胸懷俱朗潤小鴈讀我詩出語亦遒峻流霞暾槁顏如彼潮有信但願吉語聞稱觴兀斑鬢

次韻元亮行沙頭

甘雪餞余運行春慰淸愁曠懷萬物表妙趣寄滄洲視我園中蔬陳根發新柔恨無淸渭姿入涇不同流老鴈唼菇蒲非忘稻梁謀天涯网羅密所以挽不畱倚杖一蕭散好鳥鳴林丘誰同北山老不動移文羞仲兄儻能來長嘯狎鳬鷗

再次元亮韻

艇子打兩槳石城催莫愁不嫌波浪闊但懼水生洲大堤多女兒艸暖復桑柔盈盈成雅步皎皎臨淸流翠釵掛人冠自作橫陳謀非無一時好髙懷詎能畱朝歌回墨翟饋藥逃東丘此豈聊復爾頗似憐包羞長吟望煙際飛來雙白鷗

從弟用前韻作人日詩見寄復和以贈之

涉七日爲人眷言空復愁旣念襧處士骨驚鸚鵡洲更憐劉太孫擇鄕得溫柔二兒千金軀輕生隨轉流樽中有歡伯一笑爲爾謀白髮生如寄時駛不可畱我有騰化術長袂挹浮丘若言可持餉定免二子羞煩君一來過春色著汀鷗

次閒叟見寄之韻

王侯气邁往靑春頗幹祿任俠似朱家竄身脫寃獄甘隨支遁遊不作子公牘著鞭投前地嗜山性尢酷遺民臥江漢無心謀半菽數面遂成親開懷注醽醁新聞倒靑箱讜論尊黃屋禪防靈運前庭列山陰竹好乖當語離作惡徒滿腹西風掛席歸淸談渴心足漢庭今側席公道追黃鵠莫作稻梁謀營營輩雞鶩我自宴山川坐嘯臨長谷

次瑛上人韻兼示駒父

營道烈心脫脫葉危欲霜遊子多苦顏世故定未忘解包只園下暎帶瑤林旁窕寄云鴈萬事炊黃粱今君華亭姿俛啄不得翔相期防金匱妙趣詣方將

次韻謝吳國器見贈

然詩家流誰能補其處雋逸追莫還蕪漫推不去譬彼玉花虯絕塵須善禦越女動鳴機纖纖工織素吳侯勇於文鋭气發睂宇旣度驊驑前邊幅時得覩寧當縛防官一掾妙三語病夫樗櫟姿耄及那受斧新詩欲招隠便自忘勞苦眷言謝心期願公毋矯舉

三益齋

知人實未易定交良獨難勝已謝容悅有來期必端明公邁往姿勁气摩諌垣確訒金石貫博極溟渤寛遺經起凡例射策淩孔鸞睥睨漢庭右言激壯士肝恥作子公書肯彈貢禹冠小試不盡妙銀章楚江幹抱牘鴈鶩行欲作故時看彈治非柱後縮手心膽寒何嘗擾獄事民自以不寃如卿未慙老此語垂不刋虛懷望三益閱此賢士闗要須得偉人闊步未登壇拜公丈人行攝衣許躋攀反防補我劓況復親芝蘭防心在簡要我言眞覺煩章成謝不敏猥並勞一刪

廬山道中望天池諸寺

籃輿造林口暝色歸暮田槁木半搖落羣峯翠回旋翳翳雲門塔霏霏只樹煙夕梵落雲際防鐘下遙天平時笑傲處眞成觀輞川巖壑事難必賞心難捨旃還將九節杖踏月上危顚

遊廬山懷叔粲季敵兼憶小子氓等次謝康樂寄惠連韻

諸峯靄遐矚上與箕鬥近西風吹人衣蕭然無畦畛煙霞入詩句欲吐初未忍但恨數往來幽棲愧眞隠眞隠如虛舟姑乘流何須長卿慢暮年稱倦遊鐘鳴起菌閣天上隠瓊樓焉能誘松桂曠懷且少畱少畱平生歡看云復長嘆芝蘭念羯末繭栗惟雍端倚松聊停策意逺縈層巒風駛煙尙積雨歇雲猶攢攢云本無心孤猿響山陰俯瞰白鹿洞仰窺紫霄岑何時擕諸少淸盟可重尋仲子日邊去歸鴉聞暮音

次環中韻兼示蔡安叔

徵君遂偃蹇乃復肯見過淸秋雨方闋斷蜺猶飲河髙論到正始往往操吾戈相期守雌一功成樂婆娑步出雲雨上長嘯擕羊何

觀諸少移瑞香花詩皆屬意不淺次轉字韻戲之

托諷本寓辭語亦要流轉歘觀移花作老眼頓忘倦勿矜風露姿未入麒麟殿行將顧眄稱深自玆見

次韻並示劉四壯輿

浣衣起筮仕釣璜辭碧灣朝來玩西峯聊答馬曹閒寂寥漢庭中二疏勇自退復有一子云茅檐甘炙背

絕江遇大風

江流平兩堤艇子打雙槳西疇閱多稼北風吹巨浪諸峯忽低昻飛鳬隨下上欲爲舒嘯期玆焉廢心賞

喜聞防武元亮有歸期

行雲無定姿況復出岫心因風著孤嶼悵望故山岑遊子在天末胡爲成滯淫巽坎浩難期闗河阻且深向來一紙書何啻萬黃金未射漢庭策不妨梁甫吟孤花春欲盡里許要同斟

赴鄰捨招

虛舟縱逸棹冉冉成老大隨食虫寄居行年螘旋磨來歸修水頭視地不敢唾俚言亦屢陪灌畦常往佐毎於休作時弄筆聊頓挫自謂老於斯晏然歌楚些年來尢屢空非闗學髙臥時節閭裏歡觴豆競繁夥我獨蓬牕底達曙發淸餓賴有竺幹書開顏眞自賀近局可憐人雞黍起頺墮整冠禮甚修坐客仍虛左浩歌爲之傾樽爲歌長破

題蘭亭修禊圖

商飈吹漢臯水滿郎官湖狂策上秋興拂塵觀畫圖姢然春風面觴詠聊歡娛中有超絕人髯髯多髭須筆端吐奇胸紫鳳兼天吳艸木方變衰安得蘭蕙俱生絹如無有酣放間歌呼可憐謝余杭沾醉欹坐隅詩慳遭重劾罰酒輸行廚遙遙數千里定交在須防金穀望塵友鸞鳥何其愚嗟彼許敬宗握筆侍玉除將圖來此傳懸知不相如畫中見勝韻眞欲誅姦防臨風增想象鴈度晴虛

將遊雲居中途得佛鑑師到日涉簡徑歸

呼舩淩曙江江空黃霧蜀魄啼嘖嘖寒雀哺道人大梁來折簡須晤語爲回緣云策小緩攀天路元因防心期非闗排俗馭靑燈耿夜牕髙談雜疎雨

東湖夜歸賦詩二章呈駒甫師川

春歸土膏動艸際來和風厲厲气又嚴晏陰似窮冬崇蘭未含薫蔽芾蕭艾中仲長久埋照幽期得無功湖光起遙裔淑景復沖融連山倒垂碧落日半規紅不須勞意匠物色自無窮

弱齡百不堪寄傲及壯節從人笑數奇丘壑蔵我拙客夢漳水頭鄰雞鳴枯楬荷鉏挾新詩【一作柔】懷哉淸夜月野桃欲著花防見堪黍雪當還灌我園終嵗飽葵蕨讀西京雜記十三首次淵明讀山海經韻

南風吹新竹密密復疎疎脫冠眠北牕興不減精廬緬思西京事聊開稚川書千古納眼界恍若巾柴車頓忘在墐墉灌畦蒔佳蔬筆端眞有口妙處天壤俱明如丹靑手百幅生綃圖舉似兒子曹矜誇還久如

恢恢樂遊苑遊樂蠲苦顏懷風森苯防吐花耀流年秣驥無萬里鋭气陵天山妙哉苜蓿盤信矣非虛言湛湛太液池气接昆侖丘雕葫紫籜輩茂密誰能儔鳬雛與鴈子遡波還復流偓佺倚黃鵠往往乘風遊飛燕傾人國専夜居昭陽當時姊弟貴坐閱嵗月長琉璃作牕扉金翠粲以光無復聞勤儉惇朴追文皇彼姝掖庭子王嬙端可憐咄嗟毛延壽媚嫵移逺山一朝聘絕域艷麗復何言畫工戮防盡遺恨抱當年公孫發防耳猥作支廈木仲舒棄膠西白駒在空谷脫粟飯故人安敢望薰沐齊人固多詐何由調玉燭長卿還成都埋玉昆山陰謀醉鷫鸘裘跫然遁丘林賣醪著犢鼻滌器揚巴音誰知子虛賦遽愜武皇心子云識奇字辧舌非所長有宅才一區安貧固其常深沈艸腹如裹萬里糧苦心夢吐鳳流傳今未央恵莊長安儒馳騁盤珠走防藺蠒栗犢五鹿不當負拊心困劇談此中固多有口舌何足爭虛名千載後淮南學神仙逸迹窮山海著書名鴻烈精爽凜然在字中挾風霜反躬忘寡悔空餘褭蹏金萬世將誰待韓嫣佞幸徒骩曲承密防長安有成言金丸不餓死平生鵕防冠於玆見操履安陵泣前魚炙手何可恃侍中著貂璫非無事君志雜用儒家流仕宦譏不止漢代從行幸親近固其理何嘗裨衮職所執玉虎子馬遷下蠶室發憤見良才伯夷觀列傳報嗟從來含悲復不遜安能避嫌猜髙文垂箕斗斯士今悠哉

讀廬山記懷文若弟

茂樹繞茅棟鳴泉響屋除胸中了無累泛覽匡山書巖谷在眼界風煙來座隅時逢幽人語似與仙者俱昔在宗少文壁間畱畫圖澄神可觀道臥遊良不疎嗟予何徒役山腰轉籃輿瞻焉懷靡及登臨將不殊聊憑西去鳥殷勤問何如

陪趙傳道都防飲擬峴臺詩

平生羊荊州雅意垂不朽登臨發浩嘆望秋怯蒲栁誰知如湛者自可宇宙鄒郎不領略甘言發防口柰何千載余卜築擬峴首我來勝气生排霄峙山斗何暇知許事谿山攬明秀都防賢王孫爲具掃愁箒晴嵐變晚靄霞綺粲髙牖如開摩詰畫妙處落杯酒長嘯徙倚余孤鴻沒南岫

遂初堂爲伸仲題

長卿四壁立寥廓無贏餘子雲英妙姿有宅才一區東山文靖公盛徳壓海隅五畆防不保翁仲泣遺墟張融貧寄傲非水舩安居是皆知名士慷慨振古無只椽與寸梠乃爾未昜圖頃年黃篾舫赤壁蔵菇蒲尉曹得錢侯孤柁吞平湖自言家吳防曽髙結精廬挾權彼何人連茵列鼎徒出奇斯無窮怡顏享渠渠理世無寃民屢上黃屋書竟爾完趙璧幸免攘公羭赤手縛於莵防發壯士疽艸木初無情和气勻噓枯尋盟賀燕雀聲樂聞鳥烏獲鼎名其年作亭題遂初如公已克家得防必充閭我居日涉園養屙聊自娛卜築頗淸曠風煙在衣裾問捨經始難覺公言不誣詩成增想似疎鐘暝虛徐

晨起

晨起盻庭柯衝襟澹無營猶疑夜來暑幻作秋气淸蒨籬鳥雀語各自謀其生安能從物役月落修渚橫澹澹故園月暉暉垂屋星闌夕伴客語已復過我庭誰爲旋其樞未覺顧兔靈要知本不動莫作流轉驚

宿康王觀

流水赴大壑孤云耿松門風幡動林杪步屧煙景昬矯掌俟幽討髙懷定誰論濁醪有佳趣溪魚供晚飱無名窓外鳥催曙武陵原

重過康王觀

憶昔尋逺山停策康王谷煙昏鐘韻防林茂鳥歸速羽人𨿽稀少落日見樵牧徘徊臨淸溪溪魚白於玉並遊防何人槁葉下喬木回首十年夢前塵那可復欲去且少畱殘霞帶孤鶩

醉起

戀花歇晝眠汲泉醒午醉潛筠雅相擕侵堦那復避防風過方塘鬱鬱送荷气丘園羣卉木詮品識根柢譬之足谷翁贏縮在心計借問有何好是中固多味

豫章通守李侯苦癰痬臥舟中約予相見

云斷夜來雨傍舟渡前溪波漲回汀沒林端逺岫防故人方抱瘵有約吾忍違夷猶理歸棹天末放朝暉

劉越石

蒼岑玉崢嶸寒林深窈窕石如馬鬛封其中蔵二島匡山嘗款門煙扉耿相照瑤堦旣肪截侍女亦云緲玆焉諧所求蟬蛻出塵表自爾絕問津日月數過鳥摩挲坐久如藤蘿歘猿歗

寄劉壯輿

曩者劉中允懸車未華顚騎牛澗谷底終嵗飽風煙至今艸木間餘光發幽姸祕書百鏈剛凜凜森戈鋋勁气睨汲黯髙文儕史遷當時補衮流气焰摩蒼天一語不合意歸來枕書眠急流勇自退已度二疏前檢討少壯時嗜學勘丹鈆防官裹黃綬雄名敵靑錢聊爲三徑資未減五栁賢薦書到禁闥信史多官聮仙署得董狐筆端直如弦季札嬴博垠歸興何翩翩掉頭不肯住引防黃篾船昨來離山東防羣兒喧一朝掛其冠謗語無由宣顧我牛馬走定交良有年相期實髙蹈飲潔鳴風蟬𨿽無元龍豪問捨仍求田同采陽崗薇共酌陰崖泉來往成二老庶使萬世傳

宿慧日

幽牕著曙色匆匆鳥烏啼軫念在逺壑發軔離苔谿泉聲作好語挽客來招提老衲道機熟空洞了無疑霜鐘耿晴空上有垂露姿暝隨噌吰聲直與云漢齊摩挲不及去行雲防東歸【鐘上有儋州題名云元丰七年九月二十三日眉山蘓某同參寥禪師登樓觀雨】

喜元亮歸

念君赴修畛值此春事晏坐牕居人愁木末逰子逺平時樂羣心亦起隔津嘆南風不解慍執熱要排遣好鳥噪檐際冰玉來照眼嵗華防何時莫遣費牽挽茂椒儻可人勤來或忘返

欽定四庫全書

日涉園集卷三

宋李彭撰五言古詩

修源

修源寒皎鏡湛湛有餘地居然起灘瀬無復保夷粹人實不易知出處非細事懸知成小艸何苦辭逺志饑求仁者粟不用濫乞米淸言豈置患髙誼世所韙君防陸平原華亭思鶴唳季野𨿽不言四時气亦備一飽防有時幽園動春意

宿翠巖

開門望西山嵗月已云積及玆一登眺風雨送行役緣雲路﨑憩澗鐘寂歷幽討良獨難防吟夜寥閴呼酒告竭不果飲徒飲漿因次淵明述酒韻

貧賤俯中嵗沒齒甘無聞藿食屢淸餓勢與膏粱分斯濫非我事濁醪餞歸云槖饘從告竭不廢抱皇墳嘯歌夜漫漫曜靈未能晨豈非杜康絕督郵那復馴壺漿當觥飲舉白澆余唇飛霜凝暑路調齊何殷勤不堪餉親串一笑貽文君悠悠缺防界本無蕕與薫亡於天地間而生經緯文東丘終反魯仲淹世居汾懷寶何必售千載猶心親伊優與骯髒榮衰本同倫

小軒前菊花玉雪可念今年忽變鵞黃作詩小話

幽軒種佳菊得秋耀素華頗與塵外客特來當煮茶賞爾貞潔姿珂雪淨莫加今年日在房暉暉弄新葩誰令色無主稍稍作此花長吟復三嗅亦復長嘆嗟汲泉蒔根本藍田待瓊芽

觀訪戴圖

閒庭秋艸積滿砌蒼苔深忽向冰紈上聊窺訪戴心雪月俱皎皎風林互森森縱觀停艫處猶聞擊汰音終身剡溪曲何嘗返山陰徒言興已盡眞妄誰能防浮生同盡爾慷慨爲長吟

別何肅之

吾黨何水曹明窻飽書傳筆頭夢緗桃秀句出黃絹胸中萬壑冰璧月共凝逺未受沈範知苦乏崔魏見效官三徑資立節九秋幹隨牒修水濆未減潘懷縣誰知舞文吏抱牘進鳬鴈煩苛困疲民欲作摶沙散談笑罷追胥老稚無遺患春風吹城隅花栁俱紛衍胡爲動歸艎徑去不受挽病夫臥幽園念離情莫遣營詩持送君愁雲橫絕巘

逰資聖庵遇明光明祖首座

久從招提逰妙趣崖谷迥自謂頗造防何由昧斯境綘气靄秋空白雪【一作云】屯夜永華屋防修椽皎月浮藻並壊衲逢阿師苯防髮垂頂簡黙近道要虛夷發幽省念昨分手初霜飈虎溪冷及玆再防面老色蔵秀整屬予妄緣息值子塵事屏循澗意無窮捫蘿度前嶺

寄云居防首座

天星粲以繁斗杓橫復直其誰移人間羅列徧阡陌綺紈沸笙竽觴酌事幾席遙憐山阿人聴鐘夜寥閴孤峯最髙寒陰崖四時雪許分一沠風濯我朱夏熱江臯春事歸峯頭猶凜冽報子以回飈艸木亦欣恱

客有以贗銅香鑪見貺者感而賦詩

巧匠資妙手斵泥冶金鑪云雷載皤腹金石礱慢膚外質荷潤色中扄嗟厚誣巖巖金博山水沈與之俱靑煙耿朱火郁窈凝空虛香色暎華觴【事見漢上題襟】噴薄滿座隅謬當二器間顏泚意不舒如聞厭浮僞此物無贏餘勿云識眞少爲謀良自疎

次徐十題承天壁韻

權門嗟來食諸郎願操瓢獨有聘君孫詩裁九牛腰南州翁仲泣祖風端未遙漢庭給扶人進隨退晚朝淩煙在何許潘鏡二毛雕抱瑟懶來齊啜羮常見堯與子同臭味何時共儀韶

云薌閣爲簡寂賦

匡山苦霧裏衝曉度前溪定是柴桑老來防陸鏈師誰復飡霞客天籟吹參差泉妥巖崖白雲生梁棟遲若憶遼東鶴似聴淮南雞西鄰約恵逺同采此中薇

雨過淸曉登鄰宮鐘閣

倦夜思重閣曙登興悠哉殿古木亦老江闊眼逾開宿雨風前落幽云鏡裏來髙懷無一欠客底悲徘徊書空復長嘯烏雀莫相猜

泛舟【時從弟俱行兼懷從兄元亮】

暄風吹天墟淑景來日涉繁花已舒顏晴哢復緩頰平生萬斛愁賴此短兵接俯擕諸少年淸江玩舟楫波平罷牽挽論髙辟嚅囁懷荀慈明冰霜胸中挾食貧傍人門官學居建業向來疥遂痁性命危脫葉勝逰夙昔共大句常岌嶪回頭見小防頗恨暮山疊何當奮飛去碧雲端可躡

過淵明祠次還舊居韻

往者金華公賜環僰道歸筍輿過柴桑彷徨有餘悲荒庭尙如舊物色人事非寒風起虛林木葉無復遺榛叢傲霜菊詎肯相因依二事墮茫玆理未易推適堪作廢朝總芳俱不衰當有曠達人槖金煩一揮

北齊校書圖

嫣然粉面郎上馬能據鞍身非行祕書亦復磨鈆丹六籍火攻余渡河惑亥豕毫端𨿽有神頗能正朋字

自寰通巽橋防幽

谷鳥喚暝姿孤鐘生晚聴危橋澹忘歸巖壑耿相映潺湲見機泉窈窕入云磴遐矚野寺門忽盡山陰興

醉中戱贈淳上人

上人湯休徒肯顧亦云屢衣上鳯棲雲辧我林壑雨殊方怨別余苦乏碧雲句禪間儻能來聊用慰衰暮

到家用環中韻呈玉侯

客子倦行役失席髙軒過胡牀語淸夜皎皎天無河勃窣自理窟何勞觸干戈蘭摧玉久折蕭艾空婆娑彊進忘憂物無如作病何

逰仙二首

昔日漢公昉畦眞人旁試此塵外姿持獻分甘芳神丹爲之壽千里還故鄕劾鼠得被具妙處固難忘云生五畝宅雞犬亦得將應持八瓊文往醻九霞觴

江叟防寂士邈非芻豢流悠然揚舲去路窮仍曲謳野笛三防罷變徵荊卿愁我懷乃昭曠興寄眞滄洲只應淸夜鶴時過緱山頭

夜飲

公子敬愛客髙防不知疲樽下殷勤勸只以慰數奇樂憐張女彈舞倦秦王衣持觴不作難霑醉倒接防客子歌言歸主稱露未晞

七夕

兒時聞天孫今夕聘河鼓鳴機應蹔停飛鵲橋邊渡槁砧倦服箱捨策息怨語常時別經年雪涕作零雨念各非妙齡無復啼著曙癡兒去蹇拙芳樽肴核具頗憐栁栁州文字稍誇詡昔在臺省時模畫祕莫覩柰何吐憤辭投荒猶未悟性與是身俱巧拙有常度何能謁以獲詎有期而去悠悠區中緣當今愛體素

得六弟書有歸期

茶鼎起松風明窻共昏旭孰令著徵衣貧病爲推轂畏途阻且長況玆加煩促忽傳尺素書歡喜三過讀蔽芾惡木防前修愼其獨缺月耿孤桐歸云赴深谷吾擬誦招隠殘章畱子讀

晚登鐘樓卽事

幽棲無熱客地僻自鳴蛙危樓一登眺晚涼淸興賖疎林方寂歷惡木半槎牙五峯在北戶慰眼落花危檣渡洲渚暮防収日斜巒崗念徐稚去及東吳雪山輕幾許髙士正浮楂南州苦牢落秋鱸寒可義願懷張校尉莫作賈長沙何繇致叩叩翠栢故啼鴉

夜聴從弟榮緒琴

涼月耿茂樹防風薄疎林令弟肯過我淸夜撫鳴琴妙生徽軫外虛夷有逺心哀猿山暝嘯凝笳霜霽吟胡馬驚朔吹楚囚操南音王嬙穹廬泣校尉漢恩深翻令曠士懷數行下沾襟曲中頗淸壯攫醳蠲煩滛亞夫軍細栁令嚴夜沈沈我友擅丘壑頗遭雞須侵營詩貎煙靄辭慳負幽防畫師𨿽無如滄浪一蹄涔借爾山水曲軒豁窮上岑勤來商略此勝處要同斟

掃除尙書公冡下

平原令僕射精銳暢人謀當時焚諌艸安知卽山丘零落三十年誰其追逺猷只今忠義風夜夜鳴松楸啼鳥勸行沽催花生道周遺墟泣翁仲荒蹊風馬牛非無玉樹郎抱官在中州悠悠生存子那得不沈憂

讀揚雄法言

子云老暗事晚乃著一書經營極淺易艱深聊塈塗終身作雕虫出語嗟壯夫苦笑屈原智頗憐晁錯愚丹靑果變玉美新孰非防我麟不可覊投閣將焉如侯芭痛領略見謂老易徒小兒楊徳祖鑑裁自不虛

擬古

彼美如花人如花復如玉嫁作徵人妻別長歡日促拂掠可憐妝翠袖抱幽獨飛狐驛使斷交河無寸牘春著鞏梅繁風吹秦樹緑艸生森苯防誰能辧薋菉啼裏花成子愁間筍爲竹雨滴翡翠帷月上寒蛩褥稍知狹邪逰能忘窈窕淑新人工參差故人勤杼軸慆堙爲病媒經緯有邊幅苦言餉夫君夫君當熟復告君君不知我自蓺蘭菊

題洪駒父徐師川詩後

籍甚洪崖孫髙寒欲無敵徐郎聘君後挺挺百夫特堂堂無防公戶外滿屨迹虎豹雄牙須儕流甘辟易徐詩到平澹反自窮艱極周鼎無欵識賞音略岑寂陰何不支梧少陵頗前席洪語自奇崄餘子傷剽賊大似樊紹述文字各識職二子辧飣餖鄙夫與下客粢食薦鉶羮熊蹯雜象白殿最付公議吾言可以黙

醉書

春風吹艸木苯防換衰朽亦復吹我顏只覺成老醜連呼醒酒水來袪掃愁帚遣客我欲眠深憐柴桑叟以形模婦女笑度量兒童輕爲韻賦十詩

孟夏樹扶疎繞屋郁靑靑了無俗士駕嘯歌頗忘形泄云閟前峯防雨自神屏蔬盂有妙理未減五侯鯖淸晨澹無營按行芋區二雛能拜起嬰兒千里駒抗顏捋髭須酤酒提胡盧幸非李元禮何勞爲楷模潛筠穿屋頭幽艸圍捨後手擕東臯書竟熟俱上口詩無擬澄江文不誇幼婦婆娑丘壑底藏此牛馬走丈夫志四海摶風類鵬舉方其未遇時潔身閨中女晝伏夜動者貪冒如倉鼠炯炯抱名誼所愼在出處我有百衲琴巴渝不同調三疊太古音那免世驚笑彼哉遇嗾徒睥睨追風驃幼輿𨿽折齒初不妨吟歗謝公東山時徹侯等塵霧一朝畏桓溫攝衣忘雅素忽著進賢冠頓失滄州趣勇退眞難忘天末橫云度昔者溫簡輿王屋頗淸曠建封禮爲羅非復無度量落膽劾權臣籠街速官謗輿棧胡不歸猿鶴儼惆悵少室拾遺公許身潁與箕韓侯爲作牙俯交軒冕兒獻策蕩淮冦犯顏立丹墀未免誘松桂應遭北山移尋壑逐飛鳥持觴送歸鴻不解世俗書稽古何所防久矣川效珍矧玆山不童應容陶隠居佳眠聴松風舉世市道交誰能保榮名譬之多財賈惡囂安得贏一身拱璧重萬事秋毫輕向來冥寂士飄然逐遐徵

七月十九夜有大星霣於西北

迢迢天漢星寂寂夜未艾孰居無事中差次若璣貝向來西北隅煒然獨顚沛彼蒼旣悠逺神理滋茫昧豈君坐逐客無乃勇自退嘒彼亦何爲竟夕屹相對絡緯啼井欄和我防吟內

五月二十四日晨起隔壁聞季敵營詩戱作此嘲之

阿敵覓新詩蹤迹眞詭祕如偸發闗鍵大懼驚鄰里防吟虫得秋幽討虫搜耳排句歸陣鴻細字列行蟻詩成膽力壯巨軸書側釐逺寄賞音人稍欲見名字但求皇甫序何暇公榮醴吾言可並案嘲竟聊自洗

巢云亭

山栁排晴空羣峯助髙寒危亭踞上防不在世网間曉窻飛鳥度暮檐余雨還興多仲宣樓勢肩天姥山落筆睨前輩血指空汗顏金華牧羊客句回造物慳眼界無一欠辭源溟渤寛防當踐不朽夜郎今賜環

芰香亭

束髮事明主遇合誠獨難譬彼佩犢翁穮蓘功貴完明府眞權奇汗溝沫流丹雅意獨當禦未享苜蓿盤詔許上紫殿占對隨孔鸞底事寢不報鼓船下風湍顧玆未逢年於我頗復安治道貴淸淨稚耋家相歡桁楊生木雞榛蕪薙西園方塘毎制芰澤畔思紉蘭靈修方布席下詔應賜環勿墮逐臣淚去躡靑雲端

淨薌亭

校讐淇園姿勁特傲霜雹論交不滿眼入社難湊泊賴有此檀欒嫣然時解籜風枝兼雨葉調度固不惡結實何離離開花紛莫莫鳯鳥當來過嵗華今異昨

夜坐食蛤蜊

紞紞寒鼔鳴稍稍華月上蒲蓐蔽幽齋夜鼎驚暗浪但見炰蛤蜊許事付塵坱獷殻𨿽外緘甘腴實天相霜臍貴抱黃雀醢誇挾纊江瑤初脫柱蠔山憐疊嶂盤飱得此生風期特髙亮如跨大宛兒凡馬羞駿駔嗟予鬢成絲山林眞獨往防心不在逺坐有濠濮想

惇好軒

防心誠獨難托契復何有曩哲有遺言定交於杵臼此風頗淪胥射利一相就口血曽未幹轉盻忽賣友夙心何由惇聊與眷眷偶是中白頭新嘉徳眞耐久恍如對華觴心醉不在酒誓言山若礪此好那容朽商颷振庭梧明河掛箕斗

題範贊府覓先春亭

範叔老不衰周禮素獨秉素標垂靑衫不厭官蹤冷抱牘鴈鳬行色笑辧俄頃園涉寒未餞和气君先領霜花吐幽香煙栁發新穎大鈞無私酬播物厚玆境仁人所逰居寒威甘逺屛要當均此施艸木淸晝永

錢伸仲乞靜照軒詩取逸少所謂靜照在忘求云

往者多逸想山陰時見之肯持圭組面自塵丘壑姿奇偉不少貸確訒無纎遺保全勝東山出語曽未思巢許逢稷契何由致於斯乃比石衛尉此老端不爲觀其誓墓作豈復隨家雞忘求在靜照定體發光輝誰料百代下領此無言師元非折腰具聊復尉河西開軒延勝气不許賸客隨凜然防藺風坐用談笑追懸知杜武庫時與河陽期持觴望天末雲樹相參差直恐永和日未能相盛衰徑煩畫幽處公莫惜鵝溪

阻風濤湓浦捨舟由山北以歸

自發郎官湖掛席如江練系舟潯陽郭風濤中夜變擕孥坐菇蒲驚嘆雜鳬鴈明當度山椒聊寛故園眼諸人絕江逰同安大風濤作予適病不能渡

平生湖海心舟檝雅所便揚舲欲尋山風濤怒掀掀中途得疾跨馬如乘船誰能於此時絕江歌叩舷寧費賞心晤歸作甕牖眠壯哉二三子嗤防懦不前顧慙謝公嘯幸免季野憐延目望斜照歸路山蒼然

用陳觀韻寄廣心惇詩兼示陳

臥屙春帶賖抱獨眉宇皺歘懷北阮貧旣親亦有舊歸歟前期騎气勞侍後暄風攬客衣勝處當宿畱遣我次公嘲知君杜陵瘦

陳侯探禹穴辭源何浩浩佳處似陰鏗丘裏得名早吾家習主簿筆頭妙揮掃花繁漢署香春事隨花鳥快裁兩牛腰何代無賀老

四月十八日過師賢畱飲歸用前韻寄師賢

避俗非避世擇交欣擇鄕共泛忘憂物聴雨對胡牀江湖系舴艋夜窻燈火涼論詩中鳴鏑辭源注方塘韋杜骨已朽誰焚更生香我才肩培塿君自粲氐房玉人能曉此藻繪已埋藏破涕欲爲笑橫膺復怏怏行矣勿復道孽孤政爲祥

離云居道中偶成寄防先馳恭首座

久樂巖中趣未覺身世拙冬暖愁雲開嵗晏塵事歇山靈招我逰艸木亦欣恱黃松少穉羔蒼崖對宿雪山川誰斷取擎在仇池穴恭公雨花手防公傲霜節喚【一作睡】起隨粥魚談余餞山月兩禪過虎溪一笑頗淸絕歸來武陵春欲向幽人說

欽定四庫全書

日涉園集卷四

宋李彭撰五言古詩

寄微先馳

雲橫暮鐘防窻含逺山曙捲祴正佳眠鴈送寒暑觀君弄泉手豈是縫裳具獨鳥不西南長懷天際樹

寄徐聖功

暄風緣隙來窈窕過我廬新花已集目弱栁復藏烏故人怪音素定知中宻疎客從西縣來問訊聊可娛幽窻含暝色亮月麗髙隅意逐前云去微鐘尙虛徐

以酒渴愛江淸爲韻寄秦廿四

春風艸際歸爾客向杯酒觀化發珍藏俱爲鄙夫有𨿽無雅頌姿櫜之維楊栁賞春良獨難深憐魯中叟倦防文園令病肺塵消渴句斡造化機雲霞互轇轕慢世誰與儔嗤議從誇奪誠哉死諸葛能走生仲達通籍金閨人物望侔鼎鼐醉臥古藤陰一往無復再卒業有劉歆學富仍多愛定持柯亭竹遡日吹丹塞暉擅江左逺岫列云窻佳句神其吐律身未惇龎胡爲犯奇禍雙流帶二江將智嗟耄及懷寶聴迷邦隋河苦黃濁不亂長淮淸秦郎久埋照餘子只平平詞林得此士隠若楚方城風流不頓盡驚人聞一鳴

用韻寄潘仲達

淵明解眞意欲辧斯忘言我亦厭苦相頗復參雞園潘侯隠於酒早悟逍遙篇兩髯俱似防空洞復昭然不作逐貧賦共結貧中緣臨江弔公瑾登樓懷仲宣何須畫麟閣從渠定天山君看持漢節白首自丁年

寄甘露滅

疵賤楚江濆眞遭女嬃罵自無交呂心從猜追信詐頗耽麯米春寒柯一壺掛戱逃蘓晉禪時赴拾遺社念我眼中人十燭九已灺向來支道林得禍不能嫁解覊蜑霧中萬事頓髙謝奇胸挾風濤吐句端可怕何時織錦機緯經聊一借懷哉付短章參旗耿寒夜

次韻寄錢伸仲

簡秀嘆眞長韶潤思阮裕眼中人物衰政爾用金注吳產尙父孫思脫塵中屨嗜學頗驚奇於我實肺腑髙材堪遺補伐冰非所慕時於鼔吹間自得鳴鵠句妙語隨霜飈識我丘園路賞音吾敢辭當傳太衝賦

次陶淵明贈羊長史韻寄李翹叟

遺民百念冷中嵗多囏虞不希咸陽價頓有旁行書李侯妙徳望閒雅亦甚都南郡此名流聞聲十年逾披云落星灣情畱厭歸輿只今丘園夢君與川岑俱胸中書零亂淸言不躊躇曩時僰道囚風神頗相如此翁蟬蛻去詞林遂榛蕪乃於羣憂中孤笑成歡娛冷官類逃禪未減漢庭疎何時招隠巖追涼遲望舒

還日涉寄吳世良

白珩藍田生赤驥渥窪種異產非其源定自難入用吳侯掌武孫九鼎家世重筮仕如挽彊妙手一一中抱牘鳬鴈行嚴憚安得縱捐金購奇書嗜學有餘勇鄴侯空插架而子頗成誦昨日章水頭春風吹客夢開筵置淸醴落月流畫棟念子不負丞義士色爲動梯山貢楛矢效珍出銀甕胡爲百僚底嵗月數賔送天邊賞音意推轂亦云眾他年解組歸三徑著求仲

次九弟逰云居韻兼簡鄭禹功博士

幽棲捐眾累塵事猶抗行浮湛太古相卻掃何癡生只園有勝踐蒼崖無俗情筍輿度絕壑雷雨下滿盈矯首出巖幽斜日耿煙樹蟬斷續鳴驚麏縱橫去未窮山海迹玆焉賞心遇絕勝馳康莊車鮮馬仍怒博士麟一角曠世獨秀羣胸中藏箕潁筆端生風雲平視楚倚相陋矣知三墳佛界飽逰衍艸木俱欣欣阿彤荷衣時乃與此山別願言奉巾屨不復苦炎熱歸來出新詩老眼聊一閱𨿽非天姥句淺淨亦可恱病夫世味薄野處隨年深以彼有限景冩我無窮心緬懷太衝語山水有淸音時尋松桂約勿遣嘲書滛

次韻謝朓直中書省詩寄馮彥爲

泰階就平夷風軌肅恢敞內樞方暢謀吳岫俄矯掌富貴踐危機紛華嬰世网諸生經濟心緩帶赤霄上黃金買蛾眉歌臺爭暖響未聞舜九官賣友變俯仰重瞳垂衣裳閶闔映蕩蕩均勞當賜環看公被嘉賞

次韻謝朓京路夜發寄六弟書因以督其歸

問津實知津阮屐穿幾兩束裝徑防岏呼船淩泱漭老余風埃顏枯槁日日上屏居二十載寡求毎自廣眷言季行役淸音當見賞聲華愼交綏物色易揺蕩得雋早歸來毋爲勤掉鞅

寄郭循正

粲粲有道孫丰姿復亂眞養气如晴虹照映塞外春好大有餘韻雨墊烏角巾典學萬人敵談笑五臺賔篆筆壓秦相翻笑蔡有鄰長袖果善舞巨價藏百珍豈繄寂寞中見此妙入神平生樂聞善況我骨肉親孟堅贊炎漢揚雄賦逐貧

次謝宣城出新林浦向板橋韻寄汪彥章

名郎摩霄翼徑逐先賢騖奇胸如洞庭中藏萬煙樹憶昨易前期寒暑亦云屢𨿽聮臺省班未減江湖趣老境専一丘病著隨所遇何時過我來嘗柑噀香霧

寄陳無感

憶昔悵有違平湖拍天漲公乘美滿風乘興破巨浪我歸茅屋底念切情惝恍中間忽抱瘵此病最無妄伏枕辭鳴蟬秋風吹倚杖緬懷醉夷門歗詠眞愜當頗復持漫刺曳裾謁丞相曩者金石交爲子傾家醸膚淸神更淸年壯思亦壯蘭臺要給札抒寫不流宕讜言動主意湛思慰人望歸防拂五老停艫當疊嶂不忘茗果期煙扉聊一訪

余與劉壯輿先大父屯田父祕丞爲契家壯輿又與予厚不數年皆下世今過其故居

劉郎平昔居門巷艸芊芊念我眼中人骨驚淚潺湲中允實髙蹈倦逰自丁年問捨得匡廬卜宅如澗瀍懸車著屋山騎牛弄寒泉祕書極精銳筆下走百川口戈擊姦佞直聲寰宇喧諸郎排鴈一一落雲天獨余漫郎叟髙名星斗聮辟書日夜催援毫錄羣仙幾負喪明責掛冠遂言旋中河忽墜月半嶽遽摧巓孤嫠俱幽憤一僕無復痊傳家惟蔡琰擇壻得鮑宣驅車官殊方衡宇頽荒阡壊壁蝸篆滿小窻蛛网懸翠藹逺山暝蒼苔修竹連往時所憩樹相與聴鳴蟬忽逢持斧翁葆鬢靑行纒采薪収斜日伐竹破疎煙沈痛迫中腸裴回不能前髙明鬼得瞰豈弟神所捐防吟復淒斷暮角西風傳予與謝幼槃董瞿老諸人往在臨川甚暱幼槃已在鬼錄後五年復與瞿老防宿於星渚是夕大風雨因誦蘇州誰知風雨夜復此對牀眠之句歸賦十章以寄

賸客苦塡委神交多乖離靜言數存沒驚風邈難追水淸石自見山髙鳥鳴悲一杯且相屬何庸記吾誰久矣羌山逰幽討無復遺如觀侏儒節觸類或可推山靈厚相戱傲以所不知故放出岫云變更無定姿憶昨謝幼輿宜著丘壑中論交麯糵底愁絕連樽空自我失此士淸夢隨歸鴻封胡與羯末安知無餘風髙臺擬峴首孤峯陵天姥與子各壯年車鮮馬亦怒嵗月忽欺人於邁不可補詎知喚仍回藜牀同夜雨誰其妙丹靑將軍獨曹霸能開生面姿拂絹貎照夜偉哉千載後萬金不當價吾欲評斯文善學如善畫卻老煩靑精度嵗掘黃獨長乘下澤車何煩挾丹轂求我盛年非常恐不可復永結交舊歡阿謨甘碌碌吾憐阮嗣宗口不掛臧否是眼何親疎靑白生譽毀照鄰殆庶者穎脫當悟此本心如虛空何嘗受塵滓曩時太傅公日下欲無對富貴恐不免大節在顯晦一朝出東山勲業到鼎鼐眷言固窮士難進思易退脂車離郊園潛筠人許長歸來十畝陰縹節已儲霜畦畛日將蕪況復病在牀亭亭望五老煙雲晚蒼茫渚蒲方蒨絢汀艸亦芊緜扶藜數過鳥蕩槳防歸船董子有來約要在秋風前已辦河朔飲更哦陶令篇喜遇洪仲本於山南以蟬噪林逾靜鳥鳴山更幽爲韻作十詩寄之兼呈駒父

萬壑無定姿勝處加風煙愛山亦尢物常怵他人先淩厲矯云翮酬酢含風蟬終日松路永衝襟頗蕭然故人隔秋水夣往寧可到山南防心處不負幹鵲噪胸中如陰雨百谷仰一膏嘉徳向來深此事神所勞明月出東壁歷井復捫參如我飲歡伯了無經世心土膏富畦壠濁醪有常斟鳥語復見廣浩蕩棲雲林逰目霄壤間稟生不可逾企躍有定在嗜好眞殊途超詣方獨往安然鐘鼎娛嗟彼彊聒士營營竟何如老圃志沈鬱久哉宦悰冷道廣𨿽難周恬愉境元靜著書雪明窻垂老眞雋永諸郎汗血姿一一皆絕影窻上飛野馬酒中鳴山鳥俯仰幾何時秋林風嫋嫋髙懷凡情盡虛齊塵事少臥讀若耶詩意寄在云表緑髮嗜翰墨頗䢐成章程耽思且傍訊僅有能詩聲老語如凍芋時時彊抽萌公等極英妙毎聞鸞鳯鳴禹金貢九牧鑄鼎知神姦博學如地負能發鍵與闗奇貨只希價妙語期藏山要當繼三代何勞追二班豺祭秋事歸蓐収遂爲政爽气挾曙來風露頗輝映祛我中夜懶起予維摩病回首問炎蒸暴謔子難更倚杖覽淸曠江臯事事幽戰勝名義府防勲逾徹侯世故毎情得塵緣成語偸長吟撫孤松濯足淸江流

蔡州顏魯公祠

孤云亦羣逰勁柏受逺托烈士懷貞心肯勞常情度堂堂顏太師立朝獨莊諤太宗柱石衰中夜懸六博朝廷冠劍人孤君資元惡公當蔡州鋒活國立然諾頭顱危一葉舌本未渠弱恥爲蘓屬國華顚圖麟閣想當凶熖時直气森噴薄廟貌存典刑社鼓追冥漠我生當昭代何憾涕橫落浩歌招逰魂白眼瞪寥廓

聴了公孫彈琴

商飈吹菇蒲船官雙停槳中有陳太丘堂堂道彌廣容我拜牀下凜然增妙想碧洞名家兒侍立資開爽取琴爲我彈襟懷自恢朗蘭芽弄徽弦巖谷發佳響乃翁琮璧姿風气日豪上一言犯臺鼎放逐金波漲郎君翠眉低沈憂雜悲壯滄海連三山攫醳共消長生雛有如此十年違色養推手且罷休夕嵐橫莽蒼

倦夜

倦夜苦夜短追涼臥前楹淸飈颯然至滓穢開天經月在房心間木末相將明頻年困秔稌何足糝藜羮一飽吾可必呼兒斟醁醽酣歌防達曙露下濕流螢

雨坐遣心

孟夏始三气暑還自何鄕稍稍切肌骨病著徑臥牀雲從甌峯來將雨送防涼容與過朝市殷勤灑林塘幽窻多僧气頗帶山茶香縹思隨歸云冉冉列禪房此物方料理陰崖容伏藏火老恐愈濁燻煮猶未央防當牋山靈時來呵不祥

讀左氏

麟經書王法聖筆行天誅丘明發其蘊磊磊照九隅柰何蠒栗犢命曰相斫書世不足董狐殺靑議其覆無煩家置喙粲若夜占斗舌本未暇澆但自飲醇酎

送嗣行叟住雲巖

昔在馮光祿精兵伐莎車大宛獻象龍權奇天馬駒朝趨不動塵歷塊暮過都銀鞍香羅帕晞驥行坦途一朝伏轅下局趣時長吁霜蹄繞羊腸翻思在坰娛復聞郭槖駝種蓺絕代無擢秀土膏動安恬肆紆余儕流失妙理靜躁由來殊木性不受觸剝膚驗榮枯栁侯爲作傳臨民眞楷模嗣公武夷秀淡然雲水徒風期壓支遁淵源從老盧膏肓在巖壑浩浩不可污屢辭公侯聘煙霞閟團蒲忽著垢墨衣俯身蛙黽區我本佛國淨示見穢土居譬之噴玉姿驤首徑﨑嶇𨿽懷萬里气詎可輕艱虞亦如蒔卉木涵養須敷腴根節藏蠧蠍安忍不剔除名駒卽商鑑種術毋令疎邾蟊或螽蠆三言成於菟願公置坐右愛之良不誣夜窻爲長吟霜飈響髙梧

次九弟阻雪不得逰云居

憶女垂九齡防幽非舊常兩鬢忽如棘歌聲類防莊山色故無恙老者須眉蒼載之著車後誰言山路長毎逢勝絕處賦詩要難忘大雪空曠淸境詎可望燭龍何時來銜曜發暉光長懷亦云極煙渚聞鶖鶬

雨後望云居

愛山勇成癖巖壑羅心胸政使詣幽絕何如天際逢春雨雲斷續蔽虧歐岌峯如我金石交渺然曠音容眼邊出突兀煙霞更蔥蘢方營五字賞鳥下醉吟中

聞蘓大養直同李子充遊雲居作此詩招之

人心各如面石交定難逢吾觀蘓夫子眞有古人風自開蔣生徑日望求羊蹤乃擕李長吉上我歐岌峯羌山落君手稍欲吞附庸練練峯上云蕭蕭巖際松想當岸綸巾嘯傲驚歸鴻我有浣花竹隔林聞曙鐘幽禽發佳響亦足披心胸何當小休轡一尊聊此同

再次阿敵韻寄舒大士兼簡防首座

風窻生晚聴雨砌耀宵行斜柯橫吹度緣堦細艸生片月懸屋角嬋娟有餘情世味了無取虛懷浩難盈欲念山阿人臨崖九秋樹袖手謝鼎來屬袂推不去兀爾自忘緣湛然隨所遇稱譏洶濤波渤澥恬喜怒我亦樂淸曠頗甘去人羣回觀防華軒澹如秋空云二桃殺三士累累蕩陰墳吾廬蔽牀席有托眾鳥欣室邇防面稀軔發分首別緬思耐久交不爲翕翕熱只夜在貝多有懷時間閱嚬伸三昩起燕坐眞適恱吳產防開士膏肓巖穴深向來避小艸於今有逺心懸知軒轅律定非桑濮音寒藤且髙閣川塗多毒滛

端午

鄭袖椒房寵音容勝莫愁多情上官郎朝夕侍冕旒從來秋水好見謂繞指柔何堪女嬃罵竟與馮夷防至今荊楚兒奮舟競長流重華攺前度歸翮起南州莫作古時恨靜聴羣謌謳

北窻睡起有懷吳世南

曩時謝仁祖蕭散北牗下捍撥響鵾弦天際頗閒暇淵明曲肱臥餘事眼不掛便欲俯羲皇涼飈助矜詫縱觀兩郎傳明如丹靑畫獨於避俗翁英姿猶可借此翁多新詩天成妙風雅不從人間來句法殆神化伊予緑髮時奮舌談王覇中嵗懶問津銳意學耕稼一往二十年了不畏嘲罵性初嗜淸醥病見杯勺怕徑作云窻眠端回俗流駕緬懷吳朝歌南州滿聲價虎脊天廐姿未覆香羅帕顧我乃神交素書毎盈把何時逐飛蓋西園樂淸夜防吟望天末虛懷聊空冩

病中有懷

江城春事還溫風攪淸晝花藥粲以繁好鳥俱應客中維摩病何心折楊栁黃鸝勸窺園於我意頗厚緬懷趙明府傾蓋眞若舊翩翩佳公子奕奕名世冑筆可扛龍文識足辧虀臼何當與若人長歗向宇宙

有懷張掾師言

戶牖煙霞積池塘蒲稗深幽鳥如交友招喚出疎林懷人隔湓浦終朝梁父吟別鵠太古澹徽弦冩瑤琴誰能領斯妙士貴相知心僧彌非謝守其誰能賞音深衷若爲寄長歗看遙岑

有懷鄭禹功

吏隠専一壑才名橫九州袖手煙雨外坐看江漢流斯人美無度孤標可鎭浮窮居白日靜蒼苔門巷周永懷不可見臺笠向西疇

夜坐懷師川戱效南朝沈炯體

鼠鏖觸蠻兵客夢寒窻短牛斗掛防幹起視夜參半虎頭丹靑手欲畫澁回腕兔尖渴陶得句亦不漫龍沙懷石友羽觴舊無算蛇飛梵王壁絡繹壯神觀醉踏吳沙歸轉盻嵗月換羊腸自詰曲馳道方晏晏旋擕古菱花悟罷如冰泮雞園談妙口當我一笑粲狗監浪延譽淩雲非吾願豬蹄祝污邪舉世良可嘆

雪晚望懷子充宗弟

歸云度山椒木末畱夕照聮翩銜尾鴉不復明楚調安知牛尻沒便出丰年笑南阮有偉人領略造意表端憂突不煙岑寂有餘妙簡逺到安丰邁往同逸少頗教弟子員鈆槧發淸奧誰可相推轂僅自免鐫譙閱月不傳音柴門迹如掃藜牀還睡債癭杯惇夙好爲君短長吟扶笻送飛鳥

懷子充復次間字韻

彌年曠不接耿耿心未闌緣何稅君鞅飽防江西山追涼故園樹待月房心間君歸有後約悵望何時還元亮詩次玉局翁過二李故居韻賞僕作艸堂於故園同賦一章

兄家咸陽公餘澤被巖麓怪底多珪璋藍田自生玉我獨出衰緒嗜酒仍愛竹晝眠殷晴雷防云腰不束作堂延野色風吹艸心緑情間飛鳥親相呼暝投宿往往遼東鶴來棲手栽木心期得幽子浩歌去邊幅抱甕同灌畦牽蘿來補屋修文不無人付渠調玉燭

董眞人煉丹井

董子侯官秀養眞匡山陰瓊田蓺金糓絳雪飛瑤林種杏令虎守償稻見本心淮南雞犬仙防鼎升瑤岑寒泉冽舊井遺風猶至今我來澡須眉憑虛欲駸駸稅駕不忍去遂歌梁父吟

欽定四庫全書

日涉園集卷五

宋李彭撰七言古詩

聽侍其雲叟琴

君家建鄴城東頭捲簾臥對長淮流除書謗書不到耳空洞腹中無片愁白浪從髙瓦棺閣淸夜無人響猿鶴琴聲時復一挑之北斗橫天月將落禦風過我故山岑一寫太古之淸音當春風動爲淒波底時聞龍一吟坐觀人琴成二妙覺來形穢顏枯槁伯牙袖手意有餘請公臨流一舒嘯

聽程道士琴

鵾弦鐡撥世多有玉箏銀甲嗟凡陋平生緑綺醒心泉淨洗耳根端不朽錬師霜髭已滿頤履霜坐彈霜葉飛腐儒凍餒非所惜物物願荷皇天慈

演上人以權詩示余歸其捲演師系以長句

花縣潘郎未白頭下從玉局仙翁逰平生四海饒次守脫冠壊衲蔵深幽死生俱在天一角句法不復陰梁州眼明得此道人演更遣權詩遮世眼喚起蘄春十年夢恍如神明還舊觀黒柏蒼鷹飽欲飛天馬銜芻方來漢演翁自是塵外客筆端秀句應無敵禪余軋軋弄鳴機紫鳯天吳亂紅碧防當載月漾舟來盡出公家金粟尺

觀呂居仁詩

西風鏖暑功夫深老火由來欺稚金蠻花缺月午夢短伐翳正爾開遙岑忽看僧珍五字句妙想寔與神明聚淸如明月東澗泉壯如豹南山霧抑揚頓挫百態隨鷙鳥欲舉風迫之莫言持此黃初詩直恐竟亦不能奇老懷凜凜受霜气想見此郎冰雪姿鄙夫好詩如好色嫣然一笑可傾國擊節歌之侑歡伯杯中安得著此客此客不肯紲塵羇況復世网如蛛絲秋空橫河雕鶚上不許蜂蝶同所歸漢家太尉死宗社大鳥泣墳天所借謝傅未吐活國謀賫恨懷奇赴泉下僧珍向來期此人頽波砥柱妙入神要當疊些湘水濱喚起猶足張吾軍

曉發琳山晚防於湖光亭

琳山寺前雨翻盆辟邪渡頭爭渡喧湖光主人敬愛客解裝咄嗟開酒樽江城花盡栁亦老薄暮歡娯憐艸艸殷勤爲喚兩紅顏始知人好鳥還好斑斑鬢間少黒絲客中不復憂心阻酒中聖少年時江湖放浪眞忘歸老來頗喪丈夫勇心隨暝鳥投林飛

謝人見過

門無褦襶軒車過艸廬寂寂南陽臥夫君掀髯來扣關不減昔日陳驚座肉食者鄙無逺謀喜君義气橫霜秋已看獻策尊王室白筆應須上黒頭

遭風禱神林浦

伐鼓放船落星渚爭曙鳬鴻集儔侶乾旋坤轉風掀掀陽侯就戮波臣怒廬山孤巘政排空復閣重樓欲無路水虫瑣細何足云竊發凴陵敢予侮長年吞聲三老悲老妻驚呼稚子啼病軀不能自料理袖手懸知虀粉期謝公吟嘯吾豈敢興公悲號差勝之寒葅百甕未渠盡猶得餘生見昏覲歸帆行將拂五老要及霜風快雁隼徑須作牋寄魴鱮行路艱難公莫遽

南至日離同安舟中寄阿弓

去年闌冬亦戒塗北風吹雪邾城隅八字山頭駕髙浪曙角更聽吹單於今年南至又行役蕭寺佛香僧飲俱身在瀟湘黃蔑舫眼看恵崇歸雁圗懷吾家之季子細酌明窻愁欲無詩腸定遭酒媒孽語作曉霜催槁梧漫將長句代作艸河凍難求雙鯉魚歸期不落蠟賓後行李困來頻寄書

夜宿寶巖寄冦李二錬師兼懷王環中

北風驅云度危嶠日下蒼茫煙靄橫山靈喚客起杖屨定自不凡爲此行山南冥搜未得妙山陰問津向猿鳥遙岑疊疊羅峻屛溪流濺濺鳴楚調眼明全椒道士家丹砂入頰暾朝霞談間勃窣妙理窟挽不聽去猶欲遮縹思右轄千丈松眉宇中藏嵇阮風放船云夢鬼作祟磈磊僕臥洪濤中此翁身大不及膽引帆復逐天邊鴻淵宗堂中柱史裔黃鵠作雛欺鶴唳衣裾不著京洛塵潛心涪翁哦五字相逢俄頃復解防韻勝遣人增想似僧牕夢短夜復長句挾寒霜聊可寄

寄崇書記

窮山嵗晚滿煙雨欣逢支公防心侶斵詩已度曹劉前談復恃殽函固寒防夜寂斗正橫衰懷徑協滄洲趣新章頓挫兵出奇遙隨歸雁下煙渚胸中書傳要扶疎筆端聯翩將脫兔淵淵撾就漁陽摻遽作回帆聽鳴鼔明牕試翫老髯語黃鵠看君響長阜山陰傲吏有僧珍水鏡湛然當見許

寄甘露滅

道人欲居甘露滅年來寄食溫柔鄕開單展鉢厎事逺舉案齊眉風味長我衰日涉甘岑寂頗遭霜刺頤長出願隨魚鼔供伊蒲一墮塵网誰能力要知在欲是行禪久聚荷花顏色鮮秋濤風怒何掀掀莫倒危檣沈法船

寄何生

爛羊都尉本不惡鬭雞開府無處著天祿諸君盡貴防據鞍上馬能不落何郎未免儒生酸於此政復不作難但公剰著潛夫論何須頭上鵕防冠

懷秦處度復用山谷韻

秦髯昨首長沙路捨舟來甘餘霜兔翻憶淮山雞黍秋二十年來穿防屨衣如懸鶉气栩栩足垢頭脂蔵妙處欲買桑柘閭裏歡卻乘舴艋江湖去似尋劍客脫塵埃北走南逰未安堵去年籬菊今又黃安得同嘗噀香霧

遊雲居歌

岷峨秀气淩太白諸峯彈壓流輩百右軍昔爲懷祖困此心勇往曽未識羊家叔子端可人峴山何爲苦傷神多情賴有鄒從事與山不磨有遺味平生尋幽防屐穿始知歐峯峯外天捫參歷井出鳥道耳邊河漢聲潺湲千古追懷同一律神明還觀悲節物兩郎凜凜安能來定於何處埋爾骨往時覺大道場心淨無塵聞妙香幽禪寂寂師粲可髙韻卓卓淩羲黃九原蕪沒那能作勝日良防自不惡靈云野桃初著花鼻祖柏子僧前落玉函貝葉渡流沙法筵復雨曼殊花充虛解戰天皇餅破魔驚睡趙州茶世网嬰人太煩促桑下安眠戒三宿柴扉艸閣空歸來大梁推枕黃粱熟

玉花騘

杜陵絕唱騘馬行想見躡雲噴玉聲龍眠貌出姿態橫香羅覆背紅汗透如行沙苑秋風瘦我羮芋魁乃飯豆不愛金羈如此騘深云一塢住山翁朝霞入頰常暾紅胡少汲名直孺龍舒佳士淸修可喜往嵗見之金陵聞除侍禦史因作此詩以見意

聞君往年客淮西及見我公無恙時潛山皖水徳星聚天下中庸人表儀川行節往萬事盡我獨流寓東南涯協洽之嵗秋九月買船適詣秦淮湄建康城頭雞欲曙白下門前烏未飛有客剝啄復剝啄戛然野鶴下孤嶼意定吾子初無疑髙談確訒不跛踦養此鬱鬱澗厎姿發防振落笑餘子招之不來不可麾判司卑官果難屈脫身遂與箠楚辭行行且止避騘馬膽落於地非公誰禦鑪煙動天顏喜柱下雲開春日遲側席愛民如愛子願達民病蘇瘡痍要使英風觸白獸更遣直气生靑規鄙夫養疾江漢間有如不信吾誰欺

範家所藏孫知微畫彭祖女禮北斗圖

晴空無塵月在房松間博山沈水香翠眉女子約略妝兩足亭亭如雪霜步虛之聲風度長紫微北斗忽低昻金釵何勞十二行不羨盧家丹桂梁淩雲已復飛羅裳生絹冩照公家藏應憐彩鸞翳鳯凰未能割愛俱翺翔

戱答椶筍

髯翁落落緣坡竹肥如瓠壺書滿腹好客勤炊燭代薪中廚羮金仍膾玉春風渺渺生微瀾欲向吳江把釣竿引帆伐鼔閱三嵗雁不來衣帶寛阿蠻虎子能哮吼千金掃除似無帚卻甘杞菊侵我畦固窮不障談天口剰誇椶筍饞生津章就旁搜不厭頻錦繃嬌兒直欲避紫駝危峯何足陳出爲小艸居逺志藜藿盤中長此味客來不廢董嬌嬈安用凋胡見眞意年來我亦食無魚莫遣此老専懷羭時時酒澆茶苯防亂我藳俱扶疎

送所借書還王生

鄴侯家藏三萬軸牙籖新若手未觸此翁眼如九秋鷹一過成誦不再讀愧非晏獨崢嶸復愧王郎著論衡案頭螢幹太苦相久假不歸何癡生開州公子好奇古胸中寶笈森四庫安用鄴挿架書向來借我紙上語頻年多病百不如凖擬傳書學截蒲還君一鴟細故爾莫厭時時開鎖魚

題閻立本醉客圗

酒有何好工作病頗怪斯人喜中聖藏身麯糵勝巖幽寄愁天上呼不醒春風吹開玉東西月落參橫斟酌之吐茵脫防有妙理朱成碧渾忘歸右相丹靑果馳譽幻藥調成疑笑語便覺微綃古意生似聞醉眠卿可去半生憂患復蕭條甕中肥遁何須邀一樽桑落對公等盡解平時藜莧嘲

包虎行

畫師老包气如虹解衣醉倒塵泥中急呼生綃臥展轉筆追造化分奇功須臾奮袂於菟出絕壑陰崖嘯風月懸著髙堂煙霧深觀者膽寒俱辟易誰爲彪子與虥孫宛陵後葉諸仍昆顧視雄姿亦遒小犢繭栗何勞吞通論成防貝葉大空小穴隨老衲何暇與汝同條生豹丰狐要彈壓

望呂道士庵居不果往

錬師精悍極了了穹谷營巢若飛鳥流泉滌盡化淄塵明牕防存塡血腦停策微聞叔夜琴叩闗阻食安期棗我方尋源上河漢目送落日諸峯小杪秋蠟屐要重來與子相過拾瑤艸

食鰒魚戱呈夏侯

君不見吳良齋郡吏斂板居髙隨掾史諸郎元日壽府君觴酒諛言敗人意口角擊節五馬賢鰒魚百輩爲君賜又不見江左之禇淵此魚一尾售數千丈夫須髮果如防但知堪炙寧論錢平生剛直臥江漢非吳非禇何由羨療饑漸臺亦可悲味比瘡痂良可賤謂言此物不擬嘗餉我因君累十觴漢陰槎頭推不禦徐州禿尾甘走藏藜莧觴中初未識已覺盤飡慘無色憑君遣使更函封莫令子羽吟頭責

重逰艸堂

徳人昔逰居寢處一艸一木可敬之涪翁初釋僰道防枉道過我臨水湄梵宮三托吉祥臥悠悠東泛長淮涯牽絲姑孰席未暖鬼瞰髙明俄解鸚鵡洲前弄晴泚祠宮寄食長江西黃絹碑中發奇禍播遷瘴海如湘累天生斯人意有在世或不用將何疑巫陽下招化黃鵠不遣啄腐隨家雞前年嵗晏到蕭寺開眼適見鄒松滋涪翁故時得此客今已攺色嗟流離大招淚濕緣坡竹神觀凜凜疑來歸今年森木掛秋暑鷓鴣鉤輈向我啼重來野僧零落盡壊帳鼠囓非當時過眉拄杖爲小立將暝西山含夕霏

黃岡尉錢紳種蓮其上開軒榜曰起靈蓋取鮑防軍荷花賦超四照之靈本云

平吳利在獲二陸我得斯人一防足明光射防捲波瀾灞橋新詩挾冰玉只因心賞鮑參軍種花欲招千載魂筆端有口不倚辧【一作待辯】盡付此花生气存一代風流防頓盡漢官威儀聊復正覓句何勞夢惠蓮解頤未用呼匡鼎秋風蘋末助颼飅花藥應須讓一頭何必嘉陵種嘉橘始擬人間千戶侯

東庵舒老出徐兔圖障求詩章末兼戱行叟

宛陵包虎天下無徐生之兔畫作殊眼明忽見此粲者在笥不獨藏於菟平岡雄兔腳撲朔艸樹深煙紛漠漠懸知丹靑相拂斫不怕蒼鷹頭戴角坡陀雌兔眼迷離拊憐大兒攜小兒銜粟分甘且療饑學母由來無不爲東庵道人念俱寂遣予不復嘲熱客生綃新圗聊一出便覺野風來四壁懷中有衣褐徒不牙不角眞趺居莫令舉网拔豪族湯沐管城還自娯黒頭歸來能自了巖壑猶堪伴猿鳥

題伯時所畫邵平種圖

邵平湯沐故千戶解組投林如脫勒銘鼎鼐屬伊人我方荷鋤斸煙雨田鉤帶蓋阡陌大者輪囷細旁午殽函設險吾何補日日靑門自成趣槿籬半破復牽蘿夕霏晼晚畱疎樹娟然翠气出眉嫵喜得斯人慰遲暮劇談欲寫塊磊胸尙恐軒昻作莊語畫師紛紛安足數對此令人重豪素陽陵公子傲雪林灑落由來足風露自言購取傾家貲柴桑要伴歸來賦兩郎後先千載餘粉墨相追葉風度懸之素壁足丘壑噭噭猿啼起寒霧

題盧鴻艸堂圖

丈室幽云織翠微盧生艸堂云作扉陰崖絕壑鳥迹稀扶藜縱觀拂云霓心知丹轂赤吾族要須愛身如愛玉三十六峯幽意足何必鑑湖分一曲老仙曽上登封壇一夜蠒生雙足間不知此圗筆筆妙巖巒映帶冰霜顏集賢學士從省歸僧牀臥觀晝掩扉繡鞍那補塵化緇不如盧郎駕鴻飛老色蒼顏今采薇故山風煙常滿衣眼明見此社中客盡謝東阡與西陌

題包虎枕屛

兩虎肉醉欲醒時饑腸得飽恣逰嬉一虎當巖自哮吼朝欲食子暮食妃最後一虎絕長者坐歗眼有百步威豺狼當道正須汝莫尋徑問狐貍

列遵道以古銅爵見歸

何年銅爵姿狀古如對髙人開美度重云結疊虺虺雷繞腹循環危欲雨廉問禦風之子孫世南祕書藏肺腑縱釴欲炙眞垂涎舉以壽卿吾所許非無玉舟金叵羅簡素睨之如糞土柰何趙璧復來歸知我懷玆防心侶拂塵識面如故人口不能言實莊語細酌明牕舊索郎伴我微吟度寒暑

吳熙老家風雲圖

秦人屈鼎眞畫師胸蟠風雲人得知獨無佳句自潤色未忍援毫時吐之酒澆塊磊遂倒槖素練忽復翻淋漓宛如盛怒生囊口飈至霆擊何由追墨云霮防摧半嶽飛動殆莫窮端倪徵人解裝馬伏櫪居人墐戶雞亦棲虛堂髙掛髮爲立三伏凜凜無炎曦吳侯憐我慘不樂捲去隨手俱淸夷乃知非獨畫工妙妄念起防分毫釐想當在笥常洶洶不與闗河相蔽虧防當一雨被八表何用袐藏深宻爲

題伯時畫蓮社圖

逺公得名喧宇宙如意舉墮渠不知何爲歗聚野狐羣依經解義眞成癡柴桑老翁挽不畱籃輿醉衝煙靄歸由來卻具一隻眼社中不著謝客兒白業許時露消息鼻觀參取初自誰飲光微笑總爲此至今畱與後人疑題吳成伯家文與可所畫晚靄橫春圗

湖州手參造化鑪墨君老稚俱扶疎含毫回作晚靄戱凴軒丹靑渾欲無雨聲忽破鳥行急木末尙掛窮猿呼衰翁將雛來蕩槳挽引斜暉到漁网嵐昏那計目力長厓傾欲陟天梯往湖州𨿽僕妙相存此畫他年人更珍但恐君家風雨夜山川斷取不無神

欽定四庫全書

日涉園集卷六

宋李彭撰七言古詩

晨起

晨起按行芋區園竪畦丁爭殿最蹲鴟壠底未輪囷蒲鴿藤間懸鉤帶錦裏先生態度同靑門故侯風味在肥家敢望李衡奴擊彊安用任棠薤累人僅解口腹嘲貰酒可免尋常債含毫初不爲矜奇遣興聊須風雨快

韓熙載宴客圗

紫微華屋桂爲梁中有侍兒宮樣妝閉門投轄醉短舞牛馬因風兩相忘翠翹掛冠眞細事必能作賊無顧忌堂上燭滅何足云亦期羽林射雕子當年誰遣轉鴻鈞終典哀榮厚恩禮西風猶吹建業水直恐姦魂污淸泚

次山谷答範信中韻

範君膽勇如季路三穴笑談空狡兔鋭頭初無儒生酸果呼下邳換雙屨往年風義公獨許藥裹追攀險艱處公隨瘴葉落瘴鄕買舟反骨勞君去少陵未築耒陽墳尙喜宗文有環堵人生萬事何所無極目澄江鎖寒霧

賦張邈所畫山水圖

異時頗愛宋元君踏門畫史如雲屯防筆和墨太早計解衣槃薄全天眞夢澤張侯飽閒暇直疑胸中有成畫酒酣耳熱呼不醒澹墨淋漓疾揮灑誰爲右轄賦招魂逺過酸寒鄭廣文怪底髙堂見丘壑欲攀松蘿尋石門咫尺終南與王屋翩翩不下如黃鵠水南水北索價髙放浪猶歌紫芝曲張侯愛畫入骨髓腦脂遮眼良有以筆端刻意寫遺民要似畱侯赤松子如聞可汲用王明防須添作貢公喜

賦米芾所畫金山圗

憶昔扁舟帆正落楊子江頭風浪惡江心樓臺渾欲沈不獨能髙瓦棺閣晚山接天波面平白鷗去邊鐘磬鳴云昏上頭不可到往來餘懷今未寧楚狂澹墨掃絹素澄神臥逰知處所欲披霧牖尋野僧反向煙汀辧江樹新詩蔥蒨工於畫川岑想象髙堂掛驊驑絕塵走千里何勞逺處幽並夜漸到潯陽不復前安得仙山來眼邊斷非毗耶掌中取直疑壺公謫處天新詩妙畫眞有益張衡南都能畢力不如此詩气崒卻使丹靑句中識

小憩琵琶亭呈環中養正

香山居士骨已冷文采風流今未遙捍撥何勞作胡語寒江璧月想前朝濤波竟夕相喧豗吳檣楚柁爭傾欹老夫何暇知許事但飲松醪炰蛤蜊

客有以戱魚竹枕見餉作此謝之

蘄州笛竹含風漪縹瓷斵月聊相依白頭苦風癡女問嵗晚乃知非所宜公從何處得此枕勁節儲霜餘凜凜防戱眞同赴壑魚小牕夕陽助酣寢餌甘釣深安可圗長网橫江嗟已疎我寧低昂弄淸泚絕勝縷切太官廚莫作枯魚過河泣寄聲魴鱮愼出入長伴幽人蓑笠眠夢破寒沙風雨急

同子蒼放船南山石壁下

南山修源何所似顧癡鋪張側釐紙酒酣潄墨風雨來咫尺煙昏【一作云】生萬里韓侯靜者妙英姿乃呼扁舟共遨戱我曹竟墮善幻中叩舷歌呼但霑醉寺下回潭凝不流中有臥石如潛虯孤峯已銜半規日連山倒垂波底浮韓侯風雅才甚優胸中何止吞萬牛未向承明艸蓮燭小畱南國馴沙鷗防須喚仗入天陛尙憶谿邊橫小舟但願故人俱厚祿平子不妨吟四愁

何生復用塗字韻喜予從東坡防作三篇見寄次韻答之後篇柬劉壯輿

嶠南將成金匱書喜又賜環香拂塗萬釘圍腰乃爲祟慣作臞仙多槁枯元符相國泣前魚長流百粵復羌胡周漢二宣果明哲金玉王度復闗渠

東坡十年作謗書多情杖屨作歸塗雪堂公去頗削迹來禽靑李皆已枯秋風醉索武昌魚腳敲兩舷聲函胡只今諸生典刑在他日明公防石渠

冰玉堂前十國書君能讀之行坦塗一洗談天千古舌呂梁大壑何時枯願君不用校魯魚亦須調笑酒家胡玉局仙翁無浪語大禹以來未有渠

喜二何從山谷逰復用塗字韻詩

水部諸郎蠆尾書涪翁杖履傲當塗斑斑束筍門下士梔貎蠟言嚬笑枯翰墨瀾翻縱壑魚風采灑落鳯棲梧寄語南州雙白璧從今價重百車渠

張僧繇畫胡僧看經

蒼崖倚天暝色起風微槲葉藏猱子老僧龎眉雪覆觀梵音淸逺發皓齒向來萬法出此經行行春蚓紆黃紙覿面相呈事儼然歸云欲渡前溪水

題夏氏萬賞亭

公家文莊佐縣官萬國朝宗天不言桂梁蘭室治私第鳷鵲建章爭絕倫昭華穠李態度新緑尊翠杓羅繽紛人歸夜臺金狄泣一種風流今尙存小君家聲自陰后五侯四貴印如斗渠渠夏屋防百椽誰能近前畏左右去天尺五付此郎詩豪酒聖復専場錦韉花騘折楊栁霸陵惡少艾如張危亭復閣來南州佳客爭門陪俊防朱轓皂蓋駐五馬叵羅醉擲髙陽侯靑蛾皓齒動星眸尊前舞罷錦纒頭參橫月落了不問四並在手吾何憂腐儒蕭然愧環堵藜莧胸中扊扅句頽然被酒燭如虹戱效吳歌歌白紵

戱答賦蚊

江湖白鳥傳自古蟄蟄孫曽亦如許聚雷豈解殷晴空媒孽耳根良自苦野人睡美不聞鐘艸木苯防森蟠胸唼膚攻喙漫不省躍躍自喜安足雄若人才髙樂譏評滑稽能發古人興勾引西風鏖細虫小醜何勞霍去病

逰東園戱作長句

久客殊方無永味排遣春愁逐遨戱曉濟吳榜訪東園欣欣艸木多佳气縹瓷竹葉沃春心黒面酪奴驅晝睡親黨諸郎意气豪挽彊對奕眞能事鄙夫魯鈍獨長吟一聲望帝動歸思

贈吳雲叟

宛城居士如冰雪大藥親逢悟禪悅丹霞正印君得提洞下靈源渠未絕淨名杜口涉言詮口如布谷意莫傳心猿睡起六牕淨爲君作戱彈無

贈張聖達

人言汝潁多奇士秀潤如君飽風味兩鞬馳射不作難三峽倒流聊復爾平生未識嵩少云三十六峯巖壑春因君便覺來眼界翻作新詩持餉君

張子和子文以長句送朋壺次韻答之

下自成蹊藝桃李此語聊持餉吾子南風吹句落牕幾蕭然出塵天下士詩壇挑戰生一秦窮瞎水部好仍昆气無萬里照夜白伏櫪麒麟收驚魂荊州但獲一人半二雋風流眼中見機云空誇千里蒓如公筆端那復倦我誦懷沙自療饑時時間出危苦詞鳴蛙兩部頗娯聽鉅竹千竿端相持督郵𨿽賤不勤置儼然眞辧絕交事知君風味似建康連璧頓來隨俗吏漫澆平時過秦胸經醉咄咄成書空兒曹爲具明蠒紙欲賦雌蜺吞晴虹懸知在徳不在酒耳熱淸狂須酒後客來舉觴不得言舌本因之忘可否擊柝相聞非路長濤波隔津成兩鄕待我營巢浣花了過君更僕對繩牀

用擬古韻答瑛上人

劇飲徑須尊有癭搜攪新詩轉遒誰知云牕除饉男燕坐微吟兼粲忍吾衰霾霧滿胸中玩味甘腴眞雋永含毫覓句剰欲酬時有寒泉汲舊井

先成都訪故園得顏家斷壠碑

我生性僻喜客卿有練先書無復贏墨池筆冡聊爾耳春蛇秋蚓勞譏評正書不數黃庭經況復焦巖瘞鶴銘永和題尾束髙閣醬瓿往往多蘭亭怒防渇驥日逺屏嚴家餓當吞聲千金敝帚不自見憎雞愛騖何癡生我家成都萬人傑向來古心冶金鐵顏公斷石出糞壤一落眼界淸思發政如令嚴亞夫軍中天夜寂懸明月速須乞靈向若人運斤成風萬鈞力筆端寫我剛直胸復與顏公振遺烈

宴淸心閣

馬尾垂楊已墮綿春風暴謔惱中年驅車作意訪花縣地主風流仍更賢倦逰不比長卿慢自迎傑閣開淸宴髙談雄辧俯飛鳥急管哀弦徹河漢君侯筆端妙入神百斛炳煥扛龍文承明合受鸎花繞何事斂板趨埃塵淸朝好士如好色況玆卓絕流輩百追鋒看卽朝日邊莫道垂綸在幽昃

阻風雨封家市

往時李成寫驟雨萬里古色毫端聚行人深藏鳥不度便覺非復鵝溪素龍眠老腕作陽闗北風低艸云埋山行人客子兩愁絕未信蒲萄能解顏兩郎了了解人意似是畫我封家市戱作新詩排晝睡忽有野雁鳴天際

贈中上座

粲可仍孫本吳產萬徧蓮花亦遮眼時時幻作文於菟寂寥恨得斯人晚我如叔夜七不堪倦書羞學蠧書蟫已約東湖徐孺子招公山北復山南

贈宗紱上座

蒲萄不飲熊耳杯薫鑪甘作槖駝坐胸中皎鏡湛靈源結習已空花自墮眼明見此除饉男妙語時時零玉唾稻畦摩衲丈夫事吾獨知之胡不果鉤章棘句竟何禆徒遣詩人嘲飯顆

觀法華牛鬭戱呈戒上座

雞棲於塒晚山碧兩牛偃蹇萬鈞力黃鐘滿脰鳴相歡歘起緣何作勍敵水牯敗績秋風前穿林觳觫蹊人田防無將軍破燕虜適堪衞尉駕車轅碧眼山僧可人意大牛小牛與穿鼻更須宴坐三十年直待無鞭更無轡

雪夜書懷

夜烹伏雌歌偪側泰山其頹吾道阨天邊奎壁霣蘇公諸君往往瀕蠻貊帝遣仙儒玉局翁涕下悲吟夜蕭索冰姿玉立似平生化作人間截肪白黃屋久悟金縢書豫行溫詔歸遷客嶠南華髮老先生解羇來卜愚溪宅枉遭越犬吠蒼皇莫吟冰柱要呵責重瞳𨿽復達四聰尙恐乘軒多令色短檠花重寒不眼南望猶嗟萬山隔

蝴蝶詩【並序】

楊昊明之世家蘇州少孤力學娶同郡江氏婦翁官江州徵市明之盡室與俱來予於江君旣親且舊以故過江君始與明之相識後一年明之挾冊逰上國扺許州客食親館一夕暴卒卒之明日有蝴蝶大如掌許裴回翔舞於江氏旁竟日乃去始聞訃聚族相與哭蝴蝶復來繞江氏起居飲食不置也夫明之不得其死未能割愛於少妻稚子故化蝶以歸耳世之罕聞異事人之英偉不凡死有遺恨精爽不沒沒能化物出逰人間以自表見亦可爲流涕者矣予與明之善故作此詩以悼之云

碧梧翠竹名家兒今作栩栩蝴蝶飛山川阻深网羅宻君從何處能來歸疑君枕肱作莊夢誤隨秋風訪天涯大兒稍黠兒中虎小兒初學繡帳語靑娥皓齒越中女夜挑錦字停機杼可嘆不可思可思不可見君來翻作昧平生看朱成碧非君面耿蘭作報斷人腸況復雀聲哦洞房不知眞是玉人否大鈞刻雕不可量君不聞蜀天子化爲杜防似老烏悲啼淸血百花盡有恨不吐歸黃壚又不見湘累平生女嬃罵空遺離騷萬鈞價楚些許時招不來亦復穿花繞寒夜願君莫飛入兔園靑春粲粲花葉繁雄蜂雌蝶閙如雨於君一腳不可安

贈詵首座

上人須髮森如防年少曽爲萬人敵父兄膏血染敵戈晚作梵王門下客西州白防爛生光來逐鳯棲山寺涼萬徧蓮花君自足曹溪一滴定須嘗

中秋遇雨夜將半素月流天可愛感予賦詩

云將長空斮絮晴膚寸而合雨建瓴阿香推車不知倦雅意望舒無復明地行賤臣未辧訴斜漢左界俄無聲𨿽非西園淸夜樂起予縹瓷來酌醽舉觴嬋娟聴我語樽下借汝攻愁城長令屏翳當令節莫遣楚氛蔽明月

謝佛鑑大師寄韞玉鑪

道人力參具正眼古廟香鑪心已灰平生厚我習气在索書常逐徵鴻來深藏山谷實髙蹈下視萬象遺塵埃遣奴餉我此長物不比珍簟余嫌猜摩娑溫潤侔玉徳荊山抱璞眞良材妙香起處侑茶鼎媒孽萬壑生風雷忽言與君隔千里對此了了聞談諧

謝王成可惠鼎鑪

王郎筆若追風驃歷塊過都愈奇峭胸中好古類古人鑄鼎爲鑪亦臻妙禹金九牧知神姦周定郟鄏垂不刋據耳向來爲上客折足遙憐空汗顏顏率防談聊貰患納郜臧孫貽直諫淪亡泗水蓋厚誣得自汾陰亂眞贗孰如此鼎形瓌奇皤腹云雷差次之上有蒼虯肉倔彊隠映麼麼微螽斯明牕淨幾香氤氳藹如黃雲覆晏溫拜嘉詎意獲此寶子孫父已傳仍昆

次九弟中秋韻

楚江微波鳴盎酒脫葉蕭然坐來久仰頭看月落烏紗無復纎云漢津口顧兔之靈態度深搗藥長生傳至今風前急管聞三弄下蒼龍時一吟逸興俄生縹粉壺攜幼近局無勞呼坐中白髮飲輙醉鼻雷發聲聊據梧異舎羣雞皆誤唱舎下鳴蛩亦淸壯低昻北斗掛柴扉不眠尙倚過眉杖

歸舟

旌陽峯頭千仭石溪光卻照楚天碧歸客操舟暝色時怒雷濺雪多灘磧夜榜時驚烏鵲喧星光破碎月映門訪戴人歸剡谿曲問津客出桃花村香醪獨酌吾靜寄萬事不理端復細俗交從來薄於紙小黠大癡聊一戱正月二十六日冦順之飲僕以醽淥酒徑醉聞橫笛音李仲先順之有蒼頭能作龍吟三弄偶不果戱成此詩

髯奴不及緣坡竹柱車守閭各有局茍不上券吾不欲僮約卒音防慟哭劣於郗公常奴爾性不茹葷少陵喜吐茵西曹第忍之封侯骨相多小史蒼頭乃復在琳房柯亭橫吹節飽霜炊飯作糜緣底事心寫泉聲風韻長冦謙酌我次翁狂如魚聴曲首低昂恨不臨風作三弄不減當時桓野王

舟中戱作雜言

昨日觀畫防李成山水眞難忘寒林逺近煙暗澹絕壑稠疊云微茫忽看淸溪下野艇驚殘鷗鳥不成行我嘗指此語座客安得仙骨來中央此事數日爾忽落圗上鳴漁榔山重水復灘瀨急雅飛不過吳天長嗟予老矣兩鬢蒼放浪自得宜深藏煩於畫防試檢校恐我割取附益歐峯旁

次暉書記韻

平生邁往回萬牛晚著壊衲乘虛舟僧中那得賈長頭對語亹亹連不休作夏深藏白蓮裏心如此花映秋水夢隨歸云欲訪之鄰垣華鯨喧枕底

次韻陳無已擬古

說桓佐宣項垂癭鋭頭將軍風骨病夫面帶丘壑姿白薤緑葵窮可忍忠風輝映義骨香苦事何須味方永夜歌商頌出金石猿歗寒柯掛參井

病目宴坐

腦脂遮目乏風味宴坐禪牀眞得計赤眼歸宗近似之面壁少林聊復爾東坡妙語久猶新治目常存如治民但學曹防相齊法淸夷王度不無人

連日大雪

春風吹雪塞寒門饑烏暮啼寒雀喧此中要是難測地材堪令僕無復褌引帆上檣中系軛燒車與船復延客平生四十二年非頓悟前塵頭半白願隨谿支水雲鄕簑衣負雪時鳴榔不知許事付歡伯醉著寒灘淸夢長

欽定四庫全書

日涉園集卷七

宋李彭撰五言律詩

喜得師質消息

南國栁花合淮壖麥秀初數聲傳喜鵲一紙故人書君出理煙艇儂還荷雨鋤天髙風浪惡歸興不應疏

漫興

鴈帶秋聲滿鷗將暝色歸打窻紅葉亂裁句碧雲飛好飲酒儲盡少眠茶夢稀眷言方外侶時送北山薇

宿同安寺

山暝客初到雨餘雲尙屯長廊響僧唄涼月耿松門踐境知心逺背塵惟佛尊道人暗不語眞覺我言煩

遊藏山寺

招提𨿽負郭菌閣暗藏幽春漲桃花水風回沙際鷗含煙朝日麗擇路晚云愁淡墨呻吟內非萱可療憂

久不得潘髯書

八字山頭鴈武昌江上魚略無千里逺不寄一行書度鳥愈淸曠晴雲時捲舒河陽應好在有底苦相疏

書龍壽寺煮泉亭壁

病馬系喬木擕笻到上方江花迷枉渚野竹亂鳴榔石竈懷桑薴漥尊憶漫郎吾生眞寄傲佛地欲深藏客裏多岑寂尋春興獨賖擎來妙喜葉盡屬法王家不見靑鞋士來煎黒靣茶幽懷在天末落日更鳴鴉

曇珠曇規二禪者歸湖外乞詩二首

淑气紛花藥喧風樂鳥烏山僧來訪別稚子竟傳呼噴玉渥窪種行沙滄海珠湘天多過雁能寄尺書無獨秀峯前見林間憶語離遊觀如昨夢換謝若晨炊栁絮飛千尺殘陽隠半規打包湖外去探道就鉗捶

西塔

秋山何秀整風磴頗崢嶸寺古殘僧病門深舊犬迎崖蜂將割蜜澗鳥自呼名毳衲典刑在蕭然物外情

病起過鄰寺

慣作招提客應非拖玉身一年彊半病十畞未全貧孝秀鄕閭盛朝頒符瑞頻不妨幽仄裏髙臥姓龎人

封氏野老畱飲防白兔是晚防雪

封老朱顏在髯髯已白須酌醪招倦客喚婦煮肥鱸玉兔君家有銀甖客捨無醉餘防舞雪未覺客情孤登無相絕頂舊有東坡題字今不復見

深云防無相斜日照崔嵬慘澹天梯往蒼茫地勢開巾裾拂河漢談話雜風雷惆悵銀鉤處歸來首重回

次九弟韻兼懷師川二首

抱瘵便秋晚加餐喜嵗丰幽懷烏鳥樂世故馬牛風坯戶寒虫急安巢野老同年來百念冷頓悟眾緣空雞回落雁渚菊帶傲霜華稍過郊墟雨猶鳴官地蛙層空聽隼擊俯杖防蜂衙妙趣誰能觧懷人天一涯

次文虎韻戲暉書記

孤舟泛湛水心法已圜融詩律期三昩庵居役二空住山湏拙斧閱世任寒蓬慢著尋幽履雪泥殊未通

次九弟韻後篇戲奉世十一弟二首

少成憐季子拔俗似安丰逸气期公幹鉤深似國風未湏輕小伎著意要參同聊語詩家病塵窻研滴空莫學中郎將休懷陰麗華三餘遊竹素兩部有鳴蛙乃肻親龎老多情過押衙吾衰那復此羨爾樂無涯

戲贈

王謝風流在星星映角巾屬文無少盡結社有迂輪頗作飡霞侶願充觀國賔徑湏呼伯雅且入醉鄕春

贈鄒中美

盛漢數鄒陽云孫復擅場筍輿逢鹿苑蠟屐繞羊膓囊有壺公藥鑪多荀令香麻姑在鄕國期子共徜佯

贈暉書記暉有伯時所畫馬甚奇

脫盡膏粱气秖余云壑姿囊中支遁馬筆下恵休詩木末鳥還語花邊蝶浪窺平章賴公等吾病不能奇

聞官軍已臨賊境

聞道官軍至戈鋋壓賊壕鼎魚猶未腐穴兔竟何逃鋭气連全楚皇恩貸爾曹洗兵無復用歡喜薦春醪

次韻九弟逰云居

禁足同僧夏秋風倚杖前捫蘿懷鳥道著屐到壺天霜月懸崖腹參旗落枕邊營詩嗟錦盡老語不湏傳

夜坐聞櫓

日斜喧急雨雨夜虫秋宴坐逰三昩因人吟四愁疏林月色好別渚櫓聲幽卻憶秦淮上寒更渡小舟

自云居歸欲到瑤田作

稍上參云漢中藏祗樹園煙橫迷逺嶼鳥度失孤村一嶺分晴雨半山才晏溫回頭聽梵唄眞是欲忘言

絕章水

春水靜逰浪晚吹怒生濤歸興催舟楫驚魂寄桔橰畱髠忽忘故訪戴敢辭勞推挽柁師力令人愧爾曹

哭李少防三首

應劉玉山隕之子尙璵璠未握論交臂俄招去幹魂茂陵有遺槁健婦解持門何日生芻奠人琴恐或存評闕汝南旦窮嗟校尉途故交非浪哭吾道恐成孤往在談文處還能步屧無秋風聊倚杖艸樹日疏蕪我客齊安嵗君官汾上春安知瀕鬼錄不作定交人煬竈中郎滿鬭雞開府頻如何令王濟淸血染衣巾

次韻東坡五更山吐月

東坡先生喜誦杜少陵四更山吐月殘夜水眀樓之句其在嶠南列置五章僕蓋誦之不離口欲效其髣髴而不可得秋髙景寂往來匡山披衣視夜气象幽勝乃次其韻作五首然終不近也

一更山吐月修木瑩澄瀾全勝西園夜金覊帶笑看團欒照坐好倚徙冰人寒縹瓷傾竹葉何必辦狼殘二更山吐月寂寂山家夜衰翁葆鬢濕衡移復露下泠泠泉可潄冉冉云可借相攜塵外人共說無生話三更山吐月無睡客還起風防一鐸鳴歷歷正談此此身如傳捨幽懷湛秋水玆逰共昔逰定非聊爾爾四更山吐月月是故園眀三峽笙簧起紫霄星斗橫林猿霜後嘯山鬼夜深行托宿耆闍寺眞逰王捨城五更山吐月夢回人更幽風來虎溪寺江動庾公樓雞喚楚江曙河殘淮上秋倚梧成短句僅欲不勝謳【案此詩五章其一四五系律體而二三則古詩但其體以五更聨綴成章勢難割裂故並附此】

不宿開先道中口占

穉菊含佳色苔痕上老笻了山已埋玉盧老自鳴鐘但飲東溪水休看雙劍峯斜陽空翠合猶聽隔溪舂

雪

瑞木辭天漢因風響觸楹光催曉雞誤素失白鷴驚冰柱隨門見瑤林逐徑成南州多癘鬼借汝勝鏖兵

王子張數以詩見過

午夢蠻花濕晚涼衣帶秋愁來倚柱嘯詩到擊盤謳律熟無誰敵詞慳不擬酬蘓州語猶在五字爲君休

同雲叟逰歐峯

逺墅春辭木空山晚著花幽懷生防屐稍上問星槎屢共普燻飯仍烹圓夢茶期君未衰白爛漫飽煙霞

書懷

未作終焉計懷哉興不疏逢人問息耗閱嵗嘆乘除老境來顏面歸家識此渠攀緣俱斷絕何暇羨嚴徐

遊石鏡溪

石鏡溪邊樹金輪峯上云貪看魚弄影不覺鳥迷曛山態迆迆好泉聲細細分銀鉤懷柱史誰復振斯文

懷秦處度

淮海紫髯叟長吟獨倚風稍將蕓辟蠧應罷手書空拄策舊寒澗含毫余老松觀云毎悵望苦念小安丰

畱題壁間

逺意在丘壑籃輿同此尋干云絕壁秀落澗幽泉音捲祴盡開士聽法多珍禽煙橫半峯暝信是忘歸心

過蘄州故居

系馬金沙樹衡茅儼暝途沾襟問鄰老攜手憶於菟意逐前云逺情隨歸路迂霜風吹曉角夢聽小單於

寄文若

仲氏客淮上蓬窻憶聚星雲從望中宻雨逐去邊零赤壁念存沒怡亭幾醉醒歸歟勤著腳莫負讀書螢

用韋蘓州神靜師院韻寄微公

云臥衣裳冷巖幽鐘磬防秋虫畱霧牖夕鳥下煙扉無人瀹茗椀坐我語斜暉分攜復經嵗長嗟志願違

將到九江先寄王環中

鹿門眞大隠不減逺人村淨供維摩室鄰居祗樹園秦淮揮別淚楚岸倒芳樽牢落還相見定能顏色溫新篘濁醪味嚴勁飲數盞大醉醉中作此詩

我生憐麯蘗剛置自中年破屋鳴春澑陰崖響夜泉興來猶味著飲罷剩狂顚但病無風韻聊堪栩栩眠

佚老堂爲栁仲輝題

小隠寄巖谷堂成笑傲中𨿽無黃閣相不羨黒頭翁倚杖鷗邊雨營詩鴈背風好閒多病處淸興略相同

自寶峯還過長坑澗谷勝絕處

防防水循澗悠悠山放云闗河元未逺境界有誰分幽樹花無賴輕鷗聲念羣个中湏著句傳與世間聞

蓺玉軒

短李江南秀虯須讓帝孫開懷仍好客愛畫復堪論蓺玉風煙外藍溪气象存他年多結綠防看有乘軒

豫章董瞿老求詩

珍重膠西相風流後葉孫退藏羞射策曠逺頗窺園韻絕五峯秀句奇三峽喧羌山多勝踐周禮魯俱存

漫書

歐峯秋色外一上一回髙踐華誰云險捫參未覺勞云扉畱野客霧牖臥方袍拄頬非吾事何湏似馬曹

錢盱眙赴上因乞詩

君自金張侶從予嵇阮逰祗園分客袂星渚系歸舟楚國煙霞晚隋河楡栁秋中州多汲引行矣亦封侯

次瑛上人韻

鼻祖眞消息風流出當家觀門親杜順蹙指悟沙顧我晚聞道參同今未涯懸知飲光笑初不爲拈花

題吳少馮聽雨堂

碧澗寒侵屋幽云夜度墻貪看山入坐怪聽雨鳴廊苦乏陰鏗句聊登孺子牀君非無汲引寄傲學潛郎

喜得京師書信

檐間噪烏鵲窻下集邕渠喜有大梁使能攜小陸書南烹飽薇蕨北饌到庭除得雋傳消息更看雙鯉魚

追涼對酒

袢暑晚來歇追涼聊觧顏星移團扇底月動縹瓷間蟬噪斷仍續鳥喧棲復還幽人嗜淸曠只合臥湖山

五言長律

上黃太史魯直詩

扈聖當元祐雄名獨擅長羣公調玉燭延閣近扶桑揮灑驚雷雨觀瞻列堵墻宻云來北苑珍菓出眀光柱下惟靑史銀臺無露章胡爲隨逐客不作瑞齋房岑寂金華省蕭條玉筍行長庚萬里去大雅百夫望老覺丹心壯閒知淸畫長珍蔬時入饌荔子喜傳芳世故跏趺逺生涯嘯傲傍甘爲劍外客誰念太官羊宣室二天詔遺弓萬國傷老臣還召畢陛下過成康澤笏皆忠讜彈冠多俊良力辭佳吏部直作老潛郎憶在金華日曽扶八座牀未能窺絳帳頗識戲羅囊雁隨陽去奔駒度隙忙千秋銅狄泣萬古玉人藏諸阮釁猶在蘄春痛未央羣雛極鵝雁眾口嘆蛩螿恨乏一防地歸來屢擇鄕親交標鬼錄卜築近僧坊宿鳥頻窺牖行蝸毎畫梁著渠上麟閣恥學賦髙唐勤我十年夢持公一瓣香聊堪比遊夏何敢似班揚尙愧管中見應須肘後方他時觧顏笑何止獲升堂

欽定四庫全書

日涉園集卷八

宋李彭撰七言律詩

觀畫山水

不愛邊鸞愛李成胸中成畫自崢嶸數行島嶼隨人去一段風煙向腕生猨啼巫峽殷勤嘯雁到衡陽嘹唳鳴我與羣山成保社直疑俱是舊經行

逺眀閣飲

百尺逰絲入座來浮嵐空翠入樽罍談諧自得江山助觴詠不勞絲管催滕閣風流今未逺南樓气味喚仍回城鴉欲曙眾客醉木末防幹懸斗魁

城上

城上棲烏尾畢逋寒塘烏影過相呼一天欲放山陰雪六幅如觀栗裏圖問老自應師粲忍扶衰初喜得封胡香醪已熟糟牀注喚客無勞滿眼酤

宿萬松兼示慶首座

步屧欣逢釋梵宮餘霞尙帶日歸紅峯前晚靄晚來積岫外秋天秋滿空獨鳥深藏欹牖樹幽花香逐下山風靑燈耿耿照無睡賴有能詩老贊公

鄒天錫見過

議郎梁獄坐口語置散投閒今放回令節由來迫吹帽幽園尋勝獨登臺共歌昭代得銀甕何暇著書名玉杯此口惟堪飲醇酎人間萬事要寒灰

次駒父逰孺子亭韻

平居懶與慢相親寄傲行歌似隠淪水退荷花饑殘暑秋來山色挽幽人從雌鸂鶒窺黃防旁母鳬雛映白蘋興罷歸來去髙臥詩成聊復寄雷陳

余久不飲酒偶飲殊適因和九弟韻

年侵畏病酒尊空矧復聽歌盛小叢煙際鳥呼雲際雨花邊蝶舞栁邊風向來懷抱愁眉外今日懽娛醉眼中何用花奴鳴羯鼓新詩解穢思無窮

遊雲居三首

山林投老更疎慵尙有躋攀興不窮絕壑久忘蛇起陸寒窻聊食雁來紅人方嵇阮似無愧詩比陰何或未工永夜不眠茶作祟一燈眀暗鳥呼風【云居稱有雁來紅】

故嵗新芽約略黃重來敗葉帶飛霜尋幽少脫塵勞夢訪舊頗燻知見香深谷鳴鐘云暗淡半峯斜照樹防茫去天尺五今應是璧月珠星掛上方

羣峯羅立紫崔嵬無復市聲蚊聚雷逺嶠云屯飛鳥沒寒江煙斂健防開暖眠犢子陽闗艸香逐蜂須陰谷梅散策捫蘿覓歸路摩挲蒼石更裵回

次韻答董彥速

疎山翠气連眉嫵云外飛鴻防防愁只在吳頭並楚尾非闗張掖至幽州著書繁露想成癖待詔公車安足求何日芒鞵尋舊約蘭旌蓀楫共優防

過鵞湖懷師川

寶峯嵚防靑未了枕下灘聲走白沙谷口不應無小隠桃源眞恐有人家寒猨飲水避防影槁葉隨波上槳牙苦憶南州徐孺子歸舟天際暮雲遮

春夜奉懷蘓仲豫次陳無已韻贈仲豫

云外頭陀是去年已防汀艸漲晴川夢中未覺闗河逺枕底忽聞鐘鼓傳但可馬曹聊拄頬防渠鳯閣競加鞭蓬窻想得司春甕一夜糟牀酒注泉

春日懷秦髯

山雨蕭蕭作快晴郊園物物近淸眀花如解語迎人笑艸不知名隨意生晚節漸於春事懶病軀卻怕酒壺傾睡餘若憶舊交友應在日邊聽曉鶯

季敵檢校南村田

風吹防防半傳黃凖擬中廚云子香潮水忽生添野水山光便可接湖光難求塵外飡霞侶未試囊中辟穀方徑遣阿連聊檢校饑雷已復殷枯膓

自豫章歸書齋題壁

鳥烏聲樂客還家僮僕懽迎日未斜小徑潛筠新長筍幽齋茂樹晚多花深慚麯蘗畱春住尙覺年顏老去賖出處由來非細事弄泉莫忘飽煙霞

泮宮曝書恭覽禦書故事行鄕飲酒禮諸老率諸生皆在楊先生病足獨不至賦詩見寄次韻答之

云漢昭回泮水邊諸生拜舞鱣堂前老翁七十荷衣綠弟子三千桂魄圓樂正足傷何必慮伏生口授尙能傳墨池載酒容他日門外侯芭也可憐

寒食日

幽人衣帶病餘寛終日蕭然懶正冠栁絮野鶯春向晚楡羮杏粥食猶寒倦於杯杓生新興頻有鄰儀救老殘試把一尊招近友放歌聊復罄交懽

李成徳求乃翁挽詩

養屙丘壑玩寒藤領略雞園最上乘射虎已驚生李廣登龍行復見元膺九原煙雨悲埋玉一代功名定伐冰安得董狐南史筆發揚潛徳到云仍

戲次居仁見寄韻【居仁見督參雪竇下禪】

長蘆老人半聖號眉毛不惜爲談空靜委耽禪如縛律懸知選佛勝封公影沈寒水雁無意春入幽園花自紅欲向池陽參百問卻慙勾賊亂【一作破】家風

寄如壁上人

平生剛直隠長虹收卷波瀾說【一作入】苦空翰墨塲中無李廣苾蒭園裏有支公未應雪浪侵頭白想見丹砂入頬紅驄馬他年焚諌艸看君妙手試宗風

次韻寄居仁二弟【隆禮惇智】

老覺餘生如過鳥何曽畱迹寄長空一丘一壑應還我三沐三薰盡付公病懶自知尙白醉餘貪看碧成紅荀家兄弟俱奇絕時聽淮南好國風

次韻寄山伯蕭老二弟【山伯恵鶴銘善本】

平原翁仲艸防茸種竹當年語竟空羣從嗟予眞漫叟象賢期女繼汧公別來江艸喚愁碧書到山陰稱意紅瘞鶴銀鉤光照坐行書正欲乞楊風【兄雅嗜楊少師恐弟輩有之故見於末句】

卜居

有宅一區聊解嘲淸風歷歷自鳴瓢買山作隠吾無取爲黍殺雞何用招魚托麼荷障斜日籜隨新竹上層霄个中已了一生事倒屣安能求度遼

寄劉壯輿將赴唐州儀曹

五栁先生同舊科壺觴終日盼庭柯一行作吏事皆廢三徑就荒君若何問字有誰堪載酒談經許我或操戈平生獨自賞音者聽此殷勤勞者歌

奉贈瑛眀發

上人霜鶻气橫秋法界重重幻筆頭已泛毗盧眞覺海戲裁佳句比湯休雲開鶴嶺露蘭若波起洞庭霜橘洲華髮蕭騷瀕老境多情猿鳥替人愁

駒父次予舊韻見貽復次韻

玉人皮裏有陽秋句入丹靑顧虎頭壓倒何勞譏陸陸老衰得懶欲休休支牀夢破嚴城角決眥風回落雁洲遣興竟湏桑落酒談間莫著畔牢愁

用韻戲呈仲誠

蒲萄政復得涼州底事防官章水頭早嵗已能交北海髙懷乃肯顧韓休手妙他時掃銀夏胸蟠佳處協滄州誰言京兆畫眉嫵後院懸知多莫愁

寄何斯舉

傳詩句句爛生光妙手殷紅入象牀本自奉常參定脈定從儋耳悟神方玉花自合歸天廐黃鵠應須下建章見說年來眞欲隠轉身一路直須彊

寄張聖源

豪气向來回萬牛筆端衮衮楚江流拾遺已見傳三賦平子不應吟四愁柱後許時淹濶步石渠看卽副旁求老夫病著蒼崖底細和堯民擊壤謳

還家寄吳世長兼簡潘子眞

江頭楊栁麯塵姿弄日晴空百尺絲騎省風流還有賦吳筠英妙更能詩殺雞爲黍相期處問雁呼卿政此時下榻深慚徐孺子非關勞者作歌辭

贈九峯長老

已透韶陽向上闗蔬盂茗椀毎開顏頭顱無意掃殘雪毳衲徒來著壊山瘦節直疑靑嶂立道心常與白鷗閒歸來天末一回首應在孤峯煙靄間

次韻答寶峯仁書記

袖手脫鞋悲太白搴旗敵笑光顏自知日面與月面莫問南山與北山獨秀峯前云不隔蓮花洲下水長閒還鄕一曲眞奇絕與子終朝談笑間

寄撫州謝防槃

別去鷓鴣思日寒書來鵯鵊語林端我懷求仲徑方掃君向山陰興已防細讀淸詩如艶雪何時痛飲劇奔湍懸知作艸非賣菜要自心期禮數寛

賦髙眀大使神功妙濟眞君祠

楊栁江頭星宿疏呼船梢子散林烏煙橫云捲樹出沒天澹波平山有無稚子摠參三洞籙病軀長佩五靈符步虛聲裏瞻風馬頗覺神淸到蘂珠

代虛中作

曉悟無生貝葉經起宗眞喜得人英風流定自壓全楚文物由來繼兩京謝傳平生處華屋滕公俄忽掩佳城哀榮贈典他年在翁仲何知淚滿纓

聽王散人琴

花邊猶舞舊時蝶屋角還鳴他日禽但訝鏡中顏色攺詎知門外歳華侵一杯相屬步兵酒三疊共聽中散琴有慨餘懷聊復冩雨餘汀艸自靑深

南至

鄰雞戒曉暮鐘催老境俱從里許來但喜書云占嗣嵗詎知緹室暗飛灰和風欲上千門栁協气先傳五嶺梅弟勸兄酬眞樂事燈前細酌莫停杯

葺茅屋戲成

朔風捲我屋間茅烏鵲含將去作巢執撲鳩工課奴客巡檐長嘯望江郊謝公五畞似能保揚子一區聊觧嘲欲學參謀懷廣廈苦無鳯觜續膠

雞冠

景純機上爲裁剪淺碧深藏稱意紅要與飛鴻同保社肻隨凡鳥在樊籠鳴堦鼓翼何勞爾介羽登塲略未工赤幘漫多安足數屍鄕反笑祝雞翁

七夕用東坡韻

老火防防迹已陳稚金稍稍欲親人蛛絲曲綴當時態舊葉頻澆見在身女不堪嚴侍立天孫誰識靚妝新栁州太巧何湏乞憐汝題詩正角巾

早發開先入城至中道親舊約予復還薄晚復自歸宗入郡中

細聽防防水流澗靜防悠悠山放云澗底逰魚隨葉下巖間獨樹借云分殘星已發招隠寺落日願仾耶捨墳卻背孤村入城市沙邊深愧白鷗羣

過廣濟

不到梅川已十年市橋官栁尙依然追尋耆舊知誰在觸撥淸愁不欲眠蘭若霜鐘猶喚睡平陽宰木上參天倦遊客子心無際眼盡崗原起暮煙

種僊茅

聞說僊茅勝鐘乳移根逺自西山阿豈獨客來塵意少更覺夜眠幽气多避謗何湏求薏苡去家不減食藦蘿門稚子成羣後矍鑠仍看馬伏波

王子張以詩見報次其韻

臥看云生捨北籬起來臨鏡慰衰遲欲投未落鶴盤嶼將去還畱鵲繞枝天上漢庭勞夢寐嶠南殷鑑恐覊縻藍田丘壑仍孫在勝日勤來賦好詩

七夕懷徐十用去年所賦東坡淸涼韻

幽人喜雨靜無塵雨罷幽虫料理人顧我維摩方臥病憶君徐稚是前身鐘鳴祗樹年華隔潮上吳江月色新共看牽牛渡河漢月殘露腳濕綸巾

戲次人韻

人言鼓吹來詩思鳴鶴遂聞長阜音細讀一犁新句好始知三語用功深自甘木傲霜節懶作幽云出岫心茗盌鑪芬淸晝永流鶯捎蝶過墻陰

送果上人坐兜率夏

落絮霏霏攪客心鳴鳩歷歷喚春陰未於蓮社添宗炳已向蘭亭減道林逺嶠煙橫鐘磬晚禪天目斷薜蘿深詩緣酒廢苦無思爲子送將聊一吟

舟中次珍書記韻

沙頭作別數峯暝意逐屯云愁晏陰雨打船篷藏枉渚鐘殘客夢憶禪林山重水復歸棹逺魚躍鷺飛寒葦深何日支郎訪度倚松停策伴防吟

用師川題駒甫詩卷後韻

夢中逐客幻中歸荊楚甌閩好賦詩誰謂涪翁呼不起細看宅相力能追太衝文價輕皇甫籍也辭源怯退之丘壑同盟從已定莫令鬼祟作愁眉

卽事

槐火煎茶气味新東園肯讓兔園春鳥摧穠李霑衣袂蝶繞夭桃傍鬢唇回策如縈峻儀範好詩轉彈絕風塵頗勝袁粲飲無偶步屧白楊要惡賔

貽王充道隠士

憶昨涪翁虎溪別雁來一字不曽收勞君爲傳三月信遣我少寛千斛愁煙艇方逰建業水玉人猶在仲宣樓何時掛席西湖去藜杖靑鞋鸚鵡洲

潮州木龜有堂舊在天慶觀北極殿之左近爲道流竊取而去今莫知所在矣

長生要自食山蘚妙語曽聞葛稚川忽見靈龜藏六用定巢蓮葉閱千年刳膓已笑淸江使曵尾聊同修水邊懸想偸兒難卜夜守閭黃耳得安眠

宿侍其雲叟書齋

髙齋觧榻畱我宿破夢驚濤翻疾雷水鳥時呼山鳥語朝帆才去暮帆來百年榮落眞墮甑一世稱譏同死灰珍重秦淮隠君子只今風月且銜杯

竹枕

湘江翠竹斬云根偃月初無刻削痕尙想繁柯俱笨防曽經防鳯屢飛翻佳眠時有池塘夢避暑不勞河朔樽殷殷晴雷喧白晝兒童走報雨翻盆

過林子幽居

臥聽山城罷擊柝防蹇過君霜滿須窻間山好天欲曙庭下菜肥人愈臞我非當世可領袖君合於今稱楷模謝公小艸恐未免懷寶要令眞不沽

同安卽事

揺落霜林秋興新捨舟尋壑自防塵雲光山色觧迎客松气竹氛俱著人漢上營詩多累句孟生題壁欲傷神頻伽依舊丁寧語應笑華顚映角巾

怡顏堂

心逺由來地自偏有琴何必問無新醪淸濁動秋興老樹扶疎可晝眠失學已從兒輩懶哦詩常苦後生傳此腰倔彊應難折尙愧顏公二萬錢

周眀府國鎭寄詩有招隠之意次韻以報之

絕壑平生深遁逃相期推轂敵英豪綠葵白薤堪扶老黃防靑鞋非養髙薫浴懸知慙管葛經綸何敢望崔毛新詩如對故人面淸夜不眠雞屢號

予以王褒僮約授嗣行叟叟有書抵予並求跛奚移文且云要與僮約作伉儷以此詩戲之

髯奴上劵歸公許跛奚移文猶見催臧獲要令成伉儷文章相與挾風雷目成眉語似眞爾足躡心邀安在哉大士好奇聊一戲不應禪寂便寒灰

戲何人表

示疾維摩難共語誰堪問疾坐繩牀也知世乏長桑手盡用枕中鴻寶方馬價不須勞廣漢牛衣何用泣王章淸涼心地俱安穏特訪名園顧辟疆

仲豫買侍兒作小詩戲之

霜鶚橫空河漢秋聊隨雞鶩稻梁謀卻將屬國舊長劍換得石城新莫愁要遣短轅無復馭定看遙集觧忘憂匡山醉客時相訪莫下疏簾作障羞

溪上

門前渾是浣花溪坊裏深疑號碧雞短艇波橫隨暮靄遙岑雨歇看朝隮髯奴便了能沽酒稚子添丁解灌畦欲賦郊居追沈約只愁誤讀作雌霓

扇上畫雪景戲書

醉餘澹墨冩生綃咫尺眞成萬里遙短棹船歸剡溪曲披蓑人渡浣花橋暑中松雪俄輝映月裏山河俱動揺凜凜寒生立毛髮從今褦襶不湏嘲

二月二日大雪

天公長作狡獪戲捨北捨南無限春宻宻疏疏桃著糝娉娉裊裊栁含塵老人已老難復少故衣𨿽故昔經新岸薺未花湯餅滑何勞象白間猩唇

得了翁書

都司曽拂禦鑪香嚴譴歸來鬢未霜麟閣他年防赫奕獸樽今日久淒涼楚氛聞說行將弭漢道眞成喜再昌莫作湘累吟澤畔鋒車促召據南牀

廬山道中見梅花

江頭細艸已揺春幽谷疏梅尙著人未許揚州動詩興卻嫌戚裏妬妝新範郎鄙棗不同傳漢省含香可買鄰蝶翅蜂須莫浪喜元無一物涴香塵

苦雨

陵陂麥熟晚云黃婦姑當獲相扶將谿山作雨水漂屨芝菌對牀蝸篆梁宴坐翻疑谷簾下夢回恐在漏天旁何時晴嵐來入戶撩我浩歌傾一觴

江梅

江梅疏雨弄晴曛割取江東一信春剰得耐寒驚蛺蝶竟來占醉倒綸巾未容作賦重招屈豈敢含毫論過秦何日大梅梅子熟從渠髙浪白如銀

睡起

鳥鳥聲樂報新晴睡罷南窻午醉醒惡客從譏尙白斯人相向眼終靑渚蒲汀艸垂垂發幕燕林鶯續續聽日糴太倉眞細事安尋佳句遣沈防

次妙眀觀韻

春岸波平汀艸深野航蕩槳恣幽尋星壇香轉來眞侶菌閣鐘鳴生道心憶昨霓旌歸紫府尙餘鴻寶作黃金肩吾戲吐煙霞語縹緲欲仙難陸沈

次韻答仲兄元亮

楊栁江頭人迹稀心隨鐘度逺山遲忽傳憶弟看云句想見流觴曲水時人比封胡終有恨韻低徐庾敢言詩靑春欲謝子規叫莫惜歸帆赴後期

用元亮韻寄駒甫

才名綠髮鬥牛垂天祿讐書何太遲卻掃未嘗嗟半菽養屙不是傲當時鋪張大對眀光手收卷裁成鄴下詩見底冰壺最淸澈何時照眼防心期

用元亮韻答師川篇末見寄

蚤嵗聞君萬人敵定交已悔十年遲中間防面無虛日底事分攜用此時不隔南云無過雁猶因北阮著新詩徵車欲作日邊去儻赴幽園茗菓期

復用遲字韻呈元亮

去日闗河雪打圍縫裳宻宻恐歸遲忽防髙筍成筠處始見殘樽下馬時暮雨蕭蕭聊洗恨東園物物總宜詩莫言心賞隨年薄勤赴幽人林下期

東臺

門巷依依稱意苔杖藜野色逐人開馬駒卓錫今應在康樂翻經那復來云物蒼茫山逺近波聲宛轉水縈廻風流賴有潘懷縣一洗從前猿鶴哀

次韻徐師川喜洪駒父歸自臨汀之作

赤壁煙波翻溟長沙卑濕重行行一觴一詠勞淸夢三沐三薰慰別情不作畔牢愁執防共吟哀郢哭初平生來競病幾牢落漫興安能學背城

度章水道中戲用城字韻呈駒甫師川

楚波不動晚山靑顧兔西來照我行野鳥鉤輈如有意漁歌欸乃亦多情湖邊倒載思山簡機上廻紋念始平欲覓澄江如練句乞靈須向謝宣城

次韻答季智伯弟

廢詩不復匠蘇州蠧簡於人風馬牛喜有丘明能撰次極知水部愈風流句分競病應難敵家有封胡可觧憂共嘆宣城防岱早剰招去幹不能收

贈蘓仲豫

平生照眼玉壺冰解向朝陽續鳯鳴黃鵠樓前重防面白蓮社裏定交情疏才我亦憐文舉大雅君應笑正平貰酒臨卭聊復爾莫令狗監污髙眀

贈王環中

拄策前年訪艸堂掛帆煙際在西江詩隨鴻雁來春渚夢逐蟾蜍入夜窻辭聘知君追孺子屢空嗟我似窮龎莵裘欲買爲鄰並嵗晚相期倒百缸

贈張仲義

春衫試吏楚江濆眞以文昌思不羣未暇等陶辭小秩何妨慕謝始精文壁間妙句流黃素松下英姿大壑云但恐承眀賴公等不容蠻府作參軍

奉贈介然

彈壓諸方化城老聊同懶瓚恣佳眠云隨雷下雨歸壑竹引窻間風動煙晝靜防捜徒覓句道安髙論愧彌天叢林良藥今無有絕影湏公爲著鞭

宿同安用舊韻呈雲叟

蒲栁望秋今復衰遙岑雨罷抹修眉寒林要使入方尺妙筆懸知愧畫師不見揚雄艸手細防束晳補亡詩何時共飲建業水更把北山煙雨犂

遊同安寺

郭內那知艸色新道人庭宇別藏春髙楡風度靑含莢艶杏雨餘紅退唇茗盌薫鑪淸有致禪天金地夐無塵裁詩得句如拱璧不費咸陽設九賔

逰昭徳觀

曉隨歸雁影聨翩來訪仇池小有天萬籟虛徐雜鐘磬一源淳朴異山川云霾大壑眞逰逺風掃石楠佳句傳司命峯前徐孺子幾時風雪對牀眠

夏牛卿用韻見貽次韻答之夏先君子與先平陽厚善

君合雍容供奉班彤墀紫仗近天顏悞隨手板落趨走卻望家山思燕閒使君銅狄悲防岱令尹玉棺今賜環樽前回首二十載更話幽禪未易攀

客有和予顏字韻詩者答之

蠻花初捲簟文斑苦被秋風吹老顏慰眼旣親還有舊起予多病復思閒暮年倚仗心三徑看子著鞭腰九環小屈尉曹吳防去莫因橫槊廢躋攀

送規老住防之慈云

禪翁竟補棲禪處兔角龜毛杖佛僧久厭宗雷同保社卻凴章貢濁埃塵定攜天上蒼鷹爪去接西江白業賔大庾嶺頭梅正好同風千里一枝春

郊外書事

郊原野老帶經鋤童稚何知競挽須我亦彌年躬井臼兒能終日課樵蘓頗思鷗閣仍虯戶那似松醪伴酪奴志大才疎苦多累眞須鹿鹿效周謨

和何思舉韻寄元亮兼簡性之

避冷幽窻歌扊扅鴉啼疎栁把南枝長須勿送平安報滿眼仍看競病詩稚子毎嗟檐隙短波臣常梗客行遲應貪左轄藍田防落雪官梅動興時

和許秀才見贈許病目良苦

木末鴉啼負郭村無人白晝掩柴門詩來或作破客夢語妙直堪排帝閽抱瘵端如叔夜懶幽懷思對阮生論何時還子讀書眼解脫無根須返元

和馮仲宣韻

秋風寂寞仲宣樓金狄傷嗟臥一丘喜有斯人出淮海追還舊觀極風流莫將起艸眀光手去伴諸郎肉食謀我欲淸江理煙艇尋君楚尾及吳頭

奉酬謝防槃

窻間逺岫謝暉人物煌煌三秀芝黃耳來時得佳句碧雲合處起幽思深閨復見解圍手勝日應多贈婦辭念我龎婆最癡絕只能舉案解支頤

次韻奉酬防槃

結廬不入遺民社好客初無仲蔚蒿度鳥防防與心逺孤峯峭峭伴名髙樽前著我醉千日鏡裏緣君減二毛安得買鄰揮百萬拍浮左手更持螯

再次韻呈之忱彥先彥達兼呈防槃

割據溪山天下豪長松獨許倚靑蒿小巫政自雄河朔淺器從來鄙奉髙爛醉何勞憤田竇淳風相與繼崔毛不知底事眞奇語且向窻前嚼二螯

次駒甫涵虛閣韻

夢中占夢偶相逢山上有山隨轉篷我自持觴酹酒君應臨水洗蠻風行參鵷鷺峩冠客豈是江湖把釣翁暇日頻來裁錦句要看玉手亂殷紅

七言長律

紫霄道中

山行積石路逶迆村徑成門逐處移一防炊煙生虎穴四來暝色到牛衣畏人沙鳥飛南隴傍母山猿戀北枝鴈塔崔嵬臨畫嶠墨云霮防起方池髯秦昔別畱奇畫病可𨿽亡余好詩【秦畫松石於歸宗壁間可爲賦詩】羊祜不如銅雀妓蔡邕尙有虎賁兒【世未甚知可而美慶上人者學詩於可】開顏欲效東籬醉【栗裏在歸宗寺旁】眞隠慚無谷口姿安得膏腴盈二頃雍雍喚取共扶犂

欽定四庫全書

日涉園集卷九

宋李彭撰五言絕句

喚渡亭

艸風兼沙雨依約渭河邊昔人曽喚渡絕唱頗淸緜

戱書山水枕屏四段

遙岑天南端野彴垂楊下蕭散策寒藤緑云復觀化澄江眞皎鏡短艇戱鳴榔無復機心動不驚鷗鳥行孤峯上排霄羣木盡生意持竿坐石磯髙懷在雲際復閣耿蒼煙斜暉掛木末捲帆何處船危檣待明發大雪投宿圜通以野雪蓋精廬爲韻賦五詩並書塗中所見

寒雪盡垂空玉色粲萬瓦黙黙行五牙郁靄望黃野昔我遊山陰雜花紛似雪重來雪作團逺樹皓已結山翁雪垂素相逢乃傾蓋同看艷雪舞盡此威遲態借問佩蒼玉何如煮黃精古來澗谷槃價自重連城馬疲如客饑稅鞅文公廬人好雪亦好何啻射洪烏

迎陽閣

扶桑有玉書郁儀善相保朝暾到頹檐危坐塡血腦予夏中臥病起已見落葉因取淵明詩門庭多落葉慨然知已秋賦十章遣興

西嶺障斜日澄江來繞門歸鴉千萬防暝色入逺村燕坐修白業焚香觀黃庭淸霄降眞侶弭節或見聆境靜輪鞅寡堦空絡緯多蕭然正遐矚脫葉下庭柯我初臥病時桑麻翳負郭扶杖延秋風山川俱黃落寒溫機中素榮歇洞庭葉發興鷗鳥行風煙理舟楫平生老驥心伏櫪端有在華月生夜涼南窓歌慷慨園中有奇貨雨滿芋田一飽吾已足望山思悠然結交何用早士貴心相知茍合殊眞味咄咄成乖離林廬亦云樂欲語輙復已取琴撫徽弦妙不在宮徵沅湘歌九辯梁父吟四愁虛齋無一事坐對楚江秋

六言絕句

太平小寺

行盡斜峯急澗忽看化寺神居云沈沈復閣旁看貝葉遺書

昌書記畫梅

花栁春風紛衍禪窓晚放橫枝虢國生憎粉黛晚妝淡掃蛾眉

夜坐兼戱環上人

蠧簡聊寛岑寂橊花頗慰榛蕪莫問艸上白須令看碧成朱

毛髮早驚蒲栁衣裾又變風煙我是一丘一壑君應三要三

落木霜猿到耳風髙雁橫空覓句深憑料理解圍俄聽晨鐘

昌書記畫馴猿

巫峽猿啼向曙云何卻在樊籠想見珍羞豢養翻思槲葉微風

七言絕句

庭梅

春風日日下丘園緑到萱芽蕨破拳莫怪庭梅晚來好尙堪桃李與爭妍

寄贈擇言兩絕句

憶昨同傾三昧酒論文時掇百家衣他年準擬蘭亭防好畫髙人支遁師

逍遙儒墨兩専場萬徧蓮花嫁馬郎心若死灰詩欲盡乞儂西國更生香【擇言與參寥相厚善故戱作吳語戱之】

捨弟彤檢校南莊刈稻中秋日作三絕句見寄醉後偶次其韻答之

天南云破玉繩橫上有蟾蜍云外明共把一杯懷少雁新詩深悉未歸情

呼鄰貰酒酒如冰以酒攻愁愁有城醉舞不須看短舞神淸便覺映膚淸

珍重江南庾子山詩名晚嵗滿江闗應須剩讀書千卷始在班揚伯仲間

答徐十贈詩三絕句

東湖髙士有云孫句夢池塘論過秦海內故人流落盡病夫杯渡不嫌頻

窓中山色撲衣襟戶外江聲醒客心我在山陰君在剡思君行坐短長吟

鑪薫細細繞禪房竹日暉暉映短墻安得買鄰同嵗晚鉢盂分飯共繩牀

答謝邁秀才三絕句

飽聞玉樹堦庭長今見憑虛意欲仙遣我池塘夢春艸阿連風味劇堪憐

短李門前無寧馨書滛詩癡類天成多情喜有謝康樂步屧同尋鷗鳥盟

平生抱瑟齊門立不比吳宮誇靚妝周鼎商盤甚淳古君來獨慰九回腸

答黃直夫二首

紅顏綠髮花映肉別去年顏存語音秉燭相看眞夢寐細聴存沒欲薫心

筆防瀾翻走百川胸中書傳作丰年自憐疲馬老伏櫪絕影如公更著鞭

次韻答九弟首夏郊園卽事

疏泉方作薜蘿深月落參橫要共斟徑醉逃禪眞粲可搜得雋近韓岑

阿連句裏欲回春早愼論交思不羣莫願才堪任遺補來參折臂大馮君

營巢燕子語猶新接葉鶯雛已晚春催曉鳥烏聲更樂直疑料理廢詩人

何須痛詆程不識未用親摩史謁居昔時萬事愁眉外頓覺幽懷常晏如

再次韻

嬾覓新詩勸春住只愁塵爵每空斟餘酣晚潄沙汀外未羨明登天姥岑

陳恬老作中州客少室曉猿聲念羣通籍金閨成防事看取九原漠君

古木千章夏陰合甕頭別作醉鄕春艸不是揚雄事定自免爲投閣人

種葵藝瓠成畦壠奇貨由來果可居漢代封君渾未稱故侯風韻擬相如

元亮次韻四絕相撩和答

枕中鴻寶褭蹄金火曽經手自斟瓠子河傾那可塞忍令淸餓首陽岑

少陵獨見阮生論我樂同鄕獨樂羣兩阮八龍渾可擬操戈披靡獨輸君

久知甕防堪肥遁近覺樽中每著春狗竇相呼竟何補獻酬故屬畫眉人

仲子酒狂言語疎文章敢比茂陵居未見逺山堪病渇直愁滌器枉相如

淸明

汀艸汀鷗解喚愁捨南捨北度鳴鳩深憑竹葉畱春住未信桃花逐水流

髙栁半天渾欲眠二毛苦上接籬邊興深杯杓懷山簡勾夢池塘憶恵連

晚將麯蘗寄吾眞不道公當恕醉人欲學少年花壓帽卻疑花笑及花嗔

登耶捨防

五峯羅列斗南垂百代堂堂歌紫芝一老去爲西伯用四翁應笑北山移

春意三絕

屋角鳥呼春意回江花江栁自相催廢詩詩思澁如棘勾引無勞酒作媒

裁云爲栁雪爲花惱亂中年春意賒庭宇風微教馴鶴池塘日暖浴嬌鴉

日日映堦春艸香春風到處著胡牀梅梢何許蜂釀蜜來采幽園宮樣黃

題溫泉

能使時平四十春開元聖主得賢臣當時姚宋並燕許盡是驪山從駕人

暉上人畫梅乞詩

微風正爾送荷气忽見鞏梅冰霰姿元是道人三昧力明窓潄墨發南枝

西防

峯前日出霧初散谿上雨來禽亂啼欲記曽遊三峽處詩成賴有董膠西

睡起

林間穉竹猶含籜栁下孫枝屢放綿午夢不知淸晝永嬌鶯啼破晚窓前

奕奕柔桑霜後繁繰絲無復蠒盆翻願同園客蠒如罋忍使疲民無復褌

鳥雀雄猜作伴飛機心還復墮危機何如絢練堂前燕拂面銜泥防客衣

穱麥翻畦雉羽斑郊園貰酒有餘歡柰何苦雨傾滄海坐遣南翁衣帶寛

石闕林端晝夜啼羅生芳艸緑成蹊扶笻攜防出門巷雨過舟橫水滿谿

戱贈行宻上人

東風未解北風慍臘雪半消春雪深欲向僧房覓淸晝細聴山暝孤猿吟

次李儀中韻送杲上人歸龍安

不作郊原雉應媒心隨山色翠成堆翩然一鉢自歸去有意杖藜還復來

訪僧

茗盌薫鑪久不來曉猿夜鶴總相猜故將野老扶衰杖踏破僧家稱意苔

戱贈嗣譽二首坐

談禪髙出潙仰右著論恥居生肇傍更有新詩堪抵罪與君約法定三章

僧中君是玉花驄气逸渾將入古風欲向松窓翻妙語愧無筆力到方融

病中卽事

懶慢經時不出門秋風藜杖稍相親念羣屬玉鳴碕岸作伴蜻蜓上角巾

病厭鵞兒酒色黃蔬盂終日似僧房馴猿時復攘新果夕鳥飛來啄蠧牀

初無勾漏爲丹砂何必靑門始種口腹累人吾豈敢深勞溪友餉魚蝦

啼烏引子來衣桁野鷺銜魚墮屋除百念已忘余習在手持叔夜養生書

利口毀譽本無嫌空洞腹中須屬厭何用灞陵嗔尉醉未勞漢署嘆郎潛

畦間魁芋敵蹲防木末深懸大谷棃小摘已堪充米價煨嘗聊用補朝饑

絡緯井幹空復啼蕭然脫葉望秋衰最憐庭下婆娑檜鬱鬱已含梁棟姿

失題

艸閣柴扉舊逐涼蘋風一曲灑回塘尙餘新月張敞畫無復麼荷韓壽香

籬邊日出撫孤松戶外云生遮數峯避冷隨陽聞過雁催昏喚曙聴疎鐘

寒鴉銜枝欲定巢近同客食上林梢能逃嵗徳安門戶出處懸應不浪交

紛紛眼界禿居士卻著雲山壊衲衣箴孔綫蹊無量義誰能於此頓知歸

秦郎本是金閨彥撰次曽爲仙董狐西狩獲麟𨿽絕筆道山今日要眞儒

韓侯數奇亦云極柰此風流英妙何傳聞東觀已著作卽看西掖與鑾坡

廬山道中

無復春風綠髮前索花共笑過年年只今老境花無賴媒蘗幽人作醉眠

崇桃灼灼昡淸晝細栁依依迷逺村似聴淵明賦歸去柴桑幽鳥語黃昏

三年不飲虎溪水一笑來嘗鷹爪芽岑寂仲堪談易地只餘蒼蘚借殘花

董仙種杏令虎守只今但見蓮花峯錬師欲作小隠計餘力猶堪追祖風

憶昨山陰峯上頭山腰雲雨半含愁蒼崖壁立題名處光怪時時射斗牛

蕭杌齋中天馬駒追風未試且幽居劇談挽我畱三日不費一防傳異書

不識西湖林處士飽聞陰木叫鉤輈茂陵遺槁今應在索價𨿽髙未肯酬

英姿秀骨徐尙書忠義丹靑那可圖褒鄂眞成毛發動猶將生气壓曹蜍

北齋兩絕句

芭蕉葉大雨聲催葉防繁花菌蠢開欲據胡牀呼作炙膳夫何用探心來

煙沙茂密小池塘注水枯荷馥晚涼何許蜻蜓立荷蓋驚飛作伴過東墻

對雪有懷廬山道中

傍窓幽鳥語怱怱云陣羣山雪輥風信有農談四鄰久隔籬煙火醉眠中

自和六絕句

麗日暄風下大荒百花气暖漢宮香攜幼來尋竹間寺遊絲寂寂繞回廊

金屑琵琶刺繡裙弦弦軟語怨昭君仍年病著屏杯盎酒興多於出岫云

水荇蘆芽相緯經倦飛翠碧蹔來停含毫未下無新句安得毫端飛迅霆

蛙鳴廢沼弄妍姿破夢起看星斗垂度曲安能當鼓吹灑灰那復計官私

邊腹從來不貯愁歸鴻目送頗悠悠三吳何用憂狼顧一戰行看擒狗偸

二季蒼顏催我老年過四十眼猶明細字未能妨老讀每逢佳處勝専城

再和

淸朝畫省得名郎嚼麝髙談百和香水鏡欣傳佳吏部更須端委侍巖廊

仇池仙伯煙霄外妙出湖州寫墨裙晝永虛齋風動壁枝枝葉葉欲生云

劉侯白髮續羣經原夜憐渠不少停賫恨沈王今已矣那知爲電復爲霆

珪璋挺特晁夫子家法文章萬代垂卻袖當年醫國手磨鈆起例只營私

且復持觴歌莫愁防衣栁絮晚悠悠要知境靜自心逺不是年衰成語偸

平生愛花被花惱況複雜花川上明劍外參謀詩滿眼乞靈何必錦官城

同季敵弟過南岸野寺

楊花糝徑雪繽紛短艇橫江煙艸昏小雁俱來覓春事情知春過水南村

數日陰雨懷李生

衣裾蘭茝有餘淸風骨冰霜照眼明欲共阿戎談絕倒亦憎暮雨滴堦聲

文楸玉子知無敵愧我元非王積薪願賦煙茶不堪剪風流文物不無人

燕頷應須遊玉闗歸來緑髮看峨冠他時爛醉紅鸚鵡更跨追風烏賀蘭

戱刻眞牧堂竹間

風微雨細花梢動日落鐘鳴雀語多未有池塘春艸句戱成戶外竹枝歌

小憇琵琶亭呈環中養正

南樓岑絕冠湖外舉扇每避元規塵庾公樓下落帆處掀簸定爲公所嗔

超超邁俗郭有道育孤事嫠如古人莫言壁立貧至骨雞黍自是延嘉賓

山南濩落蘇季子飲作江潮雪陣來想到詩腸應作祟挽回妙語如瓊瑰

戱呈子蒼

一杯相屬步兵酒三疊共聴中散琴有慨余心成獨寫雨餘汀艸晚來深

山郭遇鄭禹功行縣

廣文官冷飯不足行縣符移秖屢催邂逅班荊作吳語風姿峭峭絕纎埃

淸曉登無相浮屠上有東坡書

龍蛇穴窟寛淮山楚水繞欄幹儋州宰木應揺落八法猶參星斗寒

舟中戱作俳體

皎齒靑娥倚柁樓楚波微動晚風秋不辭自去迎桃葉兩槳還須送莫愁

目成可意亦不淺思是羅敷舊姓秦莫道使君自有婦願爲解佩漢臯人

茯苓

憶昨捨邊松雪明於今偃蓋入靑何時容我攜長鑱翻動龍蛇取茯苓

欽定四庫全書

日涉園集卷十

宋李彭撰七言絕句

老坡自海外歸爲書簡寂觀云卿閤榜今爲煞風景者毀之

筆防颶風吹海波牓懸鬱鬱照巖阿十年呵禁煩神物柰爾焚琴煮鶴何

戱書

虐雪饕風春事晚輕紅未放入夭桃卽看倚杖花經眼便許堆盤黍雪毛

晴檐已復聴提壺濁酒聊堪釋荷鋤短短長長愛園栁三三兩兩數谿魚

渫井寒泉徹防淸不容私地有蛙鳴修除何獨充庖易要看籜龍將雨行

止酒廢詩春晝長頗知易戒復難忘戱於窓下還詩債便欲花前喚索郎

次韻文潛立春三絕

臘前漏泄有官梅春色懸知里許回日涉園中聊步屧黃菘早韭復爭開

後皇司春生意還無知艸木亦班班顧憐緑髮添華髮羞插耐寒花上幡

舉酒徴賢且合姻盤飱野菜鬭嘗新陽春有腳今誰是始覺前朝貴老身

延福寺

尋盡雲山發興多稍知蘭若在巖阿不以姬姜棄憔悴杖藜聊復一來過

齊安江頭別何氏兄弟舟中得四絕句

疏星牢落散江東悵望夷猶醉眼中長年三老相欺得故將短棹指西風

八字山頭閱世故周郎赤壁防人腸玉魚金枕皆寞鐡騎樓船墮渺茫

樂羣野鶩巧相依旁母鳬雛肯浪飛怪防相連若耆舊無人花鳥自忘機

巖巖五老古須眉似對幽人歌采薇漢事煩公卽調防蒲輪飛詔盍來歸

畱別小慶

風催萬壑雨歸去云閉連峯不放晴門外從教春水濶杖藜準擬聴江聲

二絕

過盡栁花無復綿幾畦麥浪漲晴川幽禽喚起醉鄕夢疑在故園茅屋邊

生綃他日寫荒寒咫尺渾如萬里寛我據筍輿煙霧裏有人應作畫圖看

對酒二首

頗欲持觴爲上頓直疑買醪成大偸盎中麯蘗可肥遁不比終南猿鳥愁

雄猜刻薄王處中不飲思欲誅蛾眉何如一醉睨萬物小黠向來成大癡

夢秦處度持生絹畫山水圖來語予此畫劉隨州詩也君爲我作詩書其上夢中賦此詩

隨州句法自無敵寫作無聲絕妙詞誰料長城千載下秦郎復出用偏師

嵗晚四首

天長雁作行逺沙晚浴鳬相對眠松醪朝醉復暮醉江月下仍上

汪侯胸次濶瀟湘秀潤淸時符寶郎謝宇窓間仍發興敬亭山下屢成章

苦憶中州向子期微官防盡賦新詩淸班未許聨天仗直指聊看著繡衣

眼看楊栁漲春風忽復山明雪映松但把一尊扶醉病何須三揖送文窮

茅堂淸坐有懷元亮

不到靑園三月餘行間茂密見新蔬最憐防迹生塵案復有潛筠穿我廬

有懷雪堂舊遊

雪堂楊栁三五株堂裏先生萬世無伐樹何人成糞土如聞築屋復棲烏

柱史秦郎無檢幅筆端眞有大夫辭追懷耆舊誰能繼況復賞音黃絹碑

張侯贍蔚气如虹字字追還西漢風歆向俱爲泉下士辭林正絕流通

陳子眞成病乘黃圜丘一僕殆堪傷苦吟幽語多奇澁未免人譏急就章

柯陂潘子骨已冷文采風流付陸云不見十年應好在酒澆邊腹貯皇墳

珍重何家大小山髙文麗賦敵揚班書來慰藉江頭別想見園林人外閒

離曲池憇巾口

小泊曲池桑柘陰逺墻岑寂伴髙吟孤云兩角眞在夢一抹寒林古木深

野僧亦復稻畦衣兩兩三三巾口歸拂拭涪翁刑部句晚風吹淚對斜暉

物色眞成行畫圖十年對面不供書才慳更著李商隠無復重譏獺祭魚

林占處士和靖先生之孫也與予厚善今死矣作雨絕句弔之

愛君渾似金華客謂我猶堪供奉班蕭寺愚溪兩寞一尊聊復對西山

危脆芭蕉何足道姓名今不減西湖茂陵遺藳他年在曽有書言封禪無

久不得六弟消息二絕

去日麼荷拳未舒水花髙蓋已扶疎大醫法窟應尋徧有防能忘一紙書

平生大敵劉文叔每發一兵鬢爲蒼不得淮南近消息蕭然添我鬢毛霜

遊雲居寺三絕

茗椀薫鑪久不來曉猿夜鶴總相猜故將野老扶衰杖踏破山家稱意苔

去年重失洪崖約今日又寒徐稚盟勝日幽期無惡客尋僧銀色界中行

燕坐身游水晶城夢回心淨玉壺冰更聴夜雨檐花落卻是細泉幽竇傾

代二螯解嘲

臞儒他日倦殻蛤蜊自可破愁顏不似二螯風韻好那堪把酒對西山

解嘲

平生癡絕百無憂黨友相嘲顧虎頭癡黠胸中各相半要之與我不同流

丘林久矣自耘鋤罕識心勞芋區不復論文傳防婦安能索筆著潛夫

西隠觀

書籖無復梁蕭統像設空餘譚紫霄馴鹿將麑眠藥圃歸雲帯雨度山椒

離豫章進賢道中

春在江村桑柘中多情十日雨兼風杜鵑北向勸歸去我爲故人聊復東

招隠亭

裊裊秋風生桂枝小山巖壑石逶迆王孫歸去嵗將晏莫學臞儒炊扊扅

鄰雞

鄰雞午唱靜中嘩挾雨蒼苔傲落花已覺星星鬢邊出眞成一倍惜年華

醉中戱次師言韻兼簡少逸

不覺龎公隠鹿門逢塲作戱任吾眞風煙久著雙蓬鬢脫防公應恕醉人

筆下疾雷驚四鄰勒兵小試頌聲新司空城旦餘波爾六籍紛綸井大春

往日風流京兆眉卻穿習薄敗荷衣新詩渾作鶯花語只欠天街便面歸

愧乏金椎控頥手偸兒何苦向人來囊空四壁亦云靜只有丹鉛勘玉杯

次韻九弟過炭婦兼懷微公之句

阿連衝曉絕江濆驚起江汀鷗鷺羣不爲營巢只覓句眞成拄頰玩幽云

頭陀云外見遙岑爭似歐峯云物深想見伊蒲欲爲供波生茗盌憩墻陰

次韻九弟幽園卽事

萬事向來元不理非闗軒傲故相違幽園把菊初無恙未嘆將蕪胡不歸

孰知卜築野人居飽聴鄰鐘與粥魚便覺悠悠云入座只無防防水鳴除

次韻正平見贈道予遊山北勝處

山南山北似壺天雨宿風飡近日邊噭噭猿啼石門路此身渾是謝臨川

佳句全勝顧虎頭千巖萬壑斬新秋歸來把玩無窮意始信遙天寄客愁

次韻九弟五絕句

逺韻防須眞邁往髙懷那用太分明病夫閱世蓋多矣說病由來非妄情

艸際窓間蟋蟀鳴愁來無路敵方城卻憐郢客悲秋賦彊使微云滓太淸

谷水爲簾映暮山珂珠貝玉妥天闗傳聞小陸同支遁遊戱蒼崖鉅壑間

沙鷗日日滿蘋汀白髮忘機不復驚何處暮帆來浦口背人飛帶喚雛聲

橘花漠漠玉花深屢起微霜落心喜有靑黃著籬落千頭未羨滿寒林

哭尙書墓

過家上冢非無子宿艸孤墳獨可悲賴有立朝莊語在不勞諛墓作銘詩

種竹當年語尙新藏山萬卷總成塵牙籖知落誰家去往事淒涼欲損神

遊雲居四首

雞林磨衲度幘溝海外風煙在上頭箴孔綫蹊誰善幻千巖萬壑斬新秋

懸崖怒瀑落龍湫恰似王師破蔡州續蔓沈竿空莫測石魚酒舫未應求

壊衲槃跚玉澗翁負霜禿鬢頰暾紅時時口占東坡語頓覺曹劉力未工

冉冉山云低度墻涓涓流水響長廊不緣抱病闗鬲冷早賦式微緣防忙

寄鄭禹功魏虞卿

杖藜徐步倚柴扉園栁靑靑馬尾垂日暖遊絲縈落絮黃鸝銜得上髙枝

眾艸風來俱掩冉驚紅駭緑鬭年芳崇蘭秀發北窓下燕坐時聞自在香

苦憶苕溪鄭廣文足驚豪翰獨超羣山南飽看懶行縣笑殺無心出岫云

虞卿再見封萬戶三語掾曹駒伏轅北海防須加慰薦橫空一鶚看騰騫

蕭子植寄建茗石銚石脂潘衡墨且求近日詩作四絕句

寶犀新胯面巖冷碾出壑源春雪花何用纎纎捧渠椀絕勝片片勺流霞

良工刻削類方城煮茗細看秋浪驚未許兒曹輕度量豈容奴輩笑彭亨

蒼崖絕壁長瓊腴靈府煩蒸借掃除老楮羣雞甘下筯乖龍左耳避珍蔬

逺竈積煙煙更多絕人妙手不同科蕭郎餉我客卿輩逺愧山陰書換鵞

寄臨川諸舊兼悲二謝

晏如雅贍志沈鬱詩語松風萬壑哀皮裏陽秋能刺舉眼邊靑白兔嫌猜

董侯本是古沈風味澹然雲水深見說修門和气滿何用涉江歌采菱

何侯嗜學黃鵠舉謝客哦詩丹鳳鳴急雪異時登擬峴放歌何日酌宣城

半嶽摧峯憐二謝孤墳宿艸已防茸自嘆蔡邕今老矣銘言獨不愧林宗

寄何氏兄弟

病語無心復惜秦防持白業五臺賓往時赤壁好風月俱助兩郎詩句新

靑州從事懶行縣白水眞人不造門時作藥山遮眼計尋僧煮茗過只園

次韻山谷寄賀鑄

平生賀監毛髮古風流歗詠付銜杯賴爾云孫亦不惡山陰气味喚仍回

淮海維揚萬人傑松吟宰上不能杯𨿽無橫州過秦論猶有淸歌慰九回

客廬山道中寄中上座

谿山軒豁逐時新艸樹欣欣雨後春弄水看山添野興可憐魚鳥自相親

著行官栁拂人低勾引風光挽客衣正是斜川春事起翻思戴月荷耡歸

紫霄獨立冠遙岑靜愛云無出岫心見說危梁耿大壑欲招恵逺與同尋

顏魯公祠

心正能令筆不欹銀鉤猶冠古今奇凜然一代英靈气猶似當年罵賊時

鄰寺遣興三絕句

蠻花簟冷春气分午醉醒尋野寺門黃落逺林供倚杖卻疑殘照是朝暾

映堦駮蘚漫層層古柏連蜷上老藤梵鼓粥魚今落莫半歸官焙半殘僧

修源一帶碧灣環上有江西淡竚山便覺心塵雙寂寞不愁騎省鬢毛斑

遣興兼寄豫章二弟

國士無雙有山谷斗南獨步憶秦郎鸚鵡洲前多勝日古藤陰下夜何長

獨持杯杓酹先酒遺我此物忘百憂乞靈鮑謝共傾倒況復隔窓懸玉鉤

龍沙季子在原樂不肯附書黃耳來滕王閣上覓佳句鐡柱觀頭行幾回

卽事

勌聴戍鼓擊銅龍臥待當軒葉防風暝鳥忽穿明月去直疑便面寫歸鴻

左界明河夜未央輕風灑面作微涼藏舟枉渚者誰子欸乃歌聲短復長

紛紛著作能上馬衮衮紫微俱斵窓韓侯遽綰銅章去豈坐雙流帶二江

我覯之子秉周禮要使諸儒識漢儀側席求賢天子聖未容澤畔弔湘累

眼看花霧共衣霏已有羣鶯窓上飛心事但隨春事盡鐘聲更伴鳥聲微

醉書

酴醿奪目表春餘閒雅雍容亦甚都睥睨園林眾芳歇持觴耐久作歡娛

稚子滿林春筍生殘花老境尙多情瀟灑封侯眞有自奇姿未讓惑陽城

湛湛胸中萬頃陂翻疑淺器是牛醫從來未許愁知處顧肯因愁移面皮

送淳軾二上座

密掩柴門防還往道人履迹破蒼苔靑燈相對語離夜況復打窓風雨來

上人定自有佳處眉宇翠气連湖山煙邊雁著行急力挽不防相與還

漫興

眞牧堂前花艸新捨南移就一畨春非闗瘠魯欲肥杞直恐彊齊將弱秦

梅花冷蘂發疎枝云斷天南放日暉亂折寒柯有雙鵲銜將綴作百家衣

翻經防

五千餘卷在髙防內史翻時臘屐來夢斷池塘人不見年年春艸綠成堆

幽園風雨

妙手春工如畫史鵞溪百幅掛城隅卻將李成驟雨筆掩映邊鸞花鳥圖

竹間兩絕句

鳥聲催得靑春老花气渾忘白髮新誰復能尋三徑友信知眞是五臺賓

何許晚鐘煙雨餘花間蛺蝶舞蘧蘧莫將絕壑潄流齒戱誦文園封禪書

自西林投宿歸宗

江都著足冩餘酣頗怪朝暉變夕嵐我與諸峯俱是畫解隨歸鳥過山南

補遺

魏錬師四松畫軸【案此下七首據玉澗小集補入】

四松在澗壑嵗晚乃更奇蕭然如黃綺傲岸不可追誰將談天口掉舌聊見移由來拂東絹冩此霜雪姿便有松上雨催我窓間詩翻思斸靑采藥堪扶衰當年丹靑手開辟造化隨旣有圯下約子行何後期

徐叔明校書篆筆奇古復善丹靑爲予作漢江暮靄扇材極妙力求鄙句作此以贈

曩時徐騎省篆古逼秦相後來得仍孫毫端溟渤壯能回頓挫姿丹靑生意匠餘酣寫便面萬里煙莽蒼何許捕魚郎落日蕩雙槳無勞翦吳淞安用買疊嶂眞欲老是間塵境孰非妄憐君俱入妙簡逺復淸曠定爲造物嗔覓句聊分謗

夢訪友生

少年結客長安城妄喜縱酒同章程支離老去一茅屋枕書臥聞長短更友生相望止百里寒夜寥閴無微聲夢中乘興輙見戴剡溪聊爾扁舟行覺來蘧蘧一榻上不用僮僕爭驩迎吹燈弄筆欲書寄窓前白月方亭亭

唐明皇夜遊圖

開元禦極垂衣裳登三咸五淩羲皇白環重譯銀甕出卜夜遨遊離未央香車鬭風秦與虢羅帕覆鞍眞乘黃赭袍錯落綴北斗步輦優遊含縷觴寜王玉笛上霄漢禦路花光爭月光汝陽羯鼓絹帽穏打徹參旌低建章太眞霑醉玉欹側力士傳呼聲渺茫翠釵掛冠紅粉妝金貂貰酒白面郎君臣玩狎樂莫比淸禁喜聞宮漏長若令姚宋坐廟堂袖中諫疏神揚揚萬里橋邊行幸處後世鑑懷苞桑

題駒父家江幹秋老圖

江風颼飅江水寒蘆洲雁下生微瀾漁翁夫婦不能語津吏醉倒船著灘其旁病夫坐箕踞持竿萬事那復顧懸知寧防嬌兒乳不及鴻及飛鷺

都城元夜

斜陽盡處蕩輕煙輦路東西入管弦五夜好春隨步暖一年明月打頭圎香塵掠粉翻羅帶密炬籠綃鬭玉鈿人影漸稀花露冷蹋歌吹度曉云邊

望西山懷駒父

去嵗湖湘賦凜秋聞君江國大刀頭百年防面知幾遇十事欲言還九休照眼遙岑落懷袖過眉拄杖立汀洲莫言靑山淡吾慮誰料卻能生許愁

