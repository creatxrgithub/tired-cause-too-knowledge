

欽定四庫全書

集部二

宗集

別集類一【唐】

提要

【臣】等謹案宗集三卷附錄元綱論一卷內丹九章經一卷唐吳筠撰筠字貞節華陰人隠於南陽天寶中召至京師請爲道士居嵩山復求還茅山東逰會稽往來天臺剡中與李白孔巢父酬唱大歷中卒弟子私諡曰宗先生新舊唐書皆載隠逸傳此本爲浙江鮑氏知不足齋所鈔末有原跋云收入道藏中世無別本然文獻通考云吳筠宗先生集十卷前有權徳輿序列於別集諸人之次則當時非無傳本此跋題戊申嵗不著年號疑作於通考後也卷首權徳輿序稱太原王顏類遺文爲三十卷後又有吳尊師�亦徳輿撰乃言文集二十卷均與文獻通考稱十卷者不合考徳輿序稱四百五十篇而此本合詩賦論僅一百十九篇則非完書矣又舊書筠本傳云魯中儒士也新書本傳雲華州華陰人徳輿序稱華陰人而傳又云魯儒士序稱受正一法於馮尊師上距陶宏景五傳傳又云受正一法於潘體元乃馮之師亦相乖刺考舊書李白傳稱天寶初客逰會稽與道士吳筠隠於剡中而傳乃言祿山將亂求還茅山旣而中原大亂江淮多盜乃東逰會稽與詩人李白孔巢父詩篇酬和不知天寶亂後白已因永王璘事流夜郎矣安能與筠同隠此傳殆出於依托序又稱筠卒於大歷十三年卒後二十五歳乃序此集其年爲貞元十九年徳輿於貞元十七年知禮部貢舉明年眞拜侍郎故是年作序系銜云禮部侍郎其文與史合而金丹九章經後又載筠自序一篇題元和戊戌年作戊戌乃元和十三年距所謂先生化去之年又隔四十年後且云元和中逰淮西遇王師討蔡賊吳元濟避亂東嶽遇李謫仙授以內丹九章經殆似囈語然則此序與傳同一僞撰矣據新舊唐書皆有元綱三篇語則卷末所附元綱論三篇自屬筠作至內丹九章經核之以序僞妄顯然以流傳已久姑並錄之而辧其抵牾如右乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

宗集原序

道之爲物無不由也無不貫也而況本於覽發爲至言言而蘊道猶三辰之麗天百卉之麗地平夷章大恬澹溫粹飄飄然軼八紘而溯三古與造物者爲徒其不至者遺言則華涉理則泥𨿽辯麗可嘉采眞之士不與也宗先生吳君其知言者歟先生諱筠字貞節華陰人也年十五篤志於道與同術者隠於南陽倚帝山閎覽古先遐蹈物表芝耕云臥聲利不入天寶初纁鶴板徵至京師用希夷啟沃脗合聖請度爲道士宅居於嵩陽丘乃就馮尊師齊整受正一之法初梁貞白陶君以此道授升王君王君授體潘君潘君授馮君自陶君至於先生凡五代矣皆以陰功救物爲王者師十三年召入大同殿尋又詔居翰林明皇在宥天下順風祈向乃獻綱三篇優詔嘉納志在遐舉累章乞還以禽魚自況藪澤爲樂得請未幾盜污三川羽衣虛舟泛然東下棲匡廬登防稽浮浙江息天柱隠機埋照順吾靈有時放言以暢天理且以園公歌詠於紫芝景怡恱於白雲故屬詞之中尢工比興觀其自古王化詩與大雅吟步虛詞遊仙雜感之作或遐想古理以哀世道或磅礡萬象用防環樞稽性命之紀達人事之變大率以嗇神挫銳爲本至於奇采逸響瑯瑯然若戛云璈而淩倒景昆閬松喬森然在目近古遊方外而言六義者先生實主盟焉至若總論谷神之妙則有綱哀蓬心蒿目之逺於道也則有神仙可學論疏瀹澡雪使無落吾事則有洗心賦巖居賦修胸中之誠而休乎天君則有心目論契形神頌其他操章寓書贊美敍別非道不言言而可行泊然以微妙卓爾而昭曠合爲四百五十篇博大眞人之言盡在是矣大歷十三歳歳直鶉首止於宣城道觀焚香返眞於虛室之中門弟子有邵冀者率吁其徒寧神於天柱西麓從其命也冀徧得先生之道如槁木止水刳心遺形太原王顏嘗恱先生之風自先生化去二十五歳顏爲禦史丞類斯遺文爲三十篇拜章上獻藏在祕府厥後冀得其本以授予請序引其逕庭庻傳永久別有辯析世惑之論不列於此編至若挺神奇祛物怪告鏈脫之地合肸蠁之符皆備刻於金石者之說今徒采獲斯文以序崖略且俾後學知道者必知言云權徳輿序

欽定四庫全書

宗集卷上

唐吳筠撰

巖棲賦

感聖之垂訓悟已親而名疎言可放而從黙身應捲而勿舒愛鷦鷯之巢林在一枝而有餘性所恱而難違托玆山以結廬果棲遲而我愜卽逍遙之靈墟觀其繚崇巒橫峻谷激泌泉羅森木後巍嶷以縈紆前參差而聳伏追陰壑之夏涼偃陽崖之冬燠美勁節於松筠翫幽芳於蘭菊虛籟淸耳閒雲瑩目因海鶴以警夜任晨雞以知旭慮靜於無擾神恬於寡欲於是歌考槃於詩人諷嘉遁於大易逺浮俗之艱險消毀譽之損益蹈方外之坦途信可免於兢惕旣卽陰以息影由不行而滅迹𨿽區中之末計實世表之長防人所棄而已收故處約而恆適覽無見以收視聴無聲以返黙和匪專於防酒樂奚必於絲桐焚淸香以鏈气啟玉檢而擊防期遣滯於昭曠庻延眞於感通筌太虛之有象覈妙用之非空朝天甚簡采藥多暇形猶資於吐納意已屏於將迓知道無廢興而物有存謝故挹生本而常生體化宗而不化蕭蕭絕塵誰與爲鄰迹逺而朋從益曠機忘而鳥獸可馴韻靡葉於當時心常依於古人仰巢由浩浩之逸軌詠羲農黙黙之化淳師黃老之奧友喬松之道眞慙無功之逮物良獨善於吾身只所幸其自得敢韜精於隠淪

竹賦

惟坤靈之播育何備物之實繁偉玆竹之標挺得造化之淸源契道合虛表貞示節葉森散以翠錯莖鮮修而瓊潔爾其和風流暢萬彚昭陳楊葩曄其密苑荑栁藹於通津不鬱馥以啟曜但葳蕤而有筠亦未之爲異也至如殺气淩厲凝霜蕭瑟覽平楚之蒼茫窺眾林之如失冒冰霜之涸沍逾靑熒以郁密若是則殊可重焉故詩曰如苞書稱厥貢猗玆淇園美彼云夢昔在軒後肇官陰陽俾伶倫於嶰谷伐修竹之珍篁裁六律以協气調八風而順常然後成竽籥以備樂其聲濫而彌長笙鏞以間鳥獸蹌蹌諒自然之純粹曷羣材之可方若乃渭川千畆山陽數林會稽方潤於碧玉羅浮比色於黃金上黕黕以云翳下泠泠而風吟祛赫曦之燠景納淒淸之涼陰王子所以嘯詠嵇生爲之幽尋召嘉賓及令友暢醁醴與鳴琴美遊盤之逸趣淸寂寞之逺心若乃夾滄江倚丹崿蓄水霧之沈沈搖巖煙之漠漠湘妃有揮涕之感楚謠興防露之作或挺鼔吹之嵚崟或垂天門之磅礡皆鸞鳳之所翔集孔翠之所棲托豈獨嬋姢於廣漠之壤亦有璀璨於蓬萊之峯結實珠粒敷花紫茸拂皓粉以飛雪摧紺莖以韻鐘固列仙之攸翫匪吾人之所從也亦有化雉吳國成龍葛陂容人篔簹育虫桃枝一筍明其嗣三節獲乎嬰兒縈燈纂以感孝茂窓櫺以表奇篲冡壇以塵滅環石牀以防滋皆靈變之譎怪良難得而備知爾其眾彚非一則有篥簩防籩筒箖箊菇箠之肅矗龍鐘雲母之扶疎篛箭浮色以縹煥菡綷文而繡攄方誌之所遺載山經之所闕書者安可得而詳矣靡不勁堅其性蔥蒨厥色不規而圓不揉而直故髙皇制冠以寶位孝文剖符以表職博望侯傳於大夏之外穆天子封於池之側推此類以彌廣匪斯文之可極

逸人賦

粵眞隠先生者體曠容寂神淸气沖迥出塵表深觀化宗偃太和之室詠古之風收人之所不寶棄人之所必崇以道徳爲林囿永逍遙乎其中有翫世公子思發其防乃詣先生之所舎詢出處之異同於是稽首跪而稱曰僕聞士之生也備百行榮九徳靜爲物軌動爲人則可見故不隠可言故無黙使上葉唐虞之化下安仁壽之域旣兩儀交泰九有不攜然後分人之土執人之珪故伊尹負鼎而去有莘太公釋釣而出磻磎朝淪洿泥夕步丹梯若喬木之集鵷鳳淸流之躍鳬鷖何必矯抗斯慕中和見睽躡迹巢許追蹤夷齊膏屯於骨肉和勦於甿黎損坦蕩之修衢履幽廢之荒蹊潄寒泉之泠泠借靑艸之萋萋悲林風之夕振厭山鳥之晨啼始支離而餒息終臠捲而寒棲信行藏之足驗惟名實之可稽願一聞其至言俾向方而不迷也先生宇合寥天心凝帝先冺禍福之境杜樞機之權將有言而中止不得已而應焉曰夫洪荒之際物靡艱阻上如崇丘下若平楚髙卑定位各暢其所賢愚同條智詐罔舉孰爲出孰爲處孰爲黙孰爲語迨乎時遷朴散質變淳訛升沈異躅明暗殊科剛柔相軋曲直相摩或貪餌以吞鉤或橫飛以觸羅惟皇王之湣俗爰拯溺於洪波乃自揖讓迄於干戈𨿽政教之異冝誠法令之滋多欲遏亂以求理譬招風而靜柯遂飾禮以邀敬修樂以導和𨿽聖哲之區區卒傾頺而柰何於是上有淫君下彰忠臣龍逄之列萇之倫茍徇義以成名竟違天而殺身秖足以增惡聲於暗主竭恵澤於生民故全徳之士韜精保眞悟歷數之在運知存亡之匪人將扶危而翼顚猶一發之擢千鈞塊壤之壅長津所以守嘉遁之元吉從少防之隠淪於是洪崖廣成肇其端子州善捲緒其後汾水見傲帝之賓潁陽聞洗耳之叟以鴻名爲糟粕以大寶爲塵垢情蠲於取捨意適於林藪不刳心而無欲非吐納以永壽眄江河爲畎澮謂嵩岱爲培塿故天子不可得而臣諸侯安可得而友豈作者之惟艱誠歷世而可久莫不道貫通於古今迹無系於奇偶鎭末代之僞薄使向風而歸厚若乃子髙之規夏禹臧叟之誨周文仲連之卻秦師幹木之蕃魏君髙俛仰以成績四皓從容以立勲初混世以表用竟超然而絕羣旣抗志於靑霞聿棲身於白雲玆乃無封滯於萬物時撫俗以解紛者矣若乃顧推讓有泰山之重視富貴若鴻毛之輕則孤竹之子王季之兄甘食薇於首陽之下恱采藥於句吳之坰柱史歸居而道闡關尹去職而眞成晨門藏名於抱關沮溺避世而耦耕漢陰抱甕以忘機漁父乘流而濯纓於陵灌園以逃相萊氏負戴以辭卿南華漆園以寓迹列子鄭圃以消聲楚狂隠晦蜀嚴湛冥丞相推堂於蓋公廷尉結韈於王生故文景尊黃老之術國旣富而刑淸季主卜筮以訓俗文通訟田以穢名顏闔鑿坯以避聘伯休濳遁以脫榮龎公課妻以耘鋤嚴光拂衣於帝庭啟期三樂以達意梁鴻五噫以抒情尙子平之持操畢婚娶以長往許叔之守節遺伉儷以遐徵聴蘇門之永嘯若鸞鳳之和鳴見夏統之長歌歘雲飛而雪零至於焦先瞿硎郭文董京天機符於太素淵黙會於眞精寂爾無悶則子眞仲蔚確乎不拔有臺佟管寧或琴書以自娛或澹漠以無營此則同人者體貌異人者神明抱不易之純粹含自然之孤貞道取怡於閒放業故失於屯平曉物理之尙簡知天道之惡盈彼鴻飛於寥廓奚弋者之能縈故寵章焉得而見累悔吝何由而相傾哉爾其陰徳密庸功潛著不慼其所毀不欣其所譽爲無爲以成性事無事以澹慮洞希夷之可察涉恍惚而斯據托松涓以結友忽駕景而飛去玆乃隠道其誰能測無何鄕之處乎是以朝廷之士一入而不出山林之客冝往而勿還若沽名於白賁迹於靑山覬蒲輪於谷口希束帛於云闗非巖泉之養正實丘壑之藏姦繄末世之鄙薄曷淸流之可攀或因玆以幸達詎不蘊終身之厚顏矣夫徼福之萌禍胎祈昌之結衰根故不韋之識奇貨獻孕妻以密言呂公之辯龍顏謀納女以永尊計克從而事捷排天路以騰翻遽變生而殃搆招釁罰以鐘門霍氏之翼三後謂伊周之復存何赫奕於當時亟殄殱其子孫鑑興亡之體勢實異代而同源已覆敗於前車又傾摧於後轅秦肆坑儒之毒漢流黨錮之寃眾君子欲修名顯著乃貽戚於塋魂仰天居之悠迥誰克葉於帝閽固知祥風依於蓬蓽沴气襲於華軒吾方將友汗漫師元黙生死同乾坤當愈幽憂之疾所以秉斯道而彌惇也先生之言旣畢公子拜手而謝曰小子久耽淺近之常議幸沐精防之奧論可謂滌除遺滓披拂重昏願澡雪其形神以遊夫子之末藩而已矣

宗集卷上

欽定四庫全書

宗集卷中

唐吳筠撰

思還淳賦

伊太素之風迨羲軒而浸隠𨿽朴散以成器曁唐虞而未冺淳化日以淪亡及殷周而殆盡惟挺生之尼父覩澆漓而致憫乃修詩書制禮樂以救崩隤將驅末駕以旋軫元適彼流沙遺道徳於關尹信文約而義賾俾浮競以返本固大運之推遷𨿽聖人亦不能扶其顚隕五霸旣沒七雄交馳爰至暴秦儒殘道隳皇漢底定人懷輯熈孝文禦宇所向無爲刑法防措歡心秉彛孝武好夫徵伐亦兼崇於典儀𨿽純懿未舉而文章載施元成懦弱政教陵遲彼蒼生息肩之日在世祖中興之時何孝明之匪徳爲祅夢之所創戎神之祠宇遵恍惚之妄見始涓防於濫觴終浩瀚以流羨歷三國而猶防更五胡而大建華夏之禮廢邊荒之風扇沴气悖以興行人心颯以傾變遂侮君親蔑彛憲髠跣貴簮裾賤事竭思以徼福劣含疑而懼譴上發迹於侯王下無勞於奬勸尊贔屭之金狄列崢嶸之紫殿伐千畆之竹不足紀荒唐寓言傾九府之財焉能充悃款誠願於是寶樹瓊軒淩雲照日鏗鍠窈窕不可談悉越章華之宏壯羅區宇而比櫛棟宇已來未有儔匹重貝葉訛謬輕先王典籍欽刑殘鄙夫宴廣廈精室使白屋終勞緇門永逸自國至家祈虛防實防而是者則紿之以嘉祥沮而非者則欺之以罪疚故中智已下助成其姦宄之術可謂至眞隠大僞出所以防黨妖徒此焉遊息儲不因耕衣不俟織誘施冒貨鯨吞蠶食若蛟螭之在水猶豺豹之附翼罔不假小善以外慈藏深邪而內賊豈止一時之封豕乃爲萬代之蟊蠈足使宵人得意而傲睨上士傷心而憫黙於戲天道乎人事歟天道逺而難曉人事近而可詳𨿽孽自天啟亦妖由人彰斯乃鐘劉石之兩羯偶苻姚之二羌憑書之恢譎資漢筆以闡揚道安討論於河洛恵逺潤色於江湘圗澄挾術以鼔舞羅什聚徒以張皇迹無徴於班馬理惟竊於老荘襃蠻陬爲中土貶諸夏爲偏方務乎在噬儒吞道抑帝掩王奪眞宰之柄操元化之綱自古初以逮今未有若斯之逆天暴物干紀亂常爰自晉宋迄於齊梁靡不興之者滅廢之者昌竟流遁而不返終取悔以危亡者其故何哉蓋蓼虫忘辛習其久翫將助其理反增其亂若運窮數極則君悟臣斷億兆不謀而密移神祗應感而冥贊山川爲之澄穆日月爲之炳煥自然朝思文明野冀貞觀譬曽冰之堅積非陽春不能使之剖泮當是時也太上有命爰徴萬靈勅司姦以糺慝遣執法以詳刑五帝合符三官同徵乃命天將總天丁伐天鼓揚天旌揮金鑲擲火鈴使列缺激迅霆出昭曠入杳冥捕無影搜無聲獲祅師殱氛兵正太階掃欃槍蕩遺祅於千載流恵澤於八紘班師下土歸功上淸然後人倫可以順化神道可以永眞變訛僻之俗爲雍睦之甿佇淳風之尅復吾乃鼓腹擊壤於巖坰吟詠柏皇與驪連大庭而已矣

洗心賦

嘗甄道以謀已考往哲之所經資忠孝與仁義保存歿之令名伊周功格於皇天孔墨道濟於生靈始崇崇於可久終寂寂而何成惟聞松喬之髙流超乎世表以永眞意稟受之使然固修鏈之所得奚稽疑以究理庻髣髴乎遺則斯乃禦太易之祖先體虛和之宗極出變化之機範離陰陽之動息知成我者神賊我者人神符性以契道人應情以防眞彼昭然而獨見乃蕭邈以殊倫故能積精防而顯著乘一气以日新昔予感夫前修良反俗於壯齒捐區中之末駕騁方外之逸軌收當世之所遺賤時人之所偉俯滄海以淵淡仰赤霄以聳峙人耽厚味與美飾吾不知其所美也於是逺塵境棲雲岑潔其形淸其心方冀覩杳冥之狀聞虛寂之音眞人居髙以流恵正气無逺而見尋鑑雙景之皎皎翼萬靈之森森瑩丹宮之神光潄玉池之靈液修五緯以飛奔蹈七元而縱歷陽晶煜以景萃陰滓渙而冰釋體因用而彌和心有存而轉寂味防以永日諷靈篇以自怡𨿽天路之遼夐庻通感而可期何逆醜之干紀集兵戈於洛師畏巢焚以鳥逝聿投迹於江湄憂虞匪遑於專靜吾道於是乎中虧使淸虛恬淡乖其致爲垢濁喧囂之所欺遂荏苒以忘返將十年而迨玆惜流光之不駐鑑華發以興悲噫嗟進有馳車升丘之難退有轉規入谷之易縈塵務以汩沒皆近習之所致徇人情之所取必神道之我棄理無往而不復思挺然以釋累洿可以洗濁可以澄俾疎惰之情廢則精勤之思興代甘芳以淳淡易浮蕩以虛凝合抱生於毫末履霜至於堅冰孰謂希夷之無物吾必知恍惚之可憑也乃復拂衣長林從其夙尙近宗仙經逺稟眞匠機已忘而气正戰復勝而神王庶斯道之可恆喜勿藥於無妄夫造物者結虛而爲實致道者反麤而至精所以齊天地之悠逺葉日月之昭明哀眾人淪胥以䢐謝吾方獨務於長生

登眞賦

悟世促而道永知名疎而體親遂忘機而滅迹方錬骨而淸神道不予欺兮感通象罔天必我鑑兮保合元眞陰滓落而形超陽靈全而羽化惟九仙之奕奕降八景而來迓何霓旌之悠揚吾其整此霄駕持造化之系出存亡之表逺四野之冥冥近三辰之皎皎涉虛寥之浩曠覺宇宙之卑湫龍鸞竦兮升我於都流玉音於至寂散金光於太無星官後從云將前驅使八威與六領蕩遺祅於天衢麾百魔以震伏總萬靈以遊娛翠旄紛紛兮拂重霄而淩厲入閶闔之九闗過太微而一憩倚華蓋而招眞登紫庭而謁帝飲予以沆瀣樂予以鈞左盼夫郁儀右瞻乎結璘信巍巍以蕩蕩肅肅而振振享防斯徹遨嬉未已泛鶉河之廣流折鶱木之芳蘂靈香靄而八衝寶云沓而四起諒玆境之足恱乃此情之匪畱揚玉輪以逕進更冉冉而上浮控三气而髙舉何萬夫之足越覲元始於玉晨謁虛皇於金闕眞朋森而無算咸顧予以致恱於是凝而爲有散而爲宗見不以察聞不以聰視極於無際聽周於無窮動不因心飛不假翼與浩刼而靈長視萬春爲一息或躋綺合之榭或宴圎華之房躡太漠之淸迥弄明霞之焜煌仰瑤嶺之嵯峨俯碧津之湯湯羅絳樹之杳藹激神風之玲瑯何至樂之靡極永逍遙以爲常

廬山雲液泉賦

筠所居之東嶺其半側有泉洪纎如指冬夏若一山少凡石土多雲母其水色白味甘且淸此則雲母滋液所致因名雲液之泉乃結宇其傍引於軒廡之下旣飲旣潄永翫不斁今玆夏季不雨至於十月江湖耗井澗涸此泉泠泠不減平昔懿其若是爰以作賦

坤元孕气潛暢成泉冠五行之首爲萬物之先爰有漬流出此山側處防險而難知猶井渫之不食我搜靈泌載披載登見其地僻至潔源深有恆沍寒不爲之增乃考室以飲而樂在枕肱存侔玉之膏得乃雲華之液疾可蠲生可益引充狎翫惟意所適懸之則皎素壅之則澄碧晝浮光以悠揚夜含響而淅瀝陰陽爲災水旱失節不雨炎夏曁乎月汪汪洪波久已竭耿耿瀑布今亦絕挫江湖之浩蕩況澗谷之微劣斯泉秉彛毫纎無虧𨿽逺不霑恵而近有所滋彼漰霈於疇日豈不慙防防於此時夫醴泉無源而易涸丹澑乍見而難挹曷若平以爲鑑酌焉取給何以神山之瀵帝臺之漿湧異域之表湛無人之鄕玆亦標奇於絕境眞可謂靈而長也

猿賦【並序】

前者稱周穆王南徵君子變爲猿鶴小人變爲虫魚夫神用無方未必不爾筠自入廬嶽則覩斯猿嘉其雨昏則無聲景霽則長嘯不踐土石超遙於萬木之間春咀其英秋食其實不犯稼穡深棲逺處猶有君子之性異乎狙猱之倫且多難已來庻品凋敗麋鹿殫於网罟遺甿困於誅求此獨蕭然物莫能患豈不以托迹冥絕不才逺禍昔夫子嘆山梁雌雉曰時哉時哉予固感之聊以作賦云耳

伊猿之所育於南國之層岑動不踐地居常在林每泛泛而無防亦熈熈而有心雰嵐昏而共黙風雨霽而爭吟使幽人之思淸暢羇客之涕霑襟何必聆嶰谷之管對雍門之琴哉歷千尋之喬木俯萬仭之危嶠弄遊雲之亂飛嬉落日之橫照連肱澗飲命侶煙噍或聚而閒棲或分而迥趠壽同靈鶴性合君子阻重巖之險非虎豹所履防交柯之密豈雕鶚能視故逄防操弓憚髙深而止鄧公折箭含惻隠而已何患累之罕臻不幹物以利已詎若淩人以就戮猩猩甘酒而遄死夫時珍貂裘世寶狐白彼徒工於隠伏終見陷於機辟麝懷香以賈害狙伐巧而招射小則翡翠殞於羽毛大則犀象殘於齒革孰能去有用之損取無用之益因棄置於常情永逍遙以自適無威刑相臨以族類相親食資諸物衣取諸身不賦不役靡勞靡勤如正教之未施保巢居以淳淳匪虞氏之所及何狙公之能馴吾固知人爲萬物之貴又焉測元化之所大均乎

神仙可學論

洪範向用五福其一曰壽延命至於期頥皇天猶以爲景福之最況神仙度世永無窮乎然則長生大慶無等倫以儔擬當代之人忽而不尙何哉嘗試論之中智以下逮於庻民與飛走肖翹同其自生自死昧識所不及聞道則相與笑之中智已上爲名教所檢區區於三綱五常不暇聞道而若存若亡能挺然竦身而不使常情汩沒專以修鏈爲務者千萬人中或一人而已又行之者密得之者隠故舉俗罕爲其方悲夫昔桑矯問於防子曰自古有死復云有仙如之何防子曰兩有耳夫言兩有者爲理無不存理無不存則神仙可學也嵇公言神仙特受異气稟之自然非積學所能致此未必盡其端矣有不因修學而致者稟受異气也有必待學而後成者功業充也有學而不得者初勤中墮誠不終也三者各有其防不可以一貫推之人生天地之中殊於眾類明矣感則應激則通所以耿恭援力平陸泉湧李廣發矢伏石飲羽精誠在於斯須擊猶土石應若影響況丹懇久著眞君豈不爲之潛運乎潛運則不死之階立致矣孰爲眞君則太上也爲神明宗極獨在於窅冥之先髙居紫防之上陰騭兆庻詩稱上帝臨汝書曰天監孔明福善禍淫不差毫末而迷悞之子焉測其源日用不知背本向末故逺於仙道有七焉近於仙道亦有七焉當世之士未能窺妙門洞幽賾雷同以冺滅爲眞實生成爲假幻但所取者性所遺者形甘之死地乃爲常理殊不知乾坤爲易之蘊乾坤毀則無以見易夫形气者爲性之府形气敗則性無所存性無所存於我何有逺於仙道一也

其次謂仙必有限竟歸淪墜之彼昏於智察則信誣罔詎知塊然之有起自寥然之無積虛而生神神用而孕气气凝而漸著累著而成形形立神居乃爲人矣故任其流遁則死反其宗源則仙所以招眞以鏈形形淸則合於气合道以鏈气气淸則合於神體與道防謂之得道道固無極仙豈有窮乎舉世大迷終於不悟逺於仙道二也

其次彊以存亡爲一體謬以前識爲悟眞形體以敗散爲期營魄以更生爲用乃厭見有之質謀將來之身安知入造化之洪罏任陰陽之鼓鑄遊魂遷革別守他器神歸異族識昧先形猶鳥化爲魚魚化爲鳥各從所適兩不相通形變尙莫之知何況死而再造誠可哀者而人不哀逺於仙道三也

其次以軒冕爲得意功名爲不朽恱色耽聲丰衣厚味自謂封殖爲長策貽後昆爲逺圖焉知盛必衰髙必危得必防盈必虧守此用爲深固置淸虛於度外肯以恬智交養中和率性通眞爲意乎逺於仙道四也

其次彊盛之時爲情愛所役班白之後有希生之心𨿽修學始萌而傷殘未補靡蠲積習之性空務皮膚之好竊慕道之名乖契眞之實不除死籍未載籙嵗月荏苒大期奄至及將殂謝而怨咎神明逺於仙道五也其次聞大丹可以羽化服食可以延齡遂汲汲於罏火孜孜於艸木財屢空於八石藥難效於三關不知金液待訣於靈人芝英必滋於道气莫究其本務之於末竟無所就謂古人欺我逺於仙道六也

其次身棲道流心溺塵境動違科禁靜無修習外招淸靜之譽內蓄姦回之謀人乃可欺神不可誷逺於仙道七也

若乃性耽虛情寡嗜好不知榮華之可貴非彊力以自髙不見淫僻之可欲非閒邪以自愼體至仁舎至靜超迹塵滓棲眞物表想道結襟以無爲爲事近於仙道一也

其次希髙惇古刻意尙行知榮華爲浮寄忽之而不顧知聲色能伐性捐之而不取剪陰賊樹陰徳懲忿窒欲齊毀譽處林嶺修淸眞近於仙道二也

其次身居祿位之場心遊道徳之鄕奉上以忠臨下以義於已薄於人厚仁慈恭和施博愛外混囂濁內含澄淸潛行密修好生惡死近於仙道三也

其次瀟灑蓽門樂貧甘賤抱經濟之器泛若無洞古今之學曠若虛爵之不從祿之不受確乎以方外爲尙恬乎以攝生爲務近於仙道四也

其次稟明穎之姿懷秀拔之節奮志機之旅當鋭巧之師所攻無敵一戰而勝然後靜以安身和以保神精以致眞近於仙道五也

其次追悔旣往洗心自新𨿽失之於壯齒冀收之於晚節以功補過過落而功全以正易邪邪防而正在轗軻不能移其操諠嘩不能亂其性惟精惟防稍以誠著近於仙道六也

其次至忠至孝至貞至亷按眞誥之言不待修學而自得比干剖心而不死惠風溺水而復生伯夷叔齊曽參孝已人見其沒道之使存如此之流咸入仙格謂之隠景潛化死而不亡此例自然近於仙道七也放彼七逺取此七近謂之拔陷區出溺塗碎禍車登福輿始可與涉神仙之津矣於是識元命之所在知正气之所由虛凝澹泊怡其性吐故納新和其神髙虛保定之良藥匡輔之使表裏兼濟形神俱超𨿽未升騰吾必謂之揮翼於丹霄之上矣夫道無爲無形有情有信故曰人能思道道亦思人道不負人人負於道淵哉言乎世情謂道體虛則貴無而賤有人資器質則取有而遺無庸知有自無而生無因有而明有無混同然後爲至故空寂寥大道無象之象也兩儀三辰大道有象之象也若但以虛極爲妙不應以吐納元气流陰陽生天地運日月也故有以無爲用無以有爲資是以覆載長存眞聖不滅故爲生者天地之大徳也所以見宇宙之廣萬物之殷爲吾存也若煙散灰滅何異於天傾地淪彼徒昭昭非我所有故曰死者天人之荼毒孰能黜彼荼毒拂衣絕塵獨與道鄰道豈逺乎將斯至矣夫至虛韞妙待感而靈猶金石含響待擊而鳴故豁方寸以契虛虛則靜憑至靜以積感感則通通則宇宙泰定天光發明形性相資未始有極且人之稟形模範天地五藏六府百關四肢皆神明所居各有主守存之則有廢之則無有則生無則死故去其死取其生若乃諷太帝之金書研洞眞之玉章集帝一於絳宮列三元於紫房吸二曜之華景登七元之靈綱道備功全則不必瑯玕大還而髙舉矣此皆自凡而爲仙自仙而爲眞眞與道合謂之神人神人能存能亡能晦能光出化機之表入太漠之鄕無心而鑑無翼而翺翔嬉明霞之館宴羽景之堂歡齊浩刼而無疆壽同太虛而不可量此道布在金簡安可輕宣其密奧哉好學之士宜啟玉檢以探其祕焉又儒墨所宗忠孝慈愛仙家所尙則慶及王侯福薦祖考祚流子孫其三者孰爲大於戲古初不得而詳羲軒已來廣成赤松令威安期之徒何代不有逺則載於竹帛近則接於見聞古今得者皎皎如彼神仙可學炳炳如此凡百君子胡不勉之哉

心目論

人之所生者神所托者形方寸之中實曰靈府靜則神生而形和躁則神勞而形斃深根寧極可以修其性情哉然動神者心亂心者目失眞離本莫甚於玆故假心目而發論庶防於遣滯淸神而已且曰心希無爲而目亂之乃讓目曰予欲忘情而隠逸率性而希夷偃乎太和之宇行乎四達之逵出乎生死之域入乎神明之極乘混沌以遐逝與汗漫而無際何爲吾方止若且視吾方淸若且營覽萬象以汨予之正恱美色以淪�之精底我邈邈於無見熈熈於流眄搖蕩於春臺悲涼於秋甸凝燕壤以情竦望吳門而發變瞻楚國以永懷俯齊郊而泣戀繄庻念之爲感皆寸眸之所𨿽身耽美飾口欲厚味耳歡好音鼻恱芳气動予之甚皆爾之謂故爲我之尢職爾之由非爾之懟而誰之仇乎目乃忿然而應之曰子不聞一人禦域九有承式理由上正亂非下忒故堯俗可封桀眾可殛彼殊方而異類猶咸順乎帝則統形之主心爲靈府逆則�捨順則予取嘉祥以之招悔吝以之聚故君人者制理於未亂存道者克念於未散安有四海分崩而後伐叛五情播越而能貞觀者乎曷不息爾之機全爾之微而乃辯之以物我照之以是非欣其榮慼其辱暢於有餘悲於不足風舉云逝星奔電儵紛綸鼓舞以激所欲旣汩其眞而混其神乖天心而悖天均焉得不溺於造物之景迷於自然之津哉故俾予於役應爾之適旣嬰斯垢反以我爲咎嗟乎嗟乎何之有心乃愀然久焉復謂目曰顧予與爾誰明其防何隠見之隔而同若此旣庻物之爲患今將擇其所履相與超塵煩之疆陟淸寂之鄕餐顥气吸晨光咀瑤華潄瓊漿斯將期靈化於羽翼出雲霞而翺翔上升三淸下絕八荒托喬松以結友偕天地以爲常何毀譽之能及何取捨之足忘諒予圖之若玆其告爾以否臧目曰近之矣猶未爲至若然者所謂欲靜而躁隨辭埃而滓襲闇乎反本之用方邈然而獨立夫希夷之體也捲之無內舒之無外寥廓無涯杳防無對獨捐玆而取彼故得小而遺大忘息陰以滅影亦何逃於利害伊虛室之生白方道徳之所載絕人謀於未兆乃天理之自會故元挫銳以觀妙文宣廢心而用形軒帝得之於罔象廣成契之於杳冥顏回坐忘以大通莊生相天而能精歷眾聖以稽徳非智謀之是營蓋水息瀾而暎徹塵不止而鑑明未違世以髙舉亦方寸之所寧故能泊然而常處感通而斯出不光而曜不祕而密冝始終而誰異與萬物其爲一因而靡得是以罔失誠踵武於坦塗可常保於元吉若棄中而務表乃防往而不窒其故何哉水淸而龍蟠林丰而獸居神棲於空洞道集於虛茍不刳其所有焉得契其所無非夫忘形靜寂瑕滓鏡滌關自朗幽鍵已辟曷可度於無累焉不然安得駕八景升九霄覩金闕之煌煌步紫庭之寥寥同浩刼之罔極以萬春爲一朝乎心於是釋然於眾慮凝澹於猶豫澄之而徐淸用之而不遽致謝於目曰達我以善道我以至言覺我以大夢啟我以重升我以眞階納我以妙門縱我於廣漠之野遊我於無窮之源旣匪羣而匪獨亦奚靜而奚諠恊至樂之恆適抱眞精而永存遣之而無遣深之而又深通乎造化之祖達乎乾坤之心使我空欲視於目盲之外塞將見於黃之林覩有而如見空寂聞韶而若聴谷音與自然而作侶將無欲以爲明免驅馳於帝主保後天之所能窒欲於未兆解紛於未擾忘天壤之爲大忽秋毫之爲小處寂寞而聞和潛混溟而見曉應物於循環含光而閉闗飄風震海迅雷破山滔天焚澤而我自閒彼行止與語黙曽何庸思於其間哉

形神可固論【並序】

余常思大道之要妙之機莫不歸於虛無者矣虛無者莫不歸於自然矣自然者則不知然而然矣是以自然生虛無虛無生大道大道生氤氳氤氳生天地天地生萬物萬物剖氤氳一炁而生矣故天得一自然淸地得一自然寧長而久也人得一炁何不與天地齊壽而致防亡何也爲嗜欲之機所速也故和經云人絕十二多少抱宗元一可得長生又玉京山經云常念餐元精鏈液固形質胎息靜百關寥寥究三便泥丸洞明景遂成金華仙此可與天地齊壽日月齊明矣其門大開無人解入豈不哀哉余𨿽不才輒敢爲論見此碌碌之徒區區之輩在道門者不知有守道服炁養形守神金丹之術或國之重臣匡佐社稷在於儒典祿位彌髙不知有攝養之術易形之道反精之規卻補之妙多見使形體枯槁不終其壽實可傷哉余今輒論先賢之故事列以五章才不足比之爲文詞不足諊之爲議略述大體是非之道令守道者取虛無自然正眞之一服炁者知兩半之前胎息之妙綿綿若存爾淘去三尸日滿上升中之至合丹藥者鏈鉛取金化石爲水黃芽河車神室殻矣制伏水銀而爲金丹刀圭入口天地齊年悟則明矣迷爲詞繁惟後學者審而消息萬不失一庻品同修感而不應得之者閉兌尋之者靜思何慮節符不契大道萌生者哉

守道

夫道者無爲之理體妙之本宗自然之母虛無之祖髙乎蓋天深乎包地與天地爲元與萬物爲本將欲比並無物能等意欲測量無處而思於混成之中爲先不見其前毫釐之內爲末不見其後一人存之不聞有餘天地存之不聞不足曠曠蕩蕩渺渺漭漭人能守之天地如掌故岐伯曰上古之人知道者法則陰陽和於術數飲食有節起居有度爲而不爲事而無事卽可柔制剛陰制陽濁制淸弱制彊如不退骨髓方守大道大道者多損而少益多失而少得益之得之至眞之士也益者益形得者窈防得此窈防感通神明說苑曰山之髙雲雨起水之深魚鼈歸人守道福自至

服炁

夫元炁之術上古已來文墨不載須得志人歃血立盟方傳口訣只如上淸禁訣玉函隠書百家諸子誥傳詞文乃至老君祕防內外黃庭灼然不顯不露五千眞文略述只言牝門謂天地根似顯枝葉本蔕深密毎尋諸家炁術及見服炁之人不逾十年五年身已亡矣餘生好道術志在元和毎見道流皆問無事千說萬別互有多般或食從子至午或飲五牙之津或吐故納新仰眠伸足或餐日月或閉所通又加絕粒以此尋之死而最疾何者爲攻內受外故速死也抱朴子曰兩半同升合成壹大如彈丸黃如橘就中佳味甜如蜜爾牢持之謹勿失子若得之萬事畢是以炁之爲功如人之量器如水之運流堤壊則水下流矣閉通則炁不居矣但莫止出入自然之息胎鏈精神固其大和含其大道若明胎息則曉元炁胎息與元炁同也徳經曰可以卻走馬以糞如嬰兒之未孩故甲經云我命在我不在天不在天者謂知元炁也人與天地各分一炁天地長存人多夭逝何也謂役炁也炁者神也人者神之車也神之室也神之主人也主人安靜神則居之躁動神則去之神去則身死者矣

養形

夫人未有其兆則天地淸寧剖道之一炁承父母余孕因虛而生立有身也有一附之有神居之有炁存之此三者遞相成可齊天地之壽共日月而齊明何者爲修身愼行助育元炁胎息藏府存神想思含虛守無宗皇之一西升經曰知一萬事畢則神形也抱朴子曰人不知養生焉能有爲生人不曾夜行焉知有夜行故知養神修身者壽老棄神愛欲者中夭也莫逆理而爲事敗長久之佳珍陰陽之道以有此身身含形神全一心動則形神蕩欲不可縱縱之必亡神不可辱辱之必傷傷者無返期朽者無生理但能止嗜欲戒荒淫則百骸理而萬化安若人遺行不可爲之年或恐力不可致何者若鑄頑冰以爲寶鏡駕石舟以泛波瀾非鬼神能助之非天地能運之況人受道炁則剖得神分得一有此形骸而不能守養之但擬取余長之財設齋鑄佛行道吟詠祈禱神以固形骸還同止沸加薪緝紗爲縷豈有得之者乎形之與神常思養之自以色聲香味以快其情以惑其志以亂其心此三者敗身逆道亡形沈骨防身之所由生者也

守神

夫人生成分一炁而爲身稟一國之象有炁存之有神居之然後安焉身者道之器也知之修鏈謂之聖人柰何人得神而不能守之人得炁而不能采之人得精而不能反之已自投逝何得怨天地之不祐按黃書云人因積炁以生身畱胎止精可長存天年之壽昭眧著矣抱朴子曰自古人移遺卻妻今世人移遺卻身何也謂不解反精采炁故遺也且一陰一陽天地之道男不可無婦女不可無夫男女陰陽皆合大道不節則失理亡形沈體且據老君祕防內外黃庭上淸禁訣玉函隠書黃帝赤文沖和子眞訣灼然有陰陽之道昭矣祕防曰吾不敢爲主復爲客愼勿臨髙自投擲促存內想閉諸隙正臥垂囊兼偃脊四合五合道自融吸精吐炁防將通裊裊靈柯不復空時時玉壘補前功補之之道將如何牝之門通且和溯流百脈塡血腦夫妻俱仙此其道欲求長生壽無極陰戶開時別消息又按大陽子谷陰女曰我行靑龍與白虎彼行朱雀及騰蛇東九西七南三北五中居一反精采炁而補我身虛入實出甄我藏府卽可壽無涯矣陰符經曰經冬之艸覆之不死露之見傷火生於木禍發必尅精生於身精竭而死人之炁與精神易濁而難淸易闇而難明知之修鏈實得長生豈不見鯨魚失水被螻蟻之所食人不守神被虫蛆之所潰得道者魚常遊於澤則不涸人若常固於炁則不死矣人皆好長生而不知有益精易形人皆畏其死而不知有守神固炁能依此者子無防父之憂弟無哭兄之患則不可握無形之風捕無見之物天年之壽自然而畱矣

金丹

金丹大藥文字縱載互有隠顯看文不如口訣口訣不如眼見眼見不如手傳然修身未合其眞且須宗一炁其藥也金土配乾坤龍虎生骨髓魂魄爲夫婦蛇二女子午神本四位三炁還守二法象得成龍奼女因畱止爲得鉛中金兼得石中水節序奉行日月合軌賢者待行道北方水金是赫然還丹成黃煥爛熻赩焜煌日月五星不足比其光澤也生陰長陽變化無倫翺翔碧落縱曠漠飄飄大素歸虛反眞體造化之所成以刀圭入口共天地齊壽可與雞犬同飛室宅拔上謂之靈聖眞人感應也

遊仙詩【二十四首】

啟冊觀往載搖懷考今情終古已寂寂舉世何營營悟彼九仙妙超然全至精凝神契衝化服淩太淸心同宇宙廣體合雲霞輕祥風吹羽蓋慶霄拂霓旌龍駕朝紫防後天保令名豈知寰中士軒冕矜暫榮

晨登千仞嶺俯瞰世人居原野間城邑山河分裏閭眇彼埃塵中爭奔聲利途百齡寵辱盡萬事皆爲虛自昔無成功安能與爾俱將期駕雲景超迹升天衢

鸞鳳棲瑤林雕鶚集平楚飲啄本殊好翺翔終異所吾方遺諠囂立節慕髙舉解玆區中戀結彼霄外侶誰謂天路遐感通自無阻

湣俗從遷謝尋仙去淪沒三元有眞人與我生道骨淩晨吸丹景入夜飲黃月百關彌調暢方寸益淸越棲神合虛無洞覽周恍惚不覺隨玉皇焚香詣金闕

西初定籙東華巳校名三官無遺譴七祖升云軿體妙塵累隔心防化並一朝出天地億載猶童嬰使我齊浩刼蕭蕭宴玉淸

怡神在靈府皎皎含淸澄仙經不吾欺輕舉信有徴疇昔希道念而今果天矜豈非陰功著乃驗白日升焉用過洞府吾其越朱陵

骨鏈體彌淸鑑明塵巳絕恬夷宇宙泰煥朗天光徹羽服參煙霄童顏皎冰雪隠符千魔駭鳴玉萬帝恱遂使區宇中祅气永淪滅

髙眞誠寥邈道合不我遺孰謂姑射逺人神可同嬉結駕從之遊飄飄出天陲不理人自化神凝物無疵因知至精感足以和四時

碧海廣無際三山髙不極金臺羅中天羽客恣遊息霞液朝可飲虹芝晚堪食嘯歌自忘心騰舉寧假翼保壽同三光安能紀千億

將過太帝宮蹔詣扶桑處眞童已相迓爲我淸宿霧海若寧洪濤羲和止奔馭五云結層閣八景動飛輿靑霞正可挹丹椹時一遇畱我宴玉堂歸軒不令遽

欲超洞陽界試鑑丹極表赤帝躍火龍炎官控朱鳥導我升絳府長驅出天杪陽靈正赫暉四達何皎皎爲爾流凱風羣生可無夭

予因詣金母飛蓋超西極遂入素天中停輪太蒙側若華拂流景不使白日匿傾曦復亭午六合無暝色道化隨感遷此理誰能測

朝逾弱水北夕憩鐘山頂顓頊淸宮禺彊掃幽境燭龍發神曜陰野彌煥炳導達三气和驅除六天靜玉樓互相暉煙客何秀穎一舉流霞津千年在俄頃

揚蓋造辰極乘煙遊閬風上元降玉闥王母開琳宮天人何濟濟髙防碧堂中列侍奏云歌眞音滿太空千年紫柰熟四刼靈丰斯樂異荒防陶陶殊未終

整駕辭五嶽排煙淩九霄紛然太虛中羽斾更相招且盼蓬壺近誰言昆閬遙悠悠竟安適仰赴三天朝九龍何蜿蜿載我升云綱臨睨懷舊國風塵混蒼茫依依逺人寰去去邇帝鄕上超星辰紀下視日月光儵已過太防天居煥煌煌

停驂太儀側整服金闕前肅肅承上帝鏘鏘會羣仙鴻鑪發靈音廣廡張鈞天玉醴洽中座霞膏充四筵良期無終極俛仰移億年

峻朗妙門辟澄防眞鑑通瓊林九霞上金閣三天中飛虯躍慶雲翔鶴摶靈風郁彼玉京會仙期六合同予升至陽原欲憩明霞館飄飄瓊輪舉金景散結虛成萬有髙妙咸可翫玉山郁嵯峨瑯海杳無防暫賞過千椿遐齡誰復算

招攜紫陽友合宴玉淸臺排景羽衣振浮空云駕來靈幡七曜動瓊障九光開鳳舞龍璈奏虯軒殊未回髙升紫極上宴此都岑玉蘂散奇香瓊柯流雅音靈風生太漠習習吹人襟體渾希夷廣神凝空洞深蕭然宇宙外自得乾坤心

�招三淸友迥出九天上撓挑絕漠中差池遙相望太空含常明八外無隠障鸞鳳有逸翮泠然恣飄颺寥寥惟虛至樂在神王

聳身太霞上眇眇虛中浮八威先啟行五老同我遊靈景何灼灼祥風正寥寥簫歌振長空逸響淸且柔遨嬉無近賞顧眄皆眞儔不疾而自速萬天俄已周

返視太初先與道至一空洞凝眞精乃爲虛中實變通有常性合散無定質不行迅飛電隠曜光白日棲忘深無得固無失

步虛詞【十首】

眾仙仰靈範肅駕朝神宗金景相照曜逶迆升太空七已髙飛火鏈生朱宮餘慶逮天壤平和王道融八威淸遊氛十絕舞祥風使我躋陽原其來自陰功逍遙太霞上眞鑑靡不通

逸轡登紫淸乘光邁奔電閬風隔三天俯視猶可見玉闥標敞朗瓊林郁防倩自非挺金骨焉得諧夙願眞朋何森森合景恣遊宴良會忘淹畱千齡才一盼

三宮發明景朗照同郁儀紛然馭飈歘上采空靑蕤令我洞色金後天曜瓊姿心葉太虛靜寥寥竟何思中有至樂澹泊終無爲但與正眞友飄飄從遨嬉

稟化凝正气鏈形成眞仙忘心符元宗返本葉自然帝一集絳宮流光出丹無英與桃君朗詠長生篇六府煥明霞百關羅紫煙飈車涉寥廓靡靡乘景遷不覺雲路逺斯須遊萬天

扶桑誕初景羽蓋淩晨霞儵歘造西城嬉遊金母家碧津湛洪源灼爍敷荷花煌煌靑琳宮粲粲列玉華眞气溢絳府自然思無邪俯矜區中士夭濁良可嗟

瓊臺刼萬仞孤暎大羅表常有三素云凝光自飛繞羽童泛明霞升降何縹緲鸞鳳吐雅音棲翔絳林標玉虛無書夜靈景何皎皎一覩太上京方知眾天小

灼灼靑華林靈風振瓊柯三光無冬春一气淸且和回首邇結璘傾眸親曜羅豁落制六天流鈴威百魔緜緜慶不極誰謂椿齡多

髙淸無侈靡遇物生華光至樂非簫歌玉音自玲瑯或登明眞臺宴此羽景堂杳靄結寶云霏微散靈香天人誠多暇歡泰不可量

爰從太防上肆覲虛皇尊騰我八景輿威遲入天門旣登玉晨庭肅肅仰紫軒敢問龍漢末如何辟乾坤怡然輟云璈告我希防言幸聞至精理方見造化源

二气播萬有化機無停輪而我操其端乃能出陶鈞寥寥升太漠所遇皆淸眞澄瑩含元和气同自相親絳樹結丹實紫霞流碧津願以保童嬰永用超形神

建業懷古

炎精旣失禦宇內爲三分吳王霸荊越建都長江濱爰資股肱力以靜淮海民魏後欲濟師臨流遽旋軍豈惟限天塹所忌在有人惜哉歸命侯淫虐敗前勲銜璧入洛陽委躬爲晉臣無何覆宗社爲爾含悲辛俄及永嘉末中原塞胡塵五馬浮渡江一龍躍天津此時成大業實賴賢搢紳辟土𨿽未逺規模亦振振謝公佐王室仗節掃僞秦誰謂吳兵孱用之在有倫荏苒守齊宋斯須變梁陳綿歷已六代興亡互紛綸在徳不在險成敗良有因髙壇復於隍廣殿摧於榛王風久泯滅勝气猶氤氳皇家一區域化通無垠常言宇宙泰忽遘云雷屯極目梁宋郊茫茫晦妖氛安得倚天劍斷玆橫海鱗徘徊江上暮感激爲誰申

經羊角哀墓作

只召出江國路傍旌古墳伯桃角哀墓近荊將軍神道不相得稱兵觧其紛幽明信難知勝負理莫分長呼遂刎頸此節古未聞兩賢結情愛骨肉何足云感子初並糧我心正氛氳遲回駐徵騎不覺空林醺

登北固山望海

北山鎭京口迥出滄海湄躋覽何所見茫茫朝夕馳云生蓬萊島日上扶桑枝萬里混一色焉能分兩儀願言策煙駕縹緲尋安期揮手謝人境吾將從此辭

過天門山懷友人

舉帆遇風勁逸勢如飛奔縹緲淩煙波崩騰走川原兩山夾滄江豁爾開天門須臾輕舟逺想象孤嶼存歸路日已近怡然慰心魂所經多奇趣待與吾友論一日如三秋相思意彌惇

舟中遇栁伯存歸潛山因有此贈

澆風久成俗眞隠不可求何悟非所冀得君在扁舟目擊道已存一笑遂忘言況觀絕交書兼覩箴隠文見君浩然心視世如浮空君歸潛山曲我復廬山中形間心不隔誰能嗟異同他日或相訪無辭馭泠風

舟中夜行

榜人識江路掛席從宵徵莫辧洲渚狀但聞風波驚陰雲正飄颻落月無光晶豈不畏艱險所憑在忠誠何時達遙夜佇見初日明

晚到湖口見廬山作呈諸故人

夜舟達湖口漸近廬山側髙髙標橫天隠隠何峻極石鏡啟晨暉鑪煙凝寒色旅泊將休暇歸心已躋陟虛名久爲累使我辭逸域良願道不違幽襟果玆得故人在云嶠乃復同偃息鴻飛入靑防虞氏罷矰弋

苦春霖作

應龍遷南方霪雨備江幹俯望失平陸仰瞻隠崇巒陰風斂暄气殘月淒已寒時鳥戢好音眾芳亦防殘萬流注江湖日夜增波瀾數君曠不接悄悄無與歡對酒聊自娛援琴爲誰彈彈爲愁霖引曲罷仍永嘆此嘆因感物誰能識其端寫懷寄同心詞竭意未殫

酬葉縣劉明府避地廬山言懷詒鄭錄事昆季茍尊師兼見贈之

明哲良罕遇遇君輒思齊挺生著天爵自可析人珪河洛初沸騰方期掃虹霓時命竟未合安能親鼓鼙從此罷飛鳬投簮辭割雞驅車適南土忠孝兩不暌廬嶽鎭江介於焉愜林棲入門披防服出谷杖紅藜隠令舊閭裏而今復成躋鄭公解簮紱華萼曜松溪賢哉茍徴君滅迹爲圃畦顧已誠非薄忝玆忘筌蹄相歡對綠樽逸思淩丹梯道泰我長往時淸君勿迷王孫且無歸芳艸正萋萋

宗集卷中

欽定四庫全書

宗集卷下

唐吳筠撰

覽古詩【十四首】

聖人重周濟明道欲救時孔席不暇暖墨突何嘗緇興言振頺綱將以有所維君臣竟淫惑風俗日凋衰三代業遽隕七雄遂交馳庻物墜塗炭區中若棼絲秦皇燎儒術方冊靡孑遺大漢立五葉斯文復崇推乃驗經籍道與世同屯夷弛張固天意設教安能持

興亡道之運否泰理所全柰何淳古風旣往不復旋三皇已散朴五帝初尙賢王業與霸功浮僞日以宣忠誠及狙詐殽混安可甄余智入九霄守愚淪重泉永懷巢居時感涕徒然

棟宇代巢穴其來自三皇迹生固爲累經始增百王瑤臺旣滅夏瓊室復隕商覆車世不悟秦氏興阿房繼踵迷反正漢家策建章力役萬人瓌奇殫八方徇志仍未極促齡已云亡侈靡竟何在荊榛生廟堂

閒居覽前載惻彼商與秦所殘必忠良所寶皆凶嚚暱諛方自聖不悟禍滅身箕子作周輔孫通爲漢臣洪範及禮義後王用經綸

吾觀采苓什復感靑蠅詩讒佞亂忠孝古今同所悲姦邪起狡猾骨肉相殘夷漢儲殞江充晉嗣滅驪姬天性猶可間君臣固其宜子胥烹吳鼎文種斷越鈹屈原沈湘流厥慼誠自貽何不若範蠡扁舟無還期

嘗稽眞仙道淸寂祛眾煩秦皇及漢武焉得遊其藩情擾萬防屑位驕四海尊旣欲先宇宙仍規後乾坤崇髙與久逺物莫能兩存矧乃恣所欲荒淫伐靈根金膏恃延期玉卮復動魂徵戰窮外域殺傷被中原天鑑諒難誣神理不可諼安期返蓬萊王母還昆侖異術終莫告悲哉竟何言

魯侯祈政術尼父從棄捐漢主思英才賈生亦排遷始皇重韓子及覩乃不全武帝欽相如旣徴復忘賢貴逺世咸爾賤今理共然方知古來士難以效當年

食其昔未遇落魄爲狂生一朝君臣契雄辯何縱橫運籌康漢業憑軾下齊城旣以智而達還爲智所烹豈若終貧賤酣歌本無營

晁錯抱逺策爲君納良規削彼諸侯權永用得所宜姦臣負舊隙乘釁謀相危世主竟不辧身戮宗且夷漢景稱欽明濫罰猶如斯比干與龍逄殘害何足悲

絳侯成大績賞厚位仍尊一朝對獄吏榮辱安可論蘇生佩六印奕奕爲殃源主父食五鼎昭昭成禍根李斯佐二辟巨釁鐘其門霍孟翼三後伊慼及後昆天人忌盈滿玆理固永存方知得意者何必乘朱輪滅景棲逺壑弦歌對淸罇二疏返濱海蔣詡歸林園瀟灑去物累此謀誠足惇

至人順通塞委命固無疵吾觀太史公可謂識道規畱滯焉足憤感懷殄生涯吾嘆龔夫子秉義確不移晦迹一何晚天年夭當時薫膏自銷爍楚老空餘悲達者貴量力至人尙知防京房洞幽贊神奧咸發揮如何疾元惡不悟禍所歸謀物闇謀已誰言爾精防

元明知止大雅尙保躬茂先洽聞者幽賾咸該通弱年賦鷦鷯可謂達養防晚節希鸞鵠長飛唳層穹知進不知退遂令其道窮伊昔辯福初胡爲迷禍終方驗嘉遁客永貞天壤同

聖人垂大訓奧義不茍設天道殃頑凶神明祐懿哲斯言猶影響安得復回穴鯀瞍誕英睿唐虞有昏孽盜跖何延期顏生乃短折魯隠全克讓禍機遂潛結

楚穆肆巨逆福柄奚赫烈田恆弒其主祚國久罔缺管仲存霸功世祖成詭說漢氏方版蕩羣閹恣邪謫謇謇陳蕃徒孜孜抗忠節誓期區宇靜爰使凶醜絕謀恊事靡從俄而返誅滅古來若玆類紛擾難盡列道遐理防茫誰爲我昭晰吾將詢上帝寥廓詎躋徹已矣勿用言忘懷庻自恱

髙士詠【有序】

易稱君子之道或出或處或黙或語蓋出而語者所以佐時致理處而黙者所以居靜鎭躁故𨿽無言亦幾於利物豈獨善其身而已哉夫子曰隠居以求其志行義以達其道所謂百慮一致殊途同歸者也夫好同惡異人之常情予自弱年竊尙眞隠逺覽先達實怡我心𨿽不見古人而余風可仰是則是效其惟嘉遁之士乎故企慕之不足則師友之師友之不足則詠歌之聊樂我眞於是乎在昔晏先生皇甫謐因其所美而著髙士傳梁伯鸞有髙士頌愚今有髙士詠亦各一時之志耳太初渺邈難得而詳洪崖之流無迹可紀故始於混元皇帝終於陶徴君舉其絕倫明其標的爲五十首以吟諷其徳音焉

混元皇帝

元九仙主道冠三气初應物方佐命棲眞亦歸居遺篇訓終古駕景還太虛孔父嘆猶龍誰能知所如

廣成子

廣成臥云岫緬邈逾千齡軒轅來順風問道修神形至言發理告以從杳冥參光入無窮寂黙返大寧

許先生

大名賢所尙寶位聖所珍皎皎許仲武遺之若纎塵棄瓢箕山下洗耳潁水濱物外兩寂寞獨與冥均

樊先生

巢父志何逺潛精人莫知恥聞讓王事飲犢方見移不欲散太朴焉能爲堯師錬眞自輕舉浮世何足遺

伯成子髙

大禹受禪讓子髙辭諸侯退躬適外野放浪夫何求萬乘造中畆一言良見酬俋俋耕不顧斯情邈難儔

臧丈人

臧叟隠中壑垂綸心浩然文王感昔夢授政道斯全一遵無爲術三載淳化宣功成遂不處遁迹符衝

伯夷叔齊

夷齊互崇讓棄國從所欽聿來及宗周乃復非其心世獨不可處冰淸首陽岑采薇詠羲農髙義越古今

南華眞人

南華原道宗逺故不測動與造化遊靜合太和息放曠生死外逍遙神明域況乃資九丹輕舉歸太極

沖虛眞人

沖虛冥至理體道自通不受子陽祿但飲壺丘宗冷然竟何依撓挑遊太空未知風乘我爲是我乘風

洞靈眞人

亢倉致虛極潛迹依逺岫智去愚獨畱日虧嵗方就鄕人謀屍祝不欲聞俎豆尙賢非至理堯舜固爲陋

通眞人

通貴陰徳利物非市朝悠然大江上散發揮輕橈已陳緇帷說復表滄浪謠滅迹竟何往遺文昭昭

文始眞人

文始通道源含光隠闗吏遙欣紫气浮果驗眞人至誥已云錫世榮何足累髙步三淸境超登九仙位

榮啟期

榮期信知止帶索無所求外物非我尙琴歌自優遊三樂通至道一言醉孔丘居常以待終嘯傲夫何憂

長沮桀溺

賢哉彼沮溺避世全其眞孔父棲棲者徵途方問津行藏旣異迹語黙豈同倫耦耕長林下甘與鳥雀羣

顏闔

世情矜寵譽效節激當時顏闔遵無名飯牛聊自怡逃聘鄙束帛鑿壞欣茅茨托身囂塵表放浪世莫知

老萊夫妻

萊氏道已逺懿妻徳彌淸一遁囂煩趣永契云壑情祿位非所重拂衣遂遐徵杳然從我願豈爲物所攖

楚狂接輿夫妻

接輿耽衝伉儷亦眞逸傲然辭徴聘耕績代祿秩鳯歌誡文宣龍徳遂隠密一遊峨嵋上千載保靈術

鄭商人髙

卓哉髙子商隠獨標奇效謀全鄭國矯命犒秦師賞伸義不受存公滅其私虛心貴無名逺迹居九夷

栁下惠

展禽抱純粹滅迹和光塵髙情遺軒冕降志救世人百行旣無玷三黜道彌眞信謂徳超古豈惟言中倫

荷蓧晨門

荷蓧隠耕藝晨門潛抱關道尊名可賤理愜心彌閒混迹是非域縱懷天地間同譏孔宣父匿景杳不還

漢陰丈人

野哉漢陰叟好古遂忘機抱甕誠亦勤守朴全道防子貢初不達聽言識其非已爲風波人怳惘失所依

於陵夫妻

皎皎於陵子已賢妻亦明安玆道徳重顧彼浮華輕琴書方爲務祿位不可榮逃迹終灌園誰能達世情

太項橐

太項冥虛極防逺不可究稟量合太初返形寄童幼孔父慙至理顏生賴眞授泛然同萬流無迹世莫遘

太伯延陵

太伯全至讓遂投蠻夷間延陵嗣髙風去國不復還尊榮比蟬翼道義侔崇山元規與峻節歷世無能攀

壺丘子

壺丘道爲量虛固難知季咸曜淺術禦冦初深疑至人忘禍福感變靡定期太衝杳無朕元化誰能知

段幹木

幹木布衣者守道杜衡門徳光義且冨肯易王侯尊魏主欽其賢式廬情亦惇秦兵遂不舉髙臥爲國藩

魯仲連

仲連秉奇節釋難含道情一言卻秦圍片札降遼城辭金義何逺讓祿心益淸處世功已立拂衣蹈滄溟

顏歜

髙哉彼顏歜逸气陵齊宣道尊義不屈士重王來前榮祿安可誘保和從自然放情任所尙長揖歸山泉

周丰

周丰貴隠耀靜黙尊無名魯侯詢政體諭以治道精蒞人在忠慤疑叛由會盟一言達至義千載良爲程

師金

聖人貴素朴禮義非同師金告顏生可謂達化宗夫子飾蒭狗自然道斯窮應物方桔橰俯仰靡不通

南郭子綦

子綦方隠幾冥寂久灰心悟來應顏遊淸義杳然深含響盡天籟有言同鷇音是非不足辯安用勞神襟

黔婁先生

黔婁蘊雅操守約遺代華淡然常有怡與物固無瑕哲妻配明徳旣沒辯正邪辭祿乃餘貴表諡良可嘉

原憲

原生何淡漠觀妙自怡性蓬戶常晏如歌樂天命無財方是貧有道固非病木賜欽髙風退慙車馬盛

商山四皓

萬方厭秦徳戰伐何紛紛四皓同無爲丘中臥白雲自漢成帝業一來翼儲君知防道可尙隠括成元勲

河上公

邈邈河上叟無名契虛衝靈關暢防萬乘趨道風寵辱不可累飄然在云空獨與造化友誰能測無窮

東方曼倩

東方稟易象翫世隠廊廟棲心抱淸防混迹祕光耀覽寄數術納規在談笑賣藥五湖中還從九仙妙

嚴君平

漢皇舉遺逸多士咸已寧至徳不可拔嚴君獨湛冥卜筮訓流俗指歸暢經閉關動元象何必遊紫庭

司馬季主

季主超常倫沈迹寄卜筮宋賈二大夫停車試觀藝髙談哂朝列洪辯不可際終秉鸞鳳心翛然已遐逝

鄭子眞張仲蔚

子眞巖石下仲蔚蓬蒿居禮聘終不屈淸貧長晏如忘情在耕藝養壽資虛至樂非外物道冥歡有餘

嚴子陵

漢皇惇故友物色訪嚴生三聘迨深澤一來過帝庭紫宸同禦寢象驗客星祿位終不屈雲山樂躬耕

向子平

子平好眞隠淸淨翫老易探樂無爲觀象驗損益常抱方外心且紆人間迹一朝畢婚娶五嶽遂長適

韓康

伯休抱遐心隠括自爲美賣藥不二價有名返深恥安能受纁秉願終素履逃遁從所尙蕭蕭絕塵軌

臺佟管寧

吾嘉臺孝威樂道隠巖穴吾尙管幼安棲眞養髙節采藥聊自給觀書任所恱風塵不可混眞素比松雪

髙鳳

吾觀時人趣矯迹務馳聲獨有髙文通訟田求翳名公車徒見累爵祿非所榮隠身樂漁釣世网不可攖

龎徳公

龎公棲鹿門絕迹逺城市超然風塵外自得丘壑美耕鑿勤厥躬耘鋤課妻子保玆永無患軒冕何足紀

晏先生

士安逾弱冠落魄未修飭一朝因感激志學忘寢食著書窮天人辭聘守黙薄葬信昭儉可爲將來則

孫公和

孫登好淳古卉服從穴居彈琴合天和讀易見象初終日無慍色恬然在虛貽言誡叔夜超迹安所如

董威輦

董京依白社散發詠風心出區宇外迹參城市中囂塵不能雜名位安可籠匿影畱雅什精防信難窮

郭文舉

郭生在童稚已得方外心絕迹遺世務棲眞入長林元和感異類猛獸懷徳音不憶固無情斯言防且深

陶徴君

吾重陶淵明達生知止足怡情在罇酒此外無所欲彭澤非我榮折腰信爲辱歸來北下復采東籬菊

宗集卷下

欽定四庫全書

宗集別錄

唐吳筠撰

綱論

上篇明道徳【凡九章】

道徳章第一

道者何也虛旡之系造化之根神明之本天地之源其大無外其防無內浩曠無端杳冥無對至幽靡察而大明垂光至靜無心而品物有方混漠無形寂寥無聲萬象以之生五音以之成生者有極成者必虧生生成成今古不移此之謂道也徳者何也天地所稟陰陽所資經以五行緯以四時牧之以君訓之以師幽明動植咸暢其冝澤流無窮羣生不知謝其功恵加無極百姓不知賴其力此之謂徳也然則通而生之之謂道道固無名焉畜而成之之謂徳徳固無稱焉嘗試論之天地人物靈仙鬼神非道無以生非徳無以成生者不知其始成者不見其終探奧索隠莫窺其宗入有之末出無之先莫究其朕謂之自然自然者道徳之常天地之綱也

元气章第二

太虛之先寂寥何有至精感激而眞一生焉眞一運神而元气自化元气者無中之有有中之無曠不可量微不可察氤氳漸著混茫無倪萬象之端兆朕於此於是淸通澄朗之气浮而爲天濁滯煩昧之气積而爲地平和柔順之气結而爲人倫錯謬剛戾之气散而爲雜類自一气之所育播萬殊而種分旣涉化機遷變罔窮然則生天地人物之形者元气也授天地人物之靈者神明也故乾坤統天地精魂禦人物气有陰陽之革神無寒暑之變𨿽羣動糾紛不可勝紀滅而復生終而復始道徳之體神明之心應感不窮未嘗疲於動用之境矣

眞精章第三

天地不能自有有天地者太極太極不能自運運太極者眞精眞精自然惟神惟明實曰虛皇髙居九淸乃司化總禦萬靈幹以之動坤以之寧寂黙旡爲羣方用成空洞之前至虛靡測元和澄正自此而植神眞獨化匪惟巨億仰至尊咸有所職丹臺瑤林以遊以息云漿霞饌以飲以食其動非心其翔非翼聽不以耳聞乎無窮視不以目察乎無極此皆無祖無宗不始不終含和蘊慈湣俗哀防淸濁體異眞凡莫同降气分光聿生人中賢明博達周濟爲功爲君爲長俾物咸通爰歷世紀勲允充徳掞天壤名書帝宮於是運絕北都命標南府元眞乃降是爲形主陰气旣落世塵自阻鏈胎易質革穢除腐神形合契白日輕舉所謂反我鄕歸我常與道無疆而孰知其方

天稟章第四

夫道本無動靜而陰陽生焉气本無淸濁而天地形焉純陽赫赫在乎上九天之上無陰也純陰冥冥處乎下九地之下無陽也陰陽混蒸而生萬有生萬有者正在天地之間矣故气象變通晦明有類陽以明而正其粹爲眞靈陰以晦而邪其精爲魔魅故稟陽靈生者爲睿哲資陰魅育者爲頑凶睿哲恵和陽好生也頑凶悖戾陰好殺也或善或否二气均合而生中人三者各有所稟而教安施乎教之所施爲中人爾何者睿哲不教而自知頑凶𨿽教而不移此皆受陰陽之純气者也亦猶火可滅不能使之寒冰可消不能使之熱理固然矣夫中人爲善則和气應爲不善則害气集故積善有餘慶積惡有餘殃有慶有殃教於是立

性情章第五

夫生我者道稟我者神而壽夭去畱匪由於已何也以性動爲情情反於道故爲化機所運不能自持也將超迹於存亡之域棲心於自得之鄕道可以爲師神可以爲友何爲其然乎夫道與神無爲而气自化無慮而物自成入於品彚之中出乎生死之表故君子黜嗜欲隳聰明視無色聴無聲恬淡純粹體和神淸虛夷忘身乃含至精此所謂返我之宗復與道同與道同則造化莫能移神莫能知而況於人乎

超動靜章第六

夫道至無而生天地天動也而北辰不移含气不虧地靜也而東流不輟興雲不竭故靜者天地之心也動者天地之气也心靜气動所以覆載而不極是故通乎道者𨿽翺翔宇宙之外而心常寧𨿽休息毫釐之內而气自運故心不寧則無以同乎道气不運則無以存乎形形存道同天地之徳也是以動而不知其動者超乎動者也靜而不知其靜者出乎靜者也故超乎動者陽不可得而推出乎靜者陰不可得而移陰陽莫能變而況於萬物乎故不爲物之所誘者謂之至靜至靜然後能契於至虛虛極則明明極則瑩瑩極則徹徹者𨿽天地之廣萬物之殷而不能逃於方寸之鑑矣

同有無章第七

夫道包億萬之數而不爲大貫秋毫之末而不爲小先虛無而不爲始後天地而不爲終升積陽而不爲明淪重陰而不爲晦本無神也虛極而神自生本無气也神運而气自化气本無質凝委而成形形本無情動用而虧性形成性動去道彌逺故溺於生死遷於陰陽不能自持非道存而亡之也故道能自無而生於有豈不能使有同於無乎有同於無則有不滅矣故生我者道滅我者情茍忘其情則全乎性性全則形全形全則气全气全則神全神全則道全道全則神王神王則气靈气靈則形超形超則性徹性徹則返覆流通與道爲一可使有爲無可使虛爲實吾將與造化者爲儔奚死生之能累乎

化時俗章第八

道徳者天地之祖天地者萬物之父帝王者三才之主然則道徳天地帝王一也而有今古澆淳之異堯桀治亂之殊者何也夫道徳無興衰人倫有否泰古今無變易性情有推移故運將泰也則至陽眞精降而爲主賢良輔而姦邪伏矣時將否也則太陰純精升而爲君姦邪弼而賢良隠矣天地之道陰陽之數故有治亂之殊也所以古淳而今澆者亦猶人幼愚而長慧也嬰兒未孩則上古之含純粹也漸有所辯則中古之尙仁義也成童可學則下古之崇禮智也壯齒多欲則季世之競浮僞也變化之理時俗之宜故有淳澆之異也覈其所以源其所由子以習學而性移人以隨時而朴散𨿽然父不可不教於子君不可不治於人教子在乎義方治人在乎道徳義方失則師友不可訓道徳防則禮樂不可理𨿽加以刑罰益以鞭楚難制於姦臣賊子矣是以示童防以無誑則保於忠信化時俗以純素則安於天和故非執道徳以撫人者未聞其至理者也

眀本末章第九

夫仁義禮智者帝王政治之大綱也而道家獨云遺仁義薄禮智者何也道之所尙存乎本故至仁合天地之徳至義合天地之宜至禮合天地之容至智合天地之辯皆自然所稟非企羨可及矯而效之斯爲僞矣僞則萬詐萌生法不能理也所以貴淳古而賤澆季內道徳而外仁義先素朴而後禮智將惇其本以固其末猶根深則條茂源濬則流長非棄仁義薄禮智也故道防而猶有徳徳衰而猶有仁仁虧而猶有義義缺而猶有禮禮壊則繼之以亂而智適足以憑陵天下矣故禮智者制亂之大防也道徳者撫亂之宏綱也然則道徳爲禮之本禮智爲道之末執本者易而固持末者難而危故人主以道爲心以徳爲體以仁義爲車服以禮智爲冠冕則垂拱而天下化矣若尙禮智而忘道徳者所謂有容飾而無心靈則𨿽朝乾夕而天下敝矣故三皇化之以道五帝撫之以徳三王理之以仁義五伯率之以禮智故三皇爲至治五伯鄰至亂故捨道徳而專任禮智者非南面之術是以先明道徳道徳明則禮智薄矣老子曰禮者忠信之薄而亂之首以智治國國之賊不以智治國國之福此謂禮虧則亂智變則詐故塞其亂源而絕其詐根而揚雄班固之儔咸以道家輕仁義薄禮智而專任淸虛者蓋世儒不達聖之深防也

中篇辯法教【凡一十五章】

神道設教章第十

九之初二象未搆靈風集妙空洞凝華寶章結於混成玉字標於獨化挺乎有無之際煥乎黃之先日月得之以照臨乾坤資之以覆載於是無上虛皇命元始天王編之於金簡次之於玉章初祕上元末流下土降鑑有道乃錫斯文故伏羲受圖軒轅受符髙辛受天經大禹受洛書神道設教兆於玆矣又元湣俗歷爲帝師人倫澆浮則陳道徳以示朴神雜擾則演盟威以蕩邪爰及蘓茅周王裴魏楊許莫不躬接聖親傳寶經故西臺無隠於靈文東華不祕於眞訣是以龍章雲篆漸降人間師資相承經法彌廣然可以周覽難以盡行何者以一人之心兼累聖之道神疲形倦莫究其防故周覽以絕疑約行以取妙則不虧於修習無廢於閒和道在至精靡求其慱爾

學則有序章第十一

道𨿽無方學則有序故始於正一次於洞神棲於靈寶息於洞眞皆以至靜爲宗精思爲用齋戒爲務慈恵爲先故非至靜則神不凝非精思則感不徹非齋戒則眞不應非慈恵則功不成神凝感徹眞應功成者是謂陟初仙之階矣然後吐納以鏈藏導引以和體怡神以寶章潤骨以瓊醴皆承奉師訣研味眞奧則气液通暢形神合同不必金丹玉芝可俟云軿羽蓋矣若獨以噓吸爲妙屈伸爲要藥餌爲事雜術爲利者可謂知養形不知寶神矣不知寶神者假使壽同鶴終無冀於神仙矣

陽勝則仙章第十二

陽與陰並而人乃生魂爲陽神魄爲陰靈結胎運气育體搆形然勢不俱全全則各返其本故陰勝則陽竭而死陽勝則陰銷而仙柔和慈善貞淸者陽也剛狠嫉惡淫濁者陰也心澹而虛則陽和襲意躁而欲則陰气入明此二者制之在我陽勝陰伏則長生之漸也漸也者陟道之始不死之階也

虛明合元章第十三

道不欲有心有心則眞气不集又不欲苦忘心苦忘心則客邪來舍在於平和恬澹澄淸精防虛明合元有感必應應而勿取眞僞斯分故我心不傾則物無不正動念有屬則物無不邪邪正之來在我而已𨿽所尙虛漠遺形絕慮非精感遐徹則不能通致眞故上學之士怠於存念者陰尸之气勝也忻於勤銳者陽和之神勝也一怠一勤者其戰未決也決之者在於刻節勵操務違懈慢之意使精專無輟於斯須久於其事者則屍銷而神王神王者謂之陽勝陽勝者道其鄰乎

以陽鏈陰章第十四

陽火也陰水也冰炭不同器勝負各有所歸道俗反其情人各有所鏈眾人則以陰鏈陽道者則以陽鏈陰陰鏈陽者自壯而得老自老而得衰自衰而得耄自耄而得疾自疾而得死陽鏈陰者自老而反嬰自濁而反淸自衰而反盛自粗而反精自疾而反和自夭而反壽漸合眞道而得仙矣是以有纎毫之陽不盡者則未至於死有錙銖之陰不防者則未及於仙仙者超至陽而契眞死者淪太陰而爲是謂各從其類所以含元和抱淳一吐故納新屈伸導引精思靜黙瀟灑無欲者務以陽靈鏈革陰滯之气使表裏虛白洞合至眞久於其事者仙豈逺乎哉

形動心靜章第十五

夫形動而心靜神凝而迹移者無爲也閒居而神擾恭黙而心馳者有爲也無爲則理有爲則亂𨿽無爲至易非至明者不可致也夫天地晝亦無爲夜亦無爲無爲則一而理亂有殊者何哉晝無爲以明故眾陽見而羣陰伏夜無爲以晦故羣陰行而眾陽息是以主明而無爲者則忠良進姦佞匿而天下治也主闇而無爲者則忠良隠姦佞熾而天下亂也故達者之無爲以慧蔽者之無爲以昬慧則通乎道昏則同乎物道與物俱無爲奚可以一致焉故至人𨿽貴乎無爲而不可不察也察而無爲者眞可謂無爲也

神淸意平章第十六

上學之士時有髙興逺寄陶然於自得之境爲眞仙可接霄漢可升者神之王也𨿽曰神王猶恐陽和之气發泄陰邪之气乘襲耳可入靜室夷心抑制所起靜黙專一則神不散而陽靈全愼無恣其樂康之情以致陰邪之來耳古人所謂樂往則哀來陽衰則陰勝若有時躁競而煩悖者此乃形中諸魄爲陽靈之气所鏈陰屍積滯將散故擾於絳宮之眞矣可入室靜慮存一握固激其滓濁候神淸气平然後省已悔過務令自新則轉合於虛靜之途此亦洗心之一術爾

行淸心貞章第十七

行欲淸心欲貞言勿過乎行行無愧乎心則遊於四達之衢四達之衢者渉道之通逵也行之不已則天地愛之神明祐之凶橫無由加神不能擾若言淸而行濁名潔而迹污𨿽醜蔽於外而心慙於內心慙於內者天地疾之神明殛之𨿽力彊於道不可致也故寧受人之毀無招天之譴人毀猶可弭天譴不可逭也

眞人爲儔章第十八

道之所至忌者淫殺陰賊此誠易戒至於小小喜怒是非可否人之常情甚難愼也都不欲有纎芥之事闗乎方寸之中慮靜神開則邪气不能入我志不擾則眞人爲儔又好譽而憎毀者賢達之所不免然審已無善而獲譽者不祥省躬無疵而獲謗者何傷以此論之得失在乎已而靡由其他故泰然忘情美惡不動乎衷者至人哉至人哉

仁明貞靜章第十九

夫仁明而貞靜博達而英秀者皆天人分气降生以濟時利物也積世功備則丹臺著明元貞潛運於上正气密集於關府自然魄鏈而屍滅神凝而體淸陰滓都銷則合形而輕舉故古之仙者未始非天人也使行屍同其所好不亦難乎有積修累行而不獲升舉者何也前功未著也有不因修習而自得仙者往行克充也夫功無虛搆善不徒施不可見爲而不得則於我生怠覩自然羽化則謂功不由人皆失之逺矣

立功攺過章第二十

功欲陰過欲陽功陰則能全過陽則可滅功不全過不滅仙籍何由書長生非可冀然功不在大遇物斯拯過不在小知非則悛不必馳驟於立功奔波於攺過過在攺而不復爲功惟立而不中倦是謂日新其徳自天祐之若爾者何必八節三元言功悔過神眞明察固其常焉又謝過祈恩務在精誠懇志注心於三淸之上如面奉金闕之前不必屈伏形體宣通言辭若徒加拜跪叩搏誦課平常之文者可謂示人以小善實未爲感激之規耳

制惡興善章第二十一

陽之精曰魂與神陰之精曰屍與魄神勝則爲善屍彊則爲惡制惡興善則理忘善縱惡則亂理久則屍滅而魄鏈亂久則神逝而魂銷故屍滅魄鏈者神與形合而爲仙神逝魂銷者屍與魄同而爲自然之道也

虛白其志章第二十二

神魂好潔尸魄好穢常欲虛白其志澡雪其形則神魂樂康尸魄鏈滅神康屍滅者日益淸爽𨿽未輕舉吾必謂之仙矣又悲哀感恚者與陰爲徒歡恱欣康者與陽爲徒故心悲則陰集志樂則陽散不悲不樂恬澹無爲者謂之元和非元和無以致其道也

委心任運章第二十三

夫目以妖艷爲華心以聲名爲貴身好輕鮮之飾口欲珍奇之味耳歡妙美之聲鼻恱芳馨之气此六者皆敗徳傷性秖以伐其靈根者也故有之卽可逺無之不足求惟衣與食人之所切亦務道者之一獘耳然當委心任運未有不給其所用且天地之生禽獸也猶覆之以羽毛供之以虫粒而況於人乎必在忘其所趣任之自然爾

虛凝靜息章第二十四

覺與陽合寐與陰並覺多則魂彊寐久則魄壯魂彊者生之徒魄壯者死之徒若餐元和徹滋味使神淸气爽至於晝夜不寐惟虛凝而靜息者善無以加焉

下篇析疑滯【凡九章】

防天理章第二十五

或問曰夫人之心久任之則浩蕩而忘返頓棲之則超躍乎無垠任之則獘乎我性棲之則勞乎我神使致道者奚方而靜愚應之曰性本至凝物感而動習動滋久胡能遽寧旣習動而播遷可習靜而恬晏故善習者寂而有裕不善習者煩而無功是以將躁而制之以寧將邪而閒之以貞將求而抑之以捨將濁而澄之以淸優哉遊哉不欲不營然後以虛爲境域以澹漠爲城闕以太和爲宮觀以寂照爲日月惟精惟防不廢不越行如是息如是造次於是逍遙於是習此久者則物冥乎外神鑑於內不思靜而已靜匪求泰而彌泰卽動寂兩忘而天理自會矣故履霜乃堅冰之始習靜爲契道之階古人豈不云乎積習生常其斯之謂歟

畏神道章第二十六

或問曰人有善惡天地神明豈悉知之乎愚應之曰是何言歟是何言歟夫心者神靈之府神棲於其間茍心謀之卽神知之神知之則天地神明悉知之矣未有爲善惡不謀於心者旣謀於心則神道所察無逃於毫分無逃於毫分則福善禍淫其不差矣曰何爲顏生夭冉子疾盜跖壽莊蹻富楚穆霸田恆昌乎愚應之曰天道逺人道邇報應之效遲速難量故君子遭命小人有幸然吉凶糾纒豈止於一形乎故經曰天网恢恢疎而不失又曰其事好還則報應之道可明矣何必一切徵之於目前乎

率性凝神章第二十七

或問曰神主於靜使心有所欲何也愚應之曰神者無形之至靈者也神稟於道靜而合乎性人稟於神動而合乎情故率性則神凝馳情則神擾凝久則神止擾極則神遷止則生遷則死皆情之所移非神之所使曰然則變性爲情者爲誰乎曰內則陰尸之气所悖外則聲色之態所誘積習浩蕩不能自寧非神之所欲動也

道反於俗章第二十八

或問曰人情之所至愛者皆道家之所至忌何也愚應之曰夫福與壽人之所好禍與夭人之所惡不知至愛者招禍致夭無欲之介福永壽若斯而過求自害何迷之甚乎且燕趙艷色性之寃也鄭魏淫聲神之諠也珍饌防酒心之昏也搢紳紱冕體之煩也此四者捨之則靜取之則擾忘之則壽耽之則夭故爲道家之至忌也

專精至道章第二十九

或問曰古之學仙者至多而得道者至少何也愚應之曰常人學道者千而知道者一知道者千而志道者一志道者千而專精者一專精者千而勤久者一是以學者眾而成者寡也若知道者能絕俗絕俗者能立志立志者能專精專精者能勤久未有學而不得者也曰然則理世者絕望於仙乎曰不然若特稟眞气大庇羣生者則無妨於理世若中人好道志慕輕舉必借於棲閒故太昊襲气母軒轅升云軿顓頊處宮文命遊紫府斯皆撫俗而得道者也若乃元寄柱史南華吏漆園王喬蒞葉縣方朔登金門此亦佐時而得道者也又仙欲隠密道貴無名或昭其蹤或�其迹不可以一途而察不可以一理而推按眞誥及抱朴子元始上仙記咸云自古至忠至孝至貞至亷有大功及物者皆有所得不同常流堯舜周孔伊呂昔諸聖賢皆上擢仙職斯所謂死而不亡者壽又白華自以隨世畏死而希仙沒爲靈官其骨不朽功充之後靈肉附骸返魂還形儵忽輕舉若爾者則片善不失而況專以神仙爲務者乎

長生可貴章第三十

或問曰道之大防莫先乎老莊老荘之言不尙仙道而先生何獨貴乎仙者也愚應之曰何謂其不尙乎曰老子云死而不亡者壽又曰子孫祭祀不輟荘子曰孰能以死生爲一條又曰聖人以形骸爲逆旅此其證乎愚答曰聖立言爲中人爾中人入道不必皆仙是以教之先理其性理其性者必平易其心心平神和而道可冀故死生於人最大者也誰能無情情動性虧秪以速死令其當生不恱將死不懼翛然自適憂樂兩忘則情滅而性在形歿而神存猶愈於形性都亡故有齊死生之說斯爲至矣何爲乎不尙仙者也夫人之所以死者形也其不亡者性也聖人所以不尙形骸者乃神之宅性之具也其所貴者神性爾若以死爲懼形骸爲眞是修身之道非修眞之妙矣老子曰深根固蔕長生久視之道又曰谷神不死莊子曰千載厭世去而上仙乘彼白雲至於帝鄕又曰故我修身千二百歳而形未嘗衰又曰乘雲气馭飛龍以遊四海之外又曰人皆盡死而我獨存又曰神將守形形乃長生斯則老莊之言長生不死神仙明矣曷謂無乎又道徳經南華論多明道以訓俗惇本以靜末神仙之奧存而不議其幽章隠書鏈眞妙道祕於三洞非賢不傳故輕泄者獲戾於天官欽崇者紀名於錄殃慶逮乎九祖升沈系乎一身不可使行尸之徒悉聞悉見耳

道無棄物章第三十一

或問曰物自道生道無棄物何獨得道者靈長失道者滅亡乎愚應之曰夫龍之與魚同育於水明之與暗俱生於道龍則興雲施雨出有入無魚則在藻而樂失泉而枯龍則得水之妙而能化於水魚不得水之妙而不能化於水也上士則棲神鏈气逸於霄漢之上下士則伐性損壽淪乎幽壤之下上士得道之妙而能化於道下士不得道之妙而不能化於道也故魚不知水之生乎已而棄之非水之棄魚也人不知道之生乎已而棄之非道之棄人也或曰龍魚異質明暗殊稟安能使魚化於水凡化於道乎愚答曰若魚能潛深淵匿幽穴不貪餌及其大也卽奮鱗激鬛超呂梁而爲龍矣人能遊崆峒息淡泊絕嗜欲及其至也卽合防契虛蹈眞境而爲仙矣所恨藏身不密保神不固而水之與道豈負魚之與人哉

明取捨章第三十二

或問曰仙者人之所至美者也死者人之所至惡者也而歷代之君子罔有不知而從俗者至多習仙者至少何也愚應之曰此有二理一者所稟之气非髙卽所希之志難廣故溺於近務忘乎逺見爲聲名所汩嗜欲所昏終縶伏於世网竟無蹈於眞域二者𨿽稟气蕭遐神襟秀邁而濟物之功未備登仙之路猶逺是以遲回人爵未解帝懸耳若夙勛已著名入丹臺則超迹絕塵物所不能累也又問曰仙必有骨無骨不可學仙柰何愚應之曰夫工者必因其材而施乎巧學者必有其骨而志乎道故冰不可鏤愚不可仙自然之理也所以神不淸骨不峻者皆非稟陽靈之气也非稟陽靈之气者必無慕仙之心也茍有慕仙之心者未有不夙挺夫仙骨者也曰然則有仙骨不修而可致乎曰有骨而不學者亦如有材而無工故金藏於鑛也不冶而爲石道在於人也不鏈而爲凡𨿽無骨而不仙亦不可恃骨而待輕舉也

以有契無章第三十三

或問曰道本無象仙貴有形以有契無理難長久曷若得性遺形者之妙乎愚應之曰夫道至虛極也而含神運气自無而生有故空洞杳冥者大道無形之形也天地日月者大道有形之形也以無系有以有含無故乾坤永存而仙聖不滅故生者天地之大徳也所以見六合之廣三光之明者爲吾有形也若一從淪化而天地萬物盡非吾有卽死者人倫之荼毒也是以鏈凡至於仙鏈仙至於眞錬眞合乎妙合妙同乎神神與道合卽道爲我身所以升玉京遊金闕能有能無不終不歿何爲理難長久乎若獨以得性爲妙不知鏈形爲要者所謂淸靈善爽之何可與髙仙爲比哉曰然則古有仙矣胡爲旣隠而不復見乎曰淸濁殊流眞凡異境安可得而見耶𨿽然令威千載而暫歸元至今而屢降何爲而不復見乎曰然則今之仙者爲誰乎曰自我唐以來可略而言矣劉慶雲舉於蜀土韋俊龍騰於嵩陽道合蟬蛻於太一洞骨飛於冀方其餘晦迹遁世得道輕舉者不可勝紀此皆接於聞見詎可誣而蔽之蓋知道者稀故得仙者寡至音不娛於俚耳悲夫

南統大君內丹九章經

賢愚異實章第一

屈身問道志騰雲漢之外上士也伐壽損性甘心於幽壤之下愚防也大君曰人本與天地同生於虛無何天地則能齊其壽而人不能存其形是道不負人人負於道也賢愚異實淸濁殊途故吾之道非升天之道集神以爲道神集則內丹成存其形

神光章第二【常人亦以此候吉凶黃吉白凶靑憂黑死余候則不令知之者也】

去亂聲絕淫志無大醉候夜絕明左右取之若電爍而光圓大享壽之徵也久則圓明被體如流星迸芒其道必昌大君曰先扣天鼓伏枕収光澄心瞑目想見太陽太陽在闕門上太陰在丹田外熟寢神靜神集气正

朝斗章第三

歲有三元月有三七齋心端居握固瞑想如到金闕如覩宸容稽首伏拜一如朝天子之儀禮畢戰懼拱聳趨出洗滌煩慮止絕煩慮爲齋心然則朝元無時夜防於密室對北辰象行此法易感通也

庚申章第四【常人守此法夜不寐非本法】

如庚申夜於淨室具香火端居握固先扣天鼓三十六通集神畢次想身中百神皆出具冠劍威儀侍衛於前後左右訖乃引朝太上道君一如朝斗之法行之三年兵虎不能害三尸不敢守夢長材美人遺奇花異果感通之應送壽之祥也

修陽徳章第五

爲善無小大皆系於陽爲惡無小大皆屬於陰積善滋大則陽气發而爲祥積惡滋深則陰气作而爲禍故希壽之士先憑陰徳後迎陽報者卽遐齡也大君曰如此之流皆入仙格服餌靈艸容壯難老藥則爲裏術則爲表百神易集形可長保

導引元陽章第六

百關開通則五藏皆理六府俱淨則邪气不入天鼓鳴魘穢皆去元气行津路流通气液所及骨髓如金神必亨暢導引畢定息鳴天鼓集神乃噓呵呼嘻呬吹之聲無令耳聞久則淸气積於內濁穢之气消亡矣大君曰丹𨿽未成神已虛明元陽气平乃入長生

陰忌章第七

雷電震雨大風拔樹此乃大怒神皆怖是故拱立稽首凜而兢懼宴息於牀無行夫婦如否者神奪算病則難愈大君曰敬天威怒陰靈皆怖久則陰賊遁死籍除百神扶此之謂登福轝碎禍車

習近則主章第八

冶容夭壽之階也淫聲伐性之斧也珍肴巵酒亂神之藥也軒冕搢紳賁形之具也此四患靡不知之無能捨之舍之不得謂之行屍升天道逺全生道近故不如習近大君曰神集則靈气淸則輕神集气淸是謂守形是謂全生

七曜感通章第九

心仰七星之光足履七星之步迹勿重履四十九數回視握固扣鳴天鼓瞑目存想左龍右虎故曰我不尋眞眞必相隨神得眞气百靈皆防授眞气必遇至人或夢逰海山見龍獸皆白衣天子宮樓禦苑是神合形命術成矣然後告元神享壽星天闗無礙

宗集別錄

吳尊師傳

吳筠字貞節魯中儒士也少通經善屬文舉進士不第性髙潔不伍流俗乃入嵩山依體先生潘師正爲道士傳正之一法苦心鑽仰盡通其術開元中南遊金陵訪道茅山久之東遊天臺筠尢善著述在剡與越中文士爲詩酒之防所著歌篇傳於京師宗聞其名遣使徵之旣至與語甚悅令待詔翰林帝問以道法對曰道法之精無如五千言其諸枝詞蔓說徒費紙札爾又問神仙修鏈之事對曰此野人之事當以嵗月功行求之非人主所當適意每與緇黃列坐朝臣啟奏筠之所陳但名教世務而已間之以諷詠以達其誠宗深重之天寶中李林甫楊國忠用事綱紀日紊筠知天下將亂堅求還嵩山累表不許乃詔於嶽觀別立道院祿山將亂求還茅山許之旣而中原大亂江淮多盜乃東遊防稽常於天臺剡中往來與詩人李白孔巢父詩篇酬和逍遙泉石人多從之竟終越中文集二十卷其綱三篇神仙可學論尢爲達識之士所稱凡爲文詞理疎通文彩煥發每制一篇人皆傳寫𨿽李白之放蕩杜甫之壯麗能兼之者其惟筠乎唐禮部尙書權徳輿撰

宗集原序

予於開元中著綱論及養形論行於世詔授江州刺史辭而不受晦迹隠於驪山養胎息至元和中遊淮西遇王師討蔡賊吳元濟避辭東之於嶽遇李謫仙以斯術授予曰此南統大君之生門也入其門則我命在我九章象陽之爻數也其文略其事簡實學道之漸階爲求生之眞路也又曰內丹者卽此也吾今授汝愼勿泄無器識誷神靈之徒否則罹災矣九章之防許度後人但不授中下之才者爾故錄爲之序引唐元和戊戌吳筠序

宗集跋

吳宗集文獻通考云有十卷今本三卷收入道藏中宣城沈方鄴錄以見詒世未有別本也戊申春記

