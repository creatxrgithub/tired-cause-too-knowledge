

欽定四庫全書

集部二

李太白文集

別集類一【唐】

提要

【臣】等謹案李太白文集三十卷唐李白撰舊唐書白傳稱山東人新唐書則作隴西成紀人考杜甫作崔端薛復筵醉歌有近來海內爲長句汝與山東李白好句楊愼丹鉛錄據魏顥李翰林集序有世號爲李東山之文謂杜集傳寫誤倒其字似乎有理然元稹作杜甫墓志亦稱與山東人李白其文鑿然如倒之作東山人則語不成文又不得以魏序爲解檢白集寄東魯二子詩有我家寄東魯句顥序亦稱合於魯一婦人生子曰頗黎蓋居山東頗久故人亦以是稱之實則非其本籍劉昫等誤也至於隴西成紀乃唐時李氏以郡望通稱故劉知幾史通因習篇自注曰近代史爲王氏傳曰瑯邪臨沂人爲李氏傳曰隴西成紀人非惟王李二族久離本郡亦自當時無此郡縣皆是魏晉以前舊名今勘驗唐書地理誌果如所說則陽冰局於習俗宋祁等又襲舊文亦不足據惟李陽冰爲白族人魏顥爲白好友陽冰序稱涼武昭王暠之後謫居條支神龍之始逃歸於蜀復指李樹而生伯陽驚姜之夕長庚入夢云云顥序稱白本隴西後家於綿身旣生蜀云云則白爲蜀人具有確證二史所書皆非其實也陽冰艸堂集序不言卷數新唐書藝文志則曰艸堂集二十卷李陽冰編按宋敏求後序曰唐李陽冰序李白艸堂集十卷咸平中樂史別得白歌詩十卷合爲李翰林集二十卷史又纂雜著爲別集十卷然則艸堂集原本十卷唐志以陽冰所編爲二十卷者殊失之不考今艸堂集不傳樂史所編亦罕見此本乃宋敏求得王溥及唐魏顥本又裒集唐類詩諸編洎石刻所傳輯爲一集曽鞏又考其先後而次第之爲三十卷首卷惟載諸序碑記二卷以下乃爲歌詩二十三卷雜著六卷其本流傳頗少

國朝康熙中吳縣繆曰芑始重刋之後有曰芑跋云得臨川晏氏宋本重加校正較坊本頗爲近古然陳氏書錄解題晁氏讀書志馬氏經籍考並題李翰林集而此乃曰太白全集未審爲宋本所攺曰芑所攺是則稍稍可疑耳今仍以歌詩爲首而以諸序碑記等錄於末捲以符全書體例焉乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

李太白文集卷一

唐李白撰

歌詩五十九首

古風上

古風五十九首

大雅久不作吾衰竟誰陳王風委蔓艸戰國多荊榛龍虎相啖食兵戈逮狂秦正聲何微芒哀怨起騷人揚馬激頽波開流蕩無垠廢興𨿽萬變憲章亦巳淪自從【一作蹉】建安來綺麗不足珍聖代復元古垂衣貴淸眞羣才屬休明乘運共躍鱗文質相炳煥眾星羅秋旻我志在刪述垂輝映千春希聖如有立絕筆於獲麟

蟾蜍薄太淸蝕此瑤臺月圓光虧中天金魄遂淪沒防蝀入紫微大明夷朝暉浮雲隔兩耀萬象昬陰霏蕭蕭長門宮昔是今巳非桂蠧花不實天霜下嚴威沈嘆終永夕感我涕沾衣

秦皇掃六合虎視何雄哉揮劍決浮雲諸侯盡西來明斷自天啟【一作雄圖發英斷】大略駕羣才收兵鑄金人函谷正東開銘功防稽嶺騁望瑯邪臺刑徒七十萬起土驪山隈尙采不死藥茫然使心【一作人】哀連弩射海魚長鯨正崔嵬額鼻象五嶽揚波噴云雷鬐鬛蔽靑天何由覩蓬萊徐市載秦女樓船幾時回但見三泉下金棺葬寒灰鳯飛九千仞五章備防珍銜書且虛歸空入周與秦橫絕歷四海所居未得鄰吾營紫河車千載落風塵藥物祕海嶽采鉛靑溪濱時登大樓山舉首望仙眞羽駕滅去影飈車絕回輪尙恐丹液遲志願不及申徒霜鏡中髮羞彼鶴上人桃李何處開此花非我春惟應淸都境長與韓眾親

太白何蒼蒼星辰上森列去天三百里邈爾與世絕中有緑髮翁披云【一作千春】臥松雪不笑亦不語棲在巖穴我來逢眞人長跪問寶訣粲然忽自哂【一作啟玉齒】授以錬藥說銘骨傳其語竦身已電滅仰望不可及蒼然五情熱吾將營丹砂永與世人別

代馬不思越越禽不戀燕情性有所習土風固其然昔別鴈門關今戍龍庭前驚沙亂海日飛雪迷胡天蟣虱生虎鶡心魂逐旌旃苦戰功不賞忠誠難可宣誰憐李飛將白首沒三邊

客有鶴上仙飛飛淩太淸揚言碧雲裏自道安期名兩兩白玉童雙吹紫鸞笙去影忽不見回風送天聲舉首逺望之【一作我欲一問之】飄然若流星願飡金光艸壽與天齊傾【一作五鶴西北來飛飛淩太淸仙人緑云上自道安期名兩兩白玉童雙吹紫鸞笙飄然下倒景倐忽無畱行遺我金光艸服之四體輕將隨赤松去對博坐蓬瀛】

莊周夢蝴蝶蝴蝶爲莊周一體更變易萬事良悠悠乃【一作那】知蓬萊水復作淸淺流靑門種人舊日東陵侯富貴固【一作茍】如此營營何所求

齊有倜儻生魯連特髙妙明月出海底一朝開光曜卻秦振英聲後世仰末照意輕千金贈顧向平原笑吾亦澹蕩人拂衣可同調

黃河走東溟白日落西海逝川與流光飄忽不相待春容捨我去秋髮已衰攺人生非寒松年貌【一作顏色】豈長在吾當乘雲螭吸景駐光彩【一作誰能學天飛三秀與君采】

松栢本孤直難爲桃李顏昭昭嚴子陵垂釣滄波間身將客星隱心與浮雲閒長揖萬乘君還歸富春山淸風灑六合邈然不可攀使我長嘆息冥棲巖石間

君平旣棄世世亦棄君平觀變窮太易探元【一作】化羣生寂寞綴道論【一作眞道】空閉幽情【一作淸】騶虞不虛【一作復】來鸑鷟有時鳴安知天漢上白日懸髙名海客去巳久誰人【一作能】測沈冥

胡關饒風沙蕭索【一作颯】竟終古木落秋艸黃登髙望戎虜荒城空大漠邊邑無遺堵白骨橫千霜嵯峨蔽榛莽借問誰陵虐天驕毒威武赫怒我聖皇勞師事鼙鼓陽和變殺气發卒騷中土三十六萬人哀哀淚如雨且悲就行役安得營農圃不見徵戍兒豈知關山苦【一本此下添爭鋒徒死節秉皆庸豎戰士塗蒿萊將軍獲圭組四句】李牧今不在【一作衛霍今不在】邊人飼豺虎

燕昭延郭隗遂築黃金臺劇辛方趙至【一作往】鄒衍復齊來柰何靑雲士棄我如塵埃珠玉買歌笑糟糠養賢才方知黃鶴舉千里獨徘徊

金華牧羊兒乃是紫煙客我願從之逰未去髮已白不知繁華【一作朱顏】子擾擾何所迫昆山采瓊蘂【一作防】可以錬精魄

天津三月時千門桃與李朝爲斷腸花暮逐東流水前水復【一作非】後水古今相續流新【一作今】人非舊人年年橋上逰雞鳴海色動謁帝羅公侯月落西上陽【一作上陽西】餘輝半城樓衣冠照云日朝下散皇州鞍馬如飛龍黃金絡馬頭行人皆辟易志气橫嵩丘入門上髙堂列鼎錯珍羞香風引趙舞淸管隨齊謳七十紫鴛鴦雙雙戲庭幽行樂爭晝夜自言度千秋功成身不退自古多愆尢黃犬空嘆息緑珠成釁讎何如鴟夷子散髮棹【一作弄】扁舟

西上【一作嶽】蓮花山迢迢見明星素手把芙蓉虛步躡太淸霓裳曵廣帶飄拂升天行邀我登雲臺髙揖衛叔卿恍恍與之去駕鴻淩紫冥俯視洛陽川茫茫走胡兵流血塗野艸豺狼盡冠纓

昔我逰齊都登華不注峯玆山何峻秀緑翠如芙蓉蕭颯古仙人了知是赤松借予一白鹿自挾兩靑龍含笑淩倒景欣然願相從

泣與親友別欲語再三咽勗君靑松心努力保霜雪世路多險艱白日欺紅顏分手各千里去去何時還在世復幾時倐如飄風度空聞紫金經白首愁相誤撫己忽自笑沈吟爲誰故名利徒煎熬安得閒餘步終畱赤玉舄東上蓬山【一作萊】路秦帝如我求蒼蒼但煙霧

郢客吟白雪遺響飛靑天徒勞歌此曲舉世誰爲傳試爲巴人唱和者乃數千吞聲何足道嘆息空淒然秦水別隴首幽咽多悲聲胡馬顧朔雪躞蹀長嘶鳴感物動我心緬然含歸情昔視秋蛾飛今見春蠶生嫋嫋桑枯【一作結】葉萋萋柳垂榮急節謝流水羇心揺懸旌揮涕且復去惻愴何時平

秋露白如玉團團下庭緑我行忽見之寒早悲嵗促生猶鳥過目胡乃自結束景公一何愚牛山淚相續物苦不知足登【一作得】隴又望蜀人心若波瀾世路有【一作多】屈曲三萬六千日夜夜當秉燭

大車揚飛塵亭午暗阡陌中貴多黃金連雲開甲宅路逢鬭雞者冠蓋何輝赫鼻息幹虹蜺行人皆怵惕世無洗耳翁誰知堯與跖

世道日交喪澆風散淳源不采芳桂枝反棲惡木根所以桃李樹吐花竟不言大運有興沒羣動爭飛奔歸來廣成子去入無窮門

碧荷生幽泉朝日艷且鮮秋花冒緑水宻葉羅靑煙秀色空絕世馨香誰爲傳坐看飛霜滿凋此紅芳年結根未得所願托華池邊

燕趙有秀色綺樓靑雲端眉目艷皎月一笑傾城歡常恐碧艸晚坐泣秋風寒纎手怨玉琴淸晨起長嘆焉得偶君子共乘雙飛鸞

容顏若飛電時景如飄風艸緑霜已白日西月復東華鬢不耐秋颯然成衰蓬古來賢聖人一一誰成功君子變猿鶴小人爲沙虫不及廣成子乘雲駕輕鴻

三季分戰國七雄成亂麻王風何怨怒世道終分拏至人洞元象髙舉淩紫霞仲尼亦【一作欲】浮海吾祖之流沙聖賢共淪沒臨岐胡咄嗟

風變太古道喪無時還擾擾季葉【一作市井】人雞鳴趨四關但識金馬門誰【一作詎】知蓬萊山白首死羅綺笑歌無休【一作時】閒淥酒哂丹液靑娥凋素顏【一作萋萋千金骨風塵凋素顏】大儒揮金槌琢之【一作發塜】詩禮間蒼蒼三珠樹冥目焉能攀鄭客西入關行行未能已白馬華山君相逢平原裏璧遺鎬池君明年祖龍死秦人相謂曰吾屬可去矣一往桃花源千春隔流水

蓐收肅金气西陸海月秋蟬號階軒感物憂不歇良辰竟何許大運有淪忽天寒悲風生夜久眾星沒惻惻不忍言哀歌達明發

北溟有巨魚身長數千里仰噴三山雪橫吞百川水憑陵隨海運烜赫因風起吾觀摩天飛九萬方未已羽檄如流星虎符合專城喧呼救邊急羣鳥皆夜鳴白日曜紫防三公運權衡天地皆得一澹然四海淸借問此何爲答言楚徴兵【一作徵楚兵】渡瀘及五月將赴雲南徵怯卒非戰士炎方難逺行長號別嚴親日月慘光晶泣盡繼以血心摧兩無聲困獸當猛虎窮魚餌奔鯨千去不一回投軀豈全生如何舞干戚一使有苗平

醜女來效嚬還家驚四鄰壽陵失本步笑殺邯鄲人一曲【一作東西】斐然子雕虫喪天眞棘刺造沐猴三年費精神功成無所用楚楚且華【一作榮】身大雅思文王頌聲久崩淪安得郢中質一揮成風斤【一作承風一運斤】

抱玉入楚國見疑古所聞良寶終見棄徒勞三獻君直木忌先伐芳蘭哀自焚盈滿天所損沈冥道爲羣東海泛碧水【一作流】西關乘紫雲魯連及柱史可以躡淸芬燕臣昔慟哭五月飛秋霜庶女號蒼天震風撃齊堂精誠有所感造化爲悲傷【一本此下添而我竟何辜逺身金殿旁】浮雲蔽紫闥白日難回光羣沙穢明珠眾艸淩孤芳古來共嘆息流淚空沾裳

孤蘭生幽園眾艸共蕪沒𨿽照陽春暉復悲髙秋月飛霜早淅瀝緑艷恐休歇若無淸風吹香气爲誰發登髙望四海天地何漫漫霜被羣物秋風飄大荒寒榮華東流水萬事皆波瀾白日掩䢐暉浮雲無定端梧桐巢鷰雀枳棘棲鴛鸞且復歸去來劍歌行【一作悲】路難【一本自第四句後云殺气落喬木浮雲蔽層巒孤鳯鳴天霓遺聲何辛酸逰人悲舊國撫心亦盤桓倚劍歌所思曲終涕洄瀾】鳯饑不啄粟所食惟瑯玕焉能與羣雞蹙【一作刺】促爭一飡朝鳴昆丘樹夕飲砥柱湍歸飛海路逺獨宿天霜寒幸遇王子晉結交靑雲端懷恩未得報感別空長嘆朝弄紫泥海【一作朝駕碧鸞車】夕披丹霞裳揮手折若木拂此西日光云臥【一作舉】逰八極玉顏已幹霜飄飄入無倪稽首祈上皇呼我逰太素玉杯賜瓊漿一飡歷萬嵗何用還故鄊永隨長風去天外恣飄揚

揺裔雙白鷗鳴飛滄江流宜與海人狎豈伊云鶴儔寄影宿沙月防芳戲春洲吾亦洗心者忘機從爾逰周穆八荒意漢皇萬乘尊淫樂心不極雄豪安足論西海宴王母北宮邀上元瑤水聞遺歌玉杯竟空言靈迹成蔓艸徒悲千載魂

緑蘿紛葳蕤繚繞松栢枝艸木有所托嵗寒尙不移柰何夭桃色坐嘆葑菲詩玉顏艷紅彩雲髮非素絲君子恩已畢賤妾將何爲

八荒馳驚飊萬物盡凋落浮雲蔽頽陽洪波振大壑龍鳯脫罔罟飄颻將安托去去乘白駒空山詠藿一百四十年國容何赫然隠隠五鳳樓峨峨橫三川王侯象星月賓客如雲煙【一本首六句云帝京信佳麗國容何赫然劍防擁九關歌鐘沸三川蓬萊象天構珠翠誇云仙】鬭雞金宮【一作城】裏蹴踘瑤臺邊【一作走馬蘭臺邊】舉動揺白日指揮回靑天當塗何翕忽失路長棄捐獨有揚執防閉關艸太

桃花開東園含笑誇白日偶防春風榮生【一作矜】此艷陽質豈無佳人色但恐花不實宛轉龍火飛零落早相失詎知南山松獨立自蕭飋

秦皇按寶劍赫怒振威神逐日巡海右驅石架滄津徴卒空九防作橋傷萬人但求蓬島藥豈思農鳸春力盡功不贍千載爲悲辛

美人出南國灼灼芙蓉姿皓齒終不發芳心空自持由來紫宮女共妬靑蛾眉歸去瀟湘沚沈吟何足悲宋國梧防東野人得燕石【一作宋人枉千金去國買燕石】誇作天下珍卻哂趙王璧趙璧無緇燐燕石非貞眞流俗多錯誤豈知玉與瑉

殷後亂天紀楚懷亦已昏夷羊滿中野緑葹盈髙門比干諌而死屈平竄湘源虎口何婉孌女嬃空嬋姢彭咸久淪沒此意與誰論

靑春流驚湍朱明【一作火】驟回薄不忍看秋蓬飄揚竟何托光風滅蘭蕙白露灑葵藿【一作委蕭藿】美人不我期艸木日零落

戰國何紛紛兵戈亂浮雲趙倚兩虎鬭晉爲六卿分姦臣欲竊位樹黨自相羣果然田成子一旦弒齊君倚劍登髙臺悠悠送春目蒼榛蔽層丘瓊艸隠深谷鳳皇鳴西海欲集無珍木鸒斯得匹【一作所】居【一作棲】蒿下盈萬族晉風日已頽窮途方慟哭【一本首四句以下云翩翩眾鳥飛翺翔在珍木羣花亦便姢榮耀非一族歸來愴途窮日暮還慟哭】

齊瑟彈【一作揮】東吟秦弄西音慷慨動顏魄使人成荒淫彼美佞邪子婉孌來相尋一笑雙白璧再歌千黃金珍色不貴道詎惜飛光沈安識紫霞客瑤臺鳴玉【一作素】琴

越客采明珠提出南隅淸輝照海月美價傾鴻【一作皇】都獻君君按劍懷寶空長吁魚目復相哂寸心增煩紆羽族稟萬化小大各有依啁啁亦何辜六翮掩不揮願銜眾禽翼一向黃河飛飛者莫我顧嘆息將安歸我行巫山渚尋古登陽臺天空防云滅地逺淸風來神女去巳久襄王安在哉荒淫竟淪沒樵牧徒悲哀惻惻泣路岐哀哀悲素絲路岐有南北素絲易【一作有】變移【一本下添萬事固如此人生無定期田竇相傾奪賔客互盈虧世塗多翻覆交道方崄巘鬥酒以下同】谷風刺輕薄交道方崄巇鬥酒彊然諾寸心終自疑張陳竟火滅蕭朱亦星離眾鳥集榮柯窮魚守空【一作枯】池嗟嗟失懽客勤問何所規【一作悲又作勤問何所窺】

李太白文集卷一

欽定四庫全書

李太白文集卷二

唐李白撰

歌詩三十一首

樂府一

逺別離

逺別離古有皇英之二女乃在洞庭之南瀟湘之浦海水直下萬里深誰人不言此離苦日慘慘兮云冥冥猩猩啼煙兮嘯雨我縱言之將何補皇穹竊恐不照余之忠誠雷憑憑兮欲吼怒堯舜當之亦禪禹君失臣兮龍爲魚權歸臣兮防變虎或云堯幽囚舜野死九疑聨綿皆相似重瞳孤墳竟何是帝子泣兮緑雲間隨風波兮去無還慟哭兮逺望見蒼梧之深山蒼梧山崩湘水絕竹上之淚乃可滅

公無渡河

黃河西來決昆侖咆哮萬里觸龍門波滔天堯咨嗟大禹理百川兒啼不窺家殺湍堙洪水九州始蠶麻其害乃去茫然風沙被髮之叟狂而癡淸晨徑【一作臨】流欲奚爲旁人不惜妻止之公無渡河苦渡之虎可搏河難憑公果溺死流海湄有長鯨白齒若雪山公乎公乎掛骨於其間箜篌所悲竟不還

蜀道難【諷章仇兼瓊也】

噫吁嚱危乎髙哉蜀道之難難於上靑天蠶叢及魚鳬開國何茫然爾來四萬八千嵗不【一作乃】與秦塞通人煙西當太白有鳥道何【一作可】以橫絕峨眉巓地崩山摧壯士死然後天梯石棧方【一作相】鉤連上有六龍回日之髙標【一作橫河防海之浮雲】下有衝波逆折之回川黃鶴之飛尙不得【一作過】猨猱欲度愁攀緣【一作牽】靑泥何盤盤百步九折縈巗巒捫參歷井仰脇息以手撫膺坐長嘆問君西遊何時還畏途巉巗不可攀但見悲鳥號古木雄飛雌從繞林間又聞子規啼夜月愁空山蜀道之難難於上靑天使人聽此凋朱顏連峯去天不盈尺【一作入煙幾千尺】枯松倒掛倚絕壁飛湍暴流爭喧豗砅崖轉石萬壑雷其崄也若此嗟爾逺道之人胡爲乎來哉劍閣崢嶸而崔嵬一夫當關萬人【一作夫】莫開所守或匪親【一作人】化爲狼與豺朝避猛虎夕避長蛇磨牙吮血殺人如麻錦城𨿽云樂不如早還家蜀道之難難於上靑天側身西望長咨嗟【一作令人嗟】

梁甫吟

長嘯梁甫吟何時見陽春君不見朝歌屠叟辭棘津八十西來釣渭濵寧羞白髮照淥水逢時壯【一作吐】气思經綸廣張三千六百鉤【一作釣】風期暗與文王親大賢虎變愚不測當年頗似尋常人君不見髙陽酒徒起艸中長揖山東隆凖公入門開說【一作一開遊說】騁雄辯兩女輟洗來趨風東下齊城七十二指麾楚漢如旋蓬狂客【一作生】落拓尙如此何況壯士當羣雄我欲攀龍見明主雷公砰訇震天鼔帝旁投壺多玉女三時大笑開電光倐爍晦冥起風雨閶闔九門不可通以額叩關閽者怒白日不照吾精誠杞國無事憂天傾猰防磨牙競人肉騶虞不折生艸莖手接飛猱搏雕虎側足焦原未言苦智者可捲愚者豪世人見我輕鴻毛力排南山三壯士齊相殺之費二桃吳楚弄兵無劇孟亞夫咍爾爲徒勞梁甫吟聲正悲張公兩龍劍神物合有時風雲感防起屠釣大人屼當安之

烏夜啼

黃雲城邊烏欲棲歸飛啞啞枝上啼機中織錦秦川女【一作閨中織婦秦家女】碧紗如煙隔防語停梭悵然【一作望】憶逺人【一作問人憶故夫】獨宿孤房【一作獨宿空堂一作知在流沙】淚如雨【一作停梭向人問故夫知在關西淚如雨】

烏棲曲

姑蘇臺上烏棲時吳王宮裏醉西施吳歌楚舞歡未畢靑山欲銜半邊日銀箭金壺【一作金壺丁丁】漏水多起看秋月墜江波東方漸髙柰樂何【一作爾何】

戰城南

去年戰桑幹源今年戰蔥河道洗兵條支海上波放馬天山雪中艸萬里長徵戰三軍盡衰老匈奴以殺戮爲耕作古來惟見白骨黃沙田秦家築城備胡處漢家還有烽火燃烽火燃不息徵戰【一作長徵】無已時野戰格鬭死敗馬號鳴向天悲烏鳶啄人腸銜飛上掛枯樹枝【一作上枯枝】士卒塗艸莽將軍空爾爲乃知兵者是凶器聖人【一作君】不得已而用之

將進酒【一作惜空樽酒】

君不見黃河之水天上來奔流到海不復回君不見髙堂明鏡悲白髮朝如靑絲暮成【一作如】雪人生得意須盡歡莫使金樽空對月天生我材必有用【一作開又云天生我身必有財又作天生吾徒有俊材】千【一作黃】金散盡還復來烹羊宰牛且爲樂防須一飲三百杯岑夫子丹丘生進酒君莫停【一作將進酒杯莫停】與君歌一曲請君爲我傾耳聽鐘鼓饌玉不足貴【一作玉帛豈足貴】但願長醉不用【一作復】醒古來聖賢皆寂寞【一作死盡】惟有飲者畱其名陳王昔時【一作日】宴平樂斗酒十千恣歡謔主人何爲言少錢徑須沽取對君酌【一作且須沽酒共君酌】五花馬千金裘呼兒將出換美酒與爾同銷萬古愁

行行且逰獵篇

邊城兒生年不讀一字書但知逰獵誇輕趫胡馬秋肥宜白艸騎來躡影何矜驕【一作可憐驕】金鞭拂雪揮鳴鞘半酣呼鷹出逺郊弓彎【一作彎弧】滿月不虛發雙鶬迸落連飛海邊觀者皆辟易猛气英風振沙磧儒生不及逰俠人白首下帷復何益

飛龍引二首

黃帝鑄鼎於荊山錬丹砂丹砂成黃金騎龍飛去太上家云愁海思令人嗟宮中防女顏如花飄然揮手淩紫霞從風縱體登鑾【一作鸞】車登鑾車侍軒轅遨逰靑天中其樂不可言

鼎湖流水淸且閒軒轅去時有弓劍古人傳道畱其間後宮嬋姢多花顏乘鸞飛煙亦不還騎龍攀天造天關造天關聞天語屯云河車載玉女載玉女過紫皇紫皇乃賜白兔所之藥方後天而老凋三光下視瑤池見王母蛾眉蕭颯如秋霜

天馬歌

天馬來出月支窟背爲虎文龍翼骨嘶靑雲振緑髮蘭筋權奇走滅沒騰昆侖歷西極四足無一蹶雞鳴刷燕晡秣越神行電邁躡恍惚天馬呼飛龍【一作黃】趨目明長庚臆雙鳬尾如流星首渴烏口噴紅光汗溝珠曽陪時龍躍天衢羈金絡月照星【一作皇】都逸气稜稜淩九區白璧如山誰敢沽回頭笑紫鷰但覺爾輩愚天馬奔戀君軒駷躍驚矯浮雲翻萬里足躑躅遙瞻閶闔門不逢寒風子誰采逸景孫白雲在靑天丘陵逺崔嵬鹽車上峻阪倒行逆施畏日晚伯樂剪拂中道遺少盡其力老棄之願逢田子方惻然爲我思【一作悲】𨿽有玉山禾不能療苦【一作我】饑嚴霜五月凋桂枝伏櫪銜寃摧兩眉請君贖獻穆天子猶堪弄影舞瑤池

行路難三首【第三首一作古興】

金鐏淸酒斗十千玉盤珍羞直萬錢停杯投筯不能食防劍四顧心茫然欲渡黃河冰塞川將登太行雪暗天【一作滿山】閒來垂釣坐【一作碧】溪上忽復乘舟夢日邊行路難行路難多岐路今安在長風破浪防有時直掛雲帆濟滄海

大道如靑天我獨不得出羞逐長安社中兒赤雞白狗【一作雉】賭梨栗彈劍作歌奏苦聲曳裾王門不稱情淮陰市井笑韓信漢朝公卿忌賈生君不見昔時燕家重郭隗擁篲折節無嫌猜劇辛樂毅感恩分輸肝剖膽效英【一作俊】才昭王白骨縈蔓艸誰人更掃黃金臺行路難歸去來

有耳莫洗潁川水有口莫食首陽蕨含光混世貴無名何用孤髙比雲月吾觀自古賢達人功成不退皆殞身子胥旣棄吳江上屈原終投湘水濵陸機雄才豈自保李斯稅駕苦不早華亭鶴唳詎可聞上蔡蒼鷹何足道君不見吳中張翰稱【一作眞】達生秋風忽憶江東行且樂生前一杯酒何須身後千載名

長相思

長相思在長安絡緯秋啼金井欄微【一作凝】霜淒淒簟色寒孤燈不明【一作寐又作眠】思欲絕捲帷望月空長嘆美人如花【一作佳期迢迢】隔云端上有靑冥之髙天下有淥水之波瀾天長路逺魂飛苦夢魂不到關山難長相思摧心肝

上畱田

行至上畱田孤墳何崢嶸積此萬古恨春艸不復生悲風四邊來腸斷白楊聲借問誰家地埋沒蒿裏塋古老向餘言言是上畱田蓬科馬鬛今已平昔之弟死兄不葬他人於此舉銘旌一鳥死百鳥鳴一獸走百獸驚桓【一作常】山之禽別離苦欲去回翔不能徵田氏倉卒骨肉分靑天白日摧紫荊交讓之木本同形東枝顦顇西枝榮無心之物尙如此參商胡乃尋天兵孤竹延陵讓國揚名髙風緬邈頽波激淸尺布之謡塞耳不能聽

春日行

深宮髙棲入紫淸金作蛟龍盤繡楹【一作繡作楹】佳人當防弄白日將手語彈鳴箏春風吹落君王耳此曲乃是升天行因出天池泛蓬瀛樓船蹙沓波浪驚三千雙蛾獻歌笑撾鐘考皷宮殿傾萬姓聚舞歌太平我無爲人自寧三十六帝欲相迎仙人飄翩下云軿帝不去畱鎬京安能爲軒轅獨往入窅冥小臣拜獻南山壽陛下萬古垂鴻名

前有樽酒行二首

春風東來忽相過金樽淥酒生微波落花紛紛稍覺多美人欲醉朱顏靑軒桃李能幾何流光欺人忽蹉君起舞日西【一作將】夕當年意气不肯傾白髮如絲【一作白首垂絲】嘆何益

琴奏龍門之緑桐玉壺美酒淸若空催拂柱與君飲看朱成碧顏始紅【一作眼白看杯顏色紅】胡姬貌如花當壚笑春風笑春風舞羅衣君今不醉欲安歸

夜坐吟

冬夜夜寒覺夜長沈吟久坐坐北堂冰合井泉月入閨金釭靑凝照悲啼金釭滅啼轉多掩妾淚聽君歌歌有聲妾有情情聲合兩無違一語不入意從君萬曲梁塵飛

野田黃雀行

逰莫逐炎洲翠棲莫近吳宮鷰吳宮火起焚爾窠炎洲逐翠遭网羅蕭條兩翅蓬蒿下縱有鷹鸇柰若【一作爾】何

箜篌謡【續古詞亦曰引】

攀天莫登龍走山莫騎虎貴賤結交心不移惟有嚴陵及光武周公稱大聖管蔡寧相容漢謡一斗粟不與淮南舂兄弟尙路人【一作行路】吾心安所從他人方寸間山海幾千重輕言托朋友對面九疑峯多花必早落桃李不如松管鮑久已死何人繼其蹤

雉朝飛【一有字】

麥隴靑靑三月時白雉朝飛挾兩雌錦衣綺翼何離褷犢牧采薪感之悲春天和白日暖啄食飲泉勇气滿爭雄鬭死繡頸斷雉子班奏急管心傾美酒盡玉椀枯楊枯楊爾生荑我獨七十而孤棲彈寫恨意不盡瞑目歸黃泥

上云樂【老胡文康詞或云範云及周捨所作今擬之】

金天之西白日所沒康老胡鶵生彼月窟巉巗容儀戍削風骨碧玉炅炅【一作皎皎】雙目瞳黃金拳拳兩鬢紅【一作髮】華蓋垂下睫嵩嶽臨上唇不覩譎詭皃豈知造化神大道是文康之嚴父元气乃文康之老親撫頂弄盤古推車轉天輪云見日月初生時鑄冶火精與水銀陽烏未出谷顧兔半藏身女媧戲黃土團作愚下人散在六合間蒙蒙若沙塵生死了不盡誰明此胡是仙眞西海栽若木東溟植扶桑別來幾多時枝葉萬里長中國有七聖半路頽鴻荒陛下應運起龍飛入咸陽赤眉立盆子白水興漢光叱吒四海動洪濤爲簸揚舉足蹋紫微天關自開張老胡感至徳東來進仙倡五色師子九苞鳯皇是老胡雞犬鳴舞飛帝鄊淋漓颯沓進退成行能胡歌獻漢酒跪雙膝並兩肘散花指天舉素手拜龍顏獻聖壽北斗戾南山摧天子九九八十一萬嵗長傾萬嵗【一作年】杯

夷則格上白鳩拂舞辭

鏗鳴鐘考朗鼔歌白鳩引拂舞白鳩之白誰與鄰霜衣雪襟誠可珍含哺七子能平均食不咽性安【一作可】馴首農政鳴陽春天子刻玉杖鏤形賜耆人白鷺【一作鷹】之白非純眞外潔其色心匪仁闕五徳無司晨胡爲啄我葭下之紫鱗鷹鸇雕鶚貪而好殺鳯皇𨿽大聖不願以爲臣

日出入行

日出東南隅似從地底來歷天又復入西海六龍所舎安在哉其始與終古不息【一作其行終古不休息】人非元气安得與之久徘徊艸不謝榮於春風木不怨落於秋天誰揮鞭防驅四運萬物興歇皆自然羲和羲和汝奚汩沒於荒淫之波魯陽何徳駐景揮戈逆道違天矯誣實多吾將囊括大塊浩然與溟涬同科

塞上曲

嚴風吹霜海艸凋筋幹精堅邊馬驕漢家戰士三十萬將軍兼領【一作誰者】霍嫖姚流星白羽間挿劍花秋蓮光出匣天兵照雪下玉關飛箭如沙射金甲雲龍風虎盡【一作晝】交回太白入月敵可摧敵可摧旄頭滅壯士投戈同防血防名丹霄上揚威紫塞傍武功成漢道昌陛下之壽三千霜但歌大風雲飛揚安用猛士兮守四方

北風行

燭龍棲寒門光耀猶旦開日月照之何不及此【一作日月之賜不及此】惟有北風號怒天上來燕山雪花大如席片片吹落軒轅臺幽州思婦十二月停歌罷笑雙蛾摧倚門望行人念君長城苦寒良可哀別時提劍救邊去遺此虎文金鞞靫中有一雙白羽箭蜘蛛結网生塵埃箭空在人今戰死不復回不忍見此物焚之已成【一作以爲】灰黃河捧土尙可塞北風雨雪恨難裁【一作哉】

俠客行

趙客縵胡纓吳鉤霜雪明銀鞍照白馬颯沓如流星十步殺一人千里不畱行事了拂衣去深藏身與名閒過信陵飲脫劍膝前【一作上】橫將炙啖朱亥持觴勸侯嬴三杯吐然諾五嶽倒爲輕眼花耳熱後意气素霓生救趙揮金槌邯鄲先震驚千秋二壯士烜赫大梁城縱死俠骨香不慙世上英誰能書閣下白首太經

關山月

明月出天山蒼茫雲海間長風幾萬里吹度玉門關漢下白登道胡窺靑海灣由來徵戰地不見有人還戍客望邊色【一作邑】思歸多苦顏髙樓當此夜嘆息未應閒【一作還】

李太白文集卷二

欽定四庫全書

李太白文集卷三

唐李白撰

歌詩四十首

樂府二

獨漉篇

獨漉水中泥水濁不見月不見月尙可水深行人沒越鳥從南來胡鴈亦北度我欲彎弓向天射惜其中道失歸路落葉別樹飄零隨風客無所托悲與此同羅帷舒捲似有人開明月直入無心可猜雄劍掛壁時時龍鳴不斷犀象羞澁苔生國恥未雪何由成名神鷹夢澤不顧鴟鳶爲君一擊搏鵬九天

登髙丘而望逺海

登髙丘望逺海六鼇骨巳霜三山流安在扶桑半摧折白日沈光彩銀臺金闕如夢中秦皇漢武空相待精衛費木石黿鼉無所憑君不見驪山茂陵盡灰滅牧羊之子來攀登盜賊劫寶玉精靈竟何能窮兵黷武今如此鼎湖飛龍安可乘

陽春歌

長安白日照春空緑楊結煙桑【一作垂】裊風披香殿前花始紅流芳發色繡戶中繡戶中相經過飛鷰皇后輕身舞紫宮夫人絕世歌聖君三萬六千日嵗嵗年年柰樂何

陽叛兒

君歌陽叛兒妾勸新丰酒何許最闗人烏啼白門栁烏啼隠楊花君醉畱妾家博山鑪中沈香火雙煙一气淩紫霞

雙鷰離

雙鷰復雙鷰雙飛令人羨玉樓珠閣不獨棲金窓繡戶長相見栢梁失火去因入吳王宮吳宮又焚蕩鶵盡巢亦空憔悴一身在孀雌憶故雄雙飛難再得傷我寸心中

山人勸酒

蒼蒼雲松落落綺皓春風爾來爲阿誰胡蝶忽然滿芳艸秀眉霜雪桃花貌靑髓緑發長美好稱是秦時避世人勸酒相歡不知老各守兔【一作麋】鹿志恥隨龍虎爭歘起佐【一作安】太子漢皇乃復驚顧謂戚夫人彼翁羽翼成歸來商山下泛若云無情舉觴酹巢由洗耳何獨【一作太】淸浩歌望嵩嶽意气還【一作遙】相傾

於闐采花

於闐采花人自言花相似明妃一朝西入胡胡中美女多羞死乃知漢地多名姝胡中無花可方比丹靑能令醜者妍無鹽翻在深宮裏自古妬娥眉胡沙埋皓齒

鞠歌行

玉不自言如桃李魚目笑之卞和恥楚國靑蠅何太多連城白璧遭防毀荊山長號泣血人忠臣死爲刖足聽曲知寗戚夷吾因小妻秦穆五羊皮買死百里奚洗拂靑雲上當時賤如泥朝歌鼓刀叟虎變蟠溪中一舉釣六合遂荒營丘東平生渭水曲誰識【一作數】此老翁柰何今之人雙目送飛鴻

幽澗泉

拂彼白石彈吾素琴幽澗愀兮流泉深善手明徽髙張淸心寂歷似千古松颼飅兮萬尋中見愁猨弔影而危處兮叫秋木而長吟客有哀時失志而聽者淚淋浪以沾襟乃緝商綴羽潺湲成音吾但寫聲發情於妙指殊不知此曲之古今幽澗泉鳴深林

王昭君二首【一作昭君怨】

漢家秦地月流影照【一作送】明妃一上玉闗道天涯去不歸海月還從東海【一作方】出明妃西嫁無來日燕支長寒雪作花娥眉憔悴沒胡沙生乏黃金枉圖畫死畱靑塜使人嗟

昭君拂玉鞍上馬啼紅頰今日漢宮人明朝胡地妾中山孺子妾歌【漢賜中山靖王噲孺子妾及未央才人已下歌四篇】

中山孺子妾特以色見珍𨿽然不如延年妹亦是當時絕世人桃李出深井花艷驚上春一貴復一賤闗天豈由身芙蓉老秋霜團扇羞网塵戚姬髠翦入舂市萬古共悲辛

荊州歌

白帝城邊足風波瞿塘五月誰敢過荊州麥熟繭成蛾繰絲憶君頭緒多撥谷飛鳴柰妾何

設辟邪伎鼓吹雉子班曲辭

辟邪伎作鼓吹驚雉子班之奏曲成喔咿振迅欲飛鳴扇錦翼雄風生雙雌同飲啄趫悍誰能爭乍向艸中耿介死不求黃金籠下生天地至廣大何惜遂物情善捲讓天子務光亦逃名所貴曠士懷朗然合太淸

相逢行

相逢紅塵內髙揖黃金鞭萬戶垂楊裏君家阿那邊

古有所思

我思仙【一作佳】人乃在碧海之東隅海寒多天風白波連山【一作天】倒蓬壺長鯨噴湧不可渉撫心茫茫淚如珠西來靑鳥東飛去願寄一書謝麻姑

久別離

別來防春未還家玉窓五見櫻桃花況有錦字書開緘使【一作令】人嗟此腸斷彼心絕雲鬟緑鬢罷攬結愁如回飈亂白雪去年寄書報陽臺今年寄書重相催胡爲乎東風爲我吹行雲使西來待來竟不來落花寂寂委靑苔

采蓮曲

若耶溪傍采蓮女笑隔荷花共人語日照新妝水底明風飄香袖空中舉岸上誰家遊冶郎三三五五映垂楊紫驑嘶入落花去見此踟躕空斷腸

白頭吟【又一篇與此異今兩存】

錦水東北流波蕩雙鴛鴦雄巢漢宮樹雌弄秦艸芳寧同萬死碎綺翼不忍雲間兩分張此時阿嬌正嬌妬獨坐長門愁日暮但願君恩顧妾深豈惜黃金買詞賦相如作賦得黃金丈夫好新多異心一朝將聘茂陵女文君因贈【一作賦】白頭吟東流不作西歸水落花辭條羞故林兔絲故無情隨風任傾倒誰使女蘿枝而來彊縈抱兩艸猶一心人心不如艸莫捲龍須席從他生网絲且畱琥珀枕或有夢來時覆水再收豈滿杯棄妾已去難重回古時得意不相負秪今惟見靑陵臺

錦衣東流碧波蕩雙鴛鴦雄巢漢宮樹雌弄秦艸芳相如去蜀謁武帝赤車駟馬生輝光一朝再覽大人作萬乘忽欲淩雲翔聞道阿嬌失恩寵千金買賦要君王相如不憶貧賤日官髙金多聘私室茂陵姝子皆見求文君歡愛從此畢淚如雙泉水行墮紫羅襟五起雞三唱淸晨白頭吟長吁不整緑雲鬢仰訴靑天哀怨深城崩杞梁妻誰道土無心東流不作西歸水落花辭枝羞故林頭上玉鷰釵是妾嫁時物贈君表相思羅袖幸時拂莫捲龍須席從他生网絲且畱琥珀枕還有夢來時鷫鸘求在錦屏上自君一掛無由【一作人】披妾有秦樓鏡照心勝照井願持照新人雙對可憐影覆水卻收不滿杯相如還謝文君回古來得意不相負秪今惟有靑陵臺

臨江王節士歌

洞庭白波木葉稀燕鴈始入吳雲飛吳云寒燕鴈苦風號沙宿瀟湘浦節士感秋淚如雨白日當天心照之可以事明主壯士【一作气】憤雄【一作寒】風生安得倚天劍跨海斬長鯨

司馬將軍歌【代隴上健兒陳安】

狂風吹古月竊弄章華臺北落明星動光彩南徵猛將如雲雷【一作南方有事將軍來】手中電曳【一作曳電】倚天劍直斬長鯨海水開我見樓船壯心目頗似龍驤下三蜀揚兵習戰張虎旗江中白浪如銀屋身居玉帳臨河魁紫髯若防冠崔嵬細栁開營揖天子始知灞上爲孾孩羌笛橫吹阿嚲回向月樓中吹落梅將軍自起舞長劍壯士呼聲動九垓功成獻凱見明主丹靑畫像麒麟臺

君道曲【梁之雅歌有五篇今作一章】

大君若天覆廣運無不至軒後爪牙常先太山稽如心之使臂小白鴻翼於夷吾劉葛魚水本無二土扶可成墻積徳爲厚地

結襪子

燕南壯士吳門豪築中置鈆魚隠刀感君恩重許君命太山一擲輕鴻毛

結客少年行

紫燕黃金瞳啾啾【一作稜稜】揺緑鬉平明相馳逐結客洛門東少年學劍術淩轢白猿公珠袍曳錦帶匕首挿吳鴻由來萬夫勇挾此英雄風托交從劇孟買醉入新丰笑盡一杯酒殺人都市中羞道易水寒從【一作徒】令日貫虹燕丹事不立虛沒秦帝宮武陽死灰人安可與成功

長干行二首

妾發初覆額折花門前劇郎騎竹馬來繞牀弄靑梅同居長幹裏兩小無嫌猜十四爲君婦羞顏未嘗開低頭向暗壁千喚不一回十五始展眉願同塵與灰常存抱柱信豈【一作恥】上望夫臺十六君逺行瞿塘灩預堆五月不可觸猿聲天上哀門前遲【一作舊】行迹一一生緑【一作蒼】苔苔深不能掃落葉秋風早八月蝴蝶來【一作黃】雙飛西園艸感此傷妾心坐愁紅顏老早晚下三巴預將書報家相迎不道逺直至長風沙

憶妾【一作昔】深閨裏煙塵不曾識嫁與長幹人沙頭風色五月南風興思君下巴陵八月西風起想君發揚子去來悲如何見少別離多湘潭防日到妾夢越風波昨夜狂風度吹折江頭樹渺渺暗無邊行人在何處北客至【一作眞】王公朱衣滿汀【一作江】中【一作北客浮雲驄經過新市中】日暮來投宿數朝不肯東自憐十五餘顏色桃花紅那作商人婦愁水復愁風

古朗月行

小時不識月呼作白玉盤又疑瑤臺鏡飛在靑雲端仙人垂兩足桂樹作【一作何】團圓白兔藥成問言與誰飡蟾蜍蝕圓影天【一作大】明夜已殘羿昔落九烏天人淸且安陰精此淪惑去去不足觀憂來其如何惻愴摧心肝

上之回

三十六離宮樓臺與天通閣道步行月美人愁煙空恩疎寵不及桃李傷春風淫樂意何極金輿向回中萬乘出黃道千旗揚彩虹前軍細栁北後騎甘泉東豈問渭川老寧邀襄野童但慕【一作秋暮】瑤池宴歸來樂未窮

獨不見

白馬誰家子黃龍邊塞兒天山三丈雪豈是逺行時春蕙忽秋艸莎雞鳴曲池風催寒梭響月入霜閨悲憶與君別年種桃齊娥眉桃今百餘尺花落成枯枝終然獨不見流淚空自知

白紵辭三首

揚淸歌【一作音】發皓齒北方佳人東鄰子且吟白紵停緑水長袖拂面爲君起寒云夜捲霜海空胡風吹天飄塞鴻玉顏滿堂樂未終館娃日落歌吹蒙

館娃日落歌吹深月寒江淸夜沈沈美人一笑千黃金垂羅舞縠揚哀音郢中白雪且莫吟子夜吳歌動君心動君心冀君賞願作天池雙鴛鴦一朝飛去靑雲上吳刀剪防【一作綺】縫舞衣明妝麗服奪春輝揚眉轉袖若雪飛傾城獨立世所稀激楚結風醉忘歸髙堂月落燭已防玉釵掛纓君莫違

鳴鴈行

胡鴈鳴辭燕山昨發委羽朝度闗一一銜蘆枝南飛散落天地間連行接翼往復還客居煙波寄湘吳淩霜觸雪毛體枯畏逢矰繳驚相呼聞虛墜良可吁君更彈射何爲乎

妾薄命

漢帝重【一作寵】阿嬌貯之黃金屋咳唾落九天隨風生珠玉寵極愛還歇妬深情卻疎長門一步地不肯暫回車雨落不上天水覆重難收【一作難重收】君情【一作恩】與妾意各自東西流昔日芙蓉花今成斷根艸【一作素秋艸】以色事他人能得防時好

幽州胡馬客歌

幽州胡馬客緑眼虎皮冠笑拂兩隻箭萬人不可幹彎弓若轉月白鴈落云端雙雙掉鞭行遊獵向樓蘭出門不顧後報國死何難天驕五單於狼戾好凶殘牛馬散北海割鮮若虎飡𨿽居燕支山不道朔雪寒婦女馬上笑顏如赬玉盤翻飛射鳥獸花月醉雕鞍旄頭四光芒爭戰如蜂攢白刃灑赤血流沙爲之丹名將古誰是疲兵良可嘆何時天狼滅父子得閒安

門有車馬客行

門有車馬賔【一作客】金鞍曜朱輪謂從丹【一作云】霄落乃是故鄕親呼兒掃中堂坐客論悲辛對酒兩不飲停觴淚盈巾嘆我萬里遊飄颻三十春空談霸王略紫綬不掛身雄劍藏玉匣陰符生素塵廓落無所合流離湘水濵借問宗黨間多爲泉下人生苦百戰役死托萬鄰北風揚胡沙埋翳周與秦大運且如此蒼穹寧匪仁惻愴竟何道存亡任大鈞

君子有所思行

紫閣連終南靑冥天倪色憑崖望咸陽宮闕羅北極萬井驚畫出九衢如弦直渭水淸銀河橫天流不息朝野盛文物衣冠何翕赩廐馬散連山軍容威絕域伊臯運元化衛霍輸筋力歌鐘樂未休榮去老還逼圓光過滿缺太陽移中昃不散東海金何爭西輝匿無作牛山悲惻愴淚沾臆

東海有勇婦【代闗中有貞女又作賢】

梁山感杞妻慟哭爲之傾金石忽暫開都由激深情東海有勇婦何慙蘇子卿學劍越處子超騰若流星捐軀報夫讎萬死不顧生白刃曜素雪蒼天感精誠十步兩躩【一作跳】躍三呼一交兵斬首掉國門蹴踏五藏行豁此伉儷憤粲然大義明北海李史君飛章奏天庭捨罪警風俗流芳播滄瀛志在列女籍竹帛已光榮淳於免詔獄漢主爲緹縈津妾一棹歌脫父於嚴刑十子若不肖不如一女英豫讓斬空衣有心竟無成要離殺慶忌壯夫素所輕妻子亦何辜焚之買虛聲豈如東海婦事立獨揚名

黃葛篇

黃葛生洛溪黃花自緜羃靑煙蔓長條繚繞防百尺閨人費素手采緝作絺縫爲絕國衣逺寄日南客蒼梧大火落暑服莫輕擲此物𨿽過時是妾手中迹

李太白文集卷三

欽定四庫全書

李太白文集卷四

唐李白撰

歌詩五十六首

樂府三

白馬篇

龍馬花雪毛金鞍五陵豪秋霜切玉劍落日明珠袍鬭雞事萬乘軒蓋一何髙弓摧宜山虎手接太山猱酒後競風彩三杯弄寶刀殺人如剪艸劇孟同遊遨發憤去函谷從軍向臨洮叱吒經百戰【一作萬戰場】匈奴盡波濤【一作逃】歸來使酒气未肯拜【一作下】蕭曹羞入原憲室荒徑隠蓬蒿

鳯笙篇

仙人十五愛吹笙學得昆丘彩鳯鳴始聞錬气飡金液復道朝天赴玉京玉京迢迢防千里鳯笙去去無窮已欲嘆離聲發絳唇更嗟別調流纎指此時惜別詎堪聞此地相看未忍分重吟眞曲和淸吹卻奏仙歌響緑云緑云紫气向函闗訪道應尋緱氏山莫學吹笙王子晉一遇浮丘斷不還

怨歌行【一作長安見內人出嫁令子代爲怨歌行】

十五入漢宮花顏笑【一作如】春紅君王選玉色待寢金【一作錦】屏中薦枕嬌夕月捲衣戀春【一作香】風寧知趙飛燕奪寵恨無窮沈憂能傷人緑鬢成霜蓬一朝不得意世事徒【一作信】爲空鷫鸘換美酒舞衣罷雕龍寒苦不忍言爲君奏絲桐腸斷亦絕悲心夜忡忡

塞下曲六首

五月天山雪無花秪有寒笛中聞折栁春色未曾看曉戰隨金鼓宵眠抱玉鞍願將腰下劍直爲斬樓蘭天兵下北荒胡馬欲南飲橫戈從百戰直爲銜恩甚握雪海上飡拂沙隴頭寢何當破月氏然後方髙枕駿馬如風飈鳴鞭出渭橋彎弓辭漢月挿羽破天驕陣解星芒盡營空海霧銷功成畫麟閣獨有霍嫖姚白馬黃金塞云砂繞夢思那堪愁苦節逺憶邊城兒螢飛秋窓滿月度霜閨遲摧殘梧桐葉蕭颯沙棠枝無時獨不見淚流空自知

塞虜乘秋下天兵出漢家將軍分虎竹戰士臥龍沙邊月隨弓影胡霜拂劍花玉闗殊未入少婦莫長嗟烽火動沙漠連照甘泉云漢皇按劍起還召李將軍兵【一作殺】气天上合鼓聲隴底聞橫行負勇气一戰靜妖氛

來日大難

來日一身擕糧負薪道長食盡苦口焦唇今日醉飽樂過千春仙人相存誘我逺學海陵三山陸憩五嶽乘龍上三天飛目瞻兩角授以神藥金丹滿握蟪蛄防恩深愧短促思塡東海彊銜一木道重天地軒師廣成蟬翼九五以求長生下士大笑如蒼蠅聲

塞上曲

大漢無中防匈奴犯渭橋五原秋艸緑胡馬一何驕命將徵西極橫行陰山側燕支落漢家婦女無花色轉戰渡黃河休兵樂事多蕭條淸萬里瀚海寂無波

玉階怨

玉階生白露夜久侵羅襪卻下水精簾玲瓏望秋月

襄陽曲四首

襄陽行樂處歌舞白銅鞮江城回淥水花月使人迷山公醉酒時酩酊襄【一作髙】陽下頭上白接籬倒著還騎馬

峴山臨漢江水淥沙如雪【一作水色如霜雪】上有墮淚碑靑苔久磨滅

且醉習家池莫看墮淚碑山公欲上馬笑殺襄陽兒

大堤曲

漢水臨【一作橫】襄陽花開大堤暖佳期大堤下淚向南云滿春風復無情吹我夢魂散不見眼中人天長音信斷

宮中行樂詞八首【奉詔作五言】

小小生金屋盈盈在紫防山花挿寶髻石竹繡羅衣每出深宮裏常隨步輦歸只愁歌舞散【一作罷】化作防雲飛栁色黃金嫩梨花白雪香玉樓巢【一作闗】翡翠珠【一作金】殿鎖鴛鴦選妓隨雕【一作朝】輦徵歌出洞房宮中誰第一飛燕在昭陽

盧橘爲秦樹蒲桃出【一作是】漢宮煙花宜落日絲管醉春風笛奏龍鳴【一作吟】水簫吟【一作鳴】鳯下空君王多樂事何必向【一作在】回中【一作還與萬方同】

玉樹【一作殿】春歸日【一作好】金宮樂事多後庭朝未入輕輦夜相過笑出花間語嬌來燭下歌莫教明月去畱著醉姮娥

繡戶香風暖紗牕曙色新宮花爭笑日池艸暗生春緑樹聞歌鳥靑樓見舞人昭陽桃李月羅綺自【一作坐】相親今日明光裏還須結伴遊春風開紫殿天樂下珠樓艷舞全知巧嬌歌半欲羞更憐花月夜宮女笑藏鉤寒雪梅中盡春風栁上歸宮鶯嬌欲醉檐燕語還飛遲日明歌席新花艷舞衣晚來移防仗行樂好光輝水淥南薰殿花紅北闕樓鶯歌聞太液鳯吹繞瀛洲素女鳴珠佩天人弄防毬今朝風日好宜入未央遊

淸平調詞三首

云想衣裳花想容春風拂檻露華濃若非羣玉山頭見防向瑤臺月下逢

一枝紅艷露凝香雲雨巫山枉斷腸借問漢宮誰得似可憐飛燕倚新妝

名花傾國兩相歡長得君王帶笑看解釋春風無限恨沈香亭北倚防幹

鼓吹入朝曲

金陵控海浦淥水帶吳京鐃歌列騎吹颯沓引公卿捶鐘速嚴妝伐鼓啟重城天子憑玉案劍履若云行日出照萬戶簮裾爛明星朝罷沐浴閒遨遊閬風亭濟濟雙闕下歡娛樂恩榮

秦女休行【古詞魏朝協律都尉左延年所作今擬之】

西門秦氏女秀色如瓊花手揮白楊刀淸晝殺讎家羅袖灑赤血英聲淩紫霞直上西山去闗吏相邀遮壻爲燕國王身被詔獄加犯刑若履虎不畏落爪牙素頸未及斷摧眉伏泥沙金雞忽放赦大辟得寛賖何慙聶政姊萬古共驚嗟

秦女捲衣

天子居未央妾來捲衣裳顧無紫宮寵敢拂黃金牀水至亦不去熊來尙可當防身捧日月飄若螢之光願君采葑菲無以下體妨

東武吟【一作出金門後書懷畱別翰林諸公】

好古笑流俗素聞賢達風方希佐明主長揖辭成功白日在髙天回光燭防躬恭承鳯凰詔歘起雲蘿中淸切紫霄迥優遊丹禁通君王賜顏色聲價淩煙虹乘輿擁翠蓋扈從金城東寶馬麗絕景錦衣入新丰倚巖望松雪對酒鳴絲桐因學揚子云獻賦甘泉宮天書美片善淸芬播無窮歸來入咸陽談笑皆王公一朝去金馬飄落成飛蓬賔友日疎散玉樽亦巳空才力猶可倚【一作恃】不慙世上雄閒作東武吟曲盡情未終書此謝知巳吾尋黃綺翁【一作扁舟尋釣翁】

邯鄲才人嫁爲廝養卒婦

妾本叢臺女揚蛾入丹闕自倚顏如花寧知有凋歇一辭玉階下去若朝云沒每憶邯鄲城深宮夢秋月君王不可見惆悵至明發

出自薊北門行

虜陣橫北荒胡星曜精芒羽書速驚電烽火晝連光虎竹救邊急戎車森已行明主不安席按劍心飛揚推轂出猛將連旗登戰場兵威衝絕漠殺气淩穹蒼列卒【一作陣】赤山下開營紫塞傍孟冬風沙緊旌旗【一作斾】颯凋傷畫角悲海月徵衣捲天霜揮刃斬樓蘭彎弓射賢王單於一平蕩種落自奔亡收功報天子行歌【一作歌舞】歸咸陽

洛陽陌

白玉誰家郎回車渡天津看花東陌上驚動洛陽人

北上行

北上何所苦北上緣太行磴道盤且峻巉巖淩穹蒼馬足蹶側石車輪摧髙崗沙塵接幽州烽火連朔方殺气毒劍防嚴風裂衣裳奔鯨夾黃河鑿齒屯洛陽前行無歸日返顧思舊鄕慘戚冰雪裏悲號絕中腸尺布不掩體皮膚劇枯桑汲水澗谷阻采薪壠阪長猛虎又掉尾磨牙皓秋霜艸木不可飡饑飲零露漿嘆此北上苦停驂爲之傷何日王道平開顏覩天光

短歌行

白日何短短百年苦易滿蒼穹浩茫茫萬劫太極長麻姑垂兩鬢一半已成霜天公見玉女大笑億千吾欲攬六龍回車掛扶桑北斗酌美酒勸龍各一觴富貴非所願爲【一作與】人駐頽【一作顏又作流】光

空城雀

嗷嗷空城雀身計何戚促本與鷦鷯羣不隨鳯凰族提擕四黃口飲乳未嘗足食君糠粃余常恐烏鳶逐恥渉太行險羞營覆車粟天命有定端守分絕所欲

發白馬

將軍發白馬旌節渡黃河簫鼓聒川嶽滄溟湧濤【一作洪】波武安有震瓦易水無寒歌鐵騎若雪山飲流涸滹沲揚兵獵月窟轉戰略朝那倚劍登燕然邊烽列嵯峨蕭條萬里外耕作五原多一掃淸大漠包虎戢金戈

陌上桑

美女渭橋東【一作美女緗綺衣又作遊女】春還【一作還來】事蠶作五馬飛如花【一作如花飛又作如飛龍】靑絲結金絡不知誰家子調笑來相謔妾本秦羅敷玉顏艷名都緑條映素手采桑向城隅使君且不顧況復論秋胡寒螿愛碧艸鳴鳯棲靑梧托心自有處但怪旁人愚徒令白日暮髙駕空踟躕

枯魚過河泣

白龍攺常服偶被豫且制誰使爾爲魚徒爲訴天帝作書報鯨鯢勿恃風濤勢濤落歸泥沙翻遭螻蟻噬萬乘愼出入柏人以爲誡【一作識】

丁都防【一作督防】歌

云陽上徵去兩岸饒商賈吳牛喘月時拖船一何苦水濁不可飲壺漿半成土一唱都防歌心摧淚如雨萬人系盤石無由達江滸君看石芒碭掩淚悲千古

相逢行【一云有贈】

朝騎五花馬謁帝出銀臺秀色誰家子云車【一作中】珠箔開金鞭遙指防玉勒近遲回夾轂相借問疑【一作知】從天上來【一本更添憐腸愁欲斷斜日復相催下車何輕盈飄然似落梅】邀入靑綺門當歌共銜杯【一作嬌羞初解佩語笑共銜杯】銜杯映歌扇似月雲中見相見不得【一作相】親不如不相見相見情已深未語可知心胡爲守空閨孤眠愁錦衾錦衾與羅帷纒綿防有時春風正澹蕩暮雨來何遲【一作春風正糾結靑烏來何遲】願因三靑鳥更報長相思光景不待人須防發成絲當年失行樂老去徒傷悲持此道宻意無令曠佳期

千里思【一作千里曲】

李陵沒胡沙蘇武還漢家迢迢五原闗朔雪亂邊花【一作愁見雪如花】一去隔絕國思歸但長嗟鴻鴈向西北因【一作飛】書報天涯

樹中艸

鳥銜野田艸誤入枯桑裏客土植危根逢春猶不死艸木𨿽無情因依尙可生如何同枝葉各自有枯榮

君馬黃

君馬黃我馬白馬色𨿽不同人心本無隔共作遊冶盤雙行洛陽陌長劍旣照曜髙冠何赩赫各有千金裘俱爲五侯客猛虎落陷穽壯夫時屈厄相知在急難獨好亦【一作知】何益

擬古

融融白玉輝映我靑蛾眉寶鏡似空水落花如風吹出門望同子蕩漾不可期安得黃鶴羽一報佳人知

折楊栁

垂楊【一作楊栁】拂淥水揺艷【一作艷裔】東風年花明玉闗雪葉暖金窓煙美人結長想對此心淒然攀條折春色逺寄龍庭前【一作龍沙邊】

鳯凰曲

嬴女吹玉簫吟弄天上春靑鸞不獨去更有擕手人影滅防云斷遺聲落西秦

少年子

靑雲少年子挾彈章臺左鞍馬四邊開突如流星過金丸落飛鳥夜入瓊樓臥夷齊是何人獨守西山餓

紫驑馬

紫驑行【一作驕】且嘶雙翻碧玉蹄臨流不肯渡似惜錦障泥白雪闗山【一作城】逺黃雲海戍迷揮鞭萬里去安【一作何】得念【一作戀】春閨

少年行二首【後一首亦作小放歌行】

擊築飲美酒劍歌易水湄經過燕太子結托並州兒少年負壯气奮烈自有時因聲魯勾踐爭情【一作博】勿相欺五陵年少金市東銀鞍白馬度春風落花踏盡遊何處笑入胡姬酒肆中

白鼻騧

銀【一作金】鞍白鼻騧淥地障泥錦細雨春風花落時【一作春風細雨落花時】揮鞭直就胡姬飲

豫章行

胡風吹代馬【一作燕人攢赤羽】北擁魯陽闗吳兵照海雪西討何時還半渡上遼津黃雲慘無顏老母與子別呼天野艸間白馬【一作百鳥】繞旌旗悲鳴相追攀白楊秋月苦早落豫章山本爲休明人斬虜素不閒豈惜戰鬭死爲君掃凶頑精感石沒羽豈云憚險艱樓船若鯨飛波蕩落星灣此曲不可奏三軍鬢成班

沐浴子

沐芳莫彈冠浴蘭莫振衣處世忌太潔志【一作至】人貴藏暉滄浪有釣叟吾與爾同歸

李太白文集卷四

欽定四庫全書

李太白文集卷五

唐李白撰

歌詩三十三首

樂府四

髙句驪

金花折風帽白馬小遲回翩翩舞廣袖似鳥海東來

靜夜思

牀前看月光疑是地上霜舉頭望山月低頭思故鄕

淥水曲

淥水明秋日南湖采白蘋荷花嬌欲語愁殺蕩舟人

鳯臺曲

嘗聞秦帝女傳得鳯皇聲是日逢仙子當時別有情人吹彩簫去天借緑云迎心【一作曲】在身不返空餘弄玉名

猛虎行【一作吟】

朝作猛虎行暮作猛虎吟【一作行亦猛虎吟坐亦猛虎吟】腸斷非闗隴頭水淚下不爲雍門琴旍旌【一作旌旗】繽紛兩河道戰鼓驚山欲傾倒秦人半作燕地囚胡馬翻銜洛陽艸一輸一失闗下兵朝降夕叛幽薊城巨鼇未斬海水動魚龍奔走安得寧頗似楚漢時翻覆無定止朝過博浪沙暮入淮陰市張良未遇韓信貧劉項存亡在兩臣暫到下邳受兵略來投漂母作主人賢哲恓恓古如此今時亦棄靑雲士有防不敢犯龍鱗竄身南國避胡塵寶書玉劍掛髙閣金鞍駿馬散故人昨日方爲宣城客掣鈴交通二千石有時六博快壯心【一作快寸心】繞牀三匝呼一擲楚人每道張旭奇心藏風雲世莫知三吳邦伯皆【一作多】顧盻四海雄俠兩追隨【一作皆相推】蕭曹曾作沛中吏攀龍附鳯當有時溧陽酒樓三月春楊花茫茫【一作漠漠】愁殺人胡鶵緑眼吹玉笛吳歌白紵飛梁塵丈夫相見【一作到處】且爲樂槌牛撾鼓防眾賔我從此去釣東海得魚笑寄情相親

從軍行

從軍玉門道逐虜金防山笛奏梅花曲刀開明月環鼓聲鳴海上兵气擁雲間願斬單於首長驅靜鐵闗

秋思

春陽如昨日碧樹鳴黃鸝蕪然蕙艸暮颯爾涼風吹天秋木葉下月冷莎雞悲坐愁羣芳歇白露凋華滋

春思

燕艸如碧絲秦桑低緑枝當君懷歸日是妾斷腸時春風不相識何事入羅帷

秋思

燕支黃葉落妾望白登臺海上【一作月出】碧雲斷單於【一作蟬聲】秋色來胡兵沙塞合漢使玉闗回徵客無歸日空悲蕙艸摧

子夜吳歌【春夏秋冬】

秦地羅敷女采桑緑水邊素手靑條上紅妝白日鮮蠶饑妾欲去五馬莫畱連

春

鏡湖三百里菡萏發荷花五月西施采人看隘若耶回舟不待月歸去越王家

夏

長安一片月萬戶衣聲秋風吹不盡總是玉闗情何日平邊塞良人罷逺徵

秋

明朝驛使發一夜絮徵袍素手抽鍼冷那堪把剪刀裁縫寄逺道防日到臨洮

冬

對酒

松子棲金華安期入蓬海此人古之仙羽化竟何在浮生速流電倐忽變光彩天地無凋換容顏有遷攺對酒不肯飲含情欲誰待

估客樂

海客乘天風將船逺行役譬如雲中鳥一去無蹤迹

少年行

君不見淮南少年遊俠客白日毬獵夜擁擲呼盧百萬終不惜報讎千里如咫尺少年遊俠好經過渾身裝束皆綺羅蘭蕙相隨喧妓女風光去處滿笙歌驕矜自言不可有俠士堂中養來久好鞍好馬乞與人十千五千旋沽酒赤心用盡爲知已黃金不惜栽桃李桃李栽來防度春一回花落一回新府縣盡爲門下客王侯皆是平交人男兒百年且樂命何須讀書受貧病男兒百年且榮身何須徇節甘風塵衣冠半是徵戰士窮儒浪作林泉民遮莫枝根長百丈不如當代多還往遮莫親姻連帝城不如當身自簪纓看取富貴眼前者何用悠悠身後名

衣篇

閨裏佳人年十餘嚬蛾對影恨離居忽逢江上春歸鷰銜得雲中尺素書玉手開緘長嘆息狂夫猶戍交河北萬里交河水北流願爲雙鳥泛中洲君邊云擁靑絲騎妾處苔生紅粉樓樓上春風日將歇誰能攬鏡看愁發曉吹員管隨落花夜戎衣向明月明月髙髙刻漏長眞珠簾箔掩蘭堂橫垂寶幄同心結半拂瓊筵蘇合香瓊筵寶幄連枝錦燈燭熒熒照孤寢有使憑將金剪刀爲君畱下相思枕摘盡庭蘭不見君紅巾拭淚坐氤氳明年更若徵邊塞願作陽臺一段云

去婦詞

古來有棄婦棄婦有歸處今日妾辭君辭君遣何去本家零落盡慟哭來時路憶昔未嫁君聞君卻周旋綺羅錦繡段有贈黃金千十五許嫁君二十移所天自從結髮日未防離君緬山川家家盡歡喜孤妾長自憐幽閨多怨思盛色無十年相思若循環枕席生流泉流泉咽不掃獨夢闗山道及此見君歸君歸妾已老物華惡衰賤新寵方妍好掩淚出故房傷心劇秋艸自妾爲君妻君東妾在西羅幃到曉恨玉貌一生啼自從離別久不覺塵埃厚常嫌玳瑁孤猶羨鴛鴦偶嵗華逐霜霰賤妾何能久寒沼落芙蓉秋風散楊栁以此顦顇顏空持舊物還餘生欲何寄誰肯相牽攀君恩旣斷絕相見何年月悔傾連理杯虛作同心結女蘿附靑松貴欲相依投浮萍失緑水教作若爲流不嘆君棄妾自嘆妾緣業憶昔初嫁君小姑才倚牀今日妾辭君小姑如妾長回頭語小姑莫嫁如兄夫

長歌行

桃李得日開榮華照當年東風動百物艸木盡欲言枯枝無醜葉涸水吐淸泉大力運天地羲和無停鞭功名不早著竹帛將何宣桃李務靑春誰能貰白日富貴與神仙成兩失金石猶銷鑠風霜無久質畏落日月後彊歡歌與酒秋霜不惜人倐忽侵蒲栁

長相思

日色欲盡花含煙月明欲素愁不眠趙瑟初停鳯凰柱蜀琴欲奏鴛鴦此曲有意無人傳願隨春風寄燕然憶君迢迢隔靑天昔時橫波目今爲流淚泉不信妾腸斷歸來看取明鏡前

歌吟上

襄陽歌【襄漢】

落日欲沒峴山西倒著接防【一作行客辭歸】花下迷襄陽小兒齊拍手攔街爭唱白銅鞮傍人借問笑何事笑殺山公醉似泥鸕鷀杓鸚鵡杯百年三萬六千日一日須傾三百杯遙看漢水鴨頭淥恰似蒲萄初醱醅此江若變作春酒壘麯便築糟丘臺千金駿馬換少妾醉坐雕鞍歌落梅車傍側掛一壺酒鳯笙龍管行相催咸陽市中嘆黃犬何如月下傾金罍君不見晉朝羊公一片古碑材頭剝落生莓苔淚亦不能爲之墮心亦不能爲之哀誰能憂彼身後事金鳬銀鴨葬死灰淸風朗月不用一錢買玉山自倒非人推舒州杓力士鐺【一作黃金爵白玉瓶】李白【一作酒仙】與爾同死生襄王雲雨今安在江水東流猿夜聲

南都行

南都信佳麗武闕橫西闗白水眞人居萬商羅闤髙樓對紫陌甲第連靑山此地多英豪邈然不可攀陶朱與五羖名播天壤間麗華秀玉色漢女嬌朱顏淸歌遏流云艷舞有餘閒遨遊盛宛洛冠蓋隨風還走馬紅陽城呼鷹白河灣誰識臥龍客長吟愁鬢班

江上吟【一作江上游】

木蘭之枻沙棠舟玉簫金管坐兩頭美酒樽【一作當】中置千斛載妓隨波任去畱仙人有待乘黃鶴海客無心隨【一作狎】白鷗屈平詞賦懸日月楚王臺榭空山丘興酣落筆揺五嶽詩成嘯傲淩滄洲功名富貴若長在漢水亦應西北流

侍從宜春苑奉詔賦龍池栁色初靑聽新鸎百轉歌【長安】

東風已緑瀛洲艸紫殿紅樓覺春好池南栁色半靑靑縈煙裊娜拂綺城垂絲百尺掛雕楹上有好鳥相和鳴間闗早得春風情春風捲入碧雲去千門萬戶皆春聲是時君王在鎬京五云垂暉耀紫淸仗出金宮隨日轉天回玉輦繞花行始向蓬萊看舞鶴還過茝若聽新鸎新鸎飛繞上林苑願入簫韶雜鳯笙

玉壺吟

烈士擊玉壺壯心惜暮年三杯拂劍舞秋月忽然髙詠涕泗漣【一作秋月忽髙懸】鳯凰初下紫泥詔謁帝稱觴登禦筵揄揚九重萬乘主謔浪赤墀靑瑣賢朝天數換飛龍馬勅賜瑚白玉鞭世人不識東方朔大隠金門是謫仙西施宜笑復宜嚬醜女效之徒累身君王𨿽愛蛾眉好無柰宮中妬殺人

笑歌行

笑矣乎笑矣乎君不見曲如鉤古人知爾封公侯君不見直如古人知爾死道邊張儀所以只掉三寸舌蘇秦所以不墾二頃田笑矣乎笑矣乎君不見滄浪老人歌一曲還道滄浪濯吾足平生不解謀此身虛作離騷遣人讀笑矣乎笑矣乎趙有豫讓楚屈平賣身買得千年名巢由洗耳有何益夷齊餓死終無成君愛身後名我愛眼前酒飲酒眼前樂虛名何處有男兒窮通當有時曲腰向君君不知猛虎不看機上肉洪鑪不鑄囊中錐笑矣乎笑矣乎寗武子朱買臣叩角行歌背負薪今日逢君君不識豈得不如佯狂人

悲歌行

悲來乎悲來乎主人有酒且莫斟聽我一曲悲來吟悲來不吟還不笑天下無人知我心君有數鬥酒我有三尺琴琴鳴酒樂兩相得一杯不啻千鈞金悲來乎悲來乎天𨿽長地𨿽久金玉滿堂應不守富貴百年能防何死生一度人皆有孤猿坐啼墳上月且須一盡杯中酒悲來乎悲來乎鳯鳥不至河無圖防子去之箕子奴漢帝不憶李將軍楚王放卻屈大夫悲來乎悲來乎秦家李斯早追悔虛名撥向身之外範子何曾愛五湖功成名遂身自退劍是一夫用書能知姓名惠施不肯千萬乘卜式未必窮一經還須黒頭取方伯莫謾白首爲儒生

歌行上新平長史兄粲【陜西】

谷稍稍振庭柯涇水浩浩揚湍波哀鴻酸嘶暮聲急愁雲蒼慘寒气多憶昨去家此爲客荷花初紅栁條碧中宵出飲三百杯明朝歸揖二千石寧知流寓變光輝胡霜蕭颯繞客衣寒灰寂寞憑誰暖落葉飄揚何處歸吾兄行樂窮曛旭滿堂有美顏如玉趙女長歌入彩雲燕姬醉舞嬌紅燭狐裘獸炭酌流霞壯士悲吟寧見嗟前榮後枯相翻覆何惜餘光及棣華

西嶽雲臺歌送丹丘子

西嶽崢嶸何壯哉黃河如絲天際來黃河萬里觸山動盤渦轂【一作谷】轉秦地雷榮光休气紛五彩千年一淸聖人在巨靈咆哮擘兩山洪波噴流射東海【一作箭射流東海】三峯卻立如欲摧翠崕丹谷髙掌開白帝金精運元气石作蓮花云作臺雲臺閣道連窈防【一作人不到】中有不死丹丘生明星玉女備灑掃麻姑搔背指爪輕我皇手把天地戶丹丘談天與天語九重出入生光輝東求蓬萊復西歸玉漿儻惠故人飲騎二茅龍上天飛

元丹丘歌

元丹丘愛【一作好】神仙朝飲潁川【一作水】之淸流暮還嵩岑之紫煙三十六峯長周旋長周旋躡星紅身騎飛龍耳生風橫河跨海與天通我知爾遊心無窮

扶風豪士歌

洛陽三月飛胡沙洛陽城中人怨嗟天津流水波赤血白骨相撐如亂麻我亦東奔向吳國【一作來奔溧溪上】浮雲四塞道路賖東方日出啼早鴉城門人開掃落花梧桐楊栁拂金井來醉扶風豪士家扶風豪士天下奇意气相傾山可移作人不倚將軍勢飲酒豈顧尙書期雕盤綺食防眾客吳歌趙舞香風吹原嘗春陵六國時開心寫意君所知堂中各有三千士明日報恩知是誰撫長劍一揚眉淸水白石何離離脫吾帽向君笑飲君酒爲君吟張良未逐赤松去橋邊黃石知我心

同族弟金城尉叔【一作升】卿燭照山水壁畫歌

髙堂粉壁圖蓬瀛燭前一見滄洲淸洪波洶湧山崢嶸皎若丹丘隔海望赤城光中乍喜嵐气滅謂逢山陰晴後雪廻谿碧流寂無喧又如秦人月下窺花源了然不覺淸心魂秪將疊嶂鳴秋猿與君對此歡未歇放歌行吟達明發卻顧海客揚雲帆便欲因之向溟渤

白毫子歌

淮南小山白毫子乃在淮南小山裏夜臥松下雪朝飡石中髓小山連【一作聨】緜向江開碧峯巉巖淥水廻余配白毫子獨酌流霞杯拂花弄琴坐靑苔緑蘿樹下春風來南窓蕭颯松聲起憑崖一聽淸心耳可得見未【一作不】得親八公擕手五云去空餘桂樹愁殺人

李太白文集卷五

欽定四庫全書

李太白文集卷六

唐李白撰

歌詩六十八首

歌吟下

梁園吟【一作梁園醉酒歌梁宋】

我浮【一作乘】黃河【一作云】去京關掛席欲進【一作往】波連山天長水闊厭遠涉訪古始及平臺間平臺爲客憂思多對酒【一作醉來】遂作梁園歌卻憶蓬池阮公詠因吟淥水揚洪波洪波浩蕩迷舊國路遠西歸安可得人生達命豈假愁且飲美酒登髙樓平頭奴子揺大扇五月不熱疑【一作如】淸秋玉【一作素】盤楊【一作靑】梅爲君設吳鹽如花皎白【一作如】雪持鹽把酒但飲之莫學夷齊事髙潔【一作何用孤髙比雲月又作咄咄書空字還滅】昔人豪貴信陵君今人耕種信陵墳荒城虛【一作遠】照碧山月古木盡入蒼梧云梁王宮闕【一作賔客】今安在枚馬先歸不相待舞影歌聲散淥池空餘汴水東流海沈吟此事淚滿衣黃金買醉未能【一作莫言】歸連呼五白行【一作投】六博分曹賭酒酣【一作看】馳暉歌且謡意方逺東山髙臥時【一作忽又作還】起來欲濟蒼生未應晚

鳴臯歌送岑徵君【時梁園三尺雪在淸泠池作】

若有人兮思鳴臯阻積雪兮心煩勞洪河淩競不可以徑度冰龍鱗兮難容舠邈仙山【一作神仙】之峻極兮聞天籟之嘈嘈霜崖縞皓以合沓兮若長風【一作虹】扇海湧滄溟之波濤猿綠羆舔舕岌【一作崟】危咆柯振石駭膽栗魄羣呼而相號峯崢嶸以路絕掛星辰於巖防送君之歸兮動鳴臯之新作交鼔吹兮彈絲觴淸泠之池閣君不行兮何待若返顧之黃鶴掃梁園之羣英振大雅於東洛巾徵軒兮歷阻折尋幽居兮越巘防盤白石兮坐素月琴松風兮寂【一作升】萬壑望不見兮心氛氳蘿冥冥兮霰紛紛水橫洞以下淥波小聲而上聞虎嘯谷而生風龍藏谿而吐云防【一作寡】鶴淸唳饑鼯嚬呻塊獨處此幽黙兮愀【一作啼】空山而【一作兮】愁人雞聚族以爭食鳯孤飛而無鄰蝘蜒嘲龍魚目混珍嫫母衣錦西施負薪若使巢由桎梏於軒冕兮亦奚異乎防龍蹩躠於風塵哭何苦而救楚笑何誇而卻秦吾誠不能學二子沽名矯節以耀世兮固將棄天地而遺身白鷗兮飛來長與君兮相親

鳴臯歌奉餞從翁淸歸五崖山居

昨憶鳴臯夢裏還手弄素月淸潭間覺時枕席非碧山側身西望阻秦關麒麟閣上春還早著書卻憶伊陽好靑松來風吹石道綠蘿飛花覆煙艸我家仙公愛淸眞才雄艸聖淩古人欲臥鳴臯絕世塵鳴臯微茫在何處五崖峽【一作溪】水橫樵路身披翠云裘袖拂紫煙【一作云】去去時應過嵩少間相思爲折三花樹

僧伽歌

眞僧法號號僧伽有時與我論三車問言誦咒幾千徧口道恆河沙復沙此僧本住南天竺爲法頭陀來此國戒得長天秋月明心如世上靑蓮色意淸淨貌稜稜亦不減亦不增瓶裏千年舍利骨手中萬嵗胡孫藤嗟予落泊江淮久罕遇眞僧說空有一言懺盡波羅夷再禮渾除犯輕垢

白雲歌送劉十六歸山

楚山秦山皆白雲白雲處處長隨君長隨君君入楚山裏云亦隨君渡湘水湘水上女羅衣白雲堪臥君早歸

金陵歌送別範宣【金陵】

石頭巉巗如虎踞淩波欲過滄江去鐘山龍盤走勢來秀色橫分歷陽樹四十餘帝三百秋功名事迹隨東流白馬小兒誰家子泰淸之嵗來闗囚【一作白馬金鞍誰家子吹唇虎嘯鳯皇樓】金陵昔時何壯哉席捲英豪天下來冠蓋散爲煙霧盡金輿玉座成寒灰扣劍悲吟空咄嗟梁陳白骨亂如麻天子龍沈景陽井誰歌玉樹後庭花此地傷心不能道目【一作日】下離離長春艸送爾長江萬里心他年來訪南山皓

勞勞亭歌【在江寧縣南十五里古送別之所一名臨滄觀】

金陵勞勞送客堂蔓艸離離生道傍古情不盡東流水此地悲風愁白楊我乘素舸同康樂朗詠淸川飛夜霜昔聞牛渚吟五章今來何謝袁家郎苦竹寒聲動秋月獨宿空簾歸夢長

橫江詞六首

人言橫江好儂道橫江惡一風三日吹倒山【一作猛風吹倒天門山】白浪髙於瓦官閣

海潮南去過尋陽牛渚由來險馬當橫江欲渡風波惡一水牽愁萬里長

橫江西望阻西秦漢水東連【一作楚水東流】楊子津白浪如山那可渡狂風愁殺峭防人

海神來過惡風回浪打天門石壁開浙江八月何如此濤似連山噴雪來

橫江館前津吏迎向余東指海云生郎今欲渡緣何事如此風波不可行

月暈天風霧不開海鯨東蹙百【一作眾】川回驚波一起三山動公無【一作莫】渡河歸去來

金陵城西樓月下吟

金陵夜寂【一作靜】涼風發獨上髙【一作西】樓望吳越白雲映水揺空【一作秋】城白露垂珠滴秋月【一作沾衣濕秋月】月下沈【一作長】吟久不歸古來【一作今】相接眼中稀解道澄江淨如練令人長【一作還】憶謝暉

東山吟【去江寧城三十五里晉謝安攜妓之所一云醉過謝安東山】

攜妓東土山悵然悲謝安我妓今朝如花月他妓古墳荒艸寒白雞夢後五【一作三】百嵗灑酒澆君同所懽酣來自作靑海舞秋風吹落紫綺冠彼亦一時此亦一時浩浩洪流之【一作髙】詠何必奇

秋浦歌十七首【秋浦】

秋浦長似秋蕭條使人愁客愁不可渡行上東大樓正西望長安下見江水流寄言向江水汝意憶儂不遙傳一掬淚爲我達揚州

秋浦猿夜愁黃山堪白頭靑溪非隴水翻作斷腸流欲去不得去薄遊成久遊何年是歸日雨淚下孤舟秋浦錦駞鳥人間天上稀山雞羞淥水不敢照毛衣兩鬢入秋浦一朝颯已衰猿聲催白髮長短盡成絲秋浦多白猿超騰若飛雪牽引條上兒飲弄水中月愁作秋浦客【一作曲】彊看秋浦花山川如剡縣風日似長沙

醉上山公馬寒歌戚牛空吟白石爛淚滿黒貂裘秋浦千重嶺水車嶺【一作人行路】最奇天傾欲墮石水拂寄生枝

江祖一片石靑天掃畫屏題詩畱萬古綠字錦苔生千千石楠樹萬萬女貞林山山白鷺【一作鷴】滿澗澗白猿吟君莫向秋浦猿聲碎客心

邏人橫鳥道江祖出魚梁水急客舟疾山花拂靣香水如一疋練此地卽平天耐可乘明月看花上酒船淥水淨素月月明白鷺飛郎聽采菱女一道夜歌歸鑪火照天地紅星亂紫煙郎明月夜歌曲動寒川白髮三千丈緣愁似个長不知明鏡裏何處得秋霜秋浦田舍翁采魚水中宿妻子張白鷴結罝映深竹桃波一步地了了語聲聞闇與山僧別低頭禮白雲

當塗趙炎少府粉圖山水歌

峨眉髙出西極天羅浮直與南溟連名工繹思揮彩筆驅山走海置眼前滿堂空翠如可掃赤城霞气蒼梧煙洞庭瀟湘意渺緜三江七澤情洄防驚濤洶湧向何處孤舟一去迷歸年徵帆不動亦不旋飄如隨風落天邊心揺目斷興難盡幾時可到三山巓西峯崢嶸噴流泉橫石蹙水波潺湲東崖合沓蔽輕霧深林雜樹空芊緜此中防昧失晝夜隱幾寂聽無鳴蟬長松之下列羽客對坐不語南昌仙南昌仙人趙夫子妙年曆落靑雲士訟庭無事羅眾賔杳然如在丹靑【一作霄】裏五色粉圖安足珍眞山可以全吾身若待功成拂衣去武陵桃花笑殺人

永王東巡歌十一首【永王軍中】

永王正月東出師天子遙分龍虎旗樓船一舉風波靜江漢翻爲鴈鶩池

三川北虜亂如麻四海南奔似永嘉但用東山謝安石爲君談笑靜胡沙

雷鼔嘈嘈喧武昌云旗獵獵過尋陽秋毫不犯三吳悅春日遙看五色光

龍盤虎踞帝王州帝子金陵訪古丘春風試暖昭陽殿明月還過鳷鵲樓

二帝巡遊俱未回五陵松栢使人哀諸侯不救河南地更喜賢王遠道來

丹陽北固是吳關畫出樓臺雲水間千巖烽火連滄海兩岸旌旗繞碧山

王出三江按五湖樓船跨海次揚都戰艦森森羅虎士徵帆一一引龍駒

長風掛席勢難回海動山傾古月摧君看帝子浮江日何似龍驤出峽來

祖龍浮海不成橋漢武尋陽空射蛟我王樓艦輕秦漢卻似文皇欲渡遼

帝寵賢王入楚關掃淸江漢始應還初從云夢開朱邸更取金陵作小山

試借君王玉馬鞭指麾戎虜坐瓊筵南風一掃胡塵靜西入長安到日邊

上皇西巡南京歌十首

胡塵輕拂建章臺聖主西巡蜀道來劍壁門髙五千尺石爲樓閣九天開

九天開出一成都萬戶千門入畫圖艸樹雲山如錦繡秦川得及此間無

華陽春樹似新丰行入新都若舊宮柳色未饒秦地綠花光不減上林紅

誰道君王行路難六龍西幸萬人歡地轉錦江成渭水天回玉壘作長安

萬國同風共一時錦江何謝曲江池石鏡更明天上月後宮親【一作新】得照蛾眉

濯錦淸江萬里流雲帆龍舸下揚州北地𨿽誇上林苑南京還有散花樓

錦水東流繞錦城星橋北掛象天星四海此中朝聖主峩眉山上【一作下】列仙庭

秦開蜀道置金牛漢水元通星漢流天子一行遺聖迹錦城長作帝王州

水淥天靑不起塵風光和暖勝三秦萬國煙花隨玉輦西來添作錦江春

劍閣重闗蜀北門上皇歸馬若云屯少帝長安開紫極雙懸日月照乾坤

峨眉山月歌【峽路】

峨眉山月半輪秋影入平羌江水流夜發淸溪向三峽思君不見下渝州

峨眉山月歌送蜀僧晏入中京

我在巴東三峽時西看明月憶峨眉月出峨眉【一作峨眉山月】照滄海與人萬里長相隨黃鶴樓前月華白此中忽見峨眉客峨眉山月還送君風吹西到長安陌長安大道橫九天峨眉山月照秦川黃金獅子承髙座白玉麈尾談重我似浮雲滯吳越君逢聖主遊丹闕一振髙名滿帝都歸時【一作來】還弄峨眉月

赤壁歌送別【江夏】

二龍爭戰決雌雄赤壁樓船掃地空烈火張天照雲海周瑜於此破曹公君去滄江望【一作弄】澄碧鯨鯢唐突畱余迹一一書來報故人我欲因【一作觀】之壯心魄

江夏行

憶昔嬌小姿春心亦自持爲言嫁夫聓得免長相思誰知嫁商賈令人卻愁苦自從爲夫妻何曽在鄕土去年下揚州相送黃鶴樓眼看帆去遠心逐江水流只言期一載誰謂歷三秋使妾腸欲斷恨君情悠悠東家西捨同時發北去南來不逾月未知行李遊何方作个音書能斷絕適來往南浦欲問西江船正見當壚女紅妝二八年一種爲人妻獨自多悲恓對鏡便垂淚逢人只欲啼不如輕薄兒旦暮長追隨悔作商人婦靑春長別離如今正好同歡樂君去容華誰得知

懷仙歌

一鶴東飛過滄海放心散漫知何在仙人浩歌望我來應攀玉樹長相待堯舜之事不足驚自余囂囂眞可輕巨鼇莫載三山去吾【一作我】欲蓬萊頂上行

玉眞仙人詞

玉眞之眞【一作仙】人時往【一作西上】太華峯淸晨鳴天鼔飈歘騰雙龍弄電不輟手行雲本無蹤幾時入少室王母應相逢

淸溪行【宣城一作宣州靑溪】

淸溪淸我心水色異諸水借問新安江見底何如此人行明鏡中鳥度屏風裏向晚猩猩啼空悲遠遊子詶殷佐明見贈五云裘歌【謝朓宅在當塗靑山下】

我吟謝朓詩上語朔風颯颯吹飛雨謝朓已沒靑山空後來繼之有殷公粉圖珍裘五云色曄如晴天散防虹文章彪炳光陸離應是素娥玉女之所爲輕如松花落金粉濃似苔錦含碧滋遠山積翠橫海島殘霞飛丹映江艸凝毫采掇花露容幾年功成奪天造故人贈我我不違著令山水含晴暉【一作淸輝】頓驚謝康樂詩興生我衣襟前林壑斂暝色袖上煙霞收夕霏羣仙長嘆驚此物千崖萬嶺相縈郁身騎白鹿行飄颻手翳紫芝笑披拂相如不足誇鷫鸘王恭鶴氅安可方瑤臺雪花數千防片片吹落春風香爲君持此淩蒼蒼上朝三十六玉皇下窺夫子不可及矯手相思空斷腸

臨路歌

大鵬飛兮振八裔中天摧兮力不濟余風激兮萬世遊扶桑兮掛石袂後人得之傳此仲尼亡兮誰爲出涕

歷陽壯士勤將軍名思齊歌【並序】

歷陽壯士勤將軍神力出於百夫則天太后召見奇之授遊擊將軍賜錦玉帶朝野榮之後拜橫南將軍大臣慕義結十友卽燕公張說館陶公郭元振爲首余壯之遂作詩

太古歷陽郡化爲洪川在江山猶郁盤龍虎祕光彩蓄泄數千載風雲何霮防特生勤將軍神力百夫倍

艸書歌行

少年上人號懷素艸書天下稱獨步墨池飛出北溟魚筆鋒殺盡中山兔八月九月天气涼酒徒辭客滿髙堂牋麻素絹排數箱宣州石硯墨色光吾師醉後倚防牀須臾掃盡數千張飄風驟雨驚颯颯落花飛雪何茫茫起來向壁不停手一行數字大如斗怳怳如聞神驚時時只見龍蛇走左盤右蹙如驚電狀同楚漢相攻戰湖南七郡凡幾家家家屏障書題徧王逸少張伯英古來幾許浪得名張顚老死不足數我師此義不師古古來萬事貴天生何必要公孫大娘渾脫舞

古意

君爲女蘿艸妾作兔絲花輕條不自引爲逐春風斜百丈托遠松纒緜成一家誰言防靣易各在靑山崖女蘿發馨香兔絲斷人腸枝枝相糾結葉葉竟飄揚生子不知根因誰共芬芳中巢雙翡翠上宿紫鴛鴦君識二艸心海潮亦可量

山鷓鴣詞

苦竹嶺頭秋月輝苦竹南枝鷓鴣飛嫁得燕山胡鴈壻欲銜我向鴈門歸山雞翟雉來相勸南禽多被北禽欺紫塞嚴霜如劍防蒼梧欲巢難背違我心誓死不能去哀鳴驚叫淚霑衣

和盧侍禦通塘曲

君誇通塘好通塘勝耶溪通塘在何處宛在尋陽西靑蘿嫋嫋拂煙樹白鷴處處聚沙堤石門中斷平湖出百丈金潭照云日何處滄浪垂釣翁鼔棹漁歌趣非一相逢不相識出沒繞通塘浦邊淸水明素足別有浣紗吳女郎行盡淥潭潭轉幽疑是武陵春碧流秦人雞犬桃花裏將比通塘渠見羞通塘不忍別十去九遲回偶逢佳境心已醉忽有一鳥從天來月出靑山送行子四邊苦竹秋聲起長吟白雪望星河雙垂兩足揚素波梁鴻徳耀防稽日寧知此中樂事多

李太白文集卷六

欽定四庫全書

李太白文集卷七

唐李白撰

歌詩四十一首

贈一

贈孟浩然【襄漢】

吾愛孟夫子風流天下聞紅顏棄軒冕白首臥松云醉月頻中聖迷花不事君髙山安可仰從此揖淸芬

贈從兄襄陽少府皓【一作晤】

結髮未識事所交盡豪雄卻秦不受賞擊晉【一作救趙】寧爲功托身白刃裏殺人紅塵中當朝揖髙義舉世欽英風小節豈足言退耕舂陵東歸來無產業生事如轉蓬一朝狐【一作烏】裘敝百鎰黃金空彈劍徒激昂出門悲路窮吾兄靑雲士然諾聞諸公所以陳片言片言貴情通棣華儻不接甘與秋艸同

贈張公洲革處士

列子居鄭圃不將眾庶分革侯遁南浦常恐楚人聞抱甕灌秋蔬心閒遊天云每將瓜田叟耕種漢水濵【一作濆】時登張公洲入獸不亂羣井無桔橰事門絕刺繡文長揖二千石遠辭百里君斯爲眞隱者吾黨慕淸芬

淮海對雪贈傅靄【一作淮南對雪贈孟浩然】

朔雪落吳【一作潮】天從風渡溟渤海樹【一作木】成陽春江沙皓明月飄颻四荒外想象千花發瑤艸生階墀玉塵散庭闕興從剡溪起思繞梁山發寄君郢中歌曲罷心斷絕【一云剡溪興空在郢路歌未歇寄君梁父吟曲盡心斷絕】

贈徐安宜

白田見楚老歌詠徐安宜制錦不擇地操刀良在玆淸風動百里惠化聞京師浮人若雲歸耕種滿郊岐川光淨麥隴日色明桑枝訟息但長嘯賓來或解頤靑槐拂戶牖白【一作碧】水流園池遊子滯安邑懷恩未忍辭繄君樹桃李嵗晚托深期

贈任城盧主簿潛【魯中】

海鳥知天風竄身魯門東臨觴不能飲矯翼思淩空鐘鼔不爲樂煙霜誰與同歸飛未忍去流淚謝鴛鴻

早秋贈裴十七仲堪

遠海動風色吹愁【一作秋】落天涯南星變大火熱气余丹霞光景不可回六龍轉天車荊人泣美玉魯叟悲匏瓜功業若夢裏【一作中】撫【一作推】琴發長嗟裴生信【一作實】英邁崛起多才華歷抵海岱豪結交魯朱家【一作歷遊趙魏豪結交列如麻】良圖竟未展意欲飛丹砂破產且救人遺身不爲家復攜兩少女【一作妾】艷色驚荷花雙謌入靑雲但惜白日斜窮【一作滄】溟出寶貝大澤饒龍蛇明主儻【一作必】見收煙霄路非賖知飛萬里道勿使嵗寒嗟【一作時命若不防歸應錬丹砂】

贈範金鄕二首

君子枉淸盼不知東走迷離家未幾月絡緯鳴中閨桃李君不言攀花願成蹊那能吐芳信惠好相招攜我有結綠珍久藏濁水泥時人棄此物乃與燕瑉【一作石】齊拂拭欲贈之申眉路無梯遼東慙白豕楚客羞山雞徒有獻芹心終流泣玉【一作血】啼祗應自索漠畱舌示山妻範宰不買名歌對前楹爲邦黙自化日覺冰壺淸百里雞犬靜千廬機杼鳴浮人少蕩析愛客多逢迎遊子覩嘉政因之聽頌聲

贈瑕丘王少府

皎皎鸞鳯姿飄飄神仙气梅生亦何事來作南昌尉淸風佐鳴琴寂寞道爲貴【一作爲誰貴】一見過所聞操持難與羣毫揮魯邑訟目送瀛洲云我隱屠釣下爾當玉石分無由接髙論空此仰淸芬

東魯見狄博通

去年別我向何處有人傳道遊江東謂言掛席度滄海卻來應是無長風

見京兆韋參軍量移東陽二首【吳中】

潮水還歸海流人卻到吳相逢問愁苦淚盡日南珠聞說金華渡東連五百灘全勝若耶好莫道此行難猿嘯千谿合松風五月寒他年一攜手揺艇入新安

贈丹陽橫山周處士惟長

周子橫山隱開門臨城隅連峯入戶牖勝槪淩方壺時作白紵詞放歌丹陽湖水色傲溟渤川光秀菇蒲當其得意時心與天壤俱閒雲隨舒捲安識身有無抱石恥獻玉沈泉笑探珠羽化如可作相攜上淸都【一作攜手上淸都】玉眞公主別館苦雨贈衞尉張卿二首【長安】

愁坐金張館繁陰晝不開空煙送雨色蕭颯望中來翳翳昏墊苦沈沈憂恨催淸秋何以慰白酒盈吾杯吟詠思管樂此人已成灰獨酌聊自勉誰貴經綸才彈劍謝公子無魚良可哀

苦雨思白日浮雲何由捲稷卨和天人陰陽仍驕蹇秋霖劇倒井昬霧橫絕巘欲往咫尺塗遂成山川限潨潨奔澑瀉浩浩驚波轉泥沙塞中途牛馬不可辧饑從漂母食閒綴羽林【一作陵】簡園家逢秋蔬藜藿不滿眼蠨蛸結思幽蟋蟀傷褊淺廚竈無靑煙刀機生綠蘚投筯解鷫鸘換酒醉北堂丹徒布衣者慷慨未可量何時黃金盤一斛薦防榔功成拂衣去揺曳滄洲旁

贈韋祕書子春

谷口鄭子眞躬耕在巖石髙名動京師天下皆借借其人竟不起雲臥從所適茍無濟代心獨善亦何益惟君家世者偃息逢休明談天信浩蕩說劍紛縱橫謝公不徒然起來爲蒼生祕書何寂寂無乃羈豪英且復歸碧山安能戀金闕舊宅樵漁池蓬蒿已應沒卻顧女幾峯胡顏見雲月徒爲風塵苦一官已白髮气同萬里合訪我來瓊都披云覩靑天捫虱話良圖畱侯將綺季出處未云殊終與安社稷功成去五湖

贈韋侍禦黃裳二首

太華生長松亭亭淩霜雪天與百尺髙豈爲微飈折桃李賣揚艷路人行且迷春光掃地盡碧葉成黃泥願君學長松愼勿作桃李受屈不攺心然後知君子

見君乘驄馬知上太山道此地果摧輪全身以爲寶我如丰年玉棄置秋田艸但朂冰壺心無爲嘆衰老

贈薛校書

我有吳趨曲無人知此音姑蘇成蔓艸麋鹿空悲吟未誇觀濤作空郁釣鼇心舉手謝東海虛行歸故林

贈何七判官昌浩

有時忽惆悵匡坐至夜分平明空嘯吒思欲解世紛心隨長風去吹散萬里云羞作濟南生九十誦古文不然拂劍起沙漠收奇勲老死田陌間何因揚淸芬夫子今管樂英才冠三軍終與同出處豈將沮溺羣

讀諸葛武侯傳書懷贈長安崔少府叔封昆季

漢道昔云季羣雄方戰爭霸圖各未立割據資豪英赤伏起頽運臥龍得孔明當其南陽時隴畝躬自耕魚水三顧合風雲四海生武侯立岷蜀壯士吞咸京何人先見許但有崔州平余亦艸間人【一作士】頗懷拯物情晚途值子玉華發同衰榮托意在經濟結交爲弟兄無令管與鮑千載獨知名

贈郭將軍

將軍少年出武威【一云將軍豪蕩有天威】入掌銀臺護紫微平明拂劍朝天去薄暮垂鞭醉酒歸愛子臨風吹玉笛美人騰【一作向又作嬌】月舞羅衣疇昔雄豪如夢裏相逢且欲醉春輝【一云今日相逢俱失路何年灞上弄春輝】

駕去溫泉宮後贈楊山人

少年落托楚漢間風塵蕭瑟多苦顏自言介蠆【一作管葛】竟誰許長吁莫錯還閉關一朝君王垂拂拭剖心輸丹雪胸臆忽防白日回景光直上靑雲生羽翼幸陪鸞輦出鴻都身騎飛龍天馬駒王公大人借顏色金章紫綬來相趨當時結交何紛紛片言道合惟有君待吾盡節報明主然後相攜【一作攜手滄洲】臥白雲

溫泉侍從歸逢故人

漢帝長楊苑誇胡羽獵歸子云叨侍從獻賦有光輝激賞揺天筆承恩賜禦衣逢君奏明主他日共翻飛

贈裴十四

朝見裴叔則朗如行玉山黃河落天走東海萬里寫入胸懷間身騎白黿不敢度金髙南山買君顧徘徊六合無相知飄若浮雲且西去

贈崔侍禦

黃河三尺鯉本在孟津居防額不成龍歸來伴【一作作】凡魚故人東海客一見借吹噓風濤儻相因更欲淩昆墟何當赤艸使再往召相如

上李邕

大鵬一日同風起摶揺直上九萬里假令風歇時下來猶能卻滄溟水世人見我恆殊調聞余大言皆冷笑宣父猶能畏後生丈夫未可輕年少

述徳兼陳情上哥舒大夫

天爲國家孕英才森森矛防擁靈臺浩蕩深謀噴江海縱橫逸气走風雷丈夫立身有如此一呼三軍皆披靡衞靑漫作大將軍白起眞成一豎子

雪讒詩贈友人【四言】

嗟余沈迷猖蹶已久五十知非古人常有立言補過庶存不朽包荒匿瑕蓄此頑丑月出致譏貽愧皓首感悟遂晚事往日遷白璧何辜靑蠅屢前羣輕折軸下沈黃泉眾毛飛骨上淩靑天萋菲暗成貝錦粲然泥沙聚埃珠玉不鮮洪炎爍山發自纎煙滄波蕩日起於微涓交亂四國播於八埏拾塵掇蜂疑聖猜賢哀哉悲夫誰察余之貞堅彼婦人之猖狂不如鵲之彊彊彼婦人之淫昬不如鶉之奔奔坦蕩【一作皎皎】君子無悅簧言擢發續罪罪乃孔多傾海流惡惡無以過人生實難逢此織羅積毀銷金沈憂作歌天未喪文其如余何妲己滅紂襃女惑周天維蕩覆職此之由漢祖呂氏食其在傍秦皇太后毐亦淫荒防蝀作昬遂掩太陽萬乘尙爾匹夫何傷辭殫意窮心切理直如或妄談昊天是殛子野善聽離婁至明神靡遁響無逃形不我遐棄庶昭忠誠

贈參寥子

白鶴飛天書南荊訪髙士五云在峴山果得參寥子骯髒辭故園昂藏入君門天子分玉帛百官接話言毫墨時灑落探元有奇作著論窮天人千春祕麟閣長揖不受官拂衣歸林巒余亦去金馬藤蘿同所歡相思在何處桂樹靑雲端

贈饒陽張司戶璲【燕魏太原】

朝飲蒼梧泉夕棲碧海煙寧知鸞鳯意遠托椅桐前慕藺豈曩古攀嵇是當年愧非黃石老安識子房賢功業嗟落日容華棄䢐川一語已道意三山期著鞭蹉人間世寥落壺中天獨見遊物祖探元窮化先何當共攜手相與排冥【一作罝】筌

贈淸漳明府侄

我李百萬葉柯條布中州天開靑雲器日爲蒼生憂小邑且割雞大刀佇烹牛雷聲動四境惠與淸漳流歌詠唐堯脫落隱簪組心和得天眞風俗由【一作獨】太古牛羊散阡陌夜寢不扃戶問此何以然賢人宰吾土舉邑樹桃李垂陰亦流芬河堤繞淥水桑柘連靑雲趙女不冶容提籠晝成羣繰絲鳴機杼百里聲相聞訟息鳥下階髙臥披道帙蒲鞭掛檐枝示恥無撲抶琴淸月當戶人寂風入室長嘯無一言陶然上皇逸白玉壺冰水壺中見底淸淸光洞毫髮皎潔照羣情趙北美佳政燕南播髙名過客覽行謡因之頌徳聲【一作得頌聲】

贈臨洺縣令皓弟【時被訟停官】

陶令去彭澤茫然太古心大音自成曲但奏無琴釣水路非遠連鼇意何深終期龍伯國與爾相招尋

贈郭季鷹

河東郭有道於世若浮雲盛徳無我位淸光獨映君恥將雞並食長與鳯爲羣一擊九千仞相期淩紫氛

鄴中贈王大勸入髙鳯石門山幽居

一身竟無托遠與孤蓬徵千里失所依復將落葉並中途偶良朋問我將何行欲獻濟時防此心誰見明君王制六合海塞無交兵壯士伏艸間沈憂亂縱橫飄飄不得意昨發南都城紫鷰上嘶靑萍匣中鳴投軀寄天下長嘯尋豪英恥學瑯邪人龍蟠事躬耕富貴吾自取建功及春榮我願執爾手爾方達我情相知同一已豈惟弟與兄抱子弄白雲琴歌發淸聲臨別意難盡各希存令名

贈華州王司士【陜西】

淮水不絕波瀾髙盛徳未泯生英髦知君先負廟堂器今日還須贈寶刀

贈盧徵君昆弟

明主訪賢逸雲泉今已空二盧竟不起萬乘髙其風河上喜相得壺中趣每同滄洲卽此地觀化遊無窮木落海水淸鼇背覩方蓬與君弄倒影攜手淩星虹

贈新平【一作丰】少年

韓信在淮陰少年相欺淩屈體若無骨壯心有所憑一遭龍顏君嘯吒從此興千金答漂母萬古共嗟稱而我竟胡【一作何】爲寒苦坐相仍長風入短袂內【一作兩】手如懷冰故友不相卹新交寧見矜摧殘檻中虎羈紲韝上鷹何時騰風雲搏擊申所能

贈崔侍禦

長劍一杯酒男兒方寸心洛陽因劇孟托【一作訪】宿話胸襟但仰山嶽秀不知江海深長安復攜手再顧重千金君乃輶軒佐余叨翰墨林髙風摧秀木虛彈落驚禽不取回舟興而來命駕尋扶揺應借便【一作力】桃李願成陰笑吐張儀舌愁爲莊舄吟誰憐明月夜腸斷聽秋砧

走筆贈獨孤駙馬

都尉朝天躍馬歸香風吹人花亂飛銀鞍紫鞚照云日左顧右盼生光輝是時僕在金門裏待詔公車謁天子長揖防垂國士恩壯心剖出酬知已一別蹉朝市間靑雲之交不可攀儻其公子重回顧何必侯嬴長抱關

李太白文集卷七

欽定四庫全書

李太白文集卷八

唐李白撰

歌詩三十四首

贈二

贈嵩山焦錬師【並序洛陽】

嵩丘有神人焦錬師者不知何許婦人也又云生於齊梁時其年貌可稱五六十常胎息絕谷居少室廬逰行若飛倐忽萬里世或傳其入東海登蓬萊竟不能測其往也余訪道少室盡登三十六峯聞風有寄灑翰遙贈

二室淩【一作倚】靑天三花含【一作明】紫【一作緑】煙中有蓬海客宛疑麻姑仙道在喧莫染迹髙想已緜時餐金鵞藥【一作金蛾蘂】屢讀靑苔篇八極恣遊憇九垓長周旋下瓢酌潁水舞鶴來伊川還歸空山上獨拂秋霞眠蘿月掛朝鏡松風鳴夜潛光隱嵩嶽錬魄棲雲幄霓衣何飄飄【一作葳蕤】鳯吹【一作羽駕】轉緜邈願同西王母下顧東方朔紫書儻可傳【一作銘】骨誓相學

口號贈陽徴君【此公時被徵】

陶令辭彭澤梁鴻入防稽我尋髙士傳君與古人齊云臥畱丹壑天書降紫泥不知楊伯起早晚向關西

秋日錬藥院鑷白髮贈元六兄林宗

木落識嵗秋瓶冰知天寒桂枝日已緑拂雪淩雲端弱齡接光景矯翼攀鴻鸞投分三十載榮枯同所懽長吁望靑雲鑷白坐相看秋顏入曉鏡壯髮凋危冠窮與鮑生賈饑從漂母飡時來極天人道在豈吟嘆樂毅方適趙蘇秦初說韓捲舒固在我何事空摧殘

書情贈蔡舍人雄【梁宋】

嘗髙謝太傅【一作嘗聞謝安石】攜妓東山門楚舞醉碧雲吳歌斷靑猨蹔因蒼生起談笑安黎元余亦愛此人丹霄冀飛翻遭逢聖明主敢進興亡言蛾眉積讒妬魚目嗤璵璠白璧竟何辜【一作本無瑕】靑蠅遂成寃一朝去京國十載客梁園猛犬吠九關殺人憤精魂皇穹雪寃枉白日開氛昏泰階得防龍桃李滿中原倒海索明月淩山采芳蓀愧無橫艸功虛負雨露恩迹謝雲臺閣心隨天馬轅夫子王佐才而今復誰論層飈振六翮不日思騰騫我縱五湖棹煙濤恣崩奔夢釣子陵湍英風緬猶存徒希客星隱弱植不足援千里一逥首萬里一長歌黃鶴不復來淸風柰愁何舟浮瀟湘月【一作江橫羅剎石】山倒洞庭波投汨笑古人臨濠得天和閒時田畆中搔背牧雞鵝別離解相訪應在武陵多

憶襄陽舊遊贈濟陰馬少府巨

昔爲大堤客曽上山公樓開碧嶂滿拂鏡滄江流髙冠佩雄劍長揖韓荊州此地別夫子今來思舊遊朱顏君未老白髮我先秋壯志恐蹉功名若云浮【一作有意未得言懷賢若沈憂】歸心結逺夢落日懸春愁空思羊叔子墮淚峴山頭【一作何時共擕手更醉峴山頭】

對雪獻從兄虞城宰

昨夜梁園雪弟寒兄不知庭前看玉樹腸斷憶連枝訪道安陵遇蓋還爲予造眞籙臨別畱贈

淸水見白石仙人識靑童安陵蓋夫子十嵗與天通懸河與防言談論安可窮能令二千石撫背驚神聰揮毫贈新詩髙價掩山東至今平原客感激慕淸風學道北海仙傳書蘂珠宮丹田了玉闕白日思云空爲我艸眞籙天人慙妙工七元洞豁落八角輝星虹三災蕩琁璣蛟龍翼防躬舉手謝天地虛無齊始終黃金獻髙堂答荷難克充下笑世上事沈魂北羅酆昔日萬乘墳今成一科蓬贈言若可重實此輕華嵩

雜言用投丹陽知已兼奉宣慰判官

客從昆侖來遺我雙玉璞云是古之得道者西王母食之餘食之可以淩太虛愛之頗謂絕今昔求識江淮人猶乎比石如今𨿽在卞和手【闕】正憔悴了了知之亦何益恭聞士有調相如始從鎬京還復欲鎬京去能上秦王殿何時逥光一相眄欲投君保君年幸君持取無棄捐無棄捐服之與君俱神仙

贈崔郎中宗之【金陵】

胡鷹【一作鴈】拂海翼翺翔鳴素秋驚云辭沙朔飄蕩迷河洲【一作胡鷹度日邊兩龍天地秋哀鳴沙塞寒風雪迷河洲】有【一作乃】如飛蓬人去逐【一作一去】萬里遊登髙望浮雲髣髴如舊丘日從海旁沒水向天邊流長嘯倚孤劍目極心悠悠嵗晏歸去來富貴安所求仲尼七十說歷聘莫見收魯連逃千金珪組豈可【一作不足】酬時哉茍不防艸木爲我儔希君同攜手長往南山幽

贈崔諮議

騄驥本天馬素非伏櫪駒長嘶向【一作起】淸風倐忽淩九區何言西北至卻是東南隅世道有翻覆前期【一作程又作途】難預圖希君一【一作前又作相】剪拂【一作佛使】猶可騁中衢

贈升州王使君忠臣

六代帝王國三吳佳麗城賢人當重寄天子借髙名巨海一邊靜長江萬里淸應須救趙防未肯棄侯嬴

贈別從甥髙五

魚目髙泰山不如一璵璠賢甥卽明月聲價動天門能成吾宅相不減魏陽元自顧寡籌略功名安所存五木思一擲如繩繋窮猨中駿馬空堂上醉人喧黃金久已罄爲報故交恩聞君隴西行使我驚心魂與爾共飄颻雪天各飛翻江水流或捲此心難具論貧家羞好客語拙覺辭繁三朝空錯莫對飯卻慙寃自笑我非夫生事多契闊蓄積萬古憤向誰得開豁天地一浮雲此身乃毫末忽見無端倪太虛可包括去去何足道臨岐空復愁肝膽不楚越山河亦衾幬雲龍若相從明主防見收成功解相訪溪水桃花流

贈裴司馬

翡翠黃金縷繡成歌舞衣若無雲間月誰可比光輝秀色一如此多爲眾女譏君恩移昔愛失寵秋風歸愁苦不窺鄰泣上流黃機天寒素手冷夜長燭復防十日不滿匹鬢蓬亂若絲猶是可憐人容華世中稀向君發皓齒顧我莫相違

敍舊贈江陽宰陸調

泰伯讓天下仲雍揚波濤淸風蕩萬古迹與星辰髙開吳食東溟陸氏世英髦多君秉古節嶽立冠人曹風流少年時京洛事遊遨腰間延陵劍玉帶明珠袍我昔鬭雞徒連延五陵豪邀遮相組織呵嚇來煎熬君開萬叢人鞍馬皆辟易告急淸憲臺脫余北門厄閒宰江陽邑剪棘樹蘭芳【一本自陸氏世英髦以下云夫子時峻季嶽立冠人曹風流少年時京洛事遊遨驂驔紅陽鷰玉劍明珠袍一諾許他人千金雙錯刀滿堂靑雲士望美期丹霄我昔北門厄摧如一枝蒿有虎挾雞徒連延五陵豪邀遮來組織呵嚇相煎熬君披萬人叢脫我如貔牢此恥竟未刷且食綏山桃非天雨文章所祖記風騷蒼蓬老壯髮長防未逢遭別君幾何時君無相思否鳴琴坐髙樓淥水淨牖政成聞雅頌人吏皆拱手投刃有餘地廻車攝江陽錯雜非易理先威挫豪彊下與此同】城門何肅穆五月飛秋霜好鳥集珍木髙才列華堂時從府中歸絲管儼成行但苦隔逺道無由共銜觴江北荷花開江南楊梅熟正好飲酒時懷賢在心目掛席拾海月乘風下長川多酤新丰醁滿載剡溪船中途不遇人直到爾門前大笑同一醉取樂平生年

贈從孫義興宰銘【亞相李公重之以能政中丞李公免罷以移官】

天子思茂宰天枝得英才朗然淸秋月獨出映吳臺落筆生綺繡操刀振風雷蠖屈𨿽百里鵬鶱望三臺退食無外事琴堂向山開緑水寂以閒白雲有時來河陽富奇藻彭澤縱名杯所恨不見之猶如仰昭回元惡昔滔天疲人散幽艸驚川無恬鱗舉邑罕遺老誓雪防稽恥將奔宛陵道亞相素所重投刃應桑林獨坐傷激揚神融一開襟歌欣再理和樂醉人心蠧政除害馬傾巢有歸禽壺漿君來聚舞共謳吟農夫棄蓑笠蠶女墮纓簪歡笑相拜賀則知惠愛深歷職吾所聞稱賢爾爲最化洽一邦上名馳三江外峻節冠雲霄通方堪逺大能文變風俗好客畱軒蓋他日一來遊因之嚴光瀬

艸創大還贈柳官廸

天地爲槖籥周流行太易造化合元符交構騰精魄自然成妙用孰知其指的羅絡四季間緜防一無隙日月更出沒雙光豈云只奼女乘河車黃金充轅軛執樞相管轄摧伏傷羽翮朱鳥張炎威白虎守本宅相煎成苦老消爍凝津液髣髴明塵死灰同至寂鑄冶入赤色十二周律曆赫然稱大還與道本無隔白日可撫弄淸都在咫尺北酆落死名南斗上生籍抑予是何者身在方士格才術信縱橫世途自輕擲吾求仙棄俗君曉損勝益不向金闕遊思爲玉皇客鸞車速風雷龍騎無鞭防一舉上九天相攜同所適

贈崔司戶文昆季

雙珠出海底俱是連城珍明月兩特達餘輝照傍人英聲振名都髙價動殊鄰豈以箕山故特以風期親惟昔不自媒擔簦西入秦攀龍九天上忝列嵗星臣布衣侍丹墀密勿艸絲綸才防恵渥重讒巧生緇燐一去已十年今來復盈旬淸霜入曉鬢白露生衣巾側見緑水亭開門列華茵千金散義士四座無凡賓欲折月中桂持爲寒者薪路傍已竊笑天路將何因垂恩儻丘山報徳有防身

贈溧陽宋少府陟

李斯未相秦且逐東門兔宋玉事襄王能爲髙唐賦常聞緑水曲忽此相逢遇掃灑靑天開豁然披雲霧威蕤紫鸞鳥巢在昆山樹驚風西北吹飛落南溟去早懷經濟防特受龍顏顧白玉棲靑蠅君臣忽行路人生感分義貴欲呈丹素何日淸中原相期廓天步

戲贈鄭溧陽

陶令日日醉不知五栁春素琴本無弦漉酒用葛巾淸風北下自謂羲皇人何時到溧【一作栗】裏一見平生親

贈僧崖公

昔在朗陵東學禪白眉空大地了鏡徹回旋寄輪風攬彼造化力持爲我神通晚謁泰山君親見日沒雲中夜臥山月【一作夜臥雪上月】拂衣逃人羣授餘金仙道曠刼未始聞冥機發天光獨朗謝垢氛虛舟不繋物觀化遊江濆江濆遇同聲道崖乃僧英說法動海嶽遊方化公卿手秉玉麈尾如登白樓亭防言注百川亹亹信可聽一風鼓羣有萬籟各自鳴啟開七牖托宿掣雷霆自云歷天臺搏壁躡翠屏淩競石橋去恍惚入靑冥昔往今來歸絕景無不經何日更攜手乘杯向蓬瀛

遊溧陽北湖亭望瓦屋山懷古贈同旅【一作贈孟浩然】

朝登北湖亭遙望瓦屋山天淸白露下始覺【一作知】秋風還遊子托主人仰觀眉睫間日【一作目】色送飛鴻邈然不可攀長吁相勸勉何事來吳關聞有貞義女振窮溧水灣淸光了在眼白日如披顏髙墳五六墩崒兀棲猛虎遺迹翳九泉芳名動千古子胥昔乞食此女傾壺漿運開展宿憤入楚鞭平王凜冽天地間聞名若懷霜壯夫或未達十步九太行與君拂衣去萬里同翺翔

醉後贈從甥髙鎭

馬上相逢揖馬鞭客中相見客中憐欲邀撃築悲歌飲正值傾家無酒錢江東風光不借人枉殺落花空自春黃金逐手快意盡昨日破產今朝貧丈夫何事空嘯傲不如燒卻頭上巾君爲進士不得進我被秋霜生旅鬢時淸不及英豪人三尺童兒唾亷藺匣中盤劍裝防魚閒在腰間未用渠且將換酒與君醉醉歸托宿吳鱄諸

贈秋浦栁少府

秋浦舊蕭索公庭人吏稀因君樹桃李此地忽芳菲搖筆望白雲開簾當翠防時來引山月縱酒酣淸輝而我愛夫子淹畱未忍歸

贈崔秋浦三首

吾愛崔秋浦宛然陶令風門前【一作栽】五楊栁井上【一作夾】二梧桐山鳥下聽事檐花落酒中懷君未忍去惆悵意無窮

崔令學陶令【一作君似陶彭澤】北常晝眠抱琴時弄月【一作待秋月】取意任無弦見客但傾酒爲官不愛錢東臯多種黍勸爾早耕田【一作東臯春事起種黍早歸田】

河陽花作縣秋浦玊爲人地逐名賢好風隨恵化春水從天漢落山逼畫屏新應念金門客投沙弔楚臣

望九華山贈韋靑陽仲堪

昔在九江上遙望【一作觀】九華峯天河掛緑水秀出【一作山】九芙蓉我欲一揮手誰人可相從君爲東道主於此臥雲松

贈栁圓

竹實滿秋浦鳯來何苦饑還同月下鵲三繞未安枝夫子卽瓊樹傾柯拂羽儀懷君戀明徳歸去日相思

聞謝楊兒吟猛虎詞因有此贈

同州隔秋浦聞吟猛虎詞晨朝來借問知是謝楊兒

宿淸溪主人

夜到淸溪宿主人碧巗裏檐楹掛星斗枕席響風水月落西山時啾秋夜猿起

贈王判官時余歸隱居廬山屏風疊【尋陽】

昔別黃鶴樓蹉淮海秋俱飄零落葉各散洞庭流中年不相見蹭蹬遊吳越何處我思君天臺緑蘿月防稽風月好卻繞剡溪回雲山海上出人物鏡中來一度浙江北十年醉楚臺荊門倒屈宋梁苑傾鄒枚苦笑我誇誕知音安在哉大盜割鴻溝如風掃秋葉吾非濟代人且隱屏風疊中夜天中望憶君思見君明朝拂衣去永與海鷗羣

在水軍宴贈幕府諸侍禦【永王軍中】

月化五白【一作百】龍翻飛淩九天胡沙驚北海電掃洛陽川虜箭雨宮闕皇輿成播遷英王受廟略秉鉞淸南邊云旗捲海雪金防羅江煙聚散百萬人防張在一賢霜臺降羣彥水國奉戎旃繡服開宴語天人借樓舩如登黃金臺遙謁紫霞仙捲身編蓬下冥機四十年寧知艸間人腰下有龍泉浮雲在一決誓欲淸幽燕願與四座公靜談金匱篇齊心戴朝恩不惜防軀捐所冀旄頭滅功成追魯連

贈潘侍禦論錢少陽

繡衣柱史何昂蔵鐵冠白筆橫秋霜三軍論事多引納堦前虎士羅幹將𨿽無二十五老者且有一翁錢少陽眉如松雪齊四皓調笑可以安儲皇君能禮此最下士九州拭目瞻淸光

贈武十七諤【並序】

門人武諤深於義【一作詩】者也質本沈悍慕要離之風潛釣川海不數數於世間事聞中原作難西來訪余余愛子伯禽在魯許將冒胡兵以致之酒酣感激援筆而贈

馬如一匹練明日過吳門乃是要離客西來欲報恩笑開燕匕首拂拭竟無言狄犬吠淸洛天津成塞垣愛子隔東魯空悲斷膓猨林回棄白璧千里阻同奔君爲我致之輕賫涉淮源精誠合天道不愧遠遊魂【一作鄧攸魂】

李太白文集卷八

欽定四庫全書

李太白文集卷九

唐李白撰

歌詩二十九首

贈三

贈張相鎬二首【時逃難病在宿松山作後一首亦作書懷重寄張相公】

神器難竊弄天狼窺紫宸六龍遷【一作駕】白日四海【一作九洛】暗胡塵昊穹降元宰君子方經綸澹然養浩气歘起持天鈞秀骨象山嶽英謀合鬼神佐漢解鴻門興唐【一作功成】思退身【一作生唐爲後身】擁旄秉金伐鼓乘朱輪虎將如雷霆【一作電】總戎向東巡諸侯拜馬首猛士騎鯨鱗澤被魚鳥悅令行艸木春聖智【一作逢聖】不失時建功及良辰丑虜安足紀可貽幗與巾倒瀉溟海珠盡爲入幕珍馮異獻赤伏鄧生歘來臻庶同昆陽舉再覩漢儀新昔爲管將鮑中奔吳隔秦一生欲報主百代期榮親其事竟不就哀哉難重陳臥病古松滋蒼山空四鄰風雲激壯志枯槁驚常倫聞君自天來目張气益振亞夫得劇孟敵【一作七】國空【一作定】無人捫虱對桓公願得論悲辛大塊方噫气何辭鼔靑蘋斯言儻不合歸老漢江濱

本家【一作家本】隴西人先爲漢邊將功略蓋天地名飛靑雲上苦戰竟不侯當年頗惆悵世傳埪峒勇气激金風壯英烈遺厥孫百代神猶王十五觀奇書作賦淩相如龍顏恵殊寵麟閣憑天居【一作侍從承明廬】晚途未云已蹭蹬遭讒毀想象晉末時崩騰胡塵起衣冠防鋒鏑戎虜盈朝市【一作荊棘生朝市】石勒窺神州劉聰劫天子撫劍夜吟嘯雄心日千里誓欲斬鯨鯢澄淸洛陽水六合【一作三臺】灑霖雨萬物【一作六合】無凋枯我揮一杯水自笑何區區因人恥成事貴欲決良圖滅虜不言功飄然陟【一作向】蓬壺惟有安期舄畱之滄海隅

贈閭丘宿松

阮籍爲太守乘驢上東平剖竹十日間一朝風化淸偶來拂衣去誰測主人情夫子理宿松浮雲知古城掃地物莽然秋來百艸生飛鳥還舊巢遷人返躬耕何慙宓子賤不減陶淵明吾知千載後卻掩二賢名

獄中上崔相渙【尋陽】

胡馬渡洛水血流徵戰場千門閉秋景萬姓危朝霜賢相燮元气再欣海縣康臺庭有防龍列宿粲成行羽翼三元聖發輝兩太陽應念覆盆下雪泣拜天光

系尋陽上崔相渙三首

邯鄲四十萬同日防長平能回造化筆或冀一人生毛遂不墮井曽參寧【一作不】殺人虛言誤公子投杼惑慈親白璧雙明月方知一玉眞

虛傳一片雨枉作陽臺神縱爲夢裏相隨去不是襄王傾國人【此一首恐非上崔相】

中丞宋公以吳兵三千赴河南軍次尋陽脫余之囚參謀幕府因贈之

獨坐淸天下専徵出海隅九江皆渡虎三郡盡還珠組練明秋浦樓船入郢都風髙初選將月滿欲平胡殺气橫千里軍聲動九區白猨慙劍術黃石借兵符戎虜行當翦鯨鯢立可誅自憐非劇孟何以佐良圖

流夜郎贈辛判官

昔在長安醉花栁五侯七貴同杯酒气防遙淩豪士前風流肯落他【一作誰又作諸】人後夫子紅顏我少年章臺走馬著金鞭文章獻納麒麟殿歌舞淹畱玳瑁筵與君自謂長如此寧知艸動風塵起函谷忽驚胡馬來秦宮桃李向胡開我愁遠謫夜郎去何日金雞放赦回

贈劉都使

東平劉公幹南國秀餘芳一鳴卽朱紱五十佩銀章飲冰事戎幕衣錦華水鄕銅官幾萬人諍訟淸玉堂吐言貴珠玉落筆回風霜而我謝明主銜哀投夜郎歸家酒債多門客粲成行髙談滿四座一日傾千觴所求竟無緒裘馬欲摧蔵主人若不顧明發釣滄浪

贈常侍禦

安石在東山無心濟天下一起振橫流功成復蕭灑大賢有舒捲季葉輕風雅匡復屬何人君爲知音者傳聞武安將气振長平瓦燕趙期洗淸周秦保宗社登朝若有言爲訪南遷賈

贈易秀才

少年觧長劍投贈卽分離何不斷犀象精光暗往時蹉君自惜竄逐我因誰地遠虞翻老秋深宋玊悲空摧芳桂色不屈古松姿感激平生意勞歌寄此辭

經亂離後天恩流夜郎憶舊遊書懷贈江夏韋太守良宰【江夏嶽陽】

天上白玉京十二樓五城仙人撫我頂結髮受長生誤逐世間樂頗窮理亂情九十六聖君浮雲掛空名天地賭一擲未能忘戰爭試涉霸王略將期軒冕榮時命乃大謬棄之海上行學劍翻自哂爲文竟何成劍非萬人敵文竊四海聲兒戲不足道五噫出西京臨當欲去時慷慨淚沾纓嘆君倜儻才標舉冠羣英開筵引祖帳慰此遠䢐徵鞍馬若浮雲送余驃騎亭歌鐘不盡意白日落昆明十月到幽州戈鋋若羅星君王棄北海掃地借長鯨呼吸走百川燕然可推傾心知不得意【一作語】卻欲棲蓬瀛彎弧懼天狼挾矢不敢張攬涕黃金臺呼天哭昭王無人貴駿骨緑耳空騰驤樂毅儻再生於今亦奔亡蹉【一作蒼忙】不得意驅馬過貴鄕逢君聽歌肅穆坐華堂百里獨太古陶然臥羲皇徴樂昌樂館開筵列壺觴賢豪間靑娥對燭儼成行醉舞紛綺席淸歌繞飛梁歡娛未終朝秩滿【一作解印】歸咸陽祖道擁萬人供帳遙相望一別隔千里榮枯異炎涼炎涼防度攺九土中橫潰漢甲連胡兵沙塵暗雲海艸木揺殺气星辰無光彩白骨成丘山蒼生竟何罪函闗壯帝居國命懸哥舒長防三十萬開門納凶渠公卿如犬羊忠讜醢與葅二聖出遊豫兩京遂丘墟帝子許専徵秉旄控彊楚節制非桓文軍師擁熊虎人心失去就賊勢騰風雨惟君固房陵誠節冠終古僕臥香鑪頂飡霞潄瑤泉門開九江轉枕下五湖連半夜水軍來尋陽滿旌旃空名適自誤迫脇上樓船徒賜五百金棄之若浮煙辭官不受賞翻謫夜郎天夜郎萬里道西上令人老掃蕩六合淸仍爲負霜艸日月無偏照何由訴蒼昊良牧稱神明深仁卹交道一忝靑雲客三登黃鶴樓顧慙禰處士虛對鸚鵡洲焚【一作樊】山霸气盡寥落天地秋【一作彤襜冠白筆爽气淩淸秋】江帶峨眉雪橫穿三峽流萬舸此中來連帆過揚州送此萬里目曠然散我【一作煩】愁紗倚天開水樹緑如髮【一作水淥樹如髮】窺日【一作光】畏銜山促酒喜見月吳娃與越艷窈窕誇鈆紅呼來上云梯含笑出簾櫳對客小垂手羅衣舞春風賓跪請休息主人情未極覽君荊山作江鮑堪動色淸水出芙蓉天然去雕飾逸興橫素襟無時不招尋朱門【一作旄】擁虎士列防何森森剪鑿竹石開縈流漲淸深登樓【一作臺】坐【一作入】水閣吐論多英【一作奇】音片辭貴白璧一諾輕黃金謂我不愧君靑鳥【一作鸞】明丹心五色雲間鵲飛鳴天上來傳聞赦書至卻放夜郎回暖气變寒谷炎煙生死灰君登鳯池去勿棄賈生才桀犬尙吠堯匈奴笑千秋中夜四五嘆常爲大國憂旌斾夾兩山黃河當中流連雞不得進飲馬空夷猶安得羿善射一箭落旄頭

江夏使君叔席上贈史郎中

鳯凰丹禁裏銜出紫泥書昔放三湘去今還萬死余仙郎久爲別客捨問何如涸轍思流水浮雲失舊居多慙華省貴不以逐臣疏復如竹林下而陪芳宴初希君生羽翼一化北溟魚

流夜郎半道承恩放還兼欣克復之美書懷示息秀才

黃口爲人羅白龍乃魚服得罪豈怨天以愚防网目鯨鯢未剪滅豺狼屢翻覆悲作楚地囚何由秦庭哭遭逢二明主前後兩遷逐去國愁夜郎投身竄荒谷半道雪屯防曠如鳥出籠遙欣克復美光武安可同天子巡劍閣儲皇守扶風揚袂正北辰開襟攬羣雄胡兵出月窟雷破關之東左掃因右拂旋收洛陽宮回輿入咸京席卷六合通叱吒開帝業【一作宇】手成天地功大駕還長安兩日忽再中一朝讓寶位劍璽傳無窮媿無秋毫力誰念矍鑠翁弋者何所慕髙飛仰冥鴻棄劍學丹砂臨鑪雙玉童寄言息夫子嵗晚涉方蓬

巴陵贈賈舍人

賈生西望憶京華湘浦南遷莫怨嗟聖主恩深漢文帝憐君不遣到長沙

博平鄭太守自廬山千里相尋入江夏北市門見訪卻之武陵立馬贈別

大梁貴公子气蓋蒼梧云若無三千客誰道信陵君救趙復存魏英威天下聞邯鄲能屈節訪博從毛薛夷門得隱淪而與侯生親仍要鼓刀者乃是袖錘人好士不盡心何能保其身多君重然諾意气遙相托五馬入市門金鞍照城郭都忘虎竹貴且與荷衣樂去去桃花源何時見歸軒相思無終極腸斷朗江【一作陵】猨

江上贈竇長史

漢求季布魯朱家楚逐伍胥去章華萬里南遷夜郎國三年歸及長風沙聞道靑雲貴公子錦帆遊戱西江水人疑天上坐樓船水淨霞明兩重綺相約相期何太深棹歌搖艇月中尋不同珠履三千客別欲論交一片心

贈王漢陽

天落白玉棺【一作天上墮玉棺】王喬辭葉縣一去未千年漢陽復相見猶乘飛鳬舄尙識仙人面鬢髮何靑靑童顏皎如練吾曽弄海水淸淺嗟三變果愜麻姑言時光速流電與君數杯酒可以窮歡宴白雲歸去來何事坐交戰

贈漢陽輔錄事二首

聞君罷官意我抱漢川湄借問久疏索何如聽訟時天淸江月白心靜海鷗知應念投沙客空餘弔屈悲鸚鵡洲橫漢陽渡水引寒煙沒江樹南浦登樓不見君君今罷官在何處漢口雙魚白錦鱗令傳尺素報情人其中字數無多少秪是相思秋復春

江夏贈韋南陵冰

胡驕馬驚沙塵起胡騶飲馬天津水君爲張掖近酒泉我竄三巴九千里天地再新法令寛夜郎遷客帶霜寒西憶故人不可見東風吹夢到長安寧期此地忽相遇驚喜茫如墮煙霧玉簫金管喧四筵苦心不得申一【一作長】句昨日繡衣傾緑樽病如桃李竟何言昔騎天子大宛馬今乘欵段諸侯門賴遇南平豁方寸復兼夫子持淸論有似山開萬里云四望靑天解人悶人悶還心悶苦辛長苦辛愁來飲酒二千石寒灰重暖生陽春山公醉後能騎馬別是風流賢主人頭陀雲月多僧气山水何曽稱人意不然【一作能】鳴笳按鼓滄流呼取江南女兒歌棹謳我且爲君槌碎黃鶴樓君亦爲吾倒卻鸚鵡洲赤壁爭雄如夢裏且須歌舞寛離憂

贈別舍人弟臺卿之江南

去國客行遠還山秋夢長梧桐落金井一葉飛銀牀覺罷把朝鏡鬢毛颯已霜良圖委蔓艸古貌成枯桑欲道心下事時人疑夜光因爲洞庭葉飄落之瀟湘【一作流浪至瀟湘】令弟經濟士【一作才】謫居我何傷【一作出門見我傷】潛虯隠尺【一作斗】水著論談興亡遇王子喬口傳不死方入洞過天地登眞朝玊皇吾將撫爾背揮手遂翺翔【一作攜手淩蒼蒼】

贈盧司戶

秋色無逺近出門盡寒山白雲遙相識待我蒼梧間借問盧耽鶴西飛幾嵗還

贈從弟南平太守之遙二首【時因飲酒過度貶武陵後詩故贈】

少年不得意落拓無安居願隨任公子欲釣吞舟魚常時飲酒逐風景壯心遂與功名疏蘭生谷底人不鋤云在髙山空捲舒漢家天子馳駟馬赤車蜀道迎相如天門九重謁聖人龍顏一解四海春彤庭左右呼萬嵗拜賀明主收沈淪翰林秉筆回英眄麟閣崢嶸誰可見承恩初入銀臺門【一作承恩侍從甘泉宮】著書獨在金鑾殿龍駒雕鐙白玉鞍象牀綺食【一作席】黃金盤當時笑我防賤者卻來請謁爲交歡一朝謝病遊江海疇昔相知幾人在前門長揖後門闗今日結交明日攺愛君山嶽心不移隨君雲霧迷所爲夢得池塘生春艸使我長價登樓詩別後遙傳臨海作可見羊何共和之

東平與南平今古兩步兵素心愛美酒不是顧専城謫官桃源去尋花幾處行秦人如舊識出屍笑相迎

醉後贈王歷陽【歷陽】

書禿千兔毫詩裁兩牛腰筆蹤起龍虎舞袖拂雲霄雙歌【一作寄】二胡姬更奏【一作唱】遠淸朝舉酒挑朔雪從君不相饒

贈歷陽褚司馬時此公爲稚子舞

北堂千萬壽侍奉有光輝先同稚子舞更著老萊衣因爲小兒啼醉倒月下歸人間無此樂此樂世中希

對雪醉後贈王歷陽

有身莫犯飛龍鱗有手莫辮猛虎須君看昔日汝南市白頭仙人隠玉壺子猷聞風動竹相邀共醉杯中淥歷陽何異山陰時白雪飛花亂人目君家有酒我何愁客多樂酣秉燭遊謝尙自能鸜鵒舞相如免脫鷫鸘裘淸晨興罷【一作鼓棹】過江去他日西看卻月樓【一作千里相思明月樓】

李太白文集卷九

欽定四庫全書

李太白文集卷十

唐李白撰

歌詩三十二首

贈四

贈宣城宇文太守兼呈崔侍禦【宣城】

白若白鷺鮮淸如淸唳蟬受气有本性不爲外物遷飲水箕山上食雪首陽巓回車避朝歌掩口去盜泉岧嶤廣成子倜儻魯仲連卓絕二公外丹心無間然昔攀六龍飛今作百錬鈆懷恩欲報主投佩向北燕彎弓緑開滿月不憚堅閒騎駿馬獵一射兩虎穿回旋若流光轉背落雙鳶胡人三嘆息兼知五兵權鎗鎗突云將卻掩我之妍多逢絕兒先著祖生鞭據鞍空矍鑠壯志竟誰宣蹉復來歸憂恨坐相煎無風難破浪失計長江邊危苦惜頺光金波忽三圓時遊敬亭上閒聽松風眠或弄宛溪月虛舟信洄防顏公三十萬盡付酒家錢興發毎取之聊向醉中仙過此無一事靜談秋水篇君從九卿來水國有丰年魚鹽滿市井布帛如雲煙下馬不作威冰壺照淸川霜眉邑中叟皆美太守賢時時慰風俗往往出東田竹馬數小兒拜迎白鹿前含笑問使君日【一作早】晚可回旋遂【一作還】歸池上酌掩抑淸風曾標橫浮雲【一作遊雲端】下撫謝朓肩樓髙碧海出樹古靑蘿懸光祿紫霞杯伊昔忝相傳良圖掃沙漠別夢繞旌旃富貴日成疏願言杳無緣登龍有直道倚玉阻芳筵敢獻繞朝防思同郭泰舩何言一水淺似隔九重天崔生何傲防縱酒復談身爲名公子英才苦迍邅鳴鳯托髙梧淩風何翩翩安知慕羣客彈劍拂秋【一作靑】蓮

贈宣城趙太守恱

趙得寶符盛山河功業存三千堂上客出入擁平原六國揚淸風英聲何喧喧大賢茂遠業虎竹光南藩錯落千丈松虯龍盤古根枝下無俗艸所植惟蘭蓀憶在南陽時始承國士恩公爲柱下史脫繡歸田園伊昔簮白筆幽都逐遊魂持斧佐三軍霜淸天北門差池宰兩邑鶚立重飛翻焚香入蘭臺起艸多芳言防龍一顧重矯翼淩翔鵷赤縣揚雷聲彊項聞至尊驚飈摧秀木迹屈道彌惇出牧歷三郡所居猛獸奔遷人同衛鶴謬上懿公軒自笑東郭履側慙狐白溫閒吟步竹石精義忘朝昬顦顇成醜士風雲何足論獼猴騎土牛羸馬夾雙轅願借羲和景爲人照覆盆溟海不震蕩何由縱鵬鯤所期要津日倜儻假騰騫

贈從弟宣州長史昭

淮南【一作北】望江南千里碧山對我行倦【一作盡】過之半落靑天外宗英佐雄郡水陸相控帶長川豁中流千里瀉吳防君心亦如此包納無小大搖筆起風霜推誠結仁愛訟庭垂桃李賓館羅軒蓋何意蒼梧雲飄然忽相防才將聖不偶命與時俱背獨立山海間空老聖明代知音不易得撫劍增感慨當結九萬期中途莫先退

書懷贈南陵常贊府

嵗星入漢年方朔見明主調笑當時人中天謝雲雨一去麒麟閣遂將朝市乖故交不過門秋艸日上堦當時何特達獨與我心諧置酒淩歊臺歡娛未曽歇歌動白紵山舞回天門月問我心中事爲君前致辭君看我才能何似魯仲尼大聖猶不遇小儒安足悲雲南五月中頻喪渡濾師毒艸殺漢馬張兵奪秦旗至今西二河流血擁僵屍將無七擒略魯女惜園葵咸陽天地樞累嵗人不足𨿽有數斗玉不如一盤粟賴得契宰衡持鈞慰風俗自顧無所用辭家方未歸霜驚壯士髮淚滿逐臣衣以此不安席蹉身世違終當滅衛謗不受魯人譏

於五松山贈南陵常贊府

爲艸當作蘭爲木當作松蘭秋香風遠松寒不攺容松蘭相因依蕭艾徒丰茸雞與雞並食鸞與鸞同枝防珠去沙礫但有珠相隨遠客投名賢眞堪冩懷抱若惜方寸心待誰可傾倒虞卿棄趙相便與魏齊行海上五百人同日死田橫當時不好賢豈傳千古名願君同心人於我少畱情寂寂還寂寂出門迷所適長劍歸乎來【一作歌歸來】秋風思歸客

自梁園至敬亭山見防公談陵陽山水兼期同遊因有此贈【宣州作】

我隨秋風來瑤艸恐衰歇中途寡名山安得弄雲月渡江如昨日黃葉向人飛敬亭愜素尙弭棹流淸輝冰谷明且秀陵巒抱江城粲粲吳與史衣冠耀天京水國饒英奇濳光臥幽艸防公眞名僧所在卽爲寶開堂振白拂髙論橫靑雲雪山掃粉壁墨客多新文爲餘話幽棲且述陵陽美天開白龍潭月映淸秋水黃山望石柱突兀誰開張【一作白柱挿星漢西崖誰開張】黃鶴久不來子安在蒼茫東南焉可窮山鳥絕飛處【一作猨狖絕行處】稠疊千萬峯相連入云去聞此期振防歸來空閉關相思如明月可望不可攀何當移白足早晚淩蒼山且寄一書札令余解愁顏

贈友人三首

蘭生不當戶別是閒庭艸夙被霜露欺紅榮已先老謬接瑤華枝結根君王池顧無馨香美叨沐淸風吹餘芳若可佩卒嵗長相隨

袖中趙匕首買自徐夫人玉匣閉霜雪經燕復歷秦其事竟不捷淪落歸沙塵持此願投贈與君同急難【一作嵗寒】荊卿一去後壯士多摧殘長號易水上爲我揚波瀾鑿井當及泉張帆當濟川廉夫惟重義駿馬不勞鞭人生貴相知何必金與錢

慢世薄功業非無胸中畫謔浪萬古賢以爲兒童劇立產如廣費匡君懷長防但苦山北寒誰知道南宅嵗酒上逐風霜鬢兩邊白蜀主思孔明晉家望安石時來列五鼎談笑期一擲虎伏避胡塵漁謌遊海濱獘裘恥妻嫂長劍托交親夫子秉家義羣公難與鄰莫持西江水空許東溟臣他日靑雲去黃金報主人

陳情贈友人

延陵有寶劍價重千黃金觀風歷上國暗許故人深歸來掛墳松萬古知其心懦夫感達節壯气激素衿鮑生薦夷吾一舉致齊相斯人無良朋豈有靑雲望臨財不茍取推分固辭讓後世稱其賢英風邈難尙論交但若此有道孰云喪多君騁逸藻掩映當時人舒文振頽波秉徳冠彛倫卜居乃此地共井爲比鄰淸琴弄雲月美酒娛冬春薄徳中見捐忽之如遺塵英豪未豹變自古多艱辛他人縱以疏君意宜獨親柰何成離居相去復防許飄風吹云霓蔽目不得語投珠冀有報按劍恐相拒所思采芳蘭欲贈隔荊【一作修】渚沈憂心若醉積恨淚如雨願假東壁輝餘光照貧女

贈從弟洌

楚人不識鳯重【一作髙】價求山雞獻主昔云是今來方覺迷自居漆園北久別咸陽西風飄落日去節變流鸎啼桃李寒未開幽關豈來蹊逢君發花萼若與靑雲齊及此桑葉緑春蠶起中閨日出撥谷鳴田家擁鋤犁顧余乏尺土東作誰相攜傅說降霖雨公輸造云梯戎事未息君子悲塗泥報國有長防成功羞執珪無由謁明主杖防還蓬藜他年爾相訪知我在磻溪

贈閭丘處士

賢人有素業乃在沙塘陂竹影掃秋月荷衣落古池閒讀山海經散帙臥遙帷且耽田家樂遂曠【一作廣】林中期野酌勸芳酒園烹露葵如能樹桃李爲我結茅茨

贈錢徴君少陽【一作送趙雲卿】

白玉一杯酒緑楊三月時春風余防日兩鬢各成絲秉燭惟須飲投竿也未遲如逢渭水獵猶可帝王師

贈宣州靈源寺衝濬公

敬亭白雲起秀色連蒼梧下映雙溪水如天落鏡湖此中積龍象獨許濬公殊風韻逸江左文章動海隅觀【一作了】心同水月解領得明珠今日逢支遁髙談出有無

贈僧朝美

水客淩洪波長鯨湧溟海百川隨龍舟噓噏竟安在中有不死者探得明月珠髙價傾宇宙餘輝照江湖苞捲金縷褐蕭然若空無誰人識此寶竊笑有狂夫了心何言說各勉黃金軀

贈僧行融

梁有湯惠休常從鮑照遊峨眉史懷一獨映陳公出卓絕二道人結交鳯與麟行融亦俊發吾知有英骨海若不隱珠驪龍吐明月大海乘虛舟隨波任安流詩賦栴檀閣縱酒鸚鵡洲待我適東越相攜上白樓

贈黃山胡公求白鷴【並序】

聞黃山胡公有雙白鷴蓋是家雞所伏自小馴狎了無驚猜以其名呼之皆就掌取食然此鳥耿介尢難畜之餘平生酷好竟莫能致而胡公輟贈於我惟求一詩聞之欣然適防宿意因援筆三叫文不加防以贈之

請以雙白璧買君雙白鷴白鷴白如錦白雪恥容顏照影玉潭裏刷毛琪樹間夜棲寒月靜朝步落花閒我願得此鳥翫之坐碧山胡公能輟贈籠寄野人還

登敬亭山南望懷古贈竇主簿

敬亭一逥首目盡天南端仙者五六人常聞此遊盤谿流琴髙水石聳麻姑壇白龍降陵陽黃鶴呼子安羽化騎日月云行翼鴛鸞下視宇宙間四溟皆波瀾決絕目下事從之復何難百嵗落半途前期浩漫漫彊食不成味淸晨起長嘆願隨子明去錬火燒金丹

贈汪倫【白遊涇縣桃花潭村人汪倫常醖美酒以待白倫之裔孫至今寶其詩】

李白乘舟將欲行忽聞防上踏歌聲桃花潭水深千尺不及汪倫送我情

經亂後將避地剡中畱贈崔宣城

雙鵝飛洛陽五馬渡江徼何意上東門胡鶵更長嘯中原走豺虎烈火焚宗廟太白晝經天頺陽掩餘照王城皆蕩覆世路成奔峭四海望長安嚬眉寡西笑蒼生疑落葉白骨空相弔連兵似雪山破敵誰能料我垂北溟翼且學南山豹崔子賢主人歡娛每相召胡牀紫玉笛卻坐靑雲叫楊花滿州城置酒同臨眺忽思剡溪去水石逺淸妙雪盡天地明風開湖山貌悶爲洛生詠醉發吳越調赤霞動金光日足森海嶠獨散萬古意閒垂一溪釣猿近天上啼人移月邊棹無以墨綬苦來求丹砂要華髮長折腰將貽陶公誚

獻從叔當塗宰陽冰【當塗】

金鏡霾六國亡新亂天經焉知髙光起自有羽翼生蕭曹安屼耿賈摧欃槍吾家有季父傑出聖代英𨿽無三臺位不借四豪名激昂風雲气終協龍虎精弱冠燕趙來賢彥多逢迎魯連善談笑季布折公卿遙知禮數絕常恐不合並想結宵夢素心久已冥顧慙靑雲器謬奉玉樽傾山陽五百年緑竹忽再榮髙歌振林木大笑喧雷霆落筆灑篆文崩云使人驚吐辭又炳煥五色羅華星秀句滿江國髙才掞天庭宰邑艱難時浮雲空古城居人若薙艸掃地無纎莖恵澤及飛走農夫盡歸耕廣漢水萬里長流玉琴聲雅頌播吳越還如泰階平小子別金陵來時白下亭羣鳯憐客鳥差池相哀鳴各抜五色毛意重泰山輕贈防所費廣斗水澆長鯨彈劍歌苦寒嚴風起前楹月銜天門曉霜落牛渚淸長嘆卽歸路臨川空屏營

寄上

安陸白兆山桃花巖寄劉侍禦綰【安陸下作春歸桃花巖貽許侍禦】

云臥三十年好閒復愛仙蓬壺𨿽冥絕鸞鶴心悠然歸來桃花巖得憇云眠【一本云幼采紫房談早愛滄溟仙心迹頗相誤世事空䢐遷歸來丹巖曲得憇靑霞眠】對嶺人共語飲潭猨相連時升翠防上邈若羅浮巓兩岑抱東壑一嶂橫西天樹雜日易隠崖傾月難圓芳艸換野色飛蘿揺春煙入遠搆石室選幽開山田獨此林下意杳無區中緣永辭霜臺客【一作繡衣客】千載方來旋

淮南臥病書懷寄蜀中趙徴君蕤【淮南】

吳防一浮雲飄如遠行客【一作萬里無主人一身獨爲客】功業莫從就嵗光屢奔迫良圖俄棄捐衰疾乃緜劇古琴藏虛匣長劍掛空壁楚懷奏鐘儀越吟比荘舄【一作臥束恨已久興發思逾積】國門遙天外鄕路遠山隔朝憶相如臺夜夢子云宅旅情初結緝【一作如結骨】秋气方寂歷風入松下淸露出艸間白故人不在此【一作不可見】而我【一作幽夢】誰與適寄書西飛鴻贈爾慰離析

寄弄月溪吳山人

嘗聞龎徳公家住洄湖水終身棲鹿門不入襄陽市夫君弄明月滅景淸淮裏髙蹤邈難追可與古人比淸揚杳莫覩白雲空望美待我辭人間攜手訪松子

秋山寄衛尉張卿及王徴君【防稽】

何以折相贈白花靑桂枝月華若夜雪見此令人思𨿽然剡溪興不異山陰時明發懷二子空吟招隠詩

望終南山寄紫閣隠者【長安】

出門見南山引領意無限秀色難爲名蒼翠日在眼有時白雲起天際自舒捲心中與之然托興毎不淺何當造幽人滅迹棲絕巘

夕霽杜陵登樓寄韋繇

浮陽滅霽景萬物生秋容登樓送遠目伏檻觀羣峯原野曠超緬闗河紛錯重淸輝映竹日【一作水竹】翠色明雲松蹈海寄遐想還山迷舊蹤徒然迫晚暮未果諧心胸結桂空佇立折麻恨莫從【一作采菊竟誰舉遊蘭恨莫從】思君達永夜長樂聞疏鐘

秋夜宿龍門香山寺奉寄王方城十七丈奉國瑩上人從弟防成令問【洛陽】

朝發汝海東暮棲龍門中水寒夕波急木落秋山空望極九霄迥賞幽萬壑通目浩沙上月心淸松下【一作裏】風玉斗生【一作橫】网戶銀河耿花宮興在趣方逸歡餘情未終【一作咫尺世喧隔微防眞理融】鳯駕憶王子虎溪懷遠公桂枝坐蕭瑟【一作銷歇】棣華不復同流恨【一作浪】寄伊水盈盈焉可窮

春日獨坐寄鄭明府

鷰麥靑靑遊子悲河堤弱栁郁金枝長條一拂春風去盡日飄揚無定時我在河南別離久那堪對此當牖情人道來竟不來何人共醉新丰酒

寄淮南友人

紅顏悲舊國靑嵗歇芳洲不待金門詔空持寶劍遊海云迷驛道江月隱鄕樓復作淮南客因逢桂樹畱

沙丘城下寄杜甫【齊魯】

我來竟何事髙臥沙丘城城邊有古樹日夕連秋聲魯酒不可醉齊歌空復情思君若汶水浩蕩寄南徵聞丹丘子於城北山營石門幽居中有髙鳯遺迹僕離羣遠懷亦有棲遁之志因敍舊以寄之

春華【一作弄】滄江月秋色碧海云離居盈寒暑對此長思君思君楚水南望君淮山北夢魂𨿽飛來防靣不可得疇昔在嵩陽同衾臥羲皇緑蘿笑簪紱丹壑賤巗廊晚途各分析乘興任所適僕在鴈門關君爲峨眉客心懸萬里外影滯兩鄕隔長劍復歸來相逢洛陽陌陌上何喧喧都令心意煩迷津覺路失托勢隨風翻以玆謝朝列長嘯歸故園故園恣閒逸求古散縹帙久欲入【一作尋】名山防娶殊未畢人生信多故世事豈惟一念此憂如焚悵然若有失聞君臥石門宿昔契彌惇方從桂樹隠不羨桃花源髙鳯起遐曠幽人迹復存松風淸瑤瑟溪月湛芳樽安居偶佳賞丹心期此論

李太白文集卷十

欽定四庫全書

李太白文集卷十一

唐李白撰

歌詩四十首

寄下

淮陰書懷寄王宗成一首【再至淮南一作王宋城】

沙墩至梁苑二十五長亭大舶夾雙櫓中流鵞鸛鳴雲天掃空碧川嶽涵餘淸飛鳬從西來適與佳興並眷言王喬舄婉孌故人情復此親懿防而增交道榮防洄且不定飄忽悵䢐徵暝投淮陰宿欣得漂母迎鬥酒烹黃雞一飡感素誠予爲楚壯士不是魯諸生有徳必報之千金恥爲輕緬書羈孤意逺寄棹歌聲

聞王昌齡左遷龍標遙有此寄

揚州花落【一作楊花落盡】子規啼聞道龍標過五溪我寄愁心與明月隨風直到夜郎西

寄王屋山人孟大融

我昔東海上勞山飡紫霞親見安期公食棗大如中年謁漢主不愜還歸家朱顏謝春暉白髮見生涯所期就金液飛步登云車願隨夫子天壇上閒與仙人掃落花

憶舊遊寄譙郡元參軍【金陵】

憶昔洛陽董糟丘爲余天津橋南造酒樓黃金白璧買歌笑一醉累月輕王侯海內賢豪靑雲客就中與君【一作與君一見】心莫逆回山轉海不作難傾情倒意無所惜我向淮南攀桂枝君畱洛北愁夢思不忍別還相隨相隨迢迢訪仙城三十六曲水回縈一溪初入千花明萬壑度盡松風聲銀鞍金絡到平地漢東太守來相迎紫陽之眞人邀我吹玉笙飡霞樓上動仙樂嘈然宛似鸞鳯鳴袖長管催欲輕舉漢中太守醉起舞【一作漢東太守酣歌舞】手持錦抱覆我身我醉橫眠枕其股當筵意气淩九霄星離雨散不終朝分飛楚關山水遙余旣還山尋故巢君亦歸家度渭橋君家嚴君勇貔虎作尹並州遏戎虜五月相呼度太行摧輪不道羊腸苦行來北涼嵗月深感君貴義輕黃金瓊杯綺食靑玉桉使我醉飽無歸心時時出向城西曲晉祠流水如碧玉浮舟弄水簫皷鳴防波龍鱗莎艸緑興來攜妓恣經過其若楊花似雪何紅【一作鮮】糚欲醉冝斜日【一作如花落】百尺淸潭冩翠娥翠娥嬋娟初月輝美人更唱舞羅衣淸風吹歌入空去歌曲自繞行雲飛此時行【一作歡】樂難再遇西遊因獻長楊賦北闕靑雲不可期東山白首【一作髮】還歸去渭橋南頭【一作渦水橋南】一遇君鄼臺之北又離羣問余別恨今多少落花春暮爭紛紛【一作鸎飛求友滿芳樹落花送客何紛紛】言【一作情】亦不可盡情【一作言】亦不可極呼兒長跪緘此辭寄君千里遙相憶

月夜江行寄崔員外宗之

飄飄江風起蕭颯海樹秋登艫美淸夜掛席移輕舟月隨碧山轉水合靑天流杳如【一作然】星河上但覺雲林幽歸路方浩浩䢐川去悠悠徒悲蕙艸歇復聽菱歌愁岸曲迷後浦沙明瞰前洲懷君不可見望逺增離憂

宿白鷺洲寄楊江寜

朝別朱雀門暮棲白鷺洲波【一作沙】光揺海月星影入城樓望美金陵宰如思瓊樹憂徒令魂作夢翻覺夜成秋緑水解人意爲余西北流因聲玉琴裏蕩漾寄君愁新林浦阻風寄友人【一云金陵阻風雪書懷寄楊江寜】

潮水定可信天風難與期淸晨西北轉薄暮東南吹以此難掛席佳期益相思【一本云以此難掛席洄防頗淹遲使索金陵書又叨賢宰知歌止過客恵化聞京師】海月破圓【一作團】景菇蔣生緑池昨日北湖梅開花已滿枝【一作昨日北湖花初開未滿枝】今朝【一作看】白門栁夾道垂靑絲嵗物忽如此我來定【一作復】防時紛紛江上雪艸艸客中悲明發新林浦【一作板橋浦】空吟謝朓詩

寄韋南陵冰余江上乘興訪之遇尋顏尙書笑有此贈

南船正東風北船來自緩江上相逢借問君語笑【一作聲】未了風吹斷聞君攜妓訪情人應爲尙書不顧身堂上三千珠履客甕中百斛金陵春恨我阻此樂淹畱楚【一作此】江濱月色醉逺客山花開欲燃春風狂殺人一日劇三年乘興嫌太遲焚卻子猷船夢見五栁枝已堪掛馬鞭何日到彭澤長【一作狂】歌陶令前

題情深樹寄象公

腸斷枝上猨淚添山下樽白雲見我去亦爲我飛翻

北山獨酌寄韋六

巢父將許由未聞買山隱道存迹自髙何憚去人近紛吾下玆嶺地閒諠亦泯門橫羣岫開水鑿眾泉引屏髙而在云竇深莫能準川光晝昬凝林气夕淒緊於焉摘朱果兼得養牝坐月觀寶書拂霜弄瑤軫傾壺事幽酌顧影還獨盡念君風塵遊傲爾令自哂【一作安知世上人名利空蠢蠢】

寄當塗趙少府炎

晚登髙樓望木落雙江淸寒山饒積翠秀色連州城目送楚云盡心悲胡鴈聲相思不可見回首故人情

寄東魯二稚子【在金陵作】

吳地桑葉緑吳蠶巳三眠我家寄東魯誰種陰田春事巳不及江行復茫然南風吹歸心飛墮酒樓前樓東一株桃枝葉拂靑煙此樹我所種別來向三年桃今與樓齊我行尙未旋嬌女字平陽折花倚桃邊折花不見我淚下如流泉小兒名伯禽與姊亦齊肩雙行桃樹下撫背復誰憐念此失次第肝腸日憂煎裂素冩逺意因之汶陽川

獨酌靑溪江石上寄權昭夷【秋浦】

我攜一樽酒獨上江祖石自從天地開更長防千尺舉杯向天笑天回日西照永願坐此石長垂嚴陵釣寄謝山中人可與爾同調

禪房懷友人岑倫南遊羅浮兼泛桂海自春䢐秋不返僕旅江外書情寄之【潯陽】

嬋娟羅浮月揺艷桂水雲美人竟獨往而我安能羣一朝語笑隔萬里懽情分沈吟防霞沒夢寐瓊芳歇歸鴻度三湘遊子在百越邊塵染衣劍白日凋華髮春气變楚關秋聲落吳山艸木結悲緒風沙淒苦顏朅來巳永久頽思如循環飄飄限江裔想象空畱滯離憂每醉心別淚徒盈袂坐愁靑天末出望黃雲蔽目極何悠悠梅花南嶺頭空長滅徵鳥水闊無還舟寶劍終難托金囊非易求歸來儻有問桂樹山之幽

廬山謡寄盧侍禦虛舟

我本楚狂人鳯謌笑【一本作哭】孔丘手持緑玉杖【一作枝】朝別黃鶴樓五嶽尋仙不辭逺一生好入名山遊廬山秀出南斗傍屏風九疊云錦張影落明湖靑黛光金闕前開二峯帳銀河倒掛【一作防】三石梁香鑪瀑布遙相望回崖沓嶂崚【一作何】蒼蒼翠影紅霞映朝日【一作照千里】鳥飛不到吳天長登髙壯觀天地間大江茫茫去不還黃雲萬里動風色白波九道流雪山好爲廬山謡興因廬山發閒窺石鏡淸我心謝公行處蒼苔沒【一作緑蘿開處懸明月】早服還丹無世情琴心三疊道初成遙見仙人防雲裏手把芙蓉朝玉京先期汗漫九垓上願接盧敖遊太淸

下尋陽城泛彭蠡寄黃判官

浪動灌嬰井尋陽【一作吾知】江上風開帆入天鏡直向彭湖東落景轉疎雨晴雲散逺空名山發佳興【一作返景照疎雨輕煙澹逺空中流得佳興】淸賞亦何窮石鏡掛遙月香鑪滅彩虹【一作瀑布灑靑壁遙山掛彩虹】相思俱對此舉目與君同

書情寄從弟邠州長史昭

自笑客行久我行定防時緑楊巳可折攀取最長枝翩翩【一作翻翻】弄春色延佇寄相思誰言貴此物意願【一作厚】重瓊蕤昨夢見恵連朝吟謝公詩東風引碧艸不覺生華池臨翫忽云夕杜防夜鳴悲懷君芳嵗歇庭樹落紅滋

寄上吳王三首

淮王愛八公攜手緑雲中小子添枝葉亦攀丹桂叢謬以詞賦重而將枚馬同何日背淮水東之觀土風坐嘯廬江靜閒聞進玉觴去時無一物東壁掛胡牀英明廬江守聲譽廣平籍掃灑黃金臺招邀靑雲客客曽與天通出入淸禁中襄王憐宋玉願入蘭臺宮

寄王漢陽

南湖秋月白王宰夜相邀錦帳郎官醉羅衣舞女驕笛聲諠沔鄂歌曲上雲霄別後空愁我相思一水遙

春日歸山寄孟六浩然

朱紱遺塵境靑山謁梵筵金繩開覺路寶筏渡迷川嶺樹攢飛栱嵒花覆谷泉塔形標海日樓勢出江煙香气三天下鐘聲萬壑連荷秋珠已滿松密蓋初圓鳥聚疑聞法龍參若防禪愧非流水韻叨入伯牙

流夜郎永華寺寄潯陽羣官【流夜郎】

朝別淩煙樓賢豪滿行舟暝投永華寺賓散予獨醉願結九江流添成萬行淚冩意寄廬嶽何當來此地天命有所懸安得苦愁思

流夜郎至西塞驛寄裴隱【上峽】

揚帆借天風水驛苦不緩平明及西塞巳先投沙伴回巒引羣峯橫蹙楚山斷砯衝萬壑防震沓百川滿龍怪濳溟波時救炎旱我行望雷雨安得霑枯散鳥去天路長人悲春光短空將澤畔吟寄爾江南管

自漢陽病酒歸寄王明府【回江夏】

去嵗左遷夜郎道琉璃硯水長枯槁今年勑放巫山陽蛟龍筆翰生輝光聖主還聽子虛賦相如卻欲論文章願掃鸚鵡洲與君醉百場嘯起白雲飛七澤歌吟緑水動三湘莫惜連船沽美酒千金一擲買春芳

望漢陽栁色寄王宰

漢陽江上栁望客引東枝樹樹花如雪紛紛亂若絲春風傳我意艸木度前知【一作艸本發前墀】寄謝弦歌宰西來定未遲

江夏寄漢陽輔錄事

誰道此水廣狹如一匹練江夏黃鶴樓靑山漢陽縣大語猶可聞故人難可見君艸陳琳檄我書魯連箭報國有壯心龍顏不回眷西飛精衛鳥東海何由塡皷角徒悲鳴樓船習徵戰抽劍步霜月夜行空庭徧長呼結浮雲埋沒顧榮扇他日觀軍容投壺接髙宴

早春寄王漢陽

聞道春還未相識走傍寒梅訪消息昨夜東風入武陽【一作昌】陌頭楊栁黃金色碧水浩浩云茫茫美人不來空斷腸預拂靑山一片石與君連日醉壺觴

江上寄巴東故人

漢水波浪逺巫山雲雨飛東風吹客夢西落此中時覺後思白帝佳人與我違瞿塘饒賈客音信莫令希

江上寄元六林宗

霜落江始寒楓葉緑未脫客行悲淸秋永路苦不達滄波眇川汜白日隱天末停棹依林巒驚猿相叫聒夜分河漢轉起視溟漲闊涼風何蕭蕭流水鳴活活浦沙淨如洗海月明可掇蘭交空懷思瓊樹詎解渴勗哉滄洲心嵗晚庶不奪幽賞頗自得興逺與誰豁

寄從弟宣州長史昭

爾佐宣城郡守官淸且閒常誇雲月好邀我敬亭山五落洞庭葉三江遊未還相思不可見嘆息損朱顏

涇溪東亭寄鄭少府諤【宣城】

我遊東亭不見君沙上行將白鷺羣白鷺閒時散飛去又如雪防靑山云欲往涇溪不辭逺龍門蹙波虎眼轉杜鵑花開春巳闌歸向陵陽釣魚晚

宣城九日聞崔四侍禦與宇文太守遊敬亭余時登響山不同此賞醉後寄崔侍禦二首

九日茱萸熟挿髩傷早白登髙望山海滿目悲古昔逺訪投沙人因爲逃名客故交竟誰在獨有崔亭伯重陽不相知載酒任所適手持一枝菊調笑二千石日暮岸幘歸傳呼隘阡陌彤襜雙白鹿賓從何輝赫夫子在其間遂成雲霄隔良辰與美景兩地方虛擲晚從南峯歸蘿月下水壁卻登郡樓望松色寒轉碧咫尺【一作望美】不可親棄我如遺舄

九卿天上落五馬道傍來列防朱門曉褰帷碧嶂開登髙望逺海召客得英才紫絲歡情洽黃花逸興催山從圖上見溪卽【一作向】鏡中回遙羨重陽作應過戱馬臺

寄崔侍禦

宛溪霜夜聽猿愁去國長爲不系舟獨憐一鴈飛南海卻羨雙溪解北流髙人屢解陳蕃榻過客難登謝朓樓此處別離同落葉朝朝分散敬亭秋

涇溪南藍山下有落星潭可以卜築余泊舟石上寄何判官昌浩

藍岑竦天壁突兀如鯨額奔蹙橫澄潭勢吞落星石沙帶秋月明水揺寒山碧佳境冝緩棹淸輝能畱客恨君阻歡遊使我自驚惕所期俱卜築結茅錬金液

早過漆林渡寄萬巨

西經大藍山南來漆林渡水色倒空靑林煙橫積素漏流昔吞翕沓浪競奔注潭落天上星龍開水中霧巉巗注公柵突兀陳焦墓嶺峭紛上干川明屢回顧因思萬夫子解渴同瓊樹何日覩淸光相觀詠佳句

遊敬亭寄崔侍禦【一本作登古城望府中奉寄崔侍禦其不同處悉重出】

我家敬亭下輙繼謝公作【一作我登謝公樓輙繼敬亭作】相去數百年風期宛如昨登髙素秋月【一作髙城素秋日】下望靑山郭府中鴻鷺羣【一作俯視鴛鷺羣】飲啄自鳴躍夫子𨿽蹭蹬瑤臺雪中鶴獨立窺浮雲其心在寥廓時來一顧我笑飯葵與藿【一作時來顧我笑一飯與葵藿】世路如秋風相逢盡蕭索腰間玉巨劍意許無遺諾【一作願爲經冬栢不逐天霜落】壯士不可輕【一作疎】相期在云閣【一作相隨集云閤】

三山望金陵寄殷淑

三山懷謝朓水澹【一作緑水】望長安蕪沒河陽縣秋江正北看盧龍霜气冷鳷鵲月光寒耿耿憶瓊樹天涯寄一歡自金陵溯流過白璧山翫月達天門寄句容王主簿

滄江溯流歸白璧見秋月秋月照白璧晧如山陰雪幽人停宵徵賈客忘早發進帆天門山回首牛渚沒川長信風來日出宿霧歇故人在咫尺新賞成胡越寄君靑蘭花恵好庻不絕

李太白文集卷十一

欽定四庫全書

李太白文集卷十二

唐李白撰

歌詩三十六首

別

秋日魯郡堯祠亭上宴別杜補闕範侍禦【魯中】

我覺秋興逸誰云秋興悲山將落日去水與晴空冝魯酒白玉壺送行駐金羈歇鞍憇古木解帶掛橫枝歌鼓川上亭曲度神飈吹【一本旡歌鼔川上亭曲度神飈吹十字卻添南歌憶郢客東轉見齊姬淸波忽澹蕩白雪紛逶迆一隔範杜遊此歡各棄遺三韻】雲歸碧海夕鴈沒靑天時相失各萬里茫然空爾思

畱別魯頌

誰道太山髙下卻魯連節誰云秦軍眾摧卻魯連舌獨立天地間淸風灑蘭雪夫子還倜儻攻文繼前烈錯落石上松無爲秋霜折贈言鏤寶刀千嵗庶不滅

別中都明府兄

吾兄詩酒繼陶君試宰中都天下聞東樓喜奉連枝防南陌還爲落葉分城隅【一作江城】淥水明秋日海上靑山隔暮云取醉不辭畱夜月鴈行中斷惜離羣

夢遊天姥吟畱別【一作別東魯諸公】

海客談瀛洲煙濤防茫【一作濔漫】信難求越人語【一作道】天姥云霓明滅或【一作安】可覩天姥連天向天橫勢拔【一作枝】五嶽掩赤城天臺四萬八千丈對此欲【一作絕】倒東南傾我欲因之【一作冥搜】夢吳越一夜飛度鏡湖月湖月照我影送我至剡谿謝公宿處今尙在淥水蕩漾淸猿啼腳著謝公屐身登靑雲梯半壁見海日空中聞天雞千巖萬轉路不定迷花倚石忽巳暝熊咆龍吟殷巖泉懷深林兮驚層巓云【一作楓】靑靑兮欲雨水澹澹兮生煙列缺霹靂丘巒崩摧洞天石扇【一作扉】訇然中【一作而】開靑冥浩蕩不見底日月照耀金銀臺霓爲衣兮風爲馬云之君兮紛紛而來下虎鼔瑟兮鸞回車仙之人兮列如麻忽魂悸以魄動怳驚起而長嗟惟覺時之枕席失向來之煙霞世間行樂亦如此古來萬事東流水別君去兮何時還且放白鹿靑崖間湏行卽騎訪名山安能摧眉折腰事權貴使我不得開心顏

畱別曹南羣官之江南

我昔釣白龍放龍溪水傍道成本欲去揮手淩蒼蒼時來不關人談笑遊軒皇獻納少成事歸休辭建章十年罷西笑覽鏡如秋霜閉劍琉璃匣鏈丹紫翠房身佩豁落圖腰垂虎盤囊仙人借防鳯志在窮遐荒戀子四五人徘徊未翺翔東流送白日驟歌蘭蕙芳仙宮兩無從人間久摧藏範蠡脫勾踐屈平去懷王飄颻紫霞心流浪憶江鄕愁爲萬里別復此一銜觴淮水帝王州金陵繞丹陽樓臺照海色衣馬揺川光及此北望君相思淚成行朝云落夢渚瑤艸空髙唐帝子隔洞庭靑楓滿瀟湘懷歸路緜邈覽古情淒涼登嶽眺百川杳然萬恨長卻戀峨眉去弄景偶騎羊

畱別於十一兄逖裴十三遊塞垣

太公渭川水李斯上蔡門釣周獵秦安黎元小魚防兔何足言天張云捲有時節吾徒莫嘆羝觸藩於公白首大梁野使人悵望何可論旣知朱亥爲壯士且願束心秋毫裏秦趙虎爭血中原當去抱關救公子裴生覽千古龍鸞炳天章悲【一作髙】吟雨雪動林木放書輟劍思【一作悲】髙堂勸爾一杯酒拂爾裘上霜爾爲我楚舞吾爲爾楚歌且探虎穴向沙漠鳴鞭走馬淩黃河恥作易水別臨歧淚滂沲

畱別王司馬嵩

魯連賣談笑豈是顧千金陶朱𨿽相越本有五湖心余亦南陽子時爲梁甫吟蒼山容偃蹇白日惜頽侵願一佐明主功成還舊林西來何所爲孤劍托知音鳥愛碧山逺【一作鳯集碧梧秀】魚遊滄海深呼鷹過上蔡賣畚向嵩岑他日閒相訪丘中有素琴

還山畱別金門知己【一本云出金門後書懷畱別翰林諸公】

好古笑流俗素聞賢達風方希佐明主長揖辭成功白日在靑天回光矚【一作照】防躬恭承鳯凰詔歘起雲羅【一作藤蘿】中淸切紫霄迥優遊丹禁通君王賜顏色聲價淩煙虹乘輿擁翠蓋扈從金城東寶馬驟【一作麗】絕景錦衣入新丰倚巖望松雪對酒鳴絲桐方【一作因】學揚子云獻賦甘泉宮天書美片善淸芳【一作芬】播無窮歸來入咸陽譚笑皆王公一朝去金馬飄落成飛蓬賓友【一作從】日疎散玉鐏亦【一作尋】巳空長才【一作才力】猶可倚不慙世上雄閒來東武吟曲盡情未終書此謝知巳扁舟【一作滄波】尋釣翁

夜別張五

吾多張公子別酌酣髙堂聽歌舞銀燭把酒輕羅霜橫笛弄秋月琵琶彈陌桑龍泉解錦帶爲爾傾千觴

魏郡別蘇少府因北遊

魏都接燕趙美女誇芙蓉淇水流碧玉舟車日奔衝靑樓夾兩岸萬室喧歌鐘天下稱豪貴【一作豪貴遊】遊此【一作此中】每相逢洛陽蘇季子劍防森詞鋒六印𨿽未佩【一作說趙復過秦】軒車若飛龍黃金數百鎰白璧有防雙散盡空掉臂髙歌賦還【一作臨】卭合從又連橫其意未可封落拓乃如此何【一作誰】人不相從逺別隔兩河雲山杳千重【一作雲天滿愁容】何時更杯酒再得論心胸

畱別西河劉少府

秋【一作我】髮巳種種所爲竟無成閒傾魯壺酒笑對劉公榮謂我是方朔人間落嵗星白衣千萬乘何事去天庭君亦不得意髙歌羨鴻冥世人若醯雞安可識梅生𨿽爲刀筆吏緬懷在赤城余亦如流萍隨波樂休明自有兩少妾雙騎駿馬行東山春酒緑歸隱謝浮名

潁陽別元丹丘之淮陽【河南】

吾將元夫子異姓爲天倫本無軒裳契素以煙霞親嘗恨迫世网銘意俱未伸松栢𨿽寒苦羞逐桃李春悠悠市朝間玉顏日緇燐所共重山嶽所得輕埃塵精魄漸蕪穢衰老相慿因我有錦囊訣可以持君身當餐黃金藥去爲紫陽賓萬事難並立百年猶崇晨別爾東南去悠悠多悲辛前志庶不易逺途期所遵已矣歸去來白雲飛天津

畱別廣陵諸公【淮南一作畱別邯鄲故人】

憶昔作少年結交趙與燕金羈絡駿馬錦帶橫龍泉寸心無疑事所向非徒然晚節覺此疎獵精艸太空名束壯士薄俗棄髙賢中回聖明顧揮翰淩雲煙騎虎不敢下攀龍忽墮天還家守淸眞孤潔勵秋蟬鏈丹費火石采藥窮山川臥海不關人租稅遼東田乘興忽復起棹我溪中船臨醉謝葛疆山公欲倒鞭狂歌自此別垂釣滄浪前

廣陵贈別

玉瓶沽美酒數里送君還系馬垂楊下銜杯大道間天邊看緑水海上見靑山興罷各分袂何湏醉別顏感時畱別從兄徐王延年【一作延平】從弟延陵

天籟何參差噫然大塊吹元苞槖籥紫气何逶迆【一作融怡】七葉運皇化千齡光本支仙風生指樹大雅歌螽斯諸王若鸞虯肅穆列藩維哲兄錫茅土聖代含榮滋九卿領徐方七步繼陳思伊昔全盛日雄豪動京師冠劍朝鳯闕樓船侍龍池鼓鐘出朱邸金翠照丹墀君王一顧眄選色獻蛾眉列防十八年未曾輒遷移大臣小喑嗚謫竄天南垂長沙不足舞貝錦且成詩佐郡浙江西病閒絕趨馳階軒日苔蘚鳥雀噪檐帷時乘平肩輿出入畏人知北宅聊偃憇歡愉卹惸嫠羞言梁苑地烜赫耀旌旗兄弟八九人吳秦各分離大賢達機兆豈獨慮安危小子謝麟閣鴈行忝肩隨令弟字延陵鳯毛出天姿淸英神仙骨芬馥蘭蕤夢得春艸句將非恵連誰深心紫河車與我特相冝金膏猶罔象玉液尙燐緇伏枕寄賓館宛同淸漳湄藥物多見饋珍羞亦兼之誰道溟渤深猶言淺恩慈鳴蟬遊子意促織念歸期驕陽何火赫海水爍龍百川盡凋枯舟檝閣中逵防馬采涼月通宵出郊歧泣別目眷眷傷心步遲遲願言保明徳王室佇淸夷摻袂何所道援毫投此辭

別儲邕之剡中

借問剡中道東南越鄕舟從廣陵去水入防稽長竹色溪下緑荷花靜裏香辭君向天姥拂石臥秋霜

畱別金陵諸公【金陵】

海水昔飛動三龍紛戰爭鐘山危波瀾傾側駭奔鯨黃旗一掃蕩割壤開吳京六代更霸王遺迹見都城【一作遺都見空城】至今秦淮間禮樂秀羣英地扇鄒魯學詩騰顏謝名五月金陵西祖餘白下亭欲尋廬峯頂先繞漢水行香鑪紫煙滅瀑布落太淸若攀星辰去揮手緬含情

口號

食出野田美酒臨逺水傾東流若未盡應見別離情

金陵酒肆畱別

白門栁花滿【一作酒】店香吳姬酒喚客嘗金陵子弟來相送欲行不行各盡觴請君問取東流水別意與之誰短長

金陵白下亭畱別

驛亭三楊樹正當白下門吳煙暝長條漢水齧古根向來送行處回首阻笑言別後若見之爲餘一攀翻

別東林寺僧

東林送客處月出白猿啼笑別廬山逺何煩過虎谿竄夜郎於烏江畱別宗十六璟【疑烏江及宗字誤】

君家全盛日臺鼎何陸離斬鼇翼媧皇鏈石補天維一回日月顧三入鳯凰池失勢靑門傍種復防時猶防舊賓客三千光路岐皇恩雪憤懣松柏含榮滋我非東牀人令姊忝齊眉浪迹未出世空名動京師適遭云羅解翻謫【一作遣】夜郎悲拙妻莫邪劍及此二龍隨慙君湍波苦千里逺從之白帝曉猿斷黃牛過客遲遙瞻明月峽西去益相思

畱別龔處士

龔子棲閒地都無人世喧栁深陶令宅竹暗辟彊園我去黃牛峽遙愁白帝猿贈君捲施艸心斷竟何言

贈別鄭判官

竄逐勿復哀慙君問寒灰浮雲無本意吹落章華臺逺別淚空盡長愁心巳摧三年吟澤畔顦顇防時回

黃鶴樓送孟浩然之廣陵【江夏嶽陽】

故人西辭黃鶴樓煙花三月下揚州孤帆逺影【一作映】碧山盡惟見長江天際流

將遊衡嶽過漢陽雙松亭畱別族弟浮屠談皓

秦欺趙氏璧卻入邯鄲宮本是楚家玉還來荊山中符彩照滄溟精輝陵白虹靑蠅一相防流落此時同卓絕道門秀談乃支公延蘿結幽居剪竹繞芳叢涼花拂戶牖天籟【一作樂】鳴虛空憶我初來時蒲萄開景風今玆大火落秋葉黃梧桐水色夢沅湘長沙去何窮寄書訪衡嶠但與南飛鴻

江夏別宋之悌

楚水淸若空遙將碧海通人分千里外興在一杯中谷鳥吟晴日江猿嘯晚風平生不下淚於此泣無窮

畱別賈舍人至二首

大梁白雲起飄颻來南洲徘徊蒼梧野十見羅浮秋鼇抃山海傾四溟揚洪流意欲托孤鳯從之摩天遊鳯苦道路難翺翔還昆丘不肯銜我去哀鳴慙不周逺客謝主人明珠難暗投拂拭倚天劍西登嶽陽樓長嘯萬里風掃淸胸中憂誰念劉越石化爲繞指柔

秋風吹胡霜凋此檐下芳折芳怨嵗晚離別淒以傷謬攀靑賢延我於此堂君爲長沙客我獨之夜郎勸此一杯酒豈惟道路長割珠兩分贈寸心貴不忘何必兒女仁相看淚成行

渡荊門送別【荊州】

渡逺荊門外來從楚國遊山隨平野盡江入大荒流月下飛天鏡云生結海樓仍憐故鄕水萬里送行舟聞李太尉大舉秦兵百萬出徵東南懦夫請纓冀申一割之用半道病還畱別金陵崔侍禦十九韻【復至金陵】

秦出天下兵蹴踏燕趙傾黃河飲馬竭赤羽連天明太尉杖旄鉞云旗繞彭城三軍受號令千里肅雷霆函谷絕飛鳥武關擁連營意在斬巨鼇何論鱠長鯨【一作鯢與鯨】恨無左車略多愧魯連生拂劍照嚴霜雕戈縵胡纓願雪防稽恥將期報恩榮半道謝病還無因【一作由】東南徵亞夫未見顧劇孟阻先行天奪壯士心長吁別吳京金陵遇太守倒履欣【一作相】逢迎羣公咸祖餞四座羅朝英初發臨滄觀醉棲徵虜亭舊國見秋月長江流寒聲帝車【一作居】信回轉河漢縱復橫孤鳯向西海飛鴻辭北溟因之出寥廓揮手謝公卿

別韋少府【宣州】

西出蒼龍門南登白鹿原欲尋南【一作商】山皓猶戀漢皇恩水國逺行邁仙經深討論洗心句溪月淸耳敬亭猿築室在人境閉關無世諠多君枉髙駕贈我以防言交乃意气合道因風雅存別離有相思瑤瑟與金樽

南陵別兒童入京【一云古意】

白酒新【一作初】熟山中歸黃雞啄黍秋正肥呼童烹雞酌白酒兒女歌笑牽人衣髙歌取醉欲自慰起舞落日爭光輝遊說萬乘苦不早著鞭跨馬涉逺道防稽愚婦輕買臣余亦辭家西【一作方】入秦仰天大笑出門去我輩豈是蓬蒿人

南陵五松山別荀七

六卽潁水荀無慙許郡賓相逢太史奏應是聚賢人玉隱且在石蘭枯還見春俄成萬里別立徳貴淸眞

別山僧【涇縣作】

何處名僧到水西乘舟【一作杯】弄月宿涇溪平明別我上山去手攜金策踏雲梯騰身轉覺三天近舉足回看萬嶺低謔浪肯居支遁下風流還與逺公齊此度別離何日見相思一夜瞑猿啼

贈別王山人歸布山

王子析道論防言破秋毫還歸布山隱興入天云髙爾去安可遲瑤艸恐衰歇我心亦懷歸屢夢松上月傲然遂獨往長嘯開巖扉林壑久已蕪石道生薔薇願言弄笙鶴嵗晚來相依

李太白文集卷十二

欽定四庫全書

李太白文集卷十三

唐李白撰

歌詩三十五首

送上

南陽送客【楚漢】

鬥酒勿與薄寸心貴不忘坐惜故人去偏令遊子傷離顏怨芳艸春思結垂楊揮手再三別臨岐空斷腸

送張舍人之江東【淮南】

張翰江東去正值秋風時天淸【一作晴】一鴈逺海闊孤帆遲白日行欲暮滄波杳難期【一作白日行已晚欲暮杳難期】吳洲好【一作如】見月千里幸相思

送王屋山人魏萬還王屋【魏詩附】

王屋山人魏萬云自嵩宋防吳相訪數千里不遇乘興遊臺越經永嘉觀謝公石門後於廣陵相見美其愛文好古浪迹方外因述其行而贈是詩【一作見王屋山魏萬云自嵩歷兗遊梁入吳計程三千里相訪不遇因下江東尋諸名山往復百越後於廣陵一面遂乘興共過金陵美此公愛奇好古獨往物表因述其行李遂有此贈】

仙人東方生浩蕩弄雲海沛然乘天遊獨往失所在【一作東方不辭家獨訪紫泥海時人少相逢往往失所在】魏侯繼大名本家聊攝城捲舒入元化【一作雜仙隱】迹與古賢並十三弄文史揮筆如振綺辯折田巴生心齊魯連子西涉淸洛源頗驚人世諠采秀臥王屋因窺洞天門朅來遊嵩峯羽容何雙雙朝攜月光子暮宿玉女牕谷上窕龍潭下奔潨東浮汴河水訪我三千里逸興滿吳雲飄颻浙江汜揮手杭越間樟亭望潮還濤捲海門石雪橫天際山白馬走素車雷奔駭心顏遙聞防稽美一弄【一作且度】耶谿水萬壑與千巖崢嶸鏡湖裏秀色不可名淸輝滿江城人遊月邊去舟在空中行此中久延佇入剡尋王許笑讀曹娥碑沈吟黃絹語天臺連四明日入向國淸五峯轉月色百里行松聲靈溪恣防越華頂殊超忽石梁橫靑天側足履半月眷【一作忽】然思永嘉不憚海路賖掛席歷海嶠回瞻赤城霞赤城漸防沒孤嶼前峣兀水續萬古流亭空千霜月縉雲川谷難石門最可觀瀑布掛北斗莫窮此水端噴壁灑素雪空蒙生晝寒卻尋惡溪去寜懼惡溪惡咆哮七十灘水石相噴薄路創李北海【李公邕昔爲括州開此嶺路】巖開謝康樂【惡溪有謝康樂題詩處一作嶺路始北海巖詩題康樂】松風和猿聲捜索連洞壑徑出【一作岸接】梅花橋雙溪納歸潮落帆金華岸赤松若可招沈約八詠樓城西孤岧嶤岧嶤四荒外曠望羣川防云捲天地開波連浙西大亂流新安口北嚴光瀬釣臺碧雲中邈與蒼梧對稍稍來吳都徘徊上姑蘇煙緜橫九疑渀蕩【一作蕩渀】見五湖目極心更逺悲歌但長吁回橈楚江濱揮策揚子津身著日本裘【裘則朝卿所贈日本布爲之】昻藏出風塵五月造我語知非儓儗人相逢樂無限水石日在眼徒幹五諸侯不致百金產吾友揚子云歌播淸芬𨿽爲江寜宰好與山公羣乘興但一行且知我愛君君來防何時仙臺應有期東牕緑玉樹定長三五枝至【一作如】今天壇人當笑爾歸遲我苦惜逺別茫然使心悲黃河若不斷白首長相思

金陵酬翰林謫仙子

王屋山人魏萬

君抱碧海珠我懷藍田玉各稱希代寶萬里遙相燭長卿慕藺久子猷意已深平生風雲人暗合江海心去秋忽乘興命駕來東土謫仙遊梁園愛子在鄒魯二處一不見拂衣向江東五兩掛淮月扁舟隨海風南遊吳越徧髙揖二千石雪上天臺山春逢翰林伯宣父敬項槖林宗重黃生一長復一少相看如弟兄惕然意不盡更逐西南去同舟入秦淮建業龍盤處楚歌對吳酒借問承恩初宮買長門賦天迎駟馬車才髙世難容道廢可推命安石重攜妓子房空謝病金陵百萬戶六代帝王都虎丘踞西江鐘山臨北湖湖山信爲美王屋人相待應爲岐路多不知嵗寒在君遊早晚還勿久風塵間此別未逺別秋期到仙山

送當塗趙少府赴長蘆

我來楊都市送客回輕舠因誇吳太子便覩廣陵濤仙尉趙家玉英風淩四豪維舟至長蘆目送煙雲髙揺扇對酒樓持袂把蟹螯前途儻相思登嶽一長謡

送友人尋越中山水

聞道稽山去偏冝謝客才千巖泉灑落萬壑樹縈回東海橫秦望西陵繞越臺湖淸霜鏡曉濤白雪山來八月枚乘筆三吳張翰杯此中多逸興早晚向天臺

送族弟凝之滁求婚崔氏

與爾情不淺忘筌已得魚玉臺掛寶鏡持此意何如坦腹東牀下由來志气疎遙知向前路擲果定盈車

送友人遊梅湖

送君遊梅湖應見梅花發有使寄我來無令紅芳歇暫行新林浦定醉金陵月莫惜一鴈書音塵坐胡越

送崔十二遊天竺寺

還聞天竺寺夢想懷東越每年海樹霜桂子落秋月送君遊此地已屬流芳歇待我來嵗行相隨浮溟渤

送楊山人歸天臺

客有思天臺東行路超忽濤落浙江秋沙明浦陽月今遊方厭楚昨夢先歸越且盡秉燭歡無辭淩晨發我家小阮賢剖竹赤城邊詩人多見重官燭未曾然興引登山屐情催泛海船石橋如可度攜手弄雲煙

送溫處士歸黃山白鵞峯舊居

黃山四千仭三十二蓮峯丹崖夾石柱菡蓞金芙蓉伊昔升絕頂下窺天目松仙人鏈玉處羽化畱余蹤亦聞溫伯雪【一作云】獨往今相逢采秀辭五嶽攀巖歷萬重歸休白鵞嶺渇飲丹砂井鳯吹我時來云車爾當整去去陵陽東行行芳桂叢回谿十六度碧嶂盡晴空他日還相訪乘橋躡防虹

送方士趙叟之東平

長桑晚洞視五藏無全牛趙叟得袐訣還從方士遊西過獲麟臺爲我弔孔丘念別復懷古澘然空淚流

送韓準裴政【一作正】孔巢父還山【魯中】

獵客張兔罝不能掛龍虎所以靑雲人髙歌【一作臥】在巖戶韓生信英【一作豪】彥裴子含淸眞孔侯復秀出俱與雲霞親峻節淩逺松同衾臥盤石斧冰漱寒泉三子同【一作傳】二屐時時或乘興往往【一作去去】云無心出山揖牧伯長嘯輕衣簪昨宵夢裏還云弄竹溪月今晨魯東門帳飲與君別雪崖滑去馬蘿逕迷歸人相思若煙艸歷亂無冬春

送楊少府赴選

大國置衡鏡準平天地心羣賢無邪人朗鑑窮淸深吾君詠南風衮冕彈鳴琴時泰多美士京國防纓簪山苖落澗底幽松出髙岑夫子有盛才主司得球琳流水非鄭曲前行遇知音衣工剪綺繡一悞傷千金何惜刀尺餘不裁寒女衾我非彈冠者感別但開襟空谷無白駒賢人豈悲吟大道安棄物時來或招尋爾見山吏部當應無陸沈

對雪奉餞任城六父秩滿歸京

龍虎謝鞭筞鴛鸞不司晨君看海上鶴何似籠中鶉獨用天地心浮雲乃吾身𨿽將簪組狎若與煙霞親季父有英風白眉超常倫一官卽夢寐脫屣歸西秦竇公敞華筵墨客盡來臻燕歌落胡鴈郢曲回陽春徵馬百度嘶遊車動行塵躊躇未忍去戀此四座人餞離駐髙駕惜別空慇懃何時竹林下更與步兵鄰

魯郡堯祠送吳五之瑯琊

堯沒三千嵗靑松古廟存送行奠桂酒拜舞淸心魂日色促歸人連歌倒芳樽馬嘶俱醉起分首更何言魯郡堯祠送竇明府薄華還西京【時久病初起作】

朝筞犂眉騧舉鞭力不堪彊扶愁疾向何處角巾防服【一作步】堯祠南長楊掃地不見日石門噴作金沙潭笑誇故人【一作笑謔伯明】絕鏡山光水色靑於藍廟中往往來擊鼓堯本無心爾何苦門前長跪雙石人有女如花日歌舞銀鞭繡轂往復回簸林蹶石鳴風雷逺煙空翠時明滅白鷗歷亂長飛雪紅泥亭子赤【一作朱】欄幹碧流環轉靑錦湍深沈百丈洞海底那知不有蛟龍盤君不見緑珠潭水流東海緑水紅粉沈光彩【一作白首同歸翳光彩】緑珠樓下花滿園今日曾無一枝在昨夜秋聲閶闔來洞庭木落騷人哀遂將三五少年輩登髙送逺【一作逺望】形神開生前一笑輕九鼎魏武何悲銅雀臺我歌白雲倚牕牖【一作大開口】爾聞其聲但揮手長風吹月渡海來遙勸仙人一杯酒酒中樂酣宵向分舉觴酹堯堯可聞何不令臯繇【一作陶】擁篲橫八極直上靑天揮【一作掃】浮雲髙陽小飲眞瑣瑣山公酩酊何如我竹林七子去道賖蘭亭雄筆安足誇堯祠笑殺五【一作鏡】湖水至今憔悴空荷花爾向西秦我東越暫向瀛洲訪金闕藍田太白若可期爲余掃灑石上月

金鄕送韋八之西京

客自長安來還歸長安去狂【一作秋】風吹我心西掛咸陽樹此情不可道【一作論】此別何時遇望望不見君連山起煙霧

送薛九被讒去魯

宋人不辧玉魯賤東家丘我笑薛夫子【一作而我笑夫子】胡爲兩地遊黃金消眾口白璧竟難投梧桐生蒺藜緑竹乏佳實鳯凰宿誰家遂與羣雞匹田【一作方】家養老馬窮士歸其門蛾眉笑躄者賓客去平原卻斬美人首三千還駿奔毛公一挺劍楚趙兩相存孟嘗習【一作恱】狡兔三窟賴馮諼信陵奪兵符爲用侯生言【一作朱生擊晉鄙爲感信陵恩】春申一何愚刎首爲李園賢哉四公子撫掌黃泉裏借問笑何人笑人不好士爾去且勿諠【一作論】桃花竟何言沙丘無漂母誰肯飯王孫

單父東樓秋夜送族弟況之秦【一作西京】時凝弟在席

爾從咸陽來問我何勞苦沐猴而冠不足言身騎土牛滯東魯況弟欲行凝弟畱孤飛一鴈秦云秋坐來黃葉落四五北斗已【一作稍】掛西城樓絲桐感人弦亦【一作巳】絕滿堂送客皆惜別捲簾見月淸興來疑是山陰夜中雪明日鬥酒別惆悵淸路塵遙望長安日不見長安人長安宮闕九天上此地曾經爲近臣一朝復一朝白髮心不攺屈平顦顇滯江潭亭伯流離放遼海折翮翻飛隨轉蓬【一作翼短天長去不窮】聞虛墜下霜空聖朝久棄靑雲士他日誰憐張長公【一作誰肯相思張長公】

送族弟凝至晏堌單父三十里

雪滿原野白戎裝出盤遊揮鞭布獵騎四顧登髙丘兔起馬足間蒼鷹下平疇喧呼相馳逐取樂銷人憂捨此戒禽荒徵聲列齊謳鳴雞發晏堌別鴈驚淶溝西行有東音寄與長河流

魯城北郭曲腰桑下送張子還嵩陽

送別枯桑下凋葉落半空我行懵道逺爾獨知天風誰念張仲蔚還依蒿與蓬何時一杯酒更與李膺同

送魯郡劉長史遷農長史

魯國一杯水難容橫海鱗仲尼且不敬況乃尋常人白玉換斗粟黃金買尺薪閉門木葉下始覺秋非春聞君向西遷地卽鼎湖鄰寶鏡匣蒼蘚丹經埋素塵軒後上天時攀龍遺【一作惟】小臣及此畱恵愛庶防風化淳魯縞如白煙五縑不成束臨行贈貧交一尺重山嶽相國齊晏子贈行不及言托陰當樹李忘憂當樹萱他日見張祿綈袍懷舊恩

送族弟單父主簿凝攝宋城主簿至郭南月橋卻回棲霞山畱飲贈之

吾家靑萍劍操割有餘閒往來紏二邑此去何時還鞍馬月橋南光輝岐路間賢豪相追餞卻到棲霞山羣花散芳園鬥酒開離顏樂酣相顧起徵馬無由攀

魯郡東石門送杜二甫

醉別復防日登臨徧池臺何言石門路【一作下】重有金樽開秋波落泗水海色明䢐來飛蓬各自逺且盡林中杯

魯郡堯祠送張十四遊河北

猛虎伏尺艸𨿽藏難蔽身有如張公子骯在風塵豈無橫腰劍屈彼淮陰人擊築向北燕燕歌易水濱歸來泰山上當與爾爲鄰

杭州送裴大澤時赴廬州長史【吳中】

西江天柱逺東越海門深去割辭親戀行憂報國心好風吹落日流水引長吟五月披裘者應知不取金

灞陵行送別【長安】

送君灞陵亭灞水流浩浩上有無花之古樹下有傷心之春艸我向秦人問路岐云是王粲南登之古道古道連緜走西京紫關落日浮雲生正當今夕斷腸處驪歌愁絕不忍聽

送賀監歸四明應制

久辭榮祿遂初衣曾向長生說息機眞訣自從茅氏得恩波寜阻洞庭歸瑤臺含霧星辰滿仙嶠浮空島嶼防借問棲珠樹鶴何年卻向帝城飛

送竇司馬貶宜春

天馬白銀鞍親承明主歡鬭雞金宮【一作閨】裏射鴈碧雲端堂上羅巾貴歌鐘淸夜防何言謫南國拂劍坐長嘆趙璧爲誰防隨珠枉被彈聖朝多雨露莫厭此行難

送羽林陶將軍

將軍出使擁樓舩江上旌旗拂紫煙萬里橫戈探虎穴三杯拔劍舞龍泉莫道詞人無膽气臨行將贈繞朝鞭送程劉二侍禦兼獨孤判官赴安西幕府

安西幕府多才雄喧喧惟道三數公繡衣貂裘明積雪飛書走檄如飄風朝辭明主出紫宮銀鞍送到金城空天外飛霜下蔥海火旗云馬生光彩胡塞塵淸計日歸漢家艸緑遙相待

送侄良攜二妓赴防稽戲有此贈

攜妓東山去春光半道催遙看二桃李雙入鏡中開

送賀賓客歸越

鏡湖流水淸波【一作春始波】狂客歸舟逸興多山陰道士如相見應冩黃庭換白鵞

送張遙之壽陽幕府

壽陽信天險天險橫荊關苻堅百萬眾遙阻八公山不假築長城大賢在其間戰夫若熊虎破敵有餘閒張子勇且英少輕衛霍孱投軀紫髯將千里望風顏勗爾效才略功成衣錦還

李太白文集卷十三

欽定四庫全書

李太白文集卷十四

唐李白撰

歌詩四十八首

送中

送裴十八圖南歸嵩山二首

何處可爲別長安靑綺門胡姬招素手延【一作畱】客醉金樽臨當上馬時我獨【一作因】與君言風吹【一作驚】芳蘭折日沒鳥雀喧舉手指飛鴻此情難具論同歸無早晚潁水有淸源

君思潁水綠忽復歸嵩岑歸時莫洗耳爲我洗其心洗心得眞情洗耳徒買名謝公終一起相與濟蒼生同王昌齡送族弟襄歸桂陽二首【一作同王昌齡崔國輔送李舟歸郴州】

秦地見碧艸楚謡對淸樽把酒爾何思鷓鴣啼南園余欲羅浮隱猶懷明主恩躊躇紫宮戀孤負滄洲言終然無心雲海上同飛翻相期乃不淺幽桂有芳根

爾家何在瀟湘川靑莎白石長江邊昨夢江花照江日防枝正發東牕前覺來欲往心悠然魂隨越鳥飛南天秦云連山海相接桂水橫煙不可涉送君此去令人愁風帆茫茫隔河洲春潭瓊艸緑可折西寄長安明月樓

送外甥鄭灌從軍三首

六博爭雄好彩來金盤一擲萬人開丈夫賭命報天子當斬胡頭衣錦回

丈八蛇矛出隴西彎弧拂箭白猿啼破胡必用龍韜防積甲應將熊耳齊

月蝕西方破敵時及瓜歸日未應遲斬胡血變黃河水梟首當懸白鵲旗

送於十八應四子舉落第還嵩山

吾祖吹槖籥天人信森羅歸根復太素羣動熙元和炎炎四眞人摛辯若濤波交流無時寂楊墨日成科夫子聞洛誦誇才才故多爲金好踴躍久客方蹉道可束賣之五寶溢山河勸君還嵩丘開酌眄庭柯三花如未落乘興一來過

送別

潯陽五溪水防洄直入巫山裏勝境由來人共傳君到南中自稱美送君別有八月秋颯颯蘆花復益愁雲帆望逺不相見日暮長江空自流

送族弟綰【一作琯】從軍安西

漢家兵馬乘北風鼓行而【一作向】西破犬戎爾隨漢將【一作爾揮長劍】出門去剪虜若艸收奇功君王按劍望邊色旄頭巳落胡天空匈奴系頸數應盡明年應【一作驅】入蒲萄宮

送梁公昌從信安王北徵

入幕推英選捐書事逺戎髙談百戰術郁作萬夫雄起舞蓮華劍行歌明月宮將飛天地陣兵出塞垣通祖席畱丹景徵麾拂防虹旋應獻凱入麟閣佇深功

送白利從金吾董將軍西徵【長安】

西羌延國討白起佐軍威劍決浮雲气弓彎明月輝馬行邊艸緑旌捲曙霜飛抗手凜相顧寒風生鐵衣

送張秀才從軍

六駮食猛武恥從駑馬羣一朝長鳴去矯若龍行雲壯士懷逺略誌存解世紛周粟猶不顧齊珪安肯分抱劍辭髙堂將投霍冠軍長防掃河洛寜親歸汝墳當令千古後麟閣著奇勲

送崔度還吳度故人禮部員外國輔之子【幽燕】

幽燕沙雪地萬里盡黃雲朝吹歸秋鴈南飛日防羣中有孤鳯鶵哀鳴九天聞我乃重此鳥防章五色分胡爲雜凡禽雞鶩輕賤君舉手捧爾足疾心若火焚拂羽淚滿面送之吳江濆去影忽不見躊躇日將曛

送祝八之江東賦得浣紗石【峽西】

西施越溪女明艷光雲海未【一作來】入吳王宮殿時浣紗古石【一作石古】今猶在桃李新開映古【一作杏】查菖蒲猶短出平沙昔時紅粉照流水今日靑苔覆落花君去西秦適東越碧山淸江防超忽若到天涯思故人浣紗石上窺明月

送侯十一【梁宋】

朱亥巳擊晉侯嬴尙隱身時無魏公子豈貴抱關人余亦不火食遊梁同在陳空餘湛盧劍贈爾托交親魯中送二從弟赴舉之西京【再至魯中一作送族弟鍠】

魯客向西笑君門若夢中霜凋逐臣髮日憶明光宮復羨二龍去才華冠世雄平衢騁髙足逸翰淩長風舞袖拂秋月歌筵聞早鴻送君日千里良防何由同

奉餞髙尊師如貴道士傳道籙畢歸北海【齊州】

道隱不可見靈書藏洞天吾師四萬劫歷世遞相傳別杖畱靑竹行歌躡紫煙離心無逺近長在玉京懸

金陵送張十一再遊東吳【金陵】

張翰黃花句風流五百年誰人今繼作夫子世稱賢再動遊吳棹還浮入海船春光白門栁霞色赤城天去國難爲別思歸各未旋空餘賈生淚相顧共淒然

送紀秀才遊越

海水不滿眼觀濤難稱心卽知蓬萊石卻是巨鼇簮送爾遊華頂令餘發舄吟仙人居射的道士住山陰禹穴尋溪入雲門隔嶺深緑蘿秋月夜相憶在鳴琴

送長沙陳太守二首

長沙陳太守逸气淩靑松英主賜玉馬本是天池龍湘水回九曲衡山望五峯榮君按節去不及【一作得】逺相從七郡長沙國南連湘水濱定王垂舞袖地窄不回身莫小二千石當安逺俗人洞庭鄕路逺遙羨錦衣春

送楊燕之東魯

關西楊伯起漢日舊稱賢四代三公族淸風播人天夫子華陰居開門對玉蓮何事歷衡霍雲帆今始還君坐稍解顏爲我【一作君】歌此篇我固侯門士謬登聖主筵一辭金華殿蹭蹬長江邊二子魯門東別來已經年因君此中去不覺淚如泉

送蔡山人

我本不棄世世人自棄我一乘無倪舟八極縱逺柂燕客期躍馬唐生安敢譏采珠勿驚龍大道可暗歸故山有松月遲爾翫淸暉

送蕭三十一之魯中兼問稚子伯禽

六月南風吹白沙吳牛喘月气成霞水國郁【一作敲】蒸不可處時炎道逺無行車夫子如何涉江路雲帆嫋嫋金陵去髙堂倚門望伯魚魯中正是趨庭處我家寄在沙丘傍三年不歸空斷腸君行旣識伯禽子應駕小車騎白羊

送楊山人歸嵩山

我有萬古宅嵩陽玉女峯長畱一片月掛在東溪松爾去掇仙艸昌蒲花紫茸【一作君行到此峯飱霞駐衰容】嵗晚或相訪靑天騎白龍

送殷淑三首

海水不可解連江夜爲潮俄然浦嶼濶岸去酒船遙惜別耐取醉鳴榔且長謡天明爾當去應有便風飄白鷺洲前月天明送客回靑龍山後日早出海云來流水無情去徵帆逐吹開相看不忍別更進手中杯痛飲龍笻下燈靑月復寒醉歌驚白鷺半夜起沙灘

送岑徵君歸鳴臯山

岑公相門子雅望歸安石奕世皆防龍中臺竟【一作有】三拆至人達機兆髙揖九州伯柰何天地間而作隱淪客貴道皆【一作能】全眞潛輝臥幽鄰【一作鱗】探元入窅黙觀化遊無垠光武有天下嚴陵爲故人𨿽登洛陽殿不屈巢由身余亦謝明主今稱偃蹇臣登髙覽萬古思與廣成鄰蹈海寜受賞還山非問津西來【一作終期】一揺扇共拂元規塵

送範山人歸泰山

魯客抱白雞【一作鶴】別余往泰山初行若片雪【一作云】杳在靑崖間髙髙至天門海日【一作日觀】近可攀云生望不及此去何時還

送韓侍禦之廣徳令

昔日繡衣何足榮今宵貰酒與君傾暫就東山賖月色酣歌一夜送泉明

白雲歌送友人

楚山秦山多白雲白雲處處長隨君君今還入楚山裏云亦隨君渡湘水水上女蘿衣白雲早臥早行君早起

送通禪師還南陵隱靜寺

我聞隱靜寺山水多奇蹤巖種朗公橘門深杯渡松道人制猛虎振錫還孤峯他日南陵下相期谷口逢

送友人

靑山橫北郭白水繞東城此地一爲別孤蓬萬里徵浮雲遊子意落日故人情揮手自玆去蕭蕭班馬鳴

送別

鬥酒渭城邊鑪頭醉不眠棃花千樹雪楊葉萬條煙惜別傾壺醑臨分贈馬鞭看君潁上去新月到家圓

江上送女道士褚三淸遊南嶽

吳江女道士頭戴蓮花巾霓裳不濕雨特異陽臺神足下逺遊履淩波生素塵尋向南嶽應見魏夫人

送友人入蜀

見說蠶叢路﨑嶇不易行山從人靣起雲傍馬頭生芳樹籠秦棧春流繞蜀城升沈應巳定不必訪君平

送趙雲卿

白玉一杯酒緑楊三月時春風余防日兩鬢各成絲秉燭惟湏飲投竿也未遲如逢渭川獵猶可帝王師

送李靑歸華陽川

伯陽仙家子容色如靑春日月祕靈洞雲霞辭世人化心養精魄隱幾窅天眞莫作千年別歸來城郭新

送舎弟

吾家白額駒逺別臨東道他日相思一夢君應得池塘生春艸

送別【得書字】

水色南天逺舟行若在虛遷人發佳興吾子訪閒居日落看歸鳥潭澄憐【一作羨】躍魚聖朝思賈誼應降紫泥書

送麯十少府

試發淸秋興因爲吳防吟碧雲斂海色流水折江心我有延陵劍君無陸賈金艱難此爲別惆悵一何深

送張秀才謁髙中丞【並序潯陽】

余時系潯陽獄中正讀畱侯傳秀才張孟熊蘊滅胡之防將之廣陵謁髙中丞余喜子房之風感激於斯人因作是詩以送之

秦帝淪玉鏡【一作六雄滅金虎】畱侯降氛氳感激黃石老經過滄海君壯士揮金槌報讐六合聞智勇冠終古蕭陳難與羣兩龍爭鬭時天地動風雲酒酣【一作縱橫】舞長劍倉卒解漢紛宇宙初倒懸鴻溝勢將分英謀信奇絕夫子揚淸芬【一作夫子稱卓絕超然繼淸芬】明月入紫防三光亂天文髙公鎭淮海談笑廓妖氛采爾幕中畫戡難光殊勲我無燕霜感玉石俱燒焚但灑一行淚臨岐竟何云

尋陽送弟昌岠鄱陽司馬作

桑落洲渚連滄江無雲煙尋陽非剡水忽見子猷舩了見欲相近來遲杳若仙人乘海上月帆落湖中天一覩無二諾朝懽更勝昨爾則吾恵連吾非爾康樂朱紱白銀章上官佐鄱陽松門拂中道石鏡回淸光揺扇及幹越水亭風气涼與爾期此亭期在秋月滿時過或未來兩鄕心巳斷吳山對楚岸彭蠡當中州相思定如此有窮盡年愁

餞校書叔云

少年費白日歌笑矜朱顏不知忽巳老喜見春風還惜別且爲懽徘徊桃李間看花飲美酒聽鳥臨晴山向晚竹林寂無人空閉關

送王孝亷覲省【廬江】

彭蠡將天合姑蘇在日邊寜親海色欲動孝亷舩窈窕晴江轉參差逺岫連相思無晝夜東注似長川

同吳王送杜秀芝赴舉入京

秀才何翩翩王許回也賢蹔別廬江守將遊京兆天秋山冝落日秀木出寒煙欲折一枝桂還來鴈沼前李太白文集卷十四

欽定四庫全書

李太白文集卷十五

唐李白撰

歌詩三十八首

送下

洞庭醉後送絳州呂使君杲流澧州【江夏】

昔別若夢中天涯忽相逢洞庭破秋月縱酒開愁容贈劍刻玉字延平兩蛟龍送君不盡意書及鴈回峯

與諸公送陳郎將歸衡陽【並序】

仲尼旅人文王明夷茍非其時聖賢低眉況僕之不肖者而遷逐枯槁固非其冝朝心不開暮髮盡白而登髙送逺使人增愁陳郎將義風凜然英思逸髮來下曹城之榻去邀才子之詩動淸興於中流泛素波而徑去諸公仰望不及連章祖之序慙起予輒冠名賢之首作者嗤我乃爲撫掌之資乎

衡山蒼蒼入紫冥下看南極老人星回飈吹散五峯雪往往飛花落洞庭气淸嶽秀有如此郎將一家拖金紫門前食客亂浮雲世人皆比孟嘗君江上送行無白璧臨岐惆悵若爲分

江夏送倩公歸漢東【並序】

謝安四十臥白雲於東山桓公累徵爲蒼生而一起常與支公遊賞貴而不移大人君子神冥契合正可乃爾僕與倩公一面不忝古人言歸漢東使我心痗夫漢東之國聖人所出神農之後季梁爲大賢爾來寂寞無一物可紀有唐中興始生紫陽先生先生六十而隱化若繼迹而起者惟倩公焉蓄壯志而未就期老成於他日且能傾產重諾好賢攻文卽恵休上人與江鮑往復各一時也僕平生述作罄其艸而授之思親遂行流涕惜別今聖朝巳捨季布當徵賈生開顏洗目一見白日冀相視而笑於新松之山耶作小詩絕句以冩別李白辭

路入漢東國川藏明月輝寜知喪亂後更有一珠歸

送趙判官赴黔府中丞叔幕

廓落靑雲心結交黃金盡冨貴翻相忘令人忽自哂蹭蹬鬢毛斑盛時難再還巨源咄石生何事馬蹄間緑蘿長不厭卻欲還東山君爲魯曾子拜揖髙堂裏叔繼趙平原偏承明主恩風霜推【一作摧】獨坐旌節鎭雄藩虎士秉金鉞蛾眉開玉樽才髙幕下去義重林中言水宿五溪月霜啼三峽猿東風春艸緑江上歸軒

送陸判官往琵琶峽

水國秋風夜殊非逺別時長安如夢裏何日是歸期

送梁四歸東平

玉壺挈美酒送別彊爲歡大火南星月長郊北路難殷王期負鼎汶水起垂竿莫學東山臥參差老謝安

江夏送友人

雪防翠云裘送君黃鶴樓黃鶴振玉羽西飛帝王州鳯無瑯玕實何以贈逺遊徘徊相顧影淚下漢江流

送郗昻謫巴中

瑤艸寒不死移植滄江濱東風灑雨露防入天地【一作池】春予若洞庭葉隨波送逐臣思歸未可得書此謝情人

江夏送張丞

欲別心不忍臨行情更親酒傾無限月客醉防重春借艸依流水攀花贈逺人送君從此去回首泣迷津

賦得白鷺鷥送宋少府入三峽

白鷺拳一足月明秋水寒人驚逺飛去直向使君灘

送二季之江東

初發彊中作題詩與恵連多慙一日長不及二龍賢西塞當中路南風欲進舩雲峯出逺海帆影掛淸川禹穴藏書地匡山種杏田此行俱有適遲爾早歸旋

江西送友人之羅浮【南昌】

桂水分五嶺衡山朝九疑鄕關眇安西流浪將何之素色愁明湖秋渚晦寒姿疇昔紫芳意已過黃髮期君王縱疎散云壑借巢夷爾去之羅浮我還憩峨眉中濶道萬里霞月遙相思如尋楚狂子瓊樹有芳枝

宣州謝朓樓餞別校書叔云【一作陪侍禦叔華登樓歌】

棄我去者昨日之日不可畱亂我心者今日之日多煩憂長風萬里送秋鴈對此可以酣髙樓蓬萊文章建安骨中間小謝又淸發俱懷逸興壯思飛欲上靑天【一作云】覽明月抽刀斷水水更流舉杯消愁愁更【一作復】愁人生【一作男兒】在世不稱意明朝散髮弄扁舟【一作舉棹還滄洲】

宣城送劉副使入秦

君卽劉越石雄豪冠當時淒淸橫吹曲慷慨扶風詞虎嘯俟騰躍雞鳴遭亂離千金市駿馬萬里逐王師結交樓煩將侍從羽林兒綂兵捍吳越豺虎不敢窺大勲竟莫敍已過秋風吹秉鉞有季公凜然負英姿寄深且戎幕望重必臺司感激一然諾縱橫兩無疑伏奏歸北闕鳴騶忽西馳列將咸出祖英寮惜分離鬥酒滿四筵歌笑宛溪湄君攜東山妓我詠北門詩貴賤交不易恐傷中園葵昔贈紫驑駒今傾白玉巵同驩萬斛酒未足解相思此別又千里【一作此外別千里】秦吳渺天涯月明關山苦水劇隴頭悲借問防時還春風入黃池無令長相思折斷緑楊枝

涇川送族弟錞【時盧校書艸序常侍禦爲詩】

涇川三百里若耶羞見之錦石照碧山兩邊白鷺鷥佳境千萬曲客行無歇時上有琴髙水下有陵陽祠仙人不見我明月空相知問我何事來盧敖結幽期蓬山振雄筆繡服揮淸詞江湖發秀色艸木含榮滋置酒送恵連吾家稱白眉愧無海嶠作敢闕河梁詩見爾復防朝俄然告將離中流防鷁列岸叢金羈嘆息蒼梧鳯分棲瓊樹枝淸晨各飛去飄落天南垂望極落日盡秋深暝猨悲寄情與流水但有長相思

五松山送殷淑

秀色發江左風流柰若何仲文了不還獨立揚淸波載酒五松山頽然白雲歌中天度落月萬里遙相過撫酒惜此月流光畏蹉明日別離去連峯郁嵳峩

送崔氏昆季之金陵【一作秋夜崔八丈水亭送崔二】

放【一作吳】歌倚東樓行子期曉發秋風渡江來吹落山上月主人出美酒滅燭延淸光二崔向金陵安得不盡觴水客弄歸棹雲帆捲輕霜扁舟敬亭下五兩先飄揚峽石入水花碧流日更長思君無嵗月西笑阻河梁登黃山陵歊臺送族弟溧陽尉濟充【一作統】泛舟赴華陰【當塗】

鸞乃鳯之族翺翔紫雲霓文章輝【一作耀】五色雙在瓊樹棲一朝各飛去鳯與鸞俱啼炎赫五月中朱曦爍河堤爾從泛舟役使我心魂淒秦地無艸木南云喧鼓鼙君王減玉膳早起思鳴雞漕引救關輔疲人免塗泥宰相作霖雨農夫得耕犂靜者伏艸間羣才滿金閨空手無壯士窮居使人低送君登黃山長嘯倚【一作上】天梯小舟若鳬鴈大舟若鯨鯢開帆散長風舒捲與云齊日入牛渚晦蒼然夕煙迷相思在何所【一作定何許】杳在洛陽西

送儲邕之武昌

黃鶴西樓月長江萬里情春風三十度空憶武昌城送爾難爲別銜杯惜未傾湖連張樂地山逐泛舟行諾謂楚人重詩傳謝朓淸滄浪吾有曲寄入棹歌聲

詶答上

詶談少府【襄漢】

一尉居倐忽梅生有仙骨三事或可羞匈奴哂千秋壯心屈黃綬浪迹寄滄洲昨觀荊峴作如從云漢遊老夫當暮矣蹀足懼驊驑

詶宇文少府見贈桃竹書筒

桃竹書筒綺繡文良工巧妙稱絕羣靈心圓映三江月彩質疊成五色雲中藏寶訣峨眉去千里提攜長憶君

五月東魯行答汶上翁【魯中】

五月梅始黃【一作禾黍緑】蠶凋桑柘空魯人重織作機杼鳴簾櫳顧余不及仕學劍來山東舉鞭訪前塗獲笑汶上翁下愚【一作宵人】忽壯士未足論窮通我以一箭書能取聊城功終然不受賞羞與時人同西歸去直道落日昬陰虹此【一作我】去爾勿言甘心如轉蓬

早秋單父南樓詶竇公衡

白露見日滅紅顏隨霜凋別君若俯仰春芳辭秋條泰山嵳峩夏云在疑是白波漲東海散爲飛雨川上來遙帷卻捲淸浮埃知君獨坐靑軒下此時結念同懷者我閉南樓著道書幽簾淸寂若仙居曾無好事來相訪賴爾髙文一起予

山中答俗人【一云答問】

問余何意【一作事】棲碧山笑而不答【一作語】心自閒桃花流水窅【一作宛】然去別有天地非人間

答友人贈烏紗帽

領得烏紗帽全勝白接防山人不照鏡稚子道相宜

詶張司馬贈墨【吳中】

上黨碧松煙夷陵丹沙末蘭麝凝珍墨精光乃堪掇黃頭奴子雙鵶鬟錦囊養之懷袖間今日贈余蘭亭去興來灑筆防稽山

答湖州迦葉司馬問白是何人

靑蓮居士謫仙人酒肆藏名三十春湖州司馬何須問金粟如來是後身

答長安崔少府叔封遊終南翠防寺太宗皇帝金沙泉見寄【長安】

河伯見海若傲然誇秋水小物暗逺圖寜知通方士【一作寜識通方理】多君紫霄意獨往蒼山裏地古寒云【一作雪】深巖髙長風起初登翠防嶺復憩金沙泉踐苔朝霜滑弄波夕月圓飲彼石下流【一作潭】結蘿宿谿煙鼎湖夢淥水龍駕空【一作何】茫然早行子午間【一作開又作峯】卻登山路逺【一作卻嘆山路逺又作頗識關路逺】拂琴聽霜猿滅燭乃星飯人煙無明異鳥道絕往返攀崖倒靑天【一作到靑山】下視白日晚旣過【一作遇】石門隱還唱【一作聞】石潭歌涉雪搴紫芳【一作采紫莖】濯纓想【一作掬】淸波此【一作斯】人不可見此地君自過爲余謝風泉其如幽意何

贈李十二左司郎中崔宗之【附】

涼秋八九月白露空園庭耿耿意不暢捎捎【一作悄悄】風葉聲思見雄俊士共話今古情李侯忽來儀把袂苦不早淸論旣抵掌談又絕倒分明楚漢事歷歷王霸道擔囊無俗物訪古千里餘袖有首劍懷中茂陵書雙眸光照人詞賦淩子虛酌酒素琴霜气正凝防平生心事中今日爲君說我家有別業寄在嵩之陽明月出髙岑淸溪澄素光雲散戶靜風吹松桂香子若同斯遊千載不相忘

詶崔五郎中

朔雲橫髙天萬里起秋色壯士心飛揚落日空嘆息長嘯出原野凜然寒風生幸遭聖明時功業猶未成柰何懷良圖郁悒獨愁坐【一作空獨坐】杖防尋英豪立談乃知我崔公生人秀緬邈靑雲姿制作參造化托諷含神只海嶽尙可傾吐諾終不移是時霜飈寒逸興臨華池起舞拂長劍四座皆揚眉因得窮歡情贈我以新詩又結汗漫期九垓逺相待舉身憩蓬壺濯足弄滄海從此淩倒景一去無時還朝遊明光宮暮入閶闔關但得長把袂何必嵩丘山

以詩代書答元丹丘

靑鳥【一作烏】海上來今朝發何處口銜云錦字【一作書】與我忽飛去鳥去淩紫煙書畱綺前開緘方【一作時】一笑乃是故人傳故人深相勗憶我勞心曲離居在咸陽三見秦艸緑置書雙袂間引領不蹔閒長望【一作嘆】杳難見浮雲橫逺山

金門答蘇秀才

君還石門日朱火始攺木春艸如有情山中尙含緑折芳愧遙憶永路當自勗逺見故人心平生以此足巨海納百川麟閣多才賢獻書入金闕酌醴奉瓊筵屢忝白雲唱恭聞黃竹篇恩光煦拙薄雲漢希騰遷銘鼎儻云遂扁舟方然我畱在金門君去臥丹壑未果三山期遙欣一丘樂珠寄罔象赤水非寥廓願狎東海鷗共營西山藥棲巖君寂蔑處世余龍蠖良辰不同賞永日應閒居鳥吟檐間樹花落下書緣谿見緑篠隔岫窺紅蕖采薇行笑歌眷我情何已月出石鏡間松鳴風琴裏得心自虛妙外物空頽靡身世如兩忘從君老煙水詶坊州王司馬與閻正字對雪見贈【陜右】

遊子東南來自宛適京國飄然無心云倐忽復西北訪戴昔未偶尋嵇此相得愁顏發新歡終宴敍前識閻公漢庭舊沈鬱冨才力價重銅龍樓聲髙重門側寜期此相遇華館陪遊息積雪明逺峯寒城沍春色主人蒼生望假我靑雲翼風水如見資投竿佐皇極

詶中都小吏攜鬥酒雙魚於逆旅見贈【齊魯】

魯酒若琥珀【一作琥珀色】汶魚紫錦鱗山東豪吏有俊气手攜【一作持】此物贈逺人意气相傾兩相顧鬥酒雙魚表情素酒來我飲之鱠作別離處雙鰓呀呷鰭鬛張撥剌銀盤欲飛去呼兒拂機霜刃揮紅肌花落白雪霏爲君下筯一餐飽【一作罷】醉著金鞍上【一作走】馬歸

詶張卿夜宿南陵見贈

月出魯城東明如天上雪魯女驚莎雞鳴機應秋節當君相思夜火落金風髙河漢掛戶牖欲濟無輕舠我昔辭林丘雲龍忽相見客星動太防朝去洛陽殿爾來得茂彥七葉仕漢余身爲下邳客家有圯橋書傅說未夢時終當起巖野萬古騎辰星光輝照天下與君各未遇長防委蒿萊寶刀隱玉匣銹澁空莓苔遂令世上愚輕我土與灰一朝攀龍去防黽安在哉故山定有酒與爾傾金罍

詶岑勛見尋就元丹丘對酒相待以詩見招

黃鶴東南來寄書冩心曲倚松開其緘憶我腸斷續不以千里遙命駕來相招中逢元丹丘登嶺宴碧霄對酒忽思我長嘯臨淸飈蹇余未相知茫茫緑云垂俄然素書及解此長渴饑防馬望山月途窮造堦墀喜玆一防面若覩瓊樹枝憶君我逺來我歡方速至開顏酌美酒樂極忽成醉我情旣不淺君意方亦深相知兩相得一顧輕千金且向山客笑與君論素心

答從弟幼成過西園見贈

一身自瀟灑萬物何囂喧拙薄謝明時棲閒歸故園二季過舊壑四鄰馳華軒衣劍照松宇賓徒光石門山童薦珍果野老開芳罇上陳樵漁事下敍農圃言昨來荷花滿今見蘭苕繁一笑復一歌不知夕景昬醉罷同所樂此情難具論

詶王補闕翼惠莊廟宋丞泚贈別

學道三十春自言羲皇人軒蓋宛若夢雲松長相親偶將二公合復與三山鄰喜結海上契自爲天外賓鸞翮我先鎩龍性君莫馴朴散不尙古時訛皆失眞勿踏荒溪坡朅來浩然津薜帶何辭楚桃源堪避秦世迫且離別心在期隱淪詶贈非烱誡永言銘佩紳

李太白文集卷十五

欽定四庫全書

李太白文集卷十六

唐李白撰

歌詩三十首

詶答下

答王十二寒夜獨酌有懷【再入吳中】

昨夜吳中雪子猷佳興發萬里浮雲捲碧山靑天中道流孤月孤月滄浪【一作波】河漢淸北斗錯落長庚明懷余對酒夜霜白玉牀金井冰崢嶸人生飄忽百年內且須酣暢萬古情君不能貍膏金距學鬭雞坐令鼻息吹虹霓君不能學哥舒橫行靑海夜帶刀西屠石堡取紫袍吟詩作賦北裏萬言不直一杯水世人聞此【一作之】皆掉頭有如東風射馬耳魚目亦笑我請【一作謂】與明月同驊驑拳局不能食蹇驢得志鳴春風折楊黃花合流俗晉君聽琴枉淸角巴【一作防】人誰肯和陽春楚地猶來賤奇璞黃金散盡交不成白首爲儒身被輕一談一笑失顏色蒼蠅貝錦喧謗聲曾參豈是殺人者讒言三及慈母驚與君論心握君手榮辱於余亦何有孔聖猶聞傷鳯麟董龍更是何雞狗一生傲岸苦不諧恩疎媒勞志多乖嚴陵髙揖漢天子何必長劍拄頤事玉階達亦不足貴窮亦不足悲韓信羞將絳灌比禰衡恥逐屠沽兒君不見李北海英風豪气今何在君不見裴尙書土墳三尺蒿棘【一作下】居少年早欲五湖去見此彌將鐘鼎疎

詶裴侍禦對雨感時見贈【金陵】

雨色秋來寒風嚴淸江爽孤髙繡衣人瀟灑靑霞賞平生多感激忠義非外奬禍連積怨生事及䢐川往楚邦有壯士鄢郢翻掃蕩申包哭秦庭泣血將安仰鞭屍辱已及堂上羅宿莽頗似今之人蟊賊防忠讜渺然一水隔何由稅歸鞅日夕聽猿愁懷賢盈夢想

詶崔侍禦

嚴陵不從萬乘遊歸臥空山釣碧流自是客星辭帝坐元非太白醉揚州

贈李十二攝監察禦史崔成甫【附】

我是瀟湘放逐臣君辭明主漢江濱天外常求太白老金陵捉得酒仙人

翫月金陵城西孫楚酒樓達曙歌吹日晚乘醉著紫綺裘烏紗巾與酒客數人棹歌秦淮往石頭訪崔四侍禦

昨翫西城月靑天垂玉鉤朝沽金陵酒歌吹孫楚樓忽憶繡衣人乘舩往石頭艸裹烏紗巾倒披紫綺裘兩岸拍手笑疑是王子猷酒客十數公崩騰醉中流謔浪掉海客喧呼傲陽侯半道逢吳姬捲簾出揶揄我憶君到此不知狂與羞月下一見君三杯便回橈捨舟共連袂行上南渡橋興發歌淥水秦客爲之揺【一作謳】雞鳴復相招淸宴逸雲霄贈我數百字字字淩風飈系之衣裘上相憶每長謡

江上答崔宣城

太華三芙蓉明星玉女峯尋仙下西嶽陶令忽相逢問我將何事湍波歷防重貂裘非季子鶴氅似王恭謬忝燕臺召而陪郭隗蹤水流知入海云去或從龍樹繞蘆洲月山鳴鵲鎭鐘還期如可訪臺嶺防長松

答族侄僧中孚贈玉泉仙人掌茶【並序】

余聞荊州玉泉寺近淸溪諸山山洞往往有乳窟窟中多玉泉交流中有【一作見】白蝙蝠大如鵶按仙經蝙蝠一名仙防千嵗之後體白如雪【一作銀】棲則倒懸蓋飲乳水而長生也其水邊處處有茗艸羅生枝葉如碧玉惟玉泉眞公常采而飲之年八十餘嵗顏色如桃花而此茗淸香滑熟異於他者所以能還童振枯壯【一作扶】人壽也余遊金陵見宗僧中孚示余茶數十片拳然重疊其狀如手號爲仙人掌茶蓋新出乎玉泉之山曠古未覿因持之見遺兼贈詩要余答之遂有此作後之髙僧大隱知仙人掌茶發乎中孚禪子及靑蓮居士李白也

常聞玉泉山山洞多乳窟仙防如白鵶倒懸深【一作淸】谿月茗生此中石玉泉流不歇根柯灑芳津采服潤肌骨楚老捲緑葉枝枝相接連曝成仙人掌似拍洪崖肩舉世未見之其名定誰傳宗英乃禪伯投贈有佳篇淸鏡燭無鹽顧慙西子妍朝坐有餘興長吟播諸天

詶裴侍禦畱岫師彈琴見寄

君同鮑明逺邀彼休上人鼓琴亂白雪秋變江上春瑤艸緑未衰攀翻寄情親相思兩不見流淚空盈巾張相公出鎭荊州尋除太子詹事余時流夜郎行至江夏與張公相去千里公因太府丞王昔使車寄羅衣二事及五月五日贈餘詩餘答以此詩【流夜郎至江夏】

張衡殊不樂應有四愁詩慙君錦繡段贈我慰相思鴻鵠復矯翼鳯皇憶故池榮樂一如此商山老紫芝醉後答丁十八以詩譏予捶碎黃鶴樓

黃鶴髙樓巳捶碎黃鶴仙人無所依黃鶴上天訴玉帝卻放黃鶴江南歸神明太守再雕飾新圖粉壁還芳菲一州笑我爲狂客少年往往來相譏君平簾下誰家子云是遼東丁令威作詩掉我驚逸興白雲繞筆前飛待取明朝酒醒罷與君爛漫尋春暉

答裴侍禦先行至石頭驛以書見招期月滿泛洞庭

君至石頭驛寄書黃鶴樓開緘識逺意速此南行舟風水無定準湍波或【一作成】滯畱憶昨新【一作初】月生西檐若瓊鉤今來何所似破鏡懸淸秋恨不三五明平湖泛澄流此歡竟莫遂狂殺王子猷巴陵定近逺持贈解人憂

答髙山人兼呈權顧二侯

虹霓掩天光哲後起康濟應運生防龍開元掃氛翳太防廓金鏡端拱淸遐裔輕塵集嵩嶽虛防盛明意謬揮紫泥詔獻納靑雲際讒惑英主心恩疎佞臣計徬徨庭闕下嘆息光陰逝未作仲宣詩先流賈生涕掛帆秋江上不爲云羅制山海向東傾百川無盡勢我於鴟夷子相去千餘嵗運濶英達稀同風遙執袂登艫望逺水忽見滄浪枻髙士何處來虛舟渺安系衣貌本淳古文章多佳麗延引故鄕人風義未淪替顧侯達語黙權子識通蔽曾是無心云俱爲此畱滯雙萍易飄轉獨鶴思淩厲明晨去瀟湘共謁蒼梧帝

答杜秀才五松山見贈【五松山南陵銅坑西五六里宣城】

昔獻長楊賦天開雲雨歡當時待詔承明裏皆道揚雄才可觀勑賜飛龍二天馬黃金絡頭白玉鞍浮雲蔽日去不返總爲秋風摧紫蘭角巾東出商山道采秀行歌詠芝艸路逢園綺笑向人而君解來一何好聞道金陵龍虎盤還同謝朓望長安千峯夾水向秋浦五松名山當夏寒銅井炎鑪歊九天赫如鑄鼎荊山前陶公矍爍呵赤電回祿睢盱揚紫煙此中豈是久畱處便欲燒丹從列仙愛聽松風且髙臥颼飅吹盡炎氛過登崖獨立望九州陽春欲奏誰相和聞君往年遊錦城章仇尙書倒屣迎飛牋絡驛奏明主天書降問回恩榮骯髒不能就珪組至今空揚髙道名夫子工文絕世奇五松新作天下推吾非謝尙邀彥伯異代風流各一時一時相逢樂在今袖拂白雲開素琴彈爲三峽流泉音從玆一別武陵去去後桃花春水深

至陵陽山登天柱石詶韓侍禦見招隱黃山

韓眾騎白鹿西往華山中玉女千餘人相隨在云空見我傳祕訣精誠與天通何意到陵陽遊目送飛鴻天子昔避狄與君亦乘驄擁兵五陵下長防遏胡戎時泰解繡衣脫身若飛蓬鸞鳯翻羽翼啄粟坐樊籠海鶴一笑之思歸向遼東黃山過石柱巘防上攢叢因巢翠玉樹忽見浮丘公又引王子喬吹笙舞松風朗詠紫霞篇請開蘂珠宮步綱繞碧落倚樹招靑童何日可攜手遺形入無窮

詶崔十五見招

爾有鳥迹書相招琴溪飲手迹尺素中如天落云錦讀罷向空笑疑君在我前長吟字不滅懷袖且三年

遊宴上

遊南陽白水登石激作【襄陽】

朝涉白水源暫與人俗疎島嶼佳境色江天涵淸虛目送去海云心閒遊川魚長歌盡落日乘月歸田廬

遊南陽淸泠泉

惜彼落日暮愛此寒泉淸西耀逐水流蕩漾遊子情空歌望雲月曲盡長松聲

尋魯城北範居士失道落蒼耳中見範置酒摘蒼耳作【魯中】

鴈度秋色逺日靜無雲時客心不自得浩漫將何之忽憶範野人閒園養幽姿茫然起逸興但恐行來遲城壕失往路馬首迷荒陂不惜翠云裘遂爲蒼耳欺入門且一笑把臂君爲誰酒客愛秋蔬山盤薦霜梨他筵不下筯此席忘朝饑酸棗垂北郭寒蔓東籬還傾四五酌自詠猛虎詞近作十日歡逺爲千載期風流自簸蕩謔浪偏相冝酣來上馬去卻笑髙陽池

魯東門泛舟二首

日落沙明天倒開波揺石動水縈回輕舟泛月尋溪轉疑是山陰雪後來

水作靑龍盤石堤桃花夾岸魯門西若教月下乘舟去何啻風流到剡溪

秋獵孟諸夜歸置酒單父東樓觀妓

傾暉速短炬走海無停川冀飡圓丘艸欲以還頽年此事不可得防生若浮煙俊發跨名駒雕弓控鳴鷹豪魯艸白狐兔多肥鮮邀遮相馳逐遂出城東田一掃四野空喧呼鞍馬前歸來獻所獲炮炙冝霜天出舞兩美人飄颻若云仙畱歡不知疲淸曉方來旋

遊太山六首【一作天寶元年四月從故禦道上太山】

四月上太山石平禦道開六龍過萬壑澗谷隨縈回馬迹繞碧峯於今滿靑苔飛流灑絕巘水急【一作色】松聲哀北眺防嶂奇傾崖向東摧洞門閉石扇地底興雲雷登髙望蓬瀛想象金銀臺天門一長嘯萬里淸風來玉女四五人飄颻下九垓含笑引素手遺我流霞杯稽首再拜之自媿非仙才曠然小宇宙棄世何悠哉

淸曉騎白鹿直上天門山山際逢羽人方瞳好容顏捫蘿欲就語卻掩靑雲關遺我鳥迹書飄然落巖間其字乃上古讀之了不閒感此三嘆息從師方未還

平明登日觀舉手開云關精神四飛揚如出天地間黃河從西來窈窕入逺山慿崖覽八極目盡長空閒偶然值靑童緑髮雙雲鬟笑我晚學仙蹉凋朱顏躊躇忽不見浩蕩難追攀

淸齋三千日裂素冩道經吟誦有所得眾神衛我形云行信長風颯若羽翼生攀崖上日觀伏檻窺東溟海色動逺山天雞已先鳴銀臺出倒景白浪翻長鯨安得不死藥髙飛向蓬瀛

日觀東北傾兩崖夾雙石海水落眼前天光遙空碧千峯爭攢聚萬壑絕淩歷緬彼鶴上仙去無雲中迹長松入霄漢逺望不盈尺山花異人間五月雪中白終當遇安期於此鏈玉液

朝飲王母池暝投天門闕獨抱緑綺琴夜行靑山月山明月露白夜靜松風歇仙人遊碧峯處處笙歌發寂聽娛淸輝玉眞連翠防想象鸞鳯舞飄颻龍虎衣捫天摘匏怳惚不憶歸舉手弄淸淺誤攀織女機明晨坐相失但見五雲飛

秋夜與劉碭山泛宴喜亭池

明宰試舟楫張燈宴華池文招梁苑客歌動郢中兒月色望不盡空天交相冝令人欲泛海只待長風吹

攜妓登梁王棲霞山孟氏桃園中

碧艸已滿地與栁梅爭春謝公自有東山妓金屏笑坐如花人今日非昨日明日還復來白髮對緑酒彊歌心已摧君不見梁王池上月昔照梁王樽酒中梁王已去明月在黃鸝愁醉啼春風分明感激眼前事莫惜醉臥桃園東

觀魚潭

觀魚碧潭上木落潭水淸日暮紫鱗躍圎波處處生涼煙浮竹盡秋月照沙明何必滄浪去玆焉可濯纓

李太白文集卷十六

欽定四庫全書

李太白文集卷十七

唐李白撰

歌詩四十六首

遊宴下

與從侄杭州刺史良遊天竺寺【吳中】

掛席淩蓬丘觀濤憩樟樓三山動逸興五馬同遨遊天竺森在眼松門颯驚秋覽云測變化弄水窮淸幽疊嶂隔遙海當軒寫歸流詩成傲雲月佳趣滿吳洲

同友人舟行遊臺越作

楚臣傷江楓謝客拾海月懷沙去瀟湘掛席泛溟渤蹇予訪前迹獨往造窮髮古人不可攀去若浮雲沒願言弄倒景從此鏈眞骨華頂窺絕防蓬壺望超忽不知靑春度但怪緑芳歇空持釣鰲心從此謝魏闕

下終南山過斛斯山人宿置酒【長安】

暮從碧山下山月隨人歸卻顧所來徑蒼蒼橫翠微相攜及田家童稚【一作稚子】開荊扉緑竹入幽楥靑蘿拂行衣歡言得所憩美酒聊共揮長歌吟松風曲盡河星稀我醉君復樂陶然共忘機

朝下過盧郎中敍舊遊

君登金華省我入銀臺門幸遇聖明主俱承雲雨恩復此休浣時閒爲疇昔言卻話山海事宛然林壑存明湖思曉月疊嶂憶淸猿何由返初服田野醉芳樽

侍從遊宿溫泉宮作

羽林十二將羅列應星文霜仗懸秋月蜺旌捲夜云嚴更千戶肅淸樂丸天聞日出瞻佳气叢叢繞聖君

邯鄲南亭觀妓【燕趙】

歌鼓【一作妓】燕趙兒魏姝弄鳴絲粉色艶月彩舞袖【一作衫】拂花枝把酒領【一作顧】美人請歌邯鄲詞淸箏何繚繞度曲緑云垂平原君安在科鬥生古池座客三千人於今知有誰我輩不作樂但爲後代悲

春遊羅敷潭

行歌入谷口路盡無人躋攀崖度絕壑弄水尋回磎雲從石上起客到花間迷淹畱未盡興日落羣峯西春陪商州裴使君遊石娥溪【時欲東歸遂有此贈】

裴公有仙標拔俗數千丈澹蕩滄洲雲飄颻紫霞想剖竹商洛間政成心已閒蕭條出世表防寂閉關我來屬芳節解榻時相恱褰帷對雲峯揚袂指松雪蹔出東城邊遂遊西巖前橫天聳翠壁噴壑鳴紅泉尋幽殊未歇愛此春光發溪傍饒名花石上有好月命駕歸去來露華生緑苔淹畱昔將晚復聽淸猿哀淸猿斷人腸遊子思故鄕明發首東路此歡焉可忘

陪從祖濟南太守泛鵲山湖三首【齊州】

初謂鵲山近寧知湖水遙此行殊訪戴自可緩歸橈湖濶數十里湖光揺碧山湖西正有月獨送李膺還水入北湖去舟從南浦回遙看鵲山轉卻似送人來春日陪楊江寧及諸官宴北湖感古作【金陵】

昔聞顏光祿攀龍宴京【一作重又作明】湖樓船入天鏡帳殿開云衢君王歌大風如樂丰沛都延年獻嘉作邈與詩人俱我來不及此獨立鐘山孤楊宰穆淸飈【一作風】芳聲騰海隅英寮滿四座粲若瓊林敷鷁首弄倒景蛾眉掇明珠新弦采【一作來】梨園古舞嬌吳歈曲度繞云【一作淸】漢聽者皆歡娯雞棲何嘈嘈防【一作江】月沸笙竽古之帝宮苑今乃人樵蘇感此勸一觴願君覆瓢壺榮盛【一作盛時】當作樂無令後賢吁

宴鄭防卿山池

爾恐碧艸晚我畏朱顏移愁看楊花飛置酒正相宜歌聲送落日舞影回淸池今夕不盡杯畱歡更邀誰

遊謝氏山亭

淪老臥江海再歡天地淸病閒久寂寞嵗物徒芬榮借君西池遊聊以散我情掃雪松下去捫蘿石道行謝公池塘上春艸【一作風】颯已生花枝拂人來山鳥向我鳴田家有美酒落日與之傾醉罷弄歸月遙欣稚子迎

把酒問月【故人賈淳令余問之】

靑天有月來幾時我今停杯一問之人攀明月不可得月行卻與人相隨皎如飛鏡臨丹闕緑煙滅盡淸輝發但見宵從海上來寧知曉向雲間沒白兔藥秋復春姮娥孤棲與誰鄰今人不見古時月今月曽經照古人古人今人若流水共看明月皆如此惟願當歌對酒時月光長照金罇裏

同族侄【一作弟】評事黯遊昌禪師山池二首

逺公愛康樂爲我開禪關蕭然松石下何異淸涼山花將色不染水與心俱閒一坐度小劫觀空天地間客來花雨際秋水落金池片石寒靑錦疎楊掛緑絲髙僧拂玉柄童子獻霜梨惜去愛佳景煙蘿欲暝時

金陵鳳凰臺置酒

置酒延落景金陵鳳凰臺長波寫萬古心與云俱開借問往昔時鳳凰爲誰來鳳凰去已久正當今日回明君越羲軒天老坐三臺豪士無所用彈醉金罍東風吹山花安可不盡杯六帝沒幽艸深宮防緑苔置酒勿復道歌鐘但相催

秋浦淸溪雪夜對酒客有唱鷓鴣者【秋浦】

披君【一作我】貂襜褕對君白玉壺雪花酒上滅頓覺夜寒無客有桂陽至能吟山鷓鴣淸風動牕竹越鳥起相呼持此足爲樂何煩笙與竽

與周剛靑溪玉鏡潭宴別【潭在秋浦桃樹陂下予新名此潭】

康樂上官去永嘉遊石門江亭有孤嶼千載迹猶存我來憩秋浦三入桃陂源千峯照【一作防】積雪萬壑盡啼猿興與謝公合文因周子論掃崖去落葉席月開淸罇溪當大樓南溪水正南奔回作玉鏡潭澄明洗心魂此中得佳境可以絕囂喧淸夜方歸來酣【一作蓮】歌出平原別後經此地爲予謝蘭蓀

遊秋浦白笴陂二首

何處夜行好月明白笴陂山光揺積雪猿影掛寒枝但恐佳景晚小令歸棹移人來有淸興及此有相思白笴夜長嘯爽然溪谷寒魚龍動陂水處處生波瀾天借一明月飛來碧雲端故鄕不可見腸斷正西看

宴陶家亭子【尋陽】

曲巷幽人宅髙門大士家池開照膽鏡林吐破顏花緑水藏春日靑軒祕晚霞若聞管妙金穀不能誇

在水軍宴韋司馬樓船觀妓【永王軍中】

揺曳帆在空淸流【一作川】順歸風詩因鼓吹髮酒爲劍歌雄對舞靑樓妓雙鬟白玉童行雲且莫去畱醉楚王宮流夜郎至江夏陪長史叔及薛明府宴興徳寺南閣【江夏】

紺殿橫江上靑山落鏡中岸回沙不盡日映水成空天樂流【一作聞】香閣蓮舟颺晚風恭陪竹林宴畱醉與陶公

泛沔州城南郎官湖【並序】

乾元嵗秋八月白遷於夜郎遇故人尙書郎張謂出使夏口沔州牧杜公漢陽宰王公觴於江城之南湖樂天下之再平也方夜水月如練淸光可掇張公殊有勝槪四望超然乃顧白曰此湖古來賢豪遊者非一而枉踐佳景寂寥無聞夫子可爲我標之嘉名以傳不朽白因舉酒酹水號之曰郎官湖亦猶鄭圃之有僕射陂也席上文士輔翼岑靜以爲知言乃命賦詩紀事刻石湖側將與大別山共相磨滅焉

張公多逸興共泛沔城隅當時秋月好不減武昌都四坐醉淸光爲歡古來無郎官愛此水因號郎官湖風流若未減名與此山俱

陪侍郎叔遊洞庭醉後三首

今日竹林宴我家賢侍郎三杯容小阮醉後發淸狂船上齊橈樂湖心泛月歸白鷗閒不去爭拂酒筵飛剗卻君山好平鋪湘水流巴陵無限酒醉殺洞庭秋

夜泛洞庭尋裴侍禦淸酌

日晚湘水淥孤舟無端倪明湖漲秋月獨泛巴陵西遇憩裴逸人巖居陵丹梯抱琴出深竹爲我彈鵾雞曲盡酒亦傾北牕醉如泥人生且行樂何必組與珪

陪族叔刑部侍郎曄及中書賈舍人至遊洞庭五首

洞庭西望楚江分水盡南天不見云日落長沙秋色逺不知何處弔湘君

南湖秋水夜無煙耐可乘流直上天且就洞庭賖月色將船買酒白雲邊

洛陽才子謫湘川元禮同舟月下仙記得長安還欲笑不知何處是西天

洞庭湖西秋月輝瀟湘江北早鴻飛醉客滿船歌白紵不知霜露入秋衣

帝子瀟湘去不還空餘秋艸洞庭間淡掃明湖開玉鏡丹靑畫出是君山

楚江黃龍磯南宴楊執防治樓【荊楚】

五月分五洲碧山對靑樓故人楊執防春賞楚江流一見醉漂月三杯歌棹謳桂枝攀不盡他日更相求

銅官山醉後絕句【宣城】

我愛銅官樂千年未擬還要須回舞袖拂盡五松山與南陵常贊府遊五松山【山在南陵銅井西五里有古精舍】

安石泛溟渤獨嘯長風還逸韻動海上髙情出人間靈異可並迹澹然與世閒我來五松下置酒窮躋攀徵古絕遺老因名五松山五松何淸幽勝境美沃洲蕭颯鳴洞壑終年風雨秋響入百泉去聽如三峽流剪竹掃天花且從傲吏遊龍堂若可憩吾欲歸精修

宣城淸溪【一作入靑溪山】

靑溪勝桐廬水木有佳色山貌日髙古石容天傾側防鳥昔未名白猿初相識不見同懷人對之空嘆息

與謝良輔遊涇川陵巖寺

乘君素舸泛涇西宛似雲門對若溪且從康樂尋山水何必東遊入防稽

游水西簡鄭明府

天宮水西寺云錦照東郭淸湍鳴回溪緑竹繞飛閣涼風日瀟灑幽客時憩泊五月思貂裘謂言秋霜落石蘿引古蔓岸筍開新籜吟翫空復情相思爾佳作鄭公詩人秀逸韻宏寥廓何當一來遊愜我雪山諾

九日登山

淵明歸去來不與世相逐爲無杯中物遂偶本州牧因招白衣人笑酌黃花菊我來不得意虛過重陽時題輿何俊發遂結城南期築土接響山俯臨宛水湄胡人叫玉笛越女彈霜絲自作英王冑斯樂不可窺赤鯉湧琴髙白道馮夷靈仙如彷佛奠酹遙相知古來登髙人今復幾人在滄洲違宿諾明日猶可待連山似驚波合沓出溟海揚袂揮四座酩酊安所知齊歌送淸觴起舞亂參差賓隨葉落散帽逐秋風吹別後登此臺願言長相思

九日

今日云景好水緑秋山明攜壺酌流霞搴菊泛寒榮地逺松石古風揚管淸窺觴照歡顏獨笑還自傾落帽醉山月空歌懷友生

九日龍山飲【當塗】

九日龍山飲黃花笑逐臣醉看風落帽舞愛月畱人

九月十日卽事

昨日登髙罷今朝更舉觴菊花何太苦遭此兩重陽陪族叔當塗宰遊化城寺升公淸風亭

化城若化出金牓天宮開疑是海上雲飛空結樓臺升公湖上【一作中】秀粲然有辯才濟人不利已立俗無嫌猜了見水中月靑蓮出塵埃閒居淸風亭左右淸風來當暑陰廣殿太陽爲徘徊茗酌待幽客珍盤薦雕梅飛文何灑落萬象爲之摧季父擁鳴琴徳聲布云雷𨿽遊道林室亦【一作不】舉陶潛杯淸樂動諸天長松自吟哀畱歡若可盡劫石乃成灰

李太白文集卷十七

欽定四庫全書

李太白文集卷十八

唐李白撰

歌詩三十六首

登覽

登錦城散花樓【蜀中】

日照錦城頭朝光散花樓金牕夾繡戶珠箔懸瓊鉤飛梯緑雲中極目散我憂【一作愁】暮雨向三峽春江繞雙流今來一登望如上九天遊

登峨眉山

蜀國多仙山峨眉難匹周流試登覽絕怪安可悉靑防倚天開彩錯疑畫出冷然紫霞賞果得錦嚢術雲間吟瓊簫石上弄寶瑟平生有微尙歡笑自此畢煙容如在顏塵累忽相失儻逢騎羊子攜手淩白日

大庭庫【魯中】

朝登大庭庫云物何蒼然莫辧陳鄭火空霾鄒魯煙我來尋梓愼觀化入寥天古木翔气多松風如五帝圖終防沒嘆息滿山川

登單父陶少府半月臺

陶公有逸興不與常人俱築臺像半月迥向【一作出】髙城隅置酒望白雲商【一作髙】飈起寒梧秋山入逺海桑柘羅平蕪水色淥且明【一作淸】令人思鏡湖終當過江去愛此暫踟躕

天臺曉望【吳中】

天臺鄰四明華頂髙百越門標赤城霞樓棲滄島月憑髙逺登覽直下見溟渤云垂大鵬翻波動巨鼇沒風潮爭洶湧神怪何翕忽觀奇迹無倪好道心不歇攀條摘朱實服藥鋉金骨安得生羽毛千春臥蓬闕

早望海霞邊

四明三千里朝起赤城霞日出紅光散分輝照雪崕一餐咽瓊液五內發金沙舉手何所待靑龍白虎車

焦山杳望松寥山

石壁望松寥宛然在碧霄安得五防虹架天作長橋仙人如愛我舉手來相招

杜陵絕句【長安】

南登杜陵上北望五陵間秋水明落日流光滅逺山

登太白峯

西上太白峯夕陽窮登攀太白與我語爲我開天關願乘冷風去直出浮雲間舉手可近月前行若無山一別武功去何時復更還

登邯鄲洪波臺置酒觀發兵【燕趙時將遊薊門】

我把兩赤羽來遊燕趙間天狼正可射感激無時閒觀兵洪波臺倚劍望玉關請纓不系越且向燕然山風引龍虎旗歌鐘昔【一作憶】追攀撃築落髙月投壺破愁顏遙知百戰勝定掃方還

登廣武古戰懷古

秦鹿奔野艸逐之若飛蓬項王气蓋世紫電明雙瞳呼吸八千人橫行起江東赤精斬白帝叱吒入關中兩龍不並躍五緯與天同楚滅無英圖漢興有來功按劍淸八極歸酣歌大風伊昔臨廣武連兵決雌雄分我一杯羮太皇乃汝翁戰爭有古迹壁壘頽層穹猛虎吟洞壑饑鷹鳴秋空翔云列曉陣殺气赫長虹撥亂屬豪聖俗儒安可通沈湎呼豎子狂言非至公撫掌黃河曲嗤嗤阮嗣宗

登新平樓【陜西】

去國登玆樓懷歸傷暮秋天長落日逺水淨寒波流秦雲起嶺樹胡雁飛沙洲蒼蒼幾萬里目極令人愁

謁老君廟【梁宋】

先君懷聖徳靈廟肅神心艸合人蹤斷塵濃鳥迹深流沙丹竈滅關路紫煙沈獨傷千載後空餘松柏林

秋日登揚州西靈塔【淮南】

寶塔淩蒼蒼登攀覽四荒頂髙元气合標出海雲長萬象分空界三天接畫梁水揺金剎影日動火珠光鳥拂瓊檐度霞連繡栱張目隨徵路斷心逐去帆揚露浩梧楸白風催橘柚黃玉毫如可見於此照迷方

登金陵冶城西北謝安墩【此墩卽晉太傅謝安與右軍王羲之同登超然有髙世之志余將營圍其上故作是詩金陵】

晉室昔橫潰永嘉遂南奔沙塵何茫茫龍虎鬭朝昏胡馬風漢艸天驕蹙中原哲匠感穨運云鵬忽飛翻組練照楚國旌旗連海門西秦百萬眾戈甲如雲屯投鞭可塡江一掃不足論【一作投防可塡江一朝爲我吞】皇運有返正醜虜無遺魂談笑遏橫流蒼生望斯存冶城訪古迹【一作至今冶城隅】猶有謝安墩憑覽周地險髙標絕人喧想象東山姿緬懷右軍言梧桐識佳樹蕙艸畱芳根白鷺映春洲靑龍見朝暾地古云物在臺傾禾黍繁我來酌淸波於此樹名園功成拂衣去歸入【一作長嘯】武陵源

登瓦官閣

晨登瓦官閣極眺金陵城鐘山對北戶淮水入南榮漫漫雨花落嘈嘈天樂鳴兩廊振法鼓四角吟【一作吹】風箏杳出霄漢上仰攀日月行山空霸气滅地古寒陰生寥廓雲海晚蒼茫宮觀平門余閶闔字樓識鳳皇名雷作百山動神扶萬栱傾靈光何足貴長此鎭吳京

登梅崗望金陵贈族侄髙座寺僧中孚

鐘山抱金陵霸气昔騰發天【一作神】開帝王居海色照宮闕羣峯如逐鹿奔走相馳突江水九道來云端遙明沒時遷大運去龍虎勢休歇我來屬天淸登覽窮楚越吾宗挺禪伯特秀鸞鳳骨【一作吾宗道門秀特異鸞鳳骨】眾星羅靑天朗者獨有月防居順生理艸木不翦伐煙牕引薔薇石壁老野蕨吳風謝安屐白足傲履襪幾宿一下山【一作下山來】蕭然忘干謁談經演金偈降鶴舞海雪時聞天香來了與世事絕佳遊不可得春去惜逺別賦詩畱巖屏千載庶不滅

登金陵鳳皇臺

鳳皇臺上鳳皇遊鳳去臺空江自流吳宮【一作時】花艸埋幽徑晉代【一作國】衣冠成古丘三山半落靑天外一水【一作二水】中分白鷺洲總爲【一作盡道】浮雲能蔽日長安不見使人愁

望廬山瀑布二首【尋陽】

西登香鑪峯南見【一作望】瀑布水掛流三百丈【一作三千匹】噴壑數十里歘如飛電【一作練】來隠若白虹起初驚河漢【一作銀河】落半灑雲天裏【一作半瀉金潭裏】仰觀勢轉雄壯哉造化功海風吹不斷江【一作山】月照還空空中亂潨射左右洗靑壁飛珠散輕霞流沫沸穹石而我遊名山對之心益閒無論潄瓊液且得洗塵顏且諧宿所好永願辭人間【一作集譜宿所好永不歸人間】

日照香鑪生紫煙遙看瀑布掛長川飛流直下三千尺疑是銀河落九【一作半】天【一本題云望廬山香鑪峯瀑布曰廬山上與星鬥連日照香鑪生紫煙下兩句同】

望廬山五老峯

廬山東南五老峯靑天削出金芙蓉九江秀色可攬結吾將此地巢雲松

江上望皖公山【宿松】

奇峯出奇云秀木含秀气靑宴皖公山巉絕稱人意獨遊滄江上終日淡無味但愛玆嶺髙何由討靈異黙然遙相許欲往心莫遂待吾還丹成投迹歸此地

望黃鶴山【江夏嶽陽】

東望黃鶴山雄雄半空出四面生白雲中峯倚紅日巖巒行穹跨峯嶂亦防密頗聞列仙人於此學飛術一朝向蓬海千載空石室金竈生煙埃玉潭祕淸謐地古遺艸木庭寒老芝術蹇余羨攀躋因欲保閒逸觀奇徧諸嶽玆嶺不可匹結心寄靑松永悟客情畢

鸚鵡洲

鸚鵡來過吳江水江上洲傳鸚鵡名鸚鵡西飛隴山去芳洲之樹何靑靑煙開蘭葉香風暖岸夾桃花錦浪生遷客此時徒極目長洲孤月向誰明

九日登巴陵置酒望洞庭水軍【時賊逼華容縣】

九日天气淸登髙無秋云造化辟川嶽了然楚漢分長風鼓橫波合沓蹙龍文憶昔傳遊豫樓船壯橫汾今玆討鯨鯢旌斾何繽紛白羽落酒樽洞庭羅三軍黃花不掇手戰鼓遙相聞劍舞轉穨陽當時日停曛酣歌激壯士可以摧妖氛防踀東籬下淵明不足羣

秋登巴陵望洞庭

淸晨登巴陵周覽無不極明湖映天光徹底見秋色秋色何蒼然際海俱澄鮮山靑滅逺樹水淥無寒煙來帆出江中去鳥向日邊風淸長沙浦霜空云夢田瞻光惜穨髮閱水悲䢐年北渚旣蕩漾東流自潺湲郢人唱白雪越女歌采蓮聽此更腸斷憑崖淚如泉

與夏十二登嶽陽樓

樓觀嶽陽盡川迥洞庭開雁引愁心去【一作雁別秋江去】山銜好月來雲間逢下榻天上接行杯醉後涼風起吹人舞袖回

登巴陵開元寺西閣贈衡嶽僧方外

衡嶽有開士五峯秀眞骨見君萬里心海水照秋月大臣南溟去問道皆請謁灑以甘露言淸涼潤肌發明湖落天鏡香閣淩銀闕登眺餐恵風新花期啟發

與賈舍人於龍興寺剪落梧桐枝望防湖

剪落靑梧枝防湖坐可窺雨洗秋山淨林光澹碧滋水閒明鏡轉云繞畫屏移千古風流事名賢共此時

掛席江上待月有懷

待月月未出望江江自流倐忽城西郭靑天懸玉鉤素華難可攬淸景不同遊耿耿金波裏空瞻鳷鵲樓

金陵望漢江

漢江回萬里派作九龍盤橫潰豁中國崔嵬飛迅湍六帝淪亡後三吳不足觀我君混區宇垂拱眾流安今日任公子滄浪罷釣竿

秋登宣城謝朓北樓【宣城】

江城如畫裏山曉望晴空兩水夾明鏡雙橋落彩虹人煙寒【一作空】橘柚秋色老梧桐誰念北樓上臨風懷謝公

望天門山【當塗】

天門中斷楚江開碧水東流直北回兩岸靑山相對出孤帆一片日邊來

望木瓜山

早起見日出暮看棲鳥還客心自酸楚況對木瓜山登敬亭北二小山余時客逢崔侍禦並登此地

送客謝亭北逢君縱酒還屈盤戲白馬大笑上靑山回鞭指長安西日落秦關帝鄕三千里杳在碧雲間

過崔八丈水亭

髙閣橫秀气淸幽並在君檐飛宛溪水牕落敬亭云猨嘯風中斷漁歌月裏聞閒隨白鷗去沙上自爲羣

李太白文集卷十八

欽定四庫全書

李太白文集卷十九

唐李白撰

歌詩六十一首

行役

安州應城玉女湯作【安州】

神女歿幽境湯池流大川陰陽結炎炭造化開靈泉地底爍朱火沙傍歊素煙沸珠躍晴月皎鏡涵空天气浮蘭芳滿色漲桃花然精覽萬殊入潛行七澤連愈疾功莫尙變盈道乃全濯纓掬淸泚晞髮弄潺湲散下楚王國分澆宋玉田可以奉巡幸柰何隔窮偏獨隨朝宗水赴海輸微防

之廣陵宿常二南郭幽居【淮南】

淥水接柴門有如桃花源忘憂或假艸滿院羅叢萱暝色湖上來微雨飛南軒故人宿茅宇夕鳥歸楊園還惜詩酒別深爲江海言明朝廣陵道獨憶此傾樽

夜下徵虜亭

船下廣陵去月明徵虜亭山花如繡頰江火似流螢

下途歸石門舊居【吳中】

吳山髙越水淸握手無言傷別情將欲辭君掛帆去離魂不散煙郊樹此心郁悵誰能論有愧叨承國士恩云物共傾三月酒嵗時同餞五侯門羨君素書常滿案含丹照白霞色爛余嘗學道窮防筌夢中往往遊仙山何當脫屣謝時去壺中別有日月天俛仰人間易凋朽鑪峯五云在軒牖惜別愁窺玉女牕歸來笑把洪崖手隠居寺隱居山陶公鏈液棲其間靈神閉气昔登攀恬然但覺心緒閒數人不知幾甲子昨來猶帶冰霜顏我離𨿽則嵗物攺如今了然識所在別君莫道不盡懽懸知樂客遙相待石門流水徧桃花我亦曽到秦人家不知何處得雞豕就中仍見繁桑麻翛然逺與世事間裝鸞駕鶴又服逺何必長從七貴遊勞生徒聚萬金產揖君去長相思雲遊雨散從此辭欲知悵別心易苦向暮春風楊栁絲

客中作

蘭陵美酒郁金香玉椀盛來琥珀光但使主人能醉客不知何處是他鄕

太原早秋【並州】

歲落眾芳歇時當大火流霜威出塞早云色渡河秋夢繞邊城月心飛故國樓思歸若汾水無日不悠悠

奔亡道中五首【江東】

蘇武天山上田橫海島邊萬重關塞斷何日是歸年亭伯去安在李陵降未歸愁容變海色短服攺胡衣談笑三軍卻交遊七貴疎仍畱一隻箭未射魯連書函谷如玉關幾時可生還洛川爲易水嵩嶽是燕山俗變羌胡語人多沙塞顏申包惟慟哭七日鬢毛斑渺渺望湖水靑靑蘆葉齊歸心落何處日沒大江西歇馬傍春艸欲行逺道迷誰忍子規鳥連聲向我啼

郢門秋懷【荊州江夏嶽陽】

郢門一爲客巴月三成朔風正揺落行子愁歸旋杳杳山外日茫茫江上天人迷洞庭水雁度瀟湘煙淸曠諧宿好緇燐及此年百齡何蕩漾萬化相推遷空謁蒼梧帝徒尋溟海仙已聞蓬嶽淺豈見三桃圎倚劍增浩嘆捫襟還自憐終當遊五湖濯足滄浪泉

至鴨欄驛上白馬磯贈裴侍禦

側疊萬古石橫爲白馬磯亂流若電轉舉棹揚珠輝臨驛捲緹幕升堂接繡衣情親不避馬爲我解霜威

荊門浮舟望蜀江

春水月峽來浮舟望安極正見桃花流依然錦江色江色淥且明茫茫與天平逶迆巴山盡遙曳楚云行雪照聚沙雁花飛出谷鸎芳洲卻已轉碧樹森森迎流目浦煙夕揚帆海月生江陵識遙火應到渚宮城

上三峽

巫山夾靑天巴水流若玆巴水忽可盡靑天無到時三朝上黃牛三暮行太遲三朝又三暮不覺鬢成絲自巴東舟行經瞿唐峽登巫山最髙峯晚還題壁

江行幾千里海月十五圎始經瞿唐峽遂步巫山巓巫山髙不窮巴國盡所歷日邊攀垂蘿霞外倚穹石飛步淩絕頂極目無纎煙卻顧失丹壑仰觀臨靑天靑天若可捫銀漢去安在望云知蒼梧記水辧瀛海周遊孤光晚歷覽幽意多積雪照空谷悲風鳴森柯歸途行欲曛佳趣尙未歇江寒早啼猿松暝已吐月月色何悠悠淸猿響啾啾辭山不忍聽揮策還孤舟

早發白帝城【一作白帝下江陵】

朝辭白帝彩雲間千里江陵一日還兩岸猿聲啼不盡輕舟已過萬重山【一作須防過卻萬重山】

秋下荊門

霜落荊門江樹空布帆無恙掛秋風此行不爲鱸魚鱠自愛名山入剡中

江行寄逺

刳木出吳楚危槎百餘尺疾風吹片帆日暮千里隔別時酒猶在已爲異鄕客思君不可得愁見江水碧

宿五松山下荀媼家【宣州】

我宿五松下寂寥無所歡田家秋作苦鄰女夜舂寒跪進雕胡飯月光明素盤令人慚漂母三謝不能飡

下涇縣陵陽溪至澁灘

澁灘鳴嘈嘈兩山足猿猱白波若捲雪側石不容舠漁人與舟人撐折萬張篙

下陵陽防髙溪三門六刺灘

三門橫峻灘六刺走波瀾石驚虎伏起水狀龍縈盤何慙七里瀨使我欲垂竿

夜泊黃山聞殷十四吳吟

昨夜誰爲吳防吟風生萬壑振空林龍驚不敢水中臥猿嘯時聞巖下音我宿黃山碧溪月聽之卻罷松間琴朝來果是滄洲逸酤酒提盤飯霜栗半酣更發江海聲客愁頓向杯中失

宿鰕湖

雞鳴發黃山暝投鰕湖宿白雨映寒山森森似銀竹提攜采鈆客結荷水邊沐半夜四天開星河爛人目明晨大樓去崗隴多屈伏當與持斧翁前溪伐云木

懷古

西施【吳越】

西施越溪女出自薴羅山秀色掩今古荷花羞玉顏浣紗弄碧水自與淸波閒皓齒信難開沈吟碧雲間句踐徴絕艶揚蛾入吳關提攜館娃官杳詎可攀一破夫差國千秋竟不還

王右軍

右軍本淸眞瀟灑在風塵山陰遇羽客要此好鵝賓掃素寫道經筆精妙入神書罷籠鵝去何曽別主人

上元夫人

上元誰夫人偏得王母嬌嵯峨三角髻余髮散垂腰裘披靑毛錦身著赤霜袍手提嬴女兒閒與鳯吹簫眉語兩自笑忽然隨風飄

蘇臺覽古

舊苑荒臺楊栁新菱歌淸唱不勝春只今惟有西江月曽照吳王宮里人

越中覽古

越王勾踐破吳歸義士還家盡錦衣宮女如花滿春殿只今惟有鷓鴣飛

商山四皓

白髮四老人昻藏南山側偃臥松雪間防翳不可識云牕拂靑靄石壁橫翠色龍虎方戰爭於焉自休息秦人失金鏡漢祖升紫極陰虹濁太陽前星遂淪匿一行佐明兩歘起生羽翼功成身不居舒捲在胸臆窅防合元化茫昧信難測飛聲塞天衢萬古仰遺迹

過四皓墓

我行至商洛幽獨訪神仙園綺復安在云蘿尙宛然荒涼千古迹蕪沒四墳連伊昔鏈金鼎何言閉玉泉隴寒惟有月松古漸無煙木魅風號去山精雨嘯旋紫芝髙詠罷靑史舊名傳今日並如此哀哉信可憐

峴山懷古

訪古登峴首慿髙眺襄中天淸逺峯出水落寒沙空弄珠見遊女醉酒【一作月】懷山公感嘆發秋興長松鳴夜風自廣平乘醉走馬六十里至邯鄲登城樓覽古書懷【燕趙】

醉騎白花駱【一作馬】西走邯鄲城揚鞭動栁色寫鞚春風生入郭登髙樓山川與云平深宮翳緑艸【一作雄都半古冢】萬事傷人情相如章華巓猛气折秦嬴兩虎不可鬭防公終負荊提攜袴中兒杵臼及程嬰空孤獻白刃【一作立孤就白刃】必死耀丹誠平原三千客談笑盡豪英毛君能穎脫二國且同盟皆爲黃泉土使我涕縱橫磊磊石子崗蕭蕭白楊聲諸賢【一作賢豪】沒此地碑版有殘銘太古共今時由來互衰榮傷哉何足道感激仰空【一作虛】名趙俗愛長劍文儒少逢迎閒從博陵【一作徒】遊帳飲雪朝酲【一作雪中醒】歌酣易水動鼓震叢臺傾日落把燭歸淩晨向燕京方陳五餌防一使胡塵淸

蘇武

蘇武在匈奴十年持漢節白雁上林飛空傳一書札牧羊邊地苦落日歸心絕渴飲月窟冰饑餐天上雪東還砂塞逺北愴河梁別泣把李陵衣相看淚成血

經下邳圯橋懷張子房【淮泗】

子房未虎嘯破產不爲家滄海得壯士椎秦博浪沙報韓𨿽不成天地皆振動潛匿遊下邳豈曰非智勇我來圯橋上懷古欽英風惟見碧流水曽無黃石公嘆息此人去蕭條徐泗空

月夜金陵懷古【金陵】

蒼蒼金陵月空懸帝王州天文列宿在霸【一作鼎】業大江流淥水絕馳道靑松摧古丘臺傾鳷鵲觀宮沒鳳皇樓別殿悲淸暑芳園罷樂遊一聞歌玉樹蕭瑟後庭秋【一作千古不勝愁】

金陵三首

晉家南渡日此地舊【一作卽】長安地卽帝王宅山爲龍虎盤【一作碧宇樓臺滿靑山龍虎盤】金陵空壯觀天壍【一作江塞】淨波瀾醉客回橈去吳歌且自歡【一作誰云行路難】

地擁金陵勢城回江【一作漢】水流當時百萬戶夾道起朱樓亡國生春艸離宮沒古丘空餘後湖月波上對瀛洲六代興亡國三杯爲爾歌苑方秦地少【一作小】山似洛陽多古殿吳花艸深宮晉綺羅並隨人事滅東逝與【一作只】滄波

秋夜板橋浦泛月獨酌懷謝朓

天上何所有迢迢白玉繩斜低建章闕耿耿對金陵漢水舊如練霜江夜淸澄長川瀉落月洲渚曉寒凝獨酌板橋浦古人誰可徵暉難再得灑酒气塡膺

金陵新亭

金陵風景好豪士集新亭舉目山河異偏傷周顗情四坐楚囚悲不憂社稷傾王公何慷慨千載仰雄名

過彭蠡湖【尋陽】

謝公入彭蠡因此遊松門余方窺石鏡兼得窮江源前賞迹可見後來道空存而欲繼風雅豈惟淸心魂雲海方助興波濤何足論靑嶂憶遙月緑蘿鳴愁猿水碧或可采金膏祕莫言余將振衣去羽化出囂煩

入彭蠡經松門觀石鏡緬懷謝康樂題詩書遊覽之志【二篇或同或異故並錄之】

謝公之彭蠡因此遊松門余方窺石鏡兼得窮江源將欲繼風雅豈徒淸心魂前賞逾所見後來道空存況屬臨泛美而無洲渚喧漾水向東去漳流直南奔空蒙三川夕回合千里昏靑桂隱遙月緑楓鳴愁猿水碧或可采金精祕莫論吾將學仙去冀與琴髙言

廬江主人婦【宿松】

孔雀東飛何處棲廬江小吏仲卿妻爲客裁縫石自見城烏獨宿夜空啼

陪宋中丞武昌夜飲懷古【江夏】

淸景南樓夜風流在武昌庾公愛秋月乘興坐胡牀龍笛吟寒水天河落曉霜我心還不淺懷古【一作畱客】醉餘觴

望鸚鵡洲悲禰衡

魏帝營八極蟻觀一禰衡黃祖斗筲人殺之受惡名吳江賦鸚鵡落筆超羣英鏘鏘振金玉句句欲飛鳴鷙鶚啄孤鳳千春傷我情五嶽起方寸隱然詎可平才髙竟何施寡識冒天刑至今芳洲上蘭蕙不忍生

宿巫山下【巫峽】

昨夜巫山下猿聲夢里長桃花飛淥水三月下瞿塘雨色風吹去南行拂楚王髙丘懷宋玉訪古一霑裳

金陵白楊十字巷

白楊十字巷北夾湖溝道不見吳時人空生唐年艸天地有反覆宮城盡傾倒六帝余古丘樵蘇泣遺老

謝公亭【蓋謝朓範云之所遊】

謝亭離別處風景每生愁客散靑天月山空碧水流池花春映日牕竹夜鳴秋今古一相接長歌懷舊遊紀南陵題五松山【一作南陵五松山感時贈別山名銅坑村五里】

聖達有去就潛光愚其徳魚與龍同池龍去魚不測當時板築輩豈知傅說情一朝和【一作雨】殷人光气爲列星伊尹生空桑捐庖佐皇極桐宮放太甲攝政無愧色三年帝道明委質終輔翼曠哉至人心萬古可爲則時命或大謬仲尼將【一作其】柰何鸞鳳忽覆巢麒麟不來過山蔽魯國有斧且無柯歸去來歸去來【一作歸來歸去來】宵濟越洪波

夜泊牛渚懷古【此地卽謝尙聞袁宏詠史處】

牛渚西江夜靑天無片雲登舟望秋月空憶謝將軍余亦能髙詠斯人不可聞明朝掛帆席【一作洞庭去】楓葉落【一作正】紛紛

姑孰十詠

姑孰谿

愛此溪水閒乘流興無極楫怕鷗驚垂竿待魚食波翻曉霞影岸疊春山色何處浣紗人紅顏未相識

丹陽湖

湖與元气連風波浩難止天外賈客歸雲間片帆起遊蓮葉上鳥宿蘆花裏少女棹輕舟歌聲逐流水

謝公宅

靑山日將暝寂寞謝公宅竹裏無人聲池中虛月白荒庭衰艸徧廢井蒼苔積惟有淸風閒時時起泉石

淩歊臺

曠望登古臺臺髙極人目疊嶂列逺空雜花間平陸閒雲入牕牖野翠生松竹欲覽碑上文苔侵豈堪讀

桓公井

桓公名已古廢井曽未竭石甃冷蒼苔寒泉湛孤月秋來桐暫落春至桃還發路逺人罕窺誰能見淸澈

慈姥竹

野竹攢石生含煙映江島翠色落波深虛聲帶寒艸龍吟曽未聽鳳曲吹應好不學蒲栁凋貞心常自保

望夫山

寫望臨碧空怨情感離別江艸不知愁巖花但爭發雲山萬重隔音信千里絕春去秋復來相思幾時歇

牛渚磯

絕壁臨巨川連峯勢相向亂石流洑間回波自成浪但驚羣木秀莫測精靈狀更聽猿夜啼憂心醉江上

靈墟山

丁令辭世人拂衣向仙路伏鏈九丹成方隨五云去松蘿蔽幽洞桃杏深隠處不知曽化鶴遼海歸幾度

天門山

迥出江上山雙峯自相對岸映松色寒石分浪花碎參差逺天際縹緲晴霞外落日舟去遙回首沈靑靄

李太白文集卷十九

欽定四庫全書

李太白文集卷二十

唐李白撰

歌詩四十七首

閒適

與元丹丘方城寺談作【蜀中一作仙城山寺】

茫茫大夢中惟我獨先覺騰轉風火來假合作容貌滅除昏疑盡領略入精要澄慮觀此身因得通寂照朗悟前後際始知金仙妙幸逢禪居人酌玉坐相召彼我俱若喪雲山豈殊調淸風生虛空明月見談笑怡然靑蓮宮永願恣遊眺

尋髙鳳石門山中元丹丘【楚漢】

尋幽無前期乘興不覺逺蒼崖難涉白日忽欲晚未窮三四山已歷千萬轉寂寂聞猿愁行行見云收髙松來好月空谷宜淸秋谿深古雪在石斷寒泉流峯巒秀中天登眺不可盡丹丘遙相呼顧我忽而哂遂造窮谷間始知靜者閒畱歡達永夜淸曉方言還

安州般若寺水閣納涼喜遇薛員外乂【安州】

翛然金園賞逺近含晴光樓臺成海气艸木皆天香忽逢靑雲士共解丹霞裳水退池上熱風生松下涼吞討破萬象搴窺臨眾芳而我遺有漏與君用無方心垢都已滅永言題禪房

魯中都東樓醉起作【魯中】

昨日東樓醉【一作東城飲】還應【一作歸來】倒接防阿誰扶上馬不省下樓時

對酒醉題屈突明府防【吳中】

陶令八十日長歌歸去來故人建昌宰借問幾時回風落吳江雪紛紛入酒杯山翁今已醉舞袖爲君開

月下獨酌四首【長安】

花間【一作下】一壺酒獨酌無相親舉杯邀明月對影成三人月旣不解飲影徒隨我身暫伴月將影行樂須及春我歌月徘徊我舞影淩亂醒時同交歡醉後各分散永結無情遊相期邈云漢

天若不愛酒酒星不在天地若不愛酒地應無酒泉天地旣愛酒愛酒不愧天巳聞淸比聖復道濁如賢賢聖旣已飲何必求神仙三杯通大道一斗合自然但得醉中趣勿爲醒者傳

三月咸陽時【一作城】千花晝如錦【一作好鳥吟淸風落花散如錦又作園鳥語成歌庭花笑如錦】誰能春獨愁對此徑須飲窮通與修短造化夙所稟一樽齊死生萬事固難審醉後失天地兀然就孤枕不知有吾身此樂最爲甚

窮愁千萬端【一作有千端】美酒三百杯【一作惟數杯】愁多酒𨿽少酒傾愁不來所以知酒聖【一作聖賢】酒酣心自開辭粟臥首陽【一作餓伯夷】屢空饑【一作悲】顏回當代不樂飲虛名安用哉蟹螯卽金液糟丘是蓬萊且須飲美酒乘月醉髙臺

春歸終南山松龍舊隠

我來南山陽事事不異昔卻尋溪中水還望巖下石薔薇緣東牕女蘿繞北壁別來能幾日艸木長數尺且復命酒樽獨酌陶永夕

冬夜醉宿龍門覺起言志【洛陽】

醉來脫寶劍旅憩髙堂眠中夜忽驚覺起立明燈前開軒聊直望曉雪河冰壯哀哀歌苦寒鬱鬱獨惆悵傅說板築臣李斯鷹犬人飈起匡社稷寧復長艱辛而我胡爲者嘆息龍門下富貴未可期殷憂向誰寫去去淚滿襟舉聲梁甫吟靑雲當自致何必求知音

尋山僧不遇作【金陵】

石徑入丹壑松門閉靑苔閒階有鳥迹禪室無人開窺牕見白拂掛壁生塵埃使我空嘆息欲去仍徘徊香雲隔山起花雨從天來已有空樂好況聞靑猿哀了然絕世事此地方悠哉

過汪氏別業二首

遊山誰可遊子明與浮丘疊嶺礙河漢連峯橫鬥牛汪生面北阜池館淸且幽我來感意气椎炰列珍羞掃石待歸月開池漲寒流酒酣益爽气爲樂不知秋

疇昔未識君知君好賢才隨山起館宇鑿石營池臺星火五月中景風從南來數枝石橊發一丈荷花開恨不當此時相過醉金罍我行值木落月苦淸猿哀永夜達五更吳歈送瓊杯酒酣欲起舞四座歌相催日出逺海明軒車且徘徊更遊龍潭去枕石拂莓苔

待酒不至

玉壺系靑絲沽酒來何遲山花向我笑正好銜杯時晚酌東牕下流鶯復在玆春風與醉客今日乃相宜

獨酌

春艸如有意羅生玉堂陰東風吹愁來白髮坐相侵獨酌勸孤影閒歌面芳林長松爾何知【一作本無情】蕭瑟爲誰吟手舞石上月膝橫花間琴過此一壺外悠悠非我心【一本云春艸變緑野新鶯有佳音落日不盡歡恐爲愁所侵獨酌勸孤影閒歌面芳林淸風尋空來碧松與共吟手舞石上月膝橫花下琴過此一壺外悠悠非我心】

友人防宿

滌蕩千古愁畱連百壺飲良宵宜淸談皓月【一作然】未能寢醉來臥空山天地卽衾枕

春日獨酌二首

東風扇淑气水木榮春暉白日照緑艸落花散且飛孤云還空山眾鳥各已歸彼物皆有托吾生獨無依對此石上月長歌醉芳菲

我有紫霞想緬懷滄洲間且對一壺酒澹然萬事閒橫琴倚髙松把酒望逺山長空去鳥沒落日孤云還但悲光景晚宿昔成秋顏

金陵江上遇蓬池隱者【時於落星石上以紫綺裘換酒爲歡】

心愛名山遊身隨名山逺羅浮麻姑臺此去或未返遇君蓬池隠就我石上飯空言不成歡彊笑惜日晚緑水向雁關黃雲蔽龍山嘆息兩客鳥徘徊吳越間一語一執手畱連夜將久解我紫綺裘且換金陵酒酒來笑復歌興酣樂事多水影弄月色淸光柰愁何明晨掛帆席離恨滿滄波

月夜聽盧子順彈琴

閒夜坐明月幽人彈素琴忽聞悲風調宛若寒松吟白雪亂纎手淥水淸虛心鐘期久已歿世上無知音

靑溪半夜聞笛【秋浦】

羌笛梅花引吳溪隴水淸【一作情】寒山秋浦月【一作空山滿明月】腸斷玉關情【一作聲】

日夕山中忽然有懷【廬山】

久臥名【一作靑】山云遂爲名【一作靑】山客山深【一作春】云更好賞弄終日夕月銜樓間峯泉漱階下石素心自此得眞趣非外借鼯啼桂方秋風滅籟歸寂緬思洪崕術欲往滄海【一作島】隔云車來何遲撫己空嘆息

夏日山中

嬾揺白羽扇躶袒靑林中脫巾掛石壁露頂灑松風

山中與幽人對酌

兩人對酌山花開一杯一杯復一杯我醉欲眠卿且去明朝有意抱琴來

春日醉起言志

處世若大夢胡爲勞其生所以終日醉頺然臥前楹覺來眄庭前一鳥花間鳴借問此何時春風語流鸎感之欲嘆息對酒還自傾浩歌待明月曲盡已忘情

廬山東林寺夜懷

我尋靑蓮宇獨往謝城闕霜淸東林鐘水白虎溪月天香生虛空天樂鳴不歇宴坐寂不動大千入毫髮湛然防眞心曠劫斷出沒

尋雍尊師隱居

羣峭碧磨天逍遙不記年撥云尋古道倚樹聽流泉花暖靑牛臥松髙白鶴眠語來江色暮獨自下寒煙

與史郎中飲聽黃鶴樓上吹笛【江夏】

一爲遷客去長沙西望長安不見家黃鶴樓中吹玉笛江城五月落梅花

對酒

勸君莫拒杯春風笑人來桃李如舊識傾花向我開流鸎啼碧樹明月窺金罍昨來朱顏子今日白髮催棘生石虎殿鹿走姑蘇臺自古帝王宅城闕閉黃埃君若不飲酒昔人安在哉

醉題王漢陽防

我似鷓鴣鳥南遷嬾北飛時尋漢陽令取醉月中歸

嘲王歷陽不肯飲酒【歷陽】

地白風色寒雪花大如手笑殺陶淵明不飲杯中酒浪撫一張琴虛栽五株栁空負頭上巾吾於爾何有

獨坐敬亭山【宣城】

眾鳥髙飛盡孤云獨去閒相看兩不厭只有敬亭山

自遣

對酒不覺暝落花盈我衣醉起步溪月鳥還人亦稀

訪戴天山道士不遇

犬吠水聲中桃花帶露濃樹深時見鹿溪午不聞鐘野竹分靑靄飛泉掛碧峯無人知所去愁倚兩三松秋日與張少府楚城韋公藏書髙齋作

日下空亭暮城荒古迹餘地形連海盡天影落江虛舊賞人𨿽隔新知樂未疎防云思作賦丹壁間藏書查擁隨流葉萍開出水魚夕來秋興滿回首意何如

懷思

秋夜獨坐懷故山【去長安後】

小隱慕安石逺遊學子平天書訪江海云臥起咸京入侍瑤池宴出陪玉輦行誇胡新賦作諌獵短書成但奉紫霄顧非邀靑史名莊周空說劍墨翟恥論兵拙薄遂疎絕歸閒事耦耕顧無蒼生望空愛紫芝榮寥落暝霞色微茫舊壑情秋山緑蘿月今夕爲誰明

憶崔郎中宗之遊南陽遺吾孔子琴撫之潸然感舊

昔在南陽城惟餐獨山蕨憶與崔宗之白水弄素月時過菊潭上縱酒無休歇汛此黃金花頺然淸歌發一朝摧玉樹生死殊飄忽畱我孔子琴琴存人已沒誰傳廣陵散但哭邙山骨泉屍何時明長歸狐兔窟

憶東山二首

不向東山久薔薇幾度花白雲他自散明月落誰家我今攜謝妓長嘯絕人羣欲報東山客開關掃白雲

望月有懷

淸泉映疎松不知幾千古寒月揺輕波流光入牕戶對此空長吟思君意何深無因見安道興盡愁人心

對酒憶賀監二首【並序】

太子賓客賀公於長安紫極宮一見余呼余爲謫仙人因解金換酒爲樂沒後對酒悵然有懷而作是詩

四明有狂客風流【一作霞衣】賀季眞長安一相見呼我謫仙人昔好杯中物翻【一作今】爲松下塵金換酒處卻憶淚沾巾

狂客歸四明山陰道士迎敕賜鏡湖水爲君臺沼榮人亡余故宅空有荷花生念此杳如夢淒然傷我情

重憶一首

欲向江東去定將誰舉杯稽山無賀老卻棹酒船回

春滯沅湘有懷山中

沅湘春色還風暖煙艸緑古之傷心人於此腸斷續予非懷沙客但美采菱曲所願歸東山寸心於此足

落日憶山中

雨後煙景緑晴天散餘霞東風隨春歸發我枝上花花落時欲暮見此令人嗟願遊名山去學道飛丹砂

憶秋浦桃花舊遊時竄夜郎

桃花春水生白石今出沒揺蕩女蘿枝半掛靑天月不知舊行徑初拳幾枝蕨三載夜郎還於玆鏈金骨

李太白文集卷二十

欽定四庫全書

李太白文集卷二十一

唐李白撰

歌詩四十五首

感遇

越中秋懷

越水繞碧山周回數千里乃是天鏡中分明畫相似【一本首四句云蹈海思仲連遊山慕康樂攀云窮千峯弄水涉萬壑下同】愛此從防搜永懷臨湍遊【一作林湍幽】一爲滄波客十見紅蕖秋觀濤壯天險望海令人愁路遐迫西照歲晚悲東流何必探禹穴誓將歸蓬丘不然五湖上亦可乘扁舟

效古二首

朝入天苑中謁帝蓬萊宮靑山映輦道碧樹揺煙空謬題金閨籍得與銀臺通待詔奉明主抽毫頌淸風歸時落日晚蹀躞浮雲驄人馬本無意飛馳自豪雄入門紫鴛鴦金井雙梧桐淸歌古曲美酒沽新丰快意且爲樂列筵坐羣公光景不可畱生世如轉蓬早達勝晚遇羞比垂釣翁

自古有秀色西施與東鄰蛾眉不可妬況乃效其嚬所以尹婕妤羞見邢夫人低頭不出气塞黙少精神寄語無鹽子如君何足珍

感寓二首

寶劍雙蛟龍雪花照芙蓉精光射天地電騰不可衝一去別金匣飛沈失相從風胡歿已久【一作聖人歿已久】所以潛其鋒吳水深萬丈楚山邈千重雌雄終不隔神物防當逢

咸陽二三月百鳥鳴花枝【一作宮栁黃金枝】玉劍誰家子西秦豪俠兒【一作緣幘誰家子賣珠輕薄兒】日暮醉酒歸白馬驕且馳意气人所仰【一作傾】遊冶方及時子云不曉事晚獻長楊詞賦達身已老艸鬢若絲投閣良可嘆但爲此輩嗤

擬古十二首

靑天何歷歷明星白如石黃姑與織女相去不盈尺銀河無鵲橋非時將安適閨人理紈素遊子悲行役瓶冰知冬寒霜露欺逺客客以秋葉飛飄颻不言歸別後羅帶長愁寛去時衣乘月托宵夢因之寄金徽

髙樓入靑天下有白玉堂明月看欲墮當牕懸淸光遙夜一美人羅衣霑秋霜含情弄柔瑟彈作陌上桑聲何激烈風捲繞飛梁行人皆躑躅棲鳥去回翔但寫妾意苦莫辭此曲傷願逢同心者飛作紫鴛鴦

長繩難系日自古共悲辛黃金髙北斗不惜買陽春石火無畱光還如世中人卽事已如夢後來我誰身提壺莫辭貧取酒防四鄰仙人殊恍惚未若醉中眞

淸都緑玉樹灼爍瑤臺春攀花弄秀色逺贈天仙人香風送紫蘂直到扶桑津恥掇世上艷所貴心之珍相思傳一笑聊欲示情親

今日風日好明日恐不如春風笑於人何乃愁自居吹簫舞彩鳳酌醴鱠神魚千金買一醉取樂不求余達士遺天地東門有二疏愚夫同瓦石有才知捲舒無事坐悲苦塊然涸轍魚

運速天地閉胡風結飛霜百艸死冬月六龍頽西荒太白出東方彗星揚精光鴛鴦非越鳥何爲眷南翔惟昔鷹將犬今爲侯與王得水成蛟龍爭池奪鳳皇北斗不酌酒南箕空簸揚

世路今太行回車竟何托萬族皆凋枯遂無少可樂曠野多白骨幽魂共銷鑠榮貴當及時春華宜照灼人非昆山玉安得長璀錯身沒期不朽榮名在麟閣

月色不可掃客愁不可道玉露生秋衣流螢飛百艸日月終銷毀天地同枯槁蟪蛄啼靑松安見此樹老金丹寧誤俗昧者難精討爾非千歲翁多恨去世早飲酒入玉壺藏身以爲寶

生者爲過客死者爲歸人天地一逆旅同悲萬古塵月兔空藥扶桑已成【一作以爲】薪白骨寂無言靑松豈知春前後更嘆息浮榮何足珍

仙人騎防鳳昨下閬風岑海水三淸淺桃源一見尋遺我緑玉杯兼之紫瓊琴杯以傾美酒琴以閒素心二物非世有何論珠與金琴彈松裏風杯勸天上月風月長相知世人何倐忽

渉江弄秋水愛此荷花鮮攀荷弄其珠蕩不成圎佳期防云重欲贈隔逺天相思無由見悵望涼風前去去復去去辭君還憶君漢水旣殊流楚山亦此分人生難稱意豈得長爲羣越鷰喜海日燕鴻思朔云別久容華晚瑯玕不能飯日落知天昏夢長覺道逺望夫登髙山化石竟不返

感興八首

瑤姬天帝女精彩化朝云宛轉入夢宵無心向楚君錦衾抱秋月綺席空蘭芬茫昧竟誰測虛傳宋玉文洛浦有宓妃飄颻雪爭飛輕雲拂素月了可見淸輝解佩欲西走含情詎相違香塵動羅襪淥水不沾衣陳王徒作賦神女豈同歸好色傷大雅多爲世所譏

裂素持作書將寄萬里懷眷眷待逺信竟嵗無人來徵鴻務從陽又不爲我棲委之在深篋塵魚壊其題何如投火中流落他人開不惜他人開但恐生是非

芙蓉嬌緑波桃李誇白日偶防春風榮生此艷陽質豈無佳人色但恐花不實宛轉龍火飛零落互相失詎知淩寒松千載長守一

十五遊神仙仙遂未曽歇吹笙吟松風泛瑟窺海月西山玉童子使我鏈金骨欲逐黃鶴飛相呼向蓬闕西國有美女結樓靑雲端蛾眉艷曉月一笑傾城歡髙節奪明主烱心如凝丹常恐彩色晚不爲人所觀安得配君子共成雙飛鸞

朅來荊山客誰爲瑉玉分良寶絕見棄虛持三獻君直木忌先伐芬蘭哀自焚盈滿天所損沈防道所羣東海有碧水西山多白雲魯連及夷齊可以躡淸芬

嘉谷隠丰艸艸深苗且稀農夫旣不異孤穗將安歸常恐委疇隴忽與秋蓬飛烏得薦宗廟爲君生光輝

寓言三首

周公負斧扆成王何防防武王昔不豫剪爪投河湄賢聖遇讒慝不免人君疑天風拔大木禾黍咸傷萎管蔡扇蒼蠅公賦鴟鴞詩金縢若不啟忠信誰明之

遙裔雙防鳳婉孌三靑禽往還瑤臺裏鳴舞玉山岑以歡秦娥意復得王母心區區精衛鳥銜木空哀吟長安春色歸先入靑門道緑楊不自持從風欲傾倒海鷰還秦宮雙飛入簾櫳相思不可見托夢遼城東

秋夕旅懷

涼風度秋海吹我鄕思飛連山去無際流水何時歸日夕浮雲色心斷明月暉芳艸歇柔艶白露催寒衣夢長銀漢落覺罷天星稀含嘆想舊國泣下誰能揮

感遇四首

吾愛王子晉得道伊洛濱金骨旣不毀玉顏長自春可憐浮丘公猗靡與情親舉手白日間分明謝時人二仙去已逺夢想空殷勤

可嘆東籬菊莖疎葉且微𨿽言異蘭蕙亦自有芳菲未泛盈樽酒徒沾淸露輝當榮君不采飄落欲何依昔余聞常娥竊藥駐云髮不自嬌玉顏方希鏈金骨飛去身莫返含笑坐明月紫宮誇蛾眉隨手防凋歇宋玉事楚王立身本髙潔巫山賦防云郢路歌白雪舉國莫能和巴人皆捲舌一惑登徒言恩情遂中絕

寫懷

翰林讀書言懷呈集賢院內諸學士【長安】

晨趨紫禁中夕待金門詔觀書散遺帙探古窮至妙片言茍防心掩卷忽而笑靑蠅易相防白雪難同調本是疎散人屢貽褊促誚雲天屬淸朗林壑憶遊眺或時淸風來閒倚欄【一作檐】下嘯嚴光桐廬溪謝客臨海嶠功成謝人君【一作間】從此一投釣

尋陽紫極宮感秋作

何處聞秋聲翛翛北牕竹回薄萬古心攬之不盈掬靜坐觀眾妙浩然媚幽獨白雲南山來就我檐下宿嬾從唐生決羞訪季主卜四十九年非一往不可復野情轉蕭散世道有翻覆陶令歸去來田家酒應熟

江上秋懷

飡霞臥舊壑散髮謝逺遊山蟬號枯桑始復知天秋朔雁別海裔越鷰辭江樓颯颯風捲沙茫茫霧縈洲黃雲結暮色白水揚寒流惻愴心自悲潺湲淚難收蘅蘭方蕭瑟長嘆令人愁

秋夕書懷【一作秋日南遊書懷】

北風吹海雁南度落寒聲感此瀟湘客淒其流浪情海懷結滄洲【一作逺心飛蒼梧】霞【一作遐】想遙【一作遊】赤城始探蓬壺事【一作始采蓬壺術】旋覺天地輕澹然吟【一作思】髙秋閒臥瞻太淸蘿月掩【一作隱】空幕松霜皓【一作雲散】前楹滅見息羣動獵微窮至精桃花有源水可以保吾生

避地司空原言懷【舒州】

南風昔不競豪聖思經綸劉琨與祖逖起舞雞鳴晨𨿽有匡濟心終爲樂禍人我則異於是潛光皖水濱卜築司空原北將天柱鄰雪霽萬里月雲開九江春俟乎泰階平然後托微身傾家事金鼎年皃何長新所願得此道終然保淸眞弄景奔日馭攀星戲河津一隨王喬去長年玉天賓

南奔書懷【一作自丹陽南奔道中作】

遙夜何漫漫【一作何時旦】空歌白石爛寗戚未匡齊陳平終佐漢欃槍掃河洛直割鴻溝半歷數方未遷云雷屢【一作起】多難天人秉旄鉞虎竹光藩翰侍筆黃金臺傳觴靑玉案不因秋風起自有思歸嘆主將動讒疑王師忽離叛自來白沙上【一作兵羅滄海上】鼓噪丹陽岸賓禦如浮雲從風各消散舟中指可掬城上骸爭爨艸艸出近關行行昧前算南奔劇星火北冦無涯畔顧乏七寶鞭畱連道邊翫太白夜食長虹日中貫秦趙興天兵茫茫九州亂感遇【一作結】明主恩頗髙祖逖言過江誓流水志在淸中原拔劍擊前柱悲歌難重論

上崔相百憂章【四言時在潯陽獄】

共工赫怒天維中摧鯤鯨噴蕩揚濤起雷魚龍陷人成此禍胎火焚昆山玉石相磓仰希霖雨灑寶炎煨箭發石開戈揮日回鄒衍慟哭燕霜颯來微誠不感猶贄【一作縶】夏臺蒼鷹搏攫丹棘崔防豪聖凋枯王風傷哀斯文未喪東嶽豈頺穆逃楚難鄒脫吳災見機苦遲二公所咍驥不驟進麟何來哉星離一門艸擲二孩萬憤結緝【一作縎】憂從中催金瑟玉壺盡爲愁媒舉酒太息泣血盈杯臺星再朗天网重恢屈法申恩棄瑕取材冶長非罪尼父無猜覆盆儻舉應照寒灰

萬憤詞投魏郎中

海水渤潏人罹鯨鯢蓊胡沙而四塞始滔天於燕齊何六龍之浩蕩遷白日於秦西九土星分嗷嗷淒淒南冠君子呼天而啼戀髙堂而掩泣淚血地而成泥獄戶春而不艸獨幽怨而沈迷兄九江兮弟三峽悲羽化之難齊穆陵關北愁愛子豫章天南隔老妻一門骨肉散百艸遇難不復相提攜樹榛拔桂囚鸞寵雞舜昔授禹伯成耕犂徳自此衰吾將安棲好我者卹我不好我者何忍臨危而相擠子胥鴟夷彭越醢醯自古豪烈胡爲此繄蒼蒼之天髙乎視低如其聽卑脫我牢狴儻辧美玉君收白珪

荊州賊亂臨洞庭言懷作

修虵橫洞庭吞象臨江島積骨成巴陵遺言聞楚老水窮三苖國地窄三湘道嵗晏天崢嶸時危人枯槁思歸阻防亂去國傷懷抱郢路方丘墟章華亦傾倒風悲猿嘯苦木落鴻飛早日隠西赤沙月明東城艸關河望已絕氛霧行當掃長叫天可聞吾將問蒼昊

覽鏡書懷

得道無古今失道還衰老自笑鏡中人白髮如霜艸捫心空嘆息問影何枯槁桃李竟何言終成南山皓

田園言懷

賈誼三年謫班超萬里侯何如牽白犢飲水對淸流

江南春懷

靑春幾何時黃鳥鳴不歇天涯失鄕【一作歸】路江外老華髮心飛秦塞云影滯楚關月身世殊爛漫田園久蕪沒嵗晏何所從長歌謝金闕

李太白文集卷二十一

飲定四庫全書

李太白文集卷二十二

唐李白撰

歌詩五十三首

詠物

聽蜀僧濬彈琴【蜀中】

蜀僧抱緑綺西下峩眉峯爲我一揮手如聽萬壑松客心洗流水餘響入霜鐘不覺碧山暮秋云暗幾重

魯東門觀刈蒲【魯中】

魯國寒事早初霜刈渚蒲揮鎌若轉月拂水生連珠此艸最可珍何必貴龍須織作玉牀席欣承淸夜娯羅衣能再拂不畏素塵蕪

詠鄰女東牕海石橊

魯女東牕下海橊世所稀瑚映淥水未足比光輝凊香隨風發落日好鳥歸願爲東南枝低舉拂羅衣無由一攀折引領望金扉

南軒松

南軒有孤松柯葉自緜羃淸風無閒時蕭灑終日夕陰生古苔緑色染秋煙碧何當淩雲霄直上數千尺

詠山樽二首【前一首一作詠栁少府山癭木樽】

蟠木不凋飾且將斤斧疎樽成山嶽勢材是棟梁餘外與金罍並中涵玉醴虛慚君垂拂拭遂忝玳筵居擁腫寒山木嵌空成酒樽愧無江海量偃蹇在君門初出金門尋王侍禦不遇詠壁上鸚鵡【一作勑放歸山畱別陸侍禦不遇詠鸚鵡】

落羽辭金殿孤鳴托繡衣能言終見棄還向隴西飛

紫藤樹

紫藤掛云木花蔓宜陽春密葉隠歌鳥香風畱美人

觀放白鷹二首

八月邊風髙胡鷹白錦毛孤飛一片雪百里見秋毫寒冬十二月蒼鷹八九毛寄言燕雀莫相啅自有雲霄萬里髙

觀博平王志安少府山水粉圖

粉壁爲空天丹靑狀江海遊雲不知歸日見白鷗在博平眞人王志安沈吟至此願掛冠松溪石磴帶秋色愁客思歸生曉寒

題雍丘崔明府丹竈

美人爲政本忘機服藥求仙事不違葉縣已泥丹竈畢瀛州當伴赤松歸先師有訣神將助大聖無心火自飛九轉但能生羽翼雙鳬忽去定何依

觀元丹丘坐巫山屏風

昔遊三峽見巫山見畫巫山宛相似疑是天邊十二峯飛入君家防屏裏寒松蕭颯如有聲陽臺微茫如有情錦衾瑤席何寂寂楚王神女徒盈盈髙咫尺如千里翠屏丹崖粲如綺蒼蒼逺樹圍荊門歷歷行舟泛巴水水石潺湲萬壑分煙光艸色俱氳氛溪花笑日何年發江客聽猿幾嵗聞使人對此心緬邈疑入髙丘夢防云

求崔山人百丈崖瀑布圖

百丈素崖裂四山丹壁開龍潭中噴射晝夜生風雷但見瀑泉落如潨云漢來聞君寫眞圖島嶼備縈回石黛刷幽艸曽靑澤古苔幽緘儻相傳何必向天臺

見野艸中有名白頭翁者

醉入田家去行歌荒野中如何靑艸裏亦有白頭翁折取對明鏡宛將衰鬢同微芳似相誚流恨向東風

流夜郎題葵葉

慙君能衛足嘆我逺移根白日如分照還歸守故園

瑩禪師房觀山海圖

眞僧閉精宇滅迹含達觀列嶂圖雲山攢峯入霄漢丹崖森在目淸晝疑捲幔蓬壺來軒牕瀛海入几案煙濤爭噴薄島嶼相淩亂徵帆飄空中瀑水灑天半崢嶸若可陟想象徒盈嘆杳與眞心防遂諧靜者翫如登赤城裏揭涉滄洲畔卽事能娯人從玆得蕭散

白鷺鷥

白鷺下秋水孤飛如墜霜心閒且未去獨立沙洲傍

詠桂二首

園花笑芳年池艸艷春色猶不如槿花防娟玉階側芬榮何夭促零落在瞬息豈若瓊樹枝終歲長翕赩世人種桃李多在金張門攀折爭捷徑及此春風暄一朝天霜下榮耀難久存安知南山桂緑葉垂芳根淸陰亦可托何惜樹君園

白胡桃

紅羅袖裏分明見白玉盤中看卻無疑是老僧休念誦腕前推下水精珠

巫山枕障

巫山枕障畫髙丘白帝城邊樹色秋朝云夜入無行處巴水橫天更不流

庭前晚開花

西王母桃種我家三千陽春始一花結實苦遲爲人笑攀折喞喞長咨嗟

宣城長史弟昭贈余琴溪中雙舞鶴詩以見志

令弟佐宣城贈余琴溪鶴謂言天涯雪忽向牕前落白玉爲毛衣黃金不肯博當風振六翮對舞臨山閣顧我如有情長鳴似相托何當駕此物與爾騰寥廓

題詠

題隨州紫陽先生壁

神農好長生風俗久已成復聞紫陽客早署丹臺名喘息飡妙气步虛吟眞聲道與古仙合心將無化並樓疑出蓬海鶴似飛玉京松雪牕外曉池水階下明忽耽笙歌樂頓失軒冕情終願恵金液提攜淩太淸

題元丹丘山居

故人棲東山自愛丘壑美靑春臥空林白日猶不起松風淸襟袖石潭洗心耳羨君無紛喧髙枕碧霞裏

題元丹丘潁陽山居【並序】

丹丘家於潁陽新卜別業其地北倚馬嶺連峯嵩丘南瞻鹿臺極目汝海雲巖映郁有佳致焉白從之遊故有此作

仙遊渡潁水訪隠同元君忽遺蒼生望獨與洪崖羣卜地初晦迹興言且成文卻顧北山斷前瞻南嶺分遙通汝海月不隔嵩丘云之子合逸趣而我欽淸芬舉迹倚松石談笑迷朝曛終願狎靑鳥拂衣棲江濆

題瓜洲新河餞族叔舍人賁

齊公鑿新河萬古流不絕丰功利生人天地同朽滅兩橋對雙閣芳樹有行列愛此如甘棠誰云敢攀折吳關倚此固天險自玆設海水落斗門潮平見沙泬我行送季父弭棹徒流恱楊花滿江來疑是龍山雪惜此林下興愴爲山陽別瞻望淸路塵歸來空寂蔑

洗腳亭

白道向姑孰洪亭臨道旁前有吳時井下有五丈牀樵女洗素足行人歇金裝西望白鳥洲蘆花似朝霜送君此時去回首淚成行

勞勞亭

天下傷心處勞勞送客亭春風知別苦不遣栁條靑題金陵王處士水亭【此亭蓋齊朝南苑又是陸機故宅】

王子耽言賢豪多在門好鵝尋道士愛竹嘯名園樹色老【一作秀】荒苑池光蕩華軒此堂見明月更憶陸平原掃地靑玉簟爲余置金樽醉罷【一作後】欲歸去花枝宿鳥喧何時復來此再【一作更】得洗囂煩

題嵩山逸人元丹丘山居【並序】

白久在廬霍元公近遊嵩山故交深情出處無間嵒信頻及許爲主人欣然適防本意當冀長往不返欲便舉家就之兼書共遊因有此贈

家本紫雲山道風未淪落況懷丹丘志衝賞歸寂寞朅來遊閩荒捫涉窮禹鑿夤緣泛潮海偃蹇陟廬霍憑雷躡天牕弄景憩霞閣且欣登眺美頗愜隱淪諾三山曠幽期四嶽聊所托故人契嵩潁髙義炳丹雘滅迹遺紛囂終言本峯壑自矜林湍好不羨市朝樂偶與眞意並頓覺世情薄爾能折芳桂吾亦采蘭若拙妻好乘鸞嬌女愛飛鶴提攜訪神仙從此鏈金藥

題江夏修靜寺【此寺是李北海舊宅】

我家北海宅作寺南江濱空庭無玉樹髙殿坐幽人書帶畱靑艸琴堂【一作臺】羃素塵平生種桃李寂滅不成春

攺九子山爲九華山聨句【並序】

靑陽縣南有九子山山髙數千丈上有九峯如蓮華按圖徴名無所依據太史公南遊略而不書事絕古老之口復闕名賢之紀𨿽靈仙往復而賦詠罕聞予乃削其舊號加以九華之目時訪道江漢憩於夏侯回之堂開檐岸幘坐眺松雪因與二三子聨句傳之將來

妙有分二气靈山開九華【李白】層標遏遲日半壁明朝霞【髙霽】積雪曜陰壑飛流歕陽崖【韋權興權作瓘】靑熒玉樹色縹緲羽人家【李白】

題宛谿館

吾憐宛谿好百尺照心明【一作久照心益明】何謝新安水千尋見底淸白沙畱月色緑竹助秋聲卻笑嚴湍上於今獨擅名

題東谿公幽居

杜陵賢人淸且亷東谿卜築歲將淹宅近靑山同謝朓門垂碧栁似陶潛好鳥迎春歌後院飛花送酒舞前檐客到但知畱一醉盤中秖有水精鹽

雜詠

嘲魯儒

魯叟談五經白髮死章句問以經濟防茫如墜煙霧足著逺遊履首戴方頭巾緩步從直道未行先起塵秦家丞相府不重襃衣人君非叔孫通與我本殊倫時事且未達歸耕汶水濱

懼讒

二桃殺三士詎假劍如霜眾女妬蛾眉雙花競春芳魏姝信鄭袖掩袂對懷王一惑巧言子朱顏成死【一作損】傷行將泣團扇戚戚愁人腸

觀獵

太守耀淸威乘閒弄晚輝江沙橫獵騎山火繞行圍箭逐云鴻落鷹隨月兔飛不知白日暮歡賞夜方歸

觀胡人吹笛

胡人吹玉笛一半是秦聲十月吳山曉梅花落敬亭愁聞出塞曲淚滿逐臣纓卻望長安道空懷戀主情

軍行

驑馬新跨【一作誇】白玉鞍戰罷沙場月色寒城頭鐵鼓聲猶震匣裏金刀血未幹

從軍行

百戰沙場碎鐵衣城南已合數重圍突營射殺呼延將獨領殘兵千騎歸

平虜將軍妻

平虜將軍婦入門二十年君心自不恱妾寵豈能專出解牀前帳行吟道上篇古人不唾井莫忘昔纒緜

春夜洛城聞笛

誰家玉笛暗飛聲散入春風滿洛城此夜曲中聞折栁何人不起故園情

嵩山采菖蒲者

神人多古防雙耳下垂肩嵩嶽逢漢武疑是九疑仙我來采菖蒲服食可延年言終忽不見滅影入雲煙諭帝竟莫悟終歸茂陵田

金陵聽韓侍禦吹笛

韓公吹玉笛倜儻流英音風吹繞鐘山萬壑皆龍吟王子停鳳管師襄掩瑤琴餘響渡江去天涯安可尋

流夜郎聞酺不預

北闕聖人歌太康南冠君子竄遐荒漢酺聞奏鈞天樂願得風吹到夜郎

放後遇恩不霑

天作云與雷霈然徳澤開東風日本至白雉越裳來獨棄長沙國三年未許回何時入宣室更問洛陽才

宣城見杜鵑花

蜀國曽聞子規鳥宣城還見杜防花一叫一回腸一斷三春三月憶三巴

白田馬上聞鸎

黃鸝啄紫椹五月鳴桑枝我行不記日誤作陽春時蠶老客未歸白田已繅絲【一作吳人欲蚤絲】驅馬又前去捫心空自悲【一作嗤】

暖酒

熱暖將來賓鐵文暫時不動聚白雲撥卻白雲見靑天掇頭里許便乘仙

三五七言

秋風淸秋月明落葉聚還散寒烏棲復驚相思相見知何日此時此夜難爲情

雜詩

白日與明月晝夜尙【一作常】不閒況爾悠悠人安得久世間傳聞海水上乃有蓬萊山玉樹生緑葉靈仙每登攀一食駐髮再食畱紅顏吾欲從此去去之無時還李太白文集卷二十二

欽定四庫全書

李太白文集卷二十三

唐李白撰

歌詩六十二首

閨情

寄逺十二首

三鳥別王母銜書來見過腸斷若剪其如愁思何遙知玉牕裏纎手弄云和奏曲有深意靑松交女蘿寫水山井中同泉豈殊波秦心與楚恨皎皎爲誰多

靑樓何所在乃在碧雲中寶鏡掛秋水【一作月】羅衣輕春風新妝坐落日悵望金【一作錦】屏空念此【一作剪防】送短書願因【一作同】雙飛鴻

本作一行書殷勤道相憶一行復一行滿紙情何極瑤臺有黃鶴爲報靑樓人朱顏凋落盡白髮一何新自知未應還【一作老】離居【一作君】經三春桃李今若爲當牕發光彩莫使香風飄畱與【一作取】紅芳待

玉筯落春【一作淸】鏡坐愁湖陽水聞【一作且】與陰麗華風煙接鄰里靑春已復過白日忽相催但恐荷【一作飛】花晚令人意已摧相思不惜夢日夜向陽臺

逺憶巫山陽花明淥江暖躊躇未得往淚向南云滿春風復無情吹我夢魂斷不見眼中人天長音信短陽臺隔楚水春艸生黃河【一作陰雲隔楚水轉蓬落渭河】相思無日夜浩蕩若流波流波向海去欲見終無因【一作定繞珠江濱】遙將一防淚逺寄如花人

昔【一作妾】在舂陵東君居漢江島百里望花光往來成白道【一作日日采蘼蕪上山成白道】一爲雲雨別此地生秋艸秋艸秋蛾飛相思愁落暉何由一相見滅燭解羅衣【一本暉下添昔時攜手去今時流淚歸遙知不得意玉筯防羅衣】

憶昨東園桃李紅碧枝與君此時初別離金瓶落井無消息令人行嘆復坐思坐思行嘆成楚越春風玉顏畏銷歇碧牕紛紛下落花靑樓寂寂空明月兩不見但相思空畱錦字表心素至今緘愁不忍窺

長短春艸緑緣階如有情捲葹心獨苦抽卻死還生覩物知妾意希君種後庭閒時當采掇念此莫相輕魯縞如玉霜筆【一作剪】題月支書寄書白鸚鵡西海畏離居行數𨿽不多字字有委曲天末如見之開緘淚相續千里若在眼萬里若在心相思千萬里一書直千金美人在時花滿堂美人去後余空牀牀中繡被捲不寢【一作更不捲】至今三載聞餘香【一作猶聞香】香亦竟不滅人亦竟不來相思黃葉盡【一作落】白露濕【一作防】靑苔【此首一作贈逺】愛君芙蓉嬋姢之艶色若可餐兮難再得憐君冰玉淸迥之明心情不極兮意已深朝共瑯玕之綺食夜同鴛鴦之錦衾恩情婉孌忽爲別使人莫錯亂愁心亂愁心涕如雪寒燈厭夢魂欲絕覺來相思生白髮盈盈漢水若可越可惜淩波步羅襪美人美人兮歸去來莫作朝雲飛陽臺

長信宮

月皎昭陽殿霜淸長信宮天行乘玉輦飛鷰與君同更有歡娯處【一作別有畱情處】承恩樂未窮誰憐團扇妾獨坐怨秋風

長門怨二首

天回北斗掛西樓金屋無人螢火流月光欲到長門殿別作深宮一段愁

桂殿長愁不記春黃金四屋起秋塵夜懸明鏡靑天上獨照長門宮里人

春怨

白馬金羈遼海東羅帷繡被臥春風落月低軒窺燭盡飛花入戶笑牀空

代贈逺【一作寄逺】

妾本洛陽人狂夫幽燕客渴飲易水波猶來多感激胡馬西北馳香駿揺緑絲鳴鞭從此去逐北蕩邊陲昔去有好言不言久離別燕支多美女走馬輕風雪見此不記人恩情雲雨絕啼流玉筯盡坐恨金閨切織錦作短書腸隨回文結相思欲有寄恐君不見察焚之揚其灰手迹自此滅

陌上贈美人【一云小放歌行一首在第三此是第二篇

】

駿馬驕行踏落花垂鞭直拂五云車美人一笑褰珠箔遙指紅【一作靑】樓是妾家

閨情

流水去絕國浮雲辭故關水或戀前浦云猶歸舊山恨君流【一作龍】沙去棄妾漁陽間玉筯夜垂【一作日夜】流雙雙落朱顏黃鳥坐相悲緑楊誰更攀織錦心艸艸挑燈淚斑斑窺鏡不自識況乃狂夫還

代別情人

淸水本不動桃花發岸傍桃花弄水色波蕩揺春光我恱子容艶子傾我文章風吹緑琴去曲度紫鴛鴦昔作一水魚今成兩枝鳥哀哀長雞鳴夜夜達五曉起折相思樹歸贈知寸心覆水不可收行雲難重尋天涯有度鳥莫絕瑤華音

代秋情

幾日相別離門前生穭葵寒蟬聒梧桐日夕長鳴悲白露濕螢火淸霜零兔絲空掩紫羅袂【一作空閨掩羅袂】長啼無盡時

對酒

蒲萄酒金叵羅吳姬十五細馬防靑黛畫眉紅錦靴道字不正嬌唱歌玳瑁筵中懷裏醉芙蓉帳底柰君何

怨情

新人如花𨿽可寵故人似玉猶來重花性飄揚不自持玉心皎潔終不移故人昔新今尙故還見新人有故時請看陳后黃金屋寂寂珠簾生网絲

湖邊采蓮婦

小姑織白紵未解將人語大嫂采芙蓉溪湖千萬重長兄行不在莫使外人逢願學秋胡婦貞心比古松

怨情

美人捲珠簾深坐嚬蛾眉但見淚痕濕不知心恨誰

代寄情人楚詞體

君不來兮徒蓄怨積思而孤吟云陽一去以逺隔巫山淥水之沈沈畱餘香兮染繡被夜欲寢兮愁人心朝馳余馬於靑樓怳若空而夷猶浮雲深兮不得語卻惆悵而懷憂使靑鳥兮銜書恨獨宿兮傷離居何無情而兩絕夢𨿽往而交疎橫流涕而長嗟折芳洲之瑤華送飛鳥以極目怨夕陽之西斜願爲連根同死之秋艸不作飛空之落花

學古思邊

銜悲上隴首腸斷不見君流水若有情幽哀從此分蒼茫愁邊色惆悵落日曛山外接逺天天際復有云白雁從中來飛鳴苦難聞足系一書札寄言嘆離羣離羣心斷絕十見花成雪胡地無春輝徵人行不歸相思杳如夢珠淚濕羅衣

思邊【一作春怨】

去年何時君別妾南園緑艸飛蝴蝶今嵗何時妾憶君西山白雪暗秦云玉關去此三千里欲寄音書那可聞

口號吳王舞人半醉

風動荷花水殿香姑蘇臺上宴吳王西施醉舞嬌無力笑倚東牕白玉牀

折荷有贈

涉江翫秋水愛此紅蕖鮮攀荷弄其珠蕩不成圎佳人防雲裏欲贈隔逺天相思無因見悵望涼風前

代美人愁鏡二首

明明金鵲鏡了了玉臺前拂拭皎冰月光輝何淸圎紅顏老昨日白髮多去年鈆粉坐相誤照來空淒然美人贈此盤龍之寶鏡燭我金縷之羅衣時將紅袖拂明月爲惜普照之餘輝影中金鵲飛不滅臺下靑鸞思獨絕槁砧一別若箭去有日來無年狂風吹卻妾心斷玉筯並墮菱花前

贈段七娘

羅襪淩波生网塵那能得計訪情親千杯緑酒何辭醉一面紅妝惱殺人

別內赴徴三首

王命三徵去未還明朝離別出吳關白玉髙樓看不見相思須上望夫山

出門妻子彊牽衣問我西行幾日歸來時儻佩黃金印莫見蘇秦不下機

翡翠爲【一作髙】樓金作梯誰人獨宿倚門啼【一作捲簾愁坐待鳴雞】夜泣寒燈連曉月行行淚盡楚關西

秋浦寄內

我今尋陽去辭家千里餘結荷見水宿卻寄大雷書𨿽不同辛苦愴離各自居我自入秋浦三年北信疎紅顏愁落盡白髮不能除有客自梁苑手攜五色魚開魚得錦字歸問我何如江山𨿽道阻意合不爲殊

自代內贈

寶刀截流水無有斷絕時妾意逐君行纒綿亦如之別來門前艸春盡秋轉碧掃盡還更生萋萋滿行迹鳴鳳始相得雄驚雌各飛遊雲落何山一往不見歸估客發大樓【一作東海】知君在秋浦梁苑空錦衾陽臺夢行雨妾家三作相失勢去西秦猶有舊歌管淒淸聞四鄰曲度入紫雲啼無眼中人女弟爭笑弄悲羞淚盈巾妾似井底桃開花向誰笑君如天上月不肯一回照窺鏡不自識別多憔悴深安得秦吉了爲人道寸心

秋浦感主人歸鷰寄內

霜朽楚關木始知殺气嚴寥寥金天廓婉婉緑紅潛胡鷰別主人雙雙語前檐三飛四回顧欲去復相瞻豈不戀華屋終然謝珠簾我不及此鳥逺行嵗已淹寄書道中嘆淚下不能緘

送內尋廬山女道士李騰空二首

君尋騰空子應到碧山家水舂雲母碓風掃石楠花若戀幽居好相邀弄紫霞

多君相門女學道愛神仙素手掬靑靄羅衣曳紫煙一往屏風疊乘鸞著玉鞭【一作不著鞭】

贈內

三百六十日日日醉如泥𨿽爲李白婦何異太常妻

在尋陽非所寄內

聞難知慟哭行啼入府中多君同蔡琰流淚請曹公知登吳章嶺昔與死無分崎嶇行石道外折入靑雲相見若悲嘆哀聲那可聞

南流夜郎寄內

夜郎天外怨離居明月樓中音信疎北雁春歸看欲盡南來不得豫章書

越女詞五首

長幹吳兒女眉目艶星月屐上足如霜不著鵶頭襪吳兒多白晳好爲蕩舟劇賣眼擲春心折花調行客耶溪采蓮女見客棹歌回笑入荷花去佯羞不肯來東陽素足女防稽素舸郎相看月未墮白地斷肝腸鏡湖水如月耶溪女如雪新妝蕩新波光景兩奇絕

浣沙石上女

玉面耶溪女靑蛾紅粉妝一雙金齒屐兩足白如霜

示金陵子【一作金陵子詞】

金陵城東誰家子【一作金陵子】竊聽琴聲碧【一作夜】牕裏落花一片天上來隨人直渡西江水楚歌吳語嬌不成似能未能最有情謝公正要東山妓攜手林泉處處行

出妓金陵子呈盧六四首

安石東山三十春傲然攜妓出風塵樓中見我金陵子何似陽臺雲雨人

南國新丰酒東山小妓歌對君君不樂花月柰愁何東道煙霞主西江詩酒筵相逢不覺醉日墮歷陽川小妓金陵歌楚聲家僮丹砂學鳳鳴我亦爲君飲淸酒君心不肯向人傾

巴女詞

巴水急如箭巴船去若飛十月三千里郎行幾歲歸

哀傷

哭晁卿衡

日本晁卿辭帝都徵帆一片繞蓬壺明月不歸沈碧海白雲愁色滿蒼梧

自溧水道哭王炎三首【宣州作】

白楊雙行行白馬悲路傍晨興見曉月更似發云陽溧水通吳關逝川去未央故人萬化盡閉骨茅山岡天上墜玉棺泉中掩龍章名飛日月上義與風雲翔逸气竟莫展英圖俄夭傷楚國一老人來嗟龔勝亡有言不可道雪泣惜蘭芳

王公希代寶棄世一何早弔死不及哀殯宮已秋艸悲來欲脫劍掛向何枝好哭向茅山𨿽未摧一生淚盡丹陽道

王家碧瑤樹一樹忽先摧海內故人泣天涯弔鶴來未成霖雨用先夭濟川材一罷廣陵散鳴琴更不開

哭宣城善釀紀叟

紀叟黃泉裏還應釀老春夜臺無曉日沽酒與何人【一作題戴老酒店云戴老黃泉下還應釀大春夜臺無李白沽酒與何人】

宣城哭蔣徵君華

敬亭埋玉樹知是蔣徵君果得相如艸仍余封禪文池臺空有月詞賦舊淩雲獨掛延陵劍千秋在古墳

李太白文集卷二十三

欽定四庫全書

李太白文集卷二十四

唐

李白撰

古賦

明堂賦【並序】

大獵賦【並序】

大鵬賦【並序】

劍閣賦

擬恨賦

惜餘春賦

愁陽春賦

悲淸秋賦

明堂賦【並序】

昔在天皇告成岱宗攺元幹封經始明堂年紀總章時締構之未輯痛威靈之遐邁天後繼作中宗成之因兆人之子來崇萬祀之丕業蓋天皇先天中宗奉天累聖纂就鴻勲克宣臣白美頌恭惟述焉其辭曰

伊皇唐之革天創元也我髙祖乃仗大順赫然雷發以首之於是橫八荒漂九陽掃叛換開混茫景星耀而泰階平虹蜺滅而日月張欽若太宗繼明重光廓區宇以立極綴蒼昊之頽綱淳風沕穆鴻恩滂洋武義烜赫於有截仁聲馺乎無疆若乃髙宗紹興祐統錫羨神休傍臻瑞物咸薦元符剖兮地珍見旣應天以順人遂登封而降禪將欲考有洛崇明堂惟厥功之未輯兮乘白雲於帝鄕天后勤勞輔政兮中宗以欽明克昌遵先軌以繼作兮揚列聖之耿光則使軒轅艸圖羲和練日經之營之不彩不質因子來於四方豈殫稅於萬室乃準水臬攢云梁罄玉石於隴阪空壊材於瀟湘巧奪神髙窮昊蒼聽天語之察察擬帝居之鏘鏘𨿽暫勞而永固兮貽聖謨於我皇觀夫明堂之宏壯也則突兀曈曨乍明乍防太古元气之結空巃嵸頽沓若嵬若嶪似天閫地門之開闔爾乃劃岝峉以嶽立郁穹崇而鴻紛冠百王而垂勲燭萬象而騰文窙愡恍以洞啟呼嵌嵓而傍分又比乎昆山之天柱矗九霄而垂云於是結構乎黃道岧嶤乎紫微絡勾陳以繚垣辟閶闔而啟扉崢嶸嶷粲宇宙兮光輝崔嵬赫弈張天地之神威夫其背黃河垠漱淸洛太行卻立通谷前廓逺則標熊耳以作揭豁龍門以開關防翠彩於洪荒洞淸陰乎羣山及乎煙雲捲舒忽出乍沒岌嵩噴伊倚日薄月雷霆之所皷蕩星斗之所伾扢挐金龍之蟠蜿掛天珠之硉矹勢拔五嶽形張四維軋地軸以盤根摩天倪而創規樓臺崛岉以奔赴城闕崟岑而蔽虧珍樹翠艸含華揚防目瑤井之熒熒拖玉繩之離離防華蓋以儻漭仰太微之參差擁以禁扄橫以武庫獻房心以開鑿瞻少陽而舉措采殷制酌夏步雜以代室重屋之名括以辰次火木之數壯不及奢麗不及素層檐屹其霞矯廣廈郁以云布掩日道遏風路陽烏轉影而翻飛大鵬橫霄而側度近則萬木森下千宮對出熠乎光碧之堂炅乎瓊華之室錦爛霞駮星錯波沏颯蕭寥以颼飅窅陰鬱以櫛密含佳气之靑防吐祥煙之郁律九室窈窕五闈聨綿飛楹磊砢走栱夤緣云楣立岌以橫綺防桷攢欒而仰天皓壁晝朗朱甍晴鮮赬欄各落偃蹇霄漢翠楹回合蟬聨汗漫沓蒼穹之絕垠跨皇居之太半逺而望之赫煌煌以輝輝忽天旋而云昏迫而察之粲炳煥以照爛倐山訛而晷換蔑蓬壺之海樓吞岱宗之日觀猛虎失道潛虯蟠梯逕通天而直上俯長河而下低玉女攀星於网戶金娥納月於璇題藻井防錯以舒蓬天防赩翼而銜霓扶標川而罔足擬跟絓而罷躋要離欻矐而外喪精視冰背而中迷亙以復道通乎掖垣坌入西樓實爲昆崘前丞後疑正儀躅以出入九夷五狄順方面而來奔其左右也則丹陛崿崿彤庭煌煌列寶鼎歊金光流辟雍之滔滔像環海之湯湯辟靑陽而啟總章廓明臺而布堂儼以太廟處乎中央發號施令采時順方其閫閾也三十六戶七十二牖度筵列位西八東九白虎列序而躨跜靑龍承隅而蚴蟉其深沈奧密也則赤熛掌火招拒司金靈威制陽葉光摧陰坤斗主土據乎其心若乃熠燿五色張皇萬殊人物禽獸奇形異模勢若飛動瞪眄睢盱明君暗主忠臣烈夫威政興滅表賢示愚於是王正孟月朝陽登曦天子乃施蒼玉轡蒼螭臨乎靑陽左个方禦瑤瑟而彈鳴絲展乎國容輝乎皇儀傍瞻神臺順觀云之軌俯對淸廟崇配天之規欽若肸蠁惟淸緝熈崇牙樹羽熒煌葳蕤納六服之貢受萬邦之籍張龍旗與虹旌攢金防與玉戚延五更進百辟奉珪瓉獻賝帛顒昻俯僂儼容疊迹乃潔菹醢修粢盛奠三犧薦五牲享於神靈太祝正辭庶官精誠鼓大武之隠轔張鈞天之鏗訇孤竹合奏空桑和鳴盡六變齊九成羣神來兮降明庭蓋聖主之所以孝治天下而享祀窅防也然後臨辟雍宴羣後陰陽爲庖造化爲宰飡元气灑太和千里鼓舞百寮賡歌於斯之時雲油雨霈恩鴻溶兮澤汪濊四海歸兮八荒防哤聒乎區防駢闐乎闕外羣臣醉徳揖讓而退而聖主猶夕惕若厲懼人未安乃目極於天耳下於泉飛聰馳明無逺不察考神之奧推陰陽之荒下明詔班舊章振窮乏散敖倉毀玉沈珠卑宮頽墻使山澤無間往來相望帝躬乎天田後親於郊桑棄未反本人和時康建翠華兮萋萋鳴玉鑾之鉠鉠遊乎升平之圃憩乎穆淸之堂天欣欣兮瑞穰穰巡陵於鶉首之野講武於驪山之旁封岱宗兮祀后土掩栗陸而苞陶唐遨遊乎崆峒之上汾水之陽吸沆瀣之精英黜滋味而馨香貴理國其若夢幾華胥之故鄕於是元元澹然不知所在若羣雲從龍眾水奔海此眞所謂我大君登明堂之政化也豈比夫秦趙吳楚爭髙競奢結阿房與叢臺建姑蘇及章華非享祀與嚴配徒掩月而淩霞由此觀之不足稱也況瑤臺之巨麗復安可以語哉敢揚國美遂作辭曰

穹崇明堂倚天開兮巃嵸鴻蒙構瓌材兮偃蹇坱莽邈崔嵬兮周流辟雍岌靈臺兮赫日星噴風雷宗祀肸蠁王化恢鎭八荒通九垓四門啟兮萬國來考休徴兮進賢才儼若皇居而作固窮千祀兮悠哉

大獵賦【並序】

白以爲賦者古詩之流辭欲壯麗義歸博逺不然何以光贊盛美感天動神而相如子云競誇辭賦歷代以爲文雄莫敢詆訐臣謂語其略竊或褊其用心子虛所言楚國不過千里夢澤居其大半而齊徒吞若八九三農及禽獸無息肩之地非諸侯禁淫述職之義也上林云左蒼梧右西極考其實地周袤才經數百長楊誇胡設网爲周阹放麋鹿其中以搏攫充樂羽獵於靈臺之囿圍經百里而開殿門當時以爲窮壯極麗迨今觀之何齷齪之甚也但王者以四海爲家萬姓爲子則天下之山林禽獸豈與眾庶異之而臣以爲不能以大道匡君示物周博平文論苑之小竊爲微臣之不取也今聖朝園池遐荒殫窮六合以孟冬十月大獵於秦亦將曜威講武掃天蕩野豈淫荒侈靡非三驅之意耶臣白作頌折中厥美其辭曰

粵若皇唐之契天地而襲气母兮粲五葉之葳蕤惟開元廓海防而運斗極兮揔六聖之光熈誕金徳之淳精兮潄玉露之華滋文章森乎七曜兮制作參乎兩儀括眾妙而爲師明無幽而不燭兮澤無逺而不施慕往昔之三驅兮順生殺於四時若乃嚴冬慘切寒气凜冽不周來風防掌雪木脫葉艸解節土囊煙陰火井冰閉是月也天子處乎堂之中飡八水兮休百工考王制兮遵國風樂農人之閒隙兮因校獵而講戎乃使神兵出於九闕天仗羅於四野徵水衡與林虞辧土物之眾寡千騎飈埽萬乘雷奔梢扶桑而拂火雲兮括月窟而搜寒門赫壯觀於今古嶪揺蕩於乾坤此其大略也而內以中華爲天心外以窮髮爲海口豁咽喉以洞開吞荒裔以盡取大章按步以來往誇父振防而奔走足迹乎日月之所通囊括乎陰陽之未有君王於是撞鴻鐘發鑾音出鳳闕開宸襟駕玉輅之飛龍歷神州之層岑逰五柞兮瞰三危挾細栁兮過上林攢髙牙以總總兮駐華蓋之森森於是擢倚天之劍彎落月之弓昆崘叱兮可倒宇宙噫兮增雄河漢爲之卻流川嶽爲之生風羽旄揚兮九天絳獵火燃兮千山紅乃召蚩尢之徒聚長防羅廣澤呵雨師走風伯稜威曜乎雷霆烜赫震於蠻貊陋梁都之體制鄙靈囿之規格而南以衡霍作襟北以岱常作袪夾東海而爲壍兮拖西溟而流渠麾九州之珍禽兮回千羣以坌入聨八荒之奇獸兮屯萬族而來居云羅髙張天网密布罝罘緜原峭格掩路蠛蠓過而猶礙蟭螟飛而不度彼層霄與殊榛罕翔鳥與伏兔從營合技彌巒被崗金戈森行洗晴野之寒霜虹旗電掣捲長空之飛雪吳驂走練宛馬蹀血縈眾山之聨緜隔逺水之明滅使五丁摧峯一夫拔木下整髙頽深平險谷擺椿栝開林叢喤喤呷呷盡奔突於中而田彊古冶之儔烏獲中黃之黨越崢嶸獵莽蒼喑呼哮風旋電往脫文豹之皮抵熊之掌批狻手猱挾三挈兩旣徒搏以角力又揮鋒而爭先行甝號以鶚睨兮气赫火而敵煙拳封猯引巨狿梟羊應叱以斃踣防貐亡精而墜巓或碎腦以折脊或歕髓以飛涎窮遐荒蕩林藪扼土狛殪天狗脫角犀頂探牙象口掃封狐於千里捩雄虺之九首咋騰蛇而仰吞拖奔兕以卻走君王於是峩通天靡星旃奔雷車揮電鞭觀壯士之效獲顧三軍而欣然曰夫何神挾摽之駭人也又命建夔鼓勵武卒𨿽躪躒之已多猶拗怒而未歇集赤羽兮照日張烏號兮滿月戎車轞轞以陸離彀騎煌煌而奮發鷹犬之所騰捷飛走之所蹉蹶攫麏麚之咆哮蹂豺貉以掛格膏鋒染鍔塡巖掩窟觀殊材與逸羣尙揮霍以出沒別有白飛駿窮奇防防牙若錯劍鬛如叢竿口吞殳鋋目極槍櫓碎瑯弧攫玉弩射猛彘透奔虎金鏃一發旁疊四五𨿽鑿齒磨牙而致伉誰謂南山白額之足覩揔八校搜四隅馳專諸走都盧趫喬林撇絕壁抄獑猢攬貊囚鼬鼯於峻崕頓豰貜於穹石養由發箭奇肱飛車巧聒更贏妙兼蒱且墜鸀鳿於靑雲落鴻雁於紫虛捎鶬鴰漂鸕殫地廬空神居斬飛鵬於日域摧大鳳於天墟龍伯釣其靈鼇任公獲其巨魚窮造化之譎詭何神怪之有餘所以噴血流川飛毛灑雪狀若乎髙天雨獸上墜於大荒又似乎積禽爲山下崩於林穴陽烏沮色於朝日陰兔喪精於明月思騰裝上獵於太淸所恨穹昊於路絕而忽也莫不海晏天空萬方來同𨿽秦皇與漢武兮復何足以爭雄俄而君王茫然攺容愀然有失居安思危防險戒逸斯馳騁以狂發非至理之術且夫人君以端拱爲尊妙爲寶暴殄天物是謂不道乃命去三面之网示六合之仁已殺者皆其犯命未傷者全其天眞𨿽剪毛而不獻豈割鮮以淬輪解鳳皇與鸑鷟兮旋騶虞與麒麟獲天寶於陳倉載非熊於渭濱於是享獵徒封勞苦軒行庖騎酌酤韜兵戈火网罟然後登九霄之臺宴八紘之圃開日月之扄辟生靈之戶聖人作而萬物覩覽搜敖與狩歧何宣成之足數哂穆王之荒誕歌白雲之西母曷若飽人以淡泊之味醉時以淳和之觴鼓之以雷霆舞之以陰陽虞乎神明狃於道徳張無外以爲罝防大朴以爲杙頓天网以掩之獵賢俊以禦極若此之狩罔有不克使天人宴安艸木蕃植六宮斥其珠玉百姓樂於耕織寢鄭衛之聲卻靡曼之色天老掌圖風後侍側是三階砥平而皇猷允塞豈比夫子虛上林長楊羽獵計麋鹿之多少誇苑囿之大小哉方將延榮光於後昆軼風於邃古擁嘉瑞臻元符登封於太山篆徳於社首豈與乎七十二帝同條而共貫哉君王於是回蜺旌反鑾輿訪廣成於至道問大隗之幽居使罔象掇珠於赤水天下不知其所如也

大鵬賦【並序】

余昔於江陵見天臺司馬子微謂余有仙風道骨可與神遊八極之表因著大鵬遇希有鳥賦以自廣此賦已傳於世往往人間見之悔其少作未窮宏達之防中年棄之及讀晉書覩阮宣子大鵬讚鄙心陋之遂更記憶多將舊本不同今復存於集豈敢傳諸作者庶可示之子弟而已其辭曰

南華老仙【一作仙老】發天機於漆園吐崢嶸之髙論防浩蕩之奇言徴至【一作志】怪於齊諧談北溟之有魚吾不知幾千里其名曰鯤化成大鵬質凝胚渾脫鬐鬛於海島張羽毛於天門刷渤澥之春流晞扶桑之朝暾烜爀於宇宙慿淩乎昆崘一鼓一舞煙朦沙昏五嶽爲之震落百川爲之崩奔乃蹶厚地揭太淸亙層霄突重溟激三千以崛起向九萬而迅徵背嶪大山【一作虛】之崔嵬翼舉長云之縱橫左回右旋倐陰忽明歷汗漫以夭矯羾閶闔之崢嶸簸鴻蒙扇雷霆斗轉而天動山揺而海傾怒無所搏雄無所爭固可想象其勢髣髴其形若乃足縈虹蜺目耀日月連軒沓拖揮霍翕忽噴气則六合生云灑毛則千里飛雪邈彼北荒將窮南隅運逸翰以傍擊鼓奔飈而長驅燭龍銜光以照物列缺施鞭而啟途塊視三山杯觀【一作看】五湖其動也神應其行也道俱任公見之而罷釣有窮不敢以彎弧莫不投竿失鏃仰之長吁爾其雄姿壯觀坱圠河漢上摩蒼蒼下覆漫漫盤古開天而直視羲和倚日而傍嘆繽紛乎八荒之間掩映乎四海之半當胸臆之掩晝若混茫之未判忽騰覆以回轉則霞廓而霧散然後六月一息至於海湄歘翳景以橫翥逆髙天而下垂憩乎泱漭之野入乎汪湟之池猛勢所射余風所吹溟漲沸渭巖巒紛披天吳爲之祑防海若爲之躨跜巨鼇冠山而卻走長鯨騰海而下馳縮殻挫鬛莫之敢窺吾亦不測其神怪之若此蓋乃造化之所爲豈比夫蓬萊之黃鵠誇金衣與菊裳恥蒼梧之鳳耀防質與錦章旣服禦於靈仙久馴擾於池隍精衛勤苦於銜木鶢鶋悲愁乎薦觴天雞警曙於蟠桃踆烏晰耀於太陽不曠蕩而縱適何拘攣而守常未若玆鵬之逍遙無厥類乎比方不矜大而暴猛每順時而行藏防根以比壽飲元气以充腸戲暘谷而徘徊馮炎洲而抑揚俄而希有鳥見謂之曰偉哉鵬乎若此之樂也吾右翼掩乎西極左翼蔽乎東荒跨躡地絡周旋天綱以怳惚爲巢以虛無爲場我呼爾逰爾同我翔於是乎大鵬許之欣然相隨此二禽已登於寥廓而斥鷃之輩空見笑於藩籬

劍閣賦【送友人王炎入蜀】

咸陽之南直望五千里見雲峯之崔嵬前有劍閣橫斷倚靑天而中開上則松風蕭颯瑟防有巴猿兮相哀旁則飛湍走壑灑石噴閣洶湧而驚雷送佳人兮此去復何時兮歸來望夫君兮安極我沈吟兮嘆息視滄波之東注悲白日之西匿鴻別燕兮秋聲云愁秦而暝色若明月出於劍閣兮與君兩鄕對酒而相憶

擬恨賦

晨登太山一望蒿裏松楸骨寒艸宿墳毀浮生可嗟大運同此於是僕本壯夫慷慨不歇仰思前賢飲恨而歿昔如漢祖龍躍羣雄競奔提劍叱吒指麾中原東馳渤澥西漂昆崘斷蛇奮怒掃淸國步握瑤圖而倐升登紫壇而雄顧一朝長辭天下縞素若乃項王虎鬭白日爭輝拔山力盡蓋世心微聞楚歌之四合知漢卒之重圍帳中劍舞泣挫雄威騅兮不逝喑嗚何歸至如荊卿入秦直度易水長虹貫日寒風颯起逺讐始皇擬報太子奇謀不成憤惋而死若夫陳后失寵長門掩扉日冷金殿霜淒錦衣春艸罷緑秋螢亂飛恨桃李之委絕思君王之有違昔者屈原旣放遷於湘流心死舊楚魂飛長楸聽江楓之嫋嫋聞嶺狖之啾啾永埋骨於淥水怨懷王之不收及夫李斯受戮神气黯然左右垂泣精魂動天執愛子以長別嘆黃犬之無緣或有從軍永決去國長違天涯遷客海外思歸此人忽見愁雲蔽日目斷心飛莫不攢眉痛骨抆血霑衣若乃錯繡轂塡金門煙塵曉沓歌鐘晝諠亦復星沈電滅閉影潛魂已矣哉桂華滿兮明月輝扶桑曉兮白日飛玉顏滅兮螻蟻聚碧臺空兮歌舞稀與天道兮共盡莫不委骨而同歸

惜餘春賦

天之何爲令北斗而知春兮回指於東方水蕩兮碧色蘭葳蕤兮紅芳試登髙而望逺極雲海之微茫魂一去兮欲斷淚流頰兮成行吟淸楓而詠滄浪懷洞庭兮悲瀟湘何余心之縹緲兮與春風而飄揚飄揚兮思無限念佳期兮莫展平原萋兮綺色愛芳艸兮如剪惜餘春之將闌每爲恨兮不淺漢之曲兮江之潭把瑤艸兮思何堪想遊女於峴北愁帝子於湘南恨無極兮心氳氳目眇兮憂紛紛披衛情於淇水結楚夢於陽云春每歸兮花開花已防兮春攺嘆長河之流春送馳波於東海春不畱兮時已失老衰颯兮逾疾恨不得掛長繩於靑天系此西飛之白日若有人兮情相親去南國兮往西秦見遊絲之橫路网春輝以畱人沈吟兮哀歌躑躅兮傷別送行子之將逺看徵鴻之稍滅醉愁心於垂楊隨柔條以糾結望夫君兮咨嗟橫涕淚兮怨春華遙寄影於明月送夫君於天涯

愁陽春賦

東風歸來見碧艸而知春蕩瀁惚怳何垂楊旖旎之愁人天光靑而妍和海气緑而芳新野防翠兮芊緜雲飄颻而相鮮演兮夤緣窺靑【一作新】苔之生泉縹緲兮翩緜見遊絲之縈煙魂與此兮俱斷醉【一作對】風光兮淒然若乃隴水秦聲江猿巴吟明妃玉塞楚客楓林試登髙而望逺痛切骨【一作咸痛骨】而傷心春心蕩兮如波春愁亂兮如雪兼萬情之悲歡玆一感於芳節若有一人【一作我所思】兮湘水濱隔云霓而見無因灑別淚於尺波寄東流於情親若使春光可攬而不滅兮吾欲贈天涯之佳人

悲淸秋賦

登九疑兮望淸川見三湘之潺湲水流寒以歸海雲橫秋而蔽天余以鳥道計於故鄕兮不知去荊吳之幾千於時西陽半規映島欲沒澄湖練明遙海上月念佳期之浩蕩懷燕而望越荷花落兮江色秋風嫋嫋兮夜悠悠臨窮溟以有羨思釣鼇於滄洲無修竿以一舉撫洪波而增憂歸去來兮人間不可以托些吾將采藥於蓬丘

李太白文集卷二十四

欽定四庫全書

李太白文集卷二十五

唐李白撰

表

爲吳王謝責赴行在遲滯表

臣某言伏防聖恩追赴行在臣誠惶誠恐頓首臣聞胡馬矯首嘶北風以局顧越禽歸飛戀南枝而刷羽所以流波思其舊浦落葉墜於本根在物尙然矧於臣子臣位叨盤石辜負明時才闕總戎謬當彊冦駑拙有素天實知之伏惟陛下重紐乾綱再淸國步慜臣不逮賜臣生全歸見白日死無遺恨然臣年過耳順風瘵日加鋒鏑殘骸劣有餘喘𨿽決力上道而心與願違貴貪尺寸之程轉增犬馬之戀非有他故以疾淹畱今大舉天兵埽除戎羯所在郵驛徴發交馳臣逐便水行難於陸進瞻望丹闕心魂若飛慙墜履之還收喜遺簪之再禦不勝涕戀屏營之至

爲宋中丞請都金陵表

臣某言臣誠惶誠恐頓首頓首臣聞社稷無常奉明者守之君臣無定位闇者失之所以父作子述重光疊輝天未絕晉人惟戴唐以功徳有厚薄運數有修短功髙而福祚長永徳薄而政教陵遲三後之姓於今爲庶非一朝也伏惟陛下欽六聖之光訓擁千載之鴻休有國之本羣生屬望粵自明兩光岐之陽昔有周太王之興發迹於此天啟有類豈人事歟皇朝百五十年金革不作逆胡竊號剝亂中原𨿽平嵩丘塡伊洛不足以掩宮城之骸骨決洪河灑秦雍不足以蕩犬羊之羶臊毒浸區宇憤盈穹旻此乃猛士奮劍之秋謀臣運籌之日夫不拯橫流何以彰聖徳不斬巨猾無以興神功十亂佐周而克昌四凶及虞而乃去去元凶者非陛下而誰且道有興廢代有中季漢當三七莽亦爲災赤伏再起丕業終光非陛下至神至聖安能勃然中興乎以臣料人事得失敢獻疑於陛下臣猶望愚夫千慮或冀一得何者賊臣楊國忠蔽塞天聰屠割黎庶女弟席寵傾國弄權九土泉貨盡歸其室怨气上激水旱薦臻重罹暴亂百姓力屈卽欲平殄蝥賊恐難應期且圖萬全之計以成一舉之策今自河以北爲胡所淩自河之南孤城四壘大盜蠶食割爲洪溝宇宙峣杌昭然可覩臣伏見金陵舊都地稱天險龍盤虎踞開扄自然六代皇居五福斯在雄圖霸迹隱軫由存咽喉控帶縈錯如繡天下衣冠士庶避地東吳永嘉南遷未盛於此臣又聞湯及盤庚五遷其邑典謨訓誥不以爲非衛文徙居楚丘風人流詠伏惟陛下因萬人之蕩析乘六合之譸張去扶風萬有一危之近邦就金陵太山必安之成策茍利於物斷在宸衷況齒革羽毛之所生楩柟豫章之所出元大貝充牣其中銀坑鐵冶連緜相屬剗銅陵爲金穴煮海水爲鹽山以徵則兵彊以守則國富橫制八極克復兩京俗畜來蘇之歡人多徯後之望陛下西以峨嵋爲壁壘東以滄海爲溝池守海陵之倉獵長洲之苑𨿽上林五柞復何加焉上皇居天帝運昌之都儲精眞一之境有虞則北閉劍閣南扄瞿塘蚩尢共工五兵莫向二聖髙枕人何憂哉飛章問安往復巴峽朝發白帝暮宿江陵首尾相應率然之舉不勝屏營瞻云望日之至

爲宋中丞自薦表

臣某聞天地閉而賢人隱云雷屯而君子用臣伏見前翰林供奉李白年五十有七天寶初五府交辟不求聞達亦由子眞谷口名動京師上皇聞而悅之召入禁掖旣潤色於鴻業或間艸於王言雍容揄揚特見襃賞爲賤臣詐詭遂放歸山閒居制作言盈數萬屬逆胡暴亂避地廬山遇永王東巡脇行中道奔走卻至彭澤具已陳首前後經宣慰大使崔渙及臣推覆淸雪尋經奏聞臣聞古之諸侯進賢受上賞蔽賢受明戮若三適稱美必九錫先榮垂之典謀永以爲訓臣所管李白實審無辜懷經濟之才抗巢由之節文可以變風俗學可以究天人一命不霑四海稱屈伏惟陛下大明廣運至道無偏収其希世之英以爲淸朝之寶昔四皓遭髙皇而不起翼惠帝而方來君臣離合亦各有數豈使此人名揚宇宙而枯槁當年傳曰舉逸人而天下歸心伏惟陛下廻太陽之髙暉流覆盆之下照特請拜一京官獻可替否以光朝列則四海豪俊引領知歸不勝慺慺之至敢陳薦以聞

代壽山答孟少府移文書

淮南小壽山謹使東峯金衣雙鶴銜飛雲錦書於維揚孟公足下曰僕包大塊之气生洪荒之間連翼軫之分野控荊衡之逺勢盤薄萬古邈然星河憑天霓以結峯倚斗極而橫嶂頗能攢吸霞雨隱居靈仙產隋侯之明珠蓄卞氏之光寶罄宇宙之美殫造化之奇方與昆崘抗行閬風接境何人間巫廬臺霍之足陳耶一昨於山人李白處奉見吾子移文責僕以多奇叱僕以特秀而盛談三山五嶽之美謂僕小山無名無徳而稱焉觀乎斯言何太謬之甚也吾子豈不聞乎無名爲天地之始有名爲萬物之母假令登封禋祀曷足以大道譏耶然能損人費物庖殺致祭暴殄艸木鐫刻金石使載圖典亦未足爲貴乎且達人莊生常有餘論以爲斥鷃不羨於鵬鳥秋毫可並於太山由斯而談何小大之殊也又怪於諸山藏國寶隱國賢使吾君牓道燒山披訪不獲非通談也夫皇王登極瑞物昭至蒲萄翡翠以納貢河圖洛書以應符設天网而掩賢窮月竁以率職天不祕寶地不藏珍風威百蠻春養萬物王道無外何英賢珍玉而能伏匿於巖穴耶所謂牓道燒山此則王者之徳未廣矣昔太公大賢傅說明徳棲渭川之水藏虞虢之巖卒能形諸兆朕感乎夢想此則天道闇合豈勞乎捜訪哉果投竿詣麾捨築作相佐周文贊武丁總而論之山亦何罪乃知巖穴爲養賢之域林泉非祕寶之區則僕之諸山亦何負於國家矣近者逸人李白自峨眉而來爾其天爲容道爲貌不屈已不幹人巢由以來一人而已乃虯蟠息遁乎此山僕嘗弄之以緑綺臥之以碧雲嗽之以瓊液餌之以金砂旣而童顏益春眞气愈茂將欲倚劍天外掛弓扶桑浮四海橫八荒出宇宙之寥廓登雲天之眇茫俄而李公仰天長吁謂其友人曰吾未可去也吾與爾達則兼濟天下窮則獨善一身安能飡君紫霞防君靑松乘君鸞鶴駕君虯龍一朝飛騰爲方丈蓬萊之人耳此則未可也乃相與捲其丹書匣其瑤瑟申管晏之談謀帝王之術奮其智能願爲輔弼使寰區大定海縣淸一事君之道成榮親之義畢然後與陶朱畱侯浮五湖戲滄洲不足爲難矣卽僕林下之所隱容豈不大哉必能資其聰明輔以正气借之以物色發之以文章𨿽煙花中貧沒齒無恨其有山精木魅雄虺猛獸以驅之四荒磔裂原野使影迹絕滅不幹戶庭亦遣淸風掃門明月侍坐此乃養賢之心實亦勤矣孟子孟子無見深責耶明年靑春求我於此巖也

上安州李長史書

白嵚崎歷落可笑人也𨿽然頗嘗覽千載觀百家至於聖賢相似厥眾則有若似於仲尼紀信似於髙祖牢之似於無忌宋玉似於屈原而遙觀君侯竊疑魏洽便欲趨就臨然舉鞭遲疑之間未及廻避且理有疑誤而成過事有形似而類眞惟大雅含方能恕之也白少頗周愼忝聞義方入暗室而無欺屬昏行而不變今小人履疑誤形似之迹君侯流愷悌矜捨之恩戢秋霜之威布冬日之愛睟容有穆怒顏不彰𨿽將軍息恨於長孫【一作孺】之前此無慙徳司空受揖於元淑之際彼未爲賢一言見寃九死非謝白孤劍誰托悲歌自憐迫於恓惶席不暇暖寄絕國而何仰若浮雲而無依南徙莫從北遊失路言客汝海近還防城昨遇故人飲以狂藥一酌一笑陶然樂酣困河朔之淸觴飫中山之醇酎屬早日初晨霾未收乏離朱之明昧王戎之視靑白其眼瞢而前行亦何異抗莊公之輪怒螗螂之臂禦者趨召明其是非入門鞠躬精魄飛散昔徐邈緣醉而賞魏王卻以爲賢無鹽因醜而獲齊君待之逾厚白妄人也安能比之上掛國風相鼠之譏下懷周易履虎之懼慜以固陋禮而遣之幸容寗越之辜深荷王公之徳銘刻心骨退思狂五情冰炭罔知所措晝愧於影夜慙於魄啟處不惶戰局無地伏惟君侯明奪秋月和均韶風掃塵辭場振發文雅陸機作太康之傑士未可比肩曹植爲建武之雄才惟堪捧駕天下豪俊翕然趨風白之不敏竊慕餘論何圖叔夜潦倒不切於事情正平猖狂自貽於恥辱一忤容色終身厚顏敢沐芳負荊請罪門下儻免以訓責卹其愚蒙如能伏劍結纓謝君侯之徳敢一夜力撰春遊救苦寺詩一首十韻石巖寺詩一首八韻上楊都尉詩一首三十韻辭防狂野貴露下情輕幹視聽幸乞詳覽

與賈少公書

宿昔惟淸勝白緜疾疲去期恬退才微識淺無足濟時𨿽中原橫潰將何以救之王命崇重大總元戎辟書三至人輕禮重嚴期迫切難以固辭扶力一行前觀進退且殷源廬嶽十載時人觀其起與不起以卜江左興亡謝安髙臥東山蒼生屬望白不樹矯抗之迹恥振邈之風混遊漁商隱不絕俗豈徒販賣云壑要射虛名方之二子實有慙徳徒塵忝幕府終無能爲惟當報國薦賢持以自免斯言若謬天實殛之以足下深知具申中欵惠子知我夫何間然勾當小事但增悚惕

爲趙宣城與楊右相書

某啟辭違積年伏戀軒屏首冬初寒伏惟相公尊體起居萬福某蒙恩才朽齒邁徒延聖日少忝末吏本乏逺圖中年廢缺分歸園壑昔相公秉國憲之日一拔九霄拂刷前恥升騰晚官恩貸稠疊實戴丘山落羽再振枯鱗旋躍運以大風之舉假以磨天之翔衣繡霜臺捨香華省宰劇慙彊項之名酌貪礪淸心之節三典列郡寂無成功但宣布王澤式酬天奬伏惟相公開張徽猷寅亮天地入夔龍之室持造化之權安石髙枕蒼生是仰某嗚躍無已剪拂因人銀章朱紱坐榮官達身荷宸睠目識龍顏旣齊飛於鵷鷺復寄迹於門館皆相公大造之力也而鐘鳴漏盡夜行不息止足之分實媿古人犬馬戀主迫於西汜所冀枯松晚歳無攺節於風霜老驥餘年期盡力於蹄足上答明主下報相公慺慺之誠屏息於此伏惟相公收遺簪於少昊念亡弓於楚澤衰當益壯結艸知歸瞻望恩光無忘景刻

與韓荊州書

白聞天下談士相聚而言曰生不用萬戶侯但願一識韓荊州何令人之景慕一至於此耶豈不以有周公之風躬吐握之事使海內豪俊奔走而歸之一登龍門則聲譽十倍所以龍盤鳳逸之士皆欲收名定價於君侯願君侯不以富貴而驕之寒賤而忽之則三千賔中有毛遂使白得穎脫而出卽其人焉白隴西布衣流落楚漢十五好劍術徧幹諸侯三十成文章歷抵卿相𨿽長不滿七尺而心雄萬夫王公大臣許與气義此疇曩心迹安敢不盡於君侯爲君侯制作侔神明徳行動天地筆參於造化學究於天人幸願開張心顏不以長揖見拒必若接之以髙宴縱之以淸談請日試萬言倚馬可待今天下以君侯爲文章之司命人物之權衡一經品題便作佳士而君侯何惜階前盈尺之地不使白揚眉吐气激昻靑雲耶昔王子師爲豫章未下車卽辟荀慈明旣下車又辟孔文舉山濤作冀州甄拔三十餘人或爲侍中尙書先代所美而君侯亦薦一嚴協律入爲祕書郎中間崔宗之房習祖黎昕許瑩之徒或以才名見知或以淸白見賞白每觀其銜恩撫躬忠義奮發白以此感激知君侯推赤心於諸賢腹中所以不歸他人而願委身國士儻急難有用敢效微軀且人非堯舜誰能盡善白謨猷籌畫安能自矜至於制作積成卷軸則欲塵穢視聽恐雕虫小伎不合大人若賜觀蒭蕘請給以紙墨兼人書之然後退歸閒軒繕寫呈上庶靑萍結緑長價於薛卞之門幸惟下流大開奬飾惟君侯圖之

上安州裴長史書

白聞天不言而四時行地不語而百物生白人焉非天地也安得不言而知乎敢剖心析肝論舉身之事便當談笑以明其心而粗陳其大綱一快憤懣惟君侯察焉白本家金陵世爲右姓遭沮渠蒙遜難奔流咸秦因官寓家少長江漢五嵗誦六甲十歳觀百家軒轅以來頗得聞矣常橫經籍詩書制作不倦迄於今三十春矣以爲士生則桑弧蓬矢射乎四方故知大丈夫必有四方之志乃仗劍去國辭親逺遊南窮蒼梧東涉溟海見鄕人相如大誇云夢之事云楚有七澤遂來觀焉而許相公家見招妻以孫女便憩於此至移三霜焉曩昔東遊維揚不逾一年散金三十餘萬有落魄公子悉皆濟之此則是白之輕財好施也又昔與蜀中友人吳指南同遊於楚指南死於洞庭之上白服慟哭若喪天倫炎月伏屍泣盡而繼之以血行路聞者悉皆傷心猛虎前臨堅守不動遂權殯於湖側便之金陵數年來觀筋骨尙在白雪泣持刃躬申洗削裹骨徒步負之而趨寢興擕持無輟身手遂丐貸營葬於鄂城之東故鄕路遙魂魄無主禮以遷窆式昭朋情此則是白存交重義也又昔與逸人東巖子隱於岷山之陽白巢居數年不迹城市養奇禽千計呼皆就掌取食了無驚猜廣漢太守聞而異之詣廬親覩因舉二人以有道並不起此則白養髙忘機不屈之迹也又前禮部尙書蘇公出爲益州長史白於路中投刺待以布衣之禮因謂羣寮曰此子天才英麗下筆不休𨿽風力未成且見專車之骨若廣之以學可以相如比肩也四海明識具知此談前此郡督馬公朝野豪彥一見盡禮許爲奇才因謂長史李京之曰諸人之文猶山無煙霞春無艸樹李白之文淸雄奔放名章俊語絡繹間起光明洞澈句句動人此則故交元丹親接斯議若蘇馬二公愚人也復何足盡陳儻賢賢也白有可尙夫唐虞之際於斯爲盛有婦人焉九人而已是知才難不可多得白野人也頗工於文惟君侯顧之無按劍也伏惟君侯貴而且賢鷹揚虎視齒若編貝膚如凝脂昭昭乎若玉山上行朗然映人也而髙義重諾名飛天京四方諸侯聞風暗許倚劍慷慨气幹虹蜺月費千金日宴羣客出躍駿馬入羅紅顏所在之處賔朋成市故時人歌曰賔朋何喧喧日夜裴公門願得裴公之一言不須驅馬將華軒白不知君侯何以得此聲於天壤之間豈不由重諾好賢謙以得也而晚節攺操棲情翰林天才超然度越作者屈佐防國時惟淸哉稜威雄雄下熠羣物白竊慕髙義已經十年雲山間之造謁無路今也運防得趨末塵承顏接辭八九度矣常欲一雪心迹﨑嶇未便何圖謗詈忽生眾口攢毀將欲投杼下客震於嚴威然自明無辜何憂悔吝孔子曰畏天命畏大人畏聖人之言過此三者神不害若使事得其實罪當其身則將浴蘭沐芳自屏於烹鮮之地惟君侯死生不然投山竄海轉死溝壑豈能明目張膽托書自陳耶昔王東海問犯夜者曰何所從來答曰從師受學不覺日晚王曰吾豈可鞭撻寗越以立威名想君侯通人必不爾也願君侯惠以大遇洞開心顏終乎前恩再辱英眄白必能使精誠動天長虹貫日直度易水不以爲寒若赫然作威加以大怒不許門下逐之長途白卽膝行於前再拜而去西入秦海一觀國風永辭君侯黃鵠舉矣何王公大人之門不可以彈長劍乎

李太白文集卷二十五

欽定四庫全書

李太白文集卷二十六

唐李白撰

序序

暮春江夏送張祖監丞之東都序

吁咄哉僕書室坐愁亦已久矣每思欲遐登蓬萊極目四海手弄白日頂摩靑穹揮斥幽憤不可得也而金骨未變玉顏已緇何常不捫松傷心撫鶴嘆息誤學書劍薄遊人間紫微九重碧山萬里有才無命甘於後時劉表不用於禰衡暫來江夏賀循喜逢於張翰且樂船中達人張侯大雅君子統泛舟之役在淸川之湄談賦詩連興數月醉盡花栁賞窮江山王命有程告以行邁煙景晚色慘爲愁容系飛帆於半天泛淥水於遙海欲去不忍更開芳樽樂𨿽寰中趣逸天半平生酣暢未若此筵至於淸談浩歌雄筆麗藻笑飲醁酒醉揮素琴余實不愧於古人也揚袂逺別何時歸來想洛陽之秋風將膾魚以相待詩可贈逺無乃闕乎

奉餞十七翁二十四翁尋桃花源序

昔祖龍滅古道嚴威刑煎熬生人若墜大火三墳五典散爲寒灰築長城建阿房並諸侯殺豪俊自謂功髙羲皇國可萬世思欲淩雲气求仙人登封太山風雨暴作𨿽五松受職艸木有知而萬象乖度禮刑將防則綺皓不得不遁於南山魯連不得不蹈於東海則桃源之避世者可謂超升先覺夫指鹿之儔連頸而同死非吾黨之謂乎二翁耽老氏之言繼少卿之作文以述大雅道以通至精捲舒天地之心脫落神仙之境武陵遺迹可得而窺焉問津利往水引漁者花藏仙谿春風不知從來落英何許流出石洞來入晨光盡開有良田名池竹果森列三十六洞別爲一天耶今扁舟而行然笑謝人世阡陌未攺古人依然白雲何時而歸來靑山一去而誰往諸公賦桃源以美之

夏日奉陪司馬武公與羣賢宴姑孰亭序

通驛公館南有水亭焉四甍翚飛巉絕浦嶼蓋有前攝令河東薛公棟而宇之今宰隴西李公明化開物成務又橫其梁而閣之晝鳴閒琴夕酌淸月蓋爲接輶軒祖逺客之佳境也制置旣久莫知何名司馬武公長材博古獨映方外因據胡牀岸幘嘯詠而謂前長史李公及諸公曰此亭跨姑孰之水可稱爲姑孰亭焉嘉名勝槪自我作也且夫曹官紱冕者大賢處之若遊靑山臥白雲逍遙偃傲何適不可小才居之窘而自拘悄若桎梏則淸風朗月河英嶽秀皆爲棄物安得稱焉所以司馬南鄰當文章之旗鼓翰林客卿揮辭鋒以戰勝名教樂地無非得俊之塲也千載一時言詩紀志

江夏送林公上人遊衡嶽序

江南之仙山黃鶴之爽气偶得英粹後生俊人林公世爲豪家此土之秀落髮歸道專精律儀白月在天朗然獨出旣灑落於彩翰亦諷誦於人口閒雲無心與化偕往欲將振五樓之金策浮三湘之碧波乘杯溯流考室名嶽瞰憩防壑淩臨諸天登祝融之峯巒望長沙之煙火遙謝舊國誓遺歸蹤百千開士稀有此者余所以嘆其峻節揚其淸波龍象先輩廻眸拭視比夫汩泥沙者相去九牛之一毛昔智者安禪於臺山逺公托志於廬嶽髙標勝槪斯亦向慕哉紫霞揺心靑楓夾岸目斷川上送君此行羣公臨流賦詩以贈

金陵與諸賢送權十一序

斯髙柄秦嬴世不二三傑伏艸與漢並出莽夷朱暉耿鄧乃起自古英達未必盡用於當年去就之理在大運爾我君六葉繼聖熙乎風三淸垂拱穆然紫極天人其一哉所以靑雲豪士散在商釣四坐明哲皆淸朝旅人吾希風廣成蕩漾浮世素受寶訣爲三十六帝之外臣卽四明逸老賀知章呼余爲謫仙人蓋實錄耳而嘗采奼女於江華收河車於淸溪與天水權昭夷服勤鑪火之業久矣之子也衝恬淵靜翰才峻發白每一篇一札皆昭夷之所操吁捨我而南若折羽翼時嵗律寒苦天風枯聲雲帆涉漢冏若絕雷舉目四顧霜天崢嶸銜杯敍離羣子賦詩以出餞酒仙翁李白辭

春於姑孰送趙四流炎方序

白以鄒魯多鴻儒燕趙饒壯士蓋風土之然乎趙少翁才貌瓌雅志气豪烈以黃綬作尉泥蟠當塗亦雞棲鶴籠不足以窘束鸞鳯耳以疾惡抵法遷於炎方辭髙堂而墜心指絕國以揺恨天與水逺云連山長借光景於頃刻開壺觴於洲渚黃鶴曉別愁聞命子之聲靑楓暝色盡是傷心之樹然自吳瞻秦日見喜气上當攫玊弩摧狼狐洗淸天地雷雨必作冀白日回照丹心可明巴陵半道坐見還吳之棹令雪解而松柏振色气和而蘭蕙開芳僕西登天門望子於西江之上吾賢可流水其道浮雲其身通方大適何往不可何戚戚於路歧哉

秋於敬亭送從侄耑遊廬山序

余小時大人令誦子虛賦私心慕之及長南遊雲夢覽七澤之壯觀酒隱安陸蹉十年初嘉興季父謫長沙西還時余拜見預飲林下專乃稚子嬉遊在傍今來有成郁負秀气吾衰久矣見爾慰心申悲道舊破涕爲笑方告我逺涉西登香鑪長山橫蹙九江卻轉瀑布天落半與銀河爭流騰虹奔電潨射萬壑此宇宙之奇詭也其上有方湖石井不可得而窺焉羨君此行撫鶴長嘯恨丹液未就白龍來遲使秦人著鞭先往桃花之水孤負夙願慙歸名山終期後來攜手五嶽情以送逺詩寧闕乎

送黃鐘之鄱陽謁張使君序

東南之美者有江夏黃公焉白切飲風流嘗接談笑亦有抗節玉立光輝冏然气髙時英辯折天口道可濟物志棲無垠鄱陽張公朝野榮望愛客接士卽原嘗春陵之亞焉每欽其辭華懸榻見往而黃公因訪古迹便從貴遊乃僑裝撰行去國遐陟諸子銜酒惜別脫巾贈分沈醉煙夕惆悵涼月天南廻以變夏火西飛而獻秋汀葭颯然海艸微落夫子行邁我心若何毋金玉爾音而有遐心湖水悠沔勗哉是行共賦武昌釣臺篇以慰別情耳

早春於江夏送蔡十還家云夢序

吾觀蔡侯奇人也爾其才髙气逺有四方之志不然何周流宇宙太多耶白遐窮冥捜亦以早矣海艸三緑不歸國門又更逢春再結鄕思一見夫子冥心道存窮朝晚以作宴驅煙霞以輔賞朗笑明月時眠落花斯遊無何尋告暌索來暫觀我去還愁人乃浮漢陽入云夢鄕枻云叩歸魂亦飛且靑山緑楓累道相接遇勝因賞利君前行旣非逺離曷足多嘆秋七月結遊鏡湖無我期先子而往敬愼好去終當早來無使耶川白雲不得復弄爾鄕中廖公及諸才子爲詩略謝之

秋日於太原南柵餞陽曲王贊公賈少公石艾尹少公應舉赴上都序

天王三京北都居一其風俗逺蓋陶唐氏之人歟襟四塞之要衝控五原之都邑雄藩劇鎭非賢莫居則陽曲丞王公神仙之冑也爾其學鏡千古知周萬殊又若少府賈公以述作之雄也鼇弄筆海虎攫辭塲又若石艾尹少公廊廟之器口折黃馬手揮靑萍咸道貫於人倫名飛於日下實難沈屈永懷靑霄劍有隱而气沖七星珠𨿽潛而光照萬壑今年春皇帝有事千畝湛恩八埏大捜羣才以緝邦政而王公以令宰見舉賈公以王霸升聞海激佇乎三千天飛期於六月必有以也豈徒然哉有從兄太原主簿舒才華動時規謀匠物乃黕翠幕筵虹梁瓊羞霞開羽觴電舉然後抗目逺覽慿軒髙吟汾河鏡開漲藍都之气色晉山屏列撗朔塞之郊原屏俗事於煩襟結浮歡於落景俄而皓月生海來窺醉容黃雲出關半起秋色數君乃輟酌慷慨揺心促裝望丹闕而非逺揮玉鞭而且去白也不敏先鳴翰林幸叨玳瑁之筵敢竭麒麟之筆請各探韻賦詩寵行

江夏送倩公歸漢東序

昔謝安四十臥白雲於東山桓公累徴爲蒼生而一起常與支公遊賞貴而不移大人君子神冥契合正可乃爾僕與倩公一面不忝古人言歸漢東使我心痗夫漢東之國聖人所出神農之後季良爲大賢爾來寂寂無一物可紀有唐中興始生紫陽先生先生六十而隱化若繼迹而起者惟倩公焉蓄壯志而未就期老成於他日且能傾產重諾好賢攻文卽惠休上人與江鮑往復各一時也僕平生述作罄其艸而授之思親遂行流涕惜別今聖朝已捨季布當徴賈生開顏洗目一見白日冀相視而笑於新松之山耶作小詩絕句以寫別意彼美漢東國川藏明月輝寧知喪亂後更有一珠歸

餞李副使藏用移軍廣陵序

夫功未足以蓋世威不可以震主必挾此者持之安歸所以彭越醢於前韓信誅於後況權位不及於此者虛生危疑而潛苞禍心小拒王命是以謀臣將啖以節鉞誘而烹之亦由借鴻濤於奔鯨鱠生人於哮虎呼吸江海橫流百川左縈右拂十有餘郡國計未及誰當其鋒我副使李公勇冠三軍眾無一旅橫倚天之劍揮駐日之戈吟嘯四顧熊羆雨集蒙輪扛鼎之士杖幹將而星羅上可以決天云下可以絕地維翕振虎旅赫張王師退如山立進若電逝轉戰百勝僵屍盈川水膏於滄溟陸血於原野一掃瓦解洗淸全吳可謂萬里長城橫斷楚塞不然五嶺之北盡餌於修蛇勢盤地蹙不可圖也而功大用小天髙路遐社稷𨿽定於劉章封侯未施於李廣使慷慨之士長吁靑雲且移軍廣陵恭揖後命組練照雪樓船乘風簫皷沸而三山動旌旗揚而九天轉良牧出祖烈將登筵歌酣易水之風气振武安之瓦海日夜色雲帆中流席闌賦詩以壯三軍之事白也筆巳老矣序何能爲

澤畔吟序

澤畔吟者逐臣崔公之所作也公代業文宗早茂才秀起家校書蓬山再尉開輔中佐於憲車因貶湘陰從宦二十有八載而官未登於郎署何遇時而不偶耶所謂大名難居碩果不食流離乎沅湘摧顇於艸莽同時得罪者數十人或才長命夭覆巢蕩室崔公忠憤義烈形於淸辭慟哭澤畔哀形翰墨猶風雅之什聞之者無罪覩之者作鏡書所感遇惣二十章名之曰澤畔吟懼姦臣之猜常韜之於竹簡酷吏將至則藏之於名山前後數四蠧傷卷軸觀其逸气頓挫英風激揚橫波遺流騰薄萬古至於微而彰婉而麗悲不自我興成他人豈不云怨者之流乎余覽之愴然掩卷揮涕爲之序云

夏日諸從弟登汝州龍興閣序

夫槿榮芳園蟬嘯珍木蓋紀乎南火之月也可以處臺榭居髙明吾之友於順此意也遂卜精勝得乎龍興畱寶馬於門外步金梯於閣上漸出軒戶遐瞻雲天晴山翠逺而四合暮江碧流而一色屈指鄕路還疑夢中開襟危欄宛若空外嗚呼屈宋長逝無堪與言起予者誰得我二季當揮爾鳯藻捜乎鸞觴與白雲老兄俱莫負古人也

秋夜於安府送孟贊府兄還都序

夫士有飾危冠佩長劍揚眉吐諾激昂靑雲者咸誇炫意气托交王侯若告之急難乃十失八九我義兄孟子則不然耶道合而襟期暗親志乖而肝膽楚越鴻騫鳯立不循常流孔明披書每觀於大略少君讀易時作於小文四方賢豪然景慕𨿽長不過七尺而心雄萬夫至於酒情中酣天機俊發則談笑滿席風雲動天非嵩丘騰精何以及此白以弱植早飲香名況親承光輝恩甚華蕚他鄕此別誰無恨耶時林風吹霜散下秋艸海鴈嘶月孤飛朔云驚魂動骨戞瑟落涕抗手緬邁傷如之何且各賦詩以寵岐路

春夜宴從弟桃花園序

夫天地者萬物之逆旅也光陰者百代之過客也而浮生若夢爲歡幾何古人秉燭夜遊良有以也況陽春召我以煙景大塊假我以文章防桃花之芳園序天倫之樂事羣季俊秀皆爲惠連吾人詠歌獨慙康樂幽賞未已髙談轉淸開瓊筵以坐花飛羽觴而醉月不有佳詠何伸雅懷如詩不成罰依金穀酒斗數

冬夜於隨州紫陽先生飡霞樓送煙子元演隱仙城山序

吾與霞子元丹煙子元演气激道合結神仙交殊身同心誓老雲海不可奪也歷行天下周求名山入神農之故鄕得胡公之精術胡公身揭日月心飛蓬萊起飡霞之孤樓鏈吸景之精气延我數子髙談混元金書玉訣盡在此矣白乃語及形勝紫陽因大誇仙城元侯聞之乘興將往別酒寒酌醉靑田而少畱夢魂曉飛度淥水以先去吾不滯於物與時推移出則以平交王侯遁則以俯視巢許朱紱狎我緑蘿未歸恨不得同棲煙林對坐松月有所款然銘契潭石乘春當來且抱琴臥花髙枕相待詩以寵別賦而贈之

送戴十五歸衡嶽序

白上探古中觀人世下察交道海內豪俊相識如浮雲自謂徳參夷顏才亞孔墨莫不名由口進實從事退而風義可合者厥惟戴侯寓居長沙稟湖嶽之气少長鹹洛窺霸王之圖精微可以入神懿重可以崇徳謨猷可以尊主文藻可以成化兼以五材統以四美何往而不濟也其二三諸昆皆以才秀擢用辭翰炳發升聞天朝而此君獨潛光後世以期大用鯤海未躍鵬霄悠然不逺千里訪余以道防國之秀有廖侯焉人倫精鑑天下獨立每延以宴謔許爲通人獨孤有鄰及薛諸公咸亦以爲信然矣屬明主未夢且歸衡陽憩祝融之雲峯弄茱茰之湍水軒騎糾合祖於魏公之林亭笙歌鳴秋劍舞增气況江葉墜緑沙鴻防飛登髙送逺使人心醉見周張二子爲論平生雞黍之期當速赴也

早夏於江將軍叔宅與諸昆季送傅八之江南序

易曰觀乎人文以化成天下窮此道者其惟傅侯耶侯篇章驚新海內稱善五言之作妙絕當時陶公愧田園之能謝客慙山水之美佳句籍籍人爲美談前許州司馬宋公蘊冰淸之姿重傅侯玉潤之徳妻以其子鳳皇於飛潘楊之好斯爲睦矣僕不佞也忝於芳塵宴同一筵心契千古淸酌連曉談入微歡無何旋告睽坼將軍叔英略蓋古英明洞神天王貴宗誕育賢子八龍增秀以列次五色相輝而有文防言髙樂曉餞金門洗徳弦觴怡顏朱明艸木已盛且江嶂若畫賞盈前途自然屏間坐遊鏡裏行到霞月千里足供文章之用哉徵帆空懸落日相逼二季揮翰詩其贈焉

冬日於龍門送從弟京兆參軍令問之淮南覲省序

紫雲仙季有英風焉吾家見之若眾星之有月貴則天王之令弟寶則海嶽之奇精遊者所謂風生玉林淸明蕭灑眞不虛也常醉目吾曰兄心肝五藏皆錦繡耶不然何開口成文揮翰霧散吾因撫掌大笑揚眉當之使王澄再聞亦復絕倒觀夫筆走羣象思通神明龍章炳然可得而見歳十二月拜省於淮南思白華之長吟眺黃雲之晚色目斷心盡情懸髙堂傾蘭醑而送行赫金鞍而照地錯轂蹲野朝英滿筵非才名動時何以及此日落酒罷前山陰煙殷勤惠言吾道東坐想洛橋春色先到淮城見千條之緑楊折一枝以相贈則華蕚情在吾無恨焉羣公賦詩以光榮餞

李太白文集卷二十六

欽定四庫全書

李太白文集卷二十七

唐李白撰

贊

當塗李宰君畫贊

天垂元精嶽降粹靈應期命世大賢乃生吐奇獻策敷聞王庭帝用休之揚光泰淸濫觴百里涵量八溟縉雲飛聲當塗政成雅頌一變江山再榮舉邑抃舞式圖丹靑眉秀華蓋目朗明星鶴矯閬風麟騰玉京若揭日月昭然運行窮神闡化永世作程

金陵名僧頵公粉圖慈親贊

神妙不死惜生此身托體明淑而稱厥親粉爲造化筆寫天眞貌古松雪心空世塵文伯之母可以爲鄰

李居士贊

至人之心如鏡中影揮斥萬變動不離靜彼質我斤揮風是騁了物無二皆爲匠郢吾族賢老名喧寫眞貌圖粉繪生爲垢塵從白得衰與天爲鄰黙然不滅長存此身

安吉崔少府翰畫贊

齊表巨海吳嗟大風崔爲令族出自太公克生奇才骨秀神聰炳若秋月騫然云鴻爰圖伊人奪妙眞宰卓立欲語謂行而在淸晨一觀爽气十倍張之座隅仰止光彩

宣城吳錄事畫贊

大名之家昭彰日月生此髦士風霜秀骨圖眞像賢傳容寫發束帶嶽立如朝天闕巖巖兮謂四方之削成澹澹兮申五湖之澄明武庫肅穆辭峯崢嶸大辯若訥大音希聲黙然不語終爲國禎

壁畫蒼鷹贊【譏主人】

突兀枯樹傍無寸枝上有蒼鷹獨立若愁胡之攢眉凝金天之殺气凜粉壁之雄姿觜銛劍防爪握刀錐羣賔失席以眙未悟丹靑之所爲吾嘗恐出戶牖以飛去何意終年而在斯

方城張少公防畫師猛贊

張公之堂華壁照雪師猛在圖雄姿奮發森竦【一作疏】眉目防灑毛骨鋸牙銜霜鉤爪抱【一作把】月掣蹲胡以震怒謂有夏之嶤杌永觀厥容神駭不歇

羽林範將軍畫贊

羽林列衛壁壘南垣四十五星光輝至尊範公拜將遙承主恩位寵虎臣封傳鴈門瞻天蹈舞踴躍精魂逐逐鶚視昂昂鴻騫心豪祖逖气爽劉琨名震大國威揚列藩麟閣之階粉圖華軒胡兵百萬橫行縱吞爪牙帝室功業長存

金銀泥畫西方淨土變相贊

我聞金天之西日沒之所去中華十萬億剎有極樂世界焉彼國之佛身長六十萬億恆沙由旬眉間白毫向右宛轉如五須彌山目光淸白若四大海水端坐說法湛然常存沼明金沙岸列珍樹欄楯彌覆羅网周張車渠璢璃爲樓殿之飾頗黎碼碯耀階砌之榮皆諸佛所證無虛言者金銀泥畫西方淨土變相蓋馮翊郡秦夫人奉爲亡夫湖州刺史韋公之所建也夫人蘊冰玉之淸敷聖善之訓以伉儷大義希拯抜於幽塗父子恩深用重修於景福誓捨珍物搆求名工圖金創端繪銀設像八法功徳波動靑蓮之池七寶香花光映黃金之地淸風所拂如生五音百千妙樂咸疑動作若巳發願未及發願若已當生未及當生精念七日必生其國功徳罔極酌而難名贊曰

向西日沒處遙瞻大悲顏目淨碧海水身光紫金山勤念必往生是故稱極樂珠网珍寶樹天花散香閣圖畫了在眼願托彼道場以此功徳海冥祐爲舟梁八十一刼罪如風掃輕霜諦觀無量壽長放玉毫光

江寧楊利物畫贊

太華髙嶽三峯倚天洪波經海百代生賢爲夔爲龍廓土濟川趙城開國玉樹淩煙筆鼓元化形分自然明珠獨轉秋月孤懸作宰作程摧剛挫堅徳合窈冥聲播蘭荃鴻漸麟閣英圖可傳

金鄕薛少府防畫鶴贊

髙堂閒軒兮𨿽聽訟而不擾圖蓬山之奇禽想瀛海之縹緲紫頂煙赩丹眸星皎昂昂欲飛【一作眝眙】霍若驚矯形畱座隅勢出天表謂長唳於風霄終寂立於露曉凝翫益古俯察逾妍舞疑傾市聽似聞儻感至精以神變可弄影而浮煙

志公畫贊

水中之月了不可取虛空其心【一作身】寥廓無主錦幪鳥獨行【一作遊】絕侶刀齊尺量扇迷陳語丹靑聖容何住【一作往】何所

琴贊

嶧陽孤桐石聳天骨根老冰泉葉苦霜月斵爲緑綺徽聲粲發秋風入松萬古奇絕

朱虛侯贊

嬴氏穢徳金精摧傷秦鹿克獲漢風飛揚赤龍登天白日升光陰虹賊虐諸呂擾攘朱虛來歸防酌髙堂雄劍奮擊太后震惶爰鋤產祿大運乃昌功冠帝室於今不亡

觀佽飛斬蛟龍圖贊

佽飛斬長蛟遺圖畫中見登舟旣虎嘯激水方龍戰驚波動連山拔劍曳雷電鱗摧白刃下血染滄江變感此壯古人千秋【一作載】若對面

地藏菩薩贊

大雄掩照日月崩落惟佛智慧大而光生死雪賴假普慈力能救無邊苦獨出曠劫導開橫流則地藏菩薩爲當仁矣弟子扶風竇滔少以英气爽邁結交王侯淸風豪俠極樂生疾乃得惠劍於眞宰湛本心於虛空願圖聖容以祈景福庶冥力慿助而厥苦有瘳爰命小才式贊其事贊曰

本心若虛空淸淨無一物焚蕩滛怒癡圓寂了見佛五防圖聖像悟眞非妄傳掃雪萬病盡爽然淸涼天贊此功徳海永爲曠代宣

魯郡葉和尙贊

海英嶽靈誕彼開士了身皆空觀月在水如薪傳火朗徹生死如雲開天廓然萬里寂滅爲樂江海而閒逆旅形內虛舟世間邈彼昆閬誰云可攀

李太白文集卷二十七

欽定四庫全書

李太白文集卷二十八

唐李白撰

頌銘

記

趙公西候新亭頌

惟十有四載皇帝以歳之驕陽秋五不稔乃愼擇明牧卹南方凋枯伊四月孟夏自淮陰遷我天水趙公作藩於宛陵只明命也惟公代秉天憲作保南臺洪柯大本聿生懿徳宜乎哉橫風霜之秀气郁王霸之奇略初以鐡冠白筆佐我燕京威雄振肅虜不敢視而後鳴琴二邦天下取則起艸三省朝端有聲天子識面宰衡動聽殷南山之雷剖赤縣之劇彊項不屈三州所居大化咸列碑頌至於是邦也酌古以訓俗宣風以布和平心理人兵鎭惟靜畫一千里時無莠言退公之暇淸眺原隰以此郡東塹巨海西襟長江咽三吳扼五嶺輶軒錯出無旬時而息焉出自西郭蒼然古道道寡列樹行無淸陰至有疾雷破山狂飈震壑炎景爍野秋霖灌途馬逼側於谷口人周章於山頂亭候靡設逢迎闕如自唐有天下作牧百數因循齷齪罔恢永圖及公來思大革前獘實相此土陟降觀之壯其廻崗龍盤沓嶺波起勝勢交至可以有作方農之隙廓如是營遂鏟崖坦堙卑驅石剪棘削污壤堦髙隅以門以墉乃棟乃宇儉則不陋麗而不奢森沈閈閎燥濕有庇若鼇之湧如鵬斯騫縈流鏡轉涵映池底納逺海之餘淸防連峯之積翠信一方雄勝之郊五馬踟躕之地也長史齊公光乂人倫之師表司馬武公幼成衣冠之髦彥錄事參軍吳鎭宣城令崔欽令徳之後良材間生縱風教之樂地出人倫之髙格卓絕映古淸明在躬僉謀僝功不日而就總是役也伊二公之力歟過客沈吟以稱嘆邦人聚舞以相賀僉曰我趙公之亭也羣寮獻議請因謡頌以名之則必與謝公北亭同不朽矣白以爲謝公徳不及後世亭不畱要衝無勿拜之言鮮登髙之賦方之今日我則過矣敢詢耆老而作頌曰

眈眈髙亭趙公所營如鼇背突兀於太淸如鵬翼開張而欲行趙公之宇千載有覩必恭必敬爰遊爰處瞻而思之罔敢大語趙公來翔有禮有章煌煌鏘鏘如文翁之堂淸風洋洋永世不忘

崇明寺佛頂尊勝陁羅尼幢頌

共工不觸山媧皇不補天其洪波汩汩流伯禹不治水萬人其魚乎禮樂大壞仲尼不作王道其昏乎而有功包陰陽力掩造化首出眾聖卓稱大雄彼三者之不足徴矣粵有我西方金僊之垂範覺曠劫之大夢碎羣愚之重昏寂然不動湛而常存使苦海靜滔天之波疑山滅炎昆之火囊括天地置之淸涼日月或墜神通自在不其偉歟魯郡崇明寺南門佛頂尊勝陁羅尼石幢者蓋此都之壯觀昔善住天子及千大天遊於園觀又與天女遊戲受諸快樂卽於夜分中聞有聲曰善住天子七日滅後當生七反畜生之身於是如來授之吉祥眞經遂脫諸苦蓋之天徴爲大法印不可得而聞也我唐髙宗時有賔桑門持入中土猶日藏大寶淸園虛空檀金淨彩人皆悅見所以山東開士舉國而崇之時有萬商投珍士女云防眾布蓄沓如陵琢文石於他山聳髙標於列肆鑱瑉錯防爲鯨爲螭天人海怪若叱若語貝葉金言刋其上荷花水物形其隅良工艸萊獻技而去聖君垂拱南面穆淸而居大明廣運無幽不燭以天下所立玆幢多臨諸旗亭喧囂湫隘本非經行网繞之所乃頒下明詔令移於寶坊吁百尺中標矗若云斷委翳苔蘚周流星霜俾龍象興嗟仰瞻無地良可嘆也我太官廣武伯隴西李公先名琬奉詔書攺爲輔其從政也肅而寛仁而惠五鎭方牧聲聞於天帝乃加剖竹於魯魯道粲然可觀方將和陰陽於泰階致君於堯舜豈徒閉閤坐嘯鴻盤二千哉乃再崇厥功發揮象教於是與長史盧公司馬李公等咸明明在公綽綽有裕韜大國之寶鐘元精之和榮兼半刺道光列嶽才或大而用小識無微而不通政其有經談豈更僕有律師道宗心總羣妙量苞大千日何瑩而常明天不言而自運識岸浪注機淸發每口演金偈舌揺電光開關延敵罕有當者由萬竅同號於一風眾流俱納於溟海若乃嚴飾佛事規矩梵天法堂郁以霧開香樓岌乎島峙皆我公之締構也以天寶八載五月一日示滅大寺百城號天四眾泣血焚香散花扶櫬臥轍仙鶴數十飛鳴中絕非至徳動天深仁感物者其孰能與於此乎三綱等皆論窮彌天惠湛淸月傳千燈於智種了萬法於眞空不謀同心克樹聖迹太官李公乃命門於南垣廟通衢曾盤舊規累構餘石壯士加勇力侔拔山才擊鼓以雷作拖鴻縻而電掣千人壯萬夫勢轉鹿盧於橫梁泯環合而無際常六合之振動崛九霄之崢嶸非神功曷以臻此況其淸景燭物香風動塵羣形所霑積若都雪粲星辰而增輝掛文字而不滅𨿽漢家金莖伏波銅柱擬玆陋矣或日月圓滿方檀散華淸心諷持諸佛稱贊夫如是亦可以從一天至一天開天宮之門見羣聖之顏巍巍功徳不可量也其錄事參軍六曹英寮及十一縣官屬有宏才碩徳含香繡衣者皆列名碑陰此不具載郡人都水使者宣道先生孫太衝得眞人紫蘃玉笈之書能令太一神自成還丹以獻於帝帝服享萬壽與天同休功成身退謝病而去不謂古之通微妙之士歟乃謂白曰昔王文考觀藝於魯騁雄辭於靈光陸佐公知名在吳銘雙闕於盤石吾子盍可美盛徳揚中和恭承話言敢不惟命遂作頌曰

揭髙幢兮表天宮嶷獨出兮淩星虹神摐摐兮來空仡扶傾兮蒼穹西方大聖稱大雄橫絕苦海舟羣蒙陁羅尼藏萬法宗善住天子獲厥功明明李君牧東魯再新頽規扶眾苦如大云王注法雨邦人淸涼喜聚舞揚鴻名兮振海浦銘丰碑兮昭萬古

化城寺大鐘銘

噫天以震雷鼓羣動佛以鴻鐘驚大夢而能發揮沈潛開覺茫蠢則鐘之取象其義愽哉夫揚音大千所以淸眞心警俗慮恊響廣樂所以達元气彰天聲銘勲皇宮所以旌丰功昭茂徳莫不配美金鼎增輝寶坊仍事作制豈徒然也粵有唐宣城郡當塗縣化城寺大鐘者量函千鈞聲盈萬壑蓋邑宰李公之所剏也公名有則系元之英蕤茂列聖之天枝生於公族貴而秀出少蘊才略壯而有成西逾流沙立功絕域帝疇乎厥庸始學古從政歷宰防白聲聞於天天書褒榮輝之簡牘稽首三復子孫其傳天寶之初鳴琴此邦不言而治日計之無近功歳計之有大利物不知化潛臻小康神明其道越不可尙方入於禪關覩天宮崢嶸聞鐘聲瑣屑乃謂諸龍象曰盍不建大法鼓樹之層臺使羣聾六時有所歸仰不亦美乎於是發一言以先覺舉百里而感應秋毫不挫人多子來銅崇朝而山積工不日而云防乃采鳬氏撰鳴鐘火天地之鑪扇陰陽之炭回祿奮怒飛亷震驚金精轉涾以融熠銅液星縈而熣燦光噴日道气歊天維紅雲防於太淸紫煙矗於遙海烜赫宇宙功侔神瑩而察之吁駭人也爾其龍質炳發虎形躨跜縻金索以上絙懸寶樓而疊擊傍振萬壑髙聞九天聲動山以隱隱響奔電而闐闐赦湯鑊於幽途息劍輪於苦海景福蠁被於人天非李公好謀而成濟羣有孰能興於此乎丞尉等並衣冠之龍人物之標凖大雅君子同僚盡心聞善賈勇贊成厥美寺主升朝閒心古容英骨秀气灑落毫素謙柔笑言海受水而皆納鏡無形而不燭直道妙用乃如是然常虛懷忘情防已利物是人行空寂不動見如來有若上座靈隱都維郍則舒名僧日暉蘊虛常因調防賢哉六開士普聞八萬法深入禪惠精修律儀將愽我以文章求我以述作功徳大海酌而難名遂與六曹豪吏姑孰賢老乃緇乃黃鳬趨梵庭請揚宰君之鴻美白昔忝侍從備於辭臣恭承徳音敢闕淸風之頌其辭曰

雄雄鴻鐘砰隱天雷鼓霆擊警大千含號烜爀聲無邊摧慴魑魅招靈仙傍極六道下九泉劍輪輟苦期息肩湯鑊猛火停熾燃愷悌賢宰人父母興功利物信可久徳方金鐘永不朽

天門山銘

梁山愽望關扃楚濵夾據洪流實爲吳津兩坐錯落如鯨張鱗惟海有若惟川有神牛渚怪物目圍車輪光射島嶼气淩星辰捲沙揚濤溺馬殺人國泰呈瑞時訛返珍開則九江納鍚閉則五嶽飛塵天險之地無徳匪親

任城縣防壁記

風姓之後國爲任城蓋古之秦縣也在禹貢則南徐之分當周成廼東魯之邦自伯禽到於傾公三十二代遭楚蕩滅因屬楚焉炎漢之後更爲郡縣隋開皇三年廢髙平郡移任城於舊居邑乃屢遷井則不攺魯境七百里郡有十一縣任城其衝要東盤瑯邪西控鉅野北走厥國南馳互鄕靑帝太昊之遺墟白衣尙書之舊裏土俗古逺風流淸髙賢良間生掩映天下地愽厚川疏明漢則名王分茅魏則天人列土所以代變豪侈家傳文章君子以才雄自髙小人則鄙朴難治況其城池爽塏邑屋丰潤香閣倚日淩丹霄而欲飛石橋橫波驚彩虹而不去其雄麗坱圠有如此焉故萬商往來四海緜歷實泉貨之橐籥爲英髦之咽喉故資大賢以主東道制我美錦不易其人今鄕二十六戶一萬三千三百七十一帝擇明徳以賀公宰之公溫恭克修儼碩有立季野備四時之气士元非百里之才撥煩彌閒剖劇無滯鏑百發克破於楊葉刀一鼓必合於桑林寛猛相濟韋適中一之歳肅而教之二之歳惠而安之三之歳富而樂之然後靑衿向訓黃髮履禮耒耜就役農無遊手之夫杼軸和鳴機罕嚬蛾之女物不知化陶然自春權豪鋤縱暴之心黠吏返淳和之性行者讓於道路任者並於輕重扶老攜幼尊尊親親千載百年再復魯道非神明愽逺孰能契於此乎白探奇東蒙竊聽輿論輒記於壁垂之將來俾後賢之操刀知賀公之絕迹者也

李太白文集卷二十八

欽定四庫全書

李太白文集卷二十九

唐李白撰

碑文

比干碑

太宗文皇帝旣一海內明君臣之義貞觀十九年徵島夷師次殷墟乃詔贈少師比干爲太師謚曰忠烈公遣大臣持節弔祭申命郡縣封墓葺祠置守冢以少牢時享著於甲令刻於金石故比干之忠益彰臣子得述其志昔商王受毒痡於四海徳悖於三正肆厥淫虐下罔敢諍於是微子去之箕子囚之而公獨死之非夫捐生之難處死之難故不可死而死是輕其生非孝也可死而不死是重其死非忠也王曰叔父親其至焉國之元臣位莫崇焉親不可以觀其危暱不可以忘其祖則成湯之業將墜於泉商王之命將絕於天整扶其顚遂諫而死剖心非痛亡殷爲痛公之忠烈其若是焉故能獨立危邦橫抗興運周武以三分之業有諸侯之師實其十亂之謀總其一心之眾當公之存也乃戢彼西土及公之喪也乃觀乎孟津公存而殷存公喪而殷喪興亡兩系豈不重歟且聖人立教懲惡勸善而已矣人倫大統父子君臣而巳矣少師存則垂其統歿則垂其教奮乎千古之上行乎百王之末俾夫淫者懼佞者慙義者思忠者勸其爲戒也不亦大哉而夫子稱殷有三仁是豈無微防嘗敢頥之曰存其身存其宗亦仁矣存其名存其祀亦仁矣亡其身圖其國亦仁矣若進死者退生者狂狷之士將奔走之襃生者貶死者宴安之人將寘力焉故同歸諸仁各順其志殊塗而一揆異行而齊致俾後人優柔而自得焉蓋春秋微婉之義必將建皇極立彞倫辟在三之門垂不二之訓以明知於世則夫人臣者旣移孝於親而致之於君焉有聞親失而不諍親危而不救從容安地而自得甚哉不然矣夫孝於其親人之親皆欲其子忠於其主人之主皆欲其臣故歷代帝王皆欲精顯周武下車而封其墓魏武南遷而創其祠我太宗有天下禋百神盛其禮追贈太師謚曰忠烈申命郡縣封墳葺祠置守冢五家以少牢時享著於甲令刻於金石於戲哀傷列辟主君封徳正與神明秩視郡王身滅而榮益大世絕而祀愈長然後知忠烈之道激天感人深矣天寶十祀余尉於衛拜首祠堂魄感精動而廟在鄰邑官非式閭斵石銘表以志丕烈銘曰縻軀非仁蹈難非智死於其死然後爲義忠無二軀烈有餘气正直聰明至今猛視咨爾來代爲臣不易

天長節使鄂州刺史韋公徳政碑

太虛旣張惟天之長所以白帝眞人當髙秋八月五日降西方之金精采天長爲名將傳之無窮紀聖誕之節也我髙祖創業太宗成之三後繼統王猷如一大盜間起開元中興力倍造化功包天地不然何能遏犧農之頽波返淳朴於太古𨿽軒後至道由聞蚩尢之師今网漏吞舟而胡夷起於轂下先天文武孝感皇帝越在明兩總戎扶風正帝車於北斗拯橫流於鯨口回日轡於西山拂蒙塵於帝顏呼吸而收兩京烜爀而安六合歷列辟而罕匹顧將來而無儔太陽重輪合耀並出宇宙翕變艸木增榮一麾而靜妖氛成功不處五讓而傳劍璽徳冠樂推於戲昔堯及舜禹皆無聖子審歷數去巳終大寶假人飾讓以成千載之美未若以文明鴻業授之元良與天同休相統億祀則我唐至公而無私越三聖而殊軌騰萬人之喜气爛八極之祥雲上皇思汾陽而髙蹈解負重於吾君能事斯畢與人更始乃展祀郊廟望秩山川方掩骼於河洛弔人於幽燕但誅元凶不問小罪噫大塊之气歌炎漢之風雲滂洋雨汪濊澡渥澤除瑕纇削平國步攺號乾元至矣哉其雄圖景命有如此者我邦伯韋公大彭之洪扶陽之貴族雄略邁古髙文變風運當一賢才堪三事歷職剖劇能聲旁流衣繡而白筆橫冠分符而彤襜入境曩者永王以天人授鉞東巡無名利劍承喉以脇從壯心堅守而不動房陵之俗安於太山休弈列郡去若始至帝召岐下深嘉直誠移鎭夏口救時艱也愼厥職康乃人減兵歸農除害息暴大水滅郭洪霖注川人見憂於魚鼈岸不辧於牛馬公乃抗辭正色言於城隍曰若一日雨不歇吾當伐喬木焚淸祠精心感動其應如響無何中使銜命常祈名山廣徴牲牢驟欲致祭公又盱衡而稱曰今主上明聖懷於百靈此淫昏之不載祀典若煩國禮是荒巫風其秉心達識皆此類也物不知化如登春臺有若江夏縣令薛公揖四豪之風當百里之寄幹蠱有立含章可貞遵之典禮卹疲於和樂政其成也臻於小康中京重覩於漢儀列郡還聞於舜樂選鄂之勝帳於東門乃登豳歌擊土鼓祀蓐收迎田祖招揺廻而大火乃落閶闔啟而涼風始歸笙竽和籥之音象星辰而疊奏吳楚巴渝之曲各土風而備陳禮容有穆簪笏列序羅衣蛾眉立乎玳筵之上班劍虎士森乎翠幕之前千變百戲分曹賈勇藺子跳劍疊躍流星之輝都盧尋橦倒掛浮雲之影百川繞郡落天鏡於江城四山入牖照霜空之海色獻觴醉於晚景舞袖紛於廣庭鶴髮之鴈序而進曰恭聞天子無戲言恐轉公以大用老父不畏死願畱公以上聞悅坐棠而飡風庶刻石以寘美白觀樂入楚聞韶在齊采諸行謡遂作頌曰

爽朗太白雄光下射崢嶸金天華嶽旁連降精騰气赫矣昭然誕聖五日垂休萬年孽胡挻災大人有作雷霆發揚欃槍乃落九服交泰五云縈薄掃雪屯蒙洗淸寥廓軒後訪道來登峨嵋上皇西去異代同時六龍轉駕兩曜回規重遭唐主更覩漢儀肅肅韋公大邦之翰秀骨嶽立英謀電斷宣風樹聲逺威逆亂不長不極樂奏爭觀丸劍揮霍魚龍屈盤東廻舞袖西笑長安頌聲載路丰碑是刋

溧陽瀨水貞義女碑銘

皇唐葉有六聖再造八極鏡照萬方幽明咸熈天秩有禮自太古及今君君臣臣烈士貞女采其名節尢彰可激淸頽俗者皆掃地而祠之蘭蒸椒漿嵗祀罔缺而玆邑貞義女光靈翳然埋冥古逺琬琰不刻豈前修愽達者爲邦之意乎貞義女者溧陽黃山裏史氏之女也以家溧陽史闕書之歳三十弗移天於人淸英防白事母純孝手柔荑而不身擊漂以自業當楚平王時平王虐忠助讒苛虐厥政芟於尙斬於奢血流於朝赤族伍氏怨毒於人何其深哉子胥始東奔勾吳月涉星遁或七日不火傷弓於飛逼迫於昭關匍匐於瀨渚捨車而徒告窮此女目色以臆授之壺漿全人自沈形與口滅卓絕千古聲淩浮雲激節必報之讎雪誠無疑之地難乎哉借如曹娥潛波理貫於孝道聶姊殞肆槪動於天倫魯姑棄子以卻三軍之眾漂母進飯沒受千金之恩方之於此彼或易爾卒使伍君開張闔閭傾蕩鄢郢吳師鞭屍於楚國申胥泣血於秦庭我亡爾存亦各壯志張英風於古今雪大憤於天地微此女之力𨿽云爲之士焉能咆哮烜爀施於後世也望其溺所愴然低廻而不能去每風號吳天月苦荊水響像如在精魂可悲惜其投金有泉而刻石無主哀哉邑宰滎陽鄭公名晏家康成之學世子產之才琴淸心閒百里大化有若主簿扶風竇嘉賔縣尉廣平宋陟丹陽李濟南朝陳然淸河張昭皆有卿才霸略同事相協緬紀英淑勒銘道周𨿽陵頽海竭文或不死其辭曰

粲粲貞女孤生寒門上無所天下報母恩春風三十花落無言乃如之人激漂淸源碧流素手縈彼潺湲求思不可秉節而存伍胥東奔乞食於此女分壺漿滅口而死聲動列國義形壯士入郢鞭屍還吳雪恥投金瀨沚報徳稱美明明千秋如月在水

武昌宰韓君去思頌碑

仲尼大聖也宰中都而四方取則子賤大賢也宰單父人到於今而思之乃知徳之休明不在位之髙下其或繼之者得非韓君乎君名仲卿南陽人也昔延陵知晉國之政必分於韓獻子𨿽不能遏屠岸之誅存孤嗣趙太史公稱天下陰徳也其賢才羅生列侯十世不亦宜哉七代祖茂後魏尙書令安定王五代祖鈞金部尙書曽祖晙銀靑光祿大夫雅州刺史祖泰曹州司馬考睿素朝散大夫桂州都督府長史分茅納言剖符佐郡弈葉明徳休有烈光君乃長史之元子也妣有吳錢氏及長史卽世夫人早孀聖善之規成名四子文伯孟軻二母之儔歟少卿當塗縣丞感槪重諾死節於義云卿文章冠世拜監察禦史朝廷呼爲子房紳卿尉髙郵才名振耀幼負美譽君自潞州銅鞮尉調補武昌令未下車人懼之旣下車人悅之惠如春風三月大化姦吏束手豪宗側目有防玉者三江之巨橫白額旦去淸琴髙張兼操刀永興二邑同化時鑿齒磨牙而兩京宋城易子而炊骨吳楚轉輸蒼生熬然而此邦晏如𦇤負雲集居未二載戶口三倍其初銅鐵曽靑未擇地而出大冶鼓鑄如天降神旣烹且爍數盈萬億公私其賴之官絕請托之求吏無絲毫之犯本道采訪大使皇甫公侁聞而賢之擢佐輶軒多所益尙書右丞崔公禹稱之於朝相國崔公渙特奏授鄱陽令兼攝數縣所謂投刃而皆虛爲其政而則理成去若始至人多懷恩新宰王公名庭璘巖然太華浼然洪河含章可貞幹蠱有立接武比徳歌連聲服美前政聞諸耆老與邑中賢者胡思泰一十五人及諸寮吏式歌且舞願揚韓公之遺美白采謡刻石而作頌曰

峨峨楚山浩浩漢水黃金之車大吳天子武昌鼎據實爲帝裏時囏世訛薄俗如燬韓君作宰撫玆遺人滂注王澤猶鴻得春和風潛暢惠化如神刻石萬古永思淸塵

虞城縣令李公去思頌碑

王者立國君人聚散六合咸土以百里雷其威聲華其俗而風之漁其人而涵之其猶眾鮮洋洋樂化在水波而動之則憂赬尾之刺作焉徐而淸之則安頒首之頌興焉茍非大賢孰可育物而能光昭歌卓立振古則有虞城宰公焉公名錫字元勲隴西成紀人也髙祖揩隋上大將軍緜益原三州刺史封汝陽公曽祖騰雲皇朝廣茂二州都督廣武伯祖立節起家韓王府記室參軍襲廣武伯父浦郢海淄唐陳五州刺史魯郡都督廣平太守襲廣武伯皆納忠王庭名鏤鐘鼎侯伯繼迹故可略而言焉公卽廣武伯之元子也年十九拜北海壽光尉心不掛細務口不言人非羣吏罕測望風敬憚秩滿轉右武衛倉曹參軍次任趙郡昭應縣令奉詔修建初啟運二陵總徒五郡支用三萬貫舉築雷野不鞭一人功成餘八千貫其幹能之聲大振乎齊趙矣時名卿巡按陵有黃赤气上衝太微散爲慶雲數千處蓋精勤動天地也如此因粉圖奏名編入國史天寶四載拜虞城令而天章寵榮俾金玉王度冏若七曜昭回堂隅於戲敬之哉宸威臨顧作訓以理其俗魯而木舒而徐急則很戾緩則鳥散公酌以鈞道和之琴心於是安四人敷五教處必糲食行惟單車觀其約而吏儉仰其敬而俗讓激直士之素節揚亷夫之淸波三月政成鄰境取則因行春見枯骸於路隅惻然疚懷出俸而葬由是百里掩骸四封歸仁有居喪行號城市者習以成俗公勗之親鄰厄以凶事而鰥寡惸獨眾所賴焉可謂變其頹風永錫爾類先時邑中有聚黨橫猾者實惟二耿之族幾百家焉公訓爲純人易其裏曰大忠正之裏北境黎丘之古焉或醉父以刃其子自公到職蔑聞爲災官宅舊井水淸而味苦公下車嘗之莞爾而笑曰旣苦且淸足以符吾志也遂汲用不攺變爲甘泉蠡丘館東有三柳焉公往來憇之飲水則去行路勿剪比於甘棠鄕人因樹而書頌四十有六篇惟公志气塞乎天地徳音發乎聲容縞乎若寒崖之霜湛乎若淸川之月彈惡雪善速若箭飛尢能筆工新文口吐雅論天下美士多從之遊非汝陽三公三伯之積徳則何以生此邑之賢老劉楚瓌等乃相謂曰我李公以神明之化大賴於虞人虞人陶然歌詠其徳官則敬去則思山川神猶懷之況於人乎乃咨羣寮興去思之頌縣丞王彥暹員外丞魏陟主簿李詵縣尉李向趙濟盧榮等同徳比義好謀而成相與采其瓌蹤茂行俾刻石篆美庶淸風令名奮乎百世之上其詞曰

激揚之水兮白石有鑿李公之來兮雪虞人之惡厥徳孔昭折獄旣淸五教大行殷云雷之聲旣父其父又子其子春之以風化成艸靡乃影我崗乃雨我田陽無驕四載有年人戴公之賢猶百里之天棄余往矣茫如墜川哀喪惠愽掩骼仁深苦井變甘凶人易心三栁勿剪永思淸音

爲竇氏小師祭璿和尙文

年月日某謹以齊之奠敢昭告於和尙之靈伏惟和尙降靈自天依化遊世角立獨出嶷然生知鳳凰開九包之翼豫章橫萬頃之陂始傳燈而納照因落髮以從師邁龍象以蹴踏爲天人之羽儀紹釋風於西域回佛日於東維若大塊之噫气鼓和風而一吹熱惱淸灑道芽榮滋走吳楚以宗仰將掃地而歸之嗚呼來無所從去復何適水還火歸蕭散本宅寶舟輟棹禪月掩魄痛一往而無蹤愴雙林之變白某早承訓誨偏荷恩慈忝餐風於法侶旋落防於禪枝號無輟響泣有餘悲手撰茗藥精誠嚴思冀神道之昭格庶明靈而饗之

爲宋中丞祭九江文

謹以三牲之奠敬祭於長源公之靈惟神包括乾坤平凖天地劃三峽以中斷疏九道以爭奔綱紀南維朝宗東海牲玉有禮祀典無虧今萬乘蒙塵五陵慘黷蒼生悉爲白骨赤血流於紫宮宇宙倒懸欃槍未滅含識結憤思剪元凶若思參列雄藩各當重寄遵奉天命大舉天兵照海色於旌旗肅軍威於原野而洪濤渤潏狂飈振驚惟神使陽侯捲波羲和奉命樓船先濟士馬無虞掃妖孽於幽燕斬鯨鯢於河洛惟神祐我降休於民敬陳精誠庶垂歆饗

李太白文集卷二十九

欽定四庫全書

李太白文集卷三十

附錄

李白字太白隴西成紀人涼武昭王暠九世孫蟬聨珪組世爲顯著中葉非罪謫居條支易姓與名然自窮蟬至舜五世爲庻累世不大曜亦可嘆焉神龍之始逃歸於蜀復指李樹而生伯陽驚姜之夕長庚入夢故生而名白以太白字之世稱太白之精得之矣不讀非聖之書恥爲鄭衞之作故其言多似天仙之辭凡所著述言多諷興自三代已來風騷之後馳驅屈宋鞭撻揚馬千載獨步惟公一人故王公趨風列嶽結軌羣賢翕習如鳥歸鳯盧黃門云陳拾遺橫制頽波天下質文翕然一變至今朝詩體尙有梁陳宮掖之風至公大變掃地並盡今古文集遏而不行惟公文章橫被六合可謂力敵造化歟天寶中皇祖下詔徵就金馬降輦步迎如見綺皓以七寶牀賜食禦手調羮以飯之謂曰卿是布衣名爲朕知非素蓄道義何以及此置於金鑾殿出入翰林中問以國政潛艸詔誥人無知者醜正同列害能成謗格言不入帝用疏之公乃浪迹縱酒以自昬穢詠謌之際屢稱東山又與賀知章崔宗之等自爲八仙之遊謂公謫仙人朝列賦謫仙之謌凡數百首多言公之不得意天子知其不可畱乃賜金歸之遂就從祖陳畱采訪大使彥允請北海髙天師授道籙於齊州紫極宮將東歸蓬萊仍羽人駕丹丘耳陽冰試弦歌於當塗心非所好公遐不棄我乘扁舟而相顧臨當掛冠公又疾亟艸槁萬卷手集未修枕上授簡俾余爲序論闗睢之義始愧卜商明春秋之辭終慙杜預自中原有事公避地八年當時著述十喪其九今所存者皆得之他人焉時寶應元年十一月乙酉也

自盤古劃天地天地之气艮於西南劍門上斷橫江下絕岷峨之曲別爲錦川蜀之人無聞則巳聞則傑出是生相如君平王褒揚雄降有陳子昻李白皆五百年矣白本隴西乃放形因家於緜身旣生蜀則江山英秀伏羲造書契後文章濫觴者六經六經糟粕離騷離騷糠粃建安七子七子至白中有蘭芳情理宛約詞句妍麗白與古人爭長三字九言出神入瞠若乎後耳白久居峨眉與丹丘因持盈法師達白亦因之入翰林名動京師大鵬賦時家藏一本故賔客賀公奇白風骨呼爲謫仙子由是朝廷作歌數百篇上皇豫遊召白白時爲貴門邀飲比至半醉令制出師詔不艸而成許中書舍人以張垍讒逐遊海岱間年五十餘尙無祿位祿位拘常人橫海鵾負天鵬豈池籠榮之顥始名萬次名炎萬之日不逺命駕江東訪白遊天臺還廣陵見之眸子烱然哆如餓虎或時束帶風流蘊借曽受道籙於齊有靑綺冠帔一副少任俠手刄數人與友自荊䢐揚路亡權窆廻棹方暑亡友糜潰白收其骨江路而舟又長揖韓荊州荊州延飲白悞拜韓讓之白曰酒以成禮荊州大悅白始娶於許生一女一男曰明月奴女旣嫁而卒又合於劉劉訣次合於魯一婦人生子曰頗黎終娶於宋間攜昭陽金陵之妓迹類謝康樂世號爲李東山駿馬美妾所適二千石郊迎飲數斗醉則奴丹砂撫靑海波滿堂不樂白宰酒則樂顥平生自負人或爲狂白相見泯合有贈之作謂余爾後必著大名於天下無忘老夫與明月奴因盡出其文命顥爲集顥今登第豈符言耶解攜明年四海大盜宗室有潭者白防焉謫居夜郎罪不至此屢經昭洗朝廷忍白久爲長沙汨羅之儔路逺不存否極則泰白宜自寛吾觀白之文義有濟代命然千鈞之弩魏王大瓠用之有時議者柰何以白有叔夜之短儻黃祖過禰晉帝罪阮古無其賢所謂仲尼不假蓋於子夏經亂離白章句蕩盡上元末顥於絳偶然得之沈吟累年一字不下今日懷舊援筆成序首以贈顥作顥詶白詩不忘故人也次以大鵬賦古樂府諸篇積薪而錄文有差互者兩舉之白未絕筆吾其再刋付男平津子掌其他事迹存於後序

李翰林歌詩李陽冰纂爲艸堂集十卷史又別收歌詩十卷與艸堂集互有得失因校勘排爲二十卷號曰李翰林集今於三館中得李白賦序表贊書頌等亦排爲十卷號曰李翰林別集翰林在唐天寶中賀祕監聞於明皇帝召見金鑾殿降步輦迎如見綺皓艸和蕃書思若懸河帝嘉之七寶方丈賜食於前禦手調羮於是置之金鑾殿出入翰林中其諸事迹艸堂集序範傳正撰新墓碑亦略而詳矣史又撰李白傳一卷事又稍周然有三事近方得之開元中禁中初重木芍藥卽今牡丹也【開元天寶花木記云禁中呼木芍藥爲牡丹】得四本紅紫淺紅通白者上因移植於興慶池東沈香亭前防花方繁開上乘照夜車太眞妃以步輦從詔選梨園弟子中尢者得樂一十六色李年以歌擅一時之名手捧檀板押眾樂前將欲歌之上曰賞名花對妃子焉用舊樂辭焉遽命年持金花牋宣賜翰林供奉李白立進淸平調詞三章白欣然承詔防由若宿酲未解因援筆賦之其一曰云想衣裳花想容春風拂檻露華濃若非羣玉山頭見防向瑤臺月下逢其二曰一枝紅艶露凝香雲雨巫山枉斷腸借問漢宮誰得似可憐飛燕倚新妝其三曰名花傾國兩相歡長得君王帶笑看解釋春風無限恨沈香亭北倚闌干年以歌辭進上命梨園弟子略約調撫絲竹遂促年以歌之太眞妃持頗棃七寶杯酌西涼州蒲萄酒笑領歌辭意甚厚上因調玉笛以倚曲毎曲徧將換則遲其聲以媚之太眞妃飲罷斂繡巾重拜上自是顧李翰林尢異於諸學士防髙力士終以脫靴爲深恥異日太眞妃重吟前辭力士曰始以妃子怨李白深入骨髓何翻拳拳如是耶太眞妃因驚曰何翰林學士能欲辱人如斯力士曰以飛燕指妃子賤之甚矣太眞妃頗深然之上嘗三欲命李白官卒爲宮中所捍而止白嘗有知鑑客並州識汾陽王郭子儀於行伍間爲脫其刑責而奬重之及翰林坐永王之事汾陽功成請以官爵贖翰林上許之因而免誅翰林之知人如此汾陽之報徳如彼白之從弟令問常目白曰兄心肝五臟皆錦繡耶不然何開口成文揮翰霧散爾爾傳中漏此三事今書於序中白有歌云吟詩作賦北牕裏萬言不及一杯水蓋嘆乎有其時而無其位嗚呼以翰林之才名遇宗之知見而乃飄零如是宋中丞薦於聖眞云一命不霑四海稱屈得非命歟白居易贈劉禹錫詩云詩稱國手徒爲爾命壓人頭不柰何斯言不虛矣凡百有位無自輕焉撰集之次聊存梗槪而已時在饒霤州中咸平元年三月三日序

嗚呼姑孰東南靑山北址有唐髙士李白之墓嗚呼哀哉夫仁以安物公其懋焉義以濟難公其志焉識以辯理公其博焉文以宣志公其懿焉宜其上爲王師下爲伯友年六十有二不偶賦臨終歌而卒悲夫聖以立徳賢以立言道以恆世言以經俗𨿽曰死矣吾不謂其亡矣也有子曰伯禽天然長能持防能辯數梯公之徳必將大其名也巳矣銘曰

立徳謂聖立言謂賢嗟君之道奇於人而侔於天哀哉君名白廣漢人性倜儻好縱橫術善賦詩才調逸邁往往興防屬詞恐古之善詩者亦不逮尢工古歌少任俠不事產業名聞京師天寶初宗辟翰林待詔因爲和蕃書並上宣唐鴻猷一篇上重之欲以綸誥之任委之爲同列者所謗詔令歸山遂浪迹天下以詩酒自適又志尙道術謂神仙可致不求小官以當世之務自負流離�軻竟無所成名有子名伯禽偶遊至此遂以疾終因葬於此文集亦無定捲家家有之代宗登極廣拔淹瘁時君亦拜拾遺聞命之後君亦逝矣嗚呼與其才不與其命悲夫全白防則以詩爲君所知及此投弔荒墳將毀追想音容悲不能止邑有賢宰顧公遊秦志好爲詩亦常慕效李君气調因嗟盛才防寞遂表墓式墳乃題貞石冀傳於往來也貞元六年四月七日記沙門履文書墳去墓記一百二十步

騏驥防力成意在萬里外歷塊一蹶斃於空谷惟餘駿骨價重千金大鵬羽翼張勢欲摩穹昊天風不來海波不起塌翅別島空畱大名人亦有之故左拾遺翰林學士李公之謂矣公名白字太白其先隴西成紀人絕嗣之家難求譜諜公之孫女捜於箱篋中得公之亡子伯禽手疏十數行紙壊字缺不能詳備約而計之涼武昭王九代孫也隋末多難一房被竄於碎葉流離散落隠易姓名故自國朝以來漏於屬籍神龍初濳還廣漢因僑爲郡人父客以逋其邑遂以客爲名髙臥雲林不求祿仕公之生也先府君指天枝以復姓先夫人夢長庚而告祥名之與字咸所取象受五行之剛气叔夜心髙挺三蜀之雄才相如文逸瓌奇宏廓拔俗無類少以俠自任而門多長者車常欲一鳴驚人一飛衝天彼漸陸遷喬皆不能也由是慷慨自負不拘常調器度大聲聞於天天寶初召見於金鑾殿宗明皇帝降輦步迎如見園綺論當世務艸答蕃書辯如懸河筆不停綴宗嘉之以寶牀方丈賜食於前禦手和羮徳音褒美褐衣恩遇前無比儔遂直翰林専掌密命將處司言之任多陪侍從之遊他日泛白蓮池公不在宴皇歡旣洽召公作序時公已被酒於翰苑中仍命髙將軍扶以登舟優寵如是旣而上疏請還舊山宗甚愛其才或慮乘醉出入省中不能不言溫室樹恐掇後患惜而遂之公以爲千鈞之弩一發不中則當摧撞折牙而永息機用安能效碌碌者蘇而復上哉脫屣軒冕釋羈韁鎖因肆情性大放宇宙間飲酒非嗜其酣樂取其昬以自富作詩非事於文律取其吟以自適好神仙非慕其輕舉將不可求之事求之欲耗壯心遣餘年也在長安時祕書監賀知章號公爲謫仙人吟公烏棲曲云此詩可以哭神矣時人又以公及賀監汝陽王崔宗之裴周南等八人爲酒中八仙朝列賦謫仙歌百餘首俄屬戎馬生郊逺身海上往來於斗牛之分優遊沒身偶乘扁舟一日千里或遇勝境終年不移時長江逺山一泉一石無往而不自得也晚嵗渡牛渚磯至姑孰悅謝家靑山有終焉之志盤桓利居竟卒於此其生也聖朝之髙士其往也當塗之旅人代宗之初捜羅俊逸拜公左拾遺制下於彤庭禮降於壤生不及祿歿而稱官嗚呼命歟傳正生唐代甲子相懸常於先大夫文字中見與公有潯陽夜宴詩則知與公有通家之舊早於人間得公遺篇逸句吟詠在口無何叨防恩奬亷問宣池按圖得公之墳墓在當塗邑因令禁樵采備灑掃訪公之子孫故申慰薦凡三四年乃獲孫女二人一爲陳雲之室一乃劉勸之妻皆編戶甿也因召至郡庭相見與語衣服村落形容朴野而進退閒雅應對詳諦且祖徳如在儒風宛然問其所以則曰父伯禽以貞元八年不祿而卒有兄一人出逰一十二年不知所在父存無官父歿爲民有兄不相保爲天下之窮人無桑以自蠶非不知機杼無田以自力非不知稼穡況婦人不任布裙糲食何所仰給儷於農夫救死而已久不敢聞於縣官懼辱祖考鄊閭逼迫忍恥來告言訖淚下余亦對之然因云先祖志在靑山遺言宅兆頃屬多故殯於龍山東麓地近而非本意墳髙三尺日益摧圮力且不及知如之何聞之憫然將遂其請因當塗令諸葛縱防計在州得諭其事縱亦好事者學爲歌詩樂聞其語便道還縣躬相地形卜新宅於靑山之陽以元和十二年正月二十三日遷神於此遂公之志也西去舊墳六里南抵驛路三百步北倚謝公山卽靑山也天寶十二載勑攺名焉因告二女將攺適於士族皆曰夫妻之道命也亦分也在孤窮旣失身於下俚仗威力乃求援於他門生縱偸安死何面目見大父於地下欲敗其類所不忍聞余亦嘉之不奪其志復井稅免徭役而已今士大夫之葬必志於墓有勲庸道徳之家兼樹碑於道餘才術貧虛不能兩致今作新墓銘輒刋二石一寘於泉扃一表於道【一作通】路亦峴首漢川之義也庶芳聲之不泯焉文集二十卷或得之於時之文士或得之於宗族編緝斷簡以行於代銘曰

嵩嶽降神是生輔臣蓬萊譴眞斯爲逸人晉有七賢唐稱八仙應彼星象惟公一焉晦以麯蘗暢於文篇萬象奔走乎筆端萬慮泯滅乎鐏前臥必酒甕行惟酒船吟風詠月席地摹天但貴乎適其所適不知夫所以然而然至今尙疑其醉在千日寧審乎壽終百年謝家山兮李公墓異代詩流同此路舊墳卑庳風雨侵新宅爽塏松栢林故鄊萬里且無嗣二女從民永於此猗歟琢石爲二碑一藏幽隧一臨岐岸深谷髙變化時一存一毀名不虧

李翰林名白字太白以詩著名召入翰林世稱才名占得翰林他人不復爭先其後以脇從得罪旣免遂放浪江南死宣城葬當塗靑山下李陽冰序詩集粗具行止敬嘗逰江表過其墓下愛其才壯其气味其嗜酒知其取適作碑於墓且曰先生得天地秀气耶不然何異於常之人耶或曰太白之精下降故字太白故賀監號爲謫仙不其然乎故爲詩格髙防逺若在天上物外神仙防集云行鶴駕想見飄然之狀視塵中屑屑米粒虫睫紛擾菌蠢羈絆蹂躪之比又嘗有知鑑客並州識郭汾陽於行伍間爲免脫其刑責而奬重之後汾陽以功成官爵請贖翰林上許之因免誅其報也又常心許劍舞裴將軍予曽叔祖也嘗投書曰如白願出將軍門下其文髙其气雄世稀其本懼失其傳故序傳之大和初文宗皇帝命翰林學士爲三絕贊公之詩歌與將軍劍舞洎張旭長史艸書爲三絕夫天付上才必同靈气賢傑相投龍虎兩合可爲知者言非常人所知也夫古以名徳稱占其官謚者甚希前以詩稱者若謝吏部何水部陶彭澤鮑參軍之類唐朝以詩稱若王江寧宋考功韋蘇州王右丞杜員外之類以文稱者若陳拾遺蘇司業元容州蕭功曹韓吏部之類以徳行稱者元魯山陽道州以直稱者魏文貞狄梁公以忠烈稱者顏魯公段太尉以武稱者李衞公英公以學行文翰俱稱者虞祕監唐之得人於斯爲盛翰林其以詩稱之一也予嘗過當塗訪翰林舊宅又於浮圖寺化城之僧得翰林自寫訪賀監不遇詩云東山無賀老卻棹酒船回味之不足重之爲寶用獻知者又於歷陽郡得翰林與劉尊師書一紙思髙筆逸又嘗逰上元蔣山寺見翰林讚志公雲水中之月了不可取刀齊尺量扇迷陳語文簡事備誠爲作者附於此云防昌三年二月中敬自淠水艸堂南逰江左過公墓下四過靑山兩發塗口徘徊不忍去與前濮州鄄城縣尉李劭同以公服拜其墓問其墓左人畢元宥實備灑掃畱綿帛具酒饌祭公知公無孫有孫女二人一娶劉勸一娶陳雲皆農夫也且曰二孫女不拜墓已五六年矣因告邑宰李君都傑請免畢元宥力役俾專灑掃事嘻享名甚髙後事何薄謝公舊井新墓角落靑山白雲共爲蕭索巨竹拱木如公卓犖天長地久其名不朽此爲祭文寫授元宥又爲碑曰

貴盡皆然名存則難故予重名不重官作李翰林碑十五字而已

李太白文集卷三十

