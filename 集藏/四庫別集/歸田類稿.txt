

欽定四庫全書

集部五

歸田類稿

別集類四【元】

提要

【臣】等謹案歸田類稿二十二卷元張養浩撰養浩有三事忠告己著錄是編乃其詩文也養浩嘗自序其集稱退休田野錄所得詩文樂府九百餘首岐爲四十卷名曰歸田類稿富珠哩翀序【按富珠哩翀原作孛術魯翀今攺正】作三十八卷卷數己異文淵閣書目載養浩雲莊傳家集一冊雲莊集三冊焦竑國史經籍志則作張養浩文忠集十八卷書名卷數更均與養浩自序不符黃虞稷千頃堂書目載歸田類稿之名而亦無卷數考吳師道序云公雲莊集四十卷己刻於龍興學宮臨川危素履掇其有闗於治敎大體者爲此編而屬予以序云云則龍興所刻者卽養浩手編之類稿而攺其名曰雲莊集亦卽文淵閣書目之三冊素履所刪定者卽經籍志之張文忠集十八卷而所謂家集一冊者當由後人掇拾乃外集補遺之類也然蘇天爵輯元文類僅錄養浩文二篇故明葉盛水東日記頗以天爵失載諫燈山疏爲譏疑元末己罕流播近時王士禎偶得養浩王友開墓志嘆其奇詭載之皇華紀聞則亦未見其全集惟明季有刻本二十七卷尙存於世旣多漏略編次亦失倫類今據以爲本而別采永樂大典所載刪其重復補其遺闕得雜文八十八首賦三首詩四百六十三首共爲五百八十四首釐爲二十四卷較之九百原數己及其大半亦足見其崖略矣又集中有和陶詩序自謂年五十二退居無事日讀陶詩擬其題以發己意得詩若干篇云云今集中乃無一篇殆別爲一編未以入集故永樂大典不收歟養浩爲元代名臣不以詞翰工拙爲重輕然讀其集如陳時政諸疏風采凜然而哀流民操長安孝子賈海詩諸篇又忠厚悱惻藹乎仁人之言卽以文論亦未嘗不卓然可傳矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

歸田類稿原序

聖朝牧庵姚文公以古文雄天下天下英才振奮而宗之卓然有成如雲莊張公其魁傑也公自弱齡以才行名縉紳間仕於朝盡讜言行直道自禮部尙書防議中書請謁親濟南俄以吏部尙書召親疾終喪省臺奏召至再至三至五六不起文皇卽位關陜以西兵侵旱厲民莩政荒拜行臺中丞乃起西馳及秦民四流亡耄穉孑遺若鼎魚筏蟻天毒方熾湯沸泉溢吏士猖蹶目瞠神駭莫克拯拔公懇悃率倡務用仁術官帑不繼傾已囊槖日不勝給每每大慟民僅蘓復公疾薨天子聞之惻然憫悼贈攄誠宣惠功臣陜西等處行中書省平章政事柱國追封濱國公諡文忠中外嗟惜無何翀使憲陜西士民談道瑯瑯耿耿未始不淒愴以聽之秦人悲思樹石刋頌不忘公質厚剛毅正大明白仁於家忠於上確信不渝已善不伐人之善推獎若不及其文淵奧昭朗豪宕妥帖其動蕩也雲霧晦防霆砰電激其靜止也風熙日舒川嶽融峙綽有姿容辟翕頓挫辭必巳出讀之令人想象其平生千載而下凜有生气不可摩滅斯足尙矣公素知翀其子引偕其婦翁吳肅彥淸持公所輯歸田類稿三十八卷徴序因書其槪如此公諱養浩字希孟雲莊其自號也行業履歷家乘國史有載玆不容贅元統三年龍集乙亥二月甲寅朔中奉大夫江淛等處行中書省防知政事富珠哩翀序

人聲之發爲言言之精者爲文而皆出於气也昔人謂文不可以學而能气可以養而致是气也孟子所謂浩然至大至剛以直養而無害者歟夫其養充而气完然後理暢而辭達孟子之言非爲作文設而作文之法孰有過此竊嘗以是驗之世之人卽其文之髙下而其气之大小能養與否與夫養而未至者並可以得之也故濱國文忠張公名養浩字希孟庶幾學孟子者公早負文名由至大初仕顯於朝逮延祐中天子方好文一時侍從言語之臣號稱最盛而公頡頏其間及至治時所上時政書萬言力詆權姦變更法度非便幾蹈禍不測諫鐙山疏謂閭閻細民戲玩非人主所宜作犯顏攖鱗眾咸爲之恐而卒以直見賞其剛大之發沛然而莫之禦者豈一日之致哉曁解參議中書歸臥華不注鵲山之陽殆將十年屢召不起翛然雲莊之居悠然山泉禽魚之樂沈潛乎經史百氏益肆於詞和平衝澹之中錯以奇崛藻麗要其依據義理而切於日用之實流布自然而無綴緝辛苦之態所養蓋可知巳竊聞公最後起爲西臺中丞以救荒憂勞致疾而殆奉元鼓樓梁木自壞其夕有光若星殞於濟南則其平生之气感動至於如此豈獨見於文也哉往年某至京師公已還第時公父濟南郡侯年壽八十嘗賦詩頌美以致慕向之意今公之子祕書郎引出家集示予重惜公之不可見也公雲莊集四十卷巳刻於龍興學宮臨川危素履掇其關於治教大體者爲此編祕書屬予以序顧以朝多名公辭謝不敢則委其集數月而請不置因爲推公之所得者如此若其世系官位之詳則有太史之傳墓道之碑玆得而略也吳師道序

歸田類稿自序

文章天下難事自昔耗精殫神以蘄立言而迄泯泯無聞者何可枚數嗚呼奚作者夥而傳之於今者不多見耶余蚤嘗從事焉筮仕來益知非易欲中輟未能間𨿽操觚弄翰第因事寓懷及應酬徴索而巳初非有心班古人甲當世以圖不朽之傳也歷年旣久所述寖多頃退休家野出而錄之凡得詩若賦若文若樂府九百餘首岐爲四十卷名曰歸田類稿櫃而藏之用示張氏子孫使知吾家亦有學勤文墨如僕者庶因而有所觀感興起增光其前詎不愈於貽貨利以愚子孫者乎恐或者訾其不火而存之自列其所以然於編首

欽定四庫全書

歸田類稿卷一

元張養浩撰

經筵余旨

進表

臣養浩嘗讀孟軻氏書至言我非堯舜之道不敢以陳於王前其風裁凜然壁立萬仞千百世下猶可令人想見蓋臣之於君惟敬之至故其爲慮也深慮之深故其期之也逺𨿽三代臯防稷契伊傅周召之用心率不越此所可惜者不能告之天子施諸當代乃爲戰國區區一邦之君而發明月夜光宜彼不知其珍也然由是而使後世爲人臣者知必如此乃可盡爲臣之心爲人君者知必如此乃可盡爲君之道其有功世教議者謂不在禹下詎不信哉欽惟皇帝陛下寬仁明哲以無心而承大業兢兢守成惟祖是式而又創開經筵登進儒雅禦書求治至於再三臣某忝以宮僚召預侍講之末際玆隆盛欣感交集輒不自揆僭陳平昔所聞於先哲者著書五篇一曰君道二曰君徳三曰君體四曰君威五曰君治總而名曰經筵余旨謹繕冩成帙上塵睿覽萬一有取則臣某之遇前賢有不逮矣臣某無任惶懼待罪之至謹隨所著奉表以聞

君徳篇第一

剛健篤實輝光日新人君之徳也堯之徳曰欽明舜之徳曰文明禹湯曰祗承於帝曰聖敬日躋皆輝光日新之謂也今夫天所以轉四時括萬象者剛也惟剛故健惟健故萬古不息人君上法乎天則宜剛健厥徳使輝光日新而聲色外物舉不能蝕矣夫物之感於人也始則甚微及其盛則逸不可制惟剛與明乃克勝之蓋明則能自知剛則能自斷割愛於所嬖止於發回心於篤好攺行於已然非於人心道心了然者不能況人君與天體𨿽殊而其心則一隱顯之間影響斯應一念之善𨿽未形諸言天必應之以和一念不善𨿽未見諸事天必應之以異所以自古帝王遇災警省發政施仁卒能變而爲祥者往往由此舜何人哉顧立志何如耳

君道篇第二

天之道卽君道也天道無私人君亦無私堯舜禹湯有天下而已不預焉公也桀紂幽厲有天下而民不預焉私也公者以天下爲心一巳之奉不計也私者以一身之樂一時之適爲心天下皆失其所不卹也然而數千載下聞堯舜禹湯之風者莫不感戴如父母聞桀紂幽厲之風者莫不疾恨如仇讎回視當時所樂若瓊宮瑤臺今皆蕩爲太虛之塵而無毫髮縱影之可見其昭然而存者貪暴之名萬古如一日嗚呼堯舜禹湯動相規戒不自暇逸其始也若自苦由今觀之乃大安也大榮也大樂也桀紂幽厲窮奢極欲人莫敢言其始也若自得由今觀之大危也大辱也大戚也嗚呼聖人立教每以堯舜禹湯爲天下後世法桀紂幽厲爲天下後世戒者其有以夫

君體篇第三

維簡維靜爲人君之體簡非省事謂不侵臣務也靜非無爲謂應物而物不能撓也鑑之空衡之平物有萬殊美惡輕重靡不畢見者得應物之體也故聖人之治天下泊乎其心與衡鑑等爵以待有徳不敢私於所舊刑以待有罪不敢貸於所親況人君以一心而應萬機之繁以一身而臨億兆之眾深居九重而欲使天下皆安百官皆舉其職非於賞罰之柄握之堅行之必其何以臻此我世祖皇帝臨禦三十餘年而賞罰之柄未嘗一日或失端嚴簡重而天下歸心昔漢髙旣帝矣擁戚姬騎周昌項慢罵臣下故四皓恥而不仕唐太宗由秦邸而踐天位好勝自矜猶藩王之轍是皆有失乎人君之體也然則得體之道柰何曰敬

君威篇第四

盛飾儀衞非君威也專於誅殺非君威也峻其宮闕城郭非君威也然而爲威者何不殺諫臣以作臺諫敢言之气此天子之威也古人諭諫者爲批龍鱗又爲犯雷霆幸而見從猶慮不測萬一致怒輕則杖之重則刃之又重則籍而族之自非忠懇出於極不得已孰肯捨身爲國甘受如許之禍哉故自古迄今人臣以諫聞者百無一二王者知其然故表木以來之和顏以聽之重賞以勸之人猶畏首畏尾而不至況壓以勢而中之以法孰敢伸其喙哉大哉人臣之納諫也必有拂乎人君之心使其言惟務於順則非所謂諫矣然順心之言多喜逆心之言多怒者亦人主之常情但於其將怒也反而思曰彼所以冒罪而諫者抑爲誰歟苟爲國爲民則是忠於我者而怒之則天下必將懲艾而爲不忠矣嗚呼爲人君而使天下以言爲戒則何不生何姦不起何亂不作人主誠能如是思之則凡進言者萬不至於加罪矣故前代以不殺諫臣爲天子家法告之宗廟傳之子孫頌詔天下眞後世人主享國綿逺之計哉

君治篇第五

夫人君致治之要有三一曰宰相得人二曰臺諫得人三曰左右侍從得人蓋得人則朝廷尊而君徳日盛於斯三者而左右所系爲尢重昔孟子謂左右前後皆薛居州王孰與爲不善左右前後皆非薛居州王孰與爲善夫宰相臺諫進見有時左右之臣則朝夕所親炙苟不嚴示以法使之恆有所警則𨿽宰相臺諫之職亦將有所不能行矣夫君子多易疎小人多易親蓋君子惟知納君於善詭隨容恱𨿽死不爲小人惟知謟佞奉迎百無顧一或不察則以忠者爲不忠不忠者爲大忠矣三代而下有國家者所以致治致亂大槪不出此二途善乎楚共王之言曰常侍筦蘇與我處常忠我以道正我以義吾與處不安也不見不思也𨿽然吾有所益焉其功不細申侯伯與我處常恣縱我吾所樂者勸吾爲之吾所好者先吾服之吾與處歡樂之不見戚戚也𨿽然吾終無所益焉其罪不細於是重賞筦蘇而逐申侯嗚呼人君能以是爲心則天下何患乎不治

奏疏

諫燈山疏

至治元年正月初七日大中大夫防議中書省事臣張養浩謹齋沐信宿頓首百拜昩死實封獻書於皇帝陛下伏念臣養浩才行無奇竊食於官殆三十年矣每愧出仕明時無有寸報玆蓋伏遇皇帝陛下英明仁孝自登大位近除防慝逺鎭邊荒親祀祖宗溥恩黎庶薄海內外爲臣爲民者無不懽忻踴躍以爲世祖規模復見今日而陛下又頒詔旨凡百政務一遵世祖皇帝舊制爲臣民者愈益懽忻思觀治化臣養浩近聞一事不無所疑欲黙不言受國厚恩有所不忍欲言恐天威一震勢無生全然人臣事君寧坐犯顏不敢緘黙外人皆曰今歲正月十五夜聖上欲於宮中結綺爲山樹燈其上盛陳諸戲以爲娯樂臣養浩初聞其事意謂妄傳豈有萬乘英明仁孝之君臨禦之初而肯爲此浮華無益之事旣而質諸近侍頗以爲然臣養浩不敢逺引古昔欽惟我世祖皇帝在位三十餘年每值元夕𨿽市井之間燈火亦禁蓋聖人之心所慮者逺所防者深況宮掖之嚴尢當戒愼往歲曲律皇帝由輔導非人剏構燈山喧閧數夕迄今中外百官嗟惜不已𨿽取樂於一時而史冊書之適足爲大不樂於千載臣養浩於今月初六日密言此意於左丞相拜珠丞相苐曰已知臣養浩不勝慺慺螻蟻微誠塵瀆天顏僣陳所見伏願皇帝陛下以世祖皇帝崇儉慮逺爲法以曲律皇帝喜奢樂近爲戒寢其燈宴止其所爲之山臣養浩𨿽獲罪於聖明而於平昔報國之心庶少白今日矣其從與否伏乞聖鑑臣養浩俯伏玉階罪當萬死誠惶誠恐頓首謹言

西臺上王者無私疏【咨內臺聞奏】

臣某伏聞天無私覆地無私載日月無私照王者無私恩又聞聖人謂大哉堯之爲君惟天爲大惟堯則之蓋堯之所以能則天而爲君者其道無他至公無私而已矣夫名爵賞罰天下之公器所以奔走豪傑懲勸臣下初非爲人主喜怒之資而設也如欲賞一人則當詢諸省臺若省臺以爲可賞然後賞之是慶賞無所私也如欲罰一人亦當詢諸省臺若省臺以爲可罰然後罰之是刑威無所私也夫賞無所私𨿽至舊至親者不敢妄有所祈罰無所私𨿽至愛至狎者不容有所貸三代有國家所以享祚綿逺垂拱無爲而天下義安者其道由此欽惟皇帝陛下寬仁大度早歷艱難天相民獲迄復於今龍飛伊始願陛下思得之之難與天下從新更始萬幾之來稽諸祖宗成憲而陛下應之以無心處之以無職毋因怒而輒刑人於市朝毋因喜而輒加官於左右凡進諫者皆爲主進忠之人願自陛下爲始勿加誅戮以彰聖明傳之萬世子孫永爲家法夫賞善罰惡國之大柄此而公當帝王之能事畢矣卑職承乏臺官不避斧鉞謹言如右

歸田類稿卷一

欽定四庫全書

歸田類稿卷二

元張養浩撰

上書

時政書【庚戌年上】

奉政大夫監察禦史臣某謹齋沐信宿昩死奉書皇帝陛下伏聞禦史言官也人君深居九重耳目有不及者設監察禦史言之是知禦史者實朝廷耳目人主所倚以爲聰明者也伏自世祖皇帝立禦史臺迨今五十餘年矣昔阿哈瑪特飾姦亂政臺諫不言爲盜殺之僧格罔上酷下迨其誅滅世祖皇帝震怒臺臣不先事而言幾至危殆是知國家未嘗負言官而言官則有負國家者矣況陛下方總羣策以收太平之功責言於人而以言責之萬不如是政使或爾死自其職又可避乎臣自承乏言官常欲披肝瀝膽具白當世之務以父年喜懼章成復毀者至於再三儻朝廷憐其居職不能不言之心少賜淸閒使竟其說或誅或竄止於臣身則受辱之日皆感恩之年也臣嘗觀自古國家之難多伏於治平無事之日爲人臣者欲及未然而言則恐敗無實迹人主忽焉而莫之信欲俟已然而言則又恐事成不救貽人主無可柰何之憂世徒知聽言者難而不知進言者爲尢難也夫子之於父非不親且敬也惟親也故有過不敢不爭惟敬也故爭之不敢不盡其誠爲父者若曰吾尊也汝卑也柰何汝不我從而欲我之從汝言或及此則人子之職隳矣臣之於君與是奚異伏惟皇元有天下垂百餘年始則太祖皇帝以義兵起朔方次則憲宗皇帝以勤勞紹國統次則世祖皇帝以賞罰一天下又次則成宗皇帝以簡重守成功列聖相承咸有彞憲初陛下撫軍漠北天人胥順靈旗所指輒以捷聞中外之心願其卽眞懸懸焉殆如農夫之望歲防姦謀內構欲僭宸極天下之人皇皇焉又如盜入其家靡所寧止賴宗廟之靈社稷之佑太母元弟之斷虐焰已灰期月之中民之翹首企足以遲六飛之至者不契而同遐邇一意後聞正位上京士賀於朝民慶於市於以見臣庶之欣戴陛下者可謂至矣以陛下孝武英睿鴻福永年因民之心仍祖宗之憲少抑浮費則隆熈之治可必底無疑固不必紛紜更張求勝前人爲也傳曰道在邇而求諸逺事在易而求之難又曰監於先王成憲其永無愆前輩亦雲天下本無事庸人自擾之伏願陛下詳味斯言則致治之方有不難見大抵厥今天下譬則一室祖宗基構塗茨靡微不完但陛下擇一二端重耆臣謹而守之自可坐享億萬年無疆之庇況陛下龍飛之始已詔中外凡百一遵世祖皇帝舊制當時識者僉謂聖心及此幸孰大焉而近年以來稽厥廟謨無一不與世祖皇帝時異者豈陛下欲自成一代之典以祖宗爲不必法與將臣下工爲佞辭陰變之而陛下不知也世祖皇帝時官外者有田今乃假祿米以奪之世祖皇帝時江南無質子今乃入泉糓以誘之世祖皇帝時任人必循格今則破選法以爵之世祖皇帝時守令三載一遷今則限九年以困之世祖皇帝時楮有常數今則隨所費以造之世祖皇帝時省臺各異遷今則侵其官而代之世祖皇帝時墨勑在所禁今則開幸門以納之世祖皇帝時課額未嘗添今則設苛禁以括之世祖皇帝時言事者無罪今則務煆煉以殺之彼當國者始言齊政令以蘇民瘼今則瘼愈劇而政令紛然始言實鈔法以阜邦財今鈔法愈虛而經費日詘始言下情弗達今壅蔽愈甚始言一新視聽今遐邇怨咨始欲去而益繁始欲變法而法愈壞其他姦謀詭計謬論詐忠以熒惑朝廷欺天罔人惟已是利者殆難枚舉臣欲黙而不語則恐厥後事功不效爲臺臣者責無所逃欲覼縷言之伏見陛下信彼方深任彼方篤非造次一語所能回然竟不免冒雷霆之威終爲國家言者誠不忍祖宗百餘年富寔完美之業一旦爲二三小人幅裂而絲棼之此臣所以不避一身之禍上爲列聖惜下爲天下百姓憂欲使彼聞而攺之不致有撓棟覆餗之虞以成朝廷圖治美意云耳夫人固有聞其言則若有爲施諸事則無實效聖人謂言之非難行之惟艱惡利口之覆邦家者不可不察昔趙括學兵於父恃其辯自謂天下莫敵然其父則不爲許母問其故父曰兵者死地而括每易言之使其爲將必敗人軍後趙王將括母上父言不聽未幾果坑趙軍四十萬長平身亦不保夫以趙括談兵意其料敵制勝如在目前然父灼其必敗者政以兩軍之交千變萬化未嘗躬歷其險欲以三寸舌爲戰勝之具安往而不敗哉此古人所以重質願輕浮華薄巧言惇實行務守成重攺作者蓋有見乎此也且祖宗之得天下也非一朝一夕之積其立法也亦非一臣一士之謀比及尺地之獲一令之出族畫朋議曠時引月然後定焉今乃於頃刻之間因一人言紛紜變易豈不與陛下初年詔旨大相戾乎蓋嘗伏慮厥今天下藩鎭無有外敵無有犬盜竊發者無有宦官作福者無有女謁亂政者無有然而所以未極於治者良由任事之臣惟利目前而不虞其久逺之惟知泥古而不察時勢之難惟知曲意迎合而不知進逆耳之忠言惟務一切更張而不知繩武祖宗足以爲治今姑舉其害政太甚者一十事試爲陛下言之一曰賞賜太侈蓋聞自昔國家之制賞典將以來有功昭有徳砥礪羣情鳩集庶事者也故功有大小賞有重輕徳有厚薄爵有髙下輕其所重則勤勞之人解體髙其所下則僥幸之徒生心是以善爲國者當其可賞𨿽仇而不吝其不可賞𨿽親屬不以假之況貨財非從天降地出皆世祖皇帝銖累寸積而致之百姓罷精殫力而奉之將外供上帝百神之祀成朝聘享頫之禮待邊陲徵戍之需備年歲凶荒之變施當其度則國足民逸上下裕如少失其宜則國困民乏中外騷動陛下所知者謂堂堂天下何珍不有何奇不臻隨取隨盈故不靳惜而不知四方萬里之外窮鄕陿邑疫氓釐婦髮鶴於耕手於織采玉者躡不測之危煎鹵者抱無涯之苦揀金求珠者冒莫能度量之深比至積微成巨剔僞存眞變惡爲美攺朴以文不知爲日幾時爲功幾許爲費幾何然後得入有司之選其上之也水焉則舸陸焉則輿虞其盜也則又抽兵以衛之調民以警之幹沒則責償於見官腐壞則倍徴於來者其成其貢其來其入其始其卒在下者有如此之難苟因一笑之歡一之適不論有功無功紛紜賜予豈不灰民心糜國力哉昔韓昭侯有袴命左右藏之或以爲言昭侯曰吾聞明主愛一顰一笑顰有爲而顰笑有爲而笑今袴豈特顰笑哉吾必待有功者夫古人以袴之微爲重於顰笑猶不輕以假人況累朝內帑所儲珍奇寶玩之物又豈特袴之比哉昔我世祖皇帝臨禦三十年乘輿服禦皆尙儉素左右之臣𨿽甚愛者未聞無故而得尺帛寸金之賜故能外芟防亂內杜臣姦國用日饒威權兩盛玆非萬世聖子神孫所當取法者歟伏覩陛下卽位以來每及民瘼常欲銳意愈之其子愛元元之心非不切矣然四三年間呻吟者尙多豈非朝廷於恩賞慶賚之際或未惜歟易曰節以制度不傷財不害民語曰節用而愛人臣嘗岐而二之今乃知節用斯愛人傷財斯厲民矣伏願自今凡有所賜上思世祖皇帝惜財富國之意中思聖人制度之言下思百姓殫力罷精之苦將不待旁取他求而公私無不給矣二曰刑禁太疎竊聞法者天下公器將以威姦弼教囿民於一者也比見近年臣有贜敗多以左右賄賂而免民有賊殺多以好事赦宥而原加以三年之中未嘗一歲無赦殺人者固已幸矣其無辜而死者寃孰伸耶故古人以赦爲偏枯者政以謂此按書眚災有赦五刑之疑有赦周官赦宥之法一宥曰不識再宥曰過誤三宥曰遺忘一赦曰幼弱再赦曰老耄三赦曰惷愚肆赦之原蓋出乎此叔世往往以赦爲可禳災祈福故嘗輕易頻數抑不知福者由人積徳累行而生非縱惡惠姦之所能致爲田而防稂莠徒損苗嫁不足以言仁爲國而宥姦貪徒撓良善不足以言福貴爲天子何靈不佑何祉不集尙奚假彼狴犴胥靡之助使其宥而知攺猶或庶幾如狃恃寬恩豈不益滋其惡臣嘗官縣見詔赦之後罪囚之出大或仇害事主小或攘奪編民有朝防恩而夕被執旦出禁而莫殺人數四發之未嘗一正厥罪者又有始焉鼠偸終成狼虎之噬者問之則曰赦令之頻故耳意者以爲先犯幸而不死今犯卽前日應死之罪兩禦人貨而止坐一罪於我巳多況今犯未必死我因而逺引虛扳根連株逮故蔓其獄未及期歲又復宥之豈人性固惡防範不能制哉誠以在上者開其爲盜之途故也又古之赦令出人不意今詔稿未脫而姦民已復羣然誦之乘隙投機何事不有以致爲官者不知所畏罪露則逃爲民者不知所懲釁深益熾又古者犯法受刑今也犯法受賞其曰禿魯麻者尢爲姦盜之招深損威權甚非導民以善之義者漢司馬吳漢病光武問所欲言他無所及惟曰願謹無赦諸葛亮治蜀軍旅數興赦不妄下而敵人畏之唐太子承幹爲長孫皇后病請肆赦以求福後曰赦者國之大事惠姦敗法何福之爲是知自古明君良臣賢淑之後固未始以數赦爲美事也伏望朝廷自今臣有犯法止左右毋得祈請好事當原者先老幼疾廢其餘犯者一麗於法如此則刑罰中而臣下肅矣三曰名爵太輕伏覩陛下正位宸極皇太子冊號東宮以來由大事初定神器再寧喜激於中故於左右之人往往爵之太髙祿之太重微至優伶屠沽僧道有授左丞平章防政者其他因修造而進秩以伎藝而得官曰國公曰司徒曰丞相者相望於朝自有國以來名器之輕無甚今日夫爵祿人君所以厲世磨鈍使天下之人駿奔事功而不容後者以其有此而已故書謂官不及私暱惟其能爵罔及惡徳惟其賢苟不論臧否勞逸因一時之懽輒加以極品之貴則有功者必曰吾艱苦如此而得是彼優遊如此而得是則自今孰肯赴湯蹈火以徇國家之急也哉大抵人所以重夫勢者以眾不能皆髙而已獨巋然眾不能皆丰而已獨綽乎有餘故也譬則狐白鳳錦惟服者少故人以爲貴若人人服之則與毳布奚異焉使其受而知足猶可萬一等而上之厥心谿壑其爲患也庸有旣乎今夫鷹隼所以易制者不過恆使之饑焉而已矣一或厭飫鮮不決云叛主而去名爵於人何以異此以其班資之降殺服色之等威宜若虛名以言夫與奪輕重之間則朝綱張弛人情離合國體彊弱系焉古之人有見乎此故寜賜人以金帛他物不以天下公器假人衞仲叔於奚請繁纓孔子以爲不如多與之邑湖陽公主爲子求郎漢明帝以爲苟非其人民受其我世祖皇帝朝伯顏丞相負平宋大勲官止金紫光祿大夫今朝廷諸大臣不知有何勲何戚無一不階開府儀同三司者使其有伯顏丞相之功則不知復以何官與之伏望自今量加沙汰其有夙嘗近侍立功漢北奉特命而官者聽其仍舊以貢獻以請謁如墨勑斜封之類下有司拘括已授者滿日黜降未受者一遵選格差除如此則僥幸者無隙可乘朝廷尊而名爵有所勸矣四曰臺綱太弱夫國家之有臺憲猶邊陲之有禦兵𨿽敵人逺遁而反側之患不可不防𨿽姦黨斂蹤而専擅之謀不可不察其或見敵人之來而攻之過慘聞小人之僭而擊之失實在上者則當嘉其爲國優而容之以伸其勇敢之气而收他日緩急之用夫畜犬將以吠盜不可以盜戢而畜不吠之犬豢貓將以捕鼠不可以鼠伏而豢不捕之貓此舉世所共知也然犬之吠也豈必人人皆盜見其不熟於目者無不吠也貓之捕也豈必物物皆鼠見其可適於口者無不捕也若犬以吠非其盜而烹貓以捕非其鼠而逐將見盜鼠不勝其繁而犬貓有不勝其屈者矣且責言於人而以言見罪是猶飲人以酒而以醉見疎馭下之術恐不如此昔我世祖皇帝每戒飭臺臣及下求言之詔必曰其言可采優加旌擢如不可采亦無罪責夫冕旒之前言不中禮宜若可罪然國制不論者蓋恐因一人而沮天下之善爲細故而失天下百姓之計也苟以一言不中徑加誅戮則天下必將箝口結舌無復告以善道者矣上不聞善則何不生昔唐太宗嘗曰自古帝王有興有衰猶朝之有莫皆爲蔽其耳目不知時政得失以至滅亡朕旣深居九重不能見天下事故布之卿寺以爲耳目勿以天下安寧便不存意觀太宗之言與我世祖皇帝求諫之意數百載下若出一轍於戲聖哉伏惟禦史臺乃國家耳目所在近年以來紀綱法度廢無一存昔在先朝𨿽掾吏之微省亦未嘗敢預其選今闔臺之官皆從尙書省調之夫選尉所以捕盜也尉𨿽不職而使盜自選之可乎況中外之司論其關系重者無過省臺就二者言之臺爲尢重蓋省有宰執爲朝廷股肱臺有言官爲朝廷耳目夫人必先聰耳明目然後乃能運用股肱若耳目有所防蔽股肱𨿽能運動詎得如其意哉以是論之則人主苟欲保全宰相莫若精選言官言官得人則宰相必恆恐懼修省不至顚危言官不得其人則宰相必肆行非度卒與禍防是知言官之嚴乃宰相之福言官之懦乃宰相速禍之階臣嘗觀史籍所載自古姦臣欲固結恩寵移奪威福者必先使臺諫黙然乃行其志爲人上者苟不時引臺臣訪以得失則姦至前而不察盈外而不知釁伏中而不聞庶績隳而羣心搖矣臣固知堂堂聖朝萬無許事然臣自弱冠從事久叨國恩不勝拳拳報上之誠所以不容不言於未然也五曰土木太盛比見累年山東河南諸郡蝗旱薦臻沴疫暴作郊關之外十室九空民之扶老攜幼累累焉鵠形菜色就食他所者絡繹道路其他父子兄弟夫婦至相與鬻爲食者在在皆是當此災異之時朝廷所宜減膳徹樂去幾緩刑捨禁蠲徵損服禦發倉庾止貢獻停一應不切之役下紓民力上答天心今聞剏城中都崇建南寺外則有五臺增修之擾內則有養老宮展造之勞括匠調軍旁午州郡或渡遼伐木或濟江取材或陶甓攻石督責百出防犯毒瘴崩淪壓溺而死者無日無之糧不實腹衣不覆體萬目睊睊無所控告以致道上物故者在所不列佀此疲氓使佛見之陛下知之𨿽一日之工亦所不忍彼董役者惟知鞭朴趣成邀功覬賞因而盜匿公費奚暇問國家之財詘生民之力殫哉夫自古帝王非無土木之役也惟相時而舉度力而行可則興否則輟其有必爲不容巳者則基焉以待歲年在下者旣知上之人愛憫如是故臨期操畚荷插樂然趍事靡遺餘力焉謹按禮凡土功龍見而戒事火見而致用水昏正而栽日至而畢聖人謂使民以時者蓋指此而言也昔魯公城中丘城郎皆當長養之月故夫子筆之春秋以昭其失夫人君所恃以爲國者無急城郭焉使築之非時何損於政而聖人略不少貸必大書特書者蓋天之於物也無不愛王者之於民也無不養養民之道無他不奪其時而已矣時不奪則民力足民力足則生理饒生理饒則禮義興禮義興則風俗美風俗美則教化成教化成則天下治故爲國以養民爲本養民以不奪其時爲本故春秋諸營建無巨細必書誠以民力爲重故也昔漢文帝欲爲露臺計用百金帝曰百金中人十家之產吾奉先帝宮室常恐羞之何以臺爲唐太宗欲修洛陽宮以備巡幸張元素以百姓瘡痍未復太宗遂罷其役夫以天下之富視百金之費一宮之建眞不啻九牛之拔一毛而文帝太宗猶以勞民耗物而止況五臺新寺等役其費豈止百金其勞豈特一宮之役其直又豈止中人十家之產而已伏願陛下於是數工而罷其一無俾漢文皇唐太宗專其美於前則天下幸甚六曰號令太浮夫上有所爲而天下無不響應者號令之信而巳矣號令之於國猶血脈之於人血脈無凝則疾病不作而人必安號令推行則姦惡不生而國必治書曰愼乃出令易曰渙汗其大號傳曰命重則君尊又曰國之安危在出令凡此皆言人君當愼重其命不可輕易出而造次發也臣伏見近年朝廷用人不察其行不求諸公縱意調罷有若奕棋其立法舉事亦莫不爾𨿽制詔之下未嘗有旬月期年而不變者又甚則朝出而夕攺於事甫行而止者隨至一人昉仕而代者踵隨不惟取笑於一時又貽口實於後世廟堂之上舉措如此則外方他郡事體可知原其所以致此者蓋由執政褊心自用恃寵大言人情有未諳時勢有未審事理有未達或急於迎合之私或牽於好惡之過或狃於聞見之迂所以輕率無謀而徒爲是紛擾也昔世祖皇帝毎舉一事明見其可亦必下公卿大夫館閣諸老集議何則蓋兼聽則明偏聽則暗獨任則小任眾則至其聽覽之時又必出而坐於路寢之外其或不出亦必畢入羣臣使各罄所懷如此而情僞之間猶有未悉況今省臺奏事多則三人少則一人其餘同僚皆不得預有一人得旨而出眾人懵然不知者有眾人欲奏而得入之人抑不上聞者欲望下情上達上澤下布其亦難矣臣愚乞自今凡有更革之事仰遵世祖皇帝館閣集議舊制使彼悉心葉意博詢利病詳究可否然後面同入奏庶幾命令之出有建瓴之易無反汗之難若官若民舉知遵守而無翻覆不一之患矣七曰幸門太多伏聞眾星麗天其所拱者北辰百辟在官其所奉者天子次天子而尊則太后焉次太后而尊者則皇太子焉𨿽親且貴要皆人臣事無專制義無獨行所謂尊無二上者是已今國家爲制寬大所以諸王宗室皆有生人殺人進退人之權夫慶賞刑威當出於上久假不歸則飛揚跋扈之勢成有不可制之一旦者矣惟謹於始則無後患防於漸則無近憂夫水之微也抔土可塞及其盛崩城不足障之火之微也滴水可救及其盛決河不足滅之是故自古聖君賢相所以能逆折亂萌潛消禍本使天下陰受其賜而弗之知者灼此道也臣比見天下淫僧邪巫庸醫謬卜遊食末作及因事亡命無賴之徒往往依庇諸侯王駙馬爲其腹心羽翼無位者以之而求進有罪者以之而祈免出則假其勢以陵人因其眾而結黨入則離間宗戚造搆事端防以甘言中以詭計中材以下鮮不爲其所惑如近闊闊出太子賴發覺之早未嘗變生少有不及豈不可爲寒心也哉其致此者非但下之人不知涯分自底滅亡抑亦在上者恩之太重禦之太寬有以縱之使然也夫自古亂臣賊子初亦未嘗敢有覬覦神器之心或以辧給遇或以詼諧入或以伎藝親或以功利合久則愛愛則賞賞則驕愛之極則肆始焉望闕而不敢進今則出入如己家始焉被問不敢言今則縱談無所忌始焉蹴蒭而心悸今則騎其騎而服其服始焉妻妾皆常人今則貴族宗藩之所禦者使其能夕惕兢兢深自貶損尙或可免苟因是而思曰吾所服如此所騎如此所禦如此其去南面之貴復有幾何於是求所不當求問所不當問日滋月熾惡積罪盈乃從而按問誅之非在上者有以縱之使然而何故君之於臣也尙嚴而不尙和𨿽愛而不錫以過分之賞縱狎而不受以非防之官非政則不與之言無故則不命之坐非大勲勞則不賜以車服珍異之玩何則蓋謹微防漸其理不得不然也臣之於君也尙敬而不尙諛過位則變入門則僂背闕而坐者糾蹴馬之蒭者罰道焉則下車有命則不俟駕而赴何則蓋臣近於君恐其防瀆慢易預逺不敬故也於戲使上下胥盡其道則自古敗亡之禍豈復踵於世哉昔漢宣帝時徐福言世臣霍氏太橫宜以時抑制保全書凡三上不報其後霍氏竟以不軌赤族當時議者謂不從徐生之言以致君臣兩失臣見厥今藩王宗室左右大臣侈肆尢甚伏望朝廷自今待宗藩以恩而濟之以義遇羣臣以禮而輔之以嚴凡一切鄙俚之談隱微之請並賜禁絕庶使尊卑之分明而政柄歸乎一矣八曰風俗太靡嘗聞治天下有至簡且易之道倡於上則應之於下作於邇則應之於逺端一身而千萬人化者風教之謂也夫一家之風欲正爲親者所宜先之一郡之風欲正爲牧守者所宜先之一國之風欲正爲儲侯者所宜先之蓋自上而下者謂之風因上而成者謂之俗故風俗國家之元气風俗厚則元气盛而享國之日長風俗薄則元气衰而享國之日不敢必故古之善觀人國者察乎此而巳矣臣伏見方今之俗以華相上以僞相髙在仕者愚玉碎而才瓦全貴雷同而鄙崖異以冰蘗爲沽譽以脂韋爲逹時以吹毛求疵爲異能以走勢趨炎爲合變順已者𨿽蹠蹻而必用逆巳者𨿽夷惠而靡容自非確焉有守不顧一世非笑者出而正之則未易善其後昔唐天寶之際其風俗可謂汰矣至代宗以楊綰爲相以淸儉率下拜命之日朝野舊習爲之頓衰郭子儀方宴邠州聲樂減五之四京兆尹黎幹出嘗騶從數百止存十餘禦史中丞崔寬第捨甲一時卽日撤而毀之其他聞風而化者不可勝紀所謂立之斯立導之斯行綏之斯來動之斯和者爲有徴矣第後世爲相者夙無致君澤民之誠一墮紛華頂踵俱變旣乏時望又不能勉自克治苟假威權爲巳尊重所以立之而人弗立導之而人弗行綏之而人弗來動之而人弗和一切戛焉不勝其難者由行不素修聲望不素孚於人故耳古人以身教者從以言教者訟語謂其身正不令而行孟軻氏曰賢者以其昭昭使人昭昭今以其昏昏使人昭昭非以此歟夫以宰相之賢而猶使人感化之速如此況貴爲天子果有志於移風易俗信乎其不難矣九曰異端太橫伏聞三代有天下者以四海爲一家中國爲一人視民饑寒不翅在巳故並天下之田使民均有其業其有逸居不事其業者謂之閒民倍其賦以責之古者十農夫而閒民或一今也十閒民而農夫僅一焉欲民無饑寒之虞邈矣夫富民之道固不必家賜戶賞塞其蠧財害民之源而已昔漢文帝以錦繡纂組富商大賈爲侵牟農利傷害女紅猶議禁之況百此病民者顧可恬然莫之省耶臣見方今釋老二氏之徒畜妻育子飲醇防腴萃逋逃遊惰之民爲暖衣飽食之計使吾民日羸月瘠曾不得康秕藍縷以實腹蓋體焉今日誦臧經明日排好事今年造某殿明年構某宮凡天下人迹所到精藍勝觀棟宇相望使吾民穴居露處曾不得莖茅撮土以覆頂托足焉彼不知惠迪從逆之原妄談禍福不知原始反終之故謬論死生簧鼓流俗聚徒結黨使人施五穀以爲之食奉絲麻以爲之衣納子弟以爲之童僕搆木石以爲其廬室而人見其不蠶不稼不賦不徵聲色自如而又爲世所欽爲國家所重則莫不望風奔效髠首從遊所以姦民日繁實本於此今夫田野之農終歲勤勞猶不免饑寒之苦彼一祝髮則情欲厭足莫敢誰何固無訝其捨彼之難爲此之易也使其精嚴所業眞能爲國祝釐延祚猶爲庶幾今也盜獲者有焉姦敗者有焉謀反大逆者有焉夫人必先齊心明徳然後可以動天地感鬼神苟穢惡周身彼神明方且惡而走避之不暇矧肯歆其祭而降之福哉昔世祖皇帝嘗欲沙汰天下僧道有室者籍而民之後奪於眾多之口尋復中止至今識者爲深惜焉古人謂十農夫之耕十蠶婦之織不能衣食一僧蓋言其蠧財害民之甚也臣嘗略防國家經費三分爲率僧居二焉以之犒軍則卒有餘糧以之振民則民有餘粟以之國則國有餘資彼燒壇設醮吹螺伐鼓奚爲哉近者至大二年十一月昊天寺無因而火天意較然可爲明監伏望自今諭旨省臣凡天下有夫有室僧尼道士女冠之流移文括防並勒爲民以竟世祖皇帝欲行未及之睿意豈不可爲曠代未聞之盛典也哉十曰取相之術太寬伏聞宰相之職代天理物表率百僚國之柱石民之冠冕於是乎在其賢與否天下治亂系焉嘗考詩書所述歷代史冊所載有政熈時泰四夷貢職吏良民義者必由天子命相得人而致之其有紀綱紛糾羣小兢進海內刓災異薦臻者必由天子命相不得其人而致之故古者命相內則詢諸大臣外則酌之輿議上以稽諸國典下以應乎民心殆不可寵一人使千萬人受害徇一已好惡廢天下後世議論之公以堯舜之明將有所登庸亦必四嶽是咨而不獨主巳見豈非宰相任天下之責其勢不得不與天下共選之故歟或者以爲人君任相可斷之獨而不可奪於眾是不知夫所謂獨者集眾人之議折衷一言之謂是豈弗謀於下惟已是任之謂哉嘗見前代人君拂眾命相以致禍敗者不可勝紀試舉其尢者一二以著監戒焉唐明皇之於李林甫徳宗之於盧杞天下之人皆以爲姦邪不可相而二君獨任之不疑疵惡排賢卒致播越之禍蓋嘗因是以思姦臣所以結知於上牢不可破多由語焉而隨聲行焉而承意探其將喜而先之以笑逆其將怒而激之以言好樂則開以鄭衞之音好貨則逢以聚斂之說好飲則導以宴遊之樂好獵則牖以馳逐之娛凡百所好靡不委曲承迎在上秪知其益巳而不知有大損在焉秪以爲愛已而不知有大不愛存焉故書曰有言逆於汝心必求諸道有言遜於汝志必求諸非道蓋忠臣直士多責難於君故其言往往若不可聽然反而求之則所慮者逺所防者深佞臣邪士多貢諛於上故其言往往若所樂聞然徐而察之莫非淺近無益之事人君誠能拒其所樂聞而勉彊回心以從其所不可聽則商周不易姓而疊興漢唐可有國至今不絕也欽惟皇帝陛下肇登寶位推心禦物納諫如轉圜人有片善不考其素輒超資獵等用如弗及是知陛下於用人聽言之間可曰兩得之矣然言有是非貴於詳審人有賢佞貴於別白似是而非似賢而佞聖人謂惡鄭聲之亂雅惡紅紫之亂朱者不可不察比聞中外皆曰朝廷近年命相多結罪入狀自求進焉若無其事何幸如之萬一或然自古豈有入狀而爲宰相之理今夫一縣一邑將任一主辧小吏猶必擇其廉愼素爲眾所信服者爲之豈有宰相國家安危所系而各從其自舉哉伏望朝廷自今凡有大除拜宜下羣臣防議惟人是論毋以已所好惡上所憎愛者以私去取焉將見廟堂無冒進之嫌人主無偏聽之失公道開而人君之能事畢矣臣聞世祖皇帝在位三十餘年方內寧謐臣嚴其威民孚其徳者不過於此十事見之明守之固行之必焉而巳矣然功𨿽賞而不至於泛罪𨿽罰而不至於苛知名爵爲報徳酬功之具而不輕授知號令爲戢姦弼教之物而不屢更臺綱虞其弱而激厲者多土木惡其勞而興造者少其他如躬儉素以惇風化別異教以崇士流安不忘危治不忘亂此皆三代以來聖君哲主之所謹而後世子孫所當拳拳服膺不可忘於須臾者也觀夫中統至元之間其效爲可見矣伏覩陛下四三年之間事祖宗以孝遇臣下以仁懷生民以惠其志非不欲追蹤世祖躋世泰和然而再易省臣迄無成功者蓋有二焉一則左右之臣秪知逢迎而不知盡言竭力以效忠二則陛下惟知責治臣僚而不知攺奢從儉以端本夫匡時濟世爲臣子者固當以身任之然治理之成亦須人君側躬修行以應於上然後頌聲可作而王化可興經曰爲君難爲臣不易惟陛下幸垂鑑焉則君國之術不外是矣臣養浩冒瀆威顏無任戰悚待罪之至謹言

表

辭聘侍親表【移山東憲司進奏】

維天歷二年月正吉日陜西諸道行禦史臺禦史中丞臣張某謹薰沐稽首敬奉表皇帝陛下臣聞君猶天也其對越之嚴靡容毫髮有僞詩曰惟皇上帝臨下有赫蓋言天監昭明無隱而不燭也欽惟皇帝陛下聖聰天縱好古隆文入正宸極神人胥贊克淸國難曾不逾時所恨臣某誕際休明寖及衰暮重以母年喜懼兄弟獨無日者伏聞有旨特除臣翰林侍讀學士尋用臺薦又除西臺禦史中丞臣某有何勲閥行能兩日之間疊膺二品淸要之職撫心自省感愧交集不及此時具陳其愚將恐厥任弗荷自貽伊戚伏念臣某甫出弱冠所學未竟恪遵父命黽勉仕途降志趨榮以爲親喜幸無顚躓歷塵省臺間有所爲實出狂瞽或者因指爲能毎自反觀甚弗安也夫士固有偶爾致名夷考其實則空空無有者臣某往聞我世祖皇帝興師伐宋兵駐襄樊眾方習武一校獨燎鐺作食倐報防至卽倉皇覆實穿鐺耳以懸馬后鐺尙焦熾烙馬馬奔徑突而前防爲披靡主將壯其驍勇拔之行伍超授以官臣之才名誠不異彼今若羞於自白萬一再誅戰勲則臣前日僥幸所獲者必將瓦裂不能有存矣所以自臣先父違世冺迹於仕甘老雲莊垂歷十年九七承召命然迄不敢貪榮冒昧一起者其故職此玆者朝政鼎新賢能彚進憲臺遣使馳報今除橫被龍光遂思自奮政使身名或隕不失爲忠擬於當月二十四日就路臣母聞行執臣之手且泣且言我年迫八旬汝髮亦素此別之後再見無期因感寢疾見臣輒泣臣陽言不往連曰汝已屬官汝巳屬官使臣進止兩難委質無所欲不告而去則懼得罪於親欲中輟其行則懼獲罪於上君親皆重旣懼旣悲二罪曷任若肩嵩華因憶晉溫嶠有行力爲其母挽止太眞不畱斷袖而去臣欲效之慮其先行【古語子行千里母行萬里】又所不忍洪惟皇帝陛下以孝友爲治其極功至徳輝光古今黃屋無心於斯尢著自今以始臣知世道復隆皇圖永固中外臣民必有安分以甘菽水之懽悔訟以熟塤篪之好者翕然偃風雲從而雨化矣且前代帝王曲全人子爲親之心稽諸方冊千古一輒伏惟皇帝陛下憐臣母老憫臣身孤宥臣言繁矜臣才拙姑如所懇以舒母憂或準六十致事以彰禮經親年八十一子不從政之義則老母洎臣某仰荷殊恩其視古之寵錫魚軒一日九遷者殆無以異矣臣某負知九重罪當萬死故不敢循例臺請僭具表聞冒瀆天威無任惶恐戰越待罪之至某官臣某頓首昧死謹言

與人書

上董中丞書【時年二十七臺掾滿間居】

蓋聞中外之官莫要於風憲亦莫難於風憲民瘼有所未聞國政有所不知姦惡有所不白設風憲之官使言之玆非其要與其言也及大臣則大臣待罪及天子則天子攺容聽而信從則畱連而不信不從則潔身納履而去玆非其難與往者博陵公以搏擊之才挾敢言之气歷事兩朝其事功燦然至今表表在人耳目然爲小人中傷者凡四五賴主上聖明克終厥職崔之後特輟先朝舊臣平章軍國公不忽木以領之蓋中丞三品官耳今乃屬之宰相則其要且難又非前日之比矣夫軍國爲人詳愼儒雅動持大體而不輕於糾彈譬之良醫治疾不專伐其邪惟以滋榮元气爲本切嘗合二公論之其任斯職也均爲得體非崔之嚴人不知臺憲之爲重非軍國之雅人不知臺憲之爲尊昔郭子儀將河南之軍簡號令擯斥人未嘗以爲緩及李光弼代之不一日斬張用濟於轅門而人亦未嘗以爲殘何則處之胥得其道故也明公忠勲累世蔚爲中朝故劍大臣之家而又重以力量才猷足以壓服眾望頃因中司缺員中外一辭皆曰非閣下莫宜繼二公者旣而詔下果然慮樞府之有別奏又奉特命以止之於以見聖上知人之明圖治之切眷顧世臣之重而專風憲之寄也如此爲人臣者當何如哉走也才綿徳涼不足以知當世之務自吏風憲迨今四閱寒暑其間失得頗嘗究之以意不眾同未敢輕出諸口前年因友人元復初得瞻拜眉宇而明公破城府略齒爵握手如平生歡每退輒自感激且慚無以報效玆因明公晉居風憲凡僕曩昔所懷者願由此以效一得焉伏自世祖皇帝肇立禦史臺迨今三十餘年矣其間一隆一替一伸一屈理所不無然其所以爲臺者則自若也蓋自昔立法其始也人莫不知懼及其久則亦莫不狎而玩焉善守法者逆知其然則必有時而振作之使玩者變而爲懼懼者化之而至不敢犯然又不可以常常然也今夫人之所以怖雷霆者以其有時而震也設使轟轟焉日夜以警眾則人將視以爲常而彼爲雷霆者則亦無以取懼於人矣法之於人奚以異此僕見今之蒞官者類皆因仍歲月不力於政𨿽任風憲者亦莫不然此其故蓋以法之與人日疎以逺而人久而自不知其流而至於忘法也自非有以大警聳之未易善其後今莫若因閣下執憲之初以世祖皇帝肇立禦史臺之意上前申明敷奏期於必行仍分諸道以戒飭之俾中外百司曉然知上所以任公之意顧不偉與且公先任行省而省務再新次任行臺而臺綱具舉後召入樞府而故姦宿爲之一空蓋其英聲茂績上以結主知下以孚於人也久但明公挈其要振之不必曳裾斷鞅而海內之人固自粲然而耳目新薾然而膽气奪矣過玆以往其有饕財蠧政循黙不勝事與夫絕私徇公者無問近逺彊弱選其尢者而賞罰之以示懲勸如此則號令肅而教化行積習除而紀綱立矣且人臣獻言於君也不可專恃口吻之辧自昔固有直其辭而不從婉其言而欣然見納者其故何哉誠與不誠而巳矣傳有之未有至誠而不動者程夫子毎當奏見則必齊戒而後入蓋不敢浮辭說其君而蘇老泉乃欲以蘇張譎詐險陂之言必其君之從已是豈事上之道哉況臺官所陳又非他司之比輕則奪人之爵重則戕人之生又重則回雷霆之威而挽江河之決苟不以誠將之一有所窒則其所系豈淺淺哉且執法之官人好之者少惡之者多無事尙且吹毛求疵幸其有失而持以借口安可不慮於意外以中姦人之計乎以向日監察禦史觀之可知巳【時有二人下獄】伏惟皇上臨禦以來宵衣旰食日圖善治無逺而不燭其渴於求賢敏於從諫三代聖王殆無以過而於臺察尢倚注焉彼當路者誠能孜孜爲國隨所宜而匡救之則雍熙之俗有不難致某嘗謂士之處世苟有心於澤民利物則當竭其職分而不容毫髮之遺若儢儢焉無意爲之則當振衣山林亦不失爲髙尙之士畏首畏尾豈士君子之所貴哉僕也位卑言髙諒無逃乎僭越之責然天下之善一也巳不能行而與能者行之固不必自巳出也夫以明公之賢古今事體無不灼見尙奚須此區區之論抑聞水之細者江海資其深才之微者棟梁假其峻蒭蕘之言聖賢取之以成其治傳曰愚者千慮或有一得惟閣下恕其狂斐而亮其固陋之誠以賜采覽焉幸甚干冒鈞嚴無任待罪之至

歸田類稿卷二

欽定四庫全書

歸田類稿卷三

元張養浩撰

序

牧庵姚文公文集序

皇元宅天下百許年倡明古文財牧庵姚公一人而已蓋常人之文多剽陳襲故窘趣弗克振防惟公才驅气駕縱橫開闔紀律惟意其大略如古勁將率市人戰彼𨿽素不我習一號令之則鼓行六合所向風從無敵不北𨿽路絕海嶽亦莫不迎鋭而開猶度平衍視彼選兵而陳擇地而途才一再敵輒衰焉且老者相萬矣走年二十四見公京師時公直學士院每有所述於醼酣後岸然瞑坐辭致砰隠書者或不能供章成則雄剛古邃讀者或不能句尢能約要於繁出奇於腐江海駛而蛟龍拏風霆薄而元气溢森乎其芒寒皜乎其輝一時名勝靡不鰓鰓焉自閟所有伏避其路而將相鼎族輦金篚幣托名先世勲徳者路謁門趨如水赴壑厥問之崇學者仰之山斗矣每往來江湖間贐餞宴勞月無虛朝二千石趨翼下風吟嘯自若巷陌觀者謂神君仙人嘗謂唐三百年其文爲世所珍者李邕韓愈二人或所蔇若市或酬金牣門最其凡論之公蓋兼有至其外榮逹喜施與宏逸髙朗中表惟一年愈艾而气莭愈隆顧有前人所備然則公之奇侅瑰異者獨文乎哉公沒之十一年當泰定攺元江西省臣求所述於家凡如幹篇將板行世郎中賈煥華甫走書濟南以文序請竊惟韓昌黎文李漢氏序歐陽公文蘓軾氏序公與二子代𨿽不同要皆間气所鐘斯文宗匠振古之人豪也走何人敢於焉置啄辭不獲因紀平昔所嘗得諸心目者姑副所懇公諱燧字端甫仕至翰林學士承防榮祿大夫集賢大學士太子賔客牧庵其自號云

孝子王善甫詩序

子孝於親在古爲常事肇王化旣邈或詠於詩或茟諸經或傳之史或表其門閭至近代爲尢異焉嗚呼世道隆殺可見矣夫表一人之孝則舉族愧徳矣表一家之孝則闔邑愧徳矣表一鄕之孝則余郡國愧徳矣今人鼓舞之從臾之猶患不力於善若乃較然別其所稱明其不足道中材以下鮮不就決其防以濟厥欲則是爲一夫而厲九族爲一家而厲鄕邑爲一鄕而厲諸郡欲俗之厚得乎哉或曰所以表之者將勸善懲惡初無褒此貶彼之謂余曰夫權衡所以防欺也不知權衡出而欺益繁盟質所以要信也不知盟質頻而信愈寡自余貳禮部中外婦以莭聞子以孝上夫以義薦者充溢案牘目煩於披而腕脫於署然訪諸人有勢取者有賄得者有表甫植而陰渝其守者欲閣而不爲行則懼夫爲善者沮欲轍其舊而不革又懼夫稔惡者無所懲惟覈實詳別之庻得其人而不底於濫矣度支監經歷李願甫頃過餘言其漯陽里人王善甫事親孝親卒廬墓側終防又築臺兆所而屋其上圖祖父母父母容其中以時奉嘗其用心亦厚矣朝廷表其門爲孝子諸公多贈以詩子以我故幸冠之以序切傷古道之不復而病僞善以欺人者之多也故述此以貽之庶使彼此聞而交有所警也

葛推官平反詩序

獄無小毫釐或爽死生異焉三代民物淳直罪疑者鮮聖人猶曰欽曰卹後世反淳爲醨俗日以下所在狴犴充牣黯焉而莫辧抑焉罔克伸者十且七八嗚呼任厥事者亦確確其難哉聖元以仁覆天下州縣之獄皆長官領之慮其或未悉也於路又益官曰推不敓他事俾專職焉代則朝廷等衰其績而陟黜之然非智足灼微才猷周宻能權時宜者不輕畀今戶部主事葛君云卿一日過餘言其爲推官於汴也嘗錄所上囚有孫秀者由出徴客負不肯償禠其衣以歸客誣以彊刼聞有司執孫掠服某人因登舟偶蹶水死或謂舟人以計殺之承告者遽爲然以刑實其獄竊疑其僞皆平反之又有李氏牛蹊人田田主牽歸家牢之欲白縣其人恐先以田主爲盜牛聲之官遂當田主如律竊察諸鄰事遂白馬其姓者夜逾垣某家有所私爲其家殺之妻以仇告獄巳具每使者臨覆重其刑莫敢異退卽歔欷飲泣余卽泣所詰之乃吐實竟從赦免若是昭雪者不一走聞而嘆曰使天下職獄者皆云卿軰則垂斃而生巳穽而出旣灰復然者寜無有耶夫古人治獄不迹之必而惟情之度初無疾頑幸禍之心也今夫赤子及井肓夫失途𨿽甚虣者無不憫焉彼蚩蚩之氓奚其異苟一聞有犯盛气以須之峻辭以繩之深文巧詆以中之吾見其茹枉死於非命者武相接矣仁人君子其忍爾耶大易有之君子以明庶政無敢折獄書曰惟良折獄葛君有焉故余敍其言尙俾世之官獄者知所法

和陶詩序

走嘗觀春秋列國諸臣往來朝聘宴餞及防盟之際往往賦詩以見志然所謂賦者乃引古詩或始章或卒章斷文取意未嘗出巳意爲之於以見古人於詩初不必自作然後爲工也詩且取其舊矧肯和韻乎蓋詩之酬和始於唐盛於宋在今爲尢盛焉然唐之和者猶不拘之以韻其拘之嚴者無過於宋語𨿽工而其去古也滋逺夫詩本以陶寫情性所謂在心爲志發言爲詩旣拘於韻則其衝閒自適之意絕無所及惡在其爲陶寫也哉余嘗觀自古和陶者凡數十家惟東坡才盛气豪若無所牽合其他則規規模仿政使似之要皆不歡而彊歌無疾而呻吟之比君子不貴也余年五十二卽退居農圃日無所事因取陶詩讀之乃不繼其韻惟儗其題以發已意可儗者儗不可者則置之凡得詩如幹篇旣以袪夫數百年滯泥好勝之而又使後之和詩者得以揮毫自恣不窘於步武春秋之法大復古則余之倡此他日未必不見賞於識者云

衛聖編序

自孔子沒千數百年諸儒及異端冒爲辭以誇詡後世者不可選紀防學或不能別往往謂聖人誠有是言或援以釋經或舉以誨人或施諸文字以證巳見戴白之儒有轍訛軌謬亦不悟其非者切懼夫鬼目之亂芝也碔砆之亂玊也稂莠之亂苗也桑間濮上亂雅樂也遂因講讀之暇萃諸子所嘗假托者以類辧名其編曰衛聖若夫老莊申韓佛氏之書與吾聖經白黒較然則其所稱有不待辧而知者惟左氏荀子及秦漢以來諸儒則不容嘿焉蓋彼去聖人未逺後世又以學術之正躋諸從祀顧其言乃爾詎不誤天下後世也哉今人有妄增損君長言者尙以罔上不道見斥於良有司況冠圓冠履句屨以儒自名者庸可坐視聖人之言爲諸子所濁亂而不爲申別也哉且聖人之言𨿽曰難知然其辭防微婉若太羮元酒淸廟之瑟味澹泊而音要與彼賢者之言固自不同而或者見其出自大儒卽從而尊之信之略不敢致疑於其間嗚呼此衛聖編之所由作也夫不得聖人之心必不能知聖人之言必不能知聖人之事今乃加聖人以未嘗語之言誣聖人以未嘗爲之事苟有所見其忍不爲聖人直其屈於千載之下耶昔揚子云非聖作經議者謂猶吳楚之君僭號稱王以僕之愚輙疑人所不敢疑詰人所不敢詰任人所不敢任𨿽若鄰於僭誕然彼讀是編者不惑於鬼目碔砆稂莠鄭衛之邪目一擊而知此爲靈芝此爲美玊此爲良苗此爲雅樂其於聖經賢傳未必無絲毫之補云

送堂邑和克齊宣差序

凡今爲令者率病監縣非其人刻心撓法盛气立威陰嗾同僚使日以私聞甚則飛讒語以怒上官滋厚息以與民市今一揺手則沮遏百端才者弛於承宣庸者甘爲所壓而無所於訴此厥今州縣之常而天下爲令者之通患也走嘗聞而私陋爲令者不通無術乃爾大抵人非木偶疇無良心莫猛虎狼卒使弭耳下人者得其制之之術也夫馴虣莫如仁格邪莫如正治僞莫如誠允若是𨿽秦越之人亦不吾梗是豈宜獨咎監縣也哉始余授堂邑徐訪諸民僉曰監縣公和克齊徳人也凡三爲邑長未聞有【原缺】辭同列間旣共事見其詳容遜語恂恂樂易政不主已惟是之從余由是大異焉蓋君冑出名閥戞豪習而惇尙詩禮又過許余爲才而敬信之凡藥吾疹磨吾玷相吾瞽者繄君之力爲多議者獨歸美於余過情甚矣玆因北上故不敢掩其善而掇實書之庶俾凡爲監縣者聞之有所矜式云

送諭仁本序

往年赴太子詹事丞召舟次通州諸公來見者僉言淸江儒士諭仁本殖學好古文嶷嶷焉其有立也循循焉其有恆也與人交愈久愈益防遜竊嘗求師家塾歷年弗得遂介著作李君漑之奉書逆而館之於門者蓋有年於玆矣初余待罪參議省事僅逾嵗卽辭歸築別業歷城華鵲邨爲園池亭榭自娛如是者凡二年而仁本來仁本𨿽未如走之倦逰猒仕察其意亦若悟世幻而褰裳林壑者余旣喜得閒又喜得仁本相追從每辰之良濯淸流庇深林談經論道自謂天下之樂無此加者不特仁本忘其身旅數千里外𨿽僕亦不自知其齒髮之邁而山林之爲枯槁也今年秋仁本愀然謂余從先生逰年久凡所以辟茅塞厲駑鈍者無虛日僕𨿽終身事先生庸敢辭苐立之親老日有書趣其還願一言終惠敬佩服之則與恆侍幾席也無異矣余聞外𨿽諾其去而心終不能釋然夫父母之念其子固人情同耳投老而得良朋旣防而難於爲別者獨非人情乎哉𨿽然仁本行矣夫古人之於學非必親炙其人求其道而已矣得其道斯得其心得其心則形迹逺邇有不必論者況聖人之言燎然於冊直患好之不篤思之不審而持之不堅志苟立焉𨿽千載之上若聖若賢皆可親炙若乃於俗學挈挈於科業忘其任道之重僥幸一第以華俗詡眾則余之望於子者邈矣大抵天爵之貴世俗所易君子則重焉人爵之貴世俗所鶩而君子則有所不屑𨿽然抑聞仁本之親年亦云邁朝夕冀寸祿以華其門者亦勢所不無嗚呼使其知道義之榮有非晉楚所能彷佛則今玆仁本之歸𨿽不佩六印懷千金而其胸中耿耿者詎不足以光裏閈而增重所天也乎哉於其行故余序而及之旣以慰其親又以爲仁本勸仁本其勉旃

送田信卿上和林宣慰司都事序

余少聞和林漫不知爲何許及來京師得諸常往者和林爲朔漢窮處地沍寒不敏藝植禽鳥無樹棲而畜牧逐水艸轉徙舉目莽蒼無居民盛夏亦雪風則沙礫胥颺咫尺無所辧行者日一再食惟馬潼禽炙而已夜則直斗取道以前茫乎若迷者累月乃至驛置五十爲裏六千有奇朝廷以瀕衝邊要往年詔辟元帥府塡之又選貴冑耆徳參莊厥職而責任之專殆與一行省埓今年春帥府都事闕選數軰俱以逺辭於是堂掾田君信卿慨然請行或曰都事非正員和林非內地子今掾滿循所宜得固不失一近縣烏用自棄荒逺如是哉君曰仕不心乎國而惟幸一身之安吾所恥也或白執政遂優而遣之及行同事咸祖健徳門外友人張某執酒前曰今人於任資格小不合意呶呶論列若無以爲生旣遂或所授差逺輙稱疾托故以避縱往不事事事事又不克竟者聞吾信卿其亦有所媿矣大抵天下之事常患無非常人任之得其人則難可易危可安獷可制而擕者可懷且今阻聲教者非他族別種皆國家所嘗股肱手足視者苐以厥初怵於邪說艱於卒攺故自伏於日月所不耀之地是豈異姓諸侯王怙彊逆命者比哉苟懷之以寛仁要之以信義無蹙其境而遲以嵗月彼有不格者乎信卿嘗與共事知其臨事有逺慮故敢以是語之意必不以爲迂而糞土吾言也

送栁唐佐序

世皆曰官外者惟縣尹爲切民州次之府郡又次之譬則子於父母於大父母相詎寖逺其情意寖隔以薄走獨以爲不然夫父母愛子固爲天性其或狠忍殘酷自戕所生彼爲大父母者將忿而謫之邪亦將縱其毒而莫之卹也苟縱而不卹則父母之罪小祖父母之罪大也苟怒而謫之使易其行則父母之恩卽大父母恩也顧何隔逺之有哉嗚呼饑而啼寒而呼屙癢而爲不寜或肆於嬉而及於井或輕於出而途之迷此赤子之常也於斯數者而有一焉不於父母大父母咎之而誰哉故余直不敢以縣尹爲逺民者此也友人栁君唐佐由章慶使司同知出拜懷孟路總管以余嘗職民於外過而求言焉切謂吏之於民親之如子是或一道故以是說贈之若夫唐佐之才若行詳見淸河元明善序玆故不及

送郭幹卿序

余平生交逰甚鮮性且不喜瓦合非其人𨿽貴且富不以屑坐是零丁於世行焉而無伍倡焉而莫之和者二十餘年於玆矣至大攺元始與今右司員外郎郭君幹卿同拜監察禦史先𨿽識君眾中其所抱則未之知也迨共事憲府每私相朂曰仕宦而至禦史要莫甚焉平昔所懷庻乎可以言矣於是凡朝廷利疚得諸聞見者靡不言之其章則餘二人必共議合署聫其防以上未來之禍所甘心焉是𨿽祕而不傳之人君與余每言及之亦未嘗不慨然自許至於知與不知則固有所不計也𨿽然君由余而瀕危鄰殆余由君而垂斃虎口者亦云屢矣嗚呼使當時萬一蹈禍則餘二人尙得聫武靑以有今日哉由是而論人之涖官臨事顧忌不前所謂無關得防徒缺雅道者信矣君謀畫深逺常欲的而後發而余也第知職所當爾成敗或不暇計以余之疏濟君之密所以不至顚覆者亦未必不由乎此也𨿽然古人舉事未始不忠義自將固不以幸存苟免爲智也忠則盡於所事而無不言義則安於所遇而無不定若乃依阿淟涊凡可保身固位者無有不至一旦事敗情露罪延其家乃自取耳尙何人之責哉故由道得禍君子不以爲辱而以爲福枉道得福君子不以爲榮而以爲禍嗚呼之言也微吾幹卿其孰可與語此於其別遂序以贈之

送蔣府判爲道士序

異端橫中國釋爲甚黃老次之然二氏爲害綿千數百年而卒莫之夷滅者其故何哉蓋人所惡者莫甚於死而老氏餌之以長生人所好者莫甚於福利而釋氏餌之以因果上而王公下而閭閻邱民莫不篤信其說以爲敬而事之則能資福已禍今𨿽貧則其再生也必富今𨿽夭折則其再生也必年嗚呼是不知人之壽夭貴賤皆命於天殆非佛老二氏所能移易況人旣死則其魂體俱離豈有能復假胎於人輪廽而生之理夫男女相偶則人生焉鳥獸相偶則鳥獸生焉𨿽三尺童子知之信如彼說則人亦可胎而爲獸則獸亦可胎而爲人矣天下有是理哉彼爲士大夫旣不能以辭辟之顧往往爲彼所愚亦從而靡豈不深可惜哉前睢陽府判蔣君某性衝抑嘗欲超然世外以親老黽勉於仕者且十餘年近以親終遂棄妻子入深山爲道家者流將終其身諸公賞其決咸詩餞之要僕爲序切惟君平昔讀書逹義禮二氏之妄必所素知今焉若是者其意不過倦逰厭仕姑徜徉泉石以休形息影夫豈樂彼無父無君之教長往而不返哉昔張子房當漢之興棄萬戶封願從赤松子逰唐嵩髙張隠君有文武才寄迹老子法中以養其親槪以名教責之可乎吾意蔣君此舉殆與彼無異恐議者覩其外而不究其中故書此以冠篇首

送李漑之序

曩余謝太子文學數往來今翰長牧庵姚公門時李君漑之從牧庵學白晳眉目秀髯鬒且美類神仙中人後又得所述飄逸有新意問其裏則濟南父字和甫仕江南久余以同鄕閭喜甚尋用公薦授翰林國史院編修官士夫皆賀得人而余獨不見其以是喜者叩焉則曰泂親老學且未竟將借此奉懽歸以求吾所未至敢以小有進畫其大耶余聞然曰子乃志是哉今人甫執捲已心軒冕獲寸級輙泥土所業棄不反顧者比比是子乃志是哉夫編修官品𨿽居八國史之事實預焉選部執資考法比校甚嚴君素無所階一舉而班諸太史氏在他人得之其自榮幸爲何如而子顧以爲不足欲歸以安親而肆力於學則其志豈淺淺爲丈夫者比哉𨿽然夫聖人之道閎逺髙妙愈求而愈無窮非心專志確未易致之嘗聞諸師爲學當若濟河而戰必戕舟發梁焚次夷竈示士卒必死無還心如此始可以有得外陳編簡而內思鴻鵠𨿽於焉白首奚益哉漑之歸其以是勉焉則於親於師於知己庶有以慰其心且不孤其所望矣余與君同裏在京師比居又相好觀其言則他日所至殆未可量於其行故敢以此勉之

送王克誠序

士未嘗不志乎天下也亦非有志而無其才也志與才兩有其所以不獲施者時不與焉耳時苟不與𨿽聖賢惡乎施𨿽然夫水不必江漢然後能潤物一溝之漑所及若不廣謂於物無益則不可也迹是而論士凡得仕中外者無曰崇卑大小苟有所效人有不蒙其澤者乎窮庇艸茅可謂時不與矣行修乎身善刑乎家化流一鄕一國則其所補亦豈細哉嘗觀自古名人志士遭時際運出而用世動焉則民從語焉則君聽其事業炳焉足爲天下後世法者莫不皆由薄於巳而厚於民約於家而丰於公室舉天下利欲不能動其心之所致耳夫衣焉必華食焉必珍居焉必閎麗位焉必髙崇其爲心如是而曰我能爲善吾不信也虎豹熊羆天下至威之獸然卒肉於食皮於寢者驕气盈而欲心熾也大抵義與利不能兩大義重則利輕外濃則厥中枯落此理必然無足疑者友人王君克誠端人有學守涖官必求報稱恥齷齪以取容敭歷二十年厥問籍籍薦紳間妻子告貧敖然不以綴意居陋食菲如也蚤從關中蕭徴君維斗學故其志尙不卑凡若此嘗與共事其議論起余甚多近由禮部郎官出爲陜西行省左右司郎中位𨿽幕僚一省之務靡不預焉余喜此行之足以有信也於是贈之以言

送元復初序

士所貴夫學者安於內不揺乎外而已用則經綸天下不以爲誇否則著述山林不以爲歉蓋經綸所以行道著述所以傳道其升沈顯晦𨿽若不同揆諸事業則埓也故士之處世進不欣退不戚一意義命囂囂然無入而不自得者灼於此而已矣大抵彼於焉不務急利而狥名所以傴傴於未得施施於幸成隕獲乎失狼狽乎退者比比是欲望窮逹胥有所立難矣淸河元君復初蚤宦學江南富於觀覽文辭踔厲奇刻肖其爲人事有當言剖露無所蘊人以是重亦以是忘焉要其心無他也比由樞密照磨辟掾中書綽有才幹聲未再歳以微故去職略無所動卽浩然挈家而南將讀書山林間棄其舊而惟新之圖嗚呼如君可謂善處得失者矣𨿽然人不歷成敗資分𨿽髙其謀猷終不能底夫深逺且天將玉人於成其顑頷頓挫有所不能免孟子所謂空乏其身行拂亂其所爲者信矣吾恐復初此行非惟不能深藏久遁將因是反得厚其所養而趍其所未至他時挾所有而復來則赫赫於時非君其誰哉館閣諸名公咸詩餞之友生張某實爲之序

送蔡天祥之般陽路儒學正序

士之貴賤顧其行之若何爵之有無不列也何謂行子焉則孝宗族焉則仁朋友焉則義以信或任之事則必殫忠罄力而後已嗚呼士而能是𨿽身韋布廬艸茅吾未始不見其然簪組之輝奐乎榱題之崇且麗也故古之人有被褐窮處而天下以公輔蘄者如八顧八龍八及之類蓋其徳具於身而時論不迨輿望攸屬𨿽國家有不可敓者繇是而論則士之爲士果待夫位然後爲顯耶彼中無所存要軒冕以詡俗假貨財以潤屋𨿽曰貴且富焉吾未始不以爲墦間之乞市中之攫禦人於國門之外也然則二者榮辱優劣詎不灼然易辯也哉所以君子之學惟務矻矻於內凡物在外者不使入其舎而爲吾之擾苟於焉未竟崇虛飾於雕虫篆刻之末一旦納之繁而責以事譬猶防枯以扞敵棹朽以濟海是自趣其敗與溺也尙何功之可期哉鄕士蔡君天祥性炳烈有爲𨿽囂處市防其气恆振厲無所沮天分旣髙又濟以學余每見之未嘗不偉其所守惜其未展試於世比授般陽儒學正軷且有日過余綽然亭言別余曰函牛之鼎烹小鮮剸犀象之刄刺鼷防在君固無所慍尙論人材者獨能無慨然矣乎𨿽然自昔用不滿能俯首於麼防之任者則亦不少以夫子之聖嘗爲委吏祿以代耕所繇來久然亦豈足害其良貴哉況君太夫人年且八旬不擇而仕斯政人子所當亟圖者欣然而往其孰曰不宜玆因徵言於余故書此爲贈而不敢固陋辭泰定靑龍丙寅陽月五日齊東野人張養浩序

歸田類稿卷三

欽定四庫全書

歸田類稿卷四

元張養浩撰

記一

濟南路攺建三皇廟記

郡邑廟三皇而於醫家者流屬之非古也夫伏羲神農黃帝紹天而王聖徳神功見諸易大傳明甚彼醫爲教庸敢跂其涯涘原其然若謂伏羲氏畫卦以兆卜神農氏始藥以辧毒軒轅氏始論疾以詔世故醫其名者緣而祖之於戱是制也𨿽權輿近代所見者膚其於反始報本之義顧有所脗合國家所以仍焉而弗易者無乃職是歟𨿽然醫之良否吾民生死實系焉則其術亦不可謂不重矣周禮天官冢宰之屬醫師居一嵗終稽厥全失而等衰其食歷秦漢魏晉以及唐宋氏因置太令丞等員品秩與郡守縣尹埒所或少府或奉常或宗正或門下省其屬大槪有四藥鍼師二按摩咒禁師亦二皆予博士其稽攷又加詳焉我元以好生有天下世祖皇帝詔太醫院視三品尋登二品無所於統爲其學者不揉諸民而殊其籍又例儒學官置提舉教授正錄教諭俾理其戶而訓廸其生徒嵗上能者不於銓曹於太醫院聽差其上而官之於是任日專學益盛而三皇之祀徧天下矣𨿽濟南故有廟陿露庳洳棟宇寖壓且邇市民艱往來至治二年廉訪司照磨尙瓛來爰謁廟已謂總管劉某開天聖人世所咸戴今乃岸水以居心惡乎忍他日劉率同官走憲司言如尙瓛指翕然願攺建且各捐俸有差爲士民勸未再月贅禇鏹五萬緡創前儉而侈之遂卜於宣聖廟西爽塏且吉廣袤可數畝爲殿重檐四阿深以二筵奉其故像居中而又益以兩廡命工肖岐伯雷公少師等像夾侍左右其他講堂齋室垣門庖庫凡爲屋三十有七楹金碧差差輝厥神宇規模視舊相萬矣歲時祼薦捨菜駿奔將事儀憲有嚴觀者罔不聳然知有生之所自當防定丙寅春仲訖工予時方退居鵲華山中一日監郡善善洎總管程某經歷範某過予曰三皇殿宇歷四三年始克完美苟無文以志後來者將於何徴之謹胥齋沭稽首敢公焉請余實家此有叵讓者是役也職憲者倡焉司民者和焉惟兩府心協謀契肆迄無橈紊庸底於成吁俾天下事咸爾何功何治不可必哉凡業醫者其尙體此至公之舉遇諸疾疹不竆逹分不爾我間誕輸攸蘊無利之規一以活人陰騭是務上焉仰副國家仁壽元元之心下焉思答賢大夫作新學宮式谷後人之嘉意如此庶於三聖人之道一旦廓焉同歸矣相厥役者若吏若卒凡如幹人今並列碑陰雲

沂州三皇廟記

天地惡乎始余無從而質也然考載籍有始伏羲者有始天皇氏地皇氏人皇氏者天皇氏兄弟十二地皇氏兄弟十一各萬有餘嵗人皇氏兄弟九凡歷世一百五十其後相繼而皇者又十數爲誕耶易大系曰上古宂居而野處言上古則前伏羲氏爲有傳矣爲非誕耶易曰易有大極是生兩儀兩儀生四象四象生八卦而伏羲因之以通神明之徳以類萬物之情則伏羲之前又若未嘗有傳矣𨿽然聞諸康節邵雍凡物有形者終入於敝𨿽天地亦不能出一十二萬九千六百年之數推是而論豈伏羲之前天地亦嘗有獘邪夫天𨿽气之積地旣有敝天亦安能獨神哉嗚呼如其言信抑不知自有天地新而復敝旣敝復新者凡幾矣苟由敝而新謂天皇氏地皇氏人皇氏始焉可也苟由新而敝則以伏羲氏神農氏黃帝氏爲開天聖人者亦可也然吾夫子系易定書則斷自伏羲氏而下爲始以前皆無所及嗚呼聖人微意可見矣我國家列聖相繼以人文化天下維昔世祖皇帝有詔若曰伏羲神農黃帝實人文之始其令郡國立廟用示報本於是三皇之祀徧天下矣沂州古瑯琊郡東趾淮海西犬牙鄒魯俗惇禮義有洙泗遺風防定元年二月都防府都事孫君天正出尹是州翼日奠謁三皇顧瞻廟宇庳陿且阤惕然不安曰三聖人功若徳萬世所咸賴其秩祀之隆粵有定制今若是責孰任歟先是臨沂縣違州治逺卒有事恆弗克集將徙其縣於州治之東而士民難之侯曰民可與樂成遂偕同官竟遷之卽除其縣舊地攺建三皇廟爲殿三楹侑以両廡雅麗中度稱厥神棲殿後講堂又五楹民不知勞而功畢於其年中八月落成之日士庶嘖嘖聚觀始利前日之遷矣闔州咸喜孫侯勇於善而恪於奉神遂不逺數百里走其從事張吉來濟南以記文請恭惟三聖人之徳天也孰弗被其甄陶而近代則以醫家者流宗之餘嘗以爲未盡焉或曰彼書有名本艸者稱神農有名素問者稱黃帝以伏羲始卦故又以爲卜筮者之祖若然則是以一事一能待聖人也殊不知三聖人功於後世者詎上此而已乎然𨿽相沿已久亦今長民者之不可不知也因記其成故余首及三聖人之所自而並以是說終焉孫君字夣符天正其名髙唐人左右是役者州則同知達實判官張淳縣則逹嚕噶齊嘉琿尹王汾始而終之輟職專事者主簿左俌云

萊蕪縣三皇廟記

新天子嗣服之三年當防定丙寅巢陵申楫由登州判官選授萊蕪尹旣至以捨菜禮廟見伏羲氏神農氏黃帝氏三聖人祝曰畫卦造書以開神奧以類物情無始乎庖羲藝穡粒民味性諸藥無始乎神農制彼戎器以夙不軌審气論疾以壽元元無始乎黃帝維玆三聖厥勛厥徳覆載惟均凡形而人疇匪苖裔詎止業醫者所宗祖楫何人斯叨尹於是敢不恪遵夫明詔誕敭神休禮成降止於庭眡其前無門視左右無廡視四旁𨿽垣而廟且廢過者一轉盼輙洞其全於是蹙然爲不懌將謀增建以甫下車未遑也越明年善興姦弭遐謐邇寧吏白無事遂以曩所欲建語其僚屬咸翕然響應願成侯志其故所有而毀若講堂則仍而不易惟兩廡及門屏缺焉未備者舉增築之權輿其年之秋告竟明年致𨿽竆儌極裔罔不承休服化誦聲相聞凡玆盛典皆曠代所不一際者至我朝則大備然而聖聖相承前後百有餘年魁人碩士褎然輩出其傳聖人道者乃惟覃懷許衡氏寥焉一人何邪蓋嘗考夫許氏之學其所拳拳者小學四書未嘗以博洽稱焉未嘗以能文辭稱焉未嘗以多才藝稱焉其所守至簡其用力至省而其防乃傑然夐出一世之表而從祀於聖人何哉蓋彼所以劇且勞卒不克蛻凡近者從事於技也此所以簡且省顧日躋髙明者從事於心也心焉者言行慥慥不弛於冥不飭於顯竆逹禍福一無所撓技焉者則忘已而役於物外觀若美中實無所持故儒有君子有小人有爲己爲人之不同者此也大哉我世祖之訓士不務實學惟虛文是徇緩急其可倚嗚呼吾元所以享億萬世無疆之休者其本於斯歟或曰若然則貢舉奚爲設哉抑聞三代取人以行徴諸王制可知後世取人以文徴諸隋唐以來可知我朝則先徳而後文明詔不曰浮華過其來之有自云

棣州重修夫子廟記

至治二年春二月戶部郎中晁顯拜朝列大夫棣州尹始上奠謁先聖先師旣前諸生喟然曰聖人之道物無與大今廟制庳褊不度且嵗久寖敝弗治將壓夫學宮政教攸本今若是何以聳民瞻仰起其敬心於是眾合詞曰曩亦病此由議多持異而止公今任是其孰敢二三他日語同官同官以葉下令屬邑屬邑胥應乃命州士王敬道相其役敬道軰首入鈔爲貫三萬六千二百五十其他以物輸者相繼恐後輿情旣翕厥用裕如權輿其年冬十有二月訖工防定【原缺】年三月神殿居中列峙兩廡前爲門三舉飾以丹堊凡爲楹五十有奇校厥始卜气槪相萬矣落成走書濟南以記文情某辭再四伏惟夫子之道莫隆於今其祀之盛亦莫尙於今世祖皇帝復儒士興國學成武二宗作廟新城加大成封號仁宗皇帝剏新貢制英宗克繩克守今天子肇辟講筵和攺元之春民弗知勞悉完以固落成命教諭吉明理走濟南請文養浩以識嵗月伏惟我國家詔郡邑廟祀三皇設醫學其中以拯人之疾徳至渥也惟民之生狥安狃逸烏能無疾林林而居惡能無訟然疾非良醫罔瘉訟非賢牧守罔以直苟綿疢以濟私蔓獄以牟利謂彼爲良爲賢吾未之信𨿽然醫之弗良猶可他求牧者非其人民將焉適民無從適不幾擠之死乎走也亦嘗尹縣於堂矣每惠推毫許而民之欣荷若山嶽弗勝始則甚疑旣而復有所感蓋民習苛政未嘗霑循吏之化譬之久病熱者輙被冷風則已灑然莫諭其適非餘恩之之深由彼虐之之極故也大抵時多貪者則淸者易著爲國爲民者寖乏於世則忠者易章是𨿽可喜實爲可憂嗚呼安得幅員州縣牧舉龔黃卓魯之埒毋使吾民悵焉惟賢其一二豈非士君子平昔志願哉因記是役及之斯亦救時獘拯民危之良藥石也申君字濟川其叔父從敬少而能官嘗爲監察禦史有聲觀今政可灼實朕所不取於以見規摹宏逺而世祖貽厥燕翼者韙矣於戱凡學於是者自今其一意踐履而本之以經術庶幾臣焉殫厥忠子焉殫厥孝母俾覃懷許氏獨焯乎前是則區區者之所望

費縣重修孔子廟記

費在春秋時爲魯屬邑隠公八年鄭伯使宛來歸祊卽其地也歷秦漢魏晉氏而下皆縣焉廟學興復見諸刻志者金皇統中嘗一葺焉入國朝肇至元迨元貞大徳閒又一再葺焉先師李舟軒師聖實爲之記今且三紀周矣向之丹者漫滅堊者污剝支者寖阤而覆者日就於壓前政數欲徹而一新揺於道傍之言率保殘守獘卒莫敢任厥後幸其無事以去防定二年七月前某邑尹郝源來爲是縣敬謁廟已慼其若是慨然遂以玆役爲己任且曰蒞官無定見𨿽小善不能爲使所舉私人孰我從如其公彼何敢吾沮於是偕監縣六十八簿伊拉瑪丹等各捐俸有差其他聞風願助者相踵凡贅楮鏹萬五千緡輿力旣集工成不日爲殿三楹前後柱皆易以石增崇其基而大其故制東西兩廡若門屏若齋室若文武堂靡不整飾規橅視昔什伯矣始防定三年十一月訖工明年三月捨菜禮旣成縣尹郝君謂僚佐維是廟學因仍歲久賴諸君贊予決有此輪奐夫古人有營必紀者蓋所以告成功朂後來也苟無文以志俾嗣至者於何稽哉遂命教諭姜簡縣史崔某走濟南以記文請竊惟聖元之於儒教其隆尙崇用古無與倫姑自唐宋以來言之彼取士之制大率不越貢舉一途外此𨿽有絕學異行則亦無級而進吾元貢舉之外其科目尢多有隠晦焉有茂異焉有歲貢焉有郡邑校官焉有館閣薦用焉有州縣路吏之辟焉大以成大小以成小於戱士生斯時何其幸之甚歟往年參議中書執政病士進大雜恐不足致實才適以開僥幸將令天下學者一歸科舉其餘所入咸墐塞焉僕謂古有之廣羅豪雋若然則不得謂之廣矣其議遂寢𨿽然抑嘗論之國家之於斯文優至如此其至取士之路假之如此其寛然眞才實學毎不多見而浮華蠧政郁於世務者所在旁午於以見國家未嘗負儒彼業儒者則有負於國矣嗚呼自今以始其務天理而心人文而躬垕其積以需其庸毋離於中毋佞之從母后義而首功如此庶不實悠悠之言於他日而人才輩出亦不患其不能移風易俗登斯世於三代之隆也郝君益都人字淵甫源其名累官外有聲觀其鋭意於學可灼其爲政知所本云

長山縣廟學碑陰記

我元有國百餘年聖聖相承咸有文治大徳十一年武宗皇帝嗣祚增封先聖大成至聖文宣王頒示天下禦史言國朝崇秩斯文近古未有宜勒石列郡廟學以永休命丞相允其請長山縣爲盤陽屬邑其監縣某尹某洎寮寀相與駿奔供事旣集乃走使京師謁余以識厥盛臣某伏惟吾夫子之徳如天不可繪畵故薦紳之士毎艱於言敢以國家興學育才者粗及一二世祖皇帝綂元之初首以覃懷許文正公衡司鈞政府聖意若曰儒貴踐履違本狥末匪朕攸庸當時學者翕然尙徳恥口耳習近年仁宗皇帝以唐宋科第華而不實革其舊而新之具見明詔嗚呼前聖後聖所以推隆斯文者可謂同條共貫矣抑不知諸生所學將務本歟將事浮末歟且先正許衡在世祖朝以爲博學則所業者不外小學四書以爲行不可及則所踐履不過人倫日用以爲雄文大筆則終身未嘗略及世儒詞章之習然而所以獲從祀聖人者果何事耶諸生試以此求之則於國家立極化民之盛意庶無負矣觀者毋以區區之見爲迂是所願

復龍祥觀施田記

走總丱數往來五龍潭聞故老言此唐朝國公秦瓊第遺址一夕雷雨潰而爲淵有漁者善防見階戺皆玉石尙隠隠可數又有中酒臥水濵者夢朱衣延至門宮殿閎防未及入而寤世神之不敢宇或謂潰而爲淵者龍嘗居焉是宜爲道士觀祀五方之龍庶永鎭玆土罔有後艱於是其裏好事家乃鳩工庀材以構是觀於今殆八十餘年矣凢水旱癘疫必禱旣禱恆見應居民益神之初民匠官張大使雅崇道教嘗一再葺師居徒館略具且入田爲畝七十俾衣食之旣請葆光法師王某主祠事六傳而至今嗣教劉志義其張氏子若孫以田直倍前要而敓之交獄於官累數政不能決劉乃辭去延祐乙夘濟南路總管達爾瑪上嗣教以聞侯曰父施之子敓之若繼志何違父之命非孝挾貴以惎良善非仁覩利而獲幸心非義有一於此臯所必及於是敓者警縮不敢出未幾侯攺福建閩海道肅政亷訪使復騰口實今榮祿大夫中書左丞許公時爲憲使山東召路吏詰曰汝去官折此兩家較然甚若何不署所折按而使齦齦不戢若是吏歸具顚末洎今許公恉署文若劵者二一畱公所一授祠教者俾相傳爲質由是事遂息其道流若耆老數軰迓至義仍居之志義徳二公不能忘將樹石記其事乃走余求文焉竊謂天下事本易理私焉則底於難公厥心𨿽物叢前談笑頃可節觧而根掲且張氏之先所以葺祠宇不難於割田奉之者非名是圖抑實軫彼風不振恐久而寖淪於衰廢其嗣亦非見利而渝夙好或者恐其徒恃田所入弛於修飾孤乃先尙賢好徳之心於防防以是論之則彼此胥未足深訝也𨿽然權輿者非難受人惠而不負厥徳尢難志義旣復其田矣自今其益嚴操履潔身律眾上以爲國祝釐下以爲一方之民祈無防札母俾悠悠之言效於後則善矣余因紀其事如此且擬騷作迎送神詞以貽道眾俾有事歌於壇塲之間以祀焉其詞曰

繄全齊之疆理兮莫吾土與比靈山崒云以叢秀兮泉七十有餘名維幹隅存玆故宇兮云昔賢之攸營渺雷雨潰而囦兮邈罔防其年齡神連蜷以燕處兮雲霧之晝冥崇厥構以俎豆兮尙利賴夫我氓旣瓊瑤其階戺兮又若木以爲楹凢有禱猶影響兮無寧謂其無形也代眞宰以施化兮雨暘時而嵗用成也朝磅礡夫昆侖兮夕偃息於滄溟民於何而掲防兮肆肖容於丹靑蕙蒸椒糳感必格兮諒明徳之惟馨麾風伯使啟路兮召屏翳偕降庭肅羣衛之森嚴兮旌纛撓乎日星厲鬼錯武無所兮何有彼賊與妖螟靈具醉而樂懌兮眾紛舞以輔行或篚幣以殿後兮或罏香以前迎誶曰聖皇孔仁兮深澤溢於八紘有事必走羣望兮虞一物或失平爾神之助實繁兮宜家敉而戶寧歷千年母或凟兮永於焉爲藩屏

歸田類稿卷四

欽定四庫全書

歸田類稿卷五

元張養浩撰

記二

奉元路魯齋書院三先生祠堂記

皇上踐阼之五年詔輟榮祿大夫大都畱守臣趙世延爲平章政事行中書省四川公旣上走書禮部尙書張某曰某向承匱西臺嘗請建魯齋許文正公書院翰林學士承防程鉅夫記其成重惟宋橫渠先生張公及我潛齋楊元復先生皆奉元家而魯齋𨿽非其鄕以嘗主善安西路學遂於書院中合祠三先生於一室庶使前軰典刑日逺日著又以奉元故爲皇太后分地啟賜經籍如幹捲學田七十畝子其爲我具文諸石某辭再三竊惟三先生出處事業若或不同然其道未始不一要皆平昔願學聖人者神宗初見橫渠問以治道對曰爲治不法三代終苟道也觀此則先生所自任者可知宜其卒與時相不合而去我朝魯齋許文正公衡其所陳於世祖皇帝前者無非堯舜禹湯治天下大經大法三代以降皆無所及其與橫渠先生所對若出一轍厥後力辭執政出教國庠未防竟以疾去而潛齋先生之於魯齋則又且師且友者也其道合气同相與維持人紀左右斯文發明正學功於聖門均爲不細大抵世非無儒也而克繼道統者少人莫不學也力行其所得者難嗚呼使後之用世者皆如三先生之正學不雜吾知雍熈之俗有不難復𨿽然三先生之道𨿽不能盡行於時觀其著書立言窮探聖賢隠微言外之防以詔後世以繩前人其視富貴一時者豈直相距霄壤此平章趙公所以肖像立祠率一方士子歳時瞻仰奉奠者其意豈不曰他時諸生達而在上則當視三先生之事君窮而在下則當視三先生之處已若乃於焉不務惟事虛文以爲規取仕進之計是則三先生之罪人也故不敢不預爲諸生告之

勅賜成都紫巖書院記

綿竹廣漢屬邑北違邑二十里爲岷山之麓隆然復起者爲紫雲巖宋南軒先生張宣公拭故居也餘皆蕪廢惟讀書堂遺址在焉今光祿大夫行四川省平章政事趙公世延察判雲南憲司時秩滿過蜀偕同官郝如淵將起其廢以爲書院其讀書堂則沿之爲祠以奉先生之像而未遑也後公爲憲使四川復申其議所屬遂捐俸以先且曰裏賢所居存今僅此不有以昭其遺烈公論謂何於是若吏若士民欣助說從合力以相厥役乃命邑尹任某首創先聖燕居堂及先生之祠功甫集公攺官西臺防四川儒學提舉彭防嗣至而公拜禦史中丞縣縣焉若負未庚亟走書行省及爲憲司者俾竟其事而提舉彭防乃身任之經始於延祐丙辰秋潰成於戊午之春地以畝計者二十屋以楹計者二百有奇齋序堂室庫庾庖湢凡學所需靡不具其先聖燕居堂配以顏曽思孟西向列坐應圗合禮其制度精詳規橅宏敞皆蜀所未有臺臣圗之以聞詔賜額曰紫巖書院公喜其完過以語僕並命記之向以掾屬嘗佐公於臺於省誼若叵辭於戱夫事固有世所通忽識者不敢後人謂不切大賢君子謂與世教有所闗是殆難與囿於淺近者言也蓋自聖人道微士多忘已所守以規榮寵以趍時好所以浮學日熾正教日防而眞儒之用遂不復見於世逮宋周程諸公起向之郁者以白棼者以理迷者知所歸又傳而至晦庵朱文公熹東萊呂太史祖謙及是邑南軒先生則斯文益章而聖賢絕學始有以繩其前矣按先生履歷詳見宋史大抵公之教人則使先明義利蓋義利堯桀所從分於焉灼然則聖門可迹矣其立朝則慕諸葛武侯之大公無我蓋其時國事方殷時相素無恢復天下才故公毎慨然於此則其平昔自任可知己夫甘棠由召伯所憩人猶不忍翦敗矧鄕先生所嘗含休育徳之所烏可不爲增飾也哉大抵物之隠顯有時其成也有候是學也防先生之居則不興先生之居防平章趙公之力則不能復趙公之力防國家崇尙斯文則亦不能致彼如是之懿然則事之相契豈偶然哉𨿽然走齊產也自筮仕紀其行半天下獨於全蜀𨿽聞其山川人物之勝恆以未獲一寓目爲恨顧今乃獲托名大賢書院中則又公之波及我者也公字子敬累任臺閣有聲觀其孜孜於學則餘者可槪見云

重修防波樓記

吾鄕山水之勝名天下代之談佳麗者多以江左爲稱首疇嘗遊焉南方之山大槪肖其風土沈雄渾垕者少襛鮮淸婉靚莊雅服之比道路相望惟吾鄕則兼而有之其曰歷山者迆嵐突翠虎逐龍從南楗岱宗東屬於海華鵲兩峯屹然劍列削防無所附麗眾山皆若相率拱秀而君之大明湖則滙碧城郭間涵光倒景物無遁形自逺而視則華鵲又若據上防而都其勝者至於四時之變與夫陰霽早莫水行陸走隨遇出奇凡可以排囂宣郁使人蛻凢近心髙明可喜可愕可詩可觴可圗者靡一不具其基城北水門翹然而屋者爲防波樓蓋濟南形勝惟登玆樓可得其全焉繇吾鄕多名泉眾流至此而合故以名之往年官轉運者嘗一增葺今國子司業張先生臨爲記其成距玆殆三紀周矣泰定攺元秋雨甚城少圯樓亦挈挈入於壞舟者仰視縮頸連舞櫂過之怖其見壓於是司憲諸公以語監郡都侯侯曰是不難遂割已俸鳩工式新厥構不華侈是尙惟固是圖未浹月潰成民弗知勞倐還舊觀一日邀餘落之酒半餘指眾山謂客曰有天地則有是山其閱變故多矣蓋代有興替山則亙今古而自如惟人也有生有卒𨿽曰最靈且貴要之反有不逮物之榮悴循環者況能山之久乎故凡登眺者無論先後彼此往往燕樂甫洽而感慨踵至此無他蓋有見乎是也𨿽然人而苟欲與山並存抑亦有不難者前軰謂死而不朽是謂之壽臣焉以臯防稷契爲心子焉以舜之事親爲法儒焉以顏孟伊洛諸公自期若然則其形𨿽不壽於山而令聞長世亦足與山無窮矣又何感慨之有哉於是都侯矍然興灑然喜引杯相屬曰公之此言非直詠景述事又足亷頑立懦振聳人之善心殆不可使無傳焉遂書以貽之都侯國人名某蒞官廉愼由世爲都達嚕噶齊濟南故以官氏云

警宵樓記

堂漢陳午所侯邑午尙武帝姑竇后女封館陶公主與堂鄰壤由漢而下皆縣焉或謂堂故毛州毛廢博今東昌是已皇元有天下若州若縣差以上中下而以堂爲中然戶羨事殷比他縣爲劇大徳己巳春餘由堂掾出尹是邑剔蠧薅莠閱半載民乃帖然他日勸農防通鎭長老遮馬言玆鎭介二漕渠曰臨淸曰防通實朔南轉輸喉咽處民盈四千有奇違邑治百里逺豪猾宵聚不逞隨發隨逸弗懲將熾於是檄所屬捕盜官議僉謂戒夜莫嚴更漏然非樓無以溥其聞向也亦嘗及之第卜未定今其材具在遂胥地防通渠北爲樓兩楹二阿廣丈崇倍今集賢大學士張孔孫扁其額曰警宵且走書請記走也承匱邑長誼難他辭切惟官無卑循其分足以忠國事無小袪其足以恵人夫夜士夜禁在周官己有之𨿽近代亦有以更漏分明覘政得人者是殆不可蔑爲末務也且恆人之情多牿於昭昭弛於防防覯隙則欲生愼防則勢沮彼徒知白日攫金爲可禦殊不知姦宄之生暮夜者爲尢甚焉噫自道湮俗潰有司不知爲民逺罪惟宻其网待之所以習尙日偸赭衣載路非民利災樂禍彼牧者蓋有以使然也嘗試徴諸父母之育其子惟其愛之誠故億無不中教之至故慮無不周若乃一切不卹而惟荊楚之臨將見子日以離而鞠育之恩隳矣今觀捕盜官史周二君此舉其有見於玆歟志有之天下之善不必已出故余防然贊其成並述其事若此

甘肅行省創建來逺樓記

維昔聖人之有天下畫九州防五服惟內是理而外之庭與否弗校也肇嬴秦反古自帝欲籠有八荒於是耀武邊陲者殆無虛歳迨漢興武帝尢勤逺略臣下旣弗克正又吹波揚瀾以侈厥欲若唐防張騫司馬相如軰植功一時而蔓禍千載下魏晉隋唐爲尢甚於戲已之未盡惟人不禮不恭之讓邇之未悅惟逺不王不臣之攻以是持心宜夫怨搆兵拏厲無有紀極也我國家體幹禦極奄奠方夏古所未賓罔弗率俾或有所梗亦未嘗威加力刼聽其殄然後舉之故深仁宏澤上昭天下漏泉傍洽四逺惟是甘肅實漢通西域時曰張掖酒泉郡地往年朝廷以密邇邊鄙詔辟行省塡之爲省者率狃故習常選耎弗力於治大徳丙午秋仲攺浙西道肅政廉訪使陳公彥卿防玆省政鏟澣污化孚威振餫無愆序而軍實裕如政隙又偕辯章某官洎僚佐出公府羨財如幹樓於城東門上凡五楹閎壯崇麗卓冠一方中懸金革以節昬昕以肅列鎭瞻聽權輿至大攺元之春僝功其年十月因上計吏徴名翰林學士承防姚公燧乃俾昭文館大學士李溥光筆曰來逺且命太子文學張某記其故某辭不允竊惟張掖距京師爲里數千民錯居其間者種復非一其省州郡犬牙相靡劇者以十數地邈俗悍利馴病逆綏禦小有失易揺以使他人相之必將畏難憚逺不一日畱走聞侯自下車閱兩寒暑凡可以禆國若民如興學賓士贊邊朂吏招懷攜逺者靡朝以夕盡瘁亡倦其建是樓不惟章聖天子同仁一視神武不殺之懿抑令彼反側子聞之將不煩申諭輦琛駿奔惟恐來格之後矣然則斯樓之建更漏云乎哉侯名英彥卿其字嘗奉使采訪江西奏課最諸道云

安西府咸寧縣創建覇橋記

霸橋者堂邑民劉斌所修而圗之者臣下歸美之義也初斌業輪輿嘗逰闗中還偕二客道覇上水卒至一死於溺一幾殆而斌獨先濟因叩天自誓吾不橋覇者如此水至語其家無不仁其心難其事斌曰吾不死何難爲乃辭親廬覇上以所業易材於人人誼其爲皆倍酬之不給又募工采諸秦隴諸山遂於故迹少西七十舉武釃渠以殺湍悍夷阻以端地形下鋭木地中而席石其上然後累石角起髙仭余若門而圎其額俗謂矼者一十有九先嘗爲九矼水來不能制至是始益其十矼廣二丈其隙則錮以銅鐵經軌三途中備輦路欄檻柱礎玉立掖分柱琢一狻猊於上合柱凡五百六十橋兩端虞其峻甚又覆石各八十尺礲甃雕餙殫及諸巧袤四十丈廣如幹崇如廣而省三丈隆然臥波若修防下飲過者莫不駭異嗟訝以爲永世無窮之利至元三年肇功潰成於二十五年石以車計者五千有奇木以株計者二萬五千灰以石計者千有五百銅鐵以斤計者五千二百五十始卒糜楮幣十萬緡輪輿之酬不列也先是平章賽音迪延齊行省陜西謂僚佐曰橋梁不修乃有司責今逺方之人來倡斯役坐視不爲一應民將謂何遂捐楮幣千緡調丁力二百佐之防行省廢嗣至者詭揺以言冀其中輟而斌不懈益防未幾流聲朝廷驛召斌圗上其制且問所需洎興創之由入對大稱防凡有所請皆報可尋詔近臣伯勝驛送楮幣二萬五千五百緡皇子安西王始聞斌役賜楮幣五千緡合前後賜凡三萬五百後訖功斌報京師且爲近侍言安西始割潛邸實聖上疇昔九旒所經之地前代有天下者若周若秦若漢唐皆嘗都焉地腴戶羨非他郡比橋必稱是爲宜今幸告成繄國家之力斌何有焉乞文諸石以詔悠久近侍以聞上曰此斌功也乃勅尙書省下翰林國史院爲辭臣某忝當執筆謹按覇水出藍田谷在京兆三十里古爲滋水周太公望所嘗漁者秦穆始攺今稱其水西北流道銅公水經二谷合渥及荊而北防滻水入於渭橫絕秦雍要途逮天連雨濟者多水死而斌實嘗躬其害者嗚呼向使斌不至覇水之險國家不知斌矢心之誠則斯橋獲成者能幾不避其難而決於必創所以跋涉三千餘里不爲逺綿歷二十五年不爲遲利貽後之人不爲功見褒九重而無一毫覬覦榮寵意人斌若者詎多得哉竊嘗又考夫自昔帝王之靖天下文納猷謀武輸威略英魁豪異所至景從微而賈豎芻蕘苟有所挾亦莫不奔走而願爲之盡蓋天之所興人必從之理勢固然有不待威脇利誘者我國家集天景命奮迹朔方神應人葉明良胥防內焉若是田野可知周詩所謂中林武夫莫不好徳者以斌槪之誠不多讓𨿽然一橋梁之功其成與否固不足輕重昭代所可書者野人有澤世利民之志朝廷無沮善功之嫌下歸美於上上推功於下其忠厚雍遜之風藹然殿廷之間而汪濊乎仁壽之域𨿽曠千百載猶足使人奮激興起其爲勸善庸有旣乎視夫季世之君不能示之以廣至與臣下角功爭能者豈直云泥霄壤哉夫斌以艸澤匹夫絜寸能自效聖天子猶遇睞如此矧剖符防郁爲國家樹大勲建大事者乎蓋嘗迹是以思吾元所以有天下者仁以裕民誠以孚下善焉卽錄用罪焉卽誅夷其獲臣妾多方冠冕百代基萬世治平之業者有以矣夫故臣直不敢以區區木石之觀誇示西土而具述聖人寛仁大度鴻休盛徳尙谷來世云

歸田類稿卷五

欽定四庫全書

歸田類稿卷六

元張養浩撰

記三

龍洞山記

歷下多名山水龍洞爲尢勝洞距城東南三十里舊名禹登山按九域志禹治水至其上故雲中有潭時岀雲气旱禱輒雨勝國嘗封其神曰靈惠公其前層峯云矗曰錦屏曰獨秀曰三秀釋家者流居之由錦屏抵佛剎山巉巖環合飛鳥劣及其半卽山有龕屋深廣可容十數人周鐫佛像甚夥世兵逃亂者多此焉依然上下有二穴下者居傍可逶迆東岀其曰龍洞卽此穴也望之窅然竊欲偕同來數人入觀或曰是中極闇非燭不能往卽遣僕燃束茭前導初焉若髙濶可步未幾俯首焉未幾磬折焉又未幾膝行焉又未幾則蒲伏焉又未幾則全體覆地蛇進焉防所導火滅煙郁勃滿洞中欲退身不容引進則其前愈愜且重以煙遂椷吻抑鼻潛息心駭亂恐甚自謂命當盡死此不復岀矣余彊呼使疾進眾以煙故無有岀聲應者心尢恐然余適居前倐得微明意其穴竟於是極力奮身若魚縱焉者始獲脫然以岀如是僅裏所旣防有泣者恚者詬者相譏笑者頓足悔者提肩喘者喜幸生手其額者免冠科首具陳其狼狽狀者惟導者一人年稚形瘠小先出若無所苦見眾皆病亦陽懾爲殆其防於外者卽舉酒酌穴者人二杯𨿽雅不酒必使之釂名曰定心飲余因黙憶昔韓文公登華山窮絕頂梗不能返號咷連日聞者爲白縣吏遂遣人下之嘗疑許事未必有由今觀之則韓文公之號爲非妄矣嗚呼不登髙不臨深前聖之訓較然而吾輩爲細娛使父母遺體幾同壓溺不弔其爲戒詎止圽身不可忘竊虞嗣至者或不知誤及此故紀其事以告焉遊洞中者七某官某洞之外坐而宴飲者四某官某凡十有一人時延祜龍集丁巳八月也

遊紫金山記

紫金山在雲莊西三里而近平地隆起不峻而孤石蒼翠可挹周環僅二畝許林樹蔚然主人劉氏嘗亭其上廢久不能復土人稱劉氏爲狀元蓋金末進士也餘生後不及識之其子有字器之者疇嘗遊焉魁梧有才气未五旬卒用是劉氏遂無人聞以貧故欲貨之或謂是山距雲莊甚邇子盍市諸竊惟器之餘故人也且家世儒又嘗有名士今而陵替政使得之時登眺焉未必樂也恆人慮不能逺覩人美田宅園圃窮百計欲規有之甫得而又爲他人有者比比是昔範文正公將致政老洛陽子弟勸市田爲莬裘文正不懌曰人苟有道義之樂形骸可外況居第哉且洛中好事家孰無園池余時造焉必不我拒顧與已居奚異詎必有諸已然後爲適哉嗚呼余嘗三復文正之言則凢荒耽宴遊屑屑居止者亦宜知所警矣大抵士之處世誠能一切無欲則天下之善何患不叢乎吾身所以文正公忠貫日月功銘鼎彛百世而下使人聞其風爲斂袵者良由外物不能搖其心也因遊此及之庶使劉氏之山永不爲他人所有而走也亦自今知所勉同來者淸江諭仁本子引侄孫止也僮一與余凡五人云

標山記

綽然亭西四三里有雙山曰標各廣四十畝童無樹林東西並峙皆靑石疊矗勢陂陀可步而上按輿圖經無其名蓋土人以旁無他山惟此若標可望故以名之其居東者上有洞如屋可避風雨防定甲子三月命童擕酒殽偕館客淸江諭仁本登焉始小有勞旣戾其上神超气逸身欲羽飛環視眾山手若可卽其聨巖屬巘盛於東南而防殺於西北諸支流之水縈絡交碧練橫繩引析而復合蓋郊外可登眺者莫此勝焉嘗欲構亭其上時杖履往來以豁心目因仍未暇旣而坐洞屋中岀觴更酌詠古人閒適之詩如陶謝韋栁者數篇其淸歡雅思悠悠而集若世若形兩忘其所恃加以煙嵐坌湧相與防合窅乎不知余之爲山而山之爲余也於是仁本舉酒相屬曰樂矣哉公之逰乎殆不可以無記遂書而貽之

李平章還山亭記

辯章秦國公早以儒術事皇上潛邸從行中外且二十年格論嘉猷所以開廣天聰封植國本陰毗治道以棐以迪者靡遺餘力皇慶攺元上以耆望舊學旣相之省又公而國諸秦未幾又承防翰林不再年授一品之職者三其睿眷隆洽有國儒臣鮮有儷者公自以布衣致此懼弗克任數請致政休居上弗爲允遂於上黨先塋距數百舉武某山之陽構亭曰還山誌其退也或曰士方窮處其志未嘗不欲用世今秦國公天子大臣兩定內難不可謂道不行軍國重務奏無不允不可謂言不聽夫人臣亟於退者不越逺讒避禍二焉耳矣蓋讒不必逺當正身率物使讒言無隙之入爲可法禍不必避當殫誠爲國使禍患不自我作爲可師允能是則廟堂之髙與山林之防也奚其異僕曰是言也固臣子律已之上防然聞之天地無全功聖人無全能善作者不必善成所以自古明哲之士審幾隆盛而戒進於滿盈初非借以自全蓋陰陽消長物理人事之自然者也嘗見史籍所載勲髙位重者國家一旦顧遇少不及悻悻其色辭彼不自訟夫已之昧於去就乃橫生怨望卒之罹尢逢殆使君臣之間胥失不能善厥終者何可枚數況一治一亂固由人事究其本言之要亦有數存乎其間聖人不語及者蓋恐國家有所倚而不力於治理故也彼曰吾畱則治吾去則亂又曰容有少俟皆燭理不明信道不篤自治不勇有所牽冒戀嫪而然復有一蹠仕途求田問舍絕口不及人或勸之非惟力拒又從而衘入骨髓嗚呼其樂然受之而踐之者幾何人哉嘗謂山林之樂造物甚靳而不輕以畀人苟非其人𨿽見畱於暫終必假軒裳以去之以是知鐘山之英艸堂之靈必福徳俱盛者可以鎭服於是或者造然失容曰有是哉吾亦從此反躬求吾稅駕之所矣防公命記還山亭故槪括其言而書之以獻

濟南安氏家傳朝服記

吾鄕貴族顯室甚眾然率不過一傳再傳遂衰替如編垊者比比有之大抵積徳深者其享世也逺積徳淺者其享世也近謂天不可必者然乎哉或曰跖何積而延回何拂而促非天不可必歟嗚呼蓋不知善焉而慶者理之常惡焉而禍不及者偶然耳故君子以跖之年爲幸回之不年爲不幸則天地之昭昭者可見矣今夫農者之於稼人力至焉地利盡焉則所獲必多耕以鹵莽而耘以鹵莽則所獲必少𨿽然良農惟知盡力士君子惟知修己至於丰歉禎咎則有所不屑屑焉人而知此則其爲善之心定矣余鄰居有安氏者其曽祖曰圭三子曰伸曰僖曰偘伸子惟湛僖子惟洪偘子惟演湛子景良洪子景賢或中或外皆有祿焉若緋若紫若靑一門而三等之服皆備嗚呼非其先世陰騭有素克重光累徽駢榮聨秀爾耶一日景良過余曰我先大父嘗以緋傳先伯父伯父傳兄景範景範今傳於僕一朝服而父子兄弟三世四傳亦今所不多見也幸子一言紀之用勗我後人余識安氏祖子孫凡三世因謂昔唐魏鄭公笏傳子若孫史冊書之迄今赫赫若前日事今君所傳殆類是歟𨿽然夫能世其物者不若能世其徳世其物則有時而究世其徳則滋久滋著矣吾聞令先祖襟度坦夷博涉多通喜交天下名士甫出五十卽致政家居以琴書自樂在鄕裏祥容輭語惟恐傷人人百負之一無所校大扺媿心之行過分之榮非義之富平生舉未始有位不滿徳美必酬焉宜夫流澤子孫冠裳奕葉繼繼繩繩不一再而止也景良誠因先世之服懋修乃徳俾後之嗣者又能以景良之心爲心𨿽十世百世其前人之芳可必不墜詎止章服之華而已哉於是景良憮然曰公之此言僕當世守之遂書以爲安氏家傳朝服記

範徳機寓田記

人多不能隠而徳機銳於隠顧無田以爲歸天下事若此者多矣豈徳機與余終於胥失耶𨿽然夫田土爲物實傳世不可人力錮者其或有焉不能守守焉不能恆恆矣而旱溢以厄之螟蜷以癢之劇族豪鄰侵牟之則其爲擾反不若無有之愈然則爲徳機計者將柰何哉徳機其以博厚爲田髙明爲廬仁以爲山智以爲水種以義理而獲以道徳將居之食之無不窮極厭足𨿽使子若孫永世守之亦無厄癢侵牟之患則其爲業不旣安且久乎於是徳機憮然曰吾不貧矣遂爲書之以滿其所欲云

靜齋記

髙唐商澤民氏余識之三十年矣嘗守庠濟南居相比遊相從又相善也後余仕京師契濶不相聞者甚久至治攺元余退居鵲華山中君自新章來見命酒道故舊爲樂甚洽間謂余家有書室扁曰靜齋往嘗托公爲記未及筆而別今閒處敢請爲我卒記之餘亦忘其嘗托與否以早相友今髮各種種遂述所嘗躬歷者以告焉初余之退處於此也杜門距躍燕坐一室平昔一切之慮漠焉其風休廓焉其雲散寂寂焉木反其根也冺冺焉蟄墐其封也當是時不知天地爲吾室耶吾室爲天地耶萬物爲吾體耶吾體爲萬物耶其靜其動𨿽吾亦不能自測其端倪往者又嘗爲三釜之養從仕京師四方豪傑川匯而林立相與釃酒賦詩抵掌談天下事又以王命北走燕南走吳越風於餐雨於宿波浪於舟崇岡峻阪於騎虎狼之虞盜賊之警傳捨郵亭之荒寂不知凡幾涉幾歷矣當是時也其動其靜𨿽吾亦不能自測其朕兆𨿽然由今言之處而閒居其體若靜而有動在焉出而從仕其體若動而有靜在焉是知動靜之機初不可以二殊觀亦不可以一致得地若靜也而气實轉之山若靜也而气實通之戶樞𨿽動而未嘗易車輪𨿽動而未嘗移是知靜者動之本而動者靜之基也於是君舉酒謝曰易有之天下之動貞夫一者也豈是之謂乎余曰子旣得之何以記爲必欲記無大此者遂書以貽之

雲莊記

余性雅嗜山水向敓於仕弗克如志謝政來日與之處凡七年無厭意蓋吾鄕多名山泉靈異者尢夥違治城西北十數里爲先塋其西百舉武爲別業第宅一區始皆茅且近年侈而易之以瓦水陸田爲畆且五百吾祖至養浩相傳凡三世矣第前有林甚茂皆先祖手植迨今將百餘年樹多梨杏桃柿交枝合防盛夏亦爽然無暑意負林爲亭面亭激流爲池實以荷芰環以叢篁垂栁檜栢花卉之植所謂名山靈泉者或獻嵐貢翠於幾席之下或岐流合派經緯乎畎畝之中王維輞川殆伯仲埒池取其芳名曰云錦野取其幽名曰雲莊林取其潔名曰云香亭取其閒適名曰綽然中林植石一株兩峯隆起嵁竇虧蔽逺視若無俯而臨之上下無不洞徹惟西一峯則顯其竅甚因名掛月厥形大較類巨人元夫岸焉危坐而主之者嘗得鶴二豢之旣久習人不懾往來飲啄或翔或眠或立或曲頸理羽與林泉花石相暎巧史有不能繪當其戞然而鳴聲動寥廓牛童輩擬而和之若相應答聞之令人神形飄灑不待目昆邱踵蓬萊已彷佛其羽化矣於戱夫田園之勝世非無有也第人往往慕之而不能遂遂而不能完完而不能享享而不樂樂而不能久久而不能形諸文形諸文而不能曲盡其所以樂今夫農者漁者樵牧者非不日親山水也問厥趣則瞪目不能語惟得人焉而居之則澗喜林歡胥有輝而交相益矣彼僕僕塵埃間虞鞭笞憂責任聞淸談則朶賾覩髙蹤則汗背此慕焉不能遂也投紱而歸以宅則無廬以稼則無土以遊觀則無園池以出入則無子孫此遂而不能完者也家溢於貨齷齪淟認惟已之需威脇勢軋則施無不辭一客過門縮首止避此完焉不能享者也蛟轟而集烏合而斂管弦聾其耳優伎狂其心與景慚然略無所預此享而不能樂者也日薄崦嵫衰與疾防始營菟裘放情邱壑笑焉而容不伸歌焉而聲不副此樂而不能久者也康寧壽考郁於典墳卑於詞翰時有所述云扞物格舉不受制此久而不能形於文者也其或斐然而成言不中度音不中節得彼失此心手不相隨此文而不能曲盡其所以樂者也今余也爲未遂甫半百而休居爲未完子孫田園靡一之或缺爲不能享宴無虛設而客無虛歸爲不能樂樽酒琴書行與偕而坐與之偶爲不能久肇釋重負巖居川觀者殆十年於玆爲不能文風雲月露晨吟夕詠靡不括奇納秀於囊篋爲不能曲盡其所以樂意之所得物之所感目之所及筆之所向亦足以發焉而無餘蘊嗚呼田園也第宅也子孫也名也年也言也他人求其一而獲者皆於余而具之是知造物之福於我者可謂完矣夫膺其物而不知君子謂之不祥信如其言而走也何敢不千萬荷故記之

翠陰亭記

違歷城西北十數里有山曰標若二而一皆亂石叢矗危立道左其背有水西流民橋於上逾橋而東不里許余別墅在焉由城中來者面華鵲兩峯而與東南諸山相背由村而城者面東南諸山華鵲兩峯若相踵大抵左右前後或斷或續無適而不山伍余愛其勝遂臨墅起亭曰翠陰以余退閒無官守言責故又名綽然前引流爲池中植石一株曰玊雲峯環以荷芰岸樹倒影池水益緑當其雨之霽而日之夕也云與山若相娛嬉往來出沒錦翠間愈變而愈奇客至卽盤果於林筌魚於淵或飲或饌或遊歷詠歌以窮厥勝人旣歡洽物亦隨適家有蒼白二鶴山椒水涯必與俱往其他鷗鷺鱗甲之屬亦莫不雍容閒雅飛泳自如吾墅之趣大較若此嗚呼人之處世其去就無越山林朝市二途出乎彼入乎此其岀也非苟利己其處也非苟潔身要之各適於義爲無歉況余自筮仕來凡爲年三十有餘矣譬之久籠之禽困駕之馬一旦翔雲霄而縱郊牧則其快心適意爲何如而或者乃謂餘年未老而閒爲太早計嗚呼知止知足棲遲物外者古之人皆然尙何年齒衰壯之計哉因記是亭及之庶俾過吾墅者知餘閒之所以云

處士庵記

余旣構綽然亭於鵲華之云荘以其羨材爲庵於亭東偏茨苫而土垣之誦之隙偃息其中久而不得其名或請名藏拙或請名樂閒或請名休影皆未當余意乃自署曰處士或者哂曰甚矣哉子之誇也弱冠岀仕華要之津淸顯之途靡不周踐宦成心怠挾防而歸喘猶未定輒以處士自髙所謂得隴望蜀腰錢騎鶴者信如人之言矣走曰以迹觀余曰仕或可以心觀余則余固未嘗仕也何以言之走也性迂才拙自防知其不能諧俗加以內無城府樞機不宻謂人之心一皆已若餌焉而輒欣鼓焉而輒奮善人與處猶或見容一值姦黠敗不旋踵由是心嘗語口他日學問充足當超居物外爲一代髙士亦足奉歡吾親增輝閭裏不虞所業未竟迫於嚴命規進京師遺子公之書上光範之牘廽顧所期萬分不克一遂包羞防辱隨眾而趍積以年勞始有今日是豈余之所願哉昔毛義爲區區功曹喜形於色及親之沒累聘不赴嗚呼使義不幸早世則終身爲鄙猥人矣況余之仕也年甫逾冠以今觀彼二十嵗人猶童子也昔魯昭公年數十九而童心未除今之旣冠者非童而何幸而天相其育奉命朝夕無所顚躓迹𨿽朝市而心未嘗不在乎山林所謂避世金馬門者不獨前人爲善矣人謂其進自則以爲退焉人謂其顯自則以爲晦焉人謂其信自則以爲詘焉其苦如是亦謂之仕可乎夫古人於仕大則匡時翊國小則效一官一職故有爲世仕者爲貧仕者爲親仕者爲世仕者蓋通才全徳其勢不容不進韓子所謂畏天命而悲人窮其爲貧而仕者力有不及勢有未免孟子所謂辭尊居卑祿以代耕要非其獲已也不獲已則才必有所不展志必有所不白時必有所不知期夫志易塞而不浮於食斯得之矣𨿽然使余仰無所累誠用於時其所自效𨿽未能越一世而儕古人至於恢治本參贊政機秉義蹈忠與時流並轅則亦不敢後於人矣惟其失之彼故得之此焉失之主故得之於親焉失之人故得之於己焉余故曰以心觀余則固未嘗仕者此也且昔者聖人之作春秋也其有褒貶往往不迹之究而惟原其心之何如釋者謂春秋有誅心之法考其書可見今子不本余而拘拘焉焉求我於形迹之末固無訝其見譙且哂也於是或者俛首踧踖而退遂述其言爲處士庵記

歸田類稿卷六

欽定四庫全書

歸田類稿卷七

元張養浩撰

傳

驛卒佟鎖住傳

閒歲京師編民男女之未年者因事而出多爲姦民所攘匿或女脇爲婢子壓爲奴不然則載之遐徼殊域若遼海若朔漠易羊馬牛駝以規贏入幸而敗者常少不幸而轉市互鬻使其父子昆弟妻女死生不聞者比比有焉嗚呼輦轂之下習俗若此豈不爲大異事哉延祐丁巳春餘以公糴館興和者凡再月驛卒有佟鎖住爲餘言本江西防和人七歳時與羣兒戲裏中爲過騎掠之而北凡渡水三逾嶺不知其幾而至興和騎者因飲於市遂命我給事其家酤者一目眇劉姓時固知貨我於彼以幸見畱卽不辧居數月眇者令我隨馳驅者數人徴所負行二日無所得第云所居尙遠至則畀汝還意眇者又陰貨我聞土俗奴亡而獲者必鉗而黔之用是佯以去故事新爲喜所過皆頳山無城郭居民少陰卽風雪不可前人以孶畜多寡爲富貧所衣皆皮毳所食惟酮及胾無菽粟幣帛以氊爲屋狀而居主人以察罕名我且授皮衣一襲羊二千餘頭命服而牧之且戒曰羊有者傷者逸者無故物故者必汝撻距芻地二十里每出必負餱約他牧皆行不然則迷不能返羊合萬餘他畜稱是升髙而望彌川亙野若雲霞四敷羣皆淆焉不能別甚憂且恐他牧曰汝勿怖歸則自相友矣及暮果然乃復喜聞同牧者十數輩皆中國良家子爲姦民所販至此因自思違鄕井去父母親戚陸沈殊域奴庸於人非我獨也自是始少安焉一日吾羊寢山麓有牛百餘自絕頂奔飲於溪羊不及避而死十意其不免遂委裘於山以疑追者決意亡去時年十有六矣頗健於行始日百里數日二百或三百惟南其向饑則嚽野蔥水飲夜則視穹廬有燈火者往宿焉有問則以蕃言答之故無所疑訝者防值使者具詰所從來遂跪語其故意若見憐乃輟一騎乘我始復至此因走白官郎論眇者以法而我於驛中今年餘於此矣余聞惻然曰我將復若閭裏與汝父母兄弟相見何如乃叩頭泣曰固所願也卽令有司移文榜近給衣糧防送其鄕於戲天下似此者何限庸能盡使遇余若此子耶蓋聞古者五家爲比五比爲閭四閭爲族五族爲黨五黨爲州五州爲鄕各設長胥師正等使之相疇相保蓋所以譏姦民而防不虞也故力正矯誣者禁焉橫行徑逾者禁焉淫怠奇衺者禁焉行作不將不物者禁焉況保息之制六而慈幼居其一自生齒以上皆書於版司民氏掌之以恊孤終於斯時也使有姦民亦無竄其手故下之所以事上者縻微不綦此無他保之不失其所而已矣又聞古者國有饑民則人主不飱有凍民則人主不裘受計報登則人主親拜其視民之重如此由秦毀先王之制官與民判焉不相預甚則聽其自生自死自彊自弱自仁自鄙自壽自夭名置侯牧實與無均又借以爲侵牟奉已之資者總總也嗚呼欲其父子相安昆弟親戚閭裏相愛盡力以事其上得乎夫京師天下之本此焉若是逖遠可知伏自聖天子肇臨四海仁萬物如天慈吾民不翅其子是惟不知知則必詔有司以嚴其禁故余爲傳其事並及古者安民之法庶使當路者得以上聞或於治理有禆萬一焉

節婦柳氏傳

節婦柳氏昔戶部主事趙君子開之繼室也世爲蘓郡人父賔叔嘗尹博平寓京師有年時翰林侍讀學士西臯趙公之子野爲戶部主事亡伉儷久未有繼或謂柳氏女可其父以西臯耆儒子又朝廷知名士聞媒介及之卽諾焉不辭納采已西臯寢疾其父命柳氏視湯液未幾西臯卒其孤野防防歸殯長淸旣殯而子開亦寢疾亟遣人如京師迎柳氏歸半途以訃聞至爲服哭盡哀將廬墓側親族不可遂防於家頃之其兄從京師來欲召歸使再嫁其族恐將敓之柳曰是在我奚恐爲於是其兄見曰吾不忍汝寡將圖汝安汝如我違是汝自取凍餓也柳曰業已歸趙氏𨿽未及合夫婦之禮已定且凍餓與否是蓋有命豈再嫁再醮所能免耶兄灼其不可敓而去間數月偕其弟復來柳氏辭益峻至閉戶與之語逾年其父卒繼而母亦卒其兄卽以計召柳氏來防葬欲因畱不遣柳氏然泣曰人莫親父母妾旣不幸望門而夫歿萬一由此不克反是重妾不幸也況我婦人且寡禮無外事無乃爲位哭之遂不往日率僮婢緝生理𨿽鄰婦裏嫗亦不以接夙感气疾毎發卽呻吟連日闔家不忍聞欲謁醫治之柳曰妾聞婦人寡者爲未亡人我年二十六歸趙氏今且半百天若我憐得死此疾實莫大幸奚醫爲此蓋子開前妻兄陳公約爲余所言者嗚呼肇自道湮俗漬倫理日微臣弗知所以臣婦弗知所以婦其面合心離生從死背者比比皆是一有毅然秉忠執義矯矯不可奪者其爲薄俗之勸不旣多乎且臣之狥其君者以嘗服其事也妻之狥其夫者以嘗偶其體也今柳氏與其夫言未嘗相接也面未嘗相見也患難未嘗同而恩惠未嘗及也然則狥夫之志果何從生哉蓋天壤間所以洞金石格鬼神者無他信義而已矣知信義爲重則凡天下之物舉不能揺其心否𨿽一語之甘一惠之利亦必從而靡矣嗚呼是道也慧男子有所不逮曽謂婦人能爾耶大抵受其幣卽不敢有其身不必恩惠及也入其門則不敢辭其難不必言語托也自古以忠誼襮世者其處心大率如此所以歷世愈久而人之仰之北斗其髙而泰山其峻也河漢無極而日星之永輝也彼剖心拆肝誓生死無他適一旦值不測挈夫所有冒辱防詬惟欲是濟者以柳氏槪之爲何如哉吾承乏太史氏紀人之善故傳其事以爲天下婦人楷式云

哀詞

唐承防哀詞

往遊故平章靜徳康公門聞翰林承防學士唐公徳若望借甚蓋二公道合气同蔚爲當代名勝士被接納有不翅龍門登而萬戶封者走時年二十有四一見略齒爵禮夷賔主其引重後學不獨於余爲然大徳四年夏四月靜徳公卒明年秋八月公卒嗚呼何天不福斯文使二賢相繼去世亟耶維公姿宇魁秀襟量豁如始仕人以宰輔期之歷官右司郎中工部尙書翰林學士承防政聲風節表表一時其家居琴書左右泊然與白屋士埒事母孝與朋友義以誠𨿽稠人廣坐從容應酬靡不心沃尢恬於權勢人有幼而相好長登臺鼎者𨿽數相過亦不一造門少答閒處數年終不以進取槪懷然議者恆以不膺柄用爲恨走嘗傳聞公長右司時或告中書誤釋一囚世祖怒趣宰屬詰之吏抱案不知所出遂告急公初公以疾在告未嘗署其案公卽援筆補之行且曰不誤毋恐入見具本末敷奏天威遂霽後吏白於廷中外嗟異迄今以爲盛談嗚呼人固有一言可見平生大節亦有坐一事軒輊終身不克伸者是殆難以幸不幸論也今人疾吏防欺如鬼讎案具求署筆靳靳不肯下駁至再至三虞後連已故爲淡墨際紙細書兾日久漫滅不可復識認又有值敗取案爪其畫者政使無誤且迎合附會曲爲之徴矧肯明其誣代其辧復補署其銜者哉蓋嘗迹是論公使其進登廊廟其不爲公孫之阿防詭隨蘓味道之模稜兩端也審矣古人謂細事如此大亦宜然惜乎天不俾餘言之效於世也公諱仁祖字壽鄕畏吾人其履歷之詳見參議瓠山王公墓志詞曰

窮壤間正大气生才發於徳苟非其人巧求襲取亦弗克於鑠我公量宏學博徳崇積筮仕卓然人謂他年秉鈞必歷三顯官身同寒士見冰檗下交不凟應酬雍容儀靡忒彼貴而頗見且逃之矧肯卽或捨或庸略不介懷惟自得曩長西曹代吏辧誣義形色冒厥雷霆一語回天汗郡辟有美如斯遐不以年止半百使大厥施淳俗可還今可革謂天漠如倒稇畀人曽弗惜謂天皦如奚獨於賢乃爾嗇厥理孰究非始今焉來自昔我挽以詞九京之憾庶少釋

吳道源哀詞

天之於人侈其才蹙之於壽是理之不可曉也尙矣疇仕京師後學頴異者亦屢見之然未幾則皆相繼夭歿謂天媢疾耶必不生之矣生之而又才之是天有意於成也然而卒不年之豈彼所稟過淸且靈勢固不能久與於戲此余所以於吳生道源之卒重有所哀也夫生濟南人名濬字道源余所命也早失父隨母氏及二弟居性莊重寡言笑持身稜稜有風岸恆欲以道徳文學自襮於世嘗遊京者四年歸而其學大進由讀書忘劬勩得痰疾或勸其已面從退而益力然其病有時而差有時而劇余自謝仕居鵲華山間來從予遊時與之論經談道及商歷代治亂人物臧否文章機杼工拙體裁髙下靡不周徹間書所得語所見正是於余往往新奇夐出人遠甚心獨異之然以虧弱每令冥心靜坐或有編帙筆硯在前輙爲去之於是則專以守身事親相告語余嘗謂之人也使天假以年他日必能以所學名世蓋習見其立志髙用心篤一切皆不凡近故也於戲詎意其竟坐是得疾遂孤余之所望耶生自號方齋始以親故欲寓目場屋由有司小忤其意卽怒不試後袖紙過綽然亭謂余記其所謂方齋者切欲因是思有以廓之未及而卒以疾未娶得年二十有七實泰定丁卯二月二十四日也余惜其學不遂志才優而命促故爲詞哀之使刻石表諸墓庶少慰其不幸云其詞曰

維天生毓兮爲類孔庶尢物獨尠兮孰灼其故甘露慶雲兮曽不朝暮祥麟威鳳兮曠代靡遇猗嗟若人兮淸淑攸聚超彼凡近兮髙朗是騖牢籠元气兮劃劙雲霧追琢風月兮虹霓爲馭天吳前茅兮祝融左拒望舒環侍兮靈氛訶防方爾馳翔兮胡柅中路無乃鬼神兮修姱之妬厥躬𨿽土兮神必天附意其仍舊兮八表容與有母慟絕兮有弟號慕裏不相杵兮朋泣而賻矧余忝師兮於義有素一聆厭化兮涕泗交注文孰余彚兮道孰余輔心孰余知兮言孰余助緬維有生兮莫匪朝露一气屈信兮隨彼來去達人大觀兮天地皆寓壽焉奚喜兮夭亦奚惡一時或郁兮百世斯著述此表隧兮尙慰泉下

祭文

祭姚牧庵先生文

嗚呼維斯文之宗伯曠百祀而一人方元精之孕秀光嶽慘而不神旣培埴之伊厚又喣濡之孔仁及炳炳以瑞世眾嘖嘖爲鳳麟何造就之良艱而一旦失於逡巡也嗚呼維公文由天得不踵故蹊縱橫操捨舉自已爲筆未及落而气已馳當其賔之筵而酒之冷也人第見顒卬居中而嘯傲殊不知日光玉潔之思已隱隱乎睫眉由神變之叵測故愈出而愈奇小能使之磅礡巨或納於毫釐元則伏於未朕明則耀乎無涯彼江漢之滔滔與嵩華之巍巍𨿽交梗於前路而足之所到莫不劃然自辟而失其深危爲難耶則無樊宗師之深澁爲易耶豪放抗衡於坡老正大並轡乎昌黎而跬行顧影僂步呈姿柔筋靡骨膩理纎肌者見之宜其咲發於坐井嘆興於向若面譽其削鐻背非其覆瓿而卒瞠後塵而莫之追也嗚呼其尢可偉者不權之阿弗勢而移遇有論著屹無詭隨或竹帛之揭或金石之垂褒其賢則賤者尊而死者昭於後誅其佞則榮者辱而生者冥於時古所謂良董遷者復奚恧而觀夫靈明之境湛乎其不波含宏之度廓乎其無籬隆於風節粹於倫彛芥功名而無意於屑屑塵富貴而惟道之怡其待問也如響其好施也若遺𨿽牛童與馬走無不道其姓字而識其容儀衣紫雲兮蓊郁佩明月兮陸離驂鸞鶴兮周章遨云漢兮委蛇封君擁節以先導列侯庭俟以帚持席屢前於宣室宴每侍於瑤池惟其名之太盛遂致巧言秉間奪朱亂雅構漂山之謗而磨平淮之碑嗚呼僕初聞此且訝且嗤欲爲廷辧計莫我施竟黙黙而坐視誠有負公平昔國士之知也𨿽然夫文章天下公器豈呫呫者得私今已不能逃乎月旦況千載之可欺夫何損於落落祗自詒其蚩蚩於戲蓋嘗考夫士君子之賢佞惟進退爲可窺苟於焉有慚徳𨿽虛文其何禆初今上之淵龍也授公太子少傅而不拜在他人則然驕喜之不暇而公乃惻然以增悲曰吾世父所遜避何行而及玆九重聞而稱異百辟見而賫咨使區區毀方售進者厥顏厚於十之甲豈特可爲將來之範而當世之師也哉如走者道昧於進辭拙於摛夫何有能獨防見推播華宣彩揜類隱疪騰章再三必用是期顧公抱負之如許於吾輩乎奚取則其推轂後進之雅量又非今士之可夷始聞訃音忽忽以疑詎有顏如渥丹之懿偕蒲柳而先衰意必出於多口因復傷士風之日澆漓尋得眞於門客嗚呼何天不斯文之祚而竟使哲人之萎耶或以爲年及則世之齯齒臺背獨矍鑠者何限而於大賢乃獨嗇其期頥吁帝閽兮幽遠徒反袂以漣洏嗚呼昔公無恙爲世珍兮今公云亡孰柄文兮自京之別三閱春兮玆夕何夕遽永分兮蹇孰余開懦孰振兮窅焉元宮無復晨兮如其可贖人百身兮求而弗得號弗聞兮詞忘其蕪尙鑑情之眞兮嗚呼哀哉尙饗

祭李宣使文

維天歷二年六月丁亥朔越七日癸巳資善大夫陜西諸道行禦史臺禦史中丞張希孟謹遣令史賈仲干等以淸酌之奠致祭故西臺宣使李生之靈嗚呼人之壽夭皆所素定但行不愧心順守其正年𨿽不遐其流聲於人則無窮也今年二月餘自歷下之官西臺舟次安山而生乘傳來逆且拜且言馳至長淸聞公由水而西所以追及於此乃獲瞻拜余見其端確卑愼勞慰久之時訪西事應對甚悉凡所經過傳送供帳輙先告集余第受鞭而馳捨策而憇宴然不知身之爲客而道路之爲修阻也路出河南流民寖遇抵新安硤石則縱橫山谷鵠形菜色殊不類人死者枕籍臭聞數里餘卽命生躬督主者坎而瘞之餘年六十生長齊魯富庶之鄕餓莩流民雅未嘗見一旦遇之心酸鼻辛不覺淚之交頥生見余哀往往先路而行揮使避之民不循途多致顚沛自後余𨿽悲不使生見之而生亦不知余心之爲益哀也行次華陰宿於嶽祠時旱暵甚久遂爲文禱之文詞甚悲禱之夕余自讀其文讀至悲所不覺失聲生與一二道流亦皆哽噎余欲駐車祠下雨然後去生跽而泣言公爲民之心神已洞監必雨乃去無乃偪神太甚況公家有老母萬一因是致疾是公爲民而不爲母也余蹶然輟哀謝之卽趨其行至華州雨連夜不止詰旦命生市羊一豕一反而謝之比回余已視臺印矣每出閣生必騎隨見流民與曩過無異於是余又悲欲命有司爲粥食之皆曰粥誠一設饑民必四遠而至後或不給柰彼眾何余曰若然則將聽其死與余遂出私鏹若干詭爲鬻粥者凡三處食之命生往來覆視民稍寧息後又患庫錢細民艱於交易又命生監涖幾其爲姦不時給者庫各一啟病民雲集生資稟素薄其毒惡之气乘之而入遂感成疾凡更數醫迄不能起嗚呼慟哉生有父今爲河南省都事余都事右司時常與共事侃侃和易人也頃走書安西懇餘指示提誨今而若是將何辭以復其父乎夫生之所以得疾者實由余救民心鋭以生勤不憚勞故每事命之初不期生竟以是而不壽也然則生之死非其命然耶其因余責頻任數而然耶嗚呼聞生有弟年逾冠矣余哀生之沒於官事將令其弟復爲宣使以慰生之不幸以贖余之所失以足生未遂之心以終其父相倚托之意若然又未知生知乎否乎爲有憾乎爲無憾乎嗚呼哀哉尙饗

歸田類稿卷七

欽定四庫全書

歸田類稿卷八

元張養浩撰

雜著

家訓

維人之生或孩而殤或冠而殀或壯而疾廢幸而不殤不殀不疾廢則生於陋邦遐邑而不於中原幸而生中原則又屠沽貧賤而不於富貴好禮之家嗚呼其孩焉而不殤冠焉而不殀壯焉而無疾廢而又生於中原好禮之家者天旣全之如此而人之所以求稱其全者顧可苟簡而不力哉夫學不求至於聖賢皆負徳造物者也道萬里而不以爲逺陟千仞而不以爲髙洞金石而不以爲難蹈水火而不以爲殆者志焉而已矣志苟一立天下無不能爲之事而況讀書乎志苟不立目擊所有而不能致而況爲聖賢乎嗚呼士而無志可與有爲耶自開辟以來不知爲年幾千而汝始生焉自祖宗以來不知傳世幾百而汝始承焉嗚呼以開辟以來始有之身祖宗以來承傳之緒而於汝托焉則汝所以兢兢業業殖學禔身克肩厥任者當何如哉汝其齋心凝慮以思古之學者皆有所志志者心所向也志髙而或下者有矣志下而能髙者未之有也故古人謂取法於上猶得於中取法乎中不免爲下也信矣

堂邑祈雨文

維某年某月某日承務郎堂邑縣尹兼本縣諸軍鄂囉勸農事張某謹以淸酌庶羞之奠敬祭於某神之靈某祗受天子命出尹於此未及其境夙夜以思防而讀書長得百里之地而治之是惟無爲爲則何政不可行何徳不可積何人不可澤上不負國中不負親下不負所學奉職以來卽潔躬齋居屏逺聲色心欲與古之防火反風蝗不入境政如神明者並驅爭先此某素心而天地鬼神所照臨者也未及數月值旱暵不雨民頗爲憂切自謂以某之心膏澤之降必在旦暮今旣旬浹而亢陽如故將以恵民而神不隨將以報國而神不與抑不知某何以得罪於神而斬焉無所感格如是耶且厥今之制昭昭者責之於吏冥冥者托之於神所以詔書每下自古聖帝明王忠臣烈士名山大川凡血食於郡國者未嘗不懇懇及之非徒美觀聴爲虛文蓋以贊治道福民生成歲事實有望於爾神也神不見答豈惟負國抑亦負民豈惟負民抑亦負某此來爲國爲民之心使縣尹貪庸鄙猥神之不見亮也固宜苟爲不爾神必有以處之矣尙享

謝雨文

年月日具官某謹以淸酌庶羞之奠敬謝於某神之靈某性識愚暗溺於古而不通於今孚於民而不信於神向以旱故輙以狂直之文有禱於祠下將謂神必見怒薦降以災不意奠拜之明日甫交三鼓陰雲四合自昧爽至午後不風不雷旣沾旣渥闔縣耆老皆歸功其尹夫尹恃神以濟其不及者也其敢貪厥成功以自重其曠職之罪哉謹躬詣拜嘉防惟尙享

西華嶽廟祈雨文

維天歷二年三月戊午朔越廿有九日乙酉陜西諸道行禦史臺禦史中丞張某謹以淸酌庶羞之奠敢昭告於金天大利順聖帝之靈某防讀古人書欽聞明神獨尊西土歷代祈禱靈應赫然則神之得名於世者舊矣不虞衰暮玆因防宦始獲仰止下風然不幸屬民多艱流亡彊半餓而死者相枕於途今將首夏尙爾亢旱如故某𨿽叨榮行臺實悲實懼使某平昔素無爲民爲國之心重以貪殘邪僻神不見卹則固其宜萬一少有可取則神亦安能漢然坐視不爲動於中也伏望垂監愚忱少沛甘防使民回生意歲秋有期則神之血食古今者爲不誣矣倘不見與則某惟有省愆待罪日拜神前必待示其不見答之由然後退尙享

西華嶽廟催雨文

維天歷二年三月戊午朔越三十日丁亥西臺禦史中丞張昨以歲旱民亡比屋病疫謹齋沐於二十九日早哀祈雨澤於金天帝君之前黎明雲气四集川嶽之形皆爲冥晦私切甚喜以爲神明見憐甘霖之來可跂而待不圖爲風所梗旋致觖然伏念某爲西臺之官帝爲西土之神今歲屯如是民隠如是臣𨿽未上胡寧彼忘不神之禱尙誰禱哉況神令一出闔境之內何靈不隨非勢窮事廹臣亦何敢不知忌諱連日薦瀆惟神有以哀其愚而終恵之則某𨿽旅困於途敢不重報尙享

爲民病疫告斗

維天歷二年六月某日資善大夫陜西諸道行禦史臺禦史中丞張某等謹以淸酌庶羞之奠敢昭告於北極武之神惟神斟酌元气標凖眾星運行四時贊成天道凡沴疫不正之气上干陰陽之和者屏而去之是固其職今三輔之民自春䢐夏由病疫而死者殆數萬計巷哭裏哀月無虛日使彼有罪已盈其罰伏望明神自今咸加寛宥杜其禍源開以生路滌之以甘雨蕩之以祥颷使人防休嘉物遂生息某等𨿽備員西臺亦或少紓厥責凡此者無非神之恵也尙享

綽然亭上梁文

常慕閒而未遂久搴淸泉白石之思不待年而遽歸已冥皂蓋朱幡之慮必功成而始去恐時失而莫追聞健休官用期寡過伏念某夙非閥閱雅欝經綸裳豈願乎乘軒赬尾本期於縱壑偶操刀於外邑俄持斧於中臺抗言幾血於虎牙珥筆復塵於螭首在棘闈而兩叨貢舉入蘭省而三預贊襄薄書身憊於奔馳期防耳煩於呼叱五更待漏遙瞻兔魄於璇霄一防論燈誤得驪珠於滄海眾皆過譽其忠藎已獨自悔其狂愚𨿽防鈇鉞之寛實出神明之祐幸今完璧理合回輈王夷甫宦情之無哂淸談之多躗錢若水急流而退嘆奇節之鮮儔非有心敢儗乎名賢固無技可呈於治世疇昔之捧檄非詘而今之稅駕何疑人謂歐陽公踐言之遲我喜陶景掛冠之早爰於別墅肇構斯亭適當華鵲之衝兼有泉石之勝芳叢錯秀繞風煙移榻而觀老瓦傾銀掬水月洗觴而飲於心足矣何福如焉昌晚景於桑楡傲歲寒於松栢一簑煙雨絕無庾亮之塵四面雲山盡是王維之筆或天防於汗漫或云臥於荒寒或散髮以弄扁舟或披襟而坐茂樹或投轄以畱飲或臨池以學書或倚笻而聴猿啼或投芥以命鶴舞或誦以教子或吐納以學仙或酣歌賔客之前或長嘯煙霞之表惟日不足其樂無涯一壑一丘聊以償半生之苦五年五詔將何報九重之知仰架修梁俯陳善禱

東繞屋煙嵐萬玉峯莫道歸來無用處也能善頌效華封

南林影山光水倒防一自角巾還第後懶將心事向人談

西竹塢蓮塘接稻畦榮辱從今都識破不須鵬鷃校髙低

北郊原處處皆春色牧童也識太平懽落日一聲牛背笛

上朝暮雲煙千萬狀紅塵不到笑談邊何處人間有蓬閬

下世累而今都不掛閒來底處用吾心看水看山仍看稼

伏願上梁之後神人胥悅物我皆春書添架上之蕓香酒溢牀頭之松乳佳客常盈於座榻好山永對乎軒楹居畎畆而遺安窈比襄陽之隠士處巖穴而索價不爲少室之山人

擬唐河東節度使李克用破黃巢露布

臣聞王者之兵若時雨所向者俱荷來蘇人主之威猶雷霆凡擊者無不推防矧玆防軰敢犯龍廷果兵出而有名將賊亡之無日恭惟尊號陛下茂昭聖武誕受天休屈羣防於殿陛之間運四封於股肱之上其或不率在所必誅𨿽日月所弗臨亦梯航之相繼賊臣黃巢者麻漚小竪唐室大姦恃其吞噬之雄肆厥飛揚之志橫行郡國污我衣冠毒熖延灼於下民醜徳升聞於上帝初無挈瓶之智每懷問鼎之心非朝廷駕馭之乖方實鬼神使令其如此不盈其惡曷殞厥軀臣克用等指彼凶殘奮揚乂烈挾長風而破鯨浪未足諭其發機皷烈火以燎鴻毛不足擬其乘勢四嶽以之而震蕩三光於是乎晦冥期欲一平誓不兩立轍亂旗靡競曵兵棄甲而奔弓撥矢鉤咸裂帛褁瘡而走伏屍蔽野流血殷渠破竹之勢已成拒轍之心猶熾彼謂乘間抵隙可狙擊而成功孰知自午至晡反狼狽而敗績彼黃巢者零丁獨竄顚僕無歸収淚向天甚項羽烏江之窘投身失地劇曹暪赤壁之危計莫能施生遂自刎臣等叨司戎律沮守雄藩顧玆毫髮之勲要出聖明之力獻俘太室拓境明時三箭而定天山已復禹州之疆宇一鼓而空醜類載瞻唐徳之輝光臣等無任慶快激切屏營之至謹奉露布以聞

序菊

余於諸花中獨愛菊非矯情襲陶之髙之潔而然也夫菊之種甚繁花若色亦不一葉𨿽荏苒相肖然隨其花而爲狀亦不同味則似苦而甘餌之可以輕體延年者無分黃白紅紫朱則一也大抵黃爲菊之正色然黃之中又有所不一有淡者焉有濃者焉有先黃後白者焉有黃白相錯者焉其他或白或紅或紫或朱者亦如之比聞京師傳有黒者由未之覩玆故不錄夫色之不一他花亦或有然者若乃花之不一吾惟菊之見焉且五行之气播爲萬物其精英之餘爲異葩奇卉陰陽一噓而滋榮陰陽一吸而揫斂而菊也獨能於揫斂之時揚芳吐秀又能狀他花而兼之此其所以爲尢奇也歟夫牡丹花中極品也然其花止如其名菊則有桃花若者有薔薇若者有垂絲海棠若者有防菡芙蓉若者枇杷荔芰牡丹若者木香茶防棣棠若者凡若彼者亦不一至其生也𨿽有疏宻修短大小肥瘠之不同大槪皆叢而不樹最余平昔所見率不越二三尺蕭頴士謂旣低其枝又弱其幹者其爲叢蓋自古然也其彊之以爲樹者近年見之嘗聞園丁言菊一叢可折數十本一本則枿其橫枝掇其傍蕾惟餘數蕚若然則花之敷也廣徑可三寸許其孤髙可以丈餘由無庶蘗以竊其气故也余聞哂且誥曰審如是則焦僥去其手亦可使如古防風氏乎園丁亦哂而不答後余宦京師於宗仁張儀之家見盆植六七尺彊者其名勝金黃驚詢之語如園丁旨其家又云此猶非髙者苟巧於摘剔工於矯揉勤於膏沃専於防持有逾尋丈者余𨿽懲前詰之誤然質諸古人之辭參以平日所見其心終不深信及致政家居於張智甫家見丈五有奇者花淺紅名醉楊妃余謂菊爲髙人勝士重者以耿介特立不與凡卉伍也庸可以亡國嬖孽目之因易曰傲霜春主人甚偉餘言繼而於姻親吳彥淸家彷佛二丈者名禦愛黃二花皆植陶器中髙則髙矣然其花止五六且居其顚余又哂曰使淵明觀之則必矯首引領踵爲之虛而背爲之仰矣𨿽欲采落英以杯之恐不可得聞者皆爲粲然因思艸木非有古今之別也然昔者殺而今焉隆昔者叢而今焉樹者何也蓋羣彚囿生大化之中气升降而物亦隨之理勢然也況古人厚而今人薄古人約而今人汰古人朴而今人機且巧爲彼物者惡得不與之靡耶嗚呼嘗聞申包胥人能勝天之言爲太過今以是花觀之則申公之言爲有徵矣𨿽然夫菊鐘秋肅殺之气以生蓋其性本貞竊嘗引之以況壽者惟貞也故宻可使之防焉短可使之修焉小可使之大焉瘠可使之肥焉若乃霜之風之不變易摧落者此則人所不能爲也蓋人所能者末也其所不能者本也本於天者貞而人從而修之則其益茂益長也又奚訝余於是得飬生焉故序之以示與吾同好者

致樂堂銘

繄子若親厥本維一心親之心是爲子職親苟見惡則益敬恭纎怨不起斯表厥亙古能子奚稱舜獨非以處變始終克淑嗟今之孝皆親所安故其致樂靡有孔艱試於燕閒心自語口如弗子余則懟則否萬一未至其加勉旃朝治夕克必復我天猗與周君事此伊舊反而體之順徳日茂凡百珍飬乃其緒餘願言鑑此聖域有途

歸田類稿卷八

欽定四庫全書

歸田類稿卷九

元張養浩撰

碑

勅賜極眞萬壽宮碑

極眞萬壽宮者髮冠仙姑封悟參化妙靖眞人寓迹之所也然眞人之迹所寓不一始焉寓肥城夫家旣棄家寓東張村澗槐上未幾寓西郊樷祠中又未幾寓東原門孫防家竈前又未幾寓滕之嶧山積功滿千遂寓於此焉以卒蓋眞人本濟寧肥城農家女俗姓田後歸同邨孫氏自合其家數有妖弗寧以新婦爲不利逐之無所於適距村十數里有槐幄如橫生澗脇澗深叵測眞人泰然處其上者數月風雨皆不及虎狼蝮蛇望而不敢偪其寓於古祠也年少見而媟之俄而媟者若空縣去地尺呻吟如被楚檟其竈隱於民家也始終凡八年其家禮之甚至其人有辟穀術日惟啖棗數顆不言不笑或代汲或洴澼或執爨皆不辭自歸道二十餘年首未嘗櫛沐髮皆上生樷合髙尺餘其端旋結如雲鄕裏異之因目爲髮冠仙師云至元己巳世祖皇帝召至京師一日見便殿上問而師爲誰而有何術而髮因何上指眞人曰我乃農家婦由不獲已出家如上所問皆不知其所以上誠其言厚賜遣之厥後爲人言休咎若出無心往往奇中江浙省平章徹裏素崇飲因朝防請見師曰物莫毒酒弗戒將及後竟坐飲不年監察禦史鄭某病羸久未勿藥眞人食以所食棗遂差乃執弟子禮終身彭城展某田某俱休官師事眞人惟謹其它公卿大夫過而候謁自遠餽贈走下風而願聆謦欬接武於門甚至圖其像歸而祀之維楊富民劉伯淵闔家敬信尢篤施財爲築室任城西南名曰極眞觀走往年使江左過之師年已七十餘形臞而顏色黃明脈絡皆現顱骨若嬰兒柔且陷雅不火食寢所時有光怪出沒祈寒則盆冰水而浴日以爲常其髙弟陳志海亦女冠也爲餘言師之得道蓋由神授始爲婦時夢遊大川值縞衣女仙乘舟招曰若能我從乎師欣然諾之女仙卽抽簪畫水倐化爲梁師因登舟舟移而寤遂語親故相絕問之則曰我寶華城主人也或訪以養生則曰寡食訪修身則曰謙退素不知書一旦捉筆書曰防住心猿消甚言說功滿昆侖方顯孤月爲歌詩類此者不一志海嘗與女徒數輩遊嶧山牛口嶺一人偶失防物色之無所獲旣歸師笑而出諸懷中里人禦史中丞兾徳方有遠行來別師以所服半臂贈之兾固辭師曰第持去一日必用此後宿古驛中甫瞑若有童男女服五色衣羣行而前驚不能寢如是者連夕兾因取師所贈枕之而臥眾皆相拽愕遁去且曰師在斯師在斯兾平昔頗不相信至是始神之暮年恆閉閣匡坐或臥遊物外浹一晝夜乃起自號洞春有司上其道行朝廷爲易其觀曰極眞萬壽宮封悟參化妙靖眞人命下而師厭世享年八十有五實延祐某年某月某日也後七年當致和攺元秋其徒宋志誠掌徳元持翰林侍講學士曹元用所述事狀且致新州尹李防書求記其所謂萬壽宮者余曰疇過所居甚隘其侈而攺建者起於何時何人志誠曰以師之心豈欲爲此嘗曰心誠事神一茅茨足矣何必殿爲師旣沒僕二人倡同門道眾贅金築之三淸殿凡三楹神門居前左右齋廡庖庫畢具公所過者今殺爲方丈矣余因嘆人之所以動蕩一世者必有其實如師刻苦精練數十年一旦超詣仙域冥與道合莫之爲而人從無所陳而人信所謂不逆寡不雄成不謩士尸居龍見淵黙雷聲者非耶嗚呼使爲吾道者亦如是尙奚儒風不振之患哉乃爲銘貽之以見師之所以化服其徒徒之所以報徳其師者彼此胥無所負云辭曰

維至人兮澹無爲合鴻蒙兮混希夷以宇宙兮爲閫奧云若月兮爲藩籬霞佩兮風衣龍馭兮驂螭翠旍兮晻靄珵珥兮陸離命麻姑兮前導使雙成兮後隨約飛瓊兮殊庭防金母兮瑤池排虛兮幹開扶陰兮坤移頫萬山兮累塊閱千古兮曾不異夫晷時揚揚兮有得納納兮無涯陋土木兮儗居鄙錦繡兮爲儀繄仙師之此心彼濁世兮焉知柰其徒之失相中侘傺兮曷依爰周謁以贅泉舉樂助兮防施遂積微以成鉅詔靈氛而占之輿謀兮允葉羣力兮是基棟宇兮鑿鑿丹碧兮差差如矢兮斯棘如翰兮斯飛琦瑋兮僪詭輪奐兮葳嵬詎一州兮香火乃九域兮蓍龜匪伊人兮降康實爲國兮祝釐𨿽其師未及乎目撃必天遊兮過斯領羣仙兮弭節亦戀嫪兮棲遲憶形神兮渺不知其所蹠第蕭蕭兮風悲將上下兮求索又不示余以所貽北指兮沍寒西阻修兮崦嵫如東兮洪濤南阻兮炎曦志緯繣而莫達儃佪兮邈而倚閶闔兮延佇企閬風兮賫咨蕙肴兮孰烝桂醑兮孰釃遼絕兮鈞天芳歇兮瓊枝江永兮愁懷不可兮方思竭耳兮旣寂滅以絕聽窮目兮又沕穆惘怳而叵窺心純厖兮蹇無階以攀附憗遲此兮或彷佛其一來誠閔余昏墊以援手其眎賈尢媒禍軒冕兮又奚翅土苴之棄而與夫瓦礫之遺也

歸信縣尹史君去思碑

利人澤物士君子通願也然阨於窮而不獲施者十恆七八苟獲厥施無曰官之廣狹皆足以效其所有況令爲民率一邑之政靡不仰成𨿽所及有限他日擴而充之以相天下以福斯民有弗難者嗚呼孰謂州縣之職爲徒勞人哉歸信爲雄州屬邑其尹曰史君肇下車不鉤距不機穽牖民於約繩吏以律明聽愼罰以治其下殆有志利人澤物者與延祐攺元夏四月邑耆老趙某數輩走京師謁余曰我史君去官今一年矣其爲治也雍容無遽色或以爲緩旣而民孚吏革闔境懾然愛而敬之耋稚惟一逮其去茫然若失怙恃𨿽吾輩亦不自知其然將碑以發之敢屬筆於子訪其政皆相顧若不能名因叩之曰世之爲縣者聞有挾勢而商徧賦所部倍責贏入名爲義取實則豪敓史君有此乎曰無有也聞有盛飾廚傳稱過使客以賈聲譽史君有此乎曰無有也聞有舞才骫法浚气樹威內厭同僚而外惟民剝史君有此乎曰無有也聞有乘荒緣疫噤不上聞奴厥人民妻厥子女史君有此乎曰無有也聞有歲括匠師工金工木厥直弗畀惟趣其成器服是修昭榮宣富史君有此乎曰無有也余曰審若是則史君之賢視古良二千石無怍矣豈直倍蓰世之爲縣者哉彼於此不能免乃日敏於簿書勤於期會苛於督責噫是得爲善政乎哉然謂之無能則不可必欲假此以托金石以範今詔後則非僕之所敢知也嗚呼後之觀吾文者必輪指以議曰此可爲此不可爲亦將有所聳然已故重之以詩並使邑人知賢令尹之政在此不在彼云史君名郁字文卿景州東光人今攺河間寧津縣尹階承事郎詞曰

爲令而愎則民咸盡毋曰克威其究惟忒爲令而罷則民罔齊毋曰克惠其究萎而不罷不愎惟吾尹然道我於平迷我指焉我田膴膴有饁惟旅或其蹊之令則尢汝令之始來若無所施旣而私省其獲不訾登幼於學俾老有養宇者攸寧塗者相讓令今歸矣吾疇依矣追而縻之嘅其悲矣彼察爲明彼苛爲能𨿽鑠一時日逺則冥古云良吏利可歲計悃愊無華是歟非矣其民欲碑言表永思口不能陳心獨徳之凡若此者詎力能致勒詩於堅式谷嗣至

朝防大夫同知山東東路都轉運鹽使司事恭古行司惠政碑有序

古者鹽與民共周𨿽置官掌之初不倚以資國也迨管敬仲相齊以富說君始籠其利而居之厥後相沿遂筦以扼民用防塞日嚴而姦軌遂熾其間或弛或禁歷代不同要皆以貨視之而重其入矣皇元有天下世祖皇帝肇建官制惟民是卹以山東瀕海素饒爲置都轉運司濟南司設使二同知副使判官各一使則監守余則行司其境而督成焉今上禦極初年大都路南兵馬司都指揮使恭古出爲山東轉運司同知公西域人英敏明決所歷有聲尢練刀筆其所增削老吏有不逮每行司卽囊槖自隨與所部無毫許幹曰吾不侵彼彼敢侵吾竈民比歲縮厥煎厲由戶乏賦重戶乏由官給工價隔閼吏手且易眞以僞無所於質賦重由亡不補缺並其工見民當舉火者父子兄弟妻女盡室以出鵠形菜色傴僂執薪煙焰中仁人君子見爲酸鼻若復從而慁之則課耗工隳咎將誰執又曰夫鹽斤二百爲席爲袋國有定制比聞賂則加多否則加少其司場官吏卒徒恆不下廿餘人一人弗嗛卽勒不與發夫鹽乃竈民膏血使若輩操賈肥家可乎夫以歲鬻官帖爲轉運者差以上中下賄厚者給以上帖謂之答首錢往往致鉅萬許諸宿積姦類此者偕其使湛穆直權宜創法爲屏絕盡以所分地寧海新鎭永利固隄等場十有二他官所分或有故亦攝領之其給工直載楮鏹躬詣其地召竈民面覆手授纎釐必足吏無施其姦由是恩威胥著逺近無不聳服煎有羨余而課軼疇昔數倍至有事已以斗實香鳴樂焚之行司拜徳酬惠者憲司聞其能諸訟不法輙檄使按問未嘗阿防希薦使人有讟泰定二年夏旁近諸縣火災朝廷遣使賑之而漏竈民公曰均饑於災此獨屯其膏何也遂遣吏再三請乃更溥及舊所逃亡聞而來歸者繩繩無虛日嗚呼世恆以職財爲慁人且謂不足展志而薄之胡不視公所就哉大抵微難劇無以見人之能微淸濁無以表人之節處防局冷地而曰我淸且幹是誠淸幹乎哉語有之不曰堅乎磨而不燐不曰白乎涅而不淄殆公之謂也夫今年某月寧海場鹽司令李良佐率耆艾數輩走濟南乞文於僕將伐石勒公懿績樹於利津行司之口曩余爲禮部時聞公出使泉南適有冦亂職兵者皆顧望不前公怒而敓其兵進討平之蓋其爲國爲民之心非獨今日余惜其用不滿能且嘉佐鞭算而使人感戴不忘如是故不讓而爲辭以礪夫有土不得於民者其辭曰

凡仕祈治奚擇淸流處濁能淸維貞之尢何莫非民事悉王事民靖事凝職斯無媿今官計者肖公幾人姦蠧求源有革靡因孰朘吾民我憲我理孰政之瘝我石以已歲行其部徳徽孔宣族信羣孚有命胥先竈民有歌曰奚來暮昔逃以離今完而裕屬丞亦曰公我父師匪厥教命幾敗乎私彼云理財昜易素志所歷許隆遐邇公視人事一職猶弗克揚矧兼其他而優益臧往使於南適際冦虐春秋與專三掫咸若彼司民土蔑寸善稱俾而聞玆恧其可勝闔境皇皇云報無所托言於石永徹終古

大都河間等路都轉運鹽使約約惠政碑

三代以前鹽與民共筦之法無有也夫利鹽以資國萌於齊威滋於秦漢氏蔓於魏陳唐宋之間惟得人焉而尸之則財阜民康經用不蹷非其人往往挾權骫法殖私以厲民不至敓爵防軀而不已於戲自古職財不爲財所禍者詎不確確其難哉泰定丁卯夏五太常禮儀院同僉致政李君惟肅爲餘言大都河間都轉運鹽使約約肇下車首公絕私以身帥下物務之至惟正是從諸司轉運在江左者惟河間爲重且劇𨿽夙名智囊善賈而能者往往弗克荷公以國人紀綱其間未數月久宿姦芟剔殆盡加以同使郝君托歡恊心輔治言合計諧其相信之深巧於用諜者有不能間先是爲轉運者餘鹽爲引一十萬五千二百五十滯而不能售累政坐視計無從出公於是走省部言狀遂聽就實次年之數中外無不趯趯稱快居嘗曰天下事自難則難自易則易不特理財爲然也持身玊雪竈民自商貨自均所課自集所部自肅功一二而功千百焉若乃外示扄鐍內懷溪壑一中其餌詘信操縱惟彼之隨小有所更卽從而騰口其慝力𨿽千而厥功不能毫許嗚呼觀是言則公平昔臨政可知已居無何朝廷聞其能賜金幣異帛有差於是長蘆民無少長一辭僉謂國家猶示旌勸若是吾輩可防其惠不爲表諸顯乎遂偕滑州尹韓嚴及鄕士李梓崔惟謙輩謀伐石頌其善政式範後來聞子雅與吾使君善又嘗同朝盍賜一言爲嗣至者勸走昔爲禮部時公爲侍郎工曹嘗奇其剖擿明敏冑世族而事儒學後走辭參議還濟南而公亦由工部尙書出爲閩海道肅政廉訪使客有自南來者口其政嘖嘖不置繼而聞有是遷爲愕然良久夫中外之官𨿽夥足以伸其志行其道者莫廉訪使若焉名爲三品其權之重宰相有不逮轉運使瞠乎後塵矣向淸而要今班之常流向舉刺人今爲人舉刺在他人必缺焉不樂赧焉而有難色公略無纎毫不足聞命卽欣然趨駕以行非處心以義而不以利以國而不以身以逺大而不以淺近者能若是乎余由是知公他日爲公輔器也無疑矣故述其徳於民者如此且系之以詩曰

昔醝利庸共民疇之始齊君逮兩京若唐宋法寖周國攸潤官者能用斯溥瘝厥官蠭午諒爲政在任賢何彼污此皦然故所司貨山積欲表裏莫斯的公曰嘻如我何誠堅白從涅磨由憲南荷玆任制許顓益淸眘事沓至不亟徐棼者條防者途蠧畢祛政優布令下孚公上裕昔啇人惟賄先今秩秩罔敢愆昔竈民命朝莫今樂生若春毓其被賜詎止斯舉要言他可知謂易輕經費寄謂重難頥指治猗若績孰克凝宜我公天寵承監旣前眾胥勉肆故人諭推輦凡有位能舉然何事功不萬全我摭實詩以紀俾爾民詠無已

歸田類稿卷九

欽定四庫全書

歸田類稿卷十

元張養浩撰

神道碑

資徳大夫中書右丞議樞宻院事陳公神道碑銘

九河可障欲難窒三軍可衂正人之气不可撓嗚呼如緱山先生陳文靖公剛焉不詘於欲正焉不撓於邪其立朝大節嶷然視古社稷臣無慚徳此天下之公論非出於區區意見之獨也公諱天祥字吉甫其先趙州寧晉人由兄祐爲總管河南遂徙家焉中統初李璮盜據濟南濳與宋通好河南河北宣慰司承制署公千夫長偕諸將東偹宋璮誅歸鄕裏家故貧力田偃師山中暇則講經授徒聲聞日著由宻邇緱氏山故世稱緱山先生云至元十一年世祖皇帝命左丞相巴延將兵伐宋瀕江立招討司且括民間兵械而興國軍遂揺郢復州招討司以公世兵籍辟爲經歷鄂州行省移公攝知興國至則灼厥亂故上書行省參政賈居貞寧暴戢姦辟猶伐病先實元气邪自索焉初姦人乘間連結椎剽所過土崩公私無一人敢與角者內弱如此圖外誠難今痛猶未定若復動相疑貳拘兵益嚴將恐彼亦生心康輯無日惟宜徐驅緩導拊其所傷則民感吾誠兵適我用矣行省謂然並許從宜以治乃順民所欲利者興而逆者以除曾未期年遂成樂土吏白市有諜請捕之公曰彼見吾政如是歸必語其黨與乃吾流亡之招也奚捕爲自是遐邇聞風踵歸恐後至元十三年攺鄂州行省爲宣慰司參政賈公鄭萬戶皆宣慰使以省檄未下不知所長賈移疾不出賈素得江湖間百姓心公走謂相君不出眾必驚撓班次事小一方軍民事大公其長鄭以需省檄脫公爲長不愈自上殺之下乎賈悟卽出視事會壽昌黃州盜起宣慰使鄭公將兵擊之至樊口敗死士卒還言賊盛且鋭將攻陽邏堡鄂城門晝閉民凶凶不能市時諸兵皆參政呼都克特穆爾麾下公見其猶豫無出師意謂參政賈公陽邏堡阻山而壘賊所不能攻政使其來是授首於我況剽遬輕動南冦常態以我突騎當之其敗可旦莫冀勝此則江南諸郡自靡矣賈白呼都克特穆爾且以義激之遂引兵出城賊波駭潰防死者十六七始將士聞賊至咸謂賊聲攻陽邏堡實擊鄂州城中必有內應宜盡捕犬姓防患未然賈公不可眾執愈堅公曰此州宿重兵不少使賊能翔亦無從而至其主是議者不過利彼財物耳由是眾議遂格宣慰司以公有文武才使攝壽昌府事且發兵衞送至境公謂治盜上平定安集否則相挺爲亂流毒善良乃下令使自相招誘悔者聽還其業無業者從所欲居惟擒首惡一二論上宣慰司其餘獄系及他囚凡五十六人至日召語曰若亦思而父母邱隴乎皆釋梏縱歸期三日復獄及期果復無一人逸者宣慰司以公是舉可勸未服遂皆原之後四十年民追思不已爲建生祠二十一年拜監察禦史先是中書右丞盧世榮以掊克柄政中外病之禦史中丞崔彧劾奏世祖怒下吏按問幾殆左司郎中周戭微若反唇坐以廢格奏杖一百舉朝凜凜相戒公拜章言其先爲江西運使入賄與自盜鈔以錠計如幹金銀以斤計如幹茶以引計如幹又謂國與民相爲一體民病斯國病民安斯國安今乃擬一歲之期營數十年儲積非白取下厥計無從苟行其言必賈怨天下況宰相重任非彼所堪臣非不知言出禍隨以事闗國家有所不避章凡數千言大義若此上覧其奏遣邇臣諭防汝盡乃職爲朕朕其忍以言罪汝言出禍隨詎必云爾也後盧世榮誅天下想望風采矣其年五月遷奉訓大夫吏部郎中二十三年四月拜治書侍禦史出覈湖廣省出納道鄂聞行省臣約蘓穆爾倚中有援橫無所忌乃發其姦利十數奏未下私系公獄摧脇百至而公恬不爲動凡幽四百餘日惟取四書環披徧考心究而身體之有所疑卽著論以辧略不以死生禍福纎介後會赦乃出二十八年攺朝請大夫江南諸道行禦史臺侍禦史明年以疾去再授中順大夫燕南廉訪使甫上換使山東時朝廷遣使郡國議弭盜公謂盜有可矜有不可矜由嵗惡時屯爲者可矜治平數犯懷迷不知返者不可矜非嚴刑無以創艾且頻赦不足化盜適資盜俄濟南屬邑獲劇賊數人公命市曹令眾生杖殺之同僚不可公曰比歲盜興職所在二千石姑息吾今權宜以行若朝廷罪擅殺老夫自承萬不汝逮旣而治盜詔下具如公防所部有妖婦自言爲男子茹寃未雪徧控諸郡皆以爲神不敢詰公虞其惑眾階亂杖而遣之或曰眞鬼神陳公且欲治況假之者耶大徳三年移使河北辭疾家居逺近以訟求直者云簇其門至徙避他所六年拜嘉議大夫江南諸道行禦史臺中丞時朝廷方事西南夷公上疏器莫凶兵事莫危戰聖人不獲已乃用去歲行省右丞劉深不度易難請兵逺徵多婦國行未及半變生八番旁防乘之地防師熸奉頭防竄後復發陜西河南諸道民爲兵數萬命平章劉國傑將之期以必取轉輸益亟所在弗堪且聞所徑委陿多崇山盲壑惡林毒艸羣獠安沈斥瘴沴出入獸如圖其地不可郡縣版其民不可衣冠故歷代外之不中國齒設使彼聞大軍且至或壁阨以老我師進退兩窮噬臍何及粵自朝廷徵倭國占城交趾諸蠻以來今三十餘年未聞得尺地一民而所費奚萬萬億啻此其爲鑑詎不至近且明今宜先棄劉深市傳首以諭逺人繼遣使奉璽書開以福禍懷以恩信如仍爲害䢐徵亦未爲晚昔大舜班師有苗格漢趙充國緩戰羗人降經史著之定爲世鑑明年四月赴召中書拜集賢大學士中奉大夫商議中書省事八月地震河東尢甚民厭死數十萬勅丞相禦史議公援古諭今推本天人上數十事奏皆報可以其言祕故外不克知及還上遣使追及通州賜楮幣五千緡以無功辭或曰昔二疏去漢未聞辭賞公曰辭受在人何得前輩相律九年五月授今職時年七十有六凡五返訖不起仁宗皇帝在潛邸素熟公名迨之國懷孟遣使賜酒若幣仍勅長吏歲時告存其爲累朝器重如此始爲招討司經歷諸將以久駐此無家恐無以固眾志命各置侍妾獨難公一日飭送良家子有絕色者來公曰諸君自安吾無庸此卒卻之其權壽昌得賊所盜戴姓金四錠召以付之其人辭曰賊初獲我自謂必死公旣擒彼此身卽公所活願奉其半以爲公壽竟皆付之公平生喜淡泊世俗所嗜無一動其心居則閱經史出惟一僕自隨後躋顯要家無毫許增朝服亦其兄所遺者及臨大節毅焉不可奪故走謂公剛焉不詘於欲正焉不撓於邪者以此嘗著四書集注辧疑十五卷四書選注二十六卷雜文若詩號田居集八卷或謂四書辧疑公𨿽不作亦可竊謂人非生知孰能無疑疑而辧焉乃講學之事昔司馬溫公疑孟子歐陽文忠公疑系辭固不害其爲大賢也天不憗遺延祐三年四月二十六日得疾薨正寢享年八十有七塟其裏嘉禾鄕之蔣氏邨贈資徳大夫中書左丞上防軍追封頴川郡公謚文靖曾祖懷曾祖妣範氏祖忠贈昭文館大學士中奉大夫防軍追封河南郡公謚昭懿祖妣張氏從封河南郡夫人考子安贈如公謚文康妣趙氏張氏並封河南郡夫人文康二子長卽祐字慶甫號節齋學行與公相頡頏事世祖廟仕至浙東宣慰使死南防亂次爲公時人以二難目之夫人張氏以賢淑聞前卒壽八十後七年啟其藏祔公容貎若生三子長孟溫朝列大夫泰安州尹次叔良將仕郎登封縣主簿次季恭年四十八卒女子二長適翟氏次適張氏孫男六孫女十有一曾孫男五公卒之五年當至治元年十一月朝列君孟溫自泰安遣其子允中奉幣若事狀來濟南請銘於余惟公一代偉人當求一代名筆發之走何人敢命之辱辭不允乃反幣按事狀謹爲銘曰

若昔正人曠代一二維民具瞻爲國元气漢有汲黯吳有張昭魏狄聞唐韓冠宋朝迨我皇元光掩前古將相大臣中外接武國人尢異初不假書凡厥言論乃書與俱其在儒流許王斯最厥後卓然公殆其對早賔戎幙適丁冦紛緩頰出奇可百戰勲眾部詟慴一省唶愕言試於民所至神若相其良否與時亨屯戛焉斯寒喣焉斯春迨其揚廷洸洸巨犯連拄大姦斧鑕無憚其誠斯金彼物維火百千從陶色不易頗𨿽其學問是借是資亦由厥徳神宻相之蓋古有云正人猶虎髙步於原不若咸沮昔聞今見天胡忍敓豈伊羣黎爲福亦薄使當鈞軸以以久措時泰和特一反手然是未酬所存者大立懦亷頑百世攸賴莫堅匪石莫易公論詩以揭之彌逺彌信

贈中順大夫河中府知府上騎都尉頴川郡伯陳公神道碑銘有序

公陳氏諱安字良佐世居覃懷修武之六眞鄕祖銑金河南宜陽尹考慶屬金訖籙閟徳田裏公幼焉頴異彊記有逺識器度廓如與人交情意周洽有不逮則誠格忠告善則嘖嘖又惟恐其不章讀書主踐履不以口耳勝人橫逆之來愈益務自修省𨿽重亦不復識者謂有犯而不校撓之不濁之風子惟徳蚤仕於外每歸省必以安義命母躁進取譏時賢獲罪公論爲戒嘗爲汴梁酒稅副使初命下人多意其不屑公曰仕患不忠卑下非所患聖人猶爲委吏我何人哉未幾攺進義副尉河間鹽司厚財場管勾潔已率下賦報無所隱民甚譽焉俄以年及歸鄕裏時惟徳爲尙書省檢校官階奉議大夫國制諸封贈父與子同子陞亦陞遂封奉議大夫驍騎尉河內縣子後惟徳進中順大夫戶部員外郎遂加今封享年八十有二卒在延祐四年夏四月某甲塟某所之先塋妻薛氏恊徳宜家先公如幹年卒以明年四月祔公之兆追封頴川郡君曾祖妣趙氏晚嬰風疾數年不能差郡君侍湯液惟謹每教諸子以濟人惠物爲心五子惟徳其長次惟善次惟恭次惟剛次惟謙皆仕惟徳爲最顯由丞相掾轉祕書著作郎中書架閣管勾尙書省檢校官出爲陜西省左右司員外郎拜監察禦史初拜禦史多所建白未及行而頴川君訃至越明年夏五月走書友人張養浩曰孤惟徳罪大家君捐館時縻身於官其襲斂祖奠皆弗之及重惟先君平日位不滿徳而惟徳又敓仕弗克盡養苟沒焉不爲表其素行金石則惟徳殆不能人天地間矣敢百拜以神道碑銘累子肇余交禦史君垂三十年爲故人早歲俱聯掾禮部爲同仕交舊如是而走也尙敢以不文辭哉惟徳字子新方器用於時銘曰

大阿龍泉不必巨戡始知其銛所以古賢艸澤或淹爲國具瞻猗歟頴川詻詻其嚴肫肫其謙或有忿然我海斯涵終鮮悔嫌得厥善焉口不忍拑必播眾談教子義先已分永甘母人之貪云胡不權卑處閭閻職彼米鹽才苟具全位𨿽弗厭奚害爲恬微子朝聨鴻恩用覃疇發其潛仕甫及年遽爾言南何守之廉淸白世傳壽且多男天報至誠彼道義損而致炎炎榮不蓋慚樹石於阡有徵其凡眎玆巖巖

故翰林學士資善大夫知制誥同修國史贈某官謚文敏元公神道碑銘

嗚呼肇余友吾復初殆三十餘年矣相與同官者八臺則余掾於內君掾於江之南每計事至京師必劇談極懽乃去地𨿽不同均臺掾也省則同掾丞相府仁宗在潛邸同爲太子文學入翰林余待制君直學士後轉侍講余又以直學士代君在禮闈尙書則君侍郎則余未幾又同賓幙及同知延祐六年貢舉嗚呼世之同官者固有多或一二又多或四三如吾二人聨武臺閣且三十年抑亦古所無而今鮮有也其如是者爲偶然非耶玆亦交遊中一大異事也其尢可異者又有二焉至治元年六月餘辭參議還濟南明年二月七日君暴疾卒京師其去朝廷爲又同也君二子余亦二子余長子前卒君長子後一年卒其爲失望於嗣又同也向所同者謂之偶然或可今所同者是豈可以偶然論哉嗚呼曩君不恙時嘗同過前修撰貢奎仲章家飲酒半君慨然謂余昔司馬公與範景仁善二人約後死者當銘先死者之竁余與希孟官同如是气同如是而出處之同又如是其有先死者卽當如二公約仲章其記余此言余聞之黙自度蒲柳之質君他日必先銘我嗚呼詎意余今乃先銘君耶誠使君先銘我𨿽曰不幸托君文以傳不朽適以爲大幸今也余乃銘君是君不幸中重不幸也𨿽然初公之卒余方侍先君家庭𨿽嘗爲位而哭臨弔賻送皆未之及今若不爲銘則冥冥之中爲負滋甚然計君之沒今已三閱寒暑而余始爲操筆者非敢緩且食言向也每一抒思輙悲哽不自禁玆以歳月稍逺又不忍負所約遂抑哀爲撰次之按元氏君嘗自言魏拓跋冑裔其上世弗克逺系髙曾而下舉晦徳無顯者迨其考某始爲江南某路經歷於是遂學江南歷數師若元廷芳王景初吳幼淸輩皆嘗受業焉君爲人英爽視功名無所難自幼已頴異有俊聲讀書爲文恆務出人上尢用意春秋學且其性不藏能隱知人有問卽張髯岸幘亹亹竭底蘊以應初愼齋董公某僉行樞宻院聞其賢過與語合愼齋略齒爵友之甚至後掾行臺行院及入爲樞宻院照磨皆董所推轂出賑山東諸縣饑余楮鏹四萬緡同使欲持歸公見驛民匱甚將給之使謂此爲流民非爲驛也君曰驛於民有分乎且大夫出疆許專春秋之義也余𨿽無似幸忝大夫之列卒賑而歸及復命執政皆多其明決至大四年仁宗皇帝正位宸極數被召見凡諸寺觀碑及近侍先世功行銘者甚夥會牧庵姚先生燧以承防居翰林修成武二宗實錄命君總之君悉心毗贊迄成兩朝盛典君所述者姚公略爲竄易他人則所畱無幾居嘗謂文有題者吾能爲之無題者復初亦能爲其見推激如此夫古文自唐韓柳後繼者無聞焉至宋歐陽公出始起其衰而振之曽蘇諸公相與左右然距韓柳猶有間金源氏以來則蕩然無復古意矣天開皇元由無科舉士多專心古文而牧庵姚公倡之駸駸乎與韓柳抗衡矣其踵牧庵而奮者惟君一人蓋其天分旣髙又濟以經學凡有所著若不經人道然字字皆有根據陣列而戈矛森樂縣而金石具山拔而形勢峭斗揭而光芒寒惟有是故視他人所作斷斷不以許用是謗議蠭午蓋由才髙不肯少自謙晦所致初無甚惡於人也君爲文必以示余或有所見未嘗敢不爲之盡君於余亦然余嘗許其詞工而君亦謂餘气盛嗚呼君今已矣其復相羽翼相藥石相策以域於善者在今爲誰歟昔子產聞罕虎卒哭曰無與爲善矣余之悲復初者顧豈異此哉卒之明年朝廷以君久勞侍從卽贈具官謚文敏祖諱某贈某官祖妣某氏贈某夫人考贈某官母某氏贈夫人君娶李氏累封淸河郡夫人二子長晦由典瑞院判出尹某州所謂後一年亦卒者次尙幼一女早嬰攣疾贅某人君由省參議參湖廣行省政召爲集賢侍讀學士最其揚歷惟居翰苑爲最久然以防局常觖焉不足則其平昔鋭於兼善可知享年五十有三以某年月日塟其鄕淸河某村某原之先塋銘曰

位不必要視其所施壽不必遐視其所遺今君能以所長自襮於世如此又奚憾爲又奚憾爲

山東都轉運鹽使劉公神道碑銘有序

至治初元走由參議中書省事得告省親濟南時劉君潤甫爲運鹽使山東以嘗同掾丞相府雅相好後聞寢疾過而省之臥與余語其容丰澤若無恙者醫云形壯而脈不副非吉徵也未幾竟以疾卒於其年十月二十有五日余往弔之其孤光祖蒲伏泣請曰先君故與公同僚又相好今也不幸又卒於公之鄕其遺善一二碑諸墓道恃不泯滅者非先生是托其誰哉於是走亦泣謹按君劉姓諱防潤甫其字形才中人髯美而目威性開爽論事明白直枉令人易見始由吏部掾轉宣徽若省號敏手大徳九年丁母艱尋復丁父艱哀毀廬墓側武宗城中都起主工部事訖工賜銀爲兩五十君曰職當爾辭遂陞奉訓大夫工部員外郎至大三年攺奉議大夫同提舉萬億廣源庫是職以出納殽厖人多憚爲君曰世謂管庫之任易以污人苟無所私適足以昭吾潔遂端身率下故自上至更迄無毫髮凂時銓曹訟不平者眾吏行或不敢夜甚則有見讐轢者中書病之奏君主吏部事其所陟黜人服其公延祐二年遷朝列大夫遼陽省左右司郎中先是惠州民孫讓殺人賂長吏爲誤殺由赦而出君潛詢得情移官覆訊迄當以故方旱而雨人謂決獄所感五年入爲大都路同知階中順大夫俄拜監察禦史未及有所論列攺工部侍郎明年拜左司郎中屬朝廷更化所入虞不給授山東都運鹽使階中議大夫凡在職十有五月而卒得年五十有八世爲河南鹽山人其世祖有曰劉千戶者仕宋英宗朝享年八十卒於治平二年十月二十一日髙祖文曾祖逸其諱第記鄰人以族次稱爲六郎祖考金五子某某瑄爲君考居家嚴享年六十卒贈朝列大夫祕書少監騎都尉追封彭城縣伯母張氏從封彭城縣君公娶魏氏封彭城縣君後公某年卒得年五十六二子長諱榮祖仕至保定路總管府判官次爲光祖方掾樞宻聞父病卽棄所事並日馳歸濟南侍湯液人以賢孝稱銘曰

凡今吏學類深次骨孰是之遺而坦夷獨徳哉若人不俗於汨言無隱衷廓廓心腹聞彼選曹貨所湊輻君掾其間毫髮靡黷歷院若省益思自朂令聞孔彰多士攸伏尋宅親艱口不饘粥於何自罰於墓言宿天子孝之曰祿其復方城中都躬乃按牘落成循墻云賞非欲天子忠之遂紫其服聞人懷枉如已犴獄覩物失所若已溝瀆於休是心𨿽古奚恧所以涖之薦膺景福入幙則風下車雨逐微天棐忱奚致斯速惜夫冠豸未及邪觸俾久臬司可必廷肅貳工未幾復贊鈞軸庶事一公鼎不虞覆出而轉運入時且足方期賜環遽爾含玉甲子垂周其孰云促有子肯構疇曰罔續矧復寵光存沒咸沭稽厥始終奚憾之蓄瞻彼鹽山有石云矗琢此銘詩永後之告

歸田類稿卷十

欽定四庫全書

歸田類稿卷十一

元張養浩撰

碑一

濟南劉氏先塋碑銘

中奉大夫陜西等處行中書省參知政事劉君事義以泰定丙寅八月四日卒官旣殯歷下其從弟歸徳府治中居仁過余慼言先兄參政公敭歷三十年淸苦猶一日年垂七袠竟以勞於王事而逝鄕不恙時常謁故翰林學士損齋楊先生文郁銘其父故禦史中丞王公博文銘其祖今二先生筆澤宛然由宦遊南北舉未遑表諸隧此先兄所以目不獲瞑而居仁日夕痛心疾首不能自已者也今先兄以品以秩又當有碑神道惟是三世數十年闕焉未舉之典幸先生有以哀而完之則死者生者均無憾於幽顯矣於是居仁泣余亦泣余與參政公同裏閈且十年長又嘗同仕遂諾焉不辭因首載楊王二公之文而以參政公行實終之西溪王公博文敍其祖曰君諱震字晉臣上世有官靑州者至曽祖洪徙濟南鄒平祖諱淸四子季信爲君之考以邃吏學終益都總管府掾性孝友三兄逺遊久不歸母氏憂思致防明乃日汲井洌浸舌舐之月餘遂了然人謂孝所感嘗戒君曰吾始不能擇術以城旦書發身𨿽家溫而身逸不願汝爲之君恪受敎遂業儒旣冠有聲鄕校間貢春官罹河朔山東饑亂所在皆盜區君挈二弟匿巖穴中朝出莫返以所獲食其弟日以爲常居嘗曰屯難之世弱者不能有立必彊焉依卽杖策欵軍壘謁帥兵者撼以言帥說畱麾下事皆諮訪然後行一日齊河令乘良驥過帥帥愛其乘旣去欲遣人追殺奪之君聞蹙然曰所湏者馬以物易之彼必不靳何至殺人君卽召令與其直遂以馬歸帥騎管定者數有小過帥怒欲殺之君曰今𨿽饑亂行臺宻邇如責專殺其將何辭罪果白具獄上聞戮之庸何遲帥怒少觧君卽陰誨定母率鄕鄰善帥者百餘人往謝罪事遂釋君之存心救物類此壬辰授行臺令濟南公檄爲鄒平詳議兼提領尋攺監軍需庫又監本府稅嵗巳酉某月日以疾終得年五十有七娶同邑張氏生四子鑑鐸鍔錫或仕或農或賈俱以謹願稱一女適鄒平尉子張某素庵楊先生道山東名徳也與君相得甚聞其卒贈以銘詩昔與吾子同居一鄕坎離屈信八載延長曰異曰同以徳以禮不及就中凝滯斯啟防遷靑社予往子畱傳聞頃逝弗獲奠羞有子胥孝克防於鄒書之於碑行實陳露老病思澁莫旣情素聊述此銘識子之墓損齋楊先生文郁敍其父曰君諱璧字君用齊之鄒平人曽大父淸大父信以孝行著仕金爲益都掾史長考震詞賦進士防汴梁下行臺濟南公延致賔幕終於詳議官山東諸儒間稱偉人長者故素庵先生楊公宏道銘其墓禦史中丞王公博文序而碣之其載世徳詳矣君承父師之訓逾冠能以儒學飭吏術選爲京畿都漕運司知事尋陞經歷時柄臣擅作威福漕司法盡廢幹沒之屬與之同惡相濟髒污狼籍至有以空鑰相授者自君涖事同官以故意相處欲有分遺君竦然曰是言豈可及我哉其人慚服君乃盡革宿獘經畫周宻冒濫無所施利其餽饟未幾倉廩告實京師仰給時議多君亷敏進利用監丞所以懋其功也秩滿調深州靜安縣尹適盧世榮以言利竊政立法剝下使郡縣官同於商販百色取贏算至蔬果蠏鰕官吏急於奉承人人惶惑爭訟讙然君顧其勢不可久日親諭眾姑勉彊趨應期防毋釀怨生事以濟黠吏貪孜孜爲區處視民力彊弱令相助借民感其懇欵聽命迄於盧敗一切休之以靜民安其政靜安深州之附郭邑也爲監州者蔑視同列每治事日僚屬朝莫將迎於第君獨不然或勸從眾君曰縣尹吾職非役於監州者也吾之爲縣若五事不治或貪殘而獲戾坐是召辱固所甘心二者吾所無將若之何終不爲屈遷承務郎建徳路推官專訊鞫兩造在庭君平心淑問未嘗疾聲遽色人爲吐實察其情有可宥多從末減不以上官喜怒爲輕重讞獄至屬縣囚聞之曰劉公來我輩其無寃矣經其處決者使人思之不防其明年朝廷更新大政攺用人京都諸司且交辟君不幸建徳巳以訃聞矣得年五十有九時至元二十七年九月八日也孤事義奔赴防防北還以某年某月日窆於鄕某原之先塋【闕】人馮氏一子卽事義爲禹城縣尹君天姿中和內方外圓平居溫克無忤於物然遇一事問【闕】如何不以徇隠遷就方赴調日有鉤致君以行賂者謂可得善地不爾將有逺移君曰予從官有年矣顧若無所媿今始行賂其何媿如之已而果除建徳去京蓋數千里事義請以疾辭君曰無疾吾將誰欺趨治裝行旣到官益勤於吏治退寓書樓起居殊無逺外之戚非以義理自勝者不能也歷官所至以平易近民以潔修舉職以謙恭接士夫共嘆詳議公之有子古有之𨿽無老成人尙有典刑蓋於是乎在況又以家學成其子入官已有善狀劉宗之昌未有艾也銘曰維榮若利舉世所事有階可升孰安理義猗與劉君明敏寛舒秀出乎長厚之餘遵循乎平易之途誘之而不能前脇之而不可遷他人實難已所易稱其臨民也淸而通其治獄也愛以忠豈無神明福此靖共然壽不周於甲子材不展於朝士天殆啟其後與子克肖以濟美有丰其邱有碑道周歌此銘詩利享春秋餘按參政公諱事義字伯宜鯁亮有風槪防敏於學能詩其所題詠人多膾炙之由禮部掾辟詹事院掾又辟丞相掾時當國者遇下如束濕諸掾屬動罹刑辱君以愼敏無所及自謂久此非福遂求副大都酒課提舉或以貨慊止君君曰幸完身出誠能自潔職貨庸何傷未幾授承務郎禹城縣尹旣上與同官不相中欲有所爲彼輒撓沮君言於上官使輟職専奔命於外條其利疚相時興除有訟庭決吏防手無所弄民深徳之惟恐同官復職以弛賢令尹心防民上嘉禾一莖九穗咸謂治理所感代耆老爲碑其政縣治部使者上其實授遼陽行中書省左右司都事尋選爲吏部工部主事所至以治稱用是拜監察禦史先是犯臣法樂實以宣慰使橫山東君爲禹城時耳熟其惡至是遂發其姦狀以聞未幾轉中書右司都事甫滿制授祕書少監執政以祕書散局非君所宜復奏授兵部郎中階中順大夫省臣以大都宣課提舉司所入多不實命君監榷果增倍蓰具以數聞賞白金五十兩異幣各二端臺臣亷之奏授浙西亷訪副使階太中大夫蓋浙西民物殷甚有行省諸司素號難治君一切務盡公他無所頋旣而攺兩浙鹽運使入羨出均課無所詘期年以疾去防陜西有亂徴臺奏爲治書侍禦史亂弭攺嘉議大夫湖南亷訪使至治三年拜江南行臺治書侍禦史中執法阿爾哈雅素有聲臺閣明敏且威藐當世如無人獨偉君爲加禮今上踐阼拜中奉大夫陜西行臺侍禦史明年拜是省參知政事卒時年六十有七祖父震先封亞中大夫東平路總管輕車都尉彭城郡侯今贈嘉議大夫上輕車都尉彭城郡侯祖妣張氏贈彭城郡夫人考璧先贈中順大夫戶部侍郎今贈中奉大夫河南等處行中書省參知政事防軍追封彭城郡公母馮氏彭城郡夫人君配成氏蓋氏韓氏俱前卒今室齊氏皇慶元年封建徳郡君延祐四年封彭城郡夫人最劉氏至參政公凡三世矣素庵楊先生若西溪王中丞皆一代偉人而與其祖如此損齋楊先生以年以徳爲國老成而與其父又如此所以期君甚重今皆如其言餘生也後不及識其祖若父獨與參政公相好嗚呼觀三先生之文則知劉氏所以致伯宜者蓋有以古人謂徳逺而後興諒哉銘曰河日瀉源昆侖嶽雲夷基厚坤劉之先徳世累前未施後廸啟猗若人才諝周眾所艱巳則優始職民厥績著謷彊鋤循弱樹迨裏行姦力政震以霆折以風方有爲賔省幕恥容容恆諤諤出憲浙問益宣言射如中乃愆使鹽司欲鋒挫彼則頗我奚過尋有命貳陜臺起巳顚式後年自西河移南紀所去思所至理晉臺衮庸勸忠天胡然遽霣躬壽七袠品登二恩薦承華奕世子則孝臣焉忠生有述沒有聲我作銘惟實紀匪耀今贊無已

濟南陽邱許氏先塋碑銘

走甫七嵗而外家許氏盡室自歷下徙居於江之南尙記先妣攜某祖西城門外俱哭失聲而別時某漠然不知爲何悲迨年十三先妣薨謝旣而又聞外王父若母相繼卒時某頗有所知竊自唁負何罪天壤間旣早失母又失外王父𨿽有舅氏軰一二又邈焉數千里外死者生者皆不敢必其見矣至大攺元走由太子文學拜監察禦史而表兄伯時自江南來使其不言則彼此俱不能識表兄自道其舊於是某哭表兄亦哭今年夏走復以尙書承匱禮闈而表兄以聽調來京師且致我舅氏之命以先塋銘爲請竊惟某自齠齓與我外家別今四十餘年恆欲往省而不得今乃辱以不腆之文托之塋域則某平昔懸懸者或可少慰矣故不讓而爲援翰焉按許以國氏系出炎帝姜姓世居濟南章邱之延安裏髙曽以上其仕其世屬金源氏易代之際譜逸無從考祖全和厚敏生植嘗典獄有陰功享年七十三祖妣馬氏享年七十八卒俱權厝武昌某原二子長克修次某一女爲先妣從大人封贈濟南郡夫人我舅氏字仲徳克修其名精律學試吏總府綽有幹稱後由雲南行省掾調亷州合浦縣尹再調象州路總管府經歷二所皆炎荒遐徼民鳥獸難靖官政廢久胥吏所在橫甚我舅氏不以中外遐邇異心循職當爲直前無所顧未再嵗學興於鄕農力於野盜不闖垝而積年逋氓𦇤屬來復獠俗爲之丕變憲司宣閫爭上其能故再尹靜江古縣政聞益著先是兩江廣西宣慰司幕官累以墨敗其潔者往往不職使者病焉聞公前績遂辟爲都事贊上朂下裁剸裕如所部賴以寧敉憲府有訟輒移檄使決平心以理罪者自以爲不寃在幕職三年宦意寖弛卽以陽朔縣尹致政或以未衰止之公曰吾早棄鄕壠踸踔無定居桑梓之心日深一日不及玆時還吾故都以畢吾親襄事則吾他日將不能瞑地下矣或者聞而賢之今七十有七神明尙不殺觀此則僕相見之期庻幾可必矣娶髙氏賢而能家三子長可道卽表兄今授承直郎湖州路推官次可權監稅湖廣次畊道早世皆僕表弟云銘曰

世謂君子其槪二焉有位曰貴有徳曰賢位苟隆盛而徳弗稱彼則爲華識者攸病徳則優矣位弗酬矣我乃自如彼其羞矣猗我外祖殖徳奕世報𨿽未行則云備矧夫百里爲古侯封名亞公爵其獲巳丰孰云荒服恆逺王化而公一臨不異中夏公未來思其暴虎狼亦旣戾止乃馴若羊風紀訟牒日不暇給檄公代推纎忽必析凡兩爲縣厥政孔良幕府載賔令聞益揚他人有此必巧其宦誰肻方隆途止於半知足不辱老氏有云以公槪之爰信所聞沔彼繡泉有山環峙碣此銘詩永谷來嗣

濟南歷城縣侯氏先塋碑銘

維侯爲氏晉緜裔子孫列國簮組繼有居大梁夷門市被褐獨以气髙世列侯封君蔑如視敖然坐伏魏無忌至漢惟霸號循吏爲郡兩舉威與恵自是以衰代有位譜牒茫茫莫之系髙祖仕金逸其諱官至明威閫外制世居考縣兵燹值避亂而東亦其勢三子不後者孟季仲其曽祖聶其妣子男亦三惟記二曰元曰興威不仕元配聶馮生子四林傑全三鼎足似曰光祖者出馮氏其父爲林寖昌熾術效白圭居貨利妣李若鄒內助治五子長亮季安次次禮次仁次斌弟各世其業引勿替諸女婉娩聽從備旣適名族稱中饋亮鹽管勾當防計繼陞徳州稅司使非直儒通吏且防所抱宏多未及試曰克敬者乃其嗣麪局提舉州涖階承務郎緋綬被位不滿能箱屈驥季安喜施性溫粹揮金傾接當世士不貨藩身藩以誼動爲交遊輟車騎小孟嘗聞月旦謂循名覈實諒無戾彼𨿽鉅萬縮如蝟咄哉胡可同日語拜官同知和州事繇親喜懼職隨棄春秋五十有六嵗天不愸遺眾爲喟軸折中途舟半濟水陸徒勞竟無遂謂耄非耄稚非稚使假以年何可冀其弟卽仁仲賢字防而恆有老成气每悼先塋缺述記嘗謂萬物祖天地維人於先又奚異豺獺魚獸尙知祭昧玆寧不慚物類遂於兆域營不置爲屏爲垣松栢藝嵗時粢盛必躬致手足皸瘃防厥勩方謀伐石表諸隧遽先朝露命非是友於賴斌克繼志亦由耳聞目見異過我語我哽且淚父兄幸托在世契敢以銘文爲子累走拜命辱中甚媿肇農圃歸耗文思堅辭者再請愈鋭擇重而書略其細復借樹泉以爲譬欲泉之達必疏滯欲木之蕃固根蔕源如弗濬委將匱不本之培葉斯瘁積善不善見諸易慶殃無不以類至此理必然非有僞服善而行蓋天畏今君追逺如始瘞使賢者興愚者勵顧余何敢骩骳避因變其文泉壤賁況古人於碑若志本以題名與牲麗後來履歷亦附綴往往鋪張坐辭費以頗爲端佞爲智文過於華實則未蓋由作者利其賜因之馳騁所有藝奚暇深虞失初意維歷城西山矗翠有蔚其塋樹林庇齊東野人抉其祕字字有徴非死媚庻千萬齡永昭示

濟南姚氏先徳碑銘

姚虞舜之也舜生姚墟子孫因其地以氏焉春秋鄭大夫勾耳漢諫大夫平唐梁國公崇宋太尉麟其族之尢著者也國初有諱成者拳勇閒騎射繇避金末亂自寧海來亳懿瓦合於俗人未之奇也一日羣行郊外一人持弓矢誇眾公縮縮若無能也俄而三兔歘起樷薄間弓者躬不能一公取其弓連三菆三中眾始訝其能武也後至濟南二州民視爲扞援聚而從者幾千人公弗能止也因曉眾曰我漢人也材微勢孤將不能汝庇萬一爲人疑是公等反禍我也聞今雅克國王中朝貴冑甚徳而度可往歸也遂率其眾見之王喜甚承制署軍民元帥尋聞於上錫以金符旌其忠也未幾朝廷黜減諸侯王官屬遂歸其符節合族退歸鄒平之厓鎭或惻其中廢公處之怡然也後因占名數濟南以天年終娶趙氏三子諱貴者其長諱徳諱乂者其季也貴事東諸侯張宏爲郎君郎君者當時親近之稱也侯愛其沈黙淳慤信任之人莫能間也居常逺貨利友二季極和孺周親屬貧及人急出所有不計也由是鄕黨一辭曰姚郎君善人也義人也嘗遇一道士傳祕方療瘡瘍無衰壯可必其愈也遂居其藥四方求者不逺千里絡繹踵門𨿽徒手無不給也享年八十卒於裏第正寢實至元某年月日也娶張氏三子長允中仲徳山東永阜鹽塲管勾以親老便養也次用中彥徳次行中用中與全遊相善也由掾江浙省入爲羣牧司照磨內宰司典簿徽政院都事經歷內宰丞此皆出入禁近或兼內帑人所憚爲之職也君恭愼詳宻不大聲色所任克荷不知其爲難且劇也其居徽幕權臣特們徳爾聲勢張甚附者立致華要數宻召君君策其必敗不屑也俄出爲龍興路富州尹階中議大夫富在江西劇郡也先是爲州者往往以墨敗君自上絲餽縷謁則亦無自入也民訟隨決不鉗以威惟善導義諭期於安靜非頑弗率太甚者未嘗麗於辟也期年闔境皆化服蓋其存心仁恕循良之政有以深洽於人故也初廟學嵗久寖弛慮無以稱瞻仰也乃葺而新之且刻桐爲七十二賢及從事諸儒像兩廡凡七十餘楹工夥役鉅未半載落成眾皆不以爲勞也將及不幸遘疾民函香走望至有祈以身代者𨿽子爲親有不若是之懇也旣稍間卽移文而歸士民書帳頌徳遮拜車前且泣且畱以壺飱祖者從百餘里不釋也君亦悲不自勝及別慰之曰父老良苦微吾病其忍捨女以去天若我憐他日或復臨此未可知也至其鄕月餘尙居內未勿藥也命表侄潘遹偕其友蔡君珦致言於余曰用中百不逮人然致玆通顯者繄祖宗賴也由轉仕南北先世之兆久而未營非敢緩於報本蓋將有所待也日命堪輿家相地得於歷城西南十餘里洪山之陽從吉卜也倘公惠顧前好辱貺以文勒之金石非惟存者拜嘉昭昭而歿者亦將刻骨防防也走與中議君皆濟南家也其仕京師也走爲吏部君參議徽政且同時也況其志在顯親又重以蔡請皆所不敢辭也銘曰

夫士之取功名以自防於寒微者匪獨恃其才之奇蓋亦由夫遭際之有時也際其時匹夫可以揚天逵不然𨿽有豪傑之姿者曽不能枳棘棲也夫以寧海公之雄武使其將虎貔以藩邊陲詎不足以敵王所愾鼓而不罷與英衛褒鄂之流並馳惟其足甫展而半途以羈之所以弗克究其施盡其才也𨿽然位不稱徳者後必達前人之辭固有稽而無疑也宜乎子孫奕世襲芳承輝以神術惠政福黔黎於無涯也嗚呼後之觀於斯者其惟善之孜孜毋謂天與人違漠然不吾知也

章邱楊氏先塋碑銘

凡遊宦於江之南者無曰嵗久與否往往利其庶饒輒戀嫪防歸於戱夫狐死正首邱者言不防其生存之地也人而防其桑梓可乎至治癸亥冬今鎭江路總管府同知致政楊君允過余曰允旣冠從故參知政事繡江張公服政於南者殆四十年時同往皆家於彼竊獨不能安必欲歸老鄕鄙然後爲無歉且我楊氏其先冀州棗彊人由避金季亂徙泰安自髙祖又徙齊之陽邱從占名數濟南曽祖逸其字素孝友軫其伯仲不後爲大冢曁其父合葬東頓邱唐業邨今其地有塜二苐弗知爲始祖伯耶叔耶兄耶弟耶曽祖五子皆稽田不仕曰寶曰聚曰福曰友曰善諱友者爲允大父善其義弟也爲族甚蕃和孺共居者數世人稱爲義門楊氏大父三子長琦次爲先君次甫先君諱良字君佐先妣王氏享年俱及七旬卒自髙祖至允凡五世矣其子孫仕者無有而允也獨叨通貴殆祖宗殖徳而始萌芽於子玆將勒石先塋用廸我後人敢再拜以銘辭請余聞而大其不防本重以裏故遂諾焉不辭其髙曽而下則見君所自列按楊氏之先實周武王第三子唐叔虞之冑至晉出公遜於齊生伯僑歸周封爲楊侯因以國氏周末有楊朱以辯聞列國降秦漢隋唐名世者不乏入國朝爲公若卿者亦時有之君情藻潔作事無巨麼必底規矩早學吏視符刺檄牘如夙習由掾江浙行省秩滿尹慈溪不忍繩民以法治尙寛恕人以佛目之嘗值大防莩死載路明越臺皆然君白帥府馳聞行省獲發倉賑虞未周又豪室施錢如幹患乃少弭邑中失火延廟學君以身先眾將赴烈熖中防火自滅人謂至忱所感再調臺州路總管府經歷時朝廷遣使采訪諸道所至按黜無畱員臺爲甚惟君無毫髮及旣代授平江路推官吳俗輕生多詭故聽獄爲獨難君一切以誠心求之故嘗得其情僞竟任未聞一有寃者一日自以年及慨然有返初服懷故都意卽移文公府挈家而東制授朝列大夫鎭江路同知致仕娶李氏前十年卒一子名庭顯紹興路諸曁州儒學正女子四皆適大家君今年七十有三神觀如五六十者況年及不衰國制亦許乃仕而君所以徑歸無所顧者其意若曰人於富貴利達知足者少不攖鉅厄則其心不灰今也歷艱難險阻四十年幸而無虞復保桑梓則天之福我者巳多又可貪榮冒恥媚人矍鑠耶走謂老不防其鄕仁也退不佞於人義也久樂土而不流勇也表先徳以詔其後昆孝也一舉而四物具法宜銘銘曰

狐死首邱尙不防本輕違生存而人奚忍所獲幾何其失孔多人孰君賢矢心靡他始官於南勢有未免浮華湍如山立無轉一畱許年心惟故阡白首鄕閭卒復我天自其上世舉農於隠旣匯旣深乃發攸蘊其發伊何不專以位位崇人庳適速顚墜有官能幾得名循良以是絜之優劣甚明今焉桑楡力弗殺舊可灼彼蒼惟徳純佑頓邱峩峩兮上有林先世攸歷兮林之陰勒銘樂石兮昭徳音勿替有引兮子孫自今

歸田類稿卷十一

欽定四庫全書

歸田類稿卷十二

元張養浩撰

碑二

陽丘張氏先塋碣銘

延祐戊午舞陽尹張君如砥由聽調來京師嘗過其寓廣不筵許樵爨索焉君危坐讀書自若余嘉其仕而能貧爲喜且媿久之後叩諸人僉曰張君向爲舞陽冰蘗聲甚著宜其孤身旅食無所戚戚也未幾偕陽丘彭敬叔過余求銘先塋竊謂以君之賢苟能文辭者疇不願爲何乃下徵涼薄如走者爲哉然以同宗同裏閈遂卽其事狀爲詮次之維張氏居陽丘之錦川裏不知爲世凡幾曽大父軼其諱以族次人呼三官人娶王氏生子林爲君王父和易善殖生貧乏賑業無所靳裏有訟卽兩造求直往往面斥無隠退皆說服事母孝少不怡卽前稽顙謝不輟冀霽其威嘗負如泰山母恐其罷爲減膳君慼然曰我是爲者本欲其安今反病之柰何遂躬輦以行虞其頓撼復蒲其輪裏中目爲孝子所居邇溝澮當夏秋淫雨水奪其途乃購石以梁其上行者迄今徳之母王氏享年八十有四卒葬其裏八盤莊西北之先塋妣劉氏四子曰信曰毅曰寛曰徳舉農隠相敬愛寛卽君之考性純篤與人交肫肫無勝心嵗時爲食於途以待饑者人謂有父風享年六十以至大二年八月二日卒娶樊氏四子如砥如璧如松如衡女子二俱適令族如砥卽君字周道防於國言早掾湖廣省秩滿調固安州判官佐長吏克盡厥職移舞陽始獲專印剔蠧喣枯翼厥良善於所當爲勇前無所避故所至廢政胥舉課諸縣禦史中丞緱山陳先生天祥徳業冠一世至薦君則云自上任無秋毫私觀此則君之治理可見巳旣去民爲立石頌愛今授承務郎松江上海縣尹未上銘曰

世云澤物必官是資旣官無聞又嗟其庳原彼之心由弗明理理苟灼然萬善樷已於鑠賢宗其先世農靡資於官而眾偃風維人之徳無大孝義於焉不怍足蓋其細厥孝斯何惟恐有違愉愉敬養於未色辭厥義斯何駿奔人急凡百未安如已之責維天衛善宜後孔昌世不一傳益逺益光謂其微耶民社兩有謂其隆耶百里是守嘗聞利器陸剸象犀𨿽未試彼奚愧割雞善觀人者初不以位其才誠良微豈吾累況其所到殆未可涯梗楠豫章始蘗始芽瞻彼錦川其流彌彌碣此銘詩相與無巳

有莘王氏先徳碑銘

承事郎山東憲使知事王君徳新由髙曽而下數防未克舉戚不葷茹者十有七年泰定丁夘始謁告更葬其鄕莘縣西南四里所樂祖鄕之原禮也明年用禦史薦授承務郎攺貳河南憲幙且行持翰林待制李泂所狀先世族次官治與其出處大凡過余拜且請曰先生世名端人文不溢美苟浮於實毫黍無所假借在今言可信後所望惟公吾祖考數十年未獲安厝者今幸妥焉倘先生宥其緩而辱貺以銘不惟徳新之辠少贖而我奕世之徳之澤亦將日星於今江漢於後矣走嘗多君孝行欲爲述之而未暇玆因是請遂不復辭按王氏系出金源近族初爲完顏氏五世祖榮防衛親軍萬戶上京畱守其事功皆無所於考眎所授官則其才雄一代爲可知髙祖相闕後當嗣讓其弟中都瑪國主義之遂別授總帥戍闗陜時金亂已芽凡狐鼠其境者皆望風匿民恃以安次傳曽祖寛鎭淮南未幾宣宗播汴我元徇地河北所在訌潰遂避地於南因易姓王蓋完顏華言卽王姓也兩世皆葬東平之陽谷祖鐸朴重寡言气泰神靜學問綜博然務韜晦不以已長病人有來從學則諄諄竭其所有以告隠居於莘或勸之仕苐曰諾訖不出時以處士目之妣董氏內徳惟稱考士美字彥徽篤古力行縟於文而厚於質喜交天下知名士凡夫庸子𨿽焰焰不與遊或慕徳來則亦未嘗深拒必牖其心而納之以善教授鄕里人無髦稚淑虣識不識靡不敬仰至不敢口其姓字通尊曰居士居士云嘗南遊僑於安丰妣張氏崇惠先生安民之女由漸濡典訓睦族宜家事舅姑有過人行舅病背癰久未勿藥吮之而愈祖姑九十餘齒盡脫毎咀食哺之凡所嗜不待言輒先意以集裏中勃豀誶語者聞其風率相戒攺行其叔祖父子曰用尙義有志槪勤卹人隠嵗嘗淫枵發廩以食民之途於流者無慮數千輦周宗族貧尢無所計一門之內仁孝之風藹然可挹徳新之所以表表於時者蓋有所本矣徳新字君實執親防不勺飲累日過於哀毀幾殞其生廬墓凡三年每祭有烏千餘下集人謂至孝所格由霍邱教諭辟淮西及山東憲史又辟刑部集賢院掾史滿出爲今職先是有司上其孝行朝廷表其門曰孝子署所居裏曰孝亷至今鄕人不名其官惟以王孝子稱之嗚呼人而得此亦至榮矣哉夫士固有能立功絕域不能取重於其鄕能威詟千萬人不能得一士君子首肯如君之行鄕人信焉朝廷旌焉名公賢士夫稱頌焉𨿽三公之貴其能孚人乃爾若夫請行以追逃庀器以食餓論獄以存恕著書以紀聞彚先朝之政以備實錄此蓋因事致用見於一時刀筆筐篋之微者非孝子平日錫類兼善志也𨿽然觀其小則其大者可逆知故余得並述之以爲他日顯庸起本祖處士君享年九十有六祖妣呂氏享年九十有五考居士君享年五十有七終於延祐乙夘五月十有八日贈承事郎東昌路莘縣尹妣張氏贈宜人享年五十有五終於至大辛亥九月十有四日蓋君之所以享玆令名竟厥襄事者其族叔父湘寧王司馬曰公直者多所左右云銘曰孰云世祿家鮮由禮孝義萃一門輪指幾恬無貴冑習斥華靡動必榘彠循蹈儀軌伯仲皆總戎輩金紫有季恩未及責由巳讓其襲弗居防者泚爲民不蘊年各爲恥再世防丘園激貪鄙講學以自娯爵泥滓道徳久益馨室蘭芷井渫人不食又誰毀頡頏漢彥方儒中比身晦道則彰貞遁尾舉世髙其風莫之企非惟善刑家範閭裏譬彼玉在山麗林水又若珠藏淵媚洲沚河潤九里彊信如彼使其出用世未必爾旣翕則必張物之理有嗣孝且亷殆天啟小施其所施掾風紀始以儒易之迄紛敉眾危輒請行气何偉投鞭濟鯨濤若途履唾手探虎穴不兵倚桀黠卒莫逸歸角掎諸公爲愕然譽金矢惜哉所用微鳯棲枳俾大展厥猷寧彼止必能風四方雨遐邇人皆灼其膚昧所以名敎之所隆曰能子能子斯能臣自親始維善萬有餘孝基址基本旣確如他足齒爰思其所然由世美我銘相新阡賁無巳

析津陳氏先塋碑銘

延祐丙辰夏走以禮部侍郎徵舶泉南回遇資善大夫雲南諸路行中書左丞陳公於京師閒過所寓曰不佞起寒微叨仕中外職風紀者九內焉監察禦史外焉僉按察司事河東副亷訪使山東陜西河北使行中書左丞則雲南山南浙西行臺侍禦史則江南職民者六在沅爲判官在泉爲治中刺雄孟州二兩尹平陽潭州職簿領則入省爲都事右司大都路爲知事兵馬都指揮司爲都目奉使宣撫則江右閩中恭行省政則甘肅河南肇釋褐凡卅轉而至今職非其先世有防行疇克顯歷若是向嘗托子銘先塋以追封防未下故緩今吾大父某由仕金懷逺大將軍知河南路【闕】陽縣追封正奉大夫中書參知政事諡忠敏吾父某追封集賢學士資徳大夫諡節孝皆侯薊郡祖妣時氏妣赫舎哩氏從其郡皆夫人維是二代百餘年幽潛今炳焉一旦而僕也又有防諭中書擬擢近地𨿽生死骨肉防克爲報子其具文諸石以見國渥之殊先徳之懿臣子千百年不一際之盛竊謂厥今詞臣林立奚彼之舍顧於謬焉末學是徴豈公貳憲山東時走知爲深與且走初掾儀曹實用公薦遂不敢辭謹按陳以國氏厥望不一惟河東爲最著由兵燹逸其譜莫克逺系曽祖孝矜字嘉善葬太原陽曲之李家山𨿽言行無所考觀其字可知爲慈祥人祖考卽正奉公諱聚字鐘秀金之南播徙家析津春秋九十有三卒攺兆宛平漆園之樊村考卽資善公諱公濟字濟民志尙恢逺義於施與視名宦淡然鄕裏仰其髙以處士目之四子曰泰曰時中曰鵬曰英舉敎之儒或曰胡不各殊其業而一於儒緩急恐無所倚母夫人聞之曰吾非不知時方艱棘但吾奕世詩禮家若彼失此是先世淸望自我而隕人其謂何筮仕勉以公忠淸泰制國用使司掾早世時中少中大夫知眞定中山府鵬鄧新萬戶府經歷舉循飭如所訓女一適太原王氏英卽公字彥卿沈毅有才略蚤受知禦史大夫太師忠武王伊囉勒諾延嘗從見世祖皇帝儀度若素宦上屬目久其判沅州思播洞寇相挻搆亂長吏莫敢敵公設伏於險要悉出鋭擊之遂潰其僉憲河東憲長瑪哈瑪勒以怙冒兼儲防所恣行不若牟西京徵榷之利凡三路糧以石計五萬鈔以錠二萬有奇聲罪於朝遂論如律其貳憲山東曲阜林廟灑掃戶爲縣官奄有公謂彼戶置自漢唐何堂堂聖元獨不足此迄上章復之宣慰使樂實恃中有援橫山東旣劾罷未幾復任輒復劾防移節陜西乃巳陜西監憲某以事杖西王鷹師師馳訴於上命以杖復公謂臬司職在視姦詎可因一嗇夫之言自塗耳目後有姦其孰肻繩上乃釋然其行臺雲南言獠民鳥獸利馴病逆宜頒書州縣漸入其心其宣撫江右閩中官若吏以墨去者數千沒賄之麗稱是其便民事傍近揭而例焉其參政甘肅邠王穆巴總兵西陲將輟戍卒萬人耀武其地需責星火公言邊事貴不擾無釁而動適生戎心況時未水艸必致人畜胥乏廷是其策止之大抵公行善果料事明待朋遊誼以信涖官忠確不絲毫利害計今春秋七旬神若志益彊且壯嗚呼世之積善者鏡此則其孜孜自效爲何如夫人繼室郜氏何氏一子直方女一人適故遊平章孫僎銘曰陳氏氏國代聞藝徳前晦弗揚繄後之赫厥赫斯何風紀洊膺有市其姦趾滅角崩或云司憲弗克民字四擢郡府頥指而治或云近易靖逺孔難罙入瘴氛眾綏以安孰林野遺公則連舉何物未春公則霖雨用世有具曰武曰文人一猶難公備乃身矧夫昆季畢途於仕靑紫一門又世之異原其致此伊昔匪今世錫榮寵君恩海深維木能林職由本固沔彼流泉源浚之故有山在西翼厥斧封爰碑其間尙與始終

晉寧張氏先塋碑銘

延祐丁巳春走以禮部侍郎監糴興和時總府治中張君敬甫實董其入見其遇事不難繁劇以身先眾風雨無所避余甚倚之一日過所寓曰徳聚猥以涼譾由詹事院掾事皇上潛邸始焉承務郎都總府知事次焉承直郎禦帶庫使迨上正位宸極攺隆興路判官隆興世皇湯沭邑也其長吏以下皆上所親選有司苐制勅焉甫代復陞今職階奉議大夫惟是四遷舉出特命比以卹典又追封先考福奉議大夫冀寧路汾州尹母劉從封永和郡君非荷國鴻禧曁祖宗余祉奚以及此日將植碑先塋用侈異數且俾我後人尙引無替敢百拜以銘文累子竊惟張氏之族甚蕃衍於代而走也實所同出按事狀張氏其先關中人髙王父仕金鎭西副元帥曽大父逸其諱王父大亨皇元冀寧石樓縣尹惇誼喜施沈毅有才斷利害敢以身任嵗淫枵卽蠲民租調且防已有濟人就饒他所者復則具畀其遺民迄今徳之因家石樓享年八十有四卒葬其縣南五里某邨先塋祖妣晉氏劉氏祔焉三子福祿惠祿以精法律辟晉寧路吏蚤世惠善殖生雅不喜仕福卽君之考字仁甫和厚而義綽有父風蚤以時艱失學而所行若素讀書者享年五十有二比卒遺言子若侄欲固本者當茂其枝欲大其宗當昆弟是睦夫祖與吾相距𨿽逺要自一气而分後人昧此遂於昆仲間恩義寖薄或防墻或異爨或路人如或至相仇殺是不知傷其枝猶傷其本也汝曹其毋蹈此爲世僇笑子四人徳聚卽君徳元世用徳輿母氏永和郡君今春秋八袠神明不衰猶勤女功不置則其艾年治內可知祿三子徳興志得給事皇太后宮中咸克佩服先訓合族而居極其和孺若是前後數世未嘗有間言君先娶郭氏前十年卒贈永和郡君生子某再娶倪氏中奉大夫淮西宣慰使鳳山公之女生子輒殤從封如郭氏自余遊奉議君數月因熟其人蓋精敏有幹局者也嘗言十六七時從汾州君如京師早行保定山中因憩於道爲數寇竊其行橐以去君援弓躍馬追射之連發連斃二盜餘皆走翳林薄間呼使遞相防執卒無一人逸者其時微君侍行汾州君幾殆人以孝童目之今年垂七旬膽膂尙不殺舊可卜其來未艾也銘曰

維吾之張始由弓氏靑陽遺苖代有令器厥族孔殷克述克繼泒之四方西者尢熾於鑠石樓百里是治孰寒而咷我衣之賜孰饑而逋我粒其至其布優優其持惴惴其施祁祁其立曁曁凡今尹民鮮不民噬疇金肻捐而民之利使大厥遺澤詎已是於棘止鸞以箱服驥云不能揚顧其餘罪位然弗充行則云備旣壬旣林胡彼言媿宜後之人世媺無替或長百夫或中給事或佐大藩或家養志孝斯克忠忠則斯義塤箎一門爲瑞當世咄彼同居以忍爲異人而不天終必逖棄曷思本支始焉一气其愛之生胡寧有旣殊渥薦膺匪徳焉致邇逺胥榮存歿咸被我銘於堅永載攸示

眞定栢鄕董氏先塋碑銘

嵗旃防赤奮若日南至吏部尙書董君仁甫訥自京師走書歷下謂友人張某肇公邁迹邱園倐五防許企風仰烈殆無虛朝巾車旣東忝榮叨渥凡四轉官始由江西憲副召拜吏部侍郎未幾又拜左司郎中今焉待罪吏部顧何及人負且乘乃爾揆諸涯分爲恧益深比者吾祖父父有司考儀光啟郡封爵及三代天休寵錫存沒惟均微祖宗潛行防功有開於先奚其致玆將表石先塋用本福徳所自謀諸多士僉曰屬厥筆者莫公爲宜敢緣舊奉事狀兼幣燻沐九頓首肅使者以請某故嘗與公同官乃反幣受狀爲撰次焉按董氏系出軒轅至虞舜有曰某者性好龍龍多與習遂以豢龍事帝春秋時狐以良史見稱孔子厥後繼而仕者史代有人曽大父諱增篤學斤斤自修子男三孟曰貞仲曰成季元卽尙書君之祖贈亞中大夫順徳路總管輕車都尉追封趙郡侯沈鷙有力以仁孝得鄕裏心罹金末亂二兄辟外獨家居養親𨿽處兵間能力珍羞以適其志盜至卽擒防毆垂死至哀祈攺過乃釋之逺邇詟慴聚落恃以無擾事定悉推田宅與昆弟族人其厚於倫理蓋天性然至元二十一年云州置銀場官發民數百爲工命公衛送比無一工軼者防銀場罷朝廷以見民歸皇后俾嵗輸綿宮中仍以公領之嵗余卽辭歸課諸子致力問學暇則敎以穡事且耕且誦惇本實而枿厥華靡裏或有訟率不白縣決平其言以恚至者以懌歸以負至者以償歸甚則有望其門而返中途者嘗語人吾蚤屬時多虞爲勩百至旣長始克休息然平生未嘗食言於人失行於已慚徳於天吾子孫或有奮他日者享年七十有五以至元二十九年某月日終正寢鄰郡聞防相弔及葬執紼泣送者至二千餘人祭於路者且數百幄近代公侯之防未有若是得人夥者昔李廣卒太史公謂天下聞者皆悲嘗以爲過以今徴之猶信嗚呼亦豈所謂桃李無言下自成蹊者耶葬某邨先塋妣夏氏追封趙郡夫人內徳惟稱享年九十有六一日前語子婦軰曰婦徳以順爲本內能順夫外能順族行之以不欺濟之以不妬壽將自延我所以年期頥者職此今命當終其無憾矣有頃而卒以某年某月日祔順徳君之兆子男四進和福祐進以子貴封嘉議大夫禮部尙書上輕車都尉趙郡侯中扃敏茂外斷斷若無能或犯且負𨿽百不一校由其子訥周踐臺閣愈益務自貶損人不知爲官門昆弟三人皆循願相友甚妣趙氏淵淑柔惠克服家訓今春秋俱垂八袠神觀無少衰則董氏之先儲休蘊懿源深委長者兆於斯矣矧尙書君忠直有器幹比奉使山北課最諸道方器用於時其所至殆未艾子貴法宜銘銘曰

維福若徳兩有孔艱徳崇維人福天所關徳苟崇矣福斯樷矣謂天人殊影響從矣於休董氏代有陰隲於前弗昭繄後之赫金季俶擾盜起蝟如民命毫芒遑卹室廬惟公屹然底柱弗動有闖其疆隨意擒縱用是百里奠枕胥安微公之英幾何不殘計玆所活奚千億啻厥報有歸亦勢必至譬彼農者穮蓘必年力如弗周獲亦靡堅宜爾嗣孫由儒而奮厥聲隆隆臺閣增峻左司爲職士恆防肩非才精彊則易以顚於焉恢恢他可坐治欲觀人能莫的於是矧厥攸進川至未涯臺衮之膺伊邇匪遐洪惟國經酬庸以爵三代疏封可曰殊渥子焉克孝臣焉克忠宜先之靈覆露厥躬滹水之陽厥兆城許何以賁之錄此石語

先塋碑銘

維我張氏之在濟南其宗屬有二一居陽邱一歷城居陽邱者爲伯祖父歷城則祖父也伯祖父諱萬享年九十三祖父諱某享年九十一其世其行具見翰林學士承防姚先生燧所撰陽邱先塋碑祖父二子長諱興早失兵間後三十年至自泰安其狀貎動止言笑與祖父甚相肖享年七十二卒葬泰安梁氏邨次爲先君諱郁字威卿享年八十以至治元年十二月二十八日見棄初寢疾諄諄訓孤養浩乃祖考早從事戎性直喜施有所得靡計多寡輒周急人家務一不屑吾年十六卽身任之家甚寒貸貨於人僅公私給後天兵克宋人心未給出萬死不一生之計賈江淮間以儉濟之致有今日吾茹其苦遺汝軰以甘吾任其勞遺汝軰以逸若不可不思乃翁成家之難驕汰以隕吾業夫驕者貴之賊汰者富之蠧富而不汰家必裕有位而不驕則貴必恆今吾荷祖宗餘慶旣富且貴吾恐汝軰不能守故此戒之昔栁玭謂成立之難如登天覆墜之易如燎毛吾每三復其言必爲防焉心病以是知作者固難保守爲尢難汝軰其以是言銘心則吾瞑目無憾矣命孤養浩以筆志之志訖而逝嗚呼慟哉孤養浩又嘗記先君言嘗驅驢走京師困極始一乘阪焉則下水焉則渉爲棄骨刺其趾血出欲乘則恐半途而乏欲步則其創痛不可忍孤養浩聞之不覺頫首淚下先君亦爲哽噎嗚呼大抵先君以艱難勤儉起家虞養浩軰不能愼持厥盈故覼縷鐫誨若此其燕翼保艾者可謂至矣先君三子長英次塞俱早世季爲養浩奉命仕者三十餘年幸無所忝歷膺淸要有司考儀贈祖父某安逺大將軍益都路淄萊萬戶府中萬戶輕車都尉追封濟南郡侯祖母苖氏楊氏並追封濟南郡夫人先君封通議大夫吏部尙書上輕車都尉濟南郡侯先妣許氏追封濟南郡夫人今尙氏封濟南郡太夫人先兄二子長居簡雅才幹次安山東轉運司益昌庫副使三十八卒養浩二子長諱彊二十二卒集賢侍講學士元君明善爲撰埋銘今碣於隧次引嗚呼保家之道先君言之悉矣孤某不敢復有所列謹掇其緒餘拜手泣血而爲銘曰維作室完且鉅必累年欲其弛不一旦瓦礫然尊者遺恣奢棄名逆天嗟爾後亙斯世毋逆先兮

歸田類稿卷十二

欽定四庫全書

歸田類稿卷十三

元張養浩撰

表志

袁士常墓表銘

處士袁姓諱度字士常齊之歷下人也早失怙事母孝性鯁介自信家故貧惟授徒資束脩養母其名且兵籍每及期當遣徵需蠭午大姓有弗堪君內安其親外質錢傭人以行苟弗給卽自往夙嬰羸疾恐生母憂時時彊爲矍鑠以示壯主兵者聞而孝之爲之輟戍優處俾專教授營中營密邇京師凡畱五年或欲挽見要官陽應卜日迄以病辭部使者上其賢授河中教授命下因自謀河中距濟南爲裏二千且路峻上我能往母能往乎彼學無度或可吾母無度則不可遂不赴辭歸鄕裏母夫人卒重以哀毀幾不救服憂三年早晏定省出入告面惟謹先是妻孫卒再室宋又卒其母以君年艾末後欲以而嘗子者繼之君跪辭曰母命度何敢違然前輩謂娶失節者猶已失柰何母遂止他日又謂玆有賢女第眇恐汝難焉對曰度聞古人娶以徳不以色葛亮氏聘阿承女當時識之後世偉之兒度𨿽無似其志亦恆欲蹤迹古人取之庸何傷女爲張氏旣歸果以賢淑聞君嘗從先師舟軒李公學師卒枚其行實請諡又倡鄕士祠而像事於閔子廟側其建祠所餘錢則市田八畝命其孫山衣食之平昔嗜性理學自號約齋務踐履屏去世儒記問詞章習時貢舉昉興察諸生有意業文者輙招從他師曰豈以我故誤人子耶尢長於講解容端聲亮微隱必析聽之使人肅穆若與聖賢接論余嘗稱於當路者一日集學宮請講再三辭以目疾他日又請又辭焉余疑而問之君曰世俗供僧猶且遜以上座況傳聖賢之道乃欲使我北面於彼可乎其守正不撓惟執以道自任如此居嘗曰士𨿽艸野爲國家心必不可一日忘初聞盜殺右丞相拜珠爲泣下終日喑噫不食若恨不能得其人葅醢以快天下士或可用必走書居要者贊防猶已責泰定四年春秋七旬矣始再授將仕佐郎大都儒學提舉未幾寢疾遂不起實其年十二月二十五日也考諱惟忠字漢卿有學殖嘗監酒濟陽後遂不仕妣張氏俱葬歷城西藥山先塋二子季諱某早世長卽君以不後後其弟之子名虎頭二女一適千夫長某一適某氏孫其一名童童尙幼張所出初君卒冠衣拱手略無所亂蓋其學道之力至此徵矣余時山居間一日訃始至遂走哭之門人李至爲具襄事垂泣而言先生之志之行人多不及知知又詳無如公若者其墓道之銘公不爲筆將孰托哉余雪泣曰君與余實同門銘何敢辭乃爲之銘曰

富易爲善而人弗踐與貧奚殊貧爲善難力於踐言貴有不如廉以守已孝以養母宜與之孚力疾從戎櫛沐雨風何沗乎儒帥軫其窶遂優以處爲彼範撫人見其孱我見桓桓豹變萬夫辭辟不屑虞養或缺匪官有渝娶不以姜維行維臧先哲是符及親棄愛告面如在有恪旦晡寧檗以冰弗甘於烝詎止警諛心喪其師請諡卜祠又宅其孤於國若世拳拳靡置至形於書使夫有逄展厥事功必世普濡𨿽未遂彼亦後奚餒在我者舒異時詞臣或傳隱淪其玆考諸

監察禦史韓君墓碣銘

君韓姓諱克昌字勵夫汴之太康人其上世遠不能系大父贇隱徳不耀父椿官至淇水巡檢君甫冠以孝廉辟吏河南陜西二憲司尋登掾刑部歷臺若省論事持正不撓所至表表有聞後刑部缺主事眾咸屬或謂資淺執政曰用人耳遂授君其操履益確嘗有兄弟五人爲盜或論爲彊於法皆死君閱其牘愀然曰弟從兄者也今若是不幾族乎乃議最防弟減死上之省可其讞闔部嘆服其他指迷趣緩稽舊蔽新凡所當爲靡遺餘力時長官有媢其顓者君曰上領其槪下任其繁此自通制余何顓然以疾屢在吿眾史軫其憊不煩以細惟重辟則正是焉久之懼事壅職弛舉浙西亷訪司經歷丁某自代用是攺承務郎太常大樂署令甫上拜監察禦史進儒林郎𨿽力疾就職未嘗辭劇避難建言如皇子師友非人起居注不舉其職覈徽政成案言國庠學規省官節財審令愼罰數事皆剴切時務爲慮深遠未幾河東憲司有下劘上者臺臣爲失風憲體奏君卽治以訊慨然趨行或以疾止之君曰禦史與散員不同吾心視常人亦異況死生命定顧可以微恙使吾有不職罪耶乃決意往回及半途病果劇以延佑元年八月二十九日卒官於威州陘山驛春秋四十又三訃至公卿大夫士無不悼惜娶董氏一子元善從仕郎濟州判官君性端介峻儀容讀書務措諸實用論議踔厲臨政稜稜有風望外若自用而理所折衷則捨已從人如弗及故不知者頗以爲狷余爲右司都事時君掾省以嘗共事故知之爲深嗚呼惜其年位不究而止乎此也𨿽然湛盧豪曹不必陸剸象兕而後知其利驌驦騕褭不必路極九有而後知其良古人韞奇�異囿於小官而不獲伸者何限遽曰其才巳是可乎哉此余所以器君之賢而又軫其施不廣且悼夫大勲不及書也然有其具而未盡其用則有非我所能必者庸何傷哉庸何傷哉是爲銘【銘辭原缺】

孫府君墓碣銘

君諱得成字君美其先安次人有徙居新城巨水之陽東馬裏者實爲君髙曽之世而譜逸莫考當金季父義自新城辟亂信安君生三嵗而孤天朝一區夏革兵偃息人安其土君從母王氏復東馬裏焉家素貧嘗資傭牧爲養稍壯出贅舅家然逾時必一還省遇四時鮮果則往貽焉非是不先諸口繇母敎迄於成人毎痛曰吾不幸早失所怙微母不至今日始者未成人吾親憂也成人不能朝夕膝下獨吾樂乎語輒泣數行下舅家聞之卽遣歸養後終母喪哀慕動人性篤實忠厚其事親睦族接友待下外視之若鮮節文而濳合黙中幾學至而從容焉者蓋天秉然也中年隱賈鬻而權衡度量毎以信示鄕國於是生理寖給家當四達之道祁寒暑雨飯漿饑渴爲之廿年靡有所替尢謙已有容徳外物至弗與校輒以靜勝故𨿽隙者久而亦服化焉娶張氏二子曰榮曰楫女三人長適李道早寡以貞節表其門次適王甫全次適於珪榮未仕以孝謹聞楫字濟川廉直有古良吏風事母尢盡孝繇宣閫掾出爲襄陽錄事民謠其政憲察之薦授宣徳尹到縣未逾月聞母病卽棄官還養方四十遂泊然仕進憶母卒哀毀過禮朝廷表其門曰孝子孫楫之門一時賢士皆聞風願交觀諸子之賢益信積善之慶矣君享年七十有七大徳二年二月十一日疾卒葬新城縣歸義鄕東馬原銘曰

伊人之生詎必崇貴貴焉無聞斯夢斯醉於休若人睦族孝親位𨿽弗遠天爵惟均子吏而循女婦而潔世範一門孰憾其缺巨水之陽有封若堂太史銘之歷遠益明

故中議大夫平江海道都運萬戶趙公墓志銘

公姓趙諱璧字國寶其先北京人髙曽遠弗克諱祖考某國初大帥國王軍朔方爲先驥防於譯言考某服田有貲畜以東平爲王分地後徙陽谷故又爲東平陽谷人三子君爲仲性懻懻有才辧不能俯仰人幼學惟師正惑其捨不敢以僞署王府吏非所好從國王孫相威行禦史臺於江之南卽辟爲掾時宋甫平尙仍俗爲治防範寖潰一旦聞憲章下舉重足立君喜曰中外庻司惟風紀足有爲未幾知浙東提刑按察司事贊上勗下論議不詭從必底公乃巳用是復掾剖擿益習凡昧訟要囚移使聽直端一引輙洞其末撟防吏懾再經歷浙東威名隆隆所部咸宻相語是夙嘗吾臨者宜自嚴毋尾毒首釁爲國制凡署憲司舉聽劾事以故一道帖然當尙書省廢入拜監察禦史省臺方卜相論難上前省臣言此未易口決莫驗案牘君詰之曰案牘乃文姦具耳是足徵耶上深爲然事遂寢又劾東昌監郡非其人倚中有援骩法市姦得防卽訊罪具詔敓其爵一郡趯趯稱快以功轉禦史臺都事守法爭棘叵移見憚同列遂出僉山東廉訪司事山東嘗有警詔辟宣慰司鎭之使者頗幸近緣以作威君曰朝廷設是司固使爾耶遂疏其不法十許事上之有詔俱入辧首揆故與使善面數其惡不爲末減微左右其人幾殆尋攺僉燕南憲司某者驁愎夙有乳虎稱公屢齾其鋩入爲戶部員外郎刑部郎中省右司員外郎其風節矯矯未嘗以簡劇夷阻易其平素在右司以口語歸鄕裏倡傍近秀民建孔子廟羅生徒延宿學主善田陌間弦誦聲相聞俄起爲禮部郎中階奉議大夫今上嗣祚執政以漕不時輸遂加中議大夫虎符平江等處都運萬戶赴任月餘寢疾以至大元年四月十日卒官所春秋五十有九夫人王氏三子文彬文弼文林後公十四日卒於家文彬主虞城縣簿文弼未仕女三人皆適望族男孫一女孫二俱幼卜以其年六月望日奉柩葬靈泉先塋西南七十里洪徳鎭之別兆比葬其友監察禦史吳彥升過余曰向子爲堂邑中議君適退處於家相距不數捨聞厥政口之不置迨起佐禮部又延譽於朝在子不可謂非知已今不幸厭代可無一語襮其幽圖萬分一報泉下耶公所歷舉磊落出人上又非冒榮終身死無有寸長可借以書者比余義其言遂不敢固陋辭銘曰

有徳有言剛毅仁近聞斯蓋久始於君信方年之微已山之峻長佐風紀吏革民防障瀾於瀆鼓熖於燼歷難弗回道遠彌迅位𨿽末僚隱其巨鎭逮夫冠豸捨生義徇孰虎孰狼孰爲國釁孰蟊孰螟孰爲民疢角之掎之使不能陳坑之火之務絕其彼權聞風膽禠於震曰戶曰刑肯綮迎刄若儀若漕甫颿而櫬謂祿蓋多曽不屋潤謂年蓋少世載厥問槪其所獲造物非靳我銘章之昧者攸訓

大都路學錄劉生墓志銘

丞相掾劉君仲憲有子諱時豫生而慧悟旣學而師不煩覆誦五經如奔湍駛流無一語滯詩若文淸婉能道所欲言父甚異之甞曰大吾宗者他日將在此兒年十六其父攜遊京師晝薪水夜詩書達旦凡父所嗜所需先意靡不集仲憲素介特𨿽窮極不取一毫非義而時豫宻體其心有饋卽迎門固謝若有所凂人以能子稱仲憲嘗因誨曰汝學毋事虛文汝仕毋規近效學則必聖必賢治天下必農桑必學校捨此他圖誤身誤世職由乎此自是所聞所見月異而嵗不同駸駸乎成徳達才之域矣某年有司以秀異授大都路儒學學錄未上因幹蠱還家不幸以某年月日得疾卒衞輝之裏第得年二十有七其父仲憲得訃走余哭曰吾平生厄窮百至晚而方有此息且敏學禔行吾甚有所望焉吾不知何負於天遽使我罹此孤苦若是子如不爲吾兒銘則生者死者胥茹恨無涯矣余嘗多仲憲廉又相好甚遂爲銘曰

防焉非常人以爲祥天以爲殃長而才俊人以爲慶天以爲病𨿽然在我者必求其備在天者則不敢責其必全嗚呼所謂苗而不秀秀而不實者吾今有徵夫聖人之言

元故國子博士潘君墓志銘

潘君諱宗佑字仲徳濟南陽邱人其上世罹兵燹譜逸不能遠系父彬由承務郎衞輝路總管府經歷載尹嚴之淳安甫上卒時君年十二居喪如成人旣長痛早失所怙刻志問學蘄以所業表見於世家故貧其气恆振厲不以是苟一介之取至周急則揮所有若素饒者性且孤鯁惡聲無所容𨿽髙明必反之在鄕裏簡出寡交往吏有弗堪者鉤羅細故召辱眾中君庭立自明無少屈識者偉之未幾挈所著書曰見聞紀義一十卷來京師撼諸貴遊遂超授翰林國史院檢閱秩滿進編修官於私憂尢切嘗欲出位言天下事數爲所厚挽止於是又著遼金鑑略一十卷以泄所懷至大辛亥朝廷攺詔選成均官屬授從仕郎國子博士與同官不相中竟以狷介致疾皇慶元年月正四日卒得年四十有二初寢疾偕翰林直學士元明善過而省問顧謂餘二人寧正而塞毋不正而達若相勗永訣者觀是言則其平昔自持可知巳比終遺語其子桂乃祖父四十四卒今我又不逮吾父命也汝其謁銘吾希孟友必能道吾素志𨿽夭猶壽也養浩聞而泣曰辱托如是其敢以不文辭哉銘曰

昔我冠豸權幸嘗忤迨移禁林中彼蜚語闔院廩如齚舌傍覩君獨餘白赤手暴虎烈者義之選愞汗雨友道以颺士气攸鼓方遠其馳胡遽泉土吁今之人正鮮多嫵一有剛腸羣噍族侮何天亦然質吁無所我銘有徵尙信終古

江浙等處儒學提舉柯君墓志銘

君諱謙字自牧柯姓吳仲雍之苗裔有柯相柯廬因氏焉吳亡分仕南北連世有人宋熙寧間漳州通守曰仲常以救荒得民心嘗有鵲二棲其防及去襲送數里蘇長公著於詩爲惠政所致髙祖某號行二居士隱臺山水間累聘不起世仰其髙居士生文文生馨馨生采爲君之考嗜學任義節爲宋國學進士君其長子也幼精敏書一目輒復誦無隻字遺旣長英爽而辯著述修整蔚然有前輩風迨遊京師諸名勝爭與推轂至元間江浙行省辟昌國州文學掾不就元貞初以翰林國史院檢閱官預修世祖實錄書上將進等以太夫人吳氏老辭遂轉江浙儒學副提舉國制凡業儒者不糅之民而異其籍且復其更繇以示優尙時南紀多故防範未周徵役蔓及學者寖致廢業君授詔防白行省遂復舊焉秩滿以太夫人寓錢塘年邁土思甚乃歸侍未幾授溫臺檢校所大使便養也先職是者惟務贏入朘商旅次骨君至悉除其苛徳者甚眾至大攺元陞從仕郎紹興路諸曁州判官明典愼罰以仁厚率下初至州謂屬吏厥今疲氓孔多毋濫刑以重其困吏云無有君卽詣獄驗狀果平反如幹人上下皆愧服請罪是嵗蝗僚屬分地以捕君所分特甚度非民力可制乃詣后土祠禱曰吾與爾神共食玆土今蝗賊厥稼穡民且阻饑爾神亦將不利由吾所召則當罪加余獨不可佚罰有眾罪不自我是神不能捍災禦患屍此以苟血食神而若是謂之淫祠禮宜毀詰旦蝗出其境延祐初陞承事郎饒州路余幹州判官未上制授江浙儒學提舉初學田所入制於有司職敎者莫敢觸毫髮或廊屋壊日饍不充皆坐視士甚病焉君聲於朝有司始不能與又處州路學田如幹爲僧據有數十年曆數校官無有一敢明者亦聞而復之君曰聖天子肇舉賓興嘉惠斯文甚至所司期毋上負斯稱職巳故所在教政胥著越二年江浙饑臺越尢劇行省奉制分遣使者以賑而遣君賑臺公帑不足勸富彊毋蘊年彼素熟君名聞之莫不竭蹷施所有恐後傍郡介特無依流至臺者咸爲非分地不可濟君曰均爲黎獻嗸嗸若此豈必吾治乃始救耶遂賑卹無所間其時江浙二帥某緣嵗祲崇利以濟欲檄臺州路彊假富室錢巨萬計他郡多畏偪亡去吏乘以逞民蕩業不能應君力發其姦奪還之民臺賴以寜其人竟以罪敗君祖塋在臺之臨海樵蘇者過而相戒曰母牛羊是山其子嘗活吾臺民者居嘗謂人士自一命以上皆足行志第患自保之心重耳故所歷厥聲籍籍其平居不爲無益事見後進則勉以學稍成則延譽以冀其進初進士公之違臺也推其田廬族人兄弟而以淸約自居然未嘗有一日不足色娶古汴張氏子男三九齡九域九思以延佑六年十一月三十日卒於杭之僦居享年六十有九其孤九思由壻故參知政事姚天福家過余泣曰先君平昔辱公爲知已不肖孤又辱愛焉是再世之契也先君遺善一二在人者非公爲紀尙誰托哉余諾其言乃爲銘曰

防而多知長而多奇居家以孝讓著行蒞官以忠義自期惜乎淹外而不大展其所見於世者止斯我述銘詩用發未施尙千百年過者式之

故甄城縣尹張君墓志銘

君張姓諱郁字景文覃懷人防多學於易獨顓篤甫冠以秀異辟河南憲史國制凡吏憲者嵗上二人掾部君以先進當上至則其次猶遠故又辟檢校書吏居無何中書有臣將防如和林其從掾以遠難之君曰能超掾我所如惟命遂簿其名遣之還卽掾省凡七年授甄城尹階承務郎明聽斷重變易闔境謐如皇上嗣服之明年受代來京師將調以至大二年五月庚子得疾卒逆旅春秋四十有五省架陳惟徳以裏故率嘗所遊居六七輩賻弔臨祭葬順承門西違五里曰某鄕某原友生張某哀其客死不家遂銘石以納諸墓銘曰

甚矣乎人不可量也晨焉防防莫云亡也樂或憂鄰福旤藏也遲者非屯速非良也觀君盛年銳詎當也詩書戈鋋舌漧將也賈勇陣前攖者僵也風騰雲鶱九萬彊也超資以遷恥循常也請行鄙邊猶步堂也飯雪服氊囏險嘗也磨燐益堅抑益昂也季孟文淵定遠行也功凝凱旋還汝郎也頴脫朝聨厥問揚也尋職承宣萬夫望也琴不易弦錦不傷也人吹求愆我領綱也彼薫灼天我冰霜也以是民先非不臧也胡趣弗延死他方也裏不能千驥局箱也究厥本原孰主張也豈稟者偏太毅剛也無乃名權早熾昌也或舉非然命之殃也緬惟坤乾壽無疆也前邈後綿未渠央也伊人之身粒太倉也政使彭籛亦云殤也矧君韋編夙號明也其於是焉固所詳也易簀永眼短猶長也不家歸全又奚妨也魂之所纒必親傍也有知九泉憾可禳也我志其阡遠勿忘也

濮州儒學正王友開墓志銘

走舊聞京師王友開弛不羈豪於詩酒吟必飮飮必醉醉卽矢口道時失得𨿽勢官要人居傍無所憚至元二十四年孽臣柄國威而好殺中外凜如君時醉入省攘袂叫呼或旋庭中或箕踞當路坐過者舉掩耳走避目爲狂子弗卹也後主文翰者恐其久必及遂薦爲濮州儒學正欲因之以制其肆或謂必不屑君笑曰諸公臺閣我何人敢擇官爲乃懷檄飮市中防醉且暮歸遺其檄他日交遊來祖行始言其故眾咋唶迂久君第曰命焉耳矣恬無毫發動至元二十九年餘偕計京師質所聞良然一日客有過者顏黳哆吻奮髯見呼以爲武人而易之問焉乃君也於是握手交喜如平生未幾余辟禮曹掾君顧簿書間或醉與醒必談文及商古今人物所見多與余合竊甚偉之然於酒𨿽規勸百至如水傃石不見納恆於余索飮余時始掾非告不敢出暇則酌部中敓冗則與其直命自飮於市君亦欣然受之無所辭其爲人眞坦不矯飾類此詩文超厲閎逸必醉乃能爲之然愈酒則其言愈奇無酒殆不能作一尋常語元貞初元夏四月七日暴疾卒京師寓捨旅殯文明門外某地得年四十有七諱興宗友開其字世爲恩州人妻張氏一子尙幼銘曰

便於刺戈不如錐防於捕驥不如貍惟其落落百無一宜竟賫志以逝嗚呼尢誰

子鴈奴壙銘

余來京師十許年凡四生子舉未免懷輒失之獨曰鴈奴者至六嵗又秀慧可人賓至能通姓字裏閈遇長老不敎而知揖且拜人假之色卽防然以前小有慢容𨿽呼而有所賜不屑也有弟甫三嵗毎食必推與之其友惠殆生而能性尢彊記隔年事歷如道目前其母氏嘗謂余天若我憐願縮壽十年以存此兒無憾余𨿽聞而惡之然以頗異凡兒中亦不敢有所倚嗚呼詎意其果弗克年耶初病餘方縻身於官歸少遲必哭泣道念於直則通夕爲之不寧聞其來嬉笑若病去體意者蓋恐余見其呻吟之狀而悲故彊顏忍疾以相慰是豈兒之得巳哉大抵人窮則呼父母兒𨿽幼固自知其不久所以日夕惟欲親之在側萬一拯其危起其僕第爲病所持不能明言以誘其父嗚呼慟哉且吾少失母兄二人皆不幸早世今父年六袠所恃承其後者零丁惟餘而又重以千里之別而余所倚以寛父心者亦零丁惟此子而天又不假之年以歿嗚呼抑不知何罪於天窮且酷我如是耶向兒不恙時嘗與其母議明年吾掾滿苟得一官歸當朝夕抱此兒親側俾吾父有以付千萬世無窮之托而吾與此子有以防千萬世無窮之傳於子若孫之心斯足矣孰意其又弗果耶今年餘三十有三眾所騖者日以疎俗所嗜者日以薄校諸往時巳若五六十者而嗣猶未立兒𨿽有一弟所謂少而彊者不可保如此孩提又可冀乎此余所以於是兒之卒不覺哭之失聲者蓋恐吾祖宗徳澤不能沛其委而中絕於我不孝之罪將無所逃吾豈鐘情兒女不能以義自斷者哉兒卒於大徳壬寅立秋前三日權厝文明門外廣度寺之南原銘其竁者父中書省掾張某銘曰

生汝者父夭汝者年嗚呼柰何安爾阡兮

歸田類稿卷十三

欽定四庫全書

歸田類稿卷十四

元張養浩撰

賦

白雲樓賦【用滕先生泰山韻時年十九】

吁其髙哉玆樓之有如此兮括萬象於宏敞飛四阿於鴻初疑陽侯海底鞭岀一老蜃噴雲噀霧扶輿五色凝結而成形又疑大鵬九萬失羊角踞玆勝境而不去兮翼截華鵲之煙雨背摩霄漢之日星我來宣郁一登眺兮眾山故爲出奇秀恍然身世逰仙庭慿欄俯視魄四散耳根但聞風鐵音泠泠上有浮雲容與臥蒼狗下有驚湍澎湃奔流霆憶昔我公分符握節尹東土聲名遐邇流芳馨脯麟膾鳯羣賢此日方髙宴不意有姦闖境闔城萬室無一寜公乘疾傳出聞上亂臣必討存諸經雄兵一夕自天至縱余渠帥獨典刑九重賜劵且與盟帯礪寵光浮動堂與庭惜餘才疏生晚後機防不及奮筆爲擬燕然銘雄心霸气龍韜虎略見無復空聞燕鵲鳴幽扄當時風景今盡易惟有風光山色無年齡朱簾香歇桂花老金鋪色暗苔防靑長歌慷慨弔陳迹風動彷佛來英靈忽然暮色自逺而至兮斷霞斜照互明滅詩成欲掃雲間屏貪徴興廢玩余景須臾不覺一輪古月升東防

鸚鵡賦【並序】

亳州人來云張庭美賦鸚鵡者三竊惟禰衡之後一猶難繼矧其三乎近乃得其文讀之其屬辭比事模寫形態殆無餘蘊麗則麗矣然未及擴而充之以禆世教以厚民俗以規多口故余復爲賦此用竟其義云

維羽族之三百爲號異而靡同最其口之甚者舉推此爲長雄韻笙簧於口舌文錦縠於躬形𨿽儕夫禽鳥實兼人之慧聰緩呼之而輙應佯叱之而斂蹤聞市曹之眾咻亶無一而不通時儗聲以切效每驚稚而駭翁原夫天之生物一气之所鐘惟人焉爲至靈故親孝而主忠嗟它類之蠢然由秉受之失中或本下而末上或足橫而首蹤或語焉而弗答或挽焉而弗從胡於玆而獨異以能言而防功非前身爲秦儀定隨陸之兩公世繇是而珍畜遂餌致於金籠欲求出而無計徒幽恨之塞胸尙不悟其階禍猶言巧而語工嘗聞善游者必溺乎水善射者必傷乎弓善飲者必中其毒善辯者必受其殃於戲吾始以汝爲人之亞今乃知其至癡且拙而防也夫謹爾出話詩人所以美武公也仁而不佞聖門所以贊冉雍也駟不及舌子成所以見惜於子貢也惟口起羞傅說之所以諫髙宗也至於語云欲訥書載興戎禮垂難悔易著乃窮漢史有嗇夫上林之鑑周廟有像人緘口之銅佛至慈而好生亦設犁舌之獄於壤天至髙而莫犯猶有翕箕之星於太空凡此者皆所以明愼黙之爲多福而禦人防給之爲極凶也且白圭有玷可磨可礱斯言一失辱盈四封故傷人則過於戈矛之刃害已則足爲禍患之宮自古坐視敗亡者何可枚舉而汝曾不聞之又何聾哉韓非自斃於說難蔡澤竟挫於談鋒知伯氏以才佞而家無炊火國武子以亢直而身不見容侯生以沭猴而怒項羽王墮以雞犬而忤董龍張敞以私語而誅絮舜曹操以毀謗而戮孔融伯宗見讓於家室賀惇貽戒於兒童其他若太史司馬遷中郎蔡邕禰衡許攸嵇康韓博之徒於事無益咸禍之逢汝苟恣而不戒旦莫必將復見噬於武氏防貴之虫也於是隴禽聞之若戚焉而不爲懼悰者良久余亦歸而假寐有客見於朦朧緑兮其衣金焉其瞳趾玉而紺吻鉤而紅且躍且舞來前以告僕曰吾非不知樞機之不密無以善始而令終然造物者賦我以如是之性胡能廢而不庸感子言之厚我荷子惠之我隆君其反而自律吾何預於民風於是余乃蹶然而興蘧然而悟悄四顧其無人而耳根猶彷佛餘韻之雝雝

萱艸花賦

自余客燕六易寒暑篳門圭竇廣袤尺許外乏墻以蔽惡但缺藩之撐拄家僮陋其荒涼分寸春於別圃曾培防之防何忽柔金之微吐初疑列仙風乎欲舞有黃其冠有藍其縷又驚棲鳯色斯不舉首昂朝陽翎澣疏雨餘不知其何名乃大索於花譜已而童子謂余曰子獨未聞伯兮之詩乎所謂焉得萱艸言樹之背釋者以爲植之令人忘憂者其謂斯歟余曰有是哉竊有數憂若負未償試陳其略花請與忘余丱嵗學道植志惟篤晨繹夕研潛心理窟川納山藏洪纎畢畜防斯文載彰載昱厥志未究事物交梏向道冀文日瘠嵗縮壯心灰如熖熖無復不虞云翔迄成淵覆一念及之可爲痛哭此余爲學不足之憂也迨夫年越二袠廹於親養奉檄如燕昧於背向庶三釡之見酬乃糜身於利鞅賞不足以酬勞得不足以補防盻白雲於太行愧子職之久曠累然無異亡家之犬茫乎其若失云之鴈此余奉親無狀之憂也厥今南沾北洽西寜東謐聖元宅中統萬於一賢登佞黜賞信罰必乃於是時患得患失旣不能表三代之典謨防一時之緩急又不能訂羣書之異同作萬年之矜式空一身於乾坤無寸功於家國以嫠婦之至愚尙懷憂而忘織矧厠名於仕籍可玩嵗而愒日此余吏不稱職之憂也至其登髙望逺山顚水滸西日其沈煙平楚仰以觀乾元坱圠之無垠俯以察民物錯綜之交處前稽往古聖賢之事業後意未來嵗月之艱苦惟人之身大倉一黍苟無徳以將之𨿽規規其何補欲脫屣於塵凡懼赤松之或阻將鄕原以自固慮聖門之不取問詹尹以無從於二者其誰與此余感今懷古之憂也凡是四憂酒不能澆詩不能釋巧歷推之而缺籌良史書之而閣筆豈期寸艸之無知乃可豁吾之胸臆言未旣僮子蹙然曰子何念之深而辭之慼也竊嘗聞諸夫子以爲聖人無憂今子言之若是豈前論之未析余怫然曰聖人何嘗無憂耶昔庖犧辟宇列聖是承惟天降水懷山襄陵九服旣奠庶績乃凝民飽而嬉非法曷懲此堯之所以爲憂也舜旣受禪四罪咸殛萬邦胥龢羣辟維則厥有瞽叟頑嚚罔徳事而弗悅吁天爲泣此舜之所以爲憂也禹湯繼立綏厥萬靈蠢玆有苗斁我典刑士醜厥徳天厭其腥大憝不殄孰民云寜此禹湯之所以爲憂也降而至於周公孔子曰荀曰孟或憂人窮或憂國政或憂道之多艱或憂時之失用𨿽所趍之多殊要必歸於一正竊嘗求夫聖人之處心猶止水與明鏡因彼至而此形吾何有於喜慍又如太虛之空明忽云雷之奮迅及云徹而雷收固無礙夫湛淨故𨿽謂之無憂實名正而言順是以聖人以爲說者而常人不說常人以爲病者而聖人不病若夫富者之憂失財貴者之憂失位誇者之憂失名賤者之憂失勢若槪之於聖賢舉名教之大罪今余幸不憂彼而憂此而汝獨以爲非是僮子躩然惶愧無地欲質諸萱花亦懷媿於是酌瓊露於椰觴拚玉山之醒醉而筆其言以授僮子則庶防猶賢於博奕也

擬雅詩

包茅

包茅天子有事於南郊也

包茅輯輯籩豆秩秩百辟駿奔咸位之卽維相眾先天子是翼燭者夜分樂者類擊爵者只從羞者防立載籥載祝載歌載陟神具飲食

有華其星有惠其風有祥其云有璇其空照臨郊宮帝誠天通嘉應允丰

爰兆嵗穰爰兆國昌爰兆時若爰兆民康斯世有慶禮備三矣神樂湛矣鸞輅龍旂若有音矣薄言旋馭元气參矣晻靄杳隠其瞻矣福有大來享自今矣包茅四章一章十三句一章七句一章五句一章十句

奚木無本

奚木無本美王從義孝思堂也古者諸侯大夫至於官師皆得立廟以祭於寢所以厚倫理昭貴賤使各盡其孝敬之心也肇宗子法壊後於人者於報本追逺慢不訾省宋朱文公先生酌古以定祠堂之制於是班班見於士大夫家而碣石王從義其一也比過雲莊徴文於僕大其能復古而有關於世教也故作是詩以貽之

奚木無本奚水不源人遺其先盍是鑑焉於繼於承於何而受允知其然胡不心疚

秩秩祠宇耿耿其靈維彼孝思格思以誠格思以誠如聞如覩苾其徳馨是享是與肸蠁丰融錫祜伊旅於何卜之兆厥鐘鼓

禮聿成矣福穰穰矣曰庶曰宗靡不慶矣彼昏蔑焉防厥良矣孰其牖之俾復眀矣申以是詩後人庶弗忘矣奚木無本三章一章八句一章十二句一章十句

維日之良

維日之良祀祖宗於家廟也

維日之良嘉薦令芳於豆於爼是登是將於祖考之堂燭輝其前鐘韻其傍神具億止風帷褰揚儼承其容光儼覿其冠裳儼聆其謦欬儼被其文章

維靈歆止我侑我侍胥說胥怡載鼓載吹工祝有嚴儀物孔偹將何以祈匔匔惟畏

匪位秩欲隆匪貨利欲充匪居第欲侈匪禎瑞欲丰子祈其賢婦祈其從兄祈其友弟祈其恭徳祈其厚業祈其崇族祈其睦時祈其雍維神攸同

維日之良五章一章六句二章八句一章四句一章九句

宰木

宰木思親也

菀彼宰木風焉則悲其音伊盛其本則衰嗚呼我天九京叵追有酒有食將安所遺孝有不逮於今信而皇皇靡從泣與涕隨

菀彼宰木風焉則呼其陰伊繁其本則孤嗚呼我天言歸隴有室有堂將安所居孝有不逮於今信諸皇皇靡從泣與涕俱

菀彼宰木風焉則摧其勢伊安其本則危嗚呼我天九亰莫廻有車有馬將安所馳孝有不逮扵今信哉皇皇靡從泣與涕偕

宰木三章章十二句

風林

風林招友人歸隠也

風號於林靡寜有柯匪云伊雷匪川奚波使我驚惑隠憂孔多而獨何心於彼嘯歌子兮歸兮此焉無它此有防酒此有異書此有良疇此有美居子兮歸兮其樂只且

維人之心曷有紀極旣隴之獲又思蜀得維掊靡厭是用多失

矧夫一身所享能防斗珠屋鞋可曰庸鄙苟美苟完斯可歸矣

言觀天道恆行不足盈則鬼疾謙則神福子寜不知胡俟余告

而如蘭蕙而如玉金毀之於人實戚我心願言歸兮式永徳音

風林六章一章十句五章章六句

有鳥歸止

有鳥歸止君子思退也

有鳥歸止於彼穹林矰繳靡及笙竽其音伊我言仕嵗聿其深弗知所寜遐不恧心

有鳥棲止於彼灌木矰繳靡加黼繡其羽伊我言仕嵗聿其暮弗知所依遐不思顧

有鳥戻止於彼丰丘矰繳靡施廼息廼休伊我言仕嵗聿其秋弗知所安遐不媿憂

有鳥歸止三章章八句

彼落者花

彼落者花閔嵗月之易失也

彼落者花言委於艸風以起之色尙鮮好昨焉芬馥今者衰槁子不我觴其柰玆擾

彼落者花言彌其途風以起之色尙不渝昨焉鶯嫵今者鴈䢐方陽火許俄雪毳如子不我歌其柰此虞彼落者花言被於道風以起之色尙妍妙昨顏渥丹今首華皓方祝壽康俄病之告子不我其柰玆暴今人古人悉塵悉土況玆物華其得恆膴子弗日娛嵗不我與

彼落者花四章一章八句二章十二句一章六句

有田

有田野人遂其閒也弱冠出仕知命而歸爰處於郊有琴書以自樂也

有田負郭伊邇匪遼我倦而歸於焉逍遙爰力於書且勤於苗朝斯夕斯以詠以謡式結今好言報夙勞山旣我狎川亦余媚維禽維魚亦莫余畏

林則有風洞則有云釀則有秫饌則有芹樵則有柯釣則有綸

維人至樂曰邱曰壑得而顓之何有人爵

彼爵與名豈不我榮其或舎旃允有未任允有未任且以鼓琴

有田五章一章十句二章四句二章六句

濯足於溪

濯足於溪遂山中之樂也

濯足於溪風薄其衣載撓其波云影四披維山維林我屏我闈以逰以觀山水胥輝有問所樂彼惡克知濯足於溪風襲其袂載撓其波云影紛避維山維林我闈我第以娛以嬉山水胥媚有問所樂彼惡可冀天於淸福其畀孔艱借曰畀之亦罔克安

爾塵爾埃爾茹爾苦我溪我山我得我所或杖或幾或罇或爼或舟或輿或吹或鼓溪爲我歌山爲我舞防然心防此適誰語瞻彼白雲使我懷古

濯足四章二章章十句一章四句一章十四句

觀云

觀云野人因之而有所悟也

觀彼雲兮水之漘兮方獸之奔倐而人兮伊世之塵實與均兮榮悴相生福禍鄰兮孰其尸之問無因兮觀彼雲兮水之滸兮方人之伏倐而虎兮伊世之塵實與伍兮變則形今滅像古兮孰其尸之問無所兮惟昔至人於此昭徹肆戢其明肆冺其潔肆凝其眞肆祕其說無外而外似觖非觖綿綿其存宅宅其蟄願言以師庶用靡竭

觀云三章二章十句一章十二句

相彼逝川

相彼逝川閔壯年之不復也

相彼逝川其來奚從滔滔靡竭日夕是同孰艾我年孰衰我气孰雪我髮孰灰我志吁嗟衰兮

相彼逝川其來無已滔滔弗回日月隨靡顏不復丹髮不復气不復鋭年不復妍吁嗟衰兮

相彼逝川其來未艾滔防靡止日月同邁行必杖防坐必幾憑食必噎祝寢必晏興吁嗟衰兮

吁嗟衰兮大聖未免三復抑詩敢不自勉

相彼逝川四章三章九句一章四句

猗若

猗若夢親友也

猗若人兮言別十禩有牽於懷宵見於寐髯髮鬒如容止溫粹惠然見過與昔無異

言禦我琴言哨我壺言罇我圃言舟我湖髙我能閒嘉我不渝傾懷以懽與昔靡殊

方爾綢繆戞焉鶴唳雲散雨絕月亦傾墜顧瞻窅然色猶未何時眞逢話此襟義

猗若三章章八句

有石可友

有石可友明歸田之不孤也

有石可友玉立仭余峭防峍兀厥色翠如維虛其中畜有若無命以抱雲名實則符正大不倚悠久靡渝愛而謁之勃然起余

或叩以杖或沃以酒或望而趨或坐與偶載摩其足載擁其肘載拍其肩載撫其首恬焉受之略不余否余方遁野爾適抱雲以我爾交孰挾敢云伊管伊鮑伊雷伊陳伊古至交亦罔克倫醉視則醒吟繞則文困依則佚靜對則神一日弗面九竅爲塵

嗚呼石友其益孔多不泄所懷介益可嘉願言則之永保靡它

有石四章一章十二句一章十句一章十三句一章六句

悼亡

伊余踐仕實以親故由吏而官黽勉朝暮維辠戾是懼維淸白是務室故無聚

亦由汝賢克安以天肆厥躬克蠲肆厥問克宣幸不以顚

昔我旣冠君亦甫防於配其宜婉有令儀婉有令儀於姑嫜不違於娣姒不睽於婦道不虧於女紅不衰以迄於玆如初來歸

五子咸殀蓋有未曉蓋有未曉且弗壽考

始相期偕老今則汝先始相期同樂今汝我捐其嗣之不延其壽之不綿於誰咎焉豈禮容有愆豈徳美未全豈內助未篤豈中饋未防如舉不然何以弗年

吾旣汝寃而又汝憐乃矢是詩以慰九泉嗚呼奚言嗚呼奚言

悼亡六章一章七句一章五句一章十一句一章四句一章十三句一章六句

壽子

壽子示引也

於維我祖肇基靑陽揮爲弓正爰氏以張厥族孔殷奕葉振芳周仲孝顯漢良智彰釋之平決博望逺揚折轅有湛埋輪有綱吳憚昭直蜀賢飛剛五龍佐宋九齡輔唐睢陽之節山斗與昂燕公之文江漢叵量素遺直志和眞藏下迨五季全義循良天水之興齊賢慨慷乖崖崫起西土是康橫渠道學於聖有光南軒繼之益熾益昌天開皇元有公有卿凡吾之冑皆時之望

繄我王父更世多故服戎前茅艱險伊屢其周人急空橐弗顧垂百其齡可灼平素父年十八獨任家務於江於淮是亂是遡以隠於賈以晦其著以儉其出以阜其聚以開我人以篤我祐余時昉冠儒雅是慕維詩維書靡旦靡莫其業未竟廼仕廼騖親實命之弗荷恆懼幸無失墜以永終譽豈曰能官菽水攸助甫出五旬遂引而去

二子防一今惟汝獨汝兄使存吾豈汝督玆因誕辰略汝之告彼聖與賢非四耳目第性湛然不汨於欲夫道非逺在志之篤維志之篤無堅不窟無逺不躅無髙不升無深不矚其弱可彊其暗可煜鐡焉可金石焉可玉毋小成是梏母細娛是逐母師友是拂母祖宗是辱維人之心匪惡伊善由弗修養道乃違叛處彼下流其將孰怨粵天地分嵗月無算此身始有胡忍塗炭古人遺訓方冊具見吾指其南汝進母憚

壽子四章一章三十六句一章三十二句一章二十五句一章十四句

惜陰

惜陰勉子弟勤於學也

士何所惜匪璧匪金惜焉者何曰維寸陰逝兮亟兮儵昨與今於時弗力嵗日以侵有往蔑還寜不戒心力焉者何匪文匪賦伊綱伊常是究是務螻蟻有君虎狼有父鴻鴈有昆雎鳩有婦豺亦祭天獺知本務隨物省之於道其庶

彼胡釋玆言事口耳𨿽誦博奚利於巳若昔聖人夫豈崇此

聖人所崇維徳維義躬行之餘則文則藝華而不實君子攸棄

吁嗟汝僮其永是從匪播曷苗匪植曷叢勉斯勤斯惟爾之庸

惜陰五章一章十句一章十二句三章章六句

操

哀流民操

哀哉流民爲鬼非鬼爲人非人哀哉流民男子無緼袍婦女無完裙哀哉流民剝樹食其皮掘艸食其根哀哉流民晝行絕煙火夜宿依星辰哀哉流民父不子厥子子不親厥親哀哉流民言辭不忍聽號泣不忍聞哀哉流民朝不敢保夕莫不敢保晨哀哉流民死者已滿路生者與鬼鄰哀哉流民一女易斗粟一児錢數文哀哉流民甚至不得將割愛委路塵哀哉流民何時天雨粟使汝俱生存哀哉流民

歸田類稿卷十四

欽定四庫全書

歸田類稿卷十五

元張養浩撰

五言古詩一

古意十首

我夢上寥廓宮殿深綺雲上有龍鳯飛下有虎豹蹲茫茫四圍水玊鏡無纎痕坐覺宮殿揺縹驚心魂欲下客相挽酌我靑霞樽前後鳴云韶左右歌天孫四坐儼冠佩光爛扶桑暾囑我到塵世膠口愼勿論劃然隕穹崖雪屋燈微昏

驅車上崔嵬進寸還退尺極知太行險政爾未遑息我僕旣巳痡我馬亦傷防魂斷猩鼯聲心掉虎狼迹欲廽惜前功將往孰引汲林端風雨交谷口雲霧塞惟應徐徐行庶免胥顚躓由正莫務防其到或可必前路方巉巖仰視天井窄憂端從中來比山郤平易

有客逺徵戍乃在朔漠陰怙恃旣云失友於亦俱沈獨存寡弱妻冰蘗持寸心極知形影孤不忍忘遺簮夜織侵昊月晨爨掃墜林有時睇層穹悠悠恨彌襟人生果奚恃道義扶古今窮微豈爲累他日知良金

薄言采蘭芷將以貽逺人逺人天一方相望邈參辰蘭芷秋欲萎步繞蒼煙津終朝不盈掬戚戚懷苦辛徒令翡翠禽驚逝不我親禽逝可再至人別防何晨惻愴訴無所商颷動白蘋

鵷鶵千仭翔所下惟徳輝非竹實不食非梧桐不棲竹實豈恆有梧桐亦云稀所以髙世士抱饑守巖扉寥寥經濟懷不忍輕發揮朝飲西江流暮采南山薇千駟豈難致不義秋毫微寄言時之人愼勿賤布衣

好鳥止庭樹睍睆揚嘉音再三未云已慰我山澤深緩飈襲野服起步林之陰仰視離離天悠然動孤吟倐爾鳥驚逝寜知出無心

任公坐松頂垂釣橫海鰲芥視三神山咫尺萬里濤鰲魚至難必但見雲天髙豈無鱣與鮪吾餌不汝挑寜期毫髮功要使斯世膏此志果終定遲速終相遭

我欲適鄒魯嵗晏道阻修奎文遙相望五彩爛不收孔林無曲柯洙泗恆安流春風吹舞雩童軰方詠逰彼樂乃如許我志獨未酬徘徊暮云邊心往形迹畱何當生羽翰因之閱濟州

美人余所珍睠焉靡從致之人爲美何玊體性蘭蕙熙熙如陽春著物惟自遂動靜語黙間恨有無限意我欲相徴逐咫尺霄壤異何時觀淸揚滌此塵鄙气

我有書一函字不類人世云擁蛟龍翔風飄鳯鸞逝寶藏將百齡時時露奇气上令星斗殷下益山海翠非不欲出之將恐反爲罪嵗晏何所歸自樂諒無媿

寓興和

延祐四年二月餘以事至興和凡畱百餘日寓居城東隅幽閴深迥類隠者所居因得詩十首以爲他日歸田起本

平昔嗜幽隠未敢聞斯行𨿽云縻以爵雅負羲皇情玆來志頗愜若遂林泉盟城居況淸寂衝襟澹無營開簾納南薫庭艸微波生非因客相過竟日無人聲烏衣時往還黃耳恬不驚安得幅員廣舉若此境淸【時陜西小有警】嘉時恐易失孰謂淹邊城

日出未雲起枕上聞禽呼緬思金馬門萬騎爭先驅而我幸免此日與幽寂俱所涖惟一事事己無餘拘或杖陟城堞或騎逰郊墟或賞東鄰花或閱西家書歸來曲枕臥旅牕亦明虛優哉聊復爾詎必山澤居

鉤簾坐觀雨蒙蒙散如絲彼燕何所欣往來經緯之檐風爽毛骨詎惟物防滋余灑寖廹人卻避榻屢移從來幾風雨今始有此怡乃知寸心靜萬象皆委蛇人生故多事安得恆如斯

得子彊也書詩以答之

有客附書至封識墨尙新展讀笑良久勸我歸及辰我豈不汝懷愛此泉石鄰官事亦旣簡又多素心人劉生書滿家楊叟酒味醇而況俱好客有假眉不顰緬思霄壤間實與逆旅均焉往非寄寓奚必家園親置書桃笙底且復樂我眞

伊人旅他域每每心不舒而我獨誰安起居常晏如政余釋經史旣飽行庭除優逰度旦昏瞬息三月餘當其未來此咸謂不可居迨其旣戾止漸喜與世疏所寓復幽僻風景仍淸虛況丁大火時爽气恆襲裾蠅蚋一無有雅稱頥病軀爲鄰地髙寒形影忘覊孤書以寄兒子無用占蜘蛛

三月二十五日雨

邊雨易風色當春雨恆慳芳菲旣遲廻原隰復平寛禾種聞入土熇熇尋復幹農習多鹵莽畯亦溺晏安丰歉付天運略不人力幹我來每病此宿無從刋所以逢甘澤百倍樂且懽祈祈入薄暮淅淅挾輕寒畇畇旣沾足穟穟行及觀所以願嵗登惟恐厥官因之爲懷土賣劍耕家山

登閔忠閣【北三十里爲大內】

覊思惄如搗奮欲飛彼旻於焉一振衣聊以樂我員三都鼎足峙二水衣帶分穹窿天羃野浩蕩風披云新宮何郁然所見勝所聞利聲閧塵市夕彩山明曛羣角散濈濈眾翼廻紛紛登髙窮邇遐撫事兼悲欣故園定何許憑欄重殷勤

夜雨寄呂叔泰

隆隆暑威歇稍稍秋意深丰艸漸攺色窮林亦蕭森況玆風雨夕微鐙翳寒陰潛蛩泄幽語䢐鴈遺哀音以我耿耿懷知子難爲心含情睇層昊咫尺猶商參裹飯孰子遺載酒孰子斟豈不欲一往畏彼泥潦侵古人道義交非惟讓分金斯事久索寞念之恨彌襟願言軌前躅尙期勗來今

二月二日雨寄杜希聖

入春不旬浹小雨凡兩作玆晨尢所欣生意際寥廓初看冗纎塵尙恨爲力弱扶笻立未防巳訝淚花蕚神哉造化功悠悠諒難度狼戾期在玆殿屎不復作睇云引深杯儗勸龍公嚼蕭蕭一簾風揺蕩春陰薄因之成短章聊發幽人噱

禮部新鑿蓮池成

春官大宗伯非據恆拳拳云胡舒所憂鑿池納淸漣明月忽倒掛停雲亦中懸纎鱗泳幽深淨植成芳妍公餘爲寓目彷佛湖海前未遑範蠡舟聊當陳登田頭白尙兒戱自笑復自憐孰知此舉中仕隠乃兩全言念揚州鶴其然豈其然

乘傳過家同馬克修總骨晏金綫池

皇皇使者車每出每怱遽玆行諒多暇值勝轍少住而況父母邦所與多舊故張燕臨芳池人影亂波素華堂翳歌云香玊蘸杯露於於來逺岑歷歷散層樹累累泉引珠奕奕風起絮【二泉名】舊聞金綫奇屢至未曽遇川妃若余誇一縷出容與因知穹壤間靈異固無數寒冰乃生蠶烈火能浣布滄溟有樓臺弱水不毛羽伊誰亭毒司儗欲扣其故題詩池上亭它日記分聚

直省

危松蔭華構叢卉延淸池𨿽有聲利喧吏隠良亦宜稍稍多士散怱忽落景移喓喓艸虫鳴熠熠螢火馳驚飈葉蕭瑟澹月云迷離夜澄神慮醒人杳音塵遲感玆耿無寐廻廊步委蛇懷哉百年心欲語難爲辭

登司天臺同李景山元復初分韻得色字

湫居厭紛厖升髙百憂失河流耿微明野燒還故碧太行望中低斷處仍雪色翠華天尺五金城年萬億美哉山河固兩有險與徳區區遼與金銅駝防荊棘開闔防煙雲興廢感今昔所恨難久畱悲風晚來急

夏日姜氏園亭避暑

赫赫三伏威遲遲六龍轂劇暑將焉逃於彼濼之曲人家佳林薄一徑入修竹牕扉翳深靑水石帶微馥魚若逰空明花如媚幽獨時於喬木顚瞥見飛來鵠桃源昔疑妄歷此方心服詎知虛落間而有無懷俗心隨潭影澄詩與禽聲逐此樂且勿竟畱待重來續

飲崔氏別墅

駕言䢐莽蒼煩抱豁防舒佳處尙邈然俯仰已自如行行遵大路未覺我馬瘏雲林展平逺田苗散敷腴奕奕荒落煙肅肅幽人廬入門恍世異危亭繞芙蕖波影漾屋壁禽聲亂庭除穹木淸夏風遐原澹夕蕪幽討起新思雅集存眞娛羣賢疊詠歌夫豈山陰殊且勿慨陳迹萬古皆須臾

登防波樓

吾郡山水窟奇勝聞未嘗於何得全觀玆樓水之陽羣峯闖城郭飛棟相頡頏影倒馮夷宮錦亂天孫裳明湖一神鏡照萬無畱良華鵲乃後驅使我背若芒欲舉酒相囑彷佛防龍翔形勢信絕美求稱慙徳涼𨿽云生長玆防少離尋常桑梓尙敬止況乃十二彊何當棄官歸扁舟永徜徉

大眀湖泛舟

肇余復鄕土樹石皆華滋沔彼眀湖波倍覺香可巵攜朋訪蓮葉浩浩從何之俯視亂山影與樹相參差商飈一披拂夾岸蛟龍嬉舉手欲攬玩復恐陽侯悲平生慕天逰不意今有玆赤壁坡仙笛渼陂少陵詩二子孰可繼沙鷗防晴熹

趵突泉

物平莫如水陻阻乃有聲云胡在坦夷起立若紛爭無乃滄溟穴漏泄元气精不然定鬼物摶激風濤驚奇觀天下無每過煩襟淸茫茫彼區域載物良不輕微水坤焉浮非天水奚生孰知一脈許而與天地並因之有眞悟日晏忘濯纓

歸田類稿卷十五

欽定四庫全書

歸田類稿卷十六

元張養浩撰

五言古詩二

制中辭吏部尙書

實行諒無有虛譽日以隆三年兩見徴顏厚甲九重將行懼違孝欲止還戾忠出處人所難始信此語公吾親臥邱壠子亦當同凶何心從吉召去此楸與松潢污水孰薦溪澗毛孰供三年非我獨貴賤天下通朝著多英髦豈少衰病翁不惟隕士節將恐隳皇風眀明方孝治應不罪躬書此奉來使感泣田園東

遂閒堂落成【至治元年】

去春卜斯室余方沗朝聫室成余來歸佀恐非偶然門庭頗幽防花木仍淸妍不欣崇柱石所喜逺市防好山動相見流水近在前𨿽乏晉公勝差比揚雄賢有時萌侈心擬欲增數椽築爲四小亭餙彼園與田一亭名拙逸一亭名樂全一亭名九臯一亭名半仙客米縱逰逸休息從宴眠顧玆亦云易少緩良有緣物理忌太盛天道嫌驟圎殷勤志諸壁畱以需他年

田舎早春

邨居久習靜負暄坐依墻兒僮喜相報沙艸露微芒余老愛生意拾樵衛其傍匪慮牛羊侵苐防雞犬傷因視亭中花碎蕾亦綴芳風日漸回律川源泛晴光飛飛檐外禽啾啾試新簧乃知春一動萬彚隨悠揚田園有幽事佳木補斷行東鄰移杞梓西家乞松篁𨿽非老人宜且慰邱壑藏悠悠撫淸景此外非所望

記綽然亭前花木

淵明曠逹士乃慮田園蕪退之崛彊人亦喜有屋廬而我視二子公卿與臺輿歸來得玆堂偃息懽有餘門庭足山色田間水縈紆堂前數種春一一品名殊芙蓉錦帷幄芍藥金盤盂梧桐翠葆牡丹紫雲腴葵橊色爭勝梨柿枝相扶海棠梅菊蘭或麗或淸臒循環一年內爛漫無日無最憐兩稚松貞操每起余凜然殿羣卉次第孰敢逾有如吳宮娃布陣庭之隅老子日何事繞玩爲踟躕觀物悟盛衰度世忘智愚利害不復齒要不復途從逰有猿鶴共話惟樵漁人生此樂慳況今許頭顱區區願堅守或能保桑楡

新構艸庵

起樓城市中𨿽麗終塵喧山間一把茅幽勝不可言野意旣無隠嵐翠亦滿軒上有華峯云下有濼水源叢篁森四周何必籬與藩時出百無慮防守有鶴猿愚者以爲陋逹士忘寒暄隠然太初意晤對常在垣詠玆落成詩商聲滿郊原

書綽然亭壁

野亭自成趣旦旦必一臨有時俗務妨咫尺猶商參非愛山水秀非喜林樾深其中陳詩書旁列壺與琴鼓琴酌我酒旣誦且詠吟想前隠居者亦復如我今古人不可見賴書得其心後來知我誰搔首雪滿簪幸此可終老且勿求知音

有示

余出四十而發有白者今五旬有七殆將皤然每一攬鏡輙爲大笑或者疑焉遂賦此詩示之

人見白髮愁我見白髮喜爲問一世人得此能有防陸展何大癡染之媚女子政使女子憐不悟人衰矣坡仙自謂逹亦說簪花恥昌黎素倔彊並恨及牙齒常思前軰心要皆怖身死身死人之常縱怖能免彼不如姑舎之登髙防雲水

飲田家醉歸

肇余故園復宵夢亦晏如投趾皆春臺夙累久已除有酒略貴賤見請輙同娛玆晨飲田家翁媼良勤劬呼僮爲割雞催婦仍鱠魚坐我桑柘陰淸風來徐徐滿前太古意彷佛羲皇余𨿽未無何有已覺春敷腴人生電之影此酒何可無爲樂然多端未必能勝余題詩村舎壁用托漁樵徒

夏日池上

林深池水緑倐忽春失妍繁枝巳成陰稚荷亦田田時序不余貸相趣反手然嵗月旣如彼此生亦堪憐始來髮尙黒今也雪覆肩幸此田園佳爲樂忘嵗年況有二三子朝夕事歌弦平生丘壑心自喜千萬全此福防人得嘯傲雲莊前

邨居重九對菊

秋气肅邨落眾緑日就枯斯花何不羣當此獨爛如有如髙世士不爲流俗污又如守莭臣可托六尺孤目爲霜下傑綜名諒非虛肇餘歌考槃數載山澤居每值三徑移朝莫必與俱割席障嚴凝引索圍扶疏未發恆助潤旣茂頻芟蕪揮雞恐見傷招蝶使相娛老來百念灰爲花尙勤劬閒居愛重九我固淵明徒但憐尊屢空坐閱佳莭䢐吾詩亦堪憐笑命兒童扶

田居

性癖喜郊野宅此十載彊人云久自厭而我安如常飛防咸舒徐耄稚亦善良口不掛人過所語惟稻梁相邀坐樹根四顧多牛羊納納眼界闊灑灑心境涼翛翛風日幽忽忽身世忘公輸爲我拙孟獲威不揚儀秦詎能舌趙孟卑欲藏向者豈知此近嵗始備嘗嘗疑古之人往往皆髙翔其樂乃如許諒足輕軒裳此詩君試歌六合聲洋洋

春日云錦池卽事二首

晴原日融融生意動林木信屧芳池邊風生水紋緑聚散鷗亂飛出沒鴨爭浴物樂不自知觀者快心目緬惟霄壤間何物無所欲泊然風月懷頗覺惟我獨此福嘗自量奚啻萬鐘祿誇者難與言但可詫樵牧舉頭見靑山新篇又須錄

樂閒不願仕昔聞陶令然而我山中居頗覺同前賢出門雲水俱入室琴書全筆硯或少倦余功到農田觀禾割深翳行卉扶危妍移石支臥松漑竹防微泉平生愛物心乃始遂近年猶勝馮唐老抱恨終綿綿

過龍門

山水何地無雄渾獨朔郡吾元此開基徳澤被餘潤我來自神京一路翠無盡大峯儼宸居小峯翼趨進劃劃戈矛森鬱鬱龍虎奮連斷伏羲爻開合武侯陣值陰水墨瀜當霽金碧暈石擢九地根泉落丰空韻霏嵐近可挹聚落逺難認隨行變態殊顧揖不暇瞬如是凡數程愈出愈神雋迆窮陂陀堆阜尙餘憤長茵塞艸鋪碎錦野花襯行涉人溯流道爨客吹燼方喜脫險危馬首又千仭或雲龍之門怳半疑信兩岸覆甕如中有怒雷震白浪風搜宂蒼苔雨淋舋四時辟無關萬古磨不燐仰觀毛骨寒闃入精爽紊沈沈飛鳥低洶洶去波迅襟喉控全燕琛璧防諸鎭未知神禹手於此曾鑿濬圖經不得詳排云欲天問平生子長逰勝處神每靳豈期驛塵邊乃足看山分奇觀自此窮造物諒無蘊書生气空豪疇敢角其峻掬泉滌筆塵吸露當杯醖詩語成轉丸覊愁破迎刄大書道傍祠千載寄髙興

和元亨之簽事登歷下亭韻

漾漾東岡陂歷歷北山道於河浣煩纓勝處喜同到有亭翼穹窿揭以歷下號衰齡憐危攀未免扶且導於時方旱漧千里無寸潦憑欄身世忘羣景信天造云錦相縈廽水禽互翔噪邇峯純浸屏遐樹亂排纛天輿防今古依舊濼湖隩不見捉月仙嵐秀想應耗悠悠割據人誰馴復誰驁緬思牛後嬴何若雞口郜元徳仰帝虞凶威鄙臣奡方來當自圖巳往詎庸悼須防客踵至先歷卻懷懊雄談激懦柔虎尾欲甘蹈盤飱畱眾賔孰謂少陵傲玆逰起餘多外靜內還躁雲天爲增髙煙水亦加奧蛟龍時嘯吟樵牧任衝冒何當分憲回盍簪續今好

郊行

逺山如遁藏近山如見逼老夫緩防行超遙歷阡陌淸風動林木浮嵐上巾幘雲霧自逺來忽覺川陸黒霏微數防雨顧視衣不濕野色含蒼茫如逰化人國平生喜淸景攬之欲杯吸詎惟可樂饑亦足巳沈疾幽閒自能年直恐人未識千載桃源春莫謂訪無迹

郊居許敬臣亷使見過

野處欲忘世況乃平昔友寥寥數畝園甘此養衰朽玆晨君見過童穉駭而走牙纛明郊原騎從隘巖藪輝光生泉石意气排戶牖握手論夙心相看各白首亹亹及經術眷眷接杯酒嘉我髙尙懷一臥七年久自言微親老亦欲謝紛糾從仕非不佳其柰多掣肘所以明哲人往往去之陡此言公近諛彼節餘何有本期野老俱孰敢達者偶煙林合浩浩風隧吼涓涓水穿竹忽忽日低栁出門俱黯然人影亂田畝

長安孝子賈海詩

天歷元二載西土罹薦饑愚時拜中丞帝曰汝往釐嗷嗷三輔間十室九困疲行者總溝瘠居者恆餒而親戚自魚肉遑卹父子離鄠縣民有賈竭力奉母慈闔門爲口四一妻仍一兒操瓢日行丐有得歸母貽不幸值虛往見母顏忸怩退省百無有滿屋風淒其以湯和糠籺進母母不怡曰我防汝飼非珍卽甘飴而汝今我哺以我犬豕爲況我老且病累汝無嵗時子懼白其妻無言第頭垂妻曰攜此子從鬻無問誰市呼不見售復歸泣漣洏子心救火急兒命累卵危陰攜至他所恩愛從此辭解衣縊不殊反爲子禁持取盆防佩刀手足隨紛披紿云黃犬炙雅於補衰宜母知口腹美不悟骨肉虧子幸母解顏不計妻攢眉余聞驚此言怒詰官失治使民至如此賑貸猶遲疑卽引造行省使細陳毫釐且命出兒肉闔府徧示之飣諸相坐前余爲失聲悲促掾狀其故聞上星夜馳或將復徭役或將表門楣或斥兼金賜或選好爵縻上以勸臣子下以安期頤廷議必不爽命下防有時昔人有埋子天憐以金遺復有貨視者哀鳴走通逵亦有棄半途完侄與相隨未聞刄所愛萬古猶絕奇嗟哉賈生心世俗彼嗚知毋以賈爲忍無以賈爲癡子失或再有母失庸可追孰能庭桂惜使我堂萱萎惟其持是心屠子如屠貍粵從王政圯風靡俗亦漓子囊錢貫朽母篋無鍼錐子妾曳綺羅母裙露膚肌不慮親猶天以利爲根基不究身何來以貨爲宗枝於物尙爾靳矧乃𦇤褓私嗟哉賈生心堪爲世俗規嘗聞前哲言一孝蓋萬疵孝可包眾善孝可動兩儀孝可神鬼格孝可賢聖期能孝斯能忠厥心自親移願彼爲人子終身誦吾詞

過長白山範文正公書堂

長白何岧嶤下有讀書室人云小範老於焉競晨夕蕭蕭翳荊榛落落林泉石捲捲往瞻拜赫赫如相及維宋慶曆間羣賢麟鳯集孰先天下憂一防丹心白中朝固有人西夏諒難國力言師出凶深慮手滑失炳防先見明韓富有慚徳柰何時相隘欲碎和氏璧向非仁廟知千載血應碧至今忠義气髙壓萬仭壁所以徳業髙要自辛苦積功臣自古多動爲富貴役視公平生心霄壤邈相隔但能一善兼亦足千年塞遺容揭日星未覺關塞黑長歌景行詩風林憾秋色

擬四季歸田樂

春

日月底天廟陽癉土脤生習習協風來顒顒眾蟄驚農人服厥畝薄言事春耕缺堤流防防灌木鳴嚶嚶白扉颭靑簾緑野明丹英蠶婦喜形色牧豎歌傳聲天隨野色遙山與吟懷淸向來慳一際今者幸四並徜徉子眞谷萬事秋毫輕

夏

北陸展修晷薰風薦微涼麥波浩無津細路如橋梁溪光林樾潤雨气桑麻香舂聲破幽寂人影來微茫缺垣誰所居紅碧相低昂翁媼老瓦盆兒女前捧觴我行適見之亦覺心樂康昔聞太古俗今歷華胥鄕向令早知此詎使田園荒迷途諒非逺淑景良未央於焉遂平昔孤陋庸何傷

秋

黃雲亙郊野農力今有功玆乃民之天治理根其中我𨿽未及粒己覺饑膓充田頭父老過擊壤今嵗丰自愧無寸積坐享雍熙風秋成旣如彼況對菊與楓气澄天宇髙心寂塵累空木落山獻體波縮沙畱蹤遐興何悠悠迅景何悤悤俯仰田舍底或能保初終

冬

嵗晏日南至場圃靡所勞吿成三務功盈耳康衢謠鴉飛嶺外陂虹斷林邊橋將期養疏拙詎厭居寂寥負暄坐晴檐煦煦春滿袍對山閱吾書懷古酌彼醪此樂天所靳何幸及艸茅𨿽非鹿門龎或庶彭澤陶爲詩寫幽尙刋落華與豪集以貽知音悵望心搖搖

歸田類稿卷十六

欽定四庫全書

歸田類稿卷十七

元張養浩撰

七言古詩

題周氏池亭

東風吹樹飄紅雪碧雲冉冉迷林樾入門髙掛四面窻水光山色尢奇絕恍疑造物同我遊參差夢裏金銀闕眼中不見無極翁閒殺濓溪舊風月

待鳳石【並序】

余近得奇石一田兵部師孟同臺掾杜孝先過而觀之遂名曰待鳳以其一峯橫出若待物來棲者因而名之餘嘉其詞雅而意深故爲之賦

岐山鳳去天爲老閒殺蒼梧與瑤艸空餘陳迹十丈臺只辦煙霞說凡鳥朝陽一鳴三千年天地此心何日了防回夜月琴罷彈彷佛玉音來縹緲雲間九苞望不見凡上一峯空自好靑天倘與達寸誠白日終當見孤矯古來奇士志頗同抱玉丘樊不爲少子陵坐釣桐江春正則行吟楚澤曉白石寗戚半夜歌太華希夷五云繞兵曹命名寓世箴迂叟有詩成腹槁斯名但恐還徒然喜極二豪俱悄悄簾影風微篆煙裊

同潘獻臣元復初張子昭髙麗寺賞白蓮

雨過琳宮失殘暑竹枝翠濕低蔬圃入門倍覺老眼明寒碧一盆花四五不勞掛席雲水鄕坐覺西湖在眉宇蒲搖風影劍舞庭荷瀉露華珠返浦魚江海均意適薀藻王公亦心許何年仙子謫帝居驚到維摩散花女三生夢斷金沙灘未必香魂遽塵土同來數子俱好事爭擲靑鳬醉鸚鵡坐中老衲計更奇暗伏毛錐不時舉忽聞題詠須卽席眾气勃然齊一鼓或昻或俯或吻鳴或蹙或顰或目語或先磨墨務速成或已終篇恥輕吐須防能事俱告畢白璧明珠爤盈廡論功行賞四座嘩我不能觴甘楚舞從今雅防當日然轉首秋容泣寒雨

萬年松【並引】

萬年松生五臺山中長三寸許好事者采置諸囊或夾於書簡不計嵗時防何出而水之則生意輙復以故土人謂爲萬年松日者田兵部師孟以數本見貽且曰當作古風一章惠我願爲篋笥之光乃爲之賦

君不見昆侖有栢千仭彊靑天雷雨蛟龍翔人間斤斧日相踵奇材政恐終自戕又不見樗櫟擁腫無何鄕匠石望知非棟梁孰令枝榦隘寥廓萬古齒冷南華莊豈知此樹生寸許不爲形累恆蒼蒼貞心勁气恥土著𨿽遭縛束仍芬芳微根纒糾亂石髮細葉茸密攢鍼芒呼童汲井滌煙翠老眼但見參天長傳聞產自金色界貝典不載不可詳天花羞落居士室祗樹傾倒栴檀場吾家秀碧雅相稱峯巒蹙縮云微茫一從植此向幽寂劍防森照光走堂天公豈以我爲戲故遣二物陪徜徉穹林崇嶽漫霄漢而我亦笑造物狂古今何事非幻景榮枯美惡均亡羊作詩寄謝子方子何時更爲齊東野叟分滄浪

秀碧石

有客自和林回惠怪石拳許峯巒隱然色明潤可愛因名曰秀碧遂作是詩答之

有客至自元防國袖攜一峯元气濕知我雅有山林思和云持贈曽莫惜嶙峋玉立三寸彊意气巋然厭秋色初疑女媧醉墮簪刼火不燒年萬億又疑鼎湖遺寶劍水齧惟餘半尖碧苔痕剝盡出本眞頓覺嵐光異疇昔虛堂晝永鑪煙微目擊道存眞莫逆若令解語盡可師政使不髙何損徳聖門顏子具體微齊國晏嬰才六尺物形固有大小殊達觀元無髙下隔褰裳欲陟還踟躕一笑詩成山鬼泣

天屏歌【並序】

延祐四年予以公糴適中都傳過懷安山中得石如版者二文理類林薄根枝柯葉毫分縷析髙下欝然微有丹防朱痕隱見其上遂名其一曰林梢遺照一曰木末餘霞總而名曰天屏視彼區區人力爲者蓋相萬矣嗚呼豈化工之筆山靈不敢私祕因假余以示世耶故志其然而系之以歌其詞曰

懷安山髙去天尺巖壑尋常煙霧黑丰隆力盡扶不開中有神君寫秋色老寛走避營丘潛闗仝愁絕郭熙泣物生應亦憤太專故奪英華發之筆塗云爲葉虹爲柯所記𨿽殊生意一髙者如巨人傲嵬不

始孩頭角己岐嶷防如秦擁百萬兵疎似周釐十二國何年龍虎遺大還數防和煙厭空碧嘗許眞宰元無心以此推窮知未必無乃羣木陰射透三生石老蜂曽食明月光火鏡能禠太陽魄莫靈兩曜彼尙侵野外蒼枯復誰惜不然那得面目眞自本而梢一無忒怪禽欲止還周章獰獸驚看爲辟易天生神物豈偶然出示終當需有識我來適值春色闌紅雨滿空塵不濕緣道方謳吟披荒見奇迹笑攜元气歸袖裏東海窄呼童汲沆瀣老手自摩拭黃雲捲盡桂露丹斜日欲沈霞散赤麗水休汰金荊山莫搜璧政爾苦索居邂逅得莫逆明窻撫玩淸晝閒卻願龍沙永爲客緬思穹壤間二气互消息萬象從發生不作宋楮刻如何此段奇直欲毫髮析無聲詩句誰可續照坐白紅影搖壁雲母祗足俗眼遮錦帳何曽奇禍隔梅花卷月坐臥具未許閒愁闖吾室第恐夜半六丁排闥入

餘歡堂爲許仲文作

燕山元气橫秋髙下有逸士思鳴臯沈防一世湖海豪掉頭不與王公交九鼎腥沸庖鼓刀何如時薦溪澗毛紅樓夜月龍鳳簫歡聲輸與康衢謠食魚豈必橫海鰲娶妻安用傾城妖鄧林喧鳥止一巢蝸角防許戈矛操平生此意湯雪消人知不知自囂囂有田負郭惟釀醪有子教義期無驕赴人急難若己遭奉親不使親知勞長安喬木風雪號一庭蘭玉祥雲飄古來大隱多市朝煙霞徒起終南嘲召南董生嘗自樵洛中康節誰能招淸風未覺千載遙書堂合賜余懽褒蹇余漫爲軒冕膠辱齊山嶽榮纎毫日中奔走影叵逃何時並駕塵寰超詩成撫捲心忉忉

題李太白登泰山觀日出圖

岱宗欝欝天下雄謫仙落落人中龍玆山玆人乃相從气奪眞宰愁丰隆玉堂一任雲霧封長嘯飛度秦皇松夜呼日出滄海東再爲斯世開鴻蒙鈞天帝居深九重醉舞踏碎靑芙蓉天孫玉女爲斂容郤視五嶽秋毫同長鯨一去不復逢乾坤爲黑號秋防當年咳唾畱絕峯至今樹石生香風我欲追之杳無蹤不意邂逅防此中屋梁落月依然空

謝益都宣靖王賜酒

往年帝爲民食艱麯生逺謫瓊崖山渇心江湖入吞吐無何無路無從攀矧予幽獨久林壑風月齷齪煙霞慳玆辰復何辰伻來白雲間田夫走報釋鋤鎛樵靑起視遺荊菅老夫聞言數郊望喜气千丈虹霓彎汲泉躬灑苔蘚徑設榻旋啟松云闗蠧編整頓匣綠綺鶴氅抖擻巾白綸肅容導入方丈室雙瓶古錦封斕斒使云賢王鎭東土知汝勇退辭朝班惟名惟利世羈鞅自非眞悟孰能刪公車屢走不一赴防然物外甘伏跧擬崇退讓厲趨競我酒我飲今汝頒無功冒受恐非福令人發媿顏爲殷金莖玉露天上春奇香驚倒茝與蘭投笻伏地再三拜感激殆欲涕泗澘平生自忖非俊才鈍如駑乘拙若鳻有巢拳許不能葺架虹敢效公輸般彊爲血指知不免所以袖手避謗訕而人誤此作髙尙適足於我爲恫瘝譬如嬰孺本好弄孰知不戲由癡癇伊誰持此誑淸聽徒使軒蓋臨溪灣西村傳聞駴翁媼東來覩扶惸鰥林花動色汀艸舞園鳥亦爲鳴一酌破枯寂再酌伸皺僝三酌蛻塵世詎止方寸悠然白日爲我永太古爲我還何當大稔徧賜酺坐使六合皆懽顏鄒枚文雅謝無有但能飲啜寧非頑開筵幸許厠諸叟侑席不必歌雙鬟地屏岫回互云幙天圍圜山中聞至音漱玉溪潺潺只此一朝樂可當十載閒淋漓靑霞裾錯落明月環气復少時盛形攺中年孱望望蓬萊宮縹緲仙所寰長嘯恣遊歷百怪誇神姦阿羅現十身獨鹿呈全班堅吾尾幽頞奢比蹤羣蠻大鵬摶扶搖膽落防鸞倒海騰天吳魂禠犀兕豻鯨不足而翼魚不鱗而霦樓臺構半空隱隱如城闤抵掌陽侯癡怒目空爾�不解臧至寶珠琲落樹聲異光天燭龍夭矯翕忽變化不可扳湘妃鼓瑟侍姑射姿態不類凡姬嫺下方半世惡緣重夙愆從此或少鍰須防松風作怒忽吹覺但見綽然亭下煙波萬頃飛白鷴

詠亭中杏花效韓文公體

曩余京宦恆寡悰程書惟懼日不供春行偶與桃李面星火未始能從容居嘗發憤心與口若歸永與花相從自酬夙願返田圃防年種杏尋無蹤或及尺寸鶴見啄或甫萌芽雞交攻東君無乃亦薄惡不使生意閒門鐘邇來移植惟兩株自藩自水自土封心虞傍樹奪厥秀割愛爲枿窻前松殷勤發視曽防時一旦英發喧羣蜂大枝矯如奮小枝僂如恭枯不入焦槁麗不淪纎禮晨陰慘慘恨何積午霽濈濈色欲鎔風香一榻春漠漠月影滿地波溶溶爛逰𨿽未曲江比諦玩己勝京華逢度髙僅出墻數尺數芳奚翅花千重行窺坐對有餘喜朝吟夕詠不復慵平生愛玉欲成癖邂逅獲此琥與琮有時幽鳥鳴其間洋洋盈耳笙竽鏞隋君顚覆爲瓊蕊楚客憔悴由芙蓉明皇不悟海棠禍鄭穆竟坐芳蘭凶世俗共重姚魏花推爲萬紫千紅宗孰知於世略無益不實而艷徒丰茸吾聞甚美必甚惡政使斗許將安庸滔滔泥色古今一奔賞謾使人憧憧彼居塵土己爲失況當池館繁華衝且如此樹人境外孤髙無異楚兩龔獨超眾好識者誰雲莊老人鬢鬅松逸情搖蕩山水窟新詩軒豁風雲胸遮寒不用錦步障取醉自有玻瓈鐘山中交友殘客無惟漁惟牧惟樵農相過邂逅爲絕倒或遺巾幘或投笻天公豈悔前日慳著意重染廼爾濃卻愁風雨妬春色儗欲訪古學豢龍平生富貴土苴視爲花如此還憐儂停毫不覺笑良久野煙落日昬髙墉

書大唐中興頌後

維君南面非自娯將使率土皆寧居一人縱欲萬夫病不惟亡國兼亡軀三郎初年亦英鋭講武風動驪山墟姚崇力用破羣議嘉猷善政不一書臺衡繼以宋廣平貞心烈日秋霜俱自從政柄歸偃月鴞爲鸞鳳麟爲豬幽陵乘隙弄王室愛之如子矧肯誅養成跋扈悔無濟六蜚失馭防塵趨忠王但可盡子職因危被袗徒嗟吁幸然天未斡神鼎盜手奪出驪龍珠唐家累世罹女禍一車才覆又一車柰何目擊昧殷鑑幹陽甘爲羣陰軀乃知君徳貴剛健不爾何以令八區於戲後來其鑑諸於戲後來其鑑諸

石鼓詩

粵自鴻防剖元祕天祚有熊炎帝繼侯剛覃思神與凝摹寫三千入書契蒼姬一變史籀出鯨攫鰲呿鳳鸞捩嬴秦自帝不古師遂使姦斯愚叔世當時玉筯天下獨爾後爭奇古文棄末流諸子相祖述刓朴遺淳趁姿媚我嘗慨此愧疎淺一髮空危萬鈞系朅來庠宇覩石鼓玉立儼然三代器細思伊始將安庸或謂宣王章獵事且疑且信邈難詰日月羣陰欲食旣或爲雷電下取將僅餘二百七十二貞堅不墮刼火灰蒼古猶含太初气世間鐘鼎瓦礫如只辭千金未爲貴昌黎作歌恨才薄坡老來觀惜時異區區流轉又防朝終不能忘見天意若令好事堪把玩攘竊恐應窮萬計平生漫有博物名廹視不能詳一字沈吟獨立西風前喬木荒煙日西墜

毛良卿送牡丹【並序】

同閈毛良卿家牡丹盛開意餘一過而未敢顯言日者以折枝數花見貺余媿老嬾不能副其意故作是詩以釋之

三年野處雲水俱逢春未始襟顏舒故人持贈木芍藥慰我意重明月珠入門神彩射人倒荒邨爭看傾城姝急呼瓶水浴紅翠明窻靜幾相依於自言私第惟此本每開蹏轂窮朝晡樹髙丈許花數十紫雲滿院春扶疎栽培直訝天上種燻染不類人間株有時風蕩香四出舉國皆若蘭爲貧家蔀屋僅數祿照耀無異華堂居天葩如此忍輕負轉首夢斷巫山孤明當灑掃遅鳬舄未審肎踵荒寒無餘聞感徳良勤劬久習懶散倦世途深藏非是徳公傲索居莫哂儀曺愚禁廚一臠味已得類推固可知其餘君持詩去爲花誦蜂蝶應亦相懽娛

遊香山

山行彌日山益奇亂峯挾翠如吾隨遊人聨蟻度林杪細路一綫雲間垂茫然四顧動心魄嵐光蕩秀浮雙眉路回寶剎忽風墜大鵬九萬離天池林煙媚景翳復吐欲見不見神防持松藏雷雨太陰黑泉迸巖藪銀虹馳我來靑帝己回馭大古殘雪猶離離一聲嗁鴂百花落兩崖紅雨春淋漓笑驅虎豹坐盤礡悠悠萬古歸支頤須防興盡下寥廓長風入送云邊詩蓬萊兜率杳何處無乃造物移於斯往年夢裏記曽到先聲己爲猿鶴知惜無奇語勒丹壁坐令淸賞成絕癡斜陽忽將暝色至山靈應怪歸鞍遅人間勝事忌多取毋使樂極還生悲

贈劉仲憲【並序】

仲憲衞州人以儒掾臺省者十餘年淸苦如一日人饋遺皆不受能詩喜談政治嘗謂爲天下不自農桑始三代之盛終不能致間嘗叩之其言激切或至淚下余器其人類古君子故以詩贈之

廟堂鼎食窮水陸風紀惠文寒聳玉而君名位不省臺常見私憂結眉目朅來我過白所懷如枉未伸功未錄諄諄三代治安本修水火金並土木烝民旣立教乃敷和气春風生比屋自從秦鞅廢井田王政絲棼民濕束利歸兼並富囓貧萬世禍基從此築漢興文帝殊有爲瓦礫黃金金玉粟蠧農一切悉禁絕千耦如雲四郊綠下及魏晉隋若唐或耀武功或貨黷盡刳民力供上需何異養身還餌毒間時偶爾值小登悔禍元出天公獨勸農使者徒上功虛麗秪堪文案牘繹騷後迨五季間競投錢鎛懸刀鐲民間十室九呰窊父子防何不溝瀆吾元有國天所資世祖躬歷艱難熟未遑禮樂刑政頒首辟司農惟穡督至今在在著作林枝榦排云葉猶沃當時治效槪可知行不賫糧居露宿玆非前聖後聖規豈特千年萬年福統元欲復今何難政坐因仍弗加朂駿奔期防誇獨賢深竟根株衒能獄毀方求媚爲通融滌垢搜瘢稱幹局嗚呼是豈經逺圖刑剭誰虞覆公餗孟氏古稱王佐才照世格言星日煜論治略無奇異聞惟說耕桑與雞畜使當此日出此言可必諸公盡顰顣聖賢於彼非不知但恐違天拂民欲竊嘗窺管得一斑端本澄源在當軸仍擇師帥專撫綏且諭臬司精考鞠的行黜陟表惰勤重立賞罰旌慝淑如斯上下不寧伏鑕市朝甘顯戮我聞其語汗雨如始也解頤終項縮半生醉夢鄭衞音一旦醒心韶濩曲劉君劉君策固佳俯仰悠悠知者孰傳存拾潘示永箴書著興戎昭往躅君不見東家求官交近侍西家豪富相徵逐柰何溫飽不自謀日爲黎黔欲長哭我知君心如古人我知君才非世俗子牟身逺志在廷梁父調髙音振谷賈生流涕叫虎闗屈叟甘心葬魚腹舊聞造物輔善良比嵗看來亦翻覆紛紛己往姑莫論目擊試將吾友卜承家千里止一男半夜麒麟去何速涙巾又燥女又殤蘭玉埋香見無復士夫固以貧爲常門戶那堪禍相屬我嘗送米猶見卻一芥他人肎輕觸處勤節義愈凜然風雪倒山松栢矗邇來蹤迹尢可嗟十倍戒途輿脫輻勞勞簿領頭斑白承務酬官在昬夙否極或者泰運還有詔吏止七品服君由弱冠冠儒冠一槪誰分鸞與鵬世間屯難表裏攻阮籍途窮未爲促昨朝跋馬過所居圭蓽荒涼雀堪撲坐無裍褥甑生塵庋有詩書盤苜蓿歸來嘆羨原憲貧卻顧輕肥還自恧蹇余亦本山野民仕路彊趨終蹐局向非親命須官爲定買煙霞事耕斸書生所見然頗同欲奮不能寧韞櫝因知世事如意少詎止君家爲不足子孫筍列多防頑玉帛山堆足憂辱國忠貴顯奴憎黃憲淸貧古今伏人生果在官有無可與智言難眾告今晨霽色雨洗新羣木疎明麗朝旭一杯陶冩千古情我起踏筵君擊築天開羅幌云千疊地展錦屏山四簇不須華爼飣薧鱻政要露杯羞杞菊須防酩酊彼此忘哀玉滿庭風動竹

過長春宮

往年嘗夢蓬萊宮三山鰲背搖虛空滄溟俯視一衣帶銀河鼓浪來天風玆遊良不異疇昔半日惝怳迷西東平生頗似有仙分足迹未到神先通層樓觀此誰構只疑天巧非人工繞檐松影黑於海步驚棲鶴翔雲中西山亦喜得佳客巍峩相向如爭功遼金興廢渺何許今人一笑憐雞虫須防徧歷至方丈壺酒盤果羅靑紅心淸己覺破煩暑左右況復扇兩童道人見我樂幽勝故爲畱戀談無窮鼎鐺百沸失膏火風水萬里忘萍蓬黙求詩句爲相答半醉揮出毫端虹煙雲滿室動鬼神不但爲彼開盲聾笑談人境兩相稱此防詎與尋常同卻愁歸去到塵世又隨俗迹墮樊籠

西巖醉筆

興來放步白雲嶺海濶天髙異人境亂山萬馬東南馳只恐郊原碎俄頃乾坤誰管白鳥閒今古空餘野煙冷何當結屋最上頭擺脫塵紛事幽屏

歸田類稿卷十七

欽定四庫全書

歸田類稿卷十八

元張養浩撰

五言律詩

公退書四知堂璧

邑壯憐才弱官微慮患深韋千古意冰蘗一生心袖有歸來賦囊無暮夜金二年何所得憔悴雪盈簪

上都道中二首

窮沍惟沙漠昔聞今信然行人鬢有雪野店竈無煙白艸牛羊地黃雲雕鶚天故鄕何處是愁絕晚風前幽都風土異六月亦冰霜艸地寛於海土山低似墻茹毛民簡古囓雪客荒涼自媿成何事孑然天一方

禦河舟中

水路苦多阻扁舟之字行去雲由雨防來浪自風聲顚倒驚人影經過問地名胡牀柂樓底未覺負鷗盟

久雨初霽書所寓壁

癡雨歇檐滴頑雲開日華宂垣驚暗筍搶地惜幽花市隱靜於野客居閒侶家故園亦皆寓心定自無嘩

自堂邑移政博平權縣事

吾邑堪藏拙胡爲又此臨四知民過譽三語吏驚心越爼慚非防操刀媿不任幽懷誰與語風竹有淸音

送宋故文丞相孫章甫上西省都事

之子名臣裔何堪簿領拘盤根知利器滄海見遺珠河出昆侖逺山余碣石孤翠紅蓮幙底佳句未應無

送姚學士

遊目當今士獨公文柄操江空孤月白天濶片雲髙班馬知誰配王楊笑爾勞盛名千載後江漢日滔滔

雨後行縣

命駕行農事江天欣晚晴泥塗遲馬足風樹逺鶯聲川迥水雲活花濃田野明長官非酷吏耆老不須驚

亷園秋日卽事

云物經秋慘陂塘過雨渾身閒顓簡防意得略琴尊彊防蟬多事輕離燕寡恩吾詩𨿽數語喜欲筆諸門

亷園防飲

倥傯常終嵗從容偶此閒霧松遮老醜雪石防蒼頑池小能容月墻低不礙山殷勤問沙鳥肯與厠其間

晨興用兪立之韻

寒碧洲痕淺深靑地勢平嵒姿呈雅淡樹影碎空明窻納一天曉人懷千古榮移牀髙處坐遙看日東生

冬夜早起

推枕人初起出門星尙存嵗寒郊野闊天早樹林昬窻影猶殘月雞聲己逺邨孜孜何所事時取故書溫

我愛雲莊好九首

我愛雲莊好夕煙樹半腰亭髙無近矚嵗樂有新謠農糞初開地童梁已壞橋眼前皆事業何必立人朝我愛雲莊好幽深稱隱居許生好山水陶令樂琴書棃柿風霜後松筠雨露余徜徉今數載心賞一如初我愛雲莊好溪流轉玉虹驚飇荷背白殘照鳥身紅逺意微茫外眞懽放浪中終身能若此甘作灌園翁我愛雲莊好依稀孝敬村鄰誇蠶就簇奴叱犬當門流水幽棲谷深衣獨樂園只今誰得此髙興欲云騫我愛雲莊好柴門俗客稀行田虫撲防坐樹蟻緣衣雲水一銅鏡霜林萬錦機東岡陂故在辭聘未全非我愛雲莊好絕無聲利塵林篁淸耳目編簡肅心神種放非樵客【見宋名臣言行錄】焦先豈野人【見三國誌管寧傳】此心幸無屈烏用更求神

我愛雲莊好衡門晝寂然苔香花覆砌石潤竹通泉獨處蓬爲室閒遊杖掛錢白頭鄕社裏未覺媿前賢我愛雲莊好光風四季兼泉聲聞隔屋花影見垂簾丘壑間如傲門庭靜侶嚴个中何限福動止不須占我愛雲莊好民風太古淳婦勤絲滿籰兒嬾硯凝塵秦系唐髙士張融齊逸人只因疎散久每每忘冠巾

自訟

忽忽又終日悠悠仍此生道心知有負學術媿無成丘壑徒畱意文章浪得名從今都戞去密體聖賢情

惜鶴十首【並序】

鶴仙禽也由凡翼非其比恆不爲世人所愛而愛之者往往皆山林中人蓋物以气合理勢然也予嘗得其尢者一豢之旣久翩躚與人相習日者爲田嫗傷其脛丸病兩月斃惜哉因取其始末作十詩將以慰其不幸云爾購鶴

野處幽獨甚千金得令威挾云出塵网領月到柴扉縻足防颺去遮庭使學飛自今湖上路樹石亦光輝

友鶴

雲雨手翻覆紛紛知已誰裳眞莫逆皓首誓相期把酒或前舞遊山時後隨防當作人語細與話瑤池

病鶴

渠本仙家種胡爲久不安彊行時塌翼欹立恐遺丹誰藥相如渇獨憐範叔寒一鳴𨿽確確猶自徹云端

醫鶴

饋藥人空數乘軒气漸低無心吞餅餌何處覓刀圭暴日資丹火杯泉洗羽泥漫令通臂友時復過幽棲

挽鶴

共處人煙外誰期禍乃身九臯空有恨四野欲無春華表云應涙瑤臺月亦塵當年林處士泉下定相親

招鶴

歌徹楚人些防防恨益增楓林空落月甲帳只寒鐙仰問天無語升呼谷謾應料隨風露气飛入亂山層

瘞鶴

非爲恩帷蓋從遊嵗月深忍令一抔土埋盡九臯心致奠攄情素爲銘表徳音小松栽尺許悠久庶能尋

憶鶴

玉立昻藏態山中我與君防年遊賞共一夕死生分徐步閒窺沼髙飛逺帶云爲誰重起舞倚杖立斜曛

夢鶴

岫幌鐙昬處依稀見瘦軀引吭如有訴側頂不容呼枕上行雲繞松梢落月孤堪憐漆園叟漫爲蝶區區

圖鶴

百計無從見明窻吮筆圖硏朱染霞頂屑玉抺云襦野狀𨿽非侶山居亦勝無郤愁風露夜拔宅上天衢

飲城南劉左丞別墅

繚白防山路含暉近水亭靑林雙窣堵紅樹萬娉婷投轄從陳醉沈湘笑屈醒黃昬休繼濁海月上靑防

山行二首

行徐忘路逺偶爾到山村斷嶺雲通气顚崖樹倒根望深增暝色坐久愴吟魂嵗莫求田意悠悠孰與論一嬾將成性春遊尙爾勤花欹知雨力水皺見風文碧落一明月靑山半白雲郤愁從此去塵冗又紛紛

憫農

父子傳衣出夫妻趂熟分未言先欲泣乍見內如焚徵負敲門急充饑飲水勤何當天雨粟四海共懽忻

鑿池

野性喜觀水開池臨小亭雲天雙玉鏡波日萬金星魚鳥新歡遂江湖舊夢醒風行文自渙三復聖人經

晚霽

老懶便幽靜空亭步翠行牽牛上籬落鬭雀下檐楹斜照慳窻影停雲足野情田園無限樂夫豈爲逃名

村居春晚

門掩煙霞影閒身自覺榮年符天地數心逐水雲盟短褐無時事深林有暮鶯淸風生幾硯老子又詩成

晨起三首

夜永起常早微吟步繞籬形臒山亦病腰傴樹尢奇欹月斜明屋稀星冷浸池戞然田器響鄰叟出茅茨叩戶人求火逾墻犬吠林天疑山外盡雲覺水邊深耿耿憐身世茫茫慨古今東阡與西陌誰識莫年心戀枕嫌多夢開簾曙色迷鶴寒依戶立猿餒近廚啼蹴石泉鳴屋吞煙樹隱隄村居眞可喜觸處是詩題

池上

地僻有餘勝扶笻步繞池鶴欣常自舞魚定恍如癡野日融春意籬煙動午炊笑呼華與鵲聽我綽然詩

半仙亭獨坐

世路謝奔走雲山隨起居雨晴花窈窕風夕水紆余膠漆漁樵我筌蹄筆硯書浮生星火底眞悟者誰與

乙丑山中拜詔

門外傳呼詔堂前散盡云恩榮被林木惶懼到鷗羣才拙疎經濟學荒寡見聞五年凡五聘深愧報無勲

磐石

晚晴盤石上秋與興無垠止水可觀性好山堪醉人翠金明野景幽獨逺囂塵野鶴忽飛起詩成應又新

客中寒食

鶯燕與春競綺羅乘夜遊東君何俶儻北客獨淹畱薀藻先塋夢萍蓬故國愁防防心語口何日大刀頭

觀菊

始旦起觀菊滿籬金翠明色嚴霜亦懼香盛世皆淸凜有英雄气泊無兒女情柴桑與吾土元自不多爭

半仙亭秋暮

野處宜秋景霜林逺更紅虎溪無俗駕鶴氅有仙風槁葉鏗然下新題偶爾工閒來檢身世頗覺昔人同

遂閒堂獨坐

疎拙閒宜處豪華老自降瓶梅疎浸玉庭檜密聨幢貓嚃硯池水鶴眠書捨窻村居吾所喜非儗鹿門龎

早起

謝政身無責家人怪宿興束枯吹鼎火鑿凍汲池冰鴉宿聲俱寂鶴寒影欲凝湛然平旦气自覺興多增

歸田類稿卷十八

欽定四庫全書

歸田類稿卷十九

元張養浩撰

七言律詩一

過舜祠【時年十七】

太古淳風叫不還荒祠毎過爲愁顏蒼生有感歌謡外黃屋無心揖讓間一井尙存當日水九嶷空憶舊時山能令子孝師千古瞽叟元來不是頑

登泰山

風雲一舉到天闗快意平生有此觀萬古齊州煙九防五更滄海日三竿向來井處方知隘今後巢居亦覺寛笑拍洪崖詠新作滿空笙鶴下髙寒

和田師孟春夕韻

翠軃紅濡雨霽初一軒深靚稱幽居艷云流月天機妙華表撐秋鶴影孤勘破宦途盤谷序蹴開天网漆園書何時舊隠相攜去君種山田我水漁

驛途小憩書田家壁

疏林淅瀝露藩籬雞犬花陰白日遲抔飲污尊存太古摽枝野鹿見今玆荒城路轉山孤聳古廟墻摧樹半欹我本三生田舎叟買牛賣劍定何時

直省

是非榮辱日相尋壯歲何堪白髮侵三釜若非親有命片防應與世無心天公所靳惟淸福交友難逢是賞音何日超然遂初志溪山佳處恣登臨

初拜堂邑縣尹

一縣安危任不輕初聞恩命喜愁並徒勞人爾豈吾意何以報之惟此誠操刃豈容傷美錦循墻誰敢望髙名前賢爲尹規模在他日須期與抗衡

堂邑逺心亭飲歸

小雨林梢生莫寒野亭朋酒暫盤桓弄蒼始見春風巧作牧方知政事難吉网羅鉗非我志堯年舜日盡民懽他時考績甘書下自有知音後世看

登憫忠閣

一閣渾疑鬼構成倚欄天外壯心驚河山都向掌中見雲霧忽從胸次生死戰一時皆朽骨憫忠千古定虛名只今兵裹臯比了畱與殘僧樂盛平

飲平則門外崔氏別墅

十年夢斷鑑湖春彷佛中郎類虎賁佩解瓊瑰愁漢女機閒雲錦失天孫日光亂軋波光碎野色遙連樹色昬愛殺主人淸且古相邀石上共窪罇

元日朝賀

綿蕝區區笑叔孫聖元相萬漢君臣鳯龍齊舞雲間樂虎象爭輸海外珍仙仗分開丹禁曉朝班浮動翠花春與天同大惟王者今日方知此語眞

挽劉夢吉先生

白髮山林僅四旬兩朝不肯屈經綸才名暗折世間壽气節偉髙天下人康節縱吟無限樂希夷髙臥有餘春一生懷抱誰能識他日休猜作逸民

過中都

三月龍沙春未知雲山環野玉參差半空蜃气雲間闕一路驪珠馬上詩丰沛漢皇湯沐邑豳岐周室治平基我來歷覽開天處億萬斯年理固宜

題康信夫宅湖石

翠竇寒生太古苔乾坤元气此胚胎一峯雷震昆侖裂七竅神剜混沌開呼丈便宜牀下拜和云誰負座間來不須更作山林計己覺髙情隘九垓

送範徳機赴海北道憲司知事

金薤銀鉤兩絕奇才華江右舍君誰一官毛義榮親日千里呂安懷友時叫斷霜天鴻雁瘦吟殘山月鳯鸞饑從今夜夜江湖夢說佀楊花未必知

早春郊外

去歲春光蝶夢空今年邂逅又東風岸冰欲泮猶衷甲汀艸將抽尙鞠躬一气未嘗停晝夜百花何處認靑紅新詩亦在氤氳裏說與當年太極翁

春日水邊

袖拂煙霞坐釣磯登臨終日澹忘歸鶴嫌客俗穿雲去燕喜春陰掠地飛樓外長江流世事雨邊殘照媚林霏一閒久與時情逺尙賴東風不我違

城樓晚眺

禹迹茫茫畫九州斜陽古意滿林邱嘯呼風月來詩卷醉挽山河入酒甌華髮半簪天與老丹楓兩岸水分秋逢人莫話功名事且道甘心落魄休

秋夜枕上

繞屋江聲風夜呼一鐙揺影客牕虛俗緣去盡尙懷土習气未除猶嗜書今古等爲浮世夢林泉空憶故山居何時眞遂平生志野鶴孤云縱所如

寄歷下諸君

張飲東秦記昔年衣冠傾倒漢文園禮忘賓主觥籌亂聲攪歌笑語喧世路勞形眞左計人生行樂是名言舊逰回首何時復膓斷春風濼水源

過東方朔廟

先生髙識絕當時誰道偸桃舊小兒揖讓不逢三代盛滑稽聊免一身危艸荒漢構云承宇苔蝕顏書雨澁碑我亦從來惡苛禮斜陽遙望酹空巵

題廉野雲城南別墅

鐘鼎山林果孰優羨公騎鶴上揚州田園獨占人間勝懷抱尙餘天下憂【公之父有堂名徳樂】好爲習池畱故事未應緑野美前修半生幹沒塵埃底羞向滄浪照白頭

承宣堂早衙

桴鼓無聲獄市淸南風吹緑滿槐防要囚服念五六日華髮又添三四莖胥吏抱書趨雁鶩牙兵持梃趾階庭職微尙恐才難稱敢效龎公醉不醒

齋居春莫

漂泊東君底處家落紅風捲赤城霞半牕春夢子規月滿院客愁楊栁花世事悠悠惟欠酒棠陰密密欲藏鴉韶光九十須臾頃不是劉郎髮易華

中都雷家站枕上

紅塵澒洞路間闗又見東風馬首還報國丹心炳星日壓頭白髮重丘山休疑奉檄毛生喜莫羨歸田靖節閒說與春知亦絕倒論人不在去畱間

送趙道士出祠南嶽

閬範仙人云錦裳天風絳節恣徜徉紫簫吹月山雞舞寶劍飛空海若藏靈隠依然存故我勝防聊爾歷遐荒三生我亦煙霞客追逐無從鬢欲霜

雪後過張秋泉盆花盛開索詩爲賦

道人防坐養黃芽百順燻烝到物華風暗玉塵門外雪春明銀燭坐間花潛移造化韓湘子髙蹈塵埃蔡少霞卻笑三郎無伎倆謾令羯鼓不停撾

郊原淸曉

淸曉郊原望翠微隠如波浪與云齊老夫栗裏懷方切浮世槐安夢政迷白雪糝平鵝鸛浦黃雲翻動稻粱畦昨宵怪有維魚兆釣艇相銜水滿溪

京師除夕

旅食京華歲又殘悠悠身世去畱難身能安分賢於隠子肯讀書貴佀官潦倒乾坤雙鬢禿淒涼今古一燈寒明朝五十從頭數且盡椒盤此夜懽

李漑之還山隠居

厭直承明拂袖東此懷未易語諸公髙情野鶴雲霄外往事醯雞甕盎中八表謫仙鯨海月一襟髙士虎溪風黒頭莫訝歸來早政要山林伴退翁

過沛縣髙祖廟

天厭秦苛欲世蘇赤龍從此入西都五年諸國破迎刃四海一朝安覆盂山峙尙疑神劍在雲飛猶與大風俱不知萬歲千秋後魂魄端能到此無

登徐州項王戲馬臺

咄彼重瞳太計疎欲憑扛鼎帝堪輿鴻門老叟無奇防烏岸漁人有逺圗佇目河山空錦繡傷心劉項總丘經過莫笑書生懦我亦毫端敵萬夫

過錢塘

天上鈞天杳莫攀繁華移在武林間樓臺萬井蔽虧日煙水四圍揺撼山花艸故宮春一夢江湖逰子鬢雙斑此心只恐移聲色舟促篙師半夜還

遊西湖

一片樓防四面山玻瓈揺碎錦斕斑畫船載酒來天上寶月和云落世間千古風煙畱客醉幾時魚鳥伴餘閒乃知西子眞尢物竟日令人不欲還

遊靈隠寺

常憐無地蛻塵煙人向空門見性天一路密松山左右半空飛瀑寺旁前馴猿就手取新果老衲鞠躬參舊禪歸去不妨鐙火晚與君同看萬家蓮

興化道中

駭目樟榕樹半天雄陰翠壓道途邊滿城香火民風鬼到處樓臺海市仙驛舎逺因山曲折僧居喧爲水潺湲有時防檢奚奴錦盡覺新詩帶瘴煙

福州

聞說東南秀所鐘此行處處覺詩工飛來天上三山島驚倒人間百歲翁茘子種成唐室禍蘆花飄滿越王宮斜陽無限興亡恨何事煙波尙爾東

過髮冠仙姑隠所

抗塵自覺道無緣何幸容參杖屨前春色九天歸絳節矞云一朶冠華顚馳神夜宴西王母禦气時尋姑射仙四海異人今日見此行萬里不徒然

貢院試筆

斯道寥寥百許年天開文運到吾元鑑衡別物寧容意桃李成蹊不待言下筆園林驚落葉得人麟鳯瑞中原潛心爲向朱衣道莫使劉蕡李豸寃

詔五十以上未第者賜出身有差

吾皇仁聖邁勲華重爲斯文掩纇瑕漢苑有林皆桂樹禹門無浪不桃花殊恩逺紹千餘載和气旁延百萬家比屋可封今起本懽余不覺淚橫斜

直省【時爲左司都事】

翠防長廊樹影深塵喧收盡鳥遺音古今吾道窮途恨日夜家山故國心花簇鳯池春欲合云連仙島晝常陰書生習气眞堪笑簿領如山尙苦吟

辭參議還家

平昔防官本爲親歸來一意奉常珍都將丹漏門前曉辦作斑衣膝下春忠孝誰云難遂意始終今喜得全身呼兒爲我修園圃從此無心走世塵

挽元復初

韓孟雲龍上下從豈期神物去無蹤知君本自雄才刃顧我安能直箭鋒一死一生空世隔三薰三沐爲誰容平生碑版天畱在不朽何須借景鐘

逰華不注

蒼煙萬頃挿孤岑未許君山冠古今翠刃剚雲天倚劍白頭歸第日揮金攀援直欲窮危頂歌舞休教阻盛心星月滿湖歸路晚不妨吟棹碎淸陰

同鄕友宴防波樓

久處紅塵眼倦開飄然今喜到蓬萊春風碧水雙鷗沒落日靑山萬馬來栁外行舟喧鼓吹途中過客指樓臺一時人境俱相稱卻恐新詩未易裁

逰香山

常恐塵紛汨寸心好山時復一登臨長風將月出滄海老柏與雲藏太陰寶剎千間窮土木殘碑一片失遼金丹崖不用題名姓俯仰人間又古今

同元復初飲許仲文別墅

曉日樓臺海市仙春風歌吹酒家天五云分彩來瓊島兩鶴聨飛下玉田流水故將塵隔斷好花都被雨開全人生佳處無何國鐘鼎山林恐未然

過顏魯公廟

李唐失紀相非夫竟遣忠良與禍俱抗賊一身皆是膽畱名千古不因書極知老境桑楡近爭忍淸時社稷孤下馬荒祠訪遺躅北風吹樹渺愁余

上都察院

柏臺人散坐堆豗黙記灤江四往廻髮爲廌冠容易雪心因蝸角等閒灰慚無元素回天防空負坡仙酹月杯兩處飄零家萬里亂山遮斷白雲堆

秋日棃花

雪香吹盡樹頭春誰遣西風爲返魂月影已非前日夢雨容獨帶舊時痕只知秋色千林老爭信陽和一脈存莫訝殷韓太多事仙家原不計寒暄

九日

一行作吏廢懽逰九日登臨擬盡酬詩有少陵難著語菊無元亮不成秋雲山自笑頭將鶴人海誰知我亦鷗幸遇佳辰莫辭醉浮雲今古劇悠悠

大雨【不用風雪雷霆江海等字】

六合乾坤一太陰仰觀毛髮爲蕭森排空疑有鬼爭戰對面不聞人語音元气只愁今日竭桑田更比向來深湏臾林杪標新霽一抹斜陽濕欲沈

寒食逰廉園

湖天過雨澹春容輦路迢迢失輭紅花栁巧爲鸎燕地管弦遙遞綺羅風羣仙出沒空明裏千古銷沈感慨中免俗未能君莫笑賞心吾亦與人同

畱別元復初

臺閣聨飛二十年臨岐欲別重淒然人言廉藺才相軋誰信陳雷志愈堅古井不妨風浩蕩浮雲何損月嬋娟江湖秋淨多來雁莫惜平安到瘴煙

中都道中

細艸和煙展翠茵雜花勻簇道傍春鳴禽曠野棲無樹破屋荒山住有人露濕獘袍寒襯月風餐行鉢暗凝塵去年閩海今沙漠贏得霜華鏡裏新

客中除夕

野性嶤嶤不耐官彊顏塵土步邯鄲移文久爲雲山笑捧檄聊供菽水懽香返梅魂春一脈愁叢燈影夜千端古人事業餘何有羞見茅齋歳又防

直省

微風吹雨濕層陰寂寂長廊靜足音怒虎九闗天日逺鴻一綫海云深求田素有陳登志作吏初非叔夜心說與饑鳶休嚇我掉頭巢父正長吟

畱別鄕裏諸友

粉署銜香十許年故鄕重到重畱連子牟戀闕心空赤江總還家鬢尙金縷歌殘華鵲月蘭舟揺碎濼湖煙一襟離恨東州路莫訝羸驂不肯前

興和道中

底事勞勞形與神道途鞍馬動經旬煙橫絕澗疑無地風響深林似有人早發舉鞭揮霧露夜行翹首認星辰何時卻逐桑楡晚愛殺坡仙此語眞

建寜道中

行盡溪山得市防橋樓深入路綿延商帆腥帶諸蕃雨天宇昬連百粵煙言語不通剛作字道途良苦且停鞭老兵來報肩輿穏使我愀然愧昔賢【不敢以人代畜半山事】

泉州

萬里飄零兩鬢華瘴煙爲屋海爲家山無髙下皆行水樹不秋冬盡放花得句珠還合浦月亂懷杯吸赤城霞蓬萊咫尺無由到慙愧當年犯斗槎

寄李道復平章

文武全才每許君逢時談笑建奇勲世稱李道爲賢相帝重嚴陵是故人滄海兩扶新日月靑天一埽舊煙雲盛名自古多難處好及明時乞此身

黃州道中

濯足常思萬里流幾年塵迹意悠悠閒雲一片不成雨黃葉滿城都是秋落日斷鴻天外路西風長笛水邊樓夢廻已悟人間世猶向邯鄲話舊逰

歸田類稿卷十九

欽定四庫全書

歸田類稿卷二十

元張養浩撰

七言律詩二

登歷下亭

僮年嘗記此逰遨邂逅重來感二毛翠繞軒牕山陸續玉縈城郭水周遭風煙誰道江南好人物都傳海右髙怪底登臨詩興淺鵲華曽見謫仙豪

飲城東劉氏園亭

昨日餘酲尙未醒玉溪絲竹又尋盟爛逰償我從前債沈醉由他已後名雨防殘紅花意動風敲疎翠竹陰淸閒來吟嘯無虛日未覺歸田負此生

哭張澹庵平章

平生許國膽囷輪諤諤危言不顧身人道龍逢非俊物我知汲黯是忠臣轅駒仗馬寧無媿縛虎擒蛟似有神故劍年來漸零落訃聞不覺淚沾巾

翠陰亭獨坐寄莫俊徳經歷

抗俗支塵力不任故園歸臥遂初心近山障霧還疑逺淺水涵天卻訝深有幸鷗盟君與我無情鶴髮古猶今年來酷愛香山老都把悠悠付醉吟

秋夜露坐觀月

亂雲風靡散縱橫老子胡牀對月明六合透光天一鏡萬家生白夜三更露從丹桂香邊滴詩到瑤臺影裏成安得騎鯨上寥廓細將摩撫看虧盈

趵突泉

繞欄驚視重徘徊流水緣何自作堆三尺不消平地雪四時常吼半空雷深通滄海愁波盡怒撼秋風恐岸摧每過塵懷爲瀟灑斜陽欲沒未能回

秋郊晚眺二首

六鑿相攘久失平歸來方覺此心淸湖山日與軒牕對猿鶴時隨杖屨行隴上黃雲秋有望鏡中白雪晚無成衰翁本自疎經濟誤得徴君一世名

恐富求歸王晉平千年心迹喜雙淸天低似隔地形斷山暗欲隨雲气行塵外景因人更勝閒中懶與慢相成韓康只道潛身了已被時人識姓名【宋王秀之爲晉平太守期年求還人問其故曰此郡沃壌珎阜日至人所昧者財財生則禍逐智者不昧財亦不禍逐吾山資已足豈宜久畱以妨賢路見本傳】

寄省防議王繼學諸友自和十首

曩昔塵奔爲悅親而今云臥復天眞山林充隠當容我館閣求賢豈乏人噩夢久隨風散曙衰容難與物爭春綽然煙景無窮在莫怪沙鷗不易馴

身與功名果孰親萬鐘何似一瓢眞若教宇宙無難事未必山林有退人遺語五千方外教行窩十二洛中春老懷久矣忘機巧猿鶴欣欣燕雀馴

木密垂枝手可親娵隅羅勒味尢眞詩情滄海騎鯨客世故靑樓擲鼠人【列子】庭樹有陰僧結夏野花無語女懷春淸風一榻茅檐底六賊三尸犬許馴

鹿豕同逰木石親家山歸臥僞邪眞情知五袠縣輿客肯作千金鬻帚人往事回頭皆噩夢故園投足總陽春麒麟掣斷黃全鎖爲問羣仙孰可馴

筆硯琴書素所親利名常恐汨吾眞客頻惟以病辭酒景勝卻愁詩廹人斷岸樹連衣帶水好山天展畫圗春卜鄰自得孫期氏獷俗年來喜漸馴【後漢孫期徳化一方見本傳】厥初吾與物俱親漸喜年來諭道眞心至艸間石作虎魂離山上樹疑人息機反照三緘口變燧回星幾過春從到綽然亭子上韓家五鬼亦俱馴

好爵於余豈不親思之爛熟見之眞惟知徇貨攫金客不可越鄕懷璧人莊叟濠梁魚自樂濂溪精舎艸仍春一琴一榻書千卷明哲他年庶致馴

密邇雲山欲我親髙情未覺減元眞不求天下號奇士但願裏中稱善人無事舉杯澆防古對花和露折香春一生志義伸無屈羨殺當年漢召馴

笭箵襏襫日相親彷佛躬耕鄭子眞晚節中途九十里野航古渡兩三人愛圗山水王摩詰嬾謁公侯井大春【見後漢井丹傳】豪气平生六軍衂消磨今似女郎馴

諸貴葭莩蔑有親卅年孤苦幸全眞膠航朽纜安能海漆幾匡牀極可人黃你肉忘三月味華胥鏡納八荒春刀圭自入談天口百怪千魔一向馴

山中拜除自和十首

深山傳詔自天來萬壑云隨喜气開仰報賜環元有志俯思奪錦柰無才雁鴻聲斷冥霄漢麋鹿魂驚翳艸萊君聖臣賢太平日不妨重占釣魚臺

角巾憶昨故鄕來黃菊西風見六開道在去畱從物議俗殊通介豈吾才飛升未信海無藥陶寫且歌山有萊衰老於何息形影梅邊亭榭竹邊臺

牕下孔賓歸去來春隨三十六宮開虛言徒使燕人淚【列子】寔用休爭楚國才【左氏】世外此心無芥蔕海中何物是蓬萊漫郎耳順宜知止誰敢重塵視艸臺

文季休歌子夜來淵明自拆甕醅開舉觴月與春挑戰得句人驚天假才尙友誰能追北海尋眞吾欲東萊【見漢武求仙事】何時晤對安心竟拂落菱花不用臺

快喚靑州從事來浮生能幾笑顏開吹殘池錦風無狀洗出山屏雨有才久別故人驚夢薤倦防老子逐煙萊少陵鬢影今如許誰更狂歌上吹臺

禍福循環互相來防人蹴踏鬼門開劉伶度世醉還醉莊叟處身才不才甘雨安能限苗稼春風未信略蒿萊防思亙古眞堪笑賢否均歸一化臺【見唐姚朂傳】

云送沙頭屬玉來風吹亭下水芝開須知問舎求田叟那有經天緯地才我喜捲金巢飲樹誰期食菜國封防若將吟醉論功賞老子宜專郭隗臺

捲簾風與月俱來滿地瓊瑤掃不開赤壁磯頭皆酒興輞川圗上盡詩才天教疎散全山木誰識英豪死野萊【見唐魏元忠薦王義方事】一笑煙雲生腳底只疑身到紫微臺【北嶽恆山一名紫微臺見李思聽淵集】

庭空有鳥去還來天逺碧雲合又開玉井睡仙今古夢錦囊詞客鬼神才琴書有味隨烏幾徑路無媒滿翠萊趺坐遂閒香一炷何人走馬過章臺【別墅有堂曰遂閒】

不速三人自逺來雲莊莊上正花開獨憐山似營丘畫共訝河如孝伯才【才如河注見魏崔光傳】愛惜鴛鴦休打鴨扶持黍稷必芟萊髙眠何敢輕軒冕直恐時人謗辱臺【見唐李景讓傳】

雲莊遣興自和十首

投閒自笑未能閒猶有微營方寸間亂撥浮萍嫌蓋水稀栽垂栁恐遮山萬金難買田園福一醉從教鬢髮斑脫帽解衣磐石上和云坐看鳥飛還

伊誰知我此時閒笑領白雲入坐間虢國門前何少我元龍樓上盡多山向來矛防蝸雙角此去琴書豹一斑可是綽然風景好斜陽吟落不知還

飛黃幸爾出天閒自在忘機艸野間田種有時渾借水村居無處不宜山半檐殘照餘金彩一徑雜花亂錦斑三十餘年星火底豈惟倦鳥解知還

中年才過卽歸閒好在河汾屋數間病裏檢書多爲藥老來忘世不因山翠翻平野禾抽穎錦委深林筍脫斑莫恨韶光太相促若非衰莫詎能還

非是幽人酷愛閒無窮佳思水雲間兒要去鶴斜趨徑童覓亡羊直越山坐喜檐牙揺竹影行嫌屐齒破苔斑杜陵棗熟從人打快喚王陽去婦還

雞犬衡門竟日閒挾書移榻坐花間淡無情緒煙中栁暴有精神雨後山便可躡雲尋李願莫教看日後劉斑【見宋劉湛事文帝事】忘機卻是長生訣何必滄溟訪大還

歸來心迹兩俱閒日日春生幾桉間有土不多惟種秫無人可語只觀山隔山竹韻風敲玉匝砌苔痕雨漬斑說與王生莫相誚從今老犬不家還【見宋王僧達譏何尙之復起事】故園輪指六年閒盡慰身心筆硯間人世虛如盧客夢野雲奇似郭熈山羲經自契先天妙殷鼎猶存太古斑圗史滿前琴掛壁恍疑太素爲余還

半世求閒始得閒醯雞飛去甕中間盆池遊戲均滄海塊石達觀卽太山對酒便當烹郭索傷人且莫語黃斑【虎也見隋書】風煙滿目歸來好物我從今付八還

人云五十未宜閒我道彭籛亦夢間五斗折腰慚作縣一生開口愛談山荒村未莫門先掩老樹才秋葉已斑只恐溪翁厭喧聒隔林遙喚野猿還

綽然亭落成自和十首

莫疑五十便懸車要讀從前未讀書野鶴孤雲天曠蕩嶺猿明月樹蕭疎南柯國裏春無幾西塞山邊景有餘半世紅塵今得此不妨造物巧乘除

地僻門無長者車身閒不遺子公書羣山侑坐人堪醉萬事忘懷世自疎碧玉灩池新雨後緑云滃徑落花餘憑誰喚起濂溪老聽說牕前艸不除

欵段閒身下澤車少防此語可紳書園花撥亂嫌春冗牕竹芟煩愛月疎只把酒償前日欠未應詩出古人余東阡南陌時來往平昔私憂已盡除

淺學金銀不識車況能憑幾口占書【見漢陳遵傳】一枝守分固才拙三事力辭非計疏【於陵仲子不就三公爲人灌園】稚子養雞爲鶴伴田翁飼犢與蠶余從今蓮社從教醉百歲浮生大半除

鳩藤鳬舄代安車踏碎沙頭鳥迹書漁父放舟迷逺近達人觀竹略親疎水文卽是風蹤迹云影無非雨緒餘莫笑太終寂寞平章花月幾新除

張弧休驚鬼一車吞爻今悟夢中書淸閒豈敢班九老燕樂未應慚二疏禪榻鬢絲衰莫際賓筵麈尾笑談餘人間晦朔無心問誰更新詩體建除

門外紅塵幾覆車閒愁原不到琴書天何負物物天負我不疎山山我疎歲月推移身有限乾坤呈露景無餘只因田裏堪容拙豪气而今尙未除

緩步休乘八陣車【晉馬隆依八陣圗作偏箱車見本傳】髙眠不艸萬言書但教眼底靑山在誰問頭邊白髮疎悟道未能曽一惟積功且盡董三餘【魏董遇勸學者以三餘讀書】古人倘使今畱在甘向門墻事掃除

山林六枉使星車慚愧功無一可書空使時人許髙尙那知學術本空疎任眞更在嵇康右屈志誰餐穆壽餘【壽後魏人封宜都王待諸父兄如奴見本傳】愛殺田家風景好杯盤妻子坐庭除

僮挾琴尊子禦車丹崖到處總堪書白雲有志尋華表黃閣無心戀綺疎鼓舌爲名憐季子舎身逐利笑陳余自從投紱歸來後荊棘胸中自翦除

田居自和十首

萍蓬一世百無功轉首俄成六十翁往事鍥舟求墜劍虛名影斝悟懸弓展開明月淸溪濶吹斷香風錦樹空托意蒓鱸歸故里始知張翰是英雄

茭槁山堆畢歲功殷勤不負荷鋤翁荒村人靜泉鳴佩逺漢云髙月掛弓鼎鑊江湖魚苦樂枕幃園圃蝶虛空躬耕谷口君休笑自是沈溟一世雄

自媿明時無寸功歸來日作富家翁廉頗身老遺三矢陶令田荒不數弓且喜休休閒度日何須咄咄怪書空半牕風月山房夜臥聽松聲萬壑雄

幽居文史有新功豈止名成田舎翁六載身閒驚迅弩百年誰謂挽彊弓搗殘斜照舂聲急揺碎浮雲水影空歲晚苕溪恣吟嘯不妨長作布衣雄

新花結子樹成功舊筍添孫竹亦翁魚泳波心深避餌鴻飛天外逺防弓鳴琴欲使眾山響【宋宗少文善琴書好逰凡所歷山皆圗於壁嘗曰鳴琴動操欲令眾山皆響見本傳】詠景須令萬象空彈壓鶯花戰風月未應韜略下韓雄【後周名將】

桔橰抽水有餘功抱甕區區媿老翁防女執筐行采芑嘉賓舉爵賦彤弓溪流隔斷塵千丈雲气遮殘樹半空日落昬鴉成一笑紛紛誰解辧雌雄

風虎雲龍百戰功秪堪供笑緑簑翁但能目識一丁字【見唐書張宏靖傳】盡勝身彎兩石弓常愛徳容行讓步每憐平叔坐談空漫郎非好居田裏只爲人稀易長雄【漢鮑宣居長黨以地宜田牧少豪俊易長雄見本傳】

閒來無過亦無功放浪山林一贅翁枕石醉眠松作蓋題詩奇中筆爲弓年隨流水歸淸鏡心與閒雲澹碧空蝸角區區渾幾許寄聲蠻觸莫爭雄

稼穡無非雨露功農家分喜到詩翁勞心漫刻七年楮貽戚空成九載弓山展野屏隨地逺風揮天帚埽云空綽然到處皆佳景安得毫端句不雄【七年刻楮見列子九載修弓見淮南子】

政使遭逢有底功如何只作采芝翁恥迎督郵戕軒冕【後漢馬良爲迎督郵毀裂衣冠壊車殺馬見本傳】羞拜梁奴斬馬弓【後魏乙速孤漢保爲漢中郡都梁奴來防慮不敵斬馬與弓自刎】涉世始知官至苦對花方悟色眞空髙眠忽聽陂塘雨一片河聲特地雄

同諭仁本登標山

香風吹袂落巖花步盡紅雲景益佳龍虎郊原山障日鳯麟洲渚水明霞藍田有玉常春色石室無人漫歲華從此風煙添勝槪老夫絕壁醉揮鴉

歸田類稿卷二十

欽定四庫全書

歸田類稿卷二十一

元張養浩撰

七言律詩三

讀史有感自和十首

治運方開亂已隨陽奇陰偶見天機綱常壊自周秦始禮法傳由漢魏非歌鳯楚狂聲振野獲麟宣聖淚沾衣若無直筆開來世一脈斯文想更微

善教何心不我隨底須智力巧爲機每憐鑄鐵作人謬更覺懸金徙木非千載舒長堯日月九重垂拱舜裳衣眼中龜鑑昭然在莫信攝提入太微【見武三思飾奴救旱事】揖讓雍容萬喜隨紛紛攘奪費心機前車才覆後車繼曩日爲公今日非神器果誰承正統博徒亦復著黃衣雲翻雨覆無從詰可是天公寓意微

季子縱橫六印隨張儀無語不投機周衰遂使諸卿顯孟出方知二子非豈止古今知軌範要令楊墨盡冠衣理明天下無難事可惜時君力量微

不信忠良信詭隨於玆可灼亂亡機東京黨錮迷臧否西晉談混是非被禍枉投冠在地復仇空拔劍揮衣因知髙蹈丘園者不是區區愛翠微

爲善恆難惡易隨事機未曉況先機剝牀已及猶言穩覆鼎將空不悟非盡委貨財求佛果誰分藍縷到民衣金甌休倚完無缺只恐奇災發隠微

作徳休徴影響隨一誠端足破千機才如智伯才何益智似萇智愈非言行但宜遵聖軌浮華且莫羨時衣軒然三命車中舞堪笑渠儂眼孔微

大斾髙軒憂患隨可能娛樂故忘機退延多士豈遑飯進受羣言毋遂非任使貨盈元載物莫教鹿化士衡衣丈夫用世當如此不爾超然賦式微

吉凶消長日相隨此是乾坤造化機物盛則衰奚足訝功成者去未爲非鶢鶋豈樂金石奏觫烏庸錦繡衣試問商巖采芝叟功名何啻一毫微

政有經綸孰汝隨疎迂況復動違機久知好瑟吹竽拙毎笑還珠買櫝非幕府髙談人側目田園長往子牽衣分明二者安危在不信君其問子防【唐赤城居士司馬承楨也】

觀物亭落成

席許池塘斗許齋翛然人境逺塵埃山容低斂煙雲起荷葉亂鳴風雨來泉石洗心無俗慮郊原遂意有詩材一生雅志今方遂莫作終南防徑猜

觀物亭漫興二首

星鬥風雲月露煙松筠梅菊蕙蘭荃天教此景全吾隠誰道還丹屬彼仙飯飽防山行曳杖詩成對客舞當筵漫郎宦意從來少不爲蘇卿二頃田

一亭環列萬山靑奇玩寜容造物慳黃卷眞懽名利外白頭淸福水雲閒農人場圃深秋畢童子芻蕘薄莫還碎錦滿庭苔蘚合定知無客到柴闗

大暑【白戰體】

帝徳如天本好生誰將虐焰爍生靈乾坤卻願長爲夜物我還愁遂不醒玉井瑤池皆欲沸蓽門圭竇若爲寧何當喚起龍宮睡一雨先秋看建瓴

和子翚學士見寄韻十首

蔀屋𨿽非緑野堂歸來亦用得深藏時雍擊壤歌堯舜年邁披書愛老莊林果簇金低蘚徑山泉分玉注蓮塘無窮湖濼風煙在都把悠悠付坐忘

滿坐淸風拙逸堂底須詹尹卜行藏淵明髙躅廬山社摩詰眞懽輞口莊花下車聲香覆帽沙頭人影玉沈塘但行華鵲相招飲多謝山靈不我忘

佳句人傳自雪堂萬人如海一身藏騎鯨有志尋仙李刺虎無心效卞莊髙枕拂云眠薤谷直鉤和月釣林塘寄聲沙鳥休飛去老子年來物我忘

時約漁樵防艸堂放懷彼此各無藏泉鳴石罅心尢亮山闖墻頭色亦莊秋意已侵潘叟鬢春魂猶繞謝家塘從閒經濟心灰盡惟有詩籌未易忘

藥房蓀壁桂蘭堂無限春風此處藏山上掛絲誰夢亮燈前角奕盡思莊聲寒風雨千竿玉色絆煙霞半畝塘客過不煩頻振袂紅塵名利自然忘【夢亮在北齊薛琡傳思莊見齊蕭恵公傳】

從閒距躍倦開堂聞客敲門欲壁藏世有古今皆夢境心無塵垢卽仙莊風鳴琴築鶯啼樹波泛冰霜鶴浴塘六尺方牀隨意臥未應佳思此時忘【見梁賀革傳】

靑春回首去堂堂衰白侵尋底處藏老我癡蠅鉆故紙何人肥馬耀康莊翠花挾日山排闥練影翻秋水滿塘自笑此心猶有著幾時喧寂兩俱忘

非傲軒裳畏廟堂白雲堆裏八年藏每思海上尋徐福不願山東說鄭莊移石庭中觀岱華埋盆牕外幻陂塘春秋六十猶爲此方信童心未易忘【畏廟堂見梁阮孝緒傳】千金子坐不垂堂甘效黃麞井底藏【黃麞事見唐王孝傑傳】誰種三槐期相位自栽五栁庇山莊呢喃簾幙烏衣國蕩漾風煙白鳥塘每到綽然亭子上今吾故我一時忘春滿家園書滿堂是中惟許老夫藏對賓但可頻斟杜著論何須彊廢莊我愛萬山圍濼水誰言五絕出錢塘閒中幾度承髙作故舊知君未始忘

秋日村居

衰年卜宅喜山村俗事經年不到門疎雨與秋添索寞逺煙因晦學黃昏倚松野叟淸於鶴偸果溪童防似猿莫笑吾廬太孤僻塵囂終勝市朝喧

木榻

余於綽然亭左右設木榻二蓋楡杏盤根也一輪囷離奇如虎伏一夭矯促縮若螭臥而藏其首余愛其古爲賦是詩

盤結何年出厚坤山房對列鬼潛奔龍頭深縮彌明鼎虎背橫眠謝傅墩作室己乖梁棟用漬衣猶帶土沙痕有時坐寐煙霞影尙覺餘春殢夢魂

書半仙亭壁自和十首

夢裏雲山久見招歸來懽若布衣交人間萬事老無味林下一身閒最髙牧豎樵童皆我友竹溪花圃亦吾巢英雄稅駕都如此把菊東籬豈止陶

丘園投老謝麾招相與無非莫逆交破屋帶花紅掩陋矮墻圍栁翠添髙日明牕戶蠨蛸网風動蘭苕翡翠巢人境淸幽塵事少詩成原不費甄陶

自攜鬥酒赴佳招山市江村錦翠交身健得閒方是福才疎辭聘本非髙謀身安用營三窟容膝惟堪占一巢犬足生犛田裏靜長官共說是劉陶【後漢劉陶爲順陽長有恵化旣代民歌曰邑然不樂思我劉君何時復來安此下民】

天際閒雲坐可招墻頭山色淡相交權門非貴閒門貴醒者何髙醉者髙揺碎庭煙風動竹衝開林靄鳥歸巢從閒精力知誰健豈止塵襟解郁陶

去畱心定任相招叔夜何須著絕交䢐嶺有詩懷六逸華峯無路訪三髙【五代鄭遨隠居華山與二道士逰爲三髙】終身白刃卑頗牧亙古淸風仰許巢佳客相過適乏酒只談風月亦陶陶

莫訝漁溪不復招書詩正好結深交地寛飛鳥如爭逺天濶行雲欲鬭髙但可對山時拄笏何須上樹縱探巢【王登事】戲人造物從今省夷跖從來共一陶

可人宻邇若難招俗士紛然毎易交流水樹圍三面濶逺山云放一頭髙坐呼赤腳澆新圃臥看烏衣葺舊巢衰白太平當自賀試聽工部詠陳陶

才薄常慚尺一招性孤不耐雨雲交舉頭看鳥回頭錯開口驚人閉口髙痛飲且須邀北海劇談無用及南巢逃名笑殺鴟夷子旣氏朱公又氏陶

鄰家來往不須招吾軰寧同市道交鷸蚌何心爭勝負鷃鵬無意校低髙人疑地僻如無世我愛民淳似有巢和气春風仁壽域豈惟魚鳥被薫陶

達士應難折簡招未能數面但神交胸吞云夢八九小气壓太華千仭髙緑野有云隨杖履紅塵無路到枝巢山中宰相知誰是老子如今不姓陶

翠陰亭落成自和十首

一退愁城萬里降從今安堵樂吾邦睡殘蕙月猿推枕吟斷松風鶴啄牕槁木不春從換歲虛舟無物任飄江撫尊笑向兒童道安得佳肴錦鯉雙

此心外物不能降投紱歸休父母邦日展樹陰濃壓地云縈嵐气濕穿牕詩書有感人千古心迹無塵月一江杖屨出門皆樂地白頭如我復誰雙

豪气消磨壯气降更無憂思到家邦地形蛇轉林邊路舎影魚驚水底牕工部扶衰歸杜曲賈生攄憤弔湘江懷賢政爾心無那何處飛來白鳥雙

無柰詩魔未易降兵堅壁鵲華邦古今不捲江山畫日月長開宇宙牕我愛園公並角裏誰誇陸海與潘江寄聲農父須勤力已辦良田四十雙

錦裏歸來萬慮降戴逵何必適他邦【晉戴逵爲避徵君逺依王珣】防思弓劍驅千騎老愛琴書占一牕分芋帶煙寒斵玉尋梅和月夜臨江漫郎誰是扁舟客政恐漁樵不敢雙髙岸深溝水自降爲田初不異爲邦鴉林影閙斜陽屋蠶葉聲幹莫雨牕夢覺春迷天上路文成神決筆頭江幽閒愛殺村居好日盡山行鶴與雙

亂山龍虎若余降誰道靑山困一邦乏力病軀資淨幾讀書老眼借明牕樽中竹葉能忘世枕上楊花不度江自覺閒來文思進未應江下獨無雙

蝸爭蟻戰一麾降春滿東秦禮義邦皮裏陽秋寧用鑑胸中樓閣底須牕吟笻有興時行野博具無心盡墜江爲謝百花潭上叟肯容分酌玉瓶雙

酒令詩籌眾所降虛名誰說可安邦一行鷺起滄浪水半世蠅鉆故紙牕談麈坐招樵對榻茶甌笑與客分江紅塵千丈人間世此樂人間信少雙

百戰功名孰肯降須知險地是危邦一時蠻觸憐南國千古羲皇羨北牕老柏倚風鳴地籟亂雲翻浪溢天江詩因韻險還奇崛隻字眞堪白璧雙

遂閒堂獨坐自和十首

鄕社優防素所甘煙霞原不責余貪山因野濶無藏碧水爲溪窮有斷藍佳景自當書一一元機誰與論三三歌謡聖代文田裏莫道衰翁百不堪

露盤杞菊齒牙甘何必鹽梅鼎鼐貪五栁似人嚴戶牖百花如綬亂緋藍世傳元圃還丹九誰見黃眉洗髓三我道雲莊卽仙境杖藜逰世四時堪

自到家鄕水亦甘蒓鱸非是季鷹貪有生不喜窺權要【宋顏延之事】無禍何慙衣縷藍數具河圗中衍五气原太極內函三平生伎倆多曾慮只有調朱弄墨堪

擊鮮釃酒有餘甘種竹移花不是貪世事灰殘心上火年光絲盡鬢邊藍地環赤縣神州九【中國外又加赤縣神州者九見史記】人共山猿野鶴三六載丘園凡六召小臣何徳聖恩堪

世味寧同酒味甘野情不似宦情貪乘舟逺遁誰如範拍板髙歌毎羨藍追狗僅能功第二臥龍竟使國分三英雄事業無涯苦舉似髙人一笑堪

至味何嘗有苦甘大觀初不校廉貪苔垣蝸篆斜行玉栁岸鸎梭巧織藍飲興半吞云夢九吟魂髙繞華峯三靑編黃髮林泉下此樂惟應我軰堪

涉世誰云病叟甘祝田嘗笑野人貪稻塍鄰沼多蓮葉栁岸圍村半蓼藍人馬郊行並影四【宋沈慶之以公就第獨行田園人不知爲三公後賜三望車慶之曰我毎防歷有人時與馬成三無人時與馬成二安用此車遂不受】風雷霆震任呼三【後漢公沙穆隠居建成山中依林阻爲屋嘗暴風震雷有聲呼穆者三讀書自若】只應瀟灑雲莊景繪畫爲圗想亦堪

嚼蠟功名幾許甘從今斥競斷癡貪雲山使我心如水富貴令人面似藍【盧飛事】幽處且同龜縮六讒言但恐虎成三緑簔靑篛眞無價處處斜風細雨堪

江山天許爲分甘莫訝雲莊老子貪對客不妨防玉版誨人政要勝冰藍管斑許我時窺一鞶帶從渠日褫三甚欲搜詩滿千首還愁花月不能堪

老來潄石枕流甘無意髙牙大纛貪二子但教皆種徳諸生何苦爲裁藍【後漢楊震少孤貧養母假地種植諸生嘗有助種藍者震見折抜去】謀生鬼笑營十一得句鶴驚舞再三不是身閒衒詞翰挑人風景毎難堪【宋劉伯顏歷位九卿郡守貧屢尢甚嘗在家慨然將營十一之方一鬼在旁撫掌大笑伯顏嘆曰貧窮固有命乃復爲鬼所笑也遂止】

野興二首

出門遊目景無窮老子惟愁詩不供流水紆靑圗地勢斜陽分防繡山容代天理物頻澆圃爲世儲材自種松莫視一閒爲艸艸功名良苦且多凶

顏氏身窮道不窮一瓢何異八珍供天憐幽僻書門扁【梁沈瑀與範云善齊末瑀就云宿夢坐屋上仰見天中有字曰範云宅見本傳】花爲衰癃照病容云放月波揺岫幌風將仙樂入雲松此生已付林泉了莫向蓍龜問吉凶

王內翰哀挽

束髮耽經晚益勤平生精力盡斯文前朝十老今餘幾當代三王獨數君李賀屢煩韓愈駕羊曇空阻謝安墳玉堂寥索人何在落日溪牕滿白雲

歸田類稿卷二十一

欽定四庫全書

歸田類稿卷二十二

元張養浩撰

五言絕句

詠荷花

水府羣仙防紅雲擁翠霞黃昬不歸去認得老夫家

遂閒堂

蕩漾濼湖月氤氳華鵲云是中有佳趣未易與人云

綽然亭卽事二首

茅亭𨿽若小左右皆春色風霜一戒嚴惟見松與柏水逝月仍在山深云不知松陰鶴立久似待老夫詩

郊飲醉歸

昨朝醉田間欲借山爲枕靑山不肯前卻枕白雲寢

過杭州伯顏丞相廟

取宋市不易歸朝容若愚誰知六經外元有聖人徒

七言絕句

堂邑宣化堂退食

縣齋公退炷鑪燻聊爲塵煩一解紛開戶不教香逺去簟紋浮動半牕云

行水災郊外

云駁疎陰漏日華曨曨晨色散林鴉馬前怪底猶明月路轉滿川蕎麥花

綽然亭口號

十年堅臥玉溪東多謝山靈肯我容爲問賞心誰是伴抱雲掛月兩奇峯

薄暮池亭獨倚笻寒山逺火透林紅卻愁今夕雲霄外萬疊屏風一炬空

送客郊行二首

茅屋春融桑柘煙地偏雞犬靜柴闗野人不解康衢頌短笛一聲牛背山

牛羊散亂滿郊坰日莫吹煙艸際生野老不須誇穡事馬頭已自見升平

大明湖泛舟

浮空泛景溯流光箕踞船頭倒羽觴喚出湘靈歌一曲水雲揺蕩暮山蒼

題張古齋書室

鼎彛卣鬲夏商前圗畫琴書晉宋間席促鑪燻談至莫落紅吹滿小重山

南口道中

巖壑秋髙楓葉丹天風吹我畫圗間近來人說鑾輿過數日香塵不見山

綽然亭十首

宦途華髮厭飄零一旦歸來萬慮冥莫道閒人無事業翠紅栽滿綽然亭

一亭新構僅如蝸但逺塵埃便自佳底事東風不容物掀簾吹落膽瓶花

自築層臺艸棘間興來時復一躋攀不知老眼髙多少腳底云生無數山

詩書堆案小牕明花竹交加影半橫燕子日長人睡起一簾紅雨落無聲

山繞田園水繞庵遨逰隨處盡吾堪老來世事都無味惟覺林泉蔗許甘

溪毛園甲盡芳生野鶩河魚亦可羮侑食不須絲與竹只聽兒子讀書聲

牕影曨曨破曉寒臥看紅日上檐端雄鷄說與休多事老子而今不屬官

虛名常恐汨吾天一日能閒便是仙賓客有無何足校署門未覺翟公賢

世途覆轍日相隨不待功成也合歸直道遂心方說退卻疑老子不知機

裴度歸休緑野堂鑑湖曽說賀知章老夫何敢前賢比蔀屋荒村分退臧

村居

萬山靑繞綽然亭莫怪龎公懶入城六月人間日如火披襟松影聽泉聲

贈李祕監【至治間曽畫禦容】

封章曽拜殿廷間凜凜丰儀肅九闗回首橋山涙成血逢君不忍問龍顏

拜東平王拜住丞相畫像

孤忠自倚了澄淸笑視羣姦不足爭壯志未酬還中彼披圗老淚雨如傾

夜坐綽然亭

夜深獨坐綽然亭林隙誰家燈火明鶴夢不驚人語定空山一亂泉聲

翠陰亭漫興十首

池荷香冷碧雲愁林樹陰疎翠幄收老子胡牀山影裏擬尋詩句壓髙秋

往歳歸心日夜馳而今何幸遂歸期回頭卻憶從前事眞似邯鄲夢覺時

野人野處四三年云擁柴闗晝寂然時向東南一登眺亂山龍虎欲來前

終日書堂足誦聲斜陽猶放半牕明硯幹旋滴花瓶水春逐新詩筆下生

三十年前種此林當時豈憶此投簪而今嘯傲淸陰底未覺從前錯用心

緑瓊州渚紫金山滿目風煙白鳥閒莫道好詩無覓處隠然多在夕陽間

山妻中饋糝藜羮婢子兵廚取酒傾更喜小兒能養志瑯瑯不斷讀書聲

兩峯華鵲奠西東老子幽居政在中可是天公相愛甚預爲陳設待衰翁

向來山在夢魂邊今日山居掌握間我卽是山山是我君如不信問諸山

鉛槧圗書日與偕空庭過雨滿莓苔博山煙底跏趺坐看得瓶花一半開

題李瓶之池亭並頭白蓮

月光月華幾何年一笑相逢寂寞邊應爲湖亭風景好並肩來看水中天【月光月華晉靳淮二女皆有國色劉聰納爲左右嬪見晉書】

山中

朝居日日憶山中擬欲題詩徧玉峯今日好山俱在眼郤愁詩思不能供

題李廣犯夜圗

犯法寜論故與新無私方可見爲臣竟將尉死將軍手誰道當年國有人

題林泉閒居圗

向在紅塵羨彼閒而今我亦水雲邊只應此日紅塵客郤羨吾家小洞天

題田婦紡績圗

稼穡艱難近頗知豈惟田婦獨如斯披圗不用多題品只寫豳風七月詩

題洛中諸公眞率防圗

投老雲莊今八年我生常恨後諸賢一杯誰與同眞率江上漁樵海上仙

諸公事業照乾坤請老還家語語溫自愧無成年又未也辭簪紱遁荒村

爲孔明解嘲

當年諸葛成何事只合終身作臥龍此前軰之詩也竊謂孔明之心與三代之佐同非可以出處論其髙下故爲賦此以解其嘲云

孔明𨿽與漢爲臣尺寸無增只舊貧廊廟艸廬初不異誰言只合臥終身

過李漑之天心亭二首

久別天心水面亭風生吟袖喜重登謫仙將月防何處揖徧雲山問不應

放眼乾坤獨倚欄古今如夢水雲閒南山也解畱連客直送嵐光到座間

龍門

四野天門錦翠屏愛山直欲挾山行人生何必麒麟閣大字龍門記姓名

觀含元殿故址

當時宮觀上淩霄回首陵夷半野蒿愛煞堯階土三尺至今猶與北辰髙

詠史

至治元年餘辭官歸鄕裏日以文籍山水自娛因觀秦漢至魏晉事若有感於中者遂爲詠史詩四十六首以見意云

齊威王

君道從來本不難令行惟在賞刑間烹阿封墨須臾頃便覺全齊重泰山

左師觸龍

水惟曲折海能通指事直言未必功嘗愛左師開趙后雍容宮殿滿春風

龎涓

縱橫才略一孫卿底事將軍气未平只此便知優劣了何勞樹下看輸贏

茅焦

積屍闕下欲成邱殺气纒云尙未收齊客膝行惟數語誰知狼虎郤回頭

李斯趙髙

秦室斯髙兩巨姦﨑嶇心計各求安闔門到了歸誅滅本欲謾君郤自謾

呂后

婦人陰類狠淫俱故徳元勲半坐誅鉤弋後來非命死茂陵剛斷古今無【惜髙祖不誅此婦也】

彭越

乘危襲亂起蓬蒿千古風雲有許遭天下已平猶戀寵誅夷休恨卯金刀

周勃

兵子何堪總百官陳平狡獪故多端明知宰輔爲難事不肯傳人袖手看

武帝

內興土木外禽荒北伐東徵事擾攘自已欲多渾忘盡卻評淖子不宜王

漢武公卿動滅夷殺心如此豈君宜他時坐蠱宮中禍子防孫亡實自貽

霍光

妻行弒逆子專權無乃將軍太黙然女不納宮兒罪死也應慚愧秺侯賢

汲黯

大臣懼罪日驚惶彊虜聞風亦退藏底事茂陵如此气不冠不敢見淮揚

公孫賀

明知漢武慘無恩相印悲持笑汝昬故使一身攖恥辱鼎砧未必到全門

蘇武

爲臣惟命敢辭難脫遇艱難亦自安試看子卿持節處雪花如席不知寒

主父偃

鼎食渾能幾許甜先生不避朶頥嫌他時舉族皆夷滅此味方知極苦嚴

韋賢

一自畱侯去決然再無髙士爲膠力辭臺鼎歸田裏此日方知有此賢

丙吉

瑞气天成五色文長安獄邸閉皇孫防持髙廟神靈在相國應宜不有恩

蕭望之

自省無愆任眾排便歸廷尉亦何哀當時恨殺朱云戇早是剛腸勸自裁

京房

盈虛消息理精微易學從來貴見幾个裏懵然無所見區區占是耶非

楊惲

相臣得罪息交防私室兢兢若自囚歌酒放懷非汝事本期行樂郤成憂

王章

浮雲蔽日黯無輝此際翻然便合歸說似獄中京兆尹牛衣未必下朝衣

谷永

倚中有救恣開陳縷數危亡在莫晨去斾不過交道廐至今寃血漬京塵

息夫躬

正進猶難免罪尢況行不法望公侯區區狡計知何益贏得千年臭不休

彭宣

百詐千邪安漢公忠良那肯與相從勇投印綬超然去不信孔光無媿容

梅福

忠言無路徹宸聰詭服深藏吳市中只道世間無白雉豈知天外有防鴻

龔勝

解印歸來老分甘素衣不受一塵沾忽驚有詔從天下頓覺衰癃十倍添

劉歆

拍塞胸中書五車郤能委曲事姦邪當時似此知多少豈止先生可嘆嗟

王莽

桃李原無松柏心鴟梟彊作鳯凰音當時一切皆從古底事阿衡用意深

王皓王嘉【二隠士公孫述累徵不起遂賜死】

隠無眞識保終難勢廹誰能不攺顏愛殺蜀中兩夫子甘心伏劍死空山

韓歆【以直言自殺】

直言爲國舉朝無幸有緣何卻見誅文叔襟懷乃如此誰言髙祖與同符

馬援

丈夫奇節在邊庭不願黃腸送此生底事五溪煙瘴底鄕居卻羨少防榮

劉昆

矯情幹譽世紛然才有微功卽自傳滅火反風言偶爾此心安得不廻天

桓榮

諸生爲學務明倫受印何須廣坐陳以此便爲稽古力阿榮胸次太埃塵

黃憲

風防言談了不聞諸君降伏毎疑人乃知道義燻蒸處形迹俱無物自春

楊震

喜君淸白羨君忠旣去宜平磈礧胸半路慨然甘自酖先生舒捲欠雍容

李固杜喬

危邦何可一朝居二子𨿽忠識亦疎地下若逢楊太尉不須更問國何如

小人方寸足機阬君子從來直道行二者早知難並處不如田裏樂餘生

魏桓【累徵不起或勸其行桓曰後宮可損乎左右權幸可去乎云云】

將進先思已所行所行不遂有何榮直教遇難方知止郤笑渠儂理未明

朱震【陳蕃友也蕃誅爲匿其子事覺考掠終不肯言】

交道衰防數百年死亡誰肯與周全如何當日陳蕃榻止爲南州孺子懸

範滂

時危政要似愚癡出位譏評恐未宜可惜許多忠義士累然俱與禍相隨

陳容【在袁紹座見臧洪甘與同死紹亦殺之】

不期袁紹共生全甘與臧洪赴九泉毎誦此言千載下令人毛髮尙森然

禰衡

才如利器要深藏揮霍於人何可當自古殺身多坐此聖賢固不貴詞章

袁閎【爲黨人潛土室中十八年】

志士從來多苦心逃名不厭土房深弟兄妻子皆無見時有白頭老母臨

龎徳公

鹿門佳處恣逰遨誰識沈冥一世豪莫把功名論出處臥龍終讓徳公髙

司馬懿

魏移漢祚未須臾三馬槽中已夢符天道好還良可畏不如爲善百無虞

蔡邕

殿廷白晝墮靑蜺乾道無剛政可知顧此何時陳正論有才無識亦堪悲

歸田類稿卷二十二

