人境廬詩艸

人境廬詩艸﹟卷一

○感懷

世儒誦《詩書》﹐往往矜爪嘴﹐昂頭道皇古﹐抵掌說平治。上言三代隆﹐下言百世俟﹐中言今日亂﹐痛哭繼流涕。摹寫車戰圖﹐胼胝過百紙。手持《井田譜》﹐畫地期一試。古人豈我欺﹐今昔柰勢異。儒生不出門﹐勿論當世事﹐識時貴知今﹐通情貴閱世。卓哉千古賢﹐獨能救時獘﹐賈生《治安策》﹐江統《徒戎議》。

有《淸》膺天命﹐仁澤二百年﹐聖君六七作﹐上追堯舜賢。熙隆全盛時﹐蓋如日中天。帷闥外戚患﹐干戈藩鎭權﹐煽虐奄人毒﹐煬竈權臣姦﹐百獘咸蕩滌﹐王道同平平。邇者盜潢池﹐神州洿鮏羴。治久必一亂﹐法獘無萬全。謂由吏惰窳﹐亦坐民殷闐。當世得失林﹐未可稽陳編。儒生拾古語﹐謂當罪己愆。顯皇十一載﹐憂虞怵深淵。拔擢盡豪傑﹐力能扶危顚。惟念大亂平﹐正當補獘偏。且濡浯溪筆﹐看取穹碑鐫。

吁嗟兩楹奠﹐聖歿微言絕。戰國諸子興﹐大道幾滅裂。劫灰出秦燔﹐六籍半殘缺。皇皇孝武詔﹐羣言罷一切。別白定一尊﹐萬世循軌轍。遺書一萌芽﹐眾儒互拾掇。異同晰《石渠》﹐講習布綿蕝。戴憑席互爭﹐五鹿角婁折。

洎乎許鄭出﹐褎然萬人傑。宋儒千載後﹐勃窣探理窟。自詡不傳學﹐乃剽思孟說。講道稍僻違﹐論事頗迂闊。萬頭趨科名﹐一意相媚悅。聖淸崇四術﹐眾賢起頏頡。顧閻辟初塗﹐段王揚大烈。審意得古訓﹐沈晦悉爬抉。讀史辧豕亥﹐訂禮分袒襲。上溯考據家﹐僅附文章列。儒於九流中﹐亦祇一竿揭﹐矧又某氏儒﹐塗徑各歧別﹐均之筐篋物﹐操此何施設﹖大哉聖人道﹐百家盡囊括﹐至徳如淵騫﹐尙未一間達。區區漢宋學﹐烏足尊聖哲。畢生事贊仰﹐所慮吾才竭。

○乙丑十一月避亂大埔三河虛

六月中興洗甲兵﹐金陵王气復昇平。豈知困獸猶能門﹐尙有羣蛙亂跳鳴。一面意開逋寇綱﹐三邊不築受降城。細民堅壁知何益﹐翹首同瞻大帥旌。

《南風》不競死聲多﹐生不逢辰可若何﹗人盡流離呼伯叔﹐時方災難又干戈。諸公竟以鄰爲壑﹐一夜喧呼賊渡河。聞說牙璋師四起﹐將軍翻用老廉頗。

星斗無光夜色寒﹐一軍驚擁將登壇。爭功土聚沙中語﹐遇敵師從壁上觀。誰敢倚公爲砥柱﹐可憐報國只心肝。東南一局全輸卻﹐當局翻成袖手看。

七年創痛記分明﹐無數沙虫殉一城。逐鹿狂奔成鋌走﹐傷禽心怯又弦驚。爺娘弟妹牽衣語﹐南北東西何處行﹖一葉小舟三十口﹐流離虎穴脫餘生。

○拔自賊述所聞

紅巾系我腰﹐綠紗裹我頭。男兒重橫行﹐阿嫂汝莫愁。

朝傾百斛酒﹐暮飽千頭半。時時賭博簺﹐夜夜迎新娘。

今日阿哥妻﹐明日旁人可。但付一馬馱﹐何用分汝我。

四更起開門﹐月黑陰雲堆。幾時踏殺羊﹐老虎來不來﹖

○潮洲行

人生亂離中﹐所謀動乖忤。一夕輒三遷﹐蹤迹無定所。自從居三河﹐謂是安樂土。世情誰念亂﹐百事恣淩侮。交交黃鳥啼﹐此邦不可處﹐一水通潮州﹐且往潮州住。是時北風寒﹐平江蕩柔櫓。行行將近城﹐炊煙密如縷。行舟忽不前﹐有盜伏林莽﹐起驚賊已來﹐快櫓飛如雨。舟人急系舟﹐揮戈左右拒。翻懼力不敵﹐轉逢彼賊怒﹐扣舷急相呼﹐『不如任攜取』。流離患難來﹐行篋無幾許﹐但飽羣賊囊﹐免更遭劫虜。一聲霹靂炮﹐殺賊賊遽去。虎口脫餘生﹐驚喜泣相語。回看諸弟妹﹐僵伏尙如鼠。起起呼使坐﹐軟語相慰撫﹐扶牀面色灰﹐謬言不畏懼。吁嗟患難中﹐例受一切苦。須臾達潮州﹐急覓東道主。剪紙重招魂﹐招魂江之浦。

○喜聞恪靖伯左公至官軍收復嘉應賊盡滅

諸侯齊築受降城﹐狂喜如雷墮地鳴。終累吾民非敵國﹐又從據亂轉昇平。黃天當立空題壁﹐赤子𨿽饑莫弄兵。天下終無白頭賊﹐中原羣盜漫縱橫。

恢恢天綱四圍張﹐羣賊空營走且僵。舉國望君如望歲﹐將軍擒賊先擒王。十年竊號畱餘孽﹐六百名城作戰場。今日平南馳露布﹐在天靈爽慰先皇。

○亂後歸家

遂有還家樂﹐跳梁賊盡平。舉家開笑口﹐一棹出江城。兒女團圞坐﹐風波自在行。驚魂猶未定﹐夜半莫呼兵。

卽別潮州去﹐還從蓬辣歸。累人行篋少﹐滯我客舟遲。顚倒歸來夢﹐驚疑痛定思。便還無處所﹐已喜免流離。

一炬成焦土﹐先人此敝廬。有家眞壁立﹐無樹可巢居。小婦啼開篋﹐羣童喜荷鋤。苔花經雨長﹐狼藉滿家書。

便免顚連苦﹐相依此一窩。窗虛添夜冷﹐屋漏得天多。豺虎中原气﹐蛟螭海上波。掃除勤一室﹐此志恐銷磨。

○送女弟

阿爺有書來﹐言頗傾家貲。箱奩四五事﹐莫嫌嫁衣希。阿母開篋看﹐未看先長欷。吾家本富饒﹐頻歲遭亂離。累葉積珠翠﹐歷劫無一遺。舊時典衣庫﹐爛漫堆人衣﹐今日將衣質﹐庫主知是誰﹖掃葉添作薪﹐烹穀持作糜。尺布尙可縫﹐親手自維持﹐行行手中綫﹐離離五色絲﹐一絲一淚痕﹐綫短力旣疲。卽此區區物﹐艱難汝所知。所重功徳言﹐上報慈母慈。

中原有舊族﹐遷徒名客人。過江入八閩﹐展轉來海濱。儉嗇唐魏風﹐蓋猶三代民。就中婦女勞﹐尢見風俗純。雞鳴起汲水﹐日落猶負薪。盛妝始脂粉﹐常飾惟綦巾。汝我張黃家﹐頗亦家不負。上溯及太母﹐劬勞無不親。客民例操作﹐女子多苦辛。送汝轉念汝﹐恨不男兒身。

阿母性慈愛﹐愛汝如珍珠。一日三摩挲﹐未嘗離須臾。今日送汝去﹐執手勞踟躕。汝姑哀寡鵠﹐哀腸多郁紆。弟妹尙稚幼﹐呀呀求乳雛。太母持門戶﹐人言勝丈夫﹐靡密計米鹽﹐辛勤種瓜壺。一門多秀才﹐各自誇巾裙。粥粥擾羣雌﹐申申詈女媭。汝須婉以順﹐朝夕承歡娛。歡娛一以承﹐我心一以愉。待汝一月圓﹐歸來話區區。

○二十初度

墮地添丁日﹐時平萬戶春。我生遂多事﹐臣壯不如人。離亂艱難際﹐窮愁現在身。摩挲腰下劍﹐龍性那能馴。

○遊丰湖

西湖吾未到﹐夢想或遇之。濛濛水雲鄕﹐荷花交柳枝。今日見丰湖﹐萬頃靑琉璃。持問老東坡﹐杭潁誰雄雌﹖浹旬困積暑﹐潑眼驚此奇﹐恍如畫圖中﹐又疑夢寐時。人生爲何事﹐畢世狂奔馳﹐黃塵沒馬頭﹐勞勞不知疲﹖嗟我不能仙﹐豈能免人羈。要畱一片地﹐自謀老來私。悠悠湖上云﹐耿耿我所思。下與鷗鷺盟﹐上告雲天知。

濃綠潑雨洗﹐森森竹千个。亭亭立荷葉﹐萬碧含露唾。四圍垂柳枝﹐隨風任顚簸。中有屋數椽﹐周遭不爲大。羅山峙其西﹐丰湖繞其左。關門不見山﹐鑿穴疊石作。前檐鄕■﹝禾罷﹞稏﹐後屋旋水磨。扶筇朝看花﹐入夜不一坐。亭午垂湘簾﹐倦便枕書臥。偕婦說家常﹐呼兒問書課。敲門剝啄聲﹐時有老農過。君看此屋中﹐非他正是我。行移家具來﹐坐待鄰里賀。

斜陽照空林﹐徘徊未忍去。多戀究多累﹐掉頭未可住。我生二十年﹐初受塵垢污。家計竭中乾﹐俗狀作先驅。飛鳥求枝樓﹐三匝方繞樹。大海泛浮萍﹐歸根定何處﹖渺茫發大願﹐天意肯輕付。況今千里來﹐擔簦期一遇。行鎖矮屋中﹐蒸甑熱毒注﹐密如營窠蜂﹐困似涸轍鮒。走雷轉腸鳴﹐渴水乞沫呴。誰能出塵世﹐一脫束縛苦﹖回頭望此湖﹐萬頃迷煙霧﹐夢魂時一遊﹐且記湖邊路。

○長了履端生

剛是花生日﹐春風藹一廬。愛防牛折齒﹐慚詠《鳳將雛》。急喜先求火﹐癡心到賣書。長安傳一紙﹐歡慰定何如﹗

○雜感

少小誦《詩》《書》﹐開卷動齟齬﹐古文與今言﹐曠若設疆圉﹐竟如置重譯﹐象胥通蠻語。父師遞流轉﹐慣習忘其故。我生千載後﹐語音雜傖楚。

今日六經在﹐筆削出鄒魯﹐欲讀古人書﹐須識古語古。唐宋諸大儒﹐粉粉作箋注﹐每將後人心﹐探索到三五。性天古所無﹐器物目未睹﹐妄言足欺人﹐數典旣忘祖。燕相說郢書﹐越人戴章甫﹐多歧道益亡﹐舉燭乃筆誤。

大塊鑿混沌﹐渾渾旋大圜。隸首不能算﹐知有幾萬年﹖羲軒造書契﹐今始歲五千。以我視後人﹐若居三代先。俗儒好尊古﹐日日故紙研﹐六經字所無﹐不敢入詩篇﹐古人棄糟粕﹐見之口流涎。沿習甘剽盜﹐妄造叢罪愆。黃土同摶人﹐今古何愚賢﹖卽今忽已古﹐斷自何代前﹖明窗敞流離﹐髙鑪熱香煙。左陳端溪硯﹐右列薛濤箋。我手寫我口﹐古豈能拘牽。卽今流俗語﹐我若登簡編﹐五千年後人﹐驚爲古斕斑。

造字鬼夜哭﹐所以示悲憫。眾生殉文字﹐蚩蚩一何蠢﹗可憐古文人﹐日夕雕肝腎﹐儷語配華葉﹐單詞畫蚯蚓﹐古近辧詩體﹐長短成曲引。洎乎制義興﹐卷軸車連軫﹐常恐後人體﹐變態猶未盡。吁嗟東京後﹐世苶文益振﹐文勝失則弱﹐體竭勢已窘。後有王者興﹐張綱維賢後﹐決不以文章﹐此語吾敢信。但念廢棄後﹐巧拙同泯泯﹐欲求覆醬瓿﹐已難拾灰燼。我今展捲吟﹐徒使後人哂。

周公作《禮樂》﹐謂矯世獘害。秦皇焚《詩》《書》﹐乃使民聾瞶。宋祖設書館﹐以禮羅措大。吁嗟制藝興﹐今亦五百載。世儒習固然﹐老死不知悔﹐精力疲丹鉛﹐虛榮逐冠蓋﹐勞勞數行中﹐鼎鼎百年內﹐束髮受書始﹐卽已縛杻械。英雄盡人彀﹐帝王心始快。豈知流寇亂﹐翻出耰鋤輩﹐誦經賊不避﹐淸談兵旣潰。儒生用口擊﹐國勢幾中殆。從古禍患來﹐每在思慮外。三代學校亡﹐空使人材壞。

謂開明經科﹐所得學究耳。謂開制策科﹐亦祇策士气。謂開詞賦科﹐浮華益無恥﹐持較今世文﹐未易遽軒輊。隋唐制科後﹐變法屢興廢﹐同以文章名﹐均之等廢契。譬如探籌策﹐亦可得茂異。狗《曲》出何經﹖驢券書博士。所用非所習﹐祇以叢罵詈。亦有髙材生﹐各自矜爪觜。袒漢誇考據﹐媚宋爭義理﹐彼此互是非﹐是非均一鄙。茫茫宇宙間﹐萬事等兒戲。作詩一長吟﹐聊用自娛喜。

○哭張心谷士駒三首

匆匆事業了潮州﹐竟認潮州作首丘。哀泣一家新故鬼﹐此邦與汝定何讎﹖

半盂麥飯一壚香﹐終有人來拜墓堂。只恨錦囊無剩稿﹐《廣陵散》絕並琴亡。

一隊同遊少年輩﹐兩年零落九原多。頻頻淚到心頭滴﹐便恐明朝兩鬢皤。

○山歌

土俗好爲歌﹐男女贈答﹐頗有《子夜讀曲》遺意。采其能筆於書者﹐得數首。

自煮蓮羹切藕絲﹐待郎歸來慰郎饑。爲貪別處雙雙箸﹐只怕心中忘卻匙。

人人要結後生緣﹐儂只今生結目前。一十二時不離別﹐郎行郎坐總隨肩。

買梨莫買蜂咬梨﹐心中有病沒人知。因爲分梨故親切﹐誰知親切轉傷離。

催人出門雞亂啼﹐送人離別水東西。挽水西流想無法﹐從今不養五更雞。

鄰家帶得書信歸﹐書中何字儂不知。等儂親口問渠去﹐問他此儂誰瘦肥。

一家女兒做新娘﹐十家女兒看鏡光。街頭銅鼓聲聲打﹐打著中心只說郎。

嫁郎已嫁十三年﹐今日梳頭儂自憐。記得初來同食乳﹐同在阿婆懷裏眠。

自剪靑絲打作條﹐親手送郎將紙包。如果郎心止不住﹐看儂結髮不開交。

第一香櫞第二蓮﹐第三梹榔个个圓﹐第四夫容五棗子﹐送郎都要得郎憐。

○生女

拜佛拈花後﹐居然見汝生。系絲誰健婦﹖爭乳柰雛兄。覓果年來事﹐遊山嫁畢情。一齊到心坎﹐杯酒醉還傾。

○庚午六月重到丰湖志感

湖光瀲瀲柳陰陰﹐又作堤連叉手吟。客與名山同惜別﹐人逢舊雨漸交深。何時葛令移家住﹖猶是菟裘養老心。自揀黃柑親手種﹐他年看汝綠成林。

○遊潘園感賦

神山左股割蓬萊﹐惘惘遊仙夢一回。海水已乾田亦賣﹐主人久易我才來。樓梁燕子巢林去﹐對鏡荷花向壁開。彈指須臾千載後﹐幾人起滅好樓臺﹗

○香港感懷十首

彈指樓臺現﹐飛來何處峯﹖爲誰刈藜藋﹖徧地出芙蓉。方丈三神地﹐諸侯百里封。居然成重鎭﹐髙壘矗狼烽。

豈欲珠崖棄﹐其如城下盟﹗帆檣通萬國﹐壁壘逼三城。虎穴人雄據﹐鴻溝界未明。傳聞哀痛詔﹐猶灑淚縱橫。

酋長虯髯客﹐豪商碧眼胡。金輪銘武后﹐寶塔禮耶穌。火樹銀花耀﹐氈衣繡樓鋪。五丁開鑿後﹐欲界亦仙都。

盜喜逋逃藪﹐兵誇曳落河。官尊大呼藥﹐客聚眾婁羅。王面鐫金寶﹐蠻腰跨革靴。斑闌衣服異﹐關吏莫誰何。

沸地笙歌海﹐排山酒肉林。連環屯萬室﹐尺土過千金。民气多膻行﹐夷言學鳥音。黃標千萬積﹐翻訝屋沈沈。

便積金如斗﹐能從聚窟消。蠻云迷寶髻﹐脂夜蕩花妖。龍女爭盤鏡﹐鮫人鬥織綃。珠簾春十里﹐難遣可憐宵。

《博物》張華志﹐千間廣廈開。摩挲銅狄在﹐悵望寶山回。大鳥如人立﹐長鯨跋浪來。官山還府海﹐人力信雄哉﹗

流水遊龍外﹐平波又畫橈。佛猶誇國樂﹐奴亦挾天驕。禦气球千尺﹐馳風馬百驍。街彈巡赤棒﹐獨少市聲囂。

指北黃龍飲﹐從西天馬來。飛輪齊鼓浪﹐祝炮日鳴雷。中外通喉舌﹐縱橫積貨財。登髙遙望海﹐大地故恢恢。

遣使初求地﹐髙皇全盛時。六州誰鑄錯﹖一慟失燕脂。鑿空蠶叢辟﹐噓云蜃气奇。山頭風獵獵﹐猶自誤龍旗。

○寓汕頭旅館感懷寄梁詩五居實

策策秋聲木葉乾﹐百端蕭瑟入心肝。顚風斷渡鈴能語﹐古月懸天鏡獨看。未到中年哀樂備﹐無多同調別離難。巡檐繞室行千徧﹐剛對孤燈又倚闌。

○將至潮州又寄詩五

片帆遙指鳳凰城﹐屈指家山尙幾程。以我風塵憔悴色﹐共君骨肉別離情。一燈縮縮棲鴉影﹐四壘蕭蕭戰馬聲。回首六年離亂事﹐夢餘猶覺客心驚。

○鐵漢樓歌

淫云漠漠山有無﹐登城四望遙踟躕。頹垣敗瓦不可踏﹐劫灰昏黑堆城隅。剜苔剔蘇覓碑讀﹐字缺半亦形模糊。公無遺像有精气﹐恍惚左右神風趨。憶公秉政宣仁日﹐自許稷契君唐虞﹐英名卓卓驚殿虎﹐辣手赫赫鋤城狐。同文獄起事一變﹐先生遂爾南馳驅。洞庭寒夜走蛟蜃﹐瀟湘淸畫啼猩鼯。臣心萬折必東去﹐一生九死長徵途。豈知章蔡恨未雪﹐謂臣𨿽死猶餘辜。如飛判使暗挾刃﹐來取逐客寒頭顱。

梅州太守亦義士﹐告語先生聲嗚嗚。先生湛然色不變﹐崛彊故態猶狂奴。有朋諈諉細料理﹐對客酣飲仍歌呼。嗚呼先生眞鐵漢﹐品題不愧眉山蘇。一樓髙插北城角﹐中有七尺先生軀。鐵石心腸永不變﹐騰騰劍气光湛盧。荔丹蕉黃並羅列﹐無有遠邇羣南膜。軍書忽報寇氛熾﹐官民空巷爭逃逋。先生獨坐北樓北﹐雙眼炯炯張虯須。跳梁小鼠敢肆惡﹐公然裂毀無完膚。邇來彫瘵漸蘇息﹐無人收拾前規模。東坡已往仲謀死﹐起人忠義誰匡扶﹖金狄摩挲事如昨﹐鉛水淸淚流已枯。我來憑弔空惻愴﹐呀呀屋上啼寒烏。

○和周朗山琨見贈之作

噫嘻乎儒生讀書不識羞﹐動誇虎頭燕頷徑取萬戶侯。萬戶侯耳豈足道﹐烏知今日裨瀛大海還有大九州。賤子生長南方陬﹐少年寂寂車前騶。當時乳虎气食牛﹐眾作蟬噪嗤噍啁。小技虫雕羞刻鏤﹐中間離亂逢百憂。紅塵蔽天森戈矛。我時上馬看吳鉤。嗚呼不能用吾謀﹐駒伏轅下鷹在鞲。看人貂蟬出兜鍪﹐幡然一笑先生休。

矢人爲矢輈人輈﹐蘭臺漆書吾箕裘﹐且呼古人相綢繆。打頭屋小歌聲遒﹐亦手帖括吟咿嚘。時文國小原莒鄒﹐要知假道途必由。習爲諧媚爲便柔﹐招搖過布希急售。盜竊名器爲姦偸﹐平生所恥差效尢。謗傷爭來撼樹蜉﹐非笑亦有槍楡鳩。立志不肯隨沈浮﹐一齊足敵眾楚咻。

皇皇使者來軒輶﹐玄珠出水黝然幽﹐珊瑚入綱枝相樛。不才如寬亦兼收﹐一頭放出千人稠。其旁一客爲馬周﹐炯炯秋水橫雙眸﹐謂生此文無匹逑﹐卽此已卜公侯仇。噫嘻吾文原啞嘔﹐公竟許我海與丘﹐感公知已淚一流。以公才气命不猶﹐文不璜珮鳴瑯璆﹐武不龍虎張旌斿﹐時時酒酣摩蒯緱﹐蕭條此意將白頭。至今不願爲閒鷗﹐乘風猶來海上游。

海波正寒風颼颼﹐中有蝮蛇從鶬鶖﹐盲雲怪雨無停畱﹐老蛟欲泣潛魚憂。何物小魅不匿瘦﹐公然與龍爲仇仇﹐蒼梧回首云正愁。公從仙人來十洲﹐公其爲龍求蟠虯。左揖洪崖右浮丘﹐招邀羣策同力戮﹐號召百簇相聚謀﹐鐵鎖重使支祁囚﹐赤文綠字光油油﹐重銘瑤宮修瓊樓。嗚呼此願何時酬﹗

○寄和周朗山

拍手引鸞鳳﹐來從海上游。大鵬遇希有﹐兩鳥忽相酬。金作同心結﹐刀期繞指柔。各平湖海气﹐商榷共登樓。

○春夜懷蕭蘭谷光泰

深巷曾無車馬喧﹐閉關我自枕書眠。平生放眼無餘子﹐與汝論交過十年。旣覺夢都隨雨去﹐半開花欲放春顚。隔墻紅徧千株樹﹐何日能來看木棉﹖

○聞詩五婦病甚

中年兒女更情長﹐宛轉重吟婦病行。終日菜羹魚醬外﹐帖書乞米藥鈔方。

懷詩五

萬族求饒益﹐營營各一途。俗情日紛擾﹐吾道便愁孤。波靜魚依藻﹐枝髙鳳在梧。昨書言過我﹐翻又費招呼。

○爲詩五悼亡作

畫閣垂簾別樣深﹐回廊鄕屟更無音。平生愛爾風雲气﹐倘旣消磨不自禁。

○庚午中秋夜始識羅少珊文仲於矮屋中遂偕詩五共登明遠樓看月少珊有詩作此追和時癸酉孟秋也

萬蠶食葉蠶聲酣﹐三條紅燭光炎炎。忽然大聲出鄰屋﹐偸窺有客掀■﹝衤蘭﹞衫。狂吟髙歌徹屋瓦﹐兩日虎視方眈眈。此人豈容交臂失﹐闖然握手驚雄談。問名識是將家子﹐《金版》《玉匱》素所諳。是時發策問兵事﹐胸中武庫胥包含。我方掀簾促膝坐﹐昂頭有月來屋檐。此人此月此樓豈可負此夕﹐輒邀吾友同追探。

巍巍明遠樓﹐髙插南斗南。鉦聲鼓聲宵戒嚴﹐我來不避官吏嫌。躡衣徑上梯百尺﹐憑欄要到塔七尖。天風吹衣怕飛去﹐汝我左右相扶攙。織云四卷天不夜﹐空中商懸圓明蟾。沈沈矮屋萬行瓦﹐昨者煮海今堆鹽。回頭卻望望東海﹐濛濛煙气團蔚藍。

其餘人家億萬戶﹐水波不動澄空潭。三更夜深風露重﹐下士萬蟻齊黑酣。大千世界共此月﹐今夕只照人兩三。𨿽然無肴無酒不得謀一醉﹐猶有驚人好句同掀髯。別來此月幾圓缺﹐三人兩地同觀瞻。匆匆三年忽已過﹐秋風重磨舊劍鐔。羊城相見執手笑﹐追述往事言呢喃。男兒竟作可憐虫﹐等此蓄縮纏窠蠶。少珊少珊我且與汝共登越王之髙臺﹐白雲往來駕兩驂。

試尋黃屋左纛舊霸業﹐陰符發篋溫韜鈐。不然泛舟南海南﹐乘風破浪張長帆。要借五十鉺釣此臣鰲去﹐刳腹臠肉供口饞。使君於此自不凡﹐何苦徒作風月談。要搏扶搖羊角直上九萬里﹐埋頭破屋心非甘﹗噫嘻乎﹐埋頭破屋心非甘﹗

○羊城感賦六首

早潮晚汐打城門﹐玉漏聲催銅鼓喧。百貨均輸成劇邑﹐五方風气異中原。舵舟與轎山川險﹐帕首靴刀府帥尊。今古茫茫共誰語﹐越王臺下正黃昏。

手挽三江盡北流﹐寇氛難洗越人羞。黃巢毒竟流天下﹐陶侃軍難進石頭。鋌鹿偶然完首尾﹐爛羊多賴得公侯。欃槍掃盡紅羊換﹐從此當朝息內憂。

際海邊疆萬里開﹐臣佗大長信奇才。平蠻看豎擎天柱﹐朝漢同登浴日臺。南極星辰原北拱﹐東流海水竟西回。喁喁鶼鰈波濤阻﹐獨有聯翩天馬來。

慷慨爭揮壯士戈﹐洗兵竟欲挽天河。苦煩父老通邛笮﹐難禁姦民教尉佗。襖廟火焚氛更惡﹐鮫人珠盡淚猶多。紛紛和戰都非策﹐聚鐵𨿽堅柰錯何﹗

戰臺祠廟巋然存﹐雙闕嵯峨聳虎門。誰似伏波饒將略﹖猶聞蹈海報君恩。要荒又議珠崖棄﹐霸業彌思纛屋尊。最是凋零蘇武節﹐無人海外賦《招魂》。

木棉花落絮飛初﹐歌舞岡前夜雨餘。閣道鸞聲都寂莫﹐市樓蜃气亦空虛。騎羊漫詡仙人鶴﹐驅鱷難除海大魚。獨有十三行外柳﹐重重深護畫樓居。

人境廬詩艸﹟卷二

○寄四弟

雛雁毛羽成﹐各各南北飛。與君爲兄弟﹐義兼友與師。師嚴或傷和﹐肝鬲君所知。階前百尺桐﹐濃綠侵須眉。樹根兩坐石﹐一平一嵚崎﹐我坐拾落葉﹐君立攀髙枝。此讀彼吟哦﹐形影常相隨。有時隔屋語﹐亦復穴壁窺。當時忘此樂﹐亦已樂不疲。人生歡聚時﹐何知苦別離。

匏瓜系不食﹐壯夫是所羞。出門望長安﹐遠在天盡頭。貢士親署名﹐行作萬里遊﹐念此當乘離﹐恩情日綢繆。今年槐花黃﹐掛帆來廣州。亦謂此恨淺﹐待我過深秋。秋風亦已過﹐別恨終悠悠。欲歸不得歸﹐飄蓬迹沈浮。登髙插茱萸﹐重陽風颼颼。以汝異鄕思﹐知我遊子憂。千里遠相隔﹐已恨歸滯畱。何況萬里別﹐益以十年愁。

○人境廬雜詩

春風吹庭樹﹐樹樹若爲秋。忽作通宵雨﹐來登近水樓。濕云攢岫出﹐疊浪拍天流。不識新波長﹐沙邊有睡鷗。

門前幾株樹﹐樹外一亭茅。唼絮魚行水﹐銜雛鳥戀巢。月隨瓜架漏﹐花人藥欄交。難怪陶徵士﹐移居樂近效。

亦有終焉志﹐其如綠鬢何﹗雲閒猶作雨﹐水止亦生波。春暖先鴉起﹐湖寬讓鯽多。門前親種柳﹐生意未婆娑。

出屋梧桐長﹐都經手自栽。十年勞樹木﹐百尺看成材。莽莽風雲會﹐深深雨露培。最髙枝上月﹐畱待鳳皇來。

紫滕花壓架﹐開落到如今。舊雨傷黃土﹐殘春悵綠陰。尋香猶惘惘﹐埋玉故深深。庭下交叉手﹐多餘變舊心。

葉葉蕉相擊﹐叢叢竹自鳴﹐蕭蕭傳雨竟﹐摵摵誤秋聲。露濕寒蛩寂﹐枝搖暗鵲驚。幢幢燈影暗﹐獨坐到微明。

初日照髙樓﹐遲遲樹影收。苔痕綠壁漫﹐花气到簾畱。春軟雞同粥﹐風和鵲亦柔。書聲墻外過﹐有弟住東頭。

耐冷齊頭客﹐鰥魚不寐余。知君長獨坐﹐念我近何如﹖哀樂中年感﹐艱難遠道書。楊梁諸子好﹐蹤迹亦蕭疏。

○將應廷試感懷

二十餘年付轉車﹐自摩髀肉問何如。暫垂鵬翼扶搖勢﹐一學蠅頭世俗書。蕩蕩天門爭欲上﹐茫茫人海豈難居。尋常米價無須問﹐要訪奇才到狗屠。

○出門

出門楊柳萬條春﹐送我臨歧意未申。得失雞虫何足道﹐文章牛頭可能神﹖無窮離合悲歡事﹐從此東西南北人。手版腳靴兼帕首﹐任風吹墮軟紅塵。

○由輸舟抵天津作

遙指天河問析津﹐茫茫巨浸浩無垠。華夷萬國無分土﹐人鬼浮生共轉輪。敵國同舟今日事﹐太倉稊米自家身。大鵬擊水南風勁﹐忽地吹人落軟塵。

○水濱

來牛去馬看頻頻﹐獨立蒼茫此水濱。避面靑山難見我﹐打頭黃土信摶人。東西市舶無分界﹐南北藩封此要津。七十二沽秋色滿﹐不堪吹鬢半胡塵。

○武淸道中作

始識風塵苦﹐吾生第一回

。斗星隨北指﹐雲气挾東來。走竟偕牛馬﹐臣初出艸萊。海天千萬里﹐南望幾徘徊。

天到荒寒地﹐山猶懶刻鏤。沙濛惟見日﹐樹瘦盡如秋。長路漫漫苦﹐斜陽渺渺愁。嶺南好時節﹐不爲荔支畱。

綠樹如雲擁﹐門前百尺桐。吾家正溪北﹐有弟住墻東。盡室團圞樂﹐行人夢寐中。茫茫百端集﹐到此意何窮。

唐魏風同儉﹐幽並气不豪。龍衣將瓦覆﹐牛矢壓墻髙。憂患家多口﹐荒涼地不毛。最憐羅馬拜﹐中婦乞錢號。

居者與行者﹐勞勞同一嘆。天恩才咫尺﹐民气不衣冠﹐地況窮荒遠﹐人兼瑣尾殘。臨門圖一幅﹐誰上九重看﹖

○早行

堤長已歷八九折﹐析擊猶聞四五更。涼風吹衣抱衾臥﹐殘月在樹啼烏聲。東方欲明未明色﹐北斗三點兩點星。腐儒饑寒苦相迫﹐驅車自唱行行行。

○慷慨

慷慨悲歌士﹐相傳燕趙多。我來仍失志﹐走問近如何。到處尋屠狗﹐初番見橐駝。龍泉腰下劍﹐一看一摩挲。

○月夜

梧桐庭院鳳凰枝﹐六尺湘簾踠地垂。長記綺窗相對語﹐二三更後夜涼時。

○代柬寄詩五蘭谷並問諸友

入夢江湖遠﹐撐胸天地寬。長安人踏破﹐有客獨居難。短榻鳴虫寂﹐孤燈落葉寒。不禁兒女語﹐瑣屑寫君看。

萬樹秋風起﹐吾心吹不歸。袖畱孤刺在﹐書自百城圍。大海容鷗住﹐髙云看鳥飛。酒痕和淚漬﹐時一檢靑衣。

親健都奇福﹐芳蘭各自花﹐云扶王父杖﹐酒曖冷官衙。巢燕長依母﹐淒鳥又有家。上堂如照鏡﹐莫嘆鬢絲華。

覆地桐陰綠﹐中爲人境廬。剛柔分日課﹐兄弟各頭居。艸艸常畱飯﹐匆匆亦讀書。近來仍過我﹐見我衮師無﹖

○狂歌示胡二曉岑曦

飛鳥不若笯鳳﹐遊鱗不若豢龍。虛譽不若疑謗﹐速拙不苦緩工。髙臺落日多悲風。我劍子劍弓子弓。與子拍手靑雲中。但須塞耳甘耳聾。蒼蠅營營無萬數﹐下士大笑聲滃滃。

○重九日雨獨遊醉中作

吹面風多冷意酣﹐瀟瀟寒雨滴重檐。宵來一醉長安市﹐竟夕相思大海南﹐徧插茱萸偏我少﹐無端萍梗爲誰淹﹖故山歲歲登髙去﹐蟹熟壚香酒壓擔。

○別賴云芝同年鶴年

結客須結少年場﹐占士能占男子祥﹐爲云爲龍將翺翔﹐擔簦跨馬毋相忘。蒼梧之水悠且長﹐中有潯山山蒼蒼。前有龍翰臣呂月滄後朱伯韓王定甫。靈芝繼起殊尋常﹐渾金璞玉其器良。皇皇使者鐵綱張﹐摩挲三之貢玉堂。鳳凰飛飛上髙岡﹐立足未穩天風剛﹐吹爾斂翼下八荒。

長安紈袴多淸狂﹐闊眉廣袖時世妝﹐日醉杜曲歌韋娘﹐紅裙翠襦圍銀觴。朝朝暮暮樂未央﹐子獨閉門尋羲皇。靑鞋破帽闇無光﹐時或行書買坊。邂逅揖我謂我臧﹐子之外家吾故鄕。通明移家趨華陽﹐至今鄕音猶未忘﹐西風牽手情話長。

北鄰胡二工文章﹐因我識子攄肝腸。桃笙棋褥鋪繩牀﹐敲冰煮茗焚淸香。左陳鐘鼎右縹緗﹐往往道古稱先生。繁星窺戶月在墻﹐甲夜至丙言尢詳。子言少孤早罹殃﹐機聲燈影宵啼螿﹐阿母責讀聲瑯瑯﹐每至蓼莪泣數行。去年雛鳳新求凰﹐左敖右翿招由房﹐和鳴鏘鏘期育姜。倚門停閭久相望﹐不可以畱行束裝。

春明門外多垂楊﹐寒雨乍斷露始霜。今日送子天一方﹐貧士縮瑟無酒漿。祇用好語深淺商﹐子足暫刖庸何傷。歸與兄弟謀稻粱﹐問字之酒束脩羊﹐男惟女兪懽重堂。明年槐黃舉子忙﹐呦呦鹿鳴諧笙簧﹐行聽子歌承筐將。人生相見殊參商﹐吁嗟努力毋怠皇﹗

○爲蕭少尉步靑作

蕭公﹐平遠人。任河南永城縣丞。咸豐五年﹐城破﹐妻女侄婦同時殉難。分祀昭忠節烈祠。

守土穹官先敗北﹐防河諸將亦籠東。哦松射鴨閒官耳﹐一死猶能作鬼雄。

○烏之珠歌

毅皇帝馬﹐領侍衛某所進﹐西安將軍所購也。宮車晏駕﹐馬悲鳴於景山林樹之間﹐卒以不食斃。微臣聞而感焉。

北風雨雪門不開﹐景山暫作金粟堆。黃竹歌停八駿杳﹐一馬鳴訴悲風哀。北馬遠自流沙至﹐鐵花滿身黑雲被。將軍甫奏天馬徠﹐雄姿已有淩雲意。鳳臆麟身人未知﹐內官頻促黃門試。天顏一顧喜出羣﹐便入天閒登上駟。

春郊三月楊柳絲﹐九衢夾道飛龍旗﹐臥瓜吾仗引金鉞﹐霓幢羽葆隨黃麾。烏皮靴聲地橐橐﹐龍紋蓋影云遲遲。十五善射作前導﹐親王貝勒相追隨。中一天人禦飛鞚﹐躡電追風塵不動﹐黃韉朱氎■﹝釒穸﹞金鞍﹐顧影不鳴更矜寵。路旁遙指衣黃人﹐側睞龍媒神亦悚。沙平風軟四蹄輕﹐不聞人聲惟馬聲。銀花佩帉露黃帶﹐紅絨結頂飄朱纓。少年天子萬民看﹐望塵不及人皆驚。鑾儀校尉獨惆悵﹐輕車步輦空隨行。從官爭費千金產﹐苦索飛龍求上選。奚官善相阿惇調﹐有此神駿無此穩。

一朝忽泣天花雨﹐日慘云冥愁楚楚。都是攀髯不逮人﹐並鮮慰情勝無女。萬花濺淚柳愁含﹐禦牀不掃空垂簾。六宮共抱蒼梧痛﹐萬國還驚白柰簪。多時不見宮中駕﹐一馬悲嘶夜復夜。自蒙拂試眾人驚﹐奚啻黃金長聲價。靑絲絡頭伏道旁﹐反因受寵叢譏罵。何如死殉待昭陵﹐風雨靈旗馳石馬。

先皇禦宇十三年﹐金牀玉几少晏眠﹐黃巾甫平白帽擾﹐戰馬每歲從周旋。望騅禮拜木蘭返﹐十年往事猶目前。中興未集弓劍閟﹐豈獨此馬哀呼天。卽今兵革猶未息﹐羣胡化鬼擾西域。王師出關萬虎貔﹐眾馬從人同殺賊。汝獨一死報君恩﹐吁嗟龍性固難測。烏珠烏珠努力肯飽食﹐諒汝立功能報國﹗

田橫島

生王頭﹐死士壠﹐一毛輕等丘山重。臣頭百里走見王﹐王自趨前頭不動。五百人頭共一丘﹐人人視頭問贅疣﹐背面事仇頭亦羞。橫來橫來大者王小者侯﹐臣戴頭來王勿憂。嗚呼死士壠﹐乃爲生王頭﹗

○和鐘西耘庶常徳祥津門感懷詩

雷動星馳人貢車﹐舌人環列護爻閭。但占風雨都來享﹐偶斷苞茅便問諸。宅北曾分羲仲命﹐綏南遠賜趙佗書。盟津八百爭朝會﹐猶記徵祥紀白魚。

八荒無事息兵車﹐七葉謳吟洽裏閭。豈謂浮雲變蒼狗﹐竟教明月蝕詹諸。驪山烽火成焦土﹐牛耳牲盤捧載書。秋艸木蘭馳道靜﹐白龍微服記爲魚。

六月中興賦出車﹐金陵王气復充閭。華夷共主皆思服﹐堯舜如天尙病諸。蕩寇重編歸漢裏﹐和戎難下絕秦書。只應文物開王會﹐珥筆曾誇太史魚。

狼■﹝月荒﹞遺種等髙車﹐萬族相從到尾閭。魑魅入林逢不若﹐蝦蟆吞月鑑方諸。昔聞靺鞨歌西樂﹐今見佉廬制左書。始受一廛壕鏡地﹐有明師早漏多魚。

執梃降王走傳車﹐先摛月愛後東閭。難言赤狄初何種﹐終痛庭堅祀忽諸。雨帝東西爭戰國﹐九州大小混方書。喁喁鶼鰈來無路﹐久已縱橫海大魚。

電制重輪走水車﹐風行千里獻比閭。移山未要嗤愚叟﹐捧土眞能塞孟諸。黑齒雕題徵鬼籙﹐赤文綠字詡天書。尋常弓矢疑堪用﹐聞道潮人驅鱷魚。

鸞聲閣道碾安車﹐元老相從話踦閭。未雨綢繆徹桑土﹐禦冬旨蓄備桃諸。借籌幸辟同文館﹐驚鼓驚傳奔命書。相戒魴鱮休出入﹐吞聲私泣過河魚。

東西南北走舟車﹐虎穴驚看插邑閭。七萬里戎來集此﹐五千年史未聞諸。考工述物搜奇字﹐鬼谷尊師發祕書。教訓十年民力盛﹐倘排犀手射鯨魚。

○福州大水行同張樵野丈蔭桓龔靄人丈易圖作

黑風吹海海夜立﹐倏忽平地生波濤。囊沙擁水門急閉﹐飛浪已越城墻髙。漂廬拔木無萬數﹐安得江揵淮陽包。眾頭攢動乍出沒﹐欲葬無槨棲無巢。攀崖綠壁幸脫死﹐饑腸雷吼鳴嗷嗷。中丞視氏猶已溺﹐急起冒突揮露橈。鴟鴞毀室商救子﹐魚鱉滿城資渡橋。況聞移粟蘇喘息﹐自雍及絳來千艘。流離瑣尾得安宅﹐無復登屋聲三號。天災流行國代有﹐難得官長勞民勞。海疆東南正多事﹐水從西來紛童謠。曲突徙薪廣恩澤﹐願亟靖海安天驕。

○將應順天試仍用前韻呈靄人樵野丈

平生攬轡澄淸志﹐足迹殊難出裏閭。萬一鉛刀堪小試﹐可容韞匱便藏諸﹖

觚稜魏闕宵來夢﹐簡練陰符夜半書。一第區區何足道﹐頻番綠木妄求魚。

轍亂旗翻屢敗車﹐行吟憔悴比三閭。未知吾舌猶存否﹖終望臣饑得食諸。辛苦低頭就羈靮﹐功名借徑寄詩書。若論稽古榮車服﹐久已臨淵不羨魚。

旁午軍書議出車﹐沿邊鵝鸛列爲閭。眼看虎落環甌脫﹐心冀燕仇雪望諸。四海同袍徵士气﹐頻年贈策故人書。荷戈亦是男兒事﹐何必河魴始食魚。

齊東燕北走舟車﹐三載南云望倚閭。宦學無成便歸去﹐父兄有命敢行諸。傷禽惡聽連環彈﹐老蠢愁繙舊校書。碧海制鯨公手筆﹐倘分勺水活枯魚。

○述懷再呈靄人樵野丈

嗚呼制藝興﹐今蓋六百年。宋﹑元始萌蘗﹐明制皇朝沿。十八房一行﹐羣蟻趨附膻。諸書束髙閣﹐所習惟兔園﹐古今昏不知﹐各各張空拳。士天一息气﹐奄奄殊可憐。黼黻承平時﹐無賢幸無姦﹐小醜一竊發﹐外患粉鉤連﹐但辧口擊賊﹐天下同拘攣。祖宗養士恩﹐幾費大官錢﹐徒積汗牛文﹐焉用扶危顚﹖到此法不變﹐終難興英賢。中興名世者﹐豈不出其間。

漢家耀武功﹐累葉在西北﹐車書四萬里﹐候尉三重譯。物腐虫蠢生﹐月盈詹諸蝕﹐鼠盜忽竊發﹐犬戎敢相逼。惜哉臣年少﹐不及出報國。中興六月師﹐羣陰歸殄滅。臣虎臣方叔﹐持節布威徳。如何他人睡﹐猶鼾臥榻側﹖白气十丈長﹐狼星影未匿﹐羣狐舞天山﹐尊者阿古柏﹐公與秦﹑晉盟﹐隱若樹一敵。王師昨出關﹐軍容黑如墨。狺狺桀犬吠﹐尙遲有苗格。東南鬼侯來﹐晝伏夜伺隙﹐含沙射人影﹐鬼蜮不可測。虎威狐輒假﹐鴟視鼠每嚇﹐今年問周鼎﹐明年索趙璧﹐恫疑與虛喝﹐悉索無不力。蕩蕩王道平﹐如行入荊棘。普天同王臣﹐咸願修矛戟。荷戈當一兵﹐吾亦從殺賊。

兩漢舉賢良﹐六朝貴門第。設科不分目﹐我淸重進士。孔﹑孟生今日﹐必就有司試。豈能無斧柯﹐皇皇行仁義。憲也少年時﹐謂芥拾靑紫﹐五嶽塡心胸﹐往往矜爪嘴。三戰復三北﹐馬齒加長矣﹗破劍短後衣﹐年年來侮恥。下爭雞鶩食﹐擔囊走千里。時時發狂疾﹐痛灑憂天淚。羣書雜然陳﹐所志非所事。枘鑿殊方圓﹐如何可嘗試﹖今上元二年﹐詔書下黃紙﹐帝曰爾諸生﹐爾其應大比。紛紛白袍集﹐臣亦出載贄。旣不莘野耕﹐又難漆雕仕﹐龍門𨿽則髙﹐捨此何位置。掄才國所重﹐得第親亦喜。繞牀夜起舞﹐何以爲臣子﹖

○大獄四首

國恥誠難雪﹐何仇到匹夫﹖旣傳通道檄﹐翻棄入關繻。事竟成狙擊﹐危同捋虎須。陰謀圖一逞﹐攘外計何愚﹗

萬里滇南道﹐空勞秉節臣。就令戎伐使﹐已累漢和親。況坐王庭獄﹐惟誣化外人﹐在旁鷹眼睨﹐按劍更生嗔。

洗血拚流血﹐鯨魚海上橫。人方投袂起﹐我始奉書行。重鎭勞移節﹐羣兒慮劫盟。懷柔數行詔﹐悔過復渝平。

休唱攘夷論﹐東西共一家。疏防司裏館﹐謝罪使臣槎。詎我持英簜﹐容人擊副車。萬方今一槪﹐莫自大中華。

○別張簡唐思敬並示陳縡尙元焯

馬首欲東王事亟﹐乘轅攺北故人歸。別君泥醉杯中酒﹐獨我愁看身上衣。萬緒一時齊擾擾﹐三年同客更依依。平安寄語吾家去﹐爲道腰支近稍肥。

平生四海論人物﹐早有張﹑陳在眼中。一舉雲霄希有鳥﹐頻年塵土可憐虫。試思科第定何物﹐長此羈貧卻惱公。歸問白眉吾好友﹐可能追逐共雲龍。

○三十初度

學劍學書無一可﹐摩挲兩鬢漸成絲。爺娘歡喜親朋賀﹐三十年前墮地時。

○將之日本題半身寫眞寄諸友

如此頭顱如此腹﹐此行萬里亦奇哉﹗諸公未見靴尖趯﹐待我扶桑濯足來。

○又寄內子

十年歡聚不知愁﹐今日分飛獨遠遊。知否吾妻橋上望﹐淡煙疏柳數行秋。

人境廬詩艸﹟卷三

○由上海啟行至長崎

浩浩天風快送迎﹐隨槎萬里賦東徵。使星遠曜臨三島﹐帝澤旁流徧神瀛。大鳥扶搖摶水上﹐神龍首尾挾舟行。馮夷歌舞山靈喜﹐一路傳呼萬歲聲。

滿城旭影曜紅旗﹐神武當年此肇基。竿木才平秦世亂﹐衣冠創見漢官儀。中原舊族流傳遠﹐四海同家聚會奇。此土此民成此國﹐有人盡日倚欄思。

○西鄕星歌

西鄕隆盛旣滅﹐適有彗星見於日本西南境﹐國人遂名之爲西鄕星。

人不能容此嵚崎磊落之身﹐天尙與之發揚蹈厲之精神。除舊布新識君意﹐爛爛一星光射人。人人驚呼伯有至﹐昨爲天盜今爲厲﹐海上才停妖鳥鳴﹐天邊尙露神龍尾。神龍本自西海來﹐蹈海不死招魂回。當時帝星擁虛位﹐披髮上訴九天閶闔呼不開。

尊王攘夷平生志﹐聯翩三傑同時起。錦旗遙指東八州﹐手縛名王獻天子。河鼓一將監眾軍﹐中宮匡衛羅藩臣。此時赤手同捧日﹐上有一人戴旒冕﹐是爲日神之子天帝孫。下有八十三州地﹐滿城旭彩輝紅輪。乾坤整頓兵气息﹐光華復旦歌維新。

無端忽唱徵韓議﹐汝輩媕阿難計事﹐參商水火不相能﹐拂衣大笑吾歸矣。歸來落拓不得志﹐牽狗都門日遊戲。鼻端出火耳後風﹐指天畫地時聚議。夜半拊牀欲爲帝﹐奮梃大呼投袂起。將軍要問政府罪﹐胡驅吾輩置死地﹖三千萬眾我同胞﹐忍令絞血輸血稅。死於饑寒死於苛政死於暴客等一死﹐徒死何如舉大計。一時嘯聚八千人﹐各負長刀短銃至。赤囊傳警舉國驚﹐守險力扼熊本城﹐雷池一步不得過﹐天綱所際難逃生。

十二萬軍同日死﹐嗚呼大星遂隕地﹗將軍之頭走千里﹐將軍之身分五體﹐聚骨成山血作川﹐噫气爲風淚如雨。此外喑嗚叱吒之聲勢﹐化爲妖云爲沴气。騎箕一星復歸來﹐狼角光芒耀天際。吁嗟乎﹗丈夫不能畱芳千百世﹐尙能貽臭億萬載。生非柱國死非閻羅王﹐猶欲齰血書經化作魔王擾世界。英雄萬事期一快﹐不復區區計成敗。長星勸汝酒一杯﹐一世之雄曠世才。

○石川鴻齊英偕僧來謁張副使誤謂爲僧鴻齊作詩自辯余賦此以解嘲

謂僧爲官非禿鶖﹐謂官爲僧非沐猴。爲官爲僧無不可﹐呼馬應馬牛應牛。先生昨者杖策至﹐兩三老衲共聯袂。寬衣博袖將毋同﹖只少袈裟念珠耳。師丹固非老善忘﹐魯侯亦豈儒爲戲。知公迹僧心亦僧﹐不復拘拘皮相士﹐先生聞當喜欲狂﹐自辯非僧太迂泥。但論普度一切心﹐安識轉輪三世事。吾聞先達曾戲言﹐莫如爲僧樂且便。世間快意十八九﹐只恨酒色須逃禪。入宮有妻案有肉﹐棄冠便作飛行仙。昨者大邦布令甲﹐宗門無用守戒法。周妻何肉兩無忌﹐朝過屠門夕擁妾。佛如有知亦歡喜﹐重願東來度僧牒。溯從佛法初來東﹐稻目以後爭信崇。造經千卷塔七級﹐賜衣百襲粟萬鐘。帝王亦稱三寶奴﹐上皇尊號多僧徒。七道百國輸正稅﹐民膏民血供浮屠。將軍柄政十數世﹐爭挽彊弓不識字。斯文一脈比傳燈﹐亦賴儒僧延不墜。西方菩薩東沙門﹐天上地下我獨尊。尊君爲僧固君福﹐急掩君口聽我言。九方何必分黃驪﹐兩兔安能辧雄雌。鴻飛寧記雪泥迹﹐馬耳且任東風吹。

○不忍池晚遊詩

上野有不忍池﹐亦名西湖﹐近郊勝地也。余每喜晚遊﹐長夏暑熱﹐或夜深始歸。得詩十數首

開門看雨夢才醒﹐一抹斜陽映畫屏。隨著西風便飛去﹐弱花無力系蜻蜓。

蜃樓海气隱重城﹐浩浩風停遠市聲。四壁晚鐘齊接應﹐分明不隔一牛鳴。

紅板長橋雁柱橫﹐兩頭路接白沙平。前呼後擁蕭蕭馬﹐猶記將軍警蹕聲。

如此江山信可憐﹐歡虞霸政百餘年。黃梁飽飯紅燈上﹐小戶家家弄管弦。

百千萬樹櫻花紅﹐一十二時僧樓鐘。白頭烏哭屋梁月﹐此是侯門彼佛宮。

羯鼓冬冬舞折腰﹐銀釭銜璧酒波搖。壚香裊處瓶花側﹐不掛當時黑鞘刀。

薄薄櫻茶一吸余﹐點心淸露挹芙蕖。靑衣擎出酒波綠﹐徑尺玻璃紙片魚。

鴉背斜陽閃閃紅﹐桃紅人面薄紗籠。銀鞍並坐妮妮語﹐馬不嘶風人食風。

萬綠沈沈嘒一蟬﹐迷茫水气化湖煙。無端吹墜丰湖夢﹐不到丰湖已十年。

絕遠窮荒海外經﹐風災鬼難渡零丁。誰知大地山河影﹐只一微塵水底星。

濛濛隔水幾行竹﹐暗暗籠煙並是梅。微影模糊聲犖確﹐是誰攜屐踏花來。

柳梢斜掛月如丸﹐照水搖搖頗耐看。欲寫眞容無此鏡﹐不難捉影捕風難。

不耐茫茫對此何﹐花如吉野月須磨。如魚邪虎烏烏武﹐樹底時時人唱歌。

三更夜深月上欞﹐荷花遙遙透微馨。壚煙帖妥窗紗靜﹐不解參禪也讀經。

山色湖光一例奇﹐莫將西子笑東施。卽今隔海同明月﹐我亦髙吟《三笠辭》。

○宮本鴨北以舊題長華園詩索和

繞榭山花紅欲然﹐林中結屋屋如船。人來蓬島無賓主﹐境比桃源別洞天。近事披圖談鬥虎﹐舊遊濡筆紀飛鳶。登樓北望方多事﹐未許偸閒作散仙。

○櫻花歌

鶬金寶鞍金盤陀﹐螺鈿漆盒攜叵羅﹐傘張胡蝶衣哆囉﹐此呼奧姑彼檀那﹐一花一樹來婆娑。坐者行者口吟哦﹐攀者折者手挼莎﹐來者去者肩相摩。墨江潑綠水微波﹐萬花掩映江之沱。傾城看花柰花何﹗人人同唱櫻花歌。道旁老人三嗟咨。菊花𨿽好不如葵。卽今遊客多於鯽﹐未及將軍全盛時。將軍主政國尙武﹐源蹶平顚紛鬥虎。徳川累世柔服人﹐漸變戰場成樂土。將軍好花兼好遊﹐每歲看花載簫鼓。三百諸侯各質孥﹐爭費黃金教歌舞。千金萬金營香巢﹐花光照海影如潮﹐遊俠聚作萃淵藪﹐眞仙亦迷脂夜妖。合歌萬葉寫白紵﹐纏頭每樹懸紅綃。七月張燈九月舞﹐一年最好推花朝。嗔雲吹霧花無數﹐一條錦繡遊人路。明明樓閣倚空虛﹐玲瓏忽見花千樹。花開別縣移花來﹐花落千丁載花去。十日之遊舉國狂﹐歲歲歡虞朝復暮。承平以來二百年﹐不聞鼙鼓聞管弦﹐呼作花王齊下拜﹐至誇神國尊如天。

當時海外波濤湧﹐龍鬼佛天都震恐。歐西諸大日逞彊﹐漸剪黑奴及黃種。芙蓉毒霧海漫漫﹐我自閉關眠不動。一朝輪舶炮聲來﹐驚破看花眾人夢。我聞《桃花源》﹐洞口云迷離﹐人間漢魏了不知﹔又聞淨土落花深四寸﹐每讀《華嚴經》捲神爲癡。拈花再拜開耶姬﹐上告丰葦原國天尊人皇百神祇﹐仍願丸泥封關再閉一千載﹐天雨新好花﹐長是看花時。

○陸軍官學校開校禮成賦呈有棲川熾仁親王

爲將不知兵﹐是謂卒予敵。不教驅之戰﹐豈能出以律。桓文節制師﹐蘇張縱橫策﹐制勝非有他﹐所貴在練習。日本二千年﹐本以武立國。幕府值季世﹐犬戎疊相逼。賢豪爭勤王﹐蔚成中興辟。環顧五部洲﹐滄海不可隔﹐函關一丸泥﹐勢難復閉壁。勇夫且重閉﹐豈曰偃兵革。

天孫茅纏槊﹐髙麗鐵鑄的。古豈無利器﹐今合借他石。近年歐羅巴﹐兵法蓋無匹。廣輪四海圖﹐上下千年籍。擇長以爲師﹐悉命譯人譯。廣廈千萬間﹐多士宅爾宅。羣萃而州處﹐乃受觀摩益。使指固藉臂﹐伏足固藉翼。得一良將才﹐勝百連城璧。

是日營門開﹐軍容茶火赫﹐賢王代臨雍﹐客卿咸就席。組練簡一千﹐距躍習三百﹐拐馬熟連環﹐飛炮鳴霹靂﹐亦有輕气球﹐淩風騰千尺﹐準人興相撲﹐余技及刺擊。粲粲西人服﹐竦立咸屏息。王告汝多士﹐勗哉宜勉力﹗刃當摩厲須﹐錐乃脫穎出﹐千日可不用﹐競惕在朝夕。

王告汝多士﹕豺虎在有北﹐養汝民脂膏﹐爲民出鋒鏑﹐汝能扞城民﹐俾汝公侯伯。我士曰唯唯﹐拜手受詔敕。使者睹玆禮﹐歡忻目屢拭。念余捧載書﹐相見藉玉帛。同在亞細亞﹐自昔鄰封輯。譬若輔車依﹐譬若掎角立。所恃各富彊﹐乃能相輔弼。同類爭奮興﹐外侮自潛匿。解甲歌太平﹐傳之千萬億。

○都踴歌

西京舊俗﹐七月十五至晦日﹐每夜亙索街上﹐懸燈數百。兒女艷妝靚服爲隊﹐舞蹈達旦﹐名曰都踴。所唱皆男女猥褻之詞﹐有歌以爲之節者﹐謂之音頭。譯而錄之﹐其風俗猶之唐人《合生歌》﹐其音節則漢人董逃行也。

長袖飄飄兮髻峨峨﹐荷荷﹗裙緊束兮帶斜拖﹐荷荷﹗分行逐隊兮舞傞傞﹐荷荷﹗往復還兮如擲梭﹐荷荷﹗回黃轉綠兮挼莎﹐荷荷﹗中有人兮通微波﹐荷荷﹗貽我釵鸞兮饋我翠螺﹐荷荷﹗呼我娃娃兮我哥哥﹐荷荷﹗柳梢月兮鏡新磨﹐荷荷﹗雞眠貓睡兮犬不呵﹐荷荷﹗待來不來兮歡柰何﹐荷荷﹗一繩隔兮阻銀河﹐荷荷﹗雙燈照兮暈紅渦﹐荷荷﹗千人萬人兮妾心無他﹐荷荷﹗君不知兮棄則那﹐荷荷﹗今日夫婦兮他日公婆﹐荷荷﹗百千萬億化身菩薩兮受此花﹐荷荷﹗三千三百三十二座大神兮聽我歌﹐荷荷﹗天長地久兮無差訛﹐荷荷﹗

○庚辰四月重野成齊安繹巖谷六一修日下部東作鳴鶴蒲生絅齊重章岡鹿門千仞諸君子約遊後樂園園卽源光國舊藩邸感而賦此

泓崢蕭瑟不可言﹐周遭水木圍亭軒。夏初若有新秋意﹐褰裳來遊後樂園。主人者誰源黃門﹐脫棄簪紱甘丘樊﹐夷齊西山不可得﹐欲以此地爲桃源。左挈舜水右澹泊﹐想見往往傾空尊。嗚呼源平霸者起﹐太阿倒持歸將軍。黃門懿親敢異議﹐聊借蕨薇懷天恩。一編帝紀光日月﹐開館彰考非爲文。髙山九郎好痛哭﹐相繼呼天叩帝閽。布衣文學二三子﹐協力卒使天皇尊。卽今賓客紛裙屐﹐一堂笑語言溫溫。豈識當時圖後樂﹐酒觴未舉淚有痕。丰碑巍然頹祠倒﹐夕陽歸鴉噪黃昏。願起朱子使執筆﹐重紀竹帛貽子孫。

○送宍戶璣公使之燕京

《海外大荒經》﹐旣稱帶方東。是有君子國﹐掛劍知儒風。唐宋時遣使﹐車書萬里同。緇流唱金經﹐武士橫雕弓。內國旣多事﹐外使不復通。邇者海禁開﹐乘時多英雄。捧盤從載書﹐隔海飛艨艟。益知唇齒交﹐道誼在和衷。子今持使節﹐累葉家聲隆。博學等黃備﹐抱徳追菅公。冠垂華蘤枝﹐手撚梅花紅。同行二三子﹐亦如貴珠鬃。子能彌闕失﹐竹帛銘汝功。今日送子去﹐東西倏轉蓬﹐扶桑遙回顧﹐旭影多朦朧。仰瞻闕庭髙﹐我心亦忡忡。

○大阪

黑面猴王今已矣﹐尙餘石壘疊城濠。江山入眼花光媚﹐樓閣淩虛海气豪。橫列東西靑雀舫﹐旁通三百赤欄橋。昨宵茗宴今花會﹐多少都人載酒遨﹗

○遊箱根

危塗遠盤紆﹐徑仄鳥迹絕。一步不敢前﹐雙足若被刖。人呼兜籠來﹐縱橫寬尺八。腳手垂郎當﹐腰背盤曲折。輿人出裸國﹐皮縐龜兆裂﹐螭蛟繡滿身﹐橫胸施絳襪。兩肩乍擡舉﹐雙杖互扶挈﹐前枝後更撐﹐仰攀俯若跌。有如蟻旋磨﹐又似蛇出穴﹐跦跦上竹點﹐蠢蠢爬沙鱉。噫風竹筒吹﹐汗雨蒸甑泄。勞倦時一歌﹐鄕音鳥嘲哳。煙樹繞千回﹐風花眩一瞥﹐峭壁俯絕壑﹐旁睨每撟舌。四山呼無人﹐一墮便永訣。畏途寧中止﹐弛擔婁更疊﹐直窮絕頂髙﹐始覺天地闊。

羣峯插雲中﹐結屋峯頭住。濛濛萬雲海﹐憑空無寸土。開窗起看云﹐迷茫若無睹。一云忽飛來﹐一云不肯去﹐一雲幻作龍﹐盤旋繞層柱。關窗急遮攔﹐攢隙細如縷。須臾塞破屋﹐眞气滿庭戶。解裝張行囊﹐呼童共撈取。大風捲地來﹐團作黑煙聚。隱隱聞雷聲﹐乍似嬰兒怒。遙知百萬家﹐已灑三尺雨。我方跂腳眠﹐夢騎赤龍舞。直傾天河水﹐遠向並豫注。側身起西望﹐夢墮云深處。

舉國無名川﹐一湖何滉瀁﹗環抱三百里﹐下窺五十丈。神武開辟來﹐亙古無消長。氿泉日穴出﹐洑流失歸向。一碧湛空明﹐萬象絕依傍﹐昂頭只日月﹐兩輪互摩蕩。我來駕一舟﹐杳茫迷所住。謂是滄溟遊﹐乘風破巨浪。何圖眾山頂﹐乃泛海蕩蕩。關東昔豪傑﹐割地爭霸王。湯池據此險﹐漆城莫敢上。邇來司農官﹐又作塡海想。鑿脈乾此湖﹐可得千沃壤。紛紛校得失﹐堯桀我俱忘﹐且作煙波徒﹐容與打雙槳。

羣山若堂防﹐依嚴各構屋。家家爭調水﹐曲筧引修竹﹐泠泠滴檐角﹐汩汩出嚴腹。曉鴉猶未興﹐已有遊人浴。東屋鳴琴弦﹐西屋鬥棋局﹐南屋垂釣竿﹐北屋羅簡牘。蛟毫展涼簟﹐鶴■﹝敝上毛下﹞被輕服。點白茶始嘗﹐堆紅果初熟﹐蕃舶從海來﹐蒲萄泛新淥。洪崖揖浮丘﹐蕭史媚弄玉。雞犬亦飛昇﹐熊魚各得欲。人生貴行樂﹐矧此神仙福。纏腰更騎鶴﹐辟俗還食肉。平生煙霞心﹐柰此桑下宿。行攜《桃源圖》﹐歸我篔簹谷。

○宮本鴨北索題晃山圖卽用卷中小野湖山詩韻

地球渾渾周八極﹐大塊郁積多名山。汪洋巨海不知幾萬里﹐乃有此島虱其間。關東八州特秀出﹐落落晃山天半懸。亂峯插雲俯水立﹐怒濤潑地轟雷闐。坐令三百諸侯竭土木﹐朘民膏血供雲煙。下有黑獅白虎踆踆踠踠伏闕下﹐上有瓊樓玉宇髙處天風寒。中間一人冕旒擬王者﹐今古護衛僧官千。嗚呼將軍主政七百載﹐惟汝勛業差可觀。卽今霸圖寥落披此卷﹐尙足令我開笑顏。古稱海上蓬萊方壺圓嶠可望不可卽﹐我曰其然豈其然﹖

○送秋月古香種樹歸隱日向故封卽用其畱別詩韻

昨日公侯今老農﹐飄然掛冠歸舊封。忙時蠟屐閒扶筇﹐空山猿鶴長相從。觚稜帝闕春夢濃﹐醒來忽隔天九重。天風吹袂云蕩胸﹐云胡不樂心溶溶。人生一別難相逢﹐落月屋梁思子容。他時子倘思吾儂﹐雞鳴西望羅浮峯。

○近世愛國志士歌

日本自將軍主政凡五百年﹐世不知有王。徳川氏興﹐投戈講藝。親藩源光國作《大日本史》﹐立將軍傳﹐略仿世家﹑載記及藩鎭列傳之列﹐世始知尊王之義。後源松苗作《日本史略》﹐賴襄作《日本外史》﹐益主張其說。及西人劫盟﹐幕府主和﹐諸藩主戰﹐於是議尊王﹐議攘夷﹐議尊王以攘夷。繼知夷之不可攘﹐復變而講和戎之利。而大藩聯衡﹐幕府傾覆﹐尊王之事大定矣。家康初政﹐頗欲與外國通商。繼而天艸教徒作亂﹐遂一意鎖港﹐杜絕內外。下令逐教士﹐炮擊外船。甚至漂風難民﹐亦不許回國﹐處以嚴刑。識者深憂之﹐而未敢昌言也。外舶紛擾﹐屢戰屢蹶。有論防海者﹐有議造炮艦者﹐有欲畱學外國者﹐徳川氏皆嚴禁之。唱尊王者觸大忌﹐唱通番者犯大禁﹐幕府均下令逮捕。黨獄橫興﹐株連甚眾。而有志之士﹐前僕後起﹐踵趾相接﹐視死如歸。死於刀鋸﹐死於囹圄﹐死於逃遁﹐死於牽連﹐死於刺殺者﹐蓋不可勝數。卒以成中興之業﹐維新之功﹐可謂盛矣。明治初年﹐下詔褒獎﹐各贈階賞卹。今舉其尢著者十數人﹐著於篇﹐以興起吾黨愛國之士。

今日共尊王﹐九原君知否﹖化鶴倘將來﹐摩挲柳莊柳。

艸莽臣正之﹐望闕輒哭謁。眼枯淚未枯﹐中有杜鵑血。

怒鞭尊氏像﹐泣述《山陵志》。可憐默默齊﹐猶復《不卹緯》。

拍枕海潮來﹐勿再閉關眠。日本橋頭水﹐直接龍動天。

文章亦小技﹐能動處士議。武門兩石弓﹐不若一丁字。

鎖港百不知﹐惟夢君先覺。到今鴂舌聲﹐徧地設音學。

只一衣帶水﹐便隔十重霧。能知四國爲﹐獨君識時務。

丈夫四方誌﹐胡乃死檻車﹖倘遂七生願﹐祝君生支那。

寧死不帝秦﹐意蹈東海死。當時互抱人﹐今亦騎箕尾。

手寫禦屏風﹐美哉猶有憾。君看紅旗揚﹐神風掃夷艦。

雞鳴曉渡關﹐鳥樓夜系獄。長歌招和魂﹐一歌一聲哭。

宗五汝宗五﹐呼天訴民苦。恨不漆頭顱﹐畱看民歌舞。

○赤穗四十七義士歌

日本元祿十四年三月﹐天皇敕使聘於將軍。將軍命內匠頭淺野長矩接伴。十四日﹐延使報謝詔命。儀未行﹐長矩卒拔刀擊髙家上野介吉良義英。義英走僕不死。目付官就訊爭故﹐長矩對﹕自奉命接拌﹐上野介每以非禮見遇﹐是以及事。將軍大怒﹐命囚長矩﹐責之曰﹕卿以憤爭故﹐臨國大禮﹐公然揮刃﹐以私怨滅公法。其賜死。其弟大學頭長廣﹐收屍葬之泉嶽寺。報至赤穗﹐長矩老臣大石良雄﹐聚眾言曰﹕上野介尙在﹐吾曹惟有枕城而死耳。共刺血盟誓﹐遣使告於長矩外親戶田氏定曰﹕內匠頭有罪伏法﹐臣等謹服命矣。惟不共戴天之仇﹐儼然朝列﹐臣等無顏立於人世﹐敢含刃駢死﹐以殉孤城。講以此意報之目付官。氏定答書曰﹕苟報之目付﹐達於公朝﹐恐將不利於大學頭。眾乃更議。及收城使至﹐復請曰﹕淺野氏自勝國以來﹐世世蒙國恩。今大學頭現在﹐願赦罪繼其家。官使曰﹕諾。良雄復語眾曰﹕城亡與亡﹐烏敢以大學故而圖存。𨿽然﹐捨此豈遂無死所哉﹗各泣別去。明年三月﹐良雄等先後變姓名入江戶。佯爲販夫﹐僦居義英第側﹐以伺利便。義英畏仇﹐一夕三遷﹐莫測其蹤迹。而嘗以茶事爲嬉﹐所喜茶人某﹐每曾必與。大髙忠雄乃佯爲富商﹐從學茶燕法。十二月十四夜﹐義英將集飲於家﹐良雄等得茶人語﹐遂聚眾舉事。按第圖﹐定部分。眾皆戴鐵兜﹐衷鎖甲﹐外爲救火吏服﹐擔弓槍長梯大椎從之。神崎則休鄕導。夜四更至。至則撾門緣屋﹐乘髙呼曰﹕內匠頭家士爲報仇來﹐敢出拒者斬。弱無力者﹐坐不動者﹐置之。歡呼入室﹐每室燒燭﹐徧搜不能得。乃捕劫一人﹐導至寢所。有義英席臥被尙暖﹐眾知其逃匿不遠﹐更四出旁搜。間光興至房側﹐間囁囁有耳語聲﹐破戶呼曰﹕得無在是耶﹖眾發矢奮槍薄之。房乃藏茶具者﹐有人亂擲物以拒。武林隆重揭燭﹐見一人著白襯衣在隱所﹐方拔刀欲起﹐隆重攙進﹐斫而殪之。額及背有槍痕﹐喜曰﹕此非亡主所手擊者哉﹗乃吹螺嘯聚﹐以竿懸首﹐擁往泉嶽寺長矩墓所。良雄預作具名書二通﹐一畱義英外廳﹐一道人齊詣彈正官仙石久尙第﹐自明其報仇﹐非抗國法。良雄等旣至寺﹐以橐盤盛義英首﹐又出匕首﹐置碑跗上﹐鋒刃外向。四十七士自呼名拜謁﹐環跪墓前﹐讀祭文曰﹕『去年三月十四日之事﹐臣等卑賤疏遠﹐不與知其狀。然竊料我公與吉良上野君﹐必有積怨深仇﹐非得已也。不幸仇人未得﹐而身死國除﹐遂以一朝之憤﹐而亡百年之業。臣等食君之祿﹐應死君之事﹐苟靦顏視息﹐他日蒙恥入地﹐將何面目見我公乎﹖臣等自謀此事﹐棄妻子﹐捐親戚﹐奔走東西﹐不遑寧處﹐凡一年又二百七十日於玆矣。常慮溘先朝露﹐所志不遂﹐重爲世笑。賴天之明﹐君之靈﹐昨夕四更﹐往攻吉良氏﹐臣等幸得藉手以畢先公未了之志。此匕首﹐昔公在時割所愛以賜臣者﹐今謹以奉上﹐請公以此甘心仇人﹐以洗宿恨。』讀畢﹐起取盤上首﹐以匕首擊之三。復相聚大哭。旣出﹐見寺僧曰﹕某等之事畢矣。仙石久尙以事聞﹐將軍命分囚之四諸侯邸。明年二月四日﹐就所拘之邸﹐令以屠腹死。命曰﹕前者淺野內匠﹐所犯大不敬﹐論死如法。而吉良上野介以無罪原而不問。生殺皆出上旨﹐汝等乃誣以主仇﹐結徒聚眾﹐執持弓矢﹐擅殺朝臣﹐大逆不道﹐其賜自盡。眾皆稽首曰﹕自分應處極刑﹐乃賜劍自裁﹐此朝廷之仁也﹐某等死瞑目矣。乃悉葬之長矩墓側。各爲立碑。府下弔祭者塡湊成市﹐數月不已。咸稱爲四十七義士﹐各搜輯其姓氏年甲遺事﹐刑錄成帙。所遺手澤﹐爭寶藏焉。

四十七士人同仇﹐四十七士心同謀。一盤中供仇人頭﹐哀哀燕雀鳴啁啾。泥首泣訴圍松楸﹕臣等無狀恐爲當世羞﹐君𨿽有臣不能爲君持幹掫﹐君實有弟不獲傳國如金甌。君亦有國民﹐不敢興師修戈矛﹐猶復靦顏視息日日偸。臣等非敢國法讎﹐伏念國亡君死實惟仇人由。當時天使來﹐奉命同會酬﹐環門觀禮千人稠。彼名髙家實下流﹐罵我衣冠如沐猴﹐笑我朝會啼禿鶖。我君怒如鯁在喉﹐拔劍一發不復收﹐烏知仇人不死翻貽家國憂。臣等聞變行嘆復坐愁﹐或言死拒或言死請無能連一籌。同官臭味殊薰蕕﹐一國蒙戎如狐裘﹐最後決意報讎同力戮﹐灑血書誓無悔尢。

四十七士相綢繆﹐蹈間伺隙忽然歲一周。昨夜四更月黑至鵂鶹﹐眾皆衷甲撐鐵兜﹐長梯大椎兼利鍭﹐或逾髙墉或逾溝﹐開門先刃鈴下騶﹐大呼轉斗如貔貅。彼仇人者巧藏驅﹐如椽銀燭徧宅搜﹐神恫鬼怒人焉瘦﹐闖然首出霜鋒抽。彼盤之中血髑髏﹐先公猶識傖父面目不﹖此一匕首先公所賜繞指柔﹐請公含笑試吳鉤﹐忽復賫齊恨埋九幽。臣等事畢無所求﹐願從先君地下游。國家明刑有臯繇﹐定知四十七士同作檻車囚﹐不願四十七士戴頭如贅疣﹐惟願四十七士駢死同首丘。將軍有令付管勾﹐綱輿分置四諸侯。明年賜劍如杜郵﹐四十七士性命同日休。一時驚嘆爭歌謳﹐觀者拜者弔者賀者萬花繞冢每日香煙浮﹐一裙一屐一甲一冑一刀一矛一杖一笠一歌一畫手澤珍寶如天球。自從天孫開國首重天瓊釒牟和魂一傳千千秋﹐況復五百年來武門尙武國多賁育儔。到今亦穗義士某某某某四十七人一一名字畱﹐內足光輝大八州﹐外亦聲明五大州。

○罷美國畱學生感賦

漢家通西域﹐正值全盛詩。南至大琉球﹐東至髙名驪﹐北有同盟國﹐帝號俄羅斯。各遣子弟來﹐來拜國子師。皇帝臨辟雍﹐皇皇漢官儀。《石經》出玉篋﹐寶蓋張丹墀。諸王立橫捲﹐百蠻環泮池。於戲盛徳事﹐慨想軒與羲》。自從木蘭狩﹐國弱勢不支﹐環球六七雄﹐鷹立側眼窺。應制臺閣體﹐和聲帖括詩﹐二三老臣謀﹐知難濟傾危。欲爲樹人計﹐所當師四夷。奏遣畱學生﹐有詔命所司﹐第一選雋秀﹐其次擇門楣。髙門掇科第﹐若搞頷下髭。黃背好八股﹐肯令手停披。茫茫西半球﹐遠隔天之涯﹐千金不垂堂﹐誰敢狎蛟螭﹖惟有小家子﹐重利輕別離﹐紇乾山頭雀﹐短喙日啼饑﹐但圖飛去樂﹐不復問所之。藍樓田舍奴﹐蓬頭乳臭兒﹐優給堂餐錢﹐榮頒行裝衣。舟中東西人﹐相顧驚復疑﹐此乃窶人子﹐胡爲來施施﹖使者挈乘槎﹐四牡光騑騑。鄭重詔監督﹐一一聽指麾。廣廈百數間﹐髙懸黃龍旗。入室闃無人﹐但見空臯比﹐便便腹髙臥﹐委蛇復委蛇。借問諸學生﹐了不知東西﹐各隨女師去﹐雛雞母相依﹐鳥語日啾啁﹐庶幾無參差。就中髙才生﹐每有出類奇﹐其餘中不中﹐太半悲染絲。

千花紅毾■﹝登毛﹞﹐四窗碧琉璃﹐金絡水晶柱﹐銀盤夜光杯。鄕愚少所見﹐見異輒意移。家書說貧窮﹐問子今何居。我今膳雙雞﹐誰記炊扊扅。汝言盎無糧﹐何不食肉糜﹖客問故鄕事﹐欲答顏忸怩。嬉戲替戾岡﹐遊讌賀跋支﹐互談伊優亞﹐獨歌妃呼豨﹐吳言與越語﹐病忘反不知。亦有習祆教﹐相率拜天祠﹐口嚼天父餅﹐手繙《景教碑》。樓臺法界住﹐香華美人貽。此間國極樂﹐樂不故蜀思。

新來吳監督﹐其僚喜官威﹐謂此泛駕馬﹐銜勒萬能騎。徵集諸生來﹐不拜卽鞭笞。弱者呼謈痛﹐彊者反唇稽。汝輩狼野心﹐不如鼠有皮。誰甘畜生罵﹐公然老拳揮。監督憤上書﹐溢以加罪辭﹐諸生盡佻達﹐所業徒荒嬉﹐學成供蠻奴﹐否則仍漢癡﹐國家糜金錢﹐養此將何爲﹖朝廷命使者﹐去畱審所宜。使者護諸生﹐本意相維持﹐監督意亦悔﹐駟馬舌難追。使者甫下車﹐含怒故詆諆﹐我不知許事﹐我且食蛤蜊。監督佛拂衣起﹐喘如竹筒吹﹐一語不能合﹐遂令天地暌。郎當一百人﹐一一悉遣歸﹐竟如瓜蔓抄﹐牽累何累累。當其未遣時﹐西人書交馳﹐總統格蘭脫﹐校長某何誰。願言華學生﹐畱爲國光輝﹐此來學日淺﹐難言成與虧﹐頗有聰穎士﹐利錐非鈍槌﹐忽然筵席撤﹐何異鞶帶褫。本圖愛相助﹐今胡棄如遺﹖

相公答書言﹕不過別瑕疵。一旦盡遣撤﹐嘩然稱我欺﹐怒下逐客令﹐旋禁華工來。溯自西學行﹐極盛推康熙。算兼幾何學﹐方集海外醫﹐天士充日官﹐南齋長追隨﹐廣譯奇器圖﹐諸器何夥頤。惜哉國學捨﹐未及設狄鞮。矧今學興廢﹔尢關國盛衰﹐十年教訓力﹐百年富彊基。柰何聽兒戲﹐所遣皆卑微﹐部婁難爲髙﹐混沌彊書眉。坐令遠大圖﹐壞以意气私。牽牛罰太重﹐亡羊補恐遲﹐蹉跎一失足﹐再遣終無期。目送海舟返﹐萬感心傷悲﹗

○徐晉齋觀察壽朋吳翰濤貳尹廣濡隨使美洲道出日本余飲之金壽樓翰濤卽席有詩和韻以贈

銅琶髙唱大江東﹐不許閒愁惱乃公。四海霸才能有幾﹐今宵歡樂又偕同。狂呼酒盞看樊素﹐醉拭刀辧正宗。離別尋常休悵怨﹐男兒志本在飛蓬。

○流求歌

白頭老臣倚墻哭﹐頹髻斜簪夜慘緣﹐自嗟流蕩作波臣﹐細訴興亡溯天蹴。天孫傳世到舜天﹐海上蜿蜒一脈延。彈丸𨿽號蕞爾國﹐問鼎猶傳七百年。大明天子云端裏﹐自天艸詔飛黃紙﹐印綬遙從亦士頒﹐衣冠幸不珠崖棄。使星如月照九州﹐王號中山國小球﹐英簜雙持龍虎節﹐繡衣直指鳳麟洲。從此苞茅動人貢﹐艷說扶桑繭如甕。酋豪入學還請經﹐天王賜襲仍歸賵。

爾時國勢正稱彊﹐日本猶封異姓王﹐只戴上枝歸一日﹐更無尺詔問東皇。黑面小猴投袂起﹐謂是區區應余畀﹐數典橫徵貢百牢﹐兼弱忽然加一矢。鯨鯢橫肆气吞舟﹐早見降幡出石頭﹐大夫拔捨君含璧﹐昨日蠻王今楚囚。畏首畏尾身有幾﹐籠鳥惟求寬一死﹐但乞頭顱萬里歸﹐妄將口血羣臣誓。歸來割地獻商於﹐索米仍輸歲歲租﹐歸化𨿽編歸漢裏﹐畏威終奉嚇蠻書。一國從玆臣二主﹐兩姑未覺難爲婦﹐稱臣稱侄日爲兄﹐依漢依天使如父。

一旦維新時事異﹐二百餘藩齊攺制﹐覆巢豈有完卵心﹐顧器略存投鼠忌。公堂才錫藩臣宴﹐鋒車竟走降王傳﹐剛聞守約比交鄰﹐忽爾廢藩夷九縣。吁嗟君長檻車去﹐舉族北轅誰控訴﹖鬼界明知不若人﹐虎性而今化爲鼠。禦溝一帶水溶溶﹐流出花枝胡蝶紅。尙有丹書珠殿掛﹐空將金印紫泥封。迎恩亭下蕉陰覆﹐相逢野老吞聲哭﹐旌麾莫睹漢官儀﹐簪纓未攺秦衣服。東川西川弔杜鵑﹐稠父宋父泣鴝鵒。興滅曾無翼九宗﹐賜姓空存殷七族。幾人脫險作逋逃﹖幾次流離呼伯叔﹖北辰太遠天不聞﹐東海𨿽枯國難復。氈裘大長來調處﹐空言無施究何補﹖只有琉球卹難民﹐年年上疏勞疆臣。

人境廬詩艸﹟卷四

○奉命爲美國三富蘭西士果總領事畱別日本諸君子

遠泛銀河附使舟﹐眼看滄海正橫流。欲行六國連衡策﹐來作三山汗漫遊。唐宋以前原舊好﹐弟兄之政況同仇。如何甌脫區區地﹐竟有違言爲小球。

占此江山亦足豪﹐淩虛樓閣五云髙。人饒春气花多媚﹐山入波流地尙牢。六代風流余蠟屐﹐百家磨煉惜名刀。廿年多少滄桑感﹐盡日憑欄首重搔。

海外偏畱文字緣﹐新詩脫口每爭傳。艸完明治維新史﹐吟到中華以外天。王母環來誇盛典﹐《吾妻鏡》在訪遺編。若圖歲歲西湖集﹐四壁花容百散仙。

海水南旋連粵嶠﹐斗星北望指京華。但煩靑鳥常通訊﹐貪住蓬萊忘憶家。一日得閒便山水﹐十分難別是櫻花。白銀宮闕吾曾至﹐歸與鄕人信口誇。

滄溟此去浩無垠﹐回首江城意更親。昔日同舟多敵國﹐而今四海總比鄰。更行二萬三千里﹐等是東西南北人。獨有興亞一腔血﹐爲君戶戶染紅輪。

○爲佐野雪津常民題觚亭

占得江山美﹐觚亭足勝遊。髙人欣對宇﹐老子許登樓。海气鰲頭日﹐天風鵬背秋。他時回首望﹐認此作並州。

○海行雜感

正月十八日﹐由橫濱展輪往美利堅﹐二月十二日到。舟中無事﹐拉雜成此。東流西日柰愁何﹐蕩以天風浩浩歌。九點煙微三島小﹐人間世要縱婆娑。

稗瀛大海善談天﹐丱女童男遠學仙。倘遂乘桴更東去﹐地球早辟二千年。

疊牀恰受兩三人﹐奩鏡盂巾位置勻。寸地尺天𨿽局蹐﹐盡容稊米一微身。

靑李黃甘爛熳堆﹐蒲桃濃綠潑新醅。怪他一白淸如許﹐水亦輪回變化來。

中年歲月苦風飄﹐彊半光陰客裏拋。今日破愁編日記﹐一年卻得兩花朝。

打窗壓屋雨風聲﹐起看滄波一掌平。我自冒風衝雨過﹐原來風雨不曾晴。

星星世界徧諸天﹐不計三千與大千。倘亦乘槎中有客﹐回頭望我地球圓。

每每鴛鴦逐隊行﹐春風相對坐調箏。才聞兒女呢呢語﹐又作胡雛戀母聲。

偶然合眼便家鄕﹐夜二三更母在牀。促織入門蛛掛壁﹐一燈絮絮話家常。

是耶非耶其夢耶﹖風乘我我乘風耶﹖藤牀簸魂睡新覺﹐此身飄飄天之涯。

一日明明十二時﹐中分大半睡迷離。黃公卻要攜黃奶﹐遮眼文書一卷詩。

家書瑣屑寫從頭﹐身在茫茫一葉舟。紙尾只塡某日發﹐計程難說到何州。

拍拍羣鷗逐我飛﹐不曾相識各天涯。欲憑鳥語時通訊﹐又恐華言汝未知。

蓋海旌旗辟道開﹐巨輪擘浪炮鳴雷。西人柄酌東人酒﹐長記通盟第一回

。

○逐客篇

華人往美利堅﹐始於道﹑咸間。初由招工﹐踵往者多﹐數至二十萬眾。土人以爭食故﹐嘩然議逐之。光緒六年﹐合眾國乃遣使三人﹐來商訂限制華工之約。約成﹐至八年三月﹐議院遂藉約設例﹐禁止華工。感而賦此。

嗚呼民何辜﹐值此國運剝﹗軒頊五千年﹐到今國極弱。鬼蜮實難測﹐魑魅乃不若﹐豈謂人非人﹐竟作異類虐﹐茫茫六合內﹐何處足可託﹖華人渡海初﹐無異鑿空鑿﹐團焦始蝸廬﹐周防漸虎落﹐藍縷啟山林﹐丘墟變城郭。金山蟹堁髙﹐伸手左右攫。歡呼滿載歸﹐羣誇國極樂。招邀盡室行﹐後腳踵前腳。短衣結椎髻﹐擔簦躡艸屩﹐酒人率庖人﹐執鍼偕執斫﹐抵掌齊入秦﹐諸毛紛繞涿。

後有紅巾賊﹐刊章指名捉﹐逋逃萃淵藪﹐趨如蛇赴壑。同室戈婁操﹐入市刃相斮﹐助以國綱寬﹐日長土風惡。漸漸生妒爭﹐時時縱謠諑。謂彼外來丐﹐只圖飽囊橐。地皮足一踏﹐有金盡跳躍。腰纏得萬貫﹐便騎歸去鶴。誰肯解髮辮﹐爲我供客作﹖或言彼無賴﹐初來盡袒膊﹐喜如虫撲緣﹐怒則獸噬搏。野蠻性嗜殺﹐無端血染鍔。些地非惡溪﹐豈容食人鱷。

又言諸婁羅﹐生性極齷齪﹐居同狗國穢﹐食等豕牢薄。所需日百錢﹐大觳難此較。任彼賤值傭﹐我輩坐脧削。眼見手足傷﹐誰能忍毒■﹝蠢﹐若代春﹞﹖千口音譊譊﹐萬目瞪灼灼。聯名十上書﹐上請王斟酌。

驟下逐客令﹐此事恐倍約。萬國互通商﹐將以何辭卻﹖姑遣三人行﹐藉免眾口鑠。擲倘成盧﹐聊一試蒲■﹝艸博﹞。誰知糊塗相﹐公然閉眼諾。噫嘻六州鐵﹐誰實鑄大錯﹖從此懸厲禁﹐多方設扃鑰。丸泥便封關﹐重門復擊柝。去者鵲繞樹﹐居者燕巢幕。關譏到進客﹐郊移及遊學。國典與鄰交﹐一切束髙閣。東望海漫漫﹐絕遠逾大漠。舟人呼卬須﹐津吏唱公莫。不持入關繻﹐一來便受縛。但是黃面人﹐無罪亦篣掠。

慨想華盛頓﹐頗具霸王略。檄告美利堅﹐廣土在西漠﹐九夷及八蠻﹐一任通邛笮。黃白紅黑種﹐一律等土著。逮今不百年﹐食言曾不炸。吁嗟五大洲﹐種族粉各各。攘外斥夷戎﹐交惡詈島索。今非大同世﹐祇挾智勇角。芒碭紅番地﹐知汝重開拓。飛鷹倚天立﹐半球悉在握﹐華人𨿽後至﹐豈不容一勺。有國不養民﹐譬爲叢驅爵。四裔投不受﹐流散更安著﹖天地忽跼蹐﹐人鬼共咀嚼。皇華與大漢﹐第供異族謔。不如黑奴蠢﹐隨處安渾噩。堂堂龍節來﹐叩關亦足躩。倒頃四海水﹐此恥難洗濯。他邦互效尢﹐無地容飄泊。遠步想章亥﹐近功陋衛霍。芒芒問禹迹﹐何時版圖廓﹖

○紀事

甲申十月﹐爲公舉總統之期。合眾黨欲畱前任布連﹐而共和黨則舉姬利扶蘭。兩黨閧爭﹐卒舉姬君。詩以紀之。

吹我合眾笳﹐擊我合眾鼓﹐擎我合眾花﹐書我合眾簿。汝眾勿喧嘩﹐請聽吾黨語﹕人各有齒牙﹐人各有肺腑。聚眾成國家﹐一身此尺土。所舉勿參差﹐此乃眾人父。擊我共和鼓﹐吹我共和笳﹐書我共和簿﹐擎我共和花。請聽吾黨語﹐汝眾勿喧嘩﹕人各有肺腑﹐人各有齒牙﹐一身此尺土﹐聚眾成國家。此乃眾人父﹐所舉勿參差。

此黨誇彼黨﹐看我後來績。通商與惠工﹐首行保護策。黃金準銀價﹐務令昭畫一。家家田舍翁﹐定多十斛麥。凡我美利堅﹐不許人侵軼。遠方黃種人﹐閉關嚴逐客。毋許混乃公﹐鼾睡臥榻側。譬如耶穌餅﹐千人得飽食。太阿一到手﹐其效可計日。彼黨斥此黨﹕空言彼何益。

彼黨訐此黨﹕黨魁乃下流。少作無賴賊﹐曾聞盜人牛。又聞挾某妓﹐好作狹邪遊。聚賭葉子戲﹐巧術妙竊鉤。面目如鬼蜮﹐衣冠如沐猴。隱慝數不盡﹐汝眾能知不﹖是誰承余竅﹖竟欲糞佛頭。顏甲十重鐵﹐說恐難遮差。此黨訐彼黨﹐眾口同一咻。

某日戲馬臺﹐廣場千人設。縱橫烏皮兒﹐上下若梯級。華燈千萬枝﹐光照繡帷撤。登場一酒胡﹐運轉廣長舌。盤盤黃須虯﹐閃閃碧眼鶻。開口如懸河。滚滚浪不竭。笑激屋瓦飛﹐怒轟庭柱裂。有時應者者﹐有時呼咄咄。掌心發雷聲﹐拍拍齊擊節。最後手髙舉﹐明示黨議決。

演說事未已﹐復辟縱觀場。鐵兜繡袮襠﹐左右各分行。寶象黃金絡﹐白馬紫絲韁。橐橐安步靴﹐林林聳肩槍。或帶假面具﹐或手執長槍。金目戲方相黑臉畫鬼王。仿古十字軍﹐赤旆風飄揚。齊唱愛國歌﹐曼聲音繞梁。千頭萬頭動﹐競進如排墻。指點道旁人﹐請觀吾黨光。

眾人耳目外﹐重以甘言誘。濃緣茁芽茶﹐淺碧釀花酒。斜紋黑普羅﹐雜俎紅■﹝賁毛﹞毭。瑣屑到釵釧﹐取足供媚婦。上謁士雕龍﹐下訪市屠狗。墨■﹝屍外木內﹞與侏張﹐相見輒握手﹐指此區區物﹐是某託轉授。懷中花名冊﹐山請紀誰某。知君有姻族﹐知君有甥舅﹐賴君提挈力﹐吾黨定舉首。丁寧復丁寧﹐幸勿雜然否。

四年一公舉﹐今日眞及期。兩黨黨魁名﹐先刻黨人碑。人人手一紙﹐某官某何誰。破曉車馬聲﹐萬蹄紛奔馳。環人各帶刀﹐故示官威儀。實則防民口﹐豫備國安危。路旁局外人﹐各各捩眼窺。三五立街頭﹐徐徐撚頷髭。大邦數十籌﹐勝負終難知。赤輪日可中﹐已詫郵遞遲。俄頃一報來﹐急喘竹筒吹。未幾復一報﹐聞鑼驚復疑。抑揚到九天﹐啼笑奔千兒。夜半籌馬定﹐明明無差池。轟轟祝炮聲﹐雷鄕云下垂﹔巍巍九層樓﹐髙懸總統旗。

吁嗟華盛頓﹐及今百年矣。自樹獨立旗﹐不復受壓制。紅黃黑白種﹐一律平等視。人人得自由﹐萬物咸遂利。民智益發揚﹐國富乃倍蓰。泱泱大國風﹐聞樂嘆觀止。烏知舉總統﹐所見乃怪事。怒揮同室戈﹐憤爭傳國璽。大則釀禍亂﹐小亦成擊剌。尋常瓜蔓抄﹐逮捕徧官吏。至公反成私﹐大利亦生獘。究竟所舉賢﹐無愧大寶位。倘能無黨爭﹐尙想太平世。

○馮將軍歌

馮將軍﹐英名天下聞。將軍少小能殺賊﹐一出旌旗云變色。江南十載戰功髙﹐黃袿色映色翎飄。中原蕩淸更無事﹐每日摩挲腰下刀。何物島夷橫割地﹐更索黃金要歲幣。北門管鑰賴將軍﹐虎節重臣親拜疏。將軍劍光方出匣﹐將軍謗書忽盈篋。將軍鹵莽不好謀﹐小敵𨿽勇大敵怯。將軍气湧髙於山﹐看我長驅出玉關。平生蓄養敢死士﹐不軒樓蘭今不還。手執蛇矛長丈八﹐談笑欲吸匈奴血。左右橫排斷後刀﹐有進無退退則殺。奮梃大呼從如雲﹐同拚一死隨將軍。將軍報國期死君﹐我輩忍扳將軍恩。將軍威嚴若天神﹐將軍有令敢不遵﹐負將軍者誅及身。將軍一叱人馬驚。從而往者五千人。五千人馬排墻進﹐綿綿延延相擊應。轟雷巨炮欲發聲﹐旣戟交胸刀在頸。敵軍披靡鼓聲死﹐萬頭竄竄紛如蟻。十蕩十決無當前﹐一日橫馳三百里。吁嗟乎﹗馬江一敗軍心懾﹐龍州拓地賊氛壓。閃閃龍旗天上翻﹐道咸以來無此捷。得如將軍十數人﹐制梃能撻虎狼秦。能興滅國柔彊鄰。嗚呼安得如將軍﹗

○九姓漁船曲

白石靑溪波作鏡﹐翩翩自照驚鴻影。本來此事不幹卿﹐偏擾波瀾生古井。使君五馬從天來﹐八閩張羅綱賢才。何圖滿載珊瑚後﹐還有西施綱載回。西施一舸輕波軟﹐原是官船當娃館。玉女靑矑隔版窺﹐徑就郎懷歌婉轉。婉轉偎郎倚郎坐﹐不道魯男眞不可。此時忍後未能禁﹐此夕消魂便眞个。門前烏桕天將曙﹐搴帷重對雙星訴。君看銀潢一道斜﹐小星竟向鵲橋渡。鵲橋一渡太匆匆﹐割臂盟寒忍負儂。不願郵亭才一夕﹐寧將歌曲換三公。紛紛禮法言如雨﹐風語華言相詿誤。欲乞春陰巧護花﹐緣章寧向東皇訴。略言臣到庚宗宿﹐大隄花艷驚人目﹐爲求簉室夢泉丘﹐敢挈阿嬌貯金屋。彈章自劾滿朝驚﹐竟以風流微罪行。如何鐵石心腸者﹐偏對梨渦忽有情﹖雅娘傳語鴆媒妒﹐儂家世世橫塘住﹐相當應嫁弄潮兒﹐不然便逐浮梁賈。張羅得爲𨿽有緣﹐將珠抵鵲寧非誤﹖禍水眞成薄命人。微瑕究惜《閒情賦》。剛說髙飛變鳳凰﹐無端打散驚鴛鴦。金釵敲斷都由我﹐團扇遮羞怕見郎。永丰坊柳絲絲緣﹐拋卻一官剩雙宿。莫將破甑屢回頭﹐且唱同舟定情曲。

○感懷

下阻黃壚上九天﹐白雲望斷眼空懸。濛濛零雨又寒食﹐浩浩長流總逝川。萬里遊惟圖一飽﹐三年淚忍到重泉。此身俯仰都慚愧﹐鞅掌猶言我獨賢。

人境廬詩艸﹟卷五

○八月十五夜太平洋舟中望月作歌

茫茫東海波連天﹐天邊大月光團圓﹐送人夜夜照船尾﹐今夕倍放淸光妍。一舟而外無寸地﹐上者靑天下黑水。登程見月四回明﹐歸舟已歷三千里。大千世界共此月﹐世人不共中秋節。泰西紀歷二千年﹐祇作尋常數圓缺。舟師捧盤登舵樓﹐船與天漢同西流。虯髯髙歌碧眼醉﹐異方樂祇增人愁。此外同舟下牀客﹐夢中暫免供人役。沈沈千蟻趨黑甜﹐交臂橫肱睡狼藉。魚龍悄悄夜三更﹐波平如鏡風無聲。一輪懸空一輪轉﹐徘徊獨作巡檐行。我隨船去月隨身﹐月不離我情倍親。汪洋東海不知幾萬里﹐今夕之夕惟我與爾對影成三人。

舉頭西指云深處﹐下有人家億萬戶。幾家兒女怨別離﹖幾處樓臺作歌舞﹖悲歡離合𨿽不同﹐四億萬眾同秋中。豈知赤縣神州地﹐美洲以西日本東﹐獨有一客欹孤篷。此客出門今十載﹐月光漸照鬢毛攺。觀日曾到三神山﹐乘風意渡大瀛海。舉頭祇見故鄕月﹐月不同時地各別﹐卽今吾家隔海遙相望﹐彼乍東升此西沒。嗟我身世猶轉蓬﹐縱遊所至如鑿空﹐禹迹不到夏時變﹐我遊所歷殊未窮。九州腳底大球背﹐天胡置我於此中﹖異時汗漫安所抵﹖搔頭我欲問蒼穹。倚欄不寐心憧憧﹐月影漸變朝霞紅﹐朦朧曉日生於東。

○歸過日本志感

舊遊重到一淒然﹐電制光陰又四年。老輩漸聞歌《薤露》﹐滄波眞易變桑田。出關符傳行人璽﹐橫海旌旗下瀨船。今日荷戈邊塞去﹐可堪雪窖復冰天。

○舟中驟雨

極天惟海水﹐水際忽雲橫﹐雲气隨負走﹐風聲挾雨行。鵬垂天欲墮﹐龍吼海齊鳴。忽出風圍外﹐滄波萬里平。

○到香港

水是堯時日夏時﹐衣冠又是漢官儀。登樓四望眞吾土﹐不見黃龍上大旗。

○到廣州

秋風獨上越王臺﹐弔古傷今幾霸才。表裏山河故無恙﹐消遙天海此歸來。淪波渺渺八千里﹐圓月匆匆一百回。自撫頭顱看髀肉﹐側身東望重徘徊。

○啟慶舟中

穩臥孤篷底﹐迷茫夜气微。使星正西向﹐零雨悵東歸。燈影侵孤枕﹐波聲蕩四圍。行藏無一是﹐萬事付沾衣。

○將至梧州誌痛

灑盡燈前淚﹐偏沾身上衣。呼天惟負負﹐戀母尙依依。吹樹風何急﹐尋巢鳥獨飛。殷勤看行篋﹐在日寄當歸。

○遊七星巖

歸帆正藉好風吹﹐卻爲看山誤我期。急水漸趨江合處﹐奇峯橫出路窮時。欲尋柯斧仙何處﹖久困津染佛亦疲。返景入林人坐久﹐昏鴉何事獨歸遲﹖

○夜宿潮州城下

九曲潮江水﹐遙通海外天。客程餘百一﹐江路故回旋。犬亦鄕音吠﹐鷗依岸影眠。艫聲催欸乃﹐旣有曉行船。

○夜泊

一行歸雁影零丁﹐相倚雙鳧睡未醒。人語沈沈篷悄悄﹐沙光淡淡竹冥冥。近家鄕夢心尢亟﹐拍枕濤聲耳厭聽。急趁天膽催艫發﹐開門斜月帶殘星。

○遠歸

人人相見各開顏﹐載得春風入玉關。鄰里關心問筐篋﹐兒童拍手唱刀環。且圖傍岸牽舟住﹐競說乘槎犯斗還。海外名山都看徧﹐杖藜還看故鄕山。

○鄕人以余遠歸爭來詢問賦此志感

歡迎海客遠遊歸﹐各認容顏半是非。六合外從何處說﹐十年來漸故人稀。糟牀爭送墻頭酒﹐鍼綫愁牽身上衣。舊識新交徧天下﹐可如親戚話依依。

○今夕

相逢都怪鬢毛蒼﹐今夕重依燈燭光。已去年華一彈指﹐無窮心事九回腸。雲中蜃气樓臺幻﹐海外龍堆道路長。身世茫茫何可說﹐呼兒炊飯熟黃梁。

○春夜招鄕人飲

春風漾微和﹐吹斷檐前雪。寒犬吠始停﹐眾客互排闥。出甕酒子釅﹐欹壁燭奴熱。花豬間黃雞﹐亦足供餔醊。團坐盡鄕鄰﹐無復苛禮設。以我久客歸﹐羣起爭辯詰。初言日本國﹐舊是神仙窟。珊瑚交枝柯﹐金銀眩宮闕。云餘白傅龕﹐錦畱太眞襪。今猶驂鸞來﹐眼見非恍惚。子乘仙槎去﹐應識長生訣。靈芝不死藥﹐多少祕筐篋﹖或言可倫坡﹐索地始未獲。匝月糧懼罄﹐磨刀咸欲殺。天神忽下降﹐指引示玉牒。巨鰲戴山來﹐再拜請手按。狂呼登陸去﹐炮鄕轟空發﹐人馬合一身﹐手秉黃金鉞。野人走且僵﹐驚辟鬼羅殺。卽今牛貨洲﹐利盡西人奪。金穴百丈深﹐求取用不竭。又言太平洋﹐地當西南缺。下有海王宮﹐蛟螭恣出沒。漫空白雨跳﹐往往魚吐沫。曾有千斛舟﹐隨波入長舌。天地黑如盤﹐腥風吹雨血。轉腸入輪回﹐遺矢幸出穴。始知出魚腹﹐人人慶復活。傳聞浮海舟﹐盡裏十重鐵。疊牀十八層﹐上下各區別。牛羊豕雞狗﹐萬物萃一筏。康莊九達間﹐周廬千戶辟。船頭逮船尾﹐巡行認車轍。其人好樓居﹐四窗而八達。千光璧琉璃﹐五色紅靺鞨。傑閣髙入云﹐明明月可掇。出入鬼仙間﹐多具鎖子骨。曾見髙縆伎﹐行繩若飛越。犁鞬善眩人﹐變態尢詭譎。常聞海客談﹐異說十七八。太章實親見﹐然否待子決。

諸胡飽鮏羴﹐四族出饕餮﹐飣盤比塔髙﹐硬餅藉刀截。菜香苜蓿肥﹐酒艷葡萄潑。冷淘粘山蠔﹐濃汁爬沙鱉。動指思異味﹐諒子固不屑。古稱美須眉﹐今亦誇白皙。紫髯盤蟠虯﹐碧眼閃健鶻。子年未四十﹐鬑鬑須在頰。諸毛紛繞涿﹐東塗復西抹。得毋逐臭夫﹐習染求容悅。子如誇狄彊﹐應舉巨觥罰。謬稱夜郎大﹐能步禹迹闊。試披地球圖﹐萬國僅蟣虱。豈非談天衍﹐妄論工剽竊。一唱十隨和﹐此默彼又聒。醉喝杯箸翻﹐笑震屋瓦裂。平生意气頗﹐滔滔論不歇。到此窮詰屈﹐口箝舌反結。自作滄溟遊﹐積日多於發。所見了無奇﹐無異在眉睫。《山經》伯翳知﹐《坤圖》懷仁說。足迹未徧歷﹐安敢遽排訐。大鵬恣扶搖﹐暫作六月息。尙擬汗漫遊﹐一將耳目豁。再閱十年歸﹐一一詳論列。

○小女

一燈團坐話依依﹐簾幕深藏未掩扉。小女挽髯爭問事﹐阿娘不語又牽衣。日光定是舉頭近﹐海大何如兩手圍﹖欲展地球圖指看﹐夜燈風幔落伊威。

○卽事

墻外輕陰淡淡遮﹐牀頭有酒巷無車。將離復合風吹絮﹐乍暖還寒春養花。一醉瞢騰如夢裏﹐此身飄泊又天涯。打窗山雨瑯瑯鄕﹐猶似波濤海上槎。

○下水船歌

雷光一制光閃天﹐洪波直瀉無回旋﹐饑鷹脫鞲兔走穴﹐馳輪下阪箭離弦。君看我舟疾如駛﹐世間快事那有此。潮頭拍拍鷗亂飛﹐舟人叫絕篙師喜。一山當頭一對面﹐倏忽兩山都不見﹐羣山轉瞬眼欲花﹐況又山頭云萬變。江隨山轉气益驕﹐蹴沙嚙石波橫跳。山𨿽百折舟一直﹐拍耳惟覺風刁刁。風聲水聲相鼓蕩﹐舷傾桅側終無恙。風乘我耶我乘風﹖便淩霄漢遊天上。年來足迹徧五洲﹐浮槎曾到天盡頭。長風破浪奚足道﹐平生奇絕輸此遊。忽聞隔岸唱邪許﹐纖夫努力力如虎。百丈橫牽上瀨舟﹐三朝三暮見黃牛。

○閉關

鬱鬱松陰外﹐深深一閉關。暫遊二萬里﹐小住兩三間。云懶隨龍臥﹐風微任鳥還。墻頭山自好﹐何必詡神山。

○春暮偶遊歸飲人境廬

某水某山我故鄕﹐今時今日好容光。頻年花事春三月﹐獨我蓬飄天一方。門外驪駒猶在道﹐堂前燕子穩棲染。金盆月艷蒲萄緣﹐便擬狂飛千百觴。

○拜曾祖母李太夫人墓

鬱鬱山上松﹐呀呀林中鳥﹐松有蔭孫枝﹐烏非反哺雛。我生墮地時﹐太婆七十五。明年阿弟生﹐弟兄日爭亂。太婆向母懷﹐伸手抱兒去﹐從此不離開﹐一日百摩撫。親手裁繞羅﹐爲兒制衣裳。糖霜和面雪﹐爲兒作餦餭。發亂爲梳頭﹐腳膩爲暖湯。東市買脂粉﹐靧面日生香。頭上盤云髻﹐耳後明月璫。紅裙絳羅襦﹐事事女兒妝。牙牙初學語﹐教誦《月光光》。一讀一背誦﹐淸如新炙簧。三歲甫學步﹐送兒上學堂。知兒故畏怯﹐戒師莫嚴莊。將出牽衣送﹐未歸踦閭望﹐問訊日百回﹐赤足足奔忙。春秋多佳日﹐親戚盡團聚﹐雙手擎掌珠﹐百口百稱譽。我家七十人﹐諸子愛渠祖﹐諸婦愛渠娘﹐諸孫愛渠父。因裙便惜帶﹐將縑難比素。老人性偏愛﹐不顧人笑侮。鄰里向我笑﹕老人愛不差﹐果然好相貌﹐艷艷如蓮花。諸母背我罵﹕健犢行破車﹐上樹不停腳﹐偸芋信手爬。昨日探鵲巢﹐一跌敗兩牙﹐噀血噴滿壁﹐盤礡畫龍蛇。兄妹暱我言﹕向婆乞金錢。眞傾紫荷囊﹐滚地金鈴圓。爺娘附我耳﹕幼婆要加餐。金盤膾鯉魚﹐果爲兒下咽。伯叔牽我手﹐心知不相干﹐故故摩兒頂﹐要圖老人歡。

兒年九歲時﹐阿爺報登科﹐劍兒大父傍﹐一語三摩挲﹐此兒生屬猴﹐聰明較猴多。雛雞比老雞﹐異時知如何﹖我病又老耄﹐情知不堅牢。風吹兒不長﹐那見兒扶搖。待兒勝冠時﹐看兒能奪標。他年上我墓﹐相攜著宮袍。前行張羅糸散﹐後行鳴鼓簫。豬雞與花果﹐一一分肩挑。爆竹響墓背﹐墓前紙錢燒。手捧紫泥封﹐云是夫人誥。子孫共羅拜﹐焚香向神告﹕兒今幸勝貴﹐頗如母所料。世言鬼無知﹐我定開口笑。大父回顧兒﹕此言兒熟記。一年記一年﹐兒齒加長矣。兒是孩提心﹐那知太婆事﹐但就兒所見﹐依稀記一二。太婆每出人﹐籠東拄一杖﹐後來杖掛壁﹐時見垂帷帳。夜夜攜兒眠﹐呼娘搔背蛘。展轉千撻腰﹐殷殷春雷響。佛前燈尙明﹐窗隙見月上。大父搴簾來﹐歡笑時鼓掌。瑣屑及鄕鄰﹐譏訶到官長。每將野人語﹐眩作鬼魅狀。太婆悄不應﹐便知婆欲睡﹐戶樞徐徐關﹐移踵車輪曳。明朝阿娘來﹐奉匜爲盥洗﹐欲飯爺捧盤﹐欲羹娘進匕。大父出迎醫﹐覼縷講脈理。咀嚼分嘗藥﹐斟酌共量水。自兒有知識﹐日日見此事。

幾年舉場忙﹐幾年絕域使。忽忽三十年﹐光陰迅彈指。今日來拜墓﹐兒旣須滿嘴。兒今年四十﹐大父七十九﹐所喜頗聰彊﹐容顏類如舊。周山看松柏﹐不要攜杖走。拜跪不須扶﹐未覺躬傴僂。掛珠碧霞犀﹐猶是母所授。繡補炫錦雞﹐新自粵西購。一手搴頷髭﹐一手振袍袖﹐打鼓唱迎神﹐紅氈齊泥首。上頭藝紅香﹐中間酌黃酒。靑篛苞黍粽﹐紫絲絡蓮藕。大父在前跪﹐諸孫跪在後。森森排竹筍﹐依依伏楊柳。新婦外曾孫﹐是婆定昏媾。阿端年始冠﹐昨年已取婦。隨兄擎腰扇﹐阿和亦十五。長樛次當孫﹐此皆我兒女。靑靑秀才衣﹐兩弟名誰某。少者新簪花﹐捧觴前拜手。次第別後先﹐提抱集賤幼。一家盡偕來﹐只恨不見母。母在婆最憐﹐刻不離左右。今日母魂靈﹐得依太婆否﹖樹靜風不停﹐艸長春不畱。世人盡癡心﹐乞年拜北斗。百年那可求﹐所願得中壽。謂兒報婆恩﹐此事難開口。求母如婆年﹐兒亦奉養久。兒今便有孫﹐不得母愛憐。愛憐尙不得﹐那論賢不賢。上羨大父福﹐下傷吾母年。吁嗟無母人﹐悠悠者蒼天﹗

○遣悶

花開花落掩關臥﹐負汝春光柰汝何﹗天下事原如意少﹐眼中人漸後生多。聲聲暮雨蕭蕭曲﹐去去流光踏踏歌。今日今時有今我﹐茶煙禪榻病維摩。

○寒食

幾日春陰畫不成﹐才過寒食又淸明。霏霏紅雨花初落﹐裊裊白波萍又生。欄外輕寒簾內暖﹐竹中微滴柳梢晴。浮雲萬變尋常事﹐一瞬光陰旣婁更。

○夜飲

長風吹月過江來﹐照我華堂在手杯。莫管陰晴圓缺事﹐盡歡三萬六千回。胸中五獄撐空起﹐眼底浮雲一掃開。玉管銅弦兼鐵板﹐與君扶醉上髙臺。

○日本國誌書成志感

湖海歸來气未除﹐憂天熱血幾時攄﹖《千秋鑑》借《吾妻鏡》﹐四壁圖懸人境廬。攺制世方尊白統﹐《罪言》我竊比《黃書》。頻年風雨雞鳴夕﹐灑淚挑燈自捲舒。

○十月十九日至滬初隨何大臣如璋使日本卽於是日由上海東渡今十二年矣

百年有幾相逢日﹖一別重來十二年。海水萍蹤仍此地﹐歲星荔實忽周天。長江浪擊轟云炮﹐絕漠寒深大窖氈。公正南歸吾北上﹐欲論近事恨無緣。

○由潮州溯流而上駛風舟行甚疾

借得南風便﹐無嫌上水船。千帆張鳥翼﹐一席盡鷗眠。樹若迎人立﹐桅隨倚枕偏。篙師相對語﹐今夕且神仙。

○夜泊髙陂其地多竹

一篷涼月冷於秋﹐萬竹瀟瀟俯碧流。欲擬勾畱畱不得﹐明年何處夢黃州﹖

人境廬詩艸﹟卷六

○自香港登舟感懷

又指天河問析津﹐東西南北轉蓬身。行行遂越三萬里﹐碌碌仍隨十九人。久客暫歸增別苦﹐同舟𨿽敵亦情親。龍旗獵獵張■﹝方毛﹞去﹐徒倚闌干獨愴神。

○過安南西貢有感

滄海歸來伏著書﹐平生豪气未全除。仰看跕跕飛鳶墮﹐轉億鄕人下澤車。

髙下連云擁百城﹐一江直溯到昆明。可憐百萬提封地﹐不敵彈丸一炮聲。

神功遠拓東西極﹐聖武張皇六十年。不信王師倒戈退﹐翻將化外棄南天。

九眞象郡吾南土﹐秦漢以前旣版圖。一自三楊倡議後﹐珠崖永棄不還珠。

班超投筆气如山﹐萬里封侯出玉關。今豈無人探虎穴﹐寶刀難染血痕殷。

○錫蘭島臥佛

大風西北來﹐搖天海波黑﹐茫茫世界塵﹐點點國土墨。𨿽曰﹕中國海﹐無從問禹迹。近溯唐南蠻﹐遠逮漢西域﹐舊時《職貢圖》﹐依稀猶可識。自明遣鄭和使節馳絡繹﹐凡百馬流種﹐各各設重譯﹐金棄鑄多羅﹐玉環獻摩勒﹐每以佛光明﹐表頒帝威徳。

蘇祿率羣臣﹐渤泥挈盡室。闌斑被繡縵﹐扶服拜赤帟。是中蠻夷長﹐竊號公侯伯﹐比古小諸侯﹐尙足稱蒲璧。其他鳥了部﹐爭亦附商舶。有詔鎭國山﹐碑立髙百尺﹐以此明得意﹐此刻之罘石。及明中棄後﹐朝貢漸失職。豈知蕞爾國﹐旣經三四摘。鐵圍薄福龍﹐大半供鳥食。我行過九眞﹐其次泊息力。婆羅左右望﹐羣島比蟣虱。咸歸西道主﹐盡拔漢赤幟﹐日夕興亡淚﹐多於海水滴。行行復行行﹐便到師子國。

浩浩象口水﹐流到殑伽山。遙望窣堵波﹐相約僧躋攀。中有臥佛像﹐丈六金身堅。右疊重累足﹐左握光明拳﹐𨿽具堅牢相﹐軟過兜羅綿。水田脫淨衣﹐鬊云堆華鬘﹐大靑發屈蠡﹐圍金耳垂環。就中白毫光﹐普照世大千﹐八十種好相﹐一一功徳圓。是誰攝巧匠﹖上登忉利天﹐刻此牛頭檀﹐妙到秋毫顚。或言佛涅槃﹐娑羅雙樹間﹐此卽茶維地﹐斯語原訛傳。惟佛有神力﹐髙踞兩山巓﹐至今雙足迹﹐尙隔十由延。或言古無人﹐只有龍鬼仙﹐其後買珠人﹐漸次成市廛。此亦妄造語﹐有如野狐禪。實別經行地﹐與佛大有緣﹐參天貝多樹﹐由此枝葉繁。獨怪如來身﹐不坐千葉蓮﹐旣付金縷衣﹐何不一啟顏﹖豈眞津梁疲﹐老矣倦欲眠。如何沈沈睡﹐竟過三千年﹖

吁嗟佛滅度﹐世界眼盡滅。是最先王捨城﹐大辟禪師窟﹐迦葉與阿難﹐結集佛所說。爾來一百年﹐復見大會設﹐恆河左右流﹐犍槌聲不絕。其後阿育王﹐第一言佛法﹐能役萬鬼神﹐日造八萬塔﹐舉國施與佛﹐金榜國門揭。九十六外道﹐羣言罷一切。復遣諸弟子﹐分授十萬偈﹐北有大月氏﹐先照佛國月﹐四開無遮會﹐各運廣長舌。漢家通西域﹐聲教遠相接﹐金人一入夢﹐白馬來負笈﹐繩行復沙度﹐來往踵相躡。總持四千部﹐重譯多於發﹐華言通梵語﹐眾推秦羅什。後分律法論﹐宗派各流別﹐要之佉盧字﹐力大過倉頡。南有獅子王﹐鑿字赤銅鍱﹐當時東西商﹐互通度人筏﹐但稱佛弟子﹐能避鬼羅殺﹐遂使諸天經﹐滿載商人篋。鳥喙■﹝艸邪﹞子洲﹐畏鬼性騃怯﹐一聞地獄說﹐心畏ㄦ摩殺﹐賴佛得庇護﹐無異棲影鴿。國主爭布金﹐妃後亦托缽﹐尊佛過帝天﹐髙供千白氎﹐樂奏梵音曲﹐訟聽番僧決﹐向來文身人﹐大半著僧衲。達摩浮海來﹐一花開五葉﹐語言與文字﹐一喝付抹殺﹐十年勤面壁﹐一燈傳立雪﹐直指本來心﹐大聲用棒喝。非特道家流﹐附會入莊列﹐竟使宋諸儒﹐沿襲事剽竊。最奇宗喀巴﹐別得大解脫﹐不生不滅身﹐忽然佛復活。西天自在王﹐髙踞黃金榻﹐千百氈裘長﹐膜拜伏上謁﹐西戎犬羊性﹐殺人日流血﹐喃喃誦經聲﹐竟能消殺伐﹐藏衛各蕃部﹐無復事鞭撻。

卽今奔巴瓶﹐攺法用金梜﹐論彼象教力﹐羣胡猶震慴。綜佛所照臨﹐竟過九州闊﹐極南到朱波﹐窮北逾靺鞨﹐大東渡日本﹐天皇盡僧牒。此方護佛齒﹐彼土迎佛骨﹐何人得缽緣﹐某日是箭節﹐莊飾紫金階﹐供食白銀闕﹐倒海然脂油﹐震雷響金鈸﹐香雲幢幡云﹐九天九地徹﹐五百虎獅象﹐徧地迎菩薩。謂此功徳盛﹐當歷千萬劫﹐有國賴庇護﹐金甌永無缺。豈知西域買﹐手不持寸鐵﹐舉佛降生地﹐一旦盡劫奪。

我聞舒五指﹐化作獅子雄﹐能令眾醉象﹐敗竄頭籠東。何不敕獸王﹐俾當敵人衝﹖我聞觕大力﹐手張祖王弓﹐射過七鐵豬﹐入地千萬重。何不矢一發﹐再張力士鋒﹖我聞四海水﹐悉納毛孔中﹐蛟龍與魚鱉﹐眾生無不容。何不口一吸﹐令化諸毛虫﹖我聞大千界﹐一擊成虛空﹐譬擲陶家輪﹐極遠到無窮。何不气一噴﹐散爲鞞藍風﹖我聞三昧火﹐燒身光熊熊﹐千眼金剛杵﹐頭出煙焰紅。何不呼阿奴﹐一用天火攻﹖我聞安息香﹐力能敕毒龍﹐尾擊須彌山﹐波濤聲洶洶。何不呼小婢﹐悉遣河神從﹖我聞阿修羅﹐橫攻善見宮﹐流盡赤蚌血﹐藕絲遁無迹。何不取天仗﹐壓制羣魔凶﹖我聞毗琉璃﹐素守南天封﹐薜荔鳩槃茶﹐萬鬼聲喁喁。何不飭鬼兵﹐力助天王功﹖惟佛大法王﹐兼綜諸神通﹐聲聞諸弟子﹐遞傳術猶工。如何斂手退﹐一任敵橫縱﹐竟使淸淨土﹐槪變鮏羴戎﹖五方萬天祠﹐一齊鳴鼓鐘。遙望西王母﹐虎齒髮蓬蓬﹐合上皇帝號﹐萬寶朝河宗。佛力遂掃地﹐感嘆摧肝胸。

佛不能庇國﹐豈不能庇教﹐柰何五印度﹐竟不聞佛號﹗古有《韋陀》畫﹐云自梵天造﹐貴種婆羅門﹐挾此肆淩傲。凡夫鈍根輩﹐分定莫能校。自佛倡平等﹐人各有業報﹐天堂與地獄﹐善惡人所召。卑賤眾首陀﹐吹螺喜相告﹐亦有婆羅門﹐漸漸服教導。食屑鵓鳩行﹐夜行鵂鶹叫﹐塗灰身半裸﹐拜月腳左蹺﹐各棄事天業﹐回向信三寶。

大地閻浮提﹐慈云徧覆幬。何意梵志輩﹐勢盛復鼓噪﹐灰死火復然﹐尾大力能掉﹐別創溫都名﹐布以人皇詔﹐佛頭橫著糞﹐訶罵雜嘲誚﹐盡驅出家人﹐一一出邊徼。外來波斯胡﹐更立祆神廟﹐千牛祭火光﹐萬馬拜日曜。嗣後摩訶末﹐采集各經要﹐一經衍聖傳﹐一劍鎭羣暴﹐謂此哥羅尼﹐實以教忠孝﹐天使乘白馬﹐口宣天所誥﹐從則升九天﹐否則殺左道﹐教主兼霸王﹐黃屋建左纛。繼以蒙古主﹐挾勢尢桀驁﹐以彼轉輪王﹐力大誰敢較。邇來耶穌徒﹐徧傳《新舊約》﹐載以通商舶﹐助以攻城炮﹐謂天只一尊﹐獲罪無所禱﹐一切土木像﹐荒誕盡可笑﹐頂上舍利珠﹐拉雜付摧燒﹐竟使佛威徳﹐燈滅樹傾倒﹐摩耶撫缽哭﹐迦葉捧衣悼。像法二千年﹐今眞末劫到。惡王魔波旬﹐更使眾魔嬈。天人八部眾﹐誰不生悲惱﹖

噫嗟五大洲﹐立教幾教皇﹖惟佛能大仁﹐首先唱天堂。以我悲憫心﹐置人安樂鄕。古分十等人﹐貴賤如畫疆。惟佛具大勇﹐自棄銅輪王。眾生例平等﹐一律無低昂。罪畏末日審﹐報冀後世償。佛說有彌勒﹐福徳莫可當﹐將來僧祇劫﹐普渡胥安康。此皆大徳慧﹐傾海誰能量。古學水火風﹐今學聲气光﹐辯才總無■﹝石疑﹞﹐博綜無不詳。獨惜說慈悲﹐未免過主張﹐臂稱窮鴿肉﹐身供餓虎糧﹐左手割利刃﹐右手塗檀香。冤親悉平等﹐善惡心皆忘。愈慈愈忍辱﹐轉令身羸尪。獸蹄交鳥迹﹐一聽外物戕。人間多虎豹﹐天上無鳳凰﹐虎豹富筋力﹐故能恣彊梁﹐鳳凰太文彩﹐毛羽易摧傷﹐惟彊乃秉權﹐彊權如金剛。吁嗟古名國﹐興廢殊無常。羅馬善法律﹐希臘工文章。開化首埃及﹐今亦歸淪亡。

念我亞細亞﹐大國居中央﹐堯舜四千年﹐聖賢代相望。大哉孔子道﹐上繼皇哉唐﹐血气悉尊親﹐聲名被八荒。到今四夷侵﹐盡撤諸邊防。天若祚中國黃帝垂衣裳﹐浮海率三軍﹐載書使四方﹐王滅鎭象主﹐鬼族馴狼■﹝月荒﹞﹐歸化獻赤土﹐頌徳歌白狼﹐共尊天可汗﹐化外胥來航﹐遠及牛賀洲﹐鞭之如羣羊。海無烈風作﹐地降甘露祥﹐人人仰震旦﹐誰侮黃種黃﹖弱供萬國役﹐治則天下彊。明王久不作﹐四顧心茫芳。

○溫則宮朝會

萬燈懸耀夜光珠﹐繡縷黃金匝地鋪。一柱通天銘武后﹐三山絕島勝方壺。如聞廣樂鈞天奏﹐想見重華《蓋地圖》。五十餘年功徳盛﹐女媧以後世應無。

○重霧

碌碌成何事﹐有船吾欲東。百憂增況瘁﹐獨坐屢書空。霧重城如漆﹐寒深火不紅。昂頭看黃鵠﹐髙舉挾天風。

○倫惇大霧行

蒼天已死黃天立﹐倒海翻云百神集。一時天醉帝夢酣﹐舉國沈迷同失日。芒芒蕩蕩國昏荒﹐冥冥蒙蒙黑甜鄕﹐我坐斗室幾匝月﹐面壁惟拜燈光王。時不辧朝夕﹐地不識南北﹐離離火焰靑﹐漫漫劫灰黑。如渡大漠沙盡黃﹐如探嚴穴黝難測。化塵塵亦緇﹐望气气皆墨﹐色象無可名﹐眼鼻若並塞。豈有盤古氏﹐出世天再辟。又非阿修羅﹐攪海水上擊。忽然黑暗無間墮落阿鼻獄﹐又驚惡風吹船飄至羅殺國。出門寸步不能行﹐九衢偏地鈴鐸聲。車馬雞棲匿不出﹐樓臺蜃气中含腥。天羅磕匝偶露缺﹐上有紅輪色如血。暖暖曾無射目光﹐涼涼未覺炙手熱。吾聞地球繞日日繞球﹐今之英屬徧五洲﹐亦日所照無不到﹐光華遠被天盡頭。鳥知都城不見日﹐人人反抱天■﹝隋上土下﹞憂。又聞地气蒸騰化爲雨﹐巧算能知雨點數。此邦本以水爲家﹐況有竈煙十萬戶。倘將四海之霧銖積寸算來﹐或尙不如倫惇城中霧。

○在倫惇寫眞志感

人海茫茫著此身﹐蒼涼獨立一傷神。遞增哀樂中年感﹐等是尋常行路人。萬里封侯從驃騎﹐中興名相畫麒麟。虎頭燕頷非吾事﹐何用眉頭郁不申。

○得梁詩五畫

廿年蹤迹半天下﹐數盡新交總不如。四海幾人眞我友﹐萬金一紙當家書。相期云漢髙飛鵠﹐難忘江湖同隊魚。事事蹉跎落人後﹐可堪君尙逐前車。

○今別離

別腸轉如輪﹐一刻旣萬周。眼見雙輪馳﹐益增中心憂。古亦有山川﹐古亦有車舟﹐車舟載離別﹐行止猶自由。今日舟與車﹐並力生離愁。明知須臾景﹐不許稍綢繆﹐鐘聲一及時﹐頃刻不少畱。𨿽有萬鈞柁﹐動如繞指柔﹔豈無打頭風﹐亦不畏石尢。送者未及返﹐君在天盡頭﹐望影倏不見﹐煙波杳悠悠。去矣一何速﹐歸定畱滯不﹖所願君歸時﹐快乘輕气球。

朝寄平安語﹐暮寄相思字﹐馳書迅已極﹐云是君所寄。旣非君手書﹐又無君默記﹐𨿽署花字名﹐知誰鉗緡尾﹖尋常並坐語﹐未遽悉心事﹐況經三四譯﹐豈能達人意﹐只有班班墨﹐頗似臨行淚。門前兩行樹﹐離離到天際﹐中央亦有絲﹐有絲兩頭系。如何君寄書﹐斷續不時至﹖每日百須臾﹐書到時有幾﹖一息不相聞﹐使我容顏悴。安得如電光﹐一閃至君旁。

開函喜動色﹐分明是君容﹐自君鏡奩來﹐人妾懷袖中。臨行剪中衣﹐是妾親手縫﹐肥瘦妾自思﹐今昔得毋同﹖自別思見君﹐情如春酒濃﹐今日見君面﹐仍覺心忡忡。攬鏡妾自照﹐顏色桃花紅。開篋持贈君﹐如與君相逢。妾有釵插鬢﹐君有襟當胸﹐雙懸可憐影﹐汝我長相從。𨿽則長相從﹐別恨終無窮。對面不解語﹐若隔山萬重。自非夢來往﹐密意何由通。

汝魂將何之﹖欲與君追隨﹐飄然渡滄海﹐不畏風波危。昨夕入君室﹐舉手搴君帷﹐披帷不見人﹐想君就枕遲。君魂倘尋我﹐會面亦難期。恐君魂來日﹐是妾不寐時﹐妾睡君或醒﹐君睡妾豈知﹐彼此不相聞﹐安怪常參差。舉頭見明月﹐明月方入扉﹐此時想君身﹐侵曉剛披衣。君在海之角﹐妾在天之涯﹐相去三萬里﹐畫夜相背馳﹐眠起不同時﹐魂夢難相依。地長不能縮﹐翼短不能飛﹐只有戀君心﹐海枯終不移。海水深復深﹐難以量相思。

○憶胡曉岑

一別匆匆十六年﹐雲龍會合更無緣。隔鄰呼飲記同巷﹐積歲勞思吝一箋。無數波濤滄海外﹐何時談話酒杯前﹖太章走徧東西極﹐天外瀛洲別有天。

○感事三首

酌君以葡萄千斛之酒﹐贈君以玫瑰連理之花﹐飽君以波羅徑尺之果﹐飲君以天竺小團之茶﹐處君以琉璃層累之屋﹐乘君以通四望之車﹐送君以金絲壓袖之服﹐延君以錦幔圍墻之家。紅氍貼地燈耀壁﹐今夕大會來無遮。褰裳攜手雙雙至﹐仙之人兮粉如麻。繡衣曳地過七尺﹐白羽覆髻騰三叉﹐襜褕乍解雙臂袒﹐旁綴纓絡中寶珈﹐細腰亭亭媚楊柳﹐窄靴簇簇團蓮華。膳夫中庭獻湩乳﹐樂人階下鳴鼓笳。諸天人龍盡來集﹐來自天漢通銀槎。衣裳闌斑語言雜﹐康樂和親懽不嘩。問我何爲獨不樂﹐側身東望三咨嗟﹖

吾聞弇州西有西極國﹐積蘇累塊杳無極。又聞昆侖山髙萬餘里﹐增城九重天尺咫。此皆鈞天帝所都﹐聚窟亦屬神仙徒﹐元洲長洲本幻渺﹐丹水赤水疑有無。又聞西方大秦國﹐遠軼南海波斯胡。水晶作柱夜光絡﹐繡縷織罽黃金塗。犁靬幹善眩𨿽略妄﹐張騫鑿空原非誣。談天足徵鄒子說﹐《蓋地》亦列王母圖。東西隔絕曠千載﹐列國崛興彊百倍。道通南徼仍識途﹐舟繞大郎竟超海。衣裳之會繼兵車﹐跂行蠕動同一家﹐穆滿轍迹所不到﹐今者聯翩來乘槎。吁嗟乎﹗芒芒九有古禹域﹐南北東西盡戎狄。豈知七萬餘里大九洲﹐竟有二千年來諸大國。

地球渾渾周八極﹐天設區域限西北。繩行沙度不可涉﹐黑風況畏羅殺國。咄哉遠人來叩關﹐鑿地忽通西南蠻﹐賈胡竟到印度海﹐師船還越大浪山。婆羅蘇祿吾南土﹐從此漢陽咸人楚。長蛇封豕恣並吞﹐喁喁鶼鰈來無路。可侖比亞尢人豪﹐搜索大地如追逃。裹糧三月指西發﹐極目所際惟波濤。行行匝月糧且罄﹐舟人欲殺鬼夜號。忽然大陸出平地﹐一釣手得十五鰲。卽今美洲十數國﹐有地萬里民千憶。世人已識地球圓﹐更探增冰南北極。精衛終償塡海志﹐巨靈竟有擘山力。華嚴樓閣𨿽則奇﹐滄海桑田究難測。堂堂大國稱支那﹐文物久冠亞細亞﹐流沙被徳廣所及﹐卻特威遠蔑以加﹐宋明諸儒騖虛論﹐徒詡漢大誇皇華。謬言要荒不足論﹐鳥知壞地交犬牙。鄂羅英法聯翩起﹐四鄰逼處環相伺﹐著鞭空讓他人先﹐臥榻一任旁側睡。古今事變奇至此﹐彼己不知寧勿恥。持被入直刺刺語不休。勸君一騁四方誌。

○寄懷左子興領事秉隆

古人材藝今俱有﹐卻是今人古不如。十載動名輔英簜﹐一家安樂寄華胥。頭銜南島蠻夷長﹐手筆西方象寄書。聞說狂歌敲鐵板﹐大聲往往駭龍魚。

○送承伯純厚吏部東歸

他日是非誰管得﹐當前聚散亦飄蓬。茫茫海水搖天緣﹐說到歸心諒總同。

○歲暮懷人詩

三年秉節輝英簜﹐萬里持戈老玉門。太息韓江流水去﹐近來心事共誰論﹖

卅年冷署付蹉跎﹐歸去空山臥薜蘿。寫到哀辭哭金鹿﹐黃門老淚定無多。

旣死姦諛膽尙驚﹐四夷拱手畏公名。一篇薦士通天表﹐獨爾憐才到鯫生。

門第將軍雙戟圍﹐長安花好馬如飛。只憐同聽秋聲館﹐瘦竹疏桐鶴不肥。

祭酒今爲天下師﹐帝堯苗裔漢官儀。文星光照銀潢水﹐流到人間萬派奇。

要使天驕識鳳麟﹐傳聞星使出詞臣。氈裘大長驚相問﹐李揆中朝第一人。

島夷史讀《吾妻鏡》﹐淸朝書傳《我子篇》。寫取君詩圖我壁﹐自誇上下五千年。

自笑壺丘懾鄭巫﹐有時彈指說蘭闍。四朝盟會文山積﹐排比成書有意無﹖

十載承明校石渠﹐搜羅《七錄》更無餘。傳聞《大典》藏蠻貊﹐欲訪人間未見書。

天竺新茶日本絲﹐中原爭利漸難支。相期共煉補天石﹐一借丸泥塞漏卮。

懷仁久熟《坤輿志》﹐法顯兼通佛國言。聞說荷囊趨譯館﹐定從絕域紀輶軒。

典屬從公欲請纓﹐嚇蠻艸詔喜談兵。迷雲毒霧飛鳶墜﹐曾左星軺萬里行。

漢學昌明二百年﹐儒林中有婦人賢。絳紗傳授宣文業﹐自詡家姑王照圓。

天邊雄鎭北門管﹐海內通儒東塾書。膝下傳經幕中檄﹐數君才調有誰如﹖

釋之廷尉由參乘﹐博望封侯自使槎。官職詩名看雙好﹐紛紛冠蓋遜淸華。

一疏尊崇到許君﹐壁中古字發奇芬。■﹝師﹐邑代幣﹞亭弟子湖洲法﹐諷籀人人解《說文》。

粉署歸來作畫眠﹐花磚徐步日如年。不知新舊《唐書》注﹐紅燭增修得幾篇﹖

赤嵌城髙海色黃﹐乍銷兵气變文光。他年番社編《文苑》﹐初祖開山天破荒。

老去頭陀深閉關。悔將遊戲到人間。楊枝駱馬今都去﹐負杖閒看烏石山。

百人同隊試靑衫﹐記得同歌宵雅三。上溯乾嘉數毛鄭﹐瓣香應繼著花庵。

髙柳深深閉戶居﹐看兒畫扇婦鈔書。著書注到萍蒲懶﹐恨不將身化作魚。

結客須結少年場﹐占士能占男子祥。二十年前贈君語﹐於今憔悴鬢微霜。

走徧環球西復東﹐蒓鱸歸隱臥吳淞。可憐一副傷時淚﹐灑盡吞花臥酒中。

十洲三島浮槎去﹐汗漫狂遊久未還。輸與淸閒陽朔令﹐朝朝拄笏飽看山。

聞君近人焦山去﹐欲訪要離伴伯鸞。一个蝸廬置何處﹖漫山風雨黑如磐。

娓娓淸談玉屑霏﹐仲宣體弱不勝衣。十年面壁精勤甚﹐多恐量腰減帶圍。

骨肉凋零感慨多﹐玉關人老發微皤。金壺自寫《神傷賦》﹐每念家山輒柰何。

教兒兼習蟹行字﹐呼婢閒調鴂舌音。十載蓬萊作仙吏﹐公庭花落屋廬深。

珠江月上海初潮﹐酒侶詩朋次第邀。唱到招郎弔秋喜﹐桃花間竹最魂消。

石鼓摩挲拜孔林﹐每談佛性說仙心。赤松辟穀知難學﹐要學先生戲五禽。

拔萃簪花十五餘﹐傾城看殺好頭顱。不知今日靈和柳﹐猶似當年張緒無﹖

風雨寒更寒守一廬﹐墓門夜夜泣啼烏。多情人慣傷心語﹐更譜哀弦十斛珠。

十七年來又悼亡﹐續弦仍復譜求皇。鬑鬑四十羅敷喜﹐摩捋郎須細看郎。

兩兩鴛鴦挾鳳雛﹐調羹食性各諳姑。一家壽母紅氍拜﹐最羨君家家慶圖。

新聲五十瑟弦調﹐愛我詩曾手自鈔。遠隔蓬山思甲帳﹐此生無福比文簫。

悲歡離合無窮事﹐迢遞羈危萬里身。與我周旋最憐我﹐寒更孤燭未歸人。

○春遊詞

垂柳含春春意多﹐幾分婀娜幾婆婆﹖車聲怒馬塵黃麯﹐橋影橫虹水綠波。並坐競誇中婦艷﹐緩歸爭唱少年歌。黃雞白日堂堂去﹐欲喚玲瓏柰老阿﹗

○鬱鬱

鬱鬱久居此﹐依依長傍人。梨花今夜雨﹐燕子隔年春。門掩官何冷﹐燈孤僕亦親。車聲震墻外﹐滚滚盡紅塵。

○登巴黎鐵塔

塔髙法國三百邁突﹐當中國千尺。人力所造﹐五部洲最髙處也。

拔地崛然起﹐崚崢矗百丈。自非假羽翼﹐孰能躡履上﹖髙標懸金鍼﹐四維掛鐵网。下豎五丈旗﹐可容千人帳。石礎森開張﹐露闕屹相向。遊人企足看﹐已驚眼界創。懸車倏上騰﹐乍聞轆轤鄕。人已不翼飛﹐回出空虛上。並世無二尊﹐獨立絕依傍。卽居最下層﹐髙已莫能抗。蒼蒼覆大圜﹐森芒列萬象。呼吸通帝座﹐疑可通肸迥。自天下至地﹐俯察不復仰。但恨目力窮﹐更無外物障。離離畫方罫﹐萬頃開沃壞。微茫一綫遙﹐千里走河廣。宮闕與城壘﹐一气作蒼莽。不辧牛馬人﹐沙虫粉擾攘。我從下界來﹐小大頓變相。未知天眼闚﹐麼麼作何狀﹖北風冰海來﹐秋气何颯爽。海西數點煙﹐英倫郁相望。緬昔百年役﹐裂地爭霸王。驅民人鋒鏑﹐傾國竭府帑。其後拿破侖﹐蓋世气無兩。勝尊天單於﹐敗作降王長。歐洲古戰場﹐好勝不相讓。卽今正六帝﹐各負天下壯。等是蠻觸爭﹐紛紛校得喪。嗟我稊米身﹐尪弱不自量。一覽小天下﹐五洲如在掌。旣登絕頂髙﹐更作淩風想。何時禦气遊﹐乘球恣來往。扶搖九萬里﹐一笑吾其儻。

○蘇彜士河

龍門竟比禹功髙﹐亙古流沙變海潮。萬國爭推東道主﹐一河橫跨兩洲遙。破空椎鑿地能縮﹐銜尾舟行天不驕。他日南溟疏辟後﹐大鵬水足扶搖。

○九月十一夜渡蘇彜士河

云斂天髙暑漸淸﹐沈沈魚鑰夜三更。侵衣雪色添秋冷﹐繞檻燈光混月明。大漠徑從沙磧度﹐雙輪徐碾海波平。忽思十五年前事﹐曾在蓬萊島上行。

○舟泊波塞是夕大雨蓋六月不雨矣

流沙亙千里﹐絕塞比龍堆。飛準盤云去﹐明駝載水來。破荒三尺雨﹐出地一聲雷。溽暑都銷盡﹐當風殊快哉﹗

人境廬詩艸﹟卷七

○夜登近海樓

曾非吾土一登樓﹐四野風酣萬里秋。爛爛斗星長北指﹐滔滔海水竟西流。昂頭尙照秦時月﹐放眼猶疑禹畫州。回首宣南蘇祿墓﹐記聞諸國賦共球。

○續懷人詩

創獲奇香四百年﹐散花從此徧諸天﹐支那奇字來何處﹖絮問蔫菸說藥煙。

帕首靴刀走北門﹐竟從逋盜作忠臣。一腔熱血興亞會﹐認取當年蹈海人。

憲憲英英偉丈夫﹐不將韜略學孫吳。恨無舞袖回旋地﹐戲倒天吳拆海圖。

不關魏晉興亡事﹐自署羲皇上古人。白竹兜籠黃木屐﹐科頭可用護寒巾﹖

得詩便付銅弦唱﹐對局何曾玉襪輸。繞鬢靑靑好顏色﹐絕倫還以舊髯無﹖

長華園裏好亭樓﹐每到花時載酒遊。歲歲花開頻入夢﹐桑幹夢醒夢並州。

袖中各有贈行詩﹐向島花紅水碧時。只恨書空作唐字﹐獨無爛石補天詞。

一龕燈火最相親﹐日日車聲輾麯塵。絕勝海風三日夜﹐拏舟空訪沈南蘋。

已破家山賸故侯﹐秦箏趙瑟尙風流。可能綱載西施去﹐不解風波不解愁﹖

曾觀《菩薩處胎捲》﹐又訪《那須國造碑》。直引蛇行橫蟹足﹐而今安用此毛錐﹖

無端碌碌隨官去﹐仍是鏗鏗說教師。黃面瞿夷金指爪﹐可曾嫁畢女先醫﹖

幾年辛苦賦同袍﹐膽大於身气自豪。得失雞虫何日了﹐笑中常備插靴刀。

繞朝贈策送君歸﹐魏絳和戎眾共疑。罵我倭奴兼漢賊﹐函關難閉一丸泥。

褒衣博帶進賢冠﹐禮樂東方萬國看。尺二璽書旗太極﹐是王外戚是王官。

東方南海妃呼豨﹐身是流離手采薇。深夜驪龍都睡熟﹐記君痛哭賦無衣。

波臣流轉哭塗窮﹐猶自低徊說故宮。中有丹書有金印﹐蠻花仙蝶粉墻紅。

○新嘉坡雜詩十二首

天到珠崖盡﹐波濤勢欲奔。地猶中國海﹐人喚九邊門。南北天難限﹐東西帝並尊。萬山排戟險﹐嗟爾故雄藩。

本爲南道主﹐翻拜小諸侯。巧奪盟牛耳﹐橫行看馬頭。黑甜奴善睡﹐黃教佛能柔。遂剗芒芒迹﹐難分禹畫州。

花離不成國﹐黔首尙遺黎。家蓄獠奴段﹐官尊鴨姓奚。神差來卻要﹐天號攺撐犁。益地圖王母﹐諸蠻盡向西。

王屋沈沈者﹐羣官劍佩磨。開衙尊鳥了﹐檢歷籍婁羅。巢幕紅鷹集﹐街彈白鷺多。獨無關吏暴﹐來去莫誰何。

裸國原狼種﹐初生賴豕噓。吒吒通鳥語﹐裊裊學虫書。吉貝張官傘﹐千蘭當佛廬。人奴甘十等﹐只願飽朱儒。

紂絕陰天所﹐黎鞬善眩人。偶題木居士﹐便拜竹王神。飛虫民頭落﹐迎貓鬼眼瞋。一經簪筆問﹐語怪總非眞。

化外成都會﹐遷流或百年。土音曉鴂舌﹐火色雜鳶肩。馬糞猶餘臭﹐牛醫亦值錢。奴星翻上座﹐■﹝舌氐﹞鼎半成仙。

不著紅蕖襪﹐先誇白足霜。平頭拖寶靸﹐約指眩金鋼。一扣能千萬﹐單衫但裲襠。未須醫帶下﹐藥在女兒箱。

絕好畱連地﹐畱連味細嘗。側生饒荔子﹐偕老祝檳榔。紅熟桃花飯﹐黃封椰酒漿。都縵都典盡﹐三日口畱香。

捨影搖紅豆﹐墻陰覆綠蕉。問山名漆樹﹐計斛蓄胡椒。黃熟尋香木﹐靑曾探錫苗。豪農衣短後﹐徧野築團焦。

會飲黃龍去﹐馱經白馬來。國旗颺萬舶﹐海市幻重臺。寶藏諸天集﹐關門四扇開。紅髯定何物﹐驕子復雄才。

遠拓東西極﹐論功紀十全。如何伸足地﹐不到盡頭天﹖寶蓋縫花网﹐金函護葉箋。當時圖職貢﹐重檢帝堯篇。

○以蓮菊桃雜供一瓶作歌

南斗在北海西流﹐春非我春秋非秋。人言今日是新歲﹐百花爛熳堆案頭。主人三載蠻夷長﹐足徧五洲多異想。且將本領管羣花﹐一瓶海水同供養。蓮花衣白菊花黃﹐夭桃側侍添紅妝﹐雙花並頭一在手﹐葉葉相對花相當。濃如栴檀和眾香﹐燦如雲錦粉五色。華如寶衣陳七市﹐美如瓊漿合天食。如競笳鼓調箏琶﹐蕃漢龜玆樂一律。如天雨花花滿身﹐合仙佛魔同一室。如招海客通商船﹐黃白黑種同一國。

一花驚喜初相見﹐四千餘歲甫識面﹔一花自顧遠自猜﹐萬里絕域我能來﹔一花退立如局縮﹐人太孤髙我慚俗﹔一花傲睨如居居﹐了更嫵媚非粗疏。有時背面互猜忌﹐非我族類心必異﹔有時並肩相愛憐﹐得成眷屬都有緣﹔有時低眉若飲泣﹐偏是同根煎太急﹔有時仰首翻躊躇﹐欲去非種誰能鋤﹔有時俯水瞋不語﹐誰滋他族來逼處﹔有時微笑臨春風﹐來者不拒何不容。眾花照影影一樣﹐曾無人相無我相。傳語天下萬萬花﹐但是同種均一家。古言猗儺花無知﹐聽人位置無差池。我今安排花願否﹖拈花笑索花點首。花不能言我饒舌﹐花神汝莫生分別。唐人本自善唐花﹐或者並使蘭花梅花一齊發。飆輪來往如電過﹐不日便可歸支那。此瓶不乾花不萎﹐不必少見多怪如橐駝。地球南北倘倒轉﹐赤道逼人寒署變﹐爾時五羊仙城化作海上山﹐亦有四時之花開滿懸。

卽今種花術益工﹐移枝接葉爭天功﹐安知蓮不變桃桃不變爲菊﹐迥黃轉綠誰能窮﹖化工造物先造質﹐控搏眾質亦多術﹐安知奪胎換骨無金丹﹐不使此蓮此菊此桃萬億化身合爲一。眾生後果本前因﹐汝花未必原花身﹐動物植物輪回作生死﹐安知人不變花花不變爲人。六十四質亦麼麼﹐我身離合無不可﹐質有時壞神永存﹐安知我不變花花不變爲我。千秋萬歲魂有知﹐此花此我相追隨。待到汝花將我供瓶時﹐遠願對花一讀今我詩。

○眼前

眼前男女催人老﹐況是愁中與病中。相對燈靑恍如夢﹐未須頭白旣成翁。添巢燕子雙雛黑﹐插帽花枝半面紅。不信旁人稱歲暮﹐且忻生意暖融融。

○寓章園養屙

海色蒼茫夜气微﹐一痕涼月入柴扉。獨行對影時言笑﹐排日量腰較瘦肥。平地風波聽受慣﹐頻年哀樂事心違。笠檐蓑袂桄榔杖﹐何日東坡遂北歸﹖

○番客篇

山雞愛舞鏡﹐海燕貪棲梁﹐眾鳥各自飛﹐無處無鴛鴦。今日大富人﹐新賦新婚行。插門桃柳枝﹐葉葉何相當。垂紅結彩球﹐緋緋數尺長。上書大夫第﹐照耀門楣光。中庭壽星相﹐新■﹝杭﹞供中央﹐隱囊班絲細﹐坐褥棋局方﹐兩旁螺鈿椅﹐有如兩翼張。丹楹綴錦聯﹐掩映蠣粉墻﹐某某再拜賀﹐其語多吉祥。中懸剝風板﹐動搖時低昂。徧地紅藤簟﹐潑眠先生涼。地隔襯蒐白﹐水紋鋪流黃。深深竹絲簾﹐內藏合歡牀﹐局腳福壽字﹐點畫皆銀鑲。■﹝巾交﹞幬掛碧綃﹐犀毗堆紅箱。旁室銅澡盆﹐滿儲七香湯。四壁垂流蘇﹐碎鏡隨風颺。華燈千百枝﹐徧繞曲曲廊﹐庭下眾樂人﹐西樂尢鏗鏘﹐髙張梵字譜﹐指揮抑復揚。弇口銅洞簫﹐蘆哨吹如簧﹐此乃故鄕音﹐過耳音難忘。蕃樂細腰鼓﹐手拍聲鏜鏜﹐喇叭與畢栗﹐驟聽似無腔。諸樂雜沓作﹐引客來登堂。

白人絜婦來﹐手攜花盈筐﹐鼻端撐眼鏡﹐碧眼深汪汪。裹頭波斯胡﹐貪飲如渴羌。蚩蚩巫來由﹐肉袒親牽羊。餘皆閩粵人﹐到此均同鄕。嘻嘻婦女笑﹐入門道勝常。蕃身與漢身﹐均學時世妝﹐塗身百花露﹐影過壁亦香﹐洗面去丹粉﹐露足非白霜。當胸黃亞姑﹐作作騰光芒。沓沓靸履聲﹐偕來每雙雙。紅男並綠女﹐个个明月璫。單衫纏白疊﹐尖履拖紅幫。垂垂赤靈符﹐灩灩琲交璫﹐一冠攢百寶﹐論價難爲償。簇新好裝束﹐爭來看新郎。

頭上珊瑚頂﹐碎片將玉瓖﹔背後紅絲絳﹐交辮成文章﹔新制紺綾絓﹐衣補亦寶裝﹔平頭鵝頂靴﹐學步工趨蹌。今行親迎禮﹐吉日復辰良。前導靑羅傘﹐後引絳節幢﹐駕車四驑馬﹐一色紫絲韁﹐薄紗宮燈樣﹐白畫照路旁﹐海笛和云鑼﹐八鸞鳴瑲瑲。帕首立候人﹐白鷺遙相望。到門爆竹聲﹐羣童喜欲狂。兩三戴花媼﹐捧出新嫁娘﹕舉手露約指﹐如棗眞金鋼﹐一鈈五百萬﹐兩鈈千萬彊﹐腰懸同心鏡﹐襯以紫荷囊﹐盤金作緄帶﹐旋繞九回腸﹐上下籠統衫﹐彊分名衣裳﹐平生不著襪﹐今段破天荒﹐明珠編成履﹐千琲當絲纕。車輪曳踵行﹐蠻婢相扶將。丹書懸紅紙﹐麒麟與鳳凰。一雙龍紋燭﹐華焰光煌煌。第一拜天地﹐第二禮尊嫜﹐後復交互拜﹐於飛燕頡頏。其他學斂紝﹐事事容儀莊。拍手齊歡呼﹐相送入洞房。

此時簫鼓聲﹐已聞歌鰷鱨﹐點心嚼月餅﹐飣座堆冰糖﹐啖蔗過蔗尾﹐剖瓜餘瓜襄﹐流連與波羅﹐爭以果爲糧。赤足絡繹來﹐大盤蘆膻薌﹐穿花串魚鮓﹐薄紙批牛肪﹐今日良宴會﹐使我攢眉嘗。食物十八品﹐彊半和椒姜﹐引手各搏飯﹐有粳有黃粱。蒲桃百瓶酒﹐破碎用斗量﹐呼麼復喝六﹐拇戰聲瑯瑯。頻黎小海甌﹐舉白屢十觴。旣醉又飽腹﹐出看戲舞場﹐影戲粉牽絲﹐幻人巧尋橦。藍衫調鮑老﹐玉瞳輝文康﹐蹋鞠肩背飛﹐迅若驚鳧翔。白打唱《回波》﹐引杖相擊撞。金吾今馳禁﹐賭錢亦無妨﹐初投升官圖﹐意取富貴昌﹐意錢十數人﹐相聚捉迷藏。到手十貫索﹐岡利各籌防﹐名爲葉子戲﹐均爲錢神忙。醉呼解酲酒﹐渴取冰齒漿﹐飲酪揀灌頂﹐烹茶試頭网。吹煙出菸葉﹐消食分檳榔﹐舊藏淡巴菇﹐其味如詹唐。傾壺挑鼻煙﹐來自大西洋﹐一燈阿芙蓉﹐吹气何芬芳。分光然石油﹐次第輝銀紅。入夜有火戲﹐語客畱徜徉。行坐粉聚散﹐笑談呼汝卬。中一蒜發叟﹐就我深淺商。指問座上客﹐腳色能具詳。

上頭衣白人﹐漁海業打槳﹐大風吹南來﹐布帆幸無恙﹐初操牛頭船﹐旁岸走近港﹐今有數十輪﹐大海恣來往。銀多恐飛去﹐龍圜束萬鏹﹐多年甲必丹﹐早推蠻夷長。左邊黑色兒﹐乃翁久開礦﹐寶山空手回﹐失得不足償。忽然見斗錫﹐眞乃無盡藏﹐有如窮秀才﹐得意掛金榜。沈沈積靑曾﹐未知若干丈﹐百萬一紫標﹐多少聚錢缿。曷鼻土色人﹐此乃吾鄕黨。南方宜艸木﹐所種盡沃壤﹐椰子樹千行﹐丁香花四放﹐豆蔻與胡椒﹐歲歲收丰穰﹐一畝值十鐘﹐往往過所望。擔糞縱余臭﹐馬牛用谷量。利市得三倍﹐何異承天貺。右坐團團面﹐實具富者相﹐初來錐也無﹐此地甫艸創。海旁占一席﹐露處辟榛莽﹐蜃气噓樓臺﹐漸次鏟疊嶂。黃金準土價﹐今竟成閭巷﹐有如千戶侯﹐列地稱霸王。善知服食方﹐百味作供養﹐聞有小妻三﹐輪流搔背癢。長頸獼猴面﹐此物信巨駔。自從縛馬足﹐到處設魚网﹐夥頤典衣庫﹐值十不一當。一飲生訟獄﹐誰敢傾家釀﹖搜索徧筐篋﹐推敲到盆盎﹐自煎嬰粟膏﹐載土從芒碭。雞洎竊更鶩﹐顚倒多奇想。龍斷兼贗鼎﹐巧奪等劫掠﹐積錢千百萬﹐適足供送葬。君看末座客﹐揮扇气抗爽﹐此人巧心計﹐自負如葛亮。千里封鮓羹﹐絕域通枸醬。積著與均輸﹐洞悉萬物狀﹐錦繡離云爵﹐妙能揣時尙。長袖善新舞﹐胡盧棄舊樣﹐千帆復萬箱﹐百貨來交廣﹐遂與西域賈﹐逐利爭衰旺﹐卽今論家資﹐問富過中上。

凡我化外人﹐從來奉正朔﹐披衣襟在胸﹐剃髮辮垂索﹐是皆滿洲裝﹐何曾蠻服著。初生設湯餅﹐及死備棺槨﹐祀神燭四照﹐宴賓酒三酌﹐凡百喪祭禮﹐髙曾傳矩■﹝尋蒦﹞。風水講龍砂﹐卦卜用龜灼﹐相法學《麻衣》﹐推命本《硌碌》﹐禮俗槪從同﹐口述僅大略。千金中人產。咸欲得封爵﹐今年燕晉饑﹐捐輸頗踴躍。溯從華海來﹐大抵出閩駱。當我鼻祖初﹐無異五丁鑿﹐傳世五六葉﹐略如華覆萼。富貴歸故鄕﹐比騎揚州鶴﹐豈不念家山﹐無柰鄕人薄。一聞番客歸﹐探囊直啟錀﹐西鄰方責言﹐東市又相斮﹐親戚恣欺淩﹐鬼神助咀嚼。曾有和蘭客﹐攜歸百囊橐﹐眈眈虎視者﹐伸手不能攫﹐誣以通番罪﹐公然論首惡。國初海禁嚴﹐立意比驅驪﹐借端累無辜﹐此事實大錯。事隔百餘年﹐聞之尙駭愕﹐誰肯跨海歸﹐走就烹人鑊﹖言者袂掩面﹐淚點已雨落﹐滿堂雜悲歡﹐環聽咸惟諾。到此气慘傷﹐笳鼓歇不作﹐橐橐拍板聲﹐猶如痛呼■。道咸通商來﹐𨿽有分明約﹐流轉四方人﹐何曾一字著﹐堂堂天朝語﹐祇以供戲謔。譬彼猶太人﹐無國足安託﹖鼯鼠苦無能﹐橐駝苦無角。同族敢異心﹐頗柰國勢弱。𨿽則有室家﹐一家付飄泊。倉頡鳥獸迹﹐竟似畏海若﹐一丁亦不識﹐況復操筆削。若論佉盧字﹐此方實莊嶽﹐能通左行文﹐千人僅一鶚。此外回回經﹐等諸古渾噩﹐不如無目人﹐引手善捫摸。西人習南音﹐有譜比合樂﹐孩童亦能識﹐識則誇學博。識字亦安用﹐蕃漢兩棄卻﹐愚公傳子孫﹐癡絕誰能藥﹖近來出洋眾﹐更如水赴壑﹐南洋數十島﹐到處便插腳。他人殖民地﹐日見版圖廓﹐華民三百萬﹐反爲叢驅雀。螟蛉不撫子﹐犬羊且無靬郭。此聞歐澳美﹐日將黃種虐﹐向來寄生民﹐注籍今各各。周官說保富﹐番地應設學。誰能招島民﹐回來就城郭﹖羣攜妻子歸﹐共唱太平樂。

○養屙雜詩

病瘧經年﹐醫生勸以出遊﹐遂往檳榔嶼﹑麻六甲﹑北蠟等處﹐假居華人山莊。所見多奇景﹐隨意成吟﹐亦未錄艸。病起追億之﹐尙得數十首。

萬山山頂樹參天﹐樹杪遙飛百道泉。誰信源頭最髙處﹐我方跂腳枕書眠。

月黑風髙樹影沈﹐鳥噤虫息夜愔愔。柴門似有誰搖撼﹐曉起縱橫虎迹深。

樹密山重深復深﹐穿雲渡水偶行吟。欲尋歸路無牛矢﹐轉向無人迹處尋。

髙髙山月一輪秋﹐夜半椰陰滿畫樓。分付馴猿攀摘去﹐渴茶渴酒正枯喉。

鈞天一醉夢模糊﹐喔喔雞鳴病漸蘇。南斗起看翻在北﹐不知仍是注生無﹖

老妻日據竈觚聽﹐鄰有神符治病靈。佛祖不如天使貴﹐勸餘多誦《可半經》。

波光淡白月黃昏﹐何物■﹝浦上女下﹞娑石上蹲﹖欲廢平生《無鬼論》﹐回頭卻是黑昆侖。

處褌殘虱掃除淸﹐繞鬢飛蚊不一鳴。髙枕胸中了無事﹐如何不睡又天明﹖

桃花紅雜柳花飛﹐水軟波柔碧四圍。五尺短繩孤棹艇﹐小兒讙曳鱷魚歸。

一溪春水漲瀰瀰﹐閒曳煙蓑理釣絲。欲覓石頭無坐處﹐卻隨野鷺立多時。

竹外斜陽半滅明﹐捲簾欹枕看新晴。雨塵飄漾香煙裊﹐中有蛛絲屋角橫。

單衣白袷帳烏紗﹐寒暖時時十度差。冬亦非冬夏非夏﹐案頭常供四時花。

頹墻殘月竹冥冥﹐閃閃微燈三兩星。絳帕白衣偏袒舞﹐時聞巷犬吠流螢。

鐙紅月白可憐宵﹐羯鼓如雷記裏遙。異種名花新合樂﹐知誰金屋別藏嬌。

千形萬態樹扶疏﹐欲喚無名口又茹。重譯補箋新艸木﹐馬畱名字蟹行書。

一聲長嘯海天空﹐聲浪沈沈入海中﹐又挾餘聲上天去﹐天邊■﹝口翏﹞唳一歸鴻。

蕩蕩靑天一紙鋪﹐團團紅日半輪孤。波搖海綠云翻墨﹐誰寫須臾萬變圖﹖

人境廬詩艸﹟卷八

○悲平壤

黑雲萆山山突兀﹐俯瞰一城炮齊發。火光所到雷■﹝石宮﹞■﹝阝詹﹞﹐肉雨騰飛飛血紅。翠翎鶴頂城頭墜﹐一將倉皇馬革裹。天跳地■﹝卓﹞哭聲悲﹐南城早已懸降旗。三十六計莫如走﹐人馬奔騰相踐蹂。驅之驅之速出城﹐尾追翻聞餓鴟聲。大東喜舞小東怨﹐每每倒戈飛暗箭。長矛短劍磨鐵槍﹐不堪狼藉委道旁。一夕狂馳三百里﹐敵軍便渡鴨綠水。一將囚拘一將誅﹐萬五千人作降奴。

○東溝行

濛濛北來黑煙起﹐將臺傳令敵來矣﹐神龍分行尾銜尾。倭來倭來漸趨前﹐綿綿翼翼一字連﹐倏忽旋轉成渾圓。我軍瞭敵遽飛炮﹐一彈轟雷百人掃﹐一彈星流藥不爆。敵軍四面來環攻﹐使船使馬旋如風﹐萬彈如錐爭鑿空。地鑪煮海海波湧﹐海鳥絕飛伏蛟恐﹐人聲鼓聲噤不動。漫漫昏黑飛劫灰﹐兩軍各挾攻船雷﹐模糊不辧莫敢來。此船桅折彼釜破﹐萬億金錢分雨墜﹐入水化水火化火。火光激水水能飛﹐紅日西斜無還時﹐兩軍各唱繞歌歸。從此華船匿不出﹐人言船堅不如疾﹐有器無人終委敵。

○哀旅順

海水一泓煙九點﹐壯哉此地實天險。炮臺屹立如虎闞﹐紅衣大將威望嚴。下有深池列鉅艦﹐晴天雷轟夜電閃。最髙峯頭縱遠覽﹐龍旗百丈迎風颭。長城萬里此爲塹﹐鯨鵬相摩圖一噉﹐昂頭側睨視眈眈﹐伸手欲攫終不敢﹐謂海可塡山易撼﹐萬鬼聚謀無此膽。一朝瓦解成劫灰﹐聞道敵軍蹈背來﹗

○哭威海

臺南北﹐若唇齒﹔口東西﹐若首尾﹔劉公島﹐中間峙。嗟鐵圍﹐薄福龍﹐龍偃屈﹐盤之中。海與陸﹐不相容﹐敵未來﹐路已窮﹐敵之來﹐又來攻。敵大來﹐先拊背﹐榮成摧﹐齊師潰。南門開﹐犬不吠﹐金作臺﹐須臾廢。萬鈞炮﹐棄則那﹗炮擊船﹐我柰何﹗船資故﹐力猶可﹔炮資故﹐我殺我。危乎危﹐北山嘴﹐距南臺﹐不尺咫﹐十里墻﹐薄如紙﹐李公睡﹐戴公死。寇深矣﹗事急矣﹗麾海軍﹐急上臺﹐雷轟轟﹐化爲灰﹐山號跳﹐海驚猜。擊者誰﹖我實來。南復北﹐臺烏有﹐船孑孑﹐東西口。天大雪﹐雷忽發﹐船■﹝蒿欠﹞裂﹐龍見血。鬼夜哭﹐船又覆﹐地日蹙﹐龍局縮。壞者撞﹐傷者斗﹐破者沈﹐逃者走。噫吁戲﹗海陸軍﹐人力合﹐我力分。如蠖屈﹐不得伸﹐如鬥鷄﹐不能羣。毛中虫﹐自戕身﹐絲不治﹐絲愈棼﹐火不戰﹐火自焚。遁無地﹐謀無人﹐天蓋髙﹐天不聞。四援絕﹐莫能救﹔卽能救﹐誰死守﹖炮未毀﹐人之咎﹔船幸存﹐付誰某﹖十重甲﹐顏何厚﹗海漫漫﹐風浩浩﹐龍之旗﹐望杳杳。大小李﹐愁絕倒﹐巋然存﹐劉公島。

○偕葉損軒大莊夜談

頻歲華胥睡味酣﹐又扶殘醉到江南。更無舊雨誰堪語﹖欲訪名山柰未諳。花尙含苞春過半﹐月剛畱影夜初三。丁當檐鐵君休問﹐抽得閒身且絮譚。

○乙未二月二十七日公祭沈文肅公祠

管弦合沓鐘鼓喧﹐左鑪右鼎騰香煙﹐翩然被髮乘雲下﹐知公未遂神龍蟠。憑闌東望大江去﹐旁通閩海百由延。增城赤嵌矗弧島﹐下有膏沃千良田。柘漿茶荈作銀气﹐紅塵四合城郭闐﹐生番攫人食人肉﹐側有餓虎貪垂涎。當時倭奴軼我界﹐公統王師居中權﹐大官媕婀主和議﹐公唾謂不值一錢﹐側聞近者議輸幣﹐乃竭水衡傾銅山﹐南門管輪東流柱﹐搖搖竟如風旌懸。

流求兩屬忽攺縣﹐舉族北轅王東遷。公言尺寸不許讓﹐興滅繼絕兼保藩﹐氈裘大長議分島﹐公尙搖手謂不然﹐豈期舐糠遂及米﹐神州亦竟污鮏羴。巍峨鉅艦古未有﹐鑿破混沌成方圓。《考工》作記智述物﹐云房石棧相鉤連。後來漢幟成一隊﹐椎輪筆路推公先。病中呢喃造鐵甲﹐欲聚眾鐵城三邊。東溝一戰炮雷震﹐轟轟洞擊七札穿。人船兵甲各糜化﹐虫沙萬數魚鱉千。威海劉島據堅要﹐漆城孰上池難塡。蝝息蜷伏不敢出﹐如引鐵鎖封喉咽。天驕橫肆地險失﹐坐令蚍蟻咸無援。曹蜍李志奄奄气﹐仰求敵國垂哀憐。言爲眾生乞生命﹐手書降表黃龍箋。恐公聞此气山湧﹐妄語詭公船猶全。

就中鄧林二死士﹐躬蹈烈火沈重淵。願公遣使攜葆羽﹐垂手接引援上天。金戈鐵馬英靈在﹐倘藉神力旋坤乾。吁嗟公去十六載﹐今日何月時何年﹗捧觴再拜席未散﹐又聞奔命囊書傳。

○爲同年吳徳潚壽其母夫人

羅太恭人﹐渠縣人。歸澂江知府吳公笏丞﹐道光己丑進士。

鬱鬱龍象山﹐松柏森蒼蒼。中有丹山鳥﹐哀鳴復回翔。樹下卽方池﹐池旁多鴛鴦。封缸有美酒﹐羅列東西廂。新婦廚下來﹐徐徐捧羹湯﹐長孫華蘤冠。幼孫明月璫﹐再拜拜壽母﹐願母舉一觴。呼瀟汝來前﹐未言淚盈眶。瞿瞿心目中﹐曷嘗須臾忘﹗汝父初聞喪﹐星奔去澂江﹐露宿衣難斯﹐雨泣鈴郎當。

沈沈永寧城﹐■﹝氵妻﹞風搖陰房﹑切脈雰亂絲﹐背面欹空牀。病名我不知﹐何由知醫方﹖回頭看我面﹐眼語諸兒郎﹑復指白衣冠﹐當作收斂裝。汝時口啖餅﹐學哭嬉柩旁。爲汝換錦袍﹐隨兄爇鑪香。朝發滬州頭﹐丹旐魂飛揚﹐暮宿巴江尾﹐白雞鳴悽愴。體夫詈重棺﹐騎奴嘲空囊。家有垂白母﹐猶待兒治喪﹐遙遙二千里﹐如何到家鄕﹖明年汝兄歸﹐捧棺交汝兄﹐逝者遂已矣﹐存者稱未亡。我今七十三﹐忽忽四十霜﹐食梅難得甜﹐啖蔗難得漿﹐何圖見孫曾﹐驩笑同此堂。瀟也奉母言﹐手書告其朋﹐同年黃遵憲﹐曾歷各海邦。西俗重婦女﹐安居如天堂﹐一簪值十萬﹐一衣百萬彊﹐登樓客持裾﹐試馬夫引韁。夢中不識役﹐矧乃身手當﹐𨿽則同女身﹐苦樂何參商﹖吁嗟三代後﹐女學將毋忘。執業只箕帚﹐論功惟酒漿。所託或寒微﹐持身備嬪嬙﹐拳拳事女君﹐縮縮足循墻﹐人權絀已甚﹐世情習爲常。

周婆欲制禮﹐胡兒惟有孃﹐將此語人人﹐人人疑荒唐。人生於父母﹐猶戴日月光﹐同是鞠育恩﹐誰能忍分張﹖當時黔蜀交﹐塞道嗥豺狼﹐驅兒就兄學﹐虎口兒勿驚。

黃巾動地來﹐捉人鎖瑯璫﹐棄家匿深山﹐視盎無宿糧。蜀姜與蜀錦﹐殷勤遠寄將﹐口書勉兒學﹐兒學毋怠荒﹐山中多黃蘗﹐甘苦母自嘗。母苦兒則知﹐不知母何望﹖瀟今富學行﹐非母曷有成﹐斯實備父徳﹐豈徒慰姑嫜。作婦甘卑屈﹐爲親宜顯揚﹐顯揚萬分一﹐恩義終難詳。盤龍恭人誥﹐雕螭節孝坊﹐悠悠《鹿鳴》詩﹐並坐歌笙簧。歌我《述徳篇》﹐彤管何芬芳。持謝有母人﹐念玆永勿忘﹗

○馬關紀事

旣遣和戎使﹐翻貽驕倨書。攺書追玉璽﹐絕使復軺車。唇齒相關誼﹐干戈百戰餘。所期捐細故﹐盟好復如初。

卅載安危系﹐中興郭子儀。屈迎回鶻馬﹐羞引漢龍旗。正勞司賓館﹐翻驚力士椎。存亡家國淚﹐■﹝氵妻﹞絕病牀時。

括地難償債﹐臺髙到極天。行籌無萬數﹐納幣一千年。恃眾忘峯蠆﹐驚人看雀■﹝鳥旃﹞。傷心償博進﹐十擲軏成鞬。

竟賣盧龍塞﹐非徒棄一州。趙方謀六懸﹐楚已會諸侯。地引相牙犬﹐鄰還已奪牛。瓜分倘乘敝﹐更益後來尢。

蕞爾句驪國﹐羣知國必亡。本圖防北狄﹐遷怒及西皇。患轉深蟬雀﹐威終讓虎狼。弟兄同禦侮﹐莫更禍蕭墻。

○晚渡江

擾擾悲生事﹐孤篷自往還。霞紅眉欲笑﹐山綠鬢遙刪。魚底星辰睡﹐鷗邊天地閒。號咷磯外水﹐莫更向人間。

○降將軍歌

衝圍一舸來如飛﹐眾軍屬目停鼓鼙。船頭立者持降旗﹐都護遣我來致詞﹕我軍力竭勢不支﹐零丁絕島危乎危﹐龜鱉小豎何能爲﹖島中殘卒皆瘡痍﹐其餘鬼妻兵家兒﹐鍋底無飯枷無衣﹐紇幹凍雀寒復饑﹐六千人命懸如絲﹐我今死戰彼安歸﹖此島如城海如池﹐橫排各艦珠累累﹐有炮百尊槍千枝﹐亦有彈藥如山齊﹐全軍旗鼓我所司﹐本願兩軍爭雄雌﹐化爲沙虫爲肉糜﹐與船存亡死不辭。今日悉索供指麾﹐乃爲生命求恩慈﹐指天爲正天鑑之。中將許諾信不欺﹐詰朝便爲受降期。兩軍雷動懽聲馳﹐■﹝米粦﹞靑月黑陰風吹﹐鬼伯催促不得遲﹐濃薰芙蓉傾深卮。前者闔棺後與屍﹐一將兩翼三參隨。兩軍雨泣咸驚疑﹐已降復死死爲誰﹖可憐將軍歸骨時﹐白幡飄飄丹旐垂。中一丁字懸髙桅﹐回視龍旗無孑遺﹐海波索索悲風悲。悲復悲﹗噫噫噫﹗

○五月十三夜江行望月

灑淚塡東海﹐而今月一圓。江流仍此水﹐世界竟何年。橫折山河影﹐誰攀閶闔天﹖增城髙赤嵌﹐應照血痕殷。

○臺灣行

城頭逢逢雷大鼓。蒼天蒼天淚如雨。倭人竟割臺灣去。當初版圖人天府。天威遠及日出處。我髙我曾我祖父。艾殺蓬蒿來此士。糖霜茗雪千億樹。歲課金錢無萬數。天胡棄我天何怒。取我脂膏供仇虜。眈眈無厭彼碩鼠。民則何辜罹此苦﹖亡秦者誰三戶楚。何況閩粵百萬戶。

成敗利鈍非所睹﹐人人效死誓死拒﹐萬眾一心誰敢侮﹐一聲拔劍起擊柱﹐今日之事無他語﹐有不從者手刃汝。堂堂藍旗立黃虎﹐傾城擁觀空巷舞﹐黃金斗大印系組﹐直將總統呼巡撫﹐今日之政民爲主﹐臺南臺北固吾圉﹐不許雷池越一步。海城五月風怒號﹐飛來金翅三百艘﹐追逐巨艦來如潮。前者上岸雄虎彪﹐後者奪關飛猿猱。村田之銃備前刀﹐當軏披靡血杵漂。

神焦鬼爛城門燒﹐誰與戰守誰能逃﹖一輪紅日當空髙﹐千家白旗隨風飄。搢紳耆老相招邀﹐夾跪道旁俯折腰﹐紅纓竹冠盤錦條﹐靑絲辮髮垂云髾﹐跪捧銀盤茶與糕﹐綠沈之瓜紫蒲桃﹐將軍遠來無乃勞﹖降民敬爲將軍犒。將軍曰來呼汝曹﹐汝我黃種原同胞﹐延平郡王人中豪﹐實辟此土來分茅﹐今日還我天所教。

國家仁聖如唐堯﹐撫汝育汝殊黎苗﹐安汝家室毋譊譊。將軍徐行塵不囂﹐萬馬入城風蕭蕭。嗚呼將軍非天驕﹐王師威徳無不包﹐我輩生死將軍操﹐敢不歸依明聖朝。噫嚱吁﹗悲乎哉﹗汝全臺﹐昨何忠勇今何怯﹐萬事反覆隨轉睫。平時戰守無豫備﹐曰忠曰義何所恃﹖

○度遼將軍歌

聞雞夜半投袂起檄告東人我來矣。此行領取萬戶侯﹐豈謂區區不余畀。將軍慷慨來度遼﹐揮鞭躍馬誇人豪。平時蒐集得漢印﹐今作將印懸在腰。將軍鄕者曾乘傳﹐髙下句驪蹤迹徧﹐銅柱銘功白馬盟﹐鄰國傳聞猶膽顫。

自從弭節駐雞林﹐所部精兵皆百煉﹐人言骨相應封侯﹐恨不遇時逢一戰。雄關巍峨髙插天﹐雪花如掌春風顚。歲朝大會召諸將﹐銅鑪銀爥圍紅氈。酒酣舉白再行酒﹐拔刀親割生彘肩。自言平生習槍法﹐煉目煉臂十五年。目光紫電閃不動﹐袒臂示客如鐵堅。淮河將帥巾幗耳﹐蕭娘呂姥殊可憐。看余上馬快殺賊﹐左盤右辟誰當前﹖鴨綠之江碧蹄館﹐坐令萬里銷烽煙。坐中黃曾大手筆﹐爲我勒碑銘燕然。

麼麼鼠子乃敢爾﹐是何雞狗何虫豸﹖會逢天幸遽貪功﹐它它籍籍來赴死﹐能降免死跪此牌﹐敢抗顏行聊一試。待彼三戰三北余﹐試我七縱七擒計。兩軍相接戰甫交﹐紛紛鳥散空營逃。棄冠脫劍無人惜﹐只幸腰間印未失。

將軍終是察吏才﹐湘中一官復歸來﹐八千子弟半摧折﹐白衣迎拜悲風哀。幕僚步卒皆雲散﹐將軍歸來猶善飯。平章古玉圖鼎鐘﹐搜篋價猶值千萬。聞道銅山東向傾﹐願以區區當芹獻﹐藉充幾幣少補償﹐毀家報國臣所願。燕云北望尢憤多﹐時出漢印三摩挲﹐忽憶《遼東浪死歌》﹐印兮印兮柰爾何﹗

○閏月飲集鍾山送文蕓閣學士廷式假歸兼懷陳伯嚴吏部三立

潑海紅霞照我杯﹐江山如此故雄哉﹗馬蹄蹴踏西江水﹐相約扶桑濯足來。

○用寫經齊體送葉損軒之申江

幾日蕭疏雨滴檐﹐送君一舫水新添。閏餘桐葉閒來數﹐去後桃花笑復拈。索和詩箋停玉版﹐判依文稿閣牙簽。扶余立國今何以﹐爲我探詢海外髯。

○立秋日訪易實甫順鼎遂偕遊秦淮和實甫作

袖裏《魂南》一束詩﹐茫茫相對兩情癡。看揚玉海塵千斛﹐喜賸靑溪櫓一枝。鶉首賜人天亦醉﹐龍泉伴我世誰知﹖死亡無日難相見﹐況又相逢便說離。

○又和實甫

九州莽莽匆匆走﹐兩鬢蕭蕭漸漸枯。欲訪蓬萊難附鶴﹐暫攀楊柳可藏鳥。筆畱白石飛仙語﹐袖有靑溪小妹圖。猶是人間漧淨土﹐莫將樂國當窮途。

○玄武湖歌和龍松岑繼棟

大江滚滚流日夜﹐降幡屢豎石頭下﹐別有蒼茫一片湖﹐山勢周遭湖不打。湖光十里擎風荷﹐遊人競說安樂窩﹐船頭簫管驢背酒﹐吳娘楚客時經過。城南暑鬱蒸如甕﹐汗雨橫流濕衣縫﹐笳鼓欣停戰伐聲﹐篷船合作淸涼夢。一客新自天邊來﹐一客臥起叢書堆﹐承平公子交章伯﹐酒龍詩虎爭崔嵬。天風浩浩三萬里﹐吹我犯斗星槎回。河山不異風景好﹐今者不樂何爲哉﹖

江城明媚雨新霽﹐菱葉蓮蓬送香气。井闌莫問燕支山﹐鐘聲尙認雞鳴埭。閒閒十畝逍遙遊﹐莽莽六朝興廢事﹐珠樓綺閣未渠央﹐靑蓋黃龍柰何帝。盛衰漫唱《百年歌》﹐哀樂且圖今日醉。酒波光溢金叵羅﹐銀鱸錦鴨甘芳多﹐彊顏作歡贊眉飲﹐茫茫對此如愁何。夕陽映郭空波明﹐柳絲漾綠蘆芽靑。平生舊遊在吾眼﹐仿佛上野湖心亭。美酒肥牛酣大嚼﹐頭冠腰箭恣歡謔﹐遙想將軍渡海歸﹐相從凱唱從軍樂。

○九月初三夜招袁重黎柯巽庵梁節庵王晉卿諸君小飲和節庵韻

嫋嫋風波又此秋﹐靑溪幾曲映淸流。疏篷剪燭人重話﹐短鬢簪花老漸羞。杯影驚心傾海水﹐角聲催晚逼城樓。蒹葭別有淒淒恨﹐不向中央怨阻修。

○上海喜晤陳伯嚴

颯颯秋風夜气深﹐照人寒月肯來臨。磯頭黃鵠重相見﹐海底鰻魚未易尋。大地山河悲缺影﹐中年絲竹動歡心。橫流何處安身好﹖從子商量抱膝吟。

○題黃佐廷贈尉遺像

佐廷﹐名季良﹐番禺人。光緒十年七月初三日﹐在閩江揚武船中殉難。詔以云騎尉承襲。方敵船圍困馬江﹐佐廷自以照像寄其父道平﹐自言能爲忠臣﹐卽是孝子﹐卒踐其言﹐年僅二十五耳。

潑海旌旗爇血紅﹐防秋諸將盡籠東。黃衫淺色靴刀備﹐年少翻能作鬼雄。

不如烏鳥《陳情表》﹐生屬猴年寄母書。讀到季良男百拜﹐淚痕點點照衣裾。

不將褒鄂畫■﹝氵夌﹞煙﹐颯爽英姿尙凜然。一語衝君冠上發﹐有人降表寫龍箋。

○贈梁任父同年

列國縱橫六七帝﹐斯文興廢五千年。黃人捧日撐空起﹐要放光明照大千。

佉盧左字力橫馳﹐臺閣官書貼括詩。守此行錐三寸管﹐絲柔綿薄諒難支。

白馬東來更達摩﹐靑牛西去越流沙。君看浮海乘槎語﹐倘有同文到一家﹖

寸寸河山寸寸金﹐■﹝亻瓜﹞離分裂力誰任。杜鵑再拜尢天淚﹐精衛無窮塡海心。

又天可汗又天朝﹐四表光輝頌帝堯。今古方圓等顱趾﹐如何下首讓天驕。

靑者皇穹黑劫灰﹐上尢天墜下山ㄨ。三千六百釣鰲客﹐先看任公出手來。

○寄女

團團雞子黃﹐灩灩花豬肉﹐雙雞日饋洎﹐毋許竅更鶩。飯蒸秔稻香﹐酒潑葡萄綠。庖丁日解牛﹐碎切煮爛熟﹐吹■﹝氵末﹞成白波﹐碾塵積紅曲﹐罨以自然鼎﹐濃過畱香粥。我日啜此汁﹐十載未饜足。勿告而翁知﹐知之恐眉■﹝戚﹞。牛旁侍閻羅﹐黃金獰四目﹐云欲取屠人﹐橫叉入地獄。佛自愛眾生﹐我自食天祿。嗟予患瘧後﹐負風幾欲伏﹐計臂小半分﹐量腰賸一束﹐兩頰旋深渦﹐而今漸平復﹐須白一二莖﹐雙鬢尙垂綠。朝朝軟飽後﹐行行捫余腹。寄汝近時影﹐祝我他時福。

江南二三月﹐夾道花爭妍﹐誰家女如雲﹐各各扶婢肩﹐碧羅湖水媚﹐茜紗秋云娟。就中最驕詡﹐繡羅雙行纏﹐一裙覆百金﹐一襪看千錢﹐婷婷復裊裊﹐織步殊可憐。笑謂蠻方人﹐半是赤足仙﹐新樣尖頭鞋﹐略仿浮海船﹐上繡千鴛鴦﹐下刺十丈蓮﹐指船大如許﹐伸腳笑欲顚。汝輩聞此語﹐當引扇障顏。父母誰不慈﹐忍將人雕鐫﹐幸未一缸淚﹐買此雙拘攀。邇聞西方人﹐設會同禁煙﹐意欲保天足﹐未忍傷人權。吁嗟復吁嗟﹐作俑今千年。

寶塔髙十層﹐巍峨天主堂。蹇人欲上天﹐引手能扶將﹐指揮十字架﹐閃閃碧眼光﹐土人手執箠﹐驅之如虎狼。蘇州大都會﹐新辟通商場﹐蜃气噓作樓﹐馬鬣化爲墻。行有女歐絲﹐條條出空桑。載我金錢去﹐百帆復千箱。我奉大府檄﹐奔走吳之江﹐一月三往來﹐往來趁夜航。彼酋領事官﹐時時從商量﹐喜則軒眉笑﹐怒或虯髯張﹐豈免鬥唇舌﹐時復攄肝腸。世人別顏色﹐或白亦或黃﹐黑奴汝所知﹐汝曾至南荒。昔有女王國﹐曾封親魏王﹐文身易斷髮﹐鱗介被冠裳﹐自我豎降幡﹐亦附彊國彊。汝弟捧地球﹐手指海中央﹐區區黑子大﹐胡爲戰則贏﹖汝母口誦經﹐佛國今何方﹖如何伏魔者﹐怒目無金剛﹖聰明汝勝母﹐書付汝參詳。愼勿給人看﹐看則疑荒唐。

○感懷呈樵野尙書丈卽用話別圖靈字韻

海南巨鱷頑不靈﹐非人非鬼絕睹聆﹐詘彊彌隙百無策﹐罔兩鑄鼎誰能銘﹖方今五洲猶戶庭﹐雲帆飆艦來不停﹐海波漫漫槃不掩﹐天闕蕩蕩門無扃。突然太行扼井陘﹐欲上無梯馳無軨。守門狺狺黑犬吠﹐傳書杳杳飛鸞靑。背盟絕客出何經﹖更索鉅島屯飛舲﹐蛙蛤相呼祇取鬧﹐蛟螭攫人先染腥。我生遇合如逕廷﹐累百感心萬勞形﹐西逾萬里大漠絕﹐東居三年濛雨零。於今忽作閉口瓶﹐焚香依佛書鎖廳。平生蹤迹默自數﹐將南忽北飄浮萍。故鄕梅花今已馨﹐在山泉水催我聽﹐歸攜片石問君平﹐客槎柰犯牽牛星。

○放歌用前韻

歸來歸來兮窮鬼捨我揶揄鬼不靈﹐我目無睹耳無聆﹐迷陽迷陽傷吾足﹐豈能絕漠渡磧遠勒《燕然銘》。平生履海如戶庭﹐風輪逐地馳不停﹐忽然鳳皇受詒鴆告絕﹐百靈閉門門晝扃。行趨太行越井陘﹐莫■﹝糸枼﹞馬兮朝展軨。攀云觀日俯視眾山小﹐復走江南江北飽看靑山靑。不然痛飲讀《騷經》﹐望衡九面浮湘舲。秋風裊裊一葉渡江去﹐金焦山下下探水窟蛟龍腥。噫吁乎﹗窮邊甌脫多王廷﹐尙有五嶽畱眞形。我鄕我土大有好山水﹐猶能令我顏丹鬢綠不復齒髮嗟凋零。肩囊腰劍手缽瓶﹐歸來歸來兮左樓右閣中有旋馬廳。二松五柳四圍雜桃李﹐坐看風中飛絮波中萍。寒梅著花幽蘭馨﹐《小山》《招隱》君其聽。歸來歸來兮菜香飯熟茶余睡覺獨自語﹐京華北望戀戀北斗星。

○題樵野丈運甓齊話別圖

光緒丙戌﹐尙書奉使美國﹐道出廣州﹐倪豹岑中丞爲作此圖。

四海復四海﹐九州更九州。旣逾海西極﹐尙非天盡頭。今之墨利堅﹐佛說牛賀洲。通商五十載﹐聚眾千百儔。金椎南北道﹐鐵耜東西疇。世族庾氏庾﹐專門輈人輈。吉莫制革履﹐蒙戎縫旃裘。下至灑削技﹐亦挾瓦墁售。人人輦金歸﹐金山髙甌窶。初辟合眾國﹐布告東諸侯。紅黃黑白種﹐萬族咸井收。無端畫禹迹﹐不使隙地畱。爭食哄雞虫﹐別味殊薰蕕。橫下逐客令﹐相率合力戮。丸泥封函關﹐劃道分鴻溝。欲使越地舟﹐同歌箜國篌。

公時秉英簜﹐禦侮持幹掫。逆阪善轉丸﹐密室工藏彄。謂有百金產﹐當免南冠囚。鑿山通蠶叢﹐築臺髙環橊。拔幟已歸漢﹐右袒翻爲劉。豈圖五丁力﹐竟招眾楚咻。華言造蜚語﹐越調騰怨謳。我時居京都﹐逢人說因由。恨不後車從﹐參預前箸籌。逮公唱刀環﹐我復隨軒輶。契闊六七載﹐煙波杳悠悠。

忽然地軸翻﹐東海嗟橫流。黃塵滚滚來﹐蔽天森戈矛。遼東十萬家﹐血染紅髑髏。何物掉尾鯨﹐公然與龍仇。中有枳首蛇﹐飛飛從鶬鶖。盲云雜怪雨﹐波寒風颼颼﹐魴鱮戒出入﹐蛟螭互蟠蟉。公復探虎穴﹐徑驅車前騶。絲轡闇無華﹐云旌慘垂旒。謂我識塗馬﹐召我來咨諏。檄我千里船﹐揖我百尺樓。戰旗捲風急﹐臘鼓催年遒。竦立誦璽書﹐未語鯁在喉。皇帝問東皇﹐兩國非寇讎。元元一家子﹐所願兵革休。側聞哀痛詔﹐淚珠熒雙眸。何期尺一書﹐按劍明珠投。

和戎盟已定﹐辟港事方稠。我奉大府檄﹐尋約毋效尢。夜郎挾天驕﹐自比黑面猴。鴞音不革響﹐馬逸難維婁。定議法六條﹐未審然與不。喜公告典屬﹐語妙言無郵。公亦定載書﹐气奪藩之酋。頗如雲從龍﹐上下相應求。

平生躡公後﹐學步隨沈浮﹐超擢出驂乘﹐誤犯淩鬥牛。凡公所親歷﹐我亦窮追搜。古稱絕域使﹐例比譚天鄒。獻環詡《蓋地》﹐折箠誇防秋。《王會》徵《職貢》﹐使父親懷柔。今日渡西海﹐受節先包差。紫鳳短褐倒﹐黃龍淸酒酬。與公共此役﹐積歲叢百尢。艱難比天險﹐嗟怨惟鬼謀。一燈話疇昔﹐累夕言咿■﹝口尢﹞。

憲也初識公﹐同客齊之眾。哦詩商舊學﹐漉酒酣新篘。抵掌當世務﹐時時摩蒯緱。爾時會秦趙﹐重獄窮共兜。吁嗟海大魚﹐已如魚中鉤。尙能跋巨浪﹐展翼摩天遊。指東覆蟠木﹐圖南包小球。環顧四海波﹐依然完金甌。

卽當繪圖時﹐今亦一星周。二老話昇平﹐一室何淸幽。入門竹數竿﹐翠覆云油油。登盤獻橙橘﹐繞屋圍松楸。茫茫大瀛海﹐寸地才一漚。門前水只尺﹐便通浮海舟。海水綠搖天﹐中函今古愁。公自翔丹鳳﹐我行從白鷗。再閱二十年﹐重對話綢繆。

○和沈子培同年曾植

蕩蕩門開翼不飛﹐九天爲正有天知。鴆媒絕我言何巧﹐猿臂封侯數本踦。縹緲三山信徐市﹐橫縱六里聽張儀。雲中指點回車路﹐且任東風馬耳吹。

○遊仙詞仍用沈乙庵韻

玉宇揚塵海盡飛﹐丁寧無遣世人知。誤移紫鳳圖難補﹐欲探靑鸞足又踦。惡水疊經鬼羅剎﹐散仙猶詡漢官儀。《思歸》《送遠》天風曲﹐遙聽紅墻玉笛吹。

○元朱碧山銀槎歌

王阮亭《居易錄》﹕『槎﹐元銀工朱碧山制﹐吏部侍郎孫北海家物。』《苑西集》又云﹕『宋荔裳觀察所藏﹐後歸於余。』馮海宴《金石索》言﹕『近藏會賓谷家。左鐫「朱華玉造」﹐右「至正壬寅」﹐圖書「碧山」二字﹐皆小篆也。』或仿其制﹐出以宴客。爲作此歌。

華燈照夜張銅荷﹐酒池灩灩吹白波。主人醉客出奇器﹐錯落絕勝銀頗羅。玉芒鋒殺巧削楮﹐珊枝盤屈紛交柯。中虛龍腹深兀兀﹐下銳鳳尾飛莎莎。滑稽滿注妙能轉﹐渾脫安穩平不頗。拍浮■﹝氵夌﹞波舞白鳥﹐蜿蜒張翅旋丹螺。槎頭有人五銖服﹐挾書傲睨顏微酡。

蓬萊三山在臺■﹝王戔﹞﹐靴尖一趯時來過。下鐫至正壬寅字﹐朱華手艁無差訛。吁嗟大元起漠北﹐滅國五十揮天戈。大瓶舁酒四白象﹐行幕鳴鼓千明駝。珠盤玉甕鴉鶻石﹐萬邦琛贐來求和。使星任指東西極﹐亦飲白鵠擎金鵝。

承平日久文物盛﹐巧工亦復髙巍峨。一杯流傳六百載﹐急觴飲我尢盆多。天乎平戶覆舟後﹐寇來又見東海倭。玉塵百斛輸不盡﹐黃龍十艦棄則那。繡衣使者𨿽四出﹐彊顏媚敵還遭訶。卽今回槎令逐客﹐竟隔上闌遮銀河。

追思虞揭作髙會﹐朝回花底■﹝忄互﹞鳴珂。淸談定窮星宿海﹐歡飲應賦《天馬歌》。海鷗盜去杯羽化﹐尙竊形似工研磨。坐觀桑田幾興廢﹐如撫銅狄三摩挲。肆工述物亦苦窳﹐朝官退食無委蛇。攢眉對飲長太息﹐銀槎銀槎柰爾何﹗

○爲何翽髙兵部藻翔題象山圖

裨瀛大海四圍環﹐半在虛無縹緲間。天戴堯時州禹迹﹐分明認取自家山。

叩門海客偶談瀛﹐發篋《陰符》或論兵。糜盡虫少剩猿鶴﹐拭漧殘淚說閒情。

說教襖神方造塔﹐訛言王母又行籌。年來洗耳胸無事﹐一味貪眠看水鷗。

《十七史》從何處說﹖茫茫《六合》賦何愚。騎驢倒看雲煙過﹐只好商量入畫圖。

○酬曾重伯編修

詩筆韓黃萬丈光。湘鄕相國故堂堂。誰知東魯傳家學﹐竟異南丰一瓣香。上接孟荀騶論縱﹐旁通《騷》賦楚歌狂。灃蘭沅芷無窮竟﹐況復哀時重自傷。

廢君一月官書力﹐讀我連篇新派時。《風》《雅》不亡由善作﹐光丰之後益矜奇。文章巨蟹橫行日﹐世變羣龍見首詩。手擷芙蓉策虯駟﹐出門惘惘更尋誰﹖

○上黃鶴樓

磯頭黃鵠日東流﹐又此闌干又此秋。鼾睡他人同臥榻﹐婆娑老子自登樓。能言鸚鵡悲名士﹐折翼天鵬槪督州。灑盡新亭楚囚淚﹐煙波風景總生愁。

○上嶽陽樓

巍峨雄關據上游﹐重湖八百望中收。當心忽壓秦頭日﹐畫地難分禹迹州。從古荊蠻原小醜﹐卽今砥柱孰中流。紅髯碧眼知何意﹐挈鏡來登最上頭。

○長沙弔買誼宅

寒林日薄井波平﹐人去猶聞太息聲。楚廟欲呼天再問﹐湘流空弔水無情。儒生首出通時務﹐年少羣驚壓老成。百世爲君猶灑淚﹐奇才何況並時生。

○書憤

一自珠崖棄﹐紛紛各效尢。瓜分惟客聽﹐薪盡向予求。秦楚縱橫日﹐幽燕十六州。未聞南北海﹐處處扼咽喉。

豈欲親豺虎﹐聯交約近攻。如何盟白馬﹐無故賣盧龍﹖一著棋全敗﹐連環結不窮。四鄰墻有耳﹐言早■﹝氵曳﹞諸戎。

擾擾無窮事﹐吁嗟景教行。乍聞襖廟火﹐已見徳車旌。過重牽牛罰﹐橫光嚙犬爭。挾彊圖一逞﹐莫問出師名。

古有羈縻地﹐今稱隃領州。竟聞秦失鹿﹐轉使魯無鳩。地動山移恐﹐天懸日墜尢。君看黑奴國﹐到此屬何洲﹖

弱肉供彊食﹐人人虎口危。無邊畫甌脫﹐有地盡華離。爭問三分鼎﹐橫張十字旗。波蘭與天竺﹐後患更誰知﹖

○支離

舉鼎臏先絕﹐支離笑此身。窮途竟何世﹐餘事且詩人。技悔屠龍拙﹐時驚嘆蠟新。剖胸傾執血﹐恐化大千塵。

人境廬詩艸﹟卷九

○紀事

貫索星連熠熠光﹐穹廬天蓋暮蒼蒼。秋風鼓吹妃呼豨﹐夜雨鈴聲劬禿當。《十七史》從何處說﹐百年債看後來償。森森畫戟重圍柝﹐坐覺今宵漏較長。

○放歸

絳帕焚香讀道書﹐屢煩促報訊何如。佛前影怖樓枝鴿﹐海外波驚涸轍魚。此地可能容復壁﹖無人肯就問箯興。玉關楊柳遼河月﹐卻載春風到舊廬。

○九月朔日啟程由上海歸舟中作

月黑霜凝點客衣﹐寥天雁影乍南飛。一池水問幹何事﹐萬里風勞遠送歸。測鏡回看星貫索﹐解裝待問石支機。旁人莫誤三能望﹐遙指銀潢望紫微。

○到家

處處風波到日遲﹐病身憔悴尙能支。少眠易醒藏蕉夢﹐多難仍逢剪韭時。大海走鰻尋有迹﹐老翁失馬卜難知。援琴欲鼓《拘幽操》﹐月在中天天四垂。

○感事

授受元辰紀上儀﹐帝堯訓政典畱貽。誰知髙後垂簾事﹐又見成王負扆時。九鼎齊鳴驚雉雊﹐千金懸格購龍醫。白頭父老紛傳說﹐上溯乾嘉淚欲垂。

上變飛騰赤白囊。兩端首鼠疾奔忙。剛聞赤板連名奏﹐便召長槍第六郎。馳騎鎖門謀大索﹐屯橋阻水伺非常。珠襦武帳諸臣侍﹐亟詔明晨幸未央。

推車弄頂看文康﹐變態眞如傀儡場。五百控弦謀劫制﹐一丸進藥失先嘗。傳書信口訶西母﹐攺制稱尊托素王。九死一生仍脫走﹐頭顱聲價重天亡。

金甌親卜比公卿﹐領取冰銜十日榮。東市朝衣眞不測﹐南山鐵案竟無名。芝焚蕙嘆嗟僚友﹐李代桃僵泣弟況。聞道詬天兼罵賊﹐好頭誰斫未分明。

父子相從泣獄扉﹐老翁七十荷徵衣。一家艸索看生縛﹐三寸桐棺待死歸。鑿空虛槎疑漢使﹐涉江奇服怨湘妃。可憐時後才無幾﹐瓜蔓抄來摘更稀。

下詔會宜母子離﹐初聞逐諫後苔兒。心肝誰奉藏衣詔﹖骨肉難徵對簿詞。一綱打余髙鳥盡﹐九泉曲處蟄龍知。恩牛怨李原無與﹐莫誤忠姦讀黨碑。

師未多魚遂漏言﹐如何此事竟推袁﹖柏人誰白孱王罪﹖攺子終傷慈母恩。金玦厖涼含隱痛﹐杯弓蛇影負奇冤。五洲變法都流血﹐先累維新案盡翻。

太白星芒月色寒﹐五云縹緲望長安。忍言赤縣神州禍﹐更覺黃人捧日難。壓己眞尢天夢夢﹐窮途並哭海漫漫。是非新舊紛無定﹐君看寒蟬噤眾官。

○人境廬之鄰有屋數間余購取其地葺而新之有樓巋然獨立無壁南武山人爲書一聯曰陸沈欲借舟權住天問翻無壁受呵因足成之

半世浮槎夢裏過﹐歸來隨地覓行窩。陸沈欲借舟權住﹐天問翻無壁受呵。偶引雛孫問初月﹐且容時輩量汪波。灣灣幾曲靑溪水﹐可有人尋到釣蓑﹖

○寒夜獨坐臥虹榭

今時何時我非我﹐中夜起坐心旁皇。風聲水聲烏烏武﹐日出月出團團黃。層陰壓屋天四蓋﹐寒云入戶山兩當。回頭下視九州窄﹐髙飛黃鵠今何方﹖

○小飲息亭醉後作

斜日江波聽鷓鴣﹐鷓鴣啼處是吾盧。酒酣仍作思鄕夢﹐徑仄難爲《益地圖》。偶約故人同茗艼﹐居然丈室坐蓮須。朝朝捧牘應官去﹐忽憶吳江老釣徒。

○仰天

仰天擊缶唱烏烏﹐拍徧闌干碎唾壺。病久忍摩新髀肉﹐劫余驚撫好頭顱。篋藏名士株連籍﹐壁掛羣雄豆剖圖。敢託鴆媒從鳳駕﹐自排閶闔撥云呼。

○雁

汝亦驚弦者﹐來歸過我廬。可能滄海外﹐代寄故人書﹖四面猶張綱﹐孤飛未定居。匆匆還不暇﹐他莫問何如。

○酬劉子巖同年瑛

鐵漢樓髙天四垂﹐嶺雲愁護黨人碑。看花每濺啼鵑淚﹐繞樹難安飛鳥枝。何地可名淸淨土﹖思君忽到太平時。一家樂壽兼文福﹐呼聿吟書買寫詩。

○己亥雜詩

我是東西南北人﹐平生自號風波民。百年過半洲遊四﹐畱得家園五十春。

亦曾忍死須臾坐﹐正用此時持事來。今午垂簾春睡起﹐擁壚拈箸撥寒灰。

自攜蠟屐自扶筇﹐偶亦偕行挈小童。積習未除官樣俗﹐袖中藏得歙煙筒。

斜陽橋背立移時﹐偶有人過偶頷之。商略雨晴旋散去﹐不曾相識亦忘誰。

雲中水火界相爭﹐相觸相磨便作聲。此是尋常推阻力﹐人間浪作震雷驚。

跳珠雨亂黑雲翻﹐事外閒雲卻自閒。看到須臾圖萬變﹐終愁累卻自家山。

老健眞應飽看山﹐看山誰得幾時閒﹖屢將遊約誑猿鶴﹐遲恐山靈笑汝孱。

夢回小坐淚潸然﹐已誤流光五十年。但有去來無現在﹐無窮生滅看香煙。

日光野馬息相吹﹐夜气沈沈萬籟微。眞到無聞無見地﹐眾虫仍著鼻端飛。

拋書午倦睡醒時﹐走聽盲翁負鼓詞。漫說是非身後誤﹐上場人事類兒嬉。

天下英雄聊種菜﹐山中髙士愛鋤瓜。無心我卻如雲懶﹐偶爾栽花偶看花。

費盡黃金匝地鋪﹐算來十笏只區區。無端尙被西鄰責﹐何況商量《益地圖》。

曲闌十步九徘徊﹐三面軒窗四扇開。誇道華嚴彈指現﹐只憐無地著樓臺。

墻外垂楊盡別家﹐平分水竹頗爭差。萬花爛漫他年事﹐第一安排旋復花。

無端苞拆復挼莎﹐誤盡人非郭橐駝。甫見萌芽生意盡﹐對花負負柰花何﹗

忍向當門再種蘭﹐露翻風打莫重看。思量空谷安身好﹐猶恐他時畫地難。

秋淫天漏雨蕭蕭﹐展葉抽條各自驕。同作綠陰同蔽日﹐如何修竹肯彈蕉。

略買胭脂畫折枝﹐明窗護以璧琉璃。物從中國名從主﹐綠比波■﹝木菱﹞紅荔支。

絮棉吹入化春衣﹐渡海山薯足療饑。一任轉輸無內外﹐物情先見大同時。

乳艸刪緣幾美﹐舊花別換日新紅。去畱一一舊天擇﹐物自爭存我大公。

農事傳家稷世官﹐可知粒食出艱難。妄誇天降忘人力﹐轉當寒冰覆翼看。

三千年上舊花枝﹐頗怪風人不入詩。我向秦時明月問﹐古時花可似今時。

移桃接李盡成春﹐果碩花濃樹愈新。難怪球西新辟地﹐白人換盡舊紅人。

篳路桃弧展轉遷﹐南來遠過一千年。方言足證中原韻﹐禮俗猶畱三代前。

男執干戈女甲裳﹐八千子弟走勤王。崖山舟覆沙虫盡﹐重帶天來再破荒。

野外團焦嶺上田﹐世傳三十子孫千。元時古墓明朝屋﹐上覆榕陰六百年。

宰相表行多譜牒﹐大宗法廢變祠堂。猶存九兩系民意﹐宗約家家法幾章。

世守先姑《徳象》篇﹐人多《列女傳》中賢。若倡男女同權論﹐合授周婆制禮權。

窅娘側足跛行苦﹐楚國織腰餓死多。說向妝臺供媚妾﹐人人含笑看梨渦。

反哺難期婦乳姑﹐系纓竟占女從夫。雙雙錦褓鴛鴦小﹐絕好朱陳嫁娶圖。

一聲聲道妹相思﹐夜月哀猿和《竹枝》。歡是團圓悲是別﹐總應腸斷妃呼豨。

華燈掛壁祝添丁﹐吉夢徵蘭笑語馨。日問神遊到何處﹐佛前別供《處胎經》。

海國能醫山國貧﹐萬夫荷臿轉金輪。最憐一二虯髯客﹐手舉扶餘贈別人。

秀孝都居弟子行﹐人人《陰騭》誦文昌。邇來《雲笈》傳抄貴﹐更寫驚經拜玉皇。

枯骨如龜識吉凶﹐孤埋鳩占不相容。一年訟牒如山積﹐不爲疑龍卽撼龍。

螺殼漫山紙蝶飛﹐攜雛扶老語依依。紅羅散影銅蕭響﹐知是誰家掃墓歸。

老樹樓鴉子又孫﹐靑靑松柏半爲薪。眼中酒化杯中淚﹐拜手今承主祭人。

恨無永叔《瀧岡表》﹐亦愧羲之《誓墓文》。說甚微官邀薄祿﹐紙錢在地酒澆墳。

樹靜風停夢不成﹐枕函側倚淚縱橫。荷荷引睡施施溺﹐竟夕聞娘喚女聲。

黃鵠都非五尺童﹐日催人老日龍鍾。呼名摩頂回頭道﹐兩頰差如百幾翁。

五十年前事未忘﹐白頭諸母說家常。指渠墜地呱呱處﹐老屋西頭第四房。

一路春鳩啼落花﹐十齡學步語牙牙。錦袍曾賦小時月﹐月照■﹝忄互﹞河鬢已華。

忽想尻輪到五洲﹐海泓煙點小齊州。丁年破浪乘風興。畫壁畱圖作臥遊。

幾星十二徧周天﹐繞盡圓球剩半環。法界樓臺米家畫﹐總輸三島小神山。

長恨古人吾不見﹐又疑諸史半欺謾。女王銅鏡委奴印﹐親手摩挲對面看。

烏呼碑下弔忠臣﹐蹈海人人恥帝秦。震地哭聲塗地血﹐大東扶起一紅輪。

滔滔海水日趨東﹐萬法從新要大同。後二十年言定譣﹐手書《心史》井函中。

一夫奮臂萬人呼﹐欲廢稱臣等廢奴﹐民貴遂忘皇帝貴﹐莫將讓國比唐虞。

當時傳檄開荒令﹐今日關門逐客書。浪詡皇華誇漢大﹐請看黃種受人鋤。

赫赫紅輪上大空﹐搖天海綠化爲虹。從今要約黃人捧﹐此是扶桑東海東。

四百由旬道路長﹐忽逢此老怨津梁。沈沈睡過三千歲﹐可識西天有教皇﹖

上燭光芒曜日星﹐東西並峙兩天擎。象形文字鴻荒祖﹐石鼓文同石柱銘。

一刀截斷大河橫﹐省卻圖南六月程。海客歡呼土民怨﹐債臺髙築與天平。

瓊闕丹房曜彩霞﹐爛紅玫瑰雨天華。外孫魯酒皇娥瑟﹐同醉西方阿母家。

生是天驕死鬼雄﹐全歐震蕩气猶龍。世間一切人平等﹐若算人皇只乃公。

萬燈懸耀夜光珠﹐照出諸天夜燕圖。纓絡綱云花散雨﹐居然欲界有仙都。

長夜漫漫日不光﹐黑風吹我墜何方﹖蒼天已死黃天立﹐惟見團團雞子黃。

眼底塵驚世界微﹐天風浩浩吹人衣。便當禦气乘球去﹐飽看環瀛跨海歸。

浮沈飄泊年年事﹐偶寄閒鷗安樂竊。急雨打窗浪搖壁﹐無端平地又風波。

云爲四壁水爲家﹐分付名山攺姓余。瘦菊淸蓮艷桃李﹐一瓶同供四時花。

上山如畫重累人﹐結屋絕無東西鄰。襟間海上一丸月﹐屐底人間萬斛塵。

甑蒸汗雨郁如珠﹐雨■﹝月夜﹞淸風習習俱。浴過涼波三百斛﹐才知灌頂妙醍醐。

三年團扇在懷袖﹐六月重裘仍帶圍。萬里歸槎北風急﹐經旬卻換五時衣。

蟹行艸字畫佉廬﹐蠟印紅鷹兩翼舒。君主花名民主押﹐篋中畱得兩除書。

夢裏似曾遷海外﹐醉中不覺到江南。茫茫人海浮沈處﹐添得閒鷗又二三。

我行偏歷三天下﹐松寥一閣天下奇。兩鼎蟠螭碑《瘞鶴》﹐還有椒山手寫詩。

黃鶴髙樓又撻碎﹐我來無壁可題詩。擎天鐵柱終虛語﹐空累尙書兩鬢絲。

禦屏丹筆記名新﹐天語殷殷到小臣。九牧盛名吾豈敢﹐知非牛李黨中人。

丹樓彩日畫中看﹐初上鸞坡舉步難。勞動九重前席問﹐繡衣門外立天官。

堯天到此日方中﹐萬國彊由法變通。驚喜天顏微一笑﹐百年前亦與華同。

奉使虛聞結徳車﹐卻回無袖到長沙。靑鸞傳到東皇信﹐又泛蓬萊八月槎。

三詔嚴催倍道馳﹐《霸朝》一集感恩知。病中泣讀維新詔﹐深恨鋒車就召遲。

冷月嚴霜照一燈﹐柝鈴風送響騰騰。案頭英簜門前戟﹐豈有籧篨覆瘐冰。

七十尙書出負戈﹐三閭憔悴怨湘波。撫琴欲鼓《拘幽操》﹐軏唱臣難喚柰何。

竟寫梅邊生祭祠﹐亦歌塞外送行詩。候人鵠立門如海﹐浪語風聞百不知。

憐君膽小累君驚﹐抄蔓何曾到友生。終識絕交非惡意﹐爲曾代押黨碑名。

環門松竹喜相迎﹐倚樹安樓鴿不驚。對鏡頭顱顧妻笑﹐幾乎此事卻幹卿。

萊傭酒保笑言歡﹐偶數江湖幾謫官。反蔓環門蘭在室﹐呼兒重檢《漢書》看。

花落庭空對紫薇﹐畫簾重處漾斜暉。銜雛燕子渾無賴﹐眼見人瞋故故飛。

寒燈說鬼鬼啾啾﹐夜雨言愁我欲愁。只有蓬山萬重隔﹐未容海客說瀛洲。

左列牛宮右豕圈﹐冬烘開學鬧殘年。籬邊兀坐村夫子﹐極口媧皇會補天。

寒壚爆栗死灰然﹐酒冷燈昏倦欲眠。驚啼讀書聲到耳﹐細聽仍是《八銘篇》。

風雨雞鳴守一廬﹐兩年未得故人書。鴻離魚綱驚相避﹐無信憑誰寄與渠。

頸血模糊似未乾﹐中藏耿耿寸心丹。瑯函錦篋深韜襲﹐畱付松陰後輩看。

古佛孤燈共一龕﹐無人時與影成三。何方化得身千百﹖日換新吾對我譚。

地球捧問海中央﹐多少紅毛國幾方﹖聽說龍飛周甲宴﹐挽須要去問英皇。

相約兒童放學時﹐小孫拍手看翁嬉。平生兩事轟轟樂﹐爆竹聲騰鷂子飛。

鏡中幾幾換容儀﹐諱老無妨略鑷髭。今日發旟懸不起﹐星星知剩幾莖絲﹖

蠟余忽夢大同時﹐酒醒衾寒自嘆衰。與我周旋最親我﹐關門帶讀自家詩。

○己亥續懷人詩

白髮滄江淚灑衣﹐別來商榷更尋誰﹖閒雲野鶴今無事﹐可要籃與共護持﹖

紛紜國是定維新﹐一疏驚人泣鬼神。尋徧東林南北部﹐一家鉤黨古無人。

薦賢略似孔文舉﹐下獄還因呂步舒。一編選佛科名錄﹐便是司空城旦書。

金華講殿共論思﹐聖祖文宗舊典貽。指問雞樓庭下樹﹐可容別築鳳凰池﹖

優孟衣冠笑沐猴﹐武靈胡服眾人咻。問君薙發新王令﹐換卻頑民多少頭。

龍泉知我劍隨身﹐三斗撐胸熱血新。是我眼中神後物﹐熊羆男子鳳凰人。

南獄雲開篳路初﹐歸來秋雨臥相知。零星幾卷靈鶼閣﹐只算江郎制錦余。

我歌樂府《壽人》曲﹐君作師儒紹聖篇。爛熳眾雛環我拜﹐登堂公瑾是同年。

文如腹中所欲語﹐詩是別後相思資。三載心頭不曾去﹐有人白皙好須眉。

念我平生同隊魚﹐又念丈人屋上鳥。翩翩公孫才似舅﹐因君問訊今何如。

臣罪當誅父罪微﹐呼天呼父血沾衣。白頭玄鬢《哀蟬曲》﹐減盡維摩舊帶圍。

一卷生花《天演論》﹐因緣巧作續弦寥。絳紗坐帳談名理﹐勝似麻姑背蛘搔。

兼綜九流能說佛﹐旁通四部善談天。紅燈夜雨圍鑪話﹐累我明朝似失眠。

平生著述老經師﹐絕妙文章幼婦詞。今日臯皮談攺制﹐《黃書》以外錄《明夷》。

閃電雙眸略似嗔﹐知君龍性未能馴。同遊莫學梁園客﹐自負山膏好罵人。

自家家法自家妝﹐鄕裏傳誇馬糞王。花樣時文筍尖腳﹐可容兒女再商量。

船山大隱師承遠﹐東海褰冥學派新。編到《沅湘耆舊錄》﹐難爲君稱作龍身。

屈指中興六七公﹐論才考徳首南丰。籠人意气談天口﹐轉似區區隘乃翁。

少年罪狀在《金荃》﹐中歲驂鸞便學仙。《魂北》《魂南》今哭徧﹐再傾淚海哭桑田。

四壁靑山亂疊書﹐蓬蒿波徑閉門居。記曾元子坊邊遇﹐手絜筠籃貫柳魚。

相約乘槎萬里遙﹐天風吹散各蓬飄。屋梁月黑思君夢﹐忽夢平生吳鐵喬。

頭顱碎擲哭瀏陽﹐一鳳而今剩楚狂。龜手正需洴澼藥﹐語君珍重百金方。

背負靈囊欲大包﹐東西遊說日譊譊。冶傭酒保相攜去﹐幸免門生瓜蔓抄。

謬種千年《兔園冊》﹐此中埋沒幾英豪。國方年少吾將老﹐靑眼髙歌望爾曹。

○臘月二十四日詔立皇嗣感賦

漢家累葉子孫千﹐朱果祥占瓜瓞綿。十世忽遭陽九厄﹐再傳失紀仲壬年。《千秋金艦》懲儲貳﹐九降綸音愼擇賢。今日小宗承大統﹐典書豈忘帝堯篇。

先皇遺恨鼎湖弓﹐世及家傳總大公。誰誤禮經爭繼統﹐妄拚屍諫效孤忠。弟兄共託施生蔦﹐男子偏遲吉夢熊。片紙病中哀痛詔﹐前星翹首又移宮。

齊東野語僅荒唐﹐讀詔人人泣數行。怪事聞呼柰何帝﹐佹詩敢唱厲憐王。袖中禪代誰經見﹖管外窺天妄測量。鉤盡甘陵南北部﹐庶人橫議亦刊章。

家居撞壞慮織兒﹐天下膏粱百不知。朝貴預尊天子父﹐王驕甘作賊人魁。亢龍守蟄存身日﹐■﹝疒契﹞狗相牙擲骨時。玉匣緘名黃帶盛﹐承平重憶說雍﹑熙。

人境廬詩艸﹟卷十

○庚子元旦

喔喔天雞又一鳴﹐雙懸兩曜展光明。承天仰看金輪轉﹐震地訛傳玉斧聲。漢厄愁看正月卯﹐代來幾協大橫庚。自歌太乙迎神曲﹐終望餘年見太平。

樂奏鈞天夢裏過﹐瀛臺縹緲隔星河。重華仍唱卿云爛﹐大地新添少海波。千九百年塵劫末﹐東西南國戰場多。未知王母行籌樂﹐歲歲添籌到幾何﹖

○杜鵑

杜鵑花下杜鵑啼﹐苦雨淒風夢亦迷。古廟衣冠人再拜﹐重樓關鎖鳥無樓。幽囚白髮哀蟬咽﹐久戍黃沙病馬嘶。未抵聞鵑多少恨﹐況逢春暮艸萋萋。

○初聞京師義和團事感賦

無端桴鼓擾京師﹐猶記昌陵鼎盛時。今日黃天傳角道﹐非徒赤子弄潢池。冠纓且教宮人戰﹐繡镼還充司隸儀。晝夜金吾曾不禁﹐未知盜首定何誰﹖

九百《虞初》小說流﹐神施鬼設詡兵謀。明知篝火均狐黨﹐翻使衣冠習狗偸。養盜原由十常侍﹐詰姦惟賴外諸侯。竹筐麻瓣書團字﹐痛哭誰陳卹緯尢﹖

博帶峨冠對舊臣﹐三年緘口諱維新。僅將兒戲塵羹事﹐付與尸居木偶人。紹述政行皆鐵案﹐黨人獄起又黃巾。卽今剛趙來宣撫﹐猶信投戈是義民。

○寄懷丘仲閼逢甲

滄海歸來鬢欲殘﹐此身商榷到蒲團。哀弦怕聽家山破﹐醇酒還愁來日難。繞樹烏尋誰屋好﹖銜雛燕喜舊巢安。朝朝曳杖看山去﹐看到斜陽莫倚欄。

○感事又寄丘仲閼

萬目眈眈大九州﹐神叢爭博正探籌。何堪白刃張拳黨﹐更擾黃花落地秋。石破眞驚天壓己﹐陸沈可有地埋尢﹖前番尙得安身處﹐莫說寒蕪赤嵌愁。

三邊烽火照甘泉﹐聞道津橋泣杜鵑。帝釋亦愁龍漢去刃﹐天災況值鼠妖年。流離苦語傳黃蘗﹐盜竊迷香幻白蓮。漫寫哀辭金鹿痛﹐人間何事不顚連。

○述聞

太阿倒授又移權﹐便到玄黃血戰年。狂喝梟盧天一笑﹐怒訶狗腳帝三拳。垂虹上貫重輪日﹐瀉海橫分九點煙。畢竟圖王圖作賊﹐無端殿下比雷癲。

皇京一片變煙埃﹐二百年來第一回

。荊棘銅駝心上淚﹐觚稜金爵去刃余灰。螟蛉果贏終誰撫﹐猿鶴沙虫總可哀。只望木蘭仍出狩。鑿與無恙賊中來。

說有蒼天不死方﹐盜泉一飲眾皆狂。人言細柳都兒戲﹐我欲傳芭哭國殤。鬼吏三官明作賊﹐神兵六甲解擒王。古今多少昏荒事﹐並付盲翁負鼓場。

一拳打碎舊山河﹐兩手公然斗柄挼。鴝鵒往來謠語慟﹐魚龍曼衍戲場多。火焚襖廟連烽燧﹐轍涸羈臣乞海波。至竟遼東多浪死﹐尙誇十萬劍橫磨。

撥幟先登徑上臺﹐炮聲震地忽轟雷。一齊擾擾嗟魚爛﹐萬目眈眈看虎來。鐵鑄六州成大錯﹐衣香七市付沈灰。聯盟守約連名奏﹐賴有維持半壁才。

禹迹芒芒畫九州﹐到今滄海竟橫流。合縱敢拒三天下﹐雪恥將尋九世讎。事勢可如騎虎背﹐功名偏賞爛羊頭。是誰畫諾誰傳詔﹖一紙明貽萬國羞。

忽灑龍漦翳太陰﹐臣矢主窳到於今。風輪壞動天難補﹐磐石無人陸竟沈。揖盜開門終自誤﹐虐臣釁鼓果何心。當時變政翻新案﹐早使尢臣淚滿襟。

飛角侵邊局早輸﹐國家𨿽缺尙金甌。剪分鶉首天何醉﹖再拜鵑聲帝獨尢。藉寇終除鉤黨禍﹐函圖看送罪臣頭。祖功宗徳王明聖﹐豈有乾坤一擲休。

○七月十五夜暑甚看月達曉

空庭樹靜悄無鴉﹐太白光芒北斗斜。破碎山河猶照影﹐廣寒宮闕定誰家﹖光殘銀燭談偸藥﹐熱逼金甌看剖瓜。滿酌淸尊聊一醉﹐漫愁秋盡落黃花。

○南漢修慧寺千佛塔歌

塔爲南漢劉張時建﹐弟一層有銘文曰﹕『敬勸眾緣﹐以鳥金鑄造千佛塔七層於敬州修慧寺創塔亭﹐供養虔﹐繄歸善土﹐望皇躬玉曆千春﹐瑤圖萬歲。然願郡壇��﹐��康平﹐禾麥丰饒﹐軍民寧�﹐�雨順調﹐�境歌詠。����方隅﹐次以九宥三塗﹐���樂﹐亡魂滯魄﹐咸證人天。��周圍﹐常隆瞻敬。以《大寶》八年乙丑歲大呂之月﹐設齊慶贊。』銘皆陰文。以光孝寺東西鐵塔証之﹐其三面當尙有題名﹐如乾亨寺銅鐘款﹐或並有眾緣弟子名。然無從尋視矣。此塔創建至今九百餘年﹐《廣東通誌》《嘉應州誌》皆失載﹐卽吳石華廣文《南漢金石志》搜羅極富﹐亦不之及。塔髙約三四丈﹐上七層爲鐵鑄﹐下壘土築成﹐無從攀登﹐故不知塔頂有銘。乙丑兵燹以後﹐略毀而未壞。嗣爲羣兒毀傷﹐日久遂圮。余歸裏後求之鄰家﹐得塔銘一方。續得弟五層全層﹐又得弟三弟四層之三方﹐及第二層之一方。考弟二層有七十七佛﹐弟三層六十七佛﹐弟四層五十七佛﹐弟五層三十七佛。由是推知弟六層有十二佛﹐每面二百五十佛﹐合計則千佛也。最髙之七層爲合尖頂﹐應無像。弟四層大佛旁﹐有小字曰東方善徳佛﹑北方相徳佛﹑西方無量壽佛。南方殘缺﹐以釋典考之﹐當是南方栴檀徳佛。佛皆趺坐斂袖﹐乘以蓮花。自弟二至弟六層﹐皆方隅。下有檐﹐寬約四寸。檐角有蟾蜍形﹐似以之系鈴者。惟弟一層無檐﹐有立像二﹐在兩隅﹐似是四天王﹐其數應不在佛中也。考敬州州於南漢主劉晟乾和三年﹐卽潮州之程鄕縣升爲州﹐領懸一。修慧寺不入志中﹐寺址亦未悉所在。塔距余家僅數牛鳴地﹐巋然立岡上﹐亦無塔亭。故老傳言﹐乾隆初年﹐由前州牧王者輔﹐於今之齊州寺移來。寺去塔不遠。然修慧寺何以易名﹖志旣失載﹐又無碑可證矣。余所得殘整各塊﹐均置於人境廬。其塔銘則供息亭中。已囑溫慕柳檢討補入新志中﹐復作此詩以志緣幸。

天龍不飛海蛟起﹐遙斥洛州爲刺史﹐萬事蕭閒署大夫﹐仍世風流作天子。無愁天子安樂公﹐黃屋左纛誇豪雄。當時十國均佞佛﹐此國佞佛尢能工。八萬四千塔何處﹖敕司特用烏金鑄。石趺鐵蓋花四圍﹐宮使沙門名列署。千家設供爭飯僧﹐百姓燒指添然燈。一州政得如斗大﹐亦造窣堵髙層層。

此塔周圍佛千位﹐十方弟子同瞻禮。寶林銅鐘廣歡緣﹐雲華石室誰作記﹖坐花共數蓮幾枝﹐剔銹尙餘銘百字。下言人鬼共安康﹐上祝國皇壽千歲。噫嘻劉氏五十年﹐一方嶺殊可憐。畫地爲牢聚蛇毒﹐殺人下酒垂蛟涎﹐離宮深處卽地獄﹐鐵牀湯鑊窮烹煎﹐兔絲吞骨龍作醢﹐諸劉遺種無一全。人人被髮欲上訴﹐亡魂怨魄誰解冤﹖

編玉爲堂柱念四﹐媚川采珠人八千。壘山日輸贖罪石﹐入城亦費導行錢。錢王媚佛善搜括﹐比此尙覺差安便。賣兒貼婦竭膏血﹐一塔豈有功徳緣﹗爾時王此昏荒國﹐方詡極樂忉利天。紅雲張宴飽荔子﹐素馨如雪堆花田。朝出呼鸞引幢蓋﹐暮歸走馬委珠鈿。魚英供壺甘露味﹐翠屏舞鏡春風顚。大體雙雙學豬媚﹐微行側側攜蟾仙。樓羅檢歷縱嬉戲﹐候窗設監酣醉眠。女巫霞裾坐決事﹐彼昏只倚常侍賢。自謂此樂千萬歲﹐還丹不服貪流連。誰知執梃降王長﹐屈指造塔剛七年。

星流雨至時事攺﹐風輪轉劫無不壞﹐銅壺滴漏幾須臾﹐倏忽到今九百載。金蠶往往賣珠市﹐玉魚時時出銀海﹐康陵荒廢馬墳空﹐此塔金身巋然在。賜田補缽亦荒蕪﹐廢像模銅失光彩﹐人間理亂百不聞﹐菩薩低眉猶故態。

吁嗟乎﹗佛𨿽無福亦無殃﹐而今宗教多荒唐。木鐸廣招諸弟子﹐白絹妄說空家鄕。中西同異久積憤﹐一朝糜爛如蜩螗。誰人秉國竟養盜﹐坐引彊敵侵畿疆﹖天魔紛擾修羅戰﹐神兵六甲走且僵。大千破碎六種動﹐恐與佛國同淪亡。長安北望淚如瀉﹐空亭徘徊夕陽下﹐問佛不言佛羊啞。趙佗竊號何眞降﹐孰能保此一方者﹖

○五禽言

不如歸去﹗不如歸去﹗博勞無父鸚無母﹐生小零丁長艱苦﹐毛羽𨿽成不自主。歸去歸去﹐歸何處﹖不如歸去﹗

姑惡姑惡﹗小姑謠諑﹗小姑才我有間時﹐獰奴黠婢日助虐。十年不將雛﹐自嘆妾命薄。作窠猶未成﹐亦願受鞭撲。一意報姑恩﹐云何姑不樂﹖姑惡姑惡﹗

泥滑滑﹗泥滑滑﹗北風多雨雪﹐十步九傾跌。前日一翼翦﹐昨日一臂折﹐阿誰肯護持﹖舉足動牽掣。仰天欲哀鳴。口噤不敢說。回頭語故雌﹕恐難復相活。泥滑滑﹗

阿婆餅焦﹗阿婆餅焦﹗阿婆年少時﹐羹湯能手調﹐今日阿婆昏且驕。汝輩不解事﹐阿婆手自操。大婦來﹐口譊譊﹔小婦來﹐聲囂囂﹔都道阿婆本領髙。豆萁然盡煎太急﹐炙手手熱驚啼號。阿婆餅焦﹗

行不得也哥哥﹗行不得也哥哥﹗黑雲蓋野天無河﹐枝搖樹撼風雨多﹐骨肉滿眼各自他。三年病損瘦到骨﹐還欲將身入綱羅。一身綱羅不敢惜﹐巢傾卵覆將柰何﹗行不得也哥哥﹗

○再述

誓師仗鉞大王雄﹐虐使連聲詈宋聾。萬國談瀛驚創見﹐八方震電怒環攻。寇來直指齊云觀﹐兵起誰張救日弓﹖況是黑龍江上月﹐旌旗光照血波紅。

璽書皇帝問東皇﹐親愛從來昆弟行。豈有行人眞坐罪﹐忍看鄰國到唇亡。剛聞窮海通飛雁﹐翻又穹廬縱盜羊。五百島民如並命﹐膏腴割盡可能償﹖

存亡危急上呼天﹐聯乞皇天悔禍延。朝議正爲劉氏袒﹐裏優忽唱李公顚。主盟牛耳方推長﹐賓館鴻臚竟首懸。誤盡攘夷南宋論﹐況逢毒手又空拳。

噂噂元老語踦閭﹐沓沓羣臣當殿趨。玉馨賂人終聽客﹐翠華到處卽遷都。預愁淸酒黃龍約﹐盡倒天吳紫鳳圖。忍聽王孫路旁泣﹐延秋月黑亂啼烏。

羽檄飛馳四百州﹐先防狼角後髦頭。兩端首鼠盟吳楚﹐一國蒙戎黨李牛。天意豈忘黃種貴﹐帝星猶幸紫微畱。橫流忍問安身處﹐北望徘徊漆室尢。

○七月二十一日外國聯軍入犯京師

壓城云黑餓鴟鳴﹐齊作吹唇沸地聲。莫問空拳毆市戰﹐余聞扈蹕六軍驚。波臣守轍還無恙﹐日馭揮戈豈有名。聞道重臣方受節﹐料應城下再尋盟。

○聞車駕西狩感賦

史臣新紀中興年﹐應數西遷第一篇

。嵩室剛呼千萬歲﹐帝車同仰九重天。齊人野語紛多故﹐海客談瀛每浪傳。今日君顏親咫尺﹐秋風簫鼓競導前。

○有以守社稷爲言者口號示之

萬一羣胡竟合圍﹐城危援絕勢難支。要知四海爲家日﹐終異諸侯失國時。奪使只如爭虎穴﹐勞王非敢戰魚麗。溥天頌徳三年久﹐請聽回中鼓吹辭。

○中秋夜月

曾聞太姆會羣仙﹐霞縟云絪敞綺筵。齊唱《人間可哀曲》﹐卻忘天上是何年。橫爭叢博拚孤注﹐醉擲陶輪碎大千。賸取山河月中影﹐不成滄海不成田。

○讀七月廿十五日行在所發罪己詔書泣賦

讀詔人人泣數行﹐膾躬不徳股肱良。三年久已祈羣望﹐此罪明知在萬方。表裏山河故無害﹐轉旋日月定重光。婆娑風尾聲親批諾﹐遙想天顏慘不揚。

○諭剿義和團感賦

是民是賊論紛歧﹐鑄鼎圖姦始共知。黃帶亦編流寇傳﹐繡衣重睹漢官儀。自天下降愚黔首﹐爲帝驅除比赤眉。伏劍直臣猶未瞑﹐料應喜見中興時。

○聞駐蹕太原

南海昆明付劫灰﹐西風汾水雁聲哀。勤王莫肯倡先晉﹐樂禍人猶奉子頹。兵甲誰淸君側惡﹖衣冠各自賊中來。壺漿夾道民爭獻﹐願祝橋從萬里回。

○聞車駕又幸西安

羣公累月道旁謀﹐擾擾干戈未敢休。太白去天眞一握﹐裨瀛環海更西流。河山形勢成牛角﹐神鬼威靈尙虎頭。差喜長安今夜月﹐千年還照帝王州。

○久旱雨霽丘仲閼過訪飲人境廬仲閼有詩兼慨近事依韻和之

生鞭碎盡賸湖光﹐未落秋花半染霜。舉目山河故無恙﹐驚心風雨旣重陽。麻鞋衮衮趨天闕﹐華蓋遲遲返帝鄕。話到黃龍淸酒約﹐唏噓無語忍銜觴。

蒹葭秋老臥江湖﹐有客敲門夢乍蘇。海外瀛談勞炙輠﹐電中天笑詫投壺。自循短髮羞吹帽﹐相對新亭喜雨珠。太白孤云髙兩角﹐不知曾溍漢旌無﹖

○再用前韻酬仲閼

夜雨紅燈話《夢粱》﹐人言十事九荒唐。任移斗柄嗟王母﹐枉執干戈痛國殤。博戲幾人朱果擲﹖劫灰徧地白蓮香。殘山一角攜君看﹐差喜無須割地償。

北望鈞天帝所都﹐詔書昨拜執金吾。羞言玉璽褒新事﹐淒絕霓旌《幸蜀圖》。牛李尙尋鉤黨禍﹐晉秦能作一家無﹖尊王第一和戎策﹐誰唱迎鑾作無驅﹖

○三用前韻

秋艸灤河輦路荒﹐牛車重又冒風霜。國人爭看天魔舞﹐帝女難言神鵲祥。今尙拳拳持璽綬﹐人言籍籍撲縑囊。蕪萋豆粥艱辛處﹐應憶東朝樂未央。

無人伏闕諫靑蒲﹐事誤都由七尺孤。當璧咸尊十阿父﹐折箠思服小單於。黃■﹝衤羅﹞擁護難爲婦﹐寶玦淒涼乞作奴。同此王稱同此禍﹐早知金狄譣非誣。

○四用前韻

撼門環哭呼髙皇﹐鐘ね何人奉太常﹖墜地金甌成瓦注﹐在天貫索指銀潢。歸元纁篋催函送﹐計口緡錢責幣償。豈獨漢唐無比禍﹐五洲驚怪國人狂。

聚語踦閭二大夫﹐報書未服五單於。華離倘免分瓜苦﹐棼亂難遲蔓艸圖。藉口豈徒徵紀甗﹐空拳尙欲曜威弧。禱天莫作遷延役﹐早已荊榛萬骨枯。

○五用前韻

盜璽曾聞罪贊襄﹐如何在鼎九刑忘。君臣相顧如騎虎﹐父子難爲隱攘羊。今日家居誰撞壞﹖老身社飯自思量。忽傳罪已興元詔﹐霑灑靑霄淚萬行。

掩抑魚軒賦載驅﹐吞聲在野鵒跦跦。扈行尙縱花門賊﹐入衙難徵竹使符。舊夢百年仍鎖港﹐殘山半壁欲遷都。最憐黃鶴樓中客﹐西望長安淚眼枯。

○六用前韻

噫嘻諸將敢連衡﹐傳檄淸姦告四方。狼角盡除塵盡埽﹐龍顏重奉日重光。到今北闕猶朝拱﹐豈有西鄰妄責償。汾水秋風太行雨﹐幾人南望感勤王。

天何沈醉國何辜﹖橫使諸華擾五胡。照海紅燈迎聖母﹐驚人銅版踏耶穌。奇聞竟合諸天戰﹐攺色愁看《蓋地圖》。到此鵲喧鳩聚語﹐猶誇魔術詡神符。

○七用前韻

擾擾橫開愧儡場﹐四方傳笑國昏荒。夢鸚終悔臨朝武﹐氏■﹝虫孛﹞應編異姓王。賜劍乍悲吳命短﹐執戈又弔《楚辭》殤。賴姦掩賊知難活﹐殮我良人孰索償﹖

落葉秋風怨帝梧﹐天寒誰爲送褰襦﹖六宮亦寫《零丁貼》﹐九牧旁觀《罔兩圖》。列仗黃麾函促送﹐蒙頭氈毳病應蘇。轉旋龍馭歸何日﹖恨未前驅手執殳。

○八用前韻

驚天重鼓女媧簧﹐橫逼君弦變履霜。跪地習聞提冒絮﹐奪門禍遂起蕭墻。日中傾蜺何無忌﹐海外醫龍竟有方。聞道八神齊警蹕﹐人間早旣唱《堂堂》。

鸞聲夾道聽讙呼﹐重睹官儀返上都。三月麛裘思徳化﹐諸天龍節護曼殊。中央土復尊黃帝﹐十等人能冤黑奴。賴我聖君還我土﹐人人流涕說康衢。

○天津紀亂十二首

九載妖魔亂﹐先朝寶訓垂。又逢年厄閏﹐復演卦重離。善禁刀能厭﹐神姦鼎共知。何三輔地﹐棼亂遂如絲。

竟屈將軍貴﹐焚香啟閣迎。唪經龍滴淚﹐圖怪鳥羅平。大禮分輿馬﹐同仇賦甲兵。紅巾隨衣繡﹐攜手便偕行。

棧道燒先絕﹐軍書阻不通。九天方設險﹐六國已環攻。霧暗軍氛墨﹐波飛戰血紅。鷹瞵兼鶚視﹐髙颺大旗風。

一槪拳撻碎﹐喧騰萬口嘩。噫風傾海市﹐笑電掉雷車。薪積襖神火﹐蓮開地獄花。忍看灰炮毒﹐糜盡萬虫沙。

露布明光奏﹐翻誇土气揚。執戈童衛國﹐麾扇女勤王。赤手能擒虎﹐紅頭看爛羊。傷心驕憤詔﹐雪恥報先皇。

廣募樓羅歷﹐誇彊曳落河。摩雲飛白燕﹐出地叫蒼鵝。空手婆猴技﹐齊聲天馬歌。赤流嗚咽水﹐猶逞劍橫磨。

二伯分藩地﹐諸胡互市場。虎牢同鄭戍﹐魚爛竟梁亡。仗劍空神博﹐霾輪又國殤。相州師一潰﹐從此隳邊防。

誰繪流民狀﹐冤霜苦泣零﹐沙黃嗥餓犬﹐月黑尾流螢。倭墜拋家髻﹐郎當閣道鈴。不徒標賣宅﹐徧地貼《零丁》。

官作胡奴役﹐魔將鬼界圍。驚雷從掌起﹐酣夢忽頭飛。神變釘銅版﹐人難護鐵衣。吞聲說離亂﹐辛苦客逃歸。

誰信勤王檄﹐都成烏合徒。兵篦紛白劫﹐國髽哭朱儒。張脈當螳臂﹐空譚捋虎須﹐計窮惟矢死﹐一死豈償辜。

都統開牙治﹐威儀比漢官。共和成宙合﹐余怒及師團。錦繡千人散﹐瑯璫大吏冠。更畱鞭血地﹐說付賊民看。

古有蚩尢霧﹐師君又水仙。未聞召金狄﹐幾欲死蒼天。照影神人鏡﹐彈詞瞽女弦。並歸《妖亂志》﹐傳述太平年。

○京亂補述六首

王屋沈沈者﹐翻聞篝火鳴。潢池紛盜弄﹐枉矢竟流行。白棓天魔舞﹐丹書鬼卒名。人言十常侍﹐內應早連盟。

一炬咸陽火﹐羣飛京洛塵。自天來劍俠﹐無地立環人。囊射匈奴血﹐鞭麾小婢神。將軍三十六﹐妖服盡黃巾。

天竟生穨禍﹐人爭唱《董逃》。空聞宣虎節﹐莫肯解牛刀。舉國成狂病﹐羣官作賊曹。驢王兼狗相﹐踴躍喜同袍。

萬國紛馳檄﹐傳聞客館攻。魚枯將海涸﹐龍睡尙天聾。雷斗槍云黑﹐星飛彈雨紅。不堪掘殘冢﹐肆虐到神叢。

亦有誅姦疏﹐泣陳王室尢。裂麻要帝諾﹐攀檻碎臣頭。月暈蓬星見﹐山傾鐵血流。終看胡騎人﹐抉眼在城樓。

熱鐵飛輪下﹐城門牡早亡。手持忘玉璽﹐事誤泣金牀。棄甲逃神將﹐函頭索賊王。虜塵重擾擾﹐又換八旗揚。

○京師

鬱鬱千年王气旺﹐中間鼎盛數乾嘉。可憐一炬成焦土﹐畱與東京說夢華。■﹝矍鳥﹞鵒來巢公在野﹐鴟鴞毀室我無家。登城不見黃旗影﹐獨有斜陽咽暮笳。

○三哀詩﹟袁爽秋京卿

土生板蕩朝﹐非气莫能濟。國家有妖孽﹐尢貴養正气。公官典客時﹐正值艱難際。初言義和拳﹐本出大刀會。先皇鑄九鼎﹐早旣斥魑魅。明明白蓮教﹐遺孽傳苗裔。邪述金鐘罩﹐不過弄狡獪。宗社三百年﹐豈可付兒戲。繼言諸大國﹐各有白馬誓。預儲大萬金﹐始可戮一士。矧持英簜來﹐堂堂大國使﹐一客不能容﹐反縱■﹝疒契﹞犬噬。問罪責主人﹐將以何辭對﹖

封事兩畱中﹐痛哭再上疏﹕彼賊敢橫行﹐實挾朝貴勢﹐柰何朝廷尊﹐公與匪人比﹖盲師糊塗相﹐驕將偃蹇吏﹐擲國作孤注﹐作事太憒憒。速請黃鉞誅﹐無得議視貴﹐幸淸君側惡﹐斧鉞臣不避。當璧天子父﹐不敢爲尊諱﹐天潢盜弄兵﹐語直斥王字。嗚呼批鱗難﹐況觸投鼠忌。朝衣縛下獄﹐眾口成詬詈﹐白刃露霜鋒﹐黃巾走塵騎。阿師呼大兄﹐紅帶夾道侍﹐歡嘩殺二毛﹐萬頭相傾擠。公甫下囚車﹐拜問臣何罪﹖刑官縱馬來﹐大罵囚無禮﹐豈容發口言﹐指天復畫地。呼天聲未終﹐滚地頭已墜。惡耗四海傳﹐何人不雨淚﹗

識公十數年﹐相見軏倒屣﹐追述潘鄧說﹐許我以國器。同輩六七賢﹐推公最彊記﹐喜談佛老學﹐語我求出世。知公眞名士﹐不獨善交藝﹐未知比干心﹐竟爲直諫碎。我實知公淺﹐負負心內愧。馬關定約後﹐公來謁大吏﹐靑梅雨翛翛﹐煮酒論時事。公言行篋中﹐攜有《日本志》﹐此書早流布﹐直可省歲幣。我已外史達﹐人實髙閣置。我笑不任咎﹐公更發深喟。今日讀公疏﹐倘得行公意﹐四百五十兆﹐何至貽民累。不獨民累﹐中國咸受惠。卽彼附賊徒﹐亦緩須臾斃。斥公助逆人﹐黃泉見亦悔。蒼蒼天九重﹐今尙浮雲蔽。痛公不言隱﹐開卷軏流涕。盜首旣伏誅﹐知公不爲厲。定爲社稷憂﹐騎龍謁天帝。

○三哀詩﹟吳季淸明府

世界隨轉輪﹐成壞各有劫﹐適值傾覆時﹐萬法不必說。以君循吏才﹐三年官於越﹐無端桴鼓鳴﹐伏莽寇竊發。山縣斗大城。城頭黑雲壓。紛紛彼狼心﹐躍躍欲豬突。君昔理常平﹐手曾治大猾﹐鴞音不能革。生性成檮杌﹐到此播流言﹐官實通賊牒﹐作賊兼作官﹐滿城耳喧聒。城中西教徒﹐積惡鬼羅剎﹐閃閃蒼鷹眼﹐磨刀咸欲殺。

公知事不可﹐大聲作瞋喝﹐反激蚩蚩怒﹐一霎盡滅裂。非無防禦使﹐蠢蠢怯如鱉﹐噤不發一言﹐坐視民劫奪。此客甫斷頭﹐彼奴復流血﹐亂刃白雨點﹐混殺到手滑。狾犬狂號跳﹐奔馬肆啼齧﹐但是縣衙人﹐一見軏摧ㄏ。郎當子若孫﹐衣破腳不襪﹐同寮不肯畱﹐望門走托缽。指名徧搜牢﹐牽發互辮結﹐驅羊人屠肆﹐執箠尙鞭撻﹐天堂變地獄﹐肉花碎片割﹐同時遭茶毒﹐彼此造何業﹖君當就縛時﹐自知當永訣﹐上念我佛恩﹐如何得解脫﹖下傷我母慈﹐如何保生活﹖可憐八十母﹐蕭條幾黃髮。

追憶六年前﹐春酒壽筵設﹐君披宮錦袍﹐手執先朝笏。公瑾與伯符﹐同年小一月。我歌壽人曲﹐登堂來拜謁。孫曾六七枝﹐一一芝蘭茁﹐最小耳銀璫﹐靧面白勝雪。誰料采衣舞﹐回旋僅一瞥﹖覆巢無完卵﹐雛鳥鳴亦絕。聞今旣半年﹐未悉子存歿。家人畏驚倒﹐相戒咸結舌。入則圍紅裙﹐出乃易墨絰。母尙倚閭望﹐朝夕拜菩薩﹐念子歸何遲﹐此別太契闊。豈知望子臺﹐早旣堆白骨。以君精佛理﹐夙通一切法﹐明知入世事﹐如露如泡沫﹐佛力猶有盡﹐何況身生滅﹐將頭臨刃時﹐定知不驚怛。獨怪耶穌教﹐瓣香曾未爇﹐如何偕教徒﹐一例受磨折﹖觀君遭萬變﹐已足空一切﹐只有黃鳥歌﹐哀吟代嗚咽﹗

○三哀詩﹟唐臣明經

嗚呼漢家厄﹐十世到我皇﹐上承六七聖﹐徳澤徧八荒。麛裘三月政﹐謳歌不能忘。忽傳有疾詔﹐徧求千金方。千人萬人和﹐重鼓女媧簧﹐珠襦坐武帳﹐奔走何蹌蹌。神鵲銜果來﹐天女實發祥﹐今當堯舜朝﹐益宜簡元良。恩賜太子衣﹐有心見厖涼。惻惻君弦聲﹐晨寒哀履霜。瀛臺百尺髙﹐遠隔海中央﹐齊東野人語﹐傳說多荒唐。賊相與瞽師﹐發短心甚長﹐亟欲奉前星﹐髙置中宮旁。豬王一無知﹐好勇徒彊梁。羣小爭擁戴﹐妄誇國富彊﹐待封狼居胥﹐同進萬年觴。

天適降神人﹐人人空拳張﹐張我虎神威﹐何難驅羣羊。家家白蓮花﹐滿城吹迷香。直挑彊鄰怒﹐橫縱國人狂。各國會師來﹐長驅莫敢當﹐遂令《春秋》筆﹐天王狩河陽。嗚呼當此時﹐國勢如蜩螗﹐東南外諸侯﹐亟亟宜勤王。上以肅宮禁﹐下以靖材槍﹐外以杜鄰責﹐免索歲幣償。柰和裘蒙戎﹐失路迷倀倀﹐轉令一匹夫﹐起爲董公倡。遙聞誓羣師﹐風雲奉龍驤。多魚忽漏言﹐一綱歸淪亡。

畫虎竟不成﹐刲羊亦無衁﹐成敗非所論﹐此志良可傷。人言祕筐中﹐別藏法三章﹐意實主民權﹐假託尊王綱。又言三日穀﹐縱兵肆跳踉﹐擄掠得幾何﹐槪許歸橐囊。是皆莫須有﹐祕獄誰能詳。江南羣盜蔞﹐紛紛說連衡﹐倘若出此策﹐自毀周身防﹐鑄鐵成大錯﹐引刀還自戕。明明勤王師﹐轉以賊名揚﹐君魂果銜冤﹐被髮訴帝鄕。援枹率犀甲﹐號召諸國殤﹐請帝乘白龍﹐還我蒼天蒼。芒芒此禹域﹐滔滔彼漢江﹐君聽人間謠﹐處處歌﹝堂堂﹞。

○和平裏行和丘仲閼

潮陽縣有碑曰和平裏﹐碑九尺許﹐每字髙二尺許。小字九﹐曰『宋廬陵文山文天祥題』。和平裏不見於《宋史》﹐惟鄧光薦《丞相傳》云﹕『公駐和平市﹐攻陳懿黨。意後隔海港﹐步騎未能遽前。而陳懿乃迎導北師張弘正﹐潛具舟濟﹐輕騎直造。督帳。』劉嶽申《傳》云﹕『公方飯五坡嶺﹐步騎奄至。公不得脫﹐服腦子不死。眾擁之上馬﹐見張弘正於和平﹐大罵求死。』和平蓋卽此地。初﹐潮之士民請公移行府於潮﹐公進潮陽﹐誅懿黨劉興﹐適鄒氵鳳﹑劉子俊等﹐亦以民兵數千自江西至。《指南錄》所謂『稍平羣盜﹐人心翕然』﹐卽此時事。鄧中甫云﹕『因潮之民﹐阻山海之險﹐使假以歲月﹐增兵峙糧﹐以立中興之本﹐亦吾國之莒﹑卽墨也。乃逆懿懼誅﹐潛師夜襲﹐卒陷絕地﹐謂非天乎﹗』公於祥興元年十一月屯潮陽﹐卽住和平市。十二月十五日﹐趨海丰﹐入南嶺﹐二十日被執﹐越七日入虜營。討逆寇於此﹐見虜帥亦於此﹐先後凡一月有奇。里人獲公書﹐珍襲而摹刻之。以公忠義之气﹐感人之深也﹐百世之下猶興起﹐況親見公書者耶﹗固其宜也。仲閼歸自臺灣﹐客於潮﹐作詩寄余。歲暮感事﹐因追和之﹐距文山住此時六百二十四年矣。庚子歲除前三日。

丰碑巍巍土花碧﹐大書和平字深刻。此鄕曾駐勤王師﹐下馬來拜文信國。澄潭小渚風不波﹐奇卉美箭枝交柯﹐手攜酒壺背釣蓑﹐彼是文山安樂窩。日气火气蒸濕暑﹐人聲鬼聲雜風雨﹐身倚窮墻立園土﹐此乃南冠囚縶處。少日裏居殊安康。中年國難多搶攘﹐最公一生所踐履﹐大都惶恐灘與零丁洋。

紅塵蔽天走胡騎﹐海水羣飛無立地﹐飄流絕島君若臣﹐行在朝衣頻拭淚。自從辛苦賊中來﹐萬死一生艱險備。今夕何夕夢稍安﹐此身卻在和平裏。想見淋漓落筆時﹐滿腔攬轡澄淸志。八千子弟方募兵﹐欲倚卽墨復齊城﹐有田有成眾一旅﹐天若祚宋期中興﹐摩厓上刻浯溪頌﹐安知不署臣結名﹖崖山一哭舟盡覆﹐公竟囚車隨北徵。

吁嗟乎﹗從古未聞純是夷虜世﹐剪分鶉首天何醉﹖撥亂無聞平賊功﹐劫盟莫講和戎利。丘生丘生吾與汝﹐坐視金甌缺復碎。想公馳檄召勤王﹐對我父老愧欲死。公魂歸天在柴市﹐今日鄰軍猶設祭。矧公畫日親筆書﹐字字風霜畱正气。孤城隱隱煙霧遮﹐大江濺沫飛春沙。寒山片石月來照﹐中有光芒非公耶﹖

人境廬詩艸﹟卷十一

○聶將軍歌

聶將軍﹐名髙天下聞。虯髯虎眉面色赭﹐河朔將帥無人不愛君。燕南忽報妖民起﹐白晝橫刀走都市﹐欲殺一龍二虎三百羊﹐是何鼠子乃敢爾﹖將軍令解大小團﹐公然張拳出相抵﹐空拳冒刃口喃喃﹐炮聲一到駢頭死。忽來總督文﹐戒汝貪功勛。復傳親王令﹐責汝何暴橫。明晨太后詔﹐不許無理鬧。夕得相公書﹐問訊事何如﹖皆言此團忠義民﹐志滅番鬼扶淸人﹔復言神拳斫不死﹐自天下降天之神。國人爭道天魔舞﹐將軍墨墨淚如雨﹐呼天欲訴天不聞﹐此身未知死誰手﹐又復死何所﹖

大沽昨報炮臺失﹐詔令前軍作前敵﹐不聞他軍來﹐但見聶字軍旗入復出。雷聲肱肱起﹐起處無處覓。一炮空中來﹐敵人對案不能食。一炮足底轟﹐敵人繞牀不得息。朝飛彈雨紅﹐暮捲槍云黑﹐百馬橫衝刀雪色﹐周旋進退來來擊。黃龍旗下有此軍﹐西人東人驚動色。敵軍方詫督戰誰﹐中旨翻疑戰不力。此時眾團民﹐方與將軍讎。阿師黃馬褂﹐車前鳴八騶。大兄翠雀翎﹐衣冠如沐猴。亦有紅燈照﹐巾幗贏兜鍪。昨日拜賜金﹐滿車髙甌窶。京中大官來﹐神前同叩頭。懿旨五六行﹐許我爲同仇。獎我興甲兵﹐勉我修戈矛。將軍顧輕我﹐將軍知此不﹖軍中流言各嘩譟。作官不如作賊好。諸將竊語心膽寒﹐從賊容易從軍難。人人趨叩將軍轅﹐不願操兵願打拳。將軍气湧徧傳檄﹐從此殺敵先殺賊。

將軍日午罷戰歸﹐紅塵一騎乘風馳﹐跪稱將軍出戰時﹐闖門眾多僂羅兒﹐排墻擊案拖旌旗﹐嘈嘈雜雜紛指揮。將軍之母將軍妻﹐芒籠繩縛兼鞭笞﹐驅迫泥行如犬雞﹐此時生死未可知﹐恐遭毒手不可遲﹐將軍將軍宜急追。將軍追賊正馳電﹐道旁一軍路橫貫﹐齊聲大呼聶軍反﹐火光已射將軍面﹐將軍左足方中箭﹐將軍右臂幾化彈。是兵是賊紛莫辧﹐黃塵滚滚酣野戰。將軍麾軍方寸亂﹐將軍部曲已雲散。將軍仰天泣數行﹐眾狂仇我謂我狂。十年訓練求自彊﹐連珠之炮後門槍﹐禿襟小袖氆氌裝﹐藩身漢心庸何傷。執此誣我讒口張﹐通天之罪死難償﹐我何面目對我皇﹖

外有虎豹內豺狼﹐謷謷犬吠牙彊梁﹐一身眾敵何可當﹖今日除死無可望﹐非戰之罪乃天亡。天蒼蒼﹐野茫茫﹐八里臺﹐作戰場﹐赤日行空飛沙黃﹐今日被髮歸大荒。左右攙扶出裏瘡﹐一彈掠肩血滂滂﹐一彈洞胸胸流腸﹐將軍危坐死不僵。白衣素冠黑裲襠﹐幾人泣送將軍喪﹐從此津城無人防。將軍母﹐年八十﹐白髮蕭騷何處泣﹖將軍妻﹐是封君﹐其存其歿家莫聞。麻衣艸屨色憔悴﹐路人道是將軍子﹐欲將馬革裏父屍﹐萬骨如山堆戰壘。

○夜起

千聲檐鐵百淋鈴﹐雨橫風狂暫一停。正望雞鳴天下白﹐又驚鵝擊海東靑。沈陰曀曀何多日﹗殘月暉暉尙幾星。斗室蒼茫吾獨立﹐萬家酣夢幾人醒﹖

○羣公

羣公衮衮各名聲﹐一死鴻毛等重輕。事事太阿權倒授﹐人人六等罪分明。兵威肯薄牽牛罰﹐黨論猶嗟走狗烹。聞道諫臣歸骨日﹐柳車迎拜極哀榮。

遁逃無地呼無天﹐到此惟餘冒刃拳。甲仗空迎回紇馬﹐血衣竟染漢臣鞭。操戈逼父心先死﹐按劍呵人目尙懸。驚立鷹瞵旗夾道﹐看君忍辱赴重泉。

各戴頭顱萬里行﹐九州無處可偸生。上尊猶拜養牛賜﹐五鼎先看福鹿烹。斷獄總應名國賊﹐犯顏猶記與天爭。傷心禍首兼戎首﹐萬骨𨿽枯恨未平。

途窮日暮更可求﹐白首同拚一死休。銜刃尙希忠烈傳﹐蓋棺免索太師頭。彗星掃地應除舊﹐禍水滔天幸絕流。九廟有靈先詔在﹐朝衣趨謁定應羞。

○奉諭攺於八月廿四日回鑾感賦

翹首齊瞻輦路塵﹐又遲鑾駕阻時巡。翠華望徧今天下﹐玉璽猶持一婦人。萬里河難塞瓠子﹐九霄星未轉鉤陳。三公一國狐裘賦﹐誰是安危社稷臣﹖

○和議成志感

天乎叔帶召戎來﹐舉國傾危九廟哀。拳勇竟遭王室亂﹐首謀尙縱賊人魁。失民更爲叢﹤區攴﹥爵﹐畢世難償債築臺。坐視陸沈誰任責﹖事平敢望救時才。

○啟鑾喜賦

千官萬騎奉龍驤﹐蹕路爻閭扈從忙。罪首旣誅昏墨賊﹐民心猶戴往黃皇。神靈擁護華輿穩﹐父老歡迎麥飯香。回首南山宮闕峻﹐定知在莒永無忘。

○車駕駐開封府

竿摩轍亂逼西遷﹐瑣尾流離倏一年。奉母蒙塵猶在鄭﹐迎王望雨待歸燕。諸侯香艸方氈幕﹐西母蟠桃又綺筵。舉首長安知日近﹐肯畱河上再遷延。

○李肅毅侯挽詩四首

駱胡曾左凋零盡﹐大政多公獨主持。萬里封侯由骨相﹐中書不死到期頤。弧卒挽周衰徳﹐華衮優增漢舊儀。官牒牙牌書不盡﹐蓋棺更拜帝王師。

連珠臣炮後門槍﹐天假勛臣事業昌。南國旌旗三捷報﹐北門管論九邊防。平生自詡楊無敵﹐諸將猶誇石敢當。何意馬關盟會日﹐眼頭鉛水淚千行﹗

畢相伊侯久比肩﹐外交內政各操權。撫心國有興亡感﹐量力天能左右旋。赤縣神州紛割地﹐黑風羅剎任飄船。老來失計親豺虎﹐卻道支持二十年。

九州人士走求官﹐婢膝奴顏眼慣看。滿篋謗書疑帝制﹐一牀踞坐罵儒冠。總無死士能酬報﹐每駁言官更耐彈。人哭感恩我知己﹐廿年已慨霸才難。

○寄題陳氏崝廬

前者主人翁﹐我曾侍杖履﹔後者繼主人﹐雁行我兄弟。滔滔大江流﹐前水復後水﹐一息不停畱﹐百川互輸委。翁昔笑倚欄﹐早識生滅理。蓬蓬馬鬣髙﹐萬古藏於是﹐一官甫歸來﹐乃無託足地。生當大亂時﹐忠賢或祈死﹐人至以死祈﹐世事可知矣﹗嗟嗟我華種﹐受生卽患始﹐盡是無父人﹐呼天失怙恃。弱肉供彊食﹐誰能保沒齒﹖翁今順化去﹐萬事責可已﹐呼龍下大荒﹐倘作神遊戲。屋後《瘞鶴銘》﹐是翁記默示﹔價前紅杜鵑﹐是子所染淚。鶴冢鵑巢間﹐乃我寄題字﹐揣翁垂愛心﹐萬一肯畱視。

負墻一病叟﹐吞聲幾欲哭。居此三四世﹐手執茅衣屋。作犬不守門﹐作猱不升木。坐令田荒蕪﹐萬事付手束。自官教我耕﹐暫學種蔬蔌。橫縱濟盡通﹐方整帛有幅。門前桑竹茶﹐坐我樹陰綠。攜兒哺雞雛﹐反盎有餘粥。倘官遂設施﹐庶幾一年蓄。何期麥嘗新﹐不及今玆孰。炭船溯湘來﹐篙工偶託足。稱官老陳米﹐意比凶年穀。長沙露行客﹐肩挑笑歌逐。城中諸婁羅﹐莫敢侵半菽。沈沈石墨緣﹐窮搜到地軸。家家易金歸﹐樂禍天雨粟。人人他不知﹐只知小人腹。帝淸愛下民﹐賴官錫民福。官胡棄民歸﹖世亦嫌薄祿。江神夾海若﹐蹴我國日蹙。無人救饑溺﹐聽我飽荼毒。社時操豚蹄﹐待向墓前祝。

○病中紀夢述寄梁任父

陰風颯然來﹐君提君頭顱。自言逆旅中﹐倏遇狙擊狙。閃電刃一揮﹐忽如絳市蘇。道逢兩神人﹐排云上天衢。此挹《蹇民》袖﹐彼褰烈士襦。邂逅哭復歌﹐互訊今何如。君言今少年﹐大罵余非夫。當服九世讎﹐折箠笞東胡。逐逐揮日戈﹐彎彎射天弧。孰能張綱羅﹐盡殺革命徒﹖汝輩主立憲﹐寧非愚欲迂。我方欹枕聽﹐鳴雞亂驚呼。殘日掛危檐﹐猶照君眉須。遙知白日光﹐明明耀子軀。子魂渡海來﹐道有風波無﹖蛟螭日攫人﹐子行猶坦途。懸金購君頭﹐彼又安蔽辜。在在神護持﹐天固弗忍誅。君頭倚我壁﹐滿壁紅模糊。起起拭眼看﹐噫吁瓜分圖﹗

我生託此國﹐舉國重科第。記昔持墨卷﹐出應羣兒試。夢謁文宣王﹐旁立朱衣吏﹐手指平頭憲﹐云是汝名字。爾時意气盛﹐年少矜爪嘴﹐謂彼牛醫兒﹐徒一唐名士﹐不如《黨錮傳》﹐人人主淸議。汪汪千頃波﹐陋比涔蹄水。捧龜詬天呼﹐區區竟余畀。烏知當是時﹐東海波騰沸﹐攘夷復尊王﹐僉議以法治。立憲定公名﹐君民同一體。果遵此道行﹐日幾大平世。我隨使槎來﹐見此發深喟。嗚呼專制國﹐今旣四千歲﹐豈謂及余身﹐竟能見國會﹐以此名我名﹐蒼蒼果何意﹗人言廿世紀﹐無復容帝制﹐舉世趨大同﹐度勢有必至。懷刺久磨滅﹐惜哉吾老矣﹗日去不可追﹐河淸究難俟﹐倘見徳化成﹐願緩須臾死。

子今歸自美﹐云夢俄羅斯。憤作顚倒想﹐故非癡人癡。中原今逐鹿﹐此角復彼犄﹐此鹿竟誰得﹐夢境猶迷離。遼東百萬家﹐戰黃血淋漓﹐不特薄福龍﹐重重圍鐵圍。哀彼金翅鳥﹐毛羽咸離披。方圖食小龍﹐展翼漫天池。鼓衰气三竭﹐徧體成瘡痍。吁嗟自專主﹐天鑑明在玆。人人自爲戰﹐人人公忘私﹐人人心頭血﹐濡染紅日旗。我今託中立﹐竟忘當局危。散作槍炮聲﹐能無驚睡獅﹖睡獅果驚起﹐牙爪將何爲﹖將下布憲詔﹐太阿知在誰﹖我慚嘉富洱﹐子慕瑪志尼﹐與子平生願﹐終難償所期。何時睡君榻﹐同話夢境迷﹖卽今不識路﹐夢亦徒相思。

人境廬詩艸﹟原稿本卷五至卷八跋

○陳跋

馳域外之觀﹐寫心上之語﹐才思橫軼﹐風格渾轉﹐出其餘技﹐乃近大家。此之謂天下健者。乙未四月﹐義寧陳三立加墨訖敬識。

奇篇鉅制﹐類在此冊。較前數卷自益有進。中國有異人﹐姑於詩事求之﹐乙未四月十四日﹐三立再識。

○吳跋

『並世無二尊﹐獨立絕依傍。』集中《登巴黎鐵塔》詩也。作者於詩世界中﹐頗具此等魄力﹐可謂雄矣﹗乙未四月廿三日﹐徳潚識。

性情深厚﹐識力堅卓﹐故能以雄直之气﹐達沈鬱之思。在君爲餘事﹐然已爲詩中辟一境界矣。君才識度越尋常萬萬﹐偶借此陶寫可矣﹐不宜敝精神於此也。光緒二十二年四月二日﹐達懸吳徳潚敬識於江夏寓捨。

○夏跋

《人境廬》第一冊讀竟﹐九流之美﹐八代之交﹐此其鈐鍵矣。歷觀文字所紀﹐四五千年﹐凡稱爲奇才者﹐必自辟門庭﹐爲古人之所無﹐後人所不可廢。詩特其中之一端。此詩殆以命世之資﹐而又適當世會之旣至﹐天人相合﹐乃見此作﹐非偶然也。第二冊﹐望假讀。會佑頓首。

○兪跋

公詩﹐七古沈博絕麗﹐然尙是古人門徑。五古具漢﹑魏人神髓﹐生出汪洋詼詭之情﹐是能於杜﹑韓外別創一絕大局面者。七律純用單气轉折﹐又開一派﹐能多作﹐則妙境尙當層出不窮。集中此體﹐是開派之始﹐尙非大而化之之候。以爲何如﹖震於公詩有神契﹐惜匆促不能手抄。尊處有抄書人﹐望抄寄集中最得意之作數首足矣。殘年離別﹐倍覺ゐ然﹗明春當在鄂相見也。明震上。

○範跋

公度先生授是詩﹐而卽示以陳伯嚴諸所爲評﹐曰﹕『蔑以加矣﹐子欲頌難矣﹗』余曰﹕『不然﹐子之詩誠眾人所則﹐余亦云云以頌之耳﹐何難之有﹖如其不然﹐則吾將伏而誦之﹐句句而求之﹐而爲之圈識焉﹐點識焉﹐旌別其髙下而兼議其所可去者焉。此最吾之能事﹐又奚以徒頌爲乎﹖』於是﹐君尙畱滬﹐而余攜是詩至江寧﹐頗竭數晝夜之力﹐旣卒業﹐而得題下三圈識者六首﹐兩圈識者七十七首﹐一圈識者百有八首。其他雅淡者﹐亦皆可存。而僅可刪者﹐獨少年風骨未成之作耳﹗君於是道蓋至深﹐余亦終無以頌之。獨吳摯父﹑陳伯嚴皆嘗謬稱吾詩﹐以爲海內無兩。及是﹐而知其信不然也。詩畱我處再旬日﹐及君之滬﹐還而歸之﹐謹識其讀法如此﹐而私畱稿者六十數篇。乙未仲冬﹐範當世頓首。

○曾跋

黃詩以古詩飾今事﹐爲詩世界中創境。《拜墓》一首﹐藹然仁孝﹐信爲絕作﹐倩某廠兄試參之。習經頓首。

○何跋

《人境廬》五古﹐奧衍盤礡﹐深得漢﹑魏人神髓。律詩純以古詩爲之﹐其瘦峭處﹐時類杜老入夔州後諸作。﹝卷一二律詩﹐酌存之可耳。﹞四五卷以下﹐境界日進﹐雄襟偉抱﹐橫絕五洲﹐奇才奇才﹗丙申十二月十四日﹐大雪﹐何藻翔拜讀。

○梁跋

古今之詩有兩大種﹕一曰詩人之詩﹐一曰非詩人之詩。之二種者﹐其境界有反比例﹐其人或者相非或不相非﹐而要之未有能相兼者也。《人境廬主人》者﹐其詩人耶﹖彼其劬心營目憔形﹐以斟酌損益於古今中外之治法﹐以憂天下﹐其言用不用﹐而國之存亡﹐種之主奴﹐教之絕續﹐視此焉﹐吾未見古之詩人能如是也。其非詩人耶﹖彼其胎冥冥而息淵淵﹐而神味沈醲﹐而音節入微﹐友神《騷》﹑漢而奴畜唐﹑宋﹐吾未見古人之非詩人能如是也。主人語余﹐庚﹑辛之交﹐憤天下之不可救﹐誓將自逃於詩忘天下。然而天卒不許主人之爲詩人也。余語主人﹐卽自逃於詩忘天下﹐然而子固不得爲詩人。並世尢天下之士﹐必將有用子之詩以存吾國﹐主吾種﹐續吾教者﹐矧乃無可逃哉﹖𨿽然﹐主人固朝夕爲詩不少衰﹐故吾卒無以名其爲詩人之詩與非詩人之詩歌﹖丁酉臘不盡八日﹐啟起跋。

○徐跋

丁戊之際﹐在長沙患憂幽之疾﹐梁任父思所以瘳餘者﹐舉《人境廬主人》詩見示。年來與主人過從﹐時獲新理。蓋主人於學無所不究﹐海國聞見﹐抉擇尢精。其爲詩也﹐獨瑩心靈﹐漭瀁萬有﹐自成格調﹐泱泱大風﹐籀而誦之﹐羽琌山人所謂怡魂澤顏者。讀竟而病已﹐余將以是編爲一刀圭也。

陶詩衝微淡遠﹐如其爲人。陽休之《序錄》﹐固云辭采不足勝人者也。主人之詩﹐羅絡中外﹐低昂古今﹐風起雲湧﹐錯采鏤金﹐較其體格﹐區以別矣。何爲取陶公詩句以自名乎﹖余謂自昔以來﹐賢人通士﹐所值不同﹐所寄託亦復殊趣。若夫超然遠識﹐翛然物表﹐其致一也。主人讀盡萬卷書﹐行數萬里路﹐千態萬狀﹐會於一心。是故博麗其詞﹐激昂其聲﹐此夫人能知者也。至於殫究事物﹐神解獨具﹔擺落世眼﹐心光湛然﹔身履纓紱之路﹐而泊乎若忘﹔器蘊汪洋之波﹐而淵乎莫罄。雅尙所在﹐緣是可知﹐百貌𨿽殊﹐波瀾無二﹐深於主人者﹐殆能言之也。

曾重伯論詩之變﹐縱橫上下﹐實大聲宏﹐洵詩序中奇作。抑非主人不足以當之。余憂愛歐陽先生序後幅﹐語深切而筆盤旋﹐於主人懷才尢世之心﹐並同志數輩所望於主人乘時斡運之業﹐若往若來﹐萬靈奔赴。讀之悄然以思﹐蹶然而興﹐有人間何世之慨﹐蓋不徒傳主人之詩而已。

八卷中各體俱備﹐或倜儻權奇﹐或自成馨逸﹔亦有題本平易﹐語特恢張﹔由其所歷﹐類前賢所未經﹐是有論世之學焉。要皆披寫胸臆﹐驅使煙雲﹐一篇之成﹐神明識韻﹐若常有餘於紙墨之外者。彼夫家論派別﹐戶標聲調﹐究其所至﹐非柱卽束﹐烏足語於主人之詩哉﹗卷中評識﹐好尙或殊﹐此則文評詩話家言﹐各有所見﹐自古類然﹐未遑殫論已。私寫目錄得一百三十八首﹐鈔胥畢業﹐乃還以質主人。宛平徐仁鑄謹識。

○溫跋

集中五百﹐淵源從漢﹑魏樂府而來﹐其言情似杜﹐其狀景似韓。《拜墓》《今別離》諸詩﹐誠爲絕詣。其餘各體﹐皆有獨至之處﹐而超軼絕塵﹐則尢在五百古也。六七兩卷﹐境皆爲古人所未歷之境﹐詩遂爲古人所未有之詩。此皆關乎世變﹐而公救世之苦心﹐亦時時流露楮墨間。僕素不能詩﹐讀之惟有汗流走且僵而已﹗此復。庚子二月﹐溫仲和拜讀。

○丘跋

四卷以前爲舊世界詩﹐四卷以後乃爲新世界詩。茫茫詩海﹐手辟新洲﹐此詩世界之哥倫布也。變舊詩國爲新詩國﹐慘淡經營﹐不酬其志不已﹐是爲詩人中嘉富洱﹔合眾舊詩國爲一大新詩國﹐縱橫捭闔﹐卒告成功﹐是爲詩人中俾思麥。爲哥倫布﹐偉矣﹗足以豪矣﹗而究非作者所自安。第此世界﹐能爲嘉富洱﹑爲俾思麥﹐乃竟僅使爲詩世界之嘉富洱﹑俾思麥。世界之國﹐惟詩國最足以消人雄心﹐磨人壯志﹐令人自歌自哭﹐自狂自聖﹐此而需嘉富洱﹑俾思麥胡爲者﹖乃竟若迫之不能不僅爲嘉富洱﹑俾思麥於詩國﹐天耶人耶﹖旣念作者﹐行自悼耳﹗

然在詩言詩﹐則已不妨前有古人﹐而我自爲大宗﹔後者來者﹐而我自爲初祖矣﹗開卷蓋如入文明之國﹐至其境而耳目益新﹐抵其都市﹐遊其宮廷﹐過其府捨﹐無一不新春。察之﹐則政政畢立﹐而創因見焉﹔事事畢舉﹐而疏密見焉。卽其治象﹐其國度之髙下﹐可得而言也。故分體而論﹐則五律與四卷以前﹐可謂曰美。四卷後七古乃美而大﹔七絕大矣﹐而未盡化也。已大而化﹐其五古乎﹗七律乎﹗地球不壞﹐黃種不滅﹐詩教永存﹐有倡廟祀詩聖者﹐太牢之享﹐必有一席。信作者兼自信也﹗懸此言集中﹐二十世紀中人﹐必有聖其言者。庚子入冬後七日﹐逢甲跋。

海內之能於詩中開新世界者﹐公外﹐僂指可盡﹐忽有自海外來與公共此土者﹐相去只三十四西裏﹗後賢推論﹐且將以此土爲東方詩國之薩摩﹑長門﹐豈非快事﹖然開先之功﹐已日星河嶽於此世界矣。逢甲又識。

○劉跋

讀君詩﹐無體不備﹐而五七古尢擅勝場。其音節之古﹐色澤之濃﹐气格之髙﹐非將《離騷》﹑漢﹑魏古樂府諸作﹐咬出汁漿﹐灌入肺腑﹐不能有此古艷﹐而於古詩則愈艷愈幽﹐愈幽愈古﹐作者不自知其然﹐伶工歌之﹐直可使梁塵作三百繞也。噫﹐如此好才﹐安能十笏黃金以鑄之耶﹗愚弟劉燕勛頓首。辛丑九月二日。

○馮跋

辜碧崖出示黃公度孝廉同年古體諸作讀畢題後

丈夫不能典梭祕文侍天祿﹐太乙燃藜照夜讀﹔亦當拄腹文字五千卷﹐嚼墨一揮三十幅。黃君意气豪邁倫﹐赤手徑欲縛騏驎﹐天才卓犖世無匹﹐恍惚仙之人兮鞭鸞笞鳳下凡塵。我羨君身有仙骨﹐我讀君詩果奇色﹐似將蜿蜒千尺之遊龍﹐屈作懷中一枝筆。龍之爲靈兮屈伸變化而莫窮﹐筆之妙用兮亦波譎云詭縱橫出沒而莫測。想當經營慘淡時﹐胸中奇气勃勃欲從十指出。萬象在旁供指揮﹐提筆四顧天地窄。及其淋漓濡染滿紙蛟龍僵﹐千人色沮驚辟易。擲地豈但作金聲﹐墨池十日猶尙飛霹靂。嗟君才思奇又奇﹐瓊琚玉佩放厥詞。千古辟徑自行只此臣靈開山斧﹐卓然君以只手持。遠遊忽馳萬里外﹐乘槎東瀛廓眼界﹐吟徧蜻京蝦島間﹐東瀛從此詩名大。良夜思君路迢迢﹐夢君魂逐天風飄。細把君詩盥薇讀﹐光焰萬丈燭斗構。是時濃云正滃郁﹐隱隱微聞淸雷發。取君之詩入懷不敢吟﹐竅恐上界六丁空中來攫奪。瓊山馮驥聲少顏。

人境廬詩艸﹟辛亥初印本跋﹟辛未校刊後記辛亥初印本跋

右詩十一卷﹐先兄手自裒集﹐而未付梓。自先兄下世﹐海內文人學士﹐折柬相追﹐欲讀其詩而知其人者﹐迄無虛歲。𨿽然﹐先兄著述初行於世者﹐曰《日本雜事詩》﹐所以覘國情﹐紀風俗﹐譯署之官版也。《日本國志》﹐所以述職﹐知所駐國之形勢變遷﹐由於世界各國之形勢變遷相逼而成﹐則本國之從違﹐當求合於世界各國之形勢以爲斷﹔故其分門別類﹐勒成全書﹐亟自刊行者﹐意在於借觀鄰國﹐作匡時之策也。先兄之書﹐至今談時局者﹐未嘗不推崇之。而先兄之遇﹐每奪於將行其志﹐卒至放棄﹐且以憂死。終其身皆仰成於長吏﹐未嘗有獨當方面﹐以行其所懷抱者。其於詩也﹐𨿽以於事及之﹐然亦欲求於古人之外﹐自樹一幟。嘗曰﹕人各有面目﹐正不必與古人相同。吾欲以古文家抑揚變化之法作古詩﹐取《騷選》樂府歌行之神理入近體詩。其取材﹐以羣經三史諸子百家及許﹑鄭諸注爲詞賦家不常用者。其述事﹐以官書會典方言俗諺及古人未有之物﹑未辟之境﹐舉吾耳目所親歷者﹐皆筆而書之。要不失爲以我之手﹐寫我之口云。故其詩散見於字內者﹐軏爲世人所稱頌。以非詩人之先生﹐而使天下後世﹐僅稱爲詩界革命之一人﹐是豈獨先兄之大戚而已哉﹗遵楷不肖﹐不能繼承兄志有所建樹﹐讀先兄病篤之書﹐謂『平生懷抱﹐一事無成﹐惟古近體詩能自立耳﹐然亦無用之物﹐到此已無可望矣。』嗚呼﹗先兄之不忍爲詩人﹐而又不得不有求於自立之道﹐其愴懷身世爲何如耶﹗今海內鼎沸﹐干戈云擾﹐距先兄之下世者﹐僅六歲耳。先兄之不見容於當時﹐終自立於無用之地位﹐先兄之不幸﹐抑後於先兄者之不幸耶﹗然則先兄之裒集旣竟﹐所不欲以付梓者﹐吾亦從而校讎以刊行之而已﹐夫復何言﹗辛亥九月﹐五弟遵楷牖達謹跋。

辛未校刊後記

先祖遣著《人境廬詩艸》﹐凡十一卷﹐爲其畢生心血之結晶。全集未付剞■﹝屈刂﹞﹐先神卽已棄養。民國前一年﹐歲辛亥﹐幾經展轉請託﹐始獲刊成千部﹐以之分贈親友﹐瞬已告罄﹐而所費已不貲矣。流布未普﹐海內人士欲讀此書者﹐時來責言。能立𨿽屢謀集眾力﹐再行校刊﹐以副社會之望﹐二十年來﹐均以人事多變而罷。伏思先人心血﹐爲子孫者﹐均宜發揚光大﹐何能久令湮沒不彰。玆謹以个人之力﹐負此流布之責﹐於民國十九年六月﹐再校付印﹐至二十年三月而蕆事。校印時有奇詞奧義﹐獲益於季嶽楊老先生之啟迪爲多。而其俗體訛字﹐誤於初版手民者﹐則承諭飛先生指示不少。而徐志斤先生及堂叔壽垣且爲分董印事之勞。諸先生之熱誠愛護﹐所當深謝者也。先祖遺著﹐除此集外﹐尙有《日本國志》四十卷﹑《日本雜事詩》二卷﹐早刊行於世。其文集若干捲﹐則擬俟諸異日云。能立謹志。世。其文集若干捲﹐則擬俟諸異日云。能立謹志。

