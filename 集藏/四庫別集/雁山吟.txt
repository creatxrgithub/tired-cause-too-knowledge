雁山吟宋呂大亨﹝李之鼎輯宋人集﹞

宋人集民國李之鼎輯

甲集

雁山吟乙卯六月宜秋館刊

雁山吟宋呂大亨撰賀太常黃少卿自從朝奏一封還﹐便整歸裝問故山。剩得淸名千載重﹐何妨晚節十年間。慣尋夜雪逵溪路﹐卻謝春風漢殿班。國史舊編皆簡討﹐春秋直筆任詩刪。次新邑黃宰錢丞韻一邑何期獲二賢﹐花開滿縣總翩翩。賦詩各出新機錦﹐裕國還饒內府錢。槐竹兩行公事辦﹐絲桐三弄振聲傳。作成和气儂家好﹐多稼如雲詠大田。過杜潭題曾祖慶源庵橫江顥气欲欺裘﹐木落千林水露洲。偶爲搜荒投隴畝﹐因而展省到松楸。神駒已應當年兆﹐祥筍還爲後裔畱。寄與老僧勤灑掃﹐庭前橘綠桂香浮。和張主簿喜雪夜讀書牕未覺貧﹐朝看萬瓦沒魚鱗。飄來灞岸春風絮﹐瀉下瀛洲玉斛塵。笑我冗懷多奪事﹐羨君淸思獨凝神。遙憐夜月山陰道﹐還有扁舟乘興人。題南嚴寺誰把長竿釣巨魚﹐至今蹲石倚空虛。蜂房愛向山厓結﹐鳥迹疑從海島居。入座翠嵐生晝寂﹐夾川紅樹照春餘。任公此去三千載﹐爲看芳碑一慨吁。遊石佛寺金吾不必問行由﹐去去逍遙物外遊。半塢白雲藏宿鷺﹐一聲橫笛下歸牛。喜瞻傑合三生像﹐藐視叢林四海州。爲寫濯纓疏拙句﹐誰言墨迹至今畱。東陳巖庵寄諸兄弟地接丹邱姥嶺賒﹐山盤曲折狀如蛇。每因過此瞻雙隴﹐何必從旁置萬家。孝弟本根時潤澤﹐詩書種子日萌芽。到來豈但春秋事﹐一酌何妨一獻花。開禧丁丑重過龍門有懷方丈老子翠屋空交結夏陰﹐徵鞍亭午喜登臨。披開艸棘千叢路﹐洗出冰壺一片心。禪老還尋江浙去﹐詩家誰作楚梁吟。須知珠玉原無種﹐不惜西風惠我音。謝張漕薦剡誰人洗甲挽天河﹐玉宇無塵海不波。漠使褰帷將命出﹐淮民挾纊被恩多。流離豈但身安集﹐凋瘵親曾手拊座。惠利才施催召亟﹐其如席未及溫何。賀葉司業兼中書舍人英妙才華四十年﹐山林朝市姓名傳。何妨萬斛橫江上﹐不礙千帆過目前。我肯尾書幹木紙﹐人饒首著祖生鞭。金鑾何日商風雅﹐伴直能呼孟浩然。寄太湖黃縣尉立頃談余袂輒分﹐乖離數數異朋羣。君如天揭行空日﹐我亦風吹過嶺雲。不許範張同飯黍﹐空慚李杜共論文。睽違動涉經年裏﹐棋壘詩壇要策勛。與丁撫幹兩年肥水喜相逢﹐托契門墻今已重。士有禰衡心肯薦﹐侯如雍齒首先封。更看謀略稱籌幄﹐會見精神坐折衝。敗走苻堅兵百萬﹐圍棋別墅意從容。悼止齋陳先生萬里長江發自岷﹐作興一代有斯人。六經論難言前解﹐千古興亡筆下存。愛向田間看耒耜﹐肯容天上掌綿綸。如公到處鐫佳句﹐今日池塘艸自春。舒城道中還轅天作十分晴﹐瀉出秋光一派淸。走筆欲題人到迹﹐揚鞭不住馬嘶聲。頃禾晚熟黃雲色﹐籬菊朝含白露英。得似淵明便歸去﹐侯門童稚出歡迎。重陽桐城道中萬古長江一帶流﹐從來戰地不容休。間關千里軍前約﹝一作餉﹞﹐牢落重陽客裏秋。悵望白衣來送酒﹐了無黃菊與簪頭。何人早斷樓蘭首﹐試解君王宵旰憂。九日登資福山呈胡宣教飛屐來登最上峯﹐千山擁翠景無窮。遙看云影參差外﹐靜聽泉聲斷續中。今日黃花重九約﹐何時靑眼一尊同。好天風月閒相寄﹐早晚南來有過鴻。西寺畱題白日孤云自在閒﹐紅塵一事不相關。寺遮翠靄靑蘿外﹐人到落花流水間。欲效錦囊收勝槪﹐慚無玉帶鎭名山。白蓮喜結當年社﹐未厭朝來暮便還。題龍翔觀曾到龍翔不記年﹐兩峯巍壓水中天。潮生潮落靑蕪外﹐人去人來白鷺邊。四接遠遊僧萬笠﹐重新舊觀屋千椽。東南送目秋無際﹐隔岸人家問釣船。和黃教授山堂招飲鼎彜事業未渠休﹐鷗鷺尋盟暫與儔。路絕芝巖眞絕地﹐客延蓬島盡名流。不辭一洗陶巾醉﹐更擬雙飛謝屐遊。誰賞洪都髙閣句﹐落霞孤騖唱漁舟。謝石主簿和章多君親善大椿年﹐便腹詩書晝欲眠。絳闕當年名藉甚﹐白雲他日迹飄然。千軍筆掃人誰敵﹐九轉丹成世莫傳。倦眼功名旁袖手﹐剩看月露出新編。詠桂花獨占三秋壓眾芳﹐何誇橘綠與橙黃。自從分下月中種﹐果若飄來天上香。淸影不嫌秋露白﹐新叢偏帶晚煙蒼。髙枝已折郤生手﹐萬斛奇芳貯錦囊。和王子寬韻綠蔭千重竹﹐淸流一帶溪。子眞耕谷口﹐楊震講關西。手摘星辰近﹐名登泰華齊。古來公相業﹐誰不起鋤犂。春郊勝日遊郊外﹐嵐光入眼新。桃花開萬樹﹐又是一年人。山行山花雨後紅﹐野艸風前綠。浩歌歸去來﹐不辱在知足。先春梅花不把春光較後先﹐淸香自是壓羣妍。微酸一點成功日﹐桃李從他逞少年。云錦﹝桃花﹞擁蓋難遮萬臉紅﹐爛然云錦入簾空。更看雨過新妝洗﹐百媚都歸一笑中。紫霄亭半空煙雨有無間﹐碧玉屏開四面山。我欲紫霄亭上望﹐吹笙人去幾時還。又

未把浮漚閱世間﹐蓬萊一水隔三山。試窮千里登臨目﹐望斷靑山白鳥還。芙蓉楓葉飄林竹隔墻﹐偏於冷淡逞濃妝。天教不趁繁華月﹐要是秋來不耐霜。括蒼山行微風吹雨濕闌干﹐薄霧籠晴帶淺寒。一樹紅梅墻外發﹐誰家美麗倩人看。丹邱道中夜宿溪頭十里村﹐數星漁火照籬門。雁山峭絕經行處﹐猶帶煙霞入夢魂。縉雲道中縉雲通道入皇都﹐花滿京城水滿湖。借問今來丞相府﹐後園人有解歌呼。遊石城山祗因尋勝到林泉﹐四抱回峯萬景連。僧過不知山隱寺﹐客來方見河開天。浮圖照水光相映﹐古木依厓影倒懸。風露了非人世界﹐濯纓秋後玉壺天﹝天字有誤﹞。過七里瀨懷古七里灘頭訪子陵﹐水光山色見生平。欲爲臣子定出處﹐知與君王分重輕。一介艸茅眞自負﹐三公軒冕未爲榮。我來想象髙風在﹐釣石巖前煙浪生。

呂大亨﹐字聲之﹐新昌人。與仲弟衝之﹐同師陳傅良。友蔡行之﹐在太學齊名。然困阨久之﹐乃授宿松尉﹐徙太陽丞。時嚴秤提之令﹐大亨上不廢法﹐下不病民﹐民尢便之。終昭信軍節度推官。所著有沃州雜詠。南城梅樹垣紫庭校

