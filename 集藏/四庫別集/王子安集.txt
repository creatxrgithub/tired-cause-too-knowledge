

四庫全書王子安集

﹝唐﹞王勃撰

欽定四庫全書

集部二

王子安集

別集類一

唐

提要

﹝臣﹞等謹案王子安集十六卷唐王勃撰勃字子安絳州龍門人髙宗時官虢州參軍事迹具唐書文苑傳傳稱其文集三十卷而楊烱集序則謂分爲二十卷具諸篇目洪邁容齋隨筆亦稱今存者二十卷蓋宋代所行猶其舊本明以來其集巳佚原目遂不可考世所傳初唐十二家集僅載勃詩賦二卷闕略殊甚故皇甫汸作楊烱集序稱王詩賦之餘未睹他制此本乃明崇禎中閩人張燮捜輯文苑英華諸書編爲十六卷𨿽非唐宋之舊而以視別本則較爲完善矣勃文爲四傑之冠儒者頗病其浮艷案段成式酉陽雜俎曰張燕公嘗讀勃夫子學堂碑頌帝車南指遁七曜於中階華蓋西臨髙五云於太甲四句悉不解訪之一公一公言北斗建午七曜在南方有是之祥無位聖人當出華蓋以下卒不可悉洪邁容齋隨筆亦曰王勃等四子之文皆精切有本原其用駢儷作記序碑碣蓋一時體格如此而後來頗議之杜詩云王楊盧駱當時體輕薄爲文哂未休爾曹身與名俱滅不廢江河萬古流正謂此耳身名俱滅以責輕薄子江河萬古指四子也韓公滕王閣記云江南多遊觀之美而滕王閣獨爲第一及得三王爲序賦記等壯其文詞注謂王勃作遊閣序又雲中丞命爲記竊喜載名其上詞列三王之次有榮耀焉則韓之所以推勃亦爲不淺矣夫一行段成式博洽冠絕古今杜甫韓愈詩文亦冠絕古今而其推勃如是枵腹白戰之徒掇拾語錄之糟案一公謂僧一行也粕乃沾沾焉而動其喙殆所謂蚍蜉撼樹者歟今錄勃集並錄成式及邁之所記庶耳食者無輕詆焉

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

王子安集

﹝唐﹞王勃著

王勃

勃字子安﹐絳州龍門人﹐未冠應幽素舉及第﹐授朝散郎。沛王賢聞其名﹐召爲沛府修撰﹐是時諸王鬥鷄﹐戲爲文《檄英王雞》﹐髙宗覽之怒﹐斥出府。久之﹐補虢州參軍。官奴曹達犯罪﹐勃匿之﹐旣懼事泄﹐殺達滅口﹐事覺當誅﹐會赦除名。上元二年﹐渡南海墮水卒﹐年二十八。

卷一

賦

春思賦並序

咸亨二年﹐餘春秋二十有二﹐旅寓巴蜀﹐浮游歲序。殷憂明時﹐坎坷聖代。九隴縣令河東柳太易﹐英達君子也﹐僕從遊焉。髙談胸懷﹐頗泄憤懣。於時春也﹐風光依然。古人云「風景不殊﹐舉目有山河之異﹐不其悲乎﹗」僕不才﹐耿介之士也。竊稟宇宙獨用之心﹐受天地不平之气﹐𨿽弱植一介﹐窮途千里﹐未嘗下情於公侯﹐屈色於流俗﹐凜然以金石自匹﹐猶不能忘情於春。則知春之所及遠矣﹐春之所感深矣﹐此僕所以撫窮賤而惜光陰﹐懷功名而悲歲月也。豈徒幽宮狹路﹐陌上桑間而已哉﹖屈平有言「目極千里傷春心。」因作《春思賦》﹐庶幾乎以極春之所至﹐析心之去就云爾。

若夫年臨九域﹐韶光四極。解宇宙之嚴气﹐起亭臯之春色。況風景兮同序﹐復江山之異國。感大運之盈虛﹐見長河之紆直。蜀川風候隔秦川﹐今年節物異常年。霜前柳葉銜霜翠﹐雪裹梅花犯雪妍。霜前雪裹知春早﹐看柳看梅覺春好。思萬里之佳期﹐憶三秦之遠道。澹蕩春色﹐悠揚懷抱。野何樹而無花﹖水何堤而無艸﹖

於是僕本浪人﹐平生自淪沒也﹐懷書去洛﹐抱劍辭秦。惜良會之遒邁﹐厭他鄕之苦辛。忽逢邊候攺﹐遙憶帝鄕春。帝鄕迢遞關河裏﹐神臯欲暮風煙起。黃山半入上林園﹐玄灞斜分曲江水。玉臺金闕紛相望﹐千門萬戶遙相似。昭陽殿裏報春歸﹐未央臺上看春暉。水精卻掛鴛鴦幔﹐雲母斜開翡翠幃。競道西園梅色淺﹐爭知北闕柳陰稀﹖斂態調歌扇﹐回身整舞衣。銀蠶吐絲猶未暖﹐金燕銜泥試學飛。妾本幽閨學歌舞﹐寧知漢代多巡撫﹖前年齋祭謁甘泉﹐今歲笙簫祠后土。桃花萬騎喧長薄【艸木交錯也】﹐蘭葉千旗照平浦。見原野之秀芳﹐憶山河之邃古。長安路狹繞長安﹐公子春來不厭看。杏葉裝金轡﹐蒲萄鏤玉鞍。聳蓋臨平樂﹐回笳出上蘭。上蘭經鄠杜﹐揮鞭日將暮。白馬新臨禦溝道﹐靑牛近出章臺路。章臺接建章﹐垂柳復垂楊。艸開馳馬埒﹐花滿鬥鷄場。南鄰少婦多妖婉﹐北裏王孫駐行幰。乍怪前春節候遲﹐預道今年寒食晚。傷紫陌之春度﹐惜靑樓之望遠。紫陌靑樓照月華﹐珠帷黼帳七香車。蛾眉畫來應幾樣﹐蟬鬢梳時半欲斜。恨雕鞍之屆曉﹐痛銀箭之更賒。行行避葉﹐步步看花。因狂夫之蕩子﹐成賤妾之倡家。狂夫去去無窮已﹐賤妾春眠春未起。自有蘭閨數十重﹐安知楡塞三千里﹖

楡塞連延玉關側﹐雲間沈沈不可識。蔥山隱隱金河北﹐霧裏蒼蒼幾重色。忽有驛騎出幽並﹐傳道春衣萬里程。龍沙春艸徧﹐瀚海春云生。疏勒井泉寒尙竭﹐燕山烽火夜應明。聞道河源路遠遠﹐誰教夫婿苦行行﹖君行塞外多霜露﹐爲想春臺【一作園】起煙霧。遊絲空冒合歡枝﹐落花自繞相思樹。春望年年絕﹐幽閨離緒切。春色朝朝異﹐邊庭羽書至。都護新封萬里侯﹐將軍稍定三邊地。長旆猶銜掃云色﹐寶刀尙擁幹星气。昨夜祁連驛使還﹐徵夫猶住雁門關。君度山川成白首﹐應知歲序歇紅顏。紅顏一別成胡越﹐夫婿連延限城闕。羌笛惟橫隴路風﹐戎衣直照關山月。春色徒盈望﹐春悲殊未歇。復聞天子幸關東﹐馳道煙塵萬里紅。析羽搖初日﹐繁笳思曉風。後騎猶分長樂館﹐前旌已映洛陽宮。

洛陽宮城紛合沓﹐離房別殿花周匝。河陽別捨抵長河﹐丹輪紺幰相經過。戚裏繁珠翠﹐中閨盛綺羅。鳳移金穀舞﹐鶯引石城歌。向夕天津洛橋暮﹐爭驅紫燕黃牛度。閒居伊水園﹐舊宅邙山路。武子【王濟也】新布金錢埒﹐季倫【石崇也】欲碎珊瑚樹。復有西墉春霧寡﹐更值南津春望寫。入金市而乘羊﹐出銅街而試馬。葉犯露而爭密﹐花牽風而亂下。錦障縈山﹐羅幃照野。司空﹑令尹之博物﹐二陸﹑三張之文雅。新年柏葉之樽﹐上巳蘭英之斝﹐春來並是春﹐何啻兩違秦﹖

忽逢江外客﹐復憶江南春。羅衣乘北渚﹐錦袖出東鄰。江邊小婦無形迹﹐特怨狂夫事行役。鳳凰山上花無數﹐鸚鵡洲中艸如積。春江澹容與﹐春期無處所。春水春魚樂﹐春汀春雁舉。君道玉門關﹐何如金陵渚﹖爲問逐春人﹐年光幾處新﹖何年春不至﹖何地不宜春﹖亦有當春逢遠客﹐亦有當春別故人﹐風物𨿽同候﹐悲歡各異倫。歸去春山恣閒放﹐蕙畹蘭臯行可望﹐何爲悠悠坐惆悵﹖比來作客住臨邛﹐春風春日自相逢。石鏡巖前花屢密﹐玉輪江上葉頻濃。髙平灞岸三千里﹐少道梁山一萬重。自有春光煎別思﹐無勞春鏡照愁容。盛年耿耿辭鄕國﹐長路遙遙不可極﹐形隨朗月驟東西﹐思逐浮雲幾南北。春蝶參差命儔侶﹐春鶯綿蠻思羽翼。余復何爲此﹖方春長嘆息﹐會當一舉絕風塵﹐翠蓋珠軒臨上春。朝升玉署調天紀﹐夕憩金閨奉帝綸。長卿未達終希達﹐曲逆長貧豈剩貧。年年送春應未盡﹐一旦逢春自有人。

七夕賦

若夫幹靈鵲讖之端﹐地輔龍驂之始。憑紫都而授歷﹐按元邱而命紀。鳳毛鍾桂閫之祥﹐麟角爍椒庭之祉。馳朱軒於九域﹐振黃麾於萬里﹐抗【舉也】芝館而星羅﹐擢蘭宮而霞起。則有皇慈霧洽﹐聖握天浮﹔庭分玉禁﹐邸瞰金樓。翦鳧洲於細柳﹐披鶴禦【禁苑也】於長楸。啟魚鈐而分帝術【邑中道也】﹐授虹璧而控神州。擁黃山於石磴﹐泄玄灞於銅溝﹐列瑤窗而送燠﹐辟銀牓而迎秋。君王乃排靑幌﹐搖朱舄【復下也】﹐戒鵷輿﹐靜鸞掖。繞震【一作露】廊而轉步﹐傃【遵也】云阡而縱迹﹐嘯陳客於金牀﹐命淮仙於桂席﹐翔翠罕於云甸﹐迎簫吹於鳳驛﹐佇靈匹於星期﹐眷神姿於月夕。

於時玉繩湛色﹐金漢餘光。煙淒碧樹﹐露濕銀塘。視蓮潭之變彩﹐睨松院之生涼。引驚蟬於寶瑟﹐宿懶燕於瑤筐。綠臺兮千仞﹐赩樓兮百常。拂花筵而慘惻﹐披彩序【東西墻也】而徜徉。結遙情於漢陌﹐飛永睇於霞莊。想佳人兮如在﹐怨靈歡兮不揚﹔促遙悲於四運﹐詠遺歌於七襄【更其肆也】。於是虯檐晚靜﹐魚扃夜飭。忘帝子之光華﹐下君王之顏色。

握犀管﹐展魚箋﹐顧執事﹐招仲宣。仲宣跪而稱曰「臣聞九變無津﹐三靈有作。」布元气於浩蕩﹐運太虛於寥廓。辧河鼓於西壖【緣河邊地也】﹐降天孫於東堮。循五緯而淸黃道﹐正三衡而澄紫落。海人支石之機﹐江女穿鍼之閣。鄙塵情於春念﹐擬仙契於秋諾。於是光淸地岊【髙山之節也】﹐气斂天標﹔霜凝碧宙﹐水瑩丹霄。躍麟軒於霧術【邑中道也】﹐褰羽旆於星橋。徵赤螭而架渚﹐漾靑翰而乘湖。停翠梭兮捲霜縠﹐引鴛杼兮割冰綃。舉黃花而乘月艷﹐籠黛葉而捲云嬌。撫今情而恨促﹐指來緒而傷遙。旣而丹軒萬栱﹐紫房千鑰﹐仙禦逶遲﹐靈徒擾弱﹐風驚雨驟﹐煙回電爍。媧皇召巨野之龍﹐莊叟命雕陵之鵲。駐麟駕﹐披鸞幕﹐奏云和﹐泛霞酌。碧虯玉室之饌﹐白兔銀臺之藥。荷葉赬鮫﹐芙蓉靑雀。上元錦書傳寶字﹐王母瓊箱薦金約。彩襻魚頭比目縫﹐香緘燕尾同心縛。羅帳五花懸﹐瑉砌百枝然。下蕓幬而匿【暱也近也】枕弛蘭服而交筵。托新歡而密勿﹐懷往眷而潺湲。於是羈鸞切鏡﹐旅鶴驚弦。悲侵玉履﹐念起金鈿。儼歸裝而容曳﹐整還蓋而遷延。洞庭波兮秋水急﹐關山晦兮夕霧連。謂河漢之無浪﹐似參商之永年。君王乃背彤砌﹐陟玄室﹐衝想自閒﹐神情如逸。痛靈妃之稀偶﹐嘉沈思之可畢。荊艷齊升﹐燕佳並出。金聲玉韻﹐蕙心蘭質。珠櫳綺檻北風臺﹐繡戶雕窗南向開。響曳紅雲歌面近﹐香隨白雪舞腰來。掩淸琴而獨進﹐淩絳樹而輕回。盧女黃金之碗﹐張家碧玉之杯。奉君王於終夕﹐夫何怨於良媒﹖

俄而月還西漢﹐霞臨東沼。鳧氏鳴秋﹐雞人唱曉。玉關控【引也】鶴﹐瓊林飛鳥。君王乃馭風殿而長懷﹐俯雲臺而自矯﹐矜雅範而霜厲﹐穆衝衿而煙渺。迎十客﹐召三英﹐香涵蔗酎﹐吹肅蘭旌。娃館疏兮綠艸積﹐歡房寂兮紫苔生。聳詞峯於月殿﹐披翰藪於云扃。方絕元凱而髙視﹐豈與梁楚而駢聲﹖

九成宮東臺山池賦並序

九成宮東臺【門下省也】﹐地接閒曠﹐面山臨水。爾其松峯桂壑﹐紅泉碧磴。金石千聲﹐雲霞萬色。侍郎張公﹐雅思沈鬱﹐永懷梓匠﹐式侔仙造﹐聿構靈廛【居也】。纖波成止水之源﹐拳石儼幹霄之狀。𨿽流波覆簣﹐俯藉人機﹐而布葉攢花﹐妙同天繪。僕因夏日﹐濫奉淸埃﹐敢抽南畝之才﹐聊敍東山之事云爾。辭曰﹕

若夫金臺妙境﹐玉署仙居。酌丹墀之曉暇﹐候靑禁之宵余。驟衝情於月道﹐飛峻賞於煙墟。指山楹而思逸﹐懷水鏡而神虛。旣而仰瞻赬嶠﹐傍窺黛壑。復嶂煙回﹐攢溪霧錯。偉沈用之兼濟﹐想神功之可作。規疊巘於盤龍﹐憲飛泉於掛鶴。覆簣而縈巖磴﹐浮芥而環洲崿。采拳石於瑤濱﹐褰纖珠於綺薄。萍徙楚江之蒂﹐花轉昆墟之萼。岫蘊玉而虹驚﹐浦涵珠而星落。美仁智之同歸﹐信髙深之縱托。爾其危岑漏影﹐曲渚畱寒。傾松偃鶴﹐淸筱鳴鸞。被蘭邱而結佩﹐照蓮服而被冠﹐激坳堂於別漵﹐引膚寸於危巒。若乃嶺分雞秀﹐波連鳳液﹐花鳥縈紅﹐蘋魚漾碧﹐綠衣玄衽﹐赬鱗翠額﹐在林藪而同歡﹐望江湖而齊適。每至景沈西崿﹐月下東濱﹐峯深夜久﹐潭靜秋新﹐荷抽水蓋﹐薜引山茵﹐雪芝獻液﹐露菊傾津【潤也】。嗣南商之逸興﹐有東海之遐賓。保林泉而肆賞﹐混簪紱而同塵。何濯纓之有地﹐如攀桂之無因﹖

遊廟山賦並序

玄武山西有廟山﹐東有道君廟﹐蓋幽人之別府也。長蘿巨樹﹐梢翳云日。王子禦風而遊﹐泠然而善﹐蓋懷霄漢之舉﹐而忘城闕之戀矣。思欲攀洪崖於煙道﹐邀羨門於天路。仙師不存﹐壯志徒爾。俄而泉石移景﹐秋陰方積﹐松柏羣吟﹐悲聲四起。背鄕關者﹐無復向時之榮焉。嗚乎﹗有其志﹐無其時﹐則知林泉有窮路之嗟﹐煙霞多後時之嘆﹐不其悲乎﹖遂作賦曰﹕

陟彼山阿﹐積石峨峨。亭臯千里﹐傷如之何﹖啟松崖之密蔭﹐攀桂岊之崇柯﹐隔浮埃於地絡﹐披顥气於天羅。爾其綠巖分徑﹐蒼岑對室﹐菌軒丹糾﹐蕙場翠密。俯泉石之淸泠﹐臨風飈之瑟■﹝風日﹞。仰紺臺而攜手﹐望玄都而容膝。於是躡霞岡於玉砌﹐步云岊於金壇。懷妙童與眞女﹐想靑螭及碧鸞。情恍恍而將逸﹐心回回而未安。見丹房之晚晦﹐忘紫洞之宵寒。旣而霧昏千嶂﹐煙浮四野。恨流俗以情多﹐痛飛仙之術寡。驅逸思於方外﹐局髙情於天下。使蓬瀛可得而宅焉﹐何必懷於此都也﹖亂曰﹕已矣哉﹗吾誰欺﹖林壑逢地﹐煙霞失時。托宇宙兮無日﹐俟虯鸞兮未期。他鄕山水﹐只令人悲。

寒梧棲鳳賦以孤淸夜月爲韻

鳳兮鳳兮﹐來何所圖﹖出應明主﹐言棲髙梧。梧則嶧陽之珍木﹐鳳則丹穴之靈雛。理符有契﹐誰言則孤﹖遊必有方﹐哂南飛之驚鵲﹔音能中呂﹐嗟入夜之啼鳥。況其靈光蕭散﹐節物淒淸﹐疏葉半殞﹐髙歌和鳴。之鳥也﹐將托其宿﹔之人也﹐焉知此情﹖月照孤影﹐風傳暮聲。將振耀其五色﹐似簫韶之九成。九成則那【何也】﹐率舞而下。懷彼眾會﹐罔知淳化。𨿽璧沼可飲﹐更能適於醴泉﹔𨿽瓊林可棲﹐復相巡於竹榭。念是欲往﹐敢忘晝夜﹖苟安安而能遷﹐則忽忽其不暇。故當披拂寒梧﹐翻然一發﹐自此西序﹐言投北闕。若用之銜詔﹐冀宣命於軒階﹔若使之遊池﹐庶承恩於歲月。可謂擇木而俟處﹐卜居而後歇。豈徒比迹於四靈﹐常棲棲而沒沒﹖

江曲孤鳧賦並序

梓州之東南﹐涪江之所合﹐有潭焉。周數十步﹐靑壁絕地﹐綠波澄天。常有孤鳧﹐棲蕩其側﹐飛沈翻唼﹐而天性不違。嗟乎﹗宇宙之容我多矣﹗造化之資我厚矣﹗何必處華池之內﹐而求稻粱之恩哉﹖遂作賦曰﹕

靈鳳翔兮千仞﹐大鵬飛兮六月﹐𨿽憑力而易舉﹐終候時而難發。不如深澤之鳥焉﹐順歸潮而出沒。迹已存於江漢﹐心非系於城闕。吮紅藻﹐翻碧蓮﹐刷霧露﹐棲雲煙﹐迫之則隱﹐馴之則前﹐去就無失﹐浮沈自然。爾乃忘機絕慮﹐懷聲弄影﹐乘駭浪而神驚﹐漾澄瀾而趣靜。恥園雞之戀促﹐悲塞鴻之赴永。知動息而多方﹐屢沿洄而自省。故其獨泛單宿﹐全眞遠致﹐反復幽溪﹐淹畱勝地﹐傷云雁之嬰繳﹐懼泉魚之受餌﹐甘辭稻粱之惠焉﹐而全飲啄之志也。

卷二

賦

馴鳶賦

海上兮雲中﹐靑城兮絳宮。金山之斷鶴﹐玉塞之驚鴻。謂江湖之漲不足憩﹐謂宇宙之路不足窮。終銜石矢﹐坐觸金籠。聲酸夕露﹐影怨秋風。已矣哉﹗何气髙而望闊﹐卒神顇而智癢﹖徒騖迹於仙遊﹐竟纏機於俗网。未若玆禽﹐猶融泛想。慚丹邱之麗質﹐謝靑田之逸響﹐與道浮沈﹐因時俯仰。去非內懼﹐馴非外獎。夫勁翮揮風﹐雄姿觸霧﹐力制煙道﹐神周天步。郁霄漢之宏圖﹐受園亭之近顧。質𨿽滯於城闕﹐策己成於雲路。陳平負郭之居﹐韓信昌亭之寓﹐似達人之用晦﹐混塵蒙而自托。類君子之含道﹐處蓬蒿而不怍。悲授餌之徒懸﹐痛聞弦之自落。故爾放懷於誕暢﹐此寄心於寥廓。

澗底寒松賦並序

歲八月壬子﹐旅遊於蜀。尋茅溪之澗﹐深溪絕磴﹐人迹罕到﹐爰有松焉。冒霜停雪﹐蒼然百丈﹐𨿽崇柯峻穎﹐不能逾其岸。嗚呼斯松﹗托非其所﹐出羣之器﹐何以別乎﹖蓋物有殊類而合情﹐士有因感而成興。遂作賦曰﹕

惟松之植﹐於澗之幽﹐盤柯跨險﹐沓柢憑流。寓天地兮何日﹖沾雨露兮幾秋﹖見時革之屢變﹐知態俗之多浮。故其磊落殊狀﹐森梢峻節﹐紫葉吟風﹐蒼條振雪。嗟英鑑之希遇﹐保貞容之未缺。攀翠崿而形疲﹐指丹霄而望絕。已矣哉﹗蓋用輕則資眾﹐器宏則施寡﹐信棟梁之已成﹐非榱桷之相假﹐徒志遠而心屈﹐遂才髙而位下。斯在物而有焉﹐余何爲而悲者﹖

慈竹賦並序

廣漢山谷﹐有竹名慈﹐生必向內﹐示不離本﹐修莖巨葉﹐攢根沓柢。叢之大者﹐或至百千株焉﹐而縈結逾乎咫步﹐好事君子﹐徙爲階庭之玩焉。吁嗟非此土所有﹐乃有厭流俗之譏。動鄕關之思者﹐蓋撫髙節而興嘆﹐覽嘉名而思歸。遂爲賦曰﹕

有竹猗猗﹐生於髙陂。左連瑤帶﹐右雜瓊枝。恨幽客之方賞﹐嗟君侯之不知。徙蔚丹谷﹐遷榮綠池。气凜凜而猶在﹐色蒼蒼而未離。屈巖壑之容貌﹐充階庭之羽儀。爾其畫疆分域﹐駢陰抗趾﹐疊幹龍回﹐攢根鳳峙。防碧露於霄末﹐翳紅光於暈始。崇柯振而云靄生﹐繁葉動而風飆起。擁涼砌之晨肅﹐屏炎扃之晝滓。至若白藏【秋也】載謝﹐玄英【冬也】肇切﹐塞北河堅﹐關南地裂。觀眾茂之咸悴﹐驗貞輝之獨潔﹐抽勁綠以垂霜﹐總嚴靑而負雪。蓋同類之常稟﹐非殊方之異節。若乃宗生族茂﹐天長地久﹐萬柢爭盤﹐千株競糾﹐如母子之鉤帶﹐似閨門之悌友﹐恐孤秀而成危﹐每羣居而自守。何美名之天屬﹐而和气之冥受﹖

嗟乎﹗道之存矣﹐物亦有之。不背仁以貪地﹐不藏節以遁時。故其貞不自炫﹐用不見疑。保夷陰之無易﹐哂榮枯之有期。俄【一作我】蓬轉於岷徼﹐遂萍流於江汜。分兄弟於兩鄕﹐隔晨昏於萬里。撫貞容而骨愧﹐伏嘉號而心死。庶因感而長懷﹐將策情而勵已。

靑苔賦並序

吾之旅遊數月矣﹐憩乎荒澗﹐睹靑苔焉﹐緣崖而上。乃喟然嘆曰「嗟乎﹗苔之生於林塘也﹐爲幽客之賞﹔苔之生於軒庭也﹐爲居人之怨。斯擇地而處﹐無累於物也﹐愛憎從而生。」遂作賦曰﹕

若夫桂洲含潤﹐松崖祕液。繞江曲之寒沙﹐抱巖幽之古石。泛回塘而積翠﹐縈修樹而凝碧。契山客之奇情﹐諧野人之妙適。及其瑤房有寂﹐瓊室無光。霏微君子之砌﹐蔓延君侯之堂。引浮靑而泛露﹐散輕綠而承霜。起金鈿之舊感﹐驚玉箸之新行。若夫弱質綿冪﹐纖滋布濩。措形不用之境﹐托迹無人之路。望夷險而齊歸﹐在髙深而委遇。惟愛憎之未染﹐何悲歡之詭赴﹖宜其背陽就陰﹐違喧處靜﹐不根不蒂﹐無華無影。恥桃李之暫芳﹐笑蘭桂之非永。故順時而不競﹐每乘幽而自整。

采蓮賦並序

昔之賦芙蓉者多矣。𨿽復曹王潘令【一作陸】之逸曲﹐孫鮑江蕭之妙韻﹐莫不權陳麗美﹐粗舉采掇﹐豈所謂究厥艷態﹐窮其風謠哉﹖頃乘暇景﹐歷睹眾制﹐伏玩累日﹐有不滿焉﹖遂作賦曰﹕

非登髙可以賦者﹐惟采蓮而已矣。況洞庭兮紫波﹐復瀟湘兮綠水。或暑雨兮朝霽﹐乍涼飈兮暮起。黛葉靑跗﹐煙周五湖﹔紅葩絳蘤﹐電爍千里。尢見重於幽客﹐信作謠於君子。爾其珍族廣茂﹐淑類博傳﹐藻河渭之空曲﹐被沮漳之淪漣。燭澄灣而爛爛﹐亙修漲之田田。豈直水區澤國﹐江漘海壖﹖

是以吳娃越艷﹐鄭婉秦妍。感靈翹於上節﹐悅瑞色於中年。錦帆映浦﹐羅衣塞川。飛木蘭之畫楫﹐駕芙蓉之綺船。問子何去﹖幽潭采蓮。已矣哉﹗誠不知其所以然。賞由物召﹐興以情遷。故其游泳一致﹐悲欣萬緒。

至若金屋麗妃﹐璇宮佚女﹐傷鳳臺之寂寞﹐厭鸞扃之閒處。侍飲南津﹐陪歡北渚﹐見磯岸之紆直﹐覿旌旄之低舉。上苑神池﹐芳林禦陂﹔樓陰架沚﹐殿彩乘漪。張燕洛之容衛﹐備橫汾之羽儀。簫鼓發兮龍文動﹐鱗羽喧兮鷁首移。咸靚妝而麗服﹐各分騖而並馳。蘋縈槳礙﹐荇觸船危。視雲霞之沃蕩﹐望林泉之蔽虧。洪川泱泱兮菡萏積﹐綠水湛湛兮芙渠披。惜時歲兮易暮﹐傷君王兮未知。折紺房與緗菂﹐攬紅葩及碧枝。回綃裙兮竊獨嘆﹐步羅襪兮私自奇。莫不驚香悼色﹐畏別傷離。

復有澤宮年少﹐期門公子﹐翠發蛾眉﹐赬唇皓齒﹐傅粉蘭堂之上﹐偸香椒屋之裏。亦復銜恩激誓﹐佩寵緘愁﹐承好賜之珍席﹐奉嬉遊之彩斿。繡棟曛兮翠羽帳﹐瑤塘曙兮靑翰舟。搴條拾蕊﹐沿波溯流。池心寬而藻薄﹐浦口窄而萍稠。和橈姬之衛吹﹐接榜女之齊謳。去復去兮水色夕﹐采復采兮荷華秋。願承歡而卒歲﹐長接席而寡仇匹也。

於時薊北無事﹐關西始樂。霧靜江垠﹐气恬海漠。寢怪气於沅湘﹐照榮光於河洛。殊方異類﹐舞詠相錯﹔王公卿士﹐歌吹並作。則有侯家瑣第﹐戚裏芳園﹐穿池灞岸之曲﹐蓄水河陽之源。堤防谷口﹐島嶼圜轅﹐嘉木畢植﹐靈艸具繁。沈桂北之丹藕﹐播荊南之紫根。郁萋萋而霧合﹐粲煜煜而霞翻。洎乎气徹都鄙﹐景華川陸﹐麥雨微涼﹐梅飆淺燠。命妖侶於石城﹐嘯娛朋於金穀。乃使綠珠捧棹﹐靑琴理舳﹐樽芳醪﹐藉珍餗﹐泛玉潭之沵漫﹐繞金渠之隈隩。石近水而苔濃﹐岸連山而樹復﹐排芰末而爭遠﹐托蘆間而競逐。赴汨淩波﹐飛袿振羅﹔風低綠幹﹐水濺黃螺。上客喧兮樂未已﹐美人醉兮顏將酡﹐畏蓮色之如臉﹐願衣香兮勝荷。

徘徊郢調﹐淒慘燕歌﹐念窮歡於水涘﹐誓畢賞於川阿。結漢女﹐邀湘娥。北溪蕊尙密﹐南汀花更多﹐恨光景兮不駐﹐指芳馨兮謂何﹖若乃南鄢義妻﹐東吳信婦﹐結縭整佩﹐承筐奉帚。忽君子兮有行﹐復良人兮遠徵。南討九眞百越﹐北戌雞田雁城。念去魂駭﹐相視骨驚。臨春渚兮一送﹐見秋潭兮四平。與子之別﹐煙波望絕﹔念子之寒﹐江山路難。水澹澹兮蓮葉紫﹐風颯颯兮荷華丹。翦瑤帶而猶欷﹐折瓊英而不歡。旣而緣隈逗浦﹐返栧歸櫓﹐眷芳艸兮已殘﹐憶離居兮方苦。延素頸於極漲﹐攘皓腕於神滸。惜佳期兮末由﹐徒增思兮何補﹖

又若倡姬蕩媵﹐命侶招羣。淇上洛表﹐湘臯汝墳。望洲艸兮翡翠色﹐動浦水兮驪龍文。願解佩以邀子﹐思褰裳而從君。悲時暮﹐愁日曛。鳴環釧兮響窈窕﹐艷珠翠兮光繽紛。憐曙野之絳气﹐愛晴天之碧雲。棹巡汀而柳拂﹐船向渚而菱分。掇翠莖以翳景﹐襲朱萼以爲裙。艇楫淩亂﹐雲流雨散﹔鳴榔絡繹﹐霧罷煙釋。狀飛虯之蜿蜿﹐若驚鴻之奕奕。艇怯奔潮﹐篙憎淺石。絲著手而偏繞﹐刺牽衣而屢襞【捲也】。乃有貴子王孫﹐乘閒縱觀。何平叔之符彩﹐潘安仁之藻翰。稅【兌也】龍馬於金堤﹐命鳧舟於石岸。

錦纜翻灑﹐銀檣照爛﹐日側光沈﹐風驚浪深。紆北渚之新贈﹐恣東溪之密尋。鴛鴦繡彩之文履﹐玳瑁瓊華之寶琴。扣舷擊榜﹐吳歈越吟。溱與湖兮葉覆水﹐淮與濟兮花冒潯。值明月之夕出﹐逢丹霞之夜臨。茱萸歌兮軫妾思﹐芍藥曲兮傷人心。伊采蓮之賤事﹐信忘情之蓋寡。𨿽迹兆於水鄕﹐遂風行於天下。感極哀樂﹐聲參鄭雅。是以緬察谷底﹐窮覽地維。北盡丰鎬澇潏﹐南究巴沱越沂。莫不候期應節﹐沿濤泛湄。薄言采之﹐興言服之。發文扃之麗什﹐動幽幌之情詩。使人結眷﹐令人相【一作想】思。宜其色震百艸﹐香奪九芝。棲碧羽之神雀﹐負靑冄﹝丹龜﹞之寶龜。紫帙流記﹐丹經祕詞﹐豈徒加繡柱之光彩﹐曄文井之華滋﹖已焉哉﹗向使時無其族﹐代乏厥類﹐獨秀上淸之境﹐不受中國之地。學鸞鳳而時來﹐與鶼鶼【一作鰈】而間至。必能使眾瑞彩沒﹐羣貺色沮。湯武齋戒﹐伊臯延佇。豈俾夫楚童趙僕﹐倡姬艷女﹐狎而玩之﹐擷而采之乎﹖

時有東鄙幽人﹐西園舊客﹐常陪帝子之輿﹐經侍天人之籍﹐詠綠竹於風曉﹐賦彤管於日夕﹐暑往寒來﹐忽矣悠哉﹗蓬飄梗逝﹐天涯海際。似還邛之寥廓﹐同適越之淫滯。蕭索窮途﹐飄颻一隅。昔聞七澤﹐今過五湖。聽菱歌兮幾曲﹖視蓮房兮幾株﹖非鄴池之宴語﹐異睢苑之歡娛。況復殊方別域﹐重瀛復嶂。虞翻則故鄕寥落﹐許靖則生涯惆悵。感芳艸之及時﹐懼修名之或喪。誓將剗迹潁上﹐棲影渭陽。枕箕岫之孤石﹐泛磻溪之小塘。餐素實兮吸絳房﹐荷爲衣兮芰爲裳。永潔已於邱壑﹐長寄心於君王。且爲歌曰﹕榮華息﹐功名惻。奇秀兮異植﹐紅光兮碧色。稟天地之淑麗﹐承雨露之沾飾。蓮有藕兮藕有枝﹐才有用兮用有時﹐何當婀娜華實移﹐爲君何當藻鳳池﹖

釋加佛賦

原夫佛者﹐覺也﹐神而化之﹐修六年而得道﹐統三界以稱師。帝釋梵王﹐尙猶皈敬﹐老聃宣父﹐寧不參隨﹖昔如來下兜率天﹐生中印土。降神而大地搖動﹐應迹而諸天擁護。九龍吐水﹐滿身而花落紛紛﹔七寶祥雲﹐舉足而蓮生步步。蓋以玉輦呈瑞﹐金輪啟圖。恩沾九有﹐行洽三無。寶殿之龍顏大悅﹐春闈之鳳徳何虞﹖方知灌頂之靈心﹐興王後嗣﹔必爲萬類之化主﹐作帝中樞。豈不知海量無邊﹐天情極廣﹖厭六宮珠翠之色﹐惡千妃絲竹之響。雪山深處﹐全拋有漏之身心﹔海月圓時﹐頓悟無爲之法相。莫不魔軍振動﹐法界奔驚。覺閻浮之日出﹐睹優缽之華生。十方調禦皆來﹐圓光自在﹔六趣含靈盡喜﹐金色分明。曁乎萬法歸空﹐雙林告滅﹐演摩訶般若之教﹐示阿耨多羅之訣。普光殿裏﹐會十地之華嚴﹔耆闍山中﹐投三乘之記別。是知靈覺無盡﹐神理莫聞。芥子納三千之國﹐藕絲藏百萬之兵。目容修廣於靑蓮﹐寒生定水﹔毫相分明於皓月﹐照破迷雲。羣機而不睹靈蹤﹐萬世而空畱聖迹。嗟釋迦之永法將盡﹐仰慈氏之何日調伏﹖我今回向菩提﹐一心歸命圓寂。

卷三

詩

倬彼我系

倬【髙大也】彼我系﹐出自有周。分疆錫社﹐派別支流。居衛仕宋﹐臣嬴相劉。乃武乃文﹐或公或侯。晉歷崩坼﹐衣冠擾獘。粵自太原﹐播䢐江澨。禮喪賢隱﹐時屯道閉。王室如毀﹐生人多殪。伊我有器﹐思逢其主。自東施西﹐擇木開宇。田彼河曲﹐家乎汾浦。天未厭亂﹐吾將誰輔。伊我祖徳﹐思濟九埏。不常厥所﹐於玆五遷。欲及時也﹐夫豈願焉。其位𨿽屈﹐其言則傳。爰述帝制﹐大搜【聚也】王道。曰天曰人﹐是祖是考。禮樂咸若﹐詩書具艸。貽厥孫謀﹐永爲家寶。伊余小子﹐信慚明哲。彼网有條﹐彼車有轍。思屏人事﹐克終前烈。於嗟代【世也】网﹐卒余來紲。來紲伊何﹐謂余曰仕。我瞻先達﹐三十方起。夫豈不懷﹐髙山仰止。願言毓徳﹐啜菽飲水。有鳥反哺﹐其聲嗷嗷。言念舊徳﹐憂心忉忉。今我不養﹐歲月其慆【過也】。黽勉從役﹐豈敢告勞。從役伊何﹐薄求卑位。告勞伊何﹐來參軍事。名存實爽﹐負信愆義。靜言遐思﹐中心是愧。

上巳浮江宴韻得址字

披觀玉京路﹐駐賞金臺址。逸興懷九仙﹐良辰傾四美。松吟白雲際﹐桂馥靑溪裏。別有江海心﹐日暮情何已。

春日宴樂遊園賦韻得接字

帝裏寒光盡﹐神臯春望浹。梅郊落晚英﹐柳甸驚初葉。流水抽奇弄﹐崩云灑芳牒【札也】。淸尊湛不空﹐暫喜平生接。

山亭夜宴

桂宇幽襟積﹐山亭涼夜永。森沈野徑寒﹐肅穆巖扉靜。竹晦南汀色﹐荷翻北潭影。淸興殊未闌﹐林端照初景。

詠風

肅肅涼景生﹐加我林壑淸。驅煙尋澗戶﹐捲霧出山楹。去來固無迹﹐動息如有情。日落山水靜﹐爲君起松聲。

懷仙並序

客有自幽山來者﹐起予以林壑之事﹐而煙霞在焉。思解纓紱﹐永詠山水﹐神與道超﹐迹爲形滯﹐故書其事焉。

鶴岑有奇徑﹐麟洲富仙家。紫泉漱珠液﹐玄巖列丹葩。常希披塵网﹐眇然登云車。鸞情極霄漢﹐鳳想疲煙霞。道存蓬瀛近﹐意愜朝市賒。無爲坐惆悵﹐虛此江上華。

忽夢遊仙

僕本江上客﹐牽迹在方內。寤寐霄漢間﹐居然有靈對。翕爾登霞首﹐依然躡雲背。電策驅龍光﹐煙途儼鸞態。乘月披金帔﹐連星解瓊佩。浮識俄易歸﹐眞遊邈難再。寥廓沈遐想﹐周遑奉遺誨。流俗非我鄕﹐何當釋塵昧。

田家三首【《文苑英華》作王績﹐恐是王績詩也】

阮籍生涯懶﹐嵇康意气疏。相逢一醉飽﹐獨坐數行書。小【一作平】池聊養鶴﹐閒田且牧豬。艸生元亮徑﹐花暗子云居。倚牀看婦織﹐登壠課兒鋤。回頭尋仙事﹐並是一空虛。

家住箕山下﹐門枕潁川濱。不知今有漢﹐惟言昔避秦。琴伴前庭月﹐酒勸後園春。自得中林士﹐何忝上皇人。

平生惟酒樂﹐作性不能無。朝朝訪鄕裏﹐夜夜遣人酤。家貧畱客久﹐不暇道精粗。抽簾特【一作持】益炬﹐拔簀更燃鑪。恆聞飲不足﹐何見有殘壺。

秋夜長

秋夜長﹐殊未央﹐月明白露澄淸光﹐層城綺閣遙相望。遙相望﹐川無梁﹐北風受節南雁翔﹐崇蘭委質時菊芳。鳴環曳履出長廊﹐爲君秋夜搗衣裳。纖羅對鳳凰﹐丹綺雙鴛鴦﹐調砧亂杵思自傷。思自傷﹐徵夫萬里戍他鄕。鶴關音信斷﹐龍門道路長。君在天一方﹐寒衣徒自香。

采蓮曲

采蓮歸﹐綠水芙蓉衣﹐秋風起浪鳧雁飛。桂棹蘭橈下長浦﹐羅裙玉腕輕搖櫓。葉嶼花潭極望平﹐江謳越吹相思苦。相思苦﹐佳期不可駐。塞外徵夫猶未還﹐江南采蓮今已暮。今已暮﹐采蓮花﹐渠今那必盡娼家。官道城南把桑葉﹐何如江上采蓮花。蓮花復蓮花﹐花葉何稠疊。葉翠本羞眉﹐花紅彊似頰。佳人不在玆﹐悵望別離時。牽花憐共蒂﹐折藕愛連絲。故情無處所﹐新物徒華滋。不惜西津交【合也】佩解﹐還羞北海雁書遲。采蓮歌有節﹐采蓮夜未歇。正逢浩蕩江上風﹐又值裴回江上月。裴回蓮浦夜相逢﹐吳姬越女何丰茸。共問寒江千里外﹐徵客關山路幾重。

臨髙臺

臨髙臺﹐臨髙臺﹐迢遞絕浮埃。瑤軒綺構何崔嵬﹐鸞歌鳳吹淸且哀。俯瞰長安道﹐萋萋禦溝艸。斜對甘泉路﹐蒼蒼茂陵樹。髙臺四望同﹐帝鄕佳气鬱蔥蔥。紫閣丹樓紛照耀﹐璧房錦殿相玲瓏。東彌長樂觀﹐西指未央宮。赤城映朝日﹐綠樹搖春風。旗亭百隧開新市﹐甲第千甍分戚裏。朱輪翠蓋不勝春﹐疊榭層楹相對起。復有靑樓大道中﹐繡戶文窗雕綺櫳。錦衾夜不襞﹐羅帷晝未空。歌屏朝掩翠﹐妝鏡晚窺紅。爲君安寶髻﹐蛾眉罷花叢。狹路塵間黯將暮﹐雲開月色明如素。鴛鴦池上兩兩飛﹐鳳凰樓下雙雙度。物色正如此﹐佳期那不顧。銀鞍繡轂盛繁華﹐可憐今夜宿娼家。娼家少婦不須顰﹐東園桃李片時春。君看舊日髙臺處﹐柏梁銅雀生黃塵。

滕王閣

滕王髙閣臨江渚﹐佩玉鳴鸞罷歌舞。畫棟朝飛南浦云﹐珠簾暮捲西山雨。閒雲潭影日悠悠﹐物換星移幾度秋。閣中帝子今何在﹐檻外長江空自流。

江南弄

江南弄﹐巫山連楚夢﹐行雨行雲幾相送。瑤軒金穀上春時﹐玉童仙女無見期。紫露香煙渺難托﹐淸風明月遙相思。遙相思﹐艸徒綠﹐爲聽雙飛鳳凰曲。

聖泉宴並序全唐文以此篇之序入駱賓王捲

玄武山有聖泉焉﹐浸淫歷數百千年﹐垂巖泌湧﹐接磴分流﹐下瞰長江﹐沙堤石岸﹐咸古人遺迹也。玆乃靑蘋綠芰﹐紫苔蒼蘚﹐遂使江湖思遠﹐寤寐寄托。旣而崇巒左岥﹐石壑前縈﹐丹崿萬尋﹐碧潭千頃﹐松風唱響﹐竹露燻空﹐瀟瀟乎人間之難遇也。方欲以林壑爲天屬﹐琴樽爲日用。嗟乎﹗古今代謝﹐方深川上之悲﹔少長同遊﹐且盡山陰之樂。盍題芳什﹐共寫髙情。

披襟乘石磴﹐列籍俯春泉。蘭气燻山酌﹐松聲韻野弦。影飄垂葉外﹐香度落花前。興洽林塘晚﹐重巖起夕煙。

尋道觀

芝廛光分野﹐蓬闕盛規模。碧壇淸桂閾﹐丹洞肅松樞。玉笈三山記﹐金箱五嶽圖。蒼虯不可得﹐空望白雲衢。

散關晨度

關山淩旦開﹐石路無塵埃。白馬髙譚去﹐靑牛眞气來。重門臨巨壑﹐連棟起崇隈。卽今揚策度﹐非是棄繻【帛邊也】回。

別薛華

送送多窮路﹐遑遑獨問津。悲涼千里道﹐淒斷百年身。心事同漂泊﹐生涯共苦辛。無論去與住﹐俱是夢中人。

重別薛華

明月沈珠浦﹐秋風濯錦川。樓臺臨絕岸﹐洲渚亙長天。旅泊成千里﹐棲遑共百年。窮途惟有淚﹐還望獨潸然。

遊梵宇三覺寺

香閣披靑磴﹐雕臺控紫岑。葉齊山路狹﹐花積野壇深。蘿幌棲禪影﹐松門聽梵音。遽忻陪妙躅﹐延賞滌煩襟。

麻平晚行

百年懷土望﹐千里倦遊情。髙低尋戍道﹐遠近聽泉聲。澗葉才分色﹐山花不辧名。羈心何處盡﹐風急暮猿淸。

送盧主簿

窮途非所恨﹐虛室自相依。城闕居年滿﹐琴尊俗事稀。開襟方未已﹐分袂忽多違。東巖富松竹﹐歲暮幸同歸。

餞韋兵曹

徵驂臨野次﹐別袂慘江垂。川霽浮煙斂﹐山明落照移。鷹風凋晚葉﹐蟬露泣秋枝。亭臯分遠望﹐延想間云涯。

白下驛餞唐少府

下驛窮交日﹐昌亭旅食年。相知何用早﹐懷抱卽依然。浦樓低晚照﹐鄕路隔風煙。去去如何道﹐長安在日邊。

杜少府之任蜀州

城闕輔三秦﹐風煙望五津。與君離別意﹐同是宦遊人。海內存知己﹐天涯若比鄰。無爲在岐路﹐兒女共沾巾。

仲春郊外

東園垂柳徑﹐西堰落花津。物色連三月﹐風光絕四鄰。鳥飛村覺曙﹐魚戲水知春。初晴山院裏﹐何處染囂塵。

郊興

空園歌獨酌﹐春日賦閒居。澤蘭侵小徑﹐河柳覆長渠。雨去花光濕﹐風歸葉影疏。山人不惜醉﹐惟畏綠尊虛。

郊園卽事

煙霞春旦賞﹐松竹故年心。斷山疑畫障﹐縣澑瀉鳴琴。艸徧南亭合﹐花濃【一作開】北院深。閒居饒酒賦﹐隨興欲抽簪。

觀佛迹寺

蓮座神容儼﹐松崖聖趾余。年長金迹淺﹐地久石文疏。頹華臨曲磴﹐傾影赴前除。共嗟陵谷遠﹐俄視化城虛。

山居晚眺贈王道士

金壇疏俗宇﹐玉洞侶仙羣。花枝棲晚露﹐峯葉度晴雲。斜照移山影﹐回沙擁籀文。琴尊方待興﹐竹樹已迎曛。

八仙徑

柰園欣八正﹐松巖訪九仙。援蘿窺霧術﹐攀林俯雲煙。代北鸞驂至﹐遼西鶴騎旋。終希脫塵网﹐連翼下芝田。

春日還郊

閒情兼嘿語﹐攜杖赴巖泉。艸綠縈新帶﹐楡靑綴古錢。魚牀侵岸水﹐鳥路入山煙。還題平子賦﹐花樹滿春田。

對酒春園作

投簪下山閣﹐攜酒對河梁。狹水牽長鏡﹐髙花送斷香。繁鶯歌似曲﹐疏蝶舞成行。自然催一醉﹐非但閱【一作惜】年光。

觀內懷仙

玉架殘書隱﹐金壇舊迹迷。牽花尋紫澗﹐步葉下淸溪。瓊漿猶類乳﹐石髓尙如泥。自能成羽翼﹐何必仰云梯。

秋日別王長史

別路餘千里﹐深恩重百年。正悲西候日﹐更動北梁篇。野色籠寒霧﹐山光斂暮煙。終知難再奉﹐懷徳自潸然。

上巳浮江宴韻得遙字

上巳年光促﹐中川興緒遙。綠齊山葉滿﹐紅泄岸【一作片】花銷。泉聲喧後澗﹐虹影照前橋。遽悲春望遠﹐江路積波潮。

長柳

晨徵犯煙磴﹐夕憩在云關。晚風淸近壑﹐新月照澄灣。郊童樵唱返﹐津叟釣歌還。客行無與晤﹐賴此釋愁顏。

銅雀妓二首

金鳳鄰銅雀﹐漳河望鄴城。君王無處所﹐臺榭若平生。舞席紛何就﹐歌梁儼未傾。西陵松檟冷﹐誰見綺羅情。

妾本深宮妓﹐層城閉九重。君王歡愛盡﹐歌舞爲誰容。錦衾不復襞﹐羅衣誰再縫。髙臺西北望﹐流涕向靑松。

羈遊餞別

客心懸隴路﹐遊子倦江幹。槿丰朝砌靜﹐筱密夜窗寒。琴聲銷別恨﹐風景駐離歡。寧覺山川遠﹐悠悠旅思難。

易陽早發

飭裝侵曉月﹐奔策候殘星。危閣尋丹障﹐回梁屬翠屏。雲間迷樹影﹐霧裏失峯形。復此涼飆至﹐空山飛夜螢。

焦岸早行和陸四

侵星違旅館﹐乘月戒徵儔。復嶂迷晴色﹐虛巖辧暗流。猿吟山漏曉﹐螢散野風秋。故人渺何際﹐鄕關雲霧浮。

深灣夜宿

津塗臨巨壑﹐村宇架危岑。堰絕灘聲隱﹐風交樹影深。江童暮理楫﹐山女夜調砧。此時故鄕遠﹐寧知遊子心。

傷裴錄事喪子

蘭階霜候早﹐松露夜【一作穸】臺深。魄散珠胎沒﹐芳銷玉樹沈。露文晞宿艸﹐煙照慘平林。芝焚空嘆息﹐流恨滿籝金。

泥溪

弭棹淩奔壑﹐低鞭躡峻岐。江濤出岸險﹐峯磴入云危。澑急船文亂﹐巖斜騎影移。水煙籠翠渚﹐山照落丹崖。風生蘋浦葉﹐露泣竹潭枝。泛水𨿽云美﹐勞歌誰復知。

三月曲水宴得煙字

彭澤官初去﹐河陽賦始傳。田園歸舊國﹐詩酒間長筵。列室窺丹洞﹐分樓瞰紫煙。縈回亙津渡﹐出沒控郊鄽。鳳琴調上客﹐龍轡儼羣仙。松石偏宜古﹐藤蘿不記年。重檐交密樹﹐復磴擁危泉。抗石睎南嶺﹐乘沙眇北川。傅巖來築處﹐磻溪入釣前。日斜眞趣遠﹐幽思夢涼蟬。

秋日仙遊觀贈道士【一作駱賓王詩】

石圖分帝宇﹐銀牒洞靈宮。回丹縈岫室﹐復翠上巖櫳。霧濃金竈靜﹐云暗玉壇空。野花常捧露﹐山葉自吟風。林泉明月在﹐詩酒故人同。待余逢石髓﹐從爾命飛鴻。

晚畱鳳州

寶雞辭舊役﹐仙鳳歷遺墟。去此近城闕﹐靑山明月初。

羈春

客心千里倦﹐春事一朝歸。還傷北園裏﹐重見落花飛。

林塘懷友

芳屏畫春艸﹐仙杼織朝霞。何如山水路﹐對面卽飛花。

山扉夜坐

抱琴開野室﹐攜酒對情人。林塘花月下﹐別似一家春。

春莊

山中蘭葉徑﹐城外李桃園。豈知人事靜﹐不覺鳥聲喧。

春遊

客念紛無極﹐春淚倍成行。今朝花樹下﹐不覺戀年光。

春園

山泉兩處晚﹐花柳一園春。還持千日醉﹐共作百年人。

林泉獨飲

丘壑經塗賞﹐花柳遇時春。相逢今不醉﹐物色自輕人。

登城春望

物外山川近﹐晴初景靄新。芳郊花柳徧﹐何處不宜春。

他鄕敍興

綴葉歸煙晚﹐乘花落照春。邊城琴酒處﹐俱是越鄕人。

夜興

野煙含夕渚﹐山月照秋林。還將中散興﹐來偶步兵琴。

臨江二首

泛泛東流水﹐飛飛北上塵。歸驂將別棹﹐俱是倦遊人。

去驂嘶別路﹐歸棹隱寒洲。江臯木葉下﹐應想故城秋。

江亭夜月送別二首

江送巴南水﹐山橫塞北云。津亭秋月夜﹐誰見泣離羣。

亂煙籠碧砌﹐飛月向南端。寂寂離亭掩﹐江山此夜寒。

別人四首

久客逢餘閏﹐他鄕別故人。自然堪下淚﹐誰忍望徵塵。

江上風煙積﹐山幽雲霧多。送君南浦外﹐還望將如何。

桂軺𨿽不駐﹐蘭筵幸未開。林塘風月賞﹐還待故人來。

霜華淨天末﹐霧色籠江際。客子常畏人﹐何爲久畱滯。

贈李十四四首

野客思茅宇﹐山人愛竹林。琴尊惟待處﹐風月自相尋。

小徑偏宜艸﹐空庭不厭花。平生詩與酒﹐自得會仙家。

亂竹開三徑﹐飛花滿四鄰。從來揚子宅﹐別有尙玄人。

風筵調桂軫﹐月徑引藤杯。直當花院裏﹐書齋望曉開。

早春野望

江曠春潮白﹐山長曉岫靑。他鄕臨睨極﹐花柳映邊亭。

山中

長江悲已滯﹐萬里念將歸。況屬髙風晚﹐山山黃葉飛。

冬郊行望

桂密巖花白﹐梨疏林葉紅。江臯寒望盡﹐歸念斷徵篷。

寒夜思友三首

久別侵懷抱﹐他鄕變容色。月下調鳴琴﹐相思此何極。

雲間徵思斷﹐月下歸愁切。鴻雁西南飛﹐如何故人別。

朝朝翠山下﹐夜夜蒼江曲。復此遙相思﹐淸尊湛芳綠。

始平晚息

觀闕長安近﹐江山蜀路賒。客行朝復夕﹐無處是鄕家。

扶風晝屆離京浸遠

帝裏金莖去﹐扶風石柱來。山川殊未已﹐行路方悠哉。

普安建陰題壁

江漢深無極﹐梁岷不可攀。山川雲霧裏﹐遊子幾時還。

九日

九日重陽節﹐開門有菊花。不知來送酒﹐若个是陶家。

秋江送別二首

早是他鄕值早秋﹐江亭明月帶江流。已覺逝川傷別念﹐復看津樹隱離舟。

歸舟歸騎儼成行﹐江南江北互相望。誰謂波瀾才一水﹐已覺山川是兩鄕。

蜀中九日

九月九日望鄕臺﹐他席他鄕送客杯。人情已厭南中苦﹐鴻雁那從北地來。

寒夜懷友雜體二首

北山煙霧始茫茫﹐南津霜月正蒼蒼。秋深客思紛無已﹐復值徵鴻中夜起。

復合重樓向浦開﹐秋風明月度江來。故人故情懷故宴﹐相望相思不相見。

雜曲

智瓊神女﹐來訪文君。蛾眉始約﹐羅裙初燻。歌齊曲韻﹐舞亂行紛。若向陽臺薦枕﹐何啻得勝朝云﹗

落花落

落花落﹐落花紛漠漠。綠葉靑跗映丹萼﹐與君裴回上金合。影拂妝階玳瑁筵﹐香飄舞館茱萸幕。落花飛﹐撩亂入中帷。落花春正滿﹐春人歸不歸。落花度﹐氛氳繞髙樹。落花春已繁﹐春人春不顧。綺合靑臺靜且閒﹐羅袂紅巾復往還。盛年不再得﹐髙枝難重攀。試復旦遊落花裏﹐暮宿落花間。與君落花院﹐臺上起雙鬟。

九日懷封元寂

九日郊原望﹐平野徧霜威。蘭气添新酌﹐花香染別衣。九秋良會少﹐千里故人稀。今日龍山外﹐當憶雁書歸。

出境遊山二首

源水終無路﹐山阿若有人。驅羊先動石見《神仙傳黃初平》﹐走兔欲投巾見《抱朴子對俗篇》。洞晚秋泉冷﹐巖朝古樹新。峯斜連鳥翅﹐磴疊上魚鱗。化鶴千齡早﹐元龜六代春。浮雲今可駕﹐滄海自成塵。

振翮淩霜吹﹐正月佇天潯。回鑣淩翠壑﹐飛軫控靑岑。巖深靈竈沒﹐澗毀石渠沈。宮闕雲間近﹐江山物外臨。玉壇棲暮夜﹐珠洞結秋陰。蕭蕭離俗影﹐擾擾望鄕心。誰意山遊好﹐屢傷人事侵。

河陽橋代竇郎中佳人答楊中捨

披風聽鳥長河路﹐臨津織女遙相妒。判知秋夕帶啼還﹐那及春朝攜手度。

有所思【一作楊炯作】

賤妾畱南楚﹐徵夫向北燕。三秋方一日﹐少別已經年。不掩顰紅頬﹐無論數綠錢。相思明月夜﹐迢遞白雲天。

殘句

示知己

客書同十奏蘇秦事﹐臣劍已三奔管仲事。

述懷擬古詩

僕生三十祀﹐有志十數年。下策圖富貴﹐上策懷神仙。

卷四

表

爲原州趙長史請爲亡父度人表

臣某言﹕臣聞奉忠履義﹐帝業所資﹔昭徳報功﹐王風是切。臣亡父故臣使持節都督丰州諸軍事﹑丰州刺史﹑上柱國﹑南康郡王士達﹐往因隋季﹐預奉皇初。於時九洛未淸﹐雙崤尙梗﹐江淮海嶽﹐王公數十。亡父身羈僞鄭﹐寵極戎庭。掃千載之風雲﹐擁三河之士馬。情思奉順﹐義不圖生﹐綿越寇場﹐密歸誠款。登太行而耀甲﹐則建徳離心﹔出函谷而揚麾﹐則王充破膽。天書屢降﹐手敕仍存。

洎乎九服乂安﹐四方無事﹐謀臣出鎭﹐猛將臨邊。西窮赤水之源﹐東究靑邱之境。橫戈北塞﹐盡沙漠之風塵﹔授鉞南荒﹐被牂牁之矢石。義形夷險﹐迹徧疆場。分閫淹榮﹐懸車遂禮。𨿽死於牖下﹐實懷天子之恩﹔力盡方隅﹐無愧忠臣之節。

今者歸藏有日﹐先遠戒期。陛下徳被遊魂﹐惠流枯骨。髙班厚祿﹐已極於生前﹔列鼓鳴簫﹐復光於身後。誠非毀滅﹐所能投報。但臣霜露之感﹐瞻彼岸而神銷﹔烏鳥之誠﹐俯寒泉而思咽。希開淨福﹐庶補窮埏。伏惟陛下恢不次之恩﹐錄無涯之請﹐使獲從朝例﹐賜許度人﹐濟沈識於昏塗﹐拯亡靈於毀宅。則陛下乾坤之施﹐旣不隔於幽明﹔微臣螻蟻之心﹐豈忘情於家國﹖是所圖也﹐非敢望也。輕黷冕旒﹐若墜冰谷。

上九成宮頌表

臣某言﹕臣聞帝機無聯﹐道洽則時雍﹔靈化不言﹐功成則頌顯。伏惟陛下體元纂極﹐模神建隧【道也】﹐棟梁三气﹐庭階六合。松軒夜警﹐窈冥姑射之心﹔茅殿晨凝﹐寥廓峒山之駕。臣沾風太上﹐庇影華胥。仰衢室而無階﹐候襄城而有地。𨿽望卑平叔﹐空勤景福之詞﹔而文謝子云﹐願竭甘泉之思。謹憑天造﹐輒貢九成宮頌二十四章。攀紫墀而絕望﹐叫丹闕而累息。臣誠惶誠恐﹐死罪死罪。謹言。

上拜南郊頌表

臣伏見總章元年十二月四日詔﹕旣淸東寇﹐將覲南嶽﹐甫資元勛﹐旋窺大典。伏惟皇帝陛下黼藻神器﹐銜策睿圖﹐用天老之前機﹐戮防風之後至。爲而不恃﹐懸寶位於中宸﹐卑以自居﹐托靈符於上帝。禮凝蒼璧﹐瑞溢玄圭﹐紫旻降祜﹐黃祇葉矩。微臣學不照古﹐才不曠時﹐窺宇宙之神功﹐睹郊禋之盛節。時非苟遇﹐懷雅頌而知歸﹔道不虛行﹐想謳歌而有志。豈與夫周傳考【成也】室﹐裁稱棟宇之規﹔漢奏甘泉﹐未息嬉遊之諷﹖比興衰於前代﹐較馳驟於同衢而已。謹憑天則﹐輒貢拜南郊頌十章。文不足奇﹐意有遺美。臣誠惶誠恐﹐謹言。

啟

上從舅侍郎啟

某啟﹕一昨弟勛至﹐奉命以憲臺詩十首垂示。气橫霜署﹐彩洞云扃。繡衣兼藻肆之華﹐白簡控玄機之奧。仙驄在馭﹐踐文路而驅神﹔冠獬下臨﹐望詞林而直指。某質惟茅艾﹐名隔縉紳﹐虛沾自出之榮﹐每愧諸甥之列。恩華曲被﹐誨誘傍臨﹐識謝知音﹐榮深睹奧。虞韶忽奏﹐聽律呂而忘疲﹔楚匣遙開﹐仰光芒而不暇。昔孔融之逢元禮﹐罕睹髙文﹔王粲之謁伯喈﹐終慚懿戚。援今企古﹐議徳疇恩﹐荷栗兼儲﹐悲欣兩集。但才非酷似見《宋書武帝紀》﹐攀宅相而多慚見《晉書魏舒傳》﹔慕切如存﹐臨渭陽而增感見《毛詩渭陽序》。不勝荷戴屏營之至。

上武侍極【散騎常侍也】啟

某啟﹕某聞玄螭掩耀﹐光銷赤堇之芒﹔白鶴摧輝﹐影滅靑胡之寶。由是紫氛霄耿﹐指牛漢而忘歸﹔丹水神迷﹐道【一作蹈】驪泉而罔悔。其有龍文已遠﹐輕圖剸【截也】兕之功﹔魚目濫持﹐自擬靈蛇之色。循榮覽分﹐朝聞夕可。君侯締華椒閣﹐席寵芝扃﹐粲貂冕於金軒﹐藻龜章於玉署。月開鸞鏡﹐懷精鑑以分形﹔霜湛虯鐘﹐蘊希聲而待物。吞九溟於筆海﹐若控牛涔﹔抗五嶽於詞峯﹐如臨蟻垤。馳魂霧谷﹐忻逢紫岫之英﹔馹思霞邱﹐佇接靑田之響。某北巖曲藝﹐東臯下節﹐攀翰苑而思齊﹐傃文風而立志。迹疲千里﹐未陪丹轂之遊﹔葉契三英﹐尙隔黃衣之夢。謹憑洪貸﹐輒錄舊文﹐輕敢上呈﹐列之如右。涓波有托﹐望日谷以馳誠﹔鐘鼓無施﹐伏雷門而假息。謹啟。

上武侍極啟

某啟﹕一昨不緣媒紹﹐輕承眄飾。祗寵相驚﹐俯仰無地。何則﹖循方極獘﹐尙虧風雨之間﹔撫翼濡鱗﹐猶失江湖之上。況乎九天鵬術﹐一代龍門。榮枯舛致﹐山川在目。而可以追騰白日﹐忘言於咫尺之書﹔幹突靑雲﹐投迹於尋常之境﹖徒以北林增秀﹐弱翰知歸﹔東壑流謙﹐纖鰭未已。神交道合﹐君侯昭片善之榮﹔千載一時﹐下走得長鳴之所。是用謬憑髙獎﹐曲撰蕪音﹐遊海無際﹐過雷自詟。𨿽黃金激憤﹐指秦路而方窮﹔蒼璧慚恩﹐伏焦原而未遠。謹啟。

上李常伯【尙書也】啟

某啟﹕某聞杞林騰秀﹐羽族知歸﹐暘谷流謙﹐波臣有托。然則朝光八聖﹐尙欣牧豎之詞﹔道濟五殘﹐未隔輿人之誦。謹憑斯義﹐輒呈宸遊東嶽頌一首。當仁不讓﹐下走無慚於自媒﹔聞善若驚﹐明公豈難於知我﹖龍門髙遠﹐眇黃道而無階﹔爵裏旣投﹐叫丹閽而有地。伏願暫停左右﹐曲流國士之恩﹔廣進芻堯﹐俯息樵夫之議。輕陳徑捷﹐退用彷徨。

上皇甫常伯啟

某啟﹕一昨奉命﹐令寫新對臺策及前後舊文﹐謹憑國士之恩﹐敢進輿人之頌。竊以龍鑣就路﹐駑駿相懸﹔鵲鏡臨春﹐妍媸自遠。亦有飛霜匝地﹐蘭蕭銜共盡之悲﹔烈火埋岡﹐玉石抱俱焚之慘。然則知音罕嗣﹐流水空存﹔至寶不同﹐荊山有淚。君侯飾揚芻議﹐提獎蕪詞﹐白圭成再見之榮﹐黃金定一言之重。鵬飈旣接﹐仰云徑而將趨﹔龍阪可登﹐指星臺而有望。循襟佩徳﹐撫事知恩﹔山嶽有輕﹐河漢無極。謹啟。

上皇甫常伯啟

某啟﹕自恭陳薄伎﹐祗奉話言﹐咳唾成恩﹐眄睞爲飾。徵夫擊節﹐方思孤竹之風﹔壯士寒心﹐實有長楊之作。謹憑嚴命﹐輕呈《乾元殿頌》一首。將冀導江至海﹐常以筆札見知﹔南館西園﹐遂與簪纓爲伍。徳𨿽無盡﹐攀驥尾而方遙﹔生也有涯﹐比鴻毛而非重。謹啟。

上吏部裴侍郎啟

某啟﹕猥承衡鏡﹐驟照階墀。本慚刀筆之工﹐虛荷雕虫之睠。殊恩屢及﹐嚴命頻加﹐責光耀於昏冥﹐課宮商於寂寞。進退惟谷﹐憂喜聚門。誠恐下官冒輕進之譏﹐使君侯招過聽之議﹐貴賤交失﹐恩愛兩虧。所以戰懼盈旬﹐遲回攺朔﹐懷鄭璞而增愧﹐捧燕瑉而自恥。某性惟懵昧﹐識謝沈冥。蒙父兄訓導之恩﹐藉朋友琢磨之義﹐好學近乎智﹐力行近乎仁。知忠孝爲九徳之源﹐故造次必於是﹔審名利爲五常之賊﹐故顚沛而思遠。𨿽未之逮也﹐亦有其志焉。孔子曰「言及之而不言謂之隱。」今者接君侯者三矣﹐承招延者再矣﹐抑亦可以言乎﹖

夫文章之道﹐自古稱難。聖人以開物成務﹐君子以立言見志。遺雅背訓﹐孟子不爲﹔勸百諷一﹐揚雄所恥。苟非可以甄明大義﹐矯正末流﹐俗化資以興衰﹐國家由其輕重﹐古人未嘗畱心也。自微言旣絕﹐期文不振。屈宋導澆源於前﹐枚馬張淫風於後。談人主者﹐以宮室苑囿爲雄﹔敍名流者﹐以沈酗驕奢爲達。故魏文用之而中國衰﹐宋武貴之而江東亂。𨿽沈﹑謝爭騖﹐適先兆齊梁之危﹕徐﹑庾並馳﹐不能止周陳之禍。於是識其道者﹐捲舌而不言﹔明其獘者﹐拂衣而徑逝。潛夫昌言之論﹐作之而有逆於時﹔周公孔氏之教﹐存之而不行於代。天下之文﹐靡不壞矣。國家應千載之期﹐恢百王之業﹐天地靜默﹐陰陽順序。方欲激揚正道﹐大庇生人﹐黜非聖之書﹐除不稽之論。牧童頓顙﹐思進皇謀﹔樵夫拭目﹐願談王道。崇大廈者﹐非一木之材﹔匡獘俗者﹐非一日之衛﹐眾持則力盡﹐眞長則僞銷﹐自然之數也。

君侯受朝廷之寄﹐掌鎔範之權﹐至於舞詠澆淳﹐好尙邪正﹐宜深以爲念者也。伏見銓擢之次﹐每以詩賦爲先﹐誠恐君侯器人於翰墨之間﹐求材於簡牘之際﹐果未足以采取英秀﹐斟酌髙賢者也。徒使駿骨長朽﹐眞龍不降。炫才飾智者﹐奔馳於末流﹔懷眞蘊璞者﹐棲遑於下列。《易》不云乎﹕「言行﹐君子之所以動天地。」「失之毫釐﹐差以千里。」《書》不云乎﹕「敝化奢麗﹐萬世同流。」「余風未殄﹐公其念哉﹗」嗟乎﹐蓋有識天人之幽致﹐明國家之大體﹐辧焉而不窮﹐酌焉而不竭﹐抱膝無悶﹐盱衡自得。彼悠悠小技﹐焉足爲君侯道矣﹖自非奉閒宴﹐接淸談﹐未可一二言也。

然竊不自揆﹐嘗著文章﹐非敢自媒﹐聊以恭命﹐謹錄古君臣贊十篇並序﹐𨿽不足塵髙識之門﹐亦可以見小人之志也。伏願暫停左右﹐少察胸襟﹐觀述作之所存﹐知用心之有地。謹啟。

上明員外啟

某啟﹕側聞金烏聳轡﹐俯圓燧而抽光﹔瑤兔浮輪﹐候方諸而吐液。斯則洪纖異數﹐冥符造化之津﹔髙下相懸﹐精契陶鈞之表。故知聲同義合﹐存長幼於三州﹔理隔气殊﹐置山川於一面。神交可托﹐風雲於杵臼之間﹔道不虛行﹐涇渭於簪裾之列。於是迹申知已﹐投爵裏而思齊﹔事迫當仁﹐抱龍泉而願割。𨿽荊山已峻﹐多輕抵鵲之珍﹔而渤澥方春﹐敢進歸鳧之影。

伏惟丈人珠躔降徳﹐銑社抽英﹐河嶽縱其神器﹐煙霞發其符采。江東第一﹐家傳正始之音﹔日下無雙﹐譽重名流之首。三冬文史﹐先兆迹於靑衿﹔百里弦歌﹐卽馳芳於墨綬。彭澤陶潛之菊﹐勝气仍存﹔河陽潘嶽之花﹐芳風遂遠。榮加徙秩﹐上膺蘭府之遊﹔寵奪攀輪﹐更掌蓬山之務。麟圖緝謚﹐定榮辱於三泉﹔鵷閣裁書﹐考燻蕕於四部。旣鶴鳴雲路﹐望偃朝端﹔鴻漸星臺﹐俯諧僉議。廉平譽號﹐李宣伯之當官﹔雅操繩時﹐山巨源之稱職。加以文場武庫﹐發揮廊廟之師﹔瓊樹瑤林﹐寥廓風塵之表。一邱一壑﹐同阮籍於西山﹔一嘯一歌﹐列嵇康於北面。詞條郁霧﹐遙騰駕日之陰﹔辧鍔橫霜﹐直上衝星之气。鳧鐘蓄韻﹐聞片言而指掌﹔鸞鏡懸心﹐見一善而明目。情源九派﹐士流欣滿腹之期﹔徳宇千門﹐詞人有庇身之望。方當坐談帝席﹐雄視羣公﹔豈徒比迹天府﹐雌伏郎官而已哉﹖

某崇徽啟緒﹐盛徳傳家﹐承太子之仙宗﹐析將軍之遠系。朱輪在漢﹐列髙士於三臺﹔靑蓋浮江﹐扈平王於七姓。遺風舊烈﹐尙存淸白之基﹔祖徳家聲﹐代有縱橫之目。及金陵東覆﹐玉馬西奔﹐髦頭傑起﹐文儒繼出。鳳鳴朝日﹐森梢煙雨之標﹔龍躍云津﹐盤礡江山之气。𨿽雄名雅譽﹐隨朔野而揚聲﹔而華冕雕軒﹐比南風而不競。陳太邱之積善﹐羔雁成羣﹔謝車騎之餘芳﹐蘭蓀不替。趨庭洽訓﹐共歌朱萼之篇﹔避席成歡﹐猶守靑箱之業。嘗謂酣神北阜﹐藉春渚而忘歸﹔動影南欞﹐坐秋山而長往。不意蘭臯獨嘯﹐輕交委鶴之書﹔芝澗行謠﹐坐辱飛龍之使。年殊賈誼﹐仰宣室而方同﹔業謝劉繇﹐俯長途而遂恧。塞上浮雲之迹﹐空倦吳山﹔隋侯明月之珠﹐終悲暗室。豈不知拂衣長謝﹐林泉多倦俗之因﹔安枕有餘﹐廟堂非養髙之所﹖松楹坐月﹐臨黛壑而遐徵﹔桂席攀風﹐俯靑巖而自足。而欲俯首屈膝﹐逡巡多士之林﹔弔影慚魂﹐骯髒文昌之府。徒以牛蹄已倦﹐臨大壑而驤鱗﹔羊角可逢﹐想髙衢而撫翼。參名國士﹐方叨智伯之恩﹔揮迹奉常﹐冀雪公孫之恥。識正平於處士﹐𨿽在孔融﹔期仲容於望外﹐終資許允。猶恐先馳折翮﹐頻驚鶂路之風﹔再舉枯鱗﹐空擊龍門之水。

丈人借以顏色﹐資以恩波。垂雅契於長年﹐敍情交於累代。情加倒屣﹐知步頃【跬步也】之生光﹔禮極升堂﹐覺聲名之有地。是用俯抽丹思﹐上瀆淸顏。鏤殊獎於肝膽﹐銜徳音於咳唾。懦夫增气﹐先歌易水之風﹔壯士投心﹐思赴吳門之火。恩崇命淺﹐瞻呂梁而可從﹔山髙海深﹐陟孟門而何險﹖謹啟。

上許左丞啟

某啟﹕自違隔恩華﹐嬰纏風恙﹐守愚空谷﹐斂迹仙臺。同衛玠之虛羸﹐談非正始﹔愧劉楨之逸气﹐臥似漳濱。朝野旣殊﹐風猷遂隔。望芝蘭之漸遠﹐覺鄙吝之都生。所以暫下松邱﹐言遊洛邑。永懷前眷﹐逡巡元禮之門﹔延首下風﹐匍匐文章之府。實願稍捐人事﹐少奉淸言﹐質儒釋之幽疑﹐訪空玄之極境。願聞者道﹐敢披江海之心﹔祈進者榮﹐非慕軒裳之重。𨿽齒絕位殊﹐空塵左右。而道存目擊【動也】﹐豈隔形骸。輕陟階堂﹖伏深悸越。謹啟。

上郎都督啟

某啟﹕某聞古之君子﹐重神交而貴道合者﹐以其得披心胸而盡志義也。是以叔牙苟在﹐管仲分多而不貪﹔無知尙存﹐陳平受謗而非罪。何則﹖達其趣者﹐能申其迹﹔收其大者﹐能讓其細也。

今某東鄙之一書生耳﹐少懷耿亮﹐頗慕髙烈。俯仰相得﹐則屠博可遊﹔造次不諧﹐則軒冕異路。蒙君侯國士之遇﹐受君侯長者之禮﹐繾綣談謔﹐殷勤誨誘。今有情而不告﹐是不盡也。有窘而不托﹐是有疑也。將恐季布無侶於後葉﹐孫臏獨稱於前古恐有誤﹐孫臏之事與季布無相諧者。

嗟乎﹗可以竭誠矣﹐敢不盡言乎﹖勃家大人﹐天下獨行者也。性惡儲斂﹐家無儋石。自延國譴﹐遠宰邊隅。常願全雅志於暮齒﹐揚素風於下邑。而道裏夐遙﹐資糧窘鮮﹔秩寡鍾釜﹐債盈數萬。此某所以側目扼腕﹐臨深履薄﹐庶逢知已之厚﹐以成大人之峻節也。古人有言「富觀其所與﹐貧觀其所取。」又曰「損有餘﹐補不足。」於君侯何如哉﹖然則定其交而後求﹐敢無愧已﹔易其心而後語﹐夫何飾焉﹖賑給之義﹐旣惟其常﹔厚薄之差﹐伏希俯訪。輕塵視聽﹐伏增兢惕。

卷五

書

上劉右相書

蓋聞聖人以四海爲家﹐英宰與千齡合契。用能不行而至﹐春霆仗天地之威﹔以息相吹﹐時雨郁山川之兆。故有玄蛟晚集﹐憑鶴鼎而先鳴﹔蒼兕晨驚﹐運龍韜而首出。並能風騰霧躍﹐指麾成烈士之功﹔蠖屈虯奔﹐談笑坐羣卿之右。未如越蒼海﹐棄行間﹐排紫微﹐謁天子。於是遭不諱之主﹐擁非常之位。龍章鳳黻照其前﹐鏘金鳴玉疊其後。三靈葉贊﹐超然奉天下之圖﹔四海承平﹐髙步取寰中之托。君侯之富貴足矣﹐聖朝之付遇深矣。

故知陽侯息浪﹐長鯨臥橫海之鱗﹔風伯停機﹐大鵬鎩垂天之翼。及其投形巨壑﹐觸丹浦而雷奔﹔假勢靈飈﹐指靑霄而電擊。神气洋洋﹐謂鱗翮使之然也。殊不知兩儀超忽﹐動止系於無垠﹔萬化糾紛﹐舒捲存乎非我。是以陳平﹐昔之智士也﹐俯同降卒﹔百里奚﹐曩之達人也﹐親爲餓隸。當其背彊敵﹐轉康衢﹐雄慮耿於風雲﹐危途迫於朝夕。豈自期榮稱相府﹐西藩專虎據之圖﹔寵冠齋壇﹐東向舉龍【一作熊】飛之策﹖顧盼可以蕩川嶽﹐咄嗟可以降雷雨。遂令用與不用﹐是非於楚漢之間﹔知與不知﹐得失於虞秦之際。故死生有數﹐審窮達者系於天﹔材運相符﹐決行藏者定於已。君侯足下﹐可不謂然乎﹖

借如勃者﹐眇小之一書生耳﹐曾無擊鐘鼎食之榮﹐非有南隘北閣之援。山野悖其心迹﹐煙霧養其神爽。未嘗降身摧气﹐逡巡於列相之門﹔竊譽幹時﹐匍匐於羣公之室。所以慷慨於君侯者﹐有气存乎心耳。實以四海兄弟﹐齊遠契於蕭韓﹔千載風雲﹐托神知於管鮑。不然﹐則荷裳桂楫﹐拂衣於東海之東﹔菌閣松楹﹐髙枕於北山之北。焉復區區屑屑﹐踐名利之門哉﹗

至尊以搖河徙嶽之威﹐當立地開天之運。聖人有作﹐羣材畢舉。星辰入仕﹐揖讓朱鳥之門﹔風雨稱臣﹐奔走蒼龍之闕。方欲停旒金室﹐引成康於已往﹔辟纊瑤林﹐復堯舜於玆日。可謂明明穆穆﹐盡天子之容貌矣。

抑嘗聞之﹕丹山九仞﹐煙峯非數簣之功﹔紫極千門﹐雲臺俟萬楹之力。故天下至曠﹐神器不可獨專﹔天道無私﹐元勛有時而立。《書》曰「元首明哉﹗股肱良哉﹗」「好問則裕﹐自用則小。」況掌萬國之權﹐受一人之寵﹐動見臧否﹐言知利害﹐君侯足下﹐何時易耶﹖𨿽國有大命﹐不資童子之言﹔而恭此小心﹐敢進狂夫之說。伏見遼陽未靖﹐大軍頻進﹐有識寒心﹐羣黎破膽。昔明王之制國也﹐自近而及遠﹐先仁而後罰。徵實則效存﹐徇名則功淺。是以農疏十野﹐僅逾重石之鄕﹔禹截九州島﹐不敍流沙之境。豈才不及而智有遺哉﹖將以辧離方而存正功也。𨿽至人無外﹐甲兵曜天子之威﹔王事有徵﹐金鼓發將軍之气。而長城在界﹐秦漢所以失全昌淳於髡﹕「得全全昌﹐失全全亡」﹔巨海橫流﹐天地所以限殊俗。辟土數千里﹐無益神封﹔勒兵十八萬﹐空疲帝卒。驚烽走傳﹐駭秦洛之甿﹔飛芻挽粟﹐竭淮海之費。於是乘姦放命者﹐出繩纆以生威﹔因公挾私者﹐入閭閻而競法。𨿽一物失所﹐泰階延旰食之憂﹔而百戰方雄﹐中國鮮終年之樂。圖得而不圖失﹐知利而不知害。移手足之病﹐成心腹之疾。徵稅屈於東西﹐威信蹇於表裏。語曰「勝之不武﹐不勝爲辱。」「天下之責﹐四面至矣。」誠可遠凝髙策﹐上薦忠言﹐決人事於去就﹐合天情於終始。遂令回麾轉檄﹐背靑邱而騖﹔列障分亭﹐巡蒼波而守。昔者齊侯以力﹐方城爲楚國之辭﹔虞帝崇文﹐苗人失洞庭之險。況乎仗徳綏亂﹐以直乘邪﹐明逆順之端﹐聳華夷之望﹐𨿽復舳艫沸海﹐旌旗觸天﹐鐵山四面﹐金城千里﹐亦不能爲敵人計矣。此君侯之未諭一也。

蓋聞星回日運﹐禦洪荒者貞夫一﹔電照風行﹐制寥廓者歸乎靜。《易》曰「復﹐其見天地之心乎﹖」《語》曰「動之斯和﹐綏之斯來。」是知源潔則流淸﹐形端則影直﹐大道起而仁義息﹐神化周而市獄定。𨿽復體元立教﹐眚災耀知遠之書﹔順時宰物﹐宥罪發精微之典。而況澆風易漸﹐淳化難歸﹖孔明耿介於當朝﹐子顏殷勤於易簀﹐蓋有由也。伏見邊凶尙梗﹐殊恩屢發﹐亡命山澤者﹐日月相趨﹐朝脫桎梏﹐夕還囹圄。姦徒抱袂﹐因時立僥幸之謀﹔頑夫頓足﹐中路紆吁嗟之慘。皆由寬勝於猛﹐人迷所習﹐勸沮不彰﹐廉恥相冒。亦有公卿失職﹐恥受珪符之任﹔郎宮有釁﹐俯捨銅墨之榮。又焉可以宏長風流﹐抑揚眾務者也﹖且夫朽索充羈﹐不收奔馬之逸﹔輕緡振网﹐或隨吞舟之勢。況非常之化﹐方洽於齊人﹔無妄之恩﹐乃及於羣小。將恐匡衡﹑管仲﹐復靈沼【當爲韶】於下泉矣。古之善爲國者不然﹐信賞而必罰﹐道徳而齊禮。澤配風雨﹐而無曲惠﹔威振雷霆﹐而絕私戮。交書聳幣﹐伏慈厚之師﹔投金散璧﹐樹仁明之長。故𨿽開衢室﹐蓋明堂﹐亦將四三皇而六五帝矣﹐此君侯之未諭二也。

蓋《易》曰「天地之大徳曰生﹐聖人之大寶曰位﹐何以守位曰仁﹐何以聚人曰財。」是知發揮地利﹐農桑啟其業﹔振蕩天功﹐泉貝流其用。伏睹前制屢擾﹐事非畫一﹐廛市蕭然﹐人情怪動。夫煩簡並用﹐未盡交易之宜﹔輕重齊行﹐適啟兼並之路。於是連闤掩闠者﹐閉肆而乘其屈﹔布衣韋帶者﹐闔門而受其困。五方競爽﹐務淺術以相雄﹔百郡爭勝﹐驅末技而成獘。田夫織婦﹐衣食鮮終朝之給﹔巨駔洪商﹐輿馬挾封君之勢﹐蓋有由來矣。故曰國儲闕於九載﹐則公上無所給﹔家廩乏於三年﹐則妻子非其有。夫陰陽覆逆﹐天地之常數﹔百六運窮﹐湯堯所不免。一旦洪泉決地﹐大旱焦山﹐風雨於一歲之間﹐霜雹於數州之境。繁運廣役﹐首尾於中外﹔沓稅增徭﹐日夕於都鄙。燮陰陽者﹐將何以處之﹖一夫竊議﹐公之盛徳虧矣。愚謂嚴程峻法﹐絕輕陋之貨﹐則姦鎔之源塞矣。沿風正典﹐重耕耘之務﹐則邪贏之計沮矣。然後遠宏教旨﹐大變流俗﹐法立有犯而必施﹐令出惟行而不返。違公竊鑄者﹐具五刑之戮﹔因時力田者﹐懸一命之賞。不然﹐則賈生﹑晁錯﹐復流涕而言矣﹐此君侯之未諭三也。

嵩衡不拒細壤﹐故能崇其峻﹔江海不讓纖流﹐所以存其廣。是以星臺曉辟﹐上臺忘吐握之勞﹔月殿宵興﹐中宇軫山林之慕。知夫禦天下者﹐必待人也。《詩》曰「濟濟多士﹐文王以寧。」「未見君子﹐憂心如醉。」伏見皇明遠燭﹐帝采遐宣﹐張樂岱郊﹐騰勛社首。徵廉察孝﹐瑤壇虛不次之階﹔署行議年﹐璇檢動非常之詔﹐天下可謂幸甚矣。於是友月朋霞之客﹐背靑臯而至﹔馮唐顏駟之才﹐排紫閣而集。夫豈知終始異數﹐涇渭同流﹐蘿薜失圖﹐簪纓解體﹖惜哉﹗羣英霧散﹐名侯招蔽善之嫌﹔天下雷同﹐君子鮮長鳴之地。而欲招絕足﹐致眞龍﹐難矣﹗此君侯之未諭四也。

《易》曰「拔茅連茹﹐以其匯﹐徵吉。」豈非順物不若招類﹐報國不如進賢。陽事升而雨露歸﹐陰駕凝而風霜厲。莫不觀時有記﹐撫气相求﹐窮則獨善其私﹐達則兼善天下。而利已疵物者﹐以自任爲身謀﹔知進忘退者﹐謂專榮而得計。豈知夫尺波易謝﹐寸晷難畱﹖陵谷好遷﹐乾坤忌滿﹖君侯足下出納王命﹐升降天衢﹐激揚鳳扆之前﹐趨步麟臺之上﹐亦復知天下有遺俊乎﹖夫心之精微﹐口不能言也﹔言之微妙﹐書不能文也。伏願辟東閣﹐開北堂﹐待之以上賓﹐期之以國士。使得披肝膽﹐布腹心﹐大論古今之利害﹐髙談帝王之綱紀。然後鷹揚豹變﹐出蓬戶而拜靑墀﹔附景摶風﹐捨苔衣而見絳闕。幸甚﹗斯不爲難矣。庶幾乎麑卵不棄﹐終感玄枵之精﹔駿骨時收﹐或致飛黃之錫。書生王勃死罪死罪再拜。

上絳州上官司馬書

月日。龍門百姓某﹐再拜奉書於司馬上官公足下。蓋聞靈化出於窈冥﹐帝圖寄於寥廓。聖人生而萬物睹﹐太階平而四國會。故曰有非常之後者﹐必有非常之臣﹔有非常之臣者﹐必有非常之績。至今雷奔雨嘯﹐風旋電轉﹐拾靑紫於俯仰﹐取公卿於朝夕。雲臺迫漢﹐南宮列元宰之圖﹔霜戟羅門﹐北闕據名臣之第﹐嘗見之矣。至若時非我與﹐雄略頓於窮途﹔道不吾行﹐髙材屈於卑勢。孔宣父之英達﹐位未列於陪臣﹔管公明之傑秀﹐名僅終於郡屬。有時無主﹐賈生獻流涕之書﹔有志無時﹐孟子養浩然之气﹐則亦有焉。豈非妙造無端﹐盛衰止乎其域﹔神期有待﹐動靜牽乎所遇。向使太公失於周伯﹐則旗亭之屠父﹔韓信屈於蕭何﹐則轅門之餓隸。又焉得鷹揚豹變﹐吐納風雲者哉﹖故曰知與不知﹐用與不用﹐觀夫得失之際﹐亦窮達之有數乎﹗其有邀時譽﹐忘廉恥﹐徇苟得﹐設向背於朝廷﹐立縱橫於勢利。舉三寸之舌﹐屈辱豪門﹔奉咫尺之書﹐逡巡下席。皆自謂材足以動俗﹐智足以濟時﹐鐘鼎輝其顧盼﹐冠蓋生其藉甚。豈知夫四海君子﹐攘袂而恥之乎﹖五尺微童﹐所以固窮而不爲也。此蓋莊周有言﹐所以得意而忘象﹐得象而忘言。《語》曰「談何容易﹖」《易》稱﹕「書不盡言」。知談之不易﹐而欲言之盡﹐以是思之﹐良可知矣。

下官者﹐康衢之賤耳。嘗聞闕裏之言﹐頗掛平輿之目。豈不知塵形俗狀﹐游水鏡而多慚﹖抱鼓援鼙﹐過雷門而自失﹖而欲刻鵠飾鳧﹐唐突扃鑰者耶﹗徒以登山泛海﹐庶測髙深﹔執炬傳螢﹐希增日月。三奔九合﹐下官聞管仲之風﹔千載一時﹐君侯受鮑卿之托。是以敢陳其逕庭。不然﹐則秋風明月﹐西江畱獨往之因﹔桂嶠松巖﹐南山有不羣之地。矧區區者﹐而重難也髙明之閫閾哉﹖

君侯極天分構﹐振瓊樹而韜霞﹔帶地疏源﹐握珠胎而冠月﹔鱗軒羽殿﹐瑤臺降卿相之榮﹔鵲印蟬簪﹐金社發公侯之始﹔靑臯獨唳﹐望鴻漸而翻霞﹔丹穴髙鳴﹐對鵷池而矯霧。嚴助以賢良待詔﹐未厭承明﹔汲黯以方正拾遺﹐終榮臥理。藩維克振﹐旣參來暮之歌﹔邦國不空﹐自有康沂之相。加以雄材廣度﹐散琬琰於胸懷﹔逸气遒文﹐運風霜於掌握。迫靑霄而構捨﹐煙霞之涯涘莫尋﹔振滄渤以流謙﹐江漢之波瀾未測。耀靈珪於趙席﹐垂棘知歸﹔辯羣籟於莊軒﹐懸匏自托。賓階夕敞﹐淸河銷驥縶之虞﹔虛榻晨披﹐元禮得龍驅之地。方當翊贊宸極﹐羽儀臺屏﹐豈徒偃仰州縣﹐勞事藩庭而已哉﹖

借如僕者﹐言不滿於鄕黨﹐聲不出於堂閾。東海取樂於簞瓢﹐南山異志於文史。餐花佩葉﹐入蘭室而談玄﹔挹露攀霞﹐坐松扃而嘯逸。揚子云之澹泊﹐心竊慕之﹔嵇叔夜之逍遙﹐眞其好也。未嘗露才揚已﹐飾小智以驚愚﹔假勢憑時﹐托中人而樹迹。徧遊天下﹐寒心於將相之門﹔獨守太玄﹐側身於名利之境。嘗謂奉琴卮於北牖﹐詠詩禮於南陔﹐坐商洛而折雲英﹐臨江湖而采煙液﹐生願畢矣。而屬鸞扃停逸﹐頻虛不次之階﹔鶴板徵賢﹐累發非常之詔。天下有道﹐吾豈匏瓜﹖承達人一顧之榮﹐辱公車再辟之禮。平津侯之博物﹐終屈奉常﹔賈大夫之才名﹐猶逢絳灌。況庸者而可免於此乎﹖君侯要津先據﹐圖海盛於當時﹔下官覆簣方勤﹐爲山始於今日。𨿽陵深谷變﹐終非入室之賓﹔而晝詠宵吟﹐敢預升堂之列。夫以幽明不測﹐尺標見天下之心﹔巨細相傾﹐寸管合羲舒之度。豈非道存斯貴﹐理在必亨﹖霸略近發於輿歌﹐皇圖不隔於芻議。故有榮枯絕等﹐奉推轂而欣然﹔年勢不侔﹐受分庭而罔愧。風規可接﹐惟君侯體之﹔今古未殊﹐則下官願矣。常恨霜松列澗﹐萬尋無罩月之期﹔露艸滋山﹐寸莖有梢云之望。斯則聲實困於兼濟﹐才位難於俱立。況乎地勢不足以誇俗﹐容貌不足以動人﹐遑遑藪澤﹐安足以奉髙明之咳唾也﹖所冀蠅階賤質﹐附云足而追飈﹔蚋序輕姿﹐托霜毛而絕海。委名勵已﹐蛟鐔申獨斷之能﹔偶迹當仁﹐驪珠鮮暗投之懼。天衢可望﹐指鵬程而三休﹔巨壑難遊﹐伏龍門而一息。死罪。

卷六

書

與契苾將軍書

昊天不忱﹐哲人終否。畢公逝矣﹐傷如之何﹖敬想情則懿親﹐義惟良執﹐非夫人之爲慟﹐其誰爲慟乎﹖僕與此公﹐早投交契﹐夷險之際﹐終始如一。常思並建忠孝之績﹐共申家國之讎。而負壯志不就﹐古人所悲﹐何圖一旦長訣﹖嗚乎哀哉﹗管仲不存﹐叔牙空在﹔子皮已喪﹐子產何依﹖興言追昔﹐良增痛悼。適得韋四郎書﹐具承大郎雅意﹐知欲以此公碑志﹐托之下走。夫撫今懷昔﹐理寄斯文﹔旌徳敍功﹐事屬知已。是以子期幽思﹐感叔夜之形言﹔伯喈雄藻﹐待林宗而無愧。下走𨿽不敏﹐幸托深期﹐此而不爲﹐誰當爲者﹖但恐位卑先達﹐才非拔萃﹐虛承厚眷﹐不副髙聞。謹遣捨弟勛往﹐面取進止﹐臨書啜泣﹐慘惶不次。

爲人與蜀城父老書

蓋聞天地作極﹐不能遷否泰之期﹔川嶽薦靈﹐不能攺窮通之數。豈非聖賢同業﹐存乎我者所謂才﹔榮辱異流﹐牽乎彼者所謂命﹖是以龍驤鳳峙﹐伊周成翊贊之功﹔含糗羹藜﹐顏冉困棲遲之病。或先號而後笑﹐或始吉而終凶。事不可量﹐功未必定。則知洪濤未接﹐長鯨多陸死之憂﹔層風未翔﹐大鵬有云傾之勢。池鰍井鮒﹐亦將鼓鱗而輕之﹔田鳩野鷃﹐亦將騫翮而侮之。及其衝溟渤﹐接扶搖﹐吹波則江漢倒流﹐騰气則虹霓掩彩﹐摩赤岸﹐負蒼天﹐然後知其力焉。吁﹐韓信之無津也﹐昌亭之一餓夫耳﹔馬卿之失路也﹐臨邛之一食客耳。武不足以服眾﹐文不足以動時﹐長劍屈於無知﹐洪筆淪於不用。洎乎雄圖躡運﹐至尊納背水之謀﹔麗藻升朝﹐天子賞淩雲之作。威加海嶽﹐聲振廊廟。彼淮陰之俠少﹐成都之遺老也﹐又焉能知遠近哉﹖是以鑑物於肇不於成﹐賞士於窮不於達。是知卞和之得玉也﹐精存於岸谷之間﹔張華之得劍也﹐气發於星辰之際。夫豈琢磨成器﹐然後知其寶﹔剸斷爲能﹐然後知其用哉﹖

仰惟鄕耆等﹐並玉山髙族﹐金堤勝侶﹐列子弟於千城﹐耀衣冠於百代。或以風雲去國﹐公孫躍馬之年﹔鐘鼎從王﹐諸葛攀龍之日。門庭相接﹐雕薨將綺棟連陳﹔機杼相和﹐鳳鑷將虯梭交響。金漿玉饌﹐食客三千﹔綠幘靑裳﹐家僮數百。衝襟渺識﹐人多江漢之靈﹔麗藻華文﹐代有雲泉【淵也】之气。北齋開敞﹐南館虛閒﹐詩酒同歸﹐琴書合契。忘機得意﹐恥嵇阮之交疏﹔虛席延賓﹐恨原嘗之客少。實煙霞之藪澤﹐風月之津梁者乎﹗劉仲文之遠識﹐不以干【得利也】沒【失利也】詣梁城﹔閔仲叔之髙風﹐不以口腹累安邑。𨿽共已歿﹐生气猶存。況乎屬宇宙之明﹐當天下之泰﹐不能俯拾靑紫﹐髙視縉紳﹖攀北極而謁帝王﹐入南宮而取卿相。脇肩側足﹐求哀鍾釜之間﹔低首俯眉﹐取濟斗升之末。嗟乎﹗誠下官所以仰天漢而郁拂﹐臨江山而慷慨者也。但時可以未遇﹐道可以未行﹐志願可以未成﹐功業可以未就。古之才足以輔王業﹐躡迹屠釣之門﹔功可以濟巨川﹐藏身版築之下。百里奚之負販﹐陳湯之丐貸﹐而況於庸者哉﹖此僕所以駿奔於顧盼之餘﹐自致於恩光之末也。

且夫精誠所感﹐尙動神明﹔意气相交﹐豈慚車馬﹖倘能投心季子﹐遙存素紵之恩﹔援手應侯﹐先立綈袍之贈。豈人之情也﹐無報乎﹖方今白藏紹序﹐朱律謝期。天髙而林野疏﹐候肅而江山靜。輕蟬送夏﹐驚晚吹於風園﹔旅雁乘秋﹐動宵吟於露渚。絲纊成於南畝﹐秔黍被於東阡。時計有儲﹐願履多福。下官薄遊綿載﹐飄寓淹時﹐歡躓相仍﹐憂虞自積。陟梁鴻之峻嶽﹐何暇長謠﹖臨阮籍之長途﹐惟知慟哭。庶憑賙給﹐以濟飄危。輕訴短懷﹐佇流嘉耗音問也。

爲人與蜀城父老書

蜀都廣鎭﹐岷墟奧壤。山分玉宇﹐水向金陵。景貺有期﹐英靈間出。榮問休暢﹐幸甚幸甚﹗夫神有可迫﹐淥波驚七柱之音﹔道有可符﹐玄霜扣九鐘之節。豈道窮精祕﹐妙聽察於無聲﹔理實杳冥﹐玄應通於不測﹖波流柱響﹐波無入柱之因﹔霜落鐘鳴﹐霜非扣鐘之具。況乎言忘意得﹐臭味相求﹔目擊道存﹐神明已接。鄭僑之逢吳札﹐無謂殊方﹔阮籍之對嵇康﹐自然同气。僕𨿽不敏﹐嘗從事於斯矣。嘗謂燻蕕不共器﹐梟鸞不比翼。是以類乎方者﹐接風雲於千里﹔乖乎類者﹐起山川於一面。

抑嘗聞之﹕士之生也﹐其迹可擯﹐而道不可藏﹔其身可辱﹐而志不可奪。其有拂衣投臂﹐遁形滄海之隅﹔裂裳裹足﹐獨立髙山之頂。量腹而食﹐度身而衣﹐以鐘鼎爲芻豢﹐以衣冠爲縲紲。方欲策鸞鳳而撫雲英﹐鞭虹霓而采煙液。其次排玉闕﹐指金門﹐成賈誼之謨﹐樹終軍之策。因機入務﹐懷素將相之門﹔沐露沾霜﹐擁篲公侯之室。然則拾靑紫於旦暮﹐取功名於俄項﹐演文物而動寰中﹐騰聲名而振天下。若下官者﹐可謂慚二途矣。而斂手長揖﹐彊顏髙視﹐低心於蹇躓之辰﹐忍恥於棲惶之日者哉﹗渭濱畱釣﹐鷹揚之業未萌﹔淄源滯牧﹐鴻漸之資蓋寡。及其攀穹運﹐接靈期﹐乘雲雷而淸八極﹐和陰陽而調萬品。則知冥機所運﹐吉凶於倏忽之間﹔玄命所移﹐飛伏於斯須之際。以日月自至﹐聊復爾耳。

方今炎飈謝節﹐爽候開辰﹐風髙而宇宙淸﹐霜下而亭郊肅。歸云止雁﹐流曙響於東津﹔落照開鴻虹乎﹖﹐寫晴規於北岸。螢疏夕砌﹐蟬促朝林。感序緣情﹐登髙寄賞。僕一違秦隴﹐再革炎涼﹐戒徵軸而無因﹐指歸途而有倦。故鄕超曠﹐層山重復。吳宮尙遠﹐頻驚去燕之心﹔楚峽猶賒﹐已下聞猿之淚。徒以風猷未隔﹐道義相存﹐幸承知已之心﹐稍緩他鄕之思。昔者虞公再見﹐懸光白璧之前﹔季布一言﹐猶定黃金之諾。況乎交已成於杵臼﹐道已茂於金蘭。希照窮途﹐遠流嘉貺。若使恩裁口腹﹐空畱安邑之賓﹔惠闕始終﹐取恨昌亭之客。

疏

上百里昌言疏

勃言﹕鄕人奉五月一日誨﹐子弟各陳百里之術宣於政者。承命惶灼﹐伏增悲悚。勃聞古人有言﹕明君不能畜無用之臣﹐慈父不能愛無用之子。何則﹖以其無益於國而累於家也。嗚呼﹗如勃尙何言哉﹖辱親可謂深矣﹗誠宜灰身粉骨﹐以謝君父﹐復何面目以談天下之事哉﹖所以遲回忍恥而已者﹐徒以虛死不如立節﹐苟殞不如成名﹐悔過儻存於已﹐爲仁不假於物。是以孟明不屑三奔之誚﹐而罷匡秦之心﹔馮異不恥一敗之失﹐而摧輔漢之气。故其志卒行也﹐其功卒就也。此言𨿽小﹐可以諭大。此勃所以懷旣往而不咎﹐指將來而駿奔﹐割萬恨於生涯﹐進一簣於平地者。

今大人上延國譴﹐遠宰邊邑。出三江而浮五湖﹐越東甌而度南海。嗟乎﹗此皆勃之罪也﹐無所逃於天地之間矣。然勃嘗聞之《大易》曰「人之所助者信也﹐天之所助者順也。是以君子不以否屈而易方﹐故屈而終泰﹔忠臣不以困窮而喪志﹐故窮而必亨。」今交趾𨿽遠﹐還珠者嘗用之矣。《書》不云乎﹕「弗慮胡獲﹖弗爲胡成﹖」不勝憤激之至﹐謹上《百里昌言》一部﹐列爲十八篇﹐分爲上下卷﹐庶竭私款﹐少裨公政。追思罪戾﹐若投冰谷。謹奉言疏不備。勃再拜。

序

春日孫學士宅宴序

若夫懷放曠寥廓之心﹐非江山不能宣其气﹔負郁怏不平之思﹐非琴酒不能泄其情。則林泉爲進退之場﹐樽酒是言談之地。白衣送酒﹐靑陽在節。鳧雁亂而江湖春﹐梅柳開而庭院晚。楚屈平之瞻望﹐放於何之﹖王仲宣之登臨﹐魂兮往矣。俠客時有﹐且傾鸚鵡之杯﹔文人代興﹐聊舉麒麟之筆。人采一字﹐四韻成篇。

梓潼南江泛舟序

咸亨二年﹐六月癸巳﹐梓潼縣令韋君﹐以淸湛幽凝﹐鎭流靖俗﹐境內無事﹐艤舟於江潭﹐縱觀於邱壑﹐渺然有山林陂澤之思﹐遂長懷悠想﹐周覽極睇。思其人﹐則呂望藉茅於磻溪之陰﹐屈平制芰於涔陽之浦。覺瀛洲方丈﹐森然在目。於是間以投壺﹐酬以妙論。亦有嘉肴旨酒﹐鳴弦朗笛﹐以補尋幽之致焉。預於斯者﹐若干人爾。

秋日宴季處士宅序

若夫爭名於朝廷者﹐則冠蓋相趨﹔遁迹於邱園者﹐則林泉見托。𨿽語默非一﹐物我不同﹐而逍遙皆得性之場﹐動息匪自然之地。故有季處士者﹐遠辭濠上﹐來遊鏡中﹐披白雲以開筵﹐俯靑溪而命酌。昔時西北﹐則我地之琳瑯﹔今日東南﹐乃他鄕之竹箭。又此夜乘槎之客﹐猶對仙家﹔坐菊之賓﹐尙臨淸賞。旣而依稀舊識﹐歡吳鄭之班【布也】荊﹔樂落乎﹖莫新交﹐申孔程之傾蓋﹔向時朱夏﹐俄涉素秋。金風生而景物淸﹐白露下而光陰晚。庭前柳葉﹐才聽蟬鳴﹔野外蘆花﹐行看鷗上﹔數人之內﹐幾度琴樽﹖百年之中﹐少時風月。蘭亭有昔時之會﹐竹林無今日之歡。丈夫不縱志於生平﹐何屈節於名利﹖人之情矣﹐豈曰不然﹖人賦一言﹐各申其志﹐使夫千載之下﹐四海之中﹐後之視今﹐知我詠懷抱於玆日。

秋日遊蓮池序

人間齷齪﹐抱風雲者幾人﹖庶俗紛紜﹐得英奇者何有﹖煙霞召我﹐相望道術之門﹔文酒起予﹐放浪沈潛之地。少畱逸客﹐塞雁飛鳴。北斗橫而天地秋﹐西金用而風露降。幽居少事﹐野性多閒﹐登石岸而鋪筵﹐坐沙場而列席。琳瑯觸目﹐朗月淸風之俊人﹔珠玉在傍﹐鸞鳳虯龍之君子。汀洲地遠﹐波濤濺日月之輝﹔人野路殊﹐原隰擁神仙之气。平郊樹直﹐曲浦蓮肥﹔隱士泥淸﹐仙人水綠。越林亭而極望﹐生死都捐﹔出宇宙以長懷﹐心靈若喪。悲夫﹗秋者愁也﹐酌濁酒以蕩幽襟﹔志之所之﹐用淸文而銷積恨。我之懷矣﹐能無情乎﹖

夏日宴宋五官宅觀畫障序

宋五官芝庭襲譽﹐盛文史於三冬﹔桂幄凝歡﹐照綺羅於九夏。樽浮綠蟻﹐每披仙霧之文﹔障列靑牛﹐更寫行雲之態。爾其龍編繡質﹐鴛錦分花。隱映樓臺﹐比窗簾之在旦﹔參差花葉﹐若桃李之恆春。楚媛調弦﹐韓娥對酒。虹橋度幔﹐鵲鏡臨妝。佩引瑯玕﹐詎動懷風之韻﹖鞍回玳瑁﹐惟奔逐日之姿。魚鳥冷而相親。泉石紛而在玩。宋家斯近﹐𨿽別謝於登垣﹔秦氏未遙﹐自堪畱於駐馬。驚鴻擅美﹐丹靑貴近質之奇﹔吐鳳標華﹐宮徵得緣情之趣。遞揚筆妙﹐式暢辭端。

夏日登韓城門樓寓望序

下官狂走不調和也﹐東西南北之人也。流離歲月﹐羈旅山川﹐輟仙駕於殊鄕﹐遇良朋於異縣。面勝地﹐陟危樓﹐放曠懷抱﹐驅馳耳目。韓原奧壤﹐昔時開戰鬥之場﹔秦塞雄都﹐今日列山河之郡。池臺左右﹐覺風雲之助人﹔林麓周回﹐觀巖泉之入興。則有驚花亂下﹐戲鳥平飛﹐荷葉滋而曉霧繁﹐竹院靜而炎氛息。賞歡文酒﹐思挽雲霄。人賦一言﹐庶旌六韻云爾。

夏日登龍門樓寓望序

夫益者三友﹐則道術可存﹔同心二人﹐則金蘭可裕。況乎詩書舊好﹐披樂廣之髙天﹔鄕黨新知﹐掃顏回之陋巷﹖尋勝地﹐敍淸蕪。脫野客之荷衣﹐入幽人之桂座。橊花浮酌﹐對文舉而無憂﹔葛蔓調弦﹐撫鍾期而有遇。旣而南方夏晚﹐北牖晴開。中園之弱柳含煙﹐曠野之陰雲蔽日。低虹飲水﹐向溪谷而全斜﹔戲鳥淩空﹐狎林亭而半度。興酣情逸﹐共惇行役之期﹔搦管含毫﹐獨對當仁之序。

越州秋日宴山亭序

昔王子敬瑯琊之名士﹐常懷習氏之園﹔阮嗣宗陳畱之俊人﹐直至山陽之坐。豈非琴樽遠契﹐必兆聯於佳辰﹔風月髙情﹐每畱連於勝地﹖是以東山可望﹐林泉生謝客之文﹔南國多才﹐江山助屈平之气。況乎揚子云之故地﹐巖壑依然﹔宓子賤之芳猷﹐弦歌在屬。紅蘭翠菊﹐俯映砂亭﹔黛柏蒼松﹐深環玉砌。參差夕樹﹐煙侵橘柚之園﹔的歷秋荷﹐月照芙蓉之水。旣而星回漢轉﹐露下風髙﹐銀燭摛華﹐瑤觴抒興。一時仙馭﹐方深擯俗之懷﹔五際飛文﹐時動緣情之作。人分一字﹐四韻成篇。

卷七

序

仲氏宅宴序

僕不幸﹐在流俗而嗜煙霞。恨林泉不比徳﹐而嵇阮不同時。處良辰而郁怏﹐仰髙風而杼柚者多矣。豈夫司馬卿之車騎﹐上客盈門﹔仲長統之園林﹐羣英在席﹖坐臥南郭﹐蕭條東野﹐江波浩曠﹐晴山紛積。嘉鴛鸞之接翼﹐曜江漢之多才。顧斜景而危心﹐瞻火雲而變色。思傳勝餞﹐敢振文鋒。蓋同席者髙人薛曜等耳﹐盍各賦詩﹐放懷敍志﹐俾山川獲申於知已﹐煙霞受制於吾徒也。

上已浮江宴序

吾之生也有極﹐時之過也多緒。若夫遭主後之聖明﹐屬天地之貞觀﹐得畝畝之相保﹐以農桑爲業﹐而托形宇宙者幸矣。況乃偃泊山水﹐遨遊風月﹐樽酒於其外﹐文墨於其間﹖則造化之於我得矣﹐太平之縱我多矣。

玆以上已芳節﹐雲開勝地﹐大江浩曠﹐羣山紛糾。出重城而振策﹐下長浦而方舟。林壑淸其顧盼﹐風雲蕩其懷抱。於時序躔淸律﹐運啟朱明﹐輕荑秀而郊戍靑﹐落花盡而亭臯晚。丹鸚紫蝶﹐候芳晷而騰姿﹔早燕歸鴻﹐俟迅風而弄影。巖暄蕙密﹐野淑蘭滋﹐弱荷抽紫﹐疏萍泛綠。於是儼松舲於石嶼﹐停桂楫於璇潭﹐指林岸而長懷﹐出河洲而極睇。妍妝袨服﹐香驚北渚之風﹔翠幕玄帷﹐彩綴南津之霧。若乃尋曲渚﹐歷回溪。榜謳齊引﹐漁歌互起。飛沙濺石﹐湍流百勢﹔翠崄丹崖﹐岡巒萬色。亦有銀鉤犯浪﹐掛赬翼於文竿﹔瓊舸乘波﹐耀錦鱗於畫网。鍾期在聽﹐玄云白雪之琴﹔阮籍同歸﹐紫桂蒼梧之酎。旣而遊盤興遠﹐景促時淹﹐野日照晴﹐山煙送晚。方披襟朗詠﹐餞斜光於碧岫之前﹔散發髙吟﹐對明月於靑溪之下。

客懷旣暢﹐遊思遄徵。視泉石而如歸﹐佇雲霞而有自。昔周川故事﹐初傳曲路洛乎﹖之悲杯乎﹖﹔江甸名流﹐始命山陰之筆。盍遵淸轍﹖共抒幽襟﹐俾後之視今﹐亦猶今之視昔。一言均賦﹐六韻齊疏。誰知後來者難﹖輒以先成爲次。

秋日宴洛陽序

夫以東京勝地﹐南呂髙秋。三塗鎭而九派分﹐白露下而淸風肅。或出或處﹐人多朝野之歡﹔以嬉以遊﹐時極登臨之所。徵衣流寓﹐切下走之蓬襟﹔解榻邀期﹐屬上賓之桂席【一作序】。於是齊道實﹐款琴樽﹐倜儻論心﹐畱連促膝。但有潘楊之密戚﹐得無管鮑之深知﹖簪組盛而車馬喧﹐庭宇虛而管弦亮。近臨銅陌﹐斜控銀墟。菊照新花﹐泛輕香於遠次﹔荷凋晚葉﹐翻翠影於長波。聽矚方窮﹐獻酬逾洽。年忘小大﹐傲天地於平生﹔志混榮枯﹐得林泉之意气。願長繩以系日﹐幾近光陰﹔思短札以淩雲﹐或陳歌詠。人采古韻﹐成者先呈。

遊山廟序

吾之有生﹐二十載矣。雅厭城闕﹐酷嗜江海﹐常學仙經﹐博涉道記。知軒冕可以理隔﹐鸞凰可以術待。而事親多衣食之虞﹐登朝有聲利之迫。淸識滯於煩城﹐仙骨摧於俗境。嗚呼﹗阮籍意疏﹐稽康體放﹐有自來矣。常恐運促風火﹐身非金石﹔遂令林壑交喪﹐煙霞板蕩。此僕所以懷泉塗而惴恐﹐臨山河而嘆息者也。

粵以勝友良暇﹐相與遊於玄武西山廟﹐蓋蜀郡三靈峯也。山東有道君廟﹐古者相傳以名焉爾。其丹壑叢倚﹐玄崖糾合﹐俯臨萬仞﹐平視重玄﹐乘杳冥之絕境﹐屬芬華之暮節。玉房跨霄而懸居﹐瓊臺出云而髙峙。亦有野獸羣狎﹐山鶯互囀。崇松埒巨柏爭陰﹐積瀨與幽湍合響。眇眇焉﹐逌逌焉。王孫何以不歸﹖羽人何以長往﹖其玄都紫微之事耶﹗方斂手鐘鼎﹐息肩巖石﹐絕視聽於寰中﹐置形骸於度外﹐不其然乎﹖時預乎斯者﹐濟陰鹿弘胤﹑安陽邵令遠耳。蓋詩以言志﹐不以韻數裁焉。

守歲序

歲月易盡﹐光陰難駐。春秋冬夏﹐錯四序之涼炎﹔甲乙丙丁﹐紀三朝之歷數。十二月之陰气﹐玉律窮年﹔一萬歲之休禎﹐金觴獻壽。鼖鼓雷動﹐煙火星流。侲【善也】子黃童﹐統鉤陳而驅赤疫﹔諸王等集﹐陳玉帛而朝諸侯。京兆天中﹐竦樓臺而徹漢﹔長安路上﹐亂車馬而飛塵。王丞相之登臨﹐行將在目﹔戴待中之重席﹐忽爾明朝。槐火滅而寒气消﹐蘆灰用而春風起。魚鱗布葉﹐爛五色而翻光﹔鳳腦吐花﹐爍百枝而引照。悲夫﹗年華將晚﹐志事寥落。公孫宏之甲第﹐天子未知﹔王仲宣之文章﹐公卿不識。對他鄕之風景﹐憶故里之琴歌。柏葉爲銘﹐影泛新年之酒﹔椒花入頌﹐光【一作先】開獻歲之詞。作者七人﹐同爲六韻。

三月上已祓禊序

觀夫天下四方﹐以宇宙爲城池﹔人生百年﹐用林泉爲窟宅。𨿽朝野殊致﹐出處異途﹐莫不擁冠蓋於煙霞﹐披薜蘿於山水。況乎山陰舊地﹐王逸少之池亭﹔永興新交﹐許玄度之風月﹖琴臺寥落﹐猶停隱遁之賓﹔釀渚荒涼﹐尙遏逢迎之客。仙舟容裔﹐若海上之槎來﹔羽蓋參差﹐似遼東之鶴舉。或昂昂騏驥﹐或泛泛飛鳧﹐俱安名利之場﹐各得逍遙之地。而上屬無爲之道﹐下棲玄邈之風。

永淳二年﹐暮春三月﹐修祓禊於獻之山亭也。遲遲風景﹐出沒媚於郊原﹔片片仙云﹐遠近生於林薄。雜花爭發﹐非止桃蹊﹔羣鳥亂飛﹐有逾鶯谷。王孫春艸﹐處處爭鮮﹔仲統芳園﹐家家並翠。於是攜旨酒﹐列芳筵﹐先祓禊於長洲﹐卻申交於促席。良談吐玉﹐長江與斜漢爭流﹔淸歌繞梁﹐白雲將紅塵並落。他鄕易感﹐增淒愴於玆辰﹔羈客何情﹐更歡娛於此日。加以今之視昔﹐已非昔日之歡﹔後之視今﹐豈復今時之會﹖人之情也﹐能無悲乎﹖且題姓字﹐以表襟懷。使夫會稽竹箭﹐則推我於東南﹔昆阜琳瑯﹐亦歸予於西北。

晚秋遊武擔山寺序

若夫虎邱仙鎭﹐吳王殉歿之墟﹔驪嶠崇基﹐秦帝升遐之宅。𨿽珠衣玉匣﹐下賁窮泉﹔而廣岫長林﹐終成勝境。亦有霍將軍之大隧﹐回寫祁連﹔樗裏子之孤墳﹐竟開長樂。豈如武擔靈嶽﹐開明故地﹖蜀夫人之葬迹﹐任文公之死所。岡巒隱隱﹐化爲闍窟之峯﹔松柏蒼蒼﹐卽入祗園之樹。引星垣於沓障﹐下布金沙﹔棲日觀於長崖﹐傍臨石鏡。瑤臺玉甃﹐尙控霞宮﹔寶剎香壇﹐猶芬仙闕。雕櫳接映﹐臺凝夢渚之云﹔璧題相暉﹐殿寫長門之月。美人虹影﹐下綴虯幡﹔少女風吟﹐遙喧鳳鐸。羣公以玉律丰暇﹐傃林壑而延情﹔錦署多閒﹐想巖泉而結興。於是披桂幌﹐歷松扉﹐梵筵霞屬﹐禪扃煙敞。雞林俊賞﹐蕭蕭鷲嶺之居﹔鹿苑仙【一作髙】談﹐亹亹龍宮之偈。於時金方啟序﹐玉律驚秋﹐朔風四面﹐寒云千里。層軒回霧﹐齊萬物於三休﹔綺席乘雲﹐窮九垓於一息。碧雞靈宇﹐山川極望﹐石兕長江﹐汀洲在目。龍鑣翠轄﹐駢闐上路之遊﹔列榭崇闉﹐磊落名都之气。渺渺焉﹐洋洋焉﹐信三蜀之奇觀也。昔者升髙能賦﹐勝事仍存﹔登嶽長謠﹐淸標未遠。敢攀盛烈﹐下揆幽襟。庶旌西土之遊﹐遠嗣東平之唱云爾。

夏日宴張二林亭序

張二官松駕乘閒﹐桂筵追賞﹐引簪裾之勝侶﹐狎邱壑之神交。辯縱於解頤﹐道深於諭指。香杯濁醴﹐是河朔之平生﹔雄筆淸詞﹐得髙陽之意气。林亭曠望﹐季倫調伎之園﹔泉石周遊﹐子晉登仙之浦。舟浮葉影﹐簟積花文。黃鵲【當爲雀也】度而飈驚﹐丹烏傾而日晚。出處之情一致﹐筌蹄之義兩忘。沈轄畱驤﹐眺乘羊於衛玉﹔揮毫可作﹐明擲地於孫金。共題橫吹之篇﹐用記玆辰之樂。人采一字﹐四韻成篇。

綿州北亭羣公宴序

下官人間獨傲﹐海內少徒﹐志不屈於王侯﹐身不絕於塵俗。孤吟五嶽﹐長嘯三山。昔往東吳﹐已有梁鴻之志﹔今來西蜀﹐非無張載之懷。況乎踐名場﹐攜勝友﹐風月無幾﹐琴酒俄乖﹐半面十年﹐一別千里。何少府故人攀桂﹐撫金石而論心﹔韓法曹新識班荊﹐臨江湖而執手。離亭北望﹐煙霞生故國之悲﹔別館南開﹐風雨積他鄕之思。於時蒼云寡色﹐白日無光﹐沙塵起而桂浦昏﹐鳧雁下而蘆洲晚。傍鄰蒼野﹐霜風橘柚之園﹔斜枕碧潭﹐夜月芙蓉之水。旣而登臨惜別﹐驂駕少畱。季札何人﹖親逢贈縞﹔子荊不敏﹐思掛傾城。惆悵北梁﹐揖琴臺而漸間﹔徘徊東道﹐思錦署以行遙。嗟乎﹗人事乖矣﹐江山遠矣。請命離前之筆﹐爲題別後之資。五際飛文﹐想羣公之不讓﹔一言有贈﹐知下筆之有神。

宇文徳陽宅秋夜山亭宴序

若夫龍津宴喜﹐地切登仙﹔鳳閣玄虛﹐門稱好事。亦有登山臨水﹐長想巨源﹔明月淸風﹐每思玄度。未有能星馳一介﹐畱美迹於芳亭﹔云委八行﹐抒勞思於彩筆。遂令啟瑤緘者﹐攀勝集而長懷﹔披瓊翰者﹐仰髙筵而不暇。王子猷之獨興﹐不覺浮舟﹔嵇叔夜之相知﹐欣然命駕。琴樽佳賞﹐始詣臨邛﹔口腹良遊﹐未辭安邑。乃知兩鄕投分﹐林泉可攘袂而遊﹔千里同心﹐煙霞可傳檄而定。友人河南宇文嶠﹐淸虛君子﹔中山郎余令﹐風流名士。或三秋意契﹐辟林院而開襟﹔或一面新交﹐敍風雲而倒屣。彭澤陶潛之菊﹐影泛仙樽﹔河陽潘嶽之花﹐光懸妙理。巖巖思壁﹐家藏虹岫之珍﹔渺渺言河﹐各控驪泉之寶。偶同金碧﹐暫照詞場﹔巴漢英靈﹐潛光翰院。亹亹焉﹐蕭蕭焉﹐信天下之奇托也。

於時白藏開序﹐靑女禦律。金風髙而林野動﹐玉露下而江山淸。琴亭酒榭﹐磊落乘煙﹔竹徑松扉﹐參差向月。魚鱗積磴﹐還升蘭桂之峯﹔鴛翼分橋﹐卽映芙容之水。亦有紅蘋綠荇﹐亙渚連翹﹔玉帶【當爲蒂】瑤華﹐分楹間植。池簾夕敞﹐香牽十步之風﹔岫幌宵褰﹐气襲三危之露。縱衝衿於俗表﹐畱逸契於人間。東山之賞在焉﹐南澗之情不遠。夫以中牟馴雉﹐猶嬰觸网之悲﹔單父歌魚﹐罕繼鳴琴之趣。俾夫一同詩酒﹐不撓於牽絲﹔千載巖溪﹐無慚於景燭云爾。

遊冀州韓家園序

銅溝水北﹐石鼓山東。星辰當畢昴之墟﹐風俗是唐虞之國。𨿽接燕分晉﹐稱天子之舊都﹔而向術當衢﹐有髙人之甲第。祥風塞戶﹐瑞气沖庭。芳酒滿而綠水春﹐朗月閒而素琴薦。家童掃地﹐蕭條仲舉之園﹔長者盈門﹐廓落東平之室。梧桐生霧﹐楊柳搖風。眺望而林泉有餘﹐奔走而煙霞足用。神龍起伏﹐俱調鼎鑊之滋﹔鳴鳳雌雄﹐並入笙竽之奏。髙情壯思﹐有抑揚天地之心﹔雄筆奇才﹐有鼓怒風雲之气。南庭興晚﹐東徑陰生﹐石髓拆而隱士歸﹐玉山崩而野人醉。僉爲文在我﹐卜翰苑當仁。王羲之之蘭亭﹐五百餘年﹐直至今人之賞﹔石季倫之梓澤﹐二十四友﹐始得吾徒之遊。陶陶然﹐落落然﹐則大唐調露之元年獻歲正月也。

與員四等宴序

自嵇﹑阮寂寥﹑尹﹑班超忽﹐髙筵不嗣﹐中宵誰賞﹖古今惜芳辰者﹐停鶴軫於風衢﹔懷幽契者﹐佇鸞觴於月徑。已矣哉﹗林壑遂喪﹐煙霞少對﹔良會不恆﹐神交復幾﹖請沃非常之思﹐但宣絕代之遊。托同志於百齡﹐求知已於千載。道之存矣﹐無乃然乎﹖人賦一言﹐俱裁四韻。

夏日諸公見尋訪詩序

天地不仁﹐造化無力﹐授僕以幽憂孤憤之性﹐稟僕以耿介不平之气。頓忘山嶽﹐坎坷於唐堯之朝﹔傲想煙霞﹐憔悴於聖明之代﹐情可知矣。賴乎神交勝友﹐得山澤之虯龍﹔隱路幽居﹐降雲霄之鸞鳳。楊公沈公﹐行之者仁義禮智﹐用之也乾元亨利。《玄經》苦而白鳳翔﹐素牒開而紫鱗降。金門待詔﹐謁天子於朝廷﹔石室尋眞﹐訪下走【一作官】於邱壑。幽人待士﹐非無北壁之書﹔隱者迎賓﹐自有西山之饌。席門蓬巷﹐佇髙士之來遊﹔叢桂幽蘭﹐喜王孫之相對。山南花圃﹐澗北松林﹐黃雀至而淸風生﹐白鶴飛而蒼雲起。停琴綠水﹐仲長統之歡娛﹔置酒靑山﹐郭子期之賓客。一多「足可銀鉤」四字﹐如是則有脫文人探一字﹐四韻成篇。

入蜀紀行詩序

總章二年五月癸卯﹐余自長安觀景物於蜀﹐遂出褒斜之隘道﹐抵岷峨之絕徑﹐超玄溪﹐歷翠阜﹐迨彌月而臻焉。若乃采江山之俊勢﹐觀天下之奇作﹐丹壑爭流﹐靑峯雜起﹐陵濤鼓怒以伏注﹐天壁嵯峨而橫立﹐亦宇宙之絕觀者也。𨿽莊周詫呂梁之險﹐韓侯怯孟門之峻﹐曾何足云﹖蓋登培塿者起衡霍之心﹐遊涓澮者發江湖之思。況乎躬覽勝事﹐足踐靈區﹐煙霞爲朝夕之資﹐風月得林泉之助﹖嗟乎﹗山川之感召多矣﹐余能無情哉﹖爰成文律﹐用宣行唱﹐編爲三十首﹐投諸好事焉。

卷八

序

秋日登洪府滕王閣餞別序

豫章故郡﹐洪都新府。星分翼軫﹐地接衡廬。襟三江而帶五湖﹐控蠻荊而引甌越。物華天寶﹐龍光射牛斗之墟﹔人傑地靈﹐徐孺下陳蕃之榻。雄州霧列﹐俊彩星馳。臺隍枕夷夏之交﹐賓主盡東南之美。都督閻公之雅望﹐棨戟遙臨﹔宇文新州之懿範﹐襜帷暫駐。十旬休暇﹐勝友如雲﹔千里逢迎﹐髙朋滿座。騰蛟起鳳﹐孟學士之詞宗﹔紫電靑霜﹐王將軍之武庫。家君作宰﹐路出名區﹔童子何知﹐躬逢勝餞﹗

時維九月﹐序屬三秋。潦水盡而寒潭淸﹐煙光凝而暮山紫。儼驂騑於上路﹐訪風景於崇阿。臨帝子之長洲﹐得仙人之舊館。層臺聳翠﹐上出重霄﹔飛閣流丹﹐下臨無地。鶴汀鳧渚﹐窮島嶼之縈回﹔桂殿蘭宮﹐列岡巒之體勢。披繡闥﹐俯雕甍。山原曠其盈視﹐川澤紆其駭矚。閭閻撲地﹐鐘鳴鼎食之家﹔舸艦彌津﹐靑雀黃龍之舳。虹消雨霽﹐彩徹區明。落霞與孤鶩齊飛﹐秋水共長天一色。漁舟唱曉﹐響窮彭蠡之濱﹔雁陣驚寒﹐聲斷衡陽之浦。

遙吟俯暢﹐逸興遄飛。爽籟發而淸風生﹐纖歌凝而白雲遏。睢園綠竹﹐气淩彭澤之樽﹔鄴水朱華﹐光照臨川之筆。四美具﹐二難並。窮睇眄於中天﹐極娛遊於暇日。天髙地迥﹐覺宇宙之無窮﹔興盡悲來﹐識盈虛之有數。望長安於日下﹐指吳會於雲間。地勢極而南溟深﹐天柱髙而北辰遠。關山難越﹐誰悲失路之人﹖萍水相逢﹐盡是他鄕之客。懷帝閽而不見﹐奉宣室以何年﹖

嗟乎﹗時運不齊﹐命途多舛。馮唐易老﹐李廣難封。屈賈誼於長沙﹐非無聖主﹔竄梁鴻於海曲﹐豈乏明時﹖所賴君子安貧﹐達人知命。老當益壯﹐寧移白首之心﹖窮且益堅﹐不墜靑雲之志。酌貪泉而覺爽﹐處涸轍而猶歡。北海𨿽賒﹐扶搖可接﹔東隅已逝﹐桑楡非晚。孟嘗髙潔﹐空懷【一作余】報國之情﹔阮籍猖狂﹐豈效窮途之哭﹖

勃三尺微命﹐一介書生。無路請纓﹐等終軍之弱冠﹔有懷投筆﹐慕宗愨之長風。捨簪笏於百齡﹐奉晨昏於萬里。非謝家之寶樹﹐接孟氏之芳鄰。他日趨庭﹐叨陪鯉對﹔今玆【一作辰】捧袂﹐喜托龍門。楊意不逢﹐撫淩雲而自惜﹔鍾期旣遇﹐奏流水以何慚﹖

嗚呼﹗勝地不常﹐盛筵難再﹔蘭亭已矣﹐梓澤邱墟。臨別贈言﹐幸承恩於偉餞﹔登髙作賦﹐是所望於羣公。敢竭鄙懷﹐恭疏短引。一言均賦﹐四韻俱成。請灑潘江﹐各傾陸海云爾。

秋日楚州郝司戶宅餞崔使君序

上元二載﹐髙秋八月。人多汴北﹐地實淮南。海气近而蒼山陰﹐天光秋而白雲晚。川塗所亙﹐郢路極於崤潼﹔風壤所交﹐荊門洎於吳越。憑勝地﹐列雄州。城池當要害之衝﹐寮寀盡鵷鸞之選。昌亭旅食﹐悲下走之窮愁﹔山曲淹畱﹐屬羣公之宴喜。披鶴霧﹐陟龍門。故人握手﹐新知滿目。飲崔公之盛徳﹐果遇攀輪﹔慕郝氏之髙風﹐果逢解榻。接衣簪於坐右﹐駐旌棨於城隅。臨風雲而解帶﹐眄江山以揮涕。巖楹左峙﹐俯映玄潭﹔野徑斜開﹐傍連翠渚。靑蘋布葉﹐亂荷芰而動秋風﹔朱艸垂榮﹐雜芝蘭而涵晚液。艤仙舟於石岸﹐薦綺席於沙場。賓友盛而芳樽滿﹐林塘淸而上筵肅。琴歌送起﹐俎豆駢羅。煙霞充耳目之玩﹐魚鳥盡江湖之賞。情盤樂極﹐日暮途遙。思染翰以淩雲﹐願麾戈以畱景。嗟乎﹗素交爲重﹐覺老幼之同歸﹔朱紱儻來﹐豈榮枯之足道﹖且欣風物﹐共悅濠梁。齊天地於一指﹐混飛沈於一貫。

嗟乎﹗此歡難再﹐殷勤北海之筵﹔相見何時﹐惆悵南溟之路。請揚文筆﹐共記良遊。人賦一言﹐俱成四韻云爾。

秋日餞別序

黯然別之銷魂﹐悲哉秋之爲气﹗人之情也﹐傷如之何﹖極野蒼茫﹐白露涼風之八月﹔窮途蕭瑟﹐靑山白雲之萬里。奏鳴琴則離鵾別鶴﹐驚歧路之悲心﹔來勝地則時雨涼風﹐助他鄕之旅思。琴書人物﹐冀北關西﹔去馬歸軒﹐雲間日下。楊學士天璞自然﹐地靈無對。二十八宿﹐稟太微之一星﹔六十四爻﹐受乾坤之兩卦。論其器宇﹐滄海添江漢之波﹔序其文章﹐玄圃積煙霞之气。幾神之外﹐猶是卿云﹔陶鑄之餘﹐尙同嵇阮。接光儀於促席﹐直睹明月生天﹔響詞辯於中筵﹐但覺淸風滿室。悠哉天地﹐含靈有喜慍之容﹔邱也東西﹐悵望積別離之恨。煙霞直視﹐蛇龍去而泉石空﹔文酒求朋﹐賢俊散而琴歌斷。門生餞別﹐如北海之郡前﹔髙士將歸﹐似東都之門外。研精麝墨﹐運思龍章。希存宿昔之資﹐共啟相思之詠。

冬日羈遊汾陰送韋少府入洛序

遊汾勝壤﹐樓船髙漢帝之詞﹔卜洛名都﹐城邑辧周公之迹。仰天文而窺日月﹐𨿽共光華﹔憑地理而考山川﹐卽殊南北。韋少府玉山四照﹐珠胎一色。縱橫振鋒穎之才﹐吐納積江湖之量。子云筆札﹐擁鸞鳳於行間﹔孫楚文詞﹐列宮商於調下。牽絲一命﹐披林野而隨班﹔考績三年﹐指蘭臺而赴選。移徵駕﹐背長亭。地隔風煙﹐人離歲月。寒原冠蓋﹐旣同斟桂之歡﹔岐路風塵﹐卽斷驚蓬之思。下官詩書拓落﹐羽翮摧頹。朝廷無立錐之處﹐邱園有括【結也】囊之所。山中事業﹐暫到漁樵﹔天下棲遲﹐少畱城闕。忽逢萍水﹐對雲雨以無聊﹔倍切窮途﹐撫形骸而何托﹖於時冰霜裂地﹐星象回天。朔風動而關塞寒﹐明月下而樓臺曙。各題一字﹐傳之兩鄕云爾。

越州永興李明府宅送蕭三還齊州序

嗟乎﹐不遊天下者﹐安知四海之交﹖不涉河梁者﹐豈識別離之恨﹖薜衣松杖﹐琴樽爲得意之親﹔臨遠登髙﹐煙霞是賞心之事。有梁孝王之下客﹐僕是南河之南﹔孟嘗君之上賓﹐子在北山之北。幸屬一人﹐作寰中之主﹔翛然四皓﹐爲方外之臣。俱遊萬物之間﹐相遇三江之表。許玄度之淸風朗月﹐時慰相思﹔王逸少之修竹茂林﹐屢陪歡宴。加以惠【愛也】而好我﹐攜手同行﹐或登吳會而聽越吟﹐或下宛委而觀禹穴。良談落落﹐金石絲竹之音輝﹔雅致飄飄﹐松柏風雲之气狀。當此時也﹐嘗謂連璧無異鄕之別﹐斷金有好親之契。生平於張範之年﹐齊物於惠莊之歲。三光回薄﹐未殫投分之情﹔四序循環﹐詎盡忘言之道﹖

豈期我畱子往﹐樂去悲來﹐橫咽水而東西﹐緒愁雲於南北。況乎泣窮途於白首﹐白首非臨別之秋﹔嗟岐路於他鄕﹐他鄕豈送歸之地﹖蓐收戒序﹐少昊司辰。淸風起而城闕寒﹐白露下而江山遠。徘徊去鶴﹐將別蓋而同飛﹔斷續來鴻﹐其離舟而俱泛。古人道別﹐動便經年﹔今我言離﹐會當何日﹖山巨源之風猷令望﹐善佐朝廷﹔嵇叔夜之潦倒粗疏﹐甘從艸澤。行當山中攀桂﹐往往思仁﹔野外紉蘭﹐時時佩徳。人非桃李﹐豈得無言﹖子是簫韶﹐當思振響。勉酌傷離之酒﹐具陳感別之詞﹐各賦一言﹐俱題六韻。

感興奉送王少府序

八十有遇﹐共太公晚宦未遲﹔七歲神童﹐與顏回早死何益﹖僕一代丈夫﹐四海男子﹐衫襟緩帶﹐擬貯鳴琴﹔衣袖闊裁﹐用安書卷。貧窮無有種﹐富貴不選人。髙樹易來風﹐幽松難見日。羽翼未備﹐獨居艸澤之間﹔翅翮若齊﹐卽在雲霄之上。鳥眾多而無辧鳳﹐馬羣雜而不分龍。荊山看刖足之夫﹐湘水聞離騷之客。人貧材富﹐罔窺卿相之門﹔貌弱骨剛﹐豈入王侯之宅﹖王少府北辭伊闕﹐南登沔山﹐過我貧居﹐飲我淸酒。一談經史﹐亞比孔先生﹔再讀詞章﹐何如曹子建﹖山嶽藏其迹﹐川澤隱其形﹐一旦睹風雲﹐千年想光景。孔夫子何須頻刪其詩書﹐焉知來者不如今﹖鄭康成何須浪注其經史﹐豈覺今之不如古﹖王少府乃可畏後生﹐學問人也。各爲四韻﹐共寫別懷。

江寧吳少府宅餞宴序

蔣山南望﹐長江北流。伍胥用而三吳盛﹐孫權困而九州島裂。遺墟舊壤﹐數萬里之皇城﹔虎踞龍盤﹐三百年之帝國。關連石塞﹐地寶金陵。霸气盡而江山空﹐皇風淸而市朝攺。昔時地險﹐實爲建業之雄都﹔今日太平﹐卽是江寧之小邑。吳生俊寀﹐輔佐烹鮮。我輩良遊﹐方馳去鷁。梁伯鸞之遠逝﹐自有長謠﹔閔仲叔之遐徵﹐仍逢厚禮。臨別浦﹐枕離亭。陣云四面﹐洪濤千里。簾帷後辟﹐竹樹映而秋煙生﹔棟宇前臨﹐波潮驚而朔風動。嗣宗髙嘯﹐綠軫方調﹔文舉淸談﹐芳樽自滿。想衣冠於舊國﹐便值三秋﹔憶風景於新亭﹐俄傷萬古。情窮興洽﹐樂極悲來。愴零雨於中軒﹐動流波於下席。

嗟乎﹗九江爲別﹐帝裏隔於云端﹔五嶺方逾﹐交州在於天際。方嚴去舳﹐且對窮途。玉露下而蒼山空﹐他鄕悲而故人別。請開文囿﹐共瀉詞源。人賦一言﹐俱題四韻。

送白七序

天地所以間南北﹐山川所以別風雲。陽舒陰慘﹐覺造化之爲勞﹔日運星回﹐恨良辰之不定。白七官天臺傑气﹐地乳奇精。當益友之龍頭﹐處通侯之燕頷。靈珠耀掌﹐是琴酒之文人﹔長劍橫腰﹐卽風雲之烈士。屬天象掩峻﹐帝道徵奇。吐詞場之珠玉﹐作朝廷之鸞鳳。寰中握手﹐得希代之英靈﹔天下傾心﹐盡當年之意气。整秋駕﹐駐春裝。背橫溪之七曲﹐對長亭之十里。中情易感﹐下調多愁。送君當東陸之前﹐逢我在北風之別。嗟乎﹗良友不追﹐神交已遠。同人者少﹐方見阮籍之眼靑﹔知我者稀﹐不覺馮唐之首白。惟當遜【一作遠】遊絕壑﹐旅思空山。幽桂一叢﹐賞古人之明月﹔長松百尺﹐對君子之淸風。旣而花鳥爭飛﹐煙霞競集。靑山髙而望遠﹐白雲深而路遙﹔貴余以道﹐誰能著後五千言﹖贈子以言﹐空有離前四十韻。

送勂赴太學序

今之遊太學者多矣﹐咸一切欲速﹐百端進取。故夫膚受末學者。因利乘便﹔經明行修者﹐華存實爽。至於振骨鯁﹐立風標﹐服賢聖之言﹐懷遠大之舉﹐蓋有之矣﹐未之見也。可以深慕哉﹗

且吾家以儒輔仁﹐述作存者八代矣﹐未有不久於其道﹐而求苟出者也。故能立經陳訓﹐刪書定禮﹐揚魁梧之風﹐樹淸白之業﹐使吾徒子孫有所取也。《大雅》不云「無念爾祖。」《易》不云「乾父之蠱。」《書》不云「惟孝友於。」《詩》不云「不如友生。」四者備矣。加之執徳弘﹐信道篤﹐心則口誦﹐廢食忘寢﹐渙然有所成﹐望然有所伏﹐然後可以托教義﹐編人倫﹐彰風聲﹐議出處。若意不感慨﹐行不卓絕﹐輕進苟動﹐見利忘義﹐𨿽上一階﹐履半級﹐何足恃哉﹗終見棄於髙人﹐但自溺於下流矣。

吾被服家業﹐沾濡庭訓﹐切磋琢磨﹐戰兢惕厲者﹐二十餘載矣。幸以薄伎﹐獲蠲戎役﹐常恥道未成而受祿﹐恨不得如古君子四十彊而仕也。而房族多孤﹐飦粥不繼﹐逼父兄之命﹐睹饑寒之切﹐解巾捧檄﹐扶老攜幼﹐今旣至於斯矣。不蠶而衣﹐不耕而食﹐吾何徳以當哉﹖至於竭小人之心﹐申猶子之道﹐飲食衣服﹐晨昏左右﹐庶幾乎令汝無反顧憂也。行矣自愛﹐遊必有方。離別咫尺﹐未足耿耿。嗟乎﹗不有居者﹐誰展色養之心﹖不有行者﹐孰就揚名之業﹖籩豆有踐﹐菽水盡心﹐盍各賦詩﹐敍離道意云爾。

餞【一作送】宇文明府序

昔者王烈登山﹐林泉動色﹔嵇康入座﹐左右生光。豈非仙表足以感神﹐眞姿可以錯物﹖況我巨山之稟孤出﹐升華之麗淸峙。羣公之好善﹐下官之惡俗。接霓裳於勝席﹐陪鶴轡於中軒。俱拔出塵之標﹐各仗專門之气。煙霞用足﹐江海情多。言泉共秋水共流﹐詞峯與夏云爭長。𨿽揚庭【一作亭】載酒﹐方趨好事之遊﹔而肆樂含毫﹐請命升仙之筆。同抽藻思﹐共寫離懷。

秋晚入洛於畢公宅別道王宴序

下官才不曠俗﹐寵不動時﹐充皇【一作帝】王之萬姓﹐預乾坤之一物。早師周禮﹐偶愛儒宗﹔晚讀老莊﹐動諧眞性。進非干物﹐自疏朝市之機﹔退不邀榮﹐誰識王侯之貴﹖散琴樽於北阜﹐喜耕鑿於東陂。野老披荷﹐暫辭幽澗﹔山人賣藥﹐忽至神州。驚帝室之威靈﹐偉皇居之壯麗。朝遊魏闕﹐見軒冕於南宮﹔暮宿靈臺﹐聞弦歌於北裏。交情獨放﹐已厭人間﹔野性時違﹐少畱都下。

道王以天孫之重﹐分曲阜之新基﹔畢公以帝室之華﹐擁平陽之舊館。迹塵鐘鼎﹐思在江湖。居榮命於中朝﹐接風期於下走。綠滕朱紱﹐且混以蘿裳﹔列榭崇軒﹐坐均於蓬戶。賓主由其莫辧﹐語默於是同歸。終大王之樂善﹐備將軍之揖客。

是日也﹐雲繁雨驟﹐气爽風馳。髙秋九月﹐王畿千里。髙扃向術﹐似元禮之龍門﹔甲第臨衢﹐有當時之驛騎。英王入座﹐牢醴還陳﹔髙士臨筵﹐樵蘇不爨。是非雙遣﹐自然天地之間﹔榮賤兩忘﹐何必山林之下﹖玄談淸論﹐泉石縱橫﹔雄筆壯詞﹐煙霞照灼。旣而神馳象外﹐宴冥乎﹖洽寰中。白露下而南亭虛﹐蒼煙生而北林晚。鶢鶋始望﹐不及牲牢﹔麋鹿長懷﹐非忘林藪。先生負局﹐倦城市之塵埃﹔遊子橫琴﹐憶汀洲之杜若。

況乎迹不皆遂﹐時不再來﹖屬宸駕之方旋﹐值羣公之畢從。洛城風景﹐此會無期﹔戚裏笙竽﹐浮歡易盡。仰雲霞而道意﹐捨塵事而論心。夏仲禦之浮舟﹐願乘春水﹔張季鷹之命駕﹐思動秋風。策藜杖而非遙﹐整柴車之有日。靑溪數曲﹐幽人長往﹔白雲萬里﹐帝鄕難見。安貞抱朴﹐已甘心於下走﹔全忠履道﹐是所望於羣公﹔倘心迹克諧﹐去畱咸遂。廟堂多暇﹐返身滄海之隅﹔軒冕長辭﹐回首箕山之路。尋赤松而見及﹐泛黃菊以相從。𨿽源水桃花﹐時時失路﹔而幽山桂樹﹐往往逢人。庶公子之來遊﹐幸王孫之畢至。茅君待客﹐自有金壇﹔王烈迎賓﹐還開石架。維恐一邱風月﹐侶山水而忘年﹔三徑蓬蒿﹐待公卿之來日。對光陰之易晚﹐惜雲霧之難披。

羣公葉縣鳧飛﹐入朝廷而不出﹔下走遼州鶴去﹐謝城闕而依然。敢抒重襟﹐爰疏短引。式命離前之筆﹐希存別後之資。凡我故人﹐其辭云爾。

卷九

序

別盧主簿序

林慮主簿﹐淸靈士也。達於藝﹐明乎道﹐詮柱下之理﹐駁河上之義﹐撮其綱統﹐成其卷軸。吾儕服其精博﹐時議稱其典要﹐可謂賢人師古﹐老氏不死矣。夫靈芝旣秀﹐蘭蕙同燻﹔仙鳳於飛﹐鵷鸞舞翼。何則﹖物類之相感也。況乎同得此義﹐目擊道存﹖此僕所以望風投款﹐披襟請益﹐展轉於寤寐﹐殷勤於左右。《詩》不云乎﹕「中心藏之﹐何日忘之﹖」然變動之不居﹐乃聚散之恆理。琴樽暫離﹐山川有別。惟髙明之捧檄﹐屬吾人之解帶。王事靡盬﹐良時易失。盍陳雅志﹐各敍幽懷﹐人賦一言﹐同疏四韻云爾。

春日桑泉別王少府序

下官以窮途萬里﹐動脂轄以長驅﹔王公以傾餞百壺﹐別芳筵而促興。是以靑陽半序﹐明月中宵。離亭擁花艸之芳﹐別館積琴歌之思。去畱歡盡﹐動息悲來。惜投分之幾何﹖恨知音之忽間。他鄕握手﹐自傷關塞之春﹔異縣分襟﹐意切淒惶之路。旣而星河漸落﹐煙霧仍開﹐髙林靜而霜鳥飛﹐長路曉而徵驂動。含情不拜﹐空佇聽於南昌﹔揮涕無言﹐請投文於西候。因探一字﹐四韻成篇。

秋夜於綿州羣官席別薛升華序

夫神明所貴者道也﹐天地所寶者才也。故𨿽陰陽同功﹐宇宙戮力﹐山川崩騰以作气﹐星象磊落以降精﹐終不能五百年而生兩賢也。故曰才難﹐不其然乎﹖今之羣公﹐並受奇彩﹐各仗異气﹐或江海其量﹐或林泉其識﹐或簪裾其迹﹐或云漢其志﹐不可雙得也。今並集此矣。豈英靈之道長﹐而造化之功倍乎﹖然僕之區區﹐常以爲人之百年﹐猶如一瞬。非不知風月不足懷也﹐琴樽不足戀也。事有切而未能忘﹐情有深而未能遣。故僕射羣公﹐相知非不深也﹐相期非不厚也。然義有四海之重﹐而無同方之感﹔分有一面之深﹐而非累葉之契。故與夫升華者其異乎﹗嗟乎﹗積潘楊之遠好﹐同河汾之靈液。目置良友﹐相依窮路。是月秋也﹐於時夕也。他鄕怨而白露寒﹐故人去而靑山迥﹐不其悲乎﹖盍各賦詩云爾。

還冀州別洛下知已序

東西南北﹐某【一作丘】也何從﹖寒暑陰陽﹐時哉不與。河陽古樹﹐無復殘花﹔合浦寒煙﹐空驚墜葉。王生賣藥﹐入天子之中都﹔夏統乘舟﹐屬羣公之大會。風煙匝地﹐車馬如龍﹔鐘鼓沸天﹐美人似玉。芳筵交映﹐旁徵豹象之胎﹔華饌重開﹐直抉蛟龍之髓。季鷹之思吳命駕﹐果爲秋風﹔伯鸞之適越登山﹐以求淥水。辭故友﹐謝時人。登鄂阪而迂回﹐入邙山而北【一作奔】走。何年風月﹐三山滄海之春﹖何處風花﹐一曲靑溪之路﹖賓鴻逐暖﹐孤飛萬里之中﹔仙鶴隨云﹐直去千年之後。悲夫﹗光陰難再﹐子卿殷勤於少卿﹔風景不殊﹐趙北相望於洛北。鴛鴦雅什﹐俱爲贈別之資﹔鸚鵡奇杯﹐共盡忘憂之酒。

黃帝八十一難經序

《黃帝八十一難經》﹐是醫經之祕錄也。昔者岐伯以授黃帝﹐黃帝歷九師以授伊尹﹐伊尹以授湯﹐湯歷六師以授太公﹐太公授文王﹐文王歷九師以授醫和﹐醫和歷六師以授秦越人﹐秦越人始定立章句﹐歷九師以授華佗﹐華佗歷六師以授黃公﹐黃公以授曹夫子。夫子諱元﹐字眞道﹐自云京兆人也。蓋受黃公之術﹐洞明醫道﹐至能遙望气色﹐徹視腑臟。洗腸刳胸之術﹐往往行焉。浮沈人間﹐莫有知者。

勃養於慈父之手﹐每承過庭之訓曰「人子不知醫﹐古人以爲不孝。」因竊求良師﹐陰訪其道。以大唐龍朔元年﹐歲次庚申﹐冬至後甲子﹐予遇夫子於長安﹐撫勃曰「無欲也。」勃再拜稽首﹐遂歸心焉。𨿽父伯兄弟﹐不能知也。蓋授《周易章句》及《黃帝素問難經》﹐乃知三才六甲之事﹐明堂玉匱之數。十五月而畢﹐將別﹐謂勃曰「陰陽之道﹐不可妄宣也。鍼石之道﹐不可妄傳也。無猖狂以自彰﹐當陰沈以自深也。」勃受命伏習﹐五年於玆矣﹐有升堂睹奧之心焉。近復鉆仰太虛﹐導引元气﹐覺滓穢都絕﹐精明相保﹐方欲坐守神仙﹐棄置流俗。噫﹐蒼生可以救耶﹖斯文可以存耶﹖昔太上有立徳﹐其次有立功﹐其次有言言﹐非以徇名也﹐將以濟人也。謹錄師訓﹐編附聖經﹐庶將來君子﹐有以得其用心也。

山亭興序

仁者樂山﹐智者樂水。卽云一無此二字深山大澤﹐龍蛇爲得性之場﹔廣漢巨川﹐珠貝是有殊之地。豈徒茂林修竹﹐王右軍山陰之蘭亭﹔流水長堤﹐石季倫河陽之梓澤﹖

下官天性任眞﹐直言淳朴。拙容陋質﹐眇小之丈夫﹔蹇步窮途﹐坎坷之君子。文史足用﹐不讀非道之書﹔气調不羈﹐未被可人之目。潁川人物﹐有荀家兄弟之風﹔漢代英奇﹐守陳氏門宗之徳。樂天知命﹐一十九年﹔負笈從師﹐二千餘里。

有宏農公者﹐日下無雙﹐風流第一。仁崖知宇﹐照臨明日月之輝﹔廣度衝襟﹐磊落壓乾坤之气。王夷甫之瑤林瓊樹﹐直出風塵﹔嵇叔夜之龍章鳳姿﹐混同人野。雄談逸辯﹐吐滿腹之精神﹔達學奇才﹐抱塡胸之文籍。簪裾見屈﹐輕脫履【當爲屣】於西陽﹔山水來遊﹐重橫琴於南澗。百年奇表﹐開壯志於髙明﹔千里心期﹐得神交於下走。

山人對興﹐卽是桃花之源﹔隱士相逢﹐不異菖蒲之澗。黃精野饌﹐赤石神脂。玉案金盤﹐徵石髓於蛟龍之窟﹔山樽野酌﹐求玉液於蓬萊之峯。溪橫燕尾﹐巖豎龍頭。鍛野老之眞珠﹐掛幽人之明鏡。山腰半折﹐澑王烈之香膏﹔洞口橫開﹐滴嚴遵之芳乳。藤牽赤絮﹐南方之物產可知﹔粉漬靑田﹐外域之謠風在卽。人髙調遠﹐地爽气淸。抱玉策而登髙﹐出瓊林而更遠。漢家二百所之都郭﹐宮殿平看﹔秦樹四十郡之封畿﹐山河坐見。班孟堅騁兩京雄筆﹐以爲天地之奧區﹔張平子奮一代宏才﹐以爲帝王之神麗。珠城隱隱﹐闌乾象北斗之宮﹔淸渭澄澄﹐滉漾卽天河之水。長松茂柏﹐鉆宇宙而頓風雲﹔大壑橫溪﹐吐江河而懸日月。鳳凰神嶽﹐起煙霧而當軒﹔鸚鵡春泉﹐雜風花而滿谷。望平原﹐蔭叢薄。山情放曠﹐卽滄浪之水淸﹔野气蕭條﹐卽崆峒之人智。搖頭坐唱﹐頓足起舞。風塵灑落﹐直上天池九萬里﹔邱墟雄壯﹐傍吞少華五千仞。裁二儀爲輿蓋﹐倚八荒爲戶牖。榮者吾不知其榮﹐美者吾不知其美。

下官以詞峯直上﹐振筆札而前驅﹔髙明以翰苑橫開﹐列文章於後殿。情興未已﹐卽令樽中酒空﹔彩筆未窮﹐須使山中兔盡。

山亭思友人序

髙興之後﹐中宵起觀﹐舉目四望﹐風寒月淸。鄰人張氏﹐有山亭焉﹐洞壑橫分﹐奇峯直上﹐郁然有造化之功矣。嗟乎﹗大丈夫荷帝王之雨露﹐對淸平之日月﹐文章可以經緯天地﹐器局可以畜泄江河﹐七星可以气沖﹐八風可以調合。獨行萬里﹐覺天地之崆峒﹔髙枕百年﹐見生靈之齷齪。𨿽俗人不識﹐下士徒輕﹐顧視天下﹐亦可以蔽寰中之一半矣。惜乎此山有月﹐此地無人﹐淸風入琴﹐黃雲對酒。𨿽形骸眞性﹐得禮樂於身中﹔而宇宙神交﹐卷煙霞於物表。至若開辟翰苑﹐掃蕩文場﹐得宮商之正律﹐受山川之傑气。𨿽陸平原﹑曹子建﹐足可以車載斗量﹔謝靈運﹑潘安仁﹐足可以膝行肘步。思飛情逸﹐風雲坐宅於筆端﹔興洽神淸﹐日月自安於調下云爾。

續書序

序曰﹕書以記言﹐其來尙矣。越在三代﹐左史職之﹐百官以理﹐萬人以察﹐揚於王庭﹐用實大焉。苟非可以燮理情性﹐平章邦國﹐敷彜倫而敍要道﹐察時變而經王猷﹐樹皇極之綱維﹐資生靈之視聽﹐皆可略也。

昔者仲尼之述書也﹐將以究事業之通﹐而正性命之理。故曰﹕吾欲托之空言﹐不如附之行事。道徳仁義﹐於是乎明﹔刑政禮樂﹐於是乎出。非先王之徳行不敢傳﹐非先王之法言不敢道。紀千數百歲﹐斷自唐虞﹐迄於商周﹐風流所存﹐百篇而已。以此見聖人言約理舉﹐神明不勞﹐而體時務之撰矣。故能法象天地﹐同符易簡﹐借前箸於筌蹄﹐驅後主於軌物。密而顯﹐宏而奧﹐久而彌新﹐用而不竭。非古之聰明聖智﹐玄覽博達﹐孰能爲此哉﹖

孔安國曰「帝王之制﹐坦然明白﹐可舉而行。」嗟乎﹐其言甚大﹗可使南面稱聖人之後矣。自時以降﹐史述陵遲﹐人自爲家﹐標指失中﹐陳事亂而無當﹐制理參而不一。由是大典散而人文乖﹐是非繁而取捨謬。與夫古先哲人制述之意﹐不其疏乎﹖

我先君文中子﹐實秉睿懿﹐生於隋末﹐睹後作之違方﹐憂異端之害正﹐乃喟然曰「宣尼旣沒﹐文不在玆乎﹖」遂約大義﹐刪舊章﹐續詩爲三百六十篇﹐考僞亂而修《元經》﹐正禮樂以旌後王之失﹐述易贊以申先師之旨。經始漢魏﹐迄於有晉﹐擇其典物宜於教者﹐續書爲百二十篇﹐而廣大悉備。嗟乎﹐賢聖之述﹐豈多爲哉﹖噫﹐亦足垂訓作則﹐冒【覆也】天下之道﹐如斯而已矣。當時門人百千數﹐董薛之徒﹐並受其義。遭代喪亂﹐未行於時﹐歷年永久﹐稍見殘缺。貞觀中﹐太原府君考諸六經之目﹐則忘其小序。其有錄而無篇者﹐又十六焉。嗚乎﹐玆不可復見矣﹗家君欽若丕烈﹐圖終休緒﹐乃例六經﹐次禮樂﹐敍《中說》﹐明易贊﹐永惟保守前訓﹐大克敷遺後人。

勃兄弟五六冠者﹐童子六七﹐祗祗怡怡﹐講問伏漸之日久矣。躬奉成訓﹐家傳異聞﹐猶恐不得門而入﹐才之不逮至遠也。是用勵精激憤﹐宵吟晝詠﹐庶幾乎學而知之者。其修身愼行﹐恐辱先也﹔豈聲祿是殉﹐前人之不繼是懼。間者承命爲百二十篇作序﹐而兼當補修其闕﹐爰考眾籍﹐共參奧旨﹐泉源浩然﹐罔識攸濟。嗚乎小子﹐何敢以當之也﹐其盡心力乎﹗始自總章二年﹐洎乎咸亨五年﹐刊寫文就﹐定成百二十篇﹐勒成二十五卷。昔者文中子曰「漢魏之禮樂未足稱﹐其書不可廢也﹐尙有近古之對議存焉。制詔冊﹐則幾乎典誥矣。」後之達悟者﹐將有得於斯文乎﹖於時龍集閹茂﹐勉踵前修﹐在大唐禦天下之五十七祀也。

四分律宗記序

昔在調禦﹐利見迦維﹐光宅淨都﹐撫臨法界。抑揚垢路之業﹐以疆理情田﹔闡導毗尼之藏﹐以堤防性海。二邊云徹﹐方知實相之尊﹔十剎風行﹐乃識眞如之貴。將使龍象緇服﹐維明克允﹔鶖鷺玄盟﹐有恥且格。五篇垂範﹐豈同訓夏之科﹖七聚分宗﹐寧比歌虞之制﹖功存離欲﹐道在降魔。仙苑創基﹐因善果以調物﹔提河滅迹﹐憑淨戒以爲師。誠拯溺之舟航﹐而禦黠之銜策者矣。故能莊嚴百福﹐粉繪三身﹔摧憍慢山﹐拔生死樹。覆簣菩薩之道﹐濫觴正覺之源。除惑箭而斷愛枝﹐銷恚刀而解疑网。自銀棺掩耀﹐金杖珠珍﹐五師煙騰﹐四分云譎。波離睿旨﹐明而更明﹔飲光妙迹﹐盛而愈盛。其後卑摩覃思﹐猶沈赤水之輝﹔惠遠研精﹐尙玷玄巖之彩。遂使瓊編浩汗﹐利涉迷於要津﹔瑤軸紛綸﹐登髙暗於飛陛。熟習者博而寡用﹐志學者勞而少功。七眾所以遲回﹐八部由其太息。丕應冥發﹐睿感潛融﹐爰挺異才﹐式扶象訓。

有西京太原寺索律師﹐俗姓範氏﹐其先南陽人也。殷霸洪胤﹐周藩茂族。八鸞與四牡競馳﹐紫繪與靑緺疊照。六軍卿冑﹐績著於鍾彜﹔三傳儒門﹐業流於訓詁。律師衝襟霞映﹐峻局霜淒﹐筠抱顯於髫齡﹐蘭芬凝於丱齒。由是糠粃禮樂﹐錙銖名教。以堯舜爲塵勞﹐以周孔爲桎梏。爰依白法﹐遂托玄徒﹐探鷲嶺之微言﹐得龍宮之祕藏。咸亨之祀【一作時】﹐椒房諒陰﹐捨槐裏而構庵園﹐因金穴而開銀地。伽藍肇建﹐號曰太原﹐明揚所及﹐咸收時望。自價隆康會﹐譽重摩騰。竺法猷之苦節﹐支道林之遠致﹐將何以發明禪宇﹐光應綸言﹖律師乃以道眾羽儀﹐釋門棟幹﹐粵自宏濟﹐來遊太原﹐經行徳人﹐於斯【一作玆】爲盛。

旣而懼六和之紊緒﹐悼三聚之乖宗﹐稽法令之遺文﹐討惠猷之舊業。网羅近護﹐吞含覺明﹐原始要終﹐探賾索隱﹐芟夷疣贅﹐剪截駢枝﹐收絕代之精微﹐詰往聖之紕繆。葭灰屢變﹐槐燧驟遷。開遮持犯之異同﹐廢立止作之輕重。故以該象牙之扇﹐窮貝葉之圖﹐鉆研刊削﹐五載而就﹐名曰《開四分律宗記》﹐凡十卷三十七萬六百三十言。律師又以爲仲尼述易﹐申妙典於系辭﹔元凱談經﹐托余文於釋例。爰因多暇﹐更輯舊章﹐牢籠祕密之宗﹐發揮沈鬱之旨﹐名曰《開四分律宗拾遺鈔》﹐凡十卷四十萬餘言。所以裨助三明﹐抑揚四諦﹐弘八正之道﹐成一家之言。庶使眾善雷奔﹐羣疑霧斂﹐照歡戚之兩鏡﹐蕩欣憂之二瓶。憑此戒田﹐方躋定境﹐豈直功周沙甸﹐道制鐵圍而已哉﹖

弟子才非玄度﹐識劣眞長﹐本乏淩雲之詞﹐虛荷彌天之眷。揄揚盛烈﹐顧孫綽而多慚﹔歸依勝侶﹐仰郤愔而自勵。輒牽庸陋﹐輕序徳音。豈比夫公理《昌【當也】言》﹐資繆襲之引﹔太衝作賦﹐假士安之談﹖蓋所謂觀豹而識班﹐聞樂而竊抃者矣﹐故曰《四分律宗記序》。

鞶鑑圖銘序

上元二年﹐歲次乙亥﹐十有一月庚午朔﹐七日丙子﹐予將之交趾﹐旅次南海。有好事者以轉輪鉤枝八花鑑銘示予云「當今之才婦人作也。」觀其藻麗反復﹐文字縈回﹐句讀曲屈﹐韻調髙雅﹐有陳規起諷之意﹐可以作鑑前烈﹐輝映將來者也。昔孔詩十興﹐不遺衛姜﹔江篇擬古﹐無隔班媛。蓋以超俊穎拔﹐同符君子者矣。嗚乎﹗何勤【當爲勒】非戒﹖何述非才﹖風律句存﹐士女何算﹖聊撫鏡以長想﹐遂援筆而作敍。

卷十

記

釋迦如來成道記

觀夫釋迦如來之垂迹也﹐淨法界身﹐本無出沒﹐大悲願力﹐示現受生。洎兜率陀天﹐爲護明菩薩﹔降迦毗羅國﹐號一切義成。金團天子選其家﹐白淨飯王爲其父。玉象乘日﹐示來於大術胎中﹔金輪作王﹐創誕於無憂村下。八十種隨形之妙好﹐粲若芬花﹔三十二大士之相儀﹐皎如圓月。四方而各行七步﹐九水而共沐一身﹔現優曇花﹐作獅子吼。言胎分之已盡﹐早證常身﹔爲度生以還來﹐今垂化迹。於是還羈𦇤褓﹐示貌嬰兒。

爲占相也﹐悲悵於阿私陀仙﹔往郊祀也﹐驚起於大自在廟。或爲童子﹐或學聲名。爲講武也﹐箭塔箭井猶存﹔爲角力也。象迹象坑仍在。受欲樂於十歲﹐現遊觀於四門。樂沙門身﹐厭老病死。於是澡缾天子﹐以警覺彰伎女之醜容﹔淨居天王﹐以捧持躍車匿而嚴駕。逾春城於八夜﹐棲雪嶺於六年。人辭愴戀主之心﹐馬舐落連珠之淚。揮寶刀而落紺髮﹐塔起天宮﹔將衮服以貿皮衣﹐形參山鹿。叩林仙之所得﹐了世定之非眞。食麥食酥﹐降苦降樂。且瑤琴奏曲﹐必自中而曲成﹔佛果圓因﹐亦假中而果滿。由是擇其處也過龍窟﹐浴其身也入蓮河﹐示其食也受難陀之乳糜﹐示其座也受吉祥之茅艸。以最後之勝體﹐詣菩提之道場﹔圓解脫之深因﹐登金剛之寶座。一百四十功徳﹐不共三乘﹔八萬四千法門﹐髙超十地。由是魔軍威懾於慈力﹐愁怖旋歸﹔媚女敗毒於定心﹐媸羸變質。於是堅牢地神﹐踴躍而作證﹔虛空天子﹐展轉而報知。類蓮花而出水﹐赫煥無方﹔若桂月以懸空﹐光明洞徹。經七日受提謂之麨蜜﹐警以少小之言﹔垂一音授賈客之戒歸﹐賜與人天之福。

旣成佛已﹐觀所化緣。悲二仙而不遇雷音﹐喜五人而堪從法化。然以塵根昧劣﹐聖智淵深。順其法則法不應根﹐順其根則根不達法。莫不爲愛河之長溺﹐緣癡樂之所盲。苟不利於當聞﹐仍假言於入滅。於是忉利帝釋﹐雷驅於三十三天﹔堪忍界王﹐霧擁於一十八梵。頭面作禮﹐致敬精專﹔請轉法輪﹐勸隨宜說。如來尋念﹐善逝通規。順古佛之嘉謨﹐應羣機之鄙欲。於時十方佛現﹐同興贊美之辭﹔一法乘分﹐共創塵勞之域。由是起道樹﹐詣鹿園。三月調根﹐五人得度。憍陳如悟慈尊之首唱﹐創解標名﹔舍利弗逢馬勝以傳言﹐於途見諦。采菽氏繼踵以師事﹐率門屬以同歸﹔迦葉氏匯迹以降心﹐領火徒而回席。莫不甘露洪澍﹐末尼普應。天界人界﹐鸚林屍林。或鷺池﹐或鷲嶺﹐或海殿﹐或庵園﹐或獼猴江﹐或火龍窟。或住波羅柰﹐或居摩竭提﹐或依堅固林﹐或止音樂樹。或海濱楞伽頂﹐或山際補陀巖﹐或迦蘭陁竹園﹐或捨衛國金地。或應念而空現﹐或沒山而出宮。或說法假於六方﹐或化身變爲三尺。或掌覆而指變﹐或光流而佛來﹐或一身普集於眾身﹐或此界便明於他界。或變淨而以淨覆穢﹐或隨俗而卽俗明眞。若空谷之答響﹐洪鐘之待扣矣。其間所說﹐阿含四有﹐般若八空。密嚴華嚴﹐佛藏地藏﹐思益天之請問﹐楞伽山之語心。萬行首楞嚴﹐一乘無量義﹔大悲芬陁利﹐法炬陁羅尼。無垢稱之說經﹐須達拏之瑞應。本事本生之別﹐諷頌重頌之殊。象馬兔之三獸渡河﹐羊鹿牛之三車出宅。或謂之有﹐空守中也﹔或謂之無﹐摶照持也。或謂之頓也漸也﹐或謂之半也滿也。或無說而常說﹐或不聞而恆聞。或保任而可憑﹐或加被而不忘。無小而不大﹐無邊而不中﹐三乘同入一佛乘﹐三性同歸一法性。眞可謂父母孩孺﹐導師險夷。懸日月於幽宵﹐布舟航於幻海。爲雲爲雨﹐使枯槁以還滋﹔爲救爲歸﹐指窮途於壽域。

曁乎所作已辦﹐功成不居。將返本以還源﹐類薪盡而火滅。由是指力地﹐詣金河﹐光流面門﹐相驚塵剎。山搖地動﹐俱興苦痛之聲﹔異類變容﹐同現奢花之血。受純陀之後供﹐納昆夜之密言。唱四徳以顯三伊﹐指萬有而歸一性。酬多羅迦葉四十二請問已周﹐度須跋陁羅八十一化緣將畢。破十仙之橫計﹐使獲朝聞﹔建四塔之崇規﹐遐滋末葉。將欲明有爲之有滅﹐表無相以無生。上升金剛身﹐往復虛空界。日月其猶墜落﹐螢光如何久畱﹖誡有常身﹐使無放逸。於是還登玉座﹐首臥鶴林。徧遊三昧之門﹐將復一眞之性。逆入順入﹐全超半超。依四禪之等持﹐湛三點之圓寂。

是時也﹐人天叫擗﹐鳥獸哀號﹐飄風驟云﹐山吼波逆。案輪王之古式﹐方俟葬儀﹔命力士以捧持﹐竟無能動。由是金棺自舉﹐繞拘尸之大城﹔寶炬不然﹐駐闍維之盛禮。莫不未生怨在於王捨﹐創結夢於十號慈尊﹔大迦葉遠下雞峯﹐獲瞻禮於千輻輪足。畢以兜羅致氎﹐聖火自焚。爇王眾旃檀之薪﹐注帝釋全瓶之水。彼願力猶在﹐悲心尙燻。碎金剛之勝身﹐爲舍利之遺骨。於是八國嚴衛﹐四嶽肅容。各自持於金壇﹐競歸興於寶塔。於是若牙若發﹐迦葉波禮於忉利天宮﹔或炭或灰﹐無憂王建於贍部洲界。若乃金言道在﹐塵劫法存。象王去而象子隨﹐一燈滅而一燈續。莫不大迦葉云迎千眾﹐阿難陀雷吼三輪。商那表定於未來﹐鞠多化籌而盈室。始自壞梁之感﹐終乎流乳之徵。瓶器異而水必同﹐燈點殊而光終一。

是以大乘之眞空妙有﹐文殊彌勒異其宗。小乘而分氎析金﹐上座大眾元其部。或十支宏闡﹐或千部郁興。馬鳴龍樹繼其宗﹐無著天親播其美。或提婆鑿眸而作器﹐陳那吼石以飛聲。或百偈齊祛於外宗﹐或十師翊贊於遺頌。或聞經而夜升兜率﹐或待佛而窟寄修羅。或劍誓首以要期﹐或象馱金而請釋。或賞能而食邑﹐或得勝而建幢。或論般若之理也名燈﹐或究俱捨之非也名雹。莫不殊途異轍﹐終會一源。自有及空﹐咸歸萬液。自商周見虹貫﹐炎漢夢金人﹐教及神州﹐聲流華夏。

勃叨生季世﹐獲奉眞譚﹐維【一作𨿽】陸續而以敍金言﹐在飄零而不逢玉相。見聞盡爾﹐宗致昭然。蓋委遺文﹐不復備而言也。乃爲銘曰﹕

化起從本源﹐功成應賢劫。萬行顯眞宗﹐三祇積鴻業。爲法出於世﹐降靈示分脇。眉橫天帝弓﹐目帶靑蓮葉。仙師相垂淚﹐天神爭捧接。灌頂當在宮﹐飛輪化彌帖。宗承天日貴﹐象貫師子頰。善教誰與傳﹐抨彈獨豪俠。遊觀驚老死﹐逾城棄臣妾。落髮親寶刀﹐貿衣遇羣獵。寄迹狎麋鹿﹐苦身示羸怯。食糜人盡知﹐坐艸魔方懾。潔若蓮出水﹐明逾鏡開匣。山海類髙深﹐云雷等辭捷。三時教彌闡﹐萬類根自愜。四問聊欲酬﹐十仙度相躡。補處記慈氏﹐遺文囑迦葉。臥樹徒再春﹐香薪已焚氎。悲心及綿遠﹐舍利光郁烈。獨我生後時﹐余渡幸沾涉。

卷十一

論

八卦一多卜字大演論

昔者聖人之作易也﹐始畫八卦﹐以通神明之徳﹐以類萬物之情。以爲分太極者﹐兩儀也﹔分四象者﹐八卦也﹔成八卦者﹐十六將也﹔司八卦者﹐十二月也﹔分十六將者﹐三十二候也﹔分十二月者﹐二十四气也﹔分三十二候者﹐六十四卦也﹔司二十四气者﹐三十六旬也。進退於三百六十六日﹐屈伸於三百八十四爻。往來飛伏之理盡矣﹐孤虛消息之端極矣。三才之道﹐不可不及也﹔五行之義﹐不能復過也。翕之以幽明﹐張之以寒暑﹐會之以生死﹐申之以去就。禍福生焉﹐吉凶著焉﹐成敗行焉﹐逆順興焉。賢者識其大者﹑遠者﹐不賢者識其小者﹑近者。奉之者則順﹐背之者則愆﹐圓立者稱聖﹐偏據者號賢。

嘗試論之曰﹕三才者﹐易之門戶也﹔八卦者﹐易之徑路也。引而伸之﹐終於六十四卦﹐天下之能事畢矣。陳而別之﹐極於三百八十四爻﹐天下之微理罄矣。夫陰陽之道﹐一向一背﹔天地之理﹐一升一降。故明暗相隨﹐寒暑相因﹐剛柔相形﹐髙下相傾﹐動靜相乘﹐出入相藉。泯之者神也﹐形之者道也。可以一理徵也﹐可以一端驗也。

故天尊則地卑矣﹐水濕則火燥矣﹐山盈則澤虛矣﹐雷動則風適矣。是以天下有風﹐可以姤矣﹔則地中有雷﹐可以復矣。天下有山﹐可以遁矣﹔則地上於澤﹐可以臨矣。天地不交﹐可以否矣﹔則天地旣交﹐可以泰矣。風行地上﹐可以觀矣﹔則雷行天上﹐可以大壯矣。山附地上﹐可以剝矣﹔則火附天上﹐可以大有矣。風行水上﹐可謂渙矣﹔則水在地上﹐可以比矣。雷出地奮﹐可以豫矣﹔則風行天上﹐可以小畜矣。雷之與水﹐可作解矣﹔則風之與火﹐可以家人矣。雷在風上﹐可以恆矣﹔則風在雷上﹐可以益矣。風在地下﹐可以升矣﹔則雷在天下﹐可以無妄矣。風在水下﹐可以井矣﹔則雷在火下﹐可以噬嗑矣。風在澤下﹐謂大過矣﹔則雷在山下﹐可爲頤矣。雷在澤下﹐可以隨矣﹔則風在山下﹐可爲蠱矣。澤上有水﹐可爲節矣﹔則山上有火﹐可爲旅矣。雷在水下﹐可爲屯矣﹔則風在火下﹐可爲鼎矣。水在火上﹐可爲旣濟矣﹔則火在水上﹐可爲未濟矣。澤中有火﹐可以革矣﹔則山下有水﹐可爲蒙矣。火在地下﹐可以明夷矣﹔則水在天下﹐可爲訟矣。地下有水﹐可爲師矣﹔則山下有火﹐可爲賁矣。澤上於天﹐可爲夬矣﹔則澤下有水﹐可爲困矣。山下有天﹐可以爲大畜矣﹔則澤下有地﹐可以爲萃矣。山在澤上﹐可爲損矣﹔則澤在山上﹐可爲咸矣。澤上有火﹐可爲暌矣﹔則山上有水﹐可爲蹇矣。上天下澤﹐可爲履矣﹔則地下有山﹐可爲謙矣。澤上有風﹐可爲中孚矣﹔則山上有雷﹐可爲小過矣。山上有風﹐可爲漸矣﹔則澤上有雷﹐可以歸妹矣。此天地以對成之義﹐陰陽反合之理。故卦相次﹐則反爻以成義﹐易之八卦是也。

八八相生﹐則錯卦以與理﹐因而重之是也。故聖人之道﹐可縱焉﹐可橫焉﹐可合焉﹐可離焉。逆而陳之﹐未嘗逆焉﹔順而別之﹐未嘗順焉。三畫以變﹐𨿽天地之數﹐可無韜也。九六相推﹐𨿽萬二千五百之浩蕩﹐不能逾於三百八十四。三百八十四之糾紛﹐不能逾於六十四。重之以六十四﹐不能過於八卦。張之於八卦﹐不能過四象。紀之兩儀﹐兩儀之理達﹐而太極得矣。故古往今來﹐寒進暑退﹐死生亂動﹐是非滕結﹐未嘗非兩儀也﹐而未嘗離太極也。故曰有寒有暑﹐則兩儀不廢也﹔無思無爲﹐則太極未嘗遠也。見之則兩儀﹐忘之則太極。夫然﹐故不捨二求一。未嘗離動以求靜﹐未嘗離動以達靜也。有可有不可﹐非聖人之謂也﹔無可無不可﹐是夫子之心也。

然天下之理﹐不可窮也﹔天下之性﹐不可盡也。有窮盡之地者﹐其惟聖心乎﹖有窮盡之路者﹐其惟聖言乎﹖故據滄海而觀眾水﹐則江河之會歸可見也﹔登泰山而覽羣嶽﹐則岡巒之本末可知也。是以貞一徳之極﹐權六爻之變﹐振三才之柄﹐尋萬方之動﹐又何往而不通乎﹖又何疑而不釋乎﹖故孔子曰「必也正名乎﹗」名者義之本也﹐非聖人孰能正之哉﹖若抑末執本﹐研精覃思﹐非聖人之書﹐則不讀也﹔非聖人之言﹐則不取也。庶幾乎神明之徳可通乎﹖萬物之情可類乎﹖未之思也﹐夫何遠之有﹖君子可不務乎哉﹖

平臺祕略論十首

孝行一

論曰﹕昔之列桐圭﹐建茅土者﹐非一君焉。至於孝思可稱﹐仁風茂著﹐存乎緗牒﹐十一而已。豈非生於深宮之中﹐長於婦人之手﹐膏肓積乎驕慢﹐情奔淪乎嗜欲﹖嗚呼﹗有國有家者﹐可不誡乎﹖

貞修二

論曰﹕美哉貞修之至也。或抗情激操﹐仗淸剛而勵俗﹔或理韻和神﹐抱直方而守道。或旌奇表善﹐擢才於不次之階﹔或剖滯申嫌﹐措辭於難犯之地。並能以禮升降﹐與時舒捲﹐旣明且哲﹐以保其身﹐盛矣哉﹗原夫禦俗裁風﹐變彜倫者寄乎直﹔全身遠害﹐得隨時者存乎變。夫然﹐故進不違義﹐退不傷生。淸貞靜一保其道﹐委迆屈伸合其度。《易》曰「君子或出或處﹐或默或語。「」「天下何思何慮﹖同歸而殊途﹐百慮而一致。」此之謂也。

文藝三

論曰﹕《易》稱觀乎天文﹐以察時變﹔《傳》稱言而無文﹐行之不遠。故「文章經國之大業﹐不朽之能事。」而君子所役心勞神﹐宜於大者遠者﹐非緣情體物﹐雕虫小技而已。是故思王抗言詞訟﹐恥爲君子﹔武皇裁勒篇章﹐僅稱往事。不其然乎﹖至若身處魏闕之下﹐心存江湖之上﹐詩以見志﹐文宣王有焉。

忠武四

論曰﹕陰陽代興﹐剛柔合運。維恩參用以成化﹐文武相資以定業。況乎康【一作卑】侯自我﹐宗子維城者乎﹖城陽之權略明決﹐卒摧呂氏之變﹔任城之志意剛斷﹐實啟有魏之業﹐蓋有助焉。陳思雅懷忠勇﹐義形家國表奏﹔永昌洞曉兵數﹐績著疆場﹐長沙武陵﹐亦足云也。

善政五

論曰﹕東平以盛徳匡時﹐大興禮樂﹔齊獻以至親統物﹐光濟中外。淮陽安定﹐峻必行之典﹔安陸扶風﹐深受遺【當是遺】愛之泣。能義形家國﹐理極忠貞﹔使黃河如帶﹐垂芳不朽。盛矣乎﹗守方雅以調蕃政﹐用公直而掌朝論。昂然直上﹐凜有生气。衡陽太原﹐亦足云也。

尊師六

論曰﹕前史稱良藥苦口﹐而利於病﹔忠言逆耳﹐而利於行。豈非士情竭於不顧﹐主色期於難犯﹖中人以下﹐罕免斯累。其有抗辭必盡﹐忠烈橫匪石之心﹔聞善若驚﹐君王動順風之請。相須之際﹐良可詠也。淸河之恭愼眞懇﹐雅爲亂【一作辭】益。上引聖朝﹐下托師傅﹐和矣哉﹗

褒客七

論曰﹕原夫重藝尊師﹐登奇佇逸﹔道存萬里﹐神交一面。故有推輪擁篲﹐寡人忘千乘之榮﹔越席分庭﹐上才當四海之禮。斯實蕃邸之盛事﹐間平之用心也。而有矯情役智﹐蕩逸名利之間﹔室隙蹈瑕﹐幹沒英翹之地。便僻脂韋飾其迹﹐甘言巧辭運其辯。假君王之顧眄﹐用君王之威福。《傳》曰「好善而不擇人」﹐則前代有以之傾矣。至於興諧文雅﹐賞盡煙霞﹔月庭廣辟﹐風閨洞敞。西園故事﹐下蘭阪而宵歌﹔東苑遺塵﹐坐槐庭而曉賦。折旋書藝之園﹐翺翔舞詠之隙。洋洋乎亦爲樂之一方也。

幼俊八

論曰﹕夫濫觴懸米﹐翻浮天動地之源﹔寸株尺蘗﹐擢捎云蔽景之幹。豈非積微成大﹐陟遐自邇﹖《易》曰「山下出泉﹐蒙﹐君子以果行育徳。」故考其前事﹐備之於篇。

規諷九

論曰﹕夫陵谷好遷﹐乾坤忌滿。哀樂不同而不遠﹐吉凶相反而相襲。故有全中卒【一作率】行﹐用心於不爭之場﹔杜漸防微﹐投迹於知幾之地。昔之善持滿者﹐用此者也。諺曰「禍不入愼家之門。」前代有以之興矣。至若中山激難﹐重存親禮﹔武陵變色﹐復延情愛。子建之陳辭貢憤﹐長沙之發對因機。𨿽亦各達其心﹐未若洪慶之希聲也。

愼終十

論曰﹕《詩》云「靡不有初﹐鮮克有終。」若夫東平之奉憲遵約﹐耿介原陵之奏﹔中山之見賢思齊﹐殷勤濮陽之托﹐庶幾乎可謂愼終矣﹗至子【一作於】塵之奉行文處【此句不順﹐當有誤也】﹐中尉之遠述河間﹐陳思克已﹐並未易誣【加也】也。

三國論

論曰﹕漢自順桓之間﹐國統屢絕﹐姦回竊位﹐閹宦滿朝。士之蹈忠義履冰霜者﹐居顯列則陷犯忤之誅﹐伏閭巷則嬰黨錮之戮。當是時也﹐天下之君子﹐掃地將盡。𨿽九伊周﹑十稷契﹐不能振已絕之綱﹐舉土崩之勢﹐明矣。

熹平中﹐大黃星見楚宋之分。遼東殷馗曰「其有眞人起於譙沛之間。」以知曹孟徳不爲人下﹐事之明驗也。先時秦帝東遊﹐亦云金陵當有王者興。董扶求出﹐又曰益州有天子气。從玆而言﹐則長江劍閣﹐作吳蜀之限﹔天道人謀﹐有三分之兆﹐其來尙矣。

然廢興有際﹐崇替疊來。每覽其書﹐曷能不臨捲而永懷﹐撫事而伊郁也。嘗試論之曰﹕向使何進納公業之言而不追董卓﹐傕汜棄文和之策而不報王允﹐則東京焚如之禍﹐關右亂麻之屍﹐何由而興哉﹖至使乘輿蒙塵於河上﹐天子露宿於曹陽﹐百官饑死於墻壁﹐六宮流離於道路﹐蓋由何公之不明﹐賈詡之言過也。於是劉岱﹑喬瑁﹑張超﹑孔伷之徒﹐舉義兵而天下響應。英雄者騁其驍悍﹐運其謀能﹐海內囂然﹐於玆大亂矣。袁本初據四州之地﹐南向爭衡﹔劉景升擁十萬之師﹐坐觀成敗。區區公路﹐欲居列郡之尊﹔瑣瑣伯珪﹐謂保易京之業。瓚旣窘斃﹐術亦憂終。譚尙離心﹐琮琦失守﹐其故何哉﹖有大賢而不能用﹐睹長策而不能施﹐便謂力濟九區﹐智周萬物﹐天下可指麾而定﹐宇宙可大呼而致也。

嗚呼悲夫﹗余觀三國之君﹐咸能推誠樂士﹐忍垢藏疾﹐從善如不及﹐聞諫如轉規。其割裂山河﹐鼎足而王﹐宜哉﹗孫仲謀承父兄之餘事﹐委瑜肅之良圖﹔泣周泰之痍﹐請呂蒙之命﹔惜休穆之才﹐不加其罪﹔賢子布之諫﹐而造其門。用能南開交趾﹐驅五嶺之卒﹔東界海隅﹐兼百越之眾。地方五千里﹐帶甲數十萬。若令登不早卒﹐休以永年﹐神器不移於暴酷﹐則彭蠡衡陽﹐未可圖也。

以先主之寬仁得眾﹐張飛關羽萬人之敵﹐諸葛孔明管樂之儔﹐左提右挈﹐以取天下﹐庶幾有濟矣。然而喪師失律﹐敗不旋踵。奔波謙﹑瓚之間﹐羈旅袁﹑曹之手﹐豈拙於用武﹐將遇非常敵乎﹖初備之南也﹐樊﹑鄧之士﹐其從如雲。比到當陽﹐眾十萬餘。操以五千之卒﹐及長阪縱兵大擊﹐廓然霧散。脫身奔走﹐方欲遠竄﹐用魯肅之謀﹐一多然字投身夏口。於時諸葛適在軍中﹐向令惟幄有謀﹐軍容宿練﹐包左車之計﹐運田單之奇﹐操懸軍數千﹐夜行三百﹐輜重不相繼﹐聲援不相聞﹐可不一戰而擒也﹖坐以十萬之眾﹐而無一矢之備﹐何異驅犬羊之羣﹐餌豺虎之口﹖固知應變將略﹐非武侯所長﹐斯言近矣。周瑜方嚴兵取蜀﹐會物故於巴邱﹐若其人尙存﹐恐玉壘銅梁﹐非劉氏有也。然備數困敗而意不折﹐終能大啟西土者﹐其惟雅度最優乎﹖武侯旣一無旣字歿﹐劉禪舉而棄之。睹譙周之懦詞﹐則忿憤而忘食﹔聞姜維之立事﹐又慷慨而言憙。惜其功垂成而智不濟﹐豈伊時喪﹐抑亦人亡﹖乃知徳之不修﹐棧道靈關﹐不足恃也。

魏武用兵﹐仿佛孫吳﹐臨敵制奇﹐鮮有喪敗。故能東擒狡布﹐北走彊袁﹔破黃巾於壽張﹐斬眭固於射犬。援戈北指﹐蹋頓懸顱﹔擁旆南臨﹐劉琮束手。振威烈而淸中夏﹐挾天子以令諸侯﹐信超然之雄傑矣。而獘於褊刻﹐失於猜詐。孔融﹑荀彧﹐終罹其災﹔孝先﹑季珪﹐卒不能免。愚知操之不懷柔巴蜀﹐厎定東南﹐必然之理也。文帝富於春秋﹐光膺禪讓﹐臨朝恭儉﹐博覽墳籍﹐文質彬彬﹐庶幾君子者矣。不能恢崇萬代之業﹐利建七百之基。骨肉齊於匹夫﹐衡樞委乎他姓。遠求珠翠﹐廢禮諒闇之中﹔近抱辛毗﹐取笑婦人之口。明帝嗣位﹐繼以奢淫﹐徵夫困於兵革﹐人力殫於臺榭。髙貴鄕公明決有餘﹐而深沈不足﹐其雄才大略﹐經緯遠圖﹐求之數君﹐並無取焉。山陽公之墳土未幹﹐陳畱王之賓館已啟。天之報施﹐何其速哉﹖故粗而論之﹐式備勸戒﹐俾夫來者有以監諸焉。

卷十二

頌

拜南郊頌並序

微臣上稽龍繇﹐下閱龜謀﹐觀天地之至道﹐考皇上之大節制也。武宣七徳﹐未嘗逾息亂之鄕﹔文昭九功﹐未嘗出升平之域。並能懸日月而髙視﹐駕雷雨而先鳴。或皮幣而踐天階﹐或干戈而躡幹步。至於理【治也】定創禮﹐功成作樂﹐振長策以敍恐【當爲馭】諸侯﹐設靈機而制羣動。猶虞階已泰﹐不能息洞庭之誅﹔夏載克寧﹐不能罷會稽之戮。故將體剛柔而立本﹐法震曜以崇威。一戎而宇縣平﹐四罪而華夷服。然後黃旗大輅﹐詔殊號於圜邱﹔電轉星【一作云】回﹐奏玄符於孝理。天下黎人﹐知四海之安樂﹔寰中殊域﹐奉三靈之康泰。徳兼祥風灑﹐道與和气遊﹐不言而大寶用貞﹐無事而元功有立。捨彼代也﹐其誰與哉﹖

若夫應運而生﹐繼天而作﹐鼓動千載之下﹐超騰百王之上﹐遂能發軒庭之景曜﹐躡隋運之頹風﹐揖讓而取文明﹐指麾而淸函夏﹐則我皇唐得之矣。髙祖以黃旗錫瑞﹐靜云火之橫氛﹔太宗以赤羽登期﹐補星辰之絕縷。授瑤圖於新邑﹐付璇歷於鈞臺。人更三聖﹐道昭千古。於是俯臨睿極﹐趨四荒於鳳闕之前﹔端委廟堂﹐調萬國於龍軒之下。八鸞徐動﹐頓湯文於後塵﹔九駿長驅﹐佇堯舜於中路。邦家之具得矣﹐易簡之業存矣。

猶有朱蒙戾俗﹐違光蓬艾之間﹔靑徼遺甿﹐假气陶鈞之內。背熊山而構虐﹐擁狼潭而稽誅﹐竊瀛海之風波﹐弄乾坤之綱紀。漢圖西返﹐惟收五【當爲四】郡之名﹔魏律東窮﹐未出三韓之險。姦謀蓄於有漸﹐逆節成於不悔。長蚊蚋之雷霆﹐傅豺狼之羽翼。豈知夫至人無外﹐撫天下以爲家﹔眞數有歸﹐弔羣方而罪已﹖三門遁甲﹐黃公成不戰之師﹔五壘神兵﹐玄女下先登之策。肅牙璋而按律﹐耀旄節而分麾。降南宮之元老﹐裂西營之毅卒。良將首路﹐偏戎竟野﹐舳艫萬里﹐旌旗四合。金箱玉匱﹐司空憑百勝之威﹔鶚視龍趨﹐將軍仗萬全之略。負鰲邱而峻壁﹐據黿壑而深溝。一鼓而亭塞無塵。七縱而江山失險。伐罪以明﹐而不以眾。懷遠人於絕境﹐均惠化於殊鄰。登若木以照臨﹐折紅桃以延佇。然後分州列鎭﹐對明月以收營﹔返旆旋戈﹐部玄云而振旅。望神都而獻捷﹐仰靈社以書功。辛亥謁於昭陵﹐癸丑告於太廟。

時乘黑帝﹐月旅玄枵﹐大唐有國之五十一年﹐皇帝有天下之一十九載也。元惡旣殄﹐萬宇淸矣﹔元勛旣輯﹐萬寶成矣。以爲周郊上帝﹐裁延肅愼之賓﹔漢禮甘泉﹐未拯朝鮮之亂。想玄功而反側﹐奉先旨以遲回﹐思答上靈之心﹐以洽庶黎之望。爰考吉日﹐遂靜行宮﹐有司具典﹐乘輿乃出。撫玄虯﹐戴翠鳳﹐鼉鼓按節﹐鯨鐘疏響﹐千乘嶽動﹐萬騎林回﹐星陳而天行﹐雷震而霧合。是時未登夫泰壇也﹐乃齋帷宮﹐宿帳殿。華蓋移影﹐鉤陳從蹕。千營夕布﹐亙蒼野而煙凝﹔萬幕宵懸﹐背黃闉而霧列。旣而屏翳淸曉﹐飛廉警旦﹐孫叔奉轡﹐王良聳策﹐雲藏星謐﹐宇曠山明﹐旌軒具照﹐簫笳互凝。陟名嶽以告成﹐歷神邱而展事。國容象物而動﹐朝章視令而肅。宸儀有睟﹐虛徐太帝之庭﹔列侍無嘩﹐仿佛華胥之國。於是襲衮服﹐戒俎豆﹐端瑞班﹐儼華旒。樂懸六代﹐禮備三古﹐奠惟蒼璧﹐藉用白茅。鳴孤竹之簫管﹐奏空桑之琴瑟。感格以誠不以事﹐動植咸歡﹔敬神以道不以華﹐天人合應。然後駐聲名於上邑﹐反文物於仙宮。因雷雨而作施﹐法雲天而用饗。風行電舉﹐未寸景而浹九埏﹔野忭途歌﹐不崇朝而晏六合。我之玄極建矣。我之能事畢矣。超帝寰而振足﹐越皇衢以驤首﹐不其休乎﹖𨿽睿化無方﹐比神圖而絕唱﹔而小臣不佞﹐撫洪筆而當仁。敢作頌曰﹕

遼河巨浸﹐碣石危峯。城分玄菟﹐塞接黃龍。憑遐作梗﹐恃險忘恭。人殘鬼哭﹐主闇臣凶。有晉不綱﹐戎麾內逐。帝隋失禦﹐皇輿外鶩。九縣塵徵﹐三靈霧黷。長玆下慢﹐逋我天戮。五材無隕﹐千齡有聖。武創元基﹐文淸寶命。波恬四海﹐明宣七政。息眾以寧﹐綏荒以令。飛龍繼迹﹐鳴鳳重光。遂均夷夏﹐疊用柔剛。戈船泛月﹐劍騎橫霜。風驅海石﹐電掃辰陽。帝師無戰﹐神兵有伐。丞相陪麾﹐司空仗鉞。危云旦起﹐長星夜發。萬壘爭屠﹐千城自蹶。功超薄伐﹐義極兼該。殊方厎定﹐善陣徐回。歸俘獻捷﹐課績分材。建侯淸廟﹐偃伯靈臺。考事龜謨﹐凝淸鳳扆。仰觀俯察﹐享神作祀。道則推天﹐功非在已。丰隆旦出﹐招搖夕指。神壇嶽立﹐齋館云深。鑾旗曉引﹐葆吹晨吟。山明野澈﹐日降天臨。鏘鏘盛服﹐肅肅珪簪﹐俎豆畢陳﹐笙鏞間撫。玉觴分獻﹐金錞暢矩。靑帝鳴琴﹐朱靈會舞。上和下悅﹐神歆福聚。收驩巨野﹐反旆靈躔。恩周宇宙﹐樂極寰埏。徳因時立﹐頌以詞宣。帝之功也﹐臣何飾焉﹖

卷十三

頌

九成宮頌並序

臣聞在天垂曜﹐璇宮列乾象之墟﹔在地班形﹐珠闕鎭坤靈之野。洎夫三精軿運﹐卽寥廓而爲宮﹔九聖旋遊﹐徧洪荒而可宅。則有瑤房玉室﹐昆山分太帝之庭﹔金屋銀臺﹐滄海濯玄元之宇。豈非神明其道﹐騁仙轡於無垠﹔浩蕩其居﹐示淸都於不宰﹖若夫扃牖六合﹐奔走八神﹐占日月而揆山川﹐駕陰陽而法天地﹐非聖人其孰能與於此乎﹖

至若文開遁甲﹐仇峯城蒼後之躔﹔樂奏鈞天﹐峒嶺駐黃軒之駕。業融環堵﹐下姑射而尋眞﹔道濟巖廊﹐望衡山而展事。斯則三階徧下﹐惟臨布政之宮﹔六位時乘﹐未睹巡方之館。其後兩龍齊騖﹐抗瓊闥而同嬉﹔八駿髙驤﹐指瑤池而結興。殷風不競﹐沙邱雄別館之娛﹔秦道無章﹐云閣絢【一作徇】殊庭之賞。於是功虧大壯﹐頌闕祈招。丰屋同忘﹐危輈繼及。遂使來年候迹﹐名山爲縱觀之場﹔並海遵河﹐沃野盡行宮之地。皇天震怒於上蒼﹐黎甿慟哭於下土。其有斟酌千古﹐文明一代﹐蒿宮不陋﹐茨山可仰。祈誠東嶽﹐唐帝復衢室之尊﹔用饗西岐﹐天子合鈞臺之運。得其道也﹐蓋有存焉。國家梯霄架極﹐罄域裁基。纂髙邱白雲之胤﹐郁函都紫气之兆。宸扉旣辟﹐一宇宙而來王﹔聖籙潛躋﹐貳乾坤而作帝。髙祖天旗夜立﹐制黃馬而先驅﹔太宗日馭晨飛﹐驂綠螭而首出。𨿽立極承祧之業﹐進燭前文﹔而重光累洽之符﹐歸功下武。陛下承靈太一﹐踵睿登三﹐星虹沓祉﹐電虯發慶。丹書碧篆﹐神符煥河洛之文﹔玉斗珠衡﹐天骨挺皇王之表。用能捨桐圭而宣匕鬯﹐肅玉籍而揖宗祧。寫靄九天﹐騰景萬里。禦風雷七曜於上﹐博臨之功顯﹔用山川六府而下﹐輔相之宜得。玄宮密運﹐敷造化於靈襟﹔黃屋神凝﹐創經綸於寶思。鳳闈宵靜﹐陰靈宣玉閫之華﹔鶴禁朝趨﹐離象峻銅樓之景。川分帝子﹐控鯤壑而疏源﹔嶽動天孫﹐擁熊山而列鎭。其化成也如彼﹐其彊幹也如此。爾乃停旒正室﹐儼纊中軒﹐玉階匪泰﹐金門爲險。佇虹旃於月澗﹐嶽瀆生光﹔飛鶴蓋於煙臯﹐江湖動色。桃溪逸彥﹐塞丹井而歸風﹔松磴遺英﹐斬玄關而奉制。位兼河海﹐九卿參巨濟之功﹔道合星辰﹐三事郁經天之象。朱幡緝化﹐泣故老於中溪﹔墨綬宣風﹐繞春童於上陌。

王化之基已洽﹐天工之代有序。建銅儀而測曜﹐象緯齊懸﹔按璇璣而書云﹐禎氛疊舉。祥雝十二﹐紫鵷調夏谷之音﹔大禮三千﹐赬蛇應黃鍾之曲。蠶功順令﹐業著於靑裳﹔蜃磨迎春﹐恩周於黛耜。黃沙靜讞﹐爽鳩興頓足之悲﹔丹石銷冤﹐神獬輟摧鋒之計。詠時和於帝壤﹐動植咸驩﹔歌道泰於華封﹐昆虫自樂。星墟列將﹐輝玉節而長驅﹔天策神兵﹐下金壇而決勝。橫麾赤阪﹐蔥山成不戰之郊﹔命繳靑邱﹐桃野見其亡之兆。煙馳火徼﹐勵珠產而移琛﹔雪騖水洲﹐駕瑤溪而納贐。乾坤徑復﹐載遵赤縣之封﹔曦望環周﹐未出黃圖之域。故夫含吐萬物﹐至功也﹔制乎八表﹐大業也﹔一陰一陽﹐神道也﹔乃文乃武﹐聖圖也。用能使天不愛寶﹐地不藏珍﹐日月五行﹐風雲四序。龍章鳳彩﹐舄奕於郊墟﹔黃鉉紫玉﹐磊砢於坰圃。集靈風於翠箑﹐浴甘露於朱英。澤馬飛鑣﹐山輿結轍。殊徽狎【一作押】至﹐祥書竭東郭之毫﹔累譯同歸﹐朝冊盡南山之竹。然後瑤壇備物﹐陳帝服而展皇儀﹔石室疇庸﹐登太山而小天下。功宏事畢﹐狹【當爲挾】廣宙而三遷﹔風舉云搖﹐歷神都而一憩。考遺基於汶上﹐稽故典於淹中。光總章之瑞紀﹐嗣幹封之寶歷。

大矣哉﹗升中作睿﹐握四海而爲尊﹔則大斯模﹐肇三宮而配永。憑太室而髙視﹐靈壇八百﹔坐明堂而恭已﹐諸侯一萬。時旣貞矣﹐襄城辭訪道之遊﹔功旣成矣﹐玄圃頓尋仙之駕。由是南宮奏議﹐和玄禁而成章﹔西土謳歌﹐指皇輿而佇眷。咸以珍臺靚穆﹐陽靈開避暑之宮﹔淸序鈞調﹐景福制追涼之殿。然則髙棟深宇﹐威神之大節也﹔順气發生﹐巡遊之大功也。況乎石城金室﹐偏興井鬼之區﹔珠藪瑤池﹐宛在秦豳之境。應雷軿而出豫﹐蒼帝其時﹔面炎馭而思和﹐朱明不遠。𨿽塗吟野忭﹐黎元忻望幸之符﹔而屈已從人﹐天子下勞謙之詔。候離宮而從宴﹐尙惕三危﹔淸近縣而移鑾﹐猶詳再駕。以爲三十六所﹐帝劉非舜禹之心﹔四十二宮﹐全趙異成康之歷。詠荊臺而夕厲﹐思蒲阪而家凝。方奉後天之期﹐俯順觀風之請。萬靈禔祉﹐三辰合慶。姬文考筮﹐容成奏日。千旌鳳轉﹐儼鏤象而星陳﹔萬騎龍嘶﹐伐靈鼉而曉徹。靜帷宮於綠野﹐肅帳殿於黃街﹐奔欃槍而走陸梁。陳浮靈【當爲云】而侯明月。前驅電竦﹐下列缺於騰鞭﹔後乘雷驚﹐起丰隆於驟轂。瓊戈晝灑﹐太陽疲轉日之鋒﹔玉劍宵翻﹐懸象睹衝星之气。天旋霧散﹐嶽運川回﹐林兵護野﹐方神啟路。黃麾紫蓋﹐雜眞【一作精】气而西浮﹔云動神行﹐背封巒而右指。吐霧馳風﹐以臻夫九成宮﹐禮也。

爾時峯橫地乳﹐景戴天糜﹐分閬井而圖基﹐蔭秦星而耀址。靈墟寶藏﹐代興洴雍之間﹔峻阜長岑﹐疊鎭岐梁之域。丹溪碧洞﹐吐納虹霓﹔偃柏叢篁﹐騰遷雨霧。獲秦餘於故兆﹐地擬林光﹔訪周舊於遺風﹐山連水滸。前趨劍棧﹐玉壘千尋﹐傍望斗城﹐金墉萬仞。架陰邱而北走﹐境瞰鄜祠﹔分沓嶂而西馳﹐塗交隴阪。仙都密邇﹐猶連上苑之扃﹔靈宮巋然﹐直透崇岡之曲。卽喬基於磵道﹐利在斯幹【澗也】﹔固拱木於虞衡﹐規同匪日。彌峯跨谷﹐層城萬轉﹔歷險乘危﹐回廊四注。山祗盡石﹐出徼道而終年﹔風伯贏糧﹐半長途而中宿。架千樓而■﹝木致﹞極﹐爛若神扶﹔羅萬戶而窺天﹐巍如化立。離堂早照﹐皦日籠光於綺寮﹔合殿宵深﹐歸云納影於重廡。瑉房砥室﹐畫栱相望﹔綠岫紅巖﹐雕櫳間出。玄熊蚺■﹝虫炎﹞﹐俯棟宇而危心﹔靑鳥歸飛﹐仰欞軒而墜翼。轉飛檐於秀崿﹐上出重冥﹔蔭反宇於回溪﹐下臨無地。紅葩紫菂﹐垂倒井而披文﹔金鎖銀鋪﹐接重扃而炫色。儼鉤陳於漢陌﹐泰階非遠﹔設陛戟於煙莊﹐仙梯可陟。華璫璧散﹐掛明月於崇朝﹔密网珠連﹐落奔星於已曙。丹梁發秀﹐彩沓虹文﹔皓壁凝鮮﹐光涵蜃气。銅龍對澑﹐接飛泉而瀑流﹔鐵鳳連薨﹐溯還飈而佇立。𨿽南纏統序﹐北室開榮﹐凜勁气於叢楹﹐起淒風於洞穴。踆烏失轡﹐出澗戶而無光﹔金兔低輪﹐下山扉而變色。陰庭阻夏﹐祝融無竊據之因﹔邃屋乘春﹐顓頊定忘歸之策。飛廉扣響﹐超北闕而神寒﹔屏翳收津﹐躅南端而股戰。蒼蒼八桂﹐白露爲霜﹔落落千松﹐玄陰昧景。金人列陛﹐來危砌而思裘﹔玉女窺窗﹐伏曾【層也】巒而請纊。陽秋代駕﹐不凋仙囿之華﹔天地爲鑪﹐未解幽陵之凍。至若气淸幹步﹐景霽山維。棲翠靄於崇榮﹐列朱霞於復榭。瓊枝累道﹐移綴文■﹝貔﹐木代豸﹞﹔碧樹周阿﹐光瑤鏤檻。靜簾帷而洞啟﹐穆羽相和﹔肅坻崿而天臨﹐纖塵不動。宸儀有睟﹐蓬萊與城闕俱榮﹔羣後多歡﹐蘿薜共簪裾合賞。巖花落砌﹐綴龍扆而成文﹔嶂葉交軒﹐拂鸞旗而追影。鑪峯轉靄﹐香傳玉几之風﹔石瀨鳴湍﹐響入銅壺之水。乃有陵陽駕鶴﹐奉丹墀而稱臣﹔子晉吟鸞﹐下靑蒲而謁帝。箕精失曜﹐傅說恭命於東廂﹔昴宿低芒﹐庭堅奉職於西序。三臺九署﹐云端極目﹐霓裳鳳髻﹐闕下相尋。張良臥疾﹐攀赤松而有地﹔綺季來朝﹐歌紫芝而忘返。

若夫功成旰食﹐道濟宵衣。漢宮追聽覽之餘﹐堯殿得巡來之隙。霞登月憩﹐光睿幸於彤闈﹔玉振金聲﹐藻宸章於翠掖。洛陽才子﹐承閒盡宣室之談﹔蜀郡詞人﹐還奏動甘泉之賦。復有軒庭十四﹐出桂閫而乘茵﹔永巷三千﹐望椒塗而奉幣。翊鸞臺之廣晏﹐扈鴛砌之仙遊。羅綺芳兮四面春﹐環佩鳴兮九重暮。風閨夕敞﹐攜少女於歌筵﹔月幌宵朧﹐下姮娥於舞席。玄房俟宴﹐云姬辭豹尾之歡﹔紺幄承顏﹐星媛入魚鱗之戲。若乃屯營櫛比﹐對閣道而斜趨﹔廨寺棋分﹐混文昌而外屬。周朝瑞鸑﹐聲參叶律之宮﹔陳寶鳴難﹐響雜司晨之序。名都廣會﹐閭閻萬室﹔帝籞仙垣﹐亭臯千里。山村野塾﹐家連菌艸之園﹔谷飲川居﹐戶有桃符之水。故夫恩加艸樹﹐囿原澤而無私﹔道被翔行﹐苑山川而不禁。

每至旻天戒序﹐髙風嘯律﹐虞官獻秋狝之儀﹐司馬奉梁騶之典。將軍布卒﹐略玄灞而東馳﹔都尉關營﹐繞黃山而北睇。於是逢蒙列階﹐蚩尢並轂﹐材官發射﹐期門走仞恐【當爲列】刃。杖玄麾而直指﹐鶚視千羣﹔奮朱鬣而橫行﹐龍驤萬計。層旗廣旆﹐出宇宙而三驅﹔疊鼓鳴鐘﹐運【一作連】雷霆而一呼。前旌逐日﹐誇父斷洪河之流﹔後騎超山﹐共伯挾昆侖之柱。近陵吐焰﹐縟奔電於長鋒﹔灌莽生塵﹐隕飛霜於勁鏃。合戈鋋而照地﹐猛兕知窮﹔振罟綱而籠天﹐騰龍失據。崩林磔石﹐毛羣無鋌險之資﹔蔭澤風山﹐羽族落垂云之影。長圍躞蹀﹐得駿馬於秦坰﹔大輅徜徉﹐載飛熊於渭浦。然後還師振旅﹐考事陳功﹐皮軒按節﹐牙璋復路。祝余生於大野﹐誓廣校於長陬﹐鮏羴於巀嶭之墟﹐省蠟【當爲賜】胙於長楊之館。命奔烽而舉爝﹐火照甘泉﹔總輕騎而行庖﹐云驚上路。聲兼萬鑰﹐歌鐘空廣樂之庭﹔禮被三雍﹐玉帛盡塗山之會。龍胎鳳卵﹐入禹膳而調芳﹔石乳瓊漿﹐委堯樽而湛色。恩沾下帛【當爲席】﹐宴液仙宮。𨿽大夫思濯鷁之歡﹐而天子可回鸞之奏。然後拜釐淸廟﹐考徳齋宮。用玄功而不有﹐宅太虛而無迹。勛崇易簡﹐規萬祀而化黃金﹔道貫幽明﹐徵百靈而饗丹甑。得玄珠於舜海﹐尙警水危﹔朗天鏡於堯儀﹐猶勤日昃【一作晏】。虔恭上帝﹐東朝懸待諫之旌﹔淸問下人﹐南面聽登聞之鼓。則有郊童候【一作俟】蹕﹐敢讓天師﹔野老排閽﹐惟歌帝力。風行比屋﹐忠臣收折檻之謀﹔化溢康衢﹐良使息埋輪之請。設神規而動俗﹐庶績其凝﹔握元符而發祉﹐殊方合應。華胥已泰﹐濟羣生於不死之庭﹔閶闔可觀﹐致仙歷於無窮之境。蕩蕩乎發育萬物而顯諸仁﹐洋洋乎包舉六气而藏諸用。均兩儀而得一﹐恥三皇而不四者矣。臣勃東臯賤節﹐北阜幽姿﹐常叨召見這恩﹐驟玷明揚之列。書生謁相﹐望闕推輪﹔下客遊梁﹐榮參賜帛。終童立志﹐空投函谷之繻﹔馬令同時﹐未給尙書之筆。𨿽玄機妙鍵﹐已寂兆於忘言﹔而詠徳陳功﹐請追聲於匪頌。其詞曰﹕

九門浩蕩﹐三山超忽。帝坐金房﹐仙成玉闕。浮丹麗紫﹐棲霞冠月。眞匠難徵﹐虛談易越。﹝其一﹞

旋窺鳳紀﹐極睇龍墳。曾巢化沒﹐上棟爻分。茅宮蔽雨﹐松殿來云。猶迷匪陋﹐尙闕斯文。﹝其二﹞

道倫明一﹐風遷繼五。禮贊三宮﹐詩歌百堵。黃圖未洽﹐紫庭無輔。局促墉垣﹐逡巡度矩。﹝其三﹞

盛衰環襲﹐衝盈舛騖。璇宇夏闕﹐瑤扃殷樹。奢窮地絡﹐毒流天步。相日遄奔﹐尋云速僕。﹝其四﹞

災延六國﹐運逼三川。分雄競侈﹐禮僭圖全。飛薨月徑﹐列廡霞阡。幹溪敗楚﹐碣石亡燕。﹝其五﹞

阿房秦構﹐文軒五里。建章漢立﹐仙闥萬戺。詭代齊徑﹐違天縱已。望夷有釁【釁也】﹐甘泉不祀。﹝其六﹞

宛郊嗣籙﹐譙鄕警眾。蜀跨梁岷﹐吳吞楚夢。相宜裁軌﹐崇楹累楝。云闕同華﹐泉臺罕共。﹝其七﹞

晉圖終否﹐胡風肆極。霧黷丹圍﹐塵埋紫域。皇階不守﹐帝庭無色。帳殿相臨﹐氈墻間飾。﹝其八﹞

南承有宋﹐北洎亡隋。功慚戶牖﹐守在城池。樓船水覘﹐車陣山窺。吳庭再毀﹐代鼎三移。﹝其九﹞

火徳初融﹐江陽喪旅。奄收淮船﹐遂朝吳渚。象錯極乎﹖龍舟壞楚。雄圖乃溢﹐傾宮不處。﹝其十﹞

海嶽呈華﹐風雷寫慶。翦諸戎首﹐光我靈命。紫气云蒸﹐黃星月映。轥商爲業﹐遵唐啟聖。﹝其十一﹞

景閟丹繩﹐祥抽翠籙。格天垂範﹐模神騖躅。朱極重光﹐黃離繼旭。道淸金鏡﹐時和玉燭。﹝其十二﹞

澄規鳳閫﹐毓訓鸞闈。桐宮宿列﹐桂邸霞飛。臺精變道﹐嶽耀裁幾。朝盈振鷺﹐境比馴翚。﹝其十三﹞

武韜弓矢﹐文經步驟。爽鳩議獄﹐龍夔掌奏。玉帛華夷﹐提封宇宙。譯書歲款﹐祥圖月湊。﹝其十四﹞

帝功得一﹐乾元用九。鏤玉天齊﹐塗金社首。神京四邑﹐明堂八牖。燮而可大﹐爲而不有。﹝其十五﹞

層宮望幸﹐堯封佇悅。伺隙披圖﹐乘時徙轍。赤驑俟駕﹐蒼虯按節。月車宵移﹐星闈曉列。﹝其十六﹞

方神護野﹐嶽將淸塗。回麾嶠路﹐逗蹕山樞。千靈電騖﹐萬辟風趨。鈞臺有問﹐峒岫無虞。﹝其十七﹞

五城分秀﹐雙巒抗影。畫栱彌峯﹐雕薨亙嶺。煙閨夜謐﹐云房晝靜。竹殿棲寒﹐松軒祕景。﹝其十八﹞

紫庭晨禦﹐彤闈早辟。天子凝旒﹐辟公奉璧。薜蘿齊致﹐簪裾混迹。仙鶴隨輪﹐靈鳧墜舄。﹝其十九﹞

風扃浚敞﹐震廊藻邃。玉网星開﹐金鋪月墜。山樓獸矯﹐雲臺鳥次。復嶂披丹﹐回流轉翠。﹝其二十﹞

仇夷聖宅﹐姑射神心。樂翔丹鳳﹐使引靑禽。羲壇葉暗﹐禹洞花深。沼分瑤水﹐苑跨珠林。﹝其二十一﹞

順時宣節﹐分戎講將﹐星騎朝飛﹐云羅夕張。寶雞獲祉﹐非熊入貺。駕掩岐搜﹐禮髙秦望。﹝其二十二﹞

酆庭未遠﹐塗山有戮。襄野迷軒﹐淸都宥穆。罕夷幹步﹐徒丰帝屋。光總大猷﹐允歸天祿。﹝其二十三﹞

合宮垂訓﹐靈臺韻雅。功映寰中﹐頌流天下。皇圖已泰﹐鴻筆難假。帝有力焉﹐惡非能者。﹝其二十四﹞

卷十四

頌

乾元殿頌並序

臣聞鵬霄上廓﹐瓊都開紫帝之庭﹔鰲紀下奠﹐珍野辟黃靈之館。兼山配極﹐照鸞闕於霞標﹔洊水含元﹐湛驪宮於霧壑。斯則神徵語怪﹐功潛鳥迹之初﹔理涉非經﹐道昧鶉居之始。授鳳書而稽碧落﹐仙構罕存﹔按龜籙而質黃圖﹐金模間起。粵若風移處闇﹐層巢恢火運之機﹔業洎【一作拒】向明﹐上棟括河圖之奧。三階布政﹐詠匪日於靈臺﹔百堵陳詩﹐頌斯幹於考室。亦有黃軒瞰月﹐譙門頹九洛之功﹔璇闥排煙﹐牧野構三河之酷。禦燕臺而臨北極﹐缺王度於祈招﹔列云閣而拒南山﹐隕皇謨於軹道。然則卑宮喪禮﹐采椽輕四海之尊﹔丰屋延災﹐柏梁非萬乘之有。𨿽因時立事﹐奢儉殊流﹔而弘道在人﹐興亡疊運。靈光末造﹐不窺九室之榮﹔景福宏規﹐猶擁三方之釁【釁也】。瞻風舊史﹐逮曹馬而無譏﹔觀迹故墟﹐歷周隋而未得。自我唐太陵遷構﹐均五方於鶴幾之前﹔中野凝圖﹐調六气於虯牀之下。坐圭臺而淸俯仰﹐晷緯齊明﹔臨鼎邑而重威靈﹐風雷合響。得玄功於大壯﹐其在玆乎﹖

我大唐雞渾指極﹐樹神宰而制山河﹔鶴【當爲雀】讖裁儀﹐辟太虛而有天地。黃精吐瑞﹐潛龍苞象帝之基﹔紫气徵祥﹐鳴鳳呈眞王之表。髙祖太武皇帝虹星湛色﹐開寶冑於金壺﹔蛟電凝陰﹐發皇明於石紐。白蛇宵斷﹐行移海嶽之符﹔蒼兕晨驅﹐坐遘云雷之業。屬東鄰委馭﹐扇虐政於叢祠﹔北拱隳尊﹐紊皇圖於寶極。蜚鴻集野﹐瞻烏鮮投足之因﹔靑犢嘯風﹐羣鹿無擇音之所。天街五裂﹐截鯨浦而飛芒﹔地紐三分﹐觸鰲山而按節。玄虯在禦﹐掃圻甸而廓星都﹔黃鳥分麾﹐動扶搖而駭云陣。鑣宮仗鉞﹐跨髙陌而登元﹔轡野韜戈﹐陟泛壇而擁號。皇圖不恃﹐聖人追捲領之風﹔神器無私﹐才子奉褰裳之運。

太宗皇帝云房揖契﹐壓麟璽於庭軒﹔雷渚翔英﹐擾龍鈐於周鎬。八能亨運﹐抗鵷邸而仗朱髦﹔十亂恢基﹐臨鶴州而擁黃鉞。唐云祕族﹐潛開白水之徵﹔代景回輪﹐光踐丹邱之運。權輿象緯﹐削茅社而建瓊祧﹔艸昧風雲﹐席蘿圖而創璇歷。紫庭合粹﹐括宇宙於宸襟﹔丹扆凝尊﹐運陶鈞於寶思。摛碧霄而煉石﹐上淸耀魄之宮﹔詔寰海而捐珠﹐俯睇陽侯之室。功驅偃伯﹐頓鶚視於華封﹔道被來王﹐靜龍吟於武庫。玄樞上運﹐卜年開累聖之符﹔丹竈升遐﹐遺範敞謀孫之畫。

皇帝陛下椒庭襲慶﹐曜璇萼於霞莊﹔蘭殿分休﹐湛珠衡於月館。道凝瓊鎭﹐下蒼掖而照重熙﹔業峻銅樓﹐憑紫軒而揖羣後。環四瀛於舜抱﹐漏蟻覃津﹔棲十景於堯衿﹐巢螟荷照。上元開籙﹐寶龜定皇邑之模﹔下武崇基﹐飛龍錫帝臺之構。貞明啟運﹐齊玉鏡於鸞門﹔易簡成功﹐偃銅符於鶴仗。懷降尊於襄野﹐太階忘七起之勞﹔念負重於焦原﹐中席托三危之險。臨翠嬀而則道﹐天孕時成﹔坐玄扈而被圖﹐神超物妙。

皇后星潯縱淑﹐曳珠紱於銅【恐當爲桐】臯﹔云野疏祥﹐抗瓊枝於桂浦。素蟾登慶﹐六虛充牝馬之貞﹔丹雀銜休﹐三雅合《關雎》之好。璇宮夜靜﹐居龍幰而調元﹔金屋晨開﹐禦鴛階而緝化。芝庭揖訓﹐遠淸和鳳之儀﹔蘭佩承風﹐競峻當熊之節。

皇太子承云紫座﹐翊八柱於幹維﹔湛粹靑衢﹐揖三樞於地戶。黃離踵曜﹐太陽分銑樹之輝﹔蒼震洊音﹐少海控銀河之色。鶴筌【當爲笙】飛奏﹐想丹駕於瓊山﹔鮑俎捐芳﹐齒玄冠於寶序。彤闈問豎﹐禮崇監撫之威﹔黼席興賢﹐義極君親之愛。

若乃東門卹胤﹐疊仙構於熊山﹔西苑承家﹐導靈波於雁沼。桐圭作瑞﹐鳳毛曜丹穴之英﹔茅壤分維﹐麟趾冠玄邱之俊。巽宮延粹﹐辟朱柱於娥臺﹔兌野流芬﹐疏紫蘭於別館。頻隈毓範﹐云扃分戚裏之驩﹔覃嶼凝規﹐星閣絕郎官之請。雕龍命職﹐縱跳澤而驤鱗﹔翠鶠調司﹐順義飈而撫翼。月軒宵佇﹐虞溪降璇緯之精﹔震帳晨披﹐薑水洞金韜之賾。

飛鶴書而抽海狀﹐桂壑於是投綸﹔轉麟旆而揖山容﹐松澗由其削衽。軒圖瑞裔﹐泛花綬於雞林﹔農紀祥炎﹐濯蘭纓於鳳水。仙臺俶【作也】務﹐三珪銓棘序之風﹔天秩調邦﹐六府變槐衢之典。金門獻納﹐縱麟筆於苔箋﹔石館論思﹐核龜章於竹槧。淹中訪禮﹐蹲龍搖璧水之波﹔稷下談經﹐飛兔躍環林之秀。詞庭吐鳳﹐玩鳥迹於春黌﹔書帳翻螢﹐閱虫文於夏閣。杏花千畝﹐紺轅照磨蜃之功﹔桑柘三宮﹐玄紱降親蠶之禮。圜邱上辟﹐奉蒼璧於靈壇﹔方澤下凝﹐列黃琮於寶墠。朱弦翠瓚﹐履霜懷四饗之尊﹔復澑重檐﹐涓日正三綱之首。五靈奔慶﹐冠虯澤於黃樞﹔六祀銜欣﹐揚麟煙於紺席。遺弓積慕﹐虔深太廟之儀﹔執豆推恩﹐道振明堂之禮。

瑤山廣樂﹐備逸調於宮懸﹔洞庭仙奏﹐納遺歌於帝府。九韶分唱﹐後夔淸桂序之音﹔六變同和﹐飛鳳掌梧軒之律。樽俎折旋之數﹐苞舉陰陽﹔堂庭節奏之規﹐彌綸宇宙。靈襟索隱﹐控風伯於詞林﹔睿想鉤深﹐詔天吳於筆海。神窮獨照﹐傍探赤水之珍﹔思洽幾深﹐回寫丹溪之韻。金壇紫露﹐映銀籀而翻華﹔瑤林白雪﹐藻瓊章而吐絢。

蟬恐是蟾機撮化﹐銅渾將九聖齊懸﹔虯箭司更﹐銀漏與三辰合運。爽鳩分職﹐素云頹馬喙之祥﹔神獬關司﹐玄水照龍顏之則。黃沙鞠艸﹐剗叢棘而遷訛﹔丹石滋苔﹐仰甘棠而息訟。融臯再稔﹐方聞外戶之謠﹔昧谷千箱﹐坐溢康衢之奏。百城煙峙﹐望秋露而乘風﹔千室雲開﹐合宵霆而組化。彤幃獨選﹐熊幡下蘆雁之祥﹔墨綬分賢﹐犀檢降槐鸞之祉。筠驂佇信﹐髦士剖竹而相尋﹔葦杖沾仁﹐鮐叟攀輪而不暇。龍蛇可踐﹐野人丰荷杖之驩﹔雞犬相聞﹐城尉輟鳴桴之響。五云抽潤﹐湛芳气於璇臺﹔六府咸殷﹐唱丰歌於銅闕。不戒而畀東戶﹐恩周動植之津﹔博施而舉南風﹐化偃胎萌之寓。

神謀備豫﹐嚴七萃於丹樞﹔邃略防微﹐肅千廬於紫衛。元戎握節﹐黃公授犀闕之圖﹔帝座聞鼙﹐玄女薦龍庭之策。赬柯捭【當爲柙】刃﹐中權決勝於兩階。白羽俄麾﹐善陣推亡於四表。朱匩反景之域﹐削蛇弭於文■﹝貔﹐木代豸﹞﹔黑山明月之鄕﹐委龍琛於武帳。錦軒星騖﹐控幹絡而觀風﹔繡服霞驚﹐浹坤紘而問俗。川浮沒羽﹐鯨溪靜丹浦之虞﹔陸薦飛毛﹐熊巘動靑雲之偵。銀關驟雨﹐望紫陌而趨恩﹔鐵幌馳風﹐計彤闈而瀝思。赤馬文猿之寶﹐叢積乎郊虞﹔紈牛露犬之貢﹐滿盈乎儲邸。靑邱畫野﹐不逾徵賦之鄕﹔蒼水奉圖﹐未盡堤封之貫。

且夫緯武經文﹐宏業也﹔含幽育明﹐至誠也﹔混齊六合﹐大功也﹔規模百代﹐昌數也。故能襲九空而寧庶物﹐劃千里而統諸侯。休徵象徳而動﹐嘉符觸類而至﹐風揚晷洽﹐藻幹慶於芳年﹔司節河淸﹐藹坤禎於明渚。瑤枝結慶﹐泉埃蕩玉蓋之文﹔瓊液浮甘﹐天酒綴金莖之色。黃麰紫脫﹐湊仙穎於中畿﹔翠萐丹蓂﹐疊靈株於上序。駢眸候日﹐漾影蒙池﹔比翰翻風﹐棲光理木。祥飛井絡﹐震鱗題瑞朔之元﹔祉絢新郊﹐枵獸紀和年之序。具靈篇之絕貺﹐究仙牒之殊休。天人之際交矣﹐皇帝之道備矣。由是三靈物睹﹐扣蘭禁而棲誠﹔九服子來﹐詠蒿宮而騁力。去奢去甚﹐不矜黃屋之隆﹔匪朴匪雕﹐方順丹墀之請。

宸規相宅﹐考周舊於靈都﹔睿覽思和﹐獲秦餘於正殿。羣臣列陛﹐奏蕭相之遺模﹔天子臨軒﹐采荀卿之故事。炎洲八桂﹐簉栱仙栱於林衡﹔岱畎五松﹐委靈材於梓匠。衢宮記範﹐萬機抗九戶之尊﹔海孽移琛﹐千欒省十家之費。飛廉捲靄﹐徹煙極而浮薨﹔屏翳收津﹐劃星墟而置槧。瑤階百雉﹐光懸寶露之壇﹔瓊璧萬尋﹐影綷崇霞之閣。拖虹梁而四注﹐星漢虧於上榮﹔疊云棟而三休﹐寒暑隔於中澑。雕楣鶴企﹐沓勢分規﹔繡桷虯奔﹐殊形別起。圖璫布藻﹐罄羽璧於狼泉﹔方鏡披蓮﹐孕化機於蜃浦。芝樓對幄﹐蕃傳五日之風﹔蕓閣列錢﹐彩鍛三旬之霧。文疏罩迥﹐陰兔息肩於綺寮﹔翠幌籠霄﹐陽烏鍛翼於珠网。丰隆按節﹐下復橑而司階﹔列缺施鞭﹐低叢楹而假道。溫房佇幸﹐煦芳景於佳辰﹔涼室乘閒﹐凜租飈於火序。金鋪夕照﹐若帝圃之耀瓊英﹔寶綴晨懸﹐類阿房之聚銀燭。煙邱碧桂﹐翊瑉階而披香﹔雨岫赬筠﹐夾璇流而揚影。九衢翻翠﹐雜仙卉於中逵﹔四照霏紅﹐間靈葩於右墄。神禽率舞﹐光浮肆夏之軒﹔瑞鳥相鳴﹐響葉鈞天之樂。鉤陳宿列﹐儼雙碣於丹霄﹔綺徼霞周﹐辟千門於紫露。爾其左扃嵩鎭﹐申侯降太室之禎﹔前枕莘郊﹐伊尹發空桑之秀。揭熊山而北眺﹐貝闕猶存﹔睹龜澑而西分﹐瓊臺易接。總交中宇﹐廓川陸而疏畿﹔竟【一作意】想善鄰﹐揆風霜而建野。然則因秦構極﹐祖宗耀金策之符﹔作洛恢基﹐我後創璇居之始。援天引聖﹐隔代重暉。橫紫都而可襲﹐配玄宮而非遠。故能使神光夜燭﹐鏡麟趾於文除﹔仙渰晨華﹐委鸞章於繡礎。靈爻密發﹐八方昭大有之和﹔寶篆潛開﹐六合啟同人之會。兩儀交慶﹐虛碧墠而翹旌﹔萬宇披歡﹐指蒼車而候蹕。𨿽靑蒲頌徳﹐東朝獻龍鳳之圖﹔而丹極鳴謙﹐南面動貂羊之詔。百神推策﹐望璆徑而虔誠﹔三讓奉符﹐顧瑤壇而肅事。龜書吐瑞﹐按五校而分營﹔鳳策揚輝﹐翔八鸞而節步。帷宮霧轉﹐列芝蓋於中天﹔帳殿星離﹐軔蒲輪於大野。紫鱗充饋﹐若大帝之共臨﹔素鶴翔華﹐類羣仙之廣宴。花開瑞雪﹐委瓊饌而調芳﹔彩絢祥雲﹐夾珠旗而曳影。功推三祖﹐銀繩勒東岱之威﹔業峻一人﹐金筴奉南山之壽。道旣成矣。元符集矣﹔代旣貞矣﹐元勛緝矣。運三辰而虛玉柄﹐風兌渙其中孚﹔懸五禮而偃金科﹐雷坎光其作解。奔烽舉爵﹐溢仙酒於中衢﹔疊鼓分肴﹐浹宸輝於下裏。吞九皇而上運﹐控八聖而遐徵。翔赤驥而睇風區﹐吟翠虯而掩霄甸。隱隱轟轟﹐雷動天驚。回輿斜盼﹐而降乎乾元之殿﹔司宮庀職﹐肅坻堮而神行﹔掌捨巡方﹐煥巖廊而洞啟。赫若朱螭負漢﹐而輝橫海之鱗﹔默若蒼鵬架壑﹐而振垂天之翮。千官曉次﹐傃銀榜而端簪﹔萬戶宵披﹐候瓊膏而肅帶。靈戈列陛﹐天官具三揖之儀﹔云輅充庭﹐宗伯演九賓之禮。瑤鯨戒響﹐懸猛虡於端闈﹔銅狄分形﹐肅嚴扃於左序。排紫微而立極﹐宸儀冠明後之三﹔俯黃道而披軒﹐仙歷用乾元之九。蕩蕩乎何聖人之無外﹖巍巍乎而神功之不窮也。

臣勃席芳十步﹐企景三冬。𨿽承宣室之談﹐猶窘靈臺之影。仙壇遠祕﹐已多謝於祥鶼﹔大廈初成﹐復攀榮於賀雀。慨深梁甫﹐終乖棒日之歡﹔恩極甘泉﹐未動淩雲之價。神圖不測﹐固流絢於丹縢﹔微志可存﹐庶鐫芳於翠琬。敢獻頌曰﹕

紫扃垂耀﹐黃樞鎭野。銀樹霜披﹐珠臺月寫。響明立極﹐橫【當爲模】神廓社。大壯摛爻﹐斯幹韻雅。﹝其一﹞

鶉居化沒﹐狙訛道長。瓊構霞明﹐璜軒露敞。棄人崇欲﹐違天蠹象。南巢不救﹐東鄰長往。﹝其二﹞

瑤緘考懿﹐金板藏功。道凝茅屋﹐業盛蒿宮。龍階察祲﹐鵷閣調風。推訪華禮﹐酌儉思衝。﹝其三﹞

懸釐結疊【釁也】﹐傅翼生災。千薨嶺接﹐萬栱星開。爭圖絢侈﹐福極凶來。風寒碣館﹐露慘蘇臺。﹝其四﹞

十館營秦﹐金房砥室。千間架漢﹐韜云閟日。濟惡承危﹐同亡翼術。傾輈未遠﹐遺墟繼出。﹝其五﹞

龍川結禍﹐鶴塞稱符。塵驚八際﹐霧慘三都。穹廬寶極﹐罽幕璇樞。司宮墜典﹐掌捨淪圖。﹝其六﹞

蒼衢毓祉﹐丹邱表聖。鳳矯仙樞﹐龍回寶命。道凝金冊﹐功馳玉鏡。紫气抽華﹐黃輝疊映。﹝其七﹞

神稽鶴【當爲雀】讖﹐迹播雞渾。重光累極﹐翼子謀孫。經天緯象﹐就日提元。鸞軒湛粹﹐鳳幾裁尊。﹝其八﹞

祥抽紫歷﹐業昭彤管。珍雀朝翻﹐仙蟾夜滿。丹墟獻迹﹐靑臺墜卵。椒閫儀風﹐芝閨奉款。﹝其九﹞

登三建緒﹐明兩開儀。龍譙霧郁﹐鵷【當是鶴】禁霞披。波分璇渚﹐景峻瑤枝。黃扉曉列﹐丹轂宵移。﹝其十﹞

龜文獵彥﹐麟旌收逸。桂客攀榮﹐松賓攺律。紫鵷開紀﹐丹虯聳秩。縱壑搏飈﹐登山捧日。﹝其十一﹞

功融棘序﹐道備槐庭。不仁者遠﹐惟道斯行。煙搖墨綬﹐電轉朱軿。境懷春翟﹐野散秋螟。﹝其十二﹞

鄭竹分科﹐燕棠輟諷。銅機化極﹐珠囊業洞。禮貴丹虯﹐樂調朱鳳。珠坰獻寶﹐綿鄕委貢。﹝其十三﹞

龍關靜柝﹐鶴塞投弦。歌呈豹尾﹐舞進鳶肩。銅鐃【當爲橈】月斥【當爲溯】﹐鐵輞星懸。繩幽架險﹐驛霧馳煙。﹝其十四﹞

霧壇凝紫﹐河宮湛碧。翠箑翻飈﹐丹螢候魄。霜均雹散﹐連珠契璧。蘤蓋籠霏﹐花衢墜液。﹝其十五﹞

年和政美﹐化極風調。靈臺軫詠﹐考室興謠。循圖訪典﹐去泰捐雕。道存南面﹐讓屈東朝。﹝其十六﹞

望云裁構﹐籠霄建宇。方鏡星離﹐圖璫月聚。梓匠傾思﹐林衡授矩。畫栱棲煙﹐文軒架雨。﹝其十七﹞

芝房疊翠﹐桂廡流丹。霞張萬戶﹐霧葺千樂。重扃駐燠﹐洞牖棲寒。神加有敍﹐貺入無端。﹝其十八﹞

帝圖臨禦﹐皇僚萃止。電戟揮霜﹐云旌拒晷。紫宮可逼﹐黃街易履。鳳礎騰文﹐麟庭抗禮。﹝其十九﹞

珠泥暢績﹐銀繩郁契。鶴嶺雲明﹐龍壇景惠。道超中古﹐功推下濟。惟帝惟天﹐惟天惟帝。﹝其二十﹞

卷十五

贊

平臺祕略贊十首

孝行第一

受訓椒殿﹐承輝桂閾。資父事君﹐自家刑國。孝惟忠本﹐忠隨孝得。履薄臨深﹐惟王之則。

貞修第二

列藩好徳﹐淸修互起。峻局剛情﹐中孚素履。道契玄極﹐芳圖靑史。爲善不同﹐同歸於美。

藝文第三

榮分上邸﹐業盛文場。爭開寶札﹐競聳雕章。气淩雲漢﹐字挾風霜。後之來者﹐其在君王。

忠武第四闕

善政第五

榮開社稷﹐業照旗常。是恢藩化﹐或固朝章。功成道洽﹐身沒名揚。惟忠與孝﹐千載生光。

尊師第六

奔霆易駭﹐巨壑難遊。主明臣直﹐撫類相求。道行言用﹐性逸神休。呈嗟盛軌﹐從善如流。

褒客第七

功惟應物﹐業貴逢時。君王樂道﹐上客含詞。情起月肆﹐興入煙逵。文林辯囿﹐何代無之。

幼俊第八

列後云騰﹐英童霧躍。年妙識遠﹐理丰詞約。寵照玉旗﹐文先銅爵。勿疏小善﹐方恢大略。

規諷第九

寵榮有極﹐恭衝是守。軸碎羣毛﹐金銷眾口。全忠衛國﹐順時藏垢。周之宗盟﹐異姓爲後。

愼終第十

具覽藩猷﹐遐窺國篆。罕兼百行﹐多褒一善。履忠存性﹐愼終思遠。生榮死哀﹐身沒名顯。

太公遇文王贊見《唐語林。文學篇》

姫昌好徳﹐呂望潛華。城闕𨿽近﹐風雲尙賒。漁舟倚石﹐釣浦橫沙。路幽山僻﹐溪深岸斜。豹韜攘惡﹐龍鈐辟邪。𨿽逢切近﹐猶得安車。君王握手﹐何期晚邪﹖

碑

益州夫子廟碑

述夫帝車南指﹐遁七曜於中階﹔華蓋西臨﹐藏五云於太甲。𨿽復星辰蕩越﹐三元之軌躅可尋﹔雷雨沸騰﹐六气之經綸有序。然則撫銅渾而觀變化﹐則萬象之動不足多也﹔握瑤鏡而臨事業﹐則萬機之湊不足大也。故知功有所服﹐龜龍不能謝鱗介之尊﹔器有所歸﹐江漢不能竊朝宗之柄。是以朱陽登而九有照﹐紫泉淸而萬物睹。粵若皇靈艸昧﹐風驪受河洛之圖﹔帝象權輿﹐云鳳錫乾坤之瑞。髙辛堯舜氏沒﹐大夏殷周氏作。達其變﹐遂成天下之文﹔極其數﹐遂定天下之象。衣冠度律﹐隨鼎器而重光﹔玉帛謳歌﹐反宗禋而大備。洎乎三川失禦﹐九服蒙塵。俎豆喪而王澤竭﹐鐘鼓衰而頌聲寢。召陵髙會﹐諸侯輕漢水之威﹔踐土同盟﹐天子窘河陽之召。三微制度﹐乘戰道而橫流﹔千載英華﹐與王風而掃地。大業不可以終喪﹐彜倫不可以遂絕。由是山河聯兆﹐素王開受命之符﹔天地氤氳﹐玄聖舉乘時之策。興九圍之廢典﹐振六合之頹綱。有道存焉﹐斯文備矣。

夫子姓孔氏﹐諱邱﹐字仲尼﹐魯國陬人也。帝天乙之靈苗﹐宋微子之洪緒。自玄禽翦夏﹐俘寶玉於南巢﹔白馬朝周﹐載旌旗於北面。五遷神器﹐琮璜髙列帝之榮﹔三命雄圖﹐鐘鼎冠承家之禮。商邱誕睿﹐下屬於防山﹔泗水載靈﹐遙馳於汶上。禮樂由其委輸﹐仁義由其來蘇。排禍亂而構乾元﹐掃荒屯而樹眞宰﹐聖人之大業也。

若乃承百王之丕運﹐總千聖之殊姿。人靈昭有作之期﹐嶽瀆降非常之表。珠衡玉斗﹐徵象緯於天經﹔虎踞龍蹲﹐集風雲於地紀。亦猶三階瞰月﹐恆星知太紫之宮﹔八柱衝霄﹐羣嶺辧中黃之宅﹐聖人之至象也。

若乃順時而動﹐用晦而明。紆聖哲於常師﹐混波流於下問。太陽亭午﹐收爝火於丹衡﹔滄浪浮天﹐控涓涔於翠渚。西周捧袂﹐仙公畱紫气之書﹔東海摳衣﹐郯子敍靑雲之秩。接輿非聖﹐詢去就於狂歌﹔童子何知﹖屈炎涼於詭問﹐聖人之降迹也。

若乃參神揆訓﹐錄道和倪。辱太白於中都﹐絆乘黃於下邑。湛無爲之迹﹐而眾務同並﹔馳不言之化﹐而羣方取則。𨿽復霓旌羽旆﹐齊人張夾谷之威﹔八佾三雍﹐桓氏逼公宮之制。洎乎歷階而進﹐宣武備而斬徘優﹔推義而行﹐肅刑書而誅正卯。用能使四方知罪﹐爭歸舊好之田﹔三家變色﹐願執陪臣之禮﹐聖人之成務也。

若乃乘機動用﹐歷聘棲遑﹔神經幽顯﹐志大宇宙。東西南北﹐推心於暴亂之朝﹔恭儉溫良﹐授手於危亡之國。道之將行也命﹐道之將廢也命。歸齊去魯﹐發浩嘆於衰周﹔厄宋圍陳﹐奏悲歌於下蔡﹐聖人之救時也。

若乃筐篚六藝﹐笙簧五典。折旋洙泗之間﹐探賾唐虞之際。三千弟子﹐攀睿化而升堂﹔七十門人﹐奉洪規而入室。從周定禮﹐憲章知損益之源﹔反魯裁詩﹐雅頌得弦歌之旨。備物而存道﹐下學而上達。援神敍教﹐降赤制於南宮﹔運斗陳經﹐動玄符於北洛【當爲落】﹐聖人之立教也。

若乃觀象設教﹐法三百八十四爻四十有九﹔窮神知化﹐應萬一千二百五十策五十有五。成變化而行鬼神﹐觀陰陽而倚天地。以鼓天下之動﹐以定天下之疑。索眾妙於重元﹐纂羣微於太素﹐聖人之贊易也。

若乃靈襟不測﹐睿視無涯。石砮昭集隼之庭﹐土缶驗羵羊之井。稽山南望﹐識皓骨於封禺﹔蠡澤東浮﹐考丹萍於夢渚。麟圖鑑遠﹐金編題佐漢之符﹔鳳徳鉤深﹐玉策筮亡秦之兆﹐聖人之觀化也。

時義遠矣﹐能事畢矣。然後拂衣方外﹐脫屣人間。奠楹興夕夢之災﹐負杖起晨歌之迹。撓虹梁於大廈﹐物莫能宗﹔摧日觀於魯邱﹐吾將安仰﹖明均兩曜﹐不能遷代謝之期﹔序合四時﹐不能革盈虛之數。適來夫子時也﹐適去夫子順也。爲而不有﹐用九五而長驅﹔成而勿居﹐撫云霓而髙視﹐聖人之應化也。

自四教遠而微言絕﹐十哲喪而大義乖。九師爭大易之門﹐五傳列【當爲裂】春秋之輻﹔六體分於楚晉﹐四始派於齊韓。淹中之妙鍵不追﹐稷下之髙風代起。百家騰躍﹐攀戶牖而同歸﹔萬匠驅馳﹐仰陶鈞而其貫。猶使絲簧金石﹐長懸闕裏之堂﹔荊棘蓬蒿﹐不入昌平之墓﹐聖人之遺風也。

導揚十聖﹐光被六虛﹐乘素履而保安貞﹐垂黃裳而獲元吉。故能貴而無位﹐履端於太極之初﹔髙而無名﹐布政於皇王之首。千秋所不能易﹐百代所不能移﹐萬乘資以興衰﹐四海由其輕重。𨿽復質文交映﹐瞻禴祀而長存﹔金火遞遷﹐奉琴書而罔絕。蓋《易》曰「觀乎人文﹐以化成天下。」又云「聖人以神道設教﹐而萬物服焉。」豈古之聰明睿智神武而不殺者夫﹖

國家襲宇宙之淳精﹐據明靈之寶位。髙祖武皇帝以黃旗問罪﹐杖金策以勞華夷﹔太宗文皇帝以朱翟承天﹐穆玉衡而正區宇。皇上宣祖宗之累洽﹐奉文武之重光﹐稽歷數而坐明堂﹐陳禮容而謁太廟。八神齊饗﹐停旒太史之宮﹔六辯同和﹐駐蹕華胥之野。文物隱地﹐聲名動天﹐樂繁九俗﹐禮盛三古。冠帶混並之所﹐書軌八紘﹔閭閻兼匝之鄕﹐煙火四極。竭河追日﹐誇父力盡於楹間﹔越海陵山﹐豎亥塗窮於廡下。燻腴廣被﹐景貺潛周。乾象著而常文淸﹐坤靈滋而眾寶用。溢金膏於紫洞﹐雨露均華﹔棲玉燭於玄都﹐風雷順軌。丹蓂翠菌﹐藻繪軒庭﹔鳳彩龍姿﹐激揚池籞。殊徵肸蠁﹐不召而自至﹔茂祉昭彰﹐無幽而不洽。𨿽復帝臣南面﹐降衢室而無爲﹔岱畎東臨﹐陟名山而有事。靈命不可以辭也﹐大典不可以推也。由是六戎宵警﹐橫紫殿而摐金﹔五校晨驅﹐蹴玄云而噴玉。星羅海運﹐嶽鎭川渟。登碧墠而會神祗﹐禦玄壇而禮天地。金箱玉冊﹐益睿算於無疆﹔玳檢銀繩﹐著靈機於不竭。

功旣成矣﹐道旣貞矣。歷先王之舊國﹐懷列聖之遺塵。翔赤驥而下云亭﹐吟翠虯而望鄒魯。泗濱休駕﹐杳疑汾水之陽﹔尼岫凝鑾﹐暫似峒山之典。乃下詔曰「可追贈太師。」托鹽梅於異代﹐鼎路生光﹔寄舟楫於同時﹐泉塗攺照。咸亨元年﹐又下詔曰「宣尼有縱自天﹐體膺上哲﹐合兩儀之簡易﹐爲億載之師表。顧惟寢廟﹐義在欽崇。如聞諸州縣孔子廟堂及學館有破壞﹐並向來未造﹐生徒無肄業之所﹐先師闕奠祭之儀﹐久致飄零﹐深非敬本。宜令諸州縣官司﹐速加營葺。」

成都縣學廟堂者﹐大唐龍朔三年鄕人之所建也。爾其州分化鳥﹐境屬蹲鴟。縈錦室於中區﹐托銅梁於古地。玉輪斜界﹐神龍蟠沮澤之云﹔石鏡遙臨﹐寶馬蹀禺山之影。天帝會昌之國﹐上照幹維﹔英靈秀出之鄕﹐傍淸地絡。庠序由其糾合﹐纓弁所以會同。文翁之景化不渝﹐智士之風猷自遠。於是雙川舊老﹐攀帝獎而翹心﹔三蜀名儒﹐想成均而變色。探周規於舊宅﹐詢漢制於新都。開基於四會之躔﹐授矩於三農之隙。土階無級﹐就擊壤於新歡﹔茅茨不翦﹐易層巢於故事。莊壇文杏﹐卽架椽欒﹔夾谷幽蘭﹐爰疏戶牖。儀形莞爾﹐似聞沂水之歌﹔列侍如﹐若奉農山之對。緇帷曉辟﹐橫紺帶於西河﹔絳帳宵懸﹐聚靑衿於北海。𨿽秋禮冬詩之化﹐已洽於齊人﹔而宣風觀俗之規﹐實歸於上宰。

銀靑光祿大夫譙國公諱崇義﹐大武皇帝之支孫﹐河間大王之長子。髙秋九月﹐振玉贙於唐邱﹔寶算千齡﹐躍潛虯於太渚。我國家靈命﹐東朝抗裘冕之尊﹔宗子維城﹐南面襲軒裳之重。析玄元之胤緒﹐擁朱虛之祿位。拜玉節於秦京﹐輝金章於蜀郡。玄機應物﹐潛消水怪之災﹔丹筆申冤﹐俯絕山精之訟。魏文侯之擁篲﹐道在而謙尊﹔董相國之垂帷﹐風行而俗易。

司馬宇文公諱純﹐河南洛陽人也。皇根帝緒﹐列五鼎於三朝﹔靑瑣丹梯﹐跨千尋於十紀。仲舉澄淸之轡﹐未極夷塗﹔士元卿相之材﹐先登上佐。冰壺精鑑﹐遙淸玉壘之郊﹔霜鏡懸明﹐下映金城之域。

縣令柳公諱明﹐字太易﹐河東人也。梁嶽之英﹐長河之靈。沐云漢之精粹﹐荷天衢之元亨。旌旗赫奕於中古﹐珪組陸離於下葉。鳳巖抽律﹐擢層秀於龍門﹔驩穴騰姿﹐吐榮光於貝闕。自朱絲就列﹐光膺令宰之榮﹔墨綬馳芬﹐髙踐郎官之右。仙鳧旦舉﹐影入銅章﹔乳翟朝飛﹐聲含玉軫。臨邛客位﹐自髙文雅之庭﹔彭澤賓門﹐猶主壺觴之境。曠懷足以禦物﹐長策足以服人。重泉之惠訓大行﹐單父之謳謠遂遠。猶爲夏弦春誦﹐俗化之樞機﹔西序東膠﹐政刑之根本。上祇朝憲﹐下奉藩維。爰搜復廟之儀﹐載闡重櫩之制。三門四表﹐煥矣惟新﹔上哲師宗﹐肅焉如在。將使圓冠方領﹐再行鄒魯之風﹔銳气英聲﹐一變賨渝之俗。於是侍郎幽思﹐摛鳳藻於環林﹔丞相髙材﹐排龍姿於璧沼。遺榮處士﹐開簾詮孝悌之機﹔頌徳賢臣﹐持節聽中和之樂。其爲政也可久﹐其爲志也可大。方當變化臺極﹐儀刑萬宇﹐豈徒偃仰聽事﹐風教一同而已哉﹖

勃幼乏逸才﹐少有奇志。虛舟獨泛﹐乘學海之波瀾﹔直轡髙驅﹐踐詞場之閫閾。觀質文之否泰眾矣﹐考聖賢之去就多矣﹐自生人以來﹐未有如夫子者也。嗟乎﹗今古代絕﹐江湖路遠。恨不親承妙旨﹐攝齊於遊夏之間﹔躬奉徳音﹐攘袂於天人之際。撫聲名而永悼﹐瞻棟宇而長懷。嗚呼哀哉﹗敢爲銘曰﹕

五帝旣沒﹐三王不歸。天地震動﹐陰陽亂飛。山崩海竭﹐月缺星圍。禮樂無主﹐宗禋遂微。﹝其一﹞

大哉神聖﹐與時回薄。應運而生﹐繼天而作。龍躍浩蕩﹐鵬飛寥廓。奄有人宗﹐遂荒天爵。﹝其二﹞

尼山降彩﹐泗濱騰气。志匡六合﹐神經萬類。夾谷登庸﹐中都歷試。睿情貫一﹐玄猷絕四。﹝其三﹞

棲遑教迹﹐寂寞河圖。違齊出宋﹐歷楚辭吳。風衰俗壞【一作毀】﹐禮去朝蕪。麟書已捲﹐鳳徳終孤。﹝其四﹞

杳杳靈命﹐茫茫天秩。吾道難行﹐斯文易失。式宣六藝﹐裁成四術。虛往實歸﹐外堂內室。﹝其五﹞

邈矣能仁﹐悠哉化主。力制羣辟﹐權傾終古。陸離彩粲﹐蟬聯茅土。涉海輕河﹐登山小魯。﹝其六﹞

皇家載造﹐神風四極。檢玉題祥﹐繩金署徳。聿懷聖迹﹐同享天則。乃眷臺庭﹐爰升衮職。﹝其七﹞

玉津同派﹐金堤茂版。智士髙風﹐文翁澤遠。甿淳壤沃﹐聲和俗願。載啟仁祠﹐遂光儒苑。﹝其八﹞

沈沈閫奧﹐肅肅扃除。靈儀若在﹐列侍【一作配】如初。槐新市密﹐杏古壇疏。楹疑置奠﹐壁似藏書。﹝其九﹞

泛泛寰中﹐悠悠天下。徇名則眾﹐知音蓋寡。碝石參瓊﹐迷風亂雅。仲尼旣沒﹐夫何爲者。﹝其十﹞

卷十六

碑

益州綿竹縣武都山淨慧寺碑

原夫帝機寥廓﹐云雷驅妙有之功﹔正气洪荒﹐淸濁構乾元之象。融而爲川瀆﹐結而爲山嶽。五城韜海﹐接昆閬於大都﹔八洞藏雲﹐冠瀛洲於巨闕。造化之所偃薄﹐靈谷之所啟處。極緹油而縱觀﹐詠頌寧殫﹔出宇宙而髙尋﹐風煙罕測。是知玉卮無當【底也】﹐遐荒非視聽之津﹔金榜所存﹐城闕盡江湖之致。何必九虯齊騖﹐直訪銀宮﹔八駿長驅﹐遙臨石室﹖

武都山淨慧寺者﹐梁太淸年中之所建也。名山列嶽之舊﹐仙都福地之湊。黃龍負匣﹐著寶籍於山經﹔紫鳳銜書﹐蔭榮光於井絡。須彌峯頂﹐仍開梵帝之宮﹔如意山中﹐卽有經行之地。爾其盤基跨險﹐列嶂憑霄。日月之所竄伏﹐煙霞之所枕倚。飛泉瀑澑﹐蕩滌峯崖﹔綠樹玄藤﹐网羅邱壑。飛廉作气﹐被萬吹於中巖﹔帝頊司寒﹐宅千霜於北谷。丹梯碧洞﹐杳冥林岫之間﹔桂廡松楹﹐寂寞風塵之表。是稱英鎭﹐實瞰崇岡。閭閻當四會之街﹐城邑辧三分之地。綿溪錦瀆﹐下浸重巒﹔玉阜銅陵﹐旁分絕磴。山川絡繹﹐崩騰宇宙之心﹔原隰縱橫﹐隱軫亭臯之勢。

頃以黃旗夜徙﹐紫蓋晨傾﹐九服失圖﹐三靈在疚。姦臣躍馬﹐據折阪而吟云﹔壯士聞雞﹐擁陽關而嘯雨。岷峨失險﹐化爲鋒鏑之場﹔江漢橫流﹐非復朝宗之國。禪宇由其覆沒﹐法眾是以凋淪。

國家奄有帝圖﹐削平天釁。紫宸反照﹐皇階卽敍。萬國順﹐百靈朝。幽顯再立﹐華戎一揆。燭龍韜景﹐避堯日於幽都﹔云鵬斂翼﹐候虞風於晏海。以爲軒階具美﹐功窮望祲之臺﹔漢道兼宏﹐力盡祈年之觀。爰經寶地﹐大啟祥宮。撫香象而髙視﹐鳴法螺而再唱。龍垣淨土﹐連帝道而重光﹔鶴苑崇基﹐脫皇居而首出。況乎山精舊壤﹐下鎭偏隅﹔天帝遺墟﹐上干躔次﹖王捨城之宮闕﹐白玉猶存﹔給孤獨之園林﹐黃金尙在。法物由其大備﹐盛徳所以相尋。株兵奉天藏之圖﹐泉女獻山祇之籍。離亭合榭﹐因岸谷之髙低﹔疊觀連房﹐就岡巒之曲直。丹崖反照﹐畫栱相臨﹔綠嶂斜煙﹐雕檐間出。丰隆曉震﹐次復澑而淒皇﹔列缺晨奔﹐望崇軒而眙愕。千香寶樹﹐自起風煙﹔九乳仙鐘﹐獨鳴霜雪。銀龕佛影﹐遙承雁塔之花﹔石壁經文﹐下映龍宮之葉。虹生北澗﹐卽掛新幡﹔鳳下東岑﹐還棲舊剎。若乃尋曲岫﹐歷崇隈﹐周行數里﹐直上千仞。蒼松蓄吹﹐臨絕逕而疏寒﹔黛筱防煙﹐繞回疆而結蔭。春巖橘柚﹐影入山堂﹔秋壑芙蓉﹐光浮水殿。亦有山童采葛﹐入丹竇而忘歸﹔野老紆花﹐向靑溪而不返。山神獻果﹐送出庵園﹔天女持花﹐來遊淨國。實杳冥之祕訣﹐托幽深之逸境。豈直淮南桂樹﹐暫得仙家﹔江左桃源﹐終迷故老而已﹖

爰有寬闍黎者﹐俗姓楊氏﹐其先華陰人也。因官徙地﹐家於綿竹。山分太華﹐水帶長汾﹔川嶽會同﹐風雲感召。玄經素論﹐侍郎居八俊之英﹔綠綬黃軒﹐太尉列三臺之首。法師玉函降彩﹐金瓶探色。振八解之遙源﹐踐三明之廣路。靈機入證﹐窮象載於初髫﹔妙諦因心﹐釋羊車於弱冠。三千法界﹐由廣位而出無明﹔十二因緣﹐自普濟而登彼岸。宏宣誓願﹐大振沈黎。揮覺劍而破邪山﹐揚智燈而照昏室。彌綸所被﹐白馬盡於禺同﹔權漸所開﹐黃牛至於嶓冢。虔誠樂土﹐憩影玆峯。乃以貞觀九年﹐於寺西院﹐立七佛堂一僧捨。星毫動牖﹐月面分階。彩鳳銜旒﹐神龍負塔。飛煙湧座﹐龕龕忉利之天﹔香霧成臺﹐樹樹菩提之果。

朝散大夫行縣令淸河張楚﹐親承妙業﹐俯刊貞琰。林宗有道﹐伯喈無愧。法師夙機少晤﹐應變多奇。玉山中斷﹐瓊林下雜。支道林之好事﹐語默方融﹔釋慧遠之髙居﹐風埃遂隔。洎乎坐忘遺照﹐返寂歸眞﹐城肆颯然若遺﹐空山黯而無色。豈直巖枝泣血﹐磵戶摧梁而已哉﹖

縣令劉照﹐彭城人也。自碭山仗劍﹐綰鳳歷於雲臺﹔春郊授鉞﹐嗣龍圖於白水。玉壘三分之冑﹐下雜公門﹔金陵一霸之基﹐旁參旁緒。翠緌丹紱﹐歷今古而先鳴﹔人傑地靈﹐冠山川而得儁。君膺嶽瀆之秀﹐挺風雲之會。昆溪劍鍔﹐直照胸襟﹔楚澤珪璋﹐潛周履行。魯恭明徳﹐方升漢輔之階﹔潘嶽能文﹐且職河陽之縣。仁徽可被﹐闔境仰其風猷﹔威徳所加﹐百城疊【懼也】其霜彩﹔尙乃康莊妙域﹐光開不捨之壇﹔舟楫愛河﹐昭暢無生之業。痛鷲林之殄瘁﹐悲象教之榛蕪。爰命緝興﹐式光泉藪。武蹊龍澗﹐近分廬嶽之圖﹔金闕瑤臺﹐更討瀛洲之記。銘曰﹕

武都仙鎭﹐龍墟奧域。邑動香城﹐山開淨國。澗流百道﹐峯云五色。谷暗藤斜﹐山髙樹逼。千楣鶴列﹐萬栱星懸。分林構址﹐接磴開廛。臨階竹樹﹐繞棟風煙。龕前怪石﹐塔下秋泉。綠崖疏逕﹐靑岑拒室。霧道相縈﹐煙房互出。葉濃磎淨﹐花深嶂密。鳥度難尋﹐猿驚易失。檐分石竇﹐地絡金沙。丹邱抗月﹐碧洞棲霞。松開野路﹐桂列仙家。仙鑪柏葉﹐寶座蓮花。砌因巖曲﹐橋隨峯返。果出天廚﹐香來仙苑。玉鑰啟曙﹐金鐺照晚。谷思鍾張﹐山悲鐸遠。閭閻踐勝﹐銅墨髙情。聲飛別邑﹐望動專城。懸金道肆﹐刻石山楹。千載之後﹐吁嗟令名﹗

梓州飛烏縣白鶴寺碑

原夫玉都瓊室﹐紫垣光大帝之庭﹔金闕銀臺﹐玄壁壯羣仙之域。故能使神明有宅﹐駕日月以長驅﹔鸞鳳知歸﹐撫云霓而上出。斯則曾巢瑾穴﹐上皇迷棟宇之尊﹔考室靈臺﹐中古識巖廊之貴。然後冕旒前序﹐提四海以爲家﹔登步太階﹐列千門而有閌。況乎耆山形見﹐旁行艸昧之先﹔����﹐光宅乾坤之右。𨿽鶴臨【當爲林】西閟﹐龍宮與正法同亡﹔而象化東流﹐雁塔與遺儀繼起。

白鶴寺者﹐蓋菩提寺之餘址﹐梁武皇之所建也。香城福地之舊﹐三巴五蜀之湊。裂岷山之奧域﹐分井絡之榮光。西包玉壘之墟﹐北瞰銅陵之野。南扃列第﹐門庭萬家﹔東戶連峯﹐岡巒千里。實伽藍之勝迹﹐得迦衛之英模。憑絕磴以圖規﹐俯長溪而作固。

自金陵不競﹐玉鏡無章。城池興南路之悲﹐亭障切北風之候。崩山斗水﹐觸地网而三分﹔墜月奔星﹐劃乾綱而五裂。中原錯戾﹐慈門爲虎豹之墟﹔滄海橫流﹐定水穴鯨鯢之浦。懷山旣蕩﹐法眾咸淪﹔林院榛蕪﹐軒堂委寂。遂使悲生棄並﹐堙玉甃於三泉﹔嘆積爲山﹐移瓊峯於九仞。

皇上攝千秋之寶運﹐緒三聖之宏機。挾宇宙而先神﹐禦雷風而首出。靈功不宰﹐華夷沾共貫之恩﹔至道無私﹐霜露得平分之序。考禎圖於日愼﹐寤寐同符﹔稽妙冊於年刀﹐幽明合貺。然後東巡巨鎭﹐追六聖而撫寰中﹔南面太壇﹐朝萬方而小天下。皇威旣暢﹐寶應齊歸﹔川嶽薦靈﹐風煙動慶。丹烏抱日﹐疑增帝閣之華﹔素鶴低云﹐若赴仙庭之會。昔白魚黃竹﹐業未峻於崇封﹔赤雁芝房﹐名不登於梵宇。爰徵瑞典﹐肇錫嘉名。重興般若之臺﹐更起招提之院。金繩夕布﹐綿秀嶺以開壇﹔玉榜晨舒﹐擁回峯而辟戶。

爰有宏演上人者﹐法門之秀士也。行超常凍﹐思越恆饑。悲淨域之爲墟﹐喜皇波之普泛。縱還舟於苦海﹐驚浪旋夷﹔叱歸馭於邪山﹐靈關非險。於是淨財云委﹐眞眾煙馳﹐如趨摩竭之宮﹐似向毗邪之國。縣令梁宏悅﹐首加甄緝﹔縣丞梁敬一﹐親昭施典。上憑天旨﹐爭開舍利之壇﹔俯會眾心﹐競起須彌之座。禺同故嶺﹐石鮮堅華﹔廣漢余坰﹐地多疏斥。事關經始﹐人懷祗懼。重階不就﹐空思太室之氓【當爲瑉】﹔寶像無資﹐未獲黎陽之土。豈非冥期肸蠁﹐功參造化之外﹖故能果唇間發﹐蓮眸周映﹐貝齒含滋﹐璇毫起照。三十二相﹐臨玉座以相輝﹔八十四儀﹐擁金山而圓立。層甍四合﹐爍奔電於丹楹﹔復殿三休﹐絡浮煙於翠幌。因髙積磴﹐疑遷倒景之臺﹔架險連榮﹐似立迎風之觀。雕檐競注﹐縈霧道以龍回﹔繡桷爭飛﹐傃云衢而鳳矯。寫歸禽於寶鏡﹐誤接朝鸞﹔圖走獸於文璫﹐疑棲夕兔。雷霆蓄泄﹐裁臨承澑之間﹔煙雨飛浮﹐未出層欒之下。輝丹靑於菌壁﹐妙迹疑存﹔炳銑鋈於蓮龕﹐神輝自燭。鏘鏘檐鐸﹐聲傳桂葉之風﹔焰焰山鑪﹐气結松陰之靄。仰眞容於始旦﹐滿月晨昭﹔窺列棟於方宵﹐長虹夜發。香泉激澑﹐有符溫淨之池﹔珍木成行﹐無忝祇園之樹。信煦尼之別府﹐實兜率之殊庭者乎﹖

爰有上座法師等﹐情機藻瑩﹐戒律圓明。披玉笥以研芳﹐候瓊鐘而肅慮。禪姿曉映﹐依稀同雞岫之前﹔梵唄晨臨﹐仿佛像魚山之曲。縣令獨孤儉等﹐或鵬垂待運﹐終燮道於中臺﹔或蠖屈求伸﹐且毗風於下邑。鄕望儀曹等﹐或鹽泉錦室﹐家稱三蜀之豪﹔或抱朴懷仁﹐譽擁雙流之美。或以爲山川肆踐﹐猶紀石於弇州﹔陵谷生哀﹐尙沈碑於峴首。況乎徳因時盛﹐慶流封拜之辰﹔名爲功登﹐事屬文明之運。豈可使璇猷被物﹐終昧燮於玄機﹔金字韜華﹐不題勛於翠琰﹖敢作頌曰﹕

睿塗閽藹﹐靈機翕忽。玉架天都﹐金裁地闕。法王利見﹐香城繼發。雁塔齊云﹐龍宮瘞月。長江近域﹐廣漢遺居。禪扃共往﹐梵宇全疏。迹均梁后﹐義切泰余。山川牢落﹐榛莽邱墟。有聖聿興﹐惟皇降撫。因天因地﹐爲雲爲雨。日觀龍驤﹐煙壇鶴舉。肇開嘉號﹐重光淨土。猗歟上士﹐道場眞政。物觀成章﹐子來興詠。土石呈彩﹐人靈合慶。寶座晨嚴﹐金山夕映。紫微分殿﹐靑岑曜郭。復岫縈樓﹐攢峯跨閣。月低璇鏡﹐星連寶鐸。彩鳳將飛﹐蟠虹未落。森沈桂宇﹐肅穆筠壇。花明柳砌﹐葉暗朱欄。溪畱夏雪﹐澗咽秋湍。山虛梵冷﹐谷靜鐘寒。法眾爰依﹐禪徒戾止。望風三蜀﹐徵塵千里。頓首玄墀﹐歸心翠扆。業超有色﹐功齊無始。偉哉冥化﹐妙矣能仁。去來均迹﹐前後俱身。寂滅爲樂﹐般若爲因。題芳翠瑉﹐敢詣靈津。

卷十七

碑

益州徳陽縣善寂寺碑

若夫玉繩髙曜﹐分寶歷於皇階﹔金榜洞開﹐導璸暈於帝幄。𨿽復蒼梧北望﹐湖湘盈舜後之歌﹔綠荇西浮﹐江漢積文妃之頌。未有激揚煩蔭﹐棲妙果於香城﹔揮發蓋纏﹐樹冥基於淨域。則紫房丹室﹐猶居毀室之間﹔朱紱瑤筐﹐未出塵籠之際。我國家鳳翔元气﹐駕黃幄而層飛﹔龍躍太虛﹐絕蒼根而止傃。文皇帝以八才禦歷﹐光升岱野之榮﹔文徳後以十亂乘時﹐恭贊塗山之業。握仁王之寶鏡﹐日月重光﹔驅梵帝之金輪﹐雷霆靜祲。涅盤甘露﹐承眷而宵流﹔般若靈音﹐雜祥以晝引。蛟臺蜃閣﹐俄交震旦之墟﹔月面星毫﹐坐照毗邪之國。

善寂者﹐蓋舊寺之餘趾﹐梁武帝之所建也。爾其碧雞仙宇﹐分絕障於金堤﹔石兔【當爲兕】遙源﹐控長江於玉峽。封畿四會﹐龍坰捨衛之壇﹔裏閈三分﹐鹿野經行之地。洎蒼鵝上擊﹐銅馬交馳。祗園興板蕩之悲﹐沙界積淪胥之痛。火炎昆嶽﹐髙臺與雁塔同平﹔水浸天街﹐曲岸與猴池共盡。山川隱嶙﹐空傳鷲嶺之基﹔灌莽蕭條﹐非復鶯林之樹。

武徳伊始﹐君子道亨。正皇極而撫寰中﹐登太階而臨天下。函關云物﹐更逢眞聖之期﹔井絡星辰﹐重集會昌之運。𨿽開基撥亂﹐獄訟知歸﹔而繼絕興亡﹐經綸未暇。先皇統業﹐貞觀禦宸﹐奉文物於三天﹐布聲名於十地。參羅上下﹐充橐鑰於襟懷﹔八部神祗﹐薦圖書於掌握。皇寶降﹐地符升。含生無昏墊之虞﹐法眾有來蘇之望。

俄而後【當爲桂】庭構厲﹐椒房穆卜﹐六宮震恐﹐三靈愕眙。馳瑤展幣﹐有事於羣宗﹔碧劑玄鍼﹐無徵於眾術。帝乃降監回慮﹐屏璧與珪﹐追勝迹於靈關﹐事良緣於福地。爰紆聖綍﹐重啟禪宮。峙璇剎於將傾﹐鎭銀繩於已絕。絲綸旣洽﹐棟宇行周。坤徳用寧﹐陰儀載朗。於是林衡授矩﹐周官詮揆日之工﹔梓匠揮斤﹐荊客煉成風之巧。重楹畫栱﹐坐出天霄﹔復樹文閨﹐俯臨霓宇。

顯慶中﹐縣令蕭君道宏﹐理鉤繩於日用﹐憑藻繢於天成。仙宮之妙匠可尋﹐盧捨之神模不墜。雕甍鶴翥﹐曳珠网於星津﹔繡桷虯伸﹐吐璇璫於月徑。綠房丹鎖﹐彩綴晴霞﹔紫閣靑疏﹐光含薄霧。春風瓊樹﹐香飄席上之蘭﹔秋水銀塘﹐影數軒中之芰。晨光轉卉﹐翻寶字之龍花﹔溽露低枝﹐蕩眞文於貝葉。天童潤色﹐黃瑉碧玉之壇﹔海聖彌縫﹐師子龍王之會。建靈幢於厚夜﹐珠飾年滋﹔懸法鼓於迷津﹐規模歲遠。時又於佛堂東壁﹐畫二聖僧﹐丹靑未畢﹐大啟神光。鄰玉塵之崇輝﹐發金龕之實相。朱軒夕朗﹐似遊明月之宮﹔紺宇晨融﹐若對流霞之闕。由是岷英蜀秀﹐攀講序以云趨﹔帶燕裙鸞﹐仰齋庭而霧合。貪機大阻﹐淨施旁流。綺羅分解佩之因﹐軒蓋得捐金之所。靈妃翳日﹐捨翠幄於香筵。仙客停雲﹐落霓裳於寶地。自非衝姿密契﹐景應潛周﹐豈能昭義祉於氤氳﹐動玄機於肸蠁者也﹖

爰有上座宏一等﹐節並沈研﹐性符隱括。凝妙律於神珠﹐肅靈椒於寶印。太昊奉楫﹐截苦海而橫流﹔風伯扶輪﹐歷邪山而效駕。騰燭龍於慧炬﹐俯鏡重昏﹔奏鳴鳳於天歌﹐下淸羣籟。摩珍在握﹐遙臨七寶之宮﹔正覺爲心﹐俯辟三乘之路。湛衢樽於忍地﹐品藻雞園﹔推水砥於言河﹐扶持象化。縣令宇文某﹐河南人也。帝隋尙書之元孫﹐皇唐侍中之令子。爾其虹旗萬里﹐禦六气而鵬飛﹔霜戟千羣﹐擁三州而鶚視。帝葉皇枝之重﹐對越乾坤﹔金滕石匱之功﹐光華宇宙。公上流提慶﹐中和毓祉。見鍾鼎於南鄰﹐奉軒裳於北闕。云姿月步﹐下瑤澤而追風﹔雪羽霞翎﹐麗珠田而矯霧。芳蘭公子﹐卽以地業髙人﹔幽桂王孫﹐卽以琴樽待物。敍徽猷於禮樂﹐則俎豆縱橫﹔談賞契於林泉﹐則煙霞咫尺。自裁聲百里﹐揆化雙川﹐收武城之故事﹐擇中牟之令典。仁風易狎﹐候丹翟於春坰﹔惠化難經﹐佇靑鸞於曉隊。山巨源之遠量﹐嘯傲行藏﹔謝太傅之髙風﹐從容語默。縣丞王敬﹐衣簪舊族﹐孝友名家﹔白虹緘抵鵲之光﹐紫電蓄衝牛之气。七年髙秀﹐拂層漢以非遙﹔六月雄圖﹐擊長波而未遠。鄕望等少承榮緒﹐中區勝族﹐門稱東別之標﹐地接西隅之向。嚴君平之履道﹐盛徳家傳﹔秦子整之談天﹐風流代襲。咸以爲妙圖眞諦﹐事出於無名﹔翠琰玄碑﹐道凝於不朽。弇州北跨﹐猶疏騄驥之名﹔文石東區﹐尙勒玄龜之頌。況乎玉衣流慶﹐事屬於仙幃﹔金屋延祥﹐福纏於梵宇。爰求勝筆﹐載記芳謠。

下官弱植少徒﹐薄遊多暇。薜蘿人事﹐空餘江海之心﹔筆札神交﹐尙有淵云之气。相如謝病﹐訪詩酒於臨邛﹔邱也棲遲﹐聽弦歌於單父。羣公以道之存矣﹐思傳記徳之書﹔下官以文在玆乎﹖願展當仁之筆。其詞曰﹕

蜀嶺東漸﹐岷山西積。月峽星橋﹐騰金孕碧。肸蠁靈兆﹐邱墟梵迹。雁塔摧基﹐鹿苑遺迹。肅肅黃運﹐英英文母﹐配幹垂慶﹐儀坤握矩。寵照香城﹐仁沾淨土。爰光大壯﹐聿求多祚。靑牛福地﹐白鶴禪林。重扃霧敞﹐復殿云深。龕雕翠玉﹐剎樹黃金。龜鏡夕照﹐鳳鐸晨吟。慧樓彌望﹐化臺出沒。棟列長虹﹐窗虛明月。果唇周映﹐蓮眸間發。雨霽猴池﹐煙生龍窟。肅穆禪眾﹐優遊令宰。方駕康衢﹐連舟性海。鷲嶺增飾﹐雞林潤彩。藻繪相尋﹐丹靑盡在。我今懷矣﹐窮路何歧﹖承風詠徳﹐展義陳詞。百年心事﹐千載風期。東西南北﹐棲遑幾時﹖

梓州通泉縣惠普寺碑

若夫玄機默運﹐披睿烈於三精﹔素鍵潛融﹐肇神功於萬匯。則有靈期肸蠁﹐龜龍負河洛之圖﹔帝緒氤氳﹐賢哲舉乾坤之策。𨿽功懸日月﹐終植軌於寰中﹔業靜云雷﹐未逃規於象外。爾其譯雉林之寶偈﹐詮鷲嶺之眞圖﹐抽紫玉於禪山﹐朗玄珠於智水。不生不滅﹐光臨妙物之津﹔無去無來﹐浚發乘時之契。仗三明而獨運﹐施洽平分﹔據二諦而同歸﹐功超邃古。故能使三千法界﹐向風知衽席之師﹔百億天王﹐聞道失巖廊之貴。非釋迦之神化﹐其孰能與於此乎﹖

旣而正法將隱﹐微言不嗣﹔應身旣沒﹐遺儀間起。恆星夜掩﹐西天銜風霧之悲﹔夢日宵成﹐東漢肅壇場之禮。由是鹿園層敞﹐象教旁流。宣妙獎於希夷﹐範靈蹤於顯晦。瑤龕寶座﹐光華震旦之墟﹔鳳剎霓裳﹐斧藻閻浮之域。

其寺蓋梁大同中年所建﹐地分彭蜀﹐嶺對岷峨。憑廣漢之遺墟﹐藉犍爲之舊壤。西馳峭崿﹐山連白雉之郊﹔東赴長川﹐江走黃牛之峽。崇墉卻峙之勢﹐庭衢四會﹔勝裏九曲之分﹐閭閻萬積。危冠袨服﹐參差軒蓋之前﹔露渚風畦﹐隱軫亭臯之望。是惟仙境﹐實啟香城﹔煥若神明﹐恍同化出。紺壇煙屬﹐疏絕閣而三休﹔紫殿云深﹐徹回廊而四注。重欒復棟﹐霧緝霞張﹔繡桷雕楣﹐鸞伸鶴跂。珍臺控景﹐羲和獲練轡之因﹔綺榭裁氛﹐屏翳得停鑣之所。連甍積翠﹐交玉瑣於星衢﹔洞戶流丹﹐綴金鋪於月竇。垂珠网露﹐傍傾漢浦之琛﹔列鐸吟飆﹐上合鈞天之樂。固以輪奐之美﹐冠眞宰以先鳴﹔雕範之奇﹐告靈基而得雋。乃造彌勒下生像一座﹐相好端足﹐華姿朗備。貞觀末年﹐靈暉繼發。房櫳匝曜﹐疑連不夜之城﹔戶牖皆明﹐似出重昏之境。自非理參幽贊﹐道葉冥機﹐宣佛鏡於無方﹐演慈燈於已絕﹐豈能寫丹靑於實相﹐妙色長存﹔圖銑鋈於眞容﹐神光不昧﹖

若乃時暄福地﹐低落照於晴暉﹔候肅禪房﹐泛初華於霽景。千千寶樹﹐若在雙林﹔一一妙香﹐仍淸八味。山翚傃晚﹐跂葉嶼而相鳴﹔野燕迎晨﹐拂花簾而自樂。松楹秀蔓﹐曲成蘿薜之衣﹔砌石生蓮﹐直起芙蓉之座。則有施身童子﹐戾止巖扃﹔忍辱仙人﹐來儀磵戶。都人野彥﹐希梵席而投裾﹔趙美燕姝﹐望齋庭而繼履。莫不靑鳧委貫﹐俱欣不捨之壇﹔紫貝兼明﹐共化無緣之力。故能使雕形畫塔﹐象設年滋﹔彩帙瑤箱﹐龍編月久。豈西周之道備﹐南國之風成者乎﹖

爰有寺主等﹐覃機色外﹐練迹塵間。浴甘露於身田﹐集祥風於性宇。棲情不二﹐忽起初地之權﹔援手大千﹐猶擁彌天之具。縣令等或公侯百代﹐玄貂列駟之門﹔或文史三冬﹐吐鳳回鸞之客。銅章墨綬﹐任切臨人﹔鐵印黃簪﹐功宣漸陸。局牛烹而待價﹐肆蠖屈以求伸。揮鋒九折之隅﹐作鏡雙流之外。錄事柳元等﹐丹軒紫紱﹐家傳方面之勛﹔驥子魚文﹐地列膏腴之右。昔承隋運﹐屢委天書﹔爰自皇初﹐顓流帝禮。等賓渝之奉漢﹐類微濮之匡周。威申白馬之盟﹐並受飛龍之托。故能遺風罔墜﹐代濟其美。望重西南﹐功宣法俗。咸以爲弦歌小政﹐猶篆徳而垂芳﹔鐘鼎微榮﹐尙銘勛而作鑑。況乎神威自在﹐方傳宰匠之功﹔豈可棟宇常存﹐不勒山河之贊﹖爰托幽鄙﹐奉揚微猷。敢宣此義而爲頌曰﹕

天地定位﹐君臣作極。道在巖廊﹐功沾寰域。尙淸皇盼﹐猶歌帝力。況我能仁﹐惟神不測。誕生迦室﹐利見王城。機覃有應﹐業會無生。長驅定境﹐振旅魔營。恩兼動植﹐勢絕隨迎。燕山傾仞﹐鶴林埋景。慧日西沈﹐慈波東騁。競窺靈相﹐爭參佛影。月殿分城﹐云龕動嶺。長江舊域﹐廣漢遺區。川分潼峽﹐塞接岷渝。閭閣四會﹐亭障威紆。爰開寶地﹐實控名都。霞墻百雉﹐云甍四注。紫闕尋煙﹐赬樓結霧。波流虹起﹐雷奔蠖步。綱罩星鶉﹐璫棲月兔。靈機藻繂﹐禪室安閒。雕金範玉﹐舉翠浮丹。神宮不夜﹐虛室長寒。光超有色﹐貺出無端。淸露花徑﹐飛泉葉戶。磵綠苔秋﹐山蒼樹古。茫茫庶類﹐巍巍淨土。鵝鷺同歸﹐華夷共聚。第一義諦﹐寥廓法門。迹離生滅﹐思舉乾坤。情迷則復﹐道在爲尊。惟名與器﹐萬古長存。

梓州郪縣兜率寺浮圖碑

若夫仙樓白玉﹐窈冥昆閬之墟﹔神闕黃金﹐寂寞蓬瀛之浦。斯則岡巒仿佛﹐稽鳳冊而空存﹔島嶼憑陵﹐艤龍舟而罕迨。至若按皇軒於夏籙﹐考璇構於殷圖﹐周王北洛之宮﹐秦帝南山之閣。西京故事﹐下聽雷霆﹔東國余基﹐俯臨風雨。莫不陵遷谷變﹐共榛灌而邱墟﹔火絕煙沈﹐與雲雨而坱莽。其有據坤靈之寶位﹐借神道之冥扶。占象緯而圖基﹐揆川原而宅址。蜂臺映月﹐還臨捨衛之城﹔雁塔尋云﹕卽對耆闍之嶺。成而不毀者﹐將斯之謂歟﹖

兜率寺者﹐隋開皇中之所建也。爾其林泉糾合之勢﹐山川表裏之制﹐抽紫巖而四絕﹐疊丹峯而萬變。連溪拒壑﹐所以控引太虛﹔蒸雲駕雨﹐所以蕩泄元气。涪江千仞﹐波潮將旭日爭光﹔都城百雉﹐甍棟與晴霞共色。信造化之奇模﹐盡登臨之妙境。玄房霧轉﹐抗金樞於桂岊之前﹔紺殿星開﹐棲玉剎於默林之下。巖花落迢﹐近拂天衣﹔澗葉低陰﹐斜籠寶座。宵汀鶴警﹐乘鼓吹而齊鳴﹔曉峽猿淸﹐挾霜鐘而赴節。若乃巡碧磴﹐歷玄階﹐瑣窗澄彩﹐瓊鋪洞照。神姿滿月﹐疑臨石鏡之峯﹔眾馥揚煙﹐似對香鑪之嶽。信可下淸人境﹐上配天都﹐爲勝地之先鳴﹐執名山之右契者也。

爰有信弟子某乙等﹐夙祛塵网﹐早植慈根﹐悲梵室之未宏﹐悼禪居之猶褊。以爲上棟下宇﹐河圖避風雨之災﹔廣榭崇臺﹐時令著髙明之宅。是以菩提長者﹐競潔捨衛之壇﹔天帝人皇﹐爭辟仙宮之塔。則知威容下麗﹐羣生解瞻仰之因﹔材朴重雕﹐黎人有子來之地。乃於寺內建浮圖一所。某年月日﹐鄕望等兆基弘願﹐繼發淨因﹐陵轢中天﹐規模大壯﹐髙列砌架﹐迥浮輊軒﹐直上千尋﹐周回百步。占氛候景﹐神祇葉幽贊之功﹔揆墨端行﹐班倕逞絕羣之思。收岱宗之杞梓﹐聚昆山之玉石。土兼五色﹐金逾百煉。龍蟠萬栱﹐策屏翳而髙驤﹔鶴矯千楣﹐冠扶搖而獨運。重檐靄靄﹐云將反復於欞軒﹔洞宇寥寥﹐風伯棲遑於戶牖。仙娥去月﹐旅方鏡而忘歸﹔寶婺辭星﹐攀圓璫而未返。玄甍霮■﹝雨上對下﹞﹐若鵬飛之戾九天﹔丹楹聯騫﹐如鳳翔之據九仞。每至韶光照野﹐爽靄晴遙﹐列郊墟於四野﹐開雲气於千里。風恬雨霽﹐煙霧藻天地之容﹔野曠川明﹐風景挾江山之助。則有雕簾繡軸﹐排淨域而停輪﹔寶騎銀鞍﹐指珍臺而聳轡。於是披岫幌﹐抵巖扃﹐攀翠復而三休﹐步玄梁而十憩。廊軒外敞﹐淑气長延﹔陰室中開﹐鮮飈自激。俯環瀛而極望﹐積蘚非遙﹔出云漢而髙踐﹐靈槎可托。眞福地之殊觀﹐香城之巨麗者乎﹗

寺主等沈研二諦﹐振耀三明。抵蒼璧於邪山﹐攬玄珠於定水。挹其流者﹐曲成般若之緣﹔承其風者﹐浚發菩提之願。長史河東裴某﹐風神朗潤﹐操履貞勤。蕭條江海之心﹐磊砢冰霜之節。下岷關而叱馭﹐寄切全都﹔臨蜀野而宣條﹐功深半刺。縣令衛玄﹐海內髙流﹐河東望族﹐榮髙銅墨﹐任屈弦歌。浹辰而風化大行﹐逾月而姦豪屏气。陶潛彭澤﹐自得髙人﹔王吉臨邛﹐仍延重客。縣丞胡敬仁﹐三河舊族﹐一代良材。提鏌鋣而願割﹐局驊驑而待步。江湖秋至﹐方懷縱壑之圖﹔海浪風髙﹐未接垂天之翼。鄕望等並中和受气﹐孝友承家。才稱江漢之靈﹐地實岷峨之秀。或以時良入選﹐擢迹鄕鄰﹔或以朝望來儀﹐升名郡縣。並沐康衢之化﹐俱承比屋之封。瞻彼岸而同歸﹐登春臺而共樂。咸以垣墉遽覆﹐猶傳路寢之歌﹔銀鼎俄窮﹐尙勒靈臺之頌。況乎崇基奕奕﹐與天地而爭工﹔層構峨峨﹐配山川而永固。豈可使宏規在我﹐空存蔽日之基﹔雄筆同時﹐不借淩雲之气﹖謹聞命矣﹐乃作銘云﹕

二象成紀﹐三才定位。開剖太虛﹐導引元气。紛紛化迹﹐飈飈聖致。行傑趣約﹐歸同棄異。法王西眷﹐教迹東遊。功超道茂﹐義冠儒流。丹靑旣備﹐棟宇旋周。梵宮霞積﹐香閣星浮。緬想蓬瀛﹐金臺迥起。曠瞻昆閬﹐瑤房峻峙。壯矣名都﹐神居攸止。大哉英服﹐玆峯誕紀。金繩對嶺﹐玉榜分岑。松扃委郁﹐桂幌深沈。云龕樹晦﹐煙洞花深。重巒霧結﹐復澗泉吟。肅肅禪眾﹐遙遙淨鏡。鹿野經文﹐龍宮佛影。梵臻金室﹐光來石井。峽曉猿淸﹐池曛鶴警。岷峨舊族﹐江漢英姿。爭開法願﹐重峻崇基。占云接廡﹐揆景分墀。天人合應﹐幽顯呈期。靈思孤出﹐神模獨湧。霧積千楹﹐霞張萬栱。玉牖星羅﹐璇璫月擁。復榭龍蟠﹐重甍鳳聳。峨峨峻岊﹐奕奕崇標。雕檐切漢﹐寶綴淩霄。深窗閟景﹐洞戶流飈。銀釭夕映﹐珠鐸晨搖。我辭秦隴﹐來遊巴蜀。勝地歸心﹐名都憩足。甫建鄕縣﹐頻移灰燭。聿從良時﹐仍尋妙躅。曠望原陸﹐周流江汜。桃李春風﹐芙蓉秋水。煙霞四面﹐關山千里。他鄕寓目﹐玆焉復幾﹖

卷十八

碑

廣州寶莊嚴寺舍利塔碑

昔者萬人疾疫﹐神農鞭艸而救之﹔四維凋瘵﹐夏禹刊木以除之。豈非物外其性﹐則道功出﹔事愆其和﹐則任迹著。傍稽素篆﹐仰叩玄扉﹐卽時義而規大覺﹐因彜倫而佇眞諦。向使三災克殄﹐八正咸修﹐人握戒珠﹐家藏寶印。則三十二相﹐不可得而視也﹔八萬四千法﹐不可得而聞也。然則聖人以運否而生﹐神機以道喪而顯。況迦維授手﹐摩竭推心﹐髙張妙用之功﹐自拯橫流之獘﹐蓋不獲已﹐豈徒然哉﹖故能業擁大千﹐化形眞一。由樂推而起七覺﹐因來蘇而坐三昧。發揮五演﹐以寂滅爲身常﹔提挈四流﹐用慈悲爲化迹。黑風宵遁﹐波旬忘反噬之心﹔綠沼晨開﹐天常識問津之所。括夷塗於九相﹐蹇步其安﹔納慧晷於重昏﹐迷方自曉。大矣哉﹗應物而起﹐興運而終﹐至自於昆冥﹐復歸於無物。𨿽金沙晏駕﹐雙林無可作之期﹔而玉牒遺文﹐六塵有經行之俗。象法不可以無主﹐微言不可以遂喪。六千羅漢﹐競結香緣﹔五百仙人﹐分開講肆。星龕月殿﹐俄盈震旦之墟﹔鳳剎蜺旌﹐坐徧閻浮之域。屈伸闔辟﹐其道矣哉﹗

夫寶莊嚴寺舍利塔者﹐梁大同三年內道場沙門曇俗法師所立也。其瑯邪貴族﹐則漢庭峻節﹐祖徳猶傳﹔梁甫髙吟﹐嘉聲未遠。法師夙登眞地﹐深入慧門。照果業於三明﹐拂塵勞於八解。羊車綺歲﹐懸欣半月之詞﹔鳳閣觽年﹐已振彌天之響。道惟堅固﹐行乃頭陀。百結斯安﹐斥羅綃而罷禦﹔十珍𨿽貴﹐對藜藿而甘心。於時以丕應天人﹐大宏緇侶﹔法師至誠幽感﹐獨步玄宗。豈直王公欽振錫之風﹖固亦天子降同輿之禮。寶瓶宵注﹐則雨露隨軒﹔玉柄朝揮﹐則風霜滿席。旣而素懷有在﹐潛營擯俗之圖﹔爰定我居﹐首托棲霞之寺。爾乃巖開石澑﹐邑跨金陵。魚嶠多贊唄之歡﹐虎溪有送迎之限。紫蘿山徑﹐居藏勝緣﹔靑松磵戶﹐坐諧幽致﹐枕石漱流者久之。原夫見化有緣﹐應身欲謝﹔昊天罔極﹐追懷自遠。故有諸天會聚﹐共位【一作泣】神光﹔列國交兵﹐���譯﹐求其致豈不深哉﹖然則麟鳳下靈﹐猶稱瑞貺﹔玉石微玩﹐尙騰精彩。亦有楚鐸淪照﹐擢紫靄以衝星﹔周鼎沈華﹐吐黃雲而噴景。誠浩作者之述﹐足稱希代之貴。況乎釋迦妙相﹐如來眞骨。𨿽八萬四千之寶塔﹐散在羣方﹔而九十二道之靈虹﹐終聞間出。立誠斯應﹐瞻庭廡而時逢﹔非徳不鄰﹐歷山川而罕致。是以優塡頓顙﹐思存電下之光﹔波匿投身﹐願奉巖間之影。粵在梁武﹐精求不暇。以爲秦登碣石﹐而事止尋仙﹔漢索瀛洲﹐而心非好善。於是齋筵鳳設﹐上祈忉利之宮﹔講帳星隨﹐下請龍王之藏。輕賫棹海﹐重賞梯山。庶玉匣之全移﹐幸金棺之半啟。以法師智遺人我﹐識洞幽明﹔思假妙因﹐冀通靈感。爰承綸綍﹐載踐滄溟。過石門而右指﹐歷銅標而左顧。乘桴月溯﹐戒楫星沿。相彼遐陬﹐實維荒裔。一音演說﹐本承聽受之鄕﹔五日繼明﹐素隔照臨之域。珍奇乃萃﹐聖徳攸傳。則知有感必臻﹐信覃幽境﹔不行而至﹐豈隔殊方﹖法師旣達國城﹐式敷朝命。受銑筐而頂禮﹐撫瑤緘而跪發。盡收其寶﹐重載而歸。亦猶珠匿獘衣﹐須馬鳴而後用﹔金藏陋宇﹐待龍樹而方開。梁氏之都妙算而仰神光家之繇也【十四字疑有脫誤】。炎涼可質﹐往返九十旬﹔楫柁不輟﹐風潮八千里。以大同三歲﹐屆於玆邑。法師性丰幽澹﹐質固虛羸﹐綿歷是淹﹐疲屙屢積。維摩見病﹐益【一作蓋】伸方便之門﹔道安謝歸﹐思遠朝廷之事。願居此剎﹐有詔許焉。仍分舍利﹐俾弘眞福。國惟甌駱﹐郡實番禺。爾其封疆跨躡之壯﹐海陸會同之衝。上當星紀﹐下裂坤維。階百越而鄰三吳﹐軹雕題而陬交趾。神仙气色﹐汀洲建不死之鄕﹔舜禹精靈﹐原隰現行宮之地。閭閻霧撲﹐士女云流。謳歌有霸道之餘﹐毗俗得華風之雜。蜃樓髙峙﹐猶埋夕帳﹔螺臺峻積﹐尙識朝基。信夷夏之奧區﹐而仙靈之窟宅也。

此寺乃曩在宋朝﹐早延題目。法師聿提神足﹐願啟規模。爰於殿前更須彌之塔﹐因緣盛力﹐人以子來。徵日官而正墨﹐集風師而舉艸。育王奔命﹐掃地戶而獻神兵﹔梵事馳心﹐感天官【當爲宮】而下靈匠。崇階遽積﹐寶樹俄周﹔不殊仙造﹐還如湧出。故其粉畫之妙﹐丹靑之要。璇基岌其六峙﹐雕關紛其四照。仙楹架雨﹐若披云翳之宮﹔彩檻臨風﹐似遏扶搖之路。散華璫於月徑﹐璧合非遙﹔撥罾网於星潯﹐珠連可驗。玉虯承澑﹐傃云竇而將騫﹔金爵提甍﹐拂煙衢而待翥。瑤窗繡戶﹐洞達交輝﹔方井圓泉﹐參差倒景。雕鐫備勒﹐飛禽走獸之奇﹔藻繪爭開﹐復地重天之變。懸梁九息﹐良馬踆走而未窮﹔疊磴三休﹐的盧騁犍而知倦。是棲銀槨﹐用府瓊函。采捨衛之遺模﹐得浮圖之故事。爰自梁末﹐以迄皇初﹐城邑屢新﹐軒墀若舊。𨿽復百魔蜩沸﹐聽鼓鐸而懷音﹔六賊蜂屯﹐仰椽欒而革面。多回淨施﹐罕犯仁宮。則知遐吹所會﹐斯同偃艸﹔慈云所潤﹐豈直流根﹖故能比蜀守之祠堂﹐長爲典制﹔均魯王之祕殿﹐若有明徵。宜其作鎭一隅﹐俯炎荒而獨秀﹔盤基有地﹐冠終古而長存者乎﹗

國家業擁太初﹐事用皇極。髙祖以援危撥亂﹐伏紫气以登三﹔太宗以端拱繼明﹐自黃離而用九。皇上纘乾坤之令業﹐振文武之英風。太階平而百度理﹐中國定而兆人樂。時和歲阜﹐邑頌塗歌。以五刑不用﹐六械徒設。舟車四達﹐難【一作誰】論貢賦之差﹔襟帶八荒﹐非復華夷之隔。天寶降﹐地符升﹐木石甄祉﹐飛沈效慶。𨿽葉和制變﹐實賴文思之功﹔而持盈守成﹐亦資連師之助。太中大夫使持節廣韶等州都督李某﹐早登淸貫﹐夙踐崇軒。嘉猷迥發於天朝﹐善政果行於期月。越溪仙鍔﹐吐光芒而駭人﹔岱嶺寒松﹐排風飈以成性。美哉﹗稱由功著﹐鶻響徹於雲霄﹔方爲時須﹐熊軾疲於道路。廣陵單轂﹐如送張綱﹔渤海亂繩﹐復思龔遂。王尊皂蓋﹐欣臨折阪之前﹔吳隱朱軿﹐更集貪泉之右。髙名夙著﹐佛化橫飛。羣盜屏迹而歸農﹐姦吏聞風而去職。京坻坐積﹐圄犴潛回。汲黯之臥淮揚﹐直聞淸淨﹔王堂之居汝郡﹐但舉賢良。用能使檻穽不施﹐猛獸巡江而遠竄﹔市廛無擾﹐商旅倍道而相歡。颶風寢毒﹐炎埃罷厲﹔人稱有道﹐家實無爲。加以援翰寫心﹐自契眞廉之旨﹔髙談見意﹐不逾玄默之津。學究儒林﹐眞窮釋部﹔知通人事﹐且味禪宗。道可以知歸﹐物繇其顯會。是歲也﹐忽於此塔﹐重睹神光﹐玉林照灼﹐金山具足。倏來忽往﹐類奔電之含云﹔吐焰流精﹐若繁星之轉漢。傾都共仰﹐溢郭周窺﹐士女幾乎數里﹐光景動乎七重﹐實孟冬之日也。觀夫至道不私﹐瑞生必由乎樂國﹔慶基有會﹐福至必依於善人。自非化足動微﹐教非飾迹﹐何以發眞如之盛契﹐壯實相之輝華。

在昔鳳集潁川﹐宣後歸功於良守﹔龍遊湘浦﹐章帝布徳於賢臣。歷選前猷﹐玆爲故實。然後上和下睦﹐主聖臣良。滅火返風﹐𨿽有辭於進壤﹔母修子應﹐亦何愧於當仁﹖至於百越衣纓﹐三闕耆老﹐或代傳篁竹﹐气推丹桂之城﹔家擅芝蘭﹐名動蒼梧之野。出平原而祛甲﹐擁崇闥以鳴鐘。並爲蕃部之恩﹐親睹招提之瑞。同祈介福﹐共潔齋壇。罄龍象於南州﹐盡衣缽於西竺。會吞方丈﹐供備盂蘭。法鼓振而沙界肅﹐洪鐘鏘而鐵圍淨。妙財爰捨﹐法施爭流。華轂軔於香城﹐文駟塡於寶廏。鏹藏巨億﹐更入僧田﹔價直百千﹐還登佛座。豈徒照車十乘﹐列隋氏之明珠﹔盈篚萬金﹐積太顚之寶具而已﹖

朝散大夫守長史某﹐地乘華緒﹐價偃名流。豫章擢而成幹﹐騏驥生而躡影。山濤天骨﹐無情吏隱之間﹔王衍風神﹐自出塵埃之表。自忝榮嶺海﹐作式瀛幽﹐略其小術﹐包其大體。振溫良之逸步﹐得毗贊之宏綱。布道移風﹐善寵邦政﹔歸休置驛﹐獨守家聲。然則野老行歌﹐𨿽致功於露冕﹔藩君坐嘯﹐固藉美於題輿。化成異壤﹐抑由同徳。故能道揚法教﹐揮斥蓋纏。家懷方廣之恩﹐人慕韋陀之學。傳燈繼纊﹐曳組成陰。下逮府寮﹐旁周縣寀。並志燻修﹐同希福慧。豈可謂爾之教矣﹐何日忘之者乎﹗

時有明威將軍行禺府折衝都尉李公﹐天子之舊屬﹐朝廷之夙將也。靈根自遠﹐聖族多奇。受睇盼於甘泉﹐奉衣纓於平樂。靑龍帶劍﹐先超殿閣之榮﹔白虎銜珠﹐早陟齋壇之寵。自招皇誕﹐作鎭邊城。湟水樓船﹐遂勞都尉﹔灞陵車馬﹐尙識將軍。魂驚斷雁之峯﹐恩盡沈鳶之浦。濡鱗涸轍﹐處定水而彌勤﹔撫翼香林﹐在窮途而更切。頻光法會﹐薦委殊珍。護持攸仰﹐招提是屬﹐其兆基也如此。經綸璞藻﹐其大矣哉﹗爰有上座寶輪等﹐並妙根宿值﹐勝果將圓。翰飛般若之林﹐髙步檀那之舍。慈衿密洞﹐散明月於談筵﹔智鍔相輝﹐化繁霜於寶刃。思雕琬琰﹐式播徽猷。

弟子家嗣太邱﹐忝閨門之薄宦﹔地連濉渙﹐竊藻繪之餘工。爰托下才﹐用旌髙躅。豈知仲宣旅泊﹐方銜深井之悲﹔長卿罷歸﹐空負淩雲之气﹖我之懷矣﹐乃作銘曰﹕

太息頹運﹐嗟乎失道。徳獘爲仁﹐物壯則老。縶猿情暗﹐求鴞計早。赤水沈珠﹐玄邱墜寶。皇矣妙覺﹐蒸然應期。宗深微妙﹐業奧慈悲。燃燈匡俗﹐捨筏濟時。涅盤不住﹐般若無思。俯迹見生﹐和光不滅。色音𨿽昧﹐規模尙切。猗歟上人﹐穆彼惟新。智傾八藏﹐心超六塵。淒涼毀宅﹐解脫迷津。鴻冥佇想﹐龍蟄存身。靑蓋遺邦﹐黃旗故服。原隰形勢﹐江山重復。磵戶秋明﹐巖盤夜燭。鼓鐘於宮﹐聲聞於外。聿求紫闥﹐言尋丹瀨。絕域棲遑﹐驚濤顚沛。至誠冥感﹐神珍顯會。甄陶設險﹐翼軫疏源。尉陀余國﹐盧循舊邊。邑居雄盛﹐人物殷全。是維樂土﹐實曰龍川。護持靈剎﹐莊嚴寶塔。基構鼎新﹐亭欒櫨嶪。奔日宵排﹐歸云曉納。架壁三休﹐連甍四合。分惟星紀﹐境控天池。棟宇綿邈﹐衡津推移。神機丕應﹐瑞景潛儀。光合玉廡﹐彩動金枝。凡我寮庶﹐同嗟權實。周顗情勤﹐王蒙思逸。咫尺幽鍵﹐往來靈室。共蔭法堂﹐俱歸慧日。四維信受﹐三明弘益。貝葉紛綸﹐龍華舄奕。講肆弘敞﹐齊筵巨翼。供引純陀﹐飯回香積。天人合契﹐幽顯同心。傾家奉賄﹐破產移琛。軒裳敻騖﹐纓佩交臨。蘭燻習遠﹐檀那意深。偉哉連率﹐衝乎徳化。職重隼裳﹐秩遵熊駕。酌貪貽則﹐還淳息詐。道濟香城﹐禎凝寶捨。琳瑯什種﹐杞梓緇徒。調輕僧會﹐辧析文殊。奔螭易失﹐令鼠難拘。願刊貞琰﹐永冠康衢。伊我窮途﹐欣玆勝謁。文休泛海﹐仲翔遊越。尙想知音﹐有懷明發。謬惟雅顧﹐叨陪天骨。爰抽弱翰﹐式敍髙蹤。孤音易竭﹐獨賞難逢。思起王粲﹐悲生蔡邕﹐豈無章甫﹐誰適爲容﹖

梓州郪縣靈瑞寺浮圖碑

辧夫神州括地﹐寰中分五嶽之圖﹔巨壑浮天﹐海上擢三山之秀。造化之所樞紐﹐靈仙之所窟宅。故得昭灼天漢﹐發揮雲气。牛頭山者﹐卽廣漢之名峯也。圓裔幾乎數里﹐直上逾乎百仞。若乃巖泉銑石之什﹐風煙艸木之狀﹐傾九圍而得雋﹐環四時而競爽。蒼岑隱嶙﹐旁分玉砌之階﹔碧洞逶迆﹐下掬金陵之苑﹐實羣聖之所托也。

隋開皇中﹐王秀作牧益州﹐來窺勝地﹐首旌嘉號﹐仍疏淨域。因危裂戶﹐就嶺磴之成規﹔跨險分榮﹐借岡巒之迥勢。工窮雕鏤﹐妙出丹靑。飛棟神行﹐回甍靈構。又於山頂﹐別建浮圖。

隋運告遷﹐明皇首出。軒疏凋昧﹐基址堙蕪。奄興宣榭之災﹐施及柏梁之燼。鄕望等馳心妙律﹐夙契禪居。悲梵宇之摧梁﹐痛珍臺之絕構。思弘法願﹐重緝奇功。黨集且千﹐家惟巨萬。以爲玉樓星峙﹐稽閬苑之全模﹔金闕霞飛﹐得瀛洲之故事。指香城而聳睇﹐臨火宅而危魂。參妙範於神明﹐騁良工於宇宙。飛廉按轡﹐定樞臬於風衢﹔羲和頓策﹐揆鉤繩於日路。雕檐畫栱﹐龍回紫漢之間﹔復澑重欒﹐鳳舉丹霄之外。瓊扉暮敞﹐推明月於金鋪﹔繡桷晨開﹐落繁星於玉砌。每至兩江春返﹐四野晴初﹐山川霽而風景涼﹐林甸淸而雲霧絕。沙汀送暖﹐落花與新燕爭飛﹔城邑迎寒﹐涼葉共初鴻競起。則有都人襲賞﹐憑紫楹而延襟﹔野客含情﹐俯丹欞而極睇。窮百年之後樂﹐寫千里之長懷。信可以澡雪神襟﹐淸疏視聽﹐忘機意於紛擾﹐置懷抱於眞寂者矣。

且勃旅遊岷徼﹐漂舉涪鄕﹐年晷一窮﹐時灰七變。王陽西上﹐方驚斂轡之心﹔王粲南徵﹐實動登樓之思。我之懷矣﹐乃作頌曰﹕

大塊甄筫﹐名山作紀。發地龍盤﹐幹霄鳳峙。風雪萬邑﹐岡巒千里﹐絕域天成﹐珍臺地起。揆剎玄嶺﹐圖基丹嶠。層棟崢嶸﹐重檐■﹝穴上叫下﹞窱。有隋紊歷﹐重明攺照。事與時遷﹐迹從原燎。義均除舊﹐事切爲新。如或繼者﹐代有其人。聲飛隴蜀﹐望動州鄰。爭開禪施﹐競植靈因。控險裁標﹐循危列構。巖煙接廡﹐峯云對澑。鐸運星衢﹐璫懸月竇。紫軒霧合﹐丹梁露透。暮春疏節﹐新秋戒序。照滿暄郊﹐气銷寒渚。樹濃鶯亂﹐川長雁舉。流涕寫懷﹐魂馳意與。偉哉靈宇﹗壯矣全模﹗窮髙極麗﹐遠覽長圖。賞因時合﹐筆爲神驅。有情君子﹐誰爲捨乎﹖

卷十九

碑

梓州玄武縣福會寺碑

若夫考龍圖而括運﹐撫麟筆以傷時。天地閉而賢人隱﹐周孔逝而微言絕。豈非太階無象﹐三辰鮮逌敍之因﹔滄海爲陵﹐百川有橫流之勢﹖況乎法身長往﹐顧糟粕以空存﹔化迹繁流﹐仰舟航而遂遠。𨿽復功推八正﹐猶迷鶴樹之談﹔道亞三明﹐未睹龍宮之籍。則有妙音難遇﹐瞻雪嶺而投軀﹔眞諦希聲﹐仰雲山而破骨。優曇企景﹐新雕白玉之龕﹔般若尋風﹐舊化黃金之像。三千寶座﹐迥出天宮﹔八萬珍臺﹐遙臨淨域。非慧圖之冥感﹐孰能臻於玆乎﹖

福會寺者﹐隋開皇中之所建也。爾其峯巒霧列﹐東分井絡之光﹔樓雉雲橫﹐西睹禺同之奧。北彌丰邑﹐裏閈千甍﹔南控平江﹐波潮萬里。擁亭臯之絕勢﹐升林野之殊形。肇開修竹之園﹐式揆旃壇之剎。法川髙辟﹐慈宮峻敞。文璫寶綴﹐環日月於重廊﹔翠栱丹楹﹐起虹霓於復殿。眞容俯映﹐福眾爰依﹖梵筵交燭﹐禪房互啟。山神獻果﹐還棲承露之臺﹔天女持香﹐卽繞飛花之閣。輪輝夜滿﹐抽紫焰於金山﹔毫相晨臨﹐發珠華於玉地。

爰有縣令柳邊﹐河東令族﹐大業之年﹐來光上邑。髙人捧檄﹐功爲銅墨之先﹔令宰鳴琴﹐課稱弦歌之最。眷香城而惻念﹐披道肆而驚魂。示懷延獎﹐思宏末教。乃於寺內起重閣一所﹐乘煙置槷﹐揆日端繩。層榭三休﹐雕檐四注。奔星掛廡﹐混珠网而同歸﹔明月窺軒﹐雜璇璫而共貫。仍抽麗筆﹐俯刊貞琰。詞源迅委﹐振法海之波瀾﹔義宇宏深﹐接禪宮之閫奧。昔者陶潛彭澤﹐罔聞仁慈之風﹔潘嶽不可陽﹐未入菩提之域。兼其美者﹐蓋在我柳君乎﹖

俄而帝隋方否﹐三官失龍鳳之圖﹔皇業未昌﹐九野被豺狼之毒。𨿽復餐砂茹石﹐窺劍道而回心﹔蜂聚梟騰﹐指銅梁而革面。自非法云西眷﹐潛消火宅之氛﹔慧日東來﹐迥朗昏衢之景。則安能冥資福地﹐顯阻魔軍﹖波淸於振壑之隅﹐燎息於炎昆之曲﹖

洎乎大鈞無事﹐神器有歸。淸玉戶而帝寰中﹐轉金輪而王天下。玄場佛境﹐與天下而惟新﹔鶯樹雞林﹐共風雲而攺旦。功旣成矣﹐時旣貞矣。紫宸有裕﹐蒼甿胥悅。都人狎至﹐瞻雁塔而歡心﹔野老相趨﹐尋鹿園而頓顙。或至誠冥發﹐爭知不盡之虛﹔或道思旁流﹐竟委忘緣之施。乃於寺內造菩提塑像一座﹐實彭氏絕羣之迹。洞參瑤銑﹐體備丹靑。得埏範之奇模﹐盡陶甄之能事。功分實相﹐變入冥機﹔丹果長春﹐靑蓮不染。靈儀若動﹐似臨王捨城中﹔神足疑行﹐卽坐菩提樹下。銀牀地湧﹐寶帳猶懸﹔珍木天成﹐金花不落。總章元年﹐又奉爲皇帝更造八菩薩像﹐成於淨境﹐別峻崇堂。而力寄羣緣﹐功難獨舉。遂令眾情馳騖﹐空懷更始之圖﹔靈座端嚴﹐未得安居之地。

時有弘演上人﹐自丹烏下日﹐昌帝籙於明堂﹔靑鶴乘霄﹐降仙苗於太室。軒冕將風雲交映﹐鐘鼎與山河共遠。法師夙成眞諦﹐幼挺殊姿。拔五翳於長驅﹐登四禪於回觀。以爲徳因時建﹐澄什繼踵於西都﹔道冀人弘﹐林遠隨肩於南國。痛迷生之詭矯﹐悲正覺之陵夷。思欲樹眞气於未萌﹐緒崇因於已往。徧遊淨境﹐歷騁遐方。至總章二年﹐憩於玆剎。身持寶印﹐口出神珠。心動巴南﹐化行蜀右。法羅潛舉﹐馴鳥性於慈林﹔慧鏡旁開﹐息猿心於定水。亦有情鉤五縛﹐遙騰解脫之川﹔想瘞六塵﹐迥拔沈迷之域。名臣長者﹐捐玉佩於銀庭﹔善女靈姬﹐落金環於寶地。貪機霧滌﹐法施泉流。林衡掄杞梓之材﹐班匠獻鉤繩之巧。千欒電糾﹐萬桷霞張﹔飛陸緣甍﹐層構架景。瓊釭沓照﹐乘紺壁而宵分﹔珠箔重華﹐掩靑疏而曉亂。紅葩植井﹐彩綴河宮﹔丹桂承梁﹐香交列肆。天倡梵樂﹐肅然忉利之天﹔藻蓋雕璫﹐煥若摩伽之殿。其精力之元感﹐而神化之曲成乎﹖

直歲寺主等﹐州閭盛族﹐鶖鷺榮因。升慧圃而功成﹐踐魔庭而戰勝。排四門而獨往﹐共極羣緣﹔攀十地而遐徵﹐同趨覺路。縣令虞洽﹐旌旗百代﹐劍履三朝。匡帝座而南徵﹐擁臺庭而北面。星象垂祉﹐川嶽載靈﹔豫章七歲﹐麒麟千里。雄情負俗﹐郁王佐之宏圖﹔英識邁時﹐得公門之逸气。旣而拂衣華族﹐入天邑而觀光﹔列板【一作版】仙臺﹐出靈關而作宰。泉魚狎夜﹐多單父之深恩﹔隴翟遊春﹐嗣中牟之善政。有條不紊﹐施緩政於繁繩﹔斷訟有神﹐下髙鋒於錯節。因以激揚大化﹐潛滋比屋之封﹔光啟令圖﹐預積攀輪之慕。縣丞裴休﹐家接朱欄﹐譽流丹闕﹐軒裳照緒﹐忠孝榮門。鳥鳴有伐木之歌﹐龍文非刈蓬之具。髙材列務﹐盛徳分司。翰墨不足畱神﹐琴樽申共獨往。十旬休沐﹐奄有泉林﹔千里邀迎﹐乃疲風月。靑驪蹀躞﹐終噴玉而懸云﹔素鶴徘徊﹐且銜珠而犯露。加以沈研有地﹐題橋八解之津﹔誘勸無方﹐叱馭三乘之路。故能使幽明仰徳﹐法俗依仁。攀海祇而如歸﹐挹衢尊而下瞰。鄕望等龜靈髙族﹐驥子名家﹐關錦室於中堂﹐分綺疏於甲第。或望雄都鄙﹐代列歌鐘﹔或業預云雷﹐門藏璽詔。文場促席﹐有江漢之英靈﹔武觀連衡﹐得岷峨之銳气。並能馳心彼岸﹐欲臨海而蹇裳﹔投足化城﹐下悲思而反袂。

下官薄遊江右﹐旅寄城隅﹐懷道術於百齡﹐接風期於四海。依然梵宇﹐欣象教之將行﹔莞爾公庭﹐惜牛刀之遂屈。𨿽文殊辧論﹐妙懸解而忘言﹔而伯喈雄管﹐敍眞宗而罔愧。敢巡此義﹐乃作頌云﹕

金堤迥色﹐玉峽長瀾。城闕紛亂﹐江山聳盤。云屯勝邑﹐霧啟禪壇。右縈層雉﹐左接崇巒。竹園精舍﹐檀山香閣。萬栱騰虯﹐千楣跂鶴。晚星疏翠﹐朝霞泛雘。鼓奏泉流﹐鐘鳴霜落。時經失道﹐代歷交呈。神宮不撓﹐法眾無驚。金輪邃曉﹐玉鏡施明。功照佛剎﹐化被王城。帝圖冥運﹐眞儀浚發。貝齒含星﹐流毫耀月。鳥離山扃﹐龍還海闕。寶樹形畱﹐天宮象設。爰有眞人﹐式宣慈主。發迹江甸﹐馳聲蜀宇。望遠連規﹐攀澄襲矩。力窮興道﹐功周廊廡。羣緣肸蠁﹐眾福氤氳。叢楹列電﹐髙棟銜云。銀龕曙撫﹐玉座宵分。瓊璣有爛﹐藻繪多文。郁彼巖邑﹐猗歟上宰。松桂連華﹐鴛鸞集彩。禪津有裕﹐至公無待。火宅可辭﹐舟航斯在。我之飄寓﹐邈矣來遊。山川俯仰﹐道義淹畱。承風郭外﹐撰綴江幽。玄機勝筆﹐天地相周。

彭州九隴縣龍懷寺碑

粵若眞元混沌﹐抱一气於天門﹔象化童蒙﹐構三靈於地戶。由是金城逆順﹐山河假成器之因﹔玉燭沈浮﹐風火兆流形之蘗。懸大明於日月﹐適滯泉宮﹔設巨浸於云雷﹐終迷毀宅。太極所以散而爲兩﹐洪飈所以吹而爲萬。𨿽復卑髙異列﹐俱沈方內之遊﹔坌集橫流﹐共失環中之契。豈夫涅盤深視﹐不背色以求眞﹔般若長驅﹐每乘空而得靜﹖則知一名同出﹐陰陽爲破道之墟﹔萬象皆空﹐天地卽降魔之境。莫見其俯仰﹐不知其去就。至自於太虛﹐復歸於無物。其建言立徳﹐開業成務。握大柄而推造化﹐執洪鑪而詰元始。四門幽辟﹐顧非相而遲回﹔三駕晨嚴﹐臨有爲而出頓。豈不知羈孤長路﹐終嬰旅泊之虞﹔舟楫中流﹐未釋風濤之苦﹖將以宅心者寂﹐虛室所以合符﹔應物者神﹐明鏡由其不倦。故能商榷宇宙﹐指麾權實。演羣生而非其力﹐存庶品而非其有。千巒閉景﹐似居蓬艾之間﹔雙闕臨空﹐若在江湖之上﹐其釋迦之衝用乎﹖

龍懷山者﹐井絡之所交會﹐岷隅之所控帶。攢峯北走﹐吐沓嶂於玄霄﹔巨壑南馳﹐噴洪濤於赤岸。香城寶地﹐左右林泉﹔碧岫丹岑﹐往來煙雨。時有法會禪師者﹐俗姓褚氏﹐吳郡錢塘人也。金章錫美﹐河陰傳九命之尊﹔玉鉉乘榮﹐江左受三臺之貴。地靈人傑﹐自朔野而重光﹔學府文宗﹐冠南都而獨秀。法師紫星降彩﹐紅雲受气。應積善於髙門﹐契冥緣於累世。果浮觴引﹐潛圖彼岸之功﹔聚礫延砂﹐卽揆爲山之業。靈樞密運﹐辟仁路而長鳴﹔慧刃髙揮﹐斬邪關而洞照。以爲冥機體化﹐毫髮莫滯其眞﹔執數逐微﹐乾坤不容其算。於是四禪幽觀﹐破銅堞而出無明﹔三昧雄圖﹐排鐵圍而泯非相。法云自在﹐吐納龍宮﹔賢聖不仁﹐奔馳象域。將使三千塔廟﹐知眞實之玄津﹔萬億幡幢﹐入空虛之祕藏。安心樂土﹐遁影靈關。以開皇元年﹐憩於玆嶺。

靈墟福地﹐已被神功﹔玉榜金繩﹐未光朝命。蜀王秀以文昭建國﹐帝子專徵。仗巴服之尊名﹐裂邛荒之寶命。彤騑僭帝﹐蹕萬騎於銅梁﹔皂蓋圖王﹐警千乘於玉宇。鏡山南望﹐志狹彭渝﹔錦水西浮﹐恥朝江漢。開實沈之壁壘﹐嘯京叔之風塵。擁龜堞而托殊方﹐憑爵堂而傲天子。威權所制﹐勝兵數十州﹔雄視所臨﹐經塗五千里。三英賦雪﹐瞻秋月於梁臺﹔八叟吟風﹐傳朝云於楚館。思弘正法﹐廣召名僧﹔振錫云趨﹐乘杯霧合。禪師括囊泉石﹐韜迹煙霞。攀紫桂而同塵﹐守靑蓮而向晦。衝飈蕩嶽。寧移忍地之靈﹖烈火焚山﹐不撓堅林之色。王心有悟﹐時加優禮﹔順風拜道﹐封山謝失。發淨財於廣內﹐揆仙室於重幽。因嶂爲壁﹐憑崖列戶﹐以開皇五年始賜額爲龍懷寺。地鄰綿左﹐遂均綿上之恩﹔山似龍盤﹐卽建龍懷之剎。爾其崇巒經復﹐復澗縈回﹔髙邱泄云﹐長林翳日。增瓊垣於下麓﹐揆瑤構於中巖。香闕神行﹐珍臺妙立。玉虯銜靄﹐絕遊气而負蒼天﹔金鳳連甍﹐排烈風而瞰玄圃。延綠房於疊巘﹐上拂霞莊﹔蔓丹闕於重溪﹐下披泉戶。陽開陰闔﹐變霜露於旋回﹔蠖動螟飛﹐起雷霆於指顧。玉堂朝亙﹐影襲長虹﹔珠殿宵浮﹐光含列宿。

禪師歿後﹐爰有孝恭法師﹑智開法師﹑弘向法師﹑寶積闍黎四上人者﹐並禪師之上足﹐而法門之領袖也。五明衢路﹐控引情宮﹔八解源流﹐朝宗性海。其深爲寶﹐拔白玉於嶄巖﹔無礙居眞﹐得玄珠於象罔。住持眞界﹐棲息妙塗﹔俱深寂滅之源﹐各證菩提之域。𨿽業定人境﹐照已極於無方﹔而道寄生成﹐功遂覃於有相。演中乘之奧義﹐增上棟之宏規。萬栱不騫﹐千門有閌。

俄而帝隋大去﹐皇家小往。天地閉而賢人隱﹐云雷屯而巨寶衰。毒龍橫霧﹐四天沈暗逆之悲﹔醉象驅風﹐三界罹崩離之酷。上人慧機幽晤﹐定識潛融。知佛日之恆明﹐審王風之尙靜。芝歌商嶽﹐揆雞嶺而同歸﹔茅藉磻溪﹐與猴江而共致。遁俗無悶﹐因時有待。洎丹陵啟秩﹐赤縣居尊﹔迦維授手﹐波旬革面。十千天子﹐新朝帝釋之宮﹔八萬仙人﹐始向毗耶之國。一音演而荒景服﹐三聖澄而禮樂備。由是巴方舊彥﹐蜀城遺老﹐仰慈門而知戶牖﹐升福田而喜耕鑿。雕鞍繡轄﹐瞻燕崿而馳魂﹔黼帶綖裾﹐指鸚林而騖款。寶瓶宵注﹐潤浹堯旬﹔玉塵晨麾﹐風調舜歷。咸以爲假沈其性﹐迷生安視聽之功﹔動亂其心﹐窮子失肌膚之戀。江連巫峽﹐始絆心猿﹔山對禺同﹐終維意馬。

貞觀年中﹐積闍黎等乃宣昭遺址﹐發揮精舍。容成校歷﹐揆日用於天經﹔隸首陳章﹐算神功於地籙。回廊■﹝穴上叫下﹞窱﹐自吐風飈﹔列榭崢嶸﹐坐含雲雨。圖竭官之妙質﹐儼盧捨之眞容。寶珠周映﹐銀龕備色。逸多垂足﹐似臨兜率之天﹔師利分身﹐若赴維摩之境。靈仙可接﹐藻繪無施﹔眞應難徵﹐雕鐫有寄。若乃巡積岨﹐歷森沈。天花照而髙月落﹐地籟驚而幽泉湧。紫蘭花徑﹐香侵柏葉之鑪﹔綠艸文茵﹐影入芙蓉之座。眞童鳳策﹐卽踐金沙﹔仙女鸞衣﹐還窺石鏡。巖莊轉梵﹐杳冥松桂之墟﹔磵戶棲橰﹐寂寞藤蘿之院。法鼓奏而寒山曠﹐洪鐘鳴而曉壑靜。赬苔翠蘚﹐具不盡之靈衣﹔石乳瓊漿﹐入無生之妙饌。肅肅焉﹐遙遙焉。信調禦之珠庭﹐而列眞之甲第也。

爰有上座玄鑑法師等﹐並六塵無我﹐四諦非他。奉幹越之微言﹐守楞伽之奧府。法雷潛吼﹐鼓動風煙﹔慧日揚明﹐照臨邱壑。靑溪坐定﹐見心宅之恆靈﹔丹洞行忘﹐覺身城之每化。須彌不動﹐迥鎭閻浮﹔闍崛安居﹐下觀忉利。開四生之廣路﹐敍六趣之彜倫﹐足以導揚眞績﹐恭宣來命者矣。縣令柳公﹐諱明獻﹐字太初﹐河東人也。太玄降气﹐中黃授彩。襲周魯之榮基﹐吐河汾之靈液。四科髙第﹐振風翮於三冬﹔萬室崇班﹐局云驂於百里。旣而政成黎頌﹐道洽甿謳。假無上之幽筌﹐毗不言之景化。弦歌在韻﹐將寶偈而齊歸﹔銅墨成章﹐與梵天而共貫。瓊波湛淡﹐沃蕩云雷﹔珠樹蕭條﹐蔽虧煙雨。貞機罕應﹐良談放好事之遊﹔朗調多奇﹐髙賞盡名山之曲。

下走東臯事失﹐南州塗窮﹐嘆孔席之棲遑﹐笑陽歧之浩蕩。薄遊玆邑﹐喜見髙人。三接而定琴樽﹐七縱而擒風月。林宗有道﹐相期淸濁之間﹔平叔能言﹐見許天人之際。從容宴語﹐契闊胸懷。欣性情之同冥﹐感形骸之共遣。𨿽玄都妙域﹐已掛於忘言﹔而塾讀文場﹐竊申於知已。敢作頌曰﹕

妙象無倪﹐神功有陟。湛淡名器﹐奔騰事業。慧路翹車﹐禪河艤楫。控引羣品﹐輪回庶劫。縱橫宇宙﹐反復山川。言因境立﹐道寄形詮。爰稽福地﹐式揆珍田。丹溪漏日﹐碧洞棲煙。闍都玉檻﹐須彌石室。榛灌溟蒙﹐風雲蕭瑟。睟容乃眷﹐禪徒有謐。業磴三休﹐花巖四密。崇巒架殿﹐疊嶂營樓。千楣鳳起﹐萬栱鸞浮。星開紺髮﹐月湛靑眸。神宮不夜﹐邃閣長秋。戶臨重崿﹐窗分絕嶺。半漢香浮﹐中天梵警。鶴林聖迹﹐龍泉佛影。鳥思山空﹐猿悲峽靜。森森巨柏﹐落落長松。月出東岫﹐霞生北峯。山人自狎﹐野老相逢。白雲屢斷﹐靑溪幾重﹖彭澤之令﹐臨邛之客。比徳山藪﹐重規泉石。法宇成言﹐慈門致役。糠粃吏隱﹐薜蘿心迹。吾生擾擾﹐與道遑遑。殷勤頌詠﹐惆悵津梁。投功翠碣﹐助化玄場。百年之後﹐苔蘚蒼蒼。

卷二十

碑

梓州慧義寺碑銘並序

粵若三靈混極﹐惟神藏妙物之機﹔六气潛周﹐惟聖握財成之柄。考龜龍於百代﹐覺路先迷﹔徵象馬於三川﹐玄津晚辟。豈非君臣朴靜﹐則上皇扶失道之危﹔仁義沸騰﹐則大雄拯橫流之獘﹖然後階四禪而縱觀﹐再造淳風﹔出三昧而端求﹐一匡澆俗。詳窮祕躅﹐迥測冥機。觀俗化之浮沈﹐考經綸之去就﹐則知理非徒寢﹐勛華粃天下之功﹔教不虛行﹐周孔雪寰中之誚。遂能往來眞極﹐表裏睿圖。談慧日於昏衢﹐蔭慈云於毀宅。由是妙音鴻漸﹐化迹龍飛﹔爲法棟梁﹐作人父母。諸天競寫﹐金仙滿月之容﹔異事爭傳﹐貝葉璇花之偈。

慧義寺則安昌寺之遺基﹐周使持節車騎大將軍儀同三司大都督新州刺史安昌公之所建也。公諱則﹐字孝規﹐後魏景穆皇帝之玄孫﹐司空安昌王之元子。雄才廣度﹐身膺海嶽之靈﹔華冕雕軒﹐地積王侯之气。晚參周運﹐位列虞賓﹔爰撫新州﹐來光舊蜀。江分石犀﹐猶連赤岸之山﹔路對金牛﹐尙疑靑泥之磴。榮髙牧刺﹐養隔晨昏。披厚褥以驚心﹐撫長筵而下泣。以爲臨川積慕﹐尙疏鍾阜之巖﹔康樂追懷﹐竟鑿廬峯之壁。傍稽勝托﹐俯植靈因。窮廣漢之名山﹐得長平之絕岫。憑危列戶﹐亙險乘甍。龕臨明月之宮﹐塔對浮雲之徑。靑蓮湛目﹐下映香泉﹔赬果含唇﹐斜交寶樹。重扃寫翠﹐攀疊磴而煙周﹔復榭回丹﹐委連岡而電屬。眞童入衛﹐山前桂樹之壇﹔神客來遊﹐水上芙蓉之殿。千楣鳳矯﹐橫鳥道而斜飛﹔萬栱虯蟠﹐俯虹莊而沓起。霞明春牖﹐卽對談雞﹔露下秋亭﹐仍傳唳鶴。松門不雜﹐禪淸避俗之心﹔竹院長閒﹐響合遊仙之梵。若夫招提淨域﹐棟宇長存﹔精舍祇洹﹐規摹可襲。亦猶林光舊址﹐遂起甘泉之宮﹔露寢余基﹐因立靈光之殿。

自先後膺歷﹐今聖乘時﹐堯曦將佛鏡俱懸﹐軒車與法輪同轉。眷香城而側席﹐懷妙葉而旁施。爰加慧義之名﹐用徙安昌之號。鐫鎔間起﹐締飾爭飛。前司馬蘇良乂﹐首引甄操﹔前長史唐秀卿﹐繼惇崇拓。乃立彌勒下生像一鋪﹐諸佛新變相一龕﹐並對巘呈規﹐分崖合勢﹐容華秀絕﹐相好端明。盡雕刻之奇摹﹐執丹靑之有契。隨峯寫狀﹐旌旗捨衛之兵﹔因石生姿﹐花葉祇園之樹。山靡進晚﹐麗飾晨巖﹔磵戶迎宵﹐神光夜燭。如來應化﹐上辭兜率之天﹔菩薩分身﹐下入須彌之座。

時有就禪師者﹐俗姓馮氏﹐行遺生滅﹐思出塵勞。修定水之堤防﹐擢禪林之棟幹。法忍以精求解脫﹐俯會無生﹔慧嚴以身證涅盤﹐坐觀眞諦。受蹤故事﹐隔代同符﹔形骨猶存﹐英靈可視。豈若武擔山下﹐惟傳智士之名﹔蜀郡江前﹐別畫文翁之像而已哉﹖又有慶法師者﹐俗姓王氏。貞機苦節﹐以般若爲心謀﹔輔弼匡迷﹐以菩提爲已任。遂使邑南偃化﹐爭傳廉恕之風﹔濮右馳情﹐競起松篁之節。爰有庾子山者﹐文場之俊客也。自黃旗東掃﹐靑蓋西還。承有晉之衣纓﹐作大周之杞梓。嘉聲內振﹐健筆傍流﹔翠碣髙懸﹐丹書未缺。瓊鐘俯徹﹐猶參吐鳳之音﹔石鏡傍臨﹐尙寫回鸞之迹。朝請大夫長史河東裴爽﹐公侯映代﹐貞白承家﹐臨九折以長驅﹐下雙流而作鏡。淸通舊徳。王休徵之不虛﹔領袖耆年﹐龐士元之獲展。縣令衛元﹐冰霜用足﹐江漢情多。傳衛玠之淸談﹐兼衛恆之博識。牛刀屈銳﹐陵劍壁而裁風﹔鳳軫鳴徽﹐望琴臺而助化。寺主大明法師﹐俗姓淳於氏﹐蓋齊上客之遺苗﹐漢廷尉之洪胤。避地岷濮﹐代爲豪酋。法師住持眞教﹐棲息妙塗﹐臨雁塔而虔誠﹐仰龍宮而繹思。禪居遁迹﹐嚴君平之出塵﹔梵肆延賓﹐楊季卿之好事。上沐皇王之澤﹐下承連宰之功。收里巷之謳謠﹐覽江山之體勢。咸以爲安昌故迹﹐𨿽篆徳於前聞﹔新野殘書﹐未兼芳於後葉。爰求勝律﹐重勒奇蹤。托勃以知已之賓﹐校勃以當仁之分。文通﹑景純之筆﹐何后何先﹖襄川﹑峴嶺之碑﹐爲陵爲谷。敢憑眞眷﹐俯竭虛懷。披翰苑而長鳴﹐下辭庭而闊步。揚子云之繼馬﹐人遠乎哉﹔蔡伯喈之嗣張﹐吾知之矣。敢作頌曰﹕

三千淨土﹐八萬名山。銀臺海上﹐金闕雲間。禪居不雜﹐覺路長閒。鸞鶴棲舉﹐風煙往還。蜀門南望﹐岷波東瀉。川路黃牛﹐關城白馬。寶光仙鎭﹐來淸鉅野。紫磴三危﹐丹峯四下。顯允安昌﹐俾侯江漢。英威外發﹐妙謀內斷。慧則心機﹐孝爲身幹。聿求勝迹﹐爰疏壯觀。跨險垂甍﹐緣崖構極。玉座交映﹐珍龕間飭。磴道魚鱗﹐山形鳳翼。露淸軒冕﹐霞明篆刻。重巒架崄﹐曲岫回廊。巖扉側啟﹐磵戶斜張。松門石塔﹐竹院沙場。齋庭合梵﹐講肆浮香。郁紆甍棟﹐參差林沼。葉嶂奔禽﹐花巖度鳥。地遙心曠﹐塵疏俗少。鶴唳更秋﹐猿吟漏曉。法門幽寂﹐禪宮寥敻。樹杳煙深﹐泉飛虹映。實爲妙域﹐傍滋道性。屢延銘表﹐頻流藻詠。銅梁上徳﹐玉壘名師。飾傳覺照﹐顚闈文思。千齡道術﹐萬古風期。重規疊矩﹐何代無之﹖

行狀

常州刺史平原郡開國公行狀

某州縣﹐洪飈未翔﹐靈鳳垂翼﹔景云不燭﹐神龍宛頸。豈非時不可以苟遇﹐道不可以虛行﹖聖人作而萬物睹﹐神功資而百寶用。是以山川倒徙﹐太階懷息亂之臣﹔天地乖離﹐元首佇康時之具。則有得其數者﹐於平原公見之矣。

自星虹沓祉﹐開寶歷於軒圖﹔雷電窈冥﹐載休徵於魯讖。龍驤鳳起﹐霸圖存玉壘之云﹔紫蓋黃旗﹐王迹著金陵之野。故得卿才表秀﹐疊彩駢蹤﹔皂蓋朱幡﹐連州比郡。公侯必復﹐子孫承百代之基﹔餘慶不忘﹐仁義應千齡之運。公鼎門疏照﹐穴岫翔輝。分嶽秀於樊侯﹐稟辰精於傅說。折旋儒館﹐以六藝爲笙簧﹔軒翥翰林﹐用兩京爲鼓吹。經邦化俗﹐涉遊夏之門庭﹔減竈麾兵﹐得孫吳之閫奧。皇天眷命﹐聖武膺圖﹐睹物懷人﹐思功去罪。寰中有事﹐曹參希執帛之榮﹔閫外多虞﹐周紲企中軍之寵。見危授命﹐藏器及時。攀鳳羽於九霄﹐候龍顏於千里。蕭王內寢﹐頻獻雅誠﹔韓信齋壇﹐屢遷優秩。武徳三年授中郎將﹐俄遷大將軍一與下句並成一句。

秦王統軍﹐皇基肇辟﹐天步猶難。宸扆應上相之榮﹐仙夢受中權之寄。被廬講將﹐實賴弘圖﹔今日僉謀﹐先應時望。於時弄兵竊舉﹐猶勤甲冑﹔吞沙餌石﹐尙阻河梁。公制變以奇﹐蕩除以殺。七擒三捷之略﹐緒著轅門﹔拔旗穿札之能﹐勛在盟府。五年六月加上柱國﹐隨班列也。

翦桐疏爵﹐分茅建社。下斷物土﹐上格星躔。唐虞著其升降﹐周漢明其損益。所以羽儀帝室﹐蕃衛王畿﹔懲惡勸善﹐庸賢敍徳。髙祖勛逾黜夏﹐業擅戡黎。置酒醴於南宮﹐揚旌旆於東府。建皇帝之號﹐安不忘危﹔覽徹侯之籍﹐榮而思報。以公乃誠匪懈﹐原始要終。望嚴雪而識寒松﹐觀疾風而知勁艸。九年﹐封望都縣男﹐貞觀元年﹐攺封縣侯。

文貔禁旅﹐實著趫雄﹔淸道啟行﹐允玆多士。自非譽髙朝諷﹐價重人謠。仍虧博望之儀﹐必亂鉤陳之選。公早陪戎律﹐夙簡帝心。揚歷二宮﹐當仁不讓。授左衛中郎﹐俄遷右虞侯率。蔥山狄壤﹐蒲海蠻陬﹐信要服之外區﹐乃匈奴之右地。境鄰蛇澤﹐乘勁敵而雕騰﹔郡邇酒泉﹐候宵塵而鶚視。天子乃停旒側聽﹐負扆晨驚。振洪策於古今﹐溢嚴勛於覆載。將使八紘昭泰﹐銀臺應益地之圖﹔九縣平夷﹐瑤水流尋仙之駕。貞觀某年﹐授髙昌道行營總管。

公道凝三略﹐功標五才﹐逸气橫云﹐雄精貫月。象物而動﹐鼓鼙肅戰士之容﹔推信而行﹐歌舞表將軍之徳。裹糧坐甲﹐輕死等於鴻毛﹔投袂衝冠﹐重義均於熊掌。鑿空歸惠﹐荒度來賓。收鄭吉之前蹤﹐復張騫之故事。廟堂頌徳﹐魏闕疇庸﹐光贊六條﹐非公莫可。某年﹐授某州刺史。尋以江沲奧域﹐衡霍名區﹐楚情剽狡﹐吳風澆競。火耕水耨﹐郡闕【當爲辟】婺女之精﹔竦劍危冠﹐人尋鱄諸之獘。分宣演化﹐臥理切於宸襟﹔易俗遷訛﹐行吟佇於人望。貞觀某年﹐遷睦州刺史。政刑不慝﹐考績連最。俄授使持節松州都督。今上鈞臺嗣歷﹐鼎邑凝圖。百城勞晉武之心﹐千里揚漢宣之詔。璽書加秩﹐禮縟諸藩。綸煥層班﹐事髙恆典。永徽中﹐攺沙州刺史。屬鰲山亂徳﹐鴻水稽誅。扶桑落日之濱﹐妖朋蟻結﹔孤竹尋云之際﹐孽黨蜂騰。百濟遺黎﹐托懸巢而斬气﹔三韓別種﹐附危幕而遊魂。玉帳搜兵﹐佇責苞茅之貢﹔金壇令律﹐將收楛矢之琛。龍朔年中﹐授公熊津道總管。

公昔從幕府﹐早廁戎行。覽兵法於軒轅﹐受陰陽於呂望。三門五壘﹐得破敵之奇謀﹔火艦云梯﹐總行軍之妙法。故得戰無全陣﹐野靡堅城。摐金將躍馬暫臨﹐銜璧與牽羊相繼。豈惟秋方息亂﹐遙聞定遠之名﹔春谷投心﹐遐想度遼之策﹖若斯而已矣。及三軍獻捷﹐諸將論功﹐帝嘉乃勛﹐作鎭炎野﹐授公廣州都督﹐攺封平原公。

以途鄰北戶﹐地接南池。珠崖魑魅之鄕﹐銅柱貪殘之境。累藩斯寄﹐歷任稱難。於是受以春風﹐臨以夏日。明冠婚於縣邑﹐布庠塾於閭閻。薤本誅彊﹐姦豪屏气﹔棠陰察獄﹐惸獨申哀。理龔遂之亂繩﹐解虞卿之錯節。黃霸得循良之譽﹐績未衒於邊城﹔陳湯有方面之勛﹐位不登於剌舉。兼方具美﹐其式【當爲在】玆乎﹖朝廷以公屢參伯牧﹐駿歷班條﹐吏不忍欺﹐人無胥怨。伏情馭極﹐畱連稷野之童﹔托義訓毗﹐惆悵耶溪之老。𨿽有黃槐紫棘﹐無以易堯﹔盛嶽名都﹐猶聞借寇。麟徳元年﹐攺授金紫光祿大夫常州剌史。

旣而天機忽爽﹐大漸彌畱﹔白玉徒煎﹐黃金難化。臺階側席﹐方膺雉冕之尊﹔玉女停機﹐俄逢鵲衣之變。以某年某月日﹐春秋若干﹐薨於公捨。嗚呼哀哉﹗惟公間气呈姿﹐靈和葉慶。鳳鳴千仞﹐鵬搏萬里。情關峻遠﹐得意於眾妙之門﹔性宇沈凝﹐忘筌於毀譽之境。因心以至﹐孝悌表於鄕閭﹔臨義而行﹐祿賜均於宗族。故得虯驟蠖屈﹐服冕乘軒。歸漢於締構之辰﹐遊梁於駭亂之際。章溝霧辟﹐曳鶡尾而晨趨﹔甲館煙開﹐奉旄頭而夜警。鳴鼙出塞﹐進李牧之奇誠﹔露冕巡方﹐受蘇章之直筆。方當獻納黃屋﹐揖拜靑墀﹐入東寺而掌壺﹐處南臺而曳履。不謂藏舟夜涉﹐負杖朝興。丹邱之化未尋﹐玄扃之痛俄及。故怨深徹樂﹐悲躔罷市者乎﹖謹狀。

王子安集

四庫全書王子安集

﹝唐﹞王勃撰

欽定四庫全書

集部二

王子安集

別集類一

唐

提要

﹝臣﹞等謹案王子安集十六卷唐王勃撰勃字子安絳州龍門人髙宗時官虢州參軍事迹具唐書文苑傳傳稱其文集三十卷而楊烱集序則謂分爲二十卷具諸篇目洪邁容齋隨筆亦稱今存者二十卷蓋宋代所行猶其舊本明以來其集巳佚原目遂不可考世所傳初唐十二家集僅載勃詩賦二卷闕略殊甚故皇甫汸作楊烱集序稱王詩賦之餘未睹他制此本乃明崇禎中閩人張燮捜輯文苑英華諸書編爲十六卷𨿽非唐宋之舊而以視別本則較爲完善矣勃文爲四傑之冠儒者頗病其浮艷案段成式酉陽雜俎曰張燕公嘗讀勃夫子學堂碑頌帝車南指遁七曜於中階華蓋西臨髙五云於太甲四句悉不解訪之一公一公言北斗建午七曜在南方有是之祥無位聖人當出華蓋以下卒不可悉洪邁容齋隨筆亦曰王勃等四子之文皆精切有本原其用駢儷作記序碑碣蓋一時體格如此而後來頗議之杜詩云王楊盧駱當時體輕薄爲文哂未休爾曹身與名俱滅不廢江河萬古流正謂此耳身名俱滅以責輕薄子江河萬古指四子也韓公滕王閣記云江南多遊觀之美而滕王閣獨爲第一及得三王爲序賦記等壯其文詞注謂王勃作遊閣序又雲中丞命爲記竊喜載名其上詞列三王之次有榮耀焉則韓之所以推勃亦爲不淺矣夫一行段成式博洽冠絕古今杜甫韓愈詩文亦冠絕古今而其推勃如是枵腹白戰之徒掇拾語錄之糟案一公謂僧一行也粕乃沾沾焉而動其喙殆所謂蚍蜉撼樹者歟今錄勃集並錄成式及邁之所記庶耳食者無輕詆焉

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●王子安集原序

大矣哉文之時義也有天文焉察時以觀其變有人文焉立言以重其範歷年玆久逓爲文質應運以發其明因人以通其粹仲尼旣沒遊夏光洙泗之風屈平自沈唐宋弘汨羅之迹文儒於焉異術詞賦所以殊源逮秦氏燔書斯文天喪漢皇攺運此道不還賈馬蔚興已虧於雅頌曹王傑起更失於風騷僶俛大猷未沗前載洎乎潘陸奮發孫許相因繼之以顏謝申之以江鮑梁魏羣材周隋眾制或茍求虫篆未盡力於丘墳或獨狥波瀾不尋源於禮樂會時沿革循名抑揚多守律以自全罕非常而制物其有飛馳倐忽倜儻紛綸鼔動包四海之名變化成一家之體蹈前賢之未識探先聖之不言經籍爲心得王何於逸契風雲入思葉張左於神交故能使六合殊材並推心於意匠八方好事咸受气於文樞出軌躅而驤首馳光芒而動俗非君之博物孰能致於此乎君諱勃字子安太原祁人也其先出自有周浚啟文明之裔隱乎炎漢弘宣髙尙之風晉室南遷家聲布於淮海宋臣北徙門徳勝於河汾宏材繼出達人間峙祖父通隋秀才髙第蜀郡司戶書佐蜀王侍讀大業末退講藝於龍門其卒也門人謚之曰文中子聞風睹奧起予道惟揣摩三古開闡八風始擯落於鄒韓終激揚於荀孟父福畤歷任太常博士雍州司功交址六合二縣令爲齊州長史抑惟邦彥是曰人宗絕六藝以成能兼百行而爲徳司馬談之晚歲思弘授史之功揚子云之暮年遂起參玄之嘆君之生也含章是托神何繇降星辰奇偉之精明何由出家國賢才之運性非外奬智乃自然孝本乎未名人應乎初識器業之敏先乎就傅九歲讀顏氏漢書撰指瑕十卷十歲包綜六經成乎期月懸然天得自符昔訓時師百年之學旬日兼之昔人千載之機立談可見居難則易在塞咸通於術無所滯於詞無所假幼有鈞衡之略獨負舟航之用年十有四時譽斯歸太常伯劉公巡行風俗見而異之曰此神童也因加表薦對策髙第拜爲朝散郎沛王之初建國也博選奇士徵爲侍讀奉教撰平臺鈔略十篇書就賜帛五十疋先鳴楚館孤峙齊宮乘忌側目應劉失步臨秀不容尋反初服逺遊江漢登降岷峨觀精气之會昌翫靈奇之肹蠁考文章之迹徵造作之程神機若助日新其業西南洪筆咸出其詞毎有一文海內驚瞻所制九隴縣孔子廟堂碑文宏偉絕人稀代爲寶正平之作不能奪也咸亨之初乃參時選三府交辟遇疾辭焉友人陵季友時爲虢州司法盛稱弘農藥物乃求補虢州參軍坐免歲餘尋復舊職棄官沈迹就養於交址焉長卿坐廢於時君山不合於朝豈無媒也其惟命乎富貴比於浮雲光陰踰於尺璧著撰之志自此居多觀覧舊章翾翔羣藝隨方滲漉於何不盡在乎詞翰倍所用心嘗以龍朔初載文埸變體爭構纎微競爲雕刻糅之金玉龍鳯亂之朱紫靑黃影帶以狥其功假對以稱其羙骨气都盡剛健不聞思革其獘用光志業薛令公朝右文宗托末契而推一變盧照鄰人間才傑覧淸規而輟九攻知音與之矣知巳從之矣於是鼔舞其心發泄其用八紘馳驟於思緒萬代出沒於毫端契將往而必融防未來而先制動揺文律宮商有奔命之勞沃蕩詞源河海無息肩之地以玆偉鑑取其雄伯壯而不虛剛而能潤雕而不碎按而彌堅大則用之以時小則施之有序徒縱橫以取勢非鼔怒以爲資長風一振眾萌自偃遂使繁綜淺術無藩籬之固紛繪小才失金湯之險積年綺碎一朝淸廓翰苑豁如詞林增峻反諸宏博君之力焉矯枉過正文之權也後進之士翕然景慕久倦樊籠咸思自釋近則面受而心服逺則言發而響應教之者逾於激電傳之者速於置郵得其片言而忽焉髙視假其一气則邈矣孤鶱竊形骸者旣昭發於樞機吸精微者亦濳附於聲律𨿽雅才之變例誠壯思之雄宗也好異之徒別爲縱誕專求怪說爭發大言乾坤日月張其文山河鬼神走其思長句以增其滯客气以廣其靈已逾江南之風漸成河朔之制謬稱相述罕識其源扣純粹之精機未投足而先逝覽奔放之偏節已滯心而忘返乃相循於局步豈見習於通方信譎不同非墨翟之過重增其放豈莊周之失唱髙罕屬旣知之矣以文罪我其可得乎君以爲摛藻雕章硏幾之餘事知來藏往探賾之所宗隨時以發其惟應便稽古以成其殆察微循紫宮於北門幽求聖律訪玄扈於東洛響像天人毎覧韋編思弘大易周流窮乎八索變動該乎四營爲之發揮以成注解嘗因夜夣有稱孔夫子而謂之曰易有太極子其勉之寤而循環思過半矣於是窮蓍蔡以象告考爻彖以情言旣乘理而得玄亦硏精而循道虞仲翔之盡思徒見三爻韓康伯之成功僅踰兩系君之所注見光前古與夫發天地之祕藏知鬼神之情狀者合其心矣君又以幽贊神明非杼軸於人事經營訓導乃優遊於聖作於是編次論語各以羣分窮源造極爲之古訓仰貫一以知歸希體二而致逺爲言式序大義昭然文中子之居龍門也睹隋室之將喪知吾道之未行循嘆鳯之逺圖宗獲麟之遺制裁成大典以贊孔門討論漢魏迄於晉代刪其詔命爲百篇以續書甄正樂府取其雅奧爲三百篇以續詩又自晉太熙元年至隋開皇九年平陳之歲褒貶行事述元經以法春秋門人薛収竊慕因爲元經之傳未就而歿君思崇祖徳光宣奧義續薛氏之遺傳制詩書之眾序包舉藝文克融前烈陳羣稟太丘之訓時不逮焉孔伋傳司冦之文彼何功矣詩書之序並冠於篇元經之傳未終其業命不我與有涯先謝春秋二十八皇唐上元三年秋八月不攺其樂顏氏斯殂養空而遊賈生終逝嗚呼天道何哉所注周易窮乎晉卦又注黃帝八十一難幸就其功撰合論十篇見行於代君平生屬文歲時不倦綴其存者才數百篇嗟乎促齡材气未盡歿而不朽君子貴焉兄勔及勮磊落詞韻鏗鍧風骨皆九變之雄律也弟助及勛揔括前藻网羅羣思亦一時之健筆焉友愛之至人倫所及永言存歿何痛如之援翰紀文咸所未忍蓋以投分相期非宏詞說澘然擥涕究而序之分爲二十卷具諸篇目三部盛作恨不序於生前七志良書空得撰於身後神其不逺道或存焉華陰楊炯撰

●欽定四庫全書

王子安集卷一

﹝唐﹞王勃撰

○賦

春思賦【並序】

咸亨二年餘春秋二十有二旅寓巴蜀浮游歲序殷憂明時坎壈聖代九隴縣令河東柳太易英達君子也僕從遊焉髙談胸懷頗泄憤懣於時春也風光依然古人云風景不殊舉目有山河之異不其悲乎僕不才耿介之士也竊稟宇宙獨用之心受天地不平之气𨿽弱植一介窮途千里未嘗下情於公侯屈色於流俗凜然金石自匹猶不能忘情於春則知春之所及逺矣春之所感深矣此僕所以撫窮賤而惜光陰懷功名而悲歲月也豈徒幽宮狹路陌上桑間而已哉屈平有言目極千里傷春心因作春思賦庶幾乎以極春之所至析心之去就云爾

若夫年臨九域韶光四極解宇宙之嚴气起亭臯之春色況風景兮同序復江山之異國感大運之虛盈見長河之紆直蜀川風候隔秦川今年節物異常年霜前桞葉銜霜翠雪後梅花犯雪妍霜前雪裏知春早看桞看梅覺春好思萬里之佳期憶三秦之逺道澹蕩春色悠揚懷抱野何樹而無花水何堤而無艸於是僕本恨人平生自淪懷書去洛抱劍辭秦惜良會之遒邁厭他鄕之苦辛忽逢邊候攺遙憶帝鄕春帝鄕迢遞關河裏神臯欲暮風煙起黃山半入上林園玄灞斜分曲江水玉臺金闕紛相望千門萬戶遙相似昭陽殿裏報春歸未央臺上看春暉水精卻掛鴛鴦幔雲母斜開翡翠幃競道西園梅色淺爭知北闕桞陰稀斂態調歌扇廽身整舞衣銀蠶吐絲猶未暖金燕銜泥試學飛妾本幽閨學歌舞寜知漢代多巡撫前年齋祭謁甘泉今歲笙簫祠后土桃花萬騎喧長薄蘭葉千旗照平浦見原野之芳春憶山河之邃古長安路狹遶長安公子春來不厭看杏葉裝金轡■﹝浦﹞萄鏤玉鞍聳蓋臨平樂回笳出上蘭上蘭經鄠杜揮鞭日將暮白馬新臨禦溝道靑牛近出章臺路章臺接建章垂桞復垂楊艸開馳馬埓花滿闘雞場南鄰少婦多妖婉北裏王孫駐行幰乍怪前春節候遲預道今年寒食晚傷紫陌之春度惜靑樓之望逺紫陌靑樓照月華珠帷黼帳七香車蛾眉畫來應幾樣蟬鬢梳時半欲斜恨雕鞍之屆晚痛銀箭之更賖行行避葉步步看花因狂夫之蕩子成賤妾之倡家狂夫去去無窮已賤妾春眠春未起自有蘭閨數十重安知楡塞三千里楡塞連延玉關側雲間沈沈不可識蔥山隱隱金河北霧裏蒼蒼幾重■﹝黑色﹞忽有驛騎出幽並傳道春衣萬里程龍沙春艸徧瀚海春云生疎勒井泉寒尙竭燕山烽火夜應明聞道河源路逺逺誰教夫壻苦行行君行塞外多霜露爲想春臺起煙霧遊絲空罥合歡枝落花自遶相思樹春望年年絕幽閨離緒切春色朝朝異邊廷羽書至都護新封萬里侯將軍稍定三邊地長斾猶銜掃云色寶刀尙擁幹星气昨夜祁連驛使還徵夫猶在鴈門關君度山川成白首應知歲序歇紅顏紅顏一別成胡越夫壻連延限城闕羌笛橫吹隴路風戎衣直照關山月春色徒盈望春悲殊未歇復聞天子幸關東馳道煙塵萬里紅析羽揺初日繁笳思曉風後騎猶分長樂館前旌已映洛陽宮洛陽宮城紛合沓離房別殿花周匝河陽別捨抵長河丹輪紺幰相經過戚裏繁珠翠中閨盛綺羅鳯移金穀舞鶯引石城歌向夕天津洛橋暮爭驅紫燕黃牛度閒居伊水園舊宅邙山路武子新布金錢埒季倫欲碎珊瑚樹復道西墉春霧寡更值南津春望寫入金市而乘羊出銅街而試馬葉抱露而爭密花牽風而亂下錦障縈山羅幃照野司空令尹之博物二陸三張之文雅新年柏葉之樽上巳蘭英之斚春來並是春何啻兩違秦忽逢江外客復憶江南春羅衣乘北渚錦袖出東鄰江邊小婦無形迹特怨狂夫事行役鳯凰山上花無數鸚鵡洲中艸如積春江澹容與春期無處所春水春魚樂春汀春鴈舉君道玉門關何如金陵渚爲問逐春人年光幾處新何年春不至何地不宜春亦有當春逢逺客亦有當春別故人風物𨿽同候悲歡各異倫歸去春山恣聞放蕙畹蘭臯行可望何爲悠悠坐惆悵比來作客住臨卭春風春日自相逢石鏡巖前花屢密玉輪江上葉頻濃髙平灞岸三千里少道梁山一萬重自有春花煎別思無勞春鏡照愁容盛年耿耿辭鄕國長路遙遙不可極形隨朗月驟東西思逐浮雲幾南北春蝶參差命儔侶春鶯綿蠻思羽翼余復何爲此方春長嘆息會當一舉絕風塵翠蓋朱軒臨上春朝升玉署調天紀夕憩金閨奉帝綸長卿未達終希達曲逆長貧豈剰貧年年送春應未盡一旦逢春自有人

七夕賦

若夫幹靈鵲讖之端地輔龍驂之始慿紫都而受歷按玄丘而命紀鳯毛鍾桂閫之祥麟角燦椒庭之祉馳朱軒於九域振黃麾於萬里抗芝館而星羅擢蘭宮而霞起則有皇慈霧洽聖渥天浮庭分玉禁邸瞰金樓剪鳧洲於細桞披鶴籞於長楸啟魚鈴而分帝術授虹璧而控神州擁黃山於石磴泄玄灞於銅溝列瑤牕而送燠辟銀牓而迎秋君王乃排靑幌揺朱舄戒鵷輿靜鸞掖繞露廊而轉步傃云阡而縱迹嘯陳客於金牀命淮仙於桂席翔翠■﹝罒幹﹞於金甸迎吹簫於鳯驛佇靈匹於星期眷神姿於月夕於時玉繩湛色金漢餘光煙淒碧樹露濕銀塘視蓮潭之變彩見松院之生涼引驚蟬於寶瑟宿蘭燕於瑤筐緑臺兮千仞赬樓兮百常拂花筵而慘惻披葉序而徜徉結遙情於漢陌飛永睇於霞莊想佳人兮如在怨靈歡兮未揚促遙悲於四運味遺歌於七襄於是虯檐晚靜魚扄夜飾忘帝子之光華下君王之顏色握犀管展魚箋顧執事招仲宣仲宣跪而稱曰臣聞九變無津三靈有作布元气於浩蕩運太虛於寥廓辧河鼔於西堧降天孫於東堮循五緯而淸黃道正三衡而澄紫落海人支石之機江女穿鍼之閣鄙塵情於春念擬仙契於秋諾河光淸地紀山气斂天標霜凝碧宙水瑩丹霄耀麟軒於霧術褰羽斾於星橋徵赤螭而架渚漾靑翰而乘潮停翠梭兮捲霜縠引鴛杼兮割冰綃舉黃花而乘月駕籠黛葉而捲云翹撫今情而恨促指來渚而傷遙旣而丹軒黃【一作萬】拱紫房朱【一作千】鑰仙禦逶遲靈徒擾弱風驚雨驟煙廽電爍媧皇召巨野之龍莊叟命雕陵之鵲駐麟駕披鸞幕奏云和泛霞酌碧虯玉室之饌白兔銀臺之藥荷葉赬鮫芙蓉靑雀上元錦書傳寶字王母瓊箱薦金約彩襻魚頭比目縫香緘燕尾同心縛羅帳五花懸瑉砌百枝然下蕓幬而暱枕弛蘭服而交筵托新歡而宻勿懷往眷而潺湲於是羈鸞切鏡旅鶴驚弦悲侵玉履念起金鈿儼歸裝而容曵整還蓋而遷延洞庭波兮秋水急關山晦兮夕露連謂河漢之無浪似參商之永年君王乃背彤砌陟玄室衝想自閒神情如逸痛靈妃之稀偶嘉沈思之可畢荊艶齊升燕佳並出金聲玉韻蕙心蘭質珠櫳綺檻北風臺繡戶雕牕南向開響曵紅雲歌面近香隨白雪舞腰來掩淸琴而獨進淩絳樹而輕廽盧女黃金之椀張家碧玉之杯奉君王於終夕夫何怨於良媒俄而月還西漢霞臨東沼鳬氏鳴秋雞人唱曉玉關控鶴瓊林飛鳥君王乃馭風殿而長懷俯雲臺而自矯矜雅範而霜髙穆衝襟而霞眇迎十客召三英香涵蔗酎吹肅蘭旌娃館疎兮緑艸積歡房寂兮紫苔生聳詞源於月徑披翰藪於云扄方絕元凱而髙視豈與梁楚而駢聲

九成宮東臺山池賦【並序】

九成宮東臺地接閒曠面山臨水爾其松峯桂壑紅泉碧磴金石千聲雲霞萬色侍郎張公雅思沈鬱永懷梓匠式侔仙造聿構靈廛纎波成止水之源拳石儼幹霄之狀𨿽流波覆簣俯藉人機而布葉攢花渺同天會僕因暇日濫奉淸埃敢抽南畆之才聊敍東山之事云爾

若夫金臺妙境玉署仙居酌丹池【一作墀】之曉暇候靑禁之宵余驟衝情於月道飛峻賞於煙墟指山楹而思逸懷水鏡而神虛旣而仰瞻赬嶠傍窺黛壑復嶂煙廽攢溪霧錯偉沈用之兼濟想神功之可作規疊巘於盤龍憲飛泉於掛鶴覆簣而縈巖磴浮芥而環川堮采拳石於瑤濵搴纎珠於綺薄萍徙楚江之蔕花轉昆墟之蕚岫蘊玉而虹驚浦涵珠而星落美仁智之同歸信髙深之縱托爾其危岑漏景曲渚畱寒髙松偃鶴淸筱鳴鸞被蘭丘而結佩照蓮服而披冠激坳堂於別漵引膚寸於危巒若乃嶺橫雞秀波連鳯液花鳥縈紅蘋魚漾碧緑衣玄袵赬鱗翠額在林藪而同歡望江湖而齊適及夫景沈西崿月下東濵峯深夜久潭靜秋新荷抽水蓋薜引山茵雪芝獻液露菊傾津嗣南商之逸興有東海之遐賓保林泉而肆賞混簮紱而同塵何濯纓之有地如攀桂之無因

遊廟山賦【並序】

玄武山西有廟山東有道君廟蓋幽人之別府也長蘿巨樹梢翳云日王子馭風而遊泠然而善蓋懷霄漢之舉而忘城闕之戀矣因欲攀洪崖於煙道邀羨門於天路仙師不存壯志徒爾俄而泉石移景秋陰方積松柏羣吟悲聲四起背鄕關者無復向時之榮焉嗚呼有其志無其時則知林泉有窮路之哭【一作嗟】煙霞多後時之嘆不其悲乎遂作賦曰

陟彼山阿積石峩峩亭臯千里傷如之何啟松崖之宻蔭攀桂岊之崇柯隔浮埃於地絡披顥气於天羅爾其緑巖分徑蒼岑對室菌軒丹絢芝場翠宻俯泉石之淸泠臨風飆之瑟■﹝風日﹞仰紺臺而攜手望玄都而容膝於是躡霞岡於玉砌步云岊於金壇懷妙童與眞女想靑螭及碧鸞情恍恍而將逸心迥迥而未安見丹房之晚晦知紫洞之宵寒旣而露昏千嶂煙浮四野恨流俗以情多痛飛仙之術寡驅逸思於方外局髙情於天下使蓬瀛可得而宅焉何必懷於此都也亂曰巳矣哉吾誰欺林壑逄地煙霞失時托宇宙兮無日俟鸞虯兮未期他鄕山谷祗令人悲

寒梧棲鳯賦

鳯兮鳯兮來何所圖出應明主言棲髙梧梧則嶧陽之珍木鳯則丹穴之靈雛理符有契誰言則孤遊必有方駭【一作哂】南飛之驚鵲音能中呂嗟入夜之啼烏況其靈光蕭散節物淒淸疎葉半殞髙歌和鳴鳥也將托其宿止人也焉知乎此情月照孤影風傳暮聲將振耀其五色俟簫韶之九成九成則那率舞而下懷彼眾會罔知淳化𨿽璧沼可飲更能適於醴泉𨿽瓊林可棲復想巡於竹榭念是欲往敢忘晝夜茍安安而能遷則思思其不暇故當披拂寒梧翻然一發自此西序言投北闕若用之銜詔冀宣命於軒階若使之遊池庶承恩於歲月可謂擇木而俟處卜居而後歇豈徒比迹於四靈常棲棲而沒沒

江曲孤鳬賦【並序】

梓州之東南涪江之所合有潭焉周數十步靑壁絕地緑波澄天常有孤鳬棲蕩其側飛沈翻唼而天性不違嗟乎宇宙之容我多矣造化之資我厚矣何必處華池之內而求稻粱之恩哉遂作賦曰

靈鳯翔兮千仞大鵬飛兮六月𨿽慿力而易舉終候時而難發不如深潭之鳥焉順歸潮而出沒迹已存於江漢心非系於城闕吮紅藻翻碧蓮刷霧露棲雲煙迫之則隱馴之則前去就無失沈浮自然爾乃忘機絕慮懷聲弄影乘駭浪而神驚漾澄瀾而趣靜恥園雞之戀促悲塞鴻之赴永知動息而多方屢沿洄而自省故其獨泛單宿全眞逺致反復幽溪淹畱勝地傷云鴈之嬰繳懼泉魚之受餌甘辭稻粱之惠焉而全飲啄之志也

馴鳶賦

海上兮雲中靑城兮絳宮金山之斷鶴玉塞之驚鴻謂江湖之漲不足憩謂宇宙之路不足窮終銜石矢坐觸金籠聲酸夕露影怨秋風巳矣哉何气髙而望闊卒神瘁而智癢徒鶩迹於仙遊竟纒機於俗网未若玆禽猶融泛想慚丹丘之麗質謝靑田之逸響與道浮沈因時俯仰去非內懼馴非外奬夫勁翮揮風雄姿觸霧力制煙道神周天步郁霄漢之弘圖受園亭之近顧質𨿽滯於城闕策巳成於雲路陳平負郭之居韓信昌平之寓似達人之用晦混塵蒙而自托類君子之含道處蓬蒿而不怍悲授餌之徒懸痛開弦之自落故爾放懷於誕暢因此寄心於寥廓

王子安集卷一

●欽定四庫全書

王子安集卷二

﹝唐﹞王勃撰

○賦

采蓮賦【並序】

昔之賦芙蓉者多矣𨿽復曹王潘陸之逸曲孫鮑江蕭之妙韻莫不權陳麗美粗舉采掇豈所謂究厥麗態窮其風謡哉頃乘暇景歷覩眾制伏翫累日有不滿焉遂作賦曰

非登髙可以賦者惟采蓮而已矣況洞庭兮紫波復瀟湘兮緑水或暑雨兮朝霽乍涼風兮暮起黛葉靑跗煙周五湖紅葩絳蘤電鑠千里尢見重於幽客信作謡於君子爾其珍族廣茂淑類傳鮮藻河渭之空曲被沮漳之淪漣燭澄灣而爛爛亙修漲之田田豈直水區澤國江漘海堧是以吳娃越艷鄭婉秦妍感靈翹於上節悅瑞色於中年錦帆映浦羅衣塞川飛木蘭之畵檝駕芙蓉之綺船問子何去幽潭采蓮已矣哉誠不知其所以然賞由物召興以情遷故其游泳一致悲欣萬緒至若金室麗妃璇宮佚女傷鳯臺之寂寞厭鸞扄之閒處侍飲南津陪歡北渚見磯岸之紆直覿旌旄之低舉上苑神池芳林禦陂樓陰架沚殿彩乘漪張拜洛之容衛備橫汾之羽儀簫鼔發兮龍文動鱗羽喧兮鷁首移咸靚妝而麗服各分騖而並馳蘋縈槳礙荇觸船危視雲霞之沃蕩望林泉之蔽虧川泱泱兮菡萏積水湛湛兮芙蕖披惜歲時兮易暮傷君王兮未知折紺房與緗菂攬紅葩及碧枝廽綃裙兮竊獨歡步羅韈兮私自奇莫不驚香悼色畏別傷離復有渚宮年少期門公子翠髮蛾眉赬唇皓齒傅粉蘭臺之上偸香椒房之裏亦復銜恩激誓佩寵緘愁承好賜之珍席奉嬉宴之彩斿繡棟曛兮翠羽帳瑤塘曙兮靑翰舟攀條拾蘂沒波溯流池心寛而藻薄浦口窄而萍稠和橈姬之衛吹接榜女之齊謳去復去兮水色夕采復采兮荷華秋願承歡而卒歲長接席而寡仇於時薊北無事關西始樂霧靜江垠氛恬海漠寢怪气於沅湘照榮光於河洛殊方異類舞詠相錯王公卿士歌吹並作則有侯家瑣第戚裏芳園穿池灞岸之曲蓄水河陽之源堤防谷口島嶼轘轅嘉木畢植靈艸具繁沈桂北之丹藕擢荊南之紫根鬰萋萋而霧合粲曄曄而霞翻洎乎气徹都鄙景萃川陸麥雨微涼梅颷淺燠命妖侶於石城嘯娛朋於金穀乃使緑珠捧棹靑琹理舳樽芳醪藉珍餗泛玉潭之彌漫遶金渠之隈隩石近水而苔濃岸連山而樹復排芰末而爭逺托蘆問而競逐赴汩淩波飛袿振羅風低緑幹水濺黃螺上客喧兮樂未已美人醉兮顏將酡畏蓮色之如臉願衣香而勝荷徘徊郢調淒愴燕歌念窮歡於水涘誓畢賞於川阿結漢女邀湘娥北溪蘂尙宻南汀花更多恨光景兮不住諧芳馨兮謂何若乃南鄢義妻東吳信婦結縭整佩承筐奉箒忽君子兮有行復良人兮逺徵南討九眞百越北戍雞田鴈城念去魂駭相視骨驚臨春渚兮一送見秋潭之四平與子之別煙波望絕念子之寒江山路難水澹澹兮蓮葉紫風颯颯兮荷花丹剪瑤帶而猶恨折瓊英而不歡旣而緣隈逗浦返栧歸櫓睠芳艸兮巳殘憶離居兮方苦延素頸於極漲攘皓腕於神滸惜佳期兮末繇徒增思兮何補又若倡姬蕩媵命侶招羣淇上洛表湘臯汝墳望洲艸兮翡翠色動浦水兮驪龍文願解佩以邀子思褰裳而從君悲時暮愁日曛鳴環釧兮響窈窕艶珠翠兮光繽紛憐曙野之絳气愛晴天之碧雲棹巡汀而桞拂船向渚而菱分掇翠莖以翳景籠朱蕚以爲裙挺楫淩亂雲流雨散鳴榔絡繹霧罷煙釋狀飛虯之蜿蜿若驚鴻之奕奕艇怯奔潮篙憎淺石絲著手而偏繞刺牽衣而屢襞乃有貴子王孫乘閒縱觀何平叔之符彩潘安仁之藻翰稅龍馬於金堤命鳬舟於石岸錦纜翻灑銀檣照爛日側光沈風驚浪深盼北渚之新贈恣東溪之密尋鴛鴦繡彩之文履玳瑁瓊華之寶琴扣舷擊榜吳歈越吟溱與洧兮葉覆水淮與濟兮花冒潯值明月之夕出逢丹霞之夜臨茱茰歌兮軫妾思芍藥曲兮傷人心伊采蓮之賤事信忘情之蓋寡𨿽迹兆於水鄕遂風行於天下感極哀樂聲參鄭雅是以緬察谷底窮覧地維北盡丰鎬澇潏南究江沱越沂莫不俟期應節沿濤泛湄薄言采之興言服之發文扄之麗什動幽幌之情詩使人結眷令人想思宜其色震百艸香奪九芝棲碧羽之神雀負靑冄之寶龜紫秩流記丹經祕詞豈徒加繡柱之光彩添文井之華滋已哉向使時無其族代乏厥類獨秀上淸之境不生中國之地學鸞鳯而時來與鶼鶼而間至必能使眾瑞彩沒羣貺色沮湯武齋戒伊臯延佇豈俾夫秦童趙僕倡姬艷女狎而翫之擷而采之乎時有東鄙幽人西園舊客常陪帝子之輿經侍夫人之籍詠緑竹於風曉賦朱華於月夕暑往寒來忽矣悠哉蓬飄梗逝天涯海際似還卭之寥廓同適越之淫滯蕭索窮途飄颻一隅昔聞七澤今遇五湖聴菱歌兮幾曲視蓮房兮幾株非鄴地之宴語異雎苑之歡娛況復殊方別域重瀛復嶂虞翻則故鄕寥落許靖則生涯惆悵感芳艸之及時懼修名之或喪誓將剗迹潁上棲影渭陽枕箕岫之孤石泛磻溪之小塘餐素實兮吸絳芳荷爲衣兮芰爲裳永潔已於丘壑長寄心於君王且爲歌曰榮華息功名惻奇秀兮異植紅光兮碧色稟天地之淑麗承雨露之沾飾蓮有藕兮藕有枝才有用兮用有時何當婀娜花實移爲君含香藻鳯池

澗底寒松賦【並序】

歲八月壬子旅遊於蜀尋茅溪之澗深蹊絕磴人迹罕到爰有松焉冒霜停雪蒼然百丈𨿽髙柯峻頴不能踰其岸嗚呼斯松托非其所出羣之噐何以別乎蓋物有殊類而合情士有因感而成興遂作賦曰

惟松之植於澗之幽盤柯跨崄沓柢慿流寓天地兮何日淩霜露兮幾秋見時華之屢變知俗態之多浮故其磊落殊狀森梢峻節紫葉吟風蒼條振雪嗟英鑑之稀遇保眞容之未缺攀翠崿而形疲指丹霄而望絕已矣哉蓋用輕則資眾器宏則施寡信棟梁之已成非榱桷之相假徒志逺而心屈遂才髙而位下斯在物而有焉余何爲而悲者

慈竹賦【並序】

廣漢山谷有竹名慈生必向內示不離本修莖巨葉攢根沓柢叢之大者或至百千株焉而縈結踰乎咫尺好事君子徙爲階庭之翫焉吁嗟非此土所有乃有厭流俗之譏動鄕關之思者蓋撫髙節而興嘆覧嘉名而思歸遂爲賦曰

有竹猗猗生於髙陂左連瑤帶右雜瓊枝恨幽客之方賞嗟君侯之不知徙蔚丹谷遷榮緑池气凜凜而猶在色蒼蒼而未離屈巖壑之容貌充階庭之羽儀爾其劃疆分域駢陰抗趾疊幹龍廽攢根鳯峙防碧露於霄末翳紅光於暈始崇柯振而云靄生繁葉動而風颷起擁涼砌之晨肅屛炎扄之晝滓至若白藏載謝玄英肇切塞北河堅關南地裂觀眾茂之咸悴驗貞輝之獨潔抽勁緑以垂霜總嚴靑而負雪蓋同類之常稟非殊方之異節若乃宗生族茂天長地久萬柢爭盤千株競糾如母子之鉤帶似閨門之悌友恐孤秀而成危毎羣居而自守付美名之天屬而和气之冥受嗟乎道之存矣物亦自有【一作有之】不背仁而貪地不藏節以遁時故其貞不自炫用不見疑保夷險之無易哂榮枯之有期俄蓬轉於岷徼遂萍流於江汜分兄弟於兩鄕隔晨昏於萬里撫貞容而骨愧伏嘉號而心死庶因感而長懷將策情而勵巳

靑苔賦【並序】

吾之旅遊數月矣憩乎荒澗覩靑苔焉緣崖而上乃喟然嘆曰嗟乎苔之生於林塘也爲幽客之賞苔之生於軒庭也爲居人之怨斯擇地而處無累於物也愛憎從而生遂作賦曰

若夫桂洲蒼澗松崖祕液繞江曲之寒沙抱叢幽之古石泛回塘而積翠縈修樹而凝碧契山客之奇情諧野人之妙適及其瑤房有寂瓊室無光霏微君子之砌蔓延君侯之堂引浮靑而泛露散輕緑而承霜起金鈿之舊感驚玉筯之新行若夫弱質綿羃纎滋布濩措形不用之境托迹無人之路望夷險而齊歸在髙深而委遇惟愛憎之未染何悲歡之詭赴宜其背陽就陰違喧處靜不根不蔕無華無影恥桃李之暫芳笑蘭桂之不永故順時而不競毎乘幽而自整

○四言古詩

倬彼我系

勃兄勮序

倬彼我系捨弟虢州參軍勃所作也傷廹乎家貧道未成而受祿不得如古之君子四十彊而仕也故本其情性原其事業因陳先人之迹以議出處致天爵之艱難也

倬彼我系出自有周分疆錫社派別支流居衛仕宋匡嬴相劉乃武乃文或公或侯晉代崩坼衣冠擾獘粵自太原播䢐江澨禮喪賢隱時屯道閉王室如毀生人多殪伊我有器思逢其主自東旋西擇木開宇田彼河曲家乎汾浦天未厭亂吾將誰輔伊我祖徳思濟九埏不常厥所於玆五遷欲及時也夫豈願焉其位𨿽屈其言則傳爰述帝制大搜王道曰天曰人是祖是考禮樂咸若詩書具艸貽厥孫謀永爲家寶伊余小子信慚明哲彼网有條彼車有轍思屛人事克終前烈於嗟代网卒余來紲來紲伊何謂余曰仕我瞻先達三十方起夫豈不懷髙山仰止願言毓徳啜菽飲水有烏反哺其聲嗷嗷言念舊徳憂心忉忉今我不養歲月其滔僶俛從役豈敢告勞從役伊何薄求卑位告勞伊何來參卿事名存實爽負信愆義靜言遐思中心是愧

○五言古詩

上巳浮江宴韻得址字

披觀玉京路駐賞金臺址逸興懷九仙良辰傾四美松吟白雲際桂馥淸溪裏別有江海【一作漢】心日暮情何已

春日宴樂遊園韻得接字

帝裏寒光盡神臯春望浹梅郊落晚英桞甸驚初葉流水抽奇弄崩云灑芳牒淸尊湛不空暫喜平生接

山亭夜宴

桂宇幽襟積松臺涼夜永森沈野徑寒肅穆巖扉靜竹晦南阿色荷翻北潭影淸興殊未闌林端照初景

詠風

肅肅涼風【一作景】生加我林壑淸驅煙尋磵戶捲霧出山楹去來固無迹動息如有情日落山水靜爲君起松聲

懷仙【並序】

客有自幽山來者啟予以林壑之事而煙霞在焉思解纓紱永詠山水神與道超迹爲形滯故書其事焉

鶴岑有奇徑麟洲富仙家紫泉漱珠液玄巖列丹葩常希披塵网眇然登云車鸞情極霄漢鳯想疲煙霞道存蓬瀛近意愜朝市賖無爲坐惆悵虛此江上華

忽夢逰仙

僕本江上客牽迹在方內寤寐霄漢間居然有靈對翕爾登霞首依然躡雲背電策驅龍光煙途儼鸞態乘月披金帔連星解瓊佩浮識俄易歸眞遊邈難再寥廓沈遐想周遑奉遺誨流俗非我鄕何當釋塵昧

○七言古詩

秋夜長

秋夜長殊未央月明露白澄淸光層城綺閣遙相望川無梁北風受節南鴈翔崇蘭委質時菊芳鳴環曵履出長廊爲君秋夜搗衣裳纎羅對鳯凰丹綺雙鴛鴦調砧亂杵思自傷徵夫萬里戍他鄕鶴關音信斷龍門道路長君在天一方寒衣徒自香

采蓮曲

采蓮歸緑水芙蓉衣秋風起浪鳬鴈飛桂棹蘭橈下長浦羅裙玉腕輕揺櫓葉嶼花潭極望平江謳越吹相思苦相思苦佳期不可駐塞外徵夫猶未還江南采蓮今巳暮采蓮花渠今那必盡娼家官道城南把桑葉何如江上采蓮花蓮花復蓮花花葉何稠疊葉翠本羞眉花紅彊如頰佳人不在玆悵望別離時牽花憐共蔕折藕愛連絲故情無處所新物徒華滋不惜西津交佩解還羞北海鴈書遲采蓮歌有節采蓮夜未歇正逢浩蕩江上風又值徘徊江上月徘徊蓮浦夜相逢吳姬越女何丰茸共問寒江千里外徵客關山路幾重

臨髙臺

臨髙臺臨髙臺■﹝辶苕﹞�絕浮埃瑤軒綺構何崔嵬鸞歌鳯吹淸且哀俯瞰長安道萋萋禦溝艸斜對甘泉路蒼蒼茂陵樹髙臺四望同佳气鬱蔥蔥紫閣丹樓紛照耀璧房錦殿相玲瓏東迷長樂觀西指未央宮赤城映朝日緑樹揺春風旗亭百隊開新市甲第千甍分戚裏朱輪翠蓋不勝春疊榭層楹相對起復有靑樓大道中繡戶文牕雕綺櫳錦衾晝不襞羅幃夕未空歌屛朝掩翠妝鏡晚窺紅爲君安寶■﹝髟上告下﹞蛾眉罷花叢塵間狹路黯將暮雲開月色明如素鴛鴦池上兩兩飛鳯凰樓下雙雙度物色正如此佳期那不顧銀鞍繡轂盛繁華可憐今夜宿娼家娼家少婦不湏顰東園桃李片時春君看舊日髙臺處柏梁銅雀生黃塵

滕王閣

滕王髙閣臨江渚佩玉鳴鸞罷歌舞畫棟朝飛南浦云朱簾暮捲西山雨閒雲潭影日悠悠物換星移幾度秋閣中帝子今何在檻外長江空自流

江南弄

江南弄巫山連楚夢行雲幾相送瑤軒金穀上春時玉童仙女無見期紫霧香煙眇難托淸風明月遙相思遙相思艸徒緑爲聽雙飛鳯凰曲

落花落

落花落落花紛漠漠緑葉靑跗暎丹蕚與君徘徊上金閣影拂妝階玳瑁筵香飄舞館茱茰幙落花飛撩亂入中帷落花春正滿春人歸不歸落花度氛氳遶髙樹落花春已繁春人春不顧綺閣靑臺靜且閒羅袂紅巾復往還盛年不再得髙枝難重攀試復旦遊落花裏暮宿落花間與君落花院臺上起雙鬟

寒夜懷友二首

北山煙霧始茫茫南津霜月正蒼蒼秋深客思紛無已復值徵鴻中夜起

復閣重樓向浦開秋風明月度江來故人故情懷故宴相望相思不相見

○六言古詩【附】

雜曲

智瓊神女來訪文君蛾眉始約羅裙初燻歌齊曲韻舞亂行分若向陽臺薦枕何啻得勝朝云

王子安集卷二

●欽定四庫全書

王子安集卷三

﹝唐﹞王勃撰

○五言律詩

銅雀妓二首

金鳯鄰銅雀漳河望鄴城君王無處所臺榭若平生舞席紛何就歌梁儼未傾西陵松檟冷誰見綺羅情

妾本深宮妓層城閉九重君王歡愛盡歌舞爲誰容錦衾不復襞羅衣誰再縫髙臺西北望流涕向靑松

聖泉宴【並序】

玄武山有聖泉焉浸淫歷數百千年乘巖泌湧接磴分流下瞰長江沙堤石岸咸古人遺迹也玆乃靑蘋緑芰紫苔蒼蘚遂使江湖思逺寤寐寄托旣而崇巒左岥石壑前縈丹■﹝山上咢下﹞萬尋碧潭千頃松風唱響竹露薫空瀟瀟乎人間之難遇也方欲以林壑爲天屬琴樽爲日用嗟乎古今代謝方深川上之悲少長同遊且盡山陰之樂盍題芳什共冩髙情詩得泉字

披襟乘石磴列籍俯春泉蘭气薫山酌松聲韻野弦影飄垂葉外香度落花前興洽林塘晚重巖起夕煙

尋道觀【其觀卽昌利觀而張天師居也】

芝廛光分野蓬闕盛規模碧壇淸柱閾丹洞肅松樞玉笈三山記金箱五嶽圖蒼虯不可見【一作得】空望白雲衢

散關晨度

關山淩旦開石路無塵埃白馬髙談去靑牛眞气來重門臨巨壑連棟起崇隈卽今揚策度非是棄繻回

別薛華

送送多窮路遑遑獨問津悲涼千里道淒斷百年身心事同漂泊生涯共苦辛無論去與住俱是夢中人

重別薛華

明月沈珠浦秋風濯錦川樓臺臨絕岸洲渚亙長天旅泊成千里棲遑共百年窮途惟有淚還望獨澘然

遊梵宇三覺寺

香閣披靑磴琱臺控紫岑葉齊山路狹花積野壇深蘿幌棲禪影松門聴梵音遽欣陪妙躅延賞滌煩襟

麻平晚行

百年懷土望千里倦遊情髙低尋戍道逺近聽泉聲磵葉才分色山花不辧名羈心何處盡風急暮猿淸

送盧主簿

窮途非所恨虛室自相依城闕居年滿琴樽俗事稀開襟方未已分袂忽多違東巖富松竹歲暮幸同歸

餞韋兵曹

徵驂臨野次別袂慘江垂川霽浮煙斂山明落照移鷹風凋晚葉蟬露泣【一作泫】秋枝亭臯分逺望延想間云涯

白下驛餞唐少府

下驛窮交日昌亭旅食年相知何用早懷抱卽依然浦樓低晚照鄕路隔風煙去去如何道長安在日邊

杜少府之任蜀州

城闕輔三秦風煙望五津與君離別意同是宦遊人海內存知巳天涯若比鄰無爲在岐路兒女共沾巾仲

春郊外

東園垂桞徑西堰落花津物色連三月風光絕四鄰鳥飛村覺曙魚戲水知春初晴山院裏何處染囂塵

郊興

空園歌獨酌春日賦閒居澤蘭侵小徑河桞覆長渠雨去花光濕風歸葉影疎山人不惜醉惟畏緑樽虛

郊園卽事

煙霞春旦【一作早】賞松竹故年心斷山疑畫障懸澑冩鳴琴艸徧南亭合花濃【一作開】北院深閒居饒酒賦隨興欲抽簮

觀佛迹寺

蓮座神容儼松崖聖迹餘年長金迹淺地久石文疎頹華臨曲磴傾影赴前除共嗟陵谷逺俄視化城虛

山居晚眺贈王道士

金壇疎俗宇玉洞侶仙羣花枝棲晚露峯葉度晴雲斜照移山影回沙擁澑【一作■﹝木﹝畱﹞】文琴樽方待興竹樹已迎曛

八仙徑寺【南又有昌利觀去寺可數里巖徑窈窕杖而後進】

柰園欣八正松巖訪九仙援蘿窺霧術攀桂俯云阡【一作煙】代北鸞驂至遼西鶴騎旋終希脫塵网連翼下芝田

春日還郊閒

情兼黙語【一作黙黙】攜杖赴巖泉艸緑縈新帶楡靑綴古錢魚牀侵岸水鳥路入山煙還題平子賦花樹滿春田

對酒春園作

投簮下山閣攜酒對河梁狹水牽長鏡髙花送斷香繁鶯歌似曲疎蝶舞成行自然催一醉非但閱年光

觀內懷仙

玉架殘書隱金壇舊迹迷牽花尋紫洞【一作澗】步葉下淸溪瓊漿猶類乳石髓尙如泥自能成羽翼何必仰云梯

秋日別王長史

別路長【一作余】千里深恩重百年正悲西候日更動北梁篇野色籠寒霧山光斂暮煙終知難再奉懷徳自澘然

上已浮江宴韻得遙字

上已年光促中川興緒遙緑齊山葉滿紅泄岸花銷泉聲喧後澗虹影照前橋遽悲春望逺江路積波潮

長桞

晨徵犯煙磴夕憩在云關晚風淸近壑新月照澄灣郊童樵唱返津叟釣歌還客行無與晤賴此釋愁顏

羈遊餞別

客心懸隴路遊子倦【一作惓】江幹槿丰【一作濃】朝砌靜筱宻夜牕寒琴聲銷別恨風景駐離歡寜竟山川逺悠悠旅思難

易陽早發

飭裝侵曉月奔策候殘星危閣尋丹嶂回梁屬翠屛雲間迷樹影霧裏失峯形復此涼颷至空山飛夜螢

焦岸早行和陸四

侵星違旅館乘月戒徵儔復嶂迷晴色虛巖辧暗流猿吟山漏曉螢散野風秋故人渺何際鄕關雲霧浮

深灣夜宿【主人依山帶江】

津途臨巨壑村宇架危岑堰絕灘聲隱峯交樹影深江童暮理楫山女夜調砧此時故鄕逺寜知逰子心

傷裴錄事喪子

蘭階霜候早松路穸【一作夜】臺深魄散珠胎沒芳銷玉樹沈露文晞宿艸煙照慘平林芝焚空嘆息流恨滿籝金

○五言排律

泥溪

弭棹淩奔壑低鞭躡峻岐江濤出岸險峯磴入云危澑急船文亂巖斜騎影移水煙籠翠渚山照落丹崖風生蘋浦葉露泫【一作泣】竹潭枝泛水𨿽云美勞歌誰復知

秋日仙遊觀贈道【士一作駱賓王詩無首四句】

石圖分帝宇銀牒洞靈宮回丹縈岫室復翠上巖櫳霧濃金竈靜云暗玉壇空野花常捧露山葉自吟風林泉明月在詩酒故人同待余逢石髓從爾命飛鴻

出境遊山二首

源水終無路山阿若有人驅羊先動石走兔欲投巾洞晚秋泉冷巖朝古樹新峯斜連鳥翅磴疊上魚鱗化鶴千齡早元龜六代春浮雲今可駕滄海自成塵

振翮淩霜吹正月佇天潯爲鑣淩翠壑飛軫控靑岑巖深靈竈沒澗毀石渠沈宮闕雲間近江山物外臨玉壇棲暮夜珠洞結秋陰蕭蕭離俗影擾擾望鄕心誰意山遊好屢傷人事侵

三月曲水宴

彭澤官初去河陽賦始傳田園歸舊國詩酒間長筵列室窺丹洞分樓瞰紫煙縈回亙津渡出沒控郊鄽鳯琴調上客龍轡儼羣仙松石偏宜古藤蘿不記年重檐交密樹復磴擁危泉抗石晞南嶺乘沙眇北川傅巖來築處磻溪入釣前日斜眞趣逺幽思夢涼蟬

盧照鄰和得樽字附

風煙彭澤裏山水仲長園繇來棄銅墨本自重琴樽髙情邈不嗣雅道今復存有美光時彥養徳坐山樊門開芳杜徑室距桃花源公子黃金勒仙人紫气軒長懷去城市髙詠狎蘭蓀連沙飛白鷺孤嶼嘯玄猿日影巖前落云花江上翻興闌車馬散林塘夕鳥喧

○五言絕句

晚屆鳯州

寶雞辭舊域仙鳯歷遺墟去此近城闕靑山明月初

羇春

客心千里倦春事一朝歸還傷北園裏重見落花飛

林塘懷友

芳屛畫春艸仙杼織朝霞何如山水路對面卽飛花

山扉夜坐

抱琴開野室攜酒對情人林塘花月下別是一家春

春莊

山中蘭葉徑城外李桃園直知人事靜不覺鳥聲喧

春遊

客念紛無極春淚倍成行今朝花樹下不覺戀年光

春園

山泉兩處晚花桞一園春還持千日醉共作百年人

林泉獨飲

邱壑經塗賞花桞遇時春相逢今不醉物色自輕人

登城春望

物外山川近晴初景靄新芳郊花桞徧何處不宜春

他鄕敍興

綴葉歸煙晚乘花落照春邊城琴酒處俱是越鄕人

夜興

野煙含夕渚山月照秋林還將中散興來偶步兵琴

臨江二首

泛泛東流水飛飛北上塵歸驂將別棹俱是倦遊人

去驂嘶別路歸棹隱寒洲江臯木葉下應想故城秋

江亭夜月送別二首

江送巴南水山橫塞北云津亭秋月夜誰見泣離羣

亂煙籠碧砌飛月向南端寂寂離亭掩江山此夜寒

別人四首

久客逢餘閏他鄕別故人自然堪下淚誰忍望徵塵

江上風煙積山幽雲霧多送君南浦外還望將如何

桂軺初不駐蘭筵幸未開林塘風月賞應待故人來

霜華淨天末霧色籠江際客子常畏人何爲久畱滯

贈李十四四首

野客思茅宇山人愛竹林琴樽惟待處風月自相尋

小徑偏宜艸空庭不厭花平生詩與酒自得會仙家

亂竹開三徑飛花滿四鄰從來揚子宅別有尙玄人

風筵調桂軫月徑引藤杯直當花院裏書齋望曉開

早春野望

江曠春潮白山長曉岫靑他鄕臨眺【一作睨】極花桞映邊亭

山中

長江悲已滯萬里念將歸況屬髙風晚山山黃葉飛

冬郊行望

桂密巖花白梨疎林葉紅江臯寒望盡歸念斷徵蓬

寒夜思友三首

久別侵懷抱他鄕變容色月下調鳴琴相思此何極

雲間徵思斷月下歸愁切鴻鴈西南飛如何故人別

朝朝翠山下夜夜滄江曲復此遙相思淸尊湛芳緑

始平晚息

觀闕長安近江山蜀道賖客行朝復夕無處是鄕家

扶風晝屆離京浸逺

帝裏金莖去扶風石柱來山川殊未巳行路方悠哉

普安建陰題壁

江漢深無極梁岷不可攀山川雲霧裏遊子幾時還

九日

九日重陽節開門有菊花不知來送酒若个是陶家

○七言絕句

秋江送別二首

早是他鄕值早秋江亭明月帶江流已覺逝川傷別念復看津樹隱離舟

歸舟歸騎儼成行江南江北互相望誰謂波瀾才一水已覺山川是兩鄕

蜀中九日登玄武山旅眺【紀事云武山在東蜀勃以檄雞文斥出沛王府旣廢客劍南王有遊玄武山詩】

九月九日望鄕臺他席他鄕送客杯人今【一作情】巳厭南中苦鴻鴈那從北地來

盧照鄰九月九日玄武山旅眺附

九月九日眺山川歸心歸望積風煙他鄕共酌金花酒萬里同悲鴻鴈天

邵大震九月九日登玄武山旅眺附

九月九日望遙空秋水秋天生夕風寒鴈一向南飛逺遊人幾度菊花叢

河陽橋代竇郎中佳人答楊中捨

披風聽鳥長河路臨津織女遙相妬判知秋夕帶啼還那及春朝攜手度

王子安集卷三

●欽定四庫全書

王子安集卷四

﹝唐﹞王勃撰

○序

續書序序

曰書以記言其來尙矣越在三代左史職之百官以理萬人以察揚於王庭用實大焉茍非可以燮理情性平章邦國敷彜倫而敍要道察時變而經王猷樹皇極之綱維資生靈之視聽皆可略也昔者仲尼之述書也將以究事業之通而正性命之理故曰吾欲托之空言不如附之行事道徳仁義於是乎明刑政禮樂於是乎出非先王之徳行不敢傳非先王之法言不敢道紀千數百歳斷自唐虞迄於周漢風流所存百篇而已以此見聖人言約理舉神明不勞而體時務之撰矣故能法象天地同符易簡借前箸於筌蹄驅後主於軌物宻而顯宏而奧久而彌新用而不竭非古之聰明聖智玄覧博逹孰能爲此哉孔安國曰帝王之制坦然明白可舉而行嗟乎其言甚大可使南面稱聖人之後矣自時以降史述陵遲人自爲家標指失中陳事亂而無當制理參而不一繇是大典散而人文乖是非繁而取捨謬與夫古先哲人制述之意不其疎乎我先君文中子實秉睿懿生於隋末覩後作之違方憂異端之害正乃喟然曰宣尼旣沒文不在玆乎遂約大義刪舊章續書爲三百六十篇考僞亂而修元經正禮樂以旌後王之失述易讚以申先師之旨經始漢魏迄於有晉擇其典物宜於教者續書爲百二十篇而廣大悉備嗟乎賢聖之述豈多爲哉噫亦足埀訓作則冒天下之道如斯而已矣當時門人百千數董薛之徒並受其義遭代喪亂未行於時歷年永久稍見殘缺貞觀中大原府君考諸六經之目則亾其小序其有錄而無篇者又十六焉嗚呼玆不可復見矣家君欽若丕烈圖終休緒乃例六經次禮樂敍中說明易讚永惟保守前訓大克敷遺後人勃兄弟五六冠者童子六七祇祇怡怡講問伏漸之日久矣躬奉成訓家傳異聞猶恐不得門而入才之不逮至逺也是用厲精激憤宵吟晝詠庻幾乎學而知之者其修身愼行恐辱先也豈聲祿是狥前人之不繼是懼間者承命爲百二十篇作序而兼當補修其闕爰考眾籍共參奧旨泉源浩然罔識攸濟嗚呼小子何敢以當之也其盡心力乎始自總章二年洎乎咸亨五年刋寫文就定成百二十篇勒成二十五卷昔者文中子曰漢魏之禮樂未足稱其書不可廢也尙有近古之對議存焉制詔冊則幾乎典誥矣後之逹晤者將有得於斯文乎於時龍集閹茂勉踵前修在大唐禦天下之五十七祀也

黃帝八十一難經序

黃帝八十一難經是醫經之祕錄也昔者岐伯以授黃帝黃帝歷九師以授伊尹伊尹以授湯湯歷六師以授太公太公授文王文王歷九師以授醫和醫和歷六師以授秦越人秦越人始定立章句歷九師以授華陀華陀歷六師以授黃公黃公以授曹夫子曹夫子諱元字眞道自云京兆人也蓋授黃公之術洞明醫道至能遙望气色徹視腑臓洗腸刳胸之術往往行焉浮沈人間莫有知者勃養於慈父之手每承過庭之訓曰人子不知醫古人以爲不孝因竊求良師陰訪其道以大唐龍朔元年歲次庚申冬至後甲子予遇夫子於長安撫勃曰無欲也勃再拜稽首遂歸心焉𨿽父伯兄弟不能知也蓋授周易章句及黃帝素問難經乃知三才六甲之事明堂玉匱之數十五月而畢將別謂勃曰陰陽之道不可妄宣也鍼石之道不可妄傳也無猖狂以自彰當陰沈以自湥也勃受命伏習五年於玆矣有升堂覩奧之心焉近復鑽仰太虛導引元气覺滓穢都絕精明相保方欲坐守神仙棄置流俗噫蒼生可以救耶斯文可以存耶昔太上有立徳其次有立功其次有立言非以狥名也將以濟人也謹錄師訓編附聖經庻將來君子有以得其用心也

四分律宗記序

昔在調禦利見迦維光宅淨都撫臨法界抑揚垢路之業以疆理情田闡導毗尼之藏以堤防性海二邊云徹方知寶相之尊十剎風行乃識眞如之貴將使龍象緇服維明克允鶖鷺玄明有恥且格五篇垂範豈同訓夏之科七聚分宗寜比歌虞之制功存離欲道在降魔仙苑創基因善果以調物提河滅迹慿淨戒以爲師誠拯溺之舟航而禦黠之銜策者矣故能莊嚴百福粉繪三身摧憍慢山拔生死樹覆簣菩薩之道濫觴正覺之源除惑箭而斷愛枝銷恚刀而解疑网自銀棺掩耀金杖殊珍五師煙騰四分云矞波離睿旨明而更明飲光妙迹盛而愈盛其後卑摩覃思猶沈赤水之輝惠逺研精尙玷玄巖之彩遂使瓊編浩汗利渉迷於要津瑤軸紛綸登髙暗於飛陛熟習者博而寡用志學者勞而少功七眾所以遲回八部繇其太息丕應冥發睿感潛融爰挺異才式扶象訓有西京太原寺索律師俗姓範氏其先南陽人也殷霸洪胤周藩茂族八鸞與四牡競馳紫繪與靑蝸疊照六軍卿冑績著於鍾彜三傳儒門業流於訓詁律師衝襟霞映峻局霜淒筠抱顯於髫齡蘭芬凝於丱齒繇是糠粃禮樂錙銖名教以堯舜爲塵勞以周孔爲桎梏爰依白法遂托玄徒探鷲嶺之微言得龍宮之祕藏咸亨之祀椒房諒陰捨槐裏而構竹園因金穴而開銀地伽藍肇建號曰太原明陽所及咸收時望自價隆康會譽重摩騰竺法猷之苦節支道林之逺致將何以發明禪宇光應綸言律師乃以道眾羽儀釋門棟幹粵自弘濟來遊太原經行徳人於斯爲盛旣而懼六和之紊緒悼三聚之乖宗稽法令之遺文討惠猷之舊業网羅近護吞含覺明原始要終探賾索隠芟夷疣贅剪截駢枝收絕代之精微詰往聖之紕繆葭灰屢變槐燧驟遷開遮持犯之異同廢立止作之輕重故以該象牙之扇窮貝葉之圖鑽研刋削五載而就名曰開四分律宗記凡十卷三十七萬六百三十言律師又以爲仲尼述易申妙典於系辭元凱談經托余文於釋例爰因多暇更輯舊章牢籠祕密之宗發揮沈鬱之旨名曰開四分律宗拾遺鈔凡十卷四十萬餘言所以禆助三明抑揚四謗弘八正之道成一家之言庶使眾善雷奔羣疑霧斂照歡戚之兩鏡蕩欣憂之二瓶憑此戒田方躋定境豈直功周沙甸道制鐵圍而已哉弟子才非玄度識劣眞長本乏淩雲之詞虛荷彌天之眷揄揚盛烈顧孫綽而多慚歸依勝侶仰郗愔而自朂輙牽庸陋輕序徳音豈比夫公理昌言資繆實之引太衝作賦假士安之談蓋所謂觀博而識班聞樂而竊抃者矣故曰四分律宗記序

入蜀紀行詩序

總章二年五月癸卯余自常安觀景物於蜀遂出褒斜之隘道抵岷峨之絕徑超玄溪歷翠阜迨彌月而臻焉若乃采江山之俊勢觀天地之奇作丹壑爭流靑峯雜起陵濤鼓怒以伏注天壁嵯峨而橫立亦宇宙之絕觀者也𨿽莊周詫呂梁之險韓侯怯孟門之峻曾何足云蓋登培塿者起衡霍之心遊涓澮者發江湖之思況乎窮覧勝事足踐靈區煙霞爲朝夕之資風月得林泉之助嗟乎山川之感召多矣余能無情哉爰成文律用宣行唱編爲三十首投諸好事焉

三月上巳祓禊序

觀夫天下四方以宇宙爲城池人生百年用林泉爲窟宅𨿽朝野殊致出處異途莫不擁冠蓋於煙霞披薛蘿於山水況乎山陰舊地王逸之池亭永興新交許玄度之風月琴臺寥落猶停隠遁之賓釀渚荒涼尙遏逄迎之客仙舟溶裔若海上之槎來羽蓋參差似遼東之鶴舉或昻騏驥或泛飛鳬俱安名利之場各得逍遙之地而上屬無爲之道下棲玄邈之風永淳二年暮春三月遲遲風景出沒媚於郊原片片仙云逺近生於林薄雜花爭發非止桃蹊羣鳥亂飛有踰鸚谷王孫春艸處處爭鮮仲阮芳園家家並翠於是攜旨酒列芳筵先祓禊於長洲卻申交於促席良談吐玉長江與斜漢爭流淸歌遶梁白雲將紅塵並落他鄕易感增淒愴於玆辰羇客何情更歡娯於此日加以今之視昔已非昔日之歡後之視今亦是今時之會人之情也能不悲乎且題姓字以表襟懷使夫會稽竹箭則推我於東南昆阜琳瑯亦歸予於西北

守歲序

歲月易盡光陰難駐春秋冬夏錯四序之涼炎甲乙丙丁紀三朝之气數十二月之陰气玉律窮年一萬歲之休禎金觴獻壽賁鼓雷動煙火星流倀子黃童統鉤陳而驅赤疫諸王等集陳玉帛而朝諸侯京兆天中竦樓臺而徹漢長安路上亂車馬而飛塵王丞相之登臨行將在目戴侍中之重席忽爾明朝槐火滅而寒气消蘆灰用而春風起魚鱗布葉爛五色而翻光鳯腦吐花燦百枝而引照悲夫年華將晚志事寥落公孫弘之甲第天子未知王仲宣之文章公卿不識對他鄕之風景憶故里之琴歌栢葉爲銘影泛新年之酒椒花入頌先開獻歲之詞作者七人同爲六韻

山亭興序

仁者樂山智者樂水深山大澤龍蛇爲得性之場廣漢巨川珠貝是有殊之地豈徒茂林修竹王右軍山陰之蘭亭流水長堤石季倫河陽之梓澤下官天性任眞直言淳朴拙容陋質眇少之丈夫蹇步窮途坎■﹝土稟﹞之君子文史足用不讀非道之書气調不羈未被可人之目頴川人物有荀家兄弟之風漢代英奇守陳氏門宗之徳樂天知命一十九年負笈從師二千餘里有弘農公者日下無雙風流第一仁崖智宇照臨明日月之輝廣度衝襟磊落壓乾坤之气王夷甫之瑤林瓊樹直出風塵嵇叔夜之龍章鳳姿混同人野雄談逸辯吐滿腹之精神逹學奇才抱塡胸之文籍簮裾見屈輕脫履於西陽山水來遊重橫琴於南澗百年奇表開壯志於髙明千里心期得神交於下走山人對興卽是桃花之源隠士相逄不異菖蒲之澗黃精野饌赤石神脂玉案金盤徵石髓於蛟龍之窟山樽野酌求玉液於蓬萊之峯溪橫燕尾巖豎龍頭鍛野老之眞珠掛幽人之明鏡山腰半折澑王烈之香膏洞口橫開滴嚴遵之芳乳藤牽赤架南方之物產可知粉漬靑田外域之謡風在卽人髙調逺地爽气淸抱玉策而登髙出瓊林而更逺漢家二百所之都鄙宮殿平看秦氏四十郡之封畿山河坐見班孟堅騁兩京雄筆以爲天地之奧區張平子奮一代宏才以爲帝王之神麗珠城隠隠闌乾象北斗之宮淸渭澄澄滉漾卽天河之水長松茂栢鑽宇宙而頓風雲大壑橫溪吐江河而懸日月鳳凰神嶽起煙霧而當軒鸚鵡春泉雜風花而滿谷望平原蔭藂薄山情放曠卽滄浪之水淸野气蕭條卽崆峒之人智揺頭坐唱頓足起舞風塵灑落直上天池九萬里丘墟雄壯傍吞少華五千仞裁二儀爲輿蓋倚八荒爲戶牖榮者吾不知其榮羙者吾不知其羙下官以詞鋒直上振筆札而前驅髙明以翰苑橫開列文章於後殿情興未已卽令樽中酒空彩筆未窮湏使山中兔盡

山亭思友人序

髙興之後中宵起觀舉目四望風寒月淸鄰人張氏有山亭焉洞壑橫分奇峯直上郁然有造化之功矣嗟乎大丈夫荷帝王之雨露對淸平之日月文章可以經緯天地器局可以畜泄江河七星可以气沖八風可以調合獨行萬里覺天地之崆峒髙枕百年見生靈之齷齪𨿽俗人不識下士徒輕顧視天下亦可以蔽寰中之一半矣惜乎此山有月此地無人淸風入琴黃雲對酒𨿽形骸眞性得禮樂於身中而宇宙神交卷煙霞於物表至若開辟翰苑掃蕩文場得宮啇之正律受山川之傑气𨿽陸平原曹子建足可以車載斗量謝靈運潘安仁足可以膝行肘步思飛情逸風雲坐宅於筆端興洽神淸日月自安於調下云爾

王子安集卷四

●欽定四庫全書

王子安集卷五

﹝唐﹞王勃撰

○序

滕王閣詩序

南昌故郡洪都新府星分翼軫地接衡廬襟三江而帶五湖控蠻荊而引甌越物華天寶龍光射牛斗之墟人傑地靈徐孺下陳蕃之榻雄州霧列俊彩星馳臺隍枕夷夏之交賓主盡東南之羙都督閻公之雅望棨戟遙臨宇文新州之懿範襜帷暫駐十旬休暇勝友如雲千里逄迎髙朋滿座騰蛟起鳳孟學士之詞宗紫電淸霜王將軍之武庫家君作宰路出名區童子何知躬逄勝餞時維九月序屬三秋潦水盡而寒潭淸煙光凝而暮山紫儼驂騑於上路訪風景於崇阿臨帝子之長洲得仙人之舊館層巒聳翠上出重霄飛閣流丹下臨無地鶴汀鳬渚窮島嶼之縈廽桂殿蘭宮列岡巒之體勢披繡闥俯雕甍山原曠其盈視川澤盱其駭矚閭閻撲地鐘鳴鼎食之家舸艦彌津靑雀黃龍之軸虹銷雨霽彩徹區明落霞與孤鶩齊飛秋水共長天一色漁舟唱晚響窮彭蠡之濱鴈陣驚寒聲斷衡陽之浦遙襟俯暢逸興遄飛爽籟發而淸風生纎歌凝而白雲遏睢園緑竹气淩彭澤之樽鄴水朱華光照臨川之筆四羙具二難並窮睇盻於中天極娛遊於暇日天髙地迥覺宇宙之無窮興盡悲來識盈虛之有數望長安於日下指吳會雲間地勢極而南溟深天柱髙而北辰逺關山難越誰悲失路之人萍水相逄盡是他鄕之客懷帝閽而不見奉宣室以何年嗟乎時運不齊命途多舛馮唐易老李廣難封屈賈誼於長沙非無聖主竄梁鴻於海曲豈乏明時所賴君子安貧逹人知命老當益壯寜移白首之心窮且益堅不墜靑雲之志酌貪泉而覺爽處涸轍以猶歡北海𨿽賖扶揺可接東隅已逝桑楡非晚孟嘗髙潔空餘報國之情阮籍猖狂豈效窮途之哭勃三尺微命一介書生無路請纓等終軍之弱冠有懷投筆慕宗愨之長風捨簪笏於百齡奉晨昏於萬里非謝家之寶樹接孟氏之芳鄰他日趨庭叨陪鯉對今晨捧袂喜托龍門楊意不逄撫淩雲而自惜鍾期旣遇奏流水以何慚嗚呼勝地不常盛筵難再蘭亭已矣梓澤丘墟臨別贈言幸承恩於偉餞登髙作賦是所望於羣公敢竭鄙誠恭疏短引一言均賦四韻俱成請灑潘江各傾陸海云爾

遊山廟序

吾之有生二十載矣雅厭城闕酷嗜江海常學仙經博渉道記知軒冕可以理隔鸞鳳可以術待而事親多衣食之虞登朝有聲利之迫淸識滯於煩城仙骨摧於俗境鳴呼阮籍意疎嵇康體放有自來矣常恐運促風火身非金石遂令林壑交喪煙霞板蕩此僕所以懷泉塗而惴恐臨山河而嘆息者也粵以勝友良暇相與遊於玄武西山廟蓋蜀郡三靈峯也山東有道君廟古者相傳以名焉爾其丹壑藂倚玄崕糾合俯臨萬仞平視重玄乘杳冥之絕境屬芬華之暮節玉房跨霄而懸居瓊臺出云而髙峙亦有野獸羣狎山鶯互囀崇松埒巨栢爭陰積瀨與幽湍合響眇眇焉逌逌焉王孫何以不歸羽人何以長往其玄都紫微之事耶方斂手鐘鼎息肩巖石絕視聽於寰中置形骸於度外不其然乎時預乎斯者濟陰鹿宏胤安陽邵令逺耳盍詩以言志不以韻數裁焉

梓潼江南泛舟序

咸亨二年六月癸巳梓潼縣令韋君以淸湛幽凝鎭流靖俗境內無事■﹝舟羲﹞舟於江潭縱觀於丘壑渺然有山林陂澤之思遂長懷悠想周覧極睇思其人則呂望藉茅於磻溪之陰屈平制芰於涔陽之浦覺瀛洲方丈森然在目於是間以投壺酬以妙論亦有嘉肴旨酒鳴弦朗笛以補尋幽之致焉預於斯者若干人爾

上巳浮江宴序

吾之生也有極時之過也多緒若夫遭主後之明聖屬天地之貞觀得畎畒之相保以農桑爲業而托形宇宙者幸矣況乃偃泊山水遨遊風月樽酒於其外文墨於其間則造化之於我得矣太平之縱我多矣玆以上巳芳節雲開勝地大江浩曠羣山紛糾出重城而振策下長浦而方舟林壑淸其顧盻風雲蕩其懷抱於時序躔靑律運啟朱明輕荑秀而郊戍靑落花盡而亭臯晚丹鶯紫蝶候芳晷而騰姿早燕歸鴻俟迅風而弄影巖暄蕙密野淑蘭滋弱荷抽紫疎萍泛緑於是儼松舲於石■﹝山奧﹞停桂檝於璇潭指林岸而長懷出河洲而極睇妍妝袨服香驚北渚之風翠幙玄帷彩綴南津之霧若乃尋曲渚歷回溪榜謳齊引漁歌互起飛沙濺石湍流百勢翠崄丹崕岡巒萬色亦有銀鉤犯浪掛頳翼於文竿瓊舸乘波耀錦鱗於畵网鍾期在聽玄云白雪之琴阮籍同歸紫桂蒼梧之醴旣而遊盤興逺景促時淹野日照晴山煙送晚方披襟朗詠餞斜光於碧岫之前散髮髙吟對明月於靑溪之下客懷旣暢遊思遄徵視泉石而如歸佇雲霞而有自昔周川故事初傳曲路之悲江甸名流始命山陰之筆盍遵淸轍共抒幽襟俾後之視今亦猶今之視昔一言均賦六韻齊疏誰知後來者難輒以先成爲次

綿州北亭羣公宴序

下官人間獨傲海內少徒志不屈於王矦身不絕於塵俗孤吟五嶽長嘯三山昔往東吳已有梁鴻之志今來西蜀非無張載之懷況乎踐名場攜勝友風月無幾琴酒俄乖半面十年一別千里何少府故人攀桂撫金石而論心韓法曹新識班荊臨江湖而執手離亭北望煙霞生故國之悲別館南開風雨積他鄕之思於時蒼云寡色白日無光沙塵起而桂浦昏鳬鴈下而蘆洲晚傍鄰蒼野霜封橘柚之園斜枕碧潭鴈斷芙蓉之水旣而登臨惜別驂駕少畱季札何人親逄贈縞子荊不敏思掛傾城惆悵北梁揖琴臺而漸間徘徊東道思錦署以行遙嗟乎人事乖矣江山逺矣請命離前之筆爲題別後之資五際飛文想羣公之不讓一言畱贈知下筆之有神

夏日登龍門樓寓望序

夫益者三友則道術可存同心三人則金蘭可浴況乎詩書舊好披樂廣之髙天鄕黨新知掃顏回之陋巷尋勝地敍淸蕪脫野客之荷衣入幽人之桂坐橊花浮酌對文舉而無憂葛蔓調弦撫鍾期而有遇旣而南方夏晚北牖晴開中園之弱桞含煙曠野之陰雲蔽日低虹飲水向溪谷而全斜戲鳥淩空狎林亭而半度興含情逸共惇行役之期搦管含毫獨對當仁之序

夏日登韓城門樓寓望序

下官狂走不調東西南北之人也流離歲月羈旅山川輟仙駕於殊鄕遇良朋於異縣面勝地陟危樓放曠懷抱驅馳耳目韓原奧壤昔時開戰鬥之場秦塞雄都今日列山河之郡池臺左右覺風雲之助人林麓周回觀巖泉之入興則有驚花亂下戲鳥平飛荷葉滋而曉霧繁竹院靜而炎氛息賞歡文酒思挽雲霄人賦一言庶旌六韻云爾

秋日遊蓮池序

人間齷齪抱風雲者幾人庶俗紛紜得英奇者何有煙霞召我相望道術之門文酒起予放浪沈潛之地少畱逸客塞鴈飛鳴北斗橫而天地秋西金用而風露降幽居少事野性多閒登石岸而鋪筵坐沙場而列席琳瑯觸目朗月淸風之後人珠玉在傍鸞鳳虯龍之君子汀洲地逺波濤濺日月之輝人野路殊原隰擁神仙之气平郊樹直曲浦蓮肥隠士泥淸仙人水緑越林亭而極望生死都捐出宇宙以長懷心靈若喪悲夫秋者愁也酌濁酒以蕩幽襟志之所之用淸文而銷積恨我之懷矣能無情乎

越州秋日宴山亭序

昔王子敬瑯琊之名士常懷習氏之園阮嗣宗陳畱之俊人直至山陽之坐豈非琴樽逺契必兆朕於佳辰風月髙情毎畱連於勝地是以東山可望林泉生謝客之文南國多才江山助屈平之气況乎揚子云之故地巖壑依然宓子賤之芳猷弦歌在屬紅蘭翠菊俯映砂亭黛栢蒼松深環玉砌參差夕樹煙侵橘柚之園的歷秋荷月照芙蓉之水旣而星回漢轉露下風髙銀燭摛花瑤觴抒興一時仙馭方深擯俗之懷五際飛文時動緣情之作人分一字四韻成篇

秋日宴洛陽序

夫以東京勝地南呂髙秋三塗鎭而九派分白露下而淸風肅或出或處人多朝野之歡以嬉以遊時極登臨之所徵衣流寓切下走之蓬襟解榻邀期屬上賓之桂席於是齊道實款琴樽倜儻論心畱連促膝但有潘楊之密戚得無管鮑之深知簪組盛而車馬喧庭宇虛而管弦亮近臨銅陌斜控銀墟菊照新花泛輕香於逺次荷凋晚葉翻翠影於長波聽矚方窮獻酬逾洽年忘小大傲天地於平生志混榮枯得林泉之意气願長繩以系日幾近光陰思短札以淩雲或陳歌詠人采古韻成者先呈

王子安集卷五

●欽定四庫全書

王子安集卷六

﹝唐﹞王勃撰

○序

晚秋遊武擔山寺序

若夫虎邱仙鎭吳王殉歿之墟驪嶠崇基秦帝升遐之宅𨿽珠衣玉匣下賁窮泉而廣岫長林終成勝境亦有霍將軍之大隧回寫祁連樗裏子之孤墳竟開長樂豈如武擔靈嶽開明故地蜀夫人之葬迹任文公之死所岡巒隠隠化爲闍崛之峯松栢蒼蒼卽入祗園之樹引星垣於沓嶂下布金沙棲日觀於長崕傍臨石鏡瑤臺玉甃尙控霞宮寶剎香壇猶芬仙闕琱瓏接映臺凝夣渚之云壁題相輝殿寫長門之月羙人虹影下綴虯幡少女風吟遙喧鳳鐸羣公以玉律丰暇傃林壑而延情錦署多閒想巖泉而結興於是披桂幌歷松扉梵筵霞屬禪扃煙敞雞林俊賞蕭蕭鷲嶺之居鹿苑髙談亹亹龍宮之偈於時金方啟序玉律驚秋朔風四面寒云千里層軒回霧齊萬物於三休綺席垂云窮九垓於一息碧雞靈宇山川極望石兕長江汀洲在目龍鑣翠轄駢闐上路之遊列榭崇闉磊落名都之气渺渺焉洋洋焉信三蜀之奇觀也昔者升髙能賦勝事仍存登嶽長謡淸標未逺敢攀盛烈下揆幽襟庶旌西土之遊逺嗣東平之唱云爾

宇文徳陽宅秋夜山亭宴序

若夫龍津宴喜地切登仙鳳閣玄虛門稱好事亦有登山臨水長想巨源淸風明月毎思玄度未有能星馳一介畱羙迹於芳亭云委八行抒勞思於彩筆遂令啟瑤緘者攀勝集而長懷披瓊翰者仰髙筵而不暇王子猷之觸興不覺浮舟嵇叔夜之相知欣然命駕琴樽佳賞始詣臨卭口腹良遊未辭安邑乃知兩鄕投分林泉可攘袂而遊千里同心煙霞可傳檄而定友人河南宇文嶠淸虛君子中山郎余令風流名士或三秋意契辟林院而開襟或一面新交敍風雲而倒屣彭澤陶濳之菊影泛仙樽河陽潘嶽之花光縣妙理嚴嚴思壁家藏虹岫之珍森森言河各控驪泉之寶偶同金碧蹔照詞場巴漢英靈濳光翰院亹亹焉蕭蕭焉信天下之奇托也於時白藏開序靑女禦律金風髙而林野動玉露下而江山靜琴亭酒榭磊落乘煙竹徑松扉參差向月魚鱗積磴還升蘭桂之峯鴛翼分橋卽映芙蓉之水亦有紅蘋緑荇亙渚連翹玉帶瑤花分楹間植池簾夕敞香牽十步之風岫幌宵褰气襲三危之露縱衝襟於俗表畱逸契於人間山東之賞在焉南澗之情不逺夫以中牟馴雉猶嬰觸网之悲單父歌魚罕繼鳴琴之趣俾夫一同詩酒不撓於牽絲千載巖溪無慚於景躅云爾

遊冀州韓家園序

銅溝水北石鼓山東星辰當畢昴之墟風俗是唐虞之國𨿽接燕分晉稱天子之舊都而向街當衢有髙人之甲第祥風塞戶瑞气沖庭芳酒滿而緑水春朗月閒而素琴薦家童掃地蕭條仲舉之園長者盈門廓落東平之室梧桐生霧楊桞揺風眺望而林泉有餘奔走而煙霞足用神龍起伏俱調鼎鑊之滋鳴鳳雌雄並入笙竽之奏髙情壯思有抑揚天地之心雄筆奇才有鼓怒風雲之气南庭興晚東徑陰生石髓拆而隠士歸玉山崩而野人醉僉爲文在我卜翰苑當仁王羲之之蘭亭五百餘年直至今人之賞石季倫之梓澤二十四友始得吾徒之遊陶陶然落落然則大唐調露之元年獻歲正月也

夏日宴張二林亭序

張二官松駕乘閒桂筵追賞引簮裾之勝侶狎丘壑之神交辧縱於解頤道深於諭指香杯濁醴是河朔之平生雄筆淸詞得髙陽之意气林亭曠望季倫調妓之園泉石周遊子晉登仙之浦舟浮葉影簟積花文黃雀度而颷驚丹烏傾而日晚出處之情一致筌蹄之義兩忘沈轄畱驤眺乘羊於衛玉揮毫可作明擲地於孫金共題橫吹之篇用記玆辰之樂人采一字四韻成篇

夏日宴宋五官宅觀畵障序

宋五官芝庭襲譽盛文史於三冬桂幄凝歡照綺羅於九夏樽浮綠蟻毎披仙霧之文障列靑牛更寫行雲之熊爾其龍編繡質鴦錦分花隠映樓臺比牕簾之在旦參差花葉若桃李之恆春楚媛調弦韓娥對酒虹橋度幔鵲鏡臨妝佩引瑯玕詎動懷風之韻鞍回玳瑁惟奔逐日之姿魚鳥狎而相親泉石紛而在翫宋家斯近𨿽別謝於登垣秦氏未遙自堪畱於駐馬驚鴻擅羙丹靑貴近質之奇吐鳳標華宮徵得緣情之趣遞揚筆妙式暢辭端

秋日宴季處士宅序

若人爭名於朝廷者則冠蓋相趨遁迹於丘園者則林泉見托𨿽語黙非一物我不同而逍遙皆得性之場動息匪自然之地故有季處士者逺辭濠上來遊鏡中披白雲以開筵俯靑溪而命酌昔時西北則我地之琳瑯今日東南乃他鄕之竹箭又此夜乘槎之客猶對仙家坐菊之賓尙臨淸賞旣而依稀舊識歡吳鄭之班荊樂莫新交申孔程之傾蓋向時朱夏俄渉素秋金風生而景物淸白露下而光陰晚庭前桞葉才聽蟬鳴野外蘆花行看鷗上數人之內幾度琴樽百年之中少時風月蘭亭有昔時之回竹林無今日之歡丈夫不縱志於生平何屈節於名利人之情矣豈曰不然人賦一言各申其志使夫千載之下四海之中後之視今知我詠懷抱於玆日

春日孫學宅宴序

若夫懷放曠寥廓之心非江山不能宣其气負郁怏不平之思非琴酒不能泄其情則林泉爲進退之場樽罍是言談之地白衣送酒靑陽在節鳬鴈亂而江湖春梅桞開而庭院晚楚屈平之瞻望放於何之王仲宣之登臨魂兮往矣俠客時有且傾鸚鵡之杯文人代興聊舉麒麟之筆人采一字四韻成篇

與員四等宴序

自嵇阮寂寥尹班超忽髙筵不嗣中霄誰賞古今惜芳辰者停鶴軫於風衢懷幽契者佇鸞觴於月徑巳矣哉林壑遂喪煙霞少對良會不恆神交復幾請沃非常之思但宣絕代之遊托同志於百齡求知巳於千載道之存矣無乃然乎人賦一言俱裁四韻

夏日諸公見尋訪詩序

天地不仁造化無力授僕以幽憂孤憤之性稟僕以耿介不平之气頓忘山嶽坎坷於唐堯之朝傲想煙霞顦顇於聖明之代情可知矣賴乎神交勝友得山澤之虯龍隠路幽居降雲霄之鸞鳳楊公沈公行之者仁義禮智用之者乾元亨利玄經苦而白鳳翔素牒開而紫鱗降金門待詔謁天子於朝廷石室尋眞訪下走於丘壑幽人待士非無北壁之書隠士迎賓自有西山之饌席門蓬巷佇髙士之來遊叢桂幽蘭喜王孫之相對山南花囿澗北松林黃雀至而淸風生白鶴飛而蒼雲起停琴綠水仲長統之歡娯置酒靑山郭子期之賓客人探一字四韻成篇

仲氏宅宴序

僕不幸在流俗而嗜煙霞恨林泉不比徳而嵇阮不同時處良辰而郁怏仰髙風而杼軸者多矣豈夫司馬卿之車騎上客盈門仲長統之園林羣英在席坐臥南郭蕭條東野江波浩曠晴山紛積嘉鴛鸞之接翼曜江漢之多才顧斜景而危心瞻火雲而變色思傳勝餞敢振文鋒蓋同席者髙人薛曜等耳盍各賦詩放懷敍志俾山川獲伸於知已煙霞受制於吾徒也

江寜吳少府宅餞宴序

蔣山南望長江北流五胥用而三吳盛孫權困而九州島裂遺墟舊壤數萬里之皇城虎踞龍盤三百年之帝國闕連石塞地實金陵霸气盡而江山空皇風淸而市朝攺昔時地險嘗爲建業之雄都今日太平卽是江寜之小邑吳生俊寀輔佐烹鮮我輩良遊方馳去鷁梁伯鸞之逺逝自有長謡閔仲叔之遐徵仍逄厚禮臨別浦枕離亭陣云四面洪濤千里簾帷後辟竹樹映而秋煙生棟宇前臨波潮驚而祥風動嗣宗髙嘯綠軫方調文舉淸談芳樽自滿想衣冠於舊國便值三秋憶風景於新亭俄傷萬古情窮興洽樂極悲來愴零雨於中軒動流波於下席嗟乎九江爲別帝裏隔於云端五嶺方踰交州在於天際方嚴去舳且對窮途玉露下而蒼山空他鄕悲而故人別請開文囿共瀉詞源人賦一言俱題四韻

還冀州別洛下知巳序

東西南北丘也何從寒暑陰陽時哉不與河陽古樹無復殘花合浦寒煙空驚墜葉王生賣藥入天子之中都夏統乘舟屬羣公之大會風煙匝地車馬如龍鐘鼓沸天羙人似玉芳筵交映旁徵豹象之胎華饌重開直報蛟龍之髓季鷹之思吳命駕果爲秋風伯鸞之適越登山以求淥水辭故友謝時人登鄂阪而迂回入邙山而北走何年風月三山滄海之春何處風花一曲靑溪之路賓鴻逐暖孤飛萬里之中仙鶴隨云直去千年之後悲夫光陰難再子卿殷勤於少卿風景不殊趙北相望於洛北鴛鴦雅什俱爲贈別之資鸚鵡奇杯共盡忘憂之酒

春夜桑泉別王少府序

下官以窮途萬里動脂轄以長驅王公以傾餞百壺別芳筵而促興是以靑陽半序明月中宵離亭擁花艸之芳別館積琴歌之思去畱歡盡動息悲來惜投分之幾何恨知音之忽間他鄕握手自傷關塞之春異縣分襟竟切淒愴之路旣而星河漸落煙霧仍開髙林靜而霜鳥飛長路曉而徵驂動含情不拜空佇聽於南昌揮涕無言請投文於西候因探一字四韻成篇

王子安集卷六

●欽定四庫全書

王子安集卷七

﹝唐﹞王勃撰

○序

秋日楚州郝司戶宅餞崔使君序

上元二載髙旻八月人多汴北地實淮南海气近而蒼山陰天光秋而白雲晚川塗所亙郢路極於崤潼風壤所交荊門洎於吳越憑勝地列雄州城池當要害之衝寮采盡鵷鸞之選昌亭旅食悲下走之窮愁山曲淹畱屬羣公之宴喜披鶴霧陟龍門故人握手新知滿目飲崔公之盛徳果遇攀輪慕郝氏之髙風還逄解榻接衣簪於座右駐旌棨於城隅臨風雲而解帶眄江山以揮涕巖楹左峙俯映玄潭野徑斜開傍連翠渚靑蘋布葉亂荷芰而動秋風朱艸垂榮雜芝蘭而涵晚液■﹝舟羲﹞仙舟於石岸薦綺席於沙場賓友盛而芳罇滿林塘靑而上筵肅琴歌疊起爼豆駢羅煙霞充耳目之翫魚鳥盡江湖之賞情盤樂極日暮途遙思染翰以淩雲願麾戈以畱景嗟乎素交爲重覺老幼之同歸朱紱儻來豈榮枯之足道且欣風物共悅濠梁齊天地於一指混飛沈於一貫嗟乎此歡難再殷懃北海之筵相見何時惆悵南溟之路請揚文筆共記良遊人賦一言俱成四韻云爾

秋晚入洛於畢公宅別道王宴序

下官才不曠俗識不動時充皇王之萬姓預乾坤之一物早師周禮偶愛儒宗晚讀老莊動諧眞性進非干物自疎朝市之機退不邀榮誰識王矦之貴散琴樽於北阜喜耕鑿於東陂野老披荷暫辭幽澗山人賣藥忽至神州驚帝室之威靈偉皇居之壯麗朝遊魏闕見軒冕於南宮暮宿靈臺聞弦歌於北裏交情獨放已厭人間野性時違少畱都下道王以天孫之重分曲阜之新基畢公以帝室之華擁平陽之舊館迹塵鐘鼎思在江湖居榮命於中朝接風期於下走綠■﹝縢﹐糹代月﹞朱紱且混以羅裳列榭崇軒坐均於蓬戶賓主繇其莫辧語黙於是同歸終賢王之樂善備將軍之揖客是日也雲繁雨驟气爽風馳髙秋九月王畿千里髙扃向術似元禮之龍門甲第臨衢有當時之驛騎英王入座牢醴還陳髙士臨筵樵蘇不爨是非雙遣自然天地之間榮賤兩忘何必山林之下玄談淸論泉石縱橫雄筆壯詞煙霞照灼旣而神馳象外宴洽寰中白露下而南亭虛蒼煙生而北林晚鶢鶋始望不及牲牢麋鹿長懷非忘林藪先生負局倦城市之塵埃遊子橫琴憶汀洲之杜若況乎迹不皆遂時不再來屬宸駕之方旋直羣公之畢從洛城風景此會無期戚裏笙竽浮驩易盡仰雲霞而道意捨塵事而論心夏仲禦之浮舟願乘春水張季鷹之命駕思動秋風策藜杖而非遙勅柴車之有日靑溪數曲幽人長往白雲萬里帝鄕難見安貞抱朴巳甘心於下走全忠履道是所望於羣公倘心迹克諧去畱咸遂廟堂多暇返身滄海之隅軒冕長辭回首箕山之路尋赤松而見及泛黃菊以相從𨿽源水桃花時時失路而幽山桂樹往往逄人庶公子之來遊幸王孫之畢至茅君待客自有金壇王烈迎賓還開石架惟恐一丘風月侶山水而忘年三徑蓬蒿待公卿之來日對元陽之易晚惜雲霧之難披羣公葉縣鳬飛入朝廷而不出下走遼州鶴去謝城闕而依然敢抒重襟爰疏短引式命離前之筆希存別後之資凡我故人其辭云爾

越州永興李明府宅送蕭三還齊州序

嗟乎不遊天下者安知四海之交不渉河梁者豈識別離之恨薜衣松杖琴罇爲得意之親臨逺登髙煙霞是賞心之事有梁孝王之下客僕是河南之南孟嘗君之上賓子在北山之北幸屬一人作寰中之主翛然四皓爲方外之臣俱遊萬物之間相遇三江之表許玄度之淸風朗月時慰相思王逸少之修竹茂林屢陪歡宴加以惠而好我攜手同行或登吳會而聽越吟或下宛委而觀禹穴良談落落金石絲竹之音輝雅智飄飄松柏風雲之气狀當此時也嘗謂連壁無異鄕之別斷金有好親之契生平於張範之年齊物於惠莊之歲三光回薄未殫投分之情四序循環詎盡忘言之道豈期我畱子往樂去悲來橫咽水而東西緒愁雲於南北況乎泣窮途於白首白首非臨別之秋嗟岐路於他鄕他鄕豈送歸之地蓐收戒序少昊司辰淸風起而城闕寒白露下而江山逺徘徊去鶴將別蓋而同飛斷續來鴻共離舟而俱泛古人道別動便經年今我言離會當何日山巨源之風猷令望善佐朝廷嵇叔夜之潦倒麤疎甘從艸澤行當山中攀桂往往思仁野外紉蘭時時佩徳人非桃李豈得無言子是簫韶當湏振響勉酌傷離之酒具陳感別之辭各賦一言俱題六韻

秋夜於綿州羣官席別薛升華序

夫神明所貴者道也天地所寶者才也故𨿽陰陽同功宇宙勠力山川崩騰以作气星象磊落以降精終不能五百年而生兩賢也故曰才難不其然乎今之羣公並受奇彩各仗異气或江海其量或林泉其識或簪裾其迹或云漢其志不可雙得也今並集此矣豈英靈之道長而造化之功倍乎僕之區區常以爲人之百年猶如一瞬非不知風月不足懷也琴樽不足戀也事有切而未能忘情有深而未能遣故僕射羣公相知非不深也相期非不厚也然義有四海之重而無同方之感分有一面之深而非累葉之契故與夫升華者其異乎嗟乎積潘楊之遠好同河汾之靈液自置良友相依窮路是月秋也於時夕也他鄕怨而白露寒故人去而靑山迥不其悲乎盍各賦詩云爾

秋日餞別序

黯然別之銷魂悲哉秋之爲气人之情也傷如之何極野蒼茫白露涼風之八月窮途蕭瑟靑山白雲之萬里奏鳴琴則離鵾別鶴驚岐路之悲心來勝地則時雨涼風助他鄕之旅思琴書人物冀北關西去馬歸軒雲間日下楊學士天璞自然地靈無對二十八宿稟太微之一星六十四爻受乾坤之兩卦論其器宇滄海添江漢之波序其文章玄圃積煙霞之气幾神之外猶是卿云陶鑄之餘尙同嵇阮接光儀於促席直覩明月生天響詞辯於中筵但覺淸風滿室悠哉天地含靈有喜慍之容丘也東西悵望積別離之恨煙霞直視龍蛇去而泉石空文酒求朋賢俊散而琴歌斷門生餞別如北海之郡前髙士將歸似東都之門外研精麝墨運思龍章希存宿昔之資去啟相思之詠

冬日羇遊汾陰送韋少府入洛序

遊汾勝壤樓船髙漢帝之詞卜洛名都城邑辯周公之迹仰天文而窺日月𨿽共光華憑地理而考山川卽殊南北韋少府玉山四照珠胎一色縱橫振鋒穎之才吐納積江湖之量子云筆札擁鸞鳳於行間孫楚文詞列宮商於調下牽絲一命披林野而隨班考績三年指蘭臺而赴選移徵駕背長亭地隔風煙人離歲月寒原冠蓋旣同斟桂之歡岐路風塵卽斷驚蓬之思下官詩書拓落羽翮摧頹朝廷無立錐之處丘園有括囊之所山中事業暫到漁樵天下棲遲少畱城闕忽逄萍水對雲雨以無聊倍切窮途撫形骸而何托於時冰霜裂地星象回天朔風動而關塞寒明月下而樓臺曙各題一字傳之兩鄕云爾

餞宇文明序

昔者王烈登山林泉動色嵇康入座左右生光豈非仙表足以感神眞姿可以錯物況我巨山之稟孤出升華之麗淸峙羣公之好善下官之惡俗接霓裳於勝席陪鶴轡於中軒俱拔出塵之標各仗專門之气煙霞用足江海情多言泉共秋水同流詞鋒與夏云爭長𨿽揚庭載酒方趨好事之遊而肆樂含毫請命升遷之筆同抽藻思共寫離懷

感興奉送王少府序

八十有遇共太公晚宦未遲七歲神童與顏回早死何益僕一代丈夫四海男子衫襟緩帶擬貯鳴琴衣袖闊裁用安書卷貧窮無有種富貴不選人髙樹易來風幽松難見日羽翼未備獨居艸澤之間翅翮若齊卽在雲霄之上鳥眾多而無辯鳳馬羣雜而不分龍荊山看刖足之夫湘水聞離騷之客人貧材富罔窺卿相之門貌弱骨剛豈入王矦之宅王少府北辭伊闕南登湎山過我貧居飲我淸酒一談經史亞比孔先生再讀詞章何如曹子建山嶽藏其迹川澤隠其形一旦覩風雲千年想光景孔夫子何湏頻刪其詩書焉知來者不如今鄭康成何湏浪注其經史豈覺今之不如古王少府乃可畏後生學問人也各爲四韻共寫別懷

別盧主簿序

林慮主簿淸靈士也逹於藝明乎道詮柱下之理駁河上之義撮其綱統成其卷軸吾儕服其精博時議稱其典要可謂賢人師古老氏不死矣夫靈芝旣秀蘭蕙同燻仙鳳於飛鵷鸞舞翼何則物類之相感也況乎同得此義目擊道存此僕所以望風投欵披襟請益展轉於寤寐殷勤於左右詩不云乎中心藏之何日忘之然變動之不居乃聚散之恆理琴樽暫離山川有別惟髙明之捧檄屬吾人之解帶王事靡盬良時易失盍陳雅志各敍幽懷人賦一言同疏四韻云爾

送李十五序

夫人生百齡促膝是忘言之契丈夫四海交頤非贈別之資然乃想山川之遽違送歸將逺惜歲華之不待行樂無時於是輟離驂以少畱敞幽亭之多暇山芳襲吹疑居蘭室之中水樹含香宛似楓江之上禦溝新澑近入離弦賓館餘花遙催別酒旣而滎波東注灞岸南登浮蟻傾而髙宴終踆烏落而離宮散𨿽相思爲贈終結想於華滋而素賞無暌盍申情於麗藻人爲四韻各賦一篇

【英華此篇凡再見一稱王勃送李十五序一稱駱賓王餞李八騎曹序今兩存之以俟知者】

送白七序

天地所以間南北山川所以別風雲陽舒陰慘覺造化之爲勞日運星回恨良辰之不定白七官天臺傑气地乳奇精當益友之龍頭處通侯之燕頷靈珠耀掌是琴酒之文人長劍橫腰卽風雲之烈士屬天象掩峻帝道徵奇吐詞場之珠玉作朝廷之鸞鳳寰中握手得希代之英靈天下傾心盡當年之意气整秋駕駐春裝背橫溪之七曲對長亭之十里中情易感下調多愁送君當東陸之前逄我在北風之別嗟乎良友不追神交已逺同人者少方見阮籍之眼靑知我者稀不學馮唐之首白惟當逺遊絕壑旅思空山幽桂一叢賞古人之明月長松百尺對君子之淸風旣而花鳥爭飛煙霞競集靑山髙而望遠白雲深而路遙貴余以道誰能著後五十言贈子以言空有離前四十韻

送劼赴太學序

今之遊太學者多矣咸一切欲速百端進取故夫膚受末學者因利乘便經明行修者華存實爽至於振骨鯁之風標報賢聖之言懷逺大之舉蓋有之矣未之見也可以深慕哉且吾家以儒輔仁述作存者八代矣未有不久於其道而求茍出者也故能立經陳訓刪書定禮揚魁梧之風樹淸白之業使吾徒子孫有所取也大雅不云無念爾祖易不云乾父之蠱書不云惟孝友於詩不云不如友生四者備矣加之執徳弘信道篤心則口詞廢食忘寢渙然有所成望然有所伏然後可以托教義編人倫彰風聲議出處若意不感慨行不卓絕輕進茍動見利忘義𨿽上一階履半級何足恃哉終見棄於髙人但自溺於下流矣吾被服家業沾濡庭訓切磋琢磨戰兢惕勵者二十餘載矣幸以薄伎獲蠲戎役嘗恥道未成而受祿恨不得如古君子四十彊仕也而房族多孤飦粥不繼逼父兄之命覩饑寒之切解巾捧檄扶老攜幼今旣至於斯矣不蠶而衣不耕而食吾何徳以當哉至於竭小人之心申猶子之道飲食衣服晨昏左右庶幾乎令汝無反顧憂也行矣自愛遊必有方離別咫尺未足耿耿嗟乎不有居者誰展色飬之心不有行者孰就揚名之業籩豆有踐菽水盡心盍各賦詩敍離道意云爾

王子安集卷七

●欽定四庫全書

王子安集卷八

﹝唐﹞王勃撰

○表

上九成宮頌表

臣勃言臣聞帝機無朕道洽則時邕靈化不言功成則頌顯伏惟陛下體元纂極模神建隧棟梁一气庭階六合松軒夜警杳冥姑射之心茅殿晨凝寥廓峒山之駕臣沾風太上庇影華胥仰衢室而無階候襄城而有地𨿽望卑平叔空勒景福之詞而文謝子云願竭甘泉之思謹憑天造輙貢九成宮頌二十四章攀紫墀而絕望叫丹闕而累息臣誠惶誠恐死罪死罪謹言

上拜南郊頌表

臣伏見總章元年十二月四日詔旣淸東寇將覲南嶽甫資元勲旋窺大典伏惟皇帝陛下黼藻神器銜策睿圖用天老之前機戮防風之後至爲而不恃懸寶位於中宸卑以自居托靈符於上帝禮凝蒼璧瑞溢玄圭紫旻降祜黃祗葉矩微臣學不照古才不曠時窺宇宙之神功覩郊禋之盛節時非茍邁懷雅頌而知歸道不虛行想謳歌而有志豈與夫周傳考室裁稱棟宇之規漢奏甘泉未息嬉遊之諷比興衰於列代較馳驟於同衢而已謹憑天則輙貢拜南郊頌十章文不足奇意有遺美臣誠惶誠恐謹言

爲原州趙長史請爲亡父度人表

臣某言臣聞奉忠履義帝業所資昭徳報功王風是切臣亡父故臣使持節都督丰州諸軍事丰州刺史上柱國南康郡王士達往因隋季預奉皇初於時元洛未淸雙崤尙梗江淮海嶽王公數十亡父身覊僞鄭寵極戎庭掃千載之風雲擁三河之士馬情思奉順義不圖生綿越寇場密歸誠欵登太行而耀軍則建徳離心出函谷而揚麾則王充破膽天書屢降手勑仍存洎乎九服乂安四方無事謀臣出鎭猛將臨邊西窮赤水之源東究靑邱之境橫戈北塞盡沙漠之風塵授鉞南荒被■﹝牜羊﹞牱之矢石義形夷險迹徧疆場分閫淹榮懸車遂禮𨿽死於牗下實懷天子之恩力盡方隅無媿忠臣之節今者歸藏有日先逺戒期陛下徳被遊魂惠流枯骨髙班厚祿已極於生前列鼓鳴簫復光於身後誠非毀滅所能投報但臣霜露之感瞻云壠而神銷烏鳥之誠俯寒泉而思咽希開淨福庶補窮埏伏惟陛下恢不次之恩錄無涯之請使獲從朝例賜許度人濟沈識於昏塗拯亡靈於毀宅則陛下乾坤之施旣不隔於幽明微臣螻蟻之心豈忘情於家國是所圖也非敢望焉輕黷冕旒若墜冰谷

○啟

上從舅侍郎啟

勃啟一昨弟勛至奉命以憲臺詩十首垂示气橫霜署彩洞云扃繡衣兼藻肆之華白簡控玄機之奧仙驄在馭踐文路而驅神冠獬下臨望詞林而直指勃質惟茅艾名隔縉紳虛沾自出之榮每媿諸甥之列恩華曲被誨誘傍臨識謝知音榮深覩奧虞韶忽奏聴律呂而忘疲楚匣遙開仰光芒而不暇昔孔融之逢元禮罕賭髙文王粲之謁伯喈終慚懿戚援今企古議徳疇恩荷栗兼儲悲欣兩集但才非酷似攀宅相而多慚慕切如存臨渭陽而增感不勝荷戴屏營之至

上武侍極啟勃啟

勃聞玄螭掩耀光銷赤堇之芒白鶴摧輝影滅靑胡之寶繇是紫霄气耿指牛漢而忘歸丹水神迷道驪泉而罔悔其有龍文已逺輕圖剸兕之功魚目濫持自擬靈虵之色循榮覽分朝聞夕可君侯締華椒閣席寵芝扃粲貂冕於金軒藻龜章於玉署月開鸞鏡懷精鑑以分形霜湛虯鐘蘊希聲而待物吞九溟於筆海若控牛涔抗五嶽於詞峯如臨蟻垤馳魂霧谷忻逢紫岫之英驛思霞丘佇接靑田之響勃北巖曲藝東臯下節攀翰苑而思齊傃文風而立至迹疲千里未陪丹轂之遊葉契三英尙隔黃衣之夢謹憑洪貸輙錄舊文輕敢上呈列之如右涓波有托望日谷以馳誠鐘鼓無施伏雷門而假息謹啟

又

勃啟一昨不緣媒紹輕承盼飾祗寵相驚俯仰無地何則循方極獘尙虧風雨之間撫翼濡鱗猶失江湖之上況乎九天鵬術一代龍門榮枯舛致山川在目而可以追騰白日忘言於咫尺之書幹突靑雲投迹於尋常之境徒以北林增秀弱翰知歸東壑流謙纎鰭未已神交道合君侯昭片善之榮千載一時下走得長鳴之所是用謬憑髙奬曲撰蕪音遊海無際過雷自詟𨿽黃金激憤指秦路而方窮蒼璧慚恩伏焦原而未逺謹啟

上李常伯啟

勃啟勃聞杞林騰秀羽族知歸暘谷流謙波臣有托然則朝光八聖尙欣牧豎之詞道濟五殘未隔輿人之誦謹憑斯義輙呈宸遊東嶽頌一首當仁不讓下走無慚於自媒聞善若驚明公豈難於知我龍門髙逺眇黃道而無階爵裏旣投叫丹閽而有地伏願蹔停左右曲流國士之恩廣進芻蕘俯息樵夫之議輕陳徑捷退用彷徨

上皇甫常伯啟

勃啟一昨奉命令寫新對臺策及前後舊文謹憑國士之恩敢進輿人之頌竊以龍鑣就路駑駿相懸鵲鏡臨春妍媸自逺亦有飛霜匝地蘭蕭銜共盡之悲烈火埋岡玉石抱俱焚之慘然則知音罕嗣流水空存至寶不同荊山有淚君侯飾揚芻議提奬蕪詞白圭成再見之榮黃金定一言之重鵬飆旣接仰云徑而將趨龍阪可登指星臺而有望循襟佩徳撫事知恩山嶽有輕河漢無極謹啟

又

勃啟自恭陳薄技祇奉話言咳唾成恩盼睞爲飾徵夫擊節方思孤竹之風壯士寒心實有長楊之作謹憑嚴命輕呈乾元殿頌一首將冀導江至海常以筆札見知南館西園遂與簪纓爲伍徳𨿽無盡攀驥尾而方遙生也有涯比鴻毛而非重謹啟

上吏部裴侍郎啟

勃啟猥承衡鏡驟照階墀本慚刀筆之工虛荷雕虫之睠殊恩屢及嚴命頻加賁光耀於昏冥課宮商於寂寞進退惟谷憂喜聚門誠恐下官冒輕進之譏使君侯招過聽之議貴賤交失恩愛兩虧所以戰懼盈旬遲逥攺朔懷鄭璞而增愧捧燕瑉而自恥勃性惟懵昧識謝沈冥蒙父兄訓導之恩籍朋友琢磨之義好學近乎智力行近乎仁知忠孝爲九徳之源故造次必於是審名利爲五常之賊故顚沛而思逺𨿽未之逮也亦有其志焉孔子曰言及之而不言謂之隱今者接君侯者三矣承招延者再矣抑亦可以言乎夫文章之道自古稱難聖人以開物成務君子以立言見志遺雅背訓孟子不爲勸百諷一揚雄所恥茍非可以甄明大義矯正末流俗化資以興衰家國繇其輕重古人未嘗畱心也自微言旣絕斯文不振屈宋導澆源於前枚馬張淫風於後談人主者以宮室苑囿爲雄敍名流者以沈酗驕奢爲達故魏文用之而中國衰宋武貴之而江東亂𨿽沈謝爭騖適先兆齊梁之危徐庾並馳不能免周陳之禍於是識其道者捲舌而不言明其獘者拂衣而徑逝潛夫昌言之論作之而有逆於時周公孔氏之敎存之而不行於代天下之文靡不壞矣國家應千載之期恢百王之業天地靜黙陰陽順序方欲激揚正道大庇生人黜非聖之書除不稽之論牧童頓顙思進皇謀樵夫拭目願談王道崇大廈者非一木之材匡獘俗者非一日之衛眾持則力盡眞長則僞銷自然之數也君侯受朝廷之寄掌鎔範之權至於舞詠澆淳好尙邪正宜深以爲念也伏見銓擢之次每以詩賦爲先誠恐君侯器人於翰墨之間求材於簡牘之際果未足以采取英秀斟酌髙賢者也徒使駿骨長朽眞龍不降衒才飾智者奔馳於末流懷眞蘊璞者棲遑於下列易不云乎言行君子之所以動天地失之毫釐差以千里書不云乎獘化奢麗萬世同流余風未殄公其念哉嗟乎蓋有識天人之幽致明國家之大體辧焉而不窮酌焉而不竭抱膝無悶盱衡自得彼悠悠小技焉足爲君侯道矣自非奉閒宴接淸談未可一二言也然竊不自揆嘗著文章非敢自媒聊以恭命謹錄古君臣贊十篇並序𨿽不足塵髙識之門亦可以見小人之志也伏願暫停左右少察胸襟觀述作之所存知用心之有地謹啟

上明員外啟

勃啟側聞金烏聳轡俯圓燧而抽光瑤兔浮輪候方諸而吐液斯則洪纎異數冥符造化之津髙下相懸精契陶鈞之表故知聲同義合存長幼於三州理隔气殊置山川於一面神交可托風雲於杵臼之間道不虛行涇渭於簪裾之列其有迹申知已投爵裏於思齊事迫當仁抱龍泉而願割𨿽荊山已峻多輕抵鵲之珍而渤澥方春敢進歸鳬之景伏惟丈人珠躔降徳銑社抽英河嶽縱其神器煙霞發其符采江東第一家傳正始之音日下無雙譽重名流之首三冬文史先兆迹於靑衿百里弦歌卽馳芳於墨綬彭澤陶潛之菊勝气仍存河陽潘嶽之花芳風遂逺榮加從袂上淸蘭府之遊寵奪攀輪更掌蓬山之務麟圖緝謚定榮辱於三泉鵷合裁書考燻蕕於四部旣鶴鳴雲路望儷朝端鴻漸星臺俯諧僉議亷平譽號李宣伯之當官雅操繩時山巨源之稱職加以文場武庫發揮廊廟之師瓊樹瑤林寥廓風塵之表一丘一壑同阮籍於西山一嘯一歌列嵇康於北面詞條郁霧遙騰駕日之陰辧鍔橫霜直上衝星之气鳬鐘蓄韻聞片言而指掌鸞鏡懸心見一善而明目情源九派士流欣滿腹之期徳宇千門詞人有庇身之望方當坐談帝席雄視羣公豈徒比迹天府雌伏郎官而已哉勃崇徽啟緒盛徳傳家承太子之仙宗析將軍之逺系朱輪在漢列髙士於三臺靑蓋浮江扈平王於七姓遺風舊烈尙存淸白之基祖徳家聲代有縱橫之目及金陵東覆玉馬西奔髦頭傑起文儒繼出鳳鳴朝日蕭森煙雨之標龍躍云津盤礡江山之气𨿽雄名雅譽隨朔野而揚聲而華冕雕軒比南風而不競陳太丘之積善羔鴈成羣謝車騎之餘芳蘭蓀不替趨庭洽訓共歌朱蕚之篇避席承歡猶守靑箱之業嘗謂酣神北阜籍春渚而忘歸動影南欞坐秋山而長往不意蘭臯獨嘯輕交委鶴之書芝澗行謠坐辱飛龍之使年殊賈誼仰宣室而方同業謝劉繇俯長途而遂恧塞上浮雲之迹空倦吳山隨侯明月之珠終悲暗室豈不知拂衣長謝林泉多邁俗之因安枕有餘廟堂非養髙之所松楹坐月臨黛壑而遐徵桂席攀風附靑嵓而自足而欲俛首屈膝逡巡多士之林弔影慚魂骯髒文昌之府徒以牛蹄已倦臨文壑而驤鱗羊角可逢想髙衢而撫翼忝名國士方叨智伯之恩揮迹奉常冀雪公孫之恥識正平於處士𨿽在孔融期仲容於望外終資許允猶恐先馳折翮頻驚鶂路之風再舉枯鱗空擊龍門之水丈人借以顏色資以恩波垂雅契於長年敍情交於累代情加倒屣知步頃之生光禮極升堂覺聲名之有地是用俯抽丹思上瀆淸顏鏤殊奬於肝膽銜徳音於咳唾懦夫增气先歌易水之風壯士投心思赴吳宮之火恩崇命淺瞻呂梁而可泛山髙海深渉孟門而何險謹啟

上許左丞啟

勃啟自違阻恩華嬰纏風恙守愚空谷斂迹仙臺同衛玠之虛羸談非正始愧劉楨之逸气臥似漳濱朝野旣殊風猷遂隔望芝蘭之漸逺覺鄙恡之都生所以暫下松丘言遊洛邑永懷前惓逡巡元禮之門延首下風匍匐文章之府實願稍捐人事少奉淸言質儒釋之幽疑訪空玄之極境願聞者道敢披江海之心祈進者榮非慕軒裳之重𨿽齒絕位殊空塵左右而道存目擊豈隔形體輕陟階堂伏深悸越謹啟

上郎都督啟

勃啟勃聞古之君子重神交而貴道合者以其得披心胸而盡志義也是以叔牙茍在管仲分多而不貪無知尙存陳平受謗而非罪何則達其趣者能申其迹收其大者能讓其細也今勃東鄙之一書生耳少懷耿亮頗慕髙烈俛仰相得則屠博可遊造次不諧則軒冕異路蒙君侯國士之遇受君侯長者之禮繾綣談謔殷勤誨誘今有情而不告是不盡也有窘而不托是有疑也將恐季布無侶於後葉孫臏獨稱於前古嗟乎可以竭誠矣敢不盡言乎勃家大人天下獨行者也性惡儲斂家無儋石自延國譴逺宰邊隅常願全雅志於暮齒揚素風於下邑而道裏夐遙資糧窘鮮秩寡鍾釡債盈數萬此勃所以側目扼腕臨深履薄庶逢知已之厚以成大人之峻節也古人有言富觀其所與貧觀其所取又曰損有餘補不足於君侯何如哉然則定其交而後求敢無愧巳易其心而後語夫何飾焉賑給之義旣惟其常厚薄之差伏希俯訪輕塵視聽倍增兢惕

王子安集卷八

●欽定四庫全書

王子安集卷九

﹝唐﹞王勃撰

○書

上劉右相書

蓋聞聖人以四海爲家英宰與千齡合契用能不行而至春霆仗天地之威以息相吹時雨郁山川之兆故有玄蛟晚集憑鶴鼎而先鳴蒼兕晨驚運龍韜而首出並能風騰霧躍指麾成烈士之致蠖屈虯奔談笑坐羣卿之右未知越蒼海棄行間排紫微謁天子於是遭不諱之主擁非常之位龍章鳳黻照其前鏘金鳴玉疊其後三靈葉贊超然奉天下之圖四海承平髙步取寰中之托君侯之富貴足矣聖朝之付遇深矣故知陽侯息浪長鯨臥橫海之鱗風伯停機大鵬鎩垂天之翼及其投形巨壑觸丹浦而雷奔假勢靈飆指靑霄而電擊神气洋洋謂鱗翮使之然也殊不知兩儀超忽動止系於無垠萬化糾紛舒捲存乎非我是以陳平昔之智士也俯同降卒百里奚曩之達人也親爲餓隸當其背彊敵轉康衢雄慮耿於風雲危途迫於朝夕豈自期榮稱相府西藩專虎據之圖寵冠齋壇東向舉熊飛之策顧盼可以蕩山嶽咄嗟可以降雷雨遂令用與不用是非於楚漢之間知與不知得失於虞秦之際故死生有數審窮達者系於天材運相符決行藏者定於已君侯足下可不謂然乎借如勃者眇小之一書生耳曾無鐘鳴鼎食之榮非有南隘北閣之援山野悖其心迹煙霧養其神爽未嘗降身摧气逡巡於列相之門竊譽幹時匍匐於羣公之室所以慷慨於君侯者有气存乎心耳實以四海兄弟齊逺契於蕭韓千載風雲托神知於管鮑不然則荷裳桂楫拂衣於東海之東菌閣松楹髙枕於北山之北焉復區區屑屑踐名利之門哉至尊以揺河徙嶽之威當立地開天之運聖人有作羣材畢舉星辰入仕揖讓朱鳥之門風雨稱臣奔走蒼龍之闕方欲停旒金室引成康於已任辟廣瑤林復堯舜於玆日可謂明明穆穆盡天子之容貌矣抑嘗聞之丹山九仞煙峯非數簣之功紫極千門雲臺俟萬楹之力故天下至曠神器不可獨專天道無私玄勲有待而立書曰元首明哉股肱良哉好問則裕自用則小況掌萬國之權受一人之寵動見臧否言知利害君侯足下何時易耶𨿽有大命不資童子之言而恭此小心敢進狂夫之說伏見遼陽未靖大軍頻進有識寒心羣黎破膽昔明王之制國也自近而及逺先仁而後罰徵實則效存徇名則功淺是以農疏千里僅踰重石之鄕禹截九州島不敍流沙之境豈才不及而智有遺哉將以辧離方而存正功也𨿽至人無外甲兵曜天子之威王事有徵金鼓發將軍之气而長城在界秦漢所以失全昌巨海橫流天地所以限殊俗辟土數千里無益神封勤兵十八萬空疲帝卒驚烽走傳駭秦洛之甿飛芻挽粟竭淮海之費於是乘姦放命者出繩纆以生威因公挾私者入閭閻而競法𨿽一物失所泰階延旰食之憂而百戰方雄中國鮮終年之樂圖得而不圖失知利而不知害移手足之病成腹心之疾徵稅屈於東西威信蹇於表裏語曰勝之不武不勝爲辱天下之責四面至矣誠可逺凝髙策上薦忠言決人事於去就合天情於終始遂令回麾轉檄背靑丘而騖列障分亭巡蒼波而守昔者齊侯以力方城爲楚國之辭虞帝崇文苖人失洞庭之險況乎仗徳綏亂以直乘邪明逆順之端聳華夷之望𨿽復舳艫沸海旌旗觸天鐵山四面金城千里亦不能爲敵人計矣此君侯之未諭一也蓋聞星逥日運禦洪荒者貞夫一電照風行制寥廓者歸乎靜易曰復其見天地之心乎語曰動之斯和綏之斯來是知源潔則流淸形端則影直大道起而仁義息神化周而市獄定𨿽復體元立敎眚災耀知逺之書順時宰物宥罪發精微之典而況澆風易漸淳化難歸孔明耿介於當朝子輿殷勤於易簣蓋有繇也伏見邊凶尙梗殊恩屢發亡命山澤者日月相趨朝脫桎梏夕還囹圄姦徒抱袂因時立僥幸之謀頑夫頓足中路紆吁嗟之慘皆繇寛勝於猛人迷所習勸沮不彰廉恥相冒亦有公卿失職恥受珪符之任郎官有釁俯捨銅墨之榮又焉可以宏奬風流抑揚眾務者也且夫朽索充覊不收奔馬之逸輕緡振网或隨吞舟之勢況非常之化方洽於齊人無妄之思乃及於羣小將恐匡衡管仲�靈沼於下泉矣古之善爲國者不然信賞而必罰道徳而齊禮澤配雲雨而無曲惠威匹雷霆而絕私戮交書聳幣仗慈厚之師投金散璧樹仁明之長故𨿽開衢室蓋明堂亦將四三皇而六五帝矣此君侯之未諭二也蓋易曰天地之大徳曰生聖人之大寶曰位何以守位曰人何以聚人曰財是知發揮地利農桑啟其業振蕩天功泉貝流其用伏覩前制屢擾事非畫一廛市蕭然人情怪動夫補簡並用未盡交易之宜輕重齊行適啟兼並之路於是連闤掩闠者閉肆而乘其屈布衣韋帶者闔門而受其困五方競爽務淺術以相雄百郡爭勝驅末技而成獘田夫織婦衣食鮮終朝之給巨駔洪商輿馬挾封君之勢蓋有繇來矣故曰國儲闕於九載則公上無所給家廩乏於三年則妻子非其有夫陰陽覆逆天地之常數百六運窮堯湯所不免一旦洪泉決地大旱焦山風雨於一歲之間霜雹於數州之境繁運廣役首尾於中外沓稅增徭日夕於都鄙燮陰陽者將何以處之一夫竊議公之盛徳虧矣愚謂嚴程峻法絕輕陋之貨則姦鎔之源塞矣沿風正典重耕耘之務則邪嬴之計沮矣然後逺弘教旨大變流俗法立有犯而必施令出惟行而不返違公竊鑄者具五刑之戮因時力田者懸一命之賞不然則賈生晁錯復流涕而言矣此君侯之未諭三也嵩衡不拒細壤故能崇其峻江海不讓纎流所以存其廣是以星臺曉辟上臺忘吐握之勞月殿宵興中宇軫山林之慕知夫禦天下者必待人也詩曰濟濟多士文王以寧未見君子憂心如醉伏見皇明逺燭帝采遐宣張樂岱郊騰勲社首徵廉察孝瑤壇虛不次之階署行議年璇檢動非常之詔天下可謂幸甚矣於是友月朋霞之客背靑臯而至馮唐顏駟之才排紫閣而集夫豈知終始異數涇渭同流蘿薜失圖簮纓解體惜哉羣英霧散名侯招蔽善之嫌天下雷同君子鮮長鳴之地而欲招絕足致眞龍難矣此君侯之未諭四也易曰拔茅茹以其彚徵吉豈非順物不若招類報國不如進賢陽事升而雨露歸陰駕凝而風霜厲莫不觀時有記撫气相求窮則獨善其私達則兼善天下而利巳疵物者以自任爲身謀知進忘退者謂專榮而得計豈知夫尺波易謝寸晷難畱陵谷好遷乾坤忌滿君侯足下出納王命升降天衢激揚鳳扆之前趨步麟臺之上亦復知天下有遺俊乎夫心之精微口不能言也言之微妙書不能文也伏願辟東閣開北堂待之以上賓期之以國士使得披肝膽布腹心大論古今之利害髙談帝王之綱紀然後鷹揚豹變出蓬戶而拜靑墀附景摶風捨薹衣而見綘闕幸甚斯不爲難矣庶幾乎麑卵不棄終感玄枵之精駿骨時收或致飛黃之錫書生王勃死罪死罪再拜

上綘州上官司馬書

月日龍門百姓王勃再拜奉書於司馬上官公足下蓋聞靈化出於窈冥帝圖寄於寥廓聖人生而萬物睹太階平而四國會故曰有非常之後者必有非常之臣有非常之臣者必有非常之績至今雷奔雨嘯風旋電轉拾靑紫於俯仰取公卿於朝夕雲臺迫漢南宮列元宰之圖霜戟羅門北闕據名臣之第嘗見之矣至若時非我與雄略頓於窮途道不吾行髙材屈於卑勢孔宣父之英達位未列於陪臣管公明之傑秀名僅終於郡屬有時無主賈生獻流涕之書有志無時孟軻養浩然之气則亦有焉豈非妙造無端盛衰止乎其域神期有待動靜牽乎所遇向使太公失於周伯則旗亭之屠父韓信屈於蕭何則轅門之餓隸又焉得鷹揚豹變吐納風雲者哉故曰知與不知用與不用觀夫得失之際亦窮達之有數乎其有邀時譽忘廉恥徇茍得設向背於朝廷立縱橫於勢利舉三寸之舌屈辱豪門奉咫尺之書逡巡下席皆自謂材足以動俗智足以濟時鐘鼎輝其顧盼冠蓋生其籍甚豈知夫四海君子攘袂而恥之乎五尺微童所以固窮而不爲也此蓋莊周有言所以得意而忘象得象而忘言語曰談何容易易稱書不盡言知談之不易而欲言之盡以是思之良可知矣下官者康衢之賤耳嘗聞闕裏之言頗掛平輿之目豈不知塵形俗狀游水鏡而多慚抱鼓援鼙過雷門而自失而欲刻鵠飾鳬唐突扄鑰者邪徒以登山泛海庶測髙深執炬傳螢希增日月三奔九合下官聞管仲之風千載一時君侯受鮑卿之托是敢陳其徑庭不然則秋風明月西江畱獨往之因桂嶠松巖南山有不羣之地矧區區者而重髙明之閫閾哉君侯極天分構振瓊樹而韜霞帶地疏源握珠胎而冠月鱗軒羽殿瑤臺降卿相之榮鵲仰蟬簮金社發公侯之始靑臯獨唳望鴻漸而翻云丹穴髙鳴對鵷池而矯霧嚴助以賢良待詔未厭承明汲黯以方正拾遺終榮臥理藩維克振旣參來暮之歌邦國不空自有康沂之相加以雄材廣度散琬琰於胸懷逸气遒文運風霜於掌握迫靑霄而構捨煙霞之涯涘莫尋振滄渤以流謙江漢之波瀾未測耀靈桂於趙席垂棘知歸辯羣籟於莊軒懸匏自托賓階夕敞淸河銷驥縶之虞虛榻晨披元禮得龍驅之地方當翊贊宸極羽儀臺屏豈徒偃仰州縣勞事藩庭而已哉借如僕者言不滿於鄕黨聲不出於堂閾東海取樂於簞瓢南山畢志於文史餐花佩葉入蘭室而談玄挹露攀霞坐松扃而嘯逸揚子云之澹泊心竊慕之嵇叔夜之逍遙眞其好也未嘗露才揚已飾小智以驚愚假勢憑時托中人而樹迹徧遊天下寒心於將相之門獨守太玄側身於名利之境嘗謂奉琴巵於北牖詠詩禮於南陔坐商洛而折雲英臨江湖而采煙液生願畢矣而屬鸞扃停逸頻虛不次之階鶴板徵賢累發非常之詔天下有道吾豈匏瓜承達人一顧之榮辱公交車再辟之禮平津侯之博物終屈奉常賈大夫之才名猶逢綘灌況庸者而可免於此乎君侯要津先據圖海盛於當時下官覆簣方勤爲山始於今日𨿽陵深谷變終非入室之賓而晝詠宵吟敢預升堂之列夫以幽明不測尺標見天下之心巨細相傾寸管合羲舒之度豈非道存斯貴理在必亨霸略近發於輿歌皇圖不隔於芻議故有榮枯絕等奉推轂而欣然年勢不侔受分庭而罔愧風規可接惟君侯體之今古未殊則下官願矣常恨霜松列澗萬尋無罩月之期露艸滋山寸莖有梢云之望斯則聲實困於兼濟才位難於俱立況乎地勢不足以誇俗容貎不足以動人遑遑藪澤安足以奉髙明之咳唾也所冀蠅階賤質附云足而追飆蚋序輕姿托霜毛而絕海委名勵巳蛟鐔申獨斷之能偶迹當仁驪珠鮮闇投之懼天衢可望指鵬程而三休巨壑難遊伏龍門而一息勃死罪死罪

爲人與蜀城父老書

蓋聞天地作極不能遷否泰之期川嶽薦靈不能攺窮通之數豈非聖賢同業存乎我者所謂才榮辱異流牽乎彼者所謂命是以龍驤鳳峙【一作翥】伊周成翊贊之功含糗羮藜顏冉困棲遲之病或先號而後笑或始吉而終凶事不可量功未必定則知洪濤未接長鯨多陸死之憂層風未翔大鵬有云傾之勢池鰍井鮒亦將鼔鱗而輕之田鳩野鷃亦將騫翮而侮之及衝溟渤接扶揺吹波則江漢倒流騰气則虹霓掩彩摩赤岸負蒼天然後知其力焉吁韓信之無津也昌亭之一餓夫耳馬卿之失路也臨卭之一食客耳武不足以服眾文不足以動時長劍屈於無知洪筆淪於不用洎乎雄圖躡運至尊納背水之謀麗藻升朝天子賞淩雲之作威加海嶽聲振廊廟彼淮陰之俠少成都之遺老也又焉能知逺近哉是以鑑物於肇不於成賞士於窮不於達是知卞和之得玉也精存於岸谷之間張華之得劍也气發於星辰之際夫豈琢磨成器然後知其寶剸斵爲能然後知其用哉仰惟鄕耆等並玉山髙族金堤勝侶列子弟於千城耀衣冠於百代或以風雲去國公孫躍馬之年鐘鼎從王諸葛攀龍之日門庭相接雕甍將綺棟連陳機杼相和鳳攝將虯梭交響金漿玉饌食客三千緑幘靑裳家僮數百衝襟渺識人多江漢之靈麗藻華文代有云淵之气北齋開敞南館虛閒詩酒同歸琴書合契忘機得意恥嵇阮之交疎虛席延賓恨原嘗之客少實煙霞之藪澤風月之津梁者乎劉仲文之逺識不以干沒詣梁城閔仲叔之髙風不以口腹累安邑𨿽其已沒生气猶存況乎屬宇宙之明當天下之泰不能俯拾靑紫髙視縉紳攀北極而謁帝王入南宮而取卿相脇肩側足求哀鍾釜之間低首俛眉取濟升斗之末嗟乎誠下官所以仰天漢而郁拂臨江山而慷慨者也但時可以未遇道可以未行志願可以未成功業可以未就古之才足以輔王業躡迹屠釣之間功可以濟巨川藏身版築之下百里奚之負販陳湯之丏貸而況於庸者哉此僕所以駿奔於顧盼之餘自致於恩光之末也且夫精誠所感尙動神明意气相交豈慚車馬倘能投心季子遙存素紵之恩援手應侯先致綈袍之贈豈人之情也能無報乎方今白藏紹序朱律謝期天髙而林野疎候肅而江山靜輕蟬送夏驚晚吹於風園旅鴈乘秋動宵吟於露渚絲纊成於南畝秔黍被於東阡時計有儲願履多福下官薄遊綿載飄寓淹時歡躓相仍憂虞自積陟梁鴻之峻嶽何暇長謡臨阮籍之長途惟知慟哭庶憑賙給以濟飄危輕訴短懷佇流嘉耗

又

蜀都廣鎭岷■﹝山虛﹞奧壤山分玉宇水向金陵景貺有期英靈間出榮問休暢幸甚幸甚夫神有可迫淥波驚七柱之音道有可符玄霜扣九鐘之節豈道窮精祕妙聴察於無聲理實杳冥玄應通於不測波流柱響波無入柱之因霜落鐘鳴霜非扣鐘之具況乎言忘意得臭味相求目擊道存神明已接鄭僑之逢吳札無謂殊方阮籍之對嵇康自然同气僕𨿽不敏嘗從事於斯矣嘗謂燻蕕不共器梟鸞不比翼是以類乎方者按風雲於千里乖乎類者起山川於一面抑嘗聞之士之生也其迹可擯而道不可藏其身可辱而志不可奪其有拂衣投臂遁形滄海之隅裂裳裹足獨立髙山之頂量腹而食度身而衣以鐘鼎爲芻豢以衣冠爲縲紲方欲策鸞鳳而撫雲英鞭虹霓而采煙液其次排玉闕指金門成賈誼之謨樹終軍之策因機入務懷素將相之門沐露沾霜擁篲公侯之室然則拾靑紫於旦暮取功名於俄頃演文物而動寰中騰聲名而振天下若下官者可謂慚二途矣而斂手長揖彊顏髙視低心於蹇躓之辰忍恥於恓惶之日哉渭濱畱釣鷹揚之業未萌緇源滯牧鴻漸之資蓋寡及其攀穹運接靈期乘雲雷而淸八極和陰陽而調萬品則知冥機所運吉凶於倐忽之間玄命所移飛伏於斯須之際日月自至聊復爾耳方今炎飆謝節爽候闗辰風髙而宇宙淸霜下而亭郊肅歸云止鴈流曙響於東津落照開鴻寫晴規於北岸螢疎夕砌蟬促朝林感序緣情登髙寄賞僕一違秦隴再革炎涼戒徵軸而無因指歸途而有倦故鄕超曠層山重復吳宮尙逺頻驚去燕之心楚峽猶賒已下聞猿之淚徒以風猷未隔道義相存幸承知已之心稍緩他鄕之思昔虞公再見懸光白璧之前季布一言猶定黃金之諾況交已成於杵臼道已茂於金蘭希照窮途逺流嘉貺若使恩裁口腹空畱安邑之賓惠闕始終取恨昌亭之客

與契苾將軍書

昊天不忱哲人終否畢公逝矣傷如之何敬想情則懿親義惟良執非夫人之爲慟其誰爲慟乎僕與此公早投交契夷險之際終始如一常思並建忠孝之迹共申家國之讎壯志不就古人所悲何圖一旦長訣嗚呼哀哉管仲不存叔牙空在子皮已喪子產何依興言追昔良增痛悼適得韋四郎書具承大郎雅意知欲以此公碑志托之下走夫撫今懷昔理寄斯文旌徳敍功事屬知巳是以子期幽思感叔夜之形言伯喈雄藻待林宗而無媿下走𨿽不敏幸托深期此而不爲誰當爲者但恐位卑先逹才非拔萃虛承厚睠不副髙聞謹遣捨弟勛往面取進止臨書啜泣慘惶不次

上百里昌言書

勃言鄕人奉五月一日誨子弟各陳百里之術宣於政者承命惶灼伏增悲悚勃聞古人有言明君不能畜無用之臣慈父不能愛無用之子何則以其無益於國而累於家也嗚呼如勃尙何言哉辱親可謂深矣誠宜灰身粉骨以謝君父復何面目以談天下之事哉所以遲逥忍恥而已者徒以虛死不如立節茍殞不如成名悔過儻存於巳爲仁不假於物是以孟明不屑三奔之誚而罷匡秦之心馮異不羞一敗之失而摧輔漢之气故其志卒行也其功卒就也此言𨿽小可以諭大此勃所以懷旣往而不咎指將來而駿奔割萬恨於生涯進一簣於平地者今大人上延國譴逺宰邊邑出三江而浮五湖越東甌而度南海嗟乎此皆勃之罪也無所逃於天地之間矣然勃嘗聞之大易曰人之所助者信也天之所助者順也是以君子不以否屈而易方故屈而終泰忠臣不以困窮而喪志故窮而必亨今交趾𨿽逺還珠者嘗用之矣書不云乎弗慮胡獲弗爲胡成不勝憤激之至謹上百里昌言一部列爲十八篇分爲上下卷庶竭私欵少禆公政追思罪戾若投冰谷謹奉言疏不備勃再拜

王子安集卷九

●欽定四庫全書

王子安集卷十

﹝唐﹞王勃撰

○論

三國論

論曰漢自順桓之間國統屢絕姦回竊位閹宦滿朝士之蹈忠義履冰霜者居顯列則陷犯忤之誅伏閭巷則嬰黨錮之戮當是時也天下之君子掃地將盡𨿽九伊周十稷契不能振已絕之綱舉土崩之勢明矣嘉平中大黃星見楚宋之分遼東殷馗曰其有眞人起於譙沛之間以知曹孟徳不爲人下事之明驗也先時秦帝東遊亦云金陵當有王者興董扶求出又曰益州有天子气從玆而言則長江劍閣作吳蜀之限天道人謀有三分之兆其來尙矣然廢興有際崇替遞來每覽其書曷能不臨捲而永懷撫事而伊郁也嘗試論之曰向使何進納公業之言而不追董卓傕汜棄文和之策而不報王允則東京焚如之禍闗右亂麻之屍何繇而興哉至使乘輿蒙塵於河上天子露宿於曹陽百官饑死於墻壁六宮流離於道路蓋繇何公之不明賈翊之言過也於是劉岱喬瑁張超孔伷之徒舉義兵而天下響應英雄者騁其驍悍運其謀能海內囂然於玆大亂矣袁本初據四州之地南向爭衡劉景升擁十萬之師坐觀成敗區區公路欲居列郡之尊瑣瑣伯珪謂保易京之業瓉旣窘斃術亦憂終譚尙離心琮琦失守其故何哉有大賢而不能用覩長策而不能施便謂力濟九區智周萬物天下可指麾而定宇宙可大呼而致也嗚呼悲夫余觀三國之君咸能推誠樂士忍垢藏疾從善如不及聞諫如轉規其割裂山河鼎足而王宜哉孫仲謀承父兄之餘事委瑜肅之良圖泣周泰之痍請呂蒙之命惜休穆之才不加其罪賢子布之諫而造其門用能南開交趾驅五嶺之卒東界海隅兼百越之眾地方五千里帶甲數十萬若令登不早卒休以永年神器不移於暴酷則彭蠡衡陽未可圖也以先主之寛仁得眾張飛闗羽萬人之敵諸葛孔明管樂之儔左提右挈以取天下庶幾有濟矣然而喪師失律敗不旋踵奔波謙瓉之間覊旅袁曹之手豈拙於用武將遇非常敵乎初備之南也樊鄧之士其從如雲比到當陽眾十萬餘操以五千之卒及長阪縱兵大擊廓然霧散脫身奔走方欲逺竄用魯肅之謀然投身夏口於時諸葛適在軍中向令帷幄有謀軍容宿練包左車之計運田單之奇操懸軍數千夜行三百輜重不相繼聲援不相聞可不一戰而擒也坐以十萬之眾而無一矢之備何異驅犬羊之羣餌豺虎之口固知應變將略非武侯所長斯言近矣周瑜方嚴兵取蜀會物故於巴丘若其人尙存恐玉壘銅梁非劉氏有也然備數困敗而意不折終能大啟西土者其惟雅度最優乎武侯歿劉禪舉而棄之覩譙周之懦詞甘忿憤而忘食聞姜維之立事又慷慨而言憙惜其功垂成而智不濟豈伊時喪抑亦人亡乃知徳之不修棧道靈闗不足恃也魏武用兵髣髴孫吳臨敵制奇鮮有喪敗故能東擒狡布北走彊表破黃巾於壽張斬眭固於射犬援戈北指蹋頓懸顱擁斾南臨劉琮束手振威烈而淸中夏挾天子以令諸侯信超然之雄傑矣而獘於褊刻失於猜詐孔融荀彧終罹其災孝先季珪卒不能免愚知操之不懷柔巴蜀砥定東南必然之理也文帝富於春秋光膺禪讓臨朝恭儉博覽墳籍文質彬彬庶幾君子者矣不能恢崇萬代之業利建七百之基骨肉齊於匹夫衡樞委乎他姓逺求珠翠廢禮諒闇之中近抱辛毗取笑婦人之口明帝嗣位繼以奢淫徵夫困於兵革人力殫於臺榭髙貴鄕公明決有餘而深沈不足其雄才大略經緯逺圖求之數君並無取焉山陽公之墳土未幹陳畱王之賓館已啟天之報施何其速哉故粗而論之式備勸戒俾夫來者有以監諸者焉

八卦卜大演論

昔者聖人之作易也始畫八卦以通神明之徳以類萬物之情以爲分太極者兩儀也分四象者八卦也成八卦者十六將也司八卦者十二月也分十六將者三十二也分十二月者二十四气也分三十二候者六十四卦也司二十四气者三十六旬也進退於三百六十六日屈伸於三百八十四爻往來飛伏之理盡矣其孤虛消息之端極矣三才之道不可不及也五行之義不能復過也翕之以幽明張之以寒暑會之以生死申之以去就禍福生焉吉凶著焉成敗行焉逆順興焉賢者識其大者逺者不賢者識其小者近者奉之者則順背之者則愆圓立者稱聖偏據者號賢嘗試論之曰三才易之門戶也八卦者易之徑路也引而伸之終於六十四卦天下之能事畢矣陳而別之極於三百八十四爻天下之微理罄矣夫陰陽之道一向一背天地之理一升一降故明暗相隨寒暑相因剛柔相形髙下相傾動靜相乘出入相藉泯之者神也形之者道也可以一理徵也可以一端驗也故天尊則地卑矣水濕則火燥矣山盈則澤虛矣雷動則風適矣是以天下有風可以姤矣則地中有雷可以復矣天下有山可以遁矣則澤上於地可以臨矣天地不交可以否矣則天地旣交可以泰矣風行地上可以觀矣則雷行天上可以大壯矣山附地上可以剝矣則火附天上可以大有矣風行水上可以渙矣則水在地上可以比矣雷出地奮可以豫矣則風行天上可以小畜矣雷之與水可作解矣則風之與火可以家人矣雷在風上可以恆矣則風在雷上可以益矣風在地下可以升矣則雷在天下可以無妄矣風在水下可以井矣則雷在火下可以噬嗑矣風在澤下謂大過矣則雷在山下可爲頥矣雷在澤下可以隨矣則風在山下可爲蠱矣澤上有水可爲節矣則山下有火可爲旅矣雷在水下可爲屯矣則風在火下可爲鼎矣水在火上可爲旣濟矣則火在水上可爲未濟矣澤中有火可以革矣則山下有水可爲蒙矣火在地下可以明夷矣則水在天下可爲訟矣地下有水可爲師矣則山下有火可爲賁矣澤上於天可爲夬矣則澤下有水可爲困矣山下有天可以爲大畜矣則澤下有地可以爲萃矣以山在澤上可爲損矣則澤在山上可爲咸矣澤上有火可爲暌矣則山上有水可爲蹇矣上天下澤可爲履矣則地下有山可爲謙矣澤上有風可爲中孚矣則山上有雷可爲小過矣山上有風可爲漸矣則澤上有雷可以歸妹矣此天地以對成之義陰陽反合之理故卦相次則反爻以成義易之八卦是也八八相生則錯卦以興理因而重之是也故聖人之道可縱焉可橫焉可合焉可離焉逆而陳之未嘗逆焉順而別之未嘗順焉三畫以變𨿽天地之數可無韜也九六相推𨿽萬二千五百之浩蕩不能踰於三百八十四三百八十四之糾紛不能踰於六十四重之以六十四不能過於八卦張之於八卦不能過四象紀之兩儀兩儀之理達而太極得矣故古往今來寒進暑退死生亂動是非謄結未嘗非兩儀也而未嘗離太極也故曰有寒有暑則兩儀不廢也無思無爲則太極未嘗逺也見之則兩儀忘之則太極夫然故不捨二求一未嘗離動以求靜未嘗離動以達靜也有可有不可非聖人之謂也無可無不可是夫子之心也然天下之理不可窮也天下之往不可盡也有窮盡之地者其惟聖心乎有窮盡之路者其惟聖言乎故據滄海而觀眾水則江河之會歸可見也登泰山而覽羣嶽則岡巒之本末可知也是以貞一徳之極權六爻之變振三才之柄尋萬方之動又何往而不通乎又何疑而不釋乎故孔子曰必也正名乎名者義之本也非聖人孰能正之哉若抑末執本研精覃思非聖人之書則不讀也非聖人之言則不取也庶幾乎神明之徳可通乎萬物之情可類乎本未之思也夫何逺之有君子可不務乎哉

平臺祕略論十首

孝行一

論曰昔之列桐珪建茅土者非一君焉至於孝思可稱仁風茂著存乎緗牒十一而巳豈非生於深宮之中長於婦人之手膏盲積乎驕慢情奔淪乎嗜欲嗚呼有國有家者可不誡乎

貞修二

論曰美哉貞修之至也或抗情激操仗淸剛而勵俗或理韻和神抱直方而守道或旌奇表善擢才於不次之階或剖滯申嫌措辭於難犯之地並能以禮升降以時舒捲旣明且哲以保其身盛矣哉原夫禦俗裁風變彜倫者寄乎直全身逺害得隨時者存乎變夫然故進不違義退不傷生淸貞靜一保其道委迆屈伸合其度易曰君子或出或處或黙或語天下何思何慮同歸而殊途百慮而一致此之謂也

藝文三

論曰易稱觀乎天文以察時變傳稱言而無文行之不逺故文章經國之大業不朽之能事而君子所役心勞神宜於大者逺者非緣情體物雕虫小技而已是故思王抗言詞賦恥爲君子武皇裁勅篇章僅稱往事不其然乎至若身處魏闕之下心存江湖之上詩以見志文宣王有焉

忠武四

論曰陰陽代興剛柔合運維恩參用以成化文武相資以定業況乎康侯自我宗子維城者乎城陽之權略明決卒摧呂氏之變任城之志意剛斷實啟有魏之業蓋有助焉陳思雅懷忠勇義形家國表奏永昌洞曉兵數績著疆場長沙武陵亦足云也

善政五

論曰東平以盛徳匡時大興禮樂齊獻以至親統物光濟中外淮陽安定峻必行之典安陸扶風深受遺之泣能義形家國理極忠貞使黃河如帶垂芳不朽盛矣乎守方雅以調蕃政用公直而掌朝論昻然直上凜有生气衡陽太原亦足云也

尊師六

論曰前史稱良藥苦口而利於病忠言逆耳而利於行豈非事情竭於不顧主色期於難犯中人以下罕免斯累其有抗辭必盡忠烈橫匪石之心聞善若驚君王動順風之請相須之際良可詠也淸河之恭愼眞懇雅爲上引聖朝下托師傅和矣哉

褒客七

論曰原夫重藝尊師登奇佇逸道存萬里神交一面故有推輪擁篲寡人忘千乘之榮越席分庭上才當四海之禮斯實藩邸之盛事間平之用心也而有矯情役智揚逸名利之間窒隙蹈瑕幹沒英翹之地便辟脂韋飾其迹甘言巧辭運其辧假君王之顧盼用君王之威福傳曰好善而不擇人則前代有以之傾矣至於興諧文雅賞盡煙霞月庭廣辟風閨洞敞西園故事下蘭阪而宵歌東苑遺塵坐槐庭而曉賦折旋書藝之園翺翔儛詠之隙洋洋乎亦爲樂之一方也

幼俊八

論曰夫濫觴懸米翻浮天動地之源寸株尺蘗擢捎云蔽景之幹豈非積微成大陟遐自邇易曰山下出泉蒙君子以果行育徳故考其前事備之於篇

規諷九

論曰夫陵谷好遷乾坤忌滿哀樂不同而不逺吉凶相反而相襲故有全中率行用心於不爭之場杜漸防危投迹於知幾之地昔之善持滿者用此者也諺曰禍不入愼家之門前代有以之興矣至若中山激難重存親禮武陵變色復延情愛子建之陳辭貢憤長沙之發對因機𨿽亦各達其心未若洪慶之希聲也

愼終十

論曰詩云靡不有初鮮克有終若夫東平之奉憲遵約耿介原陵之奏中山之見賢思齊殷懃濮陽之托庶幾乎可謂愼終矣至子塵之奉行文處中慰之逺述河間陳思克已並未易誣也【子塵以下多訛誤】

王子安集卷十

●欽定四庫全書

王子安集卷十一

﹝唐﹞王勃撰

○頌

乾元殿頌【並序】

臣聞鵬霄上廓瓊都開紫帝之庭鰲紀下淸珍野辟黃靈之館兼山配極照鸞闕於霞標薦水涵元湛驪宮於霧壑斯則神徵語怪功潛鳥迹之初理渉非經道昧鶉居之始授鳳書而稽碧落仙構罕存按龜籙而質黃圖金模間起粵若風移處闇增巢恢火運之機業拒向明上棟括河圖之奧三階布政詠匪日於靈臺百堵陳詩頌斯幹於考室亦有黃軒瞰月樵門頹九洛之功璇闥排煙牧野構三河之酷禦燕臺而臨北極缺王度於祈招列云閣而拒南山隕皇謨於軹道然則卑宮喪禮采椽輕四海之尊丰屋延災柏梁非萬乘之有𨿽因時立事奢儉殊流而弘道在人興亡疊運靈光末造不窺九室之榮景福宏規猶擁三方之釁瞻風舊史逮曹馬而無譏觀迹故墟歷周隋而未得自我唐太陵遷構均五方於鶴幾之前中野凝圖調六气於虯牀之下坐圭臺而淸俯仰晷緯齊明臨鼎邑而重威靈云雷合響得玄功於大壯其至在玆乎我大唐雞渾制極樹神宰而制山河鶴讖裁儀辟太虛而有天地黃精吐瑞潛龍苞象帝之基紫气徵祥鳴鳳呈眞王之表髙祖太武皇帝虹星湛色開寶冑於金壺蛟電凝陰發皇明於石紐白蛇宵斷行移海嶽之符蒼兕晨驅坐遘云雷之業屬東鄰委馭扇虐政於叢祠北拱隳尊紊皇圖於寶極蜚鴻集野瞻烏鮮投足之因靑犢嘯風羣鹿無擇音之所天街五裂截鯨浦而飛芒地紐三分觸鰲山而按節玄虯在禦掃圻甸而廓星都黃鳥分麾動扶揺而駭云陣鑣官杖鉞跨髙陌而登元轡野韜戈陟圮壇而擁號皇圖不恃聖人追捲領之風神器無私才子奉褰裳之運太宗皇帝云房揖契壓麟璽於庭軒雷渚翔英擾龍鈴於髙席八能亨運抗鵷邸而杖朱髦十亂恢基臨鶴州而擁黃鉞唐云祕族潛開白水之徵代景回輪光踐丹丘之運權輿象緯削茅社而建瓊桃艸昧風雲席羅圖而創璇歷紫庭合粹括宇宙於宸襟丹扆凝尊運陶鈞於寶思摛碧霄而煉石上淸耀魄之宮詔寰海而捐珠俯睇陽侯之室功驅偃伯頓鶚視於華封道被來王靜龍吟於武庫玄樞上運卜年開累聖之符丹竈升遐遺範敞謀孫之畫皇帝陛下椒庭襲慶曜璇萼於霞莊蘭殿分休湛珠衡於月館道凝瓊鎭下蒼掖而照重熙業峻銅樓憑紫軒而揖羣後環四瀛於舜抱漏蟻覃津棲十景於堯衿巢螟荷照上元開籙寶龜定皇邑之模下武崇基飛龍錫帝臺之構貞明啟運齊玉鏡於鸞門易簡成功偃銅符於鶴仗懷降尊於襄野太階忘七起之勞念負重於焦原巾席托三危之險臨翠嬀而則道天孕時成坐玄扈而被圖神超物妙皇后星潯縱淑曳珠紱於銅臯云野疏祥抗瓊枝於桂浦素蟾登慶六虛充牝馬之貞丹雀銜林三雅合闗雎之好璇宮夜靜居龍幰而調元金扆晨開禦鴛階而緝化芝庭揖訓逺淸和鳳之儀蘭佩承風競峻當熊之節皇太子承云紫座翊八柱於幹維湛粹靑衢揖三樞於地戶黃離踵曜太陽分銑樹之輝蒼震薦音少海控銀河之色鶴筌飛奏想丹駕於瓊山鮑俎捐芳齒玄冠於寶序彤闈問豎禮崇監撫之威黼席興賢義極君親之愛若乃東門卹胤疊仙構於熊山西苑承家導靈波於鴈沼桐圭作瑞鳳毛曜丹穴之英茅壤分維麟趾冠玄丘之俊巽宮延粹辟朱柱於娥臺兌野流芬疏紫蘭於別館頻隈毓範云扃分戚裏之驩覃■﹝山上與下﹞凝規星閣絕郎官之請雕龍命職縱跳澤而驤鱗翠鷃調司順義飆而撫翼月軒宵佇虞溪降璇緯之精震帳晨披薑水洞金韜之賾飛鶴書而抽海狀桂壑於是投綸轉麟斾而揖山容松澗繇其削衽軒圖瑞矞泛花綬於雞林農紀祥炎濯蘭纓於鳳水仙臺俶務三珪銓棘序之風天秩調邦六府變槐衢之典金門獻納縱麟筆於苔箋石館論思核龜章於竹槧淹中訪禮蹲龍揺壁水之波稷下談經飛兔躍環林之秀詞庭吐鳳翫鳥迹於春黌書帳翻螢閱虫文於夏閣杏花千畝紺轅照帝籍之功桑柘三宮玄紱降親蠶之禮圓丘上辟奉蒼璧於靈壇方澤下凝列黃琮於寶墠朱弦翠瓚履霜懷四響之尊復澑重檐涓日正三綱之首五靈奔慶冠虵澤於黃樞六祀銜欣揚麟煙於紺席遺弓積慕虔深太廟之儀執豆推恩道振明堂之禮瑤山廣樂備逸調於宮懸洞庭仙奏納遺歌於帝府九韶分唱後夔淸桂序之音六變同和飛鳳掌梧軒之律樽俎折旋之數苞舉陰陽堂庭節奏之規彌綸宇宙靈襟索隱控風伯於詞林睿想鉤深詔天吳於筆海神窮獨照旁探赤水之珍思洽幾深迥寫丹溪之韻金壇紫露映銀籀而翻華瑤林白雪藻瓊章而吐絢蟬機撮化銅渾將九聖齊懸虯箭司更銀漏與三辰合運爽鳩分職素云頹鳥啄之祥神獬闗司玄水照龍顏之則黃沙鞠艸剗叢棘而遷訛丹石滋苔仰甘棠而息訟融臯再稔方聞外戶之謡昧谷千箱坐溢康衢之奏百城煙峙望秋露而乘風千室雲開合宵霆而組化彤幃獨選熊幡下蘆鴈之祥墨綬分賢犀檢降槐鸞之祉筠驂佇信髦士剖竹而相尋葦杖沾仁鮐叟攀輪而不暇龍蛇可踐野人丰荷杖之驩雞犬相聞城尉輟鳴桴之響五云抽潤湛芳气於璇臺六府威殷唱丰歌於銅闕不戒而畀東戶恩周動植之津博施而舉南風化偃胎萌之■﹝宀禹﹞神謀備預儼七萃於丹樞邃略防微肅千廬於紫衛元戎握節黃公授犀闕之圖帝座聞鼙玄女薦龍庭之策赬柯捭刃中權決勝於兩階白羽俄麾善陣推亡於四表朱厓反景之域削虵弭於文■﹝貔﹐木代豸﹞黑山明月之鄕委龍琛於武帳錦軒星鶩控幹絡而觀風繡服霞驚浹神紘而問俗川浮沒羽鯨溪靜丹浦之虞陸薦飛毛熊瓛動靑雲之偵銀闗驟雨望紫陌而趨恩鐵幌馳風計彤闈而瀝思赤馬文猨之寶叢積乎郊虞紈牛露犬之貢滿盈乎儲邸靑邱畫野不踰徵賦之鄕蒼水奉圖未盡提封之貫且夫緯武經文宏業也含幽育明至誠也混齊六合大功也規模百代昌數也故能襲九空而寧庶物劃千里而統諸侯休徵象徳而動嘉符觸類而至風揚晷洽藻幹慶於芳年司節河淸靄坤禎於明渚瑤枝結慶泉埃蕩玉蓋之文瓊液浮甘天酒綴金莖之色黃麰紫脫湊仙穎於中畿翠萐丹蓂疊靈株於上序駢眸候日漾影蒙池比翰翻風棲光若木祥飛井絡震鱗題瑞朔之元祉絢新郊枵獸紀和年之序具靈篇之絕貺究仙諜之殊休天人之際交矣皇帝之道備矣繇是三靈物覩扣蘭禁而棲誠九服子來詠嵩宮而騁力去奢去甚不矜黃屋之隆匪朴匪雕方順丹墀之請宸規相宅考周舊於靈都睿覽思和獲秦餘於正殿羣臣列陛奏蕭相之遺模天子臨軒采荀卿之故事炎洲八桂簉仙栱於林衡岱畎五松委靈材於梓匠衢宮記範萬機抗九戶之尊海孽移琛千欒省十家之費飛廉捲靄徹煙極而浮甍屏翳收津劃星墟而置槧瑤階百雉光懸寶露之壇瓊璧萬尋影綷崇霞之閣拖虹梁而四注星漢虧於上榮疊云棟而三休寒暑隔於中澑雕楣鶴企沓勢分規繡桷虯奔殊形別起圓璫布藻罄羽璧於狼泉方鏡披蓮孕化璣於蜃浦芝樓對幄薫傳五日之風蕓閣列錢彩鍛三旬之霧文疏罩迥陰兔息肩於綺寮翠幌籠霄陽烏鎩翼於珠网丰隆按節下復橑而司階列缺施鞭低叢楹而假道溫房佇幸煦芳景於佳辰涼室乘閒凜䢐飆於火序金鋪夕照若帝圃之輝瓊英寶綴晨懸類阿房之聚銀燭煙丘碧桂翊瑉陛而披香雨岫赬筠夾璇流而揚影九衢翻翠雜仙卉於中逵四照霏紅間靈葩於右墄神禽率舞光浮肆夏之軒瑞鳥相鳴響葉鈞天之樂鉤陳宿列儼雙碣於丹霄綺繳霞周辟千門於紫露爾其左扃嵩鎭申侯降太室之禎前枕莘郊伊尹發空桑之秀揭熊山而北眺貝闕猶存覩龜澑而西分瓊臺易接總交中宇廓川陸而疏畿竟想善鄰揆風霜而建野然則因秦構極祖宗耀金策之符作洛恢基我後創璇居之始援天引聖隔代重暉橫紫都而可襲配玄宮而非逺故能使神光夜燭鏡麟趾於文除仙渰晨華委鸞章於繡礎靈爻密發八方昭大有之和寶篆潛開六合啟同人之會兩儀交慶虛碧墠而翹旌萬宇披歡指蒼車而候蹕𨿽靑蒲頌徳東朝獻龍鳳之圖而丹極鳴謙南面動貂羊之詔百神推策望璆徑而虔誠三讓奉符顧瑤壇而肅事龜書吐瑞按五挍而分營鳳策揚輝翔八鸞而節步帷宮霧轉列芝蓋於中天帳殿星離軔蒲輪於大野紫鱗充饋若大帝之共臨素鶴翔華類羣仙之廣宴花開瑞雪委瓊饌而調芳彩絢祥雲夾珠旗而曳影功推三祖銀繩勒東岱之威業峻一人金筴奉南山之壽道旣成矣玄符集矣代旣貞矣元勲緝矣運三辰而虛玉柄風兌渙其中孚懸五禮而偃金科雷坎光其作解奔烽舉爵溢仙酒於中衢疊鼔分肴浹宸輝於下裏吞九重而上運控八聖而遐徵翔赤驥而睇風區吟翠虯而掩霄甸隱隱轟轟雷動天驚回輿斜眄而降乎乾元之殿司宮庀職肅坻堮而神行掌捨巡方煥巖廊而洞啟赫若朱螭負漢而輝橫海之鱗黙若蒼鵬架壑而振垂天之翮千官曉次傃銀牓而端簪萬戶宵披候瓊膏而肅帶靈戈列陛天官具三揖之儀云輅充庭宗伯寅九賓之禮瑤鯨戒響懸猛簴於端闈銅狄分形肅嚴扃於左序排紫微而立極宸儀冠明後之三俯黃道而披軒仙歷用乾元之九蕩蕩乎何聖人之無外巍巍乎而神功之不窮也臣勃席芳十步企景三冬𨿽承宣室之談猶窘靈臺之影仙壇逺祕已多謝於祥鶼大廈初成復攀榮於賀雀慨深梁甫終乖捧日之歡思極甘泉未動淩雲之價神圖不測固流絢於丹縢微志可存庶鐫芳於翠琬敢獻頌曰

紫扃垂耀黃樞鎭野銀樹霜披珠臺月寫響明立極橫神廓社大壯摛爻斯幹韻雅【其一】

鶉居化沒狙訛道長瓊構霞明璜軒露敞棄人崇欲違天蠧象南巢不救東鄰長往【其二】

瑤緘考懿金板藏功道凝茅屋業盛蒿宮龍階察祲鵷閣調風推訪華禮酌儉思衝【其三】

懸釐結疊傳翼生災千甍嶺接萬栱星開爭圖絢侈福極凶來風寒碣館露慘蘇臺【其四】

十館瑩秦金房砥室千間架漢韜云閟日濟惡承危同亡異術傾輈未逺遺墟繼出【其五】

龍川結禍鶴塞稱符塵驚八際霧慘三都穹廬寶極罽幕璇樞司宮墜典掌捨淪圖【其六】

蒼衢毓祉丹丘表聖鳯矯仙樞龍回寶命道凝金冊功馳玉鏡紫气抽蕐黃暉疊映【其七】

神稽鶴讖迹播雞渾重光累極翼子謀孫經天緯象就日提元鸞軒湛粹鳳幾裁尊【其八】

祥抽紫歷業照彤管珍雀朝翻仙蟾夜滿丹墟獻迹靑臺墜卵椒閫儀風芝閨奉欵【其九】

登三建緒明兩開儀龍譙霧郁鵷禁霞披浪分璇渚景峻瑤枝黃扉曉列丹轂宵移【其十】

龜文獵彥麟旌訪逸桂客攀榮松賓攺律紫鵷開紀丹虯聳秩縱壑摶飆登山捧日【其十一】

功融棘序道備槐庭不仁者逺惟道斯行煙揺墨綬電轉朱軿境懷春翟野散秋螟【其十二】

鄭竹分科燕棠輟諷銅機化極珠囊業洞禮貴丹虯樂調朱鳳珠坰獻寶綿鄕委貢【其十三】

龍闗靜析鶴塞投弦歌呈豹尾舞進鳶肩銅鐃月斥鐵輞星懸繩幽架險驛霧馳煙【其十四】

霧壇凝紫河宮湛碧翠萐翻飆丹蓂候魄霜均電散連珠契璧蘤蓋籠霏花衢墜液【其十五】

年和政美化極風調靈臺軫詠考室興謡循圖訪典去泰捐雕道存南面讓屈東朝【其十六】

望云裁構籠霄建宇方鏡星離圓璫月聚梓匠傾思林衡授矩畫栱棲煙文軒架雨【其十七】

芝房疊翠桂廡流丹霞張萬戶霧葺千欒重扃駐燠洞牖棲寒神加有敍貺入無端【其十八】

帝圖臨禦皇僚萃止電戟揮霜云旌拒晷紫宮可逼黃街易履鳳礎騰文麟庭抗禮【其十九】

珠泥暢績銀繩郁契鶴嶺雲明龍壇景惠道超中古功推下濟惟帝惟天惟天惟帝【其二十】

拜南郊頌【並序】

微臣上稽龍繇下閱龜謀觀天地之至道考皇上之大節武宣七徳未嘗踰息亂之鄕文招九功未嘗出升平之域並能懸日月而髙視駕雷雨而先鳴或皮幣而踐天階或干戈而躡幹步至於理定創禮功成作樂振長策以敍諸侯設靈機而制羣動猶虞階已泰不能息洞庭之誅夏載克寧不能罷會稽之戮故將體剛柔而立本法震曜而崇威一戎而■﹝宀禹﹞縣平四罪而華夷服然後黃旗大輅詔殊號於圓丘電轉云逥奏玄符於孝理天下黎人知四海之安樂寰中殊域奉三寧之康泰徳兼祥風灑道與和气遊不言而大寶用貞無事而元功有立捨彼代也其誰與哉若夫應運而生繼天而作鼓動千載之下超騰百王之上遂能發軒庭之景曜躡隋運之頹風揖讓而取文明指麾而淸函夏則我皇唐得之矣髙祖以黃旗錫瑞靜云火之橫氛太宗以赤羽登期補星辰之絕縷授瑤圖於斯邑代璇歷於均臺人更三聖道昭千古於是俛臨睿極趨四荒於鳳闕之前端委廟堂調萬國於龍軒之下八鸞徐動頓湯文於後塵九駿長驅佇堯舜於中路邦家之具得矣易簡之業存矣猶有朱蒙戾俗違光蓬艾之間靑激遺甿假气陶鈞之內背熊山而構虐擁狼潭而稽誅竊瀛海之風波弄乾坤之綱紀漢圖西返惟收五都之名魏律東窮未出三韓之險姦謀蓄於有漸逆節成於不悔長蚊蚋之雷霆附豺狼之羽翼豈知夫至人無外撫天下以爲家眞數有歸弔羣方而罪巳三門遁甲黃公成不戰之師五壘神兵玄女下先登之策肅牙璋而按律輝旄節而分麾降南宮之元老裂西營之毅卒良將首路偏戎竟野軸轤萬里旌旗四合金箱玉匱司空憑首勝之威鶚視龍趨將軍仗萬全之略負鰲丘而峻壁據黿壑而深溝一鼔而亭塞無塵七縱而江山失險伐罪以明而不以眾懷逺人於絕境均惠化於殊鄰登若木以照臨折紅桃以延佇然後分州列鎭對明月以收營返斾旋戈部玄云而振旅望神都而獻捷仰靈社以書功辛亥謁於昭陵癸丑告於太廟時乘黑帝月旅玄枵大唐有國之五十一年皇帝有天下之一十九載也元惡旣殄萬宇淸矣元勲旣輯萬寶成矣以爲周郊上帝裁延肅愼之賓漢禮甘泉未拯朝鮮之亂想玄功而反側奉先旨以遲逥思答上靈之心以洽庶黎之望爰考吉日遂淨行宮有司具典乘輿乃出撫玄蚪戴翠鳳鼉鼔按節鯨鐘疏響千乘嶽動萬騎林回星陳而天行雷震而霧合是時未登夫泰壇也乃齋帷宮宿帳殿華蓋移影鉤陳從蹕千營夕布亙蒼野而煙凝萬幕宵懸背黃闉而霧列旣而屏翳淸曉飛亷警旦孫叔奉轡王良聳策雲藏星謐宇曠山明旌軒具照簫笳互凝陟名嶽以告成歷神丘而展事國容象物而動朝章視令而肅宸儀有睟虛徐大帝之庭列侍無嘩髣髴華胥之國於是襲衮服戒俎豆端瑞班儼華旒樂懸六代禮備三古奠惟蒼璧籍用白茅鳴孤竹之簫管奏空桑之琴瑟感格以誠不以事動植咸驩敬神以道不以華天人合應然後駐聲名於上邑反文物於仙宮因雷雨而作施法雲天而用響風行電舉未注景而浹九埏野忭途歌不崇朝而晏六合我之玄極孚矣我之能事畢矣趨帝寰而振足越皇衢以驤首不其休哉𨿽睿化無方比神圖而絕唱而小臣不佞撫洪筆而當仁敢作頌曰

遼河巨浸碣石危峯城分玄菟塞接黃龍憑遐作梗恃險忘恭人殘鬼哭主闇臣凶有晉不綱戎麾內逐帝隋失禦皇輿外鶩九縣塵徵三靈霧黷長玆下慢逋我天戮五材無隕千齡有聖武創元基文淸寶命波恬四海明宣七政息眾以寧綏荒以令飛龍繼迹鳴鳳重光遂均夷夏疊用柔剛戈船泛月劍騎橫霜風驅海石電掃辰陽帝師無戰神兵有伐丞相陪麾司空伏鉞危云旦起長星夜發萬壘爭屠千城自蹷功超薄伐義極兼該殊方底定善陣徐逥歸俘獻捷課績分材建侯淸廟偃伯靈臺考事龜謨凝淸鳳扆仰觀俯察享神作祀道則推天功非在已丰隆旦出招揺夕指神壇嶽立齋館云深鑾旗曉引葆吹晨吟山明野徹日降天臨鏘鏘盛服肅肅珪簪俎豆畢陳笙鏞間撫玉觴分獻金錞暢矩靑帝鳴琴朱靈會舞上和下悅神歆神聚收驩巨野反斾靈躔思周宇宙樂極寰埏徳因時立頌以詞宣帝之功也臣何飾焉

王子安集卷十一

●欽定四庫全書

王子安集卷十二

﹝唐﹞王勃撰

○頌

九成宮頌【並序】

臣聞在天垂曜璇宮列乾象之墟在地班形珠闕鎭坤靈之野洎夫三精軿運卽寥廓而爲宮九聖旋遊徧洪荒而可宅則有瑤房玉室昆山分大帝之庭金屋銀臺滄海濯玄元之宇豈非神明其道騁仙轡於無垠浩蕩其居示淸都於不宰若夫扃牖六合奔走八神占日月而揆山川駕陰陽而法天地非聖人其孰能與於此乎至若文開遁甲仇峯城蒼後之躔樂奏鈞天峒嶺駐黃軒之駕業融環堵下姑射而尋眞道濟巖廊望衡山而展事斯則三階徧下惟臨布政之宮六位時乘未及巡方之館其後兩龍齊鶩抗瓊闥而同嬉八駿髙驤指瑤池而結興殷風不競砂丘雄別館之娯秦道無章云閣狥殊庭之賞於是功虧大壯頌闕祈招丰屋同忘危輈繼及遂使來年侯迹名山爲縱觀之場並海遵河沃野盡行宮之地皇天震怒於上蒼黎甿慟哭於下土其有斟酌千古文明一代蒿官不陋茨山可仰祈誠東嶽唐帝復衢室之尊用饗西岐天子合鈞臺之運得其道也蓋有存焉國家梯霄架極罄域裁基纂髙邱白雲之胤郁函都紫气之兆宸扉旣辟一宇宙而來王聖籙潛躋貳乾坤而作帝髙祖天旗夜立制黃馬而先驅太宗日馭晨飛驂緑蟠而首出𨿽立極承祧之業進燭前文而重光累洽之符歸功下武陛下承靈太乙踵睿登三星虹沓祉電虯發慶丹書碧篆神符煥河洛之文玉斗珠衡天骨挺皇王之表用能捨桐圭而宣匕鬯肅玉籍而揖宗祧寫靄九天騰景萬里禦風雷七曜於上博臨之功顯用山川六府而下輔相之宜得玄宮密運敷造化於靈襟黃屋神凝創經綸於寶思鳳闈宵靜陰靈宣玉閫之華鶴禁朝趨離象峻銅樓之景川分帝子控鯤壑而疏源嶽動天孫擁熊山而列鎭其化成也如彼其彊幹也如此猶乃停旒正室嚴纊中軒玉階匪泰金門爲險佇虹旃於月澗嶽瀆生光飛鶴蓋於煙臯江湖動色桃溪逸彥塞丹井而歸風松磴遺英斬玄闗而奉制位兼河海九卿參巨濟之功道合星辰三事郁經天之象朱轓緝化泣故老於中溪墨綬宣風繞春童於上陌王化之基已洽天工之代有序建銅儀而測曜象緯齊懸按璇璣而書云禎氛疊舉祥嗈十二紫鵷調夏谷之音大禮三千赬虵應黃鐘之曲蠶功順令業著於靑裳蜃磨迎春恩周於黛耜黃砂靜讞爽鳩興頓足之悲丹石銷寃神獬輟推鋒之計詠時和於帝壤動植咸驩歌道泰於華封昆虫自樂星墟列將輝玉節而長驅天策神兵下金壇而決勝橫麾赤岅蔥山成不戰之郊命繳靑丘桃野見其亡之兆煙馳火徼勵珠產而移琛雪鶩冰洲駕瑤溪而納贐乾坤徑復載遵赤縣之封曦望環周未出黃圖之域故夫含吐萬物至功也制平八表大業也一陰一陽神道也乃文乃武聖圖也用能使天不愛寶地不藏珍日月五行風雲四序龍章鳳彩舄奕於郊墟黃鉉紫玉磊砢於坰囿集風雲於翠箑浴甘露於朱英澤馬飛鑣山輿結轍殊徽狎至祥書竭東郭之毫累譯同歸朝冊盡南山之竹然後瑤壇備物陳帝服而展皇儀石室疇庸登太山而小天下功弘事畢狹廣宙而三遷風舉云揺歷神都而一憇考遺基於汶上稽故典於淹中光總章之瑞紀嗣幹封之寶歷大矣哉升中作睿握四海而爲尊則大斯模肇三宮而配永憑太室而髙視靈壇八百坐明堂而恭巳諸侯一萬時旣貞矣襄城辭訪道之遊功旣成矣玄圃頓尋仙之駕繇是南宮奏議和玄禁而成章西土謳歌指皇輿而佇眷咸以珍臺靚穆陽靈開避暑之宮淸序鈞調景福制追涼之殿然則髙棟深宇威神之大節也順气發生巡遊之大功也況乎石城金室偏興井鬼之區珠藪瑤池宛在秦豳之境應雷軿而出豫蒼帝其時回炎馭而思和朱明不遠𨿽途吟野忭黎元忻望幸之符而屈已從人天子下勞謙之詔候離局而從宴尙惕三危淸近縣而移鑾猶詳再駕以爲三十六所帝劉非舜禹之心四十二宮全趙異成康之歷詠荊臺而夕厲思蒲阪而晨凝方奉後天之期俯順觀風之請萬靈禔祉三辰合慶姬文考筮容成奏日千旌鳳轉儼鏤象而星陳萬騎龍嘶伐靈鼉而曉徹靜帷宮於緑野肅帳殿於黃街奔欃槍而走陸梁陳浮靈而候明月前驅電竦下列缺於騰鞭後乘雷驚起丰隆於驟轂瓊戈晝灑太陽疲轉日之鋒玉劍宵翻懸象睹衝星之气天旋霧散嶽運川回林兵護野方神啟路黃麾紫蓋雜精气而西浮雲動神行背封巒而右指吐霧馳風以臻夫九成宮禮也爾時峯橫地乳景戴天麋分閬井而圖基蔭秦星而耀址靈墟寶藏代興汧雍之間峻阜長岑疊鎭岐梁之域丹溪碧洞吐納虹霓偃柏叢篁騰遷雨霧獲秦餘於故兆地擬林光訪周舊於遺風山連水滸前趨劍棧玉壘千尋旁望斗城金墉萬仞架陰丘而北走境瞰鄜祠分沓嶂而西馳塗交隴阪仙都密邇猶連上苑之扃靈宮巋然直透崇岡之曲卽橋基於磵道利在斯幹因拱木於虞衡規同匪日彌峯跨谷層城萬轉歷險乘危回廊四注山祇盡石出徼道而終年風伯贏糧半長途而中宿架千樓而■﹝木致﹞極爛若神扶羅萬戶而窺天巍如化立離堂早照皦日籠光於綺寮合殿宵深歸云納影於重廡瑉房砥室畫栱相望緑岫紅巖雕櫳間出玄熊蚺■﹝虫炎﹞俯棟宇而危心靑鳥歸飛仰靈軒而墜翼轉飛檐於秀崿上出重冥蔭反宇於回溪下臨無地紅葩紫菂垂倒井而披文金鎖銀鋪接重扃而炫色儼鉤陳於漢陌泰階非逺設陛戟於煙莊仙梯可陟華璫璧散掛明月於崇朝密网珠連落奔星於已曙丹梁發秀彩沓虹文皓璧凝鮮光含蜃气銅龍對澑接飛泉而瀑流鐵鳳連甍遡還飆而佇立𨿽南躔統序北室開榮凜勁气於叢楹起淒風於洞穴踆烏失轡出澗戶而無光金兔低輪下山扉而變色陰庭阻夏祝融無竊據之因邃屋乘春顓頊定忘歸之策飛亷扣響赴北闕而神寒屏翳收津局南端而股戰蒼蒼八桂白露爲霜落落千松玄陰昧景金人列陛來危砌而思裘玉女窺牕伏增巒而請纊陽秋代駕不凋仙圃之華天地爲壚未解幽陵之凍至若气淸幹步景霽山維棲翠靄於崇榮列朱霞於復榭瓊枝累道移綴文■﹝貔﹐木代豸﹞碧樹周阿光揺鏤檻靜簾帷而洞啟穆羽相和肅坻堮而天臨纎塵不動宸儀有睟蓬萊與城闕俱榮羣後多歡薜蘿共簮裾合賞巖花落砌綴龍扆而成文嶂葉交軒拂鸞旗而追影壚峯轉靄香傳玉几之風石瀨鳴湍響入銅壺之水乃有陵陽駕鶴奉丹墀而稱臣子晉吟鸞下靑蒲而謁帝箕精失耀傅說恭命於東廂昴宿低芒庭堅奉職於西序三臺九署云端極目霓裳風■﹝髟上告下﹞闕下相尋張良臥疾攀赤松而有地綺季來朝歌紫芝而忘返若夫功成旰食道濟宵衣漢宮追聽覽之餘堯殿得巡來之隙霞登月憇光睿幸於彤闈玉振金聲藻宸章於翠掖洛陽才子承閒盡宣室之談蜀郡詞人還奏動甘泉之賦復有軒庭十四出桂閫而乘茵永巷三千望椒塗而奉幣翊鸞臺之廣宴扈鴛砌之仙遊羅綺芳兮四面春環佩鳴兮九重暮風閨夕敞攜少女於歌筵月幌宵朧下嫦娥於舞席玄房竢宴云姬辭豹尾之歡紺幄承顏星媛入魚鱗之戲若乃屯營櫛比對合道而斜趨廨寺棊分混文昌而外屬周朝瑞鸑聲參叶律之宮陳寶鳴雞響雜司晨之序名都廣會閭閻萬室帝籞仙垣亭臯千里山村野塾家連菌艸之園谷飲川居戶有桃符之水故夫恩加艸樹囿原澤而無私道被翔行苑山川而不禁每至旻天戒序髙風嘯律虞官獻秋狝之儀司馬奉梁騶之典將軍布卒略玄灞而東馳都尉闗營繞黃山而北睇於是逢蒙列階蚩尢並轂材官發射期門走仞仗玄麾而直指鶚視千羣奮朱鬛而橫行龍驤萬計層旗廣斾出宇宙而三驅疊鼔鳴鐘連雷霆而一呼前旌逐日誇父斷黃河之流後騎超山共伯挾昆侖之柱近陵吐焰縟奔電於長鋒灌莽生塵隕飛霜於勁鏃合戈鋋而照地猛兕知窮振罟网而籠天騰龍失據崩林磔石毛羣無挺險之資蔭澤風山羽族落垂云之影長圍躞蹀得駿馬於秦坰大輅徜徉載飛熊於渭浦然後還師振旅考事陳功皮軒按節牙璋復路視余生於大野誓廣挍於長陬班腥於嶻嶭之墟有蠟於長楊之館命奔蜂而舉釂火照甘泉總輕騎而行庖云驚上路聲兼萬鑰歌鐘空廣樂之庭禮被三雍玉帛盡塗山之會龍胎鳳卵入禹膳而調芳石乳瓊漿委堯樽而湛色恩沾下帛宴液仙宮𨿽大夫思濯鷁之歡而天子可回鸞之奏然後拜釐淸廟考徳齋宮用玄工而不有宅太虛而無迹動崇易簡規萬祀而化黃金道貫幽明徵百靈而響丹甑得玄珠於舜海尙警冰危朗天鏡於堯儀猶勤日昃虔恭上帝東朝懸待諫之旌淸問下人南面聴登聞之鼓則有郊童俟蹕敢讓天師野老排閽惟歌帝力風行比屋忠臣收折檻之謀化溢康衢良使息埋輪之請設神規而動俗庶績其凝握元符而發祉殊方合應華胥已泰濟羣生於不死之庭閭閻可觀致仙歷於無窮之境蕩蕩乎發育萬物而顯諸仁洋洋乎包舉六气而藏諸用均兩儀而得一恥三皇而不四者矣臣勃東臯賤節北阜幽姿常叨召見之恩驟玷明玄之列書生謁相望闕推輪下客遊梁榮參賜帛終童立志空投函谷之繻馬令同時未給尙書之筆𨿽玄機妙鍵已寂兆於忘言而詠徳陳功請追聲於匪頌其詞曰

九門浩蕩三山超忽帝坐金房仙成玉闕浮丹麗紫棲霞冠月眞匠難徵虛談易越【其一】

旋窺鳳紀極睇龍墳層巢化沒上棟爻分茅宮蔽雨松殿來云猶迷匪陋尙缺斯文【其二】

道倫明一風遷繼五禮讚三宮詩歌百堵黃圖未洽紫庭無輔局促墉垣逡巡度矩【其三】

盛衰環襲衝盈舛騖璇宇夏闗瑤扃殷樹奢窮地絡毒流天步相日遄奔尋云速僕【其四】

災延六國運逼三川分雄競侈禮僣圖全飛甍月徑列廡霞阡幹溪敗楚碣石亡燕【其五】

阿房秦構文軒五里建章漢立仙闥萬戺詭代齊涇違天縱已望夷有釁甘泉不祀【其六】

宛郊嗣籙譙鄕警眾蜀跨梁岷吳吞楚夢相宜裁軌崇楹累棟云闕同華泉臺罕共【其七】

晉圖終否胡風肆極霧黷丹圍塵埋紫域皇階不守帝庭無色帳殿相臨氈墻間飾【其八】

南承有宋北洎亡隨功慚戶牗守在城池樓船水覘車陣山窺吳庭再毀代鼎三移【其九】

火徳初融江陽振旅奄收淮船遂朝吳渚象錯驕秦龍舟壞楚雄圖乃溢傾宮不處【其十】

海嶽呈華風雷寫慶剪諸戎首光我靈命紫气云蒸黃星月映轥商爲業遵唐啟聖【其十一】

景閟丹繩祥抽翠籙格天垂範模神騖躅朱極重光黃離繼旭道淸金鏡時和玉燭【其十二】

徵規鳳閫毓訓鸞闈桐宮宿列桂邸霞飛臺精變道嶽耀裁幾朝盈振鷺境比馴翚【其十三】

武韜弓矢文經步驟爽鳩議獄龍師掌奏玉帛華夷提封宇宙譯書歲欵祥圖月湊【其十四】

帝功得一干元用九鏤玉天齊塗金社首神京四邑明堂八牖燮而可大爲而不有【其十五】

璇宮望幸幸封佇悅伺隟披圖乘時徙轍赤駠俟駕蒼虯按節月車宵移星闈曉列【其十六】

方神護野嶽將淸塗回麾嶠路逗蹕山樞千靈電騖萬辟風趨鈞臺有問峒岫無虞【其十七】

五城分秀雙巒抗影畫栱彌峯雕甍亙嶺煙閨夜謐云房晝靜竹殿棲寒松軒祕景【其十八】

紫庭晨禦彤闈早辟天子凝旒辟公奉璧薜蘿齊致簮裾混迹仙鶴隨輪靈鳬墜舄【其十九】

風扃浚敞震廓藻邃玉网星開金鋪月墜山樓獸矯雲臺烏次復嶂披丹回流轉翠【其二十】

仇夷聖宅姑射神心樂翔丹鳳使引靑禽羲壇葉暗禹洞花深沼分瑤水苑跨珠林【其二十一】

順時宣節分戎講將星騎朝飛雲羅夕張寶雞獲祉非熊入貺駕掩岐搜禮髙秦望【其二十二】

酆庭未逺塗山有戮襄野迷軒淸都宥穆罕夷幹步徒丰帝屋光總大猷允歸天祿【其二十三】

命官垂訓靈臺韻雅功映寰中頌流天下皇圖已泰鴻筆難假帝有力焉惡非能者【其二十四】

王子安集卷十二

●欽定四庫全書

王子安集卷十三

﹝唐﹞王勃撰

○碑

益州夫子廟碑

述夫帝車南指遁七曜於中階華蓋西臨藏五云於太甲𨿽復星辰蕩越三元之軌躅可尋雷雨沸騰六气之經綸有序然則撫銅渾而觀變化則萬象之動不足多也握瑤鏡而臨事業則萬機之湊不足大也故知功有所服龜龍不能謝鱗介之尊器有所歸江漢不能竊朝宗之柄是以朱陽登而九有照紫泉淸而萬物覩粵若皇靈艸昧風驪受河洛之圖帝象權輿云鳳錫乾坤之瑞髙辛堯舜氏沒大夏殷周氏作達其變遂成天下之文極其數遂定天下之象衣冠度律隨鼎器而重光玉帛謳歌反宗禋而大備洎乎三川失禦九服蒙塵俎豆喪而王澤竭鐘鼔衰而頌聲寢邵陵髙會諸侯輕漢水之威踐土同盟天子窘河陽之召三徽制度乘戰道而橫流千載英華與王風而掃地大業不可以終喪彜倫不可以遂絕繇是山河朕兆素王開受命之符天地氤氳玄聖舉乘時之策興九圍之廢典振六合之頹綱有道存焉斯文備矣夫子姓孔氏諱丘字仲尼魯國鄒人也帝天乙之靈苗宋微子之洪緒自玄禽翦夏浮寶玉於南巢白馬朝周載旌旗於北面五遷神器琮璜髙列帝之榮三命雄圖鐘鼎冠承家之禮商丘誕睿下屬於防山泗水載靈遙馳於汶上禮樂繇其委輸人儀所以來蘇排禍亂而構乾元掃荒屯而樹眞宰聖人之大業也若乃承百王之丕運摠千聖之殊姿人靈昭有作之期嶽瀆降非常之表珠衡玉斗徵象緯於天經贙據龍蹲集風雲於地紀亦猶三階瞰月恆星知太紫之宮八柱衝霄羣嶺辧中黃之宅聖人之至象也若乃順時而動用晦而明紆聖哲於常師混波流於下問太陽亭午收爝火於丹衡滄浪浮天控涓涔於翠渚西周捧袂仙公畱紫气之書東海摳衣郯子敍靑雲之袂接輿非聖詢去就於狂歌童子何知屈炎涼於詭問聖人之降迹也若乃參神揆訓錄道和倪辱太白於中都絆乘黃於下邑湛無爲之迹而眾務同並馳不言之化而羣方取則𨿽復霓旌羽斾齊人張夾谷之威八佾三雍桓氏逼公宮之制洎乎歷階而進宣武備而斬俳優推義而行肅刑書而誅正夘用能使四方知罪爭歸舊好之田三家變色願執陪臣之禮聖人之成務也若乃乘機動用歷聘棲遑神經幽顯志大宇宙東西南北推心於暴亂之朝恭儉溫良援手於危亡之國道之將行也命道之將廢也命歸齊去魯發浩嘆於衰周厄宋圍陳奏悲歌於下蔡聖人之救時也若乃筐篚六藝笙簧五典折旋洙泗之間探賾唐虞之際三千弟子攀睿化而升堂七十門人奉洪規而入室從周定禮憲章知損益之源反魯裁詩雅頌得弦歌之首備物而存道下學而上達援神敍敎降赤制於南宮運斗陳經動玄符於北洛聖人之立教也若乃觀象設敎法三百八十四爻四十有九窮神知化應萬有一千五百五十有五成變化而行鬼神觀陰陽而倚天地以鼓天下之動以定天下之疑索眾妙於重玄纂羣微於太素聖人之贊易也若乃靈襟不測睿視無涯石砮昭集隼之庭土缶驗羵羊之井稽山南望識皓骨於封禺蠡澤東浮考丹萍於夢渚麟圖鑑逺金編題佐漢之符鳳徳鉤深玉策筮亡秦之兆聖人之觀化也時義逺矣能事畢矣然後拂衣方外脫屣人間奠楹興夕夢之災負杖起晨歌之迹撓虹梁於大廈物莫能宗摧日觀於魯丘吾將安仰明均兩曜不能遷代謝之期序合四時不能革盈虛之數適來夫子時也適去夫子順也爲而不有用九五而長驅成而勿■﹝屍外立內﹞撫云霓而髙視聖人之應化也自四敎逺而微言絕十哲喪而大義乖九師爭大易之門五傳列春秋之輻六體分於楚晉四始派於齊韓淹中之妙鍵不追稷下之髙風代起百家騰躍攀戶牖而同歸萬匹驅馳仰陶鈞而共貫猶使絲簧金石長懸闕裏之堂荊棘蓬蒿不入昌平之墓聖人之遺風也遵揚十聖光被六虛乘素履而保安貞垂黃裳而獲元吉故能貴而無位履端於太極之初髙而無名布政於皇王之首千秋所不能易百代所不能移萬乘資以興衰四海繇其輕重𨿽復質文交映瞻禴祀而長存金火逓遷奉琴書而罔絕蓋易曰觀乎人文以化成天下又云聖人以神道設敎而萬物服焉豈古之聰明睿智神武而不殺者夫國家襲宇宙之淳精據明靈之寶位髙祖武皇帝以黃旗問罪杖金策以勞華夷太宗文皇帝以朱翟承天穆玉衡而正區宇皇上宣祖宗之累洽奉文武之重光稽歷數而坐明堂陳禮容而謁太廟八神齊饗停旒太史之宮六辧同和駐蹕華胥之野文物隱地聲名動天樂繁九俗禮盛三古冠帶混並之所書軌八紘閭閻兼匝之鄕煙火四極竭河追日誇父力盡於楹間越海陵山豎亥塗窮於廡下燻腴廣被景貺潛周乾象著而常文淸坤靈滋而眾寶用溢金膏於紫洞雨露均華棲玉燭於玄都風雷順軌丹蓂翠菌藻繪軒庭鳳彩龍姿激揚池籞殊徵肸蠁不召而自至茂祉昭彰無幽而不洽𨿽復帝臣南面降衢室而無爲岱畎東臨陟名山而有事靈命不可以辭也大典不可以推也繇是六戎宵警橫紫殿而摐金五挍晨驅蹴玄云而噴玉星羅海運嶽鎭川渟登碧墠而會神祇禦玄壇而禮天地金箱玉冊益睿算於無疆玳撿銀繩署靈機於不竭功旣成矣道旣貞矣歷先王之舊國懷列聖之遺塵翔赤驥而下云亭吟翠虯而望鄒魯泗濱休駕杳疑汾水之陽尼岫凝鑾暫似峒山之典乃下詔曰可追贈太師托鹽梅於異代鼎路生光寄舟楫於同時泉塗攺照咸亨元年又下詔曰宣尼有縱自天體膺上哲合兩儀之簡易爲億載之師表顧惟寢廟義在欽崇如聞諸州縣孔子廟堂及學館有破壞並向來未造生徒無肆業之所先師闕奠祭之儀久致飄零深非敬本宜令諸州縣官司速加營葺九隴縣學廟堂者大唐龍朔三年鄕人之所建也爾其州分化鳥境屬蹲鴟縈錦室於中區托銅梁於古地玉輪斜界神龍蟠沮澤之云石鏡遙臨寶牒祕禺山之影天帝會昌之國上照幹維英靈秀出之鄕傍淸地絡庠序繇其紏合纓弁所以會同文翁之景化不渝智士之風猷自逺於是雙川舊老攀帝奬而翹心三蜀名儒想成均而變色探周規於舊宅詢漢制於成都開基於四會之躔授矩於三農之隙土階無級就擊壤於新歡茅茨不剪易層巢於故事莊壇文杏卽架椽欒樊谷幽蘭爰疏戶牖儀形莞爾似聞沂水之歌列侍誾如若奉農山之對緇帷曉辟橫紐帶於西河綘帳宵懸聚靑衿於北海𨿽秋禮冬詩之化已洽於齊人而宣風觀俗之規實歸於上宰銀靑光祿大夫譙國公諱崇義大武皇帝之支孫河間大王之長子髙秋九月振玉贙於唐丘寶算千齡躍璇虯於大渚我國家靈命東朝抗裘冕之尊宗子維城南面襲軒裳之重折玄元之胤緒擁朱虛之祿位拜玉節於秦京輝金璋於蜀郡玄機應物潛銷水怪之災丹筆申寃俯絕山精之訟魏文侯之擁篲道在而謙尊董相國之垂帷風行而俗易司馬宇文公諱純河南洛陽人也皇根帝緒列五鼎於三朝靑瑣丹梯跨千尋於十紀仲舉澄淸之轡未極夷塗士元卿相之材先登上佐冰壺精鑑遙淸玉壘之郊霜鏡懸明下映金城之域縣令栁公諱明字太易河東人也梁嶽之英長河之靈沐云漢之精粹荷天衢之元亨旌旗赫奕於中古珪組陸離於下葉鳳巖抽律擢層秀於龍門驪穴騰姿吐榮光於貝闕自朱絲就列光膺令宰之榮墨綬馳芬髙踐郎官之右仙鳬旦舉影入銅章乳翟朝飛聲含玉軫臨卭客位自髙文雅之庭彭澤賓門猶主壺觴之境曠懷足以禦物長策足以服人重泉之惠訓大行單父之謳謠遂逺猶爲夏弦春誦俗化之樞機西序東膠政刑之根本上祗朝憲下奉藩維爰摉復廟之儀載闡重欄之制三門四表煥矣惟新上哲宗師肅焉如在將使圓冠方領再行鄒魯之風鋭气英聲一變賨渝之俗於是侍郎幽思摛鳳藻於瓌林丞相髙材排龍姿於璧沼遺榮處士開簾詮孝悌之機頌徳賢臣持節聽中和之樂其爲政也可久其爲志也可大方當變化臺極儀刑萬宇豈徒偃仰聽事風敎一同而已哉勃幼乏逸才少有奇志虛舟獨泛乘學海之波瀾直轡髙驅踐詞場之閫閾觀質文之否泰眾矣考聖賢之去就多矣自生人以來未有如夫子者也嗟乎今古代絕江湖路逺恨不得親承妙豸攝齊於遊夏之間躬奉徳音攘袂於天人之際撫身名而永悼瞻棟宇而長懷嗚呼哀哉敢爲銘曰

五帝旣沒三王不歸天地震動陰陽亂飛山崩海竭月缺星圍禮樂無主宗禋遂微【其一】

大哉神聖與時回薄應運而生繼天而作龍躍浩蕩鵬飛寥廓奄有人宗遂荒天爵【其二】

尼山降彩泗濱騰气志匡六合神經萬類夾谷登庸中都歷試睿情貫一玄猷絕四【其三】

棲遑敎迹寂寞河圖違齊出宋歷楚辭吳風衰俗毀禮去朝無麟書已捲鳳徳終孤【其四】

杳杳靈命茫茫天秩吾道難行斯文易失式宣六藝裁成四術虛往實歸外堂內室【其五】

邈矣能仁悠哉化主力制羣辟權傾終古陸離彩燦蟬聯茅土渉海輕河登山小魯【其六】

皇家載造神風四極撿玉題祥繩金署徳聿懷聖迹同亨天則乃眷臺庭爰升衮職【其七】

玉津同派金堤茂版智士髙風文翁澤逺甿淳壤沃聲和俗願載啟仁祠遂光儒苑【其八】

沈沈壼奧肅肅扃除靈儀若在列配如初槐新市密杏古壇疎楹疑置奠壁似藏書【其九】

泛泛寰中悠悠天下徇名則眾知音蓋寡碝石參瓊迷風亂雅仲尼旣沒夫何爲者【其十】

彭州九隴縣龍懷寺碑

粵若眞元混沌抱一气於天門象化童蒙構三靈於地戶繇是金城逆順山河假成器之因玉燭沈浮風火兆流形之蘗懸大明於日月適滯泉宮設巨浸於云雷終迷毀宅太極所以散而爲兩洪飆所以吹而爲萬𨿽復卑髙異列俱沈方內之遊坌集橫流共失寰中之契豈夫湼盤深視不背色以求眞般若長驅每乘空而得靜則知一名同出陰陽爲破道之墟萬象皆空天地卽降魔之境莫見其俯仰不知其去就至自於太虛復歸於無物其建言立徳開業成務握大柄而推造化執洪壚而誥元始四門幽辟顧非相而遲回三駕晨嚴臨有爲而出頓豈不知覊孤長路終嬰旅泊之虞舟楫中流未釋風濤之苦將以宅心者寂虛室所以合符應物者神明鏡繇其不倦故能商榷宇宙指麾權實演羣生而非其力存庶品而非其有千巒閉景似居蓬艾之間雙闕臨空若在江湖之上其釋迦之衝用乎龍懷山者井絡之所交會岷隅之所控帶攢峯北走吐香嶂於玄霄巨壑南馳歕洪濤於赤岸香城寶地左右林泉碧岫丹岑往來煙液時有法會禪師者俗姓楮氏吳郡錢塘人也金章錫美河陰傳九命之尊玉鉉乘榮江左受三臺之貴地靈人傑自朝野而重光學府文宗冠南都而獨秀法師紫星降彩紅雲受气應積善於髙門契冥緣於累世果浮觴引潛圖彼岸之功聚礫延砂卽揆爲山之業靈樞密運辟仁路而長鳴慧刃髙揮斬邪闗而洞照以爲冥機體化毫髮莫滯其眞執數逐微乾坤不容其算於是四禪幽觀破銅堞而出無明三昧雄圖排鐵圍而泯非相法云自在吐納龍宮賢聖不仁奔馳象域將使三千塔廟知眞實之玄津萬億幡幢入空虛之祕藏安心樂土遁影靈闗以開皇元年憇於玆嶺靈墟福地已被神功玉牓金繩未光朝命蜀王秀以文昭建國帝子專徵仗巴服之尊名裂卭荒之寶命彤騑僣帝蹕萬騎於銅梁皁蓋圖王警千乘於玉宇鏡山南望志狹彭渝錦水西浮恥朝江漢開實沈之壁壘嘯京叔之風塵擁龜堞而托殊方憑爵堂而傲天子威權所制勝兵數十州雄視所臨經塗五千里三英賦雪瞻秋月於梁臺八叟吟風傳朝云於楚館思弘正法廣召名僧振錫云趨乘杯霧合禪師括囊泉石韜迹煙霞攀紫桂而同塵守靑蓮而向晦衝飆蕩嶽寧移忍地之靈烈火焚山不撓堅林之色王心有悟時加優禮順風拜道封山謝失發淨財於廣內揆仙室於重幽因嶂爲壁憑崕列戶以開皇五年始賜額爲龍懷寺地鄰綿左遂均綿上之恩山似龍盤卽建龍懷之剎爾其崇巒經復復磵縈回髙丘泄雲長林翳日增瓊垣於下麓揆瑤構於中巖香闕神行珍臺妙立玉虯銜靄絕遊气而負蒼天金鳳連甍排烈風而瞰玄圃延緑房於疊巘上拂霞莊蔓丹闕於重磎下披泉戶陽開陰闔變霜露於旋回蠖動螟飛起雷霆於指顧玉堂朝亙影襲長虹珠殿宵浮光含列宿禪師歿後爰有孝恭法師智開法師弘向法師寶積闍梨四上人者並禪師之上足而法門之領袖也五明衢路控引情宮八解源流朝宗性海其深爲寶投白玉於嶄巖無礙居眞得玄珠於象罔住持眞界棲息妙塗俱探寂滅之源各證菩提之域𨿽業定人境照已極於無方而道寄生成功遂覃於有相演中乘之奧義增上棟之宏規萬栱不騫千門有闊俄而帝隋大去皇家小往天地閉而賢人隱云雷屯而巨寶衰毒龍橫霧四天沈暗逆之悲醉象驅風三界溺崩離之酷上人慧機幽晤定識潛融知佛日之恆明審王風之尙靜芝歌商嶽揆雞嶺而同歸茅藉磻溪與猴江而共致遁俗無悶因時有待洎丹陵啟秩赤縣居尊迦維授手波旬革面十千天子新朝帝釋之宮八萬仙人始向毗耶之國一音演而荒景服三聖澄而禮樂備繇是巴方舊彥蜀城遺老仰慈門而知戶牖升福田而喜畊鑿雕鞍繡轄瞻燕崿而馳魂黼帶綖裾指鸚林而鶩欵寶瓶宵注潤浹堯旬玉麈晨麾風調舜歷咸以爲假沈其性迷生安視聽之功動亂其心窮子失肌膚之戀江連巫峽始絆心猿山對禺同終維意馬貞觀年中積闍梨等乃宣昭遺址發揮精舍容成挍歷揆日用於天經隸首陳章算神功於地籙回廊■﹝穴上叫下﹞窱自吐風飆列榭崢嶸坐含雲雨圖碣宮之妙質儼廬舍之眞容寶珠周映銀龕備色逸多垂足似臨兜率之天師利分身若赴維摩之境靈仙可接藻繪無施眞應難微雕鐫有寄若乃巡積岨歷森沈天花照而髙月落地籟驚而幽泉湧紫蘭花徑香侵柏葉之壚緑艸紋茵影入芙蓉之座眞童鳳策卽踐金沙仙女鸞衣還窺石鏡巖莊轉梵杳冥松桂之墟磵石棲橰寂寞蕂蘿之院法鼔奏而寒山曠洪鐘鳴而曉壑靜赬苔翠蘚具不盡之靈衣石乳瓊漿入無生之妙饌肅肅焉遙遙焉信調禦之珠庭而列眞之甲第也爰有上座玄鑑法師等並六塵無我四諦非他奉幹越之微言守楞伽之奧府法雷潛吼鼔動風煙慧日揚明照臨丘壑靑漢坐定見心宅之恆靈丹洞行忘覺身城之每化須彌不動迥鎭閻浮闍崛安居下觀忉利開四生之廣路敍六趣之彜倫足以遵揚眞績恭宣來命者矣縣令栁公諱明獻字太初河東人也太玄降气中黃授彩襲周魯之榮基吐河汾之靈液四科髙第振風翮於三冬萬室崇班局云驂於百里旣而政成黎頌道洽甿謳假無上之幽筌毗不言之景化弦歌在韻將寶偈而齊歸銅墨成章與梵天而共貫瓊波湛淡沃蕩云雷珠灌蕭條蔽虧煙雨貞機罕應良談於好事之遊朗調多奇髙賞盡名山之曲下走東臯事失南州塗窮歡孔席之棲遑笑楊岐之浩蕩薄遊玆邑喜見髙人三接而定琴樽七縱而擒風月林宗有道相期淸濁之間平叔能言見許天人之際從容宴語契闊胸懷欣性情之同冥感形骸之共遣𨿽玄都妙域已貴於忘言而義塾文場竊申於知已敢作頌曰

妙象無倪神功有渉湛淡名器崩騰事業慧路翹車禪河■﹝舟羲﹞檝控引羣品輪回庶劫縱橫宇宙反復山川言因境立道寄形詮爰稽福地式揆珍田丹溪漏日碧洞棲煙闍都玉檻須彌石室榛灌溟蒙風雲蕭瑟睟容乃眷禪徒有謐葉磴三休花巖四密崇巒架殿疊嶂營樓千楣鳳起萬栱鸞浮星開紺髮月湛靑眸神宮不夜邃閣長秋戶臨重崿牕分絕嶺半漢香浮中天梵警鶴林聖迹龍泉佛影鳥思山空猿悲峽靜森森巨柏落落長松月出東岫霞生北峯山人自狎野老相逢白雲屢斷靑溪幾重彭澤之令臨卭之客比徳山藪重規泉石法宇成言慈門致役糠粃吏隱薜蘿心迹吾生擾擾與道遑遑殷勤頌詠惆悵津梁投功翠碣助化玄場百年之後苔蘚蒼蒼

王子安集卷十三

●欽定四庫全書

王子安集卷十四

﹝唐﹞王勃撰

○碑

梓州玄武縣福會寺碑

若夫考龍圖而括運撫麟筆以傷時天地閉而賢人隱周孔逝而微言絕豈非太階無象三辰鮮逌敍之因滄海爲陵百川有橫流之勢況乎法身長往顧糟粕以空存化迹繁流仰舟航而遂逺𨿽復功推八正猶迷鶴樹之談道亞三明未覩龍宮之籍則有妙音難遇瞻雪嶺而投軀眞諦希聲仰雲山而破骨優塡企景新雕白玉之龕般若尋風而化黃金之像三千寶座回出天宮八萬珍臺遙臨淨域非惠圖之冥感孰能臻於玆乎福會寺者隋開皇中之所建也爾其峯巒地列東分井絡之光樓雉雲橫西睹禺同之奧北彌丰邑裏閈千甍南控平江波潮萬里擁亭臯之絕勢升林野之殊形肇開修竹之園式揆旃檀之剎法川髙辟慈宮峻敞文璫寶綴環日月於重廊翠栱丹楹起虹蜺於復殿眞容俯映福眾爰依梵筵交燭禪房互啟山神獻果還棲交露之臺天女持香卽遶飛花之閣輪輝夜滿抽紫熖於金山毫相晨臨發珠華於玉地爰有縣令栁邊河東令族大業之年來光上邑髙人奉檄功爲銅墨之先令宰鳴琴課穆弦歌之最眷香城而惻念披道肆而驚魂示懷延奬思弘末敎乃於寺內起重合一所乘煙置臬揆日端繩層榭三休琱檐四注奔星掛廡混珠网而同歸明月窺軒雜璇璫而共貫仍抽麗筆俯刋貞琰詞源迅委振法海之波瀾義宇宏深接禪宮之閫奧昔者陶潛彭澤罔聞仁祠之風潘嶽河陽未入菩提之域兼其美者著在我栁君乎俄而帝隋方否三官失龍鳳之圖皇業未昌九野被豺狼之毒𨿽復餐砂茹石窺劍道而回心蜂聚梟騰指銅梁而革面自非法云西睠潛銷火宅之氛慧日東來回朗昬衢之景則安能冥資福地顯沮魔軍波淸於振壑之隅燎息於炎昆之曲洎乎大鈞無事神器有歸淸玉戶而帝寰中轉金輪而王天下玄場佛境與天壤而惟新鶯樹雞林共風雲而攺旦功旣成矣時旣貞矣紫宸有裕蒼甿胥悅都人狎至瞻鴈塔而歡心野老相趨尋鹿園而頓顙或至誠冥發爭知不盡之虛或道恩旁流竟委忘緣之施乃於寺內造菩提塑像一座實彭氏絕羣之迹洞參瑤銑體備丹靑得埏範之奇模盡陶甄之能事功分實相變入冥機丹果長春靑蓮不染靈儀若動似臨王捨城中神足疑行卽坐菩提樹下銀牀地湧寶帳猶懸珍木天成金花不落總章元年又奉爲皇帝更造八菩薩像成於淨境別峻崇堂而力寄羣緣功難獨舉遂令眾情馳騖空懷更始之圖靈座端嚴未得安居之地時有弘演上人自丹鳥下日昌帝籙於明堂靑鶴乘霄降仙苖於大室軒冕將風雲交映鐘鼎與山河共逺法師宿持眞諦幼挺殊姿拔五翳於長驅登四禪於回觀以爲徳因時建澄什繼踵扵西都道冀人弘林逺隨肩於南國痛迷生之詭矯悲正覺之陵夷思欲樹眞气於未萌緒崇因於已往徧遊淨境歷騁遐方至總章二年憇於玆剎身持寶印口出神珠心動巴南化行蜀右法羅潛舉馴鳥性於慈林慧鏡旁開息猿心於定水亦有情鉤五縛遙騰解脫之川想痊六塵回拔沈迷之域名臣長者捐玉佩於銀庭善女靈姬落金環於寶地貪機霧滌法施泉流林衡掄杞梓之材班匠獻鉤繩之巧千欒電糾萬桷霞張飛陸緣甍曾構架景瓊缸杳照乘紺壁而宵分珠箔重華掩靑疏而曉亂紅葩植井彩綴河宮丹桂承梁香交列肆夭倡梵樂肅然忉利之天藻蓋琱璫煥若摩伽之殿豈精力之玄感而神化之曲成乎直歲寺主等州閭盛族鶖鷺榮因升慧圃而功成踐魔庭而戰勝排四門而獨往共極邦緣攀十地而遐徵同趨覺路縣令虞洽旌旗百代劍履三朝匡帝座而南徵擁臺庭而北面星像垂祉川嶽載靈豫章七歲麒麟千里雄情負俗郁王佐之宏圖英識邁時得公門之逸气旣而拂衣華族入天邑而觀光列板仙臺出靈闗而作宰泉魚狎夜多單父之深恩隴翟遊春嗣中牟之善政有條不紊施緩政於繁繩斷訟有神下髙鋒於錯節因以激揚大化潛滋比屋之封光啟令圖預積攀輪之慕縣丞裴休家接朱欄譽流丹闕軒裳照緒忠孝榮門鳥鳴有伐木之歌龍文非刈蓬之具髙材列務盛徳分司翰墨不足畱神琴罇申其徇性十旬休沐奄有泉林千里邀迎乃疲風月靑驪蹀躞終噴玉而懸云素鶴徘徊具銜珠而犯露加以沈研有地題橋八解之津誘勸無方叱禦三乘之路故能使幽明仰徳法俗依仁攀海袛而如歸挹衢罇而下瞰鄕望等龜靈髙族驥子名家闗錦室於中堂分綺疏於甲第或望雄都鄙代列歌鐘或業預云雷門藏璽詔文場促席有江漢之英靈武觀連衡得岷峨之銳气並能馳心彼岸欲臨海而褰裳投足化城下悲思而反■﹝衤央﹞下官薄遊江右旅寄城隅懷道術於百齡接風期於四海依然梵宇欣象教之將行莞爾公庭惜牛刀之遂屈𨿽文殊辯論妙懸解而忘言而伯喈雄管敍眞宗而罔媿敢巡此義乃作頌云金堤迥邑玉峽長瀾城闕紛亂江山聳盤云屯勝邑霧啟禪壇右縈層雉左控崇巒竹園精舍檀山香合萬栱騰虯千楣跂鶴晚星疎翠朝霞泛雘鼓奏泉流鐘鳴霜落時經失道代歷交呈神宮不撓法眾無驚金輪邃曉玉鏡施明功照佛剎化被王城帝圖冥運眞儀浚發貝齒含星流毫推月鳥離山扃龍還海闕寶樹刑畱天宮匠設爰有眞人式宣慈主發迹江甸馳聲蜀宇望逺連規攀澄襲矩力窮興道功周廊廡羣緣肸蠁眾福氤氳叢楹列電髙棟銜云銀龕曙撫玉座宵分瓊璣有爛藻繪多文郁彼巗邑猗歟上宰松桂連華鴛鸞集彩禪津有裕至公無待火宅可辭舟航斯在我之飄寓邈矣來遊山川俯仰道義淹畱承風郭外撰綴江幽玄機勝筆天地相周

梓州飛烏縣白鶴寺碑

原夫玉都瓊室紫垣光大帝之庭金闕銀臺玄壁杜羣仙之域故能使神明有宅駕日月以長驅鸞鳳知歸撫云霓而上出斯則曾巢瑾穴上皇迷棟宇之尊考室靈臺中右識巖廊之貴然後冕旒前序提四海以爲家登步大階列千門而有閱況乎■﹝山耆﹞山形見旁行艸昧之先徳水源深光宅乾坤之右𨿽鶴臨西閟龍宮與王法同亡而象化東流鴈塔與遺儀繼起白鶴寺者蓋菩提寺之餘址梁武皇之所建也香城福地之舊三巴五蜀之湊裂岷山之奧域分井絡之榮光西包玉壘之墟北瞰銅陵之野南扃列第門庭萬家東戶連峯岡巒千里實伽藍之勝迹得迦衛之英模慿絕磴以圖規俯長溪而作固自金陵不競玉鏡無章城池興南露之悲亭障切北風之候崩山鬭水觸地网而三分墜月奔星劃乾綱而五裂中原錯戾慈門爲虎豹之墟滄海橫流定水穴鯨鯢之浦懷山旣蕩法眾咸淪林院榛蕪軒堂委寂遂使悲生棄井堙玉甃於三泉嘆積爲山移瓊峯於九仞皇上攝千秋之寶運緒三聖之宏機挾宇宙而先神禦雷風而首出靈功不宰華夷沾共貫之恩至道無私霜露得平分之序考禎圖於日愼寤寐同符稽妙冊於年刀幽明合貺然後東巡巨鎭追六聖而撫寰中南面天壇朝萬方而小天下皇威旣暢寶應齊歸川嶽薦靈風煙動慶丹烏抱日疑增帝閣之華素鶴低云若赴仙庭之會昔白魚黃竹業未峻於封崇赤鴈芝房名不登於梵宇爰徵瑞典肇錫嘉名重興波若之臺更起招提之院金繩夕布綿秀嶺以開壇玉牓晨舒擁回峯而辟戶爰有弘演上人者法門之秀士也行起常凍思越恆饑悲淨域之爲墟喜皇波之普泛縱還舟於苦海驚浪旋夷比歸馭於邪山靈闗非險於是淨財云委眞眾煙馳如趨摩竭之宮似向毗邪之國縣令梁弘悅首加甄緝縣丞梁敬一親昭施典上慿天旨爭開舍利之壇俯會眾心競起須彌之座禺同故嶺石鮮堅華廣漢余坰地多疎斥事闕經始人懷袛懼重階不就空思天室之氓寶像無資未獲黎陽之士豈非冥期肸蠁功參造化之外故能果唇間發運眸周映貝齒含滋璇毫起照三十二相臨玉座以相輝八十四儀擁金山而圓立層甍四合爍奔電於丹楹復殿三休絡浮煙於翠幌因髙積磴疑遷倒景之臺架崄連榮似立迎風之觀琱檐競注縈霧道以龍回繡桷爭飛傃云衢而鳳矯寫歸禽於寶鏡誤接朝鸞圖走獸於文璫疑棲夕兔雷霆蓄泄裁臨承澑之間煙雨飛浮未出層欒之下耀丹靑於菌壁妙迹疑存炳銑鋈於蓮龕神輝自燭鏘鏘櫩鐸聲傳桂葉之風熖熖山鑪气結松陰之藹仰眞容於始旦滿月晨昭窺列棟於方宵長虹夜發香泉激澑有符溫淨之池珍木成行無忝袛園之樹信煦尼之別府實兜率之殊庭者乎愛友上座法師等情機藻瑩戒律圓明披玉笥以研芳候瓊鐘而肅慮禪姿曉映依稀同雞岫之前梵唄晨臨髣髴像魚山之曲縣令獨孤儉等或鵬垂待運終燮道於中臺或蠖屈求伸且毗風於下邑鄕望儀曹等或鹽泉錦室家稱三蜀之豪或抱朴懷仁譽擁雙流之美或以爲山川肆踐猶紀石於弇州陵谷生哀尙沈碑於峴首況乎徳因時盛慶流封拜之辰名爲功登事屬文明之運豈可使璇猷被物終昧燮於玄機金字韜華不題勲於翠琰敢作頌曰

睿塗菌藹靈機翕忽玉架天都金裁地闕法玉利見香城繼發鴈塔齊雲龍宮瘞月長江近域廣漢遺居禪扃共往梵宇全疎迹均梁后義切秦餘山川牢落榛莽丘墟有聖聿興惟皇降撫因天因地爲雲爲雨日觀龍驤煙壇鶴舉肇開嘉號重光淨土猗歟上士道場眞政物觀成章子來興詠土石呈彩人靈合慶寶座晨嚴金山夕映紫微分殿靑岑曜郭復岫榮樓攢峯跨閣月低璇鏡星連寶鐸彩鳳將飛蟠虹未落森沈桂宇肅穆筠壇花明桺砌葉暗朱欄溪畱夏雪澗咽秋湍山虛梵冷谷靜鐘寒法眾爰依禪徒戾止望風三蜀徵塵千里頓首玄墀歸心翠扆業超有色功齊無始偉哉冥化妙矣能仁去來均迹前後俱身寂滅爲樂般若爲因題芳翠琰敢詣靈津

梓州通泉縣惠普寺碑

若夫玄機黙運披睿烈於三精素鍵濳融肇神功於萬彚則有靈期肸蠁龜龍負河洛之圖帝緒氤氳賢哲舉乾坤之策𨿽功懸日月終植軌於寰中業靜云雷未逃規於象外爾其譯雉林之寶偈詮鷲嶺之眞圖抽紫玉於禪山朗玄珠於智水不生不滅光臨妙物之津無去無來浚發乘時之契仗三明而獨運施洽平分據二諦而同歸功超邃古故能使三千法界向風知袵席之師百億大王聞道失巖廊之貴非釋迦之神化其孰能與於此乎旣而正法將隠微言不嗣應身旣沒遺儀間起恆星夜掩西天銜風霧之悲夢日宵成東漢肅壇場之禮繇是鹿園曾敞象教旁流宣妙奬於希夷範靈蹤於顯晦瑤龕寶座光華震旦之墟鳳剎蜺裳斧藻閻浮之域其寺蓋梁大同年中所建地分彭蜀嶺對岷峨慿廣漢之遺墟籍犍爲之舊壤西馳峭崿山連白雉之郊東赴長川江走黃牛之峽崇墉卻峙之勢庭衢四會勝裏九曲之分閭閻萬積危冠袨服參差軒蓋之前露渚風畦隠軫亭臯之望是惟先鏡實啟香城煥若神明恍同化出紺壇煙屬疏絕合而三休紫殿云深徹回廊而四注重欒復棟霧緝霞張繡桷琱楣鸞伸鶴跂珍臺控景羲和獲練轡之因綺榭裁氛屏翳得停鑣之所連甍積翠交玉鎖於星衢洞戶流丹綴金鋪於月竇垂珠网露傍傾漢浦之琛列鐸吟颷上合鈞天之樂固以輪奐之美冠眞宰以先鳴琱範之奇告靈基而得雋乃造彌勒下生像一座相好端足華姿朗備貞觀末年靈暉繼發房籠匝曜疑連不夜之城戶牖皆明似出重昏之境自非理參幽贊道葉冥機宣佛鏡於無方演慈燈於已絕豈能寫丹靑於實相妙色長存圖銑鋈於眞容神光不昧若乃時暄福地低落照於晴暉候肅禪房泛初華於霽景千千寶樹若在雙林一一妙香仍淸八味山暉傃脫跂葉嶼而相鳴野燕迎晨拂花簾而自樂松楹秀蔓曲成蘿薜之衣砌石生蓮直起芙蓉之座則有拖身童子戾止巖扃忍辱仙人來儀磵戶都人野彥希梵席而投裾趙美燕余望齊庭而繼履莫不靑鳬委貫俱欣不捨之壇紫貝兼明共化無緣之力故能使琱形畫塔象設年滋彩帙瑤箱龍編月久豈西周之道備南國之風成者乎爰有寺主等覃機色外練迹塵間浴甘露於心田集祥風於性宇棲情不二忽起初地之權授手大千猶擁彌天之具縣令等或公侯百代玄貂列駟之門或文史三冬吐鳳回鸞之客銅章墨綬任切臨人鐵印黃簪功宣陸漸局牛烹而待價肆蠖屈以求伸揮鋒九仞之隅作鏡雙流之外錄事抑元等丹軒紫紱家傳方面之勲驥子魚文地列膏腴之右昔承隋運屢委天書爰自皇初顓流帝禮等賨渝之奉漢類微濮之匡周咸申白馬之盟並受飛龍之托故能遺風罔墜代濟其美望重西南功宣法俗咸以爲弦歌小政猶篆徳而垂芳鐘鼎微榮尙銘勲而作鑑況乎神威自在方傳宰匠之功豈可棟宇常存不勒山河之贊爰托幽鄙奉揚徽猷敢宣此義而爲頌曰

天地定位君臣作極道在巖廊功沾寰域尙淸皇盻猶歌帝力況我能仁惟神不測誕生迦室利見王城機覃有應業會無生長驅定境振旅魔營恩兼動植勢絕隨迎燕山傾仞鶴林埋景慧日西沈慈波東騁競窺靈相爭參佛影月殿分城云龕動嶺長江舊域廣漢遺區川分潼峽塞接岷渝閭閻四會亭障威紆爰開寶地實控名都霞墻百雉云甍四住紫闕尋煙赬樓結霧波流虹起雷奔蠖步网罩星鶉璫棲月兔靈機藻繂禪室安閒琱金範玉舉翠浮丹神宮不夜虛室長寒光超有色貺出無端淸露花徑飛泉葉戶磵緑苔秋山蒼樹古茫茫庶類巍巍淨土鵝鷺同歸華夷共聚第一義諦寥廓法門迹離生滅思舉乾坤情迷則復道在爲尊惟名與器萬古長存

王子安集卷十四

●欽定四庫全書

王子安集卷十五

﹝唐﹞王勃撰

○碑

益州徳陽縣善寂寺碑

若夫玉繩髙曜分寶歷於皇階金榜洞開道璸暉於帝幄𨿽復蒼梧北望湖湘盈舜後之歌綠荇西浮江漢積文妃之頌未有激揚煩蔭棲妙果於香城揮發蓋纒樹冥基於淨域則紫房丹室猶居毀宅之間朱紱瑤筐未出塵籠之際我國家鳳翔元气駕黃幄而層飛龍躍太虛絕蒼根而止傃文皇帝以八才禦歷光升岱野之榮文徳後以十亂乘時恭贊塗山之業握仁王之寶鏡日月重光驅梵帝之金輪雷霆靜祲湼盤甘露承眷而宵流般若靈音雜祥以晝引蛟臺蜃閣俄交震旦之墟月面星毫坐照毗邪之國善寂寺者蓋舊寺之餘趾梁武帝之所建也爾其碧雞仙宇分絕障於金堤石兔遙源控長江於玉峽封畿四會龍坰捨衛之壇裏閈三分鹿野經行之地洎蒼鵝上擊銅馬交馳祗園興板蕩之悲沙界積淪胥之痛火炎昆嶽髙臺與鴈塔俱平水浸天街曲岸與猴池共盡山川隠嶙空傳鷲嶺之基灌莽蕭條非復鶯林之樹武徳伊始君子道亨正皇極而撫寰中登太階而臨天下函闗云物更逢眞聖之期井絡星辰重集會昌之運𨿽開基撥亂獄訟知歸而繼絕興亡經綸未暇先皇統業貞觀禦宸奉文物於三天布聲名於十地參羅上下充槖鑰於襟懷八部神祇薦圖書於掌握皇寶降地花升含生無昏墊之虞法眾有來蘇之望俄而後庭構癘椒房穆卜六宮震恐三靈愕眙馳瑤展幣有事於羣宗碧劑玄鍼無徵於眾術帝乃降監回慮屏璧與珠追勝迹於靈闗事良緣於福地爰紆聖綍重啟禪宮峙璇剎於將傾鎭銀繩於已絕絲綸旣洽棟宇行周坤徳用寧陰儀再朗於是林衡授矩周官詮揆日之工梓匠揮斤荊客煉成風之巧重楹畫栱坐出天霄復樹文閨俛臨電宇顯慶中縣令蕭君道弘理鉤繩於日用慿藻繢於天成仙官之妙匠可尋盧捨之神模不墜琱甍鶴翥曳珠网於星津繡桷虯伸吐璇璫於月徑緑房丹鎖彩綴晴霞紫閣靑疏光含薄霧春風瓊樹香飄席上之蘭秋水銀塘影數軒中之芰晨光轉卉翻寶字之龍花溽露低枝蕩眞文於貝葉天童潤色黃瑉碧玉之壇海聖彌縫師子龍王之會建靈幢於厚夜琢飾年深懸法皷於迷津規模歲逺時又於佛堂東壁畫二聖僧丹靑未畢大啟神光鄰玉麈之崇輝發金龕之實相朱軒夕朗似遊明月之宮紺宇晨融若對流霞之闕繇是岷英蜀秀攀講序以云趨帶燕裙鸞仰齋庭而霧合貪機大阻淨施旁流綺羅分解佩之因軒蓋得捐金之所靈妃翳日捨翠幄於香筵仙客停雲落霓裳於寶地自非衝姿密契景應濳周豈能昭義祉於氤氳動玄機於肸蠁者也爰有上座弘一節並沈研性符隠括仁棠凝妙律於神珠肅靈椒於寶印太昊奉檝截苦海而橫流風伯扶輪歷邪山而效駕騰燭龍於慧炬俯鏡重昏奏鳴鳳於天歌下淸羣籟摩珍在握遙臨七寶之宮正覺爲心俯辟三乘之路湛衢罇於忍地品藻雞園推水砥於言河扶持象化縣令宇文某河南人也帝隋尙書之元孫皇唐侍中之令子爾其虹旗萬里禦六气而鵬翻霜戟千羣擁三州而鶚視帝葉皇枝之重對越乾坤金縢石匱之功光華宇宙公上流提慶中和毓祉見鐘鼎於南鄰奉軒寰於北闕云姿月步下瑤澤而追風雪羽霞翎歷珠田而矯霧芳蘭公子卽以地業髙人幽桂王孫卽以琴樽待物敍徽猷於禮樂則爼豆縱橫談賞契於林泉則煙霞咫尺自裁聲百里揆化雙州收武城之故事擇中牟之令典仁風易狎候丹翟於春坰惠化難經佇靑鸞於曉墅山巨源之逺量嘯傲行藏謝太傅之髙風從容語嘿縣丞王敬衣簪舊族孝友名家白虹緘抵鵲之光紫電蓄衝牛之气七年髙秀拂層漢以非遙六月雄圖擊長波而未逺鄕耆等少承榮緒中區勝族門稱東別之標地接西隅之向嚴君平之履道盛徳家傳秦子整之談天風流代襲咸以爲妙圖眞諦事出於無名翠琰玄碑道凝於不朽弇州北跨猶疏騄驥之銘文石東區尙勒元龜之頌況乎玉衣流慶事屬於仙幃金屋延祥福纒於梵宇爰求勝筆載記芳謡下官弱植少徒薄遊多暇薜蘿人事空餘江海之心筆札神交尙有淵云之气相如謝病訪詩酒於臨卭夫子棲遲聽弦歌於單父羣公以道之存矣思傳記徳之書下官以文在玆乎願展當仁之筆其詞曰

蜀嶺東漸岷山西積月峽星橋勝金孕碧肸蠁靈兆丘墟梵迹鴈塔推基鹿苑遺迹肅肅黃運英英文母配幹垂慶儀坤握矩寵照香城仁沾淨土爰光大壯聿求多祚靑牛福地白鶴禪林重扄霧敞復殿云深龕雕翠玉剎樹黃金龜鏡夕照鳳鐸晨吟慧樓彌望化臺出沒棟列長虹窓棲明月果唇周映蓮眸間發雨霽猴池煙生龍窟肅穆禪眾優遊令宰方駕康衢連舟性海鷲嶽增飾雞林潤彩藻繪相尋丹靑盡在我今懷矣窮路何岐承風詠徳展義陳詞百年心事千載風期東西南北棲遑幾時

益州綿竹縣武都山淨慧寺碑

原夫帝機寥廓云雷驅妙有之功正气洪荒淸濁構乾元之象融而爲川瀆結而爲山嶽五城韜海接昆閬於大都八洞藏雲冠瀛洲於巨闕造化之所偃薄靈谷之所啟處極緹油而縱觀詠頌寧殫出宇宙而髙尋風煙罕測是知玉巵無當遐荒非視聽之津金牓所存城闕盡江湖之致何必九虯齊騖直訪銀宮八駿長驅遙臨石室武都山淨慧寺者梁大淸年中之所建也名山列嶽之舊仙都福地之湊黃龍負匣著寶籍於經山紫鳳銜書蔭榮光於井絡須彌峯頂仍開梵帝之宮如意城中卽有經行之地爾其盤基跨險列嶂慿霄日月之所竄伏煙霞之所枕倚飛泉瀑澑蕩滌崩崖緑樹玄藤网羅丘壑飛塵作气被萬吹於中巖帝琰司寒宅千霜於北谷丹梯碧洞杳冥林岫之間桂廡松楹寂寞風塵之表是稱英鎭實瞰崇岡閭閻當四會之街城邑辧三分之地綿磎錦瀆下浸重巒玉阜銅陵旁分絕磴山川絡繹崩騰宇宙之心原隰縱橫隠軫亭臯之勢頃以黃旗夜徙紫蓋晨傾九服失圖三靈在疚姦臣躍馬據折阪而吟云壯士聞雞擁陽闗而嘯雨岷峨失險化爲鋒鏑之場江漢橫流非復朝宗之國禪宇繇其覆沒法眾是以凋淪國家奄有帝圖削平天釁紫宸反照皇階卽敍萬國順百靈朝幽顯再立華戎一揆燭龍韜景避堯日於幽都云鵬斂翼候虞風於晏海以爲軒階具美功窮望祲之臺漢道兼弘力盡祈年之觀爰經寶地大啟祥宮撫香象而髙視鳴法螺而再唱龍垣淨土連帝道而重光鶴苑崇基脫皇居而首出況乎山精舊壤下鎭偏隅天帝遺墟上干躔次王捨城之宮闕白玉猶存給孤獨之園林黃金尙在法物繇其大備盛徳所以相尋株兵奉天藏之圖泉女獻山祇之籍離亭合榭因岸谷之髙低疊觀連房執岡巒之曲直丹崖反照畫栱相臨綠障斜煙雕簾間出丰隆曉震次復澑而淒皇列缺晨奔望崇軒而愕眙千香寶樹自起風煙九乳仙鐘獨鳴霜雪銀龕佛影遙承鴈塔之花石壁經文下映龍宮之葉虹生北澗卽掛新幡鳳下東岑還棲舊剎若乃尋曲■﹝山弗﹞歷崇隈周行數里直上千仞蒼松蓄吹臨絕徑而疏寒黛筱防煙繞回疆而結蔭春巖橘柚影入山堂秋壑芙蓉光浮水殿亦有山童采葛入丹竇而忘歸野老紆花向靑溪而不返山神獻果送出庵園天女持花來遊淨國實杳冥之祕訣托幽深之逸境豈直淮南桂樹暫得仙家江左桃源終迷故老而已爰有寛闍梨者俗姓楊氏其先華陰人也因官徙地家於綿竹山分太華水帶長汾川嶽會同風雲感召玄經素論侍郎居八俊之英綠綬黃軒太尉列三臺之首法師玉函降彩金瓶探色振八解之遙源踐三明之廣路靈機入證窮象載於初髫妙諦因心釋羊車於弱冠三千法界繇廣位而出無明十二因緣自普濟而登彼岸弘宣誓願大振沈黎揮覺劍而破邪山揚智燈而照昏室彌綸所被白馬盡於禺同權漸所開黃牛至於嶓冡虔誠樂土憩影玆峯乃以貞觀九年於寺西院立七佛堂一僧捨星毫動牖月面分階彩鳳銜旒神龍負塔飛煙湧座龕龕忉剎之天香霧成臺樹樹菩提之果朝散大夫行縣令淸河張楚親承妙業俯刋貞琰林宗有道伯喈無愧法師夙機少悟應變多奇玉山中斷瓊林下雜支道林之好事語嘿方融釋慧逺之髙居風埃遂隔洎乎坐忘遺照返寂歸眞城肆颯然若遺空山黯而無色豈直巖枝泣血磵戶摧梁而已哉縣令劉照彭城人也自碭山仗劍綰鳳歷於雲臺春郊授鉞嗣龍圖於白水玉壘三分之冑下雜公門金陵一霸之基旁參帝緒翠緌丹紱歷今古而先鳴人傑地靈冠山川而得儁君膺嶽瀆之秀挺風雲之會昆溪劍鍔直照胸襟楚澤珪璋潛周履行魯恭明徳方升漢輔之階潘嶽能文且職河陽之縣仁徽可被闔境仰其風猷威徳所加百城疊其霜彩尙乃康莊妙域光開不捨之壇舟檝愛河昭暢無生之業痛鷲林之殄瘁悲象教之榛蕪爰命緝興式光泉藪虎溪龍澗近分廬嶽之圖金闕瑤臺更討瀛洲之記銘曰

武都仙鎭龍墟粵域邑動香城山開淨國澗流百道峯云五色谷暗藤斜山髙樹逼千楣鶴列萬栱星懸分林構址接磴開廛臨階竹樹遶棟風煙龕前怪石塔下秋泉緑崖疏徑靑岑拒室霧道相縈煙房互出葉濃磎淨花深嶂密鳥度難尋猿驚易失檐分石竇地絡金沙丹丘抗月碧洞棲霞松開野路桂列仙家仙壚柏葉寶座蓮花砌因巖曲橋隨峯返果出天廚香來仙苑玉鑄啟曙金璫照晚谷思鐘張山悲鐸逺閭閻踐勝銅墨髙情聲飛別邑望動専城懸金道肆刻石山楹千載之後吁嗟令名

梓州郪縣兜率寺浮圖碑

若夫仙樓白玉■﹝穴上幻下﹞冥昆閬之墟神闕黃金寂寞蓬瀛之浦斯則岡巒髣髴稽鳳冊而空存島■﹝山上與下﹞慿陵艤龍舟而罕迨至若按皇軒於夏籙考璇構於殷圖周王北洛之官秦帝南山之合西京故事下聽雷霆東國余基俛臨風雨莫不陵遷谷變共榛灌而丘墟火絕煙沈與雲雨而坱莽其有據坤靈之寶位借神道之冥扶占象緯而圖基揆川原而宅址蜂臺映月還臨捨衛之城鴈塔尋云卽對■﹝山耆﹞闍之嶺成而不毀者將斯之謂與兜率寺者隋開皇中之所建也爾其林泉糾合之勢山川表裏之制抽紫巖而四絕疊丹峯而萬變連溪拒壑所以控引太虛蒸雲駕雨所以蕩泄元气涪江千仞波潮將旭日爭光都城百雉甍棟與晴霞共色信光造化之奇模盡登臨之妙境玄房霧轉抗金樞於桂岊之前紺殿星開棲玉剎於默林之下巖花落沼近拂天衣澗葉低陰斜籠寶座宵汀鶴警乘鼓吹而齊鳴曉峽猿淸挾霜鐘而赴節若乃巡碧磴歷玄階鎖窓澄彩瓊鋪洞照神姿滿月疑臨石鏡之峯眾馥揚煙似對香鑪之嶽信可下淸人境上配天都爲勝地之先鳴執名山之右契者也爰有信弟子某乙等夙祛塵网早植慈根悲梵室之未弘悼禪居之猶褊以爲上棟下宇河圖避風雨之災廣榭崇臺時令著髙明之宅是以菩提長者競潔捨衛之壇天帝人王爭辟仙宮之塔則知威容下麗羣生鮮瞻仰之因材朴重琱黎人有子來之地乃於寺內建浮圖一所某年月日鄕望等兆基弘願繼發淨因陵轢中天規模大壯髙列砌架回浮輊軒直上千尋周回百步占氛候景神祗葉幽贊之功揆墨端行班倕逞絕羣之思收岱宗之杞梓聚昆山之玉石土兼五色金逾百煉龍蟠萬拱策屏翳而髙驤鶴矯千楣冠扶搖而獨運重檐藹藹云將反復於欞軒洞宇寥寥風伯棲遑於戶牖仙娥去月旅方鏡而忘歸寶婺辭星攀圓璫而未返玄甍湛■﹝雨上對下﹞若鵬飛之戾九天丹檻聨騫如鳯翔之據千仞每至韶光照湛爽靄晴遙列郊墟於四野開雲气於千里風恬雨霽煙霧藻天地之容野曠川明風景挾江山之助則有琱簾繡軸排淨域而停輪寶騎銀鞍指珍臺而聳轡於是披岫幌抵巖扄攀翠復而三休步玄梁而十憩廊軒外敞淑气長延陰室中開鮮颷自激俯環瀛而極望積蘇非遙出云漢而髙踐靈槎可記眞福地之殊觀香城之巨麗者乎寺主等沈研二諦振耀三闗抵蒼璧於邪山攬玄珠於定水挹其流者曲成般若之緣承其風者浚發菩提之願長史河東裴某風神朗潤操履貞勤蕭條江海之心磊砢冰霜之節下岷闗而叱馭寄切全都臨蜀野而宣條功深半刺縣令衛玄海內髙流河東望族榮髙銅墨任屈弦歌浹辰而風化大行踰月而姦豪屏气陶濳彭澤自得髙人王吉臨卭仍延重客縣丞胡敬仁三河舊族一代良材提鏌鋣而願割局驊驑而待步江湖秋至方懷縱壑之圖海浪風髙未接垂天之翼鄕望等並中和受气孝友承家才稱江漢之靈地實岷峨之秀或以時良入選擢迹鄕鄰或以朝望來儀升名郡縣並沐康衢之化俱承比屋之封瞻彼岸而同歸登春臺而共樂咸以垣墉遽覆猶傳路寢之歌銀鼎俄窮尙勒靈臺之頌況乎崇基奕奕與天地而爭工層構峩峩配山川而永固豈可使弘規在我空存蔽日之基雄筆同時不借淩雲之气謹聞命矣乃作銘云

二象成紀三才定位開剖太虛導引元气紛紛化迹飆飆聖致行傑趣約歸同葉異法王西眷教迹東遊功超道茂義冠儒流丹靑旣備棟宇旋周梵宮霞積香閣星浮緬想蓬瀛金臺迥起曠瞻昆閬瑤房峻峙壯矣名都神居休止大哉英服玆峯誕紀金繩對嶺玉牓分岑松扄委郁桂幌深沈云龕樹晦煙洞花深重巒霧結復磵泉吟肅肅禪眾遙遙淨境鹿野經文龍宮拂影梵榛金室光來石井峽曉猿淸池曛鶴警岷峨舊族江漢英姿爭開法願重崇峻基占云接廡揆景分墀天人合應幽顯呈期靈思孤出神模獨湧霧積千楹霞張萬栱玉牖星羅璇璫月擁復榭龍蟠重甍鳯聳峩峩峻岊奕奕崇標琱簾切漢寶綴淩霄深窓閟景洞戶流飆銀缸夕映珠鐸晨搖我辭秦隴來遊巴蜀勝地歸心名都憩足甫逮鄕縣頻移灰燭聿從良時仍尋妙躅曠望原陸周流江泛桃李春風芙蓉秋水煙霞四面闗山千里他鄕寓目玆焉復幾

梓州郪縣靈瑞寺浮圖碑

若夫神州括地寰中分五嶽之圖巨壑浮天海上擢三山之秀造化之所樞紐靈仙之所窟宅故得昭灼天漢發揮雲气牛頭山者卽廣漢之名峯也圓裔幾乎數里直上逾乎百仞若乃巖泉銑石之什風煙艸木之狀傾九圍而得雋環四時而競爽蒼岑隠嶙旁分玉砌之階碧洞逶迆下掬金陵之苑實羣聖之所托也隋開皇中王秀作牧益州來窺勝地首旌嘉號仍疏淨域因危裂戶就嶺磴之成規跨險分榮借岡巒之迥勢工窮雕鏤妙出丹靑飛棟神行回甍靈構又於山頂別建浮圖隋運告遷明皇首出軒疏琱昧基砒堙蕪奄興宣榭之災施及栢梁之燼鄕望等馳心妙律夙契禪居悲梵宇之摧梁痛珍臺之絕構思弘法願重緝奇功黨且千家集惟巨萬以爲玉樓星峙稽閬苑之全模金闕霞飛得瀛洲之故事指香城而聳睇臨火宅而危魂參妙範於神明騁良工於宇宙飛亷按轡定樞梟於風衢羲和頓第揆鉤繩於日路雕檐畫拱龍回紫漢之間復澑重欒鳳舉丹霄之外瓊扉暮敞推日月於金鋪繡桷晨開落繁星於玉砌每至兩江春返四野初晴山川霽而風景涼林甸淸而雲霧絕沙汀道暖落花與新燕爭飛城邑迎寒涼葉共初鴻競起則有都人襲賞慿朱檻而披襟野客含情俯丹欞而極睇窮百年之後樂冩千里之長懷信可以澡雪精神淸疎視聽而息機心於紛擾置懷抱於眞寂者矣且勃旅遊岷徼漂舉涪鄕年晷一窮時灰七變王陽西上方驚斂轡之心王粲南徵實動登樓之思我之懷矣乃作頌曰

大塊甄成名山作寺發地龍盤幹霄鳳峙風雪萬邑岡巒千里絕域天成珍臺地起揆剎玄嶺圖基丹■﹝山畾﹞層棟崢嶸重檐■﹝穴上叫下﹞窱有隋紊歷重明攺照事與時遷迹從原燎義均除舊事切維新如或繼者代有其人聲飛隴蜀望動州鄰爭開爭施競植靈因控險裁標循危列構巖煙接廡峯云對澑鐸運星衢璫懸月竇紫軒霧合丹梁露透暮春疏節新秋戒序照蒲暄郊气銷寒渚樹濃鶯亂川長鴈舉流涕寫懷魂馳意與偉哉靈宇壯矣全摹窮髙極麗逺覽長圖賞因時合筆爲神驅有情君子誰爲捨乎

王子安集卷十五

●欽定四庫全書

王子安集卷十六

﹝唐﹞王勃撰

○碑

廣州寶莊嚴寺舍利塔碑

昔者萬人疾疫神農鞭艸而救之四維淍瘵夏禹刋木以除之豈非物外其性則道功出事愆其和則任迹著傍稽素篆仰叩玄扉卽時義而規大覺因彛倫而佇眞諦向使三災克殄八正咸修人握戒珠家藏寶印則三十二相不可得而視也八萬四千法不可得而聞也然則聖人以運否而生神機以道喪而顯況迦維授手摩竭推心髙張玅用之功自極橫流之獘蓋不獲已豈徒然哉故能業擁大千化形眞一繇樂推而起七覺因來蘇而坐三昩發揮五演以寂滅爲身常提挈四流用慈悲爲化迹黒風宵遁波旬忘反噬之心緑洺晨開天常識問津之所括夷塗於九相蹇步其安納慧略於重昏迷方自曉大矣哉應物而起興運而終至自於昆冥復歸於無物𨿽金沙宴駕雙林無可作之期而玉諜遺文六塵有經行之俗象法不可以無主微言不可以遂喪六千羅漢競結香緣五百仙人分開講肆星龕月殿俄盈震旦之墟鳯剎蠅旌坐徧閻浮之域屈伸闔辟其道矣哉夫寶莊嚴舍利塔者梁大同三年內道場沙門曇俗法師之所立也其瑯琊貴族則漢庭峻節祖徳猶傳梁甫髙吟嘉聲未逺法師夙登眞地深入慧門照果業於三明拂塵勞於八解羊車綺歲懸欣半月之詞鳯閣觿年已振彌天之響道惟堅固行乃頭陀百結斯安斥羅綃而罷禦十珍𨿽貴對藜藿而甘心於時以石應天人大弘緇侶法師至誠幽感獨步玄宗豈眞王公欽振錫之風固亦天子降同輿之禮寶瓶宵注則雨露隨軒玉柄朝撝則風霜滿席旣而素懷有在潛營擯俗之圖爰定我居首托棲霞之寺爾乃巖開石澑邑跨金陵魚峯多贊唄之歡虎溪有送迎之限紫蘿山徑居藏勝緣靑松磵戶坐諧幽致枕石潄流者久之原夫見化有緣應身欲謝昊天罔極追懷自逺故有諸天會聚共位神光列國交兵獨超塵刼譯求其致豈不深哉然則麟鳯下靈猶稱瑞貺玉石微翫尙勝精彩亦有楚鐸淪照擢紫靄以衝星周鼎沈華吐黃雲而噴景誠浩作者之述足稱希代之貴況乎釋迦妙相如來眞骨𨿽八萬四千之寶塔散在羣方而九十二道之靈虹終聞間出立誠斯應瞻庭廡而時逢非徳不鄰歷山川而罕致是以優塡頓顙思存電下之光波慝投身願奉巖間之影粵在梁武精求不暇以爲秦登碣石而事止尋仙漢索瀛洲而心非好善於是齋筵鳯設上祈忉利之宮講帳星隨下請龍王之藏輕賫棹海重賞梯山庶玉匣之全移幸金棺之半啟以法師智遺人我識洞幽明思假玅因冀通靈感爰承綸紼載踐滄溟過石門而右指歷銅標而左顧乘桴月沂戒楫星沼相彼遐陬實惟荒裔一音演說本承聽受之鄕五日繼明素隔照臨之域珍奇乃萃聖徳攸傳則知有感必臻信覃幽境不行而至豈隔殊方法師旣達國城式敷朝命受銑筐而頂禮撫瑤緘而跪發盡收其寶重載而歸亦猶珠匿獘衣須馬鳴而後用金藏陋宇待龍樹而方開梁氏之都玅箕而仰神光家之繇也【十四字疑有脫誤】炎涼可質往反九十旬楫柁不輟風潮八千里以大周三歲屆於玆邑法師性丰幽澹質固虛羸綿歷是淹疲屙屢積維摩見柄蓋伸方便之門道安謝歸思逺朝廷之事願居此剎有詔許焉仍分舍利俾弘眞福國惟甌駱郡實番禺爾其封疆跨躡之壯海陸會同之衝上當星紀下裂坤維階百越而鄰三吳軹雕題而陬交趾神化气色汀洲建不死之鄕舜禹精靈原隰現行宮之地閭閻霧撲士女云流謳歌有霸道之餘毗俗得華風之雜蜃樓髙峙猶埋夕帳螺臺峻績尙識朝基信夷夏之奧區而仙靈之窟宅也此寺乃曩在宋朝早筵題目法師聿提神足願啟規模爰於殿前更須彌之塔因緣盛力人以子來徵日官而正墨集風師而舉艸育王奔令掃地戶而獻神兵梵事馳心感天官而下靈匠崇階遽積寶樹俄周不殊仙造還如湧出故其粉畫之玅丹靑之要璇基岌其六時琱闗紛其四照仙楹架雨若披云翳之宮彩檻臨風似遏扶搖之路散華璫於月徑璧合非遙撥罾网於星潯珠連可驗玉虯承澑傃云竇而將騫金爵提甍拂煙衢而待翥瑤窗繡戶洞達交輝方井圓泉參差倒景雕鐫備勒飛禽走獸之奇藻繪爭開復地重天之奕懸梁九息良馬駿走而未窮疊磴三休的盧騁犍而知倦是棲銀槨用府瓊凾采捨衛之遺模得浮圖之故事爰自梁末以迄皇初城邑屢新軒墀若舊𨿽復百魔蜩沸聽皷鐸而懷音六賊蜂屯仰椽欒而革面多回淨施罕犯仁宮則知會吹及遐斯同偃艸慈云所潤豈直流根故能比蜀守之祠堂長爲典制均魯王之祕殿若有明徵而其作鎭一隅俯窮荒而獨秀盤基有地冠終古而長存者乎國家業擁神州建用皇極髙祖以援疑撥亂伏紫气而登三太宗以端拱繼明自黃離而用九皇上纘乾坤之令業振文武之英風太階平而百度理中國定而兆人樂時和歲阜邑頌塗歌以五刑不用六械徒設舟車四達誰論貢賦之差襟帶八荒非復華夷之隔天寶降地符升木石甄祉飛沈效慶𨿽葉和制變實類文思之功而持盈守成亦資連帥之助大中大夫使持節廣韶等州都督李某早登淸貫夙踐崇軒嘉猷回發於天朝善政果行於期月越溪仙鍔吐光芒而駭人岱嶺寒松排風飆以成性美哉稱繇功著鶻響徹於雲霄方爲時須熊軾疲於道路廣陵單轂如送張綱渤海亂繩復思龔遂王尊皁蓋欣臨折阪之前吳隱朱軿更集貪泉之右髙名夙著佛化橫飛羣盜屏迹而歸農姦吏聞風而去職京坻坐積圄犴濳回汲黯之臥淮陽直聞淸淨王堂之居汝郡但舉賢良用能使檻穽不施猛獸巡江而逺竄市廛無擾商旅倍道而相歡颶風寢毒炎埃罷厲人稱有道家實無爲加以援翰寫心自契眞亷之旨髙談見意不踰玄嘿之津學究儒林眞窮釋部知通人事且味禪宗道可以知歸物繇其顯會是歲也忽於此塔重覩神光玉林照灼金山具足倐來忽往類奔電之含云吐焰流精若繁星之轉漢傾都共仰溢郭周窺士女幾乎數里光景動乎七重實孟冬之日也觀夫至道不私瑞生必繇乎樂國慶基有會福至必依於善人自非化足動微教非飾迹何以發眞如之盛契壯實相之輝華在昔鳯集潁川宣後歸功於良守龍遊湘浦章帝布徳於賢臣歷選前猷玆爲故實然後上和下睦主聖臣良滅火返風𨿽有辭於進讓母修子應亦何愧於當仁至於百越衣纓三闕耆老或代道篁竹气推丹桂之城家擅芝蘭名動蒼梧之野出平原而祛甲擁崇闥以鳴鐘並爲蕃部之恩親覩招提之瑞同祈介福共潔齋壇罄龍象於南州盡衣缽於西竺會吞方仗供備盂蘭法鼓振而沙界肅洪鐘鏘而鐵圍淨玅財爰捨法施爭流華轂牣於香城文駟塡於寶廐鏹藏巨億更入僧田價直百千還登佛座豈徒照車十乘列隨氏之明珠盈篚萬金積大顚之寶具而已朝散大夫守長史某地乘華緒價揠名流豫章擢而成幹騏驥生而躡影山濤天骨無情吏隱之間王衍風神自出塵埃之表自沗榮嶺海作式瀛幽略其小術包其大體振溫良之逸步得毗贊之弘綱布道移風善寵邦政歸休置驛獨守家聲然則野老行歌𨿽致功於露冕藩君坐嘯固藉美於題輿化成異壤抑繇同徳故能道揚法教揮斥蓋纒家懷方廣之恩人慕韋陀之學傳燈繼廣曵組成陰下逮府僚旁周縣寀並志薫修同希福慧可謂爾之教矣何日忘之者乎時有明威將軍行禺府折衝都尉李公天子之舊屬朝廷之夙將也靈根自逺聖族多奇受睇眄於甘泉奉衣纓於平樂靑龍帶劍光超殿閣之榮白虎銜珠早陟齋壇之寵自臨閫外作鎭邊城湟水樓船遂勞都尉灞陵車馬尙識將軍魂驚斷雁之峯恩盡沈鳶之浦濡鱗涸轍處定水而彌勤撫翼香林在窮途而更切頻光法會薦委珠珍護持攸仰招提是屬其兆基也如此經綸黼藻其大矣哉爰自上座實綸等並妙根宿植勝果將圓翰飛般若之林髙步檀那之舍慈衿宻洞散明月於談筵智鍔相輝化繁霜於寶刅思琱琬琰式播徽猷弟子家嗣太邱沗閨門之薄宦地連脽渙竊藻繪之餘工爰托下才用旌髙躅豈知仲宣旅泊方銜深井之悲長卿罷歸空負淩雲之气我之懷矣乃作銘云

太息頹運嗟呼失道徳獘爲仁物壯則老縶猿情暗求鴞計早赤水沈珠玄邱墜寶皇矣妙覺蒸然應期宗深微妙業奧慈悲燃燈匡俗捨筏濟時湼盤不住般若無思俯迹見生和光不滅色音𨿽昩規模尙切猗歟上人穆彼惟新智傾八藏心超六塵淒涼毀宅解脫迷津鴻冥佇想龍蟄存身靑蓋遺邦黃旗故服原隰形勢江山重復磵戶秋明巖盤夜燭皷鐘於宮聲聞於外聿求紫闥言尋丹瀨絕域棲遑驚濤顚沛至誠冥感神珍顯會甄陶設險翼軫疏源尉陀余國盧尋舊邊邑居雄盛人物殷全是惟樂土實曰龍川護持靈剎莊嚴寶塔基構鼎新亭欒櫨嶪奔日宵排歸云曉納架壁三休連甍四合分惟星紀境控天池棟宇綿邈衡津推移神機丕應瑞景潛儀光合玉廡彩動金枝凡我僚庶同嗟權實周顗情勤王蒙思逸咫尺幽鍵往來靈室共蔭法堂俱歸慧日四維信受三明弘益貝葉紛綸龍華舄奕講肆宏敞齋筵巨翼供引純陀飯回香積天人合契幽顯同心傾家奉賄破產移琛軒裳夐騖纓佩交臨蘭薫習逺檀那意深偉哉連率衝乎徳化職重隼裳秩遵熊駕酌貪貽則還淳息詐道濟香城禎凝寶捨琳瑯什種杞梓緇徒調輕僧會辧折文殊奔螭易失令鼠難拘願刋貞琰永冠康衢伊我窮途欣玆勝謁文休泛海仲翔遊越尙想知音有懷明發謬惟雅顧叨陪天骨爰抽弱翰式敍髙蹤孤音易竭獨賞難逢思起王粲悲生蔡邕豈無章甫誰適爲容

○行狀

常州刺史平原郡開國公行狀

某州縣洪飆未翔靈鳯垂翼景云不燭神龍宛頸豈非時不可以茍遇道不可以虛行聖人作而萬物睹神功資而百寶用是以山川倒徙太階懷息亂之臣天地離乖元首佇康時之具則有得其數者於平原公見之矣自星虹沓祉開寶歷於軒圖雷電窈冥載休徵於魯讖龍驤鳯起霸王存玉壘之云紫蓋黃旗王迹著金陵之野故得卿才表秀疊彩駢蹤皁蓋朱旛連州比郡公侯必復子孫承百代之基餘慶不忘仁義應千齡之運公鼎門疏照穴岫翔輝分嶽秀於樊侯稟辰精於傅說折旋儒館以六藝爲笙簧軒翥翰林用兩京爲鼓吹經邦化俗涉遊夏之門庭減竈麾兵得孫吳之閫奧皇天眷命聖武膺圖覩物懷人思功去罪寰中有事曹參希執帛之榮閫外多虞周紲企中軍之寵見危授命藏器及時攀鳯羽於九霄候龍顏於千里蕭王內寢頻獻雅誠韓信齊壇屢遷優秩武徳三年授中郎將俄遷大將軍秦王統軍皇基肇辟天步猶難宸扆應上相之榮仙夢受中權之寄被廬講將實賴宏圖今日僉謀光應時望於時弄兵竊舉猶勤甲冑吞沙餌石尙阻河梁公制變以奇蕩除以殺七擒三捷之略緒著轅門拔旗穿札之能勲在盟府五年六月加上柱國隨班列也剪桐疏爵分茅建社下斷物土上格星躔唐虞著其升降周漢明其損益所以羽儀帝室蕃衛王畿懲惡勸善庸賢敍徳髙祖勲逾黜夏業擅戡黎置酒醴於南宮揚旌斾於東府建皇帝之號安不忘危覽徹侯之籍榮而思報以公乃誠匪懈原始要終望嚴雪而識寒松觀疾風而知勁艸九年封望都縣男貞觀元年攺封縣侯文貔禁旅實著趫雄淸道啟行允玆多士自非譽髙朝諷價重人謡仍虧博望之儀必亂鉤陳之選公早陪戎律夙簡帝心揚歷二宮當仁不讓授左衛中郎俄遷右虞侯率蔥山狄壤蒲海蠻陬信要服之外區乃匈奴之右地境鄰虵澤乘勁席而鵰騰郡邇酒泉候霄塵而鶚視天子乃停旒側聴負扆晨驚振洪策於古今溢嚴勲於覆載將使八紘昭泰銀臺應益地之圖九縣平夷瑤水流尋仙之駕貞觀某年授髙昌道行營總管公道凝三略功標五才逸气縱橫雄精貫月象物而動鼓鼙肅戰士之容推信而行歌舞表將軍之徳裹糧坐甲輕死等於鴻毛投袂衝冠重義均於熊掌鑑空歸惠荒度來賓收鄭吉之前蹤復張騫之故事廟堂頌徳魏闕酬庸光贊末條非公莫可某年授某州刺史尋以江沲粵域衡霍名區楚情剽狡吳風澆競火耕水耨郡闕婺女之精竦劍危冠人尋鱄諸之獘分宣演化臥理切於宸襟易俗遷訛行吟佇於人望貞觀某年遷睦州刺史政刑不慝考績連最俄授使持節松州都督今上鈞臺嗣歷鼎邑凝圖百城勞晉武之心千里揚漢宣之詔璽書加秩縟禮請藩綸煥增班事髙恆典永徽中攺沙州刺史屬鰲山亂徳鴻水稽誅扶桑落日之濵妖朋蟻結孤竹尋云之際孽黨蜂騰百濟遺黎托懸巢而斬气三韓別種附危幕而遊魂玉帳搜兵佇責包茅之貢金壇令律將收楛矢之琛龍朔年中授公熊津道總管公昔從幕府早廁戎行覽兵法於軒轅受陰陽於呂望三門五壘得破敵之奇謀大艦云梯總行軍之妙法故得戰無全陣野靡堅城摐金將躍馬暫臨銜壁與牽羊相繼豈惟秋方息亂遙聞定逺之名春谷投心遐想度遼之策若斯而已矣及三軍獻捷諸將論功帝嘉乃勲作鎭炎野授公廣州都督攺封平原公以途鄰北戶地接南池珠崖魑魅之鄕桐柱貪殘之境累藩斯寄歷任稱難於是受以春風臨以夏日明冠婚於縣邑布庠塾於閭閻薤本誅彊奸豪屏气棠陰察獄惸獨申哀理龔遂之亂繩解虞卿之錯節黃霸得循良之譽績未衒於邊城陳湯有方面之勲位不登於刺舉兼方具美其式玆乎朝廷以公屢參伯牧駿歷班條吏不忍欺人無胥怨伏情馭極畱連稷野之童托義訓毗惆悵耶溪之老𨿽有黃槐紫棘無以易堯盛嶽名都猶聞借寇麟徳元年攺授金紫光祿大夫常州刺史旣而天機忽爽大漸彌畱白玉徒煎黃金難化臺階側席方膺雉冕之尊玉女停機俄逢鵲衣之變以某年某月日春秋若干薨於公捨嗚呼哀哉惟公間气呈姿靈和葉慶鳯鳴千仞鵬摶萬里情闗峻逺得意於眾妙之門性宇沈凝忘筌於毀譽之境因心以至孝悌表於鄕閭臨義而行祿賜均於宗族故得虯驤蠖屈服冕乘軒臨漢於締構之辰遊梁於駭亂之際章溝霧辟曵鶡尾而晨趨甲館煙開奉旄頭而夜警鳴鼙出塞進李牧之奇誠露冕巡方受蘇章之直筆方當獻納黃屋揖拜靑墀入東寺而掌壺處南臺而曵履不謂藏舟夜涉負杖朝興丹丘之化未尋玄扃之痛俄及故怨深撤樂悲纒罷市者乎謹狀

王子安集卷十六

●附錄

王勃傳

【石晉】劉昫

王勃字子安絳州龍門人祖通隋蜀郡司戶書佐大業末棄官歸以著書講學爲業依春秋體例自獲麟後歷秦漢至於後魏著紀年之書謂之元經又依孔子家語揚雄法言例爲客主對答之說號曰中說皆爲儒士所稱義寧元年卒門人薛收等相與議謚曰文中子二子福畤福郊勃六歲觧屬文構思無滯詞情英邁與兄勔勮才藻相類父友杜易簡常稱之曰此王氏三珠樹也勃年未及冠應幽素舉及第幹封初詣闕上宸遊東嶽頌時東都造乾元殿又上干元殿頌沛王賢聞其名召爲沛府修撰甚愛重之諸王鬥鷄亙有勝負勃戲爲檄英王雞文髙宗覽之怒曰據此是交構之漸卽日斥勃不令入府久之補虢州參軍勃恃才傲物爲同僚所嫉有官奴曹達犯罪勃匿之又懼事泄乃殺達以塞口事發當誅會赦除名時勃父福畤爲雍州司戶參軍坐勃左遷交趾令上元二年勃往交趾省父道出江中爲采蓮賦以見意其辭甚美渡南海墮水而卒時年二十八勮弱冠進士登第累除太子典膳丞長壽中擢爲鳯閣舍人時壽春王成器衡陽王成義等五王初出閣同日授冊有司撰儀注忘載冊文及百僚在列方知闕禮宰相相顧失色勮立召書吏五人各令執筆口占分寫一時俱畢詞理典贍人皆嘆服尋加弘文館學士兼知天官侍郎勮頗任權勢交結非類萬歲通天二年綦連耀謀逆事泄勮坐與耀善並弟勔並伏誅勔累官至涇州刺史神龍初有詔追復勮勔官位福畤天后朝以子貴累轉澤州長史卒初吏部侍郎裴行儉典選有知人之鑑見勮與蘇味道謂人曰二子亦當掌銓衡之任李敬玄尢重楊炯盧照鄰駱賓王與勃等四人必當顯貴行儉曰士之致逺先器識而後文藝勃等𨿽有文才而浮躁淺露豈享爵祿之器耶楊子沈靜應至令長余得令終爲幸果如其言勃文章邁捷下筆則成尢好著書撰周易發揮五卷及次論等書數部勃亡後並多遺失有文集三十卷勃聰警絕眾於推步歷算尢精嘗作大唐千歲歷言唐徳靈長千年合承周隋短祚其論大旨云以土王者五十代而一千年金王者四十九代而九百年水王者二十代而六百年木王者三十代而八百年火王者二十代而七百年此天地之常期符歷之數也自黃帝至漢並是五運眞主五行已徧土運復歸唐徳承之宜矣魏晉至於周隋咸非正統五行之沴气也故不可承之大率類此

王勃傳

【宋】宋祁

王勃字子安絳州龍門人六歲善文辭九歲得顏師古注漢書讀之作指瑕以摘其失麟徳初劉祥道巡行闗內勃上書自陳祥道表於朝對策髙第年未及冠授朝散郎數獻頌闕下沛王聞其名召署府修撰論次平臺祕略書成王愛重之是時諸王鬥鷄勃戲爲文檄英王雞髙宗怒曰是且交構斥出府勃旣廢客劍南嘗登葛幘山曠望慨然思諸葛亮之功賦詩見情聞虢州多藥艸求補參軍倚才陵籍爲僚吏共嫉官奴曹達抵罪匿勃所懼事泄輙殺之事覺當誅會赦除名父福畤繇雍州司功參軍坐勃故左遷交趾令勃往省度海溺水痵而卒年二十九初道出鍾陵九月九日都督大宴滕王閣宿命其婿作序以誇客因出紙筆徧請客莫敢當至勃慨然不辭都督怒起更衣遣吏伺其文輒報一再報語益奇乃矍然曰天才也請遂成文極歡罷勃屬文初不精思先磨墨數升則酣飲引被覆面臥及寤援筆成篇不易一字時人謂勃爲腹槁尢喜著書初祖通隋末居白牛溪教授門人甚眾嘗起漢魏盡晉作書百二十篇以續古尙書後亡其序有錄無書者十篇勃補完■﹝垂夬﹞逸定著二十五篇嘗謂人子不可不知醫時長安曹元有祕術勃從之遊盡得其要嘗讀易夜夢若有告者曰易有太極子勉思之寤而作易發揮數篇至晉卦會病止又謂王者乘土王世五十數盡千年乘金王世四十九數九百年乘水王世二十數六百年乘木王世三十數八百年乘火王世二十數七百年天地之常也自黃帝至漢五運適周土復歸唐唐應繼周漢不可承周隋短祚乃斥魏晉以降非眞主正統皆五行沴气遂作唐家千歲歷武后時李嗣眞請以周漢爲二王后而廢周隋中宗復用周隋天寶中太平久上言者多以詭異進有崔昌者采勃舊說上五行應運歷請承周漢廢周隋爲閏右相李林甫亦贊右之集公卿議可否集賢學士衛包起居舍人閻伯玙表上曰都堂集議之夕四星聚於尾天意昭然矣於是玄宗下詔以唐承漢黜隋以前帝王廢介酅公尊周漢爲二王后以商爲三恪京城起周武王漢髙祖廟授崔昌太子贊善大夫衛包司虞員外郎楊國忠爲右相自稱隋宗建議復用魏爲三恪周隋爲二王后酅介二公復舊封貶崔昌烏雷尉衛包夜郎尉閻伯玙涪川尉勃兄勮弟助皆第進士勮長壽中爲鳯閣舍人壽春等五王出閣有司具儀忘載冊文羣臣已在乃悟其闕宰相失色勮召五吏執筆分占其辭粲然皆畢人人嗟服尋加弘文館學士兼知天官侍郎始裴行儉典選見勮與蘇味道曰二子者皆銓衡才至是語驗勮素善劉思禮用爲箕州刺史與綦連耀謀反勮與兄涇州刺史勔及助皆坐誅神龍初詔復官助字子功七歲喪母哀號鄰里爲泣居父憂毀骨立服除爲監察禦史裏行初勔勮勃皆著才名故杜易簡稱三珠樹其後助劼又以文顯劼早卒福畤少子勸亦有文福畤嘗詫韓思彥思彥戲曰武子有馬癖君有譽兒癖王家癖何多耶使助出其文思彥曰生子若是可誇也勃與楊炯盧照鄰駱賓王皆以文章齊名天下稱王楊盧駱四傑炯嘗曰吾媿在盧前恥居王后議者謂然

遺事

王勃示知已詩云客書同十奏臣劍已三奔則不爲無意於功名者夢遊仙詩雲乘月披金枝連星解瓊佩則不爲無意於神仙者是以登葛幘山而思武侯之功宿仙居觀而思霓衣之侶也又述懷擬古詩云僕生二十祀有志十數年下策圖富貴上策懷神仙而二志竟不遂可勝嘆哉【韻語陽秋】

集評

蕭明與王僧辯書凡諸部曲赴投戎行霜戈電戟無非武庫之兵龍甲犀渠皆是靈臺之仗王勃滕王閣序紫電淸霜王將軍之武庫正用此事以十四歲之童子胸中萬卷千載之下宿儒猶不能知其出處豈非間世奇才杜子美韓退之極其推服良有以也使勃與杜韓並世對毫恐地上老驥不能追雲中俊鶻也【丹鉛錄】

禇淵碑風儀與秋月齊明音徽共春云等闊庾信馬射賦落花與芝蓋齊飛楊栁共春旗一色隋長壽舍利碑浮雲共嶺松張蓋明月與巖桂分叢王勃滕王閣記本此然勃之語何啻靑出於藍前無古人也【丹鉛錄】

滕王閣記至今稱之上巳云緑齊山葉滿紅泄岸花銷九日云蘭气添新酌花香染別衣又詠風雲肅肅涼景生加我林壑淸驅煙入洞戶捲霧出山楹去來固無迹動息如有情日落山水靜爲君起松聲最有餘味眞天才也【唐詩紀事】

王勃寺碑髙臺與雁塔俱平曲岸與猴池共盡佛有五精舍獼猴江其一也【楊用修外集】

王勃河橋不相送江樹逺含情杜荀鶴承恩不在貌教妾若爲容皆五言律也然去後四句作絕乃妙【藝苑巵言】

盧駱王楊號稱四傑詞旨華靡固沿陳隋之遺骨气翩翩意象老境超然勝之五言遂爲律家正始內子安稍近樂府楊盧尙宗漢魏【藝苑巵言】

紏謬

永嘉所刻初唐十二家其王子安集有田家三首過眼知非子安作細玩知爲王無功作也張氏貴公子多食客何以謬誤至此剔出以不誤觀者

田家三首

阮籍生平懶嵇康意气疎相逢一飽醉獨坐數行書平池聊養鶴閒田且牧豬艸生元亮徑花暗子云居倚牀看婦織登隴課兒鋤回頭尋仙子並是一空虛

家住箕山下門枕潁川濵不知今有漢惟言昔避秦琴伴庭前月酒勸後園春自得中林士何沗上皇人

平生惟以樂作性不能無朝朝訪鄕裏夜夜遣人酤家貧畱客久不暇道精麄抽簾特益炬拔簀更燃鑪怕聞飲不足何見有殘壺

補遺

王勃之先文中子見勃弄筆令作題太公遇文王贊曰姫昌好徳呂望潛華城闕𨿽近風雲尙賒漁舟倚石釣浦橫沙路幽山僻溪深岸斜豹韜禳惡龍鈐辟邪𨿽逢切近猶待安車君王握手何其晚耶【芝田錄】

按楊炯序勃文集云陳羣稟太丘之訓時不逮焉是勃未及見祖也丁用晦云文中命之作頌恐誤姑闕之

