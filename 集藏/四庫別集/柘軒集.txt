柘軒集

﹝明﹞淩雲翰撰

序

卷之一

四言短句四言長句五言絕句六言七言絕句

卷之二

五言律詩七言律詩

卷之三

五言長篇七言長句

卷之四

序記

傳說

贊銘

疏

卷之五

詞

錢唐淩先生行述

●序

柘軒先生文集序

杭郡爲宋故都前元盛時衣冠文物有宋遺風予生也晚前輩諸公恨不及識之惟柘軒淩先生與予衡齋叔祖爲同年友至正間予侍叔祖於家塾先生來過見予所作課業亟加譽焉予視先生爲尊行而先生待以忘年父每以所作求正先生不吝於教誘掖獎勸之功居多自與先生別五十年矣宣徳初自山後名還北京先生曾孫暹來見求爲尊徳堂制記蓋先生在日所蓄前代典籍甚富暹父敬與收藏無遺於所居作堂崇奉之可謂知所尊者矣今予告老賜歸則先生所作若文若詩及諸雜著悉匯次成集矣暹以予受知先生慮傳寫有所舛訛乞爲校正且俾爲之序予不敢辭因記先生存日所同遊者若大章徐公仲誼朱公光弼張公景行莫公景元常公復初楊公等或以古文或以詞章或以經學檀名惟先生兼工諸作而又愽學多聞自經史及諸子百家以至稗官小說靡不觀覽搜其祕而窮其奧采其華而摭其實故其見於制作諸體咸傋不以一善成名豈區區淺學所能窺其涯涘哉矧又有賢孫曾能寶惜而珍藏之以貽後世知吾郡之有名儒之若是也豈非盛徳之所致歟而如予者亦得以姓名附於捲者又何其幸之至歟宣徳五年歲在庚戌夏四月朔旦前國子助教兼修國史奉議大夫國府右長史郡人後學瞿佑序

柘軒詩集錢唐貢士淩公彥翀所作也其詩諸體悉備莊敬而不褻和樂而不淫𨿽無刻苦麗密之工而平易典則皆則發秋情之自然有足觀者夫古今體格之髙下與音響之盛衰𨿽云由乎其人然尒隨時以變賡歌之後一變而爲雅頌之音其髙不可尙矣再變而爲蘓李曹劉之五言漠魏去古未遠也故其言猷足以羽翼乎虞周之盛晉宋以來沈佺期宋之問之流其風韻則趨而下矣李唐再變而有五七言律詩絕句歌行之難其格度𨿽遭屢變之餘而音響之盛如李白杜子美渾涵汪洋法兼今右蓋卓然承乎千載之上者也他如王維髙適岑參而下諸人之作皆號稱盛唐之音尒沨沨乎其盛矣自是而後𨿽髙下各因其時而欲追逐李杜且不可淂況虞周哉嗚呼滄海竭而江河不能爲之自盈日月明而山川不能爲之自晦治平之世而欲其音之不盛可乎淩公涵濡國家道化日久而培植爲有其本故其發而爲詩宜其爲治世之音也歟使其得以揖讓進退乎李杜髙岑之間宜不必在弟子之列也夫古今之詩𨿽其盛衰髙下之不齊然皆足以膾炙當時而傳誦於後世者若公之作吾知其傳於後也審矣詩總若於篇某孫宗載集於成帙凡若干捲以予有親交之好間屬予序之予惟不識淩公嘗聞諸孔子曰有徳者必有言觀公之詩知其爲有徳之君子也是爲序

翰林侍講兼修或史慈溪陳敬宗書

●柘軒詩集卷之一

錢唐淩雲翰彥翀

四言短句

四言長句

五言絕句

六言

七言絕句

◆四言短句

扇面畫竹

○扇面畫竹

故人淸風美人明月胡爲來哉君子之節

◆四言長句

郭景諒畫

旭齋詩﹝有序﹞

○郭景諒畫

月來中天琴聲以和爰有君子於焉詠歌松風逓淸石泉流響顧瞻白雲入我遐想有道之裔媲美林宗假此圖畫像此從容雲月無窮松泉有待善琴弗鼓萬境斯在

○旭齋詩【有序】

旭齋劉景儀之自號也有昭明之義錢唐淩雲翰勗之以詩云

九日爲旭羿不能射荒唐之言孰有知者旭日始旦出日東方君子昭徳如彼朝陽以誠而傾類葵與藿日入日出我息我作惟劉氏子志於髙明爰有齋居以旭自名日新又新用之曷匱其休以徳其拙以僞我作此詩惟明自資孰傳艸聖爲汝書之

◆五言絕句

畫梅﹝二首﹞

四皓圖

松云圖爲吳以道賦

太白像

東坡像

宋授之所畫扇

雨竹扇面

畫﹝二首﹞

爲林子山題王叔明所作羗山隱居圖

畫紅梅

兪文輔竹石

雲松觀瀑圖

竹枝二鳥圖

枯木立雀圖

鼠銜蘆菔圖

墨竹扇面﹝二首﹞

髙士謙竹石

墨菊

鉤勒竹爲沈景王賦﹝二首﹞

畫扇﹝二首﹞

題李淵之所藏裴日英翠竹黃花圖

爲李淵之題張師夔所作二圖﹝二首﹞

姚江放舟圖

琴

書

方季長紅梅翠竹二圖﹝二首﹞

劉伯倫像

李太白像

畫

漁村暮景圖

葉本蕃扇上竹石

蕉石圖

懸崖梅圖

鄭敬常函扇

宋授之所作美人欠伸圖

楊妃春睡圖

海棠風燕圖

四景圖﹝四首﹞

四鷹圖

瀟湘八景圖爲鐂養愚賦

兪文輔墨竹

扇面畫梅

棃花畫鳩圖

浦長源林亭遠岫圖

畫﹝二首﹞

春望

剡西八景爲開明空相寺僧華月江賦﹝同年王好問求﹞

○畫梅【二首】

老枝如屈鐵陡覺數花新若露眞消息能令大地春

吐花當暮景結實待炎風無限調和意都歸筆硯中

○四皓圖

松下紫芝曲宮中鴻鵠歌誰知四皓力還比酇侯多

○松云圖爲吳以道賦

雲閒常盡日松老不知年甚似匡廬下開亭待謫仙

○太白像

正爾吟秋浦如何謫夜郎尙疑顏色在落月滿空梁

○東坡像

雨笠有時借雪堂從此閒眉山秋夜月淸影在人間

○宋授之所畫扇

樓擁千章木山橫一段云夕陽遮不盡猶照白鷗羣

○雨竹扇面

月滿瀟湘浦移舟試一過如何今夜雨重聽竹枝歌

○畫【二首】

新居鑑湖曲爛熳藉花開畱得舟行路頻看載酒來

不是王猷宅如何竹樹幽山陰夜來雪有興也回舟

○爲林子山題王叔明所作羗山隱居圖

詩人頭未白又欲隱羗山好把無聲意光傳滿世間

○畫紅梅

江縣春光早紅梅卻放遲是誰枯彩筆寫得向陽枝

林下藐姑射山中萼綠華駐顏無別藥一味服丹砂

○兪文輔竹石

怪石玄云立修篁翠雨垂𨿽非與可筆消得子瞻詩

○雲松觀瀑圖

懸崖見飛瀑界破一天秋松密雲深處巢居在上頭

○竹枝二鳥圖

二鳥占叢竹喧啾春雨時朝陽有鳴鳳棲老碧梧枝

○枯木立雀圖

木杪憐孤雀蓬蒿亦可依好於生處樂何用履危機

○鼠銜蘆菔圖

太倉多積粟任汝穴其間何事銜蘆菔生紅破一班

○墨竹扇面【二首】

剪得責鸞尾涼陰欠被分山風一披拂掃動石壇云

山幽多美竹不畏雪霜寒好共叢生桂移來月裏看

○髙士謙竹石

翠雨何曾濕蒼云本自低湘山不可到轉覺望中迷

○墨菊

誰寫鵝毛菊垐開或半開露華如許濕都向墨池來

○鉤勒竹爲沈景王賦【二首】

鉤勒篔簹葉渾疑雪壓枝全勝東老壁詩寫石橊皮

孤竹生來瘦揮毫欲動搖雙溪風月夜想象沈卽腰

○畫扇【二首】

水闊秋光變鄕心在客舡髙樓見紅柚詩意寫樊川

三泖有佳處孤舟無定居秋風紈扇底歸興起鱸魚

○題李淵之所藏裴日英翠竹黃花圖【淵之乃鐵鎗將軍之子也】

翠竹閒旌節黃花老佩環玉關秋夢斷紙上看南山

○爲李淵之題張師夔所作二圖【二首】

石好竹亦好營丘到薊丘無端閒艸木相與鬭淸幽

修竹比君子好山如故人先生歸栗裏無復見淸新

○姚江放舟圖

一雨眾山綠姚江春水生雲林回首處方覺去舟輕

○琴

膝上橫焦尾何人識正音汾亭空有操不及杏壇吟

○書

僧捨蘭亭帖蕭郎取得還昭陵一片墨依舊出人間

○方季長紅梅翠竹二圖【二首】

江縣紅梅放雪中先滿春杏園消息近爲報探花人

爲愛新梢綠呼童竟護持他時霜雪操總是出墻枝

○劉伯倫像

痛飲日操卮朝昏總不知卻嫌猶未達荷鍤使人隨

○李太白像

被酒出金鑾宮袍尙未幹屋梁今夜月顏色夢回看

○畫

白鶴行先遠追隨倦小童囊琴何用解倚杖聽松風

○漁村暮景圖

鴉亂暮林近鱸肥秋水深江南無限好圖畫亦關心

○葉本蕃扇上竹石

石林春色晚老節有淸芬待得兒孫長抽梢盡入云

○蕉石圖

石畔色蕉葉經霜便不畱偶傳方子筆宜夏亦宜秋

○懸崖梅圖

懸枝生筆底春色亂紛紛疑把孤鸞尾巓崕掃白雲

○鄭敬常函扇

遠嶼連沙渚西風滿客舡獨憐江上月今夜向人圓

○宋授之所作美人欠伸圖

春日深宮靜閒觀女史箴倦來俄起立蝴蝶下庭心

○楊妃春睡圖

倦舞霓裳曲曾教枕簟開可憐魂夢短不到蜀關西

○海棠風燕圖

社日來雙燕低徊佛畫檐海棠風不定誰爲捲珠簾

○四景圖【四首】

驢背馱詩去溪橋有路通花村茅店小春日酒旗風

偶看雲起處指點隔溪山莫問涼多少能令羽扇閒

遙山深秋色總被艸堂分籬外涓涓水流來半是云

山村風雪夜犬吠有人歸不道梅花冷懸燈掩竹扉

○四鷹圖

曠野秋先肅駕鵝見一羣老拳猶健在擊透幾重云

錦架絲絳舊羈縻气轉雄艸問狐兔盡飽食待秋風

飽揚饑則附物欲一天機會有長風便衝霄試一飛

立臂從秋狝穿雲得羽毛特將獻天子應不負微勞

○瀟湘八景圖爲鐂養愚賦

瀟湘夜曲

遠浦歸帆

煙寺晚鐘

洞庭秋月

平沙落鴈

漁村夕照

山市晴嵐

江天暮雪

﹖瀟湘夜曲

巴山一夜雨剪燭話西窓何似瀟湘浦孤篷宿大江

﹖遠浦歸帆

江頭晚風急颯颯片帆秋極浦蒼茫外何人獨倚樓

﹖煙寺晚鐘

漠漠長煙際鐘鳴寺已昏山僧歸去晚和月扣松門

﹖洞庭秋月

月色秋逾好波澄影更深有人橫鐵笛驚起老龍吟

﹖平沙落鴈

相逐雲間侶翩翩落遠沙晚風吹不斷愛此一行斜

﹖漁村夕照

綠樹村村暗黃茆處處低漁人貪落照曬网屋檐西

﹖山市晴嵐

山气不成雨曉晴人趁虛相逢盡相識大半是樵漁

﹖江天暮雪

江樹晚模糊前村認有無不湏摩詰畫已似輞川圖

○兪文輔墨竹

文同本進士家有篔簹谷所以兪省元胸中出淇澳

○扇面畫梅

團扇寫橫枝吳華可含咀誰知江南春消盡人間暑

○棃花畫鳩圖

年年寒食節院落棃花吐何處鵓鳩鳴紗窓夜來雨

○浦長源林亭遠岫圖

崇山千仭余歷覽不盈尺亭中人未來煙霞日朝夕

○畫【二首】

山雨忽開霽溪流遶茆屋時有濯纓人云端看飛瀑

饑禽值遊蜂欲喙屢張口那知挾彈兒林間候之久

○春望

西望北髙峯南瞻東海水不是登吳山那知春萬里

○剡西八景爲開明空相寺僧華月江賦【同年王好問求】

烏石臥云

南軒進月

默林逗陰

竹窓挹秀

眺白憑闌

臨淸滌硯

雙桂秋芳

孤松晚翠

﹖烏石臥云

靑天墮玄云萬古收不起毋勞一點頭已悟二生理

﹖南軒進月

月到南軒外中庭可一方開門才放入滿室白毫光

﹖默林逗陰

綠陰坐晝寒林深不知路子熟定何時山中雨如霧

﹖竹窓挹秀

三面連髙竹蒼涼畫亦迷道人參玉版窓下說曹溪

﹖眺白憑闌

憑闌見西山滿目靑歷太白如可招三美無花笛

﹖臨淸滌硯

硯垢湏頻滌何如只洗心纖塵渾不染頑石變黃金

﹖雙桂秋芳

西方金粟身仁立雙林下給園無秋風布地卻非假

﹖孤松晚翠

歲晚歸來日蒼枝忽轉東神龍能護法日夜吼天風

◆六言

畫﹝七首﹞

髙士謙墨竹﹝四首﹞

畫梅

雙松獨步圖

墨竹﹝髙士謙作王好問王志學有題故三詩及之﹞

枯木竹石

○畫【七首】

尋源幽澗長往倚杖斜陽未還橋下潺潺春水和云流出空山

春日村村花柳人家處處桑麻小艇卻尋溪轉好山不用雲遮

小艇東去西去長江朝流暮流笑入蘆花深處淸風明月悠悠

問訊南屏隱者艸堂竹樹誰栽昨夜何時雨過山禽幾个飛來

長松落落千丈大廈渠渠萬間應笑樗材擁腫等閒空老深山

童子攜缾沽酒僕夫汲水煎茶坐對靑山捫虱不妨終老煙霞

石上悠然獨酌空山誰與相親滿目長松流水安知不是佳賓

○髙士謙墨竹【四首】

陰濃愈覺重疊翠濕何曾動搖靜裏試聽餘韻評來淸勝芭蕉

右雨竹

新篁觧籜春盡畏日移陰晝長一枕南燻破夢時聞粉節吹香

右晴竹

紫極宮中暫宿黃陵廟下曾行一夜洞庭木落打窓都是秋聲

右風竹

天寒翠袖正薄月滿瓊枝又新祗恐鳳凰巢冷截筩吹轉陽春

右雪竹

○畫梅

亂插繁花晴昊不禁冷蘂疏枝江樹垂垂又發無聲總是新詩

○雙松獨步圖

髙士淸臒比鶴長松夭矯猶龍如在山陰道上經行萬壑千峯

○墨竹【髙士謙作王好問王志學有題故三詩及之】

筆下篔簹有谷胸中淸渭成川爲問湖州老可何如赤壁坡仙

山童偶敲茶臼野老閒歌竹枯明月不離襟袖好風都在蒲葵

墨君寫以老可石丈拜之來顚何似王維髙適一時詩崡同傳

○枯木竹石

修篁美如君子古木秀似衰翁賴有米家石丈揮毫正待南宮

◆七言絕句

林子山畫

沈思禮畫﹝二首﹞

楊生溪居圖

閻仲彬墨菊

次徐總制韻﹝二首﹞

孫生二畫

破窯圖

並入易履墨菊

春色

艸堂圖

賈島推敲圖

西湖漁者

釣臺圖

訪唐丹崖畱飲

爲朱大理賦墨梅寓丹家意以大理明此故求正云﹝四首﹞

王本初小像

總司牛宴鄭都司以所知徐總制詩見示因次其韻﹝二首﹞

楊妃春睡圖

觀奕圖爲夏伯玘作

畫菜

松

何彥恭觀奕圖

翠竹紅梅圖

靑山白雲圖

江山髙遠圖爲馬憲章賦

爲楊子東題竹石扇面

陳居中女獵圖

李思訓並騎圖

劉文質松溪小像

宋授之鐘馗小妹圖

洗馬圖

墨梅

畫紅梅

畫﹝四首﹞

畫扇面

龔翠巖所畫煎茶索句圖

畫﹝二首﹞

道原爲慧公賦

九日前二日陳子善送酒並詩一絕因用其韻以謝﹝二首﹞

雪中騎驢圖

沈煒扇上竹

宋復古畫

孔子送周元亮先生因以詩索之

髙士謙所畫煙竹

裴日英水墨蓮塘四禽圖

鼠銜蘆菔圖

墨梅

元夕聯句

傲窓詩卷

爲安道題墨竹

梁大用所作靑松紅梅二畫﹝二首﹞

方李長所作梅竹﹝方號竹墅二首﹞

淵明像

畫

沈養性畫

鬼獵圖

渭川煙雨圖

牧牛圖

赤壁圖

滕王閣圖

裴日英墨菊

秋山漁影圖爲方仲敏賦

林子山詩意扇面

錢宗文扇

爲沈景玉題髙士謙所作煙雨萬竿圖﹝沈號東林﹞

髙士謙竹石扇面

林子山畫菜上有蝸牛故及之

漁隱圖

杏花暮雨圖

畫魚

爲楊復初題秋江歸棹圖仍次其韻

錢舜舉二菊﹝二首﹞

裴日英墨菊

鄒汝舟畫

靑山白雲圖

二仙圖

墨梅

方季長畫

芙蓉獅犬圖

劉耀卿雪景

墨梅

輞川別業詩意

松雪翁蘭蕙﹝二首﹞

柯敬仲墨竹

馬虛中剡溪圖

鐘馗

王元章墨梅並次詩韻

吳以道扇

髙士謙竹石

畫梅紙扇

爲潘晉之題忠孝圖

畫梅

爲夏節題子昂畫白馬

倦繡圖

墨菊

王叔明畫次張一笑韻

竹石扇面

畫棘叢白頭翁

畫﹝並序﹞

柯敬仲竹爲陳常仲賦

徐子方竹

徐希傑二色梅圖

松云王爲周元亮作露華淸曉圖同張一笑方竹居兪紫芝題其上

李景中待月延桂圖

爲徐子方題徐熙杏花靑鳥

方方壺畫

王叔明爲兪子賢作山居圖於尙友堂後爲鄭敬常所得俾題其上

沈景王畫

李廸梅

溪山才子圖

鷹

溪山圖爲張長司一中題

明辧之畫

贈沈山樵

畫雞

楊懋臣以紅墨梅二幅贈彥眞命題其上

寒江獨釣圖

兪文輔墨菊

趙休穆畫馬

梅月水仙圖

畫菜

爲沈竹窓題竹梅二圖

戊午元夕遇雨次莫景行韻﹝二首﹞

廬山圖

馬麟長春蝶並楊太后撲蝶圖二小幅成一卷

枯林墨蕙

僧月海蘭蕙

畫﹝二首﹞／

五花馬圖

張復初松下垂釣圖

徐陵墨梅

扇面山水

兪碧窓畫紫菊

戊午七月六日書事﹝二首﹞

釣魚圖

洛神圖

畫

爲趙玘題髙士謙墨竹

姚伯和所藏五馬圖

墨梅

畫紅梅

洛神圖

閻中得畫

吳孟文水影月香圖

題梅用陸柳洲寄楊村居韻

畫蘭﹝二首﹝

吳孟文墨梅

吳孟文以古蠟箋畫梅因賦

吳孟文以白團扇畫梅因賦

溪居圖

二仙像

月娥扇面

陸本髙鏡奩紅梅

羣峯春曉圖贈王士貞之官三山

喬松雙鵠圖爲兪仲和賦

畫梅﹝二首﹞

桂娥梅仙二圖﹝二首﹞

唐子華畫

盧伯庸宰水圖

畫梅

海棠白頭翁鳥圖

髙房山畫

詠海棠

三香圖﹝桂菊蘭﹞

題竹並梅蘭圖

畫扇面

爲方仲敏題白雲深處

溫日觀墨蒲萄

秋林才子圖

鑑仲明上人畫

畫菜

詩意扇面

題墨菊有懷王士中

墨菊爲楊復初賦

裴日英寫紅梅翠竹

張師夔思意圖

歲寒三友圖

莊子觀泉圖

宋授之遺墨

二喬觀兵書圖

豳風圖

行春圖

墨菊

忠孝圖

孟母斷機圖

張騫出使圖

柳塘春水圖

桂月憑闌

秋江鴈陣圖

寒江釣雪圖

舜舉桃花

詠長橋

梅仙圖

美人圖

跨驢圖

秋江圖

次韻範石湖田園雜興詩六十首

蘭亭捲

墨梅

王太守馬圖

梅

虎溪三笑

橐駞圖

霜月梅

邊伯京爲瑞應宮吳提點作枯木竹石圖吳之甥鄭敬常得之俾題其左

二馬圖

芍藥圖

孟得名畫雪景寒鴉

次韻周公輔遊東陽東峴因其所述之實而賦之﹝二首﹞

題白雲孫畫﹝二首﹞

集古句題蘓小小像

劉耀卿畫﹝春夏秋冬四首﹞

畫﹝四首﹞

四時花鳥圖

謁仇山村墓迢和張仲舉詩韻﹝並序﹞

○林子山畫

春山趣遊

秋江意釣

﹖春山趣遊

蹇驢隨意踏蒼苔行到溪橋首重回想得山家春尙早過墻桃李未全開

﹖秋江意釣

雨過磯頭流水香水深更放釣絲長分明一段江南意楓葉蘆花共夕陽

○沈思禮畫【二首】

漁在江湖樵在林相逢肯信有機心沙鷗尙未能忘我飛過雲山不可尋

隔水樓臺映翠微山桃風暖欲花飛一溪春水深無主卻被詩人載得歸

○楊生溪居圖

滿眼溪山庵盡開艸玄亭子半荒苔如何秪寫漁家意不及扁舟載酒來

○閻仲彬墨菊

立本丹靑不自誇戲拈禿筆寫秋花秪疑風雨重陽日夜訪柴桑處士家

○次徐總制韻【二首】

柳繞沙堤花繞城千門萬戶賞春晴誰知畫戟凝香處人與湖山一樣淸

燕子來時花滿城海棠絲雨半籠晴行人最愛西湖水流入官河也自淸

○孫生二畫

槐安國

竹葉舟

﹖槐安國

木槐爲國竟如何夢境渾如世事多老我久無名利念笈看行蟻上南柯

﹖竹葉舟

長安流落嗼途窮一葉歸舟便向東咫尺圖中能縮地秪疑山叟是壺公

○破窯圖

日暮歸來雪已深破窯無柰夜沈沈誰知撥盡寒鑪火煉出經綸一片心

○並入易履墨菊

寫到黃花韻更髙墨池秋水染鵝毛幽香一掬誰分得知是並州快剪刀

○春色

寒不能生暖不消融融轉覺望中遙東皇富貴誰能識盡把黃金鑄柳條

○艸堂圖

錦江玉壘入霜毫亦有人家蔭白茅道是艸堂元來信秪因梅柳是西郊

○賈島推敲圖

蹇驢隨處恣遊遨京兆相逢卽定交看取古人三百首工夫元不在推敲

○西湖漁者

家住錢唐西子湖釣竿幾度拂珊瑚扁舟載月歸來晚不覺全身入畫圖

○釣臺圖

夷惠眞爲百世師先生髙節亦如之只將立懦廉頑意九鼎分明圱一絲

○訪唐丹崖畱飲

故人相見話襟期艸艸杯盤近午時莫道越鄕風味薄香醪如蜜菜如絲

○爲朱大理賦墨梅寓丹家意以大理明此故求正云【四首】

剝盡羣陰見一陽千花萬蘃總包藏筆頭會得先天意寫出寒花朵朵香

知白全資守黑功一花便與萬花同要知玉兔翻身處春滿乾坤六六宮

雨熟金丸萬萬株黃中通理及肌膚此花自是眞鉛汞卻倩仙毫作藥鑪

眞水元從火裏來等閒相過卽胚胎檀心玉蘃分明見莫作黃芽白雪猜

○王本初小像

童子穿雲得紫芝仙翁倚杖聴黃鸝香風兩袖歸來晚正是松花落粉時

○總司牛宴鄭都司以所知徐總制詩見示因次其韻【二首】

梅杛黃時雨气涼金鑪不斷熱沈香座中總是朝天客伋醉君門白玉觴

水晶簾捲午風涼蒼卜花開樹樹者獨有總成偏好客擬傾江海入壺觴

○楊妃春睡圖

天生禍水滅炎精能使君王萬乘輕不獨昭陽有飛燕玉環沈醉在華淸

沈香亭北好風光春色無端屬海棠縱使胭脂變成雪莫教一片到漁陽

溫泉浴罷力猶疲睡足春風總不知香冷馬嵬坡下土令人愁誦北徵詩

三十六宮春晝長楊花撲帳暖生香美人畢竟成黃土不及雙了識玉皇

○觀奕圖爲夏伯玘作

春雨春風長紫芝山中日月自推移斧柯爛在松陰下知換人間幾局棊

○畫菜

風露含滋挾土膏肥甘渾不讓溪毛丹靑貌得田園意絕勝春前帶雪桃

○松

山風吹日晝陰陰幾見松花落逺林總使棋枰能換世仙人那得有機心

○何彥恭觀奕圖

山風吹日畫陰陰幾見松花落遠林總使棋枰能換世仙人那得有機心

○翠竹紅梅圖

絳服仙人跨翠鸞禦風乘月下瑤壇畫圖誰爲開生面畱與蒼官共歲寒

○靑山白雲圖

柴門無徑小橋低綠樹陰陰雨後齋卻夭白雲閒不得也隨流水過溪西

○江山髙遠圖爲馬憲章賦

萬里江山萬里舟煙雲竹樹遠相繆何人寫出無窮意似記當年太史遊

○爲楊子東題竹石扇面

歌罷南風解慍詩含毫長想鳳來儀明時又見簫韶作畱取蒼崖碧玉枝

○陳居中女獵圖

獵事應難屬女工院人名盡說居中蛾首狐媚唐家婦逐鹿何曾用角弓

○李思訓並騎圖

美人如玉馬如雲悞卻開元萬乘君不寫班姬辭輦意畫師空說李將軍

○劉文質松溪小像

爲聽松風直過溪長琴分與小童攜白雲不隔天臺路千樹桃花一鳥啼

○宋授之鐘馗小妹圖

戲擔雙鬼當雙魚小妹停肩雪霽初莫道丹靑資一笑人間物物是苞苴

○洗馬圖

層冰蹙裂度交河天馬誰能更作歌卻憶少陵詩思好亂蟬鳴處晚涼多

○墨梅

兩蘃三花便可人分明筆底有陽春平生一點和羹意不到中書未是眞

○畫紅梅

漫傳丹桂冠西風文彩重教下筆同誰信歲寒冰雪後花中還有狀元紅

○畫【四首】

溪山花柳鬭淸妍幾度春來放酒船畫裏生綃無一尺爲誰展盡白鷗天

扁舟與客共遊遨風月無邊入彩毫長爲江山增感慨後前兩賦類莊騷

柳陰樓閣又淸和拂曉燻風入扇羅女伴相呼知有約水邊亭子看新荷

山寺風煙一半遮水香知是落松花靑鞋布襪曾來往不記雲門與若耶

○畫扇面

靑天飛鷺柳鳴鶯萬里橋頭杜甫情何似合歡紈扇裏一聯詩句卻無聲

○龔翠巖所畫煎茶索句圖

玉川和靖總淸標煮茗吟梅共寂寥時世不同人物似正如雪裏見芭蕉

○畫【二首】

云白山靑萬古春桃花屋底讀書人扁舟忽有東來客笈指飛流得句新

閒裏琴書白日長岸花相妾水花香橋東信馬吟詩客不是若耶遊冶郎

○道原爲慧公賦

著意窮原莫外求隨波逐混是凡流泠泠一勺誰能識又在曹溪最上頭

○九日前二日陳子善送酒並詩一絕因用其韻以謝【二首】

秋叢繞捨罇無綠九日風光不稱貪誰信柴桑千載後東籬重見白衣人

靑州從事聲名重過我篷門不厭貧白菊花前上弦月會湏對飲作三人

○雪中騎驢圖

山聳寒肩亂岣勞蹇驢衝雪尙遊遨野橋謾道關淸思不及袁安臥最髙

○沈煒扇上竹

昔人種竹繞東村雨後曾看長子孫春夢覺來紈扇在曉風涼月重銷魂

○宋復古畫

老知書畫益人多柰此無情歲月何歡識營丘平淡意髙堂秉燭看岷峨

○孔子送周元亮先生因以詩索之

秋風籬落漫徘徊那得黃花大似杯誰送艸庭三四朵可能分寄一枝來

○髙士謙所畫煙竹

江上秋陰生暮寒平林渾似老年看九疑靄靄云深處更得詩人眼界寛

○裴日英水墨蓮塘四禽圖

香銷太液錦云空長使詩人憶漢宮靑鳥不來仙仗遠露盤無力倚秋風

○鼠銜蘆菔圖

學圃經年不憚勞野人生意滿東臯種來蘆菔從蔜喫懶用隨身卻鼠刀

○墨梅

姑射仙人冰雪肌夜乘明月訪瑤池自憐綽約誰能見卻被龍香道士知

○元夕聯句

過雨天街月色新樓臺燈火照陽春盍簪賴有諸公子總是東風得意人

○傲窓詩卷

偶向南窓倚暮秋寄情寧復傲公侯誰知容膝無多地髙似元龍百尺樓

○爲安道題墨竹

何事淸風滿剡溪瑯玕長得與云齊此君若得王猷見興盡應湏爲品題

○梁大用所作靑松紅梅二畫【二首】

仙館長松老更奇過門曾見出墻枝誰傳月下蛟龍影應有風雪起硯池

占得魁名卽賜緋調羹心事尙依依玉堂別有如椽筆更待春風爲發揮

○方李長所作梅竹【方號竹墅二首】

竹裏梅花巧耐寒正如紅袖倚闌干詩翁傳淂春風面曾在家山別墅看

竹傳唐帖雙鉤法梅效徐家沒骨圖誰道茂林春已暮不知春色在西湖

○淵明像

兩晉文章在此翁陽秋都寄杖蔾中詩人秪寫歸來意不道閒情似國風

○畫

艸堂築得傍林丘溪友相過卽放舟翻愛白雲如畫意終朝長在碧山頭

○沈養性畫

長虹如瀑蠣如山萬竹深藏屋數間夜半秋聲最堪聽抱琴來此不湏還

○鬼獵圖

飛鷹走狗獵山坡狐兔全驅入网羅不有唐家鍾進士人間魑魅更應多

誰遣馗翁作鬼雄形容彷佛記唐宮山林川澤今無此轉憶先生鑄鼎功

虛耗驅除若羽毛開元天子賜藍袍空令鬼物持戎器不管雄狐向窟嗥

○渭川煙雨圖

渭川曾見竹靑靑和雨和煙畫杳冥不似九疑雲霧隔空教瑤瑟怨湘靈

○牧牛圖

桃林地瘠柰牛何此日周王已止戈芳艸平原春萬里牧童能唱太平歌

○赤壁圖

江水東流赤壁孤曹瞞曾此戰周瑜山川不逐英雄去卻爲坡仙入畫圖

○滕王閣圖

畫棟朱簾雲雨間朝看南浦暮西山風帆不送詩人到髙閣臨江亦等閒

○裴日英墨菊

披圖便欲醉秋光映竹幽花似有香昨日山中新酒熟先生閒戶作重陽

○秋山漁影圖爲方仲敏賦

秋色都從點染成白雲妚樹故山情溪漁釣得歸來得臥聽松窓瀑布聲

○林子山詩意扇面

門前春水碧如苔不見鷗來見鶴來翻意斷橋曾喚渡滿身花雨蕩舟回

○錢宗文扇

吳淞江上見秋風水色山光下筆同聞道四腮驢最美幾時歸去作漁翁

○爲沈景玉題髙士謙所作煙雨萬竿圖【沈號東林】

影薄猶疑翠袖寒東林日暮憶曾看渭川千畝誰能寫煙雨空蒙千萬竿

○髙士謙竹石扇面

何處參差舞翠鸞瑤臺明鏡上云端如今織女支機石也被姮娥借得看

○林子山畫菜上有蝸牛故及之

曉畦春雨細如毛菜本靑肥挾土膏葉底蝸牛曾濕久詩人猶欲剌升髙

○漁隱圖

漁者𨿽多屢數難磻溪彷佛到嚴灘東都名教西周業不枉人間把釣竿

○杏花暮雨圖

杏花庭院暮寒多酒醒其如客思何絳蠟燒殘猶覓句不知春雨濕漁蓑

○畫魚

誰寫羣魚入畫圖相忘渾似在江湖詩人忽作丰年夢還有宣王考牧無

○爲楊復初題秋江歸棹圖仍次其韻

不爲蒓鱸若憶歸緇塵惟恐上人衣欲知此日思親意長似徵帆帶雨飛

○錢舜舉二菊【二首】

露華如酒曉淋漓醉色和秋上別枝若使羅虯重有作此花瑞合比紅兒

盡道西施類玉環多因醉裏認容顏館娃宮與華淸似都在秋風十二鬟

○裴日英墨菊

濃墨淋漓寫折枝便從帋上見東籬玉蟾分得南陽水一衣秋香滿硯池

○鄒汝舟畫

童子言師去未還采芝多在白雲間誰知流水桃花外更有髙人臥碧山

○靑山白雲圖

何處靑山無白雲每來松頂便氤氳兒童不識飛揚意剛道摩霄是鶴羣

○二仙圖

松枯石爛自春秋遊入依然晝夜流要覺仙人忘世慮未應鍾呂勝巢由

○墨梅

每愛髙人楊補之小窓橫幅寫疏枝繁花亂插當晴昊勝似黃昏月上時

○方季長畫

家山移在畫圖間桑柘連村水一彎知是方千髙隱處白雲長爲護柴關

○芙蓉獅犬圖

太液芙蓉秋苑深閒看雙犬吠花陰旅獒寫出忠君意未必丹靑識此心

○劉耀卿雪景

健步尋梅遠未還無端詩思滿溪山洛陽更有多風雪獨有髙人晝掩關

○墨梅

客裏俄驚歲又殘燕山十月雪花寒江南驛使無消息卻把春光紙上看

○輞川別業詩意

夏木軒窓瞰水田黃鸝白鷺總堪憐那知詩到無聲處能使髙人憶輞川

○松雪翁蘭蕙【二首】

幹密花疏更作叢深林空谷自春風王孫去後多芳艸零落餘香繭紙中

翠轉光風百里餘吳興畫法宛如書淒涼九辯無人誦空憶中庭雪霽初

○柯敬仲墨竹

聞韶曾見鳳來儀回首蒼梧又一時寫出竹枝歌外意椘雲湘水不勝悲

○馬虛中剡溪圖

淸興都生眺望間放舟溪上又空還道人筆底天機熟盡把雲山變雪山

雞黍交情不可違如何興盡便空歸詩翁偶寫胸中趣肯道溪山有是非

○鐘馗

柳梢風轉不多寒薄雪初消路未幹應笑髯翁殊矍鑠也隨春色上長安

○王元章墨梅並次詩韻

山陰陳迹老莓苔爲探梅花踏雪來傳淂一枝溪上景眼明相見亦驚猜

○吳以道扇

淸溪雨過晚漁蓑倒坐船頭逸興多只有好山看不厭又隨圖畫入輕羅

○髙士謙竹石

秋色分毫待客揮云根煙筱巧相依夢回記得吹笙處倒跨靑鸞月下歸

○畫梅紙扇

剡藤湘竹付良工撲蝶輕羅巧與同誰向炎天寫梅蘂仁風都在動搖中

○爲潘晉之題忠孝圖

石畔葵萱總看花黃金杯側注丹砂艾宣筆意誰傳得孝子忠臣在一家

○畫梅

花縱繁時影亦疏瑤臺和月夜模糊何人識得春風面收拾餘香入畫圖

○爲夏節題子昂畫白馬

十二天閒爛錦云世人專美五花文吳門匹練吳興筆一出能空冀北羣

○倦繡圖

纂組猶能害汝功倦容誰爲寫柬風空知想象唐宮事繡出楊家一撚紅

○墨菊

鵝毛剪得墨淋漓香滿秋風洗硯池畫法若從書法入趙昌應也學羲之

○王叔明畫次張一笑韻

髙人自是愛林泉每向山中枕石眠今日偶然溪上去松風吹轉橛頭船

○竹石扇面

雨細珊瑚晚未幹秋聲一葉滿西闌何人手把靑鸞尾掃退浮雲看廣寒

○畫棘叢白頭翁

鳥中亦有白頭翁底事卑棲向棘叢不道朝陽孤鳳好飛鳴元只在梧桐

○畫【並序】

髙讓士謙爲序作枯木竹石並題其上予徧索交遊得十四人終之以予詩凡十六首二畫共三十二首披圖則存沒如見庶幾篤友道云張昱光弼則廬陵人也王裕如問陳瞱宗亮則山陰人也朱誼仲誼則維楊人也章師孟季醇則嚴陵人也浦長源則勾吳人也周昉元亮則新城人也張輿行中則崇徳人也王立本宗則金華人也王謙自牧楊明復初兪友仁文輔王正道子中萬振文遠則皆錢唐人也洪武丁巳秋八月初吉題

枯樹婆娑近竹叢欲將心事托春風江南庾信今頭白不爲愁多賦未工

抱畫求題莫厭頻好詩比竹更淸新坐來不待風敲戶滿眼相看是故人

○柯敬仲竹爲陳常仲賦

奎章閣下日談經曾寫幽姿上禦屏云暗蒼梧淸淚盡空教瑤瑟怨湘靈

○徐子方竹

昌化縣訓導章景文以圖經事至杭事竣將還予方寫竹以贈吾友周元亮俾題其上

蝌蚪曾聞寫汗靑先生人復理圖經故人贈竹緣何事要使淸風滿笏庭

○徐希傑二色梅圖

酒痕暈透雪饑膚紅影春園見一株好似石家金穀裏戲將如意擊珊瑚

疏影曾看上薄紗揮毫落紙使橫斜驪珠一顆誰探得散作東風滿樹花

○松云王爲周元亮作露華淸曉圖同張一笑方竹居兪紫芝題其上

愛菊淵門後鮮聞濂溪孫子況能文露華淸曉涼如許濕卻松間一段云

○李景中待月延桂圖

闌倚西風月未生露涼轉覺桂香淸詩成月在桂花上此景如何畫得成

○爲徐子方題徐熙杏花靑鳥

靑色分紅鬧別枝寫生誰復似徐熙露華不在金莖上靑鳥飛來也自疑

○方方壺畫

畫到方壺思不羣亂山佳處屋平分溪頭艇子如梭大只許先生載白雲

○王叔明爲兪子賢作山居圖於尙友堂後爲鄭敬常所得俾題其上

畫把交遊迹已陳西莊依舊鎖松筠也知谷口煙霞趣造物應畱待子眞

○沈景王畫

云壓春山遠更低心知是畫恴空迷林間亭子無人到雨腳垂垂欲度溪

○李廸梅

抱子攀蘿過別枝滿身松露濕金絲冷泉不復聞淸嘯把燭觀圖有所思

○溪山才子圖

曲折淸溪有路通吟詩驢背任西東披圖記得經行處人在千山萬木中

○鷹

擒來凡鳥不言巧狡兔妖狐穴未空四顧激昂如有待平原昨夜起秋風

○溪山圖爲張長司一中題

西塞山明碧王如桃花流水稱舟居玄眞心事非張翰不爲鱸魚爲鱖魚

○明辧之畫

云抹山腰晚更奇髙人應不愧王維釣絲收起船頭坐看刲風波欲定時

○贈沈山樵

連蜷雌霓賦中聞別有山樵管白雲能爲蒼生作霖雨道人應不愧休文

○畫雞

萱艸叢髙石漸低燻風庭院午時雞偶因元日同觀畫笑飲屠蘓爲品題

○楊懋臣以紅墨梅二幅贈彥眞命題其上

珊瑚擊碎冷無聲散作疎花點點明逺寄餘音溪上去春風百里故人情

人到英溪識浚儀寒窓索句重相思江空歲晚無芳艸聊折瓊瑤贈一枝

○寒江獨釣圖

詩畫難評劣與優聲無聲有巧相侔寒江釣雪何人筆得句眞如柳柳州

○兪文輔墨菊

間色幽花卻耐看墨香和露不曾軟魏家池館如栽得喚作秋風小牡丹

○趙休穆畫馬

吳興自得曹韓法父子丹靑更一家神駿按圖猶不識空今天馬涉流沙

○梅月水仙圖

形影相看愈覺眞花中人是月中人丹靑想象驚鴻態不及思王賦洛神

○畫菜

寒士湏嘗百甕虀莫教此色到羣黎塩梅不入和羹用空使君王夢蔡齊

一抹生紅著土酥曾同菘菜付庖廚先生欲補冰壺傳燥吻時時看畫圖

○爲沈竹窓題竹梅二圖

生紙何人寫墨君翠痕余處白紛紛翻疑手把孤鸞尾掃出南山一段云

尋花曾記歷山坡年後如何卻厭多賴有小窓橫幅在空將老眼重摩挲

○戊午元夕遇雨次莫景行韻【二首】

張燈秪許到更闌縱有笙歌懶作歡空憶舊時明月色連宵還恨不曾看

門門種樹翠成層凖擬元宵映彩棚遊興不因風雨阻夜窓閒卻讀書燈

○廬山圖

夢裏廬山亦偶然披圖重見意猶憐白雲萬頃松千个看得人間李謫仙

○馬麟長春蝶並楊太后撲蝶圖二小幅成一卷

蝶駭花飛春事無扇羅又見內家姝昆虫艸木端平畫不是豳風七月圖

○枯林墨蕙

轉蕙光風百里餘空庭曾見雪消初數叢一干誰能寫筆法渾如貝葉書

○僧月海蘭蕙

光風轉蕙泛崇蘭墨潤渾疑露未幹春色夜來深似海空畱淸影月中看

○畫【二首】

太白詩意

少陵詩意

﹖太白詩意

君去還當我醉時東坡觧道謫仙詩百年粉素消磨盡猶有山花一兩枝

右太白詩意

﹖少陵詩意

誰寫江村楓樹林艸堂如有客相尋野舡怪得輕如葉秋水今朝五尺深

右少陵詩意

○五花馬圖

八尺烏騅散五花披圖一見重咨嗟何人筆底藏風雨觧使神龍起渥窪

○張復初松下垂釣圖

春雨朝朝長綠波桃花時節鱖魚多遙知松下投竿者定是當年老志和

○徐陵墨梅

盡道徐熙似趙昌墨花有韻卻無香詩人又動楊州興春色眞疑到玉堂

○扇面山水

溪抱重山曲曲通野航長得載詩翁舊時紈扇丹靑在不入涼風篋笥中

○兪碧窓畫紫菊

菊有黃花秋滿籬誰看紫艷半開時碧窓分得研朱露寫出無聲趙嘏詩

○戊午七月六日書事【二首】

徒步尋僧豈得舟過門不接慢遲畱炎天赤日空乘興笑殺山陰王子猷

伏日殊無興可秉欲談儒墨重尋僧茶瓜不觧畱佳客笑殺成都杜少陵

○釣魚圖

衣食全家寄一絲人間榮辱幾曾知瓦甌蓬底髙歌起正是鱸魚上釣時

○洛神圖

子建才名托椘辭爲因畱枕寄相思泱泱洛水淸無底誰見驚鴻照影時

○畫

欲向春山訪隱君野橋行過路才分上方樓閣應無數畱與閒僧管白雲

○爲趙玘題髙士謙墨竹

公子翩翩也自佳從人寫竹寫幽懷只今有酒誰澆筆能使淸風到小齋

○姚伯和所藏五馬圖

識得驪黃不在毛天機從此付霜毫使君五馬行春處猶憶城西看小桃

○墨梅

才見花開似見春江空歲晚寄何人芳香只恐有消歇憑伏金壺墨寫眞

○畫紅梅

花到濃時花欲無桃嫌太俗杏嫌麄孤山別有春風面消得徐熙沒骨圖

○洛神圖

嬉遊湍瀨采玄芝羅襪淩波不自持畢竟形容何所似玉芙蓉在碧琉璃

○閻中得畫

杖頭驢背又微吟君出深山我入林邂逅不湏交一語春來花鳥總關心

○吳孟文水影月香圖

卻因淸淺見橫斜水是湖灣影是花賴有吳生能寫得不須重到老逋家

欲知浮動近黃昏風有淸香月有痕貌得玉妃眞面目縞衣無復夜敲門

○題梅用陸柳洲寄楊村居韻

數枝開傍石橋西縱有寒香蝶不棲何似南山千百樹棃花落寞路都迷

○畫蘭【二首】

萋萋芳艸空無數惆悵王孫去不歸何似幽蘭紉作佩也勝遊子芰荷衣

深林綠艷恐消歇故假人間膏沐容忽見一叢崖石上動搖渾似泛光風

○吳孟文墨梅

吳生妙絕宮墻畫不向冰紈寄墨痕怪得炎天見梅蘂姚江知有季章孫

○吳孟文以古蠟箋畫梅因賦

舊箋新墨未曾漧如倚黃昏月下闌不是一枝斜更好令人悞作蠟花看

○吳孟文以白團扇畫梅因賦

海波寒浸玉蟾蜍勾引淸風入座隅借得詩人掣鯨手驪龍頷下摘明珠

○溪居圖

水上風來麥气生綠陰窓戶有棊聲桃不隔花仙源路應使秦人見太平

○二仙像

一拐隨身四海聞劍鋒久暗七星文等閒磨礪光芒出劃斷靑天萬里云

右鐵拐

似醉如癡不顧身誰知一一露天眞露臺便是中秋月養就蟾蜍白勝銀

右風僧

○月娥扇面

靈藥當年悔一偸海天空度幾春秋涼飆又攺班姬扇莫道孀娥不觧愁

○陸本髙鏡奩紅梅

要將明鏡別妍媸勛業頻看祗自疑紅艷一枝誰爲寫倚闌人在影娥池

○羣峯春曉圖贈王士貞之官三山

唱徹陽關酒未闌渭城朝雨別籬難三山春色多於柳總在王維畫裏看

○喬松雙鵠圖爲兪仲和賦

一个長松雨鶴棲上頭不許子規啼仙翁應在春山裹丹井云多路更迷

○畫梅【二首】

詩到無聲也自奇眼明窓不見疏枝江南四月冥冥雨空憶曹瞞止渴時

每愛多才賦洛神淩波曾見襪生塵誰知更有梅兄在消得思王一寫眞

○桂娥梅仙二圖【二首】

金栗平鋪滿樹頭畫闌西畔月如鉤風鬟霧鬂歸來晚折得天香總是秋

倚樹仙人是阿誰雪膚花貌認參差恐驚靑鳥枝頭夢玉笛拈來不敢吹

○唐子華畫

我識吳興唐子華丹靑一出便名家抱琴童僕隨驢去山縣今朝早放衙

○盧伯庸宰水圖

桃李家山春欲無艸堂畱得望西湖墓門宰木今如許惆悵臨風展畫圖

○畫梅

墨作南枝卻耐看北枝何似怯餘寒詩人不用勞區別開到春來總一般

飛來峯下雪垂垂近水人家玉兩枝燕子春寒來不得卻教鴻雁見開時

○海棠白頭翁鳥圖

駟馬橋邊憶舊遊海棠紅濕雨初收春禽似識文園令也向花前嘆白頭

○髙房山畫

尙書京口佳經年每寫雲山出自然此幅得來如有意虹光曾射米家船

○詠海棠

春色三分已二分海棠紅軟半棃云銀缸休照東風樹愁殺楊州杜使君

○三香圖【桂菊蘭】

淮山彭澤與沅湘幾度經行攬眾芳夢覺廣寒環佩遠卻將吟筆寫秋香

○題竹並梅蘭圖

賣珠不惜買芳春山暮天寒翠袖新竹外一枝誰貌得分明空谷見佳人

江上寒梅已報春幽蘭還與鬭淸新纖毫觧把明珠贈信有湘臯觧佩人

○畫扇面

阿母蟠桃花又紅七香車下五雲中羣仙奏罷霓裳曲春滿瑤臺第一宮

萬戶千門錦繡堆沈香亭北看花開眞妃睡足初扶起更待君王玉輦來

○爲方仲敏題白雲深處

千山萬水入登臨犬吠雞鳴杳莫尋試問白雲深幾許仙家更在白雲深

○溫日觀墨蒲萄

風飄露灑一棚秋路入滄江憶舊遊憑伏金壺翻墨汁老禪胸次有涼州

天風動地拂蒼須搖落驪龍頷下珠一斗竟湏澆渴吻道人從此厭醍醐

○秋林才子圖

木落山林秋滿天蹇驢背上聳吟肩濡橋鄭綮曾如此況是襄陽孟浩然

○鑑仲明上人畫

老禪曾隱虎跑泉筆底山林似巨然此是太平眞气象家家茅屋起炊煙

○畫菜

誰寫春菘入畫圖借如桃得付庖廚此根咬得知滋味方是人間士大夫

○詩意扇面

采藥仙人去未還偶逢童子問松間何人觧寫雲山意不放靑團扇影閒

○題墨菊有懷王士中

采菊東籬事已非按圖長是惜芳菲西齋謾有盈罇酒惆悵何由見白衣

○墨菊爲楊復初賦

黃花韻與墨花同一洗人間萬卉空不許陶潛都占斷守玄聊且效楊雄

○裴日英寫紅梅翠竹

空谷佳人翠袖單紅顏長是怯天寒河東邂逅緋衣子寫作疏花竹裏看

○張師夔思意圖

花木禪房常建詩吳興曾爲寫幽姿龍溪漁子天機熟見畫令人憶舊時

○歲寒三友圖

歲暮天寒雪四垂竹邊松下出斜枝似人又向圖中見方信山陰有戴逵

○莊子觀泉圖

秋水成河灌百川濠梁何必更觀泉欲知無限逍遙意總在南華第一篇

○宋授之遺墨

宋玉多才賦遠遊曾拈彩筆寫淸秋西風吹斷南州夢翡翠蘭苕總是愁

○二喬觀兵書圖

不爲師婚不動心肯教銅雀鎖春深書中謾識孫吳意何似同觀女史箴

○豳風圖

蠶月條桑爲繭絲築場納稼應天時欲知王業艱難處盡在豳風七月詩

○行春圖

野橋村店見靑旗玉勒雕鞍且緩馳十日春光濃似酒等閒開盡小桃枝

○墨菊

淋漓濃墨染香雲秋色秋光總不分醉眼只疑烏帽落令人重憶孟參軍

○忠孝圖

葵萼傾心向太陽萱花樹背在髙堂忠臣孝子如佳卉憑伏丹靑爲發揚

○孟母斷機圖

慈親教子意如何直至三遷始定居一自寒機初斷後經綸都在七篇書

○張騫出使圖

漫從西域度流沙八月虛回奉使槎天上白楡那可摘歸時只得帶橊花

○柳塘春水圖

楊柳池塘春晝遲畫船猶記聽黃鸝飛花又逐東流去消盡年光總不知

○桂月憑闌

銀屏深掩燭燒殘金粟枝頭玉露寒陣陣西風吹不斷肯教閒卻畫闌桿

○秋江鴈陣圖

江流東去鴈南翔波影涵秋一兩行不待平沙觀落處便從圖畫認瀟湘

○寒江釣雪圖

風滿空江雪滿舟一竿波面自夷猶鉤絲更放長三尺不信寒魚不上鉤

○舜舉桃花

碧桃

緋桃

﹖碧桃

花開記得湧金池一片枝頭不受吹十萬人家春似海瑤笙誰向月中歸

右碧桃

﹖緋桃

晴日蒸紅爛若霞一枝如影綠窓紗去年花裏尋詩處錯認溪橋賣酒家

右緋桃

○詠長橋

飛梁壓水跨虹腰知是吳江第一橋安得鱸魚共樽酒秋風亭上酹三髙

○梅仙圖

曾向松林夢美人雪膚花貌認來眞一聲橫玉驚麼鳳枝北枝南總是春

○美人圖

白玉搔頭壓鬢垂困人天气覺來遲簾前一任楊花過愛惜春纖不畫眉

淵門謾爾賦閒情托物如何寫得成欲識春風無限意櫻桃花下背人行

○跨驢圖

曾見洪崖降雪圖寒云四野正模糊何如驢背馱詩去濡岸橋頭酒可沽

○秋江圖

極目滄浪映翠微釣船初放客船歸漁歌一曲長煙外驚起沙鷗隔樹飛

○次韻範石湖田園雜興詩六十首

予素省田園之趣每觀範石湖雜興詩欲盡和之未能之丁未歲隱居於苕溪之默林村感與時並事因景集不能無動於中於是取石湖詩韻盡和之以授諸童子庶寓山歌野曲之意覽者必有以知予志之所存避俗翁識

春日十二首

晚春十二首

夏日十二首

秋日十二首

冬日十二首

﹖春日十二首

夜聽檐聲似雨聲晚窓操筆喜詩成東風消盡門前雪又見墻陰薺菜生

桃杏何曾羯鼓催春風先後自吹開爲憐紅影臨淸泚不惜芒鞋得得來

艸芽雨後一番靑處處郊原趁雨耕我亦村居聊避俗傍人錯比晉淵門

村扉寂寂掩荊柴雨阻淸明客少來自把新茶試新火喜看楡柳變鑪灰

連宵急雨送輕雷又見郊原艸色回此去城門三十里踏靑能有幾人來

花柳村村杜皷喧花含宿雨柳含煙野夫何處堪行樂不是花邊卽柳邊

髙陂分水出灣頭宿雨晴時好放舟聞說春山多勝事幾時尋壑人經丘

筠籠采摘小童回櫻豆堆盤雜筍梅正爾客懷寥落甚不妨頻覆掌中杯

野蔌村醪暫遣懷每呼鄰叟盡餘杯醉來卻倚柴門立閒數昏鴉幾个回

春日田家始作勞下鄕胥吏苦頻搔如何學得仙源隱不種桑麻只種桃

斷岸防頹費石包雨聲又聽響中宵杏花零落飄香遠明日扶笻度石橋

積雨初幹理菜畦味含膏土勝酥肥野夫不厭根頻嚼慚愧村童日摘歸

﹖晚春十二首

木奴花發四鄰香靜裏偏知日晷長坐久出門看野色亂山平處是錢唐

狂蜂浪蝶尙飛翻春去渾無一點痕秪有東風知客意亂吹花片擁籬根

春色相將到楝花柴門深掩似山家日長無事琴書罷紗帽籠頭自煮茶

林遶方塘水遶洲杖蔾隨處得迢遊卻嫌薄暮東風急便覺經寒似夌秋

田頭縱步午風涼陂水靑靑浸稻秧愛殺檐前雙燕子落花多處得泥香

蠶事忙時三月中蒼苔門徑少人蹤抱籃知是誰家女偶向柔柔陌上逢

水村髙下自成圍處處人家白板扉楡莢楊花正無賴等閒又欲送春歸

門外都無車馬塵綠陰幽艸與時新小窓日日風兼雨賴有薔薇占得春

水面秧鍼長綠茸雨餘櫻顆染深紅東臯佇想生盈陌西蜀應知贈滿籠

晴雲滿戶日光遲栢子燒殘火漸微人在小軒閒讀易一雙蝴蝶上階飛

酴醿壓架雪成堆一日湏看一百回滿袖淸香渾不記卻憐蜂蝶趁人來

雨中紅迆曉來稀愁見花飛鎭掩扉不是杜鵑啼徹夜無人知道又春歸

﹖夏日十二首

重重綠葉障林肥點點黃花入夌稀絕似輞川圖畫裏水田時有鷺鶿飛

亂蛙聲急雨聲寒坐擁衾裯尙覺單畎畝卻思天下事幾時民受一分寬

閒看行蟻上苔錢日永依稀似小年麥飯正香葵菜熟祗將耕鑿報堯天

稻秧新插綠如波正值田頭雨一蓑未到秋成先有望差科不比去年多

人生出處在知幾西塞山空鷺自飛學取玄眞歸隱好釣船閒理綠蓑衣

略彴歌斜跨淺流茅茨蕭灑枕淸溝綠陰滿地無來客忽聽蟬聲起樹頭

屋後方池可漚麻暗分流水過鄰家人間有地皆堪隱不獨靑門好種瓜

水亭傍午好追涼白鳥飛來玉一雙修竹似嫌炎暑近並移淸影過南窓

濁酒傾來白似漿葛中新漉手猶香溪泉冷浸荷筩飲共向槐陰納晚涼

角巾微服恣遊嬉偶值溪翁得緩歸獨有蜻蜓如對客一雙時掠釣絲飛

千畝荒煙傍曉鋤源頭水少每憂枯何如老子書田好縱使丰年不上租

人間三伏畏驕陽我獨觀書愛日長爲問此時何所樂暑風涼簟竹方牀

﹖秋日十二首

東軒睡足日初紅起汲淸泉灌菊叢不是幽人勤種植要看佳卉傲秋風

晚涼何處聽秋聲修竹千竿翠繞扃自起開窓看微月風螢撩亂一池星

巧夕爭看織女機彩雲銷盡不成衣如何村落柴門外烏鵲都無一个飛

坐對疏林日漸低閒看歸鳥正髙飛野夫自爲吟詩苦不是悲秋減帶圍

行道眞如行路難歸來依舊客氈寒燈前笑對家童說恰似琴川作冷官

雨後晴空碧四埀斜陽卻與亂山宜怪來舉目渾無礙正是秋風落葉時

一棹夷猶任野夫苕鄕人號小西湖雞頭菱角隨時有桂子荷花此地無

田家望望待升平甲子欣逢爛熳晴茅舍竹籬還自好此身不願謁承明

釀酒盈缸粟滿倉秪將辛苦度星霜詩書教子如何似羨殺燕山竇十郎

自笑迷方著處家去年猶記客天涯今朝又是重陽節鐏有新醪菊有花

琴川官舎漫多魚卻憶松江巨口鱸偶見秋風動歸興不知還是季鷹無

欲避兵塵不厭深遠攜琴劍到默林綠樽紫蠏聊消日喜有牀頭未盡金

﹖冬日十二首

新居添得屋茅髙梅柳栽成似蜀郊歲晚歸來無一事小窓閒看鵲營巢

年來讀易太冬烘賴有先賢爲啟蒙三十六宮都歷徧眼中物物是春風

新築書堂蔭白芳蕭然終勝老禪寮雪天冣愛風敲竹似向瑤臺聽鳳簫

門外沙寒月半籠柴荊元不置簾櫳年來閒气都消盡坐對書燈一點紅

歸隱方謀一畝宮論交溪友與園公春風會到門前柳好插長條滿屋東

溪頭凍合雪風晴寒襲重裘一气凝誰把玻瓈都擊碎定知漁榜晚收冰

紫芥九宜配白菘響生牙頰味偏濃擬同坡老殘年飽肯教何曾一日供

久客偏諳閭裏情每逢鄰叟卽班荊濁醪釀得邀人喫爲喜今秋萬寶成

曉起驚看雪擁門地鑪火暖自添春交遊歲晚俱零落誰復扁舟訪故人

不眠吟苦愛更長石鼎煎茶滿注湯詩句欲成緣底事梅花隔屋暗吹香

蒼朮頻燒煙霧蒸紫藤初爇蕙蘭淸歲除卻憶升平夜蕭皷喧喧滿鳳城

人事怱怱歲月催檢殘官歷待春來已聞樹裏琴聲變更看天邊斗柄回

○蘭亭捲

字體紛紛變若云後人惟覩永和文昭陵一刻誰能學盡道吳興似右軍

○墨梅

客裏俄驚歲又殘燕山十月雪花寒江南驛使無消息卻把春光紙上看

○王太守馬圖

衮塵六馬記唐宮失卻圖中玉面驄好逐勸農賢太守東郊明日踏春風

○梅

羅浮誰寫夢中春便覺芳香暗襲人不整縞衣風外舞水邊來倩爲傳神

蛾眉淡掃玉纖纖碧海春濃酒正酣靑羽無端啼月溶令人日夜憶江南

○虎溪三笑

典午乹坤迹已陳東林聊復避風塵虎溪偶過何湏笑似笑淸談觧誤人

○橐駞圖

內山髙並兩峯寒萬里氈裘雪未幹今日江南人見慣不湏常展畫圖看

○霜月梅

北枝消得鐵心肝卻恐南枝不耐寒好倩東風與吹散只畱疏影月中看

○邊伯京爲瑞應宮吳提點作枯木竹石圖吳之甥鄭敬常得之俾題其左

瑞應宮前竹木蒼邊鸞曽寫贈吳剛一拳怪石疑瓊玉空使詩人憶渭陽

○二馬圖

形體支離兩可憐胸中歷歷舊山川當時伯樂曾回顧肯信人間有暮年

○芍藥圖

十載楊州錦悵遮紅紅白白鬭繁華人生總被春瞞卻元是山中藥艸花

○孟得名畫雪景寒鴉

飛散寒鴉不可招數株封雪落長條茅檐盡日無人到何處髙樓酒未消

○次韻周公輔遊東陽東峴因其所述之實而賦之【二首】

置守當年爲罷侯剖符皆是帝王州一瓢掛在長松下方信箕山有許由

舊說東陽山水郡邑中濟濟盛賓僚能令百里無愁嘆未足涓埃答聖朝

○題白雲孫畫【二首】

風雨虛空不可憑如何上下恣飛騰神仙變化誰能識笑殺終南譚景升

瑞應宮前竹木蒼邊鸞曾寫贈吳剛一拳怪石疑瓊玉空使詩人憶渭陽

○集古句題蘓小小像

柳色深藏蘇小家昔年相望尙天涯不知誰唱歸春曲才見開花又落花【白樂天曹唐李義山雍陶】

○劉耀卿畫【春夏秋冬四首】

重疊春山罨畫開柳邊花底抱琴回誰家庭院東風裏一片笙歌隔水來

畫橋南畔藕花香坦腹湖亭愛午涼醉拍闌干因得句不知驚去睡鴛鴦

老桂吹香襲絳袍並將秋興寫秋毫何人記得南樓夜月過松梢一丈髙

曾倚江亭看鴈飛梅花和雪亞荊扉客帆自向沙頭落不是山陰興盡歸

○畫【四首】

世祖中興憶故人風雲不應應星辰一絲九鼎關輕重未必丹靑寫得眞

右子陵

淸談又復到巢由洗耳元非況飲牛堯舜得人天下事畫師那識帝心憂

右巢父許由

仁知微分動靜間不師端木卽師顏圖中隱者無名姓樂水何妨更樂山

右仁知山水

漁罷樵林豈憚勞溪頭閒話偶相遭會稽太守誠何事不及嚴陵隱最髙

右漁樵閒話

○四時花鳥圖

棃花白頰

橊花繡眼

桂花佳雀

梅花鮑老

﹖棃花白頰

溶溶院落月三更此影如何畫得成一樹棃花雙白頰詩人閒戶作淸明

右棃花白頰

﹖橊花繡眼

滿院燻風淸畫遲海橊開到過墻枝美人窓下閒鍼綿卻愛花間繡眼兒

右橊花繡眼

﹖桂花佳雀

天香一夕滿人間佳雀飛來意自閒縱使枝頭風露冷也應不是紇千山

右桂花佳雀

﹖梅花鮑老

紅梅竹裏報春光雙鳥依依戀夕陽自有天生好毛羽當筵舞袖錯教長

右梅花鮑老

○謁仇山村墓迢和張仲舉詩韻【並序】

洪武戊午三月二日淸明偕弟彥翔外弟陳彥恭謁棲霞先壠地與南陽仇先生墓相邇因酹焉前一日偶閱楊眞率所收張翰林詩集有曰三月六日偕楊元誠張仲川拜掃棲霞仇先生墓題絕句云淚灑荒苔積艸中更無人邇紙煙空墳前惟有山茶樹開到淸明自落紅翰林字仲舉仲川之兄字伯雨皆先生髙弟元誠則其故友也其爲詩所謂長歌之哀過於痛哭者矣因迢和其韻以寫予懷景行莫君爾先生髙弟故書以寄云

敬弔先生落照中紙煙銷盡酒鐏空牛羊上壠無人管豈爲當時面發紅

柘軒詩集卷之一

●柘軒詩集卷之二

錢唐淩雲翰彥翀

五言律詩

七言律詩

◆五言律詩

鑑湖八景爲周履常賦

劉松年詩意圖

舒嘯軒爲陳經仲賦

贈寫眞吳天碧

送黃允廸

挽孔徵夫

送章環

怡云軒爲魏良賦

鳴鶴軒爲徐文質賦

論詩次張行中韻

雙松軒爲沈廉賦

悼三叔明室張氏

柯敬仲枯木竹石

雪景捲

送沈欽叔屯種苜蓿

題梅用張蛻庵寄楊村居韻

送羅宗敬

挽盧處士

宋授之春山隱居圖

贈醫僧朗碧天爲髙子威指揮賦

槐陰書捨爲四明王徳修賦

庚申歲八月十三日陪祭山川因懷諸友

是夜宿三一庵次兪文輔題韻

悼吾子行道士

次兪子中病起韻

○鑑湖八景爲周履常賦

柳莊

桂林

蘭渚

瓜田

芙蓉港

篔簹坡

按鶴亭

放魚池

﹖柳莊

遶莊都是柳遠近翠相連種樹思前度飛花記此年閉門時系馬攲枕忽聞蟬自得陶潛趣淸風爲颯然

﹖桂林

分得巖前種年深自作林因思大廷對何似小山吟浸葉爲沈水收花當屑金中秋還有約載酒過山陰

﹖蘭渚

愛此芳洲小漁家許卜鄰如何挑菜處亦有藝蘭人雜佩誰相問孤琴爾獨親山陰亭子近修褉及餘春

﹖瓜田

瓜種陽坡下紛披半頃田杞包原有象棗比或逄仙白兔官徒援靑門地自偏冰盆曾薦處六月鑑湖舡

﹖芙蓉港

芙蓉開港二一路入紅雲露濕光猶泫波明影自分仙人四酒棹遊女妒羅裙若共荷花撥秋風豈屬君

﹖篔簹坡

舊說篔簹谷如今別有坡爲憐淸節好不厭綠陰多暖逼冬生筍涼深夏近荷中郎如到此應更擇良柯

﹖按鶴亭

本是靑雲物依亭也是幽鼓琴思魏野相鶴記浮丘三疊俄成舞千齡或可畱永懷曾聽處私月故山秋

﹖放魚池

陶朱元有法島峙在陂塘春雨翻萍藻丰年夢稻梁奮時湏一躍樂處求相忘不是池中物風雷起浩茫

○劉松年詩意圖

野水連村綠雲山隔岸抯橋低疑礙艇樹密不遮亭奇字無人問淸琴只自聽百年棲宿意把卷憶曾經

○舒嘯軒爲陳經仲賦

何處堪舒嘯軒楹眺望間淸風生爽籍皓月動空山欲宄聲音妙都緣意趣閒東臯伊邇地每到卽忘還

○贈寫眞吳天碧

名士號天碧傳家由道玄常於多暇日每縱寫淩煙妙筆知吾子峨冠識進賢何如風雪裏著我聳吟肩

○送黃允廸

靑門黃氏子雅量出奇姿濯濯三春柳汪汪萬頃陂霜啼驚電掣云翼訝天垂況有麟經學何姑獨抱遺

○挽孔徵夫

滔滔洙泗水一脈到西湖山木符先夢乾坤失巨儒空遺重席坐無復過庭趨回首東山墓何時一致蒭

○送章環

昔捧賓興詔歸途過富春殷懃尋故友邂逅識斯人黃卷方遊自靑雲已致身世家傳象笏郇國本王臣

○怡云軒爲魏良賦

愛汝怡云處同看卻吳情應知陶弘景不是狄懷英气逐龍自遠光搖鶴發明名揚親顯日霖雨在蒼生

○鳴鶴軒爲徐文質賦

雙唳軒前鶴松梢更作羣在陰其子和隨處有人聞夜警多因露臯鳴每切雲從玆縻好爵細翫易中文

○論詩次張行中韻

開門方覓句折簡復論詩每到眞成趣由來不費辭艱深文淺近臭腐化神奇得失眞懸絕湏勞一轉移

○雙松軒爲沈廉賦

雙松何歲植秀色滿庭隔拔地疑千尺參天見兩株藍田重作記栗裏有成圖門對雙溪水扁舟或可呼

○悼三叔明室張氏

結髮爲夫婦齊眉若主賓山同黃鶴隱書逼彩鸞眞蘭樹人皆羨蘋蘩爾獨親情傷坦臒者臨穴重沾巾

○柯敬仲枯木竹石

欲問奎章石無言似照頭竹昏虞廟晚木落洞庭秋楚客心偏苦湘娥黛正愁百年成俛仰題畫憶丹丘

○雪景捲

山雪大如許能令老樹低仙翁雙屐沒童子一琴攜院畫畱冬景臣名識夏圭免園賓客散把卷重淒淒

○送沈欽叔屯種苜蓿

苜蓿能肥馬曾聞漢苑誇送遲譏艾子見遠感橊花旣有躬耕地寧辭著處家聖朝多雨露不久在天涯

○題梅用張蛻庵寄楊村居韻

陽春微露痕都在老梅根冰雪好同潔杏桃空自繁吟詩扶短杖移席了殘樽舊住南山下花時不出村

○送羅宗敬

之子觀光日江山入望深春秋三傳學忠孝百年心羣馬聞空冀孤羆見出林西風黃菊酒畱別重登臨

○挽盧處士【伯庸之父】

吳山盧處士瀟灑地行仙云臥憐丹壑茶歌慕玉川蓋棺方事定刻石又名傳淸逸重題號明經有子賢

○宋授之春山隱居圖

樓倚東風外憑髙取次吟柳低黃鳥近日撫翠屏深世換如收局人亡不在琴淒涼圖畫裏愁絕百年心

○贈醫僧朗碧天爲髙子威指揮賦

師號胡爲朗碧天無點埃寧知藥艸吅能濟棟梁材大道傳龍樹芳名達鳳臺從玆開壽域雨露日邊來

○槐陰書捨爲四明王徳修賦

問訊城東地三槐徳又新誰知種樹者自是讀書人陰滿晉公含芳連孟氏鄰象山遊學處相對碧嶙峋

○庚申歲八月十三日陪祭山川因懷諸友

山川陪祭祀引望見江雲月到今宵好秋從此日分聲馳黃鳥詠夢遶白鷗羣謾憶巖頭桂無由折贈君

○是夜宿三一庵次兪文輔題韻

庵在色山下依壇路稍平主人多道气畱客見眞情天籟秋號水星河夜入城江心有明月待得海潮生

○悼吾子行道士

布衣吾道士舉世莫能偕遽作騎鯨客空遺夢蝶齋陽冰書瘦硬方朔語詼諧墓碣銘貞白臨文每愴懷

○次兪子中病起韻

桐江淸隱客頭白太平時每唱紫芝曲閒臨碧落碑無愁何用觧示病不須醫恐有登髙興先期報我知

◆七言律詩

擬賦野無遺賢

西湖懷古次楊彥振韻

南山飛流亭

寄王彥彊府倅﹝三首﹞

送淸溪濂上人歸金華

碧梧生詩爲馬伯庸賦

樵雲

蓼搜庵詩爲王必先太守賦

棲鶴齋詩爲丁虛一賦

詹尙書同文以堵文明所作雲樹圖寄徐大參復初仍寄以詩因次其韻

次徐總制浙江亭剩柳詩韻

次無溢滿上人紀夢詩韻

送項履初歸慈溪

挽謹嚴先生方直卿

艸心軒爲林子山賦﹝子山舅趙仲穆爲盆萱艸因以名軒﹞

壬子秋簾次迮士霖韻

贈道士毛啟宗

重過柳洲沈陸徳陽韻

秋闈對月次桂彥良韻

愛日軒爲金華許景和賦

洪武壬子夏六月望日賫詔新城事竣縣令徐安卿邀飲池上出詩見示因次其韻時故友袁彥善爲本縣訓導故及之

追挽節孝周先生﹝新城周元亮之父﹞

送道士楊秋月赴京

題如山安上人詩卷

催雪次錢善長韻

送徐文年歸嚴陵

挽段禮庭

送劉本中歸海昌

杏軒爲倪伯溫賦

吳山偉觀

溪山隱居圖爲吳以道題

東郊勸農爲王侯必先賦

董士勉架閣所藏霅溪翁觀梅詩意圖﹝翁卽錢舜舉也﹞

送李克進經歷護二親喪歸葬維楊克進薊州李息齋之孫工畫竹寓居維楊先爲平陽府經歷二親俱歿於閩至洪武壬子冬始得歸葬徐大參命作詩以贈其行

錢塘十詠﹝並序﹞

小桃源爲未質夫賦

挽王母散人沈氏

福源精舍爲魏仲遠賦﹝松雪翁書扁﹞

喜晴次劉可與經歷韻

次楊仲弘宗陽宮對月韻

題葉伯政經歷水北山居圖﹝伯政家永嘉而官吳興故詩中及之﹞

寶州爲莊上人賦﹝上人寓云居庵房名悠然﹞

白雲爲英上人賦﹝上人林平山弟子婺州人今住方橋永正庵﹞

陳叔起松石圖爲峨嵋山人張原題﹝陳用飛白艸書法故及之﹞

白雲堆爲朗元白上人賦

雲門艸堂爲徐彥鐘賦

素華內景爲毛啟宗賦

鏡湖漁隱

江山圖爲傅徳讓賦

挽沙子中進士﹝二子元之卽之俱進士﹞

挽沈子齡

題克俊主事薊丘山傳

啇與淵水竹居

擬賦老子燈

撫松圖

元夕次陳尹子善韻﹝尹以獻策得宮故及之三首﹞

望云圖

方叔幾午峯書捨詩卷

分題得鐘山送沈明徳

分題得秦淮送杜士能

送錢塘邑丞宋章甫

大方圓上人有亭扁客航在越上遠林先生索賦

題郝徳新又新字說捲後

瑞竹杖詩

東圓分題七葉坡爲王景周賦

柳氏雙婺捲﹝姑婦皆上虞人﹞

種菊庵爲無錫錢子義賦

九月六日病起偶成

送詔使還京

送楊宗元分教海寧

思云軒爲羅師尙賦

遊孤山和靖祠

柳莊爲會稽薛徳明賦

松隱爲屠景祥賦﹝有圖那學求題﹞

送吳玉林分教富陽

上元會飲次兪紫芝先輩韻

悼王壺父﹝自牧﹞

眞率齋詩爲楊懋臣賦

悼黃氏父子次周元亮韻

贈筆工楊均顯

雙鶴軒爲魯嗣衡賦

如存堂爲程進瑉賦

送趙執中會試

送崔彥暉分教臨安

看櫞卽枸櫞也康雪庭上人用贈紫芝上人因而有作予偶見之遂次其韻仍簡紫芝

東山書隱爲鄭原宜賦鄭本越人居東山先世徙杭遂家焉嘗築室西湖上從徐勉庵授書經因以爲扁示不忘本也原直事親以孝聞及筮仕都衛尢有�譽故賦長句以美之

萬竹軒詩爲沈亮賦

送郭子理歸廬陵

湘湖艸堂爲貢友初賦

畫菜次米仲誼韻

送逯宏希遠

送湛璇文衡

送王明善

送沈仲名

云臥樓爲盧宗文賦

次韻張伯雨天一井闌詩元金蓀璧積慶岡物後在開元宮黃蔑樓今在王景周東圃萬文遠先作予因和之

腦月見白牡丹爲呂仲善長司賦

行素齋詩爲韓性孜賦

暘谷軒爲劉道明知事賦

靜庵詩爲徳淸知縣陳彥榮賦

雨香亭

丁巳午日忽憶乙未有作追錄之

布谷篇

悼王觀用賓﹝同年好問之子﹞

友恭堂爲胡拱衡賦

五弦琴

南屏對雪宿簡公房次王子中韻﹝時洪武丙辰十二月二十七日也﹞

爲吳以道題紅梅翠竹圖

挽鄒母李恭人

曉望

中秋對月次張行中韻

贈鐵符道人

雞冠花

愚軒詩爲上虞應信可賦

丁巳歲臘月二十日喜雪

聞鐘有感次榮子仁韻﹝二首﹞

艸庭爲周元亮賦

悼融上人

淸江文會詩爲崔驛丞賦﹝丞字仲嚴陜西醴泉縣人﹞

孫仲文奉親圖

林塘幽乃會稽陳惟賢軒扁又號西疇因贈詩

雨中有懷次葉紫霞韻﹝三首﹞

贈於友直寫生

追挽王彥昭﹝土中父也﹞

鄭敬常求題畫像因用同姓八事贊之

藏蕓軒爲陳惟徳賦

芍藥次王士中韻

白雲窓

己未端四復初以村居述懷及午日書事見示因次其韻

次韻周公輔遊東陽東峴因其所述之實而賦之

送云季昭爲海昌訓導

贈周思溫

贈潘茂華

菊隱爲金木才賦﹝行中行素俱甥也﹞

居閒爲濟人潘士中賦

題徐止善哀吾兒詩

贈周宗性龍成教諭

林泉讀書圖爲徐質賦

題謨範堂集云軒

明遠夏氏界畫髙駢夏日山居詩意

錢舜舉桃源圖

曾瑞卿所作山水圖

己未午日次沈欽叔韻

夏日書懷次沈欽叔韻

五月二十日壽洪時中廣文用復初韻

望云詩爲常徳新賦

拙庵爲仲和賦

胡敔衡瑤芝軒

送葉繼善還三衢

丈八溝納涼圖

淸源詩爲谷士源賦

悼王晦巖

送丁自南代祀嵩嶽還龍虎山

鄭生畫卷﹝生字克安﹞

畫

趙氏碧筠軒

題呂信夫傳

聽雪同張行中賦約以禁體

雪山﹝張行中索賦﹞

淸隱堂爲徐淸隱賦

思云爲松江禇伯嘉賦﹝今寓海昌﹞

送金叔剛以慱學赴京

胡拱衡峨嵋讀書圖

挽王士貞檢校

畫鶴

送刑部員外郎張時彥侍親歸永喜

雲林書捨爲靳夢文賦

南明軒爲指南宗上人賦

送謝鐵崖住祖庭

送王士端赴成均

送孫敬義還鄕﹝有圖歸去來辭爲贈者故及之﹞

送於潛趙縣承彥禮歸河南

停雲樓爲四明王徳修賦

挽翁順卿憲史

忠養堂爲張原善賦

松月齋爲張克敬賦

復錦軒爲錢宗文賦

雲谷爲王彥常賦兼簡敬仲

九日遊吳山次韻

芳桂堂

來靑堂

萬山窩

回顧庵

次張一中贈友詩韻

題莫景行棣華碑

贈陳惟銘北行﹝有兄惟學倅滄州有先世墓在範陽母命往省﹞

嶽鄂王墓

靑田山房

美人圖

梅花淸夢爲沈士敬賦

翠濤軒

集古句送鄭彥才赴京

遊虎跑泉次坡仙韻

梅雪四律代張翚徐術陸平沈廉賦

擬賦桃燈杖﹝五首﹞

香奩八詠

雪中八詠次睢宗吉韻

雪湖八景次瞿宗吉韻

○擬賦野無遺賢

束帛丘園起隱淪翩翩明詔不辭頻風雲自合從龍虎郊藪那能隱鳳麟五百餘年逢聖主普天之下盡王臣陳謨幸際唐虞世膏澤應知及兆民

○西湖懷古次楊彥振韻

登臨長使客魂消剩水殘山閱市朝柳色也知隨處好鶯聲不似舊時嬌云和冷落閒來袖風景蒼茫失畫橋回首故宮荒艸合欲尋前事竟寥寥

○南山飛流亭

山澑泠泠來不竭激成飛瀑散空明虹霓下飲秋無際河漠西流夜有聲橫劍誰思仙子過作亭人羨老僧淸平生慣誦天臺賦不記香鑪記赤城

○寄王彥彊府倅【三首】

西蜀人材天下奇使君來此濟時危雲龍風虎王褒頌官柳江梅杜甫詩蒼海只疑瞻錦水越山渾似見峨眉不才謬作蘭亭客又到君家洗硯池

野水平橋直到門幽居絕勝浣花村半簾艸色畱賓客滿院書聲教子孫庭下甘棠陰漸密道傍苦李寔應繁自公退食多淸事剩有詩書共詩論

日日呼奴采澗芹柁樓晚飯�殷懃艸堂不用憂春雨塵甑應勞念史云關塞巳通流馬道江湖空羨白鷗羣來禽靑李猶堪寄爲向山陰報右軍

○送淸溪濂上人歸金華

六年西崦閉禪扉夜夢東陽隔翠微溪柳野桃頻入詠淸風明月又思歸案頭貝葉如雲積座上天花學雨飛聞道春陵周子裔墨名終不愧儒衣

○碧梧生詩爲馬伯庸賦

丞相當年號碧梧生因同姓轉相呼玉崗春霽鳴威鳳金井秋陰集好烏琴薦虞廷應有待圭封唐叔豈相誣人材特立眞如此髙拂靑冥見一株

○樵雲

伐木丁丁山徑通林深長覺晝冥蒙棟梁自挾扶輿气斤斧全收造化功莘野謾耕十畝雨渭川空釣一絲風誰知作楫爲林者只在商巖版築中

○蓼搜庵詩爲王必先太守賦

王氏墳庵頗易尋舊栽松栢巳成林蓼莪每動雙親念春艸難忘一寸心峯遠蟠桃紅日薄波澄彭蠡白雲深題詩不盡劬勞意聊爲君侯寫徳音

○棲鶴齋詩爲丁虛一賦

仙禽變化出肧胎棲室琳宮丈室開七日緱山期一見千年華表記重來身輕白雪閒依竹頂重丹砂悞啄苔龍虎眞人新著號會乘騏驥到遷萊

○詹尙書同文以堵文明所作雲樹圖寄徐大參復初仍寄以詩因次其韻

長句和平見治音京華猶記盍朋簪聲傳珠履星辰近影動金蓮雨露深雲樹有圖憑鷹寄春山無伴聽鶯吟懸知兩地看明月愛國憂民共此心

○次徐總制浙江亭剩柳詩韻

論射江亭當午日沙頭雨過少輕塵七重札透威無敵兩石弓開臂有神地插綠楊云葉小腰懸白羽雪花新他時會見天山定肯讓淩煙第一人

○次無溢滿上人紀夢詩韻

上人夢赴天王供蘭若依稀似五臺地布黃金龍象出笙吹白玉鳳鸞來貝多葉古人能誦優缽花繁孰與栽出定了知身是幻袈裟從此不湏裁

○送項履初歸慈溪

秋風捧檄娛親日一葉飄然渡大江堂上正須衣五彩沙頭那得玉瓶雙同遊葛嶺風吹帽獨宿錢淸月在窓想共東鄰錢處士到家搜句對銀缸

○挽謹嚴先生方直卿

賦罷歸田返故廬神遊樂國類華胥遺經絕筆無司馬學禮趨庭有伯魚春樹暮云空憶汝屋梁落月倍愁予謹嚴齋冷畱圖像塵掩前朝薦鶚書

○艸心軒爲林子山賦【子山舅趙仲穆爲盆萱艸因以名軒】

北堂深處別開軒爲奉慈親背樹萱一脈有情通雨露百年無力報乾坤芰荷衣敞憐縫綫菽水供微愧倚門欲問春暉何所在渭陽猶是舊王孫

○壬子秋簾次迮士霖韻

雨餘公館夜沈沈香爇金鑪覺坐深羣馬昔年空冀北孤羆今日見叢林賀公自是工吳語莊寫何須動越吟官燭風簾同試事正宜把酒細論心

○贈道士毛啟宗

上士髙居有好客每因齋戒闡玄宗靑天盡處來孤鶴黃道中間卜六龍說法寶珠懸黍米步虛仙履躡芙蓉有時對客談中誡應有人疑是赤松

○重過柳洲沈陸徳陽韻

買花載酒憶當年風景依稀最可憐彭澤有人歸栗裏海波何處變柔田聯拳鷺立枯荷雨寂冥鳴棲古樹煙幾度湧金門外望居民猶說總宜舡

○秋闈對月次桂彥良韻

露下松陰鶴夢醒古香吹桂滿空庭云端半壁懸孤月天上連珠燦五星詩思每因秋興發江聲渾作夜潮聽求賢正爲明時用薦士須當效古靈

○愛日軒爲金華許景和賦

春暉欲報意無窮大母髙年母氏同表述陳情猶李密軒名愛日似楊雄五紋添綫空憐影三捨揮戈謾紀功何似北堂稱壽酒忘憂花照彩衣紅

○洪武壬子夏六月望日賫詔新城事竣縣令徐安卿邀飲池上出詩見示因次其韻時故友袁彥善爲本縣訓導故及之

山雨畱罇記此來臨池儗泛碧筩杯邑中故友能相間階下宜男方半開勝日偶陪珍日醉輕風又送彩舟回聖王宵旰憂民瘼會見新萌發舊荄

○追挽節孝周先生【新城周元亮之父】

偶題節孝先生傳甚似羅城徐仲車隴上白楊空復見庭前翠艸不曾除何多名士能爲詠爲有佳兒好讀書西崦久違應悵望晴雲猶護舊時居

○送道士楊秋月赴京

南送和王五世孫便從總角悟玄門靈臺皎潔澄秋月虛室光芒炫曉暾儗服刀圭生羽翼旦書符篆役精魂聰明忠孝神仙事好赴蓬萊覲至尊

○題如山安上人詩卷

何年竺國遠分支認淂來龍始出奇要使岱宗超■﹝山咅﹞嶁還將芥子納須彌疾風甚雨應難動絕壁懸崖豈易知一任石頭行路涓隨身竿水觧扶持

○催雪次錢善長韻

歲暮時昏雪未垂膝神何事苦愆期六花自信霄中有三白要教天下知古道停鞭思入畫寒窓呵筆擬題詩幾家羔酒銷金悵頻揭珠簾悵望時

○送徐文年歸嚴陵

髙士聲名正藹如去年承詔赴公交車玉堂久待歐公學金匱深藏太史書華服歸來驚野鳥竹竿畱得釣江魚風帆好借春濤便重訪桐君舊隱廬

○挽段禮庭

廬陵山林龍溪雄趨庭問禮惟此翁逸士非如段太尉阡表甚似歐陽公年來洞究無極妙夜半忽感摶桑紅佳兒求銘勒頁石欲以潛徳垂無窮

○送劉本中歸海昌

泮宮樂育萬菁莪折柳西湖柰別何鸚鵡莫題當日賦驪駒須唱舊時歌新居近海魚鰕賤舊學聞詩艸木多綠發交遊今白髮河梁攜手重吟哦

○杏軒爲倪伯溫賦

倪氏鋤經自有堂還於花下結丹房夕陽壇上非前事春雨江南是故鄕況是仙人如董奉何須女子識韓康重來軒外綠陰合煮酒銀瓶得共嘗

○吳山偉觀

譙樓佳麗倚髙寒城郭渾疑畫裏有舊說靑山如五馬新題華表似飛鸞東西淮海三千里左右江湖十二闌區宇淸寧民物樂臥聞鼓角報平安

○溪山隱居圖爲吳以道題

松下茅齋淸晝寒乘閒來此得盤桓雨深南澗乘綸釣云出西山拄笏看黃鳥引雛過院落白鷗忘我近闌漧桃花流水非人世傍晚移舟過淺灘

○東郊勸農爲王侯必先賦

靈雨初零動土膏東郊五馬出遊遨老農欲遂三秋望賢守寧辭一日勞牛角無歌何用扣豚蹄有酒正顏操題詩記得豳風句祭韭開冰復獻羔

○董士勉架閣所藏霅溪翁觀梅詩意圖【翁卽錢舜舉也】

欲寫寒梅愧未工丹靑賴有霅溪翁要觀淸淺黃昏處盡有經營慘淡中一鶴一琴猶舊日集丘集水自春風郎官畫省多才思東閣吟詩興頗同

○送李克進經歷護二親喪歸葬維楊克進薊州李息齋之孫工畫竹寓居維楊先爲平陽府經歷二親俱歿於閩至洪武壬子冬始得歸葬徐大參命作詩以贈其行

淸時人物自風流寫竹眞如老薊丘綠水芙蓉思晉地瓊花芍藥記楊州兩昏云暗雙親恨歲晚江空獨客愁賴有故人知巳者會須能贈麥盈舟

○錢塘十詠【並序】

杭之爲邵冠乎東南唐宋以來多稱賢守而白蘇爲最蔡襄李及次之其流風遣韻固可考也鄱陽王侯必先來守是郡因覽形勝有懷昔賢於是大夫士以十題獻俾作者賦之意不外乎景物理寔關於政治故得因題以釋其義焉一章曰東海朝暾言侯忠愛之在君也二章曰西湖夜月言侯淸明之在躬也三章曰浙江秋濤言侯威信之孚也四章曰北關夜市言侯惠利之周也五章曰孤山霽雪言侯之光輝潔白也六章曰兩峯白雲言侯之孝友慈祥也七章曰九里云私言侯持之以操也八章曰六橋煙柳言侯容之以徳也九章曰靈石樵歌言民得其所樂也十章曰冷泉猿嘯言物得其所樂也此詩人之意豈徒賦詠而巳哉予以末疾不能從侯之遊感侯之徳弗能忘也輙效楊仲弘爲本齋王侯東湖之作歌以頌侯庶知民之愛侯亦猶侯之愛民也洪武甲寅春正月初吉鄕貢進士錢塘淩雲輸再拜謹序仍繼以詩云

東海朝暾

西湖夜月

浙江秋濤

北關夜市

孤山霽雪

兩峯白雲

九里雲松

六橋煙柳

靈石樵歌

冷泉猿嘯

﹖東海朝暾

照檻扶桑望轉遙海霞蒸赤麗璇霄梧岡影動鳴孤鳳蓬島光浮抃六鰲山迥尙畱將墜月江明正帶欲歸潮寅賓自是羲和事秪有葵心仰帝堯

﹖西湖夜月

南北峯前裏外湖秋淸偏愛月輪孤神魚聽樂有時出倦鳥安巢不夜呼十里水雲涵玉鑑萬家民物在冰壺湧金門外曾行處人道賢侯似大蘓

﹖浙江秋濤

八月觀濤獨虎林朱轓皁蓋浙江潯偶因威武三軍勇還感朝宗萬古心滄海神龍從變化長空孤鳥付消沈美潮有禁關仁政民說若謨直到今

﹖北關夜市

羅綺明春數里餘郊關迆理接民居須知北郭夜爲市不似南州人趂虛景類元宵堪入畫家殊周易豈同書使君五馬歸來晚夾道紗籠照隼旟

﹖孤山霽雪

快雪時晴春尙慳梅花開徧舊孤山入林僧含渾迷路隔岸人家盡掩關茶鼎旋烹新水活釣舟空伴白鷗閒因思李及曾來日童子開籠鶴未還

﹖兩峯白雲

南山雪接北山松雲气何曾離兩峯無色飛揚常類鶴有時變化忽從龍樂天偶向詩中道弘景還於嶺上逢忽憶鄱陽親捨遠憑髙望極幾千重

﹖九里雲松

九里閒雲萬个松經行記得舊時蹤黃金曾飾宋儒士蒼狗豈知秦代封風露橫陳鳴鷦鶴波濤澎湃起蛟龍我來朗誦廬山句淸气飄飄欲蕩胸

﹖六橋煙柳

疏柳長煙遠自迷六橋南北帶沙堤亂分雌霓連蜷掛深蔽嬌鶯自在啼紅出天桃銷處薄翠和芳艸望中低赤闌於外淸陰滿曾見蘓公過馬蹄

﹖靈石樵歌

伐木丁丁瀾谷春行歌落日見樵人靑山重疊自今古黃鳥嚶鳴如主賓淸響有時諧雅調語言隨意出天眞畫舡檀板西湖曲何似林泉樂在民

﹖冷泉猿嘯

飛來峯髙多白雲垑猿啼處夜將分三聲忽向嶺頭度一个眞如峽口聞哀雜澗泉遙歷歷淸和蘿月亂紛紛亭中白傳曾畱記明日重來看刻文

○小桃源爲未質夫賦

桃源欲覓恐荒唐此境依稀在海昌避世嘗聞隱君子問津何必待漁郎綘霞蒸處層層遠紅雨飛時點點香欲效陶潛重作記東風回首意微茫

○挽王母散人沈氏

萱艸香銷淚濕衣白頭人去思依依春風堂上閒初服夜雨窓前冷斷機蝴蝶已知俱是夢杜鵑猶道不如歸翩翩丹旐西湖路回首南山盡翠微

○福源精舍爲魏仲遠賦【松雪翁書扁】

福源精舍年何有學士親書湖上墳卜地依稀封馬鬣種松次第變龍紋魏公笏在多遺澤憂蓋山髙盡白雲前代名人畱制作子孫從此藹淸芬

○喜晴次劉可與經歷韻

兼旬淫雨連吳楚今日晴光滿樹頭淮白魚來人不网冬靑花落客憑樓借車踏水靑秧出拄笏看山綠樹稠民不怨咨緣底事使君五馬出來遊

○次楊仲弘宗陽宮對月韻

古月只同今月看月華更好歲華更露凝仙掌橫秋气云度天河學水聲金毋自來靑鳥使玉童對按紫鸞笙簫臺占斷蓬壺景何必重尋海上瀛

○題葉伯政經歷水北山居圖【伯政家永嘉而官吳興故詩中及之】

水北山人類石洪故居宛在畫圖中縱如鴈蕩畱吟屐何似鷗波看釣蓬出處要知天下重聲名當與古人同艸堂歸隱湏他日猿鶴休疑蕙悵空

○寶州爲莊上人賦【上人寓云居庵房名悠然】

大寶州中無不有難分髙下與洪纖海名香水隨心見珠號摩尼信手拈莫道山河如幻化須知世界要莊嚴上人燕坐悠然處俗士如何不具瞻

○白雲爲英上人賦【上人林平山弟子婺州人今住方橋永正庵】

白雲之白何英英孝子潔白同其情種私每慕盧六祖起石不羨黃初平老龍聽法雨隨至蒼狗變熊天同行平公弟子似公少不枉違叟知能名

○陳叔起松石圖爲峨嵋山人張原題【陳用飛白艸書法故及之】

誰將靑李來禽帖寫作蒼松怪石圖大廈他年要梁棟長竿此日拂珊瑚辭存飛白看來好直計兼金買得無何處曾經照顏色峨嵋山館月輪孤

○白雲堆爲朗元白上人賦

要使閒身到處閒白雲堆裏著禪關龍歸不覺袈裟濕犬吠方知杖錫還有用一時蘓大旱無心終日在空山萬松嶺上何人屋秪許平分住半間

○雲門艸堂爲徐彥鐘賦

雲門寺近若耶溪溪上人家云半迷秋雨正愁茅屋破春星還傍艸堂低白鴉谷遠松筠老碧藻坊深海柳齋何似南州徐孺子故居新璧待重題

○素華內景爲毛啟宗賦

內景元從太素分空花無際住繽紛室生虛白光疑月膚達中黃气若云玉局降神從地見寶珠遺響自天聞碧桃木老春常在方外誰能識隱君

○鏡湖漁隱

家住鏡湖流水東門前日日藕花風酒船不用尋狂客漁釣猶能學放翁九鼎一絲軒冕外千巖萬壑畫圖中滄浪歌罷無人聽惆悵歸來月滿空

○江山圖爲傅徳讓賦

江上愁心曾有賦煙江疊嶂偶成圖丹靑自可追小李翰墨誰能繼大苸野店山橋吟杖短桃花流水釣舟孤人生適志眞名語命駕歸來不爲鱸

○挽沙子中進士【二子元之卽之俱進士】

吳山臺榭鎖煙霞知是前朝進士家翠竹碧梧今代見靈椿丹桂昔人誇功名夢斷邯鄲枕鄕國心隨愽望槎欲覓衣冠迷處所寒云滿日重興嗟

○挽沈子齡

胸襟灑落世稱賢握手論心二十年忍向靑山葬黃土愁看丹旐破蒼煙眼中無復金錢會身後空遺寶劍篇一束生芻一杯酒臨風三酹重淒然

○題克俊主事薊丘山傳

生號薊丘今有傳爲因先世重懷思白雲瞻悵空千里銅狄摩挲又一時盤谷隱居知李願輞川圖畫見王維他年晝錦歸來日凖擬登堂誦此詩

○啇與淵水竹居

不待髙秋爽气新幽居水竹自相親已從淇澳思君子更向湘江望美人小艇依林緣載鶴大竿當檻爲牽鱗啇家霖雨湏賢佐汗簡書名是隱淪

○擬賦老子燈

孤竹形容立彩裳赤烏流處便鷹揚東皇蔾火傳天祿南極芒寒應壽昌空洞已知心事白虛名猶覺鬂毛蒼誰憐兩目眵昏客射策曾觀上國光

○撫松圖

三徑歸來樂此生涉園成趣似淵門門前五柳初搖落庭外孤松漸長成正好盤桓當美景何妨賦詠到閒情華軒又見開華扁爲有鄰翁識姓名

○元夕次陳尹子善韻【尹以獻策得宮故及之三首】

嚴城五夜啟重關燈火交光似大山穠李謾誇遊妓輩傳柑遙憶侍臣班西樓涼月歸來晚南陌和風笑語間可是吳兒貪樂事踏歌到曉不知還

月色分明勝昨宵遊人街上踏瓊瑤馬頭塵土從飛僕鰲背星辰欲動搖梅弄粉香風不定柳添黃色雪才消太平有象黎民樂一曲笙歌倚洞簫

神仙宮府畫圖開端使詩人詠有菜燈火直從天半落綺羅都向月中來已聞獻策瞻龍衮又見吹笙下鳳臺莫遁艸茅無補報也曾終夕望三臺

○望云圖

長空望極轉銷沈獨立蒼茫辧遠岑愛日每關爲子意看雲長動憶親心自憐五色衣將獘誰記三山路更深莫遁大行成往事詩傳陟岵有遺音

○方叔幾午峯書捨詩卷

白雲孫子筆硯靈明徳與汝稱惟馨午峯門對結精舍三傳閣束窮遺經時來華裾識蔥翠夜半棃杖吹煙靑慈親和膽助勤苦佇聽唱名當大廷

○分題得鐘山送沈明徳

鐘山正對石頭城進士元非隱士名好看龍蟠並虎踞爭教鶴怨與猿驚三春遊興雲同遠千里歸心月共明去去會登羣玉府致身何必羨蓬瀛

○分題得秦淮送杜士能

春波城下自漣漪一舸夷猶任所之月過女墻潮落後煙籠寒水夜分時雙雙堂燕銜沈見白白淮魚入饌知期子有才如杜牧此行莫惜重題詩

○送錢塘邑丞宋章甫

治世人才气自豪起身應不愧蕭曹春秋有學經曾試鐵石爲心賦最髙百里豈能棲鳳棘三年聊復試牛刀送君又到�處南浦新波映去袍

○大方圓上人有亭扁客航在越上遠林先生索賦

老禪杯渡恐鷗驚聊結虛亭諭物情春水祗疑天上坐晚風還想月中行此身江海長爲客彼岸舟航浪得名夜半壑中誰負去欲將此語問莊生

○題郝徳新又新字說捲後

一篇虺誥炳丹靑九字湯銘燦日星不是菜朱曾有語安能子墨重書銘乹坤納納應無外江漢滔滔豈暫停絕愛郝隆書滿腹命名稱字必尊經

○瑞竹杖詩

上虞柳機仲兄弟二人號其奉親之所曰朝暉軒竹有一本二幹者生其軒側機仲取爲其親宗鎭翁杖徵詩爲賦

朝暉軒與竹爲鄰煮筍時時得奉親因見同根分二幹欲將寸艸報三春夷齊比節無餘子權綽連枝有後人扶老憑玆足流憩莫疑五柳是前身

○東圓分題七葉坡爲王景周賦

森森佳木映陽坡不比槐陰十訟多誰見一花如菡蒥人傳七葉是娑羅漠貂謾藉金張業月兔空涵海水波昨夜虛堂聞子落定知仙客費吟哦

○柳氏雙婺捲【姑婦皆上虞人】

姑婦孀居守寂寥閉門風雨任飄搖柳因秋早驚先落松到歲寒知後凋一寸丹心同耿耿百年華發共蕭蕭由來節義關名教看取曹娥廟下潮

○種菊庵爲無錫錢子義賦

遶庵種菊待秋先不道春苗已厭嘗酒效少陵拈重碧花憐惟演進姚黃滿城風雨重陽意三徑荒蕪幾處香況有惠山泉可試擬同桑薴對幽芳

○九月六日病起偶成

臥病經時莫嘆嗟起來猶可岸烏紗藥囊屢檢看題徧書帖重臨作字斜秪覺風光吹白髮不知秋意滿黃花自憐江海垂綸手卻倚衡門數暮鴉

○送詔使還京

南閩西浙路猶賖頃刻思光徧海涯五夜星辰呈貫索九天雨露逐皇華歸期已過淸明節行色將迎紫禁花風虎雲龍當此日頌成湏獻帝王家

○送楊宗元分教海寧

閉戶讀書誰與鄰翻然分席海之濱太玄凖易知先世淸白傳家見後人蝌蚪文思復古蝤蛑市近喜嘗新獨憐載酒河橋別抍得梅花是小春

○思云軒爲羅師尙賦

思親長日看云生親歿因軒寓舊名先世獨推羅仲素今人重見狄懷英心關瞑色隨烏集目極秋容與鴈徵每爲三山歌陟岵蕭蕭風雨候雞鳴

○遊孤山和靖祠

山有梅花山不孤先生甘與鶴同臒一杯黃土畱前宋千古淸風映裏湖疏影暗香曾入詠淡妝濃抹自成圖水仙祠下多秋菊誰把寒泉當酒壺

○柳莊爲會稽薛徳明賦

幾年種柳繞村莊翠色參天百尺長垂葉正當髙士宅飛花還過別人墻能詩杜甫憎春曉嗜酒陶潛愛午涼何日棹航來鑑曲據舷吹笛看湖光

○松隱爲屠景祥賦【有圖那學求題】

余杭溪上多長松雪气遙連天柱峯藍田自有韓子記蒼官不受秦人封風傳虛籟淸裕耳日食扶苓延好客按圖若遂歸隱計杖策許我來相從

○送吳玉林分教富陽

家住雙溪溪水濱誤將書劍走風塵散論文學過遊夏爲愛山川到富春夢破小樓江月白詩成古邑野梅新明朝又擁臯比生詩易那能讓昔人

○上元會飲次兪紫芝先輩韻

中年行樂遇新年觸目風光更接連夜色遙通鳷鵲觀春聲先泛鳳凰弦雲中花亂疑瀛海月下人歸是洞天鬢點吳霜嗟老矣踏歌槌鼓讓童顚

○悼王壺父【自牧】

行藏多寄一壺中枕上功名覺後空長吉詩多鬼仙气宗師文有古人風笙悲夜月傷歸鶴弦絕春冰怨去鴻飛舄不知何處所芙蓉城闕暮云紅

○眞率齋詩爲楊懋臣賦

眞率應知出自如會名又復到齋居舉觴便可頻開燕漑釡何妨更煮魚畫爲品題交互看詩因分韻接連書子云識字無人問白首玄經守敝廬

○悼黃氏父子次周元亮韻

善人不得歸鄕裏此事端爲識者哀客死忽驚枯骨返人生那得好懷開眼中無復驅羊起身後猶疑化鶴來丹升西顏松樹在空山斜日尙低徊

○贈筆工楊均顯

翁在相溪溪上居偶因縛筆致名譽已煩獵者擒秋兔更助文人校魯魚毛援猶能利天下心殫寧肯不中書玉堂新樣須重贈擬效相如賦子虛

○雙鶴軒爲魯嗣衡賦

開軒正在西湖上雙鶴偶來能守扉復陂似托兩黃鵠過我疑多一羽衣秪道在陰其子和寧知去郭昔人非仙家樓子曾相近好伴孤云自在飛

○如存堂爲程進瑉賦

外家宅相不須論且築書堂磅故園珠玉照人甥在側瓊瑰贈舅母如存心同白水傷投璧自極柯山念倚門三復渭陽詩意好爲觀小序卻銷魂

○送趙執中會試

聖主求賢在養民儒生覩國早充實一千里外知鴻鵠四十人中見鳳麟畫舸遡風瓜渡晚靑袍沾雨杏園春泥金帖子須先寄好向髙堂慰二親

○送崔彥暉分教臨安

臨安古邑帶山溪送客西行意欲迷髙適故人憐子美崔羣交友愧昌黎彎弓射圃秋觀鴈看劍燈窓夜聽雞昭代英才初樂育離觴不用惜分攜

○看櫞卽枸櫞也康雪庭上人用贈紫芝上人因而有作予偶見之遂次其韻仍簡紫芝

圖寔如瓜尙得霜老禪相贈雜靑黃韻欺檐卜燻獅座巧學流蘇映像牀蠟燭照來微弄影金盆浴罷暗生香南州士女爭雕鏤浸密塗脂取之妝

○東山書隱爲鄭原宜賦鄭本越人居東山先世徙杭遂家焉嘗築室西湖上從徐勉庵授書經因以爲扁示不忘本也原直事親以孝聞及筮仕都衛尢有�譽故賦長句以美之

東山讀書隱居處如何只在西湖邊擬峴作記昔聞耳思越寓吟今信然薔薇花落憶李白書帶艸生疑鄭元近聞去作幕下士忠孝要看光簡編

○萬竹軒詩爲沈亮賦

種得篔簹得歲寒數竿便作萬竿看雲閒不覺侵書幌雪細從教點畫闌縱有長絲牽紫鯉可無明鏡著靑鸞東陽已賦郊居久一任新來帶眼寬

○送郭子理歸廬陵

嚴親兵亂久相違親歿殊方骨未歸苕水殯時先友盛夌舟遺後故人稀已於名教能關系況有文章爲發揮此別會成遷葬計免教空望白雲飛

○湘湖艸堂爲貢友初賦

湘湖卜宅似江郊梅柳同栽已放稍春雨漏時愁在屋秋風怒處憶飛茅蒓絲流淜羹長用荷葉分香飯屢包買得扁舟梭樣大呼童系在石塘坳

○畫菜次米仲誼韻

菘韮堪爲早晚謀老夫正欲拔其尢園葵自覺能防夏野莧誰知亦有秋偶爲畫圖思魯直肯因虀說楊修少陵莫道貧如庾露薤盈筐不待求

○送逯宏希遠

上書曾達聖明朝充貢仍隨使者軺蝌蚪光生周與籍鳳凰聲應舜簫韶楊雄獻賦才無敵逯石傳家曾已遙抍得梅花當楊柳春風又送木蘭撓

○送湛璇文衡

采緑曽看在泮池飛黃況復值明時風霜雨露無非教艸木虫魚總入詩把酒梅邊春尙小停車林下晚偏宜臨行又欲歌棠棣轉憶同年是汝師

○送王明善

月滿西齋夜不扃讀書相對短檠靑虫魚艸木資多識惇厚溫柔擅一經鶚薦此時𨿽衮衮鴻飛他日更冥冥送行爲子思王式一曲驪駒仔細聽

○送沈仲名

沈約才華足起予又因充貢別郊居好將言行同居寔莫倚文章教子虛薦表他時稱一鶚尺書何日寄雙魚老夫重拭眵昏目遙睇靑雲逐去車

○云臥樓爲盧宗文賦

金罍山色滿庭除偃仰長因飽食餘神女有時行雨過仙人自昔好樓居龍歸不覺衣裳潤蝶去方驚枕席虛莫向招提頻借宿且畱丹壑待天書

○次韻張伯雨天一井闌詩元金蓀璧積慶岡物後在開元宮黃蔑樓今在王景周東圃萬文遠先作予因和之

玉闌鐵畫任歌斜豈有人譏掛樹蛇曾見墜星疑此石相隨落月是誰家轆轤聲動晨牽綆沆瀣光生夜浴砂閱盡開元到東圃紅樓翠幙不須誇

○腦月見白牡丹爲呂仲善長司賦

無邊生意見荄滋歲晚歸來喜可知萬木正當搖落後一花如在艷陽時雪中不假轉湘術月下須吟李白詩若比玉杯眞入用疑盛春酒獻瑤池

○行素齋詩爲韓性孜賦

海昌亦有平原裔晚節齋居足養恬坐樹濯泉唐李願經丘尋壑晉陶潛靑衿日與談章句素履時能翫象占賣藥歸來人不識杏花春雨滿疏簾

○暘谷軒爲劉道明知事賦

扶桑暾出猶蒼涼軒楹照耀瞳矓光金礦鑄橘一點火丹心傾葵方甘長如中朱烏秩東作似鳴倉庚眷載揚鳳凰千仭覽輝下梧桐況復生髙岡

○靜庵詩爲徳淸知縣陳彥榮賦

辟戶爲乾闔戶坤由來靜者動之根宇安泰定天光發膚達黃中地道尊謾說吉祥惟��須知成性本存存治心治事誰能此獨有希夷後世孫

○雨香亭

輕雷送雨鬧池蛙藕葉生香勝似花但覺繁聲鳴屋瓦不須淸气逼窓紗桐江如著髙人釣盤谷深藏隱者家想得亭中稱壽日碧筩杯裏酌流霞

○丁巳午日忽憶乙未有作追錄之

江雨肥梅未作霖天時人事日侵尋三年文葉能醫國五月葵花不易心唐殿賜衣猶有葛揚州鑄鏡久無金投書欲弔沈湘魄間說干戈楚地深

○布谷篇

每向豳居玩物情卻憐野鳥觧催耕雨收江上一掣足風動林梢兩个鳴如入畫圖供賦詠莫將思怨起陰晴紀官此日無人間秪問今秋萬寶成

○悼王觀用賓【同年好問之子】

修短由來不可期未應天道竟無知將聞司馬終傳史猶記伯魚初學詩江阻錢塘何限恨山埋玉笥有餘悲老懷正復成多感況值梅黃雨細時

○友恭堂爲胡拱衡賦

峨嵋山色掃晴空中有髙堂號友恭詩禮相傳知歲久塤箎疊奏覺春融枝連棣萼親情似樹著荊花樂意同湖學育才先世事子孫殊有古人風

○五弦琴

聞說琴調天下治直弦況值未加時在牀被袗曾遭象觧慍頒侯更得夔和气盡從元气出南風還類凱風詩緬懷千古巖廊上愛物仁民本孝思

○南屏對雪宿簡公房次王子中韻【時洪武丙辰十二月二十七日也】

遠近湖山淡復濃此時渾失舊時容天寒故把缾梅浴雪凍難將野菜供東閣又吟年後句南屏同聽晚來鐘翻疑一舸長橋過重疊云衣護玉峯

○爲吳以道題紅梅翠竹圖

寒梅宜與竹交加沒骨圖新對客誇翡翠剪翎分作葉守宮流血點成花美人君子同千里明月淸風自一家威鳳不來麼鳳悄卻因客鬂惜年華

○挽鄒母李恭人

恭人身歿已經年子孝方知母氏賢空有桮棬存口澤了無稊稗到心田一門節義誰能及七月光陰自可憐好寫斷機投杼意未湏重補白華篇

○曉望

曉日登臨眼界寬秋來隨處好盤桓燕鴻也自關時序松栢端如保歲寒伏闕惟天知對越還家有竹報平安陳情一表須畱槁要與忠臣孝子看

○中秋對月次張行中韻

桂樹懸香四散飄金風玉露滿璇霄中秋有月偏澄澈萬里無雲倍泬寥壯志每從詩上見閒愁都向酒邊消美人莫道音塵絕只隔盈盈一水遙

○贈鐵符道人

乹剛比徳行中孚從此人間號鐵符學道正同關尹子傳家元自管夷吾鶡冠禮斗天威近龍劍飛空月影孤偶出市廛歸去晚桂花如雪點靑蕪

○雞冠花

花號雞冠類剪裁一叢卻映鳳仙開褁頭綘幘非籌報纏項紅羅似鬭回久養眞能同槁木恆饑寧肯啄蒼苔亡陳不識孳孳意玉樹歌殘後世哀

○愚軒詩爲上虞應信可賦

華軒結構地圖雄不似簞瓢陋巷中溪姓尙能隨柳子山靈端合避愚公衣冠此日何曾異杖屨他時或與同罇有春醪堪獨酌更栽佳菊待西風

○丁巳歲臘月二十日喜雪

快雪連朝徧海涯眼明無處著塵沙臘前正欲呈三白天下方知是一家今歲連云宜宿夌何人剪水作飛花晚晴便春波闊明日江頭理鈞槎

○聞鐘有感次榮子仁韻【二首】

曾將錦瑟思華年追憶當年重惘然五夜鐘聲來石枕半生心事在韋編髙樓明月狂呼酒古道西風快著鞭賴有故人能過我檐花細雨話燈前

欲覺聞鐘記昔年老懷多感益淒然軒前髙柘當時種屋上重茅近日編已悟達人遺破甑還嗤市價鬻枯鞭目昏頭白殘燈裏始信聰明不及前

○艸庭爲周元亮賦

無邊風月滿幽居嬴得庭前艸不除猶憶耳提因學禮尙存手澤在詩書傍人錯比康成宅此地眞疑葛亮廬我爾有軒曾種柘寧知意思復何如

○悼融上人

顯明古剎化煙霞甘露泉頭卽是家薝卜結成霜後寔枇杷開到雪中花也知寂滅方爲樂始信浮生自有涯寫得舊時行道影不教塵土污袈裟

○淸江文會詩爲崔驛丞賦【丞字仲嚴陜西醴泉縣人】

淸江之水如練澄�簪此地皆良朋一錢尙懷會稽守二松好放藍田丞忘機鷗鳥偶到座入饌鱸魚還可罾蘭亭陳巡在圖畫新詩莫惜傳溪藤

○孫仲文奉親圖

敬亭山遠白雲層如此髙堂豈易升舉足不能忘父母介眉猶可及賓朋夏萱傍砌欣同賞春酒盈觴憶自稱錫類極知誰考叔夜窓看畫重挑燈

○林塘幽乃會稽陳惟賢軒扁又號西疇因贈詩

賀監湖頭一曲開林塘幽處著亭臺靑山在上水在下黃鳥自啼鷗自來碁局不移長對奕酒船才放卽銜杯會稽我昔曾遊地杖履何時得重陪

南陌東阡欲盡頭農人指點是西疇風流我亦懷元亮星聚誰能識太丘春及豈無耕耨事秋成還有稻梁諶夕陽滿地桑楡景爲看歸鴉不下樓

○雨中有懷次葉紫霞韻【三首】

風雨秋深又滿城西疇端復望西成鑑湖自合歸狂客飯顆誰能問瘦生白髮蕭騷渾易感黃花冷落尙多情天公欲遂登髙約只得重陽一日晴

寂寂孤燈照一龕壯年心事老年諳能吟快寫猶無用逐利爭名更不堪衣服且將荷葉補帽穿猶把菊花簪黃雞紫蟹人皆醉曲糵休言我獨耽

黃菊花開尙未齊晨看偏愛露猶棲乍晴難得重陽節久雨俄成十日泥往事忽驚風過耳舊詞空寄水平臍新晴愈覺秋容好拄杖遊山到處攜

○贈於友直寫生

於翁畫法出淸新气運依稀似院人拈筆經營方匠意觧衣盤礡自通神虫魚艸木知資識月露風雲絕點塵老去始知眞有益眼中無物不陽春

○追挽王彥昭【土中父也】

庭下槐陰尙未稠那知夜壑竟移舟忍將文字鐫金石愁見衣冠葬土丘雨露旣濡空北望江湖長在只東流孝思賴有傳家子爲作髙堂百世畱

○鄭敬常求題畫像因用同姓八事贊之

淸白傳家古所難門名通徳又開端履聲未近星辰聽早帶還經歲月看五色雲中知姓氏七株松下具衣冠轂推驛置非無意谷口先須賦考盤

○藏蕓軒爲陳惟徳賦

曾見茅堂映徳星難兄難弟總窮經春藏蕓艸將除蠹夜剪燈花不聚螢好效茞蘭同作佩寧知黍稷獨非馨年來更得康成學書帶叢生綠滿庭

○芍藥次王士中韻

一花開處萬花殘心若黃金臉若丹正愛雲霞烘薄暖秪愁風雨送餘寒四枝曾有荊公折兩寺寧無蜀客看繡幙銀屏深護取莫教蜂蝶故相干

○白雲窓

白雲長在碧窓寒臥久袈裟轉覺單來處就於檐下宿晴時偏向卷中看陰淫鰻井朝尢爽气壓龍山午不幹讀罷楞嚴方出戶天花飛滿石闌干

○己未端四復初以村居述懷及午日書事見示因次其韻

池通細水樹欹花似是荒村老杜家堂上每來如客燕園中還產在官蛙酒香昌獨欺松葉飯滑雕胡勝蕨芽石枕竹牀凝午夢覺來消得一甌茶

節物驚心易感人枇杷黃熟雨初勻新醪若得頻蒭甕舊服何妨重補紉門插艾枝成故事糉包菇葉送比鄰村居此日方泥濘奇字誰能問子云

○次韻周公輔遊東陽東峴因其所述之實而賦之

每到看山眼倍明況蓬東峴有餘淸一時桂棹沙頭拾三日籃輿道上行事業每因多難見文章端爲不平鳴作亭曾擬羊公枯莫道當時獨好名

○送云季昭爲海昌訓導【名翰】

我名與汝姓名同告別方知易已東下榻幾時逢孺子訓符今代得文翁案頭螢濕三更露海上鵬搏六月風自笑窮經成白首橊花空對酒罇紅

○贈周思溫

過卻重陽菊未黃對花聊復舉離觴雄姿未必非公瑾妙算惟應是子房一片白雲親含遠五更殘月客窓涼功名自謂男兒事富貴應期在帝鄕

○贈潘茂華

杭郡名醫說茂華子孫方脈世其家只疑廬阜千林杏絕似何陽一縣花道比古人端可墓功參良相不爲誇榮公作序能題品愈覺芳聲徧海涯

○菊隱爲金木才賦【行中行素俱甥也】

先生冢世出■﹝木宅﹞侯種菊關心事頗幽淸節獨存三徑晚黃化又度一年秋尺書本艸呼兒讀鬥酒餐英與婦謀宅相作文因報徳南陽從此在南州

○居閒爲濟人潘士中賦

安仁巳有閒居賦後裔居閒也自宜身外功名何足慕胸中今古卻曾知松遮艸屋關詩意路踏雲山入夢思三絕忽驚重覩日少陵慚愧鬂成絲

○題徐止善哀吾兒詩

天道茫茫竟莫回忍看瓊樹掩泉臺二三歲長能知孝十六詩成總是哀夷甫鐘情言服簡樂天垂淚字題崔會須積善如先世重有麒麟入夢來

○贈周宗性龍成教諭

昌化邑中周教諭又爲教諭到南昌不除庭艸畱春色重采池芹帶雨香鷙鳥何如承鶚薦鬥牛長似射龍光江空歲晚難爲別折得梅花當舉觴

○林泉讀書圖爲徐質賦

城裏看山盡不如廛居聊復擬幽居道通天地方爲學志在林泉好讀書髙架香浮蕓帙亂短檠光動竹窓虛公侯已卜他年事況是徐卿積善余

○題謨範堂集云軒

慈云每集招提上此地開軒號集雲山气有時還籠嵸天花無處不繽紛隨風偶作孤飛態映日都成五色丈知是神龍聽法罷打窓涼雨定中聞

○明遠夏氏界畫髙駢夏日山居詩意

科分界畫見良工詩意分明筆意同直下樓陰渾似霧偶來花气卻因風水晶簾動粼粼皺云毋屏開曲曲通聞道主翁騎鶴去不應猶落畫圖中

○錢舜舉桃源圖

聞說桃源何處尋披圖想象重沈吟錦云靄靄藏蓬島紅雨紛紛落樹林一葉漁舟迷遠近幾家農捨隔幽深眼看宋業將移晉惆悵先生避世心

○曾瑞卿所作山水圖

山關迢逓野橋斜策杖幽尋豈憚賖路轉峯回連佛寺雞鳴犬吠隔人家白雲作雨多如絮紅葉驚風少似花不是褐夫能貌淂空今泉石老煙霞

○己未午日次沈欽叔韻

今年兩度逢端午前月方當後月非到手人將蒲酒勸滿頭誰插艾花歸水亭得句題紈扇風館焚香試葛衣讀罷離騷增感慨綠陰滿地客來稀

○夏日書懷次沈欽叔韻

黃梅子熟暑蒸潤冬靑花開云作陰昨宵北牖雨聲急明日西湖流水深論才子陣得八斗換酒太白輕千金幽懷欲寫托長句又聞綠樹新蟬吟

○五月二十日壽洪時中廣文用復初韻

仙號洪崖是此翁後身聊復寄黌宮春秋學外無餘子月旦評中有至公淸極每憎茶七椀衰遲寧羨粟千鐘今年兩遇稱觴日賴有葵橊接續紅

○望云詩爲常徳新賦

慈元音容阻見聞舉頭何處是並汾心思白髮千莖雪目極靑天萬里云寒逐曉鴉采點點暖隨春鴈去紛紛八年不作斑衣舞日下空瞻五色文

○拙庵爲仲和賦

灌園抱甕不辭疲日入還思偃息時鳩占鵲巢應笑拙蟬遭螳臂竟成癡幽居子美畱唐詠乞巧宗元記楚詞聞說一庵天目上欲尋髙適重相期

○胡敔衡瑤芝軒

去郭軒楹也自奇獨峯相對好吟詩如遊梁宋拾瑤艸勝在啇巖采紫芝寶樹傳家成故事銅池應瑞出當時多君素有親賢意更種幽蘭寄所思

○送葉繼善還三衢

佩玉曽聞覲至尊賜金殊覺被深恩三千逺道方辭闕九十慈親正倚門臺憶鳳凰夜徑失字傳蝌蚪竹書存老萊衣待歸時著擬采紅椒獻緑樽

○丈八溝納涼圖

萬个篔簹一徑開水花晚色映亭臺日將落處船初放詩未成時雨又催琥珀蔗漿供雪椀象牙蓮藕薦霞杯渼陂未必奇如此何事岑參不共來

○淸源詩爲谷士源賦

欲識淸泠五類先源頭一脈自涓涓滿除潢潦皆因雨混濁泥沙不見天正本當令民絕訟溯流還許酒稱玄誰知谷永賢孫子心在皇羲太古前

○悼王晦巖

數到湘江獨此翁晦蹤巖穴見髙風每將魚饌供堂上長著羊裘釣澤中民訟望廬多自返歲饑發廩與人同如何玉樹埋黃土賴有佳銘托鐉公

○送丁自南代祀嵩嶽還龍虎山

泰華恆衡列四方崧髙維嶽在中央降神自昔生申甫代祀於今軼漢唐羽士祝釐遵典禮鴻儒染翰作文章遙憐蕙帳歸來鶴長向山中護艸堂

○鄭生畫卷【生字克安】

繪事後素知有分如以霄漠行煙雲華虫宗彜堯舜服龍馬神龜河洛文擅場妙絕推道子觧衣盤礡逢元君王會作圖在今日好爲丹靑先策勛

○畫

界畫嘗聞殿畫科卻因陳迹費吟哦林深白日繁槐柳池小靑天足芰荷西路名園無復見平泉遺石竟如何人間正苦逄炎熱不道涼飆此地多

○趙氏碧筠軒

竹下開軒號碧筠舊家公族尙振振每瞻淇澳思君子獨立湘臯望美人詩到東坡稱作手譜通安定悟前身霅溪遶捨淸如玉翡翠蘭苕巧鬭新

○題呂信夫傳

居裏還同朱壽昌傳家應自呂榮陽學仙已悟黃梁枕事死仍分彩服堂獨鶴歸來城郭是三魚躍出井泉香子孫又爲明時用忠孝須知系典常

○聽雪同張行中賦約以禁體

黃昏微霰已垂垂側耳還從靜裏知淸訝松風茶熟後暗疑花雨酒醒時黑甜今夜渾無夢白戰當年自有詩侵曉開窓何所見飄然多在老梅枝

○雪山【張行中索賦】

連朝積雪滿亭臺一簣功成陋土堆銀壁有痕緣削出玉峯無翅觧飛來趁晴更把雙獅塑傍晚猶疑獨鶴回記取開元張彖語冰山莫認作崔嵬

○淸隱堂爲徐淸隱賦

淸隱之堂何所奇赤岸气接銀潢湄徳公豈無劉表嘆孺子亦有陳蕃知不獨丘園事髙尙況復河水淸漣漪小篆有文人觧讀月下鳳管應曾吹

○思云爲松江禇伯嘉賦【今寓海昌】

三泖溶溶映九峯白雲飛處認吳淞思親甚似狄仁傑尙友當如陸士龍鶴鳥每從秋枕聽鱸魚曾向午盤供十年不作華亭夢月落空聞北寺鐘

○送金叔剛以慱學赴京

昭代搜賢設禮羅臨岐無柰別情何不逄錯節那爲器須信宏辭自有科云岫龍蟠丹闕近星河鷺起彩舟過遙知上苑春光早開徧官梅白玉柯

○胡拱衡峨嵋讀書圖

何處鑋成隱者居桑麻楡柳翠扶疏溪環永泰門無轍山對峨嵋架有書短帽客來時泛蟻小舟人到日供魚畫圖一見生詩思髙枕渾疑是我廬

○挽王士貞檢校

多能我亦嘆多才較藝賢關屢中魁南海忽驚王渤死西河還動卜啇哀方期捧檄三山去謾憶乘槎萬里回一掬平生師友淚忍捋罇酒酬泉臺

○畫鶴

薛公曾寫十一鶴此卷多三孰寫成片月不來還有影九臯飛遠卻無聲賦形大小隨人意作態低昂見物情安得長才如杜甫爲吟老气發崢嶸

○送刑部員外郎張時彥侍親歸永喜

愽學登庸豈等閒爲親捧檄爲親還闕廷久戀心逾赤江海重逄鬢欲斑日麗鳳臺辭禁苑云連鴈蕩認家山髙堂定想卜烏鵲五彩衣藏篋笥間

○雲林書捨爲靳夢文賦

云木成林絕點塵讀書精舍有詩人乹坤萬里市朝遠風露一堂燈火親不爲肥甘知隱遁祗因勤苦見經綸襄陽物色歸圖畫誰解移家願卜鄰

○南明軒爲指南宗上人賦

山對南明景益奇軒因髙敞望偏宜倚窓好寄陶潛傲畱客須吟杜甫詩隴月更圓誰共宿碧雲暮合爾同思如何又向東林去漏刻連花禮六時

○送謝鐵崖住祖庭

謝庭蘭樹尙靑靑又捧仙書赴祖庭星劍夜騰龍虎气霞衣朝拂鳳凰翎金爲宮闕知天近鐵作巖崖驗地靈獨有上淸雙白鶴飛來聽誦蘂珠經

○送王士端赴成均

靑雲髙步快先登萬里鵬程自此升經宄春秋唐杜甫志輕溫飽宋玉曾卜朝廷正欲招賢士庠序寧辭失友朋觀國充賓須第一龍蟠虎踞是金陵

○送孫敬義還鄕【有圖歸去來辭爲贈者故及之】

靑雲髙步快先登萬里鵬程自此升經究春秋唐杜甫志輕溫飽宋王曽朝廷正欲招賢士庠序寧辭失友朋觀國充賓須第一龍蟠虎踞是金陵

○送於潛趙縣承彥禮歸河南

祗將琴鶴返梁園告別怱怱莫贈言衣錦何須誇季子買絲端合繡平原歸時松菊猶三徑到處桑麻自一村潛水西風多落葉臨岐爭忍舉離樽

○停雲樓爲四明王徳修賦

停雲藹藹在髙樓幾度懷人嘆阻修安得陶潛共延佇也勝王粲獨消憂晝眠憶弟勞靑眼秋望思親懼白頭亦有神仙觧怡悅何時騎鶴重來遊

○挽翁順卿憲史

讀書讀律已稱賢孝友尢聞遠邇傳方喜故園歸栗裏還愁滄海變桑田多登烏府三千日夢熟黃粱五十年愧我平生曾識面欲攜雞絮酹新阡

○忠養堂爲張原善賦

堂前花竹自淸幽春筍秋棃不外求定省豈能忘喜懼旨甘還得及交遊彩衣舞罷雛曾弄綠醑斟來蟻正浮欲識事親忠養意惟應張仲是前修

○松月齋爲張克敬賦

齋前盡是長松樹山月來時分外淸龍吐大珠惟一顆鸞窺圓鏡欲三更秋聲徑度窓欞響夜色斜穿屋角明不用乘槎天上去且於江海老餘生

○復錦軒爲錢宗文賦

公侯復始事非誇忠孝相傳有幾家尙憶故城各衣錦豈容余澤盡絲麻日斜湘曲烏棲樹潮上海門蜂退衙閒坐小軒觀族譜不知開盡一庭花

○雲谷爲王彥常賦兼簡敬仲

陰陰幽谷只藏雲杖策曾來訪隱君山合轉添成巃嵸水回偏覺帶氤氳不須剝栗思工部正欲來禽寄石軍翻憶臨江賢大守何時樽酒細論文

○九日遊吳山次韻

陳迹空存事往非卻因山色認依稀風輕破帽何曾落潮迅徵帆卻似飛有酒當朝陶淸節無詩空憶謝玄暉古今不盡登臨意醉插黃花步月歸

○芳桂堂

大書芳桂揭髙堂甚似燕山竇十郎會見五枝承雨露應知獨秀飽風霜種槐庭外寧無地栽柳門前自有莊秪用一經勤教子嬴金未必勝天香

○來靑堂

容膝方謀屋數間未應海岱異荊蠻移家漸近前溪水排闥平分隔岸山錦瑟湘娥人不見金莖漢雀自飛還滿簾艸色琴書罷獨愛髙人對我閒

○萬山窩

門外塵無一點紅結窩正在萬山中似知剡曲回舟者如見伊川擊壤翁晚對翠屏消暇日時聞黃鳥憶豳風不須安樂重題扁已覺夫來俗慮空

○回顧庵

茫茫六合自髙深一望方知有古今滄海白鷗從浩蕩長空孤鳥付消沈東岡南澗頻經目春雨秋霜總在心賴有小庵當絕頂花時無日不登臨

○次張一中贈友詩韻

淸朝有道野無賢喬木新鶯屢見遷秋色遙連蕭寺樹虹光下射米家船一壺浮蟻傾杯美三尺肥鱸入饌鮮幕府長官才思敏艸書詩句滿花箋

○題莫景行棣華碑

傳家譜牒今無恙達世歌辭每見情原上鶺鴒曾共難山中鷗鳥亦同盟及時行樂俱閒暇晚節交遊各老成零落棣華誰與問紫霞柶處是佳城

○贈陳惟銘北行【有兄惟學倅滄州有先世墓在範陽母命往省】

汝兄捧檄倅滄州遠別常思共被秋已效詩人詠棠棣更從鄕老識松楸季方論徳難爲弟太史能文豈好遊此日甘旨頻在念還家須早莫淹畱

○嶽鄂王墓

前相汪黃後相秦力圖恢復竟何人朱仙路近旌旗晚古汴城髙艸木春江月照空埋劍獄胡沙遮斷屬車塵棲霞嶺下將軍冢夜夜悲風起石麟

○靑田山房

好溪正遶靑田縣畱子山房在上頭采得松花堪釀酒種來蓮葉可爲舟鶴迷空翠晴猶濕龍帶歸云夜不收兄弟娛親無限樂拔援叢桂欲淹畱

○美人圖

不踏金蓮步不移搔頭仍是玉蟠螭自將鳳管調銀字誰把鴛機織錦絲得伴有時來鬭艸遣懷隨處共彈棊鳴鳩乳燕靑春晚謝卻繁花幾萬枝

○梅花淸夢爲沈士敬賦

香凝燕寢宵未分急雨打窓渾不聞美人憶在湘江水行路恍隔棃花云殘燈帋帳尙知我落月屋梁疑見君西湖東閣兩奇絕眼中蝶蝴何紛紛

○翠濤軒

松軒誰作翠濤扇數聿丹靑猶未幹江頭曾記八月聽石上況得雙株看己因吹萬問天籟還如後凋知歲寒淸流一掬可洗耳何時與子共盤桓

○集古句送鄭彥才赴京

爲君書此報京華鳳吹聲如隔彩霞庭下已生書帶艸馬頭初見米囊花晨搖玉佩趨金殿夜泊秦淮賣酒家君在江南相憶否烏衣巷口夕陽斜

○遊虎跑泉次坡仙韻

杖蔾偶到南山上一見靈泉卽馳仰每炊云子白於脂曾洗雕胡大如掌何年臣獸啟神蹤長日還飆逓餘響須防投石犯淸泠觀法由來非妄想

○梅雪四律代張翚徐術陸平沈廉賦

北風日日吼枯株點檢春光定有無半樹裏深猶嫵媚一枝檠重更模糊芳香未霞還因冷疏影渾迷不爲晡想得孤山人迹滅扁舟誰復訪林逋

天教姑射會滕神邂垢相逢自主賓縱使積成三尺凍如何藏得一分春饑烏啄處棲難定麼鳳飛來認未眞蠟屐正愁山路滑無由重折贈詩人

梅開豈與雪相謀雪到梅邊分外幽算老只除松彊項論交還使竹低頭增添冷疑艷臨鏡封閉寒香不入樓對此一時淸興發西湖船勝剡溪舟

老幹柔條被雪封五花還與六花重從渠易攺淸臒態到底難藏冷淡容弄色卻非憐凍雀收香長是悞寒蜂何如插向銅鉼裏煮水煎茶興更濃

○擬賦桃燈杖【五首】

形如新月帶微彎相伴銀缸影不單寸艸有心須用盡雙花報喜莫教殘畱連孤主知天曉沾漑余膏覺夜寒賴得主翁頻舉手簡編寧向暗中看

陶鑄功名謝切磋頻挑試問夜如何從前扶策心長在到底推移力更多次第燒殘三寸艸分明垂下一枝荷短檠他日寧同棄好效昌黎重作歌

斜倚彎彎玉一枝策勛𨿽小貴逄時近牀不厭頻挑早開卷寧辭再舉遲乘暗每於貪睡後生明多在正心時獨憐映雪囊螢者如此形容想未知

儒家此物用筵篿浸潤膏油節愈堅倒影每來書卷上盡心長向酒罇前搔頭已逼窮年景舉手能成不夜天想象流光端可比只從暗裏自推遷

燈掭還手盞面橫卻因挑剔彊爲名賦形且截長爲短舉手能教暗作明輕助艸生還有色緩推花落更無聲美人閒卻金釵股卻笑蛾眉盡未成

○香奩八詠

黛眉顰色

香頰啼痕

金盆沐髮

月奩勻面

金錢卜歡

繡牀凝思

花塵春迹

云窓秋夢

﹖黛眉顰色

春山低壓不成妝捲起珠簾認渺茫鴛翠巧於愁裏故螺靑難比畫時長從教西子傾吳國肯使文君老蜀鄕莫指圖中小顰處恐驚胡馬動漁陽

﹖香頰啼痕

傷心何事損鉛華玉露無聲玉筯斜獺髓凝膏痛如意胡沙吹面泣琵琶愁淹錦字和衣搵怕界妚妝倩酒遮翻憶昨宵殘燭暗一簾春雨溫棃花

﹖金盆沐髮

金盆瀲灩怱浮脂鬂發如雲試沐時雪壞石苔梳翠綫波明池柳蘸靑絲頻添沈水心思懶未盡蘭膏手握遲卻把羅巾拭餘潤愛他紅日上花枝

﹖月奩勻面

初開玉匣遣眉顰再禦鉛華情指勻白兔宮深顒望久影娥池冷艷妝新英蓉綠水偏宜曉芍藥金盤可待春不似前時中酒後厭厭懷抱易生嗔

﹖金錢卜歡

底事春來減玉肌槁砧一去杳無期定知玉筯偸垂處正在金錢暗擲時握粟幾朝空出卜采蘋何地重相隨下階羞見宜男艸背立東風聽子規

﹖繡牀凝思

午窓風暖唾茸香無語停斜倚繡牀意懶不緣聞喙木情傷端爲剌鴛鴦絮球滚處從圓碎彩縷拋時任短良喚起一春心上事數聲鶯語隔垂楊

﹖花塵春迹

雙鴛微步不須扶誰躡行蹤認有無春徑塵香初彷佛晚風花落又模糊淩波羅襪騖神女襯地金蓮陋玉奴幾度含毫空想象卻憐新月印平湖

﹖云窓秋夢

碧天雲散月三更人在紗窓夢欲成燈熖有花隨蝶化簟紋如水怕蛩鳴錢唐謾聰當年曲巫峽空捨此夜情檐馬無端人驚滿懷幽恨不分明

○雪中八詠次睢宗吉韻

雪梅

雪竹

雪柳

雪雀

雪鴈

雪獅

雪水

雪燈

﹖雪梅

闘白爭靑共歲寒比同顏色不多般散來龍腦都成片剪碎駁綃卻作團風細易教釵舞燕月明難許鏡窺鸞瘦笻就地閒書字秪恐明朝迹又漫

﹖雪竹

三徑難同蔣詡遊窺檐猶自問稀稠直於晚歲方知節更時淸風始點頭阻食鳳凰端有感迷巢翡翠謾生愁季卿若有王猷興安得仙人葉作舟

﹖雪柳

柔枝曾記插軍持佛日光明每借暉縱使粉妝春態度何如珠壓舊腰園粘條縷縷俱成帶澑汁涓涓可染衣一夜東風渾不見看燈人勻月中歸

﹖雪雀

白翎彷佛似裙拖爲問烏桓事若何無角畏寒穿古屋有雛憐餒戀前窠野田泥濕難尋粟門徑人稀易設羅聞道上林無限樹春風還爾舊枝柯

﹖雪鴈

一般整整與斜斜疑是春歸趁柳花瑞比鳳凰逄盛旦淸同蝴蝶夢南華遠遵震澤迷銀渚暗度衡陽聚玉沙半折風蒲坡老句並和圖畫落誰家

﹖雪獅

搏雪依稀類若麟卻將毛毳變珠珍金鈴彩索聊爲餙玉爪銀牙宛似眞方訝吼風能吐舌秪愁見睍莫存身獸鑪獸炭回春處想象題詩筆有神

﹖雪水

只將興滅論榮枯眾有安能勝一無陽火煉來還作永陰崖滴下不成珠寒消簾幙冰如筯潤及缾罌夜有鑪白浪綠波隨處看明朝春色滿江湖

﹖雪燈

燈花爲喜雪爲祥又向窮陰見一陽星夜松明疑石屋霜天漁火記江鄕連城白璧元無價照乘明珠自有光曾踏春冰穿市過少年猶憶醉平康

○雪湖八景次瞿宗吉韻

鷲嶺雪峯

冷泉雪澗

巢古雪閣

南屏雪鐘

西陵雪樵

斷橋雪棹

蘓堤雪柳

孤山雪梅

﹖鷲嶺雪峯

大地渾無一點瑕光明都屬梵王家兩峯髙並疑堆王一道中分類剖瓜已爲岧嶤知鷲嶺還因凜冽記龍沙此時翻憶監關句誰復能開頃刻花

﹖冷泉雪澗

下有流泉上有松諸山羅列玉芙蓉壚頭又釀誰家酒屐齒應嫌此處蹤汲去煮茶隨甕抱引來刳木入廚供澗邊亭子無人宿空使援號昨夜峯

﹖巢古雪閣

人間蓬島是孤山髙閣淸虛類廣寒木處恐顚從此穩僧居疑小較來寬瑤花琪樹綠邊繞玉宇瓊樓向上安裏外湖光明似鏡有梅花處好憑闌

﹖南屏雪鐘

翠屏化作玉千層樓近鐘疏恍若憑和雪送來淸瀝瀝穿雲透出慢騰騰華鯨謾意秋號月鐵馬渾疑夜響冰一百八聲才擊罷雷峯又點塔中燈

﹖西陵雪樵

湖曲風寒戰齒牙不知髙樹已翻鴉遠持斤斧黏冰片旋斫柴薪帶雪花市上淂錢沽鬥酒擔頭懸笠插山茶路人試問歸何處笑指西陵是我家

﹖斷橋雪棹

山逗晴光玉气浮我來乘興似王猷橋迷螮蝀髙髙聳船壓玻瓈細細流雪後未回花外棹雨中曾喚柳陰舟遙思寂寞春寒夜一舸歸來起白鷗

﹖蘓堤雪柳

寒梢不耐北風狂何似東風萬縷黃西子畫來螺黛淺蘓公行處馬蹄香蘭同舊葉堪爲佩藕比新絲可織裳待得春歸飛絮亂畫船移近柳邊傍

﹖孤山雪梅

凍木晨聞噪畢逋孤山景好勝披圖翠禽巢失應難認皓鶴籠空不受呼已見萬花開北隴莫教一片落西湖快晴更待黃昏月疏影隨身不用扶

柘軒詩集卷之二

●柘軒詩集卷之三

錢唐淩雲翰彥翀

五言長篇

七言長句

◆五言長篇

七月朔壽徐大參五十韻

七月流火

葛孝子詩五十韻

顧定之墨竹

爲華子宜賦山隱

沈紹宗東圖軒

半閒道人畫卷

雲林小隱爲崔彥暉賦

靜齋詩爲朱君政賦

敬義齋詩爲金華吳景昭賦

鄱陽王節婦詩

海暘子詩爲李彥實賦

牧隱詩爲李文照賦

贈醫士沈士貞

懷云軒圖爲王子中題

聽潮軒圖爲夏伯玘題

仙山訪隱圖

布谷篇

藹萱堂詩爲夏伯玘賦

雪樵爲吳江謝聘之賦

谷隱爲鄭元諒賦

鴛鴦篇﹝美鄒節婦也﹞

篔軒爲吳兼喜賦

報徳詩爲郭伯瑆賦

送李守約

康上人畫﹝二首﹞

送趙永貞攺丞徳化縣以萬水千山路孤舟幾日程爲韻

奉和許章檢校陪祭有作三十韻

南山紀事詩爲楊復初賦

贈潘徳厚

辛亥歲秋簾分韻得上字

雪竹軒圖爲彭彥明賦

松雨齋爲胡拱衡賦

竹居爲張行中賦

蘭雪齋爲沈徳源賦

送曾子員歸廬陵侍親

畫菜

○七月朔壽徐大參五十韻

光嶽千年合車書萬里全天開斯地辟主聖自臣賢有美坐人傑由來系藪淵景星方快覩時雨必開先盛世逄三五賢人出半千黃岡饒巨竹赤壁亙長煙物論咸稱首才名孰比肩傳芳由栢業體道契松佺大廈須梁棟前賢賴簡編玉壺澄皓月淸廟永朱弦書豈陽冰亞詩應子美專威儀疇若此閥閱固依然遠借長風便親承湛露涓一麾初出守百辟共朝天履聽星辰上光分日月邊豈惟衣服衮端有筆如椽版籍登民數絲綸振吏銓玉文龍矯矯紫誥鳳翩翩禦酒浮卮滿宮花插帽偏階辭天表近帳阻地隅塡野色明朱紱川容動彩旃地連淮海外省鎭浙江堧奕奕三臺位煌煌五緯躔陰陽資燮理封域待旬宣丙魏蕭曹接韓歐富範聯政刑隨日化風俗與時遷析木初飛鵲髙槐尙噪蟬今朝云鬱麗後夜月嬋娟弧矢逄華旦椿楸見大年秋期先六日佳气藹初筵壽域宏千里春臺廣八埏正名恢樂地種徳布心田鵷鷺思同列麟麒喜滿前豈無瓜似棗亦有藕如船仙鹿銜朱艸神龜上碧蓮歌憐鶯睍睆舞愛鶴翩躚自是靑雲器仍兼紫府權勞謙延下士致泰啟重幹事業期周召文華繼許燕公其爲輔弼走也與陶甄有道千鈞重無私一鑑懸考功齊郭令論袠擬彭籛愈覺勛庸盛尢知志操堅作興周禮樂整頓禹山川已注長生籙當爲不老仙未容居綠垑寧許見華顚素積陰功厚能同造物旋偕行追九老眾妙入重玄欲祝先天算還歌七月篇願言多壽祉流慶日綿綿

○七月流火

人間逄七月大火向西流民事終嫌晚天時始應秋三星低北戶萬象拱南州箕尾同成緯珠璣異綴旒金波分穆穆銀漢與悠悠類燭輝瑤席疑螢度玉樓色連朱閣迥光動翠簾幽栗烈將催候晶熒故眩眸气隨霜露變事逐歲年道布帛堪爲褐狐貍可制裘先時還有備卒歲每無憂偶讀豳風作端爲大業謀願陳忠厚意萬一蕡

○葛孝子詩五十韻

古云孝悌至可與神明通其深入厚地其髙亙蒼穹上廣聖之治下變時之雍流觀孝子傳乃見古人風保定淸逮形勝當要衝天民有苗裔良知自孩童氏續並明彊道繼勾漏洪溫其玉出璞爛兮金在鎔豈惟竭其力亦復殫其恭堂前荊樹紫階下萱花紅身無千鍾祿心有一寸彤板輿快秋爽菜服明春濃常存懷橘念每感斷機功覆杯戒前日溫席當嚴冬但知子力盡孰計時運終王綱一觧紐四海皆興戎無城不兵甲無地不燧烽南方亂豺虎中澤飛鴈鴻堪輿豈不大倉卒難爲容他山號明府拔地多奇峯避難屢躋險充饑晅致供俄然大風作出自空谷中其行若有隧其孽爲召凶亟思逃匿地庶保聖善躬朅來眾黔首過半摧霜鋒生還訪故里舊業無遺蹤所恃靡毫髮惟孝持心胸神忽憑嫗體言猶在人聰汝能篤以孝吾斯啟其衷匪爲一時幸永俾後裔隆易水流湯湯金臺屹崇崇豈無慷慨士亦有文章公皆言葛孝子不愧江次翁官將立華表人豈棄黃鍾繡衣行薦鶚彩筆競雕虫爲親捧儒檄講道居黌宮遂令燕趙俗直與鄒魯同忽罹陟屺戚已從若堂封哀傷動桑梓悲慘連楸松誦詩後蓼莪讀禮先檀弓深戚養之薄殊勝祭者丰端因事迹美益見傳語工聖世惇孝悌淳風邁義農車書涀文軌聲教漸西東孝子復有子承宗亦興宗梧岡孤鳳鳴栢府一馬騘移悌爲長順移孝爲君忠垂名照靑史應瑞踰黃琮我歌孝子詩錫類期無窮

○顧定之墨竹

淮南善畫竹其世宗虎頭前身蕭恊律後身文湖州濃墨逼景獻健毫從澹遊淸如李息齊勁若柯丹丘子昂固莫及仲敏或可侔素得金錯法向背分剛柔興來秪一掃揮處踰雙鉤兩葉已籠夏風枝仍報秋遂令愛竹者不必穿林幽嘗聞維摩像神光燭遐陬何如君子容蒼顏照淸流胸中有渭川湛水同悠悠載歌瞻菉詠吾其企前修

○爲華子宜賦山隱

招隱何處所宛在櫟山岑人同西嶽號地異眞源尋履隨綠玉枝冠映靑瑤簪羅月炯顏色松風灑塵襟煉液變白雪燒丹成紫金傳授龍馬圖嘯歌鸞鳳音稽首希夷子寥寥同此心

○沈紹宗東圖軒

隱候美孫子學古將入官長以空洞腹負此苜蓿盤軒東地頗衍日出作愈艱偶得樹藝術永充朝夕簞種蔬不欲密瘦地方易殫種蔬不欲稀糲食味易闌學圃固云陋灌園乃所安杞菊春可攬葵藿時加餐之子方挾策同寅俟彈冠不愛東門瓜不愛九畹蘭愛此菽水奉宜爾萱親歡有圃當耕鋤有田可遊觀一朝蠖之屈九萬鵬斯搏相期閬風上髙步靑雲端

○半閒道人畫卷

余杭佳山水我昔曾一遊緬懷丘園隱自得林塘幽映門盡嘉樹隔岸皆平疇豈惟慕巢許亦復談伊周母以半閒號忘此終身憂苟懷豫逸志不與乾剛侔願子愼明徳勗哉企前修

○雲林小隱爲崔彥暉賦

白雲何英英蔭此嘉木林雲气有捲舒林木恆蕭森久矣慕髙躅於焉遂初心舉頭弁山髙濯足苕水深艸堂自秋爽松廳空夕陰冥鴻飛避弋野鶴下聽琴載歌招隱童重賦歸來吟白駒在空谷毋遐金玉音

○靜齋詩爲朱君政賦

幽居絕塵想眾山羅其前緣好得深造以寂成靜專齋虛空生白宇定先燭天罷琴掛空壁燻鑪玩遺編荷涼下飛鷺槐署來鳴蟬悠哉歲月外闊爲天地先貽言紫陽氏保貞期永年

○敬義齋詩爲金華吳景昭賦

齋居抱衝素蕭然潔塵襟斂收學乃臻馳騖志益淫斯湏起一發俄頃彌千尋疇知主宰功宛在方寸心靈扃異蟄戶廣術非蹄涔帷玆敬義立翼若神明臨金華延陵裔立守翰墨林韋編日孜孜碧窓晝陰陰履道固云坦浚徳斯其深嗟予坐狂斐得反期規箴永言直方理庶播金玉音

○鄱陽王節婦詩

朝華夕已披春葉秋先零貞心類松栢歲晏彌靑靑文川李氏女防身動如經自歸太原家目不窺外庭上堂問舅姑下堂觴醁醽遭時有戰伐渭流濁其涇艸竊起旁郡鼪鼯雜膻腥舅也保鄕裏擊賊無畱停夫也愼居守率眾環郊坰節兒女玉雪憐娉婷與姑共撫之閉門晝長扃柰何姑繼歿隻影空伶俜尙軄祭祀禮蘋蘩薦芳馨教女夜績麻教兒夜囊螢父母𨿽孔邇胡能自歸寧今年五十餘鬢髮微星星兒成女有歸往事猶夢醒有司重節義飛章上朝廷花誥來翩翩華表髙亭亭行者爲嘆息居者增晶熒至今太原家芳名藹觀聽人生諒有涯聚散如雲萍綱常苟淪喪不愧天地靈女史固有箴列女亦有屏我歌節婦篇君子當刻銘

○海暘子詩爲李彥實賦

晨興候沙際望見蓬萊云蓬萊渺何許稽首雲中君曜靈登搏桑舉世知爲昕中天撰龍轡六合無囂氛云何海暘子未謝沙鷗羣觀水必觀瀾獻曝同獻芹望洋昧所觀逐影徒爲勤積流成大川學古求多聞寸陰聖者惜子當惜其分

○牧隱詩爲李文照賦

川原澹微風艸色綠以齊牛羊散平野欲與蒼煙迷麾肱畢來升鞭策何用攜所以隱君子於焉記幽棲朝牧日在東暮牧日在西爾羊無百尾爾牛無千蹄對之忽兩忘俯仰惟端倪因玆崇隱徳豈顧犢與羝

○贈醫士沈士貞

庖丁能治牛師曠能治音疇知扁鵲術異迹同其心五行播四序偏勝恆爲淫柰何蕞爾軀禦此寒暑侵岐黃世雲遠奧義難重尋長沙繼扁鵲論議橫古今不有劉張徒奚辧石與琳錢唐醫之藪名士朋盍簪惟玆隱候裔聲價兼南金厚施遠食報券積髙於嶺朅來金閨彥有疾虞將深神丹進刀圭捷若磁引鍼功成不受饋拂衣歸茂林我夙慕其人與語開塵襟安得雙鯉魚爲之漑釜鬻盡詢養生祕啟我聾且瘄會面諒可期因風寄長吟

○懷云軒圖爲王子中題

嚴親在髙堂徵夫在天涯所以於此時瞻云每興懷念子失怙恃悠然坐松齋感此無定姿邈若音容乖四方及上士悵望胡能偕因之爲此圖氤氳抱丹崖似當日之夕山气何其佳顯親系揭名古訓期免諧願言作霖雨行當詠三槐

○聽潮軒圖爲夏伯玘題

觀水必觀瀾聽潮每聽音乃於無聲處見此天地心方其潮未上大江一蹄涔將耳欲聽之寥寥杳難尋及夫潮旣落洶湧成消沈又復以耳聽默默眞如瘖惟於初至時辟闔陽與陰吹地殷鼙鼓從風鑑鐵金之子於此軒危坐正其襟悟玆寂感理閱盡古與今已無言語述況著丹靑臨我聽不以耳孰知聽逾深擬將布聲意寫入無弦琴

○仙山訪隱圖

仙山渺何許飛樓跨蒼穹誰攜九節杖直入煙霞中雨餘千澗急略彴微徑通松花落金粉衣袂回春風幽懷何以寫賴有爨下桐吳江脫屣後不逐陶朱公還來白雲裏揮弦送飛鴻苕溪隱君子苦心乃良工五嶽在只手三山入雙瞳每於生紙上經營意無窮我知圖畫理能使塵慮空胡爲效病鶴局促遭樊籠何當賦招隱山幽多桂叢

○布谷篇

鳴鳩本鵠鵴形狀鷞鳩殊江東呼撥谷布谷江南呼桑間拂其羽長與載勝俱一鳴雨霢霂再鳴雨沾濡三鳴未及已驚起耕田夫扶犂乃畢出荷鍤爭前趨我聞少皞氏鳳鳴來應圖紀官此司空信爲徳之符願言及淳風聖世躋唐虞持此鳴鳩篇遠獻王者都

○藹萱堂詩爲夏伯玘賦

藂藂堂下萱藹藹枝上花豈無眾艸木獨此能榮華況當朱明候連續開丹葩蜻蜓飛南圃蝴蝶飛東家何如小尾蜂朝暮報兩衙寸心固云殫慈母恩無涯錫類古所惇永言非重誇

○雪樵爲吳江謝聘之賦

大雪滿天地山林何所樵不辧凡艸水但見英瓊瑤瓊瑤固云美政恐難琢彤艸木亦已落猶存舊根苗厲禁苟不廢庶可成夭喬柰何旦旦伐無異見睍消惟玆謝家樹松栢見後凋昔宰安丘邑今沂浙江潮手板方釋手腰斧仍在腰棟梁尙可得榱桶不待招所憂歲年晚雨雪恆瀌瀌蕃鮮回玉燭光華麗璇霄四海一靈囿君其老芻蕘

○谷隱爲鄭元諒賦

西都方遘患鳳兮嘆徳衰谷口鄭子眞於馬少棲遲躬耕本逃名雄也反譽之𨿽違括囊意庶合知幾辭如何定山陽令族適在玆隱徳尙先世食粟匪茹芝黃鳥忽嚶鳴白駒當縶維所以龐徳公終爲隱者師

○鴛鴦篇【美鄒節婦也】

贑水白於練芳池成委區濯濯出水蓮寧受塵垢污鴛鴦忽飛下雌雄日相娛惟唼地中藻不銜池上蘆惟偕池中鯉不雜池上鳬霜風一夕發池荒蓮葉枯雄者方垂翼雌者已就殂睢鴆知有別精衛志不渝物性固莫奪民心焉可誣至今南岡樹落月空啼烏

○篔軒爲吳兼喜賦

靑山映華軒窓戶何玲瓏鳳鳥久不至篔簹自成叢之子延陵後讀書此軒中晝陰兼夏綠古色謝春紅心虛事恆集本立道自充投竿出鱗鯽炙簡祛蠹虫敲門思有待題句慚未工安得文太守深谷寫髙風

○報徳詩爲郭伯瑆賦

朋友死無歸殯之諒非艱能於賢者施大勝獨與鰥賢者亦有子兵亂不得還亂定子方至臨穴出涕潸報徳斯以徳不在父字間文字苟不泯世教誠相關道山欝嵯峨苕水流潺湲相去數千里可望不可攀一朝函骨返無復萊衣班子固有戚容人亦皆歡顏民胞物與意砭訂愚以頑嗚呼子深氏義重踰丘山

○送李守約

淸啇變炎景蘋末回髙飆之子有遠行方舟已齊橈玆行何所之鐘陵欝岧嶤於時際昌運四海胥來朝嚴君任王家玉佩聯金貂豈不有所懷悵望川原遙今辰復何辰艸虫鳴要要感此秋气集頗覺心旌搖趨庭會有期儷立英瓊瑤出門道可由進學徳乃昭去去當努力焚膏永涼宵

○康上人畫【二首】

雪窓玩梅

南塢耕云

﹖雪窓玩梅

林扃掩孤寂落木無餘聲道人坐空山那知歲崢嶸夜寒窓有雪漸與茅屋平不悟梅花閒但覺鼻觀淸殘經未能了映隙窺微明願以第一義於焉證無生

右雪窓玩梅

﹖南塢耕云

山云有幽姿南摀春更好鞭起露地牛布種皆藥艸寧辭袈裟單但恐稂莠惱根莖固云殊所貴辧之早況以梯稗秋每食敢求胞感玆澤物功童閒不教掃

右南塢耕云

○送趙永貞攺丞徳化縣以萬水千山路孤舟幾日程爲韻

郎官宰新邑別酒須更勸隨行但琴鶴況乃僕夫健擔簦與負書累憩不知倦於時春已闌花卉雜藤蔓丈夫貴逢時進尺從退寸鵬程從此開搏風當九萬

又

萬方旣寧謐二老亦興起皇風播九州島賢路隘百里錢唐𨿽古邑人民半凋毀持危與扶顚非公疇可倚胡爲移他邑又使風俗美貳丞何人斯譜乘自天水

又

水流必赴壑況乃值大川偉哉朝宗意浴日乃滔天昨日哦庭松明朝犯蠻煙皇威徧四海所見如目前勿謂道路難民事在所先會看一士諤當勝諾者千

又

千里復萬里道路多間關況復春盡時好鳥聲綿蠻賢宰離舊邑車轅庶民攀貳事非敢專亦當念惸鰥遄期構大廈寒士皆歡顏去去不可畱悵望空雲山

又

山云無定期水月有眞遇叔度𨿽云賢來時柰何暮今辰復何辰送別江口渡俄然發棹歌驚起沙上鷺名儒爲席珍猾吏乃民蠹百里勿謂卑從玆啟賢路

又

路人爲我言行者方載途如何賢貳宰徵馬思南䢐有聲盈我俎有酒盈我壺飲食非所念所念民力劬官府有賢良庠序多範模爲政𨿽云艱要在徳不孤

又

孤云在天末可望不可畱昔何爲而斂今何爲而浮一朝從飛龍變化彌九州島應知三農意翹首待有秋沛然作霖雨江漠皆同流願言乘長風濟川有虛舟

又

舟行何遙遙南風揚旗尾江上無雜花靑靑盡蘆葦於時潮已平波動日光煒中流雙艫鳴愛此兒郎偉餞行豈無詩成章愧其斐會看展驥足如公信無幾

又

幾年客燕山問學疇與匹貳邑來錢唐吏事師儒術邑庠久荒蕪赤手建宮室不有經濟心成效安可必勗哉教養功爲事貴其寔鳳鳥寧早棲朝陽待他日

又

日出春霧消江頭潮水平舟人理輕棹送客聯諸生州縣𨿽徒勞由玆至公卿仁愛在民物舉世皆和亨請看蕭曹業承作邦家榮南溟豈不遙萬里開鵬程

○奉和許章檢校陪祭有作三十韻

學古始入官爲有民社寄此理均人臣矧軄居相位祀典遵百王法守由一揆丘陵以爲壇陶匏以爲器旣嚴神祗稱復辧上下次成眾本乎天成形本乎地牲牢貴腯充禮樂尙明備瞻仰民所崇財用國攸系兩儀同乾坤七廟異渙萃日臨齋戒期卜葉享祀利不愆斯不忘能備乃能祭皇風浩無垠盛世寧有替於時蟄虫驚應候玄鳥至風霆爲昭明山川載神气鐘鐘鳴鼓鐘秩秩陳簠簋翩然云之來允矣誠所致有美文武臣夙抱純一志燎明夜向晨月白天在水鵠立儼當中駿奔走其際欣欣神樂康簡簡福相熾湛露流玉階令風襲瓊佩方當感格時已著充滿意禮行士無嘩樂奏神所蒞益之以十朋介之以繁祉祈報止春秋敬恭止壇壝玉燭一鼎調金成萬寶遂三獻迄有終九府均被賜豈期康衢民獲覩放勛世雷動車馬還日出海波沸作詩聊記年皇明甲寅歲

○南山紀事詩爲楊復初賦

子云每好奇招我遊山澤偏玆會佳趣歷覽盡幽僻維陽有崇山日出煙霧隔窮探不知遠但覺多寒阨縈回林麓深窈窕蹊徑窄陟岡縱奇觀未至心已懌屹然峙浮圖天孤一峯碧百折乃肯下磅礡勢辟易前面蒼龍首後負靈龞眷雄踞虎妥尾雌伏烏斂翮地勝气所鍾土色狀琥珀上有百歲梅下有千歲栢左右修竹林森森列矛戟乃於隱約間凝然結幽宅不知何人地欲問山中客同遊忽告予先人此窀穸爲言經營難小立話疇昔玆山莘精藍蟠據無罅隙惜土如惜金誰能此藏魄憶昔先人存頗有風水癖偶讀靑烏經送識來龍脈窮探得玆穴屢請竟莫獲因之號南山以志聊自釋神遊心不忘遺命在易簣再請拒益堅衷情從內迫負愆背若芒失措手猶螫三年讀禮經方寸恆戚戚昨承郡國薦專教上海席世變之京師所歷備艱厄親骨未入土此實入子責匪惟熱中膓亦復泚其額還家踰一紀終請始不惜方將議封樹詎意遠行後及歸歲雲暮故地啟新辟俄於畚鍤下石露見刻畫三復穆陵詩摩挲出圭璧若曰風雨寒艸艸奚所適重約舞鳳笙遲歸在朝夕昔藏事已非今獲語可繹百年如合符此理疑感格願徵先生言庶爲生者益我觀孝子志百順無一逆臨事苟獲爲努力甘毀瘠於心或有慊神明諒能謫如子克奉襄眾指見巨擘古來卜吉事往往著簡冊致鳥表淸忠眠牛發陳邇佳哉滕公城欲墮王果石子也愼其終今聞永無斁勿謂經營難餘慶善所積

○贈潘徳厚

洪武戊午秋佳辰又重九門前冬靑樹想象如五柳中有避俗翁於焉養衷杇俄聞扣門聲乃見二三叟水心吾忘年虎頭吾畏友偶偕安仁裔所見知所守湛然若淵泉溫其類瓊玖云是主粟官才能世無偶奔走事先集易若屈伸肘杭郡冠東南倉廩過陵阜出納旣有程經營亦非苟尙不遺撮圭況乃累升斗昔聞閒居時板輿奉慈母郡國舉孝廉惟汝獨稱首賦詩中書堂落筆海潮吼靑袍方裏身美譽已騰口祿仕安敢擇所貴爲母壽柰何不及養中心詎能剖今年屬兔喪文字復徵取請觧來錢唐見者惟恐後書成華其行河橋重攜手從玆到三泖湖水淸且瀏鱸魚入板罾香粳出舂臼因之作畫圖可以識某某示我索題詩成章愧呈醜胡能戀珍但可供覆瓿譬之多稼田也復容稂莠恭惟聖明朝文化被九有圖書出河洛麟鳳在郊藪貂蟬變兜婺金印聯組綬賢者屹山嶽能者環培塿芃芃棫朴姿爾在薪與槱嗟我晚聞道傾蓋蒙發蔀登臨此日同畱別不能久贈以黃金花西風一杯酒

○辛亥歲秋簾分韻得上字

明時聖主作文治在所尙聲教極被漸輿圖混輪廣科目网多士綱維屬良相朝廷盡明揚巖穴竭搜訪世豈乏棟梁意在得工匠棘闌重開設茅拔皆聞望有來君子儒俱爲丈人行校藝辧妍媸立言關得喪豈無歐蘇出敢與晁董杭再鼓勇諸生三嘆永一倡易書本黃虞禮樂宗素王論或凖賈生騷豈比荀況神奇化臭腐壘洗見盆盎金鏞或在懸玉卮恐無當治音貴和平贅語刪宂長細句獨繭抽雄篇怒濤漲千軍期獨掃百川可東障措辭喜華麗賦質陋木彊有美鳳鳴崗無取馬立伏撫序漸蕭條舉目忽淸曠河漢澹微雲天雨絕纖坱月色秋正佳潮聲夜逾壯簾風亂星燭檐露襲斗帳蟋蟀已居壁莓苔欲侵桁念玆歲如流母使情益蕩謀誰兔三窟能著屐幾緉千慮有得失萬事付遺忘爲學竟荒唐捫膺益惆悵昆侖有丹丘蓬萊有方丈願接盧敖遊相期九天上

○雪竹軒圖爲彭彥明賦

北風天大寒平地雪三尺蕭然軒窓外見此萬竿碧此君有髙節豈但密如簀類彼軒中人相看共貞白誰歟作此畫光景照凡席形神恍其間那知故園隔豈無九節杖亦有雙蠟屐淸興如可乘山陰訪陳迹

○松雨齋爲胡拱衡賦

西山澹幽姿修眉亙天宇飛來石上雲散作松間雨前聲猶淅瀝後勢稍軒舞風驚八月濤地裂萬雷鼓斯須籟畫息慘淡形可覩誰謂工之良自覺心也苦於焉名齋居允矣好奇古願效謫仙吟因之夢天姥

○竹居爲張行中賦

我觀隱者居種竹皆遶屋無竹俗其人無人俗其竹紛紛迷籓籬往往徧林麓豈不懷渭川因之詠淇澳如何一丈地有此數竿玉遂今篷蒿室便擬篔簹谷筍出親可供充庖勝野蔌葉落童自靑燎釜助山木秪因幽事關頗覺生理足夜眠聞秋聲曉起見寒綠繁欲加斧斤因或資簡牘會當畱髙枝他年鳳凰宿

○蘭雪齋爲沈徳源賦

猗猗谷中蘭粲粲叢上雪春風有時來綠艷終不滅志士多古懷君子有貞節於焉抱淸潤允矣全修潔孔操寡知音郢歌謾成闋興言得同心援琴寫幽咽

○送曾子員歸廬陵侍親

潛魚無揚鬐歸烏有斂翮物性安固然誰謂天地窄要路多通津髙足諒且策嚴親已華顚胡爲事行役寧食靑原菽不食薊丘麥寧飲桂溪水不宿燕市驛昨暮寒蟬鳴今晨歸騎廹欲采芙蓉花難以遺遠客賴有和陶辭因之慰安適子道在養志竭力甘毀瘠錫類古所惇相望海云隔

○畫菜

芥能淸我心助養頗爲急春畦雨露濡根葉每沾濕園丁亦云勞小摘日供給燥吻殊可憐時時啜虀汁壯年功名心靑紫如地拾誰言納須彌秪用子一粒披圖見紛披胡爲在原隰歲晏思灌園抱甕當日汲

又

髙田宜種蔬下田宜種穡歲饉與饑同安敢望肉食雨餘理荒畦甲拆資地力會看根本長取之戒勿亟天公憐我貧此物頗不嗇便如終歲謀十甕擬可得今笑披畫圖流涎欲沾臆長能咬菜根天下無此色

◆七言長句

洪武甲寅冬十二月祀嶽王仁和知縣四明陳子善先生夜宿祠下有作因次其韻

景獻太子墨竹

布谷篇

贈朱仲誼之京師就其子啟文養

趙大年蘆鴈圖

悼滄蟾

畫山水

畫馬爲顧彥明賦

包山翫月次睢宗吉韻

關山雪霽圖

郁魯珍畫

畫梅

牧童畫

吳山對雪詩﹝並序﹞

美人折花圖

二美人圖

畫梅集杜句

送謝鐵崖遊龍虎山

次張行中見寄韻﹝並序﹞

陳居中進馬圖

月軒爲海日張侯賦

鬼獵圖

鐘馗畫

望云圖

○洪武甲寅冬十二月祀嶽王仁和知縣四明陳子善先生夜宿祠下有作因次其韻

我行古劍關前路正見嶽王墳上樹墳前湖水日夜東萬古不流忠烈去汴梁城裏胡塵飛炎精一蔽天無輝宮墻煙柳自春晝畫梁燕子將誰依新愁又到西湖柳萬縷黃金拂人首長條折取贈行人誰酹英雄一樽酒四弦彈出陌上花推手爲琵卻手琶坡仙有語誰觧道獨歌緩緩妾還家往古來今無限思欲著春風恐無地杜鵑秪觧管興亡蝴蝶何曾知寤寐可憐凍雀紇幹山致身不似艮嶽間翠華已見去冉冉瓊佩無復來珊珊西湖信美人間少彷佛十洲與三島獨有荒墳老樹身拱把如今成合抱白雲只在山之巓隨風忽墮詩人前酒酣載歌白雲曲萬事知心惟有天宋家秦檜遇元載奴計專和前志攺豈無祖逖空渡江亦有魯連終蹈海嗚呼自壞萬里城誰挽天河重洗兵朱仙靈旗一朝返中原此恨何時平昔聞哲王用人傑鰲極何曾有崩裂天之所壞不可支劍鋒竟染萇弘血背嵬將軍萬夫雄丈八蛇矛成武功左傳一篇長在手正欲運籌帷幄中大羊鮏羴期盡掃胡虜前徒萬戈倒咄哉和議竟盈廷此理無由問穹昊子復生孫孫有子移山不信愚公死英靈气在天地問每到祠前卽興起升堂再拜有所思中興姦相眞小兒良弓遽藏髙烏在萬古千秋傷有爲皇綱詎可成烏有誰念靑衣類黔首堂堂廟貌民具瞻公論由來在身後朅來弔古心自疑浩歌似有山靈知蒼茫雷電動神馬恍惚風雲生大旗秋復春兮春復夏四時拜掃祠堂下也知天定能勝人列土分茅號王者丈夫生死有重輕死非其地如無生吁嗟吁嗟嶽少保自公之死國不寧二帝只在黃龍城眼枯天地終無情何如父子麒麟冢離亂之餘除乘拱不教斤斧犯松楸肯使牛羊上丘壠詩人夜宿聽山泉出戶滿目皆荒煙不聞金鼓殷地發但見玉鏡當空懸忠臣之志何烈烈報國惟公心似缺明年鹵簿

神湖上花潮春二月

○景獻太子墨竹

古來畫竹誰最豪蕭悅不及王維髙文同之後到景獻學得南唐金錯力齊紈新裂裁成扇頃刻春雷穿鐵硯圖成標以裊翠名宛似黃陵廟前見九疑峯髙雲气迷天寒日暮娥英啼乎中瑤瑟不敢鼓恐有鳳凰來上棲宣和年間好時節徽廟丹靑更奇絕南渡王孫愛墨君猶是東都舊枝葉二百年來迹已陳煙梢露葉長淸新有熊乘衣今復覩制筩未必無伶倫詩人尙友須千古寞搜心內良工苦安得此圖掛北窓坐聽秋聲起風雨

○布谷篇

陽春布徳鷹化鴆眼𨿽可識心和柔野人因見拂其羽有事南畝並西疇桑林陰陰桑葚熟彷佛禽言如布谷秋成凖擬去輸官農務當勤何待促周家開國本務農艱難王業存豳風倉庚鳴鵑俱在詠布谷應候將無同田家望雨由淸咔況聞處處催春種黍稷今年如滿家布谷之祥勝靈鳳

○贈朱仲誼之京師就其子啟文養

河橋柳靑不忍折臨岐頓覺中膓熱百年幾見一代人二月重爲千里別我居北郭遭亂離韋編大義猶日披有頎而長過我者不通名姓知爲誰借我大義汗漫讀因注首肯疑心服擲還上馬竟南徵髙舉飄飄類鴻鵠明年我中己亥科思之不見將柰何每從儒者談彷佛恐有仙客來經過昨者相逄知姓字云是崆峒鄒道士注得參同只自看仍以苑經造餘子棘闈校捲又相逄風簾官燭搖秋紅詩成不許眾吏寫八分作字何其工從此文遊成莫逆學不能同頗能識作文狀我衷陋容三誦眞如見顏色今春人作鳳臺行佳兒彩服遙相迎西子湖頭一杯酒三疊陽關歌渭城渭城自遠臺城近碧艸綠液空掩映行行無限好江山物色分畱待吟詠江東日暮多白雲見云未必如見君雲間若有雙飛鶴爲我銜來天上文

○趙大年蘆鴈圖

平林帶煙波渺渺風低葭菼秋聲小望中疑是彭蠡湖十百爲羣盡陽烏楚天未雪無雨霜南來豈必謀稻梁哀音若欣雲路迥老翅不厭關河長汀州水落成平陸散亂鳬鷖聚沙曲低飛不肯俾寒鴉猶繞荒村破茅屋屋中有客揮五弦從之不得心茫然何人圖畫能著此趙氏丹靑稱大年徽廟元年頌鳳歷此圖正是當時迹便從宣和到靖康艮嶽禽聲起秋夕古往今來幾盛衷摩挲老眼竟成悲良工心苦人莫識似寫周宣鴻鴈詩

○悼滄蟾

滄溟接雲水皆立黿鼉贔屓蟾蜍泣珊瑚聲碎海若愁犀角香消桂娥浥蟾爲影兮滄爲形都將皎潔同淸泠九霄倒下湛虛白萬古直上涵空靑逝邪虧邪復何有不抵生前一杯酒海枯月沒雙眼月始識人間亡是叟

○畫山水

遙山倚天翠蛾掃編地成丸怪天小方諸藥幻繭楮香咫尺煙雲生縹緲依巖縛屋若不齊人家髙下淸溪西野橋終日才度馬村店傍午俄聞雞昔年曾過馮公嶺樹木蕭森葛衣冷目中覽盡千萬山始覺此身淩絕頂郵亭夜宿天未明僕夫憚遠催早行滿前好句吟不得今見此圖同此情南宋院人專盡局宮中每進更籌軸偶蒙一笑便承恩肯信封疆日將促江山萬里開畫圖妙絕更有元暉無會須收拾入指掌擲杖跳入壺公壺

○畫馬爲顧彥明賦

老驥伏櫪志千里烈士松心同不已因思飲水向天山枕上邊聲夢中起昨者試洛江之幹蹴踏細浪成狂瀾靑絲絡頭系乘柳云濕五花猶未幹朱衣奚官在坰野不獨愛馬尢知馬一顧冀北無畱良秪使世間觀畫者畫師今古孰後先曾韓古有今龍眠近時亦有任水監不及吳興爲自然吳興父子眞遊戲皮氏丹靑亦同嗜曾貌前朝十二閒落筆頗得吳興意摩挲樹者重入圖韓公所記今則無歌行屈指能幾教謫仙少陵並大蘇虎頭好古寧論價神駿端令萬人訝他年按圖倘得之擬獻君王赤墀下

○包山翫月次睢宗吉韻

昔我曲江觀恐濤越山不及吳山髙如何古有任公子一釣乃能連共鰲我今杖蔾尋翠麓地有白雲人不俗丹房火冷碧窓虛夜半秋聲撼林竹踏歌連臂下仙壇目斷西山吳彩鸞桂花飛簾作香雪轉首便覺秋闌珊人生歡樂難再得始信光陰如遇客陶令空披漉酒巾謝公謾著登山屐庵前堵墻如白虹洞門不掩來江風分師半席師已許經筵蠟燭搖秋紅郊何爲寒島何瘦新雨能來寧論舊今宵爛熳得好晴知是何人補天漏少壯而老理則常胡能不死凋三光放麑西巴誠不忍歌鳳接輿無乃狂玆遊可繼五君詠祀事同陪匪乘興中庭坐待明月來樹影團團一時並

○關山雪霽圖

前峯後峯雪模糊東村西村春有無快雪時晴入佳想況復見此關山圖關山迢逓相聯屬玉潔珠光眩人目扶桑飛上金畢逋暗水流澌度空谷野橋行遇路三叉靑旗插檐沽酒家驅驢倦客得少憩悵望遠道還咨嗟詩翁好事常起早天寒秪恐梅花老柴門時有故人來階下白雲須用掃此圖一日落塵寰筆法依希荊與關人生遠遊固云樂何似在家長看山我本識字耕夫耳占祥便作丰年喜田園歸隱會有時麥飯飽餐茅屋底

○郁魯珍畫

平生山水嘗見之不意畫圖如此奇松雪老仙得其理筆端幻出無聲詩森森千丈長松下中有髙人韻瀟灑揮弦豈爲送飛鴻情性因之自陶寫杏壇絕響幾秋春誰信經成能致麟黎陽先生眞隱者爲假山水傳其神溪山蒼蒼溪水綠君胡爲兮在空谷他時倘鼓宓賤琴更效南風歌一曲

○畫梅

玉龍寒嘶銀粟下山色昏冥如破瓦老枝枯枿無眩容暗裏陽春生一罅東風團雪作好花明月落在詩人家遠移何必得健步禿兔敗繭能榮華花光補之俱寂寞王冤後來觀此作歲寒重約到狐山共倚巢居舊時閣

○牧童畫

田家養牛緣種谷童不觧耕還觧牧日暮之匍匐歸猶向籠中顧鴝鵒西風入樹秋有聲千村萬落皆收成截來短笛吹未得拍手時時歌太平太平气象難摹寫依稀似在桃林野披圖見此黑牡丹始信戴篙畫者

○吳山對雪詩【並序】

庚申歲未除廿日以公事早過希孟家宗吉繼至小飲遽出時雪深尺餘遂由吳山宮捨後循松徑而上至烏龍潭過卜執中家款以酒果憑髙下視則西湖諸山歷歷在目城市列屋鱗鱗相比公侯之第佛老之居金碧瓊瑤遠近輝映𨿽世所謂水晶宮銀色界殆似之矣時雪未止景色蒼莽欲求名筆登之繪事惜無其人遂悵然與三友別越二日宗吉以詩來則又兼紀其後一日事蓋彜訓堂前二松乃南宋物也姚子昭領薦時甘露降其上五桂則予目覩陸徳陽所植將四十餘年矣今宗吉乃能愛護之豈不重有感於吾懷昔袁安以僵臥爲髙王猷以乘興爲逸矯情者古善於自處忘情者非善於處友且吾二三人無私者髙達者逸而知公事之當勤友道之當重因吳山之淸遊繼虎林之勝事天倫之樂無過於此歲月易流會合難再因宗吉有作從而和之以爲他日之佳話云

臘前有雪宜三白笑倒田翁手齊拍去年天气不多寒盈寸猶難況盈尺嗟予亦是田舍翁敢以玉山髙兩峯二賢珠玉在我側綠發靑瞳顴頰紅久交共喜情懷盡意行不覺吳山近松間小徑縱縈迂竹杖芒鞋湏一進山前相府何潭潭山中道院鄰禪庵興來偶到故人宅出果行酒方交談歲如何兮歲雲暮白首重來乩前度湖山倒浸水晶奩玉樹瓊林歸措顧山陽先生坐髙堂挺然特立逾修篁誰憐衷翁方避俗寒窓癡坐如繩僵失喜一時觀二妙剡曲回舟豈同調明朝呵筆和新詩檐有梅花須索笑

○美人折花圖

深宮細雨流光濕薔薇吐花紅欲涪美人梳洗出簾遲云擁髻鬟髙一尺愛花呼婢折來看一枝疑薦黃金盤卻嫌綠剌暗傷人整頓玉織肩黛攢笑語追隨眞有意繡羅衣裳照珠翠長安水畔若相逄不是杜陵心亦醉胎陽燕子尾延延皺裙無計畱飛仙春風人面觧傳得始信丹靑非偶然

○二美人圖

黃金買妾身何曾買妾心妾身豈願死義重漧黃金主家珊瑚髙比樹如意聲中落紅雨墮樓化作蘭麝塵不復樽前爲君舞按圖哀怨起綠珠晉家事業眞剝膚

金屋豈無人三千當一身如何把玉笛吹動漁陽塵棃園歌舞成消歇海棠飛作臙脂雪空遺羅襪不生塵香冷馬嵬坡下月按圖哀怨起玉環唐家事業眞厚顏

○畫梅集杜句

東閣官梅動詩興【和裴廸登蜀州東亭送客逄早梅相憶見寄】多才依舊能潦倒【戲贈秦少府短歌】絕筆長風起纖未【戲韋偃爲雙私圖歌】亂插系花向晴吳【蘓瑞薛復筵簡薜華辭歌】卻恴年年人醉時【樂遊園歌】千朵萬朵壓枝低【江畔獨步尋花七絕句】不知明月爲誰好【秋風二首】武陵春樹他人迷【寄從孫崇簡】中夜起坐萬感集【乾元中寓居問谷縣作歌七首】山鬼■﹝口幽﹞嚘雪霜逼【虎牙行】歲暮窮陰耿未巳【歲暮期王將軍不至】臨風三嗅馨香泣【秋雨嘆】

○送謝鐵崖遊龍虎山

有美人兮懷遠遊逍遙九州島復九州島暫來淮芝與吳越五雲飛上千金裘八公山在淝水上艸水尙若森戈矛澄江如練誰觧道況聞好鳥喧春洲東山薔薇幾回落昔人何處靑苔稠錢唐故宮盡未黍帝子一去江空流客兒亭前髙興發便欲著屐窮深幽天難二鳴更五點海日湧出黃金虯瑤笙聲斷白鶴遠知有子晉從浮丘蟠桃開花今已寔似許方朔重來偸如何去作龍虎客遠慕漠代張畱侯我聞仙翁號虛靖艸庵宛在山之陬長乘丹光翳彩鳳或有紫气隨靑牛子能候之問至道黃庭內景非難求四方上下游已徧歸來十二仙人樓樓中長嘯弄明月握手一笑三千秋

○次張行中見寄韻【並序】

予取友眾矣毀譽相半晚交行中則道義之士也一日獲覩其師吳觀光相州集則知行中之學有自來遂以鄙見具序壺父後行中復以古體謝附晚望近體一首因並和之以發其意焉

巧言如簧自口出含沙射影過於蜮不思黃鳥嚶其鳴返效靑蠅白者黑自非蟠根別利器眞以委形同槁木偶然得集類武陵率爾成章道長吉策足便可登要津髙舉惟須振六翮文從字順乃立言意會神交豈容默躍冶每怪不祥金剖璞姑憐三獻玉寂寥頗若大音希渾厚眞如元气毓追逐還能到李杜壓倒何須論元白悅理自信猶悅芻好徳誰能如好色六義端因詩序知千慮卻同愚者得會當載酒過子云況有候芭作玄足

○陳居中進馬圖

明王愼徳蠻夷賓尺天寸地皆王臣遠人重譯貢龍馬流沙萬里來麒麟金丸聲動佛郎國寶劍气接明河津不知何年離楡塞但見此日朝楓宸毛騧生來玉琢鼻錢騘隱起花攢鱗最後赭白信無敵如此丹靑欵有神騰驤欲飛使者喜控制不得奚奴嗔我聞陳閱善匠意無乃韓幹爲前身按之圖中得所以借哉世上遺其眞驪黃牝牡不易索九方率後知何人

○月軒爲海日張侯賦

軒前月來人不知月來豈與人相期張侯心中有明月一舉目間恆在玆昔年見月親具在今年見月親何之玄霜徒勞至兔搗桂樹搖落秋風枝海昌之地亙百里斯民父母非侯誰民之望侯如望月髙懸一鑑分妍媸公餘燕坐此軒下中夜矯首空馳思瓊樓玉宇在天上安得酹入黃金卮霓裳不及彩衣舞憑軒謾憶趨庭時天王天下民父母光華旦旦無盈虧海隅蒼生因不被依光已爲賢侯期一軒𨿽小關孝治此理亦自良心推永錫爾類不匱謂子不信徵諸詩

○鬼獵圖

終南進士乃好武野魅山精皆部伍搜田也欲從四時作气恍如聆一鼓銅鉦先鳴地欲裂皁蓋後張風爲舉蹇驢足跛不受鞭良犬尾搖何用組錦絳未許縱蒼鷹鐵絙猶能縛玄虎跳踉眾鬼爲卒徒矍鑠一翁作謀主或爲狼頋背拔鎗或作猱升前試斧鴟鳴口應已張弓蛇偃肩擔來彀弩身憑大盾宛轉遮手弄飛槌髙下舞坐作擊剌眾莫當進退超驤孰敢侮猙獰以覺口吐牙輕捷渾疑臂生羽逐禽不假禦車輿獲獸何勞施网罟亦知塵世有司存頗類神仙足官府畫工後輩效前人戲筆何年追舊譜已無吳生名壇場復有顏輝好奇古周易取象車載一韓子送窮名數五如斯情狀不易知更欲形容亦良苦謾於唐殿啖虛耗何似漁陽制胡虜且須畱取作歲除爆竹一聲春滿宇

○鐘馗畫

北風吹沙目欲�官柳搖黃拂溪水終南進士倔然起蝟磔於思含缺齒袍藍帶角形甚傀烏帽裹頭靴露指白澤在傍口且哆馴擾不異麟之趾手持上帝書滿紙若曰新歲錫爾祉一聲竹爆物畫靡明日春光萬餘里

○望云圖

上山看云云在天下山看云云在山朝行巳與云俱出暮歸復與云俱還在山之云不可執在天之云不可攀白衣蒼狥須臾變化豈有定乃在孝子方寸之中間劉郎有親捨杉關關上白雲長自閒驅馳王事歸養不可得豈畏七閩尙去行路之多艱朅來西湖弄潺湲春風好鳥鳴■﹝口官﹞■﹝口官﹞思親不見出涕潸衣裳在笥空斑瀾他年彩誥或可須累累印綰靑絲綸君恩一日如賜環刻木肖像雙親顏並州參軍若是班此圖此意百千萬載畱人寰吾詩誇矣人其刪

柘軒詩集卷之三

●柘軒文集卷之四

錢唐淩雲翰彥翀

序

記

傳

說

贊

銘

疏

◆序

翰墨淸事序

柟軒詩序

朱氏族譜序

和梅詩序

送沈新民還太學序

送金元哲之官分水序

送維揚顧伯琛序

送指揮胡公還平陽序﹝代作﹞

贈世醫潘懋華序

贈世醫王敬叔序

贈卜師李通玄序

贈龜翔宮道士毛起宗序

○翰墨淸事序

避俗翁無所事事恆以翰墨自娛戊午夏至望前三日夢至一所其地爽而塏其堂髙而敞其室廣而深有圖有書有琴有瑟凡古今名人書畫靡不在而無閽者通乃經造焉見二人衣冠甚古危坐雄辧因竊聽之一人曰吾翰林主人也一人曰吾子墨客卿也今夕何夕得休於事客曰敢聞主人所事乎主人曰吾處翰林主中書凡公家事𨿽甚煩以有益於發號施令簿書期會也故盡心焉逮夫書趂姿媚畫匠經營賦三都於十年發百篇於鬥酒事則淸髙勞亦甚矣可聞客所事乎卿曰吾處子墨久從主遊在公家則同事其在文藝則均勞羲獻芝靖匪吾二人左右孰有身後之名哉彼十日一水五日一石謂畱其迹者從勞人耳余聞語怪趨而見之若素識者乃延余中坐質昔所言余應之曰皆是也抑有說焉夫人之所以爲君子者貴器之藏而動以時斯不器矣余知二君子不器久矣龜龍圖書自汝軍之蝌蚪文字自汝傳之書契非汝其明莫決筆非汝其辭必滅竹帛之名案牘之程匪汝是著何有乎汗靑其喪汝精勞汝形亦神汝靈若夫一張一弛文武之道藝之是遊算之數也書法有六心之畫也服章十二身之餙也其翰墨之源乎列女有傳後人圖之名臣有略後人像之其翰墨之流乎玩物喪志古人不與玩物適情亦古人所許也語未旣或有進者曰好時卽墨二侯願見於他室顧候二人莞爾而笑曰吾四人皆客之用也何避嫌乎余聞而驚寤遂篝燈而筆之詰朝有碧窓叟偕抱朴生持捲以詣題曰翰墨淸事將求名士大夫善書與畫者各效其藝以爲珍玩幸序其端適徵於夢遂告以是生卽葛景芳叟卽省元兪友仁翁卽卿貢進士淩雲翰也

○柟軒詩序

柟軒孰爲之名吾友葉蕡氏先公石林而名也公顯於宋寓居吳興弁山時慕杜少陵詩植柟石林七世孫曰仲芳洎其子蕡猶及見之仲芳後居錢唐語蕡以故求柟植軒之隅歲久漸有冥冥之色先是里人林靜氏亦與仲芳友因所見聞爲圖並記以遺後蕡爲國學上捨仲芳始以圖記示俾序諸公歌詠意蓋欲因先世之手澤系後人之心思忠厚之意非言辭之可殫因請之數乃彊爲之說曰嗚呼柟之歌詠則難胡爲乎難哉有少陵詩爲之前斯誠難矣軒之歌詠則易胡爲乎易哉有仲芳嗣爲之後斯誠易矣莫爲之前則芳亭何以制莫爲之後則柟軒何以作若夫八葉比世三槐徵徳猶有富貴望若性桑與梓寓其思慕之誠恭敬之寔哉石林公之澤於斯在矣矧公之在內則有安危利害邪正休戚之論與夫朋黨之對在外則有穎昌救荒之政作爲文章淸新華麗而名聲爲明時重者考之史冊炳如也今蕡之文學固效於先世事業則無愧於前人喬木之望不足論甘棠之思爲有在人之愛公者亦猶子孫之愛親也子孫有能如親者豈不又爲後人之所愛乎仲芳已老蕡則方進而未已故重勉之審如是則柟軒之名有其寔矣蕡嘗從學於余知爲之方故遂言之爲仲芳復推廣知本之論云

○朱氏族譜序

嗚呼天開太極吾夫子以庚戌而生於東周之末太極後開朱夫子以庚戌而生於南宋之末聖賢之生異世同符吾夫子之澤萬世不斬朱夫子之澤豈五世而斬哉余於朱公昌宗家乘見之矣公字彥明號頤齋總角時嘗聞父曰仲仁者出自考亭嘗治書經傳大父升甫在宋嘗守廬州府舒城縣蒙有土田之錫咸淳年澗教諭建康府宋社旣屋年益耆艾不樂於仕遂教於鄕弟子從之者眾歿而人以鄕先生祀之延佑間禦史交薦教諭縣學弗就因自建康徙居虎林遂占其籍昌以家庭之學僅以私淑朝廷始說鄕校因忝爲師自昌大父以上失譜無徵𨿽大父與父僅記其字若名則以五行之生爲序大土以下皆不可考又恐所聞者並至失墜思得當世能文之士述其槪焉以餘業文故請序余以聖賢之生有數而子孫能世家亦有數朱夫子之子孫眾多則皆在南若昌之犬父與父其一也且以朱夫子之子孫在考亭者其源也在武夷者其流也在建康在虎林又其流之與支也矧在天下者乎天下有孔氏則皆孔氏之子孫有朱氏則皆朱氏之子孫此聖賢之澤不可與君子小人之澤例論而孟氏得私淑者亦幸其澤之未斬其意匪懼乎澤之斬懼乎道之不傳也今昌也私淑孔子之道則亦聖人之徒能私淑朱子之道斯不愧於賢者之裔矣自是以後子孫有能嗣之者在錢唐當以是爲譜尙當合他譜以正昭穆之離合則二夫子之澤與天地同其久奚以世論哉是爲序

○和梅詩序

余幼時聞先輩言海栗馮子振作文最爲汗漫一日袖詠梅長句凡百首謁中峯本公尋和之馮大驚異及詳觀二作則知馮以正勝本以奇勝皆非末學所能至也吳興林子山者亦嘗和則奇正疊出要不在二作下欲追和未暇也一日友生王子中氏盡和前作裝潢成捲出示余愛其淸新和雅在子山伯仲間是亦以正勝者子中俾題其端余曰古今賦梅者眾矣誠齋亦嘗論之一聯數句不害爲少連篇累牘不害爲多亦猶花之疏莫人鄙繁莫人厭也今子中之作以稍牽於韻然能使人不以繁厭則無愧於此花矣子中方務於詩學駸駸乎作者之域姑以所言題其端他日拉子山氏同一正之則盡善矣

○送沈新民還太學序

聖朝建學育才將見於用故說木以爲贈天地之生材不爲不多且美矣惟木之爲材與人爲近植之以土地養之以歲月澤之以雨露堅之以風霜自萌糵而根株自拱把而合抱拔遲逇而上干靑霄何哉培養之盡道也國家之育材其猶天地乎上而成均下而府州縣社皆有學亦猶土地之植也裏杜之學必取於民府州縣學必選其俊秀成均則又拔其才藝之尢者與焉亦猶歲月之養也府州縣栽之成均培之必自拱把可待其合抱況合抱者久可待其幹靑霄乎吾友沈新民氏從予學易府學弟子員與鄕貢進士選在四十人中居二十七人上旣上於朝廷其年未冠制許培養成均未幾丁父憂侍母氏疾有兄備養以餘力爲文今服闋將還不忍去膝下母勉之乃行告別於予予知其爲合抱之木而幹靑霄也但欲堅節於風霜保操於歲寒之後他日棣梁大廈而柱明堂者庸非䢐徠之松新甫之栢乎噫牛山之美以爲良心故國喬木以爲世臣執以諭道伐以諭交此特以各取諭而已古人以種木諭徳昔新民之父以尙徳名堂則樂道好善亦猶三槐爲徳之符其寔可驗於人矣予以樗散之材不甘匠石之棄因新民之行故說木以序別庶附張琥稼說之末云

○送金元哲之官分水序

聖朝之設科也本徳行而兼六藝黜詞賦而崇禮樂蓋有合於成周三物教民賓興之意若明經對策則又斟酌漠唐之制而加詳焉是欲底乎寔效非徒事乎虛文而已一時之士咸諭上意莫不鼓舞奔走以圖報稱洪武辛亥鄕闈歲開吾郡與計偕者凡五人焉元培其一也元哲姓金氏名師古世錢唐人與同郡何希道李大有何子祥俱以春秋薦其一人以詩薦者則張克敬也吾郡春秋之學自應劉二先生後不四三人今歲乃連得四人焉是則郡同經同而薦又同者未若斯舉之爲盛也聖朝幅員之廣亟於用人不待上之春官悉授以職元哲拜嚴州府分水知縣命將之官道過錢唐省親於庭訪友於里人咸以爲榮也於是學校之士賦詩以贈俾序其端予惟儒者之用爲世之幸其故何也以其有致君澤民之心而又知所當務苟徒守章句而不知變通則迂儒之誚有弗能辭者且分水之地去錢唐不三百里民淳事簡足以爲治而釣臺在焉子陵之髙風與山水同永廉頑立懦可以勵乎薄俗元哲之爲理必知所先者矣於其行也姑以規焉

○送維揚顧伯琛序

維揚顧伯琛爲臨安訓導也將行請贈以言爲朝夕勗蓋其父昔以判府爲友予不敢靳也夫臨安據山川之勝故有學宮聖世師古學兼大小經史六藝咸隸焉蓋駸駸乎成周之制漢唐以下不數也今學官之設權輿於趙玄晦作興於髙孟升二先生玄晦先以春秋孟升以書玄晦歿孟升繼之教養旣成聲譽以著皆曰賢令尹知人故教官惛得人也所延訓導悉朴茂之士身之所行足以爲教口之所誦足以爲學亦曰二先生知人故師儒皆得人也昔與何彥恭先生在郡學時當聖朝歲開科舉之再同備員簾內外玄晦與馬玄晦乃予與彥恭友孟升則與彥恭友伯琛則予友彥恭與伯琛同師於徐先生孟升則師於何先生伯琛嘗從予卒業則予之視伯琛亦何先生之視孟升孟升旣能知伯琛而舉之予又安得不樂道之乎其爲人也學篤而禮恭言溫而气煦孝弟忠信行而有寔經史六藝習而有文今則移其所受教者教於人推其所爲學者爲所學則庶幾斯道之立善人以多信矣於是知伯琛將以華其行者六人焉因以齒各占一韻並所題各以五言古詩賦之因以師道立善人多六字爲韻限以六韻會稽王好問先生則與予同年維揚朱仲誼先生則與伯琛同郡錢唐何彥恭先生兪文輔楊復初王士中先生則皆予同裏同經復初則亦與玄晦同經皆有師道者也士中又善書得晉人法俾率連而書之爲伯琛知勉焉

○送指揮胡公還平陽序【代作】

括蒼胡公之衛平陽也軍肅境寧而民有賴時今參知政事徐公適知府事承宣之寄庶有資焉矧其土地廣衍人民淳朴風俗崇禮讓重信義教令之行遵守惟謹故亦爲易理焉乃徐公領戶曹相去日遠而平陽山水之勝往來心目之間而弗得見也矧與胡公之遇哉洪武五年春胡公以奉襄大事歸於鄕裏事竣將還平陽道經浙江得與徐公敍疇昔詢其民則板籍日增風俗日厚𨿽王化所及四海皆然而平陽之民尢感化之速也因民之厚知公之賢思其民而不得見也見公如見其民焉今以母夫人之未葬不憚數千里之遠克終人子之事及其還也其民必曰上之人孝其親忠其事也如此吾儕小人可不知所事哉則所以興起其忠孝之心者未必不由於此傳曰孝慈則忠又曰上老老而民興孝公之還也尙爲斯民道之

○贈世醫潘懋華序

諺有之醫不三世不服其藥謂必世於醫者然後用藥審治疾當也吾鄕醫者甚眾求能世濟其美若潘懋華者幾何人哉懋華以誠篤之資究岐黃之術開中和堂於靑門之西恆以濟人爲心故凡疲濂殘疾顚連無告者咸趨焉因詢其先世則名醫悅可之孫仲寧之子也予𨿽不識悅可而知仲寧之學有自仲寧有子能世其業則仲寧之學不冺矣今年春予親支劉思禮感寒疾治罔效求懋華治之遂愈蓋懋華之法本諸長沙而參以家學之奧焉故病劇而無變壞之失病痊而無畱復之患思禮將報其徳而徵文於予弗獲讓因告之曰夫傷寒之爲病其法則長沙之論盡之矣叔和之編述無已之注釋蓋足以羽翼之若龐安常之卒病論朱肱之活人韓秪和之徵旨王寔之證治𨿽間有得然不若金源劉守眞張子和之法足以盡軒岐之蘊至若絜古云岐東垣好古亦可謂有功於斯道者矣噫守眞𨿽有門人而無子孫世其家絜古有子世其家而無孫繼其後今潘氏之門由悅可而仲寧由仲寧而懋華可爲世其醫者矣況能以劉張之學發長沙之妙予見南方以醫名者不必他求也故因思禮之請特爲之書俾疾者知所趨云

○贈世醫王敬叔序

甚矣醫之爲難也道寓於素難之書法肇於傷寒之論人知其論傷寒也不知其兼傷風而論之寒之傷人也深風之傷也疾要皆六粂淫勝也且諸風棹眩屬之肝諸濕腫滿屬之脾肝急而緩以甘脾濕而燥以苦平其所勝達其所欝補其所不足瀉其所有餘如斯已矣庸於醫者虛寔罔知損益罔措謂風爲寒投劑以熱謂濕爲熱投劑以寒懵血爲榮气爲衛之理昧濕同寒火同燥之機乃至剛劑妄投復方悞用毫釐弗察危殆輙成彼何人斯一至於此杭人王仲徳吾友王士貞之父也淫感風濕注於足少陰太陽之證醫者乃孟浪而治之藥屢投而證屢變甚至淫及四肢痛周一身有類剛痓者焉匪病之病乃藥之病也譽家驚視罔措手足適嚴陵王敬叔先生以公家醫事至蓋仲徳素交來訪知狀曰苟可治吾盡心耳及診則脈九菽爲益三菽之重其候有異曰是必風濕淫勝前醫頗失之今痛未已必鍼人中與承漿灼肩井與曲池其病可已如言果然又爲治湯液醪醴其病大已仲徳思所報敬叔曰吾與汝同氏且友𨿽殊其方安知不爲兄弟之親乎彼仁民愛物亦由是而推耳何以報爲苟得業文之士書其得失庶爲學者勸則爲報多矣仲徳乃遣其長子士原介吾友貢士沈新民國子監生楊得中以文請二友與士貞爲同捨蓋義爲也吾得已於言哉𨿽然越人之傳由子長而明戴人之學由知幾而爲繼越人者錢中陽能明仲景之旨而劉貢父傳之戴人者李明之能明仲陽之旨而元好問傳之今敬叔有前人之學而無文以張大之良可愧也姑述其說可以備他日太史氏之所錄是亦爲仲徳之報也

○贈卜師李通玄序

夫龜之爲卜所以使人信時日敬鬼神畏法令也自太卜之法不傳所謂三兆六龜與夫經體百有二十頌千有二百皆不可得而知其可知者亦惟理之在人心者而已易大傳與筮並稱故曰以卜筮者尙其占是卽書所謂龜從筮從之義求之周禮掌卜筮者六官凡占大事先之以筮而後決之以卜是亦從長之說也然太卜之書𨿽不傳而間見予史遷之書則猶有可考後世有專門名家者亦能默契乎先聖之心不戾乎太卜之旨狐疑以之而決猶豫以之而定豈不謂之名士也哉杭之靑門有業是術者李其姓通玄其號焉其爲人也溫乎其容肅乎其躬其色也和其气也充志定而理明學邃而業工是爲卜者之雄人有大疑就而決之必�蕭振龜按甲丙之位察首足之狀稽經爲之繼焉人有不卜卜無不驗自非有得於探賾索隱釣深致遠之學其孰能是其號通玄也宜矣古人之卜習則行之不習則修徳而攺卜今之爲卜者間有不習則倀倀無所主僥幸以濟其私並使古人命龜之意淫於術數之末而自警之意荒矣惟通玄則不用三兆之法辧六龜之理因人趨避而以義命之大者告之是亦鄭詹尹嚴君平之流亞也故樂爲之書

○贈龜翔宮道士毛起宗序

實理之在天地間萬古一日也在人心萬古一息也風霆之流行雨暘之應候必得是理之實而後屈伸變化無窮焉故人之所以位天地育萬物亦因吾心之寔而致耳自玄教之立智者遂仿禮爲之制按法爲之科金書玉簡擬章表也朱書丹篆準律令也瑯函積於簿書寶籙多於按牘禮則君臣事則官府終非篤信之士則弗克遵行之錢唐髙士毛君起宗生有純質勤學好問在總角人已譽之長慕玄教乃棄俗以從授龍虎之祕籙傳正一之奧旨鞭鸞笞鳳檄龍命鴉輒有奇驗及居龍翔之宮則名以誠著行以道成凡有事於上帝必與監齋之選蓋玄門之有監齋猶朝廷之有執法匪徳望聞於時文學推於眾者於厥職爲忝至正甲辰夏六月大暑雨久弗止民多怨咨石轄海陵潘公聞而憂之謂山林之中有道之士其誠可以回造化而役鬼神於是發帑致醮禱於吳山三茅觀眞人陳君伯達主行其事監齋之選首禮於君承命惟謹未事則嚴戒齋愼居處旣事則有虔其容有恪其儼乎其若臨愀乎其若覩肅乎其若有聞焉尢且謹廉察之職申褒貶之章言皆子史文悉駢儷公於時評敏於宿構有事於是者望之如神明畏之如師保周折其旋規矩適中威儀棣棣綽有可觀竣事之日凡三達曙已而陰雲觧駁祥飆欻興曜靈之駕已出暘谷而拂扶桑矣人咸謂右轄之誠足以動天陳君之誠足以感人而君之誠有以應右轄之命當陳君之舉者陳君嘉其相事有成徵文以爲華因語之曰世之有功於文事武備者則詞臣戰士必榮其褒賞君子有修已之寔則鄕裏咸得以榮之矧服玄教之服誦玄教之言行玄教之行而克爲國家捍禦災患者乎則其一念之誠非有聲音笑貌爲者此陳君之所以必致其報也歟予於玄教之事未詳其旨特重其有功於民故摭寔而書之以致陳君之意云

◆記

聽松軒記

志隱齋記

行素齋記

性齋記

○聽松軒記

無錫浦源氏居九龍山中開軒松下聞有聲自松出冷然可聽固顏其軒曰聽松鄱陽玉雪翁聞而扁以篆同裏張考廉見而記以文固在也丁未歲軒毀於兵辛亥歲復葺之壬子歲春三月源訪親錢唐因從弟澄知予業文請續爲記再讓弗獲因語之曰天下之聲眾矣奚獨聽於松哉松可聽則丸觸吾耳者皆可聽也𨿽然聽於天者以理不以聲聽於地者以通不以形聽於人者以徳不以名夫有非生於有而生於無無非滅於無而滅於有方其松之屹立於軒楹之外也曷爲之聲至於天風忽來飄蕭披拂徘徊畱速久而不去也然後至音發焉前如偪後如和韻如笙竽鐘如金石洶湧如八月濤斯須風止籟息寂無所聞則向之所謂聲者果有乎果無乎予嘗泛觀乎萬物矣有形者有形形者有色者有色色者無窮聲者有息而聲者無息源之聽於松也毋聽以耳而聽以目毋聽以目而聽以心耳司聽非目不知其爲松目司視非心無以知松之可聽古人有聞歌而通者聆聲而省者審書而知政者今源也因事物之微而悟寂感之理以是進學其可量哉若夫山林之佳軒窓之美圖書文史之富前人有能記之者故特記其名軒之意云

○志隱齋記

古之人出處一機窮達一致安於所遇而已方其隱也乃以隱爲志及其顯也則亦以所志而行之彼志之不立者惟志於顯而不志於隱隱而求顯不足以言志矣吾友顧中道氏嘗以志隱名齋或以爲異於隱居求志之意殆非然也求志則守其所行志隱則固其所守皆此道也且人之處世未嘗不志於隱事親之孝卽事君之忠事兄之弟卽事長之順居家之理卽居官之治故曰孝弟慈所以事若事長使眾也孰謂出處異機窮達異致乎若伊尹之耕莘太公之釣渭孔明之廬南陽皆志於隱及其顯也莫非自隱致之鹿門徳公則終於隱者也終南藏用則隱之不終者也中道之志亦志乎伊尹之志矣伊尹樂堯舜之道亦豈出於孝弟之外乎先儒爲隱居求志惟伊尹太公足以當之又謂顏子亦庶乎此中道誠能學顏子之學則能志伊尹之志矣是則名齋之義非志隱也乃志道也志於道則志於仁中道其勉諸

○行素齋記

錢唐爲東南都會以醫顯者非一人聖朝初獨以周文傳氏稱謂其嘗學同裏簫厚齋姑蘓葛可久蕭則專南法而皆愼葛則共北法而益奇得蕭法者間有其人得葛法者則文傳而已文傳舊有齋居而名以行素嘗燕坐是則究兪穴軒岐洎秦漢晉唐宋金之學故治人之疾苟有生理無不獲愈人皆徳其能有所爲而不知其爲所當爲也文傳嘗以醫道行乎州裏矣而州裏徳之行於親友矣而親友徳之由是以名聞於朝廷益廣其徳焉乃亟爲親老而歸朝廷以孝治天下故寧失一良醫不忍失一孝子得請方其歸也若有所遇旣歸而益殫濟人利物之心有疾惟恐後未始有厭倦多足意視其齋居則以桑梓數畝萱蘭且盈前參苓芝木裕如也如是行素之名益彰文傳嘗起予疾亦欲爲記之弗果里人勞仲禮堊仲徳徐華甫三人者義人也徳文傳甚其友楊達春滯下疾徵文報之予應之曰文傳之活人不知凡幾人之贈言者又不知凡幾望之於家文軸充乎梁棟徒能美行道之迹未能諭行道之心今齋名未記玆非缺歟且行素非爲之也昔舜若將終其身於飯糗茹艸若固有於袗衣鼓琴皆行素也孔子飯疏飲水固行素爲魯司冦墮三都卻菜夷亦行素於陳蔡於宋於匡非行素乎便遂居夷遂浮海非行素乎當是孔子之時惟曾點春服童冠浴沂爲近之後世陶淵明亦庶乎此論者猶以點行不掩而志及之學不足而趣有之故世之能行素者亦觀其志趣之何如耳今文傳之志於醫也學如張機道如未淸用如錢乙法兼劉張方會張李而加詳蓋羅謙甫朱彥修之論非區區爲世之所能及也且人而無恆醫不可作酒不三世藥不可嘗貴行素也捨道徳之富仁義之貴可素而行乎虞孔之聖未易希能希曾陶之賢可也曾之言志不過素居之位陶之取友則在素心之文人傳可謂能素位三君子可謂有素心皆可記也

○性齋記

錢唐人有學老氏之學者寔南州髙士之裔虛一煉師之弟子應誠其名克明其字性齋其號也質厚而气淸言寡而行卓與人交若疏而寔密與人語若異而寔同每齋居燕坐或至終日悄然若思凝然若愚如觀鼻端之白如索淵中之珠人或詢之則曰吾欲達其性耳又勸其觀書則又曰書以道性性未有定與其觀書寧觀若影與之友者知其識性也咸以性齋稱龍虎沖虛眞人爲作大篆又錫以衝素宏妙法師之號由是人咸知性齋之爲克明也吳興林子山氏善丹靑貌一道士於深山大谷之中長松茅屋之下正襟危坐眞有定性之容一童子具有以知其加定性之功者丹靑之妙一至於此噫性卽理也理無形可以圖圖者圖其意而已且性之爲義肇於啇書暢於洙泗大備於濂溪考亭諸賢其說固在自誠明謂之性則子思子發之以爲性者之事克明欲究其說可不求諸章句乎或者以性齋所居之室在淸寧道院中山川環拱樹林陰翳乃城市之山林若然則他日一造其室畱以終日當其景而重爲之記云

◆傳

葛母傳

吳山隱未傳

○葛母傳

葛母姓徐名節字貞節金華永康人父同甫母沈氏幼純淑若成人勤於女工母鐘愛之及長兄昶授以女箴內則通其大義年十八適腷土葛吉甫氏事後姑惟謹姑弗慈益竭力以盡奉養之道久而姑亦大悔曰吾不知新婦之克孝也夫歿年甫二十有七舅姑欲奪其志誓死弗許乃綱紀家事如夫存奉舅姑以終撫子女以成祭祀不逾於時田廬益增於昔致敬宗族周急貧寠內外鹹譽之性淡泊厭所居之卑卜大塘文山築堂其下扁貞素以自志二子曰秉仁曰秉義女二人長曰佩蚤世次曰孝適同裏陳世英亦蚤世孫六人嗚呼夫婦人倫之本風化之源三從之義一醮之節亙萬世而不可易者也教化不明廉恥道喪爲人子者不知所以事其親爲人弟者不知所以事其兄爲人門弟子者不知所以事其師矧責於婦人女子乎若葛母徐者足以爲世道重矣天錫髙年神相厥裔積徳之報胡可量也予嘉其事故述梗槪爲當世家以備他日史臣之擇云

○吳山隱未傳

杭有杜彬文氏居吳山因以爲號識者咸以吳山隱夫稱之所居又當吳山之勝過者甚眾予偶偕吳以道過其居得見其人焉顏蒼而容冰發皓而澤得目紺而朗膚積而腴其有道之士歟詢之則嘗壯而仕老而隱身以靑囊之術鳴於時者因詢其學之初曰當宦遊時心寔慕道後於深林大谷之中遇峩冠慱帶之士睥睨上下若有得者因趨進而揖之士曰吾所學者者風水水願聞吾與子言夫陰陽之宅勢異而理同天有四時其气如春夏秋冬其徳爲元亨利貞以陽宅欲顯而隱猶春夏之元亨後有秋冬之利貞陰宅欲隱而顯猶秋冬之利貞而有春夏之元亨也顯而無隱無以綿其後隱而無顯無以蔭於今此其大略也若其觀天文察地理相陰陽度流泉則以序此景純以下之書具焉子能道之後三十年必以此隱予初以功名爲心𨿽盡受其術而弗欲行年如其數仕旣退身旣老乃以此術爲人售始一二驗又十百驗今則不知其所驗者幾自以名之顯則欲寔之隱焉予因異之曰吳山據錢唐之勝非明地理之學者能之乎人未有徳於人者且責報今旣有徳於人而拂責報非有經術之學者能之乎且地理之學在風水言人心故有無形之風水焉有有形之風水焉有形之風水則可以目觀無形之風水則可以心會必有心會之玄乃盡日觀之妙彬父蓋其人也彬父身其隱名從其顯秋故書爲吳山隱夫傳

◆說

說習齋說

白賁說

蘭畹說

拙民說

無心處說

○說習齋說

錢唐楊文卿嘗以說習顏其齋居而請說於予予不能觧也蓋魯論以習而後說未聞說而後習者夫習而說則順言其效之所至說於習則逆推其功之所成此經義語也嘗讀易而有得於兌與坎之迬矣兌之象有曰兌說也大象則曰朋友講習坎之彖有曰習坎終大象則曰常徳行習教事由兌而觀其說在乎習由坎而觀其習則在乎教習乎教則以習而言說乎習則以學而言其習一也蓋嘗達觀習學而言夫易之旨矣有曰兌以說之又曰說言乎兌又曰說萬物者莫說乎澤而習之爲體則本乎坎習之爲用則見乎兌豈不以兌之爲澤卽坎水之寒其下流二卦之義可以相通故聖人之言亦在相發明歟不然何其有似乎魯論之言也且人之說在乎習習而又習自然說於中心不至於樂弗正也夫萬物之說於秋由生而長而收而藏是習也物有不說者乎物之說於秋卽人之說於習也今文卿年旣髙矣學旣富矣而尢拳拳以說習稱其甚懼仁之不熟猶五穀之不如稊稗玆吾道之有秋也方今聖人者作動靜會天理之定語默參闔辟之運以財成以輔相以左右斯民於善政善教皆可說也民說其政物說其天君說其民亦有文卿之說於習矣子學易故以予所得者敷而爲文卿說而魯論之義則又先儒之說在焉予不容贅者若夫說而不繹習矣而不察又聖賢所戒予與文卿尙加勉哉

○白賁說

天臺迮士霖氏以白賁名齋求說於予弗獲讓因語之曰賁以文人所知也賁不以文人所未知也故曰質勝文則野文勝質則史可以無文爲賁乎又曰賁無色乎則無文斯爲賁矣予嘗泛觀乎山水間有以得其說山之爲山土石而已及夫春花繡地夏木成林其爲賁也盛矣至於華者斂而爲寔木者落而歸根而山自若也水之爲水江海而已及夫風行微連雨翻巨浪其爲賁也大矣至於風雨息而不作水波靜而不興而水自若也由是觀之則向之所以爲文者非賁惟無文而後爲賁也前之說易者有曰賁終友本復乎無色不使華沒其寔文滅其質也後之說易者曰此有道之賢遺去紛華泊然世外以質素爲賁飾者也予不知士霖有取於此乎無取於此乎誠有取於此則束帛戔戔丘園之賁有日矣姑俟以驗予說

○蘭畹說

騷人以滋蘭比潔太夫以贄蘭爲誠滋蘭止於九畹樹蕙乃至於百畝是蕙不及蘭也大夫得以贄蘭士惟得以贄茞是茞不及蘭也蘭之類十有五而蘭爲長則其貴可知已蘭之種有九而數之中人有山澤之異生於山者可襲而不可佩生於澤者則可則而佩也予不識澤蘭而識山蘭卽山谷所謂一干一花而香有餘晦翁亦謂今花得古人名者宋人集其長短句亦以蘭畹顯名凡歐蘇黃秦諸公之作在焉則是蘭畹者眾芳之所聚也臨海兪余善儒士也其質甚偉其髯甚美工於翰墨長於艸聖弱冠遊浙西素學益進遂分教昌化邑以蘭畹自號俾其友徐子方氏求說於予抑聞之家語有曰與善人居如入芝蘭之室久而知其芳則其所號寔因乎字今築室以近畹則室邇而畹遐而畹則室可見美易曰同心之言其臭如蘭子方其同心者歟謝家語曰芝蘭玉樹欲生於階庭余善其生於階庭者歟是爲說

○拙民說

易曰白賁無咎詩云燻葭蒼蒼白露爲霜士生斯世莫不以機巧自爲及歷世變則向之所謂巧者秪見其爲拙爾然後動其補過之心悟其還淳之理乃甘以拙自居而同乎烝民噫拙非矯烎巧也民非同乎俗也乃因其所固有行其所無事豈若鄕原亂徳者哉周元先生一賦極貶其巧而褒其拙終以風淸獘絕之語其一慮夫民之弗能拙也古之時其民無懷葛天其俗標枝野鹿其居處巢穴其茹飲毛血亦自知其拙文安用巧風气散而民僞滋之人用巧者惟恐弗旣人惟巧是爲欲求其拙也難矣今有人焉天資美矣世變歷矣知機巧之無益信朴拙之有誠不求人知而人知之不求人譽而人譽之若嚴生翰臣是已生名維禎世家崇徳遷籍於杭猶不忘其故里因卽先世所居玉溪以自號以寓桑梓之思張光弼先生寔爲之傳且心徳於玉文固在也今復以拙民自號偕楊懋臣先生求說於予嘗聞翰臣乃松月翁之孫子婿翁乃楊補之先生之族貞居先生之弟其所聞見惛長者宜其有所涵養而成就也少陵有云用拙存吾道東坡亦云下士晚聞道聊以拙自修翰臣能以拙爲用則其道自存能以拙自修則於道有聞也矧未晚乎今固𨿽未晚視前自號玉溪生時則晚矣昔之慮者慮秋時不我與今慮者慮乎藏不我深其非易所謂白賁之反朴詩所謂白露爲霜之遇時乎周鼎所指先生不與桔橰之功抱甕所羞翰臣誠無愧拙則無忝於民矣故爲說以勗之

○無心處說

操存捨亡心不可無寂然感通心不可有然則謂無者非耶不然也夫地以無心成化人以無心應物𨿽謂之無而有綱維主宰者存乎其間苟容心焉則所感狹矣惟人之心秉乎气機其出其入莫知其鄕然非在我者有以操而存之其不至於凝冰焦火淵淪天飛者幾希矣然以之應物則不然無思無爲寂然不動所以能感而遂通也先儒之說易謂無心者不能感有心者不能咸感又曰無心之感天下之眞感也觀斯二說足以盡無心之妙矣予友鄭敬常氏嘗有得於此故顏其居曰無心處又懼或人之疑其稱也俾予說以置於壁云

◆贊

竹隱處士畫像蒷﹝並敍處士諱克明字俊徳鄭敬常之父也﹞

○竹隱處士畫像蒷【並敍處士諱克明字俊徳鄭敬常之父也】

處士山陰人或以爲子眞裔山陰固多竹子眞又有隱名是竹隱之號其專之矣先世嘗顯於宋以直言廢遂終隱焉處士復以一行著克繼其隱在隱不在竹也處士克其容粹其言習文事而弗衿處人倫而過厚類有道者子修又克繼其志貌其像文徵以發其潛徳是可嘉矣錢唐淩雲輪爲之蒷曰

竹可隱吾其屋隱可竹吾其麓屋匪右軍之亭麓匪子直之谷右軍竹而非隱子眞隱而非竹合之則成乎二美離之則處乎幽獨何雲飛而川逝嘆斯人之莫贖望皎皎之白駒見猗猗之淇澳噫生芻一束其人如玉非斯人而疇躅

◆銘

莫隱君墓志銘

張宏道墓銘

○莫隱君墓志銘

隱君名昌初名維賢字景行其得姓則以有熊氏後之季連其得氏則以莫敖官後之屈生秦漢魏唐代有顯者在宋自始祖諱延瑛而下十一世由進士科仕州縣佐躋郎官法從者五十四人是爲吳興莫氏自始祖之義宋刑部侍郎諱君陳而下至髙祖宋承事郎諱之濱爲六世徙居錢唐乃生曾祖諱世榮是爲錢唐莫氏曾祖生祖諱大有祖生子四人長諱如徳次諱大中則伯父次諱如貴則父次諱如敬則叔父君實叔父出父無子出而繼之者也先其叔父配孫氏於前元大徳六年壬寅六月二十一日生君於積善裏少穎悟知爲學長益俊邁知克家自刑部至君已九世以宗遠澤斬思振家聲以爲世楷時處士以君

承意遂及時行樂優遊以卒歲焉君大治第西河扁其堂曰有政請處士

合家族以居之同捨晉寧張翥記以先志趙雍仲穆爲書而揭之幹蠱之外兼以學問書無不讀藝無不遊元初仇山村白湛淵湯北村鄧素履諸老先生者咸得登其門卒受教山村先生焉兼通詩傳爲場屋文及延佑實時年十九以前受業一試不售則曰吾寧藏璞勿可再削翰林待制楊公剛中舉辟援以右職亦不起有別業在南山下作屋介兩山間命曰兩山始有隱念無何二老繼歿家事日繁交友日眾而君學日富延名師教弟及子侄輩君亦不忘所習乃日與講明以求其至焉課羣僕惟責其成而已不妄加喜怒且奉已恐厚施人恐薄柯愽士敬伸質犀帶未償頗有欲得意亟舉授之有妾兄假君數萬緡以起家者亦無責焉矧不知名者胡可計其性行類此尢通佛老之說遂以廣莫子自號後感瓊管玉蟾師授以內外丹訣遂有得焉又和永明壽禪師山居詩一篇在叢林有傳之者篆法嶧山碑與漢石經動有古意方外碑牓其迹甚多其畢詣弟妹婚嫁西河第毀於災湖濱別業稍近市喧遂卜居下瀨亭扁畱暉蓋用和淸詩也輯師友尺牘詩則標其名籍則詳其姓氏有元好問中州之遺意但惜不記其所交所知亦可悲矣後復徙居南屏別業其處頗多景物勝槪因人而成有若輞川之南堂者遂爲廿有一題多賦之者君初以家訓不敢飲酒者殆四十年而未嘗間人之勸至是每客至始肆酣飲共醉則止尢樂於著棊彈琴家蓄法聿名畫古器甚都於是盡錄其器裝爲二帙曰云房玩余集若歐公金石錄焉先處士法師之沒旣葬遂展坧先塋鼎建堂宇遠求虞道園鄧素履二公之文合爲一碑諸士夫因以棣華播之長句者幾二百餘首又自爲致嚴堂記歷敍先世營置之由葬附之所創爲送葬經營供祭之規立石堂上以示承久皇朝洪武三年始建學立師爲英才首君以詩經爲杭州府學訓導所教者成一鄕之俊士晚懼族譜散逸薄遊吳興搜訪故迹歸與從子約作家傳凡先世之遺文翰墨附其後爲若干捲曰吳興莫氏家乘及所與文敏諸子倡和目名苕溪紀行人嘗訪吳松故時所過題詠目曰雲間紀遊計平昔所爲詩詞等號爲廣莫子槁又有和陶詩集纂名物抄若干篇藏於家云君娶金華蕭氏先卒祔祖塋次楊氏宋後族蕭一子楊三子長海寧學錄次殤次孺在家女一人曰某適邢某爲某官嗚呼予總角時嘗從外叔祖竹徑詣先生學以君嘗學琴於元之而且學詩於仇山村欲攜予見竟弗果後年始長至正己亥鄕舉始得與先生交遊又獲交其猶子敬又同爲杭庠訓導後爲小人間君遂以疾辭予亦繼以疾辭君以年老不爲腐鼠之嚇嚇予豈一色羞者哉傳曰人定可以勝天亦盡其在已者耳思昔從仇山村遊時同輩有二人焉一則張雨字伯雨以髙道顯一則張翥字仲舉以名宦顯與君皆傾瀉或者以君隱名可匹顯名則道徳文章而言非以地也君未厭世而慕陶潛劉伶之達而爲壙志詩則有待於觀化之歲月斯可謂之達者伶荷鍤以死爲死陶自祭不以死爲死然則隱君其死卽其不死耶

○張宏道墓銘

公諱克用字宏道姓張氏南雄始興人唐文獻公之裔也曾祖諱志達祖諱華卿皆不及仕父諱舉智官至河源縣尹母葉氏諱妙柔宋宣教公之女也元初父任韶州曲江縣主簿生公於官廨因以州名名公有兄諱某則與公同侍養有子二人長諱成美爲某府判官先卒次諱成徳爲百順巡檢公性資純厚幼已若成人好經史號多識前言往行有以畜積其徳故所施無不當焉去鄕裏遠母以病弗克行乃偕兄以待兄性慈祥尢耽竺幹之教故克家者猶以公稱先是有彊暴占據鄕裏之田者公乃以義諭之曰凡民之田皆子孫於祖父而安且久者汝等非祖父所授欲子孫安且久者無之由是彊暴者化歸田恐後父之任所去家千里海道之險恆出不測每歲必一二省焉外悅父懷內慰母意𨿽間關阻隔而心志通感後父遷翁源縣尹之官未幾公覺以心動亟往省之而父卒居喪盡禮將期護柩以歸俗當風水之學完兆有弗葉於卜者終莫敢葬公日夕吁天祈葉占卜遇智人指以地遂克葬焉初庶母馬氏遇公勿慈公事益謙謹及是庶母欲與所生子女爲公弟娣畱居廣州公曰豈有庶母弟妹異居乎卽迎歸以養並撫其弟妹鄕裏多之再紀至元間歲饑斗米千錢遂發儲粟平糶乏者周之饑者食之活人甚眾元季兵起所在嘯聚始與地邇賊巢兼以翁源峝獠時出剽掠市井無賴陽言復仇欲行刼先是以告公佑其狀叱去之曰天道福善福淫彼爲不善當自殞滅汝等有罹其災者命也可效尢秋眾服而退故賊冦眾益平公明於義理達於事變裏之長幼情有枉屈求直於公郡之大夫訟有疑咸求決於公治家有法教子有方持已以退謙忤意卒無遽怒故人畏之若師保愛之者若父母稱之者以行而不名大明洪武甲寅歲終於其家享年八十有四葬於深塘之源其孫國學生從周者以事狀俾同學柯升求銘於貢士淩彥翀曰吾祖旣葬而墓未有銘恐久而失墜願先生有以銘之予𨿽弗及識公有孫若此其言可信不敢以老病辭遂爲之銘曰孰俾其守祖其有孰俾其發視其後深塘大阜安且曰厚藏之以封斯不朽

◆疏

張光弼艸堂疏

仙林方外交疏

重建觀音寶殿疏

重修後澗溪神霄雷院疏

募緣建眞武庵疏

無能道人結艸庵疏

沈谷華入道結庵疏

嶽王廟化緣修理塑馬疏

吳山東嶽廟化鐵四太尉疏

○張光弼艸堂疏

一笑居士在江西生爲斗南望詩名優於張籍家計劣於陶潛欲謀數椽母勞多說若物物之可興則處處之皆宜但不至於虛拘便可謂之寔惠此崢嶸事在特違心

右伏以昌黎寄玉川子首稱洛城破屋之數間東坡題綠筠軒終比楊州纏腰之十萬必能修我墻屋方可有此室廬𨿽傳愛仁乃見義勇家徒四壁之立囊無一錢之畱人皆見之計必出此若非慷慨而多助安得輪奐之一新必欲取杜工部艸堂貲時可辧倘葺得楊關西槐市塾今歲無憂諸賢圖之名教事也

○仙林方外交疏

仙林山何處飛來有如竺國淸潭水此時流出不減曹溪要看教闡慈恩須用法傳嫡嗣講主訥公大辯若訥不違如愚坐百部堂中親傳正印向三生石上頓悟前身欲效達摩面壁九年好爲道翁拈香一瓣口手相應衣法雙行眞成靑出於藍不是麞邊之鹿允符輿論大振宗風禮西方諸佛之尊辰良日吉祝南面一人之壽地久天長

○重建觀音寶殿疏

獨峯村金佛寺舊有白衣顯迹今則焦土空存欲輪奐一新威儀再覩欲爲無邊之大剎特化有緣之善人不免徧扣髙門共成勝事

右伏以家家有觀世音卽心是道種種行方便事入手爲財若得眾信結緣便是普門示現惟金佛事類紫竹林梵音海潮之夙聞甘露法雨之時澍曩經風火悉化虛空象教爲之寂寥龍神曷從恭敬今欲鼎新大殿咸覩法身寶珠瓔珞之莊嚴華莽幢幡之供養柰赤手空拳之何補俾白衣妙相之莫瞻必須指廩捐金便可伏木運土多助寡助大書特書晨香夕燈上以祝九重之萬壽畫禮夜誦下以錫五福遲遮民正當可爲切莫蹉遇謹疏

○重修後澗溪神霄雷院疏

錢塘施道玄者久慕淸靜未打勤勞欲成經營之功庶助焚修之力是誠報本匪別生枝人辧肯心我無難事

右伏以駕麟持妙法九天气到手如無騎鶴上揚州十萬貫纏腰十栯惟後澗溪之雷院乃古仙子之云房屢變易於星霜遂震淩於風雨幸有投機之會便爲入道之門必遇捐金指廩之人方就運斧揮斤之事旣一舉而兩得且廣種而薄收請禱於上下神祗況可周人之急觀像而恐懼修省是爲敬天之威相與圓成廣賁利益謹疏

○募緣建眞武庵疏

瀛蟾道人欲於超然山建庵祀眞武神朝夕焚修上以祝延聖壽下以保安庶民柰赤手以難成必眾力之是賴敬持疏語歷扣賢門快爲點頭便能遂意

山號超然欲奉玄天上帝室曰完矣湏憑白水眞人有此未了善緣須作見成活計睠仁和之爲裏皆士庶之所居神非人莫能顯其靈人非神無以安其業自武當降神之後於杭郡祈福所先碧瓦朱甍照城郭𨿽無似此之梘模晨鐘暮鼓羅幡幢須作如斯之供養必得捐金指廩便能棋棟架梁會看五穀之登咸賴一人之慶世傳甲乙譜經之營之家有壬癸神福汝佑汝徳無不報功有所歸

○無能道人結艸庵疏

無能道人欲結艸庵以延瓢笠柰乎赤手空拳不免徧扣髙門共成勝事

右伏以石屋洞前穩便處正宜著腳艸團瓢內定靜中方可明心欲悟靑牛老子之玄玄須伏玉蟾眞人之止止柰無腰纏十萬貫徒有口誦五千言必須得大力量人方可成好機會事多助寡助經之營之但得地可卓𨿽不管室如懸磬冬裘夏葛若能聚眾友以學仙晨香夕燈便可祝兆民之賴慶他時佳話此日抄題

○沈谷華入道結庵疏

右伏以人間赤松遊此平生之素志牀頭黃金盡惱壯士之愁懷自憐生龜脫筒卻類鮎魚上竹形𨿽落魄性頗風流從師學業作成七字對五言詩爲客起家引得半生忙十年鬧未養黃芽白雪先歌流水髙山向刀鎗陣裏常有陰徳濟人於簿書叢中絕無

累已偶悟黃梁之夢還思白髮之親打筯斗跳出利名場妝軀老作个呆癡漠悞蒙人舉親覲天顏登臺省皆衮衮之諸公歸田園獨遑遑之一老能向急流勇退不是踏腳空回幸蒙鄕裏心交喚作市鄽骨董道是沈休文不覺腰圍之瘦損謂之陶元亮何曾心地之遠偏且分以財用成其室只消纏腰十萬貫便見蓋頭一把茅必發歡喜心願成方便事彈絲品竹招邀風月兩閒人指廩捐金成就山溪一道士聊爲咨目權作疏頭

○嶽王廟化緣修理塑馬疏

伏以淩煙生面完之又是百年追電輕蹄塑者已非一日況丹靑易爲慘淡柰土木久致崩摧孰瞻在天之靈竟失行地之用必期多助庶可有爲若鐵鎗之勇著於王彥章比泥馬之靈顯於崔子玉一舉兩得異世同符偕四將成中興烜赫炎精之熖參六飛爲上駟肅淸朔漠之塵玆以勸忠幸爲伏義

○吳山東嶽廟化鐵四太尉疏

吳山東嶽廟鐵四太尉一曰靈應侯二曰福佑侯三曰忠正侯四曰順佑侯以禦災危悉皆以鐵肖像顯靈非一日矣因軍器造作人人有欲假爲用者一夜托夢於王子澄曰吾欲助國將作新吾像以離於此已而果爲國用子澄識其語不忘果蒙神庇動止恊吉玆不忘神徳不敢自私欲求眾力圖成庶見神功昭著願爲勝事寔在喜心

右伏以鐵四太尉五百年著山嶽之靈金九河圖億萬載全生成之妙豈其報國遂至喪軀𨿽臭腐化爲神奇必輪回定有刼數旣蒙大力敢昧初心若得靈應福佑忠正順佑四侯之像存必享壽福康寧好徳考終五福之咸備如蒙加筆必有禎祥

柘軒文集卷之四

●柘軒詞集卷之五

錢唐淩雲翰彥翀

詞

◆詞

鳴鶴遺音蘓武慢﹝並序﹞

無俗念

木蘭花慢﹝賦白蓮和宇舜臣韻﹞

滿江紅﹝詠梨花鳥圖﹞

蝶戀花﹝杏莊爲莫景行題﹞

蝶戀花

風入松﹝和貝廷琚助教韻﹞

獅兒詞﹝賦梅和仇山村韻﹞

瑤華慢﹝賦雪﹞

啇角調定風波﹝賦崔鶯鶯傳﹞

鳳凰臺上憶吹簫﹝賦鳳仙花﹞

沁園春﹝嘲昆季析居﹞

木蘭花慢﹝壽侄云逵時七月十四日也﹞

風入松﹝壽郭仲和﹞

一剪梅﹝壽兪子中紫芝﹞

浪淘沙﹝賦元夕遇雨次兪紫芝韻﹞

○鳴鶴遺音蘓武慢【並序】

世傳全眞憑尊師蘇武慢廿篇前十篇道遺世之情後十篇論學仙之事道園先生謂費無隱獨善歌之則能知者亦罕矣及觀先生所作非惟足以追配尊師而使世之汨沒塵埃流連光景者聞之而有遺世獨立羽化登仙之想則是篇於世其可少乎著雍閹茂之歲燈夕後三日偶閱道園遺豪欲盡和之甫成一篇輒爲韻拘筆弗得騁於是行思坐惟或得一句一韻索紙書之越三日又成四篇尙少天半意殊悶悶工十三日城南醉歸擁鑪孤詠連得四篇半興未已而夜寒手龜不能足也明日更成二篇半並無俗念一篇凡十又三篇覽者幸爲正焉

云縷虹竿月鉤星餌海上金鰲曾釣蓬島連根昆侖無外不比人間嵩少返本還源成功滿行坐待紫皇飛詔笑令成千歲來歸知換幾番華表誰曾伴阿母重遊蟠桃再結日斷西飛靑鳥林屋無扃洞天不老鐵笛一聲云抄皎皎靈臺熒熒明鏡塵土等閒昏了看火輪飛出扶桑萬戶千門皆曉

智不如愚辯何如訥大巧又何如拙螳點蟬癡鶴長鳬短總是一番消歇逝者如斯撓之不濁止水本來明徹君試看雲散天開見出自家秋月誰種得白雪黃芽交梨火棗不怕北風吹裂頭上簪花手中拍枝稽首金銀宮闕見說麻姑髙騎鵬背載酒過門相謁便呼童拗折松枝掃取一庭殘雪

玉砌雕闌朱門紫陌爭似道人茅宇樽有新醪盤無兼味自傍小溪垂縷富貴何淫賤貧亦樂此外更無他語有時將明月爲家或共白雲爲侶還俯視六合之間茫茫何物不入靈臺丹府綠水靑山野花啼鳥已把此心畱住夢熟黃梁塵飛滄海轉首便爲千古問雪堂歸去何時江上一犁春雨

芳艸纖纖遊絲冉冉可愛地晴江碧世事浮雲人生大夢岐路謾悲南北漉酒春朝步蟾秋夜卻憶舊時巾舄問故園何日歸歟松菊已非疇昔誰似我十畝柔桑千頭住橘飽有綠陰朱寔漑釜烹魚飯疏飲水勝咀絳霞瓊液鳥倦知還水流不競喬木且容休息喜閒來事事從容睡覺半窓晴日

破帽多情布帆無恙興盡便尋溪轉明月來時浮雲飛盡千十翠屏宜晚桂棹蘭槳荷衣芰制偏稱藥鑪經卷看輕鷗點破長煙一望水連天遠嘗記得�滿山陰舟回剡曲何必過門相見浩气難消哀情誰會萬里碧空橫劍一道虹橋半天龍駕尙憶慢亭開燕要長生須出人間未卜道緣深淺

身在雲間目窮天際二帶遠山如格隱隱迢迢霏霏拂拂蔓艸寒煙秋色數著殘棊一聲長嘯誰識洞庭仙客對良宵明月淸風意味少人知得君記取黃鶴樓前紫荊臺上神有靑蛇三尺土木形容水雲情性標韻自然孤時碧海蒼梧白蘋紅蓼都是舊時行迹細尋思離亂傷神莫厭此生歡劇

霧駕雲軿雨中風帽一劍淩風飛過下視茫茫遙觀歷歷不復更知天大日月居諸春秋代謝幾見授衣流火記嶽陽三度曾遊未必世人知我遊戲處柳樹爲徒橊皮作字聊說行藏如左列豹重關封狐千里不滿楚人哀些瓦礫黃金蓬萊別館歸去有誰知那不須分天上人間南北東西皆可

驢背馱詩鴟夷盛酒曉踏蘇堤殘雪露闕雲門璇階玉宇照耀日華光潔見說孤山猶存老樹淸興一時超越畫船歸更有漁舟此景頓成奇絕還四顧表裏通明髙低一色塵土不容毫髮卻憶韓郎花開頃刻誰得染根仙訣雪後園林天開圖畫眼界迥然俱別待黃昏約取林逋湖上朗吟香月

醉裏閒吟興來獨往山靜悄無人語兩岸桃花一溪春水似憶仙源無路花上鶯啼雲間犬吠偶到洞仙琳宇便相畱閒話長生嗟我委形非故圖畫裏昔日天臺當年劉阮此說荒唐無取避世秦人放舟漁子卻恐偶然相與嶺日將沈林風忽動吹落半簾紅雨待少焉月出東方拄个瘦藤歸去

有酒無殽柰何良夜客有鱸魚相惠如此山川幾何日月三國竟成何事目斷風帆江空歲晚覓句謾思無已怕多情笑我華顚甚矣吾衷久矣客知夫水與月乎盈虧如彼逝者有如斯水舟放中流聽其所止夜久江流聲細鶴爲予來客辭予去予亦就眠蓬底忽羽衣過我林臯驚覺一番殘醉

仙客難逢白雲誰掃知是采芝何處皓鶴歸來金雞啼罷夢斷閬風玄逋松下髙歌橘中殘著饑後自飡龍脯待偸桃愛倩重來爲問木公金母君不見洞裏桃花花間啼鳥又是一番春暮弱水三千巫山十二指點虛無歸路君抱琴來我邀君飲我醉欲眠君去何人間遊徧朱門靜看只如蓬戶

君實園中堯夫窩內獨樂正同安樂維水泱泱予懷渺渺西望每思伊洛艸色隨車花香襲履風景至今猶昨被杜鵑啼破天津便覺市朝蕭索誰復見萬古龍門三春桃浪衝岸紫鱗爭躍月到風來水流山在安得二賢同酌心上經綸鑑中治亂嘆息九原難作笑紅塵逐利爭名總是蠅頭蝸角

○無俗念

等閒屈指美今來古往誰爲英傑耳目聰明天賦予怎肯虛生虛滅去燕來鴻飛烏走兔世事何時歇風淡境界大川不用頻涉踏徧萬戶千門五湖四海一樣中秋月正面相看君紀取全體本來無缺空裏非空夢中眞夢莫對癡人說便須騎鶴夜深朝禮金闕

○木蘭花慢【賦白蓮和宇舜臣韻】

悵波翻太液誰畱住蘂珠仙向水殿云廊玉容花貌幾度爭鮮人間筵秋無計掩霓裳猶憶舞便娟畫裏傾城傾國望中非霧非煙鴈飛不到九重天水調謾流傳柰花老房空菂存心苦藕斷絲連西風佩輕觧有水弦誰復記華年畱得錦囊遺墨魂消古汴宮前

○滿江紅【詠梨花鳥圖】

誰寫瓊英空驚訝年華虛度依約似淸明池館粉容遮路蝴蝶又來叢裏鬧鷦鷯還占枝頭語向東闌惆悵幾回看愁如許疑有月光搖樹疑是雪香生處自洗妝人去淒涼非故白髮宮娃歌吹遠靑旗酒含詩吟古記黃昏燈暗掩重門聽春雨

○蝶戀花【杏莊爲莫景行題】

一色杏花三百樹茅屋無多更在花深住旋壓小糟苗客醉舉杯忽聽黃鸝語醉眼看花花亦舞風捲殘紅飛過鄰墻去恰似牧童遙指處淸明時節紛紛雨

○蝶戀花

過雨春波浮鴨綠艸閣三間人住淸溪曲舊鍾小桃多似竹亂紅遮斷松邊屋有客抱琴穿翠麓隔水呼舟應是憐幽獨歷歷武陵如在日幾時同借仙源酒宿

○風入松【和貝廷琚助教韻】

誰教齒豁更頭童從喚作衷翁惜花已自因花瘦況飄零萬點隨風須信人生如夢休言世事皆空紫驑嘶過畫橋東猶記軟塵紅重來綠徧西湖路消魂是杜宇聲中經眼倚妝飛燕傷心照影驚鴻

○獅兒詞【賦梅和仇山村韻】

蹇驢破帽知是幾度尋春山南山北惆悵亭荒仙遠苔枝空綠村醪正熟爲花醉何妨畱宿春光似怕人冷落先回空谷瀟灑生意自足有髙標不厭矮籬低屋與雪相期側耳隔窓虫撲弝晴縱步又還信一枝笻竹莫嫌獨月在畫闌東曲

○瑤華慢【賦雪】

喜深驚密試問滕神有多少寒力如圓似瑩總疑是滿眼隋珠和璧五更書幌早已覺寒光穿隙料禽影波上漸稀徑裏悄無行迹有人獨倚危樓望千里江山髙下同色坡仙飲處甚尙然不減醉翁賓客等閒評論等柳絮梨花非白畫堂深弦管方調一任低垂簾額

○啇角調定風波【賦崔鶯鶯傳】

把麗情分付良工傳奇謾爲重省開戶迎風拂花動月寫盡西廂景笑書生最僥幸剛道師婚勝琴駛況靜問姓名非是近時三影空思遮境畫塩梅不濟調羹鼎翻殘金舊日諸宮調本才入時人聽減客光懶窺鏡鳳枕鴛衾與誰重贈李仲歌意續微之詠

○鳳凰臺上憶吹簫【賦鳳仙花】

菊婢標名鳳仙題品紛紛隨處成叢甚玉釵渾小寶髻微松依舊花分五彩毗陵盡總付良工誰爲伴雞冠染紫鴈陣來紅玲瓏英英秀質多想是花神剪彩鋪茸卻易分髙下難辧雌雄疑把守宮同搗端可愛深染春蔥開還謝從風亂飄好上梧桐

○沁園春【嘲昆季析居】

樹上淩霄堂前紫荊秋來尙芳柰牝雞晨語鶺鴒憔悴妖狐晝嘯鴻鴈分張仁智匪周喜憂非舜一旦天倫忍逐忘如何好望松楸感泣桑梓悲傷古今禍起專房緫一國猶然況一鄕家有婦人豈無長舌世無男子誰有剛膓樹大分枝瓜熟蒂落此語應非是義方聊書此要懲鑑誡不在文章

○木蘭花慢【壽侄云逵時七月十四日也】

問初乎明月更一夕十分圓喜鴻雁行中居然生子眉目娟娟秪今年踰弱冠遇生朝剛要賦詩篇莫學汝家癡叔蹉跎已傍中年年愽山風裊水沈煙絳蠟照華筵有檀板歌詞金樽勸酒銀甲彈弦階庭舊時玉樹正朱顏綠鬢似神仙丹桂不妨似竇紫荊還見如田

○風入松【壽郭仲和】

傳家應自郭汾陽余裔在錢唐傍人莫笑儒酸在親曾接鵷鷺班行嬴得身心穩住須鬢卻蒼蒼中和相隱舊書堂弦誦樂時康梅花枝上春猶小明簪盍次第稱觴莫問啇瞿年紀也須載弄之璋

○一剪梅【壽兪子中紫芝】

蒼顏白髮稱烏紗瘦似黃花淸似梅花窓吟山月樂無涯知是儒家知是仙家紫芝服食勝胡麻不愛繁華卻愛年華詞成筆底是龍蛇壽酒流霞壽气成霞

○浪淘沙【賦元夕遇雨次兪紫芝韻】

雨打上元燈無處邀朋何如窓下且瞢騰謾憶牙旗穿夜市鐵馬春冰歌舞有人曾倦與爭能越羅裁服換吳綾盡道先生歸隱也烏帽烏藤

●錢唐淩先生行述

先生諱云瀚字彥翀生元至治癸亥歲家羲和安谷裏闤闠閒以柘軒自號早遊黟南程公以文之門好學愽通經史潛心周孔之書處一室左圖右書講習其間研幾極深嚴寒盛暑不輟維楊朱仲誼世號愽聞於人愼許可過而取其文讀之稱奇士遂定交至正十九年己亥浙省以便宜開科取士登鄕試榜以道梗不及赴都授紹興路蘭亭書院山長不赴教授姑蘇之常熟髙郵張氏兵起退居吳興默林村號避俗翁國朝洪武初建立學校招延文學老成經明行修之士訓廸生徒時則典教葉居仲徐大章司訓王好問瞿士衡莫景行何彥恭適同其事咸稱得人浙省參政鄱陽周公伯溫扁其讀書處曰安易總制馬公參政徐公接以賓禮與之唱和洪武辛酉以薦舉召授四川成都教授辛於官時洪武戊辰歲也配顧氏生二子長鵬能世其家次鵠舉通經人材以母老乞歸先生性詳雅和易彊於記問飲酒不過多朋友至者則必與傾倒盡歡雅善張昱光弼兪和子中王謙自牧宋杞授之楊明復初瞿佑宗吉愈友仁文輔王正道士中張輿行中方外若簡易道泐季潭玘大璞仁一初及王景周毛起宗家詩文及進士沈新民葉蕡方質逯宏等咸出其門先生之學本之六經以明道參之史漢莊騷以爲文題跋古今書畫考論詳備其爲詩詞賦情詠物纖縟穠麗而不失其正至今膾炙人口傳誦不輟予幼從存齋瞿公得侍先生幾杖見其談笑議論𨿽古今傳記稗官小說卜筮陰陽雜家一切諸書莫不歷覽記誦今先生已歿四十年舊槁再經兵燹所存者十不一二其孫文顯能不墜其業命子昱爲邑庠弟子員數過從予間至其家報謝與文顯昆仲談及往昔因出所存槁蓋輯於癸亥之歲者其間塗注點竄不可盡識歸至夾城別業時平地積雪數尺門無雜賓推測文義補綴殘缺其間不能無舛訛之憾乃次苐詩文爲若干捲命長子暹繕寫成帙俾藏於家以傳將來嗚呼世固有以詩文名世及其身後遺文舊槁托之門生故吏期鋟梓以傳不朽之名不幸厄於虫鼠童孺水火者甚多孰得如先生有子若孫使手澤不廢其儀刑謦欬儼然如在復加繕寫將垂不朽之譽予也後生末學於先生制作之工拙不敢妄議今因淩氏之請姑書此於末簡候知者爲之序

永樂二十年歲在壬寅冬閏十二日望日鄕貢進士同知壽春裏生頁節拜手謹述

昔宋南渡僑寓錢唐五十年間詩書流澤逮元元統至元可謂極矣莆田陳眾仲提舉浙路儒政以明潔精深之文鳴於東南程以文聲譽與之伯仲柘軒先生泛掃程門而獲親承指授家素饒裕典籍之富擬於鄴侯且天分異常務學彊記而尢潛心易理嘗領鄕薦路梗阻試春闈行省授蘭亭書院山長不赴非先生志也維揚朱仲誼於人愼許可得先生詩文讀之亟稱奇士遂納交也聖朝更化尢重儒術首聘先生訓廸時則石林葉廣居居仲始丰徐一夔大章會稽王裕好問同官者也王謙自牧張昱光弼兪和子中宋杞授之楊明復初瞿仿宗吉兪友仁文輔王正道子中張輿行中方外若簡易道泐季潭玘大璞仁一初相友者也資培旣厚發於辭章益無愧於古作者矣後升成都郡庠典教卒於官羽比冠叨廩府庠先生適司訓事朔望謁先聖畢會講堂側聞眾先生談論𨿽劇談吐語咸根理要在先生折衷居多今越去三十餘寒暑仰前賢之丰采與先生之道徳恍猶昨日適先生孫宗載持柘軒文集見示復求予言嗚呼小子何能爲後哉喜先生之有後而遺槁幸托有傳也姑述其行業所自際遇

明時履歷之略系於後簡庶幾觀者有可考而淂之先生姓淩諱云翰字彥翀別號柘軒云

宣徳元年夏五月五日中順大夫太常寺少卿後學王羽述

