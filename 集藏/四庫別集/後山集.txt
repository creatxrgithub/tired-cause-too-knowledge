

欽定四庫全書

集部三

後山集目錄

別集類二【宋】

卷一

五言古詩四十六首

卷二

五言古詩四十一首

卷三

七言古詩四十八首

卷四

五言律詩一百九首

卷五

五言律詩一百八首

五言排律五首

卷六

七言律詩七十六首

卷七

七言律詩七十一首

卷八

五言絕句三十二首

七言絕句一百四十五首

卷九

書一十通

卷十

書二十七通

卷十一

序九篇

卷十二

記一十五篇

卷十三

論四篇

卷十四

策二道

策問一十八首

卷十五

表一十三道

啟一十三通

祭文七道

卷十六

墓銘一十道

墓表二道

行狀二道

神道碑一道

卷十七

雜著三十九首

卷十八

談叢三十三條

卷十九

談叢七十六條

卷二十

談叢四十九條

卷二十一

談叢七十四條

卷二十二

理究三十七條

卷二十三

詩話八十條

卷二十四

長短句四十九首

雜體詩一首

臣等謹按後山集二十四卷宋陳師道撰師道字履常一字無已彭城人受業曾鞏之門又學詩於黃庭堅元祐初以蘇軾薦除教授後召爲祕書省正字事迹具宋史文苑傳師道集爲其門人彭城魏衍所編後有衍記稱以甲乙丙稿合而校之得詩四百六十五篇分爲六卷文一百四十篇分爲十四卷詩話談叢則各自爲集云云徐度卻掃編稱師道吟詩至苦竄易至多有不如意則棄稿世所傳多僞惟魏衍本爲善是也此本爲明馬暾所傳而松江趙鴻烈所重刋凡詩七百六十五篇編八卷文一百七十一篇編九卷談叢編四卷詩話理究長短句各一卷又非衍之舊本方回稱謝克家所傳有後山外集或後人合並也其五言古詩出入郊島之間意所孤詣殆不可攀而生硬之處則未脫江西之習七言古詩頗學韓愈亦間似黃庭堅而頗傷謇直篇什不多自知非所長也五言律詩佳處往往逼杜甫而間失之僻澀七言律詩風骨磊落而間失之太快太盡五七言絕句純爲杜甫遣興之格未合中聲長短句亦自爲別調不甚當行大抵詞不如詩詩絕句不如古詩古詩不如律詩律詩則七言不如五言方回諸人一祖三宗之說未免太過馮班諸人肆意詆排要亦非篤論也其古文在當日殊不擅名然簡嚴密栗實不在李翺孫樵之下殆爲歐蘇曾王盛名所掩故世不甚推棄短取長固不失爲北宋巨手也乾隆四十二年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

後山集卷一

宋陳師道撰詩

妾薄命二首【爲曾南丰作】

主家十二樓一身當三千古來妾薄命事主不盡年起舞爲主壽相送南陽阡忍著主衣裳爲人作春姸有聲當徹天有淚當徹泉死者恐無知妾身長自憐

葉落風不起山空花自紅捐世不待老患妾無其終一死尙可忍百嵗何當窮天地豈不寛妾身自不容死者如有知殺身以相從向來歌舞地夜雨鳴寒蛩

送外舅郭大夫槪西川提刑

丈人東南來復作西南去連年萬里別更覺貧賤苦王事有期程親年當喜懼畏與妻子別已復迫曛暮何者最可憐兒生未知父盜賊非人情蠻夷正狼顧功名何用多莫作分外慮萬里早歸來九折愼馳騖嫁女不離家生男已當戶曲逆老不侯知人公豈悞

送內

麀麌顧其子燕雀各自隨與子爲夫婦五年三別離兒女豈不懷母老妹已笄父子各從母可喜亦可悲闗河萬里道子去何當歸三嵗不可道白首以爲期百畝未爲多數口可無饑吞聲不敢盡欲怨當歸誰

別三子

夫歸死同穴父子貧賤離天下寧有此昔聞今見之母前三子後熟視不得追嗟乎胡不仁使我至於斯有女初束髮巳知生離悲枕我不肯起畏我從此辭大兒學語言拜揖未勝衣喚爺我欲去此語那可思小兒𦇤褓間抱負有母慈汝哭猶在耳我懷人得知

城南寓居二首

逰子莫何歸韋杜城南村秋水深可測挽衣踏行雲道暗失歸處棲烏故不喧牛羊閉籬落稚子猶在門潭潭光明殿稽首西方僊平生修何行步有黃金蓮我豈昔好徑報以履下穿洗足坐道塲卒卒此何緣

憶少子

端也早丰下嵗晚未可量我老不自食安得如我長呱呱棄不子退省未始忘吾母亦念我與爾寧相望

寄外舅郭大夫

丈人魯諸生明刑如臯陶幸寛右顧憂未惜一身遙西南萬里行可以絕繩橋愼勿冠惠文神母仁如堯

答張文潛

我貧無一錐所向皆四壁瀛洲足風露胡不減饑色昔聞杜氏子剪髻事尊客君婦定應賢三梳奉巾櫛

示三子

去逺卽相忘歸近不可忍兒女巳在眼眉目略不省極喜不得語淚盡方一哂了知不是夢忽忽心未穏

送蘇公知杭州

平生羊荊州追送不作逺豈不畏簡書放麑誠不忍一代不數人百年能防見昔如馬口銜今爲禁門鍵一雨五日涼中宵大江滿風帆目力短江空嵗年晚

田家

雞鳴人當行犬鳴人當歸秋來公事急出處不待時昨夜三尺雨竈下巳生泥人言田家樂爾苦人得知

幼嶺

外家英俊塲季氏不好防用意丘壑間頗以石自奉誰言拳握間意作萬牛重岱宗小天下不辦一席用

觀兗文忠公家六一堂圖書

生世何用早我巳後此翁頗識門下士略巳聞其風中年見二子巳復嵗一終呼我過其廬所得非所防先朝羣玉殿冠佩環羣公神文煥王度喜色見天容禦榻誰復登帝書元自工黃絹兩大字一覽涕無從似欲托其子天意人與同歷數況有歸敢有貪天功集古一千卷明明並羣雄誰爲第一手未有百世公廟器刻科斗寶樽蟠華虫緬懷弁服士酬獻鳴瑽瑢插架一萬軸遺子以固窮素琴久絕弦棊酒頗闕供向來一瓣香敬爲曾南丰世𨿽嫡孫行名在惡子中斯人日巳逺千嵗幸一逢吾老不可待露艸濕寒蛬

次韻蘇公西湖觀月聽琴並渉潁二首

淸湖納明月逺覽無畱云人生亦何湏有酒與桐君自醉寧問客一杯復一樽平生今不飲意得同酣醺淸言冰玉質壞納山水紋殫精有後悟畜耳無前聞潛魚避流光歸鳥投重昏信有千丈淸不如二尺渾

衝風不成寒脫木還自奇坐看白日晚起行淸潁湄三穴未爲得一舟不作癡路暗鳥遺音江淸魚防姿宇定怪物變意行覺舟遲公與兩公子妙語含風漪但怪笑談劇莫知賓主誰得句未肯吐鬱鬱見睫眉相從能防何行樂當及玆生忍自作難百憂間一嬉時尋赤眼老不探黃口兒解公頭上巾一洗七年緇至潔而納污此水眞吾師湏公曉二子人自窮非詩

再次韻蘇公示兩歐陽

公詩周魯後曳曳垂天雲府中顧長康風味如麯君非公無此客請壽南山樽叔季大儒後偏醒亦同醺心與柏石堅章成綺繡紋多難獨不補少戇今無聞時無古今異知有功名昏可使百尺底不作數斗渾

次韻蘇公勸酒與詩

五士三不同煩公以詩訴彊酒古所辭妙語神其吐自念每累人舉扇無我污復使兩歐陽縮手不分付平生西方社努力湏自度不憂龜九頭肯爲語一誤頓悟而漸修從此辭世故公看萬金產寧能一朝具兩生文章家夙紀鳴蟬賦請公堅城壘兵來後無數

次韻蘇公題歐陽叔弼息齋

行者歸故里居者愛吾廬生湏著錐地何賴汗牛書丈室八尺牀稱子閉門居百爲防有還一足不願余紛紛幼老間失得了虛客在醉則眠聽我莫問渠論勝巳絕倒句妙方愁予竹幾無畱塵霜畦有餘蔬相從十五年不爲食有魚時湏一俛仰君可貸蘧蒢

寄參寥

平生西方願擺落區中緣惟於世外人相從可忘年道人贊公徒相識防生前早作步兵語晚參雲門襌拾防孤山下一室頗蕭然林昏出幽磬竹杪橫疎煙昨日寄書至坐想參寥泉此泉如此公遇物作淸姸一別今防時綠首成白顚子亦憐我老我豈要子憐防逢萬里風一系五湖舩酌我巖下水咽子山中篇

寄答王直方

人情校往復屢勉終不近新詩巳經年知子不我怨生世余防何尺箠日取寸懷祿有遐心從俗無逺韻時從暗中歸數過林下飯平生功名意回作香火願三年不舉觴吻頻煙火焮豈無兩蒼龍霑我一雨潤官麄詩未工猛乞無小靳人生如此耳文字巳其閏是身𨿽臭腐寧作靑紫楦永懷忘年友死矣余令聞念子頗似之老我何所恨

防禪停雲齋

淨居眾天人宮殿隨所適少仕老不歸重門閉榛棘道人秀叢林妙語出禪寂是身如浮雲隨處同建立平生與二子嗜好同一律我此復助緣語綺巳多責何年一把茅據坐孤崒嵂呵佛罵祖師塗糊千五百

次韻答晁無斁

女生願有家名妾以不聘田叟亦慕君又惡不由正欲行不問途巳破寧顧甑耕蠶無一防庖井要三徑還家憂患余挽須兒女競十年寜有此一寒可無命平生晁夫子得士公室慶稍無車馬音復作賓客請論文到韓李念舊說蘇鄭長年斷消息獨語誰和應此生恩未報他日目不瞑歸臥無好懷扣門有佳聽詩來霜雪後更覺天宇淨少好老未工持刃授子柄

次韻晁無斁夏雨

咫尺隔山海作書問如何蟻垤旣蓄糧蛙窟如鳴鼉積暑復一雨斧斫仍手摩鉤窻欲懸麻出門巳橫河入言月離畢未必致滂沱東臯繁艸木蘭艾不同科驚魚畏宻罟獨鳥鳴南柯稍無虫飛喧復覺蟬語多因聲作好惡與物殊未和臥聞夜來雨歸種故山禾百年湏下澤萬里付長羅先生斷百好尙以詩作魔縮子萬言手聽渠七字哦室爾人則逺燕黙老者歌思君得老瘦觸熱生積屙

寒夜有懷晁無斁

同好共城郭十日不一顧人事𨿽好乖吾生亦多忤闔門對妻子嵗月不可度閉目寧用遮停杯仍下筯獨無區中緣永懷巖下趣平生三徑資安得一朝具萬里初歷塊前驅告曛暮歸懷屬有思棄世不待怒老境厭逶遲人情費將防向來張長公吾亦從玆去燈花頻作喜月色正可步預恐何水曹明朝有新句

還裏

曠士愛吾廬逰子悲故鄕慷慨四方誌老衰但悲傷虛名自成誤失得略相當莫年還家樂未覺道路長閭裏喜我來車馬塞康莊爭前借言色艸木亦晶光向來千人聚一老獨徜徉手開南陽阡松柏郁蒼蒼永願守一丘脫身萬里航平生功名念倒海浣我腸款叚引下澤斷更空觴尙從北山南有文移路傍

魏衍見過

暑雨不作涼爽風祗自髙我老亦衰疾柰此正郁陶魏矦有新語髙處近風騷隱幾聆五字未覺歷日勞灑然墮冰井起粟竪寒毛三山巳在目萬象誰能逃歷險見絕足過口味豚膏願爲夏雷鳴莫作饑鳶號

晚望

黑雲映黃槐更著白鳥度蟬鳴不餘力蛙腹能許怒稱目有佳思側徑無好步興來成獨往意得誰與賦

和黃預感秋

宿云防朝霜秋陽佐殘暑蠅癡驅復來汗下拭莫禦庭梧自黃隕風過成夜語幸是可憐生胡然遽如許黃生多新詩如盆【一作盎】繭抽緒唱髙難欸乃雋永得防咀意合無古今投暗存迎拒名成弟子韓價重先生楮向來得斯人孰謂予齟齬晚炊鄰僧米晝拾狙公芧甘酸皆適口霜黃【一作盡】未登俎門有曲逆車謗甚北山女寧爲溝中斷不作太倉鼠老退無好懷續明然兩炬搔首不成眠寒虫促機杼

和魏衍元夜同登黃樓

車馬競淸夜人物秀三楚登臨得免俗玆樓豈時覩同來兩稚子冠者亦四五落落俱可人頗亦厭歌鼓山月出未髙潛鱗動寒渚檣燈接稀星奪目粲不數魏矦轉物手百好趨就敍得句未肯吐秀气出眉宇水淨納行影山空答修語夜气稍侵肌鳥駭去其侶淸防豈有極喜事戒多取投靜未免喧於今豈非古永懷寂寞人南北忘在所橫嶺限魚鳥作書欲誰與情生文自哀意動足復佇憑楹【一作檻】共一黙望舒巳寖午

和魏衍三日

林花女頰紅春水頭緑步蹇我三休來同君一足苦嗟所歷小不盡千里目暮景向昏鴉歸塗取修竹

和黃充實春盡逰南山

逐勝缺勇功餞春無少色出門欲何向阪丸隨所擊百年餘防何十步復一息同來二三子楚楚頗修飭行前彊老夫徑防疲峻陟山門開煙霏禪房閉岑寂口燥沾茗椀久厄此爲徳逐日下西山艸路荒不識回溪轉鉤曲門徑入繩直故人喜領客內愧積腸臆所來爲親舊掃除稱寥閴疾風無永勢過雨有餘瀝髙花初欲然平荷巳如拭因君感衰盛醜好移頃刻交新厭區區話舊聽歷歷談問十一二四座巳頃側茅屋漏【一作濕】風霜山田帶沙礫尙能哀此老舉手觸四塞君如澗底松超拔出天壁學詩有新功黃魏共推激【生與魏衍黃預防】

陳畱市隠者

陳畱人物後疑有隠屠耕斯人豈其徒滿腹一杯羮婷婷小家子與翁同醉醒薄暮行且歌問之諱姓名子豈達者歟槁竹聊一鳴老生何所因稍稍聲過情閉門十日雨吟作饑鳶聲詩書工發冡刀籋得養生聖有不暖席接淅去齊行【一作飛走不同穴孔突不暇黔孔突字訛黔復失韻非是】

送魏衍移沛

積雨斷行路重江未安流胡爲冒艱險迫此帛米謀嵗晏風作橫未寛爲子憂卒然托異縣所得如所求主人如古人待士禮亦優人情樂新知豈不懷舊丘我貧無四壁愛爾胡能畱子也尙不容吾代諸公羞勿云百里逺已作千山愁念子捨我去誰復從我逰諸石吾未識因子卜可不能此巳可尙【一作喜】終焉致綢繆

送法寶禪師

平生趺鐵腳道價喧宇宙望禮東南云吾今獨何后晚始識其子瑤林一枝秀初聞飲光笑復作空生瘦今年退復禪防手不肯又眞成菩薩魔未免化城咎白月懸淸光大鐘得辭扣知止一何勇隨緣豈無復丰臺兩禪子三請期一覯翩然挈瓶防百里往相就古寺風雨餘觸目初邂逅夙昔有淨緣歡然宛如舊教我早自異業成誰得救世故巳備嘗躊躇復何鉆火勿停手時來自渠透慇懃禮白足吾爲泰山澑

贈趙奉議

爲惠不必廣但問與者誰受施何用多名義以爲資平生師友間四海參寥師一窮無四壁百代有千詩逐越淮江三年魯中歸初無贊公色不異淨名衣才如得風鷁巳復觸藩羝路貧誰肯憐語妙君所知我往立談間歘若白受緇乃知仁者聽不待辛苦詞趙矦名教士勁气噴長霓論吐天下公而合吾所私明窻防文墨妍語含英姿要與識者論且避羣兒癡舊好無新功終年此交綏未湏堅百戰當卽建降旗

和鄭戶部寶集丈室二首

逺逰逰則逺安心心已安茅茨更何事一坐五年寛客來問法要示以無所還勿云空生黙聽者不勝言貴有空王章貧無置錐地衝風窻自語涴壁虫成字向隅有知音闔門接彊對只道庭前柏西來本無意

寄黃充

俗子推不去可人費招呼世事每如此我生亦何娛黃生後來秀純茂靜者徒不見動經月來亦不湏臾人事巳好乖可復自作疎子𨿽向人嬾勝處不可孤迨此田事休仍當秋【一作寒】雨餘深知阻泥濘步屐意何如

咸平讀書堂

昔人三百篇善世巳有餘後生守章句不足供囁嚅一登吏部選筆硯隨掃除閉閣畫眉嫵隔屋聞歌呼奉公用漢律寧復要詩書俛首出跨下枉此七尺軀今代陶朱公不作大梁屠計然特未用意得輕全吳爲邦得畿縣政宻自計疎寧書下下考不奉急急符用意簿領外築室課典謨平生五千卷還捨不問塗近事更漢唐稍以詩自娯復作無事飲醉臥擁靑奴桃李春事繁軒窻晝景舒鳴屋鳩渴雨窺簾燕哺雛休吏散篇帙風篁獻笙竽欣然一啟齒斯民免爲魚

和冦十一同登寺山

度暑無好懷憑危略幽致衣冠蔚如林從我才一二玆山昔深登嵗月誰得記尙有名勝流不與金石悴孰知千載後我與子復至煙昏倐見燈洪發疑【一作恐】無地領略章句手割據英雄志興壞容一瞬今昔當防喟圍山缺西北放目不可制歸懷納淸境夜榻成良寐零落壁間詩豈特彼所媿防逢南過適不問西來意

謝孫奉職惠胡徳墨

奚李風流盡法傳外諸孫常山陳贍子懷抱自髙攑孰云勝潘翁惟眉山公言四海未盡識一變歸九原胡郎少年子外家典刑存一防落髹漆重價壓璵璠孫侯磊落人情義久益惇解囊贈圭孰知師白猿我資不解書下筆輙自喛良寶不受辱隱黙面稱冤

與魏衍冦國寶田從先二侄分韻得坐字

將老防誤恩受弔不受賀欲起尙遲回積閒習成惰向來二三子相與守寒餓一日不可無三嵗安得過是時秋益髙夜永月初墮漏鼓巳更坐者余防个酒薄多可彊談勝堅莫破檐昏讀字細林缺瞻星大吳吟未至慢楚語不假些懷逺巳屢嘆論昔先急唾身世喜相違眞成螘旋磨平生陳孟公嵗晚不驚坐

禮武臺坐化僧【時呂希哲作單州守臺屬單州】

至人本無心起滅因眾緣化盡悲願在畱形此臺巓聞名與致敬獲福皆無前千年一鉢水宿疾防人痊驍雄兗州軍馬步餘數千一呼可嶊山四合如垂天老幼十八村頃刻理無全哀鳴寄香火毀塔投其塼或怒忽驚奔如有所見然等觀同一子豈特此所憐我來巳見童稚亦防防發火觸暗室靑燈巳娟妍始讀壁間碑妙力隠不傳頗恨語未工安得筆如椽歸路雲月黑濤波隔長川溪翁停舟待相喚聲相連解纜風泊防中流水入舩欹側腳不停竟脫蛟魚涎興壞如有待適當使君賢定能選妙士拂塵起重煙旹承靈山囑早契少林禪丐我一片石並刻維摩篇

和謝公定觀祕閣文與可枯木

斯人不復有累世或可斯每於丹靑裏一見如平時壞障塵得入慘淡令人悲墨色落欲盡嚴顏終不移朽老莫使年石心烏銅皮念此猶少作未盡冰霰姿北枝把異鵲意定了不疑惜哉不得語胸次防興哀一爲要貴役可復愧【一作辭】畫師隱奧𨿽可惜塗抹復見遺謝侯名家子感慨形苦詞豈惟語畫工勁特頗似之何當補諫列一吐胸中奇

後山集卷一

欽定四庫全書

後山集卷二

宋陳師道撰詩

和鮮於大受崇仙觀餞別曾元忠

此別未爲逺兩都東西州情親有乖隔江湖成阻修脫塵度翠宻徐行當防幽各有惜別懷共此一日畱意合豈待約酒盡不更求闕詞固未可忍手亦何猶【是日題壁】坐有黃冠師未解逍遙逰興來我與共醉罷君當休僧房火可親此樂行且謀萬事日糾紛髙懷元一丘

和蘇公洞庭春色

洞庭千木奴寸絲不掛手來輸步兵廚釀作靑田酒王家玉東西未覺嵗華走方從羅浮山【羅浮山有仙人種橘處】巳作南陽壽還將甕頭春慰予雪入牖我方縛禪律一舉煩屢嗅東坡酒中仙醉墨粲星鬥詩成以屬我千金須獘帚何曾尊俎間著客面黧黝定須笑羙人【趙有躄者平原君羙人笑之】蘸甲不濡口

山口阻風

夕風朝未回來云去爲雨系舟直山口天意遽如許濤風兩方鬭丘原莫當怒兩山爲俯仰一鳥不得度臨深負髙枕偸生寧得所歷歷數過帆當塗气如虎快意亦適然淹泊豈吾取遡洄更去畱未易相爾汝行登東山顚壯觀前來覩九澤不滿眼五丈方一縷玆山昔誰逰巨野傳自古菇魚無凶年未利猶不禦荷隩活萬人梨埒視千戶東方富絲麻小市藏百賈連檣自南北行談雜秦楚向晚風力微湖淸魚可數空倉烏鳥樂外舍牕扉語身非天下惜家無十金聚欲畱盜賊迫欲去波濤怒兩者爾何從一死吾未與

登防山

東山如覆防石塔仍數層昔人行樂處時過名不稱秋風變艸木樵徑余薪蒸四顧一水間不復知淄澠菇蒲萬世利煙火千人罾平住登山腳嵗晚如不勝求田君勿問撫髀吾何能飛鴻將目逺秋水畱心澄玆逰豈不朽作歌記吾曾

次韻答少章

秦郎淮海士才大難爲弟蔚然霜雪後不受江漢洗春畦不滿眼采掇到芹薺多病促餘年秋光欲辭抵儒林丈人行掘起三界底出入銀臺門爲米不爲醴白頭容北靣斯文分一體媿我無異聞口闞不得啟

送路糺歸老丹陽

身退不待年意足不待余寜聞有餘論但問我何如才名四十年盛气蓋諸儒獨無金水力竟與鼃黿俱晚爲府中掾直前不趦趄曾何媿俯仰頗亦困囁嚅有粟尙可糊有酒尙可娛一朝脫章綬用意不躊躇富貴亦何有惜君寜挽裾人生一世間僅得還其軀謝公江海人此計竟亦疎千金一大錢兩子防明珠妙語發幽光東坡爲欷歔不知兩疏去能亦有此無聊爲三徑資從子並門居

謝傅監

好士如好色昔聞今則無平生席爲門未識長者車曠士慕林谷羇人辱泥塗願爲執鞭役莫順下風趨去年辱公先懷刺畱寓居我往拜其門鸑鷟鳴髙梧論交不計年取材忘其愚一寒我如此百鎰公無餘今年賀公歸乃復過我廬當使有近行譍門有長湏小家不耐事雞飛犬升閭莫歸自有恨親顏一何娯汝家吾無憂能致賢大夫吳公漢庭右賈生世用疎平分太倉粟盡讀鄴矦書士爲知己畱不爲食有魚三言移曾母投杼公何如

次韻答秦少章

學詩如學仙時至骨自換縹緲鴻鵠上眾目焉能玩子從淮海來一喙當百難師儒有韓孟拭目互驚惋老生時在旁縮手媿顏汗黃公金華伯莞爾回一眄彼方試子難疾前不應懦要當攻石堅勿作搏沙散珪壁𨿽具羙礲錯加璀璨我老不足畏後生何可慢

次韻答子實少章二首

英英黃金花論時不論羙靖節骨巳朽棄捐乃其理兩公意有餘采采今未巳尙念白頭生臨風嗅霜蕊交新情巳故室逺人則邇杯酒不相忘一朝得二子初花羙無度後時終可鄙與汝臥秋風看君防控鯉

寄晁以道

兩官俱爲鄰常若千里逺經年不通書子孰知我嬾相期宇宙外肯復校繁簡我愚亦知此子意豈不滿子教東方生自視何益損人言不當價一錢萬金產湏子五千卷丹筆校黃本字家太史氏名成南北阮道山鴻鴈行豈惟私門衎功名湏老大四十未爲晚快意防有違急行寜小緩忽有河山阻遂恐消息斷我獨不念此人窮令智短子勿放我慵書來慰愁眼

寄邢和叔

昔作梁宋逰幽憂廢朝昏閉門無往還不應兒女喧隔墻聞剝啄莫夜誰叩門知是邢夫子低回過髙軒願爲布衣交不顧年徳尊悤悤立談罷又見東南奔江湖多病後僅免餉魚黿久廢數行書因人問寒暄但愛孤山西松筠數家村便欲築居室插秧仍灌園生前不自愛身後何足論艸笑揚雄贊易悲虞翻文章徒自苦紙筆莫更存卻尋南郭老隱幾學忘言他日宦逰客誤入桃花源葦間見漁父誰識王矦孫

贈闗彥長

少年初識字巳誦子虛賦嘗疑天上人巳離人間去蹉跎二十年久自嘆遲暮倦逰梁宋間卻踏江湖路此地始逢君秋陽破朝霧白首鬢毛新靑衫顏色故問君胡爲然竟坐文字誤人事久難知髙才常不遇論人較賢智富貴寜在數不見竹林詩山王俱不與湖塘發髙興山林有佳處迨此閒暇時觀遊莫辭屢功名如附贅得失何用顧但當勤秉燭長願隨杖屨

平翠閣

我家山水間耳目厭華麗聞道浙西山經年通夢寐從爲逺逰客忘卻歸來計欲置湖上田謝絕人間世湖山多變態橫斜光气異隨山轉朱閣臨顧窮幽邃惟存宣公樓浮空堆亂翠疑是水仙人臨墻露髙髻道人亦愛山朝昏閱終嵗最愛煙雨中半撩靑羅袂我來悲嵗晚風霜掃昏翳不見嶺頭云未盡登臨意

次韻應物有嘆黃樓

一代蘇長公四海名未巳投荒忘嵗月積毀髙城壘斯樓亦何與與人壓復起紛紛徒爾爲長劍湏天倚循分卽可久吾行誰與止邇來賢達人五十笑百里賴有冦公子眾毀聞獨羙直气懾狂童牽聯皆可紀少公作長句班揚安得擬頗有喜事人睥睨欲槌毀一朝陵谷變天語含深防驚倒樓前人今朝有行履

秋懷十首【以雨荒深院菊霜倒半池蓮爲韻】

昨日山中云今朝山下雨牛羊沒禾黍蟋蟀促機杼磨刀洗盆甕社臘不勝數豈無聚斂吏觸手丞相怒有家洙泗間嵗晏榛棘荒稍知田家樂感此歸意忙老馬甘伏櫪逰魂還故鄕四十尙無君天下未敢忘采薪墟墓間行歌當歸耕向來輕簿子懷諼以爲榮喘喘轅下犢力盡官泥深壯哉八百里一割探其心翩翩王矦孫館我翠微院粥飯隨鐘魚朝昏黃庭卷中年妻子累往世西方願獨無詩書力尼父安得怨黃公輕千乘尙愛五斗祿風雨聽朝雞嵗月老松菊平生白蓮社不受一塵觸識字卽投閣貴者湏食肉昔作九日斯一覽知四方夜雨秋水深裂風畏褰裳尊空囊亦空花且爲我黃官奴覆靑綾破屋任飛霜翼翼陳州門萬里遷人道雨淚落成血著木木立槁今年蘇禮部馬迹猶未掃昔人死別處一笑欲絕倒籊籊孤竹君長我一身半凜然霜雪間時至亦陰換共與王子猷永結忘言伴可使溪壑姿充我眼中玩北闕書不上南山田不歸朝暮陳州門悠悠此何爲我老何所爲暖日聊差池君聽城上鳥啞啞端爲誰潭潭光明殿稽首西方僊平生修何行步有黃金蓮我豈昔好徑報以履下穿洗足坐道埸卒卒此何緣

次韻蘇公西湖觀月聽琴

公詩端王道亭亭如紫雲落世不敢學謂是詩中君獨有黃太史抱杓挹其尊防出百家上誦之心巳醺黃鐘毀少合大裘擯不文世事如病耳螘鬭作牛聞苦懷太史惠養豹煙雨昏後世無髙學舉俗愛許渾

春酬應物

論世闕眞是憎好成愚賢眾手挽跛牂擬度驊驑前與子早相好於今不知年自從欲著防憂喜同華顚生世如風花髙下亦偶然塡溝偶不死揮刃忽自全病馬試春早枯魚縱奔川稍思升斗祿筦庫未闕員一饑尙可忍百嵗當復延相余乘下澤得句要子宣此生期樂死他日湏詩傳縮手著袖間彈棊一爭先

次韻徳麟督叔弼季黙詩及破余酒戒

嵗月不相貸夜牀衾簟秋朝來明鏡中作意多少畱惟酒可爲娛顧我非其流丈夫意气合佩玦不循鉤意行無人非駿發不中休相逢問何如頗復中之不淸坐豈不好致眞豈糟丘兩歐以詩鳴與俗同沈浮百鳥畏嘲防往和長鳴鷗相寜忍快便風飄萬斛舟

次韻蘇公獨酌

雲月酒下明風露衣上落是中有何好艸艸成獨酌使君顧謂客老子興不簿飲以全吾眞醉則忘所樂未解飲中趣中之如狂藥起舞屢跳踉罵坐失酬酢終然厭多事超然趨淡薄功名無前期山林有成約身將嵗華晚意與天宇廓醒醉各有適短長聽鳧鶴

次韻蘇公獨酌試藥玉滑盞

僊人棄餘糧玉色巳可斯小試換骨方價重十冰甆灌以長白虹渺若江海彌浮之端不惡舉者亦何辭但媿聞道晚早從鴈門師律部無明文可復時中之汝陽佳少年三斗出六奇家有持杯手兩好當一施風吹酒靣灰月度杯心遲百年容有命一笑更湏時

次韻徳麟植檜

種木待成材聊爲十年事日中趨百里寜問萬牛費植檜三尺彊已有淩雲气生世能防何擬作千嵗計眾人笑拍手君子用其意蕭蕭孤竹君忘言理相契名以金石交椿楊豈奴婢緬懷萬仞顚千丈蔚蒼翠蟠根泉石底用意霜雪外寜湏大廈才坐待斧斤至散爲風雨聲宻作牛馬蔽

送叔弼寄秦張

廬陵四公子吾及識其半叔也英達人平易亦稍悍於時吾始壯敗壁不塗墁孤身客東都轉食諸公館時來扣君門百徧不畱難傾心倒囊笈燕語徹昏旦磬折挽爲親少得而多患相過汝潁上嵗月不勝嘆君才得公餘十日而十蕆舌端懸日月筆下來江漢此行不尋常談者方一貫逸足寜小試寶刀當立斷用意不﨑嶇欲得志挾彈目今平生親稍作春冰泮因聲督張秦書來不應緩

次韻徳麟吳越山水

吳山那可說已覺心耳靜忍事如忍欲可遏不可騁人生如此耳黃白滿朝鏡寜懷斗升粟不理東南艇君從湖上歸頗說寒事竟沙艸柔動色溪喧魚不定煩君冰玉句無作江湖興君詩如靜女妙絕人所敬不更風雨秋下有桃李徑試寫孤竹君名成三絕鄭

龍潭

淸淵下無際落日回風瀾凜然毛髮直敢以笑語幹陂陀百尺臺蔥翠萬木蟠驚飇振積葉淸霜作朝寒水旱或有差精禱神其難魚龍同一波信有水府寛向來三日雨賴子一據鞌何以報嘉惠寒薦金盤萬口待一飽歸臥神其安猶湏雪三尺盛意莫得闌

贈魯直

相逢不用早論交宜晚嵗平生易諸公欺人眞可畏見之三伏中凜凜有寒意名下今有人胸中本無事神物防詩書星斗見光气惜無千人力負此萬乘器生前一尊酒撥棄獨何易我亦奉齋戒妻子以爲累君如防井茶眾口願其嘗顧我如麥飯猶足塡饑腸陳詩傳筆意願立弟子行何以報嘉惠江湖永相望

次韻蘇公竹間亭小酌

自昔【一作至音】有遺韻小飲不盡觴坐待竹間月柰此云影長起行林下路散策逾平岡破眼一枝春著意千葉黃暄寒防有分蜂蝶來無央鳥語帯餘寒竹風回妙香緬想兩公子【此有缺文三字】朝陽斯人班馬后如圭復如璋相逢了無得佳處每難忘

送李奉議亳州判官四首

謝公中年後畏與親友別數日懷抱惡每笑冠纓絕生有四方事死當一語決前笑今則悲吾哀擬何說著鞭何必先倒筆不容掣鞭爾轅下駒萬里一攺轍

祁氏號外府藏室多異書因公有餘力一覽意何如爲學𨿽日益受益不受誣正湏髙著眼濠梁有逰魚吾友孫子實愛學吾所畏持身如處子得句有餘味交驩艱難際凜然見名誼吾病臥裏中車馬日一至遣醫饋梁肉憂喜見顏際慇懃勸加飡代我破戒罪一別巳三秋君室乃其季輪囷見眼中不作千里外因聲問何如胡不枉一字

吾友張文潛君行乃其裏當年釣逰處壯者或可指聞風起遐想意作千古士不知塵土中奴推婢不齒胸中無一塵筆下有百紙勿問見自知未語君巳喜與逰今巳後行巳勿停軌

大風【梁山泊】

積陰風易作隆寒【一作風】聲益急百爲定有數一動必三日犇隤水勢壯防扶波頭立前行後浪【一作者】促突起旁交射崩騰萬騎來倐忽一箭抶摧殘蒲葦盡簸蕩魚龍泣私憂地軸脫巳分梁山沒向來萬斛重不作一葉直舟行雨水間觸突聲悉率路轉帆舉落舟排水壘積經事長一智中人所知識千金不垂堂豈復待一失窮途得偉觀老气猶少色【一作邑】事定不敢【一作未得】忘嗟來庶可及【一作安】

後山集卷二

欽定四庫全書

後山集卷三

宋陳師道撰詩

贈二蘇公

岷峨之山中巴江桂椒柟櫨楓柞樟靑金黃玉丹砂良獸皮鳥羽不足當異人間出駭四方嚴王陳李司馬揚一翁二季對相望奇寶橫道驥服箱誰其識者有歐陽大科異等固其常小卻盛之白玉堂典謨雅頌用所長度越周漢登虞唐千載之下有素王平陳鄭毛視荒荒後生不作諸老亡文體變化未可量萬口一律如喫羌妖狐幻人大陸梁虎豹卻走逢牛羊上帝恵顧祓不祥天門夜下龍虎章前驅吳回後炎皇絳旂丹轂未冠裳從以甲冑萬鬼行乘風縱燎無畱藏天髙地下日月光授公以柄扶病傷士如稻苗待公秧臨流不度公爲航如大醫王治膏盲外證巳解中尙彊探囊一試黃昏湯一洗千年新學膓老生塞口不敢嘗向來狂殺今尙狂請公別試囊中方

嗚呼行

去年米賤家賜粟百萬官倉不余掬靑錢隨賜費追呼昔日剜瘡今補肉今年夏旱秋水生江淮輸粟千里行不應速水救近渇空倉四壁雀不鳴似聞爲政不爲費兩不相侵兩相濟十年斂積用一朝驚濤破山風動地

送杜侍禦純陜西轉運

餽糧千里古無防木牛流馬功不極邊頭數米換黃金將軍汗馬未伏櫪黠羌人面作胡語鳥防貪生爾如許熊虎可避蝱可驅覆巢燻穴意何如漢虜相當庸可盡聊城正用一封書巧手莫爲無麫餅誰能畱渴湏逺井國家有急君得辭徐人不勞扣闕請隴上壯士莫捫舌河西狂王防系頸向來此地幾送迎艸間翁仲口不瘖十年兩熟飽可待一嵗四守人何心老稚持車車不畱歸人不行行轉頭闗中正湏蕭丞相省內早要富民侯

出淸口

家世山東飽耕稼晚托一舟順流下漁溝寒餅不下筯推柂轉頭更五夜平明放澑出淸口霜落潮回霧連野平淮一夢三十里有日無風神所借似憐憂患滿人間百孔千瘡畱一罅文章末技將自效語不驚人神可嚇子女玉帛君所餘寄聲白鳥煩多謝

猴馬【有序】

楚州紫極宮有畫沐猴振索以戲馬頓索以驚圉人不測從後鞭之人言沐猴宜馬而今爲累作詩以導馬意【韓鄂四時纂要曰常系狝猴於馬坊內辟惡省百病令馬不著疥】

沐猴自戲馬自驚圉人未解猴馬情猴其天資馬何罪意欲防患猶傷生異類相宜亦相失同類相傷非所及志行萬里困一誤吐豆齕荄甘伏櫪

送黃生兼寄二謝二首

南第諸兄蚤相見別時托子以無倦百年論交見子心一朝取別寧吾願妙嵗逺遊眞所難肯爲得官近長安聖作詩書端有意猶湏用之科舉外

城西兩謝俱能文穰丞精悍吾所聞每讀吾詩得人意使不能文巳可人我昔謝公門下士早年妄作功名意如今老寄潁河東九泉𨿽深媿此公

次韻蘇公西湖徙魚三首

窮秋積雨不破塊霜落西湖露沙背大魚泥蟠小魚樂髙丘覆杯水如帶魚窮不作搖尾憐公寧忍口不忍鱠修鱗失水玉參差晚日搖光金破碎咫尺波濤有生死安知平陸無灘瀬此身寧供刀幾用著意更須風雨外是間相忘不爲小濠上之意誰得防枯魚𨿽泣悔可及莫待西江與東海

赤手取魚如拾塊布网鳴舷攻腹背豈知激濁與淸流恐懼駢頭牽翠帶居士仁心到魚鳥防有微生化余鱠寧容网目漏吞舟誰能烹鮮作苛碎我亦江湖釣竿手悞逐輕車從下瀬生當得意落鷗邊何用封侯墮鳶外不如此魚今得所置身暗與神明防徑須作記戒鯨鯢防有任公釣東海

詩成落筆驥歷塊不用安西題紙背小家厚斂四壁立拆東補西裳作帶堂下觳觫牛何罪太山之陽人作鱠同生異趣有如此瓶懸瓽間終一碎流水長者今公是雨花散亂投金瀨人言充庖湏此軰慈觀更須容度外賜墻及肩人得視公才槃槃一都防有憐其窮與不朽我亦牽聨書玉海

寄晁載之兄弟

人言婚宦情欲本吾始求脫君巳半孰知一世如一夢在夢而覺寧待旦寒檐淨作秋聲冷屋風燈挑不明樽前已作十年語後防未期吾屢驚一聞七字心已識鉤章棘句天與力念子方壯我巳衰不見參天二千尺季也亦有詩百篇叔子擬度驊驑前端能過我三冬學可復參儂一味襌

別圓澄襌師

法施老人臥不出呼我取別行問疾磨盤拭筯勸一飽少待須臾莫倉卒早年著眼覻文字萬卷初無一言契多生綺語未經懴半世虛名足爲累此去他來尙有緣頭童齒豁恐無年慇懃三請久住世獘惡可念未可捐平生準擬西行計老著人間此何意他年佛防見頭陁知是當年老居士

舟中二首

惡風橫江江捲浪黃流湍猛風用壯疾如萬騎千里來气壓三江五湖上岸上空荒火夜明舟中起坐待殘更少年行路今頭白不盡還家去國情

野火燒原雉昏雊黃塵漲天牛亂鬭江間無日不風波老去何時脫奔走詩書滿腹不及口遮日寧須鉤竿手愧爾茅檐炙背人仰目靑天搔白首

古墨行【有序】

晁無斁有李墨半丸云裕陵故物也往於秦少遊家見李墨不爲文理質如金石亦裕陵所賜王平甫所藏者潘谷見之再拜云眞廷珪所作也世惟王四學士有之與此爲二矣嗟乎世不乏奇乏識者耳敬爲長句率無斁同作

秦郎百好俱第一烏【一作墨】丸如漆如石巧作松身與鏡面借美於外非良質潘翁拜跪摩老眼一生再見三嘆息了知至鑑無遁形王家舊物秦家得君今所有亦其亞伯仲小低猶子侄黃金白璧孰不有古錦句囊那可敵睿思殿裏春夜半燈火闌殘歌舞散自書細字答邊臣萬里風塵入長算初聞橋山送弓劍寧知玉盌人間見夜光炎炎沖斗牛防有太史占星變人生尢物不必有時一過目驚老丑念子何忍遽磨研少待須臾圖不朽【魏衍注曰少遊之墨嘗許先生爲他日墓志潤筆先生嘗語衍作此詩時少遊尙無恙然終先逝去】明淨幾風日暖有愁萬斛才八斗徑須脫防管城公小試玉堂揮翰手

蠅虎

物微趣下世不數隨力捕生得稱虎匿形注目搖兩股卒然一擊勢莫禦十中失一八九取吻間流血腹如鼓卻行奮臂吾甚武明日淮南作端午

寄鄧州杜侍郎【紘】

南陽老幼如雲屯連日城東使君後者排前旁捷出爭先見面作慇懃六年重來巳白髮一日再見回靑春道傍過者怪相問共言杜母眞吾親使君𨿽老心尙壯文采風流諸謝上名家從昔杜陵人盛徳於今丈人行我昔臥病老彭城畫舩鳴鼓千里行致書饋奠初未識丁寧勞苦如平生人言此事今未有古人中求還得否忘年屈勢不虛辱公自【一作取】爲徳吾何取菊潭之水甘且潔潭上秋花照山白請公酌此壽百年奕奕長爲此邦伯孰先一州後四方重金疉蓋登廟堂請從今日至云來月三十斛輸洛陽

答魏衍

我詩淺短子貢墻眾目俯視無畱藏句中有眼黃別駕洗滌煩熱生淸涼人言我語勝黃語扶豎夜燎齊朝光三年不見萬里外安得一身置汝傍邇來諸子復秀發曾未幾見加端章剩欲摧藏讓頭角豈是有意羣兒傷於人無怨我何憾愛者尙眾猶吾鄕平生不自解嘲誚禍來亦復非周防我衰气索不自振正賴好語能恢張詩家小魏新有聲舊傳秀句西裏黃後生學行闕師友臨路不進空回遑看君事業靑雲上聴渠螟螣生膏肓

招黃魏二生

出門不卽遇風閉門值睡極力攻似聞湯鼎作吟聲巳賀勝敵收全功卻思二子共一笑撥棄舊語無新工卒行好步不兩得能致公等吾何窮魏詩黃筆今未有顧我獨得神所鐘徑須相就踏泥潦巳辦煮餅燒油蔥

和魏衍三日

堤沙泥盡未及塵江波不動風生紋虎頭魚尾不知數朱旗一防來奔云春容已老有餘態祓禊𨿽古無前聞踏靑摸石修祕祝落日帶雨催行人聽詩對月兩不厭頗覺過目徒紛紛君不見天寶杜陵翁屈宋才堪作近鄰

和魏衍聞鶯

春力著人朝睡重葉底黃鸝鳴自逺緑幕朱欄日觀明回廊側戶風動昨夜春回到寒谷好鳥飛來把修竹整翰厲觜初一鳴巳落君詩專妙獨退紅著緑春事殘後時獨立知何言側聽不盡巳飛去懷抱此時誰與論

答黃生

冰泥斷道雪塞門逺方累日無行人臥聞喧呼誰叫閽稚子往問鹿駭奔黃生學詩用【一作角】力新急手疾口如翻盆衝風踏凍送七言要令寒屋回春溫是時積陰又黃昏叫閙索火驚四鄰邇來結字穩且勻豈不見我參寥君嗟吾老矣心尙存後來得子空馬羣徑須赤手縛麒麟四大海水一口吞丈夫意气抗浮雲道逢其人兩手分妬婦拊膺王右軍

晁無咎畫山水扇

前身【一作生】阮始平今代王摩詰偃屈蓋代气萬里入方尺朽老詩作妙儉絕天與力君不見杜陵老翁語湘娥增悲眞宰泣

嗟哉行

張生服石爲石奴下潦上干如渴烏一朝僨蹶須人扶防毒未動風出虛此生所得與昔殊韓子作志還自屠白笑未竟人復吁以身濟欲未必愚欲久而速反所圖嗟哉偉然二大夫

九月九日夜畱智叔

騎臺九日登臨處只有歸人醉扶路千年二謝孰可代我每苦畱君只去花粗且爲前人惜曲誤不解丞卿怒只消著防受西風不待風流到新句

九月九日與智叔雕堂宴集夜歸

雕堂從昔有惡客酒盡不去仍復索欲畱歌舞盡客意風和更作三厄佳辰難得客更難我窮無酒爲君歡只欲泥行過白下萬一疎見一斑

謝趙使君送烏薪

欲落未落雪近人將盡不盡冬壓春風枝冰瓦有去鳥逺坊窮巷無來人忽聞叩門聲遽速驚雞透籬犬升屋使君傳教賜薪炭妓圍那解思寒谷老身曲直不足云冷凍壁作春溫定知和气家家到不獨先生雪塞門【一作席作門】

謝冦十一恵端硯

百工營材先利器市道居貨如作贅書生活計亦酸寒斷甎半瓦寧求備端溪四山下龍淵郁積中州淸淑气金身玉骨石爲容河江屈流云作使滑如女膚色馬肝夜半神光際天地諸天散花百神喜知有聖人當出世沒人投深索千丈探頷適遭龍伯睡轆轤挽出萬人負千嵗之藏一朝致琢爲時樣供翰墨十襲包藏百金貴北行萬里更眾目冦卿好事不計費南鄰居士卿之孫丰悴相從不爲異似憐陶瓦磨竈煤輟贈不減前人志人言寒士莫作事鬼奪客偸天破碎玉韞匱與無同錦衾還客棄佳恵眾所欲得當有緣天獨於余可無意敢書細字注魚虫要傳華嚴八千偈

答黃生【魏衍注云時初冬尙無冬衣先生以背子贈之堅不受到家以朱氏所贐二疋

寄之因作詩】

我無置錐君立壁舂黍作靡甘勝蜜綈袍不受故人意藥餌肯爲兒輩屈割白鷺股何足難食鸕鷀肉未爲失暮年五鬥得千里有媿寒檐背朝日

五子相送至湖陵

中年患別多作別早日諱窮常得窮勿雲一水四十里衣冠寒郭何人同周生子病輟身出劉子逺來今幾日石家仲叔好少年頗能厭俗從吾律魏君不獨相從早自君之來吾卻掃嵗月磨人孰能久反覆看渠難得好湖陵古城風日寒情義乃知生別難髙懷巳爲故人盡交道應畱後代看

湖陵與劉生別

觸寒歷險來特特媿無以當欣有得向來憂患不相捨知子用心堅鐵石人畏有心事無難此語𨿽鄙理則然君今意在翰墨間他日人爭讓一先

寄滕縣李奉議

滕大夫伯陽父孫烹小鮮治大國原一得何用五千言弛災決獄人不寃盛气走訟畏討論終嵗斂吏不到門子弟無賴皆西奔踵門父老如雲屯拊髀跳踉走兒孫絳幡翠節歌唄喧畫盆戴頂煙如焚繡褾防軸箱帕繁曲躬乂手前致言畜眼未見耳不聞暮年何以答此恩請誦華嚴壽我君

和饒節詠周昉畫李白眞

君不見浣花老翁醉騎驢熊兒捉轡驥子扶金華仙伯哦七字好事不復千金模靑蓮居士亦其亞鬥酒百篇天所借英姿秀骨尙可似逸气髙懷那得畫周郎韻勝筆有神解衣槃礡未必眞一朝冩此英妙質似悔只識如花人醉色欲盡玉色起分明尙帶金井水烏紗白薴眞天人不用更著山巖裏平生潦倒飽丘園禁省不識將軍尊袖手猶懷脫靴气豈是從來骨相屯仰視云空鴻鵠舉眼前紛紛那得顧是非榮辱不到處只【一作正】恐朝來有新句勿言身後不要名尙得吳矦費百金江西勝士與長吟後來不憂身陸沈

題明發髙軒過圖

滕王蛺蝶江都馬一紙千金不當價異才天縱非力能【一作窮】畫工不是甘爲下今代風流數大年含毫落筆開山川忽忘朽老壓塵底卻怪鳧鴻隨目前爾來八二復秀出萬古河山才咫尺眼前安得有突兀復似天地初開辟明寫出髙軒過便逐愈湜聞吟哦晚知書畫眞有益卻悔嵗月來無多官禁修嚴斷過訪時於僻寺逢稅鞅秀潤如行琮璧間淸明似引星辰上憂悲愉佚百不平河擘太華東南傾平生秀句寰區滿掇拾余棄成丹靑平湖逺嶺開精神斗覺文字生淸新未許二豪今角立要知旁有衛夫人

擬古

盎中有聲囊不癭咽息不如帶加人生七十今巳半一飽無時何可忍公矦早嵗有如此奴婢蓐食支夜永向來糠覈之子孫居鄰無傳家存井

贈知命

墨頭居士元方弟不肯作公稱法嗣外人怪笑那得知他日靈山親授記學詩初學杜少陵學書不學王右軍黃塵扶杖笑鄰女白衫騎驢驚市人靜中作業此何因醉裏逃禪卻甚眞顧我無錢呼畢曜有人載酒尋子云君家魯直不解事愛作文章可人意一人可以窮一家怪君又以才爲累請將飲酒換吟詩酒不窮人能引睡不須無事與多愁老不欲醒惟欲醉

大風

飛砂破面風裂石平林隱隱傾霹靂野火燎原塵漲天道聞馬嘶不相得老翁彊欲作少年立馬階除起無力城南桃李春意動少待明朝莫相失

回風行

懸流洶洶從天來南風五日鬭不開禦風起柁虎著翼衝風擊纜顏死灰昨日逆風今日回萬人莫挽才浮杯篙牽相賀天意得秋聲滿帆風倒桅天畱異態須一怒造物可得無嫌猜

贈張文潛

張矦便然腹如鼓饑雷收聲酒如讀書不計有餘處尙著我輩千百許翻湖倒海不作難將軍百戰富善賈弟子不必不如師欲知其人視其主秋來待試丞相府谷馬礪兵吾甚武問周不敵聞其語一戰而霸在此舉百年富貴要自取入將公卿退爾汝徳如墨君誰敢侮

次韻寄答晁無咎

西湖欲樹煙滿風葉倒垂云覆盌望湖樓上白頭人獨倚防幹誰肯伴獨有詩人記病身淸風千里寄行塵豪華信有回天力驚開桃李閒新春往事不回如過醉夣恍然忘惡語【前在澶州有讀無咎文編詩因以戲之無咎今以爲言】人生如幻此何尢未信黃金貴於土愛子千篇頃刻成借將胸腹詫吾人吟哦怪有芳鮮气卻被湖山識姓名【蘇子瞻詩雲遊徧錢塘湖上境歸來文字帶芳鮮】文章廢退知難彊身外虛華本無望何曽臨水惜芒鞋卻解逢人拈柱杖眼根淸淨塵不畱登伽過盡不回頭【來詩云不應越女三年畱】家在中原歸未得江淮斷道無行舟兩山相逢翻手疾欲謀一笑無寧日卻慙懷璞似周人祗可聞名不須識

送鄜州關司法

早嵗相知晚相識抵掌回頭巳陳迹萬里從軍壯此行一筯鱸魚畱不得夜靜關山秋月明莫聴嶺頭秋【一作流】水聲平世功名須少壯看君一箭下聊城

登鳯皇山懷子瞻【一本作二首】

蜿蜒曲龍腹山間隱樓觀孤髙防龍角浮圖刺云漢修林霜雪餘落葉靑紅亂想見洞中人不知時節換咳唾落江東江東兩眼中舉頭觸浮雲失腳驚飛鴻逢人自笑謀身拙坐使紅塵生白髮入山便欲棄人間出山又與松筠別數篇曾見使君詩前後登臨各一時妙舞新聲難得繼淸風明月卻相宜朱防行徧花間路看盡當年題壁處更有何人問使君靑春欲盡花飛去【子瞻云應問使君何處去慿花說與春風知】

古怨贈關彥長

世態輕浮君莫道相逢何必論才調鉛刀快利莫邪遲果下翩翩望云老人前安得無窮好應須富貴長年少莫教白髮更棲遲不遭毀罵逢人笑

答無咎畫苑

卒行無好步事忙不艸書能事莫促迫快手多麤疎君看荷葦槲【闕一字】扇崔家中叔三人俱掃除事物費嵗月収完神气忘形軀恍然有得奪天巧衰顏生態能相如市師信手無贏餘一日畫出東封圖眼前百口怪神速背後十指爭揶揄君家畫苑傾東都錦囊玉軸行盈車補完破碎收亡逋欲得不計有與無問君此病何當祛君言無事聊自娛世間何事非迷途挾防未必賢摴蒱苑中最愛文與蘇情親不獨生同閭自謂知子誰如余叔也不癡回不愚憐君用意常勤渠揮毫灑墨塡空虛風梢葉出新意老樹僵立何年枯我生百事不畱意外物不足煩敺除翰墨才能記名字模臨冩貎無工夫見溺不救危不扶獨無一物充庖廚看君發漆顏丹朱意气健如生馬駒逢人不信六十餘郁然一莖無白須呂公落寞起釣屠南山四老東宮須人生晚達有如此應笑虞翻早著書

次韻蘇公蠟梅

化人乃作緗樣花何年落子空山家羽衣霓袖涴香蠟從此人間識尢物靑瑣諸郎卻未知天公下取仙翁詩烏丸雞距冩玉葉卻怪寒花未淸絕北風驅雪度關山把燭看花夜不眠明朝詩成公亦去長使詩仙誦佳句湖山信美更負人巳覺西湖屬此君坐想明年吳與越行酒賦詩聴擊鉢

奉陪內翰二友醴泉避暑

疾雷倒海不成墨云禦日蠶不吐深院回廊晝日【一作景】長靑簾朱幕風鈴語神仙中人龍作馬翠旌絳節從天下竹冠芒屨紫綺裘曵杖林間觀物化淸池【一作靑蓮】照眼自生涼修竹回陰欲過廊樽酒未空髙興動含毫欲下雲飛揚俗間道士業符醫未語巳作庸人樣但知一扇博百金豈識雙松到千丈蠅頭小字宻著行四座歡叫醒而狂忽驚天姥到庭戶風篁露艸鳴寒螿回天卻日有餘力小試席間畱翰墨請公愼用補天子入佐後皇和五石

送張秀才兼簡徳麟

長安千門憎熱客我獨憐君來解熱呼兒具飯懶出口藜羮不糝甘一啜北州別駕玉刻麟索書往見良何人驛使別來無一字知有此情誰與親

寄子閔

煙昏晚寒風發屋行者抽篷離者哭靑衫白髮兩相鮮積雪朝陽雙目猛虎食子有分羮潔鷺割股謀補肉妻孥不用哭窮途前府故人風義篤

贈黃氏子小徳

黃童三尺世無雙筆頭滚滚懸秋江不憂老子難爲父平生崛彊今心降我來喜共阿戎語應敵縱橫如急雨生子還如孫仲謀豚犬漫多何足數黃家小兒名小徳眉如長林目如漆只今數嵗已動人老人畱眼看他日笑君老蚌生明珠自笑此物吾家無君當置酒吾當賀有兒傳業更何須

後山集卷三

欽定四庫全書

後山集卷四

宋陳師道撰詩

寄外舅郭大夫

巴蜀通歸使妻孥且舊居深知報消息不忍問何如身健何妨逺情親未肯疎功名欺老病淚盡數行書

南丰先生挽詞二首

早棄人間事眞從地下游丘原無起日江漢有東流身世從違裏功名取次休不應須禮樂始作後程仇精爽回長夜衣冠出廣庭勲庸畱琬琰形像付丹靑道喪余篇翰人亡更典刑侯芭才一足白首太經

暑雨

密雨吹不斷貧居常閉門東溟容有限西極更能存束濕炊懸釡翻牀補壞垣倒身無著處呵手不成溫

送江楚州

濠梁初得意闕裏舊論詩晚歲何多難經年始一辭淮人饑饉後良吏拊循時欲托山陽簿翁歸不受私

送江端禮

正學元非世能詩新有聲諸公交鄭泰多士閉何生泛愛經過數移書底裏傾又爲淮海別兩眼向誰明

晁無咎張文潛見過

白社雙林去髙軒二妙來排門衝鳥雀揮麈帶塵埃不憚除堂費深愁載酒回功名付公等歸路在蓬萊

丞相溫公挽詩三首

恭默思良弼詩書正百工事多違謝傅天遽奪楊公一代風流盡三師禮數崇若無天下議美惡並成空百姓歸周老三年待魯儒時方隨日化身已要人扶玉几𨿽來晚明堂訖授圖心知死諸葛終不羨曹蜍少學眞成已中年托著書輟耕扶日月起廢極吹噓得志寧論晚成功不願餘一爲天下慟不敢愛吾廬

巨野

餘力唐虞後沈人海岱西不應容桀黠寧復有靑齊燈火魚成市帆檣藕帶泥十年塵霧底瞥眼怪鳬鷖

秋懷示黃預

鳴風歷耳道壞艸侵衣月到千家靜林昏一鳥歸防防塵外趣稍稍眼中稀送老須公等秋碁未解圍

送張支使

曠度逢知晚髙才處下難淸秋一鶚上拭目萬人看白酒初同醉黃花已戒寒憑將衰老事一一報長安

送楊侍禁兼寄顏黃二公二首

相逢今已晚同府尙經年眾口不成虎諸公更薦賢兩親須薄祿一障欲乘邊往問顏夫子何妨試著鞭多問黃居士終年欠一書因人候消息有使報何如向晚逢楊子眞堪托後車親年方賴祿不惜借吹噓

送外舅郭大夫防路提刑

天險連三峽官曹據上游百年雙鬢白萬里一身浮可使人無訟寧須意外憂平生晏平仲能費幾狐裘

雪後黃樓寄負山居士

林廬煙不起城郭歲將窮云日明松雪溪山進晚風人行圖畫裏鳥度醉吟中不盡山陰興天畱憶戴公

從蘇公登後樓

倐作三年別才堪一解顏樓孤帶淸洛林缺見巴山五月池無水千年鶴自還白鷗沒浩蕩愛惜鬢毛斑

送秦覯二首

士有從師樂諸兒卻未知欲行天下獨信有俗間疑秋入川原秀風連鼓角悲目前防犬類未必慰親思師法時難得親年富有餘端爲李君禦盡讀鄴侯書結友眞莫逆論才有不如折腰終不補可但曵長裾

別負山居士

田園相與老此別意如何更病可無酒猶寒已自和髙名胡未廣詩興尙能多沙艸東山路猶煩一再過

次韻春懷

欲作歸田計無如二頃何折腰方賴祿拭面未傷和日下烏聲樂塵生馬迹多渡頭畱小楫乘興得相過

別叔父錄曹

爲吏專文法成家托弟昆三年如昨日一笑更何言扶老須微祿移官實至恩兩疎元父子何日復東轅

泛淮

冬暖仍初日潮回更下風鳥飛雲水里人語櫓聲中平野容回顧無山防有終倚墻聊自逸吟嘯不須工

十五夜月

向老逢淸節歸懷托素暉飛螢元失照重露已霑衣稍稍孤光動沈沈萬籟微不應明白髮似欲勸人歸

胡士彥挽詞二首

晚進道前輩平生闕異聞吾猶識此老天豈喪斯文善學傳家業英詞世不羣固應譏尙白官序見揚云此地來何晚經年見未頻薦賢仍睹命有道可辭貧徒弟三千子聲名四十春襄陽耆舊內無復姓龐人

雪

初雪已覆地晚風仍積威木鳴端自語鳥起不成飛寒巷聞驚犬鄰家有夜歸不無慙敗絮未易泣牛衣

晚出

應俗敢辭疾衝風寧小驅聊爲一日役不憚百金軀雪路無行迹冰枝有落烏寒門閉蕭瑟窮裏聽歔吁

寄答李方叔

平生經世策寄食不資身孰使文章著能辭轍迹頻帝城分不入書札詗何人子未知吾懶吾寧覺子貧

智寶院後樓懷胡元茂

晚渡呼舟疾寒城著靄深昏鷗明鳥道風葉亂霜林久客登樓目中年懷舊心猶須一長笛領覽自霑襟

元日

老境難爲節寒梢未得春一官兼利害百慮孰疎親積雪無歸路扶行有醉人望鄕仍受歲回首望松筠

放懷

施食烏鳶喜持經鳥防聽杖藜矜矍鑠顧影怪伶俜門靜行隨月虛臥見星擁衾眠未穩艱阻飽曽經

送伯兄赴吏部攺官

先子初增秩年侵鬢已皤念兄今善繼此別喜如何親老家仍困門衰仕未多猶須教兒子早要中文科

寄張文潛

今代張平子雄深次子長名髙三俊上官立右螭傍車笠吾何恨飛騰子莫量時平身早達未用夢凝香

後湖晚坐

水靜【靜一作淨】偏明眼城荒可當山靑林無限意白鳥有餘閒身致江湖上名成伯季間目隨歸雁盡坐待莫鵶還

送孝忠二首

老眼元多淚春風見此行久爲貧賤別更覺急難情斗食吾堪老詞塲爾向榮未須憐野鶩家法付宣城經史三年學聰明一旦開把文甘潦倒數日待歸來士患聲名早官今歲月催有親須薄祿臨路尙徘徊

寄張宣州

與世情將盡懷仁老未忘故人今五馬髙處謾三長詩豈江山助名成沈鮑行肯爲文俗事打鴨起鴛鴦

西湖

小徑才容足寒花只自香官池下鳬雁荒冢上牛羊有子吾甘老無家去未量三年哦五字艸木借輝光

別月華嚴

寓世生同裏隨方去有情來爲百年別不惜片時程齋缽須勤供經鐘莫倦鳴當來第三防此界卻逢迎

送吳先生謁惠州蘇副使

聞名欣識面異好有同功我亦慙吾子人誰恕此公百年雙白鬢萬里一秋風爲說任安在依然一禿翁

別觀音山主

防合應生理過逢豈近緣情親見今日語妙記當年閉戶安禪主衝風逆水舩不應淸夜月故作別時圓

離潁

河市千人聚寒江百尺牽吾生能幾日此地費三年叢竹防供防池魚已割鮮拙勤終不補他日愧無傳

湖上

湖上難爲別梅梢已著春林喧鳥啄啄風過水鱗鱗緣有三年盡情無一日親白頭厭奔走何地與爲鄰

病起

今日秋風裏何鄕一病翁力微須杖起心在與誰同災疾資千悟寃親並一空百年先得老三敗未爲窮

九月九日魏衍見過

節裏能相過談間可解憂致疎君未肯得此我何由語到君房妙詩同客子遊一經從白首萬里有封侯

次韻無斁偶作二首

肩聳三峯峻眉龐八字橫談人絕倒家法句新淸八駿先張子諸公少賈生已傳烏鵲喜欲聽鶺鴒聲此老三年別何時萬里回更無南去雁猶見北枝梅防有哀籠鳥寧須溺死灰聖朝無棄物與子賦歸哉

次韻晁無斁除日述懷

世學違從眾名家最近天感時猶壯志得句起衰年袁酒無何飲陶琴不具弦平生揮翰手幾見絕韋編

次韻無斁雪後二首

閉閤春云薄開門夜雪深江梅猶故意湖雁起歸心艸潤畱余澤明度積陰殷勤報春信屋角有來禽取性無通介隨時有異同云余蓋地白春淺著梢紅寄食虛長算【魏衍注云時先生婦翁郭大夫曹州使宅晁時爲州教官】論詩闕近功相看不相棄賴有古人風

河上

背水連漁屋橫河架石梁窺巢烏鵲競過雨艾蒿光鳥語催春事明報夕陽還家慰兒女歸路不應長

寄無斁

敬問晁夫子官池幾許深已應飛鳥下復作臥龍吟待我中屙愈同君把臂臨泥塗無去馬夏木自來禽

宿深明閣二首

窈窕深明閣晴寒是去年老將災疾至人與歲時遷默坐元如在孤燈共不眠莫年身萬里賴有故人憐縹緲金華伯人間第一人劇談連晝夜應俗費精神時要平安報反愁消息眞墻根霜下艸又作一番新

除夜

七十已彊半所餘能幾何懸知莫景促更覺後生多遁世名爲累畱年睡作魔西歸端著便老子不婆娑

別寶講主

此地相逢晚他方有勝緣咒功先服猛戒力得扶顚暫息三支論重參二祖禪【趙州臨濟皆曹人也】夜牀鞋腳別何日著行纏

老柏三首【並序】

勝果院後庭有柏見之二十年矣疎瘦如故余寓其捨數以水漑之遂有生意

庭柏無生意摧殘二十秋稍霑杯水潤已與歲寒謀黃裏靑靑出愁邊稍稍瘳防看笙鶴下暮雀莫深投英姿帶枯槁勁節闕和柔物理有興壞人情成去畱稍看棲鳥集聊待晚風秋解道庭前柏何曽識趙州歲月那能記風霜亦飽經槁幹仍故節潤澤出新靑色與江波共聲畱靜夜聽輝輝垂重露點點綴流螢

次韻螢火

年侵觀物化共被歲時催熠熠孤光動翩翩度水來稍能穿幔入已復受風回投卷吾衰矣微吟子壯哉

次韻夏日江村

漏屋檐生菌臨江樹作門捲簾通燕子織竹護雞孫向夕微【一作風】涼進相逢故意存【一作霑衣汗垢存】何當加我歲從子問乾坤

次韻觀月

風雲隨落日河漢欲回天隔巷如千里還家已再圓簾疎分細細江淨共娟娟他日吾何適聽詩說去年

夏夜有懷

臥念張居士逃名老石根學詩端得瘦識字卽空樽鳴笛夜宜逺燈花曉更繁未須哀老子也復守丘園

觸目

溪響饑魚食川明柱影斜驚禽穿密竹噪鵲立浮查谷暗山藏雨林喧雀啅蛇鄕閭等行路何處【一作自】更爲家

送髙推官

先生鐘舊徳大府冠羣能過手無難事逢人有異稱薦賢餘一鶚夙記契千燈看挽秦梁纜頭頭數不勝

柏

用直寧論世名成不待官低枝緣我有偃蓋到誰看秀色有新故英姿無暑寒要爲千載計豈慮萬牛難

捕狼

一狼將四子二嶺走千羊意得無前敵時乖闕後防寧知射生手已發弩機張防便烏鳶飽空令豺虎傷

和元夜

笳鼓喧燈市車輿避火城彭黃【彭祖樓黃樓】爭地勝汴泗迫人淸梅柳春猶淺闗山月正【一作自】明賦詩隨落筆端復可憐生

登快哉亭

城與淸江曲泉流亂石間夕陽初隱地暮靄已依山度鳥欲何向奔云亦自閒登臨興不盡稚子故須還

春夜

宿鳥一枝足爭林終日鳴庭花當戶發江月向人明鳥度淸溪影風回晚市聲夢中無好語池艸爲誰生

登燕子樓

綠暗連村柳紅明委地花畫梁初著燕廢沼已鳴蛙鷗沒輕春水舟橫著淺沙相逢千歲語猶說一枝花

楝花

密葉已成防髙花初著枝幽香不自好寒艷未多知防見垂金彈聊容折紫緌粉身非所恨猶復得聞思

送河間呂令【子固甥】

今日中牟令當年太守孫獨能憐此老肯避席爲門寒日風濤壯邊城簿領繁平生子曽子白首得重論

寄潭州張蕓叟二首

湖嶺一都防西南更上游秋盤堆鴨腳春味薦貓頭宣室來何暮蒸池得借【一作惜】畱孰知爲郡樂莫作越鄕憂去國如前日爲邦得舊遊霜柑先落手春鴈幾回頭只道風沙惡寧知賈宋畱賦詩眞有助弔古不同憂

送曹秀才

甲第衣冠後東遷歲月侵情親期一諾急病闕千金孰並還家樂毋忘在莒心時能記衰病聲迹到雲林

杜侍郎挽詞三首

美政眞吾母名家更杜陵於張從昔少魯衞至今稱絲竹中年好詞華夙世能周南棠棣傳平世幾人登驥騄方懷逺松筠忽有秋雍容名士數終始法家流凜凜驚千載堂堂閟一丘能令羊季子不肯過西州身去風流在人難玉石分平生才一見治行已多聞更覺知音少還修地下文它年九原淚仍是兩馮君

黃預挽詞四首

敏慧仍江夏風流更妙年貧焚酒家劵病得裏胥錢精爽來鷹隼淸明瀉澗瀍無兒傳素業有淚徹黃泉骨秀神仙數詩淸雅頌才識髙懸日月韻勝絕塵埃去就堪同事摧殘盡一哀了知天上去不似世間來志大期千里身宜置一丘英詞眞蓋世爽气已橫秋地要黃金骨天成白玉樓平生斵泥手斤斧恐長休玉筯凝潮後絲桐藝業餘逺途憎早悟曠度得中疎子逝今何遽吾生孰與居豈無文士傳未有茂陵書

秋懷四首

積雨不受暑旣晴還得秋未免困河魚寧如喘吳牛風梧有先聲巢燕無後畱人生行樂爾一經今白頭小雨斷復續回斜落晚風寒心生蟋蟀秋色傍梧桐艸與遙山碧花欺晚照紅口須談世事目已失飛鴻山斷開平野河回殺急流登臨須向夕風雨更宜秋急急後飛鴈翩翩不下鷗晚舟猶小待莫雀已深投棃埒當千戶魚防擁萬頭寧須一网盡不爲百人畱密雨防急水驚風擘系舟百年供轉徙因病得猶

元日雪二首

半夜風如許平明雪皓然簾疎穿瑣細竹壓更嬋娟窘兔走畱迹饑烏鳴乞憐遙忻炎海上還復得新年度臘闕三白開正還積陰炊煙茅舍濕噪雀莫枝深短髮千方誤中年萬里心成書著巖穴或有後人尋【闕三白一作閱三白】

送張蘄縣

接祿才余歲爲邦近故園案圖三萬戶鎭靜五千言雪盡春泥滑風生沙水昏猶須放琴客坐席稍能溫

送何子溫移亳州三首

治出龍城守名髙水部郎淸明人共識風味獨難忘骨立秦書瘦須粘檜密香烹鮮師老耳曵尾肯防莊冑衿曽誦賦皓首始登門意得寧論晚心交不待言向來期北上可復攺南轅【嘗請湖越而得亳】畫地數佳政叢談何處村

復作中年別仍懷後日憂闗山遮極目汴泗只東流政好遭頻借詩淸得暗投防看靈壽杖扶出富民侯

覽勝亭

斷岸通橫水吹花滿系舩中年擅幽獨輟食買林泉艸木眞宜主江山故作妍升沈有流轉且復賦歸田

何太衝挽詞二首

課最三川守名成萬石君平生欠一識聲烈卽多聞兜率眞歸處琴臺只斷雲傷心今夜月忍便到初墳哀挽諸儒競丰碑故吏繁素車紛雨泣丹旐與風翻幾地畱遺愛它年作九原涕流耆舊盡不獨爲鄕園

送大兄兼寄趙團練

貧有分離苦官無早晚宜又爲千里別未覺十年遲日與江山逺風連艸木悲平生劉子政見可只【一作共】論詩

送張秀才

學又三年積功收一日長擅塲推老手附尾得【一作續】諸郎度鳥界晴碧過云回夕黃孰知詩有驗莫慍路無糧

送智叔令咸平

二謝將能事重陽只故臺固須衝節去便恐帶秋回敏防才無盡鋪張意有開猶須記衰疾書與鴈同來

壽安縣君挽詞

兩大推平日三從播後聲憂勤登上壽簫鼓閉佳城緦布千人從松楸十里行哀榮動鄰里防筆競諸生

寄張大夫

只應靑眼老尙記白頭翁一別今何向三年信不通不應書字倦未有北來鴻肯作彭城守何時馬首東

懷逺【任淵注云此詩屬東坡】

海外三年謫天南萬里行生前只爲累身後更須名未有平安報空懷故舊情斯人有如此無復涕縱橫

答田生

酒亦有何好人今未肯忘苟無愁可解何必醉爲鄕賸欲論奇字終能諱祕方直饒肌骨秀正要畫眉長

寄張學士【舜民】

湖海三年別譙徐一日間經時猶未見凡事信多艱理極那須說情生不自還從來闕聲問相見若爲顏

雪中寄魏衍

薄薄初經眼輝輝已映空融泥還結凍落木復沾叢意在千山表情生一念中遙知吟榻上不道絮因風

送澶州錄曹宋參軍

宦遊男子事訪別故人情能吏於今少春風及此行英雄余戰伐犴獄寄廉平未肯輕衰疾人來闕寄聲

早春

度臘不成雪迎年遽得春水開還舊綠魚喜躍修鱗柳及年年發愁隨日日新老懷吾自異不是故違人

後山集卷四

欽定四庫全書

後山集卷五

宋陳師道撰詩

寄酬咸平朱宣徳【智叔】

防防超世网蔚蔚秀儒林他日熟看面今時初得心白頭無故意異伐有同音短綆徒施巧終然莫汲深

歸鴈二首

弧矢千夫志瀟湘萬里秋寧爲寶箏柱肯作置書郵逺道勤相喚羈懷誤作愁聊寛稻梁意寧復网羅憂作計胸懷早爲生去住頻固違陰嶺雪不盡洞庭春巧作斜行字催歸去國人知時如有信決起亦相親

和寇十一同遊城南阻雨還登寺山

雨阻遊南步泥畱逐北情稍看飛霧斷復作逺山橫野潤膏新澤樓明納晚晴歸宜有佳思紗帽壓香英

和寇十一雨後登樓

秀嶺歸雲裏華譙夕照中登臨初【一作終】不數吟笑近多同麥秀知春力人和驗歲丰豫爲逃暑約一快楚臺風

答寇十一惠朱櫻

故人憐一老輟食寄三山厚味非貧具先嘗愧客閒甘酸俱可口衰白不宜顏句妙那能繼情深未覺慳元符三年七月防恩復除棣學喜而成詩

老作諸侯客貧爲一飽謀折腰眞耐辱捧檄敢輕投早作千年調中懷萬斛愁莫年隨手盡心事許溟鷗

登寺山

晴山堪著眼別意不勝秋小作三年別聊爲五斗謀要須乘下澤不待到壺頭預恐登臨處長思馬少遊

答寄魏衍

往昔惇朋好猶能作報書老衰渾得懶疎密略相如名墮网中蝶身隨冰底【一作下】魚塡門車馬客左席爲君虛

別鄕舊

數有中年別寛爲滿歲期得無魚口厄聊復鴈門踦齒脫心猶壯秋淸意自悲平時【一作生】郡文學鄧禹得三爲

爛石村

亂石何年爛千林昨夜黃曉耕來鳥雀麥隴縱牛羊投老須微祿持身闕寸長洗心聞吉語時事信難量

別叔父昆山丞

父子兼知已扶攜共白頭又爲千里別未使寸心休鳥雀空庭曉風霜落木秋近親零落盡更覺別離愁

黃樓

樓以風流勝情緣貴賤移屏亡老畢篆市發大蘇碑更覺江山好難忘父老思只應千載後覽古勝當時

寒夜

閉戶風將雨通宵浪打頭若爲中夜聽復作別時愁宿鴈鳴漁火村舂急暗投不應田二頃能使寸心休

住鴈

斷岸通橫水枯荷著早霜一陂堪度歲數鴈不成行市逺無矰繳年丰足稻粱中原有佳气不必到衡陽

寓目

曲曲河回復靑靑艸接連去帆風力滿來鴈一聲先野曠低歸鳥江平進晚牽望鄕從此始畱眼未須穿

野望

霜葉紅於染吹花落更馨平江行詰曲小徑夾蔥靑度鳥開愁眼遙山入畫屏畏人惟可飲從俗卻須醒

寄兗州張龍圖文潛二首

去國遭前政還家未白頭百年當晚遇一辱獨先收齒脫空餘舌顏衰早著秋三爲郡文學大勝鄧元侯賸喜開三面旋聞乞一州力難隨鳥翼行復立螭頭今日麒麟閣當年鸚鵡洲寄書愁不達書達得無愁

家山晚立

繞捨苔衣積倚墻梨頰紅地平宜落日野曠自多風禹迹千年後家山一顧中未休嗤土偶已復逐飄蓬

寒夜

一夜風澎浪中宵月脫云到資少睡逺響倦多聞星火逺相亂江山气不分早雞先得便斷鴈屢鳴羣

山口

重霧眞成雨疎簾不隔風靑林擁紅樹家鶩雜賓鴻漁屋渾環水晴湖半落東往來成一老猶在半塗中

晚泊

淸切臨風笛深明隔水燈堆塲穿鳥雀暗澑入溝塍使【一作策倚】扶行老舩催趂渡僧玆遊恐未已著句續先曾

夜雨

十月天猶雨【一作暖】三更月失明溟蒙才灑潤防滴不成聲辟戶風煙入投林鳥雀輕旅懷終易感倐起別離情

宿合淸口

風葉初疑雨晴誤作明穿林出去鳥舉棹有來聲深渚魚猶得寒沙鴈自驚臥家還就道自計豈蒼生

宿泊口

弱柳輕寒色懸流盡夜聲更長宜睡少霜落怯寒生急急占星度搖搖若舫傾風濤兼盜賊恩重覺身輕

野望

山開兩岸柳水繞數家村地勢傾崖口風濤嚼石根平林霜著色沙岸水畱痕賸寄還鄕泣難招去國魂

顏市阻風二首

水到西流闊風從北極來聲驅峽口坼力拔嶺根摧突兀重重浪轟豗處處雷順流看過舫更著快帆催萬古梁山泊今年未稱船阻風兼著雪費日亦忘年世事元相忤衰懷忍自煎晚來聲更惡始覺畏途邊

晚坐

柳弱畱春色梅寒讓雪花溪明數積石月過戀平沙病減還增藥年侵卻累家後歸棲未定不但只昬鵶

寒夜

畱滯常思動艱虞卻悔來寒燈挑不焰殘火撥成灰凍水滴還歇風簾掩復開孰知文有忌情至自生哀

晚興

去國猶能別逢人始欲愁不幹遮極目自是怯回頭布网收魚槮連筒下釣鉤誰初敎鮮食澤竭未能休

宿齊河

燭暗人初寂寒生夜向深潛魚聚沙窟墜鳥滑霜林稍作他方計初回萬里心還家只有夢更著曉寒侵別劉郎【魏衍注云宣義之壻六年之別先生喪母劉喪父故其詩哀甚】

一別已六載相逢有餘哀公私兩多事災病百相催無酒與君別有懷向誰開深知百里逺肯爲老夫來

趙巖

一市萬人聚四衝千里遙胡然不作邑兼自可成橋羣盜去無迹諸豪壓不驕由來天下事浮議易傾搖

雞籠鎭【入棣州界】

河市新經集雞籠舊得名初聞北人語意作故鄕聲客久艱難極情忘去就輕空虛仍廢忘何以慰諸生

除官【祕書省正字】

扶老趨嚴召徐行及聖時端能幾字正敢恨十年遲肯著金根謬寧辭乳嫗譏向來憂畏斷不盡鹿門期

送謝朝請赴蘇幕

好合同黃卷情親須【一作更】白頭胡然落丹墨不坐致公侯沙軟畱徐步【魏本作山合遮西顧塗上白字未注】潮回趂急流平生湖海興日夜逐行舟

欽聖憲肅皇后挽詞二首

二妃端協帝三後共興周決策天同力收功語不流權宜從殺禮末命尙深憂鬱鬱佳城閉終天配壽丘復辟先元約長年損積憂春移柏城仗仙去帝鄕遊徳並塗莘敏功臨馬鄧優千秋修古事車馬戒如流

欽慈皇后挽詞二首

二祧從孝祀五典載虞嬪顯號追先志陰功見後人承顏親不待罔極痛如新永有如椽筆光容可得陳靈嶽占佳气琳宮閟寶衣膺期【一作應祈】符寶歷錫號煥皇扉日月堯同數謳歌啟與歸傷心五云去不見六龍飛

大行皇太后挽詞二首

徳名三後並母道兩朝尊勇決髙千古危疑定一言先期還政事隆禮攺山園哀挽西郊道云愁晝亦昏扶日行黃道乘雲上紫微憂勞形末命恭儉見陳衣布徳開刑网和戎戢武威要知懷惠處行路涕交揮

追尊皇太后挽詞二首【欽慈】

彤管書陰敎皇圖載徳容漢宮先夢日代邸近乘龍喬嶽藏遺服靑門啟故封從今祠百世淸廟配商宗典冊尊徽號欽慈煥徳名終身聞舜慕歷月見堯生兵衞嚴天仗車輿轉帝城故匳脂澤在哀感倍皇情

王察院挽詞二首

施報終何在窮通共一空兩言成益友百代仰髙風終始無遺恨恩榮托至公不應埋直气防見吐長虹良貴官何與長年死不亡身須禦魑魅气已懾豺狼不盡胸中蘊猶堪地下郎豈惟吾道慶編簡亦輝光

舅氏新齋

堂因竹柏有花與歲時防欲作終年計長畱別眼看色侵杯酒重子熟落聲幹只有林園主相期耐歲寒

答王立之

每逢無可語暫阻卽相求解捲初增气開懷得寫憂昬煙宜帶雨風樹更添秋絕唱猶多和先衰怯【一作卻】後酬

和過田承君

寺古專宜僻居深自作幽興來寧憚逺句苦不緣愁逸气無前足虛懷不系舟逢人難晤語冒雨亦相求

山口

湖闊疑無地河回忽見山登臨聊自試衰疾致身閒四壁寧虞盜多方莫駐顏無風回逺笛有月待人還

次韻夜雨

暗雨來何急寒房客自醒驟看燈閃閃擬對竹靑靑聲到江幹盡風回葉上聽更長那得晚欹側想儀刑

晦日

人老時情薄春深花意微暄寒南北異風俗古今違卽事無同異旁觀有是非食蔬如許瘦飽肉未須肥

登城樓

城郭春容晚因行可當遊飛來雙蛺蝶自去一浮鷗峽崄山將合江平水卻流同來端興盡且爲小遲畱

奉賀陳聖子

合譜兒童歲爲僚一再秋初聞消息報已作別離憂急雪將無路寒江欲斷流相逢寧易得端爲小遲畱

和王子安至日三首

近節翻多事爲家不亦難老成須藥力愁絕向誰寛凍雨能妨夢朝霜故作寒衰顏心自了不待鏡中看物理有終極人情從往還陰陽消長際老疾去畱間申白徒懷惠巢由不買山更歌吾和汝風日稍侵顏晨起公私迫昏歸鳥雀催百年忙裏盡萬事醉間來竹雨深宜晚江梅半欲開風燈挑不焰寒火撥成灰

送張衡山

昔別靑衿子今爲白髮翁此行何日見多難向來同官事酣歌裏湖山秀句中風塵莫回首畱眼送歸鴻

除夜對酒贈少章

歲晚身何托燈前客未空半生憂患裏一夢有無中發短愁催白顏衰酒借紅我歌君起舞潦倒略相同

庚辰三月上旬登白門閒望

昔別子未仕人言詩有神預知河嶺阻不作往來頻剰喜今猶學湏知祿爲親五陵花滿眼作意莫禁春

送王君玉赴試

汝潁諸王后風流獨此人談鋒堅百戰筆力舉千鈞得士吾無愧多聞子未貧平生三學士相見定相親

奉送閻醇老推官

古今猶異俗鄒魯尙多儒簿領三年責雲霄一武趨數過忘潦倒惜別更斯須說與晁夫子今年錐也無

答李簿

老去才先盡春來酒屢空甘爲耕釣手畏作囁嚅翁與罪寧無說言詩新有功不堪湏野鶩似欲吐長虹

九月十三日出善利門

十載都城客孤身冒百艱一饑非死所萬里有生還去國吾何意歸田病不關共看霜白鬢似得半生閒

送章推官

從事有多譽還家能少畱持杯猶潁尾解纜卽沙頭好事今猶壯論文老自休風埃畱我老說與五湖秋

湖上晚歸寄詩友四首

髭發難藏老湖山穩寄身卻尋方外士招作社中人霜葉深於染秋花晚自春無人還有礙詩卷莫辭頻簔笠宜多病衣冠錯致身淸愁偏待客白髮解禁人江月深畱雪山梅借探春興從湖上發詩爲道人頻功名違壯志戒律負前身劉徳長欺客王融卻笑人殘年憎送歲病眼卻逢春杖屨知何向如公未厭頻紅綠羞明眼欹斜久病身年齡不待命湖海卻畱人防滴花間露新鮮柳上春情懷將底用詩外不須頻

寄答顏長道二首

薄命猶多難浮生未定居故人憂已矣千里問何如白髮羞明鏡靑燈怯細書不曽知史館何用索枯魚貧病憂居士雕虫累壯夫不能羞齒頰幸免葬江湖疲馬甘垂首遊鷹不應呼爲誰歸未得山水故鄕居

春晚遊寶云寺

繁杏靑猶小幽花落更香目隨雲雨斷恨與水風長螘子何緣鬭蜂兒有底忙山人能棄世遊子不思鄕

夏日書事

花絮隨風盡歡娛過眼空窮多詩有債愁極酒無功家在斜陽下人歸滿月中肝腸渾欲破魂夢更無窮

賀闗彥長生日二首

吉夢熊羆後名家韋杜旁風霜隨气節河漢借文章漢相功名晚周南徳化長欲申千歲祝願奉故人觴經術宜傳世淸明正得秋徳優髙士傳名重賦家流短袖妨妍舞靑衫負白頭待看靈壽杖扶出富民侯

錢塘寓居

山水如相識豪華異昔聞聲音隨地攺吳越到江分門閉蕭蕭雨風催緩緩云防隨麋鹿去長謝犬羊羣

寄寇荊山

曠士三年別荊山一顧中百千人欲死四六老能工脫帽頭應白求田意欲東口須論世事目已失飛鴻

還江山

夜夜滄洲夢歸心劇斾懸呼童買輕舸拂榻下平川遡浪潮如鬭淩風岸若牽江鄕厭回首行及楝花天

雜題二首

亂水交如綫羣山翠作屏寒輕春稍稍雪盡麥靑靑霜艸猶疑滑風林漸喜聽生涯鞍馬上歲月短長亭泥雪才通腳煙雲復結陰遲畱隨處處簾幕靜沈沈去鴈懷歸意來禽欲好音稍寛溝壑辱不憚二毛侵秋後五日應物無詩豈年志俱壯未解傷秋耶以詩挑之

伏盡暑猶壯秋生涼故遲蟬吟接逺響螢燭度深枝歲半身仍健年侵意自悲情知寇公子不作感秋詞

寄晁說之

閱世眞難記如君自不忘尙【一作向】於書太簡正以懶相妨共有還家樂終無卻老方莫須憂潦倒未許細商量

再贈寇司戶

仕宦諸儒底名成一戰中酒爲千日計詩費幾生功戲馬章臺下呼鷹上蔡東少年豪俠窟杵臼得梁鴻

鉅野泊觸事

蒲港牽絲直平湖墜鏡淸順流風借便防路雪初晴鳥度欲何向鷗來只自驚有行須快意安得易爲情

東阿

慟哭東阿縣傷心莫與論卻思當痛日敢望此身存舉目人將母回頭影弔魂更堪悲手足孤稚滿舩門

甲亭

峻壁亭臨水橫陂樹徹山兩河惟甲氏數柏共蒼顏隨意遊成適回舟月與還早知乘下澤不再結靑綸【音闗】

遊鵲山院

積石橫成嶺行楊密映門人聲隱林杪僧捨繞云根頓攝塵緣盡方知象教尊只因羊叔子名字與山存【南丰先生出守日常遊是院】

登鵲山

小試登山腳今年不用扶微微交濟濼歷歷數靑徐朴俗猶虞力安流尙禹謨終年聊一快吾病失醫盧【山因扁鵲而名】

別威徳寺

三宿城隈寺輕賫類老禪暫來眞偶爾適去更翛然笑別畱春塢行防下瀨舩此身猶斷梗飄泊且隨緣

雜題

春水漲湖田先尋滬瀆舩隔江爭問主入市不論錢味得蒓尢滑香因豉更便他年楝花落追憶漫流涎

和董判官寺居作

共作東州客同棲古寺深論交非有舊不見解相尋冷過淸明節悲生故國心此身隨所寄未足問升沈

贈白闍棃

缾錫倦西東歸來一榻空宗乘能自判文學更兼通講徹夜堂月定回枯樹風無從參淨社回首倦飛蓬

舒禦史太夫人挽詞

回合蔣山秀佳城去域中佩環無曉日蘋藻自春風斷髮人何在捐金事已空遂移男子孝更作直臣忠

和賈明叔秋晚見懷

陋巷少行迹故人車馬稀世情方汩沒吾道肯依違萬葉迎風脫孤云帶月歸獨憐髙義在猶肯問柴扉

望夫石

磧戍人何在秋霜志不移無言息嬀怨有淚舜娥悲山靜云盤髻江空月印眉誰將望逺意歌作送徵詩

夏杪

一室靑蕪長終朝靜不嘩聖賢開美酒子母破新綠篠初翻籜紅蕖稍薦花咄嗟功業晚覽照鬢初華

虞美人艸

幽艸黙通神舊題虞美人長言方度曲應節若翻身律呂聲相應雲龍气自親無情猶感防不獨在君臣沈道院有水墨壁畫奇筆也惜其窮年無賞之者賈明叔請餘同賦

壁間水墨畫爲爾拂塵埃艸樹精神出溪山气勢回路從沙嘴斷人自渡頭來莫怪知音少牙匣不開

同蘇不疑避暑法【闕】寺

酷暑不可處相將尋晝涼淸談廕廣廈甘寢就方牀蓮剝明珠滑浮紺玉香因知北牕臥自信出羲皇

和彥詹題逺軒

開牕得逺意興出杳防間芳艸日邊路片雲天外山好花和露斸修竹夾藤刪每許南鄰伴時來一寄顏

寄君玉

不見紫霄翁侵尋鬢已蓬倦遊鄕域異歸夢夙宵同愛酒貧應甚吟詩老更工淸時公道在未足嘆途窮

次韻遊花洞

逺洞容徐步繁英故壓枝錦衾堆襞積春事向離披作意眞成誤尋芳似較遲預爲來歲約及早共瑤巵

夜坐有懷【一作秋懷】

瑣瑣重門閉蕭蕭一再更【一作稍稍昏煙集咚咚一再更】短檠昏細字髙枕笑【一作忘】平生來鴈防身早【一作妨身健】秋陽換眼明已須甘酒力不用占時名【一作永言鄰里舊心肯向人傾】

送張芝卿

相逢已偶爾告別更蒼然離合驚時換行藏乃世緣君無學幹祿我亦賦歸田泗水秋山外長安夕照邊

行次舊縣寄立之

歲晚方奔命春期作過賓逢君爲地主顧我拙謀身官是三年客情緣一日親將身隨斗食應作未歸人

送晁奉議髙郵判官

公族仍前輩都城早與遊士窮須祿食才大豈身謀雪嶺無歸鳥冰河有去舟平生湖海意不爲有魚畱

獨坐

文章平日事風竹暮年須衰疾懸知此霜毛不更除一丘吾欲往百畝有如無魑魅須遊子乾坤著腐儒扣門聞啄木勸酒有提壺門逕無行迹秋來不遣鋤

和黃充實石橊花

春去花隨盡紅橊暖欲然後時何所恨處獨不祈憐葉葉自相偶重重久更鮮流珠沾暑雨攺色淡朝煙著子專寒酒移根擅化權愧非無價手刻畫竟難傳

和黃預久雨

甲子仍逢夏連朝雨腳垂黒云甲駐鐵騎冷官馳映日還防霧懸麻卻散絲頽墻通犬豕破柱出蛟螭野潤風光秀涼生枕席宜撥雲開日月噀井出虹蜺貧可畱須防恩當記扊扅蒼頭行冒雨赤腳出衝泥詩好聲生吻書工手著胝衰年得佳句懷抱頓能移

同道士錢冷然尋澗水源

曉領黃冠子步尋東澗源施笻探淸淺垂手弄潺湲岸閣殘花片槎畱舊漲痕鳯潛丹穴防龍臥古潭渾修竹靑垂防長蘿翠可捫忽驚穿藥圃不覺到云根嶝外看飛鳥崖邊見飲猿援琴寫山水布席坐蘭蓀白石支棊局靑沙借酒尊醉歌歸路穩洞口月黃昏

五言賀雨

六月鄞江旱焦勞刺史憂戴星趨洞府踏月叩龍湫引咎靑章設爲壇古法修山川將爾徧牲幣豈吾畱帝意玆回眷神聰俯應求油云潛感召靈雨忽滂流急勢朝翻幕寒聲莫咽溝餘波平浦嶼翠色蔽田疇池閣消殘暑閭閻慶有秋邦民無以謝惟起載途謳

後山集卷五

欽定四庫全書

後山集卷六

宋陳師道撰詩

九日寄秦覯

疾風回雨水明霞沙步叢祠欲暮鵶九日淸樽欺白髮十年爲客負黃花登髙懷逺心如在向老逢辰意有加淮海少年天下士可能無地落烏紗

次韻李節推九日登南山

平林廣野騎臺荒山寺鳴鐘報夕陽人事自生今日意寒花只作去年香巾欹更覺霜侵鬢語妙何妨石作腸落木無邊江不盡此身此日更須忙

送趙教授

束髮相看到白頭了知公鬢不勝憂可堪親老須三釜又看儒冠忍一羞平世功名須晚節向來旬月取封侯北州豪傑知誰健乞我黃淤十里秋

贈歐陽叔弼

早知汝穎多能事晚以詩書托下僚大府禮容寛懶慢故家文物尙嫖姚只將憂患供談笑敢望功言答聖朝歲歷四三仍此地家餘五一見今朝

徐氏閒軒

倦遊梁楚愛吾廬老寄山林孰與娯想見杖藜臨過鳥更能赤手縛於莬君寧平世輕三釡我亦東原有一區擬買嬋娟作歸計可無堆玉斗量珠

送蘇迨

胸中歷歷著千年筆下源源赴百川眞宇飄揚今有種淸談絕倒古無傳出塵解悟多爲路隨世功名小著鞭白首相逢恐無日幾時書札到林泉

次韻蘇公督兩歐陽詩

吟聲正可候虫鳴酒面猶須作老兵豈有文章妨要務孰知詩律自前生向來懷璧眞成罪未必含光不屢驚血指汗顏終縮手此懷端復向誰傾

送趙承議

先生隱徳世難名晚見諸孫也自成潁水向來須好句道山今日有宗英林湖更覺追隨盡巾帽猶堪語笑傾勤苦讀書終不補未須墻角棄長檠

寄李學士

眼看遊舊半東都五歲曾無一紙書平日齊名多早達莫年同國未情疎稍尋東剎論玆事賴有西方托後車說與杜郎須著便不應濠上始知魚

寄侍讀蘇尙書

六月西湖早得秋二年歸思與遲畱一時賓客余枚叟在處兒童說細侯經國向來須老手有懷何必到壺頭遙知丹地開黃卷解記淸波沒白鷗

寄亳州林待制

湖海相望闕寄聲雲林過雨未全晴靑衫作吏非前日白首論文笑後生似聽兒童迎五馬稍修書札問專城自聞苦李防莊句不復人間世後名

寄送定州蘇尙書

初聞簡防侍前旒又見衣冠送作州北府時淸惟可飲西山气爽更宜秋功名不朽聊通袖海道無違具一舟枉讀平生三萬卷貂蟬當復自兜鍪

答晁以道

轉走東南復帝城故人相見眼偏明十年作吏仍糊口兩地爲鄰闕寄聲冷眼尙堪看細字白頭寧復要時名孰知範叔寒知此未覺嚴公有故情

別黃徐州

姓名曾落薦書中刻畫無鹽自不工一日虛聲滿天下十年從事得途窮白頭未覺功名晚靑眼常防今昔同衰疾久爲今日別數行老淚灑西風

次韻春懷

老形已具臂膝痛春事無多櫻筍來敗絮不溫生蟣虱大杯覆酒著塵埃衰年此日常爲客舊國當時只廢臺河嶺尙堪供極目少年爲句未須哀

東山謁外大父墓

土山宛轉屈蒼龍下有槃槃蓋世翁萬木刺天元自直叢篁侵道更須東百年富貴今誰見一代功名托至公少日拊頭期類我暮年垂淚向西風

次韻晁無斁冬夜見寄

寒冷硯欲生塵短枕長衾卻自親老子形骸從薄暮先生意气尙靑春覆杯不待回丹頰危坐猶能作直身城郭山林兩無得莫年當復幾霑巾

寄提刑李學士

石渠金馬靑雲上東裏西門濟水邊上冢過家眞樂事平時持節富當年成家舊學諸儒問脫手新詩萬口傳範叔一寒今若此相逢猶得故人憐

寄杜擇之【杜寄惠近詩】

詩家兩杜昔無鄰文采風流【一作傳家】世有人疾置送詩驚老醜坐曹得句自淸新興來不假江山助目過渾如艸木春農馬智專吾不讓衡陽紙貴子能頻

次韻晁無斁春懷

城郭朝陽散積陰郊原注目日靑深年衰鷗鷺如今是夢斷邯鄲何處尋語鵲飛烏春稍稍重簾深院晚沈沈不辭杖屨衝泥雪未有瓊琚報好音

寄晁無斁

稍聽春鳥語丁寧又見官池出斷冰雪後踏靑誰與共花間著語老猶能笑談莫倦尋常聽山院終同一再登今日已知他日恨搶楡況得及飛騰

次韻夏日

江上雙峯一艸堂門閒心靜自淸涼詩書發冢功名薄麋鹿同羣歲月長句裏江山徒指顧舌端幽眇致張皇莫欺九尺須眉白解醉佳人錦瑟傍

送杜擇之

兩父論詩伯仲間去思今識謝家安曠懷亦苦中年別歸翼仍愁行路難四壁未堪風雨夕百圍已試雪霜寒欲逃富貴疑無地千丈竿頭試手看

楊夫人挽詞【晁無咎母】

初說南奔道路長湖邊丹旐已飛揚百年積慶鐘連璧十念収功到淨方絳幔【一作帳】未經觀宋母緑衣猶記識黃裳欲圖不朽須詮載今代誰堪著石章

桓山

平江如抱貫秦洪雙嶺馳來欲並雄是物皆爲萬世計闔棺猶有一朝窮林巒特起終烏有美惡千年竟不空尙有風流羊叔子稍經湔洗與淸風【有東坡記刻石】

答顏生

煩君臨問我何堪剩欲從君十日談老退不應稱敏防顏蒼寧復借紅酣世間公器無多取句裏宗風卻飽參陋巷逺孫還好學未容光祿擅東南

送劉主簿【義仲字壯輿】

平生師友豫章公矻矻談君口不空半面相看吾已了連城增價子何窮三千奏牘諸儒上四百庵寮一歲中二父風流皆可繼謗禪排道不須同

和顏生同遊南山

竹杖芒鞋取次行琳瑯觸目路人驚當年此日仍爲客病目今來喜再明筋力尙堪供是事登臨那得總無情已知名世徒爲爾不復緣渠太瘦生

和魏衍同遊阻風

舊說東風未世情不應作意斷人行絕須一怒催新句更可多憂促短生勝日著忙端取怪妙年得此未須驚懸知出處非吾事巳復星河爛熳晴

和魏衍同登快哉亭

經時不出此同臨小徑新摧艸舊侵欲傍江山看日落不堪花鳥已春深來牛去馬中年眼朗月淸風萬里心故著連峯當極目回看幽徑繞雙林

和三日

苦遭年少彊追陪病眼看花更覆杯夾防萬人傾國出淸江一注兩山開遊人欲盡驚鷗下晚日猶須惡雨催更恐明年有離別折花臨水共徘徊

答魏衍惠朱櫻

開門先得故人書稍喜提攜起覆盂得句有誰知我在嘗新此日賴吾徒傾籃的皪霑朝露出袖熒煌得寶珠防薦瑛盤驚一座莧腸藜口未良圖

和黃預病起

似聞藥病已投機牛鬭蛇妖頓覺非李賀固知當得疾沈侯可更不勝衣驚逢白璧山千仞防見黃金帶十圍只信詩書端作祟孰知糠覈亦能肥

和黃預感懷

壁立無堪佐子貧謾修簡牒效慇懃起臨月鏡看生意臥向晴檐共白雲逸气不應供潦倒劇談脫或致紛紜但令蘇晉禪妨醉不患何山病破葷

寄泰州曾侍郎【肇】

八年門第故違離千里河山費夢思淮海風濤【一作流】眞有道麒麟圖畫豈無時今朝有客傳河尹是處逢人說項斯三徑未成心已具世間惟有白鷗知

答顏生見寄

闕然車馬不聞音行路艱危已備更問捨求田眞得計臨流據石有餘淸江山滿目開新捲韋杜諸人得細評閒處著身容我老忙中見記識君情

和黃預七夕

盈盈一水不斯須經歲相過自作【一作固自】疎坐待翔禽報佳防徑須飛雨洗香車超騰水部陳篇上收拾愚溪作賦余信有神仙足官府我寧辛苦守殘書

贈鄭戶部

十載歸來遼海東江山如舊裏閭空時平未覺身難遇學贍依然說不窮著繡晝行眞細事下車磬折得深聖朝未有徐州相剰作功名跨數公【世稱靑州王相濮州李相而吾州自開國至今才有劉李二公爲執政爾】

九日不出魏衍見過

九日登臨迫閉藏老懷無限自淒涼山頭落防風流絕壁面稱詩語笑香【南山有二謝詩石】衝肯來尋此老拂牀聊待熟黃粱獨無尊酒爲君壽正使秋花未肯黃【是日無菊】

次韻何子溫祈晴二首

夜半風回雨腳收萬家和气與雲遊【一作浮】蕭條寒巷荒三徑突兀晴空聳二樓勝日登臨輕一醉下鄕昏墊肯同憂江空峽響魚龍冷【一作落】盡放靑靑極目秋

九虎當關信不傳燒煙才上已回天驅除霧還朝【一作晴】日畜縮濤波復二川奪目光華開秀句堆場槁稭驗丰年從今更上中和頌少費將軍九萬牋

送王元均貶衡州兼寄元龍二首

先生英气蓋區中命與仇謀得老窮又見長身有家法可辭短簿怒吾公石頭路滑行能速宣室歸來語未終宛洛風塵莫回首直須畱眼送歸鴻

先生秀句滿天東二子緣渠再得窮詩禮向來堪發冢孫劉能使不爲公炎方瘴癘避軒豁故國山河開始終傳語元龍要相識江湖春動有來鴻【元龍亦謫金陵】

次韻黃生

入竹投夜有聲似違殘臘作初正三更爽气侵危坐萬里回風逼發生呵筆小吟撩我老閉門髙臥見君情只今剰作驚人句頗覺吟邊意未平

雪後

送往開新雪又晴故畱臘白待春靑稍回松色伸梅怨並得朝看與夜聽已覺庭泥生馬【一作鳥】迹遽修田事帶朝星莫年功力歸持律不是騷人故獨醒

送詹司業

學捨論交二十年白頭相對固依然才難孰爲吾君惜果滿寧容我輩先熟路長驅聊緩步百全一發不虛故懷未盡還成別飽慣人間不更憐

寄亳州何郎中二首

西南日下共浮雲人事離羣喜勸分已度城陰先得句不應從俗未忘葷松篁有節元宜晚桃李無蹊只自薰欲入帝城須帝力且尋詩社著詩勲

西原追送未成旬赫赫傳聲已迫人剰欲鈔詩寄來使尙能拂席致嘉賓孰知簡易歸劉向誰使循良作冦恂他日入東專一壑少畱餘地許爲鄰

寄答泰州曾侍郎

千里馳詩慰別離詩來吟詠轉悲思靜中取適庸非計林下相從防有時生理只今那得說交情從昔見於斯含毫欲下還休去懷抱何由得細知

送提刑李學士移使東路

襟抱從前相向開倡酬於此未多陪身更寵辱談彌勝路別東西意自哀隱幾忘言終不近白頭靑簡兩相催孰知衰老難爲別聲問應須續續來

隱者郊居

髙齋繚繞度雙溝老气軒昂蓋九州不爲江山開悒怏正緣風味得淹畱招攜好客供談笑拆補新詩擬獻酬小摘自鋤稀菜甲旁觀虛作不堪憂

寄襄州程大夫

中年爲吏晚專城不獨身榮府亦榮江漢風流見羊杜相門經術有韋平十年一別音書絕萬里相看骨肉情今代龎公入城府定將懸榻與逢迎

送檢法趙奉議

三歲公門不屢過作牋時得問如何及玆去去翻爲恨向使常常肯謂多勇鋭閉房猶著酒切深疾惡反傷和贈言竊取仁人號善聽君居長者科

送建州鄭戶部

淸江畫舸照新晴鐃皷喧喧聒市鳴昔日布衣今著繡他年鶴化只空城還朝不待三年最得郡何妨萬里行歲祿二千親八十世間誰有此時榮

奉陪趙大夫遊柏山

後水喧江落渾黃晚云障日作微涼笙歌聲裏旌旗動羅綺叢中語笑香勸相秋郊開稔熟摩挲苔壁弔荒亡風流一代今山簡有底尊前著葛彊

寄曹州晁大夫

東方千騎貴當年白髮居頭也自賢肯費精神修客主稍回功譽入章篇虛名不救空【一作饑】腸厄晚歲仍遭末疾纒死去不爲天下惜鏡中當有故人憐

送馮翊朱令

三楚風流信有人先聲今已徹咸秦寧爲雞口官無小欲試牛刀久要新細肋臥沙勤下筯長芒刺眼莫霑唇山西【一作西州】豪傑知吾老爲說猶堪舉萬鈞

送孝忠落解南歸【孝忠後山兄子】

妙年失手未須恨白璧深藏可自姸短髮我今能種種晚妝他日看娟娟千金市帚寧論價萬戶分封信有年淸白傳家有如此歸途寒盡不畱錢

寄單州張朝請

平生天上張公子尙記門間半面人聲烈與風來不盡音書無使去難頻一言悟主心猶壯百巧成窮發自新聞說監河收貸粟定傾東海活窮鱗

和趙大夫鹿鳴燕集

趙侯詩律近風騷雅意推賢答聖朝鴻鴈著行過渭水鳳凰覽徳下虞韶三千著籍今爲盛九萬論程不作遙不讀世書談世事臥看君自致靑霄

和朱智叔鹿鳴席上

三楚風流秀士林英詞從昔動修門充庭初識蒼龍礎賜醴行霑白獸樽已上薦書輕一鶚更憑詩力化羣鯤千年遼鶴空城郭誰見朱公有異孫【漢大司空朱浮蕭人也】

酬智叔見贈

老去斯文不更論卻因夫子話師門淸談不待傾三語勝日何知共一樽逐北我方塡坎井圖南誰得料鵬鯤過逢爲說侯芭在臥楫生衣犢有孫

再酬

鄕裏衣冠不絕人近天尺五隻淸門論文正可簪雙筆澆舌行看賜上樽瓊玖每防先木李蜩鳩方共笑飛鯤固知賢傑當傳世下裏朱陳亦有孫

敬酬智叔三賜之辱兼戲楊理曹二首

龍爭虎據竟成塵只有靑樓與白門【靑樓謂燕子樓也】令宰才髙先得句使君情重數開樽江山故國難畱鶴科斗荒池可著鯤直使頷須渾作白未應投鑷愧諸孫【智叔有嘆白髮詩】

險韻廋詞費討論眞持布皷過雷門更看九日臺頭句未用三人月下樽鏡裏黃花明白髮海邊赤腳踏長鯤從來相戒莫打鴨可打鴛鴦最後孫

酬智叔見戲二首

百念皆空習尙存稍修香火踏空門槌腰摩腹非春事割愛投閒覆上樽白髮情多猶可染【來詩有白髮之嘆】驂鸞興盡卻乘鯤上界紛紛足官府也容河鼓過天孫

花風葉未宜春私柳官渠白下門每度淸溪嘲短髮時容使席近芳樽雄蜂雌蝶元非偶野馬遊塵不佐鯤若許成功當封賞【事具李待制席上篇】請看子子與孫孫

寄題披雲樓

使君髙防答淸秋增飾披云作勝遊九日再逢堪一笑終朝百過更深憂落霞孤鶩知才盡疎防云怯語遒賓主縱賢終少在只今未可壓黃樓

早起

鄰雞接響作三鳴殘防連聲殺五更寒气挾霜侵敗絮賓鴻將子度微明有家無食惟【一作違】髙枕百巧千窮只短檠翰墨日疎身日逺世間安得尙虛名

和黃充小雪

度臘侵春亦未遲紛紛款款意猶微霑衣帶潤【一作自濕】元無見著物還消不待晞賸欲打牕連夜聽未須迷鴈斷行飛老來才盡無新語只欲煩君急手揮

和範教授同遊桓山

送客尋山已自仙行談坐笑復忘年平郊走馬斜陽裏破屋傳杯積水邊洗壁畱名題歲月【一作題名畱歲月】登髙著句記山川風流幕下諸公子縮手吟邊更覺賢

春懷示鄰里

斷墻著蝸成字老屋無僧燕作家剰欲出門追語笑卻嫌歸鬢著塵沙風翻蛛网開三面雷動峯窠趂兩衙屢失南鄰春事約只今容有未開花

和冦十一晚登白門

重門傑觀屹相望表裏山河自一方小市張燈歸意動輕衫當戶晚風長孤臣白首逢新政遊子靑春見故鄕富貴本非吾輩事江湖安得更相忘

再和冦十一二首

南山樓觀插穹蒼林杪靑燈出上方形勝自如諸老逝功名隨盡二流長馬遊從昔哀吾老王粲當年賦異鄕少日幼心今淨盡多生綺語未全忘

與世相違孰自量資身無防謾多方逢塲作戲眞呈拙誤筆成蠅豈所長名字不歸靑史筆形容終老白雲鄕何【一作可】須五斗輕千里賴有斯人未肯忘

和李使君九日登戲馬臺

登髙能賦屬吾儕不用傳杯擊鉢催九日風光堪落帽中年懷抱更登臺江山信美因人勝茰菊逢辰滿意開二謝風流今復見千年畱句待公來

後山集卷六

欽定四庫全書

後山集卷七

宋陳師道撰詩

與冦趙約丁塘看花冦以疾不赴有詩次其韻

早年學苦斷過從晚歲逢春意未窮欲共元劉爭著語不堪姚魏已隨風坐無上客席虛左贈有英詞嚢不空障日長須釣竿手歸來無計駐靑驄

寄冦十一

鄰里相望信不通時因得句寄怱怱畫樓著燕春風裏楊栁藏鴉白下東度日守驚節換經旬無使覺門空錦囊佳麗鄰徐庾賸欲同君賦惱公

和酬魏衍

闕然聲問略相同百里之間一水通春興多多髙紙價離懷一一逐歸鴻不憂寒餓成吾老稍喜朝廷記此公夢每見君心巳了不因新句覺情東

上趙使君

老气崢嶸蓋九州治聲騰湧逐雙流向來置醴防殊遇此日彈冠愧少畱千里山連環故國中秋月好傍黃樓不應爲米輕鄕裏定復還從馬少遊

送鄭祠部

持節還家未白頭有親八十更何求又隨急詔朝天去不爲寒鄕盡歲畱四著儒冠甘送老數經奇運得銷憂擬登碣石臨朝日浩蕩滄溟沒白鷗

拱翠堂【蕭邑富人竇惇禮卽泉山作此堂規制宏麗無咎作記】

千年茅竹蔽幽奇一日堂成四海知便有文公來作記尙須我輩與題詩至人但有經行處寶蓋仍存朽老枝能事向來非促迫經年安得便嫌遲

贈田從先

衣冠魯國動成羣憂患相從只有君落筆如流寧蹈襲行前應敵卻紛紜愧非伏老成和伯喜有侯芭守子云意气有餘功用少相望千里定能勤

寄單州呂侍講【希哲】

往時三呂共修途擬上靑雲近玉除中道勒回奔電足今年還直邇英廬縱談尙記華嚴夜枉道難隨刺史車遣興寛爲七字語尋人【一作逢人】聊代一行書

寄沛縣姜承議【姜乃潛之孫以捕冦攺官預作隱居自號金城居士】

平生魯國老先生晚見諸郎識老成怪有武功防寵錫果緣陰徳貫神明金池已作歸田計玉版方書濟物情百里饑寒獨顏闔【顏闔謂魏衍】忍令一物不敷榮

宿柴城

臥埋塵葉走風煙齒豁頭童不計年起倒不供聊應俗髙低莫可只隨緣通通逺鼓三行夜隱隱平湖四接天枕底濤波篷上雨故將羇旅【一作老】到愁邊

題王平甫帖

早聞英气擅家聲晚得諸郎識老成可恨治朝無此老卻嫌晚進不同生足知落筆千言疾尙想揮毫一坐傾未信哲人窮五字二難還復以詩鳴

和張奉議贈舅氏龎大夫

朝下公門不曳裾身寛心逺等林居傳家聲烈三公後貯腹平生萬卷余藤架倚春聽語鳥石池迎日數遊魚人言酷似牢之舅未有新詩錦不如

和舅氏公退言懷

追陪彊韻愧難過應接前聞覺未多盛禮每虛摩詰席舊詞猶可雪兒歌手開新徑延徐步眼趂髙梧上碧蘿風入懷泥滿眼時須好語滌煩屙

和吳子副智海齋集

法筵應供賴三車堆案抽身輟算沙破【一作度】暑好風開樂國脫塵新句散餘霞僧匳手汗空畱迹佛幾堆紅拂委花客捨黃粱應未熟且容秋蝶夢南華

上晁主客【時與無咎對酒及門而閽者辭焉】

兩疏父子共含香不獨家榮國有光賸欲展懷因問疾孰知相對只銜觴年侵身要兼人健節近花須滿意黃從昔竹林須小阮只今未可棄山王

贈石先生

多方作計老如期有疾交攻遽得衰晚有勝緣逢異士生須快意闕前知迫人鬢頷紛紛白臨事回迂種種遲分我刀圭容不死他年鶴馭得追隨

送晁無咎出守蒲中

一麾出守自多奇四十專城古亦稀解榻坐談無我輩鋪筵踏舞欠崔徽的桃作劇聊同俗遇事當前莫後幾聖世急才常患少【神宗禦筆曰治世常患難得人才】棧羊篩酒待公歸

送歐陽叔弼知蔡州

潁陰爲別悔怱怱十載相望信不通晚遇聖朝收放逸旋遭官禁限西東又爲太守專淮右賸喜郎君類若翁梅栁作新詩興動可令千里不同風

送晁堯民守徐

中年爲別不堪憂束髮登門到白頭南省望郎仍國士東方千騎更吾州彭翁老壽終遺骨燕子飛來只故樓知已難逢身易老煩公置醴我歸休

送王定國通判河南

孤身十載客都城白社雙林諱姓名授館不爲他日計解衣眞出故人情翹材必定延枚叟宣室終須記賈生萬里歸來發如漆了知句法更新淸

寄文潛無咎少遊三學士

北來消息不眞傳南渡相忘更記年湖海一舟須此老蓬瀛萬丈自飛仙數臨黃卷聊遮眼穩上靑雲小著鞭李杜齊名吾豈敢晚風無樹不鳴蟬

連日大雪以疾作不出聞蘇公與徳麟同登女郎臺

掠地衝風敵萬人蔽天密雪幾微塵漫山塞壑疑無地投隙穿帷巧致身晚積讀書今巳老閉門髙臥不緣貧遙知更上湖邊寺一笑潛回萬室春【是日賜柴米】

立春

馬蹄殘雪未成塵梅子梢頭巳著春巧勝向人眞柰老衰顏從俗不宜新髙門肯送靑絲菜下裏誰思白髮人共學少年天下士獨能濡濕轍中鱗

贈王聿修商子常二首

欲作新詩挑兩公含毫不下思先窮貪逢大敵能無懼彊畫修眉每未工長病忍狂妨痛飲晚雲朝雨滯晴空正須好句畱春住可使風飄萬防紅

朱櫻靑子已嘗新白帢黃衫見未頻載酒對棊無俗士閉門髙枕有閒人有底百年須薄祿相看一笑卻關身肯畱惡客開家釀驚坐何人更姓陳

次韻敬酬元弼三兄

冥冥雨力及時來冉冉春光作意回白髮尙堪供語笑靑衫不惜著風埃林廬要自家家到尊酒寧辭日日開只恐未便文字飲人間無夢到陽臺

和賈耘老春晚

縈縈褭褭幾絲飛橊葉千燈照晚暉紫翠園林鶯欲懶黃昏簾幕燕初歸花明西苑將迎幸艸緑平原正打圍一臥海城春又晚不妨閒處得眞機

次韻冦秀才寄下邳家兄

少共千憂老一官中間毀譽兩茫然去畱有命眞如此俯仰從人卻未然故著江山供極目正將彊健入新年驚逢小杜風流勝信有衣冠不乏賢

賀文潛

飛騰無那髙詹事奔軼難甘杜拾遺釋梵不爲寧顧計公侯有命卻隨宜且畱陳迹來韓愈不用逢人說項斯富貴風聲眞兩得窮人從此不因詩

送章氏兄弟兼寄金山寧禪師

末塗一過馬羣空老眼雙瞻碣石鴻固有江東兼渭北其如明月與淸風一官羈絆吾堪老萬里嫖姚子未窮寄語此時懷馬祖叩門何日許龎公

寄曾公權

超世功名子有憑過人材藝我何曾詩書忘廢難支敵門館光華卻再登捐棄妻兒逃世累埽除須鬢伴禪僧待君持節東南日試問當年杜伯升【蘇子瞻通禪師詩云欲識當年杜伯升飄然雲水一孤僧】

次韻關子容湖上晚飲

風樹吹花落四鄰暮雲將雨作催人旋傾美酒畱連客急作新詩報答春試傍淸湖看鬢髮莫辭行樂費金銀如今歸去還髙臥更問風光有幾旬

和休文至自新安

無成底事到天涯重見春工換栁枝歷盡江山苦行役歸來風雨過花時驅馳共厭人間世險阻時聞別後詩獨有窮愁銷未盡一番相見一伸眉

酬應物見戲

扣門賞竹任推排興盡歸舟挽不回平世山林成偃蹇新年詞句得參陪醒心正賴揮毫疾誤筆仍煩送喜來書省不應須乳媼【何承天老爲著作而同官皆少年目爲乳媼來詩有館殿之句】一時除目盡英才【近除祕書正字皆天下之選】

城南

白下官楊小弄黃騎臺南路綠無央含紅破白連連好度水吹香故故長蹲滑踏靑穿馬耳轉危緣險出羊腸熟知南杜風流在預怯排門有斷章

次韻楊內翰贈諸進士

一官歸老豈嘉賓喜見羣材入選掄學變古今人得意化行梁楚俗還醇士防餘勇天同力詩度淸秋物再新勉作功名收善頌徑從平地據通津

次韻冦司戶春懷

諱窮懷祿得辭勞腰折低頭不復髙夢幻更堪追鳥迹去來何有拔牛毛依違玩世從君好叱吒生風蓋代豪聞說妙年心尙在忍看花絮受風飄

陳詢秀才歸徐

千里相從愧子心未堪歸路馬駸駸更能作意憐衰病肯復【一作後】重來道古今三歲有期看一舉百年聊待到千尋行逢淨社論余習爲說登臨久廢吟

登彭祖樓

城上危樓江上城風流千載擅佳名水兼汴泗浮天濶山入靑齊煥眼明喬木下泉余故國黃鸝白鳥解人情須知壯士多秋思不露文章世巳驚

寄子開

致君意气日方中許國精誠月貫虹一代英豪出門第當時毀譽豈窮通風流身致羲皇上日夜心隨汳洛東從使少年輕我輩只畱顏面對吾公

寄徐吉父學士

臥龍山上摘黃花曾共西風醉帽斜當日已應天下樂無人傳入畫圖誇低頭彊笑今何似多病難堪懶自嗟聞道承明方厭直幾時來伴訪山家

和南丰先生西遊之作

孤云秀壁共崔嵬倚壁看云足懶回睡眼賸緣寒緑洗醉頭彊爲好峯擡山僧煮茗畱寛坐寺板題名卜再來有愧野人能自在塵樊束縛久低徊

和南丰先生出山之作

側徑籃舁兩眼明出山猶帶骨毛淸白雲笑我還多事流水隨人合有情不及鳥飛渾自在羨他僧住便平生未能與世全無意起爲蒼生試一鳴

和張次道再遊翠巖之作

去歲尋山有舊題重來似與故人期回巒俯仰如迎客流水喧鳴擬索詩嶺路依危通鳥過吾身趂健白雲隨自憐久快屠門嚼欲住安能久茹芝

初到錦城

溪繞層巒路繞溪飛梁相接掛晴霓山川王气今何有巖谷靈蹤昔未躋十里松篁參羽仗半天樓閣倚云梯勝遊欲盡無窮目未到桃源客已迷

何復教授以事待理

負俗寧能累哲人昔賢由此致功名驥收鹽阪車前足琴得焦桐防下聲三獻荊山時未識一鳴齊鳥眾方驚傳聞下詔搜遺逸勸講方思用老成

和富中容朝散值感懷

節物驚心懶復嗟樽中酒盡復誰賒風撩腳俄成陣雪閣雲頭欲結花萬里可堪長作客一年將盡未還家自憐落落終難合白首詩書謾五車

謝贇闍梨見訪

好在談經老上人衝風踏雪到江濱百篇出篋自新得一鉢隨身依舊貧終歲杜門逃俗士爲師設榻對修筠蒲團藜杖焚香坐此意此時無防塵

和蒲左丞有美堂座上觀雪二首

髙牙大纛晚登山捲帳飛觴不避寒十二玉樓橫閣道三千鐵甲壯師幹封條巳驗遺蝗化平隴寧虞宿麥干預喜丰年惟太守旋追賓從促杯盤

破曉初驚失舊山瑤臺化出坐中寒江心凍合愁蛟蜃匣裏冰生吼莫幹門閉洛陽人迹絕指穿東郭履痕幹鳳池不比梁園客咳唾珠璣落玉盤

和秦太虛湖上野步

晚風疎日乍相親黯黯輕寒拂拂春觸目漸隨紅蕋亂經年不見緑條新寧論白黒人間世懶復雌黃紙上塵十里松陰窮野步暫時畱得自由身

和沈世卿推官見寄

倦看世態久低徊且置窮通近酒杯未忍一身閒處著暫容雙眼醉時開爲呼阿武扶頭起擬與山公倒載回好在東籬舊時菊無心凖擬白衣來

和劉元樂月夜寄賈耘老

胡牀欲上庾公樓那復周南嘆滯畱皓魄光連鮫室午疎星冷浸洞庭秋錦袍有興思姑孰桃楫無心問莫愁喚取長江來入社不勞牛渚問行舟

酬呂明父學士

當日功名指顧收一言悟主遇千秋去登霄漢如平地歸到雲山尙黒頭解組行參蓮社客揮金坐揖醉鄕侯謝公不爲蒼生起擁鼻重來可自由

送傅子正宣義

漸漸烏竿五兩輕一帆秋色下江濱請纓北闕非無意捧檄南州且爲親神驥解韁天上足風鵬搖翮日邊身歸途瞇眼塵沙惡夢想西湖十里春

和元樂銷暑樓曉望

繞郭溪山接四鄰身輕步躡一梯云圖南羽翮摶空見倚北光芒入夜分蕪沒池臺余故事風流人物想前聞翛然便欲思招隱猿鶴還應怨舊羣

和寄朱文中

仰髙當日誦成規想見風流盛一時魯國故知臧有後孔庭早見鯉能詩侵尋末路同傾蓋邂逅淸談爲解頤願借湖山容膝地爲令松菊寄吾衰

和王明之見寄

末路相逢首重回紫芝眉宇向人開老來惟有風情在事去空憐歲月催憔悴不堪臨楚澤棲遲無路上燕臺少陵肺病疎杯斚想負花前載酒來

和酬施和叟宣徳

山陰傾蓋兩綢繆十載重來鬢已秋往事侵尋如昨日故人牢落半滄洲流離道路生涯拙蕪沒田園歲計休久要尙憐君子在爲言雞黍亦遲畱

呂使君生日

司漏淩晨報曉籖曈曈赫日上重檐良辰已應純乾防吉夢先符大卜占棣蕚同時升紫禁棠陰由此駐彤襜一杯欲助邦人禱願借黃堂壽斚添

送澤之過維揚

夢裏揚州十載間靑樓陳迹故依然袍爭爛錦催詩筆雨濺明珠落酒船顧我老無騎鶴興羨君行及看花天囊中繡句歸應滿不負韋郎五色牋

和和叟第課還自都下

靑雲直上馬如龍來往泠然若禦風髙步只應天咫尺舊遊寧寄浙西東升沈道路從今異邂逅比鄰此日同相見可堪懷抱冷需君健語破樊籠

和和叟梅花

百卉前頭第一芳低臨粉水浸寒光【漢房陵有粉水】捲簾初認云猶凍逆鼻渾疑雪亦香鼎實自應終有待天眞不假更勻妝江南望斷無來使且伴詩翁入醉鄕

再到錢塘呈防宗伯益

負笈重來感舊遊流年衰鬢兩經秋湖山依舊渾相識風月愁人不自由尙有故交重冷榻可堪歸夢到滄洲誰憐壯志空凋落百鏈今爲繞指柔

簡楊安國

侯門誰預識馮驩歲晚寧知範叔寒傾蓋尙憐吾道在立談相信古人難開懷磊落無城府握手侵尋出肺肝共許異時終此去滿冠塵土待君彈

簡李伯益

虀鹽度歲每無餘垂槖東歸口未糊貧裏交遊新斷絕老來光景半消除時情視我門前雀人好看君屋上烏尙喜敝廬連蔣徑願求佳句遞髯奴

九日無酒書呈漕使韓伯修大夫

老大悲傷節物催酒腸枯涸壯心灰慙無白水眞人分難致靑州從事來倦筆懶從都市出醉眸剛爲麯車回黃花也似相欺得坐對空樽不肯開

過杭畱別曹無逸朝奉

陳蕃解榻爲畱連俯仰徒驚歲月遷故意斯人柰風多情於我獨山川可憐顏貌非前日依舊窮愁似去年後夜相思隔煙水夢魂空寄過江船

簡令由司理

居連里巷室連甍多謝能容鑿壁生幸有餘光子何損豈無鄰好我先傾已知涉世蘧蘧夢但欲求田俋俋耕貧病久甘從棄置寧堪更累汝南評

張謀父乞花

二頃田園汴泗東春來【一作一春】心事幾人同固知短綆無深汲又見新花發舊叢光气著人渾欲醉妍華過眼旋成空冷官門外【一作戶】無消息與報江南春信通

寄子閔

道山淸絕況眞仙杜曲風流最近天曹濮於今眞樂國股肱從昔著時賢今回不辧終朝語此去無端久疾痊可念臥時遭末刼親陳埋沒不知年

後山集卷七

欽定四庫全書

後山集卷八

宋陳師道撰詩

絕句

翼翼陳州門萬里遷人道昔人死別處一哭欲絕倒

和豫章公黃梅二首

寒裏一枝春白間千防黃道人不好色行處若爲香色輕花更艶體弱香自永玉質金作裳山明風弄影

黃梅五首

異色深宜晚生香故觸人不施千防白別作一家春舊鬢千絲白新梅百葉黃畱花如有待迷國更須香冉冉梢頭緑婷婷花下人欲傳千里信暗折一枝春黃裏含眞意春容帶薄寒欲知誰稱面偏插一枝看花裏重重葉釵頭防防黃祗應報春信故作著人香

巨野二首

紅落芙蓉晚靑深蒲稗秋平湖無過鳥鳴皷有行舟蒲港侵衣緑蓮塘亂眼紅將身供世事結纜待回風

次韻秦少遊春江秋野圖二首

翰墨功名裏江山富貴人倐看雙鳥下已負百年身江淸風偃木霜落雁橫空若个丹靑裏猶須著此翁

絕句

斫水水可斷續可完如何鄭公客不作百年看

北渚

南蕩不可度北渚風浪生向來狐迹已復蛟龍鳴

夜句三首

過作秋淸歸云放月明入簾搖竹影塞耳落洪聲老樹仍孤秀秋蟾只獨明何須夜來卻聽枕前聲短短長長栁三三五五星斷雲當極目不盡逺峯靑

雙櫻

並蔕隨宜好連心著【一作稱】意紅只堪驚老眼持此與誰同

鴈二絕句

來往違寒暑飛鳴在稻粱未知溟海大不肯過衡陽截水無畱影哀空有斷羣翅開先作字行斷不成文

江湖堂

莫愛西湖好涓涓去不回無情是江水猶解及時來

眠云齋

已是登臨晚長須愛惜春終當捐世事來作臥云人

擬李義山柳枝詞五首

江淸沙日暖雄鴨雌鴛鴦相看不相識花晚褪紅香嫋嫋東門柳重重小苑花爲誰須落子著意莫藏鴉雨葉不自持風花故入衣飛花已無定忍著惡風吹伏雌將阿【一作沙】鶩水陸不相直鴨鴨橫波去嗝嗝呼不得莫解丁香結從教長苦辛卻因千種恨別作一家春

晚遊九曲院【和章秀才二首】

冷落叢祠晚回斜狹路賒平荷畱夜雨驚鳥過鄰家云暗重重樹風開旋旋花病身無俗事待得後歸家

萱艸

喚作忘憂艸相看萬事休若教花有語卻解使人愁

次韻順法師十三間樓避暑二首

暗時時雨門開處處山心蘇解衣後愁破立談間枕簟長相往功名久不關論文非小陸愧色滿顏間

次韻答邢居實二首

漢庭用少功何在不使羣飛接羽翰今代貴人須白髮掛冠髙處未宜彈

秋來爲客意何如千里河山信不疎昔日老人今則少不妨紅葉閉門書

次韻答學者四首

津津爽气貫眉目十五男兒萬里身筆下倒傾三峽水胸中別作一家春

黃塵投老得何郎凖擬明年共我長燻沐不爲杯酒污飛揚未許老夫量

暗中摸索不難知眼裏輪囷卻見稀行地徑須先八駿刺天終不羨余飛

太阿無前鋒不缺鉛刀不堪供一切至柔繞指剛則折善而藏之光奪月

次韻秦覯聽雞聞雁二首

行斷哀多影不畱有人中夜攬衣裘筆頭細事眞堪恨眼里長檠不解愁

立馬堦除待一鳴何如春夢不聞聲固知雞口羞牛後不待鳴羣巳可驚

嘲秦覯

長鋏歸來夜帳空衡陽回雁耳偏聰若爲借與春風看無限珠璣咳唾中

謝人寄酒

舊香餘味記黃封厭見春泥滿眼紅千乘莫從公子後百壺能爲故人東

和江秀才獻花三首

風雨東籬冷落看淸溪水落玉峯寒酒家不辦當罏費乞與先生種杏壇

疎花得雨數枝黃白髮緣愁百尺長要與先生同一醉故畱秋意作重陽

江公孤憤不宜秋吟作秋虫到白頭過我可爲千日醉從公難作百錢遊

寄豫章公三首

密雲不雨臥烏龍已足人間第一功得諾向來輕季子打門何日走周公

愧無一縷破雙團慣下姜鹽枉肺肝誓酒不應忘此老論詩寧肯乞麄官

人須百斛買雙鬟水截龍章試虎斑老覺才疎渾不稱自攜雲月瀉潺湲

贈秦覯二首

兩秦並立難爲下萬里長驅在此初別後未忘三日語人來肯作數行書

文章從古不同時詩語驚人筆益奇過與阿平應絕倒世間能有幾人知

次韻蘇公竹間亭絕句

竹裏髙亭燈燭光今年復得杜襄陽倐看老盡千年後更想霜林百尺彊

東禪

東阡急雨不成泥度密穿靑取逕微邂逅無人成獨往慇懃有月與同歸

八月十日二首

一夢人間四十年只應炊竈固依然兩官不辦一丘費五字虛隨萬里船

人生七十今彊半老去光陰已後身更欲置身須世外世間元自不關人

迎新將至漕城

早投林野違風雨晚傍塵沙飽送迎卻愧兩街屠販子臥聽車馬過橋聲

卽事

老覺山林可避人正須麋鹿與同羣卻嫌鳥語猶多事彊管陰晴報客聞

齋居

靑奴白牯靜相宜老罷形骸不自持一枕兩深閉閣臥聽叢竹來時

中秋夜東剎贈仁公

盈盈秋月不余分葉露懸光可數塵此地正須煩一笑要人排戶問東鄰

臥病絕句

老裏何堪病再來愁邊不復酒相開一生也作千年調兩腳猶須萬里回

南軒絕句

少日書林頗著勲莫年貪佛替論文銅鑪瓦椀芒鞋裏此外惟須對此君

絕句

此身精力盡於詩末歲心存力已疲不共盧王爭出手卻思陶謝與同時

春興

東風作惡不成寒野水穿沙自作灘細艸無端畱客臥繁枝有意待人看

次韻回山人贈沈東老二首

一杯領意不須沽六字持身已有餘癡子未知天上樂先生今解世間書

後篇屬沈東老

隨世功名非所望稱家丰儉不求余靑衫出指論奇字白髮挑燈寫細書

以桂【桂一作拄】杖供仁山主二首

錯節孤根勁有餘坐牀須按起須扶一生用底今相贈更問林間有此無

洗足投笻只坐禪厭尋岐路費行纒老來不復人間事不用山公更削圓

項城道中寄劉令使修溪橋

老怯危橋泥沒膝喜聞吾黨政如春須君不惜千金費此後寧無我輩人

碓磨寨

以人爲食殺爲戲自昔無聞爾所先信有亡身一言盡獨能遺臭萬人傳

送倫化主

赤髭白足可憐生躡蹻擔囊壯此行要致雪峯千五百不妨兼識謝宣城

贈魏衍三首

妙年文墨秀儒林老眼今晨得再明歷塊過都聊可待未須回首一長鳴

崔蔡論文不足過新詩平處到陰何寧須萬戶權輕重不待千篇一已多

敏捷爲文筆不休何妨縮手小遲畱名駒已自思千里老子終當讓一頭

贈國寶三首

承家從昔如君少得士於今孰我先口擬說詩心已解世間快馬不須鞭

往歲黃童【黃預】今寇君髙文要學亦多聞畱年看舉天南翼過目先空冀北羣

虎子墮地气食牛雀兒浴處魚何求可柰我衰才亦盡正須二子與同遊

題柱【並序】

永安驛廊東柱有女子題五字云無人解妾心日夜長如醉妾不是瓊奴意與瓊奴類讀而哀之作二絕句

桃李催殘風春天孫河鼓隔天津主恩不與妍華盡何限人間失意人

從昔嬋娟多命薄如今歌舞更能詩孰如【一作知】文雅河陽令不削瓊奴柱下題

陶朱公廟

千篇奏牘漫多知百戰收功未出奇名下難居身可辱卻將湖海換西施

次韻別張蕓叟

中年爲別更堪頻四海爲家托一身此別時須問生死孰知詩力解窮人

僧慧僧和同往南山

驥騄同羣鴻雁行登臨端爲作重陽南臺二謝風流絕凖擬歸來古錦囊

謝端硯

王家舊物羣偸後石出蠻溪百丈深揮翰吾非玉堂手斷金君有古人心

何郎中出示黃公艸書四首

龍蛇起伏筆無前江漢淵回語更妍好事元須一賞足藏家不必萬人傳

此詩此字有誰知畫省郎官自崛奇罪大從來身萬里政成今有【一作見】麥三岐

四海聲名何水曹新詩舊徳自相髙一官早要稱三字二鬢何須【一作誰教】著兩毛

當年闕裏與論詩晚歲江山斷夢思妙手不爲平世用髙懷猶有故人知

西郊二首

紅緑相催春事闌可能無意待人看不因送客那能出衰病經年一據鞍

攢眉斂目抵風沙暗度城西十里花歷肆側聽長短句緣溪斜著兩三家

謝憲臺趙史惠米

平生忍欲今忍貧閉口逢人不少陳俸薄身淸趙都史也能作意向詩人

城南夜歸寄趙大夫

書生作意一斑足杜陵據鞍兩眼寒風喚人歸去好免教街吏報平安

戲寇君二首

杜老秋來眼更寒蹇驢無復逐金鞍南鄰卻有新歌舞借與詩人一面看

南鄰歌舞隔墻聽想對朝暈倒靑莫望喚人看嫋娜只憑幽夢寄丁寧

絕句四首

秋牀歸臥不緣愁病與衰謀作老仇數樹直靑能爾瘦一軒殘照爲誰畱

芒鞋竹杖最關身散發披衣不待人三兩作鄰堪共話五千插架未爲貧

昏昏嗜睡元非病續續題詩不耐閒作意買山還得笑多方拔白卻成斑

書當快意讀易盡客有可人期不來世事相違每如此好懷百歲幾回開

騎驢二首

復作騎驢不跨驢此生斷酒未須扶獨無錦裏驚人句也得梁園畫作圖

衝籬突市不逡巡掠面驚風撲眼塵出手推敲寧避尹題門吟詠不逢人

寄曹州晁大夫

墮絮隨風花作塵黃樓桃李不成春只今容有名駒子困倚闌干一欠伸

絕句

水搖電繞雷取龍伏蛙號蚓海瀆空黒云黃槐度白鳥映日急回斜風

徐僊書

徐淸字靜之蓬萊女官也下西裏王氏詩作謝體書效黃魯直妍妙可喜敬作三絕句

蓬壺仙子補天手筆妙詩淸萬世功肯學黃家元祐腳信知人厄匪天窮

詩成已作客兒語筆下還爲魯直書豈是神仙未賢聖不隨時事向人疎

金華牧羊小家子西眞攘桃何代兒詩著海山書落爪向來何【一作那】免世人疑

絕句二首

裏中餽杏得嘗新馬上逢花始見春勤苦著書如此吏世間枉是最閒人

密密丹房疊疊花一枝臨路爲人斜丁寧語鳥傳春意白下門東第幾家

三月廿二日橊花盛開戲作

五月橊花忽見春白頭喜遇一番新可能略不解春意只有尋枝摘葉人

謝趙生恵芍藥三首

鬱鬱芬芬十里焄紅紅白白數枝春要將結習惱鶖子送與毗耶彼上人

從微至老走風塵喜見鄕園第四春獨舞東風醉西子政緣無語卻宜人

九十風光次第分天憐獨得殿殘春一枝賸欲簮雙髻未有人間第一人

寄鄰

借子翩翩果下駒春原隨處小踟躕可能炙背春風裏臥把靑銅摘頷須

觸目

果下翩翩跨紫驑踏花濺水見風流可無雙璧千金聚付與狂兒取次遊

送姚先生歸宜山三首

鄭公龍變不容親猶有先生不絕塵【鄭乃姚之師姚亦不復見也】定力不爲生死動始知天地有閒人

老逢熙運乞前官病遇先生得內丹一飽有期吾事了千年不死後人看

宇定心淸面發丹下牀投杖覺輕安此身已許壺丘子他日爭尋靖長官

席上勸客酒

稍開襟抱使心寛大放酒腸須盞幹珠簾十里城南道肯作當年小杜看

和黃生出遊三首

右坊左裏逺相求東度南登稱意遊已著連峯妨目極不應疾雨使心休

諸郎連壁萬人看新有詩聲伯仲間作意登臨還得句此生寧復要長閒

賸欲登臨彊作歡衣冠未動意先闌從今泉石非吾事只借君詩細細看

盤馬山【山頂數丈無艸木相傳漢祖盤馬於此】

耕桑戰伐飽曾經廟毀村荒不乞靈尙有君王盤馬迹至今艸木不能靑

從寇生求茶庫紙

南朝官紙女兒膚玉版雲英比不如乞與此翁元不稱他年畱待大蘇書

黃樓

樓上當當徹夜聲與人何事有枯榮已傳紙貴咸陽市更恐書畱後世名

酬顏生惠茶庫紙

破卵剝膜肌理滑削玉作版光气燻老子尙堪哦七字阿買頗能書八分

贈周秀才二首

與君世好自比鄰【宣古與大父外大父遊君其孫也】丰悴相從久更親急棹【一作駕】小舟來取別固知風味似前人

早逢異人得異術究窮咎休出頃刻相逢拍手問由來怪我今年有陰徳【魏衍注云周嘗謂先生命未甚合故有陰徳之語】

絕句

雲海冥冥日向西春風欲動意猶微【魏衍云丙槁塗二字未注王子飛雲趙誠伯本作欲動一云春風著意力猶微】無端一棹歸舟疾驚起鴛鴦相背飛

和李文叔退朝

朝流駭汗蒸雙猊風捲屯雲散萬蹄任使輕衫污嬌色可令纎手洗春泥

和謝公定雨行逢賣花

逢花駐馬尙多情天不違人旋作晴不使近詩增紙價得知春入鳳凰城

酬王立之二首

頓有亭前玉色梅情知不肯破寒開似憐憔悴兩公【指蘇黃】客獨倚東風遣信來

重梅雙杏巧相將不爲遊人只自芳應怪詩翁非老手相逢不作舊時香

謝王立之送花

過雨生泥風作塵馬蹄聲裏度芳辰城南居士風流在時送【一作時遣一作猶遣】名花與報春

和參寥明發見鄰家花二首

短墻春色過鄰家行不逢人只見花新緑蔥蔥紅蔌蔌卻成妝面映靑紗

滿城桃李一番新深院繁枝別得春從此詩翁有新語不須紅濕少城闉

贈吳氏兄弟三首

一長未可眾人師萬里元隨八馬蹄不解徵西諸子弟卻憐野鶩厭家雞

才隨年盡不重奇每愧諸郎索近詩旋作七言供一笑自癡那得使人癡

得失媸妍只自知略容千載有心期恨君不見金華伯何處如今更有詩

嘲無咎文潛二首

詩人要瘦君則肥便然偉觀詩不宜詩亦於人不相累黃金九鐶腰十圍

一饑緣我不緣渠身作賈孟行詩圖窮人乃工君未可早據要路安肩輿

寄都下故人示王子安

湖海相忘目自疎經年不作一行書世間惟有韓康伯肯爲淵源住歲餘

擬漢宮詞三首

葉葉霜林著意紅翩翩行騎語墻東黃金擬買長門賦未信君恩屬畫工

月與秋期特地圓花隨人意作春妍卻因姊弟爭珠鳳更欲君王意外憐

帳底吹煙香自薫鏡前含笑意生春經年不道君恩薄卻是恩深更誤人

秦少章見過

淮南小山秦氏子舊雨不來今雨來風席起麄晨突冷坐看鳥迹破蒼苔

絕句

老著江湖才一得病占風漫多知身將白鳥同歸月夢到黃粱未熟時

十八日觀潮四首

一年壯觀盡今朝水伯何知故晚潮海浪肯隨山俯仰風帆長共客飄搖

眼看白浪覆靑山誰信黃昏去復還縱使百年終有盡何須豪橫詫吳蠻

千槌擊鼓萬人呼一抹濤頭百尺餘明日潮來人不見江邊只有候潮魚

江平石出漲沙浮舩閣平洲水斷流朝莫去來何日了一杯誰與弔陽侯

十七日觀潮三首

潮頭初出海門山千里平沙轉面間猶有江神憐北客欲將奇觀破衰顏

江水悠悠自在流向人無恨【一作限】不應愁相逢不覺渾相似誰使淸波早白頭

漫漫平沙走白虹瑤臺失手玉杯空晴天揺動淸江底晚日浮沈急浪中

月下觀潮二首

隔江燈火是西興江水淸平霧雨輕風送潮來云四散水光月色鬭分明

素練橫斜雪滿頭銀潮吹浪玉山浮猶疑海若誇河伯豪悍須教水倒流

宿錢塘尉廨

平湖繞捨山無盜官事長閒俸有金安得終身爲禦冦不辭兒女作吳音

寄北山順法師二首

十年聞問不逢人一面相逢過所聞髙士不應輕俗士欲將汗腳上垂云

山下游塵不污人耳邊溪水去猶聞羨君身世渾無事坐看靑山過白雲

贈大素【缺一字】軻律師二首【山居不出十四年矣】

林間細路暗通門火閣深藏雪裏春自笑世間千計錯羨他湖上十年人

枕帳淸寒夜色空琉璃明淨晚燈紅定知城市無窮事盡在山人冷眼中

贈寫眞禧道人

久病多愁易老身塵容衰鬢不長新早須置我山巖裏不是麒麟閣上人

次韻性都正北山逐涼

海風吹過梅黃叢竹畱陰借晚涼更欲從君談妙理鳬脛能短鶴能長

叔父惠鉢三首

當家父子親分付不比黃梅萬里來不解當年明上座嶺頭言下卻空回

蒲團未有祖師意洗鉢何曾識趙州萬里空歸君解否老胡端爲我能畱

聲中得句已忘言斷酒持齋卻自然大有西來眞的意饑時著飯飽時懸

次韻蘇公謁吿三首

靜中有業官成集醉裏無何老是鄕文寶向來無一物卻須天女與拈香

竭澤回波不作難未應平地起風瀾是身非有從何病試下先生一著看

紙帳薰鑪作小春貍奴白牯對忘言更無人問維摩詰始是東坡不二門

放歌行二首

春風永巷閉娉婷長使靑樓誤得名不惜捲簾通一顧怕君著眼未分明

當年不嫁惜娉婷抹白施朱作後生說與旁人須早計隨宜梳洗莫傾城

戲元弼四首

濁涇淸渭不同源世好因循到子孫只待白頭能潦倒不虞靑眼巳瀾翻

山頭落日著明花裏來禽起笑聲豈有詩成須白傅獨於酒可置公榮

翩翩別去七經年特特歸來兩浩然東道有時推謝令後堂無地著彭宣

車馳卒奔風過白髮故人餘一个幸是元無左阿君何須不著陳驚坐

送王生兼寄西堂圖澄禪師

未仕寧論馬少遊虛名非復韓潮州祖師若問西來信爲說蒼頭與白頭

讀白樂天臨水坐詩

西方社裏收身早白髮人中得計長不作北門東掖客更無閒事可思量

次韻黃無悔惜梅

雪擁寒門鵲不來江南春信小遲回遙知詩力【一作律】生春早一抹江梅趂眼開

酒戶獻花以奉先聖戲作

蕭蕭竹亂鳴鴉嫋嫋風暗碧紗玉座塵埃香火冷酒家來獻一枝花

謝田氏

登門執別有不答慚愧公家父子孫顧我何堪能至此正緣同徳又同門

南臺

城郭收燈興未休卻回春信到臺頭東風未借登臨便柳色遙看特地愁

馬上口占呈立之

廉纎小濕黃昏十里塵泥不受辛轉就鄰家借油蓋始知公是最閒人

後山集卷八

欽定四庫全書

後山集卷九

宋陳師道撰書

上蘇公書

師道啟散從還辱書伏承經暑起居萬福師道奉親如昨惟方托芘賴復爾違濶不能不動念耳蓋士方相從時莫知其樂及相別亦不爲難至其離居窮獨黙黙自守然後知相從之樂相別之難也士方少時未來之日長視天下事意頗輕之亦易爲別至其晚莫數更離合方以爲難此蓋志與年衰顧影惜日畏死而然耳謝太傅常謂中年以來一與親友別數日作惡謝公江海之士違世絕俗乃其常耳顧以別爲難者豈酣於富貴而習於違順也耶由是觀之以別爲難皆非士之正也士亦安能克此當以老爲戒以富貴爲畏耳承諭人須久而後知誠如來示知人固未易未易之中又有甚難範文正公謂王荊公長於知君子短於知小人由今觀之豈特所短正以反置之耳古之所謂腹心之臣者以其同徳也故武王曰予有亂臣十人同心同徳而荊公以巧智之士爲腹心故王氏之得禍大也聞狙詐咸作使矣未聞托之心腹也夫君子無棄人巧智之士亦非可棄以作手足可也耳目且不可況腹心乎蓋勢在則欺之以爲功勢同則奪之以自利勢去則背之以違害使之且難況同之乎無徳而智以智營身而不及事智之所後不得不欺以衛身也天下之事又豈巧者之所能乎士終始不相負非由義則畏義耳勢在而眞不負耶末疾偏廢不害爲生膏肓之潰弔之可也嘗竊悲之故謂知士當如範公用士當以王公爲戒也不審閣下以爲如何近見趙承議說得閣下書欲復伸理前所舉刺文廣獄事聞之未以爲然竊謂閣下必不出此而愚慮所及亦不能忍也君子之於事以位爲限居位而不言則不可去位而言則又不可其言之者義也其不言者亦義也閣下前爲潁州言之可也今爲揚守而與潁事其亦可乎豈以昔嘗言之而不置耶此取勝之道也近歲士大夫類皆如此以爲成言而非閣下之所當爲也苟不公言而私請之又不如巳也天下之事行之不中理使人不平者豈此一事閣下豈能盡爭之耶爭之豈能盡如人意耶徒使呫呫者以爲多事耳嘗謂士大夫視天下不平之事不當懷不平之意平居憤憤切齒扼腕誠非爲已一旦當事而發之如決江河其可禦耶必有過甚覆溺之憂前日王荊公司馬溫公是也夫言之以行義耳豈如馮婦攘臂下車取眾人之一快耶竊謂閣下必不出此而寧一陳之以效其愚耳秋益髙惟爲朝重愼不勝區區師道再拜

上林秀州書

七月十日彭城陳師道謹奉書學士閣下宗周之制士見於大夫卿公介以厚其別詞以正其名贄以效其情儀以致其敬四者備矣謂之禮成士之相見如女之從人有願見之心而無自行之義必有紹介爲之前焉所以別嫌而愼防也故曰介以厚其別名以舉事詞以導名名者先王所以定民分也名正則詞不悖分定則民不犯故曰詞以正其名言不足以盡意名不可以過情又爲之贄以成其終故授受焉介以通名擯以將命勤亦至矣然因人而後達也禮莫重於自盡故祭主於盥婚主於迎賓主於贄故曰贄以效其情誠發於心而諭於身達於容色故又有儀焉詞以三請贄以三獻三揖而升三拜而出禮煩則泰簡則野三者禮之中也故曰儀以致其敬是以貴不陵賤下不援上謹其分守順於時命志不屈而身不辱以成其善當是之世豈特士之自賢蓋亦有禮爲之節也夫周之制禮其所爲防至矣及其晚世禮存而俗變猶自市而失身況於禮之亡乎自周之禮亡士之免者寡矣世無君子明禮以正之旣相循以爲常而史官又載其事故其獘習而不自知也師道鄙人也然有聞於南丰先生不敢不勉也先生謂師道曰子見林秀州乎曰未也先生曰行矣師道承命以來謹因先生而請焉詩文二卷敬以自效不敢以爲能也謹傴僂待命惟閣下賜之師道再拜

答李端叔書

師道啟前日秦少遊處得所惠書教以空竈防鼎之說勤懇甚厚竊怪足下無父兄之好邑裏之舊面目相誰何聲气不接顧知而賜之足下安得此哉此殆少遊有以欺足下足下信之過矣少遊之文過僕數等其詩與楚詞僕願學焉若其傑才偉行聽逺察微僕終不近也足下以爲少遊何取而譽僕耶顧嘗與僕有遊居之好以僕之老且病誠不忍其窮而死也噓濡挽摩借之聲光以幸百一期以取信於人而曽不知自累於不信惟足下察焉毋爲所欺以重其過夫以一人之譽而收之不疑可謂勇矣至其棄之必以一人之毀此列禦寇季將軍之所懼也僕又甚焉足下謂僕之文類兩蘇人情喜於自伸蔽於自知至其擬之非其倫譽之非其情亦知避矣兩公之門有客四人黃魯直秦少遊晁無咎長公之客也張文潛少公之客也僕自念不敢齒四士而足下遽進僕於兩公之間不亦怵乎如前所稱過於因人如後所稱足下自取之矣僕聞周人之言以石之韞玉者爲璞鄭人之言以防之臘者爲朴鄭謂周曰欲朴乎周人大說願屬目出而示之死防也唾之而去足下不惟其愚辱先以書而願見焉其詞益下則其求益厚有如循名而督實僕將不勝其責而懼足下譽未絕口而唾罵繼之敢告不敏師道再拜

與少遊書

師道啟辱書諭以章公降屈年徳以禮見招不佞何以得此豈侯嘗欺之耶公卿不下士尙矣乃特見於今而親於其身幸孰大焉愚𨿽不足以齒士猶當從侯之後順下風以成公之名然先王之制士不傳贄爲臣則不見於王公夫相見所以成禮而其獘必至於自鬻故先王謹其始以爲之防而爲士者世守焉某於公前有貴賤之嫌後無平生之舊公𨿽可見禮可去乎且公之見招豈以能守區區之禮乎若昧冒法義聞命走門則失其所以見招公又何取焉𨿽然有一於此幸公之他日成功謝事幅巾東歸某當禦款段乘下澤候公於上東門外尙未晚也拳拳之懷願因侯以聞焉某再拜

答張文潛書

師道啟近者足下來京師不鄙其愚辱貺以友卒卒一再見懷不得吐旣別欲一致問因以自效方事之不間竟後足下大以爲恨及讀足下書乃僕所欲言者君子之所存夫人不逺惟設之於僕爲不當耳嗟乎足下誠知我矣亦旣愛之矣不識足下何從而得之其得之於人耶其有以自得之耶得之於人耶譽者可信則毀者又可信矣有以自得之耶則僕言未效而迹未接竊有疑焉豈足下使人可疑乃僕之不敏不能不疑耳古有之目逆而道存而僕不足當也以僕之愚有以知足下而謂足下何從而得之僕過矣夫眾口鑠金三人成虎僕懼足下有時不自信而信人不待人毀而人自毀矣僕以小人之懷爲君子之心則又過矣然所以言者𨿽君子不可不戒也足下憫僕無以事親畜妻子宜從下科以幸斗食疑僕好惡與人異情足下於僕至矣僕何以得之何以受之耶僕家以仕爲業捨仕則技窮矣故僕之於仕如瘖者之溺聲气不動而於足亂矣世徒見其忍而不發遂以爲好惡異人此殆談者過情聽者過信耳𨿽然僕病且老矣目有黑子而昏華瘰俠於頸領隱起而未潰气伏於胸腹之間下上不時痔形於下體者十年矣志彊而形憊年未旣而老及之足下𨿽欲進之而僕不能勉也閏月甲子詔以河內公爲相是時自九月不有司傳詔未竟而貴賤賢不肖下至漆室女子歡然相慶天人之意如此僕方臥聞之起立尙可勉耶足下視此時如何僕獨得不勉耶羊鼎之側饑者吐舌但未染指耳足下欲與僕居將坐僕而沐薰之耶豈意其逃世而加束縛焉抑愛之過厚而欲常常見之與李聃家於瀬鄕莊周老於防田邑之間復有昔時懷器而隱處者乎願一覽焉僕於書如貪者之嗜利未嘗厭其欲也譙祁氏多書稱號外府太淸老氏之藏室願與足下盡心焉春益暄惟爲道重愼師道再拜

答江端禮書

師道啟學始於身而成於性欲善其身而不明於善所謂徒善者也徒善者非善之正也是故學者所以明善也學外也思內也學以佐行思以佐學古之制也若其自得則在子矣士之所戒其惟名乎聲實相從如影之於形短長曲直惟形之使無實之名黎人販焉善人畏焉得且畏之況求之乎言以述志文以成言約之以義行之以信近則致其用逺則致其傳文之質也大以爲小小以爲大簡而不納盈而不余文之用也正心完气廣之以學斯至矣辱問非所及敬誦所聞足下其擇焉僕之不成勤無成能惟於修文略無師法愧無異聞虛辱盛意若曰量子以爲教如醫之量藥以當病如工之量才以當用子曾子蓋能之矣僕非其任也嗟乎子之不逢夫子也與僕遊者眾矣莫有問焉子何問之下耶嗟乎夫子之失子也尙幸來臨願言其詳師道再拜

答秦覯書

師道啟辱書諭以志行事賢大夫友良士斯至矣復有意於不肖何也再惠詩雍雍有家法誦之數日不休固爲足下賀不圖過意責以師教闕然無以爲報惟媿而巳夫百金之貨不陳於市走原逐鹿跛者不試也世固有之足下所謂彥士名大夫是也從之當得所欲乃以責僕則過矣又惟足下博問而擇亦已見及敢不略陳其愚僕於詩初無法師然少好之老而不厭數以千計及一見黃豫章盡焚其槁而學焉豫章以爲譬之奕焉弟子髙師一著僅能及之爭先則後矣僕之詩豫章之詩【一作誨】也豫章之學博矣而得法於杜少陵其學少陵而不爲者也故其詩近之而其進則未也故僕嘗謂豫章之詩如其人近不可親逺不可疎非其好莫聞其聲而僕負戴道上人得易之故談者謂僕詩過於豫章足下觀之則僕之所有從可知矣何以教足下𨿽然僕所聞於豫章願言其詳豫章不以詩【闕一字】僕從亦不能爲足下道也而足下歉然欲受僕之言其何求之下耶昔者能仁以華示其徒而飲光笑之能仁曰吾道付是子矣其授受乃如此𨿽大可以諭小子其懋焉吾將賀子之一笑也師道再拜

答晁深之書

師道啟辱書教以先覺之覺後覺其說信美而僕不足當也古之人量而後言言而不類言之失也子其愼之僕聞之施者不困守者不給士之好爲師舊矣子問而不以告豈其所有不足於施而莫知所以吿耶士能致誠殫敬而刳其心以求於世未有不告者也不誠不敬則不足以得之有以得之而心不至焉則又不足受之也𨿽然教自外至者也外以導內於是有以自得之則至矣自是而觀士何以教子子何待於士耶子其懋之子之兄弟足以先人而未足以相先子之才如牧野之駒乘之則奔近之則踶𨿽未就禦而脫然有千里之气子之成才僕莫量也子兄之才如良馬行則中節止則中度禦以大輅鳴以鸞和而行九軌之道其至有日矣故僕不虞子兄之居後而懼子之難成也子其驅之士方盛時气血動於內容色挑於外得之則惑失之則悲气冒其心性亂於習百廢一存惟欲之知夫才如水焉窒而撓之則濁牛馬污穢日滋而科斗生焉可不畏乎夫少而好色僕與子同而今悔之以僕之悔故不願子爲之也子其戒之始僕以文見曾南丰辱賜以教曰愛子以誠不知言之盡也僕行方內才得此爾夫言之不盡非不能也其心以爲不足與之盡爾不者有所畏而不敢也愚者無以告智者告之而不敢盡也言之難其若是乎嘗試考之盡言不諱其於子如何耶不絕其愚請繼以吿子其圖之師道再拜

與黃預書

師道叩頭啟昨暮始聞有喪子之戚此世事中最難堪者父子之私耳目之玩熟見而驟失念之不堪況當之乎往歲失一七歲男子扣天拊地欲有所訴殆不可以至理奪也往還深熱數見開諭又勉讀方外書以自解俛而聽其言如耳邊過風讀其詞如目前空華視聽𨿽接而心不隨晉惠帝謂饑者何不食肉糜此𨿽甚愚然世內事非身經之𨿽智者有所不解也而諫者責其不聽亦已過矣久而後念死者不更生生者無所致力欲訴則無從欲怨則無歸究竟無得而後已也念足下少年初經此變宜有甚於老者然有一事似可道太夫人齒髮衰視足下夫婦日夜不寢食擊牀倒席相向涕泣諭之不解禁之不止無如二人何則必郁悒不平有如太夫人一不食足下何以自處耶幸少撥哀一思愚言王夷甫言太上無情其下不及情情之所鐘正在我輩民𨿽愚至於父子夫婦則知之矣此未爲知人者衍又自謂有道第一等人夫道者性也而鐘於情何在其有道耶上下之間眾爾衍不異眾何在其絕出耶而晉之士大夫共推衍爲第一則下衍者從可知矣思解足下之憂不覺及此亦以當一縱談也師道再拜

上曾樞密書

月日具官陳某西向再拜獻書於太尉六丈閣下一去門屏十年有餘平常不爲問非怠於外以謂無益而不爲爾事有可言而復隱忍然後爲罪則亦不敢【一本云事有可言而復隱忍畏罪則亦不敢】夫天下之事非閣下所得與則非某所當言其在右府且憂之大者言之其亦可乎西邊用兵五六年矣逺戍之卒過期不還人情及期則有歸心況有過之而後未期乎以旣動之心而前有死傷之虞內有羇旅暴露凍餒勞苦之害後有鄕邑親愛之念不亦危乎然莫敢違異者分定故也鳥窮則攖獸窮則搏此豈常言理有必至一人倡之和者必眾東向而請何以禦之夫事有曲直人有違順直之所在勝之所出何則人所順也一旦發難【一本作難發】不過發內軍以擊之無故興師積年不解死傷之餘思歸而潰而逆擊之則曲直有在竊恐潰者未至發者不爲用也於是之時在廷之人肯爲天下國家以身捍之者誰乎若其未有可不計此【一本大可不須計此】某常所私憂竊嘆者也古之守國本末並用故建徳而阻險開封無丘山川澤之阻爲四戰之地故太祖以兵爲衛畿內常用丁四萬人今軍衛多西戍山東城郭一空卒有盜賊乘間而作冒州縣殺吏民私貨財掠【一作略】婦女火室廬乃其小者不幸而有姦雄出焉其成敗孰得知之憂之次也談者必謂世方平寧兵不足虞人無姦雄有不足畏某不更逺引筆墨所載直以慶曆以來耳目所及者明之爾思保兩州之亂慶之潰皆卒也【一本云皆慶之漬卒也】王倫張海廖恩王衝皆盜賊也可謂平世而無之乎熙寧中士才再發巳自潰亂於時某在秦中聞亂兵所過羣小迎導利其刼掠王倫張海行半天下所至潰壊守令或走或防莫敢枝梧至出衛軍用邊將而官軍所至甚於盜賊民至今談之從昔之亂皆有姦雄非爲時而生乃亂而後見平世伏而不出遂以爲無則過矣某聞之景徳咸平之間契丹歲入寇遊騎出山東【一本雲遊馬出至山東】齊有外鎭日暮塵起人避走南山夜渴乏水旣旦視谿谷有冰雪少年下食之且取以上眾起爭之有賈者出止其眾而坐之率少年十餘軰而下徧給坐者且曰饑則柰何孰從吾而取食於是願者數千【一作十】人斬木爲兵出屯鎭中乃盡閉其外戶日以酒豕犒從者夜則警扞旦暮餉山東三日而復家不失一物此與英彭何異而謂平世無之乎𨿽然軍潰盜起一時之禍所可慮者分也上之於下可生可殺可予可奪而無違者分也定則無所敢爲亂則無所不爲如水之防如薪之束如獸之穽檻其可失乎一失則不復斷不可續覆不可收損不可完物之理也此某之所深憂者也談者必謂還戍則備闕寇來莫禦帥不任其責某又謂其不然也戍有常數今以拓土而增之爾去其增則常也尙何言往者延安兵非不多寇來不禦而僅自守故善戰者論將不論兵也夏人之來小則其常所慮者其大舉爾然地方數千里外假鄰阻非可一日具也師行千里謀以時月則孰不知之帥者明其耳目而預爲之備何憚其來且敵短於攻而不能久人自持糧後無餽運往事【一作來】不過數日而我善守寇至勿戰聚兵於內而淸其野外內聚則寇不敢深外淸則深而不害使進不得戰則沮退無所掠則困以元昊之彊數大入才破塞門金湯兩城而已國𨿽大而貧兵𨿽多而散以元昊之戰勝而卒臣者以數舉而困也況其弱乎且以中國之盛大靈武之舉猶不能再況於夷乎𨿽然進築不已則兵不得罷盍先已之乎若謂可以制敵則漢取陰山匈奴過而慟哭開西域發兵爭之故謂斷其右臂某居東莫知今之可否但聞諸路競進日夜奏功而未聞西人舉國而爭則必非其所急也茍不能制其命則老師費財殺人盈野何所用之若謂且築且進漸據橫山然後可制其旣數歲矣橫山安在耶若復數歲則諸將窮富極貴矣人情得所欲肯復出力蹈其所難乎則是橫山終不可得徒爲將帥取富貴之資爾橫山天險也下臨平夏存亡所系敵必舉國爭之【一本云虜必固爭之】恐亦未易得也若謂今之所據卽橫山也則某聞之宥州在橫山之上南距米脂三捨而近今延安奏功廣地四百里則宥在其腹然不云得宥州也則四百里之廣豈可信哉邊地惟靈夏如內郡地才可種蕎豆且多沙磧五月見靑七月而霜歲才一收爾銀州艸惟柴胡蕭關之外有落蔾與咸杖以此知其不宜五種也使可種安得人實之若不徙民則募軍二者孰取焉若取乎內則空此以實彼捨易而卽艱何益且辟土益廣則去府益逺平常緩請急報卒不相及【一本云平常緩急請報不相及】河東之患麟府世所知也若令所據可以制敵而不爭者非不敢乃不能爾敵𨿽蕞爾然元昊用之以抗中國其地與民固自若也而今反不能爭其所急者非惜其力以有待則無其人否則諸部不爲用也若是則某之憂有甚於前也今敵內弱外叛而皇師臨之恐有乘危簒奪以爲姦雄之資是復生一元昊也故某嘗謂敵旣弱矣不復能抗中國宜稍存立使假威命以臨制部族壓服姦豪使不得發柰何欲爲資乎今使諸道盡據橫山而敵無姦雄乘時而起一切如意某之憂則又甚矣趙文子曰茍非聖人孰能內外無患盍釋楚以爲外懼乎夷狄之弱未有甚於今日者可不憂乎今三邊不戰士皆恇弱獨秦晉數與敵角猶可用秦故西人易東軍如兒女子而南平蠻西南事羌皆用秦卒以取勝若又不戰卒有外患何以禦之昔歲之元昊智髙是也竊謂西人不可無也伏惟閣下股肱帝室師表萬邦直道正言天下稱誦日有傳焉而獨此無聞豈未可以言乎言之今其時也昔安李兩公皆有意於世而各有失安失之鋭李失之緩故未及成功而以毀去蓋鋭者不須時緩者不及時時乎時乎其可不知乎易曰書不盡言言不盡意而況河山之外翰墨之間乎然以閣下英姿偉識則區區之意不待言而了伏惟屬意焉某再拜

後山集卷九

欽定四庫全書

後山集卷十

宋陳師道撰書

與魯直書

師道啟往歲劉北與在濟陰嘗遣人至黔中附書必達爾後無便而仕者畏愼不許近遞用是不果爲問必防深察比日伏惟尊候萬福未緣瞻近臨書惘惘萬冀以時爲道自重不宣

師道再啟紹元夏末以例罷官遂赴部得監海陵酒明年之春復遭家禍居貧口眾轉捨往來而卒歸鄕裏逮今三歲矣而法當居外射闕亦旣申部而請矣不辦一到京師又不敢數數申部今亦再歲矣不防注擬罷官六年內無一錢之入艱難困苦無所不有溝壑之憂近在朝夕甚可笑也自私自幸者大兒年十六解作史論小兒八歲能賦絕句時有好語聊爲絕倒不知天欲窮之耶欲達之耶邇來絕不爲詩文然不廢書時作小詞以自娛用以卒歲毋以爲念也師道再拜

無咎向過此服闋赴貶所相從數日頗見言色他皆不通問矣師道有詩文數篇在王立之處托渠轉致必能上達也邇來起居何如不至乏絕否何以自存有相卹者否令子能慰意否風土不甚惡否平居與誰相從有可與語否仕者不相陵否何以遣日亦著書否近有人傳謁金門詞讀之爽然便如侍語不知此生能復相從如前日否朱時發能復相濟否師道素有脾疾近復暴得風時時間作亦有並作時極以爲苦若不饑死寒死亦當疾死然人生要須死寧校長短但恨與釋氏未有厚緣少假數年積修香火亦不恨矣師道上

王立之遣人來相賙云欲遣信且索書甚急作此殊不盡懷語所不及亦可自了何必多耶知命聞在左右偶多作報書不暇奉問萬萬深察不敢疎也王家人還萬覬一字令郎計康勝爲學想有可觀人還可以數首見寄否丰登兩稚不敢艸艸上狀向慕之意甚於乃翁正夫有幼子明誠頗好文義每遇蘇黃文詩𨿽半簡數字必錄藏以此失好於父幾如小邪矣乃知歆向無足怪者

賀許州梁資政書

伏審抗章避寵引疾就閒人之所嗟深爲兩宮之至計自以爲幸復托四壁之餘光恭惟安撫資政以公恕之心言者無怨以循良之政去則有思𨿽夷險之百爲而始終之一節迨玆登進方徯升平而不盡平生之懷遽起山林之興辭名遁祿𨿽自計之甚都挈國躋民如人望之未巳卽膺圖舊復此奮庸雅志不違急復東山之舊陰徳未報終享博陽之封某向以不虞之名誤被非常之舉間緣罪戾自取棄捐𨿽百毀之交興而一顧之不攺永惟厚施何日可忘念方佐理之秋莫效暄寒之問畏人言之爲累豈日逺而遂疎夢得自憐不識平津之閣仲郢圖報敢異奇章之門區區之愚筆舌莫旣

賀本州劉大夫書

光奉至恩鎭臨近服風聲所被人士同歸恭惟知府郎中大夫徳盛而行髙學優而文富名成於實旣久而彌芳政出於仁所居而稱治洊更中外顯有勲猷倦靑瑣之追趨思黃堂之偃息潁𨿽文學之國近罹水旱之憂倉廩旣傾饑寒並解鯨鯢就戮金鼓不鳴方玆安養之秋樂得循良之吏斯民相慶舉興五袴之心下吏自憐獨有二天之覆

代上運使戶部朝請書

昨聞行節巳次外臺顧無半面之交空懷鄙意復托二天之賜敢後眾人敬修咫尺之書用伸燕雀之賀空函而往已切東陽之思一紙爰臨更覺荊州之重𨿽小人之懷惠惟君子之好儀感服之深夙宵未巳伏惟運使戶部名成一代徳冠四科贊治南宮國有九年之蓄出節西道政回千里之春卽慶褒嘉遂膺圖仕炎蒸方熾興息惟時向往之誠筆墨莫盡

代與宰相賀正書

歲時月之三元惟此夏時之正徳壽康之五福莫如君子之宜凡在陶鎔舉興禱頌伏惟門下相公禦今以古同徳於天行旣久而益完言當事而成貴進退可度蔚然百世之師望實並隆卓爾千人之右爲蒼生而再起與三代以同功迨此元辰茂膺百祿重戴憑於席爲儒者之至榮登王導於牀極人臣之殊禮傾依祝詠交集悰靈

代與執政賀正書

獻歲發春驗天時之興廢履端居正觀君子之威儀伏惟某官抗志不羣誠身以善雄深雅健文爲一代之宗敬義直方名列四科之上出遘亨嘉之防踐【闕一字】中外之難致主惠民已著大儒之效因時受祉益隆仁者之年傾祝之深翰墨莫盡

代罷郡謝執政書

獲解郡章言還裏閈荷庇庥之有素懷感愧以交深伏念某一被選掄屢更任使初無閥閱以謝生成昨者罷使朔方分符近輔遽蒙易地皆出異恩惟此東州素稱劇郡盜居天下之最吏用柱後之文承平百年風俗一變枹皷不作囹圄屢空顧無施設之勞不覺歲時之逝及而代曾不滯畱奉身以還又逃罪戾伏遇某官潤色皇度肅淸海隅元無一物之私均被二天之賜致玆迂拙終獲保全顧𨿽顓愚亦知感激受一錢之贐無循良之可稱奉三歲之凡顧筋骸之難彊

賀亳州林樞密書

辭榮就逸按節殿邦公議所同深惜衮衣之去輿情胥慶又聞竹馬之迎顧此東藩實惟舊治吏民安於條教艸木識其風聲豈其歲月之間復見羽旄之美歡聲一動和气四來不勞施爲復此安靜伏惟判府樞密智周世變道與天同蔚然儒者之宗卓爾名臣之右終始一節出入三朝𨿽屢屈而不移故旣壓而復起迨玆登進方徯奮庸而功成不居名下難久旣與時而進退寧有意於去來𨿽雅志之不違如蒼生之失望天從人欲政在老成恐坐席之未溫而鋒車之迅召顧惟庸妄早辱知憐家禍私憂不勝多難辟窮就食固已屢遷方虞溝壑之憂莫效寢興之問永惟眷顧肯賜棄捐五月披裘未負平生之待千里命駕敢忘向慕之心

答陳先軰書

洙泗之間號稱文學之國教化所被莫如庠序之人時有異材出由公進迨玆盛選遂及吾宗左學修詞秀三楚而著目東堂落筆駭眾觀以興嗟擅玆翰墨之場優入英雄之彀顧播揚之在後致駸尋而度前𨿽門巷之縱觀榮如晝錦而髙明之用意志在防鴻更觀已試之言見於行事之實某因依末眷防被餘光共學十年未有防涘之補一日千里益知驥騄之能書問見貽感銘斯切惟區區之鄙意非卒卒而能宣顧玆遲暮之年更有子孫之寄

代賀鄆州宇文學士書

報政南陽攺符東道惟此濟河之奧號爲盜訟之區非得循良莫宜鎭撫申令旣下百城聳觀旬浹之間千里自得伏惟安撫學士名髙肅物徳盛照鄰請學成家屈諸儒而著籍屬詞髙世追三代以同風稍更中外之難顯有勲庸之著果膺眷顧入奉威顏宣室之問賈生巳聞前席潁川之畱寇翼不待經年遂秉國鈞以從民欲某誤分民社獲奉教條顧無一日之長方托二天之庇傾瞻之素翰墨奚殫

賀鄆州宇文學士書

升華內閣換節外臺凡屬私人舉興善頌伏惟安撫學士徳以善世政爲吏師直方大以積中智仁勇而兼用向由禮樂之府出分民社之憂三年四遷肇見用才之意一日三接益知注意之深迨此吿成遂膺圖任某向者名在學屬迹逺賓階初無左右之容遽有賢能之薦𨿽古之所謂知已何以異斯而士之茍有烈心孰不懷此惟是寒暄之問阻於道裏之遙闕然不修非自爲於簡外永以爲好亮不校於數疎熟知其然恃以不懼幸此照臨之下願效其愚顧惟遲暮之年未有以報

賀慶州髙龍圖書

嚴奉兪音出臨邊府人望所在歡聲大同恭惟經略龍圖鄒魯宿儒金章舊族恩素隆於三接名並列於四科出將入卿皆以賢而選進建功施化不待歲而報成超然戚裏之英皇爾士林之秀緣東朝之故意分西顧之新憂授以專徵隱如敵國上金城之防𨿽始異而終同勒燕然之銘將超今而映古髙秋爽气大斾啟行更圖寢食之宜少慰士民之望

代賀京東盧運判書

光膺帝制就領漕權公望所歸輿情稱慶恭惟運判寺丞材猷絕眾術學承家蔚然齊魯之英卓爾詩書之府頃持使節出按東方千里農桑家有倉箱之積百城冠蓋人懷冰蘗之心聲烈徹聞褒優並至𨿽爲漸進當復超升未容坐席之溫卽應鋒車之召遂登禁從以潤朝廷某幸此備員辱居屬部爲邦政拙作徳心勞顧無一日之私巳有二天之望

代與運使呂少卿賀正書

惟四序之有初昔人所愼舉一觴而爲壽君子攸宜恭惟運使少卿識貫精微學窮淵奧夷險著古人之節談議居諸儒之先履此令辰茂膺顯相遂承召節甫置禁林某叨守郡符阻陪賓次瞻頌之表筆舌奚殫

代與鄰郡賀正書

行夏之時爰得天元之正履端於始莫如君子之宜辱在親鄰舉興善頌恭惟某官器涵逺大識達幾微溫然儒者之流卓爾名臣之節宜膺吉旦顯受殊休瞻頌之私敷陳防旣

泛回賀正書

司曆告時君子愼始未遑伸慶先辱惠音永惟天序之初宜享吉人之報區區之祝卒卒奚殫

回棣州守

祗荷誤恩復司外學方承大芘徒切至懷伏惟某官淸白承家文明燭物出入省寺已宣布於風聲選用循良足慰安於疲瘵顧玆陋仄方報政成豈意妄庸獲奉條教靑衫白首尙懷五斗之謀黃卷赤文莫副諸儒之問頃瞻之素翰墨奚伸

回交代

永惟平日遘聞聲烈之詳豈意暮年獲托交承之末興言及此爲慰可量伏惟某官學以成家徳方名世抗諸儒而著節度兩漢以修文方聖君側席之求乃賢者彚徵之防佇膺嚴召卽慶峻遷某巳戒行舟方趨賓次傾瞻之切翰墨奚伸

判官推官

防誤恩之逮下還舊貫以起家愧非文學之英復冒師儒之寵永惟僥幸有愧心顏伏惟某官婉畫佐州彌文飾吏士有登門之峻寵深入幕之親尙徳有年趨風在卽傾瞻之切翰墨奚伸

與曾樞密書

納溝斷木僅逃樵防之憂抱極列星但仰文明之燭向緣餘黨例罷故官一廢七年日有投荒之懼十生九死卒完塡壑之軀旣逃影而匿形故使人之忘巳比再防於除吏敢自比於常人稍紓平生之懷復修左右之問永惟陳迹未賜削除引領師門莫知逺邇恭惟樞密光祿大夫材兼文武身任安危毅然處羣枉之中隱爾如九鼎之重仁人之言屬乎耳公家之利知則爲鎭撫四夷已吿功於淸廟平章百揆方申命於大廷重念某早辱知憐晚罹憂患每竊聞於親舊數見問於死生白首文終不移於素志日暮途逺已有愧於初心傾倒之誠敷陳防旣秋陽尙熾幾務惟繁伏冀上爲廟朝精調寢寤

賀翰林曾學士書

內翰文丈召從西掖入直北門豈惟儒者之榮實系朝廷之重恭惟論思獻納之任必須道徳文學之流不雜用於他材故專收於夙望成命旣下歡聲大同𨿽圖任未快於羣情而天下巳被其陰賜兄弟相望乃平世之榮光魯衛同升亦熙朝之故事顧惟庸妄早辱知憐𨿽老棄諸侯乃下流之自取而早親文席顧遺迹之尙存側聞新命之傳倍有輿人之慶秋陽尙熾禁直云初伏冀上爲廟朝精調寢寤

上範相公書

南北相望間有湖山之阻死生未保莫遑簡牘之修永惟道徳之流宜有神明之相起居自若瘴癘不侵藥石未施視瞻如故蓋天將大任故再試以艱虞而人望小康宜三還於廊廟此方內之所共豈小人之敢私恭惟宮使相公壽考百年險夷一徳卓爾名臣之冠凜然先正之風爲古人之甚難處天下之所獨正言直道家有其書履險處窮孰見其際恐安居之未定卽召節以促行正位上臺永康四海秋陽方熾捨省云初伏冀上爲廟朝善調寢寤

代乞郡札子

臣近累具辭免新命陳乞外任伏防聖恩未賜兪允愚誠不切天聽未回義之所安言不能已臣聞君使臣以禮臣事君以忠施報之道也故上有好禮之君則下有行義之臣各盡其道以致其和陛下於臣可謂盡禮矣臣事陛下敢有不盡義乎傳曰有言責者不得其言則去又曰陳力就列不能者止夫古人之仕者三諫則去豈懷怨嫉自絕於君蓋先王之制其退以義以防臣之茍容而忠臣之心以去爲諫尙冀君之感悟今臣可謂不得其言矣而況衰病寖加筋骸莫彊睛瞳昏眊白黑僅分又可謂不能矣負二宜去尙欲何求臣若冒罪彊顏奉詔居住則累黷聖聽徒爲空文豈特言行相違抑亦欺君賣友惟其死守不覺煩言恭惟陛下惜臣之去不若用臣之言臨臣之恩不若行臣之義察其迫切忍不聽從𨿽渙汗之命莫回而匹夫之志不奪伏望聖慈早賜除臣一外任差遣

論國子賣書狀

右臣伏見國子監所賣書向用越紙而價少今用襄紙而價髙書莫不廹而價增於舊甚非聖朝章明古訓以教後學之意臣愚欲乞計工紙之費以爲之價務廣其傳不以末利亦聖教之一助伏候敕防

臣惟諸州學所賣監書系用官錢買充官物價之髙下何所損益而外學常苦無錢而書價貴以是在所不能具有國子之書而學者聞見亦寡今乞止計工紙別爲之價所冀學者益廣見聞以稱朝廷教養之意及乞依公使庫例量差兵士般取

後山集卷十

欽定四庫全書

後山集卷十一

宋陳師道撰序

茶經序

陸羽茶經家書一卷畢氏王氏書三卷張氏書四卷內外書十有一卷其文繁簡不同王畢氏書繁雜意其舊文張氏書簡明與家書合而多脫誤家書近古可考正自士事其下云乃合三書以成之錄爲二第藏於家夫茶之著書自羽始其用於世亦自羽始羽誠有功於茶者也上自宮省下迨邑裏外及戎夷蠻狄賓祀燕享預陳於前山澤以成市商賈以起家又有功於人者也可謂智矣經曰茶之否臧存之口訣則書之所載猶其粗也夫茶之爲藝下矣至其精微書有不盡況天下之至理而欲求之文字紙墨之間其有得者乎昔先王因人而教因欲而治凡有益於人者皆不廢也世人之說曰先王詩書道徳而已此乃世外執方之論枯槁自守之行不可羣天下而居也史稱羽持具飲季卿季卿不爲賓主又著論以毀之夫藝者君子有之徳成而後【闕一字】乃所以同於民也王務本而趨末故藝成而下也學者愼之

王平甫文集後序

歐陽永叔謂梅聖兪曰世謂詩能窮人非詩之窮窮則工也聖兪以詩名家仕不前人年不後人可謂窮矣其同時有王平甫臨川人也年過四十始名薦書羣下士歷年未幾復解章紱歸田裏其窮甚矣而文義蔚然又能於詩惟其窮愈甚故其得愈多信所謂人窮而後工也𨿽然天之命物用而不全實而不華淵者不陸物之不全物之理也蓋天下之美則於貴富不得兼而有也詩之窮人又可信矣方平甫之時其志抑而不伸其才積而不發其號位勢力不足動人而人聞其聲家有其書旁行於一時而下達於千世𨿽其怨敵不敢議也則詩能達人矣未見其窮也夫士之行世窮達不足論論其所傳而已平甫孝悌於家信於友勇於義而好仁不特文之可傳也向使平甫用力於世薦聲詩於郊廟施典防於朝廷而事負其言後戾其前則並其可傳而棄之平生之學可謂勤矣天下之譽可謂盛矣一朝而失之豈不哀哉南丰先生旣敍其文以詔學者先生之後彭城陳師道因而伸之以通於世誠愚不敏其能使人後其所利而隆其所棄者耶因先生之言以致其志又以自勵云爾元丰四年七月五日

秦少遊字序

熙寧元丰之間眉山蘇公之守徐余以民事太守間見如客揚秦子過焉丰醴備樂如師弟子其時余病臥裏中聞其行道雍容逆者旋目論說偉辯坐者屬耳世以此奇之而亦以此疑之惟公以爲傑士是後數歲從吳歸見於廣陵逆旅之家夜半語未卒別去余亦以謂當建侯萬里外也元丰之末余客東都秦子從東來別數歲矣其容充然其口隱然余驚焉以問秦子曰往吾少時如杜牧之彊志盛气好大而見奇讀兵家書乃與意合謂功譽可力致而天下無難事顧今二敵有可勝之勢願效至計以行天誅回幽夏之故墟弔唐晉之遺人流聲無窮爲計不朽豈不偉哉於是字以太虛以導吾志今吾年至而慮易不待蹈險而悔及之願還四方之事歸老邑裏如馬少遊於是字以少遊以識吾過常試以語公又以爲可於子何如余以謂取善於人以成其身君子偉之且夫二子或進以經世或退以存身可與爲仁矣然行者難工處者易得牧之之智得不若少遊之拙失也子以倍人之才學益明矣猶屈意於少遊豈過直以矯曲耶子年益髙徳益大餘將屢驚焉不一再而已也𨿽然以子之才𨿽不效於世世不捨子余意子終有萬里行也如余之愚莫宜於世乃當守丘墓保裏田力農以奉公上謹身以訓閭巷生成善人死表於道曰處士陳君之墓或者天祚以年見子功遂名成奉身以還王侯將相髙車大馬祖行帳飲於是乘庳禦駑候子上東門外舉酒相屬成公知人之名以爲子賀蓋自此始元祐元年二月一日

送邢居實序

始吾來京師得邢生於時吾不爲今學隱約俗間遊居解散族黨不親生不顧計世所好惡數從重客過下裏窮日而後去如是者數歲士之從吾遊者始若慕向繼以怒辱昔欲唾其面而今願交去來紛然生固自若也生旣出遊於世師儒達人皆大父行天下望至忘齒屈勢與之交好譽聞甚偉元祐元年春生從其親出於漢東世之知生莫吾先於其別請以言贈夫君子之取人原其本其棄人待其定故取之於始達棄之於始衰吾始得生年十五六識度气志巳如成人其有質也如木之始生玉之始斵顧其所成就何如耳生可不勉乎士之不能自成其患在於俗甚矣徳之盛也士志於善以成其徳徳者道之本也行者道之用也行始於身而及其親因親以君因君以國行至於民則盡矣故爲道必始於君公輸子之技不以規矩無所用其巧是之謂法法者古之制也君子以法成身以身成法言以古爲師行以古爲則𨿽然因人而言也譬之宵行假明於燭而燭非明也而學者以爲明謂之巳矣言者自言也行者自行也謂之成徳譬之目焉升髙臨下物無遁形故無擇焉故爲善必始於法士莫患於僞而徒善次之名在於善而實不至謂之盜身在於善而意不至謂之僞意在於善而義不至謂之徒善徒善者非古之制也可不擇乎君子學而後行以成義也故爲法之始於學於是明古之制與其疑謀貳行隱志晦徳而論著其合否考之其世稽之於經質之於友而定其論使學者有考焉

仁宗禦書後序

人皆有所好其上勝之其次任之其下蘊崇之也惟至人無好有所好者同於人也神文聖武皇帝其好之與人同其勝之與人異同以爲徳異以爲法邇聲色而欲不勝禮寶珠玉而利不勝義時遊田而逸不勝度故其在位四十餘年而四方百物無所損益顧好飛白書明淨幾時一爲之以侈其好於是將相宗戚家有藏焉臣不知書不能頌其美而竊有所嘆也凡藝不滯古則狥今滯古則捨巳而就規矩狥今則略法而逐世好故其獘君臣爭名而禍亂從之臣竊窺觀皇帝防法而忘世防理而忘法故工拙偏正不足論也所謂有其道而進於技者王者之於藝蓋如此彭城王氏世爲貴將故其家有傳焉其從孫萬壽主簿臣有基以皇帝所書六大字示臣臣蓋望而知之也臣不知書然望而知之者臣以理得之也臣惟皇帝卻天下之好而畱神翰墨乃帝者之懿徳來世之偉聞而臣實懼焉臣聞故老言當斯之時三府百吏內宗外姻下逮近習莫不好書夫士大夫阿主之好而爲書未害於政而臣懼小人因書以進之也故君子於其所好又有愼焉臣惟皇帝之知此故世無其傳而臣之愚不得不懼也元祐七年二月二十五日潁州教授臣陳師道謹序

寇參軍集序

大父鹽鐵府君外大父穎公與文忠蔡公好太常少卿寇君蔡之出也遊二大父之間而輩先君而君卒二氏之子弟居同邑學同文情同好也寇氏之伯曰元老喜事而多能張李氏之墨吳唐蜀閩兩越之紙端溪歙穴之硯鼠須栗尾貍毫兔穎之筆所謂文房四物山藏海蓄極天下之選傾家破產急士之窮輕身下气而交名勝士多歸之者其季曰元弼一無所好顧嗜酒與詩方其展紙濡筆立下疾行倐忽數十百韻衣冠在傍合手起色駭嘆不暇然成輒棄去不復愛非如世之詩生窶士牽課臨仿吻頰鳴悲歲鍛月煉者也昔魏晉之士當嫌疑之際能慕名著節而身在位旣不得去又不可死於是有托以逃其生別離羇旅流放憂畏之士顧無可樂之事有托以快其心私怪季氏無一於此仕𨿽不達而不以事經意其於失時則輕而亦好酒無日不醉苦心竭思搜索腎胃如與世士出音作新詩多而鬭防以角一時之名者與之久則渙然解超然悟而後知其非嗜味而嗜醉非遣意而遣事也其學陶氏公孫氏者與元弼旣歿家無畱藏其子某索於裏中得詩若干首文若干首而第次之以請於余余勤其成而尙其志也爲之序而藏之兩家使後之人知吾與若世好之如此也元弼名其仕爲許州司理參軍元符二年八月癸巳居士陳師道序

持善序

世之力者有五曰佛曰法曰善曰惡曰願善爲至矣然難行而易失士之始學善新而惡熟福輕而障厚旣難其大矣而小人作輟其爲善豈惟其難而魔力撓之也其爲不善豈惟其易而業力使之也是故先佛𨿽有種子之諭又有湯冰焦谷之比且堪忍之土界則五濁時則爭鬭人則獘惡緣則空法則末刼則陷爲之不亦難乎善出於習而習不足恃也中人而下善惡並作而更報一出三途則失之盡矣豈惟其然異世則失之矣聲聞所不免況於眾乎豈惟其然異念則失之矣前念之善與念而盡後念之惡與念而興其失不亦易乎𨿽然爲善有道願者善之所出也願之爲善縮業之於惡能持其人使不退失故無願則無善無業則無惡是以學者先願而後善豈特善焉𨿽法與佛有不由此者乎故華嚴七地之菩薩大願力所攝如來力所加自善力所持而得無生法忍聖且假之人況其下乎夫願本也善與法佛條葉華實也善非願不生佛非願不成更百化而弗渝盡未來而不斷其爲力太矣願者心之用則有自功以理爲因以先爲證則有他力具自他之力不其宜乎證至於佛爲法一空其所不盡者願也眾生盡則願盡其無巳乎若夫善而無願與願而非理則爲福而已敬則貴惠則富世有貴富而無不敬惠者以其無願而失之也𨿽然士以私智而爲願孰效先佛之巳試乎先佛之願莫大於妙徳莫要於普賢十方同一時住世之佛皆我所導而後成聖不亦大乎萬徳之行出於十願不亦要乎是以諸佛同贊而過之菩薩自謂不及也元祐二年春徐之東禪主者懷超夢出庭中見二大士相系於木下怪而問之對曰此陳教授氏之物也是夏師道始承命至則館於東禪豈於二大士緣有素乎紹聖二年之春客東都晝而燕坐見大通禪師俯指授使具二願於是頗頗采華嚴寶積而第次之願與信者而盡心焉元符二年九月二日居士陳師道序

送參寥序

妙總師參寥大覺老之嗣眉山公之客而少遊氏之友也釋門之表士林之秀而詩苑之英也遊卿大夫之間名於四海三十年餘矣其議古今張弛人之情貌肖否言之從違詩之精粗若水赴壑阪走丸倒囊出物鷙鳥舉而風迫之也若升髙視下爬癢而鑑貌也元符之冬去魯還吳道徐而來見余與之別餘二十年復見於此愛其詩讀不捨手屬其談挽不聽去夜相語及唐詩僧參寥子曰貫休齊已世薄其語然以曠蕩逸羣之气髙世之志天下之譽王侯將相之奉而爲石霜老師之役終其身不去此豈用意於詩者工拙不足病也由是而知余之所貴乃其棄余所謂淺之爲丈夫者乎於其行敍以謝之

顏長道詩序

萬物者才之助有助而無才𨿽久且近不能得其情狀使才者遇之則幽奇偉麗無不爲用者才而無助則不能盡其才然則待萬物而後才者猶常才也若其自得於心不借美於外無視聽之助而盡萬物之變者其天下之奇才乎比出東都門沙行數百里來河而城者今澶州之治也平林曠野荒墳故壘甲士介馬無修阻麗華之觀頽垣獘廬棘荊沮洳無池臺苑囿鳥獸魚鼈之美吏不勝事一飯再起經年相逢交馬顧揖不通勞苦無飲食歌舞遊從之樂徵商榷酤號稱職官身雜徒吏下爭細微無閒燕之樂彭城顏夫子居旣逾年矣元丰四年邑子陳師道西遊京師遂見夫子於北門請於左右得其應用之詩若干篇羅絡隱遁穿穴險怪遇事以發憤因難而見奇如在巖崖之下洲渚之上陰林叢竹空曠莽蒼之野月星風露煙雲杳靄之際漁釣弋獵樵蘇耕稼之間不知其居獘陋之內市井之中甕盎之側也昔聞其語今見其人可謂美矣而於夫子猶其粗也孔子曰莫我知也夫又曰詩可以怨君子亦有怨乎夫臣之事君猶子之事父弟之事兄妾婦之事夫也爲人之子而父不愛焉爲人之弟而兄不愛焉爲人之妾婦而夫不愛焉則人之深情皆以爲怨情發於天怨出於仁舜之號泣伯奇之履霜周公之鴟鴞孔子之猗蘭人皆知之而不怨有二焉東鄰之子西鄰之父不愛也人𨿽褊心莫以爲意謂之路人夫婦之恩窮君臣之義盡然後爲路人路人則不怨責全於君子小人則不責也謂其不足責也致怨於明主昏主則不怨也謂其不足怨也則又不怨故人臣之罪莫大於不怨不怨則忘其君多怨則失其身又有義焉此其所以異於小人者也夫子之詩仁不至於不怨義不至於多怨豈惟才焉又天下之有徳者也夫才者徳之用也徳成於心而後才爲用才盡於身而後物爲用吾於夫子見之矣又爲之序以詔學者

後山集卷十一

欽定四庫全書

後山集卷十二

宋陳師道撰記

思白堂記

元丰四年餘逰吳過秀見林侯侯家於蘇而宦學於杭能道其江湖山林之美逰覽之樂而甚愛思白堂也其秋八月就捨錢塘問思白之堂而往觀焉臨淵而望西山樓觀出焉淵昧而林茂魚鳥樂焉江海山澤林廬之气相錯風林水麓鳥獸之聲相亂而雨霜寒暑晝夜之變不齊也慨然懷顧昔人之風聲而樂一時之得意宜侯之甚愛而不忘也而耆老豪傑文學之士請載之石以侈其賜余未有以辭也湖之東洲保寧之寺故唐刺史白公居易燕逰之所也近時律師某治其後堂而請於侯於是名之以致其思又大書之以表其處而思白之號聞於吳中夫前世逰居之士有傳於後者多矣獨有意於白公何耶進則效其忠退則存其身仁以成政文以成言此公之行而後世士大夫之所爲思也公爲刺史知民之嗇於水築塘浚井利至今豈特士大夫之思哉夫怨其所惡思其所好人之所同士以徳言民以功利其所異也而吏無全能故上下之論不一若公則思者眾矣士之爲善誠無事於言而行終其身功盡於事必待言而後傳則又不可巳也公言見於書行見於史故今有以思之此言之不忘而記之所以作也林侯嘗以集賢校理通判秀州今爲尙書禮部郎中其文學行治略與公等後之人又將思之其可辭乎明年而余北歸又明年而爲之記不知余文使人思之如兩侯否六年八月十日彭城陳師道記

二亭記

居則行其仁仕則行其義家非仁不親君臣之際又有義焉仁始於身內有以使同其樂於天外有以使同其好於人故宮室苑囿以燕其居車馬器服以效其用賔射燕饗以廣其意故能羣天下而世守焉錢塘關氏於其居之右地積土爲阪伐石爲壇而藝以藥阪之下有甘井焉挾以二室左竹右木防而不斵命其阪曰藥阪壇曰芝壇井曰丹井左曰巢亭右曰節亭自是關氏之父兄子弟仕而休者與夫學而未仕者朝夕在焉府縣之吏鄕邑之老與夫四方之過賓間從其遊所樂𨿽異而各有得焉嗚呼可謂仁其身矣引而近之守莫固焉推而外之政莫善焉關氏爲吳大家世有彥士其宦於朝者三人仕於州縣者四人處而學者又十有幾人因而大之其興乎蜀方士李翁曰石有玉可攻甘井可化丹砂而未試也後有貪者將剝石以賈玉竭井以市砂關氏盛衰於是見之作亭之明年關氏之良彥瞻來京師以告其僚友防舊於是士大夫之能詩者皆爲賦之而屬余爲之記元祐元年八月丙戌彭城陳師道記

徐州學記

夫祭之有報以反本也是故食則祭先飯飲則祭先酒耕則祭先穡桑則祭先蠶畜則祭先牧祭防於樂祭龍於社祭棄於稷祭臯陶於理祭周公孔子於學祀周公非也治始於伏犧更虞夏商至周而大僃行始於伊尹更夷叔桞下惠至孔子而大成蓋治成於周公行成於孔子故學者主焉自唐攺禮孔顏及今元丰繼以鄒孟其與後之學者從祀而禮成徐故無學天禧幾年承相濮陽李公迪來守攺廟爲學置師弟子請名與田以教養之徐人始興於學而仕者眾矣徐地東近齊魯北屬趙魏南引江淮西通梁宋四通六達之郊南北之亢頸也南守則略河南山東北守則瞰淮江故於兵家爲守攻之不克時民亦連年曆戰力極而亡故進則可攻退則可守形利勢便先發後從故項氏當都臨制四方宋武常守並護南北晉隋之間實以重兵稱謂大府蓋古用武之國故其人悍堅恃气尙力易爲剽竊然質直謹言諾寧死不隠故犯者𨿽眾而易治蓋可撫而教也熙寧幾年始置官師廣弟子員元祐四年中書舎人番陽彭公出守使其從事告於廟而新之又加其舊明年學成公率其屬文武之士祭以告焉於是州之學士大夫耆老子弟樂公之承上而報本也合而爲詩以侈後觀其詞曰

獲【一作洙】泗之間大彭之國霸者之餘以武爲俗防桀之气樂於盜賊亦有仁政莫救其成國之有學王教以明示之好惡靡有不承廟學崇新自我兩公皇化其東徐方攸同桓桓三聖七十其徒俯僂而趨有嚴其初有堂有庭居有室廬右弦左書伐鼔於於成則有毀物惟其常前者不已後者其忘

思亭記

甄故徐富家至甄君始以明經教授鄕稱善人而家益貧更數十歳不克其貸邑裏其父母兄弟凡幾喪邑人憐之多助之者旣益樹以木作室其旁而問名於余余以謂目之所視而思從之視干戈則思鬭視刀鋸則思懼視廟社則思敬視第家則思安夫人存好惡喜懼之心物至而思固其理也今夫升髙而望松梓下丘壠而行墟墓之間棘荊莽然狐兔之迹交道其有不思其親者乎請名之曰思亭親者人所不忘也而君子愼之故爲墓於郊而封溝之爲廟於家而嘗禘之爲哀爲忌而悲哀之所以存其思也其可忘乎𨿽然自親而下至於服盡服盡則情盡情盡則忘之矣夫自吾之親而至於忘之者逺故也此亭之所以作也凡君之子孫登斯亭者其有忘乎因其親以廣其思其有不興乎君曰博哉子之言也吾其庶乎曰未也賢不肖異思後豈不有望其木思以爲材視其榛棘思以爲薪登其丘墓思發其所藏者乎於是遽然流涕以泣曰未也吾爲子記之使君之子孫誦斯文者視其美以爲勸視其惡以爲戒其可免乎君攬涕而謝曰免矣遂爲之記元祐七年八月三日

彭城移獄記

徐居東方爲南境梁楚之郊其地四來無林澤之阻其民拙木無武擊之技而其治多獄其獄多盜多刼論以重典購以重賞死者嵗以百計購以巨萬計余徐人也知其說焉慶曆嘉祐之間曹濮兩州稱爲盜區始用權制而徐故無也治平末有爲徐守舎蕭盜夜穴其室私其裝焉於是請用重法而盜由是興古之爲盜有三惰民無生業惡子多費取資於人凶年窮裏老弱死閭巷壯者起而自救郡國亡命依阻探丸以緩朝夕今之爲盜有二兩軍亡卒無以自存縣之尉士終更罷歸凡民去耒耜更邑市偸惰侈靡不能自達而其技足使也重法之盜有二姦猾誘民爲盜而反告逐捕之吏以竊爲彊上下相通以掠服之不然毒死獄中以幸賞徐之盜有二其愚易防其拙不能自明凡爲盜者五而徐之爲盜九凡盜不急利則緩死而徐之盜以身爲市而就死也凡盜抵法而徐之盜防於法也可不察乎夫刑之不勝盜久矣故季康子以爲患智之不勝盜久矣故趙京兆盜謀輙覺而不能禁也購之不勝盜久矣爲購以盡敵也盜可盡乎然則前三者可不可也劉叔貢父爲曹州盜賊衰息犴獄屢空或問弭盜之術叔貢父曰吾何術焉不以重地視之而巳有爲句容令多盜攺置社稷而加禮焉旣而盜止先君子所說先吏所爲世必以爲難而今人所行世所共知者復何難哉蓋世以簿書訟獄爲治故意不及其外而一切絕之非行之難而不爲也此兩人者特一其所遇敬其所事而其效如此又況古人之善其身而行之者乎彭城獄故近市汶陽梁叔忱廢縣圃而徙之爲南北之室以時寒暑不以考掠而獄益明叔忱爲令有能方地數百歷年數十未有其比余爲徐學官過之見其興作而乞余爲之記防徙潁不果作明年獄成使來告而記之後之人以余所稱爲心以叔忱所治爲法彭城之獄庶其淸乎叔忱名子諒丞相莊肅公之孫以奉議郎知縣事云元祐七年六月十五日陳師道記

彭城縣令石記

慶曆初西邊弛兵益修政事謂吏之近民莫如令始出王官行縣事以休其民蓋自選人三考用舉者爲令令三考用舉者爲京官京官滿三嵗爲朝官蓋士之選者以選士治劇縣若相宜然而猶有不合者豈法使然哉徐爲州部五縣而四用選令縣故爲難治而彭城其尢也昔漢宣帝責成郡國守相班班聲迹可紀今選士爲令於古爲加詳而吏治不盡如古其故何耶蓋漢承秦綱目疎闊吏自爲治故易爲功而非王制今法令備具上下維持中才可以守而智者常患不盡其用故其治難無赫赫之功𨿽然善其身明其視聽使民有所恃而不冤亦可謂良有司矣司馬遷班固傳循吏不列縣令豈以縣非王官不登簡策略而不書耶今皆天子命吏可不自勉使史氏有述焉令防故無記承議郎梁君始追紀其名氏列於石凡十九人記與不記不足爲吏能否而梁君力能及之爲有餘也元祐七年八月十四日陳師道記

披雲樓記

曹故周之城國亡而爲邑陶之故城是也陶之西南有丘焉禹貢所爲陶丘墨子竹書紀年所謂釜丘圖記所謂南右山而州人所謂南魯太師之墓者也漢哀帝由定陶王而爲天子尊其父恭王爲皇帝置寢廟如祖宗周丘而城以爲陵邑今州治是也州之北數里而近兩丘相屬六國魏王之墓也有岡自東北屈而西南隠如伏龍魏之所以葬也擇地而葬尙矣而曰魏隧王墓者以其始隧而葬也其後名州曰左城墓曰左山岡曰左岡記曰左山其下多左姓故名然莫得而考也余謂爾雅丘再成爲陶釜者負也猶陶也而皇甫謐曰舜陶河濵而名郭璞又云在定陶城中者皆誤矣然則州之所治猶曹國之舊也朱公謂陶天下之中諸侯四通貨所交易班氏亦謂堯作成陽舜漁雷澤湯居亳故其土有先王之遺風重厚多君子好稼穡惡衣服以致畜藏秦漢去今未久而幽僻荒虛商旅不出其塗五代承唐之亂田裏壯少棄本業酒食歌舞馳狗馬飾冠屨彊悍喜攻刼佩刀引彊指人之藏以爲費至殺吏士冒城郭皆與古異世亦多變矣故常選用武吏重法厚賞擊伐斬殺獄市無虛日號曹濮爲盜區吏常日夜訊掠證驗省文書出購募調兵選將期防赴告不得休息故郊無臺池苑囿而府無門館賔不勞贈吏無燕賜號爲輔州大府而威重不稱豈上所崇極而下所觀聴者哉曹近京師皇化所先承平百年風俗移易金鼔不作獄市屢空吏始於其間興築除飾以待四方之賔與閭巷之士而來者繼焉堂館相望如諸侯居而連檐曲室坐者揮汗每盛夏常閉閣謝客於禮猶有闕也朝請大夫郭侯之爲是州不忍盜賊其民必以仁恕而人益勸振其綱目百識具舉而府益無事又連嵗大穰稼有藏積其明年之春始因其舊廣而新之爲披云之樓其地之宜與登望之樂棟宇之制爲一州之勝而其費蓋不及民也夫人不可以久勞亦不可以久逸逸者所以大勞也勞逸相濟然後身安而事治禮曰仲夏之月可以居髙明可以逺眺望昔呂不韋與其客記其所聞以爲月紀則居髙矚逺乃先王之政也而世之吏道致期防程文書以爲治蓋亦其一焉臺池苑囿燕射畋漁𨿽非政之所先亦非其所不爲也今失先後之序與不勤其事而受其養者則有媿矣𨿽然吏之所以能有此者豈非世之承平嵗之丰穰而政之暇豫也耶則居其職者可不知乎余常從侯而登極目四顧則昔之範蠡愼到穰侯寧武子與夫漢魏之墓也其人非萬乘之君則其相也其功譽富貴文學辧議皆驚世而絕俗而今日之風霜荊棘狐貉之與穴也河濟之間禹之所治聲烈赫然而通川廣澤皆失其故處使人悲傷慷慨而興起蓋可采而賦顧吾老矣力不足以及此而爲之記紹聖四年十一月五日彭城陳師道記

汳水新渠記

汳句於蕭其闕如玦水經謂河至滎陽莨蕩渠出焉渠至陽武其下爲沙蔡水是也其出爲陰溝儀至浚其下爲渦別爲汳汳至防別爲獲餘波迆於進陽東歷蕭彭城入於泗注謂鴻溝官渡淄獲丹浚與渠一也禹塞滎澤而通渠於甫田其後河絕旃然入焉卽索水也漢書地理誌滎陽旣有汴水又有莨蕩而受泲梁防有獲水首受淄獲至彭城入泗以余考之河渠書云自禹之後滎陽引河爲鴻溝以通宋鄭陳蔡曹衛與濟汝淮泗防於楚而竹書紀年梁惠成王入河於甫田又引而東明非禹之舊也書曰濟入於河東出於陶丘北者入而復出也溢爲滎者濟之別也滎波旣豬障而東之也周官又謂豫之川滎洛幽兗之川河泲則河南無濟矣其謂莨蕩受濟禹塞滎澤而用河者皆失之漢志莨蕩無出淄獲無始蓋略之也余謂與經合而滎水諸書皆不載又疑渠汳爲二而滎有一焉杜佑以經作於順帝之後詭誕無據而注敍渠源或河或泲或河泲合其說不一次其所引經紛錯悖戾而志亦闊略不具辧始末蓋皆不可考也自漢末河入於汳灌注兗豫永平中導汳自滎陽別而東北至千乘入於海而河復於是故瀆在新渠之南注所謂絕河而受索自此始隋開皇中因漢之舊導河入汳大業初合河索爲通濟渠別而東南入於淮而故道竭今始東都受退水爲臭河於畿爲白溝於宋爲長沙於單爲石梁於徐爲汳而入於南淸南淸故泗也蓋自王都而東畿宋亳宿單濟之間千里四來而故道淺狹春夏不勝舟秋水大至亦不能受也蕭故附庸之國城小不足居民又列肆於河外每水至南裏之民皆徙避之廬舎沒焉率數嵗一逢民以爲病紹聖三年縣令朝奉郎張惇始自河西因故作新支爲大渠合於東河以導滯而援溺於是富者出財壯者出力日勸旬勞旣月而成邑人相與語曰渠議舊矣更數令不決而卒成於吾侯孰有惠而不報者乎於是不謀而同欲紀於石以屬余余謂張侯其居善守行峻而言直以成其名其任善義不畏不侮以登於治其可紀者多矣而諸父兄獨有見於此者何也夫善爲治者人知其善而已至其所善蓋莫得而言也渠之興作有迹其效在今此邑人之所欲書也遂爲之書八月二十五日彭城陳師道記

佛指記

建隆幾年皇師伐蜀【一本云建隆初王師伐蜀】曹卒有在行者樵芻山間數見光气發地得石函藏佛指焉念無所置且畏奪乃破半臂而藏之老而歸兵乞丐道路開元寺法華院僧聞而收之厚其供禦數嵗破半臂出以報焉後歸上生而僧持去客成武邑人迎供得舎利無數上生主者重寶通三論嚴律居眾供施不倦思有以還之防僧如東都過曹寶諭意他日赴供西裏渡浰水遇而申之且厚其報僧行不輟寶反隨之及郭防僧市益焉其主見而訟之乃畱寶請於州而得焉骨裂蒼然而無感應疑爲僧所欺也余迎致興國院率私屬而敬焉供茶三盞澄聚爲華餘謂寶曰非聖何以致此其體壊色變殆爲物所觸耳如來鐵鉢祖師所傳曹溪所藏者南漢之霸迎入宮中傳之婦人應手而裂其何疑焉寶曰我以水【一作作水】玉匣而藏之使目可視而手不近可乎余應曰可退求於家無物可施爲記其事使疑者信謗者悔富者施是亦助也語有之欲知前時視今日余以詞義名次四君而貧於一代其可以文施耶昔童子聚沙以戱見佛而施佛爲授記之轉輪王福四之一其後百年阿育王是也轉論四王相好同佛而王膚如錯人不可近施之人勝故其報重施之物微故其報輕夫三界惟心萬法惟識無待於事而此何也蓋等心而施則生與佛等沙與金等事奪於理故報隨於理心有分別則物有髙下理奪於事故報從於事豈不爲心也耶夫輪王大福也特一念爾顧其心之何如我以文施其不可乎𨿽然佛之報身以萬徳窮其所以別各有因是以菩薩𨿽證道體而具萬行蓋未有無理之事無事之理也則以文施其有闕乎客有言曰曹近京師一有傳焉國將寶之覆且不保張之可乎余應之曰不然佛無去來而人有因緣因有厚薄故緣有時限緣之所在孰得止之前日也以悲爲心明揚勸厲與眾興福則先佛之願若欲獨善而私有之𨿽緣於佛其非貪乎行不契聖鬼將奪之不待緣也寶以爲然又曰我初出家抽架上書得證道歌先能成誦𨿽聽相論而喜性宗暇則讀之我豈與有緣乎三嵗之後將參學於東南而終老焉余嘆曰趙州臨濟皆曹人也今數百嵗矣嗣古導今將在子與夫人命呼吸間三嵗不亦逺乎與其悔後寧好先耶子與時競時不待子也紹聖三年八月十日居士陳師道記

是是亭記

劉子佐巨野架室以居名曰是是之亭而語客曰吾剛不就俗介不容眾而人亦不吾容也故吾勉焉是其所是而不非其所非又懼與時而忘之也以吾居耳目屬焉亦盤盂幾杖服佩之類也吾其免乎客笑之曰是是近諂非非近訕不幸而遇寧訕無謟以病劉子晁子聞而作曰事無常是亦無常非使天下舉以爲非而子獨是之何所取正使天下舉以爲是而子獨非之安得力而爭諸嘗與子問津於無可無之塗而弭節乎兩忘之圃夫安知吾是之所在又爲之賦以砭劉子陳子見而嘆曰夫三子之言其皆有所激乎今夫是非參於前子將稱其所是而黙其所非自以爲得矣而曾不思黙而不稱則固巳非之矣使世皆愚也其有知之者矣吾懼子之不免夫是其所非則爲諂非其所是則爲訕是非不失其正二何有焉客之笑非子之病也夫道二理與事是也是非兩忘者理也有是與非者事也事待理而後立理待事而後行今使劉子忘而不有於事猶有闕乎晁子之砭非子之藥也劉子名某【一本云劉子名義仲】南康人其大父凝之有所不顧舉世挽之不能回也仕不合而去老於廬山之下廬陵文忠公爲賦廬山髙也其父道原面數人短長不避權貴羣居聚語是是非非公無所隠聞者至心掉手失掩耳疾走而略不以爲意卒窮以死而天下歸重焉今劉子博覽偉辯刻身苦思旣嗣其世向善讐惡亦不減其二父而能沈潛摧折以成其材故士君子皆樂告以善也孟子曰是非之心智之端也又曰無是非之心非人也薋菉之不知白黑之不分固士之所棄而盡言招過又昔人之所戒也然則何施而可乎夫明天下之是非者智也正天下之是非者任也進則見於事退則見於書子姑明之二者必有一矣紹聖四年二月五日彭城陳師道記

白鶴觀記

徐山不泉州治之南有平泉焉深明潔甘旱潦自如泉之上有老氏宮其地爲彭城之西鄕皆曰白鶴說者曰泉有鶴下焉故名觀鄕又因泉而名觀有記曰唐髙宗遺之所建也余讀杜光庭靈驗記曰天皇東封鶴集其壇使諸州爲老氏築宮號以白鶴與石文合而說爲妄其泉與鄕蓋因觀而名也慶曆幾年築州之南郭吏從其學者求而不得乃曲其處以限焉泉與觀始異嘉祐中農者趙眞病死夢禦鶴適野視下如江湖傑木行列蛇厲守之旣度控東山而下乃泗上定雲山也寤而愈以爲老氏之祥盡其有以報焉道士劉歸眞與其徒李道亨又協眾而繼之以成其名以石而屬余凡數嵗十餘請而不已則其可巳乎夫老釋氏之教並行於世而有衰盛世遂以爲優劣又謂教有利有不利皆非也夫二氏離行而合委其所異者因於俗也至其隆替系於世世之好惡則系其習豈今之人於老氏未夙習乎昔莊生子休謂諸子闕老墨惠與已之道同出於六經而老莊各自爲家蓋子休學於田生子方子方學於端木生子貢而列禦防庚桑楚皆寓言無實後之學者因而成書至漢兩劉校中書爲七略其序方伎有神仙諸子有道家而老莊並焉天神地只三靈百神又皆出於禮官而今之爲道者合而有之益以符咒法籙捕使鬼物皆老氏所不道然其祈報禍祥驅禳回起昭昭不誣而非余所能知也蓋自耼休而後士不明於理而術益工此其所以不振也耶而劉一士獨能有成豈不良哉𨿽然余有私焉劉行數千里受天師之籙於龍虎山未及行莊猶有待也今老矣盍輟其巳能而勤其未能乎李方壯可任以事而嗣其志也如是其有不興者乎元符元年九月甲寅東裏陳師道撰

觀音院修滿淨佛殿記

物有盛衰人有向背向盛背衰人則逐物𨿽然向則盛背則衰物亦有待於人焉吾州之南山太平興國寺山之南北凡十有七院其東南隅別有勝果禪院始時寺之臥佛羅漢觀音爲盛金罄之施門無虛日其後勝果興而三家替以故像毀不飾室毀不補革金不鳴而突無煙使人一視而等施則盛不極而事畢𨿽然人所避就物所丰悴豈智力所能元祐八年比丘某始合眾施旣新其殿又載於石使人請者累至余學於釋氏願自效使不請且彊與之況其請之勤耶夫始之非難而述之難積土爲址伐山出木虛日費財世以爲能而競焉易故而新就下而髙事半功倍謂因人成事而不爲也惟然故天下之事莫不皆然豈特浮屠氏之役乎故其說以起廢爲勝福則彼固知之矣院故有閣當諸山之衝屬兩洪之聲余從居者登而樂焉已而少者壯壯者老老者逝矣而前者之樂又爲今之悲也身旣與物同其盛衰心亦與時而遷謝則其所異者何乎覽者其自知之淳化初知制誥孫何以布衣來於時曹武忠王得罪右府以節來守門不納謁而一府無過之者院之楞嚴講師惠泉召而致館且爲治行明年而登上第其次路棖來貳使事而屬之且曰急窮而忘報交素而逺名僧之英乎路未以爲然也泉知其意去防吳遂不還路至之明日過則亡矣於是賦其堂則其所興壊蓋知矣元符元年九月巳酉東裏陳師道撰

禦書記

仁宗皇帝禦書兩紙四字其文曰善法行政其璽文曰帝籙皇祐嘉祐之間以賜其臣江休復於是休復爲集賢校理禦試詳定官休復以文義誦說明習世務奉使有績列於名臣遂防顯揚能以翰墨歸藏於家而世守之其爲平生之觀學者之榮至矣休復後爲刑部郎中修起居注以卒其孫端禮以示臣師道使記載皇帝所以照臨江氏假寵子孫明示來今臣蓋不得辭臣愚敬惟皇帝之於書極矣在位四十餘年外被四夷下逮百世口耳所傳紙墨所載徳政道化有不勝言其不習而能者豈聖人優爲哉臣亦不敢贊也臣生於皇祐四年被防恩澤上下田裏不畏不夭至於成人而不得望前驅之塵蹈後車之躅臣不勝至恨乃今幸得伏覽聖制見至人之用心附於不忘臣亦與有榮焉端禮學而不息文而又能世其家將復受賜矣元祐元年閏月已丑徐州彭城縣王鄕任化裏臣師道昧死謹記

忘歸亭記

熙寧七年尙書水部郎中開封劉君刺守金州平政嵗丰士民康樂廼作亭於北城之上以望牛山而臨漢水以樂府僚屬四方之防士名之曰忘歸之亭又使其客彭城陳師道記其意曰西城治漢上防廬舎陋市肆落莫名𨿽爲州實不如秦楚下縣山林四塞行數百千里水道阻險轉緣山間懸流遞折觸石破舟回洑平淵深昧不測射工水蛭中人多死陸行憑陵因山梯石懸棧過險修林叢竹悍蛇鷙獸卒出殺人家有蠱厲乘間行毒鄰里無過從行路不敢飲食擁掩防郁日月隠蔽夜長晝短暄寒無時又多霧雨疾疢易作土疎河潤地气發泄人多病腳廢丘故宮頽城敗冢達於四境狐鳴鳥聲日夜間作使人悵然懷歸淒然發嘆揮然出淚於是相與登斯亭以向坐則又志意舒徐气血和平蘧然而笑栩然而歌超然而忘歸其山川之美臨觀之樂不言可知言不能盡也士大夫去墳墓背田廬祖宗因友舊從戍於異域故𨿽君子無厭苦之志而有歸心居官有守義不得去念嵗月之永而憂不可極作爲斯亭與人同樂以居而忘懷其志壯哉公以治人私以養生古之政也師道敢不承君之命

面壁庵記

禪人祖圓覺老師自天竺來居嵩髙少林道埸蓋面壁者九年二祖禪師斷臂立雪世舉知之而昧其處自少林行殿而西林篁防郁千步而近度宻越阻羣山四臨前則少室諸峯嵱嵷連層後則五乳崒兀擁掩如舉手內向中峯之下乃其故處有泉泠然始至無水則杖刺地隨舉而湧引而東出世號以錫杖而叢榛族棘荒穢翳塞兔蹊雉域蛇鼯所舎樵數避焉元祐幾年畱守簡翼張公求而得之始往過焉使作亭以識其處除地得址層甓宛然後十有餘年知登封縣樓異復往過之謂長老淸江襄棘開道始有人聲馬迹再至則治矣盍復其故對曰下南山之木出西谷之竹伐薪以陶率少而役可立具其所乏者財爾異請任之於時眾治泰陵休於次異敬以請自監司與百局之執事及郡縣之令丞佐尉下逮工賈士庶不挽而同於是智者謀仁者施壯效其力工獻其技爲堂爲室圖像陳焉守衛有次門廡有列蓋十朝而具旣月而成林出芝十有二本華各異色莖如漆飾甘露雨於泉池夜有光气四起屬天合爲大練東西數十里嗚呼其興可量乎耶夫道一而今之教者三三家之後相與詆訾蓋世異則教異教異則說異盡已之道則人之道可盡究其說則說亦究其相自也固宜三聖之道非異其傳與不傳也耶子孔氏之門顏閔冉皆無傳仲弓之後則有荀卿曾輿之後則有孟軻端木賜之後則莊休而荀孟莊之後無聞焉李氏之傳關尹尹之傳後無聞焉釋自能仁二十八世而爲初祖祖之東六世而爲曹溪至於今又十有五世而儒老子之徒欲與校其源委誤矣嗚呼道之不傳蓋始於此歷嵗千百逮今而興豈有待於異耶建中靖國元年九月十八日居士陳師道撰比丘曇潛書

後山集卷十二

欽定四庫全書

後山集卷十三

宋陳師道撰論

正統論

統者一也天下而君之王事也君子之所貴也吾於詩春秋孟子見之也周南自風而雅王者之事也召南自家而國諸侯之事也公羊子曰王正月者大一統也孟子曰伊尹孔子得百里之地皆能朝諸侯而有天下也夫正者以有貳也非謂得之有正與否也天下有貳君子擇而與之所以致一也不一則無君無君則人道盡矣吾於中說見之也王子曰中國有一聖人明之中國有並聖人除之夫列國並立而不相尙君子必致於一者不欲天下一日而無君也吾於春秋見之也詩降於風書絕於文侯之命則天下無王矣春秋所以作也天下無王而正月必書王者所以君之也由周而上天下爲一由周而下學者所論者五焉有其位而不一者東周是也有天下而無位者齊晉是也有統而爲閏者秦蜀是也無其統而爲僞者魏梁是也上無所始下無所終南北是也正之說有三而其用一三者天地人也天者命【一作令】也天與賢則賢天與子則子非人所能爲也故君子敬焉地者中國也天地之所合也先王之所治也禮樂刑政之所出也故君子慕焉人者徳功也徳者化也功者事也故君子尙焉一者義也可進則進可黜則黜而統有歸矣吾於詩與春秋見之也西伯諸侯也君子與其王平桓周之餘而君子奪其王也隱公攝位而先君之元子君子與其君也桓公世子也王與諸侯大夫國人君之而王法所討君子黜之文王西夷之人秦與吳楚戎蠻也君子進而中國之也杞夏裔也君子斥而夷狄之也曰周之東夷於諸侯其所有號爾故詩降而書絕之君子蓋有待也夫詩降而書絕則天下無周矣王者可以作也而卒無以代之徒以先王之世天下須君而復與之豈君子所欲哉桓文一中國卻外夷出民水火之中有功矣天命不攺管仲不得而革也夫周存之者天也文武之澤也黜之者人也天下之法也此周與齊晉之辧也秦之昭襄始亡周而臣諸侯及始皇又合六國而爲一而學者不以接統豈不巳甚矣哉以秦之暴疾之可也而不謂天下爲秦可乎奪其統其誰與哉新莽漢之盜也而漢討之是猶夏之窮羿衛之州吁而齊之無知也而學者疑其年吾於春秋見之也魯昭公之失國寓於諸侯而季氏服君之服行君之事也七年君子以其前系之昭其後系之定則以元始屬之建武其可矣此秦新之辧也三國之一吾於續書見之也漢中邦之舊也劉葛之所造也君子之所向也而地則四隅也徳逺而功邇君子不得而私焉吳魏皆有志於天下又皆功於民而魏則中國也於是與之其得已乎此曹魏之辧也自晉而下則爲陳陳亡於隋則有中國自隋而上則爲魏魏而上爲燕趙趙繼晉者也晉之亡猶秦也非人亡之也舉天下而棄之智者得之而謂之逆乎其事則漢唐其名則霸其義則𨿽非桓文亦非晉之罪人也則有始石氏羯也慕容氏鮮卑也然居中國之位有中國之民而行中國之政矣是猶書之秦春秋之吳楚也燕趙不爲夷謂魏爲狄乎南北之變吾於元經見之也晉之東猶漢也屬而繼宗古之制也其所貴者以中土之無代也君子因其舊而與之猶周也皇始授魏進之也天也而帝晉者人也魏可貴而未貴晉可賤而未賤故君子持之也持之者待其定也晉宋有其志又有其功而魏未有以勝之武文沒而孝文興於是南北定矣故宋亡而帝魏也孝建之後可以奪矣而君子不忍者武文之澤也故因其亡而取之或曰魏假之華齊梁陳斥之蠻無乃悖乎曰夷而變𨿽未純乎夏君子進之也夏而變𨿽未純乎夷君子斥之也矧其純乎孔子曰一日克已復禮天下歸仁而不考其素善其變也又況終身由之者乎色斯舉矣而不察其著惡其變也又況言咈行乎此南北之辧也學者擬梁而於新唐非其族也且其取之奪也非討也吾於春秋見之也楚比盜也而棄疾殺之君子書之曰公子棄疾殺公子比以情不以迹也梁之有猶魏也此朱梁之辧也吾於正統基之經以定其論資之公以濟其義折眾說之在而歸諸正庶乎其可也

取守論

世之說曰文武異道取守異宜武夫策義可以進取儒者用仁可與守成秦以用武而亡宋襄公以用儒而敗故漢取以詐力守以仁義文武疊用而各得其宜也是不然猶之於人也有喜則有怒可笑則可哭未有喜而不怒笑而不哭者也喜怒同出於人武文同出於道譬之人焉自本觀之手足耳目皆身也言動視聽皆用也自末觀之手足異號耳目異使而世以爲異者有見於前也古之取天下者以身其守之者亦以身故君子修身而天下平修身非以致天下而天下歸之林非慕鳥也淵非召魚也而魚鳥從之者從其所也古之人行之者文王是也而於詩見之周南所以取也小雅所以守也而孔子著之以爲法也後之取天下者以兵兵者爭而巳矣以詐勝詐以力勝力致其爭也至其盡敵則無所與爭而君臣相屠矣故其語曰兔死犬烹鳥盡弓藏蓋其所取者乃所以殺其身也譬之於盜足以致財而不足以爲生秦漢是也湯武之兵非取天下也取有罪也古之守者以天下計故堯禪舜舜禪禹湯放桀武王伐紂周公居洛曰有徳易以興無徳易以亡豈爲子孫計哉其取之以天下其守之以天下故五伯疊興不得而私也後之守者以子孫計其得之以爭其守之也畏人之有爭心也故秦墮名城銷鋒鏑殺豪傑愚黔首以止爭也漢髙祖曰安得壯士守四方以禦爭也此其所異也私故也故世以爲異者有見於後也儒者難與慮始可與守成叔孫通之言也通之佐漢而進羣盜壯士其學旣不足於取而天下旣定因時便事使爲朝防祭祀弁服之制以爲仁義守天下之具孟子曰禮節文仁義者也禮以爲節儀以爲文夫朝防祭祀弁服之制是儀也禮之文也豈仁義之實哉則通之學文不足於守也然而漢之所以持世而遺後者其蕭何之法乎通何與焉古之於仁義有四焉由之者道也無爲而無不爲舜禹是也爲之者善也好仁而惡不仁湯武是也假之者爲人者也不善其身而善其政五霸是也修之者爲道者也故曰回心三月不違仁其餘日月至焉而巳矣七十子是也漢之於仁義非善其身也善其政而已非明於已也有見於古而已其不迨於五霸者所謂政者未盡善而所謂義者未盡明也其假之而不至乎宋襄公有亡國殘民喪身之道而以不鼓不成列不禽二毛爲仁是不知務也譬之於盜寡取以爲亷忘其財之盜也子魚曰愛其重傷則如勿傷愛其二毛則如服焉此仁人之言也襄公何知焉

商君論

士之爲善終其身則善不勝言也其爲惡也亦然故君子論其大焉以先王之法義而議公孫鞅之行治莫非罪也而論其大者有四焉鞅之術屠也政其具也故政不行則屠秦之民政行則屠諸侯之民去殺則無行焉夫愛人者人愛之惡人者人惡之則屠之者人豈忘之也而又導之以殺驅之以戰則民知殺而已懷殺人之心操殺人之具以事其上其不亡者昔未有也故其利足以兼諸侯而其禍亦以亡秦此所謂白晝而攫金者也金則得矣而身隨之愚者不爲也鞅之亡秦其罪一也政以保民也而殺以行政化以革姦也而姦以成俗用秦之民如牛羊然市無完人道有流血鞅之賊民其罪二也君不患不善而患無其志志者適道之源也孝公𨿽未善抑有志矣因其志而導之猶順流而下也而鞅損而小之蔽其良心逢以桀惡百世之後名爲暴君談者不置也鞅之賊君其罪三也鞅誠用趙良之言捐國去位興賢以易政作徳以變俗豈徒安秦所以安其身也徇巳怙終卒車裂之鞅之亡身其罪四也夫四罪者人有其一王者之法不待教而誅而鞅況具之耶是故秦霸者之罪人而鞅秦之罪人也始鞅之說孝公以王道而不用也說者謂鞅捨已從人茍合者也是不然夫懷璧以適市其價百萬而償以萬則賈者不售也若石則售之矣鞅之所懷石也而市之玉耳故其價易當也王者之法政以成天下之務者所以治也故曰如有用我者期月而巳三年有成王道之始也成天下之俗者所以安也故曰有王者必世而後仁王道之終也而鞅以謂王者之郊不及其身數十百年而後見其不知也明矣夫王帝皇者古今之異號耳而鞅以謂有帝道焉有王道焉其陋甚矣而始說之以王道者豈小人之心欲所用乎上以探主之意又以堅其意下以引就其說又以拒人之說也則聽之者可不察乎夫孝公之用鞅也以國聴命以身受教威福並主而不忌朝無公臣而不疑刑及骨肉而不怒毀著通國而不奪故鞅得終其術可謂善用矣用鞅之道而用賢其王可立而待也當是之時子輿在鄒子休在楚不爲無賢也逺者所不知而趙良之近而又不知可不惜哉是故有國者不患不能用人而患乎不知人也

霍光論

有其才而無其節者司馬懿是也有其節而無其才者荀息是也有是二者成功而去伊周是也有是二者守而不固霍光是也光承武帝孤幼之托天下之寄黜昏顯明全而歸之承徵伐之後公私兩而十數年間內丰外服光之功有三焉然以私愛冒大義鄰於奪矣其幸宣帝智而不爭使之爭則未可知也昭長而宣立旣不能去又不歸政光之失亦三焉史氏謂不學無術闇於大理而或以謂人倫逆順𨿽不學而知之日防老胡而著忠孝何待於學嗚呼學則明否則蔽理之常也不學而能者道也畏之者學也學而後知畏也畏聖人之言也光之不勝私以其不知畏也光善人也使其學而知畏其肯出此乎豈特如此其肯以婢爲妻乎則除惡於未然光之三失其皆出於此乎或者又謂節而不才然保人之防全人之國天下危而復安此皆才之大者至其結婚不與上官以宰相子守闗與武庫親同列而慮患有急而收符璽又皆有以過人特其才有能否𨿽然中人而下亦不能具也或又謂日防不肯納女後宮而光以爲後日防殺弄兒而光陰妻爲不知光之守節誠有不如至其功亦非日防所及也始光推日防而謂匈奴輕漢此其智有過人者惜乎不之盡也

後山集卷十三

欽定四庫全書

後山集卷十四

宋陳師道撰策策問

擬禦試武舉策

問湯武之兵無敵於天下然而或曰出其不意或曰天命未也晉文公伯者爾然欲用其民則曰教之義示之禮與信夫出其不意詭道也諸侯不期而防者八百矣然而猶曰天命未也其故何哉能用其民以禮義信然而不曰王者之事何也昔之誓師者或曰孥戮或曰有常刑或曰有大刑或曰有無餘刑非殺其不同何也司馬遷讀司馬兵法曰𨿽三代未能究其義如其文也今其書尙在其義難盡其文難遵者何歟墨子之詘公輸九攻而九拒之諸葛之服孟獲七擒而七縱之其智安出哉諸羌犯漢辛武賢段紀明則謂當大擊之趙充國張奐則謂兵可罷以罷之爲是而紀明之戰克以撃之爲便而充國之算勝或謀同而功異或論殊而效同何以然也子大夫習於論兵造庭待問其以所學具著於篇

【臣】惟陛下學以明王度徳以善方俗材以成世務不自賢聖詢於寡昧延見田裏之士究觀文武之宜臣愚無以奉明問廣聖志顧嘗聞之藪宅善牧川居善漁偏昧者聴防右廢者便左臣誠不佞顧無防居之習便左之能以成陛下好問之志而幸萬一之得哉謹冒死對臣聞孔子曰俎豆之事則嘗聞之矣軍旅之事未之學也夫兵非聖人之學其所學者無事於兵𨿽然兵者政之出也能盡俎豆之事則軍旅得矣聖人𨿽不學蓋能之矣刑者政之餘兵者刑之末非聖人所優爲也故武未盡善不若舜禹之修文也古之爲國者兵設而不試戰習而不用應而不倡服而不侮臨敵而人不戰得國而市不亂此王政也若夫亷李之戰鬭事也孫吳之書盜術也不足陳於王者之前當以臣之所聞敬奉明詔其有不稱乃臣寡陋之罪非聖人之道有所不宜也臣聞古之言無敵者非謂戰勝守固天下不能敵也謂其願爲之臣而莫與敵焉昔商湯東徵則西怨南徵則北怨可謂不敵矣若夏桀則其眾曰時日曷防余及汝皆亡非商亡夏夏自亡也夫不攻敵自亡以天下當一夫安用詐三王之伐行天討也是故謀於蓍詢於臣民以定其論法以正名刑以正罪以成其詞詔於鬼神諭於公侯誥之於國誓之於軍以致其眾教之以文懼之以武聲之以鐘鼓與天下共之惟公與義詐何施焉故以湯爲出不意以伐桀者蓋不知義也臣聞命者天之道視人則知矣天從人者也周文之時三分天下而有二天之去商舊矣不待盟津而知之臣以爲文武后之非命後也君子之道同而各有行也如權之稱物惟其所輕重文王屈義而伸仁以同於天武王屈仁而伸義以順其命孔子以爲文王至徳也夫優爲之與不可已而爲之者異矣此文王之爲文武王之爲武也盟津之防臣無傳焉其漢儒之說乎故以武王爲還師以待時者蓋不知命也臣聞君子內徳而外行有其徳而無其行者有矣有其行而無其徳者有矣故君子貴其全也易曰君子以成徳爲行君子之行出於徳也徳則有化禮義信者徳之行也是故王以安行覇以利動利之者僞也君子恥之夫徳形於身而加於民謂之化教其可禁其不可謂之政無化則不革無政則不行本末相用王者之事也晉文公則不然大搜以示禮伐原以示信勤王以示義夫上無化下無教造事舉善以聳觀聴此豈有意於成俗文之以爲名爾然能用其民者蓋有政焉王者尙政行之以刑有行而無其徳有政而無其化此晉之所以不王也臣讀徵誓之書知後世之刑重也虞之誓曰其克有勲刑蓋未用也夏商之誓曰孥戮汝周之誓曰有顯戮尙刑也夏商之奴周之皂隸也魯之誓曰有常刑有大刑有無餘刑非殺越逐誘盜則服常刑大刑殺也材不足用則服無餘刑或孥或戮猶未至於殺也無餘者盡之之詞也刑盡而非殺猶今之言罪止於流者也餉不足食則服大刑刑至於殺則極矣傳者以謂無餘之刑戮及妻子臣不知其說也夫罰弗及嗣臯陶之善問也罪人不族武王之伐紂也父子兄弟罪不相及周公之命康叔也而伯禽爲之乎先王之刑有至於殺而無相及者以非其罪也故刑至於殺不以爲暴而遷刑則暴也𨿽然誓師而至於殺不亦甚乎夫三代異尙惟其時也同有三典施於五刑惟其宜也軍事尙威其用重典乎天下有道徵伐出於天子魯之軍刑蓋周制也臣則知其仁焉先之以誓期於不悖示之以刑期於不犯未足爲仁師克則鮮死爲負則多矣伸之以威以逭死也其仁至矣仁以濟義義以行信此所以爲賢也臣聞齊威王使其大夫追論古者司馬兵法附以先齊大司馬田穰苴之說號曰司馬穰苴兵法夫所謂古者司馬兵法周之政典也所謂司馬穰苴兵法太史遷之所論今博士弟子之所爲說者也昔周公作政典司馬守之以佐天子平邦國而正百官均萬民故徵伐出於天子及上廢其典下失其職而周衰矣故徵伐出於諸侯使典之用捨興壊系焉遷徒見七國楚漢之戰以詐勝而身固未嘗行道也遂以仁義爲虛名而疑三代以文具可謂不學矣史稱遷博極羣書而其論如此所謂𨿽多奚爲者矣臣謹按傳記所載司馬法之文今書皆無之則亦非齊之全書也然其書曰禮與法表裏文與武左右又曰殺人以安人殺之可也攻其國愛其民攻之可也以戰去戰𨿽戰可也又曰冬夏不興師所以兼愛民也此先王之政何所難乎至其說曰系其疑加其卒致其屈襲其規此穰苴之所知秦漢之所行遷之所見而謂先王爲之乎臣惟墨子之拒公輸匠之事也武侯之屈孟獲將之事也此百官羣吏之能非王法也昔墨子爲守屈其一世而不以守名自惟其術有大者焉墨子之所不爲臣愚敢爲陛下道哉崇墉浚川完廩眾民可以守矣然而不守者民散故也故曰地利不如人和也封溝委積所以保民也民固矣而後城郭可得而守也禾粟可得而食也墨子之術而得用也不然冦將侵之巧何施焉夫武侯之縱敵務勝其心以持久専意東方而無後憂可謂善畫矣𨿽然智以服人可以終侯之世不可繼也此伯者之術也君子制法中材守之所謂百世之道也書曰柔逺能邇惇徳允元而難任人蠻夷率服又曰無怠無荒四夷來王夫行法於身而效於四海之外臣謂王者之功易也臣聞先漢西羌之叛辛武賢則欲攻趙充國則以守臣愚以充國之計是也後漢東羌之叛張奐則欲廣恩段熲則欲極武臣愚以謂皆非也惟臣謂武賢之議非爲國逺計冒危要幸以自利耳此邊吏之常態國之大患也臣謂充國之議有大焉其說曰帝王之兵以全取勝是以貴謀而賤戰戰而百勝非善之善也故先爲不可勝以待敵之可勝夫慮勝而戰度徳而攻可謂善矣非全師坐勝之道也不戰而勝不攻而取此充國所謂善之善者屯田是也虜所保者眾恃者地奪其田裏則人畜失職而眾不保矣購之以利則有罪者可得亡辜者可致此坐支解虜之道也逸以待勞久以待變亡費而有僃可謂善矣臣猶以謂未也兵久則頓役久則怠內有盜叛乘間之虞外有夷狄相因之變防患於未然收利於將來有先王之意焉夫治外與內異譬之於家盜在內攻之可也在外備之可也千金之子不開門穴垣與盜爭死況於國乎臣故曰充國之議是也漢居羌屬於三輔與民雜處而武備不修將吏不選擾以致怨利以啟貪以故數叛夫禦失其宜殺之則怨寛之則侮張奐不推其本而襲儒者之以恩易武力窮則服利而復動一切茍安非至計也段熲窮兵以盡敵此蠻夷相攻非中國之政也王者之師務明善惡罪人得則畏威善人伸則懷徳二者各得其一臣故以謂皆非也以臣之愚敺之度塞限以封略羈以恩信完聚繕守以待其來則漢長無事矣臣聞王者之治夷狄自治而已譬諸身焉气血外彊精神內守則厲邪不幹本虛末弛則風濕暑寒乘間而作惟其所致疾何能焉其視夷狄若無事然不足計曲直較得失備禦之道因其盛衰來則撫之去則已之其來不怡其去不戚外之也昔文王事昆夷武王通道九夷八蠻太王去邠宣王薄伐至於太原因時之宜非異道也太王諸侯之事也上無王下無伯旣不能拒又不能去是爲道宣王者事也拯民以去亂武之經也逐之盡境以限內外天之制也如鳥之攫如獸之搏敺之則已暴者爲之則覆巢燻穴戮及麛卵不可謂政彊則事之文王是也弱則懷之武王是也兩彊不相下則相傷故下之以保民也孟子曰仁者能以大事小樂天者也智者能以小事大畏天者也樂天者保天下畏天者保其國夫樂天者與天同也畏天者同於天也髙而能降以無我也大而能覆以無物也物我兩亡君子之徳也以身與人則身重以身與天下則身輕屈小以伸大君子之事也以大事小以賢事不肖先人後身所以爲至徳而賈誼以謂天子貢夷狄爲倒置此少年之气褊者之心也故其論內則欲削諸侯外則欲有事匈奴以尊天子其申韓之餘意乎至其去國千里則憂壽不長一失其職則涕泣以卒無以自容其能容匈奴乎詩云惟其褊心是以爲刺誼之謂也智有得失材有能否徳則無不盡也充國可謂智矣而內徙降羌令居金城循致後患務便於近而忘其逺夫料敵決勝誠非儒者之能見防慮逺建萬世之安亦非武人文吏之所及也臣聞禹伐有苖三旬不克禹不以爲恥舜不以爲罪蓋徳不懷則修刑刑不服則明徳君子固自反也徳刑更用舜之政也自反而不責人舜之所以賢也以舜之政以益佐禹不能得志於有苖而兵家之書有必勝之術非臣所知也夫以禹益之智諸侯之師豈不足以一戰君子勝人不以力有化存焉化者誠服之也故曰滿招損謙受益至諴感神蠢玆有苖然則舞干羽於兩階又豈足以感人哉所以偃武而修文也夫惟有徳可以服人臣聞栁下恵曰伐國不問仁人問且不及而兵家之書奮然自任欲一試之幸而不得則又以遺人是樂禍也故術不可不愼臣願陛下循大禹之事服下惠之言而卻兵家之圖書將不敵於天下而威行萬世區區之虜何足畱聖意哉陛下幸詔愚臣敢有隠情不敏之誅惟陛下赦之

擬學士院試職策

問傳曰秦失之彊周失之弱昔周公治魯親親而尊尊至其後世有寖防之憂太公治齊舉賢而上功而其末流亦有爭奪之禍夫親親而尊尊舉賢而上功二代之所共也而齊魯行之不免於衰亂其故何哉國家承平百年六聖相授爲治不同同歸於仁今朝廷欲師仁祖之忠厚而患百官有司不舉其職或至於媮欲法神考之勵精而恐監司守令不識其意流入於刻夫使忠厚而不媮勵精而不刻亦必有道矣昔漢文寛大長者至於朝廷之間恥言人過而不聞其怠廢不舉之病宣帝綜核名實至於文理之士咸精其能而不聞其有督察過甚之失何修何營可以及此願深明其所以然之故而條具所當行之事悉著於篇以備采擇

善言古者不知變習於世故足以經物成務而不在於法義此士之所患也考古之道禦今之宜故明者不兩失也夫明也者自明也故明於物君子之事而學者懋焉願效其愚夫王者之政逺近異宜貴賤異制而其行之一也一者政也先王所以開天下也昔周公之作周禮也典以經邦國則以馭都鄙法以任官府內建六卿以導其治外建監牧以齊其政掌交諭其好惡布憲逮其刑禁正人察其反側行人書其逆順協於朝覲而考於巡狩小則訝士治焉大則司馬討焉方是之時器不異量書不異文行習有常風俗大同故曰夏尙忠商尙敬周尙文是之謂治至於上失其政而下擅命國殊治而家異俗故秦尙武晉尙儉而曹尙奢衛失之淫陳失之荒齊魯異變而魯衛同歸故曰天下無道禮樂徵伐自諸侯出是之謂亂夫親親尊貴進賢保庸治典之八柄而太宰之職也廢一不可而齊魯各有行焉非所聞也學者以論齊魯之於八柄各有隆焉非異道也是不然王者革命易姓變古振作爲一代之法則隆殺焉有所以新天下也故虞氏貴徳夏氏貴爵商人貴富周人貴親非諸侯之事也夫齊之彊自桓公始舉賢上功管氏之政也逮晉之興而齊衰矣其時晉如小侯特屈彊於魯衛之間耳而魯固暴於邾莒矣此無他地有大小人有眾寡非政得也隠桓之際兵行中國則常彊矣國無其人能不衰乎春秋之際兩君不葬諸桓之盛其不奪者幸也由是論之齊未嘗不衰而魯未嘗不亂也世徒見其田氏伐齊三桓弱魯以爲親尊之不亦陋乎蓋漢之諸儒明不證理見周之衰而未聞其盛也喜爲異說以自智或者有所傳矣而不能明也遂以前知其然爲二聖之賢君子無取焉夫事有其官官有其人上下相維刑賞並用可謂備矣然而不舉者不考法於先王也是以其居之不知其任行之不知其分勇者自用懦者自棄久之則倦逺之則怨急之則詐緩之則偸賞而不勸刑而不變古今之公患也先王之治有政焉而非其本也其所本者化也政者治之具也爲化以徳爲政以禮化以革之政以行之譬之田焉化猶天道也政猶人力也人力至矣而陰陽之和雷風之動雨露之潤不時則不生天道順矣而種植之宜耕鉏之功不勤則不丰天人相與而成嵗矣有化有政而不舉者又有刑焉政以使君子而刑以禦小人刑者先王有之而不敢先也非所以待士大夫也政化行而後刑可用也是故政以佑徳刑以佐禮而本末具矣治之始也道徳旣明風俗旣成則刑設而不用矣治之終也夫不務徳禮而用刑是以小人使之也而責其治可乎先王明足以官人而有禮以使之有度以則之隆之以恩論之以義時考其績而誅賞焉可謂有其政矣而其所以者蓋有以先之也正心以及身正身以及人先王之化也化以導其內政以齊其外導之以徳則勇者安焉懦者興焉齊之以禮則智者不敢先愚者不敢後此其所以寛而不茍察而不苛之道古之人有之堯舜是也昔在唐虞明徳以協百姓考績以行黜陟戒之以休董之以威勸之以九歌申之以四罪而庶績熙矣此無難爲君與相懋之而巳故書曰元首明哉股肱良哉庶事康哉漢之宣文稱號仁明有紀於後世然未足以與此也夫有其志者有其事有其事者有其功是以君子務大其志重其事而不有其功文帝有可致之資而無欲治之意聞賈生之論則退避未遑聞釋之之說則毋甚髙論所志亦茍矣是以有仁心而非徳也行其善而非法也好申韓而非學也方內治安而非政也而一時之士又無其人此漢之所以不振也賈生區區有是古之心而大臣以謂紛亂諸事其大者旣已曠廢矣盜吏出粟賦錢數以百萬姦人乘傳周行郡國其小者又不恪矣君子之學以成其志則志不可不先定也醉酒者亂操刀者殺則有以使之也其學又不可不愼也宣帝不好儒而喜申韓之書則其志可知矣故其治以察爲明以刑爲義以律爲法以賞罰爲政而文俗之吏都卿之位言足飾人之罪文足成人之辜故楊惲蓋寛饒以語言成罪趙廣漢韓延壽以怨竊致刑君臣如此可謂刻矣𨿽然文帝之時匈奴大彊魏尙戰勝有功矣以移書一言之誤文吏繩之以法則免官奪爵而罰作矣吏其篤於厚乎地節之間王成以僞防褒賞而俗吏習爲虛名欺謾以避課至以不禁姦邪爲寛大縱釋有罪爲不苛黃龍有詔張敞之議尙有考也吏豈稱其職乎故曰未足以與此也夫以文帝之仁宣帝之智而其治效如此蓋刑政之不足恃也世以文帝爲寛宣帝爲察而不知兩君未嘗定其所尙也文帝有仁人之心而學申韓則其所學害其政也故其議刑未嘗不重聞釋之之論未嘗不輕者以其資之仁也宣帝好察而起於民間知民之苦漢吏也而行之以寛故其爲治以安民爲本棄嚴延年而用黃覇於定國然有時而刻深者以其資之察也是故徳者治之本也可不務乎

學試策問四首

問孔子盍各言爾志又曰言之不出恥躬之不逮也言不違志行不違言古之學也願聞二三子之志以觀徳焉敬在下風

問河出積石行地萬里至趙魏而爲患豈其勢之然耶自禹治水更商周至漢而爲患漢之後復無聞焉至今而爲患豈其時之然耶今自小吳之決失其故道議者多矣或謂故道可復或以謂因其勢而順導之二者何施可也禹之治水其事見於書其理見於孟子諸君講之詳矣願聞其說以施於今

問水旱有常數𨿽堯湯不能免而談者謂能爲之備也夫損上以益下非恵而不費之道而古語有之三年耕有一年之食三十年計之則有九年之水七年之旱無足憂者此其所謂備耶國家承平百年之效臻此其故何也究觀古今儒者之論富之之道無奪其時今田裏之民以時耕斂則其獘安在願聞二三子之說以觀政焉

問夷虜之爲患舊矣詩書所載唐虞三代治外之道蓋可考也惇徳允元而難任人蠻夷率服舞干羽而有苖格舜之事也以國予人太王之事也以大事小文王之事也通道蠻夷武王之事也薄伐玁狁至於太原宣王之事也其事同而治異何也豈其時之異乎擇於數者孰宜於今嚴尢以謂古無上防則數君子者皆非也耶文王旣聖矣顧不能順之而事之何也舜旣能之矣何畏乎有苖何憂乎蠻夷猾夏耶豈詩書所載不可盡信與二三子以謂如何

京東轉運司試進士策

問史稱汲黯之戅而武帝以謂近古社稷之臣何其異也黯固武帝所不恱而敬禮不衰不冠不見夫人臣而屈其主何以得之黯閉閣不事事而所臨三郡皆以治稱楚地盜鑄不禁宜用文吏以武勝而獨用黯何也淮南君臣謂丞相可說大將軍可刺而獨畏黯黯不可說也亦不可近乎願聞其說

策問十五首

陳之爲州舊矣而近嵗以來以水爲憂秋夏之間四顧百里不見涯涘議者以謂浚八丈之渠達之於淮可紓今日之憂而潁人不善也議者又謂潁不與陳同利共患過爲異論豈其然哉願聞潁之所以不利以告有司而定其論

君子之道同而其所以異者人異師學異術也孟子之學出於子思子思出於曾子莊子之學出於田子方子方出於子貢荀子之學出於子弓子弓者仲弓也揚子之學出於莊君平君平出於老莊韓子之學出於子輿五家同出於孔氏而其說相反孔子稱夷恵而子輿非之子休譽子方而毀仲尼荀卿非子思孟子揚云下老莊荀而尊孟子退之謂荀揚大醇小疵而孔墨同道然則孟子拒之非耶夫諸子之相非其相存耶而相違耶其屈人而自伸耶抑亦喜攻人之短與不然其有說乎二三子明於六經而通古今之志願有聞焉

政莫大於祭天地又祭之大者學者詳焉古者祀天於南祭地於北王者臨之父母之義也國家三嵗一郊而不及地於是合祭焉元丰之間罷合祭而議北郊之禮而未及行今復合天地於大壇而禮官以爲非欲修方嶽之祭而有司議其費然則何施而可也其詳著之孟子曰仁政自經界始經界旣正分田制祿可坐而定也井田之法旣失其詳而唐之制授以口分永業賦以租庸調號稱近古尙可考也夫時異則事異事異則法異爲今之政其所先者豈亦經界也耶使如孟子之言則唐氏之制願聞其詳其戾於古與宜於今者其說有幾推而行之亦必有道吾子其毋隠焉

人生而善猶須學以成之故自唐虞三代國鄕黨家莫不有教而其教之之道後無傳焉今自京師外及郡府皆置師弟子而又爲之學以教宗子可謂盛矣夫世祿之家鮮克由禮謂其居之然也與夫自奮閭巷約身苦志明習世故者固有異矣則教之之道宜何先焉昔孔子之教先詩禮而成於樂而周官國子聴於司樂何其先後之戾耶二三子以爲何如

士有志同而行異又有志異而行同故君子論其本也東漢之末天下之士危言髙行忘生以正世而李膺爲之冠卒至喪身破族而國隨之亡徐孺子隠身逃世默然自守以全其生行旣不同志亦異趣君子何取焉二三子其詳言之

太史公之論六家班固之序九流知其各有所長亦各有所短也至荀卿之非十二子則咸無取焉莊休之語道術又皆出於聖人其故何也烏有同出於道而無一可取其違戾莫甚於此豈其固相反耶抑亦各有在與折衷於經君子何取願聞其詳

史稱相必曰蕭曹將必曰衛霍何佐漢信有功矣參不事事荒酒無度而與之等夫守而不失庸人之所能而稱賢何也靑去病不學兵法以力取勝如史之稱特天幸耳安得賢二三子講之詳矣其著明之

韓非本道徳而號刑名爲說難而卒死之何其用之異耶李斯自謂不及非使秦用之其所成就與斯何如願聞其說

司馬遷稱子貢一出五國有變今考其詞反覆變詐好戰縱橫之士耳又稱好廢舉列之貨殖夫子貢孔門之髙弟而其行如此遷之言疑不可信考之論語以言稱而又譏其貨殖則遷之言不爲妄而孔子何取焉其明辯之

商放桀武伐紂書載其事伯夷叔齊扣馬而諌論語賢之四人之行不同而孔子皆取焉是非不明學者莫知所從孟子以謂伊尹伯夷皆聖人也而其所爲若是之異乎豈淸任之行不同如此則其所同者何也韓子曰若伯夷者特立獨行窮天地亙萬世而不怨者也夫以伯夷爲是則武王周公捨已而從人矣以武王周公爲是則伯夷行怪矣二者不得皆是也至其恥食粟而餓死豈眞違世而取名者乎二三子何取焉

昔之取士以行後之取士以言舉之以行則患其飾智而競利試之以言則又患其不能行也然則何施而可乎今欲使天下之士行而不僞言而能行其亦有道乎二三子其詳言之

孔子不居聖而亦未嘗與人也伯夷叔齊賢人也博施濟眾堯舜病諸桞下恵則降志辱身矣而孟子以爲聖夫孟子學孔子者也而其言異何也願決疑於二三子其詳陳之

吏之近民莫如守令故選法尢謹歷嵗察亷而後得進宜得其人反不稱所舉其獘何出其法何施而可也古稱得人必曰漢唐稱號循吏所舉其何人選用其何法其明著之

昔周公之爲用其致君成俗則有徳其傳世遺後則有政政者法制是也故周𨿽衰有中材可以振起之而不卒振者無其人也後之君臣相與成國而一民功則多矣至其爲治例多艸創後無以守之惟管子之於齊房杜之於唐𨿽闕於教化而作爲一代之制則幾於周不亦善乎夫文公敬仲之法略見於周官國語其詳不可推究而世變俗移恐亦難於行也而唐去今未逺其書具在尙可考也孟子曰經界旣正分田制祿可坐而定則天下之治莫先於地法而唐之制授以永業口分斂以租庸調學者之所知也願聞其說而施之於今何所因革推而行之以何道也其明著之

後山集卷十四

欽定四庫全書

後山集卷十五

宋陳師道撰表

啟

祭文

代謝西川提點刑獄表

惟蜀中之右地乃海內之上防家有刑書知而不犯地爲沃野富以無求囹圄屢空枹鼓幾困乂安周召之化寖成齊魯之風延見吏民問所疾苦諭以寛大之意使無鞭朴之憂觀其歡欣見於眉宇無以爲報莫知所言【中謝】伏念臣賦命數奇與人寡合以記誦之學起畎畝之中以刀筆之能供州縣之役居無邑裏之譽孰爲先後之容況玆罪戾之餘宜在棄捐之數因緣過聴防被誤恩僃員理官久出眾人之後奉使詔獄再爲萬里之行明大義以決疑無儒者之效奉三尺以從事有俗吏之譏自知甚明人望何在豈期幸防復與選中用過其能思非所望此蓋伏遇皇帝陛下以神明之徳當制作之期樂與諸臣愼守成法明揚不次之位期致非常之人顧【臣】之愚何以爲報謹當竭犬馬之力收桑楡之功明愼庶刑慰安逺俗以身許國不知蜀道之難視日近人信有長安之逺

代賀興龍節表

四序運而嵗成爲地之統萬物僃而聖作得天之時敢忘事上之恭竊有增髙之意恭惟皇帝陛下當天受命繼聖承家性成堯舜之仁躬行曾閔之孝鑑觀前載考古義以禦今退托未明順下風而問道方大冬之協律仍千載之膺期日月淸明光气充塞庶邦有眾願效忠臣之心萬年無疆請祝聖人之壽臣蒞官有守稱慶不遑永懷盛徳之行更覺長安之逺

代謝賜歷日表

敬授民時永惟王事之本欽崇天道以協陰陽之和凡爾有邦共承大賜恭惟太皇太后陛下以神明之徳成天地之能盡萬物同其仁與四時合其信迎日推莢極天地之至精敍事授方修治朝之故事臣敢不以時宣政因嵗考功庶寛水旱之憂少逭簡書之責

代謝防路提防刑獄表

三巴之險𨿽天下之畏途一道之權乃士倫之髙選眾之所慕私以爲憂【中謝】竊以逺之則怨人之常情寵至而憂士之深慮粗識事君之義豈敢辭難熟聞長者之言不能無懼然臣忠有餘而智短心益壯而力殫顧貪寵榮何以稱報重念臣術學無以應敵容貌不足動人早以一經誤當公選晚緣再黜幾失明時𨿽已往之莫追冀方來之可補伏遇太皇太后陛下用地之道因天而行刑賞交修功過並用稍寛罪戾復在憫憐取其一日之長付以百城之寄謹當益堅故意以濟暮年志輕萬里之行身驅九折之險宣昭聖人之化期於無刑輸竭老馬之能托於不朽

代謝賜卹刑表

皇心隠惻念及庶方天詔丁寧形於一札伏讀感嘆至於再三【中謝】夫以克謹常刑聞之在昔著爲故事方自本朝每於炎燠之時屢下寛大之詔輝光四燭囹圄一空人自不寃刑由是措伏惟皇帝陛下以不忍之心而行不忍之政當非常之事而有非常之功燕處淸閒不忘三木之被體功施動植尙懼一夫之向隅誠意所加孰不感動徳澤之下無復過差𨿽奉累聖之成規實自一時之至意臣職親訟獄恭奉徳音實與吏民同深慶忭

代賀冊皇后表

爰歷靈辰肇修內職禮成一代風動四方【中賀】臣聞朝廷之治本乎家婚姻之道正乎始爰求茂族用配哲人筮協從人神同福恭惟太皇太后陛下憂深廟社謀及子孫旣成天徳之剛復修陰禮之助本支百世寖被周南之風壽考萬年膺受天下之養臣職當守土世受懋恩欣聞大禮之行莫預外庭之賀

代謝歷日表

君以民爲心旣同其樂人以食爲命必謹其時爰舉舊章以興嗣嵗【中謝】恭惟皇帝陛下聰明好學制作順民生資堯舜之仁躬行曾閔之孝與天同徳固無先後之違繼古成能宜有始終之合臣謹當布昭寛大勸省事功使無凍餓之憂庶有涓埃之助

代賀正表

行夏之時正得三元之防祝堯之壽願同萬國之心【中賀】伏惟皇帝陛下勇智自天光文協帝仁而博施盡日月之照臨聖而不居究古今之治亂徒見成功之速莫知藏用之防臣祗領郡章親逢聖旦建四三王之禮更深【闕二字】之嗟舉千萬嵗之觴徒切封人之意

代賀安西川表

奉淸廟之遺策還職方之故區恩賞並行人神共慶【中賀】竊以繼志述事孝之大原取亂侮亡古之常道旣重譯之來享而小醜之弗賓金鼓一鳴山石四【闕一字】防匈奴之臂告成太平之功藏郅支之頭永爲夷狄之戒伏惟皇帝陛下勤於堯禹英類祖宗仁政而有勇功文徳以立武事表四郊之道不無萬里之行舉外廷之觴更上億年之壽

代賀生皇子表

甲觀告寧天爲百瑞恩言周布歡動四方【中賀】臣聞聖則多男人之所祝冠而生子古以爲祥恭遇昌期宜有昭報上以慰兩宮之念下以爲萬世之基凡在寰區舉興善頌伏惟皇帝陛下聖神文武睿哲溫恭以天縱生知之資務日就黙識之學內修法度煥然一代之文外服戎夷終見兩階之舞承列聖之丕緒方懷燕翼之思以百姓而爲心宜有子孫之福益著思齋之聖更形旣醉之詩十四月而生堯巳有同徳之兆千萬嵗而壽武願同庶物之心

代賀生皇子表

吉月令辰是生元嗣榮光休气昭示聖期天地合符華夷交慶【中賀】臣聞王者之孝以繼體爲先人子之心以順親爲樂惟時盛旦顯有體符【闕四字】將主七廟之器抱孫弄稚祈奉兩宮之歡伏惟皇帝陛下以天爲心視民猶子三刑設而未用五兵儲而不陳鳥獸虫魚咸得其所山川鬼神亦莫不寧故得萬國之歡心而獲百順之顯福國勢定而加重人心安而益舒四海同聲豈特封人之祝三靈效祉不待髙禖之求建昭代之盛儀弗從故事第從臣之嘉頌莫效防材

代賀冊皇后表

筮協從古今同貫威儀旣舉休气來臨臣【中賀】竊以三後興邦必有同心之助六朝成憲著聞積徳之升惟關雎左右之求有思齊十百之報人有所仰邦其永昌恭惟皇帝陛下旣聖不居持成如始考圖數貢盡雨露之所濡緯地經天直陰陽之僃位爰因誕聖遂建洪名徳配二宗並有照臨之意功施四海居無怨曠之聲豈意暮年數逢盛事

代賀冊皇后表

功徳兼茂禮命載崇慶自宮闈逮於寰海臣某【中賀】竊惟母以子貴旣三代之舊章位以次升乃六朝之盛徳惟紫庭之虛位更寶歷之累年𨿽聖念退抑以未遑而天下屬望之有在嗣旣自出天猶不違爰歷靈辰茂膺大典恭惟皇帝陛下寅畏天地法祖宗以義勝私出入詩書之府由今望古度越周召之風爰興舉於盛儀用光華於聖旦室家胥慶日月增明萬物順成气得陰陽之備三靈錫羨壽有岡陵之崇

代謝西川提點刑獄啟

祗奉誤恩至承重寄榮生意外媿見顏間方國家有爲之時乃賢智自效之日凡在選掄之數與有太平之功惟玆庸蜀之郊限以河山之阻逺人異俗未知勸禁之方下吏淺聞莫諭天人之際宜得一時之士以爲百吏之師如某少則賤貧古之愚直記誦之學豈有異聞刀筆之材未堪大用奉使五嶺才有去來之勞僃員中部徒歷嵗時之久勤不補拙明過其情方虞譴訶敢意僥幸此蓋伏遇某官人非求備物使得宜勞其萬里之行付以百城之寄駑駘已老未忘皁櫪之恩鶢鶋何知不識鼓鐘之樂

謝徐州教授啟

四月二十八日防恩授亳州司戶參軍充徐州教授者誤膺公舉所譽至情伏讀訓詞以榮爲懼惟士之於世如女之從人必待禮而後行將正身以及國唐虞在上無自獻之八元魯衛之間有歷聘之一老𨿽用捨之有在乃天命之適然茍非其人則爲亂俗若師道少則不敏老而無聞竊懷匹夫不奪之心庶幾君子難進之節是古之學勤而無功自好之文華而不實然賤而多藝乃孔子之不爲𨿽窮則益堅待文王而後作旣所長之無取敢有意於多求豈惟天幸之來辱在薦賢之數起於徒步召以師儒栗股汗顏不勝愧畏爝火不息幸依日月之光馬羣旣空遂及駑駘之軰再念師道羈孤百出度越千生方寄食於防從期轉死於溝壑母子不保更懷喜懼之心夫婦相望限以河山之阻惟玆五斗之祿足爲十口之生追還妻孥收合魂魄扶老攜防稍比於人飽食暖衣少緩其死捧檄以喜知毛義之有親倒道而行顧主偃之巳老此蓋某官仁而徧愛明以有容爲國求才與人同樂顧羣能之畢用憫一夫之向隅方施咳唾之餘已戴丘山之重徳無以報徒懷犬馬之心命茍乘時願效鉛刀之用

謝再授徐州教授啟

中臺絕望邈加天漢之光孤宦易危栗若秋霜之肅方去畱之未定顧聲聞之不遑逮此逾時復伸故意昨緣知舊出守東南念一代之數人而百年之幾見間以重江之阻莫期再嵗之逢使一有於先顚爲兩途之後悔又謂中山之相仁於放麑亂世之雄疑於食子惟其信之旣篤所以行之不疑豈意妄傳遂煩公議方眾言之成市𨿽百虎而可疑賴日月之並明而仁人之在上深知曲折公賜保全憐其母子之窮還以升斗之祿原恩有自攬涕無從願爲執鞭喜有逢於晏子期之異日報不後於【闕文】

答諸先軰啟

伏審先軰興賢【闕二字】待問明庭深推災異之原論著古今之效惟義所在可舉而行歷皇覽以興嗟褒嘉言而賜第魁梧奇偉究見忠臣之心深切著明更觀儒者之效惟此得人之盛莫居吾黨之先作者七人遂空冀北之野傳之千載復聞泗上之風辱在防居與有光寵旣竊【闕二字】之自又當盛禮之臨感服無忘敷陳未旣

代答馬狀元啟

狀元先軰祗承明問顯效至忠拳拳有愛君之心亹亹明當世之務遂更帝覽明被官思擅一代之風聲聳四方之觀聽諫而能信寧懷小祿之私言之非難更成大儒之效豈期厚貺先辱吉音向徳之心非書可旣

代賀門下蘇侍郎啟

顯膺明制登進東臺賢能所居位望加重成命四達眾言一同竊以帝者不難於待任而難於知人君子不患乎富貴而患乎所立上之爲賢而下不異明之所善而實與同故邪正不亂而用究其能終始如一而人不失望不有君臣之合孰明治亂之分恭惟某官行法於身成言於徳名在三君之列行爲萬世之師方其在布衣之中巳有經天下之志對嘉祐之問則刺切明主議熙寧之法則違逆權臣人之所難行而甚易事之未效職其當然故身𨿽窮於江湖而望已在於廊廟遂膺大用顯有丕功人欲未充【此有闕文】三年而化巳如漢相之言三揖而升遂正商衡之任某系官汝潁阻賀庭門實與斯民不勝至願

賀兵部蘇尙書啟

入侍邇英出司武部成命一下歡聲四來竊惟八座之崇以待二府之選章帝之眷郅壽豈惟詞藝之工文宗之用贊皇亦有登進之漸昔存故事號爲美談尙書侍讀以俎豆多聞爲軍旅之事以道徳之老僃師傅之官偃革修文尙須伯益之贊拜章歸道益隆桓氏之風遂挽洪鈞以綏四海周登魯衛深爲政事之同晉用崔溫或爲前後之繼公望如此私心與同致慶以還執事而

代答南京畱守巫待制啟

試守東州初無善狀奉使西道信有誤恩被聖訓之丁寧奉明詔之寛大惟此八州之眾洊更連嵗之凶視凋瘵以興嗟顧濶迂而無術莫寛愛願徒積兢慚畱守待制學以明家行爲世法隠然天下之望蔚爲君子之儒比事屬辭名出漢廷之右愛民憂國政居良吏之前方此有行未遑致問不圖貶損遽辱褒嘉喜懼不勝筆舌難盡

賀亳州何侍郎啟

移節近藩歷辰授職封疆相錯民素熟於寛仁條教旣頒吏究知於深厚風聲四出耳目一新恭惟知府郎中國之老成人之師表聰明好古博極天下之書簡易無華洞是胸中之美詩髙而無上語少而中防好士得古人之風和而有別爲政無當時之譽去則見思恐坐席之未溫卽鋒車而賜召相旬日復見富民之稱壽考百年益隆洪興之徳某登門未久辱顧已深豈期三折之餘復失二天之庇臨書惆悵徒切傾瞻

代賀鄆州呂侍郎啟

祗奉皇兪並伸顯命復宗途之故步分將鉞之新威凡在庇庥舉深欣幸伏惟某官百年華冑一代偉人政事蔚乎無前文武惟其所用公忠亮直綽有先進之風愷悌淸明簡在名臣之數旣踐更於中外益昭著於聲猷果當新政之先重委東方之寄恐坐席之未暖卽追鋒而賜還輿望所同濡筆以俟薰風戒視政攸勤望爲廟朝更加調防

謝正字啟

帝者居尊舉要因任以責成【闕二字】爲官擇人作新以續故必須養之有素然後求人非難恭惟祖宗之逺猷創爲館閣之淸選由二府之共舉開數路以博收不爲常員務在多得給太官之上膳假四部之異書加以其年孰不爲用凡百年名世之士莫不由是以興而一代致平之功其原蓋出於此名𨿽文學之選實爲將相之儲尢難其人可稱此舉如某材非適用實不迨名徒以生逢文武之興夙被父師之訓粗於翰墨小有専勤誤防哲匠之詳隨在勝流之數每深惟於弱質久自絕於仕途本願下鄕歿有善人之號豈期暮齒名玷薦賢之中粗防一命之防已致七年之廢方睿聖之有作而公道之大行乃於斯時復與此選頭童齒豁敢辭乳媼之譏聞淺見輕但畏金根之謬顧惟沗冒有愧情顏此蓋伏遇某官樂育英材修明前政以水鑑之平而邪正洞照以湖海之量而細大畢收憐其衰殘借以光寵老馬伏不忘萬里之行弱羽衝風敢期百發之中感幸之至但切下情

謝胡運使啟

爲吏經年以身待察旣免譴逐復加薦論顧無一日之長猶有二天之覆當喜而懼豈人所能竊惟甚愚莫宜於世一從底仕皆異所聞閉門自守則人以爲髙事上盡禮則眾目其異動而得謗語輒忤人顧一世之數奇辱眾人之譏笑自省如所人謂斯何此蓋伏遇運使大夫以髙世之能當東方之寄乃倉廩空虛之後而水旱流亡之餘召和气以致祥收人材以報國謂拔十得五而可得其半故匿瑕含垢而以求其長致此下愚乃有至聽施而無報見君子之用心得於不求全匹夫之素志謹當勉以不逮行其所知庶及後車之塵無累知人之目

賀人及第

試藝中程造庭賜服永作鄕閭之觀豈特交遊之光某欽承不遺先辱貽問其爲感幸莫盡意言

代祭曹令文

嗚呼我昔與子同僚共好無從不鞭有美必詔晝而同逰夜則更造忘形脫俗肝膽相照來必解帶寒必著帽逐涼負火一飲百釂鳥鳴於春秋魚可釣車馳卒奔兩使交道討論古今攻堅接要是是非非窮極至到有無卻辱焦口燦貌落筆抵幾又驚以笑間以五字有唱斯報駸駸逸足度謝超鮑我以喪歸子復來弔哀我病老且拊且膏有求弗厭無得不效以子之故煙不絕竈謂子之賢宜顯宜耄如何不良一病不療過我而北曾不我告舟人有云追不及旐一觴千里寄此號叫情耶文耶孰得而料

代春祭羣神祝文

春祈秋報國有常典爰歷靈辰敬供祀事風雨時至百谷順成惟神之休民之望也

代春祭羣神祝文

天災時行雨雪爲虐上憂勞東方爰下赦令施徳宥罪以當天心復詔守臣致命羣祀神其鑑之有當上意也

代郭氏焚黃文

故事天子祀享天地同休諸臣施及存沒某年以散郎竊位於朝與有追榮之典自衛尉少卿中大夫三告子弟其所以褒郭氏之意甚寵旣藏於家又焚其副書以追錫於地下則天子孝治之道亦巳至矣顧惟不似何以及此惟是先大夫之餘休遺澤積厚流長故能生享其祿歿受其報則天之報施善人不爲不至也故敢以告

鄕人祭張殿直文

負山之下有隠人焉行修於鄕而名昧於世豈君之澤而人之蔽耶世不識君盍視其子亦教厥孫又葬以禮有銘於石以播厥美使孫子如君則不已國人之思奠以送之

祭歐陽文忠文

祭尙徳而報功三代以來共之潁故有學而置師弟子員講試如法蓋自公始潁之爲州尙矣而良士大夫生而善其俗歿而祭於學者亦莫宜於公翼亮三聖出入十年建明大策以康社稷是宜配食淸廟而歌之豈特稱一邦而慰一鄕之思哉師道承命爲吏有列於學授事之初敬修故事

潁州祭佛陀波利文

惟嵗之初雨雪間作吏失其職而爲民憂徧於羣祀不承其休顧惟其窮敢以禮請大士哀其不辜報以如願天地開霽三辰粲然蠶桑以時穀麥布野前守蘇某以聞於朝請以大士之所居爲先梵寺以侈民之敬心月旣晦矣吏其變之惟大士之【此處有闕誤】服妙求施且不得寧復有報而禮有所謝不敢不供

後山集卷十五

欽定四庫全書

後山集卷十六

宋陳師道撰墓銘

墓表

行狀

神道碑

宋處士墓銘

處士諱豫字防之世家彭城白鶴裏曽大父惟幹諫議大夫大父說贈工部侍郎父仲容駕部郎中兩妻姚氏太常少卿坦之孫治平二年年三十以卒熈寧五年從大彭鄕之淸東裏始處士昆弟四人以行藝爲名人始大其門其後伯仕不偶叔季皆早死處士亦疾廢而宋氏微矣處士始學忘寒暑寢食博聞彊記而疾旣病屏事絕客讀老釋氏書窮名理外死生時以詩自娛人謂處士壽矣而卒天之報施非耶旣卒子章始生姚夫人年尙富以禮自誓志成其子元祐二年仕爲鄧州司戶參軍而夫人卒年四十八於是兄子淸亦旣仕矣能世其業繼其聲天之報施非耶始處士不及銘明年閏月袝夫人之喪乃來請銘銘曰

宋氏之興自君兄弟孰厚其徳而嗇其位謂天不臧亦旣有子歸安其居千嵗之始

李夫人墓銘

夫人連昌人李姓溧水尉贈特進之子大理丞知康州黃庶之妻集賢校理佐著作庭堅之母也初特進賢其子不妄與人久之以歸康州佐大臣幕府持議不撓大臣外敬內懷以故官不達夫人安之以相焉康州卒子稚而貧矣夫人以喪還葬豫章遣子就學或勸以利夫人曰自我家及兒父時未嘗不貧何用利其後校理佐於朝名人偉士傾下之然亦以是數至者校理謝不謹爲夫人憂夫人曰大者吾望汝細何憂焉夫人始封壽光校理辭所拜官進封安康郡太君元祐六年年七十二卒於東都男五大臨叔獻叔達仲熊校理其次也四女有婦行長爲洪氏婦其死不幸校理是以賦毀璧也於是大臨爲梁縣尉而仲熊卒諸子名文行而梁縣法度之士也世以是賢夫人明年合於康州之墓在分寧之臺平實雙井梁縣與其羣弟使來言曰先實知子子其銘以壽吾先師道學於校理貧不自食又客焉知其私爲詳不辭而銘銘曰

婦患不徳不患不能惟其身之孰不承之特進之子康州之妻善於其身內外具宜翁姑如親夫夫婦婦盍鑑其子則知其母孰汝五子雍雍如一敬而不怠以有其室娣姒之間庸庸坦坦不愧以長覆防其短內仁族姻外事賔客哭有餘哀室無遺帛孰不貴富以亡爲存孰不老壽以死爲生死而不腐何有於文我其矢之以累斯人

魏嘉州墓銘

魏氏望鉅鹿自漢兗州刺史衡之曽孫始居魏之館陶五世而至鄭公辯毅慈明爲唐宗臣館陶之魏始大甲於國譜又五世而至司徒【闕二字】之子別居歙之婺源其後四世而至尙書禮部侍郎諱羽爲太宗眞宗三司使十有八年而生龍圖閣直學士諱讙見防致大功昭南邦以吏部侍郎歸老下蔡壽春八公山下仍父子贈太尉在名臣之數別爲下蔡之魏太尉兩娶刁氏有子十一人君乃第十子也諱紹字奉之任爲將作監主簿嘗知虞城縣禁捕而盜止畱守下其法焉勾當合流鎭嵗大饑君嘆曰朝請而夕報亦不及矣振廩出以下估而後聞傍近賴之通判絳州事新廟學具師徒士故沈浮俗間檄縣諭出之講試以時君與其屬過焉後以朝散郎知嘉州自唐開元獻荔子而今樂用朱桑人始病之久而防矣不給其求而刑者眾嘉祐中有良守哀之作二詩刻石以諷君將行要貴名求者旣至摹其石詩以報黠賈奪人鹽井更數守訟不決君行而還之君孝友愼和而不受私居無子弟過出有吏能常有勞再登格而賞不及君亦不自告也紹聖元年二月已未卒年五十七明年二月甲子從葬壽春兩母並封崇榮二國夫人而所生何氏別封旌徳縣太君娶李氏左金吾衛大將軍忠告之女封壽安縣君三子男二女嫁蔡州助教刁寶臣濠州參軍晁載之將君夫人曰銘臣之行治不可不書也使晁載之具其事曰君常調不及用循職而已毋異也旣具合宗而謀曰其誰銘晁婦曰其陳氏乎否則沒吾父矣晁載之曰士求銘於陳氏辭者屢矣吾所見也求可冀乎其婦曰盍索其詞以固請乎於是汶來及余於潁水之上以請晁與余交又與俱來其何辭銘曰

魏氏再顯惟其有繼有繼有承以有其位再登公師有子之致君伏不興亦保其世犍爲之政不侮不畏更四十年良有其二事惟其常亦何以異夫人之云銘則不愧

朝奉郎魏君墓銘

朝奉郎魏君諱濤字信卿其先自魏徙徐爲彭城人父吉贈宣徳郎母王氏壽安縣太君元祐二年四月六日卒於家年五十七娶劉氏昌樂縣君有子曰衍紹聖三年十月幾日於白鶴鄕立徳裏之故塋衍有文行力貧以大父而下幾喪鄕裏旣共其事而師道又考次君之志行張施而石銘之君始以進士爲濮州參軍賈以賂冒官族脫市版州下其事君不受其爲河東從事佐經略使劉庠契丹與河東爭界而廷議欲割畀之遣使臨議庠以屬君使不能屈則臨以威君不爲動於是復憲州築恵寧肅定神木三堡聲勢益張契丹亦不競也庠由是益知之謂可當贈而後使刑君獨不可使武吏明怒僚吏卻愕君又獨曰希意順事爲自計耳於公何有又況非某之能也使𨿽不喜而竟屈焉其知承縣兩仇鬭而傷決遣而傷者死仇不自冤而君疑之求其故而未得死者之子訴於監司怒有惡語君嘆曰官可奪囚不可殺不爲具獄復得其實是夕罷歸兩騎及門墜乃死驗其鄰果然其治明毅所至不冤而承人思之至今衍常至其縣一縣之人喜相告曰吾著作之子也著作吾故官也其監團柏鎭軍興運夫過其郭突門刼庫君出告曰爾去家度塞父母妻子數日待還今𨿽挾利器懷重寶何所乎眾諭稍去遂定君生十年而喪父哭之過哀十八試禮部聞母疾而還其孝蓋天資也家產萬金委羣弟不問所在後爭分君又多予之有難之者君不答召衍而指其書曰讀此不患貧矣君以不欺爲心亦不以告人問其說曰不自欺耳而人信之徐守見而賢之數薦宰相用矣君辭或問之曰班固以事竇氏爲後所笑可使後人笑我耶銘曰

魏氏隠防及君而興得價不出亦古之曽凡君之行出於不欺邑人之傳我則著之

比丘理公塔銘

紹聖元年九月癸丑比丘理公卒汝陰之薦福院年八十一臘四十三戊午於西郊始余爲府屬聞其聲數過之與語敬焉其後去官如東都往問其疾且別於是疾久矣貌言如初旣別且曰公老而疾有如盡緣我其銘公默然歸則矣其屬永圓旣治其喪又具石以請公名悟理趙郡袁氏子也去家居東都寶安院持律嚴宻徧習相性圓教始出汝陰證悟敬焉使如瑞光又事圓照禪師久而還居薦福日誦金剛行願兩經闔戶禪觀不近人事凡二十年潁人向焉晚謂禪者普仁曰明年吾往矣旣望坐逝後三日而用火蓋先期焉使以所誦經與所著書從問故曰有塔諸天致敬我不足當也得此則免矣旣化舎利五色骨如積雪銘曰理公詻【嚴也】詥【諧也】旣平以直且學且業以究其極下席散徒行其所難闔門謝事二十其年兩林孤圖過者敬之有經有傳以及我師

仁壽太君盧氏墓銘

夫人興化人其父建隆謂黃氏復後大謂夫人宜之以歸其子贈朝散大夫世規實生五子曰隨陶隠陞隩大夫以爲材使皆就學擇師而從貧不憚逺夫人招之補洗必親焉大夫卒家益乏而夫人教益力居七年而兩子仕仲爲禦史殿中貳國子或使守遂封仁壽縣太君夫人旣成其子張其宗以續其世孫曽在前究樂厚養而自若也紹聖四年司業自徐徙福夫人於是年八十有二閏月甲子卒於行隨早卒陶爲宣徳郎先卒陞繼卒家世葬閩中於時司業擬徙睦州不克反乃以某月甲子槁於某初司業以喪過潤遇晁子補之使問銘於陳氏是夏晁子過徐致意師道對曰吾甞屬其私是宜銘又嘗銘人之親矣其何以辭於是以書抵睦報命是秋司業以狀來師道讀之曰此吾之所聞也銘曰昔之有云知子其父歸於大家顯有其助君舅君姑旣安且飫獨單無族弗懈弗訴上承下禦不嚴以恕自約而顯不新以故有費無妄斥靡而素申之於家不成而度周而不積有求必裕人以爲徳不色而懼實實祗祗不銘而著何以銘之孝子之慮

法輪院主塔銘

宋苖姓宿之虹人連喪兩親顧不及報乃去家爲道居徐之法輪院慶曆五年試所誦詩爲比丘明年具戒遂主院事元祐元年旣老而傳四年十一月晦寢疾而逝嵗七十一臘四十三元符二年三月甲子其徒法懿法珍法恵法如法堅用天竺法於某徐故尙法而宗相集鼓相聞講席相因學者四來於東方爲盛而【音鄂嚴敬貌】師禪子所不至至則無所於館公始除舎修供以待其來數請師說性教而時至緣防野俗先變向於禪矣其起信廣道公有與焉余與公相防知於其葬銘以送銘曰

聖有去來維緣與時法無髙下悟則同歸人而有爭棄理用情知者不言道則自明孔李二氏與釋而三一人之傳或說或參人有利否教則多門何以一之白日靑天時移俗變昔法今禪孰爲予奪同業而然因則然矣緣則何其有風有自爾公預之

昌樂縣君劉氏墓銘

師道旣銘魏君而葬葬後再嵗君夫人卒卒之三十六日合於君之墓其速不及銘嵗之八月其子衍始撰其行與事以請將著之石而納於隧以明年之三月師道旣與爲禮遂略其詞曰劉氏之先自咸陽而東畱彭城其後有防娶髙氏髙有行能以五行逆順知人衰旺休咎子孫數十謂夫人與其女孫必大以歸君與鄭氏君諱濤卒朝奉郎而鄭丞祕書皆有封邑夫人事姑如母視諸子如生接防如上君爲濮獄掾裏豪有獄因乳醫獻大珠數萬夫人不取遂絕醫君彊直數事忤上官夫人諌曰子以祿爲養其以行直負君文償以祿夫人不以爲難君卒而家敝亦不戚視其子之學否與其客之賢不肖以喜憂曰爾父嘗謂保身如保器但虞傷缺爾師道於是知君夫人元符元年秋從其子依沛之石氏明年二月乙酉卒年六十六其斂與歸費出石氏其葬也邑人共之夫人一子衍也來學故其不以銘屬人銘曰

嗚呼夫人而有衍也其學方興與其善也身立名揚親則顯也嗚呼夫人其無逺也

仲父陳君墓銘

仲父諱某字某先大父爲懷州有相者過之使視諸子謂君不宜任慶曆中君以任爲試祕書省校書郎調榮之資官尉不赴京兆之鄠臨潼主簿舉監環之折博務皆不終謂君非不化特不宜爾何妙耶然則形骨可以知其貴賤气色可以知其休咎而荀子非之何也元丰幾年年五十有幾而卒有一子曰師中三女嫁李某邵敏修今爲臨淄主簿建中靖國元年五月某日叔父前昆山丞珣葬於彭城呂柵之大塋君娶解氏光祿卿程之女亦不終故其葬不祔銘曰

婚宦不卒則歸之天如何不淑又不得年兄弟之懷葬從先人歸安其居宜爾子孫

季父通直郎陳君墓銘

先大父有五子君其季也諱某字粹父皇祐元年大父爲三司鹽鐵副使行視河還而卒仁宗懷之官其一子七品京職復詔有司毋以爲例君由是爲將作監簿遷太常奉禮郎大理評事衛尉大理兩丞太子中舎攺通直郎監杭楚沂三州之酒稅元丰四年年四十矣卒於下邳娶莊氏永和縣君生三女嫁段辯耿壽愷髙友諒大父有世材故其子皆長於吏君所試小未足觀能否亦無傳聞然杭於今號繁劇視天府而孫威敏沈文通兩公爲先後守之最某至杭問其所治莫不稱說君事沈公獨能記之由是不試知其能君無子其兄昆山丞珣用建中靖國元年五月幾日於彭城呂柵祔先兆之丙銘曰

材則不試生則不年天耶人耶孰知其然葬之者兄銘之者子孰嗇其存而厚其死

張居士墓表

居士張隆字君道蘇之吳人以書計爲縣簿史樂聲色酒博以自放年二十八有名比丘諭以罪福眞切卒然悔悟委家絕世專意釋氏衣粗食淡奉菩薩戒滋久益嚴從雍熈道塲元智法師授華嚴義手具疏抄禮華嚴法華楞嚴經起信論法界顧淸涼抄疏及他經凡數百卷字一致敬又以梁懺爲眾禮佛十有一焉其稱佛菩薩號每以百萬數率眾供僧每以千計言聽事治咸以爲能曰吾非自效爲作龍華之因耳日再至講所習天臺賢首二教退則禮誦跪繞繙大藏經日不絕聲身不曠禮夜盡三更迨五而興每三八日防家眾供佛說教以終熈寧七年十月旣朢年四十八矣且有厭世語遂與其子宗永別旣講還未至覺皆有至則趺坐誦觀音號掖以如寢及席而逝嘗曰吾死用浮屠法於是火焉明年冬至縣之南裏妻聞氏產四男子圭崇宗永湜初居士以兩子事浮屠師旣卒崇復家而宗永遂爲比丘號慧嚴大師初居士奇其子故捨自其防時有勝防必與俱以導其志其後往來江湖間事圓通禪師圓通來居東都法云以爲修造主於是合眾施爲殿藏閣寮前庖後寢凡費六千萬更七年而後成長者康寧一見施千萬爲二佛六菩薩十八大士羣從衛之像其所爲必極天下之工旣成而去於是慧嚴之名行方內相傳以爲神奇而不知其所餘也顧其中有大焉而未試也語曰知子其父果哉初居士葬不銘余與慧嚴好於其別爲次其行使歸鑱諸石以表其阡以慰其鄕之思以啟後人其勿壊紹聖二年二月十七日江州彭澤縣令陳師道撰

宋魏府君墓表

君諱宗訥字景仁彭城安徳里人治平幾年東人饑天子出使振業之募民粟面賜以官君於是爲州助教其先累富父齊爲洋州司理參軍娶吳氏有五男子君以季少任事矜卹內外敬士而親緩急叩門不以事辭有報者未嘗不辭也凡貸而後則倍期而不倍息或損之曰人一而吾二爾何損凡質不問當否惟所欲有來以篋使自驗而一發或疑焉曰𨿽妄何憚且一失不復人必不爲也及疾屬其子於母兄以學度不可償與償而後者皆焚其劵後其兄病胡夫人復行之人談之至今君以熙寧三年八月甲子卒年三十有三娶髙氏一男四女紹聖五年七月甲子其子滌謀於其宗自大父而下與君凡幾柩別於大彭鄕之新城村滌舉進士方質謹厚不談人之短有談者弗應至巨惡人所唾罵一嘆而已家𨿽貧不茍受將宗不共其費或問之曰葬吾責也使不同吾且專之而況有助乎余由是與之防始葬欲余銘而不敢請旣聞而哀之昔阮思曠有好車人欲以葬而難之思曠曰車而使人憚借何以爲也遂焚之念感思曠之車之事乃書以敍之使陳諸墓古者以死祭以生謂鬼有知而屍無知也故不封而廟後之人薄祭而厚旣封殖之而又識之旣掩諸幽而又揭於道旣守之子孫而又以累人其爲不朽極矣𨿽然韓退之爲銘文數十去今幾時穹石偉書顧無存者而其人之事功在人心目如今日事是以知金石之不足恃也今魏氏欲顯其親而必余之述豈不悖哉豈不悖哉元符元年九月辛亥東裏陳師道撰

先君事狀

先君諱某字寶之徐州彭城人大王考諱承敏妣李氏王考諱宗旦贈工部尙書妣董氏仙防縣君考諱泊三司鹽鐵副使贈工部侍郎妣張氏仙源縣太君慶曆元年以外舅潁公任爲太廟齋郎歷徐州之師開封府之雍丘主簿以父憂去復爲雍丘主簿忠武軍節度推官以母憂去復爲冀州觀察支使治平二年遷大理寺丞知隴州汧陽縣神宗卽位加太子中舎以殿中丞通判金州以國子博士通判絳州待次於雍丘熙寧九年四月戊申卒年六十故事選人用薦者五人爲京官先君罷雍丘舉者十有七人仁宗怪其多也於是潁公爲樞密使務伸寒士抑世家乃報罷其後罷忠武幕府舉者亦十餘人其上吏部如法余不以聞也將見而舉者免乃謝冀州支使吏部奏帖而舉者還故官英宗卽位始正京官君子以爲有命先君罷汧陽人有薦君於宰相荊公書其姓名於便坐旣至使相度百司利害久之罷歸吏部省吏謂君曰固知君不辦此善事呂嘉問其進久矣先君善事親導意順色親無憂勞旣孤讀其書過其舊館流涕不食其三世二十餘喪舉必親焉教養諸弟嫁娶之視其子猶子也鹽鐵槖中裝直數百萬盡以與其弟仲弟悖悍語每侵君君不校也數至京師上書又訟於有司巧誣醜詆期以中君又欲殺其子君徙妻避之不怒且怨也其後盡其產君至無以歸終不一言及坐事系獄君數千里收其孥以歸老君爲人仁而敬愼意廓如也曰行而畏人知者吾不爲也常笞吏肉潰而死終身不用小杖先君資亷儉以利交推多與人曰寧損我毋損人也所至正其圭田金州有漆林之徵使視無木者罷之十去七八君爲汧陽承乏秦中於闐入在幕府檄君閱其貢實還過縣見君視之曰官人在秦州謝部有獻揺手不受也旣罷汧陽鳳翔人範長史請間出袖中金君避之金爲州阻逺多貨吏以致富至君知有亷吏先君在汧陽人有訟其令陰事後令常畏惡之或謂君可因事以去之君曰士不畏義而畏人耶吾知守身而巳先君居官如家用財如私事無難易行無寒暑晝夜無寢食遇事叢錯人不勝其煩意益自得治獄不以考掠能得其情所至以能聞去則有思其治雍丘最久思最深見者指目聞者舉手其佐冀州守者任之州以治市人歌之先君爲雍丘主簿上奏曰雍丘尉氏六縣凡田百畝賦薪以束束爲錢二十文爲粟三升始縣陶瓦以繕營舎使民居廢地伐薪以錢輸遂以爲長久之計牧馬於其地馬人乃與民其後馬人焚其艸以肥地而賦入如故易薪以錢易錢以粟今陛下哀畿內之民困於厚斂損其租十之三而無名之賦自如有司不以聞是上仁而下暴也又曰軍出戍邊妻子病無醫藥死則棄之如犬馬然咈士心害仁政宜加卹焉先君在雍丘都巡檢使嚴酷人有告其軍變先君行令事詔語尉曰大事不可竟眾心一動則禍大矣非靜亂乃助之也間其始事者十人得而誅之足矣然不可力致可計得也今聲言盜發境上過其門使人諭之而云計必遮畱教其行罷吏士治行畱亂人守則成擒矣旣獲是夕獄具明日諭其軍曰罪人得矣余毋恐一軍乃安先君在冀州主和糴商車合而錢竭故常閉糴居者操其權賤售而須厚價由是商者不行官費數倍君盡入之自爲券以質如期而償公私便之娶龐氏潁莊敏公之女封安康郡君生三男師黯監壽州酒稅師仲前下邳主簿師道潁州教授二女淑嫁左司員外郎張舜民媛嫁章珙以元祐七年五月於彭城縣白鶴鄕呂柵村

先夫人行狀

先夫人龐姓鄆成武人曾考文進妣陳氏王考格國子博士妣邢氏故事宰相追爵三世皆贈三師兩令秦魏國公楚燕國夫人考籍皇祐初平董兩省事昭文館大學士來西平南完好兩邊登降良否百職具舉其後以太子太保致仕封潁國公諡莊敏贈司空侍中始魏公宦徐潁公與曲阜孔道輔從先大父防魏公語潁公曰陳氏子君子也必與之好潁公娶邊氏封秀國夫人樞宻直學士肅之女生夫人而歸於陳氏夫人慈儉勤直茍尊矣𨿽貧賤必敬防矣𨿽貴富不下言色由是內外向之時日祭祀𨿽老不懈然方質不然怪神事虞氏女傳一世以爲仙名人偉公皆降下之而夫人不以爲可後而果然仲父侵君夫人至辱夫人之親夫人不校也其後仲父系罪坐獄先君取其孥而夫人與之有恩及仲父死不幸旁無妻子其死事皆親焉曰先姑之私何敢怨潁公娣弟趙氏婦及夫人居鄆之東阿年七十七而卒紹聖二年三月二十九日也始次東阿未及步並於商舟夜有火星如丹如槖出芒下尾墮於商舟之上夫人之前夫人晚奉釋氏修淨土行自疾至終臥必西向病不知人誦彌陀不絕皇祐六年穎公奏封南安縣君嘉祐八年公薨加諸子進封安康郡君先大父諱泊三司鹽鐵副使贈工部侍郎先君諱琪國子博士通判絳州三男子師黯光州光山令師仲河中司錄參軍師道江州彭澤令兩女子淑嫁從母之子左司員外郎張舜民媛嫁章珙皆先卒先君之喪髙郵秦觀爲銘焉而不克及夫人卒以其年七月甲子奉兩親之柩葬於彭城白鶴鄕龍山之陰先大父之兆次於是秦公在淮江河浙之南關越之兩界以日月之不余不克附於先君之銘其不肖子師道茹哀忍死敬具其大者請銘於儒先生而書之異石置諸石之右云

光祿曾公神道碑

寶元康定間屬羌叛亂西邊荼苦天子卹勞吏民制詔二府謀於眾庶以協大同士爭論戰守計利害以希幸潤澤於是時儒者曽公從江南來上書曰羌夷盜邊病在膚革非國之患以幸天下明年又上書曰今東宮未建置宜選宗子入侍帷幄以須嗣子之生以代皇嗣備師傅官承天而行意以定大分爲萬世計是嵗慶曆幾年士大夫萬【一作方】冀幸未發也故進議者皆出其後又爲時議數十篇縱論天下事學者向之公學博而守約思深而見逺觀古治亂明習當世之務故其論偉然協於法義而達時之變可舉而行是時公以誣家居十餘年人知其冤哀其窮而公不自訟方以天下爲憂其言後多施用言者亦自爲功防褒顯而公巳卒世皆莫知也公諱易占字不疑建昌南丰人故屬撫州以防爲太廟齋郎歷撫州宜興臨川尉輕俠少年戒其黨與毋犯禁公之皇考治壽州其政如此而人莫知其所出夫人之所難爲而公子父之所易蓋人以刑而公以徳能服人之心而不知其然所以善察能否徙司法參軍遷鎭東節度推官舉監眞州倉以課遷太子中允太常博士知防州如臯信州玉山二縣興學校以進善新官守以臨眾治梁道繕置驛以奉行旅嵗一登然居者未完亡者未復而賦役如平時與凶年等願緩一載如臯賴公保其生業而近縣不勝其獘公事親將順其志有女死家貧不能歸逆喪【此有闕文】以危法中公請禦史出驗治仙芝坐誣公得罪而公卒不免也公祖延鐸散騎常侍祖仁旺贈水部員外郎考【此有闕文】凡女九人【此有闕文】歷七年公年六十九道病卒於南京皇祐元年葬龍池鄕淸風裏源頭公以子貴累贈光祿卿夫人分封【夫人吳氏朱氏一封文城郡太君一封仁壽郡太君】京兆文城仁壽郡太君公子舍人謂其門人陳師道公之葬旣以銘載於墓中今幸防恩追榮三品復立碑於墓道以顯揚其芳烈明示來今是以命汝爲之銘師道幸以服役奉明命𨿽愚不敏其何敢辭退考次其行治慨然興嘆其試何小其效何大耶及讀其書又有大者而未試也因書以逆志而又知其懷之有言言之有不盡則其雄深偉奇驚世而善俗者猶其餘也世徒見其仕而不遇仁而不年以爲公恨此固命之適而士之常豈足道哉

後山集卷十六

欽定四庫全書

後山集卷十七

宋陳師道撰雜著

羆說

晉人以犬獵以五犬逐一羆羆鷙而力長於用大所與敵者皆天下彊有力也犬弱而防巧於用小顧左而右逐前而後羆不能搏也行不十數里羆憊而後犬更前而殺之獸而驚者爪莫如虎齒莫如豕而羆食之故稱勇力必曰羆羆如受制於犬者遇非其敵困於羣也詩云憂心悄悄慍於羣小羆之謂矣

賀水部傳

賀充世莫知其年與其邑裏仕石晉爲郎章聖皇帝東封有布衣巾幘謁於道左稱晉水部貟外郎賀某帝故知其仙者夜閱牓子得之大驚使求之不獲每爲莊獻皇后言之以爲恨天聖中賀使其弟子諭澄詣闕獻金銀銅道釋像直數千萬後怪之召問澄澄以師對問曰賀也後亦大驚問今安在可得耶澄求之淮南與俱來後爲幸洪福寺見之其言皆人所難切於時者後不樂罷之亦不罪也沂人喬仝得惡疾且死遇賀得藥曰服之可不死然欲不止疾當復作仝富家子年少旣疾愈卽娶婦疾果復作仝大悔乃出其婦去家求賀數年乃見澄方仝見賀時澄在旁故識之澄曰賀不得見也仝涕泣隨澄冀復見賀歳余澄曰賀使復與汝約可復相見仝叩頭如約澄乃引仝同見之東山使給薪水久之疾愈熙寧中東坡居士爲密州歳大旱請雨常山旣而雨居士卻蓋以行賀從道旁見之以爲可授道也欲往而疑無素乃止行元祐二年仝年八十餘矣見居士於東都曰賀不忘君語數及之已而求去曰賀約歳首過我於龜防不可失也居士因仝以詩寄之後仝復來出賀書曰將使若人通言於君居士向所見異人而人無知者世言道家爲方之外而賀猶喜與人事豈世之所稱目爲不足而賀之道又以反人耶不然老氏之道同於楊朱難儒釋並矣賀一見東坡欲彊授之士之求仙自修足矣而世方區區獘精神卑詞厚幣以致四方之士而幸一得是果足以得之耶其不爲賀笑寡矣

劉道原畫像贊

是非賢否一世所同旣久則反豈同時皆愚而後之人皆智蓋利害好惡出焉則毀譽不得其正以是而言則前私而後公也漢之人謂公孫丞相爲賢汲黯爲戇至於今則公孫諛而汲直也其相反蓋如此廬山劉道原豪傑名節之士黯之流者以義正利以直正曲危言特行別其是非白黒絲髮不貸如權衡量度如水之鑑如繩之度旣不可欺以私又不得逃其目𨿽一時貴權气焰勢力排山倒海不屈也死生窮逹不到其心故終其身亦不變當道原之時識與不識相隨詆之如復仇施其逝未防而念慕嘆詠恨其生之晚也更千百歳日逺一日公則宜如何也耶𨿽然武帝奴視衛大將軍傲丞相而敬黯淮南諸子其怨漢至不沐浴三十年猶畏黯不敢發又爲之寢謀其君臣相謂丞相可說大將軍𨿽不可說蓋可刺也至黯復不敢刺則其時固有知之者矣其所謂戇以其不知利爾利非黯所知也丞相利之矣故可說而下也道原遭時承平故其效莫見𨿽然小人之爲不善蓋有畏而不發者矣其補於世豈少哉紹聖四年春過巨野佐有義伸者其子也始拜其像而嘆曰晉人有云防藺𨿽千載凜凜有生气曹李𨿽在已如九泉下人士𨿽後之其何恨爲之贊曰

孰屈不伸有亡有存有一其得曷校後前其剛斯何寧折不靡其直斯何正人如已賢則過之有張不弛維利不嗜不侮不畏貌不逾中气蓋一世維死不亡孑立特起黃範司馬旣敍且銘自足以逹況玆其人千載之下凜然其生載之丹靑益永厥聞

觀音菩薩畫贊

龍眠居士李公麟畫觀音像跏趺合爪而具自在曰世以趺坐爲自在自在在心不在相也大通禪師刻版以施學者陳師道稽首贊曰

徳孰不仁聖以慈稱施孰不廣聖以廣名三江九河爲一大海非一非異淸濁何在兩目兩手而萬千萬吾儕小人左右異便願我眾生從聞反原盡十方界一觀世音

觀音菩薩畫贊

有聲則聞我與眾生有聞無聲惟觀世音因聞而悟悟不以聞觀自其他與物而形相卽是妄妄卽是眞眞妄妄眞百無不存我以耳聞不以心形隨處而用鼻口亦聽孰爲我師犬吠驢鳴生我與佛普同一名

孔北海贊

世以曹操爲英雄𨿽孫仲謀甘出其下而文舉以犬豕視之豈知不免而遂不屈蓋其髙明下視之耳方操防時幸許紹之目以爲重匈奴使來自謂不稱而代捉刀其自處如此至其自比劉徳謂袁紹不足數特居勢使然耳徳之死謂孔明曰如嗣子不肖君自取之其勤勞一世蓋不爲漢計豈爲子孫計哉操非其比也操惡禰衡而畏殺士之名故以衡予劉表不以文舉與人卒自殺之其不畏之亦至矣劉毅家四壁一擲百萬世亦以爲英雄小遇鵝炙丐乞如奴婢孰謂英雄而以一臠動其心哉此其操之類乎子曰棖也欲焉得剛剛者所以制欲非勝人也是故自用之爲英自勝之爲彊

書竇少府詩

竇君與先大夫遊以行義聞裏中而人不知其工於詩也其歿二十餘年而詩始傳以其有子也善夫君不亡矣紹聖三年四月十三日彭城陳師道書

書舊詞後

晁無咎云眉山公之詞蓋不更此而境也余謂不然宋玉初不識巫山神女而能賦之豈待更而境也余它文未能及人獨於詞自謂不減秦七黃九而爲卿掾三年去而復還又三年矣而卿士無欲余之詞者獨杜氏子勤懇不已且云所得詩詞滿篋家多畜紙筆墨有暇則學書使不如言其志亦可喜也乃寫以遺之古語所謂但解閉門畱我處主人莫問是誰家者也元符三年十一月一日後山居士書

防楊李二公詩

元祐二年始以諸科解額合進士爲二十七人而考官定著才二十二人昔熙寧中罷黜諸科以進學者於是士興於鄕者過倍其教化之效如此出納之吝𨿽有司事而非詔意秋九月大防羣士二公爲詩以相勞之邦人以爲寵又方請於上以復之而皆見於詩蓋其志也可謂賢矣

披雲樓上梁文

夙夜在公必有燕休之地上下同樂孰知興作之勤惟此東州稱號輔郡遺澤未息猶有陶漁之風王化旣成更同齊魯之俗河山千里枹鼓不鳴閭巷百年豪傑間出地滋墾辟歳嗣丰穰裏無愁嘆之聲吏絕追呼之擾因斯民之暇豫樂此地之登臨革故增髙事非過制斷長續短費不及民林宇靚深稱吏民之觀望歳時逰豫遂老幼之歡娛爰歷靈辰用興危架聽於輿頌落此成功

拋梁東日上雲開四顧中今代功名歸二老當年富貴有朱公

拋梁南舳艫銜尾系江潭朝隮已作丰年暑飲行聽抵掌談

拋梁西陰陰桃李下成蹊舉頭更覺長安近送目長隨落日低

拋梁北【闕文】

拋梁上危架岧嶤建千丈房心璀璨近檐楹海岱摧藏但空曠

拋梁下割肉有堆酒如瀉燕雀投人也自忙防蝠旋墻不容罅

伏願上梁以後人神同力暘雨以時水宿塗行夜無風露之警盆繅鐮割家有囊廩之餘囹圄一空鞭笞不試商旅四集貨賄遂通據榻以談不減庾公之興從逰而賦尙須韓子之文

蓬室銘

宿遷邵生築室以名而求銘銘曰

邵也善羣其能處獨曲幾方牀土階蓬屋詩書在前圖史左右求之古初以復吾有

晦迹齋銘

昔之處者以晦而明惟有其實不辭其名學而積之皆以發疑人則已矣我則以思惟其好之孰不告之寧也有室是以勞之

黃樓銘【並序】

熙寧十年京東路安撫使臣某轉運使臣某判官臣某稽首言河決澶州南傾淮泗彭城當其衝夾以連山扼以呂梁流泄不時盈溢千里平地水深丈餘下顧城中井出脈發東薄兩隅西入通洫南壞水垣土惡不支百有餘日而後巳守臣蘇某深惟流亡爲天子憂夙夜不怠以勞其人興發戍兵固獘應卒外爲長楗乘髙如虹以殺其怒內爲大隄附城如環以持其潰築二防於南門之外以適南山以安危疑發倉庾明勸禁以惠困窮以督盜賊宣布恩澤巡行內外吏民向化興於事功法施四邑誠格百神可謂有功矣宜有褒嘉以勸郡縣十月二日甲子奏京師明年元丰正月甲子制誥諭意臣某惟念祗承謨訓人神力同敢自爲功以速大戾而明揚褒大無以報稱乃作黃樓於東門具刻明詔以承天休而明徳意使其客陳師道以爲之銘臣師道伏惟呂尙南仲內撫百姓外平諸侯詩美文武尹吉甫召虎南伐淮夷北伐玁狁功歌宣王君能使人以盡其才臣能有功以報其上古之義也臣師道又惟感而通之者道也行而化之者徳也制法明教者政也治人成功者事也昔之詩人歌其政事則並其道徳而傳之後王有作可舉而行顧臣之愚何與於此誠樂君臣之盡道云臣不佞冒死上黃樓銘其詞曰

皇治維成修明法度協和陰陽十有一年天災時行河失其防齊魯梁楚千里四逹潰亂散亡皇仁隱憂臨遣信臣以惠東方羸老困窮安慰撫養發散積倉流人如歸居人忘危完聚靡傷天敍地平明聖成能人神效祥靈平告成百谷丰盈萬邦樂康郡縣祗畏允廸聖謨終事無荒皇功不居歸休臣民邇昭逺揚守臣拜手誇大休嘉使民不忘攺作黃樓以臨泗上述修故常庶民無佞原始要終銘之石章以吿成功以揚徳聲永永無疆

興龍節致語

臣聞千年接統爰開後聖之期萬類效祥宛同先佛之日永惟昌運屬此休辰四海交歡同聲稱慶恭惟皇帝陛下由獨智之聖以庶物爲心睿武自天文明燭物有堯舜之仁而博施濟眾學文武之道而居安資深刑政並修登斯民於壽域干戈不用還千里之故封方當隆盛之期迨此誕彌之日凡玆臣庶孰不傾瞻臣幸以賦工遘斯盛旦願效封人之祝顯陳大雅之詩

口號

劍佩聲來合玉除麒麟煙上暗金鋪近臣先識天顏喜九奏初知晝景舒東海爲田將防見南山稱壽已三呼欲知帝力今多少醉舞行歌塞道途

對防

知府大夫材徳絕人威明繼古政在循良之上名與日月而馳慶吉旦之在玆合羣心而同樂敢忘薄陋願效揄揚

口號

黃堂窈窕慶佳辰密坐雍容合搢紳廣樂充庭如在夣歡聲著物似逢春瞻天已祝無窮壽盡醉爲期莫計巡平世難逢身易老嶺梅初破酒方醇

勾曲

輿情已徹廣樂方陳金石同和宛若淸都之奏魚龍並聽眞作洞庭之音上奉威顏後部合曲

請黃提刑致語

西臺報政初聞五月之成東部向風遽失二天之庇是陳七獻之禮以爲一日之歡恭惟提刑大夫偉節照鄰淸風肅物有周公之才美謙以自居如顏氏之孤髙敏而好學用經明而治水以徳盛而詳刑果自東藩就更北道知府大夫惇平生之好盡賔主之情願陳眾志之詞以紀一時之盛

口號

當年天下無雙譽此日朝中第一人坐使黃流隨指顧卽看丹閣畫精神天威行復朝三接和气今如物再春肯駐行軒慰離索聽歌舉白莫辭貧

立春致語

東風應欣逢艸木之榮廣坐稱觴樂見太平之日恭惟知府大夫英才蓋世偉行絕塵名義甚都掩四方而著目談評詣理傾一坐以趨風政已頌於中和人樂聞於鐘鼓爰因令節肇啟華筵賔席雍容願上使君之壽妓圍窈窕爭唱舎人之詩願舒下情敢獻口號

口號

霏防臘雪不霑塵收拾陽和作早春一座盡傾歸盛徳四時難得是佳辰鬂邊防勝年年好樽下歌聲日日新一笑難逢時易失杯行到手莫辭頻

上元致語

佳辰行樂爲平世之勝逰淸夜觀燈與斯民而同好恭惟知府大夫寛猛相濟忠孝兩全聲烈暴乎四鄰气節蓋於一代爰因令節迨此暇時聊爲秉燭之逰用作丰年之觀扶老擕幼樂聞鐘鼓之音疊足排肩願見衣冠之防敢忘薄陋復此敷陳

口號

歡聲喜气塞康莊妙舞淸歌樂未央此節定知隨意好今宵端復爲人長妝成粉白生春色酒瀉鵞黃射燭光報答風光須一醉從來千騎貴東方

代興龍節功徳疏

信義在躬已協天人之助乾坤莫報更資覺法之因爰屆誕期用伸至願恭惟皇帝陛下【此有闕文】伏願憑覺皇之外助效臣子之內心如河海之靜淵與天地而長久

請興化禪師疏

南北不異禪律相資曲士拘文起差別於耳目至人達觀示平等於寃親不有別傳孰聞異見某公尊者承佛受記爲世導師紹雲門之正宗入慧林之半座望破頭之气知正法之旁行觀優曇之華信異人之間出知時莫逆觀化方隆毋辭千里之行以慰一方之望

興化寺請眞修造疏

有爲𨿽幻是惟聖証之因興事其時信有異人之至眞公大師行成於律法得於心志如金石之堅施有龍天之助勉從勤請使發願心

請觀音禪師疏三首

出處有緣相時而動去來無意以眾爲心某公禪師行歷諸方歸安一榻棲如止水眾至則形聲若震雷物待而發惟玆東剎今號左禪乃古宿之道場而昔賢之施防異人間出眾志大同續圓通之法燈成先佛之逺記法施務廣當眾建而共時祖道大行復一枝之旁出智者不說語言所以爲人徳必有能住持乃其餘事某公禪師言未發口而逹者知其有道功未見事而談者知其有才信淵黙而雷聲由孝友而成政顧玆勝地宜得異人祖令當行正湏無說羣能效力不假有爲願效至情通伸勸請

世當末法方蔥嶺之西歸地則左禪乃福田之東際人天合力緣法同時某宗禪師徧歷五宗頓開千眼著衣喫飯肯學潙山之禪得髓與皮不落少林之肉十年面壁未遇知音千里同風是歸作者無緣處說法有佛處稱尊勉循眾心以成本願

觀音院無盡供疏

化無髙下一念徧於大千施有多少半果等於百億是憑念力用作妙因樂與信心同玆勝利

觀音院請趙居士疏

觀音古剎地聖人凡潁上名都信深緣熟是興無盡之供用開大施之心趙君居士見逺察防有家無累悟解不立已契祖師之禪悲願未終更廣眾生之福憑玆一舉以效初心

觀音院廣疏

大士創始三百眾之所居末法再新二十年之已廢是憑眾志同此勝緣倉廩空虛孰爲饘粥之費棟宇傾圯不無澤之憂誓殫拙者之心庶動仁人之念

請月長老再住薦福疏

世不受福乃末法之獘心倦於利生亦菩薩之魔事旣去來之無意𨿽一再而何嫌眾之所同時則未艾月公禪師一宿法云而出世道與時行七歳薦福而退心眾所疑著國師三出未偶勝緣潙山九年不須心躁守株待兔𨿽達者之不爲面壁磨磚亦古今之常事未忘本願須順眾心不下禪牀徧周法界閉卻方丈黙聽雷聲

薦福院齋僧疏

尊道廣福旣聖教之所同勞舊勤來亦世情之攸尙願以小人之意仰同君子之心圖澄禪師以七十之年曲從眾志捨平生之舊來赴新交涉逺忘勞所過成化擔囊振錫其從如雲方玆掛搭之初宜有洗滌之供以爲一國之福共結多生之緣

華嚴證明疏

弟子陳師道與妻郭悟同心共施因慧嚴大師宗永買大方廣福華嚴經一部八十一策並櫃二隻及請曹州開元寺上生院講主重寶贊者

伏以右因契防得有此經慶幸平生孰如今日實身貧而家富將口誦而心通誓盡此心敬供不怠在在處處如佛之存刼刼生生以今爲始伏願諸佛所說如喜慶而常聞一生之間與善財而同證

代司理院獄空道塲疏

幽圄空虛實作太平之象法筵崇飾聿修典禮之常惟此徐邦素稱劇郡獄無虛日市不絕刑解网施仁奉聖朝之初政治師從理資賢守之良能熙熙如登春臺濯濯鞠爲秋艸更憑梵力普及蒼生

代醮靑詞

天道好還𨿽善惡之必報玉書有笥茍懺悔而必原不勝至情仰幹洪造惟知罄竭期在憫憐切念罪惡貫盈禍災積集天之所棄鬼而得誅一病逾時百方莫效惟歸窮於覆載庶有望於生全伏願三聖眷懷眾眞敷佑赦其萬死錫以餘年螻蟻防生敢希求於再福桑楡暮景期洗滌以自新

代醮靑詞

天運有敍六十餘而一周人心所歸五千言之大典惟此庚辰之歳是爲本命之年數之所窮理有必反不勝恐懼是用祈禳考案舊章修陳薄禮惟眾眞之厚眷下顧獘廬假靑章之防詞仰陳危懇多生之罪願以懺除百歳之年敢祈陰錫道心浚發妙行具修疾癘不侵善祥來集誓依眞教以畢餘生溥及羣情同期勝福

後山集卷十七

欽定四庫全書

後山集卷十八

宋陳師道撰談叢

契丹侵澶萊公相眞宗北伐臨河未渡是夕內人相泣明日參知政事王欽若請幸金陵樞宻副使陳文忠公堯叟請幸蜀眞宗以問公公曰此與昨暮泣者何異議數日不決出遇髙烈武王而謂之曰子爲上將視國之危不一言何也王謝之乃復入請召問從官至皆黙然楊文公獨與公同其說數千言眞宗以一言折之曰儒不知兵又請召問諸將王曰蜀逺欽若之議是也上與後宮禦樓船浮波而下數日可至殿上皆以爲然公大驚色脫王又曰臣言亦死不言亦死與其事至而死不若言而死今陛下去都城一步則城中別有主矣吏卒皆北人家在都下將歸事其主誰肯送陛下者金陵可到耶公又喜過望曰瓊知此何不爲上駕耶王乃大呼逍遙子公掖眞宗以升遂渡河而成功欽若愧其議讒於眞宗曰寇凖孤注子爾博者謂窮而盡所有以幸勝爲孤注言以人主而一決也

澶淵之役眞宗欲南下萊公不可曰是棄中原也又欲斷橋因河而守曰是棄河北也國之存亡在河北不可棄也

澶淵之役所下一紙書爾州縣堅壁鄕村入保金幣自隨谷不可徙隨在瘞藏寇至勿戰故虜𨿽深入而無得方破徳淸一城而得不補失未戰而困

眞宗旣渡河遂幸澶淵之北門望見黃蓋士气百倍呼聲動地兵旣接射殺其帥順國王撻覽敵懼遂請和澶淵之役詔諸道防兵而合擊旣和縱其去又詔諸將按兵遣使監楊延朗時敵使在館旣諭防遽曰請遣中官貴諸將取信也而敵亦請使送欵遂以全歸懷之至今

澶淵之役眞宗使候萊公曰相公飲酒矣唱曲子矣擲骰子矣鼾睡矣

萊公旣逐死家無遺文嘉祐中始得奏章一紙憂其復失而並記之使後者有考焉曰臣奉聖防擘畫河北邊事及駕起與不起如起至何處者一近邊奏契丹逰騎已至深州竊緣三路大軍見在定州魏能張凝楊延朗田敏等又在威虜軍等處東路深趙貝冀滄徳等州別無大軍駐泊必慮契丹漸近東南下寨輕騎打刼不惟老小驚駭便恐盜賊圍聚直至大名府以來人戶驚移若不早張軍勢竊恐轉啟戎心臣乞先那起天雄軍馬萬人令周營杜彥鈿孫金照將領往貝州駐泊或恐天雄軍少且起五千隻令孫金照部轄若敵騎在近卽近城覓便襲擊兼令開將文字與石普圖承輸照防掩殺及召募彊壯入敵界繞蕩鄕村仍照管南北道多差人探契丹次第聞奏及報大名一則奠安人心二則張軍勢以疑敵謀三則邊將聞王師北來軍威益壯四則與邢洛不逺成犄角之勢一隨駕諸軍扈衛宸居不可與犬戎交鋒原野以爭勝負天雄至貝軍士不過三萬人萬一契丹過貝下寨逰騎益南卽須那起定州軍馬三萬以上令桑贊等結陣南來鎭州及令河東雷有終將兵出土門路與贊防合相度事勢緊慢那至邢洛方可聖駕順動且幸大名假萬乘之天聲合數路之兵勢更令王超等於定州近城排布照應魏能張凝楊延朗田敏等作防合次第及依前來累降指揮牽拽一恐契丹置寨於眞定之間則定州軍馬抽那不起邢洛之北逰騎侵掠大名東北縣分老小大段驚移須分定州三路精兵令在彼將帥防合及令魏能張凝楊延朗田敏等漸那向東傍城寨牽拽如此則契丹必有後顧之憂未敢輕議懸軍深入若車駕不起轉恐夷狄殘害生靈如防允許亦須過大河且幸澶淵就近易爲制置防合兼控扼津梁右臣叨列宰司素無奇略旣承淸問合罄鄙誠伏惟皇帝陛下睿知淵深聖猷宏逺固已坐籌而決勝尙能虛已以論謀兼彼犬戎頗乏糧糗𨿽恃兵甲之眾必懷茍且之憂豈敢不顧大軍但圖深入然亦慮其防狡須至過有防虞煩黷天威伏增戰栗

如講和敵使韓杞匿其善飲曰兩國初好數杯之後一言有失所誤非細後使姚東之旣去而顧手顙再三是以知敵之情也姚東之曰守之事力契丹之士馬皆盛然此軍用於阻隘不能敵南平原馳突南軍亦不能支也慶曆二年西羌盜邊戰未解契丹保境使請闗南十縣之地及昏丞相申公使其黨禦史中丞賈文元公館之許昏與加賜使擇焉而遣知制誥富韓公諭意旣見問故敵主曰宋塞鴈門廣塘水繕城隍籍民兵非違約耶羣臣亟請用兵孤謂不若求地也公曰契丹忘章聖之大徳乎澶淵之役使從眾契丹無還者寧有今日耶且契丹之所欲戰爾戰非契丹之利也從古至今夷狄得志於中國惟晉氏耳方是時主弱而愚國小而貧政刑不修命令不行百姓內潰諸將外叛故契丹能得志然土地不守子女玉帛歸於臣民契丹蓋無得也而人畜械器亡者大半故徳光死述律怒不肯曰待我國中人馬如故然後葬汝戰而勝其害如此況不勝耶今契丹與宋好歳得金繒數十萬入於府庫國之利也故和則上得其利戰則下得其利上受其獘故契丹之臣皆願解和而構戰與國爭利柰何舎已之利以利人耶主大悟防首久之公復曰塞鴈門以備西羌塘始於何承矩事在約前地卑水聚歳久則廣城隍完固民兵補缺非違約也晉遺盧龍周取闗南皆異代事若按圖而求舊豈契丹之利也哉皇帝以兼愛爲心守祖宗之約不願用兵顧兄弟之義不欲違情而爲天保民爲先保土不得以與人謂契丹乏金幣歳遺以永誓好古者敵國有無相通必皆欲背約絕好而加兵宋安得而避哉且澶淵之盟天地臨之其可欺乎乃請昏公曰兄弟之國禮不通昏男女之際易以生隙且命修短不可期不若歳幣之久也始契丹請昏欲因以求多及公固拒羣議未決而難其久又謂空言無實使歸取誓書及再至定增歳幣二十萬始契丹一請宰相遽塞以二事且使自擇遂以爲怯有輕宋心欲以增幣爲獻與納公不可曰此下事上臣事君非敵國之禮也且章聖已有歳遺不爲此名貨非國之輕重鄙而失國名𨿽小亦不爲也主曰古有之何獨吝耶公曰古惟唐髙祖臣事突厥假其兵而取隋則或有之及太宗擒頡利突利兩可汗寧復有耶主不語其臣劉四知侍退數步公又曰石晉亦因契丹而得國不惟稱臣亦父事之或可用此今宋與契丹無唐晉之援而爲敵國豈有此耶將退主曰卿謂孤故作此一節必不可事豈非不欲保和耶孤實無此意卿歸勿爲此言恐誤宋大事耳於是畱誓書而使以誓書來且求獻納公上奏曰臣旣以死拒之敵气折矣可勿復許敵無能爲也仁宗從之

韓公再使將見契丹曰主將爲公使不能久有言可卽道公恐敵使來遂以爲例數請對曰吾不敢也當與君議於館爾契丹劉六符貴用事建議割地及館客怒謂韓公曰公爲主言諸臣利於用兵不爲國計六符豈欲間兩國耶公曰君寧出此顧餘人爲之爾如宋不過弼數軰不欲戰爾其以戰說者何限六符旣喜且懼然終以此得罪也

契丹犯澶淵急書日至一夕凡五至萊公不發封談笑自如明日見同列以聞眞宗大駭取而發之皆告急也又大懼以問公曰危如此豈欲久耶曰陛下欲了不過五日爾其說請幸澶淵眞宗不語同列懼欲退公曰士庶等止駕起從駕而北眞宗難之欲還內公曰陛下旣入則臣不得對又不得見則大事去矣請無還內而行也遂行六軍百司追而及之

東都曹生言範右相旣貴接親舊情禮如故他亦不攺世未有也然體面肥白潔澤豈其胸中亦以爲樂耶惟司馬溫公枯瘦自如豈非不以富貴動其心耶

王荊公攺科舉暮年乃覺其失曰欲變學究爲秀才不謂變秀才爲學究也蓋舉子專誦王氏章句而不解義正如學究誦注疏爾教坊雜戲亦曰學詩於陸農師學易【以豉切】於龔【古勇切】深之蓋譏士之寡聞也

王無咎黎宗孟皆爲王氏學世謂黎爲摸畫手一防畫不出前人謂王爲轉般倉致無贏餘但有所欠以其因人成能無自得也

楊內翰繪雲莊遵以易傳揚雄雄傳侯芭自芭而下世不絕傳至沛周郯郯傳樂安任奉古奉古傳廣凱凱傳繪所著索蘊乃其學也

張某公昪以禦史爲執政包孝肅公代之建言臺官不遷二府無所幸望則盡言矣張文定公方平爲三司使孝肅極言其失遂罷歸院宋景文公代爲使文定亦爲上言故事執政同三司使知開封府與禦史中丞耳包拯自府入臺又言臺官不爲執政所可假以進者惟三司耳極力攻臣冀得其處而用宋祁其勢必復攻祁不遂與之則三司使無其人矣孝肅逐景文公而代之遂遷西府孫文節公抃自西府遷右省禦史韓縝言其不可仁宗曰禦史謂誰可參知政事者韓素不經意卒然對曰包拯可仁宗熟視而笑曰包拯非昔之包拯矣延帥闕李誠之以幕府行使方下國宥州牒保安軍故事歳賜盡明年六月乃畢緩不及乃請以歳終爲限幕府以聞樞宻院牒艸報如約李易其艸報如故典遂上奏曰夷狄之欲無厭許之不足爲恩而長其貪且示之弱而人不堪其轉輸之勞矣樞宻使夏竦劾李擅攺制書遣吏部卽訊李曰攺保安軍牒非制書也竦不能屈敵不敢復請

某公【謂呂夷簡】惡韓富範三公欲廢之而不能軍興以韓範爲西帥遣富使北名用仇而實間之又不克軍罷而請老盡用三公及宋莒公夏英公於二府皆其仇也又以其黨賈文元公陳恭公間焉猶欲因以傾之譽範冨皆王佐可致太平於是天子再賜手詔又開天章閣而命之坐出紙筆使疏時政所當因革諸公皆推範富乃請退而具艸使二宦者更往督之且命領西北邊事旣而各條上十數事而易監司按羣吏罷磨勘減任子眾不利而謗興又使範公日獻二事以困之而請城京師人始笑之初某公每求退以主意常未厭而去故能三入及老大事猶問西北相攻請出大臣行三邊於是範公使河東陜西富公使河北初某旣建議乃數出道者院宿焉範公旣奉使宿道者院而某在焉賓退使人致問範公往見之某佯曰參政求去耶範公未對某曰大臣豈可一日去君側去則不復還矣今萬里奉使故疑求去耳範公私笑之久而覺報緩而請不獲召堂吏而問曰吾爲西帥每奏卽報而請輒得今以執政奉使而請報不迨何也曰某別置司專行鄜延事故速而必得耳範公始以前言爲然乃請守邊矣而富公亦不還韓又罷去而賈陳相矣及某薨範公自爲祭文歸重而自訟云

蘇黃兩公皆善書皆不能懸手逸少非好鵝效其宛頸爾正謂懸手轉腕而蘇公論書以手抵案使腕不動爲法此其異也

善書不擇紙筆妙在心手不在物也古之至人耳目更用惟心而已

王屋天壇道書云黃帝禮天處也壇之方隅陳八玉鏡而儒者疑焉元丰中有登天壇得方玉如鏡濮陽杜毅主王屋簿親見之云

余與貴人語偶當其心明日使人來求異書士不知有自智專謂出於捲冊之間良可悲也張長史見擔夫爭道而得筆法觀曹將軍舞劍又得其神物豈能與人巧乃自悟之因爾

敵人獵而不漁熙寧中官軍復熙河洮水之魚浮取之如拾久而魚潛治世可俯鳥巢惟不暴爾至人入鳥獸不亂羣行之著也

龍圖燕學士肅悟木理造指南車不成出見車馳門動而得其法蜀人王冕【一本作晃】爲舉子詩義左之右之君子宜之而悟鍼法規矩可得其法不可得其巧舎規矩則無所求其巧矣法在人故必學巧在已故必悟今人學書而擬其防畫已失其法況其巧乎

寇昌齡嗜硯墨得名晚居徐守問之曰墨貴黒硯貴發墨守不解以爲輕已嗟乎世士可與語耶

歐陽公像公家與蘇眉山皆有之而各自是也蓋蘇本韻勝而失形家本形似而失韻夫形而不韻乃所畫影爾非傳神也

唐令民年二十爲丁其下爲推宋次道曰推者稚也避髙宗諱闕而爲推也縉叔曰推者椎也獨髻爲椎傳者誤爾蓋唐人不諱嫌梁氏之父茂始以戊爲武溫嗜殺人畏之並諱其嫌耳夫人少而分髻長則合而未冠今人猶然縉叔是也

道士王太初受天心法治鬼神有功於人嘗謂爲室當使戶牖疏逹若四壁隱密終爲鬼所據耳

唐魏鄭公狄梁公張燕公墓棘直而不歧世以爲異而孔林無枳棘也

秦少防有李廷珪墨半丸不爲文理質如金石潘谷見之而拜曰眞李氏故物也我生再見矣王四學士有之與此爲二也墨乃平甫之所寶谷所見者其子遊以遺少遊也又有張遇墨一團面爲盤龍鱗鬛悉具其妙如畫其背皆有張遇麝香四字潘墨之龍略有大節耳亦妍妙有紋如盤絲二物世未有也語曰良玉不琢謂不借美於外也張遇後梁供備使李唐卿嘉祐中以書待詔者也喜墨嘗謂余曰和墨用麝欲其香有損於墨而竟亦不得香也不若並藏以燻之潘谷之墨香徹肌骨磨研至盡而香不衰陳惟達【一作進】之墨一篋十年而麝气不入但自作松香耳蓋陳墨膚理堅密不受外燻潘墨外𨿽美而中疎爾

南唐於饒置墨務歙置硯務揚置紙務各有官歳貢有數求墨工於海東紙工於蜀中主好蜀紙旣得蜀工使行境內而六合之水與蜀同李本奚氏以達賜國姓世爲墨官云唐之問質肅公之子有墨曰饒州供進墨務官李仲宣造世莫知其何子頗有家法以遺黃魯直魯直以謂不迨孫氏所有而予謂過之陳畱孫待制家有墨半鋌號稱廷珪但色重耳非古制也

蔡新州確黃大夫好謙爲陳諸生聞楊山人善相人也過使相之曰蔡君宰相也似丁晉公然丁還而君死也黃君一散郡爾然家口四十則蔡貶矣元丰之末蔡爲相黃由尙書郎出爲蔡州過蔡而別問其家曰四十口矣蔡大駭曰楊生之言驗矣其後有新州之禍

外大父頴公初爲黃州參軍友夏英公公喜相人謂頴公曰吾使相爾而君眞相也視其手曰𨿽貴而貧不如吾也出其手突如堆阜曰此大富之相也

墅處潞之異人也金鄕李生將赴試問得失焉曰兩貫四貫巡轄馬遞鋪皆莫測也李有田於莘過之及門息於廐置壁下有錢二千以二百爲陌有榜曰巡轄馬遞鋪問之乃田者所納課也李始悟其言而果黜焉花之名天下者洛陽牡丹廣陵芍藥耳紅葉而黃腰號金帶圍而無種有時而出則城中當有宰相韓魏公爲守一出四枝公自當其一選客具樂以當之是時王岐公以髙科爲倅王荊公以名士爲屬皆在選而闕其一莫有當者數日不決而花已盛公命戒客而私自念今日有過客不問如何召使當之及暮髙水門報陳太博來亟使召之乃秀公也明日酒半折花歌以挿之其後四公皆爲首相

後山集卷十八

欽定四庫全書

後山集卷十九

宋陳師道撰談叢

蜀人勾龍爽作名畫記以範瓊趙承祐爲福品孫位爲遞品謂瓊與承祐類吳生而設色過之位𨿽工不中繩墨蘇長公謂彩色非吳生所爲二子規模吳生故長於設色爾孫位方不用矩圓不用規乃吳生之流也余謂二子學吳生而能設色不得其本故用意於末其巧者乎

諺曰甘艸先生則麥熟苦艸先生則禾不熟甘艸薺苦艸黃蒿也又曰杏熟當年麥棗熟當年禾又曰棗不濟儉謂棗熟則歳丰也諺曰行得春風有夏蓋春之風數爲夏之數小大緩急亦如之

祕書丞張鍔嗜酒得奇疾中身而分左常苦寒𨿽暑月巾襪袍袴紗綿相半

世傳王祥臥冰求魚以養母至今河水歳寒冰厚獨祥臥【亦作敬】處闕而不合

章學士瑉爲布衣以宰相自許髙蓋大馬盛服羣從而後出潤人謂之三品秀才

驗鏡視其鼻鼻滑淨如削者古今人爲之必有髙下今人鑄鐵鏡陷銅爲面故明

光祿李卿先築宅於廬甃皆用磚歳夏大閘門及竇積水數尺內外一洗而發去之

唐人謂逸少天姿不及工用故初不勝郗庾而暮年方妙余謂不然衛夫人見逸少學書拊膺而嘆曰後當勝已此豈無天姿者耶而暮年方妙者乃大器晚成爾獐無膽無脾豚臋無筋

東都相國寺樓門唐人所造國初木工諭浩曰他皆可能惟不解捲檐爾每至其下仰而觀焉立極則坐坐極則臥求其理而不得門內兩井亭近代木工亦不解也寺有十絕此爲二耳

陜之寺居多古屋下柱不過九尺唐制不爲髙丈務經久爾行露亭用斗百餘數倍常數而朱實亭不用一斗亦一奇也

魚行隨陽春夏浮而遡流秋冬沒而順流漁者隨其出沒上下而取之

唐末岐梁爭長東院主者知其將亂日以菽粟與泥爲土塹附墻而墁之增其屋木一院笑以爲狂亂旣作食盡樵絕民所窖藏爲李氏所奪皆餓死主沃塹爲糜毀木爲薪以免隴右有冨人預爲夾壁視食之餘可藏者幹之貯壁間亦免

虞部閻見賢老爲容守歸而自如曰惟節食爾每食常欠三四分初見部中老者問而得之

韓幹畫走馬絹壞損其足李公麟謂𨿽失其足走自若也

六一爲布衣客相之曰耳白於面名則逺聞唇不貼齒一生惹言語毀譽豈亦有命耶

齊之龍山鎭有平六故城髙五丈四方五里附城有走馬臺其髙半之濶五之三上下如一其西與南則在內東北則在外也莫曉其理

寇萊公凖少嘗爲淮漕有方士爲治丹砂用竹百二十尺而通其節以器盛丹置其上而立之半埋地中於時才得六十尺竹接而用之始於歳之朔旦盡歳而止丹已融而墮器矣

澄心堂南唐烈祖節度金陵之燕居也世以爲元宗書殿誤矣趙內翰彥若家有澄心堂書目才三千餘卷有建業文房之印後有主者皆牙校也

余於丹徒髙氏見楊行宻節度淮南補將校牒紙光潔如玉膚如卵膜今士大夫所有澄心堂紙不迨也開封常得劇盜言富家難近貯以櫃篋扃鐍嚴固貴家喜陳衣而架有帕便可包後【有闕文】

夏英公伏日供帳溫室戒客具夾衣客皆笑之旣坐體寒生粟乃以漆斛漬龍皮也酒半取瓦礫蘸藥水爲黃金以娛客

世傳王氏元經薛氏傳闗子明易傳李衛公對問皆阮逸所著逸以艸示蘇明允而子瞻言之

宣城包鼎每畫虎掃漑一室屏人聲塞門塗牖穴屋取明一飲鬥酒脫衣據地臥起行顧自視眞虎也復飲鬥酒取筆一揮意盡而去不待成也

閻立本觀張僧繇江陵畫壁曰虛得名耳再往曰猶近代名手也三往於是寢食其下數日而後去夫閻以畫名一代其於張髙下間爾而不足以知之世之人彊其不能而論能者之得失不亦疎乎

李公麟云吳畫學於張而過之蓋張守法度而吳有英气也眉山公謂孫知防之畫工匠手爾

六一公論書喜李西臺而集古不錄張從申也兵部秦玠祠部李宗易皆學於西臺名有師法公爲亳州問秦西臺何學曰張從申也見之否耶曰未也示之曰西臺不及也

余於石舎人楊休家得蘇明允送石北使引石氏子謂明允書也以示秦少遊少遊好之曰學不迨其子而資過之乃東坡少所書也故嘗謂書爲難豈余不知書遂以爲難耶

金陵人喜觧字習以爲俗曰同田爲冨分貝爲貧大坐爲

黃巢攻金陵人說之曰王毋以攻也王名巢入金陵則鏁矣遂觧去

壽之安丰塘楚相孫叔敖之所築也至今賴之塘西有廟焉塘上之木花皆西向子皆東向

懷禪師每住持必舎講師說天臺教使其徒聽焉學其可廢乎

唐人根利一聞千悟故大梅才得馬祖一言入山坐庵諸老之門旣悟亦曰得坐披衣向後自看不復學也今人根鈍聞一知一故雪竇以古人初悟之語爲學者入道之門謂之因緣退而體究謂之看話蓋無言下悟理之質矣復取古法而次第之以爲悟後析理之門謂之陶汰天衣宗之而圓通非之政用臨濟教門蓋用古責今也而其徒多不見諦後悔亦復故云

閩越黃撥沙善視墓畫地爲圍卽知休咎故號撥沙婺人有世患左目者問之曰祖墳有木大則木根傷害其目必發墓以去之旣發有根貫其左目出之而愈宿乳醫陳嫗年八十餘切脈知其生早晚月則知日日則知時宿有兩家就乳切其左曰毋遽是當夜生將就其左右家疑之不聽也曰是家當午而生無妨也過午則來日生矣復切之曰初更兩防其時也爲母具食聽自便旣多爲備使時以報扶母就蓐卽生

文正李公旣薨夫人誕日宋宣獻公時爲從公與其僚二十餘人詣第上壽拜於簾下宣獻前曰太夫人不飲以茶爲壽探懷出之注湯以獻復拜而去

襄陽承唐亂地荒民散林篁翳塞常有四大龜負一小而行或謂乘者爲瑇瑁云

代北界天池山荒逺巡不至潘美節度河東新廟舎作屋記歳遣府倅祀之率常憚行後竟罷之契丹始至易屋記久之來議界舉知其然而莫能奪也

生血皆赤怒心之所出也赤火色其性躁故象之二乘四果其白如乳出於淨心而鱟血碧鰕蛤無血其故何也

禦廚不登彘肉太祖嘗畜兩彘謂之神豬熈寧初罷之後有妖人登大慶殿據鴟尾旣獲索彘血不得始悟祖意使復畜之蓋彘血解妖術云

茶洪之雙井越之日注登萊鰒魚明越江瑤柱莫能相先後而彊爲之第者皆勝心耳

石決明登人謂之鰒魚明人謂之九孔螺

牡礪固气蚶子益血蓋蛤屬惟蚶有血

熈寧中作坊以門委狹請直而寛廣之神宗以太祖創始當有逺慮不許旣而眾工作苦持兵奪門欲出爲亂一老卒閉而拒之遂不得出捕之皆獲

郯城民妻有二十一子而雙生者七

壽之善鄕兩吏垂乳流湩如乳婦

神宗嘗夢入大府有植碑以金塡字曰宰相項安節寤而求之乃太學生也慈聖解之曰項安節卽吳充也於是正憲公爲相頸有癅焉而項生布衣至今朝散郎方通罷官還鄕夢至政事堂尙書左丞黃履素知通獨起迎語曰瀟瀟灑灑遂去通向前諸公語如黃旣寤莫測也旣而得官校理滿任得知睦州是歳建中元年黃以疾去久矣往謝執政範右丞純禮曰先公常守睦有瀟灑桐廬郡十詩桐廬眞瀟灑也

周約夢登科作尉就舎於堂牖間得女子只履竈間得筆墨後數歳中第爲延州一尉旣入廨舎皆夢所見求二物皆得之於其處

文元賈公居守北都歐陽永叔使北還公預戒官妓辦詞以勸酒妓唯唯復使都防召而諭之妓亦唯唯公怪嘆以爲山野旣燕妓奉觴歌以爲壽永叔把琖側聽每爲引滿公復怪之召問所歌皆其詞也

都市大賈趙氏世居貨寶言玉帶有刻文者皆有疵疾以蔽映爾美玉蓋不琢也比歳杭揚兩州化洛石爲假帶質如瑾瑜然可辧者以有光也

王沂公之先爲農與其徒入山林以酒行旣飲先後至失酒顧艸間有醉蛇倒而捋之得酒與血怒而飲焉昏閉倒臥明日方醒視背傍積虱成堆自是無虱終身潁諺云子過母當暑而涼水退而魚潛皆爲大水之潁人謂前水爲母后水爲子水曰至日長勢不能大水定而復來後水大於前水爲子勝母水終魚當大出河濵之人厭於食鮮水退而魚不出爲潛云

田理有橫有立間謂之立土橫土立土不可稻爲其不停水也

許安世家有伯成樽如今羯皷鞚也

畔邑家令周陽家金鐘容十斗重三十八斤以今衡量校之容水三斗四升重十九斤爾

諺語曰田怕秋旱人畏老貧又曰夏旱修倉秋旱離鄕歳自處暑至白露不則稻𨿽秀而不實吳地下濕不積一防則饑矣

趙元考云寒食麫臘月雪水爲糊則不蠧南唐煮糊用黃丹王文獻公家以皂莢末置書葉間然不如也霍山曰丞相擅減宗廟羔莬鼃顏注羔莬鼃以供祭也周官蟈氏鄭康成注蟈今禦所食蛙也宋書張暢弟收有大腹疾醫云當食蝦蟇而收難之暢爲先食前世北人食蛙南人不食也

建業文房南唐烈祖節度金陵之別室也趙元考家有建業文房書目才三千餘卷有金陵圖書院印焉【心堂說云趙元考家有澄心書目才三千卷與此說相似但掌房不同耳】

歐陽五代史周家人傳柴後邢州龍岡人世宗紀爲堯山人拓跋思恭思敬兄弟也而誤作一人

司馬公休云馮如晦爲長源令縣人譽之不容口問政亦不能道也

王深父爲衛眞主簿始至亳州其守李【闕一字】之畱不遣久之求去李問其故曰回爲衛眞主簿而未嘗至治所與吏民相見以謂不可故求去耳李怒曰爾恃歐陽修而慢我深父曰回之所立豈待歐陽公而立耶卒歸衛眞李怒不解深父遂免去

參寥云王荊公私居如在朝廷忽有老卒埽地如法譽之不容口或觸燈卽怒以爲不勝任逐去之

士不衣帛酒肉食肆不近營太祖之軍法也

蜀平以參知政事呂餘慶知益州余用選人以輕其權而置武徳司刺守貪防至必爲驗蜀山有九枝木傳以爲異卒火之歳余禦禮問焉其賞至銀千兩而刺州縣捕武徳卒卽殺之不以聞吏貪則降杖集吏民杖之蜀大冨人皆召至京師量其材爲三等其上官之次省員下押綱人安其居不願來以疾歸後復遣如是數四不使家居也

夏英公旣卒其家客鄢陵鄰之謹僧有學解客嘗問之曰英公貪暴喜殺其報如何曰以教言之當爲龍耳未以爲然也它日至京師遇夏氏故吏語近某生曰狂夢遇公於塗气貌枯悴白衣故暗問其所在曰爲廬山東潭龍爾客始驚其後復至京師過其故人於興國寺其鄰有相語曰廬山東潭龍已去矣客人大驚往問之曰東潭隱宻人所不至往歳木皆立槁人始至其上潭水淸徹有白龍在焉夏日之中水沸而龍死夜則復生冬結於冰數歳有僧十餘結廬其上爲之誦經又數歳而龍去艸木復生英公奉釋故當困危復能致僧爲之作福

文思殿奉帝者之私凡物必具宣後當國九年不索一物

或勸太祖誅降王久則變生祖笑曰守千里之國戰十萬之師而爲我擒孤身逺客能爲變乎

釋從靑【闕二字】人主某寺之某院陳講居眾而淨居不出善畫樹石而人不可得使好事者爲修供則量其多少而報之呂汲公以禦史爲淄倅過而請之不與也或問之曰後其所事而先其所好此吾所以不與也

仁宗在位四十年邊算不入禦閣每大事賜宴二府合議以聞仁宗崩訃於契丹所過聚哭旣訃其主號慟執使者手曰四十二年不識兵矣葬而來祭以黃白羅爲錢他亦稱是仁宗崩天下喪之如親余時爲童與同僚聚哭不自知其哀也仁宗旣疾京師小兒防闕下燃首眉以祈福日數百人有司不能禁將葬無老幼男女哭以過哀

宣後初臨朝西戎戒邊吏曰聖後相司馬公必用仁宗故事自今後敢以一人一騎入界者族

杜防契丹名相也謂和親爲便民戒契丹世世相受謹守其約又虞中國之敗約也凡十年遣使以事勸四國而堅其約

國初荊湖旣平溪峒皆納土請吏太祖不受廷議獨置辰州歳費四萬緡爾

元祐執政議兩河說文潞公安樞宻燾主故道範丞相王左丞存主新道士大夫是故者見文安是新者見王範持兩可者見四公也

曹武惠王旣下金陵降後主復遣還內治行潘公憂其死不能生致也止之王曰吾適受降見其臨渠猶顧左右扶而後過必不然也且彼有烈心自當君臣同盡必不生降旣降亦必不死也

故事常赦官典藏入已不赦熈寧以後始赦吏罪元祐七年南郊赦杖罪八年秋皇太后服藥而赦則盡赦之矣

後山集卷十九

欽定四庫全書

後山集卷二十

宋陳師道撰談叢

故事郊而後赦奉祠不敬不以赦論治平中郎中【闕姓】易知素貪細旣食大官醉飽失容禦史以不敬聞韓魏公請論如律英宗不欲也魏公曰今而不刑後將廢禮英宗曰寧以他事坐之士以飲食得罪使何面目見士大夫乎

仁宗初卽位燕恭肅王以親尊自居上時遣使傳詔王坐不拜使還以聞上曰燕王朕叔父毋妄言久而王聞之稍自屈奉藩臣禮

燕恭肅王輕施厚費不計有無常預借料錢多至數歳仁宗常詔有司復給如是數矣禦史沈邈以謂不可以國之常入而奉無厭之求願使諭意上曰禦史誤矣太宗之子八人今獨王爾先帝之弟朕之叔父也毎恨不能盡天下以爲養數歳之祿不足計也

子曽子初見神宗上問曰卿與王安石布衣之舊安石何如對曰安石文學行義不減雄然吝所以不及古人曰安石輕冨貴非吝也對曰非此之謂安於有爲吝於攺過上頷之

明者無所不知知者有所知有所不知眾人所知者少所不知者多而彊其所不知智者謂其擇而不爲學而已爲道則不然學得於外思出於意不足以得之莊子曰繕性於俗學以求復其初滑欲於俗思以求致其明古者謂之蔽防之民𨿽然學與思者道之助也士之爲道必始於學【此段疑有脫誤】

道者呂翁如金陵過王荊公而公知之伏拜請道翁曰子障重不可公又勤請曰我能去障則爲子去之矣竟去以語廣陵王某王曰先生何取焉曰吾愛其目爾王以語余曰如金陵者翁之眞身也翁察之久矣欲度故自往余語禪者普仁仁曰障必自去非人能去也渠如此道而不解乎

世傳呂先生像張目奮須捉脫而市墨者乃庸人也南唐後主使工訪別本而圖之久而不得它日有人過之自言得呂翁眞本約主圖其像而後授其工後以像遇之客舎市邸方晝臥叩闗不發問吾像如何且使張之曰是也相語而覺稍逺已而聲絕發門索之無見也意客卽呂翁也乃以所畫像獻之今有傳焉深靜秀淸眞神人也

辠說文從辛從自言辠人蹙鼻苦辛之憂秦以辠似皇字攺爲罪臣鉉等曰自古者以爲辠字故從自罪捕魚竹网從网非余謂使民自辛欲其不犯秦從网非不失有罪也辠古文也說文不當以篆寫之

駕以二馬夾轅謂之兩服服供其事也左右又各駕一焉謂之兩驂驂副也總謂之乘又云駟騑亦驂也說文云驂駕五馬非也乘車四馬因以乘爲四名乘夫乘韋是也

瓠子在當澤黃河故道今呼爲沙河沙河西北其迹猶在土人謂之瓠岡也

吳越錢氏人成丁歳賦錢三百六十謂之身錢民有至老死而不冠者

杜正獻公丁文簡公爲河東宣撫河陽節度判官杜遜恭惠公之子上書言事歷詆執政至恭惠曰至今臣父亦出遭逢謂其非徳選也進奏院報至正獻戲文簡曰賢郎亦要牢籠文簡深銜之其後二公同在政府人言蘇子美進奏院祠神事正獻避嫌不與文簡論以深文子美坐廢爲民從坐者數千人皆名士大夫也正獻亦罷去一言之謔貽禍一時故不可不愼也

元祐八年九月六日奉太皇太后遺詔實以三日崩知州事龍圖閣待制韓公服金帶肩輿而出以聼遺詔旣成服又欲攺服以治事寮佐諫之而止余爲兒時聞徐父老說莊獻上仙李文定公爲守兩吏人持箱奉遺詔公步從以哭自便坐至門外嘉祐末先人爲冀州度支使知州事皇城副使王易經用幹興故事遺詔旣至王召見先人便服持遺制哭以示先人遂下髮衫防勒帛以聽宣制是日成服元丰末余客南都畱守龍圖王學士益柔擇日而成服士大夫家居者皆防哭於府庭張文定公方平致仕於家舉哀於近寺宦者李堯輔言上散發解帶襪而不履

水浮百物而不能勝玉可以試玉也

祕書監劉幾好音與樂工花曰新遊是時監貴幸其弟衛卿諫不用乃戒門下勿通監約鳴管以自通卿又使他工橫吹於門以誤之凡數奏而不出卿又告之監曰非也語次兩工至橫管一鳴監笑曰此是也乃走出世傳張長史學吳畫不成而爲艸顏魯公學張艸不成而爲正世豈知其然哉蓋英才傑气不減其師各自成家以名於世使張爲畫吳旣不可越功與之齊必出其下亦爭名之獘也

靑楊生好畫而患其不能別也釋從有畫名而從之學有以畫來必召楊而教之此其所以爲能此其所以爲不能也楊有得焉而謂楊曰盡子所知才得其半何則以子之不能畫也

乖崖在陳一日方食進奏報至且食且讀旣而抵案慟哭久之哭止復彈指久之彈指罵詈久之乃丁晉公逐萊公也乖崖知禍必及已乃延三大戶於便坐與之博袖間出彩骰子勝其一坐乃買田宅爲歸計以自污晉公聞之亦不害也余謂此智者爲之賢者不爲也賢者有義而巳寧避禍哉禍豈可避耶

乖崖自成都召爲參知政事旣至而腦疽大作不可巾襆乖崖自陳求補外眞宗使軟褁赴朝乖崖曰豈可以臣一人而壞朝廷法制耶乃知杭而疾愈上聞之使中人往伺之言且將召也丁晉公以白金千兩賜使者還言如故乃不召

外大父莊敏公爲鄜延招討使元昊效順公召李誠之問其信否誠之曰元昊數欺中國故疑之今則可信也元昊向得歳賜而不用積年而後叛今用兵數歳𨿽戰屢勝而所攻不克田裏所掠不辦一日之費向來之積費已盡矣故罷兵爾然公毋以爲功歸之朝廷則兵可罷竊計諸公不以此與人也公未以爲然旣而果遣兩人以他事使敵過延問朝廷議罷兵云何皆曰不知及還與敵使王延壽來公召防兩人問延壽來意又曰不知公曰延壽黠敵與君來而君且不知耶召禆將曰問延壽何來吾爲將而不與知耶亟書所奏事來不然且遣還兩人大懼乃以情告願還使者公曰軍令不可反君自止之而書其事來兩人具以事聞公自是異李焉元昊旣效順而不肯臣請稱東朝帝爲父國號【闕二字】年用私號求割三州十六縣地朝議彌年不決旣而報書年用甲子國號易其一字敵使過延公坐堂上召虜使立前而謂曰爾主欲戰則戰今不戰而降則朝廷所賜藩臣詔與頒朔封國皆有常制不必論自古夷狄盜中國之地則聞之未聞割地與夷狄也三州十六縣豈可得耶使曰淸逺故屬敵且墳墓所在故欲得爾公曰中國所失州縣今未十年若論墳墓所在則中國多矣使語塞公曰爾主旣受封歳祿多少此則可議余不足論敵使畏服

英宗卽位韓忠獻公使諭宗室諸王曰皇帝已卽位大王宜思保富貴毋行所悔諸王惶恐詣次求見公謝卻之某王還次及階足廢不舉扶而後升

王荊公爲相喜說字始遂以成俗劉貢父戲之曰三鹿爲麤麤不及牛三牛爲犇犇不及鹿謂宜三牛爲麤三鹿爲犇茍難於遽攺令各權發遣於時解縱繩墨不次用人往往自小官暴據要地以資淺皆號權發遣云故並譏之

張忠定守蜀聞萊公大拜曰寇凖眞宰相也又曰蒼生無福幕下怪問之曰人千言而盡凖一言而盡然仕太早用太速未及學爾張寇布衣交也萊公兄事之忠定常面折不少恕𨿽貴不攺也萊公在岐忠定任蜀還不畱旣別顧萊公曰曽讀霍光傳否曰未也更無他語蓋以不學爲戒也

萊公性資豪侈自布衣夜常設燭厠間燭淚成堆及貴而後房無嬖幸也

王某公薨祕書晁少監端彥以外姻爲懺罪而戒僧和我乃大唱曰妒賢嫉能罪消滅聞者莫不笑也

潘美爲並帥代之北都山有天池焉歳遣通判祭之其後憚逺而罷久之契丹遣祭焉又易其屋記至熈寧中始有其地凡數歳兩使往來卒不能辧而與之故事歳賜契丹金繒服器召二府觀焉熈寧中張文定公以宣徽使與召眾謂天子修貢爲辱而陛下神武可一戰勝也公獨曰陛下謂宋與契丹凡防戰勝負防何兩府諸公皆莫知也神宗以問公公曰宋與契丹大小八十一戰惟張齊賢太原之戰才一勝爾陛下視和與戰孰便上善之

元祐初司馬溫公輔政是歳天下斷死罪凡千人其後二呂繼之歳常數倍此豈人力所能勝耶

錢塘邊江土惡不能堤錢氏以薪爲之水至輒潰隨補其處日取於民家出束薪民以爲苦張夏爲轉運使取古西山以爲岸募得江軍以供其役於是州無水患而民無橫賦

範文正公帥鄜延答元昊書不請宋元憲請斬云度必擅以土地金帛許之晏元獻鄭文肅請驗其書仲淹素直必不隱書旣上乃免

太祖旣受位使吿諸道東諸侯坐使者而問故宰相其誰乎樞宻使副其誰乎軍職其誰乎從官其誰乎皆不攺舊乃下拜

眞宗至陳橋駐蹕不前行遣知院陳堯叟先至澶問知州何承矩當駐江陵當駐澶淵耶堯叟夜至城下不得入旣明承矩遣通判率羣官迎駕久之承矩亦出見堯叟堯叟傳宣承矩曰某守藩將爾安知可否此宗工大儒素所畱心者顧吏取自書札子曰臣帶郡符率屬吏躬詣界首奉迎聖駕將面天顏臣不任踴躍歡呼之至實封以付堯叟堯叟復問對如前堯叟旣去眞宗遣中使問堯叟承矩云何道路相踵旣至發封乃知當去而堯叟兄弟皆大怒承矩卒諸子不敢仕

承矩於澶州北築愛景臺植蓼花日至其處吟詩數十首刻石人以謂何六宅愛蓼花不知經始塘泊也自五代來契丹歳壓境及中國徵發卽引去遣問之曰自校獵爾以是困中國

余爲汝陰學官學者多言萬壽之西潁水之上有林號稅子步步之西有異木人莫能名相傳數百歳榮落不時舊有碑云粉黛塗容金之樹余過之往觀焉木身才十數年爾是時歳暮羣木皆落從者以爲枯也木下有剎石石有像文有銘云曹公有悟怖心未已敬造浮圖式崇妙理文詞闡相粉黛塗容金剎一樹永出煩籠開元十六年歳在執徐首旬五日建地故佛氏道塲石乃剎下銘也粉黛塗容謂建像也金剎一樹謂建剎也讀者寡陋傳者喜爲緣飾茍無此石亦足惑世也蔡州壺公觀有大木世亦莫能名也髙數十尺其枝垂入地有根復出爲木枝復下垂如是三四重圍環列如子孫然世傳漢費長房遇仙者處木卽縣壺者沈丘令張防閩人嘗至蔡爲餘言乃榕木也嶺外多有之其四垂旁出無足怪者栁子厚栁州詩云榕葉滿庭鸎亂飛者是也余讀魏氏雜編見眞宗時公卿大夫慰國哀登極往還書蓋大臣同憂戚宜有慶弔往在南都奉神宗諱見蘇尙書作路發運帖莫知當慰與否也相與商論竟復中輟乃知前軰禮法猶在而近世士大夫之寡聞也因錄之寇侍郎慰書曰伏以大行皇帝奄棄萬邦天下臣子畢同號慕昔同華綴俱受異恩攀靈馭以無由望天顏而永訣方纒悲緖遽捧臺函摧咽之誠倍萬常品賀書曰伏以聖人出震大明初耀於四方王澤如春普慶載頒於九有凡在照臨之下畢同歡抃之心侍郎久滯外藩已成美政廊廟佇徵於舊徳云雷始洽於新恩未果馳誠先防飛翰感銘忻慰無以諭名

夏英公家中風方父子屢中輙愈

魚大魚白也今謂之納子

王學士逵妻某氏妾常辱之愬於逵不受亦不校也或問之曰彼將去矣不必校也已而逵怒逐之某盡歸其裝一家皆諫止之曰此自彼有吾何與焉然亦非彼所有也妾遇盜盡亡其資嘗語家人今夕甘露下使以器取之又謂逵曰新婦妾某日當死以後事屬公皆然仁宗四時衣夾冬不禦鑪夏不禦扇

太祖爲太原鎭將舎縣人李媼家媼事之謹他日訪其家媼則死矣得其子以爲禦廚使久之不遷求去太祖曰以爾才地禦廚使其可得耶爵祿以待賢能而私故人使我愧見士大夫而爾意猶不滿耶

太祖閱蜀宮畫圖問其所用曰以奉人主爾太祖曰獨覽孰若使眾觀耶於是以賜東華門外茶肆

太祖不以法吏爲獄官畏其遷情而就法也

王荊公嫁女蔡氏慈壽宮賜珠褥直數十萬

前世陋儒謂秦璽所在爲正統故契丹自謂得傳國璽欲以歸太祖太祖不受曰吾無秦璽不害爲國且亡國之餘又何足貴乎契丹畏服

嘉祐之末宴二府兩制三館於羣玉殿禦書飛白以徧賜之蔡襄王珪同爲學士襄有書名而仁宗使珪題所賜兩人各自得也

太宗不豫呂正惠公宿西省內侍都知王某夜叩省門以喪赴告且問所立於時長子楚王以疾廢眞宗次爲太子諸子王者五人公曰此何語內侍欲斬耶預立太子正爲此爾且吾奉手詔可取視也王旣入公遽闔戶鏁之而去眞宗旣立還而出之

太宗數私謂正惠公日與太子問起居旣崩奉太子至福寧庭中而先登禦榻解衣視之而降揖太子以登遂卽位

張忠定公令崇陽民以茶爲業公曰茶利厚官將取之不若早自異也命防茶而植桑民以爲苦其後榷茶他縣皆失業而崇陽之桑皆已成其爲絹而比者歳百萬匹其冨至今始令下惟通樂一鄕不變其後別自爲縣民亦貧至今也

韓魏公屢薦歐陽公而仁宗不用他日復薦之曰韓愈唐之名士天下望以爲相而竟不用使愈爲之未必有補於唐而談者至今以爲謗歐陽修今之韓愈也而陛下不用臣恐後人如唐謗必及國不特臣軰而已陛下何惜不一試之以曉天下後世也上從之

葉表爲句容令縣有盜攺置社稷而盜止下邳故多盜近歳遷社稷於南山之上盜亦衰息

後山集卷二十

欽定四庫全書

後山集卷二十一

宋陳師道撰談叢

司馬溫公云仁宗崩有司用幹興故事羣臣布四腳如冠於是時莫識其制以幅巾幕首破其後爲四腳其後鄭毅夫讀續事始云三代黔首以皂絹表髮周武帝裁爲四腳名以襆頭馬周請重系前腳蓋布四腳腳皆後垂如周制遇暑則系其前腳如唐制英宗崩宋次道誤爲布襆頭有司遂用民間幕喪之服以今漆紗襆頭去其鐵腳而布褁之前系後垂而不可加冠壞之而冠襆頭之失自次道始也余謂四腳加冠今士大夫喪冠是也夫布之冠古也四腳今也於禮爲繁矣

肅賈竇氏兄弟同利伯治要仲治繁季爲士逸飲無度伯薄之給與有限仲數私爲償其費季徳之仲親睦而伯疎仲之子復爲士遊學京師季始疑之彼能欺其兄而私我也惡知其不欺我而私其子數以詆仲仲實不私也而無以自知季終疑之相與如仇嗟乎不愼其始卒以相詆

爾雅哉始也注云尙書曰三月哉生魄釋文云亦作哉疏云古文作才以聲近借爲哉始之哉也今按說文才艸木之初生也哉言之間也當作才非借也又按集韻云繒一入色曰才借作才非是

無爲軍巢縣柘臯鎭永寧院有雀棲於庭松累日不去遣取視之已立化矣盛夏極暑經涉月餘形質不壞軒喙鼓翼有騰翥之狀

阿井在陽谷縣故東阿城中惟二井甘水也相傳秤之比他水重爾

廣濟衙門之上有石橊木相傳久矣元丰末枯死旣而軍廢爲縣元祐初復生而軍復

教坊之樂以不齊凡樂作不偕作止不偕止以先後次第而起止故婉而長然亦未始不齊也余於此得爲政之法焉

蜀中有小車獨推載八石前如牛頭又有大車用四人推載十石蓋木牛流馬也

中秋陰暗天下如一中秋無月則不孕蚌不胎蕎麥不實兔望月而孕蚌望月而胎蕎麥得月而秀世兔皆雌惟月兔雄爾故望月而孕

蜀稻先蒸而後炒謂之火米可以久積以地潤故也蒸用大木空中爲甑盛數石炒用石板爲釜凡數十石油絹紙石灰麥糠馬矢糞艸皆能出火

廬州有坐化貓峽中有坐化胡孫李公擇家有坐化虵唐有鸚鵡舎利

鄆州陽谷自國初巳來不訴災傷

漢州徳陽及峽中定軍山皆有八陣圖定軍山下土堆也

王師初伐蜀李吳範仁恕勸後主不拒而降不聼雍則仁恕之後也

某官杜子民言大陸今黎陽是也自此而西北降水疑安陽河是也大陸邢州鉅鹿泊也過此爲九河父老言九河者正流分爲支流同爲逆河者爲潮水所逆行十餘里邊海又有潮河自西山來經塘泊

李相昉在周朝知開封府人望已歸太祖而昉獨不附王師入京昉又獨不朝貶道州司馬昉步行日十數里監者中人問其故曰須命爾上聞之詔乘馬乃買驢而去三歳徙延州別駕在延州爲生業以老三歳當徙昉不願內徙後二年宰相薦其可大用召判兵部昉五辭行至長安移疾六十日中使促之行至洛陽又移疾三十日而後行旣至上勞之昉曰臣前日知事周而巳今以事周之心事陛下上大喜曰宰相不謬薦人詩云惟寡婦之笱寡婦乃用笱爾古之漁笱亦有制也陳恕領春官以王文正爲舉首歳中防劉子儀於常選自云吾得二俊名世才也是不愧於知人楊文公以爲然謂王休山立宗廟器也

嘉州舊產紫竹楠橊櫻木等仕於蜀者競采之以爲器人甚苦之吳中復作嘉陽四詠詩以悼之

卓氏之先起家爲將爲王氏守北邊號太傅其妻練氏封郡君太傅嘗因事欲斬兩卒郡君苦救之不得乃陰縱之兩卒奔江南皆爲將閩之亂也李氏使兩卒將而攻之太傅已卒其子守之兩卒使人諭郡君言城旦暮當破郡君無憂也郡君報曰爾全我一家何濟不若完此一城兩將許之諭使降卒完一城此其所以有後也世以癩疾鼻陷爲死證劉貢父晚有此疾又嘗坐和蘇子瞻詩罰金元祐中同爲從官貢父曰前於曹州有盜夜入人家室無物但有書數卷爾盜忌空還取一卷而去乃舉子所著五七言也就庫家質之主人喜事好其詩不舎手明日盜敗吏取其書主人賂吏而私錄之吏督之急且問其故曰吾愛其語將和之也吏曰賊詩不中和也子瞻亦曰少壯讀書頗知故事孔子嘗出顏仲二子行而過市而卒遇其師子路趫防躍而升木顏淵懦緩顧無所之就市中刑人所經幢避之所謂石幢子者旣去市人以賢者所至不可復以故名遂共謂避孔塔坐者絕倒

魯直爲禮部試官或以栁枝來有法官曰漏泄春光有柳條魯直曰楡條凖此蓋律語有餘條凖此也一坐大哄而文吏共深恨之

閩中諸縣多至十萬戶堅忍喜訟號難治邵武其尢著自國初迄今有四令張鄧公杜宗防其二人則忘之矣宗防澶人

趙普請繕都城而太祖不可曰使寇至此其誰駐足耶王師旣平蜀詔昶赴闕曹武肅王密奏曰孟昶王蜀三十年而蜀道千餘里請族孟氏而赦其臣以防變太祖批其後曰你好雀兒腸肚

蜀平二曹潘美自蜀還旣對太祖爲內燕惟三將與秦晉兩王爾旣入乃福寧殿席地而坐陳彘肉白魚情意欵狎酒終設飯三將皆曰朝廷事力寡薄致陛下燕設不丰上曰豈止寡薄此飯乃乞來三將莫測曰近從江南乞此米也

祕閣畫有梁文瓉五星二十八宿圖李公麟謂不減吳生婦女疑蜀手也

諺曰黃防口噤蕎麥斗金夏中黃防不鳴則蕎麥可廣種也八月一日則角田不熟角田豆也角者莢之訛也

婺州李翁與鄕人如五臺山眾少皆騎翁老且躄獨徒行旣至眾所見瑞相如常翁與山東老人所見寶閣千疊山東老人持菩薩戒四十年矣

釋氏之願儒者所謂志也則志欲逺大逺大則所成就者不小矣若其所志近則其所成就何足道哉如志在萬里則行不千里而已也

近年華山毛女峯有隸字曰茯苓下云諸山皆假惟此者眞一旦一丸三斗三斤疑爲服茯苓法也今山下人用三斗水煮藥三斤水盡爲度蜜和而蒸服而不丸道者趙翁云蓋茯苓不蒸煮不能去陰气也余謂不煮不能去皮梗也

古者諸侯取財於國不取於諸侯豈特國民亦然也惟桑與梓樹之榛栗椅桐梓漆梓漆以爲棺榛栗以爲贄椅桐以爲器

馬騾驢陽類起則先前治用陽藥羊牛駝陰類起則先後治用陰藥故獸醫有二種

三稅法皇祐初爲李諮所壞及韓魏公用茶小引益壞京師市井自三稅法攺後日漸蕭條酒肆自包孝肅知府日重定麯錢

三司故吏髙成端襄邑人明習吏事自五代以來三司條貫無不有也嘉祐中嘗言事不用

契丹使至徳淸軍防仁宗崩議欲卻之又欲使至國門而去邵安簡欲使奉國書置柩前見天子以安逺人張貴妃受冊詔問冊畢受【缺一字】儀其爲修媛已自尊大邵必以三公事儀比命婦一品上之

張詠守蜀仲春官糶米仲夏糶鹽惠民

幹徳四年詔諸道受納稅賦不得稱分毫合勺銖絫絲忽景徳四年三司使丁謂復行稽括比咸平六年稅額增三百四十六萬五千二百二十九貫石斤

王旦爲相十一年王珪十年趙普沈倫韓琦曽公亮九年薛居正向敏中八年王曽章得象七年盧多遜李沆富弼六年李昉五年

趙普呂防正張士遜呂夷簡皆三入

顏長道曰某年河水圍濮州城竇失戒夜發聲如雷須臾巷水沒骭士有獻衣袽之法其要取綿絮貼縛作捲大小不一使善泅卒役城中捫漏穴用隨水勢畜入孔道卽弭眾工隨興城堞無虞

二廣居山谷間不隸州縣謂之猺人舟居謂之蛋人島上謂之黎人

仁宗用兵無敵𨿽不服而心服使人數世服非無敵而何

仰山元老旣北歸靑州山間有唐福院之故處深宻巖險久無人迹元與其徒往焉舎於石室夜則小參一夕聞疾風甚聲出視星月粲然久之有大蛇行來蟠於室前仰首以聽旣罷伸其下體如拜伏狀而後去從者震恐元自如也自是每夕必至

太祖嘗幸祕書省召管軍官使觀書焉

太祖置竹木務於汳上市竹木於秦晉由河入汳有卒千五百人出材於汳納材於埸置事材埸於務之側有二三千人凡興造者受成材焉其法曰有敢請生材者徒二年今啟聖院乃其材也今百年矣梁栱之際尙不容發自置八作司以具雜物而領以三司修造矣巖頭雪峯欽山同行至湖外詣村舎求水舎中獨一女子見山愛之爲具熟水而山盞中有同心結山諭意而藏之遂稱疾而畱巖峯旣行復還訪之則已與女納昏是夕成禮乃誘出之投之棘叢展轉鉤掛而不能自出忽大呼曰我悟矣遂棄去旣出世每升座卽曰錦帳繡香囊風吹滿路香大眾還知落處麼眾莫能對久之傳至巖頭巖教之曰汝往但道傳語十八字好好事潘郎僧旣對山曰此是巖頭道底僧又無語余爲代曰熟處難忘

徐之南山崇勝院主崇璟故王姓也熈寧中修殿大像腹中得畫像男女相向衣冠皆唐人也而題曰施主王崇璟豈其前身也耶

北裏張生家世奉道自謂當爲左眞人遂以爲稱爲朝元圖繪其像於位後夢爲城隍神所逮詰而杖之旣覺臋流血如常杖云

古鏡縣而入施之四平扣之玉聲

錢氏甓城前後相押凡四重號押塼故久而不壞司業黃君守徐新彭祖樓砌用再重使艸不生

道者呂翁某初遇鐘離先生權授以干汞爲白金法翁曰後復變否曰五百歳後藥力盡則復故曰五百歳後當復誤人謝不受先生驚嘆謂有受道之質遂授出世法

蘇公自黃移汝過金陵見王荊公公曰好个翰林學士【缺三字】某久以此奉此公曰撫州出杖皷鞚淮南豪子以厚價購之而撫人有之保之已數世矣不逺千里登門求售豪子擊之曰無聲遂不售撫人恨怒至河上投之水中吞吐有聲熟視而嘆曰你早作聲我不至此圓通行腳至浮山逺錄公深愛之欲收爲嗣通遂去復以偈畱之欲共評量古今公案通答曰究竟

邑子寇定疽發於腦每呼其母自敍平生不孝與悌則痛可忍若有使之者又召其弟教以毋效也

中州松子𨿽秕小不可食然可種惟不可近手以杖擊蓬使子墮地用探錐刺地深五寸許以帚埽入之無不生者東坡居士種松法

晁無咎移樹法其大根不可斷𨿽旁出逺引亦當盡取如其橫出逺近掘地而埋之切須帶土𨿽大木亦可活也大木仍去其枝

丁謂當國竄逐李寇二公欲殺不可旣南貶而文定復相相傳忠湣爲閻羅王世謂死活不得

洞下太陽和尙久而無嗣晚得逺公欲得爲嗣逺曰弟子自有師承恐誤和尙太陽出淚逺曰請受授鞋他日爲和尙接法嗣逺旣住浮山愛靑老明惠接以洞教後遂嗣太陽云

刁學士約喜交結請謁常至夜半號刁半夜

杜祁公爲相蘇學士舜欽其壻也歳暮以故事奏用賣故紙錢祠神以防賔客皆一時知名士也王宣徽拱辰丞禦史呂申公之黨也欲舉其事以動丞相曰可一舉网而盡也有曰刁亦與召知其謀而不以告詰朝送客城東於是蘇坐自盜除名客皆逐丞相亦去而刁獨逸其後坐客皆至從官而刁獨終於館職呂申公曰惟人主之眷不可枉

參寥如洛遊獨樂園有地髙亢不因枯枿生芝二十餘本寥謂老圃盍潤澤之使長茂圃曰天生靈物不假人力寥嘆曰眞溫公之役也

仁宗時契丹獻八尺字圖而侍書待詔皆未能也詔求善大書者有僧請爲方丈字以沙布地爲國字張圖於上束氊爲筆漬墨倚肩循沙而行成脫袈裟投墨甕中擲以爲防遂賜紫衣

里人某贜吏也旣死請僧對靈追福夜中有驢伸首出於帷久之而沒

西都崇徳寺僧善端酒色自恣旣病度必死念地獄果有然耶若有不亦危乎乃燃香祝之曰地獄若無煙當上有則當下旣燃煙下而地裂受之端大驚失色而逝仁宗每私宴十閣分獻熟食是歳秋初蛤蜊初至都或以爲獻仁宗問曰安得已有此耶其價防何曰每枚千錢一獻凡二十八枚上不樂曰我常戒爾軰勿爲侈靡今一下箸費二十八千吾不堪也遂不食

華陰呂君舉進士聘裏中女未行旣中第婦家言曰吾女故無疾旣聘而後盲敢辭呂君曰旣聘而後盲君不爲欺又何辭遂娶之生五男子皆中進士第其一人丞相汲公是也

黃綏武人常謂平生無大過惟於熈河多得官爲恨蓋邊徼例以虛功而受厚賞爾又謂議者重燕而輕夏燕人衣服飲食以中國爲法夏人不慕中國習俗自如不可輕也又言爲涇原總管嘗夜雪臨邊顧有馬迹使逐得之乃夏之邏人當四更者夏人逐更而巡中國之備不及也以渠自巡其境乃舎之

乖崖爲令嘗坐城門下見里人有負薪而歸者問何從得之曰買之市公怒曰汝居田裏不自種而食何惰耶笞而遣之

眉山公卒太學生侯秦武學生楊選素不識公率眾舉哀從者二百餘人飯僧於法云主者惟白下聽慧林佛陁禪師聞而招致之

參寥徙兗布衣李南式家甚貧供蔬菽洗補恩思甚篤他日爲曽子開言之子開曰吾軰當爲公報之使知爲善之效

蘇長公以詩得罪劉攽貢父以繼和罰金旣而坐事貶官湖外過黃而見蘇寒溫外問有新諢否貢父曰有二屠父至其子而易業爲儒賈二父每相見必以爲患甲曰賢郎何爲曰檢典與解爾乙復問曰與舉子唱和詩爾它日乙曰兒子竟不免解著賊贓縣已逮捕矣甲曰兒子其何免耶乙曰賢郎何虞曰若和著賊詩亦不穩便公應之曰賢尊得以憂裏

後山集卷二十一

欽定四庫全書

後山集卷二十二

宋陳師道撰理究

世謂孔老同時非也孟子辟楊墨而不及老荀子非墨老而不及楊莊子先六經而墨宋愼次之闗老又次之莊恵終焉其闗陽之後孟荀之間乎

楊闗老莊四家本同而末異楊氏存身而絕物闗老尙理而下事【闕老氏一句】莊氏揉曲而過直

樂始於人聲而被於物有情則有變不得其正故假無情以傳之而五音生焉及其末也遷無情以就有情而聲亂矣

溫文正公曰禮莫大於分分莫大於名何謂分君臣是也何謂名公侯卿大夫是也是不然君臣父子者名也親疎貴賤者分也公侯卿大夫者器也名生於器分生於名名以爲表分以爲限易曰天尊地卑天地名也尊卑分也孔子曰必也正名乎正父子之名也

蘇長公曰道可以講習而知講習而知者學也非道也徳可以勉彊而能勉彊而能者善也非徳也

賢而在下謂之天民賢而在上謂之天吏孟子所謂天之降大任者也

孔子曰余非多學而識之一以貫之也學不可以不適道孟子曰博學而詳說之將以反說約也道必由學乎有君子之仁然後可以死可以無死有君子之義然後言必信言不必信

五世之祖尊而不親庶長之兄親而不尊禮之別也今之學者讀其書則書而已誦其言則言而已此道之所以不明也

文王之化至於田夫武人室婦行女莫不好善而紂乃自如化之不革殷之所以亡也武王可得而不誅乎賈誼之過秦以諭漢也陸機之辧亡以警晉也有經世之心焉

儒者之論正而不變智者之論變而不正

君子有常而非常智者無常而非常

君子之交以其麗君子寡從擇其類也小人無擇麗旣合矣故曰實繁有徒君子小人並則小人勝何則眾也況君子之所棄皆與羣矣不亦眾乎

君子和而不同譬之州焉有守有貳有僚有屬凡事可而後行謂之和世徒見其上下如一遂以爲黨不亦誤乎不知一有不可則不可行也

堯老而舜攝君薨聴於冢宰古之制也母后臨政自秦宣太后始也

聖人之心靜聲中五行故禹以聲爲律也伶倫聴鳳鳴以制律鳳者鳥之聖者也眾人之心亂視聴不得其正其作樂也其音淫鄭衛是也惟聖作樂惟賢重音情動於心而發於言形於手足誠之至也故復用以感人歌以效其聲舞以效其動樂自外來而感之深者以其出於中也

釋名云皇帝王者君也而學者謂有優劣誤矣

三代之治公與義而已封建是也王侯皆君也王不王則諸侯可以王以不私其後而與天下共之公也絀不肖以伸賢義也

道者體也徳者體之相也行者體之用也譬之人焉身者道也耳目口鼻手足徳也背負腹受肩任首荷者行也

子思曰喜怒哀樂未發謂之中發而皆中節謂之和中者徳也和者行也有聲則有聴有見則有視與物而動者眾人之行也無視無聴感物而應者徳之行也易曰君子以成徳爲行言行出於徳也

易曰精气爲物逰魂爲變是故知鬼神之情狀蓋合則爲人散則爲鬼鬼之情狀人之情狀也此輪回之說也中州葬用五姓閩人家有仕者則爲商姓中州用三穴而附自江以南葬【闕一字】而已各有吉防其可信乎吾州陳氏之葬有物焉如豕大如馬出於穴旣而死者相繼其可不信乎故𨿽先王尙卜筮敬鬼神不敢違也惟不求其福矣夫陰有鬼神猶世之守宰也出其一令人不得而違何獨至於鬼神而違之鬼神不得而知故假術以求則術可違乎漢擇昏日而諸家異說則術不可一也今用一家法避防從吉示有畏於鬼神則可矣旣不求福則術之精粗不必校也𨿽然用人不如用蓍也術者常也占者變也常不足以盡變

兵二法制之師太公管樂諸葛是也法不足而用謀謀不足而用詐孫吳是也

不務本而爲末者悖也有其文而無實者僞也

義者制也以正行之得失譬諸則焉形之偏正木之曲直水之淺深物之長短可得而知之也禮者理也以約行之過與不及如水之防不得左右如居之門以限內外權者量也以明行之輕重可以爲可以不爲而後有權而權之與物更爲輕重捨輕而從重也攺法者不知其前制法者不知其後

七國之戰用眾而已故合則勝離則敗秦畏諸侯之合從與其兼並也故親則離之攻則救之旣不使之和又不使之立而後天下可專有也其爲計不過遊說間之積威脇之而已然秦之人常有盡利之心故其謀專行之不廢以有天下諸侯之人茍而已矣緩則相棄急則相救卒以此亡

秦之力不足以敵諸侯故利於割地不利於戰而示天下以好戰之形陰使說士道之以和諸侯之力足以敵秦而輕於割地重於戰示秦以怯鬭之情此其所以亡也

東方生和而近迂然不同也爲柳下氏而過之者乎孔子謂學柳下惠未有如魯之男子者也

灌嬰不爲呂氏擊齊而與連和以待變除魏勃以弭亂可謂知矣而不知勃之佯怯也故非君子智有所短仁有所闕安石屈郗超叔夜傲鐘防此其生死之由其淸而未仁乎

嵇叔夜居於野而司馬氏知之阮嗣宗居於朝而人以爲狂故二子同避晉而有存亡蓋叔夜匿形而見志嗣宗出身而納智故君子以爲宻

晉公以賈充而存亦以充而亡所謂旣以此始必以此終天之道也

李斯焚書殺士非爲秦計自爲計爾其意自智而愚人使無範雎之間穰侯蔡澤之困應侯者不知趙髙代之不必學也故其計非特亡身而亡秦也

昭烈謂武侯曰子如不肖君自取之其勤勞一世蓋不爲漢計豈爲子孫計哉乃周公之用心也

劉毅家四壁而一擲百萬以爲英雄小遇鵞炙乞丐如奴婢孰謂英雄以一臠動其心防

孔子曰棖也欲焉得剛剛以勝欲非勝人也故自用之謂英自勝之謂雄

後山集卷二十二

欽定四庫全書

後山集卷二十三

宋陳師道撰詩話

王師圍金陵唐使徐來朝鉉伐其能欲以口舌解圍謂太祖不文盛稱其主博學多藝有聖人之能使誦其詩曰秋月之篇天下傳誦之其句云云太祖笑曰寒士語爾吾不道也鉉內不服謂大言無實可窮也遂以請殿上驚懼相目太祖曰吾防時自秦中歸道華山下醉臥田間覺而月出有句曰未離海底千山黒才到天中萬國明鉉大驚殿上稱壽

孟嘉落防前世以爲勝絕杜子美九日詩云羞將短髮還吹防笑倩傍人爲正冠其文雅曠達不減昔人故謂詩非力學可致正須胸度中泄爾

望夫石在處有之古今詩人共用一律惟劉夢得云望來已是防千歳只似當年初望時語𨿽拙而意工黃叔逹魯直之弟也以顧況爲第一雲山頭日日風和雨行人歸來石應語語意皆工江南有望夫石每過其下不風卽疑況得句處也

歐陽永叔不好杜詩蘇子瞻不好司馬史記余每與黃魯直怪嘆以爲異事

費氏蜀之靑城人以才色入蜀宮後主嬖之號花蕊夫人效王建作宮詞百首國亡入備後宮太祖聞之召使陳詩誦其國亡詩云君王城上竪降旗妾在深宮那得知四十萬人齊解甲更無一个是男兒太祖悅蓋蜀兵四十萬而王師方數萬爾

韓退之南食詩云鱟實如惠文山海經曰鱟如惠文惠文秦冠也蠔相粘如山蠔牡蠣也

白樂天云笙歌歸院落燈火下樓臺又雲歸來未放笙歌散畫防門前蠟燭紅非富貴語看人富貴者也楊蟠金山詩雲天末樓臺橫北固夜深燈火見州王平甫雲莊宅牙人語也解量四至吳僧錢塘白塔院詩曰到江吳地盡隔岸越山髙余謂分界堠子語也

黃魯直雲杜之詩法出審言句法出庾信但過之爾杜之詩法韓之文法也詩文各有體韓以文爲詩杜以詩爲文故不工爾

黃魯直謂白樂天云笙歌歸院落燈火下樓臺不如杜子美云落花遊絲白日靜鳴鳩乳燕靑春深也孟浩然雲气蒸云夢澤波撼嶽陽城不如光涵太虛室波動嶽陽樓爲雄渾也

蘇子瞻曰子美之詩退之之文魯公之書皆集大成者也

學詩當以子美爲師有規矩故可學退之於詩本無觧處以才髙而好耳淵明不爲詩寫其胸中之妙爾學杜不成不失爲工無韓之才與陶之妙而學其詩終爲白樂天爾

退之詩雲長安眾富兒盤饌羅羶葷不解文字飲惟能醉紅裙此老有二妓號絳桃栁枝故張文昌云爲出二佳女合彈琵琶箏也又爲李虛中墓志敍當世名貴服金石藥欲生而死者數軰著之石藏之地下豈爲一世戒耶而竟以藥死故白傅云退之服硫黃一病竟不痊也

荊公詩云力去陳言誇末俗可憐無補費精神而公平生文體數變暮年詩益工用意益苦故知言不可不愼也

子美懷薛據云獨當省署開文苑兼泛滄浪學釣翁省署開文苑滄浪學釣翁據之詩也

王摩詰云九天宮殿開閶闔萬國衣冠拜冕旒子美取五字閶闔開黃道衣冠拜紫宸而語益工

楊大年傀儡詩云鮑老當筵笑郭郎笑他舞袖大瑯璫若教鮑老當筵舞轉更瑯璫舞袖長語俚而意切相傳以爲笑

吳越王來朝太祖爲置宴出內妓彈琵琶王獻詞曰金鳳欲飛遭掣搦情脈脈看取玉樓云隔太祖起拊其背曰誓不殺錢王

武才人出慶壽宮色最後庭裕陵得之防教坊獻新聲爲作詞號瑤臺第一層

宋玉爲髙唐賦序巫山神女遇楚兩王蓋有所諷也而文士多效之者又爲傳記以實之而天地百神舉無免者余謂欲界諸天當有配偶其無偶者則無欲者也唐人記后土事以譏武后爾

黃詩韓文有意故有工夫左杜則無工矣然學者先黃韓不由黃韓而爲左杜則失之拙易矣

永叔謂爲文有三多看多做多商量多也

余以古文爲三等周爲上七國次之漢爲下周之文雅七國之文壯偉其失騁漢之文華贍其失緩東漢而下無取焉

陳繹批答曽魯公表曰爰露乞骸之請黃裳爲曽侍讀制曰備貟勸講乞骸備員乃表語非詔語也魯謂人曰使布何所道

詩欲其好則不能好矣王介甫以工蘇子瞻以新黃魯直以奇杜子美之詩奇常工新易陳莫不好也

熈寧初有人自常調上書迎合宰相意遂丞禦史蘇長公戲之曰有甚意頭求富貴沒些巴鼻便姦邪有甚意頭沒些巴鼻皆俗語也某公用事排斥端士矯飾僞行範蜀公詠僧房假山曰倐忽平爲險分明假奪眞蓋刺之也

黃魯直謂荊公之詩暮年方妙然格髙而體下如雲似聞靑秧底復作兆坼乃前人所未道又云扶度陽焰窈窕一川花𨿽前人亦未易道也然學三謝失於巧耳

蘇詩始學劉禹錫故多怨刺學不可不愼也晚學太白至其得意則似之矣然失於粗以其得之易也

王荊公暮年喜爲集句唐人號爲四體黃魯直謂正堪一笑耳司馬溫公爲武定從事同幕私幸營妓而公諱之嘗防僧廬公往迫之使妓逾垣而去度不可隱乃具道公戲之曰年去年來來去忙暫偸閒臥老僧牀驚回一覺遊仙夢又逐流鸎過短墻杭之舉子中老牓第其子以晚讓之客賀之曰應是窮通自有時人生七十古來稀如今始覺爲儒貴不著荷衣便著緋壽之醫者老娶少婦或嘲之曰偎它門戶傍他墻年去年來來去忙采得百花成蜜後爲他人作嫁衣裳眞可笑也

熈寧初外學置官師職簡地親多在宴席徐有學官喜誶語同府苦之詠蠅以刺之曰衣服有時遭防染杯盤無日不追隨

唐人不學杜詩惟唐彥謙與今黃庶謝師厚景初學之魯直黃之子謝之壻也其於二父猶子美之於審言也然過於出奇不如杜之遇物而奇也三江五湖平漫千里因風石而奇爾

謝師厚廢居於鄧王左丞存其妹婿也奉使荊湖便道過之夜至其家師厚有詩云倒著衣裳迎戶外盡呼兒女拜燈前

世稱杜牧南山與秋色气勢兩相髙爲警絕而子美才用一句語益工曰千崖秋气髙也魯直有癡弟畜漆琴而不禦虫虱入焉魯直嘲之曰龍池生壁虱而未有對魯直之兄大臨目見牀下以溺器畜生魚問知其弟也大呼曰我有對矣乃虎子養溪魚也

歐陽公謫來陽聞其倅杜彬善琵琶酒間請之正色盛气而謝不能公亦不復彊也後彬置酒數行遽起還內防聞絲聲且作且止而漸近久之抱器而出手不絕彈盡暮而罷公喜甚過所望也故公詩云坐中醉客誰最賢杜彬琵琶皮作自從彬死世莫傳皮世未有也尙書郎張子野詞有云云破月來花弄影簾幕卷花影隨風絮無影世稱誦之號張三影王介甫謂云破月來花弄影不如李冠朦朧澹月云來去也冠齊人爲六州歌頭道劉項事慷慨雄偉劉潛夫俠也喜誦之

往時靑幕之子婦妓也善爲詩詞同府以詞挑之妓答之曰淸詞麗句永叔子瞻曾獨步似恁文章寫得出來當甚彊

黃詞云斷送一生惟有破除萬事無過蓋韓詩有云斷送一生惟有酒破除萬事無過酒才去一字遂爲切對而語益峻又云杯行到手更畱殘不道月明人散謂思相離之憂則不得不盡而俗士攺爲畱連遂使兩句相失正如論詩云一方明月可中庭可不如滿也子瞻謂孟浩然之詩韻髙而才短如造內法酒手而無材料耳魯直乞貓詩云秋來防軰欺貓死窺甕翻盤攪夜眠聞道貍奴將數子買魚穿栁聘銜蟬𨿽滑稽而可喜千歳而下讀者如新

龍圖孫學士覺喜論文謂退之淮西碑敍如書銘如詩子瞻謂杜詩韓文顏書左史皆集大成者也

少遊謂元和聖徳詩於韓文爲下與淮西碑如出兩手蓋其少作也

王夫人晁載之之母也謂其子功名富貴有如韓魏公而未有文事也

退之作記記其事耳今之記乃論也少遊謂醉翁亭記亦用賦體

莊荀皆文士而有學者其爲說劍成相賦篇與屈騷何異

子云之文好奇而卒不能奇也故思苦而詞艱善爲文者因事以出奇河江之行順下而已至其觸山赴谷風摶物激然後盡天下之變子云惟好奇故不能奇也歐陽公謂退之爲樊宗師志便似樊文其始出於司馬子長爲長卿傳如其文惟其過之故兼之也

退之以文爲詩子瞻以詩爲詞如教坊雷大使之舞𨿽極天下之工要非本色今代詞手惟秦七黃九爾唐諸人不迨也

韓退之上尊號表曰析木天街星宿淸潤北嶽醫閭神鬼受職子曽子賀赦表曰鉤陳太防星緯咸著昆侖渤澥濤波不驚世蓋莫能輕重之也後當有知之者國初士大夫例能四六然用散語與故事爾楊文公筆力豪贍體亦多變而不脫唐末與五代之气又喜用古語以切對爲工乃進士賦體耳歐陽少師始以文體爲對屬又善敍事不用故事陳言而文益髙

退之云王特進暮年表奏亦工但傷巧爾

元祐初起範蜀公於家固辭其表曰六十三而致仕固不待年七十九而造朝豈云知禮是時文潞公年八十餘一召而來人各有所志也

昔之黠者滑稽以玩世曰彭祖八百歳而死其婦哭之慟其鄕裏共解之曰人生八十不可得而翁八百矣尙何尢婦謝曰汝軰自不諭耳八百死矣九百猶在也世以癡爲九百謂其精神不足也又曰令新視事而不習吏道召胥魁問之魁具道笞十至五十及折杖數令遽止之曰我觧矣笞六十爲杖十四耶魁笑曰五十尙可六十猶癡耶蘇長公取爲偶對曰九百不死六十猶癡唐語曰二十四考中書令謂汾陽王也而無其對或以問平甫平甫應聲曰萬八千戶冠軍侯不惟偶對精切其貴亦相當也

範文正公爲嶽陽樓記用對語說時景世以爲奇尹師魯讀之曰傳奇體耳傳奇唐裴硎所著小說也

柳三變逰東都南北二巷作新樂府骫骳從俗天下詠之遂傳禁中仁宗頗好其詞每對酒必使侍妓歌之再三三變聞之作宮詞號醉蓬萊因內官逹後宮且求其助仁宗聞而覺之自是不復歌其詞矣防攺京官乃以無行黜之後攺名永仕至屯田貟外郎

寧拙毋巧寧朴毋華寧粗毋弱寧僻毋俗詩文皆然魏文帝曰文以意爲主以气爲輔以詞爲衛魏文不足以及此其有所傳乎

魯直與方防書曰頃洪甥送令嗣二詩風致灑落才思髙秀展讀賞愛恨未識面也然近世少年多不肯治經術及精讀史書乃縱酒以昉詩故詩人致逺則泥想逹源自能超卓之必皆離此諸病謾及之耳與洪朋書云父所寄詩語益老健甚慰相期之意方君詩如鳳雛出鷇𨿽未能翔於千仞竟是眞鳳凰爾與潘邠老書曰大受今何在其詩甚有理致語又工也

又曰但詠五言覺翰墨之气如虹猶足貫日爾

老杜雲長鑱長鑱白木柄我生托子以爲命黃獨無苗山雪盛短衣數挽不揜脛往時儒者不解黃獨義攺爲黃精學者承之以余考之蓋黃獨是也本艸赭魁淫黃獨肉白皮黃巴漢人蒸食之江東謂之土芋余求之江西謂之土卵煮食之類芋魁云

余讀周書月令云反舌有聲佞人在側乃解老杜百舌過時如發口君側有讒人之句

韋蘇州詩云憐君臥病思新橘試摘才酸亦未黃書後欲題三百顆洞庭須待滿林霜餘往以爲蓋用右軍帖中贈子黃柑三百者比見右軍一帖云奉橘三百枚霜未降未可多得蘇州蓋取諸此

余評李白詩如張樂於洞庭之野無首無尾不主故常非墨工槧人所可擬議吾友黃介讀李杜優劣論曰論文正不當如此余以爲知言

禮部貟外裴說寄邊衣詩曰深閨乍冷開香篋玉筯防防濕紅頰一陣霜風殺栁條濃煙半夜成黃葉重重白練明如雪獨下閒階轉淒切祗知抱杵秋砧不覺髙樓已無月時聞塞鴈聲相喚紗只有燈相伴防展齊紈又懶裁離腸恐逐金刀斷細想儀形執牙尺回刀剪破澄江色愁撚銀鍼信手縫惆悵無人試寛窄時時舉手勻殘淚紅牋漫有千行字書中不盡心中事一半慇懃托邊使裴說詩句甚麗零陵總記載說詩一篇猶詼諧也

世語云蘇明允不能詩歐陽永叔不能賦曽子固短於韻語黃魯直短於散語蘇子瞻詞如詩秦少遊詩如詞韓詩如秋懷別元協律南溪始泛皆佳作也鮑昭之詩華而不弱陶淵明之詩切於事情但不文耳

子厚謂屈氏楚詞如離騷乃效頌其次效雅最後者效風

右丞蘇州皆學於陶正得其自在

眉山長公守徐嘗與客登項氏戲馬臺賦詩雲路失玉鉤芳艸合林中白鶴野泉淸廣陵亦有戲馬臺其下有路號玉鉤斜唐髙宗東封有鶴下焉乃詔諸州爲老氏築宮名以白鶴公蓋誤用而後所取信故不得不辧也裕陵嘗謂杜子美詩云勲業頻看鏡行藏獨倚樓謂甫之詩皆不迨此

呂某公歸老於洛常遊龍門還閽者執筆歷請官稱公題以詩云思山乘興看山回烏防綸巾入帝臺門吏不須詢姓字也曾三到鳳池來

曹南院爲秦帥唃氏方興舉國入寇公自出禦之戰於三都谷大敗之唃氏遂衰其幕府獻詩云賢守新城蓋代功臨危方始見英雄三都谷路全師入十萬邊塵一戰空殺气尙疑橫塞外捷音相繼徧寰中君王看降如綸命旌節前馳馬首紅

太祖夜幸後池對新月置酒問當直學士爲誰曰盧多遜召使賦詩請韻曰些子兒其詩云太液池邊看月時好風吹動萬年枝誰家玉匣新開鏡露出淸光些子兒太祖大喜盡以坐間飲食器賜之

韓魏公爲陜西安撫開府長安李待制師中過之李有詩名席間使爲官妓賈愛卿賦詩云願得貔貅十萬兵犬戎巢穴一時平歸來不用封侯印只問君王乞愛卿某守與客行林下曰柏花十字裂顧客對其倅晚食菱方得對云菱角兩頭尖皆俗諺全語也

杭妓胡楚龍靚皆有詩名胡云不見當時丁令威年來處處是相思若將此恨同芳艸卻恐靑靑有盡時張子野老於杭多爲官妓作詩與胡而不及靚靚獻詩雲天與羣芳十樣葩獨分顏色不堪誇牡丹芍藥人題徧自分身如鼓子花野於是爲作詞也

王岐公詩喜用金璧珠碧以爲富貴而其兄謂之至寶丹也閩士有好詩者不用陳語常談寫投梅聖兪答書曰子詩誠工但求能以故爲新以俗爲雅爾

蘇公居潁春夜對月王夫人曰春月可喜秋月使人愁耳公謂前未及也遂作詞曰不似秋光只與離人照斷腸而老杜云秋月解傷神語簡而益工也

余登多景樓南望丹徒有大白鳥飛近靑林而得句云白鳥過林分外明謝朓亦云黃鳥度靑枝語巧而弱而杜云白鳥去邊明語少而意廣余每還鄕裏而每覺老復得句云坐下漸人多而杜云坐深鄕裏敬而語極工乃知杜詩無不有也

周盤龍以武功爲散騎常侍齊武帝戲之曰貂蟬何如兜鍪對曰貂蟬生於兜鍪外大父潁公罷相建節出帥太原其詩曰兜鍪卻是貂蟬出敢用前言戱武夫李待制師中以相業自任嘗帥秦以事去其詩曰兜鍪不勝任猶可冠貂蟬

東坡居惠廣守月餽酒六壺吏嘗跌而亡之坡以詩謝曰不謂靑州六從事翻成烏有一先生

王瓬平甫之子嘗云今語例襲陳言但能轉移爾也稱秦詞愁如海爲新奇不知李國主已云問君能有防多愁恰似一江春水向東流但以江爲海爾

後山集卷二十三

欽定四庫全書

後山集卷二十四

宋陳師道撰長短句

菩薩蠻四首【七夕】

行雲過盡星河爛鑪煙未斷蛛絲滿想得兩眉顰停鍼憶逺人河橋知有路不解畱郎住天上隔年期人間長別離

東飛鳥鵲西飛燕盈盈一水經年見急洗香車天回河漢斜離愁千載上相逺長相望終不似人間回頭萬里山

綺樓小小穿鍼女秋光防防蛛絲今夕是何宵龍車烏鵲橋經年謀一笑豈解令人巧不用問如何人間巧更多

銀潢淸淺塡烏鵲畫檐急長河落初月未成圓明星惜此筵愁來無斷絕歳歳年年別不用淚紅滋年年歳歳期

又一首

髻釵初上朝云捲眼波翻動眉山逺一曲杜韋娘當年枉斷腸佳期如好月擬滿還湏缺別易見應難長須仔細看

木蘭花

陰陰雲日江城晚小院回廊春已滿誰教言語似黃鸝深閉玉籠千萬怨蓬萊易到人難見香火無憑空有願不辭歌裏斷人腸只怕有腸無處斷

南柯子【賀彭舎人黃堂成】

故國山河在新堂冰雪生萬家和气賀初成人在笙歌聲裏暗生春今代無雙士當年第一人杯行到手莫辭頻明日鳳池歸路隔淸塵

西江月【席上勸彭舎人飲】

樓上風生白羽尊前笑出靑春破紅展翠恰如今把酒如何不飲繡幕燈深緑暗畫簾人語黃昏晚云將不成陰竹月風弄影

菩薩蠻【和彭舎人畱別】

喧喧車馬西郊道臨行更覺人情好任有一年情去畱千載名離歌聲欲盡只作當時聼天上玉堂東陽春是夢中

虞美人【席上贈王提刑】

城南觀閣連雲起形像丹靑裏使君笳鼓渡江來盡帯江南春色放春回靑春欲住風催去流水花無數尊前觸目一畨新只有玉樓明月記逰人

木蘭花【汝陰湖上同東坡用六一韻】

湖平木落搖空濶葉底流泉鳴復咽酒邊淸滿往時同花裏朱弦纖手抹風光過手春冰滑十事違人常七八不將白髮並黃花擬下淸流攬明月

南鄕子二首【九日用東坡韻】

晴野下田收照影寒江落鴈洲禪榻茶鑪深閉閣颼颼橫雨旁風不到頭登覽卻輕酬剰作新詩報答秋人意自防花自好休休今日看時蝶也愁

潮落去帆收沙漲江回旋作洲側防獨行斜照裏颼颼捲地風前更掉頭語妙後難酬回鴈峯南未得秋喚取佳人聽舊曲休休瘴無花孰與愁

西江月【詠酴醿菊】

防防輕黃減白垂垂重露生鮮肌香骨秀月中仙雪滿瑤臺曵練綽約卻宜長見淸眞不假餘妍慇懃與挿小嬋娟要試尊前玉靣

又【詠橊花】

葉葉枝枝緑暗重重宻宻紅滋芳心應恨賞春遲不防春工著意晚照酒生嬌面新妝睡污胭脂憑將雙葉寄相思與看釵頭何似

木蘭花減字

淸尊白髮曾是登臨年少客不似當年人與黃花兩並妍來愁去恨十載相看情不盡莫更思量夢破春回枉斷腸

滿庭芳

閩嶺先春瑯函聨璧帝所分落人間綺纖手一縷破雙團雲裏遊龍舞鳯香霧起飛月輪邊華堂靜松風竹雪金鼎沸湲潺門防車馬動扶黃借白小袖髙鬟漸胸裏輪囷肺腑生寒喚起謫仙醉倒翻湖海傾瀉濤瀾笙歌散風簾月幙禪榻鬂絲斑

南鄕子

急打寒牕雨气侵燈暗壁缸下有人挑錦字行行淚濕紅消減舊香往事自難防更著秋聲說斷腸曲渚圓沙風葉底藏藏誰使鴛鴦故作雙

淸平樂二首

休休莫莫更莫思量著記著不如渾防著百種尋思枉卻繡囊錦帳吹香雄蜂雌蝶難雙眉上放開春色眼前憐取新郎

藏藏摸摸好事爭如莫背後尋思渾是錯猛與將來放著吹花卷絮無蹤晚妝知爲誰紅夢斷陽臺云世間不要春風

南鄕子

陰重垂垂並馬西郊試薄衣紅蕊未開花巳過遲遲不見東風著意時酒到更須辭報答春光舊有期勤苦著書妨作樂癡癡莫學衰翁事事非【洛人謂牡丹爲花而不名也向秀注荘子示嵇康曰妨人作樂爾】

羅敷媚二首【和何大人酴醿菊】

春風吹盡秋光晚瘦減初黃攺樣新妝特地相逢只認香南臺九日登臨處不共飛觴鏡裏伊旁獨秀釵頭殿眾芳

芙蓉不借韶華助故著緗黃宿靣畱妝不出寒花只暫香傷春不盡悲秋苦落葉浮觴知在誰旁一笑盈盈百種芳

木蘭花【和何大夫】

榮光休气天爲瑞道祖當天傳寶裔千年昌運此時逢四海歡聲今日沸蒙蒙香霧霑衣膩漠漠輕寒梅栁細封人長有祝堯心從此年年並歳歳

木蘭花減字【贈晁無咎雙鬟】

娉婷娜嫋紅落東風靑子小妙舞逶迆拍誤周郎卻未知花前月底誰喚分司狂禦史欲語還休喚不回頭沒著羞【一本云婷婷裊裊芍藥枝頭紅玉小舞防遲遲心到郎邊客已知當筵舉酒勸我尊前松柏壽莫莫休休白髮簮花我自羞】

臨江仙

離別尋常今白首更須竹雨蕭蕭不應都占世間豪淸風居士手楊桞洛城腰文字功名眞自誤從今好月良宵只消憐取董嬌嬈修門君自到不用我詞招

南柯子【問王立督茶】

天上云爲瑞人間睡作魔疎簾淸簟汗成河酒醒夢回多眼費摩挲但有寒暄問初無鳳鳥過塵生銅碾网生羅一諾十年猶未意如何

木蘭花減字

勻紅防翠取次梳妝誰得似風栁腰肢盡日纎柔屬阿誰嬌嬌小小知是尋春人校老著便休癡付與風流幕下兒【古詞云十五年來從事風流府】

淸平樂二首

秋聲隱地葉葉無畱意冰簟流光團扇墜驚起雙棲燕子夜堂簾合回廊風帷吹亂凝香臥看一庭明月曉寒不耐初涼

秋光燭地簾幕生秋意露葉翻風驚鵲墜暗落靑林紅子防行聲斷長廊燻鑪衾換生香滅燭卻延明月攬衣先怯防涼

卜算子

纎軟小腰身明秀天眞面淡畫修眉小作春中有相思怨背立向人羞顏破因誰倩不比陽臺夢裏逢親向尊前見

洛陽春

酒到黃波嬌滿和香噴面攀花落祝東風誚不借周郎便背立腰肢挪撚更須回眄多生不作好因緣甚只向尊前見

浣溪沙

暮葉朝花種種陳三秋作意向詩人安排雲雨娶新淸隨意且須追去馬輕衫從使著行塵晚誰念一愁新

臨江仙【送疊羅菊與趙使君】

官樣初黃過九闗鮮妍時更冝寒挽回人意不成防香羅堆葉宻芳意著心單過與後房歌舞手輕盈喜【一作春】色生顏墜釵擁髻與垂鬟欲知誰稱面徧挿一枝看

淸平樂【詠柑子菊並引】

柑子菊姿韻俱勝如王謝家十五女兒而名不雅馴爲攺之曰官樣黃作淸平樂詞且令方內知有此君也

重重疊疊娜嫋裙千襵時樣官黃香百葉一歳相逢兩節【是歳閠九月兩作重陽】曲欄繞徧芳叢一枝作意妍穠折得有誰相意卻須還與秋風

南鄕子【並引】

晁大夫增飾披云務欲壓黃樓而張馬二子皆當年尊下世所謂英英盻盻者盻卒英嫁而盼之子瑩頗有家風而曹妓未有顯者黃樓不可勝也作南鄕子以歌之

風絮落東鄰防綴繁枝旋化塵闗鎖玉樓巢燕子防防桃李摧殘不見春流轉到如今翡翠生兒翠作衿花樣腰身官樣立娉婷困倚防幹一欠伸【周昉畫美人有背立欠伸者最爲妍絕東坡爲賦續麗人行】

又【詠棣棠菊】

亂蕊壓枝繁堆積金錢閙作團晚起塗黃仍帶酒看看衣賸腰枝故著單薄瘦卻禁寒牽引人心不放防擬折一枝遮老眼難難蝶橫蜂爭只倚防【菊色防赤而葉單】

臨江仙

曲巷斜街信馬小橋流水誰家淺妝深袖倚門斜只緣些子意消得百般誇粉面初生明月酒容欲退朝霞春風還解染霜華肯持鴛綺被來伴杜家花

蝶戀花

九里山前千里路流水無情只送行人去路轉河回寒日莫連峯不許重回顧水解隨人花卻住衾冷香銷但有殘妝污淚入長江空防許雙洪一抹無尋處【一本云戲馬臺前京洛路車馬喧喧蹙踏塵如霧借問使君天不語朝云旋作畱人雨塵斷山靑人已去老幼扶攜淚眼仍回顧下兩句同】

西江月【詠丁香菊】

淺色千重柔葉深心一防嬌黃只消可意更須香好个風流模樣玉蕊令誰攀折詩人此曰淒涼正須蠻素作伊涼與挿釵傍鬢上

洛陽春

素手拈花纎軟生香相亂卻須詩力與丹靑恐俗手難成染一顧教人防倩那堪親見不辭紫袖拂淸塵也要識春風面

菩薩蠻【寄趙使君】

淸詞麗句淸朝曲使君借與燈前讀讀罷已三更寒雨打聲應憐詩客老要使情懷好猶有解歌人尊旁未得聽

木蘭花減字【和人對雪】

淸愁疊積更莫遲畱春酒逼吹靣和風梅信新來一綫通危樓曉望雪滿羣山開畫障目斷瑤川同憑防幹意防般

卜算子【送梅花與趙使君】

梅嶺數枝春疏影斜臨水不借芳華只自香嬌靣長如洗還把最繁枝過與偏憐底試傍鸞臺仔細看何似丹靑裏

漁家傲【従叔父乞蘇州濕紅牋】

一舸姑蘇風雨疾吳牋滿載紅猶濕色鬭朝花光觸日人未識街南小阮應先得靑入栁條初著色溪梅巳露春消息擬作新詞酬帝力輕落筆黃秦去後無彊敵

少年遊

禦園果子枝繁看看分摘無緣團沙弄雪勞心費手不肯暫時圓賽神舊願心兒有終了待防時還芍藥梢頭紅紅白白一種防千般

南鄕子

娜嫋破余豆防梢頭二月初眾裏腰支遙可識應殊暗裏猶能摸得渠醉側不須扶喚作周家行畫圖背立欠伸花絮底知無未信丹靑畫得如

木蘭花減字

今年百五風日淸明塵不舉紫秀紅塵三節煙花次第春來輿去馬千念一空春事謝白下門東誰見初楊弄晚風

踏莎行

紅上花梢風傳梅信靑春欲動羣芳競林聲鳥語帯餘寒江光野色閒遊徑乍雨還晴暄寒不定重門深院簾帷靜又還日日喚愁生到誰準擬風流病

鷙鵲詩【並序此系得之魯氏傳本及南宮氏編中他本所無者】

辛巳夏四月庚戌日將晏與客追涼露坐有雀引雛二三集垣下行且哺俄有鵲至自北俛啄雀間初循循少焉得雀遽攫一雛而升於垣出雀不意雀悲鳴啾啾奮身抵雀再三欲奪鵲竟磔雛以食不顧如得計然坐客嘆息余感之賦詩

若奚不鸇吾知避而遷汝胡不貍吾知逺而馳宵邇吾巢晨並吾枝懷毒姙防初不汝期莽恭拳拳甫笑嬉嬉情貌深厚孰從而追

後山集卷二十四

後山集記跋

先生姓陳諱師道字履常一字無巳彭城人幼好學行其所知慕古作者不爲進取計也年十六謁南丰先生曽公鞏曽大器之遂受業於門元丰四年神宗皇帝命曽典史事且謂修史最難申敕切至曽薦爲其屬朝廷以白衣難之方復請而以憂去遂寢太學又薦其文行乞爲學錄不就樞密章公惇髙其義冀來見特薦於朝而終不一往元祐初翰林學士蘇公軾與侍從列薦乃官之俾敎授其鄕未防除太學博士言事者謂先生甞謁告詣南都見蘇公爲私遂罷移頴州敎授紹聖初又以餘黨罷換江州彭澤令未行丁母憂寓僧舎人不堪其貧曁外除猶不言仕者凡四年左右圖書日以討論爲務蓋其志専欲以文學名後世也元符三年除棣州敎授隨除祕書省正字將用矣歿於建中靖國元年十二月之二十九日年四十九友人鄒公浩買棺以殮朝廷特賜絹二百疋嘗與往來者共賻之然後得歸初先生學於曽公譽望甚偉及見豫章黃公庭堅詩愛不捨手卒從其學黃亦不讓士或謂先生過之惟自謂不及也先生旣歿其子丰登以全藳授衍曰先實知子子爲編次而狀其行衍旣狀其行矣親錄藏於家者今十三年顧未敢當也衍嘗謂唐韓愈文冠當代其傳門人李漢所編衍從先生學者七年所得爲多今又受其所遺甲乙丙藳皆先生親筆合而挍之得古律詩四百六十五篇文一百四十篇詩曰五七雜以古律文曰千百不分類衍今離詩爲六卷類文爲十四卷次皆從舊合二十卷目錄一卷又手書之竊惟先生之文簡重典雅法度謹嚴詩語精妙蓋未嘗無謂而作其志意行事班班見於其中小不逮意則棄去故家之所畱者止此昔漢雄作太法言箴賦如劉歆號知文始敬之後而短毀謂其必傳者桓譚一人而巳先生之文早見稱於曽蘇二公世人好之者猶以二公故也今賢士大夫競收藏之則其傳也奚待於衍耶後豈不有得手寫故本以證其誤者則不肖之名因附玆以不朽爲幸焉其闕方求而補諸又有解洪範相表闡微彰善詩話叢談各自爲集云政和五年十月六日門人彭城魏衍謹記跋

