《四庫全書謙齋文錄》

﹝明﹞徐溥

欽定四庫全書

集部六

謙齋文錄

別集類五

明

提要

臣等謹案謙齋文錄四卷明徐溥撰溥字時用宜興人景泰甲戌進士官至華蓋殿大學士謚文靖事迹具明史本傳溥於孝宗時在內閣十二年與劉健謝遷等協心輔治不立異同然於事有不可者侃侃力爭多所匡正如諫止李華復官執奏不撰三淸樂章因視朝漸晏上疏抗論並著讜直之節孝宗時朝廷淸暇海內小康論者謂溥等襄贊之力爲多今集中奏議尙在其指事陳言委曲懇至具見老成憂國之忱與隆萬以後訐激取名囂爭立黨者詞气迥殊蓋有明盛時士大夫風气如是也至其它作則頗多應俗之文結體亦嫌平衍蓋當時臺閣一派皆以舂容和雅相髙流波漸染有莫知其然而然者王鏊震澤紀聞曰徐溥在翰林不以文學名及在內閣承劉吉恣威福報私怨之後一以安靜調和中外海內寜平行政不必出於己惟其是用人不必出於己惟其賢時稱休休有大臣之度云云是文章不如噐量當時已有公評然有徳之言終與塗飾字句者異是又不能不以其器量重其文章矣

乾隆四十三年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

謙齋文錄卷一

﹝明﹞徐溥撰

○策

廷試策一道

臣對臣聞聖人之治本於道聖人之道本於心蓋心者萬化之原萬事之本也堯舜以是心而帝天下三王以是心而王天下惟其道本於心故聖人之道備惟其治本於道故聖人之治隆故凡欲求聖人之治者不可不求其道欲求聖人之道者不可不求其心董仲舒所謂正心以正朝廷正朝廷以正百官正百官以正萬民正萬民以正四方卽此意也欽惟皇帝陛下聰明睿智足以有臨聖神文武自彊不息紹祖徳而誕膺天命應人心而中興邦家勤勵以親萬幾惇愼以弘萬化純孝之徳播聞於宇宙之間仁厚之澤漸被於覆幬之下然猶慮負荷之艱而欲究弛張之善乃進臣等於廷降賜淸問臣有以知陛下是心卽堯舜稽於眾好察邇言之心湯文用人惟已望道未見之盛心也其復隆古之至治而開萬世之太平端在於此顧臣愚昧何足以奉大對然敢不精白一心以對揚陛下之明命乎請因聖問所及而條陳之竊以家者一國之所視效國者天下之所取法而兵民又所以衛民生而固邦本者也陛下於齊家治國之道練兵安民之方皆已行之有其效矣玆猶欲聞至計何先切望何最臣願陛下正心以爲家國兵民之本而祖述於唐虞三代之迹正倫理篤恩義如堯之親睦九族道以徳齊以禮如堯之平章百姓則九族旣睦百姓昭明而家可齊國可治矣修車馬備器械而時其簡教如成周之治兵大閱有定制制田裏薄賦斂以給其衣食如成周之分田制賦有常法則兵農相資守養相益而用可利生可厚矣若夫安上治民莫善於禮移風易俗莫善於樂而教化又所以復民性而正民徳者也陛下於制禮作樂之方敷教弘化之道皆已行之有其驗矣玆猶欲聞損益所宜隆替所系臣願陛下正心以爲禮樂教化之原而憲章於唐虞三代之制典禮者如伯夷之夙夜惟寅直哉惟淸典樂者如後夔之八音克諧無相奪倫則損益適中而禮備樂和矣惇典庸禮敬敷五教如唐虞之教民者以教其民弘敷五典式和民則如成周之化民者以化其民則教化興行而有隆無替矣治者亂所倚也𨿽當治定功成之日茍或頃刻敬畏之不存則亂亡由是而至必如書之予臨兆民凜乎若朽索之馭六馬然後未亂之治可制臣願陛下心唐虞三代制治之心兢兢焉戒敕天命而無時少怠無微少忽則皇圗可保如盤石之固矣安者危所伏𨿽當民康物阜之時茍或毫髮幾微之不察則危殆由此而生必如周之文王民已安矣而視之猶若有傷然後未危之邦可保臣願陛下心唐虞三代保邦之心業業焉儆戒無虞而罔遊於逸罔滛於樂則宗社可保如泰山之安矣書曰平康正直彊弗友剛克爕友柔克沈潛剛克髙明柔克詩曰不剛不柔敷政優優聖人撫世酬物因時制宜之良法也陛下誠如詩書所稱寛猛相制剛柔相濟則陽以舒之陰以斂之執其兩端而用其中於民矣書曰五百里綏服三百里揆文教二百里奮武衛文以治內武以治外詩曰薄伐玁狁城彼朔方聖人安夏攘夷愼固邊疆之要道也陛下誠如詩書所載內修文徳外嚴武備使頓兵以守務耕以食髙城堅壘而能卻其侮於外矣君子用則進其國於昌明小人用則降其國於幽暗人才賢否之由誠不可不知也陛下屢詔中外進賢退不肖矣玆猶欲聞賢否之由臣願陛下正心以爲舉錯之公賢者必進而不肖者必退如孔子所謂舉直錯諸枉則奔競之途塞九徳咸事野無遺賢矣賞必施於君子而後民勸刑必加於小人而後民威刑賞緩急之間誠不可不審也陛下申敕諸司嚴爵賞刑罰矣玆猶欲聞緩急之宜臣願陛下正心以爲勸懲之本有罪者必刑有徳者必賞如虞書所謂黜幽而陟明則僥幸之心沮百工惟時庶績咸熈矣人事有得失而災祥不能無徵應也陛下誠省身修徳敬天勤民於上羣臣咸盡忠竭力奉法修職於下則雨暘順而百谷登禍亂銷而千災殄矣時政有治忽夷狄不能無窺伺也陛下誠賤貨貴徳愛民好士爲之本諸侯咸攄誠宣威練兵鼓勇爲之用則信義立而彊梗化夷狄賓而蠻戎服矣凡此數者何莫而非本於陛下一心之運用乎夫心固爲致治之本而古又爲致治之法傳說所謂事不師古以克永世匪說攸聞孟子所謂爲髙必因丘陵爲下必因川澤爲政必因先王之道是也若使徒稽諸古而不以施於事則爲徒善不足以爲政徒泥諸古而有不宜於今則爲徒法不能以自行故必益之損之與時宜之如中庸所謂時措之宜乃可也陛下之策臣者臣旣略陳之矣臣於終篇竊有獻焉臣惟天地之所以能成歲功者以其常運之不已也帝王之所以能成治功者以其常徳之不衰也陛下徳配天地明同日月誠又存持久之心秉有常之徳則何所往而不宜哉書曰常厥徳保厥位將見四三王而六五帝參天地而贊化育歷數衍億萬斯年之久聲名施中國蠻貊之遙皆在於此尙何負荷之艱之足慮哉臣荷蒙教育之恩來應賓興之詔學不足以博古識不足以通今誤辱九重之淸問獻以一得之愚思干冒天聰不勝怖懼臣謹對

○奏章

題爲救荒事

成化二十年九月初八日節該奏欽依著臣前往山西地方致祭西海等神爲民祈福臣仰惟皇上之心視民惟恐有傷保民眞如赤子之盛心也斯世斯民何其幸歟臣奉命惟謹於本月十九日起程二十八日到於山西布政司行仰本司委官督屬將銀兩鈔貫轉行該府州縣照依時價兩平收買品物備祭隨擇本年十月初十等日如儀沐浴齋戒躬率各該衙門官貟人等陸續致祭中鎭霍山之神西海之神河瀆之神祭畢仍行本布政司將給領收買過銀鈔品物數目徑自奏繳外臣自入山西太原府及抵蒲州盡其境界看得山西地方旱災於前霜傷於後太原一府汾州一州並所屬州縣今年秋成約有三四分熟此處人民今冬可過來春乏食平陽府迆北並潞遼沁三州所屬州縣今年秋成約有二三分熟此處人民冬初可過冬深乏食至如平陽府迆南所屬蒲解等州臨晉等縣及澤州所屬沁水等縣秋成全無卽目人民已是采野菜剝樹皮度日扶老攜幼徧於原野而流逋顚連塞於道路已嗷嗷待哺矣今冬加以寒凍所迫不知何以存活況聞山西地方連年薄收倉庫多空官司𨿽欲賑濟而莫知措手又兼邊事方殷饋餉惟急人民愈覺驚惶誠恐流移日眾嘯聚山林意外之虞又不能保其必無也洪惟皇上一徳動天百神感格化災爲祥行有日矣但此等民情皆臣目擊耳聞不敢隱黙緣奉欽依救荒祭祀事理爲此具本親賫謹具題知

奏爲乞恩祭塟事

臣原籍直隸常州府宜興縣人由進士除授翰林院編修天順元年恭遇皇上毓徳靑宮先帝命臣兼司經局校書日侍講讀天順八年恭遇皇上嗣登大寶欽升左春坊左庶子兼翰林院侍講充經筵講官歷升禮部左侍郎欽依照舊經筵講書成化十九年九月三年考滿欽蒙兼翰林院學士給賜誥命臣妻李氏亦蒙進封三品淑人舉家仰戴聖恩昊天罔極𨿽粉骨碎身不能補報於萬一也成化二十年八月臣妻李氏送男中書舎人徐元槪回還原籍畢姻成化二十一年六月十四日不幸在家病故臣竊念立朝三十餘年夙夜在公未嘗得置一丘隴今妻喪於數千里之外子皆幼弱不能經理臣備員部佐又不敢以私情陳乞歸塟伏望皇上念臣侍從多年曽效犬馬微勞賜臣妻李氏祭塟臣舉家存歿不勝感戴天恩之至爲此具本親賫謹具奏聞伏候敕音

奏爲乞恩辭免升用事

成化二十三年十月二十九日吏部節該奉欽依某官云云欽此欽遵臣聞命戰兢捫心惶懼謹具本辭免者切惟內閣乃朝廷宥宻之地內相實國家輔弼之臣固惟贊萬事之機尢湏極一時之選伏念臣學術荒疏才能謭薄偶與計偕遂登仕籍荷先帝之眷遇叨侍從之有年史館經帷愧乏論思之益儀曹選部徒懷鰥曠之憂況當陛下聖政惟新之始勵精圗治之時方求引退之未遑豈意超遷之遽及𨿽遺簮舊物曲賜甄收顧駑馬疲力實難驅策如蒙伏望聖慈俯矜愚悃亟寢新命俾守舊官庶得安於常分以免罪愆臣不勝激切俟命之至爲此具本親賫謹具奏聞伏候敕旨

奏爲乞恩辭免升職事

成化二十三年十一月二十日吏部節該欽奉敕侍郎徐某升禮部尙書兼文淵閣大學士欽此欽遵臣聞命驚惶省躬戰悚伏以學士乃論思之職而居內署者最爲淸近尙書實股肱之臣而得兼職者尢爲寵榮茍非其人曷穪斯任竊念臣性質愚朴學術空疏本一介之寒微荷三朝之眷遇位祿旣厚常懷曠職之憂年力向衰徒有報君之志玆者伏遇大明旣照聖政惟新臣以菲才宜居擯列而乃首蒙簡拔俾預政機顧辭讓之靡獲奚負荷之敢當豈期曽未踰月之久復叨進秩之榮𨿽天地大徳務極其包荒而犬馬微誠不勝其懇切如蒙伏望聖慈俯垂矜察特乞追寢新命容臣照舊供職庶竭駑鈍少答恩私臣無任激切懇訴之至爲此具本親賫謹具奏聞伏候敕旨

奏爲乞恩辭免加升事

近因纂修憲宗純皇帝實錄成書謹已進呈伏蒙皇上以臣曽充總裁官特敕吏部加臣太子少保兼武英殿大學士聞命兢惕莫知所從竊惟臣遭遇盛世獲以科第發身歷事累朝幾四十年於此方皇上龍飛之初復被擢置內閣參預機務又及四年任重望輕位髙才短無補於世每愧於心況自近年精力愈耗疾病交侵特以受恩旣深未忍求退因循度日食祿茍安玆者紀述成書固朝廷之盛典而奔走從事乃臣子之微勞方懼疏略不文之譏敢萌優渥踰涯之望豈期寵命俯及凡庸蓋宮保爲崇髙之階殿學實淸要之秩欲稱斯任宜得其人如臣之愚安敢當此𨿽循故事難冒新恩伏望聖明察臣愚衷追寢前命俾居原職公議始愜私心少安顧臣衰體尙可支持更當竭犬馬之力以圗報萬一於他日也臣不勝激切懇祈之至爲此具本親賫謹具奏聞伏候敕旨

題爲誥敕事

臣某等切惟文職誥敕乃朝廷之重典原系內閣掌行近年以來內外各衙門官貟漸多比之國初不止加倍名職條例人各不同臣等參預機務事體繁重不暇致詳別無專官管理前後委積動至數百道每譔進呈訖類送中書舎人書寫吏部奏請關給一年僅得一次多亦不過二次各官應給誥敕者多因父母年老日夜懸望欲沾一命不能猝得或朝不保暮遺恨終身誠爲未便臣等看得正統年間王直王英俱系侍郎兼學士職事在於內閣專掌誥敕今推得某官歷任年深合無量升一職令在內閣專管誥敕庶委任專一事不稽誤未敢擅便謹題請旨

奏爲乞恩休致事

臣惟古者大臣以論道經邦爕理陰陽爲職故凡陰陽不和雨暘愆若皆大臣不職所致載在周書誠非虛語臣本凡庸誤蒙皇上拔置內閣參預機務自顧不堪夙夜憂愧屢欲引退自以受恩旣深未能圗報萬一心竊不安玆者各處水旱相仍餓莩滿道已不忍聞況有星墜地震之異至於雨土飛蝗又所親見災變若此臣實不能修職所致當此之時更不引退豈惟負朝廷之深恩亦難免士林之淸議而天意終無可回之時矣考之前代或遇災變策免大臣已有故事又豈始於今日乎且臣非但於理當去況稟受素弱兼之近年衰病日侵齒牙脫落眼目昏花又舊患腿膝濕病或時舉發則步履艱苦實難支持伏望皇上鑑臣實情非由矯飾放歸田裏以盡餘年庶合周書官不必備之意然後別選賢才以居其位則臣且免妨賢病國之譏矣更望皇上側身修行如古人之弭災凡諸可行可罷之事斷自聖心率由祖訓則不獨天意可回且將轉災爲祥而益隆億萬年太平之治也臣不勝惓惓懇祈之至

奏爲乞恩請命保守義田事

伏念臣居直隸常州府宜興縣某里本族見在計若干房耕讀之外無他藝業生息日益貲產日分富少貧多勢莫能一其間嫁娶過時喪塟缺禮老而失養幼而失教者往往有之是𨿽服有逺近皆吾祖宗一體之所分也休戚所關不惟不忍忘亦有不能己者臣先父臣某每與臣言及此輙慨然長嘆蓋嘗修祠堂以申合族之義廣墳山以供掃墓之需顧於周卹之道尙有未備用是欲仿宋臣範仲淹義田故事量撥本房地畝贍給宗族之人以臣有職於朝特屬臣弟臣某經營其事不幸臣父臣弟相繼淪謝前議中止今臣累蒙先帝皇上簡拔承乏今官祿賜所入實有餘裕臣上思聖恩下念先訓勉終前議以酬夙懷乃於前年令臣男某撥地八百畝爲義田歲收租稅除辦納國賦外另爲掌管專一贍給前項宗族仍以仲淹舊規斟酌損益立爲條約掲於祠堂期與墳山世傳不墜使徐氏子孫永永沾沐余澤庶幾區區之志少盡萬一而往復因循倐忽三載近者某始將撥過義田數目私冊並所擬條約封寄到臣臣切以玆事之成實維皇上優渥之賜不然則臣身臣家僅能自供奚及人哉況臣才猷徳學逺愧仲淹而誤承寵遇乃特過之臣𨿽至愚豈不知感是以不敢以私自諱謹昧死上聞臣又惟義田之置𨿽臣家事若條約不關於司徒數目不籍於郡邑誠恐他日子孫或視爲度外則鄰有所侵而不知或認爲分內則族有訟而莫止分者肆彊取之姦主者滋吝出之獘勢有必然所宜深慮伏望皇上鑑臣私情乞下戶部將臣後開義田數目私冊查看明白用印鈐記札發臣本管府縣當官收架仍給一本與臣家存照永爲遵守及行前項衙門若有他人侵占卽與斷理其本族子孫妄欲爭分及各項違沮條約情獘卽與禁治將見家法之存永賴國法而臣祖宗九原之慰子孫百世之休皆皇上今日之賜也臣不勝懇欵祈請之至

題前日欽蒙發下揭帖一紙內閣欽天監致仕監正李華令臣等擬旨著復職管事

臣等看得李華系傳奉官禮部參奏行事乖繆致仕況已年老今一旦無上事忽然傳出著復職管事未免驚駭眾聽且皇上登極以來凡百除授升遷俱是合於衙門題奏請旨未有自內傳出者今又輙開其端誠恐奔競干請之徒因而紛然復起後來難以止塞其於治道不無有損若李華果於選擇昌國公張巒塟地與有勞力亦當待工完之日量與賞賜爲宜況本監見有監正吳昊掌印一衙門而設兩正官亦爲繁冗臣等叨承朝廷委任一事不敢阿從易曰君子作事謀始蓋凡事謀於其始則易爲力幸門一開則引例希求者無所不至矣臣等愚見如此伏乞聖明采納不勝幸甚

奏爲乞恩休致事

臣聞古者大夫七十而致仕夫旣委質而出又乞身而歸者豈勤始怠終厭勞喜佚之謂哉蓋七十之時精神耗散則見事每遲筋力衰憊則承事多慢𨿽欲勉彊自效有不可得者於此而不知止足以致於妨政廢事則求以報國而寔所以病國矣臣由景泰五年進士歷官翰林編修春坊庶子詹事學士太常卿吏禮二部侍郎累荷英宗睿皇帝憲宗純皇帝厚恩洊擢淸要三十餘年及皇帝禦極之初簡致內閣參預機務進位尙書加太子太傅以至少傅又十餘年犬馬之齒已七十矣緣臣性質愚鈍才識疏淺力小任重本非所堪而夙夜驅策不遑飲食幸能粗了所事茍免過愆今年老病忽侵頭目眩暈腰膝疼痛步履艱難拜起不便較諸往時日甚一日若復貪戀寵榮不自引退非惟有妨賢路抑恐有孤重寄其爲罪戾何可勝言敢瀝寸衷上干天聽伏望聖明鑑察特賜優容使得全歸故里少延殘年以歌詠太平之盛則皇上始終之恩當沒齒不忘矣臣不勝激切懇祈之至

奏爲乞恩罷歸以弭災異事

仰惟皇上頃因星變敕諭羣臣修舉政事引咎責躬不遑寧處聖心謙沖與古之明君遇災修徳者同一揆也臣竊謂今之政事皆羣臣之所奉行則今之災異亦羣臣之所感召然羣臣中如入內閣者自先朝至今俱令參預機務故凡政事缺失軍民困苦責望必歸其罪尢重而臣素無學術不諳政體誤蒙聖恩擢廁其列碌碌度日已踰三年上則無以輔導不能增益乎聖徳下則無以建明不能安利乎生民叨享厚祿於心有愧竊欲引退已非一日特以聖恩深重勉圗報效因循至今今則臣年益老筋力衰憊加以腿膝疼痛頭目昬眩諸病交作難以支持𨿽無災異亦當引退況此天意示警之時尙復貪戀不去其爲無恥甚矣且以災異策勉大臣前代已有故事亦非始於今日伏望皇上察臣愚衷非由矯飾特賜兪音罷歸田裏俾無久妨賢路以淸聖政以消天譴幸甚臣不勝惓惓懇切之至

奏爲乞恩休致事

近該臣具本陳情再乞休致欽奉聖旨云云欽此臣聞命之餘無以自處展轉思惟感懼愈重竊念君臣之義實同父子之親茍非甚不得已孰敢言私以違上命況如臣者仰賴寵榮久叨任使揆之於義尢當委身圗報𨿽有疾病其何敢辭但臣素稟薄弱又當年老元气一虧百證俱作臣前所陳腰腹疼痛腿膝酸麻眼目昬翳蓋其大者自此之外所苦尙多態狀百端不能具述此皆元气向衰之故縱善調理僅不卽死非如少壯之人偶有所感可以旬月俟其平復也是則臣之一身已成痼疾已爲棄人決不能趨朝行禮決不能入閣供事徒使天下之人以爲聖明過念老臣而久妨賢路夫亦何取於臣哉臣蒙皇上天地之恩至矣極矣凡臣之所能爲者敢不自效臣今所請非敢以微軀自愛非敢以引逺自髙非敢以不才自避蓋恩重於身若斯三者皆爲得已今視無所見跬步之間難於自致則身且不能保矣而況有事於禁近之地乎此臣所謂甚不得已者也伏望皇上憐臣病勢如此察臣衷情如此早賜兪允容臣生還鄕裏臣當仰遵聖諭善加調理茍延一日是皇上一日之恩也茍延一歲是皇上一歲之恩也卽有不虞死且不朽矣臣無任惶恐迫切之至爲此具本

奏爲乞恩休致事

臣昨以齒及七十兼有疾病不能事事具疏陳情懇乞休致竊伏聽命未蒙兪允乃賜勉畱仍假優禮聖恩於臣可謂極厚矣顧臣之所請非謂年力至此援例一辭以應故事而已臣愚自知臣實有不得已者臣自數十年來積有痰濕之疾甚爲所苦蓋痰气發則胸膈飽滿嘔吐不止濕气發則腿足酸楚呻吟不勝一歲之間一月之內凡有幾發發必服藥數日始得平復頃以年力未甚衰憊未至狼狽然一發之後元气一損屢發屢損至於今玆其發愈數其損愈甚加以飲食衣服稍至失節天時六气乘間以入新感舊患合而爲一徐行安坐尙或失措豈有精神心思上贊機務臣不足卹如誤事何臣之所請實出於此不然臣𨿽愚敢上忘國恩茍圗自全也哉再念臣學術空疏才識寡陋誤蒙知遇簡任過分極知叨冒未敢乞辭止緣年力尙可支持庶幾圗報萬一今年衰力憊疾病侵淩𨿽有區區犬馬之心何以自盡徘徊偃蹇妨塞賢路此臣前所謂欲報國而反病國者也況風雨寒暑免朝之典此宜施於碩徳重望之人如臣愚者不惟不敢當受抑恐寵數日隆則慊愧日深慊愧日深則疾病日益亦何補於國哉夫人臣事君進退惟義語黙以誠臣愚平生用此自誓向使臣無諸種疾病固不敢以任使弗效欲求引避若臣能少有禆益亦不敢以疾病之故便其身圗今者外觀內省進瞻退思宥宻之地有臣無臣不爲輕重在臣之身一去一畱實系軀命是以再瀝肝膽上瀆天聰伏望皇上以義處臣以誠體臣容臣退歸田裏歌詠太平則陛下之容臣乃全臣終始臣之自全實尙賢以圗報於陛下也惟哀矜臣愚早賜兪允臣不勝感幸之至

奏爲乞恩休致事

近該臣奏乞休致節奉聖旨宜畱心勉進藥餌用副眷懷所辭不允欽此臣伏枕聞命感懼交集𨿽知年當衰邁病已積成不能遽療然仰懷天地之恩未敢自棄乃益請醫檢方制藥朝夕服飲不憚瞑眩以圗幸全以答明命自聞命至今又踰一月矣腿膝之酸麻加劇腰腹之疼痛加數眼目之昬翳加重故寤寐呻吟之餘每以上負聖恩不能終報無可柰何念惟速退以尙賢能是亦圗報之道不免再陳懇乞兪旨蓋臣自入官以來薦歷淸要四十五年至於供事內閣亦十餘載榮光寵數凡人臣之所難得者臣皆得之臣𨿽至愚豈不知委質之義而固求一退以自便適哉顧臣之事君必資耳目手足而後可以有爲臣足旣病於寒濕目又病於熱邪二體交病𨿽有才猷亦難自效況臣之愚復何所爲且皇上畱臣一日竊一日之祿負一日之責內慚外悚病將愈深其於皇上求舊之懷恐無以仰副萬一也臣之再陳實非得已伏望皇上鑑臣愚衷憫臣老病容令退休則臣未死之年實惟皇上之賜臣與臣之子孫隕首捐軀不足爲報矣瞻望闕廷無任懇切願望之至

奏爲謝恩事

臣昨者奏乞休致欽蒙聖旨云云欽此臣負疾請命已及三月忽得兪旨感激無已𨿽在牀褥亦竊瞻望拜稽祝天穪壽顧不能進造廷陛面致一辭用是慊然實悚實懼竊念臣才質庸下學術荒疏識𨿽通今行多愧古而遭際明時忝廁科甲一命爲編修兼校書再命爲庶子兼侍講三命爲少詹事四命爲太常卿五命爲禮部侍郎六命爲吏部侍郎俱兼翰林學士居位因循無所禆益日分遲朽久甘退休伏遇皇上登極之初特拔臣於具寮俾入內閣供事臣之知遇誠有出於尋常萬萬者旣而恩榮寵數日加一日十二年之間四進階勲名列師傅兩受誥命光賁祖宗兼學士歷三殿之崇領尙書躋六卿之長月賜歲頒晨參晝接駢蕃隆渥不能具悉臣之榮幸又有出於尋常萬萬者臣𨿽至愚亦思少竭駑材以圗報穪但任旣踰分力每違心老境侵尋疾病繼作臣於去歲常以年滿七十具本求退比蒙聖恩畱臣供事且有免朝之旨臣勉彊就列循至今年有此痼疾乃敢懇請乞賜餘生得遂所圗已爲萬幸復荷聖恩念臣微勞重之以倚任之褒申之以調理之諭至於再三才得兪允不惟降敕以示優崇而又給驛以行差官以送代勞有夫助養有米且念及臣子錫之以官蓋皇上篤求舊之誠惇勸忠之義以至如此顧臣之愚不足以當之也臣今老矣何以圗報於皇上哉自臣而後子子孫孫或爲儒以仕或爲農以耕庶幾樂育淸化以繼續臣心於無窮而皇上求舊勸忠之意天下之人奮發興起以副明徳者固有在矣非臣之所能報也臣感恩深切不知所云無任慚悚惶懼之至緣系謝恩事理爲此具本令義男徐某抱賫謹奏聞

奉命撰三淸樂章奏

臣等切惟天子祭天地夫天至尊無對故禮以少爲貴祭不過南郊時不過孟春特不過牲牛漢祀五帝儒者非之況三淸乃邪妄之說謂一天之上有三大帝乃以李聃居其一是以人鬼列於天神非禮也至於郊祀樂章皇祖舊制今所傳樂章𨿽載永樂大典是書博采弗精不可以黷禮臣等誦習儒書若邪說俚曲尢所不習且初設文淵閣命學士居之者實欲其謀議政事講論經史培養本源辟正闕失非欲其阿諛順旨以取容恱也爲此具本奏聞

奏爲視朝事

伏覩陛下臨禦之初講學修徳敬天勤民無所不至天下之人皆以爲堯舜之治可指日而俟也近年以來視朝甚遲或日髙數丈殊非美事臣等已嘗屢言不敢瀆論內閣奏事舊制每日二次若有緊急事情不拘時奏聞今止一次遂以爲常批答之出動經累日各衙門題奏本或稽畱數月或竟不發出事致壅殢不得卽行且本朝列聖自洪武以至天順年時常面召儒臣咨議政事今朝參之外不得一望天顏所以通達下情者惟在章奏又不以時斷決其於政體實爲有礙至於經筵日講所以明義理是非之端陳古今治亂之迹成就君徳禆益治道惟在於此今每歲進講不過數日去年春夏日講止得三次秋冬經筵止得一次較之初政似有不同臣等竊聞人君之心必有所系不系於此必系於彼正士旣疏則邪說得以乘間而入向來頗聞有以修齋設醮燒丹煉藥之說進者夫齋醮之事乃異端惑世求利之術聖王之所必禁宋徽宗崇信道流科儀符錄一時最盛及金兵圍城方士郭京猶誑稱作法卒使乘輿播遷社稷失守求福未得反以召禍今內庭禁地修建不時賞賚無算黜退道官復升眞人賜以玉帶恩寵服色過於公卿逺近傳聞無不駭異至若燒煉之事其害尢慘蓋金石之藥性多酷烈一入肝腑爲禍百端唐憲宗藥發致疾遂殞其身𨿽杖殺柳泌何救於事惟漢武帝始𨿽迷惑終知悔悟謂天下仙人豈有盡妖妄耳於是文成五利之徒相繼誅死故𨿽海內虛耗亦以壽終今龍虎山上淸宮神樂觀祖師殿及內府畨經廠皆焚毀無遺神如有靈何不自保天厭其僞亦已甚明況依方而煉計日而待所成者何丹所驗者何藥如其無效則聖明所照亦可以洞悟矣若親儒臣明正道行善政自足以感召嘉祥培益聖壽永享和平之福何假於彼異端之說哉且自古姦臣佞人蠱惑君心以自肆其欲者必以太平無事爲言禍患一來悔之何及唐相李絳有言憂先於事可以無憂事至而憂無益於事今承平日久溺於宴安自目前觀之似乎無事然工役繁興科派重疊財谷耗竭兵馬罷敝生民困窮日甚一日愁嘆之聲上干和气熒惑失度太陽無光天鳴地震艸木妖異四方奏報殆無虛月將然之患誠爲可憂陛下深居九重言路之官皆畏罪隱黙臣等若復不言誰肯爲陛下言者伏願陛下嚴早朝之節復奏事之期勤講學之功優接下之禮逺姦佞之人斥誣罔之說則聖徳日新聖政日理億萬年太平之業可保無虞矣爲此具本奏聞

奏爲纂修事

臣等奉敕纂修書籍必湏斷自宸衷賜以名目有司曉然知聖意所在纂修者有所依據承行者有所遵奉爲此具本奏聞

奏爲考選庶吉士事

據給事中塗旦建議欲選新進士攺庶吉士入翰林院讀書惟庶吉士之選自永樂二十年以來或間科一選或連科累選或數科一選或合三科同選初無定限每科選用或內閣自選或禮部選送或會吏部同選或限年歲或拘地方或采譽望或就廷試卷中查取或別出題出試亦無定制自古帝王皆以文章關乎气運而儲才於館閣以教養之本朝所以儲養之者自及第進士之外止有庶吉士一途凡華國之文與輔世之佐咸有賴於斯然而或選或否則有才未必皆選而所選者又未必皆才若更拘於地方年歲則是已成之才或棄而不用而所教者或未必皆有成請自今以後立爲定制一次一開一次選用待新進士分撥各衙門辦事之後偶其中有志學古者各錄其平日所作文字如論策詩賦序記之類限十五篇以上於一月之內赴禮部呈獻禮部閱試訖編號封送翰林院考訂其中詞藻文理有可取者按號行取本部仍將各人試卷記號糊名封送照例於東閣前出題考試其所試之捲與所投之文相穪卽收以預選若其詞意鉤棘而詭僻者不在取例中間有年二十五以下果有過人資質𨿽無宿構文字能於此一月之間有新作五篇以上亦許投試若果筆路頗通其學可進亦在備選之數每科不必多選所選不過二十人每選不必多畱所畱不過三五軰如此則所選者多是已成之才有所論撰便堪供事將來成就必有足賴者如是則預列者無狥私之獘不預者息造言之謗臣等皆出自此途引進後賢儲之館閣以報國厚恩乃其職也爲此具本奏聞

○詩

題尙朴翁捲

太古云已逺斯人獨返淳有書閒白日無夢落紅塵鳥迹平沙晚花香小徑春澹然保終始不愧葛天民

菊莊爲蔣翁題

有地惟栽菊無心種百花泉香儗甘谷徑僻是陶家但得客常醉何妨酒屢賖物情與人意相對樂年華

終慕爲王廷瑞題

椿萱凋謝久孤子獨遐思宰木烏啼夜空庭月落時尋常來夢寐彷佛見容儀無限傷心事相看淚亦隨

風木捲爲侍禦父題

贊政居蓮幕承恩進柏臺竟違三釡養徒抱百年哀古樹庭中植涼風天際來飄蕭殊未歇虛枕夢初回

歸樂堂

十年遊上國此日賦歸歟倦卻風塵路來尋水竹居山行春載酒門掩晝翻書薄暮投林鳥相看意自如

贈華陽處士孫以言

句曲幽棲處分明小洞天浮生空富貴幻迹自神仙梅月閒中詠松云醉後眠何時尋舊約重泛剡溪船

桃花眾禽爲林教諭題

碧桃在天上緋桃巖谷中巖谷深且僻夭夭自春風乃知造化恩一一皆至公眾鳥且有托飛集左右同虞羅旣無恙飲啄聊可充人生亦如斯出處當時雍苟或失其所寧不感吾衷

朴庵爲張原哲題

隱居逺城市蹤迹謝紛華有室能容膝無園可種花養親惟菽水畱客只茶瓜坐榻全無足欹檐欲墮牙借書尋舊友賖酒仗鄰家淸世眞堪樂丰年亦可誇蔥湯並麥飰一飽臥煙霞

湖山遊樂捲爲薛楹題

公子南遊日湖山興最長鳯臺芳艸緑鷺渚落花香銀甲來紅袖瑤琴出錦囊煙霞登碧巘風月泛滄浪對景開詩卷追歡送酒觴五雲天只尺回首思茫茫

送錫山髙貢士

九龍鐘秀色萬卷富才名觀國酬初志還家喜此行平蕪煙渺渺喬木鳥嚶嚶望裏雲山近吟邊野鶴迎儒流重經濟文運屬升平再養如雲翮騫騰九萬程

送石繼賢還江陰

萬石推先世多才邁等倫劍光橫白日文采照靑春喜作橋門客仍懷梓里人彩衣𨿽可樂黃卷亦宜親瞻眺君山表行歌驥水濱他年拜華秩鳴佩侍楓宸

送魯揮使還雲南

虎拜覲龍顏匆匆又逺還寸心思補報萬里任間關歲晏云連塞天寒雪滿山柳營千騎簇天闕五花頒韜略心方切琴尊興未慳靑年立奇績節序易闌珊

送憲副張來鳯之浙

憲體從來重如君更老成胸涵滄海闊心與玉壺淸峻擢新承寵髙科舊擅名行行南浦恨戀戀曲江情雪路雙旌發雲霄一劍橫到官吟思好臺柏對春情

送王判官之廣平

廣平今大郡別駕共稱賢書最銓曹裏承恩禁陛前天香凝宦節山色上離筵送酒靑雲客揮毫紫閣仙春光殊冉冉別恨各懸懸拭目重來日勲階不次遷

送顏性之依親南還

楚楚賢關士翻然乞假歸思親驚節序飛夢繞庭幃未解通金籍先容舞彩衣騫騰終有待報答願無違寒雪孤松操春陽寸艸暉停雲千里外莫遣信音稀

送謝伯儀守開州

賢哉三謝後分命守開州卓犖才聲重循良政績優論交當早歲惜別已深秋五馬馳官道雙旌指驛樓由來今刺史卽是古諸侯屈指三霜後榮遷拜冕旒

送航上人歸宜興並感舊

憶昔靑蓮宇相依玉帶山禪心自消歇塵迹幸躋攀錫向峯頭卓杯浮日下還隔溪煙樹緑滿地雨花斑坐久渾忘世吟看共解顏因思京國別回首五雲間

送龍克溫還金陵時攜侄襲百戶職

金陵有佳士小阮共之京閥閱承華冑詩書擅令名論交酬夙願敍別動深情艸色連天逺槐陰過雨淸三秋及流火一月計歸程千里遙迎睇徵鴻好寄聲

送嚴宗源提督學政

昭代崇儒教於焉敕憲臣斯文資振作吾道屬經綸肅政推烏府淸光覲紫宸暌違當此日良晤卜初旬握手情無限同年意更親槐陰燕市上艸色潞河濵去去巡南甸懸懸仰北辰明當膺峻擢人物荷陶甄

送朱維吉還江陰

落落澄川老靑雲早乞身有懷尋水石無夢動星辰祖席燕臺下歸舲潞水濱已能酬壯節何必問通津杖履髙軒晚鶯花別墅春塵途試回首多少未歸人

送張行人次韻

天騎發深春官途不動塵重臨分手處俱是宦遊人芳艸情何逺流鶯語更新停雲千里外幾度憶淸眞

送唐醫官還苕溪

西風來白鴈有客欲南旋吟詠眞吾事勤勞獨汝賢賞花燕市酒載月米家船他日苕溪道相尋水竹邊

送黎知州還任

偉矣黃堂客皇都報政還年光何荏苒世事亦間關五馬云邊道雙旌雪後山董生才望重指日簉鵷班

送張用光通判建昌

旴江風俗淳佐郡鷺袍新弦誦千家月桑麻到處春訟庭公牘簡齋閣賦詩頻會見旌賢日綸音出紫宸

送鄒別駕之鳯陽

雄才試名郡歷歷聞政聲北闕旣拜命南風搖雙旌濠梁逺入望淮水還澄淸使君入城郭竹馬爭相迎念昔龍飛地人文秀而明催科政仍拙報答攄忠誠

送尹正言二親受封南歸得拜字

吉甫有云仍玉堂好風裁嚴慈及髙年褒封際昭代迎養極驩虞言旋事行邁祖席臨路岐春明擁冠蓋暑雨過川原涼風吹沆瀣艤舟滄江邊尋盟白鷗外玉立諸兒孫家慶繞膝拜

送僧歸杭州

超然薝卜堂瞰彼下天竺形勝良足誇髙僧瑩如玉飛錫來京華捧檄言旋速歸將率緇流丕釐昕夕祝翻經飛雨花傳燈續膏馥細和道林詩白日坐巖谷

送蕭生還宜興

靑年事逺遊邂逅長安道東風多落花夜雨足芳艸胡爲遽分攜使我傷懷抱一杯臨短亭雙鴻向晴昊還家有餘師功名湏奮早課罷西疇耕遺篇細論討贈言致殷勤貞白永相保

送蔣生還宜興

同裏君少年由來負奇气仗劍千里行翻然動歸思炎云作膏雨涼颷颯然至潞水一帆輕黃鵠飛天際桑梓及鄕園箕裘念家世三徑勿投間功名湏自勵

送琛上人歸宜興之福源

陽羨昔相見雨花吹滿臺都城復邂逅坐使塵襟開捧檄卽歸去敍別仍徘徊雲中振金策水上浮木杯白日灑甘雨靑山響法雷松枝若寄我絕勝江南梅

題買臣負薪圗

憶昔會稽守負薪行讀書穿林經莽蒼度嶺復縈紆至道心應味淸貧日自劬一朝官五馬光彩溢門閭向來肉眼婦慚愧徒嗟噓丈夫當立志富貴在斯湏

子陵釣魚圗

羊裘足自蔽奚以玄纁爲富貴重五鼎輕若一釣絲假令棄名節憑誰戒澆漓客星九天表獨有太史知一片桐江石萬古無推移

澹樂軒爲孫都閫題

至澹古所尙至樂人罕同何如貴戚裏卻有顏巷風一尊注玄酒五弦調素桐俯仰兩無愧坐覺塵慮空餘懷企古澹此道嗟未充願言分所樂一笑看冥鴻

一愚捲

人皆趨敏慧世路方紛紜勞形已堪惜況復斵其眞百爲亦徒爾一愚良足珍黙黙鄙羣誇蚩蚩同眾民心君苟無累萬物皆陽春所以顏氏子陋巷能安貧予方厭機巧何年歸卜鄰

題胡方伯雙玉圗

薇垣退食處移植猗猗竹春雨雙龍孫穿破階苔緑南薫籜自疏翠色秀可掬造化良所鍾因之比雙玉美哉諸孫子讀書志科目頭角當嶸崢雲霄湏奮逐雙玉信有徵厥徳庶以續勁直君子心歲寒宜自朂淸時兩鳯凰和鳴向朝旭

新淦蕭氏恆徳堂

蕭君妙醫術恆徳克自持風雲有變態日月無停馳回視金川水浩浩常東之承羞固足恥歷久良弗隳種杏日接踵易粟頻資饑活人以萬計千載髙名垂

南軒聽琴

南軒地云僻遁叟心亦間遊心太古上寄興絲桐間知音渺何處流水復髙山黃鶴或相和白雲自飛還蹇予無郢曲聞此徒厚顏

贈陰陽訓術吳璉

羲和古歷學之子紹家傳仰視日星象胸中具周天一朝膺鶚薦簮紱成蟬聨晝行耀閭裏平秩歸才賢功名此發軔及時湏勉旃

百牛圗

我觀百牛圗天機妙無迹丰艸翳長林羣然縱遊適畫史豈無意徒爾呈水墨牛於家畜中勞逸相十百尙論益物功當與坤元匹盡瘁向阡陌粒我蒸民食引重服上箱百用勞其力力盡誰復矜庖刄方俟隙骨角亦異處待之何太刻不見靑史上往覽存歷歷胥忠伏屬鏤信傑就鍾室施報乃如此目之三嘆息

愚樂庵爲傅編修乃尊題

惟愚心自樂巧詐徒自勞居然山澤間逺謝世俗交鳴琴旣無譜酌酒亦用匏衝襟付寥廓萬事無復淆白駒在空谷冥鴻逸靑霄再歌愚樂詩令人思有巢

題郟城二蘇墓爲眉山吳方伯重修賦

悠悠郟城隅繚繞惟長路路旁土巍然云是兩蘇墓兩蘇生眉山崛起眞寡助遙從泉翁來瑞鳯莫敢附文章壓曽王光焰追李杜才髙眾口讒屢斥同黨錮流落天之涯气節窮益固何況友愛情死塟亦相顧惜哉今何存宿艸但零露上頹登樵牧旁穿走狐兔行人每經過感嘆復悲慕到今五百年起廢良有數一朝爲鳩工周垣更重戶種樹郁靑蔥風雨泣昬暮依然彭城時飄泊似前度方伯今名臣好義夙所負惓惓仰止心豈爲鄕黨故陽羨有田園曽枉長公步我生不及從夢寐若平素髙墳無由謁拙句聊自賦

奉制文武詩

百官分職重諸曹夙夜精勤可憚勞應抱丹心酬寵遇肯將辛苦負靑袍

其二

楩楠杞梓總良材盡是先朝雨露培今日廟廊掄大用棟梁榱桷一時來

其三

斷金自古貴同心要識君臣气誼深蒙古當時猶進諫也湏隨事托規箴

其四

百官俸祿總膏脂戒石亭前有訓辭看取漢家靑白吏寸心惟許老天知

其五

每閱遺編慨古今股肱元首義何深共看四海無虞日要識虞廷警戒心

其六

覆載中存報主身廟堂湏用讀書人民胞物與皆吾分一視應同萬里仁

其七

四海頻年水旱多民貧如此欲如何爲予持取光明燭不向春風照綺羅

其八

百二山河壯大邦三千貔虎盡無雙只湏坐鎭邊疆靜不用髙城築受降

其九

百年養士蓄兵威齊向元戎聽指揮直待邊塵淸不起卻銷金甲捲徵衣

其十

四海無虞豈偶然也知匡輔藉才賢鷹揚虎拜皆臣職曽兆周家八百年

其十一

累朝勲業繼重華四海車書正一家好振皇威宣帝徳直從暘谷到流沙

其十二

要識簪纓盡寵嘉莫將紈綺事豪華百年畱取丹心在信是忠臣出將家

其十三

萬年宗社比金甌千里長城豈壯謀長史在廷根本固蠻煙瘴霧一時收

其十四

莫道兵家不是儒太公韜略勝孫吳試觀大易師貞戒仁義從來是逺圗

內閣一首

仁義相資在格君書中一徳舊曽聞經綸事業無多讓共策淸朝不世勲

經筵

聖經賢傳豈徒言民物由來總一原講幄儒臣勞啟沃直從濂洛遡羲軒

公侯

剖符開國重元功簮組蟬聨奕世封莫道將門惟富貴一心圗報在精忠

戚裏

戚裏光華接帝閽爭看列戟擁髙門千年共際亨嘉運一飯休忘富貴恩

椒房富貴有誰同保守多因訓戒功同向淸時重名爵祗將淸儉作家風

秋日朝罷二首

苑樹層層倚翠綃忽看桐葉向秋飄香浮寶鼎齋宮靜漸覺人間暑气消

秋到猶如溽暑時夜來雨過溢龍墀遙憐南畝多禾稼載頌周家七月詩

題扇景

一曲滄浪兩葉舟杖藜二老足淸遊何當借取謝家屐直上東山最上頭

枯木竹石爲吳昉題

露葉霜柯帶晚陰昆侖骨冷蘚花深吳剛老去伶倫死誰識儲材造化心

題竹

蒼梧風雨送春寒翠輦分明夢裏看千古神遊應不逺短篷虛枕聽珊珊

題畫四景

一聲啼鳥春林曉轉覺艸堂深更幽底事東風太相狎飛花吹滿硯池頭

看書小閣無虛日閣外水聲流不休領得無窮川上意此心如水澹無求

舟行多爲愛明月況值髙秋風露涼鼓枻滄浪歌一曲紅塵不到水中央

向時載酒江東去今日山陰載雪回一片閒情誰解得晚風溪上破疏梅

題顧永升畫

野竹差差碧樹連小橋流水拂輕煙遲遲歸步乘明月童子候門應未眠

題洪子經馬

逐電追風矯若龍千金骨相世難同露華吹濕黃羅帕行過春風便殿東

題蒲石

竹鶴老人神仙徒漫寫九節靑靑蒲一掬寒泉浸山骨小窓相對眞蓬壺

紅梅

自是淸寒第一花玉容春醉暈流霞羅浮迢逓三千里卻與桃源共一家

靑雲交爲司馬恂如題

十年忝作靑雲侶气誼如公落落然昨夜看花出城去同歌伐木醉春筵

靑雲交態紛如雨誰念山中看白雲歸到西齋正風雨一尊燈火漫論文

松竹圗

槎牙不動蒼龍角散亂無文彩鳳毛夢入三湘忽驚覺海門風急捲秋濤

題梅花

萬玉玲瓏琢不成坐來詩思十分淸一枝記得西湖上獨鶴翛翛瘦影橫

題尹先之雊鵒圗

星作雙眸鐵作衣不同江燕共差池飛揚若得東風便湏借上林春一枝

題梅贈潘栗夫僉事

玉節新恩出建章臺臣心事有冰霜百花潭上春消息都屬詩家錦繡囊

題扇

閒向江頭倚大蘭西風回首鴈聲寒不知浮世奔馳者滚滚紅塵沒馬鞍

題牡丹

瓊樓髙起彩雲端愁絕東風十二闌眼底看春春欲暮玉人消息鳯笙寒

茅亭撫琴圗

樹底茅亭十尺寛苔花秋雨翠生寒風塵不是鍾郎耳只恐焦桐空自彈

題鷺

杜若花香水滿洲柳風輕揚頂絲柔從來懶逐鵷鴻侶萬里滄江狎野鷗

寄芮惟詹乃翁

■﹝凵外了內﹞亭山色帶靑霞門掩松風處士家誰道鸞書降空谷白頭猶得帶烏紗

題夏太常滿林風雨圗二首

太常胸次三湘闊一灑滿林風雨聲移向鴻山讀書處頓令炎气變秋淸

瑯玕年來不入貢散作人間彩鳯毛風雨一畨龍茁角坐看蒼翠拂雲霄

題雪景

雪滿前山路欲迷誰傳春信到南枝想應兀坐幽窓下正是新詩得句時

題望云思親圗

英英白雲在天際一度看來一惘然膝下彩衣何日著明朝花甲又經年

望云不得隨云去黃鵠南飛萬里秋只尺太行山在目此心千古共悠悠

紅梅

玉人被酒歸來晚帶得春霞滿臉紅幾度冷風吹不醒羅浮卻與武陵同

題東坡竹爲司馬恂

神采分明赤壁仙髙堂六月起風煙一時揮灑傳千古占斷湘川與渭川

雪坡爲李侍郎題

不湏授簡賦梁園六出飛飛獨掩門滿地梨云春有夢一庭梅月夜無痕絕憐曙色侵書幌更耐寒光入酒尊白戰吟壇髙興在繼聲今見有賢孫

思親堂爲王子輿題

結駟懷金未足憐哀哀長廢蓼莪篇淸時有祿榮三釡白日無光到九泉宿艸暝含寒食雨慈烏哀咽暮雲天汍瀾不盡東流水紅濕徵袍已十年

五榮堂爲張氏兄弟進士題

蓬萊咫尺五雲間取次臚傳玉筍班黃蓋曉張迎榜出瓊林春宴挿花還塵香官道催遊騎日暖宮袍映醉顏更喜雙親同此慶朝回舞彩祝南山

梅堂爲長垣劉大尹題

種得江南幾樹花艸堂相對閱年華芳香恍訝羅浮境淸白眞成處士家湖影照來春有信雪痕消盡玉無瑕調羮事業君收取從此花魁不浪誇

雲山歸隱爲彭僉憲題

緋袍白簡肅臺端才及中年卽掛冠芳徑落英香細細小山叢桂影團團尋常別墅開尊易多少前途稅駕難贏得風流如九老雲林堪作畫圗看

竹梧書舎爲蔣仲學題

玉山令尹朝天日時復要予賦竹梧出屋書聲思舊隱滿堂秋色見新圗靑苔迸出蒼龍角丹穴飛來彩鳯雛半點塵埃藏不得凜然淸气溢冰壺

滆湖書屋爲王士瞻題

何處深藏萬卷書滆湖南畔有精廬侵階細雨生芳艸滿架淸風落蠧魚此日彈冠兼吏隱他時載酒雜樵漁乘閒欲訪王猷宅不待山陰夜雪余

梅月軒

山園雪後見疏梅又喜遙空夜月來大地陽和從此泄廣寒宮殿爲誰開光揺玉樹臨書幌香浸金波落酒杯早使姮娥識淸致當年老桂不湏栽

春熈樓

畫闌十二擁芳菲別駕承恩晝錦歸座裏靑春花欲語檐前白日燕爭飛聽殘瑤瑟金尊滿讀罷黃庭寶篆微髙臥不知天地老此心應與世相違

松軒爲任廷芝題

幽人結屋靑山下種得長松三百餘啟蟄蒼龍上霄漢引雛白鶴到階除四檐雲气長垂幕一榻秋聲可讀書我亦平生羨弘景買山何日與同居

耕樂

識破人間蕉鹿夢歸來田舎學爲農也知郊外好牧犢未必山中無臥龍土鼓邠風歌調古瓦盆社日酒香濃靑山白水年年在牧豎樵童處處逢

藥圃餘香

誰開藥圃靑山下元是神醫此托棲赤茯斸來如斗大紫芝種得與云齊晴窓細檢桐君譜夜月閒分木客題剩有餘香遺後嗣握蘭長日侍金閨

東臯艸堂爲王景升題

三槐世澤深如海今見東臯有艸堂舒嘯可追陶靖節風流還憶賀知章桃花春水畫船小秫稻秋風白酒香我欲脫冠尋舊約故園山色對蒼蒼

賀王廷貴先生升侍講

幾年侍從依靑瑣華秩於今喜載遷科目也知惟我後文名誰復在君先花磚步濕春階雨蕓閣吟殘午篆煙臺鼎勲階應次第晉陵槐澤正綿綿

題吳尙書忠烈捲

翼翼穹祠枕碧山萬株喬木護禪關若教功在伊周下贏得名畱宇宙間生气百年渾不死髙風千古信難攀天憐忠烈多孫子剩有遺芬在世寰

石磵書屋

書屋亭亭石磵陰紅塵不到晝沈沈細看邵子圏中理漫拂師襄膝上琴才向靜中探月窟卻從復後見天心殘書幾卷遺諸子絕勝滿籝都是金

內閣二瓷缸乃憲廟所賜種蓮者三年不開已今年盛開因賦二首紀事

誰道盆池有許寛荷花著雨溢淸寒風前兩兩如相語水面亭亭自可觀大世幾同黃閣賞化工寧費絳綃攢煩襟五月何由滌香露淋漓瀉玉盤

太液池頭一種分香風乍起隔簾聞淸畱葉上團團露紅動波間冉冉云道眼濂溪曽入詠仙姿姑射易成醺年來定有如船藕莫問當時太乙君

次同寅劉少師韻二首

爲愛西湖近太淸玉池汲水浸瓊英爲衣未解靈均意觀物元知邵子情開占朱明天與艶種當紫禁地增榮自從春去花應少畱與羣芳作主盟

日照漣漪徹底淸髙荷初著兩三英翻翻似欲撩人語脈脈誰能解物情勝事盡教畱左掖芳根贏得托南榮何時遂我歸田願曲沼芳塘敍舊盟

疊芍藥韻詠荷

蕋愛新陽葉愛陰碧池過雨水深深已從紅蕾知鮮艶未擘靑房識苦心歲事栽培應有待物生開謝每相尋看花悟得無言處漫向風前作短吟

淩波仙子月中歸水面盈盈見步稀似伴紫薇同我往肯隨芳艸傍人菲並依玉砌如相語斜逗朱闌不受圍開後東風渠不怨置身元在掖垣扉

詔許歸省

曉承恩詔許南旋暫輟淸班下講筵新賜宮袍才五品重來鄕國已三年園中斸筍晨供膳湖上看山夜放船記取玉堂相送意春風嗚佩早朝天

虎丘寺

閶闔門西第一峯白雲踏破幾重重聽經石在猶疑虎鑄劍池空亦有龍古木撐空知歲久落花繡地覺春濃老僧畱我盤桓處隱隱東樓起暮鍾

畱別虎丘簡上人

逺公一別廿年餘今據猊牀喜自如香動墨花時寫偈影翻貝葉晝看書人間行迹如蓬轉物外禪心若鏡虛飛起竹邊雙白鶴談玄未已煮茶初

內閣芍藥二首呈李先生

禁城遲日曉陰陰紅藥翻階紫閣深香雨乍沾殊有態彩雲長護豈無心玉堂封植人何在金鼎調和事可尋幸遇淸時多暇日退朝嘗得對花吟

名花獨自殿春歸一種人間得見稀不逐人情誇富貴故知天意與芳菲仙姿合種瑤臺側盛事曽徵寶帶圍把酒看花成舊識年年相伴住黃扉

壽鄕親蔣竹隱

三徑徜徉一老仙耆英會裏最髙年翠云涼露分詩榻白藕香風薦酒船舉世但知金璧貴幾人能見子孫賢懸弧此日逢初度爲賦南山介壽篇

壽胡方伯

甲子初踰十五年幔亭髙會擬彭籛自憐洛社今多侶不信蓬壺別有天玄鶴一聲聞緑野彩衣五色繞春筵詩篇好配甘棠頌並與東風奏管弦

壽陸主事母八十

阿母髙年白髮新北堂懸帨此生辰榮封錦敕渾忘貴儉服荊釵不爲貧海上蟠桃紅沁露堂前靈艸翠含春賢郎望望孤云切遙奉霞觴祝頌頻

壽錢學士外舅莊公八十

孤星光燭戴溪前野老今當八十年曽向淸時膺寵命卻來平地作神仙彩衣舞處人如玉綺席開時酒似泉珎重南飛歌一曲玉堂學士意懸懸

壽溧陽楊竹泉

逍遙何異地行仙甲子今逢八十年席上金杯浮瀲灔階前彩服舞蹁躚恩波正洽重熈日壽域方躋不老天云漢仙郎今顯秩南山遙祝短長篇

送九江郡判鄭廷韶

云暖天衢雨浥塵淸風雙斾逺行人舊從桂籍知名久今向楓宸拜命新天入九江連郡治星羅萬室擁編民廬山五老多形勝公暇何妨覽眺頻

煙霄鸞鵠正紛紛尊酒憐君是逸羣望入九江春欲盡恩沾雙闕曉初分郡中善政期參佐紙上陳言事見聞卻喜盛年才力健好攄忠悃樹芳勲

送李學士南歸次韻

采采黃花帶露餐出塵風韻似君難文章蚤入韓公室詩律先登杜老壇三館並遊誰少壯百年相見幾悲歡馬蹄明日燕南路艸軟沙平雪半幹

書生不慕五侯餐處世何憂跋涉難舊學自應歸鳯掖故交誰肯負雞壇云萍未合長懸夢尊酒相逢且盡歡愛殺蟠胸千萬卷挑燈時見壁魚漧

史局編摩每共餐六年相聚別何難萍蓬宦迹原無海金石交論故有壇話屢摘書評往事醉猶撫掌罄餘歡相畱莫訝過深夜漏滴銅龍正未幹

送平陽章自鑑授福寧司訓﹝其父舊爲吾邑司訓﹞

荊溪黌舎相過日三十年來一夢如久抱靑氈存舊物忽看烏帽荷新除路通故里歸應便座列諸生樂有餘想到閩州依海上茘枝榕葉暗齋廬

送吳甥儼養病南歸

甲科名譽藹鄕閭正是詞林績學初仕路衰年方賴汝客窓多病卻思予暫歸得侍髙堂膳重到還看祕閣書聖代養材期大用無忘感激在閒居

送仲弟時望歸率兒軰爲義田之舉

扁舟憶昨上神京知爾非徒利與名先志未忘年尙少義田應買議初成族同公藝𨿽無及制仿希文定可行莫惜殷勤爲久計緘書早報慰深情

送沈時暘之任

三年宦邸最相親惜此分攜乃暮春扳贈可能將白璧笑談聊爾破淸塵東城雙斾花香滿南渡孤舟山色新便道還家良足羨持觴稱慶樂天眞

送尹正言父還太和

淸朝有子侍彤闈祿養如君古亦稀仙液浮香供夜宴宮羅剪翠作春衣謾論人世如浮梗還憶家山好采薇萬事不幹眞吏隱野鷗從此共忘機

送齊經歷還嘉禾

東南大郡重專城贊畫從來屬老成品藻無私書上最及瓜有待促嚴程黃梅雨濕雙旌重紫楝風吹五兩輕蓮幕可容虛席久兒童竹馬出郊迎

送牟都憲攺福建僉事

繡衣玉節下徵軺東望甌閩萬里遙攬轡羨君能奉使鳴珂慚我舊同朝聲馳八郡秋霜肅气壓三山瘴霧消當寧憂民心正切呻吟指日變歌謡

送莊進士養病歸金陵

買得西風白下船秋來乞假許南旋曲江韋肈登科日西蜀相如抱病年行李蕭蕭惟藥裹宦情落落付詩篇黃門烏府專相待早約鳴珂到日邊

送毛璇省兄南還

爲念難兄寓帝京逺來應敍友於情謝家夜雨池塘夢歐子秋風驛路程江岸黃花迎客笑海天紅樹照帆明到家剩有枌楡樂飽聽嘉平社鼓聲

送徐士亨歸江陰

徵軺早發都門道彊欲畱君計不成五夜芙蓉城裏夢一杯楊柳渡頭情他年儗踏金鰲背此日先聽彩鳯聲遙想解元坊下路里人無數挿花迎

送夏都運之揚州

千載才名擅祝鳩官遷三品沐恩優還鄕正好懷題柱煮海功成不借籌東魯雪餘寒色重南淮春近曙光浮繁禧觀裏遙相憶折得瓊花寄我不

送丁巡檢赴任順昌

晉陵才子三公後一命還沾雨露深此日風光辭北闕平生聲價重南金故園春滿桃花塢官道云連茘子林淸世不勞神射力公餘柱笏足髙吟

送年兄髙茂卿侍禦督戎政西川

看花曽共曲江遊憲府才華羨獨優久肅霜威峩豸角新承天語下螭頭香分殘菊都門酒影動徵帆潞水舟兵政有成來獻績經綸事業屬嘉謀

送崔元吉

昨承簡命下鑾坡握手其如惜別何宦況在君誇特達年光於我感蹉跎邯山過雨羅靑嶂洛水無風漫碧波好寄音書慰相憶郡中星使每經過

送鄒廷佩知髙安

雄才雅望拜郎官自信淸時際會難曉日鳴珂辭北闕秋風驅騎入髙安政聲喜共弦歌作惠澤能令士庶歡千里筠陽重回首一緘顒望托飛翰

送李至徳侍禦

南臺驄馬赴神京黃閣難兄慰別情聳壑蒼松堅晚節連城白璧擅時名盍簪旅邸啼鶯好分袂郵亭過雨淸此去相期勲業重他年曵履侍承明

送孔宗魯還鄧

才華落落共稱賢闕裏衣冠奕世傳明日馳心千里外何時聚首五云邊停鞭謾酌靑尊酒看劍重歌白雪篇相府平安遙致問秋風旅鴈正翩翩

送同年趙廷縉

昔年鄕榜喜聨名佐郡功髙沐寵榮奕葉詩書承世澤淸風琴鶴振家聲西川倚棹吟邊景南陌看花別後情他日春風有歸鴈肯修尺素寄神京

送錫山邵二尹還任

淸時曽應賢良舉藉藉鄕邦令譽馳白晝哦松知散逸紅亭折柳惜分攜新秋驛路蛩吟早斜日江汀鴈落遲要秉淸勤慰民望遷書指日下彤墀

送張中翰使朝鮮

騑騑四牡都門外一望東隅路不遙聖澤汪洋被淸海使星燦爛麗丹霄岸晴楊柳如雲染山晚桃花帶雨飄王事有成先入奏承恩禦席聽簫韶

送劉君傳扶兄櫬南還

南風自滴薔薇露試向離筵一賦詩望斷蘼蕪天際色折殘楊柳道旁枝半年共訝言旋早千里休教問訊遲獨有西堂春艸夢鶺鴒飛處不勝悲

送周廷瑜

兩旬聚首長安館席暖驚聞話別何白雪有歌殊慷慨靑雲得路莫蹉跎雨餘槐市炎光淨秋入蘭陵爽气多最喜嚴慈尢矍鑠白頭林下沐恩波

送王民望擢河南少參

早年靑瑣擅才名薇省參知政不輕長劍倚天酬壯志疏鐘落月動離情夷門山色吟邊見洛社秋光馬首迎應與三槐綿世澤聨班鵷鷺位三卿

送重慶聶震指揮

英武堂堂正妙齡笑分銅虎出神京旌旗影動巴江道笳鼔聲喧蜀將城樓櫓春晴花气重儲胥夜靜月華明方今選將湏才傑好展胸中百萬兵

送陳永明歸宜興

浩蕩風光二月中可堪歸思更匆匆不辭古道折楊柳應念小山團桂叢司馬壯遊千里別元龍豪气幾人同故園親舊如相問老我黃扉兩鬂蓬

送濮用明教諭

炎風吹木急如號把酒送君心更勞客路定從今日逺詩壇不比舊時髙月明古戍聞孤角水淺長河積萬篙明入講堂垂化雨杏花春色映宮袍

送周堯佐赴南京

連日南風吹火雲郵亭對酒惜分羣十年玉署膺天寵兩地靑藜照夜分鷺渚平蕪煙冉冉龍潭流水晚沄沄知君著述多髙興不比中郎但鬻文

送王維臣歸省

少年科第玉堂仙特許歸寧寵渥偏名譽盡誇同白璧文章爭羨似靑錢鳯從上國銜丹詔人在西湖候畫船壽酒一尊稱慶處三槐堂上日如年

送江東之歸省

秋日都門楊柳稀離杯才罷儼驂騑太衝作賦三都重司馬題橋萬里歸下峽濤聲隨處有連雲樹色望中微玉堂金馬論思地早約揮毫向瑣闈

送彭彥實兄還安成

冠蓋如雲把別觴都城東畔送元方徵鴻嚦嚦聞靑海禁漏遲遲想玉堂列嶂絕憐秋似畫好詩應費錦爲囊鄕園故舊歡相賀棠棣聨芳化日長

送危教諭之桐鄕

寒氈元不較勲階吾道東南育俊才晏歲關河勞跋涉春風桃李費栽培五經洞徹文光夐萬騎縱橫筆陣開最是諸生承教益短亭衰柳惜餘杯

送張員外父南還

萬事休論塞上翁南還髙興逐飛鴻淩雲貞柏千秋雪委地飛花一夕風行色不嫌歸路逺詩壇應許故人同天曹祿養恩無極五色封章出禁中

送王民望使占城

鑪煙裊裊蓬萊殿天漢澄澄博士槎玉節倚云承使命金函絢日出皇家成周禮樂儀文備異域山川景物賖從此恩光垂艸木早歸輦轂候宣麻

送李少卿還南京

列爵容臺擅老成紫芝眉宇玉壺淸熟司三禮追先哲細講羣書啟後生鳴佩朝天書上最揚旌出郭戒歸程金陵山水春如錦多少衣冠一笑迎

送尹先之還寧波

春來半月尙微寒話別匆匆不盡歡舞劍君能歌激烈緘書我欲問平安渡江白鳥舟邊見出郭靑山馬上看莫道幕中無一事匡時好竭寸心丹

驄馬行春爲尹仁侍禦題

陰霾斂盡天宇淸當春處處聞流鶯烏臺小隊出郊野宛轉驄馬花間行道上行人行且止還避當年桓禦史都城九陌淨塵埃上苑千門滿桃李豸冠象簡生光輝繡衣鐵面霜亂飛觀風問俗徧巡歷日暮攬轡依然歸歸來衮職將何補入侍仙班屹如堵爲采歌謠艸諫書鞠躬盡瘁獻明主豺狼屏迹狡兔藏姦邪膽落民物康坐令四海日熈皥東風擊壤歌虞唐

題雲山圗

山窿窿兮云溶溶人家向西水流東門前喬木晝啼鳥江上大魚春化龍主人閉門展書讀不知雨漬階苔緑興來欲覓子猷船訪戴山陰剡溪曲

大塘漁樂爲韓司訓大父題

水雲之鄕逺城郭遨遊長是漁家樂天靑月白一境平大塘那有風波惡世間大釣本不釣直鉤引得旁人笑由來在樂不在魚粒餌六鰲豈同調菇米垂云秋釀熟醉來幾度西巖宿客星共解照桐江兩足何曽加帝腹

云鶴軒爲韓司訓先翁題

云兮不作太山雨鶴兮不乘衛懿軒山間林下自蕭散幽人爲侶居田園薄暮雲棲屋頭樹鶴立空庭不飛去云兮鶴兮兩相忘習靜何曽離隱處一朝跨鶴淩白雲軒居閒靜聲無聞仰瞻霄漢望不及令人惆悵對夕曛

題秋塘野鶩圗

晉人愛書學野鶩庾家諸郎眞不俗迢迢靑晝圗畫開此鳥依然在人目良工手握五色毫寫出江南秋一幅羽毛絢日殊分明蜀錦新裁仍細簇荷花似避顏色鮮揺落紅衣動盈掬將身不入樊籠中長年占斷澄江曲𨿽然水面只卑飛逺志衝霄比鴻鵠弋人愼勿張虞機任渠自下淸波浴

題過廷章聽秋捲

過君兩上黃金臺車輪馬足奔如雷亦有笙歌沸日夜笑語各出爭喧豗胡爲作此聽秋軸上有蕭蕭萬竿竹化機不露斧鑿痕虛籟半雜鈞天曲過君聽此不聽彼城市山林信斯語靈臺湛湛涵淸秋直與此君作賓主乃知心靜聽亦靜羣物紛紛由我定人間無處無秋聲我亦從之靜中聽

瓊林醉歸圗爲李大濟題

杏花紅映宮壺酒藍袍盡是同年友不辭一醉向東風感荷恩榮世稀有歸路煙塵飛夕陽湏臾海月生明光馬上倩扶玉山倒此身遭遇當虞唐君今作宰聲藉藉展取新圗尋舊迹爲憶聨鑣紫陌春笑把霜毫揮醉墨

江湖取友爲顧景徳題

平生雅愛江湖遊金蘭之契皆同流道逢傾蓋卽如故詩歌伐木堪相求江波濯纓淸可掬湖上乘舟頻往復何年許我社中來處處鷗盟慰幽獨

滄洲圗爲王慥郡守題

人謂滄洲不可卽我尋滄洲來咫尺黃堂太守住滄洲指示丹靑得眞迹持將半幅入京師一片寒云墮瑤席春風吹花花欲然夜雨漲溪溪更碧扣船渡口問漁郎沽酒山中醉木客萬卷書藏鄴侯家一區地儗楊子宅紫芝赤箭滿地生甘泉香霧和云滴沙堤日暮踏殘紅石室月明坐虛白回觀宦海何渺漫每念蒼生思捄卹陸渾迢逓輞川荒眷此滄洲竟成癖

題畫贈崔元吉

何侯丘壑塡胸臆醉來潑盡金壺汁江南一片好風光逺淡近濃天只尺木蘭舟小暖浪輕艸亭春盡啼流鶯人生行樂漫何事明日落花風雨聲老懷盡有傷春意載酒登臨忘歸去對畫題詩正送君都城聚首知何歲

忠節爲王信都督題

聖王宵旰理天下首以忠節惇風化九重有詔錫褒嘉便覺家聲美無價憶昔王侯決戰時气劘賊壘懸孤危英雄一踣天所惜艸頭寃血靑離離二九孀居婦年少貞松勁柏同一操保孤全節老閨門茹蘗吞冰秉純孝孤成樹立效奇勛手持哀疏乾天閽會看恩波活朽骨大書金字旌髙門多少偸生背恩義此日過之應顙泚惟有綱常萬古名世上繁華暫時事

紅梅花

梅花本白今乃紅造化變幻何其工爲嫌鉛粉妬淸絕臙脂抺額肌骨融東風樹頭春拍拍別是江南一標格冶容未必茍隨時自有心膓同鐵石我家住近西子湖舊與此君相友於漁村煙月僧堂雪至今詩句懷林逋別來廿載金臺下往往人家見圗畫遮莫相逢面發頳愧我素衣今已化此日南宮靜不諠髙情脈脈兩無言玉壺新賜金莖露醉愛一庭春色繁

縠沼承祥爲方伯題

十畝方塘甲第前廬江贑水遙相連乾坤佳气孕靈秀散作五彩涵淸漣紋成綺縠光如潑气奪虹霓碧天闊豈無老蚌吐明珠還有神蛟起流沫迢迢銀漢有通津云舒霞斂玻璃新天然至乃孰雕飾俯首試問馮夷神神云此瑞世無匹三百年來凡兩出衣冠疇昔在宣和先後靑雲總超軼只今蘭玉盛昆孫朱輪皂蓋盈髙門柏臺況有埋輪客分符大藩蒙殊恩文明有象信非偶地靈人傑誇江右從玆閥閱倍光華奕世書香傳不朽

題桃花斑貓二首

碧桃花下春風暖緑艸鋪茵芳徑軟烏員引兒羣狎遊深院無人恣消遣蹲窺仰瞰或俯臨縱橫上下相追尋曉日牀頭殊可愛溪魚豈惜囊中金此種從來豈易得彪炳文章絢奇色銜蟬搏鼠何足論遺類應知自殊域畫工手妙不可當模逼造化眞行藏披圗展玩漫題品滿庭生意呈休祥

東風暖入藏春塢貍奴引羣三復五花容旖旎披氄毛艸木蒙茸襯香土熒熒眼光一綫微緑樹陰中日亭午徜徉仰俯眞自適曵尾摩須或交股鮏羴誰問食無魚捕逐寧知田有鼠朋儕親狎少忤觸子母追隨爭哺乳生生物性皆天然甄陶喜見陽和普

五老圗

羣黎欣欣生喜色四野於今開壽域老人並立望天門白首一生蒙帝徳試問老人年幾何今見文孫至太和淩雲昨過蓬萊頂仙酒頻斟俱酩酊歸來金母復相邀熟徧蟠桃只俄頃天書共領到人間鶴馭初臨萬歲顏嵩呼敬祝聖人壽壽比天地髙難攀我聞人云漢四皓又聞人云唐九老較之商山差若多視彼香山卻爲少按圗不必論異同圗中見面如相逢廬山西東白雲裏一笑分明五老峯

含淸樓﹝並序﹞

吾性好樓居常欲構一樓以便登眺未暇也弘治丙辰吾子元相聞予歸興已切將求解任乃能先意成志預於後院擇隙地一區建樓五楹前爲重門以避俗後爲方池以種蓮規制宏逺可愛越三年吾年已七十上章求退上不許又明年目疾偶作而吾不能出連上三章懇切求退上乃許之恩禮優厚何能報稱於萬一也及抵家樓已成矣暇日試登覽之乃見四面山水環繞意思豁然吾目不覺爲之開朗因取謝靈運山水含淸輝之句題其扁曰含淸是誠一勝槪也爰賦長句以識其事云

陽山何逶迆銅山何巉巖洑溪隨山知幾灣我樓正在溪山間樓上四面皆靑山溪流抱樓隱若環當時山水皆舊識久戀君恩歸未得山風溪月夢悠悠十載相望勞我憶一朝許歸蒙詔旨未見溪山已先喜朅來樓上何所爲仰觀山俯觀水水決決以向我山靡靡以相迎我一見之眼爲明松巖竹徑互窈窕鶴洲鳬渚重回縈朝披雲霧自拄笏夜弄星河時濯纓黃扉紫閣縱然貴故園山水能無情吾聞李白賦天姥又聞朱子誇武夷南中山水如此稀嗟我欲往力不隨何如此山此水含淸輝樓中伴我娯我日暮長忘歸

壽親堂爲莫宗範題

靈椿八千長不老東風萱艸花開早熒熒南極夜流輝自喜雙親俱壽考春云裁就五色衣時時戲舞供甘肥願將長繩系白日笑看滄海紅塵飛

送李應禎下第南歸得愼字

赤驥昻昻淩八駿彩鳯翩翩下千仭日華五色炫文場銳气三軍臨筆陣且逐行歌杜少陵寧辭伴食盧懷愼明年三月桃花紅繞殿春雷一聲震

送和二尹還任宜興

吾邦少尹眞瓌奇連艘千里來京師浹旬了卻公家事南薫五兩催行期一杯餞別長安道吏民懸望歸來早哦松正爾及淸秋觸處炎歊淨如掃

送徐上舎南歸

緑槐官道蟬聲咽故人相逢又相別橋門風雨未經旬便道歸裝向明發舊書可讀劍可看五色云錦胸中蟠人生際會良有在會排閶闔呈瑯玕

送楊司諫之南京

同云漫澷未成雪故人握手都門別馬蹄蹴裂沙河冰鴈聲叫落淮陰月關西自古淸白聲甲科早掇超羣英手持風裁下南國諫艸日日來承明

送蔣日章考最入廣信

吾鄕作郡如君少別駕三年馳譽早卻來報政上銓曹善最端能出塵表平生道同心亦同近年京國長相逢匆匆行李又言別一曲驪駒意萬重更道從容經故里七月天風涼似水雙旌遙指玉山髙民吏懸懸應久矣

挽劉文羽醫官

夙承三世業醫國更醫人一匕曽投我千金未報君淒涼蒿裏夕零落杏林春旅櫬南歸日長揮淚若沄

挽李翰林

文章惟典雅行軰總相推聖主虛心日詞臣際會時詩中麟趾見池上鳯毛遺大器方垂用良材竟不支縉紳爭惋惜閭巷亦傷悲淵大才非短商哀理固宜靈車遵故道塋樹長新枝不盡臨風意含悲賦些詞

挽同年方進士

秋闈飛步冠羣英擢秀南宮羨老成貫月乘槎經蜀道看花連轡向都城泥金欲報先成訃薤露重歌最慘情難弟銜哀扶旅櫬西風白鴈送丹旌

挽同年趙克周乃祖

丰度翛然作隱淪玉峯南畔樂天眞吟詩厭見催租吏賣藥頻逢種杏人天下鶴書丹闕曉人間蝶夢漆園春諸孫今已登華要忍見當年手澤新

挽竹深章處士

一夕悲風動會稽蘭亭遺迹轉淒迷定從天上騎黃鶴浪說人間夢白雞棋局無聲修竹塢屐痕有印落花泥當時積徳知多少月旦何慚重品題

挽萬尙書祺

風露蕭蕭易水旁官居行部忽云亡夢魂長繞黃金闕歸興空懷緑野堂八座功名雲路迥兩朝恩眷海波長歸來伉儷應同穴雙璧泉臺耿夜光

時長孫煥從其父來省予愛其資美而恐怠於學也因其還賦此訓之愛爾年方少爲人好向前長教從質朴愼勿效輕儇待賈開書櫝勤耕守硯田早將科第繼吾老已華顚

謙齋文錄卷一

●欽定四庫全書

謙齋文錄卷二

﹝明﹞徐溥撰

○序文

宣府誌序

宣府未有志成化初葉文莊公爲僉都禦史巡撫其地嘗撰次成編未行而去弘治丙辰巡撫副都禦史馬君中錫聞而購之宣府前衛指揮李稽自言家有是稿爲鎭守太監孫公振所得將鋟梓會移鎭大同則以授君君見其事類繁雜爲妄者所增損乃於邊務之暇手釐正之以復舊規而加新聞書旣成凢若干捲伻來京師請予序按宣府乃古冀州所分幽並之地在戰國爲燕趙秦爲上谷郡漢唐以來皆領屬縣石晉時沒於契丹轉而爲金終宋之世不入中國元累攺爲順寜府我國朝混一疆宇徙其民於內郡洪武間攺稱宣府宣徳中設萬全都司統諸衛所而內屬於後軍都督府宿以彊兵統以主將監以內外重臣遂屹然爲朔方一巨鎭歷累朝列聖百有餘年聲教所被人物日蕃文軌日盛自有山川以來所未見也夫方之有志世所不能無而志亦久廢今郡縣之官或能各志其地邊方武士鮮克舉之所以提挈綱維修明章度惟憲臣是賴而居其任者亦不過兵事之爲急非學優而識逺者孰能畱意於斯哉此文莊之盛心馬君之能事越數十年而後見也觀是志者考沿革則知建置之難覽形勝則思保守之重稽古迹則有所酌而爲宜徵文獻則有所取而爲監凡爲學爲仕以自附於所謂人物所謂名宦由今之世以遡於古之人志之用宜不爲無補也豈徒屑屑乎地理名物之細以爲虛文也哉馬君予禮部所舉士其爲政卓然有聲志蓋其一事耳姑序其簡首而歸之

侍郎蕭公壽詩序

南京工部侍郎蕭公元衷致仕家居明年與其配李夫人俱六十生辰在春陽之月相距十餘日冢子刑部主事玙求諸公作詩寓歸至期將大會賓客歌以爲壽以予相知也屬爲之序公在朝三十年士大夫服公之善頌公之徳者爲多獨予乎哉公自舉進士卽入佐天官卿品量天下士天下士識與不識皆知公之爲賢及進通政遷侍郎位益髙而心益下未嘗有驕盈之色有不慊公者構詞陷公朝廷置不問然公遂因是致其事以去眾皆惜之而公略無顧戀之態公之心豈以進退爲榮辱哉其心蓋有足樂者公家泰和城之西有田園可以供衣食有山水可事吟眺且二親俱髙年無恙每旦坐堂上白髮垂肩黃金橫帶公與夫人進候起居退而受諸子諸婦之養諸子若玙若珂若玠又各有子矣一門四世優遊於太平徳澤之中公之樂豈尋常可及哉人固才矣未必能見用於時榮矣未必能迨其親況致位列卿二親壽而且康乎有伉儷不能以相得有子嗣不能以皆賢者皆是也況得內助偕老相繼登科而競爽者乎之數者公無不備信公之爲盛福矣夫福出於天惟有善得以迓承之然則公之獲是豈偶然哉予故著其進退之節致福之由以見人之頌之者未止此也若夫文章政事之美他日自有爲公傳者玆不著

送吳艾夫之蕭山序

吾義興多故家城中吳氏其一也宋時有爲太卿者衣冠相望入國朝來獨以陰陽術代爲其學官艾夫自幼喪其父家益貧然落落不肯隨人後教小學生數十人取其束脩乘壺之微以爲養猶以爲日惟人田是蕓乃取所謂舉子業者攻之晝夜鉆研不少休息有疑義輒就鄕先進咨叩之𨿽以予之寡陋無以相益亦時有問焉諸公見其抑下而勤懇皆樂爲之盡言自是學日以富譽日以起與諸生試藝於有司遂超然中其列及上春官或勸其就校職輒不應已而卒成進士噫艾夫不亦有志之士乎哉他人舉進士望爲侍從爲臺憲次猶願爲郎署鮮有樂爲州縣者艾夫今得蕭山知縣予亦意其不樂也拜命後卽求浙之人問風土之所宜政令之所施且曰窮經將以致用也吾縱不能如古人亦豈盡下於今人哉翩翩然遂欲行以水澤腹堅不果今而春陽布和舟師告泮來告別予語之曰艾夫官不以內外爲重輕斯誠賢矣然以爲縣果易乎哉艾夫曰先生不聞有龜山楊夫子乎夫子嘗爲是邑矣偭規矩不足爲方圓夫子吾師也吾何懼予爲之悚然益信艾夫爲有志之士嗟夫士不以古人自期待久矣乃今於艾夫見之蓋龜山寓吾郡十八年風聲气烈故在也艾夫平日持尙友之志每思起古人而從之今乃適承夫子之後宜其心有定向便求至古之人不難也古人豈但足用爲縣而已哉艾夫行矣予無以稽子矣勉之哉勉之哉

送湖廣憲副費君之任序

湖廣天下之巨藩也其四境交於河南陜西四川貴州廣西廣東江西及抵南畿之界惟其交於諸藩故軍民夷獠淆雜逋逃竄竊者多弄潢池之兵時或有焉近歲告饑則荊湘之間尢甚聖天子宵旰軫念大臣仰承徳意凢任藩臬大僚必妙選文武公廉者任之乃成化十年冬臬司以副使缺員聞銓司者歷舉廷臣詢諸輿議以監察禦史安州費君臻往焉君字時和以甲申進士釋褐拜禦史沈毅公廉多所匡濟嘗平都門之獄市肅漕渠之姦橫風采峻聳所在著稱乃按南畿乃巡邊徼有文綏武威之逺猷不徒爲激揚刺舉一時之政也如是者九載績用大彰憲副之命下人咸以爲賀旣陛辭故舊將出祖道大鴻臚卿楊君振芳徵言贈之蓋時和之司憲素閒而優爲者予何能贈然嘗聞湖廣之地旣廣幨帷行部動輒千里況巨鎭峻山蠻煙濕霧仕於彼者往往憚於跋履惟安坐公府一以符檄追呼期會則窮涯深谷含寃茹毒不得自致其情於上者多矣嘯聚弄兵蛇蟠豕突驅脇良善蹂踐稼穡亦其不得已而然歟噫君子一視同仁之心少狃於安逸倦於行邁卒啟釀禍之一端良可畏也孔子告子路爲政以無倦則倦之一念古之大賢猶恐及之夫人未可忽視之也時和行予敢以是致愛助意冰雪載途尙愼所往是爲贈

送曽以文之守建寜序

戶部郎中鹽山曽君以文擢知建寜府事士大夫皆喜之或曰以文舉進士爲主事爲郎中今二十餘年不爲不久矣他同升者內佐六卿外列方嶽不爲不多矣而以文才得一郡寄以文之心將不樂諸公乃爲之喜耶或曰不然仕貴得行其志焉耳初不較其秩之崇卑也今六官之事大率總於卿爲之貳者𨿽有才美不能以自見列方嶽者分郡縣而理之時一按臨朝至而夕去𨿽有愛民之心勢不能以周徧而浹洽也豈若爲郡者之專乎政事緩急先後惟我之爲閭閻休戚利害惟民之從吾之才美以之而著吾之愛民亦於是而周徧浹洽也故曰仕貴得行其志他不足較也予聞之曰斯言誠是也然豈以太守之秩果卑乎朝廷於六卿牧伯之外郡守獨注意焉蓋由以安民爲急也今之爲六卿爲方嶽者多自郡守有政績者升安知以文異時不階此而進乎獨不知以文之去而爲郡何如也建寜閩劇郡上而藩臬所責成下而列邑所視效以文得無懼乎以文侍從之久諳練之深宜知朝廷所以急民之意設施措置素有所具予固不得而瀆告之也詩云愷悌君子民之父母又曰夙夜匪懈以事一人敢誦以爲以文勉於是諸同寅以予言可以足或者之意請書以贈予以以文同升之無似者然不敢辭

送戶部郎中馬君徳源之宣府序

曩予識馬君徳源於吏部劉先生之座嘉其器局宏偉而措心恭愼與座客論之知其必將逺用也時徳源爲戶部主事偶與戶部尙書闗西楊公侍郎莆田翁公論及所見略異同焉今年夏聞命下徳源爲郎中奉敕總理宣府饋餉屯種之事咸以爲當其才蓋宣府實國家之北門百萬貔貅於此焉宿郡縣之挽輸屯種之収獲儲峙出納動以萬計脫以尋常之才處之豈不僨事哉是宜朝廷之所委任吏部之所銓擢必於輿論之所歸人望之所在也蓋邊閫以軍旅爲重軍旅以芻粟爲本是故漢之衛靑霍去病所以待匈奴單於者汲汲以屯田便宜爲策諸葛亮王佐才也未嘗捨耕而戰而皇明之待西北二邊又非漢比所以挽輸屯種儲峙出納皆講之至精至宻爲聖天子神孫世守之良規也茍非其人何所容足宜徳源之必於是乎任也徳源由是而往以總憲度以理軍務蓋可計日而待矣君子之道恆失之自盈而矜恆得之自欿而勉徳源夙夜其勉哉惟上無負於國家而名爵有所不足計也徳源行同寅與凡所厚者餞於都亭予同年李君載道屬予言以序之於是乎言且請質於劉先生以爲何如徳源名孝祖昌平世家由庚辰進士而出云

播州宣慰使楊君挽詩序

成化癸夘春正月五日播州宣慰使楊君卒於家其子愛序具事狀走書幣乞銘其墓於寅長宗伯周先生先生旣摭君世系勛勞與平生忠義大節俾刻諸石而京師縉紳大夫知君之名想慕其風裁者咸嗟悼而哀之以詩詩旣成付先生復彚萃於冊屬予序簡首於乎哀死人同情也而哀有發於愛者有發於義者其爲情亦各有在也夫同裏閈共寮寀有交承之分親舊之誼旦暮相歡而忽焉永隔則情不能以不哀是哀之者發於愛也乃若素昧平生而其英聲偉烈聞之使人感慕興起思一覩顏色而不可作則情亦不能以不哀是哀之發於義也今諸縉紳大夫之於楊君勢逺而無交分疏而無親非有所愛於其間也而莫不欷歔嘆息寄哀音於聲詩此豈非義而哀之也耶余嘗考君之爲人天性孝友器度宏愽負通敏之才存謹畏之心自弱冠承世官卽毅然以安民討賊爲己任控制諸畨邊境以寜道路以通而不貽朝廷西顧之憂者君之力也列聖嘉其勞績累賜璽書奬之至於文綺白金不可殫紀嘗一入覲適郊禋慶成特詔君與宴陛辭之日賜一品服皆異數也而君益感激忠愛之心始終弗渝年四十卽引疾致仕以子代任然毎徵伐輒奉詔視事事旣平卽招延四方文士相與徜徉林壑酌酒賦詩臨池灑翰若不知有富貴者君之爲人大率如此有足起人歆慕而愛敬者義而哀之不亦宜乎然愛情之私也義情之公也私者止於一時一人公則通於天下後世是冊之作君之哀榮於是乎備矣君之勛名於是著矣君之子孫胤祚歷千百年而無窮者於是乎有徵矣豈直哀之云乎君名輝字廷彰別號退齋世次履歷具詳於君所編忠孝堂集並志墓之文玆故得而略云

吳尙書忠節錄序

自古忠節之士史必有傳廟必有祀所以表其賢報其功惟恐其人泯沒於世此人心之所公也雲南有廟始祀國信使翰林待制贈學士謚文忠金華王公禕王公死後二年有湖廣行省參政前刑部尙書宜興吳公云繼使其地而死則未有祀之者豈惟未有祀之者且未有知之者矣予少則聞先君論公使事而心向慕之旣竊祿於朝嘗自念公之忠節人當表之報之予豈避鄕裏之私而使其名不傳哉乃以書告於巡撫雲南都禦史王君詔詔以爲己責爲奏請於朝始得與文忠並祀於廟仍蒙賜廟額曰二忠而公後且得追贈刑部尙書謚忠節於是公之名始傳於人而予數十年向慕之心庶少慰焉公之使事自當載於國史故李太僕應禎平日有惓惓於公者又傳以表公之賢至是予甥翰林編修吳儼復裒其事爲忠節錄錄成告予當序其首竊觀之使事豈直追及古人而已殆有過之者蓋當洪武初天下旣定獨雲南以險逺未下髙皇帝始遣文忠往諭旣被害乃再遣公因有爲朕作陸賈之語夫當尉陀自王南越賈爲漢使說之臣服其事固善賈之槖中裝則不少矣未免爲持節之累觀公之能死身且不顧使當時雲南遂下饋之金寜受之乎使陀不服則賈萬無死之理何也其所爲身與家者重也是以公死後其子黻蒙朝廷賞延之典僅得一太學生至今諸孫僑居湖湘貧之無依視賈之五男子𨿽若不及然前人之淸風光被多矣此所謂過乎古人者也公旣廟食雲南鄕人復祀於先賢祠獨其諸孫可憫尙當治其田廬返其故居云

慶行簡尹公壽序

成化十一年乙未三月又六日翰林侍講學士泰和尹正言先生自禁林退食語諸同僚曰吾從父行簡公壽七十有三矣今日適當初度逺在大江之西某不能從諸子後進一觴想家君學士遙庵公必與壽筵諸弟文言甫言輩羅列堂下趨蹌左右寜不垂念於某乎僚友應聲曰此骨肉之情天倫之樂上下交慶理勢之自然也奚待言哉正言凝然遐思者久之乃徧揖僚友而進曰吾身不可往吾心獨往吾心不可見吾言可徵敢譔祝詞附一便使致誠左右尙敢假重於諸執事各惠以篇章則球琳瑯玕交陳互列黃鍾大呂更倡疊奏二三老人得以憑幾而聴之所以動蕩耳目流通精神則未必不爲期頥之一助也僚友咸應諾翼日乃各出新詞雄作裝潢巨軸而聮書之俾予序於首予念與正言同年同事而尢厚者敢辭乎乃言曰小雅南山有臺之篇曰遐不睂壽徳音是茂言君子之必得其壽以其徳之盛也又曰遐不黃耉保艾爾後言君子之盛徳豈惟必得其壽亦足以保養其子孫也今行簡公壽考而訓迪子孫俾處則克裕其家出則見用於時庶幾徳有諸己可知矣諸作頌之祝之夫豈不宜然嘗考南山有臺作於周武王之世武王勝殷遏劉天下之治未久也詩人祝君子之壽而燕及其後願之也願之者必然之辭也我國家之定禍亂興太平於今百餘年矣天下之人沐浴仁聖之膏澤享其壽考長育子孫熙然自得者誠多故予不特爲尹氏賀也由是推之聖明之巨美在焉出作入息不知帝力何有行簡公其擊壤之老人乎壽固未可涯也諸作乃賀之始耳尙備百篇焉

馬湖安氏族譜後序

古之有功徳者天子錫之土田俾立其國於以傳之子孫社稷有祀人民有主世守之而不絕其次爲卿大夫亦各有采地子孫之賢者得世其官否亦得世其祿焉夫旣有其國與地則皆求立未免如齊之五公子者於是明宗法嚴世系具在譜牒可以見考不啻如視諸掌然此非特王朝之上五服之內諸侯卿大夫爲然也虞書曰外薄四海咸建五長所謂五長非世承之何以役屬其下且其地荒逺非世紀之則其爭端殆未可息者馬湖古僰侯國之境漢武帝通西南夷始號其地曰牂牁歷代內屬至於國朝得列爲府而世守其土曰安氏按其譜自漢武帝時有諱阿都者繼陳立爲牂牁太守自是以後土人非安氏不治蓋凡二十八傳當洪武五年有諱濟者入覲太祖髙皇帝嘉之賜之誥命特封朝列大夫遣還守土百餘年來又四傳曰鰲益善撫綏邊民向化顧嘗手緘族譜一編不逺數千里遣使來京旣請宗伯周先生序之前復托其鄕進士李文安求予序其後予閱之竊嘆譜牒之作有闗於國家也甚大然後世往往不以爲急而不之務𨿽中州猶然況於邊徼乎而今獨見之𨿽其編纂疎略不能合乎歐蘇之舊法若其嗣續綿延猶能考乎楚越之世家此予所以與之也惟昔竇融當漢中興據有河西之地及與梁統等五太守入朝光武禮遇優異位至三公至其諸子若孫富貴已極卒以驕奢失之若安氏自漢至今𨿽爵位不及融而長有境土過之逺甚豈非其子孫能以驕奢爲戒也乎序而藏之非特著其世系所以爲百世勸者於是乎在

趙氏家譜序

家之有譜猶國之有史史不作則國之離合治亂人才之邪正進退政治之因革損益皆無以昭往昔而示方來譜不作則世系之所由始昭穆之所由分皆懵不可考譜之作其猶有宗法之遺意乎古者宗法行世系之相沿千載不紊自漢以來宗法始壊然官有簿狀家有譜系則猶有可考也五季以降官籍復廢其流之獘不可勝言有志於復古者可不加之意哉司禮監太監趙公忠嘗自譜其先世合爲一冊求予序其首惟趙之先世家云州元季髙祖斌興避兵來涿因家郡之北馬村坊曰積慶鄕曰禮尙斌興二子長曰原是爲曽大父原有二子長曰顯是爲大父顯子四其季曰鑑寔生公公自幼被選入內廷受知先皇帝及今上累被任使有飛魚金織衣之賜頃勘事南畿尢爲士大夫所稱故予於趙氏之譜不能無言焉昔周穆王封造父於趙城是爲趙氏其後與韓魏並封傳六侯四王遺宗散處居天水涿郡者尢盛今斷自五世示信也支分小大宗法之遺意也先塋有圖世系有錄昭所出也潛徳特著婦節具書尙賢也詩文叢載侈盛也於乎予觀近世巨家譜系散逸十室而九𨿽號稱士大夫亦往往有籍談之忘不然者又或有崇韜之附而趙公所作乃如是予嘉其能不忘本而有志者也因而序

會試錄序﹝成化十一年﹞

天地之气化日新而文章實與之俱故閱歷百世作者言人人殊豈人人能自殊其言哉气化爲之也气化盛則文章亦隨而盛故覘世運觀人材者恆於文章乎徵之較文取士源亦逺矣成化十一年春禮部當會試天下士尙書臣鄒幹侍郎臣劉吉臣兪欽以考試官請上命少詹事臣徐某侍講學士臣邱某往主校文之任同考官則編修臣李傑董鉞費誾尹龍喬維翰檢討臣傅瀚張泰右給事中臣章鎰員外郎臣劉元署員外郎臣趙珤主事臣謝恭監試則禦史臣方升李芳而內外百執事皆推擇惟允時天下士領鄕薦書而至者幾四千人圍棘而三試之臣等夙夜祇愼舉其文燭照而鏡臨之銖稱而寸度之旣明且審乃遵聖斷取三百人遂次第其氏名與其文之尢者勒成一巨編曰會試錄以獻諸宸禦而播之天下竊惟國朝之興適當气化極盛之運惟盛故久原其所以盛而久者承積衰之後故也自趙宋南渡後局於偏安其間𨿽天地生才未嘗或息然歷數百禩欲求其朝廷雍熈人才後先奔走未有也寒甚則燠亦甚雨恆則暘必恆我國朝之興也气化之盛極而悠久則將必有開辟以來所未有者文章得不隨之而盛乎自國初以迨於今閱百餘載炳煥於簡冊鏗鍧乎事爲者日昌以大追三代而上之故今所取𨿽風檐寸晷應試之作亦皆明於理而贍於才如此可以遙度其志行之良前占其勛業之盛矣預玆選者尙益持其志彌愼其行懋進於勛業企前烈而勇邁引後賢以丕承殆見聖徳益崇民俗滋乂國祚與气化綿億萬載而無窮矣謹用是爲諸士勸

會試錄序﹝成化十七年﹞

天下之材無乎不有顧世之求者何如耳三代之士多道徳春秋戰國之士多功利兩漢以後之士多文學其人殊其材異非天之生之固然也蓋上以是求之則下以是應之有不能是者皆變遷以從之耳我國家自太祖髙皇帝設科目以求道徳文章之士列聖相承百年於玆士以道徳文學應之而致君堯舜措民唐虞垂名竹帛以爲一代之名臣者胡可縷數哉成化十七年春復當科試之期禮部臣洪謨臣一夔以考試官請上命學士臣某臣獻往蒞其事同考則侍講臣音臣傑修撰臣瀚臣寛臣廷彥編修臣良臣戩右給事臣晟給事中臣中錫員外郎臣鼐署員外郎臣浚淵主事臣裕監試則禦史臣介臣符皆遴選以充於時天下士來就試者幾四千人臣等曁內外百執事鹹矢心竭誠防範加宻三試畢遵制額取其文之中式者三百人爰列其名氏及表其文之尢粹者彚而成錄臣濫竽主考當有序以進蓋臣少居山見山之木若云然養以雨露之深培以歲月之久比比皆材者而亦未始無不材者雜其間欲作室者必命匠氏於是乎掄之匠氏徧觀而諦視其材者取之其不材與夫材而未中度者則皆棄之矣間有堅其外而折其中惡其質而美其膚者則非匠氏一時目力之所能辧也必待斵削之乃始見而亦不免棄於匠氏其能幸而爲棟梁榱桷者不亦罕哉今士荷國家作養之恩非一日皆以道徳文學應上而起旣取之於今矣其用之於後也可待由是入官必使徳與文副實與華稱凡異日之所行皆不負於今日之所取則士而大夫而卿而公如前所謂致堯舜措唐虞以爲一代之名臣斯偉矣不然今歲幸取後安可保不爲人所棄哉某等掄材者也斵材者欲用之爲棟梁榱桷之具其亦相與謹之

會試錄序﹝弘治三年﹞

皇上嗣登寶位於玆三年乃春正月當天下諸司述職於朝旣悉簡別其人二月卽有事於選舉皆所以遵舊制也於是士之會試京師者幾四千人禮部尙書臣耿裕侍郎臣倪嶽臣周經具疏以考試官請上命大學士臣徐某少詹事臣汪諧往蒞其事而同考則侍讀臣曾彥臣楊守址侍講臣王鏊臣張澯修撰臣費宏臣劉機臣楊廷和編修臣劉忠鄧焲都給事中臣張九功左給事中臣王敞員外郎臣蔣欽主事臣黃金臣黃宥監試則禦史臣文貴臣唐相曁諸執事咸入院就列內外嚴宻罔敢怠遑試畢而詳校之恭從聖裁取士三百人乃刻其名氏與文之優者爲會試錄錄成臣某宜序其首夫天下之大必統治於一人然一人不能獨治也則求人才以供之而人才之生世未嘗乏特患上之人不能養而用之耳仰惟我太祖髙皇帝當受命之初聖政日新不遑暇食卽詔天下建學養士三歲輒一開科取而用之以爲定制故嘗諭近臣曰國家於人材必養於未用之先取於旣成之後譬之稼必豫耕而有獲若刈不待熟則無用矣大哉王言非聖神天縱深知治道何以及此列聖相承恪守祖訓百二十餘年以來養之者益厚取之者益精用之者益至可謂屢獲矣至於今日聖心惓惓尢加愼重而臣等欽承詔音大懼弗稱亦惟盡心思竭精力以求無負於徳意耳則登名是錄者獨不知此而有負乎行將用之其臧與否必加簡別而黜陟之典具在亦今日之親見者也其尙愼之他日指而稱曰此龍飛第一科名進士也則於主司亦有光焉是爲序

慶李母王孺人八十壽詩序

中書舍人李應禎告於予曰世母王孺人今年壽登八十九月廿五日其初度之辰鄕友仕於朝者辱詩歌以爲慶敢以序文累先生予辭不可則請誦孺人之徳之槪應禎乃宣言曰孺人出長洲故家來歸吾世父思訥君爲冢婦逮事吾曽祖母徐夫人夫人家法嚴甚諸女婦少當其意獨吾祖母姚與孺人孝事恭謹孺人最爲所鐘愛後孺人從世父來北京且三十餘年吾祖母動輒舉以飭諸婦曰新娘子新娘子云吾曾祖母近百歲終天年祖母沒才逾七十今孺人視七十已過之企百歲可待矣實吾宗之慶也又曰吾家世業兼儒醫無良田厚資以爲業世父在京師又無壯男子以殖生應酬之餘惟挾冊吟諷而已家事一賴孺人孺人絲畜粒聚賓祭畢給世父沒三子皆卓立長廷美拜官禦醫光顯矣仲若季從事廢舉家益饒裕皆孺人之蔭也孺人𨿽老猶親縫績之勞雙瞳烱然其福祿蓋未艾也羣公祝頌之作未爲過情先生能無言乎予受簡作而言曰賢哉孺人之爲徳乎盛哉孺人之爲福乎諸公之爲頌亦旣善矣予於廷美兄弟猶有告焉古人有欲養而親不待者有貧無以爲養者有有祿仕而不遑將母者有獨行踽踽無兄弟以爲助者今廷美幸哉有母壽且康矣有官使之榮無移徙之勞又祿足以爲奉矣兄弟森立非寡助矣噫嘻卽無兄弟將諉之誰乎無貲無祿不有承歡於菽水者乎不幸而病不有刲肉嘗糞抱持幾十年無倦者乎古人所樂廷美兼之古人所苦廷美無有焉其不爲大幸矣乎廷美當念而母之恩難報而母之年易衰及時盡力毋使他日有不及之恨而已𨿽然父母之所愛者亦愛之父母之所敬者亦敬之順適其心毋違其意心神安樂則精力愈固又豈特百年而已哉予因應禎而內交廷美兄弟者久故繼頌以規應禎謝曰吾兄弟敢忘斯言請書以爲序

都憲王公挽詩序

成化十四年都察院右僉都禦史進賢王公自治所感疾上章乞解政時朝廷方以邊事倚公不允越數月疾甚章再上允之旣歸於家明年竟不起享年五十有八於是其子純詣闕以父喪告上念之遣守臣諭祭而士大夫惜公者且爲挽詩授純總若干首純輯爲一冊奉以求序於予嗟乎公予之同年友也而今已矣其忍序之惟公昔以才禦史擢陜西按察司副使適戎馬入冦西陲戒嚴公督糧餉不絕師出旣有功特加之祿以賞其勞然公自是涉歷邊徼知備邊大要矣後再擢按察使凡三年會甘肅乏大臣巡撫乃有僉都之命公往蒞其任務持大體馭官吏以法懷士卒以恩旣乃閱尺籍得役占數千人補五百爲屯守計先時蕃漢和易守者受酋長私遺縱之若行刼然公召諭甚厲更擇吏主市俾無侵擾胥聴約束不敢違而公益持重師不妄出徼上晏然無事惟甘肅爲漢張掖酒泉郡所謂匈奴右臂也其地與虜特限玉門一關以故入冦不時惟吾所以備之者何如耳其大要可禦而不可追可守而不可攻以安靜勝之而已公之在邊已得其要故數歲以來朝廷無西顧之憂夷狄有內附之願與夫僥幸於一時之奇者相去逺甚獨公不幸奄棄斯世不終惠於一方是可惜也士大夫之作意多出此而予復序之豈惟寓吾哀亦惟識吾感焉爾

重修毘陵志後序

志未易作也蓋必熟乎地理之宜通乎人物之故察乎鳥獸之文窮乎生植之理辯乎艸木之名詳乎賦貢之數達乎古今之變究乎盛衰之運核乎去取之法別乎輕重之倫明乎先後之序諳乎詳略之等體乎經權之道鑑乎詩賦之差長乎品藻之識而後可以言作志數者闕一焉則有非國語瑕漢書者矣噫齊諧異域山海夷堅怪誕之志吾不復論𨿽周之軄方視禹貢已逺不及矣而況後世猥瑣之書哉蓋大禹隨山浚川踰河蹈海於天下九州島無不知故其書皆一一如目覩後之小儒占畢一室乃欲以一己之聰明盡天下之地理難矣周禮獨存乎魯韓宣子至而後知杞宋不足徵聖人猶不敢揣摩而臆度之也嗚呼制作之難如此夫予備員史官曩者英宗皇帝嘗命修大明一統志自以少不能如司馬子長足迹天下識諳風土爲之補禆獨以毘陵郡乃餘父母之邦生斯長斯於其土地風俗鳥獸虫魚人物艸木蓋皆耳聞而目覩者其去取先後輕重詳略𨿽未敢自謂已能而亦竊有志焉嘗與同郡王廷貴先生嘆曰毘陵名郡也吾二人忝執史筆獨不能少述一言以爲故鄕山水增輝耶往歲有謝子蘭先生爲之志然惜其書寡傳況我朝百年文物之盛視古逺甚顧可使爲缺典也哉因欲爲之重加修輯而以講讀靑宮不果今天子卽位意此時可畢志又以修英廟實錄不果旣而廷貴轉南京翰林予淸武外黃竟不果無何廷貴丁母憂讀禮之餘郡太守卓侯貳守謝侯終以是請廷貴乃得大肆力於是書視昔蓋無復遺憾矣今年予省親歸二侯出以求序嗟乎此予與廷貴所共欲爲之書何幸廷貴獨得爲之而予竟不得贊一字其內是書若有數以恡於予者𨿽然廷貴予同志也今觀其書若出予志則是書𨿽廷貴獨修而與予修固同也今又得序其後則是書又若有數以待於予也故爲之序以嘉吾廷貴刪述之精二侯用心之勤焉侯於吾郡之志且用心如此於吾郡之民何如哉

○記

奉敕譔丁未科進士題名記

洪惟我朝自太祖髙皇帝卽位之歲爲洪武戊申至憲宗純皇帝成化丁未適百二十年列聖相承深仁厚澤覃被四方𨿽僻逺之地文風洋溢與畿甸不殊是以士之遊學校取科第以爲國家之用者炳炳然前後相望蓋治化之隆毎於人材之盛驗之其道固然也惟丁未之春士之會試京師者旣取之如制乃三月十五日廷試越二日傳臚賜費宏等三百五十一人登進士第已而禮部循故事奏請立石題名於國子監而儒臣當爲文記之會以事因循不果今皇上嗣統以至聖之資爲守文之主凡舊章成憲罔不率由小大之臣奉行於下罔不祇若顧玆題名有記甚盛典也而至今尙缺非朝廷崇重科第之意臣某𨿽淺陋方承乏內閣屬當執筆之任尙可怠緩乎嘗聞之書曰成湯克用三宅三俊說者以三宅謂居位者三俊謂有其才以補三宅者何也人君之治天下其道𨿽多必以人才爲先務然人才之用非預養而素蓄之一旦不可卒得也自設科以來所得人才已不暇論惟是科之士皆純皇帝養而蓄之以遺皇上之用所謂敷求哲人俾輔於爾後嗣者也皇上能因其才之大小而任使之皆當特以六年之間其人布列中外各盡所長以奏厥功又書所謂其在商邑用協於厥邑其在四方用丕式見徳者也臣故謹記之則聖明敷徳之源皇上繼志之善皆可考見於斯而凡士之預名於斯者其不益勸以助成萬年之治於無窮也哉

延平府重修儒學記

弘治壬子夏延平府重修儒學工完師生以知府余漧蘇侯之功當紀也來求予文蓋侯予所取士知其居官多善政而好學有文非他俗吏比乃不辭而爲之書惟延平在閩爲山水勝地學之初建蓋自國初知府唐侯鐸嗣是守者相繼修葺至成化間則盛侯顒攺建明倫堂於文廟之東及齋捨數十楹比歲亦就傾圯而莫有顧之者且學門與僧廬相偪儒墨混迹不便於是蘇侯以名進士由兵部屬爲守於是覩而慨焉曰修學吾職也敢以勞費惜耶乃命役夫輦石伐木擇日興工初徙三門於西人以稱宜次卽明倫堂故址作重屋以藏賜書於上名寶章閣旣內撤文廟若堂若齋捨若庖庫皆一新之歷歲餘煥然攺觀於舊迥異凡遊於是者莫不泰然以樂奮然以勤而是秋遂薦於鄕者數人復以爲異噫豈其然乎蓋昔宋明道伊川兩夫子倡明斯道於孔孟絕學之後河洛之間翕然師尊之若南士往從之者惟龜山楊先生而已故龜山之歸明道送之有吾道南矣之嘆龜山之學傳之羅從彥先生從彥傳之李願中先生一時皆生於閩而李公又延平人而晦庵朱子所從學者也四先生往來講授其地實爲道學淵藪𨿽去數百年其流風餘韻尙被於他鄕況其所生之鄕哉又況爲其鄕之士哉故嘗觀李公以書初謁羅先生大槪謂後世講學者徒在句讀文義之餘治心者不若口體衣食之急所以求道者如此其至是豈爲利祿計者可同日語哉鄕之士聞之必熟有不待告者吾聞蘇侯卽寶章閣之下祠四先生名曰道南師友之堂其意蓋可見矣然則遊於是學由四先生之學以求孔孟之道於千載之前至於學優道明勉就選舉於以行義達道致君澤民而成儒者之效又豈非聖賢之心哉因書此爲記並諗於蘇侯其亦以爲然乎

眞定重修廟學記

眞定舊有廟學自國初艸創規制卑狹曁府入爲畿輔而學制弗稱歲久益敝殆無以爲瞻奉遊習之地弘治某年平涼張侯琡自戶部郎中來知府事有志新之積數歲財力皆裕計其事可濟始請於前巡撫都禦史史公琳巡按禦史張公鳩工聚材相地營制旣有端緒而都禦史髙公銓禦史田公奫繼至復申前令弘治乙夘之春至丁巳之秋而成凢爲大成殿八楹崇若干丈深廣稱之東西二廡共七十楹外爲大成門六楹欞星門四楹門之外鑿地爲泮池上爲石梁三殿之後築土爲臺上爲尊經閣六楹又爲神廚神庫各若干楹而廟之制加於昔旣又按圖籍復學捨之侵地十之三合其舊而平之攺建明倫堂爲楹六退省堂亦如之東西四齋爲楹各四號捨爲楹六十餘爲觀樂亭者二爲學官廨宇者五爲庖爲廩爲門爲垣者各備而學之成視昔蓋倍蓰焉於是卑者崇隘者廣敝者新爲師者有所據以爲教爲生者有所依以爲學爲官長者有所施以爲政信畿甸間一盛舉也張侯乃以書來京師請予記學之有廟尙矣蓋學所以求道而道非孔子之聖莫能明捨孔子之道則教非其教學非其學風俗壊而天下之治隳矣故報享之祀尊事之禮必先焉而凡訓誨肄習儲養作育之事並行而不敢廢此𨿽中世之制而其來亦久矣夫欲使道明於上化行於下者豈徒法制品式之具哉必有躬行實踐之功而後可以言學必有向往企到之誠而後可以言祀此爲士者之所當然而良有司所宜倡率而興起之者也況甸服之近王化所先被天下之所視以爲輕重緩急者乎張侯之政固善矣其爲志亦勤矣凡經玆地覩玆制者皆將徵其賢而況於親炙之者乎若修廢補敝使常存而不壊則又後來者之責也佐是役者同知張景琦通判王汝安彭璋推官李資董治則獲鹿知縣呂澤元氏知縣常淸新樂知縣劉麟臨城知縣郭賓饒陽知縣徐淮趙琮安平知縣張經眞定知縣徐銘凡若干人

河南府修範文正公祠墓記

宋魏國範文正公葬於河南府洛陽縣錦樊裏萬安山下其子許國忠宣公及侍郎以下祔焉距其西十五里熙寜間創褒賢顯忠寺以奉香火而未有修祀事者有之則元守臣郭文鼐始國朝踵而行之不廢歷年旣久公之子孫在吳中者若國儁廷方從規輩間來展視輒去而忠宣公嘗置祭田八百畆多侵於人祠墓日壊過者傷之弘治二年知府姜昻旣加修治尋被水厄而昻亦移守去矣越明年都察院右副都禦史常熟徐公恪奉敕巡撫其地瞻拜祠墓慨然太息以爲己責於是藩臬諸君及知府劉瓛承奉公命委知縣楊滋主簿徐尹具材召工歷數月祠宇一新遂封築其墓仍禁樵牧祭田之侵於人者悉復於寺僧覺隆等範氏之親趙俊者復其徭役俾同守視功旣告訖瓛以徐公是役不可無記乃以使請夫三代以上其時盛矣孔子猶有才難之嘆況後世乎自漢而唐而宋人物之生不爲不多然君子獨許諸葛孔明而以文正公配稱則公爲名世之臣豈獨五百年而已是以風節著於當時言論傳於天下而凡有志於道徳功業者仰而師之以爲準的若都憲公平生履淸持正憂世愛民固有意於公者宜其惓惓於是也故嘗以聖明用賢圖治嘉奬直言感激論事奮不顧身如文正公者宜暴白之以助淸化今公父子丘隴依然而香火之奉顧托之寺僧甚非國家崇重忠賢風勵人臣之意且吳中爲公故鄕而慶陽特經略之所俱有專祠況體魄之地乎是宜秩於祀典俾有司毎歲春秋祗奉之爲是君子蓋有取於其說因並書之以俟他日舉行焉

重建宜興縣先賢祠記

宜興舊有鄕先賢祠宋西山眞先生記之以爲在山川最勝處實縣治之西南二里也歲久祠廢獨其文存成化辛夘郡守江西龍侯晉二守山西謝侯廷桂按部玆邑惻然興嘆以崇化導民作郡之事也昔賢無依祀典有缺甚非所以崇重先賢勸民爲善之意顧可以省財惜費之末節而不爲乎乃撤縣學旁梓潼祠而攺作之蓋以文昌之祠非禮之正鄕賢祀社在禮攸宜且權宜措置財不取民民不勞力輪奐一新上下胥悅謂宜有記以某鄕人爲宜記者夫諸先賢或以道徳或以功業或以文章或吾邑之人或非吾邑之人而死於吾邑者或生死皆非吾邑而暫寓吾邑者其顚末備載前記玆不復贅某特以爲古者祀鄕先生於社非特爲觀美而已也亦非但爲崇祀典而已也蓋將以風勵後人焉耳是故爲吾邑之人而祀之則思曰吾邑之先人如此其賢吾獨非吾邑之人乎昔也可爲今也獨不可爲乎非吾邑之人死而祀之者則思曰彼非吾邑人也死於吾邑而祀之耳吾邑之人反不求所以祀之乎生死皆非吾邑但寓而祀之者則思曰彼非久於吾邑也但以賢而吾邑之人重之耳吾亦賢將不爲他邑所重乎是三者皆有勸焉昔者鄭立子泄之廟昔人以爲知禮予獨謂泄果當祀乎不當以厲而祀之也泄果不當祀乎不當因厲而祀之也其於崇善化民之意安在哉若龍謝二侯舉所當舉而知所本故樂而爲之記

書嶽鄂王廟記後

宋建炎間金烏珠南侵攻陷常州羣盜四掠宜興皆爲所蹂躪時嶽鄂王方提兵抗禦邑令迎王移屯其地兵出屢捷遂保無事避地者亦賴以免邑人圖像祠之學錄周端朝實爲之記歷歲旣久人習稱嶽廟因訛傳爲東嶽之神歲時男女雜糅祈福於是蓋廟記旣亡而王出兵時手書紀功小碑後人築城復置之亂石間莫有知王之功者近歲士大夫稍知之欲正其繆妄而小碑亦以城圯而出𨿽殘缺不完尙可考信蓋王之功當不可泯也於是今邑令武陵陳君重修其廟而仍刻端朝記於石陳君報功之心其卽宋令戴君之心也乎刻成予故書其事於後記云王設方略降馬臯懾林聚而史則云盜郭吉遁入湖王遣辯士馬臯林聚盡降其眾其事不同豈臯聚旣降而後遣之耶俟考之

漳州府知府姜侯惠政記

國家以民爲重所以加惠元元者其法制視前代爲厚且宻然其民邇乎京師卽不幸有疾苦赴愬之亦易矣若夫炎海萬里外歷數月始至卒不能以其情自達徒相與盻盻然是故貪暴之吏得以濟其欲而莫之顧柔弱之民有以被其虐而莫之卹甚非朝廷不忘逺之意也此無他吏得其人𨿽逺於要荒如置其民於幾席之上否則畿甸之近亦有不得其所矣閩爲南服漳州又爲閩之南郡可謂逺矣其地介乎山海之間商賈不通市鮮物貨民惟務稼穡以爲生業故天時不常水利不修則無以盡力乎田畝而冦難乃作郡號難治久矣成化十四年姜侯以南京刑部郎中領守郡之命先是甲午歲郡遭大水自是累歲旱且不収民被漂溺饑餓死者不可勝數乃多去而爲盜其僅存田裏間者皆奄奄無生意之民也姜侯適將至深憂之顧倉廩尙有粟若干石乃悉發以賑貸民始大悅稍稍自拔於盜歸而復業惟首惡陳理通哪噠剪毛五等率其餘黨行刼如故侯設方略授其下未幾皆被獲海上遂無事而民始得安屬縣有田皆旁海比歲潮漲而岸崩田苦鹵殆爲不毛之地民相率流移他處侯復憂之乃量財用召夫役往築之凡龍溪漳浦數都者一百八十六所爲丈六萬八千七百有奇又龍溪八都曰南陂橫溪古有石堤亦壊復修之爲丈一百五十有奇功旣成田得以播種者凡數千頃而民始得食侯曰是可以施吾政矣於是益求所以利民者以曩時民饑無預備故遂立社倉一如朱文公之法其始行於龍溪凡爲倉一十有九儲谷至四千石社正掌之惟謹下其法於他縣俾皆行之田賦爲裏胥所侵漁而飛射於南靖者四千三百餘石龍溪者八百餘石二縣之人坐此困敝侯察知之悉還其舊遂除民間五六十年之患旣又披戶版審其口數按其田畝列其等第者三量徭役之重輕而俾受之凡十年一更代視舊其半焉其餘可以利民者行之旣無不至乃興學校俾諸生立書會以相講習務爲明體適用之學仍時親臨課之而郡中文教始盛矣宋有北溪陳先生東溪髙先生皆郡人也二先生以道學名節卓乎當時爲建廟祀以勸學者而近歲武臣顧斌以冦難能保障其城旣歿家不能葬復禮葬祭之以爲勸他如裏有壇以祭鄕有冢以葬學有社師俗有鄕約孤貧者有養忠節者有褒其政事不可悉著至於嚴立條約以防範乎民者其慮尢逺侯於漳民其心誠勞其惠誠厚𨿽古循吏何以加之是以數年來詞訟益簡戶口益繁歌頌洋洋輯爲巨帙可以考見也於是耆民黃友立王秉元輩具述侯之政惠來求予文以記惟循吏之在郡縣固所樂道其事況予兼紀載之職其可無以慰吾民哉夫孔子稱子產爲惠人至孟子謂惠而不知爲政者徒以乘輿濟人一事而言耳其它事之善終不可誣此孔子以爲古之遺愛也觀侯之守郡後世不以遺愛稱之乎且漢循吏皆得召還往往位至三公以侯之賢而任且久將自此而升諸朝矣因書以俟侯名諒字用貞浙之嘉興人登天順八年進士第授行人司副擢郎中至今官云

世安堂記

皇明受天命綏萬邦威徳所至隨風而靡故𨿽下邦巖邑世據其土者莫不稽顙請命去危卽安圖永享太平之福徵諸貴州之宋氏可見矣宋氏之先眞定人宋開寶初名景陽者以節度使率師攻南徼諸夷諸夷旣平民畏愛之畱鎭其地子孫相承蓋十九世自宋迄元貂蟬金紫輝映先後及元綱解紐所在構難八畨順元府都元帥欽始籍其土田歸我職方天子嘉之卽受懷逺將軍貴州宣慰使司宣慰使命世其職且曰與國咸休欽生誠誠生斌斌生昻率纉其緒至於今又百餘年矣聖澤涵濡之久其子姓兄弟皆文采彪炳煥然與上國同風昻之從弟冕字從周者遂構玆堂於祖居之山麓署曰世安蓋以光昭聖恩表著先徳且勉諸後人之善承之也噫冕其宋氏之賢子弟哉自夫開寶以來五百餘年中間變故多矣當其時功名富貴與宋氏等者計亦不少矣而宋氏以一縷之緒綿延至今其衣冠之蟬聮奕葉晏然享有玆土未知底止𨿽其世篤忠孝以爲之基而所恃以芘覆者亦其欽崇天命審於逆順之幾然爾不然當國家撥亂反正與海內更始時凡四方怙其勢者皆救死扶危之不暇何宋氏獨申受休命以有今日哉然則斯堂也爲基固矣所以芘覆之者至矣爲之子孫者尙毋忘忠孝之大節於以恢弘祖武觀示後嗣者在是於效忠於時光被諸戎者亦在是矣尙毖懋之國家寶祚無疆則宋氏世享玆安也寜有窮期哉

奉敕譔安平鎭治水碑記

安平鎭舊爲張秋實運河要地也景泰間黃河支流決鎭之沙灣壊運河朝廷命都察院右僉都禦史徐有貞塞而堤之曁弘治六年復決於下流十里許汶水從之由東阿舊鹽河以入於海厥後霖澇大溢廣至九十餘丈運河自東昌而下率多淤涸舟楫不通今上以爲憂旣敕右副都禦史臣劉大夏往治之又特敕內官監太監臣李興平江伯臣陳銳總督山東兵民夫役與之共事至則合志恊慮會財用計工力厚加撫諭俾小大趨事期於成功時夏且半漕舟已集一經決口挽力數倍稍失手輒覆溺不可捄僉謂宜急先務乃於西岸稍南鑿月河長三里許引舟由之次第皆濟歲運賴以不失及冬水向落乃爲塞決計規仿古法酌以時宜築東西二臺植木爲表多施大索眾埽交下兩岸漸合中流用舟雜置土石鑿而沈之壓以巨埽囊土以實其罅役夫畨代閱三晝夜不息而決始塞其外則甃石樹杙累築而固又於其南爲石壩以備宣節於上流爲重堤以防奔潰至是運道復通而舊決皆爲陸地矣初議以爲安平之上流爲黃陵岡黃陵未塞則安平之功不易保故二役並興而湍勢悍激再塞再決羣喙洶洶莫知所定迄八年之二月皆以成告上累遣賜奬勞賜羊酒金幣諸物易鎭名曰安平又敕建神祠以祈冥佑名曰顯惠命有司春秋修祀事是役也凢用夫四萬餘薪芻以束計者八十四萬五千竹木以根計者三萬七千麻鐡以斤計者六十萬四千有奇而黃陵之役不與焉比復命於朝上喜曰河決旣塞越惟爾二三臣之勞爾興賜歲祿二十四石爾銳加太保兼太子太傅賜歲祿四百石爾大夏升左副都禦史佐院事分董其役者山東左參政張縉擢通政司右通政仍治河防按察僉事廖中爲副史都指揮僉事丁全爲署都指揮同知曁文武官士進秩加俸者百數十人各有差旣又敕臣某爲文記功迹歲月以詔後世臣謹按虞書水首六府謂爲財用所出也府之利出乎天而修之在乎人故平成之功必資府事一或失修則不能利民而又病之其勢然也運河之利固國計所賴而朝貢商旅皆必由之所系甚大一壊於洪濤再壊於霖雨其爲患甚劇不二載間變波濤爲平地化嗟怨爲歡欣昔之所難今甚易然亦獨何哉聖天子致和達順之功中外臣竭慮宣力之效天道應祥而地靈效軄有不期而合者也然捍患固難保功尢難繼是以後修壊補敝之責則有司存今官有特置責有專任方汲汲爲久逺計前日之功亦可以勿壊矣臣故敍事紀日俾刻金石如宋靈平埽故事用復朝命且儆於有職者系之以銘銘曰河出西域亙行域中土疏水遷廣武之東虞周世邈漢患尢數歷宋至元治法益鑿我明北都會爲漕渠再決張秋四紀之餘自西䢐東赴海如注渠流中涸南北殊路帝命在廷惟內外臣來諮來營以拯艱屯乃疏其源乃塞其決羣工具興百慮咸竭斵石於山伐木於林實土於囊載積載沈至再而三功乃克就故漕復通萬艦交輳奏章北上勞使南行天子有命錫之嘉名坤靈效順河亦南徙水菑告平民乃寧止民贊且頌良臣之勲臣拜稽首天子聖神皇不自聖予民父母匪天惠民孰我能佑堤石巖巖川流淙淙惟玆安平永鎭東邦

黃陵岡水神祠記

中國之水河最大其或潰溢爲害則官亭民捨變爲洪流及其旣去則復爲平陸若有神焉司之故諺謂之神水漢人亦言江河之決皆天事非由人力昔禹治水過衡山夢滄水使者授金簡玉字之書過會稽夢人衣玄纁告以石函之文其事不經難盡信然書雲天乃錫禹洪範九疇易云河出圖洛出書蓋聖人之誠上通於天其動乎思慮發乎夢寐固若有陰相之者歟其亦有神爲之耶歷代治河者見於史籍槪可見國初河之故道在汴城北東至虞城達於濟入於海洪武二十四年河決黒洋山東南至項城入於淮自是河分爲二弘治二年河決原武又決荊隆口嚙黃陵岡泛張秋漕道幾壊於是上命都察院右副都禦史華容劉大夏往治之公受命惟謹往來兗豫間相厥源委謂黃陵岡爲張秋上流而營塞之孫家渡又爲黃陵岡要害黃陵岡不塞張秋之漕道不可保孫家渡不疏則黃陵岡之功不可成乃檄僉河南按察司事張君鼐與參政朱君瑄發卒七千疏孫家渡時張秋復決水勢稽天上下惶惶莫知所出公方有事黃陵岡夜夢神人冠佩而跣明日語諸屬鼐曰是役其成乎水神見像其有以相我矣公曰果然當立廟以祀之已而上復命禦馬監太監李公興平江伯陳公銳往共蒞事分地而治興治張秋銳治黃陵岡大夏治孫家渡檄鼐與都指揮僉事劉勝治荊隆口俱以八年正月十一日始事上奮下勵至二十一日諸口俱合河復故道漕運無虞上下晏然於是諸臣加祿進秩有差乃詔建昭應龍神廟於黃陵岡令有司歲時致祭而鼐謂水神先事見像功用克成復以余材建祠若干楹肖像以祀以答神庥以卒公志經始八年七月至九年三月落成河平之後某旣承詔爲文於安平鎭及是鼐等復來請記夫天人之際亦逺矣然其感應之機捷於影響故大而體信達順小而聚精會神此有所感彼有所應非偶然也天之生水所以利民神也者所以妙其用也神能利民民必有以報之往復酬酢亦有通融而不間者然則祈福祝釐固人情所不能免而禦災捍患之祝亦豈獨於人焉施之哉國家以民心爲心則以神禮報神民之所歸卽神之所在其理相爲流通而其事未始不相須也治河之役凢以爲民而已河平則民安民安則國治自是民當報乎神其必永永以修祀事神亦終惠乎民其必永永以保攸居玆廟之祀宜與安平顯惠廟者相望於河上垂百世而無窮也是用記其成俾來者勿廢云劉公今爲戶部左侍郎鼐亦遷按察副使矣

重修龍神廟記

兗州府新作堽城閘閘之上古有龍神祠至是並新之以嚴祀事以厭水患粵自前元疏河渠引淸濟汶泗立閘節水以通燕薊江淮舟楫萬里我太宗文皇帝攺都於燕天下朝貢之往來漕運之絡繹濟寜之地爲尢要焉故凢河渠壩閘之政令歷世謹之且謂河道非自然長流而濟南兗東諸泉上源以時浚導嚴立閘堰常輟朝臣以蒞之成化五年吾義興張君盛以都水主事往治其事巡行周視得舊堰二一曰堽城一曰金口金口在兗城東五里約泗水西流至濟堽城在兗城之北八十里分汶水入西南亦會於濟二堰與閘其創已久然金口土築不時潰溢役費歲以萬計吏緣爲姦民用滋害堽城𨿽石堰歲久弗治沙土冒其上獘與金口等而水利且日縮矣張君因曰與其屢費而病曷若暫勞而久佚以金口舊堰在沂泗合流之南其地窪不可爲議將徙北若干步明年遂徵工發役授規屬吏木石麻鐡灰粟之類便宜調度不以煩民甃石爲閘以防衝決並疏沂河以就之惟堽城沙深河闊未易卽工又屬歲祲姑有待而張君秩滿還朝矣後僉都禦史陵陽牟公巡撫山東見金口之績而嘉嘆之及見堽城堰則曰此獨不可修耶所少者張水部耳言上奏薦因得張君再至民乃欣然趨赴堽城不逾年而堰成復置閘以殺水勢前後三載而大功告成歷年勞費厲民者一旦失去朝廷河渠之利永有攸賴張君之績偉矣哉夫廟祀龍神固爲堰閘而設故廟記於堰閘特詳焉後人嗣而葺之張君之澤垂之不朽而龍神之祀亦與享而無窮矣是役也恊心贊成者知府錢源董其事者同知徐福分理則閘官梁洪也張君字克謙庚辰進士自主事升員外郎今官山東布政使司左參議

重修漢壽亭侯闗公祠記

去國門三十里入西山其地曰金山口諸妃殯葬地所在其旁舊有廟以祀漢壽亭侯闗公者歲久就圯莫爲修葺弘治五年某官某奉命治安妃之墳工旣畢入奏於廷請以羨材從役事乃移某官某理之撤殿瓦易梁木朱碧交煥髹堊競彩其中則塑像繪貌聳爲巨觀又越三歲矣頃者某官某奉命舉祀事見其礱石已具而未有文具其顚末請予記予惟天地二气流行無所不有故英靈所寓明則爲人幽則爲鬼神隨事體物有昭然不可誣者侯從昭烈帝仗義兵復漢室折衝勍敵固已雄蓋天下矣及失天時違地利非人力所能彊者則其忠義之所憤激剛大之所充塞此心此气𨿽死猶生宜其極六合而無間歷百世而彌光兒童婦女之所必知而道流釋徒之所依藉以爲重者也侯之生曷嘗徼求而預計之哉世之稱侯之神者吉凶禍福類多符驗入其廟廷覩其像貌必爲之心惕神動洋洋如在其左右蓋其所謂忠義而剛大者有以激之亦非有所彊而致也彼附曹黨馬之輩如沙虫鬼魅澌盡而無餘者亦惡足道哉孔子不語神子思所引乃贊其徳之盛中古毀淫祠而季札子胥之廟尙得不廢以侯之靈隨所在而祀之豈徒然哉今天下之大未暇論都邑內外廟侯者何啻千百是役也殆所謂有其舉之莫敢廢者因錄其修建之由俾後之人知是廟也有天子之命在焉其視窮鄕下社野夫賤吏之所建置亦異矣是爲記

宜興東闗廣濟橋記

始吾聞臺之太平有賢令曰袁君廉平公恕綽有惠政以憂制去百姓爭泣畱之嘗嘆曰使吾宜興得袁君者爲令縣必治矣乎後三歲縣以闕令告而君起復居京師適政選吾縣復嘆曰袁君嘗所欲得者今幸得之縣其治矣乎君旣拜命至則首革一二獘事民有不率教者更痛懲之縣中肅然已而循眾情立良法日夜切切求所以保護其民惟恐一毫傷之不數月民皆晏然而縣果治予然後益信君之賢而向之所聞者不妄也君才具甚優凡所設施不動聲色政事之暇至工役之當興者亦力爲之不辭蓋縣東闗舊有橋名廣濟歲久傾圮過者病之前令率因循歲月不以爲意君獨謂是橋人出入必由不修將益壊壊則費益多而功益難成其爲民病益甚吾旣有百里之寄事茍有利於民者當身任其勞不可重爲後人累也則以諭民民聞之相與欣然趨事以成化二十年某月某日興工是年某月某日工訖他日縣父老具其事來求予爲記大略謂君之利吾民者不能悉書特欲托此一事俾子孫不忘君之嘉惠耳予素信君之賢者及聞是益爲吾人喜執筆以記其成其何敢辭惟昔子產之治鄭也孔子稱其有君子之道四而孟子譏其以乘輿濟人爲惠而不知爲政夫子產有君子之道四可謂賢矣孟子所以譏之者是責備賢者之意也卽此而觀亦可以見一徒杠輿梁之未成猶足以爲賢者之累則治民者未可以小而忽之蓋亦爲政者一事也夫謂之爲政者務大體而不行乎姑息懷永圖而不惜乎謗議所謂勞而不怨者也惟其不怨此其爲利也久而一時之惠不足言者君旣能之其知所以爲政者乎然君不獨爲此又嘗病民西溪之險因其南有古渠浚而通之者凡三十餘里民始得避其險其爲利尢不可計此亦工役之可書而皆爲政者之事故並載之君名道字徳純吉水人登成化八年進士第其再爲縣於此仍歲大熟民益愛之故君得乘其時以成其事而部使與郡守尢察其無私凡欲有爲輒從其請故君又得信於民以行其志更二歲政績卓然爲江南諸縣最吏部方奏請召還將有不次之擢矣

新建祠堂記

維我徐氏爲宜興望族自唐宋以來代有顯者入元隱處田裏而種徳益深至國朝先祖瓊州府君始復出仕而爲循吏徳政所被斯民戴之先考漁隱府君以冢子承家克拓故業乃定居洑溪之上生溥兄弟四人幸藉遺休獲登甲科列職禁近夙夜兢兢惟以辱先訓不能繼先志爲懼蓋先考長厚好義爲鄕邦推重且天性孝謹於奉先之禮惟恐弗至嘗曰祠堂之制朱子家禮之所首載者也吾家於是顧獨未稱因卽所居門外擇地以建後以其地阻於池水歲時祀事弗便且於禮制不合也始更擇地當正寢之東爽塏深廣於祠堂爲宜某歸省將上京師乃以其事托弟濟輩功未及興不幸先考見背勉襄大事因循不果所以不能繼志爲懼益深比歲節縮祿俸所入命次子元相特任其事以弘治三年七月十日興工木石精良不計財用是爲堂三間後復爲屋三間兩廡十間固以重門繚以周垣其規制乃先考之所講畫而求合於家禮者也明年十月十二日工完乃卜吉辰命長子元楷安奉四代考妣神主於中某忝以尙書秩滿仰荷聖天子錫誥加贈先祖先考並資正大夫禮部尙書兼文淵閣大學士妣並贈夫人恩光所臨堂宇增煥祀事載奉神靈安焉庶幾先志於是乎繼而私心亦是乎遂矣初欲構祠池上謂得魚利可當祭田某慮不久逺也惟先考舊畫神安鄕小旻圩常稔田二百一十二畝以資給某者今幸祿俸且厚不敢自私凡牲醴庶品悉於是乎給或歲入有餘兼爲修治祠堂之費焉爰直敍其事刻石祠下俾後子孫世守之勿替功完明年二月二日記

重修碧霞靈應宮記

弘治八年春正月巡撫山東都察院右僉都禦史熊公衝言泰山絕頂舊有碧霞靈應宮祀天仙玉女之神封爲碧霞元君者毀於火宜治事下戶部參議謂泰山泰嶽有生物功凢祠闗祀典者不宜不飭且神以靈故四方走士女操金帛爲祈禱者歲所積甚夥宜令按察憲臣籍之以爲工費詔可乃以屬僉事陳君寛領其籍籍旣告足又有內帑錫銀若干兩謀於鎭守太監李公全巡按禦史曹君鳯以屬副使廖君中司出納焉工役旣集卜日治事凡爲正祠五間爲左右配享之祠各三爲從神之祠各一爲鐘鼓之樓者亦如之爲亭於聖水之祠一爲道院二區其爲間十有七其西加二爲官使之廳九蓄牲之房加一爲門之間三綽楔二其爲廟之貌搏埴采繪袍笏簮佩之服皆備棟宇翚題木石瓴甓金璧丹堊之物無弗具者合爲間八十九凡用銀以兩計者七千三百有奇役夫若干而成熊公乃致書京師請予記予聞泰山之勝稔矣顧職在朝署無使命欲一登而不可得嘗觀泰安州誌備載其形勝祠宇知有所謂碧霞者故閣老劉文安公之記在焉其爲辭固奇偉巉聳與玆山玆景並勝使人讀之眞若望榑桑窮日觀飄颻於剛風倒景之外也若自有天地卽有山川奇秀所結靈神所聚邦君之所得祀擴而求之宜亦有不可無者矧國家秩祀之所載所以萃人心而延景命於此有資焉是其興廢起敝以貽不墜抑豈非有司者之事哉熊公政令明達凡所得爲無弗自盡觀於此其它可知已獨予齒髮向暮方倦筆札不能爲奇麗可喜之辭以著偉迹昭靈貺姑識其事俾刻之祠下庶來者有考於斯云記旣成系之以詩曰岱宗之巓巋一宮兮金碧絢出髙巃嵸兮承乾據坤秀气鍾兮神明碧霞誰所封兮雲冠霧裳廟貌隆兮月星光彩冰雪容兮人世杳絕嗟難逢兮春粢秋盛祀典崇兮有其舉之義則通兮門集五驂隨兩驄兮小大執事靡弗共兮國家明昌年谷丰兮五嶽效職玆其東兮刻石紀事垂無窮兮

奎章錄記

嘗讀周書至立政有曰常伯常任凖人綴衣虎賁竊嘆當時人君於內外之臣無不愼擇其人以用之也蓋常伯常任凖人所以掌乎外之事其職也重綴衣虎賁所以掌乎內之事其職也親夫惟內外皆得其人此成周之治所以盛也國朝之制設部院以分理天下之事若夫上所服食器用之類則設監局而以中貴人掌之然至於事之大者如禮文軍旅工役刑獄亦皆得以預焉列聖相傳用人惟愼故百二十年以來內外之事皆得其序而一人端拱於上世道之盛追及乎成周而無媿也內官監太監黃公嘗輯所受禦敕十有九道題曰奎章錄間以示某蓋公爲人淸勤忠謹練達老成故自先朝輒見委任今上益加寵眷而公愈自謙抑不敢怠遑功名富貴用能保之夫職之親者情易褻自成周而後人君有可議者矣伏觀是編綸音所載昭然如日月赫然如雷霆非國之大事不以屬公所謂大哉王言者也然則是編豈獨見公能當乎委任之重而列聖之徳亦略可以窺見矣

記諭祭制文碑陰

臣某不肖幼服先臣之訓繆叨科第入翰林備員史官恭惟英宗皇帝光復寶祚遂命執經以事今上皇帝於東宮黽勉供職夙夜罔懈所愧爝火不足益日月之明涓埃不足禆海嶽之大仰勞軫念恩寵疊頒蓋自編修以至庶子而膺封命榮及先臣及今先夫人之卒又蒙賁以祭禮視先臣加營葬焉於乎先臣積徳累善敷遺後人致小子獲以經術顯名朝廷朝廷不遺寸善推錄本原致先臣被寵榮有增無已皇上之恩天地之恩也臣愚𨿽百其身何能爲報謹以前後諭祭制文勒諸墓道俾子子孫孫載拜而欽誦之有以仰見朝廷假寵臣下之大恩且知先臣迓承之者有由然也其豈不思處而家居供賦役以給公上出而仕宦盡職業以事朝廷以圖報稱聖恩於萬一者乎不然旣非前人所爲望於後嗣人子之分顧當爾耶用敢拜手稽首識諸碑陰凡我徐氏世世子孫永永無忘哉

重修福源寺記

吾宜興東南四里曰淸泉鄕有山曰瑞雲山麓有寺曰福源寺之建已久其額則宋景定間請於朝者也歷元至國朝蕪廢且久在景泰間先太子太傅漁隱府君愛其山水淸勝作生壙於玆工旣告畢念家居稍逺而玆寺相距甚邇思有以屬焉乃市材召工重修之凡殿宇門廡合數十楹煥然一新蓋自有玆寺以來二百餘年而復興延僧明琛者來主寺事因爲守視塋域如近代大臣香火祠之制而焚修誦祝之事不與焉琛復募施集力續有建置以廣其宇之所未修於是寺之規制視昔爲勝越四十餘年未有記其事者今年春亦念年且老思藉爲不朽計特上京師以請於予予曰噫此先太傅之意也其何敢忘夫子孫之於祖考祠於家而墓於郊時有祀歲有奠所以事死如生事亡如存者其常也其或有勢之不逮力之所不加茍可以假借而寄托者無所不用其極孝子慈孫蓋亦有不得已焉故僧寺道觀之於人家墳墓往往有守望呵護之力𨿽古之所無而近代有行之者如李贊皇之祀於甘露王金陵之祀於鐘山皆是也佛之教離家去俗若無意於親親之道然以兼愛爲宗其爲愛𨿽無差等而施則由親始其良心固在也惟其有是心則必能體人之心而爲之盡其孝思此實所以兼愛者亦其教之本然而非可以彊之能也惟先太傅以純厚之徳淸雅之操弗試於世乃徒以所蘊蓄所培埴者施於家漑於鄕以蔭於子若孫鄕之人被惠而飲徳者至於今皆思之不能忘況吾爲子孫者哉是兆域所在體魄所寄固愛存愨著之地也又況褒封贈卹金書石刻之所載聖天子之典章恩命所在焉時祀歲奠之外亦安可不朝夕而守護之哉顧蒙先訓幸獲承朝廷重托不及顧其私公退之餘亦惟南望興悲而已繼自今主其寺者尙體人心守視惟謹俾樵牧不侵體魄安妥歷百千年如一日則不惟少慰吾之孝思而於先太傅疇昔之意亦可以無負矣若種福田以資冥利如世俗之所托於彼者則非先太傅之心又豈予之事吾親者哉故此爲記

何氏家廟記

古之祭其先者庶人祭於寢士大夫祭於廟至朱子家禮首言君子將營宮室先立祠堂於正寢之東其曰祠堂者通庶人士大夫而言也然世之士大夫爲宮室者比比而是至於奉先之制茍簡特甚殊非報本追逺之意又何怪乎庶人之無祿者哉故吾於何氏家廟之建深有感於中而取之也何氏爲廣州順徳名族世居邑之黎村西岸隱於耕稼久晦而顯是生司禮太監公公早自鄕裏選入內庭忠勤恭謹受知先朝乃蒙簡拔以遺今上皇帝之用委任旣專久而益篤公嘗自念今日所以被玆寵榮者皆先世積徳之所致也彼豺獺猶知報本況貴爲人又況貴爲天子之近臣乎乃擇弘治四年冬十一月之吉建家廟於順徳之故第爲堂三間嚴以中門繚以周垣祭器所用亦無不備俾弟侄歲時祭享如禮廟成公謂宜有記而特請於予予嘉公之好禮不能辭也蓋人旣沒而葬則爲主奉之乃神靈之所依也主之所奉必有其處則祠堂者又神主之所依也故古者不重墓祭而祭必於廟今公身居京師豈不能建家廟於此則以先世神靈不在於此而在於彼故耳且古者子孫於祭有故則使人代之公旣身侍內庭不得親蒞其事然其心惓惓焉未嘗一日忘乎先世也則凡爲公弟侄以代公祭者其尙竭其誠敬以將公之孝思殆見祖考來格降福穰穰何氏子孫豈不永顯於世也哉

○手簡

覆李都憲

某覆都憲李親家閣下別久無任馳情逺惟公暇體履佳勝爲慰往者被召駐節京畿且有遷秩之榮區區不勝欣忭未幾攺理漕運此尢見倚毘之重執事才徳老成負荷匪艱然士大夫不能無厚望於執事也所以然者蓋國家財賦仰給東南數郡邇年以來年時亢旱河道淺澀軍民上下困於輸轉其勞苦不可勝言今歲恐亦無異往昔但執事當此按臨之初凡百設施必有大過人者利敝興革有以見之區區忝在年末爲榮多矣玆便輒此申意

簡葉年兄都憲

某再拜奉簡都憲葉年兄執事別久如企仰何昨於遞中辱寄聲已領盛意卽辰淑暑逺惟撫治之暇神相多福爲慰每念執事自簡命以來值此歉歲長才逺略所以上紓吾君之憂下慰吾民之望者蓋不少矣近聞太原地方皆得雨二麥頗収秋成亦可望此殊可喜獨平陽一方之民未得少蘇凡可以寛卹賑貸之者又不能無望於執事之擘畫也軍職納粟一事已得如所請此法一行上下亦頗得濟此間五六月來連得雨人情頗安但數日暑气甚酷與南方無異此外不能一一詳也便端專此達意艸略希照察不宣

再簡葉都憲

某再拜都憲葉年兄大人比蒙遣祀山右得與吾兄相敍兩旬臨別後承逺餞同年之情藹如也還朝來亟欲修謝柰賤體疾作因循至今怠慢之罪無以逃矣張千戶來恭審公暇體履康勝爲慰但當此歉歲公私匱乏凡百未免有勞尊神爾救荒一事自古爲難以今言之尢有難者蓋國家承平日久事多緩弛況郡邑素無儲積何以賑施若非吾兄籌劃之良撫綏之善又將有不可言者矣

又

辱頒手教備審體況多適殊以爲慰昨大同命下之日士大夫咸以朝廷簡任得人爲賀傳者乃謂執事似有不豫色然者此僕所未諭也蓋西北最爲重鎭國家承平日久畱意邊事非得練達老成之人如執事曷克當此重寄然古之人功成則思退寵極則懷憂執事無乃有見於此乎都下凡百如昨但春夏以來雨澤少降南畿荒歉尢甚疫气盛行北來人無不沾疾此亦時事可嘅之一端也令嗣在此多慢侍間幸爲道意使還艸艸布此尙希照察不宣

簡王都憲

某再拜奉簡都憲王大人執事邇喜榮膺簡命撫治一方展布長才邊徼多慶竊想事之有益於兵民者次第舉行輒有表揚忠節可爲世道勸者一事專此奉聞蓋雲南爲省在國朝入版圖最後百餘年來數郡之人安居樂業不識兵革是惟守臣保障之功然所以至此者其初亦甚難也故當元運旣終其遺孽梁王自恃險逺尙據其地髙皇帝不欲勞兵逺徵特遣翰林待制王公與刑部尙書吳公相繼招諭之旣至並仗節以死王公爲彼拘畱頗久死後又得翰林諸賢作爲文章以暴白之故其事遂傳於世正統間竟蒙朝廷贈謚近又得守臣奏請建廟秩祀忠節之名皦然不泯獨吳公之死其名特傳於鄕裏而已公有子黻亦嘗蒙恩補國子生後知交趾某縣比交趾陷亦沒用是子孫微弱不能建白於朝今執事秉忠義之心持風憲之節卽當請命於朝與王待制並食玆土移檄故鄕錄用子孫表揚忠節激勵後人則死節之臣目可瞑而名可久矣執事謂之何如耶人便謹此馳上萬乞畱心於此勿以區區之言爲無補而視爲虛文也惟執事其信之某日具

簡閔都憲

某頓首奉都憲閔大人舊契執事闊別豈勝馳系冬序始寒不審尊候動止何似竊惟執事才徳兼茂久厭士論玆者榮膺簡命進秩中臺凡在有識無不慶忭而況僕忝舊契之末者乎第以巡撫之初適當雨水之患此正君子憂國之時凡百未免少勞神用然處置得宜公私俱濟則所利溥矣諒不以爲煩也僕勉彊碌碌無足爲道畿內數郡今歲頗稔蘇常一帶六月以後少雨皆減所収貴鄕不知何如河陜之間亦皆淺薄然民之凋瘁極矣殆未知何道可以蘇復之也可嘅可嘅玆便輒此布申良晤未卜惟冀順時珍攝以副倚荷不宣

復李應禎兄二柬

某頓首復應禎契兄先生執事承惠軸文詞翰俱美但稱許過情令人益增慚悚頃間王用淸乃弟至得所惠書知令兄榮擢貴眷淸寜不勝喜慰承諭欲就郡校一事吾兄豈未之思耶比年各處風俗日偸生徒之隆師好禮者少寮寀之重利輕義者多賢明提調難逢倨傲上司率是或地臨邊鄙則盜賊出沒不常而終身兢惕於干戈戰陳之下或路當衝要則往來迎送不息而終日奔走於車塵馬足之間設若遭此回視中書之淸秩無異神仙文華之直廬眞在天上矣𨿽悔何益哉吾兄識見髙明固不待僕之喋喋然平日蒙知愛之深有鄙見不敢不告也惟采納之甚幸僕自夏初抵家迄今已踰三月終日爲人事勞攘殊無淸思所幸者老親康健朝夕得供菽水爲樂北上之期欲在來春第親年老邁難遽離膝下也克明回布此奉謝並道區區秋涼萬爲斯文愛重不宣

別踰一載馳仰無間特以冗懶久疎裁問非敢忘情也每從原愽玉汝處敬詢動履頗得其詳且聞貴恙平復無任欣慰更望倍加調攝怡心神於老境耳冗中艸艸布此惟恕亮不

宣與仲學弟

某再拜仲學賢弟執事別後屢得賢弟書足見不忘舊好但公私叢沓不能以時作答心殊歉然令祖修墳事沈廷美曽有書報佀大器已領命批仰本府照例修理及見兒輩說未得如意豈年歲饑荒有司不能奉行耶賢弟孝心已至遭時之不偶耳付之無可柰何貞伯先生不意遽至大故親舊凋零良可傷悼臘底文宗儒書來報我始知之且云乃婿不才盡將貞伯平日所蓄書畫之類盜去賭博吾家蘇長公祥止畫二卷亦在數中已托宗儒爲我取贖不知畢竟何如前歲二捨弟乃話及吾二人早年曽議置義田以賙宗族後因兄弟分居不果區區因念今日幸做大官俸祿比前頗增乃議將先公割與區區供給田二百畝並湊得銀四百兩與捨弟商販覓得少息將來置買田地二三百畝共作義田不意捨弟物故前銀亦無下落以致此事久不能成昨三兒來另作區處委他經理冀可以終其事且寒族自來甚大如默林唐頭屯田長岡諸宅皆出一本先祖存日俱已往來後至子孫蕃衍日漸疏逺竟莫知所從來況舊日家譜先祖攜往瓊州遺失無存今欲重加修續必得人徧請諸族訪求遺事柰諸子弟中竟無一可委者反復思之惟賢弟周詳愼宻深知吾意足優爲之書至煩假數日之暇幸幸

與三弟置義田手帖

前歲二弟上京特爲置義田一事其意旣成不意彼至家遘疾竟賫志以沒今汝重念此事出於先尙書府君及諸兄之意冒暑逺來復申前議終欲成此美事足見汝孝義之行吾心甚悅其田初定八百畝已於小旻圩等處撥下五百餘畝後當再置二百餘畝以足其數汝歸且與吾三兒元相行之先取佃戶舊帖俱攺作義字號以免後日移動之獘其租除完官外暫將祠堂前宰牲房三二間収貯其給散族人以備荒歉之歲者再當斟酌多寡與汝行之此事乃宋範文正公之所嘗行吾徳不及古人本不敢依仿但先志不可墜而同族所當卹姑盡吾力之所能而已子孫敢有愚頑沮壊其事者當以不孝論他日必須申達官府嚴加禁約庶可行之久逺也因書此遺汝並三兒知之汝宜謹守勿誤弘治六年閠五月十五日

簡沈豫軒親契

盛價來得手書知卽日已臨治屬兼審起居之詳甚慰馳企執事長才偉器揚歷中外聲望表然士論中皆謂進用之晚不獨區區親愛者然也鄖陽之擢殆爲大拜階梯耳豈足以盡執事哉來書所諭若乃不能勝者謙光之徳殊非常情可及起敬起敬鄖界四省之間自古所謂重鎭比之他處巡撫區畫調度其難加倍非老成練達者鮮克有濟今玆之行於執事爲少屈然一方赤子受福多矣知已所托書已一一致之凡有建白施行宜必見信如某者愛助之心固其素也何勞諭及耶某近以八月九日蒙進少傅且給三代誥命恩典優渥深恐弗堪惟諸賢有以輔翼我者庶稱徳意耳小兒輩九月中旬抵京數日後卽南還小孫亦隨去矣顧年少未知力學方切老懷逺承垂問足感盛情因附及之冬寒千萬自愛不具

簡吳貳守

某簡奉貳守吳大人執事久不奉問如企仰何兒輩來備審經夏來體況多適且言使車每過敝邑必一至寒家兩兒均辱教愛至於牌坊一事贊助之力尢多自非篤念斯文之情曷克如斯慰感慰感都下凡百如昨但闗中河東荒歉殊甚猶幸東南數郡比歲丰稔軍國所需賴以此爾大抵從古至今歲之丰凶固自有數然亦未必不由人爲有以感召之也此後尢乞戒飭鄕人務從儉約不爲暴殄侈靡之行使歲歲享此粒食之利何樂如之此亦執事素所畱念者也玆中書小兒回家專此申謝並以爲告外進士登科錄一冊奉資閒覽鑑納不備

復彭都憲

某再拜奉復都憲彭大人執事某竊於中朝士大夫間知盛名久矣不得一接髙論爲歉比公差人至辱不棄惠及手教愧悚何可以言惟執事才操超卓可希古人中臺峻擢士論允愜第南畿列郡錢糓浩穰調度之勞食不遑暇方今以此奉累而執事顧切切以民困爲念敷奏之餘過蒙詢及斟酌事理委曲詳盡此仁人君子之用心也某昨從山右還始克發書甚恨遲晚於是封內二通卽日轉致隨以所委白之然方事下戶部之初當事者奪於羣議泥於成法已嘗沮格矣及此與之詳辯始悟南京俸米折銀官民兩便乃見施行此間食米折銀固有知其便者卒不果行也爲之深嘅況俸米折銀石加一錢已失執事美意但吾民困憊已甚得此且少省其饋運之勞受惠亦不可計也某叨祿南宮𨿽庸劣不足與朝議然如四方利獘頗嘗究心而況鄕郡之近而稔知者承垂問及之敢不奉教此外民隱尙多可言諒執事咨訪已徧行之有漸便中略此拜復不多及也未間惟冀順時保練爲國家自重不宣

簡趙年兄都憲

某再拜都憲趙年兄大人執事久不奉問瞻仰殊深卽辰秋序漸杪緬惟公暇神相多福爲慰往者歲凶民饑執事內切憂思外煩擘畫數月之間公私上下賴以周給乃今天降時雨歲獲有秋庶幾民困得蘇而執事憂勤之心亦可以少安矣但聞轉輸一事尙未息肩不知執事何以圖之幸畱意都下凡百如昨畿內諸郡頗爲稔歲但如湖湘閩廣之間旣多大水而南畿數郡又復亢旱彼此有餘不足皆不得其常此固可共發一嘅也便中謹此申意千萬爲國自重以副眷倚不宣

簡何郡守

某再拜郡守何大人舊契執事別闊不勝懷戀昨王員外公差人回辱書爲貺備審公暇體履甚休足慰區區老病日增不能有補於時每念執事爲郡日久洛人稱譽無間近歲亢旱民困政務叢委勞慮倍蓰於昔當道諸公交相贊揚不久當膺嚴召以致逺大之用可俟可俟畿內數郡今歲有獲惟蘇常一帶秋來無雨不覺減収司國計者不知東南財賦所出愼重其事顧乃輕率建議差官糶賣餘糧且屬之新進後生大張威勢地方頗聞騷擾今𨿽已停止然恐無及矣此亦時事大可嘅也便中申謝並以爲告未閒千萬若時自愛不具

謙齋文錄卷二

●欽定四庫全書

謙齋文錄卷三

﹝明﹞徐溥撰

○引

送吳甥吉士南歸詩引

吳甥儼今歲領鄕薦而來得與天下士角藝於春闈再捷及廷試又在髙等尋被旨選入翰林爲庶吉士方益攻文字以圖他日報稱俄而疾作思歸乃具陳請遂獲兪音予𨿽欲畱之亦不可得也其行有日士大夫有惜其去者多贈之詩顧余可無一言乃亦賦四韻仍僭書數語於前儼爲吾女弟之子少已失恃賴祖母鞠育而承其父訓誨以至成立今而歸也兼遂省親之願可爲樂矣樂則其疾脫然以去去則速來以副朝廷儲養之意以爲科第登庸之光則予亦有光也

都亭折柳詩引

都亭者何都城之外有亭焉以爲置郵之地也折柳者何贈別之舉也古詩所謂反手折楊柳者是也別必於都亭者何車馬之所集道路之所由分也別必有詩者何發乎情形乎言言焉而成聲者也詩必以折柳名者何擬古而作也詩何爲而作送蔣恱仲學南歸也恱曷爲而歸以國學生待次未及而學於家也曷爲送之恱從予授經者也從予送之者誰鄕黨之士仕於朝及凡所與識者也識其人知其所存樂與之處而不忍別焉此情之所不能已也不能已者此詩之所由作也予曷爲無詩方有公務弗暇也曷爲引之亦有不能已者存乎其情也予情曷存乎恱之所知也恱之所知𨿽假予言而亦有不待予言者也

○跋

跋蘇東坡手書

後吾鄕山水佳勝昔蘇文忠公愛而居之故其名益著公之居此其事特見於文集與郡誌中至訪其手迹僅有所題斬蛟橋八字而已若此種橘一帖乃長洲李應禎攜以示予者竊喜此爲陽羨故事也遂用模刻於石臨視惟謹不敢失眞旣又得公乞居常州奏狀乃予家藏舊一小簡言買田事者復次第刻之而周益公謝采伯跋語各附其後蓋其考據歲月皆精當可覽若元人一二題詠亦不忍棄焉刻完歸置洑溪書堂所以起鄕人子弟景仰先賢之意豈徒玩其筆畫之妙而已哉

○說

巽夫字說

粵惟萬氏爲古者芮伯萬之裔漢雲臺二十八將有萬修封槐裏侯其家世之逺可徵予同裏萬姓者僅一二要之爲喬木大族獨非槐裏相傳繩繩不絕者歟曰盛者聰頴特達充邑庠弟子員明經飭行出人一頭地乃今應詔貢於春官進試於內廷中式得入太學未幾循例依親南還以予有同門之好告於予曰盛於加冠時賓師以巽夫字之辱諸君子以字呼於盛也於玆有年矣顧未有爲字說者以繹其義以俾盛知所從事而自朂焉﹝缺﹞

○贊

商少保先生像贊

﹝缺﹞

安素軒難

客有難於安素子曰天之生人萬億其類或賤而貧或富而貴或堅而久或柔而脆或揚揚而升或默默而退誰云彼蒼而獨無私同人異與云胡不疑故富貴或可以智取名譽若可以力私終南快捷方式何必往來乎義路詭遇獲禽何必範我而馳驅富貴名利自我取之乞墦揺尾孰得而知而子安履其素若顚若癡惟已所行不隨乎時惟子之守不能韋脂惟道之謀不能變移𨿽古道之所尙實今人之所嗤子盍不變子之故從今之所宜歟安素子聞之愀然不樂曰是何言之謬耶惟履之初素履行願中庸亦云素位不願惟分之安固執不變豈同小夫物理交戰彼𨿽文繡非我所羨彼𨿽膏粱非我所勸徼幸而富貴孰云其爲徳安分而貧賤孰云其不善樂夫子之固窮羞子路之慍見故食取充饑藜藿不羨乎膏粱衣取蔽寒縕袍不恥乎衮裳居取避雨茅屋不慕乎華堂無外之求惟徳之將言旣歌衛風雄雉之詩而和之曰不忮不求何用不臧吾安吾分終身之臧夷齊首陽千古之臧富貴驕人何足以臧歌竟髙臥不顧客不敢難含媿而去

○行狀

先妣何夫人行狀

先母何氏諱妙賢世爲宜興人父逵輕財好義鄕稱長者母夏氏有賢行卒時先母才九歲哀慟如成人後事繼母能順適其意繼母待非其道未嘗以告諸父由是大爲父母所愛相攸以歸先君爲冢婦年十七矣是時祖母吳夫人猶在見先母年幼而動循禮度喜謂親戚曰吾家得孝婦門戶之興可知矣先祖瓊州府君以事詔繋獄先君北上祖母止之曰爾婦將娩身姑緩之先母曰父母有難而顧妻子耶先君卽日就道旣而畱京邸三年仰事俯育之用一萃於先母先母奉養極其勞瘁見祖母時或興念流涕不食百方解慰之時時弄兒女以娛目前暮則率諸婦左右或咨稟家事或緝治女紅夜分俟祖母熟睡然後退蓋先祖仕宦兩京逾二十年先母奉養其姑於鄕率如此而於其被難時尢窮窮如也宣徳間歲饑一夕盜至先母聞撞門聲急亟扶祖母避竹園中俄而失祖母復奔至中堂覓得之仍扶以出賊旣去諸婦謂吾母曰何膽大如此脫遇賊何以自處婆婆年老人無傷也母曰正姑年老恐驚悸成疾耳我死何足惜後祖母久病在牀晝夜不離側湯藥非親嘗不以進及卒哀毀踰禮是時先祖歿久矣二庶祖母年固少先母一以姑禮事之撫庶叔五人服食必先己子教導漸成相先君爲之婚娶故諸叔愛吾母亦如其母焉先君性嚴毅吾母事之無違禮相守五十餘年而相敬如一日歲時祭享膳羞酒漿極其丰潔客至亦躬自治具以佐先君之歡至老猶親主中饋不以委諸婦也先君敎子弟甚篤供具賓師之禮先母惟恐不至每先君程其課業輙從旁奬諭之見業有端緒者喜形眉睫否則不樂也溥初應鄕試謂曰兒今行矣我有一事不樂溥跪請其故母曰南京繁華之地兒年少未娶恐爲所誘不能自持則致辱身虧行矣溥曰兒誠不肖惟恐不能取科第爲父母榮此非所患也溥亦不敢一渉非禮以遺親憂及忝官於朝二十餘年再得告歸省所以敎戒溥者尢切平生色仁而气和接內外屬人謙謙自將至與共衣食則嘗取其薄者居室無嫉妬之行每勸先君納婢妾而先君自不從性勤儉於華麗之飾無所好暇則治麻枲絲繭如小家婦女然財帛當用者𨿽費不吝祖母之姊之女蚤孤攜歸撫育之及長當嫁時祖父之祿入有限也吾母則輟奩具資遺之舅氏兄弟姨妹孤貧者周卹之始終無厭於他親戚鄰里亦然家所畜奴僕頗眾一撫之以恩嘗曰此皆離父母而來事我者柰何不加卹哉或有過必爲之隱諱惟恐家君知之有善輙稱道之加賞勞焉有被斥逐去之幾十年猶感念主母而欲歸者吾母之善行類多可書此特述一二焉初溥之免先君喪當還朝不能遽舎以去先母諄諄然語之曰吾家世受國恩吾兒當思報效可也我有爾諸弟在爾無以我爲憂溥涕泣受敎迄今自抱終天之恨痛哉先母生洪武三十五年五月丁亥卒成化十三年五月己丑享年七十有六子男四人長卽溥次濟次瀹次澍女三人嫁同邑吳吉蔣蘭吳經孫男十四人孫女六人曽孫女一人先母初封孺人再封宜人溥始聞訃將歸吏部以聞蒙恩賜祭命有司營塟且給溥驛舟以行是則朝廷之恩固大矣非賴吾父母敎育之力豈有今日溥哀痛悲號有死無隕今卜以卒之年塟於瑞雲山先考庶子府君之墓謹具先母世出行事卒塟之槪請文於執事以昭不朽伏惟哀憐而寵畀之不勝大幸

○墓志銘

中憲大夫鴻臚寺卿齊公夫婦墓志銘

公諱政字以徳姓齊氏世家雲中少卽穎異入郡庠爲弟子員學業迥出儕輩永樂丁酉試於鄕中式明年會試辭乙榜卒業太學宣徳丙午吏部從太學諸生選鴻臚寺序班公在選中或謂公且登科甲公曰此古九賓之職也懼不能稱耳卒就職己酉攺鳴贊正統丙辰九載考最擢本寺主簿仍專鳴贊事已而連遭父母喪服闋復任已已擢寺丞景泰壬申再擢右少卿天順丁丑英宗睿皇帝光復寶位知公練達特擢本寺卿居四年以衰老乞致仕上優詔畱之又四年再以爲請詔特令歸展墓今上嗣位之初公年已七十有七請休致不已始賜兪允旣歸二年爲成化丁亥十二月十二日以疾終於正寢訃聞上遣官諭祭以明年某月某日塟於大同縣長安村之先塋公爲人體質魁梧音吐洪亮日侍廷陛而禮制習熟動無所失及年旣邁恭謹愈甚故累朝特寵眷之遂以諸生至九卿可謂嘉遇也已公之先皆不仕父贈奉直大夫鴻臚寺右少卿妣楊氏贈宜人公原配陳氏封宜人先公卒繼配何氏光祿寺署正瑛之女有賢徳爲婦爲母皆有可稱以子佑貴封太恭人卒於成化乙巳十一月三十日享年七十有五以明年某月某日合塟公墓子男三人長曰偉錦衣衛鎭撫陳宜人出次曰佐臨淮縣主簿次曰佑鴻臚寺左少卿皆太恭人出女五人長適廣平衛知事許瓊次適太學生田疇次適張子增次適錦衣衛指揮僉事朱顯次適四川總兵傅泰孫男六人曰仲章曰士奇義官曰士恩郡庠生曰仕美曰仕祿曰仲輝女四人長適王宣余在室曽孫男二人女六人他日佑請於予曰惟先君之塟於玆二十年矣未嘗有銘今不幸遭吾母之喪將歸治塟願得一言刻石入墓中以逭不孝之罪予久識公且重公能舉其職而公之子復能世其家乃按通政司知事黃榮祖狀序而銘之銘曰

於赫皇明大禮斯備朝覲燕饗屹乎廷陛有美齊公袍帶偉如周旋俯仰容聲舒徐歷事累朝惟帝眷顧連疏乞身迫此衰暮其歸旣遂其逝何長有子克家公尢不亡何以致之曰有賢助家有所托子有所怙棄養相從於彼九原尙千百載子孫具蕃

通議大夫南京刑部右侍郎金公墓志銘

南京刑部右侍郎金公旣卒之三月其子麒壽走闕下言先臣歷事三十年官至三品今不幸沒矣兾得卹典以賁諸幽朝廷念之爲遣官諭祭仍命有司治塟皆如制至是復以塟宜得銘奉尹吏部正言之狀泣請於予公予之同年友也又嘗以庶吉士同在翰林斯文之好已久所以稱述其平生以慰乎存歿者固不得而辭也公諱紳字縉卿其先錢塘人元有諱仲實者隱居養志子銘國初以閭右遷實南京始占籍上元縣銘生元亮再世不仕元亮生潤以兵部司務出知南安府致仕進階中議大夫贊治尹生公公幼有奇質南安公敎之甚篤學業益進景泰癸酉中應天府鄕試明年登進士第由庶吉士授刑科給事中踰年英宗皇帝復位銳意求治公適掌科數召對所以寵待者至上嘗誚一二大臣晡時趣具彈文公援筆而就詞甚切當上覽而恱之方有意畱用會晏駕弗果甲申今上嗣位進都給事中首率同列論都指揮門達竊弄威柄罪繼會議廷中言都禦史王竑剛毅直諒可任大事宜亟召用一時達被逺謫而竑起爲兵部尙書與有力焉公於是益以言責自盡嘗陳時政八事一持恆久以守新政二勤接見以論治道三納忠言以致躬行四求賢才以備任使五擇重臣以備邊患六明黜陟以儆在位七設武學以育將才八用武勇以除冦盜疏入悉見采納成化乙酉遣祀徐王滁陽王還時兩京浙江河南水旱相仍漕舟不通患不可虞公言事宜數條用之未幾京師米價竟減而緣河盜皆散去朝廷知公才果可用遂擢南京大理寺左少卿南京爲公鄕裏公先謝絕私謁而訊鞫明敏獄囚多所平反凡十年譽望益盛乃有右侍郎之命公持法益謹每戒其屬曰民易犯法於無可矜疑者尢宜盡心且數躬視囚獄以故囚少瘐死者戊戌江西大旱詔公往視至則先奏停力役徵收等事仍禁郡縣𨿽小費不得擾民俄而新昌萬載鄱陽諸縣盜發公督捕有方竟獲其首誅之因舉救荒之政始通鹽商增糶價漸而粟至及勸富民補官並折收船課皆以便宜行之已而食足全活者不可勝計歷二年還任公旣久勞於外得疾卽不起時成化壬寅六月甲寅也年僅四十九以卒之明年﹝缺﹞月﹝缺﹞日塟某鄕之原公之祖若父累贈至同公官祖妣姚氏亦贈淑人配徐氏兵部尙書晞之孫封淑人子男三曰麒壽貢士麒永國子生麒寧女五人長適貢士範昌齡二適卞璽三適任守正余幼孫男二人士賢士良公性至孝南安公致仕二十餘年左右侍養不違其志與其兄綬夫友愛尢篤自入官以簡約持已而待其屬必厚平生好賢不倦在江西時嘗行縣過廬山視白鹿書院傾圯特修葺之且爲正先賢祠祀至於學問之勤不以政冗而廢惜其年止於是而不得究其志也所著有心雪稿靑鎖獻納稿江西巡視稿若干捲藏於家銘曰

維金之先自杭而遷世晦不仕發於南安南安出守綽有政惠延及於公益昌而熾少登科甲給事禁中謇諤之詞見於疏封旣受上知遂分畱務維玆祥刑不忝所付時有定國世無寃民司冦之亞名位益振西行救荒萬口待食爰推其仁以濟吾術公則已矣其惠猶存食此厚報尙俾後人後人累累繼登仕籍有如弗信視此銘石

泰安州判官崔君墓志銘

駙馬都尉崔君元旣塟厥祖泰安君奉太常少卿王君佐狀請予銘墓不得辭按狀君諱震時起其字世居東勝州元季兵亂徙鴈門遂居代州祖諱普明考諱璟君生而魁碩有度少補州庠遭父母喪久困場屋天順甲申以例輸邊實爲國子生成化甲辰試吏部授泰安州判官州有泰山祠四方捐金帛供香火者歲每不貲姦盜百出君禁姦核實綽有能聲弘治戊申輸宣府芻粟有羨銀七百餘兩會齊河諸縣有逋數因貸之償民布政使戴君珙用禮幣勞君以旌其能獨石地逺粟貴民困輸納君奏乞太倉粟給之己酉督兌軍儲於臨淸有羨米三千餘斛銀五百餘兩乃白部使者以修安山水次倉七十餘間州有預備倉每不守守者輙被罰君贖罪人以市地辟衢巷構屋宇招民復業者居之盜不得肆庚戌督官銀給遼東戍兵修廟學及祭器視昔猶加己亥修徳藩一郡王府及周孔顏孟諸廟及濟南城隍祠役重費廣計日而集巡撫都禦史吳君節委攝肥城縣事賞罰明信兵民欣服累值歲歉多所賑貸山谷間有巨盜數十民病防守君悉力追捕皆就擒滅壬子巡撫都禦史錢君鉞及巡按官皆薦君爲大縣不果癸丑以老病致仕歸其鄕時君意有不能平頗欲自直會孫元被選尙永康長公主君曰吾復何求遂絕口不道前事於是放遊齊魯吳越間周覽形勝惟意所適徜徉將歸乙卯七月二十三日以疾卒於蘇之旅次距其生宣徳乙卯四月二十六日壽六十有一配某氏子男儒國子生實生都尉以恩授東城兵馬指揮女一適國子生劉益之孫四都尉其長次曽次周次愚孫女二長適鄕貢士謝國韶次未聘是歲十一月十三日塟於崔村之原予每見都尉恂恂猶書生心愛重之知源派有自也比又聞其曽祖某素好義嘗梁滹沱以利病渉所積甚厚及泰安君位不稱徳東城君郁不得施乃於其曽孫見之是固然哉爲之銘曰

國有貴族出於儒門肇之者誰君徳是惇其徳維何曰有遺愛民情匪私輿論攸在善而不福豈理之常於君徵之若貸而償簪纓蕤蕤耀彼門閥刻銘著聲公死不沒

承事郎周惟詹墓志銘

吾郡之江陰稱大家必曰顧氏周氏周世有令徳至孟敬甫益以樂善惇義著聲於時景泰間不幸爲訐者所訟而其子拱謫戍雲中卽惟詹也惟詹生富家年少未更事遭罹家難孑孑趨邊陲執戍役而云又苦寒地其官長念其家素務善厚撫之前禦史吳蓁亦戍雲中惟詹奉贄幣師事之往來咨問日漸月積學益進而智益明遂執筆從事大將軍幕下大將軍加禮焉如是者蓋六七年始蒙恩宥南歸歸則父兄已沒獨其母蔣孺人在堂無恙惟詹念先業之至於斯也痛自刻厲措置規畫窮日夜廢者興墜者舉不數年田廬產業悉復於舊先是其母以孟敬甫下世惟詹又在逺方未還悲泣無寧日及承朝廷抆拭之恩骨肉來歸家跌復振感激之餘繼之以泣歲時子婦上壽亦頗爲之盡歡母患痿痺久在牀蓐惟詹左右扶持侍藥食不去側獨以父不逮養飲恨終身成化某年東南饑有納粟授官之令惟詹曰此吾志也敢不率承輸粟若干石於官得承事郎階七品惟詹自幼服習家教讀書不煩程督其師昆山張節之甚愛之及壯渉歷旣深孝友恭儉卒亢其宗𨿽其先澤未泯要亦惟詹能自樹立不誣也其軀幹偉碩得脾濕之證以服母喪過哀病二載竟卒實成化十四年四月甲子春秋四十有九以十五年十一月甲子塟於某山之陽新塋曽祖伯源祖宗苑及孟敬甫俱以輸粟旌門有孝義之褒娶趙氏子二祥熊祥驥女一許聘夏元正初葉侍郎與中自宣府還朝嘗爲予言惟詹處憂患能恭謹敕厲其志欲蓋前人之愆可知矣又見所作聽雪軒記愛助之意惓惓焉予因喜惟詹受知前輩將來顯達不但已也豈意不得其壽而遂卒悲夫其子來乞塟銘乃考知州徐士亨狀序而銘之銘曰

繄顧山西曰周氏肇啟厥宗宋學諭華聲茂實代有繼播越弗寧值元季有來自蘇際隆治務農惇善家日大窮周匱卹昭惠施烏頭綽楔旌孝義煌煌璽書天日麗樹之風聲無逺邇何物無良思懻忮將泰之極否斯至辟彼阽危器安置湛恩汪濊匪幸致積善有報宜不匱嗟承事君得憑借旣蹶復起天所賜胡壽弗延奄長逝新墳峩峩終古閟我銘刻諸詔來世

湖廣按察司僉事張公墓志銘

張爲吾宜興名家其先有諱盤者仕宋至金紫光祿大夫因稱所居之地金紫圩公其十一世孫也曽祖伯英祖永父元愷俱不仕元愷娶儲氏以宣徳丁未七月十五日生公諱述古字信之別號巽齋幼有妙質而器識更逺其父於諸子中爲可敎也遣從故進士姑蘇奚昌受易日夜誦習精勤不倦竟以景泰辛酉中應天府鄕試明年試禮部再中遂擢進士第時父母且老因乞歸得侍養於家左右承顏能順適其意暇則與邑中士友講學一時蒙指授出而取科第者若故吏部郎中邵暉輩數人家居六年而父沒喪禮克盡人以爲孝服除尢不忍離其母或勸之盍受職以被恩典爲親榮始上吏部除行人三年考最蒙賜敕命進階吏部察知公賢薦爲禦史公辭之秩滿升南京吏部員外郎又三年擢湖廣僉事成化戊戌致仕而歸矣公居官廉謹爲行人數使於外若河南山東川廣諸藩所至未嘗一受饋遺及使陜西掌行襄陵王府祭事尢爲王所禮遇在刑部時詳明公恕不妄決一囚有古人求生道之意至僉臬司事能辧疑獄人不稱寃而華容沅江等縣數被冦盜爲築城柵以保障之民始得安居焉然公素剛直少容自度與世多忤慨然乞歸曰吾平生所恨者不得推恩榮吾親耳旣歸足迹不至州縣日與諸故友昆弟放情山水田園間爲詩酒之樂凡八年以乙巳五月二十二日卒享年五十九公娶陸氏有賢行先公卒生男二太學生邦祥邑學生邦瑞側室徐氏生男邦民王氏生男邦榖邦祿女二適王巽任徵孫男二女四於是邦祥等卜地於騏驥村之陽以丙午某月某日塟公托進士芮君爲狀使人走京師請銘於墓予與公自少居同鄕及壯爲同年相知之深非一日矣且邦祥又爲予之子婿有姻連之好於公之塟也𨿽不忍銘然義不可無銘也銘曰

仕不謂遲止於臬司身不謂衰中歲而歸惟其所持不詭不隨世與我違如矩合規莫究其施斂而不爲事親不虧事君不欺如此男兒爲世之奇天命於斯更復奚疑騏驥之隆瘞此銘詞

昭勇將軍署都指揮僉事寧夏左參將劉公墓志銘

公姓劉氏諱紀字憲明大名淸丰人曽祖大老贈寧晉伯祖諱寛考諱海俱贈昭勇將軍署都指揮僉事禦馬監太監諱永誠則公叔祖也劉氏以太監公顯驟以戎功封伯爵族極盛大公生其間負才器識道理爲佳子弟厥父昭勇公擢錦衣衛正千戶以沒時公甫十齡母亦喪太夫人敎遊武學比冠而蔭天順丁丑太監公敍公父沙洲之功朝廷乃進公指揮僉事成化庚寅公從寧晉公討賊延綏卒遇賊身冒矢石脫圍山谷間得擒斬功凱旋進指揮同知署指揮使名始著論者謂其可任將領今太師保國朱公俾掌十二營號令明敏集事尋用太師英國張公薦得總一營訓練有法弘治戊申用兵部薦擢署都指揮僉事仍食祿錦衣充寧夏中路參將公自念世受國恩獲預兵政誓竭志力以效勤一方至則撫士卒詰姦宄綜畫指授皆有條緒未幾徵還京師居數年以疾卒於正寢是爲己卯三月一日距其生正統甲子五月二十三日年五十有二娶楊氏錦衣指揮僉事觀之女弟繼娶吳氏管氏女一楊出適都督神英子用亦早卒公無子嘗求從兄故錦衣指揮同知綱第三子璉爲後許焉會有寧夏之行後指揮君卒故未果公之卒合族以璉告於柩前主其喪成公志也璉卜以五月某日塟公於某鄕之原奉狀乞予銘墓公又有從弟福嗣寧晉伯鎭薊州祥禎皆鎭撫從子璟爲指揮同知並籍錦衣公𨿽乏嗣其族之顯蓋未艾云銘曰國有貴族時有儁才公也秀出亦何雄哉少蔭父官壯居將幕分鎭西陲一方是托虎視羣冦气先萬夫中阨於途弗究厥圖人必久用其才乃售孰遄之歸又奪其壽輀車國門送者如雲後百千年參戎之墳

英國太夫人吳氏墓志銘

太師兼太子太師英國張公懋之母太夫人吳氏太原陽曲人諱珍之女也公之考太師定興忠烈王封國於英已娶李氏封夫人蚤多疾無以屬內政一子忠爲勲衛生亦不慧乃禮於吳而太夫人歸焉忠烈之考河間忠武王肇樹勲業爲巨家太夫人弗逮事其舅事其姑河間王夫人王氏躬執烹飪備極奉養歲時有事於家廟必虔以相祀忠烈出奉朝謁議軍國弗復內顧凡壼以內出納賞罰之政太夫人理之咸中節度忠烈稱之曰能忠烈之弟忠僖侯輗爲文安伯裕國勇襄公軏爲太平侯一門三爵家益盛大而昆弟雍睦太夫人處姊姒間亦怡然無間言李夫人有女子三其仲事仁廟爲敬妃孟適黔國公沐斌季適淸平伯吳英並爲夫人太夫人尢善處接或時以善言相勸導故外內族黨皆稱之賢正統已已忠烈扈從北狩不得歸今公懋甫九歲朝廷念死事功特命嗣爵太夫人擇傅以敎間舉先世忠貞諭之故公材器克就歷事英皇憲廟以及今上累荷知遇承倚任掌中軍都督府總五軍營兵監修國史知經筵事以惇謹著勲卓然爲世臣之首而太夫人實饗其成天順癸未賜誥封英國太夫人其詞有曰淑善之積益隆壽祉觀者榮之弘治乙卯五月四日太夫人以壽終距其生永樂甲午九月十日春秋八十有二上命禮部諭祭工部治塟事皆如制別賜寶鏹以貫計者二萬齋糧以石計麻布以疋計者各五十尋復加祭以壇計者五皆異數云太夫人慈厚謙約念勲衛忠無嗣以庶長孫爲之後施及諸族恩及羣下皆貴富家所罕見者可謂賢矣癸丑九月太夫人初度縉紳往賀有鶴盤空而下躍入席前馴不復去旣屬纊之明日悲鳴而斃噫是亦可謂異矣太夫人惟懋一子女一適太師兼太子太師保國公朱永孫七曰欽勲衛曰鎡曰銘錦衣衛百戶曰鋭曰鋼曰鎭曰鉉女孫三長適永順侯薛勲次適安昌伯錢承宗次早世曽孫五曰嶽曰嵩曰端曰崇曰巖曽孫女一初公塟忠烈衣冠於盧溝橋西連三岡之原卜是年八月十日以太夫人祔奉程學士克勤所著狀請予銘監修時予實以總裁國史事又同朝久故爲敍其事行而系以銘銘曰

盧矢彤弓世受國封惟夫之忠有相之功桓圭繡裳載躋廟堂惟子之良有敎之方曷其饗之鍾粟鼎肉曷其飾之冠翟佩玉康寧富貴餘八十年人得其偏母得其全訃聞在朝有祭有賻賻侈其物祭加其數生旣極榮沒亦孔輝匪惟今玆在古亦稀堂封是祔忠烈之墓勒銘奠幽永保無斁

陸太宜人李氏墓志銘

常州吾鄕郡也數十年來取科第登仕宦其尢盛者皆曰陸氏因其父兄之敎使然亦惟助於內者有其人焉若太宜人李氏非所謂助於內者乎李爲武進名族世積善不仕至處士某娶某氏生男女若干人太宜人最長生而端重嚴整動作有常於凡紡績之事經手精絕諸女婦皆莫能及而尢務勤儉不以所能自矜是以父母愛之旣筓歸於陸爲故南樂縣儒學敎諭贈南京戶部郎中諱某之配初爲婦卽以孝謹稱戶部公遊邑庠例貢於京而顧其母張孺人有戀戀意太宜人趣之曰姑老矣宜速行爲祿養計公感其言上道初得奉化縣訓導乃奉其母赴任太宜人養之安焉及公升邵武敎諭適閩海盜起則請畱侍於家養之益謹或見其姑有嘆息聲輙踧踖不安曰豈我爲婦有未至而思其子耶必致其悅乃已姑沒殯斂俱厚公歸盡哀而無悔曰使我在側弗是過也公旣起復攺南樂南樂之俗婦女惟播種樵汲是務諸生之母之妻歲時瞻拜見太夫人精於女事轉相慕習及他日扶公喪歸攀號遮送者載道觀者驚嘆旣二十年書帛之奉不絕而奉化邵武兩邑之士道經常州必登堂跪拜對之感泣眞若有母氏之愛者可謂難得也已其敎諸子嚴甚自外傅歸夜則課之每從齋外聆有書聲卽止否則於其晨省必拒使弗前凡賓友過從聞講說經史輙具酒食延欵或博奕嬉戲必使人對客提其具碎之家人以爲辱客太甚則曰吾知敎子耳不知彼博徒之爲客也蓋其敎於內者如此迨年漸髙有子四人歷見其三登進士第皆列官於朝諸孫復進士及第居近侍東宮講學其一家可爲貴顯矣方益自貶損食不必重衣不必新日無過分以爲子孫之福晚尢康健聰明能歷歷記往事族人子弟平居進見必委曲指陳前代惇朴之俗因人懲勸之或非其人則絕不與言故人嚴憚之莫敢犯者初以長子貴恩封太安人後加今封成化十九年壽登八十有六以正月十八日無疾而卒子男四人愷南京戶部郎中悌不仕怡南京工部主事愉刑部主事女二人適唐鑑孫立孫男七人簡右春坊右諭徳節筌俱郡庠生箎範籌女三人曽孫男三人長含章次巽章女四人以卒之明年﹝缺﹞月﹝缺﹞日祔塟於邑劉莊之原諭徳君奉李駕部應禎之狀泣而請銘予與太夫人諸子若孫交久矣不辭而銘之曰

職有必舉事有當爲凡人皆然匪求人知況乎女婦內行自持及其純備人卒知之維太宜人懿徳令儀尙論其槪曰孝與慈天與遐壽以報其施子孫振振貴顯於時何以致此內有家規劉莊之原祔藏於斯恩封再加壤樹增輝其尙有待驗此銘詩

程襄毅公林夫人墓志銘

弘治八年乙卯七月十日程襄毅公夫人林氏卒於京師官舎其子敏政解官扶喪歸襄毅卒時先朝已贈太子少保賜塟於休寧南山之原今夫人卒賜祭命工部啟壙而窆仍給驛歸其喪蓋特恩云喪且行敏政乃躬述事狀請予銘墓按狀夫人姓林氏諱淑淸爲閩人唐九牧之後也泒分環珠裏號環珠林氏髙祖謙翁元授進義副尉曽祖起宗贑州錄事司判官祖子隆國朝洪武初坐累謫陜之綏徳再徙河間遂爲河間人考頎妣李氏子女各一玙爲淮之安東簿女卽夫人夫人生有慧質孝謹純至凡女工必精習讀列女傳女戒諸書輙領其要父喪時尙未筓哀毀如禮安東治家嚴重念夫人之賢必有以稱其選者久而弗得程氏之先自新安來徙河間而襄毅在小學安東訪之爲儕輩所服後入儒學其家以婣請安東乃白於母曰程某逺大器必爲女弟擇配無踰此矣旣歸襄毅之祖若考贈尙書公皆在堂母張氏有四女一子未畢婚嫁尢務經理委夫人獨奉兩世舅姑至躬操井臼治酒漿脯膾不憚勤勩寒暖饑飽起居之節必得其宜數年襄毅舉進士授官夫人幸有祿食而儉素如故及嫁四姑娶一姒皆手分俸金甚者撤奩具爲助前後四經舅姑之喪無違禮襄毅歷給事中少卿都禦史以至侍郎尙書督邊儲治兵旅領巡撫之寄出入中外者四十年懋著勲績而夫人獨任內政奉家祀施子敎待新安河間諸伯叔子必周必至擇安東諸子可敎者俾就外傅其一方爲河南長社巡檢其一英爲山東靑州府訓導皆底於成夫人馭臧獲有恩待親黨故舊有禮見鄰婦裏媼之貧者或解衣衣之𨿽數不厭其賢如此夫人凡三荷封命景泰初以襄毅給事中貴敕封孺人天順中以都禦史貴詔封淑人成化中以兵部尙書貴進封夫人後其子貴𨿽累封而夫人秩號已極不復加錫惟享有祿養後襄毅之卒十有六年壽七十八臨終爲敏政曰勉報上恩以光祖宗我年已老得從爾父地下於願足矣言訖卽逝子三長敏政進士及第累官太常卿兼翰林侍講學士以文學顯於時敏徳詹事府主簿攺靳州判官卒敏行儒學生女一適忠義前衛指揮同知淩雲漢封淑人孫男四長塤蔭授錦衣衛百戶次圻蚤世次塏次堂孫女四長適邑人臨塘範翔次適婺源大阪汪玄錫三適新安衛指揮子朱儀四適新安衛千戶子於恩銘曰

曷徵能婦夫爲名臣曷徵能母子爲聞人霞帔翟冠夫封之貴堂居鼎食子養之遂康寧壽祉有錫自天人得其一母備之全視履考祥於理則有勒銘於幽以示永久

平江伯夫人沐氏墓志銘

夫人姓沐氏太保兼太子太傅平江伯陳公志堅之配也其先鳳陽定縣人也曽祖諱英從髙皇帝起義兵建大功爵至西平侯追封黔寧王謚昭靖祖諱昂爲左都督追封定邊伯謚武襄考諱僖襲雲南左衛指揮同知後以子璘貴贈右都督夫人蚤失怙恃鞠於庶母孟氏性敏慧不凡而容止詳愼不茍言笑女紅外無所嗜恱間渉書史通女戒大義恆嘆曰吾獨不得事吾親目有所觸輙涕泣不食兄璘嘗攝雲南軍務事謂人曰吾有女弟如此不可不擇所宜歸聞平江公賢而多才遂納聘焉比入門逮事其舅某國莊敏公曁其姑譚太夫人孝謹備至相平江公祗敬未嘗少忤賓客之饋躬自治具內處娣姒和不失色下及臧獲禦之有恩旁至婣黨禮意兼厚無不稱者及居喪治塟一皆勸公行朱子家禮尢嚴祀饗至親滌俎簋久而不倦公有二幼弟鐸鎡撫待甚篤與之合姻二妹之嫁亦盛奩具以遣眾皆感其義終身以母事焉公旣嗣伯爵夫人獲膺封誥每歲節入賀太皇太后皇太后及中宮輙被寵賜而謙愼益加公嘗佩徵蠻將軍印總鎭兩廣督理漕運入掌督府握京營兵出治河決攄誠效力無私顧之憂者以夫人在也公壯尙未有子夫人寛以逮下忽夢二獸交走於堂一老嫗曰此熊羆也寤以語公公曰此男子之祥也翌日側室袁氏果生一男因名之曰熊夫人育之不異已出稍長延師敎以經書今爲錦衣勲衛爲擇良娶朱氏太師保國公追封宣平武毅王之女得孫男女各一誕孫之彌月燕飲甫畢夫人倐得痰疾熊焚香吁天剖股肉和羮以進聞者曰觀子孝則知母之慈矣夫人卒於弘治丙辰十二月十三日距其生正統戊午七月初二日享年五十九事聞上遣官諭祭有司治塟如制後特賜楮鏹萬貫及棺槨一具米布各若干公請於朝給驛遣熊扶柩而南卜用丁巳某月某日窆於江寧大山之原從先墓也說者謂夫人生距家歸顯族安處優裕未嘗知世間疾苦而能勤儉自將相厥夫子保有爵祿方隆而未艾可不謂之賢耶公慟夫人甚思所以慰其神於地下奉狀來請予銘弗獲辭而爲之曰

猗嗟夫人勲舊之裔歸於侯門允作嘉儷事上撫下家人是宜賢名式彰豈曰無儀鸞封煌煌有燁其服入朝三宮出表羣族貴鮮不驕富孰非侈夫人持之勤儉終始匪獨婦徳母敎亦惇蔭澤之餘有子有孫胡享之隆而世弗久曰祭曰賻世亦希有皇循舊度命藏故丘伐石勒銘恩昭九幽

紀母張宜人墓志銘

紀母張宜人今戶部雲南司員外郎溫之母也張世居綏徳業陰陽家之術某南京欽天監靈臺郎生子文哲本州島陰陽學典術娶某氏生宜人聰慧端正爲父母鐘愛之筓而歸紀紀之先爲蒙城人後徙綏徳以醫鳴家爲故承事郎諱瓛之配瓛字玉章號澹庵少孤事其叔父母盡禮宜人能承順其意如子婦然至於奉賓祭待親戚事無大小必得其道人以賢婦稱之他日澹庵羣從求異產力不能止遂出居於外惟取先世所遺醫書數冊及器之敝者數事而已宜人怡然未嘗有慍色澹庵醫日精逺方抱病求治者日眾至則隨手取應而退亦不責報久則所積亦厚不喜自奉凡有義舉傾而與之宜人亦未嘗有吝容其賢有如此弘治己丑九月初六日躋壽八秩其子溫仕於朝得士大夫詩篇甚富寓歸爲慶賓客滿門諸子婦率孫曽以次捧觴進拜里巷驚異莫不嘖嘖稱嘆未幾以溫之貴將受誥有宜人之封甲寅正月八日俄以微疾卒溫歸來泣告曰不肖賴慈訓以有今日所恨者𨿽恩典之頒而不能光榮生前矣九月十有七日塟於楡林城南三坌河之陽合承事先君兆幸畀一言以慰之予居京師且久知溫爲郎官有美才昔嘗感其孝爲文以表其先君墓乃復按刑部侍郎張君尙絅之狀書而授之宜人有男子四長洤次卽溫又曰濚曰濂洤濚俱以輸粟授官濂鄕貢進士女一適冠帶總旗楊政孫男八人世相世良俱太學生世椿世科世楹世祿世標世楫女九人長適楡林衛千戶李鳳次適王勲適朱鸞余尙幼銘曰

順以爲徳嚴以爲敎旣宜其家亦事其報報以厚養復躋髙年天恩且下曷不少延子孫如林盛而未艾立石墓門其尙有待

安昌伯夫人張氏墓志銘

夫人姓張氏諱萬玉其先汴人世以武顯爲河間忠武王之曽孫定興忠烈王之孫今太師兼太子太師英國公之女母曰王夫人而夫人則劉氏出也歸於錢氏爲都督同知追封安昌伯之婦安昌伯承宗之妻也初承宗母夫人孫氏故懷寧侯女盛年寡居治家有法撫育承宗以長嘗與其兄今懷寧侯泰擇婚聞英國與王夫人善敎而女且賢以爲無能踰之者而公之母太夫人吳氏亦曰是女宜其爲吾家婦蓋公之先旣以元勲貴顯且連二世爲太宗仁宗妃而錢亦英宗後族也兩家門戶相當婚事旣成繼而孫夫人病期一見其婦及入門而卒故夫人以不得事姑爲恨而事其夫生母曽氏盡孝相夫治家甚有條理至待親戚以禮禦卑下以恩稱其賢者無間言俄而病更醫弗治年止十八其生成化丙申五月二日其卒弘治癸丑四月二十九日以卒之年八月初十日塟於都城西香山先塋之次夫人初未授封其夫哀其早世具疏言於朝天子從之封安昌伯夫人先塟來乞銘於予而英公且爲懇請曰吾女年尙少何敢勞執事然不得一言無以塞吾悲也遂諾而銘之曰

其幼也以慧其長也尢徳其歸也甚宜其逝也何亟

榮善夫人墓志銘

夫人姓項氏世爲順天之宛平人生而聰慧婉淑克精女紅宣徳癸丑選入宮侍賢妃甚愛之天順間憲宗在東宮英廟爲簡老成謹厚有年徳者擁護左右眾咸曰莫如夫人宜及皇貴妃於安喜宮迨今上嗣位夫人年旣髙時被恩禮亦稍獲優逸而夙夜弗懈凡在禁掖前後六十餘年白首寅畏莫有見其過言失度弘治丁巳三月二十四日以壽終上念其舊勞特贈其號曰榮善夫人命太監李興及右少監傅忠左監丞袁銳董喪事賜之祭者三賜賻銀帛諸物各若干命所司治墳於宛平香山之原蓋異數也夫人生宣徳丙午之八月塟以卒之年五月某日春秋七十有二銘曰

天門九闕嚴法宮兮白首服勞勤厥躬兮香山之原敕所封兮三後在天尙克奉兮

亡妻李淑人墓志銘

予少忝科第入翰林繼而爲卿亞以預政事夙夜在公不暇顧其私然而閫以內事亦治而不紊者以有吾妻李淑人在也而今則已矣吾能免乎內顧之憂耶且吾善孰與相過孰與箴事有不樂者又孰與勸而釋耶此予不能不悲恨者淑人諱徳貞其先爲金壇人伯祖順當國初以武功積官至指揮同知其從子克裕娶胡氏生淑人筓年歸予初予喪元配杜氏擇繼室不可得或言李氏𨿽武弁而有家法且其女甚賢乃禮聘之旣入門克修婦道若素習然每念去舅姑逺不得朝夕侍奉每晨興輙焚香望拜敬祝其壽而得一美味必封寄之以爲常及予得告歸省始挈之至家凡所以事舅姑者必躬爲之或請代其勞則曰吾方得侍奉何以代爲其孝如此遺二子尙幼鞠育敎訓與己子等旣長𨿽鄰嫗不知其爲非淑人出也其一女將嫁資裝旣備復盡脫簪珥與之曰此女少失母當加厚其慈又如此蓋自其少時性行異於人居父母旁日事女紅不妄言笑歲時親戚婦女過其家者見其容飾之盛輙爲之羞赧俛首不視當吾歸省時先君禮部公嘗輟飲器數十事畀吾還京以爲待賓之用淑人曰君歸無以奉親而反受此不可且客居器用惟磁漆足矣予深然之卒不敢受先君聞之甚加稱嘆其儉約又如此歸吾數年未嘗越中門以行一日兒有墜樓者聞之驚悸乃出以抱持之而僕隸輩始識其面其靜又如此平居處娣姒以和待親戚以禮禦童僕以恩與予處幾三十年而相敬如一日諸子或有差失慮予之怒必和解之退而必自責讓不少恕其亦可謂賢矣女事之暇尢喜讀書孝經論語並古詩文多能背誦至於臨模字帖亦有可觀蓋其餘事也予自春坊庶子擢少詹事兼翰林侍講學士淑人尋亦得今封凡宮闈有慶累入內朝賀其顯榮亦至矣今上念舊學之臣嘗以吾兒元槪侍居京師特授官秩以示恩寵未幾又特俾乘傳還家畢姻事淑人乃率之行事未及成不幸以一疾而卒其卒以成化二十一年六月十三日年甫四十三將以又明年十二月塟於邑南陽山之原朝廷又敕禮部遣官治墳墓且命常州守臣諭祭恩禮稠疊愧無以爲報也塟旣有日乃述其梗槪刻石納壙中以泄悲恨之情若其淑徳懿行親旅皆能道之其多不能盡書也子男四曰元楷指揮僉事曰元栻邑庠生蚤卒曰元相承事郎曰元槪中書舍人女一曰元秀適太學生張祥孫男三曰文煥曰文燦曰文熺女一曰文柔系之以銘曰

嗟淑人兮何去而不歸一室寥寥兮惟所遺衣吾尙可以自存兮諸子倀倀然其何依胡丰其行兮嗇其壽吾不可詰兮復何咎丘墳旣築兮天寵則厚同穴而居兮尙百歲後

仲弟時望承事郎墓志銘

弘治五年十月二十三日吾仲弟時望卒遺言於其子元橘曰吾生有汝伯爲之兄以庇我今𨿽死可無憾矣然知吾平生者亦無踰於汝伯吾死其乞文志墓庶吾目始瞑也於是元橘以書來告予聞之痛哭嗚呼吾忍銘吾弟乎顧其言如此則又不忍不銘也惟先公戶部府君生吾兄弟四人吾爲長次爲吾弟吾弟自幼明敏讀書善記且善屬對先公甚愛之稍長卽解事每見先公治家勤勞輙請代先公曰汝年幼正當與汝兄讀書進學以取功名家事非汝所宜問也則對曰進取功名乃長兄代理家事兒之責也先公初未之許一日偶試以某事卽能中規畫先公驚喜由是凡營居室治陂塘及耕桑之類悉委之皆如意後先公漸老家事一不問得與詩朋酒友徜徉於山水間者以有吾弟任其勞也吾弟性更孝先公嘗染疾甚危醫莫能治吾弟甚憂一夕夢神以醫書指示謂汝父第服此藥旣覺檢書果得之依方服之卽瘥人以爲孝誠所感天順己卯予喪先妻杜夫人於京師冒暑來省因載其嫂之喪並攜二侄以歸道中感熱毒疽發於背幾死無悔言成化癸卯三弟得心疾疾作輙怒目叫呼家人皆不敢近獨吾弟日夜在側百方治療然後愈明年四弟卒爲之擇地以塟敎育諸孤以俟成立及予繼室李夫人季子元槪相繼卒吾弟以予獨處京師又冒暑來省其篤於友愛蓋如此平生於子史百家多所渉獵尢精於數學晚好讀醫書蓄善藥病者多所全活至鄕黨以貧乏來告者悉周之無吝近省予道遇廣西某進士之喪輙助白金數拾兩竟不問其爲誰也吾少讀唐書張公藝傳吾弟適見之遽請曰古今人宜無甚相逺公藝九世同居吾兄弟豈不能保一世乎遂出誓言期不爲妻子所感厥後有求分異者力不能止每以爲恨故省予時歷舉先公遺命贊予置義田以贍宗族且力任其事以往士大夫嘉其志咸作詩贈之惜乎志未就而卒嗚呼可哀也已吾弟名濟字時望號復齋生宣徳庚戌十二月五日距卒之歲得壽六十有三素有治才而不求仕嘗以入粟助有司賑饑補承事郎徐氏世居宜興曽祖諱福贈戶部郎中祖諱鑑瓊州知府考諱琳不仕三世俱贈光祿大夫柱國戶部尙書兼武英殿大學士妣皆夫人吾弟初娶繼娶皆蔣氏又吳氏子男五人曰元橘曰元杏曰元檳曰元枤曰元楨元楨蚤卒女一人適同邑範倫以卒之又明年某月某日塟於拜亭山之原爲之銘曰

有事服勞昔見其人溪山在望其人何存田廬秩秩子孫振振百世之下尙視玆墳

亡兒中書舍人元槪墓志銘

弘治元年四月二十四日吾兒元槪以疾卒於乎吾兒何遽至於是耶吾兒少重遲不好遊戲家人以不慧目之常一日捨舟登岸誤爲木罌所跋墜諸水時岸髙數文湍流甚急忽浮水面不溺若有神扶而起者已而羣兒訊之曰汝將墜何不持罌口曰持則罌覆吾身尙復起耶及稍長出就外傅口授書數百言轉能誦暇則嘿聽諸生所誦能舉其詞無遺先禮部府君見而奇之每出句以試能應聲而對往往有出人意表者由是鐘愛尢篤天性孝友予每公退必拱俟於門𨿽風雨不少替有不樂則遶膝而娛必致樂乃已與兄弟處𨿽一殽核必待悉至然後敢食以是兄弟怡怡人不知其爲異母出也每受敎於兄栻後栻亡哭之必慟諸親長止之乃曰天不獨亡吾兄又奪吾師也奚爲不慟性復仁厚幼時爲僕抱而僕於地予怒而杖其僕後𨿽僕不言或問之則曰言則彼又受杖矣蓋從予居京師者二十餘年予初以禮部侍郎考滿恩例許遣一子入太學以吾兒常習舉業欲俾就之則以生後讓其兄元楷元楷亦不願先帝錄溥侍從微勞特授中書舎人未幾南歸畢姻遭母喪哀毀踰禮疾乃作予聞而憂之然天意遽至於此以貽予無涯之戚乎吾年未下壽而吾髮已種種三歲間旣喪吾妻又失吾兒胡不相予之甚乎吾兒名元槪字弘量姓徐氏常之宜興人曽祖鑑瓊州府知府祖琳並贈禮部左侍郎兼翰林院學士母淑人李氏以天順癸未十二月十三日生年二十六於是其兄元楷元相以卒之年十二月二十五日塟於縣南張和山之原先期以書來告因述此俾刻石納諸壙中吾兒娶今南京吏部尙書晉陵王公之女無子以元相之子文熺爲後是爲志

○墓表

徐知州墓表

成化十五年荊門州父老詣闕奏前知州徐泰憂制且終願畀復本州島以終惠斯民者詔下吏部從其請君旣之任治事未幾疾作以其年十月二十四日卒享年五十一旣返柩於鄕將以又明年十二月二十一日塟於無錫界馬鎭村福昌裏之原其兄中書舎人惟正以書來曰頥失吾弟不幸甚矣惟吾弟有二子元榖元菽皆幼未領人事凡經紀喪事非吾誰爲之治玆旣略備矣惟墓上之石當得文詞以垂示後人非執事又誰宜爲之敢以卞戶部華伯之狀來請予與君交三十年知契最深非特以鄕裏之故而已於誼實宜書乃不復辭君諱泰初字士亨後更大同而白生其別號也幼而穎異旣長入縣黌從經師習尙書益好學不以家用饒而喪志嘗舉於鄕不利以貢入太學得與天下之士遊而謙厚若無能者大司成甚優禮之當景泰丙子歲順天府行鄕舉而吉水劉文介公主試得君文奇之擢第一時有忿子之不預者言於朝謂所司去取士失當且謂君出富室殆有私也宜復試大臣持正者以爲不可特試五經魁於內閣君文詞義燦然無忝爲解言者始慚而名益彰於時矣後試春官在中列比剝捲主司見君姓名以嫌竟不取久之歷正臺憲例選通法律者授禦史君在優等復以謙退授黃之羅田令六年政績大著遂擢知荊門州在羅田時爲政專察民隱不拘拘簿書之末教民務農凡無牛種者官給與之值歲大祲悉發義倉積粟以賑饑民有尫羸不能行者則隨所居作饘粥食之鄰邑來乞食者亦不拒一時賴以活者甚多更招徠逋逃復業者則蠲其役仍給官田使耕而食其入公暇數出存問疾苦隱然有古循吏風邑人嫁娶論財故多不以時始下令禁之有戶將絕而出繼他戶者官爲出錢贖還其家富民買田多隱稅廉其獘發之貧者始免催徵之累黃屬邑凡七民相率走藩臬請得君守郡疏上未報適荊門守闕遂補之荊門之政大率如羅田其俗則頗難治君禁令嚴明民不敢犯會夷陵有疑獄巡撫大臣檄君往讞疑遂釋人尢稱之前後兩任數興廢舉墜而學校之士多所造就所得公錢悉市粟以儲義倉其廉名又人所難及者是以去任民爭挽畱之旣沒尢思慕之不忘君爲人孝友居父母喪能哀治塟必厚兄有疾輙宿禱於神以祈佑終夕不成寐弟坤幼延嚴師誨於塾冀必成立家𨿽饒裕見族有服用侈靡者必深戒之而人以患難貧窶告則惻然周給不以財力計也君常之江陰人曽祖均平有隱徳祖本中國初以人材徵卒而旌其墓曰義民父景南義聲尢著以出粟賑饑受官蓋徐氏之積徳非一世矣至是乃得君兄弟然君官至下大夫君之壽甫入中歲報施之道茫然莫考也夫禾之有穜種之先而獲之緩獲之緩而收必多世徳之家蓋亦類此然則徐氏後人其復有興者乎因錄其事行之槪表於墓以俟

永寧州吏目贈行人正楊君夫婦墓表

成化辛丑新都楊春登進士第旣而念其母老歸養於家居數年其母益康健促使入朝乃授行人司正初考最以例贈其父如其官母封太孺人踰年太孺人卒春將歸塟詣予泣且告曰先君平生官不稱徳而卒塟久矣今吾母復不幸而春繋官於玆不得躬治斂具心竊痛恨惟墓之文乞憐而畀之敢以所爲狀上予與春有斯文之雅且感其言不能拒也按狀楊之先本楚人在元嘗爲武官後避亂於蜀因爲新都人有諱賢者贅於李遂冒其姓賢生壽山娶某氏生君諱文字美玉少溫恭謹飭舉業之暇尢喜攻書由鄕校貢入太學以家貧乞仕逺方得永寧州吏目永寧在貴州蠻夷中君安之不以爲事日治公事有不便民者輙私告其長吏除之後夷民知其出於君也皆感恱或來稱謝君辭避不敢當推之長吏吏復賢之久而土官浸知其才凡旁郡事有不治者屬之君輙治嘗督工役築磨泥普施二城費省而堅完至今人稱之州有棄地數百里與水西夷田相接其酋以官無圖籍私致白金千兩欲得其地君適攝州事拒不納曰吾官𨿽卑然亦守土之臣也地爲王土可以私與人耶他日長吏竟利其金與之君每以爲恨景泰癸酉九月八日以疾卒於官享年六十三塟本邑某山之原君初娶郭氏繼某氏再繼熊氏則春之母也方君遊太學時熊氏家居熊自爲衣食計而節縮日用以資給其夫迨從居永寧奉養旣丰亦不肯妄費一錢後其夫與郭氏二子相繼卒負遺骸歸塟備歷艱苦所過地必號呼亡者告之從行男女數輩𨿽旅次倉卒皆有區別旣歸顧家尢貧遣春就學脫簪珥以助其費以其夫遺命令復姓楊氏初目眊已數年及見春授官與其孫延和再登進士第目豁然復明年八十二以弘治壬子二月二十一日卒祔塟墓右子男五人其二曰逺曰政郭出俱先卒其三曰春曰惠曰哲熊出女二人亦郭出長適翟贊次適鄕進士單麟孫男十人曰廷和翰林院侍讀廷豫廷平廷萃廷像廷﹝闕﹞女十三曽孫男五人曰愼曰惇曰愷曰﹝闕﹞予嘗讀歐陽文忠公瀧岡阡表載其父崇公存心之仁及其母夫人誨言之善竊嘆公之所以顯於世者維其文章徳業見重於時亦其先徳深厚有以致之所謂其來有自者也今觀楊府君與熊孺人之事其殆類此故其子若孫列官於朝漸至通顯亦足以驗其先徳也予以是表之

桂陽同知前中書舍人楊君墓表

楊世出漢太尉震唐季徙家閩之浦城又徙建安入國朝自故少師贈特進光祿大夫左柱國太師文敏公以髙文絕識弼亮四朝功施社稷勒於鼎彜號稱名臣垂休襲祉奕世有人而楊氏遂爲仕族之冠君諱仕儆字敬甫贈少師工部尙書兼謹身殿大學士諱伯成之曽孫文敏公之孫貞靜先生諱錫之子也少習家學以詩經中天順己卯福建鄕試禮部弗第卒業太學聞見滋廣聲名籍甚六館諸生咸推讓之再試不中乃以蔭授中書舍人三年坐從子曅累謫廣東衛經歷六載考最竟歸臥於家辟一室左右圖史寢處其中日翻閱不厭暇則課子孫讀書種桑棗藝蔬果於世途聲利漠如也弘治攺元詔起沈滯吏部知君謫非其罪特以桂陽州同知奏起之檄至君嘆曰吾老矣憊矣安能復與時輩追逐耶竟不起弘治九年六月十有九日以疾卒年六十缺娶江氏某參政之女子二易鄕貢進士暹治舉子業孫男二女一卒之明年三月二十日塟邑之登仙裏劉墩之原君偉貌疏髯气岸軒揭平居恂恂簡重而臨事能卓然樹立其在衛幕秩𨿽卑能搜剔姦蠧有怙勢者必以法裁之吏士竦服生長綺紈不爲奢靡華麗之飾聞人有異書則購之不惜重價所錄自唐宋以及國朝諸子百家凡數千卷皆手自校讎近世稱藏書之富者殆莫加焉且長於鑑賞法書名畫一見卽能定眞贗或有書淫畫癖之誚君笑曰視寶異物者何如哉尢尙行義赴人之急如不及其在京師士大夫之賢而貧者每取給焉弟仕儀蚤天有遺腹子且撫且誨愛如己出今考工員外郎旦也成化間君數過予閒論古今事亹亹不竭予心獨偉之謂如君者非獨爲閩產之傑也於乎以文敏之勲蓋所謂猶將十世宥者而君一從吏議擯外十餘年其從弟仕偉才譽相上下亦坐是累謫以死是孰爲之耶世嘗謂天之於才必愛惜而培植之其果乎如此耶予與君善者喜其好古篤學重其行義惜其不遇於時而懼其遂泯沒於後也故爲表於墓以告後之人尙勿毀哉

封山西道監察禦史何公墓表

都察院右副都禦史何君鑑嘗知吾宜興予重其爲人因聞其家世之舊庭訓之善得厥考朴庵公之賢公旣卒鑑奉工部左侍郎徐公貫所爲狀請予文表於墓道之石乃摭而書之何之先本靑州人五代時有曰茂者仕吳越爲節度使卒於紹興之新昌子孫因家焉代有仕者祖諱友諒國朝爲訓導祖諱遵道考諱彥廣皆隱於鄕公孝友信義出於天性甫弱冠卽代理家政力田供養奉時祀館賓客婚嫁弟妹皆不以煩其父後當分異父念其勞欲多與之公獨取瘠田敝屋悉以器物讓諸弟母愛少女旣嫁公猶析產與之父母疾公不去左右至吁天請代居喪毀瘠塟祭皆如禮尢重意气間遊京師里人有以白金數十兩托公有所營置道爲賊所刼公爲貸金終其事而還過杭得遺金一囊於道俟其人而還之歲饑里人乏食捐粟濟之有借公馬者斃而償以價公慰遣之而不責旅次寧海開戶而臥有虎當門耽視久之揺尾而去園有瓜二實一蔕人稱瑞兆以爲陰徳所致公敎子有法鑑舉進士知宜興時遣使迎養公以親在不果行常書淸愼勤三語爲戒鑑爲禦史復勉以許身報國後被封爲文林郎山西道監察禦史知河南府時公已終制乃就養無何直大饑人相食乃歸命鑑悉心賑捄以全民命及鑑爲都禦史巡撫南畿又戒之加說詳焉故鑑所至有聲績在兩畿尢卓卓可稱者皆公敎也然則公之賢使身得一職任一事以自用於世其禆補豈小哉公以齒徳當爲鄕飲賓辭不赴沒而塟於鄕則爲之刻石著徳以示後之子弟禮亦宜之非徒爲孝子之私而已公生於永樂己亥六月初九日卒於弘治乙卯正月初二日壽七十七以丙辰年某月某日塟於某山之原配呂氏賢而克相封孺人子二長卽鑑次銶女一適劉演

林勿齋先生墓表

先生姓林氏諱智字若浚別號勿齋系出唐邵州刺史蘊之後世居閩之莆田曽祖崇寶父徳如皆隱居不仕先生生二年母陳氏沒又五年徳如翁亦沒賴繼母鄭氏撫而鞠之稍長出從裏儒授尙書習舉子業尋補縣學生正統甲子中福建鄕試戊辰會試中乙榜授宜興縣訓導至則嚴立敎條示諸生以讀書作文之法俾各有所依循晨必衣冠張燭坐堂上朗誦經書已而取古法書臨摹至數百字手倦則復誦讀以倡諸生日以爲常𨿽祈寒盛暑不懈諸生亦各勉修士習爲之一變大有補於學校秩滿升銅梁敎諭未幾丁母憂服竣復除宜興舊徳先生之敎者踴躍趨迎及士宦子弟悅從者數十輩大肆講學文敎聿興提學禦史陳選舉先生自代吏部𨿽不能用謁選之日遂升縣令先生謂人曰當道宜用人所長某將老矣安能舎詩書而事簿書哉博一敎官終身足矣昆山葉文莊公時爲吏部侍郎知之擢蘇州府教授先生至蘇學其敎法無異宜興時諸生始若不能堪久之服其化益親愛之致有身爲顯官而追念不舎者先生前後爲校官幾三十年皆在江南而四方縉紳多聞之故每當大比之年藩省爭先禮聘爲主司考浙江者一江西者再凡所取多知名士稱爲有識鑑云先生性至孝常痛父母早世每春秋時節祭祀嗚咽流涕者竟日祖祠舊卑隘撤而新之增祀田若干畆婦翁趙立沒而無嗣爲之經紀其喪得免暴露甥陳元幼孤攜之官敎育之與諸子等旣長復爲之娶婦乃遣之歸其它周貧睦族重信義事多類此生宣徳丁酉六月十日以弘治甲寅正月五日卒享年七十有八以某年某月某日塟某山之原娶趙氏子男八人曰巒嶽宻岊嶅仚岫昆巒早卒孫男女二十七人曽孫四人嗚呼先生之徳之學莆人知之蘇人知之予宜興之人知之豈待表而後見然天下不可以莆與蘇與宜興槪也而能盡知乎況數世之下又有可恃者乎是固門下士所宜憫而憂之者某於門下受敎爲最先故特爲之表而不讓焉

贈懷逺將軍錦衣衛指揮同知寗公配陳氏墓表

正統己巳廣西弗靖今贈懷逺將軍錦衣衛指揮同知寗公卒於寇難其配陳氏與其次子瓌皆相失莫知存亡獨其長子瑾無恙事平瑾遂選入內庭年始十一旣長資性明敏益見向用積官至禦馬監大監後三十年爲成化庚子瓌獲生還至京師大監公見之甚歡又六年成化乙巳陳氏亦還大監公遣人迎至京母子相見如故時憲宗皇帝在位今上在春宮聞其事爲嘆異曁太皇太后太皇后皆有賞賚旣而瓌從徵大同累功升錦衣衛世襲指揮同知因得賜誥贈其父如其官而其母封太淑人居數年太淑人思歸故土瓌具疏乞恩特蒙攺廣東右衛以便侍養太淑人之歸也三宮賞賚之厚復如前日人皆榮之旣抵家數月俄以疾卒大監公聞訃哀痛上賻祭加厚並命有司造墳安塟太皇太后皇太后曁諸王亦皆有賻大監公乃擇明年某月具其父衣冠合太淑人塟於邑白雲山之陽來乞文於墓上而騰驤指揮劉澄爲之狀惟寗氏世居南海東充都大良堡人後割其地增置順徳縣故今爲順徳人先世嘗有顯者譜亡不可考入國朝有諱日華者生武安安生公其諱眞字克誠爲人淳朴不好華靡居常茹素以殺牲爲戒處鄕裏尢善扶持患難周濟貧乏人素賢之其生永樂己丑沒於正統己巳得年四十太淑人性勤儉善理家人所以賢之者如此其生永樂辛酉沒於弘治癸丑七月九日也子男二長卽大監公少侍英宗皇帝於幹淸宮今掌淸寧宮事兼提督五軍營凡朝廷有大昏禮並四夷宴享多委之次卽瓌孫男一尙幼夫人有善行𨿽不幸遭變故亦未有不獲報身後者如公之死其不幸可謂極矣乃生大監公以忠勤事上稱賢近侍克致恩典與其配𨿽存亡不同而同享其盛則一而已要非偶然者至若大監公身𨿽在內而夢寐不忘其親其誠孝所感卒獲與其母若弟相見又豈偶然哉是宜書之揭於其墓以示其後之人云

曹府君徐孺人墓表

嘉興有名族曰曹氏曹氏有賢配曰徐孺人諱秀澄同郡嘉善儒家女也父曰文玉母曰陸氏以永樂甲申四月四日生孺人旣笄歸於曹爲以東府君之配孺人自幼端重寡言笑在父母旁循禮度而孝敬不倦及爲婦事以東能執婦道性尢勤儉恆率諸婢晝夜紡績不以爲勞家人化之諸刺繡纎巧之作皆媿縮不敢出視生子瓊敎之甚嚴瓊奉母敎若鄕愼行務農生殖稱克家子其後產業日盛食指日繁孺人卒不習侈靡事及以東沒寡居五十年布素終身未嘗更一新衣其勤儉自若也有孫曰山早失母孺人憐其幼躬自鞠育𨿽甚愛之然敎之益嚴俟其旣長俾學於家塾日必考其課業或書不成誦則聲色俱厲不少爲容貸平生不喜尼媼有登門者輙麾之去曰無壞我門法其正如此孺人好施不吝凡鄕裏之貧無食死無塟者必命其子周卹之歲饑視人親疏悉以次賑給之食其惠者甚眾及其子沒至山益好施與士大夫交遊益廣而曹氏之名籍籍起浙西謂其世範固逺蓋亦有孺人之敎焉孺人旣老山奉養備至年九十三而卒實弘治乙卯九月九日也子一人卽瓊承事郎娶陸氏孫一卽山以中書舎人娶錢氏四川按察使博之女曽孫男六人嵩邑庠生崟岑巖侖巃卜以丁巳十月二十四日塟邑之柳溪合夫兆也山持狀赴京師詣予泣拜曰山非祖母鞠育無以至今日所以不逺數千里躬造門下以請者惟欲得一言表於墓上以彰吾祖母平日恭孝慈節之美則泉下永有光矣予感而言曰昔人有言婦者家之所由盛衰也故中饋之吉著於家人厲階之害見於大雅其事不誣往往可驗則曹氏之盛孰謂其無然哉宜刻之以慰山之志以示諸來裔

虎賁左衛經歷張府君墓表

府君旣沒之十六年其子欽虎賁左衛經歷三載考最蒙恩贈府君如其官階徵仕郎母馬氏爲孺人於是欽泣而念曰朝廷不遺下臣施及恩典吾父母不幸皆不及見痛恨何可言吾將致其事歸守先墓謹錄敕詞燎之以告於地下顧惟墓上之石尙無文以刻又何以發濳徳昭慈訓而見寵光之來之有自耶乃奉山東參政張克謙之狀晉謁再拜而請予與張少相知而經歷君又邑人也不能辭取其狀視之語皆不誣按狀府君諱亨字嘉會世家宜興爲宋參知政事磻之後自曽大父國用而上居邑之橋亭里人稱橋亭張氏國用仕元爲鷹坊提領生廣徳州學正茂卿茂卿以族大遷今所居曰張渚是生師賢師賢生愈髙愈髙生致逺致逺生三子伯曰本彜季曰伯常其仲爲府君府君生而純雅稍長從仲父致和學致和嘗爲信丰令剛毅方正敎導有法臨諸子甚嚴獨愛府君由其孝友明順不煩束約也正統間大臣有奉敕循行江南主斷繋豪民一時健訟者蜂起或訟其考翁事連信丰並被將逮至京師府君於時極力營救往返道路數冒艱厄不自卹也其事卒白人皆稱爲能子其平居父母之側溫然無違禮母周氏沒事繼母黃氏孝養不替兄弟相處怡怡如也𨿽衣服飲食無弗共者及推以待諸從昆弟子姓以及婣戚朋友皆爲篤於恩義𨿽僮僕無不善遇之以至人有急難周之不吝其事不能枚述嘗客金陵同舍人遺金數斤獲之弗啟竟迹其人還之其人出半以謝拒之毫釐不受又嘗獲監引於道坐候其人少頃有泣者至則一富商奴所遺卽與之奴謝曰非公吾必死主人之手感拜而去鄕有窶人缺食而貿其屋旣給之粟而使復居之如故曰俟歲稔償我未晚吾不忍汝飽而無居也鄕舊產茶四方來鬻者必實其直奴輩有不豫者曰若欺心而增減之吾豈可爲哉因之以戒諸子侄凡息錢租粟之入宜寛貸而勿斂怨如此庶家門可保而久也有司屢役掌鄕稅不事掊克歲饑更出粟數百斛以助賑濟郡縣欲例授章服則辭曰吾安於韋布久矣敢冒圖榮顯耶邑大夫歲舉鄕飲禮請爲賓至再卽辭謝不出教子居京秩𨿽不獲生受封命然人間之福安享已備可謂無憾於世者矣府君晚號眞率翁壽八十有四以成化七年某月某日終於正寢後某月某日其配馬孺人亦卒壽八十二孺人出同裏士族少有淑行及歸於張婦道母儀皆有可稱以卒之某年某月某日合塟於南華山之原子男四人曰原曰思皆克家曰欽卽經歷君曰銓女二人長女適義官吳佐次適士人蔣昕孫男八人女四人曽孫男五人夫徳之優者不近名以爲髙足以轉移乎風俗產之厚者能散財而益富足以庇覆乎鄕閭觀於府君可以槪見爲張氏後人者尙嗣其仁於百世之下使君子之澤無有窮也噫此固府君之意也

○傳

南京工部尙書劉公傳

公諱宣字紹和一字應召號靜齋姓劉氏其先南康人也在南唐有諱適者仕至工部尙書生君造以吉州推官畱家安福谷木坑故今爲安福人君造生璞南唐進士至宋三世補太學上捨時人因稱三捨劉氏公生七歲而孤遭家多故能自力於學不隨同輩嬉戲從故禮部侍郎李公克述習春秋精勤不懈父戍盧龍而沒躬往代之𨿽處行伍中不廢讀書其志必欲以科第自顯時麻城鄒公來學以都禦史巡撫其地閱其業大驚待以殊禮景泰庚午應試京闈鄒公送之郭外舉酒祝曰汝此行必取解首否則無相見也眾竊笑之是歲故少詹事劉文恭公主試得公文卷奇之置第一如鄒公言明年會試禮部髙等遂登進士第授翰林庶吉士壬申授編修丙子修一統志成升修撰天順甲申憲宗嗣位充經筵講官成化丁亥九載秩滿升右春坊右諭徳修英宗實錄成再升右庶子庚寅擢南京太常寺少卿寺事多廢公建言十三事皆見采納丙申丁內艱壬寅攺除進本寺卿掌國子祭酒事公爲師待諸生甚厚而差遣必公考校必明無不恱服者琉球國遣子弟就學公舉舊制令所司給其日用之費他日其子弟奉白金一觔爲束脩公力卻之已而復以其半爲奉事聞於朝及得旨乃受丙午召爲吏部右侍郎丁未夏旱奉命祀北嶽地鎭弘治戊申今上嗣位再進左侍郎公以漸衰求閒始拜南京工部尙書知公者乃惜其去公欣然以行至則會計出納革絕侵漁未幾財用頓積而推舉屬官以激勸其下人人皆爲率職蓋歲餘以病不起辛亥七月十日也享年六十有七公少罹貧苦在盧龍時遊學京師每徒步往返爲寒暑所中輙疾死道上逾時始蘇嘗建言禦邊四事其後有己巳之變果如所料及冦薄京城從禆將守備天津多所補益軍中有誘歸及欲妻以女者皆不從其窮時已不茍如此惟耿介疾惡是是非非不狥於人尢好面折人過晚乃務爲優容善論事引援證據聽者忘倦多知國朝典故每事能悉舉無遺故尙書姚公爲吏部時以慶成宴坐位未定詢及公爲言舊制至今以爲式至功臣世系述其源委歷歷如指掌若山川險易𨿽逺在數千里外皆能指畫不差人服其該博平居事母至孝迎養於京每旦趨朝必先問安遇一美味必手自奉進兄沒撫其孤女嫁之如己出事再從寡嫂及遇族人皆有恩意族有爭訟者開導以理使各釋然以去諸子教之甚嚴與其配王淑人必揖而後食居家自奉至薄食不重味一衣至四十年蓋其儉素又如此讀書務求精熟爲文章必以理勝不喜作新奇語有衝澹集藏於家祖諱某父諱某並贈南京太常寺卿妣並贈淑人三子長秉常國子生秉善邑庠生秉監女四人論曰公卿起諸生一旦富貴遂忘其故而爲驕侈之習者比比如劉公祿位已崇所持猶寒士𨿽古人何以加之且士非困窮不能自立所謂貧賤憂戚庸玉汝於成也公之志甚大力甚堅惜未得專乎其位而盡展之故其事業之所立者止此然其名則豈有久而不傳者哉予與公有斯文契因書此以貽其子俾藏之爲家傳云

○祭文

祭湖廣僉事張公

湖廣按察司僉事張公惟公少時負俗之累奮發於心黽勉於事績學精專莫之或先鄕榜甲科遂爾連連列職中朝官階斯轉繼躋外臺仕路益顯𨿽則顯矣如忤物何奉身而退其樂則多公身𨿽屈公名則完公志不遂公心則安母氏髙年幸供子職孝養期終疾疹俄亟嗟我與公豈直同年旣忝鄕閭復結姻■﹝女連﹞聞公之喪哀痛倍百繋官於朝欲往弗克聊馳一觴惟寫我心魂如有知爲我來歆尙饗

祭某淑人母子文

祭某淑人母子之靈曰言言髙堂有此女師靜專其徳愼淑其儀身安享乎晚福子顯庸乎明時謂非修內行而獲陰報豈榮壽若是乎兼之緬懷昨歲登堂獻巵指瑤池以爲酒仿南山而賦詩恍壽顏之在目曽陳迹之遽違夫何倚伏之不常哀樂之難期望婺星而光滅悵萱艸之色蔞惟苫塊之哀重致傷生之可悲視疇昔而不若撫二柩以累累設茵鼎而孰奉置盤珥其何施念子道莫大乎送死顧家禍何緣而重罹曰惟不死惟孝與慈帝有諭祭之文史有表阡之詞棘心寒泉可慰在玆嗚呼尙饗

荷誥封三代祭祖文

某荷誥封三代祭祖某仰承先訓屢荷聖恩載錫贈典始以七品贈父封母旣遷五品恩隨以加後官侍郎繼職宗伯重蒙恩加及二代玆者宮保秩滿又得推恩伏蒙制下褒及三代贈曾祖考光祿大夫柱國太子太保禮部尙書文淵閣大學士曾祖妣爲一品夫人而祖考妣考妣及先妻之贈典亦如之給誥之詔方頒而加秩之命遽下今升某爲少保兼太子太保戶部尙書武英殿大學士一月之內兼此二榮是皆祖宗餘慶所及謹附祝文用伸昭告以亡室贈一品夫人某氏祔食尙饗

祭長姊孺人文

祭長姊孺人之靈曰與某同母實惟六人惟姊居長性行尢淳爰自笄年歸於故族婦道克持孝敬殊篤良人遊學內助日劬忽焉中道賫志寡居僕耕於田婢織於室衣食能謀家業無失況初失子幾絕其宗終焉嗣續置妾之功撫育其孤庶見成立白首髙堂傷感抱疾自與別違歲時屢歷繋官縻祿懷思戚戚忽聞訃來哀痛切激骨肉存亡永永嘆息煮粥無能揮涕沾臆敬遣兒輩奠以酒食尊靈猶存洋洋來格尙饗

謙齋文錄卷三

●欽定四庫全書

謙齋文錄卷四

﹝明﹞徐溥撰

○碑銘

故南京禮部尙書謚文僖黎公神道碑銘

弘治辛亥南京禮部尙書黎公以疾乞致仕詔可仍賜誥命歸明年以建儲恩進階資徳大夫正治上卿四月十八日竟以疾卒享年七十訃至命有司諭祭及營塟事謚文僖其孤民表詣闕謝恩他日奉公門人李學士賓之狀拜請神道碑銘予與公同朝且同官已久義不得辭乃據狀而書之公諱淳字太朴號朴庵世居嶽之華容本楊姓曾祖元勲出繼姑氏後從黎姓祖士禎父斌寜縣丞有徳政並贈資善大夫南京禮部尙書祖妣徐氏妣元氏王氏並贈夫人公少苦問學從父宦逰與兄資深相師友天順丁丑英宗復位之歲也舉進士第一授翰林修撰預修大明一統志癸未同考禮部會試成化乙酉憲宗卽位充經筵講官丙戌遷左春坊左諭徳丁亥修英宗實錄成進左庶子甲午考順天府鄕試丁酉修資治通鑑綱目成遷詹事府少詹事兼翰林侍讀今上正儲位日侍講讀戊戌擢禮部右侍郎丙午攺南京吏部丁未滿九載遷左侍郎加正二品俸弘治戊申始擢南京工部尙書尋攺禮部又三年以疾致仕而卒公性耿介寡合尢好直言居官屢除獘事初入翰林有言被謫者卽以書抵當道請救其人當道者𨿽不能用然心實重之考鄕試時有試卷奇甚後場不類疑有獘勾稽墨卷果得謄錄生截捲狀按其事而取是捲爲解首則名士馬中錫也人皆稱服甞見天下鄕試錄多舛繆或犯國諱擿奏數十條下禮部翰林院議治考試提調官罪且申定格例行之至今及在禮部故事內批出翌日承行者必陛陳補奏疏以防姦僞除授寖廣有諷令勿奏者執不可諷者色沮久之竟停奏在部不受私饋不行請屬尢愼形迹事渉矯托輒窮本末必暴白乃已聞人有玷行𨿽所甚愛必摧抑不曲爲庇覆下至胥隸亦畏憚不敢犯素儉朴患鄕俗好侈躬自裁抑昏塟飲宴之禮人多視以爲則重倫尙節痛違祿飬極嚴廟祀兄嫂卒其孤民獻及女皆幼育爲己子遇二季沾滄無間言甞歸省至臨淸適山東按察副使董國器妻死而董使未還特使人舁其柩以歸太常卿余孟享卒家貧倡鄕宦合賻贈俾襄喪事鄕吏鄧錄寓銀數十両後祿死藏所寓物候其子長乃還之所居黃洋渡積潦病渉捐私帑築堤四十丈民甚利焉嚴於教子不假辭色至訓諸生日亹亹不倦登科甲仕中外者相接踵下逮胥吏有向學者輒優給役後亦多成名云平生好著述有龍峯集若干捲及輯國家諸試錄合六百四十卷藏於家配金氏贈夫人先卒子男六人民牧進士民表戶部主事民衷民安國子生民俊民信女四適荊州府學生張孟瑄次適鄕生程鶚三適縣學生羅熺四幼孫男二循紀循章女一以卒之明年某月某日塟於黃湖山之原金夫人祔銘曰洞庭匯澤其流洋洋公實楚產挺拔不常昔起鄕薦世遇英皇對策大廷萬言成章乃賜及第裒然前行出入淸秩翰林春坊危言正色恥和其光治朝簡任官惟俊良匪籍銓曺孰爲較量冢宰之亞謂公克當秉公薦舉賢路不妨仰視孤鳳倐焉南翔人則不容在公何傷宗伯掌禮名位益揚召命將下步履不彊乞身歸田旋以云亡二品旣貴七袠亦長朝廷眷念恩被幽堂科第克紹諸子其芳集集門人靑雲頡頏公其逝矣有光於喪爰伐貞石樹之墓傍刻此銘詩永昭不忘

故南京吏部尙書進階榮祿大夫致仕贈太子太保謚文肅王公神道碑銘

鳴呼公塟有日矣追憶平生故交同鄕郡同官署而道誼相契合行業相規勵自少至老不相負者如公幾人而今不可作矣矧公之文學政事卓然爲一代聞人而耆年髙爵殊恩盛典其在朝廷在天下所闗甚重是不可無所紀述以昭不朽而公之子沂以神道碑銘來請乃按福建布政使陳君朝用狀次第書之公姓王氏諱■﹝亻與﹞字廷貴常之武進人晉太傅導之裔也元季祖諱徳甫自揚州避地於常子孫遂居之祖諱友諒國朝永樂間徵至京師授魚臺學官擢延平府同知有政恵考諱守正宣徳間爲兵部武選司主事以廉愼名俱用公貴贈南京吏部尙書祖妣蔣氏妣朱氏俱贈夫人公生有異質十歲能作詩十五攻舉子業二十爲學生正統甲子領鄕薦景泰辛未舉禮部賜進士及第第三人授翰林編修被旨偕修撰柯潛庻吉士吳匯等二十八人肄業東閣給酒饌及膏燭費賜禦府諸書癸酉夏旱代祀東嶽甘雨隨注甲戌丁外艱喪塟如禮天順丁丑仍舊任庚辰同考禮部會試時稱得人尋命侍東宮講讀辛巳預修大明一統志成賜金帛癸未復同考禮部遷侍講甲申憲廟踐阼以侍從恩擢左春坊左庶子仍兼舊職敇充經筵講官敷析明暢啟沃良多修英廟實錄分掌禮館成化乙酉攺南京翰林院學士至則迎母就飬丁亥實錄成公以舊勞預賜戊子以母喪歸辛夘服闋適南京祭酒缺朝廷特用薦起公於家公嚴督率明賞罰公差遣上奏論便宜數事又修廟宇學舎補刻書板建書庫門工悉就緒壬寅滿九載進南京吏部左侍郎時吏獘滋甚每差撥則呼爭於庭公按舊式參以時宜著爲定規羣吏懾服丁未召爲戶部左侍郎乘傳赴闕甫數月今上登極遷南京戶部尙書復攺吏部會有旨考察諸司公悉心諏訪務求至當有小過而才亦可用者別爲奏請得降級補外其以例考績者必斟酌殿最不茍爲文具又陳八事多見采納修治堂庫如國監而加偹焉弘治癸丑年七十上疏乞致仕上優詔勉畱再上亦如之甲寅以再考去任還家臥疾乙卯春復上疏詞益懇上念公先朝舊臣進階榮祿大夫致仕命有司月給廩米二石歲給輿隸四人此得報公疾以篤越二日卒於正寢實五月二十五日也距生永樂甲辰七月四日壽七十有二訃聞贈太子太保謚文肅遣官諭祭命有司治塟事丙辰三月十八日窆於縣西謝巷村之原公所自營壽藏也初娶夫人吳氏江西左布政使潤之女勤儉有則尢惇仁恵族裏賢之先卒厝於祖隴之側至是乃合塟繼娶今夫人孫氏尙寶丞仲徵之孫亦有內行子二長沂舉成化乙未進士累官湖廣右布政使其志行不墜公業次洛輸粟賑饑授鎭江衛指揮使女五長卒次適鄒堂鄕進士朱■﹝日上永下﹞叚瑞又次適吾子中書舎人元槪今守節於家孫五女四公性孝友言動不茍𨿽負才望而謙抑不自矜甞念宗族貧窶歲給廩粟憫兄子澄之孤以三品恩移蔭爲國子生又修世譜輯家乘以貽子孫尢重義气甞得楊氏別業有祖隴在欲徙之他公嘆曰彼以全產售人而不能保此三尺吾不忍也不聽徙闕其垣使四時祭掃焉公警敏精悍剸繁理劇不勞而集彭文憲公愼許可獨器重公後𨿽秩位隆髙而識者以爲弗盡其用也其爲文雅健有體裁詩亦淸粹眞行皆遒勁脫俗所著有思軒稿朝天稿若干捲藏於家銘曰國有壽俊羣士之則作之累朝獲匪朝夕鄕有耆舊後生是規積數十年乃克見之公在南都爲六卿長公歸南畿足範鄕黨七旬遐壽一品崇階公實稱之孰云幸哉矧惟令終卹典優異節恵有稱賜塟有地論徳以世述事以文於百千年來者有聞

故封奉直大夫刑部員外郎錢公神道碑銘

弘治丙辰四月壬午奉直大夫南京刑部員外郎錢公卒其子大僕卿鉞請於朝上命有司諭祭遣進士治塋墓於是鉞泣而言曰不肖孤無似徼福天子寵及泉壤其有光矣如復得名世之筆刻諸墓道先子死且不朽其何榮如之予不得辭則爲之銘按狀公諱震字東之其先出於吳之昆山髙祖諱常曽祖諱誠仕元爲萬戶始徙家杭州祖諱安一父諱禮生公頴異幼學卽出語驚人稍長習舉子業恆嘆曰大丈夫安能碌碌守章句乃棄去逰沅湘間致財巨萬歸盡散鄕裏之孤乏者復垂槖去如是者數四不厭人有急難千百里赴之鉞官陜時自粵杖策往視徧歷闗中形勝數日挾両蒼頭徑去絲髮不以煩官旣歸老於西湖之上集古奇方儲藥物彚別分貯揭所治證於上縱病者自取不問其姓名每出民必羅拜道次以謝公曰欲以捄難非求謝也娶同郡虞氏封太宜人子男六女二始公將教二子經學未知所授乃列五經於前縱其自取鑑得易鉞得春秋公嘆曰聖人之道見於經莫精於易莫大於春秋二子其得吾志矣時甬東楊文懿公以易名遣鑑師之錢塘季侍禦琮以春秋名遣鉞師之鑑登戌戌進士蚤卒鉞登甲申進士授南京刑部主事歷員外郎郎中汝寕知府陜西參政貴州按察使以右僉禦史巡撫山東調河南進副都禦史攺太僕卿所至有聲績爲時良臣人謂公之學於是有徵焉公生永樂己丑某月某日壽八十某年某月某日塟錢塘佛牙之塢銘曰干云之材器維大受匠石所遺乃以自壽旣壽厥躬復昌其後發爲新枝久乃滋茂爲榱爲梁乃堂乃構遡厥本根匪夕伊晝維彼壽者終老林阜封以識之名不可朽

采石李氏先塋碑銘

弘治丙辰總督漕運都察院右副都禦史李君徳馨漕事至京師詣予曰吾李氏采石之墓拱木已積抱矣而墓碑未刻無彰先徳予末小子忝承休緒而尢黯黯無圖則不孝之罪益重惟先生孔揚昭大以假寵我李氏以詔我後人予按狀李氏世爲滁人國初有諱慈隆者隨髙皇帝渡和取太平遂韜迹太平東山是爲徳馨之髙祖慈隆生茂林往來采石治生因家焉茂林生順補郡庠弟子員善楷書預書永樂大典典成授刑部主事上卽行在爲都方事營建命戶部尙書宋公入蜀取大木擇僚屬可同事者以公從旣得木木皆產深山窮谷其徙而出也多經民墟有議夷竈堙井者公曰寜迂道無震驚其民乃別取道以下民徳之饋白金者以千計公皆拒不納未幾坐事謫廣東南雄經歷至今猶能道其遺政南雄生翔字某某別號止庵徳馨父也性闊略疏財鄕人有稱貸不責其息或貧不能存死不能塟男女長不能嫁娶者來告止庵未甞以匱乏辭隨逺近親疏予之多寡悉中度見徳馨少慧舉止異凡兒每撫其頂曰此子必能大吾家因遣就學日夜訓誡以冀其有成已而果然李氏世有積徳其塟於采石蓋自某始於今已三世矣𨿽甞一發於南雄然位不甚顯不克竟其所施未可謂食其報也今徳馨貴而贈其祖若父如其官祖妣某氏妣某氏皆淑人天之所以報李氏者庶其在此乎銘曰李居滁陽亦旣有年太平之支由皇祖遷旣來采石乃卜其宅三世奠安善人奕奕允矣南雄實起其宗受命至再而位弗崇爰及止庵輕財好施不世其官惟徳是嗣匪深其源其流曷長匪培其根其枝曷昌惟我李氏其徳旣侈不福其躬乃在孫子爾孫爾子爾祖爾思爾或忘之視此銘詩

嘉議大夫都察院右副都禦史唐公神道碑銘

都察院右副都禦史唐公諱瑜字廷羙其先晉陽人宋禦史中丞子方之後髙祖諱英洪武初官松江上海烏泥涇稅局子文祥因占籍上海大父諱忠不仕考諱昭以公貴初封徵仕郎南京禮科給事中繼封中議大夫贊治尹衢州知府公姿貎瓌偉有奇气爲詩文操筆立就以書中應天府鄕試登景泰辛丑進士授南京禮科給事中蹇蹇不阿選知浙江衢州府九年擢湖廣右參政遷山西右布政使未行丁外艱服闋攺雲南未幾擢都察院右撫都禦史巡撫甘肅公之守衢也詢民間利病以次行罷衢人大悅會歲久旱且疫公還自朝覲下車卽宿城隍廟自爲文以禱三日雷雨大作後凡值旱禱輒應吏民相與勒石於周宣靈王廟舊有孔子祭田奪於民公以俸贖還之俾世供祀事有假媒聘賺財旣而懼公之威鬻其二子及妻以償公曰民窮而犯法畏法而棄妻子守之過也贖其妻子還之衢號健訟公決斷如流數辧疑獄民遂不敢欺公去衢衢人爲立生祠祀焉其在湖廣京山堤襄陽河置廣儲倉歲饑民賴以不徙正雲南土官世襲法以絕爭訟定滇糧給散之宜甘肅兵政久弛至則陳時政四兵備五罷參將田廣奏起才將許寜李玙勞邊軍卹陳亡邊人竦然會中貴人以事諷公不從廣等從而媒孽之竟坐事去弘治五年詔復公故官致仕七年八月十有八日卒於家春秋七十有二公娶尹氏封恭人先卒子男六鉞國子生鏞鎧銓夔俱授松江守禦千戶鎡邑庠生女五孫男十二人孫女十五人以某月某日塟其鄕周涇之陽公爲政所至見紀有冰玉十詠有湖藩十政有勤民倡和集士類懸思集其卒也衢之父老及孔氏子孫拏舟千里來哭者不絕於乎公𨿽不能與時順隨不克究其施然其愛在民其功在邊公論在士夫是其不可泯者吾故用鉞請爲文及銘俾刻諸墓道以示來世銘曰有頎而晳人中英少登甲第華簮纓入科出郡封専城浙水東下流芳馨邦人祀之死猶生楚晉大國藩垣並甘棠蔽芾多頌聲擢爲憲帥提邊兵羗胡萬里勞經營除姦紏慝聞者驚釁機竊法來相仍一官棄去一羽輕當時物論洶不平蓋棺事定信有徵況乃壽考兼康寜生而全歸沒有靈九峯巉巗三泖淸千秋百歲垂儀刑後欲知之考玆銘

故南京兵部尙書致仕進階榮祿大夫薛公神道碑銘

薛故家廬之無爲州國初有大司空相從太祖髙皇帝起淮甸入臺城攻安慶下江西復廬州戰番陽攻浙江奪姑蘇下中原累著功勩凡機宻必預甞遣督軍餉上諭之曰卿功已應世爵玆行爲朕蕭何可也還進大司空頗以怨言聞上怒置之獄死子靖安亦以事舉家瓊州安置永樂甲午十月生公於瓊州公諱逺字繼逺少頴脫奇秀屬句如流宣徳乙卯中廣東鄕試壬戌登進士第授戶部雲南司主事勤愼精敏不避艱險景泰中以薦遷郎中嘗以部檄核實南直隸逋稅文案山積洞燭肯綮得其羨余若干萬石歸之於公又同禦史倪敬按大同邊儲搜抉遁隱邊軍足食天順攺元以公使交趾還進本部右侍郎尋丁母夫人憂時河決河南詔復起公以工部侍郎往塞之至則集丁壯三萬餘分工授任決口遂塞又自揚州門鑿河四十以泄積潦蠲粟賑饑伐材爲屋以居流民比還民遮道畱之已而復授戶部成化元年兵討兩廣蠻獠以公督餉公星馳先調兵食師至如歸仍諭其眾能破賊者卽有輜貨人人奮勇師至大藤峽躬冒矢石腹背夾攻賊平升左侍郎二品俸有白金文綺之賜三年進尙書總督京儲六年夏江南運不至命公往視至則滌泉源浚河流漕以克濟十三年上疏乞致仕許之十五年有詔起公南京兵部尙書參預軍務是年冬以疾辭不允明年正月詔許致仕旣而子丕以蔭除中書舎人迎公就養於京弘治五年三月詔進榮祿大夫八年某月某日卒於京邸年八十有二夫人楊氏先卒子丕孫男一某公敏而好學於凡禮樂兵刑天文律曆無不渉其要尢熟國朝典故在戶部最久凡文移奏札悉出公手於部事例芟繁正訛體要歸一均節委積內外逺近多寡輕重莫不法式會較出納吏胥拱手正統己巳之變摘漕卒戍邊以民代漕江南罷焉景泰中有言事已宜如舊便詔集議戶部曰可兵部曰不可遂罷後復有言者時司徒以問公公曰兩議相持力奪之不如理諭之司徒如公言遂定每歲中外競陳利害始一人以爲可行而行又一人以爲可罷而罷前後矛盾有司不知所從公以爲凡若此者一切報罷則官省民安同僚有惡私囑者怒色以待公曰事可行而行不可行而止何怒爲論馭吏則曰嚴刑以懲不若先事而發善革獘不如無獘可革也仕宦四十年家無長物食無兼味室無媵妾曰吾少事親恆不足今安忍有餘哉子丕將奉柩歸塟無爲之原求文刻之隧首於乎公以孤童起海外奮身進士致位八座名顯天下其可謂豪傑者矣然公嘗謂戶部事多因襲使吾釐正之國可富邊可實民可安也惜乎未及行而罷𨿽然公之志則亦可知矣銘曰朅朅司空興運首遭文經武略爲時蕭曹山河之誓宜及而闕宿恵儲祥及公乃發遂登計相進大司馬出入勲名孰與齊者旣老而歸濡湏之丘焯徳昭終揭於道周

通奉大夫工部左侍郎杜公神道碑銘

弘治甲寅三月六日工部左侍郎致仕杜公卒有司馳奏至天子爲遣官諭祭仍命工部營塟公之子源等卜某年某月某日塟公於昌黎縣某之原以予爲公之同年乃以神道碑銘來請按翰林修撰李君旻狀公諱謙字益之姓杜氏其先定州人也元始遷永平故今爲昌黎人曽祖諱彥文祖諱復父諱敏前妣楊氏王氏繼妣董氏公少逰郡庠正統丁卯領順天府鄕薦會試不偶以國子生歷事戶部時山陽金公爲尙書待下方嚴獨奇公欲奏薦爲屬公辭之景泰甲戌登進士第朝廷修寰宇通誌遣采事實於山東還授工部都水司主事督呂梁洪三年考最受敇進階承徳封贈父母及妻攺禮部主客司庚辰署員外郎癸未升郎中以父喪去任服除攺儀制司郎中成化戊子冊封晉府充副使明年詔廷臣三品以上各舉所知時姚文敏公在禮部知公才可用卽以名上擢浙江布政司右參議乙未升右布政丁酉轉左布政使庚子召爲順天府尹壬寅工部侍郎缺卽以命公方見向用丁未得乞致仕蓋公年六十九矣旣還鄕以詔恩進階資善大夫人以爲公榮而公尢康彊不衰凡八年以疾不起享年七十有六公居官善理事爲工部主事時在徐州值歲饑疫區畫荒政作粥食人多所全活推其餘及收養孤老男女過時而貧不能嫁娶者皆出所助呂梁之人至今思之而平生政績尢多在浙江其平易明決旣能使民懷而吏畏至於賓接士人忘其勢分而禮法之際有所不可𨿽顯要亦不肯阿從也初各省以織造上供文綺不如法者獲重譴眾因畏避至積滯數年所織造者久而濕蒸多壞工人或破家不能償公曰利吾身以害人吾不忍也遂合數郡解運卒亦無事人始免患甞淸理軍伍有訴於禦史得更衛者公以爲非例持其文不下禦史𨿽怒不恕也他日定賦役等第按察使欲增損其則而盡貸無彥之家公以此輩皆遊民而令賦役獨歸於力穡之農非重本抑末之意卒從公議歲侵特奏免田租若干舊有起運存畱之數戶部以起運者不可免而止免存畱者公言若然則一省官俸軍餉俱乏矣二者必增損之乃可執奏不已朝廷亦竟從之及在工部適運河淤塞受敇修浚因以其屬從行得便宜行事公盡心水利不憚勞苦數月舟行無阻公私稱便已而兵部尙書余公子俊巡撫大同多費公帑物有誣其侵漁者時受敇偕給事中禦史往核其實或謂公曰上怒叵測公與余有浙省同寮之舊辭之可免禍公曰吾知奉公守法而已他何足計瀕行又有以危言怵公者亦不顧卒得其實而還餘之事竟白其幹濟如此者故凡被委命事竣輙受賜賚云公居家事親能盡子道父嘗病疽醫莫能療公泣禱於天躬吮之良久愈後父年九十猶就養於官以浙地善且迎其兄娣事之人稱其孝友者無間言自少無聲色之奉𨿽退食燕居必正襟端坐妻子不敢狎視至接人臨下更溫厚可親是以人皆愛之公之祖若父俱贈通奉大夫工部左侍郎妣俱贈淑人配楊氏亦如之子男三人長卽源萊州知府次浚禮部司務次漢國子生側出女一嫁山西按察司僉事楊詳孫男五人孫女一予旣知公之厚而又喜有賢子則公𨿽沒而有不沒之名垂之邦國也用以銘曰有美杜公貎偉而厚起於甲科如木初茂枝葉翳翳其陰四垂惟其本深其末不萎公少而仕爲冬官屬勤敏之餘恵及孤獨藉藉聲聞藹於工曹薦牘斯削匪公克逃公在浙省以身任事事有從違惟理之是是則行之匪異乎人列郡歌訟徧於吏民公有才能施展未盡有命召之爲京兆尹輦轂之下四民宴如政尙平易不煩前驅司空掌土乃擢其亞人曰宜哉公不自吒綽有政績在於河渠亦復奉命見於奏書出則未逺而日未暮如何回車以畏末路優遊閭裏步履康彊故舊笑言左右豆觴況乎有子已登貴仕祿養正丰奄其長逝

故資徳大夫正治上卿太子少保禮部尙書贈太子太保謚康靖鄒公神道碑銘

資徳大夫正治上卿太子少保禮部尙書鄒公以淸徳重望致仕家居壽躋八十有四乃弘治壬子某月某日卒卒之前二月公以杭屬縣大饑心切憂憫手具奏疏以聞上嘉公身居田裏不預政事能逹民隱如此旣詔有司如所奏賑卹卽出內帑文綺賜公以旌其賢及是上聞訃悼嘆諭祭營塟一如卹典特贈公太子太保謚康靖恩禮優渥人皆榮之公諱幹字宗盛別號順庵姓鄒氏其先嘉興人也後徙仁和再徙余杭故今爲余杭人曽祖福堅妣某氏祖壽之贈賢政大夫禮部尙書妣沈氏贈夫人父濟詹事府少詹事贈太子太保謚文敏妣薛氏贈一品夫人文敏公在太宗皇帝時爲宮寮卒時公尙幼適仁宗皇帝監國南京特遣充應天府學生親加諭勉賜鈔二千貫仍月給米二石以資養之公感激奮勵力學不懈正統戊午中鄕試明年遂登進士第庚申初授兵部職方司主事歷升署武選司員外郎郎中己巳八月北宼入邊英宗皇帝北狩京師戒嚴一時所需甲杖糧餉未有能任其劇者僉以公爲宜乃超遷兵部右侍郎公殫竭智力日共厥事倉猝間發廩以給兵士或不俟奏報而行一日兵士擁東城門請給馬艸適鄕民萬計避冦走城下叫號求開門守者難之公曰艸不得則廐馬不過瘦死爾城以衛民若無所衛焉用城爲且聞冦距城尙逺卽至近境門開無及而民皆死矣竟從公言獲濟及宼退明年攺元景泰被敇奨諭辛未淸軍職貼黃事竣攺禮部壬申奉敇考察山西官吏癸酉河南鳯陽等處大水詔往救荒民多受恵凡爲奏免稅糧若干萬石旣歸命督易州山廠薪炭積獘頓革因奏設主事一人綜核其事公獨總其綱而已三年眾議以公不宜久處比召還治部事尋升左侍郎進階正議大夫資治尹天順丁丑英宗復位故尙書胡公方致其事去諸冊立大禮並從公詳定而行時襄王來朝故事當祭禁門而入自遷都後來朝禮絕莫有知者公檢太常典故行之及上不豫復奏行皇太子禦文華門代朝禮成化丙戌憲宗皇帝二年也命撫安畿內許便宜行事明年以老辭位不允未幾特拜南京禮部尙書居二年召還禮部仍令經筵侍班自是治部事者十年至加太子少保屢以老請上皆不允後復請不已特賜敇致仕令馳驛還仍令有司月給米二石歲給僕夫四人蓋家居者一紀而終公性謙謹喜揚人之善處事是是非非不肯詭隨忠勤奉國老而彌篤甞因災異首以妄費濫賞及修苑囿設齋醮爲言後以度僧道過多因極言其獘奏爲定制至今遵行之少侍文敏公多聞典故及居官往往述以諭諸寮屬其言皆可書洵一代之老成人也公配王氏贈夫人先卒子男二長煜次煥國子生女三長適葛某次適鴻臚寺序班蘓和次適處州衛指揮使牛洪孫男三圭坤堂女五長適杭州前衛指揮王楷次適指揮陳震次許適李端其二尙幼以卒之明年某月某日塟於余杭山之原煜奉南京大理寺卿致仕夏公之狀來乞銘其神道之碑爲之銘曰余杭有鄒來自檇李山川淸奇乃鍾厥羙惟文敏公廟食邑中仁皇眷念公爲孤童感激不忘甲科是繼克世其家益大名位豈惟大之身實有勞郎署超遷始於兵曹都城戒嚴武事克濟暫出而還遂擢禮侍旁稽典故以贊治朝宗伯之任居而不驕帝曰汝嘉登之宮保寵命日隆屢疏請老終焉得旨優遊裏閭險歲憂民日有奏書嗟玆老成世豈多有畢公去周厥徳愈懋公旣逰矣賢名則畱恩澤所及賁於髙丘再世易名爲時令族祠墳相望過者必肅樹碑神道松陰峩峩爰勒玆銘永永不磨

資善大夫南京戶部尙書致仕潘公神道碑銘

公姓潘氏諱榮字尊用其先出河南之固始唐末從王審知入閩有仕於漳爲龍溪縣簿者因籍焉祖諱從考諱幹皆有隠徳公生而瓌異鄕老長指之曰是必爲吾鄕偉人弱冠充郡庠生正統甲子舉福建鄕貢戊辰登進士第奉命賫銀幣犒師廣東景泰庚午拜吏科給事中彈駁有體論停起復抑奔競數事尢切多見嘉納壬申升左給事中充荊府冊封副使不受饋遺癸酉滿三載敇進階徵仕郎封父如其官母陳氏爲孺人甲戌歸省賜楮幣爲道裏費未幾值父喪毀瘠骨立事母不離側天順己夘始以服闋復任辛巳充蜀府冊封副使如使荊時壬午簡充琉球國冊封使賜麒麟衣金帯以行至則奉宣徳意王以下皆竦息聴命陪臣請爲中山八景記公援筆立就有用夏變夷語國人爲之刻石甲申還朝升都給事中以母喪歸如父喪時己丑復任六科諸給事無先公者庚寅升南京太常寺少卿癸巳誥進階中憲大夫加贈父如其官母爲恭人甞上疏乞致仕不許丙申升南京戶部右侍郎戊戌奉敇總南京糧儲尋攺都察院右副都禦史仍領其事己亥誥進通議大夫加贈祖父祖母陳氏及母皆爲淑人辛丑召入爲戶部左侍郎適尙書缺遂署部事免兩浙償補鹽課人皆稱便會久旱漕河淤涸公奉命督治運舟畢至癸卯再乞致仕優詔慰畱之甲辰升南京戶部尙書所出政令太抵以節財卹民爲務丁未今上以登極恩誥進資善大夫復加贈祖父祖母及母皆爲夫人公疏凡三上上若曰卿效勞久玆以老疾懇辭特允所請給驛以歸其令有司月給米二石歲給輿隸四人南曹諸公卿祖餞都門外賦詩爲贈道路榮之弘治丙辰十月十八日終於正寢壽七十有八訃聞朝廷贈公爲太子太保遣有司諭祭治葬丁巳某月某日窆於某山之原配林氏有賢行先公十五年卒贈夫人側室溫氏生子四人長謙賜冠服次儉國子生次麟次恩皆郡庠生女二長適邑庠生陳雷次適鄕貢士蘇霄孫九人統紳綱綸經瑞慶繼紀溫氏居公喪哀瘁成疾後八日而卒嗚呼公以惇朴之資抱徳履善不自表襮一命二十年而始得調及其資望俱積公卿之選自有不能釋者而累求退避卒克自遂以保身完名享有髙壽多賢孫子世之所謂福殆無不偹天之厚善人其理固不爽哉儉走京師奉翰林江侍讀瀾所著狀請予銘刻諸神道以告來世予與公同朝知公之賢舊矣乃爲銘銘曰有偉潘公廣■丰頰身居廟堂表表人傑爲內臺佐爲卿曹長揚歷兩京國計是掌官累八命再世貤封七十而歸九載乃終皇有卹恩贈官賜祭有墓若堂二品之制存順沒寜有哀有榮豈無若人公有令名古人有言難進易退公實善處功名之會人皆不足我乃有餘其未盡者歸於太初穹碑峩峩瞻彼神道我銘公徳來者是告

戶部尙書李公神道碑銘

公諱某字某姓李氏其先山東歷城人永樂初有諱﹝缺﹞者謫戍南丹後攺編隆慶州民遂籍隆慶是爲公之祖考考諱某皆以公貴贈戶部右侍郎公自少頴悟爲州學生有聲場屋景泰壬申登進士第授兵部主事歷升員外郎郎中皆克舉職成化二年升河南右參議檄所部課民種桑棗戶若干株因以考長吏勤惰且令月條上其它政政卽善則溫言慰之卽不善則訶譴不少貸由是州縣之吏罔不知懲勸四年丁母夫人憂服除攺四川奉敕提督松潘等處糧儲出見彭索河荒田彌望乃召其土人而問之曰是可耕地而不耕何也眾皆謂生蠻往往擾耕爲患公則相視要害設橋梁墩堡塹柵爲防民乃耕耕遂無擾時松潘有堡曰張臘茂州有堡曰松溪皆爲生蠻所攻公與參將某前後擒殺數百人蠻乃逺遁捷聞朝廷屢有寶鈔彩幣之賜灌縣都江堰壊歲役夫四萬人修之吏得夤緣爲姦公去其十九築不逾歲而功告成民永賴焉七年升河南右參政其居官聲實一如參議時十一年升江西右布政未幾升都察院右副都禦史巡撫河南至則剗刮宿獘理寃獄黜贓吏定九等差役法時黃河水溢城浸者三版公視東南角低下乃分命守土之官日夜疏浚始免決嚙之患十六年升戶部右侍郎尋奉敇巡視山海邊闗整飭兵偹置牀子弩一萬五千張弩可射三百餘步又設飛石飛木可發五七十步者各數十萬削山坡成峭壁東西數百里歸而以圖進上賜鈔四千貫二十年轉左侍郎權尙書事時河南山東北直隸連歲旱榖無所出州縣當輸邊者類槖銀就糴以輸米踴貴斗至數百錢然亦實無甔石賣者而武吏催督道路旁午勢甚張皇公聞之乃請輸銀太倉而以太倉之米轉輸於邊米價遂平二十年奉敇總督三邊軍儲兼賑濟饑民時闗陜不雨三年矣公齋心黙禱所至天輒雨又引渭水爲渠經行百餘里以利居民是歲大稔民賴以全活者甚眾公還朝復具圖以進上喜又出寶鈔四千貫賜之遂有意大用公矣明年升本部尙書總督京通兩倉內外僚吏素熟公名皆栗栗危懼惟恐有犯公者時公𨿽不大聲以色事固無不理也二十三年公遽有去志遂上疏乞身以歸買田築室於隆慶城西北日與親舊觴詠其中或問以官事則不應弘治五年以建立皇太子恩進一品階七年某月某日卒於家年七十有四娶某氏繼娶某氏皆贈淑人男四人長曰某蔭補太學生次曰某州學生次曰某女四人長適某次適某其二尙在室孫男女六人公性簡直與人不能委曲又好面折人過𨿽遇權貴亦不掩護故權貴人多怨公公將用輙爲其所抑其去也亦以是云銘曰南丹之李派自歷城曁入隆慶李斯有聲李之有聲實始於公才徳並茂位秩益崇公佐三藩至有成績孰爲最多西蜀赫赫蜀有土田公爲耕之蜀有冦盜公爲平之蜀民嘻嘻惟其所欲公爲蜀民奔走僕僕公撫河南河水彌彌浚之導之河乃東馳不震不動公之在邊孰謂彊虜而敢瞰焉公視饑民哭聲載途裹糧以哺民或歌呼歲儲浩浩東南之輸公手出納不爽錙銖惟公之才已用於時人猶有言不究其施惟公之位已極其至人猶有言不久於事公其已矣爲公慨何刻銘墓隧百世不磨

故太子少保禮部尙書謚文安周公神道碑銘

周之先爲蜀之資陽人宋紹興中始徙敍州之長寜故今爲長寜人七世祖惠仕本州島知州曽祖世祥祖本原父永隆俱儒學訓導邑人稱世儒周氏以別其族至公以儒術大顯於世公諱洪謨字堯弼號箐齋又號南臯子自少頴敏好學不倦侍父官長陽處諸子中卓然有名正統甲子領四川鄕試第一明年復占第一甲進士授翰林編修景泰壬申左春坊贊善丙子修寰宇統志成升侍講天順戊寅進侍讀署南京翰林院事甲申憲宗卽位召修英宗實錄攺翰林侍讀丁亥進學士升南京國子祭酒丁母憂服除攺北京祭酒擢禮部右侍郎由左侍郎拜本部尙書丁未進太子少保積階資政大夫正治上卿今上卽位之元年爲弘治戊申上念公甞以老請致仕令乘傳而歸陛辭之日恩禮不替又三年以疾卒於家辛亥二月二十三日也壽七十有二訃聞命有司諭祭治墳仍賜謚曰文安公少以文爲業然有志政務多所建白初在翰林卽勸上勤經筵以講聖學謹內治以惇正本復條十二事以進及蜀冦作與長寜鄰境公稔知其出沒設禦備之術甚悉遂見擒而其地宴然及爲祭酒整飭規矩表率生徒且言修祀事廣倉儲禁酷刑減徵稅攘虜撫夷十事上悉嘉納之又言聖朝尊崇孔子其塑像冕服旣循前代之舊用天子之制而禮樂不稱封號不加殊爲闕典宜下禮部議之尙書鄒公以尊崇孔子初不在此爲奏然朝廷竟用公言始增籩豆舞佾之數在禮部時首言書載璇璣玉衡蔡傳不得其制乞攺造以偹占候旣成有羊酒寶鈔之賜後烏思藏等處入貢其貢使數踰舊制一歲中有至三四千人者賞賜靡費不可勝計自長河西諸畨皆冒以圖利公言此特無印符爲驗耳宜依海外諸畨例各給與符二十道入貢備塡貢使物數於上仍識以舊賜金印至闗驗以防詐僞詔從其議其費始省丁未月當食不食或以爲宜賀公謂此陰盛之象其可賀耶遂止嘗奉命祭天壽山神見役夫運載相繼於道知有所營建也歸言月令云盛夏不可興土功又曰舉大事則有天殃今歲大旱未必不由於此且時方炎蒸人易疾疫宜暫休息之不報及旣歸老蜀中惓惓不忘朝廷猶力疾疏安中國禦四夷十事遣人馳進悉命所司議行蓋公忠勤之心至於終身乃已公平生尢喜著述凡經史稍有疑輒訂正之其爲文簡直不爲奇險語而理致明白粲然可愛所著有疑辯錄三卷南臯子集二十卷箐齋集五十卷公之祖父並累贈資政大夫禮部尙書妣趙氏韓氏並贈夫人配王氏咸寜教諭錡之女有賢行封夫人子二長汝端鄕貢進士汝靖國子生女三長適鄕貢進士李鯤次適進士劉武臣又次適任琛公爲人莊重和厚喜怒不形與人交久澹如也對客談論出入經史亹亹無窮性更孝友侍母夫人居両京極其奉養待弟洪範恩義兼厚鄕黨稱之予與公舊爲僚友相好且久以公卒之明年某月某日塟某山之原其子持禮部尙書耿公之狀泣拜請銘於神道之碑義不得辭也銘曰公昔翺翔來自西蜀甲科髙躋朝士屬目詞林春坊出入仕祿惟仕旣優而學則篤矻矻歲時不忘誦讀堂堂辟雍士遭教育帝曰汝賢有命宜服舊規獨持造就何速乃登禮部自亞而卿國有大禮屢議而行夙夜在公勤勞不寜遇事卽言豈畏近名奏疏屢上攄忠獻誠朝廷更化登用老成公忽引去尙被恩榮孰知三載遂隔死生惟公著述縱橫几案遺被後學有疑己辧惟公論議老而不倦載在國史後當有傳巍巍蜀山白石嶙峋有司相役築玆髙墳孰云公亡卹典維殷乃辟神道樹之堅瑉百世而下考於玆文

故推誠宣力翊運武臣特進光祿大夫柱國壽寜侯贈太保昌國公謚莊肅張公神道碑銘

張公諱巒字來瞻別號秀峯今皇后之父也曽祖諱希信祖諱廸夔州知事考諱綬俱以公貴贈壽寜侯曽祖妣王氏祖妣郝氏妣裴氏俱贈寜壽侯夫人公之先河南人也自希信府君徙山西徐溝知事公再徙河間之興濟故今爲興濟人世有積徳人謂其家當顯然知事公與其兄交城教諭縉仕皆未逹後有知地理者謂其地當出大貴人公時方業儒淹於場屋亦莫知能當之者及公之配金夫人一夕夢月入懷已而生聖女果正位中宮爲皇后實配今上皇帝誕今皇太子以固國本於億萬年而公乃屢受恩命至封髙爵此豈偶然也哉成化丁未憲宗皇帝在位今上爲皇太子以冊立妃禮成始授公鴻臚寺卿弘治戊申上嗣位以冊立皇后禮成超拜公榮祿大夫中軍都督府都督同知庚戌再封推誠宣力武臣榮祿大夫柱國壽寧伯歲祿千石壬子又以冊立今皇太子禮成進封壽寜侯號加翊運階加特進光祿大夫祿加二百石仍賜鐵劵俾子孫世世承襲而累贈三代如制寵眷之來有加未已又五月公偶得疾方命醫療治越旬竟不起上聞訃震悼輟視朝一日皇后執喪哀疚克盡孝道於是上命禮部行卹典祭賻加厚贈太保昌國公謚莊肅皇太子若親王及諸王皆有祭公侯大臣往弔祭者不絕而太監李公榮秦公徳奉命典喪事仍令工部等官擇吉地治墳塋恩至渥也公貎淸俊性醇厚君家孝友交人待物重信義尙寛和人皆賢之本出宦族其從兄岐以進士官至都察院右僉都禦史重念家世自少好學誦書綴文力欲取科第以繼志竟不遂乃膺貢入國監及爲外戚感恩圖報夙夜不忘禮接士大夫謙謹愈甚未甞以富貴驕人素儉約不肯妄費至於故舊及貧乏者輒周卹不吝論者謂公徳厚宜躋壽考不意止此生於乙丑七月十四日卒於壬子八月十一日享壽四十八以某年某月某日塟於都城西香山鄕翠微山之原夫人金氏亦出興濟名門婦道母儀賢行甚偹子二人長鶴齡聘嘉善長公主女王氏次延齡塟有期鶴齡等奉李學士賓之狀請銘其神道之碑惟外戚見於史書者在漢有表唐宋以來有傳如公之遭際聖明躬享其盛生榮死哀又非前代之可及可無銘以昭之銘曰天佑皇家聖神在位早正中宮流虹合瑞篤生儲副實惟元良國本旣固皇圗益昌推厥自來以親外族有美張公克膺福祿惟公累世積徳有人或出或處同歸於仁公昔業儒恂恂好學力繼其先志向堅確壯而托迹鄕校賢闗人亦有言天道好還有兆斯開地靈夢吉中宮之生載寢之夕燕南令族孰數崔盧帝室聫姻公起鴻臚寵眷頻蕃受秩惟膴曽不踰年公在督府朱衣玉帯富貴顯榮中心抑畏略無驕矜福祿方來尙有後命盛世遭逢國有大慶漢庭故事恩澤殊優爰從伯爵遂列通侯帯礪誓文金書鐵劵世世子孫承玆寵眷拜命兢惕公無所容匪幸而致禮宜顯崇身及中年如川方至夫何溘焉以厭斯世宸衷震悼卹典惟丰哀疚致孝以慰中宮賜謚易名加封大國豈厚於公惟以報徳公𨿽逝矣子孫克承爵位相傳誓文可徵都城之西旣得吉卜賜塟於斯垂庥嗣續墓有神道樹之丰碑百世之下考之銘詩

故正議大夫資治尹兵部左侍郎呂公神道碑銘

國家任兵部大臣必簡選甞歷邊閫習兵事者正佐相資先後相踵居中制外坐收升平之效當憲廟之季逮今天子在位若呂公天章其一人也公諱雯天章其字保定安州人少爲州學弟子員舉順天府鄕薦試禮部輒弗利成化初選爲監察禦史僅踰年會朝廷有事於東方從左都禦史李公秉往紀功還擢南京通政司右參議未幾以內艱去服闋攺南京光祿少卿召入爲太僕寺少卿馬政修舉薦爲都察院右僉都禦史巡撫延綏有邊警眾議未決公曰冦旣深入宜堅壁待之彼無所獲必困而歸歸則以勁兵邀其後可以得志果如其言事聞有白金文綺之賚旣乃築邊墻三百餘里冦不得近人恃以安山陜饑楡林獨熟民流集者甚眾公慮其生變縱令出境墾荒地爲田以食或謂其招冦公曰使不出境必饑而死欲招冦無米可恃後竟得無他所活不可勝計邊人至今能道之久之徼外益無事於是有兵部右侍郎之擢弘治初遷左侍郎時天下無警曹務外無以自見屢有建白皆下有司比持節封宗藩淸稽武誥名籍皆其餘事也其爲人樂易可親遇事不窘交朋友待鄕黨皆從厚是以人賢之公年六十有六卒於弘治甲寅五月九日將以乙卯某月某日塟於州城南西村之原上命禮部諭祭工部治塟皆如制公曽祖諱某世家州之集賢裏因號集賢居士甞導滹沱河水以利民人稱爲呂公河祖諱伯榮考諱敬俱贈正議大夫兵部右侍郎妣皆贈淑人娶陳氏累封淑人先卒子二長時正以恩爲國子生次時應側出女三國子生房銘錦衣百戶袁凱士人李某其婿也時正奉狀請銘於神道之左故敍而銘之銘曰公昔乘驄向東洛晚歲提兵駐河朔山川盤紆地包絡譎謀窺覦進還卻行能運籌坐方略入爲貳卿兵竟握中制無論北門鑰資深地中當峻擢竟以是終魂何邈九原茫茫不可作終始哀榮兩無怍王畿之內州有郭公歸賜塟猶寵渥我銘在玆石不剝後千百年光有焯

右副都禦史錢塘李公神道碑銘

李氏之先汴人也從宋南渡來杭入元有仕爲管軍萬戶者以事謫居徐州其後子孫以兵亂而還故今爲仁和人公諱昂字文舉生則頴悟不羣弱冠登浙江鄕試明年景泰甲戌舉進士除工部都水司主事攺兵部車駕司升山東靑州知府年始三十有一人以其少未更事爲慮至則廢政悉舉郡中稱治凡八年辟田至五千七百餘頃賑饑民百二十萬而復業者五萬二千五百將滿去民狀公政績三十有四事上於巡撫大臣願畱公終恵一郡俄升福建布政司右參政民懷思不已刻像於表海亭列邑皆建祠或有寃不得申者輙走祠下愬公其得民如此丁內艱服除攺山東尋進右布政使舊治民鼓舞而迎者載道再轉河南左布政司時值歲歉悉力賑卹又吏獘多端公作吏範門約禁典以戒飭之四月適江西盜起贛州聚眾刼掠會昌信丰諸縣殺郡縣官其勢甚熾朝議以公宜當巡撫之寄遂擢都察院右副都禦史以往公奉敇卽行以官吏因循多不用命痛繩以法乃議立營堡壓賊巢穴使不能出別募勇敢士與兵民同操習已而進兵賊聞風皆披靡斬獲不勝數事聞朝廷賜敇奬諭公以今賊𨿽滅當立守禦計蓋會昌與福建接境萬山阻絕爲上杭武平流賊所聚𨿽甞有兵守禦而寡弱不支宜卽會昌立行都司以統諸衛乃創巡檢司於龍南要害地庶保無虞奏上皆從之公以賊平疏乞致仕不從移總督漕運兼巡撫鳳陽等府地方以國計重務推究其利獘而罷行之則以在江西時以嚴致怨怨家相與騰謗而公竟去矣識者恨之公爲人精勤明敏才气沛然遇事能爲若無難者性尢孝友每恨早孤語及其父輒嗚咽不已奉母夫人能盡色養事兄及二姊恭謹其賢又可稱也素好文翰所著述多有可觀有文集四卷奏議三卷藏於家曽祖某祖某父眞累贈中憲大夫前母喬氏母吳氏累封太恭人公初娶盛氏監察禦史某之女再娶陳氏南康知府某之女贈封並恭人子二曰世蕃世夔俱側室張氏出公生宣徳九年十月十二日卒於弘治五年三月二十一日以明年某月某日塟某山之原自公之去江西朝廷論平賊功屢遣官賜文綺寶鈔以酬其勞及卒諭祭營塟皆如卹典命其子世蕃爲太學生奉南京大理寺卿致仕夏公狀以神道碑銘泣請於予予與公有同年好𨿽不忍銘而其情尢不可已也諾而書之銘曰公生於杭起自弱冠甲科先登翺翔云漢爰自郎署出守大州循良之政卓爾惟優乃歷三藩卓有政績峻擢都臺畀以重責虔民不靖山谷跳梁西望疾驅璽書煌煌屬吏驚聞相戒用命羣冦蕩然易亂爲靖公有長策惟亂可平公有時譽而謗亦興移鎭於淮才未及展歸休於杭吾席可暖以遨以逰其樂自由俄歸泉臺斯世莫畱古云人亡公論始定昔者浮言曷爲公病身後優卹降玆渥恩松柏交蔭屹然墓門湖山之間往來魂气功業未終尙戀斯世乃伐山石載此銘詞百世之下可考於斯

故奉天翊運推誠宣力佐理武臣特進光祿大夫右柱國太師兼太子太師保國朱公追封宣平王謚武毅神道碑銘

王薨之明日訃聞於朝皇上震悼下有司據彛章行卹典於是禮部按諸司職掌功臣公當追封爲王制可乃封宣平王禮部請定謚武襄王子暉奏謚與祖謙實同復攺謚武毅翰林撰誥文工部給棺木米布上及皇太子內外親王遣官致祭者六皆如制又特命中貴人賜寶鏹二萬紙爲賻而給驛送其喪於宣府祖塋之次尢異數也王諱永字景昌姓朱氏世家河南之夏邑曽祖諱明從髙皇帝起義兵祖諱貞從文皇帝靖內難累官至中都畱守司指揮僉事考謙累官左都督佩鎭朔將軍印鎭守宣府以功封撫寧伯贈侯英廟北狩駐城下率王出見上眷其功王在景泰間嗣伯初立十二營命王管宣威營天順旣復辟王特蒙寵宻任使愼重不泄多稱旨命管神機三千營賜衣帶馬刀銀幣鎧甲遊幸必以從庚寅宣府警上以王習兵事可大任敇出禦至已退壬午修景陵命總三千營甲申憲宗立建裕陵命總神機營兼理三千營掌右軍都督府事定襄伯郭登鎭甘肅王疏薦其才遂與同事輿論翕然稱賢時復立十二營命王總之三千營如故成化丙戌荊湘賊劉千斤亂命王佩靖虜將軍印總兩京湖廣江西四川兵討之王搗穴擒渠斬九百餘級又戰古路山獲賊子劉聰等並械印獻俘封撫寧侯增歲祿丁亥朔命王佩平胡將軍印總京營及諸邊兵禦敵己丑賜勲號官階爲奉天翊衛推誠宣力佐理武臣特進榮祿大夫柱國撫寧侯世襲伯封三代庚寅佩平虜將軍印制諸邊兵敗延綏冦卽軍封世襲侯畱總制三邊辛夘戰栁樹村大捷丙申入侍經筵戊戌加太子太保官次子暟錦衣百戶增歲祿己亥進封保國公庚子冦犯延綏復命王出師加太子太傅特進光祿大夫右柱國增歲祿給誥劵仍封三代辛丑戰海東山有功賜世襲公爵再給誥劵癸卯佩鎭朔將軍印總制大同宣府諸路兵加太子太師丁未上嗣位修茂陵庚戌修太廟夾室加太師攺掌後軍都督府事自爲侯值三大禮爲班首有大事祭告遣行禮儀度恭謹觀者起敬軍國重務廷議王必與剴直不避忌嘗陳時政數事人謂得大臣體疾增劇遣中官賜羊酒蔬米禦醫視療而疾不可爲矣王素孝與其弟都指揮甚友器宇宏深言笑不茍內蘊莫窺其際而蒞政行法一以嚴揚歷旣久威望益隆內外皆倚爲重庶幾古名將風用能樹功進爵保身完名壽考令終追封大國終膺美謚賢子孫引不替殆世所僅見者也王元配孫氏都督宏之女賢而蚤卒贈保國夫人後繼張氏太師英國公追封定興王之女亦有內行封保國夫人子七長暉錦衣衛勲衛當襲公爵才器可稱次暟累官錦衣衛指揮使管鎭撫事次暌昉旼旽皆例賜冠帯女四長適永康侯徐錡孫二王生宣徳己酉十一月某日薨於弘治丙辰二月某日壽六十八塟以某年某月某日銘曰朱有伯爵肇自撫寜惟王之才克肖克承內握戎機外總軍旅運謀奮力莫我敢侮著功效績餘四十年人曰王才帝曰汝賢由侯陟公位極五等載加公孤秩位殊夐錫之誥劵誓以山河公子公孫其永實多宣平有封武毅有謚聖恩孔彰昭於世世家有譜乘國有鼎彛神道有石銘章在玆紛紛武家如此蓋寡王名不窮以俟來者

故南京守偹掌南京中軍都督府事太子太傅成國公贈特進光祿大夫右柱國太師謚莊簡朱公神道碑銘

公姓朱氏諱儀字炎恆世爲鳳陽懷逺人髙祖諱亮元末時從太祖髙皇帝起義兵累功授燕山中護衛正千戶祖諱能嗣職從太宗文皇帝靖內難以元功封國公加授太傅追封東平王謚文烈配享太廟妣封東平王夫人曽祖祖考皆封王妣皆王夫人考諱勇嗣成國公爵歷事累朝皆總大兵掌中軍都督府事以功授太保正統末從英宗睿皇帝北徵死事土木追封平陰王謚武湣妣沐氏繼妣王氏皆封王夫人公王出也生而气宇凝重具文武材景泰壬申嗣成國公景皇帝當祀太廟偶不豫夜宣旨遣公攝事倉卒無遺禮丙子命治周世子喪財省事集天順丁丑英宗復位見公曰平陰有後矣孝恭章皇后之合塟景陵恭讓皇后之攺冊皆命公行禮有遊幸或召以從壬午命持節封蜀王勞錫無所受甞較射內苑連中的上喜甚賜寶鏹一篋蓋自是始有意大用之癸未南京守偹官缺敕公往兼掌中軍都督府事賜白金三十両金織蟒衣一襲甲申憲宗純皇帝嗣位申命以行時南畿饑命公賑捄公議令獄囚贖米及都城商稅錢鈔皆市米諸藩給僧牒亦凖是法所活甚眾時遊食頗盛公議京伍未實宜使此輩應募爲兵得若干人鹽徒彭釗彊賊李湘爲江路患遣將校迹至九江獲焉儀眞守偹官缺薦都指揮勝勝果以亷明官至總漕都督戊子旱奉敇會讞因多所矜釋又議諸郡歲輸軍儲許臨船預放三月省耗數般直得十餘萬石貯於倉效古常平法行之會有詔諸守臣符驗皆進繳公言南京根本地事有緩急非符驗不能速逹又遣官勾稽營籍公言舊制軍數不宜泄事皆寢城門守兵盡隸營伍止畱老羸數人公謂宜飬銳示威始定畨代法議久不決後四年公復力爭又言營卒多病死請官置醫藥皆從之今上皇帝之正儲位也廷臣方表請公率南京諸大臣上表適至降詔優答且賜彩幣海賊劉通勢甚猖獗眾議欲招之公謂必先詟以威乃遣舟師分據要害賊勢窮歸罪械其首惡三十三人送京師脇從者皆釋弗治海道以寜乙巳星變求直言公所陳多切時獘屢上疏辭任詔以公亷靜老成不許加太子太傅視事如故憲宗旣升遐公哀慟極至燕不舉樂者三年今上禦極賜彩幣一襲白金二十五両公復辭任亦不許有言武官多不畏法請嚴降黜之令公言皆是祖父功所積且律有定法豈宜槪黜遂報罷辛亥皇太子生公首請正儲位受賜如前孝陵明樓壞公請修葺又言欽山十廟亦當修二役成有旨嘉勞刻石紀功大勝龍江二闗及浦子口教場爲水所廹亟請內圖以免衝嚙暹羅夷人入貢還泊龍江市中國子女爲奴婢事覺或言宜寘不治公以爲事闗國體遂舉正管押通事官追給夷價各遣歸每歲錄囚公當執筆必從容訊問務求其情尢嚴祀事凡代祀南壇太廟者各四社稷山川孝陵及大江之神各三以常典祭者多不可紀皆夙戒發未甞少怠內外文武臣所與議事者前後幾四十人公處之皆寅恭協一久而彌篤甞與諸耆宿爲壽俊會觴詠極娛在會者或休官或物故而公巋然獨存壽至七十當弘治丙辰三月六日卒於正寢公始得疾卽上疏辭上優詔勉畱遣醫視疾命甫下而訃至矣上震悼輟視朝一日賜誥贈特進光祿大夫右柱國太師謚莊簡贈棺槨米布給驛歸其喪命有司治塟事自聞喪至塟賜祭者十三皇太子及內外親王祭賻亦厚南都公卿至於官士罔不走弔營衛將校多哭至失聲市民官隸焚楮然燭哭於巷陌者無虛日非徳之淪於人心而能是耶公疏髯丰頦面如頳玉簡重寡言平生忠孝出於天性痛父死難誓欲雪恥沙漠旣官於南不得遂每燕坐憤恨灑涕我先王安在而我享此祿乎賜第中道石寢泐或請修之曰此石先王所履吾不忍易也事母夫人極能順志孝養居喪毀瘠去墓百餘里徒跣以行弔者𨿽微亦拜謝於門庶兄佶蔭羽林前衛指揮使父沒財產聴其自取及佶卒撫其子輅亦厚都督僉事郭鋐之母公女兄也甞迎養於南饋送至殷勤焉遇姻黨皆恩義好拯人急甞早朝道得遺楮追其主還之使歸至徳州見鬻子女數輩盡収買之復遣其歸不取其直家人梁敏者廣東人娶婦生子矣其父見之徘徊不忍去公憐而遣之福英者鳳陽人爲盜所賣窮而歸公亷知其父止一子亦遣之有鬻子於倉官者官滿子戀母不肯行公贖歸之今襲爵千戶矣父母道死舟人棄其女於江涯公命有司收養後嫁百戶王隆爲命婦公好讀經史工大小楷法間攻吟詠聲伎狗馬一無所好臨財不妄取而贈施皆從厚故𨿽爵上公歲祿恆不給禮賢下士至忘勢分汲引人物寸長片善必加甄錄武學官士躬自課試官將領登科第者相望尢識治體蒞政之初喜事者或有異議公謂畱務至重不宜作聰明擅威福妄有更攺守之不變久則民安而信之不疑矣守偹三十餘年上下輯服軍民安堵外警不作古所謂無智名無勇功深長爲國之謀明哲保身之義兼盡而無遺矣顧事渉綱紀則力爭之爭之不得則嘆惋累日恆曰事體易壞復之則難知者以爲名言配胡氏少傅忠安公之女封成國夫人賢而有則子二長輔公教以忠義病革執其手以指畫將士二字示之今輔嗣公爵恭謹有父風次慧而早卒女四長適南京守備魏國徐公俌次適今知制誥李學士賓之封淑人三適宣城伯子衛瓉四適眞人張玄慶孫二曰麟曰鳳女孫某公卒之某年十一月十一日塟於昌平縣北澤山賜地二頃爲公墓子輔奉外舅隆平侯張狀介郭都督請銘刻於神道以垂不朽予舊與公同朝近與學士同事聞公行實爲詳乃敍而銘之銘曰翼翼舊都王業根本畱司巖巖秩重分閫有美成公出扵將門平陰之子東平之孫受鉞英皇保釐是畀憲廟因之有任無貳居中制外守簡馭繁心在王室餘三十年正笏垂紳不動聲色慶賞刑威遵帝之則凡百官士悉出指揮少者已老壯者已衰時平政和兵戢不用公身去畱爲國輕重人願公壽爲鯢爲鮐公身存亡爲世榮哀奕代元勲累朝故舊爲子爲臣世守忠孝山河有誓彛鼎有銘後百千春公死猶生桓桓二王賜塟玆壤公靈在傍足慰俯仰刻銘立石著徳紀功太史有文公名無窮

故特進光祿大夫柱國少師兼太子太師吏部尙書華蓋殿大學士致仕贈太師謚文穆劉公神道碑銘

惟愽陵劉氏世爲邑程委社人其先不可考在元季有諱克讓者生紹先居鄕裏有厚徳人稱長者紹先生潔國初舉人材不就混迹戎伍中當太宗靖難時干戈擾攘保全民命陰有徳扵人甚多潔生輔倜儻好義少遊南京娶齊氏實生公諱吉字佑之號約庵幼卽沈厚有大志動履異常爲大父所愛曰異日大吾門閭者必此子也稍長讀書從江右劉禦史克彥學頴敏勤勵甚見稱許正統丁卯登順天府鄕試戊辰第進士選入翰林爲庶吉士尋授編修景泰庚午充經筵官預修君鑑再修寰宇通誌成升修撰天順丁丑英宗復位命祀漢文帝唐太宗諸陵己卯預修大明一統志庚辰鄭世子及涇陽王以事召至命侍講讀朝廷知公可用時憲宗爲皇太子因命侍講讀於靑宮癸未丁內艱未幾修英宗實錄起復至以公舊宮僚進侍讀成化丁亥實錄成升侍讀學士仍充經筵官日侍講讀賜金帯等物人以爲榮己丑擢禮部右侍郎壬辰轉左侍郎明年夏旱遣祀東嶽等神有時雨之應乙未始詔以本官兼學士入文淵閣參預機務丁酉拜禮部尙書仍兼學士明年加太子太保兼文淵閣大學士又三年丁外艱去位上特起復公三上章乞終制不允因降敇遣官召還視事時上以今上在靑宮命儒臣修文華大訓以資講讀書成進太子太保兼武英殿大學士尙書如故尋進階光祿大夫勲柱國甲辰轉戶部尙書兼謹身殿大學士丙午進少保兼太子太傅丁未憲宗登遐今上卽位再進少傅兼太子太師吏部尙書大學士如故知經筵事及憲宗實錄成以總裁之勞加少師兼華蓋殿大學士其冬秩一品降敇奬諭勲加特進兼大學士俸賜賚甚厚公至是以老數上章求退上察懇切允之益加賜賚令有司月給米五石歳撥僕夫八人仍降敇護公還鄕踰年疾暴作竟不起實癸丑十一月癸未也享年六十有七公容貎魁偉舉止凝重望而知其爲巨人平生處事精宻詳審尢善記憶能歷道往事爲文章平實不浮凡考鄕試一會試二廷試讀卷三號能甄別人才或朝廷大禮輒持節爲使數有建白當攺元之歲所以有裨於新政者尢多皆謂公有相才旣歸於鄕適遇大水憐鄕人病饑作詩傷之其心不忘世如此蓋入仕四十五年居內閣者十八年富貴顯榮已極爲尙書時猶及封其父如其官尢近世所罕見也三代皆贈光祿大夫柱國太子太保禮部尙書武英殿大學士妣皆贈夫人娶叚氏封夫人先卒子男四申判官先卒韋中書舎人叚夫人出凖臯邑庠生側室吉氏出女五長適錦衣衛指揮僉事王義次適府軍衛指揮同知張文淵次適朱瀾彭瓉盧瀚皆指揮使孫男女各一於是公訃至上爲輟朝一日遣官諭祭及營塟誥贈太師謚文穆卜以卒之明年二月二十五日塟於程委社韋以予與公同在館閣且久持黃侍講珣之狀請銘於神道不能辭也銘曰赫赫皇明奄有九有文徳誕敷十紀之久列聖在位亦惟輔臣爲上爲徳左右有民世值英皇號稱極治甲科得人莫如其季偉矣劉公起於其時績學翰林人尙未知乃侍經帷乃握史筆旣登禮曹益崇要秩巍巍綸閣地位深嚴先帝簡重克當具瞻大事以臨大義以決以啟以沃亦復補闕建置末歲任心益専志得則行身危則旋有疏乞歸恩典不替策杖懸車愽陵故第旣解機務心亦安舒宜躋髙壽何病弗除天子曰吁玆惟耆老卹典亟行達於隧道屹然貞石爰刻玆文歲久地夷以識公墳

故資徳大夫南京工部尙書程公神道碑銘

弘治己酉南京工部尙書程公致仕還家後三年十月八日以疾卒享年六十七公蘇之常熟人也於是守臣以公訃聞事下禮部謂當遣官祭塟如卹典上允之乃以卒之明年某月某日塟於虞山之麓其子惠特求予制神道碑銘辭不獲乃按少詹事吳君狀書之公諱宗字源伊姓程氏其先有三八將仕者從宋自汴南遷家於常熟世有隱徳至公始發以宣徳丙午七月十五日生少入邑庠學業有聲登景泰辛未進士初授刑部主事階員外郎擢吉安知府公在刑部治獄詳愼綽有才名時有大臣退休者當英宗復位之初畏罪自盡怨家誣其子謀殺久不能決法司奏遣公往訊所誣遂白吉安素號難治吏書姦獘百出每以訟牒自裁獄成特使從旁書之姦獘悉去至今郡人論作郡者以公首稱丁父憂服闋攺知眞定以病未赴吉安之民知之相率走闕下乞公復任至則攺知武昌矣踰二年擢四川布政司左參政進陜西右布政使再轉左布政使所至皆有政績民多頌之朝廷知公可用特擢都察院右副都禦史治院事尋以陜西缺巡撫卽以命公適邊境多事偕總兵官率師徵洮川西﹝缺﹞松等族及往來慶陽楡林調度兵食邊境無虞又丁母憂赴京乞守制得賜其母塟祭服闋未上會木邦酋長罕穵法孟養思六與孟宻曩罕弄母子累歲相讎殺雲南守臣奏乞調兵討之朝議以爲不便宜遣大臣如程某者往諭乃卽其家賜以璽書而行公被敕旨諭之折其辯說及見曩罕弄復責其擅相攻擊之罪皆頓首服乃以具奏始設孟宻安撫司以材寨歸木邦不相統攝而西南遂無事矣朝廷嘉之轉公左副都禦史加俸一級仍巡撫雲南贊理軍務久之召爲刑部右侍郎尋轉左侍郎以尙書缺署掌部事能律以法部中肅然九年考滿始拜南京工部尙書加一級俸公至是𨿽老益勤凡工役材用計度精詳無所濫費人方望公久任則致仕而歸且卒矣公之曾祖伯髙祖士廸父景和皆不仕以公貴贈祖父都察院右副都禦史妣皆贈淑人配譚氏封淑人子男五曰恩國子生惠志感俱義官■﹝矛上心下﹞邑庠生女一孫男七公居官見於前所敍述者其大略如此若其持身之謹待人之厚人皆知之不待書也甞預同考會試甄別得士爲多喜爲詩有宦遊撫夷集藏於家銘曰壯哉海虞爲吳上縣古有名賢文學肇見歷世旣逺益多聞人有美程公出爲名臣少學於家遂顯科第郎署初登刑無偏詖吉惟大郡爭訟爲嬉以公出守吏不敢欺自蜀而秦以公分省政譽日騰巡撫是命乃長憲秩公才實優西戎卽敍士卒歌謳乃撫南蠻乃息其忿片言折之兵不血刃久勞於外帝實念公有使召入馴至司空積勞旣久而病斯作奉身還家晚歲之樂何棄斯世訃音忽來卹典爰降誠爲死哀視其後人多而蟄蟄何以致之公有陰徳海虞之野有山巍然後識其藏司空之阡

故資徳大夫南京工部尙書馮公神道碑銘

公諱貫字大用保定蠡吾人也曽祖守道元西臺禦史祖彥章皇朝洪武中人材任富平縣主簿考吉以公貴贈大理寺卿公少起田畆年十八始知自奮於學正統己巳之變士民驚潰失業公誦讀不廢及領鄕薦入國學貧無膏燭夜每挾冊隨月光晦則燎薪以續明其勤如此登天順甲申進士授監察禦史甞出巡邊闗按州縣搜吏獘索民隠貪亷才頑多見褒黜成化中上疏言時事曰愼爵賞卹窮民處流移修兵政廣儲蓄禁盜賊平刑獄息邊患節冗費重憲職數事上嘉納之及掌三法司事治山西妖民及劾兵部大臣大法事聞者肅然九年進大理寺右寺丞轉左寺丞進少卿不數年遂擢都察院右副都禦史又攺大理寺卿法律精明而持心仁恕甞曰大理平天下獄獄之不平咎在誰執故當奏讞必反復訊鞫無憾而後已每廷議參酌得宜其言多載在條例有司至今遵行之甞應詔舉所知眾稱得人弘治六年拜南京工部尙書九年以疾乞致仕詔可且命馳驛以歸抵家一月而卒九月二日也壽六十有四娶李氏繼王氏並封夫人子男四綺純繪纓綺純太學生女二孫男三公魁岸美髯爲人詳審沈靜而有謀謨度量汪如莫窺其際在大理甞承詔會同三法司錄囚有餼羊上尊之賜會勘肅府汾川王承奉及廷試爲讀卷官皆有寶鏹之賜弘治攺元上太皇太后及皇后徽號誥封二代皆三品又有白金文綺之賜及卒上遣官諭祭治其喪塟之亦可謂榮且哀矣以某月某日塟於某山之原其從孫今吏部考功主事蘭爲狀致其諸子之意來乞銘予與公同官於朝頗知之詳而狀之出處治行歷履終始亦偹矣因述而復之俾鑱諸墓道以爲他日過者之式焉故銘之曰蠡吾之野馮氏居焉否而泰來生公挺然如彼茂林有木拔起匠石見之謂爲杞梓材則可用用無不宜登庸於朝惟所任之昔領鄕書膺薦而至遂取甲科揚揚其气銓曹愼簡置於內臺庶行其志不枉其材侃侃在朝職司風憲有所獻納從所聞見乃擢大理審克惟刑累官廷尉折獄益平帝曰勞哉刑實無誤汝其少休曰有畱務周建宏父是爲司空掌上之職爰以畀公祿旣益丰心則加畏丐歸何遄以避名位豈惟知幾命亦自知故居稅駕門有靈輀生受榮名沒膺卹典設祭營墳出於宸眷首丘之願獲遂所圖鬱鬱佳城巍巍蠡吾伐石刻銘樹玆墓道子孫繼之百世有耀

故嘉議大夫都察院右副都禦史謝公神道碑銘

都察院右副都禦史謝公卒於家上遣官諭祭命有司營塟皆如制其子鄕貢進士廷柱奔喪歸自京師以予與公同舉進士奉羅編修紀狀請銘於神道之石公諱士元字仲仁謝其氏也上世居浙後徙閩今爲長樂人四世矣曽祖諱鍾祖諱琬考諱盤封中憲大夫建昌府知府妣徐氏封恭人公少以詩舉鄕貢登進士授戶部主事上疏陳四獘爲尙書年公富所器許事有渉中官者力抗彼不勝忿求其事竟無所得擢建昌府知府有兵盜民財夜數發兵官庇其迹法不得施公以危言恐兵官皆奪气姦始息乃新學宮作禮器行射法購書以惠來學若公廨驛舍城櫓壇壝之類皆增新制又建祠以祀李覯表黃孝子譚節婦之門以勵鄕俗爲惇化表忠勸學三圗繋以詩俾民誦習知所向慕尢惡邪術南城民以腐鼠蒙一石像置屋上鴉聚而啄之民陽驚取之以爲神趨者蝟集公碎其石於庭乃止復有女巫憑鬼物言禍福公欲究之巫忽自言吾畏謝公吾去矣遂如常時有持劵訟田者公遙叱之曰此僞耳僚佐問何以知之公笑曰劵紙今式其所訟乃二紀前事也蓋訟者姑以試公至是爭相告引去歲再饑公捐俸金爲倡富民爭開廩延糴民賴以濟蔡教授劉訓導繼死婺孤不能舉公歸蔡於漳歸劉於蜀二姓至今徳之成化間南京大理寺卿夏公時正巡江西首以公名旌於朝得賜誥命封父母及妻滿九載民詣闕請畱升從三品俸仍知府事諸生立生祠公撤祠毀其碑後乃復立公以憂去服闋攺知廣信永丰有銀冶久閟處州民常盜發動以百計公勒兵循靈山以東趨之賊陽遁畱二三人爲餌邏者見而射之公亟止之不及伏四起刺公傷左股公裹創出戰得其賊首俘殺甚眾塞冶穴而還攺知永平復以憂不赴服闋擢四川右參政東鄕盜藪也縣三刼有司莫敢制公捕殺數百人或議徙縣公曰盜不憚逺畏有偹耳乃檄縣吏修城隍以土兵戍之後亦無變建始有頑民挾官府爲害餘五十年公亷得其魁窮治之其黨盡散公治狀益著用延薦擢右副都禦史巡撫其地蕃有大小娃者相煽爲亂公托行邊閱兵積餉爲戰禦計賊獻羊豕來迓道左公慰遣之民代輸邊儲者多爲姦獘公遣吏核實得逋米十三萬石有奇甞大祲民流入蕃部日不絕公爲廣室十餘區作糜食之藥病塟死給歸者以符且餼之所活不可勝計弘治庚戌上京師以疾乞致仕年六十有七又三年年七十而卒公居官両迎父養從父病親爲甞藥族黨昏塟不舉者必周之建祠堂置祭田綜理家政暇則玩易賦詩至老不倦所著有約庵稿若干捲詠史近體三百首公娶陳氏三子長廷柱次廷棐次廷最縣學生棐最出側室曹氏女八孫二本寛本忠孫女三公生洪熙乙巳某月某日卒於弘治甲寅某月某日塟於乙卯某月某日某地某山之原銘曰公昔朝天初掛冠閩山粵水中盤桓憶昔按行川蜀間峽舟棧馬逺復艱內綏黔黎外戎蠻朝劬夕瘁無優閒追思列郡久且煩名𨿽盛得力已殫功成身退古則然斂而歸之諒匪難詩稱明哲公有焉聖恩賜塟輝榛菅幽光上燭髙云端文垂金薤靑瑤鐫我銘玆丘世所安

故通議大夫兵部左侍郎兼都察院左僉都禦史贈兵部尙書李公神道碑銘

公姓李氏諱介字守貞後攺字守正萊之髙宻人也宋有爲西臺禦史者譜失其名今世墓存焉鄕人稱爲西臺李氏公祖諱遜陜西都指揮司經歷考諱傑舉鄊貢累官至太倉衛學教授有學行俱以公貴贈通議大夫兵部左侍郎公年十一能屬文從父之睢州又之太倉遊學久見聞益富成化攺元領山東鄕貢五年登張升榜進士被選入翰林爲庶吉士文學敏贍諸老先生多器重之擢四川道監察禦史攺河南道出按浙江鹽課力除宿獘有不便者欲伺其隙中之無所得還掌道事凡中外官考核殿最務持公議都禦史以爲可大用諸道奏牘必令可否乃上每率諸禦史論事或有所觸忤未甞少挫甞予告家居及秩滿以久次超擢爲大理右寺丞升右少卿今天子登極命代祀東嶽諸神還遷左少卿升都察院左僉都禦史巡撫宣府閱兵馬畜芻粟邊圉以寜未幾召還佐理院事其所論建必先大體不事苛刻而律身無玷譽望日隆會母栗太淑人喪歸服將闋院佐復闕朝廷畱而俟之曁復任升兵部右侍郎尋遷左侍郎夙夜勤厲屬有疾暫已卽出治事比歲宣府大同有警上特命兼左僉都禦史經略之時已遣中官武臣練京兵待報而發論者謂宜用文臣往遂以督軍事付公公大病新愈卽上道至則冦已退公悉心邊務徧歷營堡策勵將士鎭兵匿役者勾稽得萬二千人又募丁壯萬五千人訓以待用大同屯田歲給牛具銀若干兩實不爲官用而邊兵償死馬常苦擄掠乃請以給之人甚便將領有弗任者易置之又念大同境外有廢墻請修復爲禦侮計所上議前後不絕事未盡行而疾甚卒於宣府弘治十一年正月二日也守臣給驛歸其喪上聞訃悼惜贈尙書遣禮官諭祭命有司治塟事云公修髯美儀言動雅飭居官淸愼遇事必審而後發條分縷析舉無廢墜在北邊尢詳宻𨿽隆寒猶夜艸奏牘手爲皸裂使天假之壽得究其所施爲當必有大可觀者而竟弗壽以止命也若其事親孝敬遇諸弟甚友愛範簡皆舉於鄕與人交信厚可質拯災卹困亦其所樂爲者故沒而人思之嗚呼賢哉公年五十有四生正統十年某月某日塟以卒之年某月某日配杜氏洧川縣主簿鑑之女封孺人先公五年卒後贈淑人墓在縣西陸家莊至是合窆繼姜氏鴻臚寺少卿勝之孫封淑人子一人昆舉進士歷刑禮二部主事世其家孫二早夭昆奉春坊張中允天瑞狀請予銘神道之石予雅厚公知其賢悉矣乃爲銘銘曰揚翹振華北方之英兮飽山飫川南國之靈兮績學詞林其業乃成兮執法中臺益奓厥名兮內陟棘寺佐國之平兮外巡邊徼屹爲幹城兮兵曹巖巖尊居貳卿兮文事武偹二美是並兮臺階鼎軸不日其升兮天不憗遺一疾而傾兮帝命賢勞卹死若生兮返塟故原有郁新塋兮刻石玄堂以慰幽冥兮垂聲著功俟彼汗靑兮

謙齋文錄卷四

