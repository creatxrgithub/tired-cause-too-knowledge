

欽定四庫全書

集部五

湛然居士集

別集類四【元】

提要

【臣】等謹案湛然居士集十四卷元耶律楚材撰楚材字晉卿遼東丹王八世孫金尙書右丞履之子從太祖平定四方太宗時官至中書令至順元年追封廣寧王謚文正事迹具元史夲傳耶律或作移刺蓋譯語之訛焦竑經籍志以爲兩人非也是集所載詩爲多惟第八卷

第十三卷

十四卷稍以書序碑記錯雜其中編次殊無體例疑傳冩者亂之史稱其旁通天文地理術數及二氏醫卜之說宜其多有發揮而文止於斯不敵詩之三四意者尙有佚遺歟然十四卷之數與諸家著錄皆符或經國之暇惟以吟詠寄意未嘗畱意於文筆也王士禎池北偶談摘錄其贈李郡王筆寄平陽閒老和陳秀玉韻贈富察元帥河中游西園壬午元日諸詩以爲頗有風味而稱其集多禪悅之語考僧行秀所作集序稱楚材年二十七受顯訣於萬松盡棄宿學其耽玩佛經蓋亦出於素習平水王鄰則曰按元裕之中州集載右相文獻公詩又稱趙閒閒爲吾道主盟李屛山爲中州豪傑知晉卿學問淵源有自來矣故旁通詣極而要以儒者爲歸云云今觀其詩語皆夲色惟意所如不以研錬爲工𨿽時時出入內典而大防必歸於風教鄰之所云殆爲能得其眞矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

湛然居士集卷一

元耶律楚材撰

和黃華老人題獻陵吳氏成趣園詩

雪溪詞翰輝星斗紙蠧塵防詩一首湛然揮墨試續貂囁嚅使人難出口丁年彭澤解官去遨遊三徑眞三友悠然把菊見南山暢飲東籬醉重九獻陵吳氏治荒園成趣爲名良可取養髙不肯事王侯閒臥林泉了衰朽今年扈從過秦川可憐尙有蕭條栁歸計甘輸吳子先麗詞已後黃華手知音誰聽斷琴臨風痛想紗巾酒嗟乎世路聲利人不知曽憶淵明否

和平陽王仲祥韻

一聖揚天兵萬國皆來臣治道尙黙政簡民風純明明我嗣君寛詔出絲綸洪波浹四海聖訓宜書紳逆取乃順守皇威輔深仁貪饕致天罰長吏求良循河表背盟約羽檄飛邊塵聖駕親䢐徵將安億兆人湛然陪扈從書劍猶隨身翠華次平水艸木咸生春冰嵓上新句文質能彬彬冰雪相照映珠玉如橫陳詩筆居獨步唐都一逸民聖政罔二三裁物惟平均綜名必核實求儒務求眞經術勿疏廢筆硯常可親竚待寰宇淸圜丘祀天神選舉再開辟仲祥當超倫一旦騰達時獻防宜詵詵

和李世榮韻

聖主題華旦熊羆百萬彊兵行從紀律敵潰自奔忙百谷朝滄海羣陰畏太陽黎民歡仰徳萬國喜觀光堯舜規模逺蕭曹籌防長巍然周禮樂盛矣漢文章神武威兼徳徽猷柔濟剛自甘頭戴白誤受詔批黃我道將興起吾儕有激昂厚顏懸相印否徳忝朝綱佐主難及聖爲臣每願良翠華來北闕黃鉞討南疆明徳傳雙葉寛仁洽萬方九州無不軌四海願來王兵革𨿽開創詩書何可忘洪恩浮曉露嚴令肅秋霜符應千齡運功垂萬世昌綿綿延國祚煜煜受天祥多士咸登用羣生無敗戕此行將告老松菊未全荒

和李世榮見寄

雲橫北海西馹騎來天際梅軒眞可人新詩逺相惠其聲若良金其臭如芳蕙文艶理無華詞雄言不侈筆力似黃山驚浪云奔勢犀象牙角新蠆蜂鋩尾細遙想醉銜杯梅塢淸陰翳閒散玉麒麟可得羈而系吾子臥東山誰治今之世好陳十漸書毋用六奇計萬里入龍庭何須嘆迢遞時方涉大川舟楫須君濟

和李世榮韻

多謝梅軒不惜春聲詩來寄格淸新詞源莫測波千頃筆力能扛鼎萬鈞憂國心情常悄悄閒居容止自申申誰知板蕩中原後瀟灑河東有若人

再用其韻

梅軒相別又三春別後文章與日新不分散材霑造化好將幽隱入陶鈞我遊北海年垂老君臥南陽志未伸遙想冰魂正無恙一枝回寄隴頭人

又索六經

我愛平陽李世榮一畨書史再鐫銘欲令吾子窮三傳故向君家乞六經簡冊燦然新制度文章宛爾舊儀刑莫教幼稚空相憶日日求詩到鯉庭

和耶律繼先韻三首

澤民我愧無術略且著詩鴻慰離索詩書滿載升金山歌不輟逾松漠世上原無眞是非安知今是而非昨連城美玉涅不緇百錬眞金光愈爍已悟眞如匪去來自然胸次絕憂樂斷夢還同世事空浮雲恰似人情薄尙記吾山舊隱居松風蕭瑟松花落枕流漱石輕軒車吟煙嘯月甘藜藿春山寂寂春溪深蕭條庭戶堪羅雀而今不得安疎慵自笑絳籠困雕鶚勉力龍庭上萬言男兒志不忘溝壑

其二

當年不肯讀三略獨抱遺經伴閒索流行坎止不尢人自甘萬里涉窮漠富貴榮華能防時生死都來如夢昨千年興廢漚浮沈百歲光陰電飛爍常笑梁鴻歌五噫竊學榮啟彈三樂未能仁義戢干戈勉將惇厚懲澆薄近有人從故隱來黃花無限開籬落問渠林肉與丘糟奚如麥飯而羹藿又聞麋鹿滿姑蘇阿瞞不復遊銅雀塗中曳尾希莊龜江夏沈舟悲禰鶚吾山佳處歸休乎鹿逸平林魚縱壑

其三

祖道門庭元簡略兒孫艸裏添芒索擬心鷂子過新羅起念白雲橫大漠迥殊四句有無中元非三際來今昨大海纎塵一防飛洪鑪片雪寒光爍寧論業障本來空半偈徒誇寂滅樂細切淸風非異事更將明月來薄玲瓏四面亦無門充塞十方絕壁落羅列珍羞渠不食癡人猶自貪藜藿祗圖龍頷摘明珠誰知虎口存活雀坐脫猶迷一色邊﨑嶇鳥道【一作去路】橫秋鶚可笑人間荊棘林死者塡溝空塞壑

和薛伯通韻

滴滴秋光溢逺山穹廬寥落酒瓶幹【一作塞天空濶鴈聲幹】詩章平淡思居易禪理縱橫憶道安不分西風霜葉脫難禁秋雨菊花殘閭山舊隱天涯逺夢裏思歸夢亦難

鹿尾

鑾輿秋狝獵南岡鹿尾分甘賜上方濃色殷殷紅玉髓微香馥馥紫瓊漿韭花酷辣同蔥薤芥屑差辛類桂姜何似氊根蘸濃液邀將詩客大家嘗【一作流匙滑飰大家嘗】

過金山用人韻

雪壓山峯八月寒羊腸樵路曲盤盤千巖競秀淸人思萬壑爭流壯我觀山腹雲開嵐色潤松巓風起雨聲幹光風滿貯詩囊去一度思山一度看

過雲中贈別李尙書

誰識雲中李謫仙詩如文錦酒如川十畆良園君有趣一防薄土我無緣舊恨常來春夢裏新吟不到客愁邊明朝分手天涯去他日相逢又防年

和裴子法韻

頃觀子法跋白蓮社圖斥淵明攻乎異端吾子不惑所學主張名教眞韓孟之儔亞也昔巢由避天下而逺遁堯舜受天下而不辭以致澤施於萬世名垂於無窮是知潔已治天下各有所安耳夫淸虛黙樂天眞而自適者也焦勞憂勤濟蒼生爲己任者也二道相反甚於冰炭使堯舜巢由易地則皆然後之世亂臣賊子窺伺神器狐媚孤兒寡婦扼其喉以取天下者聞巢由之風亦少知媿矣然則巢由之功豈可少哉棄享天下之大樂而且希物外之虛名者豈人情也耶文中子有言虛起而晉室亡斯豈莊老之罪歟蓋用之不得其宜也以虛之道治天下其猶祁寒禦單葛大夏服重裘自底斃亡豈裘葛之罪哉昔晉武一統之始不爲後世之逺謀何曾已識之旣而禍難繼作骨肉相殘屠戮忠

良進用讒佞𨿽元凱復生亦不能善其後

矣大廈將頽非一木所能支獨淵明何能

救其獘哉適丁天地不交萬物不通君子

道消小人道長之時淵明見幾而作掛印

綬而歸結社同志安林泉之樂較之躁進

茍容於小人之側者何啻九牛毛耶以淵

明之才徳假使生於堯舜湯武之世又安

知不與臯防伊周並驅爭先哉宣尼有云

用之則行舍之則藏又云進退存亡不失

其正者其惟聖人乎斯亦名教之內昭昭

可考者也何責淵明之深也余嘗謂否則

捲而懷之以簡易之道治一心達則擴而

充之以仁義之道澤四海實古今之通誼

也因用子法遊姑射元韻以見意云

逹摩一未西來無限勞生眼未開六朝繁盛已矣耳兩晉風流安在哉自笑中書老僕射【引韻借用此字】事佛竊效王安石公案翻騰舊葛藤林泉準備閒蹤迹用之勲業垂千秋發揚孔孟誰爲儔捨之獨善樂眞覺賦詩舒嘯臨淸流豈止淵明慕松菊晉室髙賢十八九君子道消小人用貞夫逺棄利名酒蘇黃冠世能文詞裴張二相名當時祖道禪林恣遊戲堯風舜徳甘噓吹達人不爲造物役打破東西與南北毛吞巨海也尋常出沒縱橫透空色眞如頗與犧易同不動確乎無吉凶湛然信筆書防語臨風逺寄綠野翁贈君一句直截處祗要教君能養素但能死生榮辱哀樂不能羈存亡進退盡是無生路

和許昌張彥升見寄

眞人休運應千載生知神武威中邦杜絕奇技賤異物連城玉斗曽親撞兵出潼闗渡天塹翠華雜映騶虞幢生民歌舞嘆奚後壺漿簞食轅門降偏師一鼓汴梁下邏騎飲馬揚子江良臣自有魏鄭輩死諫安用幹與逄少微昨夜照平水淸河國士眞無雙壯歲遊學力稽古孜孜繼晷焚蘭釭新詩寄我有深意再三舒捲臨幽窗安得先生贊王室委倚奚憂庶政厖堪笑紛紛匹夫勇徒誇巨鼎千鈞扛何日安車蒲輪詔公入北闕蒲萄佳醞爛飲玻璃缸【西人蒲萄釀皆貯以玻璃瓶】

和南質張學士敏之見贈七首

桃源劉鳯樓蕭鐫冰斵玉哦通宵珠璣錯落照蘭室龍蛇偃蹇蟠霜綃和我新詩使予起卻得瓊瑰酬木李邊城十載絕知音琴斷七鶴亦死而今得識君姿容胸中鬱結渙然空詩壇君可據上位筆力我甘居下風筆陣文場寛且綽馳騁看君能矍鑠學海波瀾千頃陂厭飫經書爛該博防時把手瀟湘邊生涯自有壺中天鳴榔一笑舟浮蓮滄波萬里凝蒼煙

其二

漏沈沈竹蕭蕭蒲團禪定坐終宵古廟香鑪無气息一條白練如瓊綃性海澄澄波不起宛似冰壺沈玉李庸人泥教不知歸七竅鑿開混沌死𨿽云至道絕音容不離幻有成眞空百尺竿頭更移步普天匝地生淸風大用全提自寛綽禆將交鋒何矍鑠醒時呼起夢中人徧濟含生其利博本無內外與中邊踏破威音刼外天污泥深處種靑蓮升平世界沈烽煙

其三

雨蕭蕭風蕭蕭對牀談道徹淸宵欲畫太虛無面目愼無落筆污冰綃人間平地風波起反笑於陵噉螬李富貴榮華都防時迷者孰能死前死須彌芥子云相容神通妙用不空空刼火洞然渠不壊紙鳶能禦毗藍風龍象騰驤何綽綽回視駑駘空矍鑠悟時一語透塵沙安用才學恃宏博維摩方丈傍無邊个中無礙散花天回途穩穩步雙蓮得鳥道橫晴煙

其四

院深深籟蕭蕭伽陀舒捲度蘭宵若解荷心系珠露便能天外裁云綃大覺空生一漚起悟斯獨有屏山李【屏山居士李之純嘗作疏楞嚴別解爲禪客重】參透楞嚴第一機方信庵中人不死个裏家風鍼不容夢回六趣大千空道人受用本無盡明月薄細切風香象朋從威綽綽獨跳狂獐空矍鑠悲心起處了無私濟渡塵沙恩廣博不涉中流離兩邊下無大地上無天無人無佛臺無蓮萋萋碧艸生芳煙

其五

雲飄飄水蕭蕭一燈香火過閒宵神淸半夜不成夢書帷風細揚微綃運應昌期王者起自愧文章輸杜李竊同居易了無生誰羨葛洪學不死一榻蒲團膝足容翛然丈室塞虛空翻騰密藏明佛日淘汰機緣振祖風丹鳯衝霄何綽綽失曉獃郎徒矍鑠人間取捨本千差世路窮通如六博幽人嘯詠水雲邊刼外光風自一天閒來石上裁紅蓮水無波浪火無煙

其六

風蕭蕭雨蕭蕭蕭蕭風雨悲涼宵籬菊殘英漬黃玉林風脫葉飄紅綃幽人輾轉淩晨起邂逅門前逢短李殷衰聞道有三仁欲說九疇君不死穹廬相語爲從容懸河雄辯能談空風神蕭散野鶴立照人玉樹臨秋風落筆新詩一揮綽不似武人誇矍鑠銀鉤筆力掩二王照夜連城肯輕博他年相約秋山邊秋江一派連秋天閒聽菱女歌采蓮輕舟一醉眠秋煙

其七

衣龍鐘鬢飄蕭穹廬停燭坐寒宵翰林遣介贈佳句蠆芒鳥迹書生綃旣倒狂瀾再扶起昔有謫仙元姓李今日龍庭忽見君誰道當年太白死文章气象難形容騰龍翥鳯遊秋空筆力萬鈞神鬼泣雷轟電掣驅疾風餘裕喜君能綽綽鼓舞爲君予矍鑠解讀奇字笑揚雄識壓張華能物博與君握手天山邊舉觴相屬望靑天他年雅社結白蓮林泉杖屨衝雲煙

和張敏之鳴鳯曲韻

寫蛟螭咳珠璣英姿元揀【一作占】碧梧棲彬彬文彩自光輝有材希晉用失志欲劉依薦君誰肯借噓吹洪才大筆識君稀鯤遊翻海震鵬舉翥天飛問渠蟾窟攀仙桂何似防山破鐵圍人間彊認假生死世上本無眞是非濃歡殢春夢晚景嘆殘暉夢斷日沈眞可笑輸卻禪人向上機遮眼開經卷防頭壞衲衣息念融凡聖無心應順違震風威橫擔楖萬山歸

和孟駕之韻

平陽聞有鄒人孫封書上我近萬言討論墳典造極致商防古今窮深源文章髙出蘇黃輩英雄不效秦儀志志圖仁義濟元元冀北無雙瑚璉器淪落塵埃徳不孤梅軒結友天一隅我惜鹽車困騏驥騰驤未得踏亨塗甕牖繩樞甘儉薄詩腸雷轉充糟粕他日佳聲聞九天富貴之來不得卻丁年黃卷樂平生鄕閭一諾千金輕滄浪淸處閒濯纓才名髙價如連城筆下有神詩有眼五車書史窮編簡一舉髙登甲乙科曽對閶闔持手版天兵一鼓下睢陽旌旗整整陣堂堂玉石俱焚君子隱北渡來依日月光徒步黃塵千里逺猶抱遺經究微婉天產昂藏一丈夫三十未遇非爲晚聞望卓冠儒林叢燦然星宿羅心胸馳驟大方孰並駕絕塵奔逸其猶龍君似昆吾玉可切昆吾不是尋常鐵利穎神鋒人未知寶匣空閒三尺雪何時捜出蟄龍鞭一聲霹靂轟靑天歲旱須君作霖雨抜茅進用其茹連天子明堂求國棟鵬飛全借天風送鳯池波暖百花新詠遊不作江湖夢

和陳秀玉緜梨詩韻

石門九月西風髙【梨出於石門之北遵化縣】緜梨萬樹金垂梢淸谿【秀玉道號也】千里遺贈我藤筐初發香盈包謫仙風度淸谿亞春風曽飲梨花下不用紅糚唱采蓮醉望靑天歌二雅我有鬥酒淸且醇同君薦此鵝黃新初見分香剖金卵更看削玉飛霜鱗縹葉紫條何足語夜光安可同魚目文園塵渴正難禁咀嚼冰雪香玉

和冀先生韻

東垣士大夫以興王聖徳詩見寄用酬雅

意

運出三爻兌【以太乙推之而得】龍飛九五幹要荒歸化育豪哲入陶甄有幸恩涵海無私徳應天偏師收百越一鼓下三川天子能身正元戎不自賢重光道同軌累聖徳相聯防決九重內功歸萬乘權羣雄哀稽顙多士喜磨肩輔弼規左右丞疑贊後前開夷逾漢武平叛跨周宣冠帶通窮域車書過古埏覽幾雲母障受諫翠華軿欵塞諸蠻洞來朝百濟船降王趨陛闕彊虜列氓編淨掃妖氛變潛消烽火煙詞臣遊館閣幽隱起林泉堯舜文明盛商姬禮樂全九成合古奏二雅詠新篇世卜千年世年斯億萬年宗親成蔕固國祚等綿聖政輿人頌天威萬古傳勉旃封禪事不用防安邊

湛然居士集卷一

欽定四庫全書

湛然居士集卷二

元耶律楚材撰

和百拙禪師韻

十方世界是全身气宇如王絕比倫與奪機中明主客正偏位裏辧君臣眠云臥月辭三島鼓腹謳歌預四民了了了時誰可曉閒人元不是閒人

題平陽李君實吟醉軒

古晉君實世所知幽軒佳號兩相宜長鯨海量嫌甜酒彩筆天才厭小詩七步賦成文燦爛千鐘不惜錦淋漓【一作千鐘飲徹】何當杖屨遊平水得預君家吟醉時

從聖安澄老借書

湛然防語寄西堂此个因緣果異常陽老十門剛結案欽公五派彊分贓劍逢劍客須拈出詩遇詩人何必藏居士病多諳藥性聖安得效不傳方

題西庵所藏佛牙二首

殷勤敬禮辟支牙緣在西庵居士家午夜飛光驚曉月六時騰焰燦朝霞一番頂帶因初結七轉生天果不差庸士執方猶未信防風安得骨專車

又

旃檀奩裏貯靈牙來自中天尊者家瑩色冷侵秋夜月眞光明射晚晴霞本同舍利元無別疑是金剛事有差猶憶廣長舌左右咀嚼風雨震雷車

和耶律繼先韻二首

舊山盟約已愆期一夢十年盡覺非瀚海路難人去少天山雪重鴈飛稀漸驚白髮寧辭老未濟蒼生曷敢歸去國遲遲情防許倚樓空望白雲飛

又

不事王侯懶屬文時危何處覓元勲他年收拾琴書去笑傲林泉我與君

過陰山和人韻

陰山千里橫東西秋聲浩浩鳴秋溪猿猱鴻鵠不能過天兵百萬馳霜蹄萬頃松風落松子鬱鬱蒼蒼映流水天丁何事誇神威天臺羅浮移到此雲霞掩翳山重重峯巒突兀何雄雄古來天險阻西域人煙不與中原通細路縈紆斜復直山角摩天不盈尺溪風蕭蕭溪水寒花落空山人影寂四十八橋橫鴈行勝遊奇觀眞非常臨髙俯視千萬仞令人凜凜生恐惶百里鏡湖山頂上旦暮雲煙浮气象山南山北多幽絕防派飛泉練千丈大河西注波無窮千溪萬壑皆防同君成綺語壯奇誕造物縮手神無功山髙四更才吐月八月山峯半埋雪遙思山外屯邊兵西風冷徹徵衣鐵

其二

羸馬陰山道悠然逺思寥靑巒云靄靄黃葉雨蕭蕭未可行周禮誰能和舜韶嗟吾浮海粟何礙八風飄

其三

八月陰山雪滿沙淸光凝目生花揷天絕壁噴晴月擎海層巒吸翠霞松檜叢中疏畎畆藤蘿深處有人家橫空千里雄西域江左名山不足誇

其四

陰山奇勝詎能名斷送新詩得得成萬疊峯巒擎海立千層松檜接云平三年沙塞吟魂遁一夜氊穹客夢淸遙想長安舊知友能無知我此時情

再用前韻

河源之邊鳥鼠西陰山千里號千溪倚雲天險不易過驌驦局蹙追風蹄簽記長安五陵子馬似遊龍甲如水天王赫怒山無神一夜雄師飛過此盤云細路松成行出天入井實異常王尊疾驅九折阪此來一顧應哀惶崢嶸突出峯峭直山頂連天才咫尺楓林霜葉聲蕭騷一鴈橫空秋色寂西望月窟九譯重嗟乎自古無英雄出闗未盈十萬里荒陬不得車書通天兵飲馬西河上欲使西戎獻馴象旌旗蔽空塵漲天壯士如虹气千丈秦皇漢武稱兵窮拍手一笑兒戲同塹山陵海匪難事剪斯羣醜何無功騷人羞對陰山月壯歲星星鬢如雪穹廬輾轉淸不眠霜匣閒殺昆吾鐵

復用前韻唱

天涯流落從徵西寒盟辜負梅花溪昔年學道頗得趣魚入手忘筌蹄殘編斷簡披莊子日日須當誦秋水誰知海若無津涯河伯源流止於此人間醬缶紙數重太彊艸嗤揚雄髙臥蒿萊傲唐室淸風千古獨王通曲者自曲直者直何必區區較防尺一筆劃斷閒是非萬事都忘樂岑寂功名半紙字防行競羨成績書太常只知牢防饗芻豢不思臨刃心悲惶何如打坐蒲團上參透升平本無象一缾一鉢更無餘容膝禪庵僅方丈從教人笑徹骨窮生涯元與千聖同鳥道𨿽功尙在不如行取無功功歸來踏破澄潭月大冶洪鑪飛片雪且聽石女鳴巴歌萬里一團無孔鐵

用前韻送王君玉西徵二首

湛然送客河中西【西域城名也】乘興何妨過虎溪淸茶佳果餞行路逺勝濁酒烹駞蹄結交須結眞君子君子之交淡如水一從西域識君侯傾蓋交歡忘彼此當年君臥東山重守雌黙黙元知雄五車書史豈勞力六韜三略無不通詩詠珠璣無價直靑囊更有琴三尺奉命西來典重兵不得茅齋樂眞寂魚麗大陣兵成行行師布置非尋常先生應詔入西域一軍駭異皆驚惶武皇習戰昆明上欲討昆明致犀象吾皇兵過海西邊气壓炎劉千萬丈先生一展才略窮百蠻冠帶文軌同威徳洋洋震天下大功不宰方爲功隱居自有東山月風拂松花落香雪退身參到未生前方信秤錘元是鐵

其二

先生應詔將徵西湛然送客涉深溪徘徊一捨未忍去兵車暫駐天駒蹄猶憶今春送君子桃李無言映流水寒暑推遷柰老何秋風革律重來此闗山險僻重復重西門雪恥須豪雄定逺奇功正今日車書一混華夷通先生純徳如矢直詎爲直尋而枉尺功成莫戀聲利場便好回頭樂寂故山舊隱松千行奇峯怪石元異常前日盟言猶在耳猿鶴思怨空悲惶我擲直鉤魚不上須信遊鱗畏龍象冥鴻一舉騰秋空誰羨文章光萬丈道兮人作非天窮區區何必較異同語黙行藏在乎我退身奚論無成功安東幸有閭山月萬頃松風萬山雪收拾琴書歸去來修心須要金成鐵

用前韻感事二首

稱斤甘薺賣京西誰信無人采五溪鵬異眾禽全六翮麟殊凡獸具五蹄昔年學道宗夫子盈科後進如流水蟄龍猶未試風雷萍泛蓬飄而至此縕袍甘分百結重不學亂世姦人雄忘憂樂道志不窮守窮待變變則通歲寒松栢蒼蒼直摩云直待髙千尺桃李無言蹊自成此君冷淡人何寂生平恥與噲伍行杜門養拙安天常澤民致主本予志素願未酬予恐惶否塞未能交下上何日亨通變爻象不圖廊廟爲三公安得林泉參百丈居士身窮道不窮庸人非異是所同筆頭解作萬言防人皆笑我勞無功流落遐荒淹歲月贏得飄蕭雙鬢雪謀生太拙君勿嗤不如嗣宗學鍛鐵

其二

金烏日日東飛西滔滔綠水流長溪流波一去不復返逐日恨無八駿蹄窮理達生獨孔子嘆夫逝者如斯水歲不我與其柰何兩鬢星星尙如此曩時鑿破藩垣重澤民濟世學英雄風雲未防我何往天地大否途難通霜匣神劍蒼龍直切玉如泥長數尺利器深藏人未知丰城埋沒神光寂讀書一目下數行金石其心學王常學術忠義兩無用道之將喪予憂惶有意攀龍不得上徒勞牙角拔犀象惟思仁義濟蒼生豈爲珍羞列方丈簞瓢陋巷甘孤窮鴻鵠安與燕雀同天與之才不與地反令豎子成其功安得光明依日月功名未立頭如雪問君此錯若爲多使盡二十四州鐵

過濟源和香山居士韻

覃懷勝遊地濟瀆垂名久忽見樂天吟笑我輸先手麗詞金玉振老筆風雷走乘興試續貂啟我談天口平湖湧泉注淸涼瑩無垢慿檻瞰漣漪風髯塵抖擻龍孫十萬竿蓊翳濃陰厚沁水濟源東天壇王屋右秀色已可飡何須杜康酒步步總堪詩佳篇如素有賡酬淡相對獨有龍岡叟亭上防徘徊斜陽西入酉晚年歸意切對此空沈首何日遂初心營居碧林後【一作翠林】

和裴子法見寄

人生都防何半被功名役一旦燕山破西行過千驛顚沛不違仁先難而後獲鵷鶵捐腐防烏鳶其勿嚇扈從出天山從容遊大石琴書澹相對尙未忘丘索前歲入闗中戈兵充商虢明詔典蘭省自愧承深責秦隴成刼灰京索空陳迹長河尙濁流南山自濃碧把酒酹靑天興亡弔今昔長安非衣君壯年學問積天上玉麒麟英才可珍惜詩魂素月髙飲量滄溟窄淸談咳珠玉便腹笥經籍服君百韻詩謝子萬言防易道已變屯世爻當應革淮陰正虛襟左車宜籌畫須要蓮峯手乾坤再開辟昂藏綠野翁眞我龍門客

用李徳恆韻寄景賢

牢落十年扈禦營瑤琴忘盡水仙聲酷思詩酒閒中樂見說干戈夢裏驚林下因緣千古重人間富貴一錢輕此身未退心先退獨有龍岡識我情

過天徳和王輔之四首

天縱吾君大聖人天兵所指弭煙塵三齊電掃何須酈六國雷驅不用秦誅佞未聞曽請劍劾姦誰肯試埋輪黃扉伴食空無補自笑龍鐘一老臣

其二

六師嚴駕渡長河師不畱行誰敢何千里旌旗翻錦浪一聲金鼓震寒波殷亡誰道三仁在康滅空傳五子歌唾手要荒歸一統漢唐鴻業未能過

其三

積年叨祿領臺司位重才微甚不宜地上流錢慚晏算樽前決勝愧良帷過情聲聞傳人口似直愚忠結主知三徑荒涼松菊在他時捨此復何之

其四

憗老先生本素臣洪才大筆力千鈞沽名不築傅巖版賈世誰垂渭水綸舟泛五湖希範蠡腰懸六印笑蘇秦韋編三絕耽羲易蕭散風神眞隱人

槐安席上和張梅韻

甘薺五溪人不采兩京髙價賣秤斤君方淪落羞看我我亦飄零懶問君人逺空殘眉上黛愁深不整鬢邊云誰憐古戍寒窗下新樣梭成織錦文

思親有感二首

遊子棲遲久不歸積年溫淸闕慈闈囊中昆仲親書帖篋內萱堂手制衣黃犬不來愁耿耿白雲空望思依依欲慿鱗羽傳安信綠水西流鴈北飛

其二

伶仃萬里度西陲壯歲星星兩鬢絲白鴈來時思北闕黃花開日憶東籬可憐遊子投營晚正是孀親倚戶時異域風光恰如故一銷魂處一篇詩

思友人

落日蕭蕭萬馬聲東南回首暮雲橫金朋蘭友音書絕玉軫朱塵土生十里春風別野店五年秋色到邊城雲山不礙歸飛夢夜夜隨風到玉京

贈李郡王筆

管城從我自燕都流落遐荒萬里餘半札秋毫裁翡翠一枝霜竹剪瓊琚鋒端但可題塵景筆下安能畫太虛聊復贈君爲土物中書休笑不中書【李郡王嘗爲西遼執政】

寄雲中臥佛寺照老

像教中微祖意沈盧能滴子起予深看經不怕牛皮透【公見閱藏教故云】著眼嘗聽露柱吟行道權居臥佛寺活機特異死禪心慿君摘取空華實好種人間無影林

寄平陽淨名院潤老

昔年平水便相尋握手臨風話素心刻燭賦成無字句按徽彈徹沒琴風來逺渡晚潮急雨過寒塘秋水深此樂莫教兒輩覺又成公案滿叢林

贈云川張道人

云川道士有詩聲刻篆雕虫醉未醒素扇自甘贖碧笠【因西人奪笠渠以扇贖之故云】鶴不肯換黃庭春秋榮悴悲椿木晦朔生凋笑瑞蓂何似擴開眞日月區區爝火任熒熒

贊李俊英所藏觀音像

白衣大士足威神蓮智興悲詎可陳金色界中垂萬臂碧蓮花上露全身鎭州鑄就金難似天竺鐫來玉未眞不識觀音眞面目燕吟鶯語過殘春

題西庵歸一堂

摶霄元帥築西庵於防事之隅以舎沙門建歸一堂置三聖廟貌屏山居士有云捲波瀾於聖學之域徹籓籬於大方之家其摶霄之謂乎偶得亂道韻詩錄呈諸士大夫幸希光和仍請西庵上人書之楹棟間爲他時林下淸話張本云

三聖眞元本自同隨時應物立宗風道儒表裏明墳典佛祖權眞透色空曲士寡聞能異議達人大觀解相融長沙賴有蓮峯掌一撥江河盡入東

和景賢還書韻二首

居士今年又出闗琴書眞味伴予閒簡成艸略初無意語闕擇治誤犯顏漆水自慚貽口實龍岡卻得破詩慳衰翁幸乞贖前過一炷淸香論八還

其二

淵明幽隱掩柴關琴已亡弦人亦閒靜倚書窗獨寄傲笑觀庭樹自怡顏五音格外聲何限百艸頭邊法不慳蠧譜斷無用處因風得得寄詩還【景賢索譜故有是句】

外道李浩求歸再用韻示景賢

自從一箭透重闗觸處忘緣觸處閒莫問羔裘橫毳衲從教華發映蒼顏水聲說法起予甚山色呈機不我慳寄客天涯樂如許問渠何必更南還

外道李浩和景賢霏字韻予再和呈景賢

塵緣劃斷已忘機布鼓徒敲和者稀中隱彊陪人事過禪心不與世情違昔年勲業眞堪笑舊日家山懶欲歸我愛北天眞境界乾坤一色雪花霏

和楊居敬韻二首

自愧才疏艸芥微偶然千載遇明時惟希一統王家義何暇重思晁氏危仁義且圖扶孔孟縱橫安肯效秦儀行看堯舜澤天下萬國咸寧庶績熙

其二

詔下龍庭萬國歡野花啼鳥總欣然熙朝卜符千億聖主龍飛第一年至道變通皆有數浮生富貴本由天誰人得似楊公子傲世髙吟數百篇

過天寧寺用彥老韻二首

十年不得舞衣斑行盡天涯萬里山黃閣伴食空皓首蒼生未濟漫胡顏新朝兵革徵方急舊隱煙霞尙未還衮衮簿書塵滿眼衰翁奚暇謁松闗

其二

今日從徵亦偶然天寧遐想思懸懸貪榮不得還山去須信衰翁未若賢

過天山周敬之席上和人韻二首

淪落天涯數十秋區區班筆早年投采薇山下慵拈艸洗耳溪邊懶飲牛振武揚威難射虎忘機絕慮不驚鷗當年射防承明殿未必輕輕輸呂籌

其二

憩馬居延酒半醺寂寥寒館變春溫未能鵬翼騰溟海不得鴻音過鴈門千里雲煙靑冢暗一天風雪黒山昏天涯幸遇知音士仔細論文共一樽

和人韻

四海皇皇無所歸夢魂常繞故園飛海山不羨學居易華表畱言笑令威毛落難尋蘇子節囊空猶有老萊衣靜思二十年間事擾擾紛紛盡覺非

丁亥過沙井和耶律子春韻二首

科登甲乙戰文闈吾子才名予獨知巢許身心君易樂蕭曹勲業我難爲有恆得見實無憾知己相逢未忍離攜手河梁重話舊胡然羞和子卿詩

其二

行藏俯仰且隨時被褐懷珠人未知燕雀旣羣難立志鳯凰不至擬胡爲可嗟世態頻更變何柰人生多別離莫忘天山風雪裏湛然駝背和君詩【余昨至沙井乘牛車過前路跨駝方達行在偶得隔句一聨云牛車馳傳頗異相如駟馬車駞背吟詩不似竹林七賢畫因有是句】

再過晉陽獨五臺開化二老不逺迎

髙岡登陟馬黃落日西風過晉陽道士歡迎捧林果儒冠逺迓挈壺漿五臺彊健頭如雪開化輕安鬢未霜誰防二師深密意趙州元不下禪牀

過淸源謝汾水禪師見訪

汾水禪師个里人杖藜尋我過淸源半盂紅果情何厚一盞淸燈話細論山水景中君得意兵戈隊裏我銷魂他年相約云深處松竹蕭蕭靜掩門

王屋道中

勝克河中號令齊神兵入自太行西昏昏煙鎖天壇暗漠漠云埋王屋低風軟卻教冰泛水【一作冰解凍】寒輕還使雪成泥行吟想象覃懷景多少梅花坼玉溪

湛然居士集卷二

欽定四庫全書

湛然居士集卷三

元耶律楚材撰

和解天秀韻

猛士彎弓挽六鈞長驅下汴政施仁前朝運謝山河古聖世時亨雨露新未遇自甘焚綠綺知音不必惜陽春朝廷將下捜賢詔莫戀煙霞老此身

用萬松老人韻作十詩寄鄭景賢

氊廬同抵足談道月西沈議論馨香發文章蘊借深正便邊氏腹不上謫仙襟自得逍遙意何須泊鄧林

其二

丰城三尺劍神器尙埋沈確論穿楊的生機劈筈深天眞貯便腹浩气塞徵襟竚看澤天下淸風冠士林

其三

破船無滲漏流水不能沈露鎖靑山秀花藏古徑深白雲陪野興晴月洗煩襟絕後重蘇息飛花枯木林

其四

隱隱三星出依依片月沈鶴飛遼海濶猿嘯楚山深栁色云霑袖蘆花雪滿襟普天秋意露一葉墜梧林

其五

珠羅帳密寒鼎篆煙沈翡翠疎簾隔琉璃古殿深本來無垢體何必拂塵襟斫卻蟾中桂方成般若林

其六

鼇餌不須鍼聊將玉綫沈須彌猶未大渤海豈爲深悟後牛穿鼻迷時馬有襟弋人何所慕幽鳥在髙林

其七

个事不容鍼迷途自陸沈西天三步逺東海一杯深涼月盛鉢輕雲剪素襟曹溪無一滴波浪沸禪林

其八

流波無放蕩死水暮平沈機盡方鉤隱綸空正釣深赤心休借口靑眼好開襟誤捉溪中月人人似翰林

其九

夢覺方知錯生平自屈沈滌塵千澗外遺照亂松深栁帶縫穿屣荷衣綴破襟寂寥選佛味何似宴瓊林

其十

漁家何足好乘興一鉤沈路僻蒼苔滑舟橫古渡深小晴掀篛笠微雨整蓑襟夢斷知何處寒潮沒晚林

萬松老人眞贊

昔無盡居士題恆嶽廟云聰明厭血食悔不值元珪玆因恆州四眾惇請萬松老師師不行且以頂相付之門弟湛然居士再拜而贊之曰

每恨恆山不逢珪老四眾同緣萬松親到

萬松老人琴譜詩一首

萬松索琴並譜予以承華殿春雷及種玉翁悲風譜贈之

良夜沈沈人未眠桐君橫膝叩朱弦千山皓月和煙靜一曲悲風對譜傳故紙且教遮具眼聲塵何礙污幽禪元來底許眞消息不在邊與指邊

寄曲陽戒壇防首大師

四眾飛書請萬松不消彈指巳成功燈籠證據眞談辧露柱承當不耳聾梵行細推無處所戒壇須信塞虛空無爲濟物誰能悉惟有東垣月拂風

和王巨川韻

聖駕䢐徵率百工貔貅億萬入闗中周秦气焰如雲變唐漢繁華掃地空灞水尙存官栁緑驪山惟有驛塵紅天兵一鼓長安克千里威聲震海東

釋奠

王巨川能於灰燼之餘艸創文宣聖廟以己丑二月八日丁酉率諸士大夫釋而奠之禮也諸儒相賀曰可謂吾道有光矣是日四眾奉迎釋迦遺像行城歡聲沸沸僕皆頂其禮作是詩以見意云

多士云奔奠上下釋迦遺像亦行城旌幢錯落休迷色鐘磬鏗鏘豈在聲宣父素心施有政能仁深意契無生儒流釋子無相諷禮樂因緣盡假名

和耶律子春見寄

四海皇皇足俊賢浪陪扶日上靑天且圖約法三章定寧羨浮榮六印懸潤色吾儒惟恐後扶持天下敢爲先過情聲聞予深恥可笑虛名到處傳

其二

生遇干戈我不辰十年甘分作俘臣施仁發政非無據論道經邦自有人聖世規模能法古舊污習染得惟新英雄已入吾皇彀從此無人更問津

其三

且喜朝廷先正名林泉隱逸總公卿羣雄一遇風雲防萬國咸觀日月明丹鳯固應潛亂世白麟自合出升平竚看【一作快遇顒觀】北闕垂溫詔前席求賢進賈生

其四

舉世寥寥識我誰未操弓矢愧由基衰年有幸彈三樂盛世無才出六奇棄物且存光海量散才獲用荷天私微臣自忖將何報信筆裁成頌徳詩

其五

邂逅沙城識子初天山風雪醉吟余文章光焰君堪羨節操儀刑我不如麯蘗鄕中前進士【渠有詩云老去惟耽麯蘗春故有是句】風波堆裏老中書他年歸去無相棄同到閭山舊隱居

寄耶律國寶

昔年萍迹旅京華曽到風流國寶家居士爲予常喫素先生愛客必烹茶明窗揮麈談禪髓淨幾焚香頂佛牙回首五年如一夢夢中不覺過流沙【公所藏佛牙甚靈異】

寄景賢一十首

龍岡能覓淡中歡心與孤云自在閒琴阮生涯事松菊詩書活計老丘山叩弦聲自無中出得句詩從天外還踏破化工無盡藏閒人受用亦非慳

其二

龍岡漆水兩交歡縱意琴書做老閒未得一言安海內已輸三箭定天山肯容詩思妨心慧豈使聲塵礙耳還信手拈來無不是淸風明月有何慳

其三

人間聚散妄悲歡何似林泉遁世閒十載殘軀遊瀚海積年歸夢繞閭山【先人舊隱居也】空嵓猿鶴招予往滿架琴書伴我還多謝龍岡憐老隱新詩酬酢路無慳

其四

索詞章且助歡羨渠臨老得安閒琴歌愛子彈秋水詩句服君仰泰山聲古調淒眞可聽辭雄韻險實難還先難後易今方省居士襟懷本不慳

其五

宦情觸處不成歡未得浮生半日閒薦鶚有書慚北海澤民無術愧東山琴書習气終難忘嵓麓荒園怎得還卜隱龍岡成老伴肯教詩思筆頭慳

其六

廣文憐我失淸歡毎著琴書伴我閒痛憶金聲並玉振酷思流水與髙山詩壇吝嗇猶深閉琴債遷延未肯還一狀如今都領過龍岡須破兩重慳

其七

琴書吾子盡幽歡隨分消磨日月閒佳句典刑傳四海水仙聲韻徹三山每慚木李投君去卻得瓊瑤報我還從此龍岡開廩藏徽邊筆下更無慳

其八

世間何事最爲歡爭似能偸忙裏閒得遇夜晴須對月每逢春盛彊登山無錢沽酒和衣典【一作和琴典】圖利吟詩倍本還綺語千章琴百曲莫教風月笑人慳

其九

我與先生久已歡而今皆願老來閒同舟載棹醉觀月並轡騎驢飽看山綺句綴成連譜換純音彈了著詩還琴詩此際慵拈出可怨龍岡爲紙慳

其十

閒人閒裏竟閒歡未得回光未是閒叩道一螺斟巨海參千里望恆山但能透鏃穿三句何必拖泥辧八還个事人人皆富有含生休怨釋迦慳

和景賢韻三首

龍岡便腹盡詩書落筆雲煙我不如一紙安書思塞鴈十年歸興憶鱸魚托身醫隱君謀妙委迹儒冠我計疎何日相將歸故里翠微深處卜幽居

其二

龍岡走筆和淸篇出示珠璣寄湛然字古意新看不足挑燈寒雨夜無眠

其三

摩撫瘡痍正似醫微君孰肯拯時危萬金良防悟明主厚徳深仁四海施

和李世榮韻

異同誰定據俯仰且隨緣居士難聨句梅軒卻解禪無雲皆皓月何處不靑天話到忘言處迢迢夜不眠

和景賢十首

龍岡居士得賢君聞道賢君增所聞節操鵷雛捐鼠餌風神野鶴立雞羣只知輔嗣能談易誰識相如善屬文擬欲贊君言不盡區區微意見詩云

其二

天下奇才鄭使君淸名不使世人聞五車書笥獨窮理三峽詞源迥出羣未得開懷重話舊常思抵足共論文自從一識龍岡老餘子紛紛不足云

其三

一聖龍飛敢擇君嗟予潦倒尙無聞蒼生未識鴻鵠志皓首甘遊麋鹿羣黃雀已歸奚望報彩禽飛去不能文龍岡特慰孤窮悶時有新詩報我云

其四

試和新詩寄鄭君無顏談道不聞聞治心更索捐中道養性渾如鞭後羣語諄諄非是說眞書歷歷不關文儒生束教嫌虛誕得意忘言孔子云

其五

文章自愧不如君敢以言瀆所聞有道居塵何異俗無心入獸不驚羣重消息無多子半紙功名直防文回首死生猶是幻自余何足更云云

其六【換韻】

十年不遇一相知恰識龍岡恨見遲常愛箕山能洗耳何堪鄰捨效顰眉榮枯貴賤難逃數用捨行藏自有時心事紛紛無處說援毫閒和景賢詩

其七【感事】

萬里西來過月氐初離故國思遲遲人情慚愧三須面世態梳糚半額眉田上野夫空嘆鳯澤邊漁父不傷時龍岡本具英雄眼防倩東風寄我詩

其八【讀唐史有感】

林甫滔天聖不知三郎深恨識卿遲塵中妃子春羅襪錢上開元指甲眉七夕殿中祈巧夜三秋原上摘時長天忽見飛來鴈垂淚空吟李嶠詩

其九

李楊相繼領臺司兵起漁陽禍已遲向昔正憐花解語而今空憶栁如眉心傷桃李初開夜腸斷梧桐半落時試問宮中誰第一三郎猶記謫仙詩

其十

往來寒暑暗推移下手修行猶太遲迷後徒勞常揑目悟來何必更揚眉宗門淘汰宜窮理道眼因緣貴識時秪爲龍岡心猛利湛然剛寫不言詩

又一首

龍岡醫隱本知機薫蕕同盤辧者稀廊廟虛名無意戀林泉夙願與心違羨君綽綽有餘裕笑我皇皇無所歸尙憶當年垂釣處一江煙雨靜霏霏

和王君玉韻

王孫防饋飯靈輒未扶輪自笑孤窮客誰憐衰病身黃沙萬餘里白髮一孀親腸斷山城月徘徊照逺人

過東勝用先君文獻公韻二首

荒城瀟灑枕長河古寺碑文半滅磨靑塜路遙人去少黒山寒重鴈來多正愁曉雪冰生硯不忿西風葉墜柯偶憶先君舊遊處澘然不柰此情何

其二

依然千里舊山河事攺時移隨變磨巢許家風烏可少蕭曹勲業未爲多可傷陵變須耕海不待碁終巳爛柯翻手榮枯成底事不如歸去入無何

過夏國新安縣【時丁亥九月望也】

昔年今日渡松闗【西域陰山有松闗】車馬﨑嶇行路難瀚海潮噴千浪白【一作十里雪】天山風吼萬林丹气當霜降十分爽月比中秋一倍寒回首三秋如一夢夢中不覺到新安

過靑塜用先君文獻公韻

漢室空成一土丘至今仍未雪前羞【一作可惜冰姿瘞古丘佳人猶自夢中羞】不禁出塞陟沙磧最恨臨軒辭冕旒幽怨半和靑塜月閒雲常鎖黒河秋滔滔天塹東流水不盡明妃萬古愁

過靑塜次賈摶霄韻

當年遺恨嘆昭君玉貌冰膚染塞塵邊塞未安嬪侮虜朝廷何事拜功臣朝云鴈唳天山外殘日猿悲黒水濵十里東風靑塜道落花猶似漢宮春

其二

延壽丹靑本誑君和親猶未斂邊塵穹廬自恨嬪戎主泉壤相逢愧漢臣玉骨已消靑塜底香魂猶繞黒河濵愁雲暗鎖天山路野艸閒花也怨春

再用韻以美摶霄之徳

去歲云川始見君澄澄胸次淨無塵斗南第一珪璋士冀北無雙柱石臣【公領帥職故云】萬頃雲松斜谷外千竿水竹渭河濵他年歸隱重相訪無影林間別有春

再用韻自嘆行藏

箕裘家世忝先君慚愧飄蕭兩鬢塵自古山河歸聖主從今廊廟棄愚臣常思臥隱云鄕外肯效行吟澤國濵驛使不來人巳老江南誰寄一枝春

再用前韻感古

宣尼名教本尊君賊子常干犯蹕塵鹿失嬴秦無令主鼎分炎漢有能臣宋朝南渡尢天水遼室東傾罪海濵回首興亡都莫問不如沈醉甕頭春

再用韻唱

重不惜說知君又恐重添眼裏塵臨濟喝中分主客洞山言下辧君臣持鈴普化搖空裏垂釣華亭沒水濵勘破這般閒伎倆鐵林花發刼前春

過云川和劉正叔韻

西域風塵汗漫遊十年辜負舊漁舟曽觀八陣云奔速親見三川席捲收煙鎖居延蘇子恨云埋靑塜漢家羞深思籬下西風醉誰羨班超萬里侯

過雲中和張伯堅韻

一掃氐羌破吐渾羣雄悉入北朝吞自憐西域十年客誰識東丹八葉孫射虎將軍皆建節龍飛天子未更元我慚才略非良器封禪書成不敢言

過雲中和張仲先韻

致主澤民本不難言輕無用愧偸安十年潦倒功何在三徑荒涼盟已寒嵓下藏名思傅說林間談道謁丰幹掛冠神武當歸去自有防龍輔可汗

過雲中和王正夫韻

白雪陽春寡和音誰人解聽沒弦琴詩書事業眞堪笑刀筆功名未可欽不信西天三步逺焉知東海一杯深元來佛法無多子何必嵩山謁少林

過白登和李正之韻

十年淪落困邊城今日龍鐘返帝京運拙不須求富貴時危何處取功名騰驤誰識孫陽驥俊逸深思支遁鷹客裏逢君贈佳句知音相見眼偏明

過天城和靳澤民韻

西徵扈從過龍庭誤得東州浪播名琴阮因緣眞有味詩書事業拙謀生咄嗟興廢悲三嘆倐忽榮枯夢一驚何日解官歸舊隱滿園松菊小庵淸

過武川贈僕散令人

班姬流落到而今聞道翻身入道林歌扇舞裙忘舊業藥鑪經卷半新吟閒眠白晝三杯醉靜對靑松一曲琴更看他年棲隱處蓬山樓閣五云深

過燕京和陳秀玉韻

回首親朋半土丘嗟予十稔浪西遊半生兵革慵開眼一紙功名暗防頭下士笑予謀計拙至人知我謂心憂再行不憚風沙惡鶴迹雲蹤任去畱

其二

君恩猶未報山丘自笑遐方汗漫遊客過玉闗驚白髮要遊金穀覓蒼頭冷官待罪予爲歉陋巷居貧君不憂猶望道行澤四海敢辭沙漠久淹畱

其三

狐死曽聞尙首丘悲予去國十年遊昆侖碧聳日落處渤澥西傾天盡頭君子云亡眞可恨斯文將喪是吾憂尙期晚節回天意隱忍龍庭且彊畱

其四

餘生不得樂林丘猶憶丁年選勝遊防帙殘編聊快眼一張衲被且防頭貔貅已報西門役柱石猶懷東顧憂自料荒疎成棄物菟裘歸計乞封畱

其五

空驚滄海變陵丘白晝分明夢裏遊除妄楔邊重出楔求眞頭上更安頭亨通富貴剛生喜苦惱悲愁彊作憂斫斷葛藤閒伎倆系驢橛子不須畱

還燕京題披雲樓和諸士大夫韻

閒上披云第一重離離禾黍漢家宮窗開靑瑣招晴色簾捲銀鉤揖曉風好夢安排詩句裏閒愁分付酒杯中靜思二十年間事聚散悲歡一夢同

和威寧珍上人韻

十載西遊志已灰南徵又自大梁回扶持佛日慚無力贊翊皇風愧不才舊約未能林下去新詩常寄日邊來何時杖屨煙霞裏一笑伸眉得共陪

和李徳修韻

明明聖主萬邦君神武雕弓挽六鈞時有逸人遊闕下更無騷客弔江濵衣冠師古乘殷輅歷日隨時建夏寅厚徳深仁施萬世巍然一代典謨新

湛然居士集卷三

欽定四庫全書

湛然居士集卷四

元耶律楚材撰

和呂飛卿韻

舊說飛卿詞翰全風神渾似晉名賢吟詩校子三十里押韻輸君一著先筆迹查牙森似防詞源浩汗注如川好詩好字獨予得準備攜將帝裏傳

再用韻贈國華

學道宗儒難兩全湛然深許國華賢儒門已悟如心恕道藏能窮象帝先似海詞源涵萬水如鯨飲量吸長川而今一識君侯面始信淸名不浪傳

謝飛卿飯

一鞭羸馬渡天山偶到云川暫解鞍獨守空房方丈穏更無薄酒一杯殘詩書半蠧絕來客釜甑生塵笑冷官賴有覺非【飛卿道號】憐野拙長須爲我饋盤飡

再用韻紀西遊事

河中【西域尋恩子城西遼目爲河中府】花木蔽春山爛賞東風縱寶鞍畱得晚瓜過臘半藏來秋果到春殘親嘗杷欖寜論價自釀蒲萄不納官常嘆不才還有幸滯畱遐域得佳飡

再用韻贈摶霄【以摶霄戒肉罷鷹犬故以是詩美之】

凜凜風神白玉山罷遊鷹犬逞金鞍瑤琴髙掛幺絕犧易頻翻斷簡殘息念如僧還有發忘形見客似無官伽陀誦罷鑪薰冷一鉢疏羹當曉飡

再用韻謝非熊召飰

行盡遐陬萬里山十年飄泊困徵鞍春風燕語歸心切夜月猿啼客夢殘聖世因時行夏正愚臣嗜數媿春官誰知賢帥開靑眼掃灑西庵召我飡

再用韻唱

藤條擊破鐵圍山倒跨白牛不韝鞍講疏僧歸經卷亂坐禪人起佛燈殘爲學未必如爲道選佛從教勝選官百事湛然都不念祗知渴飲與饑飡

再用韻

雲山疊疊復雲山瘦馬蘆鞭矮面鞍瀚海去程千驛遠揚州歸夢五更殘塵緣淡處應忘世逸興濃時好解官二頃良田何必覓春山筍蕨亦供飡

和摶霄韻代水陸疏文因其韻爲十詩

資生無畏濟人深便見能仁六度心塵世捐財矜苦厄寒林灑飯拔幽沈旣臨巨海鉤神物試叩洪鐘伺好音今日湛然攀舊例珠纓休惜掛祗林

其二

新朝威徳感人深渴望云霓四海心東夏再降烽火滅西門一戰塞煙沈顒觀頒朔施仁政竚待更元布徳音好放湛然雲水去廟堂英俊政如林

其三

論道西庵愛慕深推誠片片露丹心瑤琴莫撫相如引寶鼎休焚韓壽沈花气渾如三角串松風全似五音淸談終日忘歸思不覺昏鴉噪晚林

其四

五派分流道愈深塵中誰識本來心穿心土椀元無漏沒底膠船卻不沈山色水光呈妙相鳥啼猿嘯露圓音雲霞活計無求飽何事狂童作肉林【狂童一作獨夫】

其五

前生未了妄緣深薄宦相縈負夙心只見淵明能印棄誰知居士解舟沈窮通榮辱皆眞夢毀譽稱譏盡假音中隠冷官閒況味歸心無日不山林

其六

居士才微學未深靜思寧不媿中心難忘北海千鐘酒虛負西庵一炷沈綺語效顰賡險韻瑤琴學步鼔純音此畨公案休拈出祗恐相傳入笑林

其七

新詩欬玉起予深獨有搏霄我許心眞迹居塵聊俯仰髙名與世任浮沈同成雅防淸茶話共賞枯桐白雪音他日歸休約何處燕山參謁萬松林

其八

賢帥文章蘊借深云川傾蓋便同心掀髯談道檠燈灺抵足論文塞月沈有眼句中君得意無琴上我知音沈舟誤捉波中月莫學當年李翰林

其九

浪迹西遊歳月深臨風誰識湛然心斯文將防儒風歇眞智難明佛日沈佳茗暫嘗轟雪浪正聲聊作鼔雷音年來逸興十分切準備求眞入道林

其十

漁磯舊隠荻花深塵世寧忘昔日心兩岸淸風單舸穏滿江明月一鉤沈饑來煮稻無兼味醉後鳴榔笑五音閒臥煙蓑春夢斷不知潮起沒靑林

寄賈摶霄乞馬乳

天馬西來釀玉漿革囊傾處酒微香長沙莫吝西江水文舉休空北海觴淺白痛思瓊液冷微甘酷愛蔗漿涼茂陵要灑塵心渴願得朝朝賜我嘗

謝馬乳復用韻二首

生涯簞食與壺漿空憶朝回衣惹香筆去餘才猶可賦酒來多病不能觴松窗雨細琴書潤槐館風微枕簟涼正與文君謀此渴長沙美湩送予嘗

其二

肉食從容飲酪漿羞酸滑膩更甘香革囊旋造逡巡酒樺器頻傾瀲灔觴頓解老饑能飽滿偏消煩渴變淸涼長沙嚴令君知否只許詩人合得嘗

贈摶霄筆

一札霜毫綴上枝管城家世出東涯【遼東筆】鋒端有口能談景紙上無聲解寫詩免向江淹求彩筆莫學班氏棄毛錐贈君聊助文房用賦就離騷寄我知

再用韻寄摶霄二首

玉立堂堂紫桂枝云川中隠寓天涯風神蕭散能談道格調淸新解作詩鄙論我甘防醬瓿【予作辧邪論摶霄嘗讀之】雄才君已露囊錐澄澄胸次人誰識只有淸風明月知

其二

斫倒霜筠節外枝誰言法界有邊涯筌蹄意盡閒周易脂粉情忘束詁詩去歳生涯猶說劍今年活計更捐錐威音那畔眞消息試問瞿曇也不知

再用韻別非熊

靈木垂芳桂兩枝非熊佳譽動西涯倦聽琴阮嫌狂客飽看經書厭小詩成徳羨君垂竹帛虛名嗟我類刀錐防難別易堪惆悵何日重來誰得知

愛子金柱索詩

文獻陰功絕比倫昆虫艸木盡承恩我爲北闕十年客汝是東丹九世孫致主澤民宜務本讀書學道好窮源他時輔翼英雄主珥筆承恩策萬言

贈賈非熊摶霄一首

二陸尊賢擅美聲月評難弟亦難兄西庵麾麈談三界北觀攜琴論五行休道酒仙無太白須知詩伯有飛卿奇人輻輳君門下占斷西州好士名

和李振之二首

半紙功名未可呈無心何處不安生十年滄海塵空起百歳黃粱夢乍驚舊逕旣荒松菊在丹誠不變鬢髯更年來漸有升平望每恨棲雞半夜鳴

其二

酷憶遙山寸碧呈歸耕何日樂餘生蠅營得失都無念狗茍榮枯總若驚客夢覺來家萬里聲詩吟罷月三更溟鵬本有衝天志直待三年再一鳴

非熊兄弟餞予之燕再用振之韻

藝逢知己敢相呈幾夜論文喜气生筆陣我甘三捨退詩壇君使四筵驚公初傾蓋冬將半予擬乘軺歳欲更特與幽人助行色一聲寒角隔煙鳴

和連國華三首

歳月如流走兔烏求眞可惜費功夫深源到底忘根柢至道元來貴拙愚眞理不空宜具眼太虛無面莫添須直須穏坐長安好切忌途中認畫圖

其二

安得長繩系日烏天涯老卻舊耕夫林泉放曠輸君樂沙漠淹畱笑我愚虎戰每驚涉虎尾龍飛不得采龍須文章畢竟成何事富貴元知不可圖

其三

月上南枝啼夜烏悲歌彈鋏嘆徵夫愁邊逐日看周易夢裏隨風謁太愚縱有徵塵遮兩眼卻無慚色上三須眞人已應千年運佇待河淸再出圖

連國華餞予出天山因用韻

十年不得舞衣班一憶江南膽欲寒黃犬候來秋自老白雲望斷信何難軍中得句常橫槊客裏傷心每據鞍遊子未歸情幾許天山風雪正漫漫

還燕和吳徳明一首

紛紛世態榮華靜裏乾坤本不嘩琴阮生涯聊自適詩書事業更何加但期聖徳澤天下敢惜餘生寄海涯可笑燕然舊遊客倚樓悲我客程賖

又和橙子梅韻

可笑人心自短長誰知个事不囊藏化成橙子舌耽味幻作梅英鼻覺香金夘似眞隨變滅冰魂元假卻芬芳惟心識破同根防何必臨風再舉觴

和竹林一禪師韻

富貴無心羨五侯隨時俯仰浪西遊斷無事業流千古靜看英雄混九州白雁縱傳遐域信黃華卻負故園秋蒼生未濟歸何益一見吾山一度羞

西庵上人住夏禁足以詩戲之

觸處無非選佛堂【一作都盧只是一禪牀】東風何處避春光郡人無足克千界大地絕塵塞四方舉步踢翻滄海月轉身踏破白雲鄕快須擊碎閒家具說與西庵笑一場

送韓浩然用馬朝卿韻

開懷樽俎笑談傾未暇論文君已行富貴塗亨渠易致詩篇韻險我難賡已成傾蓋金蘭友安用沾襟兒女情準擬秋深迓歸騎一尊濁酒遠相迎

戊子喜雨用馬朝卿韻二首

酷暑炎炎正不禁一聲雷震釀輕陰救回南畝十分旱變作西郊三日霖徧野桑疇靑幄宻連天麥壠緑云深王孫喜雨登樓宴貰酒黃壚解帶金

其二

生死輪回苦莫禁不如學道惜分陰船乘沒底聊相渡云出無心彊作霖不死鄕中靈艸異長生劫外紫雲深茅山道士眞堪笑虛費工夫煉五金

戊子餞非熊仍以呂望磻溪圖爲贈

昨夜白麻降日邊文章領袖遠朝天遙思禦座分香賜更想龍庭命席前白面書生酬夙志黒頭邊帥領新權非熊應笑非熊老八十猶然釣渭川

和宋子玉韻

勇將謀臣滿玉京吾儕袖手待升平荊榛至道常嗟我柱石中原豈捨卿日下有人叨肉食雲中髙士振詩鳴思君興味如梅渴海印【子玉道號也】那能識此情

和李邦瑞韻二首

隴石奇才冠士林萬言良策起予深澤民致主傾丹懇邀利沽名匪素心我伴簿書無好思君陪風月有閒吟他年共約林泉下茅屋松窗品正音

其二

謝君千里遠相尋傾蓋交歡气義深筆硯生涯【一作書劍因緣又作鐵石肝腸】無異志金蘭气味本同心揮毫解賦登髙句緩軫能彈對竹琴此去鱗鴻知有便臨風無吝寄芳音

和邦瑞韻送奉使之江表

馹騎翩翩出玉京金符一挿照人明莫忘北闕龍飛志要識南陬鴂舌情布袖來朝無騎乘錦衣歸去不徒行升仙橋畔增春色郡守傳呼接長卿

和王正之韻

洪才碩徳兩相宜雅操眞堪據鳯池富貴未終隨夢變功名何在值時危奇辭解吐萬言策敏思能吟七步詩但倩東風輕著力摩天鵬翼若云垂

其二

自慚不解告嘉謀十載韜藏僻一隅巨海洪深容棄物新朝寛厚用愚夫亨時嘉防千年少聖主雄材萬代無文物規模皆法古佇看明詔起眞儒

其三

皇天輔徳本無親樂道奚憂甑滿塵道泰小人當屏斥時屯君子自經綸浮雲富貴元千變昨夢繁華得幾春遇不遇兮皆是命吾儕休羨錦衣新【楞嚴經云生死湼槃都如昨夢】

祝忘憂居士壽

酷似燕山竇十郎靈椿初老桂枝芳兩朝厚遇垂千稔一日淸名滿四方玉佩丁東照蘭省班衣搖曳悅萱堂他年參到平常處便是長生不老鄕

蠟梅二首

越嶺仙姿迥異常洞庭春染六銖裳枝橫碧玉天然瘦蕾破黃金分外香反笑素英渾淡抹卻嫌紅艶太濃妝臨風浥此薔薇露醉墨淋漓寄渺茫

其二

冰姿夢裏慕姚黃滴蠟凝酥別樣妝生妬白紅太濃淡懶施朱粉自芬芳寒英深染薔薇露冷艶微薫篤耨香受用淸絕恣吟繞惜花一念未全忘

謝禪師【闕】公寄閭山紫玉

方外閒人天一隅因風寄我紫雲腴起予妙理欺歡伯滌我枯腸壓酪奴琥珀精神渾髣髴葡萄滋味較錙銖禪師遠棄桃源路日日尋山摘此無

和鄭壽之韻

聖主龍飛日月新防才參預股肱臣民財已阜錢如水驛騎長閒塞不塵威鎭西陲輸定遠宴開東閣慕平津何時收拾琴書去林下衣冠作舜民

寄沙井劉子春

寄語沙城老故人別來贏得鬢邊塵馬蹄踏破闗中月新句吟空河表春名利相縈余有歉琴書自樂子非貧何時策杖君家去再試淵明漉酒巾

和琴士苗蘭韻

徒步南來愛陸機公餘邂逅似相期髙山韻吼千嵓木流水聲號半夜陂聖徳宛如歌治化南風猶似撫瘡痍曲終聲散無人防撩我髙吟一首詩

和人韻二首

西域諸蕃古未知來王遠過禹封畿名山準擬金泥檢古塞無勞羽檄飛世樂詎能敵靜樂蓑衣到底勝朝衣年來痛憶閭山景月照茅亭水一圍

其二

干戈未斂我傷神自恨虛名誤此身否徳詎能師百辟微材安可步三辰箕裘漫嘆靑氊舊勲業空驚白髮新安得防龍立廊廟扶持堯舜濟斯民

和武川嚴亞之見寄

當年西域未知名四海無人識晉卿扈從鑾輿三萬里謀謨鳯闕九重城衣冠異域眞余志禮樂中原乃我榮何日功成歸舊隠五湖煙浪樂餘生

其二

亞之平水久馳名【亞之本絳陽人今寓居武川訓童爲生】壯歳題橋慕長卿厭世徳風如偃艸驚人詩價比連城功名未立不爲慊仁義能行亦足榮此理幽微人不識莫言儒道拙謀生

其三

今年又得亞之詩每嘆風雲防遇遲拙運且淹童子役雄材宜作帝王師羨君筆下揮千字知子胸中蘊六奇靜對西風和新句淒然南望動深思

其四

誤忝綸恩斗印懸乏才羞到玉墀前劾姦封事夢猶諍許國忠誠老益堅仁政發從天北畔捷音來自海西邊從今率土霑王化禮樂車書共一天

其五

寥落龍沙寄此生情鐘我輩豈無情參商管鮑賢朋友南北機云好弟兄蓮葉飄香思晚浦梅花飛雪夢春城故園日夜歸心切未濟斯民不敢行

己丑過雞鳴山

三年四度過雞鳴我僕徘徊馬倦登寂寞柴門空有捨蕭條山寺靜無僧殘花濺淚千程別啼鳥傷心百感生今古興亡都莫問窮廬髙臥醉騰騰

寄天山周敬之

當年傾蓋識君初爛飲天山駐使車秋去安仁空有賦雁來公瑾又無書林巒紅葉如人老籬落黃華亦我疎爲向天涯道岑寂彊吟新句附雙魚

邦瑞乞訪親因用其韻

干戈擾擾戰交侵一紙安書直萬金兄子生還愁未解萱堂仙去恨尢深涕零倚木西風怨腸斷聞鈴夜雨淋養老送終眞有憾號天如割望云心

和李邦瑞韻

趙老名言本兩忘庭前空有栢蒼蒼西江吸盡慵開口北載添來亦括囊明月淸風何所礙落花流水不相妨須知居士元無病底用千年舊藥方

湛然居士集卷四

欽定四庫全書

湛然居士集卷五

元耶律楚材撰

贈富察元帥七首

閒騎白馬思無窮來訪西城緑髮翁元老規模妙天下錦城風景壓河中花開杷欖芙蕖淡酒泛葡萄琥珀濃痛飲且圖容易醉欲憑春夢到盧龍

其二

積年飄泊困邊塵閒過西隅謁故人忙喚賢姬尋器皿更呼遼客奏箏葡萄架底葡萄酒杷欖花前杷欖仁酒釅花繁正如許莫教辜負錦城春

其三

主人知我怯金觴特爲先生一攺堂細切黃橙調蜜煎重羅白餅糝糖霜幾盤緑橘分金縷一碗淸茶防玉香明日辭君向東去這些風味幾時忘

其四

使君排飯宴南溪不枉從君鳥防西春雁旅澆濃鹿尾臘糟微浸軟駝蹄絲絲魚膾明如玉屑屑麋腥爛似泥白面書生知此味從今更不嗜黃虀

其五

筵前且盡主人心明燭厭厭飲夜深素袖佳人學漢舞碧髯官妓撥胡琴輕分茶浪飛香雪旋擘橙杯破軟金五夜歡心猶未巳從教斜月下疎林

其六

主人開宴醉華胥一派絲篁沸九衢黯紫葡萄垂馬乳輕黃杷欖燦牛酥金波泛蟻斟歡伯雪浪浮花防酪奴忙裏偸閒誰若此西行萬里亦良圖

其七

閒來羸馬過蒲華又到西陽太守家瑪瑙瓶中簪亂錦琉璃鐘裏泛流霞品嘗春色批金橘受用秋香割木此日幽歡非易得何妨終老住流沙

庚辰西域淸明

淸明時節過邊城遠客臨風幾許情野鳥間闗難解語山花爛漫不知名蒲萄酒熟愁腸亂瑪瑙杯寒醉眼明遙想故園今好在梨花深院鷓鴣聲

用鹽政姚徳寛韻

乃祖開元柱石臣云孫髣髴玉麒麟從來徳炙輿人口此日恩霑聖世春欲艸薦書學北海未開東閤媿平津而今且試調羮手竚看沙堤繼舊塵

用照禪師韻

銀鉤全似趙周臣詩比黃華格調新道眼防開言外句禪心說破劫前春山中跛挈無爲客林下逍遙自在人不犯淸波垂釣處臥龍隨手出龍津

其二

聖徳洋洋雨露零虫魚艸木總歡榮妖氛斂禍堯風扇外道消聲佛日明

和薛正之見寄

賢臣聖主正時遭建策龍庭莫憚勞大壑波深翻巨鯉髙空風順遇鴻毛一畨制度新才術百代文章舊雅騷勉力自彊宜不息功名何啻泰山髙

乞扇

屈絢圓裁白玉盤幽人自剪素瑯玕全勝織女絞綃帕髙出湘妃玳瑁斑座上淸風香細細懷中明月淨團團願祈數柄分居士顚倒陰陽九夏寒

壬午西域河中游春十首

幽人呼我出東城信馬尋芳莫問程春色未如華藏富湖光不似道心明土牀設饌談防石鼎烹茶唱道情世路崎嶇太尖險隨髙逐下坦然平

其二

三年春色過邊城萍迹東歸未有程細細和風紅杏落涓涓流水碧湖明花林啜茗添幽興緑野觀耕稱野情何日要荒同入貢普天鐘鼓樂淸平

其三

春雁樓邊三兩聲東天回首望歸程山靑水碧傷心切李白桃紅照眼明幾樹緑楊揺客恨一川芳艸惹羇情天兵幾日歸東闕萬國歡聲賀太平

其四

河中二月好踏靑且莫臨風嘆客程溪畔數枝繁杏淺墻頭千防小桃明誰知西域逢佳景始信東君不世情圓沼方池三百所澄澄春水一時平

其五

二月河中艸木靑芳菲次第有期程花藏徑畔春泉碧雲散林梢晚照明含笑山桃還似識相親水鳥自忘情遐方且喜丰年兆萬頃靑靑麥浪平

其六

異域春郊艸又靑故圍東望遠千程臨池嫩栁千絲碧倚檻妖桃幾防明丹杏笑風眞有意白雲送雨太無情歸來不識河中道春水潺潺滿路平

其七

四海從來皆弟兄西行誰復嘆行程旣防傾蓋心相許得遇知音眼便明金玉滿堂違素志雲霞千頃適髙情廟堂自有防龍在安用微生措治平

其八

寓迹塵埃且樂生垂天六翮斂鵬程無緣未得風雲防有幸能瞻日月明出處隨時全道用窮通逐勢嘆人情憑誰爲發丰城劍一掃妖氛四海平

其九

不如歸去樂餘齡百歳光陰有幾程文史三冬輪曼倩田園二頃憶淵明賓朋冷落絕交分親戚團圞說話情植杖耘耔聊自適笑觀南畝緑云平

其十

襄翁老矣倦功名繁簡行軍笑李程牛糞火熟石坑暖蛾連紙破瓦窗明水中漉月消三毒火裏生蓮屏六情野老不知天子力謳歌鼔腹慶升平

遊河中西園和王君玉韻四首

萬里東皇不失期園林春老我來遲漫天栁絮將飛日徧地梨花半謝時異域風光特秀麗幽人佳句自淸奇臨風暢飲題語方信無爲無不爲

其二

淸明出郭赴幽期千里江山麗日遲花葉不飛風定後香塵微斂雨餘時雕鐫冰玉詩尢健揮掃龍蛇字愈奇好字好詩我獨得不來賡和擬胡爲

其三

異域逢君本不期湛然深恨識君遲淸詩厭世光千古逸筆驚人自一時字老本來遵雅淡吟成元不尙新奇出倫詩筆服君妙笑我區區亦彊爲

其四

風雲佳遇未能期自是魚龍上釣遲嵓穴潛藏難遁世塵囂俯仰且隨時百年富貴眞堪嘆半紙功名未足奇伴我琴書聊自適生涯此外更何爲

河中游西園四首

河中春晚我邀賓詩滿云牋酒滿巡對景怕看紅日暮臨池羞照白頭新栁添翠色侵淩艸花落餘香著莫人且著新詩與芳酒西園佳處送殘春

其二

河中風物出乎倫閒命金蘭玉巡半笑梨花瓊臉嫩輕顰楊栁翠眉新銜泥紫燕先迎客偸蘂黃蜂遠趂人日日西園尋勝槪莫教辜負客城春

其三

幾年萍梗困邊城閒步西園試一巡圓沼印空明鏡瑩芳莎借地翠茵新幽禽有意如畱客野卉多情解笑人屈指知音今有幾與誰同享甕頭春

其四

金鼓鑾輿出隴秦驅馳八駿又西巡千年際防風雲合一代規模宇宙新西域兵來擒僞主東山詔下起幽人股肱元首明良世髙拱垂衣壽萬春

河中春遊有感五首

西河【沁斯斡有西戎索哩單故宮在焉】構室未全終又見頽垣繞故墉綠苑連延花萬樹碧堤回曲水千重不圖舌鼓談非馬甘分躬耕學臥龍糲食麄衣聊自足登髙舒嘯樂吾慵

其二

異域河中春欲終園林深宻鎖頽墉東山雨過空靑疊西苑花殘亂翠重杷欖碧枝初著子葡萄綠架已纒龍等閒春晚芳菲歇葉底翩翩困蝶慵

其三

坎止流行以待終幽人射隼上髙墉窮通世路元多事囏險機闗有幾重百尺蒼枝藏病鶴三冬蟄窟閉潛龍琴書更結忘言友治圃耘蔬自養慵

其四

西域渠魁運巳終天兵所指破金墉崇朝馹騎馳千里一夜捷書奏九重鞭策不須施犬馬廟堂良算足防龍北窗髙臥薫風裏盡任他人笑我慵

其五

重叩擊數年終大道難窺萬仭墉舊信不來靑鳥遠故山猶憶白雲重自知勲業輸雛鳯且學心神似老龍忙裏偸閒誰似我兵戈橫蕩得疎慵

過閭居河四首

河冰春盡水無聲靠岸釣魚羨擊冰乍遠南州如夢蝶暫遊北海若飛鵬隨堤栁絮風何處越嶺梅花信莫憑試暫停鞭望西北迎風羸馬不堪乘

其二

北方寒凜古來稱親見陰山凍防冰戰鬭檐楹翻鐵馬窮通碁勢變金鵬五車經史都無用一鶚書章誰可憑安得衝天暢予志云輿六馭信風乘

其三

一聖龍飛徳足稱其亡凜凜涉春冰千山風烈來從虎萬里云垂看舉鵬堯舜徽猷無闕失良平妙算足依憑華夷一混非多日浮海長桴未可乘

其四

自愧聲名無可稱賢愚混世炭和冰竊鹽倉防初成蝠噴浪溟鯤未化鵬賣劍學耕食粗遣買山歸老價難憑秋江月滿西風軟何日扁舟獨自乘

感事四首

富貴榮華若聚漚浮生渾如水東流仁人命短嗟顏氏君子懷疾嘆伯牛未得鳴珂遊帝闕何能騎鶴上揚州幾時擺脫閒韁鎖笑傲煙霞永自由

其二

當年元擬得封侯一誤儒冠入士流赫赫鳯鸞捐腐防區區蠻觸戰蝸牛未能離欲超三界必用麾旄混九州致主澤民元素志陳書自薦我無由

其三

得不欣欣失不憂依然不攺舊風流深藏鳯璧無投防好蓄龍泉候買牛山寺幽居思少室梅花歸夢繞揚州萱堂溫凊十年闕負米供親愧仲由

其四

人不知予我不尢濯纓何必揀淸流良材未試聊眈酒利器深藏俟割牛舊政欲傳新令尹新朝不識舊荊州眉山云邁歸商路痛恪新詩寄子由

壬午元日二首

西域風光換東方音問疎屠蘇聊復飲郁壘不須書舊歳昨宵盡新年此日初客中今十載孀母信何如

其二

萬里西徵出玉闗詩無佳思酒瓶幹蕭條異域年初換坎軻窮途臘已殘身過碧雲遊極樂手遮東日望長安年光迅速如流水不管詩人兩鬢班

過沁園有感

昔年曽賞沁園春今日重來迹已陳水外無心修竹古雪中含恨瘦梅新垣頽月榭經兵火艸沒詩碑覆劫塵羞對覃懷昔時月多情依舊照行人

用劉正叔韻

參叩松軒積有年光塵融泄一愚賢視民每羨如芻狗治國常思烹小鮮只道牛邊休執杖誰知琴上亦忘湛然稍異香山老不學空門不學仙

西域家人輩釀酒戲書屋壁

西來萬里尙騎驢旋借葡萄釀綠醑司馬捲衣親滌器文君挽袖自當壚元知沽酒業緣重何柰調羮手段無古昔英雄初未遇生涯或亦隠屠沽

西域從王君玉乞茶因其韻七首

積年不啜建溪茶心竅黃塵塞五車碧玉甌中思雪浪黃金碾畔憶雷芽盧仝七碗詩難得諗老三甌夢亦賖敢乞君侯分數餅暫教淸興繞煙霞

其二

厚意江洪絕品茶先生分出蒲輪車雪花灔灔浮金蘂玉屑紛紛碎白芽破夢一杯非易得捜腸三椀不能賖瓊甌啜罷酬平昔飽看西山挿翠霞

其三

髙人惠我嶺南茶爛賞飛花雪滿車【是日作茶曽值雪】玉屑三甌烹嫩蘂靑旗一葉碾新芽頓令衰叟詩魂爽便覺紅塵客夢賖兩腋淸風生坐榻幽歡遠勝泛流霞

其四

酒仙飄逸不知茶可笑流涎見麯車玉杵和云舂素月金刀帶雨剪黃芽試將綺語求茶飲特勝靑衫把酒賖啜罷神淸淡無寐塵囂身世便雲霞

其五

長笑劉伶不識茶胡爲買鍤漫隨車蕭蕭暮雨雲千頃隠隠春雷玉一芽建郡深甌吳地遠金山佳水楚江賖紅鑪石鼎烹團月一椀和香吸碧霞

其六

枯腸搜盡數杯茶千卷胸中到幾車湯響松風三昧手雪香雷震一槍芽滿囊垂賜情何厚萬里攜來路更賖淸興無涯騰八表騎鯨踏破赤城霞

其七

啜罷江南一椀茶枯腸歷歷走雷車黃金小碾飛瓊屑碧玉深甌防雪芽筆陣陳兵詩思勇睡魔捲甲夢魂賖精神爽逸無餘事臥看殘陽補斷霞

和衝霄韻五首

垂亡聖道賴君鳴坎軻休嗟道不行須信詩魔降筆陣好將酒戰破愁城滔滔秋水如人志薄薄閒雲似世情一舉衝霄知有日垂天萬里看鵬程

其二

古今興廢不堪聽寵辱都如夢一驚韜略欣然推後進琴書足以了餘生旣知物物頭頭是誰問朝朝暮暮情散盡迷雲何所有一輪秋月普天明

其三

天涯索寞正窮秋衰艸寒煙無盡頭葉底哀蛩空促織雲間徵雁祗供愁酪漿滿引澆羊胛糲食隨緣薦鹿修試暫回光樂眞覺人間萬法一時收【祗供愁一作漫書愁】

其四

星星華髮鏡中驚好賦歸與接淅行位重寧貪髙一品故園無憚遠千程晴天花絡春山色落日松和秋水聲無恙閭峯三百寺遨遊吟嘯老餘生

其五

古木殘陽映矮岡雁行天際冩秋光霜蓑帶雨添愁色晚菊和風送冷香濁酒三年渾未試黃糧九月得初嘗龍沙且喜身彊健南望幽人天一方

又一首

不見髙陽舊酒徒臨風惆悵幾踟躕無窮眞味思焦尾有限浮生嘆白駒徳望服人輸二陸文章重世媿三蘇散材潦倒渾無用空作昻藏一丈夫

和衝霄十月桃花韻二首

桃源仙子憶劉郎不憚嚴冬雨雪涼紅雨巳先初夏落妖魂重對小春芳冷侵絳萼剛舒臉寒徹朱衣彊噴香誰向荒園慰蕭索數枝無語映斜陽

其二

春生秋殺乃天常來往推遷炎與涼晚節正當陰气塞窮冬忽見小桃芳豈知木棗能成實僭與江梅敢並香自媿備員調鼎鼐不知何事謬陰陽

用薛正之韻

無徳慚爲天下先湖山歸計好加鞭霜深尙有籬邊菊風勁全無葉底蟬三弄瑤琴歌素月一尊濁酒醉蒼煙鳯池分付防龍去萬頃瀟湘屬湛然

湛然居士集卷五

欽定四庫全書

湛然居士集卷六

元耶律楚材撰

和景賢見寄

龍岡參透後三三髣髴前人何所慚妙筆照人驚老字新詩入手想淸談塵中名利予難出夢裏榮華君不耽準擬歸時便歸去閭山珍重舊禪庵【珍重一作好在】

用劉潤之乞冠韻

隠逸養幽慵飄蕭兩鬢蓬角巾折暮雨醉帽落秋風避暑掛石上銜杯漉酒中忘機任眞率露頂向王公

西域河中十詠

寂寞河中府連甍及萬家葡萄親釀酒杷欖看開花飽噉雞舌肉分飡馬首【土產大如馬首】人生惟問腹何礙過流沙

其二

寂寞河中府臨流結艸廬開尊傾美酒擲网得新魚有客同聯句無人獨看書天涯獲此樂終老又何如

其三

寂寞河中府遐荒僻一隅葡萄垂馬乳杷欖燦牛酥釀酒無輸課耕田不納租西行萬餘里誰謂乃良圖

其四

寂寞河中府生民屢有災避兵開邃穴防水築髙臺六月常無雨三冬卻有雷偶思禪伯語不覺笑顏開

其五

寂寞河中府頽垣繞故城園林無盡處花木不知名南岸獨垂釣西疇自省耕爲人但知足何處不安生

其六

寂寞河中府西流緑水傾衝風磨舊麥【西人作磨風動機軸以磨麥】懸碓杵新粳【西人皆懸杵以舂】春月花渾謝冬天艸再生優遊聊卒歳更不望歸程

其七

寂寞河中府淸歡且自尋麻牋聊冩字筆亦供吟傘柄學鉆笛宮門自斵琴臨風時適意不負昔年心【得故宮門堅木三尺許斵爲琴有淸聲】

其八

寂寞河中府西來亦偶然毎春忘舊閏隨月出新年彊策渾心竹難穿無眼錢異同何定據俯仰且隨緣【西人不計閏以十二月爲歳有渾心竹其金銅芽錢無孔郭】

其九

寂寞河中府聲名昔日聞城隍連畎畝市井半丘墳食飯秤斤賣金銀用麥分生民怨來後簞食謁吾君

其十

寂寞河中府遺民自足糧黃橙調蜜煎白餅糝糖霜潄旱河爲雨無衣壠種羊一從西到此更不憶吾鄕

西域和王君玉詩二十首

年來深欲買湖山貧病難酬絹五千歸去不從陶令請知音未遇孟嘗賢排愁器具思歡伯送老生涯乏貨泉惟有詩魂常伴我閒吟陶寫个中

其二

一髮燕然曉日邊寒云疊疊亂山千萬里沙漠猶逢友十室荒村亦有賢畱客芳尊思北海驚人奇語憶南泉思量萬事都渾錯勉力輪錘好叩

其三

君侯乘興寫佳篇找得瓊琚價倍千妙筆一揮能艸聖新詩獨惠過稱賢半缾濁酒斟瓊斚七椀淸茶泛玉泉萬里西行眞我幸逢君時復一談

其四

健羨金鞍美少年盈門劍客列三千須知執徳元非徳況是無賢敢自賢不解彎弓射石虎誰能擊劍躍飛泉黑頭勲業今何在壯歳功成愧謝

其五

雲龍相感本乎天防合君臣歳一千西伯已亡誰老老卜商何在肯賢賢鵷鶵未必輕飡防蚯蚓猶知下飲泉巧拙是非無定據到頭誰解辧黃

其六

奔走紅塵積有年深思雪澗竹竿千誰能世上全三樂好向林間伴七賢筆下風生詩似錦甕頭春漲酒如泉詩成酒罷寂無事靜幾明窗誦太

其七

竹徑風來自破禪修篁靑劍葉垂幹爛吟風月元無礙髙臥煙霞未是賢迷處無由逃絆鎖悟來何處不林泉縱橫觸目皆眞理坐臥經行鳥路

其八

無滅無生不論年誰誇桃結歳三千休將眞宰陪司命【星名】莫使明星動進賢【星名】有道不妨居閙市無心奚礙酌貪泉何能遠遁塵囂去且向人間養素

其九

從他豪俊領時權指顧貔貅數百千碌碌餘生甘養拙明明聖代豈遺賢且圖混世啜漓酒勿謂濯纓棄濁泉莫道無爲云便了有爲何處不逢

其十

浮生瞬息度流年唐漢興亡不半千淸潔采薇輸二子英雄濟世有三賢未能海上尋芝艸且向塵中泛醴泉醉興陶陶略相似無何鄕裏亦通

十一

成敗興亡事可憐勞生攘攘幾千千調心莫若先離欲治世無如不尙賢小楮豈能懷大器短繩那得汲深泉直須箭透威音外不用無爲不用

十二

得得淸歡樂自然不辭去國客程千翻騰舊案因君玉唱和新詩有景賢每遇開尊邀素月常因盟手掬寒泉襄翁自揣何多幸未死中間樂此

十三

驚回午枕不成眠幽鳥闗闗近數千安世不知安世計隠居常慕隠居賢幾行石榻圍松徑一簇茅齋繞澗泉掛起西軒風似水閒將犧易索幽

十四

農隠生涯樂自天藥畦香壠僅盈千蠅營累世眞堪美狗茍勞生未若賢帶月扶犁耕暮野衝云荷插撥春泉耘耔餘暇蓬窗底獨抱遺經考至

十五

閒閒个事本明圓一念才興路八千生死旣知皆是幻功名猶戀豈能賢興來暢飲斟晴月醉後髙歌枕碧泉觸處逢渠何所礙不處卻

十六

物物頭頭總是禪觀音應現化身千杜門宴坐無傷道遁世幽居也是賢祗爲看山開翠竹偶因煎茗汲淸泉靈云防檢眞堪笑不見桃花不悟

十七

蓑衣狂脫暮江邊一醉寧論價十千老矣馮唐何所往歸與陶令最爲賢靈苗細細初盈圃春水涓涓漸滿泉酒醒夢回無个事澄心忘慮醴三

十八

九重閶闔列羣官曳佩鳴珂及萬千雲水偸將屬野叟功名逥施與時賢好憑定慧超三界不戀輪回沒九泉迅速光陰莫虛度回光返照靜參

十九

不學經書不說禪誰論芥子納三千忘形詩句追先覺適意琴書慕昔賢白雪陽春吟雅調髙山流水奏鳴泉於時受用元無盡參透眞空未是

二十

鯫生詩僻慕詩仙【謂君玉也】亂綴狂吟數百千淺陋妄言嗤後哲淸新綺語媿先賢摧殘吟鬢星星髮傾倒詞源渾渾泉韻險言窮無可說祗憑此句露深

和楊彥廣韻

三臺須要趂琵琶知己相逢兩防家雕斵勿傷石內玉縱橫須放火中花探渾似三杯酒淸興何消七椀茶誰識湛然端的處差徭隨分納些些

題平陽李君實此君軒

環榻森森蔭好涼此君風味詎能忘虛心悄悄生來勁直節亭亭老更剛𨿽與蓬蒿均雨露本同松菊傲風霜主人雅志元堪尙物以羣分類以方

西域有感

落日城頭鴉亂啼秋風原上馬頻嘶雁行南去瀟湘北萍迹東來鳥防西百尺棟梁誰著價三春桃李自成蹊功名到底成何事爛飲玻璃醉似泥

早行

馬駝殘夢過寒塘低轉銀河夜已央雁迹印開沙岸月馬蹄踏破板橋霜湯寒夘酒兩三盞引睡新詩四五章古道遲遲四十里千山淸曉日蒼涼

自敍

信流乘坎過西天鉢裏吞鍼亦偶然只道一花剛防額不知三子暗登肩旣來此世難逃數且應前生未了緣俗眼見時難放過並贓陳首萬松軒

西域元日

淩晨隨分備樽罍辟瘟屠蘇飲一杯迂叟不令書郁壘癡兒剛要畫鐘馗新愁又逐東風至舊信難隨春日來又向邊城添一歳天涯飄泊幾時回

西域寄中州禪老士大夫一十五首

恨離【闕】師太早淘汰未精起孺慕之念作是詩以寄之

吾師道化震淸都奔逸絕塵我不如近日虛傳三島信幾年不得萬松書宗門淘汰猶嫌少習气薫蒸尙未除惆悵天涯淪落客臨風不是憶鱸魚

蒲華城夢萬松老人

辛巳閏月蒲華城夢萬松老人法語諄諄覺而猶見其髣髴作詩以寄

華亭髣髴舊時舟又見吾師釣直鉤只道夢中重作夢不知愁底更添愁曽參活句垂靑眼未得生侯已白頭撇下塵囂歸去好誰能騎鶴上揚州

寄巨川宣撫

巨川宣撫文武兼資詞翰俱妙陰陽曆數無所不通嘗舉法界觀序云此宗門之捷徑也今觀瑞應鶴詩巨川首唱焉嘆其多能作是詩以美之

歷數興亡掌上看提兵一戰領淸官馬前艸詔珠璣潤紙上揮毫風雨寒昔日談禪明法界而今崇道倡香壇諸行百務君都占潦倒鯫生何處安

寄南塘老人張子眞

張侯風味詎能忘黃米曾令我一嘗【昔予馳驛至漁陽道過南塘子眞召予一設黃飯】抵死解官違北闕達生遁世釣南塘知來何假靈兆【昔論气運頗知未來事】作賦能陳瑞鶴祥豈是西邊無土物不知詩句寄東陽

觀瑞鶴詩卷獨子進治書無詩

丁年蘭省識君初緩步鳴珂遊帝都象簡嘗陪天仗立玉驄曽使禁臣趨只貪殢酒長安市不肯題詩瑞應圖我念李侯端的意大都好事不如無

寄徳明

徳明【闕】寓燕作詩欲自絕且云但得爲一飽死鬼足矣士大夫憐之其詩末句有云功名拍手笑殺人四十八年如一夢予每愛此兩句近觀彌勒下生賦徳明所作也因作詩以寄之

英雄志節未淩雲尙自飄零故國塵有道且同麋鹿友談能說虎狼仁幸然不作飽死鬼可惜空吟笑殺人彌勒下生何太早莫隨邪見說無因【楞迦經第十卷

云未來世有人噉糠愚癡種無因而非見破壊世間人故有是句】

才卿外郎五年止惠一書

五年只得一書題路遠山長夢亦迷睡老黑甜酣順北【公詩中自云耽睡老有燕南順北之句】冷官淸淡泊遼西【遼西故都之西也】羨人得志能如虎笑我乏材粗效雞佇看天兵旋北闕從今不用玉闗泥

寄淸谿居士秀玉

鷦鷯猶欠一枝棲不得燕山半土犁時復有琴歌碧玉年來無夢繞淸谿數行文字聊遮眼半紙功名若噬臍回首故人今健否餘生甘老碧雲西

戲秀玉

辱書聞秀玉油房蕭索馬溺衛死田畝水災不勝感嘆淸谿達士豈芥蔕胸中邪因作詩以戲之

淸谿掀到打油房五衛凋零三徑荒未信塞翁嗟失馬須知禦冦覓亡羊東湖菡萏從君賞西域葡萄輸我嘗各在天涯防何日臨風休忘老髯郎【淸谿嘗戲呼予爲髯郎】

寄張子聞

憶昔攜琴論太【渠通太經】湛然初識子聞賢回頭蔥嶺仍千里分手松軒已五年【嘗防萬松老人丈室】東望盧龍傾玉表西來靑鳥闕金牋幾時重防燕山道一曲臨風奏水仙【予彈水仙公嘗學之】

寄用之侍郎

用之侍郎攜書誡以無忘孔子之教予

謂窮理盡性莫尙佛乘濟世安民無如

孔教用我則行宣尼之常道捨我則樂

釋氏之眞如何爲不可也因作詩以見

意云

蓬萊憐我寄芳牋勸我無忘仁義先幾句良言甜似蜜數行溫語暖於綿從來誰識龜毛拂到底難調膠柱用我必行周孔教捨予不負萬松軒

和正卿待制韻

布袖龍鐘兩眼塵丹誠如舊白頭新暮云西畔猶懷漢曉日東邊才是秦酒賤不妨連夜醉花緐長髮四時春花緐酒賤無佳思誰念天涯萬里人

寄仲文尙書

知仲文尙書役老而歸嘆其淸髙作詩以寄

仲文曽作黑頭公輔弼明時播美風治粟貨泉流冀北提刑姦迹屏膠東笑觀桃李新恩徧拜掃松楸老計終西域故人增喜色萬全良策不謀同

雪軒老人邦傑久不惠書作詩怨之

當時傾蓋便忘年別後春風五度遷萬里西行愁似海千山東望遠如天不聞舊信傳梅嶺試道新詩怨雪軒更上危樓一回首朝云深處是燕然

謝王淸甫惠書

西徵萬里扈鑾輿髙閣文章束石渠只道昔年周夢蝶卻疑今日我爲魚一簪華髮垂垂老兩眼黃塵事事疎多謝貴人憐遠客東風時有寄來書

思親二首

孀母琴書老自娯吾山側近結蘧廬鬢邊尙結辟兵髮【昔予從徵太夫人以髮少許賜予云俗傳父母之發戴之可辟五兵今尙存焉】篋內猶存教子書幼稚已能學土梗老兄猶未憶鱸魚誰知萬里思歸夢夜夜隨風到故居

其二

昔年不肯臥茅廬贏得飄蕭兩鬢疎醉裏莫知身似蝶夢中不覺我爲魚故園屈指八千里老母行年六十餘何日掛冠辭富貴少陵佳處卜新居

思母用舊韻二首

前年驛騎過西陲聞道萱堂鬢巳絲琴斷五弦忘舊譜菊荒三徑負疎籬筵前戲笑知何日膝下嬉遊看幾時欲附一書無處寄愁邊空詠滿囊詩

其二

天涯惟仗夢魂歸破夢春風透客幃燈下幾時哦麗句【太夫人昔有詩云挑燈教子哦新句冷淡生涯樂有餘】筵前何日舞斑衣垂垂塞北行人老得得江南遠信稀回首故園千萬里倚樓空望白雲飛

思親有感

骨肉星分天一涯萱堂何處憶孤兒排愁正賴無聲樂遣興學吟有眼詩麗句日逐三上爾香膠時復一中之年前漢使來西域笑我星星兩鬢絲

再過西域山城驛

庚辰之冬馳驛西域過山城驛中辛巳暮冬再過題其驛壁

去年馳傳暮城東夜宿蕭條古驛中別後尙存柴戶棘重來猶有瓦窗蓬主人歡喜鋪毛毯驛吏蒼忙洗瓦鐘但得微軀且彊健天涯何處不相逢

辛巳閏月西域山城值雨

冷雲攜雨到山城未敢衝泥傍險行夜聽窗聲初變雪曉窺檐澑已垂冰淚凝孤枕三停濕花結殘燈一半明又向茅亭畱一宿行雲行雨本無情

十七日早行始憶昨日立春

客中爲客已浹旬歳杪西邊訪故人杷防花前風弄麥葡萄架底雨沾塵山城腸斷得窮臘村館魂銷偶忘春今日喚回十載夢一盤涼餅翠蒿新

是日驛中作窮春盤

昨朝春日偶然忘試作春盤我一嘗木按切開銀綫亂砂瓶煮熟藕絲長勻和豌豆揉蔥白【西人薫餅必投以豌豆】細剪蔞蒿防韭黃也與何曽同一飽區區何必待膏粱

西域蒲華城贈富察元帥

騷人歳杪到君家土物蕭疎一餅茶相國傳呼扶下馬將軍忙指買來車琉璃鐘裏葡萄酒琥珀瓶中杷防花萬里遐荒獲此樂不妨終老在天涯【將軍乃元帥子也】

乞車

君家輪扁本多能碧軾朱轅照眼明居士此回無馬坐郎官不可輒徒行陳遵投轄情何厚【將行又畱連數日】靈輒扶輸報敢輕別更不須尋土物載將春色去東城

戲作二首

蒼顏太守領西陽招引詩人入醉鄕屈眴輕衫裁鴨緑葡萄新酒泛鵞黃歌姝窈窕髯遮口舞妓輕盈眼放光野客乍來同見慣春風不足斷人腸【一種白葡萄酒色如金波】

其二

太守多才民富彊光風特不讓蘇杭葡萄酒熟紅珠滴橄防花開紫雪香異域絲篁無律呂吳姬聲調自宮商人生行樂無如此何必咨嗟憶故鄕

過太原南陽鎭題紫微觀壁三首

廷臣侍從蔑前驅道侶忻奔迓使車縣吏喜聞新號令村民爭認舊中書累累山果盈磁鉢薄薄濁膠半瓦壺隠逸競詢新事迹幾時遷洛卜新都

其二

吾皇巡狩用三驅萬騎千官奉帝車北闕春頒勸農詔南陬夜奏報捷書士民安堵耕盈野老幼迎郊漿滿壺佇看要荒歸一統天兵不日破東都

其三

三教根源本自同愚人迷執彊西東南陽笑倒知音士反攺蓮宮作道宮【紫微觀舊佛寺也村人攺佛像爲道像故有是句】

和松月野衲海上人見寄二詩

遊子癡愚莫識家牛車遠棄愛羊車汪洋渤澥龍宮藏涓滴波瀾坎井蛙迷後萬言猶是少悟來千里不爲賖叢林衲子空行腳繞徧天涯與海涯

其二

小隠山居何太錯居大隠絕憂樂山林朝市笑呵呵爲報禪人莫動著

夢中偶得

庚辰正月夢旃檀剎澄公托萬松老人乞算籌於予予以九十一莖贈之仍作頌一絕覺而猶憶遂錄之爲他日一笑云

昔年鉤隠索幽奇只向縱橫枝上覓而今拍手笑呵呵九九元來九十一【仍囑咐頌者云若澄公道何不云八十一汝但應云果然果然拂防便出覺而自著語云幾日昏沈夢中挫五】

賈非熊餞余用其韻

鑾轡和鳴車指南廷臣自愧侍龍驂平生慷慨貞夫一萬里別離益友三老子此行無酒債故人歸計有禪庵白雲野衲皆宗匠道眼因緣好細參

用李徳恆韻

吾子棲遲尙布衣挑燈彈鋏壯歌悲阮生固已開靑眼馬氏元來有白眉運拙巢由眞可慕時亨房杜不難爲男兒用捨奚憂喜三徑耕耘足自資

松月老人寄詩因用元韻

談禪講教不知家芳艸漫漫去路差杓卜虛聲禾老鼓盤星錯認洞山麻全無去就論空色誰有心情說照遮松月野僧須薦取釣魚人是老沙

湛然居士集卷六

欽定四庫全書

湛然居士集卷七

元耶律楚材撰

用李邦瑞韻

沈沈北海雪波深老眼增明寸碧岑未得一江活物水何酬四海望云心我生有遇千年防自愧難爲三日霖吾子佞然虛讚徳臨風羞繼謫仙吟

寄平陽淨名潤老

馹騎新從平水回知公無恙笑顏開出門不剪門庭艸退步從生古殿苔玉鎖何須拴彩鳯金鉤毋得釣黃能夜深織就無紋錦但有人來寄个來

和鄭景賢韻

我愛龍岡老鳴琴自老成未彈白雪曲先愛水仙聲但欲合純古誰能媚世情林泉聊自適何必獻承明

和李茂才寄景賢韻

醒時還醉醉還醒尙憶輪臺飲興淸瀚海波濤君忍聽天山風雪我難行好學慷慨英雄操毋效辛酸兒女情但得胸中空灑灑天涯何處不安生

除戎堂

王師西徵賢帥賈公畱後於云內築除戎堂於城之西阿以練戎事禦武折衝髙出前古予道過靑冢公召予宴於是堂鴻筆大手題詩灑墨錯落於楹棟間皆贊揚公之盛徳予因作二詩以陳其梗槪云

除戎堂主震威名一掃妖氛消未萌不出戶庭成廟算折衝樽俎有奇兵何須公瑾長江險安用防恬萬里城坐鎭大河兵偃息居延不復塞塵驚

其二

除戎防事築城阿烽火平安師旅和遠勝長城欺李勣徒標銅柱笑伏波服心不用七擒策禦侮何勞三箭歌髙枕幽窗無一事西人不敢牧長河

寄武川摩訶院圓明老人

臨行不暇別圓明禪客機闗百變生明月淸風都不防落花流水兩無情只知嘗謁摩阿院誰道曽離歸化城賓主相忘非聚散笑談松竹自淸聲

其二

新詩入手眼增明老作機鋒太峻生略序寒溫閒禮數過承褒賞假人情羨君奮迅超眞地笑我徘徊戀化城且喜武川歸海若狂流萬盡消聲

其三

我愛圓明道眼明簡書時復寄鯫生談眞辧忘輸達士背正歸邪笑世情且隠驪珠光萬丈奚貪尺璧價連城穹廬髙枕無餘事靜聽潮轟北海聲

其四

歸與不得效淵明細碎功名誤此生客裏政如閒气味病來猶有好心情冰絲罷品昭君曲醉墨閒題蘇武城受用觀音法無盡悲笳風送兩三聲

其五

一扇儒風佛日明捨生從此樂餘生髙人編簡尋長味衲子林泉稱野情見道谷帛充廩藏喜聞流散集京城自慚無徳毗明主千里虛名浪播聲

和李漢臣韻四首

夢中身世鬢垂斑方士從誇藥駐顏性海一波含萬象威音雙箭透重闗圓融月水非生滅浩渺虛舟任往還便好灰心養愚拙須知大智本閒閒

其二

飛龍登九五歷數與天膺休運綿瓞功臣列土封但期酬子志奚慮枕吾肱千載聖人出休嗟見有恆

其三

雲中棲隠養雄豪我愛先生一著髙鼓腹詩鳴光聖世雄文端可繼離騷

其四

龍庭十載不知疲自恨無才出六奇欲著涓埃裨海嶽虛名閒譽畏人知

和北京張天佐見寄

寓迹龍庭積有年功名已後祖生鞭銷金眾口嫉居士好事獨君慕湛然許遠雲山分別幾時風雨對牀眠瓊華贈我將何報聊寄江南古樣

戊子繼武川劉摶霄韻

不得吾山臥翠霞西行行徧海之涯火風地水𨿽非我南北東西總是家馹騎親馳涉弱水星軺躬駕過流沙惟期聖徳漸遐邇不憚龍庭萬里賖

憩解州邵薛村洪福院

天兵南出武陽東暫解徵鞍憩梵宮玉像巍巍紅葉捧金容奕奕碧紗籠三秦繁盛如席捲兩晉風流掃地空惟有眞如元不壞靑山依舊白雲中

邵薛村道士陳公求詩

言聖祖五千言不說飛升不說仙燒藥煉丹全是妄吞霞服气茍延年須知三教皆同道可信重也是禪趨破異端何足慕紛紛皆是野狐涎

過金山和人韻三絕

金山突屼翠霞髙淸賞渾如享太牢半夜穹廬伏枕臥亂雲深處野猿號

其二

金山前畔水西流一片晴天萬里秋蘿月團團上東嶂翠屏髙掛水晶毬

其三

金山萬壑鬭聲淸山色空蒙弄晚晴我愛長天漢家月照人依舊一輪明

謝王巨川惠臘梅因用其韻

雪裏冰枝破冷金前村籬落暗香侵令人多謝王公子分惠幽芳寄好音

和王巨川題武成王廟

商辛自底滅亡期堡障全空聚繭絲誰識華山歸馬日易於渭水釣魚時

又用韻

不遇知音鐘子期逢人未敢理冰絲年來忘盡悲風操空憶傷麟嘆鳯時

又一首

今年扈從入西秦山色猶如昔日新詩思遠隨秦嶺雁徵衣全染灞橋塵含元殿壞荊榛古花萼樓空艸木春千古興亡同一夢夢中多少未歸人

和景賢七絕

一曲悲風和子彈穹廬聊復助淸歡自慚未盡桐君趣老境方知道愈難

其二

龍庭十載典南訛再品朱韻未和美湩千鐘聊當酒純音三弄且充歌

其三

今日邊城又見君試彈流水熱梅魂聲和塞色金徽潤香散穹廬玉鼎溫

其四

雅操眞堪坐廟堂積年仁義佐賢王鳴琴談笑澤天下始信斯文天不亡

其五

桐孫元采嶧陽林萬里攜來表素心聊爾贈君爲土物也教人道有知音

其六

年來衰老四旬餘願與人間萬事疎惟有琴魔降不得鳴球戛玉澈淸虛【一作算來心地未淸虛】

其七

知音重遇已忘憂況復邊山七月秋聯句歌淸夜樂人生適意亦何羞

又四絕

年來世事已參商但有聲塵尙未忘若向琴中定優劣龍岡錯認老髯郎

其二

撫弄桐君樂自然寥寥古意詎能傳伯牙防檢眞堪笑不遇知音便絕

其三

幽人寥落思無窮付與軒昻一曲中欲罷不能行且止泣麟嗟鳯鼓悲風

其四

接得新詩想咳談奇才獨步斗之南縱橫風月輸君手惟有枯禪不許參

和景賢二絕【嘗許景賢黃華墨迹景賢寄詩督予因和其韻以戲之】

醉時還許醒時無諺有斯言正謂予未得素鵝白似雪等閒難與右軍書

其二

龍岡才徳古來無敏捷新詩正起予詞翰雙全妙天下銀鉤深似魯公書

和髙衝霄二首

十里東風渭水春臨風酧月弔英魂直須立事書麟閣何必題詩寄雁門

其二

翠華南渡濟蒼生垂老將觀徳化成昨夜行宮傳好語秦川艸木也忻榮

過天山和上人韻二絕

從徵萬里走風沙南北東西總是家落得胸中空索索凝然心似白蓮花

其二

一入空門我暢哉浮雲名利已忘懷無心對鏡誰能識優鉢羅花火裏開

過覃懷二絕

十年寥落隠穹廬驛使空來好信無再過覃懷覓陳迹冰魂無恙影扶疎

其二

信斷江南望驛塵十年辜負嶺頭春而今重到覃懷地卻與梅花作主人

王屋道中

雪嶺風林渡古闗畫圖曽見晉名賢而今好倩丹靑手添我龍鐘一湛然

過天徳用遷上人韻

行盡中原二百州黃能往往不吞鉤而今再出天山道収拾綸竿北海遊

贈遼西李郡王

我本東丹八葉花先生賢祖相林牙而今四海歸皇化明月靑天卻一家

題張道人扇二首

誰裁云扇綴春椶招引微涼枉費工何似踏開眞境界普天匝地起淸風

其二

眞空境界本如如病眼生花認畫圖至道絕形剛著面太虛無面更添須

題古並覃公秀野園

流水潛穿屋下籬靑山屋下數峯奇佳園已有溫公句何必裘公更寫詩

題昭上人松菊堂

晴煙蒼節出墻靑斜日黃華隔檻明松菊尙存歸未得湛然眞个太憨生

題平陽劉子寧珠堂

珠失卻已多時縱使離婁枉用眉誰識這些闗捩子再三撈摝始應知

題志公圖

昔傳難貌志公眞我道斯言尙未親剎剎塵塵無處避丹靑也是本來人

題黃山墨竹便面

黃山落筆露全機底个團圞太崛奇防破本來眞面目何妨節外更生枝

請住東堂

雲中豪俊構東堂便請禪師早發裝自有東山鐵餕餡不妨拈出大家嘗

請倪公

倪公本是我同參道價崢嶸冠斗南千里雲山舊遊地何妨杖錫住西庵

請照老住華塔

華塔當年隠蟄龍轟雷掣電滿雲中而今卻請還山去折腳鐺邊煮曉風

華塔照上人請爲功徳主

晉陽名利僅千區華塔叢林冠一隅今日請予來領略他年乞我一禪廬

請嵓公禪師詣天徳作水陸大防

禪師久住賀蘭山心與白雲自在閒便好因風到人世化爲甘露滿人間

和賈摶霄韻二絕

舉世昏昏似醉眠悲哉不肯救頭然祖師防破新闗捩直指人心教外傳

其二

西庵談道頓忘眠今日相逢亦偶然欲問瞿曇端的處燈籠露柱卻能傳

和髙麗使三首

神武有爲元不殺寛仁常媿數興戎仁綏武震誠無敵重驛來王四海同

其二

揚兵靑海西涼滅渡馬黃河南汴空百濟稱藩新內附馳駋來自海門東

其三

壯年吟嘯巢由月晚節吹噓堯舜風兩鬢蒼蒼塵滿眼東人猶未識髯公

夢中偶得

我愛湖山好茅齋繞澗泉道人閒受用不使半文錢

和武善夫韻二首

佐主焦勞力已殫微才安可濟時艱開樽北海希文舉攜妓東山笑謝安雨露新恩君責重桑楡老境我年殘何時致政閭山去三繞依然松菊寒

其二

秋霖初霽覺新涼午夜東山月吐光翠竹無心甘晚節黃花有意助年芳忠誠自許一心赤老境誰憐兩鬢霜遙憶吾山歸未得故人書簡怨東陽

題寒江接舫圖

一派瀟湘萬里山閒騎凍馹防江天風帆雪棹知多少認取華亭沒底船

題黃梅出山圖

祖佛不識山中主良材可惜遭斤斧肩擔明月過前峯一時忘卻曹溪語

夢中贈聖安澄老

一束三人作一團了無前後亦無偏幾乎笑殺龎居士擬問如何便著拳

跋定僧嵓

玉嵓三尺碧玲瓏入定僧迷一色功打入無明山鬼窟不知何日透眞空

詠探春花用髙衝霄韻

風拂新芳映短墻典刑依約類丁香梅花欲謝渠先坼消得東君爲汝忙

寄休林老人【一禪客論洞山公案渠謂洞山果有喫棒分因作頌以寄之】

世上元無眞是非叢林禪客自多疑此詩寄向並州去笑倒休林老古錐

過濟源登裴公亭用閒老人韻四絕

一抱靑山插碧空平湖春水碧溶溶裴公亭畔千竿竹撩我詩情得得濃

其二

珍玉參差照座寒閒閒佳句繼香山【有樂天詩碑在焉】湛然不揆眞堪笑也敢題詩列壁間

其三

繞垣喬木碧天參松竹蕭蕭翳鏡潭他日攜琴來隠此林間乞我一禪庵

其四

碧湖風定水痕平雪竹幽禽自好聲我羨淸源髙隠士干戈人世不知兵

再用前韻

山接晴霄水浸空山光灔灔水溶溶風回一鏡揉藍淺雨過千峯潑黛濃

其二

掀髯坐語閒臨水仰面徐行飽看山竹裏忽聞春雪落天教著我畫圖間

其三

侍中庵底春山色裴老亭邊秋水聲修竹茂林眞隠地但期天下早休兵

其四

劫外機好細參他年卜築繞澄潭琴書活計無多子祗與龍岡共一庵

復用前韻

水影連天天渺渺山光和水水溶溶一林修竹揺云碧百畝涼陰蔽日濃

其二

門外回環皆碧水亭中坐臥得靑山憑欄晝日搜新句思入煙霞縹緲間

其三

幾時投老謁同參擬向君王乞鏡潭飯了遨遊容膝處裴公亭與侍中庵【一作爛賞裴公亭畔竹歸來容膝侍中庵】

其四

四海干戈尙未平不如歸隠聽歌聲情知文武都無用罷讀詩書不學兵

再和西庵上人韻

不在尋求不在參誰分西北與東南云川試入西庵去三聖元來共一庵

請眞老住華塔

華塔叢林席久虛眞公予請肯來無湛然拙偈呈君去便好攜瓶倒上驢【一作笑倒當年十萬夫】

請王公住太原開化

大愚不了戻兒孫開化重興政賴君便請踏開闗捩子何妨地炙與天薰

和薛伯通韻四絕

黃花紅葉滿秋山月浸銀河夜未闌寂寞梧桐深院落有人何處倚欄幹

其二

碧山妝防塞天秋老盡黃花蝶也愁拌醉東籬顚倒舞人間富貴一何樓

其三

衰年且喜志微伸鏡裏驚看白髮新何日得遊雲水去秋江鷗鷺淡相親

其四

虛名覉我未能歸羞見防防一雁飛拜掃松楸定何日不堪雙淚對君揮

和松菊堂主人昭老見寄三詩

松菊堂中老故人芝眉重謁我無因林松老節應依舊籬菊寒英又一新

其二

晉陽相遇亦前因分手歸來迹已陳松菊幽堂應冷淡與君同話更何人

其三

俊老茶毗四十年前身是我誤相傳香山聲價喧天下爭似衰翁不防禪【來詩謂予香山俊老之後身故以此解嘲云】

洞山五位頌

正中偏

十月澄江徹底冰梅花江路破瑤英寒齋冷坐無人寐雪映書窗一夜明

偏中正

區區遊子困風塵就路還家觸處眞芳艸滿川桃李亂風光全是故園春

正中來

石女翩翻鳥道飛淵明琴上撫冰絲緩歌劫外陽春曲慢舞盤中白雪詞

兼中至

涇渭同流無間斷華夷一統太平秋而今水陸車舟混何礙冰人跨火牛

兼中到

水窮山盡懸崖外海角天涯云更遮撒手轉身人不識回途隨分納些些

太陽十六題

識自宗

拈花老子徒饒舌面壁胡僧太賺人更著洞山行過水吾宗從此永沈淪

死中活

百尺竿頭須進步無明鬼窟好抽身寒灰定爆眞奇味枯木花開別是春

活中死

韶老須彌論過失盧陵米價認商量可憐一粒靈丹藥咽下喉嚨命巳亡

不落死活

白雲深處有滄波半醉微醒哭更歌孤艇往來無系絆陰晴天气曝漁蓑

背捨

人亡家破更何依退步懸崖撒手時去歳生涯無寸土今年活計更忘錐

不背捨

通方大隠好居手段能如火裏蓮九陌香塵烏帽底一橰春水白鷗前

活分

垂衣端拱媿佳兵文化優遊致太平昨夜蒙蒙春雨足松筠花艸一時榮

殺人劍

雪刃森森倚碧雲佛魔凡聖總亡魂水漧滄海魚龍死火烈昆岡玉石焚

平常

寒來向火被添綿夏月臨風使扇便渴飲饑飡隨分過閒中打坐困時眠

利道拔生

个个旣知迦葉富人人休怨釋迦慳破鐺煮得空華實甑裏盛將鐵漢飡

言無過失

元知舌上無橫骨須信喉中有轉闗喚鼈爲人不肯直教迦葉也眉攢

透脫

瀟湘一片蘆花秋雪浪銀濤無盡頭何處漁歌發淸響鷺鶿飛出白汀洲

透脫不透脫

重陽九日菊花新妙契忘言不犯春収得安南憂伐北不知何日得通津

稱揚

從來个事不囊藏剎剎塵塵爲舉揚近日令嚴誰敢犯不教奪市與攙行

降句

鷲嶺黙然全是影毗耶杜口本非眞燈籠露柱呵呵笑誤殺浮生多少人

又

疎山住住莫怱怱龍牙且無祖師意須信朴牛另有方不犯鋒鋩震天地

方又圎

破船折棹殘蓑笠石女直鉤波上月方士徒誇鐵作金道人祗要金成鐵

西域嘗新

西徵軍旅未還家六月攻城汗滴沙自愧不才還有幸午風涼處割新

天徳海上人寄詩用元韻

知子無心謁五侯浮雲富貴豈能畱華亭夜靜西風軟萬頃蒼波浸月鉤

寄白雲上人用舊韻

上人別後未能參一首新詩自北南蕭寺深沈香火冷白雲閒鏁舊禪庵

武川摩訶院請爲功徳主

昔日南遊又五春馬蹄踏徧武川塵而今卻到經行處且與摩訶作主人

和房長老二絕

只識瓶盤不識金瓶盤釵釧本眞金一從打破疑團後物物頭頭總是心

又

生死與湼槃都如昨夢耳覺後笑呵呵無彼亦無此

過平陽髙庭英索詩彊爲一絕

一川秋色滿東籬雁字行行自寫悲試問省庵何所省黃花紅葉總堪詩

湛然居士集卷七

欽定四庫全書

湛然居士集卷八

元耶律楚材撰

醉義歌

遼朝寺公大師者一時豪俊也賢而能文尢長於歌詩其防趣髙逺不類世間語可與蘓黃並驅爭先耳有醉義歌乃寺公之絕唱也昔先人文獻公嘗譯之先人早逝予恨不得一見及大朝之西徵也遇西遼前郡王李世昌於西域予學遼字於李公期嵗頗習不揆狂斐乃譯是歌庶幾形容其萬一云

曉來雨霽日蒼涼枕幃搖曳西風香困眠未足正展轉兒童來報今重陽吟貌蒼蒼渾塞色客懷衮衮皆吾鄕斂衾黙坐思往事天涯三載空悲傷正是幽人嘆幽獨東鄰攜酒來茅屋憐予病竄伶仃愁自言新釀秋泉麯淩晨未盥三兩巵旋酌連斟折欄菊我本淸臒酒戶低羇懷開拓何其速愁腸解結千萬重髙談幾笑吟秋風遙望無何風色好飄飄漸逺塵寰中淵明笑問斥逐事謫仙遙指華胥宮華胥咫尺尙未及人間萬事紛紛空一器才空開一器宿酲未解人先醉攜樽挈榼近花前折花顧影聊相戲生平豈無同道徒海角天涯我遐棄我愛南村農丈人山溪幽隱潛修眞老病猶耽黒甜味古風淸逺途猶迍喧囂避遁巖麓僻幽閒放曠雲泉濱旋舂新黍防香飯一尊濁酒呼予頻欣然命駕怱怱去漠漠霜天行古路穿村迆邐入中門老防蒼茫不寧處丈人迎立瓦杯寒老母自供山菓醋扶攜齊唱雅聲淸酧酢溫語如甘防謂予緑鬢猶可需謝渠黃髮勤相諭隨分窮秋揺酒巵席邊籬畔花無數巨觥深斚新詞催閒詩古語關開開懷囑酒謝予意村家不棄來相陪適遇今年東鄙阜黍稷馨香棲畎畝相邀鬥酒不浹旬愛君蕭散眞良友我酧一語白丈人解釋羇愁感黃耉請君舉盞無言他與君卻唱醉義歌風雲不與世榮別石火又異人生何榮利儻來豈茍得窮通夙定徒奔波梁冀跋扈徳何在仲尼削迹名終多古來此事元如是畢竟思量何怪此爭如終日且開樽駕酒乘杯醉鄕裏醉中佳趣欲告君至樂無形難說似泰山載斵爲深杯長河醸酒斟酌之迷人愁客世無數呼來掐耳充罰巵一杯愁思初消鑠兩盞迷魂成勿藥爾後連澆三五巵千愁萬恨風篷落胸中漸得春气和腮邊不覺衰顏卻四時爲馭馳太虛二曜爲輪輾空廓須臾從轡入無何自然汝我融眞樂陶陶一任玉山頽借地爲茵天作幕丈人我語眞非眞眞兮此外何足云丈人我語君聴否聽則利名何足有問君何事徒劬勞此何爲卑彼豈髙蜃樓日出尋變滅雲峯風起難堅牢芥納須彌亦閒事誰知大海吞鴻毛夢裏蝴蝶勿云假荘周覺亦非眞者以指諭指指成虛馬諭馬兮馬非馬天地猶一馬萬物一指同胡爲一指分彼此胡爲一馬奔西東人之富貴我富貴我之貧困非予窮三界惟心更無物世中物我成融通君不見千年之松化仙客節婦登山身變石木魂石質旣我同有情於我何瑕隙自料吾身非我身電光興廢重相隔農丈人千頭萬緒幾時休舉觴酩酊忘形迹

題恆嶽飛來石

無盡居士題恆嶽之飛來石有偈云石落黃河北山銜白日西聰明厭血食悔不值元珪天下稱頌之爲人磨毀字文漫駁不復識矣有仁上人自恆山來請予復書是偈欲刋諸舊文之側予應之曰無盡之妙言昭如日月與天地而齊終豈風霾之能掩哉然不能拒上人之請勉爲之書巳丑淸明日湛然居士漆水耶律楚材晉卿題

爲慶壽寺作萬僧疏

竊以棲心物外已知四大之空寓迹塵中且賴十方之供矧五常尢尊於博施而六度首重於檀那不求郡國之英豪誰飬林泉之跛挈芒鞋藜杖弗辭千里之勤糲食蔬羮好助萬僧之化謹疏

太原開化寺革律爲禪仍命予爲功徳主因作疏

竊惟昔年開化今日爲禪巳防智老拈香又請湛然作主尋行數墨一蠲教院家門運水般柴便有叢林气息謹疏

爲石壁寺請信公庵主開堂疏

竊以達摩昔年莽鹵截鶴續鳬天寧今日顢頇證龜作鱉可憐弄巧成拙不免出醜放乖我信公庵主受洞下之宗風佩卻波【天寧老人道號也】之心印參窮行說不到處踏開偏正未分前旣已降尊就卑何愧壓良爲賤逢塲作戲請來閙裏刺頭借水獻花便好穩處下腳謹疏玉山圓明禪院請予爲功徳主因作疏

玉山乃雪嵓之故剎湛然實萬松之門人旣是當家本非生客春風秋月長聨萬葉之芳晨香夕燈永祝一人之壽

萬卦山天寧萬壽禪寺命予爲功徳主因作疏

惟萬卦之古剎實萬松之舊逰有虛已【彥公道號】飛書請湛然作主勉爲提領良慰殷勤山色水聲永作道人活計漁歌樵唱偸傳衲子家風謹疏

請某公庵主住竹林疏

狐死首丘是難忘於熟處心空及第何猶迷於故園我某公庵主三頓打不回頭一唱全無入耳喫竹林飯防竹林矢嗣竹林法傳竹林禪打甑哄盆莫忘竹林之重徳披毛帶角好種竹林之道塲

請湛公禪師住紅螺山寺疏

祖禰不了慚惶碧眼之老胡兒孫受殃架搆紅螺之大剎旣是將錯就錯不免拈空拄空我湛公禪師韶陽逺孫摩訶嫡子穿透三句語撃碎十法門便好住持更休推譲滔天嶺上只圖同看有毛龜絕頂山頭且要共栽無影樹謹疏

請容公和尙住竹林疏

慶壽慈悲拽擺犂而耕種竹林瀟灑嘆槽廠之空閒巳譲位而逃宜見機而作我容公禪師一條生鐵脊兩片防鋼蜃參透濟下沒巴鼻禪說得格外無滋味話呵佛罵祖且存半靣人情揭海掀山別有一般關捩試問孤峯頂上何如十字街頭若是本色瞎驢好趂大隊旣號通方水牯何必芒防謹疏

請智公尼禪開堂疏

用管仲則安用豎刁則危賢愚政事防萬松則謗參延洪則讚冷暖人情行窮萬里山川只是一天風月惟智公禪師本有丈夫志不學老婆禪拈卻花冠弗裝珍禦可駭特牛生防便好出頭勿謂牝雞司晨不敢下嘴謹疏

代劉帥請智公尼禪住報先寺【劉公鄰居報先】

洗垢無緣乏逺井之救渴卜鄰有徳故近寺而敬僧我智公禪師先禮報恩後參奉福逺如舊總近似新深澁鎖打開便請升堂啟戶明燈剔起願希鑿壁偸光謹疏

請某庵主開堂疏

和尙拽砘子不離寺內老防拖胡盧只在倉中某公庵主先謁報恩再參奉福升回斗轉囤倒敖傾十方利不圖半文一石禪獨攬八斗莫學淘沙去來打破羅盆且來量土唱籌熱謾敵將謹疏

爲慶壽寺化萬僧疏

隱迹林泉置死生於度外隨身瓶鉢寄口腹於人間欲隆三寶之風彊遣萬僧之化何須異味惟求野菜淡黃不用多般只求山田脫粟飯謹疏

請亨公庵主開堂疏

亨公庵主久防萬松老人因緣不契再謁玉山大愚和尙不期月罷防予過大原玉山寺僧請予作疏

萬松三頓不回頭玉山一釣便吞鉤大愚不似大愚老脇下三拳卽便休

三學寺攺名圓明仍請予爲功徳主因作疏

本無男女等相著甚名模彊分禪教者流且圖施設粵三學之巨剎冠四海之名藍今攺僧而舎尼遂從禪而革律邀印公爲粥飯頭請湛然爲功徳主根深蒂固常聨萬葉之芳地久天長永祝一人之壽謹疏

平陽淨名院革律爲禪請潤公禪師住持疏

竊以不居這那院好个主人本無南北心悉爲佛子謹請懷仁潤老來住平陽淨名翡翠簾前請看木人之舞琉璃殿上願聞布鼔之音謹疏

太原五防寺請予爲功徳主因作疏

鎭三晉之雄藩有五防之古剎獻花酌水攺律爲禪具疏殷勤請予領略謹命休林常祝壽結个好因緣爲報文殊莫放光不打遮鼔笛謹疏

請定公庵主出世疏

少林九年打坐祗得半提曹溪五分開全沒一滴𨿽是將無作有也要弄假像眞我定公庵主洞下孫五防嫡子解造無米粥能撫沒琴旣巳炙地薰天須要掀天翻海正逢開化枉閒有力叢林便好出頭莫戀無明鬼窟謹疏

大龍山永寧石壁禪寺請忘憂居士爲功徳主代爲之疏

惟明月淸風取之無禁者況龍巖石壁命予爲主人煩我一心護持謝他兩手分付千嵓好景半文不費買山錢數紙閒言一狀便充商稅契謹疏

代忘憂居士請琳公禪師住持壽寧禪寺疏

臨汶水之故邑有壽寧之巨藍歷代歸依百年煥顯乞忘憂爲功徳主請琳公爲粥飯人獨掌不浪鳴單手豈成拍千年罕遇最難時節因緣一疏速來便是衲僧巴鼻謹疏

爲大覺開堂疏三道

竊以門裏安身巳早荊棘漫地嵓中宴坐更知過犯彌天請來借坐升堂便好倩人問話引得轆轤轉也問甚千遭萬遭快疊鑪鏊熱時盛搭一个兩个

其二

竊以雲門胡餅切忌咬嚼盧陵米價怎敢商量不甘公案錯訛正要作家批判伏惟奧公和尙佩聖安之正印透韶陽之上關莫守命鬼窟中三彈不動快橫身虎口裏一勘便招

其三

竊以逢人不岀出則便爲人傍觀者哂逢人便出出則不爲人當局者迷直須一箭透重圍不得三心或二意自甘入室渾如豹膽熊心不肯陞堂卻是虫頭防尾

司天判官張居中六壬祛惑鈐序

予故人張正之世掌羲和之職通經史百家之學尢長於三式與予參商且二十年矣癸巳之春旣克汴梁渠入覲於朝形容變盡惟語音存耳乘閒因岀書一編曰六壬祛惑鈐予四譯之引式明例皆有所據或有隱奧人所未通者釋以新說蓋采諸經之所長無所矛盾者取其折衷爲一家之書近代未之有也求傳冩者旣眾其同列請刋行以廣其傳予忻然爲引以題其端癸巳中秋日湛然居士漆水耶律楚材晉卿序

苖彥實琴譜序

古唐棲巖老人苖公秀實其名彥實其字博通古今尢長於易應進士舉兩入禦闈而不防乃拂袖去之公善於琴事爲當世第一蓋嘗遊於京師士大夫間皆服其髙妙泰和中詔天下工於琴者侍郎喬君舉之於朝公待詔於祕書監予防年刻意於琴初受指於待詔弭大用每得新譜必與棲嵓商確妙意然後彈之朝廷王公大人邀請棲嵓者無虛日予不得與渠對指傳聲每以爲恨壬辰之冬王師濟長河破潼闗涉京索圍汴梁予奏之朝廷索棲嵓於南京得之達範陽而棄世其子蘭挈遺譜而來凡四十餘曲予按之果爲絕聲大率署令衛宗儒之所傳也余令錄之以授後世有知音博雅君子必不以余爲徒說云壬辰仲秋後二日湛然居士漆水耶律楚材晉卿序

答楊行省書

某再拜復書於行省閤下辱書諭及辭位事請聞奏施行者惟聖代之深仁賞延於世偉閨門之內助貴繋於夫故行省李公𨿽稽北覲之期頗著南代之績時不適願夭弗假年伏惟閤下族出名家世傳將種無兒女子之態有大丈夫所爲吏民服心朝廷注意遂授東防之仕兾舒南顧之憂今也抑意陳書引年求退懼折鼎覆餗之患避牝雞司晨之譏𨿽曰謙尊而光曷若隨時之義分茅列土無忘北闕之恩秣馬厲兵可報西門之役今因人回謹復書以聞山川遼濶書簡浮沈比獲曕依更希調防不宣

進西徵庚午元歷表

臣楚材言堯分仲叔春秋謹於四方舜在璣衡旦暮肅齊於七政所以欽承天象敬授民時典謨實六籍之大經首書其事堯舜爲五帝之盛主先務厥猷皎如日星紀之方冊由此言之有國家者律曆之書莫不先也是以三代而下若昔大猷遵而奉之星歷之官代有其人漢唐以來其書大備經元創法無慮百家其气候之早晏朔望之疾徐二曜之盈衰五星之伏見疎宻無定先後不同蓋建立都國而各殊或涉歷嵗年之寖逺不得不差也旣差則必當遷就使合天耳唐歷八徙宋歷九更者良以此夫金用大明百年才經一攺此去中原萬里不啻千程昔宻今疎東微西著以地遙而嵗久故勢異而時殊庚辰聖駕西徵駐蹕尋斯幹城是嵗五月之望以大明太陰當虧二分食甚子正時在宵中是夜之未盡初更月巳食矣而又二月五月朔微月見於西南校之於歷悉爲先天恭惟皇帝陛下徳符乾坤明並日月神武天錫聖智夙資邁唐虞之至仁追羲軒之淳化兾咸神而底義故奉天而謹時重勅行防旁求儒者臣魚虫細物艸芥微人初習周孔之遺書竊慕羲和之陳迹爼豆之事靡遑諸已箕裘之業敢忘於心恨無命世之大才誤忝聖朝之明詔欽承皇防待罪淸防五載有奇徒曠蓍之任萬分之一聊陳犬馬之勞旣校歷而覺差竊效顰而攺作今演紀窮元得積年二千二十七萬五千二百七十嵗今庚辰臣愚以爲中元嵗在庚午天啟宸衷決志南伐辛未之春天兵南渡不五年而天下略定此天授也非人力所能及也故上元庚午嵗天正十一月壬戌朔夜半冬至時甲子正日月合壁五星聨珠同防虛宿五度以應我皇帝陛下受命之符也臣又推節气之分減周天之杪去交終之率治月轉之餘課兩曜之後先調五行之出沒大明一失於是一新驗之於天若合符契又以西域中原地裏殊逺創立裏差以增損之𨿽東西數萬里不復差矣故題其名曰西徵庚午元歷以繼我聖朝受命之符及西域中原之異也所有曆書隨表上進以聞伏乞頒降防以備行宮之用臣誠惶誠懼頓首頓首謹言

西防錄序

古君子南逾大嶺西出陽關壯夫志士不無銷黯予奉詔西行數萬里確乎不動心者無他術焉蓋汪洋法海涵養之效也故述辧邪論以斥糠蘗少答佛恩戊子馳傳來京里人問異域事慮煩應對遂著西逰錄以見余志其間頗涉三聖人教正邪之辧有識予之好辧者予應之曰魯語有云必也正名乎又云思無邪是正邪之辧不可廢也夫楊朱墨翟田駢許行之術孔氏之邪也西域九十六種此方毗盧糠瓢白經香防之徒釋氏之邪也全眞大道混元太一三張左道之術老氏之邪也至於黃白金丹導引服餌之屬是皆方技之異端亦非伯陽之正道疇昔禁斷明著典常第以國家創業崇尙寛仁是致僞妄滋彰未及辧正耳古者嬴秦燔經坑儒唐之韓氏排斥釋老辧之邪也孟子辟楊墨余之黜糠丘辧之正也余將刋行𨿽三聖人復生必不易此說矣巳丑元日湛然居士漆水耶律楚材晉卿序

辧邪論序

夫聖人設教立化𨿽權實不同防歸其極莫不得中凡流下士惟務求奇好異以昡耳目噫中庸之爲徳也民鮮久矣者良以此夫吾夫子雲中人以下不可以語上也老氏亦謂下士聞道大笑之釋典云無爲小乘人而說大乘法三聖之說不謀而同者何哉蓋道者易知易行非掀天拆地翻海移山之詭誕也所以難信難行耳舉世好乎異罔執厥中舉世好乎難弗行厥易致使異端邪說亂雅奪朱而人莫能辧悲夫吾儒獨知楊墨爲儒者患辧之不巳而不知糠蘗爲佛教之患甚矣不辧猶可而況從而和之或爲碑以紀其事或爲賦以防其惡噫天下之惡一也何爲患於我而獨能辧之爲患於彼而不辧反且羽翼之使得遂其姦惡豈吾夫子忠恕之道哉黨惡佑姦壊風傷教千載之下罪有所歸彼數君子曾不捫心而靜思及此也耶予旅食西域且十年矣中原動靜寂然無聞邇有永安二三友以北京講主所著糠糵教民十無益論見寄且囑予爲序予四譯之辧而不怒論而不縵皆以聖教爲據善則善矣然予辭而不序焉余以謂昔訪萬松老師以問糠糵邪正之道萬松以余酷好屬文因作糠禪賦見示余請廣其傳萬松不可予彊爲序引以行之至今庸民俗士謗歸於萬松予甚悔之今更爲此序則又將貽謗於講主者也謹以萬松講主之餘意借儒術以爲比述辧邪論以行世有謗者予自當之安可使流言余謗污玷山林之士哉後世博雅君子有知我者必不以我爲囁嚅云乙酉日南至湛然居士漆水耶律楚材晉卿敍於西域瀚海軍之髙昌城

寄趙元帥書

楚材頓首白君瑞元帥足下未審邇來起居何如昔承京城士大夫數書發揚淸徳言足下有安天下之志仍托僕爲先容僕備員翰墨軍國之事非所預議然行道澤民亦僕之素志也敢不鞭防駑鈍以羽翼先生之萬一乎僕未達行在而足下車從東旋僕甚怏怏夫端人取友必端矣京城楚卿子進秀玉軰此數君子皆端人也推揚足下談不容口故知足下亦端人也然此僕於足下少有疑焉若夫吾夫子之道治天下老氏之道飬性釋氏之道修心此古今之通議也舎此以往皆異端耳君之尊儒重道僕尙未見於行事獨觀君所著頭陁賦序知君輕釋教多矣夫糠糵乃釋教之外道也此曹毀像謗法斥僧滅教棄布施之方杜懴悔之路不救疾苦敗壊孝風實傷教化之甚者也昔劉紙衣扇僞說以惑眾迨今百年未嘗聞奇人異士羽翼其說者夫君子之擇術也不可不愼今君首倡序引黨防左道使後出陷邪岐墜惡趣皆君啟之也千古遺恥僕爲君羞之糠糵異端也輒與佛教爲比萬松辧賦甘泉勸書反以孟浪巨蠧之言處之以此行巳化人僕不知其可也僕爲足下輕釋教者良以此也夫於所厚者薄無所不薄君旣輕釋教則儒道防可知矣君之於釋教重糠糵於儒道則必歸楊墨矣行路之人皆云足下吝嗇故奉此曹圖其省費故也昔諸士大夫書來咸謂足下以濟生靈爲心且吾夫子之道以博施濟眾爲治道之急誠如路人所說則吾夫子之道亦不可行矣又將安濟生靈乎又君序頭陀賦云兾請宗師祈冥福以利斯民足下民之儀表也崇重糠糵毀斥宗師將一郡從風漸化斷知斯民罪惡日增矣又將安以利斯民乎僕謹撰辧邪論以寄幸披覽之更請習涉藏教稽考儒書反復參求其邪正之岐不足分矣僕素知君爲邪教所惑亦未敢勸諭君不以僕不才轉托諸士大夫萬里相結爲友故敢以區區忠告易曰方以類聚物以羣分經云士有爭友故身不離於令名若知而不爭安用友爲若所尙不同安可爲友或萬一容納鄙論便請杜絕此軰毀頭陀賦板以雪前非如謂僕言未當則請於玆絕交夏暑比平安好更宜以逺業自重區區不宣

萬松老人評唱天童覺和尙頌古從容庵錄序

昔余在京師時禪伯甚多惟聖安澄公和尙神气嚴明言辭磊落予獨重之故嘗訪以祖道屢以古昔尊宿語錄中所得者叩之澄公間有許可者予亦自以爲得及遭憂患以來功名之心束之髙閣求祖道愈亟遂以前事訪諸聖安聖安翻案不然所見予甚惑焉聖安從容謂余曰昔公位居要地又儒者多不諦信佛書惟搜摘語錄以資談柄故余不敢苦加鉗錘耳今揣君之心果爲本分事以問予予豈得猶襲前愆不爲苦口乎予老矣素不通儒不能教子有萬松老人者儒釋兼備宗說精通辧才無礙君可見之予旣謁萬松杜絕人迹屏斥家務𨿽祁寒大暑無日不參焚膏繼晷廢寢忘餐者幾三年誤被法恩謬膺子印以湛然居士從源目之其參學之際機鋒罔測變化無窮巍巍然若萬仭峯莫可攀仰滔滔然若萬頃波莫能涯際瞻之在前忽焉在後回視平昔所學皆磈礫耳噫登東山而小魯登泰山而小天下者豈虛語哉其未入閫域者聞是語必謂予志本好異也惟屏山閒閒其相照乎爾後奉命赴行在扈從西徵與師相隔不知其幾千里也師平昔法語偈頌皆法隆公所収今不復得其槁吾宗有天童者頌古百篇號爲絕唱余堅請萬松評唱是頌開發後學前後九書間闗七年方防見寄予西域伶仃數載忽受是書如醉而醒如死而蘇踴躍歡呼東望稽首再四披繹撫捲而嘆曰萬松來西域矣其片言隻字咸有指歸結欵出眼髙冠今古是爲萬世之楷模非師範人天權衡造化者孰能與於此哉予與行宮數友旦夕防泳於是書如登大寶山入華藏海巨珍奇物廣大悉備左逢而右遇目富而心飫豈可以世間語言形容其萬一邪予不敢獨擅其美思與天下共之京城惟法弟從祥者與僕爲忘年交謹致書請刋行於世以貽來者乃序之曰佛祖諸師埋根千丈機緣百則見世生苖天童不合抽枝萬松那堪引蔓湛然向枝蔓上更添芒索穿過尋香逐气者鼻孔絆倒行體妙底腳根向去若要腳根防地鼻孔撩天卻須向這葛藤裏穿過始得甲申中元日漆水耶律楚材晉卿敍於西域阿里瑪城

評唱天童拈古請益後錄序

雪竇拈頌佛果評唱之撃節碧巖錄在焉佛果頌古圓通善國師評唱之覺海軒錄在焉是濟寧雲門互相發揚矣獨洞下宗風未聞舉唱豈曲髙和寡耶抑亦待其人耶必有通方明眼判斷尙未晚也昔佛鑑拈八方珠玉集至及其半每至曺洞夾嶺石霜三宗機緣畱付佛果今佛鑑佛果拈八方珠玉集具在愈可疑焉三大老後果有天童覺和尙拈頌洞下宗風爲古今絕唱迨今百年尙無評唱者予參承餘暇固請萬松老師評唱之欲成三宗鼎峙之勢忍拈覆餗貞吝之譏今評唱頌古從容庵錄已大播諸方評唱拈古請益後錄時老師年已六十有五矣循常首帶佛事人情晷隙之間侍僧請益旋舉旋錄皆不思而對應筆成文凡二十七日百則詳備神鋒頴利於斯見矣若夫據令於臨濟棒喝以前發機於雲門三句之外豈更與佛果圓通殘餿爭長哉俊快衲子舉一明三瞥見全鼎則潙仰法眼雙鉉亦宛然矣但恐信不及徒勞話嵗寒也吁壬辰重陽日湛然居士漆水耶律楚材晉卿序於天山

燕京崇壽禪院故圓通大師朗公碑銘

師諱祖朗姓李氏蘓州漁陽人也九嵗出家禮燕京大聖安寺圓通國師爲師大定十三年京西業寺受具至二十一年攺業爲大萬安禪寺有司承制師充知事厥後拂衣駐錫聖安復爲舉充監寺崇壽禪院者實圓通國寺退老之舊居也以師爲宿舊之最承安間堅請師爲宗主住持一歷十稔又奉勅選香林禪寺開山提防凡三載勅賜總持大徳答其勤也旣而崇壽復請住持載閱五春貞祐間奉勅攺賜今號度門徒凡十有一人咸有肖父之風焉師前後輔翼叢林不憚艱苦譲功責已潛徳宻行不可槪舉師以壬午之仲冬十有四日示寂於崇壽僧臘五十三俗壽七十四師將順世預召其屬徒笑謂曰生緣我將盡矣屬徒退而相謂曰師神色自若若無他疾安得遽有是事邪後七日師命侍僧執筆代書頌云咄這皮袋常爲患害繼祖無能念佛有賴來亦無來去亦無礙四大各離一時敗壊且道還有不敗還者麼良久云浮雲散盡月升空極樂光中常自在語竟乃閉目跏趺而寂於是遐邇緇素弔祭如雲嘉聲逺震愈光於生前矣其弟子軰瘞靈骨於師翁靈塔之左去京城之南可三里之許丁亥之冬予奉詔搜索經籍馳傳來京有庵主志奧者師之受戒弟子也晚得法於聖安澄公圓照大禪師以僕素與朗師善囑予求碑銘僕素愛師之純古灑落與之逰者久矣師嘗云予晚節愈堅於持誦日念彌陀聖號數萬聲方止譬如抱河梁而浴又何害焉今聞師之寂也七日預知時至雅符龍猛祖師之證無乃持誦之驗與噫聖人豈欺我哉豈欺我哉萬松老人爲宗門之大匠四海之所式範素愼許可嘗贊師之眞曰徳譽燔沈靈骨鏗金訥於言而敏於行璞其貌而玉其心勅選提封於國寺天資飽練於禪林子徒知寒蟬將脫尙嫋余吟吾以謂陞圓通之堂者稽古依然接武於方今云萬松見許如是人可知矣僕聞師侍從圓通國師最久而又臨終之際超然自在疑必得法於國師或因緣未合或受國師宻訓不令出世亦石霜素侍者之儔侶與崇壽禪院方丈法堂叢林制度一如聖安師久據而不請禪伯住持者亦猶素侍者平欺老黃龍下視兜率悅之意歟予恐後世明眼人責備於賢者累師之重徳故雪之於此後之子孫當乾父之蠱毋蹈前轍以玷師之髙名焉湛然居士拜而作銘曰

偉哉朗公誕迹漁陽師侍圓通達奧穿堂肅然震命屢提國寺退巳譲人舉廢修墜兒孫眾多酷奉彌陀心期極樂迹厭娑婆擺手便行預知時至臘五十三壽七十四奔喪赴祭緇素駢闐嘉聲播遐愈盛生前京南之原荼毗靈骨素塔淩空朗師不歿佯癡放憨素公同參蔑視兜率平欺匾南不邀宗匠冷閒方丈垂手無人老殘龍象予聞君子責備乃賢毋以微瑕累乎大全云子云孫乾父之蠱載震師名永揚萬古

庚寅年六月望日

貧樂庵記

三休道人稅居於燕城之市傍其庵曰貧樂有湛然居士訪而問之曰先生之樂可得聞歟曰布衣糲食任天之眞或鼔琴以自娛或觀書以自適詠聖人之道歸夫子之門於是息交遊絕賓客萬慮泯滅無毫髮防翳於胸中其得失之倚伏興亡之反覆初不知也吾之樂良以此耳曰先生亦有憂乎曰樂天知命吾復何憂居士進曰予聞之君子之處貧賤富貴也憂樂相半未敢獨憂樂也夫君子之學道也非爲巳也吾君堯舜之君吾民堯舜之民此其志也使一夫一婦不被堯舜之澤者君子恥諸是故君子之得志也位足以行道財足以博施不亦樂乎持盈守謙愼終如始若朽索之馭六馬不亦憂乎其貧賤也捲而懷之獨潔一巳無多財之禍絕髙位之危此其樂也嗟流俗之未化悲聖道之將頽舉世寥寥無知我者此其憂也先生之樂知所謂矣先生之憂不其然乎道人瞪目而不答居士笑曰我知之矣夫子以謂處富貴也當隱諸樂而形諸憂處貧賤也必隠於憂而形諸樂何哉第恐不知我者以爲洋洋於富貴戚戚於貧賤也道人曰他人有心予忖度之吾子之謂矣請以吾子之言以爲記丙子日南至湛然居士漆水耶律楚材晉卿題

自贊

別來十年五嵗依舊一模一樣髭髯垂到腰間眉毛儼然眼上毛稚子畫虛空冩破湛然閒伎倆

其二

有髮禪僧無名居士人道甚似我道便是塵塵剎剎露全身紙上毫端何處避

燕京大覺禪寺刼建經藏記

遼重熈淸寧間築義井精舎於開陽門之郭傍有古井淸涼滑甘因以名焉今朝天徳三年展築京城仍開陽之名爲其裏大定中寺僧善祖有因緣力道俗歸向者眾朝廷嘉之賜額大覺貞祐初天兵南伐京城旣降兵火之餘僧童絕迹官吏不爲之卹寺舎悉爲居民有之戊子之春宣差劉公從立與其僚佐髙從遇軰疏請奧公和尙爲國焚修因革律爲禪奧公罄常住之所有贖換寮舎悉本寺稍成叢席可容千指瑞像殿之前無垢淨光佛舎利塔在焉殘缺幾僕提控李徳者素黨於糠糵不信佛教至是攺轍施財完葺其塔繼有提控晉元者施蔬圃一區於寺之南以給眾用糊口粗給庚寅之冬劉公以狀聞朝廷招提院所貯余經一藏乞遷於本寺安置許之於是奧公轉化檀越創建壁藏斗帳龍龕一周凡二十架飾之以金繪之以彩窮工極巧煥然一新計所費之直白金百笏能事告成累書請湛然居士爲記余慨然曰昔者聖人之藏書也貯之以金匱冩之於琬琰重道尊書以示於將來也浮屠氏之建寶藏者亦猶是乎吾夫子刪詩定書明禮贊易六經之下流爲諸子春秋以降散爲史書較其卷軸不爲不多矣兵革以來率散落扵塵埃中吾儒得志扵時者曾無一人爲之裒集置之淨室安之寶架豈止今日也哉承平之世間有儒冠率集士民修葺宣聖之廟貌者曾未卒功已爲有司糾劾矣且以擅興之罪罪之噫吾道衰而不振者良以此夫昔雪巖示寂扵玉山時萬松老人方應詔住持仰嶠訃問旣至不俟駕而行遇完顏子玉諸塗子玉嘆曰士人聞受業之師物故也𨿽相去信宿之地未聞躬與其祭者豈有千里奔喪者耶佛祖之教源逺流長者有自來矣子玉屢以此事語及士大夫今奧公禪師非爲子孫計無取功名心汲汲皇皇丐乞於道路惟以佛宮祕藏爲務可謂不忘本矣予己致書於諸道士大夫之居官守者各使營葺宣父之故宮亦由奧公激之也云癸巳中秋日記

湛然居士集卷八

欽定四庫全書

湛然居士集卷九

元耶律楚材撰

和張敏之詩七十韻

敏之學士逺寄新詩七十韻捧讀之餘續貂以尾聊資一笑

壯年多轗軻晚節嘆行藏故國頽綱穢新朝明徳香雄才能預算大略固難量疊出神兵速無敵我武揚本圖服叛逆何止剪譸張西討窮於闐東徵過樂浪彗侵天壘壁光動太白鋩整整車徒盛鱗鱗旗鼔望天皇深責重賢帥廟謨臧江左將禽楚河陽巳滅商英雄皆入彀彊禦敢跳梁采訪軒車閙司農官吏忙輕徭常力足薄賦不財傷勲業超秦漢規模邁帝王流言無管蔡奇計有平良增葺修文物耕耘古戰塲蛟龍方奮迅雕鶚得翺翔偶遇風雲防爭依日月光永酧千古恥一怒四夷攘虎帳十年夢龍庭幾度霜迎降初請命出郭逺相將久敵眞宜死寛恩何敢當赦書民有幸歌詠壽無疆扶杖聽黃詔稱觴進白狼散財竭庫藏拔將出戎行殷絕仁猶在周傾道不亡來詔燕郡內入覲大食傍戎服貂裘紫星軺駮馬蒼中春辭北望初夏過西涼瀚海洶而湧陰山彷且徨閒雲迷去路疎雨潤行裝出處空興嘆風光自斷腸典型陳故事利病上封章天下援深溺中州兾小康風俗承喪亂籌防要優長痼疾如神附逰魂笑鬼倀仁術能骨肉靈藥起膏肓避禍冝緘口當言肯括囊遭讒心欲剖涉苦膽先甞北漠絕窮域西隅抵大洋詩書猶不廢忠信未能忘氊補連腮帳防穿朽腳牀郊行長野興人靜若禪房回鶻交逰熟昆侖事迹詳風煙多黯黯雲水兩茫茫災變垂乾象妖氛翳太陽髯龍三島去玉葉一枝芳明主初登極愚臣敢進狂九疇從帝錫五事合天常大樂陳金石朝服具冕裳降升分上下進退有低昻拓境時方急郊天且未遑應兵無血刃降虜自壺漿安堵無更肆因敵不愧糧宸心尊徳義聖政濟柔剛恩澤涵諸夏威靈震八荒勢連西域重天助北方彊舉我陪三省求賢守四方錦衣捐毳褐肉食棄糟糠隱逸求新仕流亡絕故鄕百官欣戴舜萬國願歸唐耕釣咸生遂工商樂未央防將封泰嶽行看建明堂每嘆才雕篆長慙學靣墻君恩余久負賢路我深妨覆餗恆憂懼持盈是恐惶故山松徑碧舊隱菊花香太守方遺舄初平政牧羊厚顏居此位若已納於隍吟嘯須歸去香山老侍郎

用張敏之韻

我愛張公子丁年宻退藏施爲宜法則議論自馨香元气卻不死深陂豈可量兒時供府薦壯嵗巳名揚汲汲尊尼父堂堂類子張遷居擇鄰里濯足揀滄浪作傳編毛談說劍芒奇才千古重令聞萬民望气壓四明客辭窮三耳臧典謨師我舜雅頌起予商綿蕞曾陳漢仁術屢說梁本非中酒困長爲和詩忙道長茹連拔時衰心獨傷篆文遒似李字楷如王靑眼予能作白眉君最良萬言陳國利一戰防文塲出海防龍舞騰空翥鳯翔十全君子行一代士林光句法吾師範詩材我竊攘忠心常向日直節欲淩霜文沒嵗云久道亡天未將狂瀾時旣倒木鐸子冝當徳業能純粹學術靡理疆衝天憎燕雀當路惡豺狼綺語吟千韻宸章掃十行行藏闗治亂出處卜興亡郡淸河上家居杜曲傍登科年甫冠修史鬢初蒼仙觀甞新欠宮園醉晚涼朝天恭踧踖退食獨徬徨得暇多休沐防山小治裝一巵持竹葉左手把無腸官酒澆三斗宮詞唾百章阮聲師校尉琴訣受嵇康似玉風神異如蘭气味長坦懷無戚戚明見笑倀倀艸檄堪醫疾鍼詩可治盲博聞敵武庫身價重珠囊憂患經多故艱難已備甞悲歌聲歷歷雅調韻洋洋造次必於是中心何日忘生涯兩書篋香火一禪牀海上尋徐福壺中覓長房流傳𨿽若此眞僞甚難詳水國波奔激仙鄕路渺茫孤身朝北闕皓首嘆東陽險韻嚼佳句殘英嗅冷芳仁人今尙在箕子本佯狂洪範明皇極彛倫敍有常百王遺禮樂三代舊軒裳防補南極缺能令北斗昻無媒言囁嚅失志思回遑秋老空悲扇天涼反賣漿卻來頻渭釣又絕在陳糧志道衰猶夢依仁老更剛故家三徑逺薄土一防荒混混常無捨幹幹體自彊率躬能省已行道不逾方寧恥身衣褐誰嗟日食糠起歌明月夜舒嘯白雲鄕綺夏終辭漢巢由固避唐名極得三者柴立杌中央榮遇傳金馬題名刻玉堂未窺君所蘊徒見子之墻遣欲絕形累無貪不行妨一瓢渠樂逸陋巷我憂惶羲易韋編暗麟經古卷黃著述遵輔嗣去取笑公羊辧麟絕筆重箋城復隍焦桐人不識獨有蔡中郎

讀唐史有感復繼張敏之韻頗有脂粉气息遷就聲韻故也呵呵

唐室承平久遺賢不遁藏羅紈桑屋膩餅餌麥疇香馬牧初蕃息民編莫校量邊臣閒虎略衛士斂鷹揚禁苑晨鐘動梨園錦障張披香風細細太液水浪浪河漢明方潤長庚淡不鋩羽旄儀兩列冠蓋道相望諌士陳休戚廷臣論否臧金石歌大雅琴瑟奏淸商靑鳥迷鴛瓦烏衣繞畵梁供張官府備殽饌太官忙共享淸時樂殊無謗議傷含元朝百辟花萼宴諸王主上貞觀聖官僚魏鄭良嵗余開武講春首辟文塲異寶浮淮水餘糧朽鳯翔諸羌來入衛百濟請觀光闗塞沈烽火鄕閭息冦攘三春常若雨六月不飛霜聖徳躋朝夕仁心本就將俯知人意順仰視帝心當彍騎輕闗內精兵重北疆朝廷潛巨蠧方鎭飬貪狼粉靣三千軰金釵十二行持盈當忌滿居治不知亡相罷曲江去權移林甫傍華淸髙屼屼驪嶠碧蒼蒼金屋眠春曉溫泉浴暮涼掖庭花爛漫閣道路彷徨宮監金犀飾妖姬珠玉裝危驚醉耳哀調防柔腸燈燭輝鳷鵲絲篁沸建章奢淫幾桀紂純儉劣成康撃柝宮城邃傳籌禁漏長謀懽長汲汲沈醉若倀倀未悟薪及爇誰知病已肓人擫碧玉笛腰佩絳香囊嶺表千山逺荔枝三日甞仙衣吹蓮舸泛洋洋力士權誠重楊釗寵不忘承恩趨寶座奏事近牙牀熒惑頻侵斗秋陽弗集房人心咸怨怒天象不披詳易水聲嗚咽燕山水郁茫盜賊充上郡鼙鼓起漁陽殺气淩金闕繁霜殞玉芳環兒剛賜死天子懼如狂戰士皆思變姦臣亦易常空閒塵羯鼔誰舞舊霓裳忠義心徒順英雄志自昻翠華搖曳曳鸞馭去遑遑禁臠庖供豕村民路進漿隘兵蜀道險糊口益州糧靈武兵聲振汾陽意气剛復收京闕克重治寢園荒賊勢時深蹙官軍力益彊羽書傳劍閣龍駕返南方禦府仍無酒饑民尙噉糟邛都求道士蓬島覓仙鄕符使將歸漢眞妃猶憶唐金釵分一股鈿合擘中央揮涙春風殿傷心秋月堂梧桐籠院砌桃李映宮墻佳夢眞難得幽懽頗有妨春宵成怨憶秋夜愈悲惶尙記修眉綠猶思半額黃彊舒鸞被翠閒殺輦車羊陵谷俄驚海滄浪已變隍臨風一巵酒聊復酧三郎

次韻黃華和同年九日詩十首

黃華和同年九日詩以采菊東籬下悠然見南山爲韻予愛而繼之前敍思歸之心後述參之志所謂倒食甘蔗者也

秋香眞可人不爲無人攺自慙寒昔盟東籬子空待我獨搖酒巵不得寒英采臨風望故園參商二十載

其二

西風殘日秋有客嗟幽獨偶爾得香醪淒然憶霜菊世態屢遷變人生多返復十年一夢中猶未黃粱熟

其三

無花復無蝶不似今秋窮黃花嵗嵗別九日年年同我居北海南子在西山東公子防何日一醉閒愁空

其四

當年別吾山曾與黃花期富貴非予志卜築臨東籬今也違初心知我者其誰掛冠猶未遂寄此相思詩

其五

無意戀三公有心辭駟馬洛陽失金穀閭山有別野芳酒防盈樽秋香折盈把沈醉臥西風不譲梨花下

其六

汨沒紅塵中辜負黃花秋林泉與朝市試問孰爲優胡然久沈首令我心悠悠酷思山水樂夢寐空神逰

其七

嵗月不我與彈指及衰年平生諳萬事抵死參重因緣不可滯愼毋法自然兩邊都不立別有壺中天

其八

無知豈眞知無見非眞見遮照縱橫機闗千萬變虎口防橫身臨敵經百戰三折爲良醫一交學一便

其九

五流分洞下一起湖南春水無心碧秋山著意嵐林濟眞顚漢曺山放酒酣許多閒伎倆子細好生參

其十

水外猶逢水山前更有山原知非內外更不在中間測海才盈掬窺天見一斑樞機漫竭世一筆請君刪

寄雲中東堂和尙

雲中種出火蓮華到底東堂是作家伏手骨檛腰下劍笑人家具手中蛇三戈甲徒心亂五位君臣莫眼花只這些兒難理防艸鞋包裹破袈裟

謝萬壽潤公和尙惠書

多謝堂頭逺賜書驚人手筆我難如承當禪髓心無愧供飬佛牙力有餘幼子可襲先父業遊人卻到舊時居个中消息誰能悉玉女乘風跨鐵驢

燕京大覺禪寺奧公乞經藏記旣成以詩戲之

詞源老去苦無功彊著閒文讚釋迦酋健毫生月窟光明繭紙出新羅金鑪幾瓣龍涎燼玉板十分鳯墨磨此起科差眞可笑湛然陪酒更陪歌【新獲紫玉板硯於友人】

寄龍溪老人乞西嵓香

寄語龍溪老古錐西嵓風韻我長思香錢緩發鳴琴後瓦鼎濃薫入定時比擬梅魂祗獨步品量龍腦可同馳湛然鼻孔撩天大穿過多時不自知

謝聖安澄公饋藥

一粒靈丹寄我甞湛然回簡謝西堂殺活一艸眞難防藥病相治未易量子細嚼時元不礙渾淪吞下也無妨聖安骨董知多少賣防千年舊藥方

和王正夫韻

壯年自笑鬢先霜喜色眉間一防黃退食紫宸居鳯閣朝天丹闕列鴛行功名必要光前古富貴何須歸故鄕濟世元知有仁政活人不假返魂香

和孟云卿韻

歸與奚待鬢雙皤無限閭山聳岌峩萬壑松風思仰嶠千嵓煙雨憶平陂【仰山平陂皆燕然名剎也】開基气槪鯨吞海遁世生涯防飲河好買扁舟從此逝醉眠江國一漁蓑

次云卿見贈

濟濟千官侍玉宸尊賢容眾更親親風雲際防千年少天地恩私四海均西狩一蘓張掖亂南巡重變大梁春車書南北無多日萬里河山宇宙新

和王正夫憶琴

道人塵世厭囂塵白雪陽春雅意深萬頃松風皆有趣一溪流水本無心忘機觸處成佳譜信手拈來總妙音陶老無猶是剰何如居士更無琴

繼宋徳懋韻三首

聖人開運億斯年睿知文明本自天旁午衣冠逰北海縱橫耕釣滿居延月氐入貢稱屬國日本觀光列戶編威震西溟千萬里漢唐鴻業亦虛傳

其二

笑我區區亦彊爲故園荒矣欲何之讀書測海持螺測覺道窺天以管窺疲俗不禁新疾苦濫官難撫發瘡痍才微任重冝求退自有當途國手醫

其三

廣平流落寓平城親老家貧彊茍生炎漢蕭曺賢政事李唐房杜美聲名進求髙譽千金重退隱閒身一葉輕應繼開元舊勲業華堂鐘鼓對長檠

和平原張彥升見寄

天兵出雲中一戰平城破居庸守將亡京畿逰騎邏有客赴澶淵【予嘗倅開州】無人送臨賀姦臣興弒逆時君逺遷播聖主得中原明詔求王佐胡然北海逰不得南陽臥寵遇命前席客星侵帝座萬里金山行三逕玉門過於闐嵗貢修燉煌兵勢挫國維張禮義民生重食貨黜陟九等分幽明三載課小人絕覬覦賢才無轗軻功名本忌盈廟堂難久坐老矣盍歸來歸與可重和俯仰不必慙寛從靣唾淸濁自沙汰精粗任揚簸賦性嗜疎閒髙眠樂慵惰蒼雞粗庖充黃犢足犂拖防子事耕鋤老妻供碓磨隨分飬餘齡𨿽饑而不餓

跋白樂天慵屏圖

三杯兀兀元如道一覺昏昏恰似眞不識香山慵睡意知音自有个中人

和請住東堂疏韻

東堂不肯臥西堂珍禦鮮食別樣裝枉費靑簾三百尺雲中公子不來嘗

寄倪公首座

亨監逃海淹甕隆老成龍過禹門獨有倪公尙癡坐幾時承繼萬松軒

和呂飛卿

一試戎衣大定初達賢不得退閒居盟津旣渡諸侯喜親見王舟躍白魚

戲陳秀玉【並序】

萬壽堂頭自汴梁來逺寄萬松老師偈頌舊本有和節度陳公一絕云淸谿居士陳秀玉要結蓮宮香火緣賺得梢翁搖艣棹卻云到岸不須船噫三十年前已有此段公案湛然目淸谿爲昧心居士者厥有防哉僕未參萬松時秀玉盛稱老師之徳業爾後少得受用皆淸谿導引之力也毎欲報之秀玉竟不一染指故作是詩以戲之

不見桃源路茫【騎驢覓驢】淸溪招引到仙鄕【未當好心】湛然幸得齁齁飽【也須吐卻】擘與些兒不肯嘗【恰似眞个】

湛然居士集卷九

欽定四庫全書

湛然居士集卷十

元耶律楚材撰

扈從冬狩

癸已扈從冬狩獨予誦書於穹廬中因自譏云

天皇冬狩如行兵白旄一麾長圍城長圍不知幾千里蟄龍震栗山神驚長圍布置如圓陣方騎云屯貫魚進千郡野馬雜山羊赤熊白鹿奔靑麞壯士彎弓殞奇獸更驅虎豹逐貪狼【禦間有馴豹縱之以搏野獸】獨有中書倦逰客放下氊簾誦周易

用秀玉韻

甲午之秋秀玉殿學逺以新詩寄東坡杖因用元韻以謝之

七尺烏虯乳節堅淸谿寄我我忻然敢輕黒鐡三十兩逺勝黃金百萬錢好句君堪坡老敵淸詩予負定公先他年攜此林泉去靜倚松軒誦大全

送西方子尙

西方子尙气淩雲一見忘年各任眞陰徳傳家冝有慶義方垂訓不違仁雄文固可魁天下確論曾無詭聖人天產英才須有意好將吾道濟斯民

用樗軒散人韻謝秀玉先生見惠東坡杖

圓方頂足法髙卑五九蒼蒼老節奇一日湛然獲二寶東坡鐵杖寂通詩

和邦瑞韻送行

幸有和林酒一尊【尙醸出於和林城故有是句】地鑪煨火爲君溫昔年相見興三嘆此日臨行贈一言士行莫忘直報怨人情須信害生恩而今躍入驚人浪珍重風濤過禹門

謝西方器之贈阮杖【並序】

了然居士素蓄東坡鐵杖洎地字號阮眞絕世之寶也天兵旣克汴梁先生攜二君來燕欲藏之恐不能終寶欲贈湛然南北相去不知其防千里慮中道浮沈是以獻諸秀玉殿學田公奉禦欲轉致於余也甲午之秋陳田入覲果饋之於我因亂道數語用酬厚意

睢陽三絕從來傳坡仙鐵杖爲之先宋朝四美豈易得地君神器稱乎賢了然居士隱洛瀍讀書好古有積年擒龍捉日獲二寶寶之鑿棟屋壁穿龍庭萬里疊山川欲來饋我嗟無緣將奪固與此理殷勤攜贈陳與田陳田今嵗來朝天惠然出賜穹廬前烏虯入手蒼璧懸恍然遺世如登仙長蛇倚壁光娟娟鱗介欲生如蜿蜒澄澄秋月瑩朝鏡須臾洗盡余鮏羴足方法地頂法幹四十五節松柏堅七尺烏金三十両微篁瑟瑟鳴哀蟬云項纎纎空腹圓十三玉柱鴻翩翩耽耽云坐踞猛虎巖巖山口雙雙弦鐵君伴我逰林泉足疾頓減云衝煙臨風三弄碎瓊玉淸商秋水聲防防安仁得此如臨淵子耼求杖不惜錢湛然坐受非勞力不勝其服心胡然西方諷我求終焉故令二友相招延抱桐扶杖閭山巓舉觴笑詠秋風邊

了然居士作鐵君傳雲長七尺重三十両頂圓足方中有微篁凡四十五節世傳嵇生造又云昔顯宗東宮時嘗讀東坡鐵杖詩因召侍臣鄭子耼問杖之存亡子耼以在睢陽爲對因以數千緍購於張文定公之孫其孫藏之於屋棟子耼竟不得一見云地字號阮亡宋之故物天地黃此四阮爲絕寶也泰和間祕於禁中侍詔孫安仁之姊以琴阮得入侍上以此阮賜之安仁屢求之其姊以阮見寄舊制宮掖中侍人不許與親戚通耗安仁冒法得之其好事有如此者故予引用其語

繼希安古詩韻

垂盡絲綸不上鉤冥鴻髙舉弋無由不圖垂譽流千古安肯低眉謁五侯

和非熊韻

蠻觸功名未足誇掀髯一笑付南華他年撃破疑團後始覺從來盡眼花

和非熊韻

藹藹英聲鎭北州非熊人物本風流時逢佳客開靑眼久領元戎尙黒頭已發丰城神劍出休嗟暗室夜光投驅兵經略闗中了顯徧長安舊酒樓

過深州慈氏院

今年扈從次饒溝暫解徵鞍慈氏逰世變刼灰何所有人隨兵火鮮能畱堂堂聖像孰曾識眞詮詎可求醉墨淋漓灑塵壁使人知我過深州

用李君實韻

多病逢秋苦未冝天涯屈指故人稀塵飛滄海悲人世夢防黃粱笑錦衣靜樂浮榮誰兩得宦情歸興本相違髙山流水無窮思撫弄絲桐爲發揮

繼崔子文韻

崔子龍鐘亦可憐臨風相逢我胡然君來玉塞三千里餘隠龍沙二十年羙玉詎容藏韞櫝精金到底入鈞甄他時定下搜賢詔先到河東汾水邊

繼武善夫韻

老子年來酷愛閒不堪白髮映蒼顏十年興廢悲歡裏半世干戈寤寐間北闕欲辭新鳯閣東州元有舊閭山熊經鳥引聊終老嵓下疎松正好攀

鼔琴

宴息穹廬中飽食無用心讀書費目力苦思嫌哦吟摴蒱近博徒圍棋殺機深洞簫耗餘气秦築惡鄭聲呼童炷梅魂索我春雷琴何止消我憂還能禁邪滛正席設棐幾危坐獨整襟尋徽促玉軫調思沈沈淸聲鳴鶴鸞古意鏘石金秋水洗塵耳秋風振髙林淸興騰八表成連何必尋指忽兩忘世事如商參泥塗視富貴晝夜等古今湛然有幽居祗在閭山陰茅亭繞流泉松竹幽森森攜琴當老此歸去投吾簪

扈從羽獵

湛然扈從狼山東禦閒天馬如防龍驚狐突出過飛鳥霜蹄霹靂飛塵中馬上將軍弓挽月修尾防茸臥殘雪玉翎猶帶血模糊騄駬嘶鳴污微血長圍四合匝數重東西馳射奔追風鳴鞘一震翠華去滿川枕藉皆豺熊自笑中書老居士擁鼻微吟弓矢廢向人忍恥乞其餘瘦瘸獐紫駝背吾儒六藝聞吾書男兒可廢射禦乎明年準備秋山底試向如臯學射雉

狼山宥獵

扈從車駕出獵狼山圍旣合奉詔悉宥之因作是詩

君不見武皇校獵長楊裏子云作賦誇奢靡又不見開元講武驪山傍廬陵修史譏禽荒二君所爲不足法徒令千載人雌黃吾皇巡狩行周禮長圍一合三千里白羽飛空金鏑鳴狡兔雄狐應弦死翠華駐蹕傳絲綸四開湯网無掩羣天子恩波沐禽獸狼山艸木咸忻忻

對雪鼓琴

君不見黨侯賞雪斟羊羔蛾眉低唱白雪謡慷慨尊前一絕倒髙談濶論誇雄豪又不見陶谷開軒収竹雪旋燒活火烹團月笑撚吟須吟雪詩冷淡生活太淸絕淸歡濁樂爭相髙至人視此輕鴻毛嗜音酣酒元粗俗癖茶嚼句輕劬勞龍庭飛雪風淒冽天地模糊同一色數巵美湩溫如春三弄悲風弦欲折酪奴歡伯持降旌詩聲歌韻不敢鳴黨武陶文都勘破眞識此心無一个

寄冰室散人

佳人原不是摩僜幻術因循污此生對雪解吟飛絮句滅燈能審斷弦聲鳯樓蕭灑閒瓊客冰室深沈冷玉笙好訪龍溪善知識傳燈何啻總持名【三學尼長老道號龍溪老人】

寄平陽潤和尙

張彥升寄平陽潤和尙所著金盞児十首因作詩寄潤公

十首新詞寄我時淨名手段我獨知解將沒孔鐵錘子打就無聲金盞兒言外翻騰閒曲調劫前拈弄古鈐錘淸河露布聲公案賺得衰翁一首詩

紅梅

以東坡謂認桃無綠葉辧杏有靑枝太粗俗用潤飾其語成之

瘦損佳人冰雪姿天教妝抹入時冝小桃嫌鋪翠云葉疎杏驚看碧玉枝李白詩成怒妃子吳宮宴罷醉西施而今辜負黃昏月只少西湖處士詩

又

天仙皎皎素羅裳淡抹濃塗總不妨酒暈半潮妃子醉胭脂初試壽陽妝肯同桃杏迷蜂蝶本與松筠傲雪霜顧影也應悲漢室臨風猶似怨三郎

吟醉軒

修竹千竿五畝宮幽居活計興無窮淸詞防句梅詩老白髮蒼顏歐醉翁灑墨疾書千首敏浮白痛飲百尊空醉吟聞有香山老倒用顚拈意暗同

寄西庵上人用舊韻四首

別後無緣得參新詩重寄代和南他年放我休官去只向云川結小庵

其二

功名我已譲曹參又見曹參定五南布襪靑鞋從此始濟源聞有侍中庵

其三

多幸松軒得罷參玉泉山水勝江南泉邊便作歸休記何必香山覓舊庵

其四

憶昔吾師【萬松老也】放晚參揚兵西北撃東南一聲霹靂龍飛去尙有癡人宿艸庵

和漁陽趙光祖二首

嵓廊深責忝疑丞位重材輕負寵榮猾虜七擒輸葛亮奇謀六出愧陳平未行禮樂常如慊欲掛衣冠似不情何日對君言我志夜防秉燭笑談傾

生民垂欲陟春臺南斗妖氛絕防埃典禮已隨前代廢遺音猶怨後庭哀十年嘆我垂垂老萬里憐君得得來此語縱無多忌諱緘題未可對人開

再過太原題覃公秀野園

君實洛陽園花竹秀而野先生取此意開園臨古社土堦甃以石茅亭略其瓦佳木碧雲搖淸泉寒玉防開軒叩琴築撫景飛觴斝我來政秋晚殘英折盈把粲然啟一笑瑯然歌二雅將歸且裴回幽尋未能捨呼酒盡餘興索筆爲模寫緬懷溫國公重名滿天下寥寥二百年童卒傳司馬君侯築玆圃如有所慕者睎顏顏之徒子亦斯人也

和韓浩然韻【浩然以升元寶器玉潤鳴泉二琴見贈勉和來詩用酬厚意】

標格雄雄蘊借深烏龍胸臆隠雷音一雙神器波及我不負分金結義心【浩然得四琴分二琴於我故有是句】

一曲南風奏古宮坐神物愧無功千金厚惠將何報鶚表慇懃效孔融

張漢臣因入覲索詩

漢臣千里覲龍庭欲使天皇致太平十事便冝言懇切三千貔虎令嚴明好籌廟算如畱相莫憶鱸魚似季鷹一統要荒君勉力云防須占最髙名

和謝招宣韻

失奚爲劣得奚優遇流而行坎則畱笑視紛紛兒女軰成是敗非徒相尢棄人所取取所棄獨識萬松爲出類本欲心空及第歸暮請晨參惟一志浮生迅速奔隙駒無窮塵刼元斯須參透威音刼前事花開枯木誰云枯河朔干戈猶未息西域十年空旅食賢人退隱予未能鈞衡曠位虛名極眞人應運康世屯數頒寛詔垂絲綸沛若恩波淪骨髓皇皇四海咸防春漢唐疆宇非爲大戍守西臨玉闗界百濟稱藩過海門鄙語粗言其大槪天皇自將辦多多天兵百萬涉長河京索爲空汴梁下秦皇漢武疇能過凜凜威聲震天宇不殺爲功果神武朔南一混車書同皇業巍巍跨千古先生吾邦之彥兮樂琴書而自怡俓侹松柏操磊落英雄資明正道無邪思一貫詩書繼先覺兩全才徳眞吾師王謝來江左家學易道豈防貽濟世須君展驥足政要鑿人耳目小子區區何所祝但願天衷兪鶚奏

徳恆將行以詩見贈因用元韻以見意

國士朝黃屋無辭路八千徒嗟蘓子困誰識穪生賢腰下無金印山中有翠煙英雄須有用勉力待中年

送文叔南行

李子惇純不入時而今失志又南歸縱無手內毛生檄自有嚢中萊子衣未得忠貞毗聖主且將甘防侍慈闈鵷雛不防衝天志直待三年更一飛

和馮揚善九日韻

馮君今嵗又離家攜手賡酬海一涯秦漢興亡眞夢寐蘓張轗軻莫吁嗟孔融座上尊盈酒靖節籬邊菊有華何日公餘同此樂西風一醉泛流霞

示石州劉企賢

西州來索湛然詩笑防霜毫錄鄙辭底事行藏元有數斯文否泰本由時碩才未信明君棄雅操何慙酷吏欺此語頗涉人忌諱等閒勿使細民知

和劉子中韻

蓬山散人劉詡子中頗通儒防依全眞出家今已還俗故有擇術不可不愼之句

蓬山北海逰珥筆陳良謀徒步而南來意气淩馬周貪吏亂法令如茨不可束子中有大志毎甘胯下辱他日得從龍其鋒誰敢觸今日君之來非爲五斗粟君子愼擇術痛恨倍全眞調心正是妄堪笑學鳥伸一日錯下腳萬刼含酸辛平生大夢中不識庵中人一言贈吾子宗匠冝相親

李庭訓和餘詩見寄復用元韻以謝之

忝位臺司嵗月深中書自笑不如岑殷周禮樂眞予事唐舜規模本素心鄭五每慚難作相胥靡終欲彊爲霖隴西妙語虛推奨舒捲寒盡日吟

和黃山張敏之擬黃庭詞韻

黃山無媒亦無梯蕭條白晝闗荊扉淩晨端坐玉池闌干苜蓿先生饑惠然寄吾黃庭詞湛然一笑防脫頥一鶴南翔一不飛十年一夢今覺非故山舊隱蒼松敧而今老盡虯龍枝曾學四老飡紫芝從譏懷寶而邦迷塵緣一掃無孑遺隔縠觀月猶依稀汪洋法海無邊涯螢光詎可窺晨晞蓮花自是生污泥污泥不染淸涼肌彩雲易散碎琉璃人間四相天五衰有爲無爲俱有爲壽窮塵刼元非遲湛然醉搖芭蕉巵薔薇深蘸書淋漓白眼一望須彌低黃山先生耽書癡退藏不露龍麟姿對人不恥敝緼衣自甘貧困元知微籬邊黃菊香離披門前山色寒差參不以下體遺葑菲新詩逺寄盤龍螭胸中滿貯夷齊薇忘機臨水狎鷗鷖燕居申申不愆儀含光隠秀如文犀乘閒綸釣垂淸漪躬耕禾黍方離離須信君子能自卑予知先生之獨悲深憂海內生民疲生民擾攘如棼絲笑予素餐徒位屍先生識鑑如元龜旁通發而爲聲詩照我窮廬生光輝窮通進退元有時至人終不貪危機他時天子求塤箎欲行周禮修周基先生好應千年期沙堤行人羨輕肥鳯皇到底鳯池棲太平鈞石須君持蒼生未濟無言歸

寄暠公堂頭同參

暠公聞道住南宮笑寫新詩托去鴻準備金桃三百顆因風寄與老髯公

寄耶律子春

說與沙城劉子春湛然垂老酷思君同逰靑冢春將盡共飲天山酒半曛蠒紙題詩熟練字氊廬談道細論文五年回首如眞夢衰艸寒煙正防魂

寄妹夫人

三十年前旅永安鳯簫樓上倚防幹【先叔故居樓名】初學書畵同逰戲靜閱琴碁相對閒聚散悲歡燈影裏興亡成敗夢魂間安書風送來天際望斷中州一髮山

送侄九齡行

我欲歸休與願違而方知命正冝歸閭山自有當年月一舸西風賦式微

送侄了眞行

吾兄繼世祿襲封食東平防子死王事長女閨門英孀居二十年禮佛讀傳燈一旦遇宗匠了眞訓其名前嵗陽翟破道服潛偸生寧死不受辱托疾燕山京湛然憐孤族贖汝爲編氓死生本如夢寵辱眞若驚莫忘離亂苦長思厭世情三學有龍溪叩參冝盡誠喝碎須彌山打破幹闥城兩頭俱放下枯木一枝榮

和少林和尙英粹中山堂詩韻

我愛嵩山堂山堂秋寂寂蒼煙自搖蕩白雲風出入冷冷溪水寒細細琴絲濕離塵欲無事又有閒蹤迹

和武善夫韻

不得潛身似許由毉閭辜負萬山秋未竭犬馬𨿽爲慊忽憶猿鶴卻自羞黃閣賴懸新篆印白霫元有舊漁舟他時雪夜尋良友且學當年王子猷

和馮揚善韻

揚善從來慕晉卿滄浪濁處不濯纓闗東易學孰能與兾北詩聲莫與京今日窮途𨿽蹇剝他時行道自亨貞須知遁世元無悶莫怨龍鐘出帝城

和董彥才東坡鐵杖詩二十韻

女媧未補靑天裂神液飛精散爲鐵嵇生箕踞鍛洪鑪白汗翻漿滴淸血黒虯彷佛欲飛躍鱗介蒼蒼生乳節情知中散气淩雲肯與凡工爭巧拙栁君傳與東坡老神物終須歸俊傑坡仙爲壽文定公酬和新詩誇勝劣觀妙堂名龍瓦硯睢陽並此爲三絕睢陽城破兵火炎神器不隨煙焰滅了然居士出伊洛登山渡水相扶挈燕然分付我淸谿妙語雕鐫跨先哲逺來攜贈白霫老天理似爲余所設湛然忝位本無功致主澤民愧臯契造北海復何恨與君同步龍沙雪大澤深山無所驚掃除魑魅驅防蠥輕篁歷歷吐微語閒對幽人如鼓石有時拈起撃須彌須彌撃碎同丘垤雲門逺遁徳山去敢對髯翁開口說一時驚倒野狐禪奔走不來余閫闑他年神武掛冠去誰知刼外乾坤別橫擔此杖入千峯大方獨步無蹉跌

自贊

美髯中書白衣居士從我抹粉施朱一任安名立字手中玉麈震雷音說盡人間無限事

湛然居士集卷十

欽定四庫全書

湛然居士集卷十一

元耶律楚材撰

用張道亨韻

道亨余故人也間關二十年今寓居平水以詩見寄因和其韻以謝之

大安之季君政乖屯爻用事符云雷邊軍驕懦望風潰燕南趙北飛兵埃民材已竭轉輸困元元思治如望梅太白經天守帝座長星勾芒入中臺防宻表告天道災妖變異無不該姦臣搆禍謀不軌魚鱗鱗首侵宸堦蹀血京師萬人死君臣自此相嫌猜居庸失守紫荊破天兵掣電騰八垓潛議遷都避防禍銜枚半夜宮門開河表偸生聊自固京城畱後除行防力窮食盡計安出元戎守節甘自裁虯龍奮迅脫大難微波沈滯獨黃能王師神武本不殺一發鹿防能散財威聲逺震陜洛懼勢同拉朽如枯摧髯公退縮飬愚拙白麻一旦天邊來萬里龍庭謁天子軺車軋軋風塵埋言輕無用自緘嘿浮沈鴛鷺相趨陪布幕氊廬庇風雨日中一食如持齋瀚海波聲寒洶湧金山峯勢髙崔巍十年行役亦艱苦塩車彊駕同駑駘美湩如飴潤喉吻仃伶獨撥寒鑪灰故園夢防幾千里燕然回首白雲堆彈鋏悲歌望明月山城明月空徘徊往事如絲不敢憶令人感慨生余哀聖人繼運踐九五歡聲騰沸天之涯萬國梯航喜奔走幣帛交列陳瓊瑰天子恩威溢中外逺邇翕然無不懷四民樂業庶政舉宗臣戮力諸王諧行殿受朝設鐘鼔明堂祭祀陳大罍卿雲輪囷自紛郁妖星不復侵天街否道已窮受諸泰人心已順天心廽制度一新從簡略禁网疎濶如天恢賢才尙隠如冥鴈區區弋人何慕哉自慙忝位司鈞軸可憐多士無梯媒願學畱侯引年去不與赤松逰蓬萊閭陽舊隱度殘朽扁舟蓑笠江湖涯

題龎居士陰徳圖

易易難難各一機非難非易亦新奇若將三句分優劣露桂燈籠暗皺眉

和馮揚善韻

天道不可窮此理自古然大暴壽盜跖至仁夭顏淵偉材鮮遭遇君臣難兩全庸愚厭粱肉廣文寒無氊未逢知音人伯牙故絕我愛馮公子孔教窮髙堅憂道不憂貧一室如罄懸卻笑庠序生供薦徒備員詩書貯便腹一斗吟百篇逺蹈顏孟迹比近蘇黃肩寕受胯下辱不爲天下先升平已有期上道化日躔九州成一統刑賞歸朝權汴梁三戰定樂浪一檄傳先生謁承明萬里來秦川徒步沙磧中往復幾一年揲蓍說易傳應詔命席前十年符億兆十世盈十千男兒志在道何論胝與胼一旦得榮遇閭巷車馬塡窮通固由命何必興孜煎用之自可進舎之便可還自笑髯中書有過仍不悛三代不同禮勉欲相襲防賢人正退隠彊起居官聮冰炭豈共噐安可渾愚賢可惜和氏資庸工浪雕鐫不能作大噐取次成棄捐潛龍諭君子或躍或在田未遂馬周志好墾揚雄防伏臘粗酒脯旦夕充羮饘窮途不足泣弔影無自憐人生一瞬息日月如璣旋學道如牧羊後者爲之鞭離羣謝富貴遁世安林泉莫學躁進人扼腕長呼天

和秀玉韻

三學老人背佛說法教僧幽半藏謗之淸谿老人有頌因和之

淸谿作防語湛然大笑之僅能知大用尙未識大機貪隨言語轉錯認二阿師个中關捩子卓然絕百非三學未嘗坐何說非與是半藏未有言奚論讚與毀解語非干舌能知誠非智爲報淸谿公無事莫生事

示從智

知人者明自知者智仁人一言溥哉其利

答聶庭玉

文章太守鎭楡闗逺寄新詩與湛然卓爾功名君勉力歸與活計我加鞭扶衰幸有東坡杖遣興猶存玉澗泉布襪靑鞋任眞率東垣山水不拈錢

繼柏巖大禪師韻

行盡千程與萬程誰能退步見嚴宸饒渠解釋庭前雪笑彼難除室外塵翡翠簾前猶是汝琉璃殿上更何人直須鶴出銀籠外受用壺天不夜春

和張善長韻

下馬如虹气焰雄驚人詩筆有誰同銀鉤老字學顏體玉振奇辭類國風今日白衣聊飬素他年黃屋好推忠經營江左須豪哲占取云防第一功

愛樓嵓彈琴聲法二絕

須信希聲是大音猱多則亂吟多淫世人不識棲嵓意祗愛時宜熱閙琴

其二

多著吟猱熱客耳彊生取與媚俗情純音簡易誰能識卻道棲嵓無木聲

冬夜彈琴頗有所得亂道拙語三十韻以遺猶子蘭

余幼年刻意於琴初受指於弭大用其閒雅平澹自成一家余愛棲嵓如濁聲之峻急快人耳目每恨不得對指傳聲間關二十年予奏之索於汴梁得焉中道而卒其子蘭之琴事深得棲嵓之遺意甲午之冬餘扈從羽獵以足疾得告凡六十日對彈操弄五十餘曲棲嵓妙防於是盡得之因作是詩以紀其事云

湛然有琴癖不好凡絲竹兒時巳存心壯年學愈篤倉忙兵火際遺譜不及錄回首二十秋絲桐髙閣束棲嵓有後人萬里來相逐能繼箕裘業待予爲季叔今冬六十日對彈五十曲五旬記新聲十朝溫已熟髙山壯意气秋水淸心目陽春撼瓊玖白雪碎瑤玊洛浦太含悲楚妃嘆如曲離騷泣鬼神止息振林木秋思盡雅興三樂歌淸福自余不暇數渇心今已沃昔吾師弭君平澹聲不促如奏淸廟樂威儀自穆穆今觀棲嵓意節奏變神速𨿽繁而不亂欲斷還能續吟猱從簡易輕重分起伏一聞棲嵓聲不覺傾心服彼此成一家春蘭與秋菊我今防爲一滄海涵百谷稍疾意不急似遲聲不局二子終身學今日皆歸僕我本嗜疎懶富貴如桎梏幸遇萬松師一悟消三毒早晚掛冠去閭山結茅屋蔬筍粗充庖糲飯炊脫粟有我春雷子豈憚食無肉旦夕飽純音便是平生足

夜坐彈離騷

一曲離騷一椀茶个中眞味更何加香消燭燼穹廬冷星斗闌干山月斜

彈秋宵步月秋夜步月二曲

碧玉聲中步月歌彈來彈去不嫌多從教人笑成琴癖老子佯呆不管他

彈秋水

信意彈秋水淸商促軫成只疑天上曲不似世間聲海若誠無敵河神已請平三朝不彈此心竅覺塵生

彈秋思用樂天韻二絕示景賢

秋思而今不入時平和節奏苦嫌遲香山舊譜重拈出不問知音知不知

其二

粼粼斷似烏蛇蚹瑟瑟徽如古殿苔玉潤鳴泉獨受用穹廬祗少景賢來

彈廣陵散終日而成因賦詩五十韻【並序】

嵇叔夜能作廣陵散史氏謂叔夜宿華陽亭夜中鬼神授之韓臯以爲揚州者廣陵故地魏氏之季毌丘儉軰皆都督揚州爲司馬懿父子所殺叔夜痛憤之懷寫之於琴以名其曲言魏之忠臣散殄於廣陵也蓋避當時之禍乃托於鬼神耳叔夜自云靳固其曲不以傳袁孝尼唐乾符間待詔王遨爲季山甫鼓之近代大定間汴梁畱後完顏光祿者命士人張硏一彈之因請中議大夫張崇爲譜序此事渠云驗於琴譜有井裏別姊辭鄕報義取韓相投劍之類皆刺客聶政爲嚴仲子刺殺韓相俠累之事特無與揚州事相近者意者叔夜以廣陵名曲微見其意而終畏晉禍其序其聲假聶之事爲名耳韓臯徒知托於鬼物以避難而不知其序其聲皆有所托也崇之論似是而非余以爲叔夜作此曲也晉尙未受禪慢商與宮同聲臣行君道指司馬懿父子權侔人主以悟時君也又敍聶政之事以譏權臣之罪不啻俠累安得仗義之士以誅君側之惡有所激也不然則逺引聶政之事甚無謂也泰和間待詔張器之亦彈此曲每至沈思峻迹二篇緩彈之節奏支離未盡其善獨棲嵓老人混而爲一士大夫服其精妙其子蘭亦得棲嵓之遺意焉

湛然數從軍十稔苦行役而今近衰老足疾困卑濕嵗暮懶出門不欲爲無益穹廬何所有祗有琴三尺時復一歌不猶賢博奕信能禁邪念閒愁破堆積淸旦炷幽香澄心彈止息薄暮巳得意焚膏達中夕古譜成巨軸無慮聲千百大意分五節四十有四拍品欲終調六弦一時劃初訝似破竹不止如裂帛忘身志慷慨別姊情慘戚衝冠气何壯投劍聲如擲呼幽達穹蒼長虹如玉立將彈發怒篇寒風自瑟瑟瓊珠落玉噐雹墜漁人笠別鶴涙蒼松哀猿啼怪柏數聲如怨訴寒泉古澗澁幾折變軒昻奔流禹門急大忽一撚應如破的雲煙速變滅風雷恣呼吸數作撥剌聲指邊轟霹靂一鼓息萬動弄鬼神泣叔夜志豪邁聲名動蠻貊洪鑪煆神劍自覺乾坤窄鐘防來相過箕踞方袒裼一旦譛殺之始知襟度阨新聲東市絕孝尼無所獲宻傳迨王遨曾爲山甫客近代有張研妙指莫能及琴道震汴洛屢陪光祿席器之𨿽有聲鏈此頭垂白中間另起意沈思至峻迹節奏似支離美玉成破璧爲山虧一簣未精誠可惜我愛棲嵓翁翻聲從舊格始終成一貫雅趣超今昔三引入五序始作意如翕從之果純如將終皦而繹嵇生能作此史臣書簡防又謂神所授傳自華陽驛韓臯破是說以爲避晉隙張崇作譜序似是未爲得我今通此道是非自懸隔商與宮同聲斷知臣道逆權臣侔人主不啻韓相賊安得聶政徒元惡誅君側上欲悟天子下則有所激惜哉中散意千古無人識

吾山吟

兒鑄學鼓琴未期月頗能成弄有古調弦泛聲一篇鑄愛之請予爲文因補以木聲稍櫽括之歸於羽音起於南呂終於太簇亦相生之義也以文之首句有吾山之語因命爲吾山吟聊塞鑄之請不敢示諸他人也湛然題

吾山吾山余將歸余將歸深溪蒼松園茅亭扃柴扉水邊林下琴書樂矣水邊林下琴書樂矣不許市朝知猿鶴悲吾山胡不歸

從萬松師乞玉博山

吾師珍惜玉山鑪可嘆雕文朴喪初無黨無偏三足峙不緇不燐一心虛禮佛誦課須資汝示眾拈香正起余對此好彈三澗雪因風逺寄萬松書

寄萬壽潤公禪師用韻

懶答禪師一紙書禪師佳句古誰如不才嘆我垂垂老美譽憐君綽綽余斷臂志能如慧祖防胸終不似云居三闗參到縱橫處識破黃龍腳似驢

寄聖安澄公禪師

澄公屢有寄來書不著寒溫問訊予老柏依然籠古殿【庭中有怪栢數株】防檀無恙鎖精廬金鱗透网三乘外大隠居防十載余【聖安居市中】祗有些兒堪恨處向人剛覓防身符

寄甘泉禪師謝惠書

萬松節外有孫枝徳業文章冠一時不惜臨風寄新句知音消得湛然詩

送房孫重奴行

汝亦東丹十世孫家亡國破一身存而今正好行仁義勿學輕薄辱我門

從龍溪乞西嵓香【並序】

余愛老人龍溪之西嵓香屢乞之毎恨得少旋踵而盡因道鄙語乞香並方

我愛龍溪新樣香西嵓風韻卒難忘深欲說舌頭短妙觀先通鼻孔長秋水彈時冝受用碧嵓題處正相當淸香妙譜都拈出莫惜十年舊藥方

乙未元日

刼前別有一壺天萬古長空無後先建化門頭聊爾爾也隨徒眾賀新年

付從究

曠刼茫茫困露塵回頭便是故園春而今旣遇松軒老究取元來不死人

旦日遺從祖

乙未旦日從祖索詩浪道數句以遺之

塵世春風嵗又遷僚屬來賀古川前誰知萬法生心上不覺雙毛落鬢邊人生能得幾緉屐文章不值一文錢威音郍畔乾坤別且道而今是幾年

旦日示從同仍簡忘憂

乙未旦日從同索詩因道拙偈二十韻仍簡忘憂

昔我馳星軺駐車歸化城汝方來摳衣從同訓其名侍余垂十年百事無一成律曆且及半琴道猶未精禪書置一隅尙未窮一經大道若滄海萬古長澄淸酌之而不竭注之而不盈偃防得滿腹亦足飽鯤鯨又如大圓鏡歷刼長圓明中間無影像應物而現形漢胡逓相照出沒能縱橫又如萬鈞鐘寂然藏雄聲隨叩而卽應圓音自鏘鏗小撃而小響大撞而大鳴又如長明燭積嵗長熒熒分爲百千萬光明如日星惠之而不費是爲無盡燈日月照天下不可語瞽盲雷霆碎山嶽聾者未曾聽枯木元無花卻怨春不平作偈以勸汝可以爲盤銘

元日勸忘憂進道

乙未元日忘憂居士索詩勉道數語因勸其進道云

刼外風光別人間日月遷南州添一嵗北海又三年榮利蝸粘壁功名蟻慕羶萬緣都放下好叩祖師禪

轉燈

乙未元日安慶以轉燈見贈忘憂居士索詩走筆作偈以警世云

安慶作戲燈惠然來贈我藏燈借微明細火薫其座乘玆風火力盤旋如轉磨中有角抵人揮臂不知禍團團十萬匝輪廽莫能此燈𨿽戲具無異大因果三世塵沙佛皆如轉燈過三千大千界成壊亦風火所以明眼人重道輕利貨生死比夢寐榮華等涕唾長行此觀心人間都看破多少看燈人知音無一个

錄寄新詩呈衝霄

衝霄酷愛玉泉詩愧我年來無好辭錄寄新詩三十首莫教俗子等閒知

寄東林

屢承東林問參賜書未遑裁答亂道鄙語以待手訥云

同參萬里寄書來盥手緘封手自開沒骨舌頭我難說無根樹子若能栽金手段平翻海任老釣竿不釣能何日萬松軒側畔笑談抵掌一開懷

借琴

龍岡居士本知音參透淵明得趣心暫借桐君休吝惜玉泉習气未忘琴

戲景賢

景賢愛彈雉朝飛作是詩戲之

牧犢曾嘆雉朝飛七十無妻是以悲何事龍岡愛彈此欲學白傅覓楊枝

用前韻

景賢彈雉朝飛余作詩戲之防寵和有若有餘陰乞一枝之句余用前韻以拒之

遏住行雲不敢飛一聲還噎一聲悲蠻兒深愜龍岡意唱得香山楊栁詩

又

妙舞盤中塵不飛采蓮一曲繞梁悲慕素魯蠻獨當兩貫珠歌韻栁腰枝

寄景賢

因足疾在告彈琴逾時腕臂作痛自訟其癡作詩以寄景賢

湛然有過必人知笑寄龍岡自訟詩閻浮眾生苦爲樂華嚴皇覺藥能醫十年擐甲足疾作三月彈琴臂力衰因病得閒閒卻病閒中𨿽病也便冝

用知字韻戲景賢

薄徳從來本畏知龍岡又有和來詩機闗不解活龍弄【諺有是語】癖疾還知死馬醫大舜逢難永訣周公不夢覺吾衰鳯池元是防龍宅山鹿野麋終不冝

復用前韻戲呈龍岡居士兼善長詩友

君有蠻兒我已知湛然援筆上新詩翠眉已惹禪心動玉頬休教獺髓醫舊有藥鑪𨿽竭底新來鼎噐卻扶衰隆隆玉凖能靑眼不解云霓也自冝【西人多服白衣】

其二

行雨行雲一夜飛防王從此莫含悲蠻兒侍寢龍岡老恰似柔稊生栁枝

慕樂天

荊水【荊水出於玉泉】渾如八節灘玉泉佳趣類香山韋編周易忘深意貝葉佛經送老閒爽我琴書池五畝侑人詩酒竹千竿樂天活計都相似脂粉獨嫌素與蠻

彈廣陵散

居士閒彈止息時胸中鬱結了無遺樂天若得嵇生意未肯獨吟秋思詩

戲劉潤之

從劉潤之借杜詩因豪奪之作是詩以戲之

休嗔久假不雲歸長笑還書是一癡居士親行萬里地政須百注杜陵詩

用劉潤之韻

个中消息本忘言一念從渠一萬年大地徧開皆是水頑石不撃固無煙成佛莫落謝公後建業從教祖氏先萬法悉從心地起元來禍福不由天

湛然居士集卷十一

欽定四庫全書

湛然居士集卷十二

元耶律楚材撰

琴道諭五十韻以勉忘憂進道

余幼而喜佛蓋天性也壯而渉獵佛書稍有所得頗自矜大又癖於琴因檢閱舊譜自彈數十曲似是而非也後見琴士禰大用悉棄舊譜再變新意方悟佛書之理未盡遂謁萬松老人旦夕不輟叩參者且三年始防見許是知聖諦第一義不在言傳明矣邇因忘憂學鼓琴未期月稍成節奏又知學道之方在君子之自彊耳故作琴道諭述得防之由勉子進道之漸云

昔吾學鼓琴豪气淩靑天輕笑此小技何必師成連寶架翻舊譜對譜尋冰弦自彈數十弄以謂無差肩有客來勸余因舉莊生篇時君方誦書輪扁居其前釋椎而入請何故讀殘編上古已久矣不得見聖賢遺書糟粕余與道云泥懸臣年七十秋雙鬢如垂綿斵輪固小巧巧性非方圓心手兩相應不能語子焉是知聖人道安得形言詮至今千載間此論不可遷琴書紙上語妙趣焉能傳不學妄穿鑿是爲誰之愆余方謁禰君服膺乃拳拳相對受指訣初請歌水仙吟猱不逾矩節奏能平平起伏與神會態狀如雲煙朝夕從之遊琴事得大全小藝尙如此大道寧不然當年嗜佛書經論窮疏箋公案助談柄賣防猾頭禪一遇萬松師駑駘防防鞭委身事灑掃摳衣且三年圓教攝萬法始覺擔板偏回視平昔學尙未及埃防漸能入堂奧稍稍窮髙堅疑團一旦碎桶底七八穿洪鑪片雪飛石上栽白蓮佛祖立下風俯視威音先忘憂西域時師我求眞筌經今十五春進退猶遷延望涯自退縮甘心嗟無緣將來無價寶未肯酬一錢未啟半簣土欲酌九仞泉美玉付良工良工得雕鐫良金不受冶徒費鑪韝煽聞君近好琴停燭夜不眠彈之未期月曲調能相聨君初未彈時曽不知勾蠲學道亦如此惟患無精專誰無摩尼珠誰無般若船立志勿猶豫叩參冝勉旃他時大徹悟沛然如決川毛端吞巨海芥子含大千瞬息一世過生死相縈纒此生不得覺曠刼徒悲煎吾言眞藥石療子沈屙痊

彈琴逾時作解嘲以呈萬松老師

一曲悲風歷指寒昔年曽奉萬松軒本嫌浮脆刪吟抑爲愛軒昂變撞惇髙趣釀成眞有味煩襟洗盡了無痕禪人若道聲塵妄孤負觀音正法門

勉景賢

昨日景賢坐間屢稱東坡眞人中之龍也若慕其才而異其志采其蕐而棄其實又何益於事哉因作偈以勉之云

旣慕東坡才當如東坡志君才如東坡其志未相似詩似東坡詩字如東坡字胡不學東坡且學長不死劉潤之館於忘憂門下作述懷詩有弟子二三同防食誰曽開口問先生之句余感而和之

從來重士還相重到底輕人卻自輕醴廢翻然便歸去至今髙尙穆先生

劉潤之作詩有厭琴之句因和之

學士旣歸夫子道吾儒冝識仲尼心當年刪出詩三百時復弦歌不廢琴

懷古一百韻寄張敏之

興亡千古事勝負一枰碁感恨空興嘆悲吟乃賦詩三皇崇道徳五帝重仁慈禮廢三王謝權興五伯漓焚書嫌孔孟峻法用髙斯政出人思亂身亡國亦隨阿房修象魏徐福覓靈芝偶語眞虛禁長城信漫爲只知秦失鹿不覺楚亡騅約法三章日恩垂四百基漢興學校啟文作典章施黷武疲中夏窮兵攘四夷嗣君恩稍失劉氏徳難衰新室𨿽興難眞人巳禦期魏吳將奮起靈獻自荒嬉賊子權移漢姦臣塢築郿三朝如峙鼎四海若棼絲才奉山陽主已生司馬師仲謀服孟徳葛亮倍曹丕惟晉成全統平吳混八維有初終鮮克居治亂誰思蟬鬢充蘭掖羊車繞竹枝孫謀無逺慮神器委癡兒國事歸椒室民饑詢肉糜爲人昧菽麥聞蟆問官私衞瓘嘗幾諫何曽已預知五胡云擾攘六代電奔馳川谷流腥血郊原厭積屍天光分耀日地裏裂時歷數當歸李驅除暫假隋西陲開鄯善東鄙討髙麗鸞駕如江國龍舟泛汴漪錦防遮水麵粉浪污河湄府藏金銀積生靈气力疲姦雄天下起章奏禁中欺海內空龍戰河東有鳳姿元戎展鷹犬頡利助熊羆奉表遵朝命尊王建義旗經營於盜手禪讓托君辭豪哲歸吾彀要荒入我羈太宗眞令主貞觀有皇規正美開元治俄成天寶悲曲江還故里林甫領臺司裂土封三國纒頭愛八姨霓裳猶未罷鼙鼓恨來遲逆寇陵丹闕君王捨翠眉兩京賊黨滅方鎭重權移朱李元堪嘆石劉亦可嗤九州重搆亂五代薦荒饑遼宋分南北翁孫講禮儀【昔宋事遼爲兄仍請隨代以序昭穆至季年遼爲翁宋爲孫】宣和風侈靡教主徳庸卑背約絕鄰好興師借寇資懸知防唇齒何事撤藩籬失地人皆怨防塵悔可追遼家遵漢制孔教祖宣尼煥若文章備康哉政事熙朝廷嚴衮冕郊廟奏壎箎校獵溫馳射行營習正奇南州走玉帛諸國畏鞭笞天祚驕人上朝鮮叛海涯未終三百祀不免一朝危鴨綠金朝起【鴨綠江武元起義之地】桑幹玉璽遺【金兵逼京師天祚西狩遺傳國璽於雲中之桑幹河竟不獲】後遼興大石西域統龜玆萬里威聲震百年名教垂【大石林牙遼之宗臣挈眾而亡不滿二十年克西域數十國幅員數萬里傳數主凡百餘年頗尙文教西域至今思之廟號徳宗】武元平宋地殷禮雜宗姬【金謂箕子之裔雜用周禮】治國崇文事拔賢尙賦詞邦昌君洛汭劉豫立靑淄大定民興詠明昌物適宜日中須景昃月滿必光虧肘腋獨夫難丘墟七廟隳北朝天輔祐南國俗瘡痍天子潛巡狩宗臣嚴守陴山西盡荊枳河朔半豺貍食盡謀安出兵羸力不支長圍重數匝久困再周期太液生秋艸姑蘇逰野麋忠臣全節死餘眾入降麾文獻生三子東丹第八枝虛名如畫餅遺業

學爲箕自笑蓬垂鬢誰憐雪滿髭撫膺長感慨

搔首幾嗟咨車蓋知何處衣冠問阿誰自天明下詔知我素通蓍發軔裝琴劍登車執防綏穹廬或白黑驛騎半黃駓肥臠白如匏瓊漿甘似飴天山連北府【天山之北唐北庭都防府在焉】瀚海過西伊【伊州之西北有瀚海伊州又謂之西州】天馬窮渤澥神兵過月氐感恩承聖勅寄住到尋罳【尋罳防西域城名西人云尋罳肥也防城也通謂之肥城】春色多紅樹秋波總緑陂【西域風俗家必有園園必成趣多有方池圓沼】不須賒酒飲隨分有驢騎畎畝棲禾粟園林足果梨舂粳光璨玉煮飰滑流匙聖祖方輕舉明君應樂推龍庭陳大禮原廟獻明粢萬國朝金陛千官列玉墀求賢爲輔弼舉我忝丞疑才徳眞爲歉顚危不解持願從麋鹿性豈戀鳳凰池投老誰爲伴黃山有敏之

示忘憂【並序】

余作懷古詩百韻非徒作已使世之人知成敗之可鑑出世之人識興廢之不常也因作偈以見意云

歷代興亡數張紙千年勝負一盤碁因而識破人間夢始信空門一著奇

和金城寶宮旭公禪師三絕

知公已得夜明符任運騰騰無所拘見說金城多長者有人靑眼待君無

其二

南北東西總一家才生擬議便生瑕人人錯認髯居士只有禪師不眼花

其三

旭老今年錐也無糞堆卻得舊明珠穹廬半夜無燈燭讀盡平安一紙書

再和世榮二十韻寄薛之

余嘗和李世榮詩二十韻薛之和元韻見寄以求拙語因再和之

尙記承平日研摩體自彊經書興我志功業逼人忙蟄窟常思震葵心本慕陽蛟龍初得雨日月近依光事主心無隠遭時防建長引君當正道陳事上封章亦旣尊仁義胡爲失毅剛箴規盡忠赤人物敢雌黃斷似南山定言令北斗昂勸君師魏鄭嫉惡法張綱靑眼防髙顧白眉忝最良誰知天有數不覺漢亡疆人笑段幹木誰師田子方上蒼垂大命天闕冊明王殷室君𨿽滅仁人道未亡南州逺煙水北海幾星霜仁政時將治明君國寖昌卿云知有慶嘉谷又呈祥名遂冝思退機危乃自戕歸歟今好賦聞道故園荒

蘭仲文寄詩二十六韻勉和以謝之

我愛仲文公惇純有古風科名擢乙選制防肯宸衷作事能謀始爲人克有終養如鄒軻【去聲】气成自仲尼鎔致主忠誠懇容人便腹空一朝淹驥足百里試鳩功牛刃聊施割囊錐已脫鋒屯方雷雨動泰未地天通聚散悲歡裏興亡夢寐中勢傾秦失鹿姦殞鯀爲熊不學東方朔誰徴皇甫嵩洛陽傳白傅江夏譽黃童上國平諸域輿情達四聰百司將布置多士想登庸未識荊州面徒思衞玠容中原期混一天子訪英雄嘉運人皆幸亨時君又逢舊污風巳變明主徳方隆施雨皇恩布如流直諌從凱元咸勠力稷契各言忠我媿凡庸士恩霑造化工兵氛箕尾沒劍气鬥牛衝西華將歸馬南陽莫臥龍孝亷爲選舉仁義作帡幪歷運千年合衣冠萬國同艸儀獨有子行待泰山封

又

仲文才筆冠人間工部壇前第一班世上久無孔北海雲中誰識謝東山忘懷詩酒醒還醉適意琴書樂且閒野有遺賢猶未用中書寧得不胡顏

又

室中忝預萬松籌脫得中間與兩頭反覆人心厭殷室咄嗟天下屬宗周直須勇退中書事未肯榮貪畱國侯收拾綸竿與蓑笠華亭卻覓舊漁舟

用曹楨韻

楨金城人字幹臣始冠上詩於我文采可觀因和元韻以勉後進云

徵南都防將旋斾平北將軍巳罷師寰海謳歌歸大舜明堂鐘鼔奏咸池咸陽父老傾心日魯國書生得志時收拾琴書我歸去朝廷人物有臯防

怨浩然

韓浩然嘗以詩許升元寶器玉澗鳴泉二琴予巳有謝詩今得書以玉澗遺周漢臣藏升元而托以他辭因用浩然新韻以怨之漢臣小字六和予嘗戱呼爲六居士云

先難後易眞交契醉許醒違蓋世情玉澗白輸六居士升元烏有一先生昔防佳句誠歡忭今得芳緘且嘆驚一入侯門深似海騷人空夢帳中聲【升元寶器亦名帳中寶】

從國才索閒閒煎茶賦

聞國才近得閒閒煎茶賦手書以詩索之

聞君久得煎茶賦故我先吟投李詩爲報君侯休吝惜照人瓊玖算多時

贈髙善長一百韻

髙善長本書生屢入禦圍而不防乃翻然醫隱悉究難素之學後進咸師法焉與龍岡居士善尢長於詩而酷愛余之拙語蓋自厭家雞耳因漫成俚語一百韻以贈之

君本遼陽人家居華表旁隨任來燕然卜築金臺坊幼防父兄訓讀書登上庠大義治三傳左氏爲紀綱詩書究微理易道宗京房史學亦精妙議論如馨香行道有餘力下筆能詩章典雅繼李杜浮華冩陳梁當年辟科舉郡國求圭璋禦圍屢不防在前饒粃糠先生乃醫隱退身慕羲皇難素透防鍼砭能起僵可並蕐扁迹可聨和緩芳門生皆良醫四海髙名揚昔我知君名方且王事忙兵塵隔東西忽成參與商君初渉洛瀍我巳達燉煌瀚海浪奔激金山路彷徨西遊幾萬里兩鬢今蒼蒼西方好風土大率無蠶桑家家植禾棉是爲壠種羊年年旱作魃未識舞鴹決水漑田圃無歳無丰穰遠近無饑人四野棲餘糧是以農民家處處皆池塘飛泉繞曲水亦可斟流觴早春而晚秋河中類余杭濯足或濯纓肥水如滄浪雜花間側柏園林如繡妝爛醉蒲萄酒渴飲石橊漿隨分有弦管巷陌雜優娼佳人多碧髯皎皎白衣裳市井安丘墳畎畆連城隍錢貨無孔郭賣飰稱斤量甘如馬首大者狐可藏采杏兼食核【西方杏仁皆生食之甘香如芭防】飡悉去瓤西大如鼎半枚巳滿筐芭欖賤如棗可愛白沙糖人生爲口腹何必思吾鄕一住十餘年物我皆相忘神祖上仙去聖主登明堂馹騎徴我歸忝位居巖廊河表寒舊盟鄜秦成戰塲翠華乃南渡鸞馭聲鏘鏘六軍臨孟津偏師出太行間路入斜谷南鄙侵壽唐犄角皆受敵應戰實未遑一旦汴梁破何足依金湯下詔求明醫先生隱藥囊馳軺來北闕失措空倉惶我於羣雞中忽見孤鳳凰下馬執君手涕淚其如雱我嘆白頭翁君亦嗟髯郎停燈話舊事談笑吐肺腸酬酢覓嘉句沈思搜微茫湛然訪醫藥預備庸何妨髙君略啟口確論聞未嘗醫術與治道二者元一方武事類藥石文事如膏粱膏粱日日用藥石藏巾箱一朝有急病藥石施鋒鋩病愈速藏藥膏粱復如常緩急寇難作大劍須長槍寇止兵弗戢自焚必不長發表勿攻里治內無外傷朝廷有內亂安可揺邊疆疆埸或警急中變決自戕陰病陽脈生陽證陰脈亡暴法譬之陰仁政諭之陽太平𨿽日久恣暴降百殃大亂徧天下行仁降百祥一君必二臣佐使仍參詳不殊世間事烝民無二王國老似甘艸良將比大黃一緩輔一急一柔濟一剛病來不速治安居養豺狼疾作儻無藥遇水乏舟航病固有寒熱藥性分溫涼療熱用連蘗理寒冝桂姜君子與小人禮刑令相當虛者補其羸實者防其彊扶衰食枸杞破血服防榔抑髙舉其下天道猶弓張損余補不足貧富無低昂寒多成冷痼熱盛爲瘡瘍政猛民傷殘政慢賊猖狂保生必求源胃府爲太倉四時胃爲主端居鎭中央朝廷天下本本固邦家昌實實而虛虛其謀無不臧五行不偏勝所以壽而康太宗平府兵是致威要荒未病冝預治未亂宜預防賊臣弒君父禍難生蕭墻辧之由不早卽漸成堅霜心腹尙難治何復及膏肓湛然聞此語不覺興胡牀謝君贈誨言苦口如藥良問一而得二和璧並夜光走筆書新詩一笑呈龍岡

再賡仲祥韻寄之

金城薛之用李世榮舊韻寄詩於予索拙語巳和寄忽思冰巖再賡仲祥元韻以寄之

能談仁義兵經傳宗素臣字畫類閒閒句法如之純澹然與世疎渭水獨垂綸蒿萊塞庭除塵土霑衣紳歸我夫子門三月無違仁後生來從學善誘能循循顏巷不攺樂範甑長生塵仰不愧於天俯不怍於人進徳方幹幹愼行而修身旅食秦晉間騎驢三十春珠玉炙人口麗藻嘉彬彬今年又絕糧生涯如在陳歌詠猶不輟眞爲葛天民雜詩過子卿離騷齊靈均忘機天壤間舉措皆天眞濯足滄浪中鷗鷺來相親胸中萬卷書下筆端如神素負經濟才人品伊臯倫桂林祗一枝亦何慚郤詵

寄金城士大夫

逺聞金城學齋絕糧因奉粟十斛助虀鹽之資故作小詩以勵本土學士大夫

金城人士本多奇何事庠宮久蔑資周急無輕五秉粟傷時因寄一篇詩

誠之索偈

誠之久侍萬松師何事十年下手遲刼火光中須退步靑春寧有再來時

遺侄淑卿香方偈

侄淑卿疾作索安息香於予欲辟邪也將謂汝是个中人猶有這个在因作香方偈以遺之

我有一香香祕之不敢說心生種種法生心滅種種法滅退身一念未生前此是眞香太奇絕邪神惡鬼求沈蹤外道天魔皆腦裂

爲子鑄作詩三十韻

乙未爲子鑄壽作是詩以遺之鑄方年十有五也

皇祖遼太祖奕世功徳積彎弓三百鈞天威威萬國一旦義旗舉中原如捲席東鄙收句麗西南窮九譯古器獲軒鼎神寶得和璧南陬稱子孫皇業幾三百赫赫東丹王讓位如夷伯藏書萬卷堂丹靑成畫癖四世皆太師名徳超今昔我祖建四節功勲冠黃閤先考文獻公弱冠巳卓立學業飽典墳創作乙未歷入仕三十年廟堂爲柱石重義而疎財後世遺淸白我受先人體兢兢常業業十三學詩書二十應制防禪理窮畢竟方年二十七萬里渡流沙十霜泊西域自愧無才術忝位人臣極未能扶顚危虛名徒伴食汝方志學年寸陰眞可惜孜孜進仁義不可爲無益經史冝勉旃愼毋耽博奕深思識言行每戒迷聲色徳業時幹幹自彊當不息幼歳侍皇儲且作春宮客一旦衝靑天翺翔騰六翮儒術勿疎廢祖道宜薰炙汝父不足學汝祖眞冝式酌酒壽汝年五福自天錫

湛然居士集卷十二

欽定四庫全書

湛然居士集卷十三

元耶律楚材撰

楞嚴外解序

昔洪覺範有言天臺智者禪師聞天竺有首楞嚴經旦暮西向拜祝願此經早來東土續佛慧命竟不得一見今板鬻徧天下有終身不聞其名者因起法輕信劣之嘆若夫徴心辧見證悟窮魔明三界之根探七趣之本原始要終廣大悉備與禪理相爲表裏𨿽具眼衲僧不可不熟繹之也余故人屏山居士牽引易論語孟子老氏莊列之書與此經相合緝成一編謂之外解實漸誘吾儒不信佛書者之餌也吾儒中喜佛乘者固亦多矣其全信者鮮焉或信其理而棄其事者或信其理事而破其因果者或信經論而誣其神通者或鄙其持經或譏其建寺塵沙之世界以爲迂濶之言成壊之刼波反疑駕馭之說亦何異信吾夫子之仁義詆其禮樂取吾夫子之政事捨其文學者耶或有攘竊相似之語以爲皆出於吾書中何必讀經然後爲佛此輩尢可笑也且竊人之財猶爲盜矧竊人之道乎我屛山則不然深究其理不廢其事其於因果也則舉作善降祥之文引羊枯鮑靘之事其於塵界也則隘鄒子之說婉禦寇之談其神通也則云左慈術士耳變形於魏都皆同物也疑吾佛不能變千百億化身乎其於刼波也則云郭璞日者卜年於晉室若合符劵疑吾佛不能記百萬之多刼耶其於持經也則云佛日禪師因聞誦心經咒言下大悟田夫俚婦持念諸課者詎可輕笑之哉其於建寺也則云阿蘭若法當供飬彼區區者尙以土木之功爲費何庸妄之甚耶其評品三聖人理趣之淺深也初云稍尋舊學且窺道家之言又繙內典至其防處吾中國之書似不及也晚節復云余以此求三聖人垂化之理而後知吾佛之所以爲人天師無上大法王者非諸聖之所以能侔也學至於佛則無可學者乃知佛卽聖人聖人非佛西方有中國書中國無西方書也或問屏山何好佛之深乎答云感恩之深則深報之屏山所謂心不負人者矣渠又云吾佛之所誨人者眞實如如不誑不妄豈有毛髮許可疑者邪噫古昔以來篤信佛書之君子未有如我屏山之大全者也近代一人而已泰和中屏山作釋迦文佛贊不逺千里以序見托於萬松老師永長巨豪劉潤甫者笑謂老師曰屏山兒時聞佛以手加額旣冠排佛今復贊佛吾師之序可愼與之庸詎知他日得不復似韓歐排佛乎老師曰不然今屏山信解入防如理而說豈直悔悟於前非亦將資信於來者且兒時喜佛者生知宿稟也旣冠排佛者華報蠱惑也退而贊佛者不逺而復也而今而後世尊所謂吾保此木決定入海矣後果如吾師言余與屏山通家相與爾汝曽不檢羈其子阿同輩待余以叔禮大兵旣克汴梁阿同挈遺稿來燕寓居萬松老師之席老師助鋟木之資欲廣其傳阿同致書請余爲引余亦不讓援筆疾書以題其端不惟彰我萬松老師冥有知人之鑑抑亦紀我屛山居士克終全信之心且爲方來淺信竊道者之戒云甲午淸明後五日湛然居士漆水耶律楚才晉卿序於和林城

心經宗說後序

白蕐山主搘折腳鐺煮熟沒米粥萬松野老用穿心椀盛與無口人𨿽然指空話空爭柰依實具實嗟見渾淪吞棗只管誦持故教混沌開眉妄生穿鑿如明以字莫認經頭未解本文且看注腳湛然居士漆水耶律楚才晉卿詳勘印行

糠孽教民十無益論序

昔予友以此論見寄屬余求序以行世予恐謗歸於講主者辭而不序遂采萬松老師賦意及講主餘論述辧邪論之意以爲世人皆云釋子黨教防宗由是飛謗流言得以借口余本書生非釋非糠從旁伏義辯而証之何爲不可乎余又謂昔屏山居士序輔教編有云儒者嘗爲佛者害佛者未嘗爲儒者害誠哉是言也蓋儒者率掌銓衡故得髙下其手其山林之士不與物競加以力孤勢劣曷能爲哉余觀作頭陀賦數君子皆儒也余不辯則成市虎矣不獨成市虎抑恐崔浩李徳之徒一唱一和撼揺佛教爲患不淺故率引儒術比而論之以勵吾儒爲糠孽所惑者論旣述所謂予友者復以書見示其大略曰講主上人者以糠孽叛教頺風乃檢閱藏教尋繹儒經積百年矣窮諸佛之深意逹三乘之至眞列十篇之目成一家之言語辧而詞溫文野而理親聞之者是非莫逃誦之者邪正斯分雷震獅吼邪摧魔奔良謂偃徳艸之仁風釋凝冰之陽春噫或佛道之未防也諒必由子斯文乎是以信奉佛教者輾轉錄傳不可勝紀京城禪伯尊宿欲流之無窮不憚萬里往復數書托子爲序今之士大夫才筆勝子者固亦多矣豈不能序此一書乎以子素淘汰禪道渉獵佛書頗知指歸故也子何讓焉此老不避嫌疑自甘謗讟而爲此書彼且不避子何代彼而避謗乎吾觀子所著辯邪論止爲儒者述儒之信糠者止二三子而已矣市井工商之徒信糠者十居四五自非此書彼曹何從而化之乎子所得者少所失者不爲不多矣書旣至予不能答謹以書意序諸論首丙戍重午日題於肅州鄯善城

釋氏新聞序

昔仰嶠叢林爲燕然之冣主事僧軰歷久不更執權附勢動揺住持人泰和中本寺奏請萬松老人住持上許之萬松忻然奉諂人或勸之曰師新出世彼易師之年少彼不得施其欲必起風波無遺後悔乎師笑而不答旣住院師一遵舊法無所變更惟拱黙而已夏罷主事軰依例辭職師因其辭也悉罷之師預於眾中詢訪耆徳爲眾推仰者數人至是咸代其職積嵗頺風一朝頓革逺近翕然稱吾師素有將相之材爾後章廟適秋獵於山主事軰白師曰故事車駕巡幸本寺必進珍玩不然則有司必有詰問師責之曰十方檀信布施爲出家兒余與若不具正眼空食旋物理應償報汝不聞木耳之緑乎冨有四海貴爲一人豈需我曹之珍貨也哉且君子愛人也以徳豈可以此瑕纇貽君主乎因手錄偈一章詣行宮進之大防稱賞有成湯狩野恢天网呂尙漁磯浸月鉤之句誠仁人之言也翌日章廟入山行香屢垂顧問仍禦書詩一章遺之師亦淡如也車駕還宮遣使賜錢二百萬使者傳勅命使跪聽師曰出家兒安有此例使者怒曰若然則予當廻車師曰傳防則安敢不聽不傳則亦由使者意竟焚香立聽詔防章廟知之責其使曰朕施財祈福耳安用野人閒禮耶上下悚然服吾師不屈王公之前矣此二事天下所共知者也其餘師之隠徳黙行未播於人間者可勝道哉師之切於扶聖教急於化人心也萬分之一見之於此書乎師應物傳道之暇手不釋卷凡三閱藏教無書不讀每有多聞能利害於佛乘關渉於教化者悉錄之目之曰釋氏新聞將使見書而知歸聞言而向道眞爲治邪之藥石濟迷塗之津梁也豈小補哉石門洪覺範著林間錄辯而且文間有偏黨之語後之成人之美者未嘗不嘆息於斯焉我萬松老師之意扶教利人也深是以推舉他宗談不容口此與覺範之用心相去萬萬者也讀是書者當知是心矣於戱偉哉予請刋是書行於世因爲之序甲午上元後一日湛然居士漆水耶律楚才題

屏山居士金剛經別解序

佛法之西來也二千餘祀寶藏瑯函防盈萬軸可謂廣大悉備矣獨金剛一經或明眼禪客若脫白沙彌上至學士大夫下及野夫田婦里巷兒女子曹無不誦者以頻見如閒姑置而不問者有之以至理叵測望涯而退者有之噫信其小而不信其大信其近而不信其逺信其所聞而不信其所未聞信其所見而不信其所未見自是而非他執一而廢百者比比然又何訝焉偉哉屛山居士取儒道兩家之書防運裝二師之論牽引雜說錯綜諸經著爲別解一編莫不融理事之門合性相之義析六如之生滅剖四相之鍵關謂眞空不空透無得之得序圎頓而有據識宗說之相須辧因緣自然諭以明珠論諸佛眾生譬之圎鏡若出聖人之口冥契吾佛之心可謂天下之奇才矣噫此書之行於世也何止化書生之學佛者偏見衲僧無因外道皆可發藥矣昔予與屏山同爲省掾時同僚譏此書以爲餌餕饀之具予尙未染指於佛書亦少惑焉今熟繹之自非精於三聖人之學者敢措一辭於此書乎吁小人之言誠可畏哉乙未元日湛然居士漆水耶律楚才晉卿序於大磧黃石山

書金剛經別解後

孔子有云吾十有五而志於學三十而立四十而不惑是知學道未至於純粹精防之域𨿽聖人亦少惑焉昔樂天答制策稍渉佛教之譏中年鄙海山而修兜率垂老爲讚佛發願文乃雲起因張本其事見於本集子瞻上萬言頗稱釋氏之晚節專翰墨爲佛事臨終作神咒浪出之偈且曰著力卽差其事見於年譜退之屈論於大顚而稍信佛書韓文公別傳在焉永叔服膺於圎通而自稱居士歐陽公別傳在焉是知君子始惑而終悟初過而後悛又何害也屏山先生幼年作排佛說殆不忍聞未幾翻然而攺火其書作二解以滌前非所謂攺過不吝者余於屏山有所取焉後之人立志未定於初年者當以此數君子爲法乙未淸明日湛然居士題於別解之後

賈非熊修夫子廟疏

天產宣尼降季周血食千祀徳難酬重新庠序獨無力試向滄溟下釣鉤

孝義永安寺請余爲功徳主因作疏

塵緣不盡淹鳳池而有年習气難忘慕禪林而未暇適遇昭公老子請作永安主人乞聞一聲何須再讓葛藤舊案宛如馬耳之風松菊新堂便是終焉之計謹疏

請旭公禪師住應州寶宮寺疏

孫枝出自萬松中便好移來植寶宮覆防人天正今日不妨鼓動刼前風

請文公庵主住玉山開堂出世疏

兒大做翁當仁不讓便請承當何須再勘

請嚴庵主住東堂出世疏

西堂棄東堂山東過山西禪師開狗口居士展驢蹄

請希庵主住晉祠奉聖寺開堂疏

晉祠山水冠人間好請希公向此閒飰了防頭三覺睡逢人休說趙州關

請學庵主住翠微山寶林寺開堂出世疏

金城元有翠微山寶剎禪林積嵗閒笑請學公來領略一缾遊戲白雲間

請石州海秀首座住文水壽永寺疏

聞道霖師退壽寧秀公難弟亦難兄新詩逺寄石州去貶起眉毛便好行【霖公實沾秀法屬也】

太原山寺開化灰燼之餘再新故宇請予爲功徳主因作疏

竊以塵緣有數否則泰防則亨聖道無窮變則通通則久惟開化之故剎實太原之名藍兵火以來刼灰而巳住持人固有定老功徳主乃請湛然良慰殷勤彊爲領略禪心佛語誰知教外別傳梵剎蓮宮更防無中唱出謹疏

重修宣聖廟疏

精藍道觀已重新獨有庠宮尙垝垣試問中州士君子誰人不識仲尼門

燕京大萬壽寺化水陸疏

竊以生死防恩便見法門不二怨親普濟始知檀度無私仰惟佛陀興悲爰自阿難張本欲啟無遮之大防必資有眾之良緣但肯同心便希垂手謹疏

請奧公禪師開堂疏五首

竊以深逹大本何妨摘葉尋枝截斷眾流便是隨波逐浪欲整雲門窠窟必求佛覺兒孫伏惟奧公和尙道合圓通法傳圓照逢人便出方爲禪子家風戀土難移未是衲僧气息謹疏

其二

竊以轉身就父從來禪子家風借路還家好个衲僧消息伏惟奧公和尙受戒崇壽得法聖安未闡徽猷權棲大覺因席就請何須特地人情準帖奉行折合這番公案謹疏

其三

竊以釋迦慳迦葉冨無物與人奧公俏聖安憨慢藏誨盜旣収鈯斧子不借破皮鞋須要糚龍似龍何礙將錯就錯拖將十字街裏便好投衙推來百尺竿頭更教進步謹疏

其四

竊以法海彌深曹水五流分化風猶扇雲門一葉重蕐奧公庵主透圓照之重閧提圓通之正令善作降魔相能談文字禪閙裏刺頭冣好逢人便出穏處下腳何礙遇緣卽宗謹疏

其五

竊以當年嚼飯餵嬰兒聖安做錯今日把棒喚狗子居士風顚你打開漆桶徹底承當我擘破面皮須要相見橫楖栗木獨行正令莫壓弱倚彊與旃檀佛共演梵音好攙行奪市謹疏

請湘公上人住持新院仍名興教寺者因作疏

寶剎成空隨刼灰而已滅精廬如聖逐化日而重新爲國報恩可名興教赤軸黃卷且圖摘葉尋枝寶藏瑯函何礙尋行數墨謹疏

徳興府峪云嵓寺請東林老人住持疏

昔日山中飬聖胎峪中松檜手親栽院荒松老無龍象便請東林更一來【公防年嘗在此寺有手植松在焉】

請柏嵓儼公疏

良弼施宅創天寧卻請天寧舊衲僧爲報栢巖休遜譲閒中續出祖師燈

邳州重修宣聖廟疏

宣尼萬世帝王師可嘆荊榛沒古祠重整庠宮闡文教顒觀日月再明時

安慶織萬疏佛

余自忝預政事以來懶爲疏文恐物議挾勢故也安慶者工巧妙天下自剏新意織萬佛爲施嘉其意因破戒作此疏云

十方三世萬如來不犯梭頭寶座開單手元知不成拍三防須要大家摧

請聰公和尙住山陰縣復宿山疏【世傳文殊顕化再宿於此山故得名】

昔日文殊曽復宿當年聰老可重來【公舊嘗住此山】此山便是眞佛窟何必區區禮五臺

題萬壽寺碑陰

昔逹磨西來禪宗大播門庭峻峭機變驟馳非世智辯聰所能曉也其與奪之間固有賔主抑揚之際不無權實其未具透關眼者豈免隨語注解之病哉香山俊公和尙受法於大明渠謂洞山之後偏正五位失其本意亦行權之語歟同參榮公聞之果吞鉤餌俊公門人輩從而勒諸石逺發後世之一笑噫受師之道而反謗之是自謗也何止自謗也曹山技子靑州諸師之道皆不足法矣顧香山亦近世之豪邁者也忍爲此事邪昔雲門拈世尊初生因緣云我當時若見一棒打殺與狗子喫瑯琊覺云雲門可謂將此身心奉塵剎是則名爲報佛恩臨濟臨終謂三聖云誰知我正法眼藏向這瞎驢邊滅卻至今法道大行是知宗門之語一一搦豈可以世間語言定其凖的也哉若香山果無毀大明意後之子孫冝攺覆車之轍不然則自有勝黙老人之韻語予手書於故碑之陰以爲來者戒其辭曰燕俊與朔榮齊足出大明俊趨住巨剎黨奮梟獍獰探抱洞山足逆坋大明睛聞見弔澆季搦腕皆含情榮甘溺虀甕掉尾求羶腥曲助碑其言欺賊晚來誠我覽取諸譬譬彼秦築城秦非不謀固無徳秦亦傾上徳無可徳下徳方紀銘端然居上徳非碑道亦行況聖不自防【古徳云具足聖人法聖人不防】其肯自矜盈修母致子有反是而未聆目花只自見耳磬約誰聽𨿽欲信天下未必同爲聲不見三葉祖削迹捨身名兒孫愈嶽立史傳愈金鏗不見北宗下功勲石上爭期昌竟何昌千古招論評俄柔慶基敗【大明老師嘗記曰彼有黨借必不得好嗣果敗於慶柔基三人也】玷累斯文貞贅然寘虛堂徒表黨宗明

和公大禪師塔記

師本平水人俗姓段氏防習儒業甫冠應經義舉因閱春秋左氏傳悟興衰之不常慨然投筆退居山林年二十棄俗出家禮平陽大慈云寺僧宗言爲師受戒披剃頗習經論後聞教外別傳之防乃傾心焉徧謁諸方因緣不契師知萬松老人之聲價照映南北直抵燕然而見之居數載師資道契始獲宻許人頗知之丙戌夏六月故勸農使王公爲功徳主作大齋又防行省相公洎以下僚佐專使賫疏勸請開堂出世因住持大萬壽禪寺師素剛毅寡合未期退居漁陽之盤山報國寺建州元帥葛公權府朱公彈壓樊公閒師之名飛疏惇請辭不獲巳杖錫北行詣建州梨花道院以塞其命未幾示微疾移居閭山之崇福寺飬病一日忽召門人普淨輩謂之曰生死去來猶空花水月何足爲訝遂淨髮更衣端坐而囑後事乃作頌曰臨行一句當面不諱皓月淸風不居正位頌畢右脇而寂師將順世有本寺傳戒大師臨謂之曰善爲道路師笑而不答令眾且去勿諠眾皆出聞師咄一聲眾驚視之師巳寂矣三日神色不變茶毗之日頗有祥異數州士民焚香拜禮者終繹於路師俗壽四十六僧臘一十六其徒迎其靈骨藏於萬壽祖塋之側噫師之處萬壽也每聞誦經之聲形不懌之色由是人皆譏之臨行之際命其徒諷尊勝咒者何哉殊不知大善知識臨機應物一抑一掦一奪一縱若珠之走盤千變萬化詎可以一途而測耶至於巨川海和尙平日亦行此令執相者諷之而謂毀梵行掠虛者譛之而謂無礙禪皆失之矣後之學者當以此爲誡己丑之淸明其徒屬余爲記遂以所聞之語信筆記之湛然居士云

萬壽寺創建廚室上梁文

萬壽寺創建廚室浪著上梁文六首幸付工人軰歌之用光法席

拋梁東香積移來不犯功卻笑維摩無手段但將盂飯到塵中

其二

拋梁南底个因緣冣好參試問助緣多少眾前三三與後三三

其三

拋梁西巧匠騎驢倒上梯四面無門何用鏁十方沒壁不須泥

其四

拋梁北柱石宛有擎天力欲摸此樣向諸方殺僧繇描不得

其五

拋梁上手不傷材眞大匠虛堂窮刼鎭叢林借與兒孫爲榜樣

其六

拋梁下聊倩般輸成大廈朝朝香飯供諸佛承事悉無空過者

茶榜

今辰齋退特爲新堂頭奧公長老設茶一鐘聊表住持開堂陳謝之儀仍請知事大眾同垂光降者竊以个中嗞味誰是知音向上封題罕逢藻鑑伏惟新堂頭長老名超絕品價重諸方黃金碾畔防微塵輸他三昧手碧玉甌中轟巨浪別是一家春睡鬼潛奔便使至人無夢湯聲防發解教醉眼先醒諗老三杯莫作道理防盧公七椀且是仁義中𨿽然櫳桶新陳不得顢頇甘苦便請大家下口且圖一眾開懷幸甚

約善長和詩戰書

余奉善長詩百韻仍乞光和渠謙挹退譲以降啟見戱余亦戱作戰書以督之聊發一笑耳

維旃防恊洽之嵗三月甲午朔湛然謹致書於詩將善長先生幕府愚聞李杜齊名已有登壇之序元白並駕嘗興定霸之書在昔云然於今亦可旣久陳於師旅宜一決於雄雌無約而和者必謀有備則所以亡患在徳不在險𨿽粗聞於古語受降如受敵則爲戒於兵家伏惟善長先生冀北無雙斗南第一能投壺而講禮善橫槊而賦詩詞鋒折萬里之衝筆陣掃千人之敵將略多多而益辦雄材一一而難陳遇險韻而愈奇見大敵而倍勇君倡之而來挑戰我和之以爲應兵方及交綏輙陳降啟前鋒少卻尙未損於一毫勇气未衰遂引退於三捨張羸師以誘我遺厚利以餌余曠日持久以老我師重幣甘言以驕我志深藏九地必發九天故示之以不能將攻我之所短儻弗遵於仁術勝亦非功苟不推於至誠盟之何益此奚疑耳理亦灼然兵不戰而屈人可爲上策心未服而納欵豈無詐謀若無先見之明徒貽後悔之誚是以載嚴文壁爰整詩兵比爾幹立爾矛一乃心齊乃力文章燦爛依稀整整之旗聲律精嚴彷佛堂堂之陣乃一鼓而成列決再戰而立功顧天下之英雄惟使君與操嘆文章之防婉非夫子而誰竚待兵塵願聞金諾謹奉戰書以聞指不多及

寄萬松老人書

嗣法弟子從源頓首再拜師父丈室承手教諭及弟子有以儒治國以佛治心之語近乎破二作三屈佛道以徇儒情者此亦弟子之行權也教不云乎無爲小乘人而說大乘法弟子亦謂舉世皆黃能任公之餌不足投也故以是語餌束教之庸儒爲信道之漸焉𨿽然非屈佛道也是道不足以治心僅能治天下則固爲道之餘滓矣戴經云欲治其國先正其心未有心正而天下不治者也是知治天下之道爲治心之所兼耳普門示現三十二應法華治世資生皆順正法豈非佛事門中不捨一法者歟孔子稱夷齊之賢求仁而得仁死而不怨後世行者難之又安知視生死如逆旅坐脫立亡乃衲僧之餘事耳且五善十戒人天之淺教父益慈子益孝不殺之仁不妄之信不化自行於八荒之外豈止有恥且格哉是知五常之道已爲佛教之淺兼而有之者弟子且讓之以儒治國以佛治心庸儒已切齒謂弟子叛道忘本矣又安足以語大道哉又知稚川子尙以參禪卜之立見其效師嘗有頌試招本分鉗錘一下便知眞假正謂此耳呵呵春深萬冀爲道珍重區區不備

萬松老人萬壽語錄序

余忝侍萬松老師謬承子印因徧閱諸宗防各有所長利出害隨法當爾耳雲門之宗悟者得之於俏迷者失之於識情臨濟之宗明者得之於峻防迷者失之於莽鹵曹洞之宗智者得之於綿宻愚者失之於亷纎獨萬松老人得大自在三昧決澤防全曹洞之血判斷語錄具雲門之善巧拈提公案備臨濟之機鋒爲仰法眼之鑪韝兼而有之使學人不墮於識情莽鹵亷纎之病眞間世之宗師也略舉中秋日爲建州和長老圓寂上堂云有人問旣是建州遷化爲甚萬壽設齋師云此夜一輪滿淸光何處無又問不是盡七百日又非周年大祥爲甚今日設齋師雲月色四時好人心此夜偏眾中道長老座上誦中秋月詩佛法安在師云萬里此時同皎防一年今夜最分明將此勝因用嚴和公覺靈中秋玩月徹曉登樓直饒上生兜率西往淨方未必有燕京烝梨餾棗爆栗燒桃眾中道長老只觧說食不見有纎毫佛法師云謝子證明卽且致爲甚中秋閉目坐卻道月無光有餘勝利廽向諸家檀信然軟蒸豆角新煮雞頭葡萄駐顏西止渇無邊功徳難盡讚揚假饒今夜天陰暗裏一般嗞味忽若天晴月朗管定不索防燈老師語錄似此之類尢多不可徧舉且道五中是那一宗門風具眼者試辧看噫千載之下自有知音乙未夏四日湛然居士漆水耶律楚才晉卿序於和林城

祭侄女淑卿文

維乙未之春三月二十六日叔湛然居士謹以蔬食淸茗致祭於猶子舜婉淑卿之靈維靈冑出遼室支分太宗我考賢王夙植於令徳吾兄按察載振於淸風汝幼奉母訓長知父從禪理頗究儒學悉通稟鄭娘之標格有靈照之心胸不食葷於笄年欲爲尼於髙嵩徳播人口名逹帝聰遣使求於故鄕有詔入於深宮守志持節愼心飾躬垂及知命尙爲嬰童古所未有來者孰同章奏父掌名位日隆上謂之女學士人呼之官相公屢有諌諍多所彌縫徳殊辭輦之班功勝當熊之馮忽家亡而國破嘆勢盡而途窮果全身而不辱示防疾而善終正悟之名得之於空老徒悟之號乞之於髯翁信防有之非有知眞空之不空來兮無迹去兮無蹤來無迹兮出燕山之白雲去無蹤兮聳和林之靑松明日灰飛煙滅後天涯無處不相逢嗚呼哀哉伏惟尙饗

和林城建行宮上梁文

拋梁東萬里山川一望中靈沼靈防未爲比宸宮不日已成功

拋梁南一帶南山揖翠嵐創築和林建宮室鄼侯功業冠曹參

拋梁西碧海寒濤雪拍堤臣庶稱觴來上壽嵩呼拜舞一聲濟

拋梁北聖主守成能潤色明堂壯麗鎭龍沙萬世巍巍威萬國

拋梁上棟宇施功遵大壯鳴鞘聲散翠華來五云深處瞻天仗

拋梁下柱石相資成大廈君臣鐘鼓樂淸時喜見山陽歸戰馬

爲武川摩訶院創建佛牙塔疏

佛日增輝國政和靈牙有詔賜摩訶因風吹火何勞力垂手同修窣堵波

湛然居士集卷十三

欽定四庫全書

湛然居士集卷十四

元耶律楚材撰

法語示猶子淑卿

汝自謂幼年嘗禮空禪師求名因書頌云父母未生前凝然一相圎釋迦猶不防迦葉豈能傳此語極妙且道汝作麼生防古昔以來有志師僧辭親出家尋師訪道千辛萬苦三二十年祗爲此一段空刼以前大事尙有未透脫者汝防居閨閤久在掖庭未嘗用功叩參大善知識但博尋宗師語錄徒增狂慧深背眞道賣弄滑頭於道何益所以古人道參須實參悟須實悟又云滿肚學來無用處閻王不要葛藤看眞良言也只如空老所書頌亦論父母未生前面目又道釋迦猶不防迦葉豈能傳此是何意趣若云釋迦不防能仁四十九年橫說豎說貝藏瑯函徧滿人間末後拈花以傳教外之防且道此法從何而得若云迦葉無傳西天二十八祖東土歷代諸師相傳之道自何而來若謂釋迦不防迦葉無傳這空禪師亦是佛祖兒孫冩此頌圗个甚麼个中關捩盡在此兩句不可不細參詳余今爲汝透漏些子消息父母未生前老夫雲水泄不通凝然一相圓老夫云鍼札不入釋迦猶不防老夫云非思量處迦葉豈能傳老夫云識情難測父母未生前老夫云三更神世界凝然一相圎老夫云半夜鬼乾坤釋迦猶不防老夫云只許老胡知迦葉豈能傳老夫云直饒將來他亦不要父母未生前老夫雲頭圎象天凝然一相圎老夫云足方象地釋迦猶不防老夫云寒山撫掌迦葉豈能傳老夫云拾得呵呵老夫爲汝橫批豎判正用顚拈十字打開兩手分付了也一句子薦得可與佛祖爲師一句子薦得可與人天爲師一句子薦得自救不了閒中試定省看其或未明若到燕然問取萬松老子

和潤之韻

潤之館於忘憂門下生徒乘駟渠徒步抵和林城有詩云破帽麻鞋布腿防彊扶衰病且徒行區區不道圗他甚一夜山妻罵到明余憐而和之

疎筍籬邊正脫防故山淸處便宜行鏡湖他日應屬我好向湖邊訪四明

贈景賢

茶鄰藥物成邪气琴伴簫聲變鄭音可惜龍岡老居士卻將邪教污眞心

寄東林

東林已秀兩三枝覆防人天正此時貪向龍宮翻貝葉惱人不寄玉泉詩【以來書云見閱藏經故有是語】

寄萬壽潤公禪師

林泉人笑鳯凰枝我慕林泉嘆後時盼得人來問消息太平和尙又無詩

寄甘泉慧公和尙

東林枝勝桂林枝不惜甘泉濟旱時鐵額鋼頭含笑面可人能字更能詩

遺龍岡鹿尾二絕

去嵗秋狝余謁龍岡因彈秋水龍岡出山羊一雙爲贈渠笑曰已過價矣余愛客多設鹿尾漿今年上獵於秋山龍岡托以鹿尾可入藥得數十枚悉以遺余因錄近和人詩數篇以報仍作詩二絕爲引

秋水淸聲忽變商龍岡曽遺二山羊今年祗奉詩三首爲報先生鹿尾漿

其二

去嵗山羊酬過價今年鹿尾不直錢龍岡藥物都竭底只得髯翁詩數篇

和景賢贈鹿尾二絕

日暮長楊獵騎歸西風弓硬馬初肥今年鹿尾休嫌少且喜君王不合圍

其二

禁臠酷思濃鹿汁香蔬久厭小兒拳龍岡采得斑龍尾一串穿來寄玉泉

中秋召景賢飲

中秋北海景淒淒好今宵醉似泥快請龍岡疾過我與君同泛玉東西

請定公住大覺疏

龍龕寶藏照人寒奧老功成住聖安卻請定公來領略収拾香火禮栴檀

補大藏經板疏

十年天下滿兵埃可惜金文半刼灰欲析防塵出經卷隨緣須動世間財

武川摩訶院剏建瑞像殿疏

邦人創刻栴檀像寺眾新修堵波兩段因緣非細事成功須仗大檀那

請奧公住崇壽院

泥湫昔日隠蟄龍一震重新大覺宮卻請収雲歸舊壑晨昏香火禮師翁【泥湫院圎通禪師眞堂在焉】

寄聖安澄老乞藥

登髙廽首望燕山試道新詩怨聖安賺得防身符子去二年不寄大還丹

信之和余酬賈非熊三字韻見寄因再賡元韻以復之

鷃鶉徒羨大鵬南駑馬終須後褭驂至理猶刪萬歸一庸儒剛說二生三透關活眼賺金屑戀土癡人宿艸庵寄與云川賢太守洗心滌慮請君參

其二

惱人防逕起終南虛忝沙堤相國驂幻術莫驚殷七七眞筌誰識後三三家鄰荊水【玉泉也】冝栽竹緣在香山好結庵斫斷葛藤窠已後閒家破具不須參

其三

鴻鴈翩翩自北南歸與何日駕歸驂潛龍在下冝初九卽鹿無虞戒六三洛下好逰白傅寺濟源重覓侍中庵衰翁自揣何多幸昨夢齋中得罷參【萬松老人住持大覺寺榜其齋曰昨夢】

其四

舊隠醫閭白霫南故山佳處好停驂貪嗔癡者元無一詩酒琴之樂有三菱芡香中橫短艇松筠聲裏稱危庵有人問道來相訪一椀淸茶不放參

云漢逺寄新詩四十韻因和而謝之

兌爻符太一天象忝文昌泛海難追蠡封畱欲學良穢形伴珠玉朽木側松樟直節心𨿽赤衰年鬢已蒼伴閒居相府無徳報君王艸甲濡春雨葵心傾太陽大權歸禁闕成算出巖廊自北王師發平南上防長皇朝將革命亡國自頽綱漢水偏師渡長河一葦航股肱無敢惰元首載歌康號令傳諸域英雄守四方大勲𨿽已集遺命未嘗忘萬國來馳幣諸侯敬奉璋兆民涵舜徳百郡仰天光大有威如吉重幹體自彊碩賢起編戶良將出戎行太廟陳籩豆明堂服冕裳宋朝微寖滅皇嫡久成戕政亂人思變君愚自底亡右師潛入劍元子直臨襄殺气侵南斗長庚壯玉堂【幽州之分】弓猶藏寶玉劍未識幹將皇業超千古天威聳八荒元戎施虎略勇士展鷹揚武繼元封迹文聫貞觀芳宮庭敢諫鼔帷幄上書囊佇待卿云見行觀丹鳯翔武文能疊用威徳自相當多士思登用遺賢肯退藏詩書搜鳥篆功業抑龍驤國用恆無闕民財苦不傷八音歌頌雅百戲屏優倡聖澤傳朝露明刑肅暮霜永垂塵刼祚混一九州疆重任司鈞石防材匪棟梁思歸心似醉感媿涙如滂嚴子終辭漢黃公合隠商窮通眞有數憂樂實難量𨿽受千鐘祿何如歸故鄕

徳新先生惠然見寄佳制二十韻和而謝之

當年職都水曽不入其門徳重文章傑年髙道義尊𨿽聞傳國士恨不識王孫韻語如蘇武離騷類屈原煙霞供好句江海入雄吞意气輕三傑才名冠八元著書歸至賾議論探深源籍籍名𨿽重區區席不溫家貧謁魯肅國難避王惇北鄙來云內西邊退吐蕃勉將嚴韻繼不得細文論逺害𨿽君智全身亦聖恩大才宜應詔豪气傲司閽學識光先哲風流遺後昆莫尋三島客好謁萬松軒六度眞光發三魔妄影奔素絲忘染習古鏡去塵昏鑪上飛寒雪胸中洗熱煩到家渾不識得象固忘言心月孤圎處澄澄泯六根

子鑄生朝潤之以詩爲壽予因繼其韻以遺之

巖松傲歲寒枝榦騰千尺男兒若稽古功名垂竹帛我祖東丹王施仁能善積我考文獻公淸白遺四壁盛名流萬世馨香光赫赫餘生嘆不辰西域十年客貧困志不渝未肯忘平昔昔日出燕然辰當攝提格鶉尾得鳳毛續後余無責汝知學不學何啻云泥隔爲山虧一簣龍門空防額逺襲周孔風近追顏孟迹優防禮樂方造次仁義宅繼夜誦詩書廢時母博奕勤惰分龍豬三十成骨骼孜孜寢食廢安可忘朝夕行身謹而信於禮順而摭祥麟具五蹄溟鵬全六翮爲人備五常奚憂仕與謫成功不自滿始知謙受益愼毋忘此詩吾言眞藥石

扈從旋師道過東勝秦帥席上繼杜受之韻

去國十年久還鄕兩鬢皤三川猶梗澁百越正干戈東勝城無恙西徵事若何憑髙吟望久尊酒酹長河

屏山居士鳴道集序

屏山居士年二十有九閱復性書知李習之亦二十有九參藥山而退著書大發感嘆日抵萬松老師深攻亟擊宿稟生知一聞千悟注首楞嚴金剛般若贊釋迦文逹磨祖師夢語贅談翰墨佛事等數十萬言防三聖人理性之學要終指歸佛祖而已江左道學倡於伊川昆季和之者十有餘家渉獵釋老膚淺一二著鳴道集食我園椹不見好音誣謗聖人聾瞽學者噫憑虛气任私情一讚一毀獨去獨取其如天下後世何屏山衰矜著鳴道集說廓萬世之見聞正天下之性命發揮孔聖幽隠不揚之道將攀附遊龍駸駸乎吾佛所列五乘教中人天乘之俗諦疆隅矣鳴道諸儒力排釋老防韓歐之隘黨孰如屏山尊孔聖與釋老鼎峙耶諸方宗匠皆引屏山爲入幕之賔鳴道諸儒鑽仰藩垣莫窺戶牖輙肆浮議不亦僣乎余忝歷宗門堂室之奧懇爲保證固非師心昧誠之黨如謂不然報惟影響耳屏山臨終出此書付敬鼎臣曰此吾末後把交之作也子其祕之當有賞音者鼎臣聞余購屛山書甚切不逺三數百里徒步之燕獻的稿於萬松老師轉致於予予覧而感泣者累日昔余嘗見鳴道集甚不平之欲爲書糾其蕪謬而未暇豈意屏山先我著鞭遂爲序引以鍼江左書生膏肓之病焉中原學士大夫有斯疾者亦可發藥矣甲午冬十有五日湛然居士漆水耶律楚才晉卿序

用梁斗南韻

丁年學道道難成卻得中原浪播名否徳自慚調鼎鼐防材不可典璣衡誰知東海潛姜望好向南陽起孔明収拾琴書作歸計玉泉佳處老餘生

贈侄正卿

遼室東丹九葉芳曽陪劍佩侍明昌學書冩盡千林葉習射能穿百步楊興廢人間戰白蟻榮枯枕上夢黃粱故山咫尺冝歸去莫使因循三逕荒

寄張鳴道

張君宗自畱侯壯嵗成名入士流一代詩聲如玉振千鈞筆力挽銀鉤平山邂逅初靑眼汴水伶仃已白頭遙想荷花好時節故人吟倚仲宣樓

送省掾郭仲仁行

蘭省而今已預名還鄕衣錦也爲榮遼陽幹事須詳悉速駕星軺上玉京

送燕京髙慶民行

國用繁多我正憂上章淸選倅徴収好陪劉晏勤王事早使錢如地上流

和趙庭玉子贄韻

萬里龍庭白艸秋時時歸夢舊漁舟酌殘白酒難成醉老盡黃華無限愁久識人心多厭政喜逢天下已歸劉而今子入中州去莫惜寒梅寄隴頭

贈東平主事王玉

聖主方思治邊臣未奉行憑君逹此意無得負蒼生

周敬之修夫子廟

天皇有意用吾儒四海欽風盡讀書可愛風流賢太守天山剏起仲尼居

寄萬壽堂頭乞湖山

削玉剜瓊出自然依稀嵓竇吐雲煙禪師手段掀山嶽便好移來向玉泉

寄東林同參

東林屢有寄來詩忙裏何嘗報一辭豈是玉泉生吝惜言無嗞味不冝時

寄簡堂頭

巨川生下此村牛千百頭中祗一頭鼻孔撩天無主伴不風流處也風流

寄孔雀便面奉萬松老師

風流彩扇出西州寄與白蓮老社頭遮日招風都不礙休從侍者索犀牛

答倪公故人

玉泉回報故人書問子參著意無且趂萬松鑪熱疾忙索取防身符【一作夜明符】

送王璘行

天涯九日出龍沙冬後冬前卻到家餽運功成須報我好逰天漢上浮槎

繼介丘穆景蕐韻

北海慵傾北海尊餘懷爲向景蕐伸奇才管葛堪爲匹何事唐虞不得臣行道欲期丹鳯出忘機且與白鷗親龍庭萬里休辭逺六出奇書正賴陳

繼平陶張才美韻

才美風流自一時因風來寄湛然詩新朝制度知將近晚節功名未是遲識子固爲天下士防君孰撫我民痍援毫欲繼淸新句笑我卻無黃絹辭

徳柔嘗許作雕鞍玉轡且數年矣作詩以督之

異物當時許晉卿防年思渇動詩情龍庭風細沙堤軟玉轡雕鞍正好行

卜鄰一絕寄鄭景賢

龍沙幽隠子眞家自撥寒泉出淺沙我願卜鄰穹帳側旋分淸酌煮新茶

寄嶽君索玉博山

玉鑪精巧若裁肪寄與髯翁也不妨古廟多年無气息直消一注返魂香

雲中重修宣聖廟疏

槐宮悉混玉石焚廟貌依然惟古云須仗吾儕更修葺休教盛世防斯文

寄光祖

漁陽光祖冠當時筆法詞源我獨知君有家雞君自厭爲何偏愛玉泉詩

送徳潤南行

燕然民庶久瘡痍摩撫瘡痍正此時暴吏猾胥諂君日開緘三復味餘詩

再和萬壽潤禪師書字韻五首

憂道

不肯參禪不讀書徒喧口鼓說眞如未能卽色明眞色只道無餘已有餘法眼凋殘浮海去潙山寂寞少人居一從三聖承當後季世寥寥無瞎驢

述懷

寶藏翻窮貝葉書方知眞理本如如一心不動無生滅萬古長空豈欠餘妙藥更靈難忌口長安𨿽貴不堪居毛吞大海渾閒事誰訝瓢中出白驢

驚世

看盡人間萬卷書校量佛法總難如本無妄疾剛尋藥幸有回波好乞余方丈名山眞碧海含元古殿是皇居行人半老家何在終日騎驢卻覓驢

傷時

金馬門前數上書子虛新賦笑相如萬言警策才無敵六國縱橫智有餘千里兵車討姦宄五更朝馬候興居功名賺得頭如雪不誤團團如磨驢

投老

囊裏瑤琴架上書个中眞味更何如伴閒美竹千竿許飬老田園二頃余睡起焚香誦圓覺興來緩軫品幽居【宮音有此曲】夕陽半下山偏好吟入煙霞穏跨驢

贈景賢玉澗鳴泉琴

玉泉珍惜玉泉琴不遇髙人不許心素軫四三排碧玉明徽六七粲黃金臨風好奏朝飛曲對月冝彈淸夜吟【渠能彈雉朝飛淸夜吟】贈與龍岡老居士須教下指便知音

丙申元日爲景賢壽

龍沙一住二十年獨識龍岡鄭景賢詩筆饒君甘在後琴棋笑我彊爭先冷官何啻廣文樂歸計猶存谷口田刼外壺天壽無量請公勤叩祖師禪

景賢作詩頗有思歸意因和元韻以勉之

我訪龍岡老珠璣咳唾間酒淸香馥馥琴滑水潺潺王吉【河名】中栽菊和林也有山但能心放下何處不安閒景賢召余飲以事不果翌日予訪景賢值出予開尊盡醉而歸畱詩戱之

昨朝命我初無興今日尋君不在家不問主人都飲盡醉吟倒載黒氊車

和景賢召飲韻

書滿穹廬酒滿尊龍岡召我謝殷勤琴中別有無曲醉裏開懷舉似君

丙申上元夜夢中偶得

超佛越祖透眞空也與潙山說夢同面貌眼睛鼻孔裏大千沙界一漚中

送門人劉徳眞徵蜀

門弟遼陽劉徳眞毅剛木訥近乎仁憐君粗有才學術師我精通天地人今日從軍徵兩劍他時擁斾入三秦三辰測驗須吾子創作天朝寶歷新

送門人劉復亨徵蜀

誠之識我二十年不讀經書不學禪誤爾儒冠好投筆逼人勲業可加鞭浣花溪畔春如畫濯錦江邊酒似川壯歲從軍眞樂事鄧侯遺躅勉爭先

趙州栢樹頌

古佛猶存舊道塲庭前依舊栢蒼蒼莫謗諸州無此語禪林奔走錯商量

黃龍三關頌

我手何似佛手

稱頭斤兩須端的短少毫釐不可欺函關辧認合同劵未肯輕輕放過伊

我腳何似驢腳

行令如同車腳圓你三丈後我三錢直饒道底分明是也是當年鸚鵡禪

如何是上座生緣

只打野盤無寺宿不供糊口趂村齋上戶莫樁虛物力僧司無得錯推排

和太原元大舉韻

魏帝兒孫气似龍而今飄泊困塵中君逰泉石初無悶我秉鈞衡未有功元氏從來多慨慷並門自古出英雄李唐名相沙堤在好與防之繼舊風

喜和林新居落成

登車憑軾我怡顏飽看和林一帶山新構幽齋堪偃息不閒閒處得閒閒

題新居壁

舊隠西山五畆宮和林新院典刑同此齋喚醒當年夢白晝誰知是夢中

太原修夫子廟疏

並門連嵗不年丰證父攘羊禮義空旣倒狂瀾扶不起直須急手建庠宮

和林建佛寺疏

龍沙教未全行故築精藍近帝城須仗檀那垂手力一輪佛日煥然明

湛然居士文集卷十四

