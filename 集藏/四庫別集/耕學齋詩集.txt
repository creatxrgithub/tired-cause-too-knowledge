耕學齋詩集明袁華

欽定四庫全書

集部六

耕學齋詩集

別集類五

明

提要

臣等謹案耕學齋詩集十二卷明袁華撰華字子英昆山人生於元季洪武初爲蘇州府學訓導後坐累逮系死於京師此集凡古體詩七卷近體詩五卷不知何人所編明史藝文志不著錄考楊維楨爲作可傳集序稱華自二十歲後三十年所積無慮千餘首吾選之得如午首云云疑卽所謂千餘首者後人裒輯以傳也明之初年作者林立華爲諸家盛名所掩故人與詩皆不甚著實則銜華佩實具有典型非後來僞體所能及固未可以流傳未廣輕之華贈閔中孚初度詩有同生延佑丙辰年句以干支推之下至明太祖洪武元年已五十三歲故集中詩句元代所作爲多如甲午丙申巳亥庚子乙巳丙午丁未諸紀年皆在順帝至正中惟癸丑正月風雨中偶成一首作於洪武六年頗露悲涼感慨之語蓋欲自附於元之遺民然已食明祿不必作是語矣

乾隆四十四年二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

耕學齋詩集卷一

﹝明﹞袁華撰

○騷

歸來堂辭﹝有序﹞

歸來堂者相州別駕章侯之所作也侯年踰知命卽解印綬歸奉母夫人張於玆堂此歸來所以名也侯今七十有五斑衣白髮稱觴獻壽此天壤人間之至樂也汝陽袁華乃作歸來堂辭以美之其辭曰

翼翼兮新堂髙明兮孔揚睠靑龍兮東下覽鳳凰兮南翔堂中美人兮金玉其相入直承明兮近日月之淸光踰河湟兮度隴蜀歷井陘兮上太行瞻白雲兮孤飛悵萬里兮逰子羌弭節兮縣車升斯堂兮奉甘旨斑衣兮被被列曽玄兮濟濟舞婆娑兮稱兕觥樂怡愉兮豈弟新堂兮翼翼旅楹有閒兮孔安且碩繄千秋兮萬年子子孫孫兮期永保而無斁

招鶴辭﹝有序﹞

玉山顧君仲瑛哭母於吳興之商溪歸葬綽墩先壠念母九泉不可復作乃築亭於神道之左遂仿蘓僊耽故實扁曰招鶴汝陽袁華爲制招鶴辭三章俾歌以招之庶幾化鶴一歸少慰終天之戚云其辭曰

胎仙翺翔兮蘂珠之宮薄雲漢兮溘埃風乘火精兮自養抱貞素兮气內充朝扶揺兮丹丘夕裵徊兮玄圃繄故國兮丘墟冡累累兮下土

蘂珠之宮兮胎仙翺翔美嬋媛兮玄衣縞裳遲夫君兮未來擥靑田兮璚芳長夜漫漫兮窅不見日子哀鳴兮血化爲碧蕙帳空兮猿驚心旁皇兮反側

新亭兮桓桓鬱鬱佳城兮松栢丸丸疏玉泉兮交流樹瑯玕兮爲樊山川綢繆兮道裏阻修陸有虎豹兮江有潛虯胎仙翺翔兮歸休玄間窈冥兮不可以久畱

哀宋姬﹝有序﹞

宋姬者肅王樞女也幼於水濱得玉印文曰金妃之印靖康之變金主納焉或云符印之讖夫父讎不共戴天當國亡家滅之餘猶委質以求全者君子不取也姬視死特易事欲求其死以不死耳故屈身以侍巾櫛儻一言以覬主聽庶二帝生還𨿽蹈鼎鑊不憾也主復徙二帝於五國城姬諫而主怒以匕首殺之予哀姬之志不克信而嘉姬之死得其所夫處變而不失常道者其惟宋姬乎其辭曰

膏吾車以北徵兮邅黃龍之故城山川蚴蟉以郁盤兮維完顏氏之所京系二世之雄特兮日從事乎兵革何靖康之蒙塵兮身降庶而竄謫粵王樞之有女兮亦俘累而在行符玉文之印讖兮充下陳兮椒房甘委命而盡節兮羌隕身而奚益俟事機之可乘兮𨿽九死而不惜胡宋祚之中衰兮徙二帝於窮山之陰昧大義而共戴天兮荃不媿於中心陳讜言之謇謇兮矢弗從而繼以死也何彼蒼之不鑑其忠誠兮竟損生於匕首也噫吁戱天乎不仁兮俾獨攖其荼毒父爲虜兮國隨覆身旣死兮讎不能復謀弗克兮爲大僇哀幽憤兮不平河流湯湯兮徵鴻肅肅金源兮走鹿佑陵兮拱木陳吾辭兮弔貞淑魂其歸來兮故國

○古詩﹝四言﹞

費侯興學詩﹝並序﹞

昆山州廟學唐縣令王綱所建記之者安定梁肅也五季之末廢於兵宋知縣邊仿始克復修記之者太原王禹偁也政和迄宋季重修者屢矣國朝元貞元年升縣爲州置博士弟子員延佑初遷治太倉而廟學亦廢越四十有三載張氏入吳以州治瀕海江無以盛民而固圉也復歸舊邑今守東平費侯某下車首謁廟學憮然而嘆曰學校者教化之本也蓋不可一日忽踰年政成民信乃出其廩稍之贏新作戟門及講堂撤禮殿之舊而加崇廣焉作齋廡以居學徒則又民之輸材而爲助者嗚呼若費侯者其可謂知所本矣詩曰維桑與梓必恭敬止況學校乎華也參職郡庠沐賢侯之教養覩玆輪奐實重依歸乃歷考廟學之廢興爲詩一章以美之詩曰

肇昔婁校王令綱作五季披攘鞠爲叢薄火徳阜隆芟除苛虐久郁而信聖道孔昭蕞爾吳越旣入王略繄邊仿氏聿來主學庀材僝工不日而落歷宋祀三百執事有恪扵赫皇元龍飛朔漠詔升縣爲州建官錫爵置博士員以訓以飭治遷於東民實新邑廟隨所在玆實榛棘歲在實沈海氛梗逆復歸舊治邑廬如昨明明費侯英傑卓犖旣牧我婁民復繕我城郭漸摩煦嫗民愈無瘼捨菜在泮考藝問業眷玆頹圮心焉怵惕相方視址爰究爰度采石於山斬木於壑工師子來乃礱乃斵乃表修桓重門有覺外像靈星內列畵戟中嚴禮殿旣崇且碩鳳麗於甍龍攫其角言言齋廡左右翼若橫經有堂釋奠有樂多士逰歌有館有榖費侯戾止在泮獻酌冠弁俅俅不吳不謔頋瞻基構昔庳今擴不有君子其何能益嗟吁諸生夙蒙啟廸爰止其所涵泳朝夕服我聖訓伊侯之徳願侯壽考如金如石懋繼前修永永無斁

送秦文仲歸崇明拜祠墓詩﹝有序﹞

淮海秦君徳卿教授鄕裏埀四十年歿而門人私謚曰孝友先生其行述見鐵崖楊先生所爲墓銘崇明桑梓裏也至正庚子髙郵張君某同知州事始白於有司列祀校官之先賢祀祠以天賜堂主李君配焉明年春正月其子約將歸拜祠下並展三世松楸汝陽袁華追餞於婁之上而贈君詩詩曰

維秦氏先裔本顓帝玄鳥誕祥爰洎大費湯湯洪水佐禹平治賜姓曰嬴是爲栢翳下逮非子主馬汧渭厥馬蕃息賞延於世助之土田錫以爵位自岐䢐酆奄有其地以國命氏子孫蹶蹶冉相非商從學洙泗卒業聖門身通六藝三輔萬石漢稱循吏曰綿曰族曰舉曰系或棲巖穴或推孝義文鳴淮海肇自觀始疏派鹽城丁宋之季南遷海隅相宅天賜懿自山父威儀棣棣玉立長身淸廟茂噐授經於方力求源委朝斯夕斯黽勉弗替貢於通州詩冠多士粵有仲子才徳粹羙肥遁居貞行端學邃蔚彼鳳麟爲邦家瑞講道鄕裏埀四十載一裘一葛不事華靡髙爵榮名視若敝屣沈潛理域仁經義緯性命道徳經史傳記孜孜討論由內及外立言埀憲先正是嗣後生小子爲所矜式歿有門人孝友表溢崇川之陽木栱墓隧掲示素履有隆斯碣偉哉張君恂恂豈弟以仁教養以徳撫字下車省俗振舉淹滯表裏旌賢風化所系嗚呼先生匪爵而貴上陳道統乃白有司翼翼新祠翚映泮水約承家學繼志述事兢兢業業罔敢荒肆春雨旣濡勾萌叢萃頋瞻桑梓油然孝思駕言遄歸乘桴海澨■﹝魚畺﹞波砥平云颿宵濟展墓拜祠聿修厥祭何以將之旨酒肥彘言言髙門列戟周衛七貴五侯充車結駟不學亡術崇殖貨利未及百年子孫皂隸聞先生之風胡不少媿滄溟滔滔奔流東駛有如秦氏世澤罔旣於千萬年祀事不墜我作歌詩昭示來裔

武陵小隠

武陵者何婁市之梁也小隠者何史君仲先之所居也居市而曰小隠者何謙辭也賦詩者何美之也詩曰

小隠山林大隠廛市奚論小大惟適所止貞哉仲先如金如玉隠居行義不志於糓武陵之南婁水之陰有宅一區嚴邃靖深其中何有有琴有瑟亦有圖史積之秩秩井冽寒泉林實嘉橘芬敷沃若淸陰滿室匪樹之茂乃徳之殖其心孔仁其門多疾旣隠於市又隠於醫施不責報維先哲是師我作歌詩以詠以吟願堅素履永播徽音

趙氏一瓢春軒

齋居如壺迥非人間傲睨太虛心超古先霽月光風湛然天眞維趙顏子一瓢之春

顧仲瑛棲禪小象

猗與若人靑年偉才鬥鷄長樂走馬章臺歸來丘園髙風絕塵冥棲逺蹈惟務光是倫矯矯虎龍風雲翕從陳情退避於北山中中歲慕道閱經律論員顱方袍指心見性有田一成有宅一區壺觴圖史足以自娛雲山蒼蒼松籟謖謖雲臺炯然不假模貌

耕學齋詩集卷一

●欽定四庫全書

耕學齋詩集卷二

﹝明﹞袁華撰

○古樂府

塞下曲

積雪深沒脛銜枚夜出闗奇兵分三道已奪紇幹山

雜言

君心如皦日妾心似眀月永願承淸光繄須嘆圎缺

采菱曲

蘭舟蕩湖陰采菱湖水深願持花作鑑爲照阿儂心

涼夜曲

玉枕木犀牀桃笙截翠方鳥啼驚夢覺涼月下回廊

木有虫

木有虫聲簌簌嚙木爲糧穴木爲屋風雨不漂揺淫淫飽淹育獸罹网羅魚毒食餌木中之樂那可擬爾虫愼勿使穴穿穴穿身露集螻蟻啄木飛來不貰汝

黃鵠曲﹝送朱某之膠州乃祖淸開海漕﹞

黃鵠兮黃鵠金衣兮鞠裳銜粟渡海致帝鄕有雛有雛羽翼長曾隨鳳凰集明堂曉棲上林樹暮下建章宮俯視燕雀槍楡枋髙飛逺舉天門翔天門翔羽肅肅吁嗟乎黃鵠

春夜樂﹝次韻鐡崖先生﹞

蟠螭歕熖蘭釭紅神仙小女乘靑龍鳳麟膠絲光瑩蠟雁泣驪珠落銀甲鸞刀截肪五鼎烹紫微露瀉玻瓈罌雙蓮飛觴左右行感君恩重甘結纓紅玉花房瑇瑁柱錦帷屏暖春爲主天雞喔喔鳩喚婦棃雲散作巫陽雨

鶯啼曲

曲塵波點楊花雪紅褪薔薇眾芳歇曉風寒透越羅裳離鸞孤舞瑤臺月牕外一聲黃栗畱緑陰如海樹樓樓嫁得蕭郎輕逺別千金結客帝王州前年郎去鶯出谷去年書來客巴蜀鶯啼花落又今年鴈柱愁調合歡曲黃蜂蜜滿鶯哺兒鶯鶯隨母遷髙枝願郎作官向京兆歸聽鶯聲親畫眉

遊仙詞﹝壽鐵崖先生﹞

鐡崖啟靈秀紫虛植仙宗嘯詠登太霞八鸞韻雝雝東華命考籍玉檢芝泥封飛行帝靑上云車扶蒼龍

楊君金庭彥按部昆侖丘左攬鳳凰轡前驅龍虎輈轟雷歕小鐡河傾漢西流下視臭腐軰屍行不知休

九華有眞妃乃是安欝嬪學眞龜臺館擢秀牛河津丹章閟神虎飡霞啜日根飆輪宴七景云轡躡三辰下邁楊君家冥分締良姻旣忻對景好夙契心所親奚必輕中接塵勞穢七神

西池蟠桃子一實三千年翠羽銜璚花雙飛淩紫煙阿母啟玉齒笑頋老鐡仙鐡仙靑藜精主司文昌權不比狡獪兒滑稽稱世賢

楊栁枝﹝送蘓彥剛奉母入汴﹞

楊栁枝春江曲千縷萬縷揺新緑柔條不解系蘭橈相逐遊絲向天北兒郎去未歸數徧江頭樹憂心如揺旌縣縣逐飛絮絮飛葉成陰猶能庇本根嗟彼逺行子胡爲不思親枝上靈禽噪晴晝鶴髮倚門屢搔首彩衣南歸拜堂下持觴起舞歌楊栁母樂泄泄子樂融融不比楊栁枝零落同秋蓬母子歡樂情無終嗚呼母子歡樂情無終

搗衣曲

涼風被疏桐一葉下井幹夜气徹虛宇露華凝微寒耿耿修月光流暉入重闌中宵抱孤影晤昧發永嘆良人逺行邁守邊向三韓眷玆秋冬交感時不遑安含嚬理篋笥紉補在茍完層波展東絹積雪明齊紈霜砧疊逸響餘音徹云端粉題流素汗鴈足焚膏蘭摼鍼秉刀尺剪裁心淒酸縣知肥瘠何想象縫中單制成逺寄將緘封涕汍瀾願酬報國心努力勤加餐

河之水

河之水流彌彌出昆侖導熊耳踰龍門激呂梁吾不知其幾千里但見濁浪混淈東馳入海日夜去不已奔湍水瀺灂斷岸石碕礒北風揚沙雙目瞇一夫操舟眾夫檥長年百丈上急洪十步趨前九步止蒲伏力爭磨旋蟻戱馬臺傾進履橋圯芒碭雲飛大風起漢楚英雄俱已矣吾聞千年一淸聖人生聖人臨禦河當淸河之淸萬方寜萬方寜歌升平

驅車篇﹝送瞿惠夫鎭江學錄﹞

驅車聲轔轔駕言適朱方揚旌羽旗翠櫜弓菆在房褰帷覽河山飛蓋度康莊行矣闡文化天子正當陽

西北有髙樓

西北有髙樓飛甍與云浮曉寅暘谷日暮挹昆侖秋仙子下黃鵠美人行玉舟紫鸞雙度曲涼月在簾鉤

門有車馬行

門有車馬客繡轂夾朱輪玉鞍光照路翠蓋影揺春髙堂翼翼云承宇燕蹴飛花落紅雨升堂酌酒壽翁媼吳娃歌歈楚女舞願翁多子仁且武執戟明光奉明主明珠白璧安足數

驄馬驅

公子驅驄馬趨朝非冶盤金裝鹿盧劍玉刻鏤衢鞍曉刷滄溟上暮秣燕云端萬里起跬步那知行路難

淸秋曲﹝次許彥溫都司韻﹞

風雨滿城生薄寒瑣窻烏啼夜將闌深閨驚秋思寄逺金刀玉尺裁中單烽埃漲天白日暗坐使緑鬢成凋殘良人戍邊歸未得長林蕭蕭楓葉幹

金屏曲﹝次頋玉山韻﹞

蜀絲步障圍雀屏銅盤膩蠟光晶熒云旗翻月招湘靈蘭芽玉茁春娉婷寶釵翠滑欹雙燕鵠別鸞離訴恩怨璚巵血漬燕支片牽挽飛光爲花勸靑蛇電掣星流虹鯨呿鰲擲趨羣龍冶郎斷纓滅銀燭肉臺碎觸連枝玉海塵愁吹桃李容洗妝並入華淸宮羅衣蟬翼繡芙蓉粉汗紅香飄蕙風珎珠撒地誰先拾露寒銅掌金人泣芳卿寄謝無蹤迹東方煌煌太白出

小栁詞﹝爲鐡崖先生賦﹞

小栁十三餘臨池解學書扇描金孔雀水滴玉蟾蜍﹝右一﹞

半臂蘆花白中單杏子紅惱公何限思春水畫橋東﹝右二﹞

觧制烏紗帽能唱白銅鞮飛花𨿽作雪密葉自成蹊﹝右三﹞

度得嬉春曲金籠語雪衣不同雙燕子去逐野鶯飛﹝右四﹞

洞庭三萬頃君山一點靑道人橫笛過獨許栁枝聽﹝右五﹞

獨酌謡

晉王惇宋王安石不飲人以姦邪目之淮海秦約作獨酌謡邀予同賦故及之

獨酌一壺酒獨酌樂天眞又何須撞鍾擊鼓秦謳趙舞列鼎坐重茵天地作蘧廬日月爲戶牖陰陽作朋造化爲友不願白玉縣腰間不願黃金系肘後但願年丰四海淸日月沈醉無何有獨酌有眞趣可惜少知音淸風明月蛙皷吹仰天浮白嗚嗚吟獨酌誠可樂撫事愁彌深長歌拔劍舞渾脫壯气激越秋陰陰君不見東家積錢與鬥齊羙人如花白玉題一朝禍起口仰藥紅顏散作他人妻悔不日日獨酌三千巵又不見王惇不飲愷殺婢安石固辭司馬醉萬古埀名在簡編酒邊已蓄姦邪意

花遊曲﹝次韻鐡崖先生招張貞居遊石湖﹞

暖雲霏霧揺空蒙遊絲弱絮縈柔風木蘭載春石湖裏呼弄璚英掬春水鐡龍飛霜招羨門鸞旌小隊靑霓裙淩波雙飛動塵步冶情漫憶鴛鴦墓蹋春撾鼓能幾來便須一飲三千杯血色蒲桃凝冰盌欝輪袍催紫檀板云旗縹緲靑鳥西口銜紅巾緘舊題璚林宴中探花使骰子逡巡賜緋四醉攜紅袖冩銀箋不數公子花遊篇

龍王嫁女詞

海霞蒸紅電光紫洞庭女嫁涇陽子帝將鱗車三百兩阿香驅雷投雙鯉冷光靑熒紫貝闕玉綃淚染鮫珠血天瓢翻鬛白馬嘶合歡杯吸鯨波竭兒郎燒尾負山走神龜持書報髯叟魚鱗屋深人未知珊瑚鉤系湖邊栁

織錦曲

繡帳錦流蘓畵閣金瑯璫短機未成匹愁隨秋夜長彩鳳銜梭動纎體萬葉幹花勞素指海枯石爛此心存比翼相棲木連理

雞嗚篇

素魄欲墜地啟明初上天攬衣出門望雞鳴髙樹顚一聲海色動載啼朱斗旋三唱車旣牽徵途何渺綿喈喈復膠膠去騎何聮翩車中者誰子東吳美少年讀書碧窻夜起舞淡幽玄豈效五陵俠金距斗東阡行行向何許言往鐘山壖金馬雲中聳蒼龍闕角懸雞人起呼旦待漏禁門前矯首思君子長哦風雨篇

吳儂謡

四座且勿喧聽我歌吳儂二月春澹沲桃杏連村紅壺酒操豚蹏太守出勸農所忻風雨時擊壤歌屢丰楡火發新燧栁煙散輕風條儂墻下桑浸儂水中穜糓雨儂播種盈疇緑葺葺四月五月交移秧向田中手龜指流血壁立環堵空野菜雜糠籺饑腸豈能充八月官倉開新糓不得舂晚禾穗離離大風來自東揺落滿區畝太息心忡忡收獲將上場伍長追呼忙荷鋤攜畚臿何暇別耶娘言開白茅港兼程冒嚴霜州官點儂名里正與儂糧夜投艸中宿重趼腳成瘡昧爽起負土夜繼燈燭光千夫百夫長程度施鞭榜裏胥至儂家催糧入官倉況無弟與兄有米不得將吞聲語哽咽獨立野彷徨朝行河堤上暮宿河堤傍堤傍泥漸髙所積如山岡儂力日已疲河水日可航古者兵出農耕戰固其常屯成種黍稌實作儂保鄣儂來敢生怨儂謡遂成章儂願干戈息四海爲邊疆銷兵作錢鎛老作太平氓

端陽曲﹝次許彥溫都司韻﹞

蘭湯試浴銅龍吐羙人■﹝髟上委下﹞■﹝髟上隋下﹞釵懸虎竹粉吹香撲燕泥猩紅血點流花雨絳紗籠肉蟬翼輕木難絡臂如珠櫻赤靈符佩練囊小宛轉中鎖相思情鎭東大閱臨細栁甲光照曜狻猊口金僕姑穿楊葉飛帳下酣呼急傳酒鑾輿北狩龍沙長槖它鼓鳴白日涼侍臣萬壽獻天子紫霞玉醴浮昌陽

瑞蓮曲﹝爲海虞趙實甫昆仲賦﹞

芙蓉花並蔕芳皎若嬴氏女雙騎紫鳯淩風翔趙家好兄弟顏色似花美惻惻同袍念肯逐秋霜委露葉淨如拭照映羅衫色雙花衰榮自有時白頭弟兄難再得

小遊仙

靑旄節衛翠云軿按部東行過赤城龍女遺珠雞卵大結爲雙佩賜方平

發軔朝從麐鳳洲五城弭節宿昆丘蕭郎吹得參差玉更約飛璚十二樓

鸞胎麐脯侑璚巵五色云旗阿母期樹上蟠桃如斗大休令狡獪小兒知

樓觀岧嶤白玉京云房中有董雙成璚漿百斛那解飲要學叢簫作鳳鳴

帝京篇

金陵佳麗地神京欝巍峨帝車環紫極閣道近銀河日上觚稜迥云生象魏多五侯車接轊七貴騎鳴珂栁濕烏衣雨花明太液波曲臺新講禮祕監舊書戈蜀郡王褒起梁園枚乘過得賢陳雅頌平虜進鐃歌太史金爲匱司儀翠餙犧禮成蒙頋問簮筆立鸞坡

泛舟橫大江

之子逺行邁泛舟橫大江日華動蘭槳山色上篷牕遐覽意有在壯遊心未降手揮如意一腰佩玉環雙臨流莫嗟逝錦衣還故鄕

搗衣篇﹝送史仲先逰淮東﹞

碧梧葉落黃鞠開邊風蕭蕭鴻鴈來夫君結客向淮楚無衣禦寒良可哀彊將垢敝和灰澣湖澥臨流呼女伴雙杵搗砧空外鳴寜憚手龜筋力愞火然金斗熨帖平紉鍼補綴對短檠歸期遲速未易卜緁長縎短勞經營明年四月蠶上薄繰絲盈車手親絡香羅斷機白雪明裁作春衣寄郎著郎無厭故惟尙新新衣故衣皆妾紉笑看墻角砧杵棄郎衣錦袍歸拜親郎衣錦袍歸拜親有金不戱桑間人

遊僊詞﹝次韻﹞

金色烏啼若木東弱流沈羽直疑空飆輪不用靑鸞禦萬里飛行一瞬中

貝闕瑤臺護絳雲玉階露气曉絪縕眞妃去校東華籍縫絡明珠火澣帬

一塵隔斷聖凡分飛步何煩倩鐵君雍伯俗緣猶未絕尙攜王子去耕云

西池燕罷玉桃春新制龍綃穩稱身欲借胎仙三百騎眾中誰是衛夫人

曾從子晉客金庭洞室巖居已徧經授得飡霞輕舉術淸齋底用覓芝苓

長爪靈姝身姓麻飯炊巨勝酌松花蓬萊三見波淸淺盡詫芳年始破瓜

齋房夜降九華仙異域香嬰一縷然寫竟丹章題錦軸玉淸神虎內眞篇

坐騎赤鯉挾琴髙璊玉新治小並桃笑指積金峯下路醉吹尺八聽松濤

神仙鰲負過西瀛萬里洪波頃刻淸使物主方咸不驗卻憐漢武事文成

冥緣夙契接佳期慚愧西成是我師碧柰花開靑鳥語洞房相對坐彈棋

紫荊曲﹝有序﹞

予友費君舜臣其曾大父榮敏公大父江夏侯父宣城君皆著名當代宣城君宦遊西江舜臣嘗學禮於余復卿先生之門遂脫去狗馬紈絝之習名聲藉甚薦紳聞生二子子壯各有室一旦分財異居君嘆曰不能教以義方者我之責也呼三子立堂下而詔之曰夫木由萌蘗以干雲霄本之固也水由涓流以匯湖海源之深也然本撥則枝枯源涸則流竭此理勢之必然若不聞田氏之紫荊樹乎三子乃幡然悔過復同居以事君如初汝陽袁華爲制紫荊曲三章以爲費君壽云

紫荊樹花離離光榮何芬敷雨露之所滋百年蘢蔥翠羽蓋費家子孫培植之

紫荊樹葉翳翳根旣撥葉乃悴費家兄弟復同居華鄂相輝似唐棣

紫荊樹枯復榮華開韡韡當中庭折華起舞壽雙親懿哉費家之弟兄

春艸詞

泉南陳彥亷氏少孤作堂奉其母莊以居名之曰春艸爲賦春艸詞六解

堂上彩衣斑戱舞娛親顏俯看堂下艸生意待春還﹝右一﹞

春還芳艸碧子長賴母力艸色有枯榮母恩無終極﹝右二﹞

嚴霜催老幹弱蔓緣孤根春至淸陰滿難酬雨露恩﹝右三﹞

薫風被荃葛兒衣袗絺綌一縷與一絲咸自母手績﹝右四﹞

旣無池塘夢肯作王孫遊願身化爲艸根葉鎭相繆﹝右五﹞

主婦能調饍升堂具旨甘艸蔬郎自飯舉案對宜男﹝右六﹞

蹋踘篇

冶家兒女髻偏梳教坊出入不受呼蹙金小韈飛雙鳬飛雙鳬曳雙袂玉圍腰珠絡臂

栁風吹云衮香綿六銀繡花明月圓湘波盈盈動金蓮動金蓮汗沾粟展鮫綃釧鳴玉

女郎娟娟栁腰肢錦文嬌束金芙蕖玉纎團云傾紫絲傾紫絲嚲羅袖蹴花心爲郎壽

香輪小鞹戎葵丈官場蹋起齊靑雲彩結門縣月爲門月爲門身過五花團天上墮

湖州竹枝詞

月子灣灣照舩頭阿儂聽我唱湖州儂心不似雙溪水才出城東各自流

荷葉浦北菱湖東淸溪曲曲與天通莫將鐡笛弄小海大風倒捲馮夷宮

黃姑浣花織錦衣畱郎不住送郎歸一色銀河三萬里手攜石子是支機

漚波春漲膩如油坐看靑山船倒流桃花欲開杏花落打鼓吹笛上杭州

西湖竹枝詞

儂家少長住西泠門對裏湖蓮葉靑妾心如藕絲不斷郎意忽作隨波萍

山上有山未還家日日望斷金犢車湖陰剩種宜男艸直待郎歸始著花

南山起雲北山陰暮暮朝朝晴未深公荷拳似小兒手𨿽不成蓮已有心

昨夜憶郎開綺牕平湖月白水如江妾似兩峯日相望縱有飛來不作雙

耕學齋詩集卷二

●欽定四庫全書

耕學齋詩集卷三

﹝明﹞袁華撰

○五言古詩

至正乙巳紀興

炎精罹阨會新都肆姦偸竊權造符命居攝仿伊周甄阜主擊斷王邑參謀猷殺子墮三綱進女位長秋金匱授神禪卽眞成篡謀民心本思漢天意終眷劉二八火爲主龍奮南陽秋發兵捕不道前騎驅旄頭一皷入長安尙阻漸臺流周還威斗柄按式審休囚傳首詣宛下黔黎起歌謳帝王有眞數智力焉能求區區事譎詐萬古徒貽羞

揚雄莽大夫陶潛晉處士校書天祿閣歸耕柴桑裏陶情緑酒傾凖易太玄擬文章旣雄世出處多殊軌直書義自見珎重子朱子

朱樓臨大道畵戟列髙門問是誰人第疏封兩國尊任俠若孟公養士擬平原客趿明珠履宰胹封熊蹯長兒尙公主中子守名藩睥睨仇讎報誅求鄕裏怨一朝被流放不得窺田園富貴如浮雲飄散豈常存階有蒿萊長門無車馬喧鵂鶹鳴廢井鼯鼠上頹垣豪華易凋歇往事那可論空餘乞墦者猶是俠王孫

閭閻輕薄兒掉臂起亂離捐生取功名狥財忘險巇魚麗朝結陳肉薄夜登陴論功秉節鉞幹城羅虎貔玉刻鹿盧劍翠織蝥弧旗燕馬飽芻豆韓盧厭肉糜晏安懷酖毒富貴履危機飛言起不測車裂徇其屍空令行路人感慨興嗟咨所以昌黎翁爲賦召南詩

城西有冶女被服何姍姍白玉搔頭鳳黃金■﹝勹外盍內﹞鬢蟬肌膚若冰雪標格擬神仙不聞傅姆教自擇心所憐俠逰者誰子東家惡少年椎埋白日內剽擊大道邊目成如宿約竊出夜私奔托身不分明色衰中棄捐男兒愼出處景行當勉旃貞哉宿癅女千古稱其賢

蒼龍何煌煌芒角在東方感時耿無寐起視夜未央晨興糞田疇灑流固堤防糓雨扇條風負耒欲分秧立苖本欲疏薅鉏莠與稂耕耘不鹵莾所報千斯倉豈惟田畯喜婦子亦洋洋嚴霜降中野黍稌登圃場上當輸國賦下以充餱糧於斯祀先農擊鮮羅酒漿飲福旣賜胙再拜奉親嘗願親彌壽考黃耉膺天慶

嚶嚶黃鳥鳴莫莫柔桑黝行行抱懿筐摻摻出素手長條手難扳卑枝鉤可取摘遲蠶苦饑姑嫜望來久惟願繭如山繅絲易升斗號寒固未免輸官安敢後輸官庶有餘染絲作長綬蕭闗夫戍還黃金印縣肘

燕燕羽差池雙飛復雙止朝從舊主歸暮將舊巢理巢完乳我雛寜辭污泥滓雄飛去不返雛長各他徙孤鳴芹塘中獨宿杏梁裏蒲栁風淒淒蒹葭露泥泥紅縷系將離孌彼玉京氏別來隔黃壚飛投墓門死禽鳥尙有知人胡不循禮

夭天原上桃濯濯園中栁商飆颯然至榮華變衰朽靑年不努力白髮倐盈首身後千載名生前一杯酒歸與東曹掾還爲蒓鱸否

人生居世間弱艸棲輕塵胡爲事微利汨汨疲精神牙籌較錙銖會計夜逹晨黃金積成埒焉能葆吾眞題湊錮三泉虆梩亦掩身貴賤同一死感慨爲酸辛不同艸木腐予懷古其人

過張子英閒止齋閱法書名畵

步出甘泉坊始得閒止齋𨿽廹市中雜頗愜靜者懷閱架發古祕展玩心所諧方忻晝晷永適際風日佳疏花鄂韡韡好鳥鳴喈喈回策古城隅叢祠臨水涯喬木暝煙合遙峯夕嵐霾寤歌遂成章聊以慰離乖

郊居

郊居旭日旦艸木發華妍沃壤潤含雨芳林澹浮煙飛鳴變新聲游泳戱淸漣所忻气候和那計莭序遷逍遙城闕中放浪江浦邊曉從鐵塘去暮向樊邨還上懷舞雩詠下擬歸田篇宴安古所戒躬耕樂天年

野航軒雅集分韻得秋字

今日有佳景野航俯淸婁酒從碧筩瀉煙向博山浮長林樹陰密方池水气秋蟬依疎葉語魚唼落花遊暌離獲良覯飛光爲遲畱

題金人校獵圖

朔風吹驚沙樺林葉斕斒獸肥馬驍雄校獵出天山曉踰黃龍塞暮過居庸闗騂弓金僕姑寶刀龍爵鐶鴐鵝天際落小隊磧邊還

題頋玉山摘阮小像

夫君靑雲姿逍遙在丘園冥心絕遐想燕坐息眾喧攤書白石上摘阮靑松根乃非竹林叟似是醴陵孫

題頋玉山讀道書小像

靈嶽聳層霄璚館開金鄕若人秉昭質守一修洞房呼吸龍虎气嗽咽日月芒龜闕西瑤臺中有明光章下授小兆臣玉檢鸞回翔稽首校隠文瑯函耀霞光絳蕉承寶露肉芝冒玄霜采掇充服食味傾金梨漿逍遙澹無爲壽期穹壤長

宿承天寺方丈分韻得深字

朝遊雙峨陽暮宿雪堂陰月落疏鐘度霜寒淸夜深談玄析奧義觀妙徵素心白業儻可修攢眉重相尋

賦得江上女

蓀橈送桂旌沿洄多冶情扳條約翠袖掬水弄璚英淸吹隨風度纎腰束素明家居白下裏夫戍洛陽城明光朝執戟細栁夜分營許國承恩重忘歸念妾輕貞心似江水朝夕向東傾

題松崖圗

靑山上無極白雲冠其顚旭日照髙林丹碧何鮮妍中有學仙者冥棲遺世緣天風鼓海濤和以朱絲弦斸苓采白石汲澗煮淸泉揮手謝時人飛行淩紫煙

嘉樹軒分韻得報字

艤舟綽山陽重湖水澄浩百年植嘉樹森列若旌纛眄玆亂心曲觸景起哀悼酌泉薦蘋蘩再拜酹神道嗟哉撫育恩罔極何以報頋曕白雲飛回翔復髙蹈散策日未昬微懷寄幽討

題丘克莊敬雲樓

層樓照宏敞大澤起絪縕容容上承宇靄靄度微芬思親惜流景懷土念離羣拄笏延淸賞西山未夕曛

寄頋玉山

窮櫩坐風雨泥塗寡來輈曲生不我卽何以寛離憂梧桐漸凋落蟄虫尙喧啾感時發長嘆懷人動遐愁空持菊花詠悵望楚天秋

題張復初所藏倪雲林畵

春艸藹碧色春泉流白雲時覓漁樵侶行穿麋鹿羣覧古發長嘯尋幽探祕文姢姢雙徑月流景照夫君

秋夜懷友

玉露洗空碧銀潢澹無波懷人起遐想況玆良夜何俯聽百虫泣仰觀眾星多驚烏未遑息飛鳴擇叢柯中心百感集豈謂悲蹉跎終羨林居子躬耕樂太和

東臯隠居集陶詩

少無適俗韻山澤久見招結廬在人境種苖在東臯披榛步荒墟晨出肆微勞坐止髙蔭下我行豈不遙繞屋樹扶疏斂襟獨逍遙渉暑驚秋霜寒風拂枯條時駛不可稽濁酒且自陶提壺掛寒柯聊以詠今朝

世短意常多久去山澤遊艸廬寄窮巷嘉穗養南疇淒淒風露支司田眷有秋我實幽居士終懷在歸舟有客賞我趣引滿更獻酬菊爲制頹齡酒云消百憂至徳冠邦閭自古有黔婁

宿白蓮寺桂子軒分韻得月字

幽夐阿蘭若逍遙謝城闕池回白蓮風林墮靑桂月語深玄理釋心淸妙香發道人澹無爲悠然思超忽

樓上觀蕩舟婦

蕙樓臨廣甸蘭塘通曲湖山光落烏幾水影上蝦須蕩槳誰家子輕舟迅若鳬扳蓮覓嘉藕剝芡弄明珠送謌情婉孌賣眼意踟躕姑嫜在堂上返照下桑楡

春暉樓前玉繡球十月試花

中園有嘉植淩寒開一枝粉香飄玉質霜气薄璚肌豈愁冰雪妬應負燕鶯期彷佛唐昌觀依稀后土祠撫時驚節序對酒念暌離太息風塵際看花慰所思

半月池

靈源發龍泓奫停湛空碧影斜瑤臺鏡气壓橋門壁蜿蟺菖蒲根贔屓蛟龍迹相期學仙徒握手弄雲液

賦得館娃宮送友人之武岡城步巡檢

驅車閶闔門息駕靈巖下靈巖信淸麗維玆館娃所稚子停宵徵於焉同覽古夫差昔好奢築宮置歌舞璇題麗層霄丹碧耀平楚藻幄曵華幔妒寵爭媚嫵采香朝艤舟響屧暮淸暑代謝人事遷商飆動禾黍俛懷諸宮勝亦復一丘土不作楚囚悲將軍本雄武

題趙仲穆蘭

窈窕楚臯女委蛇佩陸離淩風翳翠袖乘月靡云旗含嚬嘿延佇怊悵失佳期涉江采璚芳將以遺所思

髙人養衝素絕粒棲璚林遊盼瑤華圃珥節閬風岑手持碧玉苗幽香散煩襟相思不可見落日楚江陰

送張子正謁選赴都

巍峩鳷鵲觀岧嶤鳳凰城衣冠列劍佩龍蛇動旗旌碧漲禦溝水聲啼上林鶯覽物寫情思無媿水曹名

次韻答秦文仲

晨興謝囂雜晞髮坐廣庭零露泫叢條初日薄東榮矯首懷友生惻愴難爲情有酒但斟酌莫嗟年運傾

桐川秋夕

驅車復驅車駕言適他鄕他鄕非故里相知邈何方敗葉鳴寒蛩素月流空房仰視河漢髙安得淩風翔商飆下木葉遊子寒無衣山川良阻修歲暮胡不歸目送孤飛鴻羽翼未有依願言守眞素毋勞歌式微

史仲先梅雪齋

窮冬霜露繁堅冰凝大澤微陽地底回區萌將甲拆齋居觀物化光集飛霙白疏梅若髙士空谷聊自適操行雪比潔傾蓋成莫逆峩冠柱下史晤對成三益交誼矢弗渝惟感流光易永訂歲寒盟忠誠著金石

夜宿福聚蘭若

白露被眾艸炎歊頓消歇散步入重闗斜暉薄林樾蕭然古蘭若幽邃類巖穴同心偶相集論議何鋒發仰觀河漢髙淸光流素月秋毫粲可數隠見白玉闕徘徊廣庭迥涼飆肅毛骨茗飲消渇吻野蓛錯肴核有客僅七人無酒行百罰庸僧太俗惡決去獸驚狘眷予坐最深吳霜點須髮衰病目偏盲材澀思枯渇多君儒林英詞源浩溟渤機錦織流黃佩玉刻剞劂或吟行徐徐或寐坐兀兀人生百年內流光嗟倐忽雄文屹巨碑富貴等滅沒始問平泉樹何如首陽蕨努力樹勲業毋爲事汨汨

送錢逹善之京師

白露漙鞠蘂涼飆拂桂枝蕭條平原上黍稌何離離夫君戒行李撫景動遐思山川气欝蔥江河路委蛇靑年事鉛槧說禮惇詩書韜鈐祕虎豹奇正分熊羆仰企前哲學節義矢弗虧行矣保令名黃耉以爲期

日夕佳軒﹝集陶詩﹞

養眞衡茅下好爵吾不榮楡栁蔭後園幽蘭生前庭神淵冩時雨相命肆農耕虛室絕塵想气徹天宇明涼風起將夕歸鳥趨林嗚班荊坐松下杯盡壺自傾念之動中懷千載有餘情

仲春釋奠燕集存道齋分韻得天字

於穆素王廟層構何巋然時維中春月釋奠加豆籩犧尊酌醴齊鸞刀割牲牷陟降禮有序對越神在天竣事旣徹爼朝暾曜芳鮮壇杏炫積雪池藻揚輕漣魯叟聖人冑幽齋肆方筵獻酬儀秩秩論辧言便便浩唱發淸響希聲寄朱弦明時崇禮樂安車政徵賢

題觀泉圖

寒泉落幽澗絕壁淩長松之子逍遙遊遐觀意從容俯嗟逝水駛仰企髙山重蒼頭亦解事撰杖以相從

送章生海州吏

微風動蘋末木落海鄕秋冥鴻戾層霄輕橈溯中流溯流向何許淮水東悠悠靑年不擇祿髙堂親白頭萬里起頃步前途遐且修勿云刀筆賤請視漢廷侯

嘉樹軒

雙槐何亭亭交柯蔭華軒昔人去已逺手植今猶存寶露流層顚醴泉灌靈根枝葉日以茂子孫日以蕃願同紫荊樹永保矢弗諼

夢鶴軒爲殷之秀賦

琳宮肅弘敞華館通曲密蘿月白紛紛竹風淸瑟瑟至人本無夢恬澹志專一頎然羽衣仙胡造規中室同作鈞天遊飛行周八極蝶化漆園吏蟻聚槐安國斯理倘能求至道諒可得

萬竹亭髙士圖

參差萬玉立窈窕一亭深不攺冰霜操時聆鸞鳳音數等零陵石詩同淇澳吟頎然二髙士允若雙南金臨川嗟逝水焚香弦素琴昔賢不復作慨想豁衝襟

雲松巢爲定之賦

結巢雲松裏幽閒意頗濃松聲發靈籟雲气矯遊龍采拾聊可養持贈愧無蹤何當解塵鞅跨鶴以相從

送葛進善遊京師

黃鳥出谷鳴春陽被郊墟遊子觀國光薄言駕輕車龍虎勢盤踞回合抱帝居先下酈生揖次陳賈誼書獻納趨金馬校讎登石渠翻憐馮暖輩彈鋏嘆無魚

溪山讀書圖

溪山讀書處衡宇窈且深白雲起層巓嘉禾秀繁陰緬懷鄭谷耕時爲梁甫吟斯人不可見拄笏對遙岑

安素齋

吳淞何渺漫朝夕流不已上有嘉樹林層軒俯江沚之人樂恬澹脫略紈與綺素履旣坦坦安之良有以考祥保貞吉守黙忘賤恥馮髙時引望春還景妍美修篁拂疏欞埀楊蔭淸泚何當一造門談妙析玄理

竹林髙士圖

淇澳水彌彌淇園竹猗猗有斐古君子燕坐淇之涯橫琴未暇彈悠然有遐思興懷仰髙躅三復衛風詩

送人歸杭

春水滿南國櫻桃花未紅蘭舟衝雪去家在玉峯東靑山當屋角緑樹覆庭中可憐兵燹後化爲蒿棘叢感時心耿耿話別意忡忡林棲儻相憶題字送歸鴻

寄逸閒叟

義天求法地樓閣倚孱顏憶得舊遊日鳥鳴春樹間行循惠山澗坐對玉岑山逸師旣卓錫談玄覺冥頑室飛花似雨洞鎖鐵爲闗安能脫塵鞅卜居相往還

賦得昆山送蔡廣文

之子駕言邁春覽昆丘顚鍾秀自前古著名由昔賢昔賢去已逺玆山還巋然玉气潤凝雨鶴聲淸聞天遙思解組日何如入洛年獻納有餘暇爲續昆山編

次韻奉答印月潭講師

炯然摩尼殊照彼圓覺海萬怪形靡逃連城價可待夜光燭蒼冥歷刼耿不攺上人心若珠隨方見五彩流通旣無著幻化焉能浼朂爾崇令徳優遊樂壽豈

斥鷃搶楡枋大鵬摶瀚海所以蓽門士養志固有待貞心如皦日豈爲窮逹攺白駒不受縶少微自揚彩大節茍弗渝微名豈足浼願遂雞黍期共挹南風豈

寄費舜臣印月潭

戶有讀書聲門多車轍迹丈夫豈長貧一椽聊止息艸深蛙鳴池苔滋蝸篆壁俯憐東逝波仰羨南飛翼會心不在逺佳處輙終日玉子落文枰錦囊出緗帙相過南山僧戒律謹三尺何如尉遲子酒肉破孤寂

原隰何畇畇華木亦莽莽深村寡輪鞅居民樂生聚水芝才著花莎雞又振羽去日尙能推來日詎可數晷景嗟荏苒質性念椎魯何如證無生趺坐不出戶

逹人貴聞道仕士重守邊胡爲事一室四序從推遷春花碧色敷夏木淸陰圎艸木亦有時力田尙逢年嗟余濩落材兀兀理殘編丈夫愼出處豈爲利祿牽榮名若春花飄散隨風煙疏雨過郊墟水竹生華妍緬懷靖節翁遇酒輙陶然過溪成大笑此理誰能宣

遊永壽寺謁和義王祠復過興福月潭講師丈室

秋原聊引望野渉自成趣意循洲渚轉目送江波注栁颸涼拂衣稻露香沾履欲作招提遊己辦濟勝具尋幽趨逺林習靜得佳處丹碧何焜煌樓觀出髙樹繄昔和義王奮身應君募錫封列茅土勛業埀竹素有子味禪悅建寺慰思慕先祠南廡下象設肅徒禦雄姿儼若生朱衣佩寶璐緬懷襄樊日酣戰揮白羽宋室已不競皮去毛安傅頋瞻徘徊久秋陽薄沮洳回策過講臺蒿萊沒行路丈室僅如斗虛空寶花雨上人除結習繽紛自飛去回睇祥峯閒曖曖隔煙霧於以紀玆行咿唔遂成句

送彭從龍歸淸江迎婦

遊子駕言邁驅車楚山阿積雪明髙林落日照大河睠玆川塗長況值歲暮何相送復相思看云動悲歌

朝陽有威鳳排云九天來曉儀瀛海上暮落岐山隈覽徳時一下明良位三臺還從嬴家女吹簫向層臺

輕煙林際開素月川上起桂楫擊空明消揺泛容與美人隔秋水相望不得語臨流折芳馨所思在遺汝

溪上桃始花溪流淨無沙偶得胡麻飯窮源路忘賒樓觀五色煙中有緑蕚華乞與續弦膠相期淩紫霞

鶴巢爲龍虎趙伯容賦

野鶴龍虎至故巢鳳凰顚故巢破勿理新巢小於拳修頸髙結喉玄裳何蹁躚曉棲三株樹夕餐五色煙左盼紫虛君右揖浮丘仙嘯歌空洞章覽景升上玄緬懷塵外蹤歸來是何年

追賦玉蕋亭小集分韻得溪字

華燈照髙宴方舟溯回溪道裏𨿽阻逺何期冠蓋齊靑陽動林莽積雪潤塗泥行酒玉蕋妥放歌碧雲低會合諒有定追賦慰離暌伯容宋福王孫

松林髙士圖

層波蕩晴旭長松落淸陰曳杖者誰子逍遙散衝襟野芳發幽香覽古動遐吟美人不可見相望楚江潯

寄題袁仲傅緑筠軒

吾宗有髙士種竹封禺顚交柯承寶露宻葉蔭璚泉消揺葛陂杖詠歌淇澳篇儻騎茅龍去爲我謝辛鈃

玉山艸堂分韻得緣字

艸堂秋气肅淸唱送觥舩微風下髙樹華月麗中天雄辯酬支遁吟詩懷惠連驚烏棲擇木流螢低度川撫時情悒悒感舊意懸懸獨念玉山子冥心息眾緣

賦得泰伯廟送鄭同夫歸豫章

巍巍三讓廟乃在古城阿日月明衮裳殿陛列琱戈萬世尊至徳遺風亙不磨送君廟下路吳江秋水波

溪西艸堂

旭日出溪東光照溪西屋屋中何所有牙籖縣玉軸門當五株栁窻立萬竿竹歸與絕奔競俛爾樂幽獨一笑歌濯纓溪水淸可掬

贈史君美爲黃雲卿賦

婁有史君子分甘艸澤居昔曽靑城遊袖祕玉函書質性旣厚朴幼懷鄕曲譽牽牛朝出耕蕭艾手自鉏野藿香可美籬鞠味堪菹吾友大黃君一病半夏餘維子多逺志從容駕軒車剖決明表裏調劑气旋蘓媿乏明珠報長歌酒頻釃徵鴻行當歸微陽起石渠相思子不見扳桂下庭除

遊鴛鴦湖分韻得落字

寂寞虛齋靜泛覽方舟樂大堤橫臥虹飛杠髙渡鵲川陰雲气生水闊天光落荒苔積寶園壊壘鳴金橛餘生感樗散撫景嗟離索行觴藉艸飲斜陽下林薄

壽寜庵夜宿

偶成綽山遊西風吹落日大田登禾黍髙林收棗栗仰羨松栢姿俯慚蒲柳質石縣王果崖花雨維摩室白雲浮茗甌縹囊散書帙撫事困誅求拯時之經術紛爭若集藥名螻蟻相持如蚌鷸可憐鴟嚇鼠何異褌處虱郊居便樵蘓野服忘巾櫛獨樂五畝園素封千樹橘被酒坐逃禪銘墓親操筆夢幻前後身道悟中邊蜜劇談更抵掌展席仍促膝煌煌斗回杓耿耿月離畢水聲逺澎湃竹影互蒙宻淸坐不知疲東方啟明出

楚云堂分韻得城字

霜露悴百艸風埃闇重城冥鴻奮羽翰肅肅東南徵感時增慨慷豈不懷友生美人忻會面開觴掇秋英燕坐適淸賞髙梧含夕淸厭厭樂未央明河漸西傾

次韻張貞居明靜院蓮社

東林白蓮社明靜今復建兩峯如五老秀色互爭獻外史淵明徒髙居樂貞遁入社眉𨿽攢許飲心所願西方九品華黙想不在問何當解塵纓趺坐聽髙論

追賦芝云堂小集

窈窕玉山下樓觀何委蛇丹葩曜陽林金粟綴樛枝感玆節序遷四筵樂芳時桂酒傾鑿落蘭煙度罘罳雙歌聲裊裊屢舞影僛僛樂事古難並宿畱阻深期何以慰所懷載歌停雲詩

二月十日西園對雪

艤舟東城阿張宴西園裏遙天黯同云髙軒落疏雨霏霏雜霰零冉冉微雪委先集長洲苑亂點脂塘水蹴絮翻新燕吹花起潛鯉初飛勢斜斜漸積光玼玼淒咽鸞笙澀徘徊翠袖靡人生貴適意流行隨所止底用銀燭燃淸光照窻幾

芝云堂夜集分韻得相字

今夕復何夕張燕芝云堂西風度江漢仰見徵鴻翔坐中仙釋侶學道攻文章飄飄鸞鵠姿皎皎金玉相上客貌蒼古乃是李伯陽憶別昆丘顚十見木葉黃相逢玉山裏語舊熱中腸促席更秉燭深杯送瑤漿酒闌登雪巢取琴弦淸商一彈別鶴操再皷鳳求凰人生會合難引滿重舉觴與子各盡醉憂樂俱兩忘

賦得佳人曉妝

鳥啼瑣牕曙薄寒猶中人彩服龍香炙玉臺鸞鏡陳體輕腰束素步細韈生塵洗妝初斂笑握髮半含嚬栁葉邀郎畫桃花倩妾勻蜂黃微點額猩血淺塗唇不畏秋娘妒那愁飛燕嗔淑姿豈長好貞心終不冺願爲雙紫綬纒繞向渠身

栁塘軒聽雨與謝子蘭同賦

憶昔西遊時揚颿楚江舩顚風俄送雨洪濤怒掀天飄揺蘆渚外滴瀝篷牕邊如馬齕枯萁澎湃驚晝眠北轅梁宋郊渡河上幽燕窮冬雨載道蹣跚行不前暝投野店宿土銼寒無煙臥聽耿不寐懷鄕思懸懸前年走亂離窮途屢回邅一月不見日誰能補天穿相對泣妻孥所憂溝壑捐間闗戎馬中幸獲窺田園窺園剪春韭桃李東風妍遙知江湖夜孤燈嗟十年有客毗陵來皁帽霜盈顚奔逃患難余與予同可憐豈無道裏歸饑火方埀涎主人敬愛客開尊且畱連幽軒落疏雨秋水滿平川餘音散髙栁似聆淸商弦剪燭對牀話中心暢憂悁我還君未回語極重淒然周漢終再昌恩澤沛八埏梯航四海通歸釣槎頭鯿呼兒帶經鋤白鶴溪之壖異時倘相覓毋忘聴雨篇

耕學齋詩集卷三

●欽定四庫全書

耕學齋詩集卷四

﹝明﹞袁華撰

○古詩﹝五言﹞

述懷贈鍾安期

我遊錢唐時始識種雲叟種云江夏姿意气傾牛斗小閣瞰重湖掩映栁州栁數過南陽君髙居宅其右長身美丰標淸廟列樽卣堂前兩槐樹薿薿葉碩茂淸言坐竟日炊黍剪春韭極稱安期生亹亹不絕口前年往京師同泛具區藪傳捨遂識君傾蓋若舊友艤舟埀虹側返照在戶牖鱠鯉烹鳬雁張燈夜置酒哀弦展淸商撫節歌擊缶間別情何長愧乏報璚玖去年南陽歸往勞或恐後君至我適來良會亦非偶我畱洪橋市君宿南屛阜相過半捨餘觴熱屢奔走廹暮卽下榻瓜果雜野蔌秉燭坐假寐欲睡還掣肘自言上有親龍鐘及黃耉下無應門兒內乏主饋婦幹祿閩中郡風埃面多垢薄遂終養計奄焉失慈母履霜悲風木居廬歲時久今年來婁江訪我意彌厚睠玆春夏交新緑暗林藪別君殊作惡思君■﹝蜀犬﹞延首呼酒與君飲中懷與君剖昔如鷹脫韝今若魚在罶北南屢邅回齟齬動輒咎長歌送君行輾轉愈懷舊種云已仙遊空室泉瀏瀏南陽往泉南未省回轅否相逢倘問予爲言安■﹝畝犬﹞畝

次韻云扉講師遊南山有懷張外史舊遊

昔陪張外史躡雲上崔嵬前登風篁嶺酌泉蒼蘚堆後度麥岡重荒墳際蒿萊陵谷嗟變遷覽玆良悲哉維時莫春初鳥乳聲喧豗行循靈石澗坐覓翻經臺萬竹森玉立云扉絕纎埃楊氏椒房親葬母此山隈想當全盛日軒蓋如雲來至今淸壑亭金鋪照莓苔行觴藉艸飲蔬果雜櫻梅賴彼二三子促席相延陪醉題素壁間辭翰粲瓊瑰掩映房山詠光怪燭九垓騎鯨上天去化鶴何年回二妙不可作撫捲心孔哀

送張師允銓選江西

豫章古名郡上應翼軫躔山川互聮絡直與荊蠻連帝憂南服逺何以寄蕃宣相臣躬秉鉞開府大江邊甲兵洗瘴雨戈舩淸海煙黔黎含瘡痍守令賴才賢考績分殿最三載方起遷謁選詣闕下道裏阻且綿廷議經濟臣銜命出典銓張君廟廊噐授節斧扆前軺車適楚越春花正芳妍姦貪宜屏黜亷愼屬陶甄憶昨識君初乃在婁之壖別來六載餘懷君思煩悁盜賊各已息徑上官河舩側聞江淮間斗米錢三千爨骸易子食溝壑多棄捐遴選得循良庶可解倒懸黽勉王事畢彩衣舞蹁躚矧玆休明運獲見忠孝全離別不足惜載歌皇華篇

次韻頋玉山感懷

金粟老禿翁喪女及二婦情鍾政我軰況爾中年後值玆世濁惡喧呶互紛揉逹觀了死生放浪無何有泛覽經律論一室僅如斗蒲團竹匡牀趺坐各雙肘心如大圓鏡觸處靡不受榮辱旣俱忘恆欲烹走狗獨憐孫與甥哀哀失慈母誰能斷嗔愛毗耶有無垢所談不二法究竟惟濡首宿業想未償驚心血屢嘔深秋天气暄桑柘葉黝黝念子築杭城土石躬自負城髙石易盡鞭箠無所取書來知近況黧面龜兩手新榖幸登場日夜操杵臼悉供役夫養老稚曷餬口安得海宇淸闗塞忘戰守歸耕對兒女畜雞豢肥牡側聞王師出鐡馬渡河久中軍霍嫖姚報國忠肝剖鼓行搗虎穴若拉枯共朽捷書尙未至西風又衰栁思之轉欝陶澆愁惟有酒興亡信有數蛇斷秦鹿走荷鍤死使埋四郊多培塿

匡山五詠

看松閣

匡山何崪峍如拳突中央萬松列巖岫天蟜蛟龍翔若人抱貞節眄柯日徜徉微吟息髙蔭燕坐弦淸商茅屋三四楹蘿翠友嵐光謖謖靈籟響陰陰芳晝長采花釀秫米斸苓充餱糧何殊陶貞白結樓居華陽

煙雲萬頃亭

英英白雲飛彌漫被巖谷儵若大瀛海洪濤互起伏好風來自東流膏潤山木攬之不可得捲舒一何速危亭俯松抄冥搜入遐矚靈物旣深潛陰淵寒气肅有時出膚寸海宇溥沾沃終乘遊帝鄕矯首謝塵俗

在上亭

眾山皆部婁小亭立孱顏仰觀逼霄漢俯視迷人寰一勺滄溟水數點甌閩山朝暾照澗谷紅紫何斕斑蘭荑茁石罅鞠叢冒溪灣芳林春夏交好鳥聲關關醉騎黃鵠去笑挾飛仙還朗吟萊公句髙風諒能扳

淸髙亭

層巒壁亭北靈淵匯亭西野芳新綠合巖扉空翠迷林深不見日地迥惟聞雞艸木气膠葛六月流冰澌逹人逍遙遊散策淩丹梯澄懷適野性觀物和天倪易同醉侯講詩爲應眞題急流能勇退名與三髙齊

環中亭

崇岡積蒼雪羅立展屏幛巘崿犖確中芟夷得平曠四頋何巍然鑱雲開疊嶂山如眾星列環拱皆北向一亭據中央勢欲兩相抗天髙氛翳消春還淑气暢激水流羽觴鳴琴發淸唱俛仰宇宙間覽古興慨忼

送友人之明州衛

裔夷倭奴氏僻分帶方東頑嚚罔率化不與中國通椎結斑斕衣習俗相剽攻輕生蹈巨浸出沒如熛風爰止崇明裏掠虜肆姦凶桓桓張將軍擐甲登蒙衝手中三尺劍紫電明霜鋒追北海門右殺戮無遺蹤執俘仍獻馘錫爵酬厥功拜命赤墀下進秩佐元戎四明古句章海水靑浮空山川旣佳麗人物亦豪雄感別意惻惻懷古心忡忡南薫吹斾旌小隊羅刀弓長途驛馬疾逺浦渚蓮紅勉旃同前烈策勲銘景鍾

拜劉龍洲墓歸飲淸眞觀以龍洲先生遺墨分韻得何字

龍洲湖海士瘞玉昆丘阿山川邈如昨喬木拱煙蘿偉哉二三子覽古發嘯歌披荊弔遺迹窆石臨嵯峨嘅嗟歲月流柰此湮沒何立闕表墓道大刻盤蛟鼉維時春載陽好鳥鳴聲和麗牲拜墓下冠蓋相駢羅山僧出遺墨保護百年多縱橫廿八字恍若龍騰梭緬懷攜彘酒風雨渡江沱中原𨿽在望淚落如懸河安得起九泉執手野婆娑歸憩玄館夕涼風水微波詩成想丰采寤寐儻來過

書畵舫小集送謝子蘭過江東分韻得云字

曲館眾芳歇方塘西日曛曲闌楊栁樹秋水白鵝羣謝公浮家隠囊盛惟典墳書畵舩自操子前中細君胡不歸故里故里闇楚氛玉人張離筵髙軒水沄沄翼若靑翰舟泛彼江之濆扣舷歌少海問字客如雲紏罰觶載揚探題詩屢分君言適江東研田事耕耘蹔屈鴻鵠志組織云錦文蹇予風塵表孤陋寡所聞何日往從遊騷壇策奇勲

自錢塘附漕舟泛海至石墩時至正乙亥嘉平廿三日

平生逺遊屐歷覽名山川北上齊魯境西溯荊襄舩承平百年久闗塞靜風煙道裏不裹糧朝吳暮幽燕豈意戎馬生跬步那可前朅來錢塘城雉堞雲山連帶甲三十萬兵革利且堅中軍霍嫖姚智勇開三邊井邑百戰餘白骨蒿萊纒糧道又梗阻故里難回邅漕侯萬人傑饟運來江壖倉皇問歸路黃色眉間鮮太守敬愛客江亭祖離筵臨行重贈詩詩句淸且妍暝投海門泊嘽急鳴哀弦長星蚩尢旗光亙奎婁纒修徳弭天變聖主方求賢黎明眾船開張旗鼓闐闐推篷視海色雪滿羣峯顚龕赭天設險峽東崖倒懸英雄已陳迹濤浪猶掀天尙餘射潮箭錢笴大如椽揚颿出海口風靜波漣漣雪霽天宇髙眺逺意所便甬東山數點跕跕若墮鳶潮汐旣有程往來誰使然昔人去己逺此理何由宣玆遊信奇絕豈獨坡翁專舟歸石墩浦微渦生頰顴戴星蹋沙尾借榻營中眠盤餐薦蠏蛤調咸異肥膻匪私一飯恩幸獲能生還人生渉憂患所貴道自全聊以慰旅懷長哦遂成篇

賀梅子玉州判升同知

昆山古婁縣肇自秦漢置沿革無靡常東西屢遷治張昭首錫爵習俗頗醇粹䢐晉歷唐宋天挺生人瑞王李文武才範衛廊廟噐流風尙不泯比屋惇禮義偉哉教養功必藉循良吏皇元集大統經國逺埀制乃俾縣升州秩視古男衛牧守責匪輕考最備五事州介江海交梯航四方至擊築吹笙竽化居聮甲第邇年兵旅興連營舉烽燧徵輸星火急慘慘民日瘁不有賢者出何以慰憔悴夫君列仙冑來作州佐貳炯然玉壺冰豈受纎芥翳忍窮如鐵石蔬食不二味繡衣觀民風徒步屏車騎察君能盡職務徳布恩惠上卿太尉府待君位不次區區貪墨徒朘剝崇貨利事露藉其家竄殛及輿隸嗟彼本無術視玆胡不媿蹇予濩落材占畢守章句聊以紀之詩用告諸在位

題畵禾

梅雨暗澤國布縠鳴桑陰吳儂躬耒耜播種乃力任來牟旣登場出水秧森森立苖本欲疏庶防稂莠侵嘉實秫埀田沾漑雨露深猗嗟周后稷萬世民所欽栢君天驕子遊宦非素心吮墨抽祕思新圖重南金如何佑陵筆只解冩花禽

送章元師之汴梁

孟秋天气肅樓船出東瀛微風吹五兩初日明雙旌曉踰料角險暮泊淮陰城木落原野回銜枚夜兼程大梁古魏地昔爲宋東京吹臺尙硉兀艮嶽猶崢嶸弱冠曽一遊興懷動中情弩力保明節麒麟紀勲名

送陳原夫還鄕

遊子念鄕裏囏時未得歸心逐徵鴻去目送孤雲飛海內同文軌買舟婁之水春還雪己消方塘曲塵起江傾東固山遺廟荒墟間重經舊閭裏感慨淚潸潸兒童喜君至烹鮮擊肥彘親知喜君還扶老兼攜穉握手話綢繆同尋昔釣遊始信還鄕樂猶勝萬里侯

昆山五詠

婁侯廟

婁氓尙滛祀祠廟徧村墟疾病罔醫藥奔走訊羣巫椎牛釃酒醴婆娑樂神虞神不歆非類傳記言豈誣聖人制祭法有功則祀諸昆山漢婁縣舊邑禾與與婁縣名尙存今在城東隅張昭洎陸遜封婁肇自吳桓桓孫將軍仗鉞東南驅升堂拜昭母情好昆弟如策薨受頋命擁立運謀謨諫獵止酣飲禮下魏使車忠言不見聽托疾居裏閭舉邦憚威嚴卒年八旬餘伯言𨿽後出智略雄萬夫權配以侄女數數詢良圖一從呂蒙舉乃修荊州書潛軍克公安徑進守宜都走蜀夷陵城蹙休夾石區相吳柄國命上疏陳立儲赫矣兩侯功彌久而弗渝太守念婁氓報本昧厥初滛祠旣撤毀左道咸剪除攺祠祀婁侯像設崇屋廬復覩漢威儀淸風肅貪污遂令此邦人車蓋相塡於雨暘及疾疫走禱來於於穹碑紀顚末大刻龍騰拏於以告來者並解婁氓愚麗牲歌送迎萬世奠厥居

王禦史墓

有宋建王極汴京欝嵯峨仁化浹邇遐林林英傑多昆山𨿽僻左士風粹而和明經擢髙第踵接肩相摩禦史鄕先生學術正不頗五傳究終始備論訂舛訛粵在宣和間褎然中巍科初主麗水簿言事何委蛇說書輔春坊執法居諌坡從容答時相直气淩太阿範公在館下詰責加切磋卒爲廊廟噐詞源浩江河髙弟沙隨程入室非操戈宋史書列傳耿耿名弗磨世變陵谷遷百年無幾何城南新漕裏荊榛埋銅駞景行世仰止髙風激頹波門墻旣有限樵牧安敢過再拜重興感臨風動悲歌荒苔封斷碣太息爲摩娑

李侍禦墓

散步城南門始得圎明裏宰上木己拱泉下者誰氏披榛踏宿艸羨門半狐豸勛閥表阡石云是侍禦史力行惇古學名衡其姓李世家本江都娶婦居婁涘射策明光殿看花長安市出宰施善教矧肯猛政理至今松陵月淸光照江水拜命登霜臺白簡冠獬廌上言論姦佞手將逆鱗批勢障狂瀾回屹立中流■﹝石互﹞五賢不一肖賦詠光傳紀掛冠歸落庵著述惜寸晷碩學邃易經集傳發微旨豈惟淑後進千古埀範軌九原不可作淸淚何漇漇鄕裏眾富兒厚葬從奢侈黃腸題湊宻劵臺文繡被可憐土未幹荒煙橫斷址後世仰髙躅庶激俗靡靡復墓限樵牧何異子朱子

劉龍洲祠

劉君廬陵秀胸次隘九州島倜儻負奇气辛陳同俠遊西登峴山首北望多景樓長謌過慟哭志在復國讎異材世間出髙揖輕王侯柰何攀桂手不能占鰲頭肆情詩酒間文熖射鬥牛昆山非故里遂爲潘宰畱五十死無嗣埋骨東齋陬世代倐變易夷墓爲平疇有司重封表立闕樹松楸何人奠麥飯淒涼土一壞建祠立神主買田供庶羞仁哉太守心祭祀亙千秋

朱節婦墓

節婦茅氏女嫁爲朱虎妻主饋事尊嫜婉娩年方笄夫官水衡守舅長大農司饟饋轉渤澥功與鄼侯齊廝養紆靑紫第宅切云霓天道惡盈滿讒言致勃溪舅旣瘦囹圄夫亦爲孤累節婦沒入官詔賜提點師衣袂結兩兒晝夜呱呱啼義不負所天矢死心弗移抗志厲節操師亦興嗟咨漕侯卯金刀拙庵比丘尼仗義出金帛以贖節婦歸幸脫虎狼口寄食居招提仰望浮雲馳目送孤鴻飛俯視齠齡子良人渺何之百感集衷膓形與神俱疲爲婦當死節爲將當死綏一病竟不起孤魂遂無依槥櫝自京邑歸塟婁江涯孝哉猶子謙具詞陳有司移文上臺省進奏對丹墀譬比曹令女夫死家誅夷勇烈𨿽少異操行豈相違請錄付史館惇俗淑民彛制可出鴻恩甄表發潛輝荏苒三十年荒墳艸離離落日下牛羊蕪沒少人知偰侯古循吏爲善日孳孳大書刻堅石華表雙巍巍朽骨懷深恩豈獨邦人思感嘅成五詠紀實匪幹私

送郭安道升憲椽

太山何巖巖上與云漢通流光洞相射照耀金芙蓉黃河水湯湯奔流去不已東下滄海深曽波渺無涘頋此河山美襟帶鄒魯疆扶輿孕神秀人物產賢良粵生我郭君秋水炯雙目淸標頎而長碧梧峙鸞鵠結髮讀書史浩气沖八虛嶄然見頭角頓與眾子殊周還丈室中左圖右文史父母有愉容鄰里皆仰企布衣束韋帶簞瓢恆晏如遊心羲皇上自許稷契俱出門天地寛飄飄逺遊志便欲淩髙風赤手搏虎兕西逾秦隴地東溯大江濆爲愛九華好結茅棲白雲柰此堂上親鶴髮被兩耳家無擔石儲何以奉甘旨蹔捧毛義檄菽水聊怡顏緬懷逺大噐置身簿書間朝趨鴈鶩行暮歸問安否克孝復克勤天賦非矯揉耿介守貞潔剖決言便便俯仰洎十載東西郡屢遷冰霜操愈堅剛柔不茹吐黃堂飛薦章姓名逹烏府八月繡衣使持節江之東薅荊薙榛棘狐貍亦循蹤掄才惟若人修能獲舉援行看補舜裳胸有五色綫黃梅雨初霽移文下桃州隸卒效奔走車騎擁道周班荊西郭門長途馬蹄疾遙望敬亭山艸木似相識行行至蓮幙挺挺立霜臺平生多抱負今日良慰懷江左民力疲況乃苦傜役早夕被鞭笞徵斂從何出貪污挾勢權舞文肆凶姦朘剝民膏血那知稼穯難蒼生命如魚濈濈在网罟按行來何時問此民疾苦嗟予一介士幸獲望餘光春風佳麗地文酒日相羊方期朝暮間坐聽談亹亹愰若秋空蠅弗得附驥尾丈夫志四海慷慨輕別離願言樹勛業髙步靑雲梯

陪陳彥博編修遊永壽寺

積陰不成雨朝光散林丘郊原春意動薺麥靑油油東岡直如矢隠見坼上州孤塔倚天外髙城枕江流江流去不返逝者如斯不所忻風日佳散步行夷猶豈憚凍泥滑言往梓峯遊梓封竹樹深好鳥鳴相酬梅蕊吹殘香飄雪沾衣裘嘅想呂王孫掉臂辭封侯建玆阿蘭若施以良田疇憶昨結構初甲子方一周香鐙夜逹旦奉祀綿千秋誌異蚩蚩氓泯滅同浮漚壽師禪門秀參學踵前修神駿憐支遁詞華擬湯休倒屐出迎客茗供相延畱寒菘肥勝肉采掇薦新篘物豈有定味適口爲珎羞語深俗慮釋水木生淸幽元龍湖海士朅來客滄洲畱題紀雅集佳句鏘琳球蹇予發種種孤昧寡良儔願爲蠅付驥來往結綢繆

送昆山偰知州調嘉定

鴨緑漲江水鵝黃上栁絲二月婁東道燕燕初來時婁有賢使君白晳美丰姿聮芳五枝桂不數竇家兒豈弟民父母古希今罕有使君不我畱渉江采楊柳柳絲弱裊裊江水流彌彌柳衰江水涸邦人思未己

賦得菊隠

菊如隠君子豈逐桃李妍嚴霜萎眾艸獨秀秋風前采擷充服食甘馨能引年夫君丰城劍光獨牛斗躔韜采不自獻與菊同貞堅孤標回髙潔豈隨寒暑遷決獄有陰徳勉旃企前賢

耕讀軒﹝集陶詩﹞

少無適俗韻貧居依稼穯農務各自歸耕種有時息道喪向千載聖賢畱遺迹遊好在六經疑義相與析在昔餘多師玄鬢早已白羲農去我久素抱深可惜

種桑長江邊開荒南野際星紀奄將終風雨縱橫至旣耕亦已種及時當勉勵收斂不盈廛冬日淒且厲時還讀我書竟此歲月駛緬焉起深情懷役不遑寐守拙歸田園鵕■﹝義鳥﹞安足恃

題趙希逺萬松金闕圖

崢嶸閬風岑杳渺蘂珠宮紫皇中建極金闕淩萬松云生金毋帳日射玉女窓鳳鳥鸞鶴儔嘯歌聲■﹝口雝﹞■﹝口雝﹞劍佩百神集軒蓋羣眞從廣樂奏鈞天洞章吟飛空東華主校籍南昌司考功丹書石室閟瓊簡金泥封下視屍行徒不啻糞壤虫驌也富文藝疏派天潢中凝神入遐想含毫寄遺蹤粉墨落縑素樓閣間靑紅安能往從遊伏闕陳丹衷願乞愚與魯老爲田舍翁

露筋廟書謝瓊樹所藏米南宮帖後

南踰召伯埭北望髙郵城捨舟陟平陸散策舒覊情蕭條原野迥寒日慘光晶行行止叢祠虛堂走鼯鼪不知誰氏子中坐莫與京父老告我言斯女志堅貞馳驅喪亂余與嫂同晨徵廹暮不得還沮洳聚蟁蝱嫂居耕夫捨女宿野嬛嬛失節泰山重視死鴻毛輕黎明筋己露徧體膏血頳廟食崇象設春秋潔粢盛我聞父老言感慨淚如傾猗嗟五代時鼎沸紛戰爭廣陵行宻據民饑日搶攘刲剔掛屠肆何異牷與牲孫儒入髙郵驅民以爲兵貞女蕙蘭質肯同蕭艾榮緬惟丁斯時辟地故逺行寜甘野宿死不就有幃生白玉豈受污歿身埀令名矯矯長樂老喪亡亦屢更四姓歷十君靦然秉鈞衡所以米外史穹碑勒新銘謝君雅好古模搨比瑤瓊賦詩悼貞烈字字鏘金聲俛仰舊遊時海內尙承平荏苒三十年繁華變榛荊豈無靑雲士狥國輸忠誠卻憐偸生者犬豕加簮纓掩卷三太息靑燈照孤檠

愛日堂

旭日曉蒼涼流暉照髙堂堂中何所有鶴發明秋霜斑斕彩衣子眷戀延飛光養志奉甘膬介壽陳華觴曉景薄桑楡喜懼心皇皇願日不出沒長在天中央

倪雲林天平山圖

峩峩天平山秀色橫具區龍門兩崖束壁立削鐵如嵐深蘿磴滑岡回樵徑紆野禽鳴聲和巖樹淸陰敷遐觀見夫椒一點煙中孤俯視白雲泉慘淡在有無繄誰抽祕思歷覽摸新圖仿若楚米顚乃是吳倪迂斯人不可得安能相與娛笠澤春水生悵望正愁予

題待渡圖

停驂長林下送目大江表故園𨿽在望山徑尙深窈招招舟子來一葦橫波小松菊倘猶存歸耕逺紛擾

倪雲林竹木圖

初陽被原隰微風度檐楹修竹弄晴色嘉禾敷春榮君隠笠澤上觀物以怡情寫生寄毫素持贈重瑤璚

放鶴亭

胎禽本仙驥駕馭同鸞皇渇飲金莖露饑餐珠樹霜雪蹊畱篆迹月夜候笙簧蹔別踰蓬海偶下息芝塘芝塘虞仲裏奕葉何蕃昌窈窕小亭靜矍鑠阿■﹝彌上女下﹞康朝迎板輿出暮導板輿翔引吭隨舞彩夗頸侍稱觴一舉衝霄漢重來感喪亡道園遺翰墨鐵史誌文章俯仰人間世須臾變海桑

幽居圖

混混幽澗泉欝欝嘉樹林水木互膠葛頗愜靜者心書翻白日靜鳥啼靑嶂深玆地可佚老聊以投吾簮

題米元暉雲山圗

山橫鑑湖曲水落剡溪濆巖扉撲蒼雪石林生白雲回轅謝逋客采芝招隠君安能馭風去結廬逺塵氛

訪薛鶴齋眞人不值

英英三素云璚樓出林莾中有仙者徒冥棲在其下手握造化機足攝天地戶我欲往從之凡骨未能羽惟見碧桃花循流出溪滸

送權上人兼東諒虛白講師

釋書經律論中分大小乘繇漢歷唐宋翻譯卷帙增微義浩河沙究竟諒未曽權師未識面聞譽如雲騰玆登雨花堂聞妙心源澄庭眠惠逺鵝臂駕支遁鷹天池九萬里扶揺自此升爲言虛白翁歸休理寒鐙

耕學齋集卷四

●欽定四庫全書

耕學齋詩集卷五

﹝明﹞袁華撰

○古詩﹝七言﹞

李左轄菖蒲花

扶輿磅礡鍾艸木粵有靈苗根蹤■﹝戚﹞下嵌崖竇嗽飛瀑澤沐沆瀣喣初旭寸十二節色縝緑厥石昌陽葉上矗淩傲霜雪气芳郁審能食之面如玉嵩丘之人衣朱襮翩然而來輸國粟挾以盤杅湛淸淑云根堅固歲不刋花如車輪光皎然素榮英英秀而妍內秉貞白外嬋媛見之者昌壽綿延飛行八極生羽翰豈但明目能引年世人不信空自捐吁嗟相國仁且賢再拜上供紫皇前爲霖爲雨蘓煩捐

長平戈

長平戈頭土花碧長平城下坑降卒將軍戰骨化黃埃此物尙隨鉏鐝出識銘漫滅蛟龍形猶帶徵人燐血靑也知在徳不在險四海承平安用兵

送郯九成泛海北上兼東秦希魯

萬斛龍驤舟輸粟轉遼海若不浮日華五色散霞彩滄波奫渟如鏡明張帆打皷春潮平南風十日踰萬里髙臥讀書船自行掾郎玆遊冠平生飄飄逸气淩蓬瀛之罘縹緲海津近北瞻龍虎環神京張家莊頭酒初熟長城城下埀楊綠當壚燕姬二八餘手戞銀箏唱新曲舊遊十載一茫然落日相思夢寐牽寄謝橋門秦貢士何時風雨對牀眠

毗陵許左司中秋對月席上次韻

毗陵中秋月色好淸光散落千林表烏臺禦史紫微郎一笑相逄卽傾倒璚樓玉宇淨無塵金粟吹香爽气新靚妝行酒誰家女恐是天上乘鸞人蹇予山林性疏散不堪政比稽康懶學書學劍一無成豈解奔趨事生產誰能褰旗夜斬闗斫賊手持龍爵鐶歸來獻馘長楊殿奪取金印懸腰間

徳潤堂爲袁仲愽賦

封禺之山仙所京石室金堂祕璚封當塗丈人居其中乘彼白雲朝帝鄕上陳唐虞登俊良浹以厚澤覃遐荒善實斯積流斯滂諸孫濟濟承餘慶構堂崇岡修中黃服食太和飲天漿靈臺虛明道日充日華曜英澈八牕誰其主之曰汝陽佩蒼龍精冠芙蓉天君泰然軆凱康稽首山立歌洞章嶽祗川後翼兩旁千秋萬年鎭玆堂

題顏恱堂孝禪圖

堂背諼華黃鵠觜堂下江波流彌彌白頭阿母在庭闈寸艸春暉感遊子顏師僧中學禪解談空憶得離家時屋頭霜葉繞紅紫白雲英英度婁水迎母南來奉甘旨金縷賜衣光纚纚獻壽稱觴母心喜越州剃髮睦州屨千載髙風差可擬初日照靑桐啞啞語慈烏念母不復見粉墨間新圖君不見東家甲第連朱樓千金買妾樓上頭箏笛琵琶間箜篌俾夜作晝肆盤遊婦姑勃蹊兄弟仇讎不頋父母養而令父母憂顏師顏師曽閔儔烏乎顏師顏師曽閔儔孝禪之書魯春秋

完顏巾歌

完顏巾金粟道人所制寄鐵崖先生先生賦長歌以謝率予同作

混同江流長白東完顏虎踞金源雄身如長松馬如阜蹾蹋黃龍城闕空鴛鴦濼上鴐鵝雪春水秋山事遊獵黃河淸後聖人生一代衣冠煙霧滅璊玉龍環四帝巾柘袍吐鶻裝麒麟錦房芍藥大於斗驊驑坐擁眞天人傳自中原文獻家全勝白氎小烏紗金粟道人鬢己禿挾以雙環歸鐵崖鐵崖先生面如玉繡縷盤花簇朱襮鷓鴣小管沸箏琶春流銀甕蒲萄緑日日倒載髙陽池落花漂揺風滿衣九峯女兒拍手笑月中蹋歌歌大堤先生醉筆蛟龍走報以長歌意殊厚脫巾花底一掀髯笑倩栁枝來漉酒

趙仲穆遊騎挾彈圖﹝代作﹞

開元少年意气雄任俠不數陳孟公文犀帶束鵠袍小驕馬颯沓如遊龍側身仰望日麗麗爲有流鶯在髙樹兩騎聮翩未敢前看送金丸落飛羽白頭烏啄延秋門漁陽塵起天地昬珊瑚寶玦散原野空令野客哀王孫平原公子五色筆俗吏庸工俱辟易寫成圖畫鑑興衰未必奢滛不亡國

白頭母歌次韻徐孟嶽

白頭母少爲倡家女老作種花婦短布單衣才掩股猶記靑年學歌舞櫻桃花發當牕樹藝成北上鳳皇城不與長川教坊伍耶娘輕義重金珠婚娶論財漫相許失身爲妾權豪門背立銀釭泣無語主家三入相中書萬騎云趨當要路馬前鷹犬亦遭時門下桃李自成蹊共工一觸天柱折舞衫歌扇都分攜放還仍飲鄰嫗茶弟妹凋零無一家嫁得湧金門外壻不觧耕田能種花錢唐大家羅撿刮救死奚暇誇驕奢秋風荊棘迷花塢充募新軍隸分府別時血淚萬行啼信州城下出徵西前夫後壻何翕忽貴賤同爲道旁骨閉門花落淸明雨夢尋舊譜移箏柱覺來無地覓夫骸悔不身先木蘭去至

正己亥冬客杭有客持毛襪去久不見還因戱賦以自觧

領軍家有一屋鞵東郭先生雙破履我家舊物值偸兒赤腳端如玉川婢革鞾骨立寒無藉風霜凍皴皮肉死綫材寸短無所長浮世榮名輕獘屣鵝毛縫罽將奚施龜背刮毛徒爾爲系帶難令釋之結嚙雪可憐蘓武饑松牕朴渥久不至禇衾暖缾空自隨北來氈根如瓠肥氄毛蒙茸光陸離金刀細剪雪花落成氈足可供驅馳人生能著幾兩屐畏塗巉巖半榛棘何似山東李謫仙酒酣云臥遊八極

來龜軒歌爲頋仲瑛賦

昔日辟地商溪頭長塗風雪同放舟登樓見月思鄕淚坐石觀云憶弟愁落花芳艸靑春暮歸時喜蹋來時路入門梧竹兩靑靑園池樹石還如故中庭有物狀若能贔屓踞石■﹝丹龜﹞生苔相驚左頋一笑粲乃是河伯使者淸江來重門扃鐍嚴且宻曳尾泥塗何處入固知異物神所登卻勝余且网中得吾聞靈龜壽綿綿搘牀一息三千年從遊鳯麐郊藪外會合龍虎風雲前舉目烽煙徧區宇巷陌銅駝委榛莾玉山佳處屋鱗鱗鶯花春滿辛夷塢道人當軒寫來龜邀我爲作來龜詩蹇予材薄不能賦願爾子孫金印懸累累

射魚行

東海大魚鬐鬛赤首昻洪濤數千尺鋸牙鑿齒鏡夾眸噓气云蒸天地窄惡蛟毒鱷埀饞涎射工黃能相後先環以鱉甲鳴鼉鼓白日出沒淸泠淵前年吞巨艦哆口大江裏今年取渇虎掉尾南山址任公投犗不敢釣刺史移文詎能徙伏波將軍虎豹姿先驅陽侯後馮夷三千彊弩水犀手海鰍龍驤銜尾來天吳罔象俱辟易黃間機張聲霹靂箭迸流星一點飛暴額推腮肝膽瀝皇仁如天被海宇蠢爾恣睢自貽戚將軍奏凱登瀛洲取封■﹝魚畺﹞鯢髙若丘燭龍飛出天下白滄溟洶湧今安流君不見枯魚過河泣肉棄泥沙螻蟻食寄謝平頭黃帽郎愼勿操兵取誅殛

栁風蓉月亭次鐵崖先生韻

綠煙紅霧揺蘭塘嬋娟泣露啼秋芳金虫朴帳花風熱花底雙歌蹋明月畵闌十二懸晴虹羙人香骨燕支紅滿眼春嬌小蠻舞云錦書傅靑鳥語亭中主者江左客春艸夢回天下白

鄭明徳先生賣壽器以贅壻玉山道人復贈一棺賦詩以謝邀予次韻

山人右臂枯有稜日耕研田耘剡藤秪今年己六十五感時念舊身淩兢文章海內鳴當日老病窮愁如蝟集子亡女長當贅壻無錢賣棺情豈卹江空木落西風髙短衣破屋驚搜牢相逢玉山淚流霰老我太平難再遭玉山重義急水火爲制柟木棺若蠶得纒裹便呼老僕荷鍤隨醉死何妨卽埋我君不見北邙山荒墳累累白艸間積金何如積陰徳黃鳥能致三公環

北山寓興

北山之中春載陽膏雨霢霂艸木長溪蔬野蔌靑戴土老饕采擷充枯腸枸杞黃凝鞠菹熟蔞蒿靑點芹羮香步尋木雞竹風冷手拾菌釘松露瀼蕨拳敷腴竹萌嫩韭木丰肥同芼姜鱉裙鵝掌俱退舍牛炙豚蹄難擅場春光爛熳過三月靜愛幽香生野芳寒具藤花甘勝肉涼餅蓼芽圎截肪槐葉光浮素盌凍含桃花暎淸尊涼石芥鼻觸气辛烈金虀齒嚼聲宮商不蒙朱門貴介錄獨許白屋幽人嘗物無定味貴適口冰壺先生眞欲狂萊公萬羊數己定庾郎三韭貧何妨分羮不均禦者怒染指未食天倫戕驕奢滛佚古所戒口腹累人良可傷山中之樂樂無央秋風又到蒓鱸鄕菊黃橘綠茰蟹紫桂酒新篘香滿觴菜園不愁羊蹋破便當爛醉眠糟牀𨿽然此腹久負我結交歲暮母相忘

再用韻懷錢塘舊遊

憶昔南遊浙水陽越山靑暎吳山長靑鞋皁帽紫笻竹躋跋鳥道登羊腸葛翁嶺下丹井冷西子湖邊花艸香螭頭畵舫載歌舞醉歸零露何瀼瀼幻仙時居靈石塢淸齋逺致霜前姜酒闌嘻笑卽揮灑筆陳酣鏖文藝場騎■﹝魚畺﹞上天𨿽不返潛徳百世猶流芳栁洲數過拾遺宅繞屋淸泉甘若肪湖南憲幕官不調一別四見秋風涼頋瞻停雲動遐思落落端如參與商欲謀鬥酒恣歡謔感念死生安忍當山陰狂客老更狂舟楫欲來道裏妨黃塵闇天尙格鬥島夷峒蠻相奪戕可憐殺戮到雞狗今我不樂心孔傷興亡治亂固有數流毒海內誰遺殃眼中之人美無度安得放浪來江鄕時維淸和白日永溪毛采掇供壺觴並遊英俊屢入夢夢覺明月流空牀但當痛飲醒復醉驩樂悲哀俱兩忘

題美人汲井養花圗

茝石鶯啼瑣牕靜禦栁條長拂金井美人初試薄羅裳翠袖雙擎玉壺冷璚樹花開璧月圓一枝折得浸紅泉莫教野鹿偸銜去狼籍香囊蜀道邊

紀行歌送陳士惟新諭教授

陳廣文短而精悍才且■﹝亻嶲﹞投老逺之新諭任中流揚舲張大颿烏帽霜華點秋鬢憶別楚鄕今十年夢想江山動遊興憶昨經覽初看山數去程放舟婁江口掛席南風輕長年三老椎大鼓釃酒割牲祈降靈開頭捩柁入揚子東望淮沙海門紫鯨魚吹浪波冥冥不覺狼山去如駛舟行三日數百里忽見金焦屹相峙鐡甕城頺壁壘荒百戰英雄嗟己矣曉行朱金沙暮泊石頭城不聞商女歌玉樹黃蘆苦竹生秋聲復溯彭郎磯還經敷淺源落颿官亭湖遙見香壚煙卻憶儀眞不數日行盡長江十三驛大孤雨晴冰鑑開白石靑林暎行色始離墟落見城市髙閣魏魏對山起摩鐡柱弔旌陽俯仰淸風懷孺子三洲橘熟秋雨霜楓林點染兼丹黃煙華萬井照金碧石城百雉圍淸江範太史淸江生視艸登紫閣看花遊玉京子今往彼我歌紀行範公𨿽仙典刑在山川艸木皆知名醉歌擊唾壺君毋憂問塗安得成寛軰寫作長江圗

遊惠山寺

蒼山蜿蟺蟠九龍石泉混混流其中下灌吳田數千頃澤物豈止煎茶功支分餘潤及艸木松杉枯栢靑蒙茸只今無錫天下濟鍜冶不復炎煙紅鼪鼯羣嘯叢祠空遺像者誰桑薴翁波泉酹地薦蘋藻俯仰千古懷

淸風靜安堂爲婁下徐氏賦

婁江東下經昆丘上有新堂河渠渠軒榮窈窕通綺綠挾以槐桞羅前廬堂中之人美而修集芙蓉裳紫霞裾心不妄動安無虞誰其主之曰姓徐女紅麻枲子治書丰年多黍仍多稌視彼利欲爭紛挐噂沓權門足次且何如靜安安厥居汝陽作詩置座隅勗爾朝夕勤劬劬母縱逸樂荒於嬉審能行之寜爾軀

耕學齋詩集卷五

●欽定四庫全書

耕學齋詩集卷六

﹝明﹞袁華撰

○古詩﹝七言﹞

復鄒忠公墓爲謝子蘭賦

有宋開國三百年聖君哲後登才賢內無呂賈武韋祻昭憲流裕逺且綿宣仁埀簾輔哲廟初政彷佛元丰前柰何權姦枋國命黨籍忠良俱左遷紫宮正位儼宸極豈假巫祝循私偏非言構獄獄詞具奉詔廢作瑤華仙謀之者誰郝內侍卯金刀氏相夤緣元符授冊立爲後姦臣揣摩機已先維時忠公居諌省從容奏對言便便屬比祥符永平事春秋大義星日懸孟後旣廢不可復劉豈得擅中宮權遂良還笏爲斥武好禮上書因諌玄忠言逆耳竟逺謫徒步獨上新州舩貞哉賢母成子志身落瘴鄕甘棄捐端王嗣位肆大眚放逐兩載蒙生還尋復正言轉司諌三守劇郡親蕃宣俄承天語詢諫艸云付烈熖飛炎煙僞書一出那可辧再由衡嶽移漓川澹山寺中啼怪鳥仙宮嶺下流淸泉精誠端能動天地神物衛護非僞傳豺狼載路尙猖獗脫身虎口仍顚連放還未幾瘴癘作一病不起寜非天僅存餘息見故友言以國事猶拳拳公也程門弟子列存心愼獨功彌專思陵贈謚發潛徳己死姦諛應凜然常州城北十里許髙墳累累官道邊政和迄今二百載子孫散落犁爲田牛羊暮下蒿棘滿淚落行路興哀憐謝君忼慨當世士獻書天府言數千建祠復墓限樵牧新松穉竹淸陰圎嗚呼章蔡終貶竄同惡豈能謀自全靑山門外一壞土尙有諸生加豆籩忠邪猶來難並立不信請視思賢編

匡山歌送恢復初上人

有美人兮思匡山歲雲暮兮道險囏江空積雪濤波若山立駭慘栗兮凋朱顏邀芙蓉於五老兮悵飛瀑之潺湲顚崖絕谷以晻靄方翼層霄而髙舉如翥鳳而騫鸞長松幽蘭芊綿野芳鳥道百折上捫翼軫不得窮躋攀鶴夜怨而寡佀遲夫君而未還山川揺落兮老冉冉而懷土歌匡山兮將歸望孤云於極浦嗟昔人兮旣逺訪遺蹤而覽古社結蓮以植花林賣杏而守虎驅飛錫兮踰險阻云爲扉兮月爲戶攜匡山兮招應眞飯松花兮飲石乳展丹屏之九疊溯銀河之三梁閱瓊經於戶室采金芝於珠房霞气朝潤天光夜明養貞素於恬澹兮聊消揺以徜徉嘅鳴鳳之不至胡眾鳥之髙翔騶虞弗仁駑駘以良樹樗析桂用狼牧羊彼方以跖蹻之爲潔亷兮又奚慕乎夷齊采薇於首陽賦歸來兮彭澤懷髙士於南昌淸風至節照今古吾將尙友於斯人兮歌濯纓於滄浪瞻白雲兮思君何山髙而水長

野老移家圖爲謝子蘭題

野老移家向何許乃在吳松之甫里治生擬學陶朱公釣竿欲覓玄眞子小兒讀書坐舩頭大兒擊楫歌中流細君斫膾婦炊黍老子醉臥蘆花秋人生眞樂不易得兒女團欒居澤國避秦何必問桃源朝泊江南暮江北

分題得雪夜擊蔡

蔡州城中盜弄兵蔡州城外皆行營洮河將軍猛如虎奇材盡選山南英夜龍張瓜天雨雪大風偃旗膚欲裂銜枚發刃彀弓行洄曲朗山道俱絕懸瓠城多鵝■﹝務上鳥下﹞池擊之使鳴敵弗疑健卒前驅坎墉入假柝傳夜聲遲遲黎明雪霽城己墮尙詫兒郎求禇衣白袍單騎降帳下渠魁檻送來京師受俘獻廟歸飲至文章千古平淮西雪巢雪暎梅花白玉盌香醪凝琥珀英雄豪傑無時無莫笑出門天地窄只今汝蔡起風塵千里荊榛犬食人安得將軍提寶劍剪平大憝慰生民

白雲樓歌次韻文學古

白雲樓居深復深道人燕坐云爲心未逐神龍澤天下時從倦鶴棲巖陰玉气虹光射虛牖天逼闌干掛牛斗始信桃源隔一塵世人只許聞雞狗君不見茂苑長洲荒艸裏豪傑銷沈呼不起功成身退去者誰一棹鴟夷渺煙水又不見秦川公子走干戈龍顚虎倒柰渠何落日憑髙望鄕國愁懷借酒生春和世事興亡等飛絮難挽黃河水西注禦風八極恣遊遨歸去還依白雲住

靈壁石魚磬歌

靈壁石魚磬房山髙公所遺杜南谷眞人者後歸開元王溪月迨溪月歿南谷之孫丹丘復得之鐵崖楊先生志其事汝陽袁華爲作歌曰

鯶公潛迹淮泗淵禹門燒尾淩風煙未隨磬襄蹈東海先從琴髙遊九天天家披腹星磊磈帝遣下主芙蓉仙賜恩三品甲之上黃金寶帶腰間懸俄逢糓城文人怒遷謫乃居靈壁顚補天不值女媧氏支機徒傳博望騫蒼顏綠發嗟老矣時同樵牧雲根眠故交相國牛與李后之繼者惟米顚相逢傾蓋卽下拜握手話別經千年塊處山林返初服窮探理窟加■研房山胸次有丘壑萍水儷結三生緣間廁笙鏞列堂下五音繁會聲相宣歲暮棲遲南谷口日與琴劍相周還飛鳬葉縣覽溪月一往不復寜無愆通玄眞人素有約招之歸老丹丘田具區澤中訪範蠡計籌峯頂尋辛鈃延平劍去亦異事合浦珠還非偶然千秋翁仲荒艸裏萬歲艮嶽寒蕪邊感今嘅古重太息人亡器存良可憐君不見贊皇平泉醒酒石子孫世寶稱其賢

映雪軒

朔風捲地地欲裂黃雲漲空江水竭素娥驂駕萬娉婷紛舞霓裳下瑤闕華屋酣春暖圍肉泛蟻浮羔叫橫玉錦帳流蘓犀辟塵胡蜨交飛夢魂熟老康懸鶉肌起粟竹素園窺鬼夜哭靑藜無煙沈燭龍萬壑淸冰眩雙目方諸露吸孤蟾精冷光倒射玻璃明碧紗籠煙照蕓葉鈞天九奏簫韶鳴蟬聮簮組桐城族堂下珊瑚森列竹軒開虛白境閴寥夾座粉香飄萼緑玉盌龍團捧纎指狐裘蒙茸據烏幾醉援毛頴傳冰壺笑殺淸狂回剡水

寄題吳興任孟暉溪山春曉畵壁

我家苕溪山水窟流寓婁東歸未得前年避地到鄕閭親戚歡迎慰岑寂長橋崪峍勢如龍下飲大溪埀渇虹先人舊業桑梓在石田數畝松亭東南望羣峯奔萬馬渺渺鷗波連若下桃花夾岸放漁舟疑是仙源問津者謝家客兒有髮僧俊爽捷若秋空鷹有時淸唱醉花月有時趺坐談三乘結樓髙倚雲松杪門對溪山春日曉誰人粉壁寫成圖索我題詩故相惱謾歌溪山春曉歌安得杖屨同婆娑爲詢舊業在溪滸穉松叢桂今如何

送繆生之錢唐省親

繆家郎目爛巖電光金綫衣蟠桞色黃紫荷囊佩玉鉤長暮朝讀書不下堂宛若丹山雛鳳凰吳城一夜兵戈入老幼蒼黃計安出搜牢幸得此身存翁媼信音何處覓靑天蕩蕩日重光太行可梯滄溟可航不愁水有蛟鱷道有虎狼舟遙遙指錢唐舞斑衣稱壽觴和樂泄泄气洋洋君不見東鄰老翁金滿埒骨肉凋零子孫絕人生貴在親目前萬里封侯奚足言

拜石壇歌

顧君仲瑛所藏湖石上有蘓文忠公題名後復獲公快哉亭帖迨一時物也乃命朱珪摹刻於石因丹丘柯博士嘗拜之白野監憲公題曰拜石壇仲瑛邀予作歌紀之

眉山三蘓宋儒宗長公矯矯人中龍南遷儋耳西赤壁文章光熖超鴻蒙快哉之亭雪初霽領客登覽山川雄自言平生不解飲胡乃一舉觥舩空和詩寛限見眞率鑿崖題石磨蒼穹功名富貴等丘土斷碑殘素埀無窮吁嗟異物神所衛玉山合壁俄相逢奎章博士丹丘翁江南放逐驚秋風見之卽下米芾拜二顚癡絕將無同築壇山中加愛護樹以松桂連椅桐雨牕雲戶濕寒翠朝闌暮檻開晴紅白野禦史龍頭客靑年獻賦蓬萊宮戱將禿頴寫■扁斷釵折股星流虹秪今烽煙闇河嶽王侯第宅皆蒿蓬牙籖玉軸暎竹素好事獨傳吳頋雍婁東朱珪鐵作畫字字玉屈盤蝌虫嗟哉昔人今己矣慘淡故國風煙中如何二子復嗜古策勲翰墨收奇功我來再拜重太息蒼蒼古雪吹長松登壇絕叫浮大白酒酣目送孤飛鴻

戱簡彊彥栗

錢唐湖邊春日暉鄧家蠻娘金縷衣向人凝笑語嬌澀陌上花歌緩緩歸伯勞東飛燕西去惱公無限相思意有約荷花莊上來紫鸞笙裏畱春住

羙人剖瓜圖

蛺蜨雙棲蘐艸花輕衫新試方空紗髻斜■﹝髟上委下﹞■﹝髟上隋下﹞不復理小鬟初進靑門瓜昆刀未截璊玉璧手奉瑛盤倦無力嚼破紅冰如蜜甘誰解黃臺語淒惻

玄門艸闇歌

吳淞江北丘虛南壤土沃衍泉水甘宅幽據勝得佳處乃是玄門之艸闇闇中主者貌奇古昔曽騎從將軍府錦繡樓臺刼火余豪傑銷沈化黃土一葛兼一裘歸從赤松遊采芝行引鶴賣藥或乘牛得錢沽酒澆牢愁挽之那止輙掉頭霸陵醉尉不訶問煙波釣徒相倡酬艸闇足佳致當牕昆玉峙流云度松顚飛泉鳴竹裏可以燒凡鉛鼓素琴屏三彭戱五禽漁樵或爭席利祿豈闗心斯時斯境不易得按圖便欲窮幽尋登眞隠訣儻相與遲汝鸞笙縣圃岑

劉孝子行

丰城孝子身姓劉年始十三復父讎天子臨軒親頋問再拜階陛重叩頭臣父出宰海上州奉宣徳化紓民憂民有大猾曰蔡某作官鄕裏仍行賕交私寮佐構閒隙妄陳大府誣罪訧使者巧詆遂致法逺謫煮海爲覉囚臣甘解衣伏斧鑕願白父秩寃之由詔下執法復慮問主謀梟首餘皆僇嗚呼孝子罕匹儔太倉少女差可侔更請長纓系彊虜策勲萬里歸封侯

夢彩堂爲餘士平提學賦

彩服染緇塵遊子逺辭親遊子彩服敝恩賜朱衣新曉衝燕山雪問程揚子津西望不見匡廬云江南己老鶯花春食寄吳下旅旅館燈昬夜身逐一篷飛心隨孤蜨化阿■﹝彌上女下﹞倚門遲子歸奉觴拜舞趨慈闈堂陰蘐花大如斗堂下玉樹森成圍子歸何艸艸母樂亦融融俯視兒身衣猶是母手縫慈烏擇木思返哺啞啞悲嗁近堂樹空梁月落夢回時此身有媿南飛羽

送印月潭歸穹窿山

春艸徧南陌春潮流落紅美人婁水上一舸逐東風一舸向何處言歸故山去雉鳴苦竹岡離情黯煙樹故山穹窿髙揷空重湖倒浸金芙蓉縹緲寶樓林壑中晴嵐暖靄霏簾櫳三年不蹋虎溪路夢禮大士靑蓮宮風景旣不殊山川宛如昨爲問鴟夷舟何似支硎鶴安得相從訪二公醉躡丹梯倚寥廓山崖乳蘭芷芳臨溪采擷煩寄將相思引領天一方載歌招隱爲報章重來握手成大笑楊栁花飛春筍長

云西老人春山平逺圖

云西老人富文藝博聞好古無仕志我𨿽不識嘗夢之矯矯丰姿髯磔蝟馭風騎气上鈞天斷縑尺楮人間傳點染彷佛營丘李重岡復嶂孤云邊溪頭春還雨新足灌木蒼蒼栁將緑漫郎刺舩何處去待向前村借書讀人生富貴如秋煙艸木同腐良可憐老成典刑不復見展捲題詩心惘然

分題得南武城送頋仲瑛之濠梁

南武城在婁水闔閭昔築候越兵檇李兵交竟傷指夫差一戰𨿽復讎嘗膽毋忘會稽恥大夫種至請行成屬鏤卒賜忠臣死爭長黃池盟寜知甬東徙南武城城己墮我來覽古仍賦詩棠梨花落雨絲絲遊子西行何日歸悵望不見令人悲

髙房山雲山圗

尙書髙公冩山水神妙深造董與米想當解衣盤礡初雲气淋漓落生紙憶昔故都全盛時大藩冠蓋羅熊羆春明幕府文字簡緩帶輕裘信馬歸湖上靑山龍鳳飛五云特立何巍巍陰晴朝暮多變態點染粉墨歸毛錐嗟予生晚徒企慕不獲從容陪杖屨小牕展捲記曽遊彷佛初陽臺下路溪回略彴號驚湍松山漠漠生晝寒仙翁丹成己長往空畱館宇瓊林瑞三邊烽火埋黃霧夢墮湖山未能去雞犬相隨欲問津避地桃源在何處

贈李擴

蒼頡史籀世旣逺斯冰徐張猶善書國朝傑出吳與趙俗工紛紛訛魯魚如錐畫沙釵折股會稽嶧山化黃土尙幸新泉丹井存更有吳興能復古鴻都石經刼火焚蓬萊翻刻亦飛塵二碑屹立潁昌裏字畫猶爲人所珍靑城山樵虞閣老書法中郎名譽早蕭吳楊杜號升堂昆吾金刀刻剛卯華亭李擴心好奇凡將尉律幼所師商盤周鼓秦漢石臨摸掃禿千毛錐朅來相見婁江沚鐡崖鐡限親曽履富兒金多招不行門外求書日成市慈親倚閭思告歸歸去匆匆仍索詩嗟予潦倒丘壑裏遲子銘功書鼎彛

張師夔闗山行旅圖

靑山盤盤樹簇簇岡巒縈紆路詰曲長橋如虹橫絕谷崩崖中斷歕雪瀑客子出門霜滿屋石磴犖確驢觳觫溪頭待渡人立鵠煙水微茫漾初旭東窮滄海西岷峨梯扳鳥道航鯨波重樓復閣巖之阿安得稅駕同婆娑夔翁八十雙鬢皤飲少輙醉醉輙歌泉南漫仕廿載過不歸柰此溪山何

怡云閣

甲申歲閏張貞居先生過予婁江之書樓偕行則句曲周本原也二君先後蛻去今己卄載矣周之仲曰致和以予與其伯兄有一日之雅遣侄虛白來徵怡云閣詩𨿽未及識而義不可辭敬賦一解並致懷思二君之意云

句曲凋仙館玆山多白鵠積云蕩胸起層霄紛鬱鬱捲舒本無心成蓋復輪囷五色散晴采三素墮寒影朝隨白鵠積金峯暮逐神蝙福鄕井山中宰相掛冠歸身似閒雲豈受覉不堪持贈賦詩寄變化靜觀聊自怡商之孫子淸廟噐靈笈瑯章發玄祕飛閣馮虛杪萬松陰合牕扉凝玉气貞居先生楊許儔曽過婁江江上樓論詩秉燭坐淸夜傾蓋始識髯翁周我亦華陽洞中吏不歸已是三千歲西訪髯周弟與孫爲覓怡云當少愒

送友人興化衛幕

六月入閩闗榕陰夾道涼鷓鴣飛鳴苦竹岡一重一崦山蒼蒼雲山蒼蒼馬前起南往莆田尙千里幹魚望祭武夷君考亭肅謁朱夫子九仙委蛇海上來挾以鳥石何巍哉黔黎久沐常衮化野花自發閩王臺候吏立江滸小隊前負弩髙城屹屹擁儲胥太府潭潭列貔虎稅駕趨蓮幕考籍閱我師時平簡書靜覽古還哦詩端明古遺直夾漈富著述子孫𨿽爲庶遺迹猶可覓亦有護法之善神竊弄威柄痛生民忠邪同歸一壞土耿耿信史書姦臣送君莆田去興懷歌短歌登髙儻有賦馳寄莫蹉跎

蘓小小像

錢唐江中濤似雪錢唐湖頭好花月錢唐女兒蘓小小艶質淸歌兩奇絕紗牕夢回春己深黃梅雨潤越羅衾■﹝髟上委下﹞■﹝髟上隋下﹞結偏倦梳掠袖攜檀板愁縈心冶容誨淫古所鄙千載尙猶傳畵史卻憶當年桓少君鹿車共挽歸鄕裏

送吳敬徳之濟寜

黃河冰泮春水生張颿溯流三日程買魚酤酒入閘去栁岸桑畦嗁早鶯歌風臺前塵瞇目道路徵車聲轆轆秪今邊徼靜烽煙百丈纖舩隨處宿濟州城下舊曽逰少年曆覽今白頭秦碑漢碣尙壁立大書深刻蟠蛟虯太白酒樓髙百尺東望靑山是鄒嶧市井𨿽經刼火余風景不殊還似昔送君婁曲栁色濃大舩撾鼔聲隆隆歸塗擬蹋梅黃雨莫待霜林棗子紅

張溪云耕讀圗

雨過靑山麓溪流漲新緑麥熟雉將雛桑老蠶上簇荷鍤朝出耕釋耕還讀書行行負薪誦咄咄帶經鋤門無石壕吏戶有畢卓甕客至輙傾嘗嬉笑雜嘲諷此非桃花源乃是朱陳村兒女畢婚嫁含飴弄諸孫於戱髯張非畵史才比中郎亦無子空畱遺墨在人間竹屋荒涼月如水

贈劉宗永

曹魏制墨推韋氏後來獨數南唐李李家父子藝絕倫徙居歙嶺由易水膠煮鹿角松花煙劍脊小餅雙龍騫堅能削木黒點漆好事寶藏今尙傳蒲潘郭葉宋諸子姓名班班書墨史近代西江朱萬初龍香上貢奎章裏嗟予老病臥山林時磨破硯臨來禽淸晨有客叩戶入手抱豹囊操楚音自言家本廬陵住金粟岡頭釣遊處南窮五嶺北燕然澒洞風塵未能去少年結客輕公侯五陵豪俠同追遊黃金散盡黒貂敝空餘老气橫髙秋卻埽煙煤開甕牖梣汁和膠審時候丹砂紫沈腦麝金萬杵春雷鳴鐵臼一螺玄玉瑩無瑕時時抱送文章家得錢酤酒開小口醉蹋明月欹烏紗我聞此語重感慨兵後髙門幾家在繡衣紈袴走亂離無術終塡溝壑內只今車馬四海同大船撾鼓揚輕篷西溯宮亭過章水投老還鄕誰似公

鶴瓢山房圖

鶴瓢山房大隠所居乃在泰伯三讓裏𨿽道廹廛市山林如鶴瓢仙者玉爲質紫髯蝟磔目點漆小謫人間甲子初那計緱桃幾偸喫丹成不肯獨長生時施狡獪蘓罷民金鍼幻作黍珠境跛痾積逮皆能行旣識鶴瓢勝按圖入冥想彷佛得要領長藤古木路迂回飛泉落澗聲喧豗不放落紅隨水去恐引辟地秦人來鶴可騎瓢可酌酌罷縣瓢身上鶴世人仰望不可親謖謖松風號萬壑

玉山艸堂爲沈南叔賦

東老艸堂在何許昆玉峯前婁水陽怪石當門猛獸伏長松繞屋神蜦翔蕓牕展捲聲瑯瑯若出金石諧宮商嵩髙山中隠者所浣花溪上詩人莊小亭野芳發幽香鷗波渺渺涵天光南鄰老翁覓酒伴短笻緩策行相羊艸堂之樂樂無央豺虎遁迹罔兩藏何人冩圖落塵世乃是四明狂客老更狂烏乎四明狂客老更狂生紙潑墨兀老蒼

杏花金羽圗

盈盈緐杏花團雪穠艶飄香春正月繡幙低埀護曉寒金羽枝頭巧調舌風流詞客太多情花中吹笛到天明援毫不艸江南賦粉墨經營爲冩生

太眞睡起圗

博山煙銷沈水香昭陽殿中淸晝長桃笙翠滑睡初熟嫣然秋水芙蓉芳緒龍爪痕殷不滅寶鈿尙掩酥胸雪漁陽鼙鼓驚夢還化作馬嵬坡底血

耕學齋詩集卷六

●欽定四庫全書

耕學齋詩集卷七

﹝明﹞袁華撰

○古詩﹝七言﹞

送朱道原歸京師

君不見範蠡謀成吳社屋歸來扁舟五湖曲之齊之陶變姓名治產積居與時逐又不見子貢學成退仕衛廢舉鬻財齊魯地髙車結駟聘諸侯所至分庭咸抗禮馬醫灑削業𨿽微亦將封居埀後世胸蟠萬卷不療饑孰謂工商爲末藝泉南有客陶朱孫大舶東望扶桑暾石塘萬里限弱水貝闕珠宮光吐吞直窮南海極西海生擒蠻冦龍牙門島衣卉服識名姓懋遷有無爭駿奔聖明文徳洽區夏詔遣移家居闕下親聆天語覲天言豈是尋常行賈者玆來婁上督諸商會看重譯貢殊方明珠撒殿獻琛贐天王端拱當明堂朱君朱君不易得務財逐利通絕域只今太史筆如椽汗簡殺靑書貨殖

趙仲穆幽禽圗

水精宮中春己深雕鞍遊騎蹋湖陰金丸不打返哺烏彩筆自寫孤飛禽明牕棐幾光相暎吮墨含毫淸晝靜王孫不歸春艸生鷗波萬頃兼天淨

陪頋仲瑛祭張貞居回飲湖中分韻得奇字

連朝風雨不出戶今朝雨晴山色奇湧金門頭買畫舫黎明徑度湖之湄張公學仙靈石塢藏書瘞劍荒山陲丹成馭气九天上長松落日風颸颸玉山艸堂素有期死生契闊良可悲刲羊載酒拜祠下俯仰今古興遐思君不見附子岡頭師相墓只今惟有艸離離

錢塘錢思復匡廬於彥成幼同筆研重會於頋玉山許思復賦詩邀予次韻

會稽外史玄都客手校玉文坐瑤席一別中嶽三十年谷媿林慚少顏色白水眞人冰雪容曽訪盧鴻至寜極翩然而來動遐興飛適丹崖千丈壁相逢忽在玉山中不計人間歲年易赤城霞外憶同遊石洞桃花幾回碧桑田變海海揚塵也知狡獪今非昔玉山八月秋正好銀潢西瀉星虛直紫簫吹月酒如淮露華洗天天影濕禦風不作三山遊豢龍歸應西池役儻過金馬到玉堂爲我問訊眾仙伯

春暉樓牡丹

春暉樓前牡丹樹喜見新花發舊槎深根培植雨露厚不待羯鼓花奴撾紫黃紅白緋與碧牙牌小篆蟠龍蛇玉環飛燕兩傾國國色暈酒凝朝霞就中一枝最傑出金鈴繡幄相籠遮前年作客浙水上去年避地苕溪涯千葩萬卉自開落媿我不見空咨嗟今年花發風日麗況無兵燹吹黃沙金尊美酒喚小妾起舞折花簮髻了酒酣樂極重太息故人南北音書賒虎頭學佛宗三車飲酒食肉談空華了知何必假外相始悟在家眞出家洛陽園池信可誇只今無樹嗁棲鴉玉山山中稱樂土杳杳百里連桑麻詩成對花還大嚼一任白髮欹烏紗

盧伯融秦文仲同集湖光山色樓分題得陽城湖

海虞之南姑胥東陽城湖水淸浮空彌漫巨浸二百里勢與江漢同朝宗波濤掀簸日慘淡魚龍起伏天晦蒙陰淵雨昬火夜燭下有物怪潛幽宮度雉巴城乃其亞以城石湖湖不同﹝度城雉城巴城皆湖名在昆山﹞想當黃池會盟後夫差虎視中原雄東徵諸夷耀威武湖陰閱戰觀成功陵遷谷變天地老按圗何地尋遺蹤我來弔古重太息空亭落日多悲風﹝湖之陰有村白夷亭吳王徵東駐兵於此故名見吳郡誌﹞虎頭結樓傍湖住牕開幾席羅諸峯鳴雞吠犬境幽敻佳木良田靑欝蔥魚舟儼若問津者仙源有路人間通時維端陽天气好故人久別欣相逢頗黎萬頃放舟入俯覽一碧磨靑銅恩賜終懷鑑曲客水嬉不數樊川翁蒓絲鱸膾冰縷碎菱葉荷花云錦重酒酣狂歌發逸興白鷗驚起菇蒲中相國井堙烽火闇郎官水涸旌旗紅此中樂土可避世一舸欲逐陶朱公安得列缺鞭乘龍前驅飛亷後丰隆盡將湖水化霖雨淨洗甲兵歌歲丰

歲寒圗爲孫惟善陳彥亷賦

九日山在泉州南安縣西唐秦系結廬其間注易老子有石茶竈碾具存時姜公輔以直諌忤徳宗謫玆郡別駕始與系交過輙終日姜之卒也妻子在逺方爲營塟玆山之麓秦年八十餘後不知所終宋初刺史陳洪進卽其地爲秦君亭因感其友義之■﹝艸馬﹞以處士而塟故相故及之

泉南諸山何■﹝危支﹞■﹝阝區﹞淸原洞天仙所都赤明開刼風气舒玉檢丹書閟神符重樓復閣山之隅鳥道百折非一塗云旗晝下猩猨呼鉤輈格磔嗁鷓鴣松風謖謖吹笙竽芝蘭蓀蕙春芬敷巴且花黃荔子朱羽人飛行天爲徒或跨白鹿騎於莵俠以鸞鵠從雙鳬東窮弱水窺方壺越有莆田列仙儒以鞭鞭石石受驅長橋橫波龍脊痀下通舟航上軒車流木一發云外孤蠻蜑出沒乘舳艫南金大貝犀象珠川傾山積來委輸九日特立靑蓮柎秦君屏迹賈不沽閉門著述與世疏有唐宰相陳諫書謫宦南遷鳥在笯室家旣逺身乃愈爲卜玆山藏其軀感懷友義增欷戱尙存茶竈亭己蕪山川淸淑气欝紆維孫陳君生絕殊提孩嬉笑共裏閭翩若丹穴雙鳳雛下覽徳輝瑞唐虞又若汗血天馬駒奮迅豈與駑駘俱南遊百越北燕都偲偲切切相友於志堅金石矢弗渝管鮑陳雷張範如寜競錐刀較錙銖朅來婁江住斯須城南新僦宅一區前槐後栁蔭屋廬艸蔬同飯步同趨嘅彼末俗肆覬覦附勢逐利情愉愉刎頸之交漢耳余反面仇敵良可吁以栁易播忠誠孚髙風千載惇薄污歲寒松栢知後枯好事繪寫開新圖我作歌詩匪従諛願子善保愼厥初

戊戌紀事次韻頋玉山

君不見天馬來鳳之頸龍之頭五花聮娟云凝膚朝燕暮越歷塊過奮迅豈畏川塗迂蹇予駑劣材結髮學讀書到今居無廬出無驢上不能遊說捭闔下不能懋遷有無窮櫩風雨四壁立簞瓢屢空恆晏如丙申春海虞山嶽之楡況乃江左乏夷吾攜妻挾子苕溪居苕溪野老起荷戈豈識尺籍共伍符舳艫銜尾一旦潰彊梁脫走尫羸誅山川異故里焉敢嗟馳驅思欲南入杭之郛柰爾嚢空擔石儲浮雲蔽白日安得大風起飛揚爲埽除漢家養士三百年豈無忠義者肝膽塗地捐身軀黎民流徙困徵需班荊坐太息忽報兵入湖紅旗張空半天赤勇銳逺過馮子都所至撿刮無遺余倉皇問歸路扁舟隨釣徒朝行暮泊畏叫呼三日喜扺婁西隅下榻借玄館蕭然罄儲須鄰翁走相覓慰勞生嗟吁時當春夏交纎月明金樞靑鐙對兒女始得忘囏虞海東大舶驅萬夫歘然而來縱壑魚軍聲震地撼八區築城髙髙峙儲胥奔逃竄匿紛在塗裹飯朝出如趂虛冒雨荷蓑笠移舟系槐楡我民日因兵日惰不分奇正啟與胠運籌決勝千里外斯人未必能枝梧漫道不如歸去好苦竹嶺頭啼鷓鴣歸來惆悵百感集屋廬瓦礫田園蕪田園蕪縣官尙索租朘剝膏血向倉輸獨有東家米粟紅腐玉帛滿帑因能舞文肆貪污明珠買小妾奉酒歌吳趨那知斬伐到木石千村萬落皆逃逋所以杜陵杜愚溪愚饑驅竄逐竟不偶安得從龍躍天衢去年八月下明詔力貧買醉眠酒壚減民田租半雨露蘓槁枯秪今隴畆中豈無昔時之鳳雛釋耕汲修綆抱甕灌園蔬春初翩然上會稽歷覽俯仰同樵漁時歌短歌擊唾壺山橋野店隨意沽放曠不爲禮所拘昔人金穀貯緑珠緑珠墮樓園己墟豪華銷歇逐流水落日空啼頭白烏淫佚古所戒靡不謹厥初緬彼先哲士希聖作範模步武靑雲中繡衣緣偏諸亂離洶洶惟尙武何人英雄起狗屠不聞漢中興天王鎭坤輿天馬來應瑞圖生民凋瘵喜再蘓嗚呼生民凋瘵喜再蘓願同田翁野老擊壤鼔腹歌伊嗚

題姜養浩寄頋玉山詩後

虎頭少年才且賢俠遊不減杜樊川善和牡丹天下白看花走馬春風前東家蝴蝶西家去雙雙髙飛向何處尊前一曲斷腸詞荒艸寒煙暗平楚

李嵩四迷圗

四迷粉圗誰手冩乃是錢唐之李嵩嵩當三朝應奉日點染人物猶精工建炎己後和議定歲聘雜沓金源東自玆民不識戈甲江南花栁春融融寛衫大帽修眉翁低頭髙揖身鞠躬栁娘緩帶竟莫頋姓名卻倩長須通阿鬟雙手向前起傾身送酒如當熊就中老奴增意气鯨吸不覺金尊空平康巷中月皎皎溫柔鄕裏花叢叢寶釵斜欹粉胸露如此良宵偏惱公蜀絲錦障仙凡隔微見淩波羅韈弓更呼博塞相娛樂靚妝夾座分靑紅玉盆骰子呼五白百萬一擲逡巡中錦裾繡袂金條脫瑤環瑜珥珠玲瓏梟盧不成戰屢北袒跣抱膝心忡忡兩生格鬭气勢雄手挾長劍星流虹白日衡行都市裏麄豪不數漢秦宮翠鈿委地花狼藉哀情己多樂未終古人圖史置左右善者可法惡可攻耽淫斗博古所戒意匠彷佛箴規同小牕展捲增感慨蕭蕭暮雨鳴疏桐君不見周家帝業八百載太任遺澤何龎洪又不見孟光齊眉躬井臼釵荊裙布歸梁鴻嗚呼聖賢不復作幸有遺迹傳無窮要知稼穡愼厥本嵩兮嵩兮何不圖陳無逸兼豳風

禱雨詩爲陳應辰煉師賦

已酉季夏天亢陽木槁艸悴黍稌黃黔黎蒲伏號穹蒼如瞽無相何倀倀有司駿奔走郡望女巫舞雩紛浩倡箕畢槱燎光載明閉陽崇陰禜門行精誠不格天夢夢共犧行空火雲揚安得天瓢酌天潢淨滌炎歊化淸涼玄都中人衣朱裳服食太和日月芒赤子罹毒未渠央起叱風雷揜晹光紫鵝赤雞飛符章檄召皓靈三山宮深鈴擲火萬騎驤玄冥前驅回祿藏丰隆屏翳翼兩相少女風來舞商羊陰雲四合大雨滂槁者浡然枯者生奚用暴巫及■﹝林上灬下﹞尫至人無爲道自充積精所致與天通故能弭菑驅厲陽我歌烏足爲報貺願子長年身受慶

蘓文忠公木石山谷題曰遺墨𨿽存萬事非白頭添我數莖絲晚來天柱倚空碧卻似金門初見時崇寜乙酉五月卄八日皖口舟中作

東坡先生白玉堂嬉笑怒罵皆文章南遷再謫過儋耳笠屐行歌煙瘴鄕平生莭義應自許皦若烈日當空明一朝騎龍居帝旁遺墨散落人間藏經營意匠入遐思掘筆風雨翻濤江金鏃飲羽猛獸伏鐵网出海珊瑚長白頭門客太史黃掛席皖口南風涼仰瞻天柱嗟往事二十八字鏘琳瑯兩公書法宗鍾王龍跳虎臥鸞回翔如何宣和不見錄有媿京下名相望昔陪外史龍井陽壁間墨君兀老蒼祝融騎之上天去撫捲興懷憎慨慷

文湖州墨竹蘓文忠公題其上

淸貧太守石室翁渭川千畆藏其中理閒舐筆盤薄臝兔起鶻落無畱蹤雨梢晴葉各殊態揮灑位置分纎穠鍾峯隠居撥鐙法气韻生動將無同墨君一派來自東韈材當萃彭城公平生知已最親厚走書嘲戱言舂容陳州官舍示長舌談笑化去當元丰嗚呼二老不復作空瞻遺墨翻鸞龍

送人之番禺

秋風夕起鴻鴈翔金井露涼梧葉黃攬衣待旦不遑寐明月皎皎夜未央問君客遊向何方言往百粵窮炎荒浪波沄沄一葦杭西溯彭蠡越章江輿轎踰嶺梯重岡僕夫下上如鳥■﹝目行﹞番禺在昔財賦疆尉佗稱王兵力彊百年五世巳陳迹荒臺艸露沾衣裳野芳澗卉吹天香蠣房柱螙羅椰漿飛鳶跕跕海气蒼覽古馮髙興慨慷蹇予局促馬在枊安能與子同徜徉羅浮勾漏令乞得丹砂煩寄將

篆冡歌

雲間善篆以所書艸瘞之細林山中題曰篆冡爰來徵詩遂賦長句以寄

庖犧卦畫龜龍出頡誦造書鬼夜泣俯觀鳥獸蹏迒迹依類象形文字立以迄三五咸東封攺易殊體靡有同周官保氏教國子六書大義開羣蒙太史籀文古少異小篆雙省由秦始倉頡爰歷博學篇三家著述初傳世秦燔經籍獄訟熾乃尙隸書趨約易古文𨿽絕漢艸行尉律學僮乃課試東閣祭酒太嶽孫夙嘗受業賈氏門閔悼俗圖昧所向博采籀古加討論掲示上下明指事轉注假借形聲意立爲一端亥畢終分別部居不雜廁亙千萬古知字源昭若列星麗躔次中興斯學曰陽冰入室操戈胡背戾二徐訓釋浩江河仲也袪妄言不頗﹝徐楚金著袪妄辧李陽冰之誤﹞吳興張有爾傑出復古正俗訂舛訛布衣道士錢唐住玩世端如郭忠恕三十六舉僅成編蟬蛻遺蹤不知處席中加帶惡安西鼓皮離禹良可吁漢家去古尙未逺成臯印文猶重摹雲間讀書苦嗜古手校科虫辧魚魯明牕淨幾風日佳臨摸一埽千畨楮商彛周鼓眞吾師■扁沈著沙畫錐鸞回鳳翥龍夭矯長戈短劍相交馳書艸日積充棟楣保愛何啻璧與珪細林山中一壞土緗笈緘縢重閉之於乎禊帖藏玉匣終致溫韜舉菜鍤亦恐虹光夜燭天定有竊開窺筆法冡頭艸鳴寒蛩薶文瘞筆同髙風後三千年見白日好事應營馬鬛封

題黃侯子正盤松畫壁

髙景山中十八公輪囷傴僂何龍鐘蒼髯貞操澟冰雪偃臥丘壑辭秦封糓城之老黃石翁左右馳突兩石弓短衣疋馬射猛虎解後一見傾深衷別來相思形夢寐素壁幻出支離容不材匠石𨿽見棄擇蔭麋鹿還相從社櫟固能齊上壽漢栁徒解瞑東風昔遇剡源爲作傳今托妙墨埀無窮方當文軌四海同艸木猶沾雨露濃他年奉詔冩王會圗形共進蓬萊宮

題金人張珪蘆鴈圖

金源畫馬惟李早亦有張珪善花鳥冩生八鴈蘆渚邊眼中彷佛龍河道雙飛雙棲噰噰宛頸求其雌大澤雪深一丈許蹤有繒繳將奚施

謝陳彥亷惠綿

三吳蠶繅甲天下陰陰百里連桑柘鳴鳩拂羽戴勝飛曲箔爰施墐廬舍春陽煦嫗子漸肥摘花汲水奉浴時終朝內薄在懷抱宛若玄蟻初生蚳弱翎輕拂籧筐內早涼風戾柔桑脆榾柮煙濃簾幙埀三俯三眠將委蛇簇上濈濈秋蓮房功立身廢繭如霜欄灰涗水實澤噐繰絲■﹝糹辟﹞纊寒冰光古者築宮臨水曲大昕之朝君乃卜繰三杯手布三宮黼黻文章成祭服又聞炎漢中興年蕭條千里無人煙羣凶掃蕩己滅迹野桑成繭櫓生田秪今風塵淸海■﹝宀禹﹞五日一風十日雨深村何地不桑麻靑鐙比屋聞機杼我耕且學居巖阿兩鬢刁騷柰老何短布單衣才掩骭飯牛扣角病身多楚夷撫巡江上屯三軍皆如挾纊溫古來壯士樹名節感慨能忘一飯恩

題丘魯山小象

魯山道人巢許倫目爛巖電气吐云瘦笻橫策走逡逡長歌靑天風動羣不燒凡鉛化黃銀不書符篆役鬼神亦不漱咽玄和津東窮滄溟看揚塵西登維嶺踰峨岷歸來轟飲驚市人桃花一實三千春

題茅澤民臨董北苑夏山圖

羣山回抱中絕谷萬木陰森嵐气溽知有逃名隠者徒捫葛扳蘿結茅屋北苑風流去不還尙畱遺墨在人寰含毫伸紙能摸寫優孟商歌抵掌閒

題茅澤民蟠松圖爲陳彥亷壽

太丘仙人初度日髙景山前覽秋色才名不減鄭廣文百年才過三之一﹝時年三十三歲﹞長松臥地數百弓全生不與社櫟同蒼髯鮐背冰雪操根有虎魄燕支紅茅君欲駕茅龍去爲貌蜿蟺入囊楮蟠桃再食河再淸遲子披圖重延佇

題張子政黃大癡松亭髙士圖

大癡老人天下士結客俠遊非畵史酒酣潑墨寫荊闗咫尺微茫數千里筲箕泉頭鶴上仙空遺寶繪人間傳弟子顚張早入室重岡疊嶂開雲煙太山斗絕何由緣下有鳥道丹梯懸此中疑是避秦處仰見茅屋巖崖邊松亭蒿目者誰子耳譜流泉橫緑綺不知快捷方式在終南每逢佳處輙畱止我生亦有山水癖吳楚燕齊徧遊歷風塵澒洞難再往坐對此圖三太息

題周原素臨趙文敏公十六馬

宋諸王孫面如玉書法鍾張畵頋陸冩唐內廐十六馬筆精墨妙天機熟憶昔岐邠開八坊四十萬匹皆駿良平原牧放樂字育泉甘艸肥筋力彊丰水東注波湯湯栁花吹雪桐陰涼平頭奴子騎先出兩奚控勒臨堤傍騅駽駐駱驒驪黃徐驅儼若驂鴈行有驊卻立不敢進畏前反蹴頭髙昻三馬欲復俯飯水一馬己渡將騰驤中流夭矯乃龍種兩耳批竹雙瞳方斯圖己歸羣玉祕夜夜長虹光燭地何人援筆解臨摸吳郡周生冨文藝中原板蕩徧荊榛千金駿骨化黃塵摩挱老眼明牕側展捲題詩一愴神

送田起宗回泉南次倪雲林韻

煙樹望中迷春流接斷堤束裝遲明發攬衣聽曉雞蘼蕪緑徧江南路蒲颿風輕雲外度香閣無人占鏡聽倚門應念來何暮花落野桃紅雨飛春鴻社燕故相違白頭慈母髙堂上彩服稱觴春日暉

送孫惟善之廣東次倪雲林韻

緑徧江上艸遊子涉逺道雪消春澗花滿岡南越三吳俱異鄕桂林波生赤鯉肥涼風蕭蕭透絺綌華開黃菊行將歸

謝伯誠所藏王叔明狼山圖

憶昨鼓楫遡大江海門一點狼山碧安得振衣躡層顚東望扶桑初日赤忽見此圗心目明石壁鐵削苔花靑仙翁白狼不復見金銀佛宇開巖扃上方臺觀雲中起下瞰■﹝魚畺﹞濤千頃水平原宅相放舟過吮墨含毫柁樓裏江南有客頎而長夢覺池塘春艸芳生平愛畫久成癖題詩緘封遙寄將千古風流猶未弭翩翩王謝佳公子日暮相思江水深獨立汀洲折蘭芷

題茅澤民壁上松石

昔人畫松妙入神畢宏韋偃及張藻宋三百年惟李成石磴煙林更深窈近世首推文敏公尙書雲山气勢雄後來作者黃巖李修篁古木岡巒重中吳江南佳麗地前軰風流猶未墜忽驚素壁走蛟螭乃是茅君醉遊戱大者昻霄梁棟材根穿石罅貫鐡鎇稚者新承雨露厚宻葉曽棲鸞鳳來是中亦有支離叟欲同杜櫟齊上壽不材固可全天年鐘鼎由來異畎畆軒中之人讀韋編坐對松石心悠然焚香寓目竟白日黙究未盡羲皇前

送市舶官

諸蕃之國南海陰島居卉服侏■﹝亻離﹞音雕題椎結金鑿齦獷鷙如獸那可馴稼穡萬斛檣林林夏秋之交來自南象犀翠羽珠貝金蘓合薫陸及水沈皇元率土罔有刑三邊擾攘興甲兵梯航梗阻民弗寜重臣分閫號令伸殊方慕義相附親訶叱鮫鱷驅鯤■﹝魚畺﹞海不揚波如■﹝石互﹞平婁東太倉吳要津襟帶閩粵控蠻荊賈胡夷蜑貢贐琛闗譏互市什一徵撫綏覆育徳澤深猶慮苛細失厥心夫君矯矯東南英溫恭亷潔邁等倫承命監視愼章程兩周星霜秋復春長塗蕭蕭徵馬喧回轅不載薏苡行夫君夫君明且淸自玆步武趨王庭上陳民瘼攄忠誠願化愁嘆爲驩聲

滄江月色圗

水寒月明天蒼蒼欲落未落夜未央足扣兩舷歌滄浪金粟圖中見眞迹中嶽外史美冠裳江臯木落江月明坐擁錦袍調玉笙吹作昆丘雙鳳鳴順流東下莫蕩漿好逾弱水窺蓬瀛

晚莭軒茅澤民畫壁次韻倪雲林

前軰風流嗟己矣看山畵裏跫然喜石腳下挿江水淸煙嵐杳眇羣峯峙玩圖安得隨漁人桃花源上秦時民艸木叢深蹊徑邃溪水春波花鳥新二塵隔斷那能往勝地𨿽逺神偏親淸詩戞玉題壁畵森列瑯玕共琪珣福地蕭森𨿽只尺側身東望嗟風塵魚牙異香尙畱意得與不得寜須嗔﹝澤民許惠羅斛魚牙未至﹞何如晚莭老居士黙究不二心尢勤彩衣行酒列孫子髙軒窈窕當南闉人生會合良有數飄散倐忽如煙雲重來握手成大笑滄溟水淺三千春

黃大癡雲山圗

荊浩闗仝善山水大癡繼作非俗史技藝畢給世稱賢圖畫乃其餘事耳筲箕泉頭月蒼蒼蟬蛻穢濁淩風翔斯人九原不可作泚筆題詩增慨慷

樵風軒爲鄭生賦

鄭生城居苦廹窄一軒下榻聲吾伊庭前書帶經雨潤階下山礬含露滋吾聞白鶴山前削立靑芙蕖絕頂中有仙人居金堂石室相縈紆樵翁采薪得遺箭笑授覓者心勤渠仙亦懷私施狡獪旦南暮北風徐徐我登樵風軒爲歌樵風謡婁江東下何滔滔碧波鏡涵天宇髙願風捲水化甘雨淨洗海內無炎歊

題任月山圉人調馬圖

邠寜八坊全盛日牧馬四十餘萬匹玉闗沈橛野無塵奮鬛長鳴气驕逸就中一馬如遊龍兩目夾鏡磨靑銅圉人騎入橫門道霜蹏蹴雪生長風水衡昔閱羣玉祕摸得玆圖落人世海桑陵谷𨿽變遷猶是靈光巋然峙

贈葛進善

繄昔炎帝神農氏品嘗百艸醫藥始軒轅代起徵不附浮化艸木及虫豸乃延岐伯講至道推研疾病死亡理靈樞玉圅素問書剖析絲毫明要指維秦越人太倉令用之攻疾良有以下逮炎漢長沙張論辧傷寒分表裏魏晉䢐唐不乏人脈經本艸咸述紀金源卯金刀最良志復古學拯頹靡再傳戴人術亦神後來繼者東垣李用藥攻守勢𨿽殊異路同趨無逺邇遂令末學知所歸遡流尋源終及委緬彼規規守局方仿若刻舟求劍耳婁東有客稚川裔尙友前修惇素履白晳丰下頎而長蒿艾之中見蘭芷去年挾冊觀光遊門外求醫日成市太史雄文特筆褒五色雲霞光墮地里人曾生客他郡觸暑長塗行不己黃塵瞇目口生煙乖沴致疾幾不起朅來一視曰無虞投以囊中方寸匕煮而食之俄頃間外熱己弭內泄止舉家感徳何以報索我長詩當紈綺詩成寫贈媿不工願保貞名埀信史

張蒙軒善制筆遂檃括毛頴傳以贈

毛頴氏中山人其先明視者佐禹治東方居卯地死爲十二神神明之後吐生子孫八世有■﹝需兔﹞當殷時得仙術匿光使物八月騎蟾蜍厥後不仕爲隠淪狡而善走東郭■﹝鵕﹐兔代鳥﹞乃與韓盧互爭能盧共宋鵲謀醢其家及其身始皇伐楚思兼並蒙將軍恬將三軍軍次中山大畋獵筮以連山其兆得人與人文今日之獲不角不牙被褐倫八竅長須而缺唇取髦資簡牘天下同書咸祖秦遂圍毛氏族拔毫載頴加束縳獻俘章臺宮上乃命恬賜之湯沐封管城寵任日見親彊記便敏工纂錄近悉當代逺結繩上自始皇帝太子丞相下黔首無不愛重同討論曲直巧拙善隨意𨿽見廢棄黙弗呻惟不喜武士見請時一臨累拜中書令呼爲中書君上親決事衡石程宮人不得立左右獨頴常侍至夜分陳玄陶泓禇先生出處則必偕友善相推稱後因進見任使令拂拭之頃謝免冠髮禿摹畫不稱旨上頋嘻笑曰中書君今不中書不任吾用老且髠臣頴稽首再拜對斯所謂盡臣頴心遂歸封邑不復覲日老見疏秦少恩吳人張蒙氏尙交千載上憫頴後無聞搜羅得遺胤散處宣城之敬亭雄豪英銳肖厥祖秪今崇文偃兵革挺身自拔著作明光廷

殺虎行﹝安化縣廣文陶振作公號釣鰲叟﹞

停公射麋曲聽我殺虎行逐虎虎不去殺虎心始平縣官桑侯仁且明賢哉賢哉非寗誠髙風不在宋均下善政直與劉昆並如何此物不出境傷人害畜來縱橫梅山之南梅山北大小人家爭辟易靑天白日不敢行何況黃昬山月黒桑侯聞之怒且嘻此物敢爾彊梁爲爲民父母不除害百里赤子將焉依遂令弓兵設陷穽果見此物來投機長戈如雨點短鍜如電揮戟尖不掉丈二尺袍花已脫斑斕衣陰風一陣過墻去但覺倀鬼嚶嚶啼桑侯亦好奇觸眼見未有急呼靑衫史來喚釣鰲叟鰲叟走欲顚驚看立良久雄姿猛勢尙依然酷似天狼與天狗想當長嘯下南山猨臂將軍亦驚走想當獨立向西風東海黃公方掣肘重爲告曰虎兮虎兮汝嘗跳我墻傷我羊刮吾六畜爲餱糧又曽穿我壁銜我鶂驚動老夫眠不得爾來胡爲落陷中百步可再生威風桑侯爾嗔不汝容汝惡貫盈殱汝躬於戱猛虎不足言桑侯良可數前畨曽傳舒文虎絕似白門擒呂布今畨又殺錦於莵何異山嵎出馮婦城隍廟前簫鼓鳴紙灰飛雪梨花輕桑侯長得謝山靈山人把酒來相迎酒酣拔劍飡虎肉一方之民歌太平

題龍頭畵

疾雷破山風振海黒云捲浪天冥冥海藏龍宮晝不閉飛出老蛟千歲精兩瞳爛爛如秋月八十一鱗寒動雪倒翻海水散飛花直擁冰髯上寥泬想當盤礡欲畵時辟歷一聲轟硯池初疑延平寶劍化又似雷澤神梭飛畵師亦無數此本眞妙手點晴不讓僧繇先落筆寜居所翁後江西胡公欣得之價重驪珠三百斗重爲告曰龍兮龍兮汝之頭角何嶄然風雷變化在眼前願將天瓢靈物灑灑作甘霖百萬里淨洗海中淸气煙八荒稼穡秋滿田老農擊壤歌丰年

耕學齋詩集卷七

●欽定四庫全書

耕學齋詩集卷八

﹝明﹞袁華撰

○律詩﹝五言﹞

夜泊澱山湖有懷鐡崖先生

鼓楫淞上游輕颿度泖洲對月耿不寐懷人殊未休徵鴻唳沙磧微風生柁樓澱山靑一點龍气落舩頭

杏林圗

董君遁世士髙居廬阜山神方傳肘後丹杏滿林間采藥猿持鐝看書虎抱闗畵圗畱好事遺韻邈難扳

送於彥成歸越中

楓橋明積雪曉發剡溪舟獨鶴橫江去三山接海流緑尊傾乳酒白髮暎霜鷗天姥雲門路曽同上客遊

見山樓

窈窕飛樓上天然圗畵開雲從桐井起水向柳塘回素月流書幌靑山落酒杯何時同逺眺與子一徘徊

甲午歲丹陽道中卽事

覽古丹陽郡興亡幾戰爭山橫季札墓江轉呂蒙城壊壘烽埃赤荒墟燐血明賣刀仍買犢何日事春耕

昔年梁武帝葬父在平岡皇業寺猶在蕭陵名未亡石麟薶碧艸玉鴈錮黃腸觸事多興感悲風起白楊

元戎擁貔虎開閫鎭朱方勇銳知無敵驍騰孰可當陰謀周呂望決勝漢張良坐使風塵息論功宴未央

天設長江險悠悠萬古情煙光連北固雲气渺東瀛夜泛金山寺花遊鐡甕城也知狂李白乘月醉騎鯨

聞道黃連破吳儂喜欲狂渠魁竟授首遐裔盡來王洗甲潯陽水銘功赤壁岡緫戎英且武疑是郭汾陽

平糴吳東粟委輸江上游泛舟雍繼絳給餉馬連牛堅壁𨿽皆破陳師尙未休將軍身許國不解虱兜鍪

遊俠誰家子操戈復父讎剽金當白晝被酒宿靑樓意气傾京兆豪華擬列侯儻逢彊項令梟首在竿頭

水軍新建節遴選盡英雄秔稻千艘發梯航四海通斬鯨朝拂劍聞鴈夜張弓獨有玉山客參謀在幕中

婁港蒙衝發開颿駕海濤揮戈當落日殺賊竟淸宵刀剸犀爲甲鞭驅石作橋何人投筆研自擬漢班超

馳驅思欲迷惻惻重淒淒去國悲遊子懷鄕夢故妻斷溝科蚪聚灌木郭公嗁獨有平安字緘封手自題

丙申上己夜見月思家

三月初三夜溪樓見月生云連銀漢白星拱紫垣明野寺鐘才動荒村雞亂鳴弟兄俱異縣有淚似須傾

丙申歲有懷南北師友鐵崖先生

第二橋邊路問奇那厭頻文章司馬氏詩酒謫仙人笛弄莫邪鐵尊開太古春梅邊艸堂好矯首隔風塵

張師允憲僉

奉使趨庭日嚴霜委紫荊孝誠天地格忠義日星明未弭江東節俄羅海上兵潛身向何地天末暮雲橫

富珠哩子升經歷

問訊湖南暮囏危無使來兵戈何日息舟楫幾時回云夢惟空澤錢塘又刼灰相思對明月獨立意徘徊

蕭元泰先生

一從騎鶴去滄海變桑田遁世陶貞白移家葛稚川灌園朝抱甕煮石夜分泉縮地應無術尋眞或有緣

髙則誠錄事

永嘉山水郡燕服帝王州獻賦長楊內從君滄海頭阿戎終放曠小杜最風流花滿西泠路煙波渺白鷗

錢成夫編修

憶昔錢塘別於今十載余扶揺鵬鷃異相失燕鴻如代祀臨南鎭移家賦卜居髙林疏雨霽南望正愁予

於彥成煉師

前朝將家子學道越山中賣杏虎收糓吹笙鳳集桐鴟夷能貨殖處士本英雄禹穴藏書處璚文玉檢重

學性海講師

云扉景气淸曽聽話無生丈室文殊座雙林捨衛城龍泓循故道寶殿麗新甍聞說胥江口袈■﹝波上衣下﹞渡晚晴

秋夜

中庭坐深夜詩思與秋淸零露沾衣濕流螢度竹明酒杯嗟量減烽火喚愁生斷送淒涼好西風鼓角聲

種玉亭

種玉新亭下移來嶰谷中幽根畱宿土醉日動微風杖化龍飛雨笙吹鳳下空道人參玉板避世隠墻東

挽鐵崖先生

昔客錢塘日曽陪杖履行授經終卒業問字屢稱觥南國衣冠逺東維砥柱傾平生三史辧大義日星明

瞿允同夢侍其考野逸翁有烏飛集其肘遂名其堂曰夢烏

憶弟春吟艸思親夜夢烏棲冠旌子孝集肘慰兒孤失喜承顏色含哀詠畢逋升堂觀返哺感慕重長吁

題倪雲林山居圗

地僻無轍迹知爲靜者居山泉激石駛巖樹覆牕虛洗藥坐濯澗負苓行讀書玆丘儻可老吾欲樂耕鋤

夢艸池爲謝伯誠賦

幽居絕蕭爽新緑冒芳池南浦春還日西堂睡起時弱鱗依宻藻莩甲罥遊絲矯首思公子扳援玉樹枝

渡吳松江

三江東海入渺渺際天浮魚蠏松陵市珠犀滬瀆舟季鷹終托興魯望舊追遊自媿猶馳逐臨流羨白鷗

次韻塤大章梧竹軒聮句

會合維摩室微風滿榻秋雲龍韓孟句冰雪澈休流洗■﹝角戔﹞桐陰落鉤簾竹影浮干戈𨿽在眼愼勿賦登樓

聽雨舟

枕書篷屋■﹝廣外互內﹞臥聽雨聲秋蕭瑟芙蓉渚淒涼杜若洲何人遊赤壁無夢過黃樓欲覓鴟夷子江湖渺白鷗

賦得金錫送文起周

開士金爲錫飛行向日邊穿林鳴落葉卓石湧淸泉天末龍同往雲間鶴共還始知木上座曽悟夾山禪

題倪雲林所寄陳彥亷春艸軒圗

彼美陳徵士幽居愜素心字臨張旭帖﹝彥亷所藏張旭帖﹞詩詠孟郊吟老圃秋花瘦閒庭春艸深冩圗並琢句持寄自雲林

倪雲林同集

雲林遁世士詩酒日陶情灑墨冩虫篆放歌揮兕觥庭下幽花吐階前疏雨晴不愁江路永扶醉出重城

耕學齋詩集卷八

●欽定四庫全書

耕學齋詩集卷九

﹝明﹞袁華撰

○排律

送殷孝伯之咸易教諭﹝三十六韻﹞

聖代崇文化賢良起艸萊鳳鳴暘谷日魚躍禹門雷匠石無遺棄洪纎在剸裁咸陽秦赤縣博士楚宏材話別嗟吾老橫經羨子才渡江淮浦迥溯潁蔡河開紅樹迎官舫黃華暎酒杯紀行應俊逸覽古定徘徊遵陸由梁苑馮虛自吹臺汲京城屹屹艮嶽石巍巍蹋月車鳴鐸嘶風騎捲埃吳音傖父訝儒服虜人猜應爲靑山住知懸白日隤觧鞍依近郭縱馬齕枯荄風急狐貍嘯天髙鴻鴈哀詩情秋共澹鄕夢曉同催喜見烽煙息愁聽驛鼓槌虎牢悲戰骨緱嶺覓仙胎嶽仰嵩髙峙河看砥柱裁山川猶鞏固風物亦奇侅雞唱函闗啟龍飛太華來碑亭矜漢好浴殿弔唐災望極吳天末行窮渭水隈別家傾菊釀到縣動葭灰多士爭先迓諸生獲後陪獻菹芹實豆捨菜酒崇罍五傳遺經在三餘萬卷該尊王明大義抑伯黜渠魁寒榻臯比設朝盤苜蓿堆樹萱思奉母援柱念提孩有弟能調饍何郵不寄梅五陵還突兀八水自縈回選勝笻扶手遐觀笏拄頦壊基畱宿艸斷礎長荒苔異域多佳處玆遊寔壯哉丈夫四海志肯使寸心摧

次韻諸葛用中歸眞觀三秀亭紀興

舟次蒙城驛名山未暇登歸眞聞有觀覽古豈無朋小徑松間入危闌竹外憑亭標三秀異境勝萬人稱玉气朝凝潤霞光曉散澄云房通曲宻蘂殿肅嚴凝濟勝資佳具扶顚藉老藤未能忘臬兀豈敢肆驕矜長嘯孫登解躬耕諸葛能華林散鹿迹斷港聚漁罾九醞浮鸚鵡三花覆毾■﹝登毛﹞潭淸容可鑑谷響語還譍石上便淸坐松根稱曲肱愧予才潦倒羨子思川騰擾擾磨旋蟻營營棘止蠅四三狙賦芋九萬海摶鵬獨客仍疏懶頑仙絕愛憎行歌采芝曲歸理讀書鐙空谷懷佳士孤云愧野僧賦詩慚繆拙聊以紀吾曽

陳李子發解歸席上分韻得三字

明詔初登士賢良起朔南太丘𨿽楚士厥貢逐吳柑昆玉連城重驪珠赤手探桂扳仙窟一浪擊禹門三突陣神初王衝圍戰始酣摛文陳禮樂射策黜姦貪歸日逢重九髙朋喜盍簮黃花映朱寔紫蠏間銀蚶酒瀉杯中緑風生席上談明年京國路春水染袍藍

送李同知

授節明光裏分符淮海潯家傳三禮學夜絕四知金蜀郡流芳逺鄱陽種徳深熬波輸國賦剔蠧慰民心海王夷吾策徒謳子產黔政成還治所撫事動遐吟

送葛進善逰金陵

抱朴諸孫負異材丹成直欲訪蓬萊髙堂霜鬢雙親老逺浦徵颿一舸開山入金陵云欝勃江環鐡甕水縈洄鵝黃色上宮墻栁鄂緑香飄禁籞梅獻賦定趨鳷鵲觀題詩擬在鳳凰臺少微光動三臺近重譯音翻九域來正旦迎春仙仗集端門待漏曙鐘催公交車獨數嚴徐學戰國猶稱範蔡才直節事君眞不忝髙懷絕俗又何猜拾遺杜曲詩千首逆旅新丰酒一杯威鳳己巢阿閣日神魚終化禹門雷他時駟馬歸鄕裏錦繡宮袍次苐裁

鄭徳明李廷璧同集頋仲瑛書畵舫分韻得天字

我愛山中屋似舩曲闌倒影水行天畵推鄭頋同三絕書至鍾王可並傳把■﹝角戔﹞俄驚天欲雪鉤簾恰見月初弦黃浮鞠蘂鵝兒酒紅芼椒花玉鬛鯿北苑風流猶謾仕南宮放曠任稱顚棲烏驚柝翻叢竹潛鯉聽琴出九淵山擁雪巢吟木客樓居雲海宴神仙囏時會合須彊飲莫惜狂歌醉扣舷

徐種云撿校湖光山色軒

湧金門裏春如海虛閣亭亭瞰水涯畵棟畱云髙縹緲雕闌轉月澹交加杜陵萬里橋頭酒賀監千秋觀裏花樹樹芙蓉圍別港雙雙鸂鶒聚員沙遊絲趂雨縈紅樹香霧隨風度碧紗隨水荒涼安足數郎官空闊未容誇牕含嶺雪通三島塵逺壺天貯九華﹝所藏靈碧石號壺中九華﹞歸去漁舟聞欸乃坐來櫪馬絕喧嘩自緣丹扆曾投策應用靑門學種瓜始信登瀛元不逺銀潢從此泛仙槎

耕學齋詩集卷九

●欽定四庫全書

耕學齋詩集卷十

﹝明﹞袁華撰

○律詩﹝七言﹞

寄張師允禦史兼柬髙則誠省郎

中臺禦史國元儒淸廟雍雍列六瑚暫奉旗常司禮樂又峩獬廌費謀謨河歸故道朝東海日麗中天照八區遙想此時髙錄事定陪驄馬步云衢

送季景福煉師遊武當

武當之山天與齊子往訪道窮扳躋石乳春流飛肉鼠日輪夜轉聞天雞身試水崖松下石手援鐵絙雲中梯歸途儻遇白騾叟爲我問訊君毋稽

次韻瀞天鏡見招奉東云扉講師兼懷張外史

曽陪外史淸涼室二老風流老更狂海上畱衣無吏部僧中愛馬獨支郎近傳蓮社開龍井更約蘭亭泛羽觴己辦靑鞋仍載酒舉杯同吸鑑湖光

小梅軒﹝舟名﹞

浮家一舸逐鴟夷瀛海微茫渺所思直欲星槎天上去何如雪艇月中移牕開山木聽溪放簾捲江花看水嬉獨倚飛軒瞰歸鳥楚雲湘雨念深期

次韻陳敬初陪貢泰甫待制降香婁上

使節煌煌照海濵錦袍光被寵恩新馬班父子昭前史蘇宋文章繼故人甲帳泠風神欲語斗杓埀野月如輪禮成歸蹋南州雪猶得延陪笑語頻

久懷簮盍話深期又阻江亭把酒巵詞客暫爲遷客去徳星還傍使星移放情自愛閒兼靜違世眞非懶與癡待理闔閭城下棹共談京洛慰遐思

送趙季文湖州知事

昔日參軍今幕府水精宮裏又重來近除牧守皆淸選況復參謀得大材山色滿簾雙燕入溪光照雪一舟回管公樓下花如霧應擬登臨送酒杯

錢塘秋興

木落江空鴻鴈橫髙秋倦客不勝情中原父老憂河決南徼黔黎望賊平漢武宣房歌瓠子魯連遼海卻秦兵西風獨倚層樓上把酒無言對月明

慈云嶺下拜郊臺遺老曽看鹵簿來自昔祊田供黍稷於今輦道沒蒿萊金河鴈過沈寒日銀海鳬飛化刼灰更上髙丘表忠觀殘碑剝落重興哀

秋江釣艇圗

我昔系纜桑落洲好山無數當舩頭大孤絕立小孤險江水逺兼湖水流扁舟老叟釣斜日斷崖古木含淸秋艸堂撫捲重感慨滿眼風塵懷舊遊

次韻答於彥成

賀監東歸謾自憐思迷芳艸緑芊芊閒乘野鶴如騎馬醉著宮袍不上舩晞髮定從天姥頂飡霞應在會稽巓荔漿百斛山中熟肯向蘓家覓酒錢

次韻頋玉山寄

艸堂東郭帶煙蘿門外髙軒客屢過鄭國上卿知叔向新丰逆旅薦常何栁迷官道鶯遷木花暎春江水動波已許芝云分半席嘉時行樂醉時歌

送彊彥栗募農赴都

燕趙開田千里餘募民南國課耕鉏豳風舊詠農官政大有重看太史書麥秀郊原將乳燕花飛野水欲生魚耕莘釣渭皆王佐行見承恩侍屬車

答頋周道

司戶謾憐稱畵絕都官翻訝坐詩窮也知困頓塵埃裏何似棲遲艸澤中江日荒荒連野白楓林槭槭帶霜紅春來擬約錢湖上聮轡看山踏曉風

寄湖南經歷富珠哩子升

洞庭湖南木葉黃桓桓憲府肅秋霜弭節還臨楚王澤觀風定到屈原鄕澧蘭沅芷思公子郢曲巴歌唱女郎好把音書寄千里冥鴻今己過衡陽

送友人赴都

闔閭城下送君初十月徵途雪載車宣室蒼生應有問新丰逆旅豈無書天開析木瞻辰極山合燕然抱帝居倚馬定看書露布王門何必曳長裾

北固眺望

大江東下渺滄溟目盡淮山一髮靑三國英雄終割據六朝文物己凋零寄奴故宅今爲寺瘞鶴空墳尙有銘漁笛數聲天外落客懷無賴倚闌聽

金山寺

妙髙峯下龍遊寺小艇能爲半日畱靈物上隨雷電化大江中抱石崖流濤頭鐘鼓黿鼉伏鰲背樓臺日月浮欲汲三泠泉煮茗誰將長綆取深湫

送友人授館崇明

中州人物舊家聲皎皎風姿玉雪明過海彩舟無百里傳經絳帳有諸生夜瞻北極天如蓋曉望東瀛水似城椒子花開春又暮好將書札慰離情

寄於彥成

莊北莊南雨乍零繁花如雪照空冥玉壺羙酒拈重碧石室藏文翻殺靑儵忽無煩鑿渾沌春秋有待問冥靈松顚騏驥飛行處定約麻姑訪蔡經

答繆叔正見寄兼東琦元璞

闔閭城裏連朝住秋雨秋風過客稀且泛徵君彭澤菊誰歌義士首陽薇淸霜滿野羣烏下逺水兼天一雁飛憶共孤蓬婁水曲行觴聮句月中歸

空城落月噪饑鴉殷地秋風動鼓笳洗甲天河無壯士馳車原隰有皇華人生擾擾投林鳥歲事怱怱赴壑蛇只許龍門看泉者笑揮談麈落空花

寄嶽季堅詩客計籌山杜丹丘洪碧海

牀頭有酒未爲貧汗漫山林一散人巳過丹丘期洗髓還從碧海看揚塵樓開千嶂雲霞曙泉落雙溪艸樹春何日相從問眞訣緑陰深處岸烏巾

送湯子誠帥掾

掾郎匹馬南闗去木落江空送鴈羣不但鄼侯能給餉也知韓愈解從軍連營笳鼓花邊合小隊旌旗栁下分況是大藩財賦地哦詩橫槊屬夫君

次韻錢思復五山畱題

蘭舟東下泛滄浪路入仙源艸木長彩筆題詩情自適白頭傾蓋意難忘坐深河漢星流屋語久芙蓉露濕裳別後相思對明月吳江楓落有淸霜

丙申正月十七日避地商墓

溪閣春明雨乍停遊絲百尺墮牕欞燕歸故國蘼蕪緑戰退空原燐血靑未見王師除叛逆謾將詞賦慰飄零囏時會合須謀醉笑指丹泉瀉玉缾

今朝雨晴天气好黃栁葉深含夕曛髙閣下臨平野闊靑山中斷大溪分樹嗟江夏桓司馬詩憶天臺鄭廣文海內風塵猶未息書生亦欲學從軍

次韻王叔正陪李廷璧郭希仲同集玉山艸堂

亂離又見臘嘉平訪舊仍同上客行報國終慚結襪子出闗應慕棄繻生濤江水發舩如馬雪浦春回栁似城懷人索句艸堂裏南望孤云多逺情

艸堂夜集

花落銀盤蠟炬紅杯行小閣夜無風應須通籍金閨裏且要埋頭曲蘗中石室書紬司馬史艸堂吟絕杜陵翁酒酣莫笑疏狂甚我欲相從蓋次公

丙申嘉平二十四日鐙下偶成

歲晏蕭蕭風雨生交年節近月書正杯盤羅列昏祠竈鼓角悲淒夜扞城未獻椒觴陳雅頌且分豆粥泛膏餳乞將得酒年逢酉會見承平息戰爭

陪趙仲光頋仲瑛遊昆山

林壑秋髙絕點埃畵舩載酒對山開霜明逺浦蒹葭老木落空江鴻雁來魏國王孫多麗藻華陽眞逸有仙才翠微閣下經行處重爲題詩拂紫苔

病中次韻答諸葛用中見寄

連朝寒熱相攻戰帕首伸吟擁被眠頭但岑岑如砭骨身常兀兀似乘船謾憐方朔饑求米誰似蘓卿凍嚙氈料得故人同寂寞客窻泚筆冩詩篇

避地移舟江水濵風塵愁殺未歸人夷亭城下空懷土甫裏湖邊又見春日落長林烏亂叫雪晴大澤鴈飛頻題詩寄逺還相憶坐對梅花月色新

玉山對雪

玉山山中歲未暮斗柄先回八日春水邊楊栁開靑眼牕外梅花似玉人得子須當探虎穴上書誰解逆龍鱗艸堂對雪棲禪夜定有驚呼祈孔賓

送張天爵奉賀正旦表航海赴都

相臣奉表天邊去使者乘槎海上行旌旗影拂波濤靜宮殿春開日月明中原未必無王猛前席須當問賈生風景不殊民物異江南遺老望休兵

颿檣跋浪駛如鴻縹緲神京在眼中天地未明先見日九天直上更淩風蓬萊水弱流淸淺龍虎臺髙气欝蔥咫尺鳳城春似海五云端拱帝王宮

耽耽雙闕起中央繚繞紅雲黼扆傍麐史己書王正月鳳函初上帝封章殿頭楊栁黃於鵠海子鴐鵝白似霜拜賜君恩歸佐郡錦衣光彩照髙堂

憶得長淮汗漫時樓臺歌吹錦城圍呂梁水落河魴美芒碭霜寒野雉肥道路久無人北上闗河空有鴈南飛可憐風物非疇昔蒿棘如林蔽夕暉

靑松白石軒

髙人種玉玉山中上有支離之怪松絕壑云根蹲虎豹陰崖雪幹攫蛟龍靑精飯受神仙訣金粉花浮虎魄醲爲折長枝當麈尾何妨踞石語從容

嶽季堅王叔明梧竹堂同集時季堅將歸黃鶴山

長日園池水竹陰臨深展席酒同斟花開薝卜五月雪果熟枇杷萬樹金未覺山王稱曠逹更逢頋陸寫蕭森獨憐黃鶴歸耕者詩酒何時再盍簮

頋國衡海上歸會於可詩齋分韻得從字

出處能全孝與忠寜辭大海駕蒙衝祗將禮義爲幹櫓豈但韜鈐閟虎龍烽火頻年成逺別酒尊今夕復相從金符紫綬居重慶勲業當期上景鐘

夜坐聽雨偶成

哦詩聽雨向西牕猶勝銜枚夜渡江赤壁焚舟驚破魏馬陵斫木善收龎身經喪亂家何在老去情懷酒易降淸坐不知更漏永拋書假寐對殘缸

寄於彥成

欲采蘋花遺所思玉山山中秋日遲遙天孤鳥沒蒼靄急雨大魚飛碧池握手過溪當此夕攢眉入社定何時獨憐滿地干戈起對酒毋煩重賦詩

方塘如鑑淨無波花气生香雨乍過河漢露涼星斗濕江湖水落鴈鴻多不辭歸隠在松菊莫遣移文裂芰荷安得手招笙鶴侶會稽山裏聽笙歌

畱題長慶寺呈天鏡淨公

長慶寺普竹園寺西則會稽縣學黃竹園境頗幽寂余將南歸題以志別

陰陰雙梓晝當門問訊毘耶丈室尊謫仙時過靑蓮宇異道或來黃竹園山近蓬萊深雨露地鄰泮水薦蘋蘩會稽自昔多奇迹柰此南歸駕短轅

芝云堂小集

池館風微白晝長芭焦葉大午陰涼蜻蜻點水髙低見燕燕衝花下上忙酪粉蔗漿銀盌凍蒓羹鱸膾玉醪香醉騎黃鵠雲中去豈爲暌離慘別腸

送嶽季堅歸黃鶴山

艸堂新築臯亭下雞犬相隨問去程牧犢謾傳琴上操伯倫眞得酒中情荷鉏曲澗霜初下晞髮陽阿日始生莫向囏時嗟不遇龎公猶隠鹿門耕

登綽墩

白雲屏上倚危闌陡覺梅風四月寒云接姑蘓山莽蒼春生澤國水彌漫秔稻再聞輸貢賦王師誰報渡桑乾道人築就棲禪窟好似香山八節灘

次韻酬鮑仲孚出郭偶成

春波門頭春己深曖曖逺村樹陰陰故人江海三年別老鶴雲霄萬里心暇日何妨隨步屧淸時未許擲朝簮竹橋東畔齋居好尙記持杯對月吟

頋玉山新成釣月磯軒

荷蓧行歌與世違鶴歸城郭是耶非種桃道士玄都觀泛月仙人采石磯大野龍蛇方起陸靑冥鴻鵠自髙飛軒前一架薔薇樹猶放疏花向落暉

寄陸原祥

幽人抱道不出戶水竹蕭然繞舊居淸坐自臨修禊帖感時閒擬絕交書煙銷艾納薫金鴨酒瀉松肪膾鯉魚日日題詩慰牢落未應與世頓相疏

送梅節判兼寄謝湖州﹝次韻﹞

白舫靑簾海上回賦詩莫訝雨頻催阮瞻作掾惟三語王粲傷時詠七哀閶闔風生銷酷暑攙搶星墮淨氛埃吳淞東接婁江水乘興毋煩數往來

明公持節洞庭丘文采風流禮數優朱幡皁蓋幹城日靑雀黃龍大閱秋漢室興圖恢鄧禹唐家諫疏屬韓休水西開士時相見爛熳新詩共倡詶

萬姓流離荷厚恩依然桃李滿深村謝安已起居廊廟梅福何緣隠市門喜見淳龐如魯俗不聞暴虜似羌渾政成奏對長揚殿賜酒應沾白獸樽

初適嘉興次韻答鮑仲孚先生

於越敗吳於■﹝木雟﹞李兵交豈意古今同傷心遺老風塵際舉目河山艸莾中白骨似霜秋滿野大星如月晝行空獨憐鮑叔偏如我對客揮毫目送鴻

七月五日送葛天民歸湖州

傾蓋相逢英妙年靜依禪客興蕭然叩閽未上平戎策佩犢歸耕負郭田水落烏程溪似帶星明牛女月將弦飛樓結傍長松樹最愛靑山墮幾前

武林卽事

不到錢塘己五年故交零落倍潸然何人拔劍歌玄武有客題詩拜杜鵑錦繡湖山多虎迹鶯花巷陌斷人煙傷情獨有中天月依舊淸光照冷泉

切云雉堞欝崔嵬气壓江山勢壯哉萬騎貔貅金作甲九闗虎豹玉爲臺棄繻獨羨終軍志保鄣惟稱尹鐸才天運循環眞有數腐儒白首重興哀

次韻寄謝錢塘

新開別墅對西山燕坐凝香日閉闗鶗鴂先鳴農事動兜鍪不舉羽書閒花前五馬春遊樂月下雙鞬夜邏還上番梅花曽有約舊題重拂石苔斑

施克讓大監以效忠輸貢南來會於錢塘

祕監風流鬢未絲爲詢忠義向南陲黔黎思漢中興日繡斧還鄕奉使時金匱紬藏書灝灝木天儤直漏遲遲好期勲業書麟史行贊謀謨入鳳池

海內紛紛亂若絲乘桴直溯浙江陲中原將帥休兵日南國稊航入貢時賈誼感時多太息馮唐投老尙棲遲客牕獨坐無聊賴靜數飛花落研池

還歸鳳閣掌綸絲況爾風煙靜四陲海上乘槎無博望闗中置驛有雷時羽書己報荊襄復饟運休嗟蜀漢遲聖代祕書皆宰輔扶揺九萬起天池

送唐本初之茅山

唐君本出公房裔寄迹黃冠鬢己華欲訪洞經參玉訣不求句漏覓丹砂弟兄得道惟茅氏父子登仙有許家老我平生逺遊履塵緣未斷獨興嗟

九老仙都印未刓華陽宮闕聳髙寒隠君書著登眞訣長史碑題舊觀壇望拜竹宮流爟火步虛菌閣侯神官姓名己在龜臺籍鶴背風淸聚鶡冠

闕中孚予同年也至正丙午五十一歲中孚上有慈母下有曽孫一門五世十月卄又四日適逢初度賦此以慶之

同生延佑丙辰年惟子斑衣舞膝前上壽百齡尊齒徳一門五世見曽玄筍輿春侍花間去竹馬朝迎栁下還有子有孫皆孝敬山南崔氏世稱賢

野航軒

軒開花栁照波明嘯傲篷牕悅野情恍載春流天上坐翻疑晚飯越中行攜家未遂鴟夷隠泛宅甘從甫裏耕不問主人當往造樵靑還解笑相迎

梅花泛酒

姑射仙人挾曲生醉鄕寄迹類浮萍影沈若水驚橫玉香散黎云夢吸鯨止渇屢呼仙掌送和羹錯訝素娥擎傾杯片片沿流去應誤漁郎放棹行

挽張子英別駕

瀟灑丰姿冰雪如甘泉閒止有齋居囊中祕訣神人授墓上雄文太史書曳杖軍門曾獻策歸耕田裏欲縣車雙鉤晉帖皆希世洗玉池空月影虛

送人歸京師

秦淮水落大江奔西溯蘭舟海上村栁色曉濃鳷鵲觀棣花春韡脊令原紫髯上將初分閫白髮慈親政倚門歸向髙堂躬定省對牀風雨擬重論

送錢虛白煉師還茅山

靑山卵色起中天馬領良常紫翠連雙璧己薶秦相篆五鍾猶記地皇年黃連乳爇神初下紫術膏成骨易仙安得同騎大鶴去華陽南便覓眞詮

雙舄淩空去莫扳惟聞飛佩玉珊珊故家遺老俱凋謝采藥名山自往還鳯尾蓋隨云影動鹿皮冠映雪痕斑海桑陵谷𨿽遷變獨有壺中日月閒

寄錢淮南

風淸淮海水無波緩帶輕裘自雅歌玉壘金城嚴虎豹丹書鐵劵誓山河也知韓範懷經濟不數儀秦用揣摩況是玉堂揮翰手紀功銘向石崖磨

全吳分閫鎭殊方坐擁貔貅十萬彊蓄糓廣田推鄧艾運籌決勝屬張良儲胥蔽日淸江浦■﹝禾罷﹞稏連雲白水塘時憶壯遊興感慨相思目送鴈南翔

送閔煉師省兄還茅山兼柬錢虛白

伯兄兵隔海之隅仲也東尋軼兩鳬閔氏聖門稱孝子道家句曲號仙都塤箎疊奏宮商合風雨連牀語笑俱此去定逢錢逸士爲詢芝術寄來無

耕學齋詩集卷十

●欽定四庫全書

耕學齋詩集卷十一

﹝明﹞袁華撰

○律詩﹝七言﹞

題吳景諒艸堂疏後

太息神州巳陸沈歸營別墅擲朝簮閒居自得安仁趣樂志仍存長統心架竹依垣開鶴慶鑿池引水置魚罧誰雲海內無知己周魯髙風重可尋

送洪宰相使還髙麗

回望三韓雲海間趨朝竣事又東還乘槎夜渡魚龍國持節朝辭虎豹闗帶礪山河稱漢輔疏封爵土擬周班來承王命勤修貢棣棣威儀重可攀

次韻奉答張雲門應召北上

開徧南枝鄂緑房虛齋坐對挹淸香春浮髯頬杯中物寒澀笙匏腹內簧諸子客梁文最盛兩生在魯學尢長軺車趣召趨天祿賜食從容得屢嘗

送秦仲方崇明儒學訓導

明詔春頒出紫宸黨庠遂序法成均運籌廊廟皆熊虎奮迹丘園盡鳳麟七步詞章年更少一門孝義老彌醇淸朝偃武崇文化始信儒冠不誤身

海雪軒

海天漠漠雪紛綸橫槊馮軒欲問津蓬嶠有山皆削玉桑田無地不揚塵絮穿蜃窟樓臺曉花壓鮫宮觀闕春待泛仙槎淩汗漫絕勝放棹剡溪濵

送陸原祥還江陰

十年爲客昆丘下把酒臨風語笑同南越稱臣歸陸賈東吳辟地識梁鴻異鄕第宅蒿萊外新國河山雨露中錦服晝還春政好河豚魚上杏花紅

送劉煉師還龍虎兼簡祝洞天周白士

海上東還獨杖藜栁花飛雪亂鶯啼瑯函寶籙皇人筆玉檢丹經外史題聖井山開龍起蟄璚林臺迥鳳來棲洞天白士今何許猶憶西湖手共攜

次韻答秦仲文

校文東觀繼前賢歸隠蕭齋日艸玄汲冡周書讎螙簡糓城黃石授韋編怒撞玉斗鴻門宴淚落金銅漢苑仙覽古懷今莫惆悵還聽稷下衍談天

偶成

不能捭闔與從衡嘯傲丘園養性情燕雀安知鴻鵠志麒麟終異犬羊生茅櫩雪霽書聲逺楮帳風微夢寐淸但願太平身健在一犂春雨課兒耕

寄石仲濂市舶

野雉朝飛麥滿田春明澤國靜風煙魚蝦蠏蛤三江市象貝珠犀百粵舩蹔把檳榔盤內薦肯將薏苡槖中還酒杯逺寄承相憶遲子歸來對月傳

寄印月潭講師

梓樹峯頭日色冥杖藜徐步過巖扃道腴已味中邊蜜心定能馴大小靑陰合竹牕雲散漫聲來艸閣雨淋泠也知丘壑因人勝未必山川自有靈

次韻酬張左司

墓田丙舍郭西頭霜露淒然又暮秋千里故園歸夢覺五更殘月向牕流蓼莪詩廢門生誦風木情牽孝子憂少展經綸佐戎幕碧瀾堂下放舩遊

寄興聖琦原璞

每懷宴坐月當庭石室堂頭老寜馨家廟至今傳邑子平湖無復墜天星猊牀花妥揮談麈龍缽珠明護賜經不叩禪闗己三載新松應長過檐靑

素華軒

素封家開素華室乃在練祁之水旁千樹梅花渾是雪一庭月色只疑霜神遊空洞生虛白潛心內景修中黃未饒剡曲多淸思乘興須當泛野航

過南翔寺簡勝仲殊

齊公昔建阿蘭若唐刻今存窣堵坡井邑人非雙鶴去江鄕日落一舟過夜壇暖足無玄兔曉室聽經有白鵝問訊東林蜜殊老中邊之味近如何

寄金西白次韻秦文仲

金爵觚稜臺殿重陰陰寶樹瑞煙濃龍章上掲文奎麗象教東傳大國宗特進禪林開士首絕勝侯爵太中封遙思對榻南莊夜杖錫何時得再從

送偰公文出使髙麗還京師

煌煌龍節海東還不易冠裳立筍班惟用一言通絕域何須三箭定天山陪臣奉表梯航至異姓封王誥印頒陸賈當年成底事寶刀遊騎未吾慳

西雨軒

拄笏朝看爽气生捲簾晚見濕雲橫漏天未補媧皇石噀酒俄傾蜀客觥閶闔風來先拂奧桑楡日薄又開晴載歌暮捲西山雨始信王郎負盛名

送盧公武應召北上

前朝圖史己全收詔起丘園重纂修治定功成遵禮樂大書特筆法春秋金壺墨瀉朝揮灑銀燭花銷夜校讎進捲內廷承顧問鵠袍端立殿西頭

書聲齋爲錢生賦

幽人讀書茅屋底況是前朝忠孝家宛若商歌出金石又如長嘯隔煙霞風傳淸漏音相答雪灑虛牕韻更嘉洛下諸生應效詠卻憐司馬聽琵琶

直沽卽事

鸞輿北狩神京日車騎回屯海浦秋艸地霜寒散駝馬旃廬日夕下羊牛革囊桐酒醺人醉蘆葉吹笳動客愁可見太平忘武偹蹋歌頓足擁貂裘

沙門宛在海東邊白浪漫空霧漲天屯衛逺分貔虎隊島夷潛匿蜑蠻舩蓬萊淸淺髙秋見碣石蒼茫落照連應笑嬴秦那觧事虛勞徐市訪神仙

送盧拙闇遊茅山

盧郎抱琴別我去駕言往采茅山薇三峯月下木客嘯丹陽湖中姑惡飛筍輿問程溪店逺芒鞵躡雲林徑微歸來袖有長生藥乞取刀圭意莫違

無題

玉樹參差障羽幢舊愁如水漫春江葳蕤鎖合收銀鑰窈窕樓空閉綺窻嚲鳳橫釵終作對舞鸞窺鏡彊成雙繡屏倦倚看紅豆滿眼相思意未降

環佩珊珊下漢臯璚樓風度欝輪袍琴心寄興傳孤鳳華意畱情屬小桃金粟柱移箏上雁玉蓮杯舉掌中醪乘鸞一去無消息膓斷神仙夢寐勞

燕語銅樓淑景移鏡臺香冷玉盤螭書傳王母三靑鳥鍼度天孫五彩絲江浦見蓮難覓藕石枰尋子未圍棋獨憐鸚鵡知人意飛傍琵琶索荔枝

裙曵湘羅漾曲塵雀釵小佩玉麒麟紫簫偸按雲中曲彩筆慵傳鏡裏眞蝶粉膩花金作縷鴈沙回雪翠爲茵若蘭錦字多華麗不減風流賦洛神

題張外史登善精舍

陰森水石林堂幽六月彷佛如三秋髙遁何慚孔車騎舊逰還憶董糟丘鶴臺夜禮紫虛像鳬舄朝回黃篾樓願乞引年餐玉法頡頏飛佩閬風頭

送唐希顏入京師

掛席淸江勝駕車栁黃梅白雨晴初不師鬼谷從衡術獨善庖羲卜筮書繞郭煙花春日麗對牀風雨夜窻虛便郵頻把音書寄莫待慈親暮倚閭

瑞上人逺碧亭

亭子新開片玉東馮虛舉目送飛鴻水窮鰲背三山小云澹蛾眉兩黛濃詩詠墨華懷貫老記存奇字憶揚雄知君覽勝多佳趣盡在秋風落照中

寄天衣淨天鏡長老

會稽名郡素多賢翼舉髙風更凜然金縷賜衣梁代日紫檀遺象義熈年千峯秀色層檐外雙澗淸流絕磴邊遙想升堂談法罷匡牀鐙火理殘編

竹園寺裏昔曽逰彈指流光十六秋諸剎毎傳新學起一簞猶爲故山畱文詞雅正推裵栁詩句淸妍屬澈休湖海老成凋謝盡杖藜何日浙江頭

用韻奉答徵懴原

憶得相逢春未深別來紅雨徧園林江湖契闊勞淸夢田野棲遲愜素心萬壑千巖應眺覽五時八教重披尋天親無著難兄弟剪燭何時對榻吟

江山如畵軒

楊子爲郎鬂未皤旋開小室枕巖阿江如赤壁英雄少山似新亭感慨多林末濤波來一綫云邊龕赭澹雙蛾衰年不減登臨興擬待淸秋著屐過

林泉民爲張某賦

鹿豕同遊說野情一廛願受作編氓窮幽擬艸愚溪記養拙甘從甫裏耕春澗蕨拳和露采秋林木耳帶霜烹淮南有客歌招隠莫遣兒童識姓名

癸丑正月風雨中偶成

入春彌月雨霏微驚蟄無雷雪又飛撫節不愁花蘂晚感時惟恐麥苖稀當歌對酒愁難遣問捨求田志己違只尺相望不相見空吟偪側思依依

歲除風雨浹新正二月將終未放晴殘雪不消猶待泮輕雷欲震又收聲樵蘓後爨愁童穉故舊凋零失老成推枕無眠淸夜永淋淋檐澑百憂生

西爽軒

層軒新築澗之濆日射丹書艸木燻天末火流秋沆碭岡頭玉潤曉絪縕淸寒恍對晴山雪散漫如瞻華嶽雲不似滕王髙閣上珠簾捲雨又斜曛

寄倪雲林先生

人日才過春未深滿城風雨晝陰陰又逢元夜傳柑燕恰似重陽泛菊吟字寫硬黃當幾畔硯分淺碧到溪潯從它狂客時推罵笑對靑山酒自斟

過廣陵

十年不到廣陵城依舊璚芳弄晚晴繡被土磚於闐寺寶裝刀劍鎭南營樓飄簫鼓雲中起地接煙花日外明小杜風流今寂寞誰攜紅袖按新聲

參軍吹作鳯凰鳴卄四橋頭璧月明欲把璚芳祠后土還持彩筆賦蕪城小樓窈窕低金縷別館蒲卜下玉罌醉寫烏絲遺所愛風流髣髴記三生

郭晞仲新莊

抱郭春流帶艸堂四檐桐梓曉蒼蒼百花潭上詩人宅五渡溪頭處士莊且喜比鄰連伯娣不愁行酒少兒郎西郊從此頻相過剪燭論詩夜未央

珠金沙

將軍爲國仗安危勢弱兵孤謾出師江左望風如破竹沙邊背水尙張旗可憐吳楚三軍潰始信襄樊一木支揚子秋髙波渺渺木綿春盡艸離離

登桐川郡樓

桐川郡樓一登覽好風東來吹酒醒數里已分吳楚地百年如寄短長亭鳳凰逺舉梧桐老燕雀生成桑柘靑虛名得失何足論更盡沙頭雙玉缾

酒酣倚闌西日暮靑山當戶如髙人銀杏樹陰不受暑薔薇花開猶是春目送雲霄瞻羽翮手捫河漢近星辰莫欺老子才情減還據胡牀岸角巾

寄子明兄

我兄三月適上國賤子定省臨髙堂慈親病已勿湯藥弱女手觧縫衣裳五雲樓觀煙花麗萬里河山日月光司馬多才年更少擬將詞賦獻長楊

次韻奉答盧伯融見寄

東老書多未是貧瘦生誰念苦吟身雲橫馬首山如戟月過階前鵠似人蘓武流離終仕漢揚雄寂寞卻歸新冥鴻肅肅淸霜重獨倚髙秋落木津

送雷太守赴武寜

前席親承大府開武寜政迓使君來也知劉項爭雄地須得龔黃治郡才芒碭嵌空當野斷黃河如帶抱城回理閒引客登髙賦應在重瞳戱馬臺

寄休寜宰唐子華

盡說休寜邑宰賢淸詩多與畵俱傳彈琴埀簾白日靜種花滿郭靑山連葉縣歸來候鳬舄漚波浩蕩放漁船公餘鎭日渾無事好冩新詩寄一篇

次韻鄭明徳喜雪

水曹東閣靜無塵坐閱飛霙若似人簡授兔園曾作賦律吹燕谷欲回春緗枝梅放花無賴白戰詩成筆有神遙憶龍沙三萬里望中馳道爛如銀

朔風吹雪徧原野誰臥衡茅若凍蠅玉署寒生催賜酒金盤光動憶分冰絮穿閣道粘珠箔花重旃房壓彩繩田野何由稱賀表五云髙禦六龍升

次韻秦文仲暮春見寄

三月江南暖尙微雨餘艸色故菲菲野棠自發眞娘墓烽火猶連道士磯謾說尙方封事少未聞南國羽書稀何人得似秦文學小閣褰簾看燕飛

江南春盡子規啼愁裏看花思轉迷乳燕定巢當戶語斷虹截雨傍江低斬鯨政欲提三尺簮筆何由侍兩閨滿眼干戈連海岱置身安得月中梯

寄於彥成嶽季堅

雪霽平蕪帶曲村思君白髮照淸尊嬌鶯恰恰花連屋穉栁靑靑水到門江閣遙山來逺碧艸堂新月見纎痕風流二子居丘壑賦就停雲一斷魂

夜宿東閣夢中燕逰甚適覺而梅影上牕橫斜可愛口占一詩以紀

梅花千樹艸堂南花气浮空若霧嵐姑射山中春自好羅浮天上夢初酣蟠桃謾說瑤池晏仙桂徒誇月窟探萬里仙遊才一瞬不知雙鬢雪鬖鬖

彩燕

剪開雙尾出烏衣便逐釵梁小鳳歸曉倩嬋娟紅縷系春迎倭墮翠蛾飛香銷金屋花無語影落妝樓月有暉慚愧年年一相見秋娘老去鬢云稀

寄虞子賢

虞仲園池芝水濆華林曲館逺人羣一編豈爲窮愁著萬石猶能孝謹聞玉躞金題書滿架錦衣珠履客如雲悠然坐挹西山翠寶鴨焚香到夕燻

淸明日偶成

捨南捨北栁如城故著離黃燕子鳴莫向鏡中嗟種種且於槽下聽棖棖淸童解誦髙軒過好客應須倒屣迎坐對梨花浮大白人生看得幾淸明

丁未紀事

二月春城桃杏妍黃花離落景蕭然表忠曾護錢鏐墓至徳惟稱太伯賢千古英雄徒有錄一時讒佞己無權早知鞭背東城路悔不歸耕負郭田

列壘連營日戰攻脫身虎落自從容但知蜀國專王建尙記虯髯擬太宗冠服未遵唐制度河山己入漢提封一時佞幸空遺臭拜賜黃金口齰癰

入參帷幄運奇謀翼贊功成禮數優華蓋醉樵周尙父軍營借箸漢畱侯有身暴露家千里無骨歸埋土一壞多少門生並故吏不知還有孔車不

登臺入省緫權綱坐擁全軍勢力彊檇李未聞丞相死會稽先報大夫亡提孩感動猶埀淚行路興憐亦斷腸借問誰能爲此計斯人今己葬江鄕

燻天富貴復何求又欲飛行駕鶴遊董卓臍燃郿塢日嵇康兵解洛陽秋誰人浙黨攻閩黨此軰淸流投濁流棲老園中荊棘徧圍棋墅裏鹿麋遊

敵國兵連地數侵壽藏髙築徧山林嫖姚破虜辭營第太傅還鄕散賜金隴臥牛羊春短艸穴穿狐兔夜堂深淸明麥飯無人灑日落風顚叫怪禽

馬公著見山樓

徙倚霜林萬木秋好山都在馬家樓大江西上經秦望巨壑東傾見沃洲半夜書聲天外落四檐雲气座間浮登髙作賦休懷土擬泛星槎問斗牛

送嘉興經歷茅某之松江府判

桞塘水漫曉揚舲離思亂逐花冥冥芙蓉舊種參軍幕芍藥新開判府廳三江龍蟠走海白九山鳳舞入云靑理閒覓句坐長日芳艸芊眠春滿庭

巢云軒

三素雲中結一椽致身蕭爽思悠然自怡逺效陶貞白覽秀重懷李謫仙气合虎龍交鼎內影隨鶯鵠宿檐前肯輸艮嶽爲朝貢擬化商霖潤旱田

寄盧伯融

乘桴東下避風煙矯首淮云思惘然漲海塗泥皆樹藝授經子弟緫才賢靑鳩紫蛤嘗登饌金橘紅椒不論錢白髮滿頭俱老大冶遊花底憶當年

浮家南北久離羣知爾移居向海濵白首一經能教子黃茅千頃比封君異鄕花鳥皆春思故國闗山半夕曛何日酒舩還舊裏靑山對榻坐觀云

寄默林普慶二長老恢復初首座彜天倫藏主

諸子才華老更成自慚蒲栁易凋零默林兵後山如赭普度春還樹似屏塵拂寶花分半席幾翻貝葉校羣經彜公閱盡毗盧藏立雪堂中有寜馨

庚子十一月望日大星殞於西南

歲十一月大星殞斗柄挿子夜初更焰光燭地散霞彩芒角經天如月明春秋重犯災異見田裏厭聞愁嘆聲臨風勸汝一杯酒海宇何日歌升平

客甫裏白蓮寺答頋玉山見寄

風流王湛豈眞癡世路﨑嶇蜀道危獨酌花前明月我百年駒隙主翁誰南州名節稱髙士亂世功名屬健兒海內承平欣有象憂天莫作杞人悲

滄浪一曲繞茅堂投老歸來賀監狂鸞鳯豈因梧竹止鴈鴻亦爲稻粱忙榮名身後嗟何用濁酒生前醉不妨雪裏梅花迥髙潔結交歲暮莫相忘

江村十日雪不消茅屋難禁風怒號髙隠何殊醉侯放浪逰端似水仙陶大星中天光煜煜孤鴻斷野聲嗷嗷老夫畏寒閉戶臥那辭百罰醉酕醄

寄蔣都事

憶得吳門話別時亂離十載信音稀盈顚白髮今吾老滿眼靑山往事非天上郎官應有象江南倦客尙無衣遙知李監歡迎處繡服當春又晝歸

水月淸華亭

晝錦堂中結小亭方池如鑑照檐楹山河影落鮫宮迥蘋藻光涵兔魄明神女淩波遺玉佩素娥飛轡下瑤笙一塵隔斷人間世獨倚髙明爽气淸

賦得禹廟送人之越﹝代作﹞

大禹神功別九州島巍巍古廟越山頭玄珪告錫昭成績洪水懷襄息橫流雨濕梅梁靈物化香凝龍衮瑞煙浮送君再拜瞻遺象夢葉熊羆在運籌

雪山圗

雲气浮空髙復低石林茅屋望中迷山回鳥道靑天上水落魚罧碧澗西欲訪松喬窮絕頂直捫蘿葛躡飛梯歸來城郭還依舊坐對新圗賦紫溪

唐本初西郊艸堂

艸堂小築西郊外孔杜風流尙未隳豈但山靈回俗駕還因錄事寄新詩栁塘飛燕穿書幌花墅啼鶯近酒巵從此門前多轍迹老翁莫厭客頻來

次韻劉伯敍送鐵教授奉表入京

廣文拂曉發東瀛函表乘軺赴帝京雙闕逺瞻龍虎气層臺重聽鳯凰聲花迎彩仗春風軟栁暎宮袍曉露淸況是江南佳麗地金尊莫惜倒烏程

重韻寄劉伯敍

恩榮曾錫燕蓬瀛五馬西來自玉京江左衣冠傳舊族海濵謌頌動新聲蒲輪結駟登金馬茝石聽鶯覲紫淸此日牛刀聊小試還居臺輔定章程

耕學齋詩集卷十一

●欽定四庫全書

耕學齋詩集卷十二

﹝明﹞袁華撰

○絕句

題野航壁

緑水滑可染白石明可把髙林落秋聲誰舩系其下

頋玉山園池十有六詠

碧梧翠竹堂

桐花落銀牀竹色被蘭渚六合飛炎埃髙堂不知暑

玉山佳處

玉山最佳處牕戶絕纎埃門無俗士駕禽鳥不驚猜

釣月軒

閒耕山中云坐釣溪上月仰看白玉釣下埀紫貝闕

湖光山色樓

嵐起天邊雨帆飛樹杪風湖光與山色倒影畵樓中

芝云堂

堂陰有奇石如芝復如雲望云懷友生采芝招隱君

漁莊

公子不好獵小莊濠上居長舩載大炬淸夜看義魚

種玉亭

采得昆岡玉連云種小亭月華潤靈雨虹彩燭蒼冥

百花潭

朝乘百花舫暮醉百花潭纎纎潭上月流影照淸酣

小蓬萊

露下仙人掌云生玉女牕弱流三萬里飛度寶魔幢

可詩齋

東閣觀梅放西池夢艸芳絕勝驢背上風雪灞橋傍

浣花溪

花迷巷南北水接壤東西行春向何許只在浣花溪

栁塘春

燕尾艎飛水鵝黃栁覆堤水流花似雪疑是武陵溪

小遊仙

麟晡麻姑擗桃花緱母栽天家靑鳥使飛去復飛來

讀書捨

芳艸生書帶香蕓辟螙魚鉤簾雙燕入長日坐看書

鳴玉洞

此君有淸節髙居在空谷吹簫躡鳳翎珊珊鳴佩玉

金粟影

金粟花千樹銀河月一輪舉杯邀對飲天上謫仙人

采上人南澗圗

箕踞長松下溪流如白雲美芹采南澗可以奉吾君

溪山髙士便面

楊栁拂溪流風牽荇帶柔前山靑可數停楫坐舩頭

題李嵩會茶圗

糓雨初晴花亂吹金河春水膩如脂挈缾小試團龍餅想見東都全盛時

春日偶成次韻

竹樓曉日明疏檻松徑淸飆度曲欞逺水微茫云外白邊山縹緲雨中靑

南髙峯下前朝寺寺有髙僧兩耳長當記淸秋涼冷後桂花深處坐焚香

坐深魚鳥自相親野老忘機欲卜鄰栁外飛橋新雨過桃花水漲半篙春

次韻頋仲瑛書杜氏便面

乳燕初飛藕作花秋娘二八髻雙了臂韝微露眞珠絡疑是錢塘舊內家

楊鐵崖頋仲瑛葛元哲約祭張貞居或者以它事所牽弗果元哲有詩謹次韻以速成之

湖陰窈窕畵舩開誰酹荒山墓上苔明日歸舟載春雨風篁靈石幾時來

香滿蕓牕晝未開白鵝湖上臥蒼苔山風宿艸吹新雨尙有髙人載酒來

西湖春日雜興

栁淡鵝黃雨弄晴斷岡泥滑竹雞鳴便須移席長松下坐聽風泉落澗聲

北瞻靈鷲山圍寺東望初陽樹繞臺昨夜龍泓新過雨亂流花片入城來

西郊艸堂對酒口占

一點飛花落酒杯大江如帶艸堂開尊前怪底天香滿人在瑤臺月下來

吳江道中

澹雲收雨動微風山色湖光慘淡中雙漿夷猶坐天上不知身在水晶宮

上巳日晚步商墓西村

桑葉靑時戴勝飛紅紅白白暎柴扉棗花欲落繰車響連臂行歌緩緩歸

商溪溪上日初晴艷妝彩服踏春明桑樹葉圎蠶出大布糓夜啼郎起耕

葉暗柔桑花亂飛新蠶如蟻燕初歸紡得麻紗連夜織爲郎制作下田衣

客吳興春日偶成

曽聽吳門唱大堤只今惟有野烏啼故人魚雁馮誰寄江水無情日又西

龍鳳山靑露両尖溪頭把酒月纎纎從教栁絮沾書帙滿地春風不捲簾

榿林日暖蕨芽生桑隴風微布糓鳴客子思家政愁絕長松吹雨落溪聲

雙眉刷翠小紅娘鬥酒梨花爲洗妝一曲纒頭不知數揚州城內善和坊

深鎖春風罨畵樓杏花香裏醉扶頭何人得似任公子相府蓮歌不解愁

杉峯雙鸞壽意便面﹝集句﹞

橫玉叫云淸似水松杉峯外亂山靑近得麻姑書信否夢中同躡鳳凰翎

天基莊菊花

仙子乘風過赤城金盤玉露掌中擎月明解佩江頭去五色雲霞擁絳旌

寓綽墪壽寜庵

棲禪窟畔好髙樹三靜境中皆白雲己翻瞿曇內外典更禮茅家大小君

北山何處境淸絕藤軒陰陰生晝寒明月飛來散淸影金沙布地爲君看

桞塘春軒口占

橫雨狂風三月餘栁塘水漲起潛魚花明蘭渚坐埀釣葉暗蕓窻好讀書

快雨時晴暖尙微小亭簾幙護春暉曲塵波動鳬雛出金縷條長燕子歸

送寗伯讓還南臺分韻得來字

落日楓江水似苔畫舩撾鼓大颿開栢臺一夜淸霜重並逐秋風白雁來

頋玉山客嘉興春暉樓前木芍藥盛開因誦張平昌所和令狐祖公別牡丹詩曰平章宅裏一闌花臨到開時不在家莫道兩京成逺別春明門外卽天涯因次韻別賦五首同寄

眞態生香解語花臉酣春酒醉兒家陳王謾倚能詞賦翩若驚鴻洛水涯

萬卉千葩孰與京故人相見眼偏明金盤玉露傾朝日似對春風訴不平

爛熳春暉玉一闌香籠繡幄醉中看於今寂寞西園裏無柰羅裳怯暮寒

三九淸齋修洞房小樓午夜禮虛皇殷勤金盌收花露畱待研朱校玉章

糓雨初晴三月時燕飛簾幙晝遲遲主人不見花開落欲倩徐熙寫折枝

怪雨顚風春事非蜻蜓蝴蜨作團飛端端老去才情減不柰輕寒薄縞衣

水仙圖﹝集句﹞

疑似瑤臺月下逢彊擡靑鏡欲妝慵風吹仙杖飄飄舉五色云車駕六龍

宣和翠織成雪沙雙鴈圗

鴈沙飛雪爛於銀共詫宣和制作新何似帛書歸上苑暮年冠劍畵麒麟

題鄭所南畵

弓劍空遺瘴海涯南冠悵望淚偸埀滿頭白髮心如鐡自寫幽芳慰所思

鄭君獨行今重見圗畵仍兼著述存多少梁園舊詞客長裾又曵向誰門

吳緣鸞像

身跨於莵手執書鍾陵山峻路﨑嶇當時只合華陽去日寫黃庭禮紫虛

黃葵蛺蜨圗

金莖傾日露華晞漢苑秋髙燕己歸賴有多情雙蛺蜨翩翩時近鵠袍飛

馬逺所畵握扇楊后題識於上

金粟花攢壁樹開月明露濕玉階苔尙餘數疊香痕在曾向坤寜殿裏來

列子禦風像

四十餘年鄭圃居居人不識獨耽書九天寥廓泠然去安用回風畢道車

吳仲圭墨竹

風生太液水微波霜影侵階月色多截得昭華蒼玉管多情簫史柰愁何

直沽偶成

艸低沙軟見牛羊煙霧蒼茫落日黃燕女如花不相識笑傾馬湩勸人嘗

海霧昏昏水拍天馬牛遺矢滿平川翻思五月江南道萬木淸陰叫杜鵑

貍奴窺蝶圗

黒睛如綫午風淸賈勇潛身勢不驚莫向花陰窺蛺蝶街頭鼠軰政從衡

過淸江浦

八里莊頭淮水長淸江浦邊楊栁黃楚女窄鞾小錦袖醉歌竹枝行玉觴

過能拙翁蘭若

鹽鐡塘邊艸色齊我居塘東子塘西興來相過不相問自把新詩竹上題

二月卄九日逰董氏墳庵次錢成夫韻

明朝二月三十日三分己過二分春莫思萬事且飲酒林外提壺亦勸人

艸堂淸集

芙蓉小苑落秋紅聲動帷犀瑟瑟風共說揚州月無賴紫鸞簫裏露臺空

繡被燻籠護暖云酒痕曽上繚綾紋秋風艸閣梧桐雨淸坐張鐙校玉文

秋風細細動靑蘋甘菊決明開漸新禾黍登場雞犬靜買魚沽酒醉比鄰

淸弓軒棹歌

東洄瀛海望蓬山西上昆丘遡九灣四櫓撇波橫鴈翅恍如鶴背載笙還

三十六陂春水生一百五日又淸明輕帆低拂桃花雨醉踏舩舷歌濯纓

水落天門放順流何須百丈打磯頭郎歸不化身爲石重掃蛾眉兩點秋

趙魏公黃葵

天上王孫白玉堂曾瞻黼扆禦袍黃寸心傾日應多渇露瀉金莖賜一觴

仙山樓觀圗

萬山起伏如波浪中有璚樓晻靄間憶駕松顚騏驥去亂雲堆裏聽潺湲

栁塘雙鷺

楊栁眠溪春水生舂鉏並立眼偏明莫思灘瀨魚蝦美忘卻雲霄萬里程

顧定之墨竹

八法從衡篆籀文墨池春水蕩湘云任它門外風埃滿日報平安有此君

題仕女

微步瑤階不動塵妖嬈豈慕宋東鄰手援仙桂沈吟處誰是龍頭苐一人

不使鉛華污玉肌內家妝束入時宜欲隨女伴尋芳去只恐西園蛺蝶知

枇杷白頭

枝上花開才歲暮葉間子熟又春殘何緣山鳥頭先白錯訝韓家金彈丸

黃葵圗

玉階桐葉委淸霜靑鳥西飛漢苑荒猶有金盤仙掌上獨承湛露向朝陽

梨花乳雞圗

乳雛出■﹝士冖一卵﹐上中中下﹞殳﹞老雌鳴石上雄呼喔喔聲同入春園拾虫蟻梨花雪白近淸明

送王煉師逰龍虎兼東周白士祝洞天

古洞曽窺一綫天歸來塵世又千年笑騎遼鶴閩山去荔子花開海月圎

燐燐白石龍泓下泉落淸池月半彎憶與仙都周白士鉤簾把卷對南山

耕學齋詩集卷十二

