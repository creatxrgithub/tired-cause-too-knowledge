雪堂集

﹝明﹞沈守正著

●目錄

序

凡例

較訂門人姓氏

卷之一

詩

卷之二

詩

卷之三

詩

卷之四

序

卷之五

序

卷之六

條議

附

●序

﹝前有逸文﹞欲所謂儉歲黍稷寒時絮纊實實有濟於用者亦何可得然倘知非此返之實諦又或一味餖飣學究全襲金華殿上語而了無淸思逸韻足滌纓紱之塵而醒其醉卽達如李文饒矯如王介甫一幼學卽揮斥文選一用行務申禁詩賦自以爲經國鴻裁良應如是乃其著述遺編而欲如摩詰襄陽之片吟少遊耆卿之小詠足令家賡席倡至今諷串不衰者亦復何如畏知意爲器圉才爲局錮精之所召而每格於呼不卒應自封於方圓左右之藩而欲廓之心手旋撥之際非不艷也有不能耳古人中於此實有兼擅而又詣極其妙惟蓀文忠一人所垂若髙冊大篇遊涉小品今有不推爲舟楫之長年風雅之宗匠者否�吾友沈無回才名蚤擅聲噪�林博雅淵邃良非彼僅學一先生者比而其平生最所欽企者亦惟蘇文忠故其眉頰精采類往往近似方其久據扶風之帳翼經有述若書有叢詩有通則文忠之論語易解也及以感慨時事動爲當路借籌𨿽不及效諸盤錯之大然如條畫會城水利議折臺海兵變無不詳核�窽則文忠之策斷諸篇也至�軍持不借偶所經涉雅有題篇箋奏刀札妙有錯采則文忠之詩詞啟牘也而又旁及繪事深得北苑吳興筆意則文忠之書畫遊萟也所不得近似者宦迹不甚遐年算不甚永若文忠之入登翰局出涉海澨爲朝寧批判名彥爲窮崖幽谷刻畫顏面傳之久遠者有差未逮至今遺憾惟此耳無回友道廣然素稱莫逆者無如胡休復卓去病是以莊惠之知而申秦晉之好者獨休復發癸丑甲榜選入翰林庶常余時適承乏柱下班結肝膽交冀見其立朝風采及余巡方入浙因得歡無回去病私心愉快乃未幾而休復以修文奪去山陽之痛不勝悼矣然與無回入林亦正快披衿每聆其學問淵湛有咄咄馬蹄之气節義勁朗有亭亭千仞之風於經術經濟中禆益良多故加■﹝目匿﹞焉比余出鎭津關無回負重譽於薦紳中由國學擢知雜禦史正向用可發抒其所蒿目又未幾竟忽焉長逝痛復何巳今休復祀賢祠有柳堂集膾炙文苑者則余與無回訂定授梓者也無回長君英多卽休復館甥也能讀父書玆裒其雪堂集行世復因去病而問序於余余展閱之能禁人琴之戚乎哉聊以無回所得力於東坡者而詮述之並志當日友誼於楮末云爾抑余尢有幸焉東南文獻邦也異日徵武林最著者定無踰柳堂雪堂集者並懸國門如元白長慶集故事將子瞻不獨擅美於前至身竟其用不沾沾以空文見者是在英多開美矣時

崇禎庚午冬月吉水友弟李邦華頓首拜撰

沈無回先生遺集序

一二十年前湖上雅多朦遊其人與其詩文無異致也吾師開之先生以衝雋標玄虞司勛以沈鬱擅軌寓庸之理含貞邃伯霖之趣極恢寄迨復休復無回文髙庾月詩峻謝山能事�絕�孤神特注矣休復𨿽早世然猶振策金馬稍稍發舒獨無回掌串三墳淹漬五緯河渠金穀之志成於胸中風雲鷙豹之機運於掌上使其淂志肆力上可以追蹤畱�下�不失擬迹淵云而遇與志乖年隨祿薄掩�鍔眞千古同痛也大抵尊經說史之學各有專門儒林獨行之科者難兼詣無回束躳滌腹孝友之則著於帷墻淸白之操夫之幽夜凡辭試葬父授經養母士服安﹖﹖之之教臺采雒陽之謀人人能言之獨於繭絲牛毛之中忽露風斤霜刃之用所謂事核者其言復練气偉者其采復瓌編綫旣發深衷渺能環奧義鄭玄萬卷業竟八千班固五經更通四部見今登壇執耳者誰見其儷乎昔張伯玉攺尊經閣記折﹖﹖大曾子固有如小兒近代王元美始不喜歸太僕晚更嘆賞之使遇無回來稔五花簟更抽向何處耳無回入禦史臺𨿽名知雜一時風稜已自赫然豸角甫彰鼉彩遽區幸有子英多能讀父書能繼先志靑箱未冺黃絹重題無回爲不死矣樊川有言兩漢以來富貴者千百自今觀之聲勢光明孰有如劉楊董馬者斯人也豈有求於當世者哉然則玉樓突兀與湖山光熖諸君子所畱長自在也聞笛遇壚可無悼矣

已巳蘭然吳興友弟韓敬謹識

沈無回先生集引

夫品士以文行尙巳陳寔不�於文苑禰衡�問於士行蓋戞乎其難�也我無回■﹝逞﹐山代口﹞矣而其文其於何所岐其短長哉十五登壇雄文蓋世比領鄕薦數��車少需需時誠無難愽一第志而念母老縈情之釜勉�一氈心良苦無乃蘇浙之範振鐸生於�村慕成均推轂冠冕志必曰無回先生於是議補�而無回乃以驑轉破格力辭其淸�不伐又何如也然而只望益峻�補以惣臺務時余在長安淂�貞史所遺簡初識無回各吐������交�捷於此亡何侍�以新典誤紏無回而無回則���意自若也非中行���子哉不�又於以�寒秋��乎�家藏著作甚盛率燼於災所�賦�說�曁雜�諸帙其子尢�輩此玉立期爲不��付劂氏��讀�具不�人��抒性靈�超��外想迨其諸�議擘畫�����火以快其文行�以出此而兼經世者�不塞聖����

慈�達�山友弟劉憲寵具艸

●刻雪堂集凡例

一詩原稿千數百首庚申夏仲同巨先侍先大人於始平公署請壽木遂汰什九今卷之一卽焚艸也將合卷二巳庚艸與畱別黃巖及入都諸作同付剞劂而燕塵見背魚恨永深矣第三卷

則皆窮搜雜詠或題箑頭或標捲頁𨿽不敢曰吉光片羽祕作家珍要亦惟是斷壁殘珪實寶余瀋耳樂府歌詞徵收未至容俟續刊

一經濟乃先大人未展之猷久爲當事推轂猶餘紙上陳言每有條議皆隨散落集僅三議皆過庭時珍藏存其梗槪而巳

男【尢含鳳儀】謹識

●較訂門人姓氏

季孟達【兗州】歸奉世【文若蘇州】程道遠【原邇】許捷【云賓】姚夔【雨若】吳世翹吳前訓【景先俱徽州】胡明遠【九玄】朱大治【齊先】劉亮采【徳嚴】施先【我先】孫有慶【孝孫】鍾源長【仁孺】孫有奕【聞孫俱嘉興】潘鼎【古公】沈國馨【夏祖俱湖州】楊從本【培之紹興】蔣泰賓【嘉仲衢州】吳星郎文中【

俱嚴州】王名世張翀【羽長】陳如湛盧應昂陳煒【木叔】林士鯤戴唐獻陳虞胤陳虞嗣陳虞冑戴杏芳【君一】沈日升【冬之】施商侯【君望】黃學知【及生】林吉善【尙友】符應麟【泰遊】陳振琮【長孺】陳振琦【仲孺】戴桂芳王栗王熥葉堅【汝剛】葉■﹝日上永下﹞【仲大】張鳳苞盧應抃【靑臣】彭世元彭城蔡楠張鳳翼項元瑞趙升吳興儒徐文瀛王佑項熠周南王國舒王國泰池宜玠王聲煥池澤曁朱紹漧李風聲狄來王金大鍾許鳴遠【

俱臺州】許爾京【士魏】邵咸英【仲容】卓禺【肖生】錢瓚【仲瑟】柴世基【式谷】陳紹英【生甫】王克家【元建】沈洪瑞【弱先】沈箕疇【洛生】鄒鍾秀【士舉】沈紹休【文伯】沈彥中【又文】淩嗣端【士重】淩元徵【巨先】淩陽徵【公實】邵文甲【子宓】淩吉徵【履旋】錢蔚起【輔明】汪若士【嘉生】周養健【且周】沈好問【舜徒】邵震美【客生】邵時可【君襄】邵士開【開令】李樹藻【復一】何明遠【潤思俱仁和】吳文熾【休文】陳昌遇【際五】吳思穆【靜腑】田中芝【長靈】髙其珍【元瑜】周邁【子漸】周迨【士超】吳洪度【涵子】李世淸【臣遠】黃之堯【蓮生】錢琮【季廉】孫任【巨勝】孫光鑰【峻起】吳洪緒【昭�】吳嘉相【調甫】郭貞時【��】唐慧【幼文俱錢塘】周時泰【海寧】姚明卿【子九餘杭】陸震元【富陽】周今旦徐餘慶【積夫】徐士奇【若路】袁一誠【覺符】袁一言【又符】陸之瀚【

俱新城】

●雪堂詩集卷之一

武林沈守正無回甫著

詩

◆詩

山中卽事

聽泉亭

題行腳捲

送僧遊鴈蕩

畣金浦凡惠畵

題畵

立夏

過聽泉亭有感

中秋大雨感舊

秋日山居

讀馮開之先生集

歲暮舟行

乙卯自瓜步登程

丙辰下第

鄰家楡樹

七支庵遇無窮

雜詩

賦得髙柳靜烽煙

賦得月出梧桐髙

燕中懷古擬髙達夫宋中作

都下友人寄岕茶至

送應碩甫

雨

邸捨立秋

中元魯彌生張爾惟羅尙之招飲同郝劉二校書

秋日邸捨

送朱澹修休假南還

送陸行仲南還

和張爾惟九日招飲同彌生尙之大白洛生綢生用韻兼有所感

云娘行

和彌生曉行作限韻

過金山不登感舊

歸過柳堂謁休復柩次時將之東海

初歸

丁巳元日懷都下游好

黃巖道中

黃巖懷古

七夕有懷

九日沈倩明黃及生應百祿慶雲陳長孺仲孺招飲九峯寺

施生歸自九江賦贈

秋日感懷

署中懷人十絕

寄懷汪孟朴

戊午初度

畱別王獻叔上捨

畱別王甥元建

同羅玄甫章廷綸龔華茂集張石宗竹香齋時華茂將之練水

張符九龔華茂小集南屏

○山中卽事

怪石生煙萬木疏枯藤歷亂張顚書寒鴉噪影日居諸野人扶杖嘆奇絕明朝得雪更何如

其二

西風颯颯摧枯枝寒犬驚吠鐘聲遲鄰舂有無如間之此時卻憶王摩詰落筆艸艸皆成詩

○聽泉亭

偶過斤竹嶺小憩木蘭灣如在輞川上裴王自往還月明人澹郁梅瘦格髙閒意欲增椽屋長條不忍刪

○題行腳捲

千山萬山兩衲子一瓢一缽雲水長寄與丰幹莫饒舌我自看山到石梁

○送僧遊鴈蕩

瓢笠於徐策杖扶瀟然堪作鴈山國七十七峯�絕處難說西來一字無

○畣金浦凡惠畵

一泒煙霞出墨池人言君作不聲詩雲林別字名迂叟摩詰前身是畵師

○題畵

一筆數株柳似麻又似帚兩筆幾點山疑雨復疑煙瀟湘洞庭邈千里近在深蘆短葦邊微渺叢樹兩間屋知是幽人舊薖軸風顚雨怪不出門炊黍烹茶應巳熟人言此圖太艸艸胸中丘壑隨意掃譬如絕代蕭疏人粗服亂頭亦自好

○立夏

靑梅如彈酸螫口家家蔞蒿佐燒酒解衣科頂事不久子規坐占黃鸝枝幽人惜春春不知

其二

紅塵驅馳褦襶子白汗交流今日始可人生半暍死九里松風涼可咽彼其不來莫輕說

○過聽泉亭有感

平橋曲曲水湯湯撼綠奇藍映翠行猶記當年種桐樹斷雲將雨送斜陽

其二

萬朵辛夷覆石牀幽漱水發微香曾爲十載泉聲客容易無情過瀑梁

○中秋大雨感舊

寶瑟金樽憶昔遊闔閭城下月當樓年隨燕燕鶯鶯度人對風風雨雨愁

其二

曾聞不見髙城句今日城中人若何只恐虎丘池畔月歌喉還似昔年多

○秋日山居

何以散廓落下山復上山白雲懷袖裏紅樹有無間

其二

山燃無熖火石吐不炊煙樵斧聲稀處飛鴻滿暮天

其三

山如窺鏡女倒影冷泉淸西栗風前落東曦樹杪生

其四

蟋蟀風前切芭蕉窓外翻坐聽半夜雨蕭瑟不堪言

其五

云時從棟起水上與階平千古髙亭在香山獨有名

其六

一片三生石圓公不復來行人尋古迹野菊滿山開

其七

謝臺旣寂寞猿洞亦荒涼獨有前朝樹秋風蘿薜香

其八

樹色朝朝變山容刻刻奇髙峯古塔直日爲野煙吹

其九

老樹秋先赤石橋霜後寒落霞人影靜圖畫固應難

其十

疏林落復落黃葉深更深楚客當年意風流直至今

○讀馮開之先生集

梁塵不動畫船空幸畱緗帙見遺風官因屢黜歡能古詩到無題語必工松桂影邊綦履散■﹝艸縻﹞蕪山下夢魂通西泠煙月𨿽如昨誰領風流向此中

○歲暮舟行

逼歲扁舟西復東蓼莪歌罷嘆途窮寒林落木更落木衰艸郭公復郭公濁酒獨無法醉故人如避托書通終宵雨雪侵肌骨局足髙眠信篷

○乙卯自瓜步登程

攺陸於焉始行人唱出關江南猶見樹馬首漸無山潮落魚鮏市鹺壅賈聚灣客程如換味問俗亦心閒

○丙辰下第

世事竟如此吾生何所爲半千非自譽百六值今時白匡猶遭叱靑蠅更竢誰便當披髮去寧待北山移

○鄰家楡樹

借蔭知憐獨分錢似念饑兩年爲客倦一葉敢言微幹聳晨暉滿叢深眾鳥歸社枌思鬱鬱宮柳共依依彼樹猶如此人情何太稀

○七支庵遇無窮

爲愛水關水因便到七支老僧映戶立驚是囊時師十載不相見何緣得在玆當時同遊侶各各東西馳亦有先歸者北邙生茅茨白下前朝寺荒蕪半不治何當變陵谷彈指巳若斯言罷長太息握手憐鬢絲相期共銷夏勞勞安所之

○雜詩

長安女兒年十三丁香初結香猶含似學琵琶曲未熟參差纖指畫妍腹袖底眉尖別有神移裾轉步不動塵昨宵猶映簾櫳立今日重過解避人

其二

淸歌可聽不可親玉顏時時含薄嗔如珠細吐珊瑚唇一字三刻停梁塵少年黃金賤於土懷袖經年誰敢陳多情正在嬌癡處四坐逢迎愁殺人

○賦得髙柳靜烽煙

幹聳邊云古枝斜獨馬行頻年不出塞但有柳縱橫薄暮風傳角方春雨洗兵呼韓歸質日攀折贈長徵

○賦得月出梧桐髙

煙鎖常疑雨雲封卽是山獨當良夜月桐格倍髙閒老幹流輝滿疏枝漏影斑西風莫搖落涼直太難攀

○燕中懷古擬髙達夫宋中作

官柳何蔽芾梨棗亦成行時無燕召公勿剪非甘棠更聞野老哭悲風生夕涼

其二

一過一回首慕說黃金臺黃金不可見所見惟黃埃駿骨久不市吾儕空復來

其三

我來易水上易水至今寒可惜田先生不與白衣冠知士固不易殉知良獨難

其四

翩翩幽並客尙雜五胡風淪沒二千載百年安得同日暮赤丸起蕭條原野空

其五

遼家全盛日妝樓接水開云構盡丰艸娥眉安在哉後王委土側巋然峙北臺

○都下友人寄岕茶至

故人憐我渴千里饋云芽輪囷離山早封題帶墨斜課童炊活火試水問浮花不與當途飲何須著毀茶

○送應碩甫

昔我別子子未起子今別我情何巳車塵遙遙不可畱湏臾又隔蘆溝水黃河南下如雷瀉計時巳食眞州鮓與子同是別離人今日翻爲送行者

○雨

比日釀云濕篩空雨驟來戌樓迷粉堞官柳洗黃埃風掃微微漢虹收隱隱雷從玆余暑退客又�悲哉

○邸捨立秋

候虫驚節換不及客心明殘暑猶昨日夕涼枕簟生兩年違故國終日對髙刧轉恨南飛鴈勞勞逐隊徵

其二

盻盻望秋至今宵夢亦秋鵲銜蟬噪急云帶漢光流有酒難獨醉無人堪說愁如何不歸去閒老荻花洲

○中元魯彌生張爾惟羅尙之招飲同郝劉二校書

髙城如榭水如油良月開樽破客愁夾坐名花含露艷薦亡燈火雜星流飛觴欲叫淸輝下攺�俄驚戍鼓收一輩蓬飄無所事謀歡重九再登樓

○秋日邸捨

秋風淅淅漸鳴枯旅館牢騷气色殊門外泥深無客到牀頭罍恥數錢沽何人能市千金骨吾道眞如五石瓠老卻故鄕蒓似玉一生大錯是之乎

○送朱澹修休假南還

王家珠樹三枝秀少者先鳴駟馬還鴻鴈數行隨彩伏蒹葭八月唱陽關荊溪秋老文爲石鷲嶺楓丹錦是山令譜修成假未滿洞茶閒撥斷橋灣

○送陸行仲南還

子忘非主今爲客使我勞人轉憶家斑馬不鳴魂巳斷紅亭屢到淚空奢慈親白髮憐衰柳小婦靑衫泛菊花但是能歸皆足羨何須晝繡始堪誇

○和張爾惟九日招飲同彌生尙之大白洛生綢生用韻兼有所感

三逢令節獨悲秋幸爾招攜浪漫遊但醉不須嘲落帽對花何必更登樓南冠盡望燕山遠楚岫仍將暮雨收轉憶去年今日事同人千里始知愁

○云娘行【並敍】

予友沈千秋作花譜以郝云娘爲冠評曰不知秋色落誰家又曰粗服亂頭亦好予見而慕之復聞朱公朗述其艷美軼事益令色飛傳巳從人自分此生緣斷矣丙辰下第畱都下意緒甚惡一日於友人坐見之標格采韻果出人外予方侘傺察其意亦似有所傷屬有所礙不能陳敍然兩意巳大解臨別時鬥酒相勞若遠若近意更淒緊長途冰雪籃輿中重理前緒感其意作云娘行以報謝之或規予不當作予笑曰昔白香山左遷江州司馬尙不廢琵琶行彼在仕籍猶若此予何爲者況未之東海亦何傷哉苐不可使不及情者知之如千秋公朗必不可不使知也

沈郎花譜近十年云娘傾國人人傳每恨聞聲不見面無人爲結三生緣今年畱滯在京都都下美人多如荼褰帷瞥見云娘在喜動顏色光榮殊蕭蕭疏柳直風前皦皦孤鶴唳重玄林下風流瑤閬骨肯與妖邪爭愛憐謀歡正劇忽欷戲知子胸懷不暫舒似感故交零落盡眼前香粉空相與我方坎壈重太息覩子肝腸增偪仄憶昔十五入詞場煙飛紙落不可當紛紛餘子何足道彼其當年恥鴈行流光荏苒廿余載憂患經多容鬢攺空畱七尺自昂藏難使雞羣不盡駭以此傷懷各自思半面才通如舊知何圖座上風波阻脈脈相看不得語臨岐把酒儼向人轉復無言但酸楚人生會合自有神何必薦枕始成親子尙風塵予浪迹朱顏湏愼百年身他時若得重相見應費靑衫作淚巾

○和彌生曉行作限韻

僕僕驅寒日行行望酒簾長途淹蹇步衰鬢怯霜尖過市嗟蕭索逢人問戒嚴幸然偕勝侶投策一掀髯

○過金山不登感舊

金山一過一回思星聚連牀彼一時漫說箕裘徒筦爾縱畱文采亦空而試憑江閣難舒眼但聽潮聲巳蹙眉明到江南逢舊侶凍雲寒日總成悲

○歸過柳堂謁休復柩次時將之東海

衝雪沾泥到柳堂忍看階艸白於霜嫁卿阿鶩今成讖車憶橋公我獨傷生死自然多變態飄淪應不責疏狂擬將東海千尋浪酹爾英雄一寸腸

○初歸

蒙茸萬里解徵驂敍隔陳愁丙夜談細數親朋將減半笑憐兒女幸存三梅花臘盡香先發楊柳春來葉漸毿遊子乍歸尋樂事不湏憔悴似江潭

○丁巳元日懷都下游好

椒觴栢醑正微醺轉憶燕山別緒殷星聚忽然俱萬里風期終想冠千軍西陵春暖花如霰曲院燈深女似云總是多情易關涉每逢勝令思紛紛

○黃巖道中

馬煩人倦日晻■﹝日玆﹞巖壑爭奇應接遲雨腳雲頭皆米畵水田夏木憶王詩江村種稉多於秫禿樹啼鴉怪似鴟野性由來貪覽涉獨嫌冠幘路傍知

○黃巖懷古

古城

壕頭

﹟古城

漠漠孤煙江上橫行人說是偃王城當年仁義將何用地下瘡痍恨未平故壘幾朝看鹿走荒基無歲不牛耕徐山石室今何似舊楚依然春艸生

﹟壕頭

此地不聞如巨鹿何緣白骨似長平古壕三尺冤難滌亡鏃千年魄尙驚風雨丹楓標漢幟兵戈舊壘築新城英雄多少埋黃土屠釣偏流竹帛名

○七夕有懷

去年七夕燕山度今日雙星海畔看一自故人如雨散曾無片楮報霜寒關河到處容堪老杯酒人開會尙難萬卷腹書何意曬且從兒女覓新歡

○九日沈倩明黃及生應百祿慶雲陳長孺仲孺招飲九峯寺

九日攜樽到九峯峯藏修竹列髙松籃輿幸有門生﹖﹖羿紅飲欣無俗子逢孤塔出林畱夕照古藤餘興待疏鐘三年令節皆爲客南北東西愧短笻

○施生歸自九江賦贈

楓老橙黃物候新記行猶自艸如茵九峯諸子飛觴夜果是茱萸少一人

其二

子歸何日發湓城江路蕭蕭匹馬行此地琵琶曾送客只疑猶有別離聲

○秋日感懷

紅樹緣江寸寸秋依劉王粲懶登樓去年此日畱京國醉酒迷花別樣愁

其二

昨日行人唱出關西陵回望卽家山寧知秋老千山外日日思還不得還

其三

故人裁詩面不如詩到懷時蓮葉舒此地豈眞回鴈處至今未報一行書

其四

秋江潮落盡魚鰕滿市鯹風到日斜轉憶西湖蒓再熟紫絲牽出長冰芽

其五

幟列丹楓鬭上春靈山片席事如新公超市罷門生散南北東西止一人

其六

何事羣山不徧過嘯歌常在此山阿十年屢見傷心事恐有猿聲惹淚多

其七

梧桐霜後撲人飛十月誰家不搗衣獨坐空堂�失笑無端小艸不能歸

其八

半生落落負貧豪萬事如空問濁醪縱使西風吹敗葉不教獨奏郁輪袍

○署中懷人十絕

太常朱世其光祚江陵人有國士之感行藏未定缺焉摳衣

編修錢受之謙益虞山人迹潛譽遠是將出矣

大理董崇相應舉閩縣人會爲廣州廣文廣人思之

大參曹能始學佺侯官人由蜀入廬有終焉之志令人感深

學憲黃貞父汝亨同郡人蹭蹬宦海近始典文

駕部孫子嗇谷華容人家世張楚位不配才常懷邑邑

郡守沈千秋聖岐烏程人病廢往日風流都盡

邑博朱公朗懷吳宜興人俛首一愽昂然有千古之气

孝廉李長荇流芳嘉定人絕世雅流屢期不至惄如朝饑

山人趙文度左華亭人小筆之美擅乎東南

﹟太常朱世其光祚江陵人有國士之感行藏未定缺焉摳衣

何圖膾鳳屠龍手佞佛翻經對九如慚愧昔人千里駕十年空羨武昌魚

﹟編修錢受之謙益虞山人迹潛譽遠是將出矣

破龍山下惜居諸子厭承明退著書莫似茂陵常病渴明光視艸待相如

﹟大理董崇相應舉閩縣人會爲廣州廣文廣人思之

公門如市心如水九鯉能如子也淸不識始平癡博士試看南粵董先生

﹟大參曹能始學佺侯官人由蜀入廬有終焉之志令人感深

無緣共聽巴江雨懷袖常存蜀道書聞說廬山有新築虎溪遠近定何如

﹟學憲黃貞父汝亨同郡人蹭蹬宦海近始典文

南國諸生舊在門音徽未遠典刑存今朝捧檄新文格夫子重來道逾尊

﹟駕部孫子嗇谷華容人家世張楚位不配才常懷邑邑

公子勛名滿冶城逢人處處說鯫生讒夫未便能投﹖匣底魚腸夜不平

﹟郡守沈千秋聖岐烏程人病廢往日風流都盡

藥椀殘編寄寂寥歌梁舞館半沈銷豪華盡是傷心事沈約於今果細腰

﹟邑博朱公朗懷吳宜興人俛首一愽昂然有千古之气

一氈未必聯牀席萬里俱堪托死生寄與君家老公叔何須著論博髙名

﹟孝廉李長荇流芳嘉定人絕世雅流屢期不至惄如朝饑

曾約秋風到石梁桐翻一葉便如狂卽今木落山空矣未卜何因見李郎

﹟山人趙文度左華亭人小筆之美擅乎東南

我來粉本滿溪山君住天都幾日還他日相逢應大笑笑人雲霧說荊關

○寄懷汪孟朴

朝朝促膝猶嫌闊豈料空山隔暮猿薄俗五交多到漑深情千尺只汪倫海濱漸敗椒蘭气宇內爭蹊桃李言莫以憂傷損肝膽吾儕尙欲用乾坤

○戊午初度

巳過綱成躍馬年縱逢唐舉不軒然逃名漫學墻東隱小築眞疑岸上船自嘆半生惟硯北畏聞兩字在盧前卻如老大當壚婦脂粉調人亦可憐

○畱別王獻叔上捨

兩年叨末契忽別意如何一榻吾難穩千秋爾孰多江山漸風雪東北況干戈相憶憑魚腹焉能似屢過

○畱別王甥元建

海內存知巳何人一脈聯可兒原足愛似舅未云賢蘿薜宜加護琴書莫浪傳長安多便羽遲爾寄佳篇

○同羅玄甫章廷綸龔華茂集張石宗竹香齋時華茂將之練水

竹下頻畱客尊前且縱歌莫言同調少只怪別離多涼月搖叢桂輕煙澹薜蘿有情堪入賦筆彩定如何

○張符九龔華茂小集南屏

避俗依蘭若晴湖落照低危峯蒼欲滴芳樹綠初齊流水亂人影輕陰畱鳥啼詩腸堪鼓吹何必定黃鸝

雪堂詩集卷之一終

●雪堂詩集卷之二

武林沈守正無回甫著

詩

◆詩

有感

送柴式糓赴保定韓中丞幕

渡江

山陰逢朱晉明

重至黃巖署中

和吳司李老僧巖韻

雪

雪晴

和王獻叔和雪詩謝其登樓之約兼志所感

獨酌

除夕

書至得含兒考信

庚申元旦行春

聽行春伎歌

贈柴云倩

題畵贈云倩

寄懷沈君接

放燈至二十日止

燈夜詠所見

元夕驟雨

借鶴

初度

答獻叔折杏花見贈是日予初度

自出東郊插柳

從吳司李乞江瑤柱答詩索和用韻

再畣吳司李江瑤柱詩用韻

偶興

悶

喜淩巨先同兩兒至

江瑤柱歌

乞海棠

瓶中梅謝易以海棠

雨中海棠

桃花

雨

喜晴

王獻叔招飲繡球花下

步至九峯寺

春暮

遊方山寺

登方山絕頂

到云影院自此下甚險

謁朱子祠

題畵懷柴式谷

小病

送吳司李拂衣

送吳公子自天臺歸陽羨

寄哭趙文度

聞畵者丁叟亦逝

挽吳司李堵夫人

巨先歸聞遊天臺諸勝詩以訊之

寄尢含

不寐

獨居

自遣

獨行

病中

病起

晚出依隱精舍

依隱精舍次修能韻

晚步

委羽洞

八月十二夜月

十三夜月

十四夜月

中秋

題竹壽髙元瑜母江孺人

九日同修能鳳儀遊九峯寺

送朱修能

送張敍伯入都補令

畱別黃巖東郊諸勝

壽李長蘅母太夫人

泊嘉禾風甚不得訪秋潭

過姑蘇

聞孫送至楓橋詩以謝之

夜泊松陵

題畵雪

題畵

題友人紀夢

孫景亭六十壽歌

壬戌北赴成均尢含送至虎丘題畵志別

中州道中

重陽

阻雨

雨後早行

貘州懷古

將入都

入雍署

送錢受之請假

贈李孝子

送錢長人赴蘄州

哭沈君接

春日萬都尉仲晦邀遊白石園同汪梧丘吏部朱白嶽侍禦李於鴻大理

○有感

少年嘗許足三冬盤錯孤根老未逢自昔雞羣多笑鶴何來犬格欲馴龍功名暫且歸公等懷抱終��阿儂千古蓬茆原有事休言得意盡歌橦

其二

�年海內共班荊縱未相遭也識名敢謂雲霄皆�味豈知寒熱較陰晴度阡越陌予心古北斗南箕世態輕散發海隅聊自適虞翻原不托嚶鳴

○送柴式糓赴保定韓中丞幕

一官何拓落又送子長徵雨濕袍襟重秋隨馬足輕別離多感槪疆場兜戈兵穩坐蓮花幕淩煙在筆畊

其二

念子能迂闊謀生拙似予老親湏祿養遊子莫居諸世態浮雲似髙名畵餅虛無言揚得意方始識相如

其三

尙憶栽桐日髙枝巳拂云故人皆雨絕爾我又萍分再刖羞自獻一鳴今屬君長安多美酒解佩待殷懃

○渡江

片颿晴日亂江流顧此茫茫萬頃愁一夕悲歡眞是夢三年來往亦何求山如有意增蕭索風怪無情不石尢回首蒼煙隱城郭況堪重上仲宣樓

○山陰逢朱晉明

山陰十月政秋冬短鬢蕭蕭嘆爾同詶對三人俱苜蓿別離八載總飄蓬禹陵突兀名山古大海蒼茫灝气通鴻鴈兩行俱舊好可憐蹤迹亦西東

○重至黃巖署中

一官何淡漫去矣又還來桐桂依然在妻孥不我陪荒城堆敗葉冷署等寒灰更值督郵過淵明眞達哉

其二

如斗二楹屋那堪隤短垣蝸牛開壁壘野鴿長兒孫對客時捫虱呼僮且逐豚獨有西山色氤氳�在門

其三

臺蕩古奇勝羽洞郁中蟠共說僊爲吏難言味不酸題評皆惡札譚笑一儒冠爲愛江瑤柱重來作此官

○和吳司李老僧巖韻

我聞老僧巖未到僧巖石莊誦半遊詩恍若山行客是日望舒滿筍輿戒發夕素影流稻衣晃皪駭紺碧定在白馬前安問何年劃閱盡驅馳人勞勞倦於役閉口一無言攢眉亦何益會當往拜之有癖自疇昔

其二

老僧說法本多門一石峩然萬象奔卻似息嬀歸楚日開盡桃花總不言

其三

何事平疇見應眞似嗔饒舌走江津若將移人生公座應說點頭予後身

○雪

衰葦敗柳盡瑯玕孤客擁裘飽意看只學袁安眞簡易欲尋安道也艱難霏霏著樹催梅蘂故故隨風繞畫欄若謂撒鹽差可擬似來傲我水晶盤

其二

同云漠漠風淒淒雪花如掌髙復低深山似欲過牛目怒嶺遙知絕馬蹄鴉背漸髙棲不穩鴈羣屢拆陣難齊到門開雪今人少縱令能來掃卽迷

○雪晴

閉門不厭三尺雪數日陰寒也快晴乍見玉龍紛夭矯只疑銀海亙縱橫啁啾鳥鵲聲如抃班駁峯巒畫不成日暮流霞散餘綺明光白錦耀山城

○和王獻叔和雪詩謝其登樓之約兼志所感

堆瓊疊壁接雕欄曾約重來語未寒可惜酒人歸太早欲修往事興先闌空齋獨對飄揚甚快閣裁詩寂寞看且待梅開披寉氅恐君爲我費豬肝

○獨酌

日車難系一年過發短心長柰若何作客自慚遊日少課詩爭得似愁多江鄕漫說蹊桃李野性惟思紉芰荷雪色如銀那不飲醉龍無日不髙歌

○除夕

逼除客子本多情況復衰遲憂患縈對酒忽成千里夢思家眞覺一官輕先春鳥轉頻頻語小市人窮蹩蹩行我亦酸齋無甚事畫灰聽爆到三更

其二

南北蹄輪路幾千江城歲暮雪連綿不遑將母難忘嘆只似無家也度年摩詰僕僮聊自遣陶公詩酒且頹然升沈過眼如陳歷明日迎春醉綺筵

○書至得含兒考信

政當悠忽日接得便鴻書小子尙黃口偶然上頭居老妻應一粲新婦更何如小戰何足道微名不可虛

○庚申元旦行春

元日逢春春事初舞倡伐鼓建旄旟風條巳順靑祗令靈雨剛先白鹿車馬上紅裝搖彩鳳辛盤冰縷薦江魚故鄕此日豪奢甚搔首何人奉板輿

○聽行春伎歌

聽慣吳娃似發歌妖喉越調恣情吪傍人道我桓子野拍拍惟聞喚柰何

○贈柴云倩

三世托通家從來見赤騧稍能露頭角不喜醉琵琶日照琳瑯樹風回錦繡霞淸芬一以接捉手冋人誇

其二

文江搖絢爛肅矣見先刑安世抽三篋玄成守一經明牕黃葉滿屧幾夜燈靑寧似東鄰子攤書不識丁

其三

鯤翅日圖南江花筆陣酣胸涵秋澗水眉帶夕峯嵐我有難堪七君期不朽三連舟復連騎似蔗嚼逾甘

其四

名園藏屋裏下閣又登臺有此幽棲地何妨暫一回終軍非賦客賈誼亦凡才之子揣摩就芳名貫耳雷

○題畵贈云倩

去冬冬雪十年稀裹樹埋山太笨肥寧似玉顏春雪樣和煙帶雨故依依

○寄懷沈君接

與君靈鷲十年身我別君畱百感新千里同舟淮角酒一樽小坐斷橋蒓君家春釀碧於水此處山茶赤似唇兩志栯情兼有恨梅花西磧少誰人

其二

雪光落盞白如銀西澗流澌幾日春自嘆窮途同阮籍何湏潭水憶汪倫鳳儀暫戢無妨達鶴口新添未便貧故里故山誰好事書來細寫似魚鱗

○放燈至二十日止

昔聞趙壽陽人日賜餔觴茂宰廣斯意華燈續焰長笙歌隘廣陌煙火媚前行士女傾城出皆云樂未央

○燈夜詠所見

小術接髙衢星河綴火珠沿門看舞馬人�必神魚燕燕鶯鶯者三三五五俱微聞紅袖底嘖嘖使君殊

其二

燭龍穿繡陌一道滚香塵逐隊驚聞笑吹煙誤唾人綰絲三寸玉約指一雙銀小邑無奇事玆當紀日辰

○元夕驟雨

繁星燦爛銀花濺錦繡成帷香風煽可憐難得菖蒲花千門萬戶人爭羨湏臾海若片雲低蟾蜍吐沫龍收電虹橋紫陌滑如油墜珥遺鈿何暇求誰家裙帶結兩頭少年拾得心悠悠

○借鶴

君家孤鶴不成眠疏影寒牕亦悄然巳辦春糧三十斗蹔邀靈翮伴今年

其二

淩霄落落恨偏多雌去雄畱可柰何爲間韻人能作合一聲淸唳一聲歌

其三

鶴癖多年在故山如逢舊友意相關五更嘹喨君猶共兩度荷香卽遣還

○初度

人年將及五如日漸晻■﹝日玆﹞縱有胸懷在難同蹀躞時別離妻子嘆貧傲故人嗤爲語當途子龍藏未易知

其二

采蓬傳舊俗生我值玆時怡悅桃花面棓櫑楊柳枝笑當迎富日偏詠送窮詩短髮今如此浮沈任所之

○答獻叔折杏花見贈是日予初度

每到花朝轉寂寥勸君莫更問花朝一枝遙贈非無意穠李夭桃未許嬌

○自出東郊插柳

遶溪越陌漸成行自笑閒身爲柳忙安得好風兼好雨催他踠地萬條長

其二

西湖鶯燕太猖狂罵葉穿條鎭日忙寄語明年�海曲不知何處是吾鄕

○從吳司李乞江瑤柱答詩索和用韻

西馳怒嶺似承莖懶出渾如坐樹鶯嚼得新詩淸且旨車螫螺蛤敢爭鳴

其二

西湖十里盡蒓羹偏愛江瑤品外淸宕語龍宮休寶惜仙人昨巳下金莖

○再畣吳司李江瑤柱詩用韻

東海波深玉甲新浴蘭初罷薦奇珍珧瑤字義何湏辧蘓趙於今有幾人

○偶興

小池春水亦汪然白鶴桃花非世間睡起大聲呼煮茗興來小筆亂塗山風生蘋末纖纖織月上林端細細灣此日胸中無一事莊周夢蝶未爲閒

○悶

今年二月寒如冬春光慘淡人意慵雄風雌風花命薄欲雨不雨山睡濃攤籍懶將思兀兀閉門何物來衝衝明朝後朝無杲日■﹝扌棄﹞擲行春九節笻

○喜淩巨先同兩兒至

馬蹄尙及七分春眉帶雙嵐塵滿巾憶別江於俄四月同來鶴外益三人海魚似婢皆云美越酒如銀競入唇夾座快譚鄕國事不知匏系不知顰

○江瑤柱歌

冰盤一寸堆明玉妍旨淸腴忘海肉舌本猶夷比擬難海錯千般等奴僕側生新摘香色全湘蒓四月滑可憐將支作妃蒓爲媵政恐江瑤未粲然

○乞海棠

嫣紅嫩粉艷絲絲繾綣從君乞一枝恐似西川杜工部笑他不作海棠詩

○瓶中梅謝易以海棠

膽瓶狼籍滿匡牀盡是梅妃夜洗籹況遇玉環新睡起空教憔悴怨三郎

○雨中海棠

海棠紅不數臙脂微雨低垂艷艷絲卻似女兒含淚眼憑欄怨蝶罵鶯時

○桃花

小檻桃花爛春風鎭日狂飄零應似我狼籍不成妝芳艸如有意遊蜂空自忙因之念堤樹十里散霞光

○雨

春雨何太惡轟雷更助嗔階平盈尺水蕉長來年身鶯啞渾無韻龍腥似傍人鄰家海棠樹應作馬嵬塵

○喜晴

閒過寒食與淸明桐有新芽菊有萌久雨燕如窺幕媍快晴人似得霜鷹便思東郭田問去轉憶西湖柳外行濁酒數杯詩半捲望舒樹杪又初生

○王獻叔招飲繡球花下

昔年快閣曾看雪今日花開當雪看乍似解顏迎客笑折來催酒向唇幹尙分楊柳毿毿綠亦怯春風顫顫寒可惜海棠零落盡蹔邀肥婢與盤桓

○步至九峯寺

谷雨相催物物新散行時讓汲泉人共聽牧子吹蘆管一任松花打角巾有竹有藤將廢寺好風好日半閒身安能移榻溪流上怪石髙梧作比鄰

○春暮

閒門鎭日可張羅叢桂新條長舊柯無可柰何春事短不如歸去鳥聲多江城三月猶巢燕野俗羣兒喜鬭鵝洪飲苦吟俱意懶試茶郵水一朝過

其二

微涼小館寄墻東樹影泥香盡日封春到九分人夢夢花畱一片轉穠穠叩門大率皆凡鳥弔古無端憶醉龍老至漸多荏苒嘆故鄕霞外隔千峯

○遊方山寺

錯趾髙於頂千盤入寺幽潭腥疑有物樹古且當休怪石蹲如虎山僧跳似猴荒涼半畝地遊幸未經秋

○登方山絕頂

捲舌唾東海揚裾蹴塔巓云爭生客坐日隔下方煙問水來何遠乘潮不辧天孤城千百戶廣野一蝸蜒

○到云影院自此下甚險

小院標云影云來影若何老杉晴日少危��苔多入谷石摩腹逢崖弟喚哥奇情因險奪不暇問金鵝

○謁朱子祠

夾路山如畵蘼蕪野自花到門沿曲澗隔浦是農家委羽僊蹤遠尙書石馬斜髙風藏古木朝暮有棲鴉

○題畵懷柴式谷

萬株古樹萬重煙萬仞波濤萬頃田極望平沙云影薄不知何處是淄川

○小病

碌碌苦長日微屙似放閒不梳蓬白髮對幾設靑山馴鹿依人慣寒臯學語艱因便謝俗客幽意自相關

其二

桐影日如錢經行倦亦眠病奇心自識醫宦古無傳小飲生紅暈微吟墜粉蓮閒書猶懶讀說鬼气蕭然

○送吳司李拂衣

馬首靑山伴客行秋風一葉似官輕畱賓無復陳驚座嫚罵誰容彌正平弛擔簿書催酒散跳波珠玉鬭詩成延陵簪笏輝前後五柳新栽別有名

其二

悔山一過一遲疑今下歡溪遂所思薄送媿臨千尺水宦囊嬴有半遊詩張公洞口云如昨西子湖頭柳似眉聞說荊溪可依隱酒鎗茶曰猛將隨

○送吳公子自天臺歸陽羨

延陵公子字嘉名古錦奚囊發赤城繡嶺不爭雄構繡淸溪專爲壁人淸亭亭白鶴雲中起渺渺朱霞天末生彩筆巳還無可贈他年竹下共班荊

○寄哭趙文度

夢也連宵見何期嘆逝川浮生慳六十紙力定三千故友珍殘墨孤兒泣硯田江南江北頁一展一汪然

其二

每嘆今人少今眞作古人煙雲傳影像山水失�神灑筆千秋在橫身一木貧世情君久諳繐帳幾多親

其三

與君深素气不獨愛山容靈鷲三年月寒山一夜鐘閒情談艷異多難憶吳淞未審長歸日曾不及轉蓬

○聞畵者丁叟亦逝

雲間望六新奄忽南羽猶稱七十人將是玉樓開影像一圖雲樹一圖眞

○挽吳司李堵夫人

秋入天臺長簟淸安仁此夕不勝情幽溪只是平時水嗚咽流成別樣聲【司李以天臺聞耗】

其二

竹林血淚一何多自顧瓶罍恥柰何丹�若還經妬廟不妨髙唱挽郎歌【公子以庶生】

○巨先歸聞遊天臺諸勝詩以訊之

歸思適當秋秋霖壓馬頭悶添三日坐涼贈一程遊寒竈猶存否石梁聞小休離臺無怒嶺下剡有輕舟

其二

應接知無暇山山似送迎奇驚瀑布布霞想赤城城鳥路緣箐度癡童捨騎行杳然俱太古略有午雞聲

其三

委羽日以遠回看可柰何何湏孫賦合只似米山多趕石果奇絕幽溪曾一過更能遲半月紅樹滿巖阿

○寄尢含

山行不足水行看萬朵芙蓉萬頃瀾一路逢僧知姓字到家迎妹問平安汝歸紫蟹黃柑近我覩衰蘆敗柳難寄語親朋無好況病愁專不爲氈寒

○不寐

桐翻雨滴气蕭然遠砌悲涼那得眠病似漏壺安枕上夢驚故友到牀前誰家孤鶴偏長唳何處風聲不可憐芡實如珠藕如臂彊寬食假亦明年

○獨居

梧子空階落金風拂面來人當星散後花尙月終開無夜不聞漏有時思上臺銜杯不肯醉何用酒鐺催

○自遣

有發無家一病身秋風颯颯石粼粼毒龍暑退獰翻浪野■﹝服鳥﹞星稀苦魘人縱是靑山非我土便多紅樹豈眞春若無坐擁專城樂柳葉𨿽繁不當顰

○獨行

獨行獨立小池邊衰柳疏疏當發看親舊�行七八字家鄕斗米百三錢門無好事閒蓮勺病撿方書問藥船正是新涼好時節卻如春半惱花天

○病中

朝梳白髮亂成堆晝減靑精夜曠杯落葉何繁愁裏聽漏聲如訴闇中催浮生誰免老病死良藥無過歸去來只待桂花狼籍後便辭羽洞下天

○病起

一身多病百緣輕蕭颯風來體漸平閣求詩書隨意懶夢遊山水逼人淸調鳩上掌喃喃語遣鹿看門篤篤行桐葉滿階畱不掃愛他踏處亦秋聲

其二

飲罷觥船亦自歡小除行散影珊珊生來何必皆文士譬是先遷一左官無病尙當哀局促有身何患不圞團東郊小築西橋月乘興休歌客路難

○晚出依隱精舍

病骨秋風漸漸輕薄涼出郭帶微醺催紅敗綠霜前雨懈白柔藍水上雲閒聽鳥聲如法鼓遠看路艸是腰裙莫言此地眞堪隱巳有新鴻不可聞

○依隱精舍次修能韻

依隱亦何爲愛此精廬癖靑山若圍帶斜連城數尺插柳𨿽未成有竹搖寒碧籬落隔溝塍牛行不見脊風翻杮葉黃雲系山腰白遙見林薄間先霜數點赤不記幾枰棋山鳥忽焉夕我亦客中主況子客中客共謀一日歡安問來與昔幸無俗人嬲愜此淸言適

○晚步

落日云如赭遠山嶷嶷碧杳藹絕人蹤髙槐夾修陌酷似山寺中回廊轉西壁風鈴乍有無禪房深欲夕我亦似發僧掛缽依香積

其二

月出淨如洗山水發其姿山光澹而冶廣池淪且漪微風吹蓼花顫顫如不持愛此地上影往來互參差良月靜人意鶴警撩繁思

○委羽洞

步出小南門水流石齒齒作意認羽山重巒互峛崺褰裳一就之意敗不可止一竇小於拳深入不過咫聞櫓聲而還記者何其侈洞天三十六其二乃如此予凡五往來反復究所以或者桑田攺不然非故址奉林去巳久野老無惇史揮手謝之去不復如往矢匪予辱名山畵餅良可恥

○八月十二夜月

輕雲如獸復如樓吹作魚鱗漸漸收將念客愁連夜雨故先三日報中秋

○十三夜月

歌如淥水喉初轉舞是霓裳拍正遲若使嬋娟解歌舞也應愛煞十三時

○十四夜月

莫負樽前金屈卮明朝晴雨有誰知飛觴欲向姮娥問竊藥何如將嫁時

○中秋

空教羅綺上西樓白霧蒙蒙意未休千里不能知變態一年艸艸又中秋

○題竹壽髙元瑜母江孺人

有鳳髙騫鸞獨宿九嶷山深湘水綠丹穴孤雛羽翮嬌錦臆蒙茸修翎禿叫月號風幾十秋嚶嚶求友雛出谷擬向梧桐問菶萋長伴穿雲數竿竹

○九日同修能鳳儀遊九峯寺

門外白衣來者誰山行約客且猶夷藍堆翠擁如前日風厲云悠自一時古寺久荒存梗槪壽藤似艸作玄之沿溪落日頻吹帽何事龍山徧入詩

其二

九峯未可當崔嵬客裏權澆濁酒杯桂似松髙香澹澹塔如翁醉影頹頹昔年此地曾紅飲今日三人藉碧苔才歷中秋又重九滿林黃綘首重回

○送朱修能

去住𨿽云異天涯共客身龍馴猶帶性鳥倦欲依人秋夢多蕭寂山程嘆苦辛沿江十萬桕或可擬汪倫

其二

秋入單衣久客知桂香月白蹔棲遲芒鞋飽踏霜前路淸籟時吟俗外詩盡道十年皆磊砢偶攡一字亦幽奇世途車斗埋才俊短劍出門何所之

其三

晚葉似朝雨蓼花如醉翁那能當此夜又聽一聲鴻

其四

身如落葉復沾泥借得人來作醉題君渡暮潮應自念來時東上落時西

○送張敍伯入都補令

寒風漠漠同云癡正是雙鳧赴闕時二載信州曾寘水四愁馬上好吟詩雄才到處�賢者若�何人不慕之獨有遼東方轉戰勸君勿作處囊

其二

問君何處更抽簪四海誰無枤杜心若傍廉州應有石縱治麗水豈多金中丞節鉞傳家遠新主珪璋望治湥旦晚璽書徵快令種花不得待成陰

○畱別黃巖東郊諸勝

曲室朱欄映碧蘺麥寒禾暖最相宜靑山似畵云如帶可有閒人來奕棋

其二

他年擬駕碧油車謂有長條拂地徐慚愧未行零落盡止因不是白尙書

其三

面面靑山盡有情回看如送復如迎九峯更欲私相語忍不婆娑藤下行

其四

寶閣崔嵬接漢開朝嵐夕靄更奇哉惜乎未暢躋攀樂爲愛龍湫當再來

○壽李長蘅母太夫人

李生年年湖上游今年奉母來扁舟坐對南山�爲壽母也怡悅吾何求荇葉如錢煮作羹自言絕勝五侯鯖柳絲斜罥白板輿自言不願七貴車去年春雪湥十尺桃花不舒李未白爲母淹畱一月春春光嫣小大可人李生有友狂且癡學塗小筆彊吟詩貌出靑山帶殘雪白髮蒙茸將似之笑謂此圖別有意雪銷還似返童時

○泊嘉禾風甚不得訪秋潭

美人何在黃葉庵欲往從之風甚寒一水蒹葭思澹蕩廿年湖水憶盤桓梅花入牖禪香細竹影遮門鶴意寬懷袖新詩巳勞故凍呵猶自再三看

○過姑蘇

蘇臺今巳七經過壯往其如白髮何曉犯淸霜欣客簡晚邀寒月怪風多聯舟有酒寧辭醉宵夢能奇且放歌明到錫山寬載水中泠浪許不如他

○聞孫送至楓橋詩以謝之

兩載支離體未平如何又送北帆行朔風折盡吳綿力野燒回看越嶠生宕口酒香人易醉寒山鐘動客先驚老嘗交態難言矣只有君家不世情

○夜泊松陵

離家巳七日三百到松陵岸冥橋形古湖寬樹影升野田畱小廟曲浦聚漁燈言念十年往髙歌此地曾

其二

愛此如珪月加衣倚石坡村醪醺意薄蠻語客舟多樹禿鴉聲亂牛歸稚子歌吳田𨿽早獲其柰餉催何

○題畵雪

小庭難得老楮陰河洛酒伴何處尋赤日霏霏下微雪始知小管有蕭森

○題畵

昔遊何事足貧豪紅樹沿江百里遙夢到石梁秋老處靈山盆盎一丘髙

○題友人紀夢

人人惜別折柳枝柳枝折斷無相思何似輕綃畵垂柳絲絲化柳柳如絲柳絲惹霧復迷煙暮暮朝朝儼在前未及經秋猶有恨每當夜月更堪憐堪憐堪恨情非一柳絲光怪於斯出巍峩金碧擘華堂窈窕長廊通密室主人肅客似故侯簾櫳玉質欺斜日虛疑近前承薄嗔雙鬟不嗔翻見親女郎紈扇半遮面扇上名花映面新凝睇知出離人手卿家有花我有柳便解輕綃學漢臯女郎微哂吾何有搖筆新詩墨數行驚鴻不礙長條否把玩離魂不自持不知孰柳孰是詩梧桐雨滴步佳句猶是聽雪軒中時從此夢料轉生多求夢不夢可柰何但君無忘當年意誰更風流得似它

○孫景亭六十壽歌

少年結客江之東孟公座上皆英雄曾假柳車藏季布屢過漿市訪毛公是時海內方全盛嗔目譚兵眾爲政䢐擊羞稱博浪奇彎弓競誇沒石勁我公來兮盡斂容惇詩悅禮推義龍生平自負萬人傑七尺肯爲一劍封拔山扛鼎古有之肝膽如公世所稀大才瓠落何足怪七策餘二師鴟夷如今六十气如雲絕口不譚麟閣勛間與兒童說忠孝春秋獨祀平原君如公不用眞可惜中原里社生姦慝功成辭爵丈夫事恐公欲隱隱不得

○壬戌北赴成均尢含送至虎丘題畵志別

眼底杯幹卽別時秋風漸美竟何之多情只有虎丘月繾綣隨人不蹔離

○中州道中

馬首西驅問大梁木棉花似露葵黃都無綠醑存釀气漫說靑精雜豆香�處駕犁翻作地家家剝柳織爲筐少寬東省潢池警���情未悅康

○重陽

黃河北渡气悲涼令節空逢旅思長豈有茱萸對風雨秪愁豺虎偪封疆苔華撲地千層白楊柳連天數葉黃卻憶香山好詩句一年年倍惜重陽

○阻雨

大雨其如三日何卨牛廬裏灌成河荒村禾麥求難繼冷坑煙煤濕更多轉憶昨宵淹濮上得知何日渡滹沱頗聞賊埶能乘雨搔首東齊望凱歌

○雨後早行

蹇蹄避濘踏平沙日影曈曈噪曉鴉染血楓林酸棗樹沾泥柳絮木棉花羣羊出牧爭溪渡野店捱門到郭斜我亦坐淹三日雨喜看千里麥抽芽

○貘州懷古

中央不合大如礪此地雄啚百雉開千秋健婦何嘗乏爲問公孫安在哉河溯裠鉍猶有淚淸澺弦管巳無臺當年盡入英雄譜廣武徒增孺子咍

○將入都

羣盜縱橫疋馬過往來萬里嘆蹉跎空將歲月居諸老嬴得知交感慨多松菊未荒畱嘯傲之乎拋卻且婆娑莫言儁異皆如此縱令愚騃可柰何

又

桑幹河水蔚如藍漸向西山挹紫嵐從此衣冠常共北未知蹤迹幾時南年華自嘆今過五出處終懷不可三隻似暫來探石鼓敢希人世譽潭潭

○入雍署

休嗟匏系宦情乖不在槐陰卽水厓柳下衣冠聊袒裸東方依隱托詼諧原�我法何須忤便似卿言亦復佳卻怪步兵多白眼彊逃綠醑外形骸

○送錢受之請假

入用應須命世賢夕郎何意勸還山揄揚鏐幣娛慈母收拾煙雲付小蠻馬渡黃河春細細樽開北海酒潺潺曠懷巳忘都門事只恐東山未許閒

○贈李孝子

廣川有孝子三載泣寒茨夫豈矜姱節象賢實在斯深松五六里鬼愛人詎知彊牀風屢折陶穴荒不治皤皤巳黃髮孺子啼何悲我聞古人事猛獸不杞枝猗歟李氏子將無今許孜秉懿人所同誰不嗟嘆之遺俗俗乃貴逃名名更追大夫重風義編出揚聲詩

○送錢長人赴蘄州

一官何屢換遠刺楚江磯聞說臺仍玉相傳水字淆出都宮柳綻之任鱖魚肥見子南轅發令人悵夕暉

其二

曾作陽春宰賢聲歃水俱方州開楚尾風操豈今殊廉�歌來暮蘇公咲捋須時危須撫養佩劍化牛無

其三

鳴琴稱妙手豈畏楚風囂春日桃花滿秋江魚枕髙遠尋鈷鉧水歸問綠楊橋淸暇能如此何嫌暫折腰

其四

江郭多旁午乘閒一放衙少聞畱白艾寧肯貢文蛇問俗徵耆老堆盤半鱻蝦試披循吏傅風尙未云遐

○哭沈君接

十年坎壈半同嘗溪月松云亦屢將我尙比君多一歲展書不禁淚千行

其二

誰雲天與善人多零落箕裘可柰何白馬素車應有日幾人同唱挽郎歌

其三

京塵冉冉困居諸賴寄霞箋一散除頗怪近來�鴈少寧知訣在仲秋書

其四

嚼姜咀桂未云辛轉憶靈山共咲顰嘆我平看無一可羨君泉下反三人【應與谷王休復相晤】

○春日萬都尉仲晦邀遊白石園同汪梧丘吏部朱白嶽侍禦李於鴻大理

名園曾屢過今得主人將白石同邀坐靑山似夢長柳搖爭水綠鶯占落松黃花信因寒禁逡巡半吐房

其二

亭臺儺得樹蓊藹近千章覆畝稱槐國穿花盡柳行參差云物見指點畫圖張髙閣知何極西山在夕陽

其三

海棠全未睡弱柳尙拖黃愛此蘂宮客能爲幽士庒淸言嘗旨酒攺席演新妝它日重來者應須倩葛彊

雪堂詩集卷之二終

●雪堂詩集卷之三

武林沈守正無回甫著

詩

◆詩

有感作

秋眺

詠春

詠秋

舟泊臨淸再集何無黨宅錢受之賦長干行有風塵名士之嘆感而和之

題淸溪嘯語圖

贈陸孺

壬子中秋

山房牡丹有感

立夏前一日

松濤篇爲表兄錢養初七十壽

贈萍蹤過訪示集

送畬伯生歸新安

新得聽昄亭喜述

聽泉亭

挽許葵午

秋日山中柬周谷王

九日

秋夜聞笛

止酒

贈巨先用長蘅畵上限韻

辛亥中秋

送王宣佩歸祁門

贈吳符遠並謝其借書末章及之

秋送吳景先歸休陽

寄慰王宣佩下第

壬子冬送休復北上俯仰今昔情見乎詞

送畬氏兄弟

登北髙峯頂

登煙雨樓

題載鶴圖

賦得眠鬟壓鬢花

牡丹亭尋夢

新晴

挽胡休復庶常捌章

憶金陵

七夕

過寶應

過淮南

舟泊東昌聞有古樓不果登登仲連臺而返

初歸童古傭過訪

北歸初坐聽泉亭

過快雪堂

寄懷李長蘅兼索其近筆

觀長蘅作畵

霜降前一日懷休仲

答曹能始示蜀艸

秋興

靈隱寺

飲澗西橋同谷王貞伯子山聞持樹

岣嶁山房

秋日書懷

書事

挽張徳懋

楊明府兩湖徳詠

寉冢

山房堂牡丹

和長蘅畵柳扇詩

山中柬仲美

贈湖州康半刺

夢長蘅

夢谷王

代人挽外舅

書金相士冊

相者

采蒓

畣金浦凡惠畵

寄柴嘉定

○有感作

眾女好姿首勃溪爭自前一女獨飛蓬眾口翻嗛嗛飛蓬猶見慍況乃娥眉妍人在濁流中進退良獨難所悲涼颷至紈扇同棄捐

其二

舉世好蘧蒢面首苦不好舉世好戚施腰膂少巳老和同昔所欣情性故難矯毀容涉妬津風波一何浩人生如聚客長此縈懷抱

其三

嗣宗號埋照白眼何暌暌嵇生土木骸廣陵不再揮通人蘊奇志如玉山必輝安能違本性一一隨世規三復先民言宅平以無爲

○秋眺

秋盡嗟窮索山深倍授衣梧桐亂下地蟋蟀鳴在帷嶷嶷暮山淨皦皦寒鴟饑坐久石苔冷紛紛樵斧歸倚徙看倦鳥林薄還驚飛

○詠春

春雨春花放春風春柳長行舟逐春水遊女曳春裳今日春如許來玆春未央輪蹄趣春曉鶯燕得春狂無不營春事預愁春去傷

○詠秋

秋天淸可悅秋色倍撩人秋林錯錦繡便如秋復春月當秋皓魄士感秋傷神或賦秋气悲或思秋風蒓九秋有時盡秋緒難重陳

○舟泊臨淸再集何無黨宅錢受之賦長干行有風塵名士之嘆感而和之

柳條一夜侵朝霜遊子停舟促酒觴何郎俠骨傲靑女典貂闌入少年場谷姬窈窕復容與眼底眉前皆有語緩拍吳歌三兩聲鴈叫寒飆蛩泣雨坐中聞之慨以慷欲問不敢心摧藏明朝解佩逢交甫始知羞學畵眉長更有小範來風前黃鵠何不遂翻翩王孫善賞徒善句賈兒解妬不解憐綠珠巳墮翔風老銅雀姑蘇盡荒艸佳人何地不堪悲古來壯士空懷抱我本天地不平人長幹讀罷倍傷神世間萬事多如此何況區區香粉身

○題淸溪嘯語圖【並序】

畱滯邸捨能過存我者邵孝先柴隱鵠兩人耳一日孝先持畫索題俛仰今昔不勝河山綿邈之恨寧止車過思腹痛巳也

淸溪嘯語胡生寫三人箕踞林泉下林泉無聲畫不語當年玄對知誰者憶昔我友愛山川我友葭莩卽孝先玉樓告成我友去髙山流水空悠然蹴翻昆侖枯黃河我恨比之似更多我友愛山兼愛畫每嘆不得同摩娑去年策蹇入都門吳綿無力裘不溫隱鵠接我弭孝先慰我言英雄下馬泣還笑生死皮骨驚能存我來十日曾不遊塵髙艸白水濁流披圖忽見三人者疑同爾女還故丘須眉麈尾儼相向煙雲冉冉風揚飂長安萬事無一眞僞啼侫喜百不嗔尙有千年畫曾無百歲身柳堂階下生秋艸何妨權認畫中人

○贈陸孺

陸生渺渺切云歌喉香袖窈顏微酡一聲兩聲天地碧玉盤珠落何足多燕山白月流積雪吳江細雨濕靑莎燻鑪正暖酒初熟一字一刻徐摩娑縱有周郎那得顧四座惟聞可柰何

○壬子中秋

去年今日雨紛淪今年今日雨翻盆窮愁攤書意緒惡況復天地無朝昏海棠狼藉露葵折蟋蟀艸間鳴復咽疾風驅水水怒號鬼火山椒時一掣姮娥此夜當如何將無怨恨陰雲多天上人間會反復明朝皎月生山阿

○山房牡丹有感

名花開在名山裏石气泉聲助淸泚朱欄油幕醉潮生何必姚黃與魏紫可憐老雨重相逼令我見花減顏色如嗔似怨不肯言粉汗淋漓淚沾臆昨朝雨止漏微暉花亦欠伸長太息長太息能幾時片片飛來落酒卮蜂蝶過門不復采爭向繁花媚別枝人生榮盛眞無幾來如驚弦去疾矢風雨憂思況半之束手入袖都休矣君不見沈香亭北倚欄人馬嵬日日飛灰塵

○立夏前一日

無計畱春春可惜坐對殘花意不懌綠陰萬樹日夜稠黃鳥一聲如送客況復今春風雨多蔚廬寂寞柰春何明年花下■﹝扌棄﹞大醉莫待春歸始嘯歌

○松濤篇爲表兄錢養初七十壽

鬱鬱千歲精長此百丈姿磊砢非一節蔥翠恆若斯托生細艸藂常抱雲端思我兄人之松輪囷將似之早歲涉坎壈霜霰發離奇中年際條達雨露敷華滋風淸濤韻遠月照涼颸遲哀猿與倦鳥引接無窮時下豈無薈蔚陰雲偃蓋垂所遇誠千態松心終不移歲寒人目短桃李爭見嗤我兄壽者相靈椿相與期願言加餐飯兼餌飛節芝鶴髮象麈尾長養小龍枝幸非楓柳種楚楚秀階墀

○贈萍蹤過訪示集

耳熟詩名久何期促膝看道從無字得僧以不禪難三復煙霞句彌嗟島可寒聞將遷谷口來日喜能寬

○送畬伯生歸新安

落葉如朝雨鳥棲寒復驚柰何當此日又送故人行江月船頭酒松風夢裏聲遲君烹雪水莫待柳條更

○新得聽昄亭喜述

十年淸夢愜攜手課雲煙買木支危棟扶梁待怒泉老僧談竹理園叟樂花天坐久渾忘我山禽面穿

其二

乍似逢知巳經營喜欲狂澗畱千尺碧行擬萬竿長落日山頭紫幽花石上香明年茶事近親點建勛湯

其三

何須窮五嶽適意卽名山老樹全依壑枯藤紐作關云縈溪半折苔滑磴難攀縱有探幽者重來不記灣

其四

欲將南垞口徧插木芙蓉瀑水終年濺濃煙盡日封通人開蔣徑逋客謝周顒可惜雙翎去巢空澗底

○聽泉亭

抱膝人何在空蘚上文年年松子落夜夜夜鳥聲聞楓桕飛紅雨梧桐鎖白雲教猿當谷口獨酌對山君

○挽許葵午

曩時遊小阮風格想依然道气存先則鄕評結大年人悲龍蛻早天啟鳳毛賢滿耳山陽笛淒涼不忍言

○秋日山中柬周谷王

爲愛靑山在朝朝出水灣與人爭席坐忘我白衣還情比秋容澹杯無好事閒怪來三徑裏二仲亦難攀

其二

如此秋臺色憐予獨往還劃然鸞嘯發恍爾寉魂閒虫冷淒淒織楓廂漸漸殷移文問周子何事不歸山

○九日

空山逢九日尙憶客扁舟況復多風雨那能遣病愁鴈來知幾日帽落巳千秋妬殺東籬老黃花笑插頭

○秋夜聞笛

廓落方無緒誰家送笛來乍驚云影破漸覺杵聲哀八月荒蒲柳三年困艸萊寒螿與急緯同入管中催

○止酒

偶遇醫王說長歌覆羽卮步兵眞白眼陶令詭稱詩塊磊將何似佯狂信有之公榮不可作搔首獨長思

○贈巨先用長蘅畵上限韻

誰能書杮葉有客字符徵長馭韶可羨秋雲气欲淩煙霞三徑僻樓閣四時憑吾愧扶風帳棲遲爾代興

○辛亥中秋

今夕復何夕興懷有萬端山中連夜雨客歲一人看桂濕飄無迹林昏影獨寒浮生多舛錯應比月華難

○送王宣佩歸祁門

溪碧秋逾澈楓丹日漸濃方期頻促膝何意更分蹤世態驅寒暖君才定鼎鍾中原鞭弭日誰肯謝從容

其二

合澗成溝水黃山隔洞猿行人秋作客居者月同樽各抱難言恨寧辭折簡煩豈予工怨別雅道幾能存

○贈吳符遠並謝其借書末章及之

之子天都秀蜚聲及盛年曈曈初上日浩浩出山泉愛客客逾重逃名名轉膻延陵有奇節多屬少君傳

其二

𨿽逢季子晚久熟太丘賢黃海寧無托醴泉詎偶然風騷光世業簪紱侍龍旃聖主遲華選何年向日邊

其三

搖筆將吞楚掄才巳大吳朱霞半天綺白鶴一�孤秋老溯浙水花明又聖湖三年勞顧盻慚愧未新吾

其四

不辭滛與癖擁得百城居落日窮丹筆明窻走白魚閱來三豕正帙返一鴟虛此意今人少寧能不爾於

○秋送吳景先歸休陽

桐廬秋色老水淺石稜寒無復江陵快應如瞿峽難纜人驚鳥起客子倚檣看廓落何須嘆還家菊未殘

其二

落葉如相逐江行不記灣帆開迎昃日鴈度失靑山往事煙雲外新詩指點間鄰舟喧土語知巳近鄕關

其三

三載澗西水孤舟夢若何恐辭紅葉去終戀白雲多北海盈樽酒南山叩角歌淡交原有分遲子此煙蘿

○寄慰王宣佩下第

秋風辭建業落日到祁門壯士夜光在還家無淚痕山川天攺色雞鶩世呼羣吾道豈終否襟期托嶺雲

○壬子冬送休復北上俯仰今昔情見乎詞

兩走長安道衾禂日夜同猶如今昨事不信馬牛風短劍衝寒雨鄕心托暮鴻朅來何以獻烏有亡是公

其二

此去亦何恨難言感慨無幽懮更離別金石又葭莩君自千人帳予眞五石瓠最憐冰雪裏匹馬指修途

其三

但見蕭蕭柳應憐蓼蓼莪鮮民巳潦倒之子莫蹉跎一路靑山少千秋白眼多王孫寄語者气色比如何

其四

尙憶南池日髙歌子美蟬山川千古是憑弔昔人賢惜別豈杯酒浮生俱逝川何能酬徳感擬賣貢公田

○送畬氏兄弟

山中飛凍雨江上二難歸松閣霞光冷沙汀鴈侶稀能無懷舊友不久試春衣努力千秋事今人寄托微

其二

負笈輕千里歸途寒柰何云將天慘淡冰與石嵯峨一歃嚴陵水頻瞻黃海阿虯潛遺構在它日定相過

○登北髙峯頂

直上髙峯頂靈山一覆丘煙中盤鷙鳥天際辧孤舟落日秋無極同人我獨愁因之念重九風雨不登樓

○登煙雨樓

此日眞晴好偏登煙雨樓微茫一水外遠近萬家浮白鷺依沙岸漁罾聚曲洲煙光霞影雜淹畱

○題載鶴圖

偶爲修琹出因之載寉歸晴川棹容與落日影熹微月下梅爲侶風前云滿衣空山無客至任爾自盤飛

○賦得眠鬟壓鬢花

繁思獨登樓錆牽角枕愁夢隨人浩蕩花爲雨淹畱細瓣承鬟亂嬌容帶膩收芳鮮易摧萎春艸嘆悠悠

○牡丹亭尋夢

佩解驚還在釵橫怯未安不禁春澹蕩猶佀雨汍瀾昨日逢歡易今朝顧影難那知誰是夢梅馥送人寒

○新晴

一望山如沭平林鳥亂飛坐愁鎭日雨分外惜晨暉水殺猶澎湃牛驅入翠微髙亭可怡悅況是綠初肥

○挽胡休復庶常捌章

休復兄以甲寅四月晦日卒於京邸卽欲挽之於時心痛不能抽思間一念至輒傷悼不成章今年五月柩歸迎之於道稍次之爲八什當哭之歌不可與論工拙也

嗟予鮮兄弟踽踽嘆孤蹤自獲金石交道義塞心胸南山同豹隱各各擅雕龍何圖相棄捐中道不能從

其二

兩提長安策一鼓楊子枻三往成萬里名心含悌猶記誓歸來買山因薜荔思舊百感生荼毒甘於薺

其三

癸卯我先子癸丑先我鳴玉堂方寸地得子倍光明靑藜未及燃帝報玉樓成淸霜零四月哀慕何時平

其四

流言不可信三至猶疑之嘖嘖似巳眞鎭情彊自持一開尙寶書淚出如漏卮少別昔寤嘆柰何長相思

其五

曾是未十月兩奪我良人梅嶺千丈險燕山十尺塵故衣漬新淚斑斑錯錦茵老眼非東海不久成枯津

其六

二子旣先驅我來應不久不見蘇門人推挽如相趨共享南面樂梁笱遑惜後第恐鬼無知深松徒酹酒

其七

長夏迓靈輀悲涼赤日生所經皆舊迹安能掉臂行蕭蕭新白楊未樹如有聲子眞鍾子期予�範巨卿

其八

遺文數十卷入雅復兼風古人三不朽所嗟功未崇丹穴有奇羽如日方曈曈聊以慰生存冥漠若爲通

○憶金陵

金陵佳麗舊皇州夢裏猶疑浪漫遊燕子磯頭春漲滿莫愁湖畔暮煙浮陳家玉樹隋家柳袖底箜篌扇底喉聞說長橋巳傾拆秦淮夜月不堪謀

○七夕

家家乞巧設絲蘿何事無能解帝呵今日星稀初整駕昨宵雲暮巳停梭空閨月冷穿鍼縷孤客衣單嘆漢河共惜天孫多別怨不知人世更愁多

○過寶應

扁舟遙指艸萋迷寶應城頭烏漸啼勝事不離濃柳外客情都在落霞西沙橫白月連天遠岸沒蘆花拂浪低北燕南鴻終日過憐予去住未安棲

○過淮南

秋天搖落思方哀況復徵帆連漢開北柳不寬羈子悶西風偏挾怒濤來非無濁酒臨淮水翻恨黃花滿故臺假王王孫鍾室艸至今誰奠芋羹杯

○舟泊東昌聞有古樓不果登登仲連臺而返

月冷烏啼到郭門葳蕤未下鼓先聞堤橫柳樹煙生屋潮落魚梁水漬痕齊地郊原皆赤遶秦時樓閣巳黃昏解嘲獨上髙臺望飄渺滄溟出亂雲

○初歸童古傭過訪

落魄歸來擬閉門不堪下馬正逢君英雄老眼摩相看冷暖交情嘆莫論愁重自傷增短發話長偏覺易黃昏廿年舊事眞如昨尙記挑燈細定文

○北歸初坐聽泉亭

久別靑山夢亦驚如逢老友共班荊溪邊白芷新生蘗枝上黃鸝舊識名猿寉巳無逋客怨煙雲喜傍昔人耕松風石气寒侵骨猶擁單衣待月生

○過快雪堂

荒榛蔓艸覆歌梁知是當年太史堂老樹映朱疑袖轉遠峯浮黛學眉長才收文叔名園記早斷香山中令腸俛仰新詩漸湮沒無人思舊賦山陽

○寄懷李長蘅兼索其近筆

不得靈峯住數時巨靈含沁薜蘿嗤君歸滿路蒓絲紫我在空山菊蕊遲淸夜酒闌誰度曲丹楓貌出題詩少文抱有煙霞痼特寄藤溪爲治之

○觀長蘅作畵

十日一水五日石能事如君獨不然須臾風雨何太急潦倒雲煙亦可憐醉後詩題狂聖艸月明歌發老顚船齋頭子石如欲賣且待滄江寫徧年

○霜降前一日懷休仲

去年今日浮黃河今日今年山之阿白露瀼瀼驚作客紅林■﹝風立﹞■﹝風立﹞競辭柯節近重陽多慷慨天髙落日滿煙蘿美人不來三徑暮明月如弓愁柰何

○答曹能始示蜀艸

蜀道由來萬里賖緘書驚喜自天涯數行玄艸錦江色一叚奇緣汶嶺誇熊節何年開兩浙魚箋計日到三巴因風欲問君平卜世上悠悠鬢巳華

○秋興

木落山寒鴈叫哀老懷羞翦北山萊風催絡緯淒淒織雨劈芭蕉葉葉開聞說三空徒抗疏更憂兩部漸成雷誰憐漆室秋江上濁酒黃花彊自裁

○靈隱寺

九里松陰秀郁回石幢寶剎入雲開山從何處分身至溪自當年洗耳來嶂雨長迷隋後塔梵聲�落謝兒臺慚予朝夕登過飽不及延淸作賦才

○飲澗西橋同谷王貞伯子山聞持樹

石橋碧澗又斜暉人有髙情寄翠微入坐秋聲催葉下當杯宿鳥亂雲歸僧無俗韻供排笑酒散涼風恣指揮昏灻穿林燈影細艸頭零露徧濡衣

○岣嶁山房

求僊勝事巳塵埃卜築巋然駕壑開絕澗翠深驚鹿起虛廊云滿誤禽來塜間似識丹砂气林外時招白足陪泉響松聲長在耳信非絲竹自悠哉

○秋日書懷

隔歲驅車悲䢐夏一春髙枕又驚秋何年楊葉能奇中兩度桃花巳漫遊蟋蟀語深庭際艸海棠紅墮澗西洲不須蒿目中原色鴈背林端總惹愁

○書事

傳言海上沸鯨波下瀨戈船戰績多俘馘可憐能漢語軍門聞巳奏鐃歌中原魚鱉爭三輔帝子瓊瑤壯兩河人事天時豈無意杞人何計穩漁蓑

○挽張徳懋

翩翩有美竟何之尙憶山中促膝時帝爲樓成須彩筆人言肺病是蛾眉百年雨絕非常痛一輩風流更見誰執紼將車吾豈敢不聞鄰笛巳長悲

○楊明府兩湖徳詠

孝女祠邊望錦舟弦歌忽送武林秋一江南北如衣帶今日謳歌昔日愁

其二

關西今見漢循良引水虛堂化瑟張父老不須憂蔽芾它年堤柳是甘棠

○寉冢

刺眼靑山入酒杯花神月魄滿髙臺陡然一嘯浮雲外爲問雙魂來不來

○山房堂牡丹

山中九錫笑無多奇石淸泉木叵羅一撚嫣紅撐午日不知姚魏更如何

其二

粉暈紅潮儼向人雨晴晴雨養花神六橋急管芳非盡此地能畱十日春

其三

千古爭傳供奉詩三郎灰燼巳多時縱無妃子傾城笑不使花王聽舊詞

○和長蘅畵柳扇詩

西湖十里柳如絲愛煞輕煙暮雨時爲問風流誰得似李郎小筆舞腰肢

○山中柬仲美

媿我無人廢蓼莪鄰家社飲足髙歌平陽小隊霓裳舞閒過秋風卻爲何

○贈湖州康半刺

吳興舊事足弦歌爭比康侯義問多地盡鄣西開化日天移閩海作恩波

其二

千載相傳佐郡難穎川聲績起河南冰壺映徹無涯際人擬苕溪夜月看

其三

兩岐麥秀稻花秋打鴨船隨問俗舟何事兒童迎竹馬至今惟說郭並州

其四

口碑無日可銷沈峴首山髙霅水深笑殺襄陽鄒從事秪將姓字寄登臨

○夢長蘅

故人蹤迹在何處一簟涼生冉冉來暖送問寒如昨日不堪秋色滿髙臺

○夢谷王

�梁落月白如霜水深浪闊魚龍狂廣州去此五千里一夜三回夢舉觴

○代人挽外舅

敢云冰玉騰髙譽十載提攜夢見之媿我哭翁無長物滿庭霜霰一行詩

○書金相士冊

口似懸河野寉形蒯緱短劍挾丹經自知不是封侯骨空負先生兩眼靑

○相者

千仞胸懷七尺身蒯緱又逐帝京塵剛成自是謀王手唐舉何曾善相人

○采蒓

西湖四月煙水平采蒓艇子狎波輕紫絲牽得山銜日競學漁歌欵乃聲

其二

步兵偶爾憶山林尙自風流說到今不知千里如何味直待鱸魚江水深

○畣金浦凡惠畵

西子湖頭春艸生越王臺畔暮霞明知君塊磊無從寄不愽當年畵苑聲

○寄柴嘉定

嘉果車行夾路香練川今作小河陽太衝亦愛花如錦未敢蒙頭過魏塘

雪堂詩集卷之三終

●雪堂詩集卷之四

武林沈守正無回甫著

序

◆序

送孫司升畱都司馬序

楊太守三載奏績贈言

黃巖周侯考績序

黃巖令周侯入覲序

臨川曾侯入覲序

元敬胡先生六十壽序

臺守楊公壽序

徳壽篇

錢母沈孺人五十壽序

吳母程太孺人七十壽序

表嫂劉孺人六十壽序

周母陸太孺人九十膺封序

汪母八十壽序

陶周望解老釋莊序

於忠肅公文集序

吳徳聚爽閣書目序

四書說叢序

詩經說通敍

張少嶽山人佚艸敍

義學考序

張徳懋集序

王獻叔詩集序

虛室吟艸序

○送孫司升畱都司馬序

不佞往爲郡諸生上愚朱公來令錢塘歷二年未識面也會癸卯戰而蹶朱公廉得之乃盡謝諸在門下之日吸綸拂餌者而陰薦不佞於學使遂得與試廁名賢書初不知朱公力也巳撤棘共事者具述其發榜時喜躍狀始感泣往謝公把臂笑曰丈夫相期正未有巳是區區者何以謝爲朱公楚之江陵人也越數年華容偃虹孫公來理吾郡始旅見未交一言久之以公事謁歡若平生間白以民間利病事言未脫口而巳見之行嘗嘆公何知某之非貌魴而陽鱎也者又竊自怪何獨徼厚幸於楚旣得一朱公又得一孫公也華容距江陵三百里而近聲气相接其毓精江漢同二公來蒞玆土俱年二十有七八始至老猾率以齒易之亡何驚亡何咋指退不寒而栗則又同十行俱下五官並用百函同發則又同其守如冰則又同好千古之業禮賢士如不及進博士弟子出其課彈射之若秦越人之隔垣見五臟兩造之庭若瞿圃焉則又同往朱公於邑黌創經閣譽髦蔚起公相形辛巽通流樹鎭頃甲榜郡至十二輩皆百年所無其興厲又同所微不同者朱公以令公以理起家耳或曰朱公以錢塘令入佐銓秩滿竟貳太常公之先如閩林公丁公三輔胡公俱徵爲天曹郎以公四載拮據聲實騰茂疇謂不銓矧天子方大拔士須次臺省獨公徙而南卽忠臣惟命之從何以慰父老子弟之心且胡以云同也不佞謝曰是未敢深言或當事者有意以休息公未可知要之亦時也辰巳之間忌才之穎巳露猶不能不拔一二大才者以厭豪傑之气今則不然忌才者顯白而不畏人憐才者轅駒首鼠囁嚅而不敢發卽令在事如招在風如隼集墉犬瘈木敝誰甘以其身愉快乎是以賢者亦不樂之故公之南世道之憂非公之不幸也自古彊有力者每欲以人用天不知還爲天用或蘊崇之而實摧之或疏寘之而實樹之恢乎不漏矣不佞熟觀今日之事勢如陽九百六之巳極饜而思反其道必回公姑回翔佳麗之地以觀气之漸復國家吝臺省若太阿據其地者亦輒負嵎不肯下兩者皆譏此非公之時也近制重予南郎以臺省猶不尼人以銓不佞知公必當如林公丁公胡公以無異我朱公而巳矧所以同者又不在區區資格乎然不佞之徼厚幸於楚則終始無不同者矣因門人某某乞言遂發其狂瞽如此願公無多示人畱以當它日一粲

○楊太守三載奏績贈言【代】

予與綦江楊公後先守北比部公慷慨有大略其風采所傅讞決至今藉藉公卿間公出守臺而予持閩節歸裏門不接公者三年所矣積資重望遠典山郡勞問拮據狀良苦屬公將上績天官氏六屬邑以賀言請予憶客冬爲公稱初度之觴旁引古循吏方幅揚隲詳且核矣今復何以更端諸君子以予知公深請不巳乃進攝臨海郡司馬向大夫攝太平郡司農曹大夫黃巖周侯寧海周侯天臺萬侯僊居曾侯而問之曰誦生於感感生於徳徳生於私諸君子何以私公於是向大夫曰不敏職在扞掫庇公宇下萑苻夜靜卽島夷鳥舉不可摶比者谷洋一捷俘馘執醜如取諸寄謭劣猶得廁名末簡以紀旗常敢忘明賜曹大夫則曰環臺皆山而獨東憑海姦民闌出谷以與閩市其獲三倍歲一不登民無所得食殍以谷量公禁出粟斗米三十錢折漕數十萬石率先列郡因是得逭罰於大司農則又合詞請曰主臣皆析襪綫材也職守之不皇況攝疲邑非公提挈之安能左畫方右畫圓語未畢四侯旅進對曰蓋聞之溲渤敗物也良醫制之以巳疾槐柳楡柞皆凡木也燧人鉆之用以佐歲功昭等受鑄於公更僕未易述請言其難之難者往諸不逞與一二子衿之敗羣者陰持吏短長齕之不難擠成勞而下之壑比比見矣黃寧僊爲最天次之臺往者東道之僅通自壬子軍興增寘兵使者羽書絡繹始疲於奔命顧繇無所從出率倚辦於民急則挺而走有司往往以是開過黃天爲最寧僊次之公下車羔羊率下吏恥爲淄姦民無所得間棫朴化行士習蒸變公又下檄毋以蹄輪困吾赤子一切以公鏹充之公私稱便昭等亦緣是斤斤捄過免於顚躓未巳也邑有大疑大讞獄先期受畫於公公故倜儻無城府動矚本未如列眉觀火立剖數言皆出意表昭等奉歸次第布之辟之鸞刀和而後割不者犬瘈�敝豈綿力所能勝任乎予聞之避席起曰有味乎諸君子之徳公也是之謂善誦善禱𨿽然皆衷言也今四輔六雄之地專城百里堂下走十日羣吏者豈其無人然面背不同詞者多矣孰有如諸君子之徳公也者天子久屈公山郡司勛上公拮據狀且當寧嘆息旦夕以卿相處公父老當賡九罭之末章予謂非獨臺人之心抑諸君子之心也遂次其言屬周侯書之屏以爲贈

○黃巖周侯考績序【代】

巳未秋予以便道歸裏友人沈無回氏亦未問赤城之霞把臂寓林各踞一片石譚天下事甚快也無回雅負人倫鑑嘖嘖誦黃巖令周公賢不置�責其狀無回曰公之媺悉數之不能終其效在�姑與子言較凡令者鮮不委澤宮如甌脫非常所急任其朽﹖﹖立而莫之省公至卽斥羨鏹新之堂廡黌捨門觀庖湢俎豆羽鑰圖史幾筵莫不具飭朔望諸生魚魚雅雅過槐市望枚實而至止肅乎壯觀予曰此鍾離意之相魯也恢其廓矣無回曰未旣月進才子弟而課之不佞爲政品其甲乙而上之公公更爲揚搉大義使知所趨戊午之役拔雋者一中副車者二占者謂將有鸞集焉予曰此範武子之治禹杭也煥其采矣無回曰陽晝不云乎投綸錯餌迎而吸之者陽鱎也若食若不食者魴也公卽泛愛無幾微見顏色上行意下象指誰其獨無心予曰此宓子賤之治單父也端其向矣無回曰古者史爲書瞽爲詩工誦庶人謗商賈於市百工獻伎而況乎士末世髙自貴倨猥曰肉食者謀之爲大耳公邑有大疑大更張必下令集諸生雜問異同上其事衷者不浹晨行之予曰此鄭子產不廢鄕較意也盡其心矣無回曰黃之士也朴而帶性先是扞罔者再吏以不良去故黃士橫得嘩聲非盡士之過也平時禮不足而嚴有餘疾苦不相通急難不相捄激而叫閽中人焬之遠於千里挺而走險安惜其餘自公之來如痛必拊有不逞少年跆藉子衿者重懲之苐不欲其庭見曰此非而匍匐地也所以密養其禮義廉恥之心而豫銷其衡決之气以是士又驟得彬彬聲甲於七較予曰此曹叔通嘗以之治圉非正身不至是可謂知本矣夫士者四民之秀也雅曰攸介攸止烝我髦士孟子曰善政不如善教政不先士而徒兢於簿書功令之間直俗吏耳昔予傅廉吏采摭千古無歌獨漉者不可勝數而興教勵敷行敷優優者不少槪見如公者可以傳矣此一端巳足奏最況公異迹更僕未易盡乎無回曰子言方重海內其次第之以贈公非獨我與子之意亦黃士意也遂授策

○黃巖令周侯入覲序

今上之四十七年復當計天下羣國吏所司各條上治狀司功氏殿最以聞非大軍興或二三千里之水旱守令不輕議畱蓋甚巨典云鹿城周公來令黃三月而事集一年而政成二年而化洽屬計期近父老皇皇不能一日免於懷走數千人吁於郡吁於藩臬使者復不遠千里吁於中丞臺禦史臺尼公母行不佞聞而問之曰古之挽畱者如寇河內焦小黃皆以召徵恐公歸不復耳公令躡蹻以往軺車信宿不過三月當寧卽懸瑣闥以待公諸賢不次時或難之公終黃有也奚其畱父老曰吾儕於公猶乳哺也何知心向其利者爲有徳請言其私黃之賦二萬有奇歲輸粟數千石往時率二鍾而入一鍾賦什之不足以酬息自公之來稱權量而巳是一年耕有三年之獲也計名田千畝者損其羨可別起中人之產而有餘不特此也黃額故儉而費倚辦於裏猴沐者虎而冠者爲叢投者城社爲依者穴其中神鬼莫可究詰公洞若觀火一切報罷老胥抱賦牘鵠峙鈴下供筆札指使之役無敢左右睨者阡陌之上終歲桑麻雞犬不驚伯伍比閭無復奔命坐累之憂司功氏上公治卓異乃爾且畱公我東人𨿽歌衮衣之章無及矣不佞曰固也𨿽然嘗承公緒論每仰屋黃賦法之未盡善欲更爲條畫使公私皆責辦於官無煩嗇夫歲可省黃二三萬金假令天子雜問東南疾苦以次及公問何以治黃必將條對所便宜經後更始父老徳公當更倍於今人臣苟實心以愛物去與畱皆恩膏也在朝廷與在山海之間皆足仗也擇私莫若重父老去何居焉於是怕悅懌而退

○臨川曾侯入覲序【代】

臨川曾侯以苕令髙資分主浙闈得士七人語溪胡君越州駱君尹君嫠州張君吳君張君趙君國書初懸莫不嘖嘖嘆得士云屬侯以入計將行侯凡再入計矣法當畱需次補天官郎不亦爲瑣闥近侍之臣苕且不得長有侯卽七君微計偕亦將臥轍矣胡君與余有烕裏之雅重繭索餘言爲贈余鄕與苕一衣帶水而近顧習尙亦小異苕澤國也白鶴金鵝浮玉諸山屏峙幾列二目之水蜿蜒環之蒸蕩溔漉其精者郁爲人林萟圃之秀而其觕衍爲膏壤葦芡魚稻之饒古先勝迹自窪樽而外不可枚數官其土者雍容甚都憑弔嘯詠不患無其資無其地此苕之美也顧豪右大姓武斷自雄富連阡陌貧無立錐又其地北接荊溪南臨震澤東枕杭嘉諸郡舟車之所激蕩流雜之所憑依狙獪之所攫攘�涯之所虧蔽挺而走險急且嘯林故令難而苕之令尢難昔之令者非��莫能自勝稍懲而持烹鮮驅雞之說則又獷而不可治也侯甫下車卽洞悉其隱不一於兢而未始入於絿譬之鸞刀和而始割故一令下如石之投水一事奏如車﹖引之制驂五年如一日也微獨侯不難苕卽苕亦若忘其難者侯之才何如也今天子拊髀求治所司申飭計吏不啻三之五之行且廷進良有司勞問疾苦浙當首對再屈指必及侯假令上顧問曰邑故沮洳下濕之區湖水闌入昏墊是虞令何修而得免此侯必對曰徼天之幸晘潦以時得逭於罰假令又顧問曰頃兵事驛騷逸卒亡命所在爲梗邑故逃逋藪也得無有聚萑號澤者乎侯必對曰無之其鎭撫有方畫圻而守則皆帝靈也又令雜問闈中事曰何以獨得士則又必對曰此國之庥也司衡者之勞也小臣何力之有天子必將輾然以喜曰安得長者之言而稱之侯之得君在是行矣𨿽然更有進於是者夫今之所稱得士者非猶是糊口射覆以气取之哉一旦進侯天官郎衡石在手耳而日之形與影稍不相格不收也誹其所是譽其所非侯必不爲卽不偶而爲瑣闥侍從之臣亦必惜其人如惜其牘芬則務揚之醜則務掩之又寧肯謂惟吾所得言以唇吻束縛人之手足使不得展尺寸之用者哉卽猶是收七君之心而業更光大矣臨川气節功勛文章之海也士大夫服習先民之教尊所聞而力行之接引登吁大江以西气類爲多吾知侯之必出於此也敢因七君之請而僣及之

○元敬胡先生六十壽序

距邑四十里而遙蓋有棲水鎭云有胡元敬先生者無不知其爲仁人君子也今年政及耆四方之弄柔翰以壽先生者不可以指計守正辱在世誼得徧讀之其旨大約有三或者曰先生體素羸自壯歲罹閨慘卽絕不娶無孌童季女之好者垂三十年是宜壽或又曰先生廿四五時猶數粒而炊拮據起家小饒卽付之紀綱不問棲水綰都邑門戶燕齊楚趙之士向道徳來者無不望胡氏爲逆旅先生割腴奉之無倦色有再致千金再能散之之才而不盡用遺余不匱治家養生無二術矣是宜壽或又曰先生諸大節不具論裏中子反唇者尋曠林之戈者白刃相讎不敢問者先生弄丸解之至相戒勿令胡公知其它指囷授廩待火就塾者不可枚舉有一於此天必福之矧其備是宜壽守正讀旣且惟且否謂不足以汲先生之深夫壽者神之爲也神凝則全撓則散越夫撓神之方寧必世情卽爲善近名亦足以鑠性而焚和故閉目逃色與亂同以不用爲用猶之乎廉賈五之也不疑買金償亡思曠焚車謝過昔人非之夫豈不美以有意也先生見一善如新沐之振衣見不善如匪澣衣之在體以一布衣懷當世之慮有不得若巳納之隍先生不以爲迂人亦莫有迂先生者生平不忍謂天下有橫逆之人機詐之事然自性之非好之也其行甚陰日行之而不有故被之者往往莫能名夫行之而忘可能也行之而使人忘不可能也由此言之豈沾沾責報於窈冥者哉是以行年六十而有嬰兒之色肅容莊語日應無疲篝燈讀先民書或丙夜不休先生尫人耳何以得此先生非用神也神用也神用則自然自然則常常則無窮𨿽與天地終始可也況乎小年先生少好淵源之學師事敬庵許先生固知非獨天性得於學問者深矣守正與周生大賚爲令子休復莫逆交張生懋官爲休復弟子三人侍先生最久飫聞裏中所稱述先生其大者聖賢之庸行次不失古人之奇節以非先生所欲言故不言厪敍其生平得力之微旨以爲無疆之祝云

○臺守楊公壽序【代】

嘗聞漢時神雀五鳳吏治稱極監綏和下詔似獨責辦於二千石夫亦謂二千石尊重乃能使下故鍾離意黃香桓榮以尙書令僕射出爲郡守而虞延第五倫桓虞鮑昱之流亦間入爲三公前代郡守之重如此國朝制稍輕在中丞臺直指使者藩臬下執手板奉簿書然四輔六雄十望之所專城分嶽上宣下達指臂相使賢者處之亦無所不愉快故前代以官重人今以人重官官重者上重之人重者自重上重者固不如自重者之煒任也吾臺守綦江楊公積資重望不當復期郡獨以東浙罙阻山海而臺尢瘠磽其俗獷其民頑其士抗又東與島夷共稽天之浸出沒無常扆山松海易進難退往壬子中倭最先中而最後弭亦巳事巳天子軫念東南且創心往日髙句驪之役特屈公來公至諸利病洞若觀火爬搔其垢順流更始與諸令長次第布之輿人誦焉今且二年餘矣治行日以髙等聞鄕人來言公斥俸鍰新釋萊之官實�枚枚子衿比之唐公仲友俎豆從僖公弗許也飛檄下邑召弟子員角萟手較之如見五臟士以是益感奮莫不棄綾文刺而親藜火俗舊錮婢有白首不嫁者公諭以毋鑠陰陽之和傷百昌之性肅然衰止臺比年不登自公下車斗米百錢說者以爲和气之應民畏虎公爲之禱獲其一餘多徙去其它善政不可勝舉余少讀史傳竊有慕乎循良請得方幅論公公之禁錮婢也大類任九眞它日子女能無以楊爲姓如廉範宗慶故事乎其華虎與劉扶風宋九江何殊也文翁導蜀首聘司馬長卿爲經生師公不嘗延甬東餘生主社會乎又何合也每嘆王南陽沈河間之刻淸廉而不及政鄧汝南王廬江之興建利而不及教懸蒲飲醇難以馭刁民刻筩告亡或致傷善類如公可謂兼之頃者谷洋之役俘馘以十數計非公精采帥先飭戎預餉安能一旦起敗甲朽戈之士頓收橫海之功倭以小嘗我以大創東海自此無事矣張湛守漁陽八年匈奴不敢入塞公兩年耳何以得此中氶臺上其事不以常格處公誠深有以服公也公聲寔日茂且有奇功維賢不次臺將不能久有公猶記壬午癸未間公之鄕人大司馬崌崍張公以節鉞鎭浙談笑定兩大變文事武備至今赫然徼天之幸一如張公之鎭浙臺𨿽僻在困鄙猶之袵席也因諸令長之請輒陳父老之私祝如此卽不侈岡陵之詞公必不怪也

○徳壽篇

萬曆庚戌季夏之杪邵長孺母皇甫太夫人及耆之年或曰太夫人稱未亡人者三十七載凜凜乎純節也天道猶橐鑰翕則張之耆其履端乎余曰太夫人非節壽也徳壽他曰有辯秋曰有世之以節著者大率褊詭奇至務果上人意所不可感慨赴之不觸而涕不掉激而怒甚或截髮嚙指刻肌毀容怙恃尊嫜委婉不能得其意況敢責其共順秋哉不如是不足以干櫓而致其深堅君子悲其遇諒其志之無它相與咨嗟而感慕之非謂婦徳宜爾也夫地不以天之不覆而廢其柔水不以江漢之不朝宗而廢其善下昔汪司馬之傳節婦曰以從一之道自責則爲節以從一之道責夫則爲妬固多微詞焉孰與修節婦行不立節婦名識與性會恬淡是常如皇甫太夫人者又何間焉方太夫人之歸子張公也才十九耳子張公少失明今有讀詩書譚禮義之人而驟娶瞽婦能無介介何況閫內乃太夫人莊事之婉孌四期而三姙姙長孺三月而子張公復見背百爾危疑藏之渾沌僅憑不可知之夢兆以自固卽夢葉矣傞舞斑襕影不滿堂迨至薦履襪而還顧其苴如宰如者太夫人痛方切也三十七年廢深長截髮嚙指刻肌毀容之事豈其不萌於心或觸之或掉激之豈無可以涕可以怒而有不敢焉者若曰自吾飾中歸邵凡爲邵氏宗祊計耳事地上與事地下一也吾安吾婦順以啚其大焉足矣是以事嚴舅而舅安之侍病姑而姑徳之忍訽於姨姒宗黨而姨姒宗黨稱之孰知有安之徳之稱之者而太夫人心逾苦哉至其訓長孺曰汝今長大有生而長大者哉汝當念母所以長大汝者嗟乎有不聞而酸楚者乎假令長孺不足以語此太夫人有終身飲冰藏之矣此讀詩書譚禮義者十九不至此而太夫人宏遠矣人情驚奇服而忽尋常故節之譽張徳之媺隱孰知徳盛而節無稱焉非節能掩徳他忘節徳之至也余觀世之號爲節者天輒胙之矧乎以徳气之所息必賢且貴今太夫人有婿胡休復氏方領袖海內而長孺巳鵲起與之後先太夫人由耆而老而大耋而期頤所不待言苐恐長孺驟貴貤有封典不得預旌格耳然而太夫人固不欲爲名髙者也果爾太夫人觴矣

○錢母沈孺人五十壽序

夫人不偶而代主蘋蘩又不偶而蚤背其伉儷其身未亡人也其事皆未亡人之事也所撫之孤則他人之孤也其非他人者又藐而不可知也百爾荼毒嘗之地上百爾紛紜對之地下欲任焉則難乎其爲婦也欲決焉又難乎其爲夫也不以子子焉人以我爲非母也以子子焉未必其子之母之也撓之檠之非母職也禽之犢之非母心也當是時自非笄而丈夫者一日猶難何況由芳茂而顚白聲色不動而徐以俟天之自定如錢母沈孺人者眞足式矣孺人爲予姊子之姑予姻也其仲季執經余門則又姻而通家也古者不頌壽頌亦不及內今無不及之矣予安能辭當孺人之歸鶴宇公也長君年六齡耳彼荷泣伯奇蘆寒閔子皆有令父在千載之下猶爲酸楚矧鵀宇公長逝一切家秉皆孺人持之卽稍督切其長以爲冡嗣宜然而因割其腴以爲仲若季湯沐時誰難者孺人鳴鳩推愛無異毛裏今其母子相歡迎養靡間昕夕固其長君之孝亦致感於孺人者不淺耳人亦有言立孤難於殉葬此亦自不絕如系者言之孺人則有長君可借口矣而親長者諷之嫁不嫁也詞婉志堅卒莫能奪所不至截髮割耳者幸耳孺人固籌之終不以七尺之軀易吾旦旦之誓明矣又不然而煽動取名以節自矜以八齡六齡之孤厚自誇於宗黨激而生事猝未可知何能安然由二十八年而五十如掇之也孺人深遠矣今三君皆補博士弟子員一時推爲彥俊元旦之次挹椒觴以獻孺人含飴以受之說者謂天之報孺人余則以爲未也往者天不定而孺人之天定今者天似定而不足以報孺人之定異日三君鵲起修鼎食而進六十之觴孺人亦得藉手以酹地下此天報孺人日也予且拭目以觀天之大定

○吳母程太孺人七十壽序

昔宣尼之誦虞舜也其於富貴饗保名壽蓋津津乎言之彼皆聖人也猶以淳備爲難則後世人子所欲效之於親者思過半矣余友新安中翰吳君符遠之母程太孺人屆七十諸與中翰君交者各有致詞余卽不文安能巳巳吳世居商山雄於貲𨿽吳氏子弟尙誼好文詞雅不以貲重視甕牖之子蹄餐不具無以爲堂上羞者有間矣是太孺人之所少者非力也諸丈夫子卽不名甲第中翰君以鸞龍之才屈居祕書旦晚珥簪筆近日月之光非他貲郎比也若諸孫喬年之文中翰君洎太學君元益長孺之子之娟秀胡能不貴太孺人盱衡待嘗鼎食耳方太孺人待年於程望南公倚之如當戶及歸吳龍泉公委家秉授之嘗脫兩大人於險有古豪傑應變經略有婦如此豈直一春秋祠告之區區也今年七十有子四人孫十三人曾孫四人斑襕成幃孺慕膝下太孺人撫育三世而處其慈卽它不敢知彬彬質有其文固巳賢於它子姓遠矣語有之祭先河而後海貴本也無論太孺人勤儉無非儀聚族稱女宗師凡與伯實公遊者必曰若有賢婦遊其子若孫者過廬而式賢母焉太孺人不近名名將焉往夫人可以不富可以不貴捨曰宗祏付之主鬯云仍聽之冥溟閨閫之內焉用名之而終不可以無年也太孺人夙夜蔬布織紝自勞七十年如一日享不足而祿有餘此壽徵也嘗聞其訓子孫曰先世好學女毋惰好客女毋慢好施女毋恡嘻非仁人之言歟以此壽家髙明有融以此壽後人子孫千億以此壽身黃髮駘背必矣此則太孺人自致之卽中翰君等所不能效更徼其餘惠者也圖經載黃山出地七千一百七十丈軒轅丹竈在焉飲其液者長生不老雲巖帝畤靈迹肇開爰有鄧姥是新安固神仙之窟宅也它人以薄劣承之靈气散矣以太孺人之厚積气必有鍾果爾將與山嶽論年豈計人間之壽也哉

○表嫂劉孺人六十壽序

今世好鞶帨祝生之辭卽天保旣醉未足爲侈究其義迄無所歸若閫以內尢難言之予恥爲卮言竊惟閫徳之媺事舅姑以孝相夫以義訓子以正逮下以恩有一於此猶不失爲令婦矧其備乎則予表嫂劉孺人賢矣方孺人歸表兄養初公也通湖公尙善飯無恙予母姨孫太孺人巳謝世繼姑沈矣沈姑性嚴﹖﹖炙盭難事引繩新婦若將不待教而誅焉者當則曰分耳一不當曰新婦齕我嘗一覆其私藏再覆其盂可以悟矣而嚴如故也孺人兢兢婉順惟恐弗得其歡至革之日始執手嘆曰願若有婦如婦霜降水落天性乃見亦念十年作婦苦乎然孺人固安之自謂婦道如是耳公旣以貧廢儒亦欲自露其穎於賈娶三日卽出賈顧才大不受賈縛好以奇勝時有所泛溢出入得失半之孺人扶義勷決出記指囷無所畱難初不謂錢自艱難中來捫之汗下不忍釋如女子常態也居吳淞時火將及矣孺人嘆曰我固窶人也火亦何加柰負托者何邇年人重負公人爲不平孺人又嘆曰向固赤貧今亦還赤貧耳噫安得長者之言而稱之公固自能發舒其志意者假令閨閫中瑣尾鄙倍動相牽制亦安能勝任愉快乎孺人止一女一子甚慈之然弘業就外傅卽督之不使暇旣從不佞學授餐數年略無倦色予縱不能有所增長頭角斬斬不受人憐亦庶幾水之在盂矣孺人禦臧獲小過差必直譙呵之巳更有善未嘗不怛然化也故人樂爲用孺人事舅姑十年爲婦若母四十年其誠孝鬼神鑑之慈惠姻黨信之勤朴朝霜夜火知之武林優尼塞塗無敢一闖孺人之門衣裾簪珥日異月新未嘗斆薄俗寸步也孺人今六十矣康彊如四十許人亦得天者全耳先母孺人姑之姊也以是故事母如母母嘗舉孺人以訓婦曰精明儉素猶可及也爲善無近名不可及也予母達人也又知孺人深故藻鑑不爽如此予以是言壽孺人卽不文或賢於世之鞶帨其辭者矣

○周母陸太孺人九十膺封序【代】

戊午冬予友沈無回氏計偕入都門亟稱黃巖令玉峯周公賢予心識之今春移書重理前語且云公方上三載績法得進其因母稱太孺人而太孺人以六月中旬九十初度吉祥善事巧與時會古今不少槪見子史氏也何可無言予不知太孺人讀無回所捃摭事略節取古之賢母行配之其稱未亡人者近五十餘年似鮑女宗五齡撫公以迄成立似梁寡髙行丸熊畫荻似柳氏歐陽氏二母厚褥大被與气類接似孟仁母教子陰行善似孫叔敖母封還魽鮓似孟宗母若其門內肅雝蓼菜區豆皆有行堤則東海京陵奚讓焉此猶其大凡耳乃予深服太孺人暗與古人合者有三李衡母曰人患無徳義不患不富公𨿽承華冑蚤孤蕭然寒士爾專城南面得以意行何求不遂太孺人斤斤以廉朂之無墮淸白聲程母之誡二程夫子也曰患不能屈不患不伸往歲姦人齮齕公伯兄禦史公至起大獄語至公莫不斂手曰長者長者尹母之訓焞也曰以善養不願以祿養太孺人嘗一就官邸復迎之不肯來曰無以老人故重煩民力視湛夫人窮約時剉薦截髮成子令名及士行貴顯不免威儀赫奕誇耀裏閭猶之乎兒女子態也今太孺人年九十翔步善飯如四五十健婦內外冠冕數十人撫育四世而處其慈考古楊禮珪母文季姜略可相埒然季姜八十有一楊母八十有九年皆不及惟王獻之母郤夫人九十齒髮耳目神明卓然不衰子姓羣從簪笏伏謁庶幾千古儷美苐不知郤夫人當九十時諸王中亦有所藉乎能龍章鶴髮輝映如太孺人否也觀其上表求養則巳不逮太孺人遠矣客曰子善徵事今公聲實懋甚天子召公多在西臺太孺人能以公爲賢令寧無以公爲名禦史又何可無言予曰有之王方慶將糾李義府張鎰欲直華原令盧樅皆以母故猶豫不決二母力慫惥之竟成其志名噪一時李畬送祿米到宅母量之餘三石責還一埍肅然三者皆禦史母事也苐太孺人是時且進而大齊國家應有旌格或手詔稱老福如張晉國或令公自導母觀太常四部樂如崔邠故事吉祥善事匪今斯今若漢中太守南陽令執子孫禮於杜泰姬又安足道哉因次其語以復無回氏

○汪母八十壽序

古之論交以登堂拜母爲重孫賓碩一見趙臺卿卽入白毋曰今日得一佳友母爲解頤古人之以母重友也若此予於孟朴然明托契不薄兩走新安道獨不得拜方太孺人當由友不佳無敢進白者爾憶七十時予從賓從之末修豆觴之祝會浮沈不果達今太孺人進八十春秋彌髙徳彌劭芳譽日隆而諸昆之交日亦固自分可以拜太孺人矣而又匏系家難無由泥首僅托不腆之辭以自致予辭如陳紅烏足以盡太孺人哉太孺人之事翁嫜也孝不足以盡之其相夫子也莊不足以盡之笄而有士君子之行訓定其族人也女學士女宗師不足以盡之太孺人有丈夫氶四各以气誼經術騷雅擅有令名四方賢豪下車先問汪氏伯仲安在郡國守相干旄塡隘人以方謝之封胡羯末穆之酪酥醍乳至推本所自又以程穆姜方太孺人也孝廉公之不勤其子也亦所謂我常自教兒爾太孺人則不以慈故廢威昔程母之訓二程夫子也曰子不肖皆由母蔽其惡而父不知又曰幼求稱欲長更安窮卒爲儒宗諺曰衣紉於褘弓勁於裏信然乎信然乎是時汪氏方鼎貴顯者入爲侍從次且揚歷封彊以須節鉞閫以內不免翚翟簪縵相鮮華見太孺人莫敢不肅父老過裏中聞其內行皆嘆曰汪之良嫗尙有典型乃太孺人更不介介於其子之不富貴也時進而訓之曰汪之取於造物者奢矣豈敢復望爾曹苐斤斤無墜家聲吾老矣嗟乎此李母之所以教衡尹母之所以教焞也何太孺人言之肖也古之抱閫徳而享遐齡其子姓多且賢者無如王右軍郤夫人楊禮珪母郤夫人七子一女皆同產楊母有子二人太孺人處乎二母之間顧九十以往神明不衰年八十九健飯無恙以太孺人燭三跋猶紡績未休較十當不止於是予不敢侈方以外荒唐之辭苐以人間常數按之自八十以至大齊當得稱觴者二其間或進無算爵小子卽遠在千里外必當一拜堂下以瞻鶴髮史蓋稱孫母見臺卿時亦巳近百歲然則人友之得拜其友之母與母之納其子之友之拜固自有時不可彊也

○陶周望解老釋莊序

老氏闡窅渺之微莊生恢蕩譎之辯後世尙之者尊之爲經排之者至詆之爲術余謂經之名不可妄加也以經名老莊老莊所不願也經者常也老氏正慮人由周孔之經循其固然守其當然而忘其自然故曰禮者忠信之薄而僞之首曰玄之又玄使知揖讓徵誅禮樂刑政皆生於有而出於無豈肯道常道言常言者乎莊生意在尊老排孔而故亂其指不帖帖與老同荒唐悠謬使人尋之無端究之不可紀極而莫可誰何莫可誰何則廢然返矣蓋置之無不然未必盡然之域以明自然故曰是亦一無窮非亦一無窮正反經之言也名爲經不大冤乎若夫微明敢殺之說弱喪反眞有無尻首之論誠有類乎術然老莊皆以明道趣也非教人以術也人不善用之則術矣非老莊之罪也自老莊之書行三千餘年解釋者無慮百十家𨿽互有短長要其意自成一家言耳與老莊綦遠也至我明會稽陶周望先生始以素心道味仰而窮之成解老釋莊二編其領髙其會澹故其旨深平其心虛其我芟其繁導其固故其詞簡無論開卷了然如晤二叟於語言文字之外覺百十家之殊旨亦頓露其精微而醜拙掩余是以不敢私爲枕中之祕鋟以行之抑因是而有感焉老氏不當周文之極敝必無五十言莊生不目覩儒墨縱橫刑名堅白如獄戰之不相下內外二十一篇可以不作當時尹喜當關曰子彊爲我著書篇自標寓言十九其意可窺巳竊怪儒之陋者別之爲出世之宗夫萬物本乎道道本自然一而巳矣孰爲出與入乎凡立言者皆不得巳也言猶藥也有一病發一藥令世無病盧扁一農夫耳此宣尼晚嘆於忘言釋伽掃影於無字古之至人其歸一也然則先生之成二編也亦不得巳訂三千餘年百十家之訛耳非眞解老釋莊也如曰解之釋之則二叟彊言其自然巳不勝多矣先生肯更成一足乎世有知道者當然餘言卽不盡然先生必然之二叟亦且然之矣

○於忠肅公文集序【代】

某守杭時憑弔其土之先賢北望紫雲松栢北指者宋忠武嶽鄂王墓耶回瞻南阜蜿蜒鬱蔥碧血儼如登其堂不寒而栗則少保於忠肅公祠也嗟乎邊疆多事東夷一小醜戕文武吏不可勝計人人無不扼腕思起忠武秉鉞而公主樞父老涕洟爭來談說其軼事爲之愾然顧今之時亦非公之時比也奴卽跳梁其桀驁未至如北也先東隅蹙國二千里虜騎猶未薄城下也今蜀有變黔有變而公當日亦有貴竹之苗楚之猺獞近者一二不逞盜兵潢池似猶遜往日之鄧之葉之黃之牽連數省也公隨事旨畫輒亂輒定如不經意若夫主播虜偪排遷主戰如斯大事今有一於此乎公持社稷爲重君爲輕之說而虜不得挾以爲餌設伏用火攻而胡馬不敢久牧叩庭慟哭而金歐不至如南宋劾許貴而邊將無人敢不言戰公𨿽主中樞而盈庭大疑大政黃髮拱手一聽決於公蠭起雲湧公口斷手裁左畫右擘每有餘閒嘗口授章奏兩吏夾書手指爲痛公之才眞天授也其尢不可及者在識定而任堅公之功以識而成公之禍以任而種歟說者謂南宮之錮太子之易不無少委蛇是亦有難言者景皇帝之知公眞同魚水廓淸再造之勛臣何有焉皆君之功也公自以肺腑重臣不欲得之於口舌而冀默回之於不見不聞觀其議和不懌而從容以對兼二俸而再疏控辭意可知巳至上非不省而重難返君臣之際亦將柰之何嗟秋公不可作矣今集與國史並傳按方治病豈無可施用於今者考公行事大略足兵食明乊措振紀綱今日三者如何也不可師其意而核實行之乎土木之難公議文武俱當以失機論卽死亦不得濫卹不可用之以定功罪乎選京軍十五萬爲十大營健將領之不可用之以壯聲勢乎兵營郊外徙流民城內不可用之以守山海乎精兵出龍門關奪獨石八城不可用之以復遼廣乎計擒喜寧小田兒行間不可用之以縛叛人乎𨿽然今亦有不敢望公者公受知三楊用於方富之年景皇帝攝政時巳心器公定馬順變卽位以來虛巳委聽知無不爲爲無不盡片言尺楮捷於風雨羣盜彊虜咋指於萬里之外卽宵人如有貞吉祥輩能釣奇以殺公之身而當其任事不聞一關公之口掣公之肘是公𨿽抱冤千古而生前固巳愉快勝任矣此則公之遭而今人之所以難也某媿無以效公得奏議

卷詩卷將梓之而冏卿李公又以旌忠錄至遂成全書俾經國者咸得而仰止焉

○吳徳聚爽閣書目序

人各有嗜嗜金玉子女狗馬者庸人也嗜泉石花鳥絲竹者韻人也進而爲金石篆籕之嗜淸矣然非博雅不得稱賞鑑家書其可巳巳夫且書之以爲寶也剖玄黃之精傳聖賢之髓造物亦若祕之惜之往往難聚而易散是以一厄於秦火再厄於楚漢三厄於董卓四厄於東晉五厄於侯景六厄於五季七厄於靖康八厄於元其聚也以帝王之威力懸金授爵惟恐不得而西漢止三萬三千九十卷魏二萬九千九百四十五卷東晉三千一十四卷南宋六萬四千五百八十二卷齊兼釋共二萬三千一百六十卷梁七萬餘卷莫盛於隋嘉則積至三十七萬卷至開元僅八萬卷有奇宋崇文書目三萬六百六十九卷續目增一萬四千九百四十三卷若夫沈篤淵湛之士家裒戶襲代不乏人欲如阮孝緒之七乘張華之三十車者槪不多見難可知巳予友吳子符遠酷嗜書一日不手書一月不得奇書則不樂藏書多者至十萬卷皆手自較讎又喜借與人看予嘗有詩謝之曰較來三豕正帙返一鴟虛皆惇言也𨿽然予猶有進焉上古書用添竹中古易以縑帛稠重易壞故一失不可復得周顯徳中始有板行而古文寥落甚矣卽開元八萬餘卷猶有今文三萬在其中以凖今日可以類推故今之藏書似富實貧𨿽復萬卷不足敵千何者今文多而古文少也今與符遠約無誇卷帙之侈以見古爲奇有祕本急錄而傳之得善本存副以廣之不獨廣吾气類之好亦借以破鬼神之慳非萟林一大勝事乎予少卽有斯嗜愧力不及它日當構小書淫館與賁閣相峙而居有無互授兩家子孫世世無恡一洗千古借書三癡二惑何減百城所謂勿替引之矣

○四書說叢序

經義之有解自漢詁彷也莫盛於宋莫龐雜於今日漢人止通字義不立文詞學者遊詠其中淺深皆可以自得宋儒懲漢簡略銳意發明諸如陰陽理气心性精深之譚皆畫有定說如守三尺其功固大然髙明淵湛之士上質千古下問寸心覺可以如是而不必盡如是於是各以其聰明出入其間異同斯起當時如靑田永康巳有諍論然皆實有所見不似今日蠅襲蛙沸剽釋老之唾餘拾縱橫之剩語自謂不詭於洙泗其視傳注一似言之無禁殺之無罪者嘻太甚矣故漢失之疏宋失之任今日失之狂昔人謂秦人焚經經存漢人解經經絕以之罪漢則過政可定今人之案耳夫解經如爲故人寫照然音容色澤久巳綿邈求其彷佛惟是平吾气虛吾心思其咲語居處靈山一會儼然未散庶幾可得什五若先以勝气我心逆駕其上卽面承緒論猶未必領況千載之下乎愚爲此愳不敢陋漢之略亦不敢是宋之拘苐不敢效今人之無忌憚隨所翻閱手自箋記日費十年編更五易以一目之羅不可以得鳥故多張而廣伺之究以收一目之用此輯說叢意也或曰四籍之旨將無同乎曰不同宣尼之言如水在盂方圓大小宛轉隨人而常處於有餘故其言可以療饑可以巳疾而卒莫知其所起止賢者則不然各以質之所近詣之所到務顯白其宗旨以示人如大學經世功攝於格物中庸闡道奧極於知微七篇捄世而作旨標於性善卽同歸要渺讀其書想其人猶有可得而見焉故先儒曰顏子死而聖學亡愚僣續之曰曾子惟而宗門啟寧獨分量知時論世其亦有微幾秋或又曰子言似矣古今大儒皆以我窮經如主敬主靜致良知體認天理之類究竟不出其宗據子之說將不慮爲經轉乎曰論學解經理同而事微不同者也論學必歸一不歸一不可以盡精微解經必閎覽不閎覽不可以致廣大及其成未有不同者也故曰一致百慮殊途同歸昔有交譏者彼云有錢無貫此亦云有貫無錢是役也積錢以待貫不願人之空談貫而不名一錢也不然與楊子之肆白氏之襆何異愚之罪實甚矣

○詩經說通敍

六經之解莫難於詩餘所見勒成一家言者不少要皆詩之一班非古今人之聰明不能舉詩之全也詩固不予人以全也何以言之作者一人采者一人解者又一人以五方之音更千載之舌贅牙者或以臆易之況冊代竹隸代篆千繕百翻亥豕互換寧復三百篇之舊乎一也關睢養老騶虞節射蔓艸褰裳贈行答饗𨿽云雅頌有所天子或下取公卿大夫或上擬古人作有指而用無常也至今迄無定說二也詩有聲前之旨焉有意表之象焉有響終之韻焉可神遇而不可迹求也可彷佛見之不可以筆墨書也三也有淺言之者深解之而索然有約略言之者詳解之而索然有不倫不次者乙之而索然四也大抵訓詁之家以博詩非不博也寓目衝口詎必博乎沈篤之儒以理詩非無理也勞呻康吟詎析理乎辧難之士以義詩非乏義也作非一人世非一葉詎尋義乎凡此皆解詩之沈屙也猶其小者其大者在序尊序者曰非子夏不能作排序者曰後人附會之詞耳兩者皆譏余謂後序可去而首序必不可去首序難讀略與詩等或一字撮要或片言含譏或詞切而明或旨近而遠神明之用生生不窮卽紫陽嚴斥其解亦多攝入首序中所不能渾合者衛鄭十餘什耳余受經廿年窮覽羣書訪求耆宿深嘆作者之不可復起信首序之必不可輕廢但身爲諸生不能勇次成一家言依違兩端以俟旁通之代啟寔有嗛然者焉然其不能全舉亦猶夫諸家耳題名通者義取通其滯義歸之合並亦以告墨守者曰窮則變變則通今其時矣嗟乎詩緣情生蔽由情淺長吟微詠並可悠圓拂迹刻舟斯成頑固自非夙具詩材卽同編聯席領略懸殊是詩之儺又不在人而在天故曰六經之解莫難於詩

○張少嶽山人佚艸敍

嘉隆間有張少嶽山人萬言者隱北山之靈峯寺周興叔先生爲築聽泉亭以樂之記在集中先生卒屬有所迫至不能保其薖軸客死湖上又二十七年而予與先生仲子谷王讀書寺中徘徊遺澤未嘗不黯然傷髙人之不再也山人隱迹與者半不與者半余謂一儒生扶親柩入山長揖城市松木量腹薜蘿代衣三十年如一日亦豈無所托而能然者山人少嗜酒晚益落魄詩多散佚不存余所收才什一又汰其什七而刻之使他日傳隱逸者知有山人足矣

○義學考序【代】

子輿氏稱文王之治岐也政無不舉而詩人美之則曰成人有徳小子有造譽髦斯士頤之繇曰觀頤觀其所養也然則爲宰者徒急急於簿書期會刀筆之間而闊略於詩書弦誦輿儓伍佰之屬中飽而民間俊秀之子常饑其政亦可知巳邑之先賢嘗寘田八百畝以膳子衿之貧者至今猶賴其賜予每自愧彼當兵燹之餘蕩然甌脫郁爲壯觀而又能賈其餘力斥田授室好整以暇何其多才予承乏始平徼天之幸歲凡五稔而不能有所興寘倡導人之相去奚啻九牛尾哉適父老子弟以義學請予方有槪於中亟允之學博沈君則又曰無以養之而求速化𨿽信弗從於是增設田畝百以待俊秀之艱於糈者而授餐之中微寓激厲之意焉夫社非無學也多則雜而不精古亦有寘義庒寘義田者矣止及其族而它姓之才者不得闖而入之則私而不公竊謂斯舉猶有蕩平正直之遺焉是役也始於萬曆庚申之春成於天啟辛酉之秋邑父老之勞爲多予何力之有詩不云乎攸介攸止烝我髦士此盛世公卿事也後之來者遹觀厥成予將有萬里行不及覩之矣

○張徳懋集序

此予友張子徳懋之遺集也徳懋歿時子岐然幼甚稿多散失稍長刻意搜拾厪此吉光片羽耳惜哉予與徳懋晤於水西一見投契時俱少年猶憶較讀六朝人賦徳懋一過予再過皆成誦不訛共相慱咲水邊柳下或竟日夕談不休徳懋修眉目亭亭然重香自澤衣冠楚楚爲人多愛愛奇流連景光馳慕日月每當風花駘蕩綺麗駢闐輒僊僊欲往若夫淸秋蛩鳴窮冬木落樂往哀來又不覺愀然以感■﹝忄戚﹞然以悲嘗謂予曰人生於情終當爲情死令見者莫不以韻人逸士目之徳懋雅亦以風騷自命至談論義俠詶對古今則又挺挺激發如饑鷹野鶴矯然自邁其儔事親友弟俱有至性人皆莫得而見之體故弱不能無所眤眤而感傷傷之不巳遂至於病今讀其集中詩作哀猿出峽聲行人欲斷何況其人顧味其旨巳薄有所悟亦安肯久畱人間世哉徳懋詩好中晚書學禇河南哀冊枯樹縮爲蚊腳細書筆筆堪舞爲文落筆不作魏晉下人語舉子業則居然先民矣事事抱萬里之志惜乎未見其止令人感深

○王獻叔詩集序

今之言詩者如麻竹萑葦所在有之而其病則一大抵擬議多而性靈少急欲爲詩人也急欲爲詩人故愈無與於詩古之作者皆非有意於詩者也歡抃愁思勞呻康吟迫於不得巳不知幾許之爛熳而境會偶值竅籟忽鳴後人愛其旨美其聲亦悠然覺其不可巳因譜之以筆墨被之以管弦而謂之詩惟其不可巳也是以傳之至今迨夫學士大夫習而課焉山人墨士負而走焉寒酸山臒竊而文焉去詩巳遠矣況乎轉相仿效蠅集蛙傳閉戶刻陰組句織字甚有篇成而尙無題者彼將以五字七字遂詩也歟哉獻叔工詩所刻金陵艸膾炙人口居常善病不多作感觸酬和伸帋疾書無苦吟態漢魏三唐日不釋手絕不刻畫慕肖遣詞使事俱近自然今集具在一自性靈出之豈與刻鵠畫虎昔人所譏重儓婢作夫人者等乎予嘗觀詩人必有所反不反其詩必不工獻叔精舉子業恥不爲家非無錢粟可部署者未嘗持籌無濟勝其好遊不勝酒一勺輒沾醉喜與人共飲無狎邪行而好譚艷情事凡此皆反也書冊所不能載漢魏三唐所不能授者此也予所謂性靈者近之宜乎其詩之工也

○虛室吟艸序

今之言詩者盛詆嘉隆七子而極口推公安夫學七子者獘矣學公安者能弗獘秋人情之所至爲詩情深者其詞綿情遠者其詞舒情髙者其詞厲情穆者其詞幽若捨自有之情而學它人之步未有不反復而成厭者也辟之廣冠大袖必有窄帽禿衫纓縵娟嬛必有啼妝黃額前之不趨後之不厭其趨之日甚其厭日速又何怪焉文茂先生不知孰爲七子孰爲公安情至則作作則稱情而止故其佳者入人意肺可啄可飲卽次者亦不失爲平淡夫平淡者詩之眞而情之始也故足傳也𨿽然今之傳者不獨以詩也名位聲气相挾以俱鍾士季之札稱阮步兵便字字生動張率之詩托言沈約共相嗟許若聞其自作皆不謂然先生方系身一博卽無言不公安人猶將不譽之然先生之詩固在也世不乏平淡之好如我輩者自當手是編而日哦之

雪堂詩集卷之四終

●雪堂詩集卷之五

武林沈守正無回甫著

序

◆序

許子孫先生全稿序

胡休復手評詩義序

廣騷序

選癸丑極玄序

選癸丑廣玄序

癸丑詩經房稿合選序

蕭齋雜什小引

松溪隱大題文選序

胡休復全稿序

胡休詩經全稿序

鄒侯肇敏扈冶齋詩義序

對山集序

存玄四選八體序

西湖詩社序

應碩甫近刻序

蔣韶賓腐毫艸序

吳長組詩萟序

馮爾韜詩萟序

北歸廿義自敍

桃花塢艸自敍

博笑艸自敍

靈鷲山余艸自敍

四書獲薪艸序

詩經獲薪艸敍

自選九刻敍

自選詩藝敍

從治命引

陶庵詩經筆記小引

淸音閣課小引

黃貞父近義小引

鄭子野制文小引

陳生甫靈鷲山課引

陳生甫楚遊艸引

竹香齋近業引

文筆山社小引

吳喬年制義小引

淩士重小艸小引

周公潤吾六十小像題詞

古今帖目題詞

題詩疏翼

題病中吟

題陳文叔集何長卿印冊

題玄對樓冊

題方澹玄墨海

題秦心卿畫冊

題王守溪示館中諸生後與劉徳嚴

題小畫與王獻叔

跋延陵小刻後

跋周續之西湖雜詠後

○許子孫先生全稿序

辛丑會墨�余不甚滿其首義次義深服三義服其才而猶疑之旋亦大賞洎先生窓稿行且讀且快且快且讀蓋如吳道子過張僧繇畫三往三返至寢�其下不忍捨去也始焉見其姿骨天成神機橫出服其天少焉見其毀律而律非才而才愈疏實密疑往亦來服其神進焉覺其神理俱在有意無意之外服其人盡而之天久之與之相醉不知其所自起余亦無所用其知知天之不可階而升也余旣愛先生文喜聞其軼事或傳先生性卞急嘗以小怒斷一僕人手幾起大訟奔入都次年領南宮第一人妻妾朋友無竟日之歡小不合意輒推案掌面以去余親聞王回溪言令同安時撲其修候隸人事也彼目中烏知有縣令哉又聞先生有書捨在海島中一往月餘不出日拈經生義始抱膝兀坐巳升之幾巳盤上楝楹間巳登屋上或至忘食比義成不得下更怒罵擲瓦石擊其下人先生沒後遺集行有上龍江相公書中皆幼直之言功名富貴之士夢魂中咋指不敢道一字者何況搖筆其書固稱擬然久播人間非畏而不敢上也余習先生文久知所傳聞者皆眞嘗私評之先生蓋直行其信不見世有豪傑前有聖賢何論卿相榮赫與濁世營營商淹速較毀譽爲何事所謂進取不忘其初斐然成章孔子之所謂狂也近制冠南宮必列鼎甲先生以不經意字畫潦艸抑居其下座師馮琢庵規之選館且以生平書籍授之先生問曰人何官不可居必翰林爲座師閉目不答馮東省賢者也聞先生言不媿反以爲不情不及遠矣先生天人也制義亦其糠粃之一然無先生之胸懷必不能極其至後人慕其至而僞作曠達以求之失之愈遠嗟乎安得起先生而北面事之因吳采於氏刻其制義遂書胸中所欲言若此

○胡休復手評詩義序

詩難言也以經義言詩尢難也三百篇降而騷而樂府而古選而近體蠅襲蛙沸寧復途咢巷謳勞呻康吟哉詩去遠矣故曰難言也況有韻易之無韻一言廣之數百言以書生代田畯紅女之舌以括帖摹笙鏞金石之音伸紙和墨彊其胸懷之所無手與口之所不了了尙有詩乎哉哉曰尢難也𨿽然抑有說焉三百篇非生於情者乎夫人哀至涕洟歡劇抃舞怒爲叱吒憂則歔吁情之則也然易水變徵壯士徵劍雍門再彈齊後雨泣秦娥攺聲哀樂驟變安在情能生文文不能生情也哉無論經義家固鴻儒巨匠之所自出也卽卑卑占﹖﹖畢方其執筆爲文也窮索不巳怦郁紛紜朦朧焉昭晰焉少焉漫焉絡焉蕩焉鍧焉瞳忽以溢辧忽以駛笙鏞金石間作於耳田畯紅女交觸於躬借他人之手口抒千古之胸懷此塒而猶能辦其孰生情孰情生必非眞入情者也果爾則有韻無韻一言數百言亦影論耳豈實相耶抑又有說焉思以窮情者也識以定情者也境以張情者也才以�情者也之四者工則足以輔情使之不朽而拙亦足以掩情文通偏長於徧擬值其工也靈運獻短於鄴中值其拙也然後世不聞軒江而輊謝者以其皆返於情源而非工拙之所得至也斯又入情之所必詧也余友胡休復簡遠恬穆讀古人書與今人語皆先意而解眞情種也年少作詩義寄托微妙一本乎情邇來益達於情之旨思囿逾奇識塗逾老境轍逾玄才鋩逾宕𨿽無情者見之亦復鼻栩栩近復手較十年作者定爲初二二義卽不能必其人奇人老人玄人宕人要不詭於情其工者不啻陵江卽拙者猶不至失謝噫上下得失之林惝怳有亡之際又休復生情之日也作者鑑者無得於文之先而拾人牙後曰刪後無詩豈知詩者哉詩難言也

○廣騷序

今有人於此遊山川而不知領略遇美人而不能懷思朝夕煙霞霜露之變日動其肺肝驚其毛髮而木然無情不必從其人問文矣何者不通其意也苟通其意爭擔可以悟書弄丸可以解鬭丁之刃扁之輪吳道子之畫顚倒出沒如以燈取影無之不可如其不然目將疑耳手將疑口寧獨南人不信有千人帳北人不知有千石船也哉屈原通三百篇之意者也淮南王曰國風好色而不淫小雅怨誹而不亂離騷兼之今讀其詞有一字似國風小雅乎否也史稱宋玉爲原弟子好文辭乃不能捨師津筏而上之後之言騷者祖焉牢不可破空同子乃曰漢無騷謂漢無騷則楚有騷矣楚亦安能有騷哉獨屈子有耳余爲之說曰以有有之則騷之道隘離騷之後不復有離騷以不有有之謂屈子至今存可也司馬相如深於騷者也其論賦心廣矣大矣試讀長楊羽獵諸篇有一字似騷乎否也後世知相如爲賦聖而不知其本於騷使徒笑貌爲之縱方駕屈宋亦騷之重儓耳若相如者善學騷者也猶未甚也三百篇廣而騷騷廣而賦體變气未變也降至舉子業不啻遠矣乃有一人如巨先者於數千年之下號於人曰舉子業與騷一道也吾之舉子業以廣騷也人寧不掩耳反走哉不知拘者形摹解者意匠形摹則惟恐不同惟恐不同𨿽以宋玉之好文辭身爲弟子而大招悲秋不能不壓於離騷經之下意匠則不妨爲異不妨爲異𨿽數百年有相如之賦數千年有巨先之舉子業而不能不與九歌天問鼎存於天地之間今巨先文在左卽未可謂至之其命意則古今豪傑之所不敢道者矣獨怪其盛年雋才承祖父庥美又未與聞國家之事卽小不遇未可稱伏櫪與宗臣憔悴殊不類乃自言有其遇故喜言騷尙未脫千古騷人習气余願巨先益廣之使瀟灑邁往之气溢於毫楮它日當有進此者卽日痛飲讀離騷可矣

○選癸丑極玄序

凡物莫不有玄焉匪玄不妙匪妙不傳然最能誤天下耳目者必妙也今夫長袖舒裾燻香沐澤士之妙也顧韻人與俗子異好餙者不辧也施朱貼黃明眸善盻女之妙也顧淑姬與市娼異好色者不辯也彼方爲其所炫引以爲人世之奇止此烏暇思其所從來乎持是以論文則朤之或勁以柔也澤之或腴以淸也脈之或堅以舒也气之或豪以暇也理之或沈以潔也惛妙也玄不存焉今之作者掩於前人之妙不克自極其玄觀者復爲作者之妙所掩又不能竭目力以極其玄轉盻之間英華朽落復爲陳紅徒致感於風會之流如江河之不可使上嗚呼悲夫余非知文者顧廿年於此亦庶幾見蔀蕾而知黃紫嘗杯勺而識澠淄者不揣爲是選一切屏吾之虛气成見務求作者當日之心種種諸妙日過於前而目不受也去取甲乙似有不得自主者焉因是思南海北海之心亦若斯也巳前乎我後乎我者之心亦若斯也巳初機不諭尊宿應無不諭流俗不解豪傑必無不解其終不解且諭是自與玄隔也非作者之罪亦非選者之罪也此予命柡玄意也客曰昔唐姚合之選當世詩也亦曰極玄彼括三百年於百首子選三年巳不啻四錇之烏乎極烏乎玄余曰有一代之玄有一時之玄人心乘變而至極者也選一代者不敢輕進前之作者猶選一時者不敢輕退今之作者也彼亦一玄此亦一玄各有攸當耳是役也余猶恨其刻也巳矣

○選癸丑廣玄序

廣玄者何廣極玄之未備也士終年摻觚鮮得當意造物顚倒遇合猝未易知朝夕始終之變有不自信者焉此不可知者一也或千金自享呈之主者主者不售況才情之所駘蕩風月之所驅使功令束縛之日此或畏而恧焉彼或賞而姑寘之不可知者二也又有不敢言者豪傑之士仰屋竊嘆慮亡不遇一知巳比其遇也所擊節者其生平之吐棄也所塗飭者其生平之寶惜也則不服不服則霄漢之感不足奪其骯髒之懷且所與俱者皆四海九州島之人也年不相若學不相如落落雞羣羞與噲伍則以我中駟馳彼下駟亦情之必有也𨿽不必盡然何敢厚誣天下士故夫房刻之權可使智者馳愚者駭趨時者韋化茅靡而謂足以盡三百五十人之長余不敢信也抑因是而又有感焉終唐制詩湘靈壹什二蘇試論如出兩人胡注精之拙遊墨之工也瓦注巧金注惛將今古之大情歟由是言之試義之不如房刻也矜率之別也有房刻終不能廢行捲也廣狹之辧也合二玄以盡一時之驊驑騄耳觀極玄之所棄與廣玄之所收因以窺當世之九方臯則不佞竊取之意也夫

○癸丑詩經房稿合選序

房稿之刻自癸未始獨經義如連雞終不得一餘選二玄皆陳太僕郵致較賈人最先因屬休復徵五房詩義共寄文六百餘首大者方幅小者薄號十九未登木者余汰其三之一刻焉全惟詩義之盛莫如成弘靡於嘉靖振於隆萬之初而大衰於癸未以後其病在活剝詞賦妄綴邪淫如市娼倚門越優傅粉見之欲嘔間有一二俊人工爲致語自吒傳神正在阿堵中不知白蠟靑蒲咀嚼不永寒汀落木景物無多亦豈詩人之遺則乎今讀諸公文卽纖濃長短不同致大都淸不削骨華不傷肉本之情性鼓吹休明是衰而復盛之機也往吾黨二三同調見詩義之敝憂形於色亦嘗兩變其技以砥狂瀾苐山林爲政止可動識微之豪傑不如廟廊爲政並可以動耳食之常流自古豪傑少而常流多則是刻也其大有功於詩義也夫

○蕭齋雜什小引

練川李長蘅庚戌下第戲題長句將次第斥賣其生平所愛翫以糊八口笑謂人曰此南歸出帳也今讀於王以琴易粟詩不覺噴飯何气味之佀也我輩天與傲骨一具旣不肯苟富貴又不肯徒貧賤才情意气之所之務求與俗子反安得不窮然始焉嘲謔卒歸嘻笑攢眉之中大有眞適亦非旁人所能諭也於王余師廷珍先生長子挾聲承號順風易呼假令稍浮沈貴人間奚啻不躬但日嚙梁肉與一窮於王捫腹弄操所得孰與多餘未見知先生時先於課萟中與於王作合巳進讀其詩巳習其人無不幽古頃得札復云近頗精於禪更餘深信它日於王未曾一字余亦不能贊一詞是兩人相視而笑日也

○松溪隱大題文選序

今之選刻略有數端一曰社選二三同好閉門造車頭攢耳摩千金自享卽命世豪傑於此乎出酰醬之具亦或以之禍梨棗費禇素焉二曰徵選郵筒之檄神馬尻車曾未移時赫蹏堆案大都一尊宿輝映十餘輩司月旦者憐才痻好意雜出其間安得精也三曰房選國門初懸家負南董其雅俗並收賢鈍偕賞者十不一二工拙繁簡還鏡其人但身入其中便爲一時之風气所轉文與人旋失其重此其大凡也四曰小選春容難粹險絕多任務此古巳然非自今日如震澤毗陵當年撰結寧止千百年之傳傳而久者一二遊戲之餘瀋耳人心好奇膏盲通患生生不窮焉知來者先據其勝寧非大情乎五曰合選其人亦必不可一世者原本正始旁攬江河立凖考中字櫛句比寧輕退古之先民不妄進今之作者推其意殆將集四種之長而砭其短然三長未備五色或迷贗古乖今亦有未易衡量者焉邇年惟符九明文會編大彊人意續刻行遂有弩末之恨餘子紛紛誰之與阿難可知巳乃有五選之外別起義例論古不極其初程萟姑寘其小合則社與徵弗棄也不合卽房弗收也如吾友宋上木松溪隱大題文選者余閱之約文二千餘首上自隆慶迄乎今玆都爲二集其文理到審脈脈淸程格格正衡气气昌定詞而大要歸之於神足𨿽其意以逢年爲主然郁淬之中饒有神采彀率之熟並現工微以意求之無所不有知上木之苦心矣諺曰跣則鹿舄則肉上木任其勞海內享其逸萟苑考功於斯爲大刻名松溪隱者卽上木隱處老樹偃蹇葦竹蔽虧樵牧偶至疑是桃源自易選行松溪之名噪甚遂多問津者𨿽然上木亦將出山矣

○胡休復全稿序

往歲辛卯休復始與卓子去病行習常齋稿於南都是時海內方務壯聲大气而二子獨爲淸微之言士皆嘩之惟一二老宿如陳子有馮開之輩擊�嘆服今刻中尙存什一標習常者志初也彈指二十三年休復之歷涉屢更其爲技亦屢遷由淸微而淵茂由淵茂而廣大由廣大而橫溢柳堂北遊二編皆兩年間近作也海內艷休復之遇謂以休復之才之養技不至此終不逢年或者爲依附名理之言又謂浸假不變而竟其所至未知二百年來誰堪匹敵惜乎其創義以渡江也兩者皆名能知休復者究之與耳食無異休復邃於經術年十七八卽與去病下帷疏易自王輔嗣以下皆有推敲平常好讀奇書自丘索以及外家稗雜無所不覽獨不能跳時以自顯故帖首伊吾作經生家言實非它經生比也其時而淸微而淵茂而廣大而橫溢亦性靈之所棲泊風气之所驅使才情之所怡悅傅會以成似乎各一家言不知休復自以其不變爲變也辟之老於兵者或用寡或用眾或刁鬥自嚴或解鞍卻敵以至市人可戰女子可陣其運用之妙必難告人人但驚其五花六出之奇而巳矣故文有繭絲牛毛而非淸微也夏云��而非淵茂也江吞河駛而非廣大也牛鬼蛇神而非橫溢也此其間未易言矣三編皆休復自定其間甘苦得失應有獨解卽廿年末契如不佞猶覺此外尙多遺美則亦猶夫驚其五花六出者焉耳

○胡休詩經全稿序

餘生抱枤杜踽踽之感竊慕伐木嚶鳴之義少時從谷王案上讀休復制文歸而魂交須眉如刻越三年始得把臂不自知其酥乳之合也因徧見去病子往相與定交不知古所謂牙期莊惠如何我數人自謂相視莫逆者矣一輩沈淪奄忽廿載獨休復先成進士旋入木天吾黨差生色笑忭未兩月而谷王客死粵東又二百五十四日而休復無祿於燕嗟乎未免有情安能堪此休復初第時屬余序書義巳復致一札云詩義亦必子序之曾未捉筆更罹新痛余忍再序休復文哉追憶巳酉舟中聯牀夜語休復論唐人詩曰初唐意在神足足則不暇顧其貌盛則淡其淡非今人之淡也中晚麗而不淫其麗也時爲之其不淫則詩人之則也余曰子非論唐詩也自論詩義也子以二十年具唐人之三變子知之乎休復笑而不答休復詩義變與書義俱詳具余前序中大抵本之性情緯以經史或如微陽古松或如明月在地或如落花丰艸筆驅神運各極其詣有不知其至而至焉之�代斲則傷效顰必醜不入其室者不得其解亦不知其難嗟乎人琴俱亡神理偕往不朽者翻托之易朽以傳余展是編眞不啻山陽之笛西門之箠矣詎曰忍序忍弗序也哉

○鄒侯肇敏扈冶齋詩義序

今之受詩者皆言詩未必其眞知詩也詩有體風之體諷宜紆以微雅之體正宜切以莊頌之體容宜穆以雍正之體平宜婉以長變之體雜宜望以思然人之才源風則易麗而近淫源雅則易嚴而寡韻源頌則易誇而乏深況工愁餙涕行路必不興哀學步效顰識者增其醜鄙乎由此言之詩之難也非止體有五難才有三易亦人情之未眞耳詩曰惟其有之是以佀之彼三百篇皆中於肌膚搖於心髓迫喉扼吭不得巳而聲焉而我處千百世之下以局外之身規模故牘而約略言之無異倦後之吁夢中之囈是以遠也如是將三百篇之後遂無詩秋曰不然宣尼言興於詩使人心無詩安得而興之惟是髙明淵湛之士深情素气�詩獨近而又博雅以廣其趣專一以迎其來鉤索以極其變渟蓄以汲其深夫固巳日寘其身於詩人之總途矣夫然後筆爲靈藥楮作興會有詣必極無往不窮綜七情匯萬類縮千百世於雙瞳十指之下而惟吾驅使𨿽然難言之矣余結髮受詩所心服者惟王唐汪向今則我邑侯鄒肇敏先生先生常有詩刪行世奉爲功令不敢贊一詞今得畼讀其扈冶齋稿無論向之所謂五難三易者弄丸以解卽余生平所猶夷不足於諸先民者至先生而更無遺憾蓋先生之尊人正之先生牛耳詩壇直追正始先生淵源有自所謂日寘身於詩人之總途者宜乎其無不宜無不有也漢倫父子受詩者若包咸之子福也黃讜之子容也詡也韋賢之子玄成也賞也皆受魯詩張鄞之子湛也晨也受齊詩孔子建之子僖也賈徽之子逵也皆受毛詩當時諸儒分治一經各守其家說不相假借然解經經明餙吏吏治其顯者出入卿相爲帝者師論者謂漢儒經學較宋爲實正之先生未竟以開先生先生復以敝邑爲奏刀之始夫詩者持也治經生則持經生之心宰一邑則持一邑之心它日爲帝者師則持國是眞儒實效固如是區區漢儒烏足道哉

○對山集序

文之不能不今也非才降也气降也何代無才才何必不逮古讀古樂府何不如三百篇也讀史漢何不如典誥也唐之文寧無一字追漢終唐文也宋之詩寧無一字入唐必宋詩也無如气何也人在气中如魚在水不自知也𨿽有豪傑不過識气之先壯其所欲行節其所當止究亦終爲气用而人輒以轉移撥定之大力歸之不幾爲造物笑乎今學士所亟稱者無如唐昌黎宋廬陵夫以元和之餖飣也勢必爲廣大微昌黎將不變秋以至和之北軋也勢必爲平夷微廬陵將不更乎特彼所謂豪傑之士也其受气靈其服早故人以功誦二公假令其時舊習未熟新機芚乎未開𨿽嚆矢誰其應之往時功令嘗嚴矣朝降一綸焉曰正文體而十五省之錄更甚也夕降一綸焉曰正文體而南宮之錄又甚也彼拘儒猶然執崇雅黜浮之說是惡知雅杜周曰前王所是是爲律後王所是是令才士操不律如老吏斷案見法輒取奏成手中耳亦烏能捨吾所好以從令爲哉卽如丙辰會有奇變士之不遇者詫爲陽九今其牘具在如江陰之李晉陵之鄒桐城之阮武塘之錢無險不窮無幽不探無境不詣無翳不開然猶曰汗血之駿不肯以一日易千秋它如信安方孟旋會稽劉特倩固陵黃大年公安袁小修泰和蕭伯玉其人皆老困名場往時亦嘗語人曰吾且渡江吾且詭遇令其文又何趣髙領深窮工盡致之若是也哉予因是窺二竅焉曰廣曰翻凡一義初﹖﹖立一境始轉未有不疑駭半者也豪傑起而畼之譬之畏騎者引之翫盤山走阪之樂未操舟者與之譚風濤溟渤之奇不獨釋然解且攘臂從之矣此廣之說也廣極矣饜而思復於是予之以翻厭芻豢者思珍錯洎珍錯之倦也仍以芻豢厭絲竹者思謳吟洎謳吟之倦也仍以絲竹聰明代起生生不窮人與人自相乘除未之或知彼不能爲先者皆受气不足者耳故夫能爲者才也不能爲者气也才不能不爲气用所以成一代之運不相借也故曰气降非才降也客曰子言似矣對山之義何居予曰予愛山故偶題之𨿽然說山亦可憎巖壑者俗子也日用不知其趣者樵牧也一丘一石不信天地之大者山臒也好幽怪而不適用者羽童枯衲也山有情性形態不與焉山形學學耳堯堯耳耀之以日滃之以云迷之以雨幻之以朝夕綴之以艸木百態橫生不通其情性形與態皆得以亂之眞山遁矣昔有對山者李龍眠畫山莊漁樵泉石不問而知其名意通於山也吳道子圖嘉陵山水解衣盤礡一夕而畢山通於意也夫文亦若是耳故了於心者必了於手了於手者必了於目如其不然必非予向所謂得气之先者也予非其人也理固如是矣

○存玄四選八體序

孟子曰詩亡然後春秋作是春秋之作以存詩也夫詩之教婉矣新臺矢口於戚施而不言聚塵何事巷伯疾首於投畀而不指罔極何人猶有忠厚之遺焉若春秋則孔子之刑書也後人嗅之尙謂有血气試與三百篇溫柔惇厚之旨並陳奚啻徑庭學士家童而習之徒顜頇子輿一語旣不生疑又不求其所以合抑又何哉嘗試思之人有性情不能無善敗有善敗不得無愉戚有愉戚不能無美刺丰鎬之前無雅頌非無美也無容美也陳靈之後無變風非無刺也不屑刺也江河日下無容美刺之芯巳遠而不屑羙刺之日常多非止不屑巳也且化而爲不忍不忍不美刺春秋之所以續雅亡也然則春秋之存詩非能存其文也直存其意巳耳二經皆更大聖人手而用心之苦春秋較深惟得其意故采摭一代而一代之精神宛然慕畫一人而一人之風采宛然令人展捲而凜如深思而未竟亦何異乎三百篇也二經之所謂意仲魯之所謂玄也仲魯之選存玄也凡四變而益新懸之國門紙價爲貴是役也徵文萬餘入彀者不及千首猶之春秋然往狎主如桓文葵丘河陽不任予也賢如季子卽外夷不任棄也令人一披覽而識其人之消長與其時之盛衰𨿽千百人之結撰如出一手此存玄之所以獨步也說者或病其詳今而略舊予曰是亦在春秋孔子序二百四十二年之事而定哀之冊三倍隱桓亡者續之因也續者存之始也春秋之後有楚漢有陽晉有十六國歷代之有編年史皆春秋也若夫舊則前人備之矣又何贅乎然則八體者何居曰亦猶春秋之有例也一例之中長短互見一體之內輕重攸分微而顯志而章使人會而自得焉此春秋志也予聞仲魯下帷兩月而業始竟遊夏不能贊一詞則仲魯之於存玄殆無狩麟以後�筆乎予因是且以窺仲魯之玄焉巳

○西湖詩社序

西湖皆詩料也而生長於斯者習焉而不知謬稱詩者妄謂五七字與時萟不相通彼於筆墨趣中猶作二見安望其領略山水哉昔之論文者曰意象應曰合意象乖曰離西湖之所少者非象也朝夕煙霞風雨雲日與夫艷桃穠李桀構名藍士女靚妝髙流楚制紫驑影斷白舫聲低種種詭異不可名狀湖無不有有無不奇患我之意薄不足以發之意果相當不患其不足以供我也諸君皆西湖之秀也方墮地時巳半爲靈气所孕而又學以瀦之趣以蕩之師友以濯滌之宜其文卽人人殊而都無麤水頑山之气𨿽小小黠綴如不經意猶當以斷橋殘霞孤山片石位寘之苐西湖之暉映諸君者不止是計諸君之�對西湖者當亦不止是變而益奇西湖無盡領略西湖者與俱無盡誰其肯讓焉楚人詆我謂杭人遊湖午未申三刻耳遊道誠然若領之方寸舒之毫端卽頃刻自足千古予將以此社張楚卽西湖一勺水吞云夢洞庭八九不芥蔕何難巳

○應碩甫近刻序

予與碩甫在裏中俱落落也以無規俗意故俗人不譽然頗以此自快韓子所謂小笑則小喜大笑則大喜者𨿽不恭勿惜矣碩甫初與予猶落落其後一言投契遂成酥乳之合都下頭攢耳摩其情盡吐不自知其莫逆也先後倦翼分飛意緒殊惡猶憶東城深夜別碩甫長蘅面色如土想見易水送慶卿時也碩甫據勝地三山突兀江波溯洄泱乎大國之風驅入筆墨其造當益奇予𨿽亦在丘壑間然人士罙阻風气未開眼孔如黑子大不堪莊語碩甫處蹄輪帆楫之衝髙賢大良於焉宿宿於焉信信姜曹諸大家音徽未遠後輩定多可把臂者不待盡讀碩甫近萟而知其變化矣頃陳居一致書云文章之道近益難言往日論法論脈直是頭巾酸腐不知作何調度予答之曰老大安能隨人蓬轉遇合有數我輩亦惟賣信貨巳耳碩甫平日賣信貨者也近造益奇且進而爲陽翟犬賈然姦富奇勝志士羞之則亦不能不聽之造物耳𨿽然信貨而不售猶百一也

○蔣韶賓腐毫艸序

�馬長卿之賦子虛也含筆腐毫及賦成武帝見�嘆曰恨不與此人同時夫士人泥蟠天飛各有定日當其抱幾終年孜孜矻矻必有一種淵著之精神磅礡坌湧不可遏滅然後時至而志气應之此常理也義興蔣韶賓予友■﹝田翏﹞城李長蘅屢稱其人人謂韶賓世家子乘髙順流卽一甲第承蜩取之不知其攻苦研味子墨成河中山成丘者矣予邸捨無事得卒其業大都粹然者旨悠然者情超然者致穆然者神其最佳處在語言溪徑之外別有雋長如剝筍抽絲漸入佳妙又如水窮山盡更得幽勝題曰腐毫亦老杜所謂得失寸心知巳方今人主不自拔士故碔砆雜收假令人主自拔建武之嘆安知不在韶賓予獨怪長卿客卭盜��身狗監爲千古浮薄■﹝矢蒿﹞矢卽難蜀罷西南夷爲文翁經師其一二譽媺不足以掩其生平韶賓嶽立淵停處囊不耀望者知必大受卽曰腐亮亦與長卿同文心不同其品矣漢人論文章遲速曰髙文典冊宜用相如今韶賓復不屑金馬之試退就簿書似乎違其所工然逷歷民社入爲侍從循資以取公卿如拾級他日建﹖﹖立必有大異於文園令者是又將長卿同其始不同其終枚叟曰養由百發百中比於臣言猶未知操弓挾矢也予言竊似之

○吳長組詩萟序

人未有不好新者也嬰兒乃生見紅紫則悅聞聲而嘻新故也將以逢人之好不得不新求新不能不變聰明之士未有操柔翰三日而不變者也第其起也甚微而其流也不能必其無獘變而不獘與未獘而先予之以變惟作者能之餘同年吳長組氏主詩壇者幾三十年閱變不可謂不熟矣慨自正始之音遠說詩者率騖於艸艸未失也而膚因之膚可厭而淡爲慕慕未失也而枯田之枯木耐而奓爲議議亦未始非也而駁因之長組旁親其變而深憫其獘能於狂瀾將潰之際而嘿與之以消息行捲故在可覆而按也今得近萟讀之似更轉一格淸而不削麗而不隆橫佚言之而中矩矱時時於多寡伸縮之處略施點染而神气頓生令人至此不得不擊節起舞說詩者如能安於無變也則巳如其不能不變也長組其嚆矢乎因是思之人必有孤行單緒堅﹖﹖立於至一之原而後翻空出奇心手之間莫禦其靈化之用長組久困名場束脩不攺貧豪自命詩酒之興不減疇昔其胸中自有不隨人啼咲者故能與時爲處處而益新余亦嘗有意於斯道而力薄不能握風气之先又恥與俗同其獘是以�而不化寒郊瘦島終歸擯落又何怪焉讀長組�萟而益嘆余致窮之有術也

○馮爾韜詩萟序

戊午大小馮君詩萟出海內翕然趨之卽學之者未必至或佹至不得至而墨守之眼耳爲之一則奇儁之士其心膽益壯今爾韜先其兄成進士世好挾聲位爲浮沈其趨爾韜當更甚予得其近萟讀之其位寘轉髙掄才轉富經語史語子語錯綜驅使其筆端出沒有亡忘其所自大約如朱霞天半玉山朗行而一種靈心浮光紙上寄韻毫外又如山之嵐月之態艸之迷煙花之含露令人可悅可賞而不可捉摸詩萟至此纏縛悉解非復從人間來訓詁掃盡可也予爲是言自謂至矣謂足以盡爾韜乎未能龍之幻也以云豹之隱也以霧世罕見眞龍與豹者所驚詫皆雲霧爾況爾韜之云卿雲也霧亦十里霧也欲以予之胸懷而測靈心之杼軸其孰得而至之予不知爾韜落想時作如何經營其墨燥紙窮時作如何余想惟有覆書愧嘆焉爾以爾韜之才之年取木天一席它日爲國家賡雅歌風自是常事聞都試之日更匿西山不肯應退就東海一令汲汲訪求循良行迹如不能及此其器識豈猶夫人者哉賢者不可測不獨區區詩萟然矣

○北歸廿義自敍

昔陳射洪不惜百金之琴以囮行卷一日而名重長安意常鄙之以彼其才卽老死牖下自足千古人卽不忘名何至狙獪乃爾及讀虞仲翔傳自言疏節闊目不爲當世所知死當托靑蠅爲弔客嗟乎名固若是重也哉余狷狹遠名憶少年時聞人談名場事輒面赤避去十年結撰亦落落未肯在人牙頰間今春罷公交車歸嘿嘿不自得偶簡故篋流塵委藉不勝敝帚之惜稍抽而梓之方今豪雋之士不堪末俗之骫骳競立無心義以渡江而余堅守其五石之匏與世趣日愈遠余家四壁立無能效射洪卽世用以覆醬瓿余終不作仲翔嘆區區不誣欲使知當此之時猶自有系而不食者焉爾

○桃花塢艸自敍

余今歲讀書桃花塢中春時桃花彌熳十餘里間與諸問奇者刺小艇恣意所之入花深處村童田嫗歡咲問名相顧惝怳不知其不在武陵也他時平野雲連髙松月掛林香梵韻莫非樂悰獨恨谷王偃息故山林復依戀先穸子往杜門去病燕首奇情幽抱同人莫賞忽發悲嘯又莫不驚詫避去嗟乎百年鼎鼎樂往哀來抒寫性靈無過筆墨聊撿篋中以寄感慨焉戊申寒孟題

○博笑艸自敍

己酉冬餘與休復在舟中相約摩厲以須文不百母相見也入長安休復日拈一義余非病非癡手一題竟十餘日不得一語間有所觸又非其所欲得者如鈴遇風如種得雨意象橫發筆墨赴之餘亦不解其何以故偶爲人掩得傳之大都賞者半咲者半余亦落落不暇問亡何下第而賞者無言咲者更伸其辯昔韓子聞人咲其文則喜大咲則大喜今集具在咲者固非喜者又豈盡是也餘才不逮古人遠喜則吾豈敢獨竊觀邇日風气駸駸遒上與斯道者斷不作元和人�耳其有咲者必我之眞可咲也因題曰愽咲以代副墨且懺吾過庚戌至後十日

○靈鷲山余艸自敍

余居靈鷲四載奇履客刺半分日陰殊少閒適之趣念不久當裝束渡江以北灰糞人牙沙埋馬足艸枯柳禿回想冷泉西澗當如瑤閬矣時髙人趙君同止山中商略遊事謂古人狂思五嶽十洲竟成虛妄盍先其近者蓮花稽畱謝臺猿洞朝夕慘舒之變雲霞煙月遠近濃淡之宜光態百殊以意領之無不悠然有得或雨深日炙趙君奮筆盤礡窮有入無有化工讓巧者余猶夷其旁足倦舌興意酣目飽張子偉之窮探宗少文之臥遊不謂余佹兼之數年以來邇日爲適亡何敬明子初闌人索戰提筆相撞余復率爾應之每握管時輒爲山情水緒所牽不能專一伸紙疾書往往日未移而就門人請災木余謝不敏曰爲靈山告成事不亦可乎因題曰余艸明非余經意之作也

○四書獲薪艸序

憶少年志滿意盛妄謂文如寫照穠纖長短分毫不得以意行𨿽有萬斛之才寧抑以就三尺之法旣而覺其何必如是稍稍自放因售知於琴川廷王﹖﹖徐師師嘗曰髙山流水作者固難識者亦不易予咲謝曰此猶非鯫生之廣陵散也其任誕如此邇年憂患更多命世之意漸薄彊與世調每義就紙自嘆發眉男子何無特操不意逢世轉迫遇合轉艱嘗四上公交車點額者三誤中副車者一其誤中以下場收其它俱數點破句墨瀋耳嗟乎寒士兀兀抱幾三年鏤心鉥腸而徒供當事者一刻之醉睡可嘆哉同志者過相慰勞復抽舊業彈射之則子文非天籙地藏三蒼五雅有何難知遇不遇命也無棄子成或者曰子文不俗不肥安能急售予謝不敏兩端皆深切至愛之言日暮途遠茫然不知所適從因簡兩年間所作以問世之好我者小東曰薪是獲薪亦可載也此予時也非敢告哀也巳未夏五日題於靈峯之微涼館

○詩經獲薪艸敍

居始平寂寂寡歡戊午七月秋潦忽盛不能出戶諸生就省試竟日無剝喙聲盆蘭猶有餘馥茗椀相對因思山谷雨深斷客爲趣此老之言良有宲兒子課詩輒爲証之往往乂手而就略不加點不盡一月得四十餘首不知於世眼如何顧搦管時會自有悠然處不能自割合都下數作刻之亦題曰獲薪艸巳未中秋書於武塘道中

○自選九刻敍

昔曹孟徳王處仲𨿽遭亂世俱以盛年龍奮虎踞生殺在手尙有伏櫪之歌唾壺之擊況乎所之磊坷百念蟠胸玄發不停白日漸下揆厥所繇總此數行爲崇便當盡付君苗之焚髙築劉生之塜政恐送窮未遠客有嗜痂愛甲之癖者猶見索不止姑汰而存之諺曰家有敝帚享之千金斯不自見之過也昔賢皆然吾能獨免巳未秋日題

○自選詩藝敍

予攻詩二十餘猶無所涉入是年始與胡休復卓去病下帷水西偶古卓師來聽其開示猶是羊鹿等車耳輒如甘露灌頂肅衣冠拜之師以予輩昏散令參死句以七晝夜爲期會又未盡七而止旣散予偶拈詩題不半日而成六義今刻中誕寘之隘巷及刻外山有樞黃鳥於飛諸篇皆是也予亦不知其何故邇年客有謂予者曰世戞戞於子書義者尙多詩義則無間然此言於予無所輕重獨回合往事殊有恍然者將所謂無所得而得是耶非耶惜良師友銷落無由竟其所至結習難忘聊簡而存之多愛不捨如是令古卓在又當與棒三十耳巳未立秋日題

○從治命引

李禿翁以奇人奇書嬰奇禍其著述亦遂奇嗜於人心廿年以來不知鑿世間幾許渾沌長豪傑幾許心膽然無忌憚者亦緣是恣其猖狂轉相慕仿眞禿翁未覿面而贗禿翁盛行於世從治命乃禿翁遇難麻城時書赤會其講解遂祕不傳卽焚書定本與刻於亭州者增損大異知禿翁之散佚者多矣此本丙午自白下得之汪本鈳是時人心初開疑喜互奪贗端未生吉光片羽世所共惜故梓之以補焚書之未備

○陶庵詩經筆記小引

亡友歸子季思所謂千里絕迹百尺無枝者矣其淸標素气杴而彌親當時與之遊處者自愧不深讀其書誦其言僊僊乎恨不同時也殘膏遺瀋珍如拱壁陶庵集凡再刻而人意未有厭也季思遠絕世味幾十五年味道研經無一息懈若其淵然自得一往深情似於三百篇旨趣尢近故其筆記旣不似訓詁家郢書燕說爭勝異同亦不似詞章家對白抽黃鬭妍纖巧每轉一音破一句使人短詠長思悠乎其不可盡眞說詩之微者也方季思病時語門人曰此偶然箋記未稱成書可授胡休復休復寶之不以示人千子予方通詩得一寓目休復曰此故人手澤不可失也歸當爲梓之何圖休復亦化異物昔人有言朿手入袖都成前塵豈不信哉每一翻撿不勝河山綿邈之嘆予安可復俟河淸乎因壽之木而以其原本授奉世藏於家

○淸音閣課小引

憶癸卯未發榜時從馮開之先生�讀符九��驚詫曰東南菇蘆中安得有此人先生咲曰果然吾司衡者冠軍不再計矣巳竟得第九人符九是時文如幽巖絕巘峯攢嶺復日月蔽虧風霆出沒智者喜愚者驚讀未半幅气巳攝盡少焉太息無不折服其奇自是名噪甚卽吾黨二三同調腹畫指遜無不謂是不冠一旅且冠成師竟一輩浮湛公交車中眞不可解然符九坐是學益富識益沈局益練窺其意似不肯斤斤言奇者非無奇也奇老而化無意爲奇乃至奇也如以人不經道爲奇則不及夕腐矣舉向之幽絕攢復一變而爲拱揖位置風和鳥鳴花開水流智者喜而忘返愚者亦安焉不驚殆記所謂風雨之會陰陽之交天地之中乎嗚呼難言之矣吾意之所向稍往而深佹步趨焉而步趨弗肖也佹韋弦焉而韋弦弗中也或無音得或有意失夷惠之所以偏至孔子之所以時此物此志也兩朝以來冠南宮者十有五人余不敢深論若符九者其田鄧之間歟開之先生智人也其言卽不盡售於地上必售於地下餘三以是言叩符九符九咲而不

○黃貞父近義小引

貞父先生舉子業如奇珤異貝𨿽蒙瞽知其爲寶非波斯胡莫能定其價然先生初不經思每伸紙疾書頃刻立就在鍾陵則得自簿書在長安則得自車馬今歸山亦多得之山屐酒杯間昔者開之先生有言無窮生遊戲遊戲生天余於先生亦然今世詭稱知先生寔不能知先生之所以先生之視舉子業也無異其祝簿書車馬山屐酒杯也而或者淺窺之謂其有所感慨托道徳事業之緒餘以發之微獨不知先生並不知先生之舉子業𨿽然以先生之養之才不使持軸當世而使歸尋靈鷲之舊盟波斯之難遇不獨一舉子業然矣

○鄭子野制文小引

餘數年前從行卷中讀子野文奇之謂必非流俗士客曰裏中少年也近始接其人𨿽生於裏中果非流俗所能有也子野之文奇矣而不遇佹遇矣而卒不遇知者惜不知者咲久之惜又不勝咲也或獻之規或騰之謗子野故若也子野豈常人也哉余觀流俗之士汗血趨時如追奔馬珠傾丸轉不復自信其本初卒焉遇合有命悔不十年讀書嘻亦晚矣昔人云文之佳惡吾自知之後世誰相知定吾文者嗟乎寧待後世彼按劍者亡論巳浸假而冠一鄕浸假而冠一國其千秋命賞自謂鍾惠再生若夫擊節嘆避以爲今古不可復得之語寧必吾意匠經營時所期不朽者哉人特爲聲利所膻不暇更思其往緒耳子野非辧之何能不以揭厲爲浮沈若此說者謂子野奇然不軌於仲庸不知情本奇而彊之使不奇得之此必失之彼臧糓之亡羊一也與其屢遷何如一致極奇之極則神澤固神澤固則變化全風气代新必一致者先登焉此往事之明驗也𨿽不言遇遇安之乎余非能奇者獨愛子野奇餘多喜與人言疑與子野言獨喜言信蓋有以窺子野未易對流俗言也子野亦嘗聞反著襪之偈乎反著襪寧可刺你眼不可隱我腳古之有道者其自愛重類如是不獨萟文亦不獨子野

○陳生甫靈鷲山課引

陳子生甫來遊余靈鷲余見其神明俊朗知必能文未必其能度越也一試之喜再試之相賞不巳生甫資甚敏滯言疑義鋒下立剖性蕳脫不屑羣碎視世之僞气節假道學餖飣文詞皆不入其眼孔所不能忘者千古耳竟其才力伸紙疾書一題可得百千言獨以胸懷恥猶人一語故簡削以出之寧爲落落無爲庸庸紙盡筆窮常有幾許之寄托無限之才情識者當自辧無俟餘言生甫旣抱不屑之韻眉睫之間時來逼人故人喜嘩生甫今牘具在書義或淸或放總非凡格經義婉切入情靈根中曾具三百篇風气所可商者或未熟耳有是才品習而熟之亦何難余是言出當又有嘩余諛生甫者然天下眞是非必不操於裏俗吾知它日急起贊生甫者其夫巳氏也夫必夫巳氏也夫

○陳生甫楚遊艸引

生甫之始從余遊也鄕人易之以其少也余見卽命賞一夕快譚浩然千古間與揚搉疇昔旁及外家言書畫小技無不僊僊欲往生甫今皆露其�穎矣人漸信生甫而不盡信余謂或過情其實不然也昔人云文之佳惡吾自知之餘與同味時有不盡知之恨何況若輩生甫以侍尊人於鄖節別余去然郵筒往來無間百日者𨿽隔數千里猶促膝也頃復走一僕持書義二百十首屬余評定詩義與千秋之業不與焉余盡一日五十二刻讀乃竟汰其什三使歸鄖刻之生甫之文大約有三種其霏微瀟遠秀特空明如朗月在地朱霞半天者初至鄖作也梯髙縋險排空造幽啼咲並行正譎逆用似太行九折又似洞庭千頃上士喜中材駭庸人怒者此丙辰秋冬作也余能定之中有一種淸不削穠不膚才往就法脈來和神以爲正始而气不芚以爲趨今而味轉厚一似不知其至而至焉者余不能定其何時作或生甫偶意得衝口提筆時亦弋獲乎則猶不可知若是邇日朝夕所得生甫殆未可量也震澤毗陵據髙收廣耳食蛙傳便謂必無長語不知時寔爲之假令逢年互有得失但二公生今自有變化耳過此以降抑更難言豪傑胸中洞若觀火特不深論以傷雅道至伸柔翰操不律出之敲剝之餘如老衲受具法吏取文寧肯當關遁之哉生甫能作如是義能不粲餘言乎余讀生甫文至會勝處幾焚筆硯語曰文有定價如良金美玉見者共寶且生甫又未嘗發地下藏搜天上籙有何難知其是出見者必賞卽不及賞亦不得不服縱不信余自當信生甫京師豪傑海也當必有把臂嘆晚者若而人破琴負襆狙獪之事切勿效之且又不必也

○竹香齋近業引

凡人一生皆有密契千古獨稱牙期莊惠者政以神气傳合無待鼓舞如酥乳共劑薪火逓傳豈若管鮑荊髙張範之儔必更貧富閱死生倚意气乃見交情哉余友龔華茂張百常汗升齊驅塤箎合調同治舉子業同修古文詞無言不愜有耳必投卽奇情髙韻世人欲殺而兩生把酒對坐相視莫逆終不藉靑蠅爲弔客賢於仲翔遠矣余習知梗槪每嘆古道復見於今羨慕無巳適兩生社艸成屬余引之華茂文極超古理識邃不可測百常文極蒨翠才鋒銳不可當至同之中亦有不同總之髙世人作髙世語各成其詣並臻其妙得於平居砥礪深也此其所以爲同歟假令兩生文如一手出何以爲兩生何以稱才士卽齊驅一時余安能終保其同也耶

○文筆山社小引

予之序對山也拈時二竅焉曰廣曰翻江上黃錫余選隨喜獨痛詆翻案二字𨿽然卽隨喜亦烏能不翻哉孔子曰述而不作是亦翻也家天下翻官天下者也徵誅翻揖讓者也郡縣翻封建者也阡陌翻井田者也五刑翻畫像者也篆翻蝌蚪隸翻篆書冊翻竹簡下至百工小伎無一不翻無日不翻無刻不翻彼日月經天光采常新江河行地陵谷代處定位猶若此何況其它語曰窮則變變則通待其窮而通之則爲變不待其窮而密轉之則爲翻翻者變之隱者也但小儒爲之因黃抽白問羊求馬如羣瞽拍肩累累載道是誠可厭耳豪傑之士力大而用微以其神識迎風气之先觀時察變借彼之將謝振我之方新主張造化回旋世運端由於此亦烏在其不翻故夫不爲翻用者乃能用翻者乎吳文喜翻能翻者亦無如吳中諸君子每一行捲出海內靡然從之攢頭汗升此未肖而彼巳更行捲又出則又靡然從之文筆山社諸君皆予素所服膺今其文益翻新出奇卽各具手眼而總持風气要自有不同而同者予何知知海內之復靡然而巳矣鹿城有張元長先生者最善用翻者也試以予言質之

○吳喬年制義小引

人不能自發其胸中無盡之藏蠅襲蛙沸競以裏俗相髙令人嗅而知其爲何方人語者比比是也間能超方矣目不經千古之書气不翔萬仞之上前人問渡後人從之卽自詫過關究竟不出籬下如是而欲稱當世第一流抑又遠矣余非知文者嘗執是以相人什不失一往淩巨先手一編來讀之蕭遠秀特余不能定其爲何方語也巨先曰此新安王宣佩作也巳宣佩手一編來其文饒气槪骨榦逼人余亦不能定其爲何方語也宣佩曰此余友吳喬年作也喬年年少攻苦挾同志下帷湖上嚴冬始解歸咄咄不可一世窺其意似不第超一方巳者余嘗謂少年喜言才老成人多言法兩者皆非至論凡文之能爲超者皆才也而法寓乎其間法者才之精用焉而不可知者也必抑才以伸法法將安附故泥法則法不神論法過早亦能使才不盡少年患才不多耳多而節制以行法也卽棋佚言之亦未始非法也才之所至甘苦自知才士不能語人余安能代之語乎喬年之才如何具眼者自能知之矧爲黃貞父先生弟子則又不患無法矣其不第超新安而超當世也余且拭目焉

○淩士重小艸小引

士重名家子年少喜讀書顧善病又持佛弟子�不甚多作文予三年不見其結撰今年手一編示予予且讀且快如熱飲寒冰晨起飡朱霞醉飽之餘嘗江瑤柱一臠也山之有巉崿也石之有拳握也艸樹之有梅竹也書之有鳥爪虫絲畫之有與可雲林也詩之有韋孟郊島也見者莫不喜喜而欲狂惟其趣異也而不知者詆之曰奇曰偏曰小品夫人抱邁往不屑之韻恥與人同則必不肯言儔人之所言而好言其所不敢言不能言與其平也寧奇與其正也寧偏與其大而僞也毋寧小而眞士重之意亦若是焉耳士重持此以往足以雄伯況日新而變又有不可知者乎巳未中秋後五日題

○周公潤吾六十小像題詞

海昌周子時泰以文見予予未暇砭其文也接其貌甚古問其第裏交遊喫喫不能盡意眞朴人也亡何遇吾友張展驥甚稱之吾友世之奇朴人也猶稱周子則周子之朴可知予觀今之文貌而甚有口者修眉刻目養爪傅香髙冠廣袖雍容��伺人意會言出必解其頤寒谷可溫春叢爲謝曾未交臂而不知向所侍之爲何人所言之爲何語者比比也海昌亦一都會也其豪家尙奢侈編細兢而健無復混沌不知何以尙有周子諺曰入田觀稼從小看大予不知周子自吾友知之予不知周子之尊公自周子知之予於圖接公之貌而復從周子口耳公之言周氏誠世有其朴矣夫世閥之家多微以取精多而戕伐亦不少也公坎坎伐檀卽懸禾三百猶未償其勤朴之所畱奢矣气之所息結爲大年其餘者子孫用之第恐籍有名位漸入於芬華不能長守其朴耳周子歸操豚蹄酌匏樽而進公曰先生有言吾宗世朴於公之門公必且引滿而醉俄然起舞矣

○古今帖目題詞

余性愛花木非老幹禹﹖隹奇淩霜破云則不樂而不肯種愛古碑帖然見斷壁殘珪輒閉目不欲觀旣二十年藝花無地聚帖無貲始自悔曰使向者�少花穉木而樹之今縱不淩霜破云不拱把以�秋吾年日進而金石之敝亦日運而無停時使必得完善者而後寶之恐完善不易得而漫漶益深吾安知今日之斷壁殘珪非它日之吉光片羽也耶因稍次其目藏之袖中以補善忘不及唐以下愳其降格也噫又安知不貽它日之悔耶時丁未寒孟雪堂識

○題詩疏翼

余讀朱子解詩有二疑焉孟子曰詩亡然後春秋作由是反之則詩固平哀以前之史也而可槪以鄭衛爲男女之詞乎是一疑也雅頌固無論十三國之風二變之雅大抵質人君子感怳淒愴柔諫爲諷使無郤可尋采風足戒擬於今亦騷賦之流也而朱子多直訓之則千古無風人矣非無風人夫人而能爲風人也又一疑也因是二疑不釋於懷旁覽古今有足爲朱子忠臣者輒錄之而臆見亦附焉語曰易無達象詩無達詁春秋無達例今之解詩者政如射覆巧者勝耳若古人之詩亡巳久矣

○題病中吟

此聞孫病中作也今病巳瘳而猶刻是者不忘所苦也王元美敍文人九命一曰惡疾疾何與於文而文或以之工它人疾疾文人不疾疾也人疾則暇暇則思思則怨思而怨詩三百篇離騷之所以千古也聞孫無故而疾天不可問故其言不能無淋漓號者不擇音怨之屬也使調口而出之才情隱矣今聞孫之所患者不在疾請與聞孫約寧�有言願公無忘堂阜時也戚無忘叩角時也將文益日工是刻也謂暝昡之先驅可矣

○題陳文叔集何長卿印冊

文叔自言手集何長卿刻幾萬紙一旦漂失復鳩散亡得若干匯成二集持以示余余捫冊問之曰法在冊乎曰不在冊也吾師之手與其骨俱朽矣獨其不傳者在手與筆之先而我不可受也吾嘗躊躇四顧入乎法而佚乎師入乎師而佚乎法非法非師忽焉遇之而莫之或知也當是時且不知有手安知有冊余拊掌大咲曰有是哉子精言之也懷素師張顚者也顚以舞劍悟書而素翻之曰不愛公孫渾脫舞古之技進乎道者類如是不獨書也𨿽然果進是解大地作紙不足譜子之筆又安用何先生爲此冊政當畱爲我輩不解者作案頭觀耳文叔其容有蹙遂題以歸之

○題玄對樓冊

余讀穉圭詩古文詞制舉義及書翰事事皆坫壇宿將一見玄對樓客翰嗒然柳生左肘穉圭對我乎我對穉圭乎安能知之因口號數語問穉圭云殳山山頭夜月禦兒溪上晚風千古雞壇誰主一聲鸞嘯橫空穉圭此時有對與否又舉一則宗云黃龍晦堂問山谷聞木穉香也無曰聞玄義安在穉圭若疑機下厝一語吾火攻玄對樓矣

○題方澹玄墨海

古之進乎技者皆有道人也其才閃爍穎露不可遏滅間出爲技技疑神後世詫其技不知其是道也若以技爲技者縱極要渺直市魁耳余嘗謂書畫鐫刻淸事也出俗工手則賤技賤業也出文人手則超軼嵇之鍜也阮之屐也王武子之騎也寧必賢於世人人爭傅之者其所由來不同耳方澹玄文人也出其餘技抉墨之髓余有墨癖愛其墨想見其人不忍釋手客曰寂光可方某之某品紫霄峯可方某之某品體咲曰是不可以較論也使澹玄與俗工爭價何以稱澹玄氏之墨

○題秦心卿畫冊

夫人手觸木而成音必有先乎手者筆落楮而成畫必有先乎筆者不然我自快其心與手而欲人之耳與目淒然以悲怡然以喜彷徨顧惜而不忍捨去其孰能至之餘友秦心卿工琴善畫其畫瀟灑雄暢近日墨癡輕俊兩路俱不肯落非其胸中有一叚出人者何以若此余少不能畫而愛畫比年稍知畫而又不喜多作顧心手境不相屬時栩栩如有所見余亦不自解坡老不云乎若云弦上有琴聲放在匣中何不鳴若云聲在指頭上何不於君指上聽余未學琴竊謂此與畫理通它人聞之任其河漢心卿當相視莫逆耳

○題王守溪示館中諸生後與劉徳嚴

此文恪公示館中諸生語舉業冣上乘也當時諸生必有汗血趨時沈酣括帖者故公爲是言若自揣一片空明垢淨不壞時時入用時時出塵卽研義理讀古書其次多見時文皆以淘汰習气也所謂我轉法華眼界自別若認空疏爲瀟灑便墮髙玄一趣少年多有足觀它日必有嚼白蠟杖靑蒲之恨政如小乘枯禪自比九年面壁不知正與西來一義不啻千里公所言如宗餘言如教宗教雙攝古尊宿皆然徳嚴勿謂是落艸義不足存余昨從關上來眞實不妄語故

○題小畫與王獻叔

予往北上渡黃河觀日月倒流沙頳柳碧徐邳諸山如在天外每誦髙達夫黃河曲裏沙爲岸白馬津邊柳向城唐人句法之工如此時尙未能小筆恨莫圖之雨中無事因憶昔者戲寫大意與獻叔亦不能工也丁巳塗月望日在始平署中時水僊初試一花芬芳滿室

○跋延陵小刻後

此陽羨後庵吳公暮年筆也所言安危大幾摳軸祕語關世道甚巨不當作文字觀然銘言固雅頌之云礽雜著亦班漢之伯仲也抑竊有疑焉華亭公座師也謫外之擬乃出華亭手新鄭江陵先後向公甚切竟不能用公皆不可解正妄思之華亭知公以文而不必盡知公之人觀其規切數言佀嗛嗛公之不能爲中庸新鄭江陵名向公特欲樹公以排異巳耳豈能用公公安能爲之用微文自遠公窺之深矣至吳門婁江並相懲三相之逓相軋克意和衷二公公廷試所拔士公亦竟老者何也將公亦有不欲言者歟不可得而親公於是乎髙不可及巳刻久流行爲公諱者故隱之非公志也公之肝腸揭白日而行豈煩後人掩覆之者哉司李公重板之於臺公其含咲矣梓者爲黃巖令玉峯周君同時臨海亦有板行於世以見懿徳之好無人不然

○跋周續之西湖雜詠後

浙西山水秀媚近人吳下軟腳人方舟載酒樽臥遊其中足下勞而意巳足若一亂江登會稽遵海而困放乎永嘉其拔靑插碧撼紫驚藍之奇所在皆是不獨臺蕩爲然也然無濟勝具方爲所攝何暇理遊故凡無遊具而歸誇人者皆誑耳續之別西湖十年形諸歌詠然不詠西湖之朝煙夕嵐而反詠遊西湖之妖冶者何亦西湖有以取之它日續之遊浙東山水自當以松風石罄寫之不作此煙花口業也

雪堂詩集卷之五終

●雪堂文集卷之六

武林沈守正無回甫著

條議

◆條議

浚復杭郡城河圖說【萬曆辛亥年議】

明源一

審勢二

陳利三

策略四

破惑五

廣論六

○明源一

杭城之水有上中下三河轉展逓注皆受西湖之水三道入城一由湧金水門一由湧金陸門之下一由淸波門流福溝經府縣之南過過司及織染局合並於曲阜橋外南至藩司之左華光廟後北至八字橋又分之爲二一西由五道前入臬司之內過車橋曹將軍廟等橋出武林水門止於淸湖等閘一北由張中丞江學士門首出眾安橋外又分而爲二往南則由千勝廟等橋逆流而上至淸冷橋迆東入新宮橋運河過通江橋直出鳳山水門越南新海月等橋抵浙江驛之南龍山閘而止溢則流出於江一分入軍門前過軍橋而東越保安等橋出候潮水門至永昌會安二壩而止往北則由度生橋【俗呼鵝鴨橋在眾安橋北】貢院西橋【俗呼狗肉橋】天水等橋順流而下亦出武林水門會於淸湖等閘而止溢則分流而出下河是曰上河其會安壩內有淸涼柳林二閘泄入五里塘東新關李王塘一帶至海寧長安壩而止南則溯流入艮山水門上至鹽院東首斷河頭而止是曰中河總上河中河諸壩閘之水溢而下流舟楫四通東至於海北達京師是曰下河三河除下河無容議外中河沈塘灣一帶每遇亢旱輒成龜拆究其病根中河受沙河之水而沙河實受上河所泄之水惟上河通湖之脈不浚故中河受委之流易枯此其病亦在源而不在委也至於上河亦自有源有委湧金水門與湧金陸門淸波流福溝入城三湖水此諸河之源也城中諸支河湖水之委也由鳳山水門直抵武林水門大運河又諸支河之委也議者急運河而緩支河次急支河而不思深廣湧金水門之水是急委而略源非探本之論也查湧金水門開自成化十一年左布政使寧良丈尺與八字橋眾安橋諸河等舟楫流通民賴其利嘉靖乙卯倭變防守始以石欄阻之今爲民居占蝕僅同溝洫誠得發憤開通石欄正侵並力一如舊制則湖水大注於支河湖水大注於支河則支河不壅支河不壅則運河可不煩開浚而自成深廣所以然者運河河身原足受水又南北商船日夜鱗次此豪彊所不敢侵亦穢艸所不能塞所以時見涸竭者支河之水無源故耳支河之水無源者湖水不得大進故耳蓋今日之病不患無河獨患無水不患河之不能受獨患湖之不能通若不議開湧金水門而徒事荷鍤一二年間愚又見其復塞也巳

○審勢二

省治昔啟偏安之都今爲諸藩之首形家稱爲南龍之幹無疑矣苐來短去長所謂停驛過度實非正結理亦近焉何以明之左界水從於潛縣分水嶺發源自西而東會入湖墅市河嘉湖匯淞泖而入於海右界江水從徽州發源三折江而下不還顧省城而反東北出龕赭二山人於海此水之無情者也所以能成省治者徒恃東向張迎一日兩朝之潮水又恨其客而非主惟西湖郁萃精瑩蔭育龍气坐於來脈之背形家謂之元辰水故先代之建城者審知地勢之東南西惛髙而北獨下勢不能使水之不下注故多爲諸壩閘以蹔豬其气而急引湖水入城周流灌注以發皇其生脈疏瀹其精神試據圖觀之前人用心尙犁然有可見者常考杭自唐以前皆斥畆茹葦之區居者不止自李鄴侯鑿六井引湖入城而民始有寧宇白太傅蘓玉局繼之皆悉心經畫湖水以爲民利而杭始大盛此通湖之利見於先朝者可驗也又考杭在我國初未稱甲乙自成化開通湧金水門以後或一家五世或一身三朝或一榜十四五人或要地四五六輩此通湖之利見於本朝者可驗也乙卯閉塞日占日壅人文亦因之漸衰今塞極矣故衰亦極縉紳甲第落落晨星之配殘月過此以往未之忍言此壅湖之害見於今日者可嘆也夫就形勢察之則湖水一滴不可使漏於他竇總利害衡之則湖水一日不可不灌於城中豈以當事賢者萃會一時而不能繼鄴侯太傅玉局之美愚不信也

○陳利三

夫開通湖水而僅以形家之說勝之猶或謂其決事於冥也請以民間之利言之杭郡之河與他郡異他郡水𨿽有源勢皆平流曲防不設故水力所至泥亦隨刷卽今關外下河歷千百年不聞有涸竭之患其明驗也城內上河則不然自南流者有龍山諸閘阻之自東南流者有永昌會安諸壩阻之自北流者有淸河諸閘阻之沿河居民朝投一礫暮除一箕皆以河爲甌脫𨿽日置神君於其側法久禁弛安得不敝是以旱則淤髙而舟淺潦則水溢而淤存𨿽竭盡官帑費疲民力未有能十年之計者也夫淤泥者在城內爲大害而在郭外爲大利者也今誠開通湧金水門兼疏支河下流如回龍橋一帶等使農民日行小舟撈載淤穢蒔桑糞田裝載而輸之視擔負而致之者其逸百倍民必趨之淤日以去河日以深永無期會之煩世絕開河之擾其利一萬家櫛比時戒祝融貯甕市門何如■﹝奭斗﹞水階下河流旣通所在深闊家自爲救不患無儲何至如向年一炬連衢接陌踰河越港而束手無策者比乎且水旺火衰潤深炎息生克之理制於微渺尢所不爽其利二若夫湖墅之米麥過聖堂橋而直抵於城江幹之炭薪由赤山埠而徧給於市行李不專待命於擔夫則絕割包之姦轉輸不相爭道於運河則無淹日之嘆蓋人文之利猶遠以虛細民之利巳近且實語曰利不百不更制況利百而制不煩更乎諒當事者之所盱衡而聽也

○策略四

任事者患無其權有其權矣患無其心有其心矣患無其略今當事宣明徳意簡首領八員而任之徵發惟意徐課其成不可謂無其權苐此八員者不敢盡謂其無心不敢謂其盡有心也不敢盡謂其無略不敢謂其盡有略也頃聞之道路似有可商者世未有不泄水而可以治水者也比見長鍤大杓撈之水底此不過浮游之穢艸輕細之砂土耳若傾圯磚岸崩墜橋梁當未出也此等不出淺則碮舟深必聚穢又水旣不泄淺深難知卽以七尺平凖安得寸寸而度其獘一此疆彼界各有分守職掌所及率意興工曾不聞會勘水勢之髙下脈絡之交關卽使人人盡心就其相湊之處二水淹至必有一方之未及浚者其獘二水閣花榭突岸淺灘議非不嚴矣令能一秋能不爲耳目所掩乎能不爲勢力所動乎萬曆丁巳之間松江開河委典史張某任之先一日請於抑所唐公曰明日煩公以刺來河必成矣唐公果以刺往至則杖之三十卽從唐公所侵首開令如流水至今賴之今鄕紳卽無有深識大度如唐公者八員中亦果有風力气魄之張典史乎其獘三以愚臆見運河原爲支河之委又南榷使方有所撓且從緩議亦無不可其諸支河最爲喫緊當分爲三節各先浚其下流自湧金水門起至曲阜橋南至華光廟北過八字橋五道前河由西而北至曹將軍廟橋爲一節自眾安橋北度生橋而北轉東至胭脂橋爲一節【回龍橋小河附焉】其湧金水門一節於淸冷橋作一壩置數小舟於外載泥東入新宮橋從運河出鳳山門外八字橋一節於曹將軍廟橋作一壩置數小舟於外載泥出武林水門外度生橋一節於胭脂橋作一壩置數小舟於外載泥東出髙橋從運河出武林水門外一壩深則翻一壩今日泥從此運他日舟從此通舟未能通則工未可巳其策一支河旣通然後開辟水門橫闊二丈必容三小舟方無爭道之擾復於湖水入城港口甃石閘如鎭江瓜州諸例置夫啟閉以防暴水此𨿽杞人漆寶之慮亦不可廢也其策二持一郡之公者不得數顧姓之私怨謀百世之利者不得泥成毀之小慈法前之侵漁可赦令後之違慢必懲按疆而索以正以直蘭鏼三由玆三策以救三獘心與略並庶不負當事之徳意爾

○破惑五

難者曰湖髙城卑昔人云吳城可灌今驟焉泄一湖之水入城將無有沈竈之憂乎曰此皆誤讀宋臣陳亮疏詞之過也亮欲從臾孝宗徙都建康以圖恢復故深言錢塘之不可都以激發之其文載龍川集始末可覩也請以理斷之西湖廣不盈二十里郡城廣踰四十里卽使無河可受盡泄湖水浸不盈尺況東南北三關髙低二丈有餘下泄如注閭尾不壅𨿽十西湖何害故爲可灌之說者皆未親歷之論耳難者曰由湧金水門抵曲阜橋半里而縮由回龍橋至小橋十丈而嬴𨿽故迹宛然民業巳久猝然廢置似多未宜曰自乙卯阻水至今止五十六年凡侵占者皆由漸積非當日盡然也計其遠者不過廿載近者不過十載且臨河之地非大廈可建卽使有之竊公營私亦自作之孽耳何惜之有難者又曰湖水全注水髙橋卑力詘舉嬴勢難盡易𨿽通水猶然不通也曰是不然善通利者順民之欲而因勢利導之今士大夫旣明知壅湖之害細民亦心喜通湖之利使於橋之卑小者增髙兩堍易石以木不久民間自有市義好事以收其成者嘗見佛剎道院一妄男子號於市不日而巋然壯觀豈萬年之利而絕無響應者乎但上令期會之則不從因俗倡導之則鼓舞耳今不憂河之未必通而先憂橋之不可濟貨捨本齊末之論矣故曰有大利而無小害有百易而無一難者莫如今日之開水門者也

○廣論六

語曰非常之原黎民懼焉夫非常之懼不獨黎民然也杭百萬生齒仰口他方之粟元至正巳亥城閉一月至煮革囊敗鼓以食嘉靖倭變城閉六日幾成內潰所以然者米舟皆在城外故耳先正有言截塘棲則滿城皆饑殍語非虛也杭南北相距四十里而近有浙江驛吳山驛復有武林驛驛何多也河流淤淺不得巳而設之耳勞費亦甚矣隆慶中大納言周公詩議開上河中河爲一中河約五里開深五尺上河約十里開深十尺可廢徳勝永昌二壩其言大利有六百物省舟壩之費價值平減一也使客無淹二也徳勝壩夫吳山水夫可裁逓運可減十五三也武林日費大省四也米舟入減五也風气融暢六也說者或欲開通天宗水門中河開五六里舊河開復二三里裏令上河之水直抵下河之壩壩上之水可抵江上之塘其利大約與周公議同苐上河髙於中河不下六七尺中河髙於下河亦如之卽所雲開通五里十里之說量地平凖尙未相稱其費嘗不下數萬然其說行則闔城無不虞之憂國課有數千之節亦一奇也說者又謂西湖旣杭之命脈所關不當使涓滴有泄今昭慶寺右三石函𨿽云泄以灌仁海之田而流下松木場東注於海者日夜不絕如人截左臂气泄脈傷法當髙其函閘盡使入城非遇亢旱無得妄決誠爲要論苐開水門猶多無端之慮盡閉石函益滋多口然果行之養龍培气又一奇也此三說者非今日之所能行實計郡者之不可廢昔賈太傅請分王七國子弟漢文迂之未奇也至武帝時主父偃行之卒以安漢噫安知怹日無踵賈生之策如主父者乎

雪堂文集卷之六終

●附

黃巖縣儒學署諭事沈無回先生碑

皇明都察院司務無回沈公表

沈無回先生傳

無回先生傳略

先府君行實略

都察院知雜禦史無回沈公行狀

祭文

鄕賢呈

鄕賢木主後小傳

○黃巖縣儒學署諭事沈無回先生碑

孤旟去委羽口二百餘里其聲聞直旦暮共靈潮噴薄時有孝廉陳君振琦施生商侯黃生學知沈生日升盧生應抃葉生■﹝日上永下﹞者走爲余稱邑愽士師沈無回先生嘖嘖不巳於誦予聞先生蓋武林之以文行巍望冠當世者也先生以萬曆癸卯舉於賢蚤挾英雄之姿未遂風雲之遇由丙辰乙榜爲黃弟子師夫建學尊師國家風化之首典甚巨且殷也髙皇帝迅掃膻腥玄黃之血淸於歸馬橐弓之餘首建學宮以禮樂詩書廣勵海宇之豪傑而豪傑之維地而擎天者無不從此中奮躍卽如吾浙之忠肅文成兩公爲國家安社稷臣能越此而龍翔而鳳翥乎則師之髙而倡者尊而朝廷所爲尊若師者異日之公輔行倚賴之矣無何寒氈寂寞壯節欲銷而西河河汾之鼓鑄爲醇儒經術帝臣王佐者都無所蒸變此豈師之權薄則以其人之無能爲師尊也先生逸韻神標龍文鳳徳隱朴芝眉有壁潤珠圓之親而髙識偉議手畫河山豪爽風流英英快絕淸標玉映介操冰寒憂時感事慷慨論列請朱之劍借張之籌尢令人於鯨翻蜮射之世見其膽略洞豁胸期忠信能截洪流而建地柱卽一制舉義剏畫心靈建標一代灌漑南宮之人數百輩乃身困公交車掩關靈鷲蛟宮虎窟之險電激霜飛之態與夫魈魅之舞腐鼠之嚇無不歷嘗之耳目而五車之胃愈雄東觀千頃之波彌洽重淵曾不聞其叱吒虎嘯之气磊塊擊石之感與多士言依於忠孝行惇廉節譚經課藝月必兩朝會以供饋諸生至諸生之家無擔石身嘗見肘者尢緩急之婉委經畫學故有田八百畝其歲入爲鼠雀耗盡先生不壯其酷卒請之以爲膏焚筆潤之藉而一銷其脂韋繞指之習以故黃三年來懷仁秉義蒸蒸色動且淵云之染能藻挾丹黃气誼之親可當陳董賈先生之偉謨令徳初動於黃玆當入大廷時前席之召將髙議石渠天祿之上東望赤城越在絕國多士遂能忘吾師耶先生肝膽臭味皆命世大賢何有於黃之多士今當國家多故之時行以身系天下之安危若裴晉公郭汾陽與吾浙於王兩先生又何有於博士之故地惟多士之不忘其師與先生功業文章之初奏也則勒石而永之以見官之以人重也庶幾無負髙皇帝銷兵陣學意云是爲記時

天啟元年歲次辛酉九月中浣日

賜進士出身兵部車駕淸吏司主事永嘉劉康祉頓首譔

○皇明都察院司務無回沈公表

嗚呼此都察院司務錢塘沈公無回墓也無回名守正字允中而海內外風期相慕好與讀其著述者耳目無回最習故無回最著厥考煙江公好奇精六壬遁甲祿命之說嘗私識巾箱某年我當生子某年鄕舉其元配孫孺人聊蕭之而子也舉乃公嶽嶽格應封是時煙江公年五十矣蓋戲之也孫母推擇中表之宜子者佐簉得姚孺人而無回生十五齡見賞於督學蘇紫溪先生爲文鏃鏃無能不新更茗柯有實理尢喜古文詞與黃貞父胡休復諸名流相友善爭砥文行互相雄長二千石季公就衙齋設經帷俾其子弟從之無回不自作達季守不敢以師帥有加於靑靑子衿辛卯煙江公卽世又浹一紀始中淛江鄕試則癸卯也發故篋視之良信先一年決科無回放落今行河上愚朱大司空知錢塘爭之學使者沈生才品崢嶸淛中無輩卽與生角萟當莫之先也入闈果擬第一竟冠本房朱公爲尹不識無回而薦之彊無回�下士不投贄神明宰君子以是知兩君誼至髙能相與有成也秋當計偕無回獨鬱鬱念先人賫志歾不及見子成名馬鬣之未封吾豈忍先紫函泥金後白楊埋玉乎遂合所得坊幣諸費大治窀穸公卿祖道繞朝贈鞭無回不顧也度無回得舉齒不少矣所急在此所需在彼功名富貴故曰我所自有視熱衷鍾鼎澹泊松楸相去豈直星淵乎哉古稱孝廉如無回名中其實矣武林天下形勝處也轂軸綰四方之湊勝流軒蓋無不無回爲歸無回弘獎風流許與气類苦心之經義緣情之篇什滿帋之雲煙載筆之序記碑板與夫花之朝夕之月庭之艸門之雪有寸香無算爵我無所不踟躇人無所不滿志暇則擁梧吟攤書讀上下千古淋漓磅礡破前人之孤憤笑豎子之成名栩栩然神王也性好急人之難其經紀友人周谷王後事備至休復胡太史歿京邸刻遺文躋廟祠至忘其疲每對予言輒蘇蘇隕涕閭裏親串日中決疑夜半叩門不以不關切爲解郡國守相過從請益直指李公按淛時時折柬咨詢無回益自發舒所條上浚河積米防倭練戍諸議多采而見諸施行所薦名人與所脫重獄所陰爲之地者若而人無回口不言其人今或未之知也丙辰用乙榜領黃巖教諭黃禆海牢山風气惇塞無回整齊模範謹持銜勒日進諸生講說文義霞城大爲興起異時學田可八百畝飽姦胥豪佃腹無回設法鉤稽伏匿盡出雀鼠暗屏而民間不驚臺卒噪海澨前郡守丞蓄縮一不任孰何道路以目予承乏備兵單騎上道中丞蘇公爲予股栗予延見官吏無回從廣文伏謁予私計劇孟在此七國亡憂況得無回乎與目成去不半年予儲死士懸賞格設方略解株連大姦距脫禍本芟除無回默贊居多中丞上功簿幕府稱不容口將借楡關一席地少展壯猷無回亦願行間得一當壬戌竟用常格平進助教北雍無回生平咄嗟顧盻大有出渝水復襄平意气在黃時時料簡兵事相知間緩頰語予予輒以軹深井有老母在微爲勸尼無回默默首肯予言會予十月嵩呼入春明門無回無一日不把臂每得一奇鮮輒割以佐酒或至丙夜不倦予性固而執無回進之通融予性率而愚無回進之委折予性喜遠小人近君子喜疏蕳迂僻士畏當路炎炙諸大人無回進之包荒使予日近日習夫世法日遠日忘其蒙心予亦默默首肯無回言時時彷學之殊不似及於無回之幸捨見夫傴僂而趨揖者■﹝走咨﹞趄而不前者軒軒輦上舞者或以竿牘通者或以酒食徵逐者無回待之人人意得去予未嘗不�然返汗淫淫沾背或通夕不一假寐吾目中未�如此人然人生果毅精華略有裁限計相去不甚相遠安能捨此七尺一一供人沾丐夫美先盡也巳間語無回請少節精神愛日力無回未必是予未嘗不默默心服首肯予也予出春明門無幾而擬無回塡予鄕銓部陳元直缺無回以俸淺破調力辭當事稍聽從之終不能捨驟遷都察院司務禦史大夫殿中諸執法生平雅愛重無回得一周旋恨相見晚任甫四十日上禦常朝故事典客招呼八司廳執揭帖白所辦事是日首事者屬民部李桂芳不至無手揭冠本班者司儀不辧白舉在事者同被糾禦史緹騎中貴趾相錯於朝房各司震懾囁嚅無回直前抗言吾輩失儀當糾首事不至當訊他復何問尋得旨免究友人招飲山房天酸然風無回微中濕頭岑岑也歸猶繪絹素揮灑自喜未七日而溘然長逝天啟癸亥三月二十八日也距其生隆慶壬申二月二日年壽裁五十二耳馬黦秀眉賈雕虎怒悲夫總所著述行�者經學則書說叢詩說通時萟則桃花塢艸北�艸博笑艸靈鷲山初艸二艸三艸余艸隆化寺艸經書獲新艸詩藝全集遺詩則焚艸巳庚艸遺笥稿遺文則雪堂集生平手自刪訂廿一史東坡集獻徵錄諸子集與漢宋諸儒辧解語錄百餘卷有刪有駁有翼業成一家言而武林不戒於火竟爲祖龍攫取盡署中所私存將行於世者古今詩文四六經書先正各有選及賦臡說叢說通各有補諸書存什一於千百可謂博而且雅矣無回教黃人比安定在湖文翁入蜀其文多予所手定其詩文雋爽出入唐晉引白蘇爲同調其經濟吏材如山之嶷如水之活如風雨之猝至如鬼神之無端倪其議論貫串淹洽言必有中能使痿痺立起而最悵標榜之風與夫依倚之習至比之木人不語濕皷不鳴故君子之朋傾倒篤摯而小人之黨亦間■﹝言翕﹞訾此亦眉山氏之餘泒也性極嗜畵斟酌倪迂米顚運之靈韻然予相知數年竟不能知予之不能盡無回也有如此畵矣世俗重進士第非�格者卽中原麟鳳悉辱之樊籠笯皁羈丱之役�回髙足闊步張口伸眉空洞無有何止容卿數百人人多折節屈行輩尊信之然爲文極工取友極廣而不得一列千佛名經何也甫擢栢臺頡頏驄馬必少有所自見而千秋之義問方隆七尺之須眉巳往又何也昔人有言才華心性猶如利刀惟用割泥泥無所成刀日就損又言干將莫邪虞其缺折殆爲無回讖耶煙江翁記云名行孔彰子孫其昌昌於名行而屈於一第豈非以不盡之樽畱爲後人餘地耶他何其奇中也無回娶謝子二尢含郡廩生卽太史休復公館甥次鳳儀娶太學陸公行仲女繼娶文學敬所嚴公女女一適山東沂州二守曙雲林公子尙友孫男二翥宗尢含出聘吏部司務去病卓公子太學漢生公女翽宗鳳儀出未聘孫女二尢含出未字母姚孺人尙善食尢含予門人也手執友卓先生去病狀求予一言頎乎其至若苴若枲孝子之容無回忘亡矣夫表者標也其人文章可名世則表之學術可經世則表之風節可持世則表之無回三不朽具是是可�也予何人耶其任表乎哉𨿽然寶夏后之揭豆者不必炫靑黃之餙珍太公之巨闕者無所煩斷刷之能故詳據來狀表其隧道以告來玆使過者必式曰此皇明都察院司務沈公無回之墓也嗚呼欽差整飭臺州兵備分巡紹臺道浙江布政使司右參政兼按察司僉事蘭陵通家友弟張師繹�雋甫撰

○沈無回先生傳

通家眷社弟李碩頓首撰

予與無回總角同管石迨無回伯霖休復建社西冷予亦肩隨之無回先予得雋而不偶與予同南北風塵淒情樂意未始不共甞者壬戌之役予濡滯都門無回以內遷至相視而笑謂知巳遙集堪適旅懷烏知從此永訣也嗟乎無回巳矣其鴻文質行豈其與生俱逝哉亡亦事核於丘閭論定於鄕黨繇今而述之後則閭史之言有徵是爲傳�無回名守正字允中庚字無回蓋當世所稱武�沈無回者也沈之先著於吳興中徙武木爲吾郡望族十數傳而至煙江公好讀奇書精星理嘗自筴記曰某年當生子某年舉於鄕名行孔彰子孫其昌時公巳艾年未有子孫母擇嫜族之中表姚字公是生無回無回生負慧質以幼淸見奇煙江公喜曰鄕也吾筴之殆是兒矣方童牙落筆千言不竭督學紫溪蘇公奇其文曰是當飛藻髙壇寧獨上苑之騰倩乎亟拔之童而籍博士益精博�家言巳餼於庠益攻苦旁綜風雅成其儁流一時藉藉無回名傾東南之士矣郡守季公設臯比延之無回﹖﹖冞自簡押絕不幹以私守益以此相欽重聲施飆起固巳駸駸度驊驑而躡飛景巳亡何奉煙江公諱哀毀過禮竭其力以治喪癸卯舉孝廉爲經房冠偶發故牒得煙江公筴訝其神云比當偕計無回念往以貧不能卜一丘俾先人亡藏所幸坊幣可襄大事吾寧忍遺吾親以博儻寄乎謝公交車不上尋再上再阸而名日益噪文日益豪遊衍則桃塢出王則靈鷲及門之士萃四方轍迹相與軼晚近而稱古人講業孳孳不倦睱則揵戶翻經竿牘不入公府顧喜究心經濟擘畫時務郡國守相多伏謁造請直指李公按浙遇事輒折柬相問所條答浚河議積米議防倭議兵議鑿鑿可行當事多采之及孫母捐桮棬寢苫泣血幾至滅性當世聞人素車白馬而臨喪者相望也然廿載賢書皭然自砥而平仲之驂北海之座又天性所樂故嘗苦貧會丙辰得乙榜遂攺慮而謁天官授黃巖諭巖地磽俗僿人文久閟無回務樂其羣寬其教爲之期會而躬督課之以程其能士斐然向風無回𨿽師帥乎然特精吏治縣大夫凡疑訟必迎而就質成得無回片言立解至於淸久匿之田絜摘戌之令迄今饗其利勿絕臺卒戌海上饜糧而驕不饜則嘩一歲再脫巾監者亡敢誰何無回爲畫策定之繼而夢澤張公備兵海上﹖﹖冞委重焉都臺石水蘇公稱其經濟眞才宏文實學兩咨部院載在考功而卒以格例遷國子助教則又趨函�立橋門北面而師之者傾天下士適銓務缺當�擬用無回啟事具而以不及格力辭卒遷都察院司務齒於柱後惠文先皇帝禦常朝故事八司務逓執揭白所辦事會首事及同班六人俱不至無回竟被紏時禦史鴻臚緹騎臨履諸司務相錯於朝房有言並糾諸不至者無回正色曰吾曹失儀當糾首事不至當訊它何問焉事遂寢其胸懷伉直身當利害類如此時方暮春友人邀飲郊外天酸然雨春服微寒歸卽稱病予亟往視猶對予作繪事曰頭則岑岑然當自愈耳曾不幾日而遽卽世天何敓無回之速也旣嗇其遇又靳其年且不得首丘降割不巳甚耶無回天性篤孝事二母一意承驩滫﹖﹖髓必備服禦必適能使兩宮融融忘其爾我生無媚骨居恆髙自標持恥與俗物相遭然又勤獎予惇交誼某某後來之秀力爲推轂借之齒牙周谷王圽諸子皆未立無回經紀生死甚至其最幼子則爲比宅而居俟析箸乃巳休復亡京邸爲之調家事躋廟祀刻遺文每與予輩語及不巳人琴之感也無回以著作名當世於當世宿名壇坫俱嘗鞭弭周旋獨不屑因循寄人籬下所誤著梓行者爲四書說叢毛詩說通其手自評錄二十一史東坡集獻徵集諸子集數十卷與漢宋諸儒辧解語錄百餘卷有刪有駁有翼將匯爲一家言而祝融煽虐與室廬俱燼僅存署中則古今文選古今詩選賦臡諸書及說叢補說通補而巳詩有焚艸巳庚艸遺笥稿文有雪堂集共若干捲要以直抒心靈才與法合卓然成家若夫興寄丹靑筆精心匠𨿽復遠追作者祗遊藝之餘事耳乃其在諸生則蜚英萟苑在孝廉則樹表人倫在官下則流光治行浸假而展其宏轡寧詎知所稅駕乎於鄕於宦兩祀瞽宗千載而下吾郡有無回矣子尢含鳳儀並才士銳意堂構克紹其聲

閭史氏曰予傳無回無回而旣官矣系以字不以官重無回也一院務不足重無回也士先志官先事事未半而賫志以終官非所以傳無回也𨿽然無回阸一第而生被榮名圽饗血食以彼其事三公奚易焉橫目者訾其賈聲譽廣交遊桃李成蹊夫寧有所致邪語有之名不虛立士不虛附可以知無回矣

○無回先生傳略

檇李友弟朱大輝頓首譔

沈無回浙省會錢塘人也諱守正以文壇中無不推無回懸書爲風雅擅故今無回以字行無回年少露穎文筆藻思直欲排龍掩鶴文人宿士具推下之試輒冠軍補餼廩甫壯以癸卯薦賢書冠詩經房第一藝業日進名籍籍傾傳寓內而上對公交車則輒罷丙辰以乙榜授黃巖學諭七年以傳經聲實最歲壬戌特擢國學助教蓋異典也未及期才望郁起升都察院司務甫四十日以病忽焉卒於京邸無回文章經濟具足千古都人士無不知獨其品地气誼隱隱負幹世之思足稱一代偉人人未盡知者八方其以經生異等爲郡國監司守令所禮重爭願以子弟塾辟爲經師時羅致之署中席者太守魯國季公也以諸生爲太守重客且意示以間可乘便陳民間請屬而因以爲膏晷資甚暱也且其家顧食貧時正供孫母姚母兩母夫人甘膬亦可以孝養名進而無回於脯事筐篚外絕不問卽他以懿密請間者亦斥之令無�之人未盡知者一至登薦日年亦壯矣以例上對大廷發攄其所�積因乘風雲捷起爲顯揚地亦修孝固然者而無回以其父煙江公從辛卯圽後尙厝淺土十二年所何心餙車馬膏秣事文言匯徵也乃便理窀穸務無意上春官時卽計偕吏日勸駕戚友以祖道壯弗動也人未盡知者二無回生平無雜交交以聲气洽遂篤深膠漆素與周谷王胡休復講徳問業相視莫逆風雨晦明聲韻無間後谷王旅死不勝同气之悼爲經紀其後於視其子靡替至休復以癸丑第爲翰林庶常亦以病歿京邸問至悲之殊甚所爲永蒸嘗梓遺集發其身後名爲千秋不朽計者靡不至而父事其尊人元敬先生者不減休復在時且加篤篤人未盡知者三罷公交車後都人士無不借交燕見時以偃室爲外帑日伺察而不諱陽鱎進亦通徑也而無回則匿影於鷲嶺崖壑間日下帷授經惟覺忽然峯靈忽然泉冷海日江潮標其邈蘿陰塔影點其淡而加以落落胸懷朗朗眉宇破幽徹霽無不深洽而因與門下北面英侶參古證今以訂其合蓋似無一可諭此樂也卽窺園解帶亦無從一瞰其間何得數數見其非公從解華欵叚混輿臺間耶卽爨下無欲淸之人弗屑也以故時多舉債卽相徵者來敗人意亦惟拄頤望西山爽气不則手丹鉛經史籍而巳他復何問人未盡知者四家顧舉債而遇貧知戚待以舉火者無俟其口發端而亦必稱其力與其地以周之凡當士紳間遇公王發憤卽張髯奮頰若巳當其不平必爲伸之然後巳所謂夜半相過不以急辭者無其迹而意殊殷而顧不欲以任使名人未盡知者五侃侃直聲夙著江城以故當路上臺每延見問民隱利敝事亦無不披誠以告大都中興革剔釐爲地方喫緊而他不及也人未盡知者六至諭黃巖時獎引袚拭大開風气時當學田八百畝爲豪佃姦胥所飽則爲設法鉤之以入隨分與貧士人授一陌金而苜蓿盤餐正似鄭虔在臺時意�適也及臺卒兩期再噪有當事者責在廣文可謝不與聞而無回則爲郡帥調劑而嘩定師儒而可當幹城之重人未盡知者七及任助教才賢聲益滿長安道時值銓務缺欲補無回啟事以冷昔當炎局他尙多藉力爲地而不可得無回顧力辭曰驟升則俸淺不調而升則格破意若大僚避讓然至任都察院司務入朝時以司務同班者六人俱不至而當公進揭帖白所辦事則責在首事者而時當班行缺無回遂同被紏時鴻臚緹騎臨履朝房同事者抗言某某不至無回亦可同聲以釋而顧曰吾曹失儀當紏首事不至當訊他何問是六人者微無回幾不免而無回當事利害不爲沮者類然人未盡知者八時當朝路持議中窽無不交賢之會當大用而無回病不起矣無回居孝廉便負朝望處散秩便見卿材意念良深幹濟時至良可稱江國偉人而今人士之推重者多以公交車藝公交車藝顧足盡無回哉無回於經術經濟類有衡要其所條答浚河議積米議防倭議兵議鑿鑿可行業爲當事采所著有四書

○先府君行實略

嗚呼痛哉人卽抱失恃之嗟而孰若不孝孤慘烈也者先大人中秋之官不孝侍送虎丘父子嗚咽不能出一語怪之不意九閱月竟長棄藐孤也痛哉生不湯藥歿不含斂不孝不可爲子不可爲人生不如死矣屬王母姚七十有八風燭髙堂諸長老教督不孝卽顚蹶踴擗以死益無以安王母而彌不瞑先大人目輒復苟延視息跣奔路宿哀至而哭哭巳復慕皇皇窮窮庶幾得於言行而生也晚識闇資陋楷摹想象未匝十年痛哉先大人有孤猶無子也顧存什一於千百弗敢妄也痛定收血號呼舟中望靈輀於北道追模範於杳冥且泣且書恍惚昏迷尢無倫序憶先大人居平言寒家祖籍汴京自扈蹕至臨安始祖文通公以皇佑元年舉進士第一人官翰林學士避元兵徙居吳興稱望族隱不仕者五世至我明洪武年復入錢塘之園前裏卽今鳳凰山麓祖墓凡三傳而爲髙祖景東公祖妣羅孺人生曾祖醴源公祖妣顧孺人生二祖姑祖妣陸孺人生三丈夫子長卽祖考煙江公也家世以孝義顯至醴源公而三罹攸郁之災凡居積之在吳淞者一烘而盡而醴源公素豪詩酒先業遂頹迨祖考煙江公復以俠烈自命嘗讀書於華津洞中通五經未卽得其奧至割臂自勵先王母嘗爲不孝道之以矢童子志先王父因是窮鬼神之祕發天人之藏嘗私識巾笥云當以申年生子卯年發科昌名行榮後人祖妣孫孺人生姑母之適邵者又以曾王母陸之中表今王母姚爲副卽石門望族而不卑側室先舉一女卽曰嬪於王之姑也王父年五十八生先大人眉宇英異甫操觚千言不竭十有五見知督學使者紫溪蘓公奇而拔之遂露頭角每出步履不苟里人咸指目焉自食諸生餼時遂不肯呫嗶帖括以逐時趨𨿽過目成誦而手不停披讀經研史期適於用酷喜宋東坡先生文簡匯搜�輯集得全而手較梓之挹蘓之精出緒餘爲制藝獨抒性靈絕異時趨超超一時郡二千石季公諱東魯延之塾以課子弟當其時髫年時髦爲太守西席曾不及戶外事文行之譽亦擅一時矣辛卯丁王父艱其治喪也癉心竭神竟至毀性遠近莫不誦悅歷甲丁數科或試或病至癸卯錄科而遺先大人素感憤士子喜執羔雉遊大人幹薦牘以媒其身者矢志素不幹人開口亦復誰向自分棘闈外矣而行河大司空朱公上愚時爲邑令未半面翻以見多薦於饒文宗曰士文行若沈生不可失也卽以藝較元魁可劵也而先大人未之知也闈中果擬解不果遂冠經房爲虞山紹虹徐公所拔通榜稱得士云是年卽不上公交車曰吾父未葬也當路勸駕具道理恆費而辭曰吾不敢冒昧弓旌之典營窀穸也其不以熱中移至性類如此故事孝廉有所欲白當路得同儕公言之而曰君子固窮吾聞士初進猶處女守身也竟以硜節自矢諸孝廉遂爭自標尙不以札入公門齒裏中事亡何而有撫按許核宗伯汰畱之議增布功令先大人同調者都超然免評論先大人謔所知曰吾不獨爲固也然郡邑例收縉紳孝廉子弟之應童生試者先大人必先友戚若門生之才且貧者曰彼才不虛吾薦彼貧非吾莫與薦也今以薦起家者繁列若林而向風之士埒於問業有不遠數千里者從遊日至爲壇於靈鷲山房士則益眾願亦益紛質疑請益而外爲之區畫其家庭辦裕其衣食甚則周旋其患難嗣是錄童生勢不能周則又爲之宛轉居間俾才而貧者無望棘而躑躅人皆喜出望外羣相謂曰人謂先生固固而通者也人謂先生通通而固者也蓋聲價彌重院道郡邑多式廬而請地方利病知無不言而毫不可幹以私三十年如一日也屢刖公交車至丙辰復厄甲科而冠乙榜得除黃巖縣教諭比之官及門士仍不遠千里而從其乏困者資館糓佐舟車力屢殫而不倦萃黃巖諸生若童生日課而月省之都試之日親握管爲之唱以示之程爲具酒食以洽其情而繼其匱久之微獨子弟殷殷父兄焉依而風俗儉僿竟爲丕變文亦云蒸霞爛爲旁邑冠迨解組弟子爲去思之碑比於文翁之教蜀云憶在官時郡邑相欽慕者曰先扛修脯無所較育士多所損柰何乎繼吾將以某事爲壽先生毋爲拘拘然第以丞名詔之先大人在學言學爲固不爲通終謝之矣先大人畱心經濟每讀史或考攬往昔必窮極其得失之林以徵行�壯年不得志多托之書存其論以俟後人不幸通國厄於火架笥所藏大半作焚書今所存獨浚河積米防倭諸議其見諸行者才二三事可考也官黃五載值海澨將意兵心多所未恊幄算匪良脫巾時有嘗先著軍民兩利議海門兵餉議惜未見用兩期兩嘩則先大人爲郡帥彌縫調劑而刻底定迨摘發遼戍天下騷動黃用先大人議騷而不害兵使者張公夢澤深相知詣諮商訂在諸郡邑右撫臺蘇公石水一稱宏文實學宜克史席再稱經濟眞才堪任邊事兩咨部院載在考功未爲不售矣惜乎未竟用也抑嘗小用之廣文卽不與吏事而學田八百畝果豪佃之腹實姦胥之橐眾願窮竟而置不問第淸丈坵叚更置佃人區擬以歸赤貧士某某等百三十餘人而田亡寸壤匿益置義學田百畝以膳貧童生寒士無突無煙者向之豪佃姦胥得免於禍亦神君父母之戴矣痛哉先大�足爲用奚而終不一展其用至此極耶壬戌�國子監助教不半年遷都察院司務故事吏部都察院司務率同官攺調不徑升重其選也初以先大人補銓部陳劍華先生缺啟事具而力辭課俸則淺謂不調而升則破格事巳而徑升憲院猶破格也蒞任甫四十有二日禦史大夫曁殿中諸柱史無弗傾蓋相推崇與講求佐聖明破土紳同異挽極重於萬一議將洽會上禦常朝故事八司務廳公進揭帖白所辧事而首事執揭帖者屬戶石務李桂芳竟不至無手揭者無冠本班者八廳同糾候旨先大人倉忙寄平安問示孤被糾本末毋以訛傳爲髙堂震不旬日而爲庸醫所悞竟至不祿棺殮無辦賴執友應太室先生獨綱紀周卹之旋又陸正伯先生以尺一訃其言曰是月十六日上禦朝鴻臚寺招呼各衙門司務過儕趨而前則領班而手揭帖竟不至天顏咫尺事出剏遭司儀不糾未至而�在班行者時八廳宜入班者十有二人而領班一人餘六人都不至獨朝參五人反紏而待罪朝房宗本朝罷趨慰之但見中官豸繡鴻臚環匝而問不至者某耶某耶同事者抗言某某奚不至奚不糾耶尊翁正色曰吾曹失儀當糾首事不至當問他何訊焉一再厲聲色乃遷延退彼七君子者微尊公不免矣不佞歸誡兒子曰沈無回老伯倉皇擾攘時應對數言俾主上不訝羣臣彊半懶朝參也以徵其識未嘗失儀而謂失儀歸過於巳以昭國體不以偶誤爲同事愆以徵雅量紛紜中片言而同官彊半賴之徵仁言之利溥非凡可及此細微一事耳尋得旨免究十九日廷謝大用宜不可量而不虞廿二日飲於萬都尉山莊風靈侵之初第體中微熱醫藥誤投至廿八日奄忽不祿三日而殮顏面如生�朔之日享太廟旣畢饗公卿寮庶爭造廬而哭拊膺頓足或曰介士或曰名世之士或曰儒雅風韻誰其嗣之又曰天不畱遺豪傑以劻勷國步或曰髙堂風燭篤孝之子目安得瞑亦有應者曰太夫人有不死之子而擁方興之孫目安不瞑或曰廉吏徒自苦耳則又謂修潔一生拮據亦一生則謂謀人而忠未始謀巳謀國無乎不至未始謀家則謂宜其未立家也而巳品卓一時名髙千古不孝手之一慟幾絕今想象事實恍茫摧割無若就陸先生報訃一札述朝中諸公卿達尊喪次慰唁問答宛在目前莫非先君行先君實也品修於幽獨論定於蓋棺大較若斯不孝何敢沒也先大人生平不事家人生產而甘旨之供父母疾病之禱送死之大親族故人婚喪患難之急必竭心力傾囊橐不問明朝爨有無也一殫於先王父之喪再竭於王母孫之得末疾爲禱以代以禳以賽致孝以襄大事中殫於通國之火而焚其居諸子弟友戚有吉凶緩急都爲傾盡歲出每浮束脯之入故尙多子錢平時嘗擬克期償今竟賫志以歾嗟乎荷析薪者任父事猶或難之贖逋劵者終父志孤不敢爲逆命悖徳乃負荷綦艱矣一生手自評錄廿一史東坡全集獻徵集及諸子諸集數千卷歲辛酉一火頓盡乃指腹口占示不孝曰尙多燒不盡他人未許知惟官署中尙存刪選欲售梓者曰古文選明文選古詩選明詩選古四六選明四六選四六偶臠賦臡四書先正文選詩經先正文選所著有四書說叢毛詩說通久巳梓行紙爲之貴其未刻說叢補說通訂詩疏翼每謂門人及不孝孤曰名理日新心靈無盡吾安得執所至而自以爲是續刻第緩之迄未刻不自滿假如是居恆自矢士子必旁討百家精研宸指格物窮理務有指歸漢宋諸儒辯解語錄百有餘種有刪有駁有翼欲匯爲一家言而一炬之餘僅存什一百年而後誰復知者痛忍言哉惟時藝曰桃花塢艸北歸艸博笑艸靈鷲山初艸續艸三艸余艸隆化寺艸四書獲薪艸詩藝全刻詩經獲薪艸凡十有一種久爲諸及門傳刻更存未刻經書文四百餘首至於經濟書曰督河議積米防倭議遺詩曰焚艸巳庚艸存艸遺文曰雪堂集共十卷亦皆梓行痛哉今所評廿一史諸書旣焚孤不可得見徒有父書而不能讀也著述之餘遊墨繪翰位置气韻直偪古人間得眞迹則臨摹尋繹原本作者之意忘食忘寢必神會乃巳每一幅成知好輒攜去今罕存者父則善畵而子不克藏也先大人執友三孤並不得事也痛可勝道哉蓋晚年交遊廣少時共硯席同藝業洽臭味者太學周谷王孝廉沈君接外父胡休復三先生耳周先生赴自粵東爲失七箸巳而紀綱其喪振翼其嗣沒身不衰外父甫讀中祕書而卒於官文未殫其蘊經術未旣其猷猶吾父也去臘而君接先生又訃聞於京師先大人詩以哭之曰羨君泉下反三人復自注曰應與谷王休復相晤生死之交情見乎詞情之所鍾一至於此嗚呼不知其人視其友三先生賦才不同所臻亦異而坦衷質行克巳而忠謀其趨一也眞父友也嗚呼孤不逮事吾父並不及事父之執友無巳終讀父書巳乎恐終不得肖也痛何時定也先君諱守正字允中更字無回別號雪庵中萬曆癸卯科浙江鄕試生降慶壬申二月初二日辰時歿天啟癸亥三月廿八日戌時享年五十有二元配謝曉亭公女子女存者長不孝孤尢含郡廩生娶翰林院庶吉士休復胡公女次美含娶太學行仲陸公女繼娶文學敬所嚴公女女一適沂州二守曙雲林公子邑庠生尙友孫男二翥宗聘吏部司務去病卓公孫女太學漢生公女尢含出翽宗美含出未聘孫女三尢含出者二美含出者一俱未字不孝孤習見祖先遺像黃髮皤皤私幸家世宜壽且先君精神气魄宜未艾憶孫王母考終八十有四先大人皇皇自咎由孺子徳薄而先澤斬若先大人積學累行何等而竟若此孤兄弟罪逆可勝誅哉有百其身贖安從哉不孝孤生也晚少就外傅丙辰隨任黃巖所矜式或奉耳提摧裂涕洟中述先大人言行不百一猶憶先大人爲某氏傳狀教不孝曰貌父母者倩名筆寫其眞五官位置爭差毫釐爲貌路人耳非其親也吾爲某狀不敢諛以塗之人塞人親也不存用不敢妄一溢詞失吾親以負先志惟名公大人憐而賜之如椽先大人死且不朽孤兄弟死戴不朽

孤子【尢含鳳儀】泣血稽顙百拜述

甥王克家頓首百拜塡諱

○都察院知雜禦史無回沈公行狀

嗚呼予忍狀吾無回哉予於諸君子性質最菲薄不啻鼓腰龍尾然皆所友事也季思玉折於孝廉延之蘭摧於郎署谷王星隕於旅人道載金銷於野伏直至休復讀書玉堂吾黨差足吐气而降割一朝邈焉千載譬之剝膚刳腹勢巳迫身不苐廓落生悲抑且形影共痛矣去年與子往無回旅寓長安緬思往昔止此三人聚首逐塵更相憐惜而而無回較常時蟬連往復多作諄諄語殊不似其生平一往直前之气予固竊疑之詎意爲別未幾而訃音至矣嗚呼痛哉藐孤光含迎櫬京邸��長途顧從血淚中摭行略走一介二千里至�以求狀其先人也予不文安能狀無回𨿽然藉手一乞大人先生之地下地上以發攄無回之未竟而慰籍孝子之無窮予又何敢辭按無回先世甲吳興而譜籍無堅基可據以南宋中興籍臨安家錢塘爲始鳳皇山麓鬱鬱茐茐者其始祖墓也嗣後代成望族亦間有聞人凡數十傳而至厥考煙江公煙江公好奇壬遁星命之術都所精曉嘗自諧命記於篋曰我某年當生子某年舉於鄕名行孔彰子孫其昌公元配孫從旁靳之曰而子得舉封公嶽嶽矣煙江公不應是時煙江公年巳五十矣孫母推擇嫜族之中表以字公實生無回今姚母也無回生而玉雪可念甫操觚千言不竭煙江公喜曰是兒其有以當我哉年十五督學紫�蘇公奇而拔之巳廩於庠爲文鏃鏃無能不新而更�柯有實理尢慕古文詞上自姚姒下及百家筆記腹笥大者供雞壇而出其緒餘以充牛鼎無不作合當是時黃貞父葛屺瞻兩先生以文行相砥爲人士所宗而一時吳伯霖羅玄父諸先生又相與起之無回俱發名友善諸公亦皆人人托風期舉心契也最後與胡庶常休復交而予亦與焉無回庶常兩人同庠序共萟業敷文析理相娛也砥行礪節相許也顧休復一切以低眉垂手接人而無回時作靑白眼向之人皆稱平焉一時郡國守相爭相欽遲式廬延塾共願得交兩先生幸甚無回館於郡守季公休復後館於督學饒公兩兄固不事作達兩公亦不敢以師帥加兩兄令君行可吳公嘗語人曰如兩生在公署者開門可也辛卯煙江公沒無回執喪情禮備至又浹一紀癸卯而舉於鄕發煙江公故篋記視之果然無回固稱雋黌乎而神撿髙匝於世所指遊鱎聚蟻輩一切涕唾不比於人陽慕無回者亦若春風拂面當時輒消以故無大气力援引無回先癸卯一年錄科竟不收是時禦史大夫上愚朱公知錢塘慷慨言於督學曰沈生行文錚錚不可失朼卽以時藝程沈生一榜未之或先也入闈果擬解首竟冠本房朱公爲政薦不識面之人無回爲諸生有不投贄之長吾鄕玉今兩稱之無回舉孝廉時年巳非少顧獨念先人賫志以圽不得見其子舉一名而今尙在淺土吾豈忍先金泥而後黃壤此年竟絕意公交車以舉薦所得坊幣襄大事焉公卿祖行有司勸駕勿顧也距今稱孝廉廿年介介自守毫不可幹以私然出自天性自二千石衙齋時便巳如此且誡一二所知曰士初進猶處女守身也貧固吾素吾儕第忍之母爲輦上君子所窺諸君子相戒幾不欲以一足入偃庭未幾而大宗伯有綜核之事凡爲無回所誡者俱得免於評論此固諸君子所自洗濯然設之者無回也周谷王圽諸子皆未立無回經紀生死甚至次子最幼爲﹖﹖聶宅而居俟析箸乃巳休復圽於京邸無回以不得親視含殮爲恨躋廟祀刻遺文調家事皆無回力也而追念平直感懷存沒至今欷噓不衰武林轂軸四方無回以人師經師據壇鷲嶺弘獎風流許與气類拱葉負嗇歲常滿百人苦心之經緣情之詩滿紙之文載筆之記與夫夕月朝花庭艸門雪有寸香無算爵我無所不踟躇人亦無所不滿志暇則獨扃一戶吚唔騷屑或穴窺之則其神巳栩栩遊於唐成輔嗣間矣無回又廣心熱腸急人之難甚於巳日中決事夜半過門者時時不乏郡國守相亦多伏謁造請直指李公乙卯按浙時有事輒以折柬相問此直指虛心亦孝廉異數也其所條答浚河議積米議防倭議兵議鑿鑿可行當事多采之而無回藉是益得發舒以文字薦名者若而人白冤狀解縛者若而人其於諸生講徳問業外爲之調劑其家庭治辦其衣食且周旋其患難於是諸生人人喜甚相與言曰人謂先生固先生固而通者也人謂先生通先生通而固者也此實錄也無回久困於公交車所得修脯老母極膳妻子不能奉蔥菜顧性好施予人有急叩輒應幾有鄰家望火老媼求埋之意而杭作尙華綺燕會率丰性又愛慕光景不能寂寞故無回常苦貧債家不以無回故稍寬逼迫會丙辰中乙榜遂謁選黃巖教諭巖故禆海而牢山風气尙塞無回整齊規矩開說文義一方大爲興起說者至比於安定在湖文翁入蜀不虛矣教諭職掌文墨而無回吏事特精經濟滿手學田八百畝向爲豪佃姦胥所飽則爲設法鉤之伏匿盡出而人不驚是時貧士人分一陌金至有持而泣者曰吾𨿽貧豈一陌是爲蓋﹖﹖冞慨夫沈匿之忽淸而積姦之一掃也臺卒脫巾兩期再噪則爲郡帥彌縫調劑之而乃克底定摘發遼戌所在騷然巖獨用無回議擾而不害備兵使者夢澤張公﹖﹖冞相知咨商在諸郡邑右都臺石水蘇公一稱宏文實學宜充史席一稱經濟眞才堪寄邊事兩咨部院載在考功亦不可謂不知無回者矣壬戌下第竟以格例升國子助教先是才無回者欲授以兵戎而無回亦感憤悲壯慨然有出渝水復襄平意予輩一二相知念有老母在每陰爲阻止而當事者亦不欲遽授以助教前知錢塘朱公適爲太常卿故與太僕董公見龍皆從典銓起家乃相與揚言於銓司曰以無回才何等不可者顧國學自是平進耳柰何又靳之當是時微兩公言不知置無回於何所無回用是聲益震凡相見者皆嘆曰如此官者浙河之外數人而巳未幾而銓務缺卽欲補無回啟事具而力辭曰驟升則俸淺不調而升則格破兩者俱非所以愛某也然竟遷都察院司務爲今官禦史大夫曁殿中諸侍禦無不傾蓋無回以爲相見晚任甫四十日耳今

上禦常朝故事八司務廳公進揭帖白所辦事而首事執揭帖者與同班六人俱不至無回遂同被糾時禦史鴻臚緹騎臨履諸司務相錯於朝房同事者捍言某某不至奚不紏無回曰吾曹失儀當紏首事不至當訊他何問焉一再厲聲皆逡巡退六人者微無回俱不免矣此一段剛正婉委气象卽錢若水欲與知州陪奉贖銅者何以異哉數日事解友人邀飲於山莊時三月廿有二日也是日天酸然兩無回微中風濕頭岑岑然然猶繪絹素揮灑自喜未七日而無回溘逝矣痛哉無回行誼見於諸生教化見於巖學立朝風度見於四十二日司務文詞經濟隨地而吐皆足以濟物經時不可指槪所著有四書說叢毛詩說通行於世紙爲之貴平生手自評錄廿一史東坡集獻徵集諸子集數十卷與漢宋諸儒辧解語錄百餘卷有刪有駁有翼將匯爲一家言而丁吾杭大火無回著述一朝竟與室廬共盡可惜也署中所存者古今文選古今詩選賦臡諸書笥中所存者說叢補說通補而巳無回文極雋爽在唐晉間詩亦近是間有雜元白體者有焚艸巳庚艸遺笥稿文有雪堂集金若干捲性極喜畵其法巳入倪迂米顚室顧苦無暇日尙不爲其所掩然山谷所謂學問文章之气鬱鬱芊芊見於筆墨間卽不甚精工固當推武林第一無回家故貧更毀於火生平所舉債不貲今且逝矣老母弱子相顧煢煢不識作破劵解者竟爲何人然尢含才雋士足以自致靑雲且慨爽有父風固以負荷析薪自矢矣公名守正字允中更無回生隆慶壬申二月初二日辰時歿天啟癸亥三月二十有八日戌時中萬曆癸卯科鄕試元配謝氏子二長尢含郡廩生娶翰林院庶吉士休復胡公女次鳳儀娶太學行仲陸公女繼娶文學敬所嚴公女女一適山東沂州二守曙雲林公子錢塘庠生尙友孫男二翥宗聘不肖康之孫女長男太學生向之女也尢含出翽宗

出孫女二尢含出俱未聘字嗟乎無回志在古人才亦豈不如古人迹其所槪見千秋百代在在可以不朽而十上徒勞一戰不霸八品之官一畝之宮尙不能守也天之報施何如哉世俗重一第非一第而伸眉開口者彊者怒言弱者怒色相知者亦多拂意無回气岓旣髙才情復大髙步闊足彼欲私矜一第者竟不能毫髮漂無回無回坐是友道日廣魚書馬驛不廢往來而目懾者又曰此曹子什五賣聲譽自相貴耳恆以交遊太多中無回夫擊目而神詡片言而色飛彼其相視莫逆亦自有故未可與他人道也交遊乃朋黨別名歐陽子所謂尋之無迹思之可惡惟此最足以謗君子此蚍蜉撼大樹又何難焉予與無回辱在知巳顧予交無回最晚自巳酉入長安十九在外離無回最闊微言軼事多不能曉率爾不文僅以貌其形似而巳若拆骨置肉點額加髭使神明煥然世見典刑者則有大人先生之名筆在不肖敬爲藐諸孤振動請焉

姻社弟卓爾康頓首撰

○祭文【李長蘅】

天啟三年癸亥三月二十八日都察院司務沈君無回卒於官越五月而其喪歸自燕訃聞於吳吳中友人李流芳以病不及赴明年甲子二月之望始得載酒束芻而爲文以奠之曰嗚呼無回詎止是耶兄文章可以名世學術可以經世風節可以持世胸懷度量可以容蓋一世頎然玉立灼然霞舉望而知爲福徳壽考之相而一第不酬其才一官不究其用乃奄忽至是耶吾兩人之交自庚戌始傾蓋於燕邸中間吳越間阻聚散不常良晤之期廿年有幾而今遂成隔世耶猶憶受之之言曰酒杯流行無回意態絕似長蘅比訪無回於邸中相視而笑求其相似者而不得也今遂使我爲中郎之虎賁不愈痛耶吾兩人相聚每以卒卒不盡意爲嘆公交車之役屢約同之癸丑兄以居艱罷丙辰弟復以附舟先發未戌弟皆以病廢終不得踐前約而今遂無合並之日矣可不痛耶丙辰被放羈棲逆旅與兄東西相去十餘里隔日必一相聞五日必一相詣弟先出都門就兄言別篝燈置酒臨分欷歔欲泣別之難如此而今遂永訣耶兄官黃巖三年迨巳未之冬以假歸而弟適至西湖始得一握手是夜同飲湧金舟中酒闌忼慨察兄之意有甚不釋然於功名之際者弟竊怪其不達夫世之所爲巍科膴仕者其人亦略見之矣而區區欲與爲伍嗟乎無回吾知兄之不然也兄蓋欲有所用於世而非苟然者也兄性狷潔不肯名一錢而熱腸如火當人緩急傾筐倒庋而不少卹至以貧仕爲祿養非其意也然則兄之不釋然於玆者非一日矣而竟以此夭其天年耶弟迂疏懶拙無用於時似不能爲兄役而兄中心好之又嘗愛弟之畵弟泛然酬應不能竭其能事以事兄以此爲恨峊晚而遊戲筆墨初祕惜不肯示人比間一見之气韻妍妙竟入唐宋之室輒爽然自失以爲不可及而今巳矣不及見兄之所止矣嗚呼兄卽不得大用於時而小艸一出他日宦成優遊林下弟亦遂將買山結鄰相攜終老子筆我墨子歌我謠以酬夙昔之諾豈不樂乎而子竟捨我而逝耶弟將誰與爲質耶鳴呼無回以兄之明達其於死生之際超然不惑無待言矣生而爲世聞人歿而祀於鄕先生之列可以媿夫冺冺而生沒沒而死者矣況有令子翩翩競爽將光大兄之服而代兄色養之所不逮兄其可以瞑耶𨿽然亦可悲也巳言敍平生以佐一觴塡胸塞膺莫知所次無回無回其知之耶尙饗

○鄕賢呈

杭州府仁錢二縣三儒學廩增附生員嚴之輅丁

奇遇淩元徵等呈爲公舉鄕賢用修人範以崇祀典事竊惟聖學始興卽肇先賢之祭敬心匪作自存畏壘之虛若夫人則遺賢官則遺化朋友傷心於文字湖山拆契於風神豈肯歸之太虛任之千古而捨此有言之口默焉不請耶則故都察院司務沈無回先生名守正者鄕賢崇祀振有求焉謹按先生爲人玉雪秉意天云舉止尊華見魏舒之領袖貌心同徹散衛玠之膏盲靜對詩書內有明珠淵湛動懷民物中涵玉尺衡空幽獨自見者踽踽之澹臺當世望之爲巖巖之孟子生而蕙蘭可念長則松栢無依少年落筆千言窮飄穎穗壯歲寒檠萬卷久結茗柯以故十五遊庠巳登廩額三十試棘才領鄕書在它人壯心始就將情馳上苑之花乃先生永感方深竟莫勸公交車之駕一則以癸卯之名先書遺篋恨於公不待髙門一則以辛卯之櫬巳接新支痛風木尙搖淺土故願封馬鬣息驊影於長途喜忍泥金買黃壤於薦幣虀鹽如故惟丰養母之羞書幄不開日有印苕之屣靈峯手植髙桐彷佛倪迂路口客來步景行之行鷲嶺幃飄香霧依稀張楷市前人過落髙山之仰康成微義書殘柳帶蒲編輔嗣淸言灑滿庭花階雪愛深桃李日添無言之蹊誼重淵云常負有情之擔喜先生者曰先生固而通敬先生者曰先生通而固豈意先生十上空勞一戰不霸黃巖設鐸望比文翁徒卜貧儒之一泣渝水急人虛推定遠竟還國子之三鱣以守格而讓天曹空具山濤之簡進栢臺而執黃卷再美弘濟之官履錯緹綺猶抗聲而救同列邀臨山館竟回駕而失斯賢此誠慘人意地亂我心曲者矣先生一生爲文自命友道弘推登壇坫則黃貞父葛水鑑諸前輩同爲郡中祭酒托心期則卓去病吳子往諸契好殆稱今日風流若夫聲價相依則休復無回共有南金之貴感傷連集則玉堂烏府雙消如玉之人乃其气誼一腔經濟滿手輟食於谷王之訃痛失良朋爲之經內外紀死生存幼孤俟其析箸遺恨於休復之含不能親視爲之躋廟祀刻遺文調家事繼以婚姻它如日中決事者妙若絲綸之剖夜半過門者有同水火之求以孝廉而紓憂直指則議浚儲議防禦鑿鑿可行以廣文而借策兵巡則定閭左定脫巾人人獲庇柰何有大用而不伸以淸官而卒世晚年入畵自寫摩詰之詩臨歿揮毫猶剩習家之景所著有四書說叢毛詩說通久巳紙聲貴重未刻者詩文二選賦臡諸書尙畱笥底飄零其它著述有百餘種而忽逢回祿竟付封夷天道難測奪其文復奪其身人心可知思其賢必思其祀伏乞天臺俯采輿言聿修盛典崇以廟祀能生俎豆之光眞是鄕賢不愧淸歌之聽不勝踴躍上呈須至呈者

欽差浙江按察司提督學政副使孫批本宦正學砥中流之柱直躬畱古道之遺詞賦知正始之在玆經濟以天下爲巳任鱣堂雅化感李蹊而穆然情深鷲嶺遺馨手桐陰而翛然韻遠風流邈矣典型猶存誰登著述之壇寧愧豆籩之典仰府卽�縣擇吉制主送入鄕賢祠繳

天啟四年正月日具呈生員嚴之輅陸之越

丁奇遇髙徳基沈澹思

淩元徵吳文熾陳義適

翁鴻業許文岐翁駿業

錢受益蕭允升馮悰

聞啟禎嚴調禦鄒質士

邵豳邵洽孫琮

陸鳴時虞宗瑤龔五�

張岐然張墉陸鳴煃

沈洪瑞吳思穆張元徵

江浩孫濟奎王克家

周邁徐世浚陳政

卓人月丁允和王克承

王時珍陳昌遇錢喜起

胡餘慶錢瓚周迨

徐建賓李世淸淩陽徵

淩吉徵仲震張亦臨

柴世培陳浚柴世埈

胡自淸鄒鍾秀施盤

邵時可孫之琮吳洪光

尙爾昌畢登賢尙明揚

淩熊徵姚世熙翁開之

邵文甲徐灝胡貞開

吳文英吳毓晉沈好問

柴紹烱胡胤端錢肅起

虞宗玟許肇文牛斗星

沈昭遠金士組錢奕起

陸有繩何其煒鄭超宗

髙其珍王克昌江若鏡

何其煥張之傑陸之超

嚴之麟嚴大順髙鼎熺

○鄕賢木主後小傳

無回先生諱守正錢塘人藝苑懸書久江南北士無不業無回先生經傳疏故以字行先生丱歲補郡庠諸生隨以試髙等受餼登萬曆癸卯鄕薦中丙辰副榜署黃巖諭天啟壬戌升國子監助教轉都察院司務以病卒於官先生篤孝友惇气誼少知名多賢長者遊登薦時壯矣傷父煙江公骨�淺土便謝公交車對親抔封樹事並謝是春計偕給嗣開絳靈鷲惟以羔雉資養母甘膬竿牘��及邦邑不給卽貰以佐素以畵自娛絕不輕交交有急如身戚焉經紀其友周谷王胡休復喪事家事終身欷噓不衰遇公正一發憤排解若不自巳出攻詩古文詞顓經學非漢宋疏不得解會汰以傳尢長經濟畫所條答浚河議積米議防倭議兵議鑿鑿可據卽以教士有安定聲鉤學田定噪卒制臺以下咸欽其堪寄邊事當路方倚大用逮補知雜禦史不再朔以入朝班序缺爲寮任咎隨感疾不起朝路裏門無不悲悼殊常感云所著有四書說叢毛詩說通焚艸巳庚艸遺笥稿雪堂集若干行於世峕

天啟甲子孟夏朔日同裏門人柴世基頓首百拜識

附錄﹕

詩經說通十三卷﹝兩淮鹽政采進本﹞

明沈守正撰守正字允中號無回錢塘人萬曆癸卯舉人官國子監博士是編成於萬曆乙卯其說頗以朱傳廢序爲非然又不甚用古義其所列引用諸書不過三十六種而以丰坊僞魯詩爲冠又謂隋志稱韓詩𨿽存乃其外傳竟不知崇文總目尙有韓詩持論多茫無考證故所引皆明人影響之談𨿽大旨欲以意逆志以破拘牽而純以公安竟陵之詩派竄入經義遂往往恍惚而無著如解關雎云所謂憂之喜之者不必泥定文王亦不必泥定宮人然則究何指也至於以行露野有死麕爲貞女設言自誓不必定有彊娶私誘之事然則女子待年於室無故而作一誓詞傳播於眾天下有此情事乎又謂文王之化必無彊暴之男子然則堯舜之世亦不當有四凶矣其膠固不解更甚於訓詁之家烏在其能得言外意也﹝四庫全書總目﹟經部﹟詩類存目﹞

四書說叢十七卷﹝浙江汪啟淑家藏本﹞

明沈守正撰守正有詩經說通已著錄是書彚萃諸家之說分章條列同異兼收每案而不斷以待人之自考亦或偶存已說一二所采書凡二百二十六種𨿽釋道家言亦頗兼取其中如解子遊問孝章則用古說解士而懷居章則用管志道說以爲卽懷土解不動心則用郝敬說以爲非比枯木槁灰解心之官則思則用羅欽順困知記皆頗有所見然所引明人諸說榛楛錯陳不免傷於蕪雜﹝四庫全書總目﹟經部﹟四書類存目﹞

雪堂集

﹝明﹞沈守正著

●目錄

序

凡例

較訂門人姓氏

卷之一

詩

卷之二

詩

卷之三

詩

卷之四

序

卷之五

序

卷之六

條議

附

●序

﹝前有逸文﹞欲所謂儉歲黍稷寒時絮纊實實有濟於用者亦何可得然倘知非此返之實諦又或一味餖飣學究全襲金華殿上語而了無淸思逸韻足滌纓紱之塵而醒其醉卽達如李文饒矯如王介甫一幼學卽揮斥文選一用行務申禁詩賦自以爲經國鴻裁良應如是乃其著述遺編而欲如摩詰襄陽之片吟少遊耆卿之小詠足令家賡席倡至今諷串不衰者亦復何如畏知意爲器圉才爲局錮精之所召而每格於呼不卒應自封於方圓左右之藩而欲廓之心手旋撥之際非不艷也有不能耳古人中於此實有兼擅而又詣極其妙惟蓀文忠一人所垂若髙冊大篇遊涉小品今有不推爲舟楫之長年風雅之宗匠者否�吾友沈無回才名蚤擅聲噪�林博雅淵邃良非彼僅學一先生者比而其平生最所欽企者亦惟蘇文忠故其眉頰精采類往往近似方其久據扶風之帳翼經有述若書有叢詩有通則文忠之論語易解也及以感慨時事動爲當路借籌𨿽不及效諸盤錯之大然如條畫會城水利議折臺海兵變無不詳核�窽則文忠之策斷諸篇也至�軍持不借偶所經涉雅有題篇箋奏刀札妙有錯采則文忠之詩詞啟牘也而又旁及繪事深得北苑吳興筆意則文忠之書畫遊萟也所不得近似者宦迹不甚遐年算不甚永若文忠之入登翰局出涉海澨爲朝寧批判名彥爲窮崖幽谷刻畫顏面傳之久遠者有差未逮至今遺憾惟此耳無回友道廣然素稱莫逆者無如胡休復卓去病是以莊惠之知而申秦晉之好者獨休復發癸丑甲榜選入翰林庶常余時適承乏柱下班結肝膽交冀見其立朝風采及余巡方入浙因得歡無回去病私心愉快乃未幾而休復以修文奪去山陽之痛不勝悼矣然與無回入林亦正快披衿每聆其學問淵湛有咄咄馬蹄之气節義勁朗有亭亭千仞之風於經術經濟中禆益良多故加■﹝目匿﹞焉比余出鎭津關無回負重譽於薦紳中由國學擢知雜禦史正向用可發抒其所蒿目又未幾竟忽焉長逝痛復何巳今休復祀賢祠有柳堂集膾炙文苑者則余與無回訂定授梓者也無回長君英多卽休復館甥也能讀父書玆裒其雪堂集行世復因去病而問序於余余展閱之能禁人琴之戚乎哉聊以無回所得力於東坡者而詮述之並志當日友誼於楮末云爾抑余尢有幸焉東南文獻邦也異日徵武林最著者定無踰柳堂雪堂集者並懸國門如元白長慶集故事將子瞻不獨擅美於前至身竟其用不沾沾以空文見者是在英多開美矣時

崇禎庚午冬月吉水友弟李邦華頓首拜撰

沈無回先生遺集序

一二十年前湖上雅多朦遊其人與其詩文無異致也吾師開之先生以衝雋標玄虞司勛以沈鬱擅軌寓庸之理含貞邃伯霖之趣極恢寄迨復休復無回文髙庾月詩峻謝山能事�絕�孤神特注矣休復𨿽早世然猶振策金馬稍稍發舒獨無回掌串三墳淹漬五緯河渠金穀之志成於胸中風雲鷙豹之機運於掌上使其淂志肆力上可以追蹤畱�下�不失擬迹淵云而遇與志乖年隨祿薄掩�鍔眞千古同痛也大抵尊經說史之學各有專門儒林獨行之科者難兼詣無回束躳滌腹孝友之則著於帷墻淸白之操夫之幽夜凡辭試葬父授經養母士服安﹖﹖之之教臺采雒陽之謀人人能言之獨於繭絲牛毛之中忽露風斤霜刃之用所謂事核者其言復練气偉者其采復瓌編綫旣發深衷渺能環奧義鄭玄萬卷業竟八千班固五經更通四部見今登壇執耳者誰見其儷乎昔張伯玉攺尊經閣記折﹖﹖大曾子固有如小兒近代王元美始不喜歸太僕晚更嘆賞之使遇無回來稔五花簟更抽向何處耳無回入禦史臺𨿽名知雜一時風稜已自赫然豸角甫彰鼉彩遽區幸有子英多能讀父書能繼先志靑箱未冺黃絹重題無回爲不死矣樊川有言兩漢以來富貴者千百自今觀之聲勢光明孰有如劉楊董馬者斯人也豈有求於當世者哉然則玉樓突兀與湖山光熖諸君子所畱長自在也聞笛遇壚可無悼矣

已巳蘭然吳興友弟韓敬謹識

沈無回先生集引

夫品士以文行尙巳陳寔不�於文苑禰衡�問於士行蓋戞乎其難�也我無回■﹝逞﹐山代口﹞矣而其文其於何所岐其短長哉十五登壇雄文蓋世比領鄕薦數��車少需需時誠無難愽一第志而念母老縈情之釜勉�一氈心良苦無乃蘇浙之範振鐸生於�村慕成均推轂冠冕志必曰無回先生於是議補�而無回乃以驑轉破格力辭其淸�不伐又何如也然而只望益峻�補以惣臺務時余在長安淂�貞史所遺簡初識無回各吐������交�捷於此亡何侍�以新典誤紏無回而無回則���意自若也非中行���子哉不�又於以�寒秋��乎�家藏著作甚盛率燼於災所�賦�說�曁雜�諸帙其子尢�輩此玉立期爲不��付劂氏��讀�具不�人��抒性靈�超��外想迨其諸�議擘畫�����火以快其文行�以出此而兼經世者�不塞聖����

慈�達�山友弟劉憲寵具艸

●刻雪堂集凡例

一詩原稿千數百首庚申夏仲同巨先侍先大人於始平公署請壽木遂汰什九今卷之一卽焚艸也將合卷二巳庚艸與畱別黃巖及入都諸作同付剞劂而燕塵見背魚恨永深矣第三卷

則皆窮搜雜詠或題箑頭或標捲頁𨿽不敢曰吉光片羽祕作家珍要亦惟是斷壁殘珪實寶余瀋耳樂府歌詞徵收未至容俟續刊

一經濟乃先大人未展之猷久爲當事推轂猶餘紙上陳言每有條議皆隨散落集僅三議皆過庭時珍藏存其梗槪而巳

男【尢含鳳儀】謹識

●較訂門人姓氏

季孟達【兗州】歸奉世【文若蘇州】程道遠【原邇】許捷【云賓】姚夔【雨若】吳世翹吳前訓【景先俱徽州】胡明遠【九玄】朱大治【齊先】劉亮采【徳嚴】施先【我先】孫有慶【孝孫】鐘源長【仁孺】孫有奕【聞孫俱嘉興】潘鼎【古公】沈國馨【夏祖俱湖州】楊從本【培之紹興】蔣泰賓【嘉仲衢州】吳星郎文中【

俱嚴州】王名世張翀【羽長】陳如湛盧應昂陳煒【木叔】林士鯤戴唐獻陳虞胤陳虞嗣陳虞冑戴杏芳【君一】沈日升【冬之】施商侯【君望】黃學知【及生】林吉善【尙友】符應麟【泰遊】陳振琮【長孺】陳振琦【仲孺】戴桂芳王栗王熥葉堅【汝剛】葉■﹝日上永下﹞【仲大】張鳳苞盧應抃【靑臣】彭世元彭城蔡楠張鳳翼項元瑞趙升吳興儒徐文瀛王佑項熠周南王國舒王國泰池宜玠王聲煥池澤曁朱紹漧李風聲狄來王金大鐘許鳴遠【

俱臺州】許爾京【士魏】邵咸英【仲容】卓禺【肖生】錢瓚【仲瑟】柴世基【式谷】陳紹英【生甫】王克家【元建】沈洪瑞【弱先】沈箕疇【洛生】鄒鐘秀【士舉】沈紹休【文伯】沈彥中【又文】淩嗣端【士重】淩元徵【巨先】淩陽徵【公實】邵文甲【子宓】淩吉徵【履旋】錢蔚起【輔明】汪若士【嘉生】周養健【且周】沈好問【舜徒】邵震美【客生】邵時可【君襄】邵士開【開令】李樹藻【復一】何明遠【潤思俱仁和】吳文熾【休文】陳昌遇【際五】吳思穆【靜腑】田中芝【長靈】髙其珍【元瑜】周邁【子漸】周迨【士超】吳洪度【涵子】李世淸【臣遠】黃之堯【蓮生】錢琮【季廉】孫任【巨勝】孫光鑰【峻起】吳洪緒【昭�】吳嘉相【調甫】郭貞時【��】唐慧【幼文俱錢塘】周時泰【海寧】姚明卿【子九餘杭】陸震元【富陽】周今旦徐餘慶【積夫】徐士奇【若路】袁一誠【覺符】袁一言【又符】陸之瀚【

俱新城】

●雪堂詩集卷之一

武林沈守正無回甫著

詩

◆詩

山中卽事

聽泉亭

題行腳捲

送僧遊鴈蕩

畣金浦凡惠畵

題畵

立夏

過聽泉亭有感

中秋大雨感舊

秋日山居

讀馮開之先生集

歲暮舟行

乙卯自瓜步登程

丙辰下第

鄰家楡樹

七支庵遇無窮

雜詩

賦得髙柳靜烽煙

賦得月出梧桐髙

燕中懷古擬髙達夫宋中作

都下友人寄岕茶至

送應碩甫

雨

邸捨立秋

中元魯彌生張爾惟羅尙之招飲同郝劉二校書

秋日邸捨

送朱澹修休假南還

送陸行仲南還

和張爾惟九日招飲同彌生尙之大白洛生綢生用韻兼有所感

云娘行

和彌生曉行作限韻

過金山不登感舊

歸過柳堂謁休復柩次時將之東海

初歸

丁巳元日懷都下游好

黃巖道中

黃巖懷古

七夕有懷

九日沈倩明黃及生應百祿慶雲陳長孺仲孺招飲九峯寺

施生歸自九江賦贈

秋日感懷

署中懷人十絕

寄懷汪孟朴

戊午初度

畱別王獻叔上捨

畱別王甥元建

同羅玄甫章廷綸龔華茂集張石宗竹香齋時華茂將之練水

張符九龔華茂小集南屏

○山中卽事

怪石生煙萬木疏枯藤歷亂張顚書寒鴉噪影日居諸野人扶杖嘆奇絕明朝得雪更何如

其二

西風颯颯摧枯枝寒犬驚吠鐘聲遲鄰舂有無如間之此時卻憶王摩詰落筆艸艸皆成詩

○聽泉亭

偶過斤竹嶺小憩木蘭灣如在輞川上裴王自往還月明人澹郁梅瘦格髙閒意欲增椽屋長條不忍刪

○題行腳捲

千山萬山兩衲子一瓢一缽雲水長寄與丰幹莫饒舌我自看山到石梁

○送僧遊鴈蕩

瓢笠於徐策杖扶瀟然堪作鴈山國七十七峯�絕處難說西來一字無

○畣金浦凡惠畵

一泒煙霞出墨池人言君作不聲詩雲林別字名迂叟摩詰前身是畵師

○題畵

一筆數株柳似麻又似帚兩筆幾點山疑雨復疑煙瀟湘洞庭邈千里近在深蘆短葦邊微渺叢樹兩間屋知是幽人舊薖軸風顚雨怪不出門炊黍烹茶應巳熟人言此圖太艸艸胸中丘壑隨意掃譬如絕代蕭疏人粗服亂頭亦自好

○立夏

靑梅如彈酸螫口家家蔞蒿佐燒酒解衣科頂事不久子規坐占黃鸝枝幽人惜春春不知

其二

紅塵驅馳褦襶子白汗交流今日始可人生半暍死九里松風涼可咽彼其不來莫輕說

○過聽泉亭有感

平橋曲曲水湯湯撼綠奇藍映翠行猶記當年種桐樹斷雲將雨送斜陽

其二

萬朵辛夷覆石牀幽漱水發微香曾爲十載泉聲客容易無情過瀑梁

○中秋大雨感舊

寶瑟金樽憶昔遊闔閭城下月當樓年隨燕燕鶯鶯度人對風風雨雨愁

其二

曾聞不見髙城句今日城中人若何只恐虎丘池畔月歌喉還似昔年多

○秋日山居

何以散廓落下山復上山白雲懷袖裏紅樹有無間

其二

山燃無熖火石吐不炊煙樵斧聲稀處飛鴻滿暮天

其三

山如窺鏡女倒影冷泉淸西栗風前落東曦樹杪生

其四

蟋蟀風前切芭蕉窓外翻坐聽半夜雨蕭瑟不堪言

其五

云時從棟起水上與階平千古髙亭在香山獨有名

其六

一片三生石圓公不復來行人尋古迹野菊滿山開

其七

謝臺旣寂寞猿洞亦荒涼獨有前朝樹秋風蘿薜香

其八

樹色朝朝變山容刻刻奇髙峯古塔直日爲野煙吹

其九

老樹秋先赤石橋霜後寒落霞人影靜圖畫固應難

其十

疏林落復落黃葉深更深楚客當年意風流直至今

○讀馮開之先生集

梁塵不動畫船空幸畱緗帙見遺風官因屢黜歡能古詩到無題語必工松桂影邊綦履散■﹝艸縻﹞蕪山下夢魂通西泠煙月𨿽如昨誰領風流向此中

○歲暮舟行

逼歲扁舟西復東蓼莪歌罷嘆途窮寒林落木更落木衰艸郭公復郭公濁酒獨無法醉故人如避托書通終宵雨雪侵肌骨局足髙眠信篷

○乙卯自瓜步登程

攺陸於焉始行人唱出關江南猶見樹馬首漸無山潮落魚鮏市鹺壅賈聚灣客程如換味問俗亦心閒

○丙辰下第

世事竟如此吾生何所爲半千非自譽百六值今時白匡猶遭叱靑蠅更竢誰便當披髮去寧待北山移

○鄰家楡樹

借蔭知憐獨分錢似念饑兩年爲客倦一葉敢言微幹聳晨暉滿叢深眾鳥歸社枌思鬱鬱宮柳共依依彼樹猶如此人情何太稀

○七支庵遇無窮

爲愛水關水因便到七支老僧映戶立驚是囊時師十載不相見何緣得在玆當時同遊侶各各東西馳亦有先歸者北邙生茅茨白下前朝寺荒蕪半不治何當變陵谷彈指巳若斯言罷長太息握手憐鬢絲相期共銷夏勞勞安所之

○雜詩

長安女兒年十三丁香初結香猶含似學琵琶曲未熟參差纖指畫妍腹袖底眉尖別有神移裾轉步不動塵昨宵猶映簾櫳立今日重過解避人

其二

淸歌可聽不可親玉顏時時含薄嗔如珠細吐珊瑚唇一字三刻停梁塵少年黃金賤於土懷袖經年誰敢陳多情正在嬌癡處四坐逢迎愁殺人

○賦得髙柳靜烽煙

幹聳邊云古枝斜獨馬行頻年不出塞但有柳縱橫薄暮風傳角方春雨洗兵呼韓歸質日攀折贈長徵

○賦得月出梧桐髙

煙鎖常疑雨雲封卽是山獨當良夜月桐格倍髙閒老幹流輝滿疏枝漏影斑西風莫搖落涼直太難攀

○燕中懷古擬髙達夫宋中作

官柳何蔽芾梨棗亦成行時無燕召公勿剪非甘棠更聞野老哭悲風生夕涼

其二

一過一回首慕說黃金臺黃金不可見所見惟黃埃駿骨久不市吾儕空復來

其三

我來易水上易水至今寒可惜田先生不與白衣冠知士固不易殉知良獨難

其四

翩翩幽並客尙雜五胡風淪沒二千載百年安得同日暮赤丸起蕭條原野空

其五

遼家全盛日妝樓接水開云構盡丰艸娥眉安在哉後王委土側巋然峙北臺

○都下友人寄岕茶至

故人憐我渴千里饋云芽輪囷離山早封題帶墨斜課童炊活火試水問浮花不與當途飲何須著毀茶

○送應碩甫

昔我別子子未起子今別我情何巳車塵遙遙不可畱湏臾又隔蘆溝水黃河南下如雷瀉計時巳食眞州鮓與子同是別離人今日翻爲送行者

○雨

比日釀云濕篩空雨驟來戌樓迷粉堞官柳洗黃埃風掃微微漢虹收隱隱雷從玆余暑退客又�悲哉

○邸捨立秋

候虫驚節換不及客心明殘暑猶昨日夕涼枕簟生兩年違故國終日對髙刧轉恨南飛鴈勞勞逐隊徵

其二

盻盻望秋至今宵夢亦秋鵲銜蟬噪急云帶漢光流有酒難獨醉無人堪說愁如何不歸去閒老荻花洲

○中元魯彌生張爾惟羅尙之招飲同郝劉二校書

髙城如榭水如油良月開樽破客愁夾坐名花含露艷薦亡燈火雜星流飛觴欲叫淸輝下攺�俄驚戍鼓收一輩蓬飄無所事謀歡重九再登樓

○秋日邸捨

秋風淅淅漸鳴枯旅館牢騷气色殊門外泥深無客到牀頭罍恥數錢沽何人能市千金骨吾道眞如五石瓠老卻故鄕蒓似玉一生大錯是之乎

○送朱澹修休假南還

王家珠樹三枝秀少者先鳴駟馬還鴻鴈數行隨彩伏蒹葭八月唱陽關荊溪秋老文爲石鷲嶺楓丹錦是山令譜修成假未滿洞茶閒撥斷橋灣

○送陸行仲南還

子忘非主今爲客使我勞人轉憶家斑馬不鳴魂巳斷紅亭屢到淚空奢慈親白髮憐衰柳小婦靑衫泛菊花但是能歸皆足羨何須晝繡始堪誇

○和張爾惟九日招飲同彌生尙之大白洛生綢生用韻兼有所感

三逢令節獨悲秋幸爾招攜浪漫遊但醉不須嘲落帽對花何必更登樓南冠盡望燕山遠楚岫仍將暮雨收轉憶去年今日事同人千里始知愁

○云娘行【並敍】

予友沈千秋作花譜以郝云娘爲冠評曰不知秋色落誰家又曰粗服亂頭亦好予見而慕之復聞朱公朗述其艷美軼事益令色飛傳巳從人自分此生緣斷矣丙辰下第畱都下意緒甚惡一日於友人坐見之標格采韻果出人外予方侘傺察其意亦似有所傷屬有所礙不能陳敍然兩意巳大解臨別時鬥酒相勞若遠若近意更淒緊長途冰雪籃輿中重理前緒感其意作云娘行以報謝之或規予不當作予笑曰昔白香山左遷江州司馬尙不廢琵琶行彼在仕籍猶若此予何爲者況未之東海亦何傷哉苐不可使不及情者知之如千秋公朗必不可不使知也

沈郎花譜近十年云娘傾國人人傳每恨聞聲不見面無人爲結三生緣今年畱滯在京都都下美人多如荼褰帷瞥見云娘在喜動顏色光榮殊蕭蕭疏柳直風前皦皦孤鶴唳重玄林下風流瑤閬骨肯與妖邪爭愛憐謀歡正劇忽欷戲知子胸懷不暫舒似感故交零落盡眼前香粉空相與我方坎壈重太息覩子肝腸增偪仄憶昔十五入詞場煙飛紙落不可當紛紛餘子何足道彼其當年恥鴈行流光荏苒廿余載憂患經多容鬢攺空畱七尺自昂藏難使雞羣不盡駭以此傷懷各自思半面才通如舊知何圖座上風波阻脈脈相看不得語臨岐把酒儼向人轉復無言但酸楚人生會合自有神何必薦枕始成親子尙風塵予浪迹朱顏湏愼百年身他時若得重相見應費靑衫作淚巾

○和彌生曉行作限韻

僕僕驅寒日行行望酒簾長途淹蹇步衰鬢怯霜尖過市嗟蕭索逢人問戒嚴幸然偕勝侶投策一掀髯

○過金山不登感舊

金山一過一回思星聚連牀彼一時漫說箕裘徒筦爾縱畱文采亦空而試憑江閣難舒眼但聽潮聲巳蹙眉明到江南逢舊侶凍雲寒日總成悲

○歸過柳堂謁休復柩次時將之東海

衝雪沾泥到柳堂忍看階艸白於霜嫁卿阿鶩今成讖車憶橋公我獨傷生死自然多變態飄淪應不責疏狂擬將東海千尋浪酹爾英雄一寸腸

○初歸

蒙茸萬里解徵驂敍隔陳愁丙夜談細數親朋將減半笑憐兒女幸存三梅花臘盡香先發楊柳春來葉漸毿遊子乍歸尋樂事不湏憔悴似江潭

○丁巳元日懷都下游好

椒觴栢醑正微醺轉憶燕山別緒殷星聚忽然俱萬里風期終想冠千軍西陵春暖花如霰曲院燈深女似云總是多情易關涉每逢勝令思紛紛

○黃巖道中

馬煩人倦日晻■﹝日玆﹞巖壑爭奇應接遲雨腳雲頭皆米畵水田夏木憶王詩江村種稉多於秫禿樹啼鴉怪似鴟野性由來貪覽涉獨嫌冠幘路傍知

○黃巖懷古

古城

壕頭

﹟古城

漠漠孤煙江上橫行人說是偃王城當年仁義將何用地下瘡痍恨未平故壘幾朝看鹿走荒基無歲不牛耕徐山石室今何似舊楚依然春艸生

﹟壕頭

此地不聞如巨鹿何緣白骨似長平古壕三尺冤難滌亡鏃千年魄尙驚風雨丹楓標漢幟兵戈舊壘築新城英雄多少埋黃土屠釣偏流竹帛名

○七夕有懷

去年七夕燕山度今日雙星海畔看一自故人如雨散曾無片楮報霜寒關河到處容堪老杯酒人開會尙難萬卷腹書何意曬且從兒女覓新歡

○九日沈倩明黃及生應百祿慶雲陳長孺仲孺招飲九峯寺

九日攜樽到九峯峯藏修竹列髙松籃輿幸有門生﹖﹖羿紅飲欣無俗子逢孤塔出林畱夕照古藤餘興待疏鐘三年令節皆爲客南北東西愧短笻

○施生歸自九江賦贈

楓老橙黃物候新記行猶自艸如茵九峯諸子飛觴夜果是茱萸少一人

其二

子歸何日發湓城江路蕭蕭匹馬行此地琵琶曾送客只疑猶有別離聲

○秋日感懷

紅樹緣江寸寸秋依劉王粲懶登樓去年此日畱京國醉酒迷花別樣愁

其二

昨日行人唱出關西陵回望卽家山寧知秋老千山外日日思還不得還

其三

故人裁詩面不如詩到懷時蓮葉舒此地豈眞回鴈處至今未報一行書

其四

秋江潮落盡魚鰕滿市鯹風到日斜轉憶西湖蒓再熟紫絲牽出長冰芽

其五

幟列丹楓鬭上春靈山片席事如新公超市罷門生散南北東西止一人

其六

何事羣山不徧過嘯歌常在此山阿十年屢見傷心事恐有猿聲惹淚多

其七

梧桐霜後撲人飛十月誰家不搗衣獨坐空堂�失笑無端小艸不能歸

其八

半生落落負貧豪萬事如空問濁醪縱使西風吹敗葉不教獨奏郁輪袍

○署中懷人十絕

太常朱世其光祚江陵人有國士之感行藏未定缺焉摳衣

編修錢受之謙益虞山人迹潛譽遠是將出矣

大理董崇相應舉閩縣人會爲廣州廣文廣人思之

大參曹能始學佺侯官人由蜀入廬有終焉之志令人感深

學憲黃貞父汝亨同郡人蹭蹬宦海近始典文

駕部孫子嗇谷華容人家世張楚位不配才常懷邑邑

郡守沈千秋聖岐烏程人病廢往日風流都盡

邑博朱公朗懷吳宜興人俛首一愽昂然有千古之气

孝廉李長荇流芳嘉定人絕世雅流屢期不至惄如朝饑

山人趙文度左華亭人小筆之美擅乎東南

﹟太常朱世其光祚江陵人有國士之感行藏未定缺焉摳衣

何圖膾鳳屠龍手佞佛翻經對九如慚愧昔人千里駕十年空羨武昌魚

﹟編修錢受之謙益虞山人迹潛譽遠是將出矣

破龍山下惜居諸子厭承明退著書莫似茂陵常病渴明光視艸待相如

﹟大理董崇相應舉閩縣人會爲廣州廣文廣人思之

公門如市心如水九鯉能如子也淸不識始平癡博士試看南粵董先生

﹟大參曹能始學佺侯官人由蜀入廬有終焉之志令人感深

無緣共聽巴江雨懷袖常存蜀道書聞說廬山有新築虎溪遠近定何如

﹟學憲黃貞父汝亨同郡人蹭蹬宦海近始典文

南國諸生舊在門音徽未遠典刑存今朝捧檄新文格夫子重來道逾尊

﹟駕部孫子嗇谷華容人家世張楚位不配才常懷邑邑

公子勛名滿冶城逢人處處說鯫生讒夫未便能投﹖匣底魚腸夜不平

﹟郡守沈千秋聖岐烏程人病廢往日風流都盡

藥椀殘編寄寂寥歌梁舞館半沈銷豪華盡是傷心事沈約於今果細腰

﹟邑博朱公朗懷吳宜興人俛首一愽昂然有千古之气

一氈未必聯牀席萬里俱堪托死生寄與君家老公叔何須著論博髙名

﹟孝廉李長荇流芳嘉定人絕世雅流屢期不至惄如朝饑

曾約秋風到石梁桐翻一葉便如狂卽今木落山空矣未卜何因見李郎

﹟山人趙文度左華亭人小筆之美擅乎東南

我來粉本滿溪山君住天都幾日還他日相逢應大笑笑人雲霧說荊關

○寄懷汪孟朴

朝朝促膝猶嫌闊豈料空山隔暮猿薄俗五交多到漑深情千尺只汪倫海濱漸敗椒蘭气宇內爭蹊桃李言莫以憂傷損肝膽吾儕尙欲用乾坤

○戊午初度

巳過綱成躍馬年縱逢唐舉不軒然逃名漫學墻東隱小築眞疑岸上船自嘆半生惟硯北畏聞兩字在盧前卻如老大當壚婦脂粉調人亦可憐

○畱別王獻叔上捨

兩年叨末契忽別意如何一榻吾難穩千秋爾孰多江山漸風雪東北況干戈相憶憑魚腹焉能似屢過

○畱別王甥元建

海內存知巳何人一脈聯可兒原足愛似舅未云賢蘿薜宜加護琴書莫浪傳長安多便羽遲爾寄佳篇

○同羅玄甫章廷綸龔華茂集張石宗竹香齋時華茂將之練水

竹下頻畱客尊前且縱歌莫言同調少只怪別離多涼月搖叢桂輕煙澹薜蘿有情堪入賦筆彩定如何

○張符九龔華茂小集南屏

避俗依蘭若晴湖落照低危峯蒼欲滴芳樹綠初齊流水亂人影輕陰畱鳥啼詩腸堪鼓吹何必定黃鸝

雪堂詩集卷之一終

●雪堂詩集卷之二

武林沈守正無回甫著

詩

◆詩

有感

送柴式糓赴保定韓中丞幕

渡江

山陰逢朱晉明

重至黃巖署中

和吳司李老僧巖韻

雪

雪晴

和王獻叔和雪詩謝其登樓之約兼志所感

獨酌

除夕

書至得含兒考信

庚申元旦行春

聽行春伎歌

贈柴云倩

題畵贈云倩

寄懷沈君接

放燈至二十日止

燈夜詠所見

元夕驟雨

借鶴

初度

答獻叔折杏花見贈是日予初度

自出東郊插柳

從吳司李乞江瑤柱答詩索和用韻

再畣吳司李江瑤柱詩用韻

偶興

悶

喜淩巨先同兩兒至

江瑤柱歌

乞海棠

瓶中梅謝易以海棠

雨中海棠

桃花

雨

喜晴

王獻叔招飲繡球花下

步至九峯寺

春暮

遊方山寺

登方山絕頂

到云影院自此下甚險

謁朱子祠

題畵懷柴式谷

小病

送吳司李拂衣

送吳公子自天臺歸陽羨

寄哭趙文度

聞畵者丁叟亦逝

挽吳司李堵夫人

巨先歸聞遊天臺諸勝詩以訊之

寄尢含

不寐

獨居

自遣

獨行

病中

病起

晚出依隱精舍

依隱精舍次修能韻

晚步

委羽洞

八月十二夜月

十三夜月

十四夜月

中秋

題竹壽髙元瑜母江孺人

九日同修能鳳儀遊九峯寺

送朱修能

送張敍伯入都補令

畱別黃巖東郊諸勝

壽李長蘅母太夫人

泊嘉禾風甚不得訪秋潭

過姑蘇

聞孫送至楓橋詩以謝之

夜泊松陵

題畵雪

題畵

題友人紀夢

孫景亭六十壽歌

壬戌北赴成均尢含送至虎丘題畵志別

中州道中

重陽

阻雨

雨後早行

貘州懷古

將入都

入雍署

送錢受之請假

贈李孝子

送錢長人赴蘄州

哭沈君接

春日萬都尉仲晦邀遊白石園同汪梧丘吏部朱白嶽侍禦李於鴻大理

○有感

少年嘗許足三冬盤錯孤根老未逢自昔雞羣多笑鶴何來犬格欲馴龍功名暫且歸公等懷抱終��阿儂千古蓬茆原有事休言得意盡歌橦

其二

�年海內共班荊縱未相遭也識名敢謂雲霄皆�味豈知寒熱較陰晴度阡越陌予心古北斗南箕世態輕散發海隅聊自適虞翻原不托嚶鳴

○送柴式糓赴保定韓中丞幕

一官何拓落又送子長徵雨濕袍襟重秋隨馬足輕別離多感槪疆場兜戈兵穩坐蓮花幕淩煙在筆畊

其二

念子能迂闊謀生拙似予老親湏祿養遊子莫居諸世態浮雲似髙名畵餅虛無言揚得意方始識相如

其三

尙憶栽桐日髙枝巳拂云故人皆雨絕爾我又萍分再刖羞自獻一鳴今屬君長安多美酒解佩待殷懃

○渡江

片颿晴日亂江流顧此茫茫萬頃愁一夕悲歡眞是夢三年來往亦何求山如有意增蕭索風怪無情不石尢回首蒼煙隱城郭況堪重上仲宣樓

○山陰逢朱晉明

山陰十月政秋冬短鬢蕭蕭嘆爾同詶對三人俱苜蓿別離八載總飄蓬禹陵突兀名山古大海蒼茫灝气通鴻鴈兩行俱舊好可憐蹤迹亦西東

○重至黃巖署中

一官何淡漫去矣又還來桐桂依然在妻孥不我陪荒城堆敗葉冷署等寒灰更值督郵過淵明眞達哉

其二

如斗二楹屋那堪隤短垣蝸牛開壁壘野鴿長兒孫對客時捫虱呼僮且逐豚獨有西山色氤氳�在門

其三

臺蕩古奇勝羽洞郁中蟠共說僊爲吏難言味不酸題評皆惡札譚笑一儒冠爲愛江瑤柱重來作此官

○和吳司李老僧巖韻

我聞老僧巖未到僧巖石莊誦半遊詩恍若山行客是日望舒滿筍輿戒發夕素影流稻衣晃皪駭紺碧定在白馬前安問何年劃閱盡驅馳人勞勞倦於役閉口一無言攢眉亦何益會當往拜之有癖自疇昔

其二

老僧說法本多門一石峩然萬象奔卻似息嬀歸楚日開盡桃花總不言

其三

何事平疇見應眞似嗔饒舌走江津若將移人生公座應說點頭予後身

○雪

衰葦敗柳盡瑯玕孤客擁裘飽意看只學袁安眞簡易欲尋安道也艱難霏霏著樹催梅蘂故故隨風繞畫欄若謂撒鹽差可擬似來傲我水晶盤

其二

同云漠漠風淒淒雪花如掌髙復低深山似欲過牛目怒嶺遙知絕馬蹄鴉背漸髙棲不穩鴈羣屢拆陣難齊到門開雪今人少縱令能來掃卽迷

○雪晴

閉門不厭三尺雪數日陰寒也快晴乍見玉龍紛夭矯只疑銀海亙縱橫啁啾鳥鵲聲如抃班駁峯巒畫不成日暮流霞散餘綺明光白錦耀山城

○和王獻叔和雪詩謝其登樓之約兼志所感

堆瓊疊壁接雕欄曾約重來語未寒可惜酒人歸太早欲修往事興先闌空齋獨對飄揚甚快閣裁詩寂寞看且待梅開披寉氅恐君爲我費豬肝

○獨酌

日車難系一年過發短心長柰若何作客自慚遊日少課詩爭得似愁多江鄕漫說蹊桃李野性惟思紉芰荷雪色如銀那不飲醉龍無日不髙歌

○除夕

逼除客子本多情況復衰遲憂患縈對酒忽成千里夢思家眞覺一官輕先春鳥轉頻頻語小市人窮蹩蹩行我亦酸齋無甚事畫灰聽爆到三更

其二

南北蹄輪路幾千江城歲暮雪連綿不遑將母難忘嘆只似無家也度年摩詰僕僮聊自遣陶公詩酒且頹然升沈過眼如陳歷明日迎春醉綺筵

○書至得含兒考信

政當悠忽日接得便鴻書小子尙黃口偶然上頭居老妻應一粲新婦更何如小戰何足道微名不可虛

○庚申元旦行春

元日逢春春事初舞倡伐鼓建旄旟風條巳順靑祗令靈雨剛先白鹿車馬上紅裝搖彩鳳辛盤冰縷薦江魚故鄕此日豪奢甚搔首何人奉板輿

○聽行春伎歌

聽慣吳娃似發歌妖喉越調恣情吪傍人道我桓子野拍拍惟聞喚柰何

○贈柴云倩

三世托通家從來見赤騧稍能露頭角不喜醉琵琶日照琳瑯樹風回錦繡霞淸芬一以接捉手冋人誇

其二

文江搖絢爛肅矣見先刑安世抽三篋玄成守一經明牕黃葉滿屧幾夜燈靑寧似東鄰子攤書不識丁

其三

鯤翅日圖南江花筆陣酣胸涵秋澗水眉帶夕峯嵐我有難堪七君期不朽三連舟復連騎似蔗嚼逾甘

其四

名園藏屋裏下閣又登臺有此幽棲地何妨暫一回終軍非賦客賈誼亦凡才之子揣摩就芳名貫耳雷

○題畵贈云倩

去冬冬雪十年稀裹樹埋山太笨肥寧似玉顏春雪樣和煙帶雨故依依

○寄懷沈君接

與君靈鷲十年身我別君畱百感新千里同舟淮角酒一樽小坐斷橋蒓君家春釀碧於水此處山茶赤似唇兩志栯情兼有恨梅花西磧少誰人

其二

雪光落盞白如銀西澗流澌幾日春自嘆窮途同阮籍何湏潭水憶汪倫鳳儀暫戢無妨達鶴口新添未便貧故里故山誰好事書來細寫似魚鱗

○放燈至二十日止

昔聞趙壽陽人日賜餔觴茂宰廣斯意華燈續焰長笙歌隘廣陌煙火媚前行士女傾城出皆云樂未央

○燈夜詠所見

小術接髙衢星河綴火珠沿門看舞馬人�必神魚燕燕鶯鶯者三三五五俱微聞紅袖底嘖嘖使君殊

其二

燭龍穿繡陌一道滚香塵逐隊驚聞笑吹煙誤唾人綰絲三寸玉約指一雙銀小邑無奇事玆當紀日辰

○元夕驟雨

繁星燦爛銀花濺錦繡成帷香風煽可憐難得菖蒲花千門萬戶人爭羨湏臾海若片雲低蟾蜍吐沫龍收電虹橋紫陌滑如油墜珥遺鈿何暇求誰家裙帶結兩頭少年拾得心悠悠

○借鶴

君家孤鶴不成眠疏影寒牕亦悄然巳辦春糧三十斗蹔邀靈翮伴今年

其二

淩霄落落恨偏多雌去雄畱可柰何爲間韻人能作合一聲淸唳一聲歌

其三

鶴癖多年在故山如逢舊友意相關五更嘹喨君猶共兩度荷香卽遣還

○初度

人年將及五如日漸晻■﹝日玆﹞縱有胸懷在難同蹀躞時別離妻子嘆貧傲故人嗤爲語當途子龍藏未易知

其二

采蓬傳舊俗生我值玆時怡悅桃花面棓櫑楊柳枝笑當迎富日偏詠送窮詩短髮今如此浮沈任所之

○答獻叔折杏花見贈是日予初度

每到花朝轉寂寥勸君莫更問花朝一枝遙贈非無意穠李夭桃未許嬌

○自出東郊插柳

遶溪越陌漸成行自笑閒身爲柳忙安得好風兼好雨催他踠地萬條長

其二

西湖鶯燕太猖狂罵葉穿條鎭日忙寄語明年�海曲不知何處是吾鄕

○從吳司李乞江瑤柱答詩索和用韻

西馳怒嶺似承莖懶出渾如坐樹鶯嚼得新詩淸且旨車螫螺蛤敢爭鳴

其二

西湖十里盡蒓羹偏愛江瑤品外淸宕語龍宮休寶惜仙人昨巳下金莖

○再畣吳司李江瑤柱詩用韻

東海波深玉甲新浴蘭初罷薦奇珍珧瑤字義何湏辧蘓趙於今有幾人

○偶興

小池春水亦汪然白鶴桃花非世間睡起大聲呼煮茗興來小筆亂塗山風生蘋末纖纖織月上林端細細灣此日胸中無一事莊周夢蝶未爲閒

○悶

今年二月寒如冬春光慘淡人意慵雄風雌風花命薄欲雨不雨山睡濃攤籍懶將思兀兀閉門何物來衝衝明朝後朝無杲日■﹝扌棄﹞擲行春九節笻

○喜淩巨先同兩兒至

馬蹄尙及七分春眉帶雙嵐塵滿巾憶別江於俄四月同來鶴外益三人海魚似婢皆云美越酒如銀競入唇夾座快譚鄕國事不知匏系不知顰

○江瑤柱歌

冰盤一寸堆明玉妍旨淸腴忘海肉舌本猶夷比擬難海錯千般等奴僕側生新摘香色全湘蒓四月滑可憐將支作妃蒓爲媵政恐江瑤未粲然

○乞海棠

嫣紅嫩粉艷絲絲繾綣從君乞一枝恐似西川杜工部笑他不作海棠詩

○瓶中梅謝易以海棠

膽瓶狼籍滿匡牀盡是梅妃夜洗籹況遇玉環新睡起空教憔悴怨三郎

○雨中海棠

海棠紅不數臙脂微雨低垂艷艷絲卻似女兒含淚眼憑欄怨蝶罵鶯時

○桃花

小檻桃花爛春風鎭日狂飄零應似我狼籍不成妝芳艸如有意遊蜂空自忙因之念堤樹十里散霞光

○雨

春雨何太惡轟雷更助嗔階平盈尺水蕉長來年身鶯啞渾無韻龍腥似傍人鄰家海棠樹應作馬嵬塵

○喜晴

閒過寒食與淸明桐有新芽菊有萌久雨燕如窺幕媍快晴人似得霜鷹便思東郭田問去轉憶西湖柳外行濁酒數杯詩半捲望舒樹杪又初生

○王獻叔招飲繡球花下

昔年快閣曾看雪今日花開當雪看乍似解顏迎客笑折來催酒向唇幹尙分楊柳毿毿綠亦怯春風顫顫寒可惜海棠零落盡蹔邀肥婢與盤桓

○步至九峯寺

谷雨相催物物新散行時讓汲泉人共聽牧子吹蘆管一任松花打角巾有竹有藤將廢寺好風好日半閒身安能移榻溪流上怪石髙梧作比鄰

○春暮

閒門鎭日可張羅叢桂新條長舊柯無可柰何春事短不如歸去鳥聲多江城三月猶巢燕野俗羣兒喜鬭鵝洪飲苦吟俱意懶試茶郵水一朝過

其二

微涼小館寄墻東樹影泥香盡日封春到九分人夢夢花畱一片轉穠穠叩門大率皆凡鳥弔古無端憶醉龍老至漸多荏苒嘆故鄕霞外隔千峯

○遊方山寺

錯趾髙於頂千盤入寺幽潭腥疑有物樹古且當休怪石蹲如虎山僧跳似猴荒涼半畝地遊幸未經秋

○登方山絕頂

捲舌唾東海揚裾蹴塔巓云爭生客坐日隔下方煙問水來何遠乘潮不辧天孤城千百戶廣野一蝸蜒

○到云影院自此下甚險

小院標云影云來影若何老杉晴日少危��苔多入谷石摩腹逢崖弟喚哥奇情因險奪不暇問金鵝

○謁朱子祠

夾路山如畵蘼蕪野自花到門沿曲澗隔浦是農家委羽僊蹤遠尙書石馬斜髙風藏古木朝暮有棲鴉

○題畵懷柴式谷

萬株古樹萬重煙萬仞波濤萬頃田極望平沙云影薄不知何處是淄川

○小病

碌碌苦長日微屙似放閒不梳蓬白髮對幾設靑山馴鹿依人慣寒臯學語艱因便謝俗客幽意自相關

其二

桐影日如錢經行倦亦眠病奇心自識醫宦古無傳小飲生紅暈微吟墜粉蓮閒書猶懶讀說鬼气蕭然

○送吳司李拂衣

馬首靑山伴客行秋風一葉似官輕畱賓無復陳驚座嫚罵誰容彌正平弛擔簿書催酒散跳波珠玉鬭詩成延陵簪笏輝前後五柳新栽別有名

其二

悔山一過一遲疑今下歡溪遂所思薄送媿臨千尺水宦囊嬴有半遊詩張公洞口云如昨西子湖頭柳似眉聞說荊溪可依隱酒鎗茶曰猛將隨

○送吳公子自天臺歸陽羨

延陵公子字嘉名古錦奚囊發赤城繡嶺不爭雄構繡淸溪專爲壁人淸亭亭白鶴雲中起渺渺朱霞天末生彩筆巳還無可贈他年竹下共班荊

○寄哭趙文度

夢也連宵見何期嘆逝川浮生慳六十紙力定三千故友珍殘墨孤兒泣硯田江南江北頁一展一汪然

其二

每嘆今人少今眞作古人煙雲傳影像山水失�神灑筆千秋在橫身一木貧世情君久諳繐帳幾多親

其三

與君深素气不獨愛山容靈鷲三年月寒山一夜鐘閒情談艷異多難憶吳淞未審長歸日曾不及轉蓬

○聞畵者丁叟亦逝

雲間望六新奄忽南羽猶稱七十人將是玉樓開影像一圖雲樹一圖眞

○挽吳司李堵夫人

秋入天臺長簟淸安仁此夕不勝情幽溪只是平時水嗚咽流成別樣聲【司李以天臺聞耗】

其二

竹林血淚一何多自顧瓶罍恥柰何丹�若還經妬廟不妨髙唱挽郎歌【公子以庶生】

○巨先歸聞遊天臺諸勝詩以訊之

歸思適當秋秋霖壓馬頭悶添三日坐涼贈一程遊寒竈猶存否石梁聞小休離臺無怒嶺下剡有輕舟

其二

應接知無暇山山似送迎奇驚瀑布布霞想赤城城鳥路緣箐度癡童捨騎行杳然俱太古略有午雞聲

其三

委羽日以遠回看可柰何何湏孫賦合只似米山多趕石果奇絕幽溪曾一過更能遲半月紅樹滿巖阿

○寄尢含

山行不足水行看萬朵芙蓉萬頃瀾一路逢僧知姓字到家迎妹問平安汝歸紫蟹黃柑近我覩衰蘆敗柳難寄語親朋無好況病愁專不爲氈寒

○不寐

桐翻雨滴气蕭然遠砌悲涼那得眠病似漏壺安枕上夢驚故友到牀前誰家孤鶴偏長唳何處風聲不可憐芡實如珠藕如臂彊寬食假亦明年

○獨居

梧子空階落金風拂面來人當星散後花尙月終開無夜不聞漏有時思上臺銜杯不肯醉何用酒鐺催

○自遣

有發無家一病身秋風颯颯石粼粼毒龍暑退獰翻浪野■﹝服鳥﹞星稀苦魘人縱是靑山非我土便多紅樹豈眞春若無坐擁專城樂柳葉𨿽繁不當顰

○獨行

獨行獨立小池邊衰柳疏疏當發看親舊�行七八字家鄕斗米百三錢門無好事閒蓮勺病撿方書問藥船正是新涼好時節卻如春半惱花天

○病中

朝梳白髮亂成堆晝減靑精夜曠杯落葉何繁愁裏聽漏聲如訴闇中催浮生誰免老病死良藥無過歸去來只待桂花狼籍後便辭羽洞下天

○病起

一身多病百緣輕蕭颯風來體漸平閣求詩書隨意懶夢遊山水逼人淸調鳩上掌喃喃語遣鹿看門篤篤行桐葉滿階畱不掃愛他踏處亦秋聲

其二

飲罷觥船亦自歡小除行散影珊珊生來何必皆文士譬是先遷一左官無病尙當哀局促有身何患不圞團東郊小築西橋月乘興休歌客路難

○晚出依隱精舍

病骨秋風漸漸輕薄涼出郭帶微醺催紅敗綠霜前雨懈白柔藍水上雲閒聽鳥聲如法鼓遠看路艸是腰裙莫言此地眞堪隱巳有新鴻不可聞

○依隱精舍次修能韻

依隱亦何爲愛此精廬癖靑山若圍帶斜連城數尺插柳𨿽未成有竹搖寒碧籬落隔溝塍牛行不見脊風翻杮葉黃雲系山腰白遙見林薄間先霜數點赤不記幾枰棋山鳥忽焉夕我亦客中主況子客中客共謀一日歡安問來與昔幸無俗人嬲愜此淸言適

○晚步

落日云如赭遠山嶷嶷碧杳藹絕人蹤髙槐夾修陌酷似山寺中回廊轉西壁風鈴乍有無禪房深欲夕我亦似發僧掛缽依香積

其二

月出淨如洗山水發其姿山光澹而冶廣池淪且漪微風吹蓼花顫顫如不持愛此地上影往來互參差良月靜人意鶴警撩繁思

○委羽洞

步出小南門水流石齒齒作意認羽山重巒互峛崺褰裳一就之意敗不可止一竇小於拳深入不過咫聞櫓聲而還記者何其侈洞天三十六其二乃如此予凡五往來反復究所以或者桑田攺不然非故址奉林去巳久野老無惇史揮手謝之去不復如往矢匪予辱名山畵餅良可恥

○八月十二夜月

輕雲如獸復如樓吹作魚鱗漸漸收將念客愁連夜雨故先三日報中秋

○十三夜月

歌如淥水喉初轉舞是霓裳拍正遲若使嬋娟解歌舞也應愛煞十三時

○十四夜月

莫負樽前金屈卮明朝晴雨有誰知飛觴欲向姮娥問竊藥何如將嫁時

○中秋

空教羅綺上西樓白霧蒙蒙意未休千里不能知變態一年艸艸又中秋

○題竹壽髙元瑜母江孺人

有鳳髙騫鸞獨宿九嶷山深湘水綠丹穴孤雛羽翮嬌錦臆蒙茸修翎禿叫月號風幾十秋嚶嚶求友雛出谷擬向梧桐問菶萋長伴穿雲數竿竹

○九日同修能鳳儀遊九峯寺

門外白衣來者誰山行約客且猶夷藍堆翠擁如前日風厲云悠自一時古寺久荒存梗槪壽藤似艸作玄之沿溪落日頻吹帽何事龍山徧入詩

其二

九峯未可當崔嵬客裏權澆濁酒杯桂似松髙香澹澹塔如翁醉影頹頹昔年此地曾紅飲今日三人藉碧苔才歷中秋又重九滿林黃綘首重回

○送朱修能

去住𨿽云異天涯共客身龍馴猶帶性鳥倦欲依人秋夢多蕭寂山程嘆苦辛沿江十萬桕或可擬汪倫

其二

秋入單衣久客知桂香月白蹔棲遲芒鞋飽踏霜前路淸籟時吟俗外詩盡道十年皆磊砢偶攡一字亦幽奇世途車斗埋才俊短劍出門何所之

其三

晚葉似朝雨蓼花如醉翁那能當此夜又聽一聲鴻

其四

身如落葉復沾泥借得人來作醉題君渡暮潮應自念來時東上落時西

○送張敍伯入都補令

寒風漠漠同云癡正是雙鳧赴闕時二載信州曾寘水四愁馬上好吟詩雄才到處�賢者若�何人不慕之獨有遼東方轉戰勸君勿作處囊

其二

問君何處更抽簪四海誰無枤杜心若傍廉州應有石縱治麗水豈多金中丞節鉞傳家遠新主珪璋望治湥旦晚璽書徵快令種花不得待成陰

○畱別黃巖東郊諸勝

曲室朱欄映碧蘺麥寒禾暖最相宜靑山似畵云如帶可有閒人來奕棋

其二

他年擬駕碧油車謂有長條拂地徐慚愧未行零落盡止因不是白尙書

其三

面面靑山盡有情回看如送復如迎九峯更欲私相語忍不婆娑藤下行

其四

寶閣崔嵬接漢開朝嵐夕靄更奇哉惜乎未暢躋攀樂爲愛龍湫當再來

○壽李長蘅母太夫人

李生年年湖上游今年奉母來扁舟坐對南山�爲壽母也怡悅吾何求荇葉如錢煮作羹自言絕勝五侯鯖柳絲斜罥白板輿自言不願七貴車去年春雪湥十尺桃花不舒李未白爲母淹畱一月春春光嫣小大可人李生有友狂且癡學塗小筆彊吟詩貌出靑山帶殘雪白髮蒙茸將似之笑謂此圖別有意雪銷還似返童時

○泊嘉禾風甚不得訪秋潭

美人何在黃葉庵欲往從之風甚寒一水蒹葭思澹蕩廿年湖水憶盤桓梅花入牖禪香細竹影遮門鶴意寬懷袖新詩巳勞故凍呵猶自再三看

○過姑蘇

蘇臺今巳七經過壯往其如白髮何曉犯淸霜欣客簡晚邀寒月怪風多聯舟有酒寧辭醉宵夢能奇且放歌明到錫山寬載水中泠浪許不如他

○聞孫送至楓橋詩以謝之

兩載支離體未平如何又送北帆行朔風折盡吳綿力野燒回看越嶠生宕口酒香人易醉寒山鐘動客先驚老嘗交態難言矣只有君家不世情

○夜泊松陵

離家巳七日三百到松陵岸冥橋形古湖寬樹影升野田畱小廟曲浦聚漁燈言念十年往髙歌此地曾

其二

愛此如珪月加衣倚石坡村醪醺意薄蠻語客舟多樹禿鴉聲亂牛歸稚子歌吳田𨿽早獲其柰餉催何

○題畵雪

小庭難得老楮陰河洛酒伴何處尋赤日霏霏下微雪始知小管有蕭森

○題畵

昔遊何事足貧豪紅樹沿江百里遙夢到石梁秋老處靈山盆盎一丘髙

○題友人紀夢

人人惜別折柳枝柳枝折斷無相思何似輕綃畵垂柳絲絲化柳柳如絲柳絲惹霧復迷煙暮暮朝朝儼在前未及經秋猶有恨每當夜月更堪憐堪憐堪恨情非一柳絲光怪於斯出巍峩金碧擘華堂窈窕長廊通密室主人肅客似故侯簾櫳玉質欺斜日虛疑近前承薄嗔雙鬟不嗔翻見親女郎紈扇半遮面扇上名花映面新凝睇知出離人手卿家有花我有柳便解輕綃學漢臯女郎微哂吾何有搖筆新詩墨數行驚鴻不礙長條否把玩離魂不自持不知孰柳孰是詩梧桐雨滴步佳句猶是聽雪軒中時從此夢料轉生多求夢不夢可柰何但君無忘當年意誰更風流得似它

○孫景亭六十壽歌

少年結客江之東孟公座上皆英雄曾假柳車藏季布屢過漿市訪毛公是時海內方全盛嗔目譚兵眾爲政䢐擊羞稱博浪奇彎弓競誇沒石勁我公來兮盡斂容惇詩悅禮推義龍生平自負萬人傑七尺肯爲一劍封拔山扛鼎古有之肝膽如公世所稀大才瓠落何足怪七策餘二師鴟夷如今六十气如雲絕口不譚麟閣勛間與兒童說忠孝春秋獨祀平原君如公不用眞可惜中原里社生姦慝功成辭爵丈夫事恐公欲隱隱不得

○壬戌北赴成均尢含送至虎丘題畵志別

眼底杯幹卽別時秋風漸美竟何之多情只有虎丘月繾綣隨人不蹔離

○中州道中

馬首西驅問大梁木棉花似露葵黃都無綠醑存釀气漫說靑精雜豆香�處駕犁翻作地家家剝柳織爲筐少寬東省潢池警���情未悅康

○重陽

黃河北渡气悲涼令節空逢旅思長豈有茱萸對風雨秪愁豺虎偪封疆苔華撲地千層白楊柳連天數葉黃卻憶香山好詩句一年年倍惜重陽

○阻雨

大雨其如三日何卨牛廬裏灌成河荒村禾麥求難繼冷坑煙煤濕更多轉憶昨宵淹濮上得知何日渡滹沱頗聞賊埶能乘雨搔首東齊望凱歌

○雨後早行

蹇蹄避濘踏平沙日影曈曈噪曉鴉染血楓林酸棗樹沾泥柳絮木棉花羣羊出牧爭溪渡野店捱門到郭斜我亦坐淹三日雨喜看千里麥抽芽

○貘州懷古

中央不合大如礪此地雄啚百雉開千秋健婦何嘗乏爲問公孫安在哉河溯裠鉍猶有淚淸澺弦管巳無臺當年盡入英雄譜廣武徒增孺子咍

○將入都

羣盜縱橫疋馬過往來萬里嘆蹉跎空將歲月居諸老嬴得知交感慨多松菊未荒畱嘯傲之乎拋卻且婆娑莫言儁異皆如此縱令愚騃可柰何

又

桑幹河水蔚如藍漸向西山挹紫嵐從此衣冠常共北未知蹤迹幾時南年華自嘆今過五出處終懷不可三隻似暫來探石鼓敢希人世譽潭潭

○入雍署

休嗟匏系宦情乖不在槐陰卽水厓柳下衣冠聊袒裸東方依隱托詼諧原�我法何須忤便似卿言亦復佳卻怪步兵多白眼彊逃綠醑外形骸

○送錢受之請假

入用應須命世賢夕郎何意勸還山揄揚鏐幣娛慈母收拾煙雲付小蠻馬渡黃河春細細樽開北海酒潺潺曠懷巳忘都門事只恐東山未許閒

○贈李孝子

廣川有孝子三載泣寒茨夫豈矜姱節象賢實在斯深松五六里鬼愛人詎知彊牀風屢折陶穴荒不治皤皤巳黃髮孺子啼何悲我聞古人事猛獸不杞枝猗歟李氏子將無今許孜秉懿人所同誰不嗟嘆之遺俗俗乃貴逃名名更追大夫重風義編出揚聲詩

○送錢長人赴蘄州

一官何屢換遠刺楚江磯聞說臺仍玉相傳水字淆出都宮柳綻之任鱖魚肥見子南轅發令人悵夕暉

其二

曾作陽春宰賢聲歃水俱方州開楚尾風操豈今殊廉�歌來暮蘇公咲捋須時危須撫養佩劍化牛無

其三

鳴琴稱妙手豈畏楚風囂春日桃花滿秋江魚枕髙遠尋鈷鉧水歸問綠楊橋淸暇能如此何嫌暫折腰

其四

江郭多旁午乘閒一放衙少聞畱白艾寧肯貢文蛇問俗徵耆老堆盤半鱻蝦試披循吏傅風尙未云遐

○哭沈君接

十年坎壈半同嘗溪月松云亦屢將我尙比君多一歲展書不禁淚千行

其二

誰雲天與善人多零落箕裘可柰何白馬素車應有日幾人同唱挽郎歌

其三

京塵冉冉困居諸賴寄霞箋一散除頗怪近來�鴈少寧知訣在仲秋書

其四

嚼姜咀桂未云辛轉憶靈山共咲顰嘆我平看無一可羨君泉下反三人【應與谷王休復相晤】

○春日萬都尉仲晦邀遊白石園同汪梧丘吏部朱白嶽侍禦李於鴻大理

名園曾屢過今得主人將白石同邀坐靑山似夢長柳搖爭水綠鶯占落松黃花信因寒禁逡巡半吐房

其二

亭臺儺得樹蓊藹近千章覆畝稱槐國穿花盡柳行參差云物見指點畫圖張髙閣知何極西山在夕陽

其三

海棠全未睡弱柳尙拖黃愛此蘂宮客能爲幽士庒淸言嘗旨酒攺席演新妝它日重來者應須倩葛彊

雪堂詩集卷之二終

●雪堂詩集卷之三

武林沈守正無回甫著

詩

◆詩

有感作

秋眺

詠春

詠秋

舟泊臨淸再集何無黨宅錢受之賦長干行有風塵名士之嘆感而和之

題淸溪嘯語圖

贈陸孺

壬子中秋

山房牡丹有感

立夏前一日

松濤篇爲表兄錢養初七十壽

贈萍蹤過訪示集

送畬伯生歸新安

新得聽昄亭喜述

聽泉亭

挽許葵午

秋日山中柬周谷王

九日

秋夜聞笛

止酒

贈巨先用長蘅畵上限韻

辛亥中秋

送王宣佩歸祁門

贈吳符遠並謝其借書末章及之

秋送吳景先歸休陽

寄慰王宣佩下第

壬子冬送休復北上俯仰今昔情見乎詞

送畬氏兄弟

登北髙峯頂

登煙雨樓

題載鶴圖

賦得眠鬟壓鬢花

牡丹亭尋夢

新晴

挽胡休復庶常捌章

憶金陵

七夕

過寶應

過淮南

舟泊東昌聞有古樓不果登登仲連臺而返

初歸童古傭過訪

北歸初坐聽泉亭

過快雪堂

寄懷李長蘅兼索其近筆

觀長蘅作畵

霜降前一日懷休仲

答曹能始示蜀艸

秋興

靈隱寺

飲澗西橋同谷王貞伯子山聞持樹

岣嶁山房

秋日書懷

書事

挽張徳懋

楊明府兩湖徳詠

寉冢

山房堂牡丹

和長蘅畵柳扇詩

山中柬仲美

贈湖州康半刺

夢長蘅

夢谷王

代人挽外舅

書金相士冊

相者

采蒓

畣金浦凡惠畵

寄柴嘉定

○有感作

眾女好姿首勃溪爭自前一女獨飛蓬眾口翻嗛嗛飛蓬猶見慍況乃娥眉妍人在濁流中進退良獨難所悲涼颷至紈扇同棄捐

其二

舉世好蘧蒢面首苦不好舉世好戚施腰膂少巳老和同昔所欣情性故難矯毀容涉妬津風波一何浩人生如聚客長此縈懷抱

其三

嗣宗號埋照白眼何暌暌嵇生土木骸廣陵不再揮通人蘊奇志如玉山必輝安能違本性一一隨世規三復先民言宅平以無爲

○秋眺

秋盡嗟窮索山深倍授衣梧桐亂下地蟋蟀鳴在帷嶷嶷暮山淨皦皦寒鴟饑坐久石苔冷紛紛樵斧歸倚徙看倦鳥林薄還驚飛

○詠春

春雨春花放春風春柳長行舟逐春水遊女曳春裳今日春如許來玆春未央輪蹄趣春曉鶯燕得春狂無不營春事預愁春去傷

○詠秋

秋天淸可悅秋色倍撩人秋林錯錦繡便如秋復春月當秋皓魄士感秋傷神或賦秋气悲或思秋風蒓九秋有時盡秋緒難重陳

○舟泊臨淸再集何無黨宅錢受之賦長干行有風塵名士之嘆感而和之

柳條一夜侵朝霜遊子停舟促酒觴何郎俠骨傲靑女典貂闌入少年場谷姬窈窕復容與眼底眉前皆有語緩拍吳歌三兩聲鴈叫寒飆蛩泣雨坐中聞之慨以慷欲問不敢心摧藏明朝解佩逢交甫始知羞學畵眉長更有小範來風前黃鵠何不遂翻翩王孫善賞徒善句賈兒解妬不解憐綠珠巳墮翔風老銅雀姑蘇盡荒艸佳人何地不堪悲古來壯士空懷抱我本天地不平人長幹讀罷倍傷神世間萬事多如此何況區區香粉身

○題淸溪嘯語圖【並序】

畱滯邸捨能過存我者邵孝先柴隱鵠兩人耳一日孝先持畫索題俛仰今昔不勝河山綿邈之恨寧止車過思腹痛巳也

淸溪嘯語胡生寫三人箕踞林泉下林泉無聲畫不語當年玄對知誰者憶昔我友愛山川我友葭莩卽孝先玉樓告成我友去髙山流水空悠然蹴翻昆侖枯黃河我恨比之似更多我友愛山兼愛畫每嘆不得同摩娑去年策蹇入都門吳綿無力裘不溫隱鵠接我弭孝先慰我言英雄下馬泣還笑生死皮骨驚能存我來十日曾不遊塵髙艸白水濁流披圖忽見三人者疑同爾女還故丘須眉麈尾儼相向煙雲冉冉風揚飂長安萬事無一眞僞啼侫喜百不嗔尙有千年畫曾無百歲身柳堂階下生秋艸何妨權認畫中人

○贈陸孺

陸生渺渺切云歌喉香袖窈顏微酡一聲兩聲天地碧玉盤珠落何足多燕山白月流積雪吳江細雨濕靑莎燻鑪正暖酒初熟一字一刻徐摩娑縱有周郎那得顧四座惟聞可柰何

○壬子中秋

去年今日雨紛淪今年今日雨翻盆窮愁攤書意緒惡況復天地無朝昏海棠狼藉露葵折蟋蟀艸間鳴復咽疾風驅水水怒號鬼火山椒時一掣姮娥此夜當如何將無怨恨陰雲多天上人間會反復明朝皎月生山阿

○山房牡丹有感

名花開在名山裏石气泉聲助淸泚朱欄油幕醉潮生何必姚黃與魏紫可憐老雨重相逼令我見花減顏色如嗔似怨不肯言粉汗淋漓淚沾臆昨朝雨止漏微暉花亦欠伸長太息長太息能幾時片片飛來落酒卮蜂蝶過門不復采爭向繁花媚別枝人生榮盛眞無幾來如驚弦去疾矢風雨憂思況半之束手入袖都休矣君不見沈香亭北倚欄人馬嵬日日飛灰塵

○立夏前一日

無計畱春春可惜坐對殘花意不懌綠陰萬樹日夜稠黃鳥一聲如送客況復今春風雨多蔚廬寂寞柰春何明年花下■﹝扌棄﹞大醉莫待春歸始嘯歌

○松濤篇爲表兄錢養初七十壽

鬱鬱千歲精長此百丈姿磊砢非一節蔥翠恆若斯托生細艸藂常抱雲端思我兄人之松輪囷將似之早歲涉坎壈霜霰發離奇中年際條達雨露敷華滋風淸濤韻遠月照涼颸遲哀猿與倦鳥引接無窮時下豈無薈蔚陰雲偃蓋垂所遇誠千態松心終不移歲寒人目短桃李爭見嗤我兄壽者相靈椿相與期願言加餐飯兼餌飛節芝鶴髮象麈尾長養小龍枝幸非楓柳種楚楚秀階墀

○贈萍蹤過訪示集

耳熟詩名久何期促膝看道從無字得僧以不禪難三復煙霞句彌嗟島可寒聞將遷谷口來日喜能寬

○送畬伯生歸新安

落葉如朝雨鳥棲寒復驚柰何當此日又送故人行江月船頭酒松風夢裏聲遲君烹雪水莫待柳條更

○新得聽昄亭喜述

十年淸夢愜攜手課雲煙買木支危棟扶梁待怒泉老僧談竹理園叟樂花天坐久渾忘我山禽面穿

其二

乍似逢知巳經營喜欲狂澗畱千尺碧行擬萬竿長落日山頭紫幽花石上香明年茶事近親點建勛湯

其三

何須窮五嶽適意卽名山老樹全依壑枯藤紐作關云縈溪半折苔滑磴難攀縱有探幽者重來不記灣

其四

欲將南垞口徧插木芙蓉瀑水終年濺濃煙盡日封通人開蔣徑逋客謝周顒可惜雙翎去巢空澗底

○聽泉亭

抱膝人何在空蘚上文年年松子落夜夜夜鳥聲聞楓桕飛紅雨梧桐鎖白雲教猿當谷口獨酌對山君

○挽許葵午

曩時遊小阮風格想依然道气存先則鄕評結大年人悲龍蛻早天啟鳳毛賢滿耳山陽笛淒涼不忍言

○秋日山中柬周谷王

爲愛靑山在朝朝出水灣與人爭席坐忘我白衣還情比秋容澹杯無好事閒怪來三徑裏二仲亦難攀

其二

如此秋臺色憐予獨往還劃然鸞嘯發恍爾寉魂閒虫冷淒淒織楓廂漸漸殷移文問周子何事不歸山

○九日

空山逢九日尙憶客扁舟況復多風雨那能遣病愁鴈來知幾日帽落巳千秋妬殺東籬老黃花笑插頭

○秋夜聞笛

廓落方無緒誰家送笛來乍驚云影破漸覺杵聲哀八月荒蒲柳三年困艸萊寒螿與急緯同入管中催

○止酒

偶遇醫王說長歌覆羽卮步兵眞白眼陶令詭稱詩塊磊將何似佯狂信有之公榮不可作搔首獨長思

○贈巨先用長蘅畵上限韻

誰能書杮葉有客字符徵長馭韶可羨秋雲气欲淩煙霞三徑僻樓閣四時憑吾愧扶風帳棲遲爾代興

○辛亥中秋

今夕復何夕興懷有萬端山中連夜雨客歲一人看桂濕飄無迹林昏影獨寒浮生多舛錯應比月華難

○送王宣佩歸祁門

溪碧秋逾澈楓丹日漸濃方期頻促膝何意更分蹤世態驅寒暖君才定鼎鐘中原鞭弭日誰肯謝從容

其二

合澗成溝水黃山隔洞猿行人秋作客居者月同樽各抱難言恨寧辭折簡煩豈予工怨別雅道幾能存

○贈吳符遠並謝其借書末章及之

之子天都秀蜚聲及盛年曈曈初上日浩浩出山泉愛客客逾重逃名名轉膻延陵有奇節多屬少君傳

其二

𨿽逢季子晚久熟太丘賢黃海寧無托醴泉詎偶然風騷光世業簪紱侍龍旃聖主遲華選何年向日邊

其三

搖筆將吞楚掄才巳大吳朱霞半天綺白鶴一�孤秋老溯浙水花明又聖湖三年勞顧盻慚愧未新吾

其四

不辭滛與癖擁得百城居落日窮丹筆明窻走白魚閱來三豕正帙返一鴟虛此意今人少寧能不爾於

○秋送吳景先歸休陽

桐廬秋色老水淺石稜寒無復江陵快應如瞿峽難纜人驚鳥起客子倚檣看廓落何須嘆還家菊未殘

其二

落葉如相逐江行不記灣帆開迎昃日鴈度失靑山往事煙雲外新詩指點間鄰舟喧土語知巳近鄕關

其三

三載澗西水孤舟夢若何恐辭紅葉去終戀白雲多北海盈樽酒南山叩角歌淡交原有分遲子此煙蘿

○寄慰王宣佩下第

秋風辭建業落日到祁門壯士夜光在還家無淚痕山川天攺色雞鶩世呼羣吾道豈終否襟期托嶺雲

○壬子冬送休復北上俯仰今昔情見乎詞

兩走長安道衾禂日夜同猶如今昨事不信馬牛風短劍衝寒雨鄕心托暮鴻朅來何以獻烏有亡是公

其二

此去亦何恨難言感慨無幽懮更離別金石又葭莩君自千人帳予眞五石瓠最憐冰雪裏匹馬指修途

其三

但見蕭蕭柳應憐蓼蓼莪鮮民巳潦倒之子莫蹉跎一路靑山少千秋白眼多王孫寄語者气色比如何

其四

尙憶南池日髙歌子美蟬山川千古是憑弔昔人賢惜別豈杯酒浮生俱逝川何能酬徳感擬賣貢公田

○送畬氏兄弟

山中飛凍雨江上二難歸松閣霞光冷沙汀鴈侶稀能無懷舊友不久試春衣努力千秋事今人寄托微

其二

負笈輕千里歸途寒柰何云將天慘淡冰與石嵯峨一歃嚴陵水頻瞻黃海阿虯潛遺構在它日定相過

○登北髙峯頂

直上髙峯頂靈山一覆丘煙中盤鷙鳥天際辧孤舟落日秋無極同人我獨愁因之念重九風雨不登樓

○登煙雨樓

此日眞晴好偏登煙雨樓微茫一水外遠近萬家浮白鷺依沙岸漁罾聚曲洲煙光霞影雜淹畱

○題載鶴圖

偶爲修琹出因之載寉歸晴川棹容與落日影熹微月下梅爲侶風前云滿衣空山無客至任爾自盤飛

○賦得眠鬟壓鬢花

繁思獨登樓錆牽角枕愁夢隨人浩蕩花爲雨淹畱細瓣承鬟亂嬌容帶膩收芳鮮易摧萎春艸嘆悠悠

○牡丹亭尋夢

佩解驚還在釵橫怯未安不禁春澹蕩猶佀雨汍瀾昨日逢歡易今朝顧影難那知誰是夢梅馥送人寒

○新晴

一望山如沭平林鳥亂飛坐愁鎭日雨分外惜晨暉水殺猶澎湃牛驅入翠微髙亭可怡悅況是綠初肥

○挽胡休復庶常捌章

休復兄以甲寅四月晦日卒於京邸卽欲挽之於時心痛不能抽思間一念至輒傷悼不成章今年五月柩歸迎之於道稍次之爲八什當哭之歌不可與論工拙也

嗟予鮮兄弟踽踽嘆孤蹤自獲金石交道義塞心胸南山同豹隱各各擅雕龍何圖相棄捐中道不能從

其二

兩提長安策一鼓楊子枻三往成萬里名心含悌猶記誓歸來買山因薜荔思舊百感生荼毒甘於薺

其三

癸卯我先子癸丑先我鳴玉堂方寸地得子倍光明靑藜未及燃帝報玉樓成淸霜零四月哀慕何時平

其四

流言不可信三至猶疑之嘖嘖似巳眞鎭情彊自持一開尙寶書淚出如漏卮少別昔寤嘆柰何長相思

其五

曾是未十月兩奪我良人梅嶺千丈險燕山十尺塵故衣漬新淚斑斑錯錦茵老眼非東海不久成枯津

其六

二子旣先驅我來應不久不見蘇門人推挽如相趨共享南面樂梁笱遑惜後第恐鬼無知深松徒酹酒

其七

長夏迓靈輀悲涼赤日生所經皆舊迹安能掉臂行蕭蕭新白楊未樹如有聲子眞鐘子期予�範巨卿

其八

遺文數十卷入雅復兼風古人三不朽所嗟功未崇丹穴有奇羽如日方曈曈聊以慰生存冥漠若爲通

○憶金陵

金陵佳麗舊皇州夢裏猶疑浪漫遊燕子磯頭春漲滿莫愁湖畔暮煙浮陳家玉樹隋家柳袖底箜篌扇底喉聞說長橋巳傾拆秦淮夜月不堪謀

○七夕

家家乞巧設絲蘿何事無能解帝呵今日星稀初整駕昨宵雲暮巳停梭空閨月冷穿鍼縷孤客衣單嘆漢河共惜天孫多別怨不知人世更愁多

○過寶應

扁舟遙指艸萋迷寶應城頭烏漸啼勝事不離濃柳外客情都在落霞西沙橫白月連天遠岸沒蘆花拂浪低北燕南鴻終日過憐予去住未安棲

○過淮南

秋天搖落思方哀況復徵帆連漢開北柳不寬羈子悶西風偏挾怒濤來非無濁酒臨淮水翻恨黃花滿故臺假王王孫鐘室艸至今誰奠芋羹杯

○舟泊東昌聞有古樓不果登登仲連臺而返

月冷烏啼到郭門葳蕤未下鼓先聞堤橫柳樹煙生屋潮落魚梁水漬痕齊地郊原皆赤遶秦時樓閣巳黃昏解嘲獨上髙臺望飄渺滄溟出亂雲

○初歸童古傭過訪

落魄歸來擬閉門不堪下馬正逢君英雄老眼摩相看冷暖交情嘆莫論愁重自傷增短發話長偏覺易黃昏廿年舊事眞如昨尙記挑燈細定文

○北歸初坐聽泉亭

久別靑山夢亦驚如逢老友共班荊溪邊白芷新生蘗枝上黃鸝舊識名猿寉巳無逋客怨煙雲喜傍昔人耕松風石气寒侵骨猶擁單衣待月生

○過快雪堂

荒榛蔓艸覆歌梁知是當年太史堂老樹映朱疑袖轉遠峯浮黛學眉長才收文叔名園記早斷香山中令腸俛仰新詩漸湮沒無人思舊賦山陽

○寄懷李長蘅兼索其近筆

不得靈峯住數時巨靈含沁薜蘿嗤君歸滿路蒓絲紫我在空山菊蕊遲淸夜酒闌誰度曲丹楓貌出題詩少文抱有煙霞痼特寄藤溪爲治之

○觀長蘅作畵

十日一水五日石能事如君獨不然須臾風雨何太急潦倒雲煙亦可憐醉後詩題狂聖艸月明歌發老顚船齋頭子石如欲賣且待滄江寫徧年

○霜降前一日懷休仲

去年今日浮黃河今日今年山之阿白露瀼瀼驚作客紅林■﹝風立﹞■﹝風立﹞競辭柯節近重陽多慷慨天髙落日滿煙蘿美人不來三徑暮明月如弓愁柰何

○答曹能始示蜀艸

蜀道由來萬里賖緘書驚喜自天涯數行玄艸錦江色一叚奇緣汶嶺誇熊節何年開兩浙魚箋計日到三巴因風欲問君平卜世上悠悠鬢巳華

○秋興

木落山寒鴈叫哀老懷羞翦北山萊風催絡緯淒淒織雨劈芭蕉葉葉開聞說三空徒抗疏更憂兩部漸成雷誰憐漆室秋江上濁酒黃花彊自裁

○靈隱寺

九里松陰秀郁回石幢寶剎入雲開山從何處分身至溪自當年洗耳來嶂雨長迷隋後塔梵聲�落謝兒臺慚予朝夕登過飽不及延淸作賦才

○飲澗西橋同谷王貞伯子山聞持樹

石橋碧澗又斜暉人有髙情寄翠微入坐秋聲催葉下當杯宿鳥亂雲歸僧無俗韻供排笑酒散涼風恣指揮昏灻穿林燈影細艸頭零露徧濡衣

○岣嶁山房

求僊勝事巳塵埃卜築巋然駕壑開絕澗翠深驚鹿起虛廊云滿誤禽來塜間似識丹砂气林外時招白足陪泉響松聲長在耳信非絲竹自悠哉

○秋日書懷

隔歲驅車悲䢐夏一春髙枕又驚秋何年楊葉能奇中兩度桃花巳漫遊蟋蟀語深庭際艸海棠紅墮澗西洲不須蒿目中原色鴈背林端總惹愁

○書事

傳言海上沸鯨波下瀨戈船戰績多俘馘可憐能漢語軍門聞巳奏鐃歌中原魚鱉爭三輔帝子瓊瑤壯兩河人事天時豈無意杞人何計穩漁蓑

○挽張徳懋

翩翩有美竟何之尙憶山中促膝時帝爲樓成須彩筆人言肺病是蛾眉百年雨絕非常痛一輩風流更見誰執紼將車吾豈敢不聞鄰笛巳長悲

○楊明府兩湖徳詠

孝女祠邊望錦舟弦歌忽送武林秋一江南北如衣帶今日謳歌昔日愁

其二

關西今見漢循良引水虛堂化瑟張父老不須憂蔽芾它年堤柳是甘棠

○寉冢

刺眼靑山入酒杯花神月魄滿髙臺陡然一嘯浮雲外爲問雙魂來不來

○山房堂牡丹

山中九錫笑無多奇石淸泉木叵羅一撚嫣紅撐午日不知姚魏更如何

其二

粉暈紅潮儼向人雨晴晴雨養花神六橋急管芳非盡此地能畱十日春

其三

千古爭傳供奉詩三郎灰燼巳多時縱無妃子傾城笑不使花王聽舊詞

○和長蘅畵柳扇詩

西湖十里柳如絲愛煞輕煙暮雨時爲問風流誰得似李郎小筆舞腰肢

○山中柬仲美

媿我無人廢蓼莪鄰家社飲足髙歌平陽小隊霓裳舞閒過秋風卻爲何

○贈湖州康半刺

吳興舊事足弦歌爭比康侯義問多地盡鄣西開化日天移閩海作恩波

其二

千載相傳佐郡難穎川聲績起河南冰壺映徹無涯際人擬苕溪夜月看

其三

兩岐麥秀稻花秋打鴨船隨問俗舟何事兒童迎竹馬至今惟說郭並州

其四

口碑無日可銷沈峴首山髙霅水深笑殺襄陽鄒從事秪將姓字寄登臨

○夢長蘅

故人蹤迹在何處一簟涼生冉冉來暖送問寒如昨日不堪秋色滿髙臺

○夢谷王

�梁落月白如霜水深浪闊魚龍狂廣州去此五千里一夜三回夢舉觴

○代人挽外舅

敢云冰玉騰髙譽十載提攜夢見之媿我哭翁無長物滿庭霜霰一行詩

○書金相士冊

口似懸河野寉形蒯緱短劍挾丹經自知不是封侯骨空負先生兩眼靑

○相者

千仞胸懷七尺身蒯緱又逐帝京塵剛成自是謀王手唐舉何曾善相人

○采蒓

西湖四月煙水平采蒓艇子狎波輕紫絲牽得山銜日競學漁歌欵乃聲

其二

步兵偶爾憶山林尙自風流說到今不知千里如何味直待鱸魚江水深

○畣金浦凡惠畵

西子湖頭春艸生越王臺畔暮霞明知君塊磊無從寄不愽當年畵苑聲

○寄柴嘉定

嘉果車行夾路香練川今作小河陽太衝亦愛花如錦未敢蒙頭過魏塘

雪堂詩集卷之三終

●雪堂詩集卷之四

武林沈守正無回甫著

序

◆序

送孫司升畱都司馬序

楊太守三載奏績贈言

黃巖周侯考績序

黃巖令周侯入覲序

臨川曾侯入覲序

元敬胡先生六十壽序

臺守楊公壽序

徳壽篇

錢母沈孺人五十壽序

吳母程太孺人七十壽序

表嫂劉孺人六十壽序

周母陸太孺人九十膺封序

汪母八十壽序

陶周望解老釋莊序

於忠肅公文集序

吳徳聚爽閣書目序

四書說叢序

詩經說通敍

張少嶽山人佚艸敍

義學考序

張徳懋集序

王獻叔詩集序

虛室吟艸序

○送孫司升畱都司馬序

不佞往爲郡諸生上愚朱公來令錢塘歷二年未識面也會癸卯戰而蹶朱公廉得之乃盡謝諸在門下之日吸綸拂餌者而陰薦不佞於學使遂得與試廁名賢書初不知朱公力也巳撤棘共事者具述其發榜時喜躍狀始感泣往謝公把臂笑曰丈夫相期正未有巳是區區者何以謝爲朱公楚之江陵人也越數年華容偃虹孫公來理吾郡始旅見未交一言久之以公事謁歡若平生間白以民間利病事言未脫口而巳見之行嘗嘆公何知某之非貌魴而陽鱎也者又竊自怪何獨徼厚幸於楚旣得一朱公又得一孫公也華容距江陵三百里而近聲气相接其毓精江漢同二公來蒞玆土俱年二十有七八始至老猾率以齒易之亡何驚亡何咋指退不寒而栗則又同十行俱下五官並用百函同發則又同其守如冰則又同好千古之業禮賢士如不及進博士弟子出其課彈射之若秦越人之隔垣見五臟兩造之庭若瞿圃焉則又同往朱公於邑黌創經閣譽髦蔚起公相形辛巽通流樹鎭頃甲榜郡至十二輩皆百年所無其興厲又同所微不同者朱公以令公以理起家耳或曰朱公以錢塘令入佐銓秩滿竟貳太常公之先如閩林公丁公三輔胡公俱徵爲天曹郎以公四載拮據聲實騰茂疇謂不銓矧天子方大拔士須次臺省獨公徙而南卽忠臣惟命之從何以慰父老子弟之心且胡以云同也不佞謝曰是未敢深言或當事者有意以休息公未可知要之亦時也辰巳之間忌才之穎巳露猶不能不拔一二大才者以厭豪傑之气今則不然忌才者顯白而不畏人憐才者轅駒首鼠囁嚅而不敢發卽令在事如招在風如隼集墉犬瘈木敝誰甘以其身愉快乎是以賢者亦不樂之故公之南世道之憂非公之不幸也自古彊有力者每欲以人用天不知還爲天用或蘊崇之而實摧之或疏寘之而實樹之恢乎不漏矣不佞熟觀今日之事勢如陽九百六之巳極饜而思反其道必回公姑回翔佳麗之地以觀气之漸復國家吝臺省若太阿據其地者亦輒負嵎不肯下兩者皆譏此非公之時也近制重予南郎以臺省猶不尼人以銓不佞知公必當如林公丁公胡公以無異我朱公而巳矧所以同者又不在區區資格乎然不佞之徼厚幸於楚則終始無不同者矣因門人某某乞言遂發其狂瞽如此願公無多示人畱以當它日一粲

○楊太守三載奏績贈言【代】

予與綦江楊公後先守北比部公慷慨有大略其風采所傅讞決至今藉藉公卿間公出守臺而予持閩節歸裏門不接公者三年所矣積資重望遠典山郡勞問拮據狀良苦屬公將上績天官氏六屬邑以賀言請予憶客冬爲公稱初度之觴旁引古循吏方幅揚隲詳且核矣今復何以更端諸君子以予知公深請不巳乃進攝臨海郡司馬向大夫攝太平郡司農曹大夫黃巖周侯寧海周侯天臺萬侯僊居曾侯而問之曰誦生於感感生於徳徳生於私諸君子何以私公於是向大夫曰不敏職在扞掫庇公宇下萑苻夜靜卽島夷鳥舉不可摶比者谷洋一捷俘馘執醜如取諸寄謭劣猶得廁名末簡以紀旗常敢忘明賜曹大夫則曰環臺皆山而獨東憑海姦民闌出谷以與閩市其獲三倍歲一不登民無所得食殍以谷量公禁出粟斗米三十錢折漕數十萬石率先列郡因是得逭罰於大司農則又合詞請曰主臣皆析襪綫材也職守之不皇況攝疲邑非公提挈之安能左畫方右畫圓語未畢四侯旅進對曰蓋聞之溲渤敗物也良醫制之以巳疾槐柳楡柞皆凡木也燧人鉆之用以佐歲功昭等受鑄於公更僕未易述請言其難之難者往諸不逞與一二子衿之敗羣者陰持吏短長齕之不難擠成勞而下之壑比比見矣黃寧僊爲最天次之臺往者東道之僅通自壬子軍興增寘兵使者羽書絡繹始疲於奔命顧繇無所從出率倚辦於民急則挺而走有司往往以是開過黃天爲最寧僊次之公下車羔羊率下吏恥爲淄姦民無所得間棫朴化行士習蒸變公又下檄毋以蹄輪困吾赤子一切以公鏹充之公私稱便昭等亦緣是斤斤捄過免於顚躓未巳也邑有大疑大讞獄先期受畫於公公故倜儻無城府動矚本未如列眉觀火立剖數言皆出意表昭等奉歸次第布之辟之鸞刀和而後割不者犬瘈�敝豈綿力所能勝任乎予聞之避席起曰有味乎諸君子之徳公也是之謂善誦善禱𨿽然皆衷言也今四輔六雄之地專城百里堂下走十日羣吏者豈其無人然面背不同詞者多矣孰有如諸君子之徳公也者天子久屈公山郡司勛上公拮據狀且當寧嘆息旦夕以卿相處公父老當賡九罭之末章予謂非獨臺人之心抑諸君子之心也遂次其言屬周侯書之屏以爲贈

○黃巖周侯考績序【代】

巳未秋予以便道歸裏友人沈無回氏亦未問赤城之霞把臂寓林各踞一片石譚天下事甚快也無回雅負人倫鑑嘖嘖誦黃巖令周公賢不置�責其狀無回曰公之媺悉數之不能終其效在�姑與子言較凡令者鮮不委澤宮如甌脫非常所急任其朽﹖﹖立而莫之省公至卽斥羨鏹新之堂廡黌捨門觀庖湢俎豆羽鑰圖史幾筵莫不具飭朔望諸生魚魚雅雅過槐市望枚實而至止肅乎壯觀予曰此鐘離意之相魯也恢其廓矣無回曰未旣月進才子弟而課之不佞爲政品其甲乙而上之公公更爲揚搉大義使知所趨戊午之役拔雋者一中副車者二占者謂將有鸞集焉予曰此範武子之治禹杭也煥其采矣無回曰陽晝不云乎投綸錯餌迎而吸之者陽鱎也若食若不食者魴也公卽泛愛無幾微見顏色上行意下象指誰其獨無心予曰此宓子賤之治單父也端其向矣無回曰古者史爲書瞽爲詩工誦庶人謗商賈於市百工獻伎而況乎士末世髙自貴倨猥曰肉食者謀之爲大耳公邑有大疑大更張必下令集諸生雜問異同上其事衷者不浹晨行之予曰此鄭子產不廢鄕較意也盡其心矣無回曰黃之士也朴而帶性先是扞罔者再吏以不良去故黃士橫得嘩聲非盡士之過也平時禮不足而嚴有餘疾苦不相通急難不相捄激而叫閽中人焬之遠於千里挺而走險安惜其餘自公之來如痛必拊有不逞少年跆藉子衿者重懲之苐不欲其庭見曰此非而匍匐地也所以密養其禮義廉恥之心而豫銷其衡決之气以是士又驟得彬彬聲甲於七較予曰此曹叔通嘗以之治圉非正身不至是可謂知本矣夫士者四民之秀也雅曰攸介攸止烝我髦士孟子曰善政不如善教政不先士而徒兢於簿書功令之間直俗吏耳昔予傅廉吏采摭千古無歌獨漉者不可勝數而興教勵敷行敷優優者不少槪見如公者可以傳矣此一端巳足奏最況公異迹更僕未易盡乎無回曰子言方重海內其次第之以贈公非獨我與子之意亦黃士意也遂授策

○黃巖令周侯入覲序

今上之四十七年復當計天下羣國吏所司各條上治狀司功氏殿最以聞非大軍興或二三千里之水旱守令不輕議畱蓋甚巨典云鹿城周公來令黃三月而事集一年而政成二年而化洽屬計期近父老皇皇不能一日免於懷走數千人吁於郡吁於藩臬使者復不遠千里吁於中丞臺禦史臺尼公母行不佞聞而問之曰古之挽畱者如寇河內焦小黃皆以召徵恐公歸不復耳公令躡蹻以往軺車信宿不過三月當寧卽懸瑣闥以待公諸賢不次時或難之公終黃有也奚其畱父老曰吾儕於公猶乳哺也何知心向其利者爲有徳請言其私黃之賦二萬有奇歲輸粟數千石往時率二鐘而入一鐘賦什之不足以酬息自公之來稱權量而巳是一年耕有三年之獲也計名田千畝者損其羨可別起中人之產而有餘不特此也黃額故儉而費倚辦於裏猴沐者虎而冠者爲叢投者城社爲依者穴其中神鬼莫可究詰公洞若觀火一切報罷老胥抱賦牘鵠峙鈴下供筆札指使之役無敢左右睨者阡陌之上終歲桑麻雞犬不驚伯伍比閭無復奔命坐累之憂司功氏上公治卓異乃爾且畱公我東人𨿽歌衮衣之章無及矣不佞曰固也𨿽然嘗承公緒論每仰屋黃賦法之未盡善欲更爲條畫使公私皆責辦於官無煩嗇夫歲可省黃二三萬金假令天子雜問東南疾苦以次及公問何以治黃必將條對所便宜經後更始父老徳公當更倍於今人臣苟實心以愛物去與畱皆恩膏也在朝廷與在山海之間皆足仗也擇私莫若重父老去何居焉於是怕悅懌而退

○臨川曾侯入覲序【代】

臨川曾侯以苕令髙資分主浙闈得士七人語溪胡君越州駱君尹君嫠州張君吳君張君趙君國書初懸莫不嘖嘖嘆得士云屬侯以入計將行侯凡再入計矣法當畱需次補天官郎不亦爲瑣闥近侍之臣苕且不得長有侯卽七君微計偕亦將臥轍矣胡君與余有烕裏之雅重繭索餘言爲贈余鄕與苕一衣帶水而近顧習尙亦小異苕澤國也白鶴金鵝浮玉諸山屏峙幾列二目之水蜿蜒環之蒸蕩溔漉其精者郁爲人林萟圃之秀而其觕衍爲膏壤葦芡魚稻之饒古先勝迹自窪樽而外不可枚數官其土者雍容甚都憑弔嘯詠不患無其資無其地此苕之美也顧豪右大姓武斷自雄富連阡陌貧無立錐又其地北接荊溪南臨震澤東枕杭嘉諸郡舟車之所激蕩流雜之所憑依狙獪之所攫攘�涯之所虧蔽挺而走險急且嘯林故令難而苕之令尢難昔之令者非��莫能自勝稍懲而持烹鮮驅雞之說則又獷而不可治也侯甫下車卽洞悉其隱不一於兢而未始入於絿譬之鸞刀和而始割故一令下如石之投水一事奏如車﹖引之制驂五年如一日也微獨侯不難苕卽苕亦若忘其難者侯之才何如也今天子拊髀求治所司申飭計吏不啻三之五之行且廷進良有司勞問疾苦浙當首對再屈指必及侯假令上顧問曰邑故沮洳下濕之區湖水闌入昏墊是虞令何修而得免此侯必對曰徼天之幸晘潦以時得逭於罰假令又顧問曰頃兵事驛騷逸卒亡命所在爲梗邑故逃逋藪也得無有聚萑號澤者乎侯必對曰無之其鎭撫有方畫圻而守則皆帝靈也又令雜問闈中事曰何以獨得士則又必對曰此國之庥也司衡者之勞也小臣何力之有天子必將輾然以喜曰安得長者之言而稱之侯之得君在是行矣𨿽然更有進於是者夫今之所稱得士者非猶是糊口射覆以气取之哉一旦進侯天官郎衡石在手耳而日之形與影稍不相格不收也誹其所是譽其所非侯必不爲卽不偶而爲瑣闥侍從之臣亦必惜其人如惜其牘芬則務揚之醜則務掩之又寧肯謂惟吾所得言以唇吻束縛人之手足使不得展尺寸之用者哉卽猶是收七君之心而業更光大矣臨川气節功勛文章之海也士大夫服習先民之教尊所聞而力行之接引登吁大江以西气類爲多吾知侯之必出於此也敢因七君之請而僣及之

○元敬胡先生六十壽序

距邑四十里而遙蓋有棲水鎭云有胡元敬先生者無不知其爲仁人君子也今年政及耆四方之弄柔翰以壽先生者不可以指計守正辱在世誼得徧讀之其旨大約有三或者曰先生體素羸自壯歲罹閨慘卽絕不娶無孌童季女之好者垂三十年是宜壽或又曰先生廿四五時猶數粒而炊拮據起家小饒卽付之紀綱不問棲水綰都邑門戶燕齊楚趙之士向道徳來者無不望胡氏爲逆旅先生割腴奉之無倦色有再致千金再能散之之才而不盡用遺余不匱治家養生無二術矣是宜壽或又曰先生諸大節不具論裏中子反唇者尋曠林之戈者白刃相讎不敢問者先生弄丸解之至相戒勿令胡公知其它指囷授廩待火就塾者不可枚舉有一於此天必福之矧其備是宜壽守正讀旣且惟且否謂不足以汲先生之深夫壽者神之爲也神凝則全撓則散越夫撓神之方寧必世情卽爲善近名亦足以鑠性而焚和故閉目逃色與亂同以不用爲用猶之乎廉賈五之也不疑買金償亡思曠焚車謝過昔人非之夫豈不美以有意也先生見一善如新沐之振衣見不善如匪澣衣之在體以一布衣懷當世之慮有不得若巳納之隍先生不以爲迂人亦莫有迂先生者生平不忍謂天下有橫逆之人機詐之事然自性之非好之也其行甚陰日行之而不有故被之者往往莫能名夫行之而忘可能也行之而使人忘不可能也由此言之豈沾沾責報於窈冥者哉是以行年六十而有嬰兒之色肅容莊語日應無疲篝燈讀先民書或丙夜不休先生尫人耳何以得此先生非用神也神用也神用則自然自然則常常則無窮𨿽與天地終始可也況乎小年先生少好淵源之學師事敬庵許先生固知非獨天性得於學問者深矣守正與周生大賚爲令子休復莫逆交張生懋官爲休復弟子三人侍先生最久飫聞裏中所稱述先生其大者聖賢之庸行次不失古人之奇節以非先生所欲言故不言厪敍其生平得力之微旨以爲無疆之祝云

○臺守楊公壽序【代】

嘗聞漢時神雀五鳳吏治稱極監綏和下詔似獨責辦於二千石夫亦謂二千石尊重乃能使下故鐘離意黃香桓榮以尙書令僕射出爲郡守而虞延第五倫桓虞鮑昱之流亦間入爲三公前代郡守之重如此國朝制稍輕在中丞臺直指使者藩臬下執手板奉簿書然四輔六雄十望之所專城分嶽上宣下達指臂相使賢者處之亦無所不愉快故前代以官重人今以人重官官重者上重之人重者自重上重者固不如自重者之煒任也吾臺守綦江楊公積資重望不當復期郡獨以東浙罙阻山海而臺尢瘠磽其俗獷其民頑其士抗又東與島夷共稽天之浸出沒無常扆山松海易進難退往壬子中倭最先中而最後弭亦巳事巳天子軫念東南且創心往日髙句驪之役特屈公來公至諸利病洞若觀火爬搔其垢順流更始與諸令長次第布之輿人誦焉今且二年餘矣治行日以髙等聞鄕人來言公斥俸鍰新釋萊之官實�枚枚子衿比之唐公仲友俎豆從僖公弗許也飛檄下邑召弟子員角萟手較之如見五臟士以是益感奮莫不棄綾文刺而親藜火俗舊錮婢有白首不嫁者公諭以毋鑠陰陽之和傷百昌之性肅然衰止臺比年不登自公下車斗米百錢說者以爲和气之應民畏虎公爲之禱獲其一餘多徙去其它善政不可勝舉余少讀史傳竊有慕乎循良請得方幅論公公之禁錮婢也大類任九眞它日子女能無以楊爲姓如廉範宗慶故事乎其華虎與劉扶風宋九江何殊也文翁導蜀首聘司馬長卿爲經生師公不嘗延甬東餘生主社會乎又何合也每嘆王南陽沈河間之刻淸廉而不及政鄧汝南王廬江之興建利而不及教懸蒲飲醇難以馭刁民刻筩告亡或致傷善類如公可謂兼之頃者谷洋之役俘馘以十數計非公精采帥先飭戎預餉安能一旦起敗甲朽戈之士頓收橫海之功倭以小嘗我以大創東海自此無事矣張湛守漁陽八年匈奴不敢入塞公兩年耳何以得此中氶臺上其事不以常格處公誠深有以服公也公聲寔日茂且有奇功維賢不次臺將不能久有公猶記壬午癸未間公之鄕人大司馬崌崍張公以節鉞鎭浙談笑定兩大變文事武備至今赫然徼天之幸一如張公之鎭浙臺𨿽僻在困鄙猶之袵席也因諸令長之請輒陳父老之私祝如此卽不侈岡陵之詞公必不怪也

○徳壽篇

萬曆庚戌季夏之杪邵長孺母皇甫太夫人及耆之年或曰太夫人稱未亡人者三十七載凜凜乎純節也天道猶橐鑰翕則張之耆其履端乎余曰太夫人非節壽也徳壽他曰有辯秋曰有世之以節著者大率褊詭奇至務果上人意所不可感慨赴之不觸而涕不掉激而怒甚或截髮嚙指刻肌毀容怙恃尊嫜委婉不能得其意況敢責其共順秋哉不如是不足以干櫓而致其深堅君子悲其遇諒其志之無它相與咨嗟而感慕之非謂婦徳宜爾也夫地不以天之不覆而廢其柔水不以江漢之不朝宗而廢其善下昔汪司馬之傳節婦曰以從一之道自責則爲節以從一之道責夫則爲妬固多微詞焉孰與修節婦行不立節婦名識與性會恬淡是常如皇甫太夫人者又何間焉方太夫人之歸子張公也才十九耳子張公少失明今有讀詩書譚禮義之人而驟娶瞽婦能無介介何況閫內乃太夫人莊事之婉孌四期而三姙姙長孺三月而子張公復見背百爾危疑藏之渾沌僅憑不可知之夢兆以自固卽夢葉矣傞舞斑襕影不滿堂迨至薦履襪而還顧其苴如宰如者太夫人痛方切也三十七年廢深長截髮嚙指刻肌毀容之事豈其不萌於心或觸之或掉激之豈無可以涕可以怒而有不敢焉者若曰自吾飾中歸邵凡爲邵氏宗祊計耳事地上與事地下一也吾安吾婦順以啚其大焉足矣是以事嚴舅而舅安之侍病姑而姑徳之忍訽於姨姒宗黨而姨姒宗黨稱之孰知有安之徳之稱之者而太夫人心逾苦哉至其訓長孺曰汝今長大有生而長大者哉汝當念母所以長大汝者嗟乎有不聞而酸楚者乎假令長孺不足以語此太夫人有終身飲冰藏之矣此讀詩書譚禮義者十九不至此而太夫人宏遠矣人情驚奇服而忽尋常故節之譽張徳之媺隱孰知徳盛而節無稱焉非節能掩徳他忘節徳之至也余觀世之號爲節者天輒胙之矧乎以徳气之所息必賢且貴今太夫人有婿胡休復氏方領袖海內而長孺巳鵲起與之後先太夫人由耆而老而大耋而期頤所不待言苐恐長孺驟貴貤有封典不得預旌格耳然而太夫人固不欲爲名髙者也果爾太夫人觴矣

○錢母沈孺人五十壽序

夫人不偶而代主蘋蘩又不偶而蚤背其伉儷其身未亡人也其事皆未亡人之事也所撫之孤則他人之孤也其非他人者又藐而不可知也百爾荼毒嘗之地上百爾紛紜對之地下欲任焉則難乎其爲婦也欲決焉又難乎其爲夫也不以子子焉人以我爲非母也以子子焉未必其子之母之也撓之檠之非母職也禽之犢之非母心也當是時自非笄而丈夫者一日猶難何況由芳茂而顚白聲色不動而徐以俟天之自定如錢母沈孺人者眞足式矣孺人爲予姊子之姑予姻也其仲季執經余門則又姻而通家也古者不頌壽頌亦不及內今無不及之矣予安能辭當孺人之歸鶴宇公也長君年六齡耳彼荷泣伯奇蘆寒閔子皆有令父在千載之下猶爲酸楚矧鵀宇公長逝一切家秉皆孺人持之卽稍督切其長以爲冡嗣宜然而因割其腴以爲仲若季湯沐時誰難者孺人鳴鳩推愛無異毛裏今其母子相歡迎養靡間昕夕固其長君之孝亦致感於孺人者不淺耳人亦有言立孤難於殉葬此亦自不絕如系者言之孺人則有長君可借口矣而親長者諷之嫁不嫁也詞婉志堅卒莫能奪所不至截髮割耳者幸耳孺人固籌之終不以七尺之軀易吾旦旦之誓明矣又不然而煽動取名以節自矜以八齡六齡之孤厚自誇於宗黨激而生事猝未可知何能安然由二十八年而五十如掇之也孺人深遠矣今三君皆補博士弟子員一時推爲彥俊元旦之次挹椒觴以獻孺人含飴以受之說者謂天之報孺人余則以爲未也往者天不定而孺人之天定今者天似定而不足以報孺人之定異日三君鵲起修鼎食而進六十之觴孺人亦得藉手以酹地下此天報孺人日也予且拭目以觀天之大定

○吳母程太孺人七十壽序

昔宣尼之誦虞舜也其於富貴饗保名壽蓋津津乎言之彼皆聖人也猶以淳備爲難則後世人子所欲效之於親者思過半矣余友新安中翰吳君符遠之母程太孺人屆七十諸與中翰君交者各有致詞余卽不文安能巳巳吳世居商山雄於貲𨿽吳氏子弟尙誼好文詞雅不以貲重視甕牖之子蹄餐不具無以爲堂上羞者有間矣是太孺人之所少者非力也諸丈夫子卽不名甲第中翰君以鸞龍之才屈居祕書旦晚珥簪筆近日月之光非他貲郎比也若諸孫喬年之文中翰君洎太學君元益長孺之子之娟秀胡能不貴太孺人盱衡待嘗鼎食耳方太孺人待年於程望南公倚之如當戶及歸吳龍泉公委家秉授之嘗脫兩大人於險有古豪傑應變經略有婦如此豈直一春秋祠告之區區也今年七十有子四人孫十三人曾孫四人斑襕成幃孺慕膝下太孺人撫育三世而處其慈卽它不敢知彬彬質有其文固巳賢於它子姓遠矣語有之祭先河而後海貴本也無論太孺人勤儉無非儀聚族稱女宗師凡與伯實公遊者必曰若有賢婦遊其子若孫者過廬而式賢母焉太孺人不近名名將焉往夫人可以不富可以不貴捨曰宗祏付之主鬯云仍聽之冥溟閨閫之內焉用名之而終不可以無年也太孺人夙夜蔬布織紝自勞七十年如一日享不足而祿有餘此壽徵也嘗聞其訓子孫曰先世好學女毋惰好客女毋慢好施女毋恡嘻非仁人之言歟以此壽家髙明有融以此壽後人子孫千億以此壽身黃髮駘背必矣此則太孺人自致之卽中翰君等所不能效更徼其餘惠者也圖經載黃山出地七千一百七十丈軒轅丹竈在焉飲其液者長生不老雲巖帝畤靈迹肇開爰有鄧姥是新安固神仙之窟宅也它人以薄劣承之靈气散矣以太孺人之厚積气必有鐘果爾將與山嶽論年豈計人間之壽也哉

○表嫂劉孺人六十壽序

今世好鞶帨祝生之辭卽天保旣醉未足爲侈究其義迄無所歸若閫以內尢難言之予恥爲卮言竊惟閫徳之媺事舅姑以孝相夫以義訓子以正逮下以恩有一於此猶不失爲令婦矧其備乎則予表嫂劉孺人賢矣方孺人歸表兄養初公也通湖公尙善飯無恙予母姨孫太孺人巳謝世繼姑沈矣沈姑性嚴﹖﹖炙盭難事引繩新婦若將不待教而誅焉者當則曰分耳一不當曰新婦齕我嘗一覆其私藏再覆其盂可以悟矣而嚴如故也孺人兢兢婉順惟恐弗得其歡至革之日始執手嘆曰願若有婦如婦霜降水落天性乃見亦念十年作婦苦乎然孺人固安之自謂婦道如是耳公旣以貧廢儒亦欲自露其穎於賈娶三日卽出賈顧才大不受賈縛好以奇勝時有所泛溢出入得失半之孺人扶義勷決出記指囷無所畱難初不謂錢自艱難中來捫之汗下不忍釋如女子常態也居吳淞時火將及矣孺人嘆曰我固窶人也火亦何加柰負托者何邇年人重負公人爲不平孺人又嘆曰向固赤貧今亦還赤貧耳噫安得長者之言而稱之公固自能發舒其志意者假令閨閫中瑣尾鄙倍動相牽制亦安能勝任愉快乎孺人止一女一子甚慈之然弘業就外傅卽督之不使暇旣從不佞學授餐數年略無倦色予縱不能有所增長頭角斬斬不受人憐亦庶幾水之在盂矣孺人禦臧獲小過差必直譙呵之巳更有善未嘗不怛然化也故人樂爲用孺人事舅姑十年爲婦若母四十年其誠孝鬼神鑑之慈惠姻黨信之勤朴朝霜夜火知之武林優尼塞塗無敢一闖孺人之門衣裾簪珥日異月新未嘗斆薄俗寸步也孺人今六十矣康彊如四十許人亦得天者全耳先母孺人姑之姊也以是故事母如母母嘗舉孺人以訓婦曰精明儉素猶可及也爲善無近名不可及也予母達人也又知孺人深故藻鑑不爽如此予以是言壽孺人卽不文或賢於世之鞶帨其辭者矣

○周母陸太孺人九十膺封序【代】

戊午冬予友沈無回氏計偕入都門亟稱黃巖令玉峯周公賢予心識之今春移書重理前語且云公方上三載績法得進其因母稱太孺人而太孺人以六月中旬九十初度吉祥善事巧與時會古今不少槪見子史氏也何可無言予不知太孺人讀無回所捃摭事略節取古之賢母行配之其稱未亡人者近五十餘年似鮑女宗五齡撫公以迄成立似梁寡髙行丸熊畫荻似柳氏歐陽氏二母厚褥大被與气類接似孟仁母教子陰行善似孫叔敖母封還魽鮓似孟宗母若其門內肅雝蓼菜區豆皆有行堤則東海京陵奚讓焉此猶其大凡耳乃予深服太孺人暗與古人合者有三李衡母曰人患無徳義不患不富公𨿽承華冑蚤孤蕭然寒士爾專城南面得以意行何求不遂太孺人斤斤以廉朂之無墮淸白聲程母之誡二程夫子也曰患不能屈不患不伸往歲姦人齮齕公伯兄禦史公至起大獄語至公莫不斂手曰長者長者尹母之訓焞也曰以善養不願以祿養太孺人嘗一就官邸復迎之不肯來曰無以老人故重煩民力視湛夫人窮約時剉薦截髮成子令名及士行貴顯不免威儀赫奕誇耀裏閭猶之乎兒女子態也今太孺人年九十翔步善飯如四五十健婦內外冠冕數十人撫育四世而處其慈考古楊禮珪母文季姜略可相埒然季姜八十有一楊母八十有九年皆不及惟王獻之母郤夫人九十齒髮耳目神明卓然不衰子姓羣從簪笏伏謁庶幾千古儷美苐不知郤夫人當九十時諸王中亦有所藉乎能龍章鶴髮輝映如太孺人否也觀其上表求養則巳不逮太孺人遠矣客曰子善徵事今公聲實懋甚天子召公多在西臺太孺人能以公爲賢令寧無以公爲名禦史又何可無言予曰有之王方慶將糾李義府張鎰欲直華原令盧樅皆以母故猶豫不決二母力慫惥之竟成其志名噪一時李畬送祿米到宅母量之餘三石責還一埍肅然三者皆禦史母事也苐太孺人是時且進而大齊國家應有旌格或手詔稱老福如張晉國或令公自導母觀太常四部樂如崔邠故事吉祥善事匪今斯今若漢中太守南陽令執子孫禮於杜泰姬又安足道哉因次其語以復無回氏

○汪母八十壽序

古之論交以登堂拜母爲重孫賓碩一見趙臺卿卽入白毋曰今日得一佳友母爲解頤古人之以母重友也若此予於孟朴然明托契不薄兩走新安道獨不得拜方太孺人當由友不佳無敢進白者爾憶七十時予從賓從之末修豆觴之祝會浮沈不果達今太孺人進八十春秋彌髙徳彌劭芳譽日隆而諸昆之交日亦固自分可以拜太孺人矣而又匏系家難無由泥首僅托不腆之辭以自致予辭如陳紅烏足以盡太孺人哉太孺人之事翁嫜也孝不足以盡之其相夫子也莊不足以盡之笄而有士君子之行訓定其族人也女學士女宗師不足以盡之太孺人有丈夫氶四各以气誼經術騷雅擅有令名四方賢豪下車先問汪氏伯仲安在郡國守相干旄塡隘人以方謝之封胡羯末穆之酪酥醍乳至推本所自又以程穆姜方太孺人也孝廉公之不勤其子也亦所謂我常自教兒爾太孺人則不以慈故廢威昔程母之訓二程夫子也曰子不肖皆由母蔽其惡而父不知又曰幼求稱欲長更安窮卒爲儒宗諺曰衣紉於褘弓勁於裏信然乎信然乎是時汪氏方鼎貴顯者入爲侍從次且揚歷封彊以須節鉞閫以內不免翚翟簪縵相鮮華見太孺人莫敢不肅父老過裏中聞其內行皆嘆曰汪之良嫗尙有典型乃太孺人更不介介於其子之不富貴也時進而訓之曰汪之取於造物者奢矣豈敢復望爾曹苐斤斤無墜家聲吾老矣嗟乎此李母之所以教衡尹母之所以教焞也何太孺人言之肖也古之抱閫徳而享遐齡其子姓多且賢者無如王右軍郤夫人楊禮珪母郤夫人七子一女皆同產楊母有子二人太孺人處乎二母之間顧九十以往神明不衰年八十九健飯無恙以太孺人燭三跋猶紡績未休較十當不止於是予不敢侈方以外荒唐之辭苐以人間常數按之自八十以至大齊當得稱觴者二其間或進無算爵小子卽遠在千里外必當一拜堂下以瞻鶴髮史蓋稱孫母見臺卿時亦巳近百歲然則人友之得拜其友之母與母之納其子之友之拜固自有時不可彊也

○陶周望解老釋莊序

老氏闡窅渺之微莊生恢蕩譎之辯後世尙之者尊之爲經排之者至詆之爲術余謂經之名不可妄加也以經名老莊老莊所不願也經者常也老氏正慮人由周孔之經循其固然守其當然而忘其自然故曰禮者忠信之薄而僞之首曰玄之又玄使知揖讓徵誅禮樂刑政皆生於有而出於無豈肯道常道言常言者乎莊生意在尊老排孔而故亂其指不帖帖與老同荒唐悠謬使人尋之無端究之不可紀極而莫可誰何莫可誰何則廢然返矣蓋置之無不然未必盡然之域以明自然故曰是亦一無窮非亦一無窮正反經之言也名爲經不大冤乎若夫微明敢殺之說弱喪反眞有無尻首之論誠有類乎術然老莊皆以明道趣也非教人以術也人不善用之則術矣非老莊之罪也自老莊之書行三千餘年解釋者無慮百十家𨿽互有短長要其意自成一家言耳與老莊綦遠也至我明會稽陶周望先生始以素心道味仰而窮之成解老釋莊二編其領髙其會澹故其旨深平其心虛其我芟其繁導其固故其詞簡無論開卷了然如晤二叟於語言文字之外覺百十家之殊旨亦頓露其精微而醜拙掩余是以不敢私爲枕中之祕鋟以行之抑因是而有感焉老氏不當周文之極敝必無五十言莊生不目覩儒墨縱橫刑名堅白如獄戰之不相下內外二十一篇可以不作當時尹喜當關曰子彊爲我著書篇自標寓言十九其意可窺巳竊怪儒之陋者別之爲出世之宗夫萬物本乎道道本自然一而巳矣孰爲出與入乎凡立言者皆不得巳也言猶藥也有一病發一藥令世無病盧扁一農夫耳此宣尼晚嘆於忘言釋伽掃影於無字古之至人其歸一也然則先生之成二編也亦不得巳訂三千餘年百十家之訛耳非眞解老釋莊也如曰解之釋之則二叟彊言其自然巳不勝多矣先生肯更成一足乎世有知道者當然餘言卽不盡然先生必然之二叟亦且然之矣

○於忠肅公文集序【代】

某守杭時憑弔其土之先賢北望紫雲松栢北指者宋忠武嶽鄂王墓耶回瞻南阜蜿蜒鬱蔥碧血儼如登其堂不寒而栗則少保於忠肅公祠也嗟乎邊疆多事東夷一小醜戕文武吏不可勝計人人無不扼腕思起忠武秉鉞而公主樞父老涕洟爭來談說其軼事爲之愾然顧今之時亦非公之時比也奴卽跳梁其桀驁未至如北也先東隅蹙國二千里虜騎猶未薄城下也今蜀有變黔有變而公當日亦有貴竹之苗楚之猺獞近者一二不逞盜兵潢池似猶遜往日之鄧之葉之黃之牽連數省也公隨事旨畫輒亂輒定如不經意若夫主播虜偪排遷主戰如斯大事今有一於此乎公持社稷爲重君爲輕之說而虜不得挾以爲餌設伏用火攻而胡馬不敢久牧叩庭慟哭而金歐不至如南宋劾許貴而邊將無人敢不言戰公𨿽主中樞而盈庭大疑大政黃髮拱手一聽決於公蠭起雲湧公口斷手裁左畫右擘每有餘閒嘗口授章奏兩吏夾書手指爲痛公之才眞天授也其尢不可及者在識定而任堅公之功以識而成公之禍以任而種歟說者謂南宮之錮太子之易不無少委蛇是亦有難言者景皇帝之知公眞同魚水廓淸再造之勛臣何有焉皆君之功也公自以肺腑重臣不欲得之於口舌而冀默回之於不見不聞觀其議和不懌而從容以對兼二俸而再疏控辭意可知巳至上非不省而重難返君臣之際亦將柰之何嗟秋公不可作矣今集與國史並傳按方治病豈無可施用於今者考公行事大略足兵食明乊措振紀綱今日三者如何也不可師其意而核實行之乎土木之難公議文武俱當以失機論卽死亦不得濫卹不可用之以定功罪乎選京軍十五萬爲十大營健將領之不可用之以壯聲勢乎兵營郊外徙流民城內不可用之以守山海乎精兵出龍門關奪獨石八城不可用之以復遼廣乎計擒喜寧小田兒行間不可用之以縛叛人乎𨿽然今亦有不敢望公者公受知三楊用於方富之年景皇帝攝政時巳心器公定馬順變卽位以來虛巳委聽知無不爲爲無不盡片言尺楮捷於風雨羣盜彊虜咋指於萬里之外卽宵人如有貞吉祥輩能釣奇以殺公之身而當其任事不聞一關公之口掣公之肘是公𨿽抱冤千古而生前固巳愉快勝任矣此則公之遭而今人之所以難也某媿無以效公得奏議

卷詩卷將梓之而冏卿李公又以旌忠錄至遂成全書俾經國者咸得而仰止焉

○吳徳聚爽閣書目序

人各有嗜嗜金玉子女狗馬者庸人也嗜泉石花鳥絲竹者韻人也進而爲金石篆籕之嗜淸矣然非博雅不得稱賞鑑家書其可巳巳夫且書之以爲寶也剖玄黃之精傳聖賢之髓造物亦若祕之惜之往往難聚而易散是以一厄於秦火再厄於楚漢三厄於董卓四厄於東晉五厄於侯景六厄於五季七厄於靖康八厄於元其聚也以帝王之威力懸金授爵惟恐不得而西漢止三萬三千九十卷魏二萬九千九百四十五卷東晉三千一十四卷南宋六萬四千五百八十二卷齊兼釋共二萬三千一百六十卷梁七萬餘卷莫盛於隋嘉則積至三十七萬卷至開元僅八萬卷有奇宋崇文書目三萬六百六十九卷續目增一萬四千九百四十三卷若夫沈篤淵湛之士家裒戶襲代不乏人欲如阮孝緒之七乘張華之三十車者槪不多見難可知巳予友吳子符遠酷嗜書一日不手書一月不得奇書則不樂藏書多者至十萬卷皆手自較讎又喜借與人看予嘗有詩謝之曰較來三豕正帙返一鴟虛皆惇言也𨿽然予猶有進焉上古書用添竹中古易以縑帛稠重易壞故一失不可復得周顯徳中始有板行而古文寥落甚矣卽開元八萬餘卷猶有今文三萬在其中以凖今日可以類推故今之藏書似富實貧𨿽復萬卷不足敵千何者今文多而古文少也今與符遠約無誇卷帙之侈以見古爲奇有祕本急錄而傳之得善本存副以廣之不獨廣吾气類之好亦借以破鬼神之慳非萟林一大勝事乎予少卽有斯嗜愧力不及它日當構小書淫館與賁閣相峙而居有無互授兩家子孫世世無恡一洗千古借書三癡二惑何減百城所謂勿替引之矣

○四書說叢序

經義之有解自漢詁彷也莫盛於宋莫龐雜於今日漢人止通字義不立文詞學者遊詠其中淺深皆可以自得宋儒懲漢簡略銳意發明諸如陰陽理气心性精深之譚皆畫有定說如守三尺其功固大然髙明淵湛之士上質千古下問寸心覺可以如是而不必盡如是於是各以其聰明出入其間異同斯起當時如靑田永康巳有諍論然皆實有所見不似今日蠅襲蛙沸剽釋老之唾餘拾縱橫之剩語自謂不詭於洙泗其視傳注一似言之無禁殺之無罪者嘻太甚矣故漢失之疏宋失之任今日失之狂昔人謂秦人焚經經存漢人解經經絕以之罪漢則過政可定今人之案耳夫解經如爲故人寫照然音容色澤久巳綿邈求其彷佛惟是平吾气虛吾心思其咲語居處靈山一會儼然未散庶幾可得什五若先以勝气我心逆駕其上卽面承緒論猶未必領況千載之下乎愚爲此愳不敢陋漢之略亦不敢是宋之拘苐不敢效今人之無忌憚隨所翻閱手自箋記日費十年編更五易以一目之羅不可以得鳥故多張而廣伺之究以收一目之用此輯說叢意也或曰四籍之旨將無同乎曰不同宣尼之言如水在盂方圓大小宛轉隨人而常處於有餘故其言可以療饑可以巳疾而卒莫知其所起止賢者則不然各以質之所近詣之所到務顯白其宗旨以示人如大學經世功攝於格物中庸闡道奧極於知微七篇捄世而作旨標於性善卽同歸要渺讀其書想其人猶有可得而見焉故先儒曰顏子死而聖學亡愚僣續之曰曾子惟而宗門啟寧獨分量知時論世其亦有微幾秋或又曰子言似矣古今大儒皆以我窮經如主敬主靜致良知體認天理之類究竟不出其宗據子之說將不慮爲經轉乎曰論學解經理同而事微不同者也論學必歸一不歸一不可以盡精微解經必閎覽不閎覽不可以致廣大及其成未有不同者也故曰一致百慮殊途同歸昔有交譏者彼云有錢無貫此亦云有貫無錢是役也積錢以待貫不願人之空談貫而不名一錢也不然與楊子之肆白氏之襆何異愚之罪實甚矣

○詩經說通敍

六經之解莫難於詩餘所見勒成一家言者不少要皆詩之一班非古今人之聰明不能舉詩之全也詩固不予人以全也何以言之作者一人采者一人解者又一人以五方之音更千載之舌贅牙者或以臆易之況冊代竹隸代篆千繕百翻亥豕互換寧復三百篇之舊乎一也關睢養老騶虞節射蔓艸褰裳贈行答饗𨿽云雅頌有所天子或下取公卿大夫或上擬古人作有指而用無常也至今迄無定說二也詩有聲前之旨焉有意表之象焉有響終之韻焉可神遇而不可迹求也可彷佛見之不可以筆墨書也三也有淺言之者深解之而索然有約略言之者詳解之而索然有不倫不次者乙之而索然四也大抵訓詁之家以博詩非不博也寓目衝口詎必博乎沈篤之儒以理詩非無理也勞呻康吟詎析理乎辧難之士以義詩非乏義也作非一人世非一葉詎尋義乎凡此皆解詩之沈屙也猶其小者其大者在序尊序者曰非子夏不能作排序者曰後人附會之詞耳兩者皆譏余謂後序可去而首序必不可去首序難讀略與詩等或一字撮要或片言含譏或詞切而明或旨近而遠神明之用生生不窮卽紫陽嚴斥其解亦多攝入首序中所不能渾合者衛鄭十餘什耳余受經廿年窮覽羣書訪求耆宿深嘆作者之不可復起信首序之必不可輕廢但身爲諸生不能勇次成一家言依違兩端以俟旁通之代啟寔有嗛然者焉然其不能全舉亦猶夫諸家耳題名通者義取通其滯義歸之合並亦以告墨守者曰窮則變變則通今其時矣嗟乎詩緣情生蔽由情淺長吟微詠並可悠圓拂迹刻舟斯成頑固自非夙具詩材卽同編聯席領略懸殊是詩之儺又不在人而在天故曰六經之解莫難於詩

○張少嶽山人佚艸敍

嘉隆間有張少嶽山人萬言者隱北山之靈峯寺周興叔先生爲築聽泉亭以樂之記在集中先生卒屬有所迫至不能保其薖軸客死湖上又二十七年而予與先生仲子谷王讀書寺中徘徊遺澤未嘗不黯然傷髙人之不再也山人隱迹與者半不與者半余謂一儒生扶親柩入山長揖城市松木量腹薜蘿代衣三十年如一日亦豈無所托而能然者山人少嗜酒晚益落魄詩多散佚不存余所收才什一又汰其什七而刻之使他日傳隱逸者知有山人足矣

○義學考序【代】

子輿氏稱文王之治岐也政無不舉而詩人美之則曰成人有徳小子有造譽髦斯士頤之繇曰觀頤觀其所養也然則爲宰者徒急急於簿書期會刀筆之間而闊略於詩書弦誦輿儓伍佰之屬中飽而民間俊秀之子常饑其政亦可知巳邑之先賢嘗寘田八百畝以膳子衿之貧者至今猶賴其賜予每自愧彼當兵燹之餘蕩然甌脫郁爲壯觀而又能賈其餘力斥田授室好整以暇何其多才予承乏始平徼天之幸歲凡五稔而不能有所興寘倡導人之相去奚啻九牛尾哉適父老子弟以義學請予方有槪於中亟允之學博沈君則又曰無以養之而求速化𨿽信弗從於是增設田畝百以待俊秀之艱於糈者而授餐之中微寓激厲之意焉夫社非無學也多則雜而不精古亦有寘義庒寘義田者矣止及其族而它姓之才者不得闖而入之則私而不公竊謂斯舉猶有蕩平正直之遺焉是役也始於萬曆庚申之春成於天啟辛酉之秋邑父老之勞爲多予何力之有詩不云乎攸介攸止烝我髦士此盛世公卿事也後之來者遹觀厥成予將有萬里行不及覩之矣

○張徳懋集序

此予友張子徳懋之遺集也徳懋歿時子岐然幼甚稿多散失稍長刻意搜拾厪此吉光片羽耳惜哉予與徳懋晤於水西一見投契時俱少年猶憶較讀六朝人賦徳懋一過予再過皆成誦不訛共相慱咲水邊柳下或竟日夕談不休徳懋修眉目亭亭然重香自澤衣冠楚楚爲人多愛愛奇流連景光馳慕日月每當風花駘蕩綺麗駢闐輒僊僊欲往若夫淸秋蛩鳴窮冬木落樂往哀來又不覺愀然以感■﹝忄戚﹞然以悲嘗謂予曰人生於情終當爲情死令見者莫不以韻人逸士目之徳懋雅亦以風騷自命至談論義俠詶對古今則又挺挺激發如饑鷹野鶴矯然自邁其儔事親友弟俱有至性人皆莫得而見之體故弱不能無所眤眤而感傷傷之不巳遂至於病今讀其集中詩作哀猿出峽聲行人欲斷何況其人顧味其旨巳薄有所悟亦安肯久畱人間世哉徳懋詩好中晚書學禇河南哀冊枯樹縮爲蚊腳細書筆筆堪舞爲文落筆不作魏晉下人語舉子業則居然先民矣事事抱萬里之志惜乎未見其止令人感深

○王獻叔詩集序

今之言詩者如麻竹萑葦所在有之而其病則一大抵擬議多而性靈少急欲爲詩人也急欲爲詩人故愈無與於詩古之作者皆非有意於詩者也歡抃愁思勞呻康吟迫於不得巳不知幾許之爛熳而境會偶值竅籟忽鳴後人愛其旨美其聲亦悠然覺其不可巳因譜之以筆墨被之以管弦而謂之詩惟其不可巳也是以傳之至今迨夫學士大夫習而課焉山人墨士負而走焉寒酸山臒竊而文焉去詩巳遠矣況乎轉相仿效蠅集蛙傳閉戶刻陰組句織字甚有篇成而尙無題者彼將以五字七字遂詩也歟哉獻叔工詩所刻金陵艸膾炙人口居常善病不多作感觸酬和伸帋疾書無苦吟態漢魏三唐日不釋手絕不刻畫慕肖遣詞使事俱近自然今集具在一自性靈出之豈與刻鵠畫虎昔人所譏重儓婢作夫人者等乎予嘗觀詩人必有所反不反其詩必不工獻叔精舉子業恥不爲家非無錢粟可部署者未嘗持籌無濟勝其好遊不勝酒一勺輒沾醉喜與人共飲無狎邪行而好譚艷情事凡此皆反也書冊所不能載漢魏三唐所不能授者此也予所謂性靈者近之宜乎其詩之工也

○虛室吟艸序

今之言詩者盛詆嘉隆七子而極口推公安夫學七子者獘矣學公安者能弗獘秋人情之所至爲詩情深者其詞綿情遠者其詞舒情髙者其詞厲情穆者其詞幽若捨自有之情而學它人之步未有不反復而成厭者也辟之廣冠大袖必有窄帽禿衫纓縵娟嬛必有啼妝黃額前之不趨後之不厭其趨之日甚其厭日速又何怪焉文茂先生不知孰爲七子孰爲公安情至則作作則稱情而止故其佳者入人意肺可啄可飲卽次者亦不失爲平淡夫平淡者詩之眞而情之始也故足傳也𨿽然今之傳者不獨以詩也名位聲气相挾以俱鐘士季之札稱阮步兵便字字生動張率之詩托言沈約共相嗟許若聞其自作皆不謂然先生方系身一博卽無言不公安人猶將不譽之然先生之詩固在也世不乏平淡之好如我輩者自當手是編而日哦之

雪堂詩集卷之四終

●雪堂詩集卷之五

武林沈守正無回甫著

序

◆序

許子孫先生全稿序

胡休復手評詩義序

廣騷序

選癸丑極玄序

選癸丑廣玄序

癸丑詩經房稿合選序

蕭齋雜什小引

松溪隱大題文選序

胡休復全稿序

胡休詩經全稿序

鄒侯肇敏扈冶齋詩義序

對山集序

存玄四選八體序

西湖詩社序

應碩甫近刻序

蔣韶賓腐毫艸序

吳長組詩萟序

馮爾韜詩萟序

北歸廿義自敍

桃花塢艸自敍

博笑艸自敍

靈鷲山余艸自敍

四書獲薪艸序

詩經獲薪艸敍

自選九刻敍

自選詩藝敍

從治命引

陶庵詩經筆記小引

淸音閣課小引

黃貞父近義小引

鄭子野制文小引

陳生甫靈鷲山課引

陳生甫楚遊艸引

竹香齋近業引

文筆山社小引

吳喬年制義小引

淩士重小艸小引

周公潤吾六十小像題詞

古今帖目題詞

題詩疏翼

題病中吟

題陳文叔集何長卿印冊

題玄對樓冊

題方澹玄墨海

題秦心卿畫冊

題王守溪示館中諸生後與劉徳嚴

題小畫與王獻叔

跋延陵小刻後

跋周續之西湖雜詠後

○許子孫先生全稿序

辛丑會墨�余不甚滿其首義次義深服三義服其才而猶疑之旋亦大賞洎先生窓稿行且讀且快且快且讀蓋如吳道子過張僧繇畫三往三返至寢�其下不忍捨去也始焉見其姿骨天成神機橫出服其天少焉見其毀律而律非才而才愈疏實密疑往亦來服其神進焉覺其神理俱在有意無意之外服其人盡而之天久之與之相醉不知其所自起余亦無所用其知知天之不可階而升也余旣愛先生文喜聞其軼事或傳先生性卞急嘗以小怒斷一僕人手幾起大訟奔入都次年領南宮第一人妻妾朋友無竟日之歡小不合意輒推案掌面以去余親聞王回溪言令同安時撲其修候隸人事也彼目中烏知有縣令哉又聞先生有書捨在海島中一往月餘不出日拈經生義始抱膝兀坐巳升之幾巳盤上楝楹間巳登屋上或至忘食比義成不得下更怒罵擲瓦石擊其下人先生沒後遺集行有上龍江相公書中皆幼直之言功名富貴之士夢魂中咋指不敢道一字者何況搖筆其書固稱擬然久播人間非畏而不敢上也余習先生文久知所傳聞者皆眞嘗私評之先生蓋直行其信不見世有豪傑前有聖賢何論卿相榮赫與濁世營營商淹速較毀譽爲何事所謂進取不忘其初斐然成章孔子之所謂狂也近制冠南宮必列鼎甲先生以不經意字畫潦艸抑居其下座師馮琢庵規之選館且以生平書籍授之先生問曰人何官不可居必翰林爲座師閉目不答馮東省賢者也聞先生言不媿反以爲不情不及遠矣先生天人也制義亦其糠粃之一然無先生之胸懷必不能極其至後人慕其至而僞作曠達以求之失之愈遠嗟乎安得起先生而北面事之因吳采於氏刻其制義遂書胸中所欲言若此

○胡休復手評詩義序

詩難言也以經義言詩尢難也三百篇降而騷而樂府而古選而近體蠅襲蛙沸寧復途咢巷謳勞呻康吟哉詩去遠矣故曰難言也況有韻易之無韻一言廣之數百言以書生代田畯紅女之舌以括帖摹笙鏞金石之音伸紙和墨彊其胸懷之所無手與口之所不了了尙有詩乎哉哉曰尢難也𨿽然抑有說焉三百篇非生於情者乎夫人哀至涕洟歡劇抃舞怒爲叱吒憂則歔吁情之則也然易水變徵壯士徵劍雍門再彈齊後雨泣秦娥攺聲哀樂驟變安在情能生文文不能生情也哉無論經義家固鴻儒巨匠之所自出也卽卑卑占﹖﹖畢方其執筆爲文也窮索不巳怦郁紛紜朦朧焉昭晰焉少焉漫焉絡焉蕩焉鍧焉瞳忽以溢辧忽以駛笙鏞金石間作於耳田畯紅女交觸於躬借他人之手口抒千古之胸懷此塒而猶能辦其孰生情孰情生必非眞入情者也果爾則有韻無韻一言數百言亦影論耳豈實相耶抑又有說焉思以窮情者也識以定情者也境以張情者也才以�情者也之四者工則足以輔情使之不朽而拙亦足以掩情文通偏長於徧擬值其工也靈運獻短於鄴中值其拙也然後世不聞軒江而輊謝者以其皆返於情源而非工拙之所得至也斯又入情之所必詧也余友胡休復簡遠恬穆讀古人書與今人語皆先意而解眞情種也年少作詩義寄托微妙一本乎情邇來益達於情之旨思囿逾奇識塗逾老境轍逾玄才鋩逾宕𨿽無情者見之亦復鼻栩栩近復手較十年作者定爲初二二義卽不能必其人奇人老人玄人宕人要不詭於情其工者不啻陵江卽拙者猶不至失謝噫上下得失之林惝怳有亡之際又休復生情之日也作者鑑者無得於文之先而拾人牙後曰刪後無詩豈知詩者哉詩難言也

○廣騷序

今有人於此遊山川而不知領略遇美人而不能懷思朝夕煙霞霜露之變日動其肺肝驚其毛髮而木然無情不必從其人問文矣何者不通其意也苟通其意爭擔可以悟書弄丸可以解鬭丁之刃扁之輪吳道子之畫顚倒出沒如以燈取影無之不可如其不然目將疑耳手將疑口寧獨南人不信有千人帳北人不知有千石船也哉屈原通三百篇之意者也淮南王曰國風好色而不淫小雅怨誹而不亂離騷兼之今讀其詞有一字似國風小雅乎否也史稱宋玉爲原弟子好文辭乃不能捨師津筏而上之後之言騷者祖焉牢不可破空同子乃曰漢無騷謂漢無騷則楚有騷矣楚亦安能有騷哉獨屈子有耳余爲之說曰以有有之則騷之道隘離騷之後不復有離騷以不有有之謂屈子至今存可也司馬相如深於騷者也其論賦心廣矣大矣試讀長楊羽獵諸篇有一字似騷乎否也後世知相如爲賦聖而不知其本於騷使徒笑貌爲之縱方駕屈宋亦騷之重儓耳若相如者善學騷者也猶未甚也三百篇廣而騷騷廣而賦體變气未變也降至舉子業不啻遠矣乃有一人如巨先者於數千年之下號於人曰舉子業與騷一道也吾之舉子業以廣騷也人寧不掩耳反走哉不知拘者形摹解者意匠形摹則惟恐不同惟恐不同𨿽以宋玉之好文辭身爲弟子而大招悲秋不能不壓於離騷經之下意匠則不妨爲異不妨爲異𨿽數百年有相如之賦數千年有巨先之舉子業而不能不與九歌天問鼎存於天地之間今巨先文在左卽未可謂至之其命意則古今豪傑之所不敢道者矣獨怪其盛年雋才承祖父庥美又未與聞國家之事卽小不遇未可稱伏櫪與宗臣憔悴殊不類乃自言有其遇故喜言騷尙未脫千古騷人習气余願巨先益廣之使瀟灑邁往之气溢於毫楮它日當有進此者卽日痛飲讀離騷可矣

○選癸丑極玄序

凡物莫不有玄焉匪玄不妙匪妙不傳然最能誤天下耳目者必妙也今夫長袖舒裾燻香沐澤士之妙也顧韻人與俗子異好餙者不辧也施朱貼黃明眸善盻女之妙也顧淑姬與市娼異好色者不辯也彼方爲其所炫引以爲人世之奇止此烏暇思其所從來乎持是以論文則朤之或勁以柔也澤之或腴以淸也脈之或堅以舒也气之或豪以暇也理之或沈以潔也惛妙也玄不存焉今之作者掩於前人之妙不克自極其玄觀者復爲作者之妙所掩又不能竭目力以極其玄轉盻之間英華朽落復爲陳紅徒致感於風會之流如江河之不可使上嗚呼悲夫余非知文者顧廿年於此亦庶幾見蔀蕾而知黃紫嘗杯勺而識澠淄者不揣爲是選一切屏吾之虛气成見務求作者當日之心種種諸妙日過於前而目不受也去取甲乙似有不得自主者焉因是思南海北海之心亦若斯也巳前乎我後乎我者之心亦若斯也巳初機不諭尊宿應無不諭流俗不解豪傑必無不解其終不解且諭是自與玄隔也非作者之罪亦非選者之罪也此予命柡玄意也客曰昔唐姚合之選當世詩也亦曰極玄彼括三百年於百首子選三年巳不啻四錇之烏乎極烏乎玄余曰有一代之玄有一時之玄人心乘變而至極者也選一代者不敢輕進前之作者猶選一時者不敢輕退今之作者也彼亦一玄此亦一玄各有攸當耳是役也余猶恨其刻也巳矣

○選癸丑廣玄序

廣玄者何廣極玄之未備也士終年摻觚鮮得當意造物顚倒遇合猝未易知朝夕始終之變有不自信者焉此不可知者一也或千金自享呈之主者主者不售況才情之所駘蕩風月之所驅使功令束縛之日此或畏而恧焉彼或賞而姑寘之不可知者二也又有不敢言者豪傑之士仰屋竊嘆慮亡不遇一知巳比其遇也所擊節者其生平之吐棄也所塗飭者其生平之寶惜也則不服不服則霄漢之感不足奪其骯髒之懷且所與俱者皆四海九州島島之人也年不相若學不相如落落雞羣羞與噲伍則以我中駟馳彼下駟亦情之必有也𨿽不必盡然何敢厚誣天下士故夫房刻之權可使智者馳愚者駭趨時者韋化茅靡而謂足以盡三百五十人之長余不敢信也抑因是而又有感焉終唐制詩湘靈壹什二蘇試論如出兩人胡注精之拙遊墨之工也瓦注巧金注惛將今古之大情歟由是言之試義之不如房刻也矜率之別也有房刻終不能廢行捲也廣狹之辧也合二玄以盡一時之驊驑騄耳觀極玄之所棄與廣玄之所收因以窺當世之九方臯則不佞竊取之意也夫

○癸丑詩經房稿合選序

房稿之刻自癸未始獨經義如連雞終不得一餘選二玄皆陳太僕郵致較賈人最先因屬休復徵五房詩義共寄文六百餘首大者方幅小者薄號十九未登木者余汰其三之一刻焉全惟詩義之盛莫如成弘靡於嘉靖振於隆萬之初而大衰於癸未以後其病在活剝詞賦妄綴邪淫如市娼倚門越優傅粉見之欲嘔間有一二俊人工爲致語自吒傳神正在阿堵中不知白蠟靑蒲咀嚼不永寒汀落木景物無多亦豈詩人之遺則乎今讀諸公文卽纖濃長短不同致大都淸不削骨華不傷肉本之情性鼓吹休明是衰而復盛之機也往吾黨二三同調見詩義之敝憂形於色亦嘗兩變其技以砥狂瀾苐山林爲政止可動識微之豪傑不如廟廊爲政並可以動耳食之常流自古豪傑少而常流多則是刻也其大有功於詩義也夫

○蕭齋雜什小引

練川李長蘅庚戌下第戲題長句將次第斥賣其生平所愛翫以糊八口笑謂人曰此南歸出帳也今讀於王以琴易粟詩不覺噴飯何气味之佀也我輩天與傲骨一具旣不肯苟富貴又不肯徒貧賤才情意气之所之務求與俗子反安得不窮然始焉嘲謔卒歸嘻笑攢眉之中大有眞適亦非旁人所能諭也於王余師廷珍先生長子挾聲承號順風易呼假令稍浮沈貴人間奚啻不躬但日嚙梁肉與一窮於王捫腹弄操所得孰與多餘未見知先生時先於課萟中與於王作合巳進讀其詩巳習其人無不幽古頃得札復云近頗精於禪更餘深信它日於王未曾一字余亦不能贊一詞是兩人相視而笑日也

○松溪隱大題文選序

今之選刻略有數端一曰社選二三同好閉門造車頭攢耳摩千金自享卽命世豪傑於此乎出酰醬之具亦或以之禍梨棗費禇素焉二曰徵選郵筒之檄神馬尻車曾未移時赫蹏堆案大都一尊宿輝映十餘輩司月旦者憐才痻好意雜出其間安得精也三曰房選國門初懸家負南董其雅俗並收賢鈍偕賞者十不一二工拙繁簡還鏡其人但身入其中便爲一時之風气所轉文與人旋失其重此其大凡也四曰小選春容難粹險絕多任務此古巳然非自今日如震澤毗陵當年撰結寧止千百年之傳傳而久者一二遊戲之餘瀋耳人心好奇膏盲通患生生不窮焉知來者先據其勝寧非大情乎五曰合選其人亦必不可一世者原本正始旁攬江河立凖考中字櫛句比寧輕退古之先民不妄進今之作者推其意殆將集四種之長而砭其短然三長未備五色或迷贗古乖今亦有未易衡量者焉邇年惟符九明文會編大彊人意續刻行遂有弩末之恨餘子紛紛誰之與阿難可知巳乃有五選之外別起義例論古不極其初程萟姑寘其小合則社與徵弗棄也不合卽房弗收也如吾友宋上木松溪隱大題文選者余閱之約文二千餘首上自隆慶迄乎今玆都爲二集其文理到審脈脈淸程格格正衡气气昌定詞而大要歸之於神足𨿽其意以逢年爲主然郁淬之中饒有神采彀率之熟並現工微以意求之無所不有知上木之苦心矣諺曰跣則鹿舄則肉上木任其勞海內享其逸萟苑考功於斯爲大刻名松溪隱者卽上木隱處老樹偃蹇葦竹蔽虧樵牧偶至疑是桃源自易選行松溪之名噪甚遂多問津者𨿽然上木亦將出山矣

○胡休復全稿序

往歲辛卯休復始與卓子去病行習常齋稿於南都是時海內方務壯聲大气而二子獨爲淸微之言士皆嘩之惟一二老宿如陳子有馮開之輩擊�嘆服今刻中尙存什一標習常者志初也彈指二十三年休復之歷涉屢更其爲技亦屢遷由淸微而淵茂由淵茂而廣大由廣大而橫溢柳堂北遊二編皆兩年間近作也海內艷休復之遇謂以休復之才之養技不至此終不逢年或者爲依附名理之言又謂浸假不變而竟其所至未知二百年來誰堪匹敵惜乎其創義以渡江也兩者皆名能知休復者究之與耳食無異休復邃於經術年十七八卽與去病下帷疏易自王輔嗣以下皆有推敲平常好讀奇書自丘索以及外家稗雜無所不覽獨不能跳時以自顯故帖首伊吾作經生家言實非它經生比也其時而淸微而淵茂而廣大而橫溢亦性靈之所棲泊風气之所驅使才情之所怡悅傅會以成似乎各一家言不知休復自以其不變爲變也辟之老於兵者或用寡或用眾或刁鬥自嚴或解鞍卻敵以至市人可戰女子可陣其運用之妙必難告人人但驚其五花六出之奇而巳矣故文有繭絲牛毛而非淸微也夏云��而非淵茂也江吞河駛而非廣大也牛鬼蛇神而非橫溢也此其間未易言矣三編皆休復自定其間甘苦得失應有獨解卽廿年末契如不佞猶覺此外尙多遺美則亦猶夫驚其五花六出者焉耳

○胡休詩經全稿序

餘生抱枤杜踽踽之感竊慕伐木嚶鳴之義少時從谷王案上讀休復制文歸而魂交須眉如刻越三年始得把臂不自知其酥乳之合也因徧見去病子往相與定交不知古所謂牙期莊惠如何我數人自謂相視莫逆者矣一輩沈淪奄忽廿載獨休復先成進士旋入木天吾黨差生色笑忭未兩月而谷王客死粵東又二百五十四日而休復無祿於燕嗟乎未免有情安能堪此休復初第時屬余序書義巳復致一札云詩義亦必子序之曾未捉筆更罹新痛余忍再序休復文哉追憶巳酉舟中聯牀夜語休復論唐人詩曰初唐意在神足足則不暇顧其貌盛則淡其淡非今人之淡也中晚麗而不淫其麗也時爲之其不淫則詩人之則也余曰子非論唐詩也自論詩義也子以二十年具唐人之三變子知之乎休復笑而不答休復詩義變與書義俱詳具余前序中大抵本之性情緯以經史或如微陽古松或如明月在地或如落花丰艸筆驅神運各極其詣有不知其至而至焉之�代斲則傷效顰必醜不入其室者不得其解亦不知其難嗟乎人琴俱亡神理偕往不朽者翻托之易朽以傳余展是編眞不啻山陽之笛西門之箠矣詎曰忍序忍弗序也哉

○鄒侯肇敏扈冶齋詩義序

今之受詩者皆言詩未必其眞知詩也詩有體風之體諷宜紆以微雅之體正宜切以莊頌之體容宜穆以雍正之體平宜婉以長變之體雜宜望以思然人之才源風則易麗而近淫源雅則易嚴而寡韻源頌則易誇而乏深況工愁餙涕行路必不興哀學步效顰識者增其醜鄙乎由此言之詩之難也非止體有五難才有三易亦人情之未眞耳詩曰惟其有之是以佀之彼三百篇皆中於肌膚搖於心髓迫喉扼吭不得巳而聲焉而我處千百世之下以局外之身規模故牘而約略言之無異倦後之吁夢中之囈是以遠也如是將三百篇之後遂無詩秋曰不然宣尼言興於詩使人心無詩安得而興之惟是髙明淵湛之士深情素气�詩獨近而又博雅以廣其趣專一以迎其來鉤索以極其變渟蓄以汲其深夫固巳日寘其身於詩人之總途矣夫然後筆爲靈藥楮作興會有詣必極無往不窮綜七情匯萬類縮千百世於雙瞳十指之下而惟吾驅使𨿽然難言之矣余結髮受詩所心服者惟王唐汪向今則我邑侯鄒肇敏先生先生常有詩刪行世奉爲功令不敢贊一詞今得畼讀其扈冶齋稿無論向之所謂五難三易者弄丸以解卽余生平所猶夷不足於諸先民者至先生而更無遺憾蓋先生之尊人正之先生牛耳詩壇直追正始先生淵源有自所謂日寘身於詩人之總途者宜乎其無不宜無不有也漢倫父子受詩者若包咸之子福也黃讜之子容也詡也韋賢之子玄成也賞也皆受魯詩張鄞之子湛也晨也受齊詩孔子建之子僖也賈徽之子逵也皆受毛詩當時諸儒分治一經各守其家說不相假借然解經經明餙吏吏治其顯者出入卿相爲帝者師論者謂漢儒經學較宋爲實正之先生未竟以開先生先生復以敝邑爲奏刀之始夫詩者持也治經生則持經生之心宰一邑則持一邑之心它日爲帝者師則持國是眞儒實效固如是區區漢儒烏足道哉

○對山集序

文之不能不今也非才降也气降也何代無才才何必不逮古讀古樂府何不如三百篇也讀史漢何不如典誥也唐之文寧無一字追漢終唐文也宋之詩寧無一字入唐必宋詩也無如气何也人在气中如魚在水不自知也𨿽有豪傑不過識气之先壯其所欲行節其所當止究亦終爲气用而人輒以轉移撥定之大力歸之不幾爲造物笑乎今學士所亟稱者無如唐昌黎宋廬陵夫以元和之餖飣也勢必爲廣大微昌黎將不變秋以至和之北軋也勢必爲平夷微廬陵將不更乎特彼所謂豪傑之士也其受气靈其服早故人以功誦二公假令其時舊習未熟新機芚乎未開𨿽嚆矢誰其應之往時功令嘗嚴矣朝降一綸焉曰正文體而十五省之錄更甚也夕降一綸焉曰正文體而南宮之錄又甚也彼拘儒猶然執崇雅黜浮之說是惡知雅杜周曰前王所是是爲律後王所是是令才士操不律如老吏斷案見法輒取奏成手中耳亦烏能捨吾所好以從令爲哉卽如丙辰會有奇變士之不遇者詫爲陽九今其牘具在如江陰之李晉陵之鄒桐城之阮武塘之錢無險不窮無幽不探無境不詣無翳不開然猶曰汗血之駿不肯以一日易千秋它如信安方孟旋會稽劉特倩固陵黃大年公安袁小修泰和蕭伯玉其人皆老困名場往時亦嘗語人曰吾且渡江吾且詭遇令其文又何趣髙領深窮工盡致之若是也哉予因是窺二竅焉曰廣曰翻凡一義初﹖﹖立一境始轉未有不疑駭半者也豪傑起而畼之譬之畏騎者引之翫盤山走阪之樂未操舟者與之譚風濤溟渤之奇不獨釋然解且攘臂從之矣此廣之說也廣極矣饜而思復於是予之以翻厭芻豢者思珍錯洎珍錯之倦也仍以芻豢厭絲竹者思謳吟洎謳吟之倦也仍以絲竹聰明代起生生不窮人與人自相乘除未之或知彼不能爲先者皆受气不足者耳故夫能爲者才也不能爲者气也才不能不爲气用所以成一代之運不相借也故曰气降非才降也客曰子言似矣對山之義何居予曰予愛山故偶題之𨿽然說山亦可憎巖壑者俗子也日用不知其趣者樵牧也一丘一石不信天地之大者山臒也好幽怪而不適用者羽童枯衲也山有情性形態不與焉山形學學耳堯堯耳耀之以日滃之以云迷之以雨幻之以朝夕綴之以艸木百態橫生不通其情性形與態皆得以亂之眞山遁矣昔有對山者李龍眠畫山莊漁樵泉石不問而知其名意通於山也吳道子圖嘉陵山水解衣盤礡一夕而畢山通於意也夫文亦若是耳故了於心者必了於手了於手者必了於目如其不然必非予向所謂得气之先者也予非其人也理固如是矣

○存玄四選八體序

孟子曰詩亡然後春秋作是春秋之作以存詩也夫詩之教婉矣新臺矢口於戚施而不言聚塵何事巷伯疾首於投畀而不指罔極何人猶有忠厚之遺焉若春秋則孔子之刑書也後人嗅之尙謂有血气試與三百篇溫柔惇厚之旨並陳奚啻徑庭學士家童而習之徒顜頇子輿一語旣不生疑又不求其所以合抑又何哉嘗試思之人有性情不能無善敗有善敗不得無愉戚有愉戚不能無美刺丰鎬之前無雅頌非無美也無容美也陳靈之後無變風非無刺也不屑刺也江河日下無容美刺之芯巳遠而不屑羙刺之日常多非止不屑巳也且化而爲不忍不忍不美刺春秋之所以續雅亡也然則春秋之存詩非能存其文也直存其意巳耳二經皆更大聖人手而用心之苦春秋較深惟得其意故采摭一代而一代之精神宛然慕畫一人而一人之風采宛然令人展捲而凜如深思而未竟亦何異乎三百篇也二經之所謂意仲魯之所謂玄也仲魯之選存玄也凡四變而益新懸之國門紙價爲貴是役也徵文萬餘入彀者不及千首猶之春秋然往狎主如桓文葵丘河陽不任予也賢如季子卽外夷不任棄也令人一披覽而識其人之消長與其時之盛衰𨿽千百人之結撰如出一手此存玄之所以獨步也說者或病其詳今而略舊予曰是亦在春秋孔子序二百四十二年之事而定哀之冊三倍隱桓亡者續之因也續者存之始也春秋之後有楚漢有陽晉有十六國歷代之有編年史皆春秋也若夫舊則前人備之矣又何贅乎然則八體者何居曰亦猶春秋之有例也一例之中長短互見一體之內輕重攸分微而顯志而章使人會而自得焉此春秋志也予聞仲魯下帷兩月而業始竟遊夏不能贊一詞則仲魯之於存玄殆無狩麟以後�筆乎予因是且以窺仲魯之玄焉巳

○西湖詩社序

西湖皆詩料也而生長於斯者習焉而不知謬稱詩者妄謂五七字與時萟不相通彼於筆墨趣中猶作二見安望其領略山水哉昔之論文者曰意象應曰合意象乖曰離西湖之所少者非象也朝夕煙霞風雨雲日與夫艷桃穠李桀構名藍士女靚妝髙流楚制紫驑影斷白舫聲低種種詭異不可名狀湖無不有有無不奇患我之意薄不足以發之意果相當不患其不足以供我也諸君皆西湖之秀也方墮地時巳半爲靈气所孕而又學以瀦之趣以蕩之師友以濯滌之宜其文卽人人殊而都無麤水頑山之气𨿽小小黠綴如不經意猶當以斷橋殘霞孤山片石位寘之苐西湖之暉映諸君者不止是計諸君之�對西湖者當亦不止是變而益奇西湖無盡領略西湖者與俱無盡誰其肯讓焉楚人詆我謂杭人遊湖午未申三刻耳遊道誠然若領之方寸舒之毫端卽頃刻自足千古予將以此社張楚卽西湖一勺水吞云夢洞庭八九不芥蔕何難巳

○應碩甫近刻序

予與碩甫在裏中俱落落也以無規俗意故俗人不譽然頗以此自快韓子所謂小笑則小喜大笑則大喜者𨿽不恭勿惜矣碩甫初與予猶落落其後一言投契遂成酥乳之合都下頭攢耳摩其情盡吐不自知其莫逆也先後倦翼分飛意緒殊惡猶憶東城深夜別碩甫長蘅面色如土想見易水送慶卿時也碩甫據勝地三山突兀江波溯洄泱乎大國之風驅入筆墨其造當益奇予𨿽亦在丘壑間然人士罙阻風气未開眼孔如黑子大不堪莊語碩甫處蹄輪帆楫之衝髙賢大良於焉宿宿於焉信信姜曹諸大家音徽未遠後輩定多可把臂者不待盡讀碩甫近萟而知其變化矣頃陳居一致書云文章之道近益難言往日論法論脈直是頭巾酸腐不知作何調度予答之曰老大安能隨人蓬轉遇合有數我輩亦惟賣信貨巳耳碩甫平日賣信貨者也近造益奇且進而爲陽翟犬賈然姦富奇勝志士羞之則亦不能不聽之造物耳𨿽然信貨而不售猶百一也

○蔣韶賓腐毫艸序

�馬長卿之賦子虛也含筆腐毫及賦成武帝見�嘆曰恨不與此人同時夫士人泥蟠天飛各有定日當其抱幾終年孜孜矻矻必有一種淵著之精神磅礡坌湧不可遏滅然後時至而志气應之此常理也義興蔣韶賓予友■﹝田翏﹞城李長蘅屢稱其人人謂韶賓世家子乘髙順流卽一甲第承蜩取之不知其攻苦研味子墨成河中山成丘者矣予邸捨無事得卒其業大都粹然者旨悠然者情超然者致穆然者神其最佳處在語言溪徑之外別有雋長如剝筍抽絲漸入佳妙又如水窮山盡更得幽勝題曰腐毫亦老杜所謂得失寸心知巳方今人主不自拔士故碔砆雜收假令人主自拔建武之嘆安知不在韶賓予獨怪長卿客卭盜��身狗監爲千古浮薄■﹝矢蒿﹞矢卽難蜀罷西南夷爲文翁經師其一二譽媺不足以掩其生平韶賓嶽立淵停處囊不耀望者知必大受卽曰腐亮亦與長卿同文心不同其品矣漢人論文章遲速曰髙文典冊宜用相如今韶賓復不屑金馬之試退就簿書似乎違其所工然逷歷民社入爲侍從循資以取公卿如拾級他日建﹖﹖立必有大異於文園令者是又將長卿同其始不同其終枚叟曰養由百發百中比於臣言猶未知操弓挾矢也予言竊似之

○吳長組詩萟序

人未有不好新者也嬰兒乃生見紅紫則悅聞聲而嘻新故也將以逢人之好不得不新求新不能不變聰明之士未有操柔翰三日而不變者也第其起也甚微而其流也不能必其無獘變而不獘與未獘而先予之以變惟作者能之餘同年吳長組氏主詩壇者幾三十年閱變不可謂不熟矣慨自正始之音遠說詩者率騖於艸艸未失也而膚因之膚可厭而淡爲慕慕未失也而枯田之枯木耐而奓爲議議亦未始非也而駁因之長組旁親其變而深憫其獘能於狂瀾將潰之際而嘿與之以消息行捲故在可覆而按也今得近萟讀之似更轉一格淸而不削麗而不隆橫佚言之而中矩矱時時於多寡伸縮之處略施點染而神气頓生令人至此不得不擊節起舞說詩者如能安於無變也則巳如其不能不變也長組其嚆矢乎因是思之人必有孤行單緒堅﹖﹖立於至一之原而後翻空出奇心手之間莫禦其靈化之用長組久困名場束脩不攺貧豪自命詩酒之興不減疇昔其胸中自有不隨人啼咲者故能與時爲處處而益新余亦嘗有意於斯道而力薄不能握風气之先又恥與俗同其獘是以�而不化寒郊瘦島終歸擯落又何怪焉讀長組�萟而益嘆余致窮之有術也

○馮爾韜詩萟序

戊午大小馮君詩萟出海內翕然趨之卽學之者未必至或佹至不得至而墨守之眼耳爲之一則奇儁之士其心膽益壯今爾韜先其兄成進士世好挾聲位爲浮沈其趨爾韜當更甚予得其近萟讀之其位寘轉髙掄才轉富經語史語子語錯綜驅使其筆端出沒有亡忘其所自大約如朱霞天半玉山朗行而一種靈心浮光紙上寄韻毫外又如山之嵐月之態艸之迷煙花之含露令人可悅可賞而不可捉摸詩萟至此纏縛悉解非復從人間來訓詁掃盡可也予爲是言自謂至矣謂足以盡爾韜乎未能龍之幻也以云豹之隱也以霧世罕見眞龍與豹者所驚詫皆雲霧爾況爾韜之云卿雲也霧亦十里霧也欲以予之胸懷而測靈心之杼軸其孰得而至之予不知爾韜落想時作如何經營其墨燥紙窮時作如何余想惟有覆書愧嘆焉爾以爾韜之才之年取木天一席它日爲國家賡雅歌風自是常事聞都試之日更匿西山不肯應退就東海一令汲汲訪求循良行迹如不能及此其器識豈猶夫人者哉賢者不可測不獨區區詩萟然矣

○北歸廿義自敍

昔陳射洪不惜百金之琴以囮行卷一日而名重長安意常鄙之以彼其才卽老死牖下自足千古人卽不忘名何至狙獪乃爾及讀虞仲翔傳自言疏節闊目不爲當世所知死當托靑蠅爲弔客嗟乎名固若是重也哉余狷狹遠名憶少年時聞人談名場事輒面赤避去十年結撰亦落落未肯在人牙頰間今春罷公車歸嘿嘿不自得偶簡故篋流塵委藉不勝敝帚之惜稍抽而梓之方今豪雋之士不堪末俗之骫骳競立無心義以渡江而余堅守其五石之匏與世趣日愈遠余家四壁立無能效射洪卽世用以覆醬瓿余終不作仲翔嘆區區不誣欲使知當此之時猶自有系而不食者焉爾

○桃花塢艸自敍

余今歲讀書桃花塢中春時桃花彌熳十餘里間與諸問奇者刺小艇恣意所之入花深處村童田嫗歡咲問名相顧惝怳不知其不在武陵也他時平野雲連髙松月掛林香梵韻莫非樂悰獨恨谷王偃息故山林復依戀先穸子往杜門去病燕首奇情幽抱同人莫賞忽發悲嘯又莫不驚詫避去嗟乎百年鼎鼎樂往哀來抒寫性靈無過筆墨聊撿篋中以寄感慨焉戊申寒孟題

○博笑艸自敍

己酉冬餘與休復在舟中相約摩厲以須文不百母相見也入長安休復日拈一義余非病非癡手一題竟十餘日不得一語間有所觸又非其所欲得者如鈴遇風如種得雨意象橫發筆墨赴之餘亦不解其何以故偶爲人掩得傳之大都賞者半咲者半余亦落落不暇問亡何下第而賞者無言咲者更伸其辯昔韓子聞人咲其文則喜大咲則大喜今集具在咲者固非喜者又豈盡是也餘才不逮古人遠喜則吾豈敢獨竊觀邇日風气駸駸遒上與斯道者斷不作元和人�耳其有咲者必我之眞可咲也因題曰愽咲以代副墨且懺吾過庚戌至後十日

○靈鷲山余艸自敍

余居靈鷲四載奇履客刺半分日陰殊少閒適之趣念不久當裝束渡江以北灰糞人牙沙埋馬足艸枯柳禿回想冷泉西澗當如瑤閬矣時髙人趙君同止山中商略遊事謂古人狂思五嶽十洲竟成虛妄盍先其近者蓮花稽畱謝臺猿洞朝夕慘舒之變雲霞煙月遠近濃淡之宜光態百殊以意領之無不悠然有得或雨深日炙趙君奮筆盤礡窮有入無有化工讓巧者余猶夷其旁足倦舌興意酣目飽張子偉之窮探宗少文之臥遊不謂余佹兼之數年以來邇日爲適亡何敬明子初闌人索戰提筆相撞余復率爾應之每握管時輒爲山情水緒所牽不能專一伸紙疾書往往日未移而就門人請災木余謝不敏曰爲靈山告成事不亦可乎因題曰余艸明非余經意之作也

○四書獲薪艸序

憶少年志滿意盛妄謂文如寫照穠纖長短分毫不得以意行𨿽有萬斛之才寧抑以就三尺之法旣而覺其何必如是稍稍自放因售知於琴川廷王﹖﹖徐師師嘗曰髙山流水作者固難識者亦不易予咲謝曰此猶非鯫生之廣陵散也其任誕如此邇年憂患更多命世之意漸薄彊與世調每義就紙自嘆發眉男子何無特操不意逢世轉迫遇合轉艱嘗四上公車點額者三誤中副車者一其誤中以下場收其它俱數點破句墨瀋耳嗟乎寒士兀兀抱幾三年鏤心鉥腸而徒供當事者一刻之醉睡可嘆哉同志者過相慰勞復抽舊業彈射之則子文非天籙地藏三蒼五雅有何難知遇不遇命也無棄子成或者曰子文不俗不肥安能急售予謝不敏兩端皆深切至愛之言日暮途遠茫然不知所適從因簡兩年間所作以問世之好我者小東曰薪是獲薪亦可載也此予時也非敢告哀也巳未夏五日題於靈峯之微涼館

○詩經獲薪艸敍

居始平寂寂寡歡戊午七月秋潦忽盛不能出戶諸生就省試竟日無剝喙聲盆蘭猶有餘馥茗椀相對因思山谷雨深斷客爲趣此老之言良有宲兒子課詩輒爲証之往往乂手而就略不加點不盡一月得四十餘首不知於世眼如何顧搦管時會自有悠然處不能自割合都下數作刻之亦題曰獲薪艸巳未中秋書於武塘道中

○自選九刻敍

昔曹孟徳王處仲𨿽遭亂世俱以盛年龍奮虎踞生殺在手尙有伏櫪之歌唾壺之擊況乎所之磊坷百念蟠胸玄發不停白日漸下揆厥所繇總此數行爲崇便當盡付君苗之焚髙築劉生之塜政恐送窮未遠客有嗜痂愛甲之癖者猶見索不止姑汰而存之諺曰家有敝帚享之千金斯不自見之過也昔賢皆然吾能獨免巳未秋日題

○自選詩藝敍

予攻詩二十餘猶無所涉入是年始與胡休復卓去病下帷水西偶古卓師來聽其開示猶是羊鹿等車耳輒如甘露灌頂肅衣冠拜之師以予輩昏散令參死句以七晝夜爲期會又未盡七而止旣散予偶拈詩題不半日而成六義今刻中誕寘之隘巷及刻外山有樞黃鳥於飛諸篇皆是也予亦不知其何故邇年客有謂予者曰世戞戞於子書義者尙多詩義則無間然此言於予無所輕重獨回合往事殊有恍然者將所謂無所得而得是耶非耶惜良師友銷落無由竟其所至結習難忘聊簡而存之多愛不捨如是令古卓在又當與棒三十耳巳未立秋日題

○從治命引

李禿翁以奇人奇書嬰奇禍其著述亦遂奇嗜於人心廿年以來不知鑿世間幾許渾沌長豪傑幾許心膽然無忌憚者亦緣是恣其猖狂轉相慕仿眞禿翁未覿面而贗禿翁盛行於世從治命乃禿翁遇難麻城時書赤會其講解遂祕不傳卽焚書定本與刻於亭州者增損大異知禿翁之散佚者多矣此本丙午自白下得之汪本鈳是時人心初開疑喜互奪贗端未生吉光片羽世所共惜故梓之以補焚書之未備

○陶庵詩經筆記小引

亡友歸子季思所謂千里絕迹百尺無枝者矣其淸標素气杴而彌親當時與之遊處者自愧不深讀其書誦其言僊僊乎恨不同時也殘膏遺瀋珍如拱壁陶庵集凡再刻而人意未有厭也季思遠絕世味幾十五年味道研經無一息懈若其淵然自得一往深情似於三百篇旨趣尢近故其筆記旣不似訓詁家郢書燕說爭勝異同亦不似詞章家對白抽黃鬭妍纖巧每轉一音破一句使人短詠長思悠乎其不可盡眞說詩之微者也方季思病時語門人曰此偶然箋記未稱成書可授胡休復休復寶之不以示人千子予方通詩得一寓目休復曰此故人手澤不可失也歸當爲梓之何圖休復亦化異物昔人有言朿手入袖都成前塵豈不信哉每一翻撿不勝河山綿邈之嘆予安可復俟河淸乎因壽之木而以其原本授奉世藏於家

○淸音閣課小引

憶癸卯未發榜時從馮開之先生�讀符九��驚詫曰東南菇蘆中安得有此人先生咲曰果然吾司衡者冠軍不再計矣巳竟得第九人符九是時文如幽巖絕巘峯攢嶺復日月蔽虧風霆出沒智者喜愚者驚讀未半幅气巳攝盡少焉太息無不折服其奇自是名噪甚卽吾黨二三同調腹畫指遜無不謂是不冠一旅且冠成師竟一輩浮湛公車中眞不可解然符九坐是學益富識益沈局益練窺其意似不肯斤斤言奇者非無奇也奇老而化無意爲奇乃至奇也如以人不經道爲奇則不及夕腐矣舉向之幽絕攢復一變而爲拱揖位置風和鳥鳴花開水流智者喜而忘返愚者亦安焉不驚殆記所謂風雨之會陰陽之交天地之中乎嗚呼難言之矣吾意之所向稍往而深佹步趨焉而步趨弗肖也佹韋弦焉而韋弦弗中也或無音得或有意失夷惠之所以偏至孔子之所以時此物此志也兩朝以來冠南宮者十有五人余不敢深論若符九者其田鄧之間歟開之先生智人也其言卽不盡售於地上必售於地下餘三以是言叩符九符九咲而不

○黃貞父近義小引

貞父先生舉子業如奇珤異貝𨿽蒙瞽知其爲寶非波斯胡莫能定其價然先生初不經思每伸紙疾書頃刻立就在鐘陵則得自簿書在長安則得自車馬今歸山亦多得之山屐酒杯間昔者開之先生有言無窮生遊戲遊戲生天余於先生亦然今世詭稱知先生寔不能知先生之所以先生之視舉子業也無異其祝簿書車馬山屐酒杯也而或者淺窺之謂其有所感慨托道徳事業之緒餘以發之微獨不知先生並不知先生之舉子業𨿽然以先生之養之才不使持軸當世而使歸尋靈鷲之舊盟波斯之難遇不獨一舉子業然矣

○鄭子野制文小引

餘數年前從行卷中讀子野文奇之謂必非流俗士客曰裏中少年也近始接其人𨿽生於裏中果非流俗所能有也子野之文奇矣而不遇佹遇矣而卒不遇知者惜不知者咲久之惜又不勝咲也或獻之規或騰之謗子野故若也子野豈常人也哉余觀流俗之士汗血趨時如追奔馬珠傾丸轉不復自信其本初卒焉遇合有命悔不十年讀書嘻亦晚矣昔人云文之佳惡吾自知之後世誰相知定吾文者嗟乎寧待後世彼按劍者亡論巳浸假而冠一鄕浸假而冠一國其千秋命賞自謂鐘惠再生若夫擊節嘆避以爲今古不可復得之語寧必吾意匠經營時所期不朽者哉人特爲聲利所膻不暇更思其往緒耳子野非辧之何能不以揭厲爲浮沈若此說者謂子野奇然不軌於仲庸不知情本奇而彊之使不奇得之此必失之彼臧糓之亡羊一也與其屢遷何如一致極奇之極則神澤固神澤固則變化全風气代新必一致者先登焉此往事之明驗也𨿽不言遇遇安之乎余非能奇者獨愛子野奇餘多喜與人言疑與子野言獨喜言信蓋有以窺子野未易對流俗言也子野亦嘗聞反著襪之偈乎反著襪寧可刺你眼不可隱我腳古之有道者其自愛重類如是不獨萟文亦不獨子野

○陳生甫靈鷲山課引

陳子生甫來遊余靈鷲余見其神明俊朗知必能文未必其能度越也一試之喜再試之相賞不巳生甫資甚敏滯言疑義鋒下立剖性蕳脫不屑羣碎視世之僞气節假道學餖飣文詞皆不入其眼孔所不能忘者千古耳竟其才力伸紙疾書一題可得百千言獨以胸懷恥猶人一語故簡削以出之寧爲落落無爲庸庸紙盡筆窮常有幾許之寄托無限之才情識者當自辧無俟餘言生甫旣抱不屑之韻眉睫之間時來逼人故人喜嘩生甫今牘具在書義或淸或放總非凡格經義婉切入情靈根中曾具三百篇風气所可商者或未熟耳有是才品習而熟之亦何難余是言出當又有嘩余諛生甫者然天下眞是非必不操於裏俗吾知它日急起贊生甫者其夫巳氏也夫必夫巳氏也夫

○陳生甫楚遊艸引

生甫之始從余遊也鄕人易之以其少也余見卽命賞一夕快譚浩然千古間與揚搉疇昔旁及外家言書畫小技無不僊僊欲往生甫今皆露其�穎矣人漸信生甫而不盡信余謂或過情其實不然也昔人云文之佳惡吾自知之餘與同味時有不盡知之恨何況若輩生甫以侍尊人於鄖節別余去然郵筒往來無間百日者𨿽隔數千里猶促膝也頃復走一僕持書義二百十首屬余評定詩義與千秋之業不與焉余盡一日五十二刻讀乃竟汰其什三使歸鄖刻之生甫之文大約有三種其霏微瀟遠秀特空明如朗月在地朱霞半天者初至鄖作也梯髙縋險排空造幽啼咲並行正譎逆用似太行九折又似洞庭千頃上士喜中材駭庸人怒者此丙辰秋冬作也余能定之中有一種淸不削穠不膚才往就法脈來和神以爲正始而气不芚以爲趨今而味轉厚一似不知其至而至焉者余不能定其何時作或生甫偶意得衝口提筆時亦弋獲乎則猶不可知若是邇日朝夕所得生甫殆未可量也震澤毗陵據髙收廣耳食蛙傳便謂必無長語不知時寔爲之假令逢年互有得失但二公生今自有變化耳過此以降抑更難言豪傑胸中洞若觀火特不深論以傷雅道至伸柔翰操不律出之敲剝之餘如老衲受具法吏取文寧肯當關遁之哉生甫能作如是義能不粲餘言乎余讀生甫文至會勝處幾焚筆硯語曰文有定價如良金美玉見者共寶且生甫又未嘗發地下藏搜天上籙有何難知其是出見者必賞卽不及賞亦不得不服縱不信余自當信生甫京師豪傑海也當必有把臂嘆晚者若而人破琴負襆狙獪之事切勿效之且又不必也

○竹香齋近業引

凡人一生皆有密契千古獨稱牙期莊惠者政以神气傳合無待鼓舞如酥乳共劑薪火逓傳豈若管鮑荊髙張範之儔必更貧富閱死生倚意气乃見交情哉余友龔華茂張百常汗升齊驅塤箎合調同治舉子業同修古文詞無言不愜有耳必投卽奇情髙韻世人欲殺而兩生把酒對坐相視莫逆終不藉靑蠅爲弔客賢於仲翔遠矣余習知梗槪每嘆古道復見於今羨慕無巳適兩生社艸成屬余引之華茂文極超古理識邃不可測百常文極蒨翠才鋒銳不可當至同之中亦有不同總之髙世人作髙世語各成其詣並臻其妙得於平居砥礪深也此其所以爲同歟假令兩生文如一手出何以爲兩生何以稱才士卽齊驅一時余安能終保其同也耶

○文筆山社小引

予之序對山也拈時二竅焉曰廣曰翻江上黃錫余選隨喜獨痛詆翻案二字𨿽然卽隨喜亦烏能不翻哉孔子曰述而不作是亦翻也家天下翻官天下者也徵誅翻揖讓者也郡縣翻封建者也阡陌翻井田者也五刑翻畫像者也篆翻蝌蚪隸翻篆書冊翻竹簡下至百工小伎無一不翻無日不翻無刻不翻彼日月經天光采常新江河行地陵谷代處定位猶若此何況其它語曰窮則變變則通待其窮而通之則爲變不待其窮而密轉之則爲翻翻者變之隱者也但小儒爲之因黃抽白問羊求馬如羣瞽拍肩累累載道是誠可厭耳豪傑之士力大而用微以其神識迎風气之先觀時察變借彼之將謝振我之方新主張造化回旋世運端由於此亦烏在其不翻故夫不爲翻用者乃能用翻者乎吳文喜翻能翻者亦無如吳中諸君子每一行捲出海內靡然從之攢頭汗升此未肖而彼巳更行捲又出則又靡然從之文筆山社諸君皆予素所服膺今其文益翻新出奇卽各具手眼而總持風气要自有不同而同者予何知知海內之復靡然而巳矣鹿城有張元長先生者最善用翻者也試以予言質之

○吳喬年制義小引

人不能自發其胸中無盡之藏蠅襲蛙沸競以裏俗相髙令人嗅而知其爲何方人語者比比是也間能超方矣目不經千古之書气不翔萬仞之上前人問渡後人從之卽自詫過關究竟不出籬下如是而欲稱當世第一流抑又遠矣余非知文者嘗執是以相人什不失一往淩巨先手一編來讀之蕭遠秀特余不能定其爲何方語也巨先曰此新安王宣佩作也巳宣佩手一編來其文饒气槪骨榦逼人余亦不能定其爲何方語也宣佩曰此余友吳喬年作也喬年年少攻苦挾同志下帷湖上嚴冬始解歸咄咄不可一世窺其意似不第超一方巳者余嘗謂少年喜言才老成人多言法兩者皆非至論凡文之能爲超者皆才也而法寓乎其間法者才之精用焉而不可知者也必抑才以伸法法將安附故泥法則法不神論法過早亦能使才不盡少年患才不多耳多而節制以行法也卽棋佚言之亦未始非法也才之所至甘苦自知才士不能語人余安能代之語乎喬年之才如何具眼者自能知之矧爲黃貞父先生弟子則又不患無法矣其不第超新安而超當世也余且拭目焉

○淩士重小艸小引

士重名家子年少喜讀書顧善病又持佛弟子�不甚多作文予三年不見其結撰今年手一編示予予且讀且快如熱飲寒冰晨起飡朱霞醉飽之餘嘗江瑤柱一臠也山之有巉崿也石之有拳握也艸樹之有梅竹也書之有鳥爪虫絲畫之有與可雲林也詩之有韋孟郊島也見者莫不喜喜而欲狂惟其趣異也而不知者詆之曰奇曰偏曰小品夫人抱邁往不屑之韻恥與人同則必不肯言儔人之所言而好言其所不敢言不能言與其平也寧奇與其正也寧偏與其大而僞也毋寧小而眞士重之意亦若是焉耳士重持此以往足以雄伯況日新而變又有不可知者乎巳未中秋後五日題

○周公潤吾六十小像題詞

海昌周子時泰以文見予予未暇砭其文也接其貌甚古問其第裏交遊喫喫不能盡意眞朴人也亡何遇吾友張展驥甚稱之吾友世之奇朴人也猶稱周子則周子之朴可知予觀今之文貌而甚有口者修眉刻目養爪傅香髙冠廣袖雍容��伺人意會言出必解其頤寒谷可溫春叢爲謝曾未交臂而不知向所侍之爲何人所言之爲何語者比比也海昌亦一都會也其豪家尙奢侈編細兢而健無復混沌不知何以尙有周子諺曰入田觀稼從小看大予不知周子自吾友知之予不知周子之尊公自周子知之予於圖接公之貌而復從周子口耳公之言周氏誠世有其朴矣夫世閥之家多微以取精多而戕伐亦不少也公坎坎伐檀卽懸禾三百猶未償其勤朴之所畱奢矣气之所息結爲大年其餘者子孫用之第恐籍有名位漸入於芬華不能長守其朴耳周子歸操豚蹄酌匏樽而進公曰先生有言吾宗世朴於公之門公必且引滿而醉俄然起舞矣

○古今帖目題詞

余性愛花木非老幹禹﹖隹奇淩霜破云則不樂而不肯種愛古碑帖然見斷壁殘珪輒閉目不欲觀旣二十年藝花無地聚帖無貲始自悔曰使向者�少花穉木而樹之今縱不淩霜破云不拱把以�秋吾年日進而金石之敝亦日運而無停時使必得完善者而後寶之恐完善不易得而漫漶益深吾安知今日之斷壁殘珪非它日之吉光片羽也耶因稍次其目藏之袖中以補善忘不及唐以下愳其降格也噫又安知不貽它日之悔耶時丁未寒孟雪堂識

○題詩疏翼

余讀朱子解詩有二疑焉孟子曰詩亡然後春秋作由是反之則詩固平哀以前之史也而可槪以鄭衛爲男女之詞乎是一疑也雅頌固無論十三國之風二變之雅大抵質人君子感怳淒愴柔諫爲諷使無郤可尋采風足戒擬於今亦騷賦之流也而朱子多直訓之則千古無風人矣非無風人夫人而能爲風人也又一疑也因是二疑不釋於懷旁覽古今有足爲朱子忠臣者輒錄之而臆見亦附焉語曰易無達象詩無達詁春秋無達例今之解詩者政如射覆巧者勝耳若古人之詩亡巳久矣

○題病中吟

此聞孫病中作也今病巳瘳而猶刻是者不忘所苦也王元美敍文人九命一曰惡疾疾何與於文而文或以之工它人疾疾文人不疾疾也人疾則暇暇則思思則怨思而怨詩三百篇離騷之所以千古也聞孫無故而疾天不可問故其言不能無淋漓號者不擇音怨之屬也使調口而出之才情隱矣今聞孫之所患者不在疾請與聞孫約寧�有言願公無忘堂阜時也戚無忘叩角時也將文益日工是刻也謂暝昡之先驅可矣

○題陳文叔集何長卿印冊

文叔自言手集何長卿刻幾萬紙一旦漂失復鳩散亡得若干匯成二集持以示余余捫冊問之曰法在冊乎曰不在冊也吾師之手與其骨俱朽矣獨其不傳者在手與筆之先而我不可受也吾嘗躊躇四顧入乎法而佚乎師入乎師而佚乎法非法非師忽焉遇之而莫之或知也當是時且不知有手安知有冊余拊掌大咲曰有是哉子精言之也懷素師張顚者也顚以舞劍悟書而素翻之曰不愛公孫渾脫舞古之技進乎道者類如是不獨書也𨿽然果進是解大地作紙不足譜子之筆又安用何先生爲此冊政當畱爲我輩不解者作案頭觀耳文叔其容有蹙遂題以歸之

○題玄對樓冊

余讀穉圭詩古文詞制舉義及書翰事事皆坫壇宿將一見玄對樓客翰嗒然柳生左肘穉圭對我乎我對穉圭乎安能知之因口號數語問穉圭云殳山山頭夜月禦兒溪上晚風千古雞壇誰主一聲鸞嘯橫空穉圭此時有對與否又舉一則宗云黃龍晦堂問山谷聞木穉香也無曰聞玄義安在穉圭若疑機下厝一語吾火攻玄對樓矣

○題方澹玄墨海

古之進乎技者皆有道人也其才閃爍穎露不可遏滅間出爲技技疑神後世詫其技不知其是道也若以技爲技者縱極要渺直市魁耳余嘗謂書畫鐫刻淸事也出俗工手則賤技賤業也出文人手則超軼嵇之鍜也阮之屐也王武子之騎也寧必賢於世人人爭傅之者其所由來不同耳方澹玄文人也出其餘技抉墨之髓余有墨癖愛其墨想見其人不忍釋手客曰寂光可方某之某品紫霄峯可方某之某品體咲曰是不可以較論也使澹玄與俗工爭價何以稱澹玄氏之墨

○題秦心卿畫冊

夫人手觸木而成音必有先乎手者筆落楮而成畫必有先乎筆者不然我自快其心與手而欲人之耳與目淒然以悲怡然以喜彷徨顧惜而不忍捨去其孰能至之餘友秦心卿工琴善畫其畫瀟灑雄暢近日墨癡輕俊兩路俱不肯落非其胸中有一叚出人者何以若此余少不能畫而愛畫比年稍知畫而又不喜多作顧心手境不相屬時栩栩如有所見余亦不自解坡老不云乎若云弦上有琴聲放在匣中何不鳴若云聲在指頭上何不於君指上聽余未學琴竊謂此與畫理通它人聞之任其河漢心卿當相視莫逆耳

○題王守溪示館中諸生後與劉徳嚴

此文恪公示館中諸生語舉業冣上乘也當時諸生必有汗血趨時沈酣括帖者故公爲是言若自揣一片空明垢淨不壞時時入用時時出塵卽研義理讀古書其次多見時文皆以淘汰習气也所謂我轉法華眼界自別若認空疏爲瀟灑便墮髙玄一趣少年多有足觀它日必有嚼白蠟杖靑蒲之恨政如小乘枯禪自比九年面壁不知正與西來一義不啻千里公所言如宗餘言如教宗教雙攝古尊宿皆然徳嚴勿謂是落艸義不足存余昨從關上來眞實不妄語故

○題小畫與王獻叔

予往北上渡黃河觀日月倒流沙頳柳碧徐邳諸山如在天外每誦髙達夫黃河曲裏沙爲岸白馬津邊柳向城唐人句法之工如此時尙未能小筆恨莫圖之雨中無事因憶昔者戲寫大意與獻叔亦不能工也丁巳塗月望日在始平署中時水僊初試一花芬芳滿室

○跋延陵小刻後

此陽羨後庵吳公暮年筆也所言安危大幾摳軸祕語關世道甚巨不當作文字觀然銘言固雅頌之云礽雜著亦班漢之伯仲也抑竊有疑焉華亭公座師也謫外之擬乃出華亭手新鄭江陵先後向公甚切竟不能用公皆不可解正妄思之華亭知公以文而不必盡知公之人觀其規切數言佀嗛嗛公之不能爲中庸新鄭江陵名向公特欲樹公以排異巳耳豈能用公公安能爲之用微文自遠公窺之深矣至吳門婁江並相懲三相之逓相軋克意和衷二公公廷試所拔士公亦竟老者何也將公亦有不欲言者歟不可得而親公於是乎髙不可及巳刻久流行爲公諱者故隱之非公志也公之肝腸揭白日而行豈煩後人掩覆之者哉司李公重板之於臺公其含咲矣梓者爲黃巖令玉峯周君同時臨海亦有板行於世以見懿徳之好無人不然

○跋周續之西湖雜詠後

浙西山水秀媚近人吳下軟腳人方舟載酒樽臥遊其中足下勞而意巳足若一亂江登會稽遵海而困放乎永嘉其拔靑插碧撼紫驚藍之奇所在皆是不獨臺蕩爲然也然無濟勝具方爲所攝何暇理遊故凡無遊具而歸誇人者皆誑耳續之別西湖十年形諸歌詠然不詠西湖之朝煙夕嵐而反詠遊西湖之妖冶者何亦西湖有以取之它日續之遊浙東山水自當以松風石罄寫之不作此煙花口業也

雪堂詩集卷之五終

●雪堂文集卷之六

武林沈守正無回甫著

條議

◆條議

浚復杭郡城河圖說【萬曆辛亥年議】

明源一

審勢二

陳利三

策略四

破惑五

廣論六

○明源一

杭城之水有上中下三河轉展逓注皆受西湖之水三道入城一由湧金水門一由湧金陸門之下一由淸波門流福溝經府縣之南過過司及織染局合並於曲阜橋外南至藩司之左華光廟後北至八字橋又分之爲二一西由五道前入臬司之內過車橋曹將軍廟等橋出武林水門止於淸湖等閘一北由張中丞江學士門首出眾安橋外又分而爲二往南則由千勝廟等橋逆流而上至淸冷橋迆東入新宮橋運河過通江橋直出鳳山水門越南新海月等橋抵浙江驛之南龍山閘而止溢則流出於江一分入軍門前過軍橋而東越保安等橋出候潮水門至永昌會安二壩而止往北則由度生橋【俗呼鵝鴨橋在眾安橋北】貢院西橋【俗呼狗肉橋】天水等橋順流而下亦出武林水門會於淸湖等閘而止溢則分流而出下河是曰上河其會安壩內有淸涼柳林二閘泄入五里塘東新關李王塘一帶至海寧長安壩而止南則溯流入艮山水門上至鹽院東首斷河頭而止是曰中河總上河中河諸壩閘之水溢而下流舟楫四通東至於海北達京師是曰下河三河除下河無容議外中河沈塘灣一帶每遇亢旱輒成龜拆究其病根中河受沙河之水而沙河實受上河所泄之水惟上河通湖之脈不浚故中河受委之流易枯此其病亦在源而不在委也至於上河亦自有源有委湧金水門與湧金陸門淸波流福溝入城三湖水此諸河之源也城中諸支河湖水之委也由鳳山水門直抵武林水門大運河又諸支河之委也議者急運河而緩支河次急支河而不思深廣湧金水門之水是急委而略源非探本之論也查湧金水門開自成化十一年左布政使寧良丈尺與八字橋眾安橋諸河等舟楫流通民賴其利嘉靖乙卯倭變防守始以石欄阻之今爲民居占蝕僅同溝洫誠得發憤開通石欄正侵並力一如舊制則湖水大注於支河湖水大注於支河則支河不壅支河不壅則運河可不煩開浚而自成深廣所以然者運河河身原足受水又南北商船日夜鱗次此豪彊所不敢侵亦穢艸所不能塞所以時見涸竭者支河之水無源故耳支河之水無源者湖水不得大進故耳蓋今日之病不患無河獨患無水不患河之不能受獨患湖之不能通若不議開湧金水門而徒事荷鍤一二年間愚又見其復塞也巳

○審勢二

省治昔啟偏安之都今爲諸藩之首形家稱爲南龍之幹無疑矣苐來短去長所謂停驛過度實非正結理亦近焉何以明之左界水從於潛縣分水嶺發源自西而東會入湖墅市河嘉湖匯淞泖而入於海右界江水從徽州發源三折江而下不還顧省城而反東北出龕赭二山人於海此水之無情者也所以能成省治者徒恃東向張迎一日兩朝之潮水又恨其客而非主惟西湖郁萃精瑩蔭育龍气坐於來脈之背形家謂之元辰水故先代之建城者審知地勢之東南西惛髙而北獨下勢不能使水之不下注故多爲諸壩閘以蹔豬其气而急引湖水入城周流灌注以發皇其生脈疏瀹其精神試據圖觀之前人用心尙犁然有可見者常考杭自唐以前皆斥畆茹葦之區居者不止自李鄴侯鑿六井引湖入城而民始有寧宇白太傅蘓玉局繼之皆悉心經畫湖水以爲民利而杭始大盛此通湖之利見於先朝者可驗也又考杭在我國初未稱甲乙自成化開通湧金水門以後或一家五世或一身三朝或一榜十四五人或要地四五六輩此通湖之利見於本朝者可驗也乙卯閉塞日占日壅人文亦因之漸衰今塞極矣故衰亦極縉紳甲第落落晨星之配殘月過此以往未之忍言此壅湖之害見於今日者可嘆也夫就形勢察之則湖水一滴不可使漏於他竇總利害衡之則湖水一日不可不灌於城中豈以當事賢者萃會一時而不能繼鄴侯太傅玉局之美愚不信也

○陳利三

夫開通湖水而僅以形家之說勝之猶或謂其決事於冥也請以民間之利言之杭郡之河與他郡異他郡水𨿽有源勢皆平流曲防不設故水力所至泥亦隨刷卽今關外下河歷千百年不聞有涸竭之患其明驗也城內上河則不然自南流者有龍山諸閘阻之自東南流者有永昌會安諸壩阻之自北流者有淸河諸閘阻之沿河居民朝投一礫暮除一箕皆以河爲甌脫𨿽日置神君於其側法久禁弛安得不敝是以旱則淤髙而舟淺潦則水溢而淤存𨿽竭盡官帑費疲民力未有能十年之計者也夫淤泥者在城內爲大害而在郭外爲大利者也今誠開通湧金水門兼疏支河下流如回龍橋一帶等使農民日行小舟撈載淤穢蒔桑糞田裝載而輸之視擔負而致之者其逸百倍民必趨之淤日以去河日以深永無期會之煩世絕開河之擾其利一萬家櫛比時戒祝融貯甕市門何如■﹝奭斗﹞水階下河流旣通所在深闊家自爲救不患無儲何至如向年一炬連衢接陌踰河越港而束手無策者比乎且水旺火衰潤深炎息生克之理制於微渺尢所不爽其利二若夫湖墅之米麥過聖堂橋而直抵於城江幹之炭薪由赤山埠而徧給於市行李不專待命於擔夫則絕割包之姦轉輸不相爭道於運河則無淹日之嘆蓋人文之利猶遠以虛細民之利巳近且實語曰利不百不更制況利百而制不煩更乎諒當事者之所盱衡而聽也

○策略四

任事者患無其權有其權矣患無其心有其心矣患無其略今當事宣明徳意簡首領八員而任之徵發惟意徐課其成不可謂無其權苐此八員者不敢盡謂其無心不敢謂其盡有心也不敢盡謂其無略不敢謂其盡有略也頃聞之道路似有可商者世未有不泄水而可以治水者也比見長鍤大杓撈之水底此不過浮游之穢艸輕細之砂土耳若傾圯磚岸崩墜橋梁當未出也此等不出淺則碮舟深必聚穢又水旣不泄淺深難知卽以七尺平凖安得寸寸而度其獘一此疆彼界各有分守職掌所及率意興工曾不聞會勘水勢之髙下脈絡之交關卽使人人盡心就其相湊之處二水淹至必有一方之未及浚者其獘二水閣花榭突岸淺灘議非不嚴矣令能一秋能不爲耳目所掩乎能不爲勢力所動乎萬曆丁巳之間松江開河委典史張某任之先一日請於抑所唐公曰明日煩公以刺來河必成矣唐公果以刺往至則杖之三十卽從唐公所侵首開令如流水至今賴之今鄕紳卽無有深識大度如唐公者八員中亦果有風力气魄之張典史乎其獘三以愚臆見運河原爲支河之委又南榷使方有所撓且從緩議亦無不可其諸支河最爲喫緊當分爲三節各先浚其下流自湧金水門起至曲阜橋南至華光廟北過八字橋五道前河由西而北至曹將軍廟橋爲一節自眾安橋北度生橋而北轉東至胭脂橋爲一節【回龍橋小河附焉】其湧金水門一節於淸冷橋作一壩置數小舟於外載泥東入新宮橋從運河出鳳山門外八字橋一節於曹將軍廟橋作一壩置數小舟於外載泥出武林水門外度生橋一節於胭脂橋作一壩置數小舟於外載泥東出髙橋從運河出武林水門外一壩深則翻一壩今日泥從此運他日舟從此通舟未能通則工未可巳其策一支河旣通然後開辟水門橫闊二丈必容三小舟方無爭道之擾復於湖水入城港口甃石閘如鎭江瓜州諸例置夫啟閉以防暴水此𨿽杞人漆寶之慮亦不可廢也其策二持一郡之公者不得數顧姓之私怨謀百世之利者不得泥成毀之小慈法前之侵漁可赦令後之違慢必懲按疆而索以正以直蘭鏼三由玆三策以救三獘心與略並庶不負當事之徳意爾

○破惑五

難者曰湖髙城卑昔人云吳城可灌今驟焉泄一湖之水入城將無有沈竈之憂乎曰此皆誤讀宋臣陳亮疏詞之過也亮欲從臾孝宗徙都建康以圖恢復故深言錢塘之不可都以激發之其文載龍川集始末可覩也請以理斷之西湖廣不盈二十里郡城廣踰四十里卽使無河可受盡泄湖水浸不盈尺況東南北三關髙低二丈有餘下泄如注閭尾不壅𨿽十西湖何害故爲可灌之說者皆未親歷之論耳難者曰由湧金水門抵曲阜橋半里而縮由回龍橋至小橋十丈而嬴𨿽故迹宛然民業巳久猝然廢置似多未宜曰自乙卯阻水至今止五十六年凡侵占者皆由漸積非當日盡然也計其遠者不過廿載近者不過十載且臨河之地非大廈可建卽使有之竊公營私亦自作之孽耳何惜之有難者又曰湖水全注水髙橋卑力詘舉嬴勢難盡易𨿽通水猶然不通也曰是不然善通利者順民之欲而因勢利導之今士大夫旣明知壅湖之害細民亦心喜通湖之利使於橋之卑小者增髙兩堍易石以木不久民間自有市義好事以收其成者嘗見佛剎道院一妄男子號於市不日而巋然壯觀豈萬年之利而絕無響應者乎但上令期會之則不從因俗倡導之則鼓舞耳今不憂河之未必通而先憂橋之不可濟貨捨本齊末之論矣故曰有大利而無小害有百易而無一難者莫如今日之開水門者也

○廣論六

語曰非常之原黎民懼焉夫非常之懼不獨黎民然也杭百萬生齒仰口他方之粟元至正巳亥城閉一月至煮革囊敗鼓以食嘉靖倭變城閉六日幾成內潰所以然者米舟皆在城外故耳先正有言截塘棲則滿城皆饑殍語非虛也杭南北相距四十里而近有浙江驛吳山驛復有武林驛驛何多也河流淤淺不得巳而設之耳勞費亦甚矣隆慶中大納言周公詩議開上河中河爲一中河約五里開深五尺上河約十里開深十尺可廢徳勝永昌二壩其言大利有六百物省舟壩之費價值平減一也使客無淹二也徳勝壩夫吳山水夫可裁逓運可減十五三也武林日費大省四也米舟入減五也風气融暢六也說者或欲開通天宗水門中河開五六里舊河開復二三里裏令上河之水直抵下河之壩壩上之水可抵江上之塘其利大約與周公議同苐上河髙於中河不下六七尺中河髙於下河亦如之卽所雲開通五里十里之說量地平凖尙未相稱其費嘗不下數萬然其說行則闔城無不虞之憂國課有數千之節亦一奇也說者又謂西湖旣杭之命脈所關不當使涓滴有泄今昭慶寺右三石函𨿽云泄以灌仁海之田而流下松木場東注於海者日夜不絕如人截左臂气泄脈傷法當髙其函閘盡使入城非遇亢旱無得妄決誠爲要論苐開水門猶多無端之慮盡閉石函益滋多口然果行之養龍培气又一奇也此三說者非今日之所能行實計郡者之不可廢昔賈太傅請分王七國子弟漢文迂之未奇也至武帝時主父偃行之卒以安漢噫安知怹日無踵賈生之策如主父者乎

雪堂文集卷之六終

●附

黃巖縣儒學署諭事沈無回先生碑

皇明都察院司務無回沈公表

沈無回先生傳

無回先生傳略

先府君行實略

都察院知雜禦史無回沈公行狀

祭文

鄕賢呈

鄕賢木主後小傳

○黃巖縣儒學署諭事沈無回先生碑

孤旟去委羽口二百餘里其聲聞直旦暮共靈潮噴薄時有孝廉陳君振琦施生商侯黃生學知沈生日升盧生應抃葉生■﹝日上永下﹞者走爲余稱邑愽士師沈無回先生嘖嘖不巳於誦予聞先生蓋武林之以文行巍望冠當世者也先生以萬曆癸卯舉於賢蚤挾英雄之姿未遂風雲之遇由丙辰乙榜爲黃弟子師夫建學尊師國家風化之首典甚巨且殷也髙皇帝迅掃膻腥玄黃之血淸於歸馬橐弓之餘首建學宮以禮樂詩書廣勵海宇之豪傑而豪傑之維地而擎天者無不從此中奮躍卽如吾浙之忠肅文成兩公爲國家安社稷臣能越此而龍翔而鳳翥乎則師之髙而倡者尊而朝廷所爲尊若師者異日之公輔行倚賴之矣無何寒氈寂寞壯節欲銷而西河河汾之鼓鑄爲醇儒經術帝臣王佐者都無所蒸變此豈師之權薄則以其人之無能爲師尊也先生逸韻神標龍文鳳徳隱朴芝眉有壁潤珠圓之親而髙識偉議手畫河山豪爽風流英英快絕淸標玉映介操冰寒憂時感事慷慨論列請朱之劍借張之籌尢令人於鯨翻蜮射之世見其膽略洞豁胸期忠信能截洪流而建地柱卽一制舉義剏畫心靈建標一代灌漑南宮之人數百輩乃身困公車掩關靈鷲蛟宮虎窟之險電激霜飛之態與夫魈魅之舞腐鼠之嚇無不歷嘗之耳目而五車之胃愈雄東觀千頃之波彌洽重淵曾不聞其叱吒虎嘯之气磊塊擊石之感與多士言依於忠孝行惇廉節譚經課藝月必兩朝會以供饋諸生至諸生之家無擔石身嘗見肘者尢緩急之婉委經畫學故有田八百畝其歲入爲鼠雀耗盡先生不壯其酷卒請之以爲膏焚筆潤之藉而一銷其脂韋繞指之習以故黃三年來懷仁秉義蒸蒸色動且淵云之染能藻挾丹黃气誼之親可當陳董賈先生之偉謨令徳初動於黃玆當入大廷時前席之召將髙議石渠天祿之上東望赤城越在絕國多士遂能忘吾師耶先生肝膽臭味皆命世大賢何有於黃之多士今當國家多故之時行以身系天下之安危若裴晉公郭汾陽與吾浙於王兩先生又何有於博士之故地惟多士之不忘其師與先生功業文章之初奏也則勒石而永之以見官之以人重也庶幾無負髙皇帝銷兵陣學意云是爲記時

天啟元年歲次辛酉九月中浣日

賜進士出身兵部車駕淸吏司主事永嘉劉康祉頓首譔

○皇明都察院司務無回沈公表

嗚呼此都察院司務錢塘沈公無回墓也無回名守正字允中而海內外風期相慕好與讀其著述者耳目無回最習故無回最著厥考煙江公好奇精六壬遁甲祿命之說嘗私識巾箱某年我當生子某年鄕舉其元配孫孺人聊蕭之而子也舉乃公嶽嶽格應封是時煙江公年五十矣蓋戲之也孫母推擇中表之宜子者佐簉得姚孺人而無回生十五齡見賞於督學蘇紫溪先生爲文鏃鏃無能不新更茗柯有實理尢喜古文詞與黃貞父胡休復諸名流相友善爭砥文行互相雄長二千石季公就衙齋設經帷俾其子弟從之無回不自作達季守不敢以師帥有加於靑靑子衿辛卯煙江公卽世又浹一紀始中淛江鄕試則癸卯也發故篋視之良信先一年決科無回放落今行河上愚朱大司空知錢塘爭之學使者沈生才品崢嶸淛中無輩卽與生角萟當莫之先也入闈果擬第一竟冠本房朱公爲尹不識無回而薦之彊無回�下士不投贄神明宰君子以是知兩君誼至髙能相與有成也秋當計偕無回獨鬱鬱念先人賫志歾不及見子成名馬鬣之未封吾豈忍先紫函泥金後白楊埋玉乎遂合所得坊幣諸費大治窀穸公卿祖道繞朝贈鞭無回不顧也度無回得舉齒不少矣所急在此所需在彼功名富貴故曰我所自有視熱衷鐘鼎澹泊松楸相去豈直星淵乎哉古稱孝廉如無回名中其實矣武林天下形勝處也轂軸綰四方之湊勝流軒蓋無不無回爲歸無回弘獎風流許與气類苦心之經義緣情之篇什滿帋之雲煙載筆之序記碑板與夫花之朝夕之月庭之艸門之雪有寸香無算爵我無所不踟躇人無所不滿志暇則擁梧吟攤書讀上下千古淋漓磅礡破前人之孤憤笑豎子之成名栩栩然神王也性好急人之難其經紀友人周谷王後事備至休復胡太史歿京邸刻遺文躋廟祠至忘其疲每對予言輒蘇蘇隕涕閭裏親串日中決疑夜半叩門不以不關切爲解郡國守相過從請益直指李公按淛時時折柬咨詢無回益自發舒所條上浚河積米防倭練戍諸議多采而見諸施行所薦名人與所脫重獄所陰爲之地者若而人無回口不言其人今或未之知也丙辰用乙榜領黃巖教諭黃禆海牢山風气惇塞無回整齊模範謹持銜勒日進諸生講說文義霞城大爲興起異時學田可八百畝飽姦胥豪佃腹無回設法鉤稽伏匿盡出雀鼠暗屏而民間不驚臺卒噪海澨前郡守丞蓄縮一不任孰何道路以目予承乏備兵單騎上道中丞蘇公爲予股栗予延見官吏無回從廣文伏謁予私計劇孟在此七國亡憂況得無回乎與目成去不半年予儲死士懸賞格設方略解株連大姦距脫禍本芟除無回默贊居多中丞上功簿幕府稱不容口將借楡關一席地少展壯猷無回亦願行間得一當壬戌竟用常格平進助教北雍無回生平咄嗟顧盻大有出渝水復襄平意气在黃時時料簡兵事相知間緩頰語予予輒以軹深井有老母在微爲勸尼無回默默首肯予言會予十月嵩呼入春明門無回無一日不把臂每得一奇鮮輒割以佐酒或至丙夜不倦予性固而執無回進之通融予性率而愚無回進之委折予性喜遠小人近君子喜疏蕳迂僻士畏當路炎炙諸大人無回進之包荒使予日近日習夫世法日遠日忘其蒙心予亦默默首肯無回言時時彷學之殊不似及於無回之幸捨見夫傴僂而趨揖者■﹝走咨﹞趄而不前者軒軒輦上舞者或以竿牘通者或以酒食徵逐者無回待之人人意得去予未嘗不�然返汗淫淫沾背或通夕不一假寐吾目中未�如此人然人生果毅精華略有裁限計相去不甚相遠安能捨此七尺一一供人沾丐夫美先盡也巳間語無回請少節精神愛日力無回未必是予未嘗不默默心服首肯予也予出春明門無幾而擬無回塡予鄕銓部陳元直缺無回以俸淺破調力辭當事稍聽從之終不能捨驟遷都察院司務禦史大夫殿中諸執法生平雅愛重無回得一周旋恨相見晚任甫四十日上禦常朝故事典客招呼八司廳執揭帖白所辦事是日首事者屬民部李桂芳不至無手揭冠本班者司儀不辧白舉在事者同被糾禦史緹騎中貴趾相錯於朝房各司震懾囁嚅無回直前抗言吾輩失儀當糾首事不至當訊他復何問尋得旨免究友人招飲山房天酸然風無回微中濕頭岑岑也歸猶繪絹素揮灑自喜未七日而溘然長逝天啟癸亥三月二十八日也距其生隆慶壬申二月二日年壽裁五十二耳馬黦秀眉賈雕虎怒悲夫總所著述行�者經學則書說叢詩說通時萟則桃花塢艸北�艸博笑艸靈鷲山初艸二艸三艸余艸隆化寺艸經書獲新艸詩藝全集遺詩則焚艸巳庚艸遺笥稿遺文則雪堂集生平手自刪訂廿一史東坡集獻徵錄諸子集與漢宋諸儒辧解語錄百餘卷有刪有駁有翼業成一家言而武林不戒於火竟爲祖龍攫取盡署中所私存將行於世者古今詩文四六經書先正各有選及賦臡說叢說通各有補諸書存什一於千百可謂博而且雅矣無回教黃人比安定在湖文翁入蜀其文多予所手定其詩文雋爽出入唐晉引白蘇爲同調其經濟吏材如山之嶷如水之活如風雨之猝至如鬼神之無端倪其議論貫串淹洽言必有中能使痿痺立起而最悵標榜之風與夫依倚之習至比之木人不語濕皷不鳴故君子之朋傾倒篤摯而小人之黨亦間■﹝言翕﹞訾此亦眉山氏之餘泒也性極嗜畵斟酌倪迂米顚運之靈韻然予相知數年竟不能知予之不能盡無回也有如此畵矣世俗重進士第非�格者卽中原麟鳳悉辱之樊籠笯皁羈丱之役�回髙足闊步張口伸眉空洞無有何止容卿數百人人多折節屈行輩尊信之然爲文極工取友極廣而不得一列千佛名經何也甫擢栢臺頡頏驄馬必少有所自見而千秋之義問方隆七尺之須眉巳往又何也昔人有言才華心性猶如利刀惟用割泥泥無所成刀日就損又言干將莫邪虞其缺折殆爲無回讖耶煙江翁記云名行孔彰子孫其昌昌於名行而屈於一第豈非以不盡之樽畱爲後人餘地耶他何其奇中也無回娶謝子二尢含郡廩生卽太史休復公館甥次鳳儀娶太學陸公行仲女繼娶文學敬所嚴公女女一適山東沂州二守曙雲林公子尙友孫男二翥宗尢含出聘吏部司務去病卓公子太學漢生公女翽宗鳳儀出未聘孫女二尢含出未字母姚孺人尙善食尢含予門人也手執友卓先生去病狀求予一言頎乎其至若苴若枲孝子之容無回忘亡矣夫表者標也其人文章可名世則表之學術可經世則表之風節可持世則表之無回三不朽具是是可�也予何人耶其任表乎哉𨿽然寶夏后之揭豆者不必炫靑黃之餙珍太公之巨闕者無所煩斷刷之能故詳據來狀表其隧道以告來玆使過者必式曰此皇明都察院司務沈公無回之墓也嗚呼欽差整飭臺州兵備分巡紹臺道浙江布政使司右參政兼按察司僉事蘭陵通家友弟張師繹�雋甫撰

○沈無回先生傳

通家眷社弟李碩頓首撰

予與無回總角同管石迨無回伯霖休復建社西冷予亦肩隨之無回先予得雋而不偶與予同南北風塵淒情樂意未始不共甞者壬戌之役予濡滯都門無回以內遷至相視而笑謂知巳遙集堪適旅懷烏知從此永訣也嗟乎無回巳矣其鴻文質行豈其與生俱逝哉亡亦事核於丘閭論定於鄕黨繇今而述之後則閭史之言有徵是爲傳�無回名守正字允中庚字無回蓋當世所稱武�沈無回者也沈之先著於吳興中徙武木爲吾郡望族十數傳而至煙江公好讀奇書精星理嘗自筴記曰某年當生子某年舉於鄕名行孔彰子孫其昌時公巳艾年未有子孫母擇嫜族之中表姚字公是生無回無回生負慧質以幼淸見奇煙江公喜曰鄕也吾筴之殆是兒矣方童牙落筆千言不竭督學紫溪蘇公奇其文曰是當飛藻髙壇寧獨上苑之騰倩乎亟拔之童而籍博士益精博�家言巳餼於庠益攻苦旁綜風雅成其儁流一時藉藉無回名傾東南之士矣郡守季公設臯比延之無回﹖﹖冞自簡押絕不幹以私守益以此相欽重聲施飆起固巳駸駸度驊驑而躡飛景巳亡何奉煙江公諱哀毀過禮竭其力以治喪癸卯舉孝廉爲經房冠偶發故牒得煙江公筴訝其神云比當偕計無回念往以貧不能卜一丘俾先人亡藏所幸坊幣可襄大事吾寧忍遺吾親以博儻寄乎謝公車不上尋再上再阸而名日益噪文日益豪遊衍則桃塢出王則靈鷲及門之士萃四方轍迹相與軼晚近而稱古人講業孳孳不倦睱則揵戶翻經竿牘不入公府顧喜究心經濟擘畫時務郡國守相多伏謁造請直指李公按浙遇事輒折柬相問所條答浚河議積米議防倭議兵議鑿鑿可行當事多采之及孫母捐桮棬寢苫泣血幾至滅性當世聞人素車白馬而臨喪者相望也然廿載賢書皭然自砥而平仲之驂北海之座又天性所樂故嘗苦貧會丙辰得乙榜遂攺慮而謁天官授黃巖諭巖地磽俗僿人文久閟無回務樂其羣寬其教爲之期會而躬督課之以程其能士斐然向風無回𨿽師帥乎然特精吏治縣大夫凡疑訟必迎而就質成得無回片言立解至於淸久匿之田絜摘戌之令迄今饗其利勿絕臺卒戌海上饜糧而驕不饜則嘩一歲再脫巾監者亡敢誰何無回爲畫策定之繼而夢澤張公備兵海上﹖﹖冞委重焉都臺石水蘇公稱其經濟眞才宏文實學兩咨部院載在考功而卒以格例遷國子助教則又趨函�立橋門北面而師之者傾天下士適銓務缺當�擬用無回啟事具而以不及格力辭卒遷都察院司務齒於柱後惠文先皇帝禦常朝故事八司務逓執揭白所辦事會首事及同班六人俱不至無回竟被紏時禦史鴻臚緹騎臨履諸司務相錯於朝房有言並糾諸不至者無回正色曰吾曹失儀當糾首事不至當訊它何問焉事遂寢其胸懷伉直身當利害類如此時方暮春友人邀飲郊外天酸然雨春服微寒歸卽稱病予亟往視猶對予作繪事曰頭則岑岑然當自愈耳曾不幾日而遽卽世天何敓無回之速也旣嗇其遇又靳其年且不得首丘降割不巳甚耶無回天性篤孝事二母一意承驩滫﹖﹖髓必備服禦必適能使兩宮融融忘其爾我生無媚骨居恆髙自標持恥與俗物相遭然又勤獎予惇交誼某某後來之秀力爲推轂借之齒牙周谷王圽諸子皆未立無回經紀生死甚至其最幼子則爲比宅而居俟析箸乃巳休復亡京邸爲之調家事躋廟祀刻遺文每與予輩語及不巳人琴之感也無回以著作名當世於當世宿名壇坫俱嘗鞭弭周旋獨不屑因循寄人籬下所誤著梓行者爲四書說叢毛詩說通其手自評錄二十一史東坡集獻徵集諸子集數十卷與漢宋諸儒辧解語錄百餘卷有刪有駁有翼將匯爲一家言而祝融煽虐與室廬俱燼僅存署中則古今文選古今詩選賦臡諸書及說叢補說通補而巳詩有焚艸巳庚艸遺笥稿文有雪堂集共若干捲要以直抒心靈才與法合卓然成家若夫興寄丹靑筆精心匠𨿽復遠追作者祗遊藝之餘事耳乃其在諸生則蜚英萟苑在孝廉則樹表人倫在官下則流光治行浸假而展其宏轡寧詎知所稅駕乎於鄕於宦兩祀瞽宗千載而下吾郡有無回矣子尢含鳳儀並才士銳意堂構克紹其聲

閭史氏曰予傳無回無回而旣官矣系以字不以官重無回也一院務不足重無回也士先志官先事事未半而賫志以終官非所以傳無回也𨿽然無回阸一第而生被榮名圽饗血食以彼其事三公奚易焉橫目者訾其賈聲譽廣交遊桃李成蹊夫寧有所致邪語有之名不虛立士不虛附可以知無回矣

○無回先生傳略

檇李友弟朱大輝頓首譔

沈無回浙省會錢塘人也諱守正以文壇中無不推無回懸書爲風雅擅故今無回以字行無回年少露穎文筆藻思直欲排龍掩鶴文人宿士具推下之試輒冠軍補餼廩甫壯以癸卯薦賢書冠詩經房第一藝業日進名籍籍傾傳寓內而上對公車則輒罷丙辰以乙榜授黃巖學諭七年以傳經聲實最歲壬戌特擢國學助教蓋異典也未及期才望郁起升都察院司務甫四十日以病忽焉卒於京邸無回文章經濟具足千古都人士無不知獨其品地气誼隱隱負幹世之思足稱一代偉人人未盡知者八方其以經生異等爲郡國監司守令所禮重爭願以子弟塾辟爲經師時羅致之署中席者太守魯國季公也以諸生爲太守重客且意示以間可乘便陳民間請屬而因以爲膏晷資甚暱也且其家顧食貧時正供孫母姚母兩母夫人甘膬亦可以孝養名進而無回於脯事筐篚外絕不問卽他以懿密請間者亦斥之令無�之人未盡知者一至登薦日年亦壯矣以例上對大廷發攄其所�積因乘風雲捷起爲顯揚地亦修孝固然者而無回以其父煙江公從辛卯圽後尙厝淺土十二年所何心餙車馬膏秣事文言匯徵也乃便理窀穸務無意上春官時卽計偕吏日勸駕戚友以祖道壯弗動也人未盡知者二無回生平無雜交交以聲气洽遂篤深膠漆素與周谷王胡休復講徳問業相視莫逆風雨晦明聲韻無間後谷王旅死不勝同气之悼爲經紀其後於視其子靡替至休復以癸丑第爲翰林庶常亦以病歿京邸問至悲之殊甚所爲永蒸嘗梓遺集發其身後名爲千秋不朽計者靡不至而父事其尊人元敬先生者不減休復在時且加篤篤人未盡知者三罷公車後都人士無不借交燕見時以偃室爲外帑日伺察而不諱陽鱎進亦通徑也而無回則匿影於鷲嶺崖壑間日下帷授經惟覺忽然峯靈忽然泉冷海日江潮標其邈蘿陰塔影點其淡而加以落落胸懷朗朗眉宇破幽徹霽無不深洽而因與門下北面英侶參古證今以訂其合蓋似無一可諭此樂也卽窺園解帶亦無從一瞰其間何得數數見其非公從解華欵叚混輿臺間耶卽爨下無欲淸之人弗屑也以故時多舉債卽相徵者來敗人意亦惟拄頤望西山爽气不則手丹鉛經史籍而巳他復何問人未盡知者四家顧舉債而遇貧知戚待以舉火者無俟其口發端而亦必稱其力與其地以周之凡當士紳間遇公王發憤卽張髯奮頰若巳當其不平必爲伸之然後巳所謂夜半相過不以急辭者無其迹而意殊殷而顧不欲以任使名人未盡知者五侃侃直聲夙著江城以故當路上臺每延見問民隱利敝事亦無不披誠以告大都中興革剔釐爲地方喫緊而他不及也人未盡知者六至諭黃巖時獎引袚拭大開風气時當學田八百畝爲豪佃姦胥所飽則爲設法鉤之以入隨分與貧士人授一陌金而苜蓿盤餐正似鄭虔在臺時意�適也及臺卒兩期再噪有當事者責在廣文可謝不與聞而無回則爲郡帥調劑而嘩定師儒而可當幹城之重人未盡知者七及任助教才賢聲益滿長安道時值銓務缺欲補無回啟事以冷昔當炎局他尙多藉力爲地而不可得無回顧力辭曰驟升則俸淺不調而升則格破意若大僚避讓然至任都察院司務入朝時以司務同班者六人俱不至而當公進揭帖白所辦事則責在首事者而時當班行缺無回遂同被紏時鴻臚緹騎臨履朝房同事者抗言某某不至無回亦可同聲以釋而顧曰吾曹失儀當紏首事不至當訊他何問是六人者微無回幾不免而無回當事利害不爲沮者類然人未盡知者八時當朝路持議中窽無不交賢之會當大用而無回病不起矣無回居孝廉便負朝望處散秩便見卿材意念良深幹濟時至良可稱江國偉人而今人士之推重者多以公車藝公車藝顧足盡無回哉無回於經術經濟類有衡要其所條答浚河議積米議防倭議兵議鑿鑿可行業爲當事采所著有四書

○先府君行實略

嗚呼痛哉人卽抱失恃之嗟而孰若不孝孤慘烈也者先大人中秋之官不孝侍送虎丘父子嗚咽不能出一語怪之不意九閱月竟長棄藐孤也痛哉生不湯藥歿不含斂不孝不可爲子不可爲人生不如死矣屬王母姚七十有八風燭髙堂諸長老教督不孝卽顚蹶踴擗以死益無以安王母而彌不瞑先大人目輒復苟延視息跣奔路宿哀至而哭哭巳復慕皇皇窮窮庶幾得於言行而生也晚識闇資陋楷摹想象未匝十年痛哉先大人有孤猶無子也顧存什一於千百弗敢妄也痛定收血號呼舟中望靈輀於北道追模範於杳冥且泣且書恍惚昏迷尢無倫序憶先大人居平言寒家祖籍汴京自扈蹕至臨安始祖文通公以皇佑元年舉進士第一人官翰林學士避元兵徙居吳興稱望族隱不仕者五世至我明洪武年復入錢塘之園前裏卽今鳳凰山麓祖墓凡三傳而爲髙祖景東公祖妣羅孺人生曾祖醴源公祖妣顧孺人生二祖姑祖妣陸孺人生三丈夫子長卽祖考煙江公也家世以孝義顯至醴源公而三罹攸郁之災凡居積之在吳淞者一烘而盡而醴源公素豪詩酒先業遂頹迨祖考煙江公復以俠烈自命嘗讀書於華津洞中通五經未卽得其奧至割臂自勵先王母嘗爲不孝道之以矢童子志先王父因是窮鬼神之祕發天人之藏嘗私識巾笥云當以申年生子卯年發科昌名行榮後人祖妣孫孺人生姑母之適邵者又以曾王母陸之中表今王母姚爲副卽石門望族而不卑側室先舉一女卽曰嬪於王之姑也王父年五十八生先大人眉宇英異甫操觚千言不竭十有五見知督學使者紫溪蘓公奇而拔之遂露頭角每出步履不苟里人咸指目焉自食諸生餼時遂不肯呫嗶帖括以逐時趨𨿽過目成誦而手不停披讀經研史期適於用酷喜宋東坡先生文簡匯搜�輯集得全而手較梓之挹蘓之精出緒餘爲制藝獨抒性靈絕異時趨超超一時郡二千石季公諱東魯延之塾以課子弟當其時髫年時髦爲太守西席曾不及戶外事文行之譽亦擅一時矣辛卯丁王父艱其治喪也癉心竭神竟至毀性遠近莫不誦悅歷甲丁數科或試或病至癸卯錄科而遺先大人素感憤士子喜執羔雉遊大人幹薦牘以媒其身者矢志素不幹人開口亦復誰向自分棘闈外矣而行河大司空朱公上愚時爲邑令未半面翻以見多薦於饒文宗曰士文行若沈生不可失也卽以藝較元魁可劵也而先大人未之知也闈中果擬解不果遂冠經房爲虞山紹虹徐公所拔通榜稱得士云是年卽不上公車曰吾父未葬也當路勸駕具道理恆費而辭曰吾不敢冒昧弓旌之典營窀穸也其不以熱中移至性類如此故事孝廉有所欲白當路得同儕公言之而曰君子固窮吾聞士初進猶處女守身也竟以硜節自矢諸孝廉遂爭自標尙不以札入公門齒裏中事亡何而有撫按許核宗伯汰畱之議增布功令先大人同調者都超然免評論先大人謔所知曰吾不獨爲固也然郡邑例收縉紳孝廉子弟之應童生試者先大人必先友戚若門生之才且貧者曰彼才不虛吾薦彼貧非吾莫與薦也今以薦起家者繁列若林而向風之士埒於問業有不遠數千里者從遊日至爲壇於靈鷲山房士則益眾願亦益紛質疑請益而外爲之區畫其家庭辦裕其衣食甚則周旋其患難嗣是錄童生勢不能周則又爲之宛轉居間俾才而貧者無望棘而躑躅人皆喜出望外羣相謂曰人謂先生固固而通者也人謂先生通通而固者也蓋聲價彌重院道郡邑多式廬而請地方利病知無不言而毫不可幹以私三十年如一日也屢刖公車至丙辰復厄甲科而冠乙榜得除黃巖縣教諭比之官及門士仍不遠千里而從其乏困者資館糓佐舟車力屢殫而不倦萃黃巖諸生若童生日課而月省之都試之日親握管爲之唱以示之程爲具酒食以洽其情而繼其匱久之微獨子弟殷殷父兄焉依而風俗儉僿竟爲丕變文亦云蒸霞爛爲旁邑冠迨解組弟子爲去思之碑比於文翁之教蜀云憶在官時郡邑相欽慕者曰先扛修脯無所較育士多所損柰何乎繼吾將以某事爲壽先生毋爲拘拘然第以丞名詔之先大人在學言學爲固不爲通終謝之矣先大人畱心經濟每讀史或考攬往昔必窮極其得失之林以徵行�壯年不得志多托之書存其論以俟後人不幸通國厄於火架笥所藏大半作焚書今所存獨浚河積米防倭諸議其見諸行者才二三事可考也官黃五載值海澨將意兵心多所未恊幄算匪良脫巾時有嘗先著軍民兩利議海門兵餉議惜未見用兩期兩嘩則先大人爲郡帥彌縫調劑而刻底定迨摘發遼戍天下騷動黃用先大人議騷而不害兵使者張公夢澤深相知詣諮商訂在諸郡邑右撫臺蘇公石水一稱宏文實學宜克史席再稱經濟眞才堪任邊事兩咨部院載在考功未爲不售矣惜乎未竟用也抑嘗小用之廣文卽不與吏事而學田八百畝果豪佃之腹實姦胥之橐眾願窮竟而置不問第淸丈坵叚更置佃人區擬以歸赤貧士某某等百三十餘人而田亡寸壤匿益置義學田百畝以膳貧童生寒士無突無煙者向之豪佃姦胥得免於禍亦神君父母之戴矣痛哉先大�足爲用奚而終不一展其用至此極耶壬戌�國子監助教不半年遷都察院司務故事吏部都察院司務率同官攺調不徑升重其選也初以先大人補銓部陳劍華先生缺啟事具而力辭課俸則淺謂不調而升則破格事巳而徑升憲院猶破格也蒞任甫四十有二日禦史大夫曁殿中諸柱史無弗傾蓋相推崇與講求佐聖明破土紳同異挽極重於萬一議將洽會上禦常朝故事八司務廳公進揭帖白所辧事而首事執揭帖者屬戶石務李桂芳竟不至無手揭者無冠本班者八廳同糾候旨先大人倉忙寄平安問示孤被糾本末毋以訛傳爲髙堂震不旬日而爲庸醫所悞竟至不祿棺殮無辦賴執友應太室先生獨綱紀周卹之旋又陸正伯先生以尺一訃其言曰是月十六日上禦朝鴻臚寺招呼各衙門司務過儕趨而前則領班而手揭帖竟不至天顏咫尺事出剏遭司儀不糾未至而�在班行者時八廳宜入班者十有二人而領班一人餘六人都不至獨朝參五人反紏而待罪朝房宗本朝罷趨慰之但見中官豸繡鴻臚環匝而問不至者某耶某耶同事者抗言某某奚不至奚不糾耶尊翁正色曰吾曹失儀當糾首事不至當問他何訊焉一再厲聲色乃遷延退彼七君子者微尊公不免矣不佞歸誡兒子曰沈無回老伯倉皇擾攘時應對數言俾主上不訝羣臣彊半懶朝參也以徵其識未嘗失儀而謂失儀歸過於巳以昭國體不以偶誤爲同事愆以徵雅量紛紜中片言而同官彊半賴之徵仁言之利溥非凡可及此細微一事耳尋得旨免究十九日廷謝大用宜不可量而不虞廿二日飲於萬都尉山莊風靈侵之初第體中微熱醫藥誤投至廿八日奄忽不祿三日而殮顏面如生�朔之日享太廟旣畢饗公卿寮庶爭造廬而哭拊膺頓足或曰介士或曰名世之士或曰儒雅風韻誰其嗣之又曰天不畱遺豪傑以劻勷國步或曰髙堂風燭篤孝之子目安得瞑亦有應者曰太夫人有不死之子而擁方興之孫目安不瞑或曰廉吏徒自苦耳則又謂修潔一生拮據亦一生則謂謀人而忠未始謀巳謀國無乎不至未始謀家則謂宜其未立家也而巳品卓一時名髙千古不孝手之一慟幾絕今想象事實恍茫摧割無若就陸先生報訃一札述朝中諸公卿達尊喪次慰唁問答宛在目前莫非先君行先君實也品修於幽獨論定於蓋棺大較若斯不孝何敢沒也先大人生平不事家人生產而甘旨之供父母疾病之禱送死之大親族故人婚喪患難之急必竭心力傾囊橐不問明朝爨有無也一殫於先王父之喪再竭於王母孫之得末疾爲禱以代以禳以賽致孝以襄大事中殫於通國之火而焚其居諸子弟友戚有吉凶緩急都爲傾盡歲出每浮束脯之入故尙多子錢平時嘗擬克期償今竟賫志以歾嗟乎荷析薪者任父事猶或難之贖逋劵者終父志孤不敢爲逆命悖徳乃負荷綦艱矣一生手自評錄廿一史東坡全集獻徵集及諸子諸集數千卷歲辛酉一火頓盡乃指腹口占示不孝曰尙多燒不盡他人未許知惟官署中尙存刪選欲售梓者曰古文選明文選古詩選明詩選古四六選明四六選四六偶臠賦臡四書先正文選詩經先正文選所著有四書說叢毛詩說通久巳梓行紙爲之貴其未刻說叢補說通訂詩疏翼每謂門人及不孝孤曰名理日新心靈無盡吾安得執所至而自以爲是續刻第緩之迄未刻不自滿假如是居恆自矢士子必旁討百家精研宸指格物窮理務有指歸漢宋諸儒辯解語錄百有餘種有刪有駁有翼欲匯爲一家言而一炬之餘僅存什一百年而後誰復知者痛忍言哉惟時藝曰桃花塢艸北歸艸博笑艸靈鷲山初艸續艸三艸余艸隆化寺艸四書獲薪艸詩藝全刻詩經獲薪艸凡十有一種久爲諸及門傳刻更存未刻經書文四百餘首至於經濟書曰督河議積米防倭議遺詩曰焚艸巳庚艸存艸遺文曰雪堂集共十卷亦皆梓行痛哉今所評廿一史諸書旣焚孤不可得見徒有父書而不能讀也著述之餘遊墨繪翰位置气韻直偪古人間得眞迹則臨摹尋繹原本作者之意忘食忘寢必神會乃巳每一幅成知好輒攜去今罕存者父則善畵而子不克藏也先大人執友三孤並不得事也痛可勝道哉蓋晚年交遊廣少時共硯席同藝業洽臭味者太學周谷王孝廉沈君接外父胡休復三先生耳周先生赴自粵東爲失七箸巳而紀綱其喪振翼其嗣沒身不衰外父甫讀中祕書而卒於官文未殫其蘊經術未旣其猷猶吾父也去臘而君接先生又訃聞於京師先大人詩以哭之曰羨君泉下反三人復自注曰應與谷王休復相晤生死之交情見乎詞情之所鐘一至於此嗚呼不知其人視其友三先生賦才不同所臻亦異而坦衷質行克巳而忠謀其趨一也眞父友也嗚呼孤不逮事吾父並不及事父之執友無巳終讀父書巳乎恐終不得肖也痛何時定也先君諱守正字允中更字無回別號雪庵中萬曆癸卯科浙江鄕試生降慶壬申二月初二日辰時歿天啟癸亥三月廿八日戌時享年五十有二元配謝曉亭公女子女存者長不孝孤尢含郡廩生娶翰林院庶吉士休復胡公女次美含娶太學行仲陸公女繼娶文學敬所嚴公女女一適沂州二守曙雲林公子邑庠生尙友孫男二翥宗聘吏部司務去病卓公孫女太學漢生公女尢含出翽宗美含出未聘孫女三尢含出者二美含出者一俱未字不孝孤習見祖先遺像黃髮皤皤私幸家世宜壽且先君精神气魄宜未艾憶孫王母考終八十有四先大人皇皇自咎由孺子徳薄而先澤斬若先大人積學累行何等而竟若此孤兄弟罪逆可勝誅哉有百其身贖安從哉不孝孤生也晚少就外傅丙辰隨任黃巖所矜式或奉耳提摧裂涕洟中述先大人言行不百一猶憶先大人爲某氏傳狀教不孝曰貌父母者倩名筆寫其眞五官位置爭差毫釐爲貌路人耳非其親也吾爲某狀不敢諛以塗之人塞人親也不存用不敢妄一溢詞失吾親以負先志惟名公大人憐而賜之如椽先大人死且不朽孤兄弟死戴不朽

孤子【尢含鳳儀】泣血稽顙百拜述

甥王克家頓首百拜塡諱

○都察院知雜禦史無回沈公行狀

嗚呼予忍狀吾無回哉予於諸君子性質最菲薄不啻鼓腰龍尾然皆所友事也季思玉折於孝廉延之蘭摧於郎署谷王星隕於旅人道載金銷於野伏直至休復讀書玉堂吾黨差足吐气而降割一朝邈焉千載譬之剝膚刳腹勢巳迫身不苐廓落生悲抑且形影共痛矣去年與子往無回旅寓長安緬思往昔止此三人聚首逐塵更相憐惜而而無回較常時蟬連往復多作諄諄語殊不似其生平一往直前之气予固竊疑之詎意爲別未幾而訃音至矣嗚呼痛哉藐孤光含迎櫬京邸��長途顧從血淚中摭行略走一介二千里至�以求狀其先人也予不文安能狀無回𨿽然藉手一乞大人先生之地下地上以發攄無回之未竟而慰籍孝子之無窮予又何敢辭按無回先世甲吳興而譜籍無堅基可據以南宋中興籍臨安家錢塘爲始鳳皇山麓鬱鬱茐茐者其始祖墓也嗣後代成望族亦間有聞人凡數十傳而至厥考煙江公煙江公好奇壬遁星命之術都所精曉嘗自諧命記於篋曰我某年當生子某年舉於鄕名行孔彰子孫其昌公元配孫從旁靳之曰而子得舉封公嶽嶽矣煙江公不應是時煙江公年巳五十矣孫母推擇嫜族之中表以字公實生無回今姚母也無回生而玉雪可念甫操觚千言不竭煙江公喜曰是兒其有以當我哉年十五督學紫�蘇公奇而拔之巳廩於庠爲文鏃鏃無能不新而更�柯有實理尢慕古文詞上自姚姒下及百家筆記腹笥大者供雞壇而出其緒餘以充牛鼎無不作合當是時黃貞父葛屺瞻兩先生以文行相砥爲人士所宗而一時吳伯霖羅玄父諸先生又相與起之無回俱發名友善諸公亦皆人人托風期舉心契也最後與胡庶常休復交而予亦與焉無回庶常兩人同庠序共萟業敷文析理相娛也砥行礪節相許也顧休復一切以低眉垂手接人而無回時作靑白眼向之人皆稱平焉一時郡國守相爭相欽遲式廬延塾共願得交兩先生幸甚無回館於郡守季公休復後館於督學饒公兩兄固不事作達兩公亦不敢以師帥加兩兄令君行可吳公嘗語人曰如兩生在公署者開門可也辛卯煙江公沒無回執喪情禮備至又浹一紀癸卯而舉於鄕發煙江公故篋記視之果然無回固稱雋黌乎而神撿髙匝於世所指遊鱎聚蟻輩一切涕唾不比於人陽慕無回者亦若春風拂面當時輒消以故無大气力援引無回先癸卯一年錄科竟不收是時禦史大夫上愚朱公知錢塘慷慨言於督學曰沈生行文錚錚不可失朼卽以時藝程沈生一榜未之或先也入闈果擬解首竟冠本房朱公爲政薦不識面之人無回爲諸生有不投贄之長吾鄕玉今兩稱之無回舉孝廉時年巳非少顧獨念先人賫志以圽不得見其子舉一名而今尙在淺土吾豈忍先金泥而後黃壤此年竟絕意公車以舉薦所得坊幣襄大事焉公卿祖行有司勸駕勿顧也距今稱孝廉廿年介介自守毫不可幹以私然出自天性自二千石衙齋時便巳如此且誡一二所知曰士初進猶處女守身也貧固吾素吾儕第忍之母爲輦上君子所窺諸君子相戒幾不欲以一足入偃庭未幾而大宗伯有綜核之事凡爲無回所誡者俱得免於評論此固諸君子所自洗濯然設之者無回也周谷王圽諸子皆未立無回經紀生死甚至次子最幼爲﹖﹖聶宅而居俟析箸乃巳休復圽於京邸無回以不得親視含殮爲恨躋廟祀刻遺文調家事皆無回力也而追念平直感懷存沒至今欷噓不衰武林轂軸四方無回以人師經師據壇鷲嶺弘獎風流許與气類拱葉負嗇歲常滿百人苦心之經緣情之詩滿紙之文載筆之記與夫夕月朝花庭艸門雪有寸香無算爵我無所不踟躇人亦無所不滿志暇則獨扃一戶吚唔騷屑或穴窺之則其神巳栩栩遊於唐成輔嗣間矣無回又廣心熱腸急人之難甚於巳日中決事夜半過門者時時不乏郡國守相亦多伏謁造請直指李公乙卯按浙時有事輒以折柬相問此直指虛心亦孝廉異數也其所條答浚河議積米議防倭議兵議鑿鑿可行當事多采之而無回藉是益得發舒以文字薦名者若而人白冤狀解縛者若而人其於諸生講徳問業外爲之調劑其家庭治辦其衣食且周旋其患難於是諸生人人喜甚相與言曰人謂先生固先生固而通者也人謂先生通先生通而固者也此實錄也無回久困於公車所得修脯老母極膳妻子不能奉蔥菜顧性好施予人有急叩輒應幾有鄰家望火老媼求埋之意而杭作尙華綺燕會率丰性又愛慕光景不能寂寞故無回常苦貧債家不以無回故稍寬逼迫會丙辰中乙榜遂謁選黃巖教諭巖故禆海而牢山風气尙塞無回整齊規矩開說文義一方大爲興起說者至比於安定在湖文翁入蜀不虛矣教諭職掌文墨而無回吏事特精經濟滿手學田八百畝向爲豪佃姦胥所飽則爲設法鉤之伏匿盡出而人不驚是時貧士人分一陌金至有持而泣者曰吾𨿽貧豈一陌是爲蓋﹖﹖冞慨夫沈匿之忽淸而積姦之一掃也臺卒脫巾兩期再噪則爲郡帥彌縫調劑之而乃克底定摘發遼戌所在騷然巖獨用無回議擾而不害備兵使者夢澤張公﹖﹖冞相知咨商在諸郡邑右都臺石水蘇公一稱宏文實學宜充史席一稱經濟眞才堪寄邊事兩咨部院載在考功亦不可謂不知無回者矣壬戌下第竟以格例升國子助教先是才無回者欲授以兵戎而無回亦感憤悲壯慨然有出渝水復襄平意予輩一二相知念有老母在每陰爲阻止而當事者亦不欲遽授以助教前知錢塘朱公適爲太常卿故與太僕董公見龍皆從典銓起家乃相與揚言於銓司曰以無回才何等不可者顧國學自是平進耳柰何又靳之當是時微兩公言不知置無回於何所無回用是聲益震凡相見者皆嘆曰如此官者浙河之外數人而巳未幾而銓務缺卽欲補無回啟事具而力辭曰驟升則俸淺不調而升則格破兩者俱非所以愛某也然竟遷都察院司務爲今官禦史大夫曁殿中諸侍禦無不傾蓋無回以爲相見晚任甫四十日耳今

上禦常朝故事八司務廳公進揭帖白所辦事而首事執揭帖者與同班六人俱不至無回遂同被糾時禦史鴻臚緹騎臨履諸司務相錯於朝房同事者捍言某某不至奚不紏無回曰吾曹失儀當紏首事不至當訊他何問焉一再厲聲皆逡巡退六人者微無回俱不免矣此一段剛正婉委气象卽錢若水欲與知州陪奉贖銅者何以異哉數日事解友人邀飲於山莊時三月廿有二日也是日天酸然兩無回微中風濕頭岑岑然然猶繪絹素揮灑自喜未七日而無回溘逝矣痛哉無回行誼見於諸生教化見於巖學立朝風度見於四十二日司務文詞經濟隨地而吐皆足以濟物經時不可指槪所著有四書說叢毛詩說通行於世紙爲之貴平生手自評錄廿一史東坡集獻徵集諸子集數十卷與漢宋諸儒辧解語錄百餘卷有刪有駁有翼將匯爲一家言而丁吾杭大火無回著述一朝竟與室廬共盡可惜也署中所存者古今文選古今詩選賦臡諸書笥中所存者說叢補說通補而巳無回文極雋爽在唐晉間詩亦近是間有雜元白體者有焚艸巳庚艸遺笥稿文有雪堂集金若干捲性極喜畵其法巳入倪迂米顚室顧苦無暇日尙不爲其所掩然山谷所謂學問文章之气鬱鬱芊芊見於筆墨間卽不甚精工固當推武林第一無回家故貧更毀於火生平所舉債不貲今且逝矣老母弱子相顧煢煢不識作破劵解者竟爲何人然尢含才雋士足以自致靑雲且慨爽有父風固以負荷析薪自矢矣公名守正字允中更無回生隆慶壬申二月初二日辰時歿天啟癸亥三月二十有八日戌時中萬曆癸卯科鄕試元配謝氏子二長尢含郡廩生娶翰林院庶吉士休復胡公女次鳳儀娶太學行仲陸公女繼娶文學敬所嚴公女女一適山東沂州二守曙雲林公子錢塘庠生尙友孫男二翥宗聘不肖康之孫女長男太學生向之女也尢含出翽宗

出孫女二尢含出俱未聘字嗟乎無回志在古人才亦豈不如古人迹其所槪見千秋百代在在可以不朽而十上徒勞一戰不霸八品之官一畝之宮尙不能守也天之報施何如哉世俗重一第非一第而伸眉開口者彊者怒言弱者怒色相知者亦多拂意無回气岓旣髙才情復大髙步闊足彼欲私矜一第者竟不能毫髮漂無回無回坐是友道日廣魚書馬驛不廢往來而目懾者又曰此曹子什五賣聲譽自相貴耳恆以交遊太多中無回夫擊目而神詡片言而色飛彼其相視莫逆亦自有故未可與他人道也交遊乃朋黨別名歐陽子所謂尋之無迹思之可惡惟此最足以謗君子此蚍蜉撼大樹又何難焉予與無回辱在知巳顧予交無回最晚自巳酉入長安十九在外離無回最闊微言軼事多不能曉率爾不文僅以貌其形似而巳若拆骨置肉點額加髭使神明煥然世見典刑者則有大人先生之名筆在不肖敬爲藐諸孤振動請焉

姻社弟卓爾康頓首撰

○祭文【李長蘅】

天啟三年癸亥三月二十八日都察院司務沈君無回卒於官越五月而其喪歸自燕訃聞於吳吳中友人李流芳以病不及赴明年甲子二月之望始得載酒束芻而爲文以奠之曰嗚呼無回詎止是耶兄文章可以名世學術可以經世風節可以持世胸懷度量可以容蓋一世頎然玉立灼然霞舉望而知爲福徳壽考之相而一第不酬其才一官不究其用乃奄忽至是耶吾兩人之交自庚戌始傾蓋於燕邸中間吳越間阻聚散不常良晤之期廿年有幾而今遂成隔世耶猶憶受之之言曰酒杯流行無回意態絕似長蘅比訪無回於邸中相視而笑求其相似者而不得也今遂使我爲中郎之虎賁不愈痛耶吾兩人相聚每以卒卒不盡意爲嘆公車之役屢約同之癸丑兄以居艱罷丙辰弟復以附舟先發未戌弟皆以病廢終不得踐前約而今遂無合並之日矣可不痛耶丙辰被放羈棲逆旅與兄東西相去十餘里隔日必一相聞五日必一相詣弟先出都門就兄言別篝燈置酒臨分欷歔欲泣別之難如此而今遂永訣耶兄官黃巖三年迨巳未之冬以假歸而弟適至西湖始得一握手是夜同飲湧金舟中酒闌忼慨察兄之意有甚不釋然於功名之際者弟竊怪其不達夫世之所爲巍科膴仕者其人亦略見之矣而區區欲與爲伍嗟乎無回吾知兄之不然也兄蓋欲有所用於世而非苟然者也兄性狷潔不肯名一錢而熱腸如火當人緩急傾筐倒庋而不少卹至以貧仕爲祿養非其意也然則兄之不釋然於玆者非一日矣而竟以此夭其天年耶弟迂疏懶拙無用於時似不能爲兄役而兄中心好之又嘗愛弟之畵弟泛然酬應不能竭其能事以事兄以此爲恨峊晚而遊戲筆墨初祕惜不肯示人比間一見之气韻妍妙竟入唐宋之室輒爽然自失以爲不可及而今巳矣不及見兄之所止矣嗚呼兄卽不得大用於時而小艸一出他日宦成優遊林下弟亦遂將買山結鄰相攜終老子筆我墨子歌我謠以酬夙昔之諾豈不樂乎而子竟捨我而逝耶弟將誰與爲質耶鳴呼無回以兄之明達其於死生之際超然不惑無待言矣生而爲世聞人歿而祀於鄕先生之列可以媿夫冺冺而生沒沒而死者矣況有令子翩翩競爽將光大兄之服而代兄色養之所不逮兄其可以瞑耶𨿽然亦可悲也巳言敍平生以佐一觴塡胸塞膺莫知所次無回無回其知之耶尙饗

○鄕賢呈

杭州府仁錢二縣三儒學廩增附生員嚴之輅丁

奇遇淩元徵等呈爲公舉鄕賢用修人範以崇祀典事竊惟聖學始興卽肇先賢之祭敬心匪作自存畏壘之虛若夫人則遺賢官則遺化朋友傷心於文字湖山拆契於風神豈肯歸之太虛任之千古而捨此有言之口默焉不請耶則故都察院司務沈無回先生名守正者鄕賢崇祀振有求焉謹按先生爲人玉雪秉意天云舉止尊華見魏舒之領袖貌心同徹散衛玠之膏盲靜對詩書內有明珠淵湛動懷民物中涵玉尺衡空幽獨自見者踽踽之澹臺當世望之爲巖巖之孟子生而蕙蘭可念長則松栢無依少年落筆千言窮飄穎穗壯歲寒檠萬卷久結茗柯以故十五遊庠巳登廩額三十試棘才領鄕書在它人壯心始就將情馳上苑之花乃先生永感方深竟莫勸公車之駕一則以癸卯之名先書遺篋恨於公不待髙門一則以辛卯之櫬巳接新支痛風木尙搖淺土故願封馬鬣息驊影於長途喜忍泥金買黃壤於薦幣虀鹽如故惟丰養母之羞書幄不開日有印苕之屣靈峯手植髙桐彷佛倪迂路口客來步景行之行鷲嶺幃飄香霧依稀張楷市前人過落髙山之仰康成微義書殘柳帶蒲編輔嗣淸言灑滿庭花階雪愛深桃李日添無言之蹊誼重淵云常負有情之擔喜先生者曰先生固而通敬先生者曰先生通而固豈意先生十上空勞一戰不霸黃巖設鐸望比文翁徒卜貧儒之一泣渝水急人虛推定遠竟還國子之三鱣以守格而讓天曹空具山濤之簡進栢臺而執黃卷再美弘濟之官履錯緹綺猶抗聲而救同列邀臨山館竟回駕而失斯賢此誠慘人意地亂我心曲者矣先生一生爲文自命友道弘推登壇坫則黃貞父葛水鑑諸前輩同爲郡中祭酒托心期則卓去病吳子往諸契好殆稱今日風流若夫聲價相依則休復無回共有南金之貴感傷連集則玉堂烏府雙消如玉之人乃其气誼一腔經濟滿手輟食於谷王之訃痛失良朋爲之經內外紀死生存幼孤俟其析箸遺恨於休復之含不能親視爲之躋廟祀刻遺文調家事繼以婚姻它如日中決事者妙若絲綸之剖夜半過門者有同水火之求以孝廉而紓憂直指則議浚儲議防禦鑿鑿可行以廣文而借策兵巡則定閭左定脫巾人人獲庇柰何有大用而不伸以淸官而卒世晚年入畵自寫摩詰之詩臨歿揮毫猶剩習家之景所著有四書說叢毛詩說通久巳紙聲貴重未刻者詩文二選賦臡諸書尙畱笥底飄零其它著述有百餘種而忽逢回祿竟付封夷天道難測奪其文復奪其身人心可知思其賢必思其祀伏乞天臺俯采輿言聿修盛典崇以廟祀能生俎豆之光眞是鄕賢不愧淸歌之聽不勝踴躍上呈須至呈者

欽差浙江按察司提督學政副使孫批本宦正學砥中流之柱直躬畱古道之遺詞賦知正始之在玆經濟以天下爲巳任鱣堂雅化感李蹊而穆然情深鷲嶺遺馨手桐陰而翛然韻遠風流邈矣典型猶存誰登著述之壇寧愧豆籩之典仰府卽�縣擇吉制主送入鄕賢祠繳

天啟四年正月日具呈生員嚴之輅陸之越

丁奇遇髙徳基沈澹思

淩元徵吳文熾陳義適

翁鴻業許文岐翁駿業

錢受益蕭允升馮悰

聞啟禎嚴調禦鄒質士

邵豳邵洽孫琮

陸鳴時虞宗瑤龔五�

張岐然張墉陸鳴煃

沈洪瑞吳思穆張元徵

江浩孫濟奎王克家

周邁徐世浚陳政

卓人月丁允和王克承

王時珍陳昌遇錢喜起

胡餘慶錢瓚周迨

徐建賓李世淸淩陽徵

淩吉徵仲震張亦臨

柴世培陳浚柴世埈

胡自淸鄒鐘秀施盤

邵時可孫之琮吳洪光

尙爾昌畢登賢尙明揚

淩熊徵姚世熙翁開之

邵文甲徐灝胡貞開

吳文英吳毓晉沈好問

柴紹烱胡胤端錢肅起

虞宗玟許肇文牛斗星

沈昭遠金士組錢奕起

陸有繩何其煒鄭超宗

髙其珍王克昌江若鏡

何其煥張之傑陸之超

嚴之麟嚴大順髙鼎熺

○鄕賢木主後小傳

無回先生諱守正錢塘人藝苑懸書久江南北士無不業無回先生經傳疏故以字行先生丱歲補郡庠諸生隨以試髙等受餼登萬曆癸卯鄕薦中丙辰副榜署黃巖諭天啟壬戌升國子監助教轉都察院司務以病卒於官先生篤孝友惇气誼少知名多賢長者遊登薦時壯矣傷父煙江公骨�淺土便謝公車對親抔封樹事並謝是春計偕給嗣開絳靈鷲惟以羔雉資養母甘膬竿牘��及邦邑不給卽貰以佐素以畵自娛絕不輕交交有急如身戚焉經紀其友周谷王胡休復喪事家事終身欷噓不衰遇公正一發憤排解若不自巳出攻詩古文詞顓經學非漢宋疏不得解會汰以傳尢長經濟畫所條答浚河議積米議防倭議兵議鑿鑿可據卽以教士有安定聲鉤學田定噪卒制臺以下咸欽其堪寄邊事當路方倚大用逮補知雜禦史不再朔以入朝班序缺爲寮任咎隨感疾不起朝路裏門無不悲悼殊常感云所著有四書說叢毛詩說通焚艸巳庚艸遺笥稿雪堂集若干行於世峕

天啟甲子孟夏朔日同裏門人柴世基頓首百拜識

