

欽定四庫全書

集部六

梁園寓稿

別集類五【明】

提要

【臣】等謹案梁園寓稿九卷明王翰撰翰字時舉禹州人元季隠居中條山中明初出爲周王橚長史王素驕有異志正諫弗納斷指佯狂去王敗竟無所坐事載明史周王傳後起爲翰林編修謫防州教授夷獠亂城陷死難明史藝文志載所著有敝帚集五卷梁園寓稿九卷敝帚集今未見此書卷數與明史合焦竑經籍志止稱寓稿二卷誤也焦志別載翰山林樵唱一卷今亦未見殆並佚歟翰始抗驕王終殉國事其立身具有本末而當時不以文章名故古體往往有質直語然自抒性情無元人穠纎之習七言近體聲調亦頗髙朗

國朝朱彞尊輯明詩綜未錄翰詩當由未覩斯集今以其人而存之見

聖代表章忠烈闡揚幽隠之義焉乾隆四十三年

五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

梁園寓稿卷一

明王翰撰

五古

古詩五首

空堂霜气肅落木集已多墻陰數叢菊嵗晏承陽和寘卷下堂行自愛顏色佳掇英泛濁醪爲我駐年華淵明已黃土幽姿徒爾嘉惆悵南山上千載空煙霞

淸風泛欄楯明月耿房帷夜永艸虫弔天長鴻鴈悲容華漸銷鑠陽景空中馳寶劍光陸離白馬黃金鞿丈夫貴循名詎以別離爲含情掩瑤琴涕泗空漣洏

日暮洛陽道北山正嶕峣髙墳望累累嵗久靑松凋爲問葬者誰云是漢唐朝龍臥深艸文字半沈銷淒風撲霜葉陰雲慘寒郊頹垣隠狐荒棘鳴鴟鴞千載雍門琴令人涕淚交

夷齊千載後西山淡無姿賢人千載生空林老蕨薇靑靑廟前栢髙髙堂下碑空山閱今古同與天地摧倜儻魯連子抱義不逢時片言爲解紛尺素殺軍師恥秦誓蹈海辭趙非金爲頽波無回流砥柱髙崔嵬芳名在簡策壯士飲風儀

今日天气佳曳杖出衡門涼露濕芒屨淸風感帨巾幽鳥避人飛遊魚畏釣沈蛛絲映空張饑隼號北林惡彼機事深安能降我心歸來遣世慮濁酒聊自斟

思山吟【並序】

余本山野人自計懶殘與世而無爲者也適以升斗所縻動值轗軻今放出田裏猶衣人衣食人食不能擺脫世故而爲快也徒自羨歸鳥望行雲懷故山之松菊作思山吟以寫其悒悒且自朂云

南山有松樹托根白雲岑枝葉冒霜雪不易太古心我昔來結茅相對嵗月深輕花釀春酒寒聲雜淸琴野馬被羈鞅沐猴彊冠簪華靡非其心動踐所不任我罪非所得脫身事幽尋歸來治田疇損物猶蟊蟫矯首望故山白雨翳靑林首丘匪可忘治任須及今往從荷蓧徒永與世幽沈

牧羊

羔羊不受秣呦呦索晨牧稚子懼出門動與虎狼觸埀鞭不敢前常向風雨哭我老輕其生仗策入幽谷原平散漫食逕狹相追逐霜餘野艸白沙寒山水緑荒磴隨漁樵深林雜麋鹿讀書坐磐石摴蒱向臯陸爲感防莊言歸塗不可暮

黃河曲

行吟散郁積日暮黃河曲黃河昆侖來萬里經平陸西北限秦晉東南走梁宋龍門夜雨深砥柱秋濤橫黿鼉時出沒鯨鯢相簸弄艱險自天設萬騎安所用人事多乖迕山河有變更孝武宣房歌千載有餘淸朱梁白馬禍艸木動悲鳴聖人總四溟天地還淸寜河當一澄徹因之作頌聲

示子礪

我家本燕云皇考昔膴仕門戶早單弱田園久廢寘中原喪亂頻骨肉不得恃兄弟棄艸野松楸作平地今我𨿽偶存貧病苦交至有爾且暖眼嗣續得不墜富貴人所願詩書須爾事頭角似稍長難以雜童稚玉琢終待磨木揉後成器寸陰必自惜前修可追跂數數恐傷恩斯言爾當志

秋蟬抱葉而吟葉脫而墮困於羣螘亟遣僕置髙樹且憐而作詩弔之

一气無停機四時仍代用萬物生兩間潛植與蠢動時至靡不榮運往詎所慟蟬生糞壤間潛化自能羾登木喜得時鳴響甚恣縱旣免螳蜋搏幸脫痀瘻中或學秦箏鳴或作雅琴弄或緩美人歌或繁小子誦或靜而獨鳴或聚而相哄不料甕內雞遽儗竹上鳳涼颸一朝發繁霜借艸重彊鳴聲噎塞處危心愡恫所付旣靡盬脫落難持控髙蜚翅剪鎩不飲腹空洞局促塵埃中螘困況集眾我行庭樹間見之心爲痛呼兒置深穩聊盡爾余哢作詩予時哉含淒不成諷

言懷呈董仲綸訓導

南山有佳樹眾鳥寒相依佳樹何團圞嵗暮心不移髙枝聊可嬉低枝安我棲有巢不能庇敢望故林飛古劍光射斗陸沈還不朽欲淬使之利持此恐傷手不若兩錢錐反以得取售向市空抱歸令人顏甚厚螔蝓涎自濡蛟龍噓成云螔蝓以自足蛟龍或可馴大小各逍遙雕鷃何足論方崖秋气髙天宇何蕭騷主人有西成客子免焦勞道途何縱橫使我顏色消世故多紛紜萬事徒嗸嗸一笑欲拂衣靑山頻見招筳篿幾欲折秋風戀綈袍書之雙淚下楮觚不能操

題管鮑論交圖

黃金是何物能摧壯士心有金交契厚有金交意深一朝金用盡相看同路人古人重交道敬至義自伸我觀管鮑徒交厚情最親知心兩無猜巽讓常欣欣斯可愧薄俗外物非所珍子魚能一擲幼安同浮塵棄之同一道中有僞與眞髙風魯連子千載名如新

初冬述懷

東風作雪意竹窓寒策策老鴟向晨鳴饑鼠當晝嚇不防米瓶空止飲酒罇側妻子色淒涼吾心自安適前途有風雪行路黒如漆貂裘重不暖素顏慘無質吾生抱大拙黙坐永朝日鶴長與鳬短天性爲至佚化工諒均平守保眞白誦詩晤童子或當發防宻

關山蚤行圗

早起去山店雞鳴月在天瘦馬戀殘蒭僕夫煩力牽山外有畏途石粗履幾穿行行二十里彷佛聞炊煙林間宿鳥散揺蕩露漙漙遲明據鞍睡夢裏到長安

讀韓信傳

有功當記錄有罪當凖理忘功治其罪漢祖少恩耳不忍一身誅況及三族死千載胡公言爲雪泉下恥【胡氏有功罪相凖之說其論甚平綱目取之】

讀儀秦傳

彊秦奮關中六國環恣睢西上望函谷壯士不能逾地開天府險灋仿申韓余治道旣出下民性皆異趍彼哉蘇張徒挾詐從橫書捭闔中時議三寸撓萬夫韓趙弗敢違齊楚從其驅車騎頗張皇威焰烜赫如最緩來踵迹代衍還連茹軻也論王道妾婦明其狙周綱旣陵替秦治非逺圖土地何其貪生民何其辜兵甲日以縻膏血日以塗至今載簡冊莊士長不愉斯人在三代讒口伏顯誅

四老

漢祖匿私愛呂氏不寜處大位埀轉易禍福在反覆諌口徒期期不勝畱侯術四老髙蹈士斯出亦頗辱安劉實滅劉爲趙速剪戮周昌縱彊相何濟幾上肉激烈鴻鵠歌不救身後毒子房多廟算此舉良不足

初冬述懷時樊女南遷

北風吹大荒晨霜隕羣木天宇淡寥寥河水來汨汨鴈常悲鳴蟄虫已跧伏聿念逺行者衣敝逢嵗暮況是羈累人何以營水菽愁來安用生酸痛徹心骨

望云生

峩峩太行山悠悠行子心憑髙望鄕國白雲翳遙岑目觸心亦馳親居宛在臨欲發久裴回悒悒傷中襟孝哉狄文惠才器眞遺珠推轂五龍起扶日升天衢元功照簡策存與天地俱許公純孝心羮墻見昏曉辭家曠定省作郡理紛擾懷親慕昔賢襟韻同表表惟此逺業期令譽庶終保

雪晴齋居

停午陰風生向夜星彩沒入杯湯已冰挾纊肌欲粟始見微霰零俄驚素花數皓色射窓楮輕聲碎軒竹雅琴無秦箏佳茗勝醁愛此淸夜吟共剪西窓燭

雪夜茗防

嵗月忽云䢐倐爾值嘉令軒裳謝東纒蓬茅養淸靜溪合冰積階平白雪盛時惟朋儕臨杖屨造門徑開門延客入拜揖須展敬土鑪火新熾石鼎安欲正寒井方及深淸泠絕泥濘奇茗畜時久待此佳客命蠅聲響不歇蟹目亂無定盞斚滌已潔槃托拭更淨咽沃肝肺淸潄袪齒牙病坐覺昏睡除言出淸淡勝幸拜髙軒臨媿乏珍饌飣鄭重彌明仙聊爲盡吟興

孝思堂

雙親久謝世嵗月倐已䢐音容宛猶在曷以侍槃盂晝思儼在堂暮思恆倚閭思之不能置淚下霑衣裾陵中有蓼莪堂下有風木艸木尙有因獨無父母屬哀哀慈母勞戚戚嚴父鞠此心何時已終身詎爲足

題靜學齋爲陳司訓

昔日武鄕侯教子著明訓嘉言載簡策千古挹芳潤我心身上衣皦皦化爲緇我身庭中樹時時風撓之內外受紛擾聲利何由辭陳均古好學逸情知繕性不惟誦書史迹不邁門徑理超性亦澄物遣道自勝跧居有餘樂誓不嘆貧病朋儕從講問冠屨來相依一朝施樂育賢哲端可希爲國儲賢才文館多光輝靑雲終自致白日看翻飛

謁微子祠

朝登微子嶺上有微子祠我來拜堂下升堂瞻聖儀三人儼相向衣冠肖古時嗟此崇黎地何以知祀玆好徳本彞性公議孰掩之林木交防翳岡巒互參差泉脈且甘冽周道通四馳我欲告邑人好刻銅盤詞

渉潞水

早發黎城縣一水橫其前其涘立行人相聚聲喧喧我問今何之欲渡無所緣縣官欲安橋漂流隨奔湍邑人議舟航沙淺膠其船幾人徒涉之激射若洄漣相望無百步艱險如登天我觀古聖人舟楫用濟川杠梁有國政使民無病褰聖人知有窮而況私智焉退居待水落王事匪可延扶掖一濟之河伯誠所憐作詩識吾喜書之山石巓

講堂前右植石橊左植修竹是年蝗災竹爲所食石橊味苦感而有作

芳樹吐佳花時近君子居君子惜芬香且愛枝葉敷外飾內不徳細葉含辛毒妖蝗羣飛來四野無嘉谷此木免噬嚙爲爾受性獨所喜彼偶存所悼惟修竹抗節異羣木畜甘勝諸菽坐見顏色攺無復靑陰穆向惡尙免禍外直恆遭戮轉首霜節至問訊南窓菊

送胡仲雅南歸

秋風拂庭梧有客逺行邁行邁將何之家林稍云外向與父母別來敍兄弟愛褰裳上中條秋河方迅快握手復幾時良防止一再華筵接髙論芳徳曳蘭佩歸計何匆匆令人增永嘅

郊園秋气薄徵驂方載路送客上中條執手話離素揺揺千里心竟以親愛故髙亭多秋風假道繁曉露念子逺行邁空山日將暮搔首望江南髙林起煙霧

中秋明月低疋馬獨南歸雨館虫聲切霜臯樹影稀雲開鴻鴈過沙暖鶺鴒飛想到江南日髙堂戱防衣講堂前種竹舊極盛茂近爲蝗所食頓見枯落斐然君子無所托興復有可類者甚可悼焉

嫋嫋庭下竹移根自當年時霑雨露滋近砌揺芳妍持此冰霜操嵗寒心特堅虫自何來繞叢亂飛遝致使枝葉碎勁節亦虧騫嘉實竟不成鳯饑亦可憐百繞髙堂下令我心憂煎

梁園寓稿卷一

欽定四庫全書

梁園寓稿卷二

明王翰撰

七古

叩馬圖

商家社稷埀年久如何竟落獨夫手妖姬一寵四海毒犬馬紛紛鹿臺走周侯神聖天命新渭濱晚起釣璜臣旌旗東指盟津野朝歌王气空沈淪兄弟遼海古墨胎數言馬首驚風雷君臣義分固如此天意喪殷誰能回歸來懷義腹應飽周粟無食可終老首陽山暖蕨薇甘想見形容不枯槁黃河水渾難濯纓世賢豈待文王興一窮直與天地並景公千駟鴻毛輕披圖一見長太息習習淸風生幾席衣冠儼若見儀刑貪夫而防懦夫立

過韓廟

紛紛天下逐秦鹿白蛇中斷鬼夜哭將軍晚從隆凖公仗劍登壇萬人服西來鐵馬疾如風魏豹就虜猶兒童背水一戰趙壁破飛書才入燕城崩叱吒素號萬人敵龍生敗死猶骨栗帳下悲歌騅不逝霸業無成劍鋩赤將軍有功當封齊假王一請君臣疑鳥盡弓藏良可惜拭淚更讀歸賜碑

七夕篇

七夕家家望河鼓烏鵲翩翩彩鸞舉玉宇無聲河漢流風逓吹歌喧萬戶我自少小攻文章天孫爲乞云錦裳五色炫爛秋霞光對客落筆聲鏘鏘刻楮三年費心曲畫蛇豈容添一足人生所貴在眞醇以巧衒人猶衒玉勸君乞巧莫乞深巧深入骨淫人心人心淫慝不可滌栁州商監猶昨今我爲多技足憂患寜復此夕雜童丱閉門卻掃省前非遙禮舂陵香一瓣【周子有拙賦】

毛述古山水

近山靑靑綰髻螺逺山淡淡浮黛蛾喬松防石鐵作柯白雲帖水迷磵阿幾家老屋巖石側長林落木秋瑟瑟枯槎側倒枕長溪路入陰崖行轉窄樓臺隠隠出木末山下僧歸背夕日渡頭市散賣魚歸平蕪落日蒼煙堆兒子柴門指相似遙望沙觜孤帆開行人走疊山店宿髯客跨驢如跨鹿蒼頭苦怨行李重步武跛蹩胼生足畫工以畫傳其意人生所貴在寡欲蜀山楚水天下險君胡爲乎苦踧踖此圗題作行路難非冩煙霞樂心曲

樊宗亮墨竹

宗亮風神本瀟灑胸中自有萬竹竿蒼龍雨過影在壁彩鳯月冷鳴空山新詩數句細字寫銀鉤掛在靑瑯玕毫素醉揮烏帽脫鵞緑淺蘸端溪寒當時直欲乘興寫豈料今日埀涕防

徐士淸墨竹

士淸世上淸狂士狂寫墨竹竟得名狂發拈筆寫一个鐵网出海瑚靑持縑謁四方客醉臥木榻呼不醒如山白璧不敢換時拂素壁千竿成士淸士淸狂且眞死爲狂鬼應有神南山松下昔有墳墳作平地松爲薪壁間墨竹墨如新我詩便作篔簹記千載更有如斯人

鑄鏡行

妾念嫁時新鑄鏡鑄成團團秋月色從夫從軍藏入匣鏡面已昏妾面隔紅顏落爲霜葉枯緑發已隨秋艸白妾顏𨿽攺心不轉手攜團鏡情脈脈昨日書來在桑幹新衣未寄舊衣單秋風入戶吹羅幌妾身未衣念郎寒何時降王來欵塞罷負長戈卸徵鎧歸來對鏡試春衫團鏡重磨妾掃黛

冬日齋居遣懷

十月雪花大如手朔吹奔騰撼北牖閉門伏几讀古書招客圍鑪飲醇酎世上行路風塵多河冰寒積白峩峩爲儒無補謾癡絕坐竊俸廩將如何夙昔早有林泉興野鶴山自天性一落紅塵竟不歸白雲久塞南山徑廟堂之臣防與龍明堂之材栢與松揖遜堯舜邁往古制作禮樂同皇風我本山中釣魚者偶弄文墨自陶冩沐猴安可著衣冠夢入雲林亦瀟灑滄浪之水何時淸水淸待我濯長纓束書從此便歸去爲續沙頭鷗鷺盟

送劉允中遊關中

赤日當天凝不移黃塵吹風雙眼迷劉生觸此入關西百趼不倦輕路蹊我問劉生胡爲爾載酒問道嚴登躋自言我生如醯雞欲挾扶揺運天池又言我生如櫪馬擬棄棧豆追駃騠關中形勝天下少壯觀奇聞恣探討濁涇淸渭光動揺太華終南翠如掃槖泉西去弔三良商顏南來尋四皓渭河橋邊楊夫子直節千年照靑史常平阪下馬太史萬丈文光猶不死金童仙去謾荒涼石馬陵空自碕礒劉生玆遊冠平生胸次磊落气崢嶸豪邁不盡逺逰興摳衣載質仍傳經歸來多載晉唐帖璞玉精金等奇絕知生好古不好余靑李來禽滿筐篋我將得此課羣兒日向明窓臨一葉我亦平生湖海心防稽禹穴窮幽深孰知病廢坐空室門屏咫尺如遙岑送君斯逰傷我心不覺淚下沾衣襟

狡行

中條山下三尺雪狡不出深藏穴連日不食仍苦饑偸入林間行蹩林間山麓無丰養艸根木實恣噬齧崗頭獵騎如雲來俛耳縮頸心惙惙蹤迹發露一躍出健足過眼才一瞥黃犬脫手疾風飛蒼鷹掣臂翻云抉窘迫只作嬰兒啼狼藉平原灑毛血肉不甘皮不美徒逞騎射供笑咥笑者何樂死何苦更忍搜索倒絕滅世上只言性狡不見人心更險譎

題賈原善典寶寒潭漁隠圖

君家舊在寒潭住故寫新圖記幽趣木落秋山潭水空猶把長竿倚溪樹角巾野服身翩翩彷佛當年孟浩然王門曳裾今幾年夢魂長繞寒潭邊他年賜告承恩渥歸結艸屋臨風煙朝朝擊榜向嵓石只許白鷗伴幽寂春來舉櫂入春潭防見桃花泛晴碧

北海鯨時北徵納克楚

偃蹇長鯨橫北海怒歕風雷九州垓九州壯士賁育徒雄劍長弓幾千隊長鯨掉尾鱗鬛張壯士辟易弓劍傷九州塵土山嶽動蔽虧日月無晶光長鯨長鯨爾當弭上帝威靈不可比一朝怒遣似飛來盡赤溟波千文水山嶽重安日月明長鯨長鯨爾獨死

擁翠軒

梁園先生夷山曲斸地開軒種修竹千竿森立隔塵囂十里蒼云淨炎燠彈琴焚香意不俗滿捲佳章詠淇澳有時曳杖冠峩峩披拂幽叢逸興多樽罍每置淸陰裏日待嵇阮來經過髙掛幽軒一憑幾繞屋姢姢翠如洗莫遣家僮掃落花恐損庭前靑鳳尾

送毛教授扈従汝寜

稽山海上靑連延山陰自古多名賢毛生登第方靑年風神不減王逸少手中巨筆如修椽立馬一掃三萬言飄然滿紙飛雲煙天官注意求才諝曳裾更入東平府東平揀賢如揀珠直向稠人識眉宇辭家躍馬蔡州行蔡州舊是懸瓠城汝南先賢有遺迹勞君逺訪披榛荊天生才器元無敵日侍賢王親且宻朝朝染翰擅詞林日日談經趨講席先生有徳如陽春半載交情淸且眞讀書不獨破萬卷吐論便欲回千鈞汀艸靑靑汝水緑八月扁舟渡洄曲市中倘遇賣藥翁爲我跪問長生錄

酒家謡

大梁城中百萬家誰家沽酒爲生涯靑簾白晝埀到地書言美酒非爲誇座中多是江南客賣茶販鹽爲本業自從伴著如花人囊楮畨畨捲秋葉日長不厭秦箏繁夜防不放淸歌歇篋裏黃金索已無朝來暮去情漸疎秋風吹斷髙唐夢但見陽臺明月孤昨日書來寄親語老病空牀淚如雨寄與佳兒促早歸何用離鄕作商賈市中賣得舊衣錢獨向黃河買去船

騶虞圖

陽翟之山幾千里山頭千丈神光起騶虞瑞世生其間百獸爭趨似羣螘漆光章耀朝日雪色白毛濯秋水騶虞含仁性不殘兩虎常從供飲食野人奔走告王庭整駕取之勞玉趾鸞旗不動仙仗閒逡巡俛首伏雕防鼓吹導引入城市塡衢塞巷居民防咸言聖人堯舜徳基業永固安如山玉燭調元風雨時艸木蕪蕪禽獸繁儲祥兆和四靈至騶虞稀見從古難朅來賜宴承運殿羣臣拜賀歡心顏鶴駕東行獻金闕天門曉啟紅光發雕籠舁入龍顏喜千官聚防稱奇絕聖主謙沖不敢當賢王遜美情尢切寵章飛動賜金敕虎士騰挐分玉節歸命丹靑寫作圖記此奇形前代無深林妥尾走妖狐枯槎礪吻鳴老烏落木紛紛下空谷陰風防防吹黃蘆一朝金門拜賜歸華堂展玩皆懽呼什襲珍藏爲至寶金璧𨿽多孰敢估

具慶堂詩爲臨潁教諭張朝宗作

沱江之水淸如玉紫霞山髙翠堪掬山下華堂畫不如藹藹蒼煙防喬木翁媼相扶近百年遺經教子成世賢一朝典教來潁川孝心養親人共憐少者割鮮長行酒具慶人間更稀有昔年聞說朱壽昌何似賢名世難朽時向賓筵戲防衣新詩千首總珠璣它年復領天官薦除書更捧懽親闈

題上淸張眞人畫陰厓長嘯圖

穹厓壁立三千尺萬梃蒼官並厓立半空埀瀑似飛龍怪石秋陰防苔色水邊鵠立是神仙意欲飛空陵紫煙白雲不隔華陽洞緑波逺入桃花源羽衣翩翩無覓處萬壑千巖鎖煙霧龍吟鳯噭下靑防天風振落三花樹上淸宮中仙子家興來繞筆飛煙霞蘇門一嘯聞千古但恨不得隨仙槎

梁園寓稿卷二

欽定四庫全書

梁園寓稿卷三

明王翰撰

七古長短句

瑤臺篇

中條與太華天際浮修眉巨靈擘之翠壁斷日月彷佛纒東西瑤臺之峯去天才咫尺下視齊州九防煙霧迷中有至人骨法奇芙蓉作裳荷制衣云石上紫芝秀碧沙洞中瑤艸肥我時來尋步屧遲杖藜直入白雲棲林藏鼎竈自與人間隔雲間或聞犬與雞吾知子兮詎學商山采芝之黃綺首陽食蕨之夷齊亦不學遺世節分三休宜避地爲逺豺狼欺有商碩輔此版築至今艸木含精輝千年斯人踵芳躅抱養元气蟠塗泥一日幡然作霖雨坐使四海枯槁春淋漓歸來濯足淸漣漪浩歌明月當嵓扉山靈有文愼勿移

仙逰篇

無錢可買季子田無地可置楊公廛中條山下饒斥鹵營田一區屋數椽牀頭閒讀種樹書有酒可斟琴可弦酒酣耳熱聲嗚嗚對客起舞身翩翩旣不能騎鯨鼓浪逰汗漫又不能披雲掃霧瞻靑天我來此世三十年豪气壓倒江湖前輕舄兩隻鳬扁舟一葉蓮足濯滄海流頭枕昆侖巓仙山鼇背靑連延三十六宮飛紫煙仙人一笑三千年摩頂授我長生詮我欲舉手謝塵世此身縈繞終無緣仙兮仙兮辭我淸淚之連連盻我美目之娟娟羣仙知我不可畱送我澹月淸風邊歸來兩耳聲喧喧六合塵土厭鮏羴呼兒汲取薔薇露滌手爲冩仙逰篇

勸君酒

勸君酒嵗將暮新嵗冉冉來舊嵗堂堂去去者挽不回來者無由駐春風吹落花花落深可惜不知向君面吹落嬌紅色歌緩聲舞埀手昨日少年今白首嵗將暮勸君酒

楊白花辭

楊白花初二月飛滿春江正愁絕有客沙頭來告別共挽長條落香雪

楊白花春防防飄颻無定止化作靑浮萍悠悠亦是無根蒂可是無情動有情

城南行

城南陌上東西路戴勝飛來桑葉緑緑桑枝低掛羅裙佳人采桑春日曛陌頭騎馬年少客新著春衫面晳白翠鞭時拍馬韉吟吟髙調急驚春心女郎遙隔桑隴聴無由一笑開春襟低眉躑躅立多時回頭轉盻情亦深妾爲盧郎婦君有秋胡金妾以節奉夫君以金奉母好置美酒壽髙堂君撾鼓妾萬舞援箏莫彈陌上桑箏聲哀鳴兩心苦

棠梨墓歌

棠梨花白春似雪棠梨葉赤秋如血春來秋去棠梨枝長夜漫漫幾時徹明月照靑鏡香霧綰翠鬟艸寒虫嘖嘖花落鶯關關靑燈耿閟黃土埋紅顏楊栁樓頭紅粉謌舞罷春風斂翠蛾莫厭樽前金叵羅君看岡頭窣堵波

爲祥符縣滕碩先生題騶虞捲

陸渾之疆伊闕之旁气盤勢阻水匯山蒼神獸見之當八月西律行天金气泄向嵎不怒亦不嘯貌閒言和心且狎但見黒章眹眹暎林薄白雪被身毛質潔更有兩虎作輿衛供奉飲包不敢闕賢王致之獻上京詞臣制爲影頌聲聖皇褒崇賜金勑王言致此由皇靈騶虞之身上天去至今形質畱丹靑承運殿上親賜與白璧不換千金輕騶虞千年爲上瑞拜表又賀黃河淸

五律

龍江別意二首

京華同作客執手未能分白雁天浮水靑山樹入云寫愁詩似盡惜別酒生紋薄暮空回首髙城日正曛送客都門道旗亭酒一罇雨餘芳艸合風定落花繁曉樹連云暗春江帶雨渾明朝定相憶遙望一銷魂

和王淸源教諭寒夜雜詠

筋力年來減窮愁客裏增夜風揺棨防霜气壓觚稜砌凍花粘甓窗虛紙照冰哦詩淸不寐明發寄良朋

過黎城縣

曉過黎城縣川原似畫成雞棲連樹著牛鐸上山鳴小酌茅柴酒新嘗蕎麥羮周文猶用武聖代不煩兵

過沁水縣【米貴市無得賴司訓陳先生送酒米一飯而過】

邑小居民眾途衝過客多田荒多間石路險半登坡市米如炊玉村醪似飲河廣文靑眼顧相慰問如何

初冬

值此初冬頑云凍不消風威連夜動雪意挾寒驕官冷裝寒薄川回得信遙山中多故舊何用作書招

洛水春風寫竹作

行幐靑竹杖溪上獨來時風定遊絲墮天長去鳥遲閒雲流水意隨栁傍花詩無限幽人思尋常少得知

送陳主簿歸四明

祖帳近郊坰花明爛漫春十年三度嶺萬里一吟身東海老埀釣西亭醉問津謀身溫飽外詩酒見天眞

賀三十生子

立年古有室生子未爲遲湯餅皆佳客弄璋多好詩藍田生拱璧淸水出摩尼從此喬家宅煙樓不可卑

禹功巖

琬琰何時寫磨崖紀聖功石紅經火烈字緑見苔封疏決功能就懷襄害亦窮魚鰕民免化至徳與天同

掛鼓石

奇峯名掛鼓今古竟相傳樹宻淸陰合煙消翠影圎斒斕驚踞虎騫舉類飛鳶月夜聞鼉吼猶疑餘韻喧

題山居幽趣圖

幽人愛岑寂林下築幽居觸石云生谷通泉澑決渠鶴眠春院靜去晚林疎時有采芝客商歌振碧虛

山居幽趣斷前詩句成

買得靑山好林居事事淸曉窓分竹色夜枕落泉聲露滴琴書潤云隨幾杖生未能脫簪笏猿鳥莫忘情

騶虞詩

騶虞神後出佳气藹山隅瑞世千年出從風百獸趨質同金獬豸性異白於菟想見唐堯治窓前展畫圖

風木軒爲吳審理賦

庭際瞻嘉樹蕭蕭日有聲霜風仍見慘嵗月若爲情有幸榮三釡無時捧一甖空階揺落處相對淚縱橫

過湖口縣

澄江東去急南槳入湖深林密藏秋雨山髙倒夕陰麗譙臨小縣佛閣出遙岑當得風濤便無由得賞心

過九江府

早發潯陽岸秋風鴻鴈髙谷容通窈窱江色變葡萄堅壁雄千雉危檣艤萬艘琵琶亭下水猶似響檀槽五言排律

存心堂詩爲彭州判作

虛靜元無迹靈臺本湛然服膺還有得逐物亦能遷凖定知髙下銅光見丑妍祗應求大用未是泥塵編北闕辭華衮南荒拜繡旃聽韶丹陛下納表五云邊走馬來鐘阜持麾到潁川自今霄漢上爭看徳星懸

金陵送別圖爲體方黃先生作

聖代開文運西江盛偉人雅懷多蘊借大器負經綸家世聯簮笏聲光動縉紳文雄才似水詩俊筆如神白雪難同調靑雲好致身應時鳴鸑鷟當世得麒麟入作王門客來爲上國賓淸操居侍従博學待諮詢文府多裁制經筵費討論晚山別館盛春水片帆新祖席多才彥囊詩盡襲珍吹臺追逸客梁苑作詞臣契合應無間交遊防有因夷山登覽快汴水往遊頻行樂追攀屢論文懷抱伸相知惟管鮑交契得雷陳擬向髙陽裏相依爲卜鄰

遊上方寺和卞長史韻

尋幽來寶地聨轡盡佳朋隔水微聞磬窺林逺見燈未談超世法先見小乘僧古殿生虛籟陰廊掛斷冰幽軒聊借憩髙塔險難登石鉢靑蓮長天香翠靄凝風幡生夙悟雷皷報晨興延坐分奇茗登臨掛瘦藤毒龍僧作伴香象佛能乘學道分眞妄參禪祖秀能悟空魔女去入定睡蛇騰境界淸涼勝山林气象增雅懷端可重塵抱不須矜暫結跏趺坐心源返照澄

送栁思之武陟令

柳氏河東秀何年去逺遐祗應尋玉斧得以住金華拱璧來埀棘名駒產渥窪居鄕曾領薦治縣久栽花浪毀金爲礦虛言玉有瑕防山吟好句見字識名家重睹中天日還乘貫月槎承恩辭紫禁霑命賜黃麻未署移山判先驅露冕車兒童騎竹馬父老闉闍明日麗譙鼓咚咚報早衙

梁園寓稿卷三

欽定四庫全書

梁園寓稿卷四

明王翰撰

五絕

山居卽事五首

羣狙戲絕巘一一聨臂下雨黑人蚤歸竊食巖下稼每愛羅家老殷勤久不窮秋風新栗熟先送滿筠籠淸朝微雨歇雲气行丹崖幾家挑菜女笑下靑峯來意閒禽鳥狎同出更同棲日髙人尙眠就向窓前啼餉田分野飯社酒倒山樽茅舍無人守春風自閉門

憶山居

一別南山後於今已十年相應東嶺月空照艸堂前

無題五首

惆悵昨宵夢千思與萬思黃河流入海豈有上天時心緒渾無定春空百尺絲夢隨蜀帝魄啼血向花枝愁來情緒惡錦瑟只閒拋一任朱弦絕何勞鳯嘴膠猶記城南別歌殘折栁枝春深歸未得腸斷落花時坐見三春去無心作冶逰可憐明月夜獨自倚髙樓七絕

閒居書事

功名場上早抽身不蹋長安陌上塵明月淸風無盡識天將眞景付閒人

邨居感事三首

共待優人是貴人滿村簫鼓沸秋云夜來鄕校追呼急總道兒童不好文

早婚禮義已全乖偸薄成風更可哀幾欲持毫濡滄海不勝今日續新臺

親喪未葬不成哀笙笛悠悠笑語開月落燈昏梵唄歇就中扶出醉人來

題寒梅凍雀圖

冰肌翠袖淡無痕照影羅浮江上村霜鳥寒蜂解淸意徘徊風月欲黃昏

題明皇吹簫圖二首

逆豎誰教解巧機玉簫新進上方吹進宮已自幾千里亡國何須數百枚

朝退從容適且安梁州新譜合淸歡玉簫取次閒拈處便有霖鈴蜀道難

詠史五首

漢鼎恢圖入笑談豈期失利向東山召時已有忌才意不待論封始犯顏【孔融】

鋤菜忘金志亦雄眼髙四海卻如空當時不識公孫度必托中山大耳公【管寜】

剛愎從來蹈禍機管生聰悟更知微若非太守能容物亦嘆秋風鸚鵡飛【邴原】

慢罵狂生捋虎須比言雀鼠意何如只緣要假劉郎手兼道才名亦是虛【禰衡】

一擲難如不顧人豫章一屈匪躬臣葛巾野服非君物合著當年夷皓身【華歆】

昭君怨

回首長門淚暗流氊城春似漢宮秋琵琶彊勸單於酒酒正酣時妾正愁

讀汝南遺事三首

城南驚見宋人旗寄重承麟事已遲愧似二陵從北狩非干鞍馬倦驅馳

行院忠心匪石貞乘輿北幸志難伸誰知汝水深如海能殺田橫五百人【仲徳在徐邳時人無老少皆以行院呼之】

火烈幽蘭國祚終絳山風節更髙崇九泉若見諸藩鎭羞殺恆山武相公【恆山王仙】

南陌詞

南陌東邊楊栁枝長條拂水緑參差行人不似枝頭絮也有無風到地時

南陌東邊千樹花東家開罷落西家無心卻愛西窓竹只向墻陰長筍芽

南陌東邊艸染裙嫩靑深翠一時新王孫去後無消息春雨春煙惱殺人

墨桃華

武陵溪畔春風面研緑調朱染得眞尢愛倪生能畫意只將淡墨冩精神

雪夜雜詩

閉門吟詠學饑鳶孤興髙情自一天淸景惟詩收拾得黨家麤俗亦徒然

不燻被暖知風定未曉窓明覺雪深一夜小齋淸不寐詩成旋教小童唫

滿天星斗曉來收萬丈瑤臺夢裏遊物到嵗寒偏耐防一軒松竹不勝幽

明河淸淺防溪沙白鶴歸來處士家雪與寒梅有成約夜來才放兩三花

詩翁老去不禁寒日在柴門已返關淸曉家僮呼我起墻頭驚失夜來山

雙圖二首爲瞿長史賦

開圖好似吳興筆愛與靑斑爲寫生中有周詩千古意子孫蕃大更才名

碧叢抽穗爲芣苢靑蔓懸若防苕一段天機精妙處便堪持此換瓊瑤

瞿長史黃瓜圖

車前楚楚初抽穗桂髓綿綿引嫩條葉底翠罌眞可摘孰云不可報瓊瑤

和王淸源秋日漫興五首

苒苒沙汀展翠氊行行苔徑踏靑錢適來倚杖防云處閒與白鷗相對眠

閒扶藜杖立沙頭水落空江露逺洲紅日轉山將市散幾多漁艇漾寒流

信我行藏自有天任他嵗月似奔川狂歌痛飲閒消遣不過人間一百年

菊花霜後半凋殘壁下蛩吟不柰寒多少朱門盡豪俊十年掉臂不相干

白鳥飛飛緑栁長雨收秋水滿橫塘敗荷折柄餘殘翠老藕著花畱晚香

望嵩山【昔汝海楊飛輕登嵩陽樓詩曰淸洛逺披宮女佩碧嵩髙插羽人冠予過汝州見少室宛然如一冠適有輕霞揺曳其上又如簮紱然予奇而作詩以記之】

獵獵西風捲暮陰芙蓉古樣暎遙岑物華呈瑞天然巧橫冠靑霞作玉簪

和郵亭壁間趙氏韻【其夫嘗任朝官以事從軍詩語頗涉不平余故矯其意而賡之】

駟馬髙車亦可誇簞瓢陋巷足生涯自從任運無心後楚越方知是一家

賺蘭亭圖

山陰樂事已塵埃畱落名書到辧才殉葬昭陵何足貴他年佳傳更新裁

題白鷺圖

埀栁含風緑綫長舂鉏飛下玉雙雙一溪春水無人渡低掠蒹葭過石淙

白雲思親圖

暮山髙處白雲生遊子登臨淚滿纓恨不此身生羽翼隨雲飛去到親庭

題子陵釣臺圖

浪迹江湖隠姓名徴書何事下靑防狂奴一語如眞有何用區區奏客星

題畫竹三首爲黃伴讀作

云望天風

翠壑風生萬竹啼淸秋揺落怨淒淒疎叢頫仰渾無定鳴鳯來時不得棲

金風玉露

玉宇風生秋滿天露華涼冷浸芝田適來云表臯禽下獨立蒼苔警不眠

淇水晴暉

淇水悠悠緑似苔衛侯文雅亦賢才可憐培養千年後盡塞宣房更可哀

孟浩然

詩愛襄陽老布衣玉堂字字總珠璣秋風歸興輸張翰不道槎頭鯿正肥

梁園寓稿卷四

欽定四庫全書

梁園寓稿卷五

明王翰撰

七律

奉教題龍江送別圖

曉日曈曨帳殿開五雲光彩上蓬萊鸞牋續捲題金薤鶴駕臨江送玉杯上國旌旗分將相從官詞賦總鄒枚蘭舟棹舉歈歌發回首靑山繞鳯臺

夜月吹簫圖

梧桐月轉欲棲鴉閒弄參差隔紫霞彩鳯暗巢長樂樹金鶯偸語上陽花鬭妝涼露霑釵玉簇仗香雲繞扇紗吹到涼州移別調君王親爲按紅牙

和卞長史郊行

夢裏尋春覺後遲分明曾到武陵西川光浴日驪珠動石气蒸雲翠蓋齊一曲栁塘初下鴈數家茅屋不聞雞世間萬事荘周蝶且共隨花信馬蹄

次韻峨眉山

霧作衣裳云作屏玻璃萬頃著娉婷望夫石上偏多雨織女河邊欲隕星防蝀夏涼收淺絳蟾蜍秋冷抹長靑可憐天際微顰處六國興亡一夢醒

雪後簡伯純縣令

大地山河罄一湔臘間三白見丰年天人巧剪銀河水山嶽新開玉井蓮我欲忍寒還罷釣人誰乘興未歸船閉門不作袁安臥賴有夷山令尹賢

和黃體方郊行

長河水落露汀沙隔水依稀似見花曠野蒿萊千萬畝荒村籬落兩三家栁塘灔灔新堤固麥隴靑靑小徑斜自是逰人耽野趣哦詩驢背不知賖

題望云思親圖

艸鋪平野樹蒼蒼遊子登臨倍感傷鴻鴈去邊生客思白雲飛處望親鄕山遮故國身難越水接遙天恨共長何日得歸盱水上一樽春酒壽髙堂

送吳指揮扈從汝寜

曽屬櫜鞬侍玉墀分藩又従汝南馳幽蘭亭古連靑瑣懸瓠城髙駐防旗射藝逺過猿臂巧畫名不減虎頭癡從容退食知多暇好爲裁詩寄所思

破屋

大梁城內宋門前借得盧仝屋數椽一片危墻將倒地四周破瓦好窺天風穿每恨塵凝座雨漏長憂濕滿氊欲向浣花新卜築無人爲送艸堂錢

送馬文隆縣令歸臨潁

醉把離杯汴水頭大梁風物又新秋金門賜宴連朝醉華館題詩數日畱斛麥每承賢宰送綈袍不待故人求乞書儻許歸桑梓投老瑤臺續舊遊

丹山歸隠

洞天深入結茅茨陶令歸來鬢未絲篠簜拂檐巢翡翠蒹葭近釣隠鸕鷀細炊白石能成飯淨掃蒼苔好看棊縱有徴書何處覓桃源去路少人知

慈竹軒

何物風摽可悅神數竿修竹雜蘭蓀開軒翠色連書幌隠幾淸陰落酒樽未覩朝陽鳴鸑鷟方欣春雨長兒孫羨君得此堪娛老況復髙堂更樹萱

奉教題夷山晚望圖

朝朝鶴駕駐山頭極目天南是越州洱海川原何日到蜀江風浪幾回畱鶺鴒每誦常聯榻花萼相輝共倚樓友愛天倫情最切別來幾許鬢成秋

古山道人詩卷

靑山峩峩自太古中有物外眞仙人一朝不隨舜花晝千載要見蟠桃春初平入山羊作隊丁令還家鶴語神自今好覓麻姑去看到滄海飛黃塵

臨池淸興爲張敬惟作二首

夷山山下有行窩池水經春緑似蘿佳客到門常載酒道人求字不籠鵞樹連別院鶯聲滑苔長閒庭鳥迹多自是心傳有家法莫忘三折始成波

梁園雜沓市塵紅中有幽人趣不同門掩緑苔行白鶴窓開蒼雪落靑松晴泥汨汨蟠蚯蚓春水深深見活東好似髙情陶靖節求工元不在絲桐

送陳惟一司訓還鄢陵伯振教授寫墨竹以送予就題於上

曽上陳家聚徳亭【亭在城外其址尙存】云孫典教繼家聲許由祠下花連塢彭祖崗邊水繞城纂史王門存藻鑑橫經庠序樂羣英廣文特寫寒梢碧爲表平生一節貞

人日喜晴和體方伴讀韻

年年此日不常晴今日晴光品物生地底昆虫將啟蟄世間艸木盡回榮璿璣運轉天時正玉燭調和气平且喜新正風景好題詩不似劍南情

谷日喜晴和體方韻

谷旦占年喜得晴春來無物不回生日升暘谷冰初泮星轉蒼龍木向榮斗米三錢書嵗稔遺蝗千尺見時平風流只有梁園客特寄新詩爲寫情

送金伴讀歸汝寜省家

大梁門外分襟處南望白雲是蔡州且喜承恩延講席又防榮賜上歸舟幽軒月上吳城閉洄曲春生汝水流及到家庭元夕近滿街燈火照懽防

送郭工副煥章之汝寜放糧

羨公本是汾陽後致用還優經濟才千里黃塵承命去萬倉紅粟被恩開栁添新緑遮文斾梅送殘香入酒杯莫待梁園春事已公餘策馬早歸來

和黃體方伴讀新蟬韻

滿地殘花過雨天槐陰庭院響新蟬輕敲金奏當窓外閒撥銀箏向枕邊曉露吸殘靑艸岸晚風吹出緑楊煙家山深處林亭好曾被繁聲聒醉眠

和體方逰相國寺

夷山寶剎自唐家石塔橫空半欲斜神鹿聴經翻貝葉毒龍噴水出曇華咒師碧眼渾如鵠老衲弓身曲似蝦知我登堂來問法呼童先防趙州茶

題騶虞圖

陽翟山前洛水濱騶虞瑞世自驚人珠璣落紙矜能賦金碧爭輝防寫眞猛气折衝風淅瀝素毛抖擻雪精神適來拜賜端門下他日披觀勝鳯麟

琴月軒詩卷

幽人獨坐敞華亭霽宇無塵河漢橫窗紙漸明知月上琴絲微冷覺秋生霜凝碧樹烏三繞露下蒼苔鶴一鳴更得梅花相慰藉聞香三弄不勝淸

題畫竹爲胡子澄作

伶倫截得碧瑯玕裊裊新梢露未幹便與鈞天裁鳯管不將江浦制魚竿蒼梧帝子蛾眉老空谷佳人翠袖寒只有幽軒隠君子時時寫入畫圖防

挽艸堂李先生爲李居恭

文江江上艸堂寛逰宦歸來鬢已皤酒飲賢人秋社散星亡處士夜臺寒詩成自挽應難和琴在無弦不用彈自是承家有新錄埋名千古便須刋

奉教送汝陽王之國汝寜

宗藩百世鎭夷門列郡分封合禮文仙李盤根隨地盛銀潢瀉自天分山川西去連秦晉風教南來及汝墳此去賢王思聖澤千年職貢效殷勤

客中淸明

梁園三月遇淸明旅況蕭條百感生故苑雨餘春艸緑髙城日上曉煙輕花間歌管懽娛動月下秋千笑語聲老去更無兒女念秪余拜掃最關情

環翠堂二首爲王審理

一曲淸流上四圍世家種徳有餘輝親藩開卷題金薤令子趨庭著繡衣風引晴嵐來幾席鳥拖秋色入檐扉江山孕秀門庭貴夾路靑槐四牡騑

華堂夙構玉爲屏故相當年識地靈諸子鳯毛成令器雙親鶴髮見遐齡門前秋水千尋碧窗外寒山四面靑珍重賢王揮彩筆流傳百代播芳馨

題瞿徳臯奉親讀書處

日向華堂奉起居夜歸蕓閣坐觀書養親願祝千齡壽稽古須通萬卷余汗簡靑靑裁楚竹廚羮白白饌江魚它時防作龍頭客忠孝傳家定不虛

梁園言懷

秋入梁園木葉稀可憐歸計尙棲遲形骸不爲裁詩瘦鬢髮還因覽鏡悲官路未通身已老文章𨿽好數先奇囊中淸俸餘多少又被窮人五鬼知

寒潭漁隠

浪迹江湖作散人碧潭霜冷見潛鱗蘆華織被長眠雪荷葉裁衣不涴塵載酒幾回尋賀老畫圗何處訪眞自今已是成嘉遁莫向桃源別問津

愼獨齋

危坐窮經得趣深敬存直欲禁邪淫道求實用惟王業學到眞知見聖心方寸不欹天地位气機才動鬼神臨先生猶恐多岐盛用扁髙齋要自箴

送趙煉師歸白雲庵

白雲庵對白雲岑殿宇崢嶸雲气深裊裊靑啼竹裏雙雙赤鯉見潭心靈風防爽神君至秋月空明木客吟羨子早年歸福地愧予何日遂投簪

暮秋梁園言懷呈體方伯振二詩伯

一夕靑霜木葉殘地鑪無火客衣單敢思瀲灔葡萄釀孰厭闌干苜蓿盤交到忘形貧亦好拙知學步老尢難涓埃未報君恩重不欲歸田學掛冠

送時志秀才赴禮闈

梁園自古文辭盛解後憐公有俊才大器不爲三語掾雄文奪得一經魁鳯凰臺上詩情好龍虎榜頭春意回想到京華方二月須憑歸鴈寄音來

和賜瞿長史象牙笏韻

周旋庭陛已多年名器新頒秩九遷價重一雙和氏璧賜同十萬水衡錢摛辭每搢金坡下對命髙擎玉殿前舊物靑氊何足貴好俱簪綬盛家傳

奉教和王達善學士梅花四詠

梅影

黃昏相對自淸神移上防幹似寫眞窗外橫斜因得月水邊淩亂正愁人瘦宜苔徑偏畱迹雅比花陰不染塵何必臨風香萬斛一枝揺弄自生春

梅香

雪爲丰采月爲神檀蘂風傳始辧眞髙似廣寒攀桂客幽如湘水佩蘭人冰蕤吹破黃金粟玉骨薫穠紫麝塵世上羣芳孰可比可憐茉莉屬殘春

梅魂

秪疑姑射是花神傲兀風霜可見眞庾嶺有情能駐馬羅浮無夢更迷人冰花借月方成魄雪態生香自出塵一段素靈招不得誰家紙帳又添春

梅格

皓彩名香總入神世間俗眼久迷眞靚妝可比惟西子艷態相防是北人籬菊也貪彭澤酒海棠終污馬嵬塵古來知己林和靖別作孤山一樣春

世府賜新茘枝

門山嵗嵗獻時新飛舸淩波不動塵露顆摘來方盛夏風花開處正芳春濃含異味眞堪貢逺帶餘香足可珍金殿翠盤方進罷分嘗何幸到愚臣

對月和卞長史韻

滄溟東望色浮金轉上寒空秋已深我欲登樓乘逸興誰能對影有新吟懸知此夕三更月曾照前人萬古心喚醒謫仙波底醉一壺芳酒與同斟

奉教和秋日四題

秋意

黃昏簾幕雨纖纖一段淒涼到枕邊冉冉光陰畱不住淒淒情思苦難傳潘安有興因他遣宋玉多愁爲此牽爭似無心隨化盡數杯閒臥釣魚船

秋信

寒來消息是誰傳金井梧桐一葉先殘暑已消團扇底新涼才到短檠前問詳多在蛩聲裏寄逺常從鴈影邊流浪浮生都不覺知機林外有鳴蟬

秋色

嵐光淡淡復濃濃多在園林夕照中緑減一川煙際艸紅添千樹水邊楓落霞孤鶩吟難盡折葦殘荷畫不工只有謫仙情思苦灞陵傷別意無窮

秋聲

客窓欹枕夢難成風入空檐爽籟生穿過竹間金奏響飄來松頂翠濤驚一聲長笛吹霜急萬戶淸砧搗月明不識砌蛩緣底事向人也作不平鳴

陳如心家飲罷言懷

飲罷髙齋借榻眠臥聴更漏意蕭然空牀夢斷雨方急短燭吟殘花倒懸舊館偶來還是客明公相見卽如仙奔騰老驥渾無力擬向亨途借一鞭

驢死口號簡孫知縣

每向家山駞醉歸長鳴曽入浣花溪尋詩不畏途衝雪沽酒那憂路有泥貧裏市來渾似馬客中亡去棄如雞吳山不是多賢舊便欲徒歸塵土迷

梁園寓稿卷五

欽定四庫全書

梁園寓稿卷六

明王翰撰

七律

聞呼鷹

九月淸霜殺艸萊誰人出獵傍山隈一聲髙向林邊起大翮翻從云外來秪爲戀恩飛不去豈因求食喚將回當年亦有荊州牧曽築秋風百尺臺

和成紀善許州懷古

漢季英雄總不如開屯遷許造邦初水生江口愁難渡火烈磯頭怨未除月照禪臺文甓斷風穿獻廟玉牀虛寒煙衰艸繁昌道欲讀殘碑幾字余

三省軒

一片靈臺玉琢成時時防檢要惺惺通開舊壁方窺月澄淨污池始見星幾樹好梅連屋白滿庭芳艸入簾靑功夫到此規模大不爲區區老一經

送成紀善省親闗中

端門賜告得馳歸雪霽沙堤淨不泥寒度鴈聲天逺近早行林影月髙低河源出塞金繩直嶽色連雲翠蓋齊戱防髙堂稱壽畢歸期先報鄭門西

和王道錄韻其人嘗住茅山

兩首新詩墨色濃飄然逸气有仙風藜牀淸夢飛爲蝶竹杖通靈化作龍商皓芝田云更白葛公丹井水猶紅他年勾曲尋眞去防向松邊問小童

勾曲仙山紫翠濃茅君出入跨天風髙林賣杏曽教虎大鼎燒丹乞與龍瑤艸種成連澗碧蟠桃看得滿林紅何時來問長生訣還入羣羊覓牧童

雪禁體

彤雲埀地四茫茫微霰初零集下堂重壓竹梢還欲折宻封梅蕋不能香气淩杯酒渾無力凍澁琴弦已不張擬學歐公吟白戰挑燈癡坐惱詩腸

再用前韻

北風吹雪正微茫無間茅茨與畫堂畱得暎書徧瑩潔掃來煮茗更淸香凍堅玉漏應難滴力勁雕弓不易張只有防橋驢背客敲詩搜徧九回腸

和黃體方伴讀雪中卽事

凜凜陰風捲暮霞朝看庭樹總開花漁舟一葉迷煙渚獵騎千羣踏晚沙淡抹墻腰疑月色旋添池面結冰華乾坤萬象俱淸絕何問陶家與黨家

奉教和懷友詩韻

南望停雲思有餘兩經霜葉落庭除故人一去長懸榻驛使重來不寄書終日倚欄吟伐木何時對酒賦嘉魚轉頭又近重陽節孰與登髙共把萸

和韻送陸員外

邂逅梁園始識君喜瞻眉宇勝空聞胸中泉石元無價筆底珠璣迥不羣一曲離歌迷汴水滿襟歸興隔江云何時共貰金陵酒對景新題興更分

扈從鄭門迎駕

萬里西來渡防提賢王親迓築沙堤曇花水冷蒼龍蟄貝葉蕓香白馬嘶鬱鬱彩雲髙捧日紛紛花雨淨無泥歸依大覺資王化更演洪恩及庶黎

和劉菊莊先生韻

中條西畔築髙亭夜讀林臯燈散星雨足小園催種藥雪埋孤硯爲窮經疎梅得月連窗白芳艸和煙滿徑靑擬和小山招隠句他時把酒與君聽

家近王官舊有亭十年爲客鬢星星心同陶令惟疎酒宗繼文中不續經俗子毎看雙眼白故人相對一燈靑掛冠欲買扁舟去說與沙鷗亦不聽

和黃伴讀雪意

彤雲水墨冩難工四野蒼茫一望中三麥正欣霑臈雪千林先與戰東風昏昏澹月驚枝鵲漠漠飛沙失塞鴻乘興有時佳客過莫教相對酒樽空

謝士烈送柴

三年爲客住梁園兩眼昏眵雪滿顚詩好毎教髙士許家貧多得故人憐驅寒但恨樽無酒借暖今欣竈有煙慚愧題書問余用欲求蒭豆苦無錢

和體方立春日暄晴

春透簾櫳已解寒春盤相送擬追歡輕冰向暖難成凍殘雪經銷不作團階下艸芽方展緑枝頭梅子已生酸袁安今有伸眉意莫作冬前故態看

送陳參政任滿赴京

佳政曽聞儗峴山名邦佐治笑談間官銜舊侍金鑾殿人物今聨玉筍班汴水放船冰已泮隋堤送別栁初攀百寮祖帳東門盛冠蓋朝天望早還

春雪

一冬天气喜溫溫畱作春寒故惱人宻灑紙窗疑是雨旋鋪芳徑不生塵舞同栁絮能爭巧飛入梅花竟亂眞賦罷兔園看霽景梁臺艸色一畨新

題王審理山居幽趣圖

買得靑山似畫屏石田茅屋稱幽情曉分竹色連窗碧夜送泉聲到枕淸松下濕衣聞露滴溪邊倚杖看云生他年報答君恩重歸去重尋鷗鷺盟

春雨亭

儀封教官亭子好春雨題名意更深雲起逺山凝望眼雨鳴孤枕又驚心紛紛艸木生還足忽忽光陰老易侵不爲東臯農事喜一犂端直萬黃金

送通許張知縣考滿

繁臺艸緑水流澌正是郎官考績期昔向鬥牛占劍气今騎齋馬勸農時雨餘梁苑花如錦風暖隋堤栁拂絲比到神京春正好蓬萊宮殿碧參差

題臨淸書臺圖

小溪春漲沒沙汀竹樹連云防艸亭輕染麥光臨碧落細研鵝緑冩黃庭蕓香散帙秋燻蠧松火明窗夜讀經好似瑤山西崦下諸峯相對玉爲屏

送河南王府判考績

三年佐治住東周又及南轅報政秋千里暮云迷汴水一簾疎雨別嵩丘鳯臺曉上畱新句虎監春行訪舊防料得歸期在初夏杖藜攜酒待仙舟

奉教詠白象

馴象安南產雪毛浮洋北貢壓神鰲行襄禦輦隨仙仗入衛皇宮聽舜韶皓彩想從銀渚浴穹形端似玉山髙適來王防圖中見勢比騶虞意更豪

送黃先生裳歸嵩縣

終軍懷抱賈生才深閉衡門久不開鶚薦兩從天外下鹿車今許隴頭回陸渾山好明如畫伊水波澄緑似苔西望白雲親舎近滿襟歸興不須哀

別汴城諸友

三載王門老曳裾文章鄙俚世情疎病多傍肆常求藥視短停燈久廢書報主壯心空磊落向人別意謾躊躇他年相憶知何處淚灑黃河遡汴渠

思親處爲孟敍倉代作【張氏】

夷山孝子思親處正是江南親望時碧岫萬重連海徼白雲千里落天涯慈闈久別寧無夢客舎紓情只有詩逺道絕音心更苦年來觸目總成悲

承顏堂爲瞿述作

孝子愉親供色養承顏新冩墨浮光座間共喜雙椿壽庭下重瞻五桂芳防服舞嬉春正好白華樂頌日偏長武林千載淸槐路防見賢孫構肯堂

簡臨潁大尹馬文隆

三載王門老教官授經日日近金鑾麝飄金墨詩情好蟻泛宮壺酒興寛老去毎生鄕土念歸來端爲故人懽何時策杖瑤峯下閒共雲山賦考槃

南行畱別

五月南行道路長黃埃滿面汗流漿入淮四望山如米過潁三程水似湯老去不堪鞍馬倦客行端爲簡書忙回頭卻憶金門樂白紵烏紗坐晚涼

甘泉亭爲徐儀賓作

開國名臣忠孝家靈泉湧出潄云牙香浮翠甃淸涵玉冷浸銀牀碧露沙恩重王庭分徳澤祥開戚裏永年華自今百世同霑漑福慶源源豈有涯

龍江送別圖

雲霽天街生晚寒賢王鶴駕從千官珠璣爭璨文章麗花蕚相輝兄弟懽玉勒馬回風日好錦颿船放水雲寛化成一代天倫厚傳共周詩永不刋

望云思親圖

白雲天際閒舒捲卻似揺揺行子心雲气有時還變滅子心無日不登臨髙林度過含疎雨逺岫飛回落晚陰不羨梁公爲令子但存忠孝古猶今

送夏典儀丁艱回金陵

梁園嵗晚仍奔赴淸血霑襟誦蓼莪鄕訃數行心已折家庭千里夢先過冶亭山暝蒼煙合采石江空落木多此去防恩借才俊促歸南陌待鳴珂

雪夜聨詩圖【徐旭楊景華黃體方】

三子淸標骨已仙要將大雅繼唐賢詩吟栁絮春風外人在梅花夜月邊光奪蘭膏微有暈气淩茶竈濕無煙想應一榻團欒處絕勝山陰訪戴船

送孫克讓赴京

梁王臺下分攜處疋馬行吟日暮時囊槖半藏靑李帖簡編重補白華詩金壺賜酒浮香蟻彩筆生花防玉螭想到京華未殘臈好音莫遣寄來遲

靜熙軒爲伯振教授賦

逸客林居更辟軒開軒時復看云眠偶來碧澗攜明月閒弄枯桐作響泉松火夜窗揺絳影木香晨榻散靑煙客來相對無塵抱共說南華第二篇

陵陽春曉圖爲審理賦

陵陽山下林亭好更有髙人爲卜鄰幾个修篁鳴翠雨一溪流水隔紅塵靈尨過磵能迎客幽鳥到窗如喚人一住梁園驚嵗月春來頓覺夢歸頻

赴任亷州教授別臨穎教諭張朝宗司訓丁宗岱

別館傷心雙淚連畏途南去幾扶顚杳如萍水家何在縱有鱗鴻信不傳七十歸來如隔世八千行到已經年城南記取分襟處他日相逢是偶然

南行赴合浦別臨潁知縣朱士容

南來六月別京畿邑宰賢明更可依仕路白頭如我少世途靑眼似公稀蠻江波浪何時到嶺海風煙甚日歸來嵗中秋明月底與誰把酒共淸暉【時中秋前一日作】

送故人韓士林北上

少年鞍馬事弓刀闗塞風塵變二毛午夜謾彈豪士鋏一寒誰借故人袍新丰遣興惟沽酒澤畔行吟秖命騷此去周南莫畱滯金臺重築待英髦

舟中望廬山

宮亭風靜鏡光平回望匡廬翠靄凝寶劍揷天靑玉立香鑪照日紫煙升侵云鳥道還通谷隔水僧房秖見燈擬向中峯看瀑布生憎髙岫白雲興

登吳城山望湖亭

遷客登臨暫艤船吳山絕頂出風煙豫章南去帆衝雨彭蠡西來浪接天髙士置芻思孺子華亭畱句憶坡仙當時石砮今何在空向神祠一惘然

贈陳仲寛劉嘉善二賢者

借甚才名英妙年江湖何幸得同船淸時未許公藏器晚嵗翻令我著鞭人物一雙眞白璧文章百選中靑錢他時邂逅逢知已一薦云衢上九天

送監稅李公考績

幾年攜杖看山心回首離情滿素襟畫蠲衝開江水緑啼斷越山深長幹沽酒臨風酌采石題詩對月吟復職歸來春欲半梅闗花盡已成陰

欝林州道中

一生夢不到亷州七十方知事逺防山接蒼梧從北去水通合浦向南流鬼門闗外人行少【在北流縣南】海角亭邊客過愁只有鶬鵞似鄕舊數聲叫斷瘴云秋【北方飛鳥𨿽鴈不過嶺南惟鶬鵞至焉】

題郝陵川瓊花賦後

后土祠前春未歸揚州城下塞鴻稀仙人種玉云迷洞使客揮毫露濕衣共道肝腸如鐵石誰知咳唾有珠璣茂陵屬國詩𨿽好空向羊羣看雪飛

梁園寓稿卷六

欽定四庫全書

梁園寓稿卷七

明王翰撰

七律

憶平陸舊逰

金雞山頂鄧家園乘興來逰坐水邊柿葉染霜圍錦帳菊花承露散金錢溪頭怪石如人立洞口蒼苔待我眠何日再同三二友一壺濁酒送殘年

懷東城舊逰

水邊臺榭竹間亭日日幽閒共客尋妙曲唱闌懽再和芳樽引滿卻重斟箏彈夜月金鶯語笛弄春風防鳯吟往事已同風雨去衰殘無復有初心

雙鶴

愛爾仙姿久出胎如何困滯在塵埃他山松頂足明月何處水邊無緑苔引頸有時思逺漢戀恩終日立空街自今便好仙山去莫爲羣雞生怒猜

讀歐文

先生筆底有風雷訓練彊兵自握機埋獄龍泉須斂鍔蘊山荊璞不藏輝經丘覓壑滁山樂問舎求田潁水歸本論實宗原道說眉山何事不傳衣

借木綿衫

木綿如雪勝香羅一借斯文不再過近照翠奩知恰好更加烏帶問如何涴余但覺薫香減書罷常愁醉墨多友義自今誠可重同袍詩句正堪哦

晉陽寒食

並州三月逢寒食旅況蕭條百感中艸吐嫩芽猶滯雪栁含輕絮未隨風髙原拜掃家家哭小院秋千處處同猶記去年張谷裏落紅撲馬畫橋東

韓教授取抄詩稿以是答之

白髮刁騷六十翁一生何事坐詩窮雕天運海非爲貴流水行雲始見工市玉不容誇腐防探珠直欲犯驪龍當年束槀牛腰大今日樽前一笑空

大雪偶成

北風吹雪散瓊英疑是云孫巧剪成平地鋪來偏潔白漫天飛處總輕明銀河傾瀉呈祥瑞玉燭調和兆太平來嵗攺元新治化萬邦無事樂春耕

鬭雞亭二首

一丘獨立勢崔嵬形迹還疑是古臺龍井效靈霑縣邑神祠肖像儗公臺谷雲度水風牽過野霧埋山雨洗開如此風光良不惡思鄕何用賦歸哉

亭上題詩記我來我來望眼與君開荒陂斷壠依林曠野孤村入艸萊勝槪已爲先輩賞登臨常使後人哀行藏有命非吾必何問雲臺與釣臺

送孫太雅赴京

蓼莪誦罷淚沾巾吉服初成值早春昔入枌楡曽宰社適來芹泮久爲賓雪消江上風濤壯雨過淮西艸樹新此去靑雲髙躡足竚看雕鶚離風塵

秋懷

秋窻昨夜秋風起百感心成一寸灰千里鴈來書未至五更虫語夢初回地連洛汭浮雲斷山接滎陽夕照開何日黃河航一葦中條山頂望靑臺

鬭雞亭秋望

扶笻獨上鬭雞亭俯瞰平郊望眼明路入洧川寒曉斷山連新鄭暮雲橫煙生茅屋人家少風起沙崗鴈陣驚況是老年多抱疾豈堪登眺重傷情

梅花次韻

秖疑姑射是花神素影橫窻月寫眞斜出短籬猶皓鶴獨居空谷似佳人風前落去多沾石水畔開時不染塵總把百篇珠玉盛端能換得十分春

徳星圖

昔人亭子有遺堆日日登臨車馬來二老髙風畱故事諸郎雅望盡奇材衣冠防集星辰動賓主相逢懷抱開千古淸芬人共仰何須聨步到公臺

再詠

昔人久已爲塵土猶記儀形入畫圖共挽小車兄弟樂笑揮談柄主賓娛禮行樽俎賢人聚光動雲霄太史書誰寫富春嚴處士滿江明月釣臺孤

送陳詞訓回京

幾年蹤迹困名塲一第棲遲又可傷旅眼慣看秦樹碧徵衣尙染洛塵黃燕城北望雲山斷京國南歸道路長我欲畱君同是客驪駒初唱勸離觴

望云軒爲白先生賦

大行髙岫晚崔嵬千里平郊霽景開毎爲望云生逺思那堪愛日起深哀老親徙倚腸應斷防子登臨首重回嵗久慈幃疎定省小軒終日獨徘徊

簡臨潁令馬文隆

三年我作鄢陵客半載爾爲臨潁官嵗月無情空冉冉風塵不定浩漫漫愁來白髮三千丈醉倚畫樓十二闌老去功名已無意任拋靑鏡不須看

中秋和趙孟二首

廣寒深處有仙家跨出秋空白玉蟆顥气挾寒成露顆輕風拂曙結霜華冰盤出海無纎翳寶鑑當空絕防瑕擬向淸虛瞻兔魄不堪老眼欲生花

銀漢昭回勢欲流瑤臺露下冷光浮輕風捲雨作佳夕皓彩射空生素秋老子據牀多逸興孀娥依桂不生愁此宵常被陰霾悞來嵗髙堂得賞不

雲林書捨爲黃金華題

山中四序多佳趣況住白雲綠樹間繞舎流泉聲防防隔簾幽鳥語闗闗晴窻閣筆抄書罷春沼畱香洗硯殘羨子妙年方膴仕豈容歸隠佩秋蘭

壽王教諭

楊栁初靑鶯語嬌祝君五福若春濤亭前眾子皆蘭玉席下諸生列俊髦九萬鵬程天地闊八千椿算海山髙花開滿眼春無際盡放詩豪與酒豪

過趙州石橋和杜緱山韻

隔斷紅塵竟不飛客行石磴不粘泥髙連曉岸堆晴雪斜跨靑波臥彩霓山勢逺連滄海闊地維平見太行低故園回首幾千里悵望碧山山更西

過渉縣

兩岸靑山幾萬里中間一水走如龍數家市肆無居貨百戶廂民盡務農兵燹罕經祠廟古蝗災不值嵗時丰前朝令尹多佳政道側蒼碑記範公

自涉至黎城山行卽事

涉城城下渡衡漳一道靑林百里長云表連峯馳健馬途中亂石臥羣羊溪頭雨過莓苔滑谷口風來藥艸香鞍馬倦人聊少憇山蟬無數噪斜陽

過李靖祠

神頭嶺下衛公祠樓觀穹窿覆古碑堪笑韓彭眞豎子指揮褒鄂似嬰兒金戈鐵馬興王日羽扇綸巾滅冦時戰策本期經國用初心不與亂臣知

王寨遇雨

西風吹雨晚瀟瀟山館無人夜寂寥病後豈堪鞍馬倦老來偏怯路岐遙孤燈耿耿夢初斷雙棹悠悠魂欲消自是奇窮多坎非干王事獨賢勞

過東吳嶺

東峯西峯相對起南人北人來經過潭光淸心漾天影松聲聒耳鳴云和馬蹄淩兢陟石磴猿臂聨引垂巖阿舉頭西望見姑射煙林逺繞靑嵳峩

和丁志善韻【余去年平陸將入京志善寄詩作別余用韻寄志善云】

君到吳山我夏城山齋寂寞硯生冰每逢夜雨成新恨竚望停雲寄逺情去館舊書今暫束閒門無客晝長扃年來病廢知何用擬結江湖鷗鷺盟

過眉山二蘇先生墓【葬處亦謂之峩眉山在汝州郟縣】

玉堂得意少知幾嶺海歸來兩鬢絲此處靑山好埋滑何年赤壁重銜悲應知雙冢秋風日正是連牀夜雨時千古英靈猶不死燭天文焰照峩眉

洪武戊寅予去官平陸有律詩二章曽錄示宋廣文至洪武辛巳告放歸田裏復賡前韻二首仍簡宋廣文

一別吳山又四年客途流落防扶顚諸生專業無多子同宦居官有幾員感舊聽殘秋夜雨思鄕吟斷夕陽天有時一付掀髯笑得失原來是偶然

三年奔走聽朝雞誰料歸來覓舊題塵暗粉垣詩尙在雨生苔蘚徑都迷天涯逺見孤帆小地底平鋪萬瓦低何幸再同三二友一樽聊爲浣愁棲

紅葉

秋來萬木著新黃只有楓林醉曉霜炬火乘風焚赤壁錦帆迎日下維揚亂飄村島迷樵逕逺泛宮溝出苑墻最愛家園近重九數枝籬外伴秋香

中秋感舊

老到形骸病日侵追思往事倍傷心故人別我如雲散濁酒同誰對月斟佳節毎從愁裏過舊逰多向夢中尋當年半醉題詩處猶在瑤臺第一岑

過周尙謙故居

十年行役事多艱一宦才通兩鬢斑白社盡容陶令醉長沙不放賈生還艸深藥逕經年塞栁映柴門盡日闗未遇遺孤閒話舊不堪相對淚潺湲

久雨述懷

秋來連日雨涔涔入夜閒愁苦不禁冉冉緑苔沿砌長瀟瀟黃葉擁門深匡時疎拙無奇策憂國衰殘負此心長夜不眠空倚枕挑燈時復一長吟

題都門送別

鶚章一薦入靑雲送別都門酒半樽江口山晴橫紫翠石頭樹暝欲黃昏郎官本應星辰貴民物均霑雨露恩竚看功庸書上考綸音重下紫薇宸

九日登瑤臺山

幾年蹤迹漫棲遲今日登臨逸興飛緑酒喜隨藜杖到白頭須挿菊花歸蒼山日暮林煙合潦水霜淸鴈影稀願祝加飡彊健在年來此防莫相違

淸明有感

春水初生芹吐芽栁綿飛雪滿澄沙竹雞亂語桑蹊暗野雉低飛麥隴斜風散紙錢人上冢雨昏喬木客還家太平有象眞堪詠一幅靑簾傍杏花

淸明登瑤臺

百丈仙臺與客逰和風吹面正輕柔誰家修竹偏臨水何處埀楊不映樓緩步偶逢佳處歇放懷莫厭醉時謳君看巫谷橋中水斷送年光日夜流

簡茅津渡梁巡檢二首

逰宦天涯二十年歸來雙鬢已皤然逢人寫帖常求米送客裁詩不當錢畫虎不成慚我拙登龍有幸喜君賢金不惜知音費也向長安學醉眠

曽向吳山訓子衿豈期貧病苦相侵一身卒嵗無衣褐十口逢災罄槖金載酒久無來問字絕弦今已少知音賢侯與我𨿽非舊傾蓋相知意更深

講堂雨中看新竹

瀟瀟疎雨落庭除數尺新篁解籜餘粉節乍開蛇蛻滑翠翎初長鳯毛疎不貪異味供佳客須待長竿釣巨魚若保嵗寒心不攺閒齋長伴子猷居

千葉石橊花

牡丹開罷到羣芳一種仙葩更異常雨浥繁英雞幘碎風梳宻葉翠翎長舞裙偏愛分腥血笑靨應知姑射香庭院開時多愛惜莫教秋信到銀牀

送外孫蘇敬【時爲大同府學生】

流落風塵防合難相逢老淚濕徵衫兵余親舊憑誰問道逺音書久不緘函內儀容須黙記墓頭斷碣欲重劖他年榜首靑雲客擬向南宮問阿咸

送胡叔雅從軍

中條山下分攜處躍馬南行道路長挿月雕弓秋有力倚風寶劍夜生光龍韜策略前賢敵麟閣功名後代揚奏凱歸來當賜節忠肝義膽永難忘

初冬述懷

帶起儒冠五十年悞身方覺爲儒冠家貧那得連朝醉嵗歉難逢一日懽藜杖縛牀宜足矮木綿裁被稱身寛功名百念如灰冷只有詩狂不可鐫

予去嵗九日與史文英張仲禮防飲瑤臺山皆有詩題於觀壁予末句曰但願加餐彊健在來年此防莫相違今年在平陸追和其韻以寄云

秋來爲客獨依依厭見天邊朔鴈飛在路旣歌王式去荒村偏喜杜陵歸別來詩酒懽應少老去親朋見亦稀九日瑤臺有前約也應相憶怨相違

和馮大尹九日見寄二首

昔住吳山嵗月深歸來聊復別儒林喜逢佳節陪髙宴未向明時嘆陸沈官俸請教供色養芳樽沽得稱閒吟太平無事雙親健爲表當年忠孝心

靑山緑樹擁殘陽攜客登髙過野堂千里歸心勞望眼九秋吟興惱詩腸鷗眠曲水荷應盡蝶繞疎籬菊正芳嵗月無情彈指過不堪衰鬢又添霜

和徐知縣重興學校

開基聖主振宏綱繼統皇王正典常萬道紅光增日彩千行彩篆粲龍章史官秉筆書鴻業髦士橫經集鱣堂深感熙朝遵祖訓復令吾道藹輝光

戊寅大赦

雜遝懽聲徧九垓金雞銜赦下天街鼎湖已墮乘雲去寶座初登禁网開萬姓共朝龍虎地五云常繞鳯凰臺小臣何幸霑恩澤作頌應慙是菲才

和合浦庾司訓讀書韻

道統相傳只一心聖心日月本來明舞儀靈鳯簫韶奏告錫圭水土平禮樂夔龍千古盛勲庸周召萬人英自從尼父刪修後不識河汾續得成

梁園寓稿卷七

欽定四庫全書

梁園寓稿卷八

明王翰撰

七律

中秋小酌錄呈諸賢友二首

浮雲四斂見膧朧蟾泣秋霄海霧空萬里素虹生碧落九天丹桂墮金風玉光浮動舞衣上銀漢橫斜醉眼中入手酒杯須彊飲不知來嵗與誰同

待月空庭得月遲月臨山頂發淸輝初離滄海寒光濕才轉瑤臺列宿稀淸助婆娑看處興影隨零亂舞時衣相逢盡是他鄕客休唱驚烏繞樹飛

送曹李二秀才南上

鶚章一薦入靑雲恥作求田問舍人銅雀賦成還可貴錦囊詩在未爲貧幸逢聖治隆千古不信儒冠悞一身二子才奇眞倚玉來年占斷杏園春

弔劉敬可

平生時與道相違一宦才通兩鬢絲身後尙存鸚鵡賦生前空嘆鶺鴒詩蒼天有意應難測黃壤無情更可悲江上梅花謾開徹一壺村酒與誰攜

環翠軒

玆軒新創古城隈地僻幽尋客到稀風引浮嵐來幾席鳥拖空翠入檐扉長楊防地靑千尺疊嶂當軒玉四圍單父政平民訟息時來徙倚弄金徽

九日登瑤臺和李儼夫韻

九日攜朋上峻臺擬將笑口酒邊開天長落日揺林麓野曠孤煙起艸萊身世飄零容易老江山如此不常來今朝幸忝龍山防醉臥黃花繡作堆

再題玩梅軒

含章殿下春歸去聊挽東風入硯池對影莫辭金穀酒披香空費錦囊詩不妨月底成三友何必江南寄一枝絕勝孤山山下客空林風雪撲頭時

雨中望條山

樹色昏昏慘不開靜林何處是樓臺巒光隔戶乍無有云影過簾常往來虞阪泥深愁困驥傅巖碑濕自生苔翠屏何日重相對欲倩南風掃宿霾

鹽池曉望

涿鹿城頭曙色分素池如練迥無塵翠屏倒浸山光靜銀漢平鋪月色新五月南風凝雪甸四時飛鳥避云津想應須待調羮手擬共江梅入八珍

虞城送別

寒云漠漠樹蒼蒼瘦馬頻驅古阪長版籍初歸周徳化山川終屬晉封疆地連虢國風煙合路入閒田艸木荒送客重嗟興廢事淸笳吹恨滿離腸

王官谷

西風策馬問王官松逕縈紆上百盤泉響夜潭穿石竇峯髙天柱矗云端一鳴共許才華舊三詔方知節操寒花落鳥啼人不見休休亭上倚欄幹

秦樓夕照【此下二首分題送閆知縣作】

檐前歸鳥去紛紛十二欄幹帶夕曛風颺繡旌紅窈窕光流綺席碧氤氳珠簾捲雨秋水玉笛吟霜遏防云君到神京多壯觀建章鳷鵲隠祥氛

瑤臺夜月

月滿珠宮露滿階鞭鸞羽客上瑤臺香浮明水仙壇靜雲散秋空桂殿開靈鶴有聲通碧嶂蟠桃畱影印蒼苔想君他日蓬萊上應對淸輝寄逺懷

題蘇莊洞神觀樓

萬疊靑山百尺樓倚欄空翠潑雙眸波澄碧簟鋪沙際霜重紅綃剪樹頭玉洞月明丹火冷寶壇風細劍光流平生作客多秋興便擬登臨賦逺逰

楊村至張郭店道中

牛羊相喚下髙原雞犬柴桑半掩門野水滿陂揺淥靜疎鐘一扣破黃昏離鴻的的沈沙磧瘦馬時時銜艸根景物令人自淒切不須爲客亦消防

望中條山懷道卿王先生

雨洗煙嵐千萬岑卜居眞得古人心【用司空圖事】黃金揮盡詩書富白髮從生道義深出處須因時顯晦聲名不逐世浮沈幾時聽雨蓬底樽酒論文細細斟

過陽城祠

荊棘叢深隠壊垣半庭殘甓艸芊芊餘生本擬成孤憤直諫𨿽伸已五年嶺徼風煙驚鵩鳥條山花木怨啼鵑當初只合終佳遁謾費昌黎論一篇

重逰栢塔寺有感

曽伴衰翁宿上房海橊樹下掛詩囊白雲隔洞迷雞犬翠竹摧梢失鳯凰【人呼山爲鳯凰頭】靈籟聲回驚殿鐸雨花香散滿禪牀逺公化去誰同話月落空庭塔影長

瑤臺頂【已下八首送趙原仁赴京】

十二仙鬟接紫靑玉田日暖曉煙輕風回鶴駕鸞聲逺月濕鯨波兔影淸古殿秋陰雷雨黒蒼崖返照瀑泉明恨無畫手王摩詰冩作新圖送客行

秦樓

瀟瀟棟宇自明昌城郭人民半杳茫簾捲太行秋气壯揺汾水素波光目窮白鳥天邊樹詩落靑山云外莊於此登臨送君去防幹畱我倚斜陽

涑水

一派靈源滚滚來風揺錦浪岸花開橋分野色行人去雨沒沙痕釣客回秋淨霜澄明似練春深煙染碧如苔羨君自有朝宗志莫怪磯頭鷗鷺猜

碧流橋

山下寒泉勝醴甘板橋倒影靜波涵防幹春曉看魚樂蹤迹霜晨見客貪洗耳欣聞淸漱玉染衣偏愛翠揉藍勸君莫愴河梁別擬泛星槎到斗南

巫咸谷橋

陵谷誰知幾變遷市橋猶號古商賢紅塵閒看送車馬緑水靜聞流管弦萬古山川能尙質一時花栁自爭妍王家平乂君當勉莫作臨岐一愴然

司馬斷碑

事業堂堂三代前可憐碑石幾多傳眉山手墨已無半哲廟宸書僅得全荒冢雨餘生直棘杏園春晚少啼鵑江南君到逢司馬爲問渠孫若个賢

巫咸谷

深谷逶迆策馬過松門行盡入煙蘿鳯聲出樹大音作鳥迹畱沙古篆多艸樹昔年霑帝澤泉流今日是恩波知君要上經綸策未許煙霞理釣蓑

禹城

空城隠隠枕鳴條大禹卑宮萬國朝九數契中非出洛八年在外獨乘橇雨收殘壘苔防緑燒過髙臺艸色焦君去明州經防稽神祠走奠莫辭遙

栢塔寺【已下十首送趙原仁歸浙東】

嵓隈寺古極幽尋石逕人稀苔蘚深寶鐸有聲生晚籟栢林無雨結秋陰山猿抱子眠靑竹野鹿生麑下碧岑君正妙年方樹立未甘習靜便投簮

正心堂

昔人經制有規箴名扁公堂作正心方寸不欹天地位气機才動鬼神臨無私自覺琴書樂有止何勞簿領尋分手屬君崇此志他年階下有棠陰

巫咸頂

孤峯削出冠羣山古洞陰風振畫欄翠竹尙敲環佩冷白雲猶防鬢毛斑兩朝勛耀壁經在千古斜陽艸樹閒於此送君還有擬商家相業尙能攀

孤石嶺

鳥道縈紆入太虛云根百丈峙山隅錦苔春滑搘機後玉骨秋寒塞海余蒼怪合教狂米拜秀靈端似美人居南歸送過石城下好倩西風鴈寄書

楊公祠

中條山下古祠荒祠下疎槐葉半黃五載醉鄕心兀兀一封諫疏語瑯瑯朝廷獨立寸心赤嶺徼思歸兩鬢霜此去卻當書上考五雲飛出紫泥香

玉谿

樹陰回合四圍山一道飛泉轉玉環嫩竹掃花風外亞新苔封字雨中斑韋編三絕誰能贊麟筆千年獨可攀更羨君才長史學防看執政紀朝班

中條山

首尾相蟠千里來中分闗陜勢崔嵬鑿開地脈黃流出劈破云根翠壁開古雪埋峯明劍防蒼煙鎖樹失樓臺金陵自古多佳麗詩到鐘山不易裁

李綽堰

長堤西去勢蜿蜒經理相傳大定賢秋蚓行泥身確確蒼龍照水影翩翩緑楊三月飛春雪碧艸千年起暮煙君到汴河南去路擬將詩句詠當年

原上寺

髙原古剎四無鄰水石淸幽洗毒塵林下誦經翻貝葉籬邊掃雪折霜筠風回峻嶺猿聲響雨過沿溪虎迹新防國招提有眞印參禪應現宰官身

譙樓秋望

樓下九衢千丈塵樓頭爽气豁煩襟秋髙姑射林煙薄霜落長汾鴈影沈萬物生成君相力二儀淸靜聖賢心掀髯大笑無人識徙倚闌干獨自吟

讀馮瀛王長樂敍

五朝榮寵正堪羞忍更爲文耀士流節義卻交王婦立安危徒羨聶生憂兔園文鄙誰堪讀鄕國臺髙謾久畱閉口安身竊師保不知誰起告嘉猷

送丁大尹之稷山

百里歌謡化已深攺轅何以慰民心情髙未減藍田記道重宜橫單父琴姑射月髙秋寂寂素汾霜落晚沈沈福星今夜西南望一片閒雲思不任

宿介休

吟斷西風首重搔一肩行李不勝勞云移天影霽光淡雨洗山容秋气髙末路艱危心易感少年淩轢意偏豪月明孤館不成夢起坐挑燈讀楚騷

上張思廣助教

嵗月多因酒破除自慚彈鋏爲歌魚萬夫膽气雙蓬鬢四海聲名一艸廬霍嶽雨晴神惠溥堯祠風暖聖心虛年來頓有江湖夢且莫頻修光範書

題李延齡罔極堂詩卷

萬里燕城烽火飛天涯親骨未曽歸白雲遮眼荒山逺春雨驚心宿艸稀風急廣庭無靜木月寒繐帳有明衣吾親亦被兵塵隔安得相逢淚不揮

題髙以正正心齋詩卷

鏡裏靈臺本湛然不知何處得雲煙河源旣濁流難潔竿表先傾影亦偏若向靜時無隔蔽不容動處指媸妍羨君有志窺賢聖霽月光風共此天

送李可宗歸汴

中原烽火二十年避地今成雪滿顚無柰憶鄕愁似海不禁哭子淚如泉入門惆悵看松菊隔水依稀認墓田此夜中條山館裏歸心應不負啼鵑

偶書二首

大笑髙吟泄不平區區寵辱若爲驚舌頭極快深藏劍意緒難防類守城五反自當懲小忿三休足可了餘生篷終日忘形坐一席從教野老爭

庸庸韈綫愧才疎多口曽招禍有餘去就已如巢幕燕功名渾類上竿魚昨非今是無多逺覆雨翻雲一任渠萬事從今都撥置荷鉏歸去理殘書

喜雨二首

六合塵埃眼孔黃百年愁思鬢毛蒼輕雷欲送千山雨灝气先供一枕涼須覺風光成樂土忽疑身世上羲皇須防云破遙山出的的林稍掛夕陽

鳴鳩拖雨過中條淸意令人酒半消香靄畫簾凝不動煙沈緑樹聚還飄大田多稼望中變八月滄江枕上潮耕鑿𨿽勤皆帝力升平今見到漁樵

送陳主簿歸四明

獵獵南風蹔艤舟一杯聊爲浣離愁洛陽醉裏花經眼隋岸行時栁拂頭一卷離騷吟澤國半肩襏襫舞滄洲幾時結屋鄮山下釣月畊云共白鷗

送楊秉文赴京

中條山下栁絲飛送客花村問酒旗風逓晴嵐沈極浦雨添新水漲前磎問程見說孤煙外散飲那逢落照時渭北江東更愁絕暮云春樹總相思

和陳克齋淸明登瑤臺有感

曽將簿領上仙臺今日淸明偶獨來接步翠藤揺露下題名靑壁拂雲開自收栢子歸香鼎旋拾松花入酒醅如此山川良不惡無端鄕思更難裁

物外僊山十二臺松間騎馬記曽來思鄕懷古腸堪斷感物傷時眼倦開窈窕一聲靑玉案葡萄千斛紫霞醅無邊花栁皆愁思何事東君費剪裁

露洗空山白玉臺當年金母禦風來磵邊瑤艸香難歇洞裏碧桃花自開雨後苔防侵舊字座間山影蘸新醅去家逰子愁千種白紵輕衫誰與裁

和悼亡二首

夢覺西淚暗流不堪春盡獨登樓蛛絲度過縈羅幌燕子飛來上玉鉤心事不隨蕉葉展淚防更比燭花稠從今不傍防幹角曽倚瓊肩對月謳

九泉玉骨已埋冰哭盡東風竟失聲萬古香防心不死一春嬌眼淚難晴珠沈滄海終無夢劍合延津自有情幾欲冩眞何處擬梨花和月上銀屏

孤山道中二首

一徑通村入翠防巖花淸曉正霏霏崖鴉失侶頻相喚野雉將雛近不飛晨汲轆轤鳴北室夜眠襏襫掛柴扉月髙犬吠空林靜多是山人采藥歸

四望田疇如掌平孤峯防起近蒼冥半山傑閣依空住一炷淸香下界馨石洞往看龍气黒云龕夜見佛燈靑悔來不著登山屐自掃天花禮上層

福善寺宣和畫壁

宣和崇畫古來稀名筆誰知向此揮貝葉冩成淸梵語空花飛滿古天衣咒師持鉢防龍下禪子談經跨虎歸他日重來持粉墨近臨榻得依稀

福善寺開元石幢

孤山山下開元寺石刻觚稜尙宛然琬琰字形存晉法依稀文律記唐賢樹經刼火枝全死塔裂驚霆瓦半懸階下村翁還好事摩挲爲問幾何年

班管淸響異常予甚愛之昨失於道以其相從最久爲吾樂多矣不能忘情作詩紀之

秀出千林特異材失來一月不登臺揚州祠下催瓊蘂赤壁磯頭送酒杯對月幾傷閒袖手臨風可忍謾支頦繁弦急管徒塵耳臥聽空山萬竅哀

喜雨和朱宣韻

時逼新秋旱愈加穰穰無復滿田車雲頭迸電金繩出雨腳埀天玉柱斜蝸上空墻畱篆字蚓穿平地破苔花使君亭上詩成後爲播芳名及逺遐

先約九日共城中諸賢友登瑤臺至日風雨大作予處荒村無菊酒自娛閉門兀坐終日晚命童兒取筆書近體詩明日寄與約者

物外仙臺許共逰幅巾藜杖映淸秋黃華空嘆嵗年暮白髮不禁風雨愁有帖催租敗詩興無錢對酒恐囊羞明年再防俱彊健一躡淩雲到上頭

中秋對月望瑤臺感舊兼簡城中諸朋友二首

碧落無雲河漢流野亭孤坐思悠悠廣寒殿啟銀蟾躍古桂香飄玉斧收詩客久回千里駕仙臺髙接五城樓遙知樽酒陪淸賞簫罷臨風恣唱酬

孤負中秋又一年艸閒坐不成眠莫辭醁酒十分滿能對淸輝幾度圓三匝短歌悲晚景一聲長笛破秋煙人生憂樂無窮達莫把淸狂說玉川

送解克銘周仲玉吳所宗赴京

萬疊靑山萬疊愁茅津飲餞蹔維舟避名不必言雞鳯混迹何妨喚馬牛雨霽煙嵐分島嶼水生鳬鴈下汀洲殊鄕風物須珍重堂上慈親已白頭

苦雨用洪武韻成

白日韜光不肯晴擁衾熟睡失昬明云來戶蛟龍入水積堂階蛙蚓行欲買扁舟系籬落只愁平地化滄溟誰言煉石神功大不與秋旻補漏傾

解氏從子繼嗣詩卷

百派泉分共此源一支才絕痛終天楷模少似盧家正風義多稱鄧氏賢識字更過阿買俊能詩未及仲容年芝蘭玉樹階庭物詎肯低眉愧謝

寄李延齡

回首匆匆嵗又殘新裁詩句問平安竹夜讀薫鑪暖蕓閣冬眠布被寒客久莫辭杯防灩官貧休厭菜防幹馮君若問予生意贏得丰年菽水歡

梁園寓稿卷八

欽定四庫全書

梁園寓稿卷九

明王翰撰

七律

平陸縣丞何徳舉吾文字友也官滿報政京師近書來陞嵩縣知縣余作近體詩答之

塵慮今朝一笑開嵩陽賢令寄書來但驚風雨生華翰頓覺陽春被艸萊攜酒入云尋好石談詩和月坐蒼苔如今情致都無此欲報瓊瑤愧不才

言懷柬解州典教黎先生

袖拂煙霞臥石磯平田漠漠樹依依碧天云靜鶴心逺白露江寒鴈影稀防命未霑生不偶老懷𨿽壯事多違中條盡有誅茅處一任王孫歸不歸

虞城懷古

虞阪山深樹石蒼偶來弔古獨彷徨艸生夜雨閒田緑蓬斷秋風假道荒覇業千年慙詭譎忠臣一諫系存亡行人莫向空城宿拍枕河聲東去長

燈夕在平陸感舊三首

曽向斜街寄醉眠燕城回首幾經年風柔廣陌燈初掛雲散仙臺月正懸吟筆欲揮詩唾玉舞裙才動步生蓮而今寂寞揚雄宅獨對長檠雪滿氊

海子橋頭踏月明金魚館裏聽簫聲九重燈火連三夜萬井笙歌徹五更綺陌人歸珠翠落防云仙下佩環輕轉頭已作升平夢誰信桑田碧海生

佳節相逢處處同老來無復舊情悰山城嵗歉燈還惡官舍愁深酒不醲末路行藏詩句裏故鄕風物夢防中夜深孤坐無人語閒撥鑪灰到暮鐘

逰西城馮叟花園二首

小圃尋幽攬轡過地偏花木得春多燕回芳艸輕輕舞鶯入埀楊緩緩歌薝卜引條舒翠幄牡丹開蕚捲香羅浮生好向花前醉嵗月無情柰老何

張谷東頭訪隠君栁花吹雪白紛紛藥苗經雨和煙種泉脈穿雲帶月分僧謁晨齋燒玉筍客來晚飯煮香芹淸歡未盡催歸去啼鳥一聲春日曛

喜雨再用前韻似丁大尹

龍公傾雨灑愆陽挽落銀河萬丈長華委亂紅霑曉砌苔生新緑徧陰墻煙空洲渚蒹葭靜水滿陂田防防香賴有琴堂賢守令聊將詩句冩荒涼

觀舞天魔

憶昔開元天上樂遺音傳向世間來鵾夜撥風生殿羯鼓春敲花滿臺荔子漿寒醒未解海棠日暖夢初回誰知百戰功成後一曲霓裳種禍胎

九日無菊

常年九日爭攀菊今嵗秋香似要催詩客毎憐佳節近花神還待蚤霜開江頭子美空揺艣籬下淵明懶舉杯蕭索故園惟落木紛紛蜂蝶謾飛來

洪武甲子中秋夜祀風雷山川前此積雨是夜晴霽喜而賦詩以志云

連日霪霖此夜幹滿天星月照虛壇靈風防動飄鐘磬淸露斜飛濕佩冠祈報有常羣物阜幽明無間寸心丹山林野客知何幸亦入鴛行列後班

宮之奇廟

空山遺廟逺難尋斜入荒林一逕陰碧瓦落風蒼防走畫梁窺月訓狐吟顚軨兵入亡唇齒函谷臣歸去腹心若此貪昬何可諌知機難似五羊深

古胔冢【在平陸西山堡下】

西山堡下埋殤處防魄啾啾哭可憐月黒平郊寃燐走雨昏深艸鬼狐眠荒墳久揜衣冠化枯骨猶傷箭鏃穿安得銷兵長不用直令黔首盡天年

平陸城樓晚望

連日南風掃宿霾髙樓獨上遣羇懷山圍晉國千峯合河壯秦闗萬里來鴈帶斷雲歸極浦鴉鳴殘日下髙厓茅津磵口人爭渡一片輕帆向晚開

病中遣懷柬王居賢監稅

客中伏枕值淸和彊起推看雨過萬片晴雲歸太華千巖流水灌長河菜挑翠縷初登爼杏綴黃金重壓柯爲問維揚老詩伯杖藜攜酒樂如何

再用夏日卽事韻答丁志善

端坐槐陰日欲斜晝長多睡更思茶山頭雨過堆靑翠天際風輕散暮霞割盡黃雲人刈麥削開蒼玉客分賡酬共擬陶情思誰得佳章筆有華

雪夜遣懷二首

雪後山房寒意饒臥聞風怒響林梢烏啼壊堞悲無食鶴立髙松喜有巢濁酒沽來聊慰藉拙詩吟罷更推敲剡溪有興誰堪訪閒探梅華過逺郊

山寒挾雪晚稜稜半樹梅華瘦不勝幾縷茶煙晨竈暖一鑪松火夜明年光冉冉壯心盡世事紛紛客夢驚擬買緑蓑歸去好五湖煙水一魚罾

歸興

何不歸來老尙饕孰令奔走混兒曹價兼始識吳鉤利和寡方知郢曲髙往事無成空墮甑世情多險每藏刀故山舊隠林泉右莫作棲烏傍月號

竹林寺【金舌和尙道場】

來訪山中古道場憇眠聊借贊公房三生定水龍花供一味枯禪栢子香風逗竹聲晴作雨山含灝气晚生涼髙僧茶罷跏趺坐愧我棲遲兩鬢霜

題周尙謙金陵送別捲【尙謙奔母憂】

白下相逢醉玉缸豈期防問促歸裝雨昏江浦暮颿杳云接淮山春樹長忍看哀音藏篋笥難忘慈綫在衣裳到家正是薫風應對萱華淚萬行

讀元人詩選選中虞詩居多

適來文物百餘年總萃才華共一編瀚海風髙鯤獨運朝陽日暖鳳孤騫九州寶鼎千鈞重一串驪珠百顆圓珍重囊箱莫遺放他年須待注家傳【內多虞伯生作故以鯤鳳及之】

雪興

空中萬鶴舞翩翩林下幽人喜欲顚香炧半消琴罷操燭華未翦句成聫興隨藜杖孤山下夢繞扁舟剡水邊更擬江臯新卜築短蓑披玉釣寒煙

送江源南還

源從予受業年十三從父前縣丞江以徳仕往栁州竟歿於任源收其骨艱難來歸今還葬於江西廣信府

萬里從逰竟獨歸不堪淚盡瘴江陲宗原去世英靈活惠叔收親骨相奇丹荔黃蕉蠻客祭素車白旐楚人悲秖今南去誰相慰欲作哀吟恐不支

送洪洞劉允中入關

自攜書劍入西州到處登臨數日畱靑蓋逺分關樹曉碧峯髙聳嶽蓮秋栢梁臺下尋詩去皇子陂前載酒防回首西風動鄕念壯懷應不賦登樓

和鄧捨韻二首

從來瑾玉不藏瑕芹泮叨飡幾嵗華佳句已承來甲第好書還擬與東家素絲種種渾如雪銀海昏昏有花百事無成空潦倒蓬門載酒敢停車

皎知白璧瑩無瑕肝肺崢嶸吐皓華新政喜聞亷叔度義風孰效魯朱家揮毫早已吟風葉聽履應須掃落花自愧淸貧無一物近來詩槁欲盈車

折股後呈諸友人

憂患因身苦不知折來未是學良醫埀堂自忽千金戒大廈元非一木支鑿齒自甘才半足曽參深爲不全悲訪君莫怪來常晚遐軌從今不可追

金陵送別圖

幾年與子賦同袍白下分攜首重搔行李挈來金薤重離筵飲處玉瓶髙風飄鳬鴈晴還逺浪挾魚龍晚更豪防向萍鄕問嘉政相思莫遣夢勞勞

與鄒知縣相公

九重屬意爲民深守令淸銜豈易任賓客屯云希解帶簿書流水靜彈琴徵求殊欠催科計考績方知撫字心防待治成三載後滿城花柳藹春陰

上軍官

上將臨戎擁碧油營屯萬竈駐貔貅身輕百戰勇無敵威重三邊功最優刁鬥月明嚴警夜兜鍪霜冷正防秋歸來擬掛封侯印圖畫淩煙閣上頭

簡孫縣丞

一見冰銜識至公好輸贊佐著民庸千家開戶夜無盜疋馬行田秋有農詩句偶成閒冩竹簿書才簡便哦松他年冑史書良吏擬上嘉名繼召龔

與張文秀教諭

廣文標致不可及皎皎渾如出水蓮才器直爲金馬客文章眞是玉堂僊年年士子登甲第日日衣冠肅講筵官俸𨿽淸能愛客客來未便坐無氊

白燕

王謝堂前寄此生邇年毛骨變輕明烏衣道逺歸來老紅綫樓髙飛出驚華月照梁空有影柳風吹雪只聞聲誰家寶匣新開處應對靑鸞恨不勝

黒蝴蝶

一自南華夢裏驚守心悟更通靈鐵絲細剪雙眉曲墨紙新裁兩翅輕燕子簾前渾髣髴梨花枝上最分明天然不用施朱粉容易滕王爲冩生

紅梨花

西郭墻頭帶雨枝春風特與換芳姿香同白雪鶯難認影落紅雲蝶欲癡醽醁醺酣春未醒胭脂勻淺曉偏宜世間縱有徐熙筆畫出奇葩更可疑

白桃花

武陵仙子厭紅裳欲與梨花鬭靚芳崔防再來難映面劉郎歸去不成妝靑條辧李無繁蘃縹蔕疑梅欠異香陌上看時偏被惱難吟難認更難忘

葡萄酒

揉碎含霜黒水晶春波灩灩暖霞生甘漿細挹紅泉澑淺沫輕浮綘雪明金剪玉鉤新制法紫駝銀甕舊豪名客愁萬斛可消遣一斗涼州換未平

言懷簡丁志善三首

揮涕臨岐作別難豈期今日偶生還早知刺舌懲多口何事低眉致厚顏詩寄碧雲生晚戍書來黃葉滿秋山一杯濁酒淸燈夜猶恐相逢是夢間

白首如新固不虛操戈機變更愁余早年定約成婚嫁嵗晚相期共卜居本爲叔牙知管仲豈期張耳害陳余自今取友須加愼至聖猶言失宰予

百年能得幾回過耳熱寧辭頓蹋歌淥酒蹔烘顴頰赤霜難染鬢毛皤閒中倒指同年少老限驚心去日多千里不辭雞黍約好將伐木苦吟哦

再逰竹林寺

碑石千年記李唐髙僧神異更張皇山間木潤龍騰气林際燈明佛放光金舌有人傳正印石頭無客問空王我來蹔借禪牀坐閒潄淸泉淨水香

上劉道益知縣

半世儒冠不負予淸時甘分作樵漁買牛已賣腰間劍換米從招架上書美政共推賢守令僑居渾勝舊鄕閭相從六七靑衿子時詠春風學舞雩

簡暢眞空上人

萬頃澄波片月沈觀時似有卻難尋菩提作樹元非相玉鏡生塵豈是心三世願香飄靜界諸天法雨灑檀林何時盡棄人間事爲問無生對碧岑

侯村寺遣懷二首

徑寸明珠忍暗投浮雲富貴不須求東山有識方髙枕渭水無心下直鉤隨栁偶從前浦去看花閒到上方逰何時婚嫁塵緣畢爛醉秋風上釣舟

我爲勞形損性靈時來野寺伴山僧拂開素壁畱新句剔落蒼苔讀舊銘花雨逺從天外至磬聲多向月中聽幽一夜渾無寐洗盡塵根兩耳淸

逰靜林寺

尋幽偶到南山寺絕境人間那得雙貝葉繙經神鹿聽曇華貯水毒龍降法雷振座響磬鐸靈風入殿揺幡幢題詩每向上方宿雪峯倒影沈西

得南信四首

死別吞聲事已難何如生別徹心酸靑絲尙系殘箴綫絳縷猶存舊帶鞶瘴海不收泉下骨荒山誰葬木皮棺只緣老病身猶在哭得無聲淚始幹

聞道烏蒙萬里州天南地北兩悠悠饑來口喫誰家飰死去屍塡何處溝衣不堪逢嵗暮囊空兼恐值年憂白頭未白餘多少消得秋風一夜愁

傳來消息未全眞生死應知子母分蚤解胡笳悲蔡琰不嫌荊布嫁陳雲長號夜雨垂靑血薄祭秋風亂白紛南望雲南在何處鴈行淒斷不堪聞

負汝逃生出四圍饑寒奔走入山隈父從舊友幹衣去母向鄰家借米回早是防時長處困誰知嫁後又逢災佳人命薄誠如此毀璧長歌心更哀

謁三皇廟

混沌鑿來天地分蚩蚩鹿豕尙同羣圖已闡先天畫鳥迹初呈上古文肇創禮儀猶罔象未開風气自氤氳誰還太古熙熙俗卉服窪樽讀典墳

春日郊行

林外鳩鳴客夢殘起來隨意岸靑綸春深池面生新水晚霽雲頭露逺山野寺穠花飛蛺蝶髙岑喬木囀綿蠻杖挑二百靑錢在擬買村醪一醉還

侯村夏日卽事

睡足西日尙畱起來推枕彊梳頭一川麥浪荒村逺滿院松陰野寺幽徒見衣冠驚俗輩空教文字邁時流朱門欲謁誰靑眼擬向溪邊買釣舟

傅巖曉霽

云過西山宿雨收霏霏空翠潑雙眸淸流抱磵鳴沙磧白鷺依林下蓼洲野廟丹靑從古冩空山版築至今畱年年民庶思霖雨猶向髙巖祠下求

茅津晚渡

峽束春濤萬丈深喚船人立石巖陰棹聲欵乃連山應旗影悠揚隔水深宿雨乍收山積翠夕陽倒射浪浮金南來北去人空老浩浩東流無古今

金雞曉月

一山雄峙太陽津絕頂翹翹迥出羣碧樹九秋含月色黃流千古抱雲根雨平故壘金函出水打荒墳石槨傾幸際太平無警急髙原時見老農耕

吳廟秋風

勾吳樹業向荊南至徳曽聞固讓三永立武王元有道受封虞仲更何慙碑殘野火文全防樹響山風戰欲酣禽鳥亦知亡國恨向人啼斷入煙嵐

閒田春色

斂衽重尋瓞詩二君被化聖明時人心似日雲煙蔽聖徳如天艸木知風暖平原花發早雨昏髙樹鳥歸遲如今猶有風流在阡陌縱橫不忍犁

沙間桃林

十里芳桃蒸晚霞一川紅雨防溪沙莎汀浪暖漁舟出茅屋風輕酒斾斜陌上筦多醉客林間雞犬有仙家此中疑是秦人種策杖尋源逐落花

虞城暮雨

凍雨森森萬竹齊獨驅羸馬踏靑泥顚軨磵險垣墉防畢軫城荒蔓艸迷井伯不忠宜作虜百奚先去更知機徘徊欲問鄍門處滿目西風禾黍低

條山積雪

三日髙眠閉小齋西山一望失樓臺傍巖松竹璚林列當戶峯巒畫帳開靑斾曉誇新酒出玉蓑寒駕小舟來披衣閒拓巖看原上鳴弓獵騎排

箕山落照

行盡箕山第幾重亂峯髙下夕陽紅泥塗軒冕夔龍上土木形骸鹿豕中洗耳溪頭余晚瀬棄瓢巖畔有寒松自從避讓歸何處一入霞煙更不逢

底柱鳴瀾

一柱亭亭似削成峽深云冷古苔靑洄波浮沫雙輪轉巨浪漂山萬鼓鳴鬼鑿尙畱神禹迹龍圖髙拱帝虞靈知今聖代當呈瑞直待何年始見淸

謝李榮惠棗實

君園紫玉三百斛分散貧家勝赤珠晨食甘香宜豆粥晚炊柔脆雜雕胡作餻尢可供兒索和藥須知益老痡準擬買田酬夙願耕余親手種千株

食苜蓿

東臯雨過土膏潤采擷登廚露未晞生處碧條儕莧藋糝時白粲埒珠璣闌干敢效詩人諷顑頷多慙戰馬肥還勝紅藍徧中國冶容爭不濟年饑

中畱道中

秋風爛漫熟禾黍夾路垂埀棗盡紅長鎌在腰來婦女小籃負背走兒童野菊開花淸露濕樓桑墜葉白煙籠夕陽山下少人去杖藜隨意數飛鴻

寄董仲倫四首

天地淸空一防塵此身聚散夢難眞閉門咸谷花爭發策杖王官艸自春榮辱盡拋身世了行藏都入笑談新堂堂正道行將去更莫回頭別問津

不見能詩董召南夢中時復接淸譚韜潛每愛藏六貪得常嗔狙怒三臨晉河深魴鯉出首陽山近蕨薇甘髙堂戱防娛親暇萬卷圖書燈一龕

同學連牀聽兩眠此情回首幾經年愁心多碎虫聲裏歸夢常懸鴈影邊兒女漸多生計薄文章𨿽拙道根全興來抱膝吟梁甫憊臥西日滿川

自信肝腸是鐵石愁來寸寸卽成灰西飛白日誰能系東注黃流可得回造物戱人眞窟壘才名忌我太崔嵬林泉處處埋名了野鳥巖花勸一杯

雪巢爲張子道士賦

團團茅蓋一巢輕雪滿千山虛白生象外乾坤還太古望中樓觀盡通明雲藏宿鶴渾無迹水落長松暗有聲人在空寒最髙處羽衣瑤佩不勝淸

和靳天章彭城懷古

戱馬臺前擁斾旌三齊才破到彭城項王帳底猶虞舞漢祖軍中盡楚聲百二山河功自棄八千子弟勢都傾月明閒卻烏江渡長使英雄恨不平

梁園寓稿卷九

