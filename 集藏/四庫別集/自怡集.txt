自怡集明劉璉

提要序

自怡集附錄

提要

《自怡集》一卷﹐明劉璉撰。璉﹐字孟藻﹐靑田人﹐誠意伯基長子。洪武十年爲考功監丞兼試監察禦史﹐出爲江西布政司右參政﹐卒年三十二。是集爲其子廌所編﹐末附洪武十三年國史院編修官吳從善所作哀辭。備述基從太祖起兵﹐璉在南山﹐日制馭諸艸竊﹐請設談洋巡檢﹐以靖逃盜之源及沮沈立本媚附權臣事﹐惟以材略气節稱之﹐不及其文章。卷首載秦府紀善黃伯生序﹐稱嘗見其遇事剛果﹐坐折姦佞﹐不撓不阿﹐宜其少年鋭气盛滿於中。今讀其詩顧乃溫柔沖淡﹐怛然有愛君憂國之至情﹐而自視欿然﹐如有不足﹐以爲庶幾於聞道。今觀此集﹐惟七言律詩頗渉流利圓美﹐不出元末之格﹐然僅四首﹐蓋非所喜作。至於五言古體﹐居集中之大半﹐皆詞旨髙雅而運思深摯﹐殆於駕兩宋而上之﹐以繼犁眉公諸集﹐可謂不愧其父而明人罕稱道之者。殆轉以勲閥掩歟。

序

《自怡集》者﹐中奉大夫江西等處承宣布政使司參政劉君孟藻所著詩也。詩凡九十四首﹐蓋孟藻少臨事﹐而又年三十二以卒﹐其所著述亦多散亡﹐故其所見止此。嗚呼﹗爲士者修之於身﹐施之於事業﹐固不假是以傳。然使後之人頌其詩讀其書而尙論其世﹐將不有賴於此乎﹖夫在心爲志﹐發言爲詩。詩者﹐言之華者也。古人謂﹕有有道之言﹐有有徳之言。予亦謂﹕有有才者之言。有道者﹐心無所累﹐故其言和平而不迫﹔有徳者﹐心有所守﹐故其言典雅而不肆。若夫言之美者﹐麗如毛嬙﹐壯如荊卿﹐奇如孫吳之兵﹐富如陶朱猗頓﹐隨取而有長篇短韻﹐各自名家。然語其才﹐則有餘﹐求其本﹐諸道徳則槪乎未有也。是以﹐或失之淫﹐或失之險怪﹐或失之靡。志得則矜以驕﹐一不得志則怨以誹﹐而詩病矣。孟藻先中丞以宏才大略佐上定天下﹐策勛受封﹐而且以文章擅一代之盛。孟藻侍遊輦下﹐所與交者皆鴻師碩儒。旣而入贊考功試禦史﹐出佐大藩。余嘗見其奏對詳明﹐遇事剛果﹐坐折姦佞﹐不撓不阿﹐宜其少年鋭气盛滿於中。今讀其詩﹐顧乃溫柔沖淡﹐怛然有愛君憂國之至情﹐而自視欿然﹐如有不足。噫﹗若孟藻非所謂有徳而庶幾乎聞道者耶﹖予在鄕裏﹐辱逰孟藻兄弟。間及竊祿京師﹐與孟藻待詔闕下﹐未嘗一日不相親也。孟藻尋有江西之命﹐而余亦侍王之國關中﹐別去二年﹐而孟藻不可作矣﹗其子廌以是編將刻諸梓﹐屬予序之。予義不得辭。若夫孟藻平生大節﹐作者述之已備﹐玆不著。洪武十三年二月望日將仕郎秦府紀善同郡黃伯生序。

自怡集

瑞粟歌﹝並序﹞

臣聞洪蒙判而三才之道立﹐聖人出而天地之功成﹐此古今不易之理也。欽惟皇上奮興農畝﹐君臨天下﹐由武功而致文治﹐自有載籍以來不能多見也。至於躬覽庶務﹐纎微必求其要領﹐教誨臣下必本乎道徳仁義﹐𨿽勞弗倦﹐是以皇天上帝欣得聖人﹐克受明命以昭宣其徳﹐毎於政事得失之際﹐必顯示其情而告誡焉。去年秋九月﹐星象示異。皇上惕若恐懼﹐幹幹靡寧﹐日新厥徳﹐以格天心。故兩浙𨿽被水潦而其民不敢爲姦﹐京師土木並興而眾庶樂趨其事﹐海內淸寧﹐雨暘時若﹐和气凝結﹐毓爲嘉祥﹐乃洪武十年七月﹐有瑞粟生圜丘﹐署近臣拔取以進﹐一莖兩穗者十有餘本﹐一穗兩岐者數本。臣謹按﹕緯書曰「王者徳浹於地則嘉禾生」﹐又曰「璇星得則嘉禾液」。玆非皇上敬天之至﹐上帝降鑑之隆﹐人事理而天道應之驗歟﹖臣璉目覩盛事﹐喜不能已﹐謹獻歌一首﹐以寓螻蟻之忱云。歌曰﹕

秋气佳節兮萬寶告成﹐和風揚颷兮甘雨夜零。風不鳴條兮雨不破塊﹐皇天降福兮嘉祥以生。維玆粟之茂實兮秀彼圓丘﹐異穎同莖兮瓊粰翠英。被沆瀣之華滋兮承日月之光﹐精猗丰年之兆兮此其有徵。昭聖皇之神徳兮溥恩澤於遐荒﹐握乾符而馭坤靈兮統百職之明良。聖子神孫兮聿遵厥緒﹐於千萬年兮福壽無疆﹗

松竹友人辭﹝並序﹞

松竹友人者﹐括蒼任惟信氏所以自號也。夫友所以輔仁﹐資其歲寒不渝﹐可以振貪懦之風者﹐捨是奚取焉﹐然不於人而於物﹐遺世之情深哉﹗且天之生材﹐必不徒已以惟信之抱負﹐晦其迹而彰其徳﹐又豈能終隱者耶。因爲之辭以遺之﹐其辭曰﹕

維山有松兮維隰有竹。樛枝櫹槮兮密葉如沃。遁世遺榮兮情深行﹐獨求長友兮爰得貞卜。松有苓兮竹有實﹐招鳴鳳兮又已疾。投瓊芳兮﹝缺﹞淸泠﹐聊逍遙兮永終日。觀飛瀑兮瀉云﹐玩林臯兮夕昏。山可廬兮秫可酒﹐吁其去此兮伊誰與羣。雨瑟瑟兮風蕭蕭﹐猿鶴逝兮空林幽。懷質抱材兮將須世﹐用猗若人兮胡寧久畱。

秋日辭

秋暑退兮涼風生﹐日皓皓兮云冥冥。去鄕離家兮遠䢐徵﹐鬱結紆軫兮難爲情。登髙四望兮渺茫茫﹐天低垂兮湖水明。蒲柳衰兮蕭瑟﹐芰荷雕兮淒涼。思丘壠兮天一涯﹐中心悲兮莫我知。莎雞啼兮夜蟬語﹐星河粲兮螢火飛。援雅琴兮不成音﹐拊余玦兮當此時。徙倚彷徨兮夜未央﹐奮飛不能兮道路長。想故山兮粳稻熟﹐栗開苞兮桂飄香。白雲英英兮在山岡﹐徳容孔昭兮懷哉勿忘。

望後舟

望後舟望不見兮生離憂﹐滄江闊兮路遐永。木葉脫兮知歲秋﹐慨幽懷兮莫共寫。嘆芳華兮不我畱﹐顎君骨朽越歌杳。何人鼓枻乘中流﹐望後舟望不見兮心悠悠。

秋日辭

秋暑退兮涼風生﹐日皓皓兮云冥冥。去鄕離家兮遠䢐徵﹐鬱結紆軫兮難爲情。登髙四望兮渺茫茫﹐天低垂兮湖水明。蒲柳衰兮蕭瑟﹐芰荷雕兮淒涼。思丘壠兮天一涯﹐中心悲兮莫我知。莎雞啼兮夜蟬語﹐星河粲兮螢火飛。援雅琴兮不成音﹐拊余玦兮當此時。徙倚彷徨兮夜未央﹐奮飛不能兮道路長。想故山兮粳稻熟﹐栗開苞兮桂飄香。白雲英英兮在山岡﹐徳容孔昭兮懷哉勿忘。

望後舟

望後舟望不見兮生離憂﹐滄江闊兮路遐永。木葉脫兮知歲秋﹐慨幽懷兮莫共寫。嘆芳華兮不我畱﹐顎君骨朽越歌杳。何人鼓枻乘中流﹐望後舟望不見兮心悠悠。

秋日旅懷七首

金風正秋令﹐開此肅殺原。凝霜結嚴威﹐艸木同摧殘。芳華日雕落﹐光潤歸本根。豈不懷慘淒﹐中有生意存。收藏理應爾﹐貞脆焉足論。曠哉白雲谷﹐松風聽夜猿。

其二

園菊冒秋色﹐湛露滋幽香。采掇盈懷袖﹐餌服心淸涼。所思久暌違﹐欲寄阻河梁。芳英豈不美﹐人意豈不良。坐恐光景暮﹐於邑隨飛霜。

其三

艸枯邊塞寒﹐賓鴻遠於飛。鴻鳴在中野﹐風霜爍毛衣。客子別故君﹐飄搖天之涯。睹此增感愴﹐況乃秋風時。耕鑿本吾心﹐良農恆苦饑。諒無摩天羽﹐雲路非所宜。鵬鷃各有志﹐豈爲小大移。山林仰暘景﹐棲息惟一枝。

其四

秋風生白虹﹐秋聲入髙樹。離離星漢明﹐杳杳孤鳥度。夜坐不覺久﹐逍遙散餘步。鬢毛動淒風﹐羅裳怯零露。寒陰日已侵﹐芳歲聿雲暮。睠言思我鄕﹐誰與將尺素。

其五

繁林著秋霜﹐萬樹張錦纈。斜暘照郊坰﹐霞光粲凝結。𨿽非三春暉﹐明媚亦可悅。薄暮涼風吹﹐落葉飛不歇。寂寞爲誰﹐容寒鴉噪明月。

其六

夜靜天一色﹐江水疑不流。素月懸靑名﹐翠色生髙秋。駕言理舟楫﹐足以散我憂。虛明映空碧﹐如在天上游。西溟忽震蕩﹐寒風颭颼飅。淸暉蔽層陰﹐恍惚不可求。惟聽城頭角﹐咿嗚在髙樓。

其七

止水能燭物﹐不流豈澄淸。行役𨿽云勞﹐要識靜者情。大道順自然﹐柰何苦營營。倏忽竅混沌﹐淪敗由聰明。支離頤隱臍﹐乃能全其形。長歌歸去來﹐息心守吾庭。

種豆

結屋南山隈﹐愛此園田幽。豈不念朝市﹐居閒得優遊。春耕旣舉趾﹐夏苗已盈疇。農人復何營﹐藝菽在髙丘。膏沐仰時雨﹐地气生芒勾。芟夷去異種﹐旦旦躬追搜。藩籬曠且完﹐插棘羅戈矛。佇看芽茁長﹐密葉蓊云稠。勞生愧明時﹐暇逸敢自休。夙昔思嘉言﹐人與天地侔。隨力任造化﹐叨養固有由。甘澤天所降﹐物產地所羞。克勤匪伊始﹐何以望有秋。胡爲厭卑近﹐髙遠肆厥謀。瘠人以自肥﹐反貽天地憂。嘐嘐竟何補﹐適足罹愆尢。書此遺同志﹐聊似擊壤謳。

遣興五首

綠鳧水中游﹐白鶴雲間飛。霄漢有修程﹐烏能顧卑微。浩蕩展羽翰﹐昆丘以爲期。雕鶚趨下風﹐罻羅絕張施。倏忽萬里餘﹐摧頹不知歸。空林有故巢﹐繁霜日霏霏。孤雌哺黃口﹐啁哳將疇依。豈如戲蘋荇﹐雙棲在漣漪。

其二

豆實生喬松﹐成長亦匪易。枝饒風飆摧﹐葉飽霜露悴。賴此剛勁姿﹐挺立世所異。壯哉十抱圍﹐根據依厚地。秀色淩煙霞﹐淸陰卻炎熾。鳥雀有宿棲﹐螻蛄亦蒙芘。柰何處其下﹐戕賊隨已意。直幹爲■﹝危支﹞傾﹐能不爲身累。

其三

山中有一鬼﹐跳蹺惟短足。薜蘿充衣裳﹐橡栗代饘粥。巖崖結重陰﹐暘光不能燭。春花晝掩靄﹐澗水秋濆薄。矧玆入林墟﹐慕此雞與鶩。嘯梁兒童驚﹐發藏婦嫗哭。上天赫有威﹐民怒曷可拗。胡不安厥愛﹐藏形以自玉。

其四

希仙屏紛雜﹐遺榮處幽閒。靈元固重扃﹐鼎鑪合神丹。灝露以爲漿﹐靑松以爲餐。道積時亦久﹐丰姿變蒼顏。元功一朝成﹐飄然出塵寰。螭龍將軺車﹐鸞鶴承佩環。傲睨天霞表﹐望望不可攀。仙山有眞樂﹐何用思人間。

其五

食肉有不甘﹐茹荼乃如薺。駟馬懷隱憂﹐韋布顏無泚。寸丹旣融通﹐萬理諒昭洗。衰榮各有定﹐何必勞爾爾。挑燈讀我書﹐文字浩無涘。白首窮一經﹐得祿未足喜。捨已以從人﹐園廬任荊杞。憂思不能眠﹐嘆息增徙倚。

送章蘊徳指揮還平陽衛

微雨潤蒸溽﹐薫風變寒颸。客從逺方來﹐慰我久別離。髙談竟終夕﹐感舊心傷悲。別來渝四載﹐世事紛若糜。公私兩轇輵﹐足疲目就眵。相思不可見﹐寤寐增嘆咨。憶昔出海門﹐萬艘總雄師。平陽古堯都﹐下車撫惸嫠。堅城屹如山﹐謀謨出幽思。吾州舊部曲﹐字養恩如兒。此行復千里﹐後會知何期。長川去悠悠﹐白日正南馳。驪駒已載歌﹐別意方淒其。恨無羽翼翔﹐中心誰當知。英賢志功業﹐名與竹帛埀。勗哉樹奇勲﹐古昔猶今時。深情浩難旣﹐聊寄徵行詩。

舟中卽事

天風吹白雲﹐日落山更碧。理棹泛淸流﹐濯纓俯幽石。悠悠潛淵魚﹐矯矯衝霄翮。物性各有安﹐人生嘆爲客。

錢唐別友人

辭家適京國﹐泛舟浙江湄。吳山一何髙﹐湖水淸漣漪。浮雲從南來﹐感我懷鄕思。於時春向深﹐艸木好容姿。幽禽樹間鳴﹐間關雜兜離。臨岐別良友﹐中心能不悲。淒惻未忍分﹐慷慨終當辭。君家住金華﹐我居栝蒼埀。同舟展良晤﹐浩瀚陳歌詩。人生無定蹤﹐會合誠稀奇。君慕渥窪馬﹐騰達康與逵。我羨靑田鶴﹐山林自棲遲。操尙𨿽不同﹐意气深相知。所貴徳業隆﹐守道識盈虧。相期各勉力﹐勿爲俗子嗤。

秋霽

積雨霽郊甸﹐涼風來早秋。蒲栁變冶色﹐寒螿生暮愁。明河凝素光﹐靑山淡如浮。遊目睇行雲﹐感此身世憂。故鄕不可見﹐悵望心悠悠。

馮公嶺

雞鳴出北郭﹐戒徒飭裝仗。早發神頗疲﹐亭午心始暢。行行陟危巓﹐路出林木上。玆嶺號馮公﹐何年得名狀。想當開鑿初﹐斯人通塞障。根從西北來﹐气是東南壯。萬里生長風﹐煙雲中浩蕩。登髙望我鄕﹐心情增愴悵。役役徵途間﹐黙黙幾得喪。何當息塵鞅﹐終年遂疎放。

春日道中

雨收春日融﹐眾艸丰且碧。和風拂輕衣﹐飛花撲行客。晴空揺翠煙﹐莽蒼見山色。靑年豈長駐﹐感念思夙昔。

隘頭山

杖策躋絕壁﹐徒步穿逺林。木葉泫淸露﹐曉气光沈沈。白雲擁澗谷﹐浩若滄溟深。數峯出靑翠﹐秀色倩人心。間關林中鳥﹐和音奏鳴琴。芬菲道傍花﹐芳香襲幽襟。適意豈不樂﹐但恐歲月侵。越此卽他鄕﹐矯首空長吟。

過湖樂站

晨策登逺林﹐初日云外赤。川明寒波生﹐野曠嵐霧白。傾耳聆哀猿﹐捫蘿隨鳥迹。昔年花栁場﹐今作荒艸陌。泠泠松上露﹐冉冉如淚滴。

緑陰亭詩送人之臨江府尹分韻得朱字

虞廷奏湘弦﹐皇風被寰區。萬物遂長養﹐人情亦怡愉。嘉樹藹新緑﹐修篁時雨餘。秀色明軒窻﹐淸陰散琴書。臨江繁劇地﹐郡治崇華居。煌煌京府丞﹐出佩太守符。宣恩自畿甸﹐皂蓋雙輪朱。盤根表利器﹐長材應時須。民俗旣云淸﹐丈教行將敷。自公日多暇﹐鳥雀鳴階除。旋歸儀廟堂﹐令器登璠玙。嘉名繼前烈﹐以貽來者模。

發淸江

暮過樟樹鎭﹐曉發淸江汭。遙觀合皂山﹐山際半積雪。宿雲散輕風﹐晴旭露初晰。霏霏林煙蒼﹐炯炯疎星沒。春陽亦昭曠﹐江水亦澄澈。歲序自推遷﹐悵焉感時節。卽事多所懷﹐豈伊念離別。引領望帝京﹐丹心漫飛越。

次新淦

栁條日以靑﹐雪消春水暖。遡流何儃佪﹐又見白日晚。山光與水色﹐取適興不淺。開戶面大江﹐憑軒見孤巘。云端野燒明﹐天際歸舟逺。憂來覺時遙﹐歡去知星短。安行復飽食﹐使我顏色靦。進徳思幹幹﹐匪躬懷蹇蹇。持此慰吾心﹐庶以善自勉。

泊廬陵

彤霞炫餘暉﹐日落川上明。漾舟循水岸﹐凝矚瞰連城。樓閣相映帶﹐雉堞互逥縈。春樹郁蒼蒼﹐色與暮云平。陟徑坐孤驛﹐華燭熒如星。端居有餘閒﹐庭館淒以淸。稍喜人語靜﹐又聞翔雁鳴。依依越鄕感﹐戚戚懷祿情。覽詩不成章﹐欲語誰與聆。

入萬安

崇山抱回溪﹐川路漸窈深。竹樹緣髙阜﹐洞壑隱層林。近眺發新興﹐逺望暢幽心。東風若有情﹐云日乍晴陰。出潛有遊鱗﹐遷喬多好音。芳春若堪折﹐請折丘中琴。

晚眺西山

山色十二時﹐江流數千里。亭亭靑芙蓉﹐揺艷映江水。落日片帆飛﹐遙見白雲起。逸駕邈難攀﹐汀洲老芳芷。

自君之出矣八首

自君之出矣﹐金鑪煙不裊。思君如露桃﹐紅淚墮春曉。

其二

自君之出矣﹐歡娛共誰伍。思君如梅子﹐靑靑含酸苦。

其三

自君之出矣﹐空闌愁獨守。思君如池荷﹐見蓮不見藕。

其四

自君之出矣﹐中心劇含梗。思君如纎絺﹐蕭索不禁冷。

其五

自君之出矣﹐昧壁虫自語。思君如羇烏﹐夜夜啼達曙。

其六

自君之出矣﹐蟬鬂枯可燎。思君如流螢﹐持明徒自照。

其七

自君之出矣﹐瑤瑟塵滿柱。思君如回風﹐旋轉無定處。

其八

自君之出矣﹐芳香銷玉體。思君如河冰﹐堅凝直到底。

題雲林圖贈伯琛

我家昔住蒼山巓﹐竹樹杳藹當庭軒。有山竟日情不厭﹐時與白雲相往還。邇來別家又三載﹐引領長望心悁悁。豫章曹君江海客﹐濟時久習軒岐術。深情迥若彭蠡寛﹐逸气逺與匡廬適。偶然贈此雲林幽﹐黛色煙光逺相逼。采芝卻憶商山翁﹐種杏自喜多陰功。良醫良相各有志﹐豈與流俗論卑隆。伊余蹇拙無所似﹐好古毎欲尋髙蹤。山中黃精倘或煮﹐幅巾裋褐期相從。

春江行分韻得春字

濃濃楊栁含嬌春﹐落花細逐錦色鱗。蘆芽出水碧玉短﹐沙嘴激浪跳珠勻。髙檣大舸江之濱﹐花驄驕嘶踏翠茵。何人解歌滄浪曲﹐願將此水沾纓塵。

將曉

東方未明星粲粲﹐霜華蔽野銀色爛。篙工敲火起行舟﹐驚雁相呼入云漢。岸回水碧知去程﹐荒郊似有晨雞鳴。曈曈旭日應可覩﹐寒威不用來相仍。

烈風

寒風烈烈西北起﹐峭帆徑入長河水。浪濤喧擊勢排空﹐雷音殷轔恆在耳。靑天倐忽日西入﹐冰懸岸石頭■﹝角戢﹞■﹝角戢﹞。泊舟沽酒澆愁腸﹐仰面看云空佇立。

遣悶三首

天光沈陰歲將暮﹐客子驅車逐歸路。塞鴻叫入吳江云﹐野鳥對立枯桑樹。茫茫四顧少行人﹐括蒼之山渺何處。愁心如水水復凍﹐焉得滔滔向東注。

東風吹云不作雪﹐瀟瀟雨聲中夜發。孤舟泊在荒江濱﹐破蘆爲篷漏不歇。衾裯沾濕寒如冰﹐骨縮筋攣哽嗚咽。天將憂戚玉汝成﹐杜叟之歌漫愁絕。

陰陽運轉無停機﹐平分四气天何私。春宵苦短冬苦永﹐韶華樂事恆參差。非關時序故乖異﹐人生離合不可期。髙堂晏寢有餘暇﹐奔波道路應爾爲。

自武林至丁郭舟中雜興八首

舟行淹宿雨﹐稍霽泛通川。深霧羣山沒﹐長天曠野連。桃開楡葉小﹐麥秀菜花鮮。漸喜升平象﹐髙飛見紙鳶。

其二

澤國何迢遞﹐春深興轉幽。田疇低水岸﹐村捨傍河流。纜拂花枝裊﹐帆將樹影稠。何年來此地﹐長日駕扁舟。

其三

晚來風勢歇﹐又見日臨曛。逺岫畱赮彩﹐疏星耿薄雲。波流碧月動﹐舟過鏡天分。何處危樓上﹐歌聲靜夜聞。

其四

寂寞空江上﹐漁舟起暮煙。明湖天際闊﹐落日霧中圎。宿鷺毛衣潔﹐歸鴉羽翼聨。故山千里隔﹐悵望一淒然。

其五

天風收宿霧﹐霽景曉澄明。靑喜晴空出﹐紅看旭日生。遊魚翻浪短﹐乳燕掠泥輕。衮衮春還半﹐應慚隱遁名。

其六

今宵天上月﹐應照故鄕春。桂影生圓魄﹐蟾光隱半輪。盈虧知有定﹐離別最相親。萬里淸輝徧﹐偏驚旅泊人。

其七

重到昔遊地﹐茫然惑去途。髙原深蔓艸﹐沃野浸平湖。水闊蛟虯橫﹐山空鳥雀呼。淒涼今古意﹐落日片帆孤。

其八

京華行漸近﹐喜色上愁顏。風定舟初穩﹐天淸水自閒。披衣當暖日﹐散髮對靑山。去去知何日﹐遊人重此還。

舟中遇雨分韻得舟字

逆浪隨風白﹐陰雲覆客舟。雨聲生滴瀝﹐波麵點浮漚。昏黒山藏樹﹐蒼茫蜃結樓。髙吟見眞趣﹐何必問離憂。

錢唐遣懷

江風吹浪雨冥冥﹐云暗春山霧壓城。箭鏃不隨錢氏沒﹐黍苗還向宋陵生。海門潮擊千年恨﹐漁浦帆開萬古情。昔日繁華總䢐謝﹐蒼茫流水亂蛙鳴。

回至徽州寄吳則敬

滿地風塵又暮秋﹐昔遊惟見水東流。蕭蕭木葉迷行迹﹐濯濯江花帶別愁。元亮歸山非愛酒﹐仲宣懷土莫登樓。別來空有思親夢﹐飛過三山白鷺洲。

次韻瓶中紅梅

冰肌天賦玉團團﹐誰染丹英比木難。不共小桃爭艷冶﹐自陪修竹報平安。瑤池隊裏春風細﹐紫塞聲中夜月寒。折向膽瓶看未足﹐一枝還挿竹皮冠。

再題虎丘

虎丘山倚闔廬城﹐壯觀東南久擅名。聳壑煙霞連海气﹐淩風樓閣下經聲。劍池石冷秋涵月﹐塔刼年深地集靈。尙想延陵吳季子﹐寥寥千載不勝情。

艸軒

春來艸自靑﹐鵙鳴芳復歇。長嘯山中人﹐披襟弄明月。

其二

池塘淸夢覺﹐詩思一何濃。欲識東君意﹐閒庭煙雨中。

漫成二首

暖日融風管發生﹐栁條爆眼麥靑靑。化工辛苦先施設﹐臘底春前見此情。

落梅過雨委滿地﹐辛夷數株花已齊。不須爛漫競春色﹐桃樹李樹根成蹊。

寓錢唐送友還鄕二首

一雨生涼渾似秋﹐羈人已起望鄕愁。君歸我住情何限﹐後夜相思月滿樓。

扁舟此日信歸風﹐海上潮生夕照紅。送別何須重回首﹐括山遙在碧雲中。

扇面小景

逺岫凝風翠欲流﹐緑陰深樹晚悠悠。抱琴坐石忘歸路﹐流水髙山興最幽。

登白塔寺有感二首

廢圃頹垣曲徑微﹐亭臺舊迹尙依依。惟餘野雉憐岑寂﹐荒艸叢中作隊飛。

昔人臺館此山隅﹐鳳舞龍飛列帝居。二百年來幾惆悵﹐人間何地覓華胥。

松溪放舟圖

蒼松數株葉如幄﹐影落滄波紫翠間。想得遊人淸賞後﹐扁舟載月夜深還。

送僧遊方二首

天下車書已混同﹐任渠南北與西東。休教暮雨孤村夜﹐卻使家山入夢中。

匡廬華頂一躋攀﹐心地開明眼界寛。記取當時好山色﹐還家冩作畫圖看。

舟中漫興六首

兩岸靑山挿劍鋩﹐一灣碧水引流長。蕩槳卻過深蔚處﹐棲禽飛起一雙雙。

溪上茆廬山上田﹐蒼松翠竹復森然。老農自得生涯樂﹐閒共行人說往年。

漠漠平林漫漫沙﹐數聲雞犬有人家。停舟最愛山頭月﹐照見寒梅一樹花。

好溪溪水鏡般淸﹐流盡人間無限情。幾日望家今已近﹐潺湲不是隴頭聲。

白露蒙蒙不見山﹐輕舟一葉下危灘。亂石堆中尋故道﹐不獨﨑嶇行路難。

少微山上王髙士﹐結屋號作神仙居。山空夜寂何所事﹐皓月一天歌步虛。

登白雲山

白雲山上樹層層﹐萬里秋空入眼明。我著芒鞋看畫壁﹐山僧相見不知名。

寧國道中

緑樹陰陰生夏涼﹐翠筠解籜淨如霜。羈魂漫遂愁雲去﹐逺水他山更斷腸。

過丹陽湖二首

數朶靑山迷逺黛﹐一行白鷺下汀洲。孤帆影落長天外﹐蘆葉蕭蕭滿地愁。

碧樹彤霞錦繡中﹐扁舟揺揚芰荷風。多情惟有如弓月﹐照見離人兩鬢蓬。

登西巖寺柬益上人

云抱靑山深復深﹐日融淸露滴幽林。鳥啼樹發春如許﹐試問髙人身內心。

白團扇

團團明月比容輝﹐淅淅秋風想翠微。莫遣塵埃悲篋笥﹐可人還憶暑涼時。

雙溪八景八首

溪流逺抱滄波合﹐山勢中分碧樹深。雨後晴初最堪賞﹐風光役盡百年心。

右雙溪淸漲

山枕淸溪寺隱山﹐暮云深鎖羃林煙。近來渾忘登臨興﹐閒聽鐘聲落枕邊。

右古寺鳴鐘

春日逍遙湖上行﹐東風駘蕩若爲情。卻憐栁絮隨風舞﹐又見荷錢貼水生。

右湖邊杖屨

网得鱸魚上釣舟﹐篘來濁酒滿甆甌。晚涼倚杖觀流水﹐更有新詩樂倡酬。

右溪畔行吟

膏雨溟蒙滌凍塗﹐杏花深處鳥相呼。東郊蓑笠勤農事﹐好遣良工繢作圖。

右春郊耕雨

薴蘿山下女兒嬌﹐回首吳宮恨未消。獨立西風緣底事﹐效顰空自逞妖嬈。

右秋浦浣紗

堤樹無風蔭緑波﹐遊魚隊隊鏡中過。惟應赤鯉乘桃浪﹐夜半飛騰柰爾何。

右魚遊潭樹

蒼嶺雲深欲度遲﹐蕩山秋暮亦堪悲。近時禾黍蕭疎盡﹐莫向溝塍圖飽饑。

右雁聚平沙

附錄

故參政劉君孟藻哀辭﹝有序﹞

孟藻﹐姓劉氏﹐諱璉﹐世爲處州靑田人。皇贈永嘉郡公﹐諱爚之孫﹐故禦史中丞護軍誠意伯之冡子也。由考功監丞﹐歷試監察禦史﹐爲江西等處承宣布政使司右參政﹐積階至中奉大夫。年三十有二﹐以疾薨於位。孟藻爲人敏慧警頴﹐讀書二三過輒成誦﹐終其身不忘。髫齡中卽嶷然狀成人﹐習詩文操觚立就屬。元之季﹐所在盜起﹐中丞仰觀俯察﹐奮從眞帝於大江之東。爲之發蹤指示﹐謀不出幄而制勝千里﹐算無遺策﹐用能剗平羣雄﹐混一四海﹐定功受封爲開國之佐。當是時也﹐孟藻獨將家屬處南田山中。南田左右﹐故艸竊根據﹐嘯聚不以時忌。中丞任事﹐將禽狝之。乃僞爲服屬而圖肆毒螫於陰。孟藻潛覺焉﹐撫其豪酋﹐結以忠義﹐或委以利﹐或惕以威﹐或卻制其要害﹐咸就規束﹐莫敢蠢。中丞之舊故﹐姻戚與凢侍下之眾﹐孟藻罔不人得其歡心。侍中丞若嚴父﹐夏日屏气息栗戰於股﹐退見孟藻。煦如陽春﹐由是山谷無間逺邇﹐賢不肖惟孟藻是附。孟藻亦各有以處之不紊毫與﹐髮及中丞之請老而歸也。天子念其勲伐欲﹐數得問勞﹐孟藻以一介行李往來於京者﹐不憚六七至﹐則燕見於上。類家人父子俯伏陳對﹐詳簡中宜。上嘗字中丞言曰﹕伯溫有子﹐足以翊贊春宮矣。於是廷臣自宰輔而下﹐鮮不器孟藻者。初甌括之間有地﹐曰﹕談洋負陰而逺﹐又界於閩﹐無賴倚爲窟﹐以私販負軍戍徒役逋逃﹐不啻淵藪。中丞病之入朝以爲言﹐請置巡檢於其地﹐上從之。執政權臣以出不由己爲愧﹐會中丞歸遣孟藻﹐達封事言﹕郡縣不法者﹐上輒私行焉。而孟藻又不先以關白執政﹐執政滋怒﹐因乘以隙﹐欲構入其罪。賴天子明聖﹐孟藻得無隨坐﹐時洪武六年也。七年﹐中丞復朝京師﹐孟藻實從﹐上數欲官孟藻﹐中丞辭遣之。中丞旣薨。九年冬十月﹐皇帝上緬元象﹐慨欽天之失職﹐命禦史賫詔謂孟藻﹐令上其父所著《觀象玩占》等書﹐及天文諸家言。孟藻已縢藏石室﹐悉取送官﹐仍走謁於帝﹐奏曰「臣先臣基﹐當屬纊時畀臣抱書入獻﹐無失其業。臣遵治命謹已緘閉無泄俟服闋上﹐今已送官﹐敢昧死以聞上。」嗟嘆良久﹐乃曰「卿忠孝具著﹐宜畱事朕。」孟藻叩頭嗚咽﹐以未禫爲請。詔許歸﹐制賜鈔三十貫。皇太子召﹐賜食更贈五十貫﹐勉諭彌厚。十年夏六月﹐旣釋﹐服遂拜考功之命。考核當其可稱厥職﹐以謹勑見褒於上﹐故不越年而超佐藩閫﹐將有大任焉。十二年出刑部尙書﹐沈立本爲布政使。立本素諂附權臣至官﹐卽求所以媚之之事﹐孟藻牢持不可﹐立本屢動以危言﹐欲脇制孟藻。孟藻怒曰「吾廷受帝命﹐參政江右知﹐報國而已﹐他所不卹﹐何有於使哉﹗」發憤得疾﹐六月某日終於公署。訃聞天子﹐爲之震悼﹐輟視朝﹐遣使弔問親。禦宸翰爲文祀以中牢﹕嗚呼﹗孟藻與余爲通家﹐有兄弟之好。余齒差長﹐毎班孟藻上曁余忝京官。孟藻之來實主於余﹐可否必籌﹐飲食必耦﹐寢必同席。余汨於公﹐事若沐漆﹐孟藻多憐余之色。余後歸田裏﹐得與孟藻會者僅四五﹐而孟藻逝矣﹗孟藻性和易見﹐幾明決𨿽﹐待人無忤而內懷剛正﹐動率循律於非義﹐際毅然有不可奪之節。余意其當桂石﹐斯世康濟兆民﹐異日弼守文之君﹐爲股肱心膂﹐以享有太平。孰謂遽止於斯乎﹗人之生患於無才有才﹐患不見用旣用﹐患不能顯而得君以行其志﹐今孟藻才已用於時﹐尊且顯矣﹐忠知於君而澤加於人矣﹐家爲賢子﹐國有良臣﹐保有名爵﹐正而斃焉﹐生榮死哀﹐尙何道哉﹗𨿽然余於孟藻其能忘情否也。孟藻之子廌以喪歸﹐余適在溫郡﹐不能撫其櫬哭諸野﹐比塟又弗﹐克執紼以窆﹐悲可勝。旣耶追憶﹐曩時作辭以哀孟藻﹐且書遺其弟仲景俾廌﹐刻諸冢上﹐其辭曰﹕

南田莓莓兮武陽崔崔﹐孰儲其精兮生賢孔才。猗彼永嘉兮乃先厥開﹐奮興翊運兮龍乘於雷。良平其勲兮文驅鄒枚﹐克裕而後兮有植必培。嗟嗟孟藻兮棟梁之材﹐辭華蔚充兮如瓊如瑰。又多藝徳兮旣美且偲﹐無纎無洪兮眾善畢該結。知主君兮厥轂乃推﹐朝登金門兮莫躋金臺。啟沃旣良兮夔龍我陪﹐帝瞻豫章兮西江之隈。曰玆庶務兮汝佐其裁﹐繩愆疏滯兮澤彼一垓方期。顯庸兮陟子司臺﹐若和鼎羮兮以鹽以梅。曷屍大塊兮亟畀之災﹐民之無依兮西山云頹。其志則誼兮壽齊於回﹐有子輿櫬兮載號而哀。鬛如其封兮松栢是栽﹐攄情托辭兮以泄予哀。琢之貞瑉兮示於方來﹐嗟嗟孟藻兮嗚呼洪武。十有三年﹐歲在上章涒灘冬十月﹐戊午朔前﹐翰林國史院編修官同郡吳從善制文。

