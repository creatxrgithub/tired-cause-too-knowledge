

欽定四庫全書

集部五

玉井樵唱

別集類四

元

提要

﹝臣﹞等謹案玉井樵唱三卷元尹廷髙撰廷髙字仲明別號六峯遂昌人卷首有廷髙自記載其父竹坡詩一聨蓋卽戴復古石屏集以其父遺詩冠首之意竹坡名棟宋寶佑間嘗爲紹興府幕官見此君亭詩話而廷髙行履不槪見惟遂昌縣誌稱其大徳間任處州路儒學教授而顧嗣立元詩選小傳又謂其嘗掌教永嘉秩滿至京謝病歸與志不合永嘉官師志亦無其名今案集中有永嘉書所見一首云此邦幸小稔竊祿似有緣又有永嘉秩滿代者未至詩又有告病致仕謝李尙書詩則廷髙仕甌及謝病實非無據疑郡縣誌失考也其詩气格不甚超抜而神思淸雋尙能不染俗氛晚年與虞集友善爲題其邵陶二庵亦可見其气類之相合矣

乾隆四十二年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●玉井樵唱自記

先君號竹坡登癸丑奉常第宦遊湖海作詩凡千餘首丙子家毀於冦遺編散落無一存者僅憶秋日寄僧一聯白蘋影蘸無痕水黃菊香催未了詩存止此耳先業無傳雅道幾廢不肖孤之過也廷髙拜書於卷首

●欽定四庫全書

玉井樵唱卷上

﹝元﹞尹廷髙撰

○五言絕句

松下晚興

飛雲憇松梢倚松覓詩句沈吟不成章白雲亦飛去

題山水畫卷

身在山水間心在山水外世無鍾子期白雲兀相對

妙髙庵半山亭

寶所已在近遊子倦躋攀努力上復上安樂剎那間

○七言絕句

江鄕夜興

極浦霜淸鴈打圍漁燈明滅水煙微天寒想是鱸魚少犬吠空江船夜歸

山中雪夜

竹鑪火冷硯生冰童子貪眠喚不應夜靜空山人語寂一窻風雪打吟燈

宮詞

舞罷金杯袖污痕沈香亭北月黃昬栁枝無力東風軟昨夜新承雨露恩

宮怨二首

緑衣無分惹天香滴碎春愁玉漏長日上海棠眠未醒夢隨蝴蝶出宮墻

露沐香窠夜不收紫綃夜映翠蟠虯𨿽然盧阜聞名晚合是花中第一流

海棠

淵才含恨亦含譏獨羨昌州一種稀欲碾沈檀和淸露千林隨處散香霏

山茶

東風知費幾工夫繡出堂前晝錦圖不假丹砂塗鶴頂任教黃粉染蜂須

臘梅

五出天然蠟綴成詩人千載不知名自從山谷推同姓一日淸香偏汴京

柯山石橋

鑿破乾坤有此橋不知世變幾風濤當時對局縱橫者何似樵夫袖手髙

小園春莫

園林春事頓闌珊花自飄零梅自酸緑樹成陰罷歌舞雙鳩飛下石碁盤

杜甫遊春

矍哉驢上一吟翁詩好平生不慮窮夢冷艸堂無史筆浣溪千載自春風

淵明賞菊

彭澤歸來百念休西風天地一悠悠白衣未至沈吟久一把寒香萬古秋

子猷訪戴

乾坤淸夜玉含輝萬壑千巗景絕奇一舸自來還自去古今髙臥可曽知

羲之愛鵝

寫經才畢卽籠鵝人物風流說永和寂寞荒池已陳迹空畱夜月浴寒波

雪夕

黃葉蕭蕭下庭樹吟懷浩蕩難分付何處鐘聲落翠眉閉門風雪千山暮

客星閣

萬古嚴灘萬古淸秋風杜若老寒汀一江斗宿沈天影那个中間是客星

客中中秋無酒

丹桂飄香玉宇淸笛聲隱隱度江城客樓醒眼看明月虛負天風吹晚晴

書齋卽事

看了牀頭半日書閒眠欲下靜工夫女童學畫宮妝額偸抹窻前點易朱

見一人家以書葉糊窻讀之乃張巡傳因戲題

坐守睢陽當豹關江淮賴此得全安至今靑史𨿽零落猶障窻風一面寒

夏菊

淵明貪臥北窻涼籬下無心爲發揚開向薫風根種別不知晚節有重陽

客中秋社

社日傷心在客中淒然涕淚落秋風故鄕田土荒蕪盡枉向他州說歲丰

翁村思歸

一年歸計又蹉跎落盡梨花春不多昨夜翠微深處宿月明無柰子規何

早發信安

臥憶家山意轉迷十年蹤迹幾東西出門無限陽關思月落孤城雞亂啼

謁先君墓

十載流離東復西歲時霜露獨淒淒子規似識終天恨飛上松梢盡日啼

送無外僧弟歸奉廬墓二首

石田茅屋且隨宜更種梅花滿翠微誦罷楞伽淸磬歇倚松閒看白雲歸

踏徧名山眼界寛歸閒且得一身安泥牛入海無消息萬壑千嵓空翠寒

耕云寮卽事三首

避風自笑學鶢鶋別買靑山結艸廬幸有薄田可饘粥閉門且讀舊時書

石板橋連白竹扉云深轉覺俗塵稀靜中看盡天機動木落寒塘水鳥飛

松風遠覺瀑聲來池畔明窻對竹開睡醒方知涼是雨鳯仙花落滿蒼苔

葉法善天師故宅茒山

雲間玉笛夜飛霜宮府淸虛翠色涼滛樂早知能亂國月宮不遣奏霓裳

項羽

多疑難逞拔山雄失道陰陵計已窮更恐艤舟人見紿不緣無面見江東

範增

畢竟知人愧鄼矦數公仗劍自歸劉腹心牙爪皆資敵一老如何佐沐猴

靖康北狩

舟楫江南方運石兵車漠北又通金喚回艮嶽遊仙夢五國城中夜雪深

晚歸道中

落日蒸煙起亂山煙光山色有無間一繃水墨無人識分付歸鴉自帶還

昭君二首

身落天涯恨未平昏昏漠月度龍城琵琶馬上千年意只有詩人畫得成

艸色猶能白變靑怪渠妍醜一毫爭自緣謀國無長策枉使毛生受惡名

金山懷古

元公當日好機鋒問倒眉山犢眼翁玉帶圍腰誰縛汝一場公案笑談中

虞允文拒完顏亮

金甲紅旗已瞰江車船三繞勢俄張立功反出毛錐子愧死酒中劉四廂

庚子營又靑舊業四首

二十年前此戰場隔溪野燐尙淒涼兒童生長他山久卻把家鄕作客鄕

誰識當年老令威去家千載尙知歸交遊散盡鄰人少只有諸峯遶四圍

海宇年來喜晏安減租時拜一分寛太平莫道全無象好向鶯花靜處看

燕子重尋舊主人呢喃語別幾經春足間紅縷猶無恙巷口斜陽記不眞

初夏田家卽事二首

麥未登場榖正秧山田僧衲間靑黃芋畦瓜圃姑停閣且了西疇揷種忙

茅簇堆庭繭未繰浮槎炊飯濕難燒夫耕婦饁無閒暇忘卻窻前婆餅焦

題妙髙庵

艸庵卓立孤峯頂霜落石頭山月靜天風吹落五更鐘盡大地人都喚醒

西湖十詠

爛銀盤掛六橋東色貫玻瓈徹底空千頃淸光無著處夜深分付與漁翁

右平湖秋月

翰苑仙人去不還長畱遺迹重湖山一鉤殘月鶯呼夢詩在煙光栁色間

右蘓堤春曉

數板瓊瑤踏未幹沈吟不度據徵鞍孤山霽色無尋處笑指梅花隔歲寒

右斷橋殘雪

煙光山色淡溟蒙千尺浮圗兀倚空湖上畫船歸欲盡孤峯猶帶夕陽紅

右雷峯落照

晴波淡淡樹冥冥亂擲金梭萬縷靑應怪園林風景別數聲婭奼不堪聽

右栁浪聞鶯【在聚景園今爲回回墳】

細雨初收逐隊嬉何人注目俯寒漪紅妝靜立闌干外吞盡殘香渠未知

右花港觀魚

虛堂四面枕湖光醞作芙蕖萬斛香獨笑南薫更多事彊教西子舞霓裳

右曲院荷風

鰾緲雷峯隔上方數聲風送到幽窻栁昬花暝遊人散付與山僧帶月撞

右南屏晚鐘

波仙鼎立據平湖天影淸涵水墨圖夜靜老龍鱗甲冷冰壺深處浴明珠

右三潭印月

嶙峋對峙勢爭雄古塔疎林杳靄中寫盡西湖煙雨障雙尖如筆合晴空

右兩峯揷云

新波院舊遊

挺挺千竿繞畫檐問君何事此掀髯春風幾度龍孫換卻是前身見子瞻

古杭塔寺

擾擾浮生意未閒尋幽得暇扣禪關老僧倚檻心無事目送寒潮入亂山

秋夜旅懷

夢繞家山舊菊叢芭蕉葉葉又秋風閒愁一夜深如海只在空階雨滴中

題曲終人不見江上數峯靑

靑山不攺重華世玉瑟空餘太古音遺恨湘江流不盡至今眉黛鎖遙岑

題掛蓑衣圗

衮衣元是抱官愁富貴何人得自由千古蓑衣看不足一竿斜曰轉船頭

範增墓二首

攻漢亡秦計謾奇君王於汝柰何疑可能少緩湏臾死親見烏江疋馬時

身作重曈骨鯁臣冢間荒艸幾經春殘骸不朽寧多少曽費黃金四萬斤

題貓捕蜂圗

遊蜂初不識含蟬偶入花陰攪晝眠一綫纎腰能幾許枉教瞪目暗垂涎

張騫乘槎

仙槎正落鬥牛間散髮中流意自閒卻被君平開口笑水窮山盡不知還

題一寶境界

恆河沙數渺難窮過電浮漚轉眼空惟有故家長不壞黃花翠竹幾秋風

題巖門

嵌空元不費敲推彈指能令鐵鎖開莫學寒山避人去千年巗縫合蒼苔

歐陽希古讀書樓【在淸河坊】

道上紅塵利欲鄕天風吹下韻瑯瑯闌干四面秋聲起一暈靑燈夜正長

贊達摩畫像

莫聽番僧說是非滔滔流水不西歸自從拆斷莖蘆後白浪翻天無了時

賦天窻

玉片鱗鱗月一方能於暗室泄天光有時急雨敲詩夢尙帶波濤海气香

北關買舟

北關門外栁靑靑閒寄江南第一程別酒未闌山鳥唱短蓬撐夢過臨平

前村晚泊

淸晨買飯鱸魚市薄暮停舟杜宇村更有浮家江海客一生蓬底長兒孫

姑蘇臺

姑蘓臺下水茫茫麋鹿不來春艸長栁外闌干誰獨倚玉簫吹怨滿斜陽

館娃宮

金繡鴛鴦緑錦裀水精簾底淨無塵君王醉枕香紅軟人隔重江正臥薪

寒山寺

路接楓橋一徑通漁郎遙答隔河舂自從夜禁行人絕不信烏啼城外鐘

惠山泉

石亂香甘凝不流何人品第到茶甌可能一勺長安水瞞得文饒老舌頭

常州

百萬西來勢莫攖孤危甘死戰塵腥欲詢往事無遺老日暮城頭鬼火靑

甘露寺

寶閣髙橫玉宇寒分明腳底踏焦山長淮渺渺三千里祇在僧窻一榻間

中冷泉

衮衮魚龍浪气腥江心何處認中靈茶邊滋味人知少世上空疑陸羽經

揚州后土祠瓊花

無雙亭下萬人看欲覓殘英一片難夜靜月明猿鶴唳誤翻玉雪墮闌干

山陽泊舟

南枕湖光北枕淮百年形勢畫圗開黃昬鼓角孤城閉尙記秋風萬馬來

舟過彭城

黃河三面遶城流云壓荒臺冷不收千古英雄只如此手遮斜日看徐州

彭城夏日

燕去樓空事已非柱頭白鶴昔曾歸彭門五月薫風起夾道椿花似雪飛

燕山九日

老气橫吞萬里秋不堪白髮對人羞一枝黃菊無情極冷看西風捲客愁

燕山寒二首

地穴玲瓏石炭紅土牀蘆簟覺春融一窻明月江南夢恍在重簾暖合中

孤鴻破曉雪霏霏起整歸裝莫悔遲幸有北風能逐客山靈不用費文移

出都門

都門曉出興悠悠一片歸心逐海鷗馬上不吟風雪句揚鞭指墖認通州

舟中夜興

枯葦蕭蕭攪客眠夜深燈火照鄰船�������風雪蓬窻萬里天

泊舟淮陽

孤舟夜泊倚皇城天際歸心促曉程二十四橋霜月冷臥聽鐘鼓送人行

北歸渡揚子

狠石年深已緑苔金焦千古畫圖開浪花半角殘陽裏曽見乾坤百戰來

四瑞名山古佛【在壽寧寺唐末有佛像藏於謝客巖側每見靑衣童子出市遊人疑之迹其所往至巗忽不見得古佛五十餘身有燈尙明】

琉璃光里人間曉儼若靈山未散時不是靑衣輕漏泄个中消息有誰知

聖鐘

千夫赤手縛淵龍俄聽洪音吼梵宮醉衲不回消息斷髙樓殘月五更鐘

觀音石

磨盡當年殺气醒石間髣髴見珠纓自從放下屠刀後江上寒潮幾度生

蓮經放光

七卷流傳自李唐夜深古紙發光芒髙人宴坐都無見寂寂中庭月一方

宣仁太后遺像

謗史欺天祗自欺母能攺子更何疑女中今識眞堯舜愁絕年年社飯時

髙瓊太守遺像

河流咫尺隔鮏羴進寸曽令火徳燃江海揚塵龍虎逝英雄猶有畫圗傳

題秋山晚色圗

千峯含翠入髙寒咫尺生綃眼界寬開盡黃花歸未得霜林紅葉畫中看

永嘉精舍二首

寂寞眞如住院僧竛竮瘦影半孤燈法筵第一無他說只有修齋舊葛藤

敗檐偪仄怕擡頭孤宦飄零不自由半夜空齋風雨急夢中誤喚系漁舟

臘月海棠

尢物眞能奪化工臘前偸泄數枝紅霜花不上臙脂面彊飾春妍嫁北風

立秋日

一葉才飛暑漸收西風吹起鬢颼颼淸涼入骨皆恩意寄語人間莫怨秋

楓塘別業

白雲缺處露檐牙雞犬相聞僅數家幽鳥不啼林寂寂滿山黃霧落松花

燕山九日

每逢佳莭倍思家獨倚髙秋感物華莫被黃花瞞醉眼滿城風雨是天涯

癸丑元旦卽事二首

客窻曙色漸朦朧不覺微和上笑容鄕夢醒來殘燭在東風吹送景陽鐘

弟兄遙想頌椒盤應望天涯憶歲寒歸鴈紛紛空北向更無一字寄平安

燕山聞杜鶻口占三首

蜀魄千年西復西何時風隔別幽棲中原萬里多芳樹卻傍五云深處啼

黃塵點鬂欠知幾忘卻蒼苔滿釣磯想是山靈懶馳檄祗今啼鳥勸人歸

石棧天梯路久通羽毛何地不春風到今不信堯夫語浩蕩乾坤一气中

金臺

招賢事往久淒涼志气何人爲激昻多少黃金化塵土荒臺千古說昭王

虞博士扁所居東西曰陶曰邵以寓尙友古人之意各賦一首

重華苖裔許誰同寓意階前舊菊叢一片古音人未識無弦琴裏操南風

髣髴行窩舊典型神遊八極手鞭霆羣兒鬥艸春風亂欹枕窻前看畫屏

南歸過釣臺

髙風千古水漫漫云壓雙臺暮色寒惟有倒騎牛背客月明橫笛過嚴灘

玉井樵唱卷上

●欽定四庫全書

玉井樵唱卷中

﹝元﹞尹廷髙撰

○五言律

信安秋晚

西風吹客鬢天地一離愁黃菊山城雨靑燈野店秋喬松塡缺璋落葉澀寒流吹醒鄕關夢笛聲人隔樓

客中思歸

孤燈寒照影淸夜自沈吟砧杵他鄕淚松楸故國心路長歸夢短酒淺客愁深了卻江湖債攜書隱竹林

嚴先生祠

貂蟬何足凂鴻鵠竟髙飛潮退江流急山深云出遲艸荒耕雨地苔合釣魚磯勲業皆塵土雙臺只漢時

寧化縣齋思故園

故園春又暮遊宦幾時回樹暗鶯虛老庭空燕自來石階風掃葉詩壁雨生苔最憶東籬菊誰分舊種裁

尖山寺

入門僧意古便覺隔塵氛淸磬搖寒翠空廊貯白雲定回松落子畫剝蘚添紋仙筆今何在兒啼夜不聞

挽詩友

詩筒消息斷近作絕無聞碁石夜敲雨吟窻晝掩云蒼苔閒舊業芳艸緑新墳愁見梅花面傷心正憶君

故里兵火後

故家盡焦土天地我何歸世數至此極人煙存者稀溪山𨿽不攺巷陌已全非尙憶堂前燕傍誰門戶飛

奕山值冦讀杜詩有感

杜曲衣冠盡羣凶轉跳梁疎林巢燕雀空谷斗豺狼衣濕彭衙雨砧敲楚岸霜年荒難自給拾橡當餱糧

悲故鄕集杜詩句二首

戰哭多新鬼江山雲霧昏餘生如過鳥故里但空村蜂蠆終懷毒狐貍不足論銷魂避鋒鏑作客信乾坤

遭亂髮盡白憑軒涕泗流望鄕應未已疾惡信如讎歲月亦已久千戈不肯休何時滅豺虎髙枕對南樓

信安送友歸開化

客裏復送客君西我亦東相逢機易失欲別意難窮楊栁津亭緑桃花野渡紅不堪回首處江上雨蒙蒙

翁村翠流合

四圍山翠合緲縹見危樓地狹星辰少雲深水石幽溪聲晴亦雨松影夏如秋寄語遊方者桃源豈外求

壬午秋自翁村回奕山三首

竟別桑幹水歸並卻似家春風故巢燕夜雨廢池蛙石徑爭栽菊磚壚舊煮茶自憐萍梗迹何日定生涯

讀了杜陵詩傷今思故時見應經事老貧悔治生遲醉可忘榮辱吟無救亂離老夫從所欲世事尙堪爲

十年流落苦鬢雪幾莖侵松菊寒歸約桑麻熱客心年荒思樂土故病怯淸砧未遂東歸志空成梁父吟

別友

風雨江橋別淒然欲斷魂亂離難作客患難易爲恩回首人千里論心酒一尊寄梅有良便好認白雲村

耕云寮卽事二首

埽影入林壑松邊旋結茅癖從俗子笑貧少故人交抱葉蟬遺蛻銜枝鵲理巢此中有淸興無日不推敲

閉門貧亦樂世態任炎涼夢穩疑宵短心閒覺晝長與鷗分釣石畱鶴伴丹房休笑生涯薄疎籬橘柚黃

送王令尹

一力行安靜臨民最有容官淸琴獨古事簡印長封馬瘦亷聲出鱸肥歸興濃雙鳬早朝闕長樂聽疎鐘

戊子八月邑再毀於冦庠序獨存

曲突無先見偸安苟目前賞姦成飬虎稔禍起飛鳶戒石眠秋艸空城鎖暮煙民彛終未冺庠序獨巋然

贈雪涯

徧閱諸瓢盡如師了悟難詩無蔬筍气貌帶竹松寒破衲挐云補殘經帶月看定回崖雪霽萬象只空觀

同友訪厚軒歸晚

松下閒乘興相陪訪厚軒及門曽未久歸路已全昏鐘近山藏觀燈遙樹隔村書囊談未了何日再開尊

贈葉羽士

洞門長不鎖俗客到應難琴譜鶯能和丹鑪鶴爲看竹陰暗詩壁松子落玄壇道士淸溪派虛堂管翠寒

春晚卽事

晴雨都無定東君似不知蝸涎篆蝌蚪燕語譯侏離花事付杯酒桑陰落繭絲柴門久關閉吟思浩無涯

送平山兄回西岸

剪燭話寒更芳樽且緩傾飄零多舊夢離亂半平生山色秋看冷砧聲夜聽淸轉頭千嶂隔風雨若爲情

送友回郡

捧檄亂雲西頻宵夢好溪還家江蟹熟歸路峽猿啼山翠濕詩擔橋霜印馬蹄經行逢勝地濃墨灑畱題

南明寺

金剎雄天半風傳鐘磬音石梁擔佛法崕瀑洗塵心古徑黃花淡山門翠栢深就中奇絕處小洞曲穿林

山居

靑山深處隱時事不湏聞門閉千峯雨樓吞萬壑云種花籬宻護接竹水遙分羞作幹人態甘心鹿與羣

八詠樓【婺州】

披褐便歸休登臨底用愁樓空偏愛月山瘦不勝秋二水城根合孤雲天際浮倚闌千古意鴻影去悠悠

江樓夜興

戍鼓報三更危樓夜气淸詩成海月上夢覺浦潮生沙白昬漁火江空聞櫓聲歸心隨野鶴展轉到天明

西湖嶽王墳

髙鳥何嘗盡良弓已弗存西風捲歸斾朔雪暗中原檜色猶含愧湖波不洗寃當年莫湏有翁仲寂無言

見徐判簿畱村先生

冰蘗平生志公餘戶自扄待人絕城府臨政若家庭市井狐貍遁鄕村雞犬寧何慚古循吏耳目爲公醒

古杭秋日三首

正自無聊賴西風更敗荷秋容森列嶂曙色耿殘河吾道靑燈冷衰年白髮多曲生交久絕借汝挽春和

故國無書問他鄕有弟兄霜風欺老病江海寄餘生黃葉天涯路淸風雨外城東鄰似相惱深夜搗衣聲

成毀乾坤老炎涼歲月忙冥鴻旣寥廓煙鷺亦滄浪江寺秋云白宮墻夕照黃倚闌無限意一笑越山滄

約正卿北行

飲啄猶前定飄零豈偶然古梅村店路官栁禦河船嵩華三生夢燕云萬里天丈夫四方誌未用賦歸田

離杭別友

勇作子長遊翻成老大羞山川幾兩屐天地一扁舟何處無黃犢吾生負白鷗離情正淒斷風絮更悠悠

長蘆舟中夜坐

故國五千里孤帆四十程客懷偏浩蕩鄕夢不分明萬折河流曲三更斗柄橫不眠方晏坐野寺又鐘聲

燕山秋夜

十宵九歸夢搖落故鄕心星象連雙闕秋聲起萬砧風霜添老色天地入淸吟兒女應相憶靑燈語夜深

長蘆舟中值雪

淸景不常得吟邊急用摹天風吹短艇暮雪過長蘆水港行終澀煙村望欲無不湏歸興急權當剡溪圗

北歸畱杭

笑指家山近何妨復暫畱樽前萬里客天際一歸舟黃葉來時路靑燈舊日樓醉餘還自笑浪迹類江鷗

抵杭聞章古泉下世揮淚二首

湖山相送日此別遂千秋歲晚古人盡天涯老淚流百年眞過鳥一笑竟荒坵烏石江頭路寒花蝶也愁

俗子存何益詩人去可傷靑山頓塵土黃葉半淒涼托後遺言在論交古意長九原呼不起天闊意茫茫

歸來

心知歸計是猿鶴亦欣然松頂畱殘雪檐牙起暮煙解琴彈膝上把酒話燈前洗淨塵埃面看山且勿眠

眞誥巖

眞人僊去久洞穴尙■﹝含谷﹞■﹝含牙﹞殿滴空嵓雨廊穿別嶂霞對門孤石峭開牖亂峯斜欲跨蟾蜍背騰空采月華

期男祖志未至

失學嗟何及應門望汝賢來遲春雨後立盡夕陽天山店村邨栁江湖日日船何時占鵲喜袖簡拜庭前

京都三首

鰲極曽重建眞元一气鍾乾坤雄析木日月遶居庸霽色千門栁髙風半夜鐘儒生亦何幸白首際時雍

萬里觀光客吟懷浩蕩間黃埃深似霧緑樹逺疑山海鶴當秋奮宮鴉入夜還破愁惟有酒春色上衰顏

如許山河壯重來謾寄遊紅雲金闕曉黃菊玉泉秋迂策知難用頹齡竊自羞長鑱歸斸雪聊復自爲謀

癸丑三月得去年七月所寄家書

飄泊天涯逺鄕音日以疎又成經歲別忽得去年書客裏無窮事燈前薄醉餘沈吟不自已一紙捲還舒

病起

臥屙經月久風雨少開扉病起花陰滿詩成燕子歸寸閒關晚福一笑閱春暉但得身彊健登臨尙有期

○七言律

江東書懷

敗葉蕭蕭亂打窻山河入望正淒涼千年巷陌風流盡一曲庭花覇業荒馬載客愁嘶楚月鴈傳鄕信帶吳霜悠悠今古興亡事斷礎寒煙幾夕陽

梅花二首

老樹粘云凍欲皸疎花數點自精神絕無煙火塵中气可是山林物外身冰淨湖天長浴影雪深人世未知春淸髙莫道交遊少月與仝窻竹與鄰

偃蹇虯枝帶蘚斑暗香和月到闌干修來仙骨身千刼琢透春痕玉一團气味自淸非傲俗標姿𨿽瘦卻禁寒橫斜疎影描難盡更寫梅眞子細看

桂花

吹老西風粟滿梢天來爽气助揮毫影搖夜月金波碎香度秋云玉宇髙萬點嬌黃光醉眼一團冷翠潤徵袍吟邊受用淸無盡獨據繩牀興轉豪

海棠

李花帶俗杏花粗爭似天然蜀錦圗雨暈香脂嬌欲滴日酣紅袖醉相扶未消光彩搖銀燭且約芳菲伴玉壺欲辦窻間小橫軸丹靑易染態難摹

壽光宮

淸都縹緲踞林巒幽致曽圗入內看跨虎仙升丹井廢畫牛人去硯池寒白雲片片封宮樹黃葉年年下石壇風景不殊時事攺吟成無語拍闌干

題翠峯貫休舊隱

乘風長嘯翠峯頭喚醒當年老貫休境界髙寒多得月松筠瀟灑宻藏秋蜀尼曽禮空中剎吳越難添句裏州刼外有家人不識白雲千古意悠悠

中秋錢唐翫月

云端擁出水精球淸逼銀河不敢流自開辟來同此月最分明夜是中秋兩間勢隔三萬里一鏡光涵幾百州寂寞庾公千古意何人今夕更登樓

贈僧粟庵

髙人不厭屠蘓小世界曾將一粟包舊衲每於閒日補定鐘常帶暮煙敲苔當石縫緘虫穴藤上林梢結鳥巢不是逃名湖海客誰家物外結淸交

寄粟庵

手把黃花種翠微蒲團淸味少人知夜涼露濕松間衲地冷苔侵壁上詩古錫占雲龍去久暮鐘敲月鶴歸遲參師欲問西來意只恐難酬支遁辭

送章令尹

事簡尋常早放衙槐根寂寞雀堪羅印生緑蘚文移少廳對靑山詩料多千室春風響機杼一簾夜月聽弦歌雙鳬此日朝天去白玉堂中穩佩珂

挽羽士周淸卿

羽扇綸巾何在哉仙源遺迹已塵埃匣中失劍龍俱去松下無琴鶴不來拜斗壇荒惟敗葉燒丹竈冷鎖蒼苔孤猿叫落靑山月幽夢何曾喚得回

山中冬日寄緑坡

畏寒終日閉柴門世事炎涼摠不聞老鶴踏翻松頂雪亂猿啼裂隴頭云彊呼竹葉閒澆悶吟對梅花正憶君何日相過茅屋下夜燒黃葉坐論文

自得

紛紛世事摠樊籠跳出門邊百慮空萬壑梅花千古月五湖煙水一帆風消磨有酒歲時樂發越無詩天地窮隨分溪山足耕釣悠悠逸興寄冥鴻

桐江舟中

又搖柔櫓下嚴灘一片離情彊自寛鴉噪暮雲天寂寂鴈歸極浦水漫漫敲篷雪霰和愁碎拍枕江聲入夢寒今夜客帆何處宿亂山靑外是長安

臨汀書懷

開盡黃花秋又深不堪淸夜聽寒砧燈前逺信和愁寫枕上新詩帶夢吟霜月一汀隨瘦影關山千里動歸心靑鞋布韈雲間寺何日鷗盟許再尋

謝友人寄梨

大谷風流品最髙筠籃分餉寄邊遙香含白雪凝肌瑩脆嚼淸冰到齒消飣座恍疑見顏色搗漿還洗枯膓���得此時沾潤不假盧仝茗椀澆

亂後思家

熢燧亂山無鴈飛家書動是來年期祖塋樵采誰能主舊宅存亡未可知園竹想添穿壁筍庭梅應有亞欄枝歸歟何日安生理剪燭西窻說亂離

避地客奕山

故國靑山一眺中峽溪獨此最髙峯百來畆地多桑柘十數人家依竹松春水池塘看浴鷺夕陽籬落聽衙蜂日間無事鉤簾坐吟對梅花了一冬

懷樓巗先生【吾宗樓巗先生事理宗有樓巗詩集懷故山詩曰家在樓峯下巉嵓指顧間十年常作客一日不忘山木爲風霜老雲從澗壑閒淸宵有歸夢終不當身還】

俊偉如公今已而典型空使里人思平生實歷數張紙身後虛名一卷詩黃菊無情寒蝶散靑山易主冷猿悲孤煙落日人千古載酒無緣可問奇

錢唐懷古二首

黃旗紫蓋竟悠悠石鏡塵昬王气休江上怒濤空拍岸海門孤嶂自橫秋琵琶曉月靑娥淚禾黍西風墨客愁寄語湖山半閒老當時肉食爲渠羞

鐵鎖沈江事已非枉將陽九咎天時皇王運會無停息南北山河幾合離吳越英雄春夢斷張韓勲業暮云悲淒涼一掬興亡淚隱隱遙峯哭子規

會稽古陵

彩雲散去老松衰刼換余灰世已非地冷玉魚猶未朽海深金鴈亦能飛五陵王气有時盡萬里中原無日歸牧豎亡羊千古恨九疑山下一沾衣

庚辰故里再毀於冦流落信安僧捨風雨淒涼

羈愁野寺兩淒然又是西風落葉天疎雨半檐澆客恨白雲一榻對僧眠孤吟天地知何益隻影江湖祗自憐喚醒十年鄕國夢空山古木亂鳴蟬

思鄕二首

遊子春深思故鄕愁聞杜宇哭斜陽世情巇崄多溪壑客鬢蕭疎易雪霜百里荒涼少雞犬十年奔走避豺狼何時安坐無行役一篆銅鑪淸晝長

轉目桑田又海波一襟豪气半消磨故園春老蒼苔長客路秋深黃葉多獨有吟懷未搖落卻愁歸計易蹉■﹝施﹐代方﹞種桃何處尋生理烏帽靑鞵隱薜蘿

翁村度歲

江空歲晚轉淒然蹤迹東西亦恁緣栢酒惜春澆別恨梅花帶雪過新年笑同兒女挑燈話愁憶家山聽雨眠詩債窘人歸未得探囊且送酒家錢

隴首庵

幾畨閒作探梅遊瀟灑屠蘓俯碧流橋影平分一溪月瀑聲飛落半巗秋嵐生佛殿莓苔濕翠染僧衣竹樹幽欲把新詩描勝境不妨且爲白雲畱

歸謁大中祖墳

悠悠不見鶴歸來大地傷心變刼灰半世天涯添白髮何人松下酹靑苔云深松徑狐貍臥月落空山杜宇哀隴樹蕭疎風色慘相傳先世手親裁

癸未秋買山卜居南塢名耕云寮

世事從頭幾變更結廬聊爾定吾生十年遭亂頭將白一日居山夢亦淸瓜圃曉分流水灌秧田春帶濕云耕葛巾野服從今始甘與漁樵混姓名

尹緑坡見寄耕云寮詩有窻畱曉月描花影澗瀉春泉浴栁陰之句故次韻拜貺

家住翠微深復深了無塵事只閒吟竹籬茅舍山林志紙帳梅花道義心日和陶詩酬野興時披周易坐松陰約君對臥煙雲外細聽山泉漱玉琴

緑坡山居

十年離亂謾思家孤負東山幾度花白鶴有心戀華表靑猿無夢到天涯春風添種陶潛菊暇日重評陸羽茶甚欲從君賦招隱小舟分釣栁邊沙

過故里感懷二首

衰艸寒煙遶故基東山無復舊薔薇烏衣飛去巷猶在白鶴歸來人已非歲月如流華髮攺事機不再壯心違釣遊蹤迹今成夢古木蕭疎伴月暉

松菊荒涼二十�衣冠散盡只空村燒明斷塹山云暝鬼哭寒蕪巷月昬水涸蛟龍移窟宅艸深狐兔長兒孫惟消一夜昆侖雨洗盡千峯見緑痕

挽尹曉山

行輩如君能幾人秋風孤鴈獨離羣曰斜客捨迷春夢天闊家山隔暮云淸苦一生磨蠍命淒涼千古耒陽墳吟窻月落前村曉孤鶴聲哀不忍聞

挽王梅窻

故宅荒涼鎖白雲招魂無計淚沾巾吟編散盡難知次遺像淸臒已逼眞化鶴山頭笙韻歇浴鵝池畔墨痕新緑衣歌散羅浮曉月落參橫不見人

除夕

梅花歲晚已離披日月如流不自知地落迆南春到早天髙直北歷來遲急風竟夕淸殘葉凍雪終冬壓敗籬可是吟懷冰樣冷桃符只用舊年詩

遊太虛觀

洞府含虛境界寛攜笻一笑把黃冠千年泉石藏淸气萬壑煙雲生翠寒薜葉覆檐蒼鼠竄竹陰搖壁老龍蟠閒心久在丹霞外問道行尋靖長官

寄汀州伍明夫貢元

鬢髮遙知各已蒼側身南望正淒涼山河遙隔三千里雲樹相思二十霜目斷塞鴻傷契闊夢隨遼鶴弔興亡世間何處無明月偏向吾廬照屋梁

送葉一山求官

金臺百尺正招賢肯戀槎川二頃田直欲排云叫閶闔未應釣月老林泉劍橫壯气沖燕雪馬踏平蕪度楚煙他日北方看焰熖願乘欵段候歸韉

夏午槐陰

影落蒼苔冷未收薫風交舞翠蟠虯當天赤日不知暑覆地緑陰長似秋蟻夢半酣時正晝蟬聲四起境逾幽昻霄聳壑生平志願展淸陰庇九州島

十月海棠

千林黃葉逐空飛一見名花眼似癡偸泄春妍明蜀錦薄勻霜粉護燕脂妝猶怯曉那云睡嬌不禁寒彊自持見說江梅將納聘芳菲誰道不同時

牡丹菊

不假陽和一綫功誰移洛裔入幽叢淸髙正色秋風裏富貴回頭春夢中冷艷似將金縷襯暖香何用碧紗籠籬邊若使唐人見應笑淵明所愛同

遊太虛觀臨池賦詩【水影一句竟不能偶大兒祖憲以谷聲遙答嶺頭猿爲對亦粗可用因足成篇】

路入煙羅別有天我來散髮坐風軒玉壺積翠花香潤石洞藏丹雲气溫水影倒棲松頂鶴谷聲遙答嶺頭猿个中妙處誰能畫寫入篇章當艸玄

金陵懷古

虎踞龍蟠畫不如當時宮殿莽爲墟孫劉霸業一壞土王謝虛名數板書瓜步風濤空浩渺鐘山松竹尙蕭疏自從此老爭墩後擾擾於今摠爲渠

登六和絕頂

江分吳越緑漫漫閒向浮屠絕頂看目覽錢唐殊覺小身遊玉宇不知寒海連芳艸春潮急山擁頹陽古木蟠遊子舉頭應怪問何人天半拍闌干

秋懷二首

茫茫禹迹事悠悠怪雨盲風恣弄秋絆足鷹鸇霄漢志隨陽鴻鴈稻梁謀木侵元气山偏瘦渠壅寒沙水不流自笑野人藜莧腹閒愁不覺白侵頭

玉露髙寒滿眼秋先生何以自爲謀巧裁雲霧供吟料碎折波濤補破裘月不孤人常入戶山如惱我故遮樓幸然免被微官縛閒坐閒眠得自由

玉井峯會一堂五首

數間茅屋萬山巓天賜閒人地自偏門外逺峯銜落日檐前古木臥蒼煙葛衣艸食從吾志紙帳蒲團了夙緣偶向空城裁翠柏莫將境會趙州禪

閴然空宇悄無聲趺坐安禪境最淸四壁與天元不隔六牕含月喜長明投機要識無繻鎖煮茗時燒折足鐺自笑幽人尙多事長鑱帯雪斸黃精

嶙峋絕頂最髙寒時捉枯藤自往還世界大千豪髮裏古今歷刼剎那間桑田海水𨿽無定松月蘿風盡自閒一念萬年淸絕點何愁不透祖師關

一泓巖脊小方池石磴崚嶒緑蔓垂混沌鑿開蒼玉璞甘寒湧出碧琉璃虎畱地上跑泉迹龍借山中卓錫基飲水曲肱吾願足騰騰任運復奚爲

堂西隙地冠諸峯境界淸寒萬慮空一徑白雲山窈窕滿林空翠日蒙霜筠雪竹塵埃外澗艸巗花縹緲中靜立頓忘人世事泠然便欲躡淸風

堂成而方外芥室和尙玉溪道士訪予玉井峯相對啜茶一笑忘言眞會一也

攜手孤峯躡紫霞船來陸到摠無差從教廬阜傳三笑要學雙林會一家格物隱然參柏子飬心卽是煉丹車莫將門戶論分別鼎踞蒲團且啜茶

憫忠閣

鴨緑江頭往事空燕丹墓側幾秋風乾坤戰骨何曾朽蒼海余哀未有窮黒志可能忘小國赤心聊復慰孤忠悠悠遺恨人千古回首金甌夕照中

寄劉千里

一道藜光照座寒東風吹入五云斑何時又渡桑幹水他日無忘飯顆山揮翰風流三島客種花消息數年間開尊莫負湖山約握手朱樓緑樹灣

傅巗瀑布

人去騎箕傳世久空巗何事掛飛泉四時變作無窮景一去空蒙太素天妙處已無詩可說望中未信畫能傳𨿽然不復爲霖雨猶作西郊大有年

送朱冬靑赴漁浦稅

靑衫未著且仝徵坐對吳山晚倍明曉市魚蝦官錁足春江鷗鳥客吟淸胸中老气吞銀浪句裏西風帶赤城煙樹迷茫空惜別陽關歌罷暮潮平

章春谷編永和志成

地圗東盡海云邊撰集如今洵可傳九斗光華歸傑作千年文獻續遺編登臨往迹跨靈運抵牾人空識馬遷自嘆三家村裏客得來紙上考山川

永嘉秩滿代者未至思歸

風雨空齋彊自持歲縻廩粟幸逃譏玉龍禱罷終成棄梁燕棲深不似歸已促山童開菊徑久慚野鶴候柴扉瘠耕寒釣平生志淸夢頻宵遶翠微

挽僧無極

石頭路滑少人行獨我談玄幾叩扄同徳講經如昨日葛川扣角又來生雲橫古塔巢秋鶴塵鎖空堂照暮螢玉塵不揮消息斷庭前柏樹緑成陰

信安懷故人

昔年避地此飄蓬訪舊重來事不同蒼狗浮雲春夢裏寒鴉古木夕陽中死生契闊交情在離合悲歡轉眼空野寺賡酬無復再兔葵燕麥自搖風

哭緑坡二首

種菊東籬志未償騎鯨竟往白雲鄕山中招隱人遼邈地下修文事渺茫秋月春花吟不盡汀蘭岸芷死猶香不堪回首看西峽孤嶂寒煙正夕陽

半溪雪壓釣魚船已矣知音我絕弦月犯少微人共惜日斜庚子讖先傳靑騾一去眞如夢白鶴重來不計年門掩樓峯消息斷只愁雲气濕殘編

東湖懷古

金穀繁華何在哉畫堂一炬竟飛灰寒煙斷艸妖狐臥明月空山老鶴哀艸合故基移主久花臨壞砌爲誰開玉樓歌散風流斷舊日烏衣不復來

寄厚軒

醉別玄都觀裏春竹風扶夢每懷君兩鄕吟思共秋月一段離愁隔暮云載酒登山成負約裁詩寄驛當遺文何時共剪西牕燭抵掌淸談到夜分

西湖秋日

深秋幽興在平湖佇立微吟獨撚須黃鶴孤飛盤古木翠禽危立顫枯蒲斜河澹月互明滅逺嶂寒煙半有無自是胸襟發淸气不愁佳景總難摹

山居

穿幽眺逺兩俱淸石徑斜通栁外亭籬落有香花淡淡洞門無瑣竹靑靑松聲禽響調音樂雲气山光擁畫屏吟罷不知林月曉倚闌閒看鶴梳翎

三嵓瀑布

天然石室踞云根上有飛泉勢若奔千尺素簾寒不卷一潭碧玉碎無痕風飄余濕沾香案月漏疎光射洞門我欲捫蘿登絕頂桃花流水細窮源

再辟耕云隱居

鑿巗重辟舊吟廬天遣幽居入畫圗茶竈筆牀淸意思蒲團竹榻靜工夫田園自覺淵明是泉石甘隨栁子愚莫笑吾居僅容膝心閒無事卽蓬壺

寄葉紫霞

六印何如二頃髙登山臨水足逍遙魯褒謾道錢無翼陶令羞因米折腰半枕松風淸夏溽一尊花酒醉春宵鑽營多少燕臺客見說風沙涴黑貂

送劉如晦解任

著書飲水淡忘饑出處初心忍自違驥服鹽車方困辱鵠離矰■﹝矢敫﹞正髙飛山深林宻吾終隱歲晚江空子亦歸贏得旁人笑奔競到頭事業摠難期

平逺亭【松陽竹溪】

野水漫漫接白雲憑闌轉覺興撩人一川芳艸靑無際數點遙峯淡不眞煙樹夕陽開畫軸風帆沙鳥伴吟身个中盡有閒田地何必桃源更問津

送趙義甫回汴梁久客江陰

汴堤緑栁漫闌珊公子南遊久未還故國淒涼丹鳳逺春江浩蕩白鷗閒忽思茅屋苔痕長愁對檐花鬢髮斑歸見江南舊耆宿爲言淸夢遶嵩山

雙溪道中值風雨

竹輿咿■﹝口軋﹞嶺嶇﨑三宿才方出翠微逺水帶煙爭晚色西風挾雨作寒威緑沙路遶黃泥阪烏桕林藏白板扉屈指重陽歸又近樽前兒女笑牽衣

贄見虛谷方使君

斬佞當年著直聲於今翰墨哭單行典型尙見靈光古徳政常畱釣瀬淸瓜熟東門遺世味菊香晚節壽耆英願公長作斯文主只把湖山當�泓

次韻瑞卿見潮

誰將鐵鎖截江橫怒激雷霆白晝轟色湧爛銀明逺浦聲隨戍鼓上蕪城尾閭欲泄終辭垢滄海難量孰槪盈休訝大云能沸鼎乾坤气脈自流行

送曲子敬上海教官

蜃樓五色倚晴空�接巍巍孔氏宮�挾一氈從此去飬容三釜許誰同禿蛟吸硯生秋霧健鶻辭鞲奮北風別後��新作�好裁玉版寄徵鴻

次韻於行可秋聲

葛衣未晚薄寒生獨怪西風不勢情吟思幾畨來野景離愁一半在秋聲空江白鳥生無際缺月疏桐畫未成如此江山更流落驚心曉鏡雪千莖

挽徐母吳氏【徐畱村母】

母儀婦道儼如存多積陰功裕後昆眼見銅章榮隊子手攜銀鹿弄諸孫一簪白髮霜前操萬竈靑煙雪裏村只恐穹碑書不盡更看旌表貴髙門

古杭守歲

出處還同掛搭僧危樓更住最髙層桃符��山家夢雪片梅花客捨燈獨擁獘裘�子女旋抄新槁寄親朋春風萬里中原客老眼行將見未曽

次韻蘭室玉皇閣觀雪

紫雲樓閣聳層空雪裏蕓�傲朔風得句神遊元气表倚闌身在畫圖中大千世界天花墜百萬人家玉色同極目不知云盡處瓊田遙接海門東

丙午春重遊越中

千巗競秀郁蒼蒼不上蓬萊四十霜白髮俊冠人老大靑燈茒店客淒涼化熊穴古山云白飛翼樓空海月黃欲踞金鰲觀八極劃然長嘯暮天長

維揚懷古

漣漪四面遶蕪城蕩盡當年殺气腥電埽霆奔餘百戰河淸海晏際千齡天開西北方輿大山在東南半角靑可是杜郎無感慨只吟荳蔻賞娉婷

髙郵道中

浩蕩乾坤幸止戈甲兵不見見漁蓑土墻茅屋安淮俗桞港蘆灣接泗河古堞平來春艸合荒田耕徧夕陽多長淮咫尺中原近願借南風吹白波

渡淮

濵河廢壘艸離離尺寸紛爭彼一時著眼道旁看覆轍平心局外說殘棊中流白浪搖詩夢古塞黃雲付牧兒身老太平無事日扁舟萬里鬢絲絲

中秋翫月

桂殿髙虛夜不扄婆娑樹影見分明天臨九域燕逾壯月在四時秋獨淸大地山河開古鏡涼宵風露濕寒瓊開樽淨洗愁千斛爛醉那知斗柄橫

送劉千里南歸

身外功名不足論可堪客裏酌離樽堂堂歲月靑天在渺渺江山白霧昬舟入泗河冰未合人歸三徑菊猶存丈夫事業何憂晚積水行翻萬仭源

送洪中立赴雷州教授

幾人壯志窘黃埃獨子靑雲得意回萬里江山馳曉驛一氈風雨聽春雷倚門慈母占烏鵲開徑童兒埽緑苔只恐未能溫講席促歸又對玉堂梅

客樓感嘆

北風吹客客思家兀倚闌干度歲華濕雪寒云仍臘意危樓髙燭尙天涯悠悠歸興投林鳥冉冉殘年赴壑蛇入手春風消息近且將一笑寄梅花

錢唐登舟

江風吹雨灑江煙薄暮攜笻獨上船鳥鵲聲中傳意去白鷗羣畔對愁眠春山筍蕨三年夢客路云萍萬里天但得此身彊健在流行坎止更隨緣

江心寺

潮落潮生卒未休依然雙嶼鎭中流斗杓橫截江城北殿腳長隨雪浪浮龍起太虛云護塔僧歸薄暮月隨舟翠華夢斷鈞天逺翰墨空軒竹樹秋

登淨江寺松風閣

巋然傑閣倚松崗縱使無風也自涼四面闌干金碧界萬家城郭水雲鄕淸江疉嶂迷空闊白鳥蒼煙墮渺茫風景不殊君記否吳山頂上看錢唐

永嘉得代後還家舟中作

冷淡生涯夢亦安回頭苜蓿愧朝盤飛鴻印雪空畱迹病鶴辭籠更整翰野色熹微三徑近秋風浩蕩五湖寛還思鴈蕩經行處贏得題詩滿世間

山居晚興

髙住靑峯不計層閉門危坐絕交朋竹聲欲斷微聞雨村色初昬遠見燈宿鳥並枝閒寂寂歸云度壑慢騰騰鄰翁笑我生涯拙紙帳梅花絕類僧

伯顏丞相第【在苜蓿地】

當代麒麟第一功及門尙想見英雄徵南事往圗書在上殿人非劍履空房杜子孫還有幾伊周事業許誰同緑槐庭院無車馬坐聽黃鸝韻曉風

三寶奴丞相故宅今爲法藏寺

太山頃刻化冰山偃月堂空一夢殘富貴轉頭成鬼朴姦諛到死帯奴顏梁間燕子新依佛栁外蛙聲並屬官門戶淒涼千騎散獨畱野鶴守禪關

阮民望惠東海集【乃文丞相所書鄧中甫詩卷中多文公酬和之作代簡拜貺】

當時海嶺共飄零顚沛猶存伐木情楚澤吟魂疑未死顏公墨迹儼如生眼中乍覺龍蛇走世上空慚蛙蚓鳴几案劃來雙白璧燈前老眼爲渠明

燕山除夕

客裏光陰祗暗驚擁鑪危坐惜殘更年華不逐燈花盡春意先隨酒暈生身外利名應絕念眼中兒女未忘情明朝六十身彊健歸續寒松歲晚盟

告病致仕別李尙書

莫將姓氏撓銓衡數畆蒼苔尙可耕明月孤舟從此去白雲一壑有誰爭病身未老先謀隠古道無人謾獨行洗淨平生塵土面夕陽蘿徑步春晴

渡淮

蹇驢破帽壓京塵天地何心役老身渺渺黃流東去水蕭蕭白髮北歸人陽和忽上風霜面夢寐先尋竹石鄰別卻江湖鷗鷺伴願攜短策躡嶙峋

玉井樵唱卷中

●欽定四庫全書

玉井樵唱卷下

﹝元﹞尹廷髙撰

○五言古

出都門二首

面目已可憎我思滌其埃旅食𨿽八珍何如脯蒼苔獨鶴髙拏云萬牛不可回寒日淡平野浩歌歸去來

振衣出都門八荒何茫茫白雲千里峯在天一方鴐鵝自東歸鴻鴈紛北翔出處各有志未許俗子量

永嘉書所見

此邦幸小稔竊祿似有緣出門見流民令我心惻然十十復五五乞食相後先有男方呱呱中道甘棄捐誰無父母心其勢難兩全況遭疫癘苦十病無一痊死者相枕籍活者難久延彼哉萬錢箸所厭皆肥鮮餓骨半王孫汝食能下咽嗟嗟吾赤子斯食寄之天似聞齊魯郊斗粟價十千

詠古二章

長安東陵瓜五色光彩溢風味自不同此老眞且實誰謂秦無人斯髙誠妬嫉事往且勿道抱甕了白日

右詠邵平

雙臺倚秋空山色轉髙潔白雲出未歸幽鳥啼不歇昭然動星象偃臥方恍惚舉足卽多事且踏石上月

右詠嚴光

○七言古

郗令尹四望亭

雙溪遶郭山爲城四山疊翠如畫屏溪山深處著小亭林塘瀟灑蒲荇靑令君公餘澹無營來此環眺心目醒洞庭八荒皆戶庭手揮五弦水泠泠

讀史有感

白浪排空孤島絕黒風翻海萬檣折天髙茫茫叫不聞一夕貔貅化魚鱉開邊大將知何人扁舟獨脫蛟龍穴殘兵夜度遼東城道旁寡妻正啼血

題書示兒

先生堂前白板廚不藏金玉惟藏書牙籖免譏手未觸非但目覧仍腹儲我無負郭田二頃家傳經訓眞菑畬𨿽然未蒙稽古力修身愼行端有餘汝曹繼志當自勉勿使貽笑金銀車縱無科目可謀進詩禮自足光門閭當今公卿亦下士衣冠獨許來庭除逹知諸老固有命大者鳳合小石渠一丁不識人所賤漸棄茟硯歸犁鋤語言無味面目俗名勝安肯臨其廬少陵覓句示宗武淵明任運責阿舒古人訓子皆如此賣金買書非吾疏但願爾輩賢復壽世世保此安仁居

銀嶺書懷【大徳乙已端陽將男祖憲祖惠逺遊出門風雨大作四日始度銀嶺泥滑不可言偶誦銀嶺遙遙馬戌髙之句蓋古野人語也足而成章】

泥滑滑泥滑滑竹雞兩聲相間發銀嶺遙遙馬戍髙行行白盡徵夫髮徵夫髮白白如絲樹本欲寧風撓之壯士心膓類鐵石別離肯作兒女悲終南嵩華在何許我欲登髙一懷古會逐羣仙駕紫鸞咳唾九天落香露

車中作古樂府

車歷轆車歷轆驢牛逐逐雙轉轂可憐喘汗更鞭朴行到深更鞭轉速老夫平生苦暈眩兩手扶頭身蹙縮停車少憇日又出束栝營炊道旁屋牛疲馬跛筋力絕世上利名心未足前車未去後車續車歷轆車歷轆老夫栁下眠正熟鈴丁當鈴丁當大車小車擺作行問渠捆載有何物云是官滿非經商蟠螭金函五色毯鈿螺椅子象牙牀美人嬌嬌如海棠面簾半染塵土黃迎門軟腳鬧親舊提擎駱甕刲肥羊人生富貴歸故鄕鈴丁當鈴丁當老夫北行書滿箱

送惠南歸

去年大兒別我歸錢唐江上秋雲飛今年小兒辭我去離亭黃葉燕山路人生百歲石火光何堪別離苦斷膓蟻穴榮枯祗瞬息蝸角勝名才毫芒胡爲天涯更海角山鳥野猿俱笑錯淸風明月歸去來白飯黃虀苦不惡眼中太華與黃河酒後耳熱還髙歌一瓢一笠春雨裏笑倒道旁春夢婆

送永嘉宰王吉卿滿任

永嘉令尹冰雪胸永嘉之民齊魯風公未下車六載前鄕村寂莫雞犬空民畏縣門如虎穴吏卒隳突乎西東公來撫字六載後家家機杼年年丰人以庭家視官府心事洞逹民情通剚繁治劇談笑裏興廢補獘千年功平生學道得古意仁愛一念陽春融公庭罕聞響鞭朴千門月色弦歌中乃知徳化最有補宜與俗吏開盲聾丹桂江上明晝錦忽起歸興隨徵鴻冷官歲晚感知已雙鳬直上何匆匆願將政績告太史芳猷從此書無窮

巢燕行【巢中雌燕斃眾雛待哺雄疲於奔役忽棄去越宿別偶一雌以歸對語梁間愛飼加至未幾乘雄之出也盡擠其雛乃自育卵余見其事因紀之】

烏衣失偶成孤飛巢中黃口爭告饑茫茫天地憐隻影擇配忽復來其雌居梁對語相慰勞眾雛湏有更生期誰知微物有機穽呴呴相哺成相欺嚌排轉眼施毒口愛惜乃各私其私一朝育卵重所出父兮獨不哀伯奇親疏恩重有厚薄肝膽楚越將奚爲履霜之操亦尙矣之二虫者曽何知

雨中渡揚子江見海怪出沒

吳頭楚尾天一隅長江浩渺云模糊中流風急浪花湧船頭黃帽驚相呼蜿蜒海怪互出沒踴躍與我爲先驅神閒意定若無見自笑膽气由來粗江神雅識詩客意故爾獻狀聊相娛岸旁靑簾酒可沽拔劍割炙傾玉壺與君痛飲畱斯湏此意此意不可孤山川慘淡百戰餘古今變態難盡摹且書雨裏金焦圗

丙午端陽抵郡

去年別家值端午千山萬山正風雨今年五月燕山路夾道槐陰不知暑居庸翠色何蜿蜒山勢北來欲飛舞岱宗左峙如龍昂太行西蹲疑踞虎祗今王气壓九州島玉帛隳同來率土五色祥雲耀日轂萬雄金城壯天府車輪馬足生雲煙駭目動心難徧舉平生輿圗見紙上萬里乾坤今眼覩新丰鬥酒聊自慰跋渉長途莫辭苦丈夫由來四方誌安知貧賤非玉汝杜陵流落詩轉豪子長歷覧文始古況玆京師萬人海偉觀奇聞比林聚石文十鼓承周宣寶鼎千年繼神武雲臺勲臣家宼恂薇垣上相人趙普金臺俊傑多意气義方詩書立門戶風流他日作佳話誰爲山川述舊譜世間安得筆如椽玉泉萬丈虹光吐

盧溝曉月

闌干滉漾晨霜薄馬度石橋人未覺滔滔流水去無聲月輪正掛天西角千村萬落荒雞鳴大車小車相間行停鞭立盡楊栁影孤�滅沒靑山橫

薊門飛雨

淸風夾道槐陰舞誰信靑天來白雨馬上郎君走似飛樹下行人猶蟻聚湏臾雲散靑天開依然九陌飛黃埃乃知造化等兒戲一日變態能千回

玉井樵唱卷下

