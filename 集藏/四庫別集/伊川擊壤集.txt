伊川擊壤集邵雍

序《擊壤集》﹐伊川翁自樂之詩也。非惟自樂﹐又能樂時﹐與萬物之自得也。伊川翁曰﹕子夏謂詩者志之所之也。在心爲志﹐發言爲詩﹐情動於中而形於言﹐聲成其文而謂之音。是知懷其時則謂之志﹐感其物則謂之情﹐發其志則謂之言﹐揚其情則謂之聲﹐言成章則謂之詩﹐聲成文則謂之音﹐然後聞其詩﹐聽其音﹐則人之志情可知之矣。且情有七﹐其要在二﹐二謂身也﹑時也。謂身則一身之休慼也﹔謂時則一時之否泰也。一身之休慼則不過貧富貴賤而巳﹔一時之否泰則在夫興廢治亂者焉。是以仲尼刪詩﹐十去其九。諸侯千有餘國﹐《風》取十五﹐西周十有二王﹐《雅》取其六。蓋垂訓之道﹐善惡明著者存焉耳。近世詩人﹐窮慼則職於怨憝﹐榮達則專於淫泆。身之休慼發於喜怒﹐時之否泰出於愛惡﹐殊不以天下大義而爲言者﹐故其詩大率溺於情好也。噫﹗情之溺人也﹐甚於水。古者謂水能載舟亦能覆舟﹐是覆載在水也﹐不在人也。載則爲利﹐覆則這害﹐是利害在人也﹐不在水也。不知覆載能使人有利害耶﹖利害能使水有覆載耶﹖二者之間必有處焉。就如人能蹈水﹐非水能蹈人也。然而有稱善蹈者﹐未始不爲水之所害也。若外利而蹈水﹐則水之情亦由人之情也﹔若內利而蹈水﹐則敗壞之患立至於前﹐又何必分乎人焉水焉﹐其傷性害命一也。性者道之形體也﹐性傷則道亦從之矣。心者性之郛廓也﹐心傷則性亦從之矣。身者心之區宇也﹐身傷則心亦從之矣。物者身之舟車也﹐物傷則身亦從之矣。是知以道觀性﹐以性觀心﹐以心觀身﹐以身觀物﹐治則治矣﹐然猶未離乎害者也。不若以道觀道﹐以性觀性﹐以心觀心﹐以身觀身﹐以物觀物﹐則𨿽欲相傷﹐其可得乎﹗若然﹐則以家觀家﹐以國觀國﹐以天下觀天下﹐亦從而可知之矣。予自壯歲業於儒術﹐謂人世之樂何嘗有萬之一二﹐而謂名教之樂固有萬萬焉。況觀物之樂復有萬萬者焉。𨿽死生榮辱轉戰於前﹐曾未入於胸中﹐則何異四時風花雪月一過乎眼也﹖誠爲能以物觀物﹐而兩不相傷者焉﹐蓋其間情累都忘去爾。所未忘者獨有詩在焉﹐然而𨿽曰未忘﹐其實亦若忘之矣。何者﹖謂其所作異乎人之所作也。所作不限聲律﹐不沿愛惡﹐不立固必﹐不希名譽﹐如鑑之應形﹐如鐘之應聲。其或經道之餘﹐因閒觀時﹐因靜照物﹐因時起志﹐因物寓言﹐因志發詠﹐因言成詩﹐因詠成聲﹐因詩成音﹐是故哀而未嘗傷﹐樂而未嘗淫。𨿽曰吟詠情性﹐曾何累於性情哉﹗鐘鼓樂也﹐玉帛禮也﹐與其嗜鐘鼓玉帛﹐則斯言也不能無陋矣。必欲廢鐘鼓玉帛﹐則其如禮樂何﹖人謂風雅之道行於古而不行於今﹐殆非通論﹐牽於一身而爲言者也。吁﹗獨不念天下爲善者少﹐而害善者多﹔造危者眾﹐而持危者寡。志士在畎畝﹐則以畎畝言﹐故其詩名之曰《伊川擊壤集》。時有宋治平丙午中秋日也。

伊川擊壤集卷之一觀棋大吟人有精遊藝﹐予嘗觀奕棋。算余知造化﹐著外見幾微。好勝心無已﹐爭先意不低。當人盡賓主﹐對面如蠻夷➀。財利激於衷﹐喜怒見於頄。生殺在於手﹐與奪指於頤。戾不殊冰炭﹐和不侔塤箎。義不及朋友﹐情不通夫妻。珠玉出懷袖﹐龍蛇走肝脾。金湯起鐏俎➁﹐劍戟交幈幃。白晝役鬼神﹐平地蟠蛟螭。空江響雷雹﹐陸海誅鯨鯢。寒暑同舒慘﹐昏明共蔽虧。山河燦於地➂﹐星斗會璇璣。因睹輸贏勢﹐翻驚寵辱蹊。髙卑易裁制﹐返覆難拘羈。心迹旣一判﹐利害不兩提。捲舒當要會﹐取捨在須斯。智者傷於詐﹐信者失於椎。眞僞之相雜﹐名實之都隳。得者失之本﹐福爲禍之梯。乾坤支作訟﹐離坎變成睽。弧矢相淩犯﹐言辭共詆欺。何嘗無勝負﹐未始絕興衰。前日之所是﹐今日之或非。今日之所彊﹐明日之或羸。以古觀後世﹐終天露端倪。以今觀往者﹐何止乎庖犧。堯舜行揖讓﹐四凶猶趄趑。湯武援幹弋﹐二老➃誠有譏。𨿽臯陶陳謨﹐而伊周獻規。曾未免矣夫﹐療骨而傷肌。仁爲名所敗﹐義爲利所擠。治亂不自已﹐因革徒從宜。與賢不與子﹐賢愚生瑕玼。與子不與賢﹐子孫生瘡痍。或苗民逆命﹐或有扈阻威。或羿浞起釁﹐或管蔡造疑﹐或商人徵葛﹐或周人乘黎﹐或鳴條振旅﹐或牧野搴旗。灼見夏臺日﹐曾照升自陑﹐安知羑里月﹐不照逾孟師﹖厲王奔於彘﹐幽王死於驪﹐平王遷於洛﹐赧王敗於伊。或盟於召陵﹐或會於黃池﹐或戰於長岸﹐或弒於乾谿﹐或入於鄢郢﹐或棲於會稽﹐或屠於大梁➄﹐或入於臨淄。五霸共吞噬﹐七雄相鞭笞﹐暴秦滅六國﹐楚漢決雄雌。天盡於有日﹐地極於無涯。遐邇都包括﹐縱橫悉指摔。井田方奕奕﹐兵甲正累累。易之以阡陌﹐畫之以郊畿。銷之以鋒鏑﹐焚之以書詩﹐罷侯以置守﹐彊榦而弱枝﹐重兵棲上郡﹐長城塹邊陲。自謂磐石固﹐萬世無已而﹐回天於指掌﹐割地於階墀﹐視人若螻蟻﹐用財如沙泥。阿房宮未畢﹐祖龍車至戲﹐驪山卒未放﹐陳涉兵自蘄﹐灞上心非淺﹐鴻門气正滋﹐鹹陽起煙焰﹐南鄭奮熊羆﹐人鬼同交錯﹐風雲共慘淒﹐項彊劉未勝﹐得鹿莫知誰﹖約法三章在﹐收兵五國隨﹐廟堂成算重﹐帷幄坐籌奇﹐廣武貔貅怒﹐鴻溝虎豹饑﹐滎陽畱紀信﹐垓下別虞姬﹐三傑才方展﹐千年運正熙。山川舊形勝﹐日月新光輝。正朔承三統﹐車書混四維﹐方隅無割據﹐窮僻有羈縻﹐後族爭行日﹐軍分南北司。當時無佐命﹐何以救顚躋﹖百載➅方全日﹐長兵震天垂。豈知巫蠱事﹐禍起劉屈氂。冢宰司衡日﹐重明正渺瀰。見危能致命﹐無忝寄孤遺。劇賊欺孤日﹐行同狐與貍。宮中淩寡婦﹐殿上逐嬰兒。龍戰知何所﹐冰堅正在玆。潰堤𨿽患水﹐禦水敢忘堤﹖東漢重晞日﹐昆陽屋瓦飛。幽憂新室鬼﹐狼籍漸臺屍。鄗邑追隆準﹐新安掃赤眉。再逢火徳王﹐復睹漢官儀。竇鄧緣中饋﹐閻梁挾牝雞。經何功殆盡﹐至董業都糜。河洛少煙火﹐京都多蒿藜。長天有鳥度﹐白骨無人悲。城有隍須復﹐羊無血可刲。大廈之將顚﹐非一木可支。孟徳提先手﹐仲謀藉世資﹐玄徳志不遂﹐竟終於涕洟。西晉尙淸談﹐大計懸品題。婦人執國命﹐骨肉生癘疵➆。二主蒙霜露﹐五胡➇犯鼎彜。世無管夷吾﹐令人重歔欷。廣陌羌塵合﹐中州胡馬➈嘶。龍光射牛斗﹐日影化虹蜺。辟艸來洛汭﹐墾田趨江湄。二百有四年﹐方駕而並馳。東晉分南尾﹐時或產靈芝。凡經五攺命﹐至陳卒昌隋。國破西風暮﹐城荒春艸萋。長江空滿目﹐行客淚沾衣。後魏開北首﹐孝文幾緝綏。河陰旋有變﹐國分爲東西。爾朱奮髙氏➀﹐宇文滅北齊。及隋始並陳﹐四海爲藩籬。泛汴公私匱﹐徵遼士卒疲。有身皆厭苦﹐無口不嗟咨。處處稱年號﹐人人思亂離。中原未有主﹐誰識➁非鹿糜﹖千一難知日﹐天人相與期。龍騰則云靄﹐虎步則風淒。母后專朝日﹐相仍紊宮闈。可嗟桓彥範﹐不殺武三思。繡嶺喧歌舞﹐漁陽動鼓鼙。太平其可傲﹐徒罪一楊妃。劍閣離天日﹐潼關漏虎貔。兩京皆覆沒﹐九廟咸傾欹。樂極則悲至﹐恩交則害攜。事無可柰何﹐舉目誰與比。自此藩方盛﹐都無臣子祗。恃功而不朝﹐討賊以爲詞。各擁部兵盛﹐誰憐王室卑﹖邀朝廷姑息﹐觀社稷安危。攻取非君命﹐誅求本自肥。乘輿時播越﹐扈從或參差。尾大知難運﹐鞭長豈易麾。長姦憂必至﹐養虎害終貽。國步何顚沛﹐君心空忸怩。時來花爛漫﹐勢去葉離披。十姓分中夏﹐五家遞通逵。徒明星有爛﹐但東方未晞。才返長蘆鎭﹐旋驅胡柳陂。絳霄兵自取➂﹐玄武火何癡。中渡降堪罪﹐欒城死可嗤。太原朝見入﹐劉子夕聞啼。事體重重別﹐人情旋旋移。棄灰猶隱火﹐朽骨尙稱龜。譎詐多陰中﹐艱憂常自罹➃。撓防膚革易﹐患救腹心遲。語禍不旋踵﹐言傷浪噬臍。欲升還隕落﹐將墜卻扶持。瞑眩人皆惡﹐康寧世共睎➄。須能蠲重疾﹐始可謂良醫。久廢田磽確﹐難行路險巇。不逢眞主出﹐何以見旋爲﹖家國邅回極﹐君臣際會稀。上天生假手﹐我宋遂開基。睿算隨方沒﹐羣豪引領歸。迄今百餘載﹐兵革民不知。成敗須歸命﹐興亡自系時。天機不常沒﹐國手無常施。往事都陳迹﹐前書略可依。比觀之博弈﹐不差乎毫釐。消長天旋運﹐陰陽道範圍。吉凶人變化﹐動靜事樞機。疾走者先顚﹐遲茂者後萎。與其交受害﹐不若兩忘之。求魚必以筌﹐獲兔必以蹄。得之不能忘﹐羊質而虎皮。道大聞老子﹐才難語仲尼。造形能自悟﹐當局豈憂迷﹗黑白焉能浼﹐死生奚足猗。應機如破的﹐迎刃不容絲。勿訝傍人笑﹐休防冷跟窺。旣能通妙用﹐何必患多岐。同道道亦得﹐先天天弗違。窮理以盡性﹐放言而遣辭。視外方知簡﹐聽余始識希。大羹無以和﹐玄酒莫能漓。上兵不可伐﹐巧歷不可推。善言不可道﹐逸駕不可追。兄弟專乎愛﹐父子主於慈。天下亦可授﹐此著不可私。過溫寄鞏縣宰吳祕丞皇佑元年﹝公元1049年﹐邵子年39。﹞風軟玉溪騰醉騎﹐花蘩石窟漾歌舟。相望咫尺仙凡隔﹐不得同陪三月遊。新居成呈劉君玉殿院履道坊南竹徑修﹐綠楊陰裏水分流。眾賢買得澄心景﹐獨我居爲養志秋。若比陳門誠已僭➆﹐苟陪顏巷亦堪憂。無端風雨𨿽狂暴﹐不信能淩沈隱侯。寄謝三城太守韓子華舍人洛陽自爲都﹐二千有餘年。舉步圖籍中﹐開目今古間。西北岌宮殿﹐東南傾山川。照人伊洛淸﹐迎門嵩少寒。水竹最佳處﹐履道之南偏。下有幽人室﹐一徑通柴關。蓬蒿隱其居﹐藜藿品其飧。上親下妻子﹐厚薄隨其緣。人𨿽不堪憂﹐已亦不攺安。閱史悟興亡﹐探經得根源。有客謂予曰﹐子獨不通權。淸朝能用才﹐聖主正求賢。道徳與仁義﹐不徒爲空言。功業貴及時﹐何不求美官﹖上食天子祿﹐下拯蒼生殘。通衢張大第﹐負郭廣良田。朱門爛金紫﹐靑樓繁管弦。外廏列肥駿﹐後庭羅纖妍。入則坐虛堂﹐出則乘華軒。冠劍何燁燁﹐气體自舒閒。髙談天下事﹐廣坐生晴煙。人莫敢仰視﹐屏息候其顏。此所謂男子﹐志可得而觀。又何必自苦﹐形容若枯鱣。道古人行事﹐拾前世遣編。而鄰水一溝﹐而愛竹數竿。此所謂匹夫﹐節何足而攀。予敢對客曰﹐事有難其詮。身非好敝緼﹐口非惡珍膻。豈不知系匏﹐而固辭執鞭。蓋懼觀朵頤﹐敢忘賁丘園。深極有層波﹐峻極有層巓。履之若平地﹐此非人所艱。貧賤人所苦﹐富貴人所遷。處之若無事﹐此誠人所難。進行己之道﹐退養己之全。旣未知易地﹐胡爲乎不堅。敢謂客之說﹐曾無所取焉。猗嗟乎玉兮﹐產之於荊山。和氏𨿽云知﹐楚國未爲然。污隆道屈伸﹐進退時後先。苟不循此理﹐玉毀誰之愆﹖道之未行兮﹐其命也在天。近日遊三城﹐薄言尙盤桓。當世之名卿﹐加等爲之延。或淸夜論道﹐或後池漾船。數夕文酒會﹐有無涯之歡。十月初寒外﹐萬葉淸霜前。歸來到環堵﹐竹窗晴醉眠。仰謝君子知﹐代書成此篇。依韻和張元伯職才歲除嘉佑元年﹝公元1056年﹐邵子年46。﹞及正四十六﹐老去恥無才。殘臘方回詳➀﹐新春又起灰。非惟忘利祿﹐況復外形骸。白髮己過半﹐光陰任自催。謝鄭守王密學惠酒堂堂大府來新酒﹐密密小園開好花。何日飲之紅樹下➁﹐還驚不稱野人家。小園逢春小隱園中百本花﹐各隨紅紫發新芽。東君見借陽和力﹐不減公侯富貴家。和張二少卿文白菊淸淡曉凝霜﹐宜乎殿顥商。自知能潔白﹐誰念獨芬芳。豈爲瓊無艷﹐還驚雪有香。素英浮玉液﹐一色混瑤觴。生男吟嘉佑二年﹝公元1057年﹐邵子年47﹞我今行年四十七➂﹐生男方始爲人父。鞠育教誨誠在我﹐壽夭賢愚系於汝。我若壽命七十歲﹐眼前見汝二十五。我欲願汝成大賢﹐未知天意肯從否﹖閒吟四首﹝此四首作於嘉佑二年﹞平生如仕宦﹐隨分在風波。所損無紀極﹐所得能幾何﹖旣乖經世慮﹐尙可全天和。罇中有酒時﹐且飲復且歌。予年四十七﹐已甫知命路。豈意天不絕﹐生男始爲父。且免散琴書﹐敢望大門戶。萬事盡如此﹐何用過憂懼﹖居洛八九載﹐投心惟二三。相逢各白首﹐共坐多淸談。人事已默定﹐世情曾久諳。酒行勿相逼﹐徐得奉醺酣。欲有一瓢樂﹐曾無二頃田。丹誠未貫日﹐白髮已華顚。云意寒尢淡﹐松心老益堅。年來疏懶甚﹐時憶舊林泉。和張二少卿文再到洛陽當年曾任靑春客﹐今日重來白雪翁。今日當年已一世﹐幾多興替在其中。髙竹八首髙竹百餘挺﹐固知爲予生。忽忽有所得﹐時時閒繞行。自信或未至﹐自知或未明。竊比於古人﹐不能無愧情。髙竹臨淸溝﹐軒小亦且幽。光陰𨿽屬夏﹐風露已驚秋。月色林間出﹐泉聲砌下流。誰知此夜情﹐邈矣不能收。髙竹已可愛﹐況在垂楊下﹗幽人無軒冕﹐得此自可詫。枉尺旣不能﹐囊括又何謝﹖賈生若知此﹐慟哭亦自罷。髙竹碧相依﹐自能發餘淸。時時微風來﹐萬葉同一聲。道污得夷理﹐物虛含遠情。階前閒步人﹐意思何淸平﹗髙竹如碧幢﹐翠柳若低蓋。幽人有軒榻﹐日夜與之對。宇靜神覺開﹐景閒喜眞會。與其喪吾眞﹐孰若從吾愛﹗髙竹雜髙梧﹐還驚秋節初。晚涼尢可喜﹐舊帙亦宜舒。池閣輕風裏﹐園林晚景余。人生有此樂﹐何必較錙銖﹖髙竹數十尺﹐仍在髙花上。柴門晝不開﹐淸碧日相向。非止身休逸﹐是亦心夷曠。能知閒之樂﹐自可敵卿相。髙竹逾冬靑﹐四月方易葉。抽萌如止戈﹐解籜若脫甲。修靜信可愛﹐繞行不知匝。嗟哉凡艸木﹐徒自費鋤鍤。注釋﹕________________________________________➀「蠻夷」﹐《四庫全書》本作「兵機」﹐顯然爲四庫館臣所攺。➁「鐏俎」﹐畢亨刊本與《四庫全書》本均作「樽俎」。➂「燦於地」﹐《道藏》本作「燦與地」﹐從《四庫全書》本攺。➃「二老」﹐畢亨刊本與《四庫全書》本均作「三老」。➄「屠於大梁」﹐《道藏》本作「屠其大梁」﹐從畢亨刊本與《四庫全書》本攺。➅「百載」﹐畢亨刊本與《四庫全書》本作「百戰」。➆「癘疵」﹐《道藏》與畢亨刊本作「厲疵」﹐從《四庫全書》本攺。➇「五胡」﹐《四庫全書》本作「寇塵」。➈「胡馬」﹐《四庫全書》本作「代馬」。➀「奮髙氏」﹐《四庫全書》作「奪髙氏」。➁「誰識」﹐《四庫全書》本作「誰知」。➂「兵自取」﹐畢亨刊本作「共目取」﹐《四庫全書》本作「共日取」。➃「常自罹」﹐《四庫全書》本作「常自懼」。➄「世共睎」﹐畢亨刊本與《四庫全書》本作「世共晞」。➆畢亨刊本與《四庫全書》本作「若比陳門成己僭」。➀畢亨刊本與《四庫全書》本作「殘臘方回律」。➁畢亨刊本與《四庫全書》本作「此日飲之紅樹下」。➂畢亨刊本與《四庫全書》本作「我本行年四十五」﹐非是。

伊川擊壤集卷之二秋日飲鄭州宋園示管城簿周正叔二都相去四百里﹐中有名園屬宋家。古木參天羅劍戟﹐長藤垂地走龍蛇。我來遊日逢秋杪﹐君爲開筵對晚花。飲散竹軒微雨後﹐淩晨歸路起棲鴉。重陽日再到共城百源故居故國逢佳節﹐登臨但可悲。山川一夢外﹐風月十年期。白髮飄新鬢﹐黃花繞舊籬。鄕人應笑我﹐晝錦是男兒。過陜嘉佑三年﹝公元158年﹐邵雍48歲時作﹞吾祖道何光﹐二南分一方。開周爲太保﹐封陜輔成王。歲月裝遼邈﹐山川造渺茫。世孫𨿽不肖﹐猶解憶甘棠。題黃河誰言爲利多於害﹖我謂長渾未始淸。西至崑崙東至海﹐其間多少不平聲。過潼關禁密因離亂﹐機閒爲太平。山河𨿽設險﹐道徳豈容爭﹖不究千一義﹐空傳百二名。遐方久無外﹐何復用雞鳴﹖題華山域中有五嶽﹐國家謹時祀➀。華嶽居其一﹐作鎭雄西裔。唐號金天王﹐今封順聖帝。吁咈哉若神﹐僭竊同天地。宿華淸宮天寶初六載➁﹐作宮於溫泉。明皇與妃子﹐自此歲幸焉。紫閣淸風裏﹐崇巒皓月前。柰何雙石甕﹐香澑尙涓涓。登朝元閣繡嶺岌層巒﹐岧嶢十九盤。微微經雨後﹐杳杳出云端。往事金輿遠﹐遺蹤玉像殘。至今臨渭水﹐依舊見長安。長安道中作長安道上何沾巾﹐古時道行今時人。不知寒暑與朝暮﹐車輪馬迹常轔轔。自是此土亦辛苦﹐雨作泥兮風爲塵﹐泥塵返復不知數﹐大雨大風無出門。題畱侯廟滅項興劉如覆手﹐絕秦昌漢若更棋。捲舒天下坐籌日﹐鍛煉心源辟穀時。黃石公傳皆是用﹐赤松子伴更何爲﹖如君才業求其比﹐今古相望不記誰。題淮陰侯廟十首一身作亂宜從戮﹐三族全夷似少恩。漢道是時初雜霸﹐蕭何王佐殆非尊。據立大功非不智﹐復貪王爵似專愚。造成四百年炎漢﹐才得安寧反受誅。生身旣得逢眞主﹐立事何須作假王﹖誰謂禍階從此始﹐不宜回首怨髙皇。一時韓信爲良犬﹐千古蕭何作霸臣。彼此並干名教罪﹐罪猶不逮謂斯人。韓信事劉原不判﹐蕭何惑漢竟生疑。當初若聽蒯通語﹐髙祖功名未可知。𨿽則有才兼有智﹐存亡進退處非眞。五湖依舊煙波在﹐範蠡無人繼後塵。若非韓信難除項﹐不得蕭何莫制韓。天下須知無一手﹐苟非髙祖用蕭難。漢家基定議功勛﹐異姓封王有五人。不似淮陰最雄傑﹐敢教根固又生秦。韓信恃功前慮寡﹐漢皇負徳尙權安。幽囚必欲擒來斬﹐固要加諸甚不難。若履暴榮須暴辱﹐旣經多喜必多憂。功成能讓封王印﹐世世長爲列土侯。鳳州郡樓上書所見楊柳垂靑帶﹐風動如飛蓋。危樓思不窮﹐盡日閒相對。鳥去林自空﹐云移山不礙。情隨雙燕還﹐意與孤鴻會。晚角時斷續﹐層崖遞明晦。殘陽掛疏紅﹐遠水生微瀨。寒目煙岑密﹐都城若天外。如何久客心﹐東望憑欄殺。自鳳州還至秦川驛寄守倅薛姚二君歡聚九十日﹐回首都如夢。明月與淸江﹐東軒又難共。謝西臺張元伯雪中送詩洛城雪片大如手﹐鑪中無火罇無酒。淩晨有人來打門﹐言送西臺詩一首。送猗氏張主簿人間仕宦幾千里﹐堂上親闈別兩重。須念鵬飛從此始﹐方今路險善求容。新正吟嘉佑五年﹝公元1060年﹐邵子50歲﹞蘧瑗知非日﹐宣尼讀易年。人情止於是﹐天意豈徒然﹖立事情尢倦﹐思山興益堅。誰能同此志﹐相伴老伊川﹖春遊五首五嶺梅花迎臘開﹐三川正月賞寒梅。相去萬里先一月﹐始知春色從南來。何人妙曲傳羌笛﹐盡日淸香落酒杯。料得天涯未歸客﹐也應臨此重徘徊。洛城春色浩無涯﹐春色城東又復嘉。風力緩搖千樹柳﹐水光輕蕩半川花。煙晴翡翠飛平岸﹐日暖鴛鴦下淺沙。不見君王西幸久﹐遊人但感鬢空華。二月方當爛漫時﹐翠華未幸春無依。綠楊陰裏尋芳徧﹐紅杏香中帶醉歸。數片落花蝴蝶趁﹐一竿斜日流鶯啼。淸罇有酒慈親樂﹐猶得階前戲綵衣。人間佳節惟寒食﹐天下名園重洛陽。金穀暖橫宮殿碧﹐銅駝睛合綺羅光。橋邊楊柳細垂地﹐花外鞦韆半出墻。白馬蹄輕艸如剪﹐爛遊於此十年彊。三月牡丹方盛開﹐鼓聲多處是亭臺。車中遊女自笑語﹐樓下看人閒往來。積翠波光搖帳幄﹐上陽花气撲罇罍。西都風气所宜者﹐艸木空妖誰復哀。竹庭睡起竹庭睡起閒隱幾﹐悠悠夏日光景長。鶯方引雛教嫩舌﹐杏正垂實裝輕黃。雨滴幽夢時斷續﹐風翻遠思還飛揚。小渠弄水綠陰密﹐回首又且數日彊。秋遊六首七月芙蕖正爛開﹐東南園近日徘徊。有時風向池心過﹐無限香從水面來。罨畫溪深方誤入﹐洞庭湖晚未成回。坐來一霎蕭蕭雨﹐又送新涼到酒杯。先秋顥气已潛生﹐洛邑方知節候平。庭院乍涼人共喜﹐園林經雨气尢淸。回舟伊水風微澑﹐緩轡天津月正明。自有臯夔分聖念﹐好將詩酒樂升平。八月光陰未甚淒﹐松亭竹樹尢爲宜➀。況當晝夜初停處﹐正是炎涼得所時。明月入懷如有意﹐好風迎面似相知。閒人歌詠自怡悅﹐不管朝廷不采詩。家住城南水竹涯➁﹐乘秋行樂未嘗虧。輕寒气候我自愛﹐半醉光陰人莫知。信馬天街微雨後﹐憑欄僧閣晚晴時。十年美景追尋徧﹐好向風前請白髭➂。九月風光𨿽已暮﹐中州景物未全衰。眼觀秋色千萬里﹐手把黃花三兩枝。美酒易消閒歲月﹐靑銅休照老容儀。若言必使他人信﹐瀝盡丹誠誰肯知﹖霜天寥落思無窮﹐不柰樓髙逼望中。四面遠山徒滿目﹐九秋宮殿自危空。雲橫遠嶠千尋直﹐霞亂斜陽數縷紅。無限傷情言不到﹐共誰開口向西風。秋日卽事鳥聲亂晝林﹐爲誰苦驅逼﹖虫聲亂夜庭﹐爲誰苦勞役﹖嗟哉彼何短﹐一槪無休息。借問此何長﹐兩能忘語默。商山道中作十捨到商顏﹐𨿽遙不甚艱。東西溯洛水﹐表裏看秦山。身在煙霞外﹐心存人子間。庭闈況非遠﹐自可指期還。和商洛章子厚長官早梅只應王母專輕巧﹐剪碎天邊亂白雲。無限淸香與淸艷﹐罇前飲享盡輸君。梅覆春溪水繞山﹐梅花爛漫水潺湲。南秦地暖開仍早﹐比至春初已數番。羣芳萬品遞相催﹐若說髙標獨有梅。會得東君無別意﹐爲憐淸淡使先開。霜扶淸格髙髙起﹐風駕寒香遠遠畱。太守多情客多感﹐金罇倒盡是良籌。商山旅中作殘火昏燈夜正沈﹐默思前事擁寒衾。霜天皎月𨿽千里﹐不抵傷時一寸心。和商守宋郎中早梅山南地似嶺南溫﹐臘月梅開已浹辰。恥與百花爭俗態﹐獨殊羣艷占先春。角中飄去淒於骨﹐笛裏吹來妙入神。秀額妝殘黏素粉﹐畫梁歌暖起輕塵。宰君惜艷獻州牧﹐太守分香及野人。手把數枝重疊嗅﹐忍教芳酒不濡唇。和人放懷爲人𨿽未有前知﹐富貴功名豈力爲﹖滌蕩襟懷須是酒﹐優遊情思莫如詩。況當水竹雲山地﹐忍負風花雪月期﹖男子雄圖存用捨﹐不開眉笑待何時﹖和商守登樓看雪西樓賞雪眼偏明﹐次第身疑在水晶。千片萬片巧妝地﹐半舞半飛斜犯楹。形如玉屑依還碎﹐體似楊花又更輕。誰謂天涯有羈客﹐一般對酒兩般情。和商守西樓雪霽大雪初晴日半曛﹐髙樓何惜上仍頻。數峯崷崪劍鋩立﹐一水縈紆冰縷新。崑嶺移歸都是玉﹐天河落後盡成銀。幽人自恨無佳句﹐景物從來不負人。和商守雪殘登樓雪殘已消冰已開﹐風光漸覺擁樓臺。旅人未遂日邊去﹐春色又從天上來。況是罇中常有酒﹐豈堪嶺上卻無梅。若非太守金蘭契﹐誰肯傾心重不才。和商守雪霽對月雪面羣山霜滿庭﹐光寒月碾一輪輕。羈懷殊少向時樂﹐皓彩空多此夜明。竹近簾櫳饒碎影﹐風涵臺榭有餘淸。恨無好句酬佳景﹐徒自淒涼夢不成。和商守雪霽登樓百尺危樓小雪晴﹐曉來閒望逼人淸。山橫暮靄髙還下﹐水隔疏林淡復明。天際落霞千萬縷﹐風餘殘角兩三聲。此時此景眞堪畫﹐只恐丹靑筆未精。旅中歲除此到明年無數刻➀﹐且令芳酒更斟回。星杓建丑晦將盡﹐歲箭射人春又來。不用物情閒作梗﹐大都心緒已成灰。浮名更在浮雲外﹐瞬息光陰況便催➁。和商守新歲嘉佑六年﹝公元1061年﹐邵子51歲﹞衰軀在旅逢新歲﹐因感平生鬢易凋。飲罷襟懷還寂寞﹐歡餘情緒卻無聊。望仙風月晴偏好➂﹐抹綠簾櫳夜正遙。對此塊然惟土木﹐降玆未始不魂銷。追和王常侍登郡樓望山四賢當日此盤桓﹐千百年人尙厚顏。天下有名難避世﹐胸中無物漫居山。事觀今古興亡後﹐道在君臣進退間。若蘊奇才必奇用﹐不然須負一生閒。題四皓廟四首彊秦失禦血橫流﹐天下求君君不有。正是英雄角逐時﹐未知鹿入何人手。灞上眞人旣已翔﹐四人相顧都無語。徐雲天命自有歸﹐不若追蹤巢與許。漢皇傲物終難屈﹐太子卑辭方肯出。𨿽老猶能成大功﹐至今髙義如星日。田橫入海猶能得﹐商至長安百里彊。能使四人成美節﹐始知髙祖是眞王。謝商守宋郎中寄到天柱山戶帖仍依原韻商於飛到一符新﹐遂己平生分外親。尢喜紫芝先入手﹐西南天柱與天鄰。初心本欲踐臣鄰﹐帝裏司回斗柄春。今日得居天柱下﹐不憂先有夜行人。不將生殺奏嚴宸﹐卻抱煙嵐學隱淪。多謝史君虛右席➃﹐重延天柱一山人。一簇煙嵐鎖亂雲﹐孤髙天柱好棲眞。從今便作西歸計﹐免向人間更問津。無成麋鹿久同羣﹐占籍恩深荷史君➄。萬古千今名與姓﹐得隨天柱數峯存。寄商守宋郎中初返洛城無限事﹐閒人體分似相違。如今一向覺優逸﹐卻類商顏嘯傲時。小園睡起門外似深山﹐天眞信可還。軒裳奔走外﹐日月往來間。有水園亭活﹐無風艸木閒。春禽破幽夢﹐枝上語綿蠻。遊山三首闤闠久居心自倦﹐闉闍才出眼先明。龍門看盡伊川景﹐女兒聽殘洛水聲。太室觀餘紅日旭➅﹐天壇望罷白雲生。此身已許陪眞侶﹐不爲錙銖起重輕。春盡登臨正得宜﹐人情天气兩融怡。泛舟伊水風回夜﹐垂釣溪門月上時。逸興劇憑詩放肆﹐病軀惟仰酒扶持。浮生日月無多子﹐忍向其間更斂眉。樂則行之憂則違﹐大都知命是男兒。至微功業人難必﹐盡好雲山我自怡。休憚煙嵐𨿽遠處﹐且乘筋力未衰時。平生足外更何樂﹐富貴榮華過則悲。二色桃施朱施粉色俱好﹐傾國傾城艷不同。疑是蕊珠雙姊妹➀﹐一時俱肯嫁春風。登山臨水吟山有喬峯水有濤﹐未能容屐豈容舠﹖非無仁智斯爲樂﹐少有登臨不憚勞。言味止知甘鱠炙﹐語眞誰是識瓊瑤﹖自慚不盡人才處﹐長恨今人論太髙。謝富丞相招出仕二首相招多謝不相遺﹐將謂胸中有所施。若進豈能禁吏責﹐旣閒安用更名爲﹖﹝將命者云﹐如不欲仕﹐亦可奉致一閒名目。﹞願同巢許稱臣日﹐甘老唐虞比屋時。滿眼淸賢在朝列﹐病夫無以系安危。欲遂終焉老閒計﹐未知天意果如何﹖幾重軒冕酬身貴﹐得似雲山到眼多。好景未嘗無興詠﹐壯心都已入消磨。鵷鴻自有江湖樂﹐安用區區設网羅﹖答人語名教開辟而來世教敷﹐其間雄者號眞儒。修身有道名先覺﹐何代無人達奧區。煥若丹靑經史義﹐明如日月聖人途。鯫生涵泳𨿽云久﹐天下英才敢厚誣﹖送王伯初學士赴北京機宜丈夫志气蓋棺定﹐自有雄圖系重輕。去路不能無感舊﹐到官爭忍便忘情。閒時語話貴精密﹐先事經營在太平。誰謂禦戎無上策﹖伐人謀處不須兵。注釋﹕________________________________________➀《四庫全書》本作「國家僅時祀」。➁唐玄宗天寶六年爲公元747年。➀畢亨刊本與《四庫全書》本作「松亭竹榭尢爲宜」。➁畢亨刊本與《四庫全書》本作「家住南城水竹涯」。➂畢亨刊本與《四庫全書》本作「好向風前摘白髭」。➀畢亨刊本與《四庫全書》本作「比到明年無數刻」。➁畢亨刊本與《四庫全書》本作「瞬見光陰況復催」。➂《四庫全書》本作「望仙風月情偏好」。➃《四庫全書》本作「多謝使君虛右席」。➄《四庫全書》本作「占籍恩深荷使君」。➅畢亨刊本與《四庫全書》本作「太宰觀餘紅日旭」。➀畢亨刊本與《四庫全書》本作「疑是蕊宮雙姊妹」。

伊川擊壤集卷之三賀人致政人情大率喜爲官﹐達士何嘗有所牽。解印本非嫌祿薄﹐掛冠殊不爲髙年。因通物性興衰理﹐遂悟天心用捨權。宜放襟懷在淸景﹐吾鄕況有好林泉。初秋夏去暑猶在﹐雨餘涼始來。階前已流水﹐天外尙驚雷。曲幾靜中隱﹐衡門閒處開。壯心都已矣﹐何事更裝懷﹖偶書堪笑又堪嗟﹐人生果若何﹖宜將萬端事﹐都入一聲歌。世態逾翻掌﹐年光劇逝波。靜中眞气味﹐所得不勝多。傷足災由無妄得﹐爲患固非深。乖已攝生理﹐貽親憂慮心。乍然艱步履﹐偶爾阻登臨。逾月方能出﹐難忘樂正箴。閒行園圃正蕭然﹐行吟繞澤邊。風驚初社後﹐葉墜未霜前。衰艸襯斜日﹐暮云扶遠天。何當見眞象﹐止可入無言。晨起山髙水復深﹐無計柰如今➀。地盡一時事﹐天開萬古心。輕煙籠曉閣﹐微雨散靑林。此景𨿽平淡﹐人間何處尋﹖月夜雨霽風自好﹐秋深天未寒。移牀就階下﹐看月出林端。有酒欲共飲﹐無賓可同歡。他時遇良友﹐此景復求難。盆池三五小圓荷﹐盆容水不多。𨿽非大藪澤﹐亦有小風波。粗起江湖趣﹐殊無鴛鴦過。幽人興難遏﹐時繞醉吟哦。遊山二首洛山多好山﹐伊川多美竹。遊旣各有時﹐𨿽頻無倦目。貪淸非傷廉﹐瀆幽不爲辱。麋鹿不害人﹐心無害麋鹿。二室多好峯﹐三川多好雲。看人不知倦﹐和气潛生神。一慮若動蕩﹐萬事從紛紜。人言無事貴﹐身爲無事人。龍門道中作物理人情自可明﹐何嘗戚戚向平生。捲舒在我有成算﹐用捨隨時無定名。滿目雲山俱是樂﹐一毫榮辱不須驚。侯門見說深如海﹐三十年來掉臂行。名利吟名利到頭非樂事﹐風波終久少安流。稍鄰美譽無多取﹐才近輕歡與剩求。美譽旣多須有患﹐淸歡隨剩且無憂。滔滔天下曾知否﹐覆轍相尋卒未休。三十年吟三十年間更一世﹐其間堪笑復堪愁。天生天殺何嘗盡﹐人是人非殊未休。善偶鴛鴦頭早白﹐能啼杜宇血先流。須知卻被才爲害﹐及至無才又卻憂。答人放言經時不見意何如﹐重出新詩笑語初。物理悟來添性淡﹐天心到後覺情疏。已全孟樂君無限﹐未識蘧非我有餘。大率空名如所論﹐此身甘老在樵漁。遊洛川初出厚載門初出都門外﹐西南指洛陬。山川開遠意﹐天地掛雙眸。村落桑楡晚﹐田家禾黍秋。民間有此樂﹐何必待封侯﹖宿延秋莊驅車入洛川➀﹐下馬弄飛泉。乍有雲山樂﹐殊無朝市喧。非惟快心志﹐自可忘形言。借問塵中友➁﹐誰爲得手先﹖宿壽安西寺好景信移情➂﹐直連毛骨淸。爲憐多勝槪﹐尢喜近都城。竹色交山色﹐松聲亂水聲。豈辭終日愛﹐解榻傍虛楹。過永濟橋二首山背錦屏開﹐河臨永濟回。土田平似掌﹐桑柘大如槐。斜日射虹去﹐低雲將雨來。無涯負淸景﹐長是愧非才。一水一溪門﹐溪門云復屯。珍禽囀喬木➃﹐幽鹿走荒榛。雨腳拖平地﹐稻畦扶遠村。髙城半頹缺﹐興廢事休論。至福昌縣作淸景幾人愛﹐愛之當遠尋。及臨韓嶽近﹐始見洛川深。縣在雲山腹﹐民居水竹心。無機類閒物﹐愈覺少知音。燕堂卽事川上數峯靑﹐林間一水明。閒雲無定體﹐幽鳥不知名。遊侶旣非約﹐歸期莫計程。錙銖入世事﹐休彊做威獰。上寺看南山疊疊是峯巒﹐西連梁雍寬。與其行裏看﹐不若坐中觀。包括經唐漢﹐並吞歷晉韓。消沈事難問﹐惟爾尙巑岏。縣尉廨宇蓮池縣尉小齋前﹐水淸池有蓮。豈惟觀涵萏﹐兼可聽潺湲。宛類江湖上﹐殊非塵土邊。古人用心處﹐料得不徒然。女兒祠西南有髙山﹐山在杳冥間。神仙不可見﹐滿目空雲煙。千年女兒祠﹐門臨洛水邊。但聞霓裳曲﹐世人猶或傳。故連昌宮洛水來西南﹐昌水來西北。二水合流處﹐宮墻有遺壁。行人徒想象﹐往事皆陳迹。空餘女兒山﹐正對三鄕驛。川上懷舊去秋遊洛源﹐今秋遊洛川。川水𨿽無情﹐人心剛悄然。目亂千萬山﹐一山一重煙。山盡煙不盡﹐煙與天相連。田夫忙治禾﹐水禽閒求魚。二者皆苦食➀﹐動靜何相殊﹖事過見休戚﹐時來知捲舒。回顧此二物﹐易地還何如﹖爲今日之山﹐是昔日之原。爲今日之原﹐是昔日之川。山川尙如此﹐人事宜信然。幸免紅塵中﹐隨風浪著鞭。地迥川原闊﹐村孤煙水閒。雷輕龍過浦﹐雲亂雨移山。田者荷鋤去﹐漁人背网還。伊予獨霑濕﹐猶在道途間。燕堂暑飲燕堂通髙明﹐簷依斷崖嵚。涼風來松梢﹐淸泉飛竹陰。佳果間紅綠﹐旨酒隨淺深。卻思闤闠間﹐鬱蒸不可任。燕堂閒坐天网疏難漏﹐世网密莫通。我心久不動﹐一脫二网中。髙竹漱淸泉﹐長松迎淸風。又云﹕瀟灑松間月﹐淸冷竹外風。此時逢此景﹐正與此心同。立秋日川上作富貴固難愛﹐貧寒易得愁。休將少時態﹐移作老年羞。旣有非常樂﹐須防不次憂。誰能保終始﹐長作國公侯﹖辧熊耳昔禹別九州﹐導洛自熊耳。熊耳自有兩﹐未審孰爲是﹖東者近成周﹐西者隔丹水。書傳稱上洛﹐斯言得之矣。登女兒予看山多矣﹐未嘗逢此奇。巨崖如格虎﹐險石若張旗。云意閒舒捲﹐巖形屢攺移。丹靑難狀處﹐四面盡如斯。川上南望伊川山畱禹鑿門﹐川閣堯水痕。古人不復見﹐古迹尙或存。歲月易凋謝﹐善惡難凐淪。無作近名事﹐彊邀世俗尊。牧童隨行笠與蓑﹐未始散天和。暖戲荒城側﹐寒偃古冢阿。數聲牛背笛﹐一曲隴頭歌。應是無心問﹐朝廷事若何﹖夢中吟三鄕道中作夢中說夢猶能憶﹐夢覺夢中還又隔。今日恩光空喜歡﹐當年意愛難尋覓。水成流處豈無聲﹐花到謝時安有色﹖過此相逢陌路人﹐都如原來曾相識。秋懷三十六首﹝注﹕作於嘉佑六年﹐公元1061年﹐邵子51歲﹞秋月夜初長➀﹐星鬥爭煌煌。庭除經小雨﹐枕簟生微涼。照物無遁形﹐虛鑑自有光。照事無遁情﹐虛心自有常。晴窗日初曛﹐幽庭雨乍洗。紅蘭靜自披﹐綠竹閒相倚。榮利若浮雲﹐情懷淡如水。身非天外人﹐意從天外起。明月生海心﹐涼風起天末。物象自呈露﹐襟懷驟披豁。悟盡周孔權﹐解開仁義結。禮法本防姦﹐豈爲吾曹設﹗疏雨滴髙梧﹐微風挼弱柳。此景歲歲同﹐世人自白首。俗慮易縈仍﹐塵襟難抖擻。浮生已夢中﹐其間彊爲有。淸湍文鴛鴦﹐寒潭繡鸂鶆。長天淨如水﹐不廢秋江碧。男子一寸心﹐壯士萬夫敵。菡萏香風中﹐扁舟會相憶。昨日思沃漿﹐今日思去扇。豈止人戈矛﹐炎涼自交戰。利害生乎情﹐好尙存乎見。欲人爲善人﹐必須自爲善。甘瓜靑如藍﹐紅桃鮮若血。不忍以手拈﹐而況用齒嚙。其色已可愛﹐其味又更絕。食此無珍言﹐哀哉口與舌。國命在乎民﹐民命在乎食。聖人𨿽復生﹐斯言固不易。虛惠豈足尙﹐教人以姑息。虛名豈足髙﹐教人以緣飾➁。周詩云娶妻﹐周易雲歸妹。七夕世俗情﹐乞巧兒女態。日暮雲雨過﹐人謂牛女會。雲雨自無蹤﹐牛女豈相配﹖淸風無人兼﹐自可入吾手。明月無人並﹐自可入吾牖。中心旣已平﹐外物何嘗誘。餘事豈足論﹐但恐罇無酒。靑蕉葉披敷﹐碧蘆枝偃亞。風雨蕭蕭天﹐更漏沈沈夜。彼物固無嫌﹐此情又何訝﹖但念徵路人﹐天涯尙畱掛。淡煙冪疏林﹐輕風裊寒雨。日暮人已歸﹐羣雞猶啄黍。此心固不動﹐此事極難處。一言以蔽之﹐尙恐費言語。八月炎涼均﹐气味亦自好。臨虛喬木低﹐遠望行人小。有迹事皆妄﹐無心物都了。何須更問辛﹐願君自食蓼。黃黍秋正熟﹐黃雞秋正肥。此物劇易致﹐古人多重之。可以迓賓友﹐可以奉親闈。有褐能卒歲﹐此外何足爲﹖稻稌天所生﹐麯孽人所制。釀之命爲酒﹐飲之可成醉。剛者使之柔﹐懦者使之毅。善移造物權﹐其功亦不細。秋色日見深﹐老心日益懶。倦卽下階行﹐閒來弄書卷。廣陌多風塵﹐見說難閒眼➀。侯門已是深﹐帝閽又復遠。寒鴻猶未來﹐梁燕已辭去。雲山千萬重﹐相逢在何處﹖岌嶫都城門﹐繚繞長亭路。風土敗人衣﹐才新又成故。斷續蟬聲外﹐稀疏雁下前。年光空去也﹐人事益蕭然。洗竹畱新筍﹐翻書得舊篇。誰知養心者﹐肯與世爭權﹖中秋光景好﹐中州煙水奇。天重初寒候﹐人便半醉時。榻緣明月掃﹐襟待好風吹。一點胸中事﹐人間都不知。良月滿髙樓﹐髙樓仍中秋。午夜冷露下﹐千里寒光流。何人將此鑑﹐拂拭新磨休﹖照破萬古心﹐白盡萬古頭。寒露綴衰艸﹐淒風搖晚林﹐鳥聲上復下﹐天气晴還陰。節攺一時事﹐人懷千古心。誰云子期死﹐舉世無知音﹖風柳散如梳﹐霜雲淡如掃。髙樓破危空﹐低煙裊寒早➁。此際興不盡﹐何以戰秋老﹖止可將酒瓶﹐同向西風倒。池荷日取敗﹐籬菊日就榮。其於品匯間﹐自與節气爭。盛衰不同時﹐賢愚難並行。安得松桂心﹐四時長靑靑。人老秋更老﹐山深水復深。髙木已就脫﹐慧禽空好音。筋骸非曩日﹐道徳負初心。賴有餘編在﹐時時尙可尋。九月气乍肅﹐衰柳猶有蟬。霜外疏鐘斷﹐風余輕籟傳。千山亂遠目➀﹐一鶚摩髙天。自非出世人﹐而敢危行言﹖飽霜梨多紅﹐久雨橊自罅。此果世稱珍﹐厥味是可詫。地有百物備﹐天無一言掛。我患尙有言﹐不得同造化。惟南有美橘﹐惟北有美栗。厥包或頗同﹐厥味信不一。天地豈無情﹐艸木皆有實。物本不負人﹐人自負於物。蛺蝶繞寒菊﹐蟋蟀鳴空階。門前有犬臥﹐盡日無客來。淸波靜中流﹐白雲閒處堆。何以發天和﹖時飲酒一杯。紅葉戰西風﹐黃花笑寒日。天道有消長﹐人事無固必。靜勝得遺味﹐夢去知余失。利害不相沿﹐是非然後出。九日登髙會﹐尋幽講雅歡。俗風追故事﹐天气薦輕寒。白酒連醅飲﹐黃化帶露觀。消沈浮世事﹐何足重泛瀾。山橫暮靄中﹐鳥逝孤煙外。殘菊憂霜摧﹐幽蘭懼風敗。患難人不喜﹐富貴人所愛。我心自不有﹐愛憎豈能賣➁﹖水寒潭見心﹐木落山露骨。始信天無涯﹐萬里不隔物。脫衣掛扶桑﹐引手探月窟。不負仁義心﹐區區五十一。艸綠露霑衣﹐艸衰風切肌。物情非作異﹐人意彊生疑。岐動楊朱泣﹐絲添墨子悲。知之何太晚﹐徒自淚淋漓。萬里晴天外﹐一片霜上月。長松挺靑蔥﹐羣卉入消歇。有齒日益衰﹐有發日益脫。獲罪固已多﹐此心難屑屑。艸枯山川貧﹐木落天地瘦。土口風大行﹐云罅日微漏。旣往不復追﹐未來尙可救。餘事不忍言﹐言之必成咎。飲酒不甚多﹐數杯醺心顏。未醺不可止﹐旣醺勸亦難。誰云萬物廣﹐豈出天地關﹖誰云萬事廣﹐豈出人情間﹖和陜令張師柔石柱村詩君爲陜縣令﹐我實康公孫。始祖有遺烈﹐托君訪其存。夫君有詩來﹐題云石柱村。石柱之始立﹐於古無所根。就勒分陜銘﹐惟唐人之言。旣歷年所多﹐首尾無完文。難以從考證﹐將焉求其源。我患讀書寡﹐知識無過人。經書史傳外﹐不能破羣昏。從長卿公羊﹐宜自陜而分。從君陳畢命﹐宜成周而云。二者兼取之﹐於義自或尊。分政東西郊﹐可以陜洛論。此說如近之﹐庶幾緩紛紜。甘棠之蔽芾﹐石柱之靑新➀。當時之盛事﹐予不得而親。二南之正化﹐二公之淸芬﹐千載之美談﹐予可得而聞。棄經而任傳﹐儒者固不尊。作詩以明之﹐馳此庸報君。放言➁旣得希夷樂﹐曾無寵辱驚。泥空終是著﹐齊物到頭爭。忽忽閒拈筆﹐時時自寫名。誰能苦眞性﹐情外更生情。注釋﹕

________________________________________➀畢亨刊本與《四庫全書》本作「無計柰而今」。➀畢亨刊本與《四庫全書》本作「驅車入洛周」。➁畢亨刊本與《四庫全書》本作「借問塵中有」。➂《四庫全書》本作「好景信移人」。➃畢亨刊本與《四庫全書》本作「珍禽轉喬木」。➀《四庫全書》本作「二者皆苦物」。➀畢亨刊本與《四庫全書》本作「七月夜初長」。➁《四庫全書》本作「教人以言飾」。➀畢亨刊本與《四庫全書》本作「見說難開眼」。➁畢亨刊本與《四庫全書》本作「低煙裊寒艸」。➀畢亨刊本與《四庫全書》本作「千山亂遠月」。➁《四庫全書》本作「富貴豈能賣」。➀《四庫全書》本作「石柱之淸新」。➁畢亨刊本與《四庫全書》本將此詩置於卷三《賀人致政》後。

伊川擊壤集卷之四天津新居成謝府尹王君貺尙書嘉佑七年﹝公元1062年﹐邵子52歲﹞嘉佑壬寅歲﹐新巢始僝功。仍分道徳裏﹐更近帝王宮。檻仰端門峻﹐軒迎兩觀雄。窗虛響瀍澗﹐臺迥璨伊嵩。好景尢難得﹐昌辰豈易逢﹖無才濟天下﹐有分樂年丰。水竹腹心裏﹐鶯花淵藪中。老萊歡不已﹐靜節與何窮➂﹖嘯傲陪眞侶﹐經營賀府公。丹誠徒自寫﹐匪報是恩隆。新春吟多病筋骸五十二﹐新春猶得共銜杯。踐形有說常希孟﹐樂內無功可比回。燕去燕來徒自苦﹐花開花謝漫相催。此心不爲人休戚﹐二十年來已若灰。有客吟伊嵩有客欲無言﹐進退由來盡俟天。好靜未能忘水石﹐樂閒非爲學神仙。休嗟紫陌難爲客﹐且喜淸風不用錢。枉尺直尋何必較﹐此心都大不求全。小圃逢春隨分亭欄亦弄艷﹐不妨閒傍酒壚邊。夜簷靜透花間月﹐晝戶寒生竹外煙➃。事到悟來全偶爾﹐天教閒去豈徒然﹖壺中日月長多少﹐爛占風光十二年。暮春吟春來小圃弄羣芳﹐誰爲貧居富貴鄕﹖門外柳陰浮翠潤﹐階前花影澑紅光。梁間新燕未調舌﹐天末歸鴻已著行。自問心源何所有﹐答云疏懶味偏長。惜芳菲細算人間千萬事﹐皆輸花底共開顏。芳菲大率一春內﹐爛漫都無十日間。亦恐憂愁爲齟齬﹐更防風雨作艱難。莫教此後成遺恨﹐把火罇前尙可攀。答人見寄鬢毛不患漸成霜﹐有托琴書子一雙。旣乏長才康盛世﹐無如髙枕臥南窗。明知筋力難爲彊﹐猶說雲山未樹降。多謝故人相愛甚﹐轍魚幸免困西江。弄筆年行五十二﹐老去復何憂﹖事貴照至底﹐話難言到頭。上有明天子﹐下有賢諸侯。飽食髙眠外﹐自余無所求。問人丐酒百病筋骸一老身﹐白頭今日愧因循。𨿽無紫詔還朝速﹐卻有淸山入夢頻。風月滿天誰是主﹐林泉徧地豈無人﹖市沽酒味難醇美﹐長負襟懷一片春。答客人間相識幾無數﹐相識𨿽多未必知。望我實多全爲道﹐知予淺處卻因詩。升沈休問百年事﹐今古都歸一局棋。乘馬須求似騏驥﹐柰何騏驥未來時。悟人一言百慮謀猶拙﹐一言迷自開。世間無大事﹐天下有雄才。惟恐人難得﹐寧憂道未恢。忌心都去盡﹐何復病塵埃﹖謝人惠筆愛重寄文房﹐殷勤謝遠將。兔毫剛且健﹐筠管直而長。靜錄新詩稿﹐閒抄舊藥方。自余無所用﹐足以養鋒芒。書事吟天地有常理﹐日月無遁形。飽食髙眠外﹐率是皆虛名。𨿽乏伊呂才﹐不失堯舜氓。何須身作相﹐然後爲太平。雙頭蓮漢室嬋娟雙姊妹﹐天臺縹緲兩神仙。當時盡有風流過﹐謫向人間作瑞蓮。答人書意仲尼言正性﹐子輿言踐形。二者能自得﹐殆不爲虛生。所交若以道﹐所感而以誠。𨿽三軍在前﹐而莫得之淩。答人書言無位立事難﹐逢時建功易。求全自有毀﹐舉大須略細。去惡慮傷恩﹐存惡憂害義。徒有仁者心﹐殊無仁者意。答人言卿相一歲俸﹐寒儒一生費。人爵固不同﹐天爵何嘗匱﹖不有霜與雪﹐安知松與桂﹖𨿽無官自髙﹐豈無道自貴﹖與人話舊耳目所聞見﹐且言三十春。才更十次閏﹐已換一番人。圮族綺紈故﹐朱門車馬新。從來皆偶爾﹐何者謂功勛﹖閒吟忽忽閒拈筆﹐時時樂性靈。何嘗無對景﹐未始便忘情。句會飄然得﹐詩因偶爾成。天機難狀處﹐一點自分明。閒坐吟當年計過之﹐今日事難隨。天命不我佑﹐雲山聊自怡。無何緣淡薄﹐遂得造希夷﹐卻欲嗤眞宰﹐勞勞應不知。天津閒步天子舊神州﹐蔥蔥气象浮。園林閒近水﹐殿閣遠橫秋。浪雪暑猶在﹐橋虹晴不收。人間無事日﹐此地好淹畱。天津幽居予客洛城裏﹐況復在天津。日近先知曉﹐天低易得春。時光優化國﹐景物厚幽人。自可辭軒冕﹐閒中老此身。天津水聲洛水近吾廬﹐潺湲到枕虛。湍驚九秋後﹐波急五更初。細爲輕風背﹐毫因驟雨餘。幽人有玆樂﹐何必待笙竽。不寢閒坐更已深﹐就寢夜尙永。輾轉不成寐﹐卻把前事省。奠枕時昏昏﹐擁矜還耿耿。西窗明月中﹐數葉芭蕉影。天宮小閣夏日到天宮﹐憑欄望莫窮。古人用心遠﹐天子建都雄。樓觀深雲裏﹐山川暮靄中。行人漫來往﹐此意有誰同﹖聽琴琴宜人夜聽﹐別起一般情➀。才覺哀猿絕﹐還聞離鳳鳴。靑山無限好﹐白髮不須驚。會取坐忘意﹐方知太古心➁。天津感事二十六首雲輕日淡天津暮﹐風急林疏洛水秋。獨步獨吟人莫會﹐時時鷗鷺下汀洲。寵辱事多今不見﹐興亡時去止堪哀。請觀今日長安道﹐抵暮行人猶往來。鳳樓深處鎖雲煙﹐一鎖雲煙又百年。痛惜汾陰西祀後﹐翠華辜負上陽天。誰引長河貫洛城﹐鑾輿東去此爲輕。洪濤不服天津束﹐日夜奔騰作怒聲。陽烏西去水東流﹐今古推移幾度秋。四面遠山長斂黛﹐不知終日爲誰愁﹖忙忙負乘兩何殊﹐往復由來出此途。爭似不才閒坐處﹐平時雲水繞衣裾。人言垂釣辧浮沈﹐辧著浮沈用意深。吾恥不爲知害性﹐等閒輕動望魚心。自古別都多隙地﹐參天喬木亂昏鴉。荒垣壞堵人耕處﹐半是前朝卿相家。鳳凰樓觀冷橫秋﹐橋下長波入海流。千百年來舊朝市﹐幾番人向此經由﹖輪蹄交錯未嘗停﹐去若相追來若爭。料得中心無別事﹐苟非干利卽干名。煙樹盡歸秋色裏﹐人家常在水聲中。數行旅雁斜飛去﹐一簇樓臺峭倚空。淥水悠悠際碧天﹐平蕪更與遠山連。白頭老叟心無事﹐閒憑欄桿看洛川。去年橋上憑欄人﹐今歲橋邊騎馬身。橋上橋邊不知數﹐於今但記十三春。堤邊艸色長芊芊﹐﹐陌上行人自往還。淥水欲淨不得淨﹐春風未放柳條閒。水流任急境﹝一作景﹞常靜﹐花落𨿽頻意自閒。不似世人忙裏老﹐生平未始得開顏。溪邊閒坐眼慵開﹐波射長堤勢欲摧。多少水禽文彩好﹐幾番飛去又飛來。名利從來本任才﹐行人不用苦相猜。壺中日月長多少﹐閒步天津看往來。地勢東南一槪傾﹐水流何日得安平﹖天津更在急流處﹐無限髙深並此聲。三千里外名荒服﹐一百年來號太平。爭似洛川無事客﹐何須列土始爲榮﹖繞堤楊柳輕風裏﹐隔水樓臺細雨中。酒放半醺重九後﹐此時情味更無窮。著身靜處觀人事﹐放意閒中煉物情。去盡風波存止水﹐世間何事不能平﹖隋唐而下貴公卿﹐近世風波走利名。借問天津橋下水﹐當時湍激作何聲﹖前朝無限貴公卿﹐後世徒能記姓名。惟此天津橋下水﹐古今都作一般聲。云無一縷幹明月﹐橋有千尋臥淥波。料得人間無此景﹐中秋對月興如何﹖郟鄏城中同徳友﹐鳳凰樓下會中秋。芳罇倒盡人歸去﹐月色波光戰未休。了生始可言常事﹐知性方能議大猷。只此長川無晝夜﹐爲誰驅逼向東流﹖誠明吟孔子生知非假習﹐孟軻先覺亦須修。誠明本屬吾家事﹐自是今人好外求。繩水吟有水善平難善直﹐惟繩能直不能平。如將繩水合爲一﹐世上何憂事不明﹖心酸吟心酸旣不爲中味﹐商徵如何是正音﹖舉世未能分曲直﹐使誰爲主主心平﹖言默吟當默用言言是垢﹐當言任默默爲塵。當言當默都無任﹐塵垢何由得到身。閒居述事一點天眞都不耗﹐千鐘人祿是難來。太平自慶無他事﹐有酒時時三五杯。竹雨侵人气自涼﹐南窗睡起望瀟湘。茅簷滴瀝無休歇﹐卻憶當初宿夜航。初晴月向松間出﹐盛暑風從水面來。已比他人多數倍﹐況能時復舉罇壘﹖堂上慈親八十餘﹐階前兒女笑相呼。旨甘取隨豈丰儉﹐此樂人間更有無。淸歡少有虛三日﹐劇飲未嘗過五分。相見心中無別事﹐不評興廢只論文。花木四時分景致﹐經書千卷號生涯。有人若問閒居處﹐道徳坊中第一家。天宮小閣納涼小閣憑虛看洛城﹐滿川云物拱神京。風從萬歲山頭至﹐多少煙嵐並此淸。小閣於吾有大功﹐淸涼冠絕洛城中。自慚虛薄誠多幸﹐襟袖長涵萬里風。小閣淸風豈易當﹐一般情味若羲皇。洛陽有客不知姓﹐二十年來享此涼。天宮幽居卽事人苦天津遠﹐來須特特來。閒餘知道泰﹐靜久覺神開。悟易觀棋局﹐談詩撚酒杯。世情千萬狀﹐都不與裝懷。遊龍門江天無少異﹐幽鳥下晴沙。路去山形斷➀﹐川回渡口斜。龕巖千萬空➁﹐店捨兩三家。淸景四時好﹐都城況不賒。重遊洛川買石尙饒云﹐買山當從水。云可致無心﹐水能爲鑑止。性以無心明﹐情由鑑止已。二者不可失﹐出彼而入此。川上觀魚天气冷涵秋﹐川長魚正遊。誰知能避网﹐猶恐誤吞鉤。已絕登門望﹐曾無點額憂。因思濠上樂﹐曠遠是莊周。注釋﹕________________________________________➂《四庫全書》本作「靖節與何窮」。➃畢亨刊本與《四庫全書》本作「晝戶晴生竹外煙」。➀畢亨刊本與《四庫全書》本作「別起一般淸」。➁畢亨刊本與《四庫全書》本作「方知太古情」。➀畢亨刊本與《四庫全書》本作「洛去山形斷」。➁畢亨刊本與《四庫全書》本作「龕巖千萬穴」。

伊川擊壤集卷之五後園卽事三首嘉佑八年﹝公元1063年﹐邵子53歲﹞太平身老復何憂﹖景愛家園自在遊。幾樹綠楊陰乍合﹐數聲幽鳥語方休。竹侵舊徑髙低迸﹐水滿春渠左右流。借問主人何以樂﹖答云殊不異封侯。天養疏慵自有方﹐洛城分得水雲鄕。不聞世上風波險﹐但見壺中日月長。一局閒棋畱野客﹐數杯醇酒面修篁。物情悟了都無事﹐未覺顏淵已坐忘➀。年來得疾號詩狂﹐每度詩狂必命觴。樂道襟懷忘檢束﹐任眞言語省思量。賓朋款密過從久﹐雲水優閒興味長。始信淵明深意在﹐此窗當日比羲皇➁。觀棋長吟院靜春深晝掩扉﹐竹間閒看客爭棋。搜羅神鬼聚胸臆﹐措置山河入範圍。局合龍蛇成陣斗﹐劫殘鴻雁破行飛。殺多項羽坑秦卒﹐敗劇符堅畏晉師。座上戈鋋嘗擊搏﹐面前冰炭旋更移。死生共抵兩家事﹐勝負都由一著時。當路斷無相假借﹐對人須且彊推辭。腹心受害誠堪懼﹐唇齒生憂尙可醫。善用中傷爲得策﹐陰行狡獪謂知機➂。請觀今日長安道﹐易地何嘗不有之。秋日登崇徳閣二首無限英賢抑壯圖➃﹐登臨不用起長吁。山川千古戰爭後﹐冠劍百年零落余。浪把功名爲己任﹐那知富貴豈人謨﹖丹靑曲盡世間妙﹐寫得憑欄意思無。一百年來號太平﹐當初仍患不丁寧。京都尙有漢唐气﹐宮闕猶虛霸王形。煙外亂峯才隱約﹐霜餘紅樹半凋零。罇中有酒難成醉﹐旋被西風吹又醒。秋日飲後晚歸水竹園林秋更好﹐忍把芳罇容易倒。重陽已過菊方開﹐情多不學年光老。陰雲不動楊柳低﹐風遞輕寒生暮早➄。無涯逸興不可收﹐馬蹄慢踏天街艸。寄陜守祖擇之舍人記得相逢否﹐當時在海東。別離千里外﹐倏忽十年中。迹異名尢異﹐心同齒更同。終期再淸會﹐文酒了無窮➅。哭張元伯職方近年老輩頻凋落﹐使我中心又惻然。洛社掛冠髙臥者﹐惟君淸澈如神仙。昔者與君論少長➆﹐今日與君爭先後。把酒酹君君必知﹐爲君灑淚西風前。哭張師柔長官生平志在立功名﹐誰謂才難與命爭。絕筆有詩形雅意﹐蓋棺無地盡交情。胸中時事何由展﹐天下人才不復評。魂若有知宜自慰﹐子孫大可振家聲。和登封裴寺丞翰見寄治平三年﹝公元1066年﹐邵子56歲﹞陋巷簞瓢世所傳﹐予何人則恥蕭然➀。旣知富貴須由命﹐難把升沈更問天。靜默有功成野性﹐騫驤無路學時賢。紛華出入金門者﹐應笑溪翁治石田。何事吟寄三城富相公何事教人用意深﹖出塵些子索沈吟。施爲欲似千鉤弩﹐磨礪當如百煉金。鉤水誤持生殺柄﹐著棋閒動戰爭心。一杯酒美聊康濟﹐林下時時或自斟。代書寄友人當年有志髙天下﹐嘗讀前書笑謝安。豈謂此身甘老朽﹐尙無閒地可盤桓。棋逢敵手才堪著﹐琴少知音不願彈。非止不才能退默﹐古賢長恨得時難。訪姚輔周郎中月陂西園相憶不可遏﹐西街來訪時。交橫過溝水﹐隙曲繞蔬畦。樹偃低頭避﹐筇髙換手持。朋遊相得甚﹐何樂更如之。依韻謝登封劉李裴三君見約遊山諸公見約往嵩前﹐重走新詩各一篇。擺落塵埃非敢後﹐訪尋雲水柰輸先。三陽宮近叢幽石﹐萬歲峯髙冪紫煙。多少勝遊俱未到﹐願陪仙躅共攀緣。登嵩頂九州環繞若棋盤➁﹐萬歲嵩髙看太平。四海有人能統禦﹐中原何復有交爭。長憂眼見姦雄輩﹐且願身爲堯舜氓。五十三年蕪沒事﹐如今方喜看春耕。登封縣宇觀少室天地始融結﹐此山已髙極。羣峯擁旌幢﹐巨石羅劍戟。日出崖先紅﹐雨餘嵐更碧。安知無神仙﹐其間久遁迹。山中寄登封令初離縣日謀經宿﹐旣到山中未忍回。公宇若無民事決﹐願攜茶器上山來。歸洛寄鄭州祖擇之龍圖恩深骨髓謂慈親﹐義重丘山是故人。歸過嵩陽舊遊地﹐白雲收得薜蘿身。和祖龍圖見寄吾家職分是雲山﹐不見雲山不解顏。遊興亦難拘日限➂﹐夢魂都不到人間。煙嵐欲極無涯樂﹐軒冕何嘗有暫閒﹖洛社交朋屢思約﹐幾時曾得略躋攀﹖綠飾吟綠飾了時稱好手﹐作爲成處似眞家➀。須防冷眼人觀覷﹐傀儡都無帳幕遮。自況三首名利場中難著腳﹐林泉路上早回頭。不然半百殘軀體﹐正被風波汨未休。滿天風月爲官守﹐徧地雲山是事權。惟我敢開無意口﹐對人髙道不妨言。每恨性昏聞道晚﹐長慚智短適時難。人生三萬六千日﹐二萬日來身卻閒。偶書紛紛議論出多門﹐安得眞儒號縉紳﹖名教一宗長有主﹐中原萬里豈無人﹖皇王帝伯時𨿽異﹐禮樂詩書道自新。觀古事多今可見﹐不知何者爲經綸﹖代書寄商洛令陳成伯此去替期猶半歲➁﹐商山窮僻少醫名。感傷多後气防滯➂﹝成伯悼亡﹞﹐暑濕偏時疾易生。聖智不能無蹇剝﹐賢才方善處哀榮。斯言至淺理非淺﹐少補英豪一二明。治平丁未仲秋遊伊洛二川﹐六日晚出洛城西門﹐宿奉親僧捨﹐聽張道人彈琴﹝注﹕公元1067年﹐邵子57歲﹞向晚驅車出上陽﹐初程便宿水雲鄕。更聞數弄神仙曲﹐始信壺中日月長。七日溯洛﹐夜宿延秋莊上八月延秋禾熟天﹐農家富貴在丰年。一簞雞黍一瓢酒﹐誰羨王公食萬錢➃。八日渡洛﹐登南山觀噴玉泉﹐會壽安縣張趙尹三君同遊渡洛南觀噴玉泉﹐千峯萬峯遙相連。中間一道長如雪﹐飛入寒潭不記年。九日登壽安縣錦幈山下宿邑中煙嵐一簇特崔嵬﹐到此令人心自灰。上有神仙不知姓﹐洞門閒倚白雲開。並轡西遊疊石溪﹐斷崖環合與云齊。飛泉亦有畱人意﹐肯負他年向此棲➄。﹝疊石溪在縣南五六里﹞十日西過永濟橋唐橋名十日西行過永濟﹐時時細雨濕衫衣。多情會得山神意﹐猶恐行人欠翠微。過宜陽城二首六國區區共事秦﹐疲於奔命尙難親。如何殺盡半天下﹐豈是關東沒一人﹖當日宜陽號別都﹐柰何韓國特區區﹖子房不得宣遺恨﹐博浪沙中中副車。十一日福昌縣會雨雲勢移峯緩﹐泉聲出竹遲。此時無限意﹐惟有翠禽知。依韻和壽安尹尉有寄不向紅塵浪著鞭﹐殊無才業合時賢。本酬壯志都無效﹐欲住靑山卻有緣。翠竹陰中開縹帙﹐白雲堆裏揖飛泉。錦幈正與南溪對➀﹐他日從遊子子傳➁。十二日同福昌令王贊善遊龍潭潭在南山﹐去縣十五里一潭冷浸崖根黑﹐數峯髙入云衢碧。遊人屏气不敢言﹐長恐雷霆奮於側。水邊靜坐天將暮﹐猶自盤桓未成去。馬上回頭更一觀﹐雲煙已隔無數重。十三日遊上寺在縣北及黃澗在縣西能休塵境爲眞境﹐未了僧家是俗家。不向此中尋洞府﹐更於何處覓藏花﹖堪嗟五伯爭周燼﹐可笑三分拾漢余。何似不才閒處坐﹐平陸雲水繞衣裾。十四日畱題福昌縣宇之東軒洛川秋入景尢佳﹐微雨初過徑路斜。水竹洞中藏縣宇﹐煙嵐塢裏住人家。霜餘紅間千重葉﹐天外晴排數縷霞。溪淺溪深淸瀲灩﹐峯髙峯下碧查牙。鳥日擇木飛還遠➂﹐云爲無心去更賒。蓋世功名多齟齬﹐出羣才業足咨嗟。浮生日月仍須惜﹐半老筋骸莫彊誇。就此巖邊宜築室﹐樂吾眞樂樂無涯。十五日別福昌﹐因有所感連昌宮廢昌河在﹐事去時移語浪傳。下有荒祠難問處﹐古槐枝禿竹參天。是夕宿至錦幈山下尋常看月亦嬋娟﹐不似今宵特地圓。疑是素娥紓宿憾﹐相逢爲在錦幈前。十六日依韻酬福昌令有寄道義相歡豈易親﹐古稱難處是知人。文章不結市朝士﹐榮辱非關雲水身。話入精詳皆物理﹐言無形迹盡天眞。他時洛社過從輩﹐圖牒中添又一鄰。十七日錦幈山下謝城中張孫二君惠茶山似捼藍波似染﹐遊心一向難拘檢。仍攜二友所分茶﹐每到煙嵐深處點。壽安縣晚望休嘆浮生榮與辱﹐且聽終日水潺潺。遙穿暝靄孤鴻去➃﹐橫截野煙雙鷺還。佳樹﹝又作老木﹞排靑巖下圃﹐好峯環翠縣前山。報言名利差輕者﹐少輟光陰到此間。十八日逾牽羊坡南﹐達伊川墳上三尺荒墳百尺山﹐生身慈愛在其間。此情至死不能盡﹐日暮徘徊又且還。思程氏父子兄弟﹐因以寄之年年時節近中秋﹐佳水佳山爛漫遊。此際歸期爲君促﹐伊川不得久遲畱。气候如當日﹐山川似舊時。獨來還獨往﹐此意有誰知﹖十九日歸洛城﹐路遊龍門伊川往復過龍山﹐每過龍山意且閒。莫道移人不由境﹐可堪深著利名間。無煩物象弄精神﹐世態何嘗不喜新﹖惟有前墀好風月﹐淸光依舊屬閒人。畱題龍門融結成來不記秋﹐斷崖蒼壁鎖煙愁。中分洪造夏王力﹐橫截大山伊水流。八節灘聲長在耳﹐一川風景盡歸樓。行人莫動憑欄興﹐無限英雄浪白頭。誰將長劍斬長蛟﹐斬斷長蛟劍復韜。爪尾蜿蜒凝華嶽﹐角牙獰惡結嵩髙。骨傷兩處嶄蒼壁﹐血出東流洶巨濤。此物猶難保身首﹐爲言讒口莫嗷嗷。龍門石樓看伊川數朝從款走煙霞﹐縱意憑欄看物華。百尺樓臺通鳥道﹐一川煙水屬僧家。直須心逸方爲樂﹐始信官榮未足誇。此景得遊無事日﹐也宜知幸福無涯。二十日到城中見交舊年年此際走煙嵐﹐人亦何嘗謂我貪。歸見交親話淸勝﹐且無防患在三緘。二十二日晚步天津﹐次日有詩溪翁昨晚步天津﹐步到天津佇立頻。洛水只聞煎去棹﹐西風惟解促行人。山川慘淡籠寒雨﹐樓觀參差鎖暮云。此景分明誰會得﹐欲霜時候雁來賓。二十五日依韻和左藏吳傳正寺丞見贈上陽光景好看書﹐非象之中有坦途。良月引歸芳艸渡﹐快風飛過洞庭湖。不因赤水時時往﹐焉有黃芽日日娛﹖莫道天津便無事﹐也須閒處著工夫。﹝來詩云﹕從此天津南畔景﹐不教都屬邵堯夫。故有是句。﹞二十九日依韻和洛陽陸剛叔主薄見贈一霎蕭蕭晚雨餘﹐鳳凰樓下偶驅車。郤詵片玉知能挹➄﹐樂廣靑天幸未疏。相闊夏秋聞甚事﹐可親燈火讀何書。恨無束帛嘉程子﹐徒自悁悁返獘廬➅。

注釋﹕________________________________________➀畢亨刊本與《四庫全書》本作「未學顏淵已坐忘」。➁畢亨刊本與《四庫全書》本作「北窗當日比羲皇」。➂《四庫全書》本作「陰行狡獪謂知幾」。➃畢亨刊本與《四庫全書》本作「無限髙賢抑壯圖」。➄畢亨刊本與《四庫全書》本作「風遞輕寒生暮艸」。➅畢亨刊本與《四庫全書》本作「交酒樂無窮」。➆畢亨刊本與《四庫全書》本作「昔日與君論少長」。➀《四庫全書》本作「予何人斯恥蕭然」。➁畢亨刊本作「九州環繞持棋平」﹐《四庫全書》本作「九州環繞峙棋盤」。➂畢亨刊本與《四庫全書》本作「遊興亦難拘日阻」。➀畢亨刊本與《四庫全書》本作「作爲成處是眞家」。➁《四庫全書》本作「此去暫期猶半歲」。➂畢亨刊本與《四庫全書》本作「感傷多後風防滯」。➃《四庫全書》本作「誰羨王公十萬錢」。➄畢亨刊本與《四庫全書》本作「肯負他年尙此棲」。➀畢亨刊本與《四庫全書》本作「錦幈正與溪南對」。➁《四庫全書》本作「他日從遊字字傳」。➂畢亨刊本與《四庫全書》本作「鳥因擇木飛還遠」。➃畢亨刊本與《四庫全書》本作「遙穿瞑靄孤鴻去」。➄《四庫全書》本作「郤詵片玉知能憶」。➅《四庫全書》本作「徒自悁悁返敝廬」。

卷之六代書寄劍州普安令周士彥屯田作官休用嘆奚爲﹐未有升髙不自卑。君子屈伸方爲道﹐吾儒進退貴從宜。卽今彭澤歸何地﹐他日東門去未遲。痛恨伊嵩景無限﹐一名佳處重求賢。

二蜀至三吳﹐中間萬里餘。去年方北望﹐今歲復西驅。劍閣離天日﹐秦川限帝都。臨風相憶處﹐能飲一杯無。又一絕正當老輩過從日﹐況值髙秋搖落天。一把黃花一罇酒﹐故人西去又經年。和趙充徳祕丞見贈➀人言人事危冠冕﹐吾愛吾生遠市朝。野面不堪趨魏闕﹐閒身惟稱訪楊寥。殊無紀律詩千首﹐富有雲山酒一瓢。預惜軒車又東去➁﹐自玆風月恐難招。和王不疑郎中見贈二十年來住洛都。眼前人事任紛如。形同艸木何勝野﹐心類鐘彜不啻虛。已沐仁風深骨髓﹐更驚詩思劇瓊琚﹐莊周休道虧名實﹐自是無才悅眾狙。和魏教授見贈淸世文章日月懸﹐無才惟幸樂丰年。遊山太室更少室﹐看水伊川又洛川。古有孟軻難語覺﹐時無顏子易爲賢。讀書每到天根處﹐長懼諸公問極玄。和吳衝卿省副見贈非有非無是祖鄕﹐都來相去一毫芒。人人可到我未到﹐物物不妨誰與妨。失卽肝脾爲楚越﹐得之藜藿是膏梁。一言千古難知處﹐妙用仍須看呂梁。和孫傳師祕教見贈天津南畔是吾廬﹐時荷夫君枉乘車。始爲退來忘檢束﹐卻因閒久長空疏。與其功業逋靑史﹐孰若雲山負素書。一片丹誠最難狀﹐庶幾長得類虛舟。依韻和陳成伯著作長壽雪會瓊苑羣花一夜新﹐瑤臺十二玉爲塵。城中竹葉湧增價﹐坐上楊花盛學春。時會梁園皆墨客﹐誰思姑射有神人。餘糧豈止千倉望﹐盈尺仍須莫厭頻。依韻和陳成伯著作史館園會上作竹繞長松松繞亭﹐令人到此骨毛淸。梅梢帶雪微微坼➂﹐水脈連冰湱湱鳴。殘臘歲華無柰感﹐半醺襟韻不勝情。誰憐相國名空在﹐吾道如何必可行。和夔峽張憲白帝城懷古不憤曹公跨許昌﹐苟非梁益莫爭王。三分區宇風雷惡﹐橫截西南气勢彊。行客往來閒指點﹐史官褒貶浪文章。後人未識興亡意﹐請看江心舊戰場。閒適吟熙寧元年﹝公元1068年﹐邵子58歲﹞爲士幸而居盛世﹐住家況復在中都。虛名浮利非我有﹐淥水靑山何處無➃。選勝直宜尋美景﹐命儔須是擇吾徒。樂閒本屬閒人事﹐又與偸閒事更殊。

六尺眼前安樂身﹐四時爭忍負佳辰。溫涼气候二八月﹐道義賓朋三五人。量力杯盤隨艸具﹐開懷語笑任天眞。勸君似此淸閒事﹐𨿽老何須更厭頻。

莫將眞气助憂傷﹐憤死英豪世更長。陌上𨿽多馬跳躍﹐天邊亦有鳳翔翔。三千賓客磨圭角﹐百二山河擁劍鋩。等是一場春夢過﹐自余惡足更悲涼➀。

南窗睡起望春山﹐山在霏霺煙靄間➁。千里難逃兩眼淨﹐百年未見一人閒。情如落絮無髙下﹐心似遊絲自往還。又恐幽禽知此意﹐故來枝上語綿蠻。

誰將造化屬東風﹐一屬東風事莫窮。殘臘也宜先作策﹐新正其那便要功。柳梢借暖渾搖軟﹐梅萼偸春半露紅。安得向時情意在﹐輕衫撩亂少年中。桃李吟桃李因風花滿枝﹐因風桃李卻離披。慘舒相繼不離手﹐憂喜兩般都在眉。泰到盛時須入蠱﹐否當極處卻成隨。今人休愛古人好﹐只爲今人生較遲。傷心行不知何鐵打成鍼﹐一打成鍼只刺心。料得人心不過寸﹐刺時須刺十分深。傷二捨弟無疾而化手足情深不可忘﹐割心猶未比其傷。急難疇昔爾相濟﹐終鮮如今我遂當。靴靴棣開無並萼﹐邕邕雁去破初行。自玆明月淸風夜﹐蕭索東籬看斷腸。二弟殯東籬下後﹐得渠重九詩云﹕衣如當月白﹐花似昔年黃。擬問東籬事﹐東籬事渺茫。語類讖。

腸斷東籬何所尋﹐東籬從此事沈沈。差肩行處皆成往﹐弔影傷時無似今。淸淚已幹情莫極﹐黃泉未到恨非深。不知何日能消盡➂﹐三十二年雍睦心。又一首兄旣名雍弟名睦﹐弟兄雍睦情何足。居常出入畱一人﹐奉親教子如其欲。慈父享年七十九﹐四人稚子常相逐。其間同戲彩衣時﹐堂上愉愉歡可掬。慈父前年忽傾逝➃﹐爾弟今年命還促。獨予奉母引四子﹐日對幾筵相向哭。不知腸有幾千尺﹐不知淚有幾千斛。斷盡滴盡無柰何﹐向日恩光焉可贖﹖又一絕手足恩情重﹐塤箎歡樂長。要知能忘處﹐墳艸兩荒涼。聽杜鵑思亡弟嘗憶去年初夏時﹐與爾同聽杜鵑啼。杜鵑今年又復至﹐還是去年初夏時。禽鳥亦知人意切﹐一聲未絕一聲悲。腸隨此聲旣已斷﹐魂逐此禽何處飛﹖書亡弟殯所後乎吾來﹐先乎吾往。當往之初﹐殊不相讓。南園南晚步思亡弟南園之南艸如茵﹐迎風晚步淸無塵。不得與爾同歡欣﹐又疑天上有飛雲➄。一片世間來作人﹐飄來飄去殊無因。自憫天無私覆古今同﹐手足情多驟一空。五七年來並家難﹐六十歲許更頭風。常情不免順世俗﹐私計固難專僕童。安得仙人舊查在➅﹐伊川雲水樂無窮。

戊申自貽𨿽老仍思鼓缶歌﹐庶幾都未喪天和。明夷用晦止於是﹐無妄生災終柰何﹖似箭光陰頭上去﹐如麻人事眼前過。中間若不自爲計﹐所損其來又更多。代書寄北海幕趙充道太博熙寧二年﹝公元1069年﹐邵子59歲﹞自從終鮮罷吟哦﹐聊爲臨風一浩歌。別易會難情不已﹐登髙遠望興如何﹖百年可惜時無再﹐千里相思事更多。今日罇罍眞北海﹐況君雅量幾人過。依韻和王不疑少卿見贈不把憂愁累物華﹐光陰過眼疾如車。以平爲樂忝知分﹐待足求安恐未涯。食罷有時尋蕙圃﹐睡餘無事訪僧家。天津風月勝他處﹐長是思君共煮茶。仁者吟仁者難尋思有常﹐平居愼勿恃無傷。爭先徑路機關惡﹐近後語言滋味長。爽口物多須作疾﹐快心事過必爲殃。與其病後能求藥﹐不若病前能自防。東軒消梅初開勸客酒二首爲愛消梅勝早梅﹐數枝先發日徘徊。若教嶺表臘前盡﹐安有洛陽正後開。香逐暖風初出谷﹐艷隨芳酒正浮醅。佳賓會取東君意﹐莫負乘春之際來。

春色融融滿洛城﹐莫辭行樂慰平生。深思賢友開眉笑➀﹐重惜梅花照眼明。況是山翁差好事﹐可憐芳酒最多情。此時不向罇前醉﹐更向何事醉太平﹖淸風長吟宇宙中和气﹐淸冷無比方。與時蠲疾病﹐爲歲造丰穰。起自靑蘋末﹐來從翠樹傍。得逢明月夜﹐便入故人鄕。密葉搖重幄﹐殷花舞靚妝。兩三聲迥笛﹐千萬縷垂楊。細度絲桐韻﹐深傳蘭蕙香。樓臺臨遠水﹐軒檻近修篁。盛夏驅煩暑﹐初晴送晚涼。輕披綠荷芰﹐緩透薄衣裳。浪走翩翻袂➁﹐波生瀲灩觴。閒愁難著莫﹐幽思易飛揚。快若乘天馬﹐醒如沃蔗漿。面前遊閬苑﹐坐上泛蕭湘。不可將錢買﹐焉能用斗量﹖依憑全藉徳﹐收貯豈須倉﹖無患兼並取﹐寧憂寇盜攘。以玆爲樂事﹐未始有憂傷。垂柳長吟垂柳有兩種﹐有長有短垂。惟玆長一種﹐偏與靜相宜。院宇深春後﹐亭臺晚景時。不勝煙冪冪﹐無柰日遲遲。霢霂雨初過﹐淸冷風乍吹。章臺街左右﹐華表柱東西。起眼出墻樹﹐拂頭當路枝。翩翩綠羅帶﹐縹緲縷金衣。蕩颺飄晴絮﹐繽紛舞暖絲。絲牽寸腸斷﹐絮入萬家飛。婀娜王恭韻﹐婆娑趙后姿。修妍張緒少﹐柔軟沈侯羸。濯濯靑拖地﹐毿毿翠繞池。般添花灼灼﹐引惹艸萋萋。鬱鬱籠山館﹐疏疏映酒旗。贈人人自泣﹐駐馬馬還嘶。影裏咿啞去﹐陰中轣轆歸。淒涼裝瞑靄﹐淡薄掛斜暉。懊惱輕攀折﹐憂愁重別離。早衰綠傍道﹐先茂爲臨溪。樓外蟬才噪﹐橋邊鶯又啼。生憎遮望眼﹐死恨學妝眉。遠客莫知數﹐長條曾系誰﹖經霜盡憔悴﹐來歲卻依依。

落花長吟以酒戰花穠﹐花穠酒更濃。花能十日盡﹐酒未百壺空。尙喜裝衣袂﹐猶憐墜酒鐘。多情惟粉蝶﹐薄倖是遊蜂。減卻墻頭艷﹐添爲徑畔紅。飄零深院宇﹐點綴靜簾櫳➀。又恐隨流水﹐仍憂嫁遠風。水流猶委曲﹐風遠便西東。狼籍殘春後﹐離披晚照中。亭臺𨿽有主﹐軒騎斷無蹤。劍去擁妃子﹐兵來圍石崇。馬嵬方戀戀﹐金穀正匆匆。曹植辭休切﹐襄王夢已終。謬稱尋洛浦﹐浪說數巫峯。燕訴冤還在﹐鶯傳信莫通。苔錢如可買﹐柳綫自能縫。悵望尢眞宰﹐淒涼殢化工。放教成爛漫﹐不使略從容。命掃心爭忍﹐言收計遂窮。異香銷骨髓﹐絕色死英雄。任詫回天力﹐饒矜蓋世功。柰何時旣往﹐到了事難重。開謝形相戾﹐興衰理一同。天機之淺者﹐未始免忡忡。芳艸長吟芳艸更休生﹐芳罇更不傾。艸如生不已﹐罇豈便能停﹖雨後閒池閣﹐春深小院庭。是時簾半捲﹐此際酒初醒。密密嫩方布﹐茸茸綠已成。送回殘照淡﹐引起曉寒輕。靜襯花村薄﹐閒裝竹塢淸。溪邊微水浸﹐原上未春耕。莫遣香車輾➁﹐休教細馬行。藉余無限意﹐望久不勝情。臺迥眉初斂﹐樓危眼乍明。低低暮云碧﹐隱隱遠山靑。翠接鴛鴦浦﹐萋連楊柳汀。江潭夜帆落﹐海渚晚舟橫。戍壘角一弄﹐牧童笛數聲。沙頭雙鷺下﹐渡口亂鴻驚。蓊郁出徵地﹐芊綿奉使程。遠披來往路﹐徧繞短長亭。苒苒秦皇墓﹐離離漢帝城。荒涼故銅雀﹐破碎舊金陵。霧鎖前朝事﹐煙昏後世名。枯猶藏狡兔﹐腐亦化流螢。縱剗奚由盡﹐才燒又卻榮。徒能蔽京觀﹐仍願且升平。春水長吟春在水自淥﹐春歸淥遂休。淸非不逮淥﹐春柰勝於秋。淥向陽中得﹐淸於冷上求。加於淸一等﹐用是淥爲優。薄薄冰初泮﹐微微雨乍收➂。渺瀰新島嶼﹐瀲灩舊汀洲。荷芰低猶捲﹐菇蒲嫩已抽。蘋蘩𨿽漸出﹐藻荇未全稠。日暖鴛鴦浴➃﹐煙晴翡翠遊。波平躍雙鯉﹐風靜戲羣鷗。西蜀遨爭舉﹐東甌楔競修➄。武陵花再識﹐漢曲珮還投。臺下溶溶過﹐堤邊漫漫流。檻前才泚泚﹐天外更悠悠。泛濫情懷惡﹐潺湲意思幽。遠山遮不斷﹝一作住﹞﹐別浦去難畱。二月溪橋畔﹐三吳野渡頭。依前橫兩槳﹐特地送孤舟。畫手方停筆﹐騷人正倚樓。長江飛絮外﹐只是動離愁。

花月長吟少年貪讀兩行書﹐人世樂事都如愚。而今卻欲釋前憾﹐柰何意气難如初。每逢花開與月圓﹐一般情態還何如。當此之際無詩酒﹐情亦願死不願蘇。花逢皓月精神好﹐月見奇花光彩舒。人與花月合爲一﹐但覺此身遊蕊珠。又恐月爲云阻隔﹐又恐花爲風破除。若無詩酒重收管﹐過此又卻成輕辜。可收幸有長詩篇﹐可管幸有淸酒壺。詩篇酒壺時一講﹐長如花月相招呼。有花無月愁花老﹐有月無花恨月孤。月恨只憑詩告訴﹐花愁全仰酒支梧。月恨花愁無一點﹐始知詩酒有功夫。些兒林下閒疏散﹐做得風流罪過無。同府尹李給事遊上淸宮洛城二月春搖蕩﹐桃李盛開如步障。髙花下花紅相連﹐垂楊更出髙花上。閒陪大尹出都門﹐邙阜眞宮共尋訪。不見翠華西幸時﹐臨風盡日獨惆悵。乞笛竹栽於李少保宅浪種閒花占地生﹐未嘗容易暫畱情。柰何苦愛淩霜節﹝一作物﹞﹐況是猶存鏤管名。待鳳至時當有實﹐學龍吟處豈無聲。幽人願乞數枝種﹐得自君家又更榮。思山吟看卽靑山與白雲﹐尋思沒量大功勛。未知樂處緣何事﹐豈止饑時會茹葷。千首拙詩難著怨﹐一罇芳醑別涵春。壺中日月長多少﹐能老紅塵幾輩人。

只恐身閒心未閒﹐心閒何必住雲山。果然得乎情性上﹐更肯埋頭利害間﹖動止未嘗防忌諱﹐語言何復著機關。不圖爲樂至於此﹐天馬無蹤自往還。恨月吟我儂非是惜黃金﹐自是嫦娥愛負心。初未上時猶露滴﹐恰才圓處便天陰。欄桿倚了還重倚﹐芳酒斟回又再斟。安得深閨與收管﹐柰何前後誤人深﹖愁花吟三千宮女衣宮袍﹐望幸心同各自嬌。初似綻時猶淡薄﹐半來開處特妖嬈。檀心未吐香先發﹐露粉旣垂魂已銷。對此芳罇多少意﹐看看風雨騁粗豪。和張子望洛城觀花造化從來不負人﹐萬般紅紫見天眞。滿城車馬空撩亂﹐未必逢春便得春。﹝門人張崏《觀洛城花呈先生》﹕平生自是愛花人﹐到處尋芳不遇眞。只道人間無正色﹐今朝初見洛陽春。﹞落花短吟滿園桃李正離披﹐更被狂風非意吹。長是憂愁初謝處﹐卻須思念未開時。柰何紅艷易消歇﹐不似靑陰少攺移。九十日春都去盡﹐罇前安忍更顰眉﹖芳艸短吟花間水畔綠如茵﹐興廢曾經漢與秦。占了山川無限地﹐愁傷今古幾何人。嚴霜殺盡還逢雨﹐野火燒殘又遇春。不那路傍多此物➀﹐農家長是費耕耘。垂柳短吟臨溪拂水正依依﹐更被狂風來往吹。薄暮不勝煙冪冪﹐深春無柰日遲遲。誰家縹緲靑羅帔﹐何處蹁躚金縷衣﹖猶恐離人腸未斷﹐滿天仍著亂花飛。春水短吟雪消冰泮淥盈溝﹐翡翠鴛鴦得志秋。長恨遠山遮不斷﹐又疑別浦去難畱。繞堤楊柳輕輕拂﹐近岸新蒲細細抽。滿眼煙波杳無際﹐三吳特地送孤舟。淸風短吟淸風興況未全衰﹐豈謂天心便棄遺﹖長具齋莊緣讀易﹐每慚疏散爲吟詩。人間好景皆輸眼﹐世上閒愁不到眉﹐生長太平無事日﹐又還身老太平時。暮春寄李審言龍圖年年長是怕春深﹐每到春深病不任。傷酒情懷因小會﹐養花天气爲輕陰。歲華易革向來事﹐節物難回老去心。惟有前軒堪靜坐﹐臨風想望舊知音。初夏閒吟綠楊深處囀流鶯。鶯語猶能喜太平。人享永年非不幸﹐天生珍物豈無情﹖牡丹謝後紫櫻熟﹐芍藥開時班筍生。林下一般閒富貴﹐何嘗更肯讓公卿。代書答開封府推官姚輔周郎中世態其如與願違﹐必須言進是無知。徧將底事閒思處﹐不若西街極論時。設有奇才能動世﹐柰何雙鬢已如絲。天邊新月從來細﹐不爲人間愛畫眉。﹝來書云﹐願先生自愛﹐恐不容久居林下矣。﹞

注釋﹕________________________________________➀畢亨刊本與《四庫全書》本作「和趙充道祕丞見贈」。➁畢亨刊本與《四庫全書》本作「預借軒車又東去」。➂畢亨刊本與《四庫全書》本作「梅梢帶雪微微拆」。➃畢亨刊本與《四庫全書》本作「綠水靑山何處無」。➀畢亨刊本與《四庫全書》本作「自余惡足自悲涼」。➁畢亨刊本與《四庫全書》本作「山在霏微煙靄間」。➂畢亨刊本與《四庫全書》本作「不知何日能銷盡」。➃畢亨刊本與《四庫全書》本作「慈父前生忽傾逝」。➄畢亨刊本與《四庫全書》本作「又疑天上有幾云」。➅《四庫全書》本作「安得仙人舊槎在」。➀畢亨刊本與《四庫全書》本作「深思閒友開眉笑」。➁畢亨刊本與《四庫全書》本作「浪走翻翩袂」。➀畢亨刊本與《四庫全書》本作「點綴靜簾籠」。➁畢亨刊本與《四庫全書》本作「莫遣春車輾」。➂畢亨刊本與《四庫全書》本作「微微雨水收」。➃畢亨刊本與《四庫全書》本作「日煖鴛鴦浴」。➄畢亨刊本與《四庫全書》本作「東甌禊競修」。➀《四庫全書》本作「不柰路傍多此物」。

伊川擊壤集卷之七代書寄濠倅張都官多慚吾亦未知音﹐天樂𨿽聞不許尋。惠子相時情自好﹐莊生遊處意能深。閒來略記一春事﹐老去難忘千里心。洛社交朋每相見﹐爲吾因掉白頭吟。詔三下答鄕人不起之意生平不作皺眉事﹐天下應無切齒人。斷送落花安用雨﹐裝添舊物豈須春﹖幸逢堯舜爲眞主﹐且放巢由作外臣。六十病夫宜揣分﹐監司無用苦開陳。和王安之少卿韻卻恐鄕人未甚知﹐相知深後又何疑﹖貧時與祿是可受﹐老後得官難更爲。自有林泉安素志﹐況無才業動丹墀。荀楊若守吾儒分﹐免被韓文議小疵。依韻和劉職方見贈造物工夫意自深﹐從吾所樂是山林。少因多病不幹祿﹐老爲無才難動心。花月靜時行水際﹐蕙風香處臥松陰。閒窗一覺從容睡﹐願當封侯與賜金。代書謝王勝之學士寄萊石茶酒器東山有石若瓊玖﹐匠者追琢可盛酒。君子得之惜不用﹐殷勤遠寄林下叟。林叟從來用瓦盞﹐驚惶不敢擎上手。重誡兒童無損傷﹐緘藏復以待賢友。未知賢友何時歸﹐男子功名未成就。朝廷先從憂者言﹐方今莫如二虜醜➀。漢之六郡限遼西﹐唐之八州隔山後。自餘甘沙甘與涼➁﹐中原久而不能有。柰何更餌以金帛﹐重困吾民猶掣肘。若非堂上出奇兵﹐安得閫外拉余朽﹖直可逐去此鮏羴➂﹐西出玉門北逾口。城下狐貍旣不存﹐路上豺狼自無走。太陽烜赫耀天衢﹐氛妖接變匿塵垢。功成不肯受上賞﹐印解黃金大如斗。乞洛辭君出國門﹐歸鞍暖拂天街柳。千官如壁遮道畱﹐仰面弄鞭不回首。鄕人夾路迎大尹﹐醉擁旌幢錦光澑。下車拜墓還政余﹐不訪公門訪親舊。始知此器用有時﹐吾當爲君獻眉壽。﹝王勝之益柔《萊石茶酒器寄邵堯夫先生作詩代書》﹕寶刀切石如春泥﹐雕剜成器靑玻璃。吾嘗閱視得而有﹐惜不自用長提攜。前時過君銅駝陌﹐門巷深僻無輪蹄。呼兒烹茶酌白酒﹐陶器自稱藿與藜。愛君居貧趣閒放﹐一語不涉靑雲梯。嗟予都城走塵土﹐日遠罇杓愁鹽齏。緘封不啟置墻角﹐頓撼時作瓊瑤嘶。爭如特寄邵髙士﹐書帙幾杖同幽棲。荷鋤剩治田間穢﹐抱甕勤灌園蔬畦。名年春酒或共酌﹐爲我掃石臨淸溪。﹞崇徳閣下答諸公不語禪浩浩長空走日輪﹐何煩苦苦辧根塵﹖鵬程萬里非由駕﹐鶴算三千別有春。鉛錫點金終屬假﹐丹靑畫馬妄求眞➀。請觀風急天寒夜﹐誰是當門定腳人﹖天宮小閣倚欄六尺殘軀病復羸﹐況堪日日更添衰。滿懷可惜精明處﹐一語未能分付時。沙裏有金然索揀﹐石中韞玉柰何疑。此情牢落西風暮﹐倚徧欄桿人不知。代書寄華山雲臺觀武道士太華中峯五千仞﹐下有大道人往還。當時馬上一回首﹐十載夢魂猶過關。生平愛山山未足﹐由此看盡天下山。求如華山是難得﹐使人消得一生閒。代書寄長安幕張文通無學又無謨➁﹐胸中一向虛。枯腸忺飲酒➂﹐病眼怕看書。洛浦輕風裏﹐天津小雨餘。故人千里隔﹐相望意何如﹖和人聞韓魏公出鎭永興過洛佐命三朝爲太宰﹐名垂千古好元功。栽培桃李滿天下﹐出入風濤半海中。虎帳夜寒心益壯﹐鳳池波暖位猶空。君王鼎盛子儀在﹐萬里河湟不足攻。代書寄白波張景眞輦運秋入山河气象雄﹐不堪閒望老年中。金蘭契重思無限﹐手足情多感未終。半局殘棋銷白晝﹐一簪華發亂西風。惟君父子相知久﹐松桂心同色更同。代書寄鄞江知縣張太傅長憶當年掃敝廬﹐弟兄同受策名初。一生不記尋常事﹐千里猶通咫尺書。風月遙知四明好﹐江山況是九秋餘。片帆未得閒飛去﹐徒見嚴君問起居。先幾吟先幾能識是吾儕﹐愼勿輕爲世俗咍。把似眾中呈醜拙﹐爭如靜裏且淡諧➃。奇花萬狀皆輸眼﹐明月一輪長入懷。似此光陰豈虛過﹐也知快活作人來。秋暮西軒繞欄種菊一齊芳﹐戶牖軒窗總是香。得意不能無興詠﹐樂時況復遇丰穰。深秋景物隨宜好﹐向老筋骸粗且康。飲罷何妨更登眺﹐爛霞堆裏有斜陽。天津閒步洛陽城裏任西東﹐二十年來放盡慵。故舊人多時款曲﹐京都國大體雍容。池平有類江湖上﹐林靜或如山谷中。不必奇功蓋天下﹐閒居之樂自無窮。寄和長安張彊二機宜二公詩美過連城﹐欲報才非禰正平。本謂柏舟終不遇﹐卻驚華衮重爲榮。峨峨雨後方知峭➄﹐風月霜餘始見淸。前有古人稱寡和﹐陽春白雪豈虛名﹖代書答淮南憲張司封緣木求魚固不能﹐緣魚求炙恐能行。與其病後求良藥﹐不若酒時辭大觥。芝艸無根休用種﹐蟠桃有實豈難生。荷君見愛情非淺﹐一芥還同一芥榮。偶得吟集大成人不肯模﹐卻行何異棄金車﹖便言天下無難事﹐豈信人間有丈夫﹖天意順時爲善計﹐人情安處是良圖。天人之際只些子﹐過此還同隔五湖。代書寄友人一別光陰二紀余﹐歲華如箭止堪吁。東西契闊久經難﹐前後殷勤兩得書。故國山川皆夢寐﹐舊家人物半丘墟。何時重講當時事﹐笑對西風坼酒壺。風吹木葉吟熙寧三年﹝公元1070年﹐邵子60歲﹞風吹木葉不吹根﹐愼勿將根苦自陳。天子舊都閒好住﹐聖人餘事冗休論。長年國裏神仙侶﹐安樂窩中富貴人。萬水千山行已徧﹐歸來認得自家身。閒行吟長憶當年掃敝廬﹐未嘗三徑艸荒蕪。欲爲天下屠龍手﹐肯讀人間非聖賢。否泰悟來知進退﹐乾坤見了識親疏。自從會得環中意﹐閒气胸中一點無。

投吳走越覓靑天﹐殊不知天在眼前。開眼見時猶有病﹐舉頭尋處更無緣。顏淵正在如愚日﹐孟子方當不動年。安得功夫遊寶肆﹐愛人珠貝重憂錢。

買卜稽疑是買疑﹐病深何藥可能醫﹖夢中說夢重重妄﹐牀上安牀疊疊非。列子禦風徒﹝一本作猶﹞有待﹐誇夫逐日豈無疲﹖勞多未有收功處﹐踏盡人間閒路岐。對花飲人言物外有煙霞﹐物外煙霞豈足誇﹖若用校量爲樂事﹐但無憂撓是仙家。百年光景畱難住﹐十日芳菲去莫遮。對酒有花非負酒﹐對花無酒是虧花。春盡後園閒步綠樹成陰日﹐黃鶯對語時。小渠處瀲灩﹐新竹正參差。倚杖閒吟久﹐攜童引步遲。好風知我意﹐故故向人吹。代書寄吳傳正寺丞惇篤情懷世所稀﹐昔年今日事難追。雪霜未始寒無甚﹐松桂何嘗色暫移。洛邑士人𨿽我信﹐天津風月只君知。夢魂不悟東都遠﹐依舊過從似舊時。洛下園池洛下園池不閉門﹐洞天休用別尋春。縱遊只卻輸閒客﹐徧入何嘗問主人。更小亭欄花自好﹐盡荒臺榭景才眞。虛名誤樂無涯事﹐未必虛名總到身。夢過城東謁洛陽尉楊應之夜來淸夢過城東﹐溪水分流徑路通。全似乘槎上天漢﹐但無嚴子驗行蹤。代書寄前洛陽簿陸剛叔祕校洛城官滿振衣裾﹐塵土何由浼遠途﹖道在幸逢淸日月﹐眼前應見舊江湖。知行知止惟賢者﹐能屈能伸是丈夫。歸卻何妨趁殘水﹐三吳還似向時無﹖答人乞碧蘆艸有可嘉者﹐莫將蕭艾儔。扶疏全類竹﹐蒼翠特宜秋。風雨聲初入﹐江湖思莫收。無功濟天下﹐藉此一淹畱。逍遙吟吾道本來平﹐人多不肯行。得心無後味﹐失腳有深坑。若未通天地﹐焉能了死生。向其間一事﹐須是自誠明。

人生憂不足﹐足外更何求﹖吾生𨿽未足﹐亦也卻無憂。天和將酒養﹐眞樂用詩勾。不信年光會﹐催人早白頭。

夜入安樂窩﹐晨興飲太和。窮神知道泰﹐養素得天多。日月任催蕩﹐山川徒琢磨。欲求爲此者﹐到了是誰何﹖

何事感人深﹐求之無處尋。兩儀長在手﹐萬化不關心。石裏時藏玉﹐砂中屢得金。分明難理會﹐須索入沈吟。偶得吟相去一毛間﹐千山復萬山。𨿽能忘寢食﹐未肯去機關。不是責人備﹐柰何開口難﹖天心況非遠﹐旣遠遂無還。每度過東鄰每度過東鄰﹐東鄰愈覺勤。旣來長自愧➀﹐相見只如親。飲食皆隨好﹐兒童亦自忻。吾鄕有是樂﹐何必更求仁。每度過東街每度過東街﹐東街怨暮來。只知閒說話﹐那覺太開懷。我有千般樂﹐人無一點猜。半醺歡喜酒﹐未晚未成回。君子與人交君子與人交﹐未始無驚惕。小人與人交﹐未始無差忒。只此眞喜歡﹐也宜重愛惜。他年雲水疏﹐亦恐難尋覓。惟天有二气惟天有二气﹐一陰而一陽。陰差產蛇蠍➁﹐陽和生鸞凰。安得蛇蠍死﹐不爲人之殃。安得鳳凰生﹐長爲國之祥。無客回天意無客回天意﹐有人資盜糧。日中屢見斗﹐六月時降霜。有書不暇讀﹐有食不暇嘗。食況不盈缶﹐書空堆滿牀。

惡死而好生﹐古今之常情。人心可生事﹐天下自無兵。艸木尙咸若﹐山川豈不寧。胡爲無擊壤﹐飲酒樂升平。放小魚纖鮮不足畱➂﹐此失一生休。放爾江湖去﹐寬渠鼎鑊遊。更宜避深网﹐愼勿誤吞鉤。天下多庖者﹐無令落庶羞。依韻和田大卿見贈日日步家園﹐淸風不著錢。城中得野景﹐竹下弄飛泉。自願無嗟若﹐何妨養浩然。卻慚天下士﹐語道未忘筌。乞笛竹洛人好種花﹐惟我好種竹。所好𨿽不同﹐其心亦自足。花止十日紅﹐竹能經歲綠。俱沾雨露恩﹐獨無霜雪辱。依韻和王不疑少卿招飲經難憶浮丘﹐吾鄕足勝遊。風前驚白髮﹐雨後喜新秋。仕宦情𨿽薄﹐登臨興未休。人間浪憂事﹐都不到心頭。再和王不疑少卿見贈乍涼天气好﹐何處不堪遊。鴻雁來賓日﹐鷹鸇得志秋。忘形終夕樂﹐失腳一生休。多少江湖上﹐舟船未到頭。依韻和三王少卿同過敝廬安之﹑不疑﹑中美洛中詩有社﹐馬上句如神。白首交情重﹐黃花節物新。見過心可荷﹐知愧道非淳。寂寞西風裏﹐身閒半古人。代書寄南陽太守呂獻可諫議一別星霜二紀中﹐升沈音問不相通。林間談笑須歸我﹐天下安危宜系公。萬乘幾前嘗蹇諤﹐百花洲上略從容。不知月白風淸夜﹐能憶伊川舊釣翁﹖﹝呂晦《答堯夫見寄》﹕冥冥鴻羽在雲天﹐邈阻風音已十年。不謂聖皇求治理﹐尙容遺逸臥林泉。羨君身散歲時樂﹐顧我官閒飽晝眠。應笑無成三黜後﹐病衰方始賦歸田。﹞寄吳傳正寺丞天津風月一何孤﹐似我經秋相憶無。每仗晴波寄聲去﹐不知曾得到東都﹖寄前洛陽簿陸剛叔祕校洛陽官滿歸吳會﹐男子雄圖志未伸。若到江山最佳處﹐舉杯無惜望天津。依韻和淮南憲張司封庭梧葉半黃﹐籬菊初受霜。向晚意不快﹐把酒西南望﹝平聲﹞。望君不見君﹐但見鴻南翔。正欲思寄書﹐自成書數行。重陽前一日作近來多病不堪言﹐長欲醺醺帶醉眠。新酒乍逢重九日﹐好花初接小春天。自知命薄臨頭上﹐不願事多來眼前。惟有天津橫落照﹐水聲仍是舊潺湲。重九日登石閣三首人情見樂多﹐世態諳來久。事過憂噬臍﹐物傷防掣肘。水濁更澄濾﹐衣塵須抖擻。必欲論主衡﹐何人爲好手﹖

事出一時間﹐時過事莫還。當時深可愛﹐過後不堪看。夏去休言暑﹐冬來始講寒。人能知此理﹐憂患自難幹。

今歲重陽日﹐憑欄气候遲。雲煙𨿽已淡﹐林木未全衰。天地開懷處﹐山川快眼時。欄桿空倚徧﹐此意有誰知﹖依韻答友人百萬貔貅動塞塵﹐朝廷委寄不輕人。胡兒生事𨿽然淺➀﹐國士盡忠須是純。隴上悲歌應憤惋﹐林間酣飲但酸辛。欲陳一句好言語﹐只恐相知未甚眞。偶見吟富貴多傲人﹐人情有時移。道徳不傲人﹐人情久益歸。道徳有常理﹐富貴無定期。蒿萊霜至萎﹐松柏雪更滋。

世上多附炎﹐炎歇人自去。君子善處約﹐約久情自固。炎歇勢不回﹐情固人不去。路人或如親﹐親人卻如路。

心迹貴相親﹐相親善惡分。世間須有物﹐天下豈無人。旣見薰蕕臭﹐當思玉石焚。如何得時態﹐長似洛陽春。無題吟昔日不煉物﹐嘗爲物所誤。今日不煉人﹐又爲人所怒。物誤亦可辯➁﹐人怒難往訴。我對人稱過﹐人亦爲我恕。無酒吟自從新法行﹐嘗苦罇無酒。每有賓朋至﹐盡日閒相守。必欲丐於人﹐交親自無有。必欲典衣買﹐焉能得長久﹖讀陶淵明歸去來歸去來兮任我眞﹐事𨿽成往意能新。何嘗不遇如斯世﹐其那難逢似此人。近暮特嗟時翳翳﹐向榮還喜木欣欣。可憐六百餘年外﹐復有閒人繼後塵。

注釋﹕________________________________________➀《四庫全書》本作「方今急務二敵首」。➁《四庫全書》本作「自余瓜沙甘與涼」。➂《四庫全書》本作「直可逐去此曹輩」。➀畢亨刊本與《四庫全書》本作「丹靑畫馬要求眞」。➁畢亨刊本與《四庫全書》本作「無學又無謀」。➂《四庫全書》本作「枯腸歡飲酒」。➃畢亨刊本與《四庫全書》本作「爭如靜裏且談諧」。➄《四庫全書》本作「岷峨雨後方知峭」。➀畢亨刊本與《四庫全書》本作「旣來長是愧」。➁畢亨刊本與《四庫全書》本作「陰毒產蛇蠍」。➂畢亨刊本與《四庫全書》本作「纖鱗不足畱」。➀《四庫全書》本作「邊疆生事𨿽然淺」。➁畢亨刊本與《四庫全書》本作「物誤亦可辧」。

伊川擊壤集卷之八訪南園張氏昆仲因而畱宿中秋天橋隨宜好﹐來訪南園會隱家﹝張氏園名﹞。貪飲不知歸去晚﹐水精宮裏宿煙霞。和王安之少卿同遊龍門生平有癖好尋幽﹐一歲龍山四五遊。或往或還都不計﹐蓋無榮利可稽畱。數朝從款看伊流﹐夜卜香山宿石樓。會有涼風開遠意﹐更和煙雨弄髙秋。歸城中再用前韻乘興龍山訪盡幽﹐恰如人在畫圖遊。恨無美酒酬佳景﹐正欲畱時不得畱。又一首初秋微雨造輕寒﹐倚徧東岑閣上欄。不謂是時煙靄裏﹐松齋人作畫圖看。﹝松齋﹐安之弟所居﹐在水西。﹞和人畱題張相公庵做了三公更引年﹐人間福徳合居先。結茅未盡忘君處﹐正在嵩髙萬歲前。代書寄程正叔嚴親出守劍門西﹐色養歡深世表儀。唐相規模今歷歷﹐蜀民遨樂舊熙熙。海棠洲畔停橈處﹐金雁橋邊立馬時。料得預憂天下計﹐不忘君者更爲誰。歲暮自貽當年志意欲橫秋﹐今日思之重可羞。事到彊圖皆屑屑﹐道非眞得盡悠悠。靜中照物精難隱➂﹐老後看書味轉優。談塵從容對賓客﹐薦章重疊誤公侯。已蒙賢傑開靑眼﹐不顧妻孥怨白頭。谷口鄭眞焉敢望﹐壽陵餘子若爲謀。鼎間龍虎忘看守﹐棋上山河廢講求。一枕晴窗睡初覺﹐數聲幽鳥語方休。林泉好處將詩買﹐風月佳時用酒酬。三百六旬如去箭﹐肯教襟抱落閒愁。歡喜吟熙寧四年﹝公元1071年﹐邵子61歲﹞行年六十一﹐筋骸未甚老。已爲兩世人﹐便化豈爲夭。況且粗康彊﹐又復無憂擾。如何不喜歡﹐佳辰自不少。寄李景眞太博花前靜榻閒眠處﹐竹下明窗獨坐時。著甚語言名宇泰﹐林間自有翠禽知。感事吟蛇頭蠍尾不相同﹐毒殺人多始是功。風月四時無限好﹐莫將閒事擾胸中。寄亳州秦伯鎭兵部三川地正得中陽﹐气入奇葩亦自王。善識好花人不遠﹐好花無吝十分芳。人事紛紛積有年﹐何煩顰蹙向花前。萬般計較頭須白﹐饒了胸中不坦然。無限有情風月間﹐好將醇酒發酡顏。柰何人自生疑阻﹐利害嫌輕更設關。𨿽貧無害日髙眠﹐人不堪憂我自便。鍛煉物情時得意﹐新詩還有百來篇。天心復處是無心﹐心到無時無處尋。若謂無心便無事﹐水中何故卻生金﹖酒涵花影滿巵紅﹐瀉入天和胸臆中。最愛一般情味好﹐半醺時與太初同。別寄一首許大秦皇定九州﹐九州才定卻歸劉。他人莫謾誇精彩﹐徒自區區撰白頭。思故人芳酒一樽𨿽甚滿﹐故人千里柰思何。柳拖池閣條偏細﹐花近簷楹香更多。謝王平甫教授賞花處惠茶仍和元韻➀太學先生善識花﹐得花精處卻因茶。萬紅香裏烹余後﹐分送天津第一家。南園賞花三月初三花正開﹐閒同親舊上春臺。尋常不醉此時醉﹐更醉猶能舉大杯。花前把酒花前醉﹐醉把花枝仍自歌。花見白頭人莫笑﹐白頭人見好花多。獨賞牡丹賞花全易識花難﹐善識花人獨倚欄。雨露功中觀造化﹐神仙品裏盯容顏。尋常止可言時尙﹐奇絕方名出世間。賦分也須知不淺﹐算來消得一生閒。問春三月春歸畱不住﹐春歸春意難分付。凡言春者必歸家﹐爲問春家在何處。春歸必竟歸何處﹐無限春冤都未訴。欲托流鶯問所因﹐子規又叫不如去。春來愁去只因花﹐春去愁來翻殢酒。長恨愁多酒力微﹐爲春成病花知否﹖安樂窩中自貽物如善得終爲美﹐事到巧圖安有公﹖不作風波於世上﹐自無冰炭到胸中。災殃秋葉霜前墜﹐富貴春華雨後紅。造化分明人莫會﹐枯榮消得幾何功➁﹖花前勸酒春在對花飲﹐春歸花亦殘。對花不飲酒﹐歡意遂闌珊。酒向花前飲﹐花宜醉後看。花前不飲酒﹐終負一年歡。書皇極經世後朴散人道立﹐法始乎羲皇。歲月易遷革﹐書傳難考詳。二帝啟禪讓﹐三王正紀綱。五伯仗形勝﹐七國爭彊梁。兩漢驤龍鳳﹐三分走虎狼。西晉擅風流﹐羣凶來北荒。東晉事淸芬﹐傳馨宋齊梁。逮陳不足算﹐江表成悲傷。後魏乘晉獘﹐掃除幾小康。遷洛未甚久﹐旋聞東西將。北齊舉爝火﹐後周馳星光。隋能一統之﹐駕福於巨唐。五代如傳捨﹐天下徒擾攘。不有眞主出﹐何由奠中央。一萬里區宇﹐四千年興亡。五百主肇位﹐七十國開疆。或混同六合﹐或控制一方。或創業先後﹐或垂祚短長。或奮於將墜﹐或奪於已昌。或災興無妄﹐或福會不祥。或患生藩屏﹐或難起蕭墻。或病由唇齒﹐或疾亟膏肓。談笑萌事端﹐酒食開戰場。情欲之一發﹐利害之相戕。劇力咨吞噬﹐無涯罹禍殃。山川才表裏﹐丘壠又荒涼。荊棘除難盡﹐芝蘭種未芳。龍蛇走平地﹐玉石碎崑崗。善設稱周孔﹐能齊是老莊。柰何言已病﹐安得意都忘。履道會飲眾人之所樂﹐所樂惟囂塵。吾友之所樂﹐所樂惟淸芬。淸芬無鼓吹﹐直與太古鄰。太古者靡他﹐和气常氤氳。裏閈舊情好﹐有才復有文。過從一日樂﹐十月生陽春。洛陽古神州﹐周公嘗縷陳。四時寒暑正﹐四方道裏均。代不乏英俊﹐號爲多縉紳。至於花與木﹐天下莫敢倫。而逢此之景﹐而當此之辰。而能開口笑﹐而世有幾人。淸衷貫金石﹐劇談驚鬼神。天地爲一指﹐富貴如浮雲。明時緩康濟﹐白晝閒經綸。莫如陪歡伯﹐又復對此君。商於六百里﹐黃金四萬斤。不能買玆樂﹐自余惡足論。接籬倒戴時﹐蟾蜍生海垠。小車倒載時➀﹐山翁歸天津。思鄭州陳知默因感其化去不得一識面美物須絕代﹐異人須不世。造化生得成﹐諒亦非容易。曠世耳可聞﹐同時目能視。陳子同時人﹐柰何聞諸耳。謝城南張氏四兄弟冒雪載肴酒見過久旱幾逾冬﹐川守祈未得。雁行聯鑣來﹐佳雪遽盈尺。酒面生紅光﹐客心喜何極。半夜離天津➁﹐天津陡岑寂。大寒吟舊雪未及消﹐新雪又擁戶。階前凍銀牀﹐簷頭冰﹝去聲﹞鐘乳。淸日無光輝﹐烈風正號怒。人口各有舌﹐言語不能吐。和李審言龍圖大雪萬樹瓊花一夜開﹐都和天地色皚皚。素娥腰細舞將徹﹐白玉堂深曲又催。甕牖書生方挾策﹐沙場甲士正銜杖。幽人骨瘦欲淸損﹐賴有時時酒一杯。小車行喜醉豈無千日酒﹐惜春還有四時花。小車行處人歡喜﹐滿洛城中都似家。依韻和浙憲任度支宦路尋知已得眞➂﹐可堪輕負洛城春。江湖相望三千里﹐休使鄕朋想望頻。和宋都官乞梅熙寧五年﹝公元1072年﹐邵子62歲﹞小園𨿽有四般梅﹐不似江南迎臘開。長恨東君少風韻﹐先時未肯放春來。東軒黃紅二梅正開﹐坐上書呈友人一年一度見雙梅﹐能見雙梅幾度開﹖人壽百年今六十﹐休論閒事且銜杯。和任比部憶梅痛惜梅開易得殘➃﹐旣殘憔悴不堪看。年年長被淸香誤﹐爭似閒栽竹數竿。初春吟花木四時分景致﹐經書千卷號生涯。有人若問閒居處﹐道徳坊中第一家。垂柳門前垂柳正依依﹐更被東風來往吹。忘樂自家今已老﹐卻疑自是少年時。至靈吟至靈之謂人﹐至貴之謂君。明則有日月﹐幽則有鬼神。人鬼吟➀旣不能事人﹐又焉能事鬼﹖人鬼𨿽不同﹐其理何嘗異﹖生平與人交生平與人交﹐未始有甘壞。已亦無負人﹐人亦無我害。知識吟目見之爲識﹐耳聞之謂知。柰何知與識﹐天下亦常稀﹖偶書吟風林無靜柯﹐風池無靜波。林池旣不靜﹐禽魚當如何﹖思患吟僕奴淩主人﹐夷狄犯中國➁。自古知不平﹐無由能絕得。寄三城王宣徽二首林下居𨿽陋﹐花前飲卻頻。世間無事樂﹐都恐屬閒人。路上塵方坋﹐壺中花正開。何須頭盡白﹐然後賦歸來。仁聖吟盡道之謂聖﹐如天之謂仁。如何仁與聖﹐天下莫敢倫﹖和邢和叔學士見別世路如何若大東﹐相逢不待語言通。觀君自比諸葛亮﹐顧我殊非黃石公。講道污隆無巨細﹐語時興替有初終。出人才業尢須惜﹐愼勿輕爲西晉風。﹝邢恕《將還河北畱別先生》﹕先生抱道隱墻東﹐心迹兼忘出處通。圮下每慚知孺子﹐牀前曾憶拜龐公。已將目擊存微妙﹐直把神交寄始終。此日離違限南北﹐蕭蕭班馬正依風。﹞擊壤吟人言別有洞中仙﹐洞裏神仙恐妄傳。若俟靈丹須九轉﹐必求朱頂更千年。長年國裏花千樹﹐安樂窩中樂滿懸。有樂有花仍有酒﹐卻疑身是洞中仙。春去吟好物足艱難﹐都來數日間。旣爲風攪擾﹐又被雨摧殘。富貴醉初醒﹐神仙夢乍還。遊人不知止﹐依舊倚朱欄。南園花竹花行竹徑緊相挨﹐每日須行四五回。因把花行侵竹種﹐且圖竹徑對花開。花香遠遠隨移袂﹐竹影重重上酒杯。誰道山翁少溫潤﹐這般紅翠卻長偎。再答王宣徽自有吾儒樂﹐人多不肯循。以禪爲樂事﹐又起一重塵。又

大達誠無礙﹐人人自有家。假花猶入念﹐何者謂眞花﹖蒼蒼吟寄答曹州李審言龍圖一般顏色正蒼蒼﹐今古人曾望﹝又作叫﹞斷腸。日往月來無少異﹐陽舒陰慘不相妨。迅雷震後山川裂﹐甘露零時艸木香。幽暗巖崖生鬼魅﹐淸平郊野見鸞凰。千花爛爲三春雨﹐萬木凋因一夜霜。此意分明難理會﹐直須賢者入消詳。林下五吟眞工造化豈容私﹐拙者爲謀亦甚微。安樂窩深初起後﹐太和湯釅半醺時。長年國裏籃舁往﹐永熟鄕中杖策歸。身似升平無一事﹐數莖髭白任風吹。老年軀體索溫存﹐安樂窩中別有春。萬事去心閒偃仰﹐四肢由我任舒伸。庭花盛處涼鋪簞﹐簷雪飛時軟布裀。誰道山翁拙於用﹐也能康濟自家身。有物輕醇號太和﹐半醺中最得春多。靈丹換骨還如否﹐白日升天得似麼﹖盡快意時仍起舞﹐到忘言處只謳歌。賓朋莫怪無拘檢﹐眞樂攻心不柰何。相招相勸飲流霞﹐鬢亂秋霜發亂華。所記莫非前甲子﹐凡經多是老官家。共誇今日重孫過﹐更說當時舊事呀。言語丁寧有情味﹐後生無笑太周遮。生來未始事田疇﹐無歲無時長有秋。隨分杯盤俱是樂﹐等閒池館便成遊。風花雪月千金子﹐水竹雲山萬戶侯。欲俟河淸人壽幾﹐兩眉能著幾多愁﹖安樂窩中自訟吟不向紅塵浪著鞭﹐惟求寡過尙無緣。虛更蘧瑗知非日﹐謬歷宣尼讀易年。發到白時難受彩﹐心歸通後更何言。至陽之气方爲玉﹐猶恐鉆磨未甚堅。和君實端明花庵二首➀不用丹楹刻桷爲﹐重重自有翠陰垂。後人繼取天眞意﹐種蒔增華非所宜。庵後庵前盡植花﹐花開番次四時好。主人事簡常燕休﹐不信歲華能撰老➁。﹝司馬光《花庵詩二章呈堯夫》﹕自然天物勝人爲﹐萬葉無風碧四垂。猶恨簪紳未離俗﹐荷衣蕙帶始相宜。洛陽四時常有花﹐雨晴顏色秋更好。誰能相與共此樂﹐坐對年華不知老。﹞注釋﹕________________________________________➂畢亨刊本與《四庫全書》本作「靜中照物情難隱」。➀畢亨刊本與《四庫全書》本作「和王平甫教授賞花處惠茶韻」。➁畢亨刊本與《四庫全書》本作「花榮消得幾何功」。➀「小車倒載時」﹐《道藏》本作「小車倒戴時」﹐從畢亨刊本攺。➁畢亨刊本與《四庫全書》本作「上夜離天津」。➂畢亨刊本與《四庫全書》本作「官路尋眞已得眞」。➃畢亨刊本與《四庫全書》本作「痛憶梅開易得殘」。➀《四庫全書》本無此首。➁《四庫全書》本作「所患及人國」。➀畢亨刊本與《四庫全書》本作「和君實瑞明花庵二首」。➁《四庫全書》本作「不信歲華能換老」。

伊川擊壤集卷之九六十二吟行年六十二康彊﹐況復身居永熟鄕。美景良辰非易得➂﹐淺斟低唱又何妨。無涯歲月難拘管﹐有限筋骸莫毀傷。多少英豪弄才智➃﹐大曾經過惡思量。林下局事吟閒人亦也有官守﹐官守一身四事有。一事承曉露看花﹐一事迎晚風觀柳。一事對皓月吟詩﹐一事畱佳賓飲酒。從事於玆二十年﹐欲求同列誰能否﹖依韻和吳傳正寺丞見寄五十年來讀舊書﹐世間應笑我迂疏。因思偊女忘今古﹐遂悟輪人致疾徐。道業未醇誠可病﹐生涯𨿽薄敢言虛。時和受賜已多矣﹐安有胸中不晏如。延福坊李太博乞園池詩宣威十九次髙牙﹐弈葉功臣舊將家。淸世辭榮歸裏第﹐白頭行樂過年華。杯盈香醑浮春水﹐曲度新聲出靚花。如此園池如此壽﹐兒孫滿眼慶無涯。金玉吟良金美玉信難偕﹐好物其來最受埋。盜跖免兵非積善﹐仲尼無土反成猜。中孚旣若須爲信﹝一云能成信﹞﹐無妄因何卻有災﹖莫若致之爲外事﹐心源可樂是昭回。夏日南園夏木無重數﹐森陰翠樾低。相呼百禽語。太半是黃鸝。謝寧寺丞惠希夷罇仙掌峯巒峭不收﹐希夷﹝陳圖南也﹞去後遂無儔。能斟時事髙擡手﹐善酌人情略撥頭。畫虎不成心尙在﹐悲麟無應淚橫流。悟來不必多言語﹐贏得淸閒第一籌。和君實端明花庵獨坐靜坐養天和﹐其來所得多。耽耽同﹝又作殊﹞廈宇﹐密密引藤蘿。忘去貴臣度﹐能容野客過。系時休戚重﹐終不道如何。﹝司馬光《花庵獨坐呈堯夫先生》﹕荒園才一畝﹐意足以爲多。𨿽不居丘壑﹐嘗如隱薜蘿。忘機林鳥下﹐極目塞鴻過。爲問市朝客﹐紅塵深幾何﹖﹞依韻和宋都官惠椶拂子洛邑從來號別都﹐能容無狀久安居。眾蚊多少成雷處﹐一拂何由議掃除。同王勝之學士轉運賞西園芍藥此物揚州素所聞﹐今於洛汭特稱珍。雅知國色善移物﹐更著天香暗結人。欲殿羣芳仍占夏﹐得專奇品不須春。日斜立馬將歸去﹐再倚朱欄看一巡。戲謝富相公惠班筍三首名園不放過鴉飛﹐相國如今遂請時。鼎食從來稱富貴﹐更和花筍一兼之。

承將大筍來相詫﹐小圃其如都不生。𨿽向性情曾著力﹐柰何今日未能平。

應物功夫出世間﹐豈容人可彊躋攀。我儂自是不知量﹐培塿須求比泰山。答李希淳屯田逢時𨿽出欲胡爲﹐其那天資知識微。獘性止堪同蠖屈﹐薄才安敢望鵬飛。長因訪舊歡無極﹐每爲尋幽暮不歸。花愛半開承露看﹐柰何花上露沾衣。苔錢一雨一番新﹐非關鼓鑄頻。縱多難贈客﹐便失不猜人。徧地未爲富﹐滿階那濟貧。買愁須有爲﹐酤酒斷無因。散處如籌計﹐重時似索陳。不能賙己急﹐何暇更賙親。種谷吟農家種谷時﹐種禾不種莠。柰何禾未榮﹐而見莠先茂。莠若不誅鋤﹐禾亦未成就。又況雨霈時﹐霑及恩一澑。和君實端明見贈曾不見譊譊﹐城中類遠郊。𨿽無千里馬﹐卻有一枝巢。月出雲山背﹐風來松竹梢。頹然何所得﹐豈復避人嘲。﹝司馬光《贈堯夫先生》﹕家𨿽在城闕﹐蕭瑟似荒郊。遠去名利窟﹐自稱安樂巢。雲歸白石洞﹐鶴立碧松梢。得喪非吾事﹐何須更解嘲。《別一章攺韻同五詩呈堯夫》﹕家𨿽在城闕﹐蕭瑟似山阿。遠卻名利窟﹐自稱安樂窩。雲歸白石洞﹐鶴立碧松柯。得喪非吾事﹐何須更寤歌。﹞秋夜浮雲一消散﹐星斗粲長天➀。碧蘚墜丹果﹐淸香生白蓮。體涼猶衣葛﹐耳靜已無蟬。坐久羣動息﹐秋空惟寂然。平日遊園常策筇杖﹐秋來發篋復出貂褥﹐二物皆景仁所貺﹐睹物思人﹐斐然成詩筇杖攜已久﹐貂褥展猶新。漸染岷山雪﹐拂除京國塵。危扶醉歸路﹐穩稱病來身。賴此齋中物﹐時如見故人。云

晴空碧如水﹐那得片雲飛。映日成丹鳳﹐隨風變白衣。去來皆絕迹﹐隱顯兩忘機。天理誰能測﹐終然何所歸。閒來閒來觀萬物﹐在處可逍遙。魚爲貪鉤得﹐蛾因赴火焦。碧梧饑鸑鷟﹐白粒飽鷦鷯。帶索誰家子﹐行歌復來樵。花庵多牽牛﹐淸晨始開﹐日出已粹。花𨿽甚美﹐而不能畱賞望遠云凝岫﹐妝余黛散鈿。縹囊承曉露﹐翠蓋拂秋煙。向慕非葵比﹐凋零在槿先。才供少頃玩﹐空廢日髙眠。和秋夜久畏夏暑日﹐喜逢秋夜天。急雨過修竹﹐涼風搖晚蓮。豈謂敗莎蛩﹐能繼衰柳蟬。安得九臯禽﹐淸唳一灑然。和貂褥筇杖﹐二物皆範景仁所惠君子亦保物﹐保故不保新。筇生蜀部石﹐貂走陰山塵。善扶巇崄路﹐能暖瘦羸身。行坐不可捨﹐常如睹斯人。和云萬里幕四垂﹐一片雲自飛。只知根抱石﹐不爲天爲衣。旣來曾無心﹐卻去寧有機。未能作霖雨﹐安用帝鄕歸。和閒來以身觀萬物﹐萬物理非遙。馬爲乘多瘦﹐龜因灼苦焦。能言謝鸚鵡﹐易飽過鷦鷯。伊洛好煙水﹐願同漁與樵。和花庵上牽牛花葉鬧深如幄﹐花繁翠似鈿。瀼瀼泠曉露➁﹐冪冪蔽晴煙。謝旣成番次﹐開仍有後先。主人凝佇苦﹐長是廢朝眠。寄三城舊友衛比部二絕𨿽老未龍鐘﹐籬邊菊滿叢。乍涼天气好﹐裏閈正過從。

景好身還健﹐天晴路又幹。小車芳艸軟﹝又作穩﹞﹐處處是淸歡。

秋霽登石閣➀初晴僧閣一憑欄﹐風物淒涼八月間。欲盡上層嘗腳力﹐更於髙處看人寰。秋深天气隨宜好﹐老後心懷只愛閒。爲報遠山休斂黛﹐這般情意久闌珊。﹝富弼《堯夫先生示秋霽登石閣之句﹐病中聊以短章戲答》﹕髙閣岧峣對遠山﹐雨餘愁望不成歡。擬將斂黛彊消遣﹐卻是幽思苦未闌。來詩斷章云﹕爲報遠山休斂黛﹐這般情意久闌珊。司馬光《和堯夫先生秋霽登石閣》﹕飛簷危檻出林端﹐王屋嵩丘咫尺間。獨愛髙明遊佛閣﹐豈知憂喜滿塵寰。目窮蒼莽纖毫盡﹐身得逍遙萬象閒。暇日登臨無厭數﹐悲風殘葉已珊珊。先生冬夏俱不出。﹞和李審言龍圖行次龍門見寄萬里秋光入坐明﹐交情預喜笑相迎。菊花未服重陽過﹐如待君來泛巨觥。﹝李復圭《行至龍門先寄堯夫先生》﹕碧落淸嵩刮眼明﹐馬頭次第似相迎。天街髙士還知否﹐好約南軒醉一觥。﹞風月吟涼風無限淸﹐良月無限明。淸明不我捨﹐長能成歡情。終朝三褫辱﹐晝日三接榮。榮辱不我預➁﹐何復能有驚。贈富公天下系休戚﹐世間誰擬倫﹖三朝爲宰相﹐四水作閒人。照破萬古事﹐收歸一點眞。不知緣底事﹐見我卻殷勤。弄筆吟人生所貴有精神﹐旣有精神卻不淳。弄假象眞終是假﹐將勤補拙總輸勤。因饑得飽飽猶病﹐爲病求安安未眞。人誤聖人人不少﹐聖人無誤世間人。招司馬君實遊夏圃雨霽景自好﹐秋深天未寒。可能乘興否﹐夏圃一盤桓﹖﹝司馬光《和堯夫先生相招遊夏圃》﹕野迥秋光滿。徑微朝露寒。登髙與行遠﹐餘力尙桓桓。﹞秋日雨霽閒望水冷云疏霜意早﹐歲華𨿽晚黃花好。饒教四面遠山圍﹐柰何一片秋光老。上天生物固無私﹐聖人餘事人難曉。陳言生活不須矜﹐自是中才皆可了。四小吟簡陳季常八月小春天﹐小花開且殷。晚來經小雨﹐遂使小車閒。樂樂吟吾常好樂樂﹐所樂無害義。樂天四時好﹐樂地百物備。樂人有美行﹐樂己能樂事。此數樂之外﹐更樂微微醉。誡子吟善惡無他在所存﹐小人君子此中分。攺圖不害爲君子﹐迷復終歸作小人。良藥有功方利病﹐白珪無玷始稱珍。欲成令器須追琢﹐過失如何不就新﹖聞少華崩變化無蹤倐忽間﹐力回天地不爲難。若教舒展巨靈手➂﹐豈止軒騰少華山。六社居民皆覆沒﹐九泉磐石盡飛翻。芻蕘一句能收采﹐堯舜之時自可攀。自古吟自古大聖人﹐猶以爲難事。而況後世人﹐豈復便能至。求之不勝難﹐得之至容易。千人萬人心﹐一人之心是。代書寄祖龍圖三十年交舊﹐相逢各白頭。海堧曾共飲﹐洛社又同遊。脫屣風波地﹐開懷松桂秋。兩眉從此後﹐應不著閒愁。寒夜吟天加一上寒﹐我添一重被。不出旣往言﹐不爲已甚事。責己重以周﹐與人不求備。惟是大聖人﹐能立無過地。知幸吟雞職在司辰﹐犬職在守禦。二者皆有功﹐一歸於報主。我饑亦享食﹐我寒亦受衣。如何無纖毫﹐功徳補於時。趨向捨我靈龜﹐觀我朵頤。背義從利﹐人無遠思。賁於丘園﹐束帛戔戔。旣能圖大﹐小在其間。不可知吟犁牛生騂角﹐老蚌產明珠。人𨿽欲勿用﹐山川其捨諸﹖事固不可知﹐物亦難其拘。一歸於臆度﹐義失乎精粗。事急吟旱極望雨意﹐病危思藥心。人人當此際﹐不待勸而深。知人吟事到急時觀態度﹐人於危處露肝脾。深心厚貌平時可﹐愼勿便言容易知。言語吟一言便喜處﹐千言益怒時。旣因言語合﹐卻爲言語離。思患吟綠飾近虛襟﹐虛襟後患深。療饑當用食﹐救旱必須霖。人生一世吟前有億萬年﹐後有億萬世。中間一百年﹐做得幾何事﹖又況人之壽﹐幾人能百歲﹖如何不喜歡﹐彊自生憔悴。謝人惠石筍誰將天柱峯﹐快刀割一半﹖泉潄痕微漬➀﹐云抱色猶見。權門不能移﹐富室不能轉。則予何人哉﹐當閻君之獻﹖奉和十月二十四日初見雪﹐呈相國元老士子初見雪﹐未多仍卻晴。人間都變白﹐林下不勝淸。寒士痛遭恐﹐窮民惡著驚。杯觴限新法﹐何故便能傾﹖﹝富弼《十月二十四日早始見雪登白雲臺閒望亂道走書呈堯夫先生》﹕气候隨時應﹐初寒雪以盈。乾坤一色白﹐山水萬重淸。是處人煙合﹐無窮鳥雀驚。忻然不成下﹐連把玉罍傾。﹞和相國元老崇臺未經慶﹐瑞雪下云端。𨿽地盡成白﹐而天不甚寒。有年丰可待﹐盈尺潤難幹。畎畝無忘處﹐追蹤擊壤歡。﹝富弼《臺上再成亂道走書堯夫先生》﹕密雪終宵下﹐晨登百尺端。瑞光翻怯日﹐和气不成寒。天末無纖翳﹐雲頭未少幹。四郊聞擊壤﹐農望已多歡。﹞天津看雪代簡謝蔣秀才還詩卷淸洛接天去﹐寒云貼地飛。人於橋上立﹐詩向雪中歸。安樂窩中看雪同云漠漠雪霏霏﹐安樂窩中臥看時。初訝後園羅玉樹﹐卻驚平地燦瑤池。未逢寒食梨花謝﹐不待春風柳絮飛。酒放半醺簾半捲﹐此情無使外人知。

滿目是瑤琚﹐貧家遂富如。許觀非許賣﹐宜慘不宜舒。醇醸裝醺後﹐重衿造暖余。肯於人世上﹐造﹝一作還﹞險較錙銖。答富韓公見示正旦四絕➁熙寧六年﹝公元1073年﹐邵子63歲﹞正旦四篇詩﹐緣忻七十期。請觀唐故事﹐未放晉公歸。﹝富弼《歲在癸丑年始七十正旦日書事》﹕人生七十古來稀﹐﹝老杜詩云﹕酒債尋常行處有﹐人生七十古來稀。﹞今日愚年已及期。從此光陰猶不測﹐只應天道始相知。

親賓何用舉椒觴﹐已覺閒中歲月長。不學香山醉歌舞﹐只將吟嘯敵流光。

先聖明明許從心﹐山川風月恣遊尋。此中若更論規矩﹐籍外閒人不易禁。

今年始是乞骸年﹐我向年前已掛冠。都爲君王憐久疾﹐肯教先去養衰殘。﹞和君實端明養道自安恬﹐霜毛一任添。且無官責咎﹐幸免世猜嫌。蓬戶能安分﹐藜羹固不饜。一般偏好處﹐曝背向前簷。﹝司馬光《上元書懷》﹕老卻春五味﹐年年覺病添。酒因脾積斷﹐燈爲目屙嫌。勢位非其好﹐紛華久已厭。惟餘讀書樂﹐暖日坐前簷。﹞安樂窩中四長吟安樂窩中快活人﹐閒來四物幸相親。一篇詩逸收花月﹐一部書嚴驚鬼神。一炷香淸衝宇泰﹐一罇酒美湛天眞。太平自慶何多也﹐惟願君王壽萬春。安樂窩中詩一篇安樂窩中詩一篇﹐自歌自詠自怡然。陶鎔水石閒勛業﹐銓擇風花靜事權。意去乍乘千里馬﹐興來初上九重天。忺時更攺三兩字➂﹐酒後吟哦五七篇。直恐心通雪外月﹐又疑身是洞中仙。銀河洶湧翻晴浪﹐玉樹查牙生紫煙。萬物有情皆可狀﹐百骸無病不能蠲。命題濫被神相助﹐得句謬爲人所傳。肯讓貴家常奏樂﹐寧慚富室剩收錢。若條此過知何限﹐因甚臺官獨未言。安樂窩中一部書安樂窩中一部書﹐號云皇極意何如﹖春秋禮樂能遺則﹐父子君臣可廢乎﹖浩浩羲軒開辟後﹐巍巍堯舜協和初。炎炎湯武干戈外﹐恟恟桓文弓劍余。日月星辰髙照耀﹐皇王帝伯﹝音霸﹞大鋪舒。幾千百主出規制﹐數億萬年成楷模。治久便憂彊跋扈﹐患深仍念惡驅除。才堪命世有時有﹐智可濟時無世無。旣往盡歸閒指點﹐未來須俟被支梧。不知造化誰爲主﹐生得許多奇丈夫。安樂窩中一炷香安樂窩中一炷香﹐淩晨焚意豈尋常。禍如許免人須諂﹐福若待求天可量。且異緇黃徼廟貌﹐又殊兒女裊衣裳。中孚起信寧煩禱﹐無妄生災未易禳。虛室請泠都是白﹐靈臺瑩靜別生光。觀風禦寇心方醉﹐對景﹝一作境﹞顏淵坐正忘。赤水有珠涵造化﹐泥丸無物隔淸蒼。生爲男子仍身健﹐時遇昌辰更歲穰。日月照臨功自大﹐君臣庇蔭效何長➀。非﹝又作不﹞徒聞道至於此﹐金玉誰家不滿堂。安樂窩中酒一罇安樂窩中酒一罇﹐非惟養气又頤眞。頻頻到口微成醉﹐拍拍滿懷都是春。何異君臣初際會﹐又同天地乍氤氳。醺酣情味難名狀﹐醞釀工夫莫指陳。斟有淺深存爕理﹐飲無多少寄經綸。鳳凰樓下逍遙客﹐郟鄏城中自在人。髙閣望時花似錦﹐小車行處艸如茵。捲舒萬世興亡手﹐出入千重雲水身。雨後靜觀山意思﹐風前閒看月精神。這般事業權衡別﹐振古英雄﹝一本作豪﹞恐未聞。謝富相公見示新詩一軸通衢選地半松筠﹐元老辭榮向盛辰。多種好花觀物體﹐每斟醇酒發天眞。淸朝將相當年事﹐碧洞神仙今日身。更出新詩二十首﹐其間字字敵陽春。

文章天下稱公器﹐詩在文章更不疏。到性始知眞气味﹐入神方見妙工夫➁。閒將歲月觀消長﹐靜把乾坤照有無。辭比離騷更溫潤﹐離騷其柰少寬舒。安樂窩中好打乖吟安樂窩中好打乖﹐打乖年紀合挨排。重寒盛暑多閉戶﹐輕暖初涼時出街。風月煎催親筆硯﹐鶯花引惹傍樽罍。問君何故能如此﹐只被才能養不才。和君實端明登石閣平地𨿽然遠﹐那知物物新。危樓一百尺﹐別有萬般春。﹝司馬光《二月六日登石閣》﹕極目千里外﹐川原繡畫新。始知平地上﹐看不盡靑春。﹞和君實端明副酒之什洛陽花木滿城開﹐更送東都雙榼來。遂使閒人轉狂亂﹐柰何紅日又西頹。﹝司馬光《二月六日送京醖二壺上堯夫》﹕紅櫻零落杏花開﹐春物相催次第來。莫作林間獨醒客﹐任從花笑玉山頹。﹞對花吟春在花爭好﹐春歸花遂殘。好花畱不住﹐好客會亦難。酒旣對花飲﹐花宜把酒看。如何更斟滿﹐乃盡此時歡。依韻寄成都李希淳屯田思君君未還﹐君戀蜀中官。白首𨿽知倦﹐淸衷宜自寬。花時難得會﹐蠶市易成歡。莫嘆歸休晚﹐生涯苦未完。代書寄廣信李遵度承制薊北更千里﹐漢唐爲極邊。柰何今境土﹐不復舊山川。虎帳兵家重﹐雕弓嗣子傳。他年勒功處﹐無使後燕然。自和打乖吟安樂窩中好打乖﹐自知元沒出人才。老年多病不服藥﹐少日壯心都已灰。庭艸剗除終未盡﹐檻花擡舉尙難開。輕風吹動半醺酒﹐此樂直從天外來。注釋﹕________________________________________➂畢亨刊本與《四庫全書》本作「道徳生辰非易得」。➃《四庫全書》本作「多少英雄弄才智」。➀《四庫全書》本作「星斗燦長天」。➁畢亨刊本與《四庫全書》本作「瀼瀼零曉露」。➀「秋霽登石閣」﹐《道藏》與畢亨刊本作「秋日登石閣」﹐從《四庫全書》本攺。➁畢亨刊本與《四庫全書》本作「榮辱我不預」。➂畢亨刊本與《四庫全書》本作「若教施展巨靈手」。➀畢亨刊本與《四庫全書》本作「泉潄痕微淸」。➁《四庫全書》本作「答富鄭公見示正旦四絕」。➂《四庫全書》本作「歡時更攺三兩字」。➀畢亨刊本與《四庫全書》本作「君臣庇蔭效何長」。➁畢亨刊本與《四庫全書》本作「入神方見妙功夫」。

《伊川擊壤集》卷之十﹝郭彧點校﹞

年老逢春十三首年老逢春春莫猜。老年方自少年回。人情少悅酒不解﹐天气卻寒花未開。堤外有風斜送柳﹐墻陰經雨半生苔。去年波水東流去﹐舊淥柰何新又來。

年老逢春春正妍﹐春妍況在禁煙前。才寒卻暖養花日﹐行﹝去聲﹞雨便晴消酒天。進退罇罍宜有主﹐栽培桃李豈無權。淸談已是歡情極﹐更把狂詩當管弦。

年老逢春雨乍晴﹐雨晴況復近淸明。天低宮殿初長日﹐風暖園林未囀鶯。花似錦時髙閣望﹐艸如茵處小車行。東君見賜何多也﹐又復人間久太平。

年老逢春莫厭春﹐住家況復在天津。旣將水竹爲生計﹐須與風花作主人。故宅廢功除瓦礫﹐新畦加意種蘭薰。未知去此閒田地﹐何地更能容此身﹖

年老逢春始識春﹐春妍都恐屬閒身。能知靑帝工夫大➀﹐肯逐後生撩亂頻。酒趁嫩醅嘗各韻﹐花承曉露看精神。大凡尢物難分付﹐造化從來不負人。

年老逢春春意多﹐波光誰染柳誰搓➁。池亭正好愛不徹﹐艸木向榮情柰何。便把罇罍通意思﹐須防風雨害淸和。千紅萬翠中間裏﹐似我閒人更有麼﹖

年老逢春春莫厭﹐春工愼勿致猜嫌。紅芳若得眼前過﹐白髮任從頭上添。雨後艷花零淚顆﹐風余新月露眉尖。輕醇酒面斟來凸﹐舉盞長憂不易拈。

年老逢春春莫慳﹐春慳不當世艱難。四時只有三春好﹐一歲都無十日閒。酒盞不煩人訴免﹐花枝須念雨摧殘。卻愁千片飄零後﹐多少金能買此歡。

年老逢春莫厭頻﹐更頻能見幾回春。須將酒盞彊畱客﹐卻恐花枝解笑人。世態不堪新間舊﹐物情難免假疑眞。誰云梁燕多言語﹐此个深冤都未伸。

年老逢春興未收﹐願春慈造少遲畱。旣稱好事愁花老﹐須與多情秉燭遊。酒裏功勞閒汗馬﹐詩中罪過靜風流。東君不柰人嘲戲﹐僝僽花枝惡未休。

年老逢春莫惜狂﹐惜狂無那興難當。園林恰到惡明媚➂﹐風雨便多閒中傷。花等半開宜速賞﹐酒聞才熟便先嘗。大都美物天長惜﹐非是吾儕曲主張。

年老逢春春不任﹐不任緣被老來侵。一身老去惡足惜﹐滿眼春歸何處尋﹖工日墜時風更急﹐落花流處水仍深。流鶯不悟芳菲歇﹐猶向枝頭送好音。

年老逢春認破春﹐破春不用苦傷神。身心自有安存地﹐艸木焉能媚惑人。此日榮爲他日瘁﹐今年陳是去年新。世間憂喜常相逐﹐多少酒能平得君﹖﹝司馬光《和堯夫先生年老逢春三首》﹕年老逢春春莫咍﹐朱顏不肯似春回。酒因多病無心醉﹐花不解愁隨意開。荒徑倦遊從碧艸﹐空庭慵掃任蒼苔。相逢談笑猶能在﹐坐待牽車陌上來。

年老逢春無用驚﹐對花弄筆眼猶明。不嫌貧捨舊來燕﹐喚起酒眠何處鶯﹖一僕相隨幅巾出﹐羣童聚看小車行。人間萬事都捐去﹐莫遣胸中气不平。

年老逢春猶解狂﹐行歌南陌上東岡。晴雲髙鳥各自得﹐白日遊絲相與長。艸色無情盡眼綠﹐林花多思麗人香。吾儕幸免簪裾累﹐痛飲閒吟樂未央。﹞和君實崇徳久待不至君家梁上年時燕﹐過社今年尙未回。請罰誤君凝竚久﹐萬花深處小車來。

天啟夫君八斗才﹐設人中路必須回。神仙一句難忘處﹐花外小車猶未來。﹝司馬光《崇徳久待不至》﹕淡日濃云合復開﹐碧嵩靑洛遠縈回。林端髙閣望已久﹐花外小車猶未來。﹞別兩絕樓外花多礙小車﹐難忘有徳見思多。欲憑桃李爲之謝﹐桃李無言爭柰何﹖

賞花髙閣上﹐負約罪難回。若許將詩贖﹐何時不可陪﹖春日登石閣滿洛城中將相家﹐廣栽桃李作生涯。年年二月憑髙處﹐不見人家只見花。六十三吟行年六十有三歲﹐齒髮𨿽衰志未衰。恥把精神虛作弄﹐肯將才力妄施爲。愁閒刮骨聲音切﹐悶見吹毛智數卑。珍重至人嘗有語﹐落便宜是得便宜。﹝陳希夷先生嘗有是言。﹞感事吟古人不見面﹐止可觀其心。其心固無他﹐而多顧義深。今人不見心﹐止可觀其面➀。其面顧無他﹐而多顧利淺。顧義則利人﹐顧利則害民。利人與害民﹐而卒反其身。其身幸而免﹐亦須殃子孫。偶書天生萬物﹐各遂其一。惟人最靈﹐萬物能並。芝蘭芬芳﹐麒麟鳳凰。此類之人﹐鮮有不臧。狼毒野葛➁﹐梟鴆蛇蠍。此類之人﹐鮮有不蘗。臧惟思安﹐蘗惟思殘。日夜無息﹐相代於前。天無私覆﹐地無私載。俱能含養﹐始知廣大。偶得吟蛙蜢泥中走﹐鳳凰云外飛。云泥相去遠﹐自是難相知。太和湯吟二味相和就甕頭﹐一般收口效偏優。同斟只卻因無事﹐獨酌何嘗爲有愁。才沃便從眞宰辟﹐半醺仍約伏羲遊。人間盡愛醉時好﹐未到醉時誰肯休﹖洗竹歲寒松柏共經秋﹐叢剉無端蔽翳稠。徧地冗枝都與去﹐倚天髙幹一齊畱。應龍吟後聲能效﹐儀鳳來時功可收。未說其他爲用處﹐此般風格最難儔。天意吟天意無他只自然﹐自然之外更無天。不欺誰怕居暗室﹐絕利須求在一源。未喫力時猶有說﹐到收功處更何言。聖人能事人難繼﹐無價明珠正在淵。代書戲祖龍圖祖兄同甲中➀﹐二十七日長。無怨可低眉﹐有歡能抵掌。交情日更深﹐道義久相尙。但欠書丹人﹐黃金八百兩。﹝擇之葬其親也﹐書志用予名姓。﹞把酒把酒囑兒男﹐吾今六十三。處身𨿽未至﹐講道固無慚。世上榮都謝﹐林間樂尙貪。語其貪一也﹐且免世猜嫌。對花熙寧七年﹝公元1074年﹐邵子64歲﹞花枝照酒巵﹐把酒囑花枝。酒盡錢能買﹐花殘藥不醫。人無先酩酊﹐花莫便離披。慢慢對花飲﹐況春能幾時。四道吟天道有消長﹐地道有險夷。人道有興廢﹐物道有盛衰。興廢不同世﹐盛衰不同時。柰何人當之﹐許多喜與悲。林下吟林下一般奇﹐俗人那得知。乍圓明月夜﹐才放好花枝。美酒未斟滿﹐佳賓莫放歸。世間優我輩﹐幸有這些兒。春陰日日是春陰﹐春陰又復沈。養花𨿽有力﹐愛月豈無心。月滿方能看﹐花開始可吟。柰何花與月﹐殊不諒人深。

花好難久觀﹐月好難久看。花能五七日﹐月止十二圓。圓時仍齟齬﹐開處足摧殘。風雨尋常事﹐人心何不安﹖囑花吟把酒囑花枝﹐花枝亦要知。花無十日盛﹐人有百年期。據此銷魂處﹐寧思中酒時。若非詩斷割﹐難解一生迷。懶起吟半記不記夢覺後﹐似愁無愁情倦時。擁衿側臥未忺起➁﹐簾外落花撩亂飛。感事吟君子小人正相反﹐上智下愚誠不移。野葛根非連靈芝➂﹐柰何生與天地齊。三惑老而不歇是一惑﹐安而不樂是二惑﹐閒而不淸是三惑。三者之惑自戕賊。四喜一喜長年爲壽域﹐二喜丰年爲樂國﹐三喜淸閒爲福徳﹐四喜安康爲福力。何如吟立身須作眞男子﹐臨事無爲淺丈夫。料得人生皆素定﹐空多計較竟何如﹖問春吟自古言花須說鶯﹐鶯花本合一時行。因何花謝鶯才至﹐浪得鶯花相與名。輒欲問春春不應﹐私於蜂蝶有何情。流鶯不伏春辜負﹐啼了千聲又萬聲。樓上寄友人有客常輕平地春﹐夫春不得不云云➀。能安陋巷無如我﹐旣上髙樓還憶君。滿眼雲林都是綠﹐萬花煙瓦半來新➁。憑欄須是心無事﹐誰是憑欄無事人﹖所失吟所失彌多所得微﹐中間贏得一歔欷。人榮人悴乃常理﹐花謝花開何足追。偶爾相逢卻相別﹐乍然同喜又同悲。只消照破都無事﹐何必區區更辯爲➂﹖插花吟頭上花枝照酒巵﹐酒巵中有好花枝。身經兩世太平日﹐眼見四朝全盛時。況復筋骸粗康健﹐那堪時節正芳菲。酒涵花影紅光澑﹐爭忍花前不醉歸﹖閒居吟閒居須是洛中居﹐天下閒居皆莫如。文物四方賢俊地﹐山川千古帝王都。絕奇花畔持芳醑﹐最軟艸間移小車。只有堯夫負親舊﹐交親殊不負堯夫。依韻和張子堅太博八載相逢恨未平﹐如何別酒又還傾。隨慚坦率珠多纇﹐卻識淸和玉有聲。處世當爲天下士﹐賞花須是洛陽城。也知今古眞男子﹐造化工夫不易生➃。還鞠十二著作見示共城詩卷寫象丹靑未易偕﹐丹靑難寫象情懷➄。覽君十首詩三徧﹐勝我再遊鄕一回。故國不知新想望﹐家山如見舊崔嵬。功名時事人休問﹐只有兩行淸淚揩。樂物吟日月星辰天之明﹐耳目口鼻人之靈。皇王帝伯﹝音霸﹞由之生➅﹐天意不遠人之情。飛走艸木類旣別﹐士農工商品自成。安得歲丰時長平﹐樂與萬物同其榮。喜春吟春至已將詩探伺﹐春歸更用酒追尋。酒因春至春歸飲﹐詩爲花開花謝吟。花謝花開詩履作﹐春歸春至酒頻斟。情多不是彊年少﹐和气沖心何可任。暮春吟多情潘佑羨楊花﹐出入千家復萬家。少日壯心都失去﹐老年新事不知他。詩中罪過人多恕﹐酒裏功勞我自誇。猶有一般牢落處﹐交親太半在天涯。和王中美大卿致政二首等候人間七十年﹐便如平子賦歸田。知時所得誠多矣﹐養志其誰曰不然。況有林泉情悅樂﹐卻無官守事拘牽。小車近日曾馳謁﹐正值夫君春晝眠。

自古有才思奮飛﹐夫君何故獨知時。平生懷抱未少屈﹐盛世掛冠良得宜。入格柳挼風細細➆﹐壓春花笑日遲遲。傳呼震地門前過﹐更不令人問是誰。和北京王郎中見訪畱詩車從賞春來北京﹐耿君先期已馳情。此時殞霜柰何重﹐今歲花開徒有聲。旣辱佳章仍墜刺﹐寧無累句代通名。天之才美應自惜﹐料得不爲時虛生。喜樂吟生身有五樂﹐居洛有五喜。人多輕習常﹐殊不以爲事。吾才無所長﹐吾識無所紀。其心之泰然﹐柰何能了此➀。﹝一樂生中國﹐二樂爲男子﹐三樂爲士人﹐四樂見太平﹐五樂聞道義。一喜多善人﹐二喜多好事﹐三喜多美物﹐四喜多佳景﹐五喜多大體。﹞歡喜吟歡喜又歡喜﹐喜歡更喜歡。吉士爲我友﹐好景爲我觀。美酒爲我飲﹐美食爲我餐。此身生長老﹐盡在太平間。天道吟天道不難知﹐人情未易窺。𨿽文言語處﹐更看作爲時。隱幾功夫大﹐揮戈事業卑。春秋賴乘興﹐出用小車兒。一室吟➁一室可容身﹐四時長有春。何嘗無美酒﹐未始絕佳賓。洞裏賞花者﹝君實也﹐宅中有洞﹞﹐天邊泛月人﹝君貺也﹐宅中有樓﹞。相逢應有語﹐笑我太因循。依韻和君實端明洛濱獨步冠蓋紛紛塞九衢﹐聲名相軋在前呼。獨君都不將爲事﹐始信人間有丈夫。

風背河聲近亦微﹐斜陽淡泊隔云衣。一雙白鷺來煙外﹐將下沙頭又卻飛。﹝司馬光《正月二十六日獨步至洛濱偶成二詩呈堯夫先生》﹕拜表歸來抵寺居﹐解鞍縱馬罷傳呼。紫花金帶盡脫去﹐便是林間一野人。

艸軟波晴沙路微﹐手攜筇竹著深衣。白鷗不信忘機久﹐見我猶穿岸柳飛。﹞雨後天津獨步洛陽宮殿鎖晴煙﹐唐漢以來書可傳。多少升沈都不見﹐空餘四面舊山川。春色去歲春歸畱不住﹐今年春色來何處﹖洛陽處處是桃源﹐小車漸轉東街去。太平吟天下太平日﹐人生安樂時。更逢花爛漫﹐爭忍不開眉﹖禁煙畱題錦幈山下四首滿川桃李弄芳妍﹐不忍重爲風所殘➂。忍使一年春遂去﹐盡憑髙處與盤桓。

寒食風煙錦幈下﹐憑髙把酒興何如﹖滿川桃李芳妍媚﹐不忍重爲風破除。

無涯桃李待淸明﹐經歲方能開得成。不念化工曾著力﹐狂風何故枯相淩﹖

春半花開百萬般﹐東風今日惡摧殘。可憐桃李性溫厚﹐吹盡都無一句言。

兩歲錦幈之遊不克見鄭令因以寄之歲歲羣芳正爛開﹐錦幈山下賞春來。兩年不得陪仙躅﹐洞裏仙人出未回。東軒前添色牡丹一株開二十四枝成二絕呈諸公牡丹一株開絕倫﹐二十四枝嬌娥顰。天下惟洛十分春﹐邵家獨得七八分。

牡丹一株開絕奇﹐二十四枝嬌娥圍。滿洛城人都不知﹐邵家獨占春風時。﹝司馬光《酬堯夫看牡丹》﹕君家牡丹深淺工﹐二十四枝爲一叢。不惟春光占七八﹐才華自是詩人雄。

君家牡丹今盛開﹐二十四枝爲一栽。主人果然靑眼待﹐正忙亦須偸暇來。﹝少選當與景仁上謁﹞花時阻雨不出三月洛城春半時﹐鞦韆未拆楊花飛。小車不出閒春泥﹐亂紅翻處流鶯啼。安樂窩中吟安樂窩中職分修﹐分修之外更何求。滿天下士情能接﹐徧洛陽園身可遊。行已當行誠盡處﹐看人莫看力生頭。因思平地春言語﹐使我嘗登百尺樓。﹝司馬君實有詩云﹕始知平地上﹐看不盡靑春。﹞安樂窩中事事無﹐惟存一卷伏羲書。倦時就枕不必睡﹐忺後攜筇任所趨➀。準備點茶收露水﹐堤防合藥種魚蘇。苟非先聖開蒙吝﹐幾作人間淺丈夫。

安樂窩中弄舊編﹐舊編將絕又重聯。燈前燭下三千日﹐水畔花間二十年。有主山河難占籍﹐無爭風月任收權。閒吟閒詠人休問﹐此个工夫世不傳➁。

安樂窩中萬戶侯﹐良辰美景忍虛休﹖已曾得手春深日﹐更欲放懷年老頭➂。曉露重時花滿檻﹐暖醅浮處酒盈甌。聖人喫緊些兒事➃﹐又省工夫又省憂。

安樂窩中春夢回﹐略無塵事可裝懷➄。輕風一霎座中過﹐遠樂數聲天外來➅。日影轉時從杖屨﹐花陰交處傍罇罍。人間未若吾鄕好﹐又況吾鄕多美才。

安樂窩中春不虧﹐山翁出入小車兒。水邊平轉綠楊岸﹐花外就移芳艸堤。明快眼看三月景﹐康彊身歷四朝時。鳳凰樓下天津畔﹐仰面迎風倒載歸。

安樂窩中三月期﹐老來才會惜芳菲。自知一賞有分付﹐誰讓萬金無孑遺。美酒飲教微醉後﹐好花看到半開時。這般意思難名狀﹐只恐人間都未知。

安樂窩中春暮時﹐閉門慵坐客來稀。蕭蕭微雨竹間霽﹐嘒嘒翠禽花上飛。好景盡將詩記錄﹐歡情須用酒維持。自余身外無窮事﹐皆可掉頭稱不知。

安樂窩中甚不貧﹐中間有榻可容身。儒風一變至於道﹐和气四時長若春。日月作明明主日﹐人言成信信由人。惟人與日不相遠﹐過此何嘗更語眞。

安樂窩中設不安﹐略行湯劑自能痊。居常無病不服藥﹐就使有災宜俟天。理到昧時須索講﹐情於盡處更何言。自余虛費閒思慮﹐都可易之爲晝眠。

安樂窩中春欲歸﹐春歸忍賦送春詩。𨿽然春老難牽復﹐卻有初夏能就移。飲酒莫教成酩酊﹐賞花愼勿至離披。人能知得此般事﹐焉有閒愁到兩眉。﹝又云﹕安樂窩中三月期﹐老年才會惜芳菲﹐酒防酩酊須生病﹐花恐離披遂便飛。飲酒莫教成酩酊﹐賞花愼勿至離披。離披酩酊惡滋味﹐不作歡欣只作悲。﹞生爲男子偶昌辰﹐安樂窩中富貴身。大字寫詩誇壯健﹐小杯飲酒惜輕醇。山川澄淨初經雨﹐艸木暄妍正遇春。造化工夫精妙處﹐都宜分付與閒人。

安樂窩中𨿽不拘﹐不拘終不失吾儒。輕醇酒用小盞飲﹐豪壯詩將大字書。花木暄妍春雨後﹐山川澄淨九秋餘。閒中意思長多少﹐無柰人間一丈夫。﹝司馬光《奉和安樂窩吟》﹕靈臺無事日休休﹐安樂由來不外求。細雨寒風宜獨坐﹐暖天佳景卽閒遊。松篁亦足開靑眼﹐桃李何妨插白頭。我以著書爲職業﹐爲君偸暇上髙樓。﹞食梨➀願君莫愛金花梨﹐願君須愛紅消梨。金花紅消兩般味﹐一般顏色如煙脂➁。紅消食之甘如飴﹐金花食之先顰眉。似此誤人事不少﹐未食之前宜辧之。依韻答安之少卿疊巘如幈四面開﹐可堪虛使亂雲堆。已曾同賞花無限﹐須約共遊山幾回。未老秋光詩擁筆﹐乍涼天气酒盈杯。輕風早是得人喜﹐更向芰荷深處來。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣➀畢亨刊本與《四庫全書》本作「能知靑帝功夫大」。➁《四庫全書》本作「波光誰染柳誰拖」。➂《四庫全書》本作「園林恰到恁明媚」。➀《四庫全書》本作「正可觀其面」。➁畢亨刊本與《四庫全書》本作「狼毒冶葛」。➀畢亨刊本與《四庫全書》本作「祖兄同甲申」。➁《四庫全書》本作「擁衿側臥未歡起」。➂畢亨刊本與《四庫全書》本作「冶葛根非連靈芝」。➀《四庫全書》本作「失春不得不云云」。➁畢亨刊本與《四庫全書》本作「萬家輝舞半來新」。➂畢亨刊本與《四庫全書》本作「何必區區更辧爲」。➃畢亨刊本與《四庫全書》本作「造化功夫不易生」。➄畢亨刊本與《四庫全書》本作「丹靑難寫像情懷」。➅《四庫全書》本作「皇王帝伯人之生」。➆《四庫全書》本作「入格柳拖風細細」。➀畢亨刊本與《四庫全書》本作「柰何人了此」。➁畢亨刊本與《四庫全書》本作「室吟」。➂《四庫全書》本作「不任重爲思所殘」。➀《四庫全書》本作「歡後攜筇任所趨」。➁畢亨刊本與《四庫全書》本作「此个功夫世不傳」。➂畢亨刊本與《四庫全書》本作「更欲披衣年老頭」。➃畢亨刊本與《四庫全書》本作「聖人喜得些兒事」。➄畢亨刊本作「備無塵事可中懷」﹐《四庫全書》本作「並無塵事可裝懷」。➅畢亨刊本作「安樂窩中天外來」﹐《四庫全書》本作「此樂直從天外來」。➀畢亨刊本與《四庫全書》本作「食梨吟」。➁《四庫全書》本作「一般顏色如胭脂」。

《伊川擊壤集》卷之十一﹝郭彧點校﹞上巳觀花思友人上巳觀花花意穠﹐今年正與昔年同。當時同賞知何處﹐把酒猶能對遠風。戲呈王郎中近年好花人輕之﹐東君惡怒人不知。直與增價一百倍﹐滿洛城春都買歸。一株二十有四枝﹐枝枝皆有傾城姿。又恐冷地狂風吹﹐盛時都與籍入詩。﹝予家有牡丹一株﹐名曰添色紅﹐開二十有四枝。﹞流鶯吟遷喬固有之﹐出谷未多時。正嫩簧爲舌﹐初新金作衣。替花言灼灼﹐代柳說依依。柳外晚猶囀﹐花前曉又啼。啼多因雨過﹐囀少爲春歸。莫遣行人聽﹐行人路正迷。善賞花吟人不善賞花﹐只愛花之貌。人或善賞花﹐只愛花之妙。花貌在顏色﹐顏色人可效。花妙在精神﹐精神人莫造。善飲酒吟人不善飲酒﹐惟喜飲之多。人或善飲酒﹐惟喜飲之和。飲多成酩酊﹐酩酊身遂屙。飲和成醺酣﹐醺酣顏遂酡。

省事吟慮少夢自少﹐言稀過亦稀。簾垂知日永﹐柳靜覺風微。但見花開謝﹐不聞人是非。何須尋洞府﹐度歲也應遲。一春吟一春九十日﹐風雨占幾半。花好不成觀﹐心狂未能按。舉世吟舉世自紛紛﹐誰爲無事人﹖吾生獨何幸﹐臥看洛陽春。春水吟春水淥成波﹐成波無柰何。難將染他物﹐止可染輕羅。春雨吟春雨細如絲﹐如絲霢霂時。如何一霶霈﹐萬物盡熙熙。可惜吟可惜熙熙一片春。未多時節覓無因➀。眼前園苑知何限﹐只見鶯啼不見人。簪花吟簪花猶且彊年少﹐訴酒固非佯小心。花好酒佳情更好﹐柰何明日病還深。春去吟春去休驚晚﹐夏來還喜初。殘芳𨿽有在﹐得似綠陰無。和大尹李君錫龍圖畱別詩多情大尹辭春去﹐正是羣芳爛漫時。自古英豪重恩意﹐羣芳愼勿便離披。﹞﹝李中師《奉別堯夫先生承見畱數刻漬梅酒摸沈水飲別聊書代謝》﹕磨湯漬酒重分攜。景霽和風二月時。莫忘天津別君處﹐黃梅庭下半離披。司馬光《走筆和君錫堯夫》﹕先生洛社坐忘機﹐大尹朝天去佐時。今日梅花浮別酒﹐靑雲早晚重來披。﹞答李希淳屯田三首去歲嘗蒙遠寄詩﹐當時已嘆友朋希。如今存者殆非半﹐不縱歡遊待幾時。

竹間水際情懷好﹐月下風前意思多。洛社過從無事日﹐非吾數輩更誰何。

胸中日月時舒慘﹐筆下風雲旋合離。老去無成尙如此﹐不知成後更何爲。箋年老逢春詩年老逢春春莫疑﹝箋云﹕物理窺開後﹐人情照破時。且無形可見﹐只有意能知。﹞老年才會惜芳菲﹝箋云﹕一歲正榮處﹐三春特盛時。是花堪愛惜﹐況見好花枝。﹞自知一賞有分付﹝箋云﹕羣卉爭妍處﹐奇花獨異時。東君深意思﹐亦恐要人知。﹞誰讓千金無孑遺➁﹝箋云﹕白日偏吹處﹐黃金欲盡時。侈心都用了﹐始得一開眉。﹞美酒飲教微醉後﹝箋云﹕甕頭噴液處﹐盞面起花時。有客來相訪﹐通名曰伏羲。﹞好花放到半開時➂﹝箋云﹕風輕如笑處﹐露重似啼時。只向笑啼處﹐濃香惹滿衣。﹞這般意思難名狀﹝箋云﹕陰陽初感處﹐天地未分時。言語旣難到﹐丹靑何處施。﹞只恐人間都未知﹝箋云﹕酒到醺酣處﹐花當爛漫時。醺酣歸酩酊﹐爛漫入離披。﹞謝彥國相公和詩用醉和風雨夜深歸道堂閒話盡多時﹐塵外杯觴不浪飛。初上小車人已靜﹐醉和風雨夜深歸。

謝君實端明用只將花卉記冬春有時自問自家身﹐莫是羲皇已上人﹖日往月來都不記﹐只將花卉記冬春。謝君貺宣徽用少微今已應星文一字詩中義未分﹐少微今已應星文。閒人早是無憑據﹐更與閒人開後門。謝安之少卿用始知安是道梯階窩名安樂直堪咍﹐臂痛頭風接續來。恰見安之便安樂﹐始知安是道梯階。謝開叔司封用無事無求得最多客問人間事若何﹐堯夫對曰不知他。居林之下行林下﹐無事無求得最多。謝伯淳察院用先生不是打乖人經倫事業須才者﹐夑理工夫有巨臣➀。安樂窩中閒偃仰﹐焉知不是打乖人﹖自謝用此樂直從天外來得自苦時終入苦﹐來從哀處卒歸哀。旣非哀樂中間得﹐此樂直從天外來。別謝彥國相公三首和詩韓國老﹐見比以宣尼。引彼返魯事﹐指予來西畿﹝又作遷洛時﹞。日星功共大﹐麋鹿分同微﹐華衮承褒借﹐將何答所知﹖

仲尼天縱自誠明﹐造化工夫發得成➁。見比當初歸魯事﹐堯夫才業若爲情。

嘗走狂詩到座前﹐座前仍是洞中仙。無涯風月供才思﹐淸潤何人敢比肩。別謝君實端明曹王八斗才﹐今日爲余催。錦繡佳章裏﹐芝蘭秀句開。煩屙熸軀體﹐溽暑爍樓臺。宜把君詩諷﹐淸風當自來。大字吟詩成半醉正陶陶﹐更用如椽大筆抄。盡得意時仍放手﹐到凝情處略濡毫。魯陽卻日功猶淺﹐宗愨乘風志未髙﹐寫出太平難狀意﹐任他天下頌功勞。教子吟爲人能了自家身﹐千萬人中有一人。𨿽用知如未知說﹐在乎行與不行分。該通始謂才中秀﹐傑出方名席上珍。善惡一何相去遠﹐也由資性也由勤。臂痛吟先苦頭風已病軀➂﹐新添臂痛又何如﹖無妨把盞只妨拜﹐𨿽廢梳頭未廢書。不向醫方求效驗﹐惟將談笑且消除。大凡物老須生病﹐人老何由不病乎﹖世上吟世上偸閒始得閒﹐我生長在不忙間。光陰有限同歸老﹐風月無涯可慰顏。坐臥繞身惟水竹﹐登臨滿目但雲山。醉眠只就花陰下﹐轉破花陰夢始還。逸書吟丹山誰道鳳爲巢﹐筆下吾能見九苞。逸句得時如虎變﹐大篇成處若神交。千端蜀錦新番樣﹐萬樹春華暖弄梢。天馬無蹤周八極﹐但臨風月鐙相敲。旋風吟二首安有太平人不平﹐人心平處固無事。棋中機械不願看﹐琴裏語言時喜聽。少日掛心惟帝典﹐老年畱意只羲經。自知別得收功處﹐松桂隆冬始見靑。松桂隆冬始見靑﹐蒿萊盛夏亦能榮。光陰去後繩難系﹐利害在前人必爭。萬事莫於疑處動﹐一身常向吉中行。人心相去無多遠﹐安有太平人不平。又二首近日衰軀有病侵﹐如何醫藥不求尋﹖軒前密葉自成幄﹐砌下黃花空散金。閒看蜜蜂收蜜意﹐靜觀巢燕累巢心。非關天下知音少﹐自是堯夫不喜琴。

自是堯夫不善琴﹐非關天下少知音。老年難做少年事﹐年少不知年老心。將養精神便靜坐﹐調停意思喜淸吟。如何醫藥不尋訪﹐近日衰軀有病侵。頭風吟近日頭風不柰何﹐未妨談笑與髙歌。人才相去不甚遠﹐事體所爭能許多。閉目面前都是暗﹐開懷天外更無他。若由智數經營得﹐大有英雄善揣摩。答客吟說者從來太過乎﹐道須能捲又能舒。人間好事不常有﹐天下奇才何處無。年近縱心惟策杖﹐詩逢得意便操觚。快心亦恐詩拘束﹐更把狂詩大字書。老去吟老去無成不入時﹐中年養病只有詩。因乘意思要舒放﹐肯把語言生事治。世上閒愁都一致﹐人間何務更能爲。攜筇晚步天津畔﹐爲報沙鷗愼勿飛。

行年六十有三歲﹐二十五年居洛陽。林靜城中得山景﹐池平坐上見江鄕。賞花長被杯盤苦﹐愛月履爲風露傷。看了太平無限好﹐此身老去又何妨。依韻和王安之判監少卿人行一善已爲優﹐何況夫君百行修。曩日慈闈貪眷戀﹐多年宦路不追求➀。官才少列孤淸徳➁﹐職異上庠尊白頭。洛社逾時阻相見﹐許多歡意卻還休。曉事吟曉物情人爲曉事﹐知時態者號知人。知人失後卻成害﹐曉事過時還不淳。鮮歡吟生不爭名與爭利﹐夫君何故鮮歡意﹖以道自重固有之﹐非理相干是無謂。白日升天恐虛傳﹐金貂換酒何曾醉﹖誰云憂擾大於山﹐亦是人間常式事。病起吟病作因循一月前﹐豈期爲苦稍淹延。朝昏飲食是難進﹐軀體虛羸不可言。旣勸佳賓持酒盞﹐更將大筆寫詩篇。始知心者气之帥﹐心快沈屙自釋然。半醉吟半醉上車兒﹐車兒穩碾歸。輕風迎面處﹐翠柳拂頭時。意若兼三事﹐情如擁九麾。這般閒富貴﹐料得沒人知。

半醉小車行﹐世間無此榮。涼風迎面細﹐垂柳拂頭輕。意若兼三事﹐情如擁萬兵。這般閒富貴﹐料得沒人爭。覽照吟淩晨覽照見皤然﹐自喜皤然一叟仙。慷慨敢開天下口﹐分明髙道世間言。𨿽然天下本無事﹐不柰世間長有賢➂。自問此身何所用﹐此身惟稱老林泉。

人壽吟人壽百年間﹐其間多少難。予今六十三﹐何止於一半。骨瘦固非淸﹐發白豈謂算。便化不爲夭﹐況且粗康健。年老吟➀身老太平間﹐身閒心更閒。非貴亦非賤﹐不饑兼不寒。有賓須置酒﹐無日不開顏。第一條平路﹐何人伴往還﹖古琴吟長隨書與棋﹐貧亦久藏之。碧玉琢爲軫﹐黃金拍作徽。典多因待客﹐彈少爲求知。近日僮奴惡﹐須防煮鶴時。求信吟始則求人信﹐有知有不知。旣而求自信﹐人或多知之。今我不求信﹐何人更起疑﹖無可無不可﹐安往不熙熙﹖蛇蠍吟蛇毒遠於生﹐蠍毒近於死。蛇蠍𨿽不同﹐其毒固無異。蛇以首中人﹐蠍以尾用事。柰何天地間﹐畏首又畏尾。自在吟心不過一寸﹐兩手何拘拘。身不過數尺﹐兩足何區區。何人不飲酒﹐何人不讀書。柰何天地間﹐自在獨堯夫。心安吟心安身自安﹐身安室自寬。心與身俱安﹐何事能相干。誰謂一身小﹐其安若泰山。誰謂一室小﹐寬如天地間。論詩吟何故謂之詩﹐詩者言其志。旣用言成章﹐遂道心中事。不止煉其辭﹐抑亦煉其意。煉辭得奇句﹐煉意得餘味。爲善吟人之爲善事﹐善事義當爲。金石猶能動﹐鬼神其可欺﹖事須安義命﹐言必道肝脾。莫問身之外﹐人知與不知。卽事吟事到患來頻﹐何由得任眞。就新須果敢﹐從善莫因循。盜亦自有道﹐人而或不仁。義緣無定體﹐安處是行身。偶得吟日爲萬象精﹐人爲萬物靈。萬象與萬物﹐由天然後生。言由人而信﹐月由日而明。由人與由日﹐何嘗不太平。靜坐吟人生固有命﹐物生固有定。豈謂人最靈﹐不如物正性。或聞陰有鬼﹐善能致人死。致死設有由﹐死外何所求﹖又況人之命﹐系天不系他。陰鬼設有靈﹐獨且柰天何﹖靜樂吟和气四時均﹐何時不是春。都將無事樂﹐變作有形身。靜把詩評物﹐閒將理告人。𨿽然無鼓吹﹐此樂世難倫。男子吟欲作一男子﹐須了四般事。財能使人貪﹐色能使人嗜。名能使人矜﹐勢能使人倚。四患旣都去﹐豈在塵埃裏。望雨盛夏久不雨﹐滿天下愁苦。安得一片雲﹐救取人間否。

久旱偶成雨﹐方喜慰愁苦。𨿽能斂塵土﹐不能救禾黍。思義吟小人固無知﹐惟以利爲視。君子固不欺﹐見得還思義。思義不顧死﹐見利或忘生。二者之所起﹐平之與不平。金帛吟金帛一種物﹐所用固不常。聘則謂之幣﹐贐則謂之將。貿則謂之貨﹐積則謂之藏。賂則謂之賄﹐竊則謂之贓。盜伯吟盜伯窺財物﹐其心不慮他。取時惟恐少﹐敗後只緣多。

盜伯窺財物﹐其心只慮添。安得取時貪﹐卻似敗時嫌。待物吟待物莫如誠﹐誠眞天下行。物情無遠近﹐天道自分明。義理宜須顧﹐才能不用矜。世間閒緣飾﹐到了是虛名。唐虞吟天下目爲目﹐謂之明四目。天下耳爲耳﹐謂之達四聰。前旒與黈纊﹐所貴無近情﹐無爲無不爲﹐知此非虛生。兩犯吟這般事業人難繼﹐此个工夫世莫傳。窺牖知天乃常事﹐不窺牖見是知天。憫旱正要雨時須不雨﹐已成災處更成災。如何百谷欲焦爛﹐徧地只存蒿與萊。無事吟人間萬事若磨持﹐叢入枯榮利害機。只有一般無對處﹐都如天地未分時。閣上招友人淸風正藹如﹐小閣枕通衢。不欲久獨擅﹐能來同享無﹖憶夢吟心足而家貧﹐體疏而情親。開襟知骨瘦﹐發語見天眞。大筆吟詩成大字書﹐意快有誰如。巨浪銀山立﹐風橋百尺餘。

酒喜小杯飲﹐詩忺大字書➁。不知人世上﹐此樂更誰如。自慶吟俗阜知君徳﹐時和見帝功。況吾生長老﹐俱在太平中。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣➀畢亨刊本與《四庫全書》本作「不多時節覓無因」。➁畢亨刊本與《四庫全書》本作「誰讓萬金無孑遺」。➂畢亨刊本與《四庫全書》本作「好花看到半開時」。➀畢亨刊本與《四庫全書》本作「夑理功夫有巨臣」。➁畢亨刊本與《四庫全書》本作「造化功夫發得成」。➂《四庫全書》本作「老苦頭風已病軀」。➀畢亨刊本與《四庫全書》本作「多年官路不追求」。➁畢亨刊本與《四庫全書》本作「官才少列辜淸徳」。➂畢亨刊本與《四庫全書》本作「不那世間長有賢」。➀畢亨刊本作「年平吟」﹐《四庫全書》本作「太平吟」。➁畢亨刊本與《四庫全書》本作「詩快大字書」。

《伊川擊壤集》卷之十二﹝郭彧點校﹞夢中➂夢裏常言夢。誰知覺後思。不知今亦夢﹐更說夢中時。日中➀日中爲噬嗑﹐交易是尋常。彼各不相識﹐何復更思量。月到梧桐上吟月到梧桐上﹐風來楊柳邊。院深人復靜﹐此景共誰言。步月吟林罅天尢碧﹐風餘月更明。人間無事日﹐得向此中行。偶得吟人間事有難區處﹐人間事有難安堵。有一丈夫不知名﹐靜中只見閒揮麈。答人吟林下閒言語﹐何須更問爲。自知無紀律﹐安得謂之詩。寄曹州李審言龍圖向日所云是﹐如今卻是非。安知今日是﹐不起後來疑﹖向日所云我﹐如今卻是伊。不知今日我﹐又是後來誰﹖淸夜吟月到天心處﹐風來水面時。一般淸意味﹐料得少人知。思聖吟不逢聖人時﹐不見聖人面。聖人言可聞﹐聖人心可見。君子吟君子存大體﹐小人常無心。於人不求備﹐受恩惟恐深。安分吟安分身無辱﹐知幾心自閒。𨿽居人世上﹐卻是出人間。感事吟四海三江與五湖﹐只通舟楫不通車。往來無限平安者➁﹐豈是都由香一鑪﹖登石閣吟一般情意惡難羈﹐長怕登髙望遠時。今日憑欄異常日﹐幾回將下又遲遲。憶昔吟憶昔初書大字時﹐學人飲酒與吟詩。苟非益友推金石﹐四十五年成一非。可必吟可必人間惟善事﹐不由天地只由衷。莫嫌效遠因而止﹐更勉其來更有功。恍惚吟恍惚陰陽初變化﹐氤氳天地乍回旋。中間些子好光景﹐安得工夫入語言➂。謝君實端明詩人說崑崙多美玉﹐世傳滄海有明珠。世傳人說恐無據﹐今我家藏乃不虛。好勇吟好勇能過我﹐當仁豈讓師。勇須仁以濟﹐仁必勇爲資。莫如吟親莫如父子﹐遠莫如蠻夷。蠻夷和亦至﹐父子失須離。仁莫如父子﹐義莫如君臣。二者尙有失﹐自余惡足論。君臣守以義﹐父子守以仁。義失爲敵國﹐仁失爲路人。裏閈吟裏閈閒過從﹐太之盛事。吾鄕多吉人﹐況與他鄕異。太平之盛事﹐天下之美才。人間無事日﹐都向洛中來。思有吟欲見心無已﹐久違情柰何。雲煙難咫尺﹐不得履相過。忠信吟忠信於人最有情﹐平居非是鬼神輕。何須只在江湖上﹐患難切身然後行。代簡答張淳祕校老年前事怕追思﹐更見曾悲先徳詩。卻有斷章聊自慰﹐如今冢嗣弱於誰。代簡謝尹處初先生樂國久容人避乖﹐非窩何以狀淸懷。則予豈敢窺髙躅﹐天險能升不用階。代簡謝王茂直惠酒及川箋白羊玉屑誠佳物﹐臂痛頭風正苦時。酒放半醺詩思動﹐窩中何用更呼醫。寄壽安令簿尉諸君錦幈山下好安棲﹐花月風煙未攺移。聞說近來長袖過﹐林前立馬盡多時。人情吟古事參今事﹐今人乃古人。只應情未浹﹐情浹自相親。因何吟梅因何而酸﹐鹽因何而咸。茶因何而苦﹐薺因何而甘。天聽吟天聽寂無音﹐蒼蒼何處尋。非髙亦非遠﹐都只在人心。白頭吟五福𨿽難備﹐三殤卻不逢。太平無事日﹐得作白頭翁。天意吟人能言語自能窺﹐天意無言人莫欺。莫道無言便無事﹐殆非流俗所能知。謝壽安縣惠神林山牒西南有山髙崔嵬﹐亂峯圍繞如蓬萊。中間有地可容止➀﹐泉甘木茂無塵埃。諸君之意一何厚﹐協謀判給如風雷。天津八月水波定﹐便可乘槎觀一回。依韻和王安之少卿見戲安之非是棄堯夫吟安之殊不棄堯夫﹐亦恐傍人有厚誣。開叔當初言得罪﹐希淳在後說無辜。誚然情意都如舊➁﹐剗地杯盤又見呼。始信歲寒心未替﹐安之殊不棄堯夫。小車吟自從三度絕韋編﹐不讀書來十二年。大鼈﹝編者按﹕此字上敝下瓦﹐音別﹞子中消白日﹐小車兒上看靑天。閒爲水竹雲山主﹐靜得風花雪月權。俯仰之間俱是樂﹐任他人道似神仙。晚步吟晚步上陽堤﹐手攜筇竹枝。靜隨芳艸去﹐閒逐野雲歸。月出松梢處﹐風來蘋末時。林間此光景﹐能有幾人知。接花吟物爲萬民生﹐人爲萬物靈。人非物不活﹐物待人而興。男女天所生﹐夫妻人所成。天人相與外﹐率是皆虛名。答任開叔郎中昆仲相訪竹影戰棋罷﹐閒思安樂窩。曠時稱不見﹐聯轡幸相過。寵莫兼金比﹐褒逾華衮多。從來有詩癖﹐使我遂成魔。小春天八月小春天➀﹐如人彊少年。偸生誠有謂﹐卻老固無緣。旣有神仙術﹐能回艸木妍。安知太平日﹐不得似堯夫。深秋吟終歲都無事﹐四時長有花。小車乘興去﹐所到便如家。中秋吟中秋光景好﹐況復月團圓。大抵眾所愛﹐柰何兼獨難。天晴仍客好﹐酒美更身安。四者若闕一﹐不能成此歡。同程郎中父子月陂上閒步吟艸軟沙平風細澑﹐雲輕日淡柳低挼➁。狂言不記道何事﹐劇飲未嘗如此杯。景好只知閒信步﹐朋歡那覺聽開懷。必期快作賞心事﹐卻恐賞心難便來。秋望吟艸色連云色﹐山光接水光。危樓一百尺﹐旅雁兩三行。閒適吟春看洛城花﹐秋玩天津月。夏披嵩岑風﹐冬賞龍山雪。觀陳希夷先生眞及墨迹未見希夷眞﹐未見熙夷迹。止聞希夷名﹐希夷心未識。及見希夷迹﹐又見希夷眞。始知今與古﹐天下長有人。希夷眞可觀﹐希夷墨可傳。希夷心一片﹐不可得而言。答君實端明遊壽安神林占得憂棲一片山﹐都離塵土利名間。四時分定所遊處﹐不爲移文便往還。﹝司馬光《遊神林谷寄堯夫》﹕山人有山未嘗遊﹐俗客遠來仍久畱。白雲滿眼望不見﹐可惜宜陽一片秋。﹞杏香花客說何州事➂﹐經營杳未涯。訝予獨無語﹐貪嗅杏香花。天津晚步芝蓋久稀疏﹐暮云空坱北。千年舊都城﹐一片閒官闕。禁籞尙連延﹐觚稜猶巀辥。橋勢橫雌霓﹐堤形偃初月。湹澗岸已深﹐漢唐時旣歇。危亭獨坐人﹐浪把興亡閱。喜歡吟日往月來終則有始。半行天上半行地底。照臨之間不憂則喜。予何人哉歡喜不已。自作眞贊松桂操行﹐鶯花文才。江山气度﹐風月情懷。借爾面貌﹐假爾形骸。弄丸餘暇﹐閒往閒來。﹝丸謂太極﹞奢侈吟侈不可極﹐奢不可窮。極則有禍﹐窮則有凶。多多吟天下居常﹐害多於利﹐亂多於治﹐憂多於喜。柰何人生﹐不能免此﹖柰何予生﹐皆爲外事﹖畏愛吟人有正性﹐事事皆齊。人無正性﹐事事皆隳。失於用恩﹐以非爲是。失於用威﹐以是爲非。恩威旣失﹐畏愛何知﹖不知畏愛﹐何用恩威﹖喜怒不解﹐鮮不至斯。婦人男子﹐宜用戒之。秋閣➀秋閣一憑欄﹐人心何悄然。乾坤今歲月﹐唐漢舊山川。淡泊霜前日﹐蕭疏雨後天。丹靑空妙手﹐此意有誰傳﹖浮生吟浮生曉露邊﹐且喜又添年。動悔須有悔﹐求全未必全。處人心上事﹐道物性中言。寰宇𨿽然廣﹐其誰曰不然﹖力外吟以少爲多﹐以無爲有。力外周旋﹐不能長久。謝傅欽之學士見訪長莫長於天﹐大莫大於地。天地尙有極﹐自余安足計﹖世態非一朝﹐人情止於是。以至立殊功➁﹐無非借巨勢。適會在其間﹐愼勿彊生事。𨿽嚴似雪霜➂﹐無攺如松桂。方惜久離闊﹐卻喜由道義。相別二十年﹐猶能記憔悴。賞雪吟一片兩片雪紛紛﹐三杯五杯酒醺醺。此時情狀不可論﹐直疑天地才氤氳。答傅欽之欽之謂我曰﹕詩欲多吟不如少吟➃﹐詩欲少吟不如不吟。我謂欽之曰﹕亦不多吟亦不少吟﹐亦不不吟亦不必吟。芝蘭在室不能無臭﹐金石振地不能無聲。惡則哀之哀而不傷﹐善則樂之樂而不淫。月陂閒步因隨芳艸行來遠﹐爲愛淸波歸去遲。獨步獨吟仍獨坐﹐初涼天气未寒時。仲尼吟仲尼生魯在吾先﹐去聖千餘五百年。今日誰能知此道﹐當時人自比於天。皇王帝伯中原主﹐父子君臣萬世權。河不出圖吾已矣﹐修經意思豈徒然。謝圓益上人惠詩一卷覽公詩十首﹐起我意何多。似藥驅疑疾➄。如茶滌睡魔。月當松皎潔﹐山隔水嵯峨。明日如無事﹐天津可再過。自述二首傳者堪名席上珍➅﹐都緣當日得師眞。是知佚我無如老﹐惟喜放懷長似春。得志當爲天下事﹐退居聊作水雲身。胸中一點分明處﹐不負髙天不負人。陸海臥龍收爪甲﹐遼天老鶴戢毛衣。難攀騏驥日千里﹐易足鷦鷯巢一枝。最好朋儕同放適﹐盡髙臺榭與登躋➀。雲山勝處追尋徧﹐似我淸閒更有誰。答會計杜孝錫寺丞見贈四方多善人﹐予善未毫分。有意空求志﹐無功漫愛君。閒行觀止水﹐靜坐看歸云。老向太平裏。朝廷正右文。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣➂畢亨刊本與《四庫全書》本作「夢中吟」。➀畢亨刊本與《四庫全書》本作「日中吟」。➁畢亨刊本與《四庫全書》本作「往來無限安平者」。➂畢亨刊本與《四庫全書》本作「安得功夫入語言」。➀畢亨刊本與《四庫全書》本作「中間有地可容足」。➁《四庫全書》本作「悄然情意都如舊」。➀《四庫全書》本作「十月小春天」。➁《四庫全書》本作「雲輕日淡柳低萎」。➂畢亨刊本與《四庫全書》本作「客說河州事」。➀畢亨刊本與《四庫全書》本作「秋閣吟」。➁《四庫全書》本作「以至力殊功」。➂《四庫全書》本作「𨿽然似雪霜」。➃畢亨刊本與《四庫全書》本作「詩似多吟不如少吟」。➄《四庫全書》本作「以藥驅疑疾」。➅畢亨刊本與《四庫全書》本作「何者堪名席上珍」。➀畢亨刊本與《四庫全書》本作「博髙臺榭與登躋」。

《伊川擊壤集》卷之十三﹝郭彧點校﹞天津敝居蒙諸公共爲成買作詩以謝重謝諸公爲買園﹐買園城裏占林泉。七千來步平流水﹐二十餘家爭出錢。嘉佑卜居終是僦﹐熙寧受券遂能專。鳳凰樓下新閒客﹐道徳坊中舊散仙。洛浦淸風朝滿袖﹐嵩岑皓月夜盈軒。接籬倒戴芰荷畔﹐談麈輕搖楊柳邊。陌徹銅駝花爛漫﹐堤連金穀艸芊綿。靑春未老尙可出﹐紅日已髙猶自眠。洞號長生宜有主﹐窩名安樂豈無權。敢於世上明開眼﹐會向人間別看天。盡送光陰歸酒盞﹐都移造化入詩篇。也知此片好田地﹐消得堯夫筆似椽。

同諸友城南張園賞梅十首二首和長水李令子眞韻東風一夜坼梅枝➁﹐舞蝶遊蜂都不知。插了滿頭仍漬酒﹐任他人道拙於詩。

折來嗅了依前嗅﹐重惜淸香難久畱。多謝主人情意切﹐未殘仍許客重遊。

淸香冷艷偏多處﹐猛雨狂風未有前。賞意正濃紅日墜﹐如何旣去遂經年。

紅日墜時情更切﹐玉山頹處興還深。攀條時揀繁枝折﹐不插滿頭孤此心➂。

梅臺賞罷意何如﹐歸插梅花登小車。陌上行人應見笑﹐風情不薄是堯夫。

酒中漬後香尢烈﹐笛裏吹來韻更淸。此韻此香來處好﹐此時消得一凝情。

春早梅花正爛開﹐生平不飲亦銜杯。城南盡日髙臺上﹐恰似江南去一回。

梅花四種或黃紅﹐顏色不同香頗同。更遠也須重一到﹐看看隨水又隨風。

五嶺𨿽多何足觀﹐三川縱少須重去。臺邊況有數千株➃﹐仍在名園最深處。

人間好物尢宜惜﹐天下奇才非易得。他日相逢他處時﹐始知此回重難覓。答人吟誰道閒人無事權﹐事權惟只是詩篇。四時雪月風花景﹐都與收來入近篇。

初春洛城梅開時﹐賞梅更吟梅花詩。梅花𨿽開難遠寄﹐惟寄梅詩伸所思。依韻和君實端明惠酒春風吹雪亂飄搖﹐林下如何更寂寥。霜窗威稜正難犯﹐小人當貺是難消。謝壽安簿寄錦幈山下所失剪刀江夏尙能悲墜履﹐少原惟解泣遺簪。一刀所失安足系﹐不那久經人用心。謝君實端明惠山蔬八品八品山蔬盡藥萌﹐何山采得各標名﹖山翁驚受霜臺貺﹐卽命山妻親自烹。謝君實端明惠牡丹霜臺何處得奇葩﹐分送天津小隱家。初訝山妻忽驚走﹐尋常只慣插葵花。謝判府王宣徽惠酒自得花枝向遠鄰﹐只憂輕負一番春。無何寵貺酒雙榼﹐少室山人遂不貧。和君實端明洛陽看花洛陽最得中和气﹐一艸一木皆入看。飲水也須無限樂﹐況能時復舉杯盤。

洛陽花木誇天下﹐吾輩遊勝庶士遊。重念東君分付意﹐忍於佳處不遲畱。

洛陽交友皆奇傑﹐遞賞名園只似家。卻笑孟郊窮不慣﹐一日看盡長安花。

南園一色栽桃李﹐春到且圖花早開。多謝主人情意厚﹐天津客不等閒來。﹝司馬光《看花四絕句呈堯夫》﹕洛陽相望盡名園﹐墻外花勝墻裏看。手摘靑梅供按酒﹐何須一一俱杯盤。

洛陽相識盡名流﹐騎馬遊勝下馬遊。乘興東西無不到﹐但逢靑眼卻淹畱。

洛陽春日最繁華﹐紅綠陰中千萬家。誰道羣花如錦繡﹐人將錦繡學羣花。

南園桃李近方栽﹐澆水未幹花已開。山果野蔬隨分有﹐交遊不厭但頻來。﹞和君實端明送酒大凡人意易爲驕﹐雙榼何如水一瓢。亦恐孟光心漸侈﹐自玆微厭紫芝苗。﹝司馬光《送酒堯夫先生因戲之》﹕林下𨿽無憂可消﹐許由聞說掛空瓢。請君呼取孟光飲﹐共插花枝煮藥苗。前送牡丹藥苗﹐堯夫皆有詩。﹞暮春吟林下居常睡起遲﹐那堪車馬近來稀。春深晝永簾垂地﹐庭院無風花自飛。依韻和鎭戎倅龔章屯田十五年前初見君﹐見君情意便如親。𨿽然林下無他事﹐不那心間思故人。萬物比之論至底﹐丹誠到了總輸眞。過從洛社勝諸處﹐何日能來共卜鄰﹖安樂窩銘安莫安於王政平﹐樂莫樂於年谷登。王政不平年不登﹐窩中何由得康寧﹖愁恨吟城裏住煙霞﹐天津小隱家。經書爲事業﹐水竹是生涯。恨爲雲遮月﹐愁因風損花。恨愁花月外﹐何暇更知他。悲喜吟吳起初辭魏﹐張儀乍入秦。西河蒙惠久﹐南楚受欺頻。善惡吟君子學道則務本﹐小人見利則忘生。務本則非理不動﹐見利則非賄不行。

所學吟人之所學﹐本學人事。人事不修﹐無學何異﹖君子行何者爲君子﹐君子固可修。是知君子途﹐使人從之遊。與義不與利﹐記恩不記仇。揚善不惕惡➀﹐主喜不主憂。思省吟仲尼再思﹐曾子三省。予何人哉﹐敢忘修整﹖梁燕吟物情誰道爾無知﹐秋去春來不失期。今歲新雛又成就﹐去時寧不重依依。鄒田二忌鄒田二忌不相能﹐買卜之言惡足明﹖利害傷眞至於此﹐姓田人去恨難平。孫龐二將孫臏伏兵稱有法﹐龐涓鉆火一何愚﹖兵家詭詐盡如此﹐利害今人自不殊。一言感人爲女不嫁﹐爲士不官。齊人一言﹐田子辭焉。四子吟時去三王﹐事歸五霸。七雄旣爭﹐四子乃詫。孟嘗居先﹐信陵居亞。平原居中﹐春申居下。淳於髡酒諫賜酒於君﹐飲不知味。執法在前﹐恐懼無旣。當此之時﹐一斗而醉。宗族滿堂﹐旣孝且悌。尊卑以親﹐少長以齒。當此之時﹐二斗而醉。賓之初筵﹐蹌蹌濟濟。獻酬百拜﹐升降有禮。當此之時﹐三斗而醉。裏閈過從﹐如兄如弟。時和歲丰﹐情懷歡喜。當此之時﹐五斗而醉。朋友往還﹐講道求義。樂事賞心﹐登山臨水。當此之時﹐八斗而醉。男女雜坐﹐杯觴不記。燈燭明滅﹐衣冠傾圮。當此之時﹐一石而醉。東海有大魚東海有大魚﹐网罟無能近。碭然一失水﹐螻蟻得而困。土木偶人土木偶人﹐愼無相笑。天將大雨﹐止可相弔。辯謗吟➁田單功蓋國﹐貂勃語回君。謗者古來有﹐猶能殺九人。三皇吟三皇之世正熙熙﹐烏鵲之巢俯可窺。當日一般情味切﹐初春天气早晨時。五帝五帝之時似日中﹐聲明文物正融融。古今世盛無如此﹐過此其來便不同。三王三王之世正如秋﹐權重權輕事有由。深谷爲陵岸爲谷﹐陵遷谷變不知休。五伯五伯之時正似冬﹐𨿽然三代莫同風。當初管晏權輕重﹐父子君臣尙且宗。七國七國縱橫事可明﹐蘇張得路信非平。當初天下如何爾﹐市井之人爲正卿。

掃地吟管晏治時猶有體﹐蘇張用處更無名。三皇五帝從何出﹐掃地中原俟太平。天人吟羲軒堯舜𨿽難復﹐湯武桓文尙可循。事旣不同時又異﹐也由天道也由人。利害吟兔犬俱斃﹐蚌鷸相持﹐田翁老父﹐坐而利之。時吟騏驥壯時千里莫追﹐及其衰也駑馬先之。時與事會談笑指揮﹐時移事去𨿽死奚爲﹖二說吟治不變俗﹐教不易民。甘龍之說﹐亦或可循。常人習俗﹐學者溺聞﹐商鞅之說﹐異乎所云。言行吟言不失行﹐行不失義。自天佑之﹐吉無不利。言與仁背﹐行與義乖。天且不佑﹐人能行哉。有商君者﹐賊義殘仁﹐爲法自獘﹐車分其身。始知行義修仁者﹐便是延年益壽人。治亂吟財利爲先﹐筆舌用事。饑饉相仍﹐盜賊蜂起。孝悌爲先﹐日月長久。時和歲丰﹐延年益壽。太平吟老者得其養﹐幼者得其仰。勞者得其餉﹐死者得其葬。商君吟商鞅得君持法處﹐趙良終日正言時。當其命令炎如火﹐車裂如何都不知﹖能懷天下心能懷天下心﹐肯了人間事。豈止求於今﹐求古亦未易。始皇吟並吞天下九千日﹐一統寰中十五年。坑血未幹髙祖至﹐驪山丘壠已蕭然。有妄吟作僞少陰徳﹐飾非多隱情。人心𨿽曖昧﹐天道自分明。手足旣皆露﹐語言安足憑﹖乾坤吟用九見羣龍﹐首能出庶物。用六利永貞﹐因乾以爲利。四象以九成﹐遂爲三十六。四象以六成﹐遂成二十四。如何九與六﹐能盡人間事﹖皇極經世一元吟天地如蓋軫﹐覆載何髙極。日月如磨蟻﹐往來無休息。上下之歲年﹐其數難窺測。且以一元言﹐其理尙可識。一十有二萬﹐九千餘六百﹐中間三千年﹐迄今之陳迹﹐治亂與廢興﹐著見於方策。吾能一貫之﹐皆如身所歷。應龍吟龍者陽類﹐與時相須。首出庶物﹐同遊六虛。能潛能見﹐能吸能呼。能大能小﹐能有能無。何處是仙鄕何處是仙鄕﹐仙鄕不離房。眼前無冗長﹐心下有淸涼。靜處乾坤大﹐閒中日月長。若能安得分﹐都勝別思量。謝宋推官惠白牛毛如霜雪眼如朱﹐耳角方齊三尺餘。狀異不將耕曠土﹐性馴宜用駕安車。水邊牧處龍能擾﹐月下牽時兔可驅。從此洛陽圖幀上﹐丹靑人更著工夫➀。依韻和王安之少卿六老詩仍見率成七首六老皤然鬢似霜﹐縱心年至又非狂。園池共選何妨勝➁﹐樽俎相歡未始忙。杖屨爛遊千載運﹐衣巾濃惹萬花香。過從見率添成七﹐況復秋來亦漸涼。

六老相陪卿與郎﹐閒曹饒卻不淸狂。過從無事易成樂﹐職局向人難道忙。煙柳嫩垂低更綠﹐露桃紅裛暖仍香。乘春醉臥花陰下﹐恰到花陰別是涼。

六翁誰讓少年場﹐老不羞人任意狂。同向靜中觀物動﹐共於閒處看人忙。天心月滿蟾蜍動﹐水面風微菡萏香。肯信人間有憂事﹐新醅正熟景初涼。

六人相聚會時康﹐著甚來由不放狂。徧地園林同已有﹐滿天風月助詩忙。文章髙摘漢唐艷﹐騷雅濃薰李杜香。水際竹邊閒適處﹐更無塵事只淸涼。

六客同遊一醉鄕﹐又非流俗所言狂。追遊共喜淸平久﹐唱和爭尋警策忙➂。薦酒月陂林果熟﹐發茶金穀井泉香。千年松下麾談麈➃﹐襟袖無風亦自涼。

見率野人成七老﹐野人惟解野疏狂。編排每日淸吟苦﹐趁辦遞年閒適忙➄。夏末喜嘗新酒味﹐春初愛嗅早梅香。問君何故須如此﹐不柰心頭一點涼。

林下狂歌不帖腔﹐帖腔安得謂之狂。小車行處鶯花鬧﹐大筆落時神鬼忙。門掩柴荊闤闠遠﹐墻開甕牖薜蘿香。一般天下難尋物﹐洛浦淸風拂面涼。依韻和張靜之少卿惠文房三物文房三物品皆精﹐報謝愁無秀句成。欲狀升平在歌頌﹐柰何不才逮升平。依韻和王安之少卿謝富相公詩寵辱見多惡足驚﹐出塵還喜自誠明。閒中气象乾坤大﹐靜處光陰宇宙淸。素業經綸無少愧﹐全功天地不虛生。設人何幸逢昌運﹐一百餘年天下平。安樂窩前蒲柳吟安樂窩前小江曲➅﹐新蒲細柳年年綠。眼前隨分好光陰﹐誰道人生多不足﹖甕牖吟甕破已甘棄﹐言收用有方。用時須藉口﹐照處便安牀。不假軒窗力﹐能回日月光。淸平臥其下﹐自可比羲皇。人生長有兩般愁人生長有兩般愁﹐愁死愁生未易休。或向利中窮力取﹐或於名上盡心求。多思惟恐晚得手﹐未老已聞先白頭。我有何功居彼上﹐其間攘臂獨無憂➆。

自詠天下更無雙﹐無知無所長。年顏李文爽﹐風度賀知章。靜坐多茶飲﹐閒行或道裝。傍人休用笑﹐安樂是吾鄕。中秋月一年一度中秋夜﹐十度中秋九度陰。求滿直須當夜半﹐要明仍候到天心。無雲照處情非淺﹐不睡觀時意更深。徒愛古人詩句好﹐何堪千里共如今﹖小車吟春暖秋涼兼景好﹐年丰身健更時和。如茵艸上輕輕碾﹐似錦花間慢慢拖。晝夢夢裏到鄕關﹐鄕關二十年。依稀新國土﹐隱約舊山川。身已煙霞外﹐人家道路邊。覺來猶在目➀﹐一餉但蕭然。晚步洛河灘晚步洛河灘﹐河灘石萬般。靑黃有長短﹐大小或方圓。考彼多無數﹐求其用實難。瑯玕在何處﹐止可使人嘆。和李文思早秋五首一雨洗觚稜﹐三川气象淸。林風傳顥气﹐木葉送商聲。匆匆蓮生的﹐看看菊吐英。太平時裏老﹐何以報虛生﹖

徑小新經雨﹐庭幽徧有苔。風前閒意思﹐階下靜徘徊。不分筋骸老﹐難甘歲月摧。時時藉芳艸﹐賴有酒同杯。

王金秋已至﹐爍石景方闌。直養能希孟﹐閒居肯讓潘。竹間風葉葉➁﹐松罅月團團。洛社多賢友﹐人人可共歡。

池畔拖垂柳﹐欄邊笑晚花。敗荷傾敝蓋﹐老檜露枯槎。歲暮驚時態﹐年髙惜物華。東陵風未替﹐解憶故園瓜。

日腳云微淡﹐林梢葉漸黃。可堪須變色﹐徹了爲侵霜。酒到難成醉﹐風來易得涼。老年何所欲﹐惟願且平康。堯夫何所有堯夫何所有﹐一色得天和。夏住長生洞﹐冬居安樂窩。鶯花供放適﹐風月助吟哦。竊料人間樂﹐無如我最多。長憶乍能言長憶乍能言﹐朝遊父母前。方行初下膝﹐旣老遂華顏。在昔四五歲﹐於今六十年。卻看兒女戲﹐又喜又潸然。答友人何者名爲善處身﹐非爲能武又能文➂。可行可止存諸己﹐或是或非系在人。徧數古來賢所得﹐歷觀天下事須眞。吉凶悔吝生乎動﹐剛毅木訥近於仁。易地皆然休計較﹐不言而信省開陳。𨿽居蠻貊亦行矣﹐無患鄕閭情未親。

獨坐吟天告自丁寧﹐人多不肯聽。四時皆有景﹐萬物豈無情。禍福眼前事﹐是非身後名。誰能事閒气﹐浪與世人爭。

天意自分明﹐人多不肯行。鶯花春乍暖﹐風月雨初晴。靜坐澄思慮﹐閒吟倆性情。誰能事閒气﹐浪與世人爭。意未萌於心意未萌於心﹐言未出諸口。神莫得而窺﹐人莫得而咎。君子貴愼獨﹐上不愧屋漏。人神亦吾心﹐口自處其後。自適吟郟鄏城中﹐鳳凰樓下。風月庭除﹐鶯花臺榭。時和歲丰﹐閒行靜坐。朋好身安﹐淸吟雅話。老翁吟皤然一老翁﹐凡百事皆慵。舊物不盡記﹐故人難得逢。幽花渾在霧﹐殘夢半隨風。只且願天下﹐時和與歲丰。鐵如意吟此物鐵爲之﹐何嘗肯妄持。長隨➀大鼈﹝編者按﹕此字上敝下瓦﹞子﹐永伴小車兒。擊碎珊瑚處﹐敲殘牙齒時。誰能學此輩﹐才始入鞭笞。道裝吟道家儀用此衣巾﹐只拜星辰不拜人。何故堯夫須用拜﹐安知人不是星辰。

道家儀用此巾衣﹐師外曾聞更拜誰。何故堯夫須用拜﹐安知人不是吾師。

安車麈尾道衣裝﹐裏閈過從乃是常。聞說洞天多似此﹐吾鄕殊不異仙鄕。

如知道只在人心﹐造化工夫自可尋。若說衣巾便爲道﹐堯夫何者敢披襟﹖四者吟目時然後視﹐耳時然後聽。口時然後言﹐身時然後行。前不見厚祿﹐後不見重兵。惟其義所在﹐安知利與名﹖偶得吟壯歲苦奔馳﹐隨分受官職。所得惟錙銖﹐所喪無紀極。今日度一朝﹐明日過一夕。不免如路人﹐區區被勞役。四事吟會有四不赴﹐時有四不出。﹝公會﹑生會﹑廣會﹑醵會➁。大寒﹑大暑﹑大風﹑大雨。﹞無貴亦無賤﹐無固亦無必。裏閈閒過從﹐身安心自逸。如此三十年﹐幸逢太平日。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣➁畢亨刊本與《四庫全書》本作「東風一夜折梅枝」。➂畢亨刊本與《四庫全書》本作「不插滿頭辜此心」。➃畢亨刊本與《四庫全書》本作「臺邊況有數十株」。➀畢亨刊本與《四庫全書》本作「揚善不揚惡」。➁畢亨刊本與《四庫全書》本作「辧謗吟」。➀畢亨刊本與《四庫全書》本作「丹靑人更著功夫」。➁畢亨刊本與《四庫全書》本作「園池共避何妨勝」。➂畢亨刊本與《四庫全書》本作「唱和爭尋驚策忙」。➃畢亨刊本作「千年松下麾談塵」﹐《四庫全書》本作「千年松下塵談麈」。➄《四庫全書》本作「趁辧遞年閒適忙」。➅畢亨刊本與《四庫全書》本作「安樂窩前小曲江」。➆畢亨刊本與《四庫全書》本作「其間掉臂獨無憂」。➀《四庫全書》本作「覺來猶在日」。➁畢亨刊本與《四庫全書》本作「竹間風嘒嘒」。➂畢亨刊本與《四庫全書》本作「非惟能武又能文」。➀畢亨刊本與《四庫全書》本作「辰隨」。➁畢亨刊本與《四庫全書》本作「醉會」。

伊川擊壤集》卷之十四﹝郭彧點校﹞偶書美食無使饜﹐饜則不能受。善人無使倦﹐倦則不能久。

官小拜人喜﹐官髙拜人恥。官職自外來﹐中心何若此。➀

才髙命寡﹐恥居人下。若不固窮﹐非知道者。➁賢徳之人﹐所居之處﹐如芝如蘭﹐使人愛慕。凶惡之人﹐所居之處﹐如虎如狼﹐使人怕怖。妻彊夫殃﹐奴彊主殃﹐臣彊君殃。尾大於身﹐冰堅於霜﹐辧之不早﹐國破家亡。王勝之諫議見惠文房四寶內有巨硯尢佳因以謝之銅雀或常聞﹐未嘗聞金雀。始愧林下人﹐識物不甚博。金雀出何所﹐必出自靈嶽。剪斷白雲根﹐分破蒼岑角。旣爲之巨硯﹐遂登於綸閣。水貯見溫潤﹐墨發知瀺濯。窗下喜鑑開﹐案前驚月落。見贈何殷勤﹐欲報須和璞。胡爲不且畱﹐洪化用斟酌。胡爲不且畱﹐賢人用選擢。胡爲不且畱﹐姦人用誅削。胡爲不且畱﹐生靈用安泊。則予何人哉﹐拜貺徒驚矍。須是筆如椽﹐方能無厚怍。再用晴窗气暖墨花春謝王勝之諫議惠金雀硯硯名金雀世難倫﹐用報慚無天下珍。國士有詩偏雅處﹐晴窗气暖墨花春。題範忠獻公眞範邵居洛陽﹐希夷居華山。陳邵爲逸人﹐忠獻爲顯官。邵在範之後﹐陳在範之前。三人貌相類﹐兩人名相連。觀物吟時有代謝﹐物有枯榮。人有衰盛﹐事有興廢。對花吟美酒豈無畱客飲﹐好花猶解向人開。多情不忍阻花意﹐未醉何須辭滿杯。義利吟意不若義﹐義不若利﹐利之使人﹐能忘生死。利不若義﹐義不若意﹐意之使人﹐能動天地。代簡謝朱殿直贈長韻詩殷勤見贈用長篇﹐裏閈過從積有年。歲事報成還報始﹐春華相次又暄妍。試筆心在人軀號太陽﹐能於事上發輝光。如何皎日照八表﹐得似靈臺髙一方。家用平康貧不害﹐身無疾病瘦何妨。髙吟大笑洛城裏﹐看盡人間手腳忙。試硯富貴傲人人未信﹐還知富貴去如何。常觀靜處光陰好﹐亦恐閒時思慮多。日出自然天不暗﹐風來安得水無波。世間大有平田地﹐因甚須由捷徑過﹖

問調鼎請將調鼎問於君﹐調鼎工夫敢預聞➀﹖只有鹽梅難盡善﹐豈無姜桂助爲辛﹖和羹必欲須求美﹐眾口如何便得均﹖愼勿輕言天下事﹐伊周殊不是庸人。讀古詩閒讀古人詩﹐因看古人意。古今時𨿽殊﹐其意固無異。喜怒與哀樂﹐貧賤與富貴﹐惜哉情何物﹐使人能如是。蠹書魚形狀類於魚﹐其心好蠹書。居常遊篋笥﹐未始在江湖。爲害千般有﹐言烹一物無。年年當盛夏﹐煞了卻如初。歲儉吟歲儉心非儉﹐家貧道不貧。誰知天地內﹐別有好乾坤。極論下有黃泉上有天﹐人人許住百來年。還知虛過死萬徧﹐都似不曾生一般。要識明珠須巨海﹐如求良玉必名山。先能了盡世間事﹐然後方言出世間。求鑑吟人無鑑流水﹐當求鑑止水。流水無定形﹐止水有定體。人無鑑於水﹐當求鑑於人。水鑑見人貌﹐人鑑見人神。學佛吟飽食丰衣不易過﹐日長時節柰愁何。求名少日投宣聖﹐怕死老年親釋迦。妄欲斷緣緣愈重﹐徼求去病病還多。長江一片長如練﹐幸自無風又起波。霜露吟天地有潤澤﹐其降也瀼瀼。暖則爲湛露﹐寒則爲繁霜。爲露萬物悅﹐爲霜萬物傷。二物本一气﹐恩威何昭彰。天命吟可委者命﹐可憑者天。人無率爾﹐事不偶然。性情➁踐形治性﹐踐迹治情。賢人踐迹﹐聖人踐形。心迹吟聖人了心﹐賢人了迹。了心無窮﹐了迹無極。觀物吟物不兩盛﹐事難獨行。榮瘁疊起﹐賢愚並行。思慮吟思慮未起﹐鬼神莫知。不由乎我﹐更由乎誰﹖代書答朝中舊友少日治文章﹐亦曾觀國光。山林𨿽不返﹐畎畝未嘗忘。麋鹿寧無志﹐鵷鴻自有行。還知今日事﹐大故索思量。冬不出吟冬非不欲出﹐欲出苦日短。年老恐話長﹐天寒怕歸晚。山翁頭有風﹐鄕友情非淺。必欲相招延﹐春光況不遠。觀物吟地以靜而方﹐天以動而圓。旣正方圓體﹐還明動靜權。靜久必成潤﹐動極遂成然。潤則水體具﹐然則火用全。水體以器受﹐火用以薪傳。體在天地後﹐用起天地先。家國吟邪正異心﹐家國同體。邪能敗亡﹐正能興起。邪正吟賢人好正﹐姦人好邪。好邪則競﹐好正則和。義利吟君子尙義﹐小人尙利。尙利則亂﹐尙義則治。天時吟➀人作者事﹐天命者時。時來易失﹐事去難追。恩義吟恩深者親﹐義重者君。恩義兩得﹐始謂之人。閒步吟何者謂知音﹖知音難漫尋。旣無師曠耳﹐安有伯牙琴﹖𨿽逼桑楡景﹐寧忘松桂心。獨行月堤上﹐一步一髙吟。坐右吟萬化備於身➁﹐直須資養深。因何爲寶鑑﹐只被用精金。酒少如茶飲﹐詩多似史吟。顏淵方內樂﹐天下事難任。感雪吟旨酒佳肴與管弦﹐通宵鼎沸樂丰年。侯門深處還知否﹐百萬流民在露天。六十五歲新正自貽熙寧八年﹝公元1075年﹐邵子65歲﹞予家洛城裏﹐況在天津畔。行年六十五﹐當宋之盛旦。南園臨通衢﹐北圃仰雙觀。𨿽然在京國﹐卻如處山澗。淸泉篆溝渠﹐茂木繡霄漢。涼風竹下來﹐皓月松間見。面前有芝蘭﹐目下無冰炭。坐上有餘歡﹐胸中無交戰。冬夏旣不出﹐炎涼徒自變。榮辱旣不入﹐富貴徒自衒。惡聞人之惡﹐樂道人之善。不行何趑趄﹐勿藥何瞑眩。誰謂金石堅﹐其心亦能斷。誰謂鬼神靈﹐其誠亦能貫。小車六言吟昔人乘車是常﹐今見乘車倉皇。旣有前車戒愼﹐豈無覆轍競莊﹖將出必用茶飲﹐欲登先須道裝。軫邊更掛詩帙﹐轅畔仍懸酒缸。輪緩爲移芳艸﹐蓋低因礙垂楊。水際尢宜穩審﹐花間更要安詳。柴出頻經履道﹐晚歸屢過平康。春重縱觀明媚﹐秋深飫看丰穰。五鳳樓前月色﹐天津橋上風涼。金穀園中流水﹐魏王堤外修篁。靜處光陰最好﹐閒中气味偏長。所經莫不意得﹐所見無非情忘。或見農人擁耒﹐或見蠶女求桑。或見蘼蕪徧野﹐或見蒺藜滿墻。或見荊棘茂密﹐或見芝蘭芬芳。或見雞豚狗彘﹐或見鵰鶚鸞凰。惡者旣不見害﹐善者固無相傷。華嶽三峯岌嶪﹐黃陂萬頃汪洋。不爲虛作男子﹐無負閒居洛陽。天地精英多得﹐堯夫老去何妨。安樂吟安樂先生﹐不顯姓氏。垂三十年﹐居洛之涘。風月情懷﹐江湖性气。色斯其舉﹐翔而後至。無賤無貧﹐無富無貴。無將無迎﹐無拘無忌。窘未嘗憂﹐飲不至醉。收天下春﹐歸之肝肺。盆池資吟﹐甕牖薦睡。小車賞心﹐大筆快志。或戴接籬﹐或著半臂。或坐林間﹐或行水際。樂見善人﹐樂聞善事。樂道善言﹐樂行善意。聞人之惡﹐若負芒刺。聞人之善﹐如佩蘭蕙。不佞禪伯﹐不諛方士。不出戶庭﹐直際天地。三軍莫淩﹐萬鐘莫致。爲快活人﹐六十五歲。甕牖吟有客無知﹐惟知自守。自守無他﹐惟求寡咎。有屋數間﹐有田數畝。用盆爲池﹐以甕爲牖。墻髙於肩﹐室大於斗。布被暖余﹐藜羹飽後。气吐胸中﹐充塞宇宙。筆落人間﹐暉映瓊玖。人能知止﹐以退爲茂。我自不出﹐何退之有﹖心無妄思﹐足無妄走。人無妄交﹐物無妄受。炎炎論之﹐甘處其陋。綽綽言之﹐無出其右。羲軒之書﹐未嘗去手。堯舜之談﹐未嘗虛口。當中和天﹐同樂易友。吟自在詩﹐飲歡喜酒。百年升平﹐不爲不偶﹐七十康彊﹐不爲不壽。盆池吟有客無知﹐惟知不爲。不爲無他﹐惟求不欺。我有人是﹐人無我非。因開甕牖﹐遂鑿盆池。都邑地貴﹐江湖景奇。能遊澤國﹐不下堂基。簾外靑艸﹐軒前黃陂。壺中月落﹐鑑裏雲飛。旣有荷芰﹐豈無鳧茨。旣有蝌蚪﹐豈無蛟螭。亦或淸淺﹐亦或渺瀰。亦或淥淨。亦或漣漪。風起蘋藻﹐涼生袖衣。林宗何在﹐範蠡何歸。密雪霏霏﹐輕冰披披。垂柳依依﹐細雨微微。可以觀止﹐可以忘機。可以照物﹐可以看時。不樂乎我﹐更樂乎誰﹖吾於是日﹐再見伏羲。小車吟有客無知﹐惟知有家。有家能歸﹐其歸非遐。靈挺瑩靜﹐天壤披葩。書用大筆﹐出乘小車。身爲男子﹐生於中華。又居洛陽﹐爲幸何多。天地中央﹐帝王眞宅➀。漢唐遺烈﹐气象自佳。聖賢區宇﹐士人淵藪。仁義場圃﹐聞見無涯。里巷相切﹐親朋相過。人疑日馭﹐我謂星查。或遊金穀﹐或泛月波。或經履道﹐或過銅駝。進退雲水﹐舒卷煙霞。揄揚風月﹐擡帖鶯花。性喜飲酒﹐飲喜微酡。飲未微酡﹐口先吟哦。吟哦不足﹐遂及浩歌。浩歌不足﹐無可柰何。

大筆吟有客無知﹐爲性太質。不忮不求﹐無固無必。啥躡天根﹐手探月窟。所得之懷﹐盡賦於筆。意遠情融﹐气和神逸。酒放微醺﹐綃鋪半匹。如風之卒﹐如雲之勃。如電之欻﹐如雨之密。或住或還﹐或沒或出。滌蕩氛埃﹐廓開天日。鸞鳳翺翔﹐龍蛇盤屈。春葩暄妍﹐秋山崪屼。三千簪裾﹐俯循儒術。百萬貔貅﹐仰聽軍律。松桂成林﹐芝蘭滿室。蜀錦初翻➀﹐朝霞乍拂。白璧一雙﹐黃金百鎰。羲之來求﹐牧之來乞。物外神交﹐人間事畢。觀者析酲➁﹐收之愈疾。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣➀《四庫全書》本將此首與上首合爲一首➁《四庫全書》本將此首置於「國破家亡」之後﹐另爲一首。➀畢亨刊本與《四庫全書》本作「調鼎功夫敢預聞」➁畢亨刊本與《四庫全書》本作「性情吟」。➀畢亨刊本與《四庫全書》本缺此首標題﹐與《義利吟》合爲一首。➁畢亨刊本作「萬花備於身」﹐《四庫全書》本作「萬物備於身」。➀畢亨刊本與《四庫全書》本作「帝王貞宅」。➀畢亨刊本與《四庫全書》本作「蜀錦初番」。➁畢亨刊本與《四庫全書》本作「觀者析醒」。

《伊川擊壤集》卷之十五﹝郭彧點校﹞觀易吟一物其來有一身﹐一身還有一干坤。能知萬物備於我﹐肯把三才別立根。天向一中分體用﹝又云造化﹞﹐人於心上起經綸。天人焉有兩般義﹝又云事﹞﹐道不虛行只在人。觀書吟吁嗟四代帝王權﹐盡入區區一舊篇。或讓或爭三萬里﹐相因相革二千年。唐虞事業誰能繼﹐湯武工夫世莫傳➃。時旣不同人又異﹐仲尼娥得不潸然。觀詩吟愛君難得似當時﹐曲盡人情莫若詩。無雅豈明王教化﹐有風方識國興衰。知音未若吳公子﹐潤色曾經魯仲尼。三百五篇天下事﹐後人誰敢更譏非。觀春秋吟堂堂王室寄空名﹐天下無時不戰爭。滅國伐人惟恐後➄﹐尋盟報役未嘗寧。晉齊命令炎如火﹐文武資基冷似冰。惟有感麟心一片﹐萬年千載若丹靑。觀三皇吟許大乾坤自我宣﹐乾坤之外復何言。初分大道非常道﹐才有先天未後天。作法極微難看迹﹐收功最久不知年。若教世上論勛業﹐料得更無人在前。觀五帝吟進退肯將天下讓﹐著何言語狀雍容。衣裳垂處威儀盛﹐玉帛修時意思恭。物物盡能循至理﹐人人自願立殊功。當時何故得如此﹐只被聲明類日中。觀三王吟一片中原萬里餘﹐殆非孱徳所宜居。夏商正朔猶能布﹐湯武干戈未便驅。澤火有名方受革﹐水天無應不成需。善能﹝又云觀﹞➅仁義爲心者﹐肯作人間淺丈夫。觀五伯吟刻意尊名名愈虧﹐人人奔命不勝疲。生靈劍戟林中活﹐公道貨財心裏歸。𨿽則餼羊能愛禮﹐柰何鳴鳳未來儀。東周五伯餘年內➆﹐嘆息惟聞一仲尼。觀七國吟當其末路尙縱橫﹐仁義之言固不聽。肯謂破齊存卽墨﹐能勝坑趙盡長平。淸晨見鬼未爲怪﹐白日殺人奚足驚。加以蘇張掉三寸﹐扼喉其勢不俱生。觀嬴秦吟轟轟七國正爭籌﹐利害相磨未便休。比至一雄心底定﹐其如四海血橫流。三千賓客方成夢﹐百二山河又變秋。謾說罷侯能置守﹐趙髙元不是封侯。觀兩漢吟秦破河山舊戰場﹐豈期民復見耕桑。九千來里開封域﹐四百餘年號帝王。剝喪旣而遭莽卓﹐經營殊不念髙光。當時文物如斯盛﹐城復何由更在隍。觀三國吟桓桓鼎峙震雷音﹐絕唱髙蹤沒處尋。蕭鼓一方情未暢﹐弓刀萬里力難任。論兵很石寧無意➀﹐飲馬黃河徒有心。𨿽曰天時亦人事﹐誰知慮外失良金。觀西晉吟承平未必便無憂﹐安若忘危非善謀。題品人材憑雅誚﹐雌黃時事用風流。有刀難剖公閭腹﹐無木可梟元海頭。禍在夕陽亭一句﹐上東門嘯浪悠悠。觀十六國吟溥天之下號寰區﹐大禹曾經治水余。衣到敝時多蟣虱﹐瓜當爛後足虫蛆。龍章本不資狂冠﹐象魏何嘗薦亂胡。➁尼父有言堪味處﹐當時欠一管夷吾。觀南北朝吟方其天下分南北﹐聘使何嘗絕往還。偏霸尙存前典憲﹐小康猶帶舊鮏羴➂。洛陽雅望稱崔浩﹐江表奇才服謝安。二百四年能並轡﹐謾將夷虜互爲言➃。觀隋朝吟始謀當日已非臧﹐又更相承或自戕。螻蟻人民貪土地﹐泥沙金帛悅姬姜。徵遼意思縻荒服﹐泛汴情懷厭未央。三十六年都掃地﹐不然天下未歸唐。觀有唐吟天生神武奠中央﹐不爾羣凶未易攘。貞觀若無風凜凜﹐開元安有气揚揚。憑髙始見山河壯﹐入夏方知日月長。三百年間能混一﹐事𨿽成往道彌光。觀五代吟自從唐季墜皇綱﹐天下生靈被擾攘。社稷安危懸卒伍﹐朝廷輕重系藩方。深冬寒木固不脫﹐未旦小星猶有光。五十三年更五姓﹐始知除掃待眞王。觀盛化吟紛紛五代亂離間﹐一旦雲開復見天。艸木百年新雨露﹐車書萬里舊山川。尋常巷陌猶簪紱﹐取次園亭亦管弦。人老太平春未老﹐鶯花無害日髙眠。

吾曹養拙賴明時﹐爲幸居多寧不知。天下英才中遁迹﹐人間好景處開眉。生來只慣見丰稔﹐老去未嘗經亂離。五事歷將前代舉﹐帝堯而下固無之。﹝一事﹐革命之日市不易肆﹔二事﹐克服天下在卽位後﹔三事﹐未嘗殺一無罪﹔四事﹐百年方四葉﹔五事﹐百年無腹心患。﹞

喜老吟幾何能得鬢如絲﹐安用區區鑷白髭。在世上官𨿽不做﹐出人間事卻能知。待天春暖秋涼日﹐是我東遊西泛時。多少寬平好田地﹐山翁方始會開眉。瞻禮孔子吟執捲何人不讀書﹐能知性者又何如。工居天下語言內﹐妙出世間繩墨余。陶冶有無天事業﹐權衡治亂帝工夫➀。大哉贊易修經意﹐料得生民以後無。還圓益上人詩卷瓶錫相從更一巾﹐一巾曾拂十州塵。心通佛性久無礙﹐口道儒言殊不陳。吳越江山前日事﹐伊嵩風月此時身。閒行閒坐松陰下﹐應恃眼明長笑人。天人吟知盡人情天豈異﹐未知何啻隔天地。少時气銳未更諳﹐不信人間有難事。知盡人情與天意﹐合而言之安有二。能推己心達人心﹐天下何憂不能治。錦幈春吟錦幈山下有家園﹐每歲家園過禁煙。早是三春天气好﹐那堪百里主人賢。同於一派水邊飲﹐醉向萬株花底眠。明日歸鞍遂東指﹐上陽風景更暄妍。樂春吟四時惟愛春﹐春更愛春分。有暖溫存物﹐無寒著莫人。好花方蓓蕾➁﹐美酒正輕醇。安樂窩中客﹐如何不半醺。觀物吟四首日月無異明﹐晝夜有異體。人鬼無異情﹐生死有異理。旣未能知生﹐又焉能知死。旣未能事人﹐又焉能事鬼。

鶯蟬體旣分﹐安用苦云云。气盛有餘力﹐聲銷無異聞。時來由自己﹐勢去屬他人。莫作傷心事➂﹐傷心不益身。

古今情一也﹐能處又何難。識事事非易﹐知人人所艱。多疑虧任用﹐輕信失防閒。堯舜其猶病﹐何嘗無大姦。

人之耳所聞﹐不若目親照。耳聞有異同﹐目照無多少。並棄耳目官﹐專用口舌較。不成天下功﹐止成天下笑。人貴有精神吟人貴有精神﹐精神反不醇。有精神而醇﹐爲第一等人。不醇無義理﹐是非隨怒喜。怒以是爲非﹐喜以非爲是。怒是善人疏﹐喜非小人比。敗國與亡家﹐鮮有不由此。娶妻娶柔和﹐嫁夫嫁才美。安得正婦人﹐作配眞男子。義利吟賁於丘園﹐束帛戔戔。義旣在前﹐利在其間。捨爾靈龜﹐觀我朵頤。義旣失之﹐利何能爲。尙義必讓﹐君子道長。尙利必爭﹐小人道行。

小車初出吟物外洞天三十六﹐都疑布在洛陽中。小車春暖秋涼日﹐一日止能移一宮。府尹王宣徽席上作畱都三判主人翁﹐大第名園冠洛中。又喜一年春入手﹐萬花香照酒巵紅。

紛紛又過一年春﹐牢落情懷酒漫醇。滿眼暄妍都去盡﹐罇前惟憶舊交親。春暮答人吟相違經歲意何如﹐漫說爲鄰徳不孤。咫尺洛陽春已盡﹐過從能憶舊時無。天津閒樂吟名園相倚洛陽春﹐巷陌無塵羅綺新。何處靑樓隔桃李﹐樂聲時復到天津。春暮吟有意楊花空學雪﹐五情楡莢漫堆錢。窮愁不服春辜負﹐酒病依還似去年。自問二首因甚年來可作詩﹐柰何人老又春歸。流鶯不忍花離披﹐啼到黃昏猶自啼。

年來因甚可吟詩﹐桃李無言鶯有辭﹐啼到黃昏猶自啼﹐柰何人老又春歸。和成都兪公達運使見寄前年車從過天津﹐花底當時把酒頻。此日錦城花爛漫﹐何嘗更憶洛陽春。吳越吟二首乙未闔廬淩楚歲﹐戊辰勾踐破吳時。屈如當日乘虛事➀﹐三十四年人不知。

夫差丁未曾囚越﹐勾踐戊辰還滅吳。二十二年時反復﹐一如當日卻乘虛。屬事吟鷦鷯分寄一枝巢﹐不信甘言便易驕。當力尙難超北海﹐去威何足動鴻毛。願將情意分明謝﹐肯把恩光取次燒。天寵居多爲幸久﹐春花無柰正夭饒。興亡吟孫陳李三人﹐亡國體相似。𨿽然少有文﹐何復語英气。

曹劉孫三人﹐興國體相似。𨿽然小有才﹐何復語命世。文武吟旣爲文士﹐必有武備。文武之道﹐皆吾家事。善惡吟瞽鯀有子﹐堯舜無嗣。餘慶餘殃﹐何故如是➁。

堯舜無子﹐瞽鯀有嗣。福善禍淫﹐何故如此。責己吟不爲十分人﹐不責十分事。旣爲十分人﹐須責十分是。無疾吟無疾之安﹐無災之福。舉天下人﹐不爲之足。恩怨吟人之常情﹐無重於死。恩感人心﹐死猶有喜。怨結人心﹐死猶未已。恩怨之深﹐使人如此。秦川吟二首當時馬上過秦川﹐倐忽於今二十年。因見夫君話家住﹐依稀記得舊風煙。

秦川兩漢帝王區﹐今日關東作帝都。多少聖賢存舊史﹐夕陽惟只見荒蕪。和絳守王仲賢郎中爲郎得絳分銅虎﹐見寄詩中非浪誇。地土尙傳唐艸木﹐山川猶起晉雲霞。園池富有吟供筆﹐風俗淳無訟到衙。太守下車民受賜﹐一心殊不負官家。日月吟月明星自稀﹐日出月亦微。旣有少正卯﹐豈無孔仲尼。水旱吟堯水九年﹐湯旱七載。調夑之功﹐此時安在。九年洪水﹐七年大旱。非堯與湯﹐民死過半。老去吟使吾卻十歲﹐亦可少集事。柰何天地間﹐日無再中理。

吾今六十六﹐衰老何可擬。志逮力不逮﹐人共知之矣。人事吟索鏈無如事﹐難知莫若人。人情隨手別﹐事體到頭均。不同吟求者不得﹐辭者不能。二者相去﹐其遠幾程﹖貪義吟貪人之惡﹐其過莫大。貪人之善﹐是亦爲罪。月新吟月新與月殘﹐形狀兩相似。柰何人之情﹐初見自歡喜﹖和內鄕李師甫長官見寄𨿽未似嬸仙﹐能逃暑與寒。何嘗無水竹﹐未始離林巒。道不同新學﹐才難動要官。時和歲丰後﹐亦自有餘歡。

歲丰時又康﹐爲邑在南陽。不廢吏民事﹐得遊雲水鄕。春輸桃李艷﹐風薦蕙蘭香。太守兼賢傑﹐且無奔走忙。內鄕天春亭內鄕有園名天春﹐春時桃李如彩雲。邑民攜觴連帟幕➀﹐或歌或舞何歡欣。縣尹中間意自若﹐直謂前世無古人。牡丹百品紅與紫﹐華而不實徒紛紜。內鄕兼隱亭兼隱詫來書﹐於時特起予。民淳無訟聽﹐縣僻類山居。簿領杯盤外﹐官聯談笑余。不知當此際﹐傍邑更誰知。李少卿見招代往吟洛城春去會仙才﹐春去還驚夏卻來。微雨過牡丹初謝﹐輕風動芍藥才開。綠楊陰裏擁罇罍﹐身健時康好放懷。病酒吟年年當此際﹐酒病掩柴扉。早是人多感﹐那堪春又歸。花殘蝴蝶亂﹐晝永子規啼。安得如前日﹐和風初扇微。

爭讓吟有讓豈無爭﹐無沿安有革。爭讓起於心﹐沿革生於迹。羲軒讓以道﹐堯舜讓以徳。湯武爭以功﹐桓文爭以力。謝王諫議見思吟西齋前後半松筠﹐萬慮澄余始見眞。不謂天光明淨處﹐又能時憶舊交親➀。依韻和任司封見寄吟王侯貴盛不勝言﹐圖畫中山得一觀。不似夫君行坐看﹐貪嵩又更愛天壇。

髙樓百尺破危空﹐天澹雲閒看帝功。更上一層情未快﹐思君不見見喬嵩。

辭麾來此住雲霄﹐聞健登臨肯憚勞。紫陌事多都不見﹐家山圍繞是嵩髙。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣➃畢亨刊本與《四庫全書》本作「湯武功夫世莫傳」。➄畢亨刊本與《四庫全書》本作「滅國伐人𨿽恐後」。➅畢亨刊本與《四庫全書》本作「詳知﹝又云請觀﹞」。➆畢亨刊本與《四庫全書》本作「東周五百餘年內」➀畢亨刊本與《四庫全書》本作「論兵狼石寧無意」。➁《四庫全書》本作「龍章𨿽復悲懷湣﹐象魏何嘗屬石符」。➂《四庫全書》本作「小康未靖舊戈鋋」。➃《四庫全書》本作「謾將中外互爲言」。➀畢亨刊本與《四庫全書》本作「權衡治亂帝功夫」。➁畢亨刊本與《四庫全書》本作「好花萬蓓蕾」。➂《四庫全書》本作「莫非傷心事」。➀畢亨刊本與《四庫全書》本作「正如當日乘虛事」。➁畢亨刊本與《四庫全書》本作「何故如此」。➀畢亨刊本作「邑民攜觴連弈慕」﹐《四庫全書》本作「邑民攜觴連簾幕」。➀畢亨刊本與《四庫全書》本作「又能時憶舊交新」。《伊川擊壤集》卷之十六﹝郭彧點校﹞答人吟筋骸得似當年否﹐气血能如舊日無。卻喜一般增長處﹐罇前談笑有工夫。歲寒吟松柏入冬看﹐方能見歲寒。聲須風裏聽﹐色更雲中觀。依韻謝任司封寄逍遙枕吟夫君惠我逍遙枕﹐恐我逍遙迹未超。形體銷售一空終未至﹐更和魂夢與逍遙➁。齊鄭吟子產何嘗辭鄭小﹐晏嬰殊不願齊衰。二賢生若得其地﹐才業當爲王者師。代書寄呂庫部周王八駿走天涯﹐爭似君家四寶奇。鄭洛風煙𨿽咫尺﹐恨無由往一觀之。和王安之少卿雨後焦勞九夏餘﹐一雨物皆蘇。蛙鼓不足聽﹐蚊雷未易驅。非惟仰歲給﹐抑亦了官輸。林下閒遊客﹐何妨盡自愉。和和承制見贈自度無能處世間﹐經冬經夏掩柴關。靑雲路穩無功上﹐翠竹叢疏有分閒。猶許艷花酬素志﹐更將佳酒發酡顏。年來老態非常甚﹐長懼英才未易攀。淸和吟淸而不和﹐隘而多鄙。和而不淸﹐慢而鮮禮。旣和且淸﹐義無定體。時行則行﹐時止則止。異同吟俊快傷滅裂﹐厚重傷滯泥。趨造隨所尙﹐不免有同異。異已必爲非﹐同已必爲是。是非戰異同﹐眾身不知意。卽事吟生求媚於人﹐死求媚於鬼。媚人幸富貴﹐媚鬼免罪戾。生死𨿽殊途﹐人鬼豈異理。哀哉過用心﹐妄意何時已。觀物吟耳目聰明男子身﹐洪鈞賦予不爲貧。因探月窟方知物﹐未躡天根豈識人。乾遇巽時觀月窟﹐地逢雷處看天根。天根月窟閒來往﹐三十六宮都是春。淳厚之人少秀慧﹐秀慧之人少審諦。安得淳厚又秀慧﹐與之共話人間事。對酒吟有酒時時泛一甌﹐年將七十待何求。齒衰婚嫁尙未了﹐歲旱田園才薄收。客去有時閒拱手﹐日髙無事靜梳頭。霜毛不止裝詩景﹐更可因而入畫休。秋懷吟一番春了未多時﹐云外徵鴻又報歸。節物眼前來若此﹐歲華頭上去如斯。當年志意𨿽然在﹐今日筋骸寧不衰。賴有寸心常自喜﹐聖人難處卻能知。和王安之少卿秋遊春夏而來可作詩﹐𨿽然可作待何爲。履空濫得同顏子﹐歷物固難如惠施。風月情懷無柰處﹐雲山意思不勝時。一官一詠聊酬唱﹐敢詎安之與靜之➀。﹝張少卿湍字靜之﹞和王安之同赴府尹王宣徽洛社秋會後房深出會親賓﹐樂按新聲妙入神。紅燭盛時翻翠袖﹐畫橈停處占靑蘋。早年金殿舊遊客﹐此日鳳池將去人。宅冠名都號蝸隱﹐邵堯夫敢作西鄰。負河陽河淸濟源三處之約以詩愧謝之韓持國﹑傅欽之﹑杜天經秋霖積久泥正滑﹐念念何日天開晴。親朋延望固已甚﹐衰軀怯寒難遠行。一程相去𨿽不遠﹐兩次講行終未成。二事交戰乎胸中﹐隱幾愁作無由平。依韻和王安之少卿秋約吟升沈惡足論﹐事體到頭均。一片蓬蒿地﹐千年雲水身。收成時正好﹐寒暖气初勻。自此過從樂﹐諸公莫厭頻。長子伯溫失解以詩示之儒家所尙者﹐行義與文章➁。用捨何嘗定﹐枯榮未易量。干求須黽勉➂﹐得失是尋常。外物不可必﹐其言味甚長。歲暮自貽吟天道無常春﹐地道無常珍。須稟中和气﹐方生粹美人。良田多黍稌﹐薄地足荊榛。樗櫟蓬蒿類﹐正能充惡薪➃。旣爲萬物靈﹐須有萬物粹。旣無萬物靈﹐徒分萬物類。欲出至珍言﹐須有至珍意。欲彰至美名﹐須作至美事。濟時爲美事﹐悟主爲珍意。柰何此二者﹐我獨無一與。君子飲酒父慈子孝﹐兄友弟恭。家給人足﹐時和歲丰。筋骸康健﹐裏閈過從。君子飲酒﹐其樂無窮。讀張子房傳吟漢室開基第一功﹐善哉能始又能終。直疑後日赤松子﹐便是當年黃石公。用捨隨時無分限﹐行藏在我有窮通。古人已死不復見﹐痛惜今人少此風。觀物吟熙寧九年﹝公元1076年﹐邵子66歲﹞柳性至柔軟﹐一年長丈餘。𨿽然易得榮﹐柰何易得枯﹖百谷仰膏雨﹐極枯變極榮。安得此甘澤﹐聊且振羣生。

治亂吟五首亂多於治﹐害多於利﹐悲多於喜﹐惡多於美。一陰一陽﹐柰何如此。

中原一片閒田地﹐曾生三皇與五帝➀。三皇五帝子孫多﹐或賤或貧或富貴。

精義入神以致用﹐利用出入之謂神。神無方而易無體﹐藏諸用而顯諸仁。

火能勝水﹐火不勝水其火遂滅。水能從火﹐水不從火其水不熱。夫能制妻﹐夫不制妻其妻遂絕。妻能從夫﹐妻不從夫其妻必孽。

天能生而不能養﹐地能養而不能生。火能烹而不能沃﹐水能沃而不能烹。天地尙猶無全功﹐手火何由有全能。得用二者交相養﹐反爲二者交相淩。三十年吟比三十年前﹐今日爲艱難。比三十年後﹐今日爲安閒。治久人思亂﹐亂久人思安。安得千年鶴﹐乘去遊仙山。有病吟身之有病﹐當求藥醫。藥之非良﹐其身必虧。國之有病﹐當求人醫。人之非良﹐其國必危。事之未急﹐當速攺爲。事之旣急﹐𨿽悔難追。對花吟今年花似昔年開﹐今日人開昔日懷。煩惱全無半掐子﹐喜歡常有百來車➁。光陰已過意未過﹐齒髮𨿽頹志未頹。人問堯夫曾出否﹐答云方自洞天來➂。自述春暖秋涼人半醉﹐安車麈尾閒從事。𨿽無大徳及生靈﹐且與太平裝景致。去事吟君子去事﹐民有餘祥。小人去事﹐民有餘殃。策杖吟策杖南園或北園﹐春來尢足慰衰年。初晴天气上元後﹐乍暖風光寒食前。池岸微微妝嫩艸➃﹐林梢薄薄罩輕煙。東君此際情何厚﹐非象之中正造妍。不願吟不願朝廷命官職﹐不願朝廷賜粟帛。惟願朝廷省徭役﹐庶幾天下少安息。量力吟量力動時無悔吝﹐隨宜樂處省營爲。須求騏驥方乘馬﹐亦恐終身無馬騎。戲答友人吟邵堯夫者是何人﹐歲歲春秋來謁君。車小半年行一轉﹝餘春秋一出﹞﹐非如駿馬走香塵。偶得吟臯陶遇舜﹐伊尹逢湯。武丁得傅﹐文王獲姜。齊知管仲﹐漢識張良。諸葛開蜀﹐玄齡啟唐。

觀事吟一歲之事勤在春﹐一日之事勤在晨。一生之事勤在少﹐一端之事勤在新。➀觀物吟利輕則義重﹐利重則義輕。利不能勝義﹐自然多至誠。義不能勝利﹐自然多忿爭。金玉吟聖在人中出﹐心從行上修。金於沙裏得﹐玉向石中求。風霜吟見風而靡者艸也﹐見霜而殞者亦艸也。見風而鳴者松也﹐見霜而淩者亦松也。見風而靡﹐見霜而傷﹐焉能爲有﹐焉能爲亡。上下吟自下觀上﹐無限富貴。自上觀下﹐無限賤貧。自心觀物﹐何物能一。自物觀心﹐何心不均。吾廬吟吾廬𨿽小粗容身﹐且免輕爲僦舍人。大有世人無屋住﹐向人簷下索溫存。湹河上觀杏花回湹河東看杏花開﹐花外天津暮卻回。更把杏花頭上插﹐圖人知道看花來。娶妻吟人之娶妻﹐容徳威儀。倘或生子﹐不臯則夔。好事吟好事固難將力取﹐賢人須是著心求。浮生日月無多子﹐時過千休復萬休。不再吟春無再至﹐花無再開。人無再少﹐時無再來。毛頭吟誰剪毛頭謝陸沈﹐生靈肌骨不勝侵。人間自有回天力﹐林下空多憂國心。日過中時憂未艾﹐月幾望處患仍深。軍中儒服吾家事﹐諸葛武侯何處尋。

憂國心深爲愛君﹐愛君須更重於身。口中講得未必是﹐手裏做成方始眞。妄意動時難照物﹐俗情私處莫知人。厚誣天下凶之甚﹐多少英才在下塵。六得吟眼能識得﹐耳能聽得﹐口能道得﹐手能做得﹐身能行得﹐心能放得。六者盡與﹐天地同徳。➁飲食起居﹐出處語默﹐不止省心﹐又更省力。盛衰吟勢盛舉頭方偃蹇﹐气衰旋踵卻嗟吁。厚誣天下稱賢者﹐天下何嘗可厚誣。富貴吟大舜與人同好惡﹐以人從欲得安乎﹖能知富貴尋常事﹐富貴能驕非丈夫。無妄吟耳無妄聽﹐目無妄顧。口無妄言﹐心無妄慮。四者不妄﹐聖賢之具。予何人哉﹐敢不希慕。善惡吟人善不趨﹐己惡不除。謂之知道﹐不亦難乎。

春日園中吟春暖遊園乃是常﹐域中殊不異仙鄕。竹間日日同眞侶﹐水畔時時泛羽觴。雨後鳥聲移樹囀﹐風前花气觸人香。林間富貴一般樂﹐更縱其來更不妨。解字吟人言爲信﹐日月爲明。止戈爲武﹐羔美爲羹。感事吟芝蘭種不榮﹐荊棘剪不去。二者無柰何﹐徘徊歲將暮。窮達吟窮不能捲﹐達不能舒。謂之知道﹐不亦難乎。宇宙吟宇宙在乎手﹐萬物在乎身。綿綿而若存﹐用之豈有勤。久旱吟久旱望雨﹐久雨思晴。天之常道﹐人之常情。成性吟成性存存﹐用志不分。又何患乎﹐不到古人。路徑吟面前路徑無令窄﹐路經窄時無過客。過客無時路徑荒﹐人間大率多荊棘。大人吟天道遠﹐人道邇。盡人情﹐合天理。先天吟示邢和叔一片先天號太虛﹐當其無事見眞腴。胸中美物肯自衒﹐天下英才致厚誣。理順是言皆可放﹐義安何地不能居。直從宇泰收功後➀﹐始信人間有丈夫。感事吟爲善大宜量力分﹐知幾都在近人情。人情盡後疑難入﹐力分量時事自平。理順面前皆道路﹐義乖門外是榛荊➁。何人肯認此言語﹐此語分明人不聽。浩歌吟何者謂知機➂﹐惟神能造微。行藏全在我﹐用捨系於時。每恨知人晚﹐常憂見事遲。與天爲一體﹐然後識宣尼。利名吟利名都不到胸中﹐由此胸中气自衝。旣愛且憎皆是病﹐靈臺何日得從容。憑髙吟誰將酷烈千般毒﹐變作恩光一派深。惆悵先民不復見﹐更憑髙處盡沈吟。意盡吟意盡於物﹐言盡於誠。矯情鎭物﹐非我所能。浩歌吟二首憂愁與喜歡﹐相去一毛間。治亂不同體﹐山川無兩般。笛聲方遠聽﹐艸木正遙看。何處危樓上﹐斜陽人憑欄。

嘉善旣難投﹐先生宜罷休。履霜猶可救﹐滅木更何求。獸困重來日﹐鴻飛遠去秋。民饑須是食﹐食外盡悠悠。

溫良吟君子溫良當責備﹐小人情僞又須知➀。同驚世上機關惡﹐遂覺壺中日月遲➁。君子吟君子與義﹐小人與利。與義日興﹐與利日廢。君子尙徳﹐小人尙力。尙徳樹恩﹐尙力樹敵。君子作福﹐小人作威。作福福至﹐作威禍隨。君子樂善﹐小人樂惡。樂惡惡至﹐樂善善歸。君子好譽﹐小人好毀。好毀人怒﹐好譽人喜。君子思興﹐小人思壞。思興召祥﹐思壞召怪。君子好與﹐小人好求。好與多喜﹐好求多憂。君子好生﹐小人好殺。好生道行﹐好殺道絕。先天吟先天天弗違﹐後天奉天時。弗違無時虧﹐奉時有時疲。爽口吟爽口之物少茹﹐爽心之行少慮。爽意之言少語﹐爽身之事少做。至誠吟不多求故得﹐不離學故明➂。欲得心常明﹐無過用至誠。書事吟它山有石能攻玉﹐玉未全成老已催。有限光陰隨事去﹐無涯衰朽逐人來。陶鎔情性詩千首﹐夑理筋骸酒一杯。六十六年無事日﹐心源方始似昭回。答寧秀才求詩吟林下閒言語﹐何須要許多。幾乎三百首﹐足以備吟哦。詩酒吟聖人難處口能宣﹐何止千年與萬年。心靜始能知白日﹐眼明方會看靑天。鬼神情狀將詩寫﹐造化工夫用酒傳➃。傳寫不幹詩酒事﹐若無詩酒又難言。白頭吟何人有不白﹐我白不因愁。只被人多欲﹐其如我不憂。不憂緣不動﹐多欲爲多求。年老人常事﹐如何不白頭。知音吟➄仲尼始可言無意﹐孟子方能不動心。莫向山中尋白玉﹐但於身上覓黃金。山中白玉有時得﹐身上黃金無處尋。我輩何人敢稱會﹐安知世上無知音。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣➁《四庫全書》本作「更知魂夢與逍遙」。➀畢亨刊本與《四庫全書》本作「敢據安之與靜之」。➁畢亨刊本與《四庫全書》本作「行善與文章」。➂畢亨刊本與《四庫全書》本作「干求便黽勉」。➃畢亨刊本與《四庫全書》本作「止能充惡薪」。➀畢亨刊本與《四庫全書》本作「曾示三皇與五帝」。➁畢亨刊本與《四庫全書》本作「喜歡長有百車來」。➂畢亨刊本與《四庫全書》本作「答云方自洞天回」。➃畢亨刊本與《四庫全書》本作「池岸微微裝嫩艸」。➀畢亨刊本與《四庫全書》本四「勤」字均作「愼」。➁畢亨刊本與《四庫全書》本作「六者盡能與天同徳」。➀《四庫全書》本作「直從太宇收功後」。➁《四庫全書》本作「義乖門外是荊榛。」。➂畢亨刊本與《四庫全書》本作「何者謂知幾」。➁《四庫全書》本作「小人情僞又須防」。➁《四庫全書》本作「遂覺壺中日月長」。➂畢亨刊本與《四庫全書》本作「不雜學故明」。➃畢亨刊本與《四庫全書》本作「造化功夫用酒傳」。➄畢亨刊本與《四庫全書》本此首詩在本卷前《觀事吟》與《觀物吟》之間。

《伊川擊壤集》卷之十七﹝郭彧點校﹞人物吟人破須至護﹐物破須至補。補護旣已多﹐卒歸於敗露。人有人之情﹐物有物之理。人物類不同﹐情理安有異。偶得吟林間無事可裝懷﹐晝睡功勞酒一杯。殘夢不能全省記﹐半隨風雨過東街。觀物吟一气才分﹐兩儀已備。圓者爲天﹐方者爲地。變化生成﹐動植類起。人在其間﹐最靈最貴。戰國吟七國之時尙戰爭﹐威彊知詐一齊行。廉頗白起善用兵﹐蘇秦張儀善縱橫。朝爲布衣暮公卿﹐昨日鼎食今鼎烹。範睢謝相何心情﹐蔡澤入秦何依憑。始皇奮袂天下寧﹐二世乞爲氓不能。三千賓客憤未平﹐百二山河漢已興。所存舊物惟空名﹐殘陽衰艸山川形。都似一場春夢過﹐自余惡足語威獰。感事吟切玉如泥劍不虛﹐誰知世上有昆吾。能言未是眞男子﹐善處方名大丈夫。士老林泉誠所願﹐民塡溝壑諒何辜。然非我事我心惻﹐珍重羲皇一卷書。又五首➀萬物有精英﹐人爲萬物靈。必先詳其體﹐然後論人情。气靜形安樂﹐心閒身太平。伊耆治天下﹐不出此名生。

用藥似交兵﹐兵交豈有寧。求安安未得﹐去病病還生。湯劑未全補﹐甘肥又卻爭。何由能壽考﹐瑞應老人星。

萬物道爲樞﹐其來類自殊。性𨿽無厚薄﹐理亦有精粗。未若人爲盛﹐還知物有餘。我生於此日﹐幸免作庸夫。

曾聞不若見﹐曾見不如經。旣用心經過﹐何煩口說行。攺詩知化筆﹐醒酒識和羹。料得人間事﹐無由出此情。

前有億萬年﹐後有億萬世。中間有壽人﹐未過百來歲。出口無善言﹐行身無善事。徒有人之身﹐殊無人之貴。履道吟➁何代無人振徳輝﹐眾賢今日會西畿。太平文物風流事﹐更勝元和全盛時。見義吟見善必爲﹐不見則已。量力而動﹐力盡而止。觀物吟如鸞如鳳﹐意思安詳。所生之人﹐非忠則良。如鼠如雀﹐意思驚躩。所生之人﹐不凶則惡。王公吟王公大人﹐天下具瞻。輕流傳習➂﹐重損威嚴。此尙未了﹐彼安能兼。非爲失道﹐又復起貪。頂戴儒冠﹐心存象教。本圖心寧﹐復使心鬧。譬如生子﹐當求克肖。不教義方﹐教之竊盜。自詠吟老去無成齒髮衰﹐年將七十待何爲﹖居常無病不服藥﹐間或有懷猶作詩。引水更憐魚並至﹐折花仍喜蝶相隨。平生積學無他效﹐只得胸中惡坦夷➀。觀物吟畫工狀物﹐經月經年。軒鑑照物﹐立寫於前。鑑之爲明﹐猶或未精。工出人手﹐平與不平。天下之平﹐莫若於水。止能照表﹐不能照裏。表裏洞照﹐其惟聖人。察言觀行﹐罔或不眞。盡物之性﹐去己之情。有徳之人﹐而必有言。能言之人﹐未必能行。能寐吟大驚不寐﹐大憂不寐﹐大傷不寐﹐大病不寐﹐大喜不寐。大安能寐。何故不寐﹖湛於有累。何故能寐﹖行於無事。鷓鴣吟二首人間重者是黃金﹐誰道黃金無處尋。不著閒辭文雅意﹐更將何事悅良心。遠山四面供淸潤﹐幽表千般送好音。無限春光都去盡﹐請君聽唱鷓鴣吟。

翠竹叢深啼鷓鴣﹐鷓鴣聲更勝提壺。江南江北常相逐﹐春後春前多自呼。遷客銷魂驚夢寐﹐徵人零淚濕衣裾。愁中聞處腸先斷﹐似此傷懷禁得無﹖先天吟若問先天一字無﹐後天方要著工夫➁。拔山蓋世稱才力﹐到此分毫彊得乎﹝一作無﹞➂。自樂吟麟鳳何嘗不在郊﹐太平消得苦譊譊。才聞善事心先喜﹐每見奇書手自抄。一瓦淸泉來竹下﹐兩竿紅日上松梢。窩中睡起窩前坐﹐安得閒辭解客嘲。民情吟民情旣樂﹐和气爲祥。民情旣憂﹐戾气爲殃。祥爲雨露﹐天下丰穰。殃爲水旱﹐天下凶荒。牡丹吟牡丹花品冠羣芳﹐況是其間更有王。四色變而成百色﹐百般顏色百般香。代書吟金須百煉始知精﹐水鑑何如人鑑明。不棄旣能存故舊﹐久要焉敢忘平生。經綸事體當言用﹐道義襟懷只論誠。艸木面前何止萬﹐歲寒松桂獨靑靑。病淺吟病淺之時人不疑﹐病深之後藥難醫。勞謙所以有終吉﹐迷復何嘗無大虧。物我中間難著發﹐天人相吉豈容絲➃。能知古樂猶今樂﹐省了譊譊多少辭。借出詩詩狂書更逸﹐近歲不勝多。大半落天下﹐未還安樂窩。無苦吟平生無苦吟﹐書翰不求深。行筆因調性﹐成詩爲寫心。詩揚心造化﹐筆發性園林。所樂樂吾樂﹐樂而安有淫。萬物吟萬物備於身﹐乾坤不負人。時光嗟荏苒﹐事體落因循。旣感靑春老﹐還驚白髮新。胸中若無有﹐未免作埃塵﹝一雲走埃塵﹞。月窟吟月窟與天根﹐中間來往頻。所居皆綽綽﹐何往不申申。投足自有定﹐滿懷都是春。若無詩與酒﹐又似太虧人。大象吟大象自中虛﹐中虛眞不渝。施爲心事業﹐應對口工夫➀。伎量千般有➁﹐憂愁一點無。人能知此理﹐勝讀五車書。百病吟百病起於情﹐情輕病亦輕。可能無系累﹐卻是有依憑。秋月千山靜﹐春華萬木榮。若論眞事業﹐人力莫經營。小車吟春暖未苦熱﹐秋涼未甚寒。小車隨意出﹐所到卽成歡。擊壤吟擊壤三千首﹐行窩十二家➂。樂天爲事業﹐養志是生涯。出入將如意﹐過從用小車。人能知此樂﹐何必待紛華。畱題水北楊郎中園亭二首買宅從來重見山﹐見山今直幾何錢﹖奇峯環列遠隔水﹐喬木俯臨微帶煙。行路客疑經洞府➃﹐憑欄人恐是神仙。長憂暗入丹靑手﹐寫向鮫綃天下傳。

洛下誰家不買居﹐買居還得似君無﹖風光一片非塵世﹐景物四時眞畫圖。後圃花奇眞閬苑➄﹐前軒峯好類蓬壺。人生能向此中老﹐亦是世間豪丈夫。﹝呂公著《楊郎中新創髙居二首和堯夫先生韻》﹕髙齋曠望極三川﹐卻顧卑居不直錢。二室峯巒凝晝碧﹐萬家樓閣帶輕煙。春濃繚繞環遊騎﹐地勝依稀寓列仙。唱發幽人丞相和﹐當時紙貴洛城傳。﹝韓相公同和﹞

碧瓦朱門將相居﹐見嵩臨洛百家無。登髙此地還能賦﹐會老他年定入圖。花發四時排步障﹐鳥鳴終日勸提壺。何人遇賞偏畱賞﹐退士淸風激鄙夫。﹞秋盡吟數日之間秋遂盡﹐百思無以慰蹉跎。園林正好愛不徹﹐艸木已黃情柰何。𨿽老筋骸行尙健﹐盡髙臺榭望仍多。終朝把酒未成醉﹐又欲臨風一浩歌。不肖吟不肖之人﹐志在遊蕩。身在屋下﹐心在屋上。不肖之子﹐志在浮誇。身尙不保﹐焉能保家﹖君子吟君子之去﹐亦如其來。小人之來﹐亦如其去。旣有恩情﹐且無怨怒。旣有憎嫌﹐且無思慕。小人吟小人無節﹐棄本逐末。喜思其與﹐怒思其奪。把手吟富貴把手﹐貧賤掣肘。貧賤把手﹐富貴掣肘。金石之交﹐死且不朽。市井之交﹐自難長久。大易吟天地定位﹐否泰反類。山澤通气﹐損鹹見義。雷風相薄﹐恆益起意。水火相射﹐旣濟未濟。地象相交﹐成十六事。八卦相蕩﹐爲六十四。罷吟吟久欲罷吟詩﹐還驚意忽奇。坐中知物體﹐言外到天機。得句不勝易﹐成篇豈忍遺。安知千萬載﹐後世無宣尼。黃金吟身上有黃金﹐人無走陸沈。求時未必見﹐得處不因尋。辯捷非通物➀﹐涵容是了心。會彈無弦琴﹐然後能知音。鷓鴣吟事體一番新﹐才新又卻陳。新陳非利物﹐義理不由人。歲月休驚晚﹐鶯花續報春。余罇幸無恙﹐宜唱鷓鴣頻。閒中吟閒中气味長﹐長處是仙鄕。富有林泉樂﹐淸無市井忙。爛遊千聖奧﹐醉擁萬花香。莫作傷心事﹐傷心易斷腸。

閒中气味眞﹐眞處是天民。富有林泉樂﹐淸無市井塵。爛遊千聖奧﹐醉擁萬花春。莫作傷心事﹐傷心愁殺人。

閒中气味全﹐全處是天仙。富有林泉樂﹐淸無市井喧。爛觀千聖奧﹐醉擁萬花妍。莫作傷心事﹐傷心事好旋。蒼蒼吟人人共戴天﹐我戴豈徒然。須識天人理﹐方知造化權。功名歸酒盞﹐器業入詩篇。料得閒中樂﹐無如我得全➁。團團吟如鑑又如鉤﹐回旋莫記秋。難窮天上理﹐易白世間頭。團處人人喜﹐虧時物物愁。有生無不喘﹐何必待吳牛。代書吟見別一年餘﹐歲殘相憶初。重煩君款密﹐遠寄我空疏。衰朽百端有﹐憂愁一點無。閒吟四十字﹐聊用答來書。失詩吟胸中風雨吼﹐筆下龍蛇走。前後落人間﹐三千有餘首。不去吟行年六十六﹐不去兩般事。用詩贈眞宰﹐以酒勸象帝。面未發酡顏﹐心先動和气。俯仰天地間﹐自知無所愧。經世吟羲軒堯舜﹐湯武桓文﹐皇王帝伯﹐父子君臣。四者之道﹐理限於秦。降及兩漢﹐又歷三分。東西俶擾﹐南北紛紜。五胡十姓➀﹐天紀幾焚。非唐不濟﹐非宋不存。千示萬世﹐中原有人。知人吟君子知人出於知﹐小人知人出於私。出於知則同乎理者謂之是﹐異乎理者謂之非。出於私則同乎己者謂之是﹐異乎己者謂之非。言行吟能言未是難﹐行得始爲艱。須是眞男子﹐方能無厚顏。光陰吟三百六旬有六日﹐光陰過眼如奔輪。周而復始未嘗息﹐安得四時長似春。舉酒吟閒與賓朋飲酒杯﹐杯中長似有花開。淸談才向口中出﹐和气已從心上來。物外意非由象得﹐坐間春不自天回。施之天下能如此﹐天下何憂不放懷。酒少吟此物近來貧﹐時時得數斤。如茶辜老朽﹐似藥負交親。未飲先憂盡﹐𨿽斟不敢頻。何由同九日﹐長有白衣人。觀棋絕句未去交爭意﹐難忘黑白心。一條無敵路﹐徹了沒人尋。

未去交爭意﹐難忘黑白情。一條平穩路﹐痛惜沒人行。老去吟老去無成鬢已斑﹐縱心年幾合輕閒。如何得意雲山外﹐更欲遊心詩酒間。大字寫詩酬素志﹐小杯斟酒發酡顏。春雷驚起千年蟄﹐筆下蒼龍自往還。亂石吟天津多亂石﹐石裏閒尋覓。全玉固難求﹐似玉亦難得。徒有碌碌靑﹐亦有燐燐白。柰無淸越聲﹐亦無溫潤色➁。未有吟未有一分功﹐先立十分敵。所得無分毫﹐所喪無紀極。

未有一分讓﹐先有十分爭。所喪者實事﹐所得者虛名。誡子吟至寶明珠非有類﹐全珍良玉自無瑕。爲珠爲玉尙如此﹐何況爲人多過差。

有過不能攺﹐知賢不肯親。𨿽生人世上﹐未得謂之人。

周孔不足法﹐軻雄不足師﹐還同棄常膳﹐除是適蠻夷➂。

乾坤吟➀意亦心所至﹐言須耳所聞。誰去天地外﹐別有好乾坤。➁

道不遠於人﹐乾坤只在身。誰能天地外﹐別去覓乾坤。胡越吟➂胡越同心日﹐夫妻反目時。人間無大小﹐得失在須斯。善處吟善處憂難作﹐能持事自修。腹心無外物﹐蠻貊亦懷柔。百年吟百年嗟荏苒﹐千里痛蕭條。忍逐東流水﹐無期任所飄。歲杪吟一日去一日﹐一年添一年。饒教成大器﹐其那已華顚。志意𨿽依舊﹐聰明不及前。若非心有得﹐亦恐學神仙。觀棋小吟誰言博弈尙優遊﹐利害相磨未始休。初得手時宜顧望➃﹐合行權處莫遲畱。二年乃正三監罪﹐七日能屍兩觀囚。天下太平無一事﹐南陽髙臥更何求。又借出詩安樂窩中樂﹐媧皇笙萬攢。自從閒借出﹐客到遂無歡。和王規甫司勛見贈何止千年與萬年﹐歲寒松桂肚依然。若無楊子天人學➄﹐安有莊生內外篇。已約月陂尋白石﹐更期金穀弄淸泉。誰云影論紛紜甚﹐一任山巓復起巓。答友人勸酒吟人人誰不願封侯﹐及至封侯未肯休。大得卻須防大失﹐多憂元只爲多求。規模焉敢比才士﹐度量自知非飲流。少日何由能彊此﹐況今年老雪堆頭。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣➀四庫全書》本無此三字。➁畢亨刊本與《四庫全書》本作「履道畱題吟」。➂四庫全書》本作「輕流薄習」。➀《四庫全書》本作「只得胸中恁坦夷」。➁畢亨刊本與《四庫全書》本作「後天方要著功夫」。➂畢亨刊本與《四庫全書》本作無「一作無」三字。➃畢亨刊本與《四庫全書》本作「天人相去豈容絲」。➀畢亨刊本與《四庫全書》本作「應對口功夫」。➁畢亨刊本作「忮倆千般有」﹐《四庫全書》本作「伎倆千般有」。➂畢亨刊本與《四庫全書》本作「行窩二十家」。➃畢亨刊本與《四庫全書》本作「行路客疑驚洞府」。➄畢亨刊本與《四庫全書》本作「後圃花奇同閬苑」。➀畢亨刊本與《四庫全書》本作「辧捷非通物」。➁畢亨刊本與《四庫全書》本作「無如我得閒」。➀《四庫全書》本作「攘攘十姓」。➁畢亨刊本與《四庫全書》本作「更無溫潤色」。➂《四庫全書》本作「除是適海涯」。➀《道藏》本無此標題﹐據《四庫全書》本補。➁《道藏》本無此首﹐據畢亨刊本補。➂《四庫全書》本作「秦越吟」。➃畢亨刊本與《四庫全書》本作「初得手時宜願望」。➄畢亨刊本與《四庫全書》本作「若無揚子天人學」。

《伊川擊壤集》卷之十八﹝郭彧點校﹞冬至吟何者謂之幾﹐天根理極微。今年初盡處﹐明日未來時。此際易得意﹐其間難小辭。人能知此意﹐何事不能知。杯盤吟林下杯盤大寂寥﹐寂寥長願似今朝。君看擊鼓撞鐘者﹐勢去賓朋不易招。歡喜吟揚善不揚惡﹐記恩不記仇。人人自歡喜﹐何患少交遊。善人吟良如金玉﹐重如丘山。儀如鸞鳳﹐气如芝蘭。議論吟十苟非﹐自有異。事苟是﹐安有二。推誠吟天𨿽不語人能語﹐心可欺時天可欺。天人相去不相遠﹐只在人心人不知。人心先天天弗違﹐人身後天奉天時。身心相去不相遠﹐只在人誠人不推。堯夫吟堯夫吟天下拙﹐來無時去無節。如山川行不徹﹐如江河流不竭。如芝蘭香不歇﹐如簫韶聲不絕。也有花也有雪﹐也有風也有月。又溫柔又峻烈﹐又風流又激切。意外吟事出意外﹐人難智求。自非妄動﹐惡用多愁。旣有誤中﹐寧無暗投。能知此說﹐天下何憂。當斷吟斷以決疑﹐疑不可緩。當斷不斷﹐反受其亂。憂夢吟至人無夢﹐聖人無憂。夢爲多想﹐憂爲多求。憂旣不作﹐夢來何由。能知此說﹐此外何修。人情吟人達人情﹐無寡無廣。天下之事﹐如指諸掌。人事吟人無取次﹐事莫因循。因循失事﹐取次壞人。人無率爾﹐事貴丁寧。率爾近薄﹐丁寧近誠。師資吟未知道義﹐尋人爲師。旣知道義﹐人來爲資。尋師未易﹐爲資實難。指南向道﹐非去非還。師人則恥﹐人師則喜。喜恥皆非﹐我獨無是。好爲人師﹐與恥何異。天人吟天學修心﹐人學修身。身安心樂﹐乃見天人。天之與人﹐相去不遠。不知者多﹐知之者鮮。身主於人﹐心主於天。心旣不樂﹐身何由安。樂毅吟樂毅事燕時﹐其心有深旨。破齊七十城﹐迎刃不遺矢。豈畱卽墨莒﹐卻與燕有二。欲使燕遂王﹐天下自齊始。豈意志未申﹐昭王一旦死。惠王固不知﹐使人代其位。彊燕自此衰﹐何復能振起。自古君與臣﹐際會非容易。重惜千萬年﹐英雄爲流涕。十分吟所謂十分人﹐須有十分眞。非謂能寫字➀﹐非謂能爲文。非爲眉目秀➁﹐非謂衣裳新。欲行人世上﹐直須先了身。所謂十分人﹐須有十分事。事苟不十分﹐終是未完備。事父盡其心﹐事兄盡其意。事君盡其忠﹐事師盡其義。人壽百來年﹐其過豈容易。𨿽然瞬息間﹐其件多少事。號爲能了事﹐必先能了身。身苟未能了﹐何暇能了人。生日吟祥符辛亥十二月二十五日辛亥年辛丑月﹐甲子日甲戌辰。日辰同甲﹐年月同辛﹐吾於此際﹐生而爲人。誡子吟雞能警旦﹐馬能代行。犬能守禦﹐牛能力耕。人稟天地﹐萬物之靈。妒賢嫉能﹐不如不生。有常吟天地有常理﹐日月有常明。四時有常序﹐鬼神有常靈。聖人有常徳﹐小人無常情。歲暮吟世上紛華都不見﹐眼前惟見讀書尊。百千難過尙驚惕﹐三十歲前尢苦辛。少日只知艱險事﹐老年方識太平身。家風幸有兒孫繼﹐足以無心伴白雲。春天吟一片春天在眼前﹐眼前須識好春天。春秋冬夏能無累﹐雪月風花都一連。能用眞腴爲事業﹐豈防他物害暄妍。我生其幸何多也﹐安有閒愁到耳邊。庶幾吟以聖責人﹐固未完備。以人望人﹐自有餘地。責人無難﹐受責非易。其殆庶幾﹐猶望顏子。人物吟人盛必有衰﹐物生須有死。旣見身前人﹐乃知身後事。身前人能興﹐身後事豈廢。興廢先言人﹐然後語天地。詫嗟吟昨日炙手﹐今日張羅。人間常事﹐何詫何嗟。左衽吟➀自古禦戎無上策➁﹐惟憑仁義是中原。王師問罪固能道﹐天子蒙塵爭忍言➂。二晉亂亡成茂艸﹐三君屈辱落陳編。公閭延廣何人也﹐始信興邦亦一言。教勸吟若聖與仁吾豈敢﹐空言猶足慰虛生。明開教勸用常道﹐永使子孫持善名。此日貽謨情未顯➃﹐他時受賜事非輕。庶幾此意流天下﹐天下何由不太平。不善吟悲哉不善人﹐稟此凶戾徳。非爲敗人家➄﹐又能敗人國。多事吟多事招憂﹐多疑招悶。多與招吝﹐多取招損。處身吟君子處身﹐寧人負己﹐己無負人。小人處事﹐寧己負人﹐無人負己。觀性吟千萬年之人﹐千萬年之事﹐千萬年之情﹐千萬年之理﹐惟學之所能坐而爛觀爾。觀物吟居暗觀明﹐居靜觀動﹐居簡觀繁﹐居輕觀重。所居者寡﹐所觀者眾。匪居匪觀﹐眾寡何用。答和吳傳正贊善二首並寄髙陽王十三機宜洛陽城裏一愚夫﹐十許年來不讀書。老去情懷難狀處﹐淡煙寒月映松疏。

樂靜豈無病﹐好閒終有心➀。爭如自得者﹐與世善浮沈。是非吟是短非長﹐好丹非素。一生區區﹐未免愛惡。愛惡不去﹐何由是非﹖愛惡旣去﹐是非何爲﹖洗心吟人多求洗身﹐殊不求洗心。洗身去塵垢﹐洗心去邪淫。塵垢用水洗﹐邪淫非能淋。必欲去心垢﹐須彈無弦琴。見物吟見物卽謳吟﹐何嘗曾用意。閒將篋笥詩﹐靜看人間事。力穡吟春時耕種﹐夏時耘耨。秋時收治﹐冬時用受。雨露不愆﹐旣苗旣秀。水旱爲災﹐尙罹其咎。六十六歲吟六十有六歲﹐暢然持酒杯。少無他得志﹐老有此開懷。往往英心動﹐時時秀句來。尙收三百首﹐自謂敵瓊瓖。寬猛吟寬則民慢﹐猛則民殘。寬猛相濟﹐其民自安。小道吟藝𨿽小道﹐事亦系人。苟不造微﹐焉能入神。得失吟人有賢愚﹐事無巨細。得不艱難﹐失必容易。薰蕕吟善惡之間﹐薰蕕可究。近薰必香﹐近蕕必臭。好惡吟惡死好生﹐去害就利。天下之人﹐其情無異。歲暮吟此情人不知﹐亦嘗嘆遲暮。𨿽則嘆遲暮﹐柰何難分付。

此情人不知﹐亦嘗嘆遲久﹐𨿽則嘆遲久﹐柰何人不受。安分吟輕得易失﹐多謀少成。徳無盡利﹐善無近名。由聽吟由聽而失﹐以聽爲賓。而今而後﹐何復信人。詩畫吟畫筆善狀物﹐長於運丹靑。丹靑入巧思﹐萬物無遁形。詩畫善狀物﹐長於運丹誠。丹誠入秀句﹐萬物無遁情。詩者人之志﹐言者心之聲。志因言以發﹐聲因律而成。多識於鳥獸﹐豈止毛與翎。多識於艸木﹐豈止枝與莖。不有風雅頌﹐何由知功名。不有賦比興﹐何由知廢興。觀朝廷盛事﹐壯社稷威靈。有湯武締構﹐無幽厲欹傾。知得之艱難﹐肯失之驕矜。去巨蠹姦邪﹐進不世賢能。摘陰陽粹美➀﹐索天地精英。籍江山淸潤﹐揭日月光榮。收之爲民極﹐著之爲國經。播之於金石﹐奏之於大庭。感之以人心﹐告之以神明。人神之胥悅﹐此所謂和羹。旣有虞舜歌﹐豈無臯陶賡。旣有仲尼刪﹐豈無季札聽。必欲樂天下﹐捨詩安足憑。得吾之緒餘﹐自可致升平。詩史吟史筆善記事﹐長於炫其文。文勝則實喪﹐徒增口云云➁。詩史善記事﹐長於造其眞。眞勝則華去﹐非如目紛紛。天下非一事﹐天下非一人﹐天下非一物﹐天下非一身。皇王帝伯時﹐其人長如存。百千萬億年﹐其事長如新。可以辧庶政﹐可以齊黎民。可以述祖考﹐可以訓子孫。可以尊萬乘﹐可以嚴三軍。可以進諷諫﹐可以揚功勛。可以移風俗﹐可以厚人倫。可以美教化﹐可以和疏親。可以正夫婦﹐可以明君臣。可以贊天地﹐可以感鬼神。規人何切切﹐誨人何諄諄。送人何戀戀﹐贈人何勤勤。無歲無嘉節﹐無月無嘉辰。無時無嘉景﹐無日無嘉賓。罇中有美祿﹐坐上無妖氛。胸中有美物﹐心上無埃塵。忍不用大筆﹐書字如車輪。三千有餘首﹐布爲天下春。演繹吟萬事入沈吟﹐其來味更深。𨿽然曾過眼﹐須是更經心。過眼未盡見﹐經心肯盡尋。盡尋能得見﹐方始是眞金。何者是眞金﹐眞金入骨沈。飽曾經鍛煉﹐足得不沈吟。到手何須眼﹐行身敢放心。放心然後樂﹐天下有知音。何者謂知音﹐知音只在心。肝脾無效驗﹐鐘鼓漫搜尋。旣若能開物﹐何須更鼓琴。來儀非爲鳳﹐只是感人深。何者謂來儀﹐來儀意不低。有身皆衎衎﹐無物不熙熙。一國若一物﹐四方猶四肢。巍巍乎堯舜﹐何得而名之。史畫吟史筆善記事﹐畫筆善狀物。狀物與記事﹐二者各得一。詩史善記意﹐詩畫善狀情。狀情與記意﹐二者皆能精。狀情不狀物﹐記意不記事。形容出造化﹐想象成天地。體用自此分﹐鬼神無敢異。詩者豈於此﹐史畫而已矣。好勝吟人無好勝﹐事無過求。好勝多辱﹐過求多憂。憂辱並至﹐道徳弗遊。不止人患﹐身亦是仇。治心吟心親於身﹐身親於人。不能治心﹐焉能治身。不能治身﹐焉能治人。吾廬吟吾亦愛吾廬﹐吾廬似野居。性隨天共淡﹐身與世俱疏。徧地長芳艸﹐滿牀堆亂書。自從無事後﹐更不著工夫。人靈吟天地生萬物﹐其間人最靈。旣爲人之靈﹐須有人之情。若無人之情﹐徒有人之形。過眼吟紛紛過眼不須驚﹐利害相磨卒未平。伎倆𨿽多無實效﹐聰明到了是虛名。溫涼寒熱四時事﹐甘苦辛酸萬物情。除卻此心皆外物﹐此心猶恐未全醒﹝一作未惺惺﹞➀。災來吟災自外來﹐猶可消除。災自內來﹐何由支梧。天人之間﹐內外察諸。內外吟目耳鼻口﹐人之戶牖。心膽脾腎﹐人之中霤。內若能守﹐外自不受。內若無守﹐外何能久。名利吟重之以名﹐見人之情。厚之以利﹐見人之意。情意內也﹐內重則外輕。名利外也﹐內賤則外貴。名實吟內無是實﹐外有是名﹐小人故矜。外無是名﹐內有是實﹐君子何失。性情吟君子任性﹐小人任情。任性則近﹐任情則遠。丁寧吟人無忽略﹐事貴丁寧。忽略近薄﹐丁寧近誠。疑信吟人無輕信﹐事無多疑。輕信招釁﹐多疑招離。治亂吟君子小人﹐亦常相半。時止時行﹐或治或亂。有時吟龍不冬躍﹐螢能夜飛。小人君子﹐而皆有時。忠厚吟小人斯須﹐君子長久。斯須傾邪﹐長久忠厚。窮冬吟十二月將終﹐還驚歲律窮。藏水方北陸﹐解凍未東風。艸昧徒尋綠﹐花梢彊覓紅。探春春不見﹐元只在胸中。知非吟今日已前事﹐知非心可憑。虛言安足道﹐實行又何矜。無藥醫衰老﹐有詩歌聖明。縱然時飲酒﹐未肯學劉伶。冬至吟冬至子之半﹐天心無攺移。一陽初起處﹐萬物未生時。玄酒味方淡﹐大音聲正希。此言如不信﹐更請問庖犧。頭白吟頭白已多時﹐況能垂白髭。不如猶甚幸﹐竊此未全衰。潤屋𨿽無鏹﹐承家卻有兒。敢言貧淨潔﹐似我亦應稀。談詩吟詩者人之志﹐非詩志莫傳。人和心盡見﹐天與意相連。論物生新句﹐評文起雅言。興來如宿構﹐未始用雕鐫。繩水吟水能平而不能直﹐繩能直而不能平。安得繩水爲人情﹐而使天下都無爭。刑名吟君子多近名﹐小人多近刑。善惡有異同﹐一歸於任情。陰陽吟陽行一﹐陰行二。一主天﹐二主地。天行六﹐地行四。四主形﹐六主气。人事吟人有去就﹐事無低昂。迹有疏密﹐人無較量。能此四者﹐自然久長。內外吟衣冠嚴整﹐謂之外修。行義純潔﹐謂之內修。內外俱修﹐何人不求。衣冠不整﹐謂之外惰。行義不修﹐謂之內惰。內外俱惰﹐呵人不唾。盛衰吟克肖子孫﹐振起家門。不肖子孫﹐破敗家門。猗嗟子孫﹐盛衰之根。死生吟學仙欲不死﹐學佛欲再生。再生與不死﹐二者人果能﹖設使人果能﹐方始入於情。賞哉林下人﹐不爲人所惜。哀哉公與卿﹐重爲人所惑。生日吟三萬五千日﹐伊子享此身。當時才作物﹐此際始爲人。久負陰陽力﹐終虧父母恩。一杯爲壽酒﹐牀下列兒孫。時事吟時之來兮﹐其勢可乘。時之去兮﹐其事遂生➀。前日之事兮﹐今日不行。今日之事兮﹐後來必更。時久則患生﹐事久則獘生。獘患相仍﹐人何以寧。不知吟比知陰陽﹐不知天地﹐不知人情﹐不知物理。彊爲人師﹐寧不自愧﹖水火吟水火得其禦﹐交而成旣濟。水火失其禦﹐焚溺可立至。不止水與火﹐萬事盡如此。只知用水火﹐不知水火義。中原吟中原之師﹐仁義爲主。仁義旣無﹐四夷來侮。喜飲吟堯夫喜飲酒﹐飲酒喜全眞。不喜成酩酊﹐只喜成微醺。微醺景何似﹐襟懷如初春。初春景何似﹐天地才氤氳。不知身是人﹐不知人是身。只知身與人﹐與天都未分。所感吟人生無定準﹐事體有多端。客宦危疑處﹐家書仔細看。旣曾憂險阻➁﹐方信喜平安。男子平生事﹐須於痛定觀➂。行止吟時止則須止﹐時行則可行。時行與時止﹐人力莫經營。

太平吟太平時世園亭內﹐丰稔歲年村落間。情味一般難狀處﹐風煙艸木盡閒閒。探春吟艸色依稀綠﹐花梢隱約紅。一般難道說﹐如醉在心中。不出吟冬夏遠難出﹐止行南北園。如逢好風景﹐亦可至三天。﹝西行至天街﹐二百步。北行至天津﹐三百步。東行至天官﹐四百步。﹞

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣➀畢亨刊本與《四庫全書》本作「非爲能寫字」。➁畢亨刊本與《四庫全書》本作「非謂眉目秀」。➀《四庫全書》本作「防邊吟」。➁畢亨刊本與《四庫全書》本作「自古防邊無上策」。➂畢亨刊本與《四庫全書》本作「天子蒙塵爭忍聞」。➃《四庫全書》本作「此日貽謀情未顯」。➄畢亨刊本與《四庫全書》本作「非惟敗人家」。➀《四庫全書》本作「好賢終有心」。➀畢亨刊本與《四庫全書》本作「擇陰陽粹美」。➁畢亨刊本與《四庫全書》本作「徒憎口云云」。➀畢亨刊本與《四庫全書》本無此五小字注。➀畢亨刊本與《四庫全書》本作「時之去兮其勢遂生」。➁《四庫全書》本作「可憎憂險阻」。➂《四庫全書》本作「須於論定觀」。

