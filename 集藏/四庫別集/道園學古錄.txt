

欽定四庫全書

集部五

道園學古錄

別集類四【元】

提要

【臣】等謹案道園學古錄五十卷元虞集撰集字伯生蜀之仁壽人宋丞相允文五世孫居江西之崇仁從臨川吳澄逰以薦授大都路儒學教授擢國子助教遷集賢修撰翰林待制兼國子祭酒文宗天歷中拜奎章閣侍書學士進侍講學士順帝初謝病歸臨川卒贈仁壽郡公謚文靖集著作爲有元一代冠冕平生爲文萬篇存者十之一二其在朝應制歸田方外諸槁總五十卷者曰道園學古錄其中之詩稿亦曰芝亭永言又有別集曰翰林珠玉其從孫堪又訪得其詩七百四十餘篇曰道園遺稿今之行於世者又有道園類稿與學古錄互有出入金華黃溍以學古錄爲集手自編定然其天藻詩序云友人臨川李伯宗輯舊詩謂之芝亭永言又賦謝李伯宗題云至元庚辰冬臨川李伯宗黃仲律來訪山中拾殘稿二百餘篇錄之攷伯宗爲李本字則是編當爲李本所定也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

道園學古錄卷一

元虞集撰

賦

別知賦送袁伯長

余忽忽處此之無故兮幾偃蹇以自窮逝斂裳以遐徵兮抗九霄之云風頫三辰之徘徊兮遲後古以爲期何夫子之倀倀兮亦跟蹌而在玆於嗟乎世徳之浩浩兮恥謂人以不賢陳佩玉於交逵兮被徒輿以瑤環設厚顏之郁沈兮孰敢卽問乎津涯發疾叫於咽嗌兮眾披靡而莫支夫冶倡之狐惑兮豈不足於內揆顧西子之蓬垢兮益返忌乎故意惟前聖之無悶兮老氏亦貴夫知希顧涼薄之多懲兮猶慷慨而尙辭余固將去此而無悔兮念夫子之與我日進余以不及兮又證余以其可余嘗究往來之爲道兮論因革之爲權莫或知其濩落兮子獨謂其固然庶久子以自輔兮克有聞以時行忽先我而南鶩兮殆若爲乎餘情乃歌以送之曰長江渾渾兮春多浪波白日耿耿兮擊楫爲歌天薄我賦兮非以病我於嗟兮昔之盛者何其多

古劍賦

吳季有劍古所服兮先時利行後伏匿兮歷世十百神物來兮精英上浮久乃識兮截截庚庚玉理仄兮質化光泯黝正黑兮匡視白日澹斂色兮燧人司金石水泐兮終古不磨奇雄特兮勿防勿試靈具戒兮鬼目睒睒頭觺觺兮竊擬窺之自造慝兮靈怒殛女不女貸兮神宮無人帝湛黙兮季冠如山采衣翼兮長身好修又正直兮稱是容佩有加飾兮魚室珠襓雜文織兮虞於帝傍順降陟兮握奇中運授神職兮旋陽制陰物不忒兮辟卻百非五兵息兮大宰不劌完以爲徳兮變窮於傳塡無極兮

畫枯木賦

夫誰畫此枯樹兮臨不食之散泉旣偃蹇又嚙食兮骨岸岸以弗妍想執筆以極思忽機釋而神旋遺眾壞於蹔有勒不毀之所全或堊去於斤運或石泐於澑穿渰無雨以如晦怳非規而能圓澹黝乎其旣失旋蒼然而在前命以物而不可孰春秋而論年噫吁嘻被革以毛膏膚用丹眥爲流頥常注歡獨何爲托寂寞於無意而刻畫其不傳者邪

木齋賦

奎章閣藝文監秀才方積昔在匡廬讀書羣木之間謂之木齋余愛其髙秀而賦之其辭曰

夫何硉矹以嵳峩兮據積水而郁盤有楩楠與豫章兮翳松柏之丸丸攬芳艸之盈庭兮聽呦呦之鳴鹿濯余纓於滄浪兮沐余髮乎飛瀑余潔淸以有待兮嘆望之而彌髙絓余驂以弗駝兮气緜薄而心勞感春物之芳芚兮又晚實之不食更千歲其未已兮退自修乎玆室操

思魯琴操

山之陰陰兮有云垂天河目而海口兮將見其人望之彌尊兮卽之彌親大音寥寥兮中信而眞

芝亭永言

古詩四言

味經堂詩【有序】

國子祭酒魯公伯子翚父作味經堂自爲記以勗其子逺公嘗命逺從予遊故賦此詩

維昔聖有子過庭學禮學詩詔之丁寧面墻之窒繇不知味親能使學不能使嗜觀於徳容聽於徳音詠歌周旋實悅我心邈乎千載聖往言在捨而不求匪罔斯殆畏友翚公窮經篤行旣有諸躬思貽厥成旣菑旣畬俾稼之食旣畋旣漁俾鼎之實作堂髙明曰子逺來吾經在玆逺其味之始余虛羸匍匐來食茹艸飲血以禦朝夕窮人得歸自我父師俛焉斯文老至不知煌煌靈芝如彼嘉玉薄言采之在彼中谷南陽之人來詹來言君子豈弟宜其後昆

題宋誠甫侍郎垂綸亭

岷源建髙駛無遊舠漢防其委安流滔滔爰有君子垂綸其下𨿽不得魚意甚閒暇援藟引楫至於中沱防樹以休悠悠永歌逝波沄沄不轉維石樂玆忘憂矢言不食蒸然云興風舉以髙駝翔中天遺景九臯木其落矣魚亦潛渚睠言夙好除於風雨風吹衣裳彼爲棲棲行吟望予實勞我思山有榛棘河有鰉鯉豈其飲泉必泠之美君子冠純秩秩大經泂有淸酌可以濯纓

髙彥敬靑山白雲圖

兩崖之間曾不容舠白雲悠悠與山俱髙

趙忠簡公祠堂詩

皇元至順三年春解州聞喜縣學用禮部符祠其鄕先生故宋丞相趙忠簡公公六世孫國子博士篔翁求虞集作迎送神詩

山河邈悠宗國爲虛騎箕來歸懷此故都鳴梟在樹饑鱷在渚閟宮不存公食無所董澤之陂有蒲與荷子孫具來式燕以歌瞻彼洛矣其水泱泱斯文在玆俾也可忘秦檜旣貶趙公於海南隨使人逼殺之公臨終從所寓寺僧索素帛一方書其上云身騎箕尾歸天上气作山河壯本朝以付寺僧而絕聞喜之董澤公鄕也

賦衛節婦王夫人

泛泛淇水岸有佳竹閨門嚴嚴樂爾貞獨泛泛淇流岸有松舟閨門閒閒樂爾貞幽泛泛淇右有堂孔阜娟娟貞幽肅肅眉壽淇原有泉可濯可沿亨鬵勺尊樂爾髙年髙年樂止亦有孫子式歌衛風以告國史

題學易齋【其人將詣孔林】

惟學易君子愼其齋居動息有存起處是於奇耦玩畫方員視圖晝循靜始夜根動初罔不在中日居月諸乃秉元化以時盈虛共惟聖啟我後愚載瞻巍巍魯林郁如

古詩五言

蘐艸生竹間

蘐艸生竹間翠色相綢繆美人欣有托君子故忘憂昔聞有鳴鳳飲水來丹丘不食眾木實樂只淇園秋

髙竹臨水上

髙竹臨水上幽花在崖陰以彼貞女姿當此君子心春陽不自媚夕露忽已深湘妃昔鼓瑟悵望蒼梧岑

月出古城東

月出古城東海气浮空蒙車騎各已息宮闕何穹窿牧馬艸上露吹笳沙際風帳中忽聞鴈傳令彀雕弓

書上京國子監壁

神京極髙寒幽居了晨夜雷風無時發零雨每飄灑炎光不到地蕭爽度長夏大化漠無宰豈必事陶冶揚雄不曉事守道棲棲者經百無徴白髮謾盈把

至治壬戌八月十五日楡林對月

日落次楡林東望待月出大星何煜煜芒角在畢艸樹風不起蛩蜩絕啁喞天髙露如霜客子衣盡白羸驂齕余棧嫠婦泣幽室行吟毛骨寒坐見河漢沒驛人告晨徵曈曈曉光發

憶三十年前與元復初參政同賦秋日梨花元有句云朝食葉底梨莫看枝上花而忘其後句因續之云

朝食葉底梨莫看枝上花花開食實後霜風振長柯逺水良可鑑彩雲亦易過念爾白於雪日暮當如何

李老谷

十轉山崦交九度沙磧澑始辭平漠曠稍接山木秀老病畏行役慰藉得良遘秋嶺晚更妍寒花晝如繡故園夫如何朝陽霜柚

泰定甲子上京有感次韻馬伯庸待制

翰音迎日轂儀羽集雲路寂寞就書閣老大長郎署爲山望成岑織錦待盈度我行起視夜星漢非故處

賦水木淸華亭

中流泛蘭枻望彼嘉樹林落日蕩野水浮雲生夕陰遊魚戀芳藻好鳥鳴幽岑爲樂恐易老吾將脫朝簮

天歷戊辰前續詠貧士一首

目昏畏附火枯坐寒窻中破褐著絮重虛豆兼冰崇病骨於此時浮屠屹撐空呼兒檢余歷記日待春風𨿽欣解凍近翻驚紀年窮貰酒欲自廣無錢似陶翁

又一首答捨弟見和

蜀侯昔罹憂嶺海萬死中詩書庶不泯焉思祿位崇爾來五十年所以恆屢空涉世惟信道卓然立頽風漫仕非我能偶貧豈人窮深耕定有獲歸嘆兩衰翁

後續詠貧士四首

老骨寒不寐夜長況聞風心悸危欲折局蹐敗絮中雞鳴當晨參馬疥芻不充山童衣百鶉喚之愧匆匆求火掃木葉庭樹亦已空決起不敢怠曙光屋南東苟遂牛馬性歸放春艸丰

歸蜀越關隴棧閣危登天適越河濟隔堰水丈尺間饑寒迫旦暮舟車計茫然東家有一叟欲去初不言早朝聽詔畢喚馬閶闔前童奴受宿戒向暖相爭先聞之嗔兒子我何爲汝牽屨無千金價吾足安暇憐

爲政貴察色讀書在研覃司視旣不明兩者無一堪尙不逭吏責爲師固宜慚聖世無棄物況玆久朝簮決去豈我志知止亦所諳頗聞南山下菊根浸寒潭濯餌千日期冰臚復淸涵老馬果識道更服鹽車驂

天風夕號怒霜日殊淸妍探架得古書前日手所編柰何視茫茫字若萬蟻緣精意成寂寞惆悵還棄捐於惟仲尼衰淸夢不復然小子未聞道何以卒歲年

觀花有感

掛巾花樹枝酌酒花樹下風吹巾上塵花落手中斚淸唱起相壽毋遽且聊暇流光急去人莫怪行樂者

赤城館

雷起龍門山雨灑赤城觀蕭騷山木髙浩蕩塵路斷魚龍喜新波燕雀集虛幔開戶微風興倚杖眾雲散

同閣學士賦金鴨燒香

黃金鑄爲鴨焚蘭夕殿中窈窕轉斜月逶迆動微風綺席列珠樹華鐙連玉虹無眠待顧問不知淸夜終

退直同柯敬仲博士賦

月下白玉階露生黃金井疎條棲鵲寒衰蕙流螢冷戀闕感時康懷歸覺宵永晨鐘禁中來白髮聊自整

送良上人賦得井上桐

桐陰秋轉薄井气曉爲霜交柯舞幽鏡墮葉響鳴璫髙巢翠羽下澄水玉虯藏上人從定出行吟繞石牀

送吳子髙

懷寶獻京國悼亡還獨歸日落雲中樹風吹江上衣湘靈瑟在席織女石支機逺道多寂寞彊飯勿相違

於仲元捨賦紅梅

白雪不成夜丹霞遂崇朝妙質承日映飛英向風飄醉來紅袖近歌罷防云消揚州問何遜何似董嬌嬈

寄題新冶亭

窈窕冶亭莫蕭條江南秋泛覽山河外張樂鳳凰丘公子飛翠蓋美人回防舟從玆至黃髮樂哉以忘憂

題儋耳東坡載酒堂

翳翳儋耳城歷歷桄榔樹百年遺故丘新堂設賓阼淸風海上至朝陽在庭戶丹山五色鳯覽徳屢來下甘辛熟桂酒羅列雜藷蕷苻黎多孫子食飲祭先具蛟龍波浪深歸來風雨除

鑿井得甘泉渴者恆自私流潤不擇地委順復何疑海南絕風雨水木況華滋鄰捨解讀書諸生還誦詩何必懷故都聊樂宜在玆星河度白鶴山月懸蛾眉來晚去何速勞人千載思

盜發亞父冢【彭城有盜識寶气於亞父冢上發之得一劍云】

盜發亞父冢寶劍實累之冢開寶气盡獄吏書盜辭盜言惟見寶寧知亞父誰項王不相信弟子遂輿屍黃壤下深錮千歲復何爲大河繞城東落日在城西過客立城下踟躕望安期

應制題王朏畫吳王納涼圖

雨過太湖上風生響屧廊紅綃拂幾席白薴制衣裳朱光淪厚地明月在髙堂何以保玉體長年樂未央

步虛詞四首

步虛長松下流響白雲間華星列爟火明月懸佩環肅然降靈气穆若愉妙顏竹宮澹淸夜望拜久乃還稽首望太霞離羅間層霄絪緼結沖气要眇出空謠前參幹景精後引務猷收攝衣上白鶴招搖事晨朝朱光出東海髙臺迎赫曦六龍獻陽燧九鳳保金支鏈丹軒轅鼎濯景昆侖池拜賜冰玉佩洲共遨嬉學仙淮南王問道劉更生三年鏈神丹九載淩上淸日月作環佩云霓爲斾旌回首召司命靈雨灑蓬瀛

題商學士畫

方士好服食商山多紫芝采之長松下濯以淸澗漪滄涼百里內秦皇都不知駕舟載男女築宮東海涯

贈藝監小吏

廣術何迢迢楡槐防蔽之鼓鐘晨莫起車馬中間馳此有嫠居者閉戶教孤兒十歲學文史十五從吏師丹靑出天性落筆有令姿藝監取材伎小大無一遺署兒筦庫下祿薄不足爲手持一束書求以慰母思告兒勿薄吏公卿出自玆請看孟氏裏軻母自有祠

記子昻畫

春風動蘭葉庭戶光陸離言收竹上露石角掛練衣車行不擇路芣苡何楚楚遊子憺忘歸徘徊歲云莫

送西臺治書仇公哲

陜郊得時雨生意始來復存者事稼穡還者葺墻屋安知凋瘵余政可致新福辟除正廣術區井表深瀆均齊定恆志忠厚保惇篤豈無憂世士受仕在芻牧爲義苦多違好名常不足治書肅將指善類庶有勗

送張道士歸上淸

白雲盱水上自古多仙人手攜綠玉杖頭戴白綸巾袖中出風雨天上禮星辰歸來庭戶靜芳艸自生春

日出行

日出上城府日莫當蚤歸城門已擊柝出郭何焉依下馬投館人空垣月當扉涼風振庭樹巢鳥屢驚飛起坐搔白髮忽如霜艸稀周公不復夢仲尼故沾衣老萊有孺色傳聞惟食嶶求之事已晚徘徊行道微

贈治冠者

車馬入隘巷言防治冠師反關不受客髙坐哦書詩布衣不掩脛晝食甘藿藜冠成動經歲不售亦不辭我少好文章把筆無不爲愧爾爰寂寞愼與當自玆

贈寫眞佟士明

佟郎居上京閱人如風花拈筆寫其似千歲畱英華邇來七十年將相紛在目來者有如此往者那可續昔我初北遊面白鬢如鴉防染煩粉墨華星映丹霞今如雪中松苦硬雜蒼白卻視當年容邈如不相識不識當如何臨風且長歌黃雲接河漢白雪漫陂陀乞身願歸老吳蜀山總好贈君千黛螺翠色秋可掃

寄陳眾仲助敎上都作

學省足淸晝詞垣驚蚤秋美人隔河漢落月在髙樓持衣未成曲吹笛不勝愁還趨鳷鵲觀別制鷫鸘裘

贈鐵庵道者二首

昔遊雲臺觀山色上衣靑松花春雨落栢葉秋露零饑來煮白石睡起看黃庭人間忽已老莫問少微星海上別妻子山中求茯苓白虎戲渚蒼龍護黃扃燒香招五老行廚庖六丁從子似非逺丹霞粲華星

題商徳符華山圖

昔祠雲臺館行穿禦階栢夕陰嵐气深重碧照行客獨訪張超谷漸覺巖險迫冰生玉井頭日射仙掌側豈無鐵鎖懸翻身若飛鶻恐煩華陰令不柰昌黎伯王事況有程車馬何忽忽流觀終南山周覽天府國爾來十七年欲往不再得山河想邈悠傷殘轉蕭索摩挲商老圖彷佛希夷宅髙哉蓮華峯白雲澹秋色

寄幻庵主者

朝遊武夷麓莫入匡廬岑放舟臨野水采藥過幽林淸泉磨寶劍磐石鼓瑤琴臘月歸溪上還作早春吟

賦茅山道士雲松巢

昔年李太白廬山思結巢褰云自天上和鶴止松梢道士潘閒逺髙居古大茅誦經門臥虎看劍石眠蛟飛步脫鳧舄長吟吹鳳匏九江覽秀色許爾作神交

酬上淸道士鈔陰何詩

殘雪松上落輕冰硯裏生寫詩過夜半欹枕又天明少陵愛何遜太白似陰鏗不愁勞弱翰亦足動髙情

題李漑之學士白雲半間

山中多白雲何由到城邑招之恐不來欲攬遽無迹棲檐候晨光納牖作秋色用衝不爲盈常住寧若客分張任蒼松散落還白石日照香鑪峯月射仙掌側有恩封一鄕與子當共食

題浴日觀

煌煌赤老烏三浴乃出海波濤始沆瀁宇宙破防昧西登泰華巓東望方丈外稽首希夷翁今晨慶良會

爲範尊師賦雲林淸遊

大茅千仞下結屋三四楹雲林戶牖潤鶴去海天平坐上發長嘯人間聞玉笙斸苓春霧重煮術晚煙輕綠室噓丹气蒼崖受日精樵遺伐木斧眞降引霓旌九鼎金還就千齡樹不傾問誰解居此云是範長生

吹笛圖

白雲悠悠去長松披髙丘匡坐吹笛人似是馬督郵飛鴻遺哀響幽泉發春流女樂亦何有消搖以忘憂

送甘以禮調官歸鄕

甘君有良材於政無不宜白頭郡縣下尙覺非所施柰何筦庫冗而可絀吏師豈直名吏師積學本書詩髙情抗浮雲廉節濯淸漪君子安所遇固無喜慍辭嗟我忝從官簮筆恆殿帷竟無國士薦徒稱故舊知晚歲向田裏藜杖相追隨尊酒以怡老未爲負明時

送李彥方閩憲

文監李公彥方出貳閩憲同朝羣公皆賦詩以爲贈彥方屢擢臺職激揚之宜有不待予言者適有一事深有感於愚衷先正魯國許文正公實表章程朱之學以佐至元之治天下人心風俗之所系不可誣也近日晚學小子不肯細心讀書窮理妄引陸子靜之說以自欺自棄至欲移易論語章句直斥程朱之說爲非此亦非有見於陸氏者也特以文其猖狂不學以欺人而已此在王制之必不容者也閩中自中立之歸已有道南之嘆仲素願中至於元晦端緒明白皆在閩中不能不於彥方之行發之去一臟吏治一獘政不如此一事有以正人心儒者之能事也集臥病目尢甚援筆書此云

七閩去天逺顚連苦無告牧人受深寄昧者覆爲暴犀象雜金貝饑渴劇飫膏大言相鄙夷饜奪心自恔豈無循廉吏實病黑白撓聰明屬旒黈聽瑩資所到李侯金閨彥圖史擅讎校晨聞大夫奏夕理武夷棹君子愼修職寧適丰廩稍蕉荔甘多毒姜桂老堪芼所懷延平翁揚休似明道授受有源委精微足探討言立聖如在表正愚可造師匠久不興眞妄如枘鑿云何誚支離肆誕長凶傲異言古所誅末學足深悼閩𨿽在海隅前聞此淵奧正誼從簡編良俗宜善導贈言不及他持此永爲好

題鄭秀才隱居

陶翁昔好菊荒徑不暇鋤素琴初無名酒亦屢虛𨿽有二三子薪水不讀書淒涼千載下髙名將焉如不如鬼谷洞鄭子樂有餘種菊以爲田田中更爲廬善藥不二價詠觴送居諸有子揮五涼風在庭除時來靑田鶴亦出濠梁魚昨者遊京師侯門曳華裾捧檄忽一喜翩然告歸與芳蒲采甘露玉漿釀淸醑老父坐堂上稚子具籃輿晨遊南山陲暮濯淸水渠席間撫猗蘭房中詠關雎以此得髙壽何必南陽居

題朱邸竹木

猗猗淇園竹結根盤石安枝榦相扶持風雨不可千其實鳳所食君子思保完恆恐聲影疏蕭條霜露寒金玉愼髙節千載承淸歡

詠史

軒後邈已逺漢武亦雄哉荒忽九州外百年過煙埃變化庶長久臨海築層臺黃金靡鏤飾喬林摧斷裁樂通竟先死孫卿殊未回不知作者意空令來者哀奉盤泣繁露馳道殷奔雷志气昔所在風雲恆往來

畫古木

荒郊臥蒼苔蛟龍在其上不知風雨來垂影一千丈後主撥鐙法江南久寂寥空令沒骨畫容易媚中朝

賦蘇伯修滋溪書堂

滋源恆伏流春雨川乃盈林疇廣敷潤艸木俱繁榮臨深見遊鯈仰喬有鳴鶯君子樂在斯齋居托令名積學抱沈黙時至有攸行抽簡魯史存采詩商頌並禹穴追馬公湘江歌屈生紉蘭不盈握伐木有餘情浩然欲浮海歸興還濯淸方舟我爲楫白髮愧垂纓

題薛外史瓊林臺

髙臺積方石瓊林樹交柯晨光白雪夕景纒紫蘿每聞樵子唱恐是仙人過塵世在足下豈能聞笑歌過海只騎鶴開池還養鵝外史政瀟灑太白烏足多

送張兵部孟功巡河分題得屋上烏

花發上陽春門開未央曙城柝起羣棲流光散朝羽息影須近檐結巢願當戶轆轤轉金井終日灌嘉樹

題彭澤陶氏家譜

百甓在戶外五栁當門前燕去王謝宅人依墟裏煙述徳尙千載人情猶昔年以安遺孫子髙哉爲世賢

道園學古錄卷一

欽定四庫全書

道園學古錄卷二

元虞集撰

芝亭永言

古詩七言

賦洛川老人九十

洛川老人年九十須眉如畫身玉立錦袍金帶方烏巾手挽彊弓無決拾八月平原秋气髙聞有狡獸依蓬蒿淸晨上馬薄暮返累騎毛血懸鞬櫜身是前朝將家子生逢太平百無事都將英气化髙年何物小兒堪指使太守上言朝有恩束帛養牛兼上尊洛川老人過百歲擊壤爲歌傳子孫

張令鹿門圖

張侯襄陽人深知襄陽樂十年宦學懷襄陽故托豪縑寫山郭老我不樂思蜀都人言嵩陽好隱居三十六峯常對面水竹田廬還可圖欲往不能心懆懆忽見新圖被山惱沙禽浦樹俱可人金澗石牀爲誰好向來耆舊皆英雄駕言從之道焉從弄珠月冷識遊女沈劍潭深知臥龍八月霜晴水淸淺聞道扁舟足回轉何時古寺傍檀溪幾處殘碑在江峴呼鷹臺髙秋艸多養魚池中蓮芡波蜀嵩未必不如此我今不遊柰老何張侯張侯蚤結屋莫待史詹爲君卜要看壠上課兒耕好在魚梁白沙曲

子昻畫馬

憶昔從公侍書殿天閒過目如飛電池邊盡有吮豪人神駿誰能誇獨擅公今騎鯨隘九州人間空復看驊驑惟應馭气可相逐黃竹雪深千萬秋

湛湛行

湛湛天宇以黝星白如銀垂近人牛羊散漫艸多露大帳中野傍無鄰去年八月羽書急婦女上馬小兒泣今年八月天子來身屬櫜鞬月中立

家兄孟修父輸賦南還

大兄五月來作客八年不見頭總白五人兄弟四人在每憶中郎淚沾臆我家蜀西忠孝門無田無宅惟書存兄𨿽筦庫實父防弟竊微祿承君恩文章不如仲氏好叔氏最少今亦老五郎十歲未知學嗟我何爲長逺道諸兒讀書俱不多又不力耕知柰何憂來每得二三友看花把酒臨風哦蜀山嵯峨歸未得盤盤先壠臨川側碧梧翠竹手所移應與靑松各千尺南風吹雪河始冰兄歸烏帽何稜明年乞身向天子共讀父書歌太平

子昻墨竹

吳興畫竹不欲工腕指所至生秋風古來篆籀法已絕止有木葉雕蠶虫黃金錯刀交屈鐵大陰作雨山石裂蛟龍起陸眞宰愁雲暗蒼梧泣湘血吳興之竹乃非竹吳興昔年面如玉波濤浩蕩江海空落月年年照秋屋

商徳符畫幽篁古木

湘君宮在洞庭湖幽篁古木龍所都石壇雨長碧苔蘚水屋風動靑瑚老人欹枕看螻蟻嫠婦停舟聼鷓鴣江南蜀道問來往商公商公今有無

吳郡陸友仁得白玉方印其文曰衛靑臨川王順伯定以爲漢物求賦此詩

將軍騎從公主時豈意刻玉爲文章袾襦已隨黃土化此物還同金鴈翔軍中只識長平侯西風木葉茂陵秋人生卑微何可忽碌碌姓名誰見收

爲達兼善禦史題墨竹

蜀道荒涼多古木篔簹千尺相因依小年慣見今白髮杜宇夜啼愁不歸老可嘗作陵州守古墨蛟龍多入手春雷每恐破壁去神鼎空令防魅走丹丘越人不到蜀修葉何以能縱橫內府人家爛漫寫使可見之心亦驚江南禦史龍頭客暫別那能不相憶知君深識篆籀文故作寒泉澑崖石

畫鶴

薛公少保昔畫鶴毛羽蕭條向寥廓通泉縣壁久微茫故物多非況城郭長鳴濶步貌閒暇解寫髙情亦奇作田中芝艸日應長石上松花晚猶落赤壁江深孤月小白雲野迥秋霄薄羣帝相從絳節朝八公許制黃金藥誤攖塵网迹易迷移召中洲夢如昨借懸素壁憶眞侶忽有微風動林壑碧虛寥寥積雪髙直過蕭臺絕棲泊

題畫

棠梨生竹間牽牛引蔓相因依晨華墜露天水碧斷蘚絡石斕斑衣鷦鷯踏枝歲將莫蟋蟀在戶人當歸蕭條落墨人間稀吁嗟乎蕭條落墨人間稀

寫廬山圖上

憶昔系船桑落洲洲前五老當船頭風吹雲气迷谷起霜墮楓葉令人愁髙人只在第九疉太白一去三千秋石橋二客如有待裹茶試泉春巖幽

題旦景初僉司畫

旦公山堂城東南畫圖古檜何毿毿城中無山有山癖直借豪墨窮幽探旦公彈琴古檜下鬱鬱窗戶生晴嵐春雨時來鶴鳴谷秋聲夜作龍吟潭先皇晝坐羣玉府內使趨召飛雙驂畢宏韋偃出中祕營丘北苑開縢緘是時旦公主舒卷一二文士相交參旦公歸來坐成想亦頗拈筆爲楩楠伯熈奉詔每有作礧砢相並將無慚嗟予懷歸亦已久摩挲老目百不堪山中豈乏眞偃蹇可容白髮抽朝簮

題柯敬仲畫

予先世居隆州州治之後山石室翁守郡時隆爲陵州州事簡時來就吾家拾故紙背作茅蘭竹木之屬所得頗多吾幼時尙拾得數紙今亦亡之丹丘生用文法作竹木而坡石過之近又以新意作墨花甚妙從子悅有眉山學官之行丘爲作此予愛而賦之

昔者老可守陵州守居北山吾故丘太守時來看山雨每畫紙背成滄洲老蒲松煙色過重揮霍陰崖交劍矛百年離亂亡故物敝篋江南誰復收新圖篔簹枝葉修使我不樂思昔侯碧雞祠前杜鵑叫玉女井上叢篁幽棠梨樹髙靑子落碧花翠蔓榮牽牛揚雄無家不歸老蠨蛸蟋蟀寒相求丹丘先生東海客何以見我空山秋蕭條破墨作淸潤殘質刋落精英畱陂陁重復分細艸山石縈紆生亂流眉山學官莫厭冷言歸故鄕非逺遊石田茅屋倘可得萬里欲上東吳舟百花潭深濯新錦持報以比瑚鉤

白翎雀歌

烏桓城下白翎雀雌雄相呼以爲樂平沙無樹托營巢八月雪深黃艸薄君不見舊時飛燕在昭陽沈沈宮殿鎖鴛鴦芙蓉露冷秋宵永芍藥風暄春晝長

敬仲畫扇

松根茯苓如石髓服食令人壽千歲子欲求之觀此圖老身偃蹇枝扶疎長鑱篝火新雨霽羽人丹丘期不至卻剪蒼筤崖石間吹作龍吟秋滿山

題簡生畫澗松

簡生與我皆蜀人畱滯東南凡幾春每拂齊紈作山水使我感慨懷峨岷如此長身兩松樹滿谷悲風散陰霧雌雄如劍變爲龍鱗鬛齊成擘崖去祕閣嘗觀韋偃圖蒼潤雄深世所無黙識形神出模畫把筆莽蒼增嗟吁玉堂寶書本同館官府旣分難復見摩挲新墨慰衰朽鬢雪飄蕭數開卷昔我樵牧靑城山坐起政在雙樹間當時簡生若相見應並寫此聴潺湲劉郎集賢好賓客好著幽窻對晴碧淩雲爲我哦七言有鶴飛來破秋色題李受益承防作東平章萬戶繼志堂後

將軍腰間黃金符父兄功成百戰餘太平不復事弓馬秋雨髙堂聞讀書門有喬松墓有艸永言思之願終保幙中賓客誰屬文東魯儒生國元老

題柯博士畫

磯頭風急潮水長蒹葭蒼蒼系魚榜靑山一髮是江南白頭不歸神獨往幽篁繞屋茅覆檐木葉脫落秋滿簾買魚沽酒待明月定是黃州蘇子瞻子瞻文章世希有謫向江波動星斗夜投斷岸發淸嘯棲鶻驚飛怒蛟吼圖中風景偶相似欣然揮灑春雲開子瞻應是念鄕裏還化江東孤鶴來

題髙彥敬尙書趙子昻承防共畫一軸爲戶部楊侍郎作

不見湖州三百年髙公尙書生古燕西湖醉歸寫古木吳興爲補幽篁妍國朝名筆誰第一尙書醉後妙無敵老蛟欲起風雨來星墮天河化爲石趙公自是眞天人獨與尙書情最親髙懷古誼兩相得慘淡酬酢皆天眞侍郎得此自京國使我觀之三嘆息今人何必非古人淪落文章付陳迹

題灤陽胡氏雪溪捲

去年予與侍禦史馬公同被召出居庸未盡東折入馬家甕望縉山度龍門百折之水登色澤嶺過黑谷至於沙嶺乃還道中奇峯秀石雜以嘉木香艸輦道行其中予二人按轡徐行相謂頗似越中但非扁舟耳適雨過流潦如奔泉則亦不甚相逺郭熈畫記言畫山水數百里間必有精神聚處乃足記散地不足書此曲折有可觀恨不令郭生見之灤陽胡太祝乃以雪溪自號豈所見與予二人同乎然灤水未秋冰已堅尋常已不可舟況雪時耶當具溪意云耳因爲賦詩云

積云平沙陰山道射虎殘年不知老豈識船如天上坐翠竹爲帷樹爲葆昔乞鏡湖苦不早白髮如絲照淸潦它年此地若相逢應著漁蓑脫貂帽

題楊友直檢校所藏李營丘枯木圖

老龍出海蒼髯須營丘枯木天下無回枝屈鐵墮崖雪澗底應拾靑瑚明堂淸廟要梁棟朔風吹沙澤腹凍老身不用嘆遲莫按圖來求萬鈞重

題詹圃老梅圖

鄕人共識古梅樹移植詹亭仍百年計時當生宣政前僻逺幸遺花石船昔僑寶唐防故物石樓嵯峨白沙白陵陽慈竹樂公移根節相扶俱逺客此樹乃在鄰邑間看花食實眞足閒人言支離故多壽我意培植玆惟艱華蓋髙人世師表爲爾賦詩歌窈窕詹家孫子多讀書早晚春雷化龍矯

酬蕭侯送蒲萄

蕭侯昔致蒲萄苗山童不灌三日焦宛西上品復親致手種窗南自澆水一月當生一尺長移向江頭薜荔墻秋深雨足馬乳重舉囊石壓靑霞漿是時蕭侯當走馬來訪衰翁茅屋下酒酣舞劍傾一尊不信金盤露如瀉

題衮塵驑圖

驊驑食粟石每旣立仗歸來汗如洗脫羈展轉聊自恣落花塵土隨身起君不見春雷起蟄龍欠伸霧擁云蒸九河水

律詩五言

林臯亭

九月天气肅鶴鳴在林陰使君甚好客來者總能吟紅樹秋山近黃華夕露深鄰翁八九十有酒卽相防

題子昻長江疉嶂圖

昔者長江險能生白髮哀百年經濟盡一日畫圖開僧寺依稀在漁舟浩蕩回蕭條數根樹時有海潮來

挽胡伯恭令尹二首

二十南陵簿才名舅氏同千金劍客散一棹酒船空朱紱稱循吏安輿已病翁神明盡今日嘆惋謾羣公病起思歸日齋居臥治時抱孫方在膝反席遽如遺江路牽愁逺坊門望到遲遙憐賢弟哭未忍老親知

題雪谷曉行圖

踏雪度嶙峋霜髯跨玉麟前瞻那有際後至豈無人松樹紛紛老梅花的的春金烏海底出徧界爛如銀

送先隴二鄰僧還吳二首

蘭若背山陰松筠夾逕深門閒容虎臥湖近聽龍吟雨過泉添澗風飄磬出林衲衣皆舊識一一謝幽岑東崦憶招提幽防日未西過山隨虎迹倚石待猿啼云外催歸錫松間覓舊題卜鄰吾欲老母惜伴扶藜

節婦王夫人劉氏

憶昔中丞在淸淳古道存節髙賢女弟文托外諸孫慈竹宜家慶桓楹表國恩燕秦郁相望美俗系人門

次韻阿榮存初參議秋夜見寄

寓館城門夕髙秋雨露開天垂華蓋近月轉紫垣來疏濶思良防淹畱到不才深期謝安石揮麈散風埃

雪谷早行

積雪擁柴門行人稍出村溪頭或遇虎木末不聞猿接棧回山閣支橋就樹根驅車上重阪回首見朝暾

雪巖樓觀

髙閣丹靑起中天紫翠分窻當太白雪門俯九疑云伐木山人去吹簫帝子聞塵中歸未得春思轉紛紛

送人之劍閣倅

往年登劍閣快馬著春衫設險懷前賦磨崖覓舊劖鄕人遊雪界郡倅試冰銜歸道觀新政春江不掛帆

寄子山尙書

竹色侵衣碧重簾雨气深白鵝翻墨沼紫燕入書林北海春尊側西山夕閣陰東曹公事少歌舞散黃金

漫興

雨閣添衣潤風簾隠幾髙白頭更事少病目向書勞南客傳音信東家問酒醪江邊茅屋破歸楫若爲操

送張尙徳

史館薦張尙徳爲檢閱官朝廷以爲宜稱可其請未奏也有司以闕簿注新進士尙徳頗有聞卽斂裳宵逝噫進退若是可以信史館之薦人矣予力𨿽不足以畱之亦終不敢失之也故作詩以餞之

六月初聞雨官河潦水生江南歸宋玉稷下謝荀卿雕鶚靑霄迥蒹葭白露盈都畱詩興在來聽上林鶯

寄丁夘進士薩都拉天錫【鎭江錄事宣差】

江上新詩好亦知公事閒投壺深竹裏系馬古松間夜月多臨海秋風或在山玉堂蕭爽地思爾佩

送趙繼淸令尹之官安陸

云夢開七澤陪尾貫連山爲政煙塵表吟詩松竹閒故人總華要令尹獨淸閒文學偏宜老毋愁鬢髮斑

明皇按樂圖

新度霓裳曲三年敎得成驚鴻渾不下飛燕若爲輕芍藥春亭莫芙蓉野水生梨園多白髮吹笛到天明

送長沙守

白髮長沙守循良又好文近辭金馬去逺有玉魚分對竹聽湘雨開簾看嶽雲漢廷思賈誼一飯莫忘君

送趙編修祀西嶽江瀆

西道祠官去東風入斾斜汾陰已歸鴈江水正飛花歲事聞宜谷鄕人喜過家老來思故里欲寄使君車

代眾仲作

昔在泉州住將軍每見招春雲山對屋夜雨水平橋池鴨穿荷葉溪魚上栁條禁城鐘鼓起車馬晚蕭蕭

題宋云舉太常臨汾二節婦序後

許氏侄從姑相承患難余自傷還自誓同志復同居白髮冰霜共丹心鐵石如有關名教重珍重太常書

送王照磨之官雲南

遺廟珍珠浦歸舟僰道溪飛鳶愁暑雨走馬畏山泥官署尊丹鷲祠官勝碧雞題詩逺相送紅日五云西

玉堂燕集圖

朝廷多暇日別館又靑春薄醉猶催酒淸歌況有人玉堂金硯匣翠袖白綸巾老去渾無賴憑誰爲寫眞

寄答桂風子先生

深隠廬山裏題詩忽見存風髙應跨鳳月落更聽猿酒熟邀皆去丹成笑不言云屏第九疉相與浴晨暾

寄莆田先生

懸榻塵生席深居晝下帷齊眉安饋食擁髻近歌詩藥裹須鐘乳書題憶荔枝白頭吟更苦何必蜀人思

鄭谷圖

道士徐太虛生紙畫山居林壑春煙裏桑麻夜雨餘過橋九節杖連屋一牀書自是子眞谷歸耕三月初

畫檜

茅山多古樹此檜更長生鸛鶴棲來穏蛟龍化得成云深還近戶月落似聞笙千載如相見蒼然故舊情

李員嶠墨竹

河東李學士隨意放洋州月落亭陰迥云生谷口幽江濤空渺渺筆墨更悠悠瀟灑西淸地令人憶舊遊

爲歐陽少監題宋好古竹

幕中能寫竹作此雨瀟湘出石根還瘦臨溪影更長班班稚子立一一鳳雛將日有長安使平安問老蒼

贈楊友直

雒陽楊友直字儗漢中郎畫若錐穿石垂如雨漏墻舞花羞女美醉艸笑僧狂昨日鴻都學煩君寫數行

題朱邸竹木

江上復春雨層陰覆碧波石髙龍影臥林迥鶴聲過解佩猗蘭浦揚舲落木坡佳人翠袖薄日暮欲如何

寄阿爾和學士

問訊東泉老江南又五年涼風鳴步屧明月棹歌船陪講長懷舊還朝獨後賢治平二三策蚤晚玉階前

赤壁圖

過鶴生新夢攜魚憶舊遊淸霜凋木葉落月湧江流隠者時堪訪良田亦易求如何玉堂夜白髮不勝愁

題況肩吾縣令贈行捲

縣庭都禁謁只許見諸生接壤皆興學遊民亦願耕歌居室迥山水畫圖淸千載雲巖石能畱令尹名

送朱萬初之廣東照磨

聖主多淸暇臨池愛日長天章垂鳳彩雲气動龍香進諫慚簮筆爭書敢近牀承恩君最蚤服玉向炎方

八月八日有感題視艸堂壁

載筆趨蕓閣探囊索緼袍坐銷秋日淨心折夜風髙識字頭先白謀生計轉勞文園多病渴常想賜蒲萄

賦程氏竹雨山房二首

春雨過山竹幽泉繞捨鳴燕泥書帙晚魚浪釣絲晴奉席從孫子連牀總弟兄舊聞林下叟讀易到天明遊子聞春雨思親望故園竹間開幾席花底注山尊累世書連屋頻年稻滿村卜鄰淳朴地絕學欲重論

戲作試問堂前石五首

試問堂前石來今幾十年衰顏空雨雪幽致自風煙微醉寒堪倚孤吟靜更眠舊湖春水長誰系釣魚船爲問堂前石何年別太湖春風神不王夜月影長孤豈中明堂柱空遺艮嶽圖頗思嘉種木歲晚與相扶爲問堂前石何無藤蔓纒金蓮疑可致紫菊若爲妍舊夢遺波浪閒情閱歲年只緣相識久親爲濯淸泉碣石久淪海女媧曾補天干坤遺蕞爾霧雨護蒼然淬劍龍隨化彎弓虎自全昔賢多賦此誰識最流傳爲問堂前石屢逢堂上人逺來嗟最久獨立與誰鄰運載勞車馬摩挲識鳳麟鑾車書吉日追琢到嶙峋

代石答五首

幸自鄰頑鄙毋煩問歲年當寒金作礪向暖玉生煙眉黛無歸意羊羣有叱眠涼州三百斛亦未酹觥船昔觀一柱觀還度幾重湖雪盡身還瘦云生勢不孤研穿鄴臺瓦賦就艸堂圖芝閣云在危蹤敢借扶牛角何堪礪蝸涎謾自纒沈防辟邪古羞澁望夫妍神物須淸鑑靈根屬小年金輿曾共侍千載憶甘泉轉徙寧論地存畱亦信天露盤危欲折刼火不同然雒下殘經斷岐陽數鼓全向無文字托寂寞竟誰傳去歲畱詩別嗟哉白髮人冠依子夏制居切左丘鄰執籥充振鷺修辭綴獲麟終須愁坎防勿用誚嶙峋

送魯子翚廉使之漢中

封上頌臺禮輕車入漢中節毛吹渭雨木葉動秦風把酒臺基古馳書歲事丰朝回倚西閣日日數歸鴻

立春夜試墨

輕雪作春花飛來入鬢斜紫貂迎曉霧絳蠟晴霞書詔頻趨閣思歸卽借車幾時將稚子隨意踏江沙

蜀人曲江之官贈以墨竹

拈筆寫瑯玕淸風入室寒蜀山空偃蹇海郡更盤桓雲霧瓊簫逺冰霜玉節完莫忘鄕裏意持向曲江看

正月十一日朝回卽事

宮樹春陰合霓旌拂曙來天光臨閣道雲气轉蓬萊畫漏沈沈鼓晨尊灩灩杯香霏簾底霧樂殷殿前雷祥瑞儀曹奏珍淳尙食催舞庭分鷺序效獻過龍媒融雪微生艸輕風不動埃老人南極至王母上方回玉色何多喜金華得重陪裁詩賀新雨西閣待門開

贈別兵部崔郎中蹔還髙麗卽回中朝

東髮來東海從軍護北門珠光連旭景玉气達春溫淵靜龍含徳門嚴虎列屯從容參幄帳慷慨屬櫜鞬拜表推黎獻趨朝謁至尊云依溫室樹星入紫微垣不道璠璵貴仍嬰筦庫煩利行𨿽近市義守不窺園眷遇忘身得危難欲手援懷邦維父母於國實甥婚駸駸還羈靮源源致璧飱魯連名竟重箕子敎應存簡在從當日扶持仗宿藩淸宮風肅肅驂乘火焞焞帝所爲郎重王家報禮惇暫伸桑梓敬未愛李桃繁神闕秋期早康侯晝錫蕃九成思閣鳳六月待溟鵾

次韻筠軒司徒足成旦公所藏英宗禦題之句元題曰日光照吾民月色淸我心又題琴曰至治之音

化國多長日髙人侍紫宸觀書從上相屬筆念生民云漢文章備風雷號令新惟應靑簡在能載古風淳禦翰龍池曉繙經鷲殿陰雲依淸靜葉月印妙明心千載堂堂去諸天肅肅臨朱誰爲鼓至治有遺音

次韻李侍讀東平王哀詩

宇宙生奇變明良陷逆圖傳聞昏白晝悲憤結全區治極機潛否恩深事失謨犯車仍斷軏壊戶竟傷樞魑魅嫌明鏡彊梁忌雅模甘心成首禍借口肆羣腴隠忍危衝決憑陵善惟兪自天徯鈇鉞累月具簞壺裹艸疑無地招魂競出都笳鳴殘夕月馬僨四交衢所痛倉皇際將無古昔殊腹心何蠱蝕肘腋不支梧列位多翹楚千城總豹防詎言歸厄數不復頌貞符天討公無赦皇心愛不姑報讎論婉孌錫爵酹嗚呼相業今如在民生實少痡誰能疵璧玉惟有泣瓊珠執簡書羣盜當關欠一夫馳奔嗟薄日沐浴止中途決去思投闕違之或泛湖危知無復死恨不奮前誅春雨煩寃滌朝陽癙思蘇謳吟申感慨述作懼荒蕪芒忽思離散焄蒿起菀枯神還嵩嶽峻气直斗杓孤陟降先皇側回翔造化徒英靈常防合瞻想豈虛無

慶史顯甫治書父八十

治世尊三壽髙年見八朝羽儀參漢皓神觀邁周喬柱下聲名逺壺中日月饒微酡霞灼灼新沐雪蕭蕭地厚原初峻天全玉不雕一經傳令子貳憲肅羣僚侃侃稱時望英英樹國標繡衣兼防服白日上靑霄上壽歸榮異推恩錫爵超紫深宗伯槖金重列侯腰珍膳應恆從安車必見招乞言逾藥石報徳稱瓊瑤千歲庭來鳳羣工韻合韶陳詩方懿頌擊壤比康謠

送國王多爾濟之遼東

太祖收中夏元臣有武功建邦開土宇爲位冠君公奕世王章在諸孫相業隆春秋周正月禮樂魯新宮鹿幣金遺酎熊侯算失中河山仍鐵券寶玉右雕弓投筆鄒枚秀揚旍芮綰雄塞云依碣石凍雨灑遼東戎器櫜藏盡賢書奏納同大夫勞禦惇史采民風

送陳碩

莆田陳氏慶曆名法從故家也自眾仲來京師集得友焉凡問學修已之事有益於愚陋多矣又從知其父兄之賢也問所自出則南塘趙氏信乎其學之有傳矣嘗以其從子碩來見予愛其端謹可望南歸省父眾仲送之以文予不能忘也乃賦詩曰

六歲過閩郡書聲憶滿城目盲今子夏心醉昔延平爾叔同遊息吾文愧老成每分重席暖相對一燈明逺海乘桴意髙山伐木情願攜笻竹杖往看荔支生辟掾靑衫舊趨庭防服輕爲言穿木榻亦未厭藜羮寶瑟畱飛鴈蘭舟及囀鸎佩懷湘渚贈綬向會稽迎去去江云濕飄飄島霧淸重來知有意時我已歸耕

奎章閣有靈壁石奇絕名世禦書其上曰奎章玉有勅命臣集賦詩臣再拜稽首而獻詩曰

禹貢收浮磬堯階望矞云自天承雨露拔地起絪緼擊拊磬音合衡從玉兆分巨鼇三島力威鳳九苞文辧位資乾坎爲山鎭幅員固知興寶藏不假運神斤書帙侵春潤香鑪借宿薰煙光晴冉冉波影晝沄沄融結繇元化登崇荷聖君瑞於出洛重若鼎來汾柱立尊皇極磐安廣帝勛詎云陳祕玩因願獻前聞

送南宮舍人趙子期宣詔交阯

三年頒正朔五月向南交將命方離闕陪臣已在郊衣裳鴻羽漸干戚虎皮包瘴霧衝風散瀧湍急雨捎朱鳶窺土室白雉下橧巢夜浦蛟停織陽岡荔坼苞初筵紛防罽後騎器笳鐃諏日修王貢兼時眡客庖方言書仄理海錯借菁茅漢柱苔侵篆秦林柱拂旓括囊無薏苡當戶有蠨蛸卽見還英節毋煩筮繇爻

道園學古錄卷二

欽定四庫全書

道園學古錄卷三

元虞集撰

芝亭永言

七言律詩

送袁伯長扈從上京

日色蒼涼映赭袍時巡毋乃聖躬勞天連閣道晨畱輦星散周廬夜屬櫜白馬錦韀來窈窕紫駝銀甕出蒲萄從官車騎多如雨祗有揚雄賦最髙

代祀西嶽至成都作

我到成都才十日駟馬橋下春水生度江相送荷主意過家不畱非我情鸕鷀輕筏下溪足鸚鵡小窗知客名賴得郫筒酒易醉夜深衝雨漢州城

贈星上人歸湘中

潭北湘南無影樹一花吹度海門潮天香滿室定初起雲气上衣身欲飄寶月夜寒龍在鉢銀河秋近鵲成橋豈無一个卭州竹與爾松根共寂寥

子昻秋山圖

翁昔少年初畫山丹楓黃竹雜潺湲直疑積雨得深潤不假浮雲相往還世外空靑秋一色牕中逺黛曉千鬟瀛洲雞犬同人境尙想翁歸向此間

題黃竹村所藏畫卷

云覆城陰雪一坡寒梅疎竹共婆娑經行不覺籃輿逺防染還疑防筆多蜀棧暖云生野樹匡廬晴照落江波商公已老髙公死惆悵誰人柰汝何

過池陽贈周南翁同知

使過池陽聞上日好懷浩蕩爲君開江千維楫車馬集亭上持杯風雨來通夜魚龍聽語竟明年鴛鷺憶朝回九華秋色翠可食爲問謫仙安在哉

安慶路雙蓮寺得上人超然亭

超然之亭何所超雙蓮孤塔共岧嶤城頭疎雨散花至江外斷雲將雨朝晨飲舊從香積化晚鐘仍送海門潮防原悵望空歸去此地安禪試往招

謝茅山主者贈白羅氅衣請爲作大洞祖宗師四十五贊

鶴氅裁成雪色新仙翁持寄感情眞淸髙自此全拋俗寛博由來穏稱身佩玉洞聞云外響劍光飛射日中塵畫圖寫向羣眞裏便是揮毫贊詠人

送莫京甫廣憲經歷

延春閣下承恩日是我經帷侍講時方擁靑編臨綺席遙看朱紱拜丹墀風微細艸鳴珂佩日暖飛花近鬢絲上憶逺人常軫念莫言南海是天涯

集與諸公遊尙書何公山莊公孫斯明先爲剪薙荊榛並致酒饌遂得瞻敬尙書墓道盡日乃還偶成四詩酬斯明兄弟並簡同遊者

盛徳髙年陟泰階歸防仙隠石樓開舊聞前引朱衣吏每爲行吟綠逕苔夜色園林瓊圃樹春寒亭館石湖梅誰家今有賢孫子黃菊髙秋與客來

先君夙有登臨志老去無能共往還敢謂菊花憐寂寞許教笻杖歷孱顏地髙天近惟秋好雲淡風輕盡日閒早晚涪翁酬素約更從幾杖一躋攀

石梯一逕仙凡交過此先見蒼崖坳幽穿鬥角潛蛟窟危出云根棲鳳巢題字百神驚澗底嘯歌眾籟越林梢重吟仙伯石樓詠一解齊人山鬼嘲

黃姑仙崖置屋牢我躡飛磴如猿猱環山翠黛是城郭平地白雲皆海濤人頭關上走馬健仙掌峯前飛隼髙願得金丹換毛骨三淸八極共遊遨

黃氏妹之葬余以他故不及送之旣葬之明日仲常弟與譚元之表侄述事興懷形諸詠嘆後十餘日始得並見諸公和章集憂患之餘觸事易於傷感俯仰存歿不覺淸涕之交頥也依捨弟韻亦述二章一以示黃氏諸甥一以寄元之表侄

寒泉涓涓山木秋子弟行役荒原頭忍聽諸甥哭慈母浩將孤淚灑新丘山川神气蚤晚復珠璧輝光日夜浮不惜衰年待爾輩受成積徳過岑樓

憶別髙堂十五秋不堪俯仰雪盈頭翁時贈玉歌淸渭子正將車從太丘久矣孤懷成寂寞勗哉古學矯虛浮每看捨弟承咨辧如見從容月滿樓

題故太子少傅翰林承防李野齋幽居圖

車蓋歸來托逺林魯山崒魯原深漁樵相識頻分席賓客時過共賜金百歲儀刑猶近古五朝文物至於今披圖想見登臨地松滿䢐徠起夕陰

送江聲伯

家近茅峯無百里羨君來往及淸秋每看丹井晨光起幾見龍池雨气浮白髮紅塵嗟我老素書玉訣使人愁仙都羣老渾相識定著云裘訪羽丘

歐陽元功待制入院後僕以兼領成均辰酉甚嚴絕不得相見今夜當同宿齋宮賦此先寄並柬謝敬徳修撰

學省初兼禁直稀故人同署卻相違食餘苜蓿承朝日坐候棠梨過夕暉【成均堂東有棠梨樹日影至則師生始散二十餘年矣】預喜奉祠秋寺燭定知催襥早朝衣今晨瘦馬經門巷想擁靑綾尙掩扉

次韻張蔡國公淡庵靑山寺詩

相國觀山負夙期聖恩祗許暫相違身隨云影畱三宿心了泉聲絕百非開士談空依寶樹野人耕雨薦山薇雙龍深護安禪處繞坐諸天近紫微

次韻國子監同官

坐隱烏皮髀肉消諸生應笑懶邊韶階前老馬隨秋艸袖裏遺編俟早朝乞米西鄰晨有粥畱家南國暑無綃經明亦是歸耕好淸夢無時萬里橋

學宮南直禁垣陰假寓惟愁兩壁沈一曲鏡湖遺老事三年經幄小臣心銀河回夜天逾近艸逕迎秋露轉深珍重鄕人居巷北時能來往和鳴琴

次韻馬伯庸寶鑑學士見貽詩並簡曹子貞學士燕信臣待制彭允蹈待制

禁廬曉直夾城西經笥龍光暎璧奎繞閣浮雲飛野馬當階生艸伏馴麛雷行已識天無妄風烈惟聞帝弗迷徒積寸誠無補報每還冰署欲雞棲

其二

奉節通宵虎帳西重光貫玉護文奎賜余分食兼羔雉侍側專茵雜豹麛樂事易成團月怨吟情深入五云迷上林更有髙枝在彩鳯還來擇舊棲

鼇峯者國史院庭中石名也伯寧禦史爲僕言自其先公時與諸老名勝賦詩者蓋數百篇今玉堂無本而禦史家具有之且曰峯所托差低盍稍崇其址乃八月五日旣克如命因賦此以報且請錄示舊詩補故事以傳云

視艸堂前石一拳何人移置自何年久憐翠色連重地故拔孤根近九天俯仰百年承雨露等閒千尺接雲煙故家禦史遺書在爲錄鼇峯舊賦篇

進講後侍宴大明殿和伯庸贊善韻

丞相承恩自九天講臣春殿秩初筵養賢敢謂占頥象陳戒猶思誦抑篇旣奏文韶兼善美豈無後稷曁艱鮮願推余澤均黎庶樂只邦基億萬年

劍履歸來帶玉瑤元臣促召不崇朝盍簮誠與朋求助納約須從牖向招禦栁新條臨晝殿仙桃曉色上春潮校書寂寞揚雄老亦賦淩雲麗九霄

十一月二十夜思仲常弟

江梅應發去年叢叔也俄爲畢竟空來後去先康節苦離多會少子瞻窮近書時閱猶疑在舊學重思孰與同萬里相從憐季子白頭淸淚夜牕中

還京聞訃在秋餘老淚無多眼易枯丹旐到無頻入夢佳城得否未收書食貧未巳憐孤幼述徳無聞愧老夫忍讀近緘成永訣爲惇衰薄趣歸與

次韻道士竇神淸賦舜粟

帝徳無爲保太和歷山遺種有嘉禾想經稷教躬耕法正及堯時擊壤歌斾斾九秋新雨露離離千古舊山河曲肱飲水幾忘肉最憶宣尼感嘆多

太一道士張彥輔族本國人從徳眞人學道妙齡逸趣特精繪事爲其友天臺徐中孚用商集賢家法作江南秋思圖東觀大隠蜀虞翁生爲賦此詩

三年別卻釣魚磯晝看新圖夜夢歸石壁蒼松含爽气江沙翠竹弄晴暉西瞻雪嶺家何在東入天臺路轉微賀監若蒙湖曲賜徧翔千仞振塵衣

贈竇神淸歸隠茅山

翩翩歸鶴自遼東又向茅山擬住冬啄食定依何處竹結巢應得古時松雪滿空山騎一虎月明秋水佩雙龍別來彷佛三千嵗亦欲還棲第一峯

題南野亭

門外煙塵接帝扃坐中春色自幽亭雲橫北極知天近日轉東華覺地靈前澗魚遊畱客釣上林鶯囀把杯聽莫嗟韋曲花無賴畱擅終南雨後靑

送貢仲章學士奉祠嶽瀆

三十過從今六旬故人惟我兩吟身空華作賦相爲壽寧復升堂互拜親送別轉令嗟影獨思歸從此上心頻南湖春滿鷗波綠定艤乘槎往問津

次韻吳成季宗師赤城阻雨

人間伏日當蚤休道上馬車如水流神仙不愁風雨夕父老已知禾黍秋誰憐司馬久多病惟有杜康能解憂北溟之鵾六月息載我八極歌逺遊

次韻伯庸尙書春暮遊七祖眞人庵兼簡吳宗師

賞心不作三春過髙興都爲百事牽願解蘭舟溪水汛思攜藜杖野雲穿眞人館在無塵界太尉詩如絕行仙花下共遊仍獨往不辭泥醉晚朝天

石渠承雨作流泉中有參差荇菜牽花近飛觴魚駭逝栁低步障燕隨穿紅塵朝路常參吏淸晝齋居幾刼仙但乞會稽尋賀監酒船一棹水中天

花時宮館多賓客春酒盈缸餼在牽據石發歌風爲起臨流揮翰硯將穿紫髯一去惟憑夢白髮頻搔豈解仙賴有看云髙閣在江東煙樹共晴天

一住京華三十年春花秋月謾相牽髙情總付珠簾捲危坐空餘木榻穿水曲停驂新禊事墻陰題字昔遊仙動成陳迹多惆悵安得長生老後天

送宋誠甫太監祀天妃

使者受節大明殿候神海上非求仙廟前水生客戾止帷中靈語風泠然麗牲有石載文字沈璧用繅求淵泉賈生何可久不見海若率職君子還

觸石墜馬臥病蒙恩予告先至上京寄漑之學士敬仲參書

翠幄臨都尙駐郊言瞻龍漠度前茅雨餘艸气千原合日下云章五色交給札修辭持玉筆賜羮充腹出珍庖白頭感遇知何補阿閣淸嚴棲鳳巢

趨召顚隮嘆目昏旋聞予告荷深恩藥頒西域千金劑酒賜初筵九醖尊黙憶舊書忘晝永行吟冷署覺春溫摩挲素壁光於雪思得參書寫樹根

閒閒宗師和前韻期望過當復用韻以謝

艸堂長憶蜀西郊屢卜歸休自折茅司馬檄傳驚父老少陵詩苦入神交山多美竹深宜屋江有嘉魚逺致庖乞得閒身當及早堯時元自有由巢

書卷連牀度曉昏懷歸猶復戀君恩養生賴得南華論好客時傾北海尊山木向秋俱老大海霞迎日共淸溫蓬萊正與鼇峯接幾見浮雲起石根

云州道中數聞異香

雲中樓閣翠岧嶤載道飛香逺見招非有芝蘭從地出略無煙霧只風飄玉皇案側當霄立王母池邊向日朝卻袖餘薰散人世九天淸露海塵飄

次韻楊友直北行道中

蕭蕭戎馬昔升虛壯士吹笳慘不舒關外羽書三月急道旁茅舍百年餘沙田雨足仍生黍河水冰消不禁漁洛下賈生猶獻策平明立在玉階除

王儀伯參政見和郊字韻詩復用韻敍謝

龍遊宮沼鳳遊郊通水明堂不剪茅緜蕝艸儀三日具大烹饗帝五云交執輿已信神爲馬和鼎寧容祝代庖八月涼風張樂地頌聲洋溢播雲巢

聖逺言湮感墊昏河汾千載最知恩垂紳論道稱前古束發明經奉至尊車騎身從遊汗漫庭闈心在視寒溫朝回未覺歸途晚斗柄西移揭角根

十月十六日奎章奏對回至李漑之學士宅宣防行香孔林案上得佳紙因賦此詩並得其鎭紙玉蟾

聖恩深念魯東家林木蕭條散暮鴉丹詔先令修古廟彤庭卽日遣皇華閣中學士馳山驛天上文星絢海霞偶爲傳宣到書閣就牀奪得玉蝦蟇

次韻馬伯庸尙書

邃閣晨趨禁掖西暮街騎馬及雞棲退朝每想花邊散得句應從竹上題賜被南宮無宿火齋居方丈有蒸藜鳳池何似承明近久候文星共聚奎

送甘太史祀名山大川

太史名山閱祕經承恩衣繡許趨庭江頭飛蓋逢春雨林下幽人識使星宣室夜深蓮燭絳石渠風暖竹書靑淸朝盛典須成迹最想遄歸駟馬駉

就甘太史並寄天臺武夷太無三君

武夷山裏芝三秀華頂峯前黍一炊湖老每懷鴻去逺山人毋謂鳳來遲浮關紫气緣書住照夜靑藜賴客知賀監淸狂天所放故令華髮侍安期

子昻墨竹

髙崖數竹淩風雨老可當年每畫之修影自憐流水逺虛心如待出云時縱橫鴻爪畱沙磧宛轉鵞羣向墨池百世湖州仍見此故知王子善參差

二十五日卽事呈閣老諸學士

松陰鵠立候宮車風送飛花著白須水影漸移簾側畔鸎聲只在殿東隅近牀儗進名臣操載筆親題列女圖太液雨餘波浪動龍舟初試散魚鳬

賦胡氏皆山

萬山起伏如波浪外固中寛故可居日出擁金千仞雪云生納翠八窗虛亭中畱客多爲酒客裏成樓更貯書朝往莫歸勞杖屨醉翁應不憶環滁

賦碭山成簡卿心逺亭

作亭臨河河水渾艸樹繞屋啼鳥聞夢回枕上彭城雨目送檐間芒碭雲歸來黃菊有佳色坐老靑山無垢氛但願尊中常得酒曲阿莫問舊防軍

送全州錄事

淸湘郡城公事少錄事官曹盡日閒且可隨云度流水更宜把酒看靑山僧前虎迹石苔紫雨裏鳥聲江竹斑應會吟詩一百首寄與明年春鴈還

與眾仲助教讀王臨川遺事慨然興懷良上人爲蔣山善公求送行因爲賦此

霜筠雪竹鐘山寺最憶臨川舊所遊病骨荒陂秋澹澹白頭遺恨思悠悠燕歸雲海迷華屋鷺起星河近防舟欲托善公重到日松間石上試相求

玉堂讀卷

玉堂策士詔儒臣禦筆親題墨色新省樹坐移簾底日宮壺馳賜殿頭春虞廷制作夔龍盛漢代文章董賈醇書閣莫年偏感遇但歌天保答皇仁

謝吳宗師送牡丹並簡伯庸尙書

輕風紫陌少塵沙忽見金盤送好花雲气自隨仙掌動天香不許世人誇靑春有態當牕近白髮多情插帽斜最愛尙書才思別解吟蝴蝶出東家

和範徳機從楊防進士見寄

淸江先生最好奇十年不出鬢如絲田舍每詢歸後計玉堂今見寄來詩風前雨過林花動日下云行省樹移還覓舊遊春欲暮楊防爲我道深期

送進士劉聞文廷赴臨江錄事

淸江百尺石爲城太華千峯積雨晴官府幾時書帙靜漁舟盡日釣絲輕故家好訪春秋學上國多傳月旦評頗有老懷煩錄事到州爲問範先生

大廷策士問經世之道僕忝在讀卷之列觀諸進士所對有感賦此錄以贈別鐂性粹中支渭興文舉二賢良

昔人有欲問先天林下相期二十年巳向塵埃成白髮還從燈火事靑編獲麟遂訖春秋後鳴鳥猶聞禮樂前春雨未來農事晚獨懷歸計在山田

羅朋友道擢髙科拜官還崇仁賦此爲別

重溪疉嶂竹交加曾著芒鞵踏白沙名勝多年嗟寂寞文章此日羨才華靑雲步武才重見白屋詩書尙幾家鄕邑相逢煩告語好惇忠信作生涯【白沙友道居近之昔崇仁有何同父尙書李公父舍人墳墓故宅在焉國朝六科崇仁舉進士第者惟家弟與友道才二人故云重見所以深期望於來者云】

贈趙生

天門一日觀黃榜茅屋三年掩素扉緗帙蠧魚春雨潤練囊螢火夜光微夢遊朔雪畱鴻迹思入南云望鶴飛會倚宮墻看射策上林初日朝衣

贈升龍觀主

榻前親制先生號賜與江南謝舜咨太華雲開天使下少微星動史官知龍飛滄海畱珠樹虎臥丹房守玉芝聖主無爲千萬壽更應築館候安期

訪李眞人不遇

退朝花底佩去訪眞人曉出關芳艸欲迷行徑古長松深護步廊閒蒼龍挾雨得瑤簡白鹿穿雲致玉環如到天壇看月影定知淸露滿人間

賦壺洲

傳聞海上有洲曾是安期舊所遊千頃白雲多種玉一杯弱水不勝舟魚龍夜護黃金鼎鸞鵠晨朝紫綺裘波浪不驚星斗近步虛聲裏度淸秋

旺紮勒圖下第歸蜀

西郊長憶艸堂吟塵外幽居更可防奏賦上林春事晚攜書舊隠嵗華深濯錦江波紅灩灩浣花潭水碧沈沈白頭未覺歸歟暮待子重來報好音

吳宗師夢予得山居奇勝特甚夢覺歷歷分明忻然相告賦此

夜來夢我山居好笑我平生豈有之野服許辭金殿直俸錢足辦艸堂資安知蓬島非兜率不是匡廬定武夷還有勝緣同晚歲至人無睡巳多時

答李簡伯司業分俎

憶昔同堂肄樂歌朝陽煦煦午風和炮羔升俎堆紅玉醑酒盈尊泛錄波坐席已成三載別交情猶似向時多尋常飽徳寧私我願賦緇衣上禁坡

次韻朱本初訪李漑之學士不遇

城南城北暖塵飛伐木相求苦未歸吟到碧桃還細雨行尋芳艸又斜暉綺窻防筆題詩徧斗帳沈香入袖微共載小車勝上馬重遊莫待曉紅稀

寄趙子敬平章

聞道乘閒入翠微猶愁嵐气濕人衣道傍野樹飛花盡溪上春雲作雨歸故舊釣絲輕在手仙人棋局靜忘機赤松曾許同千載儗向髙秋傍鶴飛

仁壽寺僧報更生佛祠前生瑞竹有懷故園

聞道故園生瑞竹試從來使問何如蒼筤獨出千叢裏翠節駢生數尺餘比管可吹丹穴鳳長竿莫釣錦溪魚折莛已向靈氛卜亦說能歸似兩疏

聞道故園生瑞竹令人歸興滿江千扁舟不畏瞿塘險匹馬誰云蜀道難杜甫溪頭花匼匝孔明廟裹栢闌新堂題作歸歟字定得臨江把釣竿

聞道故園生瑞竹山僧爲我重栽培百年雨露餘生息一日風雲幾往回壠上枯梅鴞萃止城東華表鶴歸來聖恩若許歸田裏千石淸尊爲爾開

聞道故園生瑞竹吾家孫子好歸看佛祠竟日春陰覆先隴多年莫雨寒門戶淒涼嗟老病鄕關迢遞報平安重來愼勿勞餘夢駟馬橋邊據馬鞍

題張太爲陳升海畫廬山圖

誰向匡廬成舊隠畫中一似夢中看千株松樹防天起一个茅亭傍水安淸風空谷傳吟嘯白日髙岑生羽翰寄語山中陸修靜葛巾不畏過溪寒

別國史院鼇峯石

秋雨莓苔數尺身文章曾見昔年人吁嗟一代興王盛付托諸公制作新坰野有詩皆在魯泰山無刻更先秦鳳麟一去無消息空使駑駘愧後塵

執防楊郎久不遷頻年從幸到甘泉賜歸特許先三日作賦時令奏一篇翠勺娛人花帶露貂裘倚馬艸橫煙殷勤爲謝堂前石何處來秋共月圓

神鳳琴

鳴鳥人間久不聞遺音欲托斷琴紋曾看土鼔歌朝日亦共陶尊醉夜分五色雲中迎太一九疑山下望湘君采詩應被唐風譜早晚樓船或祀汾

繼陶居士傳

湘水滔滔蜀嶺髙飛蓬千里棘心勞道間化虎作人語城上慈烏向子嘷玉樹斷歌殘王气朱門往事付鴻毛將軍莫嘆今爲庶居士當年已繼陶

謝書巢送宣和瀘石硯

巢翁新得瀘州硯拂拭塵埃送老樵毀璧復完知故物沈沙俄出認前朝豪翻夜雨天垂藻墨泛春冰地應潮恐召相如令艸檄爲懷諸葛渡軍遙

送蘇伯修禦史

新除禦史南臺去頓覺文星闕下稀病起可堪江霧濕信還莫待苑花飛千年鳳鳥來阿閣萬里鱸魚出釣磯總道揚雄文最古君知頭白久思歸

次韻柯玉文寄別

避弋驚鴻過逺汀啄苔病鶴想華亭臨邛枉騎情都盡於越扁舟影更俜賓客莫詢溫室樹君王猶問楚江萍重來賈傅非年少前席從容對夕廷

謝書巢惠梅花

巢翁逺送梅花樹正在東風四日前紅萼無言余舊雪白頭相見又新年喜從嘉樹來江雨憶共香秔上海船春夜不眠賓客醉只畱孤鶴伴淸妍

再用韻簡巢翁

豈無尊酒梅花側聞道長齋繡佛前方閣護云宜暖日小車衝雪稱髙年願辭閣下金蓮炬但乞湖中罨畫船約取巢翁攜鶴去鬢毛同白不爭妍

送玉泉長老栗木果

非靑非黃栗木果使者西川馬上來楚國共疑金橘味衛人只道木栽頻婆妙色情懷別橄欖餘甘齒頰回歸到玉泉應說法試令關老聽轟雷

送王君實禦史

頓覺文星闕下稀旁人猶道此言非東風十日京城雪西道三春客子衣鶯滿輞川君定到鵑啼劍閣我思歸千花並繞圖書府相待承恩入紫微

寄句曲外史張伯雨

獨抱長鑱管白雲琴心誰錄內篇文淸齋三日秋仍瘦徧禮羣眞夜每分石記恐妨塵外事仙經聊許世人聞已從司馬求眞籙更爲通章九老君

寄答馬昻夫總管

白髮先朝舊從官幾年南郡尙盤桓九華山裏詩題徧采石江頭酒量寛雁到京城還日暮馬懷余棧又春殘何時得共鳴臯鶴八月匡廬散羽翰

觀大洞經書與董道士

江東昔有大茅君大藥親令二弟分紺綠俄消頭上雪黃初合洞中云雷鳴春谷龍三變月滿秋空鶴一羣一落人間成老大何年名字刻瓊文

送劉宗師歸茅山

長松落落千峯雪碧漢寥寥一鶴風十月暫離句曲洞早春還謁大明宮君王舊識蒼龍劍圖畫新傳白髮翁欲把紫芝歌隠徳三茅應聽月明中

與薩都拉進士

當年薦士多材俊忽見新詩實失驚今日玉堂須倚馬幾時上苑共聽鶯賈生誰謂年猶少庾信空慚老更成惟有臺中馬侍禦金盤承露最多情

送歐陽元功謁告還瀏陽

憶昔先君早識賢手封制作動成編交遊有道眞三益翰墨同朝又十年心似古人機獨敏用周當世徳仍全雍祠已有蒼崖石欲托髙文與代傳

曉奉新書進禦牀解纓隨見濯滄浪歸鴻不計江云濶倦驥空懷野水長竹簟暑風魂夢逺茶煙淸晝鬢毛蒼籃輿千里宜春道投老相求訪石霜

送王師魯編修祠南鎭

山陰巖壑多塵迹王事能來況暮春太史好探神禹穴老夫先是會稽人海東日出雕闌近湖上風生白薴新若得柂樓同晚飯便從賀監卜爲鄰

次韻楊友直

眞館能容客避囂深簾飛絮晝寥寥數枝芍藥誰相贈一束生芻故可招坐定驚雷經席上酒闌纎月在林標何由長共陶景聽取松風作鳳韶

題東平王與盛熈明手卷

宋宣和手勅一通卷首題識四字我朝英宗皇帝禦書也帝嘗以至治三年正月十五日幸五華山臣有以此書獻者丞相拜珠侍側就題以賜之旣歸第曲先盛熈明寫金字佛書一帙贄丞相丞相因以此卷貤之且語以其故至順三年三月八日熈明屬歐陽記其事於左方

聖代禦題前代勅小臣叨備史臣書事業久爲人土苴文章猶作世璠璵海淪碣石圖空在墓築祁連計己疎誰識全燕天所靳萬年形勝帝王居

和馬侍禦西山口占

岧嶤宮殿水西頭春日時聞翠輦遊霧引旌幢連閣道風傳鐘鼓出城樓羣臣頌徳金爲刻萬嵗稱觴玉作流避暑醴泉涼气早旋京應喜大田秋

到先隴爲墓人書

未忍他鄕作故鄕故因使騎入陵陽鄕人共訝聲音似客路宜將鬢髮蒼親老常懷鄕裏意孫多宜置墓田旁治生自可依諸葛數頃膏腴八百桑

八月十五日傷感

宮車曉送出神州防防霜華入敝裘無復文章通紫禁空餘涕淚灑淸秋苑中苜蓿煙光合塞外蒲萄露气浮最憶禦前催艸詔承恩回首幾星周

題暖翠亭

老去惟思臥白雲一亭萬竹喜初聞波回曉日鴛鴦並沙散晴煙翡翠分把釣左泉歸衛女乘舟北渚望湘君誰能獨采薇盈袖卻道髙寒思不羣

送許有孚赴湖廣提舉

奉詔掄文祕殿西才華知合借金閨思親浩蕩江波逺戀闕遲回苑樹低望鶴樓前移防鷁吟詩花底聽黃鸝歸來尙覺春風早鴈字充庭玉筍齊

賦石竹

積雪初消萼綠華東風吹動絳綃霞龍噓石气千年潤鶴過林陰一逕斜刻字欲尋金錯落析旌如織翠交加綺牕坐對吹笙暖未覺人間歲月賒

集爲多爾濟愼齋平章題紫微亭用王右丞語也並賦詩一首奉寄

右丞昔向終南住獨對南山賦紫微春雨乍收原上牧晚晴仍見谷中歸好畱杜牧爲賓客更覓園公共蕨薇聞道新亭多雅興想持尊酒看淸暉

賦碧筠堂

藹藹江東雨後雲碧筠堂上注芳樽眉山老去無賓客畨水春生有子孫團扇晚涼畱翠黛疎林纎月對黃昏問誰吹得參差玉爲斸蒼苔向石根

奉同吳宗師賦蔡七祖新齋

城南煙樹聴鶯啼石上莓苔覓舊題自有琴心傳內景更將書帙事幽棲晚來相鶴風生竹雨過籠鵝水滿溪蜀客艸成底事蕭條白髮愧靑藜

次韻吳宗師

硯池滿貯薔薇水罌腹輕磨翡翠釵仙苑煙雲隨地暖道山風日向春佳巢笙夜夜鳴金屋飛舄時時步玉階只恐江頭花事晚謾勞車馬賦茅齋

寄來鶴亭主人

徳淸舊館何時到雨後春泉定滿池綠字久無景信紫苔應長少霞碑數峯煙樹天垂野千頃鷗波雨散絲海內交遊多老去爲誰溪上放船遲

送王中夫赴安慶教授

太行積雪都消盡船到舒州水正髙江樹連城分野色門生加豆薦溪毛尋原自去書山石問字誰能載醴醪爲覓種椒張處士早收丹實待歸舠

予延祐已未秋南歸安慶城東有張教授與予同舟從者得椒實數升至江右種皆成予復來京師又十數年山中椒已無存者可爲求種秋過江上行取之爾

送張兵部巡視運河

畫橋冰冸動龍舟鴨綠粼粼出禦溝使者旌旗穿栁過人家鳬鴈傍溪浮桃花吹雨春牽纜江水平堤夜唱籌應有餘波方浩蕩不令歸楫恨淹畱

謝吳宗師惠墨

念我衰年不廢書錦囊古墨送幽居明窻塵影丹同熟圃雲英玉不如敢謂文章勝虎豹祗應箋注到虫魚研磨不盡人間老傳與兒孫尙有餘

再和

慣見天眞按筆書七言婉麗出閒居誰云太璞無存者藏在丹房已久如寫韻臺虛人跨虎換鵞池暖水生魚霜比似金丹祕只得刀圭便有餘

家傳戈法負遺書得墨深將藻繪居華采每慚誇旣往平安聊遣問何如畫殘翠黛愁蛾綠寫得黃庭辟蠧魚須髮如霜還可染硯池不敢棄君余

三用韻答巢翁就以奎章賜墨贈之

鄰父長思長史書不辭頻謁惱巢居臨池三月霜盡對月千篇白雪如賦敵洛波翔翠羽歌成湘浦媵文魚故分瀘石松煙色猶是奎章舊賜余

四用韻寄吳宗師奉祠城東岱祀其一謝夏眞人送海棠一枝

休奉東封逺獻書神宮咫尺九重居香飄祕殿人顒若靈降方壇樂翕如水上祓除祠候燕雨中歸牧夢占魚此時最憶風雲地濯濯淸沂詠嘆余

定計歸來已束書髙齋虛寂似禪居好花送與春風共病目愁看宿霧如四月落林多野筍半陂流水足溪魚今春又過今秋早一飯跏趺不願余

謝吳宗師送牡丹

人人看盡洛陽花誰似堯夫小小車髙閣每煩君實望西街還過伯淳家東風寒食炊煙散燕子空梁莫景斜最憶靑城坪上樹樵人只向擔頭誇

題著色山圖

江樹重重江水深楚王宮殿在山陰白雲窈窕生春浦翠黛嬋娟對晚岑宋玉少時多諷詠江淹老去倦登臨扁舟卻上巴陵去閒聽孤猿月下吟

題熊太古畫

亭上長松三百丈何人可以此經過窮冬藜杖出同谷淸夏籃輿還曲阿棲鶻每來從島嶼老猿時復下藤蘿王維韋偃久不見病目摩挲愁柰何

送趙伯常自中臺出貳淮憲

淮南地沃偏宜麥況可扁舟弋鴈鳬此地正須能賦客中臺新剖使君符山城過雨驚春盡野老扶藜到日晡行部若臨江岸濶煙波冉冉有漁夫

送淨慈書記

寒梅的的西來意翠竹靑靑刼外春日出碧雞山作霧臺空彩鳳地無塵八年寫徧湖光好萬里歸來月色新我在錦官城裏住白雲滿屋便爲鄰

送趙秉彛因王君實末章以起句

朝裏儒官盡白頭斯言三復使人愁芳叢獨見芝蘭樹蚤歲不矜稊稗秋藏書靈谷訪遺老把釣淸江懷故侯大中梁棟小榱桷匠氏尋引還相求

題畫

緝熈殿裏禦屏風零落誰收百歲中錦樹總含春雨露畫橋猶是舊靑紅花開陌上懷歸燕潮落江頭送去鴻何似綠波生太液絳桃風急防船東

城東觀杏花

明日城東看杏花丁寧兒子蚤將車路從丹鳳樓前過酒向金魚館裏賒綠水滿溝生杜若暖雲將雨少塵沙絕勝羊傅襄陽道歸騎西風擁鼓笳

題張希孟中丞送畢提防申達捲後

十年七聘不還朝起爲饑民夜駕軺嘉樹百年誰忍伐生芻一束不能招西州華屋交遊少北海淸尊意气消欲寫濟南名士傳泉聲山影晚蕭蕭

寄海南故將軍

海上風來五月秋晚涼應上木蘭舟金盤丹荔生南國玉椀淸冰出北州狂客醉時花作陣美人歌罷月如釣期門舊識將軍面從獵還披翠羽裘

次韻宋誠甫學士城南訪病莫歸

騎馬城南覓舊題飄蕭席帽碧雲低東風花栁過韋曲落日兒童唱大堤繡閣豈無和玉髓錦囊還有鑄金蹄歸來吟轉樓頭月池冷芙蓉翡翠棲

寄泉南三老人

春城連海樹扶疎中有幽人八十餘庾信流傳江左賦伏生零落濟南書鄰翁社舞尊多酒弟子晨炊饌有魚前代衣冠今絕少故懷三老載安車

次韻答眾仲助敎相壽之句

老牛無力服柴車道逺鞭驅未到家碩果當畱霜後樹寒梅深辧雪中花靑城萬里懷空谷滄海千年望太霞賴有良朋相慰藉釣竿隨分倚江沙

題喀喇子山尙書凝香小隠六韻

羣玉府中香滿袖凝春亭裏看花開防云近席微風動紅日當牕好客來西海瑚階下長東家蝴蝶雪中回竹深每聽尙書履池暖時分太液杯鳳咮浮煙金錯落鵞羣隨水白毰毸人間應得函封帖靑李來禽繞捨栽

次韻杜徳常博士萬嵗山

祕閣沈沈便殿西頻年立此聽春鸝風搖翠岸新生栁雨浥銅池舊產芝玉几由來常咫尺衡門此日遂棲遲申生欲去柴車在杜甫長吟雪鬢垂墨沼遊魚翻宿藻畫檐飛燕罥晴絲山中竹簟涼如水應夢鈞天九奏時

次韻宋顯甫

禦溝雪融三月初鳬鷖鴻雁總來居蒲萄水綠可爲酒楊栁條靑堪貫魚迆邐天河起箕尾滉瀁雲海浮靑徐舟前花落傍飛燕隄上風來濕舞裾翠輦時畱金騕防錦波不著玉芙蕖臨流宋玉偏能賦莫待東都客問余絕句五言

燕陳公子宅贈燕學士

落日照大隄花間聞馬嘶城頭鼔角起相送五門西

宣和墨竹寒雀

灑墨寫瑯玕深宮春晝閒蕭條數枝雪不似紇幹山

上馬

眼昏身手鈍上馬怕風沙只好扶藜杖循籬看落花

題旦僉司所藏慧甄腐瓜行蟻圖

腐來螻蟻梧生致鳳凰荒園空宿雨阿閣自春陽

雙鴛圖

戢翼石梁陰秋風日夜深使君莫行野江水蕩人心

畫扇雀竹

啄粟野田莫飛鳴亦求雌誰家江上雨發船歌竹枝

畫扇栁蟬

不食遂終日長吟如老翁金盤九秋露玉樹一絲風

畫雙蝶

舞罷庭花落池邊看睡鳬無端雙蛺蝶飛上繡羅襦

商徳符畫松

松根生茯苓松葉纒兔絲服之可長生歸哉南山陲

河梁泣別圖

落葉滿長安秋風漢節還裁詩寄歸鴈三月到天山

題蒙古松壑畫

長風壑中來吹雨灑髙竹憶昔曾見之終南跨黃犢

捕魚圖

网罟日相從天寒澤國空釣竿長倚樹老卻渭川翁

子昂畫

拂石叢竹間采蘭幽林下遊子憺忘歸何以遺逺者

又

松上一枝雪竹間千本蘭江濤嗟逺道風雨憶春寒

雜寫

韓子登華封縣令捐其階囂呼始得下亦不傷雅懷

又

粵人善操舟先去令人愁今年水未落不見尊鱸秋

又

狂罵人不怒徒然傷天和問君丹丘月當勝白蘋波

又

雲間陸士龍寧知千金貲文章倘有取論薦何愧辭

又

長須一握雪昏目九重云不爲成去計猿鶴皆怨紛

又

夕望姑蘇月晨瞻太湖波金章還闕下隨意覓漁蓑

又

貪祿戀君恩三年金馬門願於堯舜世頭白老人村

題柯敬仲雜畫

北苑今仍在南宮柰老何靑山解浮動端爲白雲多

又

雨過蒼苔石云生野岸泉幽懷春冉冉稚子秀娟娟

又

鐵石餘生色冰霜作曉妍春雷明日起何處尙龍眠

又

雨過黃陵廟蒼梧云正愁何時倚虛幌對此滿林秋

又

江上秋漠漠風雨晚蕭蕭千載誰相識惟應待老樵

又

昔過篔簹谷鉤衣石角斜儗尋龍作杖拾得上天槎

又

黃金千鎖甲雕玉六簾鉤雨送鴛鴦夢煙籠翡翠愁

又

娟娟生玉潤楚楚作金聲羽扇迎風定羊車過月明

又

峽口春云重江南夜雨多水深桃葉渡風急竹枝歌

又

蒼涼初出日黃落早知秋不遇采芝客寧知叢桂幽

又

明堂要梁棟大匠取修直郁屈崖石間秋風動蕭瑟

又

平陸蒼龍起近山生逺煙前村三萬頃明日水平田

又

莓苔生石路翠竹自交加不惜靑鞵濕臨流踏白沙

又

昨夜采樵去偶逢三尺枯山人不到海不識是瑚

又

瀟灑一枝新惟堪掃淨塵白雲在窗戶畱作老僧鄰

題李漑之學士湖上諸亭

煙蘿境

玉女乘煙霧松間采薜蘿飛行了無迹明月送空歌

金潭云日

金沙灘上日潭底見云行只有琴髙鯉時時或作羣

漏舟

春水如天上秋潭見月中如何列禦防猶欲待泠風

紫霞滄洲

洞裏琴鳴澗洲前棹入云儗尋雲谷叟同訪武夷君

秋水觀

湖深山影碧天淨月光空幸自無波浪蘋花謾晚風

無倪舟

三周華不注水影浸靑天不上銀河去空明擊棹還

紅雲島

日出湖邊曙云生島上紅防舟移曲岸白麈對微風

蕭閒堂

受業蕭閒老令人憶稼軒髙堂何處是湖曲長蘭蓀

松關

黛色浮空表蒼髯積雪邊雞鳴從此度驢背向秋天

大千豪髮

善聴返無聲善視入無覩還將一緒雲散作萬山雨

觀心

炯炯燈畱室微微息若存仰探當月窟俯察識天根

題熊太古畫

路過秦時檜家畱蜀道山長安都看徧回首入柴關

又

海內此亭古幽村春事多扁舟歸未得江水已生波

敬仲竹樹古石

雪樹寒逾勁霜筠晚更修云動蒼石令我憶湖州絕句六言

題柯博士畫

登孤丘而逺望見江上之楓林放余舟兮澧浦何天髙而水深

長短句

題柯博士九疑秋色圖

余獨防兮洞庭野雲徘徊兮天將雨望九疑兮不可見結幽篁兮聊延竚

道園學古錄卷三

欽定四庫全書

道園學古錄卷四

元虞集撰

芝亭永言

七言絕句

次韻竹枝歌答袁伯長

沙禽東去避网羅蕩舟相逐如逺何越山靑靑越女白從此勞人魂夢多

春江風濤苦欲歸東盡滄溟南斗低明年白日百花靜憶爾琴中烏夜啼

燕姬當壚玉雪淸簫中吹得鳯凰聲不及晴江轉柂鼓洗盞船頭沙鳥鳴

木芙蓉

九月襄王宴渚宮霓旍翠羽度雲中滿汀山雨衣裳濕宋玉愁多賦未工

水芙蓉

長洲宮沼醉西施蕩漾蘭舟不自持願奉君王千歲樂一盤淸露玉淋漓

送四川憲使

晚趨嚴召直承明侃侃論思歲未更國老不應持節去鄕人徒羨過家榮

錦溪園裏千尋竹夏日移牀就緑陰烏帽練衣笻竹杖閒來誰與共淸吟

已嘆經返墨池復愁國史奉嚴祠離鄕遊子歸仍晚獨對東風惜鬢絲

小東郭外今無捨萬里橋西況問田不恨錦官非昔日但尋玉局是何年

龍遊峽口芝千本仙井山中玉數篸老去首丘矢所念未甘孫子只東南

曹將軍馬

髙秋風起玉關西踣鐵歸朝十萬蹄貌得當時第一匹昭陵風雨夜聞嘶

舊屋

舊屋已屬他人家臨風且復立江沙欲從子云訪墨沼更向少陵尋浣花

誰家

誰家結屋倚江湍五月湍聲入座寒種樹已堪維馬騎開軒卽可把漁竿

馬圖

昔在幹淳撫蜀師賣茶買馬濟時危鄕人啜茗同觀畫解說前朝復有誰

先君太史棄諸孤之四年集來吳門省連州府君大墓始見叔父南山翁翁與集同出太師雍國公蓋四從矣翁曰後防未可期幸畱數語識歲月翁方客授外鄕又以推人生年月日論禍福以助道故不能久畱城中敢用賦此以承命云耳

玉屏古栢與天齊使過於今又七期各道遺書向江上西風江水鬢絲絲

玉遮墓下有諸孫東望滄波每斷魂泣血三年餘喘在更將衰淚灑荒園

族人散處江南郡不識音容但記名世澤須令孫子憶故家今幾尙簪纓

王母圖

瑤艸春深晝日閒靈芝淸露自怡顏雙成吹徹參差玉八駿人間去不還

偸桃小兒癡且妍恃恩無賴更蒙憐竊翻雷電天公怒風雨落花紅九川

黃竹遺墟白雪髙空桑戴勝向晨嘷茂陵多欲非仙器枉賜金盤五色桃

西望瑤池斗柄旋金明水淨月娟娟請觀阿母神仙籍名在山第幾篇

竹杏沙頭鸂

蛺蝶飛來石竹藂羅襦曾試繡紋重荷花啼鳥銀屏暖臥看間唾碧茸

閬州海棠

閬州城南天下稀海棠參天鸚鵡飛百年髙興付蕭散老著西江何日歸

畫猿

冷泉亭下呼常到巫峽舟中聽更愁老石枯藤還見汝因懷經處思悠悠

記夢中詩三首

祝融君紫虛君率子廉

出海雲霞九色芒金容滉瀁水中央向曾賜服洲玉今結簫臺五鳯章

飛步崔嵬上九宮親題彩筆篆明虹玉樓臨海連天碧待子扶桑鶴出籠

失腳漁磯返棹遲幾回石上候來期老翁巖下諸年少總解題詩笑鬢絲

題周東陽進士爲南郭園林記後

南郭名園才隔縣好添花竹及淸時歸來未老柴車在百里尋春定可期

維摩

二士同開不二門是何境界儗評論若爲普供諸香飯貴得薰聞悟識根

錢舜舉折枝芙蓉

白髮多情憶劍南秋風溪上看春酣剪來一尺吳江水儗比千花濯錦潭

商徳符小景

商公昔者觀秦蜀劍閣崢嶸筆防開又向江南住三載不爲廬阜卽天臺

天歷攺元十月題子昻馬

朝廷無事日從容太僕承恩出九重前代王孫今閣老只畫天閒八尺龍

寄馬伯庸尙書

江上河豚吹栁花三月淮船當到家賜金盡賣買田舎坐對八公吟日斜

商徳符小景

五老峯前屢往來紫雲如蓋防崔嵬十年京國頻看畫最愛髙僧坐石苔

賦故宋李忠襄公【植】烏石渡舊隱

窈窕幽篁帶薜蘿靑春白日坐蹉跎試詢烏石江頭水寧有微波接汨羅

訪杜道長史不值道中偶成

雨浥輕塵道半幹朝回隨處借花看墻東千樹垂楊栁飛絮時來近馬鞍

聽雨

屏風圍坐鬢毿毿絳蠟搖光照暮酣京國多年情盡攺忽聽春雨憶江南

春云

春云漠漠度宮城樓雪初融水未生行過禦溝成久立起頭枝上有流鶯

與趙子期趨閣

日出風生太液波畫橋千尺彩船過橋頭栁色深如許應是偏承雨露多

玉堂讀卷雜賦次韻

待漏宮門聽鑰開袖中進捲總賢才奏名殿裏千花合傳勅階前好雨來

千花覆檻栁垂絲晝刻傳呼淑景遲聖主自觀新進策侍臣簪筆立多時

文章光焰貫長虹來者無窮去者空頭白眼昏心力盡髙堂深夜燭搖紅

題陳眾仲助敎送人之官南平序後

我憶錦溪最上原春雲爲雨日行天何時獨上溪邊閣不待泠風已灑然

院中獨坐

何處他年寄此生山中江上總關情無端繞屋長松樹盡把風聲作雨聲

題歐陽原功少監家柯敬仲畫

涔陽日日水生波翠袖黃裳晚櫂過珠樹月明花婀娜鳯毛春暖錦婆娑

楚宮朝雨過江潭燕燕新來試浴蠶庭下錦衣皆稚子前秀色是宜男

子昻人馬圖

緑衣奴子十七八面如紅玉牽馬過繡美人時共看堦前靑艸落花多

紹興間臨安士人有賦曲一春長費買花錢日日醉湖邊玉驄慣識西湖路驕嘶過沽酒樓前紅杏香中簫鼔緑楊影裏秋千晚風十里麗人天花壓鬢云偏畫船載得春歸去餘情付湖水湖煙明日重扶殘醉來尋陌上花鈿思陵見而喜之恨其後疊第五句重攜殘酒酸寒攺曰重扶殘醉因歐陽原功言及此與陳眾仲尋腔度之歌之一再董北宇求書其事因書之並系以此詩

重扶殘醉西湖上不見春風見畫船頭白故人無在者斷堤楊栁舞靑煙

題畫古木

髙秋木落洞庭空嶽陽城南多晚風蛟龍夜防玉壇古劍影長畱明月中

八月十五日得旨先歸驛騎在門復召還艸詔十七日至桓州驛題壁

烏桓東望天無際祗有銀蟾出海頭不得吹簫送淸夜禁城鐘鼓度中秋

子昻幽蘭修竹

舊時長見揮毫處修竹幽蘭取次成欲把一竿苕水上鷗波千里看云生

子昻竹石

數尺瑯玕近玉階連昌宮苑少人來庚庚蒼石如人立恐有題名上紫苔

畫竹石

井中墮卻翡翠釵海上拾得珊瑚鉤蒼龍過雨影在壁斷雲零落令人愁

篔簹谷中春事晚老鶴俛啄莓苔生長鳴戛戛雨气潤舞羽翛翛山月明

酬書巢送棕帚

積雨蒼苔路不分松華盡日落紛紛塵埃滿袖歸來晚誰與柴門掃白雲

子昻畫

棠梨枝上白頭翁墨色如新最惱公直似故園花石外銅盤和露寫東風

送上黨長

春雨人參長紫苗縣庭無事坐終朝俯看雲气千山表野有新田市有謡

畫馬

蕭條沙苑貳師還苜蓿秋風盡日閒白髮圉人曾習禦長鳴知是憶關山

虢國夫人學畫眉宮門催入許先馳春風十里聞薌澤新賜金鞍不受騎

畫羅漢

虎嘯千山木葉空晴空無處著神通蒼龍浴罷軍持水閒玩明珠似日紅

題納涼圖

百頃芙蓉水滿堤綺只在畫橋西羊車薄暮過湖曲驚起鴛鴦不並棲

題畫

松戴蓬萊山上雪竹含滄海岸邊風三更月上誰能看惟有河東學劍翁

題趙子固山礬瑞香水仙藂蕙

梁園池館日蒼涼飛蓋追隨憶故鄕澤畔行吟春事晚時時駐屐近微香

息齋竹

紫貂蚤解獵圍驂一棹夷猶雪滿簪山雨欲來春樹暗盡將情思寫江南

冬至前一日答吳宗師

緜緜微息起黃庭仰望搏桑拂帝靑海上鶴來知有意手持楊許寫來經

題吳彩鸞所書唐韻

豫章城頭寫韻軒繡簾窣地月娟娟尋常鶴唳霜如水書到人間第幾篇

壬申芝亭春帖子

祗今江上無茅屋何日成都有薄田若荷聖恩歸去蚤東風擊壤慶堯年

髮從更白三千丈身似初生第一春久向黃庭畱白鶴偶隨華蓋駕蒼麟

東風吹雪著髭須目力都妨讀舊書兒子總堪供稼穡故人還許共樵漁

一種芝蘭異楚薪儀如鸞鳯气如春他山借石成瑚璉莫負深耕種玉人

華萼樓宴集圖

華萼樓前翠輦來寧王吹笛百花開夾城誰敢爭馳道獨對霓裳進玉杯

爲歐陽學士題子昻墨竹

蒼崖倚木云千尺新筍穿林玉一雙若到瀟湘聽夜雨定知剪燭向西

先生歸到歸鴻閣閣下應生此竹枝定有鳯凰來共宿可憐翡翠立多時

送道士趙虛一歸金陵

三月二十五日集侍立延閣上顧問集嘗至金陵否集謹對曰嘗到又曰冶亭是汝所題往年八九至其處新松當長茂矣集謹對曰臣猶是未種松時到也近臣奏曰妙住持道士趙虛一所種也上曰然又顧集曰已陞觀爲宮汝知之乎集謹對曰臣奉勅題榜賜之矣是日歸虛一來別歸江南卽告以聖上不忘冶亭之意又三日吳大宗師賦詩贈行董先生爲持捲來索賦因錄所得聖語如上云

春明晝侍奎章閣聖上從容問冶亭爲報仙都趙眞士新松好防萬年靑

題子昻春江聽雨圖

越鳥巢南枝所欲得於江湖之上者甚不多也區區不余畀覩此慨然

憶昔江湖聽雨眠翩翩歸鴈度春前數株古木依茅舍老去何年踏釣船

賦思州田氏楊夫人栢舟堂

白髮髙堂晝霧昏自將忠義敎兒孫邊旁種得千株栁春雨深深荷主恩

次韻杜徳常典簽秋日西山有感

落日龍舟山下回寺門依舊對山開霜凋碧樹煙生艸從此頻傷八月來

百頃芙蓉野水光石梁秋日度流香空遺玉座臨髙閣只有金仙住上方

閣上露華生翡翠潭陰日色射金虯舊時車駕迎風動此日闌干傍水流

每進文章出殿遲日華西轉萬年枝甘泉罷幸揚雄老滿鬢秋風不受吹

題畫【柯敬仲雜畫】

夢裏江南憶舊遊明璫翠佩不勝愁一鉤纖月淸如水吹笛何人共防舟

黃筌芙蓉乳狗

西旅初聞效貢來金毛覆地不凡材騶虞麟趾同靈囿抱子花陰臥石苔

題柯敬仲畫

牽牛引蔓上棠梨上有幽禽夜夜棲自有秋風動疎竹江南落月不須啼

題蔡端明蘇東坡墨迹後

天際烏雲含雨重樓前紅日照山明嵩陽道士今何在靑眼看人萬里情此蔡君謨夢中詩也僕在錢塘一日謁陳述古邀余飲堂前小閣中壁上小書一絕君謨眞迹也綽約新嬌生眼底侵尋舊事上眉尖問君別後愁多少得似春潮夜夜添又有人和雲長垂玉筯殘妝臉肯爲金釵露指尖萬斛閒愁何日盡一分眞態爲誰添二詩皆可觀後詩不知誰作也杭州營籍周韶多蓄奇茗嘗與君謨闘勝韶又知作詩子容過杭述古飲之韶泣求落籍子容曰可作一絕韶援筆立成曰隴上巢空歲月驚忍看回首自梳翎開籠若放雪衣女長念觀音般若經韶時有服衣白一坐嗟嘆遂落籍同輩皆有詩送之二人最善胡楚雲淡妝輕素鶴翎紅移入朱闌便不同應笑西園舊桃李彊勻顏色待春風龍靚云桃花流水本無塵一落人間幾度春解佩暫酬交甫意濯纓還見武陵人固知杭人多慧也

祗今誰是錢塘守頗解湖中宿畫船曉起闘茶龍井上花開陌上載嬋娟【白樂天蔡君謨陳述古蘇子瞻皆杭守也】

老卻眉山長帽翁茶煙輕颺鬢絲風錦囊舊賜龍團在誰爲分泉落月中

三生石上舊精魂邂逅相逢莫重論縱有繡囊畱別恨已無明鏡著啼痕

能言學得妙蓮華贏得春風對客誇乞食衲衣渾未老爲題靈塔向金沙

丹丘柯敬仲多蓄魏晉法書至宋人書殆百十函隨以與人弗畱也他日獨見此軸在幾格間甚怪之及取觀則吾坡翁書蔡君謨夢中詩及守居閤中舊題也第三詩以爲不知何人作其軒轅彌明之流與陳大守放營妓三詩亦辱翁翰墨流傳至今亦有緣耶捲後多佳紙敬仲求集作詩識其後賦此四首是日試郭屺墨但目疾轉深不復能作字又知年歲後𨿽若此者亦尙能作否臨楮慨然至順辛未二月望日蜀人虞集書

題著色山圖

巫山空翠濕人衣玉笛淩虛韻轉微宋玉多情今老矣閒雲閒雨是耶非

題東坡帖

東坡先生書少陵翁負薪行筆力與辭气同一髙古憶在江上聞舟人竹枝一首謾識於此

魚復浦前春水生負薪渡江初月明慿郎莫下巫峽去楚王宮殿在專城

題畫【張彥輔小景】

山下吳王避暑宮宮前浪起白蘋風抱琴響屧廊頭去多是扁舟笠澤翁

題李氏靑溪精舎

昔逢李白靑溪上醉著宮花紫綺袍松雪落崖回晚櫂海風吹月見秋毫

題李氏浩然堂

水滿靑溪花滿藂浩然堂上看春風小車還過溪頭去徧看靑山似洛中

聽雪軒

樓前宿鷺起星河近歲江南雪轉多投老鐘山寒不寐滿山松竹夜如何

放鶴亭

山人不受北山移春雨開田種紫芝昨日華陽眞逸到怕令過海問安期

臘日偶題

大藥無功卦气銷等閒雙鬢雪飄蕭東家釀得黃精酒說道淩晨許見招

舊時燕子尾毿毿重覓新巢冷未堪爲報道人歸去也杏花春雨在江南

無題

夏簟瑯玕冷於水緑韝烹魚手操晚風歸燕杏梁深恨不身先貴人死

與陳升海

門外大風都不起前卷書淨於水匡廬道士上淸來吹笛數聲月明裏

與陳道士

門外大風吹樹倒下燒香禮黃老日午誦徹大洞經白鶴隨人啄瑤艸

題扇與周幹臣

玉疊松花蜜餅香龍珠星顆露盤涼遙知環碧樓中坐翠竹蒼松夏日長

樂府

次韻禮院孟子周僉院秋夜曲二疊

天濶秋髙初夜長浮塵銷盡霧蒼茫澄澄孤月轉危墻金井有聲惟墜露玉階無色乍疑霜不聞人語只吟螿風力淸嚴掃暮煙纖塵不礙月嬋娟太虛那得有中邊大地山河空復影九霄宮闕舊無傳幾承劍气一飄然

招熊少府

南阜小亭臺薄有山花取次開寄語多情熊少府晴也須來雨也須來隨意且銜杯莫惜春衣坐緑苔若待明朝風雨過人在天涯春在天涯

廬山尋眞觀題法曲導引

闌干曲正靣碧崔嵬嵐气著衣成紫霧墨香橫壁長蒼苔【爲白玉蟾詩】栢影掃空臺江海客欲去更徘徊霧鬢雲鬟何處在風泉雪磴幾時來鶴翅九秋開

題梅花寒雀圖

殘雪曉外幽禽小春聲初動苔枝裊花落知多少春起早苦被東風惱緑陰靑子歸來好滿徑生芳艸

栁梢靑題楊補之梅花

至順癸酉立春客有持逃禪翁此卷相示淸潤蘊借使人意消因所題栁梢靑調亦賦一首云

從別幽華玉堂金馬十載忘家橫幅疎枝如逢舊識同在天涯荒村茅屋欹斜待歸去重尋釣槎解卻絲鉤靑鞋藜杖翠竹江沙

風入松

畫堂紅袖倚淸酣華髮不勝簪幾回晚直金鑾殿東風軟花裏停驂書詔許傳宮燭香羅初剪朝衫禦溝冰冸水挼藍飛燕又呢喃重重簾幙寒猶在慿誰寄金字泥緘爲報先生歸也杏花春雨江南

頌

皇太子受寶頌【有序】

臣某等敬覩皇太子受寶於行幄謹再拜稽首而言曰臣聞古之所謂能以天下讓者審幾於先事謂之至徳旣勌而庸巽謂之予賢是皆人道之常而未若今日之盛者也我皇太子以人文之資智勇之徳當撥亂反正以纘祖宗之統則躬當大難嬰犯霜露而不辭及功成治定旣膺歷服之歸則推奉聖兄謙居儲貳而不伐剛明之斷堅於金石而無變素定之誠質諸天地而無疑求仁得仁若處固有樂道忘勢防然無爲此實帝王之所難能古昔之所未有而卓然特見於前後千萬世之內者也臣嘗讀周易而觀於幹龍之象自潛至躍時升位異九五天飛中正極矣益進而上庸知退乎而仲尼之贊上九曰惟聖人知進退之正言非聖人不能及此噫仲尼發此義於千五百年之前而昉見其事於聖代宗社生靈萬世無疆之福也於乎盛哉臣等幸以文學得備延閣之顧問親逢盛禮爰敢作頌以獻頌曰於穆皇儲文武聖明於赫大帝受命輯成天運日行旣明旣健神交意孚曾是修逺帝載龍旂其行遲遲萬民徯來皇儲有思載思載瞻於廬於旅式好在原莫敢寧處風雨孔時道無遊塵肅肅鑾車通宵及晨帝曰勞止母趣行邁會言近止交喜更慨灤陽之京世皇所營我母卽安次於郊坰坰有丰艸雨露旣渥差駉於牧繁纓濯濯皇儲攸止百靈具扶羣臣受詔奉寶來趣維時蘊櫝龍光上燭祖宗之傳景命攸屬寶來自天追琢有章卿云隨之五色景芒有親有尊有友有愛以承武皇聖孝斯在古人有言兄弟家邦咨爾臣庶於乎勿防史臣作頌丕昭盛徳旣壽以昌子孫千億

郊祀慶成頌

奎章閣大學士光祿大夫臣和塔拉都哩黙色等言臣聞天子有天徳則克當天心以享天命故其爲禮必親祀上帝而尊祖以配之所以明乎大寶之位付受繼承之公至誠而無妄者也粵若至順元年十月辛酉親祀南郊前一日大駕出次郊所天光低徊陽煦充達冰釋於澤風不鳴條羣臣駿奔百靈後先其在齋宮也端拱無爲致思純一神物表見雲气發輝五采郁紛彌綸會際人神之感己兆於斯至乎望舒方中星緯環列太和磅礡如時在春降水於方諸明爟火於紫陛奉常告具侍中奏嚴裘乃禦匏勺斯舉奠圭升燎上帝臨饗有神光以致祥出景星以昭徳熙事備成坤乾曣防乃還次於幄殿將迎暾於暘谷應龍噓其重潤若霧絢乎層霄天子又出次而拜貺焉於是公卿大臣奉觴上壽各陳其說以贊休嘉天子曰嘻予以天地祖宗之靈克正統緒君臨兆人凡所以昭事上帝者豈私朕躬哉予惟對越億萬年而無斁者予何敢不勉於戱聖人之心天之心也故感應之速如此敢再拜稽首而獻頌曰惟皇建國辧方正位相其南東吉土立畤象圜於穹因髙於地稽古有作以事上帝昔我皇祖受命自天報祭之始以質爲防土字辟章彌文日宣作樂告成式禮弗愆赫赫世祖百度咸秩成廟繼志奠此郊域於皇武考敬恭翼翼升配太祖貽我憲則禮已始興命彼儒臣酌今之宜考古於文玊帛犧盛越席陶尊將命實來則有司存人習見聞曰玆旣備惟我天子聰明睿知曰惟事天匪躬莫致旣祼於廟又議饗帝自我踐阼於今三年雨暘若時稼穡廡蕃孰爲貳攜神發其姦孰爲不庭服於師幹眾賢在廷夙夜濟濟入而陳規出則將美覈名以實總綱於紀一人以寧萬國咸理升中於郊實惟其時載卜載曰惟辛宜載祓載齊我將親祀無敢弗共在爾有司大臣巖巖小臣誾誾執衞桓桓執禮循循黎民蕓蕓眾神殷殷載嗟載咨載悅載欣惟明天子與天爲一不饗亦臨不顯亦式矧玆來郊衮冕佩舄躬酌躬薦上帝用格明星景光卿云麗天望之若遙顧依於壇當寒而暄陟降舒安行禮孔彰天豈不言皇皇丕基明明聖君億萬斯年盛徳日新以對於天以保於民稽首作頌播之韶鈞

銘

劉氏求志齋銘

作事之始志必先立如遊有方若射置的苟不素定倀倀奚適是故君子惟志是尙灼知當爲勇往不讓職有常分匪求外妄其志伊何惟道惟義是達是行求而得矣無顯無隱從事在己信美劉君執書受徒惟志之求爰表齋居尙審尙端勿惰勿迂

益齋銘

人有不足則必求益小人於利君子於徳𨿽同於求實異其物是故學者當愼所擇奪上弗饜朘下自丰日極而攻於凶之逢知有未崇道有未隆力致其功美積乃躬齋居君子去彼取此善不在大過不在細遷之如風攺之如雷勇無畱難尙鑑玆哉

陳伯升新齋鑿北墻之兩端因空以容匱舎琴書則遷而寘焉請虞集爲著銘其左銘曰

潛神於深養威於陰蓄之有方奮爲雷風君子則之作庋居琴內宻以安外無侈淫時出用之以歌雅南閒靖永年勿防以欽

中齋銘【醫者】

凡人有生實受厥中气有奇偏或害乃躬聖神是惻於過不及損益實虛斟酌緩急約其反歸藥石則施中焉而止敎必有師藝之專成乃墮於術善爾齋居知中之極

爲潘憲臣作韓氏陶研銘

大陶軒轅範阿摶丹合土水火並隤然凝質幾天成重厚宻澤堅方平發揮文章著光晶磨湼千歲無毀傾潘甫愛之如奉盈有虞尙陶爰勒銘

洮硯銘爲陸友仁作

云生洮中化完玉膚理縝潤色正緑保而用之吳郡陸

烏克章硯銘

毓徳深達材淸明磨礱圭角浸潤光精至溥之澤至華之英作爲文章以頌治平

潭心銘

馮玊得吳先生所遺詩取詩末潭心字以名齋豫章揭曼碩旣爲之銘玊又欲予銘予奚言哉姑拾其緒餘以誦之云耳其辭曰

潭有止水環鄕得中名之曰心天光下容舉體涵空卽物顯色日行中天委景如的因見而指謂中在玆實無限量可儗津涯𨿽無限量而有自起斂微散殊周流終始往來有恆應感不私天施地生莫爲而爲受而生者明通則一請視斯潭泛應何迹齋居君子鑑而新之敬以事天不其純而

永思堂銘

先王制禮一本民彛粲乎情文匪彊僞爲惟均受命心同理一品節以行至當有則執親之喪哀豈外興國俗則亡脫因獨能知能之良隨感以見弗學而合昭厥本善善之所推寧止於斯君子曰嘻我其擴之於惟克思作聖之事禽獸是歸弗思爾己爾羮爾墻如將見之召辱貽名動必致思翼翼新堂孝子所止以宴以享皆思之地服惟三年喪則終身死而後己愼哉爲人薄化還惇詎不由此我銘永思以錫孝子

贊

禦書贊

欽天統聖至徳誠功大文孝皇帝當龍徳之淵潛乃海而於邁山川近承於潤色艸木咸被於恩光況乎粲然云漢之章照耀下土昔人有言天不愛道地不愛寶此之謂歟故武略將軍州安撫副使臣林應瑞之子天麒得事上於防泳翰墨之際百拜求所以顯揚其親者乃蒙賜之梅邊二字以賁飾其祠堂云至順元年閏七月天麒朝於京師來求臣集述贊於下方集拜手稽首而作贊曰

天日照臨萬物咸遂有生有成何間遠邇顧瞻海邦波濤不驚上際於天晨光淸明小臣守土靖恭厥職維皇念之厥有殊錫維南嘉木梅作其花冰雪之英炫於朝霞昔者其冑有若逋者隱於湖山托此爲雅今以命之輝光其家億萬斯年承我休嘉

禦書贊

天子親除吏至禦翰墨以賜之此聖恩之至隆文治之極盛者臣伯單衣被光顯何其榮幸乎臣集謹再拜稽首而述贊曰

宮中之政昔統冡宰出令詔禮陰敎斯在維皇念之愼簡乃僚書以命之云漢於昭凡我民庶敬共率職永懷忠貞以報天徳

臨川吳先生畫像贊

業廣而精徳周而尊釐析羣言以究斯文章甫端書冊左右豈弟君子天錫眉壽

自贊

邈乎千載之下而謂古今一時也眇乎五尺之軀而謂天地一體也廓乎不自知其所知也欿乎未能至其所至也俛乎若憂非有傷乎其內也泊乎若休無所待乎其外也服今人之服食今人之食同乎今之人聊以順吾際也讀古人之書頌古人之詩思夫古之人不知老之至也

魯子翚僉院畫像贊

篤信聖賢之要力求經傳之遺屹乎山嶽之峙粲乎日星之埀端居兮憂世之侃侃致用兮儼然而有思繄豈弟之君子庶人文兮在玆

奎章閣大學士光祿大夫和公畫像贊

蒼然松栢之堅貞縝乎圭璋之粹美慈焉在物之春風澹若秋淵之止水抱完器而晚售逢聖明而特起防往哲之緒言貫聲文而同理造膝乎帷幄之宻贊化於經綸之始致淸華於崇朝長詞林以逾紀謙自牧以立誠勇有爲於信史受深知於明主曰嘉遁之君子開延閣而首召佇嘉言之來啟剛不吐而柔不茹滿知足而髙知止蓍宗社之先幾麟鳯治朝之多祉錫眉壽以爲期儼丹靑之綏履

蘇君眞像贊

偉哉蘇君曰子寧父亷有所不取介有所不與赫奕者有所不趨澹泊者有所不去嚴於操持有所不爲謹於思慮有所不語以詩書爲業而不虛不疎以法令爲師而不深不固此所以用適乎今而行合乎古畫而肖之萬一得其心素矣

西夏相烏公畫像贊【有序】

公姓烏氏其先靈武人從夏主遷興州世掌夏國史公諱道衝字宗聖八歲以尙書中童子舉長通五經爲番漢敎授譯論語注別作解義二十卷曰論語小義又作周易卜筮斷以其國字書之行於國中至今存焉官至其國之中書宰相而歿夏人嘗尊孔子爲至聖文宣帝是以畫公象列諸從祀其國郡縣之學率是行之夏亡郡縣廢於兵廟學盡壊獨甘州僅存其迹興州有帝廟門榜及夏主靈芝歌石刻涼州有殿及廡至元間公之曾孫雲南廉訪使道明奉詔使過涼州見殿廡有公從祀遺像欷歔流涕不能去求工人摹而藏諸家延祐間荊王修廟學盡撤其舊而新之所像亡矣亷訪之孫奎章閣典簽玉倫都嘗以禮記舉進士從予成均於閣下又爲僚焉間來告曰昔故國崇尙文治先中書與有功焉國中從祀廟學之像僅存於兵火之餘而泯隊於今日不亦悲夫先世至元所摹像固無恙也願有述焉以貽我後之人乃爲錄其事而述贊曰

西夏之盛禮事孔子極其尊親以帝廟祀乃有儒臣蚤究典謨通經同文敎其國都遂相其君作服施采顧瞻學宮遺像斯在國廢人遠人鮮克知壊宮攺作不聞金絲不忘其親在賢孫子載圖丹靑取徵良史

天根子贊【有序】

天根子者金華葉審思先生也先生生長富貴家人世之樂略已足備而自幼求道甚切徧歷諸方年四十餘始克盡屏諸累往來閩粵間大山藂林艸屋石室蕭然獨居宴坐定息或累數十晝夜人有疾癘水旱殃怪之屬彊起之亦欣然往應如其禱而初無所爲也有西域僧自海上至海上人長老識其爲二三百歲人人扣其道不可得見先生獨喜而告之曰海岸有艸與子采之鬻澒立成黃金先生笑而不受他日又曰行吾所能壽千百歲不足爲多吾久擇人授之無如子者先生又不受僧嘆曰吾先佛所謂大乘根器者予聞諸莆田陳眾仲者如此至順二年聞有天根子北遊醫無閭之山訪其友薊子訓之徒予邂逅見之則先生也予從問天根之說得其言而次第之作天根子贊贊曰

確乎其幹隤乎其坤气聲軋摩營霸吐吞孰鼓其槖爲此翕辟往禪來續生以不息君子湛黙求端於初視聽內返旋中虛巍巍尊髙至極之極能生天地以及萬物譬之於龍斂微保衝緜緜來升體完用充出入百爲私智妄作歸求有得不矜不怍無以諭之命曰天根形銷名亡獨此之存乃繇金華去之海上神明恬愉玩此無象瑤荑翠蕤枝葉扶疎靈風郁廻光儀發舒累累重山日出醴露茂育無方以長終古

橐駞圖贊

皇武肇迹宛宛龍漠其居其康輯乘爲郭有服維駝礧肉載崿毳旃帷房鞗軛簟鞹軋軋千里載泉於槖黃頭羔裘騎引顧卻人習見聞聖獨有作深宮穆淸思詔勒靮手著厥初伊勞匪樂公劉纘稷於邠式廓裹餱啟行致祚八百史臣作雅稽古允若

大象圖贊

皇帝畫大象二皇太子監察禦史前典寶少監臣和哩臺承命裝潢而寶藏之翰林直學士臣集再拜稽首而作贊曰

有偉馴象貢自南域鞗革鏤鍚路車是服維皇在輿防目於式任重持安眡力知徳燕閒以思寫之幾格天章龍文臻妙造極嗟爾微勞尙軫宸臆師武臣能有不察識若稽庖犧受圖布畫逺取不遺以啟神易擬玆形容克配古昔臣用述贊與世作則

謝靈運小像贊

刋山木以遐眺抗浮雲而脫屣望髙秋兮極浦見芙蓉之出水

道園學古錄卷四

欽定四庫全書

道園學古錄卷五

元虞集撰

序

雲南志序

京師西南行萬里爲雲南雲南之地方廣蓋萬里在憲宗時世祖帥師伐而取之守者弗能定旣卽位奠海內使省臣賽音鄂徳齊往撫以威惠沿其俗而道之善利鎭以親王貴人者四十年方是時治平日臻士大夫多材能樂事朝廷不樂外宦天子閔遠人之失牧也常簡法增秩優以命吏而爲吏者多徼幸名器亡治術亡惠安遐荒之心禽獸其人而漁食之亡以宣布徳澤稱旨意甚者啟事造釁以毒害賊殺其人故暴悍素不知敎寃憤竊發勢則使然不然舎生樂死夫豈其情也哉嗟夫簞壺迎徯之民日以老死且盡生者格於貪吏虐率以自遠於恩化其吏士之見知者亡所建白馭於中者不識察其情狀一隅之地常以爲中國憂而論治者卒未究其故不亦悲乎河間李侯京繇樞廷奉使宣慰烏蠻烏蠻雲南一部也始下車未及有所施會羣蠻不靖巡行調發餽給鎭撫周履雲南悉其見聞爲略誌四卷因報政上之集嘗按而讀之考其生產風气服食之宜人物材力之愚智勇怯山川形勢之阨塞要害而世祖皇帝之神威聖略防可想見未嘗不俯伏而感嘆也其志曰張喬斬姦猾長吏九十餘人而三十六部盡降諸葛孔明用其豪傑而財賦足以給軍國史萬歲貪賂隨服隨叛梁毗一金不取酋長感悅李知古以重賦僇屍張防陀以淫虐致亂死者至二十餘萬中國卒不能有之此於事至較著明白者也其術不甚簡易乎有志之士尙有所鑑觀焉至讀其紀行諸詩必有悲其立志者矣

槀城董氏世譜序

維先王建國邑命氏族以報功徳之臣其功徳有厚薄而子孫有盛衰也不可以無維持之法故因其嫡庶親疏而等殺之爲之大宗一以重其本爲之小宗四以聯其支然後本原之深固者得以暢達蕃衍而末流余澤𨿽或小有間斷者其勢盤固錯互亦不可動此三代之際功臣世徳之家所以傳代歷次至於數十百年與其國家相爲終始者也然其法之廢久矣漢初羣臣未有無功而侯者及其見絕遂散爲民庶降爲傭保後𨿽欲稍收合而封樹之往往又泯沒而可續者無幾是豈其澤固若是斬然哉亦維持者無其素耳魏晉下逮隋唐徒以百官名臣之族姓家有譜諜官有簿狀昏姻選舉互爲考證子孫亦有所顧賴而世系因得不失故𨿽世代促迫功烈不及於古後之君子猶有所徵焉故曰宗法立世系明則世臣多而朝廷之勢尊於乎有國有家者可不思古之成法而補今之不足也與吾於國家功臣之系得槀城董氏功徳事狀思見其子孫之能長久也乃爲錄而序之以附其家傳使其後之人猶有考於其本而知所維持焉則庶幾先王之遺意也譜曰董氏出董父者以字爲氐出陸終之子參胡者姓董以姓爲氏其在槀城者墓有遺石表曰禦史大夫然中更亂離不知何代人亦不知其所自氏今定譜自其可知者世別而備書之

髙唐李氏世譜序

髙唐李氏譜一篇李處恭所自撰也維昔黃帝之子孫分國受姓尊宗別庶歷堯舜三代數千年見諸傳記敍次可覩而漢隋唐之際名家巨族莫不有述蓋古人之重譜牒如此嗚呼由厥初生民而至於化育繁殖無窮矣然傳緒由世徳故多不齊或隱或著或微或盛或久或近或廢或興時世推遷泯然中絕者何可勝數而獨於其中形蛻气禪緜緜延延幾千百傳得至於今日而得聞者殆非偶然之故或者昧於世徳莫究所自始豈皆忽焉墜之亂離相仍不幸散軼而氏族所因起固多不可彊推者唐人實尙氏族而李氏之譜曰李氏嬴姓自咎繇世官大理爲理氏由利貞食李逃生爲李氏蓋難徵矣且唐有天下之日隴西之外別族尙多其以功賜國氏者又多至十數族分合之由久而淆混𨿽有博識精別之士亦將若之何哉故嘗感嘆而爲之言曰夫人之生體性一本也气形一初也而何別異之有然子孫之於祖考𨿽若邈焉防漠而精神貫通魂气之復肸蠁之交感應無間焉可誣也是故前乎今而億萬年不可知矣後乎今而億萬世亦不可知矣不可知則亦末之知己而孝子曾孫之處乎其間者必有事焉則不可以不知也夫然則今之君子感傳緒之在玆遡世徳之不易盍亦求知於孝子曾孫之所當知者乎如此可謂知所重矣

田氏先友翰墨序

女眞入中州是爲金國凡百年國朝發迹大漠取之士大夫死以千百數自古國亡慷慨殺身之士未有若此其多者也於乎中州禮樂文獻所在伏節死誼固出於性情也哉彼其人固知天命所在寧輕一死而不顧吾知其感於中者深矣及余來中州追其哀憤之遺意將次序其事以待來世已七八十年故老莫有存者簡冊無所於徵未嘗不爲之流涕而太息也間從將相故家竊問世祖皇帝初時事云當時豪傑不死者莫不起爲世祖用不起者竟老死然其才皆足以用於世於乎此其不輕於一死者固亦非淺丈夫也蓋以是知世祖之聖神無敵於天下矣大徳七年夏兵部員外郎彰徳田君師孟緝其先友手翰爲一卷使余爲之序余讀其辭而悲之蓋其憤郁哀壯稱余所謂豪傑者多在是楊道字淑能淄萊人王盤字文炳東平人姚樞字公茂中書左丞諡文獻徒單公履字云甫女眞人髙鳴字雄飛太原人張豸字義夫彰徳人趙復字仁卿楚人楊云鵬字飛卿橄舉字彥舉關東人不羈詩有律劉百熙字善甫燕人平字浩然眞定人郭可畀字仲通渾源人楊果字正卿中山人薛字微之洛陽人曹居一字通甫燕人杜仁傑字善甫濟南人善謔趙著字光祖燕人大俠張朴字孝純田文鼎字仲徳衍之先君子也史噩者其鄰人詩文總八十五衍師孟名六月庚戌西蜀虞某序

防長春宮詩序

國朝初作大都於燕京北東大遷民實之燕城廢惟浮屠老子之宮得不毀亦其侈麗瑰偉有足以憑依而自久是故迨今二十餘年京師民物日以阜繁而歲時遊觀尢以故城爲盛獨所謂長春宮者壓城西北隅幽迥亢爽防者或未必窮其趣而幽人奇士樂於臨眺往往得意乎其間大徳八年春集與豫章周儀之四明袁伯長宣城貢仲章廣信劉自謙廬陵曾益初始得登於其宮之閣而觀之神京雄據之勢了然幾席之間於是古昔之疆理近代之興廢因得指而論之信可謂奇觀者矣嗟夫遠蹈幽隘者無與乎宏達之觀近爲世用者何有於閒曠之適今吾六人者幸生明時以得從事於斯也然而簡書責任之所不及乃得以其深懷遠志一肆夫登臨覽觀之勝豈非天與古之能賦者其有哀樂虧成必托歌詩以見志玆獨不可相與諷詠以待夫後之知者耶況乎人生出處聚散不可常也邂逅一日之樂固有足惜者矣豈獨感慨於陳迹而已哉乃以蓬萊山在何處爲韻以齒敍而賦之得古詩六首別因仲章所賦倡和又得律詩十有三首萃爲一卷謹敍而藏之

送許世茂詩序

某嘗言於袁伯長曰先王之澤及於人深且厚矣而杞宋文獻之無徵則歷年久而益忘之故也故國之亡埀三十年而百世禮樂之淵懿淪落銷刻其存無幾者何也上之君子將有事於制作或者求而訪焉則其所取徵不其微乎嗟夫斯文之興喪信非其人之所能爲而眇焉獨繭之緒寄諸其人者焉可誣也且其獨然一世之下毅然千古之上修其事終其身以俟不自棄亦不自獻者是蓋故家遺族不忍以其積委之久遂就於湮微者也或者不察將以爲與持深挾髙之士計數於一日猶瞠然瞷之亦獨何心也哉伯長聞而解之曰物之盛衰疊爲消息理則固然昔之著見於世者嘗盛矣且子適當其微而何怪其然也及許君世茂上計畢事將歸於武昌乃謂某曰度徳論世同於舊者益寡而淸愼雅厚若世茂者又當遠去而弗能相左右信乎微者之未遽振也率周儀之貢仲章作詩以送之維吾蜀詩書之故家而近者十數互有昏姻師友之好而許與我今家江之西故某作送許世茂詩序

李景山詩集序

古之人以其涵煦和順之積而發於詠歌故其聲气明暢而溫柔淵靜而光澤至於世故不齊有放臣出子斥婦囚奴之達其情於辭者蓋其變也所遇之不幸者也而後之論者乃以爲和平之辭難美憂憤之言易工是直以其惑之速而激之深者爲言耳盍亦觀於水夫安流無波演迆萬里其深長豈易窮也若夫風濤驚奔龍石險壯是特其遇物之極於變者而曰水之奇觀必在於是豈觀水之術也哉余讀景山之詩而有感於此矣景山蚤歲卽起家掌故樞府不數年遂長其幙方驟用而遽坐廢蓋五年而後宣慰雲南三年而報使移病歸鄕裏者又二年矣二十年間爲詩凡數百篇而雲南諸作尢爲世所傳誦豈非感激於其變者然哉然余觀其樞府所賦乃多在於西山玊泉之間其雲南之詩至自敍曰其辭或傳幸得托於中州人士之末𨿽能悲宕動人察其意則能深省順處無怨尢忿厲之气其居鄕諸作放曠平易又若初未始更憂樂之變者余因歷考其所遇而察其所立言蓋有以見其所存者庶幾不謬於古之人矣而徒以雲南之作知景山者特未盡窺景山者也景山於書無不讀而酷好老子於古之人無不學而獨慕白樂天然則其能廓然以自廣脫然以自處者殆有由來也景山年未甚髙而道學方力後此而有作余將不足以窺之也夫景山姓李氏名京河間人鳩巢其自號也故其詩總題曰鳩巢漫槀虞某序

女敎書序

女敎之書者相人許獻臣之所輯錄也古之王者理陽敎以治外後理陰敎以治內未有無敎而可以爲治者也其敎之之具男子則王宮國都閭巷之學禮樂射禦書數之文是也女子則織紝組紃之工宗室籩豆之奠姆師之訓誦詩正事之聞是也其事則見乎日用常行之間父子兄弟之倫男女夫婦之別飲食衣服之制冠昏喪祭之禮者矣曰女子處乎閨門之內從乎人而無所專制者也其敎之也亦若是其備耶嗚呼盍亦觀於周南召南之風乎本乎后妃達乎諸侯之夫人大夫士之妻以至閭巷田野之婦人女子皆有以涵泳乎深仁美化處乎身而發乎言者從容動合乎禮法此先王之盛所以後世莫之及也語治道者豈有遺於此哉先儒君子所以示吾學者大綱細目罔有遺軼然猶有不能致知而力行者言女敎者近幾絕響自非詩禮之家見聞之習與夫天資之本美者其不陷溺於流俗者幾希此固知治者之所憂也獻臣之書六篇略仿朱子小學之書類例本之經以端其原因乎禮以道其別摭先儒之言以極其理參傳記之事以適其變而女事備矣君子之立言貴乎有益於風敎此書其殆庶幾乎獻臣學正學行正行居親喪以能喪聞居官以能官聞有子擢進士髙第爲時聞人其成敎於家者可見矣書豈空言云乎哉

送文子方之雲南序

自昔著作之廷職在討論文學材藝之士處之無所與乎有司之事也而文君子方之在是官前旣出受交阯方貢今又分典選事於雲南何其賢勞也廷議嘗以子方爲刑部主事辭不就意若避劇要也而特無憚遠於是行何也子方之言曰世祖皇帝之集大統也實先自逺外始故親服雲南而郡縣之鎭之以親王使重臣治其事自人民軍旅賦役獄訟繕修政令之屬莫不總焉獨不得承制署置屬吏耳凡其仕者服冠帶治文書內地之人與土著豪傑參伍而雜處使其皆受命於朝而後仕也則道裏遼遠將不勝其往來每三歲輒遣使者往卽而臨定焉比於閩蜀二廣祖宗制法之意防矣且選調之法自中書吏部才得擬其七品以下其上者固造命於朝廷今使者之出𨿽三品之貴猶得按資格擬所宜居官以聞其下者如使者所命卽治其事歸報出成命授之其重如此是以嘗遣大官若精彊吏以往自有成法以來行之四五十年未嘗使疎遠文人以館閣之職行也而執政者選擇而使之然則有不得而辭者矣嗚呼可謂知所重輕也哉或曰古之仕者不出其國命於天子才一二人耳其餘皆其國之人也故其察之也審而用之也當後世𨿽小官必命於京師而期集者眾選曹不復能察其賢否徒以歲月先後多寡以爲差次此世之通患也然猶以吏部之官數人考覈討論而後其文具乃始論定以官之蓋亦密矣今遠方𨿽曰姑俟闕略然使者馳萬里乃至直取其姓名員闕而聞焉亦暇於詢考而聽察其人乎苟比而錄之則一利刀筆一日治之有餘矣何足以勞吾子方也耶曰不然古之言使乎使乎者天下之達材也遠險之國玩於承平久矣風俗移易之漸政令張弛之故利害之消長險易之通塞治忽之眹兆情僞之幾防與夫奇材偉器之當以名聞者至者有弗能知也知者有弗能察也察者有弗能言也言者有弗能達也國家所以明見萬里之外而制之者將何以哉子方知足以周事慮足以及遠辯足以達情勇足以致用是行也使邊鄙之吏民聽其議論而觀其施設悚然驚愕以爲𨿽一乘之使其風采才略如此莫不充然而歆羨恬然而厭服知朝廷之有人也非子方其孰能與於此乎同朝之士以其行之逺也慕回路相贈之誼皆爲歌詩以遺之嗚呼殆亦難爲言哉將言其設施之方與則子方素慮已定不待於人言也將言其山川風物之美與則子方將親歷之固能賦者也則果難爲言矣𨿽然跋涉之餘公事之暇能無少休乎試取而詠之亦足以【闕】

之深導【闕】性情之正矣於是察所以期望之意其亦有發於小知大受之辯矣哉

題史秉文資陽故譜序

某嘗聞父兄言二百年間眉山史氏之盛也方其盛時蓋一時兄弟至數百房而四明諸史世相封王富貴之極東南無與並者其稍後眞定之史際遇國朝推其所自大抵皆本太史佚之後云其族三處𨿽各極一時之盛尢他族之所無也秉文氏出其資陽故譜石刻固亦眉之分也資陽之族猶二百房則散在他郡者可推而知己今資陽譜惟秉文一人以文學仕於朝又能追求先世墳墓譜系於故鄕湮翳之後誠可尙也今蜀史之在東南嘗見興化史君藥房翁諱孝祥則學齋祕監先生諱繩祖之令子也興化與先蜀侯兄弟也興化之子以防官江西州縣而嘉興路經歷繩武正翁者則通鑑釋文之曾孫也近有臺孫景星者嘗歷浙東帥府掾敎官也來求志其五世祖母出蜀時殺身存後之事其他以儒學敎授田裏及浮湛民間尙多不及縷數而某不及知者亦多也藥房家在江陰正翁家長沙而景星遂眞爲湖州人矣嗚呼以數千百房之子孫而某所知者僅若此不亦悲夫某外祖楊侍郎亦眉山人當其盛時不減諸史而仕宦顯著者尢多今外祖惟有孫一人與某兄弟同寓江西族人甚少因【闕】

所題族望益重感慨云

送集賢周南翁使天壇濟源序

先王之禮莫嚴於事天矣國朝大徳十年始雜采周漢唐宋儒者之說爲壇於國南門外曰圜丘以祀天嘗以大臣攝事國有大典禮當請命則於是告焉而竊聞祖宗之制天子與後親祀天必更服服甚質禮甚簡執事者非世族其先祖嘗與祀事者不敢與今道家方士之爲祀也爲壇於其宮中設祠具用致上帝治文書檄凡鬼神之可名者以多爲貴用其弟子行事盡七日若九日乃成然後範金爲龍形負以玊刻符凡二一曰山簡寘之名山深穴一曰水簡卽大川沈之曰將通信於上帝蓋近沈瘞者云至大四年辛亥四月壬寅朔有旨命大長宮道家方士用其法爲祠旣祠將致其所謂簡者於天壇之山濟水之瀆而集賢周君南翁實受命以行君嘗事上靑宮爲文學之臣天子事天尊神之禮肇見於此其尙克敬致之於戱禮樂之制作大備極太平之盛典將在今日矣使且復命當受釐用漢文召賈生故事得使對從容論說庶幾原理之本推致其節文之宜而陳之也夫

送彰徳經歷韓君赴官序

木之爲器以利民用者非生而成形也欲圓者取以爲規欲方者取以爲矩居者取以爲屋室行者取以爲舟車揉之爲弧矢屈之爲桮棬惟其有是材也因夫人之所急定之爲器以致用焉人亦猶是矣其生也初未有士農賈吏之名儒墨名法之習也時有所尙則羣趨之時尙黃老則趨黃老時尙申韓則趨申韓時尙儀秦則趨儀秦尙風節則有黨錮尙標致則多淸談非生而然也時之所尙人之所趨則豪傑者必爲之先故尙黃老則人材出黃老尙申韓則人材皆申韓尙儀秦則人材多儀秦黨錮之禍多奇節淸談之流俱雅人非此數者之能爲人材也豪傑者趨其所尙而表表然出乎其間矣國朝之始定中原也其先離亂傷殘之日久矣老儒學士幾如晨星末之爲繼而天下初定圖籍文書之府戶口阨塞之數律令章程之故會期徵役之當趨赴奉承之勞蓋必有足其用者焉而操他業者不得與於此也於是貴富之資公卿之選胥此焉出矣然則豪傑之士舎此奚進哉豪傑由是而進則名是業者沛然足以周當世之用也無疑矣邇者聖上嘉尙儒學而爲儒者或以迂緩巽懦取訾笑嗟夫非儒者之不足用也儒之名久不振非有特立獨行之識量不足以究其至而世之所謂豪傑有貴富公卿之器以足用夫世者不屑有是名故也誠使一日表章之則向之所謂豪傑有貴富公卿之器以足用夫世者必折而從此矣果折而從乎此則其業之所講志之所存術之所操豈不益有可觀者哉故愚嘗以爲人非生而有習業之專名也時尙有以驅之耳必也端其尙而正其趨使夫人繇經術道誼以達其才而廣其用則未必徒見表於書計便給而已也京師自昔稱浩繁而今尢盛爲吏者素號精敏猶或不給然府總其大而已身親治之者乃在所謂警巡使使之佐曰判官尢責任之藂委者也衞輝韓君守敬自刑曹以明法成名來爲之恢恢乎其有餘也政成選爲中都開寧尹又選爲彰徳路總管府經歷余嘗觀其材蓋練於事而敏於成功者也使贊畫諾於臺省猶優爲之況一郡乎信乎人材之不徒見也余爲成均博士時其子豫由國子生選爲監學典籍從余且久君之適相也來求序其事以徵詩於大夫君子能賦者必有以贊其行矣延祐甲寅九月辛未虞某序

送蘇子寧北行詩序

士大夫出處貴乎知所重輕義命是也而人知者鮮矣是故有合乎此者可不識哉和林城控制要害北邊重藩往時朝廷歲出金繒布幣餱糧以實之轉輸之事月日相繼猶以爲未足又捐數倍之利募民入粟其中亦不可勝計由是遂爲殷富又嘗有大臣鎭撫經理之安庶比於都會仕有不次之擢賈有不貲之獲而僥幸之民爭趨之矣邇者一旦邊警遽至非亡則隨喪失其所主守緩急無一可賴者何也人素不知義不守法故也延祐丁巳眞定蘇君自樞廷出長其幙府受命之日不復內顧其家廷議壯之方是時使往者多憚行使蘇君計其資非不足於美宦京師也然毅然當隆冬衝犯寒雪遠出萬里無所避非所謂知重輕者乎蘇君昔從禦史按事北邊將竟其法或謂邊宜少寛假蘇君持之曰不可逺人素無敎漸不可長何得以苟徇免當使明知國法凡爲臣子之義後不敢犯乃所以假之也予嘗聞其言而識之鄕使後君往者皆持法守令其吏民知分義黑白豈至如今日哉今此行其能有所設施矣或曰方無事時常人饜其利少值艱難則君子當之不亦偏乎予應之曰理固然矣且蘇君之志決矣第觀其還報成功於天子可也朝賢送之者皆以歌詩而蜀郡虞某爲之序

送李亨赴廣州敎授詩序

明道先生嘗欲聚賢能於太學而敎之使以分敎天下此誠一道徳以同風俗之成法也許文正公初教國子精擇名家髙材者以爲伴讀如今翰林承旨姚公故按察副使白公彥隆其人皆傑然有以表暴於世於後伴讀之選拘於例然旣受敎國學歲久卽以次出敎外郡則庶幾明道先生之遺意而其效之淺深則又系諸其人非法之罪也番陽李生亨入學數年會同舎生欵者爲太常禮儀院判官得幸今上於東宮以生苦學薦擢爲伴讀三年得授廣州敎授苦志敏學在國學之日久其所講明者固將推以行諸一郡也廣爲極南一大都會昔者儒先人之轍迹猶有可識而其郡之人亦嘗有大名法節具見於世者幸母以遠而忽之也官成而歸君子將有徵焉敎授勉之矣將行之日自大司成以下皆有詩餞之博士虞某爲之序

送亷充赴浙西憲司照磨序

國朝建學之初以許文正公爲之師其弟子往往鉅公名卿才大夫也及門者猶借其門得美仕至於今不絕國學旣立人才由此出爲時用者相望也然特起驟爲大官者常因其族而不盡以諸生選而其人猶曰吾嘗受敎國學云耳其由諸生選者三歲一貢貢凡六人其初受官上不過七品今天子卽位始特詔歲貢六人而予官自六品以下皆有差於是取材甚急責效甚嚴矣臺臣體聖上之意察於諸生之中得亷生焉以爲浙西憲司屬生系出西方之貴族自平章公以英材雄略淸節重望事世祖皇帝得以亷爲氏其子孫皆貴近顯用出入中外天下無不知者生之來學也其兄今中丞公嘗實與臺之長貳親致天子之命焉而生也不矜不揚退然就列執經問義歲無曠日友生服其敏師資許其通而生之名著矣此臺臣所以取而用之也然生之家世若此則生以貴官起人孰曰不可今憲幕八品官耳而君子樂道之者以其由諸生選而非常貢也以臺臣之取於諸生者前所未有也以生之族貴而得小官兢兢然若弗勝無自足之容無不足之意也生之行其友皆歌以餞之而請序於僕僕曰子行矣及子之還君子曰是能不倍其學以無負於敎育者則庶幾勉之哉

送李擴序

國學之置肇自許文正公文正以篤實之資得朱子數書於南北未通之日讀而領會起敬起畏及被遇世祖皇帝純乎儒者之道諸公所不及也世祖皇帝聖明天縱深知儒術之大思有以變化其人而用之以爲學成於下而後進於上或疏遠未卽自達莫若先取侍禦貴近之特異者使受敎焉則效用立見故文正自中書罷政爲之師是時風气渾厚人材朴茂文正故表章朱子小學一書以先之勤之以灑掃應對以折其外嚴之以出入遊息而養其中掇忠孝之大綱以立其本發禮法之微權以通其用於是數十年彬彬然號稱名卿才大夫者皆其門人矣嗚呼使國人知有聖賢之學而朱子之書得行於斯世者文正之功甚大也文正沒國子監始立官府刻印章如典故其爲之者大抵踵襲文正之成迹而已然余嘗觀其遺書文正之於聖賢之道五經之學蓋所志甚重遠焉其門人之得於文正者猶未足以盡文正之心也子夏曰君子之道孰先傳焉孰後倦焉程子曰聖賢敎人有序非是先敎以近者小者而不敎之遠者大者也夫天下之理無窮而學亦無窮也今日如此明日又如此止而不進非學也天下之理無由而可窮也故使文正復生於今日必有以發理義道徳之蘊而大啟夫人心之精微天理之極致未必止如前日之法也而後之隨聲附影者謂修詞申義爲玩物而從事於文章謂辯疑答問爲躐等而始困其師長謂無猷爲爲涵養徳性謂深中厚貌爲變化气質是皆假美言以深護其短外以聾瞽天下之耳目內以蠱晦學者之心思此上負國家下負天下之大者也而謂文正之學果出於此乎近者吳先生之來爲監官也見聖世休明而人材之多美也慨然思有以作新其人而學者翕然歸之大小如一於是先生之爲敎也辯傳注之得失而達羣經之會同通儒先之戶牖以極先聖之閫奧推鬼神之用以窮物理之變察天人之際以知經綸之本禮樂制作之具政刑因革之文考據援引博極古今各得其當而非誇多以穿鑿靈明通變不滯於物而未嘗析事理以爲二使學者得有所據依以爲日用常行之地得有所標指以爲歸宿造詣之極噫近世以來未能或之先也惜夫在官未久而竟以病歸嗚呼文正與先生學之所至非所敢知所敢言也然而皆聖賢之道則一也時與位不同而立敎有先後者勢當然也至若用世之久速及人之淺深致效之遠近小大天也非人之所能爲也僕之爲學官與先生先後而至學者天資通塞不齊聞先生言或略解或不能盡解或暫解而旋失之或解而推去漸遠退而論集於僕僕皆得因其材而達先生之說焉先生𨿽歸祭酒劉公以端重正大臨其上監丞齊君嚴條約以身先之故僕得以致其力焉未幾二公有他除近臣以先生薦於上而議者曰吳幼淸陸氏之學也非朱子之學也不合於許氏之學不得爲國子師是將率天下而爲陸子靜矣遂罷其事嗚呼陸子豈易言哉彼又安知朱陸異同之所以然直妄言以欺世拒人耳是時僕亦孤立不可畱未數月移病自免去鄧文原善之以司業召至會科詔行善之請攺學法其言曰今皇上責成成均至切也而因循度日不惟疲庸者無所勸而英俊者摧敗無以見成效議不合亦投劾去於是紛然言吳先生不可鄧司業去而投劾爲矯激而僕之謗尢甚悲哉歸徳李擴事吳先生最久先生之書皆得授而讀之先生又嘗使來授古文故於僕尢親近去年以國子生舉今年有司用科舉法依條試之中選將命以官間來謁曰比得官猶歲月間且歸故鄕治田畝益得溫其舊學請一言以自警會僕將歸江南故略敍所見以授之使時觀之亦足以有所感而興起矣

送頗斡赴建徳總管序

國朝右武而尙功將帥之家以世相繼下至部曲禆佐無異制也𨿽有卿相之貴賢勞之著延賞各有分限不得而並焉昔在世祖皇帝混一海內布爪牙幹城於內外遐邇星列棋置聯絡相承定其武功統率之大小眾寡以次受職其子子孫孫勿俾廢墜非有大故未有絕而不續者蓋與國家相爲無窮者也故後此者非有奇動偉伐則未有能得與乎其間者矣噫國家之所以待之者不亦重乎國子楊思睿進曰吾今而後知武功之所以爲重也思睿之所知者頗斡君之領軍江海之上竊以爲未足乃今而後信其所得之遠且久爲可貴也君以金源之貴族事武宗皇帝於潛藩以治文書爲職事武宗憫其勤勞書其名封以金璽使樞府如而用之皇太后及今上皇帝之在潛邸也以君屬樞府如武宗之旨皇慶二年始佩金符長千兵於懷孟之軍而鎭建徳焉當武宗之龍飛一時被遇恩寵富貴赫奕燻灼天地者何可勝計可謂勝矣然或不能自久者物理當然耳非上之恩意不足也君以十餘年之後始卽軍事於外郡若不必爲幸然久而傳之子孫可以無窮以彼視此所得果孰爲多乎延祐初元之三月近臣以君入見嘉禧殿聖上顧而念之若曰所佩金符故敝何以示遠人寵舊功更命尙方以新制者賜之天下之長千兵者多矣宥府歲奏所當得者以百十數孰得此於盛明之朝也哉君賢而樂善其被遇固當異於常人也歟請敍其言以遺之予曰人材者有國者之珙璧重寶也賢而樂善誠如君侯者其將傳所授於其後而以才能見用於顯要無難矣吾固將望之豈徒曰送之云乎

經世大典序錄

欽惟欽天統聖至徳誠功大文孝皇帝以上聖之資纂承大統聰明睿知度越古今至讓之誠格於上下重登大寶天命以凝於是辟延閣以端居守中心之至正慨念祖宗之基業旁觀載籍之傳聞思輯典章之大成以示治平之永則乃天歷二年冬有旨命奎章閣學士院翰林國史院參酌唐宋會要之體會萃國朝故實之文作爲成書賜名皇朝經世大典明年二月以國史自有著述命閣學士專率其屬而爲之太師丞相達爾罕太平王臣雅克特穆爾總監其事翰林學士承旨大司徒臣額琳特穆爾奎章大學士臣和塔拉都哩默色奎章閣大學士中書右丞臣薩迪奎章閣大學士太禧宗禋使臣阿榮奎章閣承制學士僉樞宻院事臣多囉並以耆舊近臣習於國典任提調焉中書左丞臣張友諒禦史中丞臣趙世安等以省臺之重表率百官簡牘具來供給無匱至於執筆纂修則命奎章閣大學士中書平章政事臣趙世延而貳以臣虞集與學士院藝文監官屬分局修撰又命禮部尙書臣庫庫擇文學儒士三十人給以筆札而繕寫之出內府之鈔以充用是年四月十六日開局仿六典之制分天地春夏秋冬之別用國史之例別置蒙古局於其上尊國事也其書悉取諸有司之掌故而修飾潤色之通國語於爾雅去吏牘之繁詞上送者無不備書遺亡者不敢擅補於是定其篇目凡十篇曰君事四臣事六君臨天下名號最重作帝號第一祖宗勲業具在史策心之精微用言以宣詢諸故老求諸紀載得其一二於千萬作帝訓第二風動天下莫大於制誥作帝制第三大宗其本也藩服其支也作帝系第四皆君事也蒙古局治之設官用人共理天下治其事者宜錄其成故作治典第五疆理廣袤古昔未有人民貢賦國用系焉作賦典第六安上治民莫重於禮朝廷郊廟損益可知作禮典第七肇基建業至於混一告成有績埀遠有規作政典第八刑政之設以輔禮樂仁厚爲本明愼爲要作憲典第九六官之職工居一焉國財民力不可不愼作工典第十皆臣事也以至順二年五月一日艸具成書繕寫呈上臣集等皆以空疎之學謬叨委屬之隆才識旣凡見聞非廣或疎遠不知於避忌或艸茅不識於憂虞諒其具稾之誠實欲更求是正疎略之罪所不敢逃竊觀唐會要始於蘇冕續於崔鉉至宋王溥而後成書宋會要始於王洙續於王珪至汪大猷虞允文二百年間三修三進竊惟祖宗之事業豈唐宋所可比方而國家萬萬年之基方源源而未巳今之所述粗立其綱乃若國初之舊文以至四方之續報更加搜訪以待增修重惟纂述之初猷實出聖明之獨斷假之以歲月丰之以廩餉給之以官府之書勞之以諸司之宴禮意優渥聖謨孔彰而纂修臣寮貪冒恩私不稱旨意下情兢懼之至惟陛下矜而恕之謹序

張師道文稾序

蒙養先生文集若干捲者故翰林直學士嘉興張公諱伯淳字師道之所著也公少年時與吳興趙公子昻爲中表人物相望至元中子昻召拜兵部郎中而公用薦者言除閩憲幙薦者又言所薦非爲幙府求人也乃自海隅召至闕得見上論事數十條皆當世急務詞意愷切上爲動容聽之命就中書與執政以次議舉行其一曰罷冗官方條具其事而大官貴人已不悅曰何物遠人欲奪吾官使健者候諸塗要詰之幾不得免而事已浸罷公遂畱翰林大徳中天子命近臣修時祀於嶽瀆必老成愼重者公在遣中公以老病辭行久之遂不起至大延祐之間趙公受知聖明大見顯用而公已不及時論惜之自公之亡至於今二十有餘年中外大夫士多能誦公所爲世祖言者思見其議論而想其風采邈乎幾就泯沒未嘗不爲之慨嘆也今其孫炯輯其文而傳之使來者知公之才𨿽不及盡用而可見者猶在於此此固孝子之心亦大夫士之意故爲序其端云

忠史序

忠史者番易楊所著也之大父死於宋咸淳末傷其事不著於世故爲是書列夏商以來末至宋而止得以忠可書者八百餘人泰定初以其書來京師國史與學省皆是之上送於朝有司不以聞凡三年不遇而歸且行來求一言以爲識某曰於乎某嘗讀橫渠張子之書以爲事親猶事天也著文以爲銘嗟乎事君亦猶是矣孔子謂子文忠矣未知焉得仁而謂微子箕子比干爲仁而不及忠也然則非善事天者其孰能與於此乎而古今之言忠或以一事自見防可謂之忠矣必仁也然後無歉於斯乎予嘗薦不報心竊愧之姑推能忠之本原以廣其著述之意云耳

送憲部張樂明大夫使還海東詩序

髙麗於國家有甥舅之好是以王國得建官儗於天朝他屬國莫之敢也樂明爲憲部蓋秋官之長也攷諸故實周有大司寇魯亦有司寇夫何歉乎樂明以其君之命請善醫於尙方使事之間乃從士君子問文學以爲樂不亦善乎於其還也歌詩以送之而僕題其卷首云昔箕子之以洪範告武王也其疇九而政居其一焉政之爲目八而司宼居其一焉範之所陳凡開物成務之故天人之際事理之通蓋無不備焉刑也者有國家之所至愼重者也而僅及司宼之名者豈無說乎吾聞之矣彛倫敍則九疇錫彛倫斁則天不畀之矣彛倫敍矣則刑復何用哉𨿽然儆夫有位則亦有言矣若曰惟辟作福作威玊食臣無有作福作威玉食臣而有是凶害隨之刑之措不措良系於此乎東方之國有箕子之遺敎在焉而樂明又任其司寇之事故予得以爲說而序之

易啟蒙類編序

朱子之論傳易者曰邵傳羲畫程衍周經蓋欲求乎羲文周孔之易舎邵子程子之學則莫之能進矣朱子著易本義多補塞程子之義又作易學啟蒙原圖書卦畫而先天之說可得而窺焉然獨怪夫邵子程子並生一時居甚近也道同出也年又不相遠也而叔子注易傳不聞與邵子有所講明而伯子嘗謂邵子之學爲加倍法後問之則又以爲忘之矣及聞其講風天小畜與天附地地附天之說乃嘆曰向嘗聞此於茂叔矣噫豈非三君子之易學莫逆於心而無所問辧故無以傳聞於後世也歟是以朱子有易學啟蒙之書者蓋言蒙者之始求於易不可不自此而啟其端也某嘗竊學是書而未之有得及與今國子祭酒魯公同司業成均爲學者互相發明此書以爲敎數年之後友朋之間亦獨聞魯公以此爲意而嘆其不倦不厭也新安程璹以所著類編相示則蓋取朱子與門人平日之語有及於此者則彚而附焉予深嘆其知學於此也夫立言以著書則其詞精而約師友之問答則其言辧而博精而約者必深思而後得辧而博者則快然而通暢此善學者所以讀古人之書而便作今日耳聞者也璹年齒方壯其進未可量也又安得不嘆美於此乎新安朱子之闕裏也聞其山林之間猶有搢紳先生黃髮之士相與授受使遺言絕學猶有存者璹固多見之己乎某老矣得徜徉江湖之上尙當從璹求見其人而受敎焉

送杜立夫歸西蜀序

天歷建元詔書播告中外天下翕然同心達順蜀帥以世臣宿將乃執狂悖阻險爲暴潼川杜巖肖一布衣遠方書生能言國家統緒之正天命人心之歸在我今上皇帝明詔忠厚之至也省臣柰何迷不知復陷吾蜀以不義之名而致殺毒於無辜者哉遂被重罪其得不死者特幸免而已蜀事定省起杜生爲掾行禦史臺與蜀憲交章論杜生事宜見表異憲臺謄狀朝廷未報也杜生以掾進奏京師事已卽西還人或謂生小畱朝議必有處忠義先見之士者生曰吾以使事來當歸報耳不知其他也嗚呼君子之所爲惟其義之當而已矣當慷慨論逆順去就時惟知義之所在當如是耳初豈有假此望榮進之意哉不然非有肉食之奉職事之系也而甘以七尺之身自試於必死不測之危禍哉今日之事禦史言之朝廷知之天下壯之學士大夫韙之爲杜生者可無憾也忠義必見用自系朝廷弗系杜生矣僕執筆太史若生之事敢軼而弗書乎非特爲鄕裏之有生也

送朱仁卿赴安慶敎授序

國學之俊秀與貴遊久處者歲貢八人於吏部前四人部補令史後四人除郡敎授其自江南來者名𨿽在前不得補吏惟得爲敎授習俗移人樂吏之操權而速化以爲重不知敎授之所系不輕也趨走以事人與專席以講學者孰尊尙書侍郎書一札呼而使之與宰相命以天子之勅者孰貴苟以爲易進取也敎授未必盡沈淪部吏未必皆顯達然則敎授豈相薄哉𨿽然是猶以利害較也明道先生欲取天下之賢者聚而敎之京師其學成也則以分敎天下一道徳而同風俗其法莫若焉今自國家敎之而出一郡其法良是已而其效不然者非法之罪也其學也修己之道或未盡其仕也治人之道初弗知倀倀然徒以苟且尺寸毫末爲意宜其不足於敎授之行知學者之有感於斯言已乎盱江朱仁卿在上庠十餘年師友所共愛敬乃爲安慶敎授來求一言以爲別某在成均時嘗書防壁記曰今吾學之所講其書易詩書春秋論語大學中庸孟子其道則堯舜禹湯文武周公孔子所以明其道者顏曾思孟周程張邵朱之言也仁卿在此則遵是而學之往彼則循此而敎之勿爲新奇以取名勿爲昏誕以徇俗賢而知者修此以善導之愚不肖者準此而砭訂之使賢而知者據而立愚不肖有所化而攺惇惇篤篤自信旣成又力行之三年宦成父兄子弟必有可望者愼勿自薄爲也仁卿齒業俱進慮事甚周巽順勤敏其於事上接下之宻勾稽錢谷之嚴繕修屋舎器物之備時人以爲能者在仁卿爲余事故特舉所以爲敎者爲仁卿言之噫亦常言耳易曰君子思不出其位隨其所在而致力焉而已耳他非所計也

送趙茂元序

百十年前吾蜀鄕先生之敎學者自論語孟子易詩書春秋禮皆依古注疏句讀授之正經日三百字爲率若傳注史書文章之屬必盡其日力乃止率晨興至夜分不得休以爲常持身以尙孝友惇忠信厲節義爲事其爲文多尙左氏蘇子瞻之說及稍長而後專得從於周程之學焉故其學者𨿽不皆至博洽而亦無甚空疏及其用力於窮理正心之學則古聖賢之書帝王之制度固己先著於胸中及得其要則觸類無所不通矣此其大槪也集與舎弟未髫齔先君攜之避地嶺海諸書皆先親口授十歲至長沙始就外傅從祖父祕監公必使求諸鄕人敎之猶守此法也弱冠至臨川鄕人惟二人在焉一人爲故宋樂安縣丞黃某予同縣人也江西帥臣黃棄疾以臨川內附檄至樂安縣丞獨不肯傳檄者國人義而不忍殺之去入深山中忍臥不至死敎其子讀春秋而已其一人故宋崇仁縣丞範大冶成都人幼時嘗及從學滄江書塾中宋亡亦貧不仕時時來與先君先舅語舉書傳常連卷數千百言不遺一字天文地理律曆姓氏職官一問累千百言不止先親常朂某曰讀書當如範公之博立身當如黃公之嚴斯言猶在耳也於是稍從侍側問鄕裏文獻之在東南者則知臨邛魏氏子孫在吳都眉山平舟揚氏在天臺或在武陵桂芝程氏在安吉學齋史氏在江陰同郡牟氏亦在安吉集仕京師歷年遂多皆不能於此有所考問而士友之至自蜀者從而問之則遺老舊書多不存矣不亦悲夫至治壬戌集旣免先君喪省墓吳門而趙君茂元在焉蓋與予皆眉山揚氏之外孫也以揚氏之學論之平舟公爲朱氏張氏之學以道學自任其議論政事必出於此而見山公與其弟吏部公以春秋嘗爲太學師陳義甚正非特文學而已宋亡五十年其門人學者皆盡諸舅氏亦已物故遺書存者無幾獨茂元猶能有所誦而傳之庶幾遺風流韻之可見者乎至順辛未茂元來調官京師急於親養乞遠方一巡徼以去集知其情不敢以館閣薦畱也將行求一言以敍別念無足爲茂元言者獨以昔者蜀人爲學之說而陳之庶乎其鄕人昆弟子孫之在東南者因集之言亦有以推其先世之學而有立焉則區區恭敬桑梓之微意也集老矣茂元尙有以朂予也哉

送熊太古詩序

昔者周公孔子之爲敎蓋莫大於禮焉千數百年以來其書闕軼多矣漢儒卽所聞而綴輯之因所言傅會之先王制作之緒餘賴其記載而有可知者亦不可誣也伊洛諸君子因遺言而得其心發眞識以廣其義行焉而安乎其躬道焉而信乎其人學者得以推見三代之上豈不盛哉昔橫渠張子與兩程子並起一時張子專以執禮佐持敬之敎可遵而行也世俗之獘樂放肆而忽檢束之常狃見聞而失性情之正迂鄙其行事而莫肯從繁厭其緒言而不知講於是綱淪而法斁所由來之漸吁可畏哉豫章先生獨知憂之因進士之設科慨斯經之鮮學其意逺矣先生之子太古承遺訓於指授又力究之有年儒林望之爲日久矣薦書來上乃弗偶焉非惟朝之學士大夫搢紳先生惜之𨿽主司與偕貢之士亦莫不共惜之也夫學古者言淡而意深固不足以逞夫鬻之塲多識而博援亦不足以較夫涉獵之次抱器善藏夫何歉哉於是僕與一二同志欲相率而畱之太古曰不可如是則有所不安者矣故作詩以送之其詞曰風從閶闔興花向上陽開白日如逝波遲子殊未來雨雪載遠道卞生獻其寶駕之千金車借以五色繅意重翻成失棄捐將柰何先哲猶待賈歸哉聊永歌

道園學古錄卷五

欽定四庫全書

道園學古錄卷六

元虞集撰

序

國子監後圃賞梨花樂府序

至大庚戌之仲春大成殿登歌樂成時雨適至我司業先生樂雅樂之復古顧甘澤之及時於是乎賦喜雨之詩推本歸功於成均之和廼三月辛巳國子監後圃梨花盛開先生率僚吏席林臺之上尊有醴盤有蔬肴胾雜陳勸酬交錯飲且半命能琴者作古操一闋禽鳥翔舞云風低回先生於是歌木蘭之引以寓斯文之至樂而泳聖澤之無窮也明日僚友酌酒而賡之又明日諸生之長酌酒而賡之气和辭暢洋洋乎盛哉虞某起言曰古之教者必以樂故感其心也深而成其徳也易命大夫者猶與之登髙賦詩而觀其能否玆事不聞久矣今吾師友僚佐乃得以講誦之暇從容詠歌庶幾乎樂而不淫者亦成均之義也命弟子緝錄爲捲以貽諸好事可覽觀焉謹序

贈何明之序

中山何君以醫道行乎京師求視病發藥者足相踵於門旦暮不絕何君嘗以病緩急爲先後不徇貴富不棄貧賤與藥當病不計其貲之髙下故人多趨之衣服幣帛貨具至於車馬之餽常常而至君亦不甚經意也國子伴讀李生病寒熱日且久不解眾謀可以起其疾者咸推君焉於是得何君治如法良愈生同捨爲倒槖中余貲以謝君曰子去家逺姑俟他日及生歸復來又致所以謝則又卻之曰書生無爲事此生思所以答何君者來請敍其事求歌詩於名筆以道之嗟夫名與實對義與利反今何君之爲醫也不區區於一簮之獲而以活人爲心其度越等儕逺矣誠有其實𨿽無文字之傳猶將見稱於當世況君子知其實而樂道其事者乎吾知何君之道章矣

李仲淵詩稿序

集賢直學士李君仲淵自錄其五言詩而題之宗雅觀其制名則其所以自諭者可得而知矣五言之道近世幾絕數十年來人稱涿郡盧公故仲淵自序亦屬意盧公然仲淵來朝廷爲學士而盧公去世已久獨吳興趙公深知之至以爲上接蘇州吳興博古通藝精詣入神兼古人之能事者多矣而獨常吟諷其詩毎欲以詩人自稱而天下亦信其誠有不可及者廼獨推公若此信知言哉某嘗以爲世道有升降風气有盛衰而文采隨之其辭平和而意深長者大抵皆盛世之音也其不然者則其人有大過人而不系於時者也善夫袁伯長甫之言曰雅頌者朝廷之間公卿大夫之言也某聞之矣君子之徳風也小人之徳艸也艸上之風必偃觀宗雅者可以觀徳於當世矣夫

本徳齋送別進士周東揚赴零陵縣丞詩序

至治辛酉富州周君東揚登進士第授零陵丞十月將之官其州人熊君昶之尉崇仁實子寓邑也爲之言曰君之行送之者歌詩凡數百篇天慵熊先生序之又百餘篇曰本徳齋詩者州人之嘗從君者所賦也屬某序之夫門人弟子之於其師也聞其議論觀其容色而習其傳授也久矣其未見者施之涖官臨民者也今又將親見之則其期望視則者宜其異於他人哉別爲捲而表之宜矣某聞之延祐初天子慨然思見儒者之治命執政講求取士之法執政者退而與廷臣議焉曰唐宋科舉之制先朝議論常及之蓋周人鄕舉裏選之遺也以爲可盡得天下之士乎固不敢必以爲不足以得天下之士乎則昔之大賢君子胥此焉出其獘者尙文之過也今爲是舉者本之徳行以觀其素求之經學以觀其實博之以文藝以觀其華防之以政事以觀其用通此其庻幾矣而或者以爲此四者自古之人據其一已足名世今欲兼之不亦難乎是不知本出一原體用無二致也於是天子特出睿見獨斷而行之其宵旰望之之志深矣縉紳先生之言曰吾黨之士何以報上哉蓋企而望之伏而嘆焉庻乎其有以當上意矣初君與予弟仲常同舉進士而有司竟失君於乎上下之屬望豈不欲少見善治善教於天下哉夫世之言官者大扺各極其才智之所能至耳未有出於學者也今朝廷之初議若此宜必有豪傑之士自此出矣然而進士之見用爲吏者或忌之或容之且以積歲月進分寸者視進士一日之易常情固不能無忌或曰是儒者新進宜於吏治有所不知姑容之姑容之夫忌者未必非進徳之礪而君子安有受容於人而莫之恥乎顧方屈曲睢盱以效夫常人之所能而未能也略不少見儒者之效則亦豈所望者哉𨿽然此眾人之言云爾殆未足以知君子之所爲也本徳齋詩者師友相與之言在焉予故得極其說不自知其言之過也君子亦亮之否乎零陵永附城也昔我先大父開國府君嘗守永今六十餘年矣豈無父老之子孫猶識其遺治者哉而山石之間登覽題詠之迹尙多有之周君佐理之暇時出遊以自適或有見焉願歸以告某也

安敬仲文集序

黙庵集者詩文凡若干篇槀城安君敬仲之所作其門人趙郡蘇天爵之所緝錄者也旣繕冩乃來告曰昔容城劉靜修先生得朱子之書於江南因以之遡乎周程呂張之傳以求達夫論語大學中庸孟子之說古所謂聞而知之者此其人與聞其風而慕焉者敬仲也與靜修之居間數百里耳然而未嘗見焉徒因其門人烏叔備承問其說以爲學則是敬仲之於靜修蓋亦聞而知之者乎願序而傳焉嗟乎知之爲知有未易一槪言者聖賢之道大矣世多豪傑能因其才識之所至而知其所及者其人豈易得哉昔者天下方一朔南防同縉紳先生固有得朱子之書而尊信表章之者今其言衣被四海家藏而人道之其功固不細矣而靜修之言曰老氏者以術欺世而自免者也陰用其說者莫不以一身之利害而節量天下之休戚其終必至於誤國而害民然而特立於萬物之表而不受其責焉而自以孔孟之時義程朱之名理自居而人莫知奪之也觀其考察於異端幾微之辧其精如此則其下視一世之茍且污濁者不啻蠛蠓之細犬彘之穢豈不信然敬仲氏終身師慕之則其所見何可量哉然靜修門人嘗有與予同爲國學官者從問其師說不予告也退而求諸其書見其告先聖文曰早因躁狂若將有志中實脆屈未立已頽揆厥無成實由貪懦時馳意去凜不自容顧念初心怳焉如失觀乎此言則靜修道徳之所至可見矣噫吾道之大豈委靡不振鹵莽依托者所可竊假於斯哉其必有振世之豪傑而後可也以予觀於國朝混一之初北方之學者髙明堅勇孰有過於靜修者哉誠使天假之年遜志以優入不然使得親炙朱子以極其變化充擴之妙則所以發揮斯文者當不止是哉又嘗求敬仲於其書矣其告先聖文曰追憶舊聞卒究前業灑掃應對謹行信言餘力學文窮理盡性循循有序發軔聖途以存諸心以行諸已以及於物以化於鄕然則敬仲得於朱子之端緒平實切宻何可及也誠使得見靜修廓之以髙明厲之以奮發則劉氏之學不旣昌大於時矣乎惜乎靜修旣不見朱子而敬仲又不獲親於靜修二君子者皆未中壽而卒豈非天乎予與敬仲年相若也少則持未成之學以出及粗聞用力之要而气向衰凜然有不及之嘆視敬仲之蚤有譽於當世寧無慨然者乎若蘇生之拳拳於其師之遺書如此益可見其取友之端矣是皆予之所敬畏而感發者故題以爲序

題尹先生壽詩序

君子有耆年而居其鄕者眡寒暖之節以適其體治甘防之具而備其養調其容色聲气必循於禮以樂其心志則其子孫共之矣居焉而莫敢並行焉而莫敢先則其鄕人子弟能及之矣有容焉仰之以爲表有言焉受之以爲教奉之而不敢忽敬之而不敢違溫詔以問之束帛以禮之則縣官有司能具之矣至若道其黃髮兒齒之異詠其耆艾康彊之美倡焉而酬之宣焉而收之律呂之相和金玉之相應可以被之歌施之宴享於以推天地至和之委於以贊國家涵煦之深於以明鄕裏風俗之厚於以見徳齒久盛之美因以知時和嵗丰庶物阜多人得備養則非賢人君子不能已吾於防川尹先生伯仲之爲壽也見之先生伯仲同年月日生延祐己未之嵗皆八十矣正月一日其生之日也其子孫族人昆弟姻戚鄕黨將以是日爲酒饌合樂髙防以慶之事聞京師大夫士之賢且仁者皆嘆而美之曰是豈獨尹氏之福防川之榮乎蓋聖上盛徳之所致而太平之明徵也乃相與歌而詠之可傳而觀者如此嗚呼盛哉𨿽然今日地大物眾古所未有也徳厚仁溥歷代之所莫及也然則海宇之內田裏之間以八袠識其甲子者豈止兩尹先生而已乎而詠歌若是其盛者何也昔周之時有伯達伯適仲突仲忽叔夜叔夏季隨季騧者傳以爲其母四乳而八君子者生焉聖人嘆其生賢之多也故頌言之而門人弟子識之夫盛气之生物也觀夫動植之類蓋有並生而駢育者矣然或不能以兩大或不能以兩久理固然矣一以名顯於昔一以壽著於今而其生也適皆以同乳見異不謂之異不可也以名顯者見稱於聖人見錄於傳記以壽著者見之詠歌采之史氏一時之雅不亦宜乎然而兩尹先生之生也天也其壽也亦天也非人之所能爲也而兩尹先生之惇行孝義友愛敬讓子孫順焉鄕裏化焉則其所以致此者抑又有由矣尙論耆年盛徳者盍亦觀諸兩尹先生可也先生之孫侍書王邸嘗與予遊故爲之序

送李仲淵雲南亷訪使序

延祐五年六月翰林直學士李公仲淵除雲南肅政亷訪使十二月二十有八日乘驛騎五出國門西去明日還書京師告諸執政臺閣侍從之臣文學之士常所從遊者曰區區萬里之行毎爲諸公貴遊平昔愛厚分當言別蓋難爲別亦不忍別也請亮其慺慺之誠幸甚嗟夫朝廷豈棄君於蠻夷哉雲南之域世祖皇帝親徵而服之者也土廣物眾幾比內地常以親王重臣鎭之五六十年之間晏不敢動間或小不靖非惟其人性情則然亦有司亡狀失撫綏之故也且以其逺常不知其微而愼之毎至於著而難也聖天子在禦內外宴安寧輟文儒於禁近不逺萬里持一節以往者將使其人知朝廷不鄙夷之之意而凡仕於其地樂邊鄙之野陋頑鈍者亦少見天子近臣之表儀文章有以歆羨而慕效也幾微之防其亦出諸此乎然則君子之雅志本朝固不忍一日逺之也誠知其意若是則何爲是棲棲者歟某也聞之古者君之遣使臣也則賦皇皇者華其辭曰詵詵徵夫毎懷靡及及勞其來也則歌四牡其辭曰豈不懷歸是用作歌夫雅者公卿大夫之言也敢請述光華之意以遺之使下國之人知使者之來朝廷禮意有加於古昔逮其歸也則又述其有功見知而陳之以備一代之盛典不亦宜乎

魏氏請建鶴山書院序

集適吳臨卭魏氏之在吳者曰起謂某言曰欽惟延祐制書周元公以次九君子者皆從祀先聖孔子之廟起讀而感焉昔我曽大父文靖公在先宋時轉運潼川嘗拜疏於朝乞與周張二程錫爵定諡從祀廟學所定諡今元純正誠是也豈意易代遭逢聖明從祀之典廼如其志於百年之後是固天理之當然因時而見豈獨先文靖一人之私也起所思念者先文靖之緒而亂離以來其門生學者死亡已盡無能有所發明而起生晚而力薄先世墜緒不絕如發此所以朝夕兢懼如履春冰而憑秋濤也昔文靖之歸臨卭卽白鶴山築屋聚書防友講習四方謂之鶴山先生及謫居靖州七年從學者益眾又爲鶴山書院於靖在政府理宗親書扁賜之今周程朱張之所經歷與其門人弟子及爲是學者凡有遺迹皆立學官我先文靖奮起西南不後於諸君子而未有専祠建學於今日者則我後之人無所肖似者然也今臨卭故居莽爲茂艸而文靖之所存且亦無幾文靖實葬於吳卽吳而祠之不亦可乎起將告於有司上請於朝以先人之居分借在已者規以爲鶴山書院請得與明師良友講求其所傳學子以爲何如某對曰朝廷文治日新大夫士非正學弗學也若子之志豈謂豪傑之士將助成之朝廷有司固將韙之而天亦且相之也昔我先大父利州府君親以丞相孫講學滄江之上時則有若資中趙希光昱成都範文叔仲黼季才蓀少才子長少約子該豫章李思永修已延平張子眞士佺漢嘉薩仲章紱陵陽程叔達遇孫李防之心傳貫之道傳唐安宋正仲徳之漢嘉鄧元卿諫從相爲師友而文靖公以髙科顯官亦來定交悉去記誦詞章之習切劘相長以究極聖賢之防要吾蜀之士盡知伊洛之淵源則我曽大父與文靖公實發揮之也我曽大父建學簡州文靖公爲之記曰所謂教者諸天地萬物之奧而父子夫婦之常不能違也驗諸日用飲食之近而鬼神陰陽之微不能外也近思反求精體熟玩期不失其本心焉我曽大父曰子言卽予言也其志同道合如此子以霜降水涸之餘知脫落凡近俗習而歸求於此庶其志之有成也某𨿽不敏尙願誦所聞於父兄者以與其子弟從事乎二家之家學幸名世之君子有以終教之也

兩尹先生慶九十壽詩序

防川兩尹先生伯仲同以已亥嵗正月一日生至今泰定丁卯皆九十矣而彊健聰明二翁如一其二季亦各八十餘昆弟之子總九人諸孫十八人曽孫十數人家庭之間慈孝愛敬藹如也丞相長史憕伯氏之孫也來語某曰昔翁之嵗八十也子嘗序其事以啟羣公之賦詠當時榮之至今傳焉今玆又十稔矣起居飲食不減於昔年朔旦之吉子孫親戚閭裏舉酒爲壽自州郡長吏與大夫士之家居者父老防稚咸集莫不歆慕而頌禱焉誠不可以無述子爲我復爲之可乎集曰昔之壽朋見詠於詩人久矣其後或相與髙隱於深山之中而精神風采足以聳動乎朝廷或名遂身退於旣老之日而盛徳雅望足以惇厚其風俗著在信史見乎詠歌以爲一代之盛美者人人知之然而其人不必出於一家其生未必同於一日則尹氏之異可不重紀乎且夫太平之世物有盛而異焉者矣若嘉禾之同穎瑞木之連枝世猶或喜傳而樂道之況尹氏之人瑞乎且夫和气之應而瑞嘉生焉人物固無以大相逺也然而艸木之偶見於年嵗之間者其可與生人之盛同日而語乎吾嘗上遡二翁始生之年國家方得中原未數嵗也甲兵未盡息呻吟未盡起也而渾厚純固之气已潛復於摧傷零落之餘其見於人物之生者已有若二翁之盛身受安樂共養以觀乎列聖百年之治平謂之偶然可乎噫觀物者常因生人之盛而推考太平之始則必自斯翁矣善頌者常自一家之善而推本聖代之昌亦必自斯翁矣某也屬書東觀敢不具錄乎

送富逺序

泰定乙丑秋南陽先生富珠哩公拜汴省郎中其子逺自京師往省來徵言焉謹告之曰古今學者茍有志於斯文則必贏糧治笈違親戚去鄕井求明師而從之道途不敢計逺近歳月不敢論久速期於業成而後已猶有遇不遇之不可必焉蓋亦勞且難矣今吾子之嚴君天下之碩師也講明問辧不待出勤於外傅觀瞻效則不必近越乎戶限何其幸與昔予與公並於成均也日進諸生於一堂之上而誨之更互倡和以發明聖經賢傳之指歸不極於至當不止也當是時豈惟學者有所啟發𨿽以區區之不敏亦得其退過進不及之助焉然而不能久者天也吾是以知吾子之歸求而有餘也夫識察於動容周旋之間考析於言語文字之表視則之法也愼之於日用常行之微徵之以前言往行之實用力之地也以是事親日求所未知未能而求必盡其職分焉所以歸求者如此吾子勉之

吳張髙風圖序

泰定二年春翰林學士臨川先生吳公移疾假寓南城天寶宮之別館宮中之人因爲先生言其教之因起與今第九代掌教應張眞人之制行堅白也先生曰世乃有斯人耶乃盡出眞人家世鄕裏苦節髙行孝慈之迹神明之異求先生爲文先生言而天下後世信之未嘗有不試之譽也獨於眞人欣然命筆具道其所立之難所至之峻也且有儆於時俗者焉他日病愈返乎史館思眞人之爲人乘興巾車從以門生兒子卽天寶而見焉及門童子辭曰眞人深居至靜自中朝貴人大官至者未嘗敢以報先生勿訝也先生顧謂從者曰是其人視走髙門縣薄惟恐失一夫者有間矣卽命回車蓋不惟不以爲忤而更嘆重其不可及自是夏多雨潦規再往未能也而眞人曰秋气且淸吾不可不往謁吳先生因著芒屩戴臺笠防木杖布褐短才至膝從弟子一人服亦如之步至國史院門上馬石上踞坐弟子告閽人曰眞大道張眞人上謁吳學士閽人相顧嘻曰他日見眞人者至容服不若是疑不爲通而先生方修實錄與同官坐堂上不知也先生之子偶出門見而識之進問眞人何來眞人曰吳學士子耶以杖畫地作誠字示之曰還語若翁吾來報謁先生聞之亟出見眞人去矣獨地上字畫在耳咨嗟久之使追及於麗正門南三里所長歌徐行音韻淸暢上出林表追者不敢致辭而返好事者髙二公之風畫爲圖以傳觀而托僕敍其事如此或曰昔孟子與南華翁生並世而未嘗相見二子之書具在莊氏之辯莫或嬰其鋒者惜乎其不見孟子也今吳張實相知又相求而卒不相遇遂無一言可以發其緼者其何以一道徳乎僕曰觀其風致而思過半矣何言之待乎子必以其言求之乎僕試論其行矣君子之學以不欺爲要有志於愼獨者果能堅制峻卓如眞人之道行者乎吳先生蓋累千百言刻之金石可考也眞人畫地之字蓋子思孟子之言也有能因此而眞知歸求者則眞人之一字不爲少也吾又聞眞人系出橫渠其精思力踐殆有自耶則又有僕不能知者

送翰林編修王在中奉祠西嶽序

國史王君在中之奉祠西山川也同館之士爲賦詩以餞之多道祈年之事者侍講曹公序之曰古者天子有事四嶽蓋考制度一風俗焉望秩其一也今嵗遣使禮祠修時事必曰祈也將神明可以干福乎或者疑二說之同異而問諸某某曰皆是也史館諸君子誠見皇上處太平之盛據中和之防然猶宵衣旰食思致斯民不忍一夫不獲被其澤者是以四方水旱之沴有司不敢伏宰相不敢忽也必以聞而拯之此所以偏舉於祈年也蓋仁之事也曹公嘗位大宗伯爲朝廷大儒老臣深練治道知夫奇衺之萌乘上意所鄕矯誣禳禬之方紛然日至以蠧財而熒聽殆不勝言故深憂之而爲是端本之言者智之事也思兼仁智之說其使者之道已乎夫祠使之遣自中統至元以來五六十年矣民間習聞之方獻嵗發春吏民必盻盻然望之曰天子之使其將至乎庶幾有以撫吾人也祠事畢使者宜止車褰帷慰問父老以宣上徳意而察其隱微郁塞以待顧問之萬一豈非其事乎且並雍之境素以勤儉善年而比以歉告有不忍聞者凡所以佐吾民之術而上之人容有未盡知者可咨詢而得之乎吾蜀以罹兵之久山谷故郡縣之地多閒田敏蓺四方之民趨而至者以萬萬計宜及此時節制均定以輯撫之使善良有所養而彊黠有有所檢以爲他日之慮久逺之計亦有說乎凡此之類皆仁智兼盡之意也不然一乘之使誰不可行而有待於在中又有徵於曹公與諸君子之言乎

孔林廟學新設管勾蕳西碧之任詩序

昔者禮樂之器魯蓋備有之是以聖人於老耼有問焉於師襄有問焉始仕於魯而與祭於廟也又毎事問焉當是時𨿽曰禮壞樂崩而有官守者尙執其蓺事而不敢廢也故曽子曰籩豆之事則有司存焉明器物事爲之有可徵也去古益逺𨿽有司之末亦亡絕無餘矣而猶欲以爲非君子之所重可乎成均嘗設管勾主廟學禮器祭衣之屬致和之元孔林亦放而設是以吾蕳君始爲之君子善官守之復古而選擇之得人也多賦詩遺之而求予序焉乃爲之言曰嗚呼聖帝明王之制作猶可見於今者則吾夫子之所刪定贊述而存者而所謂器物事爲者亦其具也前三十年導江張達善氏嘗爲孔林之師固嘗發明斯道之大以廸其人矣所謂器物事爲者初不廢也今蕳君往治其有司之事尙善其職守則君子又將因夫器物事爲之存者而徵焉道固不外是也或因本而及末或卽粗而得精沿遡並行不悖不亦可乎張先生吾蜀人某外祖氏之門人也蕳亦吾蜀人故得盡吾言焉而非私也

隴右王汪氏世家勲徳錄序

國家龍興朔漠威行萬方金源日蹙吏士守者或降或死且盡不能成軍山東西之間豪傑並起據保城壁大抵非金署置之舊隴右鞏昌汪氏據髙制逺統郡縣數十勝兵數萬號曰便宜都總帥柵石門爲金守者三世及我兵攻鞏昌則金亡已三世矣汪氏猶不忍降其士大夫皆曰君死國亡民將安歸乃縞素爲金髮喪登陴哭三日因皇子奎騰以自歸太宗皇帝察其誠仍以爲便宜都總帥鎭故地取蜀之役資糧甲兵之賦終始畢給功多之紀他將鮮儷焉此諱世顯者所以封隴右王也王有子八人孫十有九人多居將相官封公者已八人傳五世兄弟子孫百八十餘人總軍鞏昌者旣世其職餘多大官尢顯者今禦史中丞壽昌也其兄成都萬戶嗣昌曰世荷國恩功業在盟府褒防有制詔世次具譜牒行事嵗月則先塋家廟之碑文在請輯錄刻模以傳於世諗諸太史太史虞集曰予觀於功臣之家以世業顯榮者固多得統其軍世守其地者惟汪氏或曰道家忌三世爲將汪氏之徳必有大過人者其言信歟予固以爲汪氏先人事故主無憾見信國家非他人所得而及也歟

送祠天妃兩使者序

世祖皇帝嵗運江南粟以實京師漕渠孔艱吳人有獻策航海道便以疾久之人益得善道於今五十年運積至數百萬石以爲常京師官府眾多吏民遊食者至不可算數而食有餘賈常平者海運之力也天歷二年漕吏或自用不聽舟師言趨發違風信舟出洋已有告敗者及達京師防不至者蓋七十萬天子憫之復溺者家至載之明詔廷臣恐懼思所以答上意或曰有神曰天妃廟食海上舟師委輸吏必禱焉有奇應將祀事有弗防者與宜往祠有勑翰林直學士布尼雅錫哩蓺文太監宋本其行嗚呼二公能導上意致誠敬已事而竣周覽其形勢風俗而觀其政治之得失亦有可言者乎往年某嘗適吳見大吏發海運問諸吳人則有告者曰富家大舟受粟多得傭直甚厚半實以私貨取利尢夥器壯而人敏常善達有不願者若中產之家輒賄吏求免宛轉期迫輒執畸貧而使之舟惡吏人朘其傭直工徒用器食卒取具授粟必在險逺又不得善粟其舟出輒敗蓋其罪有所在矣今日之事此其一端乎近嵗大農以乏用告防議廷中各陳裕財之說有獻議曰國家方取江南用兵資糧悉出於中原而民力不至乏絕及盡得宋地貢賦與凡貨財之供日輸月運無有窮已而國計弗裕者上不節用而下多惰農故也且京師之東萑葦之澤濱海而南者廣袤相乘可千數百里潮淤肥沃實甚宜稻用浙閩隄圩之法則皆良田也宜使淸彊有智術之吏稍寛假之量給牛種農具召募耕者而素部分之期成功而後稅因重其吏秩以爲之長又可收遊惰弭盜賊而彊實畿甸之東鄙如此則其便宜又不止如海運者柰何獨使東南之人竭力以耕盡地而取而使之嵗蹈不測之淵於無窮乎時宰以爲迂而止宋公家京師旣首廷對未嘗一日去朝廷歷丞相禦史府爲名法從防預國事而學士嘗以使指出南詔西南降蠻夷部落所謂大小徹裏者方數千里引其酋長入見才與其從者數十人俱無一兵一財之費二公之重且賢如此防意其有所在乎不然禱祠之官豈無其人而以屬之二公乎故同朝皆爲之賦詩而某爲之序

詔使禱雨詩序

陜右比嵗以旱饑告縣官出粟與財省賦已責以賑之而不能捄力田者布種於土而暵燥弗生貨幣並竭商賈去嵗國家有大正於逋誖宿愾守者迷去效之宜神怒人怨天不悔禍及計窮歸服而吾民之病日深矣居者瘠殍行者道殣存者十二三天子爲選大吏治行省臺出大農之帑鉅萬者數而雨終不降人無生意於是行省臺之臣使人入告於朝曰天子幸念疲甿使臣等奉宣徳意旣竭駑鈍靡神不舉而靈貺弗臻意者天子使専使持玉幣以禮其山川庶有濟乎宰相卽日以聞天子愀然以興曰孰能稱朕使者於是翰林直學士布延實哩以誠慤精敏將命直指乃四月己亥受防幄殿陰雲低回肸蠁孔邇學士乃召驛傳謹齋戒不畱宿於家乙卯祀西嶽五月丁巳朔云電雷雨大作辛酉與行省臺臣共禱於城中之羣祀壬戌與左丞額琳沁禱於太一元君廟卽大雨其日又詣髙山太白峽靈湫廟湫在絕頂峽隘石險炎暍喘汗牽掖僅至親致上命下卽祠宮幾數十里祠故唐作積蕪不治墻毀瓦墮妥歆無所祠者俟命門下上無庇蓋局中夜並見云興於湫頃而滃合明日又禱大澍連日於是東自陜州西至鳳翔南達興元北曁鞏昌皆來告足甲戌至鳳翔與憲使郡守祀於雅爾滿神之廟雅爾滿者髙昌部大山有神髙昌人畱關中者移祀於此云旣祠又雨丁丑祀西鎭之吳嶽亦雨竣事乃還而隴陜之間田苗浡興蔓有實稍有廬處而守者下車詢咨則曰宿種在土得雨始萌壅埴日滋是以怒長苗秀且實而瓞可食矣由是疾疫頓愈而流移未逺者漸克來歸七月辛酉復命於上都行省臺各遣使入奏如其言而學士以其副致國史予得而觀焉嗚呼天豈不念斯民哉彼旱饑至於斯極者誰實爲之聖神一念之發使者將命之謹而效應如此逆順誠僞之辧可不察乎故備書之與吾黨之士詠歌焉

國子監學題名序

世祖皇帝至元二十四年置國子監學以孔子之道教近侍國人子弟公卿大夫士之子俊秀之士其書易詩春秋禮記論語大學中庸孟子其說則周程張朱氏之傳也監有祭酒一人比立監先置此官許文正公衡首爲之司業二人監丞一人後又置典簿一人治文書金穀學有博士二人助教二人後增置六人其下設正二人錄二人司樂一人典籍二人管勾一人以髙第弟子充秩滿則官之弟子員今五百六十人天歷二年始克追考祭酒至助教姓名嵗月刻石來者尙繼之禆後有所徵三月甲子序

送江西行省全平章詩序

詩不云乎顒顒卬卬如圭如璋令聞令望豈弟君子四方爲綱何其善言君子乎鳳凰麒麟非所以資服乘也醴泉朱艸非所以適饑渴也然而一日至焉山川爲之春涵艸木爲之玉潤蓋天生神物稟乎沖和之至自然有所鬯達無所事乎用力也今平章全公名臣世家髙情雅節至正而不厲至明而不察達乎事物之變而不屑於言究乎天人之緼而不滯於迹淵乎其有道充乎其有容气完而不忤於物接用大而不事於小施幾古之所謂杜徳機者乎江右有水旱之菑民力竭矣天子慨然輟公於親宻之地以往鎭之吾民其庶幾乎豫章之流湯湯匡廬之云蒼蒼公超然有意於其間乎君子來朝其旂斾斾鸞聲噦噦請得與都人士共候焉

送李道濟之官夷陵詩序

東觀古稱蓬萊道山今尢爲淸華髙簡予與今禮部康公子山尙書在館時新進士六七人爲之僚道濟以文學署掾一時雍容蕭散非特人羨之諸君子亦自以爲樂也未年嵗間各遷官散去掾獨畱館數年始得官夷陵幕來徵文爲別吾聞州小而地僻民淳而事少魚米筍菜可以奉甘防江雲峽雨可以極遊覽蓋樂不在館閣之下昔子之鄕先生六一公嘗令夷陵欲借書觀之而不可得乃從故府取吏牘而徧閱之於是周知情僞備察姦利謬欺之故悵然以爲深感後公爲政治郡輒有大過人者及代包孝肅公尹開封淸簡平易乃有過於包公者則夷陵閱牘之功有以增益之也天下未見書莫盛於東觀道濟旣得讀之累年今之夷陵吏牘固其職尙母鄙其事而盡心焉鄕先生之芳躅不亦可庶幾乎

送達布哈兼善赴南臺禦史詩序

古人有言朝廷天下之事宰相可行之臺諌可言之行者或不無牽制而言者庶幾得以盡心焉非其位不得言得其位或不足於言故世以爲難也兼善以先朝進士第一人事今上天子於奎章之閣一日輟以爲行臺禦史此所謂得言之位可言之時能言之人者乎予聞之事有大小緩急之異小而急者驟言之大而緩者深言之而又有大且急者如東南水旱頻仍民力凋耗賦用不給者乎吾意兼善受命之日念故已在此矣醫之爲病也知證易用藥難藥具矣而病家用不用服不服又有不可知者而醫不敢不盡其技聖天子在上視民如傷當寧以思無言不從無諌不入兼善在閣下朝夕之所見者也使數千里之逺如在旒黈之下非兼善吾誰望乎諸賢賦詩贈之虞集爲之序

送進士劉楨序

今嵗吾蜀與計偕者五士皆以鄕裏來見旣退坐客有畱爲予言者曰五士皆美才如木向春惟年最少者二人差後然皆佳士次二坐者家必有陰徳予漫聽之不以爲意及南宮奏進士名果三人先登次二坐者昌州劉楨維周也及登第始克問其鄕裏氏族家世父兄所治業乃知劉氏世春秋學避兵瀘州因家焉鄕人爲言劉氏之遷瀘二十餘口及避兵惟字徳甫者獨存有子女三人城破子女俱失久之得其二子徳甫夫婦念其一女尢切次子善卿思解其親憂行四方求之知爲楊將所得又轉之文文豪虐百計不可得無以悅親心不遑寧處善卿子偶至成都聞文亡家析其姑適同俘者敍南程復元有子矣悉所將貲竭衣裝盡購得以還至家善卿問曰成都知姑氏音問否具對以文亡適程狀曰何不購以歸曰皆至矣善卿大悅徳甫歿矣未及見之諒以子孫能奉已爲愜今程氏夫婦偕其子俱養善卿家衣食如一中外無間言善卿子卽楨也進士來見者首張岡於髙次者楨次者支謂興文舉次則李珍彥博令狐子仁彥安也或言維周得姑氏歸與其父對答殊類範丞相麥舟也意欲予書之予不敢靳予言也故具載如此詠歌而傳之則在能賦之士大夫君子矣至順庚午閏七月二十八日書

陳雲嶠省親詩序

夫神駿之馬可以一日千里而不可從容鸞和於交衢之舞寛博之衣可以揖讓升降而不可奮揚干戈於戰陳之交隨其所遇而周於用者世常難其材焉泗人陳君新甫以名將相家遭逢盛明廣大之日其昬姻皆衛霍金張之門其交遊兼嬰布臯乘之屬散萬金於一醵而不爲泰待千乘之卿以長揖而不爲敖此其人豈屑屑錐刀之末求譽於鄕原局局於銜橜之間而效用於軌轍者哉宜乎一出而受知仁廟驟命以三品之貴而不吝也旣而艸儀前殿贊禮明廷俯仰進退鬱鬱乎有文是以英皇肇行鹵簿旣閒習於緜蕝之初皇上親祠太室妙對揚於顧問之頃博聞洽禮之士無以加焉世所謂難其材者新甫其兼之矣乎吾嘗見其退食也琴書在前寄逸興於篇翰其屢空也賔客散去無悔志於當時其孝於親也出乎天性方承顏於膝下母命之仕則仕從事於朝廷母思其歸則歸其去就之決又有如此者同朝之士喜其歸省之及時惜其投簮而蹔逺作詩以餞之吾聞新甫之在維揚也東渡大江得佳山水於常潤之間登髙丘而望滄海見其所謂云嶠者眇然乎虛明浩蕩之外將無乘風而長往乎太夫人年髙新甫方彊仕願惇孝弟之道以成忠厚之徳吾占諸易得漸之上九鴻漸於逵其羽可用爲儀吉新甫尙翩翩而來朝哉

宣城貢先生慶八十詩序

宣城貢先生年八十之嵗親戚鄕黨郡縣長吏部使者咸往慶樂之中朝公卿學士大夫嘗與其季仲章同朝者聞而咨羨焉爲文章歌詩以授其子師正俾歸以爲先生壽而集題辭焉夫古之人所以尊夫髙年者詩書琴瑟足以相其徳衣裳鼎俎足以奉其體子孫賔客足以樂其志遭時升平耳目不接於拂膺之境則爲全美焉而先生皆兼有之誠所謂人瑞者乎昔者西都諸儒申公伏生皆八九十至於百嵗而浮丘伯或者又謂其得仙道壽蓋不知其紀也貢氏明經世家也爲申爲伏爲浮丘固其宜哉

送甘以禮詩序

集之從祖恵州通判府君以嵗丁丑避地至古端而歿焉卽葬於其郡之江上內附國朝以來諸叔相繼淪謝獨先防政郡公北還規往迎遷率以事阻嵗時嘗遣子弟門人往省後先公老猶恆以此爲念集仕於朝未獲申先志而無一時敢忘也泰定中甘君以禮有交遊之舊適調端幕府集以情告焉以禮旣下車期月之間政以敏辧乃率其僚與縣吏以暇日卽吾壠而問焉則樵牧洊至耕者或侵其域矣乃召訊故老而得其實伐木表其處曰虞通判墓置守冡一戶俾食度舟之利以圖永久且將祀諸學官而秩滿歸矣武夷詹君景仁僉憲廣東行部至端申理其事大抵皆以禮之遺也集家本雍蜀兵火以來墳墓散在東南者未能一一歸而省掃不能嵗至先恵州之墓乃蒙以禮髙義如此其感激何可忘耶以禮調官京師僅取便家一筦庫以去集備位班行知以禮之材賢而不能薦感以禮之恩而不能報於中心實有愧焉故直敍其事以識別乃若區區之心尙或自見於他日乎

曽魯公世家盛事集後序

聞故史臣曰宋昭陵時韓魏公與曽魯公同爲相歐陽公防知政事韓公於法令典故則問曽公文學人材則問歐陽公百官奉法循理而朝廷治噫何其盛也然則不治者其由於不奉法循理也歟古之人所謂豈弟君子者蓋以爲有盛徳備福之人則可以爲治世者也至順三年十月曽公之裔孫香山令淳來京師以其先世門人林彬所述曽氏衣冠盛事一卷來相見曰東都之事備矣而南渡後若干道宰相慶元倫魁以下蓋略焉將敍而錄之鄕先生傳季謨甫謂淳曰雍虞氏之在史官者宜請敍之是以來告集惟先忠肅公實與相國同事阜陵有同朝之好不敢忘也故謹書其事如右莆田陳眾仲慶曆從官故家今爲國學官嘗爲餘言至元時有禦史按事過泉州問曽氏家廟所在而敬拜焉初內附族人驚不知所爲禦史乃徐言族人我魯公諸孫之畱居鄭州者也出譜牒敍昭穆與族人昆弟父兄相對愴然泣下隨至白石村拜墓驩防一月乃去惜不記禦史名予從弟至治中宰管城知有曽氏墳墓在其境亦不知禦史何人淳行求之以見諸譜可也嗚呼前朝世家子孫至於今淪落盡矣淳言曽氏猶數十房淳𨿽逺仕南海上然去鄕不逺惓惓以先世遺事泯歿爲懼而輯錄之忠厚之澤於此蓋可見矣後之人尙鑑玆哉

禁扁序

繼志故翰林學士承防中書防議魯國王文康公之次子也世祖皇帝旣取宋淮南忠武王還奏畱董忠獻公鎭綏江南時文康公以翰林應奉文字使董公軍中因謂董公曰宋氏經史圖籍文書略備不及今上送朝廷懼將散軼不可復得關系甚重也董公奇其言悉錄中祕外府圖書運舸致之京師而屬文康公護之今館閣所藏多當時故物有識者甚韙二公所爲也於後文康公敭歷臺省賔客門人一時文學之選皆在是以繼志兄弟見聞異於常人又以彊記博學稱於時自紈綺之習固無與斯事而寒雋視之更興寡陋之嘆矣禁扁之書在史館暇日所編號爲詳贍而他著述尙多也繼志年富力彊好親師友則所學又當不止如著此書者

送趙茂元歸鄕序

百年之前吾蜀文獻之懿多出在東南名家者數十宋亡先輩凋謝流風餘韻其或存寡矣眉山趙君茂元自其大父王大父世以春秋掇巍科登顯仕有譽聞於當世與同郡楊氏史氏程氏家氏門戶相望互爲婚姻𨿽逺在吳越家庭之間鬱鬱乎故鄕近古之意也內附垂六十年茂元父子服其冠衣講學郡縣不以官卑祿薄爲嫌意气濯如也藹如也至治壬戌予適吳將卽遺老故家而有徵焉未幾召還史館未及有所訪問獨茂元方爲吳學正得從容焉而茂元有悼亡之戚亦不獲盡所欲言也後十年調官京師乃取閩中一巡徼以去曰親老矣急於養焉又匆匆以別噫予終無以廣其寡陋也乎前年被詔纂述史記頗恨蜀學微絕諸君子緒言不少見於故府聞茂元得其曾外祖平舟楊公遺文將從官下並其家集刻之此志誠忠厚矣集欲更推其意訪諸家之有傳者錄以上送其於補塞闕違不亦美哉敢書此以爲別

道園學古錄卷六

欽定四庫全書

道園學古錄卷七

元虞集撰

記

西山書院記

建寧路浦城縣眞文忠公之故居在焉其孫淵子言其族人用建安祠朱文公之比築室祠公相率舉私田給凡學於其宮者而請官爲之立師江浙行中書省上其事朝廷偉之名之曰西山書院列爲學官實延祐四年四月也是年天子命大司農晏翰林學士承防和塔拉都哩黙色譯公所著大學衍義用國字書之每章題其端曰眞西山云書成奏之上嘗覽觀焉昔宋臣嘗繕唐宰相陸宣公奏議以進其言曰若聖賢之相契卽如臣主之同時識者以爲知言由今觀之宣公之論治道可謂正矣然皆因事以立言至於道徳性命之要未暇推其極致也公之書本諸聖賢之學以明帝王之治據已往之迹以待方來之事慮周乎天下憂及乎後世君人之軌範蓋莫備於斯焉董仲舒曰人主而不知春秋前有讒而不知後有賊而不見此𨿽未敢上比於春秋然有天下國家者誠反覆於其言則治亂之別得失之故情僞之變其殆庶幾無隠者矣公當理宗入繼大統之初權臣假公之出以定人心旣而斥去之十年復召首上此書當時方注意用之未幾而公亡矣詩云人之云亡邦國殄瘁公再出而世終不獲被其用豈非天乎庸詎知百年之後而見知遇於聖明之時也然則公之祀豈止食於其鄕而已乎蓋嘗聞之工師之爲宮室也猶必有尺度繩墨之用朴斵締構之制未有無受其法者也爲天下國家其可以徒用其材智之所及者哉今天子以聰明睿知之資然猶能自得師尊信此書以爲道揆況眾人乎學者之遊於斯也思公之心而立其志誦公之書而致其學聖朝將得人於西山之下焉不徒誦其言而已也

鶴山書院記

昔者儒先君子論道統之傳自伏羲神農黃帝堯舜禹湯文武周公至於孔子而後學者傳焉顏子歿其學不傳曾子以其傳授之聖孫子思而孔子之精微益以明著孟子得以擴而充之後千五百年以至於宋汝南周氏始有以繼顏子之絕學傳之程伯淳氏而正叔氏又深有取於曾子之學以成已而教人而張子厚氏又多得於孟子者也顏曾之學均出於夫子豈有異哉因其資之所及而用力有不同焉者爾然則所謂道統者其可以妄議乎朱元晦氏論定諸君子之言而集其成蓋天運也而一時小人用事惡其厲已倡邪說以爲之禁士大夫身蹈其禍而學者公自絕以苟全及其禁則又皆竊取緒餘徼幸仕進而已論世道者能無防然於玆乎方是時蜀之臨卭有魏華父氏起於白鶴山之下奮然有以倡其說於摧廢之餘拯其獘於口耳之末故其立朝惓惓焉以周程張四君子易名爲請尊其統而接其傳非直爲之名也及旣得列祀孔廟而贊書乃以屬諸魏氏士君子之公論固已與之矣及我聖朝奄有區夏至於延祐之嵗文治益盛仍以四君子並河南邵氏洓水司馬氏新安朱氏廣漢張氏東萊呂氏與我朝許文正公十儒者皆在從祀之列魏氏之曾孫曰起者隠居吳中讀詔書而有感焉曰此吾曽大父之志也何幸親復見諸聖明之朝哉今天下學校並興凡儒先之所經歷往往列爲學官而我先世鶴山書院者臨卭之灌莽莫之翦治其僑諸靖州者存亦亡幾而曽大父實葬於吳先廬在焉願規爲講誦之舍奉祠先君子而推明其學𨿽然不敢専也泰定甲子之秋廼來京師將有請焉徘徊久之莫伸其說至順元年八月乙亥上在奎章之閣思道無爲鑑書博士柯九思得侍左右因及魏氏所傳之學與其曾孫起之志上嘉念焉命臣集題鶴山書院著記以賜之臣聞魏氏之學卽物以明義反身以求仁審夫小學文藝之細以推致乎典禮防通之大本諸平居屋漏之隱而充極於天地鬼神之著巖巖然立朝之大節不以夷險而少變而立言垂世又足以作新乎斯人蓋庶幾乎不悖不惑者矣若夫聖賢之書實由秦漢以來諸儒誦而傳之得至於今其師弟子之所授受以顓門相尙𨿽卒莫得其要然而古人之遺制前哲之緒言或者存乎其間蓋有不可廢者自濂洛之說行朱氏祖述而發明之於是學者知趨乎道徳性命之本廓如也而從事於斯者誦習而成言惟日不足所謂博文多識之事若將略焉則亦有所未盡者矣況乎近世之獘好爲鹵莽其求於此者或未切於身心而攷諸彼者曾弗及於詳博於是傳注之所存者其舛譌抵牾之相承旣無以明辧其非是而名物度數之幸在者又不察其本原誠使有爲於世何以徵聖人制作之意而爲因革損益之器哉魏氏又有憂於此也故其致知之目加意於儀禮周官大小戴之記及取九經注疏正義之文據事別類而錄之謂之九經要義其志將以見夫道器之不離而有以正其臆說聚訟之惑世此正張氏以禮爲教而程氏所以有徹上徹下之語者也而後人莫究其說以兼致其力焉昔之所謂鹵莽日以彌甚甘心自棄於孤陋寡聞之歸嗚呼魏氏之學其可不講乎今起之言曰起甚幸身逢聖天子文治之盛追念先世深惜舊名起將於斯與明師良友教其族人子孫昆弟及鄕黨州閭之俊秀庶乎先君子之遺意而魏氏子孫世奉其祀事精神血气之感通亦於是乎在其有托於永久而不墜也不亦悲夫臣之曾大父實與魏氏同學於蜀西故臣得其粗者如此敢輙書以爲記魏氏名了翁字華甫臨卭人年十八登故宋慶元己未進士髙第仕至資政殿大學士防知政事僉書樞宻事都督江淮軍馬贈太師封秦國公諡文靖而學者稱爲鶴山先生云十二月丁未具官臣虞集奉勅謹記

白鹿洞書院新田記

南康白鹿洞書院山長柴實翁誦其郡守崔侯之言曰昔者斯洞在南唐時學者之盛猶至數百人宋初固不待言矣及朱文公作而興之以講道其間其規約之要被乎天下學者向往以爲宗焉此其所建立又非昔人所能及者翼之不敏假守玆郡誠不敢以學校爲緩於聖人之道誠亦知所尊信而末之能學也思致其所以爲教者而末之能爲也然而繕其旣稟使其師弟子得安於治其業顧力𨿽不足猶庶幾可能乎乃視學田之入而節縮其冗泛計其貲之積可易民田百畝實翁之未至也教授王君肖翁實通攝書院之事乃能親行田視其肥磽去取之故所得皆上壤夫侯之意王君之勞田之始入皆不可無記願刻其事於石嗚呼朱子之書學者蓋家藏而人誦之矣其於聖賢之傳爲學之要本末始終毫分縷析無復餘蘊使窮鄕下邑獨學特行之士苟能玩而習之思而得之體而踐之及其久也猶可以入聖賢之域況乎有明師良友相先後之討論問辧以求其正觀感契防以推致其極者乎此其人固何待於人之食之而後用也𨿽然侯郡守也書院郡之學也自侯爲之者當如是耳來者其勿負侯之心也哉侯名翼之字鵬舉燕山人歷官多美政守是郡也二年矣通練樂易敏勤堅信民無隠情庭無畱事其用民力也若增石閘繕郡治非必當爲者不爲也是以事集而人不知擾至治初元之詔命司臬事舉天下守令之最江西部使者牢某舉侯政績著明考二十五事後使者克哷察之如章並以上禦史邦人士請象侯而祠之侯亦莫能止也其得民如此王君金華人其大父師勉齋黃氏柴君畨昜人其父師雙峯饒氏皆不忘其世學故並書之

尊經閣記

寧州西南二百里修水出焉世居其上者曰師氏著姓也宋嘉熙中諱巖起君嘗築進齋以讀書司刑使者察其勤爲著之記後四十年齋燬於兵又三十年其孫天麟始因故基作新閣而名之曰尊經承先志也客有過而嘆之爲之言曰是其爲處也山發春以獻秀水涵秋而致淸懸崖飛流出其右長楸古樹列其側擇其名之攸當未可以縷數慨獨念其先世之所尙而尊之此其志固君子之所樂道者哉予乃言曰嗟夫尊經者舉其書而加之諸子百家之上而庋之乎將姑爲之名乎夫經也者無待於尊而常尊者聖人之心之所著也聖人之道之所載也通三才之知以知變化之本極經綸之妙吾心之運量又未始與聖人異也有能知其心之大而尊之者乎由其道以推致聖人之至者乎是則尊經之大者今天子以獨斷黜吏議貶虛文一以經學取士士大夫言學者非程子朱子之說不道也上下尊經之事蓋如此故竊以爲必有通乎聖人之心以達聖人之道者出乎其間觀乎尊經之有閣得不重感於予心乎吾聞豫章之境有髙山深林稍於世俗相逺者古學之士多峩冠博衣深隠乎其中將必有爲師君言之者後有知言之君子將卽斯閣而求之天麟字勝瑞今爲同知吉水州事云

王先生祠堂記

許人有祠其鄕先生於學宮之傍曰王先生諱徳元字仲元邢臺人金大安中舉經童第二人旣受官又從常山周晦之先生學嵗壬辰避兵來許許人以爲師出其門者前後數十百人經先生口授經者今且老猶歷歷成誦其爲人豈弟惇厚與人言必本於忠信待朋友有禮所與交或死已久嵗時往撫其家如生存鄰里有喪疾皆親捄問無間貴賤許人化之至元甲戌先生年八十而卒明年其配錢夫人卒無後門人劉世安張居禮郝守寧等葬諸姚範之村而私以時祀之惟先生之田廬有司不忍收也而又不可以久大徳甲辰請於河南之防府以其宅爲長社縣學立禮殿講堂賦其田以爲廩餼守寜曰古之所謂鄕先生者沒而可祭則祭之柰何使先生泯而弗祀方先生來許時環許之人日戒於兵恬然寜許人以學者先生之賜也今門人盡矣獨守寧在守寧而不盡其情誰當盡其情哉至大戊申與其同志築屋於學以奉先生遺像於是縣長吏學官諸生以春秋釋奠先聖之明日遂祠之嵗防田入三之一以具祀事請刻石使來者有攷焉嗚呼於是中原文獻淪喪隊軼者且百數十年而幸有能誦詩讀書傳諸其人以待後之學者其功詎可忘也況許人之息遊於斯者皆其門人之子孫昆弟也彷佛其聲容而感其志气之所存能無有以系其思者乎廼作詩遺之使歌以具祠詩曰載除我宮我宮爲堂神斯來享誰其從之有合彼鄕昔居允臧諷言喤喤金石之揚人用不忘卽祠於次有醴有胾取具孔類自許多士多士孫子奉玆永世

小孤山新修一柱峯亭記

延祐五年某以聖天子之命召吳防淸先生於臨川七月二十八日舟次彭澤明日登小孤山觀其雄特險壯浩然興懷想夫豪傑曠逸名勝之士與凡積幽憤而懷感慨者之登玆山也未有不廓然樂其髙明逺大而無所畱滯者矣舊有亭在山半足以納百川於足下覽萬里於一瞬泰然安坐而受之可以終日石級盤旋以上甃結堅縝闌防完固登者忘其險焉蓋故宋江州守臣厲文翁之所築也距今六十二年而守者弗防日就圮毀聚足以涉顚覆是懼至牧羊亭上蕪穢充斥曽不可少徙倚焉是時彭澤邑令咸在亦爲赧然愧赩然怒奮然將除而治之問守者則曰非彭澤所治境也乃相與憮然而去明日過安慶府判李侯維肅某故人也因以告之曰此吾土也吾爲子新其亭而更題曰一柱可乎夫所謂一柱者將以卓然獨立無所偏倚而震淩衝激八面交至終不爲之動搖使排天沃日之勢𨿽極天下之驕悍皆將靡然委順聽令其下而去非玆峯其孰足以當之也耶新亭崢嶸在吾目中矣子當爲我記之至池陽求通守周侯南翁爲吾書之以來也李侯眞定人仕朝廷數十年曆爲郎官謂之舊人文雅有髙材以直道剛气自持頗爲時輩所忌久之起佐郡人或憤其不足侯不屑也觀其命亭之意亦足以少見其爲人矣且一亭之微於郡政非有大損益也到郡未旬日一知其當爲卽以爲已任推而知其當爲之大於此者必能有爲無疑矣

致慤亭記

古者之祭於廟也取其深廣靜宻將以聚精神而致感焉亭云者升髙望逺則可已非祭之所也然祭之先則必致其思致其思則或於亭焉可也茌平梁君潤之爲亭於其先塋之側春秋登於斯望其墓而祀蓋以寓其孝思之不忘也集賢學士宋公渤名之曰致慤取祭義之文云君之第七子宜來求予文以爲記蓋嘗聞之孝子於其親也蓋無所不致其思焉況其遺骸之所托松栢翳如霜露時至於是乎企而望之則必有無窮之感焉是固非祭所也先祭而思焉莫著於斯矣然則名之爲致慤不亦可乎宜進士髙科有位於朝矣於法君當得封循而進焉爲士爲大夫爲卿爲公古之廟制可考而用之矣且君之父子講乎詩書之藝明乎禮法之辯將能祭之以禮爲其所得爲麗牲有石尙能爲君銘之使鄕之人有所取則也

孝思亭記

國子伴讀茌平梁生爲予言其邑之善士曰張氏兄弟以孝友稱於鄕作亭於先塋之左手種松栢鬱鬱成林爲請於監察禦史周君景逺得大書孝思二字以表其處而求文以爲記予嘗聞之古之君子之爲禮也蓋無墓祭夫祭者之於鬼神也求諸陰陽之義備矣墓也者遺體之所藏也苟於是乎求之豈不可哉而古之君子之爲禮也而墓無祭何也凡有國有家者必有寢有廟廟所以祭而墓非祭也有廟者必有主主之始立也三祭以虞之歸必奉諸其廟嵗時祀之曰是神明之所依也有禰之廟者自已之兄弟子孫皆至焉有祖之廟者自父之昆弟子孫皆至焉有曾祖之廟者自祖之兄弟子孫皆至焉有髙祖之廟者自曾祖昆弟子孫皆至焉有大宗之廟者凡族之昆弟子孫莫不至焉者矣是合族之大法也而近世士大夫家廟主之制或莫之考一再傳之後昧於世次者或有之矣況於民庶者乎是固君子之所深惜也嗟夫古之不可復也然幸而猶有一焉今中原之地平衍溫厚故其爲塋兆也髙曽而下凡子孫皆得以次祔葬嵗時上冢則猶得以知其處此爲某親此爲某親拜於墓下者孰爲某親之子孰爲某親之親蓋深有維持族姓之意焉後之君子苟以義起禮則墓亭之設固在所不廢也張氏兄弟拳拳於墓亭之意豈非知本者乎其以孝友稱於鄕也宜矣張氏兄弟三人曰通甫曰欽甫曰君甫張氏之後必有顯者其自此三子者始歟

知還齋記

相國李秦公治小齋於居第之後取陶淵明歸去來兮辭中語名之曰知還而命某記之某對曰夫身任天下之重者必有周天下之慮慮周天下則凡所以竭其心力者勞矣於是求髙明廣大之居以佚其身休其气息其聰明之用以待事物之無窮者人之所同也而竊嘗觀盛徳於下風矣初天子之在淵潛也公以仁義爲之師處憂患於危疑之日而不爲動決幾微於造次之頃而不爲懾挈宗社於大安之地而不爲矜神閒意定若初無爲乎其間及天子卽位公以舊學爲之相大綱細目疏治條理不紊不遺意若有不足而公方日與天子坐論道徳治乎無爲四海晏然蒙其澤而莫之覺此其所存者大而所息者深又何假夫居以厚其養哉顧廼因方丈之室托微物以見志若懼滿盈而有退然之意者其憂深思逺之故某何足以知之𨿽然公命也某不敢辭廼爲之記曰朝出乎喬林而夕返乎一枝者眾鳥也故隠民逺士得以寄興而自諭乃若鳴鳳歷數千百載而一出其進退豈直系其身也哉是故奉其身以爲進退者庶士之事也進退不系其身而系其道者大人之事也公以身系天下之安危其道著矣今而自托於此是豈以功名富貴易其心者哉某以是知易道之所以貴夫知進退而不失其正者也

誠存堂記

昔者君子之言居也宅曰安宅居曰廣居泰哉其所以自處者乎何其安重尊髙之若是也竊意君子之所以爲安重尊髙者固無待於外而上棟下宇益得以休其體而致其養夫豈苟然也哉集賢司直鄱陽周君之爲堂也築必固材必美攻斵必純澤構締必堅縝曲執必周正戶牖必疏達溫凊必宜適待其後之人必久而無斁凡作室之道備矣及其成也曾不以是自佚方挈挈然以誠存題之此其意豈淺淺者顧使某爲之記某何足以知之嘗試卽堂而言之仰升俯降卑髙之位定矣處深向明內外之辯嚴矣左揖右讓少長之序列矣以祀以養以宴以食父兄宗族之親在是矣鄕黨僚友之情可得而洽矣靜以養動以思朝以興夕以寧皦皦乎燭之而弗迷也粲粲然列之而有文也循乎其行之無忤步也確乎其歸之無異本也繹繹乎其繼也渾渾乎其無窽郤之有待於彌縫也若是者庶乎其名義之近之也乎而某又何足以言之大江之南鄱爲大郡物殷而家給土木之盛甲乙爲比而又以文雅相尙抑豈無以美名表其居者乎誇者已張警者已末未有反身切求若是其實而大者也某又安敢不爲之記也惜乎某之不足以知之不足以言之也謹記之曰周氏誠存之堂作以某嵗成以某嵗名之者集賢大學士姚公端甫題之者集賢侍講學士趙公子昂也蜀郡虞某記

克復堂記

克己復禮之說在聖門惟顏子得聞之當是時七十子者蓋有不及盡聞者矣後學小子廼得誦其言於方冊之中聞其說於千載之下豈非幸歟蓋予嘗反而求之沈防於物欲之塗者固無與乎此也而知致力焉者僅足以爲原憲之所難而已其拔本塞源脫然不逺而能復者世甚鮮也然則苟有志於聖賢者捨此奚適矣然而難言也昔者程伯子少而好獵及見周子而有得焉自以爲此好絕於胸中矣而周子曰是何言之易也後十餘年程子見獵者於道旁不覺有喜意夫然後知周子識察之精也嗚呼自顏子而降若程子之髙明而惇厚純粹而精微一人而已其爲學也必不爲原氏之剛制也明矣其十數年間豈無所用其功哉而是好也深潛宻伏於纎微之際不能不發見於造次之間噫亦微矣向非周子識察之精固不足以知其必動於十數年之前非程子致察之宻亦何足以自覺其動於十數年之後是固不可與迂生曲學者論也而眾人廼欲以鹵莽苟且之功庶幾近似其萬一可乎不可乎此則予之所甚懼而旦莫不忘者也國子伴讀掌儀康生敏以克復名其堂而來求文以爲記予旣嘉其慕尙之髙逺而又懼其易之也故著其說使寘諸壁間因得以觀覽而資其行逺升髙之一二也

樂善堂記

京師之南城有爲堂焉而名之以樂善者承事郎左藏大使渝人胡君善甫之居故應奉翰林文字駱公之所命也後二十餘年因鄕貢進士史君質求予作文以記之某聞諸長老曰昔吾蜀全盛之時以詩書文學起家若勲業事功昭著伐越見聞可攷知者不論其事物俗宜近民者云城邑自漢晉近逮唐宋豪傑所營置往往而在其所完聚有久固之勢不幸間有僭竊者崛起攙搶於其間非降卽亡事亦旋定故其民積安於丰厚屋室之華壯錦繡之穠茂滋味之腴盛貨利聲色之殷阜精麗自東南言纎靡者莫或過之是以婚姻喪祭之禮宴遊之樂服禦之飾恆出於有餘又漸被夫文章詩禮之懿下至市井田野婦女兒子往往習誦讀知古今以孝弟信義相尙其不然者眾指目之詈斥之以爲風嗟夫使其人所以易爲善者豈徒然哉然而盛衰治亂興廢之相尋非惟其數然也理若是矣國家將啟南服獨先受兵芟夷剗刮者幾百年而後昔之所謂盛者始掃地無復遺余矣脫身百年之下逺而去之旣生全焉又富完焉又將以子孫眾多而貴焉此其先所積累者豈不異哉然則樂善之名駱公蓋有以徵其前而望諸後者矣不記殆不可也胡君盡力所事受知世祖皇帝特命筦庫保定非常例也常歸其鄕修先人墳墓而收其族人子弟鄕裏之貧弱者教養恩義甚篤君子以爲難能有司嘗旌異之今官進而年益髙二子歷仕將顯要其福蓋未艾也前五十七年駱公解舟鄂渚風引之入世祖皇帝軍中得召見論兵事奇中世祖以之北來然不願仕故以翰林應奉終其身史進士之父史先生駱公之甥也胡君嘗以駱公之命續兄弟之好是以進士爲之請某亦蜀人也故爲之屬筆以記不敢辭後有以盛徳之家稱於燕山者將在胡氏尙有徵於予言也

沛縣尉李君美政記

沛人有尉善其職其父老愛之願刻姓名於石以示逺久國子生張復邑人也疏其邑人之頌云舟車衝衝出我沛邦我任我載惟尉之從力用不窮嵗饑有盜尉制之有道田則有蝗尉除之有方泗漢患水防隄善圮尉將役人如視妻子民有無告尉繕其屋有系在獄尉哺之粟顧瞻學宮廼牖廼墉釋其弓刀揖遜有容復之言曰尉嘗學於濟南李昌道先生故知愛人之說其父奉使平陽罹地震之禍尉以恩得官故能感憤自樹立也嗟夫尉於縣政無所敢自遂也而及乎民者如此自昔沛以勇宕爲俗今父老獨不忘於一尉之善者又如此且世之豪民狂吏以動搖刼持爲能視一秩滿尉何有此乃以終愛聞不亦參善夫使尉益自勵所至不倦𨿽古循吏何以過之有司用材者能無考於斯乎尉姓李名茂字廷實徳州齊河人初爲濮州觀城尉遷沛尉父老曰張仲昻

天爵堂記

饒國吳公以其子徳眞人之貴推恩錫爵以老於家乃築堂以居名之曰天爵以某遊於徳也來求文以記之某謹爲之記曰善夫戴師初氏之言曰方畨易盛時朱紫組印人無寧蹤而公處之恬然及今驅馳之事盡息而公憇然如昨日也論其立志槪可見矣況又使其子爲道家曾不以淡泊爲慮此其初寧有一毫富貴之心哉及其老也廼能卽家建國與其夫人偕老而康寧備福之盛當世幾無與比然則公之所致誇一時榮一鄕有餘矣而方名堂以天爵而自見則公之所以致此者其必有所不知而天獨知之者夫方今天下之盛仕者以千萬計挈挈然進取是務旦莫不足於心不得一日寧其身如公之萬一者亦獨何心哉且人之材相去豈遽遐邈也夫莫之爲而爲者莫之致而至者智未必盡不足以及之也然而略不能以自信者升天爵之堂而觀吳公之徳其所勸不旣多已乎𨿽然徳以淸靜爲宗而能奉其親以榮耀天子之賜也亦天所以成其孝也公非有求於時也居有貴富而不辭天也亦教忠之效也無營也而至貴者至焉無欲也而至樂者存焉然則惟公之所自居者爲天爵乎千乘之國期頥之壽何莫非天者猗歟盛矣

劉正奉塑記

至元七年世祖皇帝始建大護國仁王寺嚴梵天佛家以開教於天下求奇工爲之得劉正奉於黃冠師正奉先事靑州把道錄傳其藝非一及被召又從阿爾尼格國公學西天梵相神思妙合遂爲絕藝凡兩都名剎有塑土範金摶換爲佛者一出正奉之手天下無與比者由是上兩賜宮女爲之妻又命以官長其屬迨今四十餘年凡行幸無所不從今上皇帝尢重象教嘗勅正奉非有防不許擅爲人造它神像者其見貴異如此將作院經歷洛陽田君博物君子也嘗謂予言大都南城長春宮都提防馮道頥始作東嶽廟於宮之東謀其徒曰不得劉正奉名手無以稱吾祠且正奉嘗從吾徒遊將無靳乎卽詣正奉言之正奉以前勅未之許也是時廟未成民間以靈異禍福相恐動事未甚顯灼馮去後正奉果怳惚若有所感者病不知人者三日或爲之禱乃起謂其門人子孫曰速爲我禦我且之東嶽廟至廟疾良已會立廟事奏禦正奉祝曰願親造仁聖帝象旣而疾大安又進秩二品益喜曰是神之賜也因又造炳靈公司命君象而佐侍諸神有弗當其意悉更之蓋幾有神助者延祐四年春予遊長春因卽而觀焉凡廊廡時共稱好者皆市井物怪情狀蓋易以悅人及仰瞻仁聖帝巍巍乎帝王之度矣餘皆稱其神之所以名者予尢愛其盛服立侍侃侃若不勝憂深思逺之至者乃嘆曰運思一至此乎田君曰初正奉欲造侍臣象心計久之猶未措手也適閱祕書圖畫見唐魏徵象乃矍然曰得之矣非若此莫稱爲相臣者遽走廟中爲之卽日成異哉非直藝矣正殿仁聖帝兩侍女兩中侍四丞相兩介士其西炳靈公兩侍女兩侍臣其東司命君兩道士兩仙官兩武士兩將軍皆正奉之手善觀者知非他工所可雜其間也長春之白雲觀金人汾王先生十一曜奇妙爲世所稱道今遂配之略不可優劣也予所見又有上都三皇廟尢古粹造意得三聖人之微者亦正奉之所造也而梵佛多袐不得觀予嘗讀張彥逺名畫記錄兩京寺觀祠宇畫者數十人塑者一二耳計其運神之妙致思之精心手相應二者略無彼此而傳世多少懸絕如此良由畫可傳玩摸搨久逺塑者滯一處好事識者或不得而覽觀使精藝不表白於後世誠可慨也故田君請著爲劉正奉塑記正奉名元字秉元薊之寶坻人年七十矣其官曰昭文館大學士正奉大夫祕書監卿搏換者漫帛土偶上而髹之已而去其土髹帛儼然其象昔人嘗爲之至正奉尢極好搏丸又曰脫活京師人語如此

道園學古錄卷七

欽定四庫全書

道園學古錄卷八

元虞集撰

記

新昌州重修儒學宣聖廟記

新昌州之士有居京師者曰前百丈縣尹張質夫以其州人諸生之書來告曰吾州瑞之屬邑也建學自宋慶曆始縣令以時葺之其名因事而見者寗麟陳才曽淵子也有石刻記焉故諫官謝公諤之文也江南內附之初鄰境冦起遂以湮廢至元三十年瑞州守臣始命縣尉蘇澤作新學建大成殿殿有廡中象夫子而奉之配享從祀者位設如常制殿之門爲重屋講誦之堂曰仰髙堂祠鄕賢於別室自漢梅南昌福以下凡二十餘人【闕】年縣陞爲州廟學如故泰定乙丑前守夏侯質孫以詔書增設從祀九儒象甃廟前池架梁以逹於外門至順辛未今守趙侯居仁始來謁廟學顧瞻屋宇庳陋湫隘嘆曰吾州亦子男之邦也歳時有事於夫子尊俎籩豆有序鐘磬琴瑟在列而周旋升降揖拜跪起殆不容接武於戶庭之間則何以奉揚文治以淑吾邦人乎眡諸學廩歲爲粟千石曰是固可以有爲矣乃節冗費究宿獘以圖新之易旁近民間地以廣其宮而後衡縮端直凡八十丈屋之髙廣視舊各加五尺增兩廡各十一間又崇大其列防之門階墄唐甓防縝髙固一與殿稱而規制與瑞州之學侔矣取材賦役皆有其方凡民與儒家者無所勞費以三年五月告成謂邦侯之功不可忘而歳月不可無紀也子之先君參政雍公嘗分教於瑞州新昌之士固嘗承乎下風矣不逺數千里願子有述焉而質夫又曰昔吾州之士彬彬然以文學進用至於卿大夫者代有人焉聖元以進士取人材於天下凡六科矣而吾州之廟學始大以新繼自今吾鄕之父兄昆弟來至於斯也瞻夫子之徳容而有所觀感依夫子之廣居以安其息遊徳義之士其自此興乎某乃爲之言曰古之學者於其先師則有釋奠釋菜之禮焉非廟之謂也前代之制夫子南面以其門人配而廟食於學宮我國家因而推用之日以盛大賢守令有意於民事者必先用力於廟學謂之知本夫廟無與於學也然而道統之傳在是矣學於此者誦其詩讀其書習禮明樂於其間誠其道也不敢不俛焉以盡其力非其道也不敢雜焉以妄用其心聖賢去之千載求諸彷佛之形容以端其所向導焉所系不已重乎且異時先儒之爲學校言者每病進取之文害道必欲撤而攺之使得以反求爲已之實憂世之意深矣聖元混一區宇且五十餘年而進士之議始行當是時固以先儒之憂爲憂而爲之制曰詢孝弟於所居之鄕以觀其行之力考學問於所治之經以見其道之正求才華於適用之文察舉措於論事之要求之之術亦旣精且詳矣果得如斯人而用之則天下寧有乏材之嘆乎然而或盡其事而不偶於有司或褎然充耳而而不盡如其說得失之故非直其人之所遭然也文運世道蓋於此可驗焉故某懼夫學者無以自致於道質夫之所望於其鄕人士者蓋有在此而不在彼者乎新昌文物之邦也父師少師其必以內聖外王之說而教其人焉某固不敢以一言槪之也趙侯字仲義亳社人起身江西幕府連治縣有聲今以奉訓大夫知新州事多善政督工者學正蕭熒訓導劉天桂直學張志道胡謙

光澤縣雲巖書院記

古之長民者治而教之之外無他事也後世有簿書期防徵調共億趨走逢迎之煩私計之迫而得盡心於民事者或寡矣而舞文殖貨者又不與焉其善者豈無徳慧術智者哉而於先王之法意未知其何如也是故時之仕者審獄訟時賦役愼保守不大得罪於民則已爲難矣豈復有爲治之具而況於教乎若夫以儒入官者宜有見於此矣或者於道實未有聞於學實未有得蒙其名以進一旦蒞事不闒茸鹵莽以取謬悠之譏則反睢盱恣且竊取時俗之緒餘以苟且毫末之得而不恥者亦何心哉噫何吾民之重不幸也如此吾友況侯肩吾則不然自其少壯讀書已有用世之意及部使者連帥方伯取以爲掾持法嚴明而能恕蚤有聞於時稍遷鹽防筦庫乃能從容爲大府建通融之計使其言盡用所益固不細也泰定末爲光澤大夫始得其民而用之委曲於當世法令之所得爲逹其能卓如也下車之日富彊民素爲長吏信從畏憚者一不聽入謁獨諸生講學則循循與之言於是始有延師教子者侯曰然則善人也乃稍以是得進見訟者在庭一見得其情僞其負者故可立決也侯曰吾非不能立決立決則傷而閭裏親戚之情矣輒教令退思之是以多不終訟嘗有兄弟爭田侯曰吾視若貎非不恭友者授以伐木之詩身爲之諷詠解說使日誦於學未逾月皆感泣求解知爭田爲深恥縣學獘侯率儒家者更修之曰善爲之吾不以它役混爾也而富人或請出財以助侯不許曰有公上之供以待汝修學非爾事也不日而學成合邑之境民聚爲社者皆請建學立師如令而教養之舎或略仿於縣學則又爲義倉以附其旁寛爲之制使民受成而守之侯乃慨然曰訓其子弟而不本諸父兄殆不足使之易知而速肖也卽邑南三里有雲巖書院故基在焉故宋國子錄通守辰州李先生方子講學之故處也先生祖子孫三世受學朱子之門邑之鄕先生也書院廢李氏有遺田亦侵沒於人侯日退食卽其處理泉石斬荊棘徘徊詠嘆若將見乎其人者得其遺文數篇民間少與學者誦說之於是昔之願修學而不得者造庭而言曰自侯之至於斯也吾無泛役而有餘力請更作書堂以成侯之志侯其許之乎侯曰今可矣聽爲之乃作室象夫子燕居又作祠象先生作一講堂四齋舎以容師弟子門垣庖湢以次庀工經始於天歷二年二月八月日成理侵沒之田而得之收其入以爲養率其僚吏諸生舎采落成郡守西公以其事逹部使者使者韙之閩帥上其事請列爲學官至順三年侯至京師請予書其事將刻石以示後之人予廼爲之言曰昔周子程子作於聖逺言湮千載之下而程子門人楊中立氏之歸閩也叔子嘆曰吾道南矣宋旣南渡中立氏以其學傳諸豫章羅氏延平李氏至於朱子而益大顯明焉當是時閩之學者比於鄒魯予從侯得先生所爲朱子年譜序知其於朱氏之學確守而不變所謂毫分縷析致知力行蓋終身焉及其爲縣學記焉欲其鄕之士息奔趨流浪之志以從事於愛親敬兄之實必也宗族稱孝鄕黨稱弟經明行修然後謂之成材噫先生之於其鄕之人何其愛之深而慮之逺也鄕之人誠能求先生之言於無窮由是而學焉則可以趨乎聖賢之域而無大過矣烏乎君子學道則愛人小人學道則易使也寥寥乎求一二於千百而不可得吾況侯乃能篤信而推用之吾焉得不爲之喜乎斯邑也由況侯而知先王由先生而知學道則吾況侯之遺愛豈有涯哉四方長民之吏聞況侯之風必有作而興者矧光澤之後至者乎侯名逵廬江人後居髙安今爲某官其爲政若平反寃獄之類有去思碑此因著其教事云

董澤書院記

帝王之爲天下治與教而已自聖賢不必有位而其事分是故表程子之墓者曰周公歿天下無善治孟軻死百世無眞儒治不出於眞儒𨿽治弗善也昔伯子之師友則周子邵子及張子與其弟叔子也程子之學出於周邵氏𨿽若別出及伯子論其學之所至謂之安且成則固無以異矣前聖旣逺此數君子者出而後聖賢之學帝王之道始大明於天下有知其說而得以見諸行事焉此孟子所謂一治一亂之所系者也周邵與伯子廣大而精微髙明而平實渾融旁薄人莫得而窺焉及叔子之時邪說益以用事有待於匡辟而爭者起矣門人徒以其說相傳眾人固怵於利害棄絕而弗之從已時則有若故宋丞相忠簡趙公鼎奮自聞喜諸生獨能學邵氏於其子學程氏於其門人得其說而尊信之生死以之而弗變也及相其君於危難之間庻幾行其道而竟以貶死非天也夫公子孫以此多畱江南而其族人之在董澤者無恙也我國家混一始得以音問相通今國子博士篔翁公之六世孫也得請於朝祠公聞喜縣學董澤之族人聞之來走京師見篔翁謁告與之歸將作書院於其鄕以淑其人庻幾公之遺意焉蓋距公之時幾二百年矣篔翁來求某記之某受言而作曰烏乎公爲相五年人心天理之所存者逺矣而害之者日勝卒不得盡行其志以爲天喪斯文乎而周邵張程之說至朱元晦氏而條理發明以推致其極則天之未喪斯文也夫博士將有以教其人也公之徳業在國史論定百世人得而觀焉若夫其所以爲學者則凡朱氏之所述者有之矣昔者周子之言必合伊尹顏淵而並論之而後賢之誨學者亦曰立志以明道希文自期待防於董澤者其以是求之哉

藍山書院記

藍山書院者弋陽張君卿弼之所作也卿弼字希契故宋時繇太學登咸淳戊辰進士第除福州司戶辟充教授用舉者員足攺官仕至興化倅而宋亡歸弋陽隠居不出門生弟子從受業者甚眾郡邑方內附學校多廢僉提刑按察司事王公某彊起之至縣學以爲師縣人士翕然來從之乃新作縣學江東宣慰使王公某又迎至郡學以爲師以教一郡六邑之人又作郡學於是有列薦之於朝者非其志也卽攝衣而歸至元十七年其門人楊應桂申益章以來學者之眾無所息防也規爲學舎以處之得地於縣之水南士人徐氏舊宅廣袤幾八里中爲宮焉有廟堂以祀夫子兩廡翼焉有明倫堂以講學有祠以奉其鄕先生其左右齋曰稽古學易約史興詩立禮成樂祭器有藏庖湢有所前爲大門略如郡縣學之制明年九月告成名之曰藍山書院其後鄰縣陞爲州直行省割水南地以益之獨書院之境仍弋陽張君始爲山長應桂繼之旣列爲學官行省署官來任之矣至順三年春繁昌縣尹張純仁來言曰昔先大父之始爲此也買田以繼師弟子之食與鄕人之以田來助者通計若干畆純仁與弟顯忠又以私田若干畆以增其不足皆買諸民田官仍徵其常稅弗除也昔先大父歿學者祠諸講堂之東使顯忠奉之書院之設五十餘年純仁等以時補葺不敢廢先人之志來官於是者率三年代去經始之故將遂湮沒純仁深惟大父之爲此學也庻幾邑人士之有成立焉今純仁始登至治辛酉進士第大父之門人方回孫登泰定丁卯進士第而純仁之子熙載亦解於鄕則皆遺教余澤之所出也又何敢忘乎敢請一言歸而刻諸石以圖不朽焉某曰昔者子之大父之在斯堂也何以爲教乎純仁曰蓋嘗聞諸大父之執友矣其誨學者曰聖賢之學載在六經明於日月漢魏以來諸儒或以防緯爲奧或以老莊爲髙使異端百家之說與六經參錯於天地之間千有餘年自濓洛諸公之出辭而辟之廓如也窮鄕晚進之士或無良師友已未有端識而或驟遇舊說見其汪洋恣睢將無迷誘而陷溺者乎徧取傳記百十家擇其合於修已之學而不墮於淸虛治人之方而不雜於術數者輯而錄之名曰六經精義凡數百卷獨恨未及成書而卒耳某曰善哉其爲言也某聞之宋之季年有志於爲己之學者病郡縣學校以科舉進士爲業而時王之制不可廢也別立精舎以講學焉惇道義而絕功利以私淑諸人蓋取睢陽白鹿書院之遺制而名之國家初有江南曽未數年而藍山首有書院脫余生於鋒鏑之餘正人心以弦歌之事盛哉張君之用心乎我國家表章聖經以興文化至於論語大學中庸孟子定以周子二程子張子朱子及其師友之說以爲國是非斯言也罷而黜之其正乎道統之傳可謂嚴矣然而老師宿儒日以澌盡愚者無所啟發狂妄者得以其不根無學之言竊附於往哲之緒餘以誣眾罔俗則自欺自棄之甚者也不亦悲夫來學於斯者盍亦深求聖賢之意於遺書以知夫乾坤父母畀付之重涵養乎本原之正審察乎幾微之發擴充善端攻去邪欲日孜孜以勗其不及又求正於有道使不至陷於差繆必至於聖人而後止庻幾學者之事也乎請以諗諸同志俾無負作者之意不亦可乎是爲記

舒城縣學明倫堂記

學校講學之地也古未有廟其釋奠於先聖先師者非廟也後世始爲廟以祀夫子通乎天下三四百年之間禮制寖盛我國家郡縣無小大皆得建學尢以廟爲重焉是以有司修祀典勿敢缺而教無其師師非其人則或有不暇計者此士大夫因循苟且之通獘要其識慮初不及此無怪其然也舒城古邑也自宋季數有軍旅之事故學校之盛微不及東南然而山川髙深風气完密民生其間者有中州質願之美而奇巖幽谷往往有昔賢名人遺迹足以風動其人而其人亦樂道之故其俗爲易化者矣延祐乙卯前令杜思敬始重建廟而講堂庳陋弗治久而益壊部使者宋公翼嘗督縣令攺作辭以故逮錫裏布哈登蒙古進士第長是邑始出獨見捐已俸以天歷己巳之歳度材庀工撤而新之凡爲堂五間規制宏敞始與廟稱未期告成則某月也董役者典史周允耆儒宋楊椿傅熙宋文富蒞工者範應月胡立本皆儒也至順元年秋錫裏君以職事如京師踵門來求文以記之今夫郡縣之吏急於簿書期防有不暇於爲治而況教乎錫裏君之爲邑知重學校於爲學知重講習豈非知本者乎夫君臣父子兄弟夫婦朋友之倫本諸天理之固然有不待於彊名者人之爲道豈有出於此五者之外者乎然而明之則敍不明之則斁此教之所由興也气質之不齊𨿽萬其殊而大槪知愚賢不肖之分而已矣斯倫也愚者有所不知不肖者又違而逺之故有待於啟廸矯率無疑也乃若賢且智者所謂質之美者也於其倫之所在亦知求盡其心焉然而不聞聖賢之傳不經師友之辧則不足以知天理之節文精義之攸當則直情徑行必有墮於私意之所爲疑似之近幾微之差其流獘反有以失其良心之正而貽世俗無窮之害焉此系於教者爲最切故古昔學校之教壹是皆以明人倫爲事豈非憂之深而慮之逺者乎烏乎灑掃應對而敬其事則窮理盡性之學斯在服勤就養而盡其職則存神知化之妙已存不逾乎屋室戶庭之近而天地萬物之奧已具不外乎耳目口鼻之用而陰陽鬼神之微已通人之所以爲人者亦大矣故曰聖人人倫之至而已不有以明之孰得而知之哉嗚呼其說亦微矣登斯堂者觀其名而思其實因余之言而求錫裏君之志庻幾有所觀感也夫昔邑之君子有李公麟伯時嘗讀書龍眠山因以自號故有龍眠書院在縣治東飛霞亭之北國初東禪寺僧並之而書院廢錫裏君得隙地於淸心池亭之上蓋伯時與蘇子瞻黃魯直諸賢之所共防者也廼辟地爲屋以復書院之舊以廣爲學之處錫裏君之於其民也有古人之道哉來者尙克繼之於永久

滕州學田記

國家之制自京師防府郡縣皆有學學必有廟廟以奉先聖先師之祭祀學設師弟子員有廩饍之給補葺之費故學有田田多因其舊有缺者有司得以間田與之俾募人以耕歳收其入然田之蕪治租之有無祭祀廩饍之充歉則系於長吏之善不善用意與不用意而教之力不力系於師師得其人則長吏敬之民庻服之故教行而化興不然則否此其大凡也滕州之學右爲廟廟有殿殿有廡廡有門左爲學學有講堂東西有齋舎有庖有庫成於至元已醜則滕縣尹陳諶州學正陳渥之所爲也明年諶以如市鄕官地五頃余爲學田從渥請也大徳甲辰滕縣長吏阿卜薩等又以如市鄕官田五頃與之用學正張中立請也至治壬戌般陽李徳昭爲學正滕守李元重之思所以相徳昭治學者取租於田而給之教養奉祠之外戶牖幕帟之飾塈茨丹雘之工聖賢肖象有衣裳之制廟貌有墻宇之嚴煥然一新郡人稱之其間郡吏無良民豪無忌租入弗至生徒散去徳昭有憂之而未能振洛陽曹侯鐸之來爲州也以學校爲先務教養爲已任淸介自守政如神明田之見占於彊家者始復歸於學而嚚訟者構言於司臬謀有以撓侯防使者趙公行部至滕得其實歸田如曹侯言因又以禮教鄕之五頃增之簿正以定其租立石以表其畔猶懼後之人或失之也又使徳昭請於濟寧於山東憲司於中書禮部以文書下之俾勿敢斁又來求文刻石以爲記烏乎滕與鄒魯兄弟之邦也聖賢之遺化在焉其人固易使也今侯久逺之計將質諸契劵以待之孰若善其教以正人心美風俗則人知禮義防恥亦何忍自欺乎跬步之土而私圭撮之利乎曹侯儒者也其必有以勸其父兄率其子弟者矣不然文墨何足以制之哉是歲朝廷命天下廟學以顏子曾子子思孟子並配孔子西面北上有司或憚煩多不及奉行而侯於滕學獨更新設像如法其知本蓋如此來者尙有徵焉

滕州性善書院學田記

天歷庚午五月滕州守洛陽曹侯振父介前學正李徳昭至京師來告曰吾郡有性善書院者大徳四年前守尙敏作義塾州治之南其屋四楹覆以瓦其齋舎茅茨而已延師以教郡人之子弟出已俸以率州士得錢五千緡貸諸人取子息以供師弟子之食明年以禮教鄕官地三頃給之延祐元年監察禦史任居敬言於朝曰昔滕文公嘗聞性善之說於孟子宜表義塾曰性善書院朝廷用其言性善書院列於學官置山長以爲之師延祐二年前守鄭某攺築於滕之舊治其宮之地凡八畆右廟堂以祠孟子左講堂翼以兩齋以居業張蒙古岱繼成之又給以使相鄕戶絕地二頃一十五畆如市鄕一十八畆而鐸之來也於學校之事不敢後旣爲深督其教養修完其宮屋室治其器用之未備究子息之亡失地之見侵者悉經理之增給禮教鄕官地五頃合其舊有凡爲田十頃三十餘畝使滕縣簿明安岱爾山長滕昻霄行田表其畔歲非甚侵亦足以備用矣鐸代者且至將去之懼來者無所考謹伐石載始末請一言而表之予乃爲之言曰師弟子之講習於是者其亦嘗致意於性善之說乎息焉處焉亦有存其初者乎念慮之興酬酢之頃亦有以察其幾而致其辧者乎有能一日用其力於此庻幾賢太守之所以望於郡人者乎蓋古之人其防無不學者及其長也受田而耕而俊秀者入於學以學乎修已治人之道畊者食人而不以爲勞學者食於人不以爲泰誠以學者有益於人之國家也學非其學而欲安坐以食則又何責於人乎吾聞之也君子學道則愛人小人學道則易使也使滕之人以侯之故而知學道焉亦何區區執信於咫尺之石哉滕昔爲國今爲州今之守昔之侯也孟子之說布在方冊傳之千載有民人社稷者孰不得而誦之視其所聞有多於文公逺矣慨想文公之爲政於斯也孰肯爲污暴之慢者乎繼曹侯而來者善擇師推明孟氏之說以教其人於久逺之道無大於此者

中書省撿校官防壁記

中書省撿校官者至元二十八年尙書省以戶工二部營繕出納之繁奏設是官以覈其程書官二員吏四人其署在省之東偏三十年奏增爲四員吏六人分督省左右司六部及架閣倉庫文字之稽滯乖違者而糾正之其官吏從東西曹閱公牘還就署決事後中書省仍治宮城之北捨因其舊而撿校官之署闕焉徒寓直所至之部至順二年中書徙治宮城東南之省撿校官奉政大夫前進士孫士敏志道奉直大夫楊益友直中憲大夫王國器鼎臣朝列大夫楊惟恭伯溫以舊署隘且獘爲請宰相命更作於舊署之南爲堂三楹以居其官旁列吏捨庖廐外爲門以別之是年冬庀工明年五月成四君子者旣視事其間而相與言曰是官之設卅有餘年矣而防事適成於吾四人爲僚之日可無識乎且昔之居是官者視諸掌故蓋將百人去而坐丞相禦史府者政事風節歷歷可徴也其可無述以待後之來者乎四君子皆與余遊故來請爲之記夫宰相上承天子以出令於天下其屬多矣官有其事職有其分不得相越也於文史無不得察視者惟撿校官爲然其於宰相有寄乎耳目之明有托於心膂之密而望髙職淸又有若賔客之優遊者焉蓋他官莫之及也是以每難其選而常得人焉凡爲是官者來升斯堂而覽斯文尙思其任之重而有逺大之期也乎

京畿都漕運使善政記

國初運外郡之粟以實京師數日以廣大江以南浮海而至者歲以數百萬石計公府之儲防官府之廩稍宿衛之共億至以及京城遊食之民其用至夥而所系甚重者也舟車之輸載士卒之任負數經轉輸而至於京師者則有京畿都漕運使司以總之領倉凡三十二一倉之官或五人或四人三人槪僅百員役於倉而食祿於官者又若干人自流選而來爲是官者出納之事稍弗加謹折閱陷失有傾家辱身而不足以補之者是故朝廷常優之始授則增其秩終更則減其資蓋念其重難也然而使之無失而得善去者則槪系於司漕者之得人矣至順二年秋千斯倉使汪壎等來言於史官求文以頌運使紮薩克公程公日新與今運使劉公子善之徳其言曰紮薩克公之爲使也出令曰凡倉之守吏日守其局以謹出納非運司必有徴召之事毋敢至運司又曰凡運司之胥史皂不得輒至倉所其負米於垻而入倉也闗防有役夫無所容其獘故其米皆完好而不雜其出納也務爲均平収支之數有所勘會止從本司揭帖圖帳申報無煩文也蓋倉庾之所患者收支已不得其精鑿其支也又疲於供應而皂百色之需挾上官而來千者紛然終日則不得不竊贏餘以應需求日久月深忽焉而其耗多矣今運官絕公吏之擾簡奔走之勞善出納之法列官於是者始得以效其奉公之實而無曠官之罪焉紮薩克公斷以定見程公善相之劉公善繼之此某等數千百人所以感激不忘願刻石紀事且以垂其法於後使來者之永克有濟也噫朝廷之法詳且盡矣其有不至者則奉行者之過也今京畿漕運之事而三公克拯其獘才數事耳而倉庾之受賜已如此其經營之密調度之大屬吏有不得盡知者尙多矣乎夫萬仭之隄或潰於螻蟻千石之水或涸於漏巵諸公之政乃得禁皂之侵漁此所謂所治者小而所益者大者也爲政者尙鑑此而愼之乎札薩克公蒙古人自宿衛內廷除直省舍人歷中政院同僉判中政院事積官中大夫除隆祥總管府同知程公【闕】人今自運使除右司郎中又除淮東道肅政廉訪使劉公靑州人今在任余官則別列於碑陰雲

潼川王氏忠孝堂記

王公諱興其先太原人仕故宋爲秦州防禦使四戎司都統生子仲以雋勇聞都統歿事曹夫人有孝道憲宗皇帝帥大兵取蜀仲率豪傑之士見於軍門遂以其眾立功授保寧等城招討使將命招宋守將楊大淵爲大淵所害事聞憲宗悼焉召仲子仁嗣其官仁又諭保寧而大淵降世祖皇帝命爲奉議大夫潼川路總管起保寧長寧軍民立潼川城開屯田置官署收輯離散又用其力討旁近之未附者以其有勞於玆土也因家焉而仁事其母夫人亦有孝道居潼川二十餘年歿於官臨終誡其子曰先人値國家興運以故將家帥師立功專城而治維忠與孝可以事君於久逺而不墜世業也子孫頓首受教乃終長子世安遂隠居不仕而次子世英仕爲江油簿亦棄官事親於是故雲南行省參政李公源道同知潼川時名其堂曰忠孝江油之子禮以雲南省蒙古掾秩滿調官京師具事狀請著堂記是時予方受詔修皇朝經世大典輯錄祖宗功徳而憲宗下蜀之事供奉學士前進士宋公本實手筆焉謹以玆記告之而俾禮以其文傳諸王氏於無窮焉

王氏山南隠居記

國朝旣取中原悉求其豪傑文學之士而用之其隠居終身者尙多有之史官不能錄也承平以來殆又將百年才能特起爲公卿牧守者何可勝計然尙論世徳或隠其故初矣隠於昔而顯於今者永平王氏之家爲可稱焉南宮舍人從義甫之曾大父金兩舉進士見世亂不復仕隠於昌黎碣石之下學者謂之碣石先生有文集十卷軼於兵火先生之子稍起從郡帥長其幕府當是時軍興事多艸創總兵權者何求不獲而先生之子田廬無加於先生時然而邑居之鄰已四五易主而王氏之居今不廢野外之田僅給饘粥至今從義歷拜兩禦史爲天子郎官甚見知遇而亦不加多不加少也然則是居也可無記乎予在京師來最後然亦卅有餘秋矣忽焉而赫奕俄焉而銷歇名田甲第有不能以終其身者而王氏一畝之宮數夫之壤傳之五世而子孫方讀書修行以久之可不尙乎是爲記

松友記

古君子取友之道取之一鄕取之天下又取之尙古之人苟得友焉初不以天下爲廣一鄕爲狹尙古爲逺於今爲近也槪千載而得一友焉安知其不出於一時也槪天下而得一友焉安知其不出於一鄕也然而不可以必得也則假諸物以見意焉此吾太常宋公云舉所以命松爲友也夫所謂友求諸同時而不得並也求諸同鄕而不得曠天下則有之而不得偕也而斯松也千載有之今亦有之天下有之鄕亦有之友一松而合千載於一日通天下於一鄕善哉宋公之爲志乎昔在太常之在翰苑也獨居乎玉堂之署文字之暇賔客散去竟日蕭然遂以無事乃盤桓乎松下而有遐思焉曰吾友在是矣此松友之所始也公友松乎松友公乎公自翰苑拜禦史出爲部使者召拜國子司業遷太常屹乎獨立不爲勢利之所移頌詩讀書日與聖賢相對超舉特出莫逆於心所謂貫四時而不攺亢金石而不渝公其松矣予不敏公以其嘗再爲僚也命爲之記然則余亦友乎松者乎

可庭記

天地之覆燾無限量也日月之照臨亦無限量也人心之妙其廣大光明蓋亦如之局於耳目之所接限於識慮之所及果能盡其心之體用者乎方外之學𨿽設教不同而其所致力者亦惟心而已矣凡其比大於天地比明於日月豈無廓然於胸中者乎顧嘗觀月於庭有取於一方之可則賦詩永言又有斂然退求自足而無所待於外之意是以君子有取焉若所謂可庭者是也羽衣之士有劉其姓而以學仙自名者西遊昆侖之圃北望大荒之野涉黃河之流而尋瑤池之津其遊逺矣予意其廣漠之爲樂而無閫域藩籬之間也而來爲其里人龍璧求可庭之說焉其言曰璧之大父無心翁好奇博雅故宋在臨安時年九十餘須睂謖謖然遊其都會而不知倦也及我國家混一宇內其父之北遊也蓋至京帥北極和寧之境以觀乎興王之勝地以交於國人大族之豪傑志甚壯也今璧也退焉裏閭之近擇髙山流水之美卜宅以奉其親有兄弟婣族之好師友講誦之樂昭其祖父逺遊之思而盎然自足於戶庭之間則謂之可庭也不亦宜乎予曰善哉學仙之言也君子之爲道斂之不盈一握舒之則彌六合求諸其心反諸其身行諸其家果有得焉則推而致之何逺不至也年富而能學果知此道矣何可量哉

悠然亭記

郭君彥達有亭曰悠然取陶淵明南山東籬詩語也予愛其引興髙逺欣然爲題顧客有笑於座曰昔柴桑翁生不逢時自放於艸野之間托此言以自見其無所事乎當世者也今彥達以聖天子潛邸文學之舊以其習於朝儀也率其屬以佐其長執事就列嚴恪齊整其得爲悠然乎予告之曰何傷也亦各見其志云耳心累於物則窘我室廬使適寛閒而就優逸猶若皇皇何心之中扃虛明應物無迹則垂紳正笏不動聲气以措天下於泰山之安外無矜容內無逸志則亦何害其爲悠然也古之君子常以陶先生上配孔明論者以爲至當信之不疑非知言而能若是乎試以孔明論之方其龍臥艸廬三顧之車未至其悠然固與采菊者無異也及其五月渡瀘深入不毛將率三軍北定中原軍務誠勞矣然八陣之方嚴雜耕之整暇羽扇指揮於從容而山川形勝盡在風雲之變化子謂此時孔明悠然乎不悠然乎客曰淵明之悠然眾所共聞孔明之悠然誠未之聞也然則彥達上荷主知𨿽進用顯要有不足悠然者乎客請書其說與彥達爲亭記

瑯然亭記

夫子之言樂曰翕如純如皦如繹如而一成之始終可知也若夫因其哀怒淫放之情以爲急厲緩靡之節極其所縱而莫能自返風俗之變而運气隨之所系至重也凡不中律度而逺於中和君子蓋深憂之而知察於斯者蓋鮮矣古樂之存於今恆見禦於君子者惟琴爲然而亦未易知也崔君元方有得於是器也常作亭以從事焉取醉翁操首章之辭名之曰瑯然予有以知其有得也明矣夫音之所以和者以其無相奪倫也今夫一均之中七律在焉固不得越此而他有取也卽此七者有進退防近之節以盡抑揚長短之變則有之矣誠不可依稀於近似假借以乖違也譬諸用兵然百萬之眾勇怯彊弱之不侔何啻倍蓰不可一也善將者使之步則步伐則伐止則止齊則齊而不敢少違者以其分數較著號令嚴明伎藝畢給而行陣輯睦之故也夫如是𨿽使之赴湯蹈火可也此常勝之家者也驕不可制懦不可作尙足以成軍乎吾是知爲音而能瑯然則無函胡惟阿之謬整然法度之爲與能軍者蓋無異也不亦善乎於是而思古人將有觀乎大舜文王仲尼之遺一瑯然也有感於放臣出子之志亦一瑯然也有托於髙山流水之趣亦一瑯然也澹乎沖和而不至於寂寞郁乎憂思而不墮乎淒斷髮揚蹈厲而無所陵犯委曲條暢而無所流佚非瑯然而能若是乎余是以善其名亭也元方以文雅見稱擢在羣玉之府時稱妙選云

思蘭亭記

建安陳君若虛爲餘言其居之勝也山泉林竹庻幾山陰之幽情焉又嘗從故承旨吳興趙公子昻遊廿年間兩得其所書晉人褉序者規爲亭以貯之公感其意題之曰思蘭而亭實未成也泰定乙丑亭始成而公去世久矣俛仰陳迹誠有足悲者乃置序與題於亭上以與同志者玩焉且曰卽吾亭而望焉考亭雲谷吾朱子之幾舄猶儼然也師友之相從則又有西山鑪峯之屬近在跬步則吾之所謂思蘭者有不徒在於觴詠者予曰樂哉斯亭吾安得身往遊之哉昔者曾晳之侍夫子也捨瑟而作槪然有浴沂詠歸之思焉蓋直言其志云耳豈必身在乎沂水之濵舞雩之下乎今朱子之教衣被四海廣矣大矣頌其詩讀其書想象其徳容之盛如將見之以致其企及而從之者必有其人已乎又孰知居之近也地之勝也有若陳氏之亭可以系其思之親切者乎仰其蒼然之崇髙而有以見其卓然之在前俯其淵然之深長而有以見其往禪來續之無窮也則其得於觀感者聲音笑貌云乎哉言語文字云乎哉古之善爲詩者常托物以起興而後得以推致其性情而極夫詠歌舞蹈之盛若思蘭之亭者其諸異乎修短之感玩物之爲乎凡槪啟於余衷者如此幷以爲識陳君將典教閩郡試與其父兄子弟道之庻乎其有以相發也

道園學古錄卷八

欽定四庫全書

道園學古錄卷九

元虞集撰

記

慈利州天門書院記

澧之慈利州西百五十里有山曰天門盤結奇秀其峯十有六皆可以物象儗而名之蓋勝地也蜀人有田公著者自其先世來居之數傳矣至元乙亥王某兄弟亦蜀人也避地至焉開門授徒以自給公著之父率其子弟往受教久之樂聞其說請結屋以容師弟子與其鄕人共有聞焉王氏善之而未敢自遂也大徳癸卯慈利攺作州學更爲大成殿正配神位及十哲象而舊象無所於寓王某謂公著曰子欲成父之志此非其幾乎乃請於官欲築宮以奉舊象而祠之部使者深偉之旣得請公著乃度形勢視土物庀工擇材陶冶並作逾年而禮殿講堂門廡庖庫之屬俱就益市經書具祭器買田二百畝以爲食儼然學宮之體備焉提學官以聞於朝名之曰天門書院王氏田氏與其鄕之士民舎菜於先聖先師以落成後五年其州前判官周某調官京師來爲之請記嗚呼天下之名山川多矣大抵爲浮屠老佛之宮旣竭吾民之膏血以奉之而心術又壊於其說千數百年以來習熟見聞以爲當然而莫之怪也孰謂天門之勝獨以僻左之故閟其神气於千古以啟聖人之宮豈偶然哉噫今之所謂學者有周程張朱諸君子之所發明聖人之蘊無所不見聖人之微無所不著塗轍之正大門戶之端深固以盡聞而邪說之多岐則亦掊擊排抉而無餘矣況自國都至於郡縣無小大逺近具有學宮則所以傳夫學者可不謂旣備己乎然而或徒尊其說以自標置或講其義以務文章其反求切已至於深得而不違者蓋鮮能焉此其故何也城闕之近習俗所移彼其所見聞識知者一皆物欲之所爲而已宜乎所以自致之學不足以勝夫居之所移也然則安知如是之人聲色不接於耳目利祿不入於心胸其質之渾朴固不至於去道之逺而稟气之堅悍或反足以資其有爲則天門之士豈無可望者哉且夫山川之秀異久郁而始變發而鐘爲人物者必有可觀而無疑矣其要在太守部使者愼爲之得師以飬蒙造端又省其力役使之安於進業而周君且去官數年猶自執贄來見求書院之記以遺其人焉其知好善蓋如此安可不爲備書之

順徳路魏文貞公宋文貞公祠堂記

至大四年七月中山王公結自集賢直學士出守順徳明年郡以治聞守居無事乃按傳記而嘆曰魏文貞公徴鉅鹿人宋文貞公璟沙河人今二邑順徳則二公皆郡人守其土祀其先民禮也於是作宮學宮東南考求當時衣冠之盛肖二公儀刑而合祠焉郡人梁【闕】蘓各以其財來助司獄崔【闕】學正楊【闕】董其役以延祐元年二月告成泰定元年天子始開經筵王公在集賢侍讀以經從幸上都某與在行間以祠事語某將篆諸石以識某曰治民者常示之以好惡鄕背之正則民志壹而事有所據特教之防節耳而世猶迂之甚矣其不知本也天下之患常出於巽懦無恥巽懦者苟且無恥者無忌憚苟且而無忌憚人心始不可收而至於無所不至君子蓋深憂之若二公者誠足以表礪振起於斯人哉唐有天下二百餘嵗莫治於貞觀莫盛於開元之初一時名臣眾多近代蓋莫之及然而尙論剛正能諫諍有古大臣之風者則未有逾於二公者也夫二公之鄕非有百里之逺也二公之相非有異世之隔也邦人頌其事而知其徳豈一朝一夕之積而合祠之禮曠久未舉固亦有待也耶昔者仁宗皇帝在禦慨然閔俗習之於文法頺壊淪靡而莫之救乃出獨斷以圖治凡所揀防常出不次一時作新之志貞觀開元不足爲也鄕使有若二公出乎其間則气類之合風節所厲庻幾少答聖明之萬一乎始王公受知仁宗於東宮及踐大統而已在外服其祠二公也特因其職分之所得爲而已邇者論經之餘亦嘗竊取二公言事之要而陳之辭之所達萬不及一徒想見其遺風餘烈之不可復作南瞻祠宇悠然有千載之嘆焉噫豈吾二人之私也哉故作享神之詩曰

侃侃正辭髙風相望恭敬不忘有合其鄕於昭顧懷庻其在此俾後民克享世有君子

平江路重建虹橋記

至治三年五月日平江守臣告於江浙行中書省曰吳郡城內外皆鑿溝澮納太湖之水以容行舟逾絕爲梁經緯聨屬其髙卑修縮視水大小與人事緩急獨虹橋在郡閶門西跨官河通驛道爲咽喉要處水至橋下滙爲回淵最深廣隨折而東行勢用剽悍橋舊植以木而加甃焉嵗入腐橈及今夏大霖雨遂壊水陸並阻民吏憂駭卽日召吳縣長吏計防修治吏曰役大懼不卽成請艸具以木濟而徐圖之郡人鄧文貴詣官自言架本非經久計攺作將因循請出家財成之可毋煩官也問

其故曰家業【闕】

世矣衣食不敢有所過積日久而食功多幸有餘今度足以畜子孫終其身請悉以從事問所欲曰心誠願焉無所冀也按文貴家無田入化遷之利郡縣甲乙貲產在中產最下徒以知足能散無所爲之心佐郡縣徇民之急不亦善夫請聽文貴所爲省府下其書曰此有司之責而文貴發私財甚善其亟從勉成之文貴旣受命乃引裏中信義者與共事八月乙丑召工畫圖計日度財盡撤其舊而新之求土木鐵石必良售物予直必平無畱劵擇匠必精旣稱必足其志役者受傭如歸作息有度勤而勿病絕水下石欵宻鍵固累起拱合理致無間圜空漏水象月引重過之堅逾實地蓋長若干廣若干而又帖石隄岸容挽遡者若干尺泰定元年十月成凡用中統鈔拾伍萬貫於是前侍禦史曹南馮公翼與名卿大夫旣老而寓於吳者十數公咸善之而王公都中新領海南北憲節未上乃使來告曰今日之制自一錢以上郡縣毋得擅用府庫玆橋以民家親爲之猶須十餘萬未巳逾年乃成鄕使文書上下反復較論詎得出經費若是數就令從之非一日而決詎能成於期月耶用不足必且泛賦吏並緣姦利能無侵牟椎剝乎利盡而求速能久堅若是乎是誠可書以示來者請刻文記之或曰以一民掠有司之美可也噫文貴蓋有所受命矣且夫鄭商犒牛敵謀遄沮卜式輸財漢用不匱度時酌宜未可廢也必律之以古昔其常制產已乎不然世之兼並者或盡民力至骨髓不饜坐視其死亡而莫之卹者蓋有之矣服禦擬王侯嘻笑制官府惟其所欲爲而莫之禁更於斯舉不足乎是則可書也文貴有子業進士予昔過吳嘗從學者來見予故知其人且吳人殷盛四方所莫及其什伯倍徙於鄧者甚眾其輕財尙義肯卹鄕裏救災患者常多有之故爲備載而不辭庻幾相勸之道也時之守令僚吏名氏請列諸碑陰

悅生堂記

夫天地之間人與萬物所以禪續息復於無窮者生之理爲之也是故人之生也飲食男女衣服宮室貨財之爲皆生生之具焉而愚不肖者不知察也於是極其思慮之所可及肆其智力之所得爲內劌其心外伐其形凡所以飬生者皆足以害其生而風寒燥濕之感水火虎兕兵凶之遇不與焉若是者逐逐乎相隨未有紀極其卒也可勝道哉四明道士項君子虛能以醫藥診夫人之所以傷而保其所以全用能變其呻吟呼號愁嘆之聲以爲忻愉舞蹈順適之意日有稱而嵗有徴也故君子名其堂曰悅生云嗚呼人受天地之中以生嬰少壯老其時也彊弱盛衰其气也誠能順時禦气損有餘益不足以自致於無過無不及是謂能奉天之所與以盡其分定而無悔焉誠哉其可悅也然則老子以身爲患荘周以生爲勞者其殆憤激之辭也夫𨿽然子虛學於老荘者也吾聞善飬生者咀咽太和不在乎谷肉菜果也品配陰陽托象乎夫婦男女也鄞鄂之固舎廬之安金玉之保緼襲之厚又皆有所諭焉一不得以物命之也此豈非悅生之大本乎哉安而久焉有不止於悅者暇日更僕論之可也

思學齋記

予始識臨江杜伯原甫於京師也見其博識多聞心愛重之間從之遊問焉沛乎其應之無窮也而其天文地理律曆卜祝神仙浮屠之說往往得諸世外之士至於因人情時物之變論議政治之術可指諸掌時大臣有得其才而薦用之者薦上未命而大臣者卒事報聞原甫漠如一不介意方就客捨取詩書易春秋悉去其傳注而繕書之慨然有直求聖賢之遺於本書之意未幾去隱武夷山中其友詹景仁氏力資之益得肆志於所願學而予不及從之矣延祐庚申予居憂在臨川原甫使人來告曰我著書以求皇極經世之旨子其來共講焉且曰我以思學名齋居舊矣子爲我記之明年予免喪省墓吳中將溯浙逾嶠以成其約會有召命不果又四年景仁來京師每以思學之記爲說予曰原甫髙邁絕俗又能閒居山林無世事之奪其所就殆必過人逺矣予何足以言予苟言之人之所知耳所不知固不可言也他日授說於原甫而執筆焉尙未晚也景仁曰不可必有以復於原甫者乃試誦所聞焉古之所謂學者無他學也心學而已耳心之本體蓋足以同天地之量而致用之功又足以繼成天地之不能者焉捨是勿學而外求焉則亦非聖賢之學矣然而其要也不出於仁義禮智之固有其見諸物𨿽極萬變未有出乎父子夫婦君臣長防朋友之外者也故曰聖人者人倫之至而已聖人至而我未至故必學焉求其所以至則必思焉且何以知聖人哉於其言行而已矣言其言也行其行也然而反諸心而有未盡行諸已而有勿得是以有思固非茫然無所主而妄馳者也彼其由之而弗之察違之而不覺反憧憧往來於客气之感何其多哉乃有爲之說者反欲絕去倫理措心如墻壁以待夫忽然之悟於一觸之覺不亦殆乎今求諸此而不得者乃欲從事於彼以庻幾萬一焉反以絕學自勝果爲善思者乎噫學固原如斯而善思者必有所受矣今夫有事於思者如火之始然而煙郁之泉之始逹而泥汨之艸木始生土石必軋之逮其發也蓋亦己艱矣故非髙明之資未易遽徹也而況思非其道者乎然而嘗聞之明睿所照者非若考索之所至夫至於明睿則無所事乎思矣無思者幾乎聖人矣其始乃在於完飬而涵泳焉時至而化有非在我者豈不盛哉請以是質諸原甫或有取焉則因以爲記

髙氏貞節堂記

髙母鄧夫人蜀之臨邛人故宋江西運管諱允績之冡婦登仕郎諱翁彛之妻而士貴之母也運管旣卒於官而登仕亦相繼歿當是時鄧夫人年二十有九其子四嵗耳遭時亂離守節自誓皎如冰霜躬自織緝以具衣食乂撙節盈餘以資其子從師取友旣而所居燬於火無彊近之親可依托屏居陋巷家徒壁立幾無以爲生而益厲堅苦卒以成其子又教養兄伯之孤子至受室乃已後數十年子長家裕然猶勤儉晏眠晨興以率其家人色嚴毅不妄言笑內外親戚敬憚之稍有餘又斥以周人勿靳也教諸孫尢不以姑息爲愛故粗有成立年七十四有司以其事聞於朝省乃旌表其門閭於是士貴亦大其堂以奉之其名曰貞節蓋享備養者又五年而終士貴旣免喪猶不忍死其親刻木象夫人置堂上飲食必祝出入必祝如其生時泰定丙寅之嵗夫人歿十五年矣乃來告某曰我髙氏魏氏本同姓而吾二氏與子世家相爲姻好者二百年著齋忠襄公與鶴山文靖公則我曾大父嘉定府君之弟而子之曾大父提刑公之畏友也從祖參政恥堂公與子之從祖戶部公國史婚姻之弟兄也及我祖兄又嗣昏於名門而吾與子年相若情相好也先夫人之事子宜知之而士貴也未有所托於不朽則誠有所待矣然而嵗月逾邁恐就湮沒而吾子有位於朝顓以文學爲職事則吾名堂之意非子記之將誰屬乎某再拜受其言勿敢辭惟先夫人之貞節表著明白如此其可冺而勿傳乎乃取其事而次第之識諸堂上以示其子孫以勸天下之爲人婦爲人母者則又告諸士貴曰吾嘗聞之昔嘉定府君歿文靖公哭之曰才名四十年四爲二千石人所甚榮而公無矜色志有不得則循理以行其心之所安無苛取無厚望而造物者又中止之然則其蓄而未發者蓋深矣又重以夫人之貞節如此則髙氏子孫未有艾乎丁卯正月甲子記

徳符堂記

古之仕者不必出其國大夫士非有朝聘軍旅之事未有捨其鄕黨親戚墳墓而之他邦者自侯國而入仕王庭蓋可數焉春秋之末善用材者稍不盡出其國𨿽聖人不能不轍環於四方矣井田廢而士不出於農矣封建廢而人自達於天子矣於是材者能者之用不自止於郡縣矣而士大夫始有去其鄕不復能自歸者焉若仁人君子之心詎能一日而忘父母之邦乎是故去家而見用於世旣貴而復歸故鄕此固人情之所同欲也然而能得之者或鮮矣髙唐王公仁甫從其父時宦逰東南聲譽日起徧歷臺閣及持節江南副司臬事始得一過其家顧瞻源泉之深長竹樹之蔥蒨慨然從其老人昆弟求問其大父王大父釣遊之舊躊躇詠嘆依依然殆不能捨而去之王事有程不可畱止而中心之往來未始一日忘也天歷三年自參議中書拜治書侍禦史眷遇日隆事任益重公亦自知其未可以遽歸也以其未可遽歸也故其思加切焉因以告某曰裏中有宅宅中有堂我構我成祭祀賔客之所在也然而郁乎在望莫之至焉子何以表之而系吾志也廼爲攷諸王氏之故取諸三槐堂銘名之曰徳符堂云夫善言徳者必本於父兄古之道也今夫大山喬嶽之間滃然云興沛然雨作土石發乎光潤英華粲乎日星豈無所自者哉仁甫氏以令聞令望見知天子爲名公卿固其符之已見者矣古人有言有感於斯應必隨之符之謂矣仁甫氏以學問爲術智以政事佐化功則所謂應者復爲感矣感應相乘於無窮者豈有涯哉王氏有賢子孫善求其本始而得其符之所自發其在斯堂乎於乎君子之爲徳也自家而鄕自鄕而國自國而天下善推其所爲而已矣然則王氏之徳之符也其見信於斯世豈不逺且大乎

書隠堂記

莆陽林泉生淸源旣登至順庚午進士第卽介前進士昭武黃淸老子肅來求文以記其家所謂書隠堂者曰其父錄判君將致事而佚老於此云始予待罪殿廬得讀泉生所進捲而次第之以聞故𨿽老病誠願與賢俊爲文字之歡顧未有說以復於二子是以文久未克就閏七月得官且歸求之益力予其能已於言乎君子生乎世也不出則處不隠則顯行斯二者則有其道矣時隠則隠時顯則顯名以著之當隠則隠當顯則顯義以裁之固不卑隠而尙顯亦豈以隠爲髙而顯爲非哉今林氏父子老者旣仕而歸壯者方出而仕何猶自托於隠之云乎昔之記宮室者不有基構工事之勞則必有制作表異之故今斯堂也尊者治賔祭之禮防者修奉飬之職皆人道之常也常則何以言之哉𨿽然隠以書言則或得以爲之說矣蓋隠有潛心之義焉匪直藏其身之謂也世有淺之爲士者托文辭以自售其於聖賢語言之微心學之懿其得之或寡矣況乎持不足之資旣出而仕則睢盱以合世好龍斷以足已欲豈復有一息之暇回顧其所得之自乎而林氏父子仕而不忘隠吏而不忘書父子兄弟之間所以相激勵儆誡者豈常人之見也哉予於是知林氏之賢而因以知閩士之多賢也予嘗懷思龜山楊夫子親承伊洛之傳至於延平徳業盛大上配作者卽其地裏之近風化之深天下其孰能先之海嶠寂寞之濵豈無遁世長往之士聞予言而一慨者乎淸原苟知其人尙以告予予將順下風而求見焉是爲記

興雲橋記

泰定元年秋大同路城東新修石橋成河東連率圖緜公題曰興雲之橋明年寓書京師請於集賢王公約以記來屬焉按舊記大同古平城如渾之水循其城東而南行亦名曰禦河朝會轉輸東趨京師必逾是焉河水本盛遇積雨益橫溢阻行者故自元魏以至於唐河流分合不同率造橋以達嵗久沿革不能詳焉其可知者金天會壬子畱守髙慶裔所作不一年以大雨震電有怪物出壊其十一二後三年乙卯居民髙居安葺完之事具宇文虛中記後四十七年爲大定辛丑又以大雨震電壊其十八九明年壬寅畱守完顏褒重作之事具邊元忠記今橋是也至國朝至大三年凡百三十年又以水壊官家葺焉又十有二年爲至治元年又壊郡吏考諸故府取舊比以請連率爲達諸朝得給錢市材役民力如章嵗終會焉連率屬其副孫侯諧大同路屬其判官某縣屬其主簿某上下以次承事於是孫侯曰財不可以屬費民不可以數勞必究其所以壊而求所以長久者工曰橋凡二十有七間其西不壊者二十有三石柱也東當水所趨而柱皆木鄕徒取其易成而不計其易壊也乃采石於山之下凡爲柱二十四自上下流望之屹然壁立然後棧木甃石植欄楯表門闕飾神祠官舍之屬皆以次成始八月甲子畢以九月甲子凡若干日夫爲梁之役有民人土地之常事也今連率總一方委任甚重視民事之急猶請於上而後行爲之以時而民不勞用之有度而財不廢無一不合於理者揆諸春秋之法常事不書可也此何以書哉噫善爲政者當爲其所不可不爲而不敢擅爲其所不得爲與輕爲其所不必爲則民力其庻幾矣且革旣壊於一日思持久於方來不以速成爲能而以他日爲慮蓋仁智之事而斯民之所賴者也書之者豈徒紀其功之敏哉謹具以告來者俾有所考以圖無斁焉可也

說

尙志齋說

亦嘗觀於射乎正鵠者射者之所志也於是良爾弓直爾矢飬爾气畜爾力正爾身守爾法而臨之挽必圓視必審發必決求中乎正鵠而已矣正鵠之不立則無專一之趣鄕則𨿽有善器彊力茫茫然將安所施哉況乎防焉以嬉�焉以發初無定的亦不期於必中者其君子絕之不與爲偶以其無志也善爲學者苟知此說其亦可以少警矣乎夫學者之欲至於聖賢猶射者之求中夫正鵠也不以聖賢爲凖的而學者是不立正鵠而射者也志無定向則泛濫汪洋無所底止其不爲妄人者幾希此立志之最先者也旣有定向則求所以至之之道焉尢非有志者不能也是故從師取友讀書窮理皆求至之事也於是平居無事之時此志未嘗慢也應事接物之際此志未嘗亂也安逸順適志不爲防患難憂戚志不爲懾必求達吾之欲至而後已此立志始終不可渝者也是故志苟立矣𨿽至於聖人可也昔人有言曰有志者事竟成又曰用志不紛乃凝於神此之謂也志苟不立𨿽細微之事猶無可成之理況爲學之大乎昔者夫子以生知天縱之資其始學也猶必曰志況吾黨小子之至愚極困者乎其不可不以尙志爲至要至急也審矣今大司冦之上士浚儀黃君之善教子也和而有制嚴而不離嘗遣濟也受業於予濟也請題其齋居以自勵因爲書尙志二字以贈之他日暫還其鄕又來求說援筆書所欲言不覺其煩也濟也尙思立志乎哉

題王氏子五嵗女弟說

王氏子因哭女弟而忽生無窮之悲信天性之發見而非五嵗兒所能及親每飯必拜至於十五不變孰謂禮自外至者乎先王知其若是也故有以節文之而教生焉嗚呼苟有教焉充王氏之所至堯舜之民矣乎

李士二子字說

集賢學士河東李公謂集曰予嘗字季弟之子思謹曰克忠思善曰克敏而子爲之辭今天子追賜謚我先公實有忠與敏二文先公以是易名上所賜也予不忍令子孫同之更字謹以恭字善以至子更爲我申命之集乃言曰謹乎謹乎志髙气揚不知爲謹也神昏力弱不足以謹也千慮萬應一有不謹然猶不可而況漫以不謹臨之豈復有爲人之道哉字之曰恭示以謹之法矣共之爲文象手足也爲文指事益宻又加之從心焉夫執玉奉盈手容之至謹者也然而心不在焉則失之矣故曰斂其放心於執事之間弟子之所以爲恭也謹乎思所以從事於恭者可也善乎善乎亦知善矣非自外至者乎性之本初未始不善也刳其本而失其初善斯亡矣君子之善復之也非能有加於當然也不至於其當然者則未也至於其所當然則無所逾也故言明徳者言新民者一至於至善而後止故曰聖人人倫之至也愚以是知自聖人以至於庻民皆有此善也聖人至而庻民勿至也求至焉賢者之事也善乎望乎子者非妄也子求至焉非僭也夫其功大矣未易言也然而爲學而不知此則無所學矣故公之意非獨爲二子言也亦欲諸子通識之矣於是距始命字之嵗六年矣二三子亦有因予言而警悟用力眞有所至者乎

李克畯字說

河東李公以至大辛亥之嵗爲其子若侄七人制名字旣嘗使集申其意而祝之其曰思徳字克畯公子也後九年乃來求集益陳其義以自勉其請至於六七次而不倦夫世之人命其子以嘉名者未有若李公擇言示訓之深切著明者也爲人子者有若克畯知尊父命而不敢忽思有以推明其意而力致焉或寡矣集𨿽不敏敢不爲克畯言之乎𨿽然其說至大有不易於言者矣子之名字蓋取帝典克明俊徳之言而制之也克明俊徳者古先聖人之盛者也而人常易言之由不察也集聞之俊畯字通用而禮記又作峻蓋同爲髙大之義故釋者曰俊大也而世人謂俊爲輕俊捷疾之名則失之矣夫所謂俊彥俊乂俊民俊士者皆以其有大徳也配英配豪配髦配傑而言者皆以其髙出千萬人之上者也然而髙大之人見理必易於常人其才則似乎輕捷矣而非俊之本義也斯言得之矣是故愚欲子爲髙大之俊而不欲子爲輕捷之俊也然而義未周也傳曰知崇禮卑崇效天卑法地夫言髙大莫崇於天矣今言知崇如天可謂極髙矣而必繼之禮卑諭其卑乃至於如地者何也又嘗聞之矣知崇者言知識之超邁禮卑者言踐履之切實也推其至至於成性存存必由於此則是徳益盛而禮益恭者尢聖學之至盛者也苟欲爲超邁而不切於實乃爲學之大獘善思徳者不爲也愚旣論髙大之爲俊以矯輕捷之失矣然又慮其悞以過髙爲髙而不知切實之事故又引易以明之誠願子之有察於此也集之不易於言而終不敢不言者其亦有以諒予心也夫

書曾仲禮字說後

聖賢千言萬語具在簡冊濓洛以來大儒君子又發其蘊奧而辧其精微昭如日月條理具備學者皆得誦而習之皆切已之要言入徳之成法譬諸田則可以得獸矣茫茫原野不卽虞焉則迷於鄕方藥則可已疾矣方餌滿前不命醫則謬於對證此答問達材之爲教所以貴乎師友見聞者也博文約禮之說自顏氏率是以爲學焉孰不知之而善學之士又求其說於先知先覺者豈直爲觀美也是故答問者詎可不視其所至而泛應之哉吾於臨川先生所爲仲禮字說而竊有感焉何其言之富而意之足也知古書而行天理可謂至矣又示之以愼獨之說啟其端而使之求之可也而又告之曰於人所不見之處凡不可以對人言者斷斷乎其不肯爲此猶食在其前惟舉而咽之耳然而用力與否則在其人乎昔劉元城問學於司馬公得誠之一言又問得一辭曰自不妄語始入蓋退而櫽括其所爲凡三年後得焉此誠楷則矣因臨川之言而用力於愼獨焉極其至則天道也噫觀美之空言乎哉仲禮初拜禦史行臺江南出是說求予識之夫禦史職事要重有巡行糾察斷決之勞不得如經生學子朝諷暮誦矣而一事之至一念之發必以是求其沛然可勝禦哉

劉仲經字說

保定劉道傳來求字字之曰仲經又請其說韓子曰是道也何道也堯舜禹湯文王周公孔子之所傳也此數聖人邈乎數千載之上容色不可得而見矣音聲不可得而聞矣然而道徳文章之所存禮樂刑政之所載百世之下如親見之者經在焉耳經者何也易詩書春秋是也學者學乎此則爲君子反乎此則爲小人爲天下國家者法乎此則治悖乎此則不治載是道者經之爲書也傳是道者數聖人之所以爲心也言道傳而不本諸經可乎故字之曰仲經經之爲文言治絲之事經其引而伸之者也引而伸之者卽其常而不變循直道而貫通之義也仲經試思之

道園學古錄卷九

欽定四庫全書

道園學古錄卷十

元虞集撰

題跋

皇帝聖防特命禮部尙書哈喇巴圖爾充奎章閣捧案官宜令哈喇巴圖爾準此天歷二年五月【闕】日

禮部尙書哈喇巴圖爾之先臣太傅右丞相楚國公事武宗皇帝位望隆重榮耀赫奕所謂不貳心之臣足以當不世有之恩者也當是時尙書兄弟尙幼及其長也慨先世之遭逢傷事變之不易思憤忠鯁以報國家未嘗一日忘也聖天子撥亂反正天下歸心尙書防侍機謀夙夜左右內則執干戈以備宿衞外則治禮樂以和神人從容燕間尢秉謙愼聖天子禦奎章閣尊徳性進儒臣以延問經術修文明之治焉閣中別置捧案官以命貴近尙書其一也而獨蒙聖恩親禦翰墨作勑書以賜之廷中大臣非無贊書之深厚禁中侍禦非無嘉錫之便蕃未有身當云漢之昭回被文章之藻賁者天下之至榮至幸何以逾此然則臣子者安敢不盡誠竭力以思報於無窮者哉

題趙祕書景緯所撰知郡王公庚應墓碑後

某讀趙祕書所撰知郡王公料院墓碑而深有感焉碑中言王公從其兄歷登諸老之門如劉后溪楊浩齋張亨泉魏鶴山其人也是數君子與某曽大父友誼最厚後溪公名光祖以龍圖閣學士歸居其鄕簡池碩徳重望爲時師表其家居時曽大父守簡防闗上潰卒爲亂二公保障之郡安而亂弭浩齋公名子謨字伯昌潼川人嘗與曽大父同學易於滄江之上講貫之說學者多傳之如所謂幹二五皆言大人否二五亦言大人時義有不同之類是也亨泉名方字義立亦同易學其祥刑漢中時曽大父嘗爲之著亨泉銘而鶴山公則東南之士習聞之其文集無捲無曽大父之名而曽大父集中亦無捲無與鶴山講學者也鶴山曽孫起兄弟家姑胥其在京師也館於某料院諸孫用亨家畨陽其在京師也交好尢舊因見其家書所述略以所憶書其後而歸之二百年中後生不及前輩聞見澌泯撫捲慨然

跋陸友仁所模金石欵識

古人制作見於後世者學士大夫求之詩書易春秋而儀禮周官其專書也其次惟金石欵可見耳而世不能多見吳陸友仁所模藏旣博又古時一閱之何異見朱虎熊羆汝鳩汝方太顚閎夭散宜生於一日之間哉

題孝節堂記後

皇元之取宋也蜀先受兵蜀士之以家死事若西和賈倅蓋有之矣天兵至南土遂滅宋昔者死事之子孫又死之如西和之曽孫何可多得哉史館承詔修遼宋金史此記宜上送國史賈氏有遺孤見育於延平陳氏忠孝之家天必閔之陳氏亦徳人哉至順辛未五月七日史官虞某書

書王氏艸韻後

六書之學其成書之傳者則有許叔微氏之說文解字以類相從而徐鼎臣兄弟始葉以唐韻而錄之便檢尋也許以文字類徐以音聲從後出者益趨利如此艸書之錄如急就章以物類相從志在於簡約易求之耳今又分其字而屬諸韻豈非簡約之尢者乎然昔之爲艸書者結體有疏密用筆有工拙波磔不同形勢亦異譬諸人之口鼻耳目之形𨿽同而神气不一衣冠帶履之具等制而容止則殊朝廷有大朝防百官咸在品秩同等班序同列而人則雜然前陳矣善相人者乃能於是乎有所擇焉此輯艸書韻之例也然則王氏之書其可少乎

題宋孝宗書貞觀遺事

昔宋裕陵嘗以唐太宗問其臣王安石安石對曰陛下當法堯舜旣南渡國勢削弱阜陵慨然有志於當世其手書貞觀數事蓋有所奮發也患盜而推本亷恥憂國而防乎欲盛論政而謹於擇臣其堯舜之事也本之以堯舜之心不其盛乎此阜陵之意也傳曰君子多識前言往行以畜其徳有天下國家者所宜鑑哉至順史臣虞集謹書

跋禦筆除超爾太府太監

今上皇帝宸翰命超爾以官者也國朝典故凡命官自宰相以下皆中書造命其貴者封以天子之璽而賜之云漢昭回龍光赫奕未有若臣超爾之親被禦書是也夫恩之深者報必重仕之密者事益嚴超爾其小心謹畏克盡忠孝以事上而保祿於無窮也哉

題臨川吳先生所述劉伯宣事狀後

忠憲公之死時人比之漢蕭太傅蓋無愧焉公之心明白如天日彼構禍書牘之情亦卒不掩於天下後世此春秋作而亂臣賊子所以懼乎

題楊將軍往復書簡後

臨安故宋行都山川風物之美四方未能或之過也天下旣一朔方奇俊之士以風致自必樂居之而文獻之緒餘時有可見者焉承平旣久交遊文翰之彬彬尢他郡莫及矣楊將軍好事有聞於時一時諸君子莫不與之過從此卷書尺可考也然未四十年卷中人無一存者亦可慨乎髙尙書賦詩寫山水有古人之趣當代論書法者北尙鮮於南推吳興是皆見太平之盛者善觀者不特於【闕】論也將軍之子瑀持來京師予閱之柯氏玉文堂中閩陳眾仲陳趙子期太原王君實吳陸友仁同觀至順元年十月【闕】日蜀人虞某伯生甫敬書

題心逺捲後

新吳興校官淸庵李君求予書心逺堂扁因爲辧心逺之說以遺之曹侯克明爲之持去久矣君復欲題諸此君方拜吳興之命某因又爲之言曰昔伊洛之學未興漢唐之說稍變作人之盛權輿於安定非一世之豪傑其孰能與於此乎今伊洛之書衣被天下經義治事乃若岐而二之治且非其治矣烏乎是誰之過哉沈防茍且之徒蓋自陷於污下所見不少超於目前深可慨也見心逺者能無躍然以喜乎推吳興之法以進於伊洛校官之職業可不謂之逺乎

題吾子行小篆捲後

古者器物皆有銘三代制作亦有損益丹書所載器亡文存所尢可思者筆書之不可復見也處士吾子行小篆精妙當代獨步書此諸銘尙友古人之志蓋不止秦唐二李間也

書古劍銘後

吳成季父寶古劍文理若碧涵气純靈不利割不鈍廢有藏用之道焉銘曰利固職趣世亟羣慝息鈍乃徳

右翰林學士湖廣行中書省防知政事淸河元公復初之所作也公與吳大宗師友善公爲著文甚多皆贍博奇偉及得此劍極古以爲非髙簡則不稱故制文十有二云文成於大徳初元年歿於至治中至順元年八月予與吳大宗師看劍道舊而亡其文蓋三十年矣吳大宗師追記其辭而予書之蜀郡虞某識

題和林志

國家並包宇內封畛之廣袤曠古所未有也山川形勢阸塞險要之處奇怪物變風俗嗜好語言衣食有絕異者史不勝書也至元中先叔祖以少蓬被防掌輿地之紀每載筆而問焉至順元年予在閣下被防著經世大典輶軒使者之問不敢怠忽然而朝聘往來之使日無虛驛所不足者好事善詢諏知觀覽考索者甚寡是以至者或未必能言言者未必能文記載邈如每爲之三慨矧和寧祖宗興龍之故地其無可述以傳示耶蕭囦之北遊也乃能賦而詠之使見者不異身履其地何其快也自和寧而北而西而東廣輪猶不可更僕旣而徵討所及藩屏所系氏族所聯尙多有之吾安得囦乘傳車稱使者徧歷而深考以廣異聞而附信史於無窮乎

跋眞西山畫像

昔者弟子之於師僚屬之於官長門生故吏之於舉將旣得所宗則終身以之義之當然而常行者也西山眞先生道徳文學師表一時遊其門者則象其威儀者何日忘之潛齋王公得先生遺像觀覽詠嘆悠然髙山景行之思誠可以惇薄俗而示古道也某從王公之孫纉得見是捲是一日而得瞻二公於百年之間也敬書以識之至順辛未九月九日雍虞某書

跋王端明畫像

劉敏叔畫故端明潛齋王公於梅雪之間其髙風勝韻如在昔屈大夫頌橘以象伯夷千載以爲名言托物儗倫君子豈偶然哉雍虞某題

跋大安閣圖

世祖皇帝在藩以開平爲分地卽爲城郭宮室取故宋熈春閣材於汴稍損益之以爲此閣名曰大安旣登大寶以開平爲上都宮城之內不作正衙此閣巍然遂爲前殿矣規制尊穏秀傑後世誠無以加也王振鵬受知仁宗皇帝其精藝名世非一時僥幸之倫此圖當時甚稱上意觀其位置經營之意寧無堂構之諷乎止以藝言則不足盡振鵬之惓惓矣

題王忠簡公進士謝恩詩後

某從故宋王忠簡公曽孫纉得見公進士謝恩詩公之子樞密公所識並在唐人賜進士第禮文繁縟宋初已差不及南渡後蓋多艸創然猶彌文若是覩之令人慨然

題朱侯所臨智永千文

中郎石經逺矣鐘張之法至右軍而極右軍之法至永禪師永興公而後難爲繼矣盛唐作者變又極焉宋人逺不相逮米元章黃伯思皆筆不稱識而晚宋謂之無書可也國朝惟吳興趙公遂擅一代學者瀾倒忽見朱侯作此古法令人執捲惘然臨池者尙三思斯言哉

題故國子司業李公挽詩後

故國子司業贈某官保定李公挽詩一卷故翰林承防張公幼度爲之序賦詩者凡二十四人故翰林承防東平閻公栁城姚公廣平程公吳興趙公集賢大學士洺水劉公及其侄承防公平章政事秦國李公蔡國張公集賢翰林兩院學士陳公公望李公伯宗薛公公諒王公國華元公復初鄧公善之曹公子貞貢公仲章而耆舊之在則樞密副使王公彥博翰林承防郭公安道中書平章趙公子敬翰林學士吳公幼淸侍禦史張公伯髙及江西提舉栁貫道傳與教吳大宗師也詩不出於一時要皆大人君子懷賢思徳之作也三四十年之間朝廷文獻略備見於此蓋先生之子端受而藏之亦不敢不愼也世祖皇帝建國紀元制禮作樂幾四十載而功成治定以遺子孫於乎可謂盛矣成宗入繼皇帝大綂克纉祖武朝廷宗廟之禮爲重先生時爲太常博士艸儀注朝諡於南郊追尊裕宗皇帝先生執筆爲誄稱頌功徳凡千餘言頃刻立成情文兼備搢紳稱之拜監察禦史上疏論東朝建五臺寺天子爲之攺容臺省爲之竦懼遷國子司業以身敎多士師道凜然其髙文卓行大節讜誼如此晚守一州以歿不究其用此諸公之所以嗟嘆而永歌者也昔唐陽城爲諌議大夫論裴延齡陷陸贄事欲慟哭而裂其相麻後爲司業守道州以歿官職气節略相上下夫泯然與艸木同腐者何可勝計先生與元宗相望於五百年間顧不偉歟張萬福武人年八十餘猶知賀諌官於延英門下然則今諸君子其能已於言乎是可爲不朽者矣某初受大都教授實承先生後與先生之子端更遷翰林待制國子司業今待罪延閣之下又得同事編摩淸苦直諒友誼彌篤故敢書其卷末云

題王夫人貞節詩卷

天歷二年秋河間周敬先以進士業舉於郡薦書未報奉其母王夫人居海上人莫之知也至順二年冬予表弟賈徳昭自其鄕還京至靜海而澤冰堅膠焉升岸以行見聚落數十家有儒士廬居而衰者問之則敬先也居數日見敬先讀禮甚謹始就而與之語因寛諭以慰之乃見天歷三年進士所爲敬先詠歌者又以知王夫人之貞節焉蓋夫人適周氏時才十八生二子曰興祖五嵗紹祖一嵗而夫王歿守志教子至七十一而終方興祖之失舉河間也夫人命之受業京師未及行而遭防今年之九月也予弟有親在京師冰雪不可還興祖爲告其鄰近僦焉以歸爲予言其事如此敬先興祖字也某輒書以貽諸君子之好事者庶有表章之爲世道勸云

跋鮮於伯幾與嚴處士翰墨

大徳延祐間漁陽吳興巴西翰墨擅一代而嚴氏琴亦見稱道年來無一存者得此卷則四人具在惜乎集之目力以病不足窮其波磔之妙徒諷其辭以想見其遺音雅趣於湖波山木之間也

題鮮於伯幾小篆

斂風沙裘斂之豪爲湖山圖史之樂翰墨軼米薛而有餘風流儗宋晉而無怍是以吳興公運畫沙之錐刻希世之玉使千載之具眼識二妙於遐邈

跋子昂書陰符經

陰符托黃帝以爲名而實非其書無可疑者或曰戰國時人文字亦未可信也或曰只是李筌所爲此近是哉然褚河南已有奉勅書本則其來亦久矣世人忽明白簡易之言好以詭祕不可解之說相尙豈獨陰符哉吳興公書妙一世此卷蓋盛年所作波瀾老成不及暮嵗而法度整整未容無所師匠者知之也隆山翁吾鄕先生博學玩世所謂醉人語不可了了眞語耶果醉語耶

跋陳信仲行捲

豫章周儀之至元十三年從其兄入覲除縣主簿年二十三耳經學才華時務典故爲人溫潤風流前代賢公子方今材大夫也昔同在京師自省臺翰苑皆薦之皆欣然以爲當而用之然轍齟齬不克就治獄海郡已幾七旬矣某在翰林薦爲待制事奏而報聞遂有宿艸之感非命也夫傅先生故宋進士某幼時嘗得其所爲賦讀之泰定丁卯陳信仲自溫陵來知先生道徳年齒之盛嘗賦詩寄之周旣不可復見傅又相望萬里而一旦於陳信仲行捲見二人焉能無悲喜交集乎古之言君子者或兼言有徳有位或專以徳稱信仲鄕先生有傅公仕於郡者有周公皆諄諄爲信仲言如此所謂魯無君子斯焉取斯者耶

跋陳信仲行捲

溫陵傅先生送其門人陳信仲赴廣州教官旣有序言予已題其後又出此卷則送其秩滿赴選京師者也崔丞相與僕曽大父友善蜀廣相望嵗常遣一介通問今講學論政諸書尺尙在篋笥大父嘗取其尢要者刻先集中所謂滄江先生集者也李公風裁無愧崔公蓋嘗想其遺風而嘆其不可復見今先生舉二公以砥礪信仲信仲亦知先生之望其門人者良厚不薄也耶今爲祿仕者茍幹祿以爲貧亦復何議哉而爲貧之意多遂至於無所顧忌不復知有廉節爲士君子之常行此天理之所由斁而人心之所由壊也不然師弟子之間豈不能泛引古人賢者爲之祝規哉而獨及崔李二者吾故曰良厚不薄也

跋魯祭酒試諸生聯句

世祖皇帝肇建國學教冑子取成材用之有至輔相文治日殷學者日眾而取士之制密矣古者論造士之秀者升之曰進士論進士之賢者而告於王斯官之爵之今殆放此某昔嘗承乏典樂防先皇帝開奎章閣引某侍書左右未及論俊選以聞而集賢魯先生實來一嵗之間凡七十二試而淹滯之士畢出公論韙之乃與其竂寀賡歌以樂其事何其盛哉先生將以其詩刻石堂上使之來求識之故爲序錄於左

題湯東澗與張文子手帖

湯文淸公淸節雅望超卓當時風裁所厲庸泛者無所容乎其前今觀其與故人張君文子書期之以科名申之以繾綣何其忠厚委曲也此聖人徳容所以有恂恂侃侃之異學士君子所當觀感慕效者歟

題宋諸陵畫像後

昔者君子之觀於先王也蓋曰見其禮而知其政聞其樂而知其徳動作威儀之則庶幾如將見之至順辛未今天子有詔史館修宋史其行事固可考見祕閣畫像具存𨿽與此或少異猶足以得其彷佛執筆者尙想象而求之乎

題閬州陳彥和致樂堂記

某嘗觀於陳氏世家昔康靖公守荊南時馮夫人誨之曰汝父訓汝以忠孝俾輔國家不務仁政善化則非先君之意也今彥和身歷淸要所以樂其親者豈待外求哉馮夫人家訓故在也

題陳彥和魁星圖

天官書北斗平旦建者魁魁枕參首第一星也斗之大者曰魁象物以爲名云耳又曰鬥魁戴匡六星曰文昌宮然則陳氏魁星之祥非止爲進士第一亦輔相之占耶

題晉陽羅氏族譜圖

昔者吾蜀文獻之懿故家大族子孫之盛自唐歷五季至宋大者著國史次者州郡有載記士大夫有文章可傳有見聞可徴所謂貴重氏族推次甲乙皆有定品𨿽貴且富非此族也不通婚姻蓋猶有九品中正遺風譜牒之舊法不獨眉俗爲然也百十年來比及沐浴皇元之聖澤其傷殘轉徙千百無一二矣今天下益以治平學士大夫稍稍求遺軼於故老尋金石之寄於荊榛丘隴之間而荒煙野燒不可復知者何可勝數有能追尋上世之傳至於八九世又有祖父文墨之敍傳若晉陽羅氏者豈易得哉故𨿽小有闕軼參錯亦其勢然也羅氏之仲允中以教授辟儀曹史且還就蜀省幕府持此卷來因爲題而歸之三嵎虞某題

題約爾珠學士孝友捲

京城之巽隅自門入循城少西有桓楹在道北表之曰蒙古氏約爾珠孝義之門每過而式之求見其人不可得也他日有事於太廟予與執籩豆見宮室之美而嘆焉或告之曰昔英宗皇帝之廣宗廟而大之也使人求楩楠豫章之材於江南事嚴眾莫敢當約爾珠氏受命以行以便宜從事民商不病而工師告充朝廷服其智決則植表之家也奉詔修經世大典得懷慶路之書曰此郡嘗有蝗大至守臣約爾珠出郡百餘里禱於古蠟神之祠一夕大雨蝗盡去問之則又植表之人也故予願見而不可得而約爾珠奉詔建寺集慶還拜侍讀入翰苑得爲同官其孝義之事已見國子祭酒魯公所述予又書此二事以記之孝於親者固可上貽於國下及於民也歟

書蕭氏官誥後

故宋在東都時先儒有建議欲取四方賢士教之京師學成則以分教天下州郡此王者一道徳同風俗之法也蕭仝所藏其大父從事君補太學生辰州教授闗陞從事三綾告重有感焉從事以太學髙第同黃甲恩例乃僅爲州學教授是往時先儒之言固已行之矣我國家急於用賢舉進士及自學捨入官者卽授之以政有民人之寄焉爲教官者皆其餘材耳夫政教相須其及民一也政速而教遲政淺而教深惟其用之如何耳三告自寶慶至寶祐年亦多矣而蕭君方小攺得爲令錄昔者老材而用之爲民物慮者深矣仝通暢善學甚宜於時仕於京師且久其有以發先世之遺徳矣乎

書仁本堂記後

吳養元作堂於家而養親焉其兄集賢待制養浩氏題之曰仁本而自爲記蓋取有子之言孝弟也者其爲仁之本與之語朂其弟以愛親敬兄者也夫所謂仁本者其義大矣吾聞諸先儒之說曰孝弟是仁中之一事也自性而言仁其本也孝弟之所從出也而行仁者當自孝弟始然則謂孝弟者仁之本則不可謂孝弟行仁之本則可故曰爲仁猶行仁也養浩告其弟以孝弟直以仁本言之以爲記而不及於爲仁之說者政所謂引而不發欲其弟之躍如於斯也夫吾又聞之先儒嘗以事親之事而諭事天之道焉蓋事親之事盡則事天之道盡事天事親無二事也事天之道盡而謂之非仁可乎吾故曰何其取義之大也今石居先生髙年厚徳以集賢之貴封爲邦君爵第四等自其鄕論之古之所謂父師者歟養浩以文學顯名於朝而又望其弟者如此蓋推原其所自本而有感焉以爲此記養元其勉之

跋晦翁與蔡季通書

文公先生之於蔡季通氏情義均骨肉學問則師友其事迹見諸當時講明傳乎後世炳如也其大者如河圖洪範之說太極經世之防所以輔益於朱子者不少名物若律曆支余若相地亦非淺學後生所盡知也此帖於出處隨時之義藹然情至猶可想見蓋成徳君子造次所發無一毫無可徴者如此

題義士捲

施必有報感應之恆理也施不求報者君子之善用其心者也國家視民如傷饑而有能食之者則官之所以報施也出有餘以繼不足而不以責報爲心非君子長者其能若是乎有餘不足皆天命也不足者無可如何在君子則固節而已耳天使之有餘而不自私推以及人固天之道也華氏其知之矣夫國家報施以官亦天命也今不求諸人爵而求諸天其報足以稱施又何疑焉

跋謝太傅中郎帖

右謝太傅書一十六字申屠子迪家藏也子迪言宋亡時府庫悉官取北來書畫爲兵士剔取犀玉標軸文字委借泥土間其先君忍齋禦史偶得諸棄遺中信知神物防持耶昔王子敬每作佳書以遺太傅太傅輒題其後還之敬甚懊恨蓋太傅是右軍輩行也襄陽米芾所謂寶晉齋者政爲謝公書在也某獲觀祕甚多乃不曽見太傅書當是遺軼如此者尙多也紹興中中原舊收法書名畫往往復購之精鑑允當紙墨印識一一可據子迪善寶之

跋紹興三年召故防知政事歐陽修之孫世興赴都堂審察省札

大梁之社稷丘墟矣故家流風民之望也況斯文之傳尢有以系士大夫之心也夫

題申屠子邁畫馬圖

徐容齋先生題子邁十八時所畫馬言其忠厚而嚴正得前輩之體吳興之言微婉苟用其言致力於讀書而有得焉則自然不暇於逐末矣淸河之言正而毅筆墨之間猶足見其掀髯之气而皆不可復見矣俯仰可勝慨然子迪以其先兄手筆甚寶藏之藹然孝弟之意故可與諸老之言並傳子孫也

題多囉學士所藏禦書後

天歷二年九月十二日手詔一百五字申嚴夜啟門禁之事先皇帝至自上都次淸河幄殿禦書今侍書學士臣多囉時以中書左司郎中充承制學士受詔命將作院織錦成文以宣諭兩都禁衞者也欽惟先皇帝天縱睿聖人文宣昭制詔所頒臨定詳審親禦翰墨端重方嚴所謂歷代寶之以爲大訓者也先皇帝上賔之明年閏三月臣多囉出此詔本俾臣集識之臣等追懷恩遇不勝感泣之至

鈔錄禦書

皇帝聖防大都上都守把城門圍宿軍官軍人每巴喇噶齊每根底自今已始夜遇緊急事情開門出入差官將帶夜行象牙圓牌織字聖防門圍官員詳驗端實方許開門出𨿽有夜行象牙圓牌如無織字聖防不以是何官員人等並不許輒開城門縱令出入違之處死

題禦書奎章閣記後

禦書奎章閣記初刻石蒙賜摹本者甚少應賜者閣學士畫防具成案然後持詣榻前申稟而後予之蓋愼重之至此一卷今侍書學士臣多囉以僉書樞宻院事充承制學士時所被受者也

題蕭氏家世事狀

鶴野蕭君從道自其曽大父事太祖皇帝攻城野戰以多功者名爲大將以其兵畱鎭西州四世矣至從道又有孝行文學世其官又二十年天歷初以使司在京師是年秋九月天子登極攺元之詔下而晉冀闗陜疑沮反側遣使或怇怯退巽從道慨然受命往諭閒暇如平時以兵來鄕者從道能率先吏士討拒逆而塡安無辜之民六詔安阜生養最久一旦爲亂致煩重兵數年天子再下明詔諭之乃定方兵行從道以使事冒險出入其間外宣徳意得其情狀以聞厥績茂矣幕府上功文法持平進秩三品與所居官等從道材略如此行見用矣充城先生所爲從道事實與簡冊有闗先生吾蜀耆舊所謂儒林祭酒者也其言不厭質事不厭詳者避文勝之史也某備員執筆之末敢不錄而識之以待至順癸酉閏三月甲寅虞某書

題蕭從道平雲南詩卷後

粵若稽古帝舜惟時有苗弗率禹䢐徵而猶逆命也乃誕敷文徳舞干羽於兩階而苗格焉天歷建元以來雲南久安之境乃以弗率聞天子仁聖旣以親王重兵臨之相臣大將各奏厥功又以明詔開示更新活全之意率以按堵蕭大夫以世將使軍中及成功也乃以頌奏可謂有文事者哉

題米南宮墨迹

米南宮書神气飛揚筋骨雄毅而晉魏法度自整然也漢人只知程不識用兵紀律精嚴不知李廣之無斥候爲合作也

題黃山谷墨迹

山谷先生孝友純至常於翰墨見之所謂諸弟孝友恂恂薫陶使然又曰性行頗調柔所以望其族人昆弟者何其忠厚也

題宋髙宗書便面

前代端午賜扇內廷戚畹至於館閣皆有之此諼艸詩當時已亡其畫徒存扇背者爾然戒殢酒祝以忘憂豈黃髮爲期之意乎

道園學古錄卷十

欽定四庫全書

道園學古錄卷十一

元虞集撰

跋

朱文公白鹿洞賦艸跋

昔者文公先生旣重作白鹿洞書院屬呂成公記之而又自作此賦豈無意於其間乎某嘗泛彭蠡登匡廬升斯堂三復於斯文矣於所謂誠眀兩進敬義偕立凜然有遲莫無及之嘆今夫荒閒寂寞之濵朝誦暮者豈無其人哉安知其不與愚同此感也今此篇輯錄文公全書者以冠諸首家傳而人誦之則固有不待皆至乎白鹿者平章迂軒趙公之防子乃購得其稿本觀其艸具之謹攺定之精尢足想見其意度他日請使善工摹之而勒諸石以補洞中之闕庶後之覽者有所觀感豈私玩云乎哉

紡績圗跋

昔時守令之門皆畫耕織之事豈獨勸其人民哉亦使爲吏者出入觀覽而知其本此卷豈無一二之遺乎然而徒爲篋笥之玩詠嘆之資則亦末矣爲豳詩者可風可雅可頌其推致感動不其廣哉

約齋跋

約之爲文從系蓋束絲之文也故凡斂束之事舉借用之如約束約信窮約之類是也易所謂納約自牖約信也孔子所謂不可久處約窮約也此以事言者也卽學而論之孔子所謂以約失之者鮮此約也不侈然自放之意取乎斂束者也顏子之約禮謂其所知旣博其要在於復禮是約也猶云要也孟子謂曽子守約者對守气而言猶云守義守乎義則所守者約又謂反說約者蓋以說爲言自博而說歸乎約耳此數者文義𨿽不大相逺所指之地則異亦不得比而同之張公以約名齋善擇言矣而愚也莫知其所主適而嘗見公之立朝政事謀議如物在權如機應的其所謂以約禦煩者耶或曰公晉人也晉俗尙儉公𨿽貴不忘其土風豈在斯乎

王逸老艸書跋

宋太宗刻祕閣法帖晉魏書法後世猶得見之者以其有此至大觀益精妙矣學書者始知上求古法於後南渡講和卽安思陵臨池之好尢篤一時內外大小之臣聞風而起若王逸老艸書殊有旭顚轉折變態尢爲內廷稱賞然是後飛雲之禍𨿽慘而志恢復者愈堅禁僞學者𨿽嚴而求性理者彌篤若逸老之書士大夫道之者絕少亦可念哉當是時吳興張謙仲亦髙年篆法甚古隱於黃冠龜山先生嘗敍其所爲書故其人名尢重焉

子昻墨竹跋

黃山谷云文湖州寫竹木用筆甚妙而作書乃不逮以畫法作書則孰能禦之吳興乃以書法寫竹故望而知其非他人所能及者云

安生送行詩後跋

古人言活千人者後必有封平晉安氏能保聚鄕裏於屯艱之日豈啻千人然三傳至徳卿生遽以早孤而家廢學成未見售而隨以兄喪歸此所謂感應之理非耶今之世家大族常一廢而不復振者以子孫不學無術故爾今生乃以善學聞且素冠之刺久興而生獨塟兄以禮君子有知生之必大其家矣生嘗求爲國子生而不果六館之士非有一日之雅也乃能爲歌詩以哀其情而道其美張公秩滿家居而質疑之人戶屨常滿此皆有古道風化之美者吾安得不感慨而並書之題劉貢父蘇子瞻兄弟鄧潤甫曾子開孔文仲兄弟賡和竹詩墨迹

元祐同朝諸賢歷官行事月日可考知者尙多七君子偶以倡和同在此卷使人覽之有無窮之悲慨者何也當時君子之多近古所未有同爲君子而爲道不同亦古所未有故賁然文眀錯著曾見於一日而天下尠福卒莫睹夫久大之徳業胥爲摧敗淪喪而終不可復皆天也耶泰之初九以拔茅茹爲吉而九二卽以朋亡爲戒誠有憂患者之所爲乎昔者君子皆嘗學之矣悲夫

跋王贊善遺事後

太子贊善王公受知世祖皇帝以正道經術輔翊裕皇有古師傅之誼裕宗嘗問歷代治亂公以遼金事近接耳目卽爲區別善惡而論著得失深切世用蓋二十萬言上之蔵其艸於家不以示人國史紀述亦未及訪也觀其受命於世祖者誠非徒加貴名以爲具臣也哉世祖皇帝擇勲戚子弟學於公師道卓然及公從裕宗撫軍靑海始以諸生屬許文正名臣自是多學者而國學之制興矣然世言國學者初不知肇始於公也世祖皇帝將治歷頒正朔天下知公妙算術舉以命之公曰歷法可知也非眀歷理不足與共事卽請畱許公於旣退而授時歷成公曰合南北爲歷學者總古今歷法四十餘家是歷無愧矣然必每嵗測驗修攺然後不復有先後時之獘而言歷者知守成式而已今四十餘年公之遺意莫或識之而遂謂公以陰陽名家尙得爲知言也哉予竊好論次舊事常以爲非職守不敢越爲之獨思昔人之立志行事其精微略不見白於後世誠亦君子之所不忍者哉及得贊善家家傳於其孫植將約而志之防植赴髙唐州判官行且有日故不暇爲也姑爲表其當著於世而時人不能共知道者延祐三年三月甲子太常博士虞某書

順庵銘跋

尙書元公方著是銘偶與予論順之義水之行自源䢐流木之生自本而末皆順者也水激則悍木拔則僕所遇則然非本不順也人之生何者不順哉而所遇有富貴福澤貧賤憂戚之不齊於是處其變者摧敗困折常若逆而難然而理當若是則安行之未始不順也是故忠臣有殺身之仁孝子有底豫之道非有所矯激勉彊也誠以如是則乃所以爲至順故也今李氏生當治平之世時和嵗丰外無干戈徵役之急內無饑饉夭閼之患而一家之間谷祿相仍則其所遇已有拂逆之事其爲順也豈不易哉𨿽然難言也眞知理之所安斯順之矣無以知理之至當而安之則昧於逆順之防者亦危矣哉集嘗聞之矣傳曰成像之謂幹效法之謂坤大哉乾乎坤之克配乎無疆者以順爲其徳也天也者理也充其所以順之者毫髮舉無違焉豈非賢人之盛者哉於乎艱哉銘成因附識其說於後云

題趙樊川與張侯手書

故樞宻樊川趙公手書七紙皆至元十五年間與栁城張侯者也按張侯自著實記至元六年朝廷遣趙公使日本張侯在行中或告張侯曰趙公好權喜殺勿與俱也張侯曰吾以誠待之耳及行出入風濤之間深歷險阻應變倉猝指顧合宜慷慨激揚卒以說下未服不測之國趙公賴以成功而張侯聲名一曰赫然於朝寧矣此趙張交際之事也書凡七手筆者亦往往一時艸具非有所矯揉撰飾之也而勸誡之辭子孫之托抄書足以見其好學而又慮其力有不足薦舉足以見其好賢而又自慊以爲僅能至是何其眞也禮曰道合則服從不合則去彼於君臣猶然況僚吏於所事乎今乃不異家人父子則知張侯之所以得於趙公者槪可見矣後世淺薄蓋有朝受知遇夕而忽忘之者蓋有之矣今蔵其遺書以遺子孫者不啻若拱璧重寶則不謂之古誼可乎自古豪傑之士有爲於當世者常因其气稟之近才器之所能而發揮之其所以致用者不必同也然其成功卓然者類非小智淺量者所能然則二公之所存或者蓋不足以盡知之趙公行事具在太史張侯亡金故家起家從諸老非出使則從軍皆有壯議奇績天下旣定歷治大都履要宦者三十餘年旣老於家優防子孫之奉以觀太平之盛時人未之或及嗚呼此可見世祖皇帝建元之時人才若是其多者矣

題山谷書食時五觀

君子之道坐如屍立如齋瞬有存息有養一動靜通夢覺心無不在也食時之觀省察之一事也山谷老人之示戒宻矣茍善用之誠修身之良藥彼冥然罔覺者固無難焉而妄談法空謂世教爲不足行者亦不可不以善性比丘爲戒也

子昻臨洛神賦跋

栁誠懸云子敬洛神賦人間合有數本今世所見惟自嬉至飛十三行耳蔡君謨云子敬放肆豪邁與右軍差異臨學之家必謹其辧矣松雪翁一筆全文好事者欲考王氏父子之法此其可觀者乎延祐中集從公在翰林嘗出此賦眞迹九行見示有阜陵題字甚謹又三行別得之云是賈似道購求北方者也計其嵗應是後此書十餘年乃得之耳

王維輞川圗後

宋景文公著唐書列傳文法嚴簡其勢無由泛及防漫而摩詰備載華子岡欹湖竹裏館栁溪茱茰沜辛夷塢之目何所不憚煩耶君子隱居以求其志行義以達其道隨所寓而自得焉必欲山水花木之勝則其志荒矣是故文藝絕人髙韻天放而無卓然節操者志荒之罪也宋公之意其殆有儆於玩物者乎善觀是圗者並以是求之

所翁龍跋

右二龍陳所翁自題云六合縣齋所作也士君子受民社之寄豈以弄戱翰墨爲能事哉其必有托興者矣吾聞君子之治乎斯民也作而新之如震斯驚時而化之如澤斯溥於以致雷雨滿盈之功於以成天地變化之造是故勇以發至仁之心誠以通至神之迹則善體物者矣欲觀龍之所以爲靈陳侯之所以妙試以此求之也乎

題張彬孝義手卷

昔者王道之行也以使斯民防者皆得其長老者皆得其養鰥寡孤獨者皆有所依疲癃殘疾者皆有所仰生者皆無憾於事育死者皆無憾於祭塟故曰有匹夫匹婦不得自盡者如已推而納諸溝中皆欲如是而後已蓋君子之學卽王者之道也然而學者有不見用則道有不得行於是退而施之於家以見焉此橫渠張子欲買田畫井以見井田之法者此其意也噫天下之本在國國之本在家家之本在身未有施之於其家父兄子弟親戚骨肉之不知卹而能推之一國天下者也觀乎承防劉公所書張彬氏之事而竊有感焉天質之美若張彬氏多矣使各有以盡其理一分殊之義相觀而善焉則不徒頌張氏之美而聖朝風化之盛將不勝其歌詠矣

金壇李氏唐誥跋

金壇李氏唐大鄭王之裔也【髙祖子有鄭恵王別爲小鄭王此故云大】有武徳以來十八世誥勑百餘卷自宋時官所爲驗其實因錄用其後而復其家事見防要渡江後以博洽考辧名家若葉石林周平園皆嘗錄其事而宋末國初卿大夫有過其門而見之具有題詠刻石蓋歷五代宋至於今七百一十餘年矣子孫傳而寶之如一日亂離多矣他族未見能若此者豈不重可貴哉昔武王大封同姓之國賔禮先代之後故終周之世八百年間兼並絕滅之餘存者猶可徴其世則有國邑以居其子孫有宗廟以統其族屬故也唐之爲制所以待其宗支者設爵無土署官不職子孫之入仕略不異於庶姓傳系不多於後世亦宜矣而唐亡四百年子孫僑寓一方世次班班逺而益著乃有若金壇之族者豈不異哉且唐之功臣藩將賜姓通屬籍者防數十家家牒不存則或有賢子孫出乎其間亦將無以別其所自見則有不勝其慨嘆者鄭王之裔較著眀白若此必有非偶然者乎其諸孫質舉進士京師爲予道其詳委且曰昔在故宋族中一時登科者十人爲堂而表之曰十桂宋亡堂廢近嵗始復構焉求題扁於故承防趙公子昻公曰寧可限以十數耶因書曰千桂而質果首登泰定丁夘進士第云

題吳傳朋書並李唐山水跋

予防過豫章見滕王閣扁吳傳朋公所題也裵回顧瞻嘆其深穏端潤非近時怒張筋脈屈折生之態後聞宋阜陵欲易其九里松題至十數禦筆墨而卒不能及因使塗字以金而署之當時固善人君之服善無我而亦深知吳公之書之眞不可及也大抵宋人書自蔡君謨以上猶有前代意其後坡谷出遂風靡從之而魏晉之法盡矣米元章薛紹彭黃長睿諸公方知古法而長睿所書不逮所言紹彭最佳而世遂不傳米氏父子書最盛行舉世學其奇怪不惟江南爲然金朝有用其法者亦以善書得名而流獘南方特盛遂有於湖之險至於卽之之惡謬極矣至元初士大夫多學顏書𨿽刻鵠不成尙可類鶩而宋末知張之謬者乃多尙歐陽率更書纎弱僅如編葦亦气運使然耶自吳興趙公子昻出學書者始知以晉名書然吾父執姚先生曰此吳興也而謂之晉可乎此言蓋深得之予比過吳越見傳朋書最多皆隨分贊嘆且圗來者守正法云耳此卷又以李唐山水繼之亦好事者蓋書畫同一法耳後來畫者略無用筆故不足觀此書乃直如書字正得古象形之意甚爲可嘉然所作書乃殊不知而作大可怪也然當時有臨江蕭大山政作此體時甚貴之非此人之罪也因劉掾執筆求題爲坐客言如此悉書之云

晦翁與劉晦伯書

十二月十日某頓首霜寒逺惟侍奉吉慶武夷鄭知觀來說賜田紐租事欲求一言於徐丞渠自去面懇幸與詳度言之亦須不礙官府事體乃佳爾提宮丈不敢拜書韜仲已有新除未耶向須料理買山事近又嘗托季通言之不知竟如何更覓一信若十千可就卽納錢去也因鄭君行艸艸附此嵗晚珍重以迓新祉不宣某再拜晦伯知郡賢契友

跋晦翁書後

集嘗見文公與東萊先生一帖云福建人劉氏兄弟爚炳同預薦送乃翁亦以免舉試禮部皆欲見於門下某新阡與其居宻邇兩年相從甚熟知其嗜學其教幸與之進蓋東萊時在館閣也此書所謂晦伯爚也韜仲炳也十千所買之山豈卽所謂新阡之近而季通之所擇乎昔者野人有食芹曝暄而美者持以獻其君野人猶然而況君子之於其君也心知其善而忍後其事而弗告哉紹興山陵攺卜之議季通竟坐貶死孰知君子之於君親蓋無二致也得於親而不得於君其勢然也觀買山之帖新阡之好豈勝慨然文公之書豈欲以此藝成名者而子昻仲章氏舉以爲言豈子昻獨舉其所深解者而仲章贊之耶公少年蓋嘗學曹操書而劉共父誚之公以時之古爲解然則其可以書求公乎

歐陽元功待制瀟湘八景圗跋

原功父得瀟湘八景圗於京師曰蜀人所畫也故屬予識之予覽之終捲而復之原功父曰今吾與子之觀於斯也均有感焉而不無同異之目矣昔公家六一翁之歸田也涼竹風曝檐日迥思玉堂有如在天上之想今吾二人者以文學爲職業視他官爲優暇乃得從容圗書之間悠然有登臨之趣易地而觀以彼視此則與六一翁之意無不同者昔在咸淳辛未外大父侍郎楊公守衡陽先君蜀侯以黃岡尉沿檄湖南實在甥館明年集生於州治方生時侍郎坐睡夢羽人來見者予齠齔時常夢在髙山長松間及旣宦昏又數離憂患今老矣遂不復夢至元己夘東南盡已內附先君自海上歸塟侍郎於長沙畱滯潭衡間數年予時尙防𨿽已樂山水不能往也其後逐食走江西遂寓臨川忽已四十六年中間先君講席於長沙集仕於朝不及侍近嵗家弟官湘鄕數求充使若與告一往視之輒不得請卒以永隔此予之感而原功父以父母之邦忻忻然指其竹樹泉石而樂之則其異者也然而畫者通四時朝莫陰晴之景於一卷而山川脈絡近若可尋於是消息盈虛見於俄頃倐忽變幻備於尋尺慨然遂欲鏈制形魄後天而終以盡反復無窮之世變者不知原功父又與予之意有同異乎

富珠哩氏貞節跋

禮曰內言不出外言不入是故閨門之內𨿽有善可稱非遭遇變故之事外人無得而傳焉然非其族姓親姻之間有能文之筆可信之言則泯而弗彰者多矣富珠哩太常公敍其姑氏貞節君之事家世嵗月委折咸備可徵不誣足爲世敎勸助者以太常之文可信也嗚呼秉彞在人貞節恆有而世不盡聞者可信之文難能也不亦悲乎

書趙學士簡經筵奏議後

泰定元年春皇帝始禦經筵皆以國語譯所說書兩進讀左丞相獨領之凡再進講而駕幸上都次北口以講臣多髙年召王結及集執經從行至察罕行宮又以講事亟召中書平章張公珪遂皆給傳與李嘉努雅奇等俱行是秋將還皆拜金紋對衣之賜獨遣人就賜趙公簡於浙省加白金焉賞言功也四年之間以宰執與者張公珪之後則中書右丞許公師敬與今趙公世延也禦史臺則中丞薩勒廸黙色而任潤譯講讀之事者翰林則承防額森特穆爾呼喇勒黙色學士吳澄防淸阿爾威叔重曹元用子貞齊齊克伯瞻雅奇信臣馬祖常伯庸及其待制彭寅亮允道吳律伯儀應奉許維則孝思也集賢則大學士趙簡敬甫學士王結儀伯鄧文原善之也李嘉努徳源瑪嚕仲璋皆禮部尙書吳呼圖克布哈彥中書防議張起巖夢臣中書右司郎中也【召而不至者不及一一書入筵前後除擢亦不備載】或先或後或去或畱或從或否或久暫而集與雅奇則四嵗皆在行者也今大丞相自援立後每講必與左丞相同侍而張公旣歸老猶帶知經筵事皆盛事也今年春趙集賢始以建議召入侍講一日旣進書待命殿廬趙集賢慨然嘆曰於是四年矣未聞一政事之行一議論之出顯有取於經筵者將無虛文乎某乃言曰鄕者公奏熒惑退舍事玉音若曰講官去嵗嘗及此又欲方冊便觀覽命西域工人搗楮爲帙刻皮鏤金以防之凡二十枚専屬雅奇繕錄前後所進書以此觀之簡在上心眀矣誠使少畱淵衷則見於徳業者何可得而名哉且先儒有言政不足適人不與間其要格心而已然則所慮者言不足以達聖賢之防誠不足以感神明之通吾積吾誠云耳他不敢知也然而集賢懇懇切至於孟子之所謂恭敬者蓋可見焉故並書於奏議稿後而歸之四年十二月朔旦書

髙宗禦書

成閔所管人有見在蘇州者卿可拘收前去恐走逸了共及百來人見在親隨馬撥入背嵬軍付俊

跋髙宗禦書

背嵬一軍嶽飛屢以取勝成閔亦當時良將先雍公於金煬兵至江上時請以閔師五萬畱駐江池之間果獲其用思陵此筆屬張俊以拘收閔所管人背嵬恐其走逸殆秦檜構死飛後閔亦見忌之時耶泰定丁夘十二月八日史臣虞集記

孟同知墓志銘跋

延祐中有防修遼金宋史至今十餘年間未遑有所筆錄者良以舊史多闕軼而國家初入中原政與金亡時事相闗系尢不可不備然其亡防百年矣故老旣無存焉者而遺文野史之略無足徴故常以爲意遇有見聞必謹識之澹防爲孟氏墓銘略足以考見燕城中統以前盛衰之迹噫使人人如孟氏有世積之善得名公鉅筆識之則安有放逸無聞之事乎澹防書法甚精而卷中邈字疑是懇字將筆誤耶別有說耶因並識之於此

題諸公與曹士文

春秋時天子諸侯之國大夫世官賢人君子無所於事以夫子之聖猶抱闗撃柝至冉仲諸子𨿽季氏家臣屑爲之蓋勢然也國家因遼金之舊寄政事於文法之史於是用世之士胥此乎出焉故宋以儒學用士旣已士亦無所於仕材彥如士氏蚤有譽於故朝而尢不免從事於簿書遊徼之末以沒其身而已不亦悲乎然博學君子如故宋禮部尙書王公伯厚及四眀戴帥初隆山牟成甫徽州方回總管與今翰林侍講學士鄧善之袁伯長曹子貞諸公皆名顯於儒林言信於當世而人人言皆哀士氏之位不稱材逺甚噫此固足以暴白於後世也夫

跋葉振卿喪禮防紀後

先王旣逺禮樂崩壞秦漢以來諸儒相與綴緝所傳聞而誦說之使後世猶得稍見緒餘者則其功也然其億說自爲抵牾亦不無焉自非眞知聖人之道不能有所決疑於其間伊洛諸君子出然後制作之本蓋庶幾矣至於朱子將觀於防通以行其典禮故使門人輯爲儀禮經傳通解其志固將有所爲也事有弗遂終身念之而所謂家禮者因司馬氏之說而粗加櫽括特未成書而世已傳之其門人楊氏以其師之遺意爲之記注者蓋以補其闕也昔者戴氏之所記言喪禮者獨多而楊氏之書獨喪禮尢備豈不以人倫之大死生之際而防禮爲最重者乎小子不敏竊有意於其遺說之一二然學未足而年已邁而亦未獲少有發明是以常有感於斯而永嘉葉起振卿之來京師出所爲喪禮防紀以示余其言曰昔服親之喪也或有不得於心則疑於理有所未盡求諸家禮則又見其足以少正於今而疑其未備合於古乃博攷經傳以爲此書垂十五年而後成振卿時方從事府史公退之暇人事盡廢畢力於斯故其詳整如此然猶以爲未足又將益考其所未至者焉於乎其志亦可尙矣觀振卿之恂恂原慤嚴覈堅苦悲世俗之衰微求古音之廢墜亦其有見而不能自已殆非求知於當時以自者也顧不鄙予而俾與觀焉予將畱振卿以共成其志而振卿授溫陵幕官以出予𨿽在成均防朝廷多禮文之事亦匆匆不暇故略敍梗槪而歸溫陵之士尙多先代之遺聞乎可以參徴而振卿精神不衰益加潤色宜必有不止於斯者請見於他日尙未晚也

題程氏遺子元氏送女二詩

古君子將終則有啟手足之言非直示以神明不衰固以垂教也嫁女必有命戒之辭非直情愛之鐘固以謹禮也河南侍禦程公遺其子處士君之遺訓遺山元先生送其女歸處士之嘉言蓋古道也處士君夫人上承兩家大人之傳以施諸子宜其文獻淵懿之不可及也況至元以來搢紳先生贊述具在考時變而懷古昔者不在玆乎處士君夫人之孫愷淸愼端介爲政有聲其原本有自來矣舉此卷示某敬識而歸之

題髙宗臨顏魯公乞米帖

前代待士大夫禮意極厚祿稱其官不至乏絕況其貴者乎茍有賢者安忍使之有食粥乞米之事於當日乎思陵慨想河北能無感於斯文於乎此自有國家者言之耳士大夫有恆節有不待夫重祿之勸者涿郡盧公以此卷表章劉君達夫之善子孫可不知所自乎

題董溫其官誥

右董公溫其以鄕貢進士授禎州判官以殿中侍禦史充開封府推官凡兩誥通爲一卷其後人之居廣信曰宇定者之所蔵也宋以鄕貢進士除官蓋特恩也科第盛行則已防矣侍禦史嚴貴使治京府獄訟之事愼之至也咸平天禧之間三省諸公名署炳若蓋人想見當時之不可及而董氏子孫至於今垂四百年猶能保傳先世遺書如此則其施於當年垂於後世者不亦厚乎

又題

右勑書一通宋天禧五年夏朝奉郎行殿中侍禦史充開封府推官所被受者也眞宗至仁至愼畱意獄事𨿽遇暑疎決有司恆制而丁寧固至𨿽以罪系獄者猶加念慮況有暴濫之失乎此固出其天資要亦家法然矣董氏於宋亡後數十年子孫猶眾多保有先世文獻之傳如此可不敬嘆乎

題子山學士所蔵永興公墨迹

永興公書接晉魏之緒啟盛唐之作六七百年來眞迹世已絕少存者墨本人間想望彷佛豈復見此神妙造極者子山公臨池之嗜追配昔人殆神物畱之以遺眞知眞好者非偶然也某家學荒落加以目昏撫捲感嘆子山命識其後故輒書之

跋申屠君墓表後

善也者生生之本也霜雪斧斤馬牛之害相尋息焉而生者不絕其本然也臨川先生表申屠君之墓曰善人善求諸其質者乎某來中朝待罪國史蓋嘗觀乎金亡之際生人之類盡劉於兵幸而生存子孫有可稱述者可縷而數也間求其世常得其存之故焉若申屠君家其一也夫善之大本蓋受諸天所貴乎人之爲人者能存而充之云耳於乎聖人在上所以教乎人使之不至爲禽犢之歸者蓋以此誠如是夫豈有生民之禍乎今求其萌蘗之端於一二世家之故其亦可以有感也夫豈亦有所勸也夫

道園學古錄卷十一

欽定四庫全書

道園學古錄卷十二

元虞集撰

奏疏

奏開奎章閣疏

臣某等言特奉聖恩肇開書閣將釋萬防而就佚防六藝以無爲此獨斷於睿思而昭代之盛典也乃俾臣等並備閣職感玆榮幸輒布愚忱欽惟皇帝陛下以聰明不世出之資行古今所難能之事以言乎涉歷則衡慮困心艱勞之日久以言乎戡定則撥亂反正文治之業隆然而功成不居位定不有謙遜有光於堯舜優防方儗於羲黃集羣玉於道山植眾芳於靈囿委懷澹泊造道精微若稽在昔之傳聞孰比於今之善美而臣等躬逢盛事學愧前修𨿽旣竭於論思懼無堪於裨補然敢不詠歌雅頌極襄贊之形容探賾圗書玩盈虛之來往冀心神之融防成徳性之純煕揆微志而匪能誠至願其如此仰祈天日俯察芻蕘臣某等不勝惓惓之至表箋

經筵謝宣表

臣某等言欽奉宣命臣等並兼經筵者臣等伏以聖作稽古知崇效天開筵肆講於前經當寧屢煩於明詔垂憲萬世一新經緯之文有臣十人並拜便蕃之賜於昭睿斷創始明時臣某等誠歡誠感頓首頓首伏惟昔者眀王不以天縱而自聖本之先哲式資通揆以開人故伏羲則畫於河圗神禹錫疇於洪範凡將圗治愼在求聞蓋帝王傳授之精布乎方冊而古今治亂之迹可以鑑觀爰玆博洽之材用廣聰眀之識然守職業者特見諸政事之著惟任啟沃者先端其心術之微故玆曠典之行實重眞儒之寄必經業可以發聖賢之蘊必器能可以相禮樂之成必養徳之全素蒙孚信必至誠之積可致感通茍非其人不稱玆選而臣等性本固陋學尢迂疎守其師說之遺僅不忘其章句及轉國人之譯方稍達於性情所謂材有限而道無窮口欲言而心不逮猶重昔人之嘆況乎臣等之愚是故設醴上尊敷氊廣廈旣極詢諮於累嵗蔑聞補報於纎豪敢謂能自得師坐進此道更錫官聫之重俾兼誦說之司𨿽竊恩榮愈增憂責玆蓋伏遇皇帝陛下以乾坤之徳爲徳以堯舜之心爲心無一念不在於民生無一事不遵於祖憲遐方畢服猶虞水旱之爲災羣賢在朝尙恐俊良之攸伏必合二帝三王之至盛以登四方萬國之太平下收支末於芻蕘俾益涓埃於山海臣等敢不力循古訓恪盡微衷非先王之法不敢言冀必由於正路𨿽末世之事不敢避庶有戒於前車尙勸九歌用稱萬壽臣某等下情無任瞻天望聖激切屏營之至謹奉表稱謝以聞臣某等誠歡誠感稽首頓首謹言

中書省慶親祀禮成表

寶歷在躬只服祖宗之訓太宮修祀於昭禮樂之文海宇均安人神交暢【中賀】徳崇恭讓道積寛仁艱難具察於民勞傒戴密繇於天授卿云就日防璽綬以來歸瑞雪宜年洗干戈而載戢圭衮繪龍章之盛箾韶致鳯羽之儀臣等備位臺階依光宸極羣工述職贊文治之成功萬壽膺符受眀禋之純嘏

國子監賀親祀告成表

纘膺正統修禋祀於太官還坐明堂受防朝於上日明時盛典率土懽心【中賀】有徳以興無爲而治禦衮衣而酌秬鬯得寶玉以備符徴干羽舞階羆虎桓桓而敵愾箾韶依律鳯凰噦噦以來儀越若鴻禧光於大業臣等遭逢景運服守成均造士登崇百代先王之禮樂采詩頌美萬年天子之春秋

卽位太傅府賀表

龍庭臨禦咸推徯戴之誠鳯詔渙頒同仰隆平之治慶彌中外喜溢臣鄰【中賀】盛徳在躬至仁應運爰丕承於令緒用克纘於武功雷動云興威信著盤桓之久天回日轉輝光被履位之初式符宗社之傳允合乾坤之大臣等恩叨三事心戀九重論道經邦庶有裨於熙代建極斂福願永保於洪禧

中書省賀元正表

陽春發育眀新若日之方中正朔防同溥博如天之爲大顯承盛化協慶昕庭【中賀】神武成功至文備徳綜萬幾而益裕達四聰而弗違禮樂從容建用維皇之極圗書宣朗緝熙於穆之純假郊廟以受釐率臣民而錫福臣等叨陪鼎鉉式贊鈞陶時和嵗丰願保無疆之祚風淳俗美永歌有道之朝

正朔中書省賀中宮箋

玉燭調元播陽春於萬物褘衣承翟奉景福於一人懽溢宮闈慶延宗社【中賀】柔嘉維則博厚無疆帝業中興五色煉補天之石女功內治七襄成報日之章膺瑤冊之穠華衍金支之奕葉茂迎蒼歷益介鴻禧臣等備位外廷稱觴前殿二南風化詠闗雎正始之音萬年室家保旣醉太平之樂

翰林國史院賀天壽聖節表

春回正月律和舞鳯之庭日浹芳旬瑞紀流虹之渚縟儀洊舉治象更新【中賀】盛徳在躬至仁育物紫微華蓋煥乎經緯之爲章朱艸醴泉妙與生成而合化天開壽域人樂熙辰臣等弱翰無功淸光有赫對揚休命絲綸緯黼黻之文歌頌承平簡冊載衣裳之治

上尊號翰林國史院稱賀表

冊奉鴻名俯徇臣民之請禮行盛日丕昭宗社之光道揆方隆頌聲攸作【中賀】欽符天則統接聖謨致治無爲揖讓允稱於至徳秉彜有懿範圍總囿於成功誕敷經緯之文克廣繼承之孝備兼眾美永福羣生臣等叨掌絲綸幸題編簡鏤辭白玉煥乎日月之明封詔紫泥大矣乾坤之造

賀冊皇后表

龍飛乾位聿觀建極之初象著坤儀首協承天之順事嚴宗社慶洽家邦【中賀】盛徳在躬至仁及物厚人倫美敎化王道所先行典禮觀防同朝儀丕顯益保基圗之固允宜祚錫之昌臣某等忝列禁林欽逄嘉防瑟琴鐘鼔永歌正始之風祖考神只來燕守成之雅

中書省賀皇后受冊箋

軒星旣著象行麗極之初陽月就盈文協來嬪之候慶均邦國燕及宗祊恭惟徳備柔嘉身行慈儉肅臨中壼佐庶政之勤勞只奉東朝成一人之孝養翚珩在禦祚忝開祥臣等天列鈞衡欽承典則致闗雎麟趾之化實有本源詠生民淸廟之詩敢伸頌禱

監修國史府賀皇后受冊箋

宸極當陽際乾坤之交泰中闈定位仰日月之同升穆卜靈辰誕膺縟典欽惟柔嘉有則恭儉夙成鐘鼔瑟琴善繼徽音之美褘褕鞠展宜占元吉之文儼規範於六宮孚儀刑於四海臣等叨司合衮兼總史筵求賢審官願載思於捲耳厚倫美化詠正始於闗雎

建儲中書省賀皇太后箋

文母思齊公神器以保天下太君繼體定國本而系人心於赫淵衷率循舊典聿懷多福嘉靖維時策定禁中繼志重承於至徳慮周宇內承祧仍屬於元良固萬世之基圗受九重之孝養臣等叨持政柄獲贊廟謨太極無爲妙乾坤之化育前星有耀宣日月之光華

建儲翰林國史院賀皇太后箋

惟皇作極乃豫建於元儲以孝事親式歸尊於太母臣鄰協壹宗社底寧欽惟徳合生成恩隆顧復鉤陳華蓋聿來萬乘之朝甲觀畫堂兼就兩宮之養旣永崇於國本宜益重於坤儀臣等備引詞林遙瞻禁衛興仁興讓常聨棣萼之相輝得壽得名克保蘿圗之永固

賀登極表

鴻業啟圗世守肇基之迹龍庭受賀躬膺大歷之歸欣戴云初謳歌爲盛欽以世祖紹統幹之運裕皇隆出震之名推一本之均齊累四朝之繼及於惟景命監至徳之無私粵在太宗禦禎符而有慶天心攸屬國勢以安欽惟陛下道合彌綸功存綏撫立長式遵於家法計宜允協於輿情車服旌旗皆昔祖宗之舊星辰河嶽赫乎宇宙之新時開泰平人用寧壹臣等叨承重任適際昌期建皇極以敷言親揚彞訓坐明堂而布政永贊成能

代中書平章政事張珪辭職表

欽承眀詔肇啟經筵講眀王道考索前聞以進聖學於燕閒之中以裨致治於幾微之表成宗祖未就之志爲子孫經久之計實出聖上之睿知國家之令典非細務也而臣徒以家世之舊愚戇之誠備位宰司首當勸講及解機務仍畀専官𨿽竭盡於微忱望格心於萬一然而自念昔從祖考屬備戎行其於眀經實慙寡陋況以賤軀衰早養病多時先舉一二老儒以次去國略盡坐閱嵗時之久未彰啟沃之功今又召還禁林復系玆任以此憂慮深省周思豈非講明有限通譯惟艱虛言不掩其躬行義理不勝於私欲或者顧望忌諱取悅耳以爲容僥幸瞻承防曲說以干售私情是徇大體有傷以致繆悠不能感動載惟重負何以自文惟知並進於老成庶肯同心於陳閉切以周尙父授丹書之日漢申公赴蒲輪之招皆年期頣爲國羽翼蓋古者乞言之禮必於養老之時非徒外飾於光華實有咨詢於故舊平章政事致仕上柱國某敭歷中外承接儒先懸車於方老之初致壽於九袠之近進退有道天下服其從容謀慮之精君子推其練習徳以久闇而彌劭心以久靜而益眀一行一言有恆有則況其鄕裏去國不逺近頒優禮已聳具瞻若蒙延入講帷不致縻之職事幾舄之盛已足表儀則其感孚之深不在話言之末翰林學士吳澄心正而量逺气嚴而神和其爲學也博考於訓詁事物之賾而推達乎聖賢之蘊致察於思惟踐履之微而充極乎神化之妙正學眞傳深造自得比夫末俗妄相標表以盜名欺世者霄壤黒白之不同粵自累朝從布衣一再召用超擢翰林學士有識君子不以爲過前當講說誠剴溫潤深有古風近以年老告病南去觀其所養完厚實尙康健聰眀經學之師當代寡二𨿽蒙恩賜存撫爲禮甚優必合召還與講資其問學實非小補禦史中丞王毅忠厚惇篤守道不欺歷嘗患難勵志彌確其於四書六經朝誦暮惟不以官事廢業不以衰老退心實欲躬行非徒口說使與勸講必蒙聽受集賢大學士趙簡實建初議置立經筵先事逺慮其功甚著爲此已蒙恩賜褒美其人老成方正深知國體今除前職實契公論目卽未見到任若蒙専使趣召前來俾與講事必能確守直道不事阿防論進正人扶植事體前集賢侍講學士王結非聖賢之書不讀非正直之事不談自信端才不嫌忤物先在講筵進讀後以攺除逺去𨿽系煩言退閒初於義理無歉擬合召還必能贊助翰林侍讀學士鄧文原持身淸愼信古通今先在講筵因病逺去今除前職久未到任合與趣召前來伏蒙聖恩除授前職切以制誥國史二事皆所以成一王之大經爲萬世之令典比於效一官任一職者其事甚重若止因循冒昧常人孰不可爲必欲稱其職任實深慚愧況卑職世從軍旅歷任省臺學業素非所優志慮耗於勞勩深思逭責其在薦賢切見翰林學士吳澄學通天人道爲師表其代言深如訓誥之彌文其書事嚴於筆削之成法蓋其修身成徳文學猶其緒餘自今英宗實錄未經呈進累朝嘉言善行多合紀錄采補得宜全資學識又有遼宋金史累有聖防修纂曠日引年莫肯當筆使前代之得失無傳聖朝之著述不立恐貽譏議君子恥之然非博洽眀通孰克爲此今者本官𨿽曰年近八十其實耳聰目眀心力淸逺及今不使身任其事後當追念無及近者朝廷差官優賜存問禮意已厚然須使當承防之任總裁方可成能合行舉以自代實爲允當

講畢奏特加槁城董氏封贈表

自古國家功臣次序各有等差或超異以表勲業或循常以守定品此朝廷予奪之大權也我朝封贈之法自有常制而一二勲臣之家恩數特異禮亦宜之乃若子孫防退不欲有所陳請者無以表彰實爲偏負故龍虎衛上將軍董俊首帥孤軍內附太祖後於滅金之役戰歿黃河之上其子故中書左丞文炳受知世祖親從巴延身兼省院之官提軍討滅宋國事載國史昭如日星其孫故陜西平章士選世篤忠貞孤介剛毅徧歷臺省號稱正人其文炳忠獻之謚乃贈典未行之初世皇之所特命士選身後之賜僅從一品常資切照眞定史氏保定張氏功業相望而董氏淸忠過之且亡金武仙人之殺天倪而奪眞定也實由董氏克仙兵而納史師張九元帥搗宋餘燼於海中也實出董氏旣克宋主撫定閩越之餘疇其功庸誠爲雋特於斯參詳宜依張史二家封贈

謚議

中書平章政事趙璧

大徳三年謚故中書平章政事趙冀公曰忠亮延祐三年五月有防加贈定謚於是國史禮部太常防議攺謚曰文忠其議曰人臣之功勲灼然可見於行事者易知而可名其有潛融宻化於防微之間者無迹之可紀而生民實受其賜者君子之所當發其微而著之焉前議掇公之大節若佐河南之治使王【闕】之師與平濟南李璮之亂敗襄陽夏貴之兵定髙麗廢立之變而謂之忠亮善矣然而未足以發眀公之微也始者國朝以馬上取天下未有以儒術進者公生河朔當用武之時已能從事學問及見世祖皇帝於藩邸獨以儒士見目是時國言語未盡通中原亦未始知有經傳之學也自公始以國語譯論語大學中庸孟子諸書而敎授焉然後貴近之從公學者始知聖賢修已治人之方矣故世祖嘗嘆曰漢人乃能爲國語深細若此蓋熟察而深許之矣於戱此其所啟沃者其可以淺近論哉謚法徳美才秀曰文宜合舊謚而易之曰文忠矣謹議

兩淮轉運副使潘琚

議曰謹按國朝初入中原卽用其豪傑以經理綱紀安綏人心以致其財用其豪傑亦知天命之所歸思與其父兄子弟脫顚沛而就休養故其大者奮於智勇爲之將相其防取者往往不卑小官而爲用蓋其所存者非徒然也其必有所見矣矧夫中統至元之初制度已立文物已著士君子乘興運而生者居一官效一職於當時固已隠然有髙名重望而爵祿之崇盛者殆其所當有者也若故淮東西轉運副使潘公琚者年未弱冠推擇爲吏並駕羣材一時幕府號稱秀發凡八轉皆不離筦庫而聲譽益著夫筦庫非致名之官也而所就若此公之材美著矣然是時名曰筦庫實理民之任也公能安其人而出其財不擾而濟事此其材美可見不誣哉是故命於天子而佐使使者分列方州領漕運於南北之交蓋重地也𨿽未見其全用而其所設施已略見於行事矣於是儀曹史院與禮官雜議之而定以文懿蓋有所考哉謚法慈恵愛民曰文尙能不爭曰懿合是二者以易公名宜矣謹議

中書平章政事何榮祖

議曰嘗聞善相天下者蓋必本忠厚之心廓容受之量眀理事之識周經營之材極久逺之慮躬負荷之責者而後可庶防焉是故待事有先防應變有餘智持久有定力處物有成謀其功業始可得而論矣若夫以狹薄之資險忍爲術污陋爲習巧佞爲伎命與時遇位以幸致者充位之辱欺世之禍彼且無逃於天地之間生民何賴焉觀於至元大徳之間以大臣贊國論不爲近利細故所動搖本之以祖宗之舊典定之以禮律之微意以成天下之務者平章政事何公榮祖何可少耶公爲禦史中丞時權臣用事數爲所危陷公守職不爲之變終以是去位天下之望固已在公矣成宗皇帝在位旺紮勒公之威重沈毅達爾罕公之仁眀正大實相左右朝多正人君子而公獨以耆老精練彌縫條理於其間豈漫焉甞試者哉卒能成太平之盛非偶然也然於是時好功興利之徒間出其間偵國家財用之急積慮密謀將有所作爲議數上公必正坐堂上奮仁者之勇眀目張膽論民命國體之所以然發言折其謀使不得行耕田鑿井之民晏然無所顧慮以遂其生理於當時者公存心之最著者也歷臺省數十年皆要官重任然衣服飲食之奉儉約不異於儒素身死之日賜金給用之外略無餘貲此其立志非常人所及宜其所成就如此謹按謚法防方公正曰忠執心決防曰肅請易公名不亦宜乎

陳文靖公謚議【儼】

昔者有道之君子內充然而有餘無所待乎外也未嘗求用於世亦未嘗不求用於世也有天下國家者知其有道尊敬而信用之則爲之出於是應之以文學政事隨施而見不爲喜幸不用則不爲變移其志大矣然或者假事以自售已見用而無足以行也則以偃蹇日取盛名終身不一試謂古今爲可誣也邪故翰林學士陳公方盛年時閉戶讀書未始有求用之心及爲朝廷所用諄諄然視其職事之所在而謹奉之略無厭常喜奇髙自標致之意始終淸要蓋迫而後動來而後應定而後就恆無心於其間此其視無能而求用避事而取名以傲忽欺罔一時者爲何如也故其髙文大冊以華國者皆舒遲溫厚之言橫經論道以淑人者皆文質兼備之敎論禮則欲修一代之經司刑則先知無訟之本至於處已接物溫恭退讓君子視之則樂其雍容小人仰之則失其鄙暴謂之大儒先生斯無忝矣謚法道徳博聞曰文仕不躁進曰靖謚曰文靖其合公之行也哉書啟

請吳先生書

先生生朝避客連日奉候還監今早令嗣來始蒙垂示畱別之意實爲驚愕蓋進難退易固士君子之大節而去畱之間必有攸當今朝廷嘉恵斯文徳意至渥欽體近防則監學所系甚重先生抱道懷徳經明行修系乎監學者匪輕翩然去之於雅志則得矣朝廷其謂監學何則區區之未諭也謹遣學生某等請於河上以必還爲期惟執事畱意北棹母阻幸甚

慶章廬先生初度啟

候鴈旋春紱麟紀旦恭惟歡慶伏以有相之道無競惟人歷觀統緒之傳莫若濂伊之盛天禮攸敍人豪並興伯仲作於一門師友邁乎千載逮至幹淳之講學兼資張陸之切磨防江漢於滄溟輔梁棟以榱桷是閱眾甫謂之大成未有如學士先生魯殿靈光獨立雲霄之表禹河砥柱旁無阿附之峯載歌鳴鳥之聞特見臥龍之起金匱將垂於訓戒蒲輪何憚於歸來穆若燕閒齊戒以問於尙父斐然狂簡傳授多得於伏生眾志之孚不言而信自任之重於時極難是以君子之嘏最純前哲之年莫及不扶幾杖康彊非導引之私信作鑑衡明睿絕邊岐之異述羣經而畢究俾百世以不迷遂開九袠之齡允爲一代之瑞尙綏福履以亢文宗

回吳先生慶初度啟

仰蒙尊執俯念孤生無聞又過於十期有賜忽來於萬里受而思學感彌綸經緯之純服以飾躬懼黼黻文章之著拜父師之祝嘏懷皇覽之揆初伏念某干祿不回索居旣久修踐益慚於寡陋論思何補於聖眀擢擢儒林每踵先生之履煌煌芝秀亦興晚嵗之歌盍曰歸歟稽諸作者恭惟學士先生卓爾大雅巋然靈光閣具常珍奉龜齡之維永坐施重幾知鳯徳之未衰將車昔念於聚星就業常容於立雪曲加奨借更俾久長洛社耆英許繼兼謨之芳躅漢廷掌故尙傳伏氏之本經

賀海南將軍啟

出節少府移鎭大邦收部曲於久閒俄旌旗之攺色浮雲連海空聞薏苡之車明月照樓自看芙蓉之劍落落幾亡於世故惓惓深結於主知退然不言遂以經嵗撫髀而嘆能無防頗之思刻印以封不在雍齒之後偃蹇萬里之外輝煌一日之間酌酒以飲樞臣委曲道將軍之舊爲書以授賢子馳驅將使者之華受弨弓而永蔵錫康爵以旣醉上恩之厚外廷所無某托在交防尢深慶忭虎皮裹甲徒煩臥防於江湖馬首在塗行見來朝於魏闕尙祈調嗇式副頌言

賀原功少監初度啟

壽星麗景文運司南紱繋懸弧記雲開於衡嶽泥封啟事知日近於長安信大耐之匪遲屬彌昌而成錫某相知最樂揆度云初竹簟涼風請避玉堂於天上山泉釀酒更祈仙果於海中薄寫慶悰尙防體照

除夜以獐送歐陽少監

看射殘年野有麗龜之獲履端嗣嵗室宜戴燕之祥輒取具於山虞庶少陳於時物或充加豆不腆承羞朱芾斯皇未覺爲書之誤淸酒旣載尙稱介壽之辭

答歐陽少監餽嵗

蠟賔迎虎擊鮮俄給於來田庖吏執牢爲酒遂蠲於孝享未往大夫之拜敢甞君子之腴華我好春味玆丰爼污邪滿載持肩顧祝於有年湆胾屬饜薦拍更均於嘉友薄言占謝更悉嗣陳

答原功待制慶初度啟

伏承嘉貺俯記微生蚤憶過庭每道湖南之學晚同載筆每陪花底之朝永言舊好之匪私尙論斯文之有在方觀水嘆黃河之大何賦詩多淸頴之思我詠藿苗願維駒於朝夕公憐樗櫟顧問蟪之春秋嗟憂患之已深奚誦褒之敢受乃若自稱之謙甚必祈稍攺以安承艸服黃冠還踐守居之夢茅檐竹簟當從歸老之逰浩有謝忱悉儲待旣

回胡貢士啟

應詔公車修容旅次文書銜袖皆經義治事之餘稱譽過情謂承明著庭之舊衰緒逺稽於前代同袍爰托於斯文乃辱先施深慚盛意防元先輩明經皓首聞道紫陽續食館人夙勸蒲輪之駕棄繻闗吏行分藜燭之光獨推稷下之老成何有洛陽之年少薄言占謝未究欲言

答藺西碧餽嵗啟

篤敍鄕情特厪節物四鶉駢首來同祝饐之鳩一鶚傳書俾載迎春之燕肅肅罝罘之獲溫溫幾席之懽謹已拜嘉詎云還贄聊奉時哉之嗅想蒙莞爾之畱

道園學古錄卷十二

欽定四庫全書

道園學古錄卷十三

元虞集撰

碑銘

上都畱守賀恵湣公廟碑

臣聞古者諸侯有國大夫有家得立廟以祀其祖父有牲牢籩豆之數歌鐘羽舞之節賔客宗族之防孝子順孫得以盡其心焉近世公卿𨿽貴無井賦采地之入烝嘗之禮得有廟焉者蓋寡矣必有文武忠孝之臣功業在王室恵澤在生民則有廟食者與山川之神靈同著祀典蓋出於人心之不能自已而起義者也故丞相畱守賀公有廟在上都國西門外我國家禮亦宜之【闕】年廟成某年勑臣題其牓曰故丞相上都畱守秦國賀公之廟明年七月辛夘又有勑命臣制文刻其麗牲之碑臣奉詔拜手稽首而言曰昔世祖皇帝在潛藩建牙纛廬帳於灤河之上始作城郭宮室以謹朝聘出政令來逺邇保生聚以控朔南之交及乎建國定都於燕遂以是爲上都而治開平焉大駕嵗一巡幸未暑而至先寒而南宮府侍從宿衛咸在凡修繕供億一責於畱守之臣然地髙寒鮮土著種藝之利在野者畜牧散居以便水艸在市者則四方之商賈與百工之事爲多懷柔撫綏使薄來而厚往然後奇貨用物本末纎鉅莫不畢至充溢盛大以稱名都焉則存乎其人矣官是都者自監尹僚佐至於府史以時遷攺獨賀氏受命世祖之世至於今六七十年祖子孫世守其官列聖相承莫之有易也臣嘗載筆從行從其門人賔客與其父老問賀氏之所以爲政者則曰京師浩穰公上之供給用之目或一事累鉅萬之費防至一瓦一木亦聴裁決吏抱文書以進或漫不之省公一見之隨事語吏若某事當用物幾何取之某所其工當以幾日成卽上有所賜與曰某人某人嵗幣當幾何口授若素計視其故一無差者工之病勞者餼稟或不稱而奇衺多重獲以傷縣官商之獘每與吏通大爲姦利而實居貨應急需以成事乃至曠嵗不與直公明察而均平虛實情僞無所罔民之患四方之餉不至則食寡公之倉庾出內有時無告病者公府之患重在供給不暇爲政而公治之甚從容也廣學校延師儒以設教身率而勵之海內賢士賔客及門者迎欵有禮眡其民如父母之於子勸懲有方獄市無擾嘗有彊暴委禽於寡婦而奪其財則絕其婚而不使之逞工執藝禁中後出而有司當以防入則推其罪而而奏原時宰用事者鬻殺人之獄則卒竟之而無所奪此尢民之所稱道者也都人士所以屍而祝之而不忍忘者其在斯乎臣嘗攷之於書昔之保釐東郊成周者周公君陳畢公三君子者相繼協心而後足以底治而是都也賀氏獨以成功豈不盛哉西門之廟宜乎其奕奕也昔諸葛武侯之相漢功徳懋矣及其歿也國人請祀之而其君臣直以爲不可乃相率野祭其後始聽祠焉今都人請廟祀賀氏朝廷不奪其請天子又加賚之湛恩霈澤何其忠厚寛大也哉公曾祖諱種徳贈通奉大夫防軍追封雍郡公祖諱賁京兆路總管諸軍鄂囉贈輸忠立義功臣銀靑榮祿大天大司徒追封雍國公謚貞憲父諱仁傑光祿大夫上都畱守虎賁親軍都指揮使平章政事商議陜西等處行中書省事贈推誠宣力翊運功臣太師開府儀同三司上柱國追封奉元王謚忠貞公諱勝開府儀同三司上枉國左丞相行上都畱守事兼本路都總管府達嚕噶齊贈推忠宣力保徳功臣太傅開府儀同三司上柱國追封秦國公謚恵湣子惟一某官惟賢某官孫某臣旣具書其事又爲作迎送神詩以遺之俾歌以祠焉其辭曰

帝作神都言言其郛時巡歲來神靈具扶旗纛車馬魚魚雅雅顧懷昔從公其來下兮升鼎於庖俎有獻羔芍藥芼之亦有菊椒鐘鼔旣作桐酒在酌式歌且舞公其胥樂兮衮衣繡裳劍佩鏘鏘乘車彭彭不馳以翔賔客在右僚吏在左燕寢孔邇公無去我兮公有令徳在其後昆世公世侯保我子孫肅肅屍祝躋阼盛服千秋萬禩嘏我皇國兮

賀丞相神道碑

至順三年七月辛夘皇帝淸暑上都洪禧殿之西亭有詔賜故丞相上都畱守秦國賀恵湣公神道碑而命臣某制刻文臣拜手稽首而言曰臣待罪太史得聞賀氏遺事及恵湣歸葬京兆其孤惟一嘗求臣爲之銘坎諸宮而納諸其行事嵗月略已具見今重述焉恐蕪陋不足以上稱防意請辭不可則退而嘆曰聖天子覽都邑之形勝觀民物之阜繁慨然有以見夫世祖經營之初列聖時巡之盛而乂念夫任保釐之寄若京兆賀氏父祖子孫世守其官且六七十年宮府治辦工賈通易人用樂業以克成厥功何可防也於是有賜碑之詔則勸忠之道系焉敢不執筆而書之公諱勝又諱巴延字貞卿一字舉安賀其先隰州永和人後徙居奉元鄠縣曾祖種徳贈通奉大夫防軍追封雍郡公妣郝氏追封雍郡夫人祖賁京兆路總管兼諸軍鄂囉贈輸忠立義功臣銀靑榮祿大夫大司徒追封雍國公諡貞憲妣鄭氏追封雍國夫人父仁傑光祿大夫上都畱守虎賁親軍指揮使平章政事商議陜西等處行中書省事贈推誠宣力翊運功臣太師開府儀同三司上柱國追封奉元王謚忠貞妣劉氏鄭氏皆封雍國夫人攺封奉元王夫人自貞憲入事國朝忠貞王受知世祖以大臣畱鎭開平公年十六在宿衛侍帷幄奉宣防意於中外居十餘嵗拜集賢學士領太史天官通象緯之奏至元三十【闕】年拜參知政事佐丞相旺紮勒爲治尋遷樞密院事遷大都防大徳八年忠貞歿拜榮祿大夫上都畱守兼本路都總管開平府尹虎賁親軍都指揮使仍忠貞之舊官也至大【闕】年拜光祿大夫左丞相行上都畱守事兼本路都總管府達嚕噶齊延祐【闕】年加封開府儀同三司上柱國告老不許賜小車得乘以出入殿門至治【闕】年終是官泰定【闕】年贈推忠宣力保徳功臣太傅開府儀同三司上柱國追封秦國公諡恵湣以某年月日歸葬鄠縣之先塋秦國夫人張氏秦國夫人鈕祜防章氏祔子曰惟一某官惟賢某官女長適中書平章政事阿爾哈雅次適某官舒嚕衮巴爾斯曰額森呼圖克臣嘗以爲世祖皇帝之知人善任使何其始終之有道也攷諸恵湣之事而益信焉大臣子之在宿衛者言語之間其教固已密矣察之固已詳矣然又以爲未足又必使之知經術焉覃懷許文正公衡方倡道學以佐治化一時貴遊之英俊必遣受學焉其所成立𨿽深淺不同要各有可稱述議者或謂孔子諸夏亡君之嘆於今爲譏辭上疑之以問公公乃爲上分別立言之故且曰今國家大受天命以撫方夏不得引此爲說使前聖之言蒙昧於昭代凡所論議其得於經傳者類如此是以公之事君克盡忠愛至於蹈死生禍福之變不以動其心蓋亦有所受之也乎上始定海內欲見萬里如在目睫以決其幾公乘傳將指徧歷吐蕃雲南廣海之地往返觀察軍旅所及必得其情以歸報或乃夕至而晨復出亦不憚也親徵納延之役上坐武帳流矢及其前內外嚴偹至使重臣濟爾哈呼仗劍立轅門自諸侯王大臣非召不得輒入見而公密以進退節度指授諸將出入無間軍行則擐甲擁纛以先勇气百倍事平師還多夙駕上春秋髙車中苦足寒不能寐公解衣抱持溫以其體上爲安寢達次捨乃興又嘗校獵還宮伶人有效獸舞以迎者駕驚輿象莫能制乘輿危公方侍坐輿中投身當其衝衛士得絕靷去象乘輿安而公創甚至數月乃得愈公於國事緩急防其身者又如此是故國家之制有軍國大謀議自宗臣大族非世其職者不得與聞而上於公不惟不聽其避去更畱使聽焉而信用之意於斯見矣自古天子之職莫大於置相安危治亂系焉然上意一時之所向勢或有所不能奪或有所不能入則亦莫如之何者多矣以上之聖明而僧格以黷貨得幸専政柄爲天子斂怨於天下天下苦之朝廷知之廷臣固將有言而不得其間公獨從容爲上開其端而言者始得顯奏而誅之是時僧格亦知公且沮已設事危中公父子一月至七十奏賴上知其故而譛不行論誅僧格之功公存心致勞而迹甚危矣至元末上旣倦勤思得忠厚大臣可屬大事者間以問公公慨然曰人望所在以爲詹事旺紮勒可上頷之及拜旺紮勒丞相遂以公參其政卒能奉法循理較若畫一使天下晏然以成大徳守成之治則公贊決之效也及以世官畱守上都歷武宗仁宗之世治以日成望以日隆名以日信而二宗之所以待公者日以重矣特們徳爾之専政也上數怒欲斥去之輒自附東宮求免上性仁孝每以是曲容之而反覆睢盱益甚公曰吾老臣也寧自愛其身弗爲國家去蠧乎會其家人受富民賕變殺人之獄乃與平章政事蕭拜珠禦史中丞楊多爾濟往後奏白其罪専政者坐免防仁宗崩復得爲相遂並譛害此三公者朝廷爲之驚惋天下爲之嘆息譛者以爲得志曾不旋踵無以亢其宗而公直亮憤不顧身之忠卒暴白於天下書之信史傳之後人爲勛臣世家福澤方未艾也以天道論之果孰得而孰失哉世祖之於用人審訓之愼察之而後信任之若賀公者豈不始終明著也乎臣載筆從幸上都見有廟奕然在國西門之外者其署曰勅賜故丞相畱守恵湣賀公之廟蓋都人之所作也父老防穉嵗時具牲牢醴齊考擊鐘鼓而祭享之依依如將見之者蓋不可彊而致之也嗚呼公之上得於君下得於民至於沒世而不防何其盛哉故系之以詩其辭曰

賀氏之先度隰以居聿來百年遷是雍都南山之下風气孔固篤生偉人克以防附完其鄂鄞保其民人索賦以朝爲之守臣守臣有子入見王所皇建大都俾奠土宇以撫以存以經以營啟是世官實繇忠貞衮衣赤舄車馬有赫相臣來歸卽雍開國自公而王進而彌尊令徳不匱實有子孫其子伊何丞相畱守自其弱冠在帝左右入陪殿帷出侍乘輿不有其躬以嬰不虞惟帝省躬觀天之道太史有占主以入告惟帝審幾謹是樞機出內之間周密不違帝念在玆旣信旣篤一日出令俾贊大錄惟是登庸固將受遺不競不絿布政咸宜欽若時憲百度有秩乃睠朔都歸爾是職於廬於旅肅肅幹城勸其佚勞日閒弗驚工師執藝賈售盈市本惇末紆胥樂士女冒禁非罪原之以情於貨委禽勿遂其成令行以盈民樂法守興學以教躬率善首歷事四朝旣尊旣安賜車出遊眾庶聚觀曰公老矣如我父母庶其壽考錫我多祐惟公之心國爾忘身昔有斂臣我抉其囂多藏靡悔迷國之宰余今弗懲天子奚賴君子用恕去而弗殊孽以間興亶其天乎衣裳之襚榮以加等人心大公追及未逺侃侃令子蔚爲名臣奉孝思忠公志其伸公妥其阡有松有栢公食其廟鼎爼有食國家萬年公名不隳史有信書石有貞詩

趙文恵公神道碑

故中奉大夫湖南道宣慰使趙公旣贈通奉大夫湖廣等處行中書省參知政事防軍追封天水郡公諡文恵其子彌寛詣太史請述神道碑銘按趙氏世爲臨淄人唐末撫州刺史霍避地衡州至宋族益盛奉議郎士庠始居衡山之崇嶽鄕奉議生楚國公世勣楚公生魯國公棠魯國弟常生端明殿大學士太師衛國忠肅公方爲魯公後忠肅生武安軍節度使太師冀國忠靖公葵公諱淇字元徳忠靖公次子也七嵗以郊恩補承奉郎舉童子科召試中書以大臣子免銓試四川宣撫大使司辟主管機宜文字除籍田令出通判信州轉宣教郎除監進奏院遷將作監丞【闕】

年以登極恩轉奉議郎乞補外知興國軍時年二十有九明年丁忠肅憂除直祕閣利路轉運司判官不赴服闕攺知泰州轉朝散郎又明年除大理寺正轉朝散直顯文閣知衢州轉朝郎又明年除尙書度支員外復以軍器監出爲浙東路提防刑獄兼知衢州節度制嚴信二州軍馬入爲大理卿轉朝奉大夫攺直龍圖閣廣南東路發運使加右文殿修撰尙書刑部侍郎又明年自廣州餉兵海上我國家旣取宋以宋太后手書罷諸軍之爲宋守者師至廣州公得書再拜慟哭而還是爲至元十四年也江淮宿將旣內附數以公爲言十五年行省承制署公廣東宣撫使趣入覲秋見世祖皇帝於開平拜中奉大夫湖南道宣慰使佩金虎符賜衣冠鞍馬而遣之比還凡五錫宴官其從者四十三人千戶五人百戶三十人把總十人居七年天子思其材命奉禦察罕集賢學士詹玉召公足疾不能造朝明年遂致其事居二十三年大徳十一年十一月辛未卒於長沙裏第年六十九至大元年十二月庚午塟寧鄕縣之原塘翰林學士涿郡盧摯爲之志又二十三年爲至順元年彌寛調官京師請易公名於朝於是有司以故事追贈官封而賜諡焉初胡文定公父子倡明伊洛之學於湖南廣漢張子實受而傳之與新安朱子共承絕學於百世之下游張氏之門者惟長沙吳獵徳夫氏得其傳而衛國事張子最久又從朱子學所聞不下於徳夫氏而克以學問任大事赫然樹勛業於當時則過之矣至於冀國與其兄忠敏公範並以才略世其家而冀國卽軍中拜丞相𨿽終不秉國政而歷受方面之寄隠然爲國之長城一時文武吏士往往出其父子所奬拔百年之間亦可謂功臣世家者矣公在髫齓與其兄制置使溍皆親見祖父用兵治民收覽豪傑之方自擊刺攻守之法風雲孤虛之占與營繕戎器之事胸中具有成防溍旣以忠義著而公遇事亦有足表見者矣應童子舉時五經各問數十條應對如響故參政吳公淵許妻公以女旣而與其弟故相潛俱得罪逺竄或勸之絕婚公曰訹利害而渝成言市人不爲也冀國善之爲請於朝而親迎焉人以爲知禮宋末列郡多驕兵守吏率儒謾談弛不能制徒增賞以悅之賞不時至輒奮挺爲亂以嚇守吏守吏逃去朝廷亡柰何則爲之罪故吏易新守而已矣公倅信州時才弱冠守少之而財賦文書治辦發吏贓而按以法守大駭服信兵有威果武雄兩指揮凡二千餘人初自諸鎭選勇藝以充久之物故不復選郡中無賴子弟求主將以充數郡守秋閱賞不素具軍亂守匿求救於公公出語眾曰淮上健兒百戰有功尢不敢恃一日違節度則立治以軍法汝等敢爾耶叱吏捽首亂者搒之百眾遂定路鈴轄詹沔者以故羣盜降得官位迫守倅好侮儒吏或擁卒射城中矢及官舍莫敢與之較他日見公挽彊命中竊取其弓引之不能寸始畏服豪猾吏數十陰借其聲勢侵苦民人資力富彊部使者不能治以屬公公執之無敢遁期理掾三日獄具盡杖脊而黥之錮諸圜土明日中朝貴人救之者書至則皆死無及矣治興國兵亦橫不聽守將命或相率白晝入民家取其資以去公至郡曰此素我家部曲裨校耳何敢然旦日坐府統制官以下拜謁庭中受命不敢違衢州冦起連結處婺信之間勢甚張浙東提刑牟嶸行部盜逐之守郭淵入郡盜又逐之朝命以殿司兵二千與公往定衢公曰殿司名天子爪牙而兵實不足用反損威撫之以道當無他不然淮卒足辦之至境捕得數人問之言詹祝兩家爭田郡不能直相奪怒起闘擊不能自已喜亂者聞風相挻爾公釋其縛曰爾還告爾黨自新吾亦不問其三日來納欵不至吾所統卒皆素善戰必盡殺乃已未幾皆自歸冦寧公言於朝曰悍卒暫服終不可恃募爲兵以配江上諸軍庶少安公去官而衢復亂又還公治之復散去宋之將亡也郡縣之間盜賊軍旅之事如此以公之世將才敏而見用僅如此烏乎而不危亾也哉朝廷撫有四方之初民心猶有未盡定向因其素所信服者而用之故以公鎭湖南者七年旣致事來蒞於湖南者以民事爲問公懇爲言利害便不便亦不靳也公嘗飄然有神仙之思作太初道院居善藥以捄人疾苦賔客之及其門者與之燕樂贐遺貧乏孤嫠者振卹之𨿽重費不復計其家之有無使方士燒水銀硫黃朱砂黃金等物爲神丹以資服食斵琴度曲爲文辭圖晝以自樂遂終身焉文集二十卷名之曰太初紀夢藏於家有玉溪李簡易先生者得道爲神仙數訪公授以其術久之隠去人或以爲不死公思之一日見其至喜而固畱之李先生曰吾逺來甚熱請具浴公命具浴先生就浴室久之不聞聲日且莫公親候之見有光昱昱在水上圎如初日出不復見先生所在李氏書藏公家今稍稍傳人間雲天水郡夫人吳氏先公【闕】年卒子四人彌寧彌寀彌審皆前卒彌寛用公廕今爲奉訓大夫韶州路曲江縣尹女二孫男六人巖嵩岦峕耑集先世勲業與公家相先後冀國以丞相鎭長沙而我先大父守永州至元中先公歸自嶺海道出湖湘嘗與公往還道故舊某以童子侍猶識之今故老盡矣而不敏待罪國史得以契家執筆紀公遺事能無感慨乎銘曰

惟昔世皇旣定南土乃輯乃安不震不怒乃睠赤子安其母父任以弗疑何間疏附顧瞻湘流頟頟其城民人眾多有財有兵翼軫之墟其嶽維衡有赫炎靈祝融所營士有膚敏世將世相世武世文君子之望命服錫馬勞以大饗歸撫其民皇威孔鬯優遊鄕邦亦旣有年旣退而休溫溫徳言嗟世混濁言思翩翩密室凝虛鑄金爲丹我懷公家問學有自以孝以忠著作信史國亾史存澤及孫子遭時休明亦旣膴仕故物不遺古學亦防援琴鼔之繼以涕洟松桂在山澤有蘭蘼不亾而存庶其在玆

兩浙運使智公神道碑

公諱受益字仲謙姓智氏鄧州南陽人防孤母夫人躬自教養是時國家規取江南重兵在襄鄧間公始以善書計從軍稍遷行掾隠然已負時望至元二十一年擢荊湖行省都事徵交趾轉湖廣行中書左右司郎中行中書省攺行尙書仍爲具郎中治行軍幕府數渉危險計度餽餉益精備上功適都漕運選材進以爲判官尋遷海南海北道肅政亷訪副使病不赴元貞初除江西行中書省理問官滿秩又遷湖廣行中書省郎中用禦史臺薦進官遷湖南宣慰副使【闕】年遷江西行中書省郎中丁母夫人憂皇慶元年服闋除潭州路總管未滿罷又五年除嶽州路緫管甫逾嵗賜黃金虎符拜海道運糧萬戶滿三嵗就除兩浙鹽運使至治三年正月以年七十請致仕三月卒祖某某官父某某官母某氏某封以貞節表門娶某氏子幾人某某泰定元年【闕】月塟公南陽先塋之次太史氏虞集以故人子當篆其墓之石以銘敍曰世祖皇帝之初進二三大儒於左右與之論議以混一宇內豪傑之士以軍事立功天下且定立官府別郡縣治租賦有調度繕作禁令之事士始以文法趣具善承迎辦治爲務而公卿大夫之選悉自此矣末流之更爲之名以自別於士識者閔焉夫孰知有用之材常趨所急以致用故其所樹立有足表見於時若智公者固何可誣也哉公練習事物如燭照防數一見卽要其歸𨿽他經反覆卒如其說而後定吏具牘或至數千百言不了了於情致公渉筆立更定不數語粲然有文防密周致皆傳經說吏民誦焉數被防問大獄累年不決者至公皆情見無隠更朝廷病有司慢弛遣使四出號曰奉使宣撫得専決不憚大吏湖廣人或詣使者言行省不如法者數十事且言故沮持憲臬者尢不韙同幕頗爲動公曰果自吾手出當不至是使者至此爲首事卽日集省憲主者閉府門列坐條問以目舉一事公輒對以因起及施行與憲司論議相闗者云云無一不中律令前後月日名數錯綜細防傾倒詳盡隨閱文書不少差盡一日凡十數事皆如一使者驚異不惟不得有所何問更贊公而立罪言者一時會府人人倚公爲重矣宣慰湖南者數年潭人素服其威信守潭之命下民甚恱而豪縱者望風避去潭大郡也爲守者常壓於兩使者惴沮不得有所爲公上之日宣慰防訪兩使者率其屬親與爲禮持文書者往往門人故吏拜起不敢仰視文書畫時刻下州縣以逺近艱易爲期庭無畱事千里之內洞燭如神明蓋其爲政實有舉措收縱而非防行偶中依稀近似以爲名是以未數月郡中遂以無事有富人子爲不法事至府公召問獄具萬端求解卒無以變公意是時憲府空無他官有専獨憲事者大爲姦利實畏忌公富人子夜急投之爲請緩公不可多方爲牽制因求以罔羅公者逾月無纎髮近似可指會屬邑尉公事後期當笞以老故未卽論立請尉當有賕免罪者尉死不肯服乃云公喜送過客食蒸鵝是某庫吏所致蓋官錢云以此劾治困苦之數月不解事聞朝廷卽驛召使者會赦乃敢夜遁去而公亦去位及治嶽益有餘才海道運輸系國計甚重而上江不時至請築倉建康以冬受淮而出之損益以法民不駭而事速便兩浙鹽法積獘吏民苦之公理事決囚盈廷嘗先日出盡日入乃已每愀然曰庶及期月當少淸乎時朝議用公爲戶部尙書未命而報卒嗚呼世之以時才自信而人亦信之而果有異於人乎哉若夫曾無明日之慮徒以取給自詭者固公之所素恥者也然則公以計時數月積官三品視其同人幾不及其最下者而憂患勞苦死而後已不亦悲夫嗟乎有之而不見用用已而不獲盡君子之常也公亦何憾於斯故爲之銘曰才急於需朴槱畢輸優防無慮楩柟薪樗朝服於於名駟大車爾臯我防善駝利趨人具曰賢已亦信然弗顧弗疑充顏以前不愧旁視有閔無恚旣勞旣試終不自致安平在時則亦勿思後或當思旣逺曷追思則考行此有成躅刻石載文以慰以勗

福州總管劉侯墓碑

泰定丙寅三月甲子福州總管劉侯因其子江浙行省鎭撫輿之上事京師也使以其間來告曰元亨以祖父之緒屬當戎行遭時承平四方無大徵戰不得備效用然嘗將指歷至西南諸邊幸不辱命粵自荒服俾守玆郡粗息肩於奔走以灑濯其瘴癘始克自思曰先君之葬三十年矣而神道之碑未立蓋未遑也其敢曰將有待也誠懼先世之徳久郁而弗彰將無辭於子孫後世請篆其事於石庶不朽焉敢再拜使子輿請集禮辭不獲已則退而思曰昔在皇慶二年湖廣行省驟告於朝曰交趾遣三將帥兵二萬七千冦邊請出師討之朝廷重用兵而又不敢忽其事議遣使卽閱其實而究其便宜廷中未有稱其選者元亨自浙省以軍事入見廷臣曰此其人矣卽日以聞乃授之弓矢馳馹至廣西兩江先使兩帥府出文書慰安邊人而申飭州縣母敢以使者爲名擅有徵發乃親至大臨少臨昆侖諸闗來賔栁邕諸郡凡所言見殘於交兵處緣髙縋深觸熱茹毒犯虎豹踐蛇虺無不至焉當是時非止出蠻獠不意而吾大小邊吏亦悚愕逾絕望外矣於是得其情實卽負固者傳譯申諭之旣俯首聽命乃手自爲書反覆數百言諭交人以逆順禍福且示以審實致討不輕用兵之意交人束書辭謝有加賄焉元亨斥其賄切責使者以其情之所匿未幾交人奉表請罪使還南郡不施一鏃遂以無事又上其事宜皆險阨之要控守之宜任擇邊吏之說由是天子知其名廷議言材可用者常在元亨矣雲南在【闕】皇帝嘗親徵而理之諸蠻牙犬相入負恃而彊忍防僰尢甚數叛以煩官兵議者請據其腹心而制之乃卽烏蒙立一宣撫開屯田而蠻知顧忌矣前後二三十年易置官府至於再三凡爲費鉅萬萬吏士或亾或衂物故者幾數千百人終莫能定以爲朝廷憂延祐五年冬更擇行省官領其事而佩元亨以虎符銀章専制屯府之事果能明賞罰別利害據衝要立營壘部伍相乘首尾應合近而不雜逺而有制繕生養以固其志嚴譏訶以絕其姦盡其水土之利公有餘而足以用眾私均贍而不敢自私又通其醫藥市易禱祠遊觀之用幾不異於中州未及三年而隠然不可動之勢成矣其報政也竊美其事而問焉則曰昔者先祖命我先人曰予以生長兵間不獲事學問世且平定子孫其無廢學乎是以先君之教我嚴甚今日之事粗識義理通古今幸不致曠敗者蓋有自也時聞而異之已欲聞其父祖時事以觀其爲人而未暇也今屬書於我其可以不敏辭乃按其事狀而書之曰侯諱濟字濟川姓劉氏世爲大名人在金時常顯宦而事軼不傳所可以名知者義軍千戶暉而已義軍生權府恩於兵間沈鷙善騎射金亡挺身歸朝從蘓布特臺哈奇阿穆蘭三大人於軍嵗丁酉領其郡兵八百號千戶從其帥攻宋隋州破一寨獲將一人嵗辛丑破二寨獲將四人嵗壬寅馳解宋圍於葉追敗其餘眾獲將一人殺將二人自是往來江淮間嵗丙子敗宋舟師於泗之五河口嵗戊申守招信山之險治戰具大敗宋舟師殺其將大小八人嵗甲寅以功將入見皇帝於六盤山授管軍千戶中統二年始受璽書鑄印佩之從破光州至元四年從守潁州從軍三十餘年大小數十戰年六十二矣而侯年亦已二十八以通書數計防善戰聞於軍中請任之襲其軍事方是時行省益善其父子二人不肻偏捨故兩用之以侯鎭其父兵益以懷孟彰徳之卒五百會攻襄陽而潁州萬戶方赴息州聚議卽以其父權萬戶府事畱鎭潁州宋將夏貴知潁帥已出乘虛攻其北門權府設伏敗之遂完城以待侯於是時從江上諸軍攻取城邑無虛日矣至元十二年巴延忠武王管兵守無爲規取淮西侯分地守城北宋師水陸並至攻北門侯先犯矢石獲其將二人北門旣捷宋師遂潰論功侯爲最又以其軍敗鎭巢叛將而獲宋將一人明年仍戍巢決水圍之蕩舟逾濠蹴宋兵入水死奪其輜重遂降鎭巢十三年權府謝事而侯始以修武校尉爲千戶十四年擒獲焦湖僞鈔者歸之有司讓其賞弗受從攻安慶府野人原焉齒山龍山隘天堂寨等或諭降或進討殺獲甚眾遂盡得司空山黃山寨水口衝之險案功狀旣上還軍過廬州其帥畱以自助適黃州叛以侯並領安慶軍夜赴之未至三十里叛者聞侯先聲遂降十六年以功加武略將軍佩金符十八年移戍海上所過無所犯民甚安之是嵗其父卒請服防如禮行省執軍法不許二十年選鎭饒州饒大郡鄰壤多巖險新附自侯至無敢竊發者明年建寧賊起旁郡苦於過軍獨饒以侯故不擾二十二年盜起其屬縣監郡幾陷賊手侯破賊出之二十三年移戍他郡饒民爭詣行省乞畱之二十四年侯以二千人與十將之士屯田芍陂收谷二十餘萬築隄三百二十里建水門水牐二十餘所以備蓄泄鑿大渠自南塘抵正陽凡四十餘里以通轉輸二十八年加授中千戶六月卒屯所以某月葬年五十二侯娶同郡李氏生三子元亨其長也今亞中大夫福州路總管次元英次元眞十女其壻曰傅鑑陳忠魯讓張晦皆士族也陶某張某武某晏某姓某姓某孫幾人輿其長也襲世職今超拜奉直大夫江浙行中書省都鎭撫治軍有善政聲聞略如其父云其墓在其縣之畱牘鄕長卿村或曰長卿者唐隋州刺史也因以長卿字其鄕劉氏蓋其子孫然無可考證者國家旣一海內自將帥諸校功簿在樞府職事傳子孫承平旣久世其祿者往往無以自見於當世況其安逸而罷軟不勝者乎是故功多之迹富貴之所因起邈然無聞者蓋多矣今劉氏専對授政卓卓有可紀述而其言必曰祖父祖父是其祖父之遺子孫者功多職事云乎哉故可銘銘曰

於皇世祖撫運以興惟其智能大小畢升虎賁鷹揚大帥十百列校眾正咸傑俱特伐簡爲靑武功是書大且弗勝細固遺余偉哉劉氏以徳爲勇世領千夫曷究於用𨿽未究用其儲則深建材發能後克有任煌煌治朝四極無際去兵垂橐川淨云委芽蘗弗齊孰芟孰治使將恩言頓首自歸大廷之問濟濟多士授言遠外必爾子孫邦君之榮上及重親贊書啟封旣聞旣陳桓桓武績濯濯文藝表其盛者以詔來裔

道園學古錄卷十三

欽定四庫全書

道園學古錄卷十四

元虞集撰

碑銘

淮陽獻武王廟堂之碑

昔者汝南忠武王起義兵燕南統率豪傑略定郡縣聲震河朔及歸國朝遂以其師攻河南旣滅金將移師取宋乃總諸軍以鎭亳防積水立城戍開田護畊宋人不敢北犯其後淮陽獻武王復統亳州軍以成大功故亳有張氏之廟焉其中廟祠汝南忠武王西廟祀王第八子蔡國忠毅公東廟祠王第九子淮陽獻武王忠武始封蔡國公而薨也賜謚武康又贈推忠宣力翊運功臣太尉儀同三司上柱國獻武之薨也贈銀靑榮祿大夫平章政事謚武烈又贈推忠效節翊運功臣太師開府儀同三司上柱國齊國公攺謚忠武皇慶元年獻武之子珪以中書平章政事相仁宗皇帝於是忠武進封汝南王攺賜今謚獻武進封淮陽王加賜保大二字以益其功臣號又攺賜今謚禮部以其事下郡縣之有王廟者至治二年珪復入中書歷相英宗皇帝今上皇帝於是泰定元年加賜忠武以開國二字益其功臣號是年天子肇開經筵珪首當勸講明年解機務封蔡國公仍知經筵以疾告歸未幾三遣使趣召見上閔其病重煩以政事拜翰林學士承旨仍以蔡國侍經筵朝有大政則就焉有間使來告某曰先王之廟在亳州者庭皆有麗牲之石我忠武及忠毅之勲徳則旣具刻而銘之矣惟獻武之廟我以忝預國事不暇私顧其家故未有刻焉因以王之墓志神道碑家傳授某曰刻文敢以屬子其辭不獲則對曰昔嘗忝爲太史屬固嘗知公家世勲徳及進講內殿又執經以從公後者三年矣𨿽不敏敢次第而書之謹按王諱範字仲疇年二十餘其兄順天府總管略上計行朝畱攝其府事吏民服其明決時內附甫定防古軍所過輙爲暴王曰國朝自有法制我奉行之執暴者決以杖入其境無過犯者順天者故保州以忠武故陞府名後有所避又攺今名曰保定云世祖皇帝保定初置禦用局以王爲總管三年李璮叛濟南親王噶必齊丞相史天澤帥諸軍討之以王爲行軍總管且行請氊帳於忠武忠武曰汝欲卽安耶不與乃命之曰璮違天必敗汝勉之𨿽然璮劇賊也圍【闕】勿避險地險則已無懈心兵必致死主者慮其險苟有來犯必赴救可以立功汝則勉之及圍城王軍城西璮出軍突諸將獨不向王軍王曰吾固受教矣我易受攻而彼不至謂我弗悟也乃築長壘內伏甲而外爲壕開東門以待之夜浚其壕加廣璮不知也明日果擁飛橋來攻橋不足逾壕軍陷其得陵壕者突入壘門遇伏皆死降兩賊將璮詟遂敗死論功王最多忠武聞之曰眞吾子也或言於朝曰璮所以得爲亂者盡專兵民之權故也以此聞諸侯諸侯果不自安遂罷其子弟之在官者王亦例解總管至元元年略入宿衛上召見其兄弟可代守順天者因念王濟南之功遂佩之金虎符代爲守二年移守大名未上微服行民間察其所患苦見倉吏收民稅視所當輸倍蓰怨言載道明日視事首取而治之民大悅是歳大水沒廬舍且盡租稅無從出王輙免之計相以專擅罪王王請入見上前曰臣以爲爲朝廷儲小倉不若儲大倉非擅免也上曰何說也王曰歳以水不収而必責之民府倉𨿽實而民死亡盡明年租將安出活其民使均足於家歳取之有恆非陛下府庫乎此所謂大倉也上曰知體其勿問其監郡有阿嚕者先在郡任計吏不當至使自經死僚吏不悅於阿嚕發其事王不與之則阿嚕無援必敗王曰同官也力爲之解不得而阿嚕抵罪王亦爲之免官歸鄕裏退然閒居不以介意六年大括諸道兵益圍宋襄陽益都淄萊等路行軍萬戶丞相巴延命王軍鹿門斷糧道絕郢復之援主者曰鹿門有張九漢水以東無慮矣於是王言於丞相曰今規取襄陽周於圍而緩於攻者計待其自斃乎然而夏貴乘江漲送衣糧入城我無禦之者而江陵歸峽行旅休卒道出襄陽南者相繼也寧有自斃之時乎若築城萬山以斷其西立柵灌子灘以絕其東則庶幾斃之之道也奏用其言移王軍萬山令嚴恆無懈意一日出東門與諸將較射大出敵兵猝薄城諸將曰彼眾我寡請嬰城自守王曰嘻我與諸軍在此何事敵至將不戰邪敢言退者死卽被甲上馬橫戈立遣偏將李應當其前他將將六百人攻其後親率二百騎爲長陣敵之步陣間陳而待王下令曰開鼓皆進擊未鼓勿動敵麾眾入陣我不爲動至再且卻王曰彼再進再卻气衰矣鼓之前後奮擊宋師大敗得奔還者無幾八年築一字城進逼襄陽破樊城外郛九年命攻樊城流矢中王肘王束創見主帥曰襄在江南樊在江北我陸攻樊則襄出舟師來救終不可取若截江道斷救兵水陸夾攻之則樊必破而襄亦下矣從之明日復出率鋭卒先登遂拔樊襄陽降以宋將呂文煥入覲上嘉之有錦衣白金寶鞍之賜將校行賞有差十一年丞相巴延帥師伐宋命王率左右諸軍循漢江東略郢而南十二月攻武磯堡取之大兵渡江王爲先驅宋相賈似道以其軍蕪湖其帥孫虎臣軍丁家洲王轉戰而又大兵繼之宋師潰王前行布宣威徳所過防下師次建康上遣使諭承相毋輕敵貪進其少駐以待王進說曰聖恩待士卒誠厚甚今敵已奪气亡在旦夕過自迂緩資敵得爲計非防也將軍治閫外急緩之宜難制以諭度乘破竹之勢取之無遺防矣丞相然之卽日自馳馹至上前面論形勢得旨進師十二年師次州分兵立柵奪其要害守之揚州都統姜才者宋之名將也所統士有部落種人自爲一軍勁悍善戰至是以二萬人出揚州橋都元帥阿珠與王當之兩軍夾水而陳王以十三騎絕渡衝之陣堅不動王引卻以誘之其驍將本回紇人鎧仗甚異躍馬出眾奪大刀出前趣王王還轡反迎刺之應手頓殪馬下立陣者同口驩叫震動天地而敵人亦不覺失聲遂潰走追殺轉至城南門斬首萬餘級其自相蹂踐與陷壕水溺死幾盡比得入城十無一矣王素善槊此戰眾尢服其奇雋焉於是宋將張世傑孫虎臣悉其國力率水陸軍陳於焦山南北將致死於我我師合擊之兵交王之一軍橫衝其旁宋師大敗宋自是不復能軍矣追奔於圌山之東王奪其戰艦八十俘馘以千數上功攺亳州萬戶亳軍忠武王舊所統也王以爲請遂還之忠武王之事憲宗皇帝賜名曰巴圖爾巴圖爾者國語勇敢無敵之名也於是上又以賜王爲名云是年冬丞相巴延次臨安之長安鎭中書左丞董公文炳左出京口由海道防之王亦將兵而左師次宋郊丞相遣使約降宋主宋主防其大臣難於削號稱臣請以伯侄爲禮往返未決王將命入城數其柄臣之罪而詰之遂屈服竟取降表來上宋亡其主遂歸朝而十三年浙東又叛王力疾討之師次臺州遣人持書往諭守將殺使焚書我師怒拔之眾請屠城王不許誅其首禍者而已臺民至於今感之明年師還迎拜鎭國上將軍江東宣慰使其民新脫鋒鏑王撫安之期月境內稱治十五年王入覲請於王曰宋主旣降其將張世傑奉其庶兄蓋王昰與弟廣王昺南犇旣立昰於閩而卒又立昺於海上冝致討焉乃拜防古漢軍都元帥以行陛辭奏曰國朝之制無漢人典防古軍者恐乖節度猝難成功願得親信防古大臣與俱上曰爾憶而父與察罕之事乎其破安丰也汝父欲畱兵守之察罕不肯師旣南而城復爲宋有進退幾失據汝父至不勝其悔恨也由委任不專今豈可使汝復有汝父之悔乎尙能以汝父宣力國家之心爲心則予汝嘉今付汝大事朂之哉面賜錦衣玊帶又辭曰遺爝未息延命海渚奉詞逺徵無所事於衣帶也苟以劍甲爲賜則臣也得以仗國威靈率不聴命者則臣得其職矣上壯之上方寶劍名甲聽自擇其善者旣拜賜又諭之曰劍汝副也有不用命者以此處之且行薦李恆爲貳從之至揚州選將校發水陸之師二萬分道徵南以弟正爲先鋒戒之曰汝以驍勇見選非私汝也軍法重我不敢以私撓公汝愼之正所向克捷王進攻三江寨寨防隘乘髙不可近乃連兵環之寨中懼持滿以待王下令下馬治朝食若將持久者持滿者疑不敢動而他寨不虞也忽揮軍連拔數寨回搗三江盡拔之至漳州親攻其東門命將佐攻南門西門敵應之乃乘虛入其北門破之鮑浦寨南瀕海王曰陸攻之必走海令正圍以騎他將攻其南門又拔之海瀕之郡若潮若惠皆團結盤互王威聲所至恩信濟之無不內附十六年正月庚戌由潮陽港乘舟入海道至甲子門獲宋斥候將都統劉靑顧凱乃知廣王所在辛酉至崖山而他將自外省調至者𨿽所部然儕視不相下有驕蹇意幾敢違其號令王以軍法斬其最甚者一人眾乃懾服聽命時宋人僑居海中環列千餘艘碇之建樓櫓其上隠然堅壁也王引舟師當之然其地兩山東西對立其北淺舟膠不可進我師由山之東轉而南入大洋始得與之薄又出騎兵斷其汲路燒其宮室而宋益困蹙無所容矣世傑有僧韓在王軍中三使招世傑世傑不從甲戌恆自廣州至小舟更授以二海戰船守北面二月癸未我師將戰或請以炮攻之王曰火起則舟散不如戰也明日四分其軍分處其東西南三面王自將一軍相去里許下令曰宋舟西艤崖山潮至必東遁急攻之勿令得去聞吾樂作乃戰違令者斬先麾北軍一軍乘潮而戰不克李恆等順潮退樂作宋人以爲且宴少懈王舟犯其前南眾繼之王命髙構戰樓於舟尾以布障之命軍士負盾而伏令之曰聞金聲起戰先金而外動者死敵矢傳我舟如蝟伏盾者不動舟將【闕】鳴金撤障弧弩火石交作頃刻迸破七舟宋師大潰宋臣以其主廣王赴水死獲其符璽印章張世傑北突吾軍而遁令李恆追至大洋不及世傑走未至交趾風壞舟與將士盡溺死於是嶺海悉平宋無遺孽矣磨崖山陽紀功而還十月入朝錫宴內殿慰勞良厚王以瘴癘疾作矣上命尙醫防視日以狀聞遣近侍臨議用藥曰吾有國事待其謀畫必盡伎速愈之敕衛士坐其門曰九巴圖病甚矣非必不可不見者宣詔止之可也疾革沐浴易衣冠俾左右扶至中庭面闕再拜返居酌酒作樂與親戚賔客爲別遺言母厚甲一襲刀一事足矣明器以陶爲之出南徵時賜劍與甲以畀嗣子珪曰汝父以是立功其佩服母忘語竟遂端坐而薨十七年正月十日也得年四十三上聞之震悼詔京尹給喪事所過郡縣以禮迎送歸葬其鄕之定興縣河內裏祔祖墓而嗣子佩金虎符襲其軍萬戶二十九年珪入覲上謂太師伊嚕勒諾延曰此家父子相繼自太祖皇帝以來定中原取江南漢人有勞與國者是爲最張氏史氏俱稱巴圖爾史徒以籌議不如張氏之百戰立功也所以爵其子孫者豈可與常人同哉遂拜樞宻副使行院江淮自是敭歷臺省三十餘年爲國大臣矣王素敏悟喜讀書過目輙識大義歌詩尢慷慨身長七尺修髯如畫機明气銳言辯捷出勇略絕人輕財下士拔於眾林已不以爲惠尙气節惇信義與人交久而益敬剛直自將不爲勢位所屈𨿽臨之以威而辭气灑落理辯愈切初巴延至建康大防諸將出庫金行賞而王后至丞相曰祖宗之法凡以軍事防集罪加後𨿽貴近材勇無所貸爾何敢後眾錯愕王徐進曰臨戰未嘗後受賞恥居先何爲不可丞相爲之俛首其能片言解疑悟類如此簿錄宋內府金帛行省都事夾谷士常與焉旣而多所遺失或因以誣士常將就考驗王曰士常名士行義有素何可以此議之請以本身官爵及家帑保其必不然者其後誣果明南徵時宋文丞相天祥之軍在潮之五坡嶺正掩擊獲之防文丞相以至椿以戈使拜不屈王釋之待以客禮吏士或諫王曰敵人之相叵測不可近王曰忠義人也保無他求其族屬被俘者悉還之及囚京師聞王薨至爲之垂涕在海上得宋禮部侍郎鄧光薦禮之於家塾以爲子師嘗戒其子曰居官律已亷愼則公明自生禦眾賞罰信用則人自致力不懷報怨之心怨亦自釋此三言者皆王所躬行者也凡行軍非對敵未嘗妄殺吏卒有病者必親視醫藥不幸死必轉送其家凡上賜與必分班士卒麾下有功賞或不時得則慨然曰人宣力如彼而吝賞如此後或解體將誰與共功乎甚者爲之涕泣陳說不得請不止故人樂爲之用及爲元帥𨿽有所刑戮亦必爲之懇惻申諭仁聞旣著薨之日天下莫不傷悼痛惜焉今蔡國公又嘗謂集曰先王棄世予尙幼不足盡知其奇謀偉績當時之交遊與老校退卒於今略以澌盡𨿽欲廣聞不可及矣至其昭如日星不可泯滅者則有信史與王李二公之碑在可以參攷者故凡可知者備書之而不敢略子一人今蔡國公也孫六人某官某曾孫十一人某官某集嘗觀於蜀漢矣諸葛武侯旣歿所在求爲立廟後主不聽百姓私祭之道上或曰宜聽立廟成都又不從步兵校尉習隆中書侍郎向充等共言曰周懷召伯甘棠不伐越思範蠡鑄金存像漢興以來圖形立廟者多矣亮之烝嘗止於私門廟像莫立非所以存徳念功述追在昔者也宜聽立廟沔陽親屬以時致祭其故吏欲奉祠者皆限至廟君子以爲禮亦宜之然則亳州張氏之廟豈徒以著勲臣之世業哉亦足以表朝廷之盛徳凡於腹心股肱爪牙之臣無所不用其至者矣故作詩以備樂歌云其辭曰維昔世皇受命自天四徵旣庭遂開中原越是南國歷禩三百徳在炎燧運往行息百萬在師不亟不遲不殺而神赫其神威江流湯湯談笑畢渡木顚艸偃有僕無拒天子曰嘻士亦勞止時且䢐暑其休以俟丞相文武受言敬共息鋭養完牛酒防丰王乃叩閤請具爲奏若峻阪馳寧扼其後面上方略報不逾辰往臨厥都雷飈疾神丞相傳言天子聖明以順來歸請更民命主幼臣迷勞我行人王曰弗庸罪在柄臣身涉其庭气直辭決稱臣上表再拜門闕有保其遺奔於海涯延喘須臾自靖其私王曰不可入告天子不極其眞臣不敢止乃錫神劍名甲副之抉瘴排炎廓爲淸夷膠舟於壑存其餘幾王言三進永訖炎紀橫槊賦詩波濤不驚磨崖勒銘表於鯢防功則多有壽位弗逮榮隨哀興業以久大三錫彌尊以啟王封冕舄佩圭盛服在躬維玆亳人服徳以世享嘗於廟從王孫子於赫世皇濯濯靈聖萬神景從翼之風霆我思淮陽陟降在側孰是下國顧懷來格言築新宮髙明深宏中有王考右有王兄王之格思庶其在此焄蒿浮斿孰感而致維亳士女具曰不然我有井裏王爲阡陌我有溝洫王浚王畫王於作邑其城頟頟我藝黍稷亦有稻秔羊豕在牢以庖則盈笳簫鐃鐸享士乃作我迎我享是用不怍昔我父祖荷戈執殳從王南徵百戰是俱春雨旣濡秋降霜露王其享玆從我父祖維時君子顧瞻詠嗟咨亳庶士孰知其他王有嗣子相我仁廟正言於庭必抉其要防深蔽虧羣讒切膚帝尙仁孝寜之厥家英宗赫赫如日斯烈搜姦率庸不假毫髮臨軒視之命遄其軀托之股肱恩信渠渠天難諶斯難起倉猝慮深謀達罪人斯得聖明繼統車塵徐徐亦惟世臣謹度不渝旣寧旣好思極厥保陳經啟心非法不道申申其居侃侃其容孚於帝衷以世師工王廟奕奕視此無斁匪亳是私國有恆秩

知昭州秦公神道碑

公諱仲字山甫姓秦氏世爲洛陽大族大父和仕金爲河南安撫使旣歸國朝父安爲河南三路提舉公嘗從紫陽楊奐然先生學知名得給事裕宗皇帝潛邸郝文忠公經之使宋也宋人畱之眞揚聞宋亡天子嘉郝公之節擇士得公迓之還京師久之除承直郎建康路總管府判官季父長卿倜儻有大節世祖皇帝潛邸在京兆已知其名及卽位召在宿衛與故禦史中丞劉公宣爲友以气岸相髙時宰阿哈瑪特秉政聚斂罔上怙權寵常伺察言已者中以危禍廷中相語以目無敢論列長卿乃上書世祖曰阿哈瑪特擅生殺人莫敢言爲國蓄積怨毒已甚其鉗制左右使不得徹上聽情叵測似秦趙髙私家之蓄過於公家覬覦資籍情露似漢董卓春秋無將請及時論法按誅之上以其書下中書阿哈瑪特固善伺人主意力足使侍中貴人捄解事得寢他日以爲宣徳鐵冶弗治須借能者奏用長卿爲同知卽以折閱課額數萬緡爲長卿罪下吏卽獄中用濕紙掩口鼻斃之盡沒入其洛陽家產人莫不寃而哀之然終無一人敢爲長卿言者公乃去官不復幹仕阿哈瑪特死朝廷更新政事姚文公燧手爲書爲執政言秦仲以諸父之仇當國恥之閒廢至今臺憲力言其人貧不能起此風厲所系宜不待於有言者公得所爲書藏之不以發今固在其家也善乎史官歐陽作長卿傳而論曰或曰使長卿如山甫勇去庶不及難曰山甫求無負其諸父長卿求無負其君一道也曰怨乎曰自古君子死小人手者多矣後之君子終不以爲悔又慕效之夫後者之無悔則前者其有悔乎是以知其無怨也可謂得秦氏父子之心矣至元二十五年用事者急聚斂遣使天下大括金玉珠貨器物贏餘苛酷吏請盡辟知名淸疆吏以任事公𨿽居閒猶被迫遣治徽廣徳之防是時公府之出納無容復有餘羨此直以無義而取之耳而操竊郡縣危甚公曰吾意誠知其不可然吾受罪去固不辭吾去而他至則其害將不可言爲物色其稍可追理者以應之視他處固不能十一二也更以數少責之亦不爲變後五年行臺治書侍禦史裴公道源監銓廣西外選舉公知昭州有善政郡治無事每遊歌竹山賦詩爲樂自號歌竹山人卒於官三十年三月也年五十有一初殯建康城南某年月日歸洛陽某處永康胡長孺志其墓夫人喬氏繼許氏孫氏男子四從龍大夫僉泰禧宗禋院事從徳大夫中書左司郎中從某從禮女子六婿馬成段時中邢師雍其三夭孫男幾人惟秦氏先世行事卓然可稱國家修皇朝經世大典訪問遺佚而從龍嘗夢其先人問從王父事已報史館否得歐陽氏所著傳始末甚具以上送官昭州以子贈某官夫人封某於法得立碑神道故來請銘銘曰

明主在上則有直臣憂國奪義蹈禍亡身公以從子泣血愼徳豈曰避仇實癉蟊賊陰消陽明君子於徵名公具言猶保幽貞愛民之仁拯物之智天不與年百未一試信道不回古人所難父子相望風節厲完乃睠後人並立朝著爲國材賢綽有令譽維洛泱泱潤覃柏松過者式之遺直之宮

眞定蘇氏先塋碑

奉訓大夫刑部主事蘓志道命其子天爵奉狀來請曰維蘓氏趙郡著姓其後有自行唐徙貞定者數世矣志道不令無敢違祖父之訓執事無敢不謹以獲祿於朝先世之餘澤也然而遺事隠徳之可知者曾大父嘗言志道猶志之髙祖而上家牒軼於兵難無可考故行唐之先塋相傳在縣西南黨家原旣莫知其處眞定府北新市鄕新城原者曾大父嘗言東北一丘是始遷之墓族人之同塋異兆而藏者猶識其爲某親某親今隠然髙可隠者相屬亦莫得而名之悲夫今天下治平久矣非若曩時之逃難解散也志道又幸得立石表之不爲逾禮柰何忍使邈焉堙沒以遺子孫無窮之悲乎謹述世次年月行事頗爲文刻之石表諸墓道云曾大父諱元老資純厚儀狀偉然嘗慷慨有大志貞祐二年以其家從金主徙汴汴且危同徙者猶乘便取人美田宅乃嘆曰已矣無可與爲者吾歸守吾丘隴死耳﨑嶇兵閒數瀕於死期月而始達居久之遂以貲雄其鄕樂周人之急歳數饑常存活其鄕裏施及行旅至今人能言之始汴亂時倉卒失其弟物色之終身不能得言之輙垂涕其天性可見已至元十三年七月卒得年八十六娶孫氏生子一人曰誠誠少長戎馬尙气節喜施與尢謹孝養時郡邑新定無知爲學者獨能教其子爲鄕人先諸豪觀望時勢所爲多不軌所至民盡室逃之獨能畱養其親使諸豪無敢犯或更從其化導焉敏治生而不喜殖產業善飲酒不亂然旣老得酒意气猶見於言笑間大徳二年十二月卒得年七十八娶畢氏子五人曰榮祖曰立曰實曰信曰徳順榮祖幼頴悟善學嘗從同學自鄕校夜歸甚寒同學者將叩門亟止之曰聲遽將驚吾親徐待門啟而後入祖父嘗泄痢被寢席手掬去之而浣滌以水兼備敬愛鄕之達士常舉以風爲人子者焉與諸弟均衣服飲食𨿽一不共食不食也教子嚴甚或勸之曰君才一子盍少寛必正色對曰豈以一子故不教之也耶事師尢謹有疾親奉之與朋友期風雨寒暑未嘗後至嘗持白金入城府售之道過其友家偶墜地其友故藏之以觀其所爲竟起去顏色不爲動其友語之曰吾嘗服子有量今益信家藏書數百卷手錄讐校不倦因金大明歷積算爲書數篇頗易其舊法旣而嘆曰爲成書久亦必差夫歷數者民事之所當先而儒者莫之習何哉凡鄕裏有婚姻喪必從問期日禮節所宜有疾苦必賴其飲食醫藥之餽有鬭者聞一言明是非可否之決各解去不復詣吏名旣著稍起從都轉運使辟監眞定稅務贏餘不入私家以亷平稱未幾以親老辭去不復仕終身年三十七而卒至元十二年五月也娶吳氏子志道也女三適劉從道賈玖馮慶孫天爵也女孫三適勸農司大使宮天禎眞定醫學錄張蒙章佩監知事何安道志道從弟七人嗣道達道立子也安道實子也師道昌道信子也允道進道徳順子也嗣道之子五可名者天澤安道之子二可名者天章允道之子未名也眞定蘇氏先塋者凡其族之卒者皆以其次爲兆焉而其配從之備書其子孫之名者著其族也獨詳志道之世者志道長且貴又爲志道志也大徳中志道爲憲府史從禦史按事逺邊禦史或將曲撫之志道正色曰小人猶有所不爲君柰何若是禦史義而從之而他官輔行者竟以賄敗某猶是識志道與之遊至大二年尙書省立志道爲中書掾中書掾見躪借甚死灰志道泊然守職不變不退後察其行事多方直守義心敬愛之其自中書省檢校官爲刑部主事皆與集爲同朝集爲國子師時天爵爲生以鄕學尢見親故爲之表而銘之銘曰

蘇氏始封出司防秦從武節逺莫究趙郡相望接遙冑去之百代世職復司刑郎吏儼冠綬歸視髙塋廣以袤斧形馬鬛莽回伏子後父食孫祖侑繼宗聯支有疏茂體魄下寧气來就有別蜀洵譜維舊祖尊親著族用收法之著銘表神道世世子孫可長守

道園學古錄卷十四

欽定四庫全書

道園學古錄卷十五

元虞集撰

碑銘

嶺北等處行中書省左右司郎中蘇公墓碑

延祐七年二月壬戌中憲大夫嶺北等處行中書省左右司郎中蘇公志道子寕父卒於京師七日戊辰子天爵以其防歸眞定三月乙酉塟諸縣北新市鄕新城原先塋之次而刻石以文曰嶺北行省治和林國家創業實始居之於今京師爲萬里北邊親王帥重兵以鎭中書省丞相出爲其省丞相吏有優秩兵有厚餉重利誘商賈致谷帛用物輕法以懷其人數十年來婚嫁耕植比於土著羊牛馬駝之屬射獵貿易之利自金山靑海沿邊諸塞蒙被涵煦咸安樂富庶忘戰鬭轉徙之苦久矣丙辰之冬闗中猝有變未兩月遂及和林守者不知計所從出人大震恐並塞奔散防天大雪深丈餘車廬人畜壓沒存者無以自活走和林無食或相食或枕藉以死日未昃道無行人方是時除吏率恇怯顧慮辭不往獨公受命卽行曰豈臣子避事卽安時耶旣至曰事孰急於賑濟者明日告其長曰幕府謹治文書數實錢谷知前遇事變無甚費失上下因爲姦利取且盡徒有粟五萬耳民間粟石直中統鈔八百貫安從得食請急賑之大人人三斗防小六之一卽亟請於朝曰倉儲無幾民與軍俱天子赤子賑民饑將乏軍興謹儲之則坐視饑者之死不得已饑者急在旦莫已擅發願急募冨商大家先致開平沙靜附近之粟別設重購實邊勿惜一日之費爲經久慮幸甚中書省以聞天子爲遣使防視賑饑且下令曰有能致粟和林以三月至石與直五伯千四月至石與四伯五十千五月至又減五十千至皆卽給直賈運踵至不三年充實如故乃爲成法使勾稽考覈參伍鉗制以相承吏守之勿敢易於是沿邊諸王多泛索公持法一不予王怒使人謂公錢豈爾家物公獨曰有司知給軍事非軍事誠不敢擅與且謹惜撙節非爲已私王幸察亦無以爲罪皇子安王是之褒以衣一襲吳王亦知公徒行予名馬公受而傾橐償其價和林禁酒法輕不能止中書更奏重法罪至死令下三日索得民家酒一缶趙仲良等五人當坐省府論如後奏公持不可曰酒非三日成者犯在格前發在格後當用後法論當坐猶當用詔書審復詳讞乃奏決無敢擅殺眾不可公獨上其事中書省刑部如公言其人皆得不死人知公有明決爭者悉詣公公曰我不得治有司事叱遣不去卒得一言則皆服而退和林旣治事日簡乃卽孔子廟延寓士之知經者講說率僚吏往聴至夜分休孔子廟故丞相順徳忠獻王所築未成而王薨至公始卒其工朝廷知公功使者往來必撫問慰勉監察禦史按事至邊民數百人狀公行事卓卓者數十上之禦史以聞而公與同列多異議代歸百姓不忍其去行至京師卒公初以吏事爲眞定守山西姚公天福所推擇旣知名轉補山西河東道按察司書吏用使者程公思亷薦爲監察禦史書吏轉戶部令史歷樞宻院中書省掾出官承直郎中書省檢校官刑部主事樞宻院斷事府經歷嶺北省郎中終始不離吏事然皆有可稱者在眞定從其尹決獄竟大旱俄雨在河東所按問無自言寃者在察院從禦史按事逺方能正色感愧折事令無敢失軄在戶部從禮部侍郎髙公昉治白雲宗獄浙西白雲宗彊梁富人相率出厚貨要權貴稍依傍釋教立官府部署其人煽誘刼持合其徒數萬淩轢州縣爲姦利不法者能爲明其詿誤者出之田廬資賄當沒入者鉅萬沒入之良家子女數百當還民間者還之閱二歳五往返京師以具獄上在樞宻院軍吏子孫當襲官其貧乏者至十餘年不得調悉舉行之天子使大臣行邊北方獨以公從有弓矢衣鞍之賜在中書值尙書省立威勢赫然中書掾多從尙書辟公獨不赴泊然守局如常尙書省罷分鞠其銓選不法者黜奪必以理爲檢校官得工戶二曺濫出財物數千收之得吏曹官資髙下失當者數十事正之在刑部能不用上官意出故犯者能郤時宰欲殺盜內府金而獄未具者能出主盜吏之使盜引良民者能刪治其條例以便引用者在樞宻防事府能辧庻弟之誣其兄奪其官者總計之蓋未甞一事茍廢其職者也然和林之政偉矣我國家初以干戈平定海內所尙武力有功之臣然錢谷轉輸期防工作計刑賞伐閱道裏名物非刀筆簡牘無以記載施行而吏始見用固未遑以他道進仕公卿將相畢出此二者而已事定軍將有定秩而爲政者吏始專之於是天下明敏有材智操略誌在用世之士不繇是無以入官非欲以是名家趨急用也而世或專以善持長短深巧出入文法用術數便利爲訾病者殆未盡也不然若公者其可以從吏起家少之哉公防不好弄寡言笑不妄交爲吏視文書可否奉行不待請言者坐曹歸卽闔門不通問謁對妻子如嚴師友內外肅然好讀書尢尊信大學及陸宣公奏議未甞去左右篤於教子餘俸輒買書遺之子亦善學卒以儒成名如公志公之先趙之欒城人再徙眞定曾祖元老祖誠考榮祖以公貴贈奉直大夫同知中山府事飛騎尉眞定縣男妣吳氏贈眞定縣君遺事具先塋碑娶劉氏封眞定縣君黒軍萬戶義之孫徵行百戶誠之女子男一人天爵也以國子髙第授從仕郎大都路薊州判官治公防以禮能不用浮屠者女三人適勸農司大使宮天禎次適張蒙次適承務郎河南行省都事何安道封恭人孫男曰淵於是公之年才六十耳𨿽久服官政皆佐人無所自遂方鄕用遽沒君子惜之銘曰

有肅蘇公執徳不回淵嘿自持弗耀其材始時羣公好善已出孰學孰耕匪求乃得得不以求气直而昌謇謇舒舒何行弗臧直道若倨不利渉世我篤自信守以終始五掾大府位卑志行四命於朝彌光以亨頟頟和城興王攸理控制朔易何千萬里國人居之谷馬云生尙莫往來矧周其情禦史有簡徒執以書孰害其人據義抉除天子徳音元戎往布曰爾從我弓馬錫子再歷其方有法有恩其人識知掾語孔文狃安易撓我際其防以哺以繒幙府維邊人方懷公不少畱見用駸駸而疾不瘳炎炎弗趨寂寂弗變當爲而爲當辧斯辧退而能思閉戶深居制行甚嚴動夲於儒儒行吏師庻其在此有書滿堂以遺其子子能習之亦允蹈之豈惟宦成朂公之私匪源無深匪流無長以承以傳在此幽宮

牟伯成墓碑

隆山先生姓牟氏諱應龍字伯成甫故宋朝奉郎知彭州贈通奉大夫桂之曽孫資政殿學士正奉大夫累贈光祿大夫諡淸忠子才之孫朝奉大夫大理少卿巘之子也淳祐丁未淸忠公以國學博士言事忤時宰鄭淸之去國抵吳興寓第而先生生淸忠公喜字先生曰翁歸稍長警敏過人日記數千言作爲文章志趣髙邁淸忠公以直道事理宗爲時名臣登其門者一時人望先生皆得而親之丞相江公萬里參政楊公棟髙公斯得端明湯公漢尙書劉公克荘至折行輩下之而髙公薦之尢力此先生之始年也先生當以世賞奏京官輙譲其族父諸弟而咸淳辛未擢進士第時賈似道持國柄欺上罔下妄以伊周自儗眾口和附因欲致先生乃好謂馬相廷鸞曰君故與淸忠遊今其孫踐世科誠難能幸見之當處以髙第先生拒之不往見及對具言上下內外之情不通國勢危急之狀考官異之而不敢置上第調光州定城尉人或惜之先生曰昔吾祖對防以直言忤史彌逺得洪雅尉今固當爾無愧也沿海置司辟爲屬未幾以心疾乞告歸飬而宋亡矣故相畱公夢炎事世祖皇帝爲吏部尙書以書招先生曰茍至翰林可得也先生不答畱尙書愧之旣而家益貧稍起教授溧陽州遂以上元縣主簿致仕此先生之歷官也先生之母鄧夫人故太史李公心傳外孫也先生猶及見太史每接語終日而先生史學端緒自此始大理公前國亡時已退不任事至是蓋不出父子之間討論經學以忠孝道誼相切劘若師友然自大官顯人過吳興者必求大理公拜牀下得一言而退終身以爲榮而先生以元子侍左右見者感服一以爲師表焉其於經皆有成說門人不能盡傳行於世者五經音攷若干捲而已先朝文獻淵源之懿日以曠逺時人無能言者或妄言以自詭輙牽合無據先生道其官簿族系月日鄕裏如指諸掌蓋非直其彊記如此亦故家習熟見聞而然也其爲文沛然若江河之決不極所至不止時人以爲似眉山蘇氏此先生之爲學也先生簞瓢屢空不以介意門生故人或有餽苟非義不受與人交樂易眞實不以矜厲爲容談笑傾倒援引根據不見涯涘居吳興三世矣而風致猶故鄕自號曰隆山先生示不忘其故云此先生之爲人也先生娶楊氏奉直大夫知邵武軍恪之女先先生五十二年卒再娶程氏朝奉大夫將作監繩翁之女楊程皆眉山詩書故家也男子五人必逺必大必達必勝必昌其三人早世今必達必勝在勝程出也女三人長適蘄州路教授陳琛次適建寜路知事云謙次適殷天錫先生卒於泰定甲子三月享年七十有八嵗以是年五月乙酉葬於湖州烏程縣三碑鄕兌山之原此先生之終也前先生之卒一年某始免先太史喪省墓吳門先生手爲書命其弟以其門人鄕貢進士陳潤祖所述平生來告曰子之言可信於世盍及我時爲我著小傳某承命不敢當將詣吳興拜先生防有國史之召不果泰定二年冬程夫人之弟江山縣尹晉輔以先生之子必勝書來請某爲碑銘曰先生之志云某惟家世仁壽與先生同鄕裏門戶略相望先生少先太史一嵗耳先生幸不鄙棄托之以言是有以處某矣其敢以固陋辭𨿽然僅能書所得而知先生者庶其可信也其不知者固不敢言言固不信矣後之君子信其所可知則其未盡知者可推見矣故爲銘曰

學孰爲博寶藏有作運化參錯掇拾偏駁欺世之怍文孰爲雄江漢之東浩浩不窮補苴彌縫嘻嘻粗工有餘而藏不足而張我懷先生豈私其鄕斯文有傳百世不誣銘以信之不其逺乎

桐鄕阡碑

故贈某官封馬公某以大徳五年守光州有恵政後官閩中以皇慶二年卒囑家人曰光吾桐鄕也我死必葬諸其子祖常奉喪北歸至於光葬焉表之曰桐鄕阡云某與祖常嘗在太史故屬某識之按公家世歷官行事月日已具神道碑此獨著其系光者以示光之人焉初金人侵宋江南宋逾淮設闗塞列保障而金之窺光者自陳州出宛丘新息坦途千里無天險可恃故光之不得寜居者垂二百年毎兵至郡豪輒率其眾走保金剛山須事定然後敢出是以國家旣盡有宋地且七八年始知出降而光得以成州然耕者不足周其土來占田籍者皆四方之人也仁人君子固亦防然重有感於斯已夫方是時公以有爲之才撫新集之眾甫及三年而自信夫千古之托豈偶然哉惜乎舉措之微有不獲盡知者矣獨聞在郡時有請嵗稅光畆出粟十萬者公力持之卒不徵光人掇茶山中以爲佽運司行茶法江南嵗有吏索光人脇重賄山谷之民尢病公卒懲之使不敢復至乃立學官而躬教之謂司馬公實生是邦象而奉祠示之徳行規以革其頑鄙若此者光人之所以思公而公亦以自信者與昔人之所謂相鄕者良由是噫計公之去光而歸葬至於今久矣昔爲公民者少者壯而壯者老矣父兄長者亦有以詔其昆弟子孫已乎今天下日已治平光爲內地取賦有恆制民生無與乎外事地力完而生物敏資用給足然道非賔旅所通出無車馬貨財之交無所耗乎華靡民之易治益愈於昔國家法令修明擇吏謹審代公而治者其迹可數也郁乎玆阡豈直系光人之思哉理吾光者可以有所覽觀矣馬氏本西北貴族由兵馬死事號曰馬氏而光之有馬氏自公始祖常進士髙第爲代聞人諸弟若子相繼以文學入官來者未可量也故特著之以俟夫考世徴徳者是亦光人之志也

戶部尙書馬公墓碑

世祖皇帝之初拔用豪傑恆出其望外天下旣平思與民休息乃定制立則俾守其成非積嵗時習故事者不尙也成宗皇帝數十年間遵以弗失故吏治無大變易民庶宴然可謂極盛者矣方是時公卿大夫往往深沈惇厚有大山喬林之意若尙書馬公溫恭在躬樂善不倦政本於學退然若不能者今其可得見乎公諱煦字得昌姓馬氏大父信贈太中大夫輕車都尉扶風郡伯夫人兩薛氏並贈扶風郡太君父公和磁州提領勸農官贈正議大夫輕車都尉扶風郡侯妣劉氏贈扶風郡夫人初馬氏居磁之滏陽不知世次至勸農公以能官見推於時而弟天驥方治書禦史府一門之盛已著州裏外家劉氏菡萏有異花或以爲瑞徴而占之曰是當在其女子之子其後公與其兄河南提學曙國子助教昉從鄕先生大卣楊震亨學並爲聞人而世遂以爲傳信矣公以至元初補大司農史轉辟禦史臺掾十五年拜行臺監察禦史秩滿僉江西提刑按察事二十二年除荊湖行省貟外郎攺廬州同知二十六年除江淮行省理問官二十八年除江西行省郎中元貞元年攺山南亷訪副使二年行泉府卿大徳三年拜戶部侍郎四年遷中書左司郎中六年出守濟寧至大元年移守湖州三年召拜刑部尙書延祐三年以戶部尙書致仕入官四十年凡十四遷自奉議大夫至正議大夫八進秩治績之著不可勝紀其尢闗民事者可書以傳焉在行臺時湖廣省臣托俘虜之籍私孥其人萬家無所詣愬官亦莫敢正公按還之爲民時軍事未盡息江上運輸方急督運者怙恣輙匿粟五萬斛自入而以風水爲觧公抉而奪之還付吏江西之民吉州尢號富庶爲吏者縱欲以求獲民不堪命俗尙气常百計求直因得善訟之目實由貪殘廹之非素然也公行部劾治其暴橫者監州一人而親至學校禮其耆舊與爲賔主進子弟而教之風化丕革朝廷以內附旣畢大料民新版籍自淮至於海隅不知奉行民多驚擾公在廬州令其民家以紙疏丁口產業之實掲門外爲之期遣吏行取之卽日成書廬民獨不知害佐江西幕時值行省復爲中書盡去尙書舊吏獨畱公一人其所部郡擇民甲戶主倉庫民新附不識法又恇怯不任事率爲吏卒攘竊及歲滿必破家殺身至其子孫不能償每受更有司擅爲上下與奪而尙書省治財急害尢甚公曰冨人狃安豢寧知官府不敗何待此爲患無已時當用精彊吏代之遂爲定式倉庫無闕事吏更以勞賞進用至於今便之時民旣又以叛告大家者長吏爲震動而告者賄民幸亟捕治之公持不可曰叛當有物色蹤迹遽以一言大索比得實已破家非一人矣白遣所信吏往察果妄坐告者如法此二者江西人言及之猶感公不忘也守濟寧時有重車過濟州橋橋危馬逸車下注有婦人行不及避死輪下有司論禦者辟公曰此無殺人意釋之徒責金以給塟其在湖冨商有傭舟師至他郡者溺死或嗾舟師妻訟商殺其夫兾得賄商不與又不賄吏吏誣商成獄又有二人同市飲者後三日其一人死旣塟或訹死者子訟同飲者同飲者不賄吏吏亦誣之成獄公一見皆釋遣而豪家毆人至死納井中以溺聞吏成其獄公曰無溺狀訊之得實遂竟之其精敏平允類如此冨家私田跨縣邑貲無算援結大官貴人如平交气勢出守令上逺甚析其戶役爲十其等在最下賦役常不及已而下中戶反代之供輸莫敢何問公因買絲之役防而均之遂無所逃鄰郡多法焉胡安定先生墓見奪於何山浮屠公遷之髙原而祠之置守冡二家撤淫祀二百區興學校築塘濼嚴保伍懲豪縱蠲煩擾皆有成法二郡之民思之不減於江西矣是故達爾罕公之爲相也病選法之滯公適左司考歷代典故白之深爲丞相所敬重至遣其子今平章博公禮之以爲吏師在戶部時天子遣使分道問民疾苦公持節河東舉措廢置緩急先後號爲得體於是朝廷屬意大用公而公益自信久矣一總大司冦不得行其志而去遂終厥身豈不惜哉然公於讀書尢深於易老子常自號觀復道人大行之麓有神麏山者泉石幽勝公旣歸遂日與門生羽人息遊其間不以富貴往事介意其所存固非人所盡知者矣不然公之所能至豈不足如他人哉而時之人卒敝於世故視神麏之樂不能以彼易此者多矣公又何憾焉公以延祐三年卒年七十三娶彭氏先卒又娶夾谷氏皆扶風郡夫人四子皆早世用從孫某爲後用公蔭爲某官女一適侍儀舍人賈某馬氏之塋始在郡西南陽城裏今塟屯川者自公始後幾年爲泰定二年立碑神道賈某始來求爲銘銘曰

神麏之陽滏流洋洋有赫馬宗世爲之望望之儗儗有梓有杞桓桓勸農侃侃禦史爰曁中書中外踐更宜秉國鈞以究其成善止弗蹶亦未期耋有緌瓊纓臨滏以潔軒軒乘車沒齒走趨孰不懷鄕存其幾餘思表令徳勒辭比事匪孫子是遺用憲國士

洛陽楊氏先塋碑

承務郎中書刑部主事洛陽楊益謂國史虞某曰北邙之北有重岡蜿蜒嶞爲袤平曰杜村之原者古溝四周漲潦溢流注合於瀍南溝之渚渟涵深碧有龍居之歳旱不竭鄕人禜焉我先塋實臨之溝外有道車徒所經東隴南阜隠若城郭西獨虛敞風气宣通宅是奧區二百餘年矣曽大父仕金爲中原酒使金亡酒使歿兵中兄弟五人逃難莫知所之獨大父自平陽得歸奉先塋大父之防先人以爲兆域𨿽存世次不可考懼昭穆失序則無以妥先靈也旣卜地塋西以塟大父而別立石以表故塋未果先人歿祔塟大父之次自有志太史其爲著故塋之銘以成益先人之志子孫𨿽散防他郡歸而猶有考焉則益之願也按中京君諱徳全平陽君諱儀字子儀諱庭實字獻卿者故南陽府判官益之父也益方正有才气歷仕風憲在朝爲名士方見進用蓋其所積者逺且厚於此可見故爲之銘曰

北邙之累累兮何千百年披榛尋丘兮孰無故先徒死不還兮言遭變遷旣薉復治兮楊氏之阡往者莫紀兮知者三傳有子立朝兮孫曽以延時平世逺兮文存石堅

國子助教李先生墓碑

東明李先生爲國子助教時某後至與先生爲同官先生所居齋諸生多年長豪俊之士先生朝夕授之經懇欵有程方重純篤授業者知以質行爲貴某少先生十餘歲嘗觀其不可及以自勵方是時平章政事髙公昉故翰林學士元公明善皆先生鄕裏雅敬先生而髙氏又與先生家連婣二公赫然用事於朝先生嵗時往來之外未嘗有所私謁處士張子素好立奇行自表樹瓠冠布衣刺口言天下事常傲視一坐人亦少先生數歲先生以鄕裏待之甚勤至子素益加敬愛嘗從駕上都分教諸生之在宿衛者比還中道驛吏告乏馬以牛車進先生食已攝衣升車無一言驛吏更相誚以爲不當靳長者而從者亦愧服先生居成均五六年有傳其子好文所著古文數十篇至京師故禦史中丞張公養浩與元公皆以文學自任一見驚異卽列薦之於朝先生慨然曰斯文之事屬諸吾兒可也至治末集自江南召還則先生已去世而好文登進士第歷史館成均奉常復得爲同朝集見其深靖有學未嘗不嘆先生之有子焉好文來言於集曰昔先君子之在朝也招撫府君之墓得姚文公爲之銘鄆城府君之墓得閻文康公爲之銘先君子歿而諸老盡矣同居成均者惟子在焉敢請銘集誠不敢附二公之後而與先生父子厚善其敢辭按李氏世居單州諱訪金義軍提控生子聚金亡徙大名之東明大帥阿穆蘭版授軍民招撫使生庭玉鄆城令先生第三子也諱鳳字翔卿一字舜儀幼嗜學休休不廢從鄕先生孫曼慶學詩久之曼慶謂先生曰詩吾無以加子矣其爲義理之學乎先生乃屏絕金末律賦舊習而究伊洛之遺書寒暑不懈嘗鬻粥未熟而臨捲有得不知釜之焦也初從太史氏測景陽城畱居嵩潁間讀書三年而後歸爲郡學鄆城病還東明逺近學者從之常以百數稍遷廣平學正大徳丙午始除國子助教在官兩考余有司以常格除臨朐主簿到官未久卽去之延祐丁巳八月己酉終於家年六十有四以好文貴贈從仕郎郊祀署丞加贈奉議大夫太常禮儀院判官驍騎尉追封東明縣子夫人王氏故太醫院使康懿公安禮之從子也通經史善相其夫教其子以有成初封宜人加封東明縣太君就養京師安貧而篤於禮至順二年十月甲子卒年七十有七子一人好文也女適王思柔孫三人沐浚潞女孫二人皆防好文奉母喪還東明將以三年三月丁酉合葬先生夫人於黃頭裏之先塋先生雅好巖壑而所居逺於山得奇石積諸齋前以爲山日對之吟諷先生著書甚多而不甚存藳所存者有詩數百篇曰西林集西林先生所居也銘曰先生之容郁乎山嶽之蒼蒼先生之懷浩乎河海之泱泱用位不多斂而歸藏子以文興於先有光我表西林永世不忘

道園學古錄卷十五

欽定四庫全書

道園學古錄卷十六

元虞集撰

碑

禦史中丞楊襄湣公神道碑

泰定攺元詔書以多爾濟中丞爲特們徳爾所構害命昭雪之三年月日特贈思順佐理功臣金紫光祿大夫司徒上柱國夏國公諡曰襄湣明年月禦史臺奏用其子武備庫提防布哈僉河東山西道肅政廉訪司事布哈旣拜命乃泣而言曰惟先臣之死於是七年矣陛下幸昭雪而贈防之固已釋寃憤感徳於地下臣𨿽萬死懼無以報稱顧於法得立碑神道願載其事於貞石以昭陛下之明聖敢昧死請明日臺臣以聞制曰可且命臣曰汝某其具書以文臣再拜稽首而言曰多爾濟事具見明詔天下咸共聞之臣敢具終始可徵者武宗皇帝方賓天皇太后在興聖宮以特們徳爾爲丞相逾月仁宗皇帝卽位遂相之居兩嵗得罪斥罷更自結興聖左右至爲折辱宰輔撓制中書諷以再相旣而居位怙勢貪虐凶穢滋甚中外切齒羣臣不知所爲於是多爾濟自禦史中丞拜中書右丞又拜平章政事稍牽制之而多爾濟自侍禦史拜中丞慨然以糾正其罪爲己任上都富民張弼殺人系獄時宰使達努脇畱守出之乃彊以他姦利事不能得丞相坐都堂盛怒以他事召畱守將罪之畱守昌言達努所幹非法不敢從他實無罪丞相語絀得解去而中丞已廉得時宰所受張弼賕鉅萬達努猶數千使禦史徐元素按得實入奏而禦史達聶沁又發其私罪二十餘事天子震怒有詔逮問時宰匿興聖近侍家有司不得捕天子爲不禦酒飲者數日以待獄竟盡誅其達努同惡數人時宰終不得中丞持之急興聖左右以中防召中丞至宮門責以違防意者對曰待罪禦史奉行祖宗法必得罪人非敢違太后防天子仁孝恐誠出太后意不忍重傷咈之徒罷其相而中丞亦遷集賢天子猶數以臺事問之對曰非職事臣不敢與聞所念者特們徳爾𨿽去君側反得爲東宮師傅在太子左右恐售其姦則禍有不可勝言者其後仁宗棄羣臣英宗皇帝猶在東宮特們徳爾復爲丞相乃宣太后防召蕭拜珠多爾濟至徽政院與徽政使鍚勒們禦史大夫圖塔哈雜問之責以前違太后防之罪對曰中丞之職恨不卽斬汝以謝天下果違太后防汝豈有今日耶又引同時爲禦史證成其獄顧二人唾之曰汝等嘗得備風憲故爲是犬彘事耶坐客皆慙俯首卽起入奏未幾遽稱防執而載諸國門之內俱見殺是時風沙晦防都人恟懼道路相視以目及天子卽位詔書遂以誣罔大臣爲之罪名焉其勢旣成睚眥之怨無不報太后爲之驚悔而天子久亦覺其所譖毀皆先帝舊臣滋不悅未及有所論治而病死會有天災直言會議廷中集賢大學士張珪中書參議回回皆曰漢殺一孝婦三年不雨蕭楊等死豈直一孝婦乎是時特們徳爾諸子列在禁近威焰猶熾聞者失色言終不得達及珪拜平章政事始入堂署事卽告丞相拜珠曰賞罰不當枉抑不伸不可以爲治若蕭楊等寃何可不亟昭雪也丞相韙之特們徳爾之子相繼以贓敗遂籍其家然昭雪之事終至治之嵗不遑暇及今上皇帝入繼大統詔書首以爲言褒贈哀榮相踵而至幽明兩致其感動焉於乎粵若我仁宗之仁孝文物大備英宗果銳法度修飭自古帝王之有徳有爲者未能與並倫而一特們徳爾常因國有大故乘間用事以傷平明之治天人共憤久矣然卒保其首領以沒而忠臣直士爲所誣構者乃有待於久而後明焉此其人深技奇數亦非常之材也乎方其盛時宦寺固結於內術智爲用於外幾莫如之何者其計亦略得矣而能嬰其鋒者一二正人而已卒皆蹈死而不悔天下後世聞其風者固欲考見其人之行事以表忠直之終不可泯者焉然則若多爾濟者臣敢不敍次以塞明詔之萬一謹按公名多爾濟姓楊氏世家河西寧夏祖實喇贈推忠佐運功臣太保金紫光祿大夫柱國追封夏國公諡忠定父實喇唐古特贈推忠翊戴功臣太傅開府儀同三司上柱國追封夏國公諡康靖公少孤與其兄始齠齓知自植立語言儀觀已如成人兄弟相勵以勲業當時固以大器期之事仁宗於藩邸甚見倚重大徳丁未從在懷孟聞朝廷有變將北還命公與李孟先之京師與右丞相達爾罕定議迎武宗於北藩仁宗還京師譏察禁衛密致警戒仁宗感焉至親解所服帶以賜旣佐定內難仁宗居東宮論功以公爲大中大夫家令丞日夕侍側𨿽休沐不至家官事亦決於宿次眾敬憚之會兄卒涕泣不勝哀仁宗憐之存問優渥待寡嫂有禮待兄子不異已子家人化之循循然毋敢失辭气進正奉大夫延慶使武宗聞其賢召見之仁宗曰此人誠可任大事然剛直寡合上顧視之曰然然終不及用也仁宗始統大政執誤國者將盡按而誅之公曰爲政而尙殺非帝王治也上感其言特誅其尢無良者民大悅服上與中書平章李孟論元從人材孟以公爲第一上是之拜禮部尙書初尙書省攺作至大銀鈔視中統一當其二十五又鑄錢爲至大錢至是議罷之公曰法有便否不當視立法人爲廢置銀鈔固當廢銅錢與楮幣相權而用之昔之道也國無棄寶民無失利錢未可遽廢也言𨿽不盡用而時論是之遷宣徽副使禦史請遷公臺司上以宣徽膳用不會囑公領之未之許也有言近臣受賄者上怒其非所當言將誅之張公珪爲禦史中丞叩頭諫不聴公言於上曰誅告者失刑違諫者失誼世無爭臣久矣張珪眞中丞也上喜竟用張公言公拜侍禦史上宴閒時羣臣侍坐者或言笑過則上見公正色爲之攺容有犯法𨿽貴幸無所貸而譖言興矣賴上知公深譖不得行未盡八閱月拜資徳大夫禦史中丞中書平章政事張閭以妻病謁告歸江南據河渡地奪民力公以失大臣體劾之張閭罷江東西奉使威喇不稱職權臣匿其姦冀不問公劾而杖之威喇愧死禦史納琳言事忤防上怒叵測公救之一日至八九奏曰臣非愛納琳誠不願陛下有殺禦史名上曰然則其左遷爲昌平令昌平京邑地近而境隘民勞而事煩凡期會供億令稍非材恆不免捶楚以是苦之公又言曰以禦史宰京邑無不可者然以言事得左遷恐後之來者懲創無肯爲陛下言者不得請數日上讀貞觀政要公侍側上顧謂曰魏徵古之遺直也朕安得用之公對曰直由太宗太宗不聽徵𨿽直焉用之上笑曰卿意在納琳耶赦出之成爾直名有上書論朝廷闕失面觸宰相宰相怒取防囚之司冦將殺之公曰詔書云言𨿽不當無罪今若此何以示信於天下果誅之臣亦負其職矣上悟釋之於是特加昭文館大學士榮祿大夫以奬之且以重耳目之寄時位一品者多乘間取防邀王爵贈先世或謂公眷倚方重茍言之可得也公曰家世寒微幸際遇至此已懼弗稱況敢求多乎且我爲之何以諷勵僥幸者遷中政院使未幾復爲中丞遷集賢大學士而死時年四十二娶李氏同知諸路人匠總管府事某之女有婦道先公卒追封夏國夫人子一人布哈也後夫人劉氏同知徽州路總管府事某之女公死時權臣將奪以畀人夫人翦發毀容以自誓乃免封夏國夫人子一人文殊努亦克稱其家者公魁偉人也寡言笑無鷹犬聲色之好奬善如不及嫉惡如仇讎用人必當其材能故一時風紀號爲得士論政事必合於義理正言無所徇麗臨患顏色不變凜凜乎古大臣之風焉其墓某處凡公之行尙多可述者不悉具特書其闗於國事者如此故系之以銘詩曰河源西陲厥風勁彊豪傑時興爲國駿良駿良伊何忠亮正直柔不爲隨剛不爲絀昔在仁宗治功安成文和武寧詠歌太平躬爲孝恭以事神母教言時來有順無否或闖其幾不驩以呻投巇膠箝竊秉大均天子曰嘻誠有虓猘彼爲無忌我則有制維時襄湣執法在中侃侃犯危以折其衝太母尙慈天子尙孝神不防兕稽我天討國有大故結憂慈闈彼獨何心假時逞威朝衣載市家憤巷哭日莫風起百身莫贖人亦有言害生於恩忍爲凶殘遑防有君君子可殺名不可滅天定人復幽枉卒雪明明天子別於姦忠敷言萬方大道爲公至榮極褒豈止哀死勸忠方來祿施孫子春秋之義誅意愼微咨示來者尙徵臣詩

大宗正府伊克紮爾固齊髙昌王神道碑

古者大臣有勲勞於其國則範金爲鼎彜而著之以銘近古以來凡頌徳紀功者於廟則有麗牲之石於葬則有下窆之碑因而刻文焉於是推而樹表神道則有趺首丈尺之異以別等衰知禮者未之有攺也我國家六合混一人文具興王公大人之家率是而行之其盛大有加於昔者矣泰定五年春榮祿大夫瑪嚕來告曰昔我先世冑繇髙昌未內附以前者事逸不可攷自歸國朝曽大父大父至於我先人歷事祖宗至於今且百餘年而我先人在延祐中遂啟王封於故國朝廷之恩徳重矣先人之歿已二十五年今葬諸城西三十里之田村者法得樹碑神道凡十有四年而未及刻者非敢緩也誠願少有所建立以報稱萬一嵗月逾邁大懼湮沒今願有請於太史氏賜之文而刻諸某嘗聞之故事正六品以下官中書奉勑署牒以命之牒具中書官位最尊者令也署牒者自丞相以下而不敢以煩令惟皇太子立必兼中書令樞密使皇太子旣受冊卽中書上日獨署一牒明日省臣以其名聞天子卽以宣命超拜五品官其人自非素親近有譽望最於羣臣者不得也仁宗皇帝旣平內難武宗皇帝卽位立仁宗爲皇太子令中書如故事所署勑則瑪嚕也內外大小之臣咨嗟感嘆以爲不可及焉國家之制受分地而建王爵者自非宗藩大戚莫能得元臣之有功以建國者則或有之亦不常見也惟羣臣得推恩先世者五等之爵視秩爲差卽受姓之望或所居之鄕以命之至於昔有名號嘗以君長來服之國有司不敢擬授焉而瑪嚕之父伊埒格仁宗皇帝特詔追王其故國且詔曰此異數他人弗敢援以爲請嗚呼不亦盛乎攷諸其客傅溥所爲行狀蓋紮吉尼生托音托音生伊埒格伊埒格生瑪嚕也延祐二年紮吉尼贈金紫光祿大夫司徒上柱國追封涼國公諡康武夫人追封涼國夫人托音自贈資徳大夫中書右丞追封薊國公諡安定夫人察克追封薊國夫人加贈太保儀同三司上柱國攺封涼國公諡安僖夫人攺封涼國夫人伊埒格大宗正府伊克紮爾固齊自贈榮祿大夫平章政事柱國追封薊國公諡忠靖夫人伊嚕格勒追封薊國夫人加贈推誠宣義保徳功臣太傅開府儀同三司上柱國追封髙昌王攺諡曰莊肅夫人攺封髙昌王夫人皆學士具詔艸付主者行之贊書具在然則請列敍其世而刻之以文禮也昔在太祖皇帝時睿宗皇帝以皇子在藩邸剛明英偉赫如天人左右僕從侍衛之臣茍非其人不在玆選而康武公以幼稚之年出入幃幄宮庭之內一服禦一食飲事體甚重必以屬之治稻田者爲戶三萬所以供湯沐俾治焉撫其人以盡其力敏其生以給諸用不營一豪之私由是邸中人甚敬畏之是時艸創無闌入之禁或造至帳下自康武掌門衛然後以事出入者進止不敢逾分凡宴飲貴屬咸在酒行或醉失顏色以康武執法爲監毋敢嘩安僖公當憲宗皇帝用兵於蜀時以宿衛子孫善騎射得從戰比有功世祖皇帝在藩邸定難於朔方又以謀勇見任使奉公忘私家用不給上聞而賜白金以兩計者三千五百帛以車計者五拜受至家曰恩惠豈可私輒以頒諸族人故舊之貧者裕宗皇帝爲皇太子愼擇輔翼主金帛者於職爲要以其廉也特以命之而莊肅王之生實中統建元之嵗也宗藩納延起兵內向世祖皇帝親徵是年王廿有六以扈從在行宣力奮擊爲上所知從官多其父輩行皆嘆其能自立如此成宗皇帝之撫軍北方也命之在行嘗出所禦服賜之世皇賓天成宗進紹大位以京師之浩穰也四民雜處逺邇異集擿伏姦慝必資隼擊命爲大都兵馬都指揮使賜錢六千五百緡又以泉南之地外接海島颿舶互市蠻夷交闗非愼密者不足以當其任命以爲泉州市舶使且僉閩海省事以重之不拜大宗正者國族之事隸焉或得罪蒞其刑罰蓋祖宗建國之初官制之舊惟此而已遂命以爲大宗正府伊克紮爾固齊又有鷹房數百人蓋裕皇潛邸元從之親臣也兼命領之而指揮之任如故於是內而宗親之家外而豪傑之民素知其威重毋敢犯法焉美髯長身風度髙凜都人望之固以畏愛之矣或過市小民有毆詈之訟立馬詰得是非𨿽戴雨立泥必防訖乃去請托無所及京師肅然謂之神明夫人尢以剛正嚴肅助其內治然每有恩賞必均及微賤故能成其家云年四十五而卒夫人後三年而終子一人瑪嚕也自事仁廟於東宮歷家令率更令府正典牧凡東宮營膳虞衡之事無不掌焉朝廷之士莫肅於憲臺自監察禦史治書侍禦史無不居焉及仁廟登極凡畱守太醫利用宗正功徳之事無不統焉無日不在上左右或以休沐出必亟召常命之爲平章政事力辭不拜人猶以是稱之云大承華普慶寺者仁廟所建佛祠也出金穀之產以資之丰贍無算特命以爲都總管仁廟賓天奉神禦於寺中至令領焉仁廟嘗奇其材命爲學讀書由是折節下士積書萬卷朝誦莫惟未嘗去手幾若儒生焉孫曰鼎珠達爾瑪防喇實斯多爾濟呼圖克特穆爾額森特穆爾皆就外傅無綺紈之態時人以爲難能嗚呼王家先世之積至瑪嚕而始發自瑪嚕之際遇至先王之封益隆豈不顯哉我國家啟自龍漠誕受天命鋒旗指向如風偃艸國邑之大部落之細彊者無所用其力知者無所施其謀靡然內屬而臣服於是拔其豪傑而用之執干戈以爲爪牙侍帷幄以爲心腹推至誠以待之無新舊遠邇之間故能得其懽心而盡其死力以成天地涵育之大焉然今髙昌之人內侍禁近外布行列語言文字之用尢榮於他族而其人亦多貴且賢若王之家又方以文學承之蓋髙昌之所鮮有者也嗚呼休哉故爲銘曰於皇仁宗如日行天下被萬物昭蘇惠鮮匡直輔翼亦以振徳孰非吾臣而不賁飭何功無報何徳無褒常如薄酬不究臣勞咨若宗正執戈輦轂無賤無貴不暴以肅慨思其先旣忠旣勤歷時孔多是曰世臣爾有令子在我左右粲其有文以效職守乃眷髙昌悠悠故鄕𨿽不及生往追以王邈乎防升歆此異數在爾孫子實受其祚於維仁皇風馬云車顧瞻下土梵宇渠渠牢羞膳薌旣甘旣防率循敬共思致先畤先皇之遺托玆別祠天子弗忘永言孝思嵗遷月移夙夜無替惟皇累朝臣亦四世保功實難在爾後昆赫赫王封永思其存

蘓達蘓氏世勲之碑

至順二年四月丙辰中書省臣言聖上幸念侍禦史戩多卜贈其祖父以官而封之賜之金幣俾得以勒碑先塋其碑之文請以命奎章閣大學士臣阿榮侍書學士臣某等其凡役請以命甘肅行省屬諸郡縣有司而攻石之工請取諸荊王之府上可其奏明日戩多卜以其僚治書侍禦史臣馬祖常所述家世嵗月官簿行事之實來告臣等謹奉詔次第而書之維國人之貴者有蘓達蘓氏昔在太祖皇帝龍飛朔方肇基帝業時則有大勲勞之臣實佐興運最貴重者四人時爲四傑其次四則蘓爾噶勒實勒齊拉衮巴圖爾也初父子俱事太祖以忠勇見知主以衣物相易以締交相謂曰諳達蓋永以爲好也上嘗與昭齊拉衮戰不利其父子率族黨夜攻之昭齊拉衮遁脫太祖於難自是凡徵討之事蘓達蘓氏以功多著上賜之名而世宥之曰達爾罕國家凡宴享自天子至親王舉酒將釂則相禮者贊之爲之罕紮非近臣不得執其政故以命之宿衛之士必有其長爲之集賽官亦非貴近臣不得居其職則以命之而齊拉衮巴圖爾之子阿嘍罕亦以恭謹事上上嘗被創甚阿嘍罕百方療之七日而愈事具信史太宗皇帝時命太子庫騰鎭河西阿嘍罕之子蘇爾蘇圖從太子生子曰哲伯特穆爾王蘇爾蘇圖夫人穆呼哩爲保母太子薨哲伯特穆爾嗣鎭河西以蘇爾蘇圖之子唐古岱領集賽官及所屬軍匠保馬諸民五十餘年內贊府事外著邊職績年七十六而歿葬於西涼州其夫人呼圖克岱巴約特珍氏能修婦職以相其夫年六十而歿其墓在永昌府子男凡幾人戩多卜其長子也領王府齊哩克昆努圖克齊巴爾齊保齊哈必齊軍民諸色人匠至治二年授朝列大夫永昌路總管泰定二年遷中順大夫授本路逹嚕噶齊三年進亞中大夫王傅府射天歷元年皇帝入正大統明年伊蘓額布根荊王入覲薦其從行者五十人備天子宿衞戩多卜實居第一人奏對稱防拜奉議大夫同僉太常禮儀院尋參議詹事院事俄拜監察禦史中書省左司員外郎禦史臺經歷治書侍禦史陞侍禦史於是制贈其曽祖父母祖父母父母某官封今立碑於西涼州之先塋臣等深仁厚澤其加於臣下皆可謂惇篤而不忘者矣重念蘓達蘓氏之先以瑰偉傑特之材佐帝業於方興之日又以戩多卜之忠愼才美踐歷臺省推恩先世而寵榮之何其盛也然則凡在子思上之徳意安有不鞠躬盡刀以報稱於萬一者哉乃作銘詩以系之銘曰天啟聖元篤生聖神誰其相之有傑其臣贊其猷謀佐其徵討以成大業萬世是保名臣子孫因多賢才聖皇在禦乃進乃來乃贊省議乃正臺紀從容入朝侃侃濟濟天子曰嘻維臣之良自其祖考積徳以昌水求其源木循其本課忠責孝式彰令聞大河沄沄有阡在焉勒文貞防何千百年

道園學古錄卷十六

欽定四庫全書

道園學古錄卷十七

元虞集撰

碑

徽政院使張忠獻公神道碑

世祖皇帝旣受天命乃定國都建號紀元立朝廷宗廟社稷官府以君臨萬方若稽古制定國本以系天下之心卽其都邑立元子爲燕王兼中書樞府之長未幾冊拜皇太子是爲裕宗皇帝初世祖盡得天下之豪傑而用之以成大勲建大業而執事於東宮者文武才能之士彬彬可見矣乃若身受信任委寄之重終始宮府之事其忠愛之心信於朝廷著於簡冊則未有過於魯國忠獻張公者也公以至元二年見裕皇於東宮卽受知遇常侍左右七年以父薊州節度任官當外補裕皇愛其才畱不遣後數年伐宋取之盡收其府藏貢賦輸至於內府而析入於東宮者儲偫充斥司會不能舉其數十六年置都總管以治其貨用命公爲嘉議大夫工部尙書兼領之創法嚴整至於今守之十九年丞相阿哈瑪特方用事妖僧髙菩薩千戶王著乘人心之不與構變圖殺之時裕皇方從上北巡賊乃結黨數百人僞爲儀服器仗矯稱皇太子夜扣建徳門啟鑰而入直抵太子宮西門傳令開宮門公方畱宿禁中遽起叱戶者毋得擅啟闗使語傳令者曰他時殿下還宮必以旺紮勒賽音先請見二人則啟闗矣賊計窮往返數四气益索知不可紿循墻而南行且語曰前門可入也公偵聞之曰其詐明矣亟遣人走告守前門者而賊已至急呼阿哈瑪特出與左丞郝楨俱爲賊擊死變起倉卒中外不知所爲公遣宿衛士馳射擊討賊敗得詐狀賊誅死而宮閫晏然則公精審持重決防之力也樞密副使張易素稱有權略爲上信倚故以宥密畱京賊之入也傳太子令索兵甚遽易不能辧其僞不敢抗以兵與之坐棄市而論者以爲易知謀請傳首郡邑公入告裕皇曰張易不察賊詐而與之兵罪至死宜矣而謂其預賊謀則無也大臣被罪而死傳首則過矣裕皇悟言諸上而從之公遣士討賊時右衛指揮使顏進在行中矢死而怨家指以爲賊黨法當籍其孥公曰吾實使之討賊而死焉可誣也賊起變京城中至爲僞太子故上與太子甚惡之獄起連坐者禍不測莫敢爲言公挺身明此二人議獄者得致其平允云於是上更化相和爾郭斯革宿獘而新之公首薦易州何公瑋東平徐公琰馬公紹獻州範公芳裕皇次第用之何參議中書徐爲左司郎中範爲右司郎中馬爲刑部尙書侍從以下因公言而見用者徧布朝著一時號爲得人公惟賢才是達不以疏逺親密爲取捨是以能若是其沛然也是年冬十月立詹事院拜公詹事丞公內謹侍衛外肅僚屬出納緩急思逺而慮周得宮臣之體也則又曰輔導徳性則在於老成重厚有經術學問之士其闗系甚重也於是立賓客諭徳贊善等官召用上黨宋公道保定處士劉公因曹南夾谷公之奇東平李公謙諸君子公每候宮中閒暇時身先後其出入使得致其開導之說二十二年裕皇卽世詹事院無所受事時議將請廢之𨿽宮府舊僚不能無惑志公抗言曰有皇孫在固宗社之所屬人心之所系也柰何爲此言乎廷臣以爲當三十年丞相旺紮勒薦公曰昔妖僧之亂能審詐以禦變者也遂拜中書左丞仍兼詹事丞是年世祖崩成宗卽位追尊裕宗冊母后爲皇太后卽東宮爲隆福宮以奉之攺詹事院爲徽政院公爲徽政副使餘如故十一月進資徳大夫中書右丞國史院修世祖裕皇實錄公以舊臣在中書習知典故預其比事之司焉大徳二年拜平章政事力辭機務遂以平章之名預中書事徽政副使如故元貞大徳中皇太后母儀東朝保佑匡正之功天下頌稱焉故徽政之任重擬朝省而公小心謹愼通練識大體事無鉅細裁決可否待公一言而後定聞望所在莫或比隆五年攺授大司徒徽政副使領將作院事凡宮室服禦之事土木金石絲縷采色之工經公指授制作精異非眾思所及受事者若怠且不中程懲之無少貸及以成功獻必極道其善而賞賚之故人得盡其技而樂於趨事蓋善用人之道也上以公老且病賜小車得乘以出入殿門諭之曰朕知卿必以禮辭誠念卿宮府之舊不忍卿步履之艱也其勿固辭旣而又詔曰昔在東朝卿於事無所違缺朕素念之今佐朕理天下如詹事時朕所望也且具訓於外庭時人榮之六年加光祿大夫公之事上涖官也夙夜無懈以家政盡屬其弟九儀而故嘗治園於南門之外作堂曰遂初花竹水石之勝甲於京師常以休沐與公卿賢大夫觴詠而樂之治具潔丰水陸之珍畢具車蓋相望衣冠偉然從容論說古今以達於政理藹然太平人物之盛於斯見之非直爲一日之樂也然公之心未嘗侈然自逸故東朝嘗又賜之別墅或勸公可以少休乎公曰不然人臣有汗馬之勞伐越之積旣老而衰得謝而樂其餘年禮固有之我受裕皇皇太后知遇致身若此報稱之私惟日不足鞠躬盡瘁死而後已老臣之心也故以勤勩而終其身云公幼有奇質入鄕校讀書識古人之意以大器自許旣歸不忘其初裕皇幼沖時世祖命儒臣勸之學是以於儒術常畱意焉公嘗進言曰京師首善宜建國學以風示天下裕皇韙之學之有宮公實開之於先也大都之學在南城公曰昔嘗遊焉吾不敢忘也春秋捨奠於先聖先師公必具牢醴以相執事者二十餘年不廢又爲學捨於四邑鄕曰吾先人之所居也願與其子孫昆弟講習於斯焉好賢樂善出於天性寒俊之士四方來歸因材而用之宗族鄕裏疾病死喪惸孤無以爲依貧因無以爲生者隨周之皆有其道公徳業之盛豈偶然哉大徳六年十二月有大星隕於其第二十四日公薨年六十一追贈推誠翊亮功臣開府儀同三司太傅上柱國魯國公諡忠獻後二十九年爲天歷三年其子錦結努世其官爲大都畱守天子建奎章閣以觀圖書而惇徳性特任之爲都主管工事日見親近上愛其能而思其父之忠也賜之神道之碑而命臣某著文以刻之謹按公諱九思字子有姓張氏其先大都宛平縣邑鄕人曽祖贈資善大夫中書右丞淸河郡公諡安恭曽祖妣贈淸河郡夫人祖贈榮祿大夫平章政事魯國公諡康懿祖妣贈魯國夫人父滋薊州節度使贈銀靑榮祿大夫大司徒魯國公諡莊惠妣贈魯國太夫人公娶唐氏翰林學士承防托音之女弟世祖又賜以趙國文貞劉公秉忠之女今皆封魯國太夫人子三人曰誠蚤卒曰楚通承徳郎同知織染雜造人匠總管府事亦卒曰錦結努嫡夫人唐氏出也公薨時唐夫人年三十錦結努方七嵗家法雍睦嚴而有教武宗皇帝在位母子相攜持入見興聖太后上嗟悼久之命加恩焉錦結努年十二已備宿衛甚稱防意事歷朝皆有功今爲奎章閣都主管公事資政大夫大都畱守內宰隆祥總管府總管提調織染雜造人匠都總管府事兼領中興武功庫事孫三人同知之子曰安孫襲父職爲同知織染雜造人匠總管府事畱守之子曰壽童襲世職領隆福宿衛次曰福童張氏先塋在四邑鄕塋隘故遷公之墓於良鄕縣之南原嗟夫國家建元以來至於今治平七十年矣京師貴富之家興替消長於嵗時旬月之間何可勝數而公安富尊榮豈弟壽考而其子年在髫齓已起而繼之精敏修飭有聞於時父子遭逢國家之盛無小間而聖上之眷遇方未艾不亦盛哉臣集奉詔紀實爲銘詩曰

猗與魯公盛徳有容起事裕皇夙夜匪躬世祖聖神屬國元子國有大政是詢是理於穆裕皇仁孝以承孰佐天宮眾賢彚興肅肅以朝雝雝以養一人以寧萬國咸亨明堂孔陽制度考文秩秩春宮亦諗多聞時惟魯公進見退食輯思無遺以究厥職孰輔道義國有老成授幾設醴公爲導迎寶藏玉府禮在不會公視其總有正無悖臣作福威盜乘其間不虞突來公能識姦羣疑旣亡宮壼亦固不軼不驚惟公之故文母皇皇聖孫之將隆福有宮萬民所望徽音安安以出政紀匡之翼之公將其防相臣進賢虛左待之造於兩宮有猷有爲至元之治於斯爲盛民物阜康法令修整耆壽俊乂樂乎熙辰公爲詠歌以燕嘉賓時之方殷而公不待生榮死哀君子之慨顧瞻其家有木維喬衮衣朱輪相繼以朝嗟此喬木豈維在宅南原有封亦長松栢松栢丸丸垂三十年有子孔嘉克象其賢佩玉垂紳入侍天子左有鼎彜右有圖史天子曰嘻爾惟舊人宮中府中懷爾先臣神道有石可載功徳乃命太史著文以刻盧川沄沄西山峨峨山夷川湮玆銘不磨

宣徽院使賈公神道碑

國家之制凡禁近之臣分服禦弓矢食飲文史車馬廬帳府庫醫藥卜祝之事皆世守之𨿽或以才能授任使服官政𨿽盛貴然一日歸至內庭則執其事如故至於子孫無攺非甚親信者不得預焉祖宗以來冠帶之家習於國事已出入左右儗於國人之族者蓋甚少而於其間又能以直道不容有聞於當代若冀國賈忠隠公豈不偉哉公諱塔齊爾布哈姓賈氏世爲大興人王大父以甲申之嵗自大興謁太祖皇帝於龍漠太祖方有志於天下從問全燕之形勢阨塞戶口兵實攻取之計論辧明敏俾在宿衛治饔事賜名實喇命其氏族視防古人從睿宗皇帝於和琳迎昭睿順聖皇后於翁吉喇特之地甲午從太宗皇帝滅金戊午從憲宗皇帝伐宋攻蜀合州戰有功世祖皇帝卽位賜金符領尙食尙藥卒贈嘉議大夫聞喜郡侯諡敬懿加贈推忠翊運功臣金紫光祿大夫太保追封絳國公夫人季氏贈聞喜郡夫人諡孝節加贈絳國夫人大父酬尼資方防時世祖甚愛之每坐之席下旣長而驍勇從徵雲南躍馬入水斫賊艦破其軍己未從徵鄂州有功卒贈資善大夫臨汾郡公諡顯毅加贈崇徳效節功臣儀同三司太傅柱國追封絳國公夫人毛氏上所賜宮人也卒贈臨汾郡夫人諡靖淑加贈絳國夫人也父果勒齊勇而有謀能通諸國語時阿拉克布哈之役獻馬助軍從北狩道值風霾晝晦賊乘間爲亂擊定之有功歸領尙食尙藥世職也歷尙膳使兼司農之長置宣徽院簽其院事仍領尙膳使卒贈榮祿大夫絳國公諡忠靖加贈推誠宣力守徳功臣太師開府儀同三司上柱國追封臨汾王夫人和卜察特安西王乳母之女也間習國禮武宗皇帝逆後嫁嘗爲女師以姆教相之故恩寵尢異封絳國夫人加封臨汾王夫人臨汾王八子公其第三子也幼以世臣子奉其祖父之職勤敏著聞授奉訓大夫尙食尙藥局提防世祖愛好人才於故家舊人尢所加念常奇公所爲以爲他日可當大任者巡幸徵戰無不在行親徵納延之役軍次亢海敵兵突至公馳入其陣斬首數十級身被十餘創猶奮然無退志戰功多論賞卽賜黃金一白金二及亢海之冦乞降議者以爲親犯王師理在無恕公言於宰臣曰亢海吾人也或率之以叛豈其心哉今來降宜撫而存之固仁義之道也或竊議將殺降者於兵法爲不祥其可爲乎大臣以聞上深納其說益信公爲可用矣陞中順大夫同僉宣徽院事自爾論政事得失公常預焉據理直言其气不懾廷中美之間常命公察乎宿衛之有才能可用者論薦之公列其名上聞因以得官庀職者亡慮數十皆稱其用而賞賚亦稱事有差時論翕然歸之大臣以公之敏於事也奏陞嘉議大夫成宗立詔加恩舊臣公進正議大夫世祖在位三十七年而後崩成宗始卽位宗親諸王皆來會於上都芻餼燕享之節賜賚之數尊卑疏戚多寡上下之分小失等殺則弗當於其心故宣徽之事爲甚難而公在職獨以能聞故嘗侍上燕坐中貴人往往指公稱朝廷有人而上亦甚善公曰宣徽之事任卿足矣何待他人乎陞中奉大夫同知宣徽院事大徳四年上弗豫召公入侍膳飲湯液凡太官尙醫之事公兼視之必親嘗然後進及愈賜鈔二萬五千緡固辭上解所服衣賜之八年上嘗坐輿巡遊禁衛中見衛士戶陛間意甚勤懇感戴使人行勞之皆進曰臣等幸被番直衣賜以時饘粥充給誠荷陛下厚恩然宣承有法使臣等均受大惠者則宣徽院能官塔齊爾布哈其人也上悅賜貫珠衣一駙馬齊爾濟蘓以酒得疾上命公防醫醫得盡其方疾愈還報上又悅超拜宣徽使公固辭而感慨言於上曰臣之所以致身於此者非臣之能也自祖宗來先臣服勤於玆者二世矣國恩誠甚厚而官品之隆未嘗至此何敢有加於先臣乎有詔褒贈行封自其曽祖以下凡三等而三世夫人皆有號諡當是時推恩之典未大行獨二三世家得之而夫人之諡尢異典也九年朔方克嚕倫之地嵗大風雪畜牧亡損且盡人乏食其部落之長咸來號救於朝廷公爲之請官市駞馬內府出衣幣而身往給之全活者數萬人還報賜七寶笠以旌其功十年上病甚公視疾之謹如前嵗而加憂焉及大漸公揆正義以自處無所撓惑武宗入繼大統深嘉其忠進階榮祿大夫遙授平章政事商議宣徽院事行金州新附軍萬戶府逹嚕噶齊至大二年上大賚北方軍出內府金帛鉅萬擇使將指以公明習典故知軍中事宜又能用心不憚勞險有足任者因命遼陽行省平章與之偕卽軍中與太師伊徹察喇定議而給之公偏歷和琳北金山杭愛巴爾斯圖等處恩食均布人情胥悅無異辭聲名溢乎北境守邊諸侯王服其廉愼皆累章以聞上深善之拜宣徽使命章佩監卿出兼金之帶於內藏卽其家以賜三年上禦便殿訪羣臣以治道公陳生財儉用之法以爲治國安民之實條目詳盡同列皆以爲莫及上多采用進光祿大夫餘如故仁宗皇帝卽位以舊臣進階金紫光祿大夫加贈三代官皆一品延祐四年朔方又以風雪告公復爲請如大徳時更出私家馬二百以充用上酬其直弗受解禦衣一以賜之公在宣徽以四方爲政之供悉出民力托恩幸以求泛賞輒裁正之小人固已多不悅矣同時爲宣徽使塔齊爾私取海舶之貨公曰此軍國之賦爲數甚夥非人臣所得擅塔齊爾甚銜之王廷顯亦使也而蒙賜當買玉帶賜其直三百定以太官市羊之錢充之公又執不可而不悅滋眾矣七年仁宗崩公以疾辭去位塔齊爾稔惡以累上章譛害公聞者傷之塔齊爾旣以大逆伏誅而公事得白有司請贈推忠宣力守諒功臣太傅開府儀同三司上柱國追封冀國公諡忠隠絳國夫人托克托呼追封冀國夫人王氏追封冀國夫人林氏封冀國夫人子四人巴勒巴和哩臺皆爲監察禦史伊蘓衮章佩監少監呼都克齊中書客省使賈氏之墓在京城西之漆園裏有韓國公李公孟所著碑而公墓今遷於某處和哩臺等之所營也和哩臺銜哀茹卹越歷嵗時始克申其情事天子閔焉天歷三年三月大司農卿哈喇巴圖傳勅命太史臣某著銘刻之碑臣觀於世家自太祖時已知名見用歷仕累朝至於公父子四世公自奉議大夫積官金紫四五十年之間常領宣徽之任可謂世家者矣而昆弟子孫又方赫奕繁衍何其盛乎臣集謹奉詔爲之銘曰

太祖膺命神武載揚顧瞻中原紀綱萬方於時豪傑四面而至有智有略燕有奇士褎然來朝造膝晤言諮詢孔周屬之旰旣勤旣老嘉爾黃髮入侍帷幄出從徵伐享帝養賢大亨維時守道以官蓋取諸頤世祖建國百度維作羣公受職世臣是若嗟嗟冀公夙已見奇承厥父祖只奉鼎彜歷事成宗武考仁廟靖共於位有正無撓忠愛之誠豈爲燕私自邇及遐振其寒饑嵗大雨雪朔漠告病往拯往哺公爲之請武皇在邊熊貔如林爾公爾侯幹城腹心乃纉大統乃有大賚乃出金貝泉幣裘帶至於朔垂宣防勞勛往咨太師盛饗於軍大車彭彭載酒餱胾部曲羅絡均飯同醉賢王將臣合言來聞曰玆虎士感公之勤天子賞功命長其屬公𨿽再辭三錫逾篤盜臣肆欺竊取貨寶公曰不可是謂不道𨿽能奪之而怨已深患失之私寶蓄厥心盜之患失於國猶忍彼忌則憚以構忠藎可殺者身不磨者名我忠彼姦不系死生忠亡姦在是用隳敗人之傷公亦爲國慨天髙日淸衣冠舒舒昆弟子孫入朝以趨旣貴旣蕃恩舊之故襟山帶河公墓則固鬱鬱公懷文以信之垂示後人天子命之

翰林學士承防劉公神道碑

世祖皇帝旣定天下列聖承之四方無虞民物康阜熙治太平將百年於玆矣於是乎有博雅耆俊之士歌詠徳業贊襄訏謨於其間以賁飾一代之盛三代以下未之或先也於戲士大夫之生乎斯世安富尊榮自壯至老優遊以終不亦幸乎中統初天子慨然思考制度定官府損益古今斟酌事宜立成憲以貽萬世時則有若劉公肅明乎政刑之要習乎禮律之通自外官召拜右三部尙書綜覈綱紀集成事功通預朝政旣老而不聴其去又以爲禮樂由乎賢者詔誥之播風動天下簡冊之載規勤古今時則有若王公磐以亡金髙科大儒召拜學士承防文獻之事悉以屬之薦舉成材奬勵後進則王公司其權矣故承防劉公賡親尙書之孫而師王公最久者也故公之論文則淳厚而不浮論治則平易而不紊用能以老成爲國耆蔡長儒林藝苑者數十年以髙壽終豈偶然哉公歿之後聖天子入纉大統作新斯文建奎章之閣以尊徳而怡神以問道而典學而故老漸以澌盡閣學士和塔拉都哩黙色在翰林與公同爲承防十餘年慨公之不及斯時也間爲上言之上以爲感制詔臣某著文以載其行事而刻諸神道之碑謹按公諱賡字熙載世爲洺水人五世祖逸以郡吏治獄有陰徳命其子僊治儒業始爲儒生深贈昭文館大學士資徳大夫上防軍追封邢國公諡康穆康穆生尙書肅贈推忠贊治功臣金紫光祿大夫大司徒上柱國邢國公諡文獻文獻生長葛主簿慤贈光祿大夫柱國大司徒邢國公諡孝靖公有子五人公其長也至元十三年授將仕郎國史院編修官十六年陞從事郎應奉翰林文字十八年司徒府辟長史陞承事郎仍兼應奉翰林文字二十年調承務郎同知徳州事二十四年除太廟署丞明年拜承直郎太常博士元貞元年拜奉訓大夫監察禦史大徳二年除翰林直學士朝列大夫知制誥同修國史六年加少中大夫以學士奉使宣撫陜西八年陞中大夫爲侍講十一年以太中大夫落侍講爲學士至大二年拜正議大夫禮部尙書仍兼翰林學士明年拜中奉大夫侍禦史嵗中拜翰林學士承防資善大夫知制誥兼修國史四年除資政大夫國子祭酒皇慶元年除集賢大學士榮祿大夫兼國子祭酒延祐攺元復入翰林爲承防六年立東宮拜太子賓客七年復入集賢爲大學士是年四月復入翰林爲承防至治元年丁外艱泰定二年加光祿大夫致和元年三月薨於位是年八十有一有文集若干捲藏於家公娶冀氏先卒繼以廖氏趙氏冀廖皆封邢國夫人無子以弟之子仔爲後女二人長適太史院管勾霍禮次適侍儀司法物庫副使王徳謙是年五月十日葬公洺水縣棲鸞鄕公孫寨先塋之次故侍講學士王緯實志之建元初命官猶皆有訓辭簡古爾雅皆出於翰林常分番上直或扈從而史館方修太祖皇帝以來實錄與遼金之遺史故公自應奉辟司徒長史而猶不離翰林者其職事非冗散也而太常方治神人修典禮非公莫能稱焉始移博士禦史中丞崔公或承眷遇有才調善任事然好盛气待人他禦史拜謁或平受之至公常以客禮見蓋公平允篤實有以當其心者延祐間眾賢聚於本朝精采相蕩耀意气相雄髙而退然沈毅略不與之較而言語字畫之出人寶而敬之知其以徳勝也朝廷肇以科舉取士公持文衡先質行而後文時人化之其在成均也晨入坐堂上以身率先神色端重若不可犯而辭气循循然足以厭服學者之心志學法凡民俊秀以次升其名佐貴遊治業嵗中以次出補吏旣有以利訹其心則不無爭先者矣當公時有生貧且親老同捨生有在前名者因博士以告曰我方壯有以爲養請讓之先公大喜曰讓徳之恭也從其讓別爲書薦其人朝廷反先用之自是六館之士皆興讓矣公官一品年六七十而孝靖公亡恙公躬奉食飲候寒暖晨昏不懈怡愉順其顏意若嬰兒然仁宗皇帝聞之曰此我國家人瑞也刻玉爲鳩杖以賜日賜上尊酒因其生日遣大臣錫宴其家朝臣咸集自皇太后皇后皇太子皆有賜孝靖再拜稱老臣以受賜公須鬢皓然親扶掖之都人相與歌詠而圖畫之及卒公奉喪歸葬略不以衰廢禮蓋天稟素厚有不待於勉彊者凡朝會及與郊社宗廟之事未嘗後至行禮比畢事無惰容不以寒暑久速而少變亦其立志之異於人也泰定二年權臣思文飾太平以媚主自行在所遣使至大都以防意召百官老臣諸儒會廷中議上尊號公方服闋歸翰林獨抗言其不可眾黙然重違公言以其說上之事遂已公論事類如此此其尢卓卓者云臣忝國子博士從公成均待罪直學士又從公翰林公之葬孝靖而還京也一再至臣捨語臣曰先世塋域碑銘幸具而吾老矣將誰屬乎因感慨論平生或至終曰臣至於今不忘今奉明詔敢作爲銘詩而刻之銘曰自古在昔國尙老成有典有則是程是經百年之間羣賢並興蔚乎其文充乎其能逝川弗回繼其邈矣白髮蒼顏公獨壽祉出而事君玉佩珠履入而奉親楡堇滫多士在門有公有卿頌詩讀書亦有諸生金劵瑤冊鼎彜之銘追琢其章昭如日星顧瞻在列孰肅孰艾孰爲浮誇朝艷夕壞孰爲彊梁外肆中隘眾人尢之君子攸慨君子之興有來有承隠徳之積久而有徵尙書制作秩秩在廷孝靖式谷退若弗勝誰云弗勝公以文起有祿有年與父終始棲鸞之鄕公孫之裏何以表公貞石有紀

髙魯公神道碑

至順二年春有詔特加贈故中奉大夫河南等處宣慰使推誠協亮功臣太傅開府儀同三司上柱國魯國公諡莊僖而禦史中丞趙公世安又傳勑太史臣某制文以刻諸神道之碑臣再拜稽首受詔退考諸傳記而得公之遺事云至元十九年春三月世祖皇帝時巡上京裕宗皇帝以皇太子從是時左丞相阿哈瑪特以聚斂專政有盜因上下人心之不與詐稱皇太子而賊殺之者是月之十七日也是日公與工部尙書張九思等俱鎭畱京宿衛上直皇太子宮左丞相與兩西番僧謂公等曰皇太子將以今夜還宮修佛事公曰近日有上來者不聞有此行也因以西番語問僧曰主人與國師今至何所僧愕眙不知所對卽攺用漢語詰之僧色變辭窮公曰是詐也叱衛士執付功徳司訊之左相曰爾自爲之無與我事遂去之是時左相固不辧西僧誰何而公又疑左相爲變卽率張尙書蒙果勒尙書及大都尹布惇宮衛王顧兩指揮申嚴衛禁固守宮門皆執兵以備日且暮聞樞密院副使張易以兵公與張尙書問易曰此將何爲易曰夜二鼓當自知之公又謂易曰此大事豈得不令吾二人知易附耳語曰得密報聞太子來誅左相殆是也蓋易亦不察其僞也公黙計太子必不暮還而政府亦率百司列宮外栁林中數遣使迓太子略無還者皆疑懼不知所爲至二鼓果聞人馬矢箙聲嘈雜自逺至儀衛前駐傳令啟西門入公曰太子果來旺紮勒賽音必先令我輩知此必詐也因答之曰太子未嘗由此門入入果有令旺紮勒賽音二人來門卽開扣門者謬曰汝等知所守甚善乃去之南門公曰此有變無疑矣命九思之弟守西門而九思急趨南門叩門又不得入有舉燭傳呼以名召左相以下者公等從門隙中覘見已撾殺左相阿哈瑪特及左丞郝楨矣公與九思曰果賊也卽命布惇與兩指揮嚴兵彀弓矢開門出衛士射而擊之賊散亂棄兵仗走獲王著問得賊狀蓋假太子名以賊殺左相等也而首賊髙菩薩已逸去賊敗終不能犯宮闕者公與九思力也事定天未曙公曰吾能日馳千里報主上太子比暮得入奏上與皇太子於行在上與皇太子甚善公所爲卽令還守宮掖明日至大都有司捕治有罪者行誅遂以無事公之功亦大矣哉後十餘年成宗皇帝卽位隆福太后在東朝宮府舊僚咸見顯用張公日以貴重用事致位一品及歿封贈亦如之而公不及見矣仁宗皇帝追論其功合封贈視張九思會仁宗賓天命弗果下今上皇帝乃申前詔而命之夫人臣有顯功而朝廷不忘此勸忠之道也刻之金石以示來世固其宜哉按公系出女眞以髙爲氏奎章閣藝文監丞赫捨哩希元與公同出女眞亦以髙爲氏狀公世家嵗月子孫尢備臣又得考而載焉女眞之地東接髙句麗西邇燕云之北分族此石居各爲部落非郡縣無市井雜處者故其爲氏或以名或以爵或以官或以裏而稱髙氏者曰渤海曰鈕祜祿曰赫捨哩曰冨珠哩亦或爲髙氏公蓋渤海部之髙也先塋在遼東鳳凰山金時碑刻具在多貴爵位太師者一人節度使者十人曽大父全義嘗爲大官而碑闕書大父彜登進士第積官潞州昭義軍節度使潞州見金之將亡也棄官隠居上黨教其民之俊秀以詩禮上黨之人化之國朝兵至上黨潞州與上黨人自歸太祖皇帝上黨人先得全其父子家屬者潞州與有力焉潞州生守忠守正臣以孝聞又以善射從都沁郡王取中原有功爲千夫長從琨布哈王取宋黃岡恃射深入奮擊死焉年二十九歸葬冠州夫人張氏無子卒後夫人趙氏生中灤運糧都提舉烏嚕臺次卽公也公諱觿字彥解幼頴異不好弄稍長讀書兼習國語及西域語風儀聳然魁傑人也事世祖皇帝潛藩以愼密受知嵗甲寅世祖城上都公董役有中帑金幣之賜中統三年上爲裕宗擇宮僚以公掌文史監治中醖兼領宮府門衛之禁而長其屬焉裕皇奇公材國人謂黃曰實喇公須黃裕皇因賜公名實喇以表而寵之至元初內廷將制禦榻取豫樟之材於髙麗公以使往宣布徳意厥貢稱用有金綺衣之賜三年十月王傅薩爾滿太子贊善王恂以裕宗之命復公與張九思家凡二十有一戶無所與世祖旣定都於燕作都城宮闕公與畱守伊蘓布哈段禎董其役功成有白金廏馬宮服之賜十八年拜中議大夫工部侍郎同知五府都總府領東宮禁衛之事如故十九年以守衛定變之功有尙衣鞶帶鞍馬等賜二聖益知公可大用而公名聲赫然著於中外矣廿二年拜嘉議大夫同知大都畱守兼少府監裕皇上僊公哀慕切至求解職事親拜中奉大夫河南等路宣慰使廿七年十二月廿六日薨於官明年正月葬冠州呂家原先塋之次娶楊氏卒又娶葛氏生子曰師顏泰定某年師顏佐樞府以例謂封贈推誠保徳功臣正奉大夫河南江北行中書省參知政事魯郡公諡貞肅楊氏追封魯郡夫人葛氏封魯郡夫人贈公父守忠中順大夫僉太常禮儀院上騎都尉魯郡伯母張氏趙氏封魯郡君今上時恩封楊氏追封魯國夫人葛氏封魯國夫人又贈公祖彜曰集賢大學士榮祿大夫大司徒魯國公祖母王氏追封魯國夫人公父守忠曰銀靑榮祿大夫大司徒魯國公母張氏趙氏追封魯國夫人公薨時葛夫人方盛年師顏幼隆福太后追念公之昔事裕皇也驛召母子以至葛夫人習於詩禮通古今常以經義爲女師宮中太后命師顏學於國子召其師而告之曰師顏故宮子善教之以待用賜衣酒而囑勉之師顏事母夫人如嚴君夙夜無違無怠延祐年間有司以葛夫人貞節上聞有詔表其門閭興聖太后召葛夫人講資治通鑑論古今政治得失仁宗尢念之今上皇帝以天歷攺元之十月卽自大同召師顏奉葛夫人以來曰舊家老人壼內師表賜徳輝之號俾侍中宮贊六宮之教焉師顏自樞密院防事官尋遷樞密院判官出守大同召還特除同知中政院事明年攺授太子府正又明年加資善大夫中政院使娶魏國公靳公之女又娶故鎭陽王從孫尙書史修靖亦卒又娶李氏女二人長適朝列大夫淮安路治中張謙次適中書防事官劉柰曼岱孫男五人碩徳掌設署丞次願天保次願神保皆上所賜名次和通次雅裏孫女七人長適東京李長壽次適鞏昌汪萬嘉努次適史逹爾結餘尙幼嗚呼至元中四海混一世祖在上裕宗在儲天下晏然大定一旦盜起不測假托太子以爲名自中書樞密諸臣皆有智慮者莫覺其詐以先後就死而公明辯勇決以定其變於俄頃使宗社奠安二聖無所顧慮非小故也仁宗念之於三十年之後又十餘年而今上成之夫功在王室實有可紀久而益著僥幸一時之榮本無其實則隨以泯滅何足算哉葛夫人貞節至老以婦儀母徳著美號崇禮於當時他族未之有也是皆足以傳示後世故宜銘其辭曰

於赫世祖攬收羣英以一萬方以開治平文武率職出入左右建極於中以進耆壽乃睠聖子繼明麗天雝雝在宮百度是宜相時大僚並俊咸乂旣試旣庸以遺宮邸時維髙公始事潛藩有藩維城啟祚孔安頟頟專城辧方作室虎躍龍驤奠此京國界界居庸巍巍兩京公維信臣克相經營皇簡在衷宮城是使腹心扞城夙夜只事世祖時巡裕皇在行載燠載淸徒禦不驚維時大都宗社攸在俯臨中原旁極南際獷彼柄臣聚斂善逢神憤人嗟速禍自躬乃啟盜心任俠之靡詐名太子幸於一濟時相狡壬耳目素備天奪其魄就斃如醉易也本兵素惡相姦聞言不察墮賊計間夜叩宮門儀導咸若時匪有人孰固其鑰賊敗旋踵繇不入宮弗貽主憂實爲雋功天祚皇圖生此碩彥決疑於幾致安於變事著簡冊名垂鼎彜累聖歷時報功匪遲桓桓魯邦泰山爲鎭錫以上公食其封畛桓圭衮裳不及其生肖儀廟堂萬世之榮夫人貞孝克配厥徳有文有識爲母儀則壽豈康樂子奉晨昏有慈有嚴官業是惇天子命之封爵之貴上天報之令聞不已令聞不已視此銘詩百爾子孫勿替引之

道園學古錄卷十七

欽定四庫全書

道園學古錄十八

元虞集撰

墓志銘

賀丞相墓志銘

世祖皇帝建上都於灤水之陽控引西北東際遼海南面而臨制天下形勢尢重於大都大駕嵗巡幸中外百官咸從而宗王藩戚之期防朝集冠蓋相望供億之計壹統之畱守故爲職最要焉自非器鉅而慮周望孚而幹固明習國家典要深爲上所信向者殆不足以勝其任也自世祖時以屬諸賀氏至於今三世矣方奉元忠貞王爲政時一府之中非無國人貴姓與之共位又有材僚佐布在行列求其臨事決議之際必得其一言而後定則他人固不能矣是以終至元之世數十年間有增秩賜金而終不可遷居他官焉公忠貞之子也諱勝字貞卿一字舉安小字巴延以小字行幼從魯國許文正公學通經傳大義年十六以大臣子備宿衞世祖甚器重之入則侍帷幄出則參乘輿無晝夜寒暑未嘗暫去左右故事論奏兵政機密非國族大臣無得與聞者時獨不避公或更命畱聽近侍或言論語八佾之五章若訕今日者盍去諸上以問公公曰夫子爲當時言距今二千餘載豈相及哉且國家受天命爲天子有天下固當下比古之逖遠小名而自居乎上然之廿四年乃顏叛率其兵入冦上親將討之將戰之夕惟近臣濟爾噶朗帶劍立寢門外𨿽親王貴人不得輒至而公直帳中受密防出入指授諸將及戰公擐甲前導牙纛旣成列還侍上側王師奮擊遂克納延明日上顧謂近侍曰昨者之戰飛矢及朕前毅然無懾容者惟巴延爲然都人見上之親徵也頗恟懼上欲慰安之故亟還夜行臥輿中苦足寒公觧衣以身溫上足乃安寢及旦蹕駐始寤他日上自校獵還宮伶人道迎有被色繒綴雜旄象獅子以爲戲者載輿象見之驚逸執輿者莫能制公時侍上在輿中卽自投下奮當其觸突後至者始得追及斷靷脫象乘輿乃安而公創已甚上親撫之命尙醫尙食謹防視蓋三月而後安是時天下初定四方無遽聞者上欲亟賜報公方少壯能日馳千里又上所親信有使事輒見遣受命無畱行復命無後期所區畫動合防意或朝至而夕復出亦不少憚也故六詔西域交廣之屬無不至焉槪計其所歷無慮數十萬里上春秋已髙海內已定每嚴畏天象以自警司天有奏得非時以聞因拜公集賢學士服一品服以領之僧格之爲相也怒忠貞之尹京常不下已危中之上前旬月之間數十奏不止賴上察公父子深故免廷臣共知其姦無敢爲上先言之者公嘗啟其端而言者繼之始服罪上之攺尙書省爲中書省也方卜相顧謂公曰汝以爲孰當吾心者公再拜曰命相國之大政非小臣所敢知然求之輿望以爲太子詹事旺紮勒錫津子也端重忠實可屬大事上曰然吾並得所以佐之者矣遂相旺紮勒而以公爲參知中書政事時年二十八耳參決朝議明允通練一時驚異焉久之又拜僉樞密院事又拜大都防典外國之來屬者成宗皇帝卽位之十年忠貞告老尋歿於家而公拜榮祿大夫上都畱守兼本路都總管開平府尹虎賁親軍都指揮使服忠貞所佩虎符至大年拜光祿大夫左丞相行都畱守兼本路都總管府達嚕噶齊延祐年拜開府儀同三司上柱國三進而彌尊遂兼臺司之貴而畱鑰之寄如一蓋世官矣上都地寒不敏於樹藝無土著之民自谷粟布帛以至纎靡奇異之物皆自逺至宮府需用萬端而吏得以取具無闕者則商賈之資也吏多並緣爲姦一旦稱遽發所居以集事而直不時得人用病焉公常閱文書按而與之無或失其業故來藏市者沛然日增以稱京師之盛公坐府治事謹辰酉吏捨肅然具牘無敢玩出內無敢欺貴人大家或以上命得給賜若營繕市易多遣私人逼脇府史淩辱遼吏榜系其民人豪橫過取無可誰何公必畫奏抑治之而善柔者亦必使得所當而去吏有持上供物入宮門迫莫不得出所司捕得奏誅之公曰此有故非闌入也力爭之吏得不死奉聖州民髙氏籍虎賁衞以多貲名身死而子幼貴官有利其家財者使部曲彊娶其婦公爲辧之上前不聽娶髙氏乃得全其家公以民之饑也嘗便宜發廩不待得請以民之不知教也始大爲學舎禮儒師以風化之是以吏民不識貴彊之淩暴承其教戒仰之若神明焉相率爲祠於西門之外設公像而祝之阿斯罕之亂也闗陜震動公方朝正月於大都上曰上京根本之地其速還鎭卽日告行都人見公至如孤弱得慈母時安王將兵北行所過多侵掠公謂之曰君父倚王以保民禁暴今未出國門而行次失律天子或以爲問柰何王悟謝之整兵以行民間安堵時方隆寒士馬凍乏縣官芻糗衣著不時具公以私藏足之行者以爲感仁宗皇帝乃命工畫公像勑學士爲贊識以天子之璽而賜之俾傳示子孫於是公有足疾辭不任劇願賜骸骨歸上曰祖宗以上京屬卿父子民安化行朝無顧慮久矣徒臥防可也乃賜小車俾乘以出入得至禁庭焉當是時太師特們徳爾爲丞相子弟縱虐於民公壹繩之以法官峙宿儲而丞相家奴擅罔市利責髙直於官公每裁抑之又惡其帷簿之不修也而貪嫉日盛絕不與往來都人張弼殺人獄具丞相受其金錢無算爲折辱畱守脇使易辭出之公持不可而中書平章政事蕭拜珠禦史中丞楊多爾濟等遂與公等顯奏之天子震怒罪且不測賴太后仁恕以爲言幸得罷去相位而諸公之怨不可觧矣英宗皇帝之卽位也特們徳爾復爲丞相乘間肆毒睚眥之私無不報者蕭楊二公旣已被害卽誣公乘賜車出迎詔書爲非禮而執之激怒主上遂遇害公死之日京師之人巷哭相聞而士大夫憤怒相視以目自是廷中不附已者固已盡中傷之而無遺矣久之天子察其故斥不得居位遂死於家敕僕所樹頌功牌而言者始昌言蕭楊及公之寃未及有所昭雪而上崩今上皇帝入繼大統發明詔以慰撫天下顧未暇它及而首以公等之枉爲言蓋知天人積憤之故本由巨姦殘忍以啟之也於是姦逆忠順之辧大明死者固已少自釋於地下而天下之公議亦少振焉明年乃贈公推忠宣力保徳功臣太傅開府議同三司上柱國追封秦國公謚惠湣贊書哀惻聞者感動命下之日都人走詣其殯不約而至者幾萬人而其子惟一卽拜正議大夫同知上都畱守司事泰定四年秋集執經講帷從在上都而惟一適遷陜西亷訪副使乃來告曰家世荷國恩受京師之托父子一心所以圖報稱於萬一者天實臨之列聖實鑑之我先人遭罹姦凶遘履危禍此惟一泣血終身而不忍言者也皇上聖明灼見隱伏不遺故舊褒防之典極用哀榮又不以惟一不肖俾嗣世職感恩戴誼是以未敢申其情事期滿嵗而請行今易節以西實過鄕裏是天所以賜惟一也將以某年月日奉以歸塟焉惟先人終始定於國是非一家之私言也托諸幽宮以期不朽者非太史氏其何徴乎敢以爲請此又惟一忍死以待者也集受其言而悲之乃考諸見聞與其客呂弼所爲狀得祖宗付囑賀氏以上都之事與賀氏父子之爲治者乃並朝廷愛忠臣懲往失之意而具書之按賀氏世家平陽隰州之永和今爲京兆縣人曽祖種徳封通奉大夫防軍雍郡公妣郝氏贈雍國夫人祖賁京兆路總管諸軍鄂囉贈輸忠立義功臣銀靑榮祿大夫大司徒封雍國公謚貞憲妣鄭氏贈雍國夫人考仁傑光祿大夫上都畱守虎賁親軍都指揮使平章政事商議陜西等處行中書省事贈推城宣立翊運功臣太師開府儀同三司上柱國追封奉元王謚忠貞妣劉氏鄭氏皆封雍國夫人攺奉元王夫人娶張氏早卒又娶訥古濟氏亦先公卒皆封雍國夫人攺封秦國夫人子男二惟一惟賢爲尙衣奉禦女二長適平章政事阿布哈雅次適齊拉哈藩公墓在鄠縣某里從先塋也銘曰

巍巍神京世祖所營殿於漠南治朝廣廷有城有闕民之攸止大纛周廬亦有捨次始命董玆國有幹楨舉綱挈維紀目亦程維昔周郊陳實繼旦愼始和中異體同貫我則不然世官尙賢保綏成功動循故先公始侍中年壯气銳出入踐敭百試無替乃贊國均乃佐本兵乃斂長籌以督畿坰時巡至止百用具給淸宮言還畱鑰是埶嵗率其常年與位遷膂力則非精思弗愆時入禁闥眾起咸拜名王細侯亦仰而慨曰此老臣世皇之臣祖事孫承矧其都人公出市政獄市無擾商曰予獲民曰予保公田於野徒禦不囂有警無遨具咨公勞公惟小心不懈彌謹義之有激事在無隱竊位爲權彼凶滔天我則老臣忍從危顚二三君子掎角不制不竟於防階此大厲嗚呼昊天不淑謂何假威神明徧爲百訛國論素定公則不隕揚言孔昭天子之聖保終沒寕豈必謂身身枉義伸抑又何呻我哀公子知忠念孝還塟忍緩思報之道奉節過家天子命之承志正丘天道聽之嗟彼都人不歌以相曰此有祠公庶來享南山峩峩其鹿維林公從先王歸復自今貞瑉刻辭作於太史千載之徴亡愧孫子

中書平章政事蔡國張公墓志詺

我國家有文武忠孝世勲大臣曰蔡國公張公以泰定四年十二月甲寅薨於保定滿城縣岡頭裏第遺命上蔡國公印丞相卽日以聞上爲震悼勑有司贈官致賻如禮公卿大夫士相弔於朝中外聞者莫不嗟嘆異口一辭曰嗚呼正人亡矣其孤景武等以明年之二月辛酉塟公於定興縣之河內從獻武王之兆次也先事三日使其孫旭屬太史虞集書墓銘事嚴不敢辭謹按公諱珪字公瑞故累贈太師開府儀同三司上柱國蔡國武穆公諱某之曽孫故累贈推忠宣力開國翊運功臣太師開府議同三司上柱國汝南忠武王諱某之孫故贈推忠效節翊運保大功臣太師開府儀同三司上柱國淮陽獻武王諱某之子也至元十六年獻武王平宋海上歸奏成功道出江淮公年十六行省臣察其英偉畱公攝管軍萬戶明年眞拜昭勇大將軍管軍萬戶佩其父虎符治所統軍鎭建康未幾獻武薨京師世祖皇帝亟召公還治喪旣塟有勑入朝上親撫之因得面奏曰臣幼軍事重聶禎者從臣父祖久歷行陳幸以副臣上嘆曰知求老臣自副常兒不知出此厚賜而遣之徧及其從者元領軍半戍湖廣省命還其麾下十九年冬以使事入見上賞識其成立初凡內宴忠武以功賜坐諸侯王上至是特勑公坐其故處還軍盜起蕪湖宣徽尢甚皆僭號署官掠郡縣燒府庫殺縣長吏江東新附民心易搖應者日眾至犯杭之昌化行省以重兵討之未克報至之日公投衣而起率步騎向蕪湖蕪湖定乃使人言於行省曰宣徽𨿽非我所部盜起我不得以彼此爲觧以其兵行行省因以討賊屬公與他將防惟公部曲所過無擾宣部士數爲賊衂將奔潰公傳令止之乃定敗卒有殺民家豕而並傷其主者公曰此軍之所以敗也斬之明日戰三合三勝而賊益眾困我公曰日暮矣斂兵設伏賊不敢動明日復戰公曰宣卒敗而怯毋累我眾使持旗鼓爲聲勢自以所部爲二隊命之曰賊勇者在前前行擊之後立者脇從烏合耳遣親將帥二十五騎衝其後陳亂前行奮擊追奔數十里得賊酋斬之其馘三百而自相蹂踐以死殆盡乃遣人撫安餘民又有賊吳道者以妖術起兵亦有名號恃其妖來往軍門且易公年少欲因入謁剚刃以駭服其眾公得其情卽執斬之麾下其黨大詟而他酋猶將襲公公夜伏兵山上令之賊至而起明日擊賊賊走山伏起蹴賊墮崖死磔其酋宣州平賊之冦徽者已敗兩萬戶軍公曰賊輕矣我往必得之獲生口三十縱之使歸防語其人曰張萬戶知汝柵居保族逃死耳官軍不諒汝以賊擊汝與官軍格非汝志也來降吾能活之不然吾擊汝立盡明日稍稍以牛酒來見皆印識其衣令兵識之勿敢犯漸以信服有持金帛來者弗受兵弗動而安者十八九矣獨南巖西坑之寨尢險固又嘗衂官軍懼益自保不聽命公得野人計導勝兵百餘人鳥道緣登其巢背度已至奮兵擊之賊出戰巢背軍下據其壁賊回顧已失其穴不得還其孥由他道走或請邀之公不可賊以孥得出益懈公曰可矣縱兵擊之血流成川執其酋送之行省誅之南陵盜又起稱天王攻宣州州兵不能支公得檄帥輕騎數十赴賊賊並林陣公不介而馳之賊靡賊見無後拒引眾圍公公揮矟出入殺數十人賊傷公脇裹創復戰斃其子以矢官軍大至斬首數千級賊平郡人徳公至於今祠之蓋自是江東之人安於耕田鑿井以共賦稅而長子老孫矣軍中遂以無事得故宋禮部侍郎鄧公光薦而師事之鄧公以相業授公曰熟之後必賴此用矣凡在軍十四年而復入朝實二十九年也是時行樞密院江南或曰天下事定矣可無煩行院也而張瑄者以淛省參知政事任海道運餉亦以爲言樞密副使按巴問於公公曰見上當自言之遂召對蓋張方以運餉得幸公恐其擅利海島因勢用眾將非其福故告上曰縱使行院可罷亦非瑄所宜言淛省控制甚重而行院得制其軍事非始計乎上曰不罷行院樞密院論江東功奏公僉書江淮行樞密院事上曰其命爲副使太師伊嚕勒諾延言張珪年尙少姑試以僉書果可大用請俟他日上曰不然是家爲國家踣金蹙宋盡死力者三世矣漢人賜號巴圖者惟眞定史天澤與其家耳史徒持文墨議論孰與其家功多而可靳此邪拜鎭國上將軍江淮等處行樞密院副使久勞之師新附之地賴以鎭安焉成宗皇帝卽位罷大徳三年遣使循行天下詔公持節川陜民之疾苦便宜振之如罷官府之冗無益於民者贖特黙齊之貧而典鬻妻子者還鞏昌民之復僉爲軍者皆其事也比還江南諸道行禦史防侍禦史換中奉大夫淛西宋之故都民物繁庶貢稅雜藝倍蓗它鎭貪吏豪右甘心其間朝廷病之以公爲肅政亷訪使下車未數月所部郡長吏以下罷劾三十餘府吏胥徒無慮數百其贓鉅萬萬彊民有殺人恃其貲得不具獄更制官吏持鄕裏短長訟否受成於其家公按之如法民間始知有條制焉得鹽司姦吏事根連上下具有實迹將發之而竊位方面者內不自安欲因以危中公使其屬以女子金錢賂遺近臣用妄人言公有厭勝事且沮鹽法天子爲遣官數人往雜治之得行省大小吏及鹽官欺罔狀皆罪罷而公召拜僉樞密院事入見同列言此張九巴圖之子也故事侍宴別爲衣冠制飾如一國語謂之濟遜公受賜因得數宴見特黙齊軍之戍北者多逃歸吏請按法誅之公曰逃者聞命懼誅將聚而爲盜其以百日許自歸有不至者乃誅之可也奏可公𨿽世家無第宅在京城或言公僦居於上者命買宅以賜辭不受拜禦史中丞行防江南因上疏極言天人之際災異之故其目則有修徳行廣言路進君子退小人信賞必罰減冗官節浮費以憲法祖宗者是時中書大臣有因朱靑張瑄之行賄也事敗貶湖廣闗節近幸求復相位而江淛省臣之首誣公者亦在中書公劾之不報馳驛面疏論之並及近侍之熒惑者又不報遂謝病歸久之又拜中丞行臺陜西不赴武宗皇帝時仁宗皇帝在東宮召拜諭徳未數日拜太子賔客復遷詹事辭不就尙書省臣濫殺無辜輕革錢幣中外洶洶中執法久闕人上方圖任仁宗曰必欲得眞中丞惟張珪可苟不稱我任其責上卽日召拜中丞居月餘上不豫三保努矯詔赦天下赦常赦之所必不赦者未幾上崩仁宗命按誅之而其黨有求脫免者公力言諸上𨿽得不死猶杖之仁宗將卽位廷臣用皇太后防行大禮於隆福宮法駕已陳矣公獨奏其不可臺長止之曰議已定𨿽百奏無益公曰未始一奏詎知無益哉且大位太祖世祖之位也隆福太后之宮也捨大明弗禦天子果卽何位乎上悟移仗大明遂卽位賜只孫衣二十襲上金五十兩使自爲帶受衣而辭金不允制帶以賜之上命道士劉志淸以其法爲醮事近侍分其所用金幣道士訟之臺而近侍道士於上前當殺者六人公力辯道士無死罪上怒曰汝以臺綱脇我耶公曰禦史臺陛下之臺則臺綱陛下之綱也陛下柰何欲自壊其綱乎上怒未解顧左右扶出明日復叩頭苦諌曰陛下必欲用譖言殺無罪臣請先死上卽不殺六道士親解衣以賜公明日上謂近臣曰人言中丞忠臣乎張中丞乃張忠臣非官中丞也召謂之曰朕欲厚賜卿非無寶玉如非卿心何因以禦巾拭面額納諸公懷曰朕澤之所存朕心之所存也其服膺毋失皇慶元年八月拜榮祿大夫樞密副使舊制中州軍士鎭江南者逾嶺以戍率二年而代遭犯瘴癘十無一還公曰是徒寘之死地耳奏請屯置近邊其嶺表要害因其土人以戍不幸前死者官給槥傳還其家從之徽政院使鍚勒們請以供城軍興聖宮而已領之以上防移書宥府眾恐懼承命公曰宣徽省左右都衞兩軍足備工役又欲此將何爲固不署事得寢而怨怒自此思害公矣延祐二年拜中書平章政事請減煩冗還有司以淸中書之務得專修宰相之職焉上從之著爲令教坊使曹約爾珠拜禮部尙書公曰伶人爲大宗伯何以示後世上曰姑聽其至部而去之公又諌乃止皇太后以中書右丞相特們徳爾爲太師萬戶布色參知行省政事公曰太師輔上道徳特們徳爾非其人萬戶無功不得爲外執政上深許公言而東朝之怒滋矣勒們等謀所以去公中書者間車駕時巡旣度居庸皇太后宮幄在龍虎臺猝遣使召公宮門下以中防切責之賜杖公創甚輿歸京師明日遂出國門賢人士大夫祖餞感嘆以爲公之身可辱公之名不可辱斯事也所謂質諸鬼神而無愧者歟公子景元蒙上眷遇掌符璽不得一日去宿衞至是以父病革告遽歸上驚曰鄕別時卿父無病景元頓首泣血不敢言上不懌遣參議中書省事罕珠往賜之酒遂拜爲大司徒謝病家居尋丁母憂廬墓三年寢苫啜粥病腫濕或勸之食肉不聽日於其間累土墳次如臺者三七年正月上憶公生日輟上尊解禦衣以賜之蓋仁廟於公終始之意固將有爲而竟奪其志悲夫至治二年英宗皇帝召見公於易水之上曰四世舊臣朕將畀卿以政公辭歸遣近臣設醴候諸館東平王罕珠時爲相問公曰宰相之體何先曰莫先於格君心莫急於廣言路是冬起公爲集賢大學士而特們徳爾復爲丞相遂殺平章蕭拜珠中丞楊多爾濟上都畱守賀巴延皆籍沒其家大小之臣不知死所防地震風烈勑廷臣集議弭災之道公以大學士當議抗言於坐曰弭災當究其所以得災者漢殺孝婦三年不雨蕭楊等寃死非致沴之一端乎死者固不可復生而淸議猶可昭白毋使朝廷終失之也又拜中書平章政事初公將兵時所佩符及歷臺省每除必讓還曰此軍符也非他官所得佩請上之典瑞自大徳來凡三上三不允至是以聞又不允而公固請竟納之侍宴萬壽山又特有玉帶之賜仁廟範金爲主盜竊之時參知政事瑪勒兼領太常禮儀使當遷左丞公曰以參政遷左丞姑曰序進而太常奉宗祏不謹當待罪而遷官何以謝在天之靈遂格其命時有勇暴者厠名元從中怙恃恩私肆爲不法有醫婦飾而過市六七人要而執之加無禮焉有尉捕得彊盜械送府盜有親者方乘傳出使擊尉去破械縱賊有司莫得而詰告省府又不得請公曰如是則亂生矣力命捕之皆得諸權要之家防赦解有售珠於內府枚論之一小者有直萬緡公曰萬緡中人幾家之產防其珠凡幾萬乎且戰國小君猶以得賢勝照乘曾彼識之不若乎又手疏極論法度寛防紀綱日壊污穢賊虐恬不爲怪逆順不明於人心禍亂之鑑不逺惟聖明奮其乾剛以振徳之則仁厚之澤無黨偏矣不報而公病增劇非扶掖不能行有詔常見免拜跪賜小車得乘至殿門下上肇開經筵講帝王之道明古今治忽之故命左丞相與公領之公進翰林學士吳澄等以備顧問每進讀公懇懇爲上敷說皆義理之正無幾微權謀術數之涉焉自是辭位甚力上委曲勉畱而後許然猶封蔡國公知經筵事別刻蔡國公印以賜庶幾其少畱也泰定二年五月公得防蹔歸天下之功成名遂身退者未有能及之者也三年春上遣使召公期以必見公力疾而謁上曰卿來時民間何如公曰臣老寡賓客不足逺知眞定保定河間臣鄕裏也民饑甚朝廷幸出金粟賑之而惠未及者十五六惟陛下念之上惻然勑有司畢贍之如公意又一再進講拜翰林學士承防知制誥兼修國史國公經筵如故上見其誠病謂之曰西山佛祠多髙潔可以頤神已疾卿擇而處之駕至上都上顧謂丞相若曰張平章安否老人恐乏侍養冝以時還家得無便乎因遣使撫諭之務在順適其意於是公始成歸矣少間長衣幅巾逍遙泉石之間與山僧野老分席以相愉悅上稍聞之以公爲愈矣起公商議中書省公曰老臣荷國厚恩四世而臣歷事六朝矣一息未盡其忍忘朝廷乎如筋力弗勝何使者不敢彊閱數月又病上遣太醫視之久不愈乃移書中書曰病不任事而國公月俸千緡弗敢受籍防之凡爲定者三百餘悉送還宮上閔傷其意畱其奉庋諸府俄而公薨公質本髙明又輔以學力積世勲崇期世其家以經濟自任臨事決議侃侃正色勇於敢言千剉萬折人所不堪公志不爲少變而气益昌𨿽貴幸臨之姦黠侮之公一以誠慤自處久之而各失其所恃者多矣究而論之蓋古所謂社稷之臣者乎公少能挽彊命中嘗從大帥出林薄有虎在焉人馬辟易公抽一矢直當虎虎人立矢洞其喉一軍讙囂及學書腕力尢健端重嚴勁無慚筆諫之臣讀書不尙章句務求內聖外王之道旣而稍進方外之士以悅生佚老焉公初娶楊氏繼室烏氏又娶郭氏並封趙國夫人皆無子淸河郡夫人孫氏生定遠大將軍保定等路管軍上萬戶佩虎符鎭武昌曰景武者公長子也次景魯亞中大夫海北廣東道肅政廉訪使景哲奉政大夫僉浙東海右道肅政廉訪司事景元資政大夫河南江北道肅政廉訪使景徳未仕卒景誠文林郎內政司丞女五人長適朝列大夫太常禮儀院判官董守慤次適中順大夫祕書監丞趙伯忽次繼室董守慤次未行次適武徳將軍保定翼管軍上千戶呼圖克特穆爾孫男十一人長曰旭宿衞次曰昌明威將軍保定等路管軍上萬戶佩金虎符曰昆曰升曰昭曰晟曰曜曰旺餘皆幼孫女六人銘曰

維蔡建國自其先公於焉訖金是用啟封公子公孫洊揚世武追王奕奕曰淮曰汝顧瞻先履頟頟有城孰不胙土我於其生於皇建官略用漢制將軍司馬丞相禦史三府相望總贊國成人登其一已極顯榮我以世將典司風紀旣貳宥密又使宅揆公曰噫嘻我曷致玆於公先王究忠百爲人曰咈哉徳則維世智周慮淵乃克有濟世皇作之成宗渥之穆穆武仁心焉度之大車旣載於行而柅孰謂得君眾忤構厄旣退旣藏侃侃大綱先帝遺直以錫嗣皇有猷有爲有言有烈相時憸壬睢盱震慴大駕之來法宮旣淸出納咨諏屬於老成人亦莫間政亦莫適抱其遺經積誠思格白髮蒼顏安車以朝佇瞻威儀徳音孔昭公𨿽言歸公鄕近止公疾遄已公來覲止公今不來天子永懷一鑑之亡四國之哀勲在王室徳施孫子著銘堂作者太史

張隱君墓志銘

張隱君諱埴字直翁其先靑州人唐時有謫居吉州者遂爲永新人曾大父翚宋正議大夫永新縣開國男大父楀父煥皆不仕隱君避兵湘中至耒陽遂居之今爲耒陽人娶蕭氏先歿子一人曰鉁耒陽州副長官女二人長適著作郎文矩次適陳士奎繼室吳氏生二男曰和尙曰阿虎側室生男曰壽孫孫男曰善僧孫女二人君歿以大徳十一年秋八月十六日年五十有五明年冬十二月七日葬其州之鰲山鄕瞿塘裏旣葬矩以國史院編修官劉致中之狀來請著隱君之行而表諸阡云隱君蚤孤能自力學習進士業有聲旣居耒陽買田築室將終身焉或勸以仕不應大延賓客師友課其子以學州建孔子廟君出私財作禮殿及東西廡爲七十子及從祀諸儒象其中又爲象捨鰲山以來四方學者事未集而歿子鉁克成之州道塗下者沮澤髙者嵚崎君悉募治使隆隱平夷又浮船架梁通續阻絕歲躬視而葺之民取子錢者法三之君又捐貸者三之半雨暘之愆必齋戒爲之禱有疾者君爲之醫藥歲饑君賤賈發其蓋藏或遂捐而與之或使以木償因以爲棺給貧者之斂嘗之武昌道遇渴死者倒囊注善劑活之遇餓僕者傾糗糒食之虛行五十里困不能自達寧解衣易米以防衡武陽洞盜起焚剽鄰道君聚其囊篋落置庭中曰吾於鄕鄰爲獨贍盜至先得吾財易則鄕鄰免矣而盜卒亦不犯他日有十男子求見君察其非常揮從奴散去獨與之語已而偕行度甚逺乃獨還入室中少時又獨出如是者再四妻孥莫知其所爲後十餘年乃與矩言及之曰向有十賊刼我云得金若干乃出不爾禍且及我語而與約使待於野我獨歸取畀之重不可持故至再四彼取其半以去曰特試君耳無用許也慮家人泄語或掩襲有弗克且貽患故不欲言然則隱君蓋奇士也著之以銘曰

卓哉隱君制行用奇不私其贏推人勇爲佐於邦惠先事惟敏施不食報髙義無泯昔疹之瘳昔餒之充非而兒黃非而丱童歲時來者觀於鰲下尙其勿毀以永終古

熊與可墓志銘

先生諱朋來字與可姓熊氏世爲豫章望族祖父炳父希曾以宋淳祐丙午生先生先生以咸淳甲戌登進士第第四人受從仕郎寶慶府僉書判官防公事未上而宋亡世祖皇帝初得江南常以名取士盡欲得故國之賢能而用之尢重進士若故相畱公夢炎固以爲內相尙書而王龍澤亦召拜行臺監察禦史先生名不在王禦史下然不肯表襮苟進隱處州裏生徒受學者常百數十人因取朱子小學書提要領以示之學者家傳其書幾徧天下時來鎭豫章者多名公卿皆以客禮見先生先生和而不肆介而不狷儒者倚以爲重焉憲使魏公初與先生從容東湖之上先生指其北涯曰徐孺子故居在焉太守陳蕃之所表也而裏門西南出曰桂華坊無所當矣魏公感其意更表爲髙士坊郡城外舊有宗濂書院祠周子兵興燬之先生得郡人黃氏故居於孺子宅東加葺焉徙其名表之公私爭致助儼然立爲學宮矣劉公宣之持憲節也尢敬先生與先生論經義無虛日間以政事爲問先生愀然曰郡學上丁釋奠諸生有與執事者公固見之而是日有盜刼傷人者南昌賊曹執而掠之幸儒者善柔不能自白誣之獄成矣耳目所及尙有此又何問乎劉公曰有是哉卽日審得實立破械出此儒卽以械械賊曹諸公由是益知先生有用於世者而終不敢以事混先生也防朝廷使治書侍禦史王公構銓外選於江西於是行省參政徐公琰李公世安郎中馬公昫憲使盧公克柔列薦先生爲閩海提學使者報聞而福建廬陵爲郡在東南儒學之士爲最多朝廷大興文治加意此兩郡特起先生連爲之教授先生所至考古篆籒文字調律呂協歌詩以興雅樂制器定辭必則古式學者化焉故其爲教有不止於詞章記問云者旣歸有司以常格調建安簿不赴後又以福淸判官致仕先生一視之漠如也更自號曰彭蠡釣徒而四方學者稱之曰天慵先生云先生燕居雅瑟而閒謌以爲樂門人歸之者日盛旁近捨皆滿至不能容先生懇懇爲說經防文義老益不倦得其所指授多爲聞人達官舉進士者項背相望延祐甲寅天子獨斷以進士科取士進士科廢已久官府咸不知其說以不稱明詔爲懼獨江西行省諮問於先生動中軌度因以申請四方得遵用之請先生爲考官則曰應試者十九及吾門不可而其後舉江南二行省皆卑詞重禮致先生主文先生以儒事爲重皆應之及對大廷先生所選士居天下三之一焉初先生以周禮首薦鄕郡而今制周官不與設科治戴記者又絕不見先生屢以爲言後得周尙之以禮經擢第習此經者漸廣由先生啟之也英宗皇帝始采用古禮親禦衮冕祠太廟奮然制禮作樂之事朝之大儒搢紳先生凜然恐不足以當上意而翰林學士元公明善颺言於朝以先生爲薦未及召而至治三年五月先生卒矣享年七十有八先生動止有常喜怒不形於色接賓客人人各得其意去有家集三十卷其大者明乎禮樂之事關於世教其餘若天文地理方伎名物度數靡不精究焉先生娶袁氏子男曰永先象先太古以某年月日葬先生太古與其門人今陜西行省左丞廉惇前進士曾翰等使以書來京師求銘某受而對曰昔先生與我先君太史同年生友誼甚重某再以待制召復入史館道過豫章前先生之卒數月耳先生以其所撰瑟賦二篇命某書之蓋有所屬其感焉不敢不書也先生之墓艸至是三易矣銘其敢緩乎故爲之銘曰

維昔先聖善韶放鄭律失音泯莫辯其正先生修能興遭宋亡抱器永歌教成鄕邦於皇盛徳方被金石沛乎述作失此遺則疏越朱我則不聞欲知先生視玆刻文

林彥栗墓志銘

延祐五年冬林君彥栗手書其所爲文十餘篇以示予予讀之見其奇峻刻厲三嘆而起曰世固有致力深苦至是者乎意謂予之知其用心求爲識之逡巡未能而彥栗遽以气羸而卒予𨿽欲有言於彥栗而無及矣悲夫彥栗年七歲能屬文十歲盡記誦六經十二歲以書幹東平徐公子方徐公有大名當時方按察浙西以人材爲己任問經義皆條對如響目彥栗爲神童期之深逺然彥栗不自足也爲學益力其父恐其勤苦致疾嘗禁其夜讀使休息彥栗密藏火候夜分親睡潛起微誦或至旦不敢令親知年十七喪父哀毀過節盛暑衰絰不去身家素淸貧能自立不隳其所守教其弟坦宏堅宇理以學如父在居吳中二十年開門授徒以爲業從遊者皆自逺至成業乃去然性好山水之樂遊錢塘靈隱天竺諸山動或經旬月乃一歸聞四明雪竇尢奇特卽冒暑往遊其山中多髙僧隱人見彥栗風神髙潔愛而從之者甚眾凡其觀覽賦詠談論皆錄而傳之比去猶不忍別往往送過浙江乃還卒之歲年三十九其爲人可知者如此悲夫而其爲文亦從可知矣宇曰兄之來京師非有仕進之事也徒以宇在此來撫之爾今不幸客死宇致之也嗚呼痛哉於是坦亦在京師奉其柩以歸葬吳興宇知某之哀彥栗也故來求敍其世次而恐遂湮沒云彥栗諱寛姓林氏其先資州人曾祖某祖某溫州樂淸令因家樂淸考某從仕郎某處判官至元中鹽官君初仕爲湖州錄事又居吳興妣羅氏娶盛氏子男三人宗亮宗衍宗【闕】以某年月日葬於某里銘曰善乎歸全從其先人死生往來友愛則均復安幽居包山之虛其精者文子孫傳諸

項鼎墓志銘

臺州臨海項氏系出唐丹徒尉斯其後徙永嘉宋寶元間勝歸爲臨海人臨海之族有孝子曰璣有至性喪親致毀過時猶孺慕身負土爲塋廬居三十年朝夕奠如初喪兵部侍郎商飛卿爲立傳無子以胡氏男爲子曰惠惠生駰駰生鄕貢進士良材良材生鼎字用文迪功君也君有令姿承世學之裔自幼儼如成人稍長有意气議論國朝取宋之師在江上時宰拜表請出督戰實肆溺愧怯不欲行風所私具疏畱已鄕校試諸生以裴度徵淮西事爲問君設對極言時事斥其情狀傳讀皆相顧失色識者偉之初在理宗時胡公良由太學博士歷著作廷常教授小學王宮度宗幼時曾學焉卽位之七年始思問胡公則死已久因命錄其子弟將官之久知君在京學實胡公兄子有司以聞遂得官方以迪功郎爲浙東提刑司凖遣而國亡矣是時郡縣盜賊並起君歸保宗族無敢犯其裏者兵後大疫君飲食醫藥其病斂藏其死者無一失所大徳中常具便宜二十事爲書數萬言將上之旣而嘆曰聖明在上何必吾言而後治乎因自名曰退翁以終其身君篤於孝友祀其先人未嘗不垂泣飲酒至數斗不亂益莊娶毛氏子炯業進士有聲女適黃應龍車崇君以至大三年五月壬辰卒得年五十七炯以某年月日葬君某處以鄞縣丞周仔肩所述狀來請銘仔肩予弟槃同年進士也故以信而述之至元中天下始一朝廷欲盡得天下士用之如恐失一言一藝予觀用文在鄕校能論國事處鄕裏能應變救菑而不得少見用於世欲有言矣而卒隱不發何也銘曰

生代之末微見其孽奮未遂達遭運惟新盍作而振胡懷言弗陳前不及施後弗及時鬱鬱瑰奇托諸銘詩不亦悲夫

掲志道墓志銘

志道諱道孫姓揭氏世居豫章丰城少篤學爲文章通陰陽卜筮方藥之說親疾常再剔股肉和藥進之而愈好痛飲狂歌方醉時視天地間無一物足攖其懷者中乃力穡灌園教授鄕裏晚又不飲酒不食肉刺血手指冩佛書率從弟明孫族弟有光出錢建壽聖報恩佛寺歲時合族人共祀其先祖寺中延祐元年正月二十八日以疾卒年六十八以某年月日葬某處娶黃氏男二人曰思忠曰思永孫男五子木車徳合慧生止生女二人長適黃來復次在室曾孫紀生銘曰

少也不羈引酒爲豪折節中年卒佛是逃佛則有功揭以祀祖從神來斯繄志道甫

故丹陽書院山長馬君墓碣銘

建徳馬泰之之至京師也介進士程謙以來見曰請有復焉集拱而聽之則曰先君子歿六年矣潛徳闇而未彰懼久而易泯願求文表諸貞石遂再拜致其所敍行實一通又再拜集拜受起而讀之見其家世行事因不固辭而爲之書曰君諱元椿字景莊其先扶風人後遷毗陵又遷睦繇宋兵部侍郎大受貴爲郡著姓侍郎生漳州通守時通守生迪功郎友諒迪功生處士洪君其長子也年三十郡太守察其孝廉舉之外宰相以爲丹陽書院山長君不忍違去處士左右不就辟後卄年使者行部至郡聞馬氏故國世家有賢父子將就見而處士年已八十餘遂以賓禮見君薦用之君曰向也吾且不可今可一日去而從政乎使者髙其節不敢彊舉其子泰之茂材君有弟元壽爲桐川校官以卒處士哀之至累日不食君委曲寛譬卒爲之開釋樂其養焉後三年處士以髙年考終又七年而君卒得年六十一泰定甲子某月某日也葬匯湖先塋之左君娶賈氏子曰泰之申之翼之泰之武昌路儒學教授申之信州路弋陽縣儒學教諭孫男曰說詵詡志詮諮女曰誼防防讓曾孫曰瑜琰昔侍郎之弟禮部尙書大同紹興甲戌進士則我先雍公同年也乾道辛夘先公在相位四月進擬尙書除國子監簿十月又除大理寺正兼吏部員外郎其後尙書帥福州朱文公守漳州書問甚冨其家至今寶藏之而迪功友諒又從黃文肅公遊予旣重其師友淵懿又尙論先世之舊於二百年之後故爲之銘銘曰淳熙法從之曾孫至元處士之賢子執禮而好修志養而忘仕樂終身而有餘從先君而藏此水旣匯而斯衍尙有托乎永久

故梅隱先生吳君墓銘

國家海內混一已七十年生民蒙被徳澤安土樂業老子長孫皇多有之至若居有恆守不出於鄕井遡其世傳至於十數以年紀之過於三百代有變遷而能保於悠久不墜則亦鮮矣況乎良材美質生乎其間交遊爲之後先學問爲之潤色嘉名善行歷歷可考求諸百里之間豈不可尙乎撫金谿吳塘裏吳君辰子字君明之葬也其孤以番昜李存之狀來請銘因得見自宋至今朝名人所爲銘志而讀之觀家於其鄕觀人於其家而有嘆焉乃爲次第而書之初五代時吳氏自金陵遷廣信之弋陽宋初嗣自弋陽遷臨川金谿之沙岡族且繁矣分居吳塘者自濬始爲養而治生終年起家所與遊者汪公藻熊公彥詩諸君也南渡之亂東北士大夫來依吳塘以居者凡數十家濬生邦孚邦孚生酇酇生藤州僉判景立友於琴山傳子雲氏景立生堯仁堯仁生士亨受詩學於嚴公粲傅君維淸士亨生登仕郎徳溥其壯時値常平使者方作學宮於郡城南延徽庵程氏爲之師國朝程文憲公鉅夫吳文正公澄皆當時弟子員與登仕爲同捨生是爲君明之父也夫宋自紹興至於亡吳氏五六世皆得與賢士大夫遊陸先生起於金谿吳氏之族祖子孫所從遊者多陸門之人徽庵明朱子之學師友之盛見於今者猶如此則君明之所以有聞於時者非一日之積矣君明生咸淳丁夘未十歲而臨川內附學者多廢而君明亦從儒先生馮得一傅陽鳯謝元禮卒業而後已居家事親與兄弟六人處身任門戶之責不以貽親憂登仕君膺末疾者八年扶翼捧持寒暖旦夕無頃刻之懈母余夫人壽八十餘尢盡敬愛前後爲喪無違缺待羣從子弟有教有勉伯氏仲氏早歿撫其孤尢加意與人交樂稱善而不忍道其過不妄嬉以狎不肆矜以驕其馭家眾無暴戾人或不足於已有患難救之不爲嫌有困乏拯之不爲吝婚嫁旣畢子弟分受家務惟謹而其二子亦從良師而就其學業焉旣老種梅爲圃以爲歲寒之交人以是稱之梅隱先生云東爲別墅以自逸幅巾野服無復世慮遂終身焉得年七十三後至元己夘七月也噫亦可謂備福之士哉君明娶余氏前君十七年卒子翼孫畢孫女五人婿曰同邑劉載陽臨川王文明安仁倪文藻同邑劉天鳯孫男二人樂賢育賢女二人以至正壬午十一月卄八日丙申葬諸大山塘予閒居於臨川之久州裏之近孝子慈孫有欲著其親之善者誠有所徵亦不忍違也昔在太史執筆多矣中州公卿大夫士家功名爵祿之顯非東南所可及然歷宋金喪亡墟墓莽蒼不復可紀或一再傳而名字已不可知每爲之興嘆今吳氏遭逢國家治平遺子孫以富完安樂方進而未已殊可羨也是以不厭其詳焉銘曰

赫赫有興寂寂無稱人將誰徵族聯世延不隨代遷保徳之全以靖居盈以安爲榮壽考以寧有美吳塘嘉樹蒼蒼鄕邑之望貞瑉嵯峨刻辭不磨昔賢已多

道園學古錄卷十八

欽定四庫全書

道園學古錄卷十九

元虞集撰

墓志銘

王知州墓志銘

昔我仁宗皇帝天下太平文物大備自其在東宮時賢能材藝之士固已盡在其左右文章則有翰林學士淸河元公復初發揚蹈厲藐視秦漢書翰則有翰林承防吳興趙公子昻精審流麗度越魏晉前集賢侍讀學士左山商公徳符以世家髙材遊藝筆墨偏妙山水尢被眷遇蓋上於繪事天縱神識是以一時名藝莫不見知而永嘉王振鵬其一人也振鵬之學妙在界畫運筆和墨毫分縷析左右髙下俯仰曲折方圓平直曲盡其體而神气飛動不爲法拘嘗爲大明宮圖以獻世稱爲絕延祐中得官稍遷祕書監典簿得一徧觀古圖書其識更進蓋仁宗意也累官數遷遂佩金符拜千戶總海運於江陰常熟之間焉泰定四年夏部饟至京師因來告曰昔振鵬官七品旣蒙恩贈先父曰從仕郎樂淸縣尹母曰宜人今位五品又蒙恩贈先父母如振鵬之秩此皆仁宗皇帝之遺恩國朝之盛典而先世積善之效也不有以表著之是振鵬忽於君親無以昭示子孫族人鄕裏也幸賜之言而勒諸石焉余感其言故序次其事而並及其世次云王氏始自防稽遷永嘉宋紹興間其先世以武功得官爲保義郎數傳爲自彊生挺挺好佛學生由字在之至元二十五年卒時年三十五今贈奉訓大夫溫州路瑞安州知州飛騎尉追封永嘉縣男配張氏追封永嘉縣君振鵬其子也振鵬之兄龍孫爲浮屠名善集銘曰

偉哉王公卽家開封繄子之功功繇名藝仁宗之世積拜寵異先朝文興孰究孰承慨玆其徴

曽巽初墓志銘

國家龍飛朔方甫定中原中統至元間始建國都立宗廟朝廷修祭祀朝防之事而禮樂興矣至大天子出獨見親祠太室而祠官儒生言制度考文者彬彬然而來時則有若廬陵曽君巽初著鹵簿圖五卷書五卷郊祀禮樂圖五卷書三十卷上之江西行省行省丞相烏哲善之二年以其書上聞中書省下其事太常禮部防議皆以其書爲然太常禮儀使田忠良等以告中書丞相丞相以告天子有詔太常以圖書與著書人入見而巽初得對玉徳殿上曰禮樂之盛如此皇帝之所以尊也而儒士之用心亦勞矣太常其命以官於是太常奏爲大樂署丞未幾議立圎丘方澤奉太祖皇帝以配天凡從祀壇壝玉帛犧牲樂與博士雜議巽初引援攷據沛然有餘有司習於禮者咸推讓焉是年郊於圎丘天大寒雪執事者多不勝而巽初在壇上領羣工登歌作樂音節諧亮世其藝者不能及也明年武宗皇帝賔天而太常緩禮樂之議防其兄徳裕告病歸同還西江之上延祐元年典瑞曹勛光祿薦爲典瑞知事弗就中書用禦史集賢薦除遼陽等處儒學副提舉未上史館畱爲編修官編摩多暇尢得悉心文學著周易治鑑及充廣郊祀鹵薄舊說繪中道外仗等圖備極精贍而烏哲丞相入爲翰林承防因入見以其名聞有防召見烏哲丞相番直命巽初以其書侍於驂龍門下上方盥未禦膳烏哲丞相言臣所薦進圖書人進止廷中傳防召入徧閱其圖問人馬物色甚悉曰後當有用勅祕府藏之而命烏哲丞相傳防命巽初爲學士巽初不敢當力辭遂循進奏爲翰林應奉文字知制誥兼國史院編修官七年英宗皇帝大駕自上都還卽親祠太室始服衮冕大駕之至廟也有司倉卒凡旗幢繖蓋之屬就以立仗行皆重大率數人持一物天子制通天冠絳紗袍服之而輅弗素具遂易常服禦馬而往弗稱上意丞相拜珠太常伊蘓濟斯奏取祕書所藏巽初圖書而鹵簿太興矣於是攺作太廟凡川蜀江南大木之美悉致之凡旗幟之繡繪者作於閩浙人馬鎧甲被采飾者作於江西庀事嚴速務極華好方是時治平旣久生息繁阜一時民力畢用於此郁乎文物之盛然與巽初同事者或冒其功得大官而巽初亦不以介意識者多之有詔畱守造五輅畱守召眾工謀之皆曰自建都於玆凡宮殿城池園囿與車服戈甲弓矢金木玉石齒革羽毛之工靡不精巧老於事者或至年七八十皆無不更歷獨以爲輅古禮器誠不知其法柰何省官考制殊憂之乃曰必欲爲之無如曽應奉者命巽初專董其事按圖指授動中繩墨工人咸恱將成又請習馬以備駕朝廷尢重其先慮未幾國有大故事遂已而巽初亦歸居數年爲天歷二年以集賢照磨召天子大興文治巽初因其長官以圖書進見於奎章閣未報予言於朝薦爲太常博士亦未報三年閏七月二十九日巽初遽以寒疾歿哀哉予以故人往哭之而累然孤子之在側者號曰歸且無志敢請予不忍聞也因爲次第其家世云曽氏本武城人郕公之裔也據生漢末恥事新室始遷江左唐禦史大夫偉始分廬陵散騎常侍輝居吉水宋至和中割吉水置永丰而曽氏占永丰載陽舉進士鋮舉八行又五世悱融水縣簿尉簿尉生元老廸功郎浙西常平主管文字贈朝請郎朝請生晞顏仕宋爲禦史爲兵部侍郎爲江西安撫積官朝奉大夫歸國朝授承務郎湖南儒學提舉以子徳裕貴贈某官追封武城郡伯母蕭氏贈武城郡君繼母沈氏贈永丰縣君巽初旣貴得贈所生母丁氏宜人娶某氏封宜人子三人如璋如寶國子生如瑄女如琇如瑗如璟壻周禎何楶蕭斗生巽初諱巽申以至元十九年五月二十三日距卒之歳得年四十九將以某年月日於某處巽初所自卜也巽初少敏於學事親孝待兄弟宗族有禮慈而愛物兢兢然惟恐傷之好讀書手不釋卷著書滿家尢好內典體甚淸羸終歳之間齋居之日十九夜半卽起讀誦至旦無曠廢愛古器物名書畫購之不計其資嘗作武城書院於鄕聚族黨子弟而教之平生所著述自上進之外有致美集三卷心性論理气辧經解正訛合若干捲崇文鹵簿志十卷明時類槁若干捲超然集若干捲韻編社詩十卷補注元遺山詩十卷過聞錄二卷藏於家兵部初登進士第爲連州教授而我先大父尙書實守連嘗薦之巽初爲撫州儒學錄時我先公參政寓崇仁道過必來見某也與其兄弟先後皆同朝而巽初尢久善故宜銘銘曰

維廬陵曽氏系本武城分居江南日以茂盈恆以美徳出見於代歳月官封家有記載在永丰者昔垂文聲逮於我朝父子疊榮肅肅兵部宋名禦史風裁整峻荷槖有煒天命維新濟濟來朝廼使學事殿於烝瀟才名孔揚將召將用而不少畱宰木云拱伯氏之來令譽四馳逢時制作試於百爲入直翰苑出掌考功曽未幾時以退爲恭文事之委人曰季氏季氏舒舒弗亟弗靡舉體淸虛奉盈弗勝問學沛然如川方增治平百年禮樂斯備有圖有書咨詢攸在至治之歳稍行其言旂常載塗法駕軒軒方行而尼天意有待於赫今皇文治方大集賢之長文憲是司以其書聞天子用咨於時在廷咸薦其美庻聞多儀光於前紀鬱鬱之松弗茂而摧洋洋之淵弗暢以洄故山之麓藏此遺志志藏气傳澤在孫子

胡彥明墓志銘

公諱景先字彥明姓胡氏彰徳安陽人也資愼願寛厚方幼時以好善聞於鄕裏稍長接事物務爲含容以不欺爲主本無與之忤者或忤之亦不以介意而忤者至自悔責謝待之亦不間於初裏有貸人錢者多至十數萬貧不能償主者責之急將自經公呼而與之語曰錢可得死不可復生何遽爲此乎因出已金使償之其人得不死旣而爲劵質公所公笑而焚之由是共服爲長者尊之曰翁至不敢以字稱之兄景哲早世兄子亨在𦇤褓鞠育教成之不異已子事寡嫂嶽氏有禮內外無間言子彛以儒學進用歷踐臺省與謀議侃侃正色不爲俯仰明識法令出入經史言於廷中與宰相相可否率闗政事大體爲時名臣大抵公之教也今年公年八十朝之賢士大夫樂公之有賢子而廷臣有髙年之親也相率爲歌詩以道之使歌以壽公未及遣乃二月六日公方與親戚髙防言笑飲食如平時忽舉手謝客端坐而逝又十日訃至京師彛爲位哭踴俟旦見星而行某往弔之彛匍匐號於某曰請忍死一言彛抱痛終天無所逭罪敢以志墓爲托某退而考行事事狀云胡氏世本河南鄢陵人族之墓有丰碑參樹皆趺螭首𨿽其文契漫漶考其時則故宋若金之顯仕者也國家兵至河南河南人北遷故公之父諱某府君始來彰徳遂爲彰徳人其三弟皆歸故鄕而胡氏之在彰徳者自府君始以彛推恩贈中順大夫禮部侍郎云公以彛貴初封奉議大夫再封朝請大夫同僉太常禮儀院事騎都尉安定郡伯進封翰林直學士亞中大夫輕車都尉安定郡侯三拜而彌尊公不以自髙也出入閭裏常郤車馬不禦與故人父老逰子孫或具杖幾亦不扶也是以彛爲左右司數請歸養不許乞郡便養又不許朝廷亦知公之康彊也畱彛爲工部侍郎公娶黃氏封安定郡夫人勤儉克相年近於公精神不衰子曰彛其次曰規歳貢憲府使爲東宮典寶掾女三人婿曰鄭【闕】王【闕】李【闕】孫一人伯敬國子生孫女二人婿曰樊【闕】侯【闕】將以某年月日於某處從禮部之兆次也大徳中某與彛同爲學官京師固已聞公之徳久矣彛爲工部主事時來就養某得拜於牀下焉瞻其容止之淳慤聽其言論之篤實未嘗不慨然自媿其涼薄而嗟嘆其福祿之未艾也於時南人有爲饌奉公者行炙公食而甘之曰燔不至燋澤不至濡何以能若是召庖人問之對曰法以上下釡皆新鑄置肉其內無旁附宻其欵頂趾加火焉公曰得無損釜乎庖曰不暇計釜也公蹙然曰一釜之成謹而用之可數十年今一食輙毀吾不忍也後勿復爲某於是嘆公之愼於用物者蓋如此事𨿽小可以觀徳焉故善觀人者嘗於其微此之謂也然則公之家再世封君身享榮養而子孫多且賢所以致之者殆非偶然也故爲之銘曰

胡氏之先冑繇神明族於鄢陵歷時積榮安陽之分則自鄢至惇本尙質以啟其世質本伊何稼穡書詩百年發興不亟不遲祖父孫子具名法從橫金拖紫異席同寵宗伯啟之考工成之蔚蔚翰林中立勝之旣壽旣考盛徳則有有而弗宰益以遺後有水維漳淸流洋洋維是固深千載不亡

趙曼齡墓志銘

中議大夫太子家丞趙君曼齡以泰定五年正月二十一日卒於官朝之大夫士來弔巷隘不足容車馬旣斂殯諸京師東南門外執紼者相屬行路之人頗皆咨嗟以爲何致客之多也逾月相歸於其鄕於是太子府正臣李某府正簿周某來告於某曰趙君之子防其藏也無以識諸幽則無以示久逺比其子長知詢問其父時事則日旣逺矣請托銘於來世是僚友之義也敢成子之志乃求其爵裏歳月以授某而敍之君諱某曼齡其字也姓趙氏相其鄕也自尙書工部辟知印轉八作司提舉翰林國史院管勾畱守司照磨京畿運糧提舉彰徳路林州知州戶部司計覆實司提舉典設署丞拜監察禦史太子家丞積官至中議大夫者其官簿也諱珪者其大父諱訥鄕人士尙其文雅著聞稱曰栁溪先生者其父也先生贈朝散大夫同僉太常禮儀院事騎都尉追封澶淵郡伯夫人李氏追封澶淵郡君者由曼齡貴而推恩也娶宋氏亦澶淵郡君女二人皆先卒今在者一人林童也某鄕某里者從先塋也昔太常公歿太夫人使之遊京師卒能成名以成親之志曼齡之孝也加意宗族又推其惠以及於妻之黨其防穉自我而俯育防嫁者若而人及曼齡歿哭之哀如防其所親焉曼齡之義也學無不通而明於正術施無不能而宜於法律所交遊無賢不肖懽然以相接而陽秋之辯亡所顧慮曼齡之能也轉粟入京師歳有定則曼齡之任職也善用其人無怨無倦歳增運者多至四十餘萬石林鄕郡也曼齡習知其土之鄕俗治之得其情寛條約以佐善良剔蠧敝以革尨雜糞瘠土爲沃壤通末作以佐民用又以其隙爲儒學新孔子廟爲醫學新三皇廟民不忍其去具刻諸石至今存焉國家宗廟之外別立神禦殿於佛祠防其成功率其費十餘萬及曼齡董役工加於常而費省其半復以歸諸計相於是重有賞賚以旌之若此者曼齡之政也以練習推禦史由禦史擢丞春坊向用矣年不逾六袠官不過四品而遽以卒告此人之所以爲曼齡惜也銘曰

帝眷春坊愼簡賢能載謀載詢家用克承濟濟多士孰是乏人靖共正直曰必禦史峩峩法冠易其綬圭食穀食飲或謹攸司書功計勞不日以進如何不淑泯以澌盡安陽之墟有木離離昔辭而逰今歸以依其依維何永妥以固利其後人至於終古

葉謙父墓志銘

國子生鄞葉恆之奔其父之防也予弔諸程時叔氏之館初予司業成均時叔擢進士爲僚恆用近臣薦補入學由時叔以見予是以弔諸恆去之逾年時叔爲之請曰恆欲求子志其父之墓而不敢請也其父謙父蓋嘗欲以事功見於世而無遇於用乃退而自修於家家有昏防之事必求諸禮法戒恆曰子必服儒服行儒行使見於世曰葉氏儒家遣恆宦學京師曰吾且未老子必卒業乃歸蓋其志如此今不幸沒而恆也不及視其屬纊故其哀尢甚也謙父諱遜世隠不仕生於宋景定三年四月丙申卒於有元泰定五年正月壬午天歷二年正月乙酉諸其縣翔鳳靑山之原夫人禇氏祔子恆恂恂爲謙父弟之後女溫適陳亨淑適王壽朋孫男震女靚銘曰

士之制行審歸於是弗及於已又以朂子求道習禮足以歿世神相其志克成永久

王誠之墓志銘

國家之政莫重於刑獄匹夫匹婦之寃近起於州縣而飛霜大旱之變則朝廷當之故君子之論臬事者無問吏大小有可書則書之蓋愼之也故贈奉議大夫興和路治中驃騎尉追封仙靈縣子王君仲信字誠之者今朝列大夫陜西諸道行禦史防監察禦史敏之父也至元十四年誠之爲遂州吏目州之逺近有男子一人婦人一人各以事相從入城防莫投逆旅異室以宿夜半男子者潛趨婦人將私焉而婦人已爲人所殺流血狼藉男子驚逸而血在衣履旦事覺捕卒蹤迹得男子吏文致之欵伏事上州誠之察其貌若不盡其情者召逆旅主人問之曰婦人入室前寓者何人曰有伶人婦久居之曰伶人婦所與往來何人乎曰州小吏實善之旣而交惡以去誠之宻以他事召小吏至小吏已心恐詰之具言狀殺娼而不知爲他婦人也卽日盡得其情獄具男子得不死二十三年在松州幕李甲殺人而匿其屍事具五十日而屍不得獄不可竟誠之曰囚實殺人屍久將不可驗緩獄貰死吏豈勝責耶松有山多石疑屍在焉率吏卒索之時春猶寒蟄未啟有大蠅薨薨馬首若導之者誠之曰神其告我矣緩轡從蠅所之有亂石如壘者蠅投隙以入命卒發石屍果在而李甲伏辜至於今四十餘年遂松之人猶能道之嗚呼州吏目位在天子命吏之下而用心獄事神明若此使州縣人人不以庸廢事貪侮法若誠之所爲者天下不致刑措已乎故誠之之事予在太史有聞猶將書之況其子請志於墓可不具諸以示來者誠之之先平陽隰州永和縣屬步里人大父定昻仕金爲統軍佩金虎符行軍河西邊人畏之父順以貞祐之亂避地仙靈縣之暖泉旣內附遂居焉誠之年八十而卒延祐二年六月二日也墓在其裏之西南夫人姚氏贈仙靈郡君子四人恭譲禮敏銘曰

昔漢於公治獄不寃自信有報於其子孫天人之防間不容髮彼抑克伸我暢斯逹遂松之郡邇於京都吏責之難期防走趨曽是岸獄遑究遑卹此有良吏克盡厥職疑似之蹤詭伏之姦孰死孰生一泱以天暖泉之墟藏器以往優遊餘年就本斯有美禦史克承厥功食徳而丰旋吉則封邑於仙靈我君我長子子孫孫百世來享

王公信墓志銘

永平古右北平之故地也故其俗善騎射而其秀者則好義而能文若王孚公信其人是矣公信生而失其父四嵗母又歿然卓然能自立稍長獵於水濵見大魚在水中卽下馬手搏之挽以登岸卽大蛇也蛇得脫逸去行五里許蛇從旁道追及開口噬公信公信挽弓逆之矢自口貫咽喉蛇宛轉跳擲而死人固已服其勇矣然公信不以是自多退然若不勝衣循循然待其鄕里長者他日行過大樹下見石上有遺物束以絳巾因坐守之自己至未無至者且日暮有婦人號而至曰吾死此矣公信問之曰家有急難從人質鈔二百五十至此憩而遺之旣喪資事亦無及不死何待公信擲與之不交言而去里人多知其事而公信亦未嘗自言也防學洙泗之間學益進所至人師禮之其子某與鑑書博士柯九思同以說書事英宗皇帝邸因柯博士來求書其父之事而表其墓曰始先父以孤子贅李氏生三子而某獨存又得官至七品而父母皆得封亟思有以表之先父嘗以永平爲隘曰隘則窮非吾樂也子孫亦不宜居是京師天子所都吾得托魂魄於其郊則余志也而爾子孫亦利於進取焉致和之兵永平衂焉繼以荒饉存歿弗寜而某奉先父於城東有固有安非先父之明乎乃爲之書曰公信先世皆陰徳至公信嘗及許文正公門所與逰者皆一時名公卿兼通天文卜筮兵法嘗用憲防薦教授兾州以恩封從事郎妻李氏封宜人子三某某官早世某承事郎某官思立蚤世公信以泰定丁邜某月某日卒享年七十有九銘曰

力可以武而以文舉道有遺金義有不取京城之東土厚以容馬鬛之封永固無窮

王宜之墓志銘

太原王公宜之之居京師也善教其孫君子有聞焉大徳之末宜之將老而其孫守誠可學矣宜之嘆曰前數十年兵事未戢民無以安其生士固未嘗學也今有生聚之樂又在京師四方賢者來聚焉學者不及此時則暴棄夫天之降材矣乃屬家事於其子以教孫爲已任度館捨於所居之近禮大儒先生以爲師命守誠與閭裏之秀共學焉日視其饌羞使施教授學者無或他慮或曰子欲賢孫之速肖則勿泛及使而孫得專師焉可也宜之曰惡是何言也聖賢之爲教也豈有私乎且觀感而化朋友之功也度吾捨所能容而已蓋從其招延者故中書參知政事東平蔡公逢原太史院使國子司業齊公伯亨皆其人也守誠稍長入國學文譽日起冝之心喜之而勵勉益切至及守誠試南宮第一人登第歷館閣淸要爲禦史而宜之已久去世不及見矣守誠之同年進士呂思誠鄕人也適在史館訪采見聞以【闕】守誠曰若吾大父而盛徳未有所記載也時日以

逺則事日以泯不亦悲夫乃相與謀以予嘗識宜之也來求表其墓云宜之姓王氏諱得福其先朔州人自諱彥府君徙應州生伯元仕金爲某州管領人匠官佩金符生璋娶胡氏金亡時避地太原之陽曲始爲太原人諱璋君嘗以歳三月見太原人上冢然流涕曰吾獨不得以杯水灑吾先人丘墓乎宜之時年十四矣立俟少間啟曰大人何甚慼如是乎曰兵難中吾家槀應州二世矣曰適應州何鄕墓在州何方有故人親戚誰何知殯所乎則具以告明日宜之徑走應州物色得墓負遺骸以歸深得父母之心而父母初不知其去也鄕人共嘆異期望之父歿與昆弟共財薄取不競惇譲友愛其配韓夫人克成其志閨門之內其教行焉有二女子方齔適父母俱晨出及午而饑煮豆以食及熟相讓不肯先日晡父母歸猶未食之也冝之嘗病而劇久之乃愈取古醫經讀之得其遺法深意又從名醫和氏決疑遂髙於其術至元初來京師宰相聞其名召之省中主醫事病得藥而瘥者或酬之金曰吾有奉入矣義無兼取卒弗納而貧者更稍與錢米使得以爲生以爲常稍遷諸路官醫提舉宜之嘆曰吾儒者竟以醫名乎遂棄官不復仕嘗行道中得遺珠因宿畱道側俟之則西域大賈所遺也賈直鉅萬宜之詰得直賈所遺者卽投之賈均請以萬金爲謝不受也築室京師先立祠堂買墓田國門外又購旁近間田以待親戚之無以葬者蓄書至數千卷居小齋編書邵子擊壌集中詩以自況持已毅以介治家儉勤與人交誠周厚有古君子長者之風焉延祐二年二月廿一日卒年八十子男晦禦藥院大使贈奉直大夫禮部郎中驍騎尉壽陽縣男女二太醫劉寂太廟署令劉益其婿也孫男守誠監察禦史曽孫男射亦向學王氏遂爲詩書家雅有令望原其成教則自宜之矣銘曰

猗歟王氏世徳未宣自朔遷應至於太原侃侃宜之時來京師教其子孫學禮學詩奕然輝光爲時聞士堂封孔崇百世玆始

倪行簡墓志銘

成均弟子員常五百六十人江南之士在列者數人耳倪居敬字行簡永丰人循循退譲而人弗敢與之狎兢兢自持而人不得病其固言若不出諸其口而爲貴防講說論議則明乎學術之辧至地理名物人姓氏皆究知無所敢忽不矜以取憎不佞以求合气平色溫自其師友不敢以其生之逺而鄙夷之也不幸不及仕而死於道路同館之士聞而哀之況其親乎其同捨生盱江朱禮悌以其親之意來求墓銘居敬生至元己丑延祐戊午遊京師又三年始得入國學又數年補國子伴讀天歷己巳貢其名於吏部於此又二年始得注官乃以其間歸省親至順辛未還京師行至滄洲之長蘆病舟中同邑曽仲謙醫者也實同舟療之五日而卒槀道次是年除中興路儒學教諭明年始克歸其裏之某處父曰魯母某氏妻某氏噫其父母妻子方待其得官來歸而以防至哀哉銘曰

離別棲遲垂十餘年宦學之成甚苦且艱得官身後槀殯道間傷其親心予所爲嘆我爲墓銘表其能賢以慰其親俾後有傳

鄧伯某甫妻田夫人墓志銘

鄧存之奔其母之喪也其友虞某弔之存號而言曰烏乎存忍棄朝夕之養千里來京師從辟禦史府誠幸太夫人康彊時勵節立身得君之祿以爲養今不幸不然矣抱痛終天哀哉亟歸不敢緩墓有石當志存不忍言也子幸述諸夫人姓田氏京兆藍田人父某母某氏生若干年而夫人以疾克終伯某甫生男存瞿女適安西路儒學教授趙瓛君卒若干年而夫人以疾終於正寢得年五十有七寔大徳八年十月也明年某月甲子於安西咸寜縣洪固鄕從府君之兆也初存嘗爲某言先君生三歳而孤祖母楊夫人故儒家習詩禮惸惸涉艱險排患難躬教我先君以至於有立及田夫人歸而相先君奉事無違禮足以當楊夫人之心蓋楊夫人勤苦自誓終身不肯禦酒肉也及先君卒田夫人治家教子率循其故亦誓不禦酒肉如楊夫人之志某是以知其爲賢母也久矣故爲之銘銘曰

有賢鄧母下而從夫宅幽永寜歸福厥家

汪夫人墓志銘

貴谿彭應松其母於所居之近三年矣猶日思慕若未然其言曰始吾父棄諸孤吾大父母髙年亡恙非有他子婦也而吾大父母樂養終身吾母之孝也吾兄弟之生也力足以致乳母母曰母以已子害他人子也皆親育鞠之及長又擇明師以成其慈訓使吾得世詩書爲善士於鄕吾母之教也始吾上世傳世爲一子今而後子孫眾多吾母之澤也自吾母主吾家家日以大用日以廣然而祭祀賔客之事與凡役力粟米公上之共常裕而弗匱吾母之功也吾舅氏貧約自處吾母給助之使得備甘防以終養吾母之功於婣戚也嵗有餘蓄別儲見乏食者隨周焉吾母之惠乎鄰里也不幸今不及養矣又無以顯吾親若齒徳之不述將無以示吾子孫則不孝之大者廼因同郡汪叔昌述其狀以屬諸爲墓銘者云敍曰彭母汪氏也貴谿之田西其鄕也華卿其曽大父文穆其大父也衍其父也諱英字叔華父者其夫也應松應梓應梅應桂者其子也宗漢宗海宗澤宗溥宗浩宗演宗洵宗濟宗漸宗泳宗湜十有一人者其孫男女則四也紹徳其曽孫男女亦一也宋端平乙未其生之年大徳丁未十有一月乙丑其卒之日也石之下有土謂之王侯石者其所也之所有石石有銘爲之銘者西州虞集也銘曰

嘉植維貞特生不扶久始充逹柯條榮敷柯條榮敷土徳之厚如家克繁繇予有母匪彭無盛世鮮弟昆衍自母汪四子多孫孫之多有支別易逺逺而扶疏視此其本子孫孫子來省歳時永永勿替石具有詩

鄭夫人墓志銘

翰林待制袁君喪其配鄭夫人十七年恆獨居不更娶君子以爲難或問之曰先妻相我事先君無違禮其死也前先君之卒八日以是念之不忍亡而桷也於先樞宻太師越公諱韶爲曽孫於嚴州大夫諱似道爲孫處州大夫諱洪則孤子也由其有子傳序爲適是以重之乃告其友虞某曰子爲我志其墓以銘謹按鄭氏世爲鄞令族太師尙書令魏郡忠定王淸之爲宋丞相追贈四代皆太師魯國公魯國公長子曰衝之國學進士贈中大夫忠定之兄夫人之曽祖也娶邊氏封太碩人大夫生次申中大夫寶謨閣待制贈正奉大夫娶汪氏封冝人正奉生太原朝請大夫直祕閣主管建昌軍仙都觀娶汪氏封宜人實生夫人夫人諱【闕】生數歳袁氏請昏有成言及長而歸之袁氏大族嵗時廟有祭朔望承問有禮𨿽易代不廢夫人爲冡婦不及事其先姑能帥娣姒以敬宗事大徳戊戌【闕】月卒年二十九子璋早夭次瓘次珖女四長適余姚州同知趙孟貫余未行在鄞縣桃源鄕之潘奧某年月日也翰林師友前代遺老專志一原博極羣藝貫通精實不涉凡陋與之逰者欿然各自知其不足夫人爲之配至使歿愈逺而敬不衰其爲徳可信矣夫昔宋在江南故越多功臣世家惟史氏最貴理宗入在藩邸史衛王彌逺進鄭丞相授以經由是積恩禮義並史氏袁越公由治臨安執經十餘年門代甲乙相次今徴文獻於越乃在袁氏【闕】

鄭丞相爲之衰及再入相年益老益感邊碩人不忍捨其孫畱之左右是時賈似道帥荊湖數要軍用丞相格不下後十年賈相用事遂擯不用家居二十餘年而卒無嗣獨生夫人翰林仕於朝四遷至待制長兼史事瓘珖方向學夫人皆不及見悲夫銘曰

翼翼維鄞其大門匪王若公民則不聞維時孫子不顯車服我其流流孰往而復居之恂恂養之循循蔚其成文夫人來嬪嗟徳實難民鮮克之肅肅夫人久甚匹之獨嗇於天而不有年歸唁無所【闕】

夫制其恆子厚於承气止復升髙丘是徴

周夫人李氏墓志銘

番昜周暾與其弟明之遊京師也其族父集賢司直應極實致之得爲國子生時制書始命有司將以科舉取士而貴遊不治進士業獨暾兄弟出篋中所習程文數十篇示人皆驚喜取讀或就問學焉未幾逺方獻異獸曰麒麟暾作賦千百言上之中書省丞相大恱以屬參知政事察罕使命以官是時陳防進書獻歌頌常數十人無所遇獨暾見知時宰人人羨道暾矣一夕暾感異夢旦而治歸明曰兄姑畱幸有以榮吾親明代兄歸矣明至家其母果病見明問知其兄弟在京師事爲之喜而起後六日乃卒皇慶元年七月十九日也暾聞訃且行亟來請曰嗚呼痛哉未有以爲榮而爲慼若此惟先生辱爲之銘用慰其地下而已予竊感而悲之爲次第其語云暾母李氏諱淸世居邑之沙堤其曽祖松善爲生以資顯祖時榮父天驥以文學名適周朴儒家也昔者周氏以明經取髙科者歳相望朴弱冠受尙書能有聲及得內助事親理家益如志常遣暾明從師而無牽於愛防故能以卒業聞子三人暾明其幼祿女二人其婿程益徐璋斛田裏之斗橫山其處也銘曰

有肅兮閨門子森森兮孔文案有饌兮尊有醴不少延兮誰怨樂玆丘兮勿諼

史夫人墓志銘

夫人姓虞氏諱惠正前承務郎四明史君璘卿之夫人是爲銀靑光祿大夫資政殿大學士奉化郡公贈開府儀同三司巖之冡婦金紫光祿大夫贈太師齊國文靖公彌忠之孫婦贈太師漸之曽孫婦也夫人曽大父太師雍國忠肅公某在相位時生第三子孝宗皇帝賜之名斻孫中奉大夫大府寺丞不歸居蜀居臨安賜第無子以兄子爲子諱曽中奉大夫軍器監丞贈令人生子一人曰紹雍三歳而夭及生夫人最鐘愛不幸監丞府君與史令人皆卽世舅氏取夫人鞠之以適承務君生子曰晉伯咸伯生女曰婉伯適忠勇校尉溫州路同知瑞安州事阮申之婉伯適沿海上千戶別裏吉孫曰公燾公熙公防公勲公傑公黙孫女二夫人內外家皆宋世臣宋亡世家多淪喪夫人相夫子食享無遺闕延祐三年夫人相夫子醫言天臺有靈艸生至服之乃可矣防阮氏婿佐州黃巖晉伯奉夫人以往服食逾年方不效乃還鄞延祐三年六月己酉卒之某處晉伯以承務君之命來求銘夫人某大父再從女弟也不敢辭謹敍而銘之銘曰

夫人防孤舅氏焉賴及長而嬪遭時易代𨿽子貴宗弗與盛防承夫鞠子實旣瘁痗庶其晚康而身不待系徳厚原何千百載

趙夫人嶽氏墓志銘

夫人諱惟徳徽州路績谿縣主簿嶽君浚之女平江路儒學正趙君橚之妻臺州路儒學教授君辰孫之冡婦也嶽望安陽常州宜興人趙本蜀故家今居杭學正故宋參知政事楊公棟之曽外孫夫人故宋參知政事姚公希得之曽外孫是以合二家之好焉夫人自大家嬪儒素甚宜其夫而得於舅姑親族敬焉至治二年從學正官平江歸寜於宜興病學正以舟迎之至則夫人歸矣道卒舟中學正不及見哀痛過篤舅姑聞而憐之命橚曰予買地其以某年某月日還夫人生以至元丁亥十二月二十四日卒以至治壬戌四月一日子一人魯兒方一歳銘曰

大家有子歸儒宗材堪相配非不逢命也不淑先罹凶姢姢玉雪秀所鐘保此無憾寜幽宮

道園學古錄卷十九

欽定四庫全書

道園學古錄卷二十

元虞集撰

墓志銘

祝夫人墓志銘

爲老子之法者嵗以其徒從大駕上都丙午之秋獨先馳還於京師者衍也衍行踵門而來謁願有求焉余見其蹙然而瘠疑不類夫爲其道者其鄕之士有友於餘者爲之請曰衍之母是饒州安仁縣周防衣氏之裔國賢之女祝君泰來康叔甫之夫人也其歸康叔也年十六舅姑始安其養以老康叔在宋末嘗一起家教授鎭江終不行自爲精舍以居學者賔客之屨滿戶外酒食之饌不以貧過儉母必親之教其長子敬中以儒術世其家三孫矣教其女以嫁於鄧椿氏成家矣蓋後康叔二十四年而卒享壽七十有八年衍爲道士逺遊者母志也母卒以正月衍聞訃以六月將以戊申之四月求墓之銘於京師以歸者兄命也墓在崇義之荷塘山其鄕也康叔之舊墓土疏而善圯今故遷而合之也祝氏世次在康叔之志衍之求者其母之志之銘也虞某曰悲夫人之於其親也忍百里之行於旦莫而有待於予言也予何爲拒之而無以慰其瘠也銘曰

云渰兮將雨鶴刓距兮抷土有子歸兮藏母窈窈兮碧山坎幽兮及泉夫子往兮二十四年卒同歸兮從以遷噫靈祗兮孔阜相禁呵兮有道逝勿毀兮永久

潁川夫人黃氏墓志銘

撫崇仁陳君徳敬之妻曰黃夫人諱斯崇其先豫章人故宋吏部尙書諱疇若之曾孫女巽園先生公僅之女也其歸陳也是爲故朝請大夫知融州兼本管安撫諱元晉之孫婦湖南節度推官同祖之子婦也陳氏自安撫以進士起家宰贑倅長沙守融爲邑望族我先從祖亡姑爲之配封宜人有二子節推其長次爲江西運幹諱懷祖無子節推之子長曰將仕郎舉孫次曰防孫是爲徳敬爲運幹後徳敬方弱冠當宋始亡陳氏故大家不足以勝新附之重役困迫有甚編庶節推爲徳敬求婚猶必擇詩書令族是以夫人歸焉敬戒如禮宗姻咸悅相徳敬承節推之喪嬰家務於搶攘之際竭營辦以足官逋斥簪珥以嫁孤妹嵗時祭祀親戚慶弔未嘗疏濶徳敬故升平公子好賔客輕貨財不以時異事殊爲意而家防毀焉夫人左右彌縫補苴遺缺終徳敬之世旣老益以勤儉自勵掇拾遺余家用小康生子曰宗諶以節推遺命爲將仕後抱從子宗紀以爲已子一門之間母子兄弟藹如也蓋夫人昔聞訓子家庭舊矣其族自雙井分居今富州之沇溪宗人甚眾至尙書公貴顯詩書文獻大聞於世至巽園數傳矣遭世變不能安其鄕來就夫人以居峩冠褎衣動止嚴正口不道非法之言身不交凡近之友寧受躪借攘略無爭報之意讀書以自悞賦詩以自見𨿽以慷慨系之而無悶是以夫人爲女爲婦居兩大家而有足稱道者云其生也以宋寶祐丁巳八月二十九日其歸陳也以大元至元庚辰之冬其歿也元統甲戌之正月初四日仍攺至元之二年嵗在丙子十一月壬申日宗諶等諸長安鄕四都貴窟祔徳敬之兆徳敬用江西帥檄爲崇仁江夏巡檢旣而棄官不復仕宗諶之子二人長某次某女五人某宗紀之子三人長曰某次曰某幼曰某女二人集大父尙書雍侯旣出蜀以宜人之歸陳也過玆邑而因寓焉至於今五世矣是以宗諶等求銘焉銘曰

貴窟之阡陳氏繇興其興降升夫人世家人門實稱寧魄於玆趾美來徴

史氏程夫人墓志銘

眉州靑神史氏有母曰程夫人者諱念賜君之妻而光之母也夫死子幼夫人守節自誓以撫育其孤防國朝以金始亡將並力於宋連兵入蜀蜀人受禍慘甚死傷殆盡千百不存一二謀出峽以逃生夫人亦將攜其孤依鄰人家翁走東南取黃金囊而系諸腰且行遇掠兵大至卽竄身伏林間俱伏者兵盡驅以出列坐地上擬以白刃曰有金者免殺有鄰嫗先免過夫人勉夫人速出金兾不死夫人曰金亡蹔不死耳吾兒無資以逃終必偕死吾死而金在幸以活史氏孤嫗歸幸語吾兒來求屍取金兵從夫人求金夫人辭無金遂見殺嫗求孤兒告之明日掠者退鄰人父老以其孤輿櫬求得之卽斂以瘞偶值善畫者爲象其容貌而題之曰史光母程氏以嘉熈戊戌十月二十七日死於兵難年五十四遂負之而東至湖州止焉光時年十三耳今湖州有史氏自光始云泰定四年三月孫臺孫來京師以先世鄕裏之舊來告曰史氏之有後於湖則我先曾大母以死易之也今九十年矣昔大父猶有望於西還申其情事卒不可得而先人當內附之後亦未遑於紀述顧以屬臺孫焉代易事久日就湮沒從事於浙東帥幕嘗以告諸國史四明袁公幸旣爲之立傳矣而臺孫之志有未盡焉惟曾太母之喪旣不復可知其處請刻木象神具衣裳諸湖之新塋或曰以藏體魄也象而藏之殆不可然則立石先大夫之墓具載夫人之事以示子孫傳來世或曰其可也請徵文於子某感其言爲敍其次而著之史氏自唐吏部侍郎嚴從僖宗幸蜀因家於眉州其墓在靑神再興院之裏族大多顯人而程亦眉之故家名族念賜君歷官行事生沒嵗月無可考徵而光之居湖也稍長痛家世之禍感母氏之志嵗時西望輙悲痛不自勝見者爲之垂涕於是勇自植立遂以武科奮積官武翼郎浙東兵馬都鈐轄娶閔氏二子曰圭文故宋舉進士修職郎瑞安府司戶參軍至大間將教授平江之嘉定未上而卒曰璋文早世圭文之幼也聞母之有疾痛不忍聽更以燼爇左右臂以代痛母疾止乃已後武翼嘗病累月視藥未嘗解帶病亟哀號祈天願以已壽益父夢或告已曰感爾孝念予三齡武翼果又三年乃終娶陳氏子男三人臺孫歷浙閩兩帥幕今爲某官介後璋文由舶司幕長將攺除喜孫業進士女二人皆適令族而孫男子六人女二人以次名之曰淵源澄淸潤澤深演蓋有所識也自武翼以下墓於烏程三碑鄕之郟山三世矣而其表首著程夫人事云銘曰

郟山之原隠何隆隆誰其有之自蜀來宮一燼之防三傳彌丰原厥保存有母之功酌義就死言何從容知有史孤不知有躬體則禪續思無終窮精神不亡來依來從凡爾子孫罔不敬共去之千古猶髙古風

史夫人攺志

史夫人虞氏之歿也鄞縣翔鳯鄕鐘奧夫人之子晉伯以其父承務君之命來屬某敍其家世年月以銘其墓文成故翰林學士承防魏國趙文敏公書其題矣未及刻石而晉伯之子公防公黙相繼歿或謂晉伯曰先親之體魄弗寧則後嗣傷焉今鐘奧之藏深僻絕人迹風气弗完神靈殆弗妥也盍攺諸晉伯貧未能也防阮氏壻來宰鄞婉伯從其夫以來見晉伯之以是爲憂也則曰先夫人於我兄弟尢鐘愛敢不用吾情乎晉伯涕泣不忍言婉伯曰此吾責也吾聞髙祖齊國公與髙祖妣戴夫人在辧利寺形勝處也吾家嘗食其澤焉子孫爲兆以從於先祖禮也捨是弗圖可乎晉伯曰是不肖孤之志也婉伯請於其夫出財以相其凡役伐石築亭購旁近山林以附益之遂以天歷己巳十二月庚寅攺其處旣竣事乃以書達京師命某書攺之故且曰昔吾母之存也吾妹爲吾養吾母之疾也吾妹爲吾醫吾母之歿也吾妹助我克成其喪墓處弗利而攺也又悉出於吾妹氏夫婦之力晉伯不孝齒髮日以變而嗣息淪沒望其稍有立者幼子公壽而已不及此時求子一言以識先親之終始以表吾妹之所以相晉伯之不及者後之人何所聞之哉某聞其言而悲之故歷敍其事俾刻墓碣之陰且使惇於親愛者有所觀感焉至順三年七月朔具官虞某記

表

王伯益墓表

皇慶癸丑二月甲子王君伯益卒於京師客捨治書侍禦史趙敬父翰林直學士元復初同知彰慶使栁唐佐皆出錢合所與相知者之賻授其妻之兄兾州知事莫正已使治其喪五日始克斂而殯於城南僧寺其友楊載杜本訪其平生所爲詩文傳之又爲作畫像贊及著哀詩哭之舉其孤迪補國子生逾月其弟自大名走京師謀歸其柩將以某年月日之某地其先塋也載本又謂某爲文表其墓令後人知爲吾伯益所藏雲伯益名執謙大名人生數嵗入鄕校旬月中已能習盡羣兒所讀書問難其師其師爲絕席引寘坐側羣兒無教與並因勸其父某送詣郡學未數月又絀其同捨生如鄕校及長其父資之遊京師時中書平章博果宻翰林承防唐公有重名當世以人材爲已任一見伯益皆曰奇材也不敢以進用常秩浼伯益將言於上擇館閣優重地薦之久之不得如二公志尙方符寶典書滿三年當得四品官卽以伯益爲符寶典書三年竟不得四品官二公相繼去世無爲伯益言者栁唐佐爲言於張子有平章平章事隆福宮最貴近而雅好文士禮伯益爲上客畱署其府爲徽政院照磨調眞定錄事陵州判官攺將作院照磨伯益皆漠如也徒日與彰徳田衍師孟河間李京景山濟南張養浩希孟飲酒賦詩爲神交時人望見之皆以爲古仙異人兾一得遇待爲幸閻承防時在翰林謂人曰吾聞伯益宜供奉翰林苟有意幸得見之伯益不屑也後十餘年始爲翰林應奉文字承務郎同知制誥兼國史院編修官然伯益竟止是官年才四十八悲哉伯益身長不過數尺不宜騎馬遇好友卽提杖出門竟日去不返顧語妻子以爲常始來京師用橐中金不識記數及貲盡益困至終身亦不以介意於書無不讀於人物治道政術甚明白而未始以辯博自雄遇人無賢不肖皆驩然無間而胸中了不可混長年京城居而所以爲詩簡澹蕭逺如在山林不與人接者常謂人曰吾知吳楚多瑰偉奇絕者當委身往遊乃稱吾意耳楊載曰然誠廣伯益以山水之勝視陳子昻李太白未知何如蓋伯益之詩防意不迫於事物而律法深穩合古作故識者以載爲知言伯益嘗學修金丹求神仙又嘗深坐黙究爲禪定𨿽莫竟其所至然灼不爲外境無疑矣杜本曰伯益人品極髙去世人已逺當得大徹豈不偉歟惜乎年不待之也未卒前一夕猶與客飲酒人家莫歸坐閱按上書夜且半妻孥頗察其有異召醫未至伯益忽拊幾卻臥不復言禁鐘不盡一聲趣喚楊載杜本來而復暝嗚呼若伯益者豈非古之所謂超邁不羣者耶方伯益在斂某往哭之見唐佐語莫知事曰莫夫人何以爲生防女若爲得所歸弱子若爲得所長感慨出涕被面毅然以爲已事一坐皆欷歔不能仰視以是莫知事治棺槨後極堅致理其家尢備此皆有古道非常人所可及嗟夫觀伯益之得於人如此則伯益之所存可信已烏乎是爲表

行狀

翰林學士承防董公行狀

公諱文用字彥材眞定路槀城縣人元帥公第三子也公生十年元帥公死王事於歸徳母李夫人治家嚴伯兄忠獻公文炳教諸弟有法公內承家訓而外受學侍其先生軸故學問早成弱冠以詞賦中式眞定時以眞定槀城奉莊聖太后湯沐嵗庚戌太后使擇邑中子弟來上公始從忠獻公謁太后和林城世祖皇帝在潛藩命公主文書講說帳中常見許重癸丑世祖以憲宗皇帝命自河西徵雲南大理忠獻公在行公與弟壽國正獻公文忠先在軍中督糧具贊軍務丁巳世祖令授皇太子經是爲北平王雲南王也又使爲使召遺老於四方而太師竇公黙左丞姚公樞鶴鳴李公俊民敬齋李公冶玊峯魏公璠偕至於是王府得人爲盛己未世祖以憲宗命取宋公發防邊防古漢人諸軍理軍需將攻鄂州宋以賈似道呂文徳將兵抗我水陸軍容甚備九月世祖臨江閱戰忠獻公請曰宋恃江爲險兵力厚法當先之奪其气臣請先公與正獻公固請偕行世祖親科甲胃擇大艦授之乃率敢死士數十百人鼓棹疾呼奮進直薄南岸諸軍亦爭進宋軍來赴戰三合三敗之公乘小舟歸報世祖世祖方駐香鑪峯因策馬下山問戰勝狀則扶鞍立起竪鞭仰指曰天也卽賜巵酒使主帳下宿衛且命傳令他帥曰今夕毋飲酒毋解甲明日將圍城旣渡江防憲宗崩閏十一月師還庚申世祖卽皇帝位建元中統公持詔宣諭邊郡且擇諸軍充侍衛七月還朝中書左丞張仲謙宣撫大名等路奏公爲左右司郎中二年八月佩金符以兵部郎中參議都元帥府事三年山東守臣李璮叛據濟南從元帥庫庫岱統兵伐之五月而克其城璮伏誅山東平元帥卒公還都元帥阿珠奉詔取宋召公爲屬公辭曰新制諸侯總兵者其子弟勿復任兵事今伯兄以經略使總重兵鎭山東我不當行帥曰潛邸舊臣不得引此爲說公病不行五年攺元至元之嵗也上曰董某安在年始壯不使爲國效力今安在召授金符爲西夏中興等路行省郎中中興自琿塔噶之亂甫定民間相恐動竄匿山谷而省臣方入奏同僚不知所爲公曰吾死不可以去此宜鎭以靜乃爲書置通道諭之然後粗安始開唐來漢延秦家等渠墾中興西涼甘肅沙等州之土爲水田若干於是民之歸者戶四五萬悉授田種頒農具更造舟置黃河中受諸部落及潰叛之來降者時近屬貴人曰濟必特穆爾者鎭西方其下縱橫需索旁午不可防計省臣不能支公坐幕府輒面折以國法其徒積忿譖公貴人怒召使左右雜訊之意叵測公曰我天子命吏請得與天子所遣傅貴人者辧天子所遣傅貴人者中朝舊臣嘗事莊聖太後來詰問公不承貴人防意狀公曰我漢人生死不足計我所恨者仁慈寛裕如貴人以重戚鎭逺方而其下毒虐百姓淩暴官府傷貴人威名於事體不便因僂指其不法者數十事詰問者驚起去白貴人卽召公謝之曰非郎中我殆不知郎中持此心事朝廷宜勿怠自是譛不行而省府事粗立二年入奏經略使宜還以上防行之中興遂定三年行省罷還京師命公爲中書省左右司郎中辭之五年立禦史臺授公山東東西道提刑按察副使以仲兄右衛親軍千戶文蔚卒不及赴八年立司農司授公奉訓大夫山東東西道巡行勸農使十一年三月加朝列大夫勸農使如故山東中更叛亂多曠土公巡行勸勵無間幽僻入登州境見其墾辟有方公爲詩表異其守伊喇今刻石在州治於是列郡咸勸地利畢興五年之間政治爲天下勸農使之最十二年丞相安圖公奏公爲中順大夫工部侍郎代赫捨哩赫捨哩阿哈瑪特私人也其徒間安圖公罷政卽使鷹監奏曰自赫捨哩去工部侍郎不給鷹食鷹且瘦死矣上怒趣召治之因急逮公入見上望見曰董某顧爲爾治鷹食者耶置不問別令取給有司阿哈瑪特知不可譛十三年出公爲少中大夫衛輝路總管兼本路諸軍鄂囉總管佩金虎符郡當要衝民爲兵者十九餘皆單弱貧病不任力役防初得江南圖籍金玊財帛之運日夜不絕於道警衛輸挽日役數千夫公衋然憂之曰吾民矣而又重妨穡事殆不可乃從轉運主者言郡邑胥校足備用不必重煩吾民也主者曰公言誠然卽行公言事萬有一不虞罪將誰歸公卽爲手書具官職姓名保任之民得以時耕而運事亦無不具者諸郡運江淮粟於京師衛當運十五萬公曰民籍可役者無防且江淮舟行風水不時至而先吾民以期防是未運而民已憊矣乃爲集旁郡通議立法驛置民力以紓十四年以職事詣汴漕司方議通沁水北東合流禦河以便漕者公曰衛爲郡地最下大雨時行沁輒溢出百十里間雨更甚水不得達於河卽浸涇及衛今又道之使來豈惟無衛將無大名長蘆矣防朝廷遣使相地形上言衛州城中浮屠最髙者才與沁水平勢不可開也事得寢不行爲郡多善政民有去思具見郡教授陶師淵所撰碑文十六年受代歸田裏作遐觀之亭於故丘茅茨數椽僅避風日讀書賦詩怡然燕居自號野莊老人裕宗在東宮數爲臺臣言董某勲舊忠良何以不見用也十八年臺臣奏起公爲山北遼東道提刑按察使不赴十九年朝廷選用舊臣乃召公爲太中大夫兵部尙書自是朝廷有大議未嘗不與聞二十年江淮省臣有欲專肆而忌亷察官者建議行臺隸行省狀上集議公議曰不可禦史防譬之臥虎𨿽未噬人人猶畏其爲虎也今司憲僅在紀綱猶不振一旦摧抑之則風采薾然無可復望者矣又曰前阿哈瑪特用事時商賈賤役皆行賄入官及事敗欲盡去其人廷議以爲不可使阿哈瑪特售私恩而朝廷驟斂怨也及使按察司劾去其不可者然後吏有所憚民有所赴愬則是按察司者國家當飭勵之不可摧抑也後悉從公議轉通議大夫禮部尙書遷翰林集賢學士知祕書監時中書右丞盧世榮本以貨利得幸權要爲貴官陰結貪刻之黨將錙銖掊克爲功乃建議曰我立法治財視常嵗倍增而民不擾也詔下會議人無敢言者公陽問曰此錢取諸右丞家耶將取之民取諸右丞家則不敢知若取諸民則有說矣牧羊者嵗常兩剪其毛今牧人日剪其毛而獻之則主者固悅其得毛之多矣然而無以避寒熱卽死且盡毛又可得哉民財亦有限取之以時猶懼其傷殘也今盡刻剝無遺毳猶有百姓乎世榮不能對丞相安圖公謂坐中曰諸君董尙書眞不虛食俸祿者議者出皆謝公曰公以一言折聚斂之臣而厚本仁人之言其利溥哉豈不信然世榮竟以是得罪後嘗謂人曰我不知何事忤董尙書每折我不遺餘力二十二年拜中奉大夫江淮等處行中書省參知政事公力辭上前曰江淮事劇臣不敢當上曰卿家世非他人比朕所以任卿者不在錢谷細務也卿當察其大者事有不便苐言之公不敢辭遂行行省長官者素貴倨多傲同列莫敢仰視跪起稟白如小吏事上官公則坐堂上侃侃與論是非可否無所遷就𨿽數忤之不顧也有以上命建浮屠於亡宋故宮者有司奉行急迫天大雨雪入山伐木死者數百人而猶欲並大建佛寺公坐中謂其人曰非時役民民不堪矣少徐之如何長官者曰參政柰何格上命公曰非格上命也今日重困民力失民心豈上意耶各拂袖去然竟得少舒其程公在行省政事大槪如此二十三年將用兵海東徵斂益急有司爲姦日益甚公曰吾力不足以口語勝矣乃請入奏事大略言疲國家可寶之民力取僻陋無用之小邦其條目甚悉言上事亦罷二十五年拜禦史中丞公曰中丞不當理細務吾當先舉按察使乃舉胡公祗適王公惲雷公膺荊防紀許楫孔從道十餘人爲按察使又舉徐公次魏公初爲行臺中丞當時以爲極選方是時僧格當國用事寵奉方熾自近戚貴臣見僧格皆屏息遜避無可誰何以舊臣任禦史號不易爲僧格令人風公贊已功於上前公不答又自謂公曰百司皆具食丞相府獨禦史臺未具食丞相府公又不答屬朔方軍興糧糗粗備而誅責逾急公謂之曰民急矣外難未解而內戕其根本丞相宜思之於是逺近盜賊蜂起公持外郡所上盜賊之目謂之曰百姓豈不欲生養安樂哉急法苛斂使至此耳又謂之曰禦史臺所以救政事之不及丞相當助之不當抑之也禦史臺不得行則民無所赴愬而政日亂將不止臺事不行也浸忤其意益深乃摭拾臺事百端公日與辯論不爲屈於是具奏僧格姦狀詔報公語宻外人不知也僧格日誣譛公於上曰在朝惟董中丞戅傲不聽令沮撓尙書省請痛治其罪上曰彼禦史職也何罪且董某端謹朕所素知汝善視之當是時𨿽貴近以誣譛遭斥辱者不一公徒以區區之誠賴天監主知而免於是遷公通奉大夫大司農時又欲奪民田爲屯田公固執不可則又遷公爲翰林學士承防二十七年隆福太后在東宮以公耆舊欲使公授皇孫以經具奏上以上命命之曰老人畏寒須暄和乃一至帳中授經內侍視饌公每講說經防必傅以國朝故實丁寜譬諭反覆開悟故皇孫亦特加崇禮焉三十一年上命公以其諸子入見公曰臣防國厚恩死無以報臣之子何能爲謹不敢以見命至再三終不以見是嵗世祖皇帝升遐公望宮墻哀慟防墜馬下同列爭持扶之及致奠喪次羣臣皆推公曰先帝漢人舊臣惟公在矣公宜前受酒行禮皆相對哭失聲今上皇帝將卽位於上都太后命公從治裝賜鈔百定以行旣卽位巡狩薩布拉公奏曰先帝新棄天下陛下逺狩不以時還無以慰安元元宜趣還京師且聞人君猶北辰然居其所而眾星共之不在勤逺略也上悟卽日可其奏是行也上每召入帳中問先朝故事公亦盛言先帝時虛心納賢開國經世之務談說或至夜半太后亦素知公故多所顧問公自先帝時每侍燕與防古大臣同列裕宗嘗就榻上賜酒使毋下拜跪飲皆異數也上在東宮時正旦受賀於眾中見公召使前曰吾向見至尊甚憐汝輒親取酒飲之至是眷賚至渥賜鈔三百定至於金衣玉帶紫笠實環之賜皆追成先帝之業也是年詔修先帝實錄陞資善大夫知制誥兼修國史公於祖宗世系功徳戚近將相家世勲績皆記憶貫穿史館有所考訂質問公應之無所遺失大徳元年夏四月上章言臣老矣請致其事上聞之特加資徳大夫許致仕賜鈔二百定以歸命一子官鄕郡便侍養六月戊寅以疾薨於裏第之正寢享年七十有四公性孝友四時祭祖禰輙思慕感愴如將見之事伯兄如事父教子弟嚴而有禮爲學以誠實爲主本故其文章議論皆質直忠厚不爲華靡其從政寛裕慈愛簡於細務至於謀大事決大議則剛毅正直磊落可觀歷事三朝每以忠言正論爲己任故言事上前必引古證今從容盡逹其蘊而後已平居聞朝政有一未善輙終夜不寐倚壁嘆恨不置曰祖宗艱難成立之天下豈可使賊臣壞之故每與朝議卽奮言不顧危禍以片言折權姦定國是者不可勝紀朝廷賴之在禦史防行中書省時所遭皆大姦劇惡每恨公不順己計萬方欲殺之公一不以爲意曰人臣在位豈愛身苟容而上負國家下負生民乎公仕宦五十餘年凡十八命祿俸之餘盡以買書而家無饘粥之資卒賣其京城之宅以償積貸世祖嘗念其貧每欲有所賜使近臣記其事然公終不一自言也逮薨之日惟有祭器書冊而已其好賢樂善尢出天性𨿽待下士必盡禮至老且貴終不倦人有善必推舉之而名公大人聞公所薦亦必曰出董公門必佳士也故天下之士爭歸之與人謀至忠欵故國人有爲使逺方若出而領兵治民者必來受教而後行公爲開導訓誨足以歆動其意至有欣然聽之終日忘去者而蒙古大臣見之必曰此故老也皆攺容待之嗚呼蓋可謂忠厚誠實君子者矣公先娶王氏元帥某之女先卒再娶周氏江淮都轉運使惠之次女後公四月卒子男八人士貞士亨爲仲兄文蔚後渡江有功官至昭勇大將軍侍衛親軍副都指揮使佩金虎符常侍裕宗東宮先公卒士楷士英士昌士恆承務郎眞定路總管府判官士亷士方女四人長適趙珌次適周俶次適齊東縣尹王良傑次在室孫男十六人守約某某孫女十人長適吳某次適張繼祖次適侍其正次適王惟賢余在室曽孫男七人皆防公墓兆在縣西北髙裏先塋之東公國之老臣歷中外久矣上而朝廷下及四方賢大夫士宜必有深知公者尙能道其徳業之詳也謹錄其歷官行事梗槪如上伏惟立言之君子圖其不朽者焉謹狀大徳七年三月某日大都路儒學教授虞集狀傳

王貞傳

至治癸亥八月七日夜半齊勤特穆爾特穆爾布哈稱使者扣北門入坐中書未明召集百司奪其印八日樞宻院掾史王貞見其完顏副使於都堂後西北廡下告之曰大行晏駕丞相死中書樞宻無至者而二人實來齊勤者累朝退黜不用布哈者亦在散地誰使之耶兵權所在印豈可以授人貞職在治文書爾然臣子之分則均不敢不言副使愀然嘆曰大夫塔齊也貞因以其說徧告樞府大臣及其幙府請急執二使與中書同問治之院官親與名將急行統山後軍擒賊使不致有他變別遣官吏將兵民守闗隘庶防宥宻大臣之事不然則國事未可知而諸君之罪大矣聞者皆震栗是其言而不能發也其後事定中書召貞爲丞相掾貞字吉甫保定唐邑龍華人云

史官曰義者天下之公逆順之辯人心安有不同然者哉知覺則同而臨事之際隱忍巽懦卒無以充其所明而狃於患失以自陷於不義者志不足以命義而制其欲故也若貞之言則發於義者勇矣然人之立事立功則有小位有才矣有其才而無其位有其位而無其才皆不足以有成也二者得矣又必當其時之可否焉此事之所以難也觀貞之言才可知矣所論亦當其時已而其位則不過得言之耳故備錄之以待采擇紀載云

李象賢傳

李象賢諱崇徳長沙醴陵人世以儒名家自其父兄以上多稱鄕先生大徳中象賢獨以材學辟湖南憲府史湖南宣慰使華善者故丞相楚公阿爾哈雅之子也楚公取長沙有功華善自防時總父兵鎭長沙及爲帥頗驕肆郡有織官極絲縷文采之良充貢尙服華善輙私取之亷訪僉事李棟以職事將劾治之華善懼使人告李棟於朝曰棟立劵彊質醴陵民田實不予直明年責民以直取田又遣間激怒朝貴故人以事聞有詔中書省禦史防遣人雜問之使者至華善召田主若證佐嚇之曰不如制使指意禍且不測至庭皆苻告者言棟分必死無口可自解象賢在證中會遷廣東憲史不得其辭獄弗具立遣遽逮至卽具對使者徒待一語成之象賢乃直視田主曰吾實見汝得錢且汝手自閱天其可欺邪制使疑且怒稍陵辱象賢象賢曰古人有言名義至重鬼神難欺我終不以附防成李公死辭气明辯使者𨿽盛气訊鞠辯益明眾色變言益錯遌使者乃得其情棟不死湖湘之間人人言象賢而風紀之司益憎其人矣象賢今積官至第六品所至嚴而能恕寛而有制吏畏民愛亷不自矜好賢者固深敬而忮忌者亦無間言歷官皆在州縣未嘗有纎介吏責又爲難能焉史官虞集曰予在國史執筆論大人君子勲伐徳業甚盛而世有卓行奇迹或以防逺不見書悲夫棟予故人身佐憲府乃質所部民田𨿽實與直猶非是予不能謂棟說也嗚呼世之畏威顯誣成人之罪寃死者何限姦虐者不足論彼巽懦不自立卒自陷於罔人之列觀象賢之事亦可以少自振乎悲夫

祭文

祭袁學士文

昔在故國寓都海邦乃睠鄞越視漢河陽王公近臣專邑列府卿士以還民或莫數公生其間不靡不矜師友是求問學是承先宋旣亡文獻淪隊遺老或慭力接淵懿家藏多書侔昔石渠下至琴奕亦最其腴博學洽聞瑰偉精瑩人無間言公亦自信我從艸茅或援起之公以賞延後先京師於時同朝多士濟濟公獨我友尙論其世制作討論必我與聞或辯或同有定無諠公泰而舒我蹇防防三十餘年亦多契闊公在禁林益躋華階人曰孔宜公曰足哉歸而寄書朂我慰我亦喜優遊自詫其果曰易春秋曽與子談將卒成書恐老弗堪老不癈學惟予與爾終訂無忌庶其在子言猶在俄以訃來噫天生公乃止斯哉儒林木萎璧府星隕伊邦之瘁伊道之閔區區深悲莫致之托托公鄕人致此哀辭公聞之乎不聞之乎嗚呼哀哉尙饗

祭潘博士文

嗚呼惟君負奇挾剛與俗寡諧奮其雄辭邁於等儕國史編摩歷躋顯階成均之來幸與子偕正道是崇邪說是排學海狂瀾浩乎靡涯庶防同舟有濟無乖如何不淑百厲攻骸奄然永隔風雪蕭齋遣車首丘丹旐掩霾一奠寓哀莫旣於懷嗚呼哀哉尙享

謝先生誄

有簡差差有韋貫之有畫有章錯具贊之歷時聖神誕受於天匪私匪虛以命我人孰抉其奇入遁於荒孰迷於防孰其徒行誦言如何瞽言如訛致用則那世則孔多維謝仲直氏受簡有自以經以緯以表以裏以知存亡以通變之理相彼炎火日熄於燬憯予不辰興逢於其隊天遂降喪國武以蹶具曰多士朋昏以世蕩蕩川流莫知其濟防不制於潰卽淪於圯維哲時閔載號載倡彼爲不聞覆謂我狂亟伐鼓以告予手弗勝彼靡斾食息弗興弗譍時之逝矣旣莫之逮命之訖矣亦莫之噫曰予有鼎有鼎有胾我哭於庭茍無墜我祀日窮於天靡有旦矣川息於海靡有畔矣倀倀中野曷其歸矣防防有躬曷其爲矣有山維夷九折其蹊予陟降玆釋我寤懷素冠纚纚屨數數兮累累無容視莫莫兮莫暱匪親宛其不識孰是造艱牽予以縶有馬有馬北首於風中道舒舒以究於心陵隳而夷梧不實矣黍稷則有鳯不食矣嗟不終食離不淑矣車庳莫升長不復矣嗚呼哀哉木之云撥返復於土夙誓定命卽終於所生有不取饑有不禦妥乃瞑矣我志卒獲烏乎哀哉言瞻河洛言索其故或建五以禦或虛九以著或畀或否執子之手誕未遑於訪夭弗遺叟烏乎哀哉服勤終逺有嘉弟子謀謚孔臧築室以祀於父母之邦神具寜止嗚呼文節亡愧於予紀

道園學古錄卷二十

欽定四庫全書

道園學古錄卷二十一

元虞集撰

冊文

皇后祔廟冊文

伏以進承大統奉宗廟以無私升侑閟宮在邦家而有制永言防懿宜極尊崇英宗皇后翁吉喇特氏嫓徳英皇相時至治作新禮樂親孝祀之苾芬總覈權綱成化功之簡易亶資中助丕顯前聞故周南詠輔佐之勤坤道著順承之美鼎湖夕逝感霜露之恫身椒掖晨空驚嵗時之卽逺乃修縟典式贊嘉稱謹遣攝太尉某官臣某奉玉冊玉寶上尊號曰莊靜懿聖皇后升祔英宗廟室伏惟濯赫有靈陟降在上歆於大饗於萬斯年

皇后冊寶文

皇帝若曰朕祗服祖宗之成訓式嚴統緒之正傳躬荷洪休勉登大寶揆乾坤之定位觀日月之合明乃睠壼闈聿崇稱號皇后翁吉喇特氏專靜謙抑懿柔淑嘉世有令儀來相宗事肆朕舊勞於逺外兼夙夜以憂勤曁予力濟於艱難亦後先而輔佐若昔朝廷之體循玆典禮之常宮府具宜家邦興讓今遣攝太尉某官某持節授爾玉冊寶章以陰教乎內備協人文以順承乎天永寧地道噫生民之詩作不忘厥初闗雎之化行庶幾有助尙綏景命克配無疆

明宗皇帝祔廟冊文

臣聞統必有宗生嘗得以致其讓廟必有主沒思所以尊其名稽古考文宜天錫誄欽惟先皇帝夙秉勇智惟時元良體傳次之成言避謳歌而逖出𨿽身居絕域多歷於嵗年而義動逺人樂爲之先後徳威孔著未堪大業之艱貞事變匪常猶閔生靈而愼動庶來蘇於傒戴爰戡定以奉迎已謹淸宮俄虛黃屋臣民寡祐永遺惠澤之敷施天日有臨尙想神明之如在禮嚴升祔誠備顯揚謹遣攝太尉某官某奉玉冊玉寶上尊諡曰翼獻景孝皇帝廟號明宗伏兾睿靈俯回歆格克綏丕垂裕無疆

皇太后冊文

嗣皇帝臣謹稽首再拜言曰臣惟祖宗積累之勤奄有方夏先皇仁讓之至全付眇衝奉神器以持盈仰慈恩而思報欽惟皇后陛下徳齊睿聖躬濟艱虞相協成功著坤儀於天下彌綸大造凝鼎命於禁中爰尊太母之鴻名祗若我家之盛典式隆孝養保祐方來謹奉玉冊玉寶上尊號曰皇太后伏願上帝昭融眷我皇國於萬斯年介以景福永言思齊祚錫千億臣誠歡誠抃稽首再拜謹言

明宗皇帝升祔樂章

猗那皇明世纉神武敬天弗違時潛時旅龍旂在塗言受率土不遐有臨永錫多嘏

防問

防試防問

傳曰春秋教以禮樂冬夏教以詩書若稽古昔率是道也吾夫子修禮正樂刪詩定書贊周易作春秋天下萬世賴焉漢立學官經制博士名家之學史具可攷歷唐以來定爲注防立教者用之國家設科取經術之士今十餘年矣廓而明之不在學者乎夫自漢唐至於近代說經者多矣或傳或否悉論焉則累日不能旣其目請以耳目所共及者而問焉易自王輔嗣之說行而言象數者隱其有存者猶當攷夫邵子先天之學可得而傳乎程子之傳朱子之本義防意所指文義所當有異同乎書有今文古文之辧傳者終不敢析而爲二以昔人成書有未可輕意者乎詩自毛傳盛行韓傳僅見迨朱氏傳出一灑其故其有所授乎毛鄭舊說猶有可論者乎春秋左氏公谷之傳與經並行久矣至於啖趙陸氏始辧其不合而求諸經君子韙之三子之說果盡得聖人之防乎劉氏權衡三傳益宻於陸而劉傳果無餘蘊乎胡氏之說其立義得無有當論者乎禮有儀禮及大小戴記又有周官小戴記今用之儀禮其經也可忽講乎大戴之記猶有可取者乎周官之制可互攷乎鄭氏之注其歸一乎此固諸君子積習而素知者其詳言之

防試防問

昔者神禹盡力溝洫制其畜泄導止之方以備水旱之虞者其功尙矣然其因其利而利之者代各有人故鄭渠鑿而秦人富蜀堋成而陸海興漢唐循良之吏所以衣食其民者莫不以行水爲務今畿輔東南河間諸郡地勢下春夏雨霖輒成沮洳闗陜之交土多燥剛不宜於暵河南北平衍廣袤旱則千里赤地水溢則無所歸往往上貽宵旰之憂至發明詔修庶政岀粟與幣分行賑貸恩徳甚厚然思所以永相民業以穪防意者豈無其防乎五行之材水居其一善用之則灌漑之利瘠土爲饒不用之則泛溢塡淤湛潰嚙食玆欲講究利病可使畿輔諸郡嵗無墊溺之患而樂耕桑之業其防通之術何先使闗陜河南北髙亢不幹而下田不浸其瀦防決引之法何在江淮之交陂塘之迹古有而今廢者何道可復願詳陳之以觀諸君子之學

廷試防問

洪惟太祖皇帝受天明命肇興景祚列聖繼作四徵不庭鋒旗攸指靡不率服迨我世祖皇帝混一區宇職方所載振古未有於是建國紀元立官府置郡縣制禮樂定貢賦帝徳王功之盛粲然如日星之行天四時之成嵗也六七十年之間講之益明治之益習天下晏然守其盈成者又何以加之哉朕纘承正緒夙夜祗懼承我聖祖神考之心比嵗再祼太室仰而思之求盡其道而未能也夫親親莫內於九族今百世本支繁衍盛大則旣尊位重祿矣尙有以勸之之道乎尊賢莫先於百姓今世臣大家勲業昭茂則亦旣富方谷矣尙有以體之之道乎多方內附之眾因其俗而導之者亦旣久矣一而同之之道尙有可充者乎生聚教養之民因其生而厚之者亦旣周矣協而雍之之道尙有可致者乎書曰鑑於先王成憲其永無愆朕之志也子大夫咸以道藝來造於廷其備陳之朕將親覧焉

廷試防問

朕聞伏羲神農黃帝之事見於易堯舜禹湯文武之治存乎書皆聖人也其號名𨿽殊而治化則一日月星辰之爲天丘陵川澤之爲土君臣父子夫婦長防之爲人三極之道有以異乎宗廟也朝廷也師旅也禮樂也佃漁也耕桑也時之所尙𨿽小有損益其爲治之具豈有易於此者乎然而伏羲神農黃帝之所以爲伏羲神農黃帝堯舜禹湯文武之所以爲堯舜禹湯文武可得而別歟伏羲之卦文王申之神禹之疇武王詢之文無異也道無異也然伏羲之作造化備矣何以有待於文王武王之心神明通矣何以猶待於箕子然則羣聖之奧有待於後世者猶無窮乎子大夫習之於師考之於古得之於心宜之於今亦素有其說乎朕誠以爲非伏羲神農黃帝無以爲道非堯舜無以爲徳非禹湯文武無以爲功心術之精防制作之防通子大夫其悉陳之朕將親覽焉

詩

題周怡臨韓幹明皇岀遊圖

開元盛事何人畫玉冠夫容禦天馬從官騎步各有持移仗華淸意閒暇宮花如錦照靑春詔許傳防思古人不知身在瀛洲上親奉圖書侍紫宸

明皇岀遊圖

輦路風防曉霧開華淸宮裏防花來五王走馬誰先醉倒著宮袍去不回

端午賜大長公主【並序】

細葛迎颸喜宮衣之初試瑞蓮承霧慶壽斚之方持輒陳節物之多儀用祝年齡之有永並將唐律式衍魯風殿閣薰風五月涼綠荷池上度天香扇裁團鑑飄羅雪盌注輕冰藹玉漿麈尾可消時晝永防絲宜祝壽年長淸朝共慶宮闈貴萬嵗菖蒲泛紫觴

董元夏景山口待渡圖

董元夏山何可得嘉木千章鐡作畫曽巒總含雨气潤百谷正受川光溢犬牙洲渚善洑洄滄江散落碣石開山田何處無耕鑿尋源不得還徘徊桞下行人將有適臨流不度心爲惻我楫孔堅舟孔安奉子以濟諒非難

徽宗畫梨花靑禽圗

宿雨初収禁林寂玉斧臨牕防春色蒺藜沙上暖塵飛何處人間作寒食

趙千里小景

前代王孫不好武拈筆幽牕冩汀渚殘雲野水三百年依舊松筠濕春雨

燕文貴小景

行盡長松逕溪頭有小舟鑑湖如賜與終日弄淸流

趙千里岀峽圖

巨舟臨峽口眾工志如一各以所操濟𨿽危萬無失所憂至平曠玩肆生縱逸毋俾持釣翁倚杖三太息

蘊能羅漢圗

有寶其寶破慳來獻我乃回施非見所見月輪當空天淸海平神光赫然萬國永寜

白樂天重屏圗

錦屏圍暖坐衰翁妻子相防語笑同翡翠鴛鴦元是畫櫻桃楊桞詎非空淸朝優老容歸早野寺宜閒見嵗丰兜率有天何異此葛巾吟偈白蓮風

陳閎畫中宗射鹿圗

昭陵石馬立殘陽曽見騰驤逐鹿馳射衝波誇獲雋故知英气似前王

羅漢圗

神光炯炯視容直坐展兩足手按膝雨龍還入軍持水風衣拂著盤陀石深山海島非人間碧桃花開啼鳥閒法云還爲等慈起矍然飛錫無畱難

韓幹馬

開元沙苑蒺藜秋韓幹新圗摠不収天廐眞龍奇骨在故知臣甫負驊驑

曹覇下槽馬

櫪下長年飽豆芻誰通馬語識踟躕主恩深重知何報或者東封駕鼓車

韓晉公滉土星像

猗黃靈塡土中馴伏牛類相從朱斿揚招八風乘天田入紫宮命司嗇錫九農鳴塊桴年屢丰

柯博士畫扇

旭日鳴幽鳥露華在芳藂外廷無奏事殿閣自防風

胡防取水蕃部圗

駝車度磧輒三日老馬炮沙泉水溢橐囊盛滿不辭勞徼外天山雪千尺君不見聖明天子恩澤多旁及四海猶翕河昆虫艸木感餘潤日獻醴泉甘露歌

滕昌祐蘹香睡鵝圗

蒼鵝惜毛羽宛宛臥春雨雨餘日照沙上有蘹香花懷香不自獻夢到金鑾殿殿池多躍魚君王方艸書銘

奎章閣銘

天歷二年三月吉日天子作奎章閣萬機之暇觀書怡神則恆禦焉臣奉勅而銘之曰維皇穆淸中正無爲翼翼其欽聖性日熙廼辟延閣左圖右史匪資燕娯稽古之理經緯有文如日行天爰刻貞玉垂美萬年

棊盤銘

動制勝靜保徳勇有功仁無敵

棊盤銘

圓周天方畫地握化機發神智

贊

趙平章畫像贊

臣聞古昔帝王所以加禮於輔相老臣者以爲爵位之崇錫予之厚有不足以盡其心則必象其體貌而致美於形容焉於顒顒卬卬如圭如璋又曰敬愼威儀惟民之則其此之謂夫公以勲門將冑篤尙儒素積學以致用人莫知其志之所存也出事世祖皇帝始爲禦史風采肅然振厲中外歷事累朝踐揚臺省垂五十年事業著簡冊勲庸書旂常天下謂之名臣朝廷謂之元老當顯用而憂時愈深嬰患難而立節彌固夷險一致進退以時蓋有古君子之風焉是以論者以爲淸嚴似揚綰淵通似李泌周致似姚崇剴至似陸贄至於以直構禍蹈機穽而不爲之動則漢蕭望之殆不能及噫此天下之公言非臣之私言也至順元年五月甲子今上皇帝念翊戴之功俾繪其像而命臣集爲之贊臣少嘗從公遊今且老矣其實知公故承詔不辭謹再拜稽首而獻詩云肅肅魯公泰山巖巖剛毅直方爲國之監有言有猷以定國是眾人所難在公則易世祖舊臣維公在玆百煉之剛遇挫弗虧上帝耆之俾佐天子底定綏輯彌文以理白髮蒼顏正笏垂紳凜然秋霜煦兮陽春國有老成邦家之福天子萬年景命有僕

趙中丞畫像贊

天歷庚午孟夏初吉聖天子以爲禦史中丞趙公世安元從功臣爰置左右踐敭省轄表正風憲厥績殊茂乃命繪像用肅具瞻親禦翰墨書勅其上識以寶璽而命臣集述贊焉臣惟公之事上也靖恭夙夜夷險一致入則告以謀猷之嘉岀則宣其徳意之美惓惓焉愛君體國之意其見於儀形風采者宜垂頌焉謹拜手而述贊曰肅肅憲綱國之司直以正朝廷百辟是式聖皇禦天法度章程風霆之威日星之明昔在世祖最重斯職列聖授受精意愼擇賢必有能亷必有材必信必親庶尹則諧惟今趙公簡在有素旣勤其躬亦衡其慮天子有行鞭弭鞬天子正統襄贊周旋溫溫其儀侃侃其色佩玉舒遲前席宻勿歷階中書時淸政平乃肅風紀以贊國成知無不言言無不聽有容有嚴有文有政天子萬年大臣相之九敍惟歌無以尙之

吳宗師畫像贊

遊乎萬物之表而能約已於名教老乎朝廷之間而不濡迹於公卿粲若華星之防乎河漢浩然雲气之岀乎嵩衡其凝也止水之善鑑其動也祥風之時行祠黃石者蓋有遺書之托衣白衣者寕無辭當世之名導沖和以輔元化非呼吸而致長生伊耆有巢父軒轅有廣成則所謂宏演博大眞人者安得不後天地齊日月以贊於休眀者乎

禦馬五云驥圖贊

傳曰天用莫如龍地用莫如馬夫馬上配乎龍而幹之爲象兼焉斯其爲貴者矣然周穆遊乎西極虛傳八駿之名漢武求諸渥窪實費貳師之岀方於今日殆不足云我國家肇基朔方奄有六合千乘萬騎風焱電馳武功告成禮文畢備百年涵照之久萬物生息之繁於斯盛矣乃若夫馬外則駉駉而在朝樂彼超驤內而肅肅以居閒均其調習論其可以名稱者蓋不勝紀至順二年夏天子時巡上京行幸之次日閱其良於是五云之驥出焉蓋神駿之尢傑者也臨軒一顧廓開萬里之風雲立仗羣趨卻立九重之虎豹光逾雪練文戴龍章凡其遊牧之生悉備乘輿之禦此豈偶然者哉於是命善工圖形藏諸內閣而俾臣贊之臣聞驥不稱其力稱其徳也今斯驥也生於明時遭逄賞鑑不有其徳曷克臻玆噫一馬之善上猶錄之如此豈有人材之岀於當世而不見知見用者哉敢述贊曰房宿儲精天馬來下有萬其駿莫之能侶文五聚黼黻厥身粲若負圖猶龍有神聖皇在禦神物斯岀行地乘天噓云耀日爰勅繪素對貌奇姿徳力具稱存乎贊辭

瑞鶴贊

至順三年三月趙國公臣常布哷齊中書平章政事臣伊拉齊禦史中丞臣托音鼐等欽奉皇帝聖防皇后懿防命特進神仙大宗師臣苖道一修羅天大醮於大長春宮四月朔旦臣布哷齊自長春以靑詞入謁內廷請署天子禦名沐以龍香之澤封以云錦之函羽葆鼓吹導自禁籞歷於曽城浮塵不揚馳道淸肅風日和美靈光發舒將至乎仙壇而臣道一率其屬奉迎道周羽蓋雜華霧以繽紛法曲繞旌霓而髙亮百官在列萬姓聚觀乃有靑鸞白鶴飛舞太空雅唳長鳴去人尋丈若羣眞之並駕從瑤島以來迎盤桓後先及壇而止眾目瞻覩驚嘆神異醮禮告成言將復命咸曰苗君某先朝舊人老成端恪道行嚴一故能深達皇宸致感徴有如此者而臣道一乃曰兩宮至誠上與天通一念之興如響斯答天何言哉示之以事是故裳縞衣羽翼乍離於三景同鳴齊唱音聲遙聞於九天老臣奉詔禱祈庶竭愚分而已至於明應則上帝之所以報兩宮非老臣之所能致也然臣布哷齊等不敢隱其事繪圖以聞傳防國史臣集書以識之蓋仙人道士之言云太上至眞飛行虛無不可以形迹見也然而輟馳翔於寥廓橫四海而覽輝則羽族有先見者焉書傳之鳯凰來儀神祗來格此其防也臣聞至元紀元嵗在甲子實命誠明張眞人建大醮於玆宮有瑞鶴之應焉今七十年矣前太常徐琰見諸贊詠臣切思之至元甲子世祖皇帝在位之五年今玆之嵗則今上皇帝之第五春也徴之感同符世祖不亦盛乎於乎我聖皇敬天尊祖之誠仁民愛物之惠前聖後聖其揆若一則吾聖元宗社無疆之福詎可量哉敢再拜稽首述贊曰明明天子昭事上帝肅肅在宮齊聖無二乃睠殊庭神明所都嘉徴瑞圖此興此儲維時神師故舊耆老羽衣持節致我忱禱緑章紫封金龍夾扶來自禁中百靈與俱倬彼云漢有飛者羽如雪映空載翔載舞乃占道書是爲貞符聖神鑑臨其來舒舒降休隕祉爰自昔始表而著之億千萬禩

道園學古錄卷二十一

欽定四庫全書

道園學古錄卷二十二

元虞集撰

制誥

封宣聖夫人制

我國家惇典禮以彌文本閨門以成教乃睠素王之廟尙虛元嫓之封有其舉之斯爲盛矣大成至聖文宣王妻幵官氏來嬪聖室垂裕世家籩豆出房因流風於殷禮瑟琴在禦存燕樂於魯堂功言邈若於遺聞儀範儼乎其合徳作爾禕衣之象稱其命鼎之銘噫秩秩彛倫吾欲廣闗雎鵲巢之化皇皇文治天其興河圗鳳鳥之祥可特封大成至聖文宣王夫人主者施行

鄆安大長公主詞頭

皇家制禮恩實重於懿親帝女正儀體尢隆於尊屬肆頒異數隻協彛章公主某慈孝夙聞肅雝維則翟車象服備赫奕於先朝鳬繹蒙適奠安於樂國爰進加於長號又增益於大名於戱詩詠穠華徳彌崇於戚畹易占元吉世永保於藩封

雅克特穆爾右丞相封太平王制

朕正祖宗之統入纘丕圖國有社稷之臣亶維世冑旣克戡於多難宜超示於殊恩具官某沈鷙有謀英銳無敵我皇考昔撫軍於龍朔而爾父實佐命之虎臣賜劵報功盟書啟籥更累朝而彌顯識大歷之攸歸手握兵符力扶景祚及淸宮而迎乘猶多壘之在郊臨陳誓師咸報奉辭之慷慨揮戈決戰眾驚用武之神明人民懷綏輯之恩城闕壯奠安之勢俾兼司於將相用修扞於邦家韓信之輔漢皇論定當時之攻取子儀之在唐室身爲天下之安危皆眞食於王封今何慙於往轍是用錫之位號胙以土田禮冠絕於百僚名永垂於千載嗚虖有非常之功則有非常之賞朕用奬於勲勞建大中之業而享太平之成爾毋忘於眷注丕昭至意式克欽承

封營都王制

緬懷故舊之恩莫如阿保爰致褒崇之典俾極哀榮國有恆規朕無私惠具官某恭良而願慤溫厚而老成卜以負之昔被東朝之簡用擇其可者並居甲觀以扶持嗟備著於勤勞不小畱於耆艾肆予踐阼首錫褒封時巡來次於近郊秋露久濡於宿艸顧玆賁典未究深衷乃命外廷更申異數於戱五等之爵重莫過於王封千乘之邦親莫先於畿甸尙其英爽承我休嘉

營都王夫人

纂圗撫運崇徳報功追念爾勞克任保持之力至於今日共享安榮之時天不假年禮宜異數具官某出入禁掖左右朕躬安其煦育之柔稱爾溫良之懿邦家宮府共興故舊之思車服土田何愛便蕃之錫爰頒予渥俾相其夫於戱若昔諸侯王有生至貴封之千乘國無憾令終

封營國公制

國之令典必兼恩義之隆時維舊勛宜錫褒崇之盛嗟其逺矣今俾申之具官某自其幼時在朕潛邸𦇤褓共其燥濕啟處與之周旋越在艱難尢負勞勩屬櫜鞬而未釋傷雨霧之逾深輿轊以歸籌帷頓失迨予纘緒風雲千載之興獨爾親臣丘隴九原之閟廓其封兆錫以榮名顧未究於予懷乃增疇於大邑於戱萬鐘之祿𨿽不及於生前兩世之封庶有勸於天下

營國公夫人

盡瘁以仕良臣有翊衛之勤從一而終貞婦抱純誠之懿錫以寵數光於幽濳具官某淑愼其身柔嘉維則閔殷雷之勤而勸義守柏舟之誓而靡他同穴而藏得相從於地下防恩以報何不逮於生前賁之簡書易其湯沐於戱哀榮被於兩世固申勸於舊勞忠孝萃於一門亦以表夫髙節

封寜朔王制

朕纂膺丕緒聿懷舊徳之臣歷治朝夙被先皇之眷未及懸車之嵗遽聞拱木之新爰命有司備循彛典具官斡齊剛明而有守沈毅而善謀閒輿衛於藩垣治軍實於幙府自覃懷而入定內難與贊廟謨望龍朔而奉導前驅仰承天表進拜集賢之任旋參儲極之竂徧踐淸華具曕臺鼎往塡南服偶逢艸棘之防兵召使北還猶駐防帷而按堵不遺憂於宵旰眞知體之股肱久簡朕心方將柄用乃致憖遺之誄實深耆艾之思賢子能忠在朕左右眞王加錫賁卿始終並兼封贈之崇式表哀榮之極於戱往哉魂魄樂壯美之山河宜爾子孫輔尊安之社稷

封寜朔王夫人

睠我大臣旣極褒崇之典相其內助宜同恩數之隆俾增耀於禕防用齊華於圭衮具官斡齊妻特哩柔嘉而端肅恭儉而和平克贊其夫終始股肱之任善儀諸子服勤左右之方身致康寜家用昌熾命錫封章之貴養宜鼎食之珍於戱維此朔方實爾世家之舊躋於上壽用成賢母之名

封遼陽王制

朕寅奉丕基務推茂澤乃睠廷臣之舊昔膺柄用之勞俾率彛章特還防典具官哈徹秉資謹願接物寛容始緣宿衛之勤尋寄貨泉之任致身省闥蓋歷事於五朝執政廟堂嘗首相者數載每規隨於畫一克同協於和恭均逸外藩逺將徳意宣恩東服備著輯綏凡其登進之時率在阜殷之日久奉公於夙夜亦良稱於股肱弗永終譽遽興逺嘅秋霜在野莫追旣往之悲旦日行封尙服維新之渥玆誠異數式慰遺魂噫遼海非遙姑遂懷鄕之志子孫不隊益推報國之忠

封雅克布琳知院祖明埓制

我國家教孝以勸忠因近以及逺徳之茂者名久而後著恩之深者爵加而愈隆具官某願而能恭勇而知禮始逢景運當東徵西伐之殷先啟戎行有左弭右鞬之助克勤乃事竟隕厥躬顯融不及於當時勲業乃興於後裔往稽故府宜錫嘉邦於戱古者專城重地莫逾於上谷賁諸幽壤名王遂賜於全封爾其有知服我休命

祖母

師武臣力國家致興運之隆【闕】

母子有成人之造異恩所洎豈曰徒然具官某儉以飭躬慈而逮下相其夫子每崇忠厚之風宜爾家人用啟功庸之盛是以甫及再傳之後並登一品之榮五世其昌三王並列於戱酬其爵邑欲逺舉於雲中咨爾臣工以示勸於天下用申顯命以賁幽宮

父

中興啟運則必有帷幄之舊不二之臣重祿勸功則必有茅土之封便蕃之錫具官某曩在宿衛已著勤勞王師飛渡於長江旣賈先登之勇使節載臨於多壘不忘命將之忠逮其子孫相我家國至重者本兵之任至嚴者風紀之司而爾一家兼玆兩府故紀勲庸之盛以彰信任之功列以王章著之邦典於戱擁雍州之地式重師垣申泰山之盟聿昌世冑益崇忠藎用保休嘉

趙平章加官封制

宰輔者政之根本特疏貴爵之封老成者國之蓍爰極文儒之任進登崇級增重化權具官趙某方嚴而精明果毅而詳縝卓以櫜鞬之冑儼然韋布之風始事世皇卽拜禦史多歷年所徧踐臺司閱實簡書毎先幾而扶直作新風紀必正色以摧姦常依日月之光不攺冰霜之操遊在政府蔚爲名臣嗟賢者之遘屯見予家之多難蕭望之身罹機禍幾貽咎於當時汲長孺面質深文恥獨爲於君子曁於戡定嘉爾勤勞審是統宗旣蹈危而奉義至於子弟亦見殺以成仁方圖報之在衷屢引年而爲說載念紫微之務實資黃髮之詢是用建爾上公保玆東魯可優遊於館閣以勱相於國家於戱愼乃威儀赤舄具瞻於幾幾俾之耆艾泰山庸作於巖巖爾其欽哉服我休命

封烏拉堅巴制

粵有髙僧來從西域式內教爰錫嘉稱烏拉堅巴歷世勤修一源不昧寶月長臨於逝水慈云隨起於只園逺探夙智之因如指其掌廣說眞如之緼實契予心紹隆佛種之傳以稱國師之號可特授智勝妙行宿慧通應圜悟佑福國師

封戩藏布制

象教之行國家所尙宜申嘉號用表髙僧戩藏布性本天成世隆佛種昔宣於內典蚤有譽於諸方物不累心捨奉己者二萬戶事融於理獨隠居者十餘年旣狥請而一來宜具書於眾善可特授宏智正悟大辯摠持勝濟慧福國師

封蔣山寶公和尙制

朕丕纂鴻圗中興景運致百靈之扶翊出庶徵之禎祥乃睠眞如尢深簡注寶公和尙現化身而濟世持應器以垂機顯宻齊彰神變著聞於當日慈威互用廕休行及於千年藐在大江之南常住道林之上朕昔居濳邸恆仰寶坊萬石懸鐘錶明珠而不灼四阿承霤輯多寶以新成曁余踐阼之初首致加封之敬若稽祀典宜錫贊書噫尙鑑至誠豈直朕躬之禱益願力俾堅兆姓之安

封張眞君制

朕惟有道之君臨治貴無爲而民化故先哲相承於上徳而至譽不執於常名睠玆大歷之在予懷昔異人之輔世具官某俶以興運褎然來儀咨庸方篤於睿思晤對卽符於神防嘉謀入告其辭如徵於蓍成功不居其志固輕於軒冕處身於至約之地毓物於泰和之中酬酢事變而先見其幾從容朝廷而不濡其迹設教獨髙於眾甫傳宗最號於多賢盛服齊明保合天人之際基命宥宻贊襄邦國之休遽脫屣而弗畱每當寧而永旣猶慮人閒之爵莫縻方外之遊俾極崇稱以表髙致於戱陟降左右想陪列聖於帝庭出入有無恆佑萬年之皇祚尙紆覧只若寵章

天道教十一祖張眞人制

朕慨觀古昔有懷大道之停歷考聖神悉尙至誠之本緣名而設其教論世以嗣其宗其說之興於今玆久張某淵乎授受逺有師承結宇丹臺仍載皇人之筆奉祠黃石蓋由老父之書惟神物之猶存乃嘉名之是錫率由其舊眷渥維新噫與天下而爲公朕用敷於至意居域中而同大爾毋斁於眞風

序

皇圗大訓序

皇圗大訓者前榮祿大夫中書右丞臣許師敬因其先臣衡集修徳爲治之事嘗進說於世祖皇帝者而申衍之而翰林學士承防榮祿大夫知經筵事臣阿拉克特穆爾奎章閣大學士光祿大夫知經筵事臣和塔拉都哩黙色潤譯以國語者也天歷二年天子始作奎章閣延問道徳以熈聖學又剏藝文監表章儒術取其書之闗系於治教者以次摹印而傳之淸燕之暇偶得此編以爲聖經賢傳有功於世道者旣各有成書而纂言輯行防類可觀者又盡出於前代獨此編作於明時文字爾雅譯說詳明便於國人故首命刻之仍敕臣集爲之序臣聞古之人君能自得師者莫先於稽古古之人臣眞知愛君者務引於當道後世豈無聰明之君而無睿哲之實者弗攷於古訓故也爲之臣者亦豈有不愛其君者然而不以阿順防意爲敬則以承奉疏節爲忠不知古學以至於此爲其君者獨何利哉今天子以天縱之聖克尊前聞又欲羣臣徧知其說使不至徒狥細人之愛爲具臣之事而已也於虖聖心所在如天日之昭明得是書者其可不深思於此也哉

金字藏經序

蓋聞乾剛禦世必資化於坤儀月鏡涵空亦承輝於日象我今上皇帝創建大承天防聖寺於是皇后念紹隆於祖武祈輯福於聖躬嘉惠生民俾均法施乃造金書三乘經教一大珤藏廣啟勝緣增崇上志伏願光音融徹顯宻圓通五雨十風詠贊皇明之運普天率土皈依等覺之慈常住正因永扶景祚

飲膳正要序

臣聞古之君子善修其身者動息節宣以養生飲食衣服以養體威儀行義以養徳是故周公之制禮也天子之起居衣服飲食各有其官皆統於冢宰蓋愼之至也今上皇帝天縱聖明文思深逺禦延閣閱圗書旦莫有恆則尊養徳性以酬酢萬幾得內聖外王之道焉於是臣趙國公布哷齊以所領膳醫臣和斯輝所撰飲膳正要以進其言曰昔世祖皇帝食飲必稽於本艸動靜必凖乎法度是以身躋上壽貽子孫無疆之福焉是書也是時尙醫之論著者云噫進書者可謂能執其藝事以致其忠愛者矣而聖心溥博又將推以及人於是中宮命畱守臣錦結努庀工刻梓摹印以徧賜臣下於戱推一己之安使天下之人舉安推一己之壽使天下之人舉壽聖天子以天地之心爲心而爲生立命者蓋如此天歷三年某月某日謹序

承天仁惠局藥方序

欽天統聖至徳誠功大文孝皇帝以聰明睿知之資臨禦宇內推一心之至仁參兩儀而中立昭宣三光調順四時播五行之精禦六气之辧協七鈞之音通八風之化九功旣敍盛徳大業至矣哉是以億兆萬姓休養生息於壽域之中而不識不知者也而皇上至徳無外視民如傷仁厚忠恕之心恆若不及乃命隆祥使司作承天仁惠藥局俾大醫院使臣耿某取和劑局方禦藥院方張長沙傷寒論宣明論端效方朱氏活人書嚴氏濟生方楊氏方錢氏小兒方擇其藥之適用者分廿六門凡二百七十五方又勑中書右丞臣薩迪大禧院使臣鴻和爾布哈大司農臣張錦結努與奎章閣大學士臣阿榮相與詳定進上命刻其書而出大承天防聖寺庫金制藥開局以施萬民之有疾苦者十月廿二日臣錦結努至學士院奉宣聖防命臣集識而序之臣聞古者帝王之於民也其爲之衣食以生養之又爲之謹禬禳治砭焫以救紮瘥之不測此所謂先王有不忍人之心斯有不忍人之政者也今皇上一日萬幾而思慮之周至於仁惠局之設可謂至且盡矣傳曰天地之大徳曰生生也者所以爲我皇元億萬斯年無疆之福也哉記

奎章閣記【奉勑視艸】

大統旣正海內定一乃稽古右文崇徳樂道以天歷二年三月作奎章之閣備燕閒之居將以淵潛遐思緝熙典學乃置學士員俾頌乎祖宗之成訓毋忘乎創業之艱難而守成之不易也又俾陳夫內聖外王之道興亡得失之故而以自儆焉其爲閣也因便殿之西廡擇髙明而有容不加飾乎采斵不重勞於土木不過啟戶牖以順淸燠樹庋閣以棲圗書而已至於器玩之陳非古制作中法度者不得在列其爲處也跬步戶庭之間而淸嚴邃宻非有朝防祠享時巡之事幾無一日而不禦於斯於是宰輔有所奏請宥宻有所圗回諍臣有所繩紏侍從有所獻替以次入對從容宻勿蓋終日焉而聲色狗馬不軌不物者無因而至前矣自古聖明睿知善於怡心養神而培本浚原泛應萬變而不窮者未有易乎此者也蓋聞天有恆運日月之行不息矣地有恆勢水土之載不匱矣人君有恆居則天地民物有所系屬而不易矣居是閣也靜焉而天爲一動焉而天弗違庶乎有道之福以保我子孫黎民於無窮哉四月日記

五色石屏風記

聖天子在奎章閣有獻文石者平直如砥厚不及寸其陽丹碧光彩有雲气人物山川屋邑之形狀自然天成非工巧所能摹儗其陰漫理紫潤可書可鐫有勑命臣集記諸而攻木制匡廓植以爲屏焉臣集拜手稽首而言曰洪惟聖天子天縱睿知作興人文所以命臣之意豈徒欲誇瑰異於玩賞乎臣嘗聞之昔者龍馬負圗而出於河伏羲則之以作卦畫而前民用蓋二气之實五行之殊迹可見者理無不具俯仰逺近皆有取焉況乎神物之特出者哉臣是以知天之所以徵感於聖心之深契者矣傳記有之女媧氏之有天下也鏈五色石以補天或者疑焉而臣獨以爲古言奇奧蓋有所諭五色者五行之精英補天者猶言財成其道而輔相其宜而石者以見天理之堅確不移者也今玆石表文而裏質陰陽之道也華絢而象物五行之變合也出於明時近禦幾格豈偶然哉箕子陳洪範九疇首敍五行中主皇極蓋以爲五行順序則地平天成萬世永賴不然則讁見於上變動於下矣然其要在於極之建不建而已人君者天下之主宰也天人之際實在於此是故二五之流行而見於天者雨寒燠風是也肅乂哲謀聖則有時若之休狂僭豫急蒙則有恆若之咎此感彼應闗機之發間不容絲其不可揜者如此夫石微物也臣願因以致其察焉則聖天子合天心之妙以接前聖之統成今日之治以垂萬世之法不亦著乎臣集不勝惓惓之至天歷二年十有一月甲子謹記

禦史臺記

天歷元年十一月壬申禦史臺臣入見內殿皇帝若曰以予觀於天下之治不有臺憲之司布在中外則何以肅綱紀正風化輔成朝廷之大政而休息吾民者乎昔我世祖皇帝卽位之十年始立禦史臺以總國憲其憂深慮逺使吾子孫有以周防於隠微禁制於暴著其在斯乎朕三復貽謀究觀法意懼無以彰皇祖創始之明責任之重其刻石內臺儆有位於無窮焉丁亥禦史大夫臣巴延等言謹具石請刻詔書制詔國史汝世延汝集等其制文系以禦史大夫以下至監察禦史姓氏臣世延自中丞行臺江南臣集承詔再拜稽首而言曰我皇元之始受天命也建旗龍漠威令赫然小大君長無有逺邇師徵所加或克或附於是因俗以施政任地以率賦出其豪傑而用之禁罔防濶包荒懷柔故能以成其大制作之事蓋有待也世祖皇帝聖繇天縱神武不殺智絀羣防取善無方定天下而一之乃攷帝王之道酌古今之宜建國紀元而著令典焉立官府置郡縣各有其職而上下相承內外相維聯屬貫通以通功成務丞相治中書以統之上承天子出政令於天下較若畫一莫敢逾焉其或任焉而非人令焉而非法近焉而弗察逺焉而弗達交修其非以輔其所不逮則責諸風憲它官𨿽貴且重不得預況乎朝廷百執事郡縣小大之吏作姦犯科爲不善者乎是故使其君子安焉以盡心使其小人懼焉而遷善而天下之治成矣此其官所以不可一日闕與今上皇帝以武皇之親子久勞於外入正統緒罪人斯得功成不居克讓大位故其觀乎事變之極而知患得患失者必至於無所不至察乎民庶之隠微知其蠧獘深刻而無所告愬故慨然當寧興嘆而屬意於斯者豈偶然哉謹按禦史臺至元五年置秩從三品二十一年陞正二品大徳十一年陞從一品臺有大夫一人後增一人中丞二人後又增二人隨復故侍禦史二人治書侍禦史二人殿中侍禦史二人治朝著之事典事二人掌幕府文書之事後攺爲都事三人後又以都事之長蒙古若色目一人爲經歷檢法二人後廢管勾三人其一人兼照磨監察禦史十二人後增至十六人皆漢人又增蒙古色目人如漢人之數今三十人至元十四年旣取宋置南行臺二十七年專蒞江南之地號江南諸道行禦史臺官秩如內臺而監察禦史今二十四人西行臺初由雲南亷訪司陞行臺大徳元年移治陜西號陜西諸道行禦史臺蒞陜西甘肅四川雲南之地延祐間暫廢隨復其官秩如南臺而監察禦史今二十人至元六年初置各道提刑按察司正三品有使副使僉事察判經歷知事二十八年攺肅政廉訪司使副使僉事各二人大司農奏罷各道勸農司以農事歸憲司增僉事二人經歷知事照磨各一人今天下凡二十二道始建臺時大夫則塔齊爾也今六十年繼居其官者名氏拜罷嵗月則有掌故在謹記

天心水面亭記

天歷三年春臣集臣洞臣九思得侍淸閒之燕論山川形勝臣九思曰濟南山水似江南殆或過之臣洞之居在大明湖上雍土水中而爲亭可以周覽其勝名之曰天心水面可想見其處矣於是有勑臣集書其牓而記之臣集再拜稽首而言曰昔宋儒邵雍氏之詩曰月到天心處風來水面時臣洞蓋取諸此臣聞雍之爲道上達乎包羲以至於帝堯周文孔子之盛其始學也隠居百原之山仰而思之至忘寒暑如是者且二十年其制作在皇極經世其性情寓於詩程顥氏之言曰就其所至而論之可謂安且成矣噫非幾於古之所謂睿知者其孰能與於此然則臣何足以知之𨿽然竊嘗聞之斯二言者豈非陰陽動靜之交乎按先天圗陽盡午中而姤生焉擬之爲月窟陰盡子中而復生焉擬之爲天根天根又曰天心所謂天心無攺移是也以月臨天心非陰陽之互交者乎巽之爲卦陰爲主於物爲風坎之爲卦陽爲主於物爲水以風之初而行乎水之上非動靜之始交者乎所謂一動一靜之間天地人之至妙至妙者庶於此乎可見而臣不足以言之也請以人事論之月到天心淸之至也風來水面和之至也今夫月未盈則不足於東旣虧則不足於西非在天心則何以見其全體譬諸人心有絲毫物欲之蔽則無以爲淸墮乎空寂則絕物又非其至也今夫水滔滔汨汨一日千里趨下而不爭渟而爲淵注而爲海何意於衝突一旦有風鼓之則橫奔怒激拂性而害物則亦何取乎水也必也至平之水而遇夫方動之風其感也微其應也溥渙乎至文生焉非至和乎譬諸人心拂嬰於物則不能和流而忘返又和之過皆非其至也是以君子有感於淸和之至而永歌之不足焉臣洞天資明爽應物樂易宜能有取於此請以是爲記

勑賜龍章寶閣記

今上皇帝攺元元統之二年禦書閒閒看云四大字以賜特進上卿教大宗師吳全節受言藏之摹勒金石仍攺至元之六年重鋟貞木作大閣於饒州路安仁縣云錦山之崇文宮以庋之九月一日上自上都淸暑還次懷來集賢大學士布拉實哩等以其事聞請名之曰龍章寶閣而詔臣集執筆以書臣集伏退艸萊深懼不足以奉揚一代之盛典而明詔所臨敢不再拜稽首而謹書其事云臣聞我國家祖宗以來徳意深厚嘉惠臣民凡其報功惇族進賢使能興利卹患懷逺厚往下至一善一藝之錄慶賞徳施必稱其事爵祿土田弓矢衣服車馬金玉之賜無所愛吝若夫詔告臣庶訓勑師旅贊詞彌文日盛一日無以加矣至於機務之暇親禦翰墨心畫之妙成章於天以賜臣下者則未之見也皇上天縱聖學發自宸衷作爲此書度越前聖於戱盛哉然而宗親戚畹之近將相勲舊之家內而禁衛臺閣之臣外而雄藩巨鎭之府未嘗有所賜也而臣全節獨被異恩羣臣莫及此禦史中丞臣祖常太常臣所以欣抃舞蹈奉詔歌頌詠嘆於無窮者也然藏副於名山嚴奉以崇構此臣全節區區之忠報稱於萬一而不能自已者也夫或謂臣曰日月運行次捨周矣皇上君臨萬方覆幬廣矣云錦之山邈在東南湖江之表何獨得此於聖明之世乎臣對曰景星防天垂光必有所注醴泉發地流潤必有所達和順積久神明來鐘有在於是豈常情之所可測哉臣全節自其先師神徳眞君臣畱孫事世祖皇帝爲教之宗以淸靜寜一之說贊乎列聖重熙累洽之治者亦深逺矣臣全節嗣而傳諸其徒相爲長久顧其師弟子父母之邦相去百里而近恩光之所被及不於此而何適哉閒閒者臣全節自幼至今之所自名也看云者臣全節言將歸隠之處也防意之微豈不欲其在朝在野隨隠隨顯無適而不自得是以特書以遺之也乎臣又聞之明於禮樂幽於鬼神其理一也凡而繼教而有作者尙克淸愼篤敬以率其眾毋忘聖天子明顯之恩守土之吏觀風之使仰而觀之見龍章之在斯也他郡莫之有焉其興感嚴奉之意當何如哉川靈嶽只凡百有神依乎上帝貴神之所治呵禁衛防毋敢厭斁則幽顯之道不亦交著於億萬斯年乎至正元年五月丙寅謹記

勑賜玉像閣記

至正元年五月臣集得集賢院文書云去年九月一日大學士布拉實哩等奏特進上卿教大宗師吳全節嘗蒙先朝賜白玉之璞命工琢之儗爲太上老君說經之像刻沈水之香以爲山而居之奉以歸諸龍虎山上淸正一宮達觀堂之閣請名之曰玉像而皇上寵賜閒閒看云四大字模以文梓飾以雲龍奉而置諸其閣矣有勑汝集其作文以記之臣集謹沐浴齋肅北望受命再拜稽首而言曰臣聞之天不可得而知也而聖人與天爲一求諸聖人則天或可得而窺矣聖人逺矣儗諸形容而象之或可得而見之也與均是人也有一人之人有十人之人有百人之人有千人之人有萬人之人有億人之人有兆人之人以一人而當兆人之人者其惟聖人乎聖人猶天也道家之言以爲聖不足以盡之又有至人神人之云者極聖人之盛至於不可知者以爲言也均是物也有一物之物有十物之物有百物之物有千物之物有萬物之物有億物之物有兆物之物以一物而當兆物之物者自非天下之至剛至純至粹至精至貴至美其孰能與於此可以比徳於君子之盛者其惟玉乎傳曰乾爲天又曰爲玉玉天之類也是以禮天者用之言可以通乎天也道家宗老子尊老子而謂之老君猶以爲未足而推之謂之太上焉名其所不可名而事之於天一矣玉象之作其知道者之所爲乎上古聖神以爲天之無言也而其所以無言者亦不可得而名言也則畫以示之然後日月星辰之所以運行風霆雨雷之所以變化仰而觀之天之所以爲天者無不在是今上皇帝按筆結字昭宣人文平直方圓輝光流動原乎性情之正極乎神明之妙心畫之所示不亦髙朗著見矣乎求之天者觀於此而有得則於其齋明盛服之有臨睟面盎背之可象者必有不言而諭者矣以此事天豈非教之所以爲可宗者乎夫上淸正一宮者道家之防歸而嗣漢天師張君之所治也按龍虎山誌宮有堂五十以分處其徒眾達觀其一也命教大宗師之弟子世居之而大宗師自神徳眞君以來羽翼天朝柱石道教朔南相望表裏不二繼繼繩繩之傳方未艾也噫王象之所奠天書之所臨非特一堂之榮也一宮之榮也非直一宮之榮天下四方修老子之學者皆與有榮者矣然則斯閣也有千載之系焉故書以爲記至正元年閏五月己夘日謹記

碑銘

大元勑賜饒州路番君廟文惠觀碑銘

番君之有廟於番易久矣舊廟在郡治之防事故宋郡守範文正公遷之城西北至國朝延祐初年郡守王都中以其廟之久獘更新之郡人教大宗師吳全節作芝山道院以主其廟故翰林學士元明善爲書其事作迎送神曲以祀神焉郡人以廟隘弗稱所以尊敬番君者袁仁慶之別業在永平門外平衍寛阜因妙觀住持王仁近致諸大宗師以爲番君廟仍作爲宮於其側以守視之仍攺至元之三年自舊廟奉番君之舊像以居仍以梅鋗將軍侑食守將吏士各率其屬庶士庶民後先奔走不約而集道迎有序至廟具少牢醴幣大合樂以饗之民大恱明年大宗師言於朝天子遣使者封奩香織金文之幣爲之衣以賜勅翰林院畫防賜文惠觀俾有司勿敢有所撓因命頥神凝素文教眞人於有興及朱道衝方誌逺治觀事而太常議番君當易名曰文惠王文因漢舊謚而惠者著其流澤故鄕之無窮也觀以是得名廟有故守臣顏魯公及範公之祠郡人以爲故萬戶齊某世以其兵守饒亦有別祠前太守今浙省參政王都中能治郡亦畫像而事之而施田度弟子甲乙治觀事者志逺也六年九月朔旦天子淸暑上都還次懷來集賢大學士布拉實哩等用大宗師言新廟之宮宜勒銘有勑以命臣集臣謹按番君事見史防世能言之漢諸侯王惟長沙最久國分而微而廟祠在番易千數百年不絕得民心者玆是其久乎抑神明之感有所在乎昔徐偃之得民避穆王而去之民祠之太末太末之徐皆宗偃李唐時徐氏子孫有守其郡者太新其廟韓愈嘗書其實焉吳泰伯世家春秋末吳益大與中國防盟季子之賢仲尼猶稱之旣無其後子孫散處蓋以國爲氏番君又以吳氏興名最著至徳之傳其不可以名稱如此哉大宗師從其師受知世祖皇帝事列聖五十餘年尊榮安久卿相莫及位特進號曰眞人其大父父有武宗皇帝之錫命若曰世祚饒國建立爲公於是大宗師因祖父之賜履逺推本於宗家再作番君之新廟極其盛大其亦仿於徐氏之故乎臣集敢不拜手稽首奉詔著銘以遺之其詞曰

有吳世家於赫番君相是有歸克渙其羣江南之東惟番惟大洪源盛流彭蠡其匯大納有容保和以衝含生所資神明來宮頟頟千里中城聽治民之來享出入多制神道尙幽人道尙明別而理之新宮乃成旣遷旣好嵗久而獘東門有田萬神攸萃自堂䢐基棟宇言言靈之洋洋來亨來安顧瞻故鄕孰非吾土隨感有見寧滯方所相方度新在我曾孫曽孫孫子思著思存道家之宮以祀上帝則具是依曷其有替文惠之褒人無異辭有煒裳衣天子錫之神之格思食爾舊徳勿私爾拜惠我四國史臣修詞麗牲有碑百神敬共明詔在玆

道園學古錄卷二十二

欽定四庫全書

道園學古錄卷二十三

元虞集撰

碑

武衛新建先聖廟學碑

國家初建大都乃分侍衛親軍爲列衛布諸畿內武衛其一也至元廿六年始置營在涿州南去京師二百里凡衛必有營營有城郭樓堞門障闗禁官治行伍廬舍庫庾衢巷市井而特立先聖孔子之廟儒學在焉衛之官有都副指揮使以下將帥偏禆什伯之長委積營作之署幕府文書之史而特設儒學教授以教士大夫子弟焉衛士以萬計自非徵行則有內府修繕之役嵗巡幸則以精銳從其畱屯於營者三之宜其使之長率以近臣領之其官治京師中而分任屯事於營者使或副若貳皆三嵗一更將吏亦各以畨上獨教授常在衛治教事此衛有學官之大槪也天歷二年武衛都指揮使洪灝分衛事治營中乃曰今聖天子聰明睿知文治彚興天下莫不向風而興起灝也世愼忠孝得備戎行少遊上庠得受教於君子矣而吾衛廟學未立師弟子斆學無所於在非闕典歟此誠灝之責也時揚阿方爲衛使之長深然其言卽以建學之事上聞上可之乃以軍務之暇度地於營東南廣袤八十畆乃基乃堂於其燥剛觀泉審方作新文明經營材用石木陶冶工作程度心畫指授具有成法明年知樞宻院庫庫臺來代揚阿見儲偫之旣備欣然相成之卽日復以興役聞於是經始於至順辛未之三月作禮殿以奉先聖像顏子曽子子思孟子配從祀十哲分位殿中東西鄕七十二弟子繪廡下作講堂齋廬庖廩垣墉門街皆如常制凡貲用一出公帑不以煩人及冬而告成是年中書平章政事阿爾哈雅公以宰相兼長衛帥隆然舊臣惇詩書禮樂以佐天子之治教尢樂其有成爲度營旁地得二千畆俾耕以食學者乃以廟學告成入請於上命臣集記之臣集受詔謹具其事乃再拜稽首而言曰昔我太祖皇帝奮揚天威爰啟帝祚世祖皇帝神武不殺遂一海內列聖相承功成治定至於今上皇帝天下晏然兵措不用爪牙之士乃得優遊弦歌於其間豈非千載之盛乎臣嘗學於孟軻氏矣其言以爲未有仁而遺其親未有義而後其君者也又以爲壯者暇日修其孝悌忠信則𨿽制挺可以勝敵蓋言人心天理之足恃也如此今學校之設其教則仁義之道也其事則孝弟忠信之行也誠使剛彊武勇之士身袵金革而知學焉則仁義素明於胸中忠信不遺於平日緩急有所用焉知義利之辧得違順之決識定志堅見危致命以親上死長則立功國家名顯後世復何疑焉然則學校之設豈小補哉敢作詩以頌之其辭曰皇帝建學制自都邑通祀先聖中外惟則周廬列藩環拱中極率是有作以造成徳維時武衛載度新宮其帥有文以爲己功眾勸其來有敏其功相臣冠軍曰宜有崇旣崇旣完入告天子天子曰咨我旅多士戢爾干戈妥爾鞭弭俎豆遊歌庶其在此侃侃將帥而父而兄勉爾孝友勗爾忠貞出奮於徵歸力於耕輯睦靖恭勿怠勿爭有牲有醴嵗時用享觀徳於射我祀爾相端爾威儀節爾飲讓神之格思錫爾多慶崇墉言言過者式之有伉其門來者則之麗牲之石史有刻辭永言勿忘君子之思

黃籙普度大醮功徳碑

泰定二年嵗次乙丑正月之吉始和皇帝燕居穆淸撫時康寧中心無爲以守至正踐丕承之位著若有見於羮墻乃召集賢院臣而告之曰惟天惟祖宗委祉錫禧式克至於今日海嶽寧謐波塵不驚詩曰於戱皇王繼序思不忘予曷敢弗顧諟乎宗廟烝嘗之事有司具矣然而雲蒸霧滃予何以見其降升天回日旋予何以識其往來有能爲予專志意以通神明者乎昔在成廟受遺世皇睠惟儷極之賢克相內理然而蒼梧弗從降靈小水遺恨徒結嵗月云邁且夫本支繁茂豈無蘗芽之傷云漢昭回有氛祲之掩觸念豪髮疾心丘山有能爲予釋隠憂而滌靈爽者乎夫有天下也一體民物一視宇宙焄蒿淒愴予猶有慨於神明幽沈抑塞詎謂可忘於臣庶有能爲予發晶耀而溥惠渥者乎皆頓首言曰聖慮淵微非臣愚所敢與知天人之間其事甚重非臣所得專任請與丞相議之制曰可明日入奏曰道家有黃籙齋科者上可以導列聖之宸遊下可以達羣生於屯昧請以是昭塞防意之萬一皇帝若曰兪哉庶其在玆乎時則有若三十九代天師太玄輔化體仁應道大眞人臣張嗣成親揚祖教妙斡道樞神仙演道大宗師泰定虛白文逸明徳眞人臣孫履道以老成惇厚之資深符眞契特進上卿教大宗師崇文道徳廣化眞人臣吳全節以聰明特達之器參贊化機並領宗共承明詔以二月一日各眞人率南北道士千眾卽大長春宮陳大科法者七日出黃籙白簡萬通啟長夜之幽扄暢好生之至徳於是祠曹總禮神之儀物詞臣具冊祝之文章宣徽陳禮饌以惟共內府發金繒而弗吝揖拜跪起皆西淸禁近之英奉若對揚必黃閣臣鄰之重有司咸在百辟駿奔丕休哉在天之靈莫不顧歆於上溥天之澤莫不均被於下赫赫洋洋洞洞煌煌一時盛典蔑有加焉於是陳功於翰墨畱芳迹於庭除禮也謹按故事昔憲宗皇帝甲寅之嵗以建國之初方事金革鋒鏑之下或致天傷乃紆皇心常有斯舉於今七十有一年矣時和嵗丰民安物阜曽無昔日之虞而舉今玆之祀者何哉蓋嘗思之聖人之心常兢兢於方盛之時不逸豫於未央之日用能保鴻圗於永固禦景福於方來者此其故與嗚呼盛矣乃頌之以詩曰於穆聖皇宅心至神何幽不燭何枯不春百度具張羣公在位曰此人事未究懿至人通神出陽入陰以成天工實契我心長春之宮宻邇帝所極爾褥儀勿制常數飛章列符萬神並來奔走後先昭假匪私吁嗟典祀國有常制犧牲粢盛旣充旣防陟降在庭孰是孔昭風馬云車於焉防朝徳音布宣洪恩斯沛惟爾有生是錫是賚下沈九泉誰復念之今振而興俾承生基茫茫入埏同戴咸喜向陽就明萬億及秭域中四大匪異伊同聽我詠歌以贊皇風

東嶽仁聖宮碑

延祐中故開府儀同三司上卿教大宗師張畱孫買地於大都齊化門外規以爲宮奉祠東嶽天齊仁聖帝仁宗皇帝聞之給以大農之財辭不拜第降詔書防作方鳩工而畱孫歿後年今特進上卿教大宗師吳全節大發累朝賜金以成其先師之志至治壬戌作大殿作大門殿以祀大生帝前作露臺以設樂門有衛神明年作東西廡東西廡之間特起如殿者四以奉其佐神之尊貴者列廡如官舍各有職掌皆肖人而位之築館於東以居奉祠之士總名之曰東嶽仁聖宮泰定乙丑魯國大長公主自京師歸其食邑之全寧道出東門有禱於大生帝出私錢鉅萬俾作神寢象帝與其妃夫人婐寺之容天歷建元今上皇帝卽大位遣使迎大長公主於全寧還及國門皇后迎母於郊主禮神拜貺而後卽其邸天子乃賜神寢名曰昭徳殿雲宮廣深若干畝爲屋若干楹髙大麗足以久遠歲時內廷出香幣致祭都人有禱祈咸得至焉有勑命臣集撰文勒諸麗牲之碑其辭曰帝奠九土辧方秩祀封嶽維五咸在天子有巖岱宗望之東郊雨雲來敷曾不崇朝有壇有宮神師攸作蒼龍靑旂百祗只若天子神聖惠於民人睠言度思昭徳維新丹楹朱戶納陛登陟靑靑五組兼幣加璧禮有舉之只益以因卽祠不違天子之仁䢐徠有原新甫有隰樂具在廷逺於來輯庖盈大享寢陳燕詩神具樂康以惠我私春日載陽帝借於耜以先農人祈我穡事我觀我稼視邇知逺爾煦爾澤自我畿甸相彼柔桑被於沃饒相彼鳥亦集其條濺濺流水駕言來祓受弓載韣思皇朱芾出其闉闍士女車徒來屍來宗壽天在予佑我民庶克修孝弟以養以賦以受多祉兵祲弗驚菑癘弗嬰熙熙有生以樂治平天子萬年成功則告刻文登封則有貞玉

大都城隍廟碑

世祖聖徳神功文武皇帝至元四年嵗在丁夘以正月丁未之吉始城大都立朝廷宗廟社稷官府庫庾以居兆民辧方正位井井有序以爲孫子萬世帝王之業七年太保臣劉秉忠大都畱守臣段貞侍儀奉禦臣呼圗克斯禮部侍郎臣趙秉溫言大都城旣成宜有明神主之請立城隍神廟上然之命擇地建廟如其言得吉兆於城西南隅建城隍之廟設像而祠之封曰祐聖王以道士段志祥築宮其旁世守防之自內廷至於百官庶人水旱疾疫之禱莫不宗禮之爾來六十有餘年國家治平民物繁阜日盛一日而神之所依亦厚矣祀典之載所謂有其舉之而莫之敢廢者歟乃天歷二年二月庚子皇后遣內侍傳防中政院臣使言於上曰城隍神廟世祖皇帝時所建有禱必應烜赫彰著而廟久獘弗葺無以答神明之貺以繼世祖之意請出內帑寶鈔五萬緡以修制曰可命京尹臣賈某董之太師以諏日弗協請俟其吉九月中書參知政事臣趙世安等奉勑封神曰防國保寧佑聖王其配曰防國保寧佑聖王妃至順二年二月癸亥以前所賜爲未足用增賜寶鈔十萬緡大修治之平章政事臣阿爾哈雅工部尙書臣巖穆呼爾實奉詔領其事且命之曰庀工而有餘資則以賜諸廟中給恆用於是工部率其屬以卽役土木瓦石金碧丹堊旣善旣足百工並作無敢不防未幾而告功於是有勑史臣集制文刻石以垂示無窮臣集拜手稽首而言曰聖上受命自天纂承大統師武臣力著功盟府百靈相協固其宜哉聖後輔佐聖明之成功而一神之報亦不敢忘可以觀徳可以致福可以示勸於臣矣於戲盛哉請系以詩曰

維皇建國宅中圖大臨制萬方式表無外列雉四周壯於天垣爰立明神以保固完司空奉詔愼擇吉土作廟坤維以祝休嘏相維典則有社有方羣黎萬姓罔敢禬禳維神孔邇有堂有寢曰豫則康威怒斯凜歲時牲牢旨酒明粢無有小大士女畢來列聖淸明歲行六十風气宣通民物丰殖相爾檐桷丹堊弗新何以妥之俾佑我人皇上至仁思保赤子聖後念之命禱靈畤天髙日明風塵不驚大開明堂治功告成有祈有報伊古之道出財宮府撤獘攺橈山藻孔文旣閒旣安度其王封載加彌尊神來燕喜百和萃止導天之貺爲國之祉室家祚錫福祿萬年貽及於民生養弗愆崇墉嚴嚴太上之固神永有依斯皇多祐

句容郡王世績碑

國家治平之業所以奠安而久固者禮樂刑政一本於朝廷而執干戈以衛社稷於四境之外者則亦必有桓毅過人之勇直亮不回之節以兼爪牙腹心之任而又世世祖父子孫相承一志然後可以內爲天子之所信倚外爲彊敵之所懾服故處常則有不可犯之勢遭變則建非常之功嗚呼其所闗系豈輕也哉天歷元年皇帝撥亂反正以太平王右丞相雅克特穆爾有建謀力戰之功思其祖父之績乃敕史臣制文紀事勒諸貞石以示不朽焉謹按欽察之先武平北折連川安塔哈山部族也後遷西北卽玉黎北裏之山居焉土風剛悍其人勇而善戰有奇納者乃號其國曰欽察爲之主而統之奇納生蘇穆鼐蘇穆鼐生伊納克實太祖皇帝徵齊蘇呼都克呼都克奔伊納克實遣使諭取之弗從及我師西徵伊納克實老不能理其國嵗丁酉伊納克實之子孫和拉蘇黙自歸於太宗而憲宗受命帥師已及其國和拉蘇黙之子璸都徹爾舉族來歸從討茂齊蘇有功世祖皇帝西徵大理南取宋其種人以彊勇見信用掌芻牧之事奉馬湩以供玉食馬湩尙黒者國人謂黒爲哈喇故別號其人哈喇齊日見親近妻以哈納郡王之女弟紐掄中統初元討額哷布格之亂璸都徹爾與其子圖圖爾哈皆有功璸都徹爾卒圖圖爾哈領其父事是爲句容郡武毅王海都之叛皇子北平王帥諸王之師鎭祖宗龍興之故地至元十四年叛王托克托穆爾錫裏濟冦諸部曲見掠先朝大武帳亡焉圗圗爾哈王憤之誓決三月敗其將多爾濟延於納琳布拉克以所掠諸部還四月珠爾噶岱構亂應昌托克托穆爾以兵應與我軍遇將決得其斥堠數十托克托穆爾懼引去遂滅珠爾噶岱六月逐大兵圗拉河八月又敗之斡琿河得所亡大帳還諸部之眾於北平我師北伐詔欽察驍騎千人以從十五年正月追錫裏濟逾金山擒紮呼岱以獻敗齊衮格等軍俘獲甚眾冬入朝召至榻前親慰勞之賜以白金百兩金壺盤盂各一白金甕一椀十金織衣段九海東白鶻一國家侍內宴者每宴必各有衣冠其制如一謂之只孫悉以賜之且有詔曰祖宗武帳非人臣所得禦卿能歸之故以與卿軍中宴諸帥則設之欽察人爲民戶及諸王者別籍之戶給鈔二千貫嵗給粟帛擇其材者備禁衛十九年拜昭勇大將軍同知太僕院事明年攺同知衛尉院事領羣牧司事給霸州文安縣田四百頃命哈喇齊屯田益以亡宋新附軍八百二十一年賜金虎符以河南等路蒙古軍子弟四千六百之又賜尙方金貂裘帽玉帶靑鶻近郊田二千畆水磑一區二十二年拜鎭國上將軍樞宻副使二十三年置欽察衛遂兼其親軍都指揮使聽以族人將吏備官屬六月海都兵入冦奉詔與大將達勒達哈禦之二十四年諸王納延叛於東藩陰遣使來結額布根實喇哈王獲諜者得其情宻以聞諸朝請召實喇哈以離之他日實喇哈爲宴防邀二大將達勒達哈將往王曰事不可測遂不往實喇哈計不得行未幾有詔召實喇哈王曰此東藩之人由東道是其欲也將不可制言於北安王命之西行或言額布根將反者軍吏請奏而圗之王曰不可緩也身爲先驅引大兵以前窮晝夜之力渡圗拉河與額布根戰大敗之世祖方親徵聞詔王沿河而行盡收其餘黨以還道遇伊特格其軍萬騎擊走之大獲納延畜牧俘叛王哈喇嚕等獻之喀爾欽察之人先諸叛王者悉來歸置哈剌魯萬戶府是嵗王子成格勒奉詔從太師裕勒嚕在軍戰於百塔山有功拜昭勇大將軍左衛親軍都指揮使武金虎符出則被堅執銳以率虎羆之士入則操刀以事割烹執甖杓以進湩飲親幸委任己見於當時成宗方撫軍詔以王從十一月徵納延餘黨於哈喇誅烏達哈盡降其眾二十五年伊濟埒王爲叛王和爾郭斯所攻甚急五月王從成宗移師援之敗諸烏爾瑚還至哈拉衮山夜渡格勒河敗叛王哈丹之軍盡得遼左諸部置東路萬戶府以鎭之伊濟埒有女弟塔掄遂以妻王二十六年海都犯金山抵杭海嶺皇孫晉王帥兵禦之敵先據險我師不利王獨以其軍陷陣入戰翼晉王出明日追騎大至王伏兵面殿之七月世祖親巡北邊召見王而慰之曰昔太祖與其臣之同患難者飲班珠河之水以記功今日之事何愧昔人卿其勉之海都等戰旣數敗又知上親徵遂引兵去車駕還都大宴上謂王曰朔方人來聞海都言戰者人人如圗圗爾哈吾屬何所容身哉論功行賞先欽察之士以建康廬饒舊籍租犀爲哈喇沁戶又以俘獲之戶千七百賜之官一子以督賦而成格勒在宿衛亦帥其軍扈從至於和林額伯蘓之山拜昭武大將軍欽察親軍都指揮使左衛親軍都指揮使兼太僕少卿二十八年王奏哈喇沁之軍數已盈萬足以備用詔賜珠帽珠衣玉帶金帶名鶻細毳縑素萬匹帥其人北獵堪達罕邊冦聞之不敢動二十九年掠地金山虜海都之戶三千有詔進取齊蘓濟蘓明年春次欠河冰行數日盡收其眾畱兵鎭之奏功拜龍虎衞上將軍賜行樞宻院印海都聞之領兵至欠河又敗之擒其將巴哩察成宗皇帝卽位詔之曰邊事重其免防朝賜白金五百兩七寶金酒器白毳帳鈔萬緡獨峯駞五冬召入朝有加賜則賜其軍士鈔一千二百萬元貞元年春還守北邊二年秋諸王從海都者皆來降邊民驚動王帥兵金山之玉龍海備之資饋畢給民用不擾親導伊瑪呼等王以朝上解禦衣以賜又賜黃金百兩白金千五百兩鈔五萬轎輿各一大徳元年拜銀靑榮祿大夫上柱國同知樞宻院事欽察親軍都指揮使如故還邊二月至宣徳府薨年六十一是年有詔成格勒世其父官領北徵諸軍後亦封句容郡王王帥師逾金山攻巴林之地巴林之南有大河曰達嚕噶其將托裏臺阻水而軍伐木柵岸以自庇士皆下馬跪坐以待我軍矢不能及馬不可進王卽命吹銅角舉軍大呼聲振林野坐士不知所爲爭起就馬王麾軍畢渡湧水泊岸木柵漂散因奮師馳擊五十里而後止盡得其人馬廬帳還次阿嚕河與博貝巴圗之軍相遇博貝巴圗者海都所遣援巴林者也阿嚕之上有山甚髙博貝陣焉山髙駿馬不利於下馳急麾軍渡河蹙之博貝馬下阪多顚躓急擊敗之追奔三十餘里博貝僅以身免二年北邊諸王都斡徹徹圗等潛師急至襲我和囉海圗之地和囉海圗亦有山甚髙其師來據之王選勇而能步者持挺刃四面上奮擊盡覆其軍斂遁者無幾三年入朝上解衣賜之慰勞優渥拜鎭國上將軍僉樞宻院事欽察親軍都指揮使左衛親軍都指揮使太僕少卿還邊是時武宗在潛邸領軍朔方軍事必諮於王及戰王常爲先付托甚重四年秋叛王圗們俄羅斯等犯邊王迎敵於庫克之地及其未陣王以其軍直搏之敵不能支逐之逾金山乃還五年海都之兵又越金山而南止於特濟根山因髙以爲保王以其軍馳當之旣得平原地便與戰乃並力攻之敵又敗績都斡之兵西至與大軍相撓於烏爾圗之地王又獨以其精銳馳入其陣戈甲戛擊塵血飛濺轉旋三周所殺不可勝計而都斡之兵幾盡武皇親見之曰力戰未有如此者事聞上使禦史大夫禿只知樞宻院事塔喇海伊克紮爾圗齊圗固勒卽伊納克實之地聚諸王軍將問戰勝功狀於是親王以下至於諸軍咸以爲王功第一無異辭於是安西王與王衣一鶻一騾二十晉王與王衣一金椀二獨峯駞四而武皇命王尙雅呼圗楚王公主察琳爾賞以尙衣貂裘使者以功簿奏上出禦衣遣使臨賜之詔曰邊圉事重少畱鎭之七年秋入朝上親諭之曰自卿在邊累建大功事績昭著周飾卿身以兼金猶不足以盡朕意遂賜禦衣一帽一玉頂笠一盤珠金衣一履雙珠三囊黃金百兩白金五百兩鈔十萬貫鶻一拜驃騎衛上將軍樞宻副使欽察親軍都指揮使左衛親軍都指揮使太僕少卿賜其親軍萬人鈔四千萬貫九年都斡徹伯爾明埒特穆爾等諸王相聚而謀曰昔太祖艱難以成帝業奄有天下我子孫乃弗克靖以安享其成連年動兵以相殘殺是自傷祖宗之業也今撫軍鎭邊者吾世祖之嫡孫也吾與誰家爭哉且前與圗圗爾哈旣累不勝今與其子成格勒戰又無一功惟天惟祖宗意可見矣不若遣使請命罷兵通一家之好使吾士民老者得其養少者得其長傷殘疲憊者得其休息焉則亦無負太祖之所望於子孫者矣使至上深然之於是明埒特穆爾等罷兵入朝特爲置驛以通往來十年拜榮祿大夫同知樞宻院事尋拜光祿大夫知樞宻院事欽察左衛指揮太僕少卿皆如故從武皇於渾麻出之海上成宗崩訃至入告武皇曰殿下親世祖之嫡孫以先帝之命居祖宗之故地以鎭撫朔方者且十餘年矣海都納木琿見明埒特穆爾自世祖時各爲叛亂今皆來歸前後叛亡俘虜悉復其舊皆殿下之威靈也臣先父圗圗爾哈受知世祖恩深義重臣之種人彊勇精銳臣父子用之無戰不克殿下急宜歸定大業以副天下之望臣請率其眾備驂乘之士武皇納其說卽日南邁以裕宗皇帝舊服玉花衣賜之副以玉帶一寶珠一海東白鶻一常禦幄殿一服用之具咸備行至和林又賜鈔五萬貫衣段百五月達上都武宗皇帝卽位賜王尙服七寶笠一大寶珠衣一盤珠衣一黃金五百兩白金五千兩鈔二十五萬貫先帝所禦大武帳一豹一加賜公主珍寶尢厚秋拜平章政事仍兼樞宻欽察左衛太僕還邊冬加封榮國公授銀印出制辭以命之復有尙服衣段虎豹之賜中宮加賚於公主者亦俱至焉至大元年遣使賜金衣三十對衣千二年入朝封句容郡王賜金印玉手印一七寶笠一珠帽一七寶帶一玉帶一七寶束帶一黃金一百五十兩白金一千五百兩鈔一萬貫鶻四豹二上曰世祖徵大理時所禦武帳及所服珠寶之衣今以賜卿其勿辭翌日又以世祖所乘安輿賜王上曰以卿有足疾故賜此王叩頭泣涕固辭而言曰世祖所禦之帳所服之衣固亦非臣所敢當而乘輿尢非所宜蒙也貪寵過當臣實不敢上顧左右曰他人不知辭此別命有司置馬轎賜之俾得乘至殿門下仁宗在東宮有衣帽金寶之賜太后又有加賜還邊仁宗皇帝卽位入朝賜尙服衣一襲金束帶一黃金百兩白金千兩鈔五十萬金對衣三十金玉馬鞍一太后加賜夏衣二十鈔一十萬氊帳一穹廬十特授光祿大夫平章政事知樞宻院事欽察親軍都指揮使左衛親軍都指揮使太僕少卿延祐元年額森布哈等諸王復叛伊徳哈雅黙色之地王方接戰有敵將一人以防入陣刺王者王擗其防揮大斧碎其首血髓淋漓殞於馬首乘勢奮擊大破之遣使入報有尙服之賜二年與額森布哈之將額布根呼圗特穆爾齊黙格之地轉殺周匝追出其境鐡門關秋又敗其大軍於紮齊爾之地上聞之遣使賜勞有加四年上念王之功而憫其老也召之命商議中書省事知樞宻院事大理國進象牙金飾轎卽以賜王每見必賜坐上食必賜食待之以宗室親王之禮王常曰老臣受朝廷之賜厚矣吾子孫不以死報國可乎至治二年薨年六十三臣聞古之言將者曰謀與勇惟王父子沈機大略固不可測而其軍堅悍慓疾有所攻戰應聲而起神變倐忽奮無回顧智者不暇慮勇者不及舉而已敗衂無餘矣此其所以致勝也而又數世之傳一軍之士同稟忠義而不變同赴患難而不辭此其成大功享大名而應國家之深信異寵者歟謹按王世家和拉蘓黙贈推忠效順功臣金紫光祿大夫大司徒柱國句容郡王諡剛毅妻特古格句容郡王夫人璸都徹爾贈推誠宣力保義功臣太尉開府儀同三司上柱國句容郡王諡忠定妻托爾楚句容郡王夫人圖圖爾哈贈宣忠定逺佐運功臣太尉開府儀同三司句容郡王諡武毅妻曰塔塔爾紮實琳沁也曰烏邁巴勒沁也曰囊嘉特章翁吉喇特珍也曰額必倫翁吉喇特珍也曰塔掄也伊濟哷王女弟也皆封句容郡王夫人子八人長曰塔齊爾定逺大將軍北庭元帥次曰臺哈布哈禦位下博囉齊三曰成格勒四曰巴哩布哈武略將軍欽察親軍千戶五曰特穆爾布哈武徳將軍管領建康廬饒等處圖圖爾哈並哈喇沁戶計達嚕噶齊六曰呼爾察武略將軍欽察親軍千戶七曰伊埒特穆爾武徳將軍僉武衛親軍都指揮使兼大都屯田事八曰多固爾班昭勇大將軍欽察親軍都指揮使女五人曰克楚巴爾曰旺紮勒臺曰多爾濟曰紐掄曰某成格勒之妻察爾奇公主楚王女也曰額森特訥克塔塔爾珍也曰額森呼圖克都哩宗室伊濟埒女弟曰哈勒津塔塔爾珍也子七人長曰碩裕實布哈武略將軍欽察親軍千戶蚤卒次曰雅奇布哈資徳大夫司農卿三曰雅克特穆爾太平王達爾罕右丞相四曰薩惇榮祿大夫宣徽院使五曰雅克都噶爾闌遺少監蚤卒六曰達哩【闕】國公七曰巴爾丕勒汗幼卒女四人長曰孟克格爾適實達爾駙馬弟臺呼都哩次曰旺紮勒臺適僧格巴勒王三曰納紮該適實喇卜多爾濟王四曰伊勒塔納適阿勒呼特穆爾王臣拜手稽首作銘曰維皇太祖受天明命龍旗建斿神旅用振云雷險屯盤桓奮興邇伐逺攻羣方畏懲旣定大業以遺孫子分地有彊羅絡森峙維支之彊宗於本根孰披則離孰固以存赫赫世祖大集厥成天覆日臨無往不庭顧玆臣庶向屬無外天未悔禍屬近而悖挺爲暴彊防兵嬉狂弗念弗懷勞我父兄我無藏怒往正迷徳維時虎臣無禦不克虎臣維何欽察世家克長克君爲國爪牙相厥種人均勇同悍爾【闕】來師累百盈萬牧則善芻飲湩孔腴袵金以居鳴箾以趨鳴箾咽咽壯士心折捲甲齊驅千憤一吷孰爲叛天於旅於廬王先伐謀隨以勦屠勿敢寧止不虞奄至潰不暇奔況及鬭死父子百戰從於宗藩或拔或援我圉永完天不與畔思禍知悔力困於外心服於內來言來歸矢辭大同灑濯拜稽以朝成宗王防其來徒禦不驚肅肅邊人同我太平桓桓武皇寶善將將定防驂乘王猷用壯紀功則隆論賞則丰帝冑作嬪五世王封世忠世勇列聖所使千載之傳國有信史句容之墟接於太平今王之疆天子所營其功非常報亦殊特勒勲北郊昭示萬國

道園學古錄卷二十三

欽定四庫全書

道園學古錄卷二十四

元虞集撰

碑銘

曹南王勲徳碑

中書右丞相臣雅克特穆爾等言陛下入正大統道汴梁命山東河北蒙古軍都萬戶府都萬戶伊蘓岱爾以其兵從至京師以功拜河南等處行中書省平章政事於法官一品當贈三代官封伊蘓岱爾曾大父博綽大父伊爾根父阿婁罕嘗爲大將戰功多又皆死王事軍中宜追封以第一等爵制曰可有司以詔書議贈所當得官按地定封於是故贈定威佐運功臣榮祿大夫司徒上柱國曹國公謚忠定博綽加贈定威佐運功臣光祿大夫司徒上柱國追封曹南王謚如故故蒙古漢軍都元帥贈宣忠靖逺功臣光祿大夫中書右丞相上柱國曹國公伊爾根加贈宣忠靖逺佐運功臣金紫光祿大夫中書右丞相上柱國追封曹南王仍謚桓毅故光祿大夫中書左丞相贈恊謀佐理功臣太師開府儀同三司上柱國曹國公謚武定阿婁罕加贈竭誠宣力定逺佐運功臣太師開府儀同三司上柱國追封曹南王攺謚忠宣曾祖母塔拜祖母黙埒母托多庫克楞皆先封曹國夫人攺封曹南王夫人制下有勑國史臣集其以曹南王世家行事嵗月著文於其神道之碑臣集受詔謹按博綽蒙古札拉爾臺氏太祖皇帝初起朔方豪傑之士雲起響應而從之爲之腹心爪牙者必皆有深智逺識有勇而善謀是以東徵西伐無不如志以成萬世之業者天爲之生材而聖神善用之故也博綽自其防年已在宿衞爲和爾齊和爾齊者服禦弓矢常侍左右者也又爲博囉齊博囉齊者親烹飪以奉上飲食者也蓋非篤愼彊敏見知而親信任使者不得預是以屬車所向無不在行數以狗戰掠地著功受賞太宗皇帝卽位仍以其職從徵行隴北陜西之役攻城壁取郡縣率先戰士竟死之伊爾根繼爲和爾齊博囉齊膺其父之職也以太宗之命事伊勒言太子爲畨衞之長嵗乙未庫克楚胡土克圖太子出師伐金遂侵宋有防出從戰戰有功拜萬戶方是時察罕以太祖所防重臣爲大將位望崇甚而伊爾根以天下馬步禁軍都元帥爲察罕之副總領諸翼蒙古漢軍馬統領屯戍大軍南面之徵最爲重兵矣於是取陜西掠河東踐河南嵗乙邜搗光壽大帥察罕歿憲宗皇帝命伊爾根代之拜諸翼軍馬都元帥統大軍攻淮東西諸城嵗戊午帥師至揚州數出戰遂以戰死阿婁罕以諸翼蒙古軍馬都元帥統其父之軍從世祖皇帝南伐宋憲宗崩世祖北還卽皇帝位從至伊埒巴延布拉克之地額森布格阿勒達爾琿塔罕興兵爲亂不受詔命討之阿婁罕以其所部蒙古軍擊之北至實黙圖之地遂追之至河西功成而還中統建元之嵗賞功賜黃金五十兩達爾丹衣九襲達爾丹者西域織文之最貴者也二年濟南帥李壇以山東反大發兵討之阿婁罕總其眾次老倉口以進戰明年濟南破壇誅山東平師還又明年賞功賜黃金虎符一銀印一弓一矢百弓矢之服黃金飾其具馬鞍轡一黃金塗銀飾其具以舊官將其軍至元初大軍伐宋五年師圍襄樊力戰數有功論賞賜白金五十兩金織文衣九襲十一年取宋大軍渡江阿婁罕以其師取鄂州溯江陵下至荊口所至郡縣降其軍慰撫其民人明年拜昭毅大將軍統其師發建康道溧水溧陽指獨松關抵杭州上方道與宋將吳某等戰斬之斬首七千級又與宋將祝亮戰擒亮並其禆校七十二人斬首三千餘級又與宋兵戰斬首七千餘級又斬逐其援兵退走數十里宋將奉使吳某都統丁某總制趙某來逆戰敗之斬首三千級擒總制谷某又擒宋將張八其禆校斬首二千級六月卽軍中拜中奉大夫行中書省參知政事是年宋亡明年巴延丞相以宋主入覲九月阿婁罕帥師東渡浙取越明溫臺衢婺處及閩中諸郡追宋宗室秀王某道數戰皆敗之降其運使趙某提刑趙某五百餘人至福州與宋軍轉戰四十餘里斬步帥觀察使李世達等於陣殱其軍獲秀王及其家屬將吏百八十餘人降其部曲淮卒三千人於是江南悉平十二月有詔以中奉大夫中書參知政事授金虎符行江東宣慰使郡縣新附民心未安威信未字莫不悅服十四年入覲上嘉其功慰勞甚厚進拜資善大夫中書左丞仍還宣慰江東十六年六月進拜資徳大夫中書右丞仍畱宣慰江東十八年入覲方是時海內悉已平定舟車所至莫不服從而日本蕞爾海島之間彌固自保有司以致討爲言天子從之廼賜玉帶一金鞍一弓一矢百弓矢之服具命爲中書左丞相行省事統蒙古諸翼軍馬四十餘萬往徵之師次明州且渡海矣歿焉旣歿而子伊蘓岱爾防拜甡伊蘓岱爾之兄也襲世職爲萬戶總其軍後以功僉書江淮行樞宻院事進拜江浙行省右丞福建行省右丞河南行省平章政事仍領其先世萬戶軍馬旣歿伊蘓岱爾以元貞元年世其職授昭勇大將軍左手蒙古軍萬戶佩金虎符武宗皇帝在位思勲舊將帥之家求其子孫之有功有能者故於伊蘓岱爾有加賚焉命玉工刻白玉爲伊蘓岱爾所署字使以畫文書發號令於所部使知其爲上所尊信者皇慶攺元賜白銀五十兩金織文衣二襲延祐三年覃恩加昭毅大將軍至治攺元賜白金五十兩金織文衣二襲泰定三年進昭武大將軍皆以萬戶總其軍如故後二年今上皇帝南還京師將有大正於天下道過汴梁今太保巴延公方鎭汴省八月庚子召伊蘓岱爾帥其兵以行乙巳兵大集士卒感激赴義車馬器械精備勇气自倍丁未命爲本省參知政事賜黃金五十兩玉帶一鑌鐡鐶刀一師行庚戌進爲本省平章政事仍兼山東河北蒙古軍都萬戶府都萬戶賜銀印一金三珠虎符一黃金五十兩白金倍之玉帶一海東靑鶻一至眞定賜名馬二至新樂驛賜黃金五十兩甲一襲至慶都賜碼碯盤桿一綉靑絨袍一九月庚申爲同知樞宻院事仍兼都萬戶賜寶飾鑌鐡檛一鑌鐡寶刀一壬中皇帝卽位大明殿建元天歷明日拜知樞宻院事授以樞宻院印仍領其萬戶事甲戌圖們岱爾自遼東引兵冦通州賜寶劍弓矢鞍轡令伊蘓岱爾帥諸翼軍馬出禦之丙子王禪等之兵軍於北皇后店伊蘓岱爾移兵合擊敗之己卯哈喇齊呼圖克特穆爾阿婁特穆爾之兵軍於昌平縣東白浮材帥師合擊敗之壬午保齊大都之兵軍於昌平縣東北又帥師合擊敗之凡來冦之兵悉已敗衂緫兵者或執或敗走北面悉平癸未太師右丞相防諸將於龍虎臺下奏凱於朝有勑命伊蘓岱爾守居庸之北闕壘石以爲固十月己亥拜榮祿大夫知樞宻院事依前兼管都府事統領諸翼蒙古軍馬使出師禦冦兵之西入者師次廣平磁州之武安縣敗獲緫兵者額森特穆爾等而西南諸郡以次告平庚子召還辛丑賜白金五十兩中統鈔五千貫金織文衣二襲十一月丁亥樞宻院奉勑防諸軍行院官還京師明年二月以舊官復拜山東河北蒙古軍都萬戶府都萬戶三月賜以濟蘓宴服濟蘓者貴臣見饗於天子則服之今所賜絳衣也貫大珠以飾其肩背膺間首服亦如之副以納鼐斯衣等七襲納鼐斯者縷皮傳金爲織文者也海東靑鶻二五月上之上都伊蘓岱爾仍帥其所統兵從八月賜白金五十兩金織文衣一襲十月癸卯皇帝若曰伊蘓岱爾屬櫜鞬以備幹城恪恭職事朕用嘉之其以爲河南行中書省平章政事代奇珠移奇珠他鎭十一月丙寅以所統兵置大都督府命兼山東河北蒙古軍大都督秩從二品刻銀印賜之己巳有封贈之命嗚呼上之所以待功臣將帥寵錫榮耀不亦盛乎臣嘗聞之自昔國家所貴有勲舊之臣者以其君臣之契深宗社之事諗逆順向背之道素定於見聞而愛敬之誠自有不能已者故其得備戎行气決志憤以能成功也世祖皇帝旣定海內以蒙古一軍畱鎭河上與民雜耕橫亙中原故將委忠信於國人備非常於他日其所以爲子孫計者深且逺矣今上皇帝以天縱之資歷造昧之久奮名義以致討夙逆應天人而歸履大位固歷數之所在也若曹南王家自開基以來已入備禁衛出死行陣者三世矣今平章以其世守之舊兵奉中興之大業以致眞王之封食所居之邑聲振大藩受軍民之寄福祿方未艾也嗚呼偉哉敢再拜稽首而爲之銘詩曰昔在太祖受命自天聖子神孫師武用宣世祖赫赫一是萬國帝臣孔多貴有世績忠定之興承國肇基乃執干戈乃奉鼎彞不寧方來先後奔走盡瘁殞身以昌厥後有朅桓毅益信以崇帝討王誅無往不從金气旣衰宋亦就防兼弱攻昩我帥我督截彼淮浦其流湯湯蹀血以終厲我國殤克繼父祖忠宣之武天錫之功世皇是輔肅肅南徵絕江禱城左纛振旅馳追不庭世皇禦天於鑠如日式圍不遺聲教廼訖於時出師有專有分江漢之間忠宣所軍蒙衝載兵遡江薄海列郡風靡有順無悔旋指江東進師合攻關柵兒嬉孰當吾鋒斬將連營覆卒盈野廼防元戎於城之下孌孌孱嫠解璽入朝掠其餘疆曽不崇朝旣定甌越成功來告命以相臣持節束道治以嵗成位以序升入覲天子龍光是承天子曰嘻蠢彼海裔爾相於佐帥士以濟臨涯揚舲海若弭靈天不憖遺亟殞將星忠宣所統國人之勇畱戍羅絡齊魯梁宋鼓旗閒閒武帳在中旣世其官又世其功今我聖皇中興以正鍚鑾在塗萬騎前乘誰其將之不二之臣彼壘於郊摧之爲塵聖皇賞功寶玉鷹馬還長其鎭爲國召虎頟頟爾軍何以表之爾建大府都督之旗爾家於曹有桑有土昔公今王三世之祜丰碑烈功備書三王咨爾多士勸忠勿忘

髙昌王世勲之碑

至順二年九月某日某甲子皇帝若曰予有世臣特穆爾布哈自其先舉全國以歸我太祖皇帝實贊興運勲在盟府名著屬籍世績令徳以勱相我國家至特穆爾布哈佐朕理天下爲丞相爲禦史大夫文武忠孝厥績懋焉昔其父塟永昌大夫往上塜其伐石樹碑而命國史著文而刻焉臣某頓首受詔退而考諸髙昌王世家蓋輝和爾之地有和林山二水出焉曰圖固勒以蘓嚕克一夕有天光降於樹在兩河之間國人卽而候之樹生癭若人姙身然自是光恆見者越九月又十日而癭裂得嬰兒五收養之其最穉者曰布克罕旣壯遂能有民人土田而爲之君長傳三十餘君是爲伊嚕勒徳濟數與唐人相攻戰久之乃議和親以息民而罷兵於是唐以金蓮公主妻徳濟之子格爾徳濟居和林伯哩伯哩特言婦所居山也又有山曰騰格哩哈達言天靈山也南有石山曰呼圖哩哈達言福山也唐使與相地者至其國曰和林之盛彊以有此山盍壞其山以弱之乃告諸徳濟曰旣爲婚婣將有求於爾其與之乎福山之石於上國無所用而唐人願見遂與之石大不能動唐人使烈而焚之沃以醇酢碎石而輦去國中鳥獸爲之悲號後七日伊嚕勒徳濟薨自是國多災異民弗安居傳位者數亡乃遷居交州今和卓也統伯實巴哩之地北至阿珠河南接酒泉東至鄂端哈實哈西臨西蕃凡居是者百七十餘載而我太祖皇帝龍飛於朔漠當是時巴特瑪阿勒坦徳濟伊克都防在位伊克都防者其國王號也知天命之有歸舉國入朝太祖嘉之妻以公主曰伊埒阿惇待以子道列諸第五與哲伯諾延徵哈瑪爾蘇爾坦回回等國將部曲萬人以先啟行紀律嚴明所向克捷又從太祖徵尼沙布爾徵河西皆有大功薨次子伊嚕格勒齊徳濟嗣爲伊克都防伊嚕格勒齊徳濟薨子茂瑪勒徳濟嗣爲伊克都防將特摩齊軍萬人從憲宗皇帝伐宋合州攻釣魚山有功還軍和卓薨至元三年世祖皇帝命其子和齊格爾徳濟嗣爲伊克都防海都特們徳爾之亂輝和爾之民遭難解散於是有防命伊克都防收而撫之其民人在宗王近戚之境者悉遣還其部始克安輯十二年都勒斡布斯必等率兵十二萬圍和卓揚言曰阿濟克鄂囉齊諸王以三十萬之眾猶不能抗我而自潰爾敢以孤城嬰吾鋒乎伊克都防曰吾聞忠臣不事二王且吾生以此城爲家死以此城爲墓終不能爾從城受圍六月不解都勒斡系矢以書射城中曰我亦太祖皇帝諸孫何以不歸我且爾祖尙主矣爾能以女歸我我則休兵不能則亟攻爾其民相與言曰城中食且盡力已困都勒斡攻不止則淪胥而亡伊克都防曰吾豈惜一女而不以救民命乎然吾終不能與之相面也以其女伊埒伊克黙色必吉厚載以茵引防墜諸城下而與之都勒斡解去其後入朝上嘉其功錫以重賞妻以公主曰巴克巴噶爾定宗皇帝之女也又賜寶鈔十二萬定以賑其民還鎭和卓屯於南哈宻勒之地兵力尙寡北方軍猝至大戰力盡遂死之子努爾徳濟方幼詣闕請兵北徵以復父讎上壯其志賜金幣鉅萬妻以公主曰布爾罕太宗皇帝之孫女伊珠薨又尙其妹曰本布徹爾公主有旨師出河西俟與北徵大軍齊發遂畱永昌焉防吐蕃托沙瑪作亂詔以榮祿大夫平章政事領本部特摩齊等軍萬人鎭吐蕃宣慰司威徳明信賊用斂迹其民以安武宗皇帝召還嗣爲伊克都防賜之金印復署其部押西防司之官仁宗皇帝始稽故實封爲髙昌王別以金印賜之設王傅之官其玉印行諸內郡伊克都防之印則行諸輝和爾之境本布徹爾公主薨尙主曰烏爾戩阿南達安西王之女也領兵和卓復立輝和爾城池延祐五年十一月廿一日薨子二人長曰特穆爾布哈次曰恰克嘉皆本布徹爾公主出也特穆爾布哈大徳中尙公主曰多爾濟斯滿庫騰太子孫女也至大中從父入備宿衛又事皇太后於東朝拜中奉大夫大都防陞資善大夫又以資善出爲鞏昌等處都總帥達嚕噶齊奔父喪於永昌請以王爵讓其叔父奇徹臺不允嗣爲伊都防髙昌王至治中與納木達實王同領甘肅諸軍且治其部泰定中召還與科綽布哈威順王瑪努勒宣靖王庫克布哈靖安王分鎭襄陽尋拜開府儀同三司湖廣行省平章政事今上皇帝歸正大統召之至汴以左丞相畱鎭湖廣時左轄相媢而害政人所弗堪至是有防執而僇之乃更爲申救於上曰是誠有罪然不至死再三言之得釋其不念舊惡以徳量贊襄類如此天歷元年十月拜開府儀同三司上柱國錄軍國重事知樞宻院事明年正月以舊官勲封拜中書左丞相三月加太子詹事十月拜禦史大夫大夫之拜左相也追念先生之遺意譲其弟恰克嘉嗣爲伊克都防髙昌王臣惟髙昌祖之所自出事甚神異其子孫相傳數十代至於今克治其土豈偶然哉和濟格爾徳濟百戰以從王事捐骨肉以救其民後卒死之其節義卓然如此至其子與孫再世三王盛徳之報也大夫世冑貴王淸愼自持戶庭之間動中禮法平易以近民正已以肅物仁義之功沛如也及其臨大政決大議憂深思逺而聲容凝重若太山然用能彌綸大經以佐成雍熙之盛所謂社稷之臣也哉表其碑曰世勲爲宜敢再拜糸以詩曰

維皇太祖建極定邦知幾先徠偉玆髙昌列國率賦寶玉重器稽首受命以表誠至太祖曰嘻天啟爾衷有附匪疏以究爾功櫜鞬介冑十千維旅以從四徵斥廣疆宇從我王事靡鮮朝夕邦之世臣食其舊邑舊邑髙敞介乎彊藩爲暴突來防劉以殘保障扞城我禦我備敵爲弗順我死無貳崇墉言言寇來實繁力殫守堅責我師昏有齊季女出女紓難義有絕愛皇用咨嘆冦退民完天子慨之輦帛載金悴斯漑之城郭室家旣還旣復庶其寜我皇錫之福於廬於處狂嚚掎之矢盡眾殱執節死之維時賢嗣泣血入告請揚天威以報無道天子壯之俾軍於西撫爾民人授之鼓鼙有嚚西羌弗靖以撓移節徵治旋就馴擾武皇纉武睠爾舊服節旄印綬仍防其屬乃稽王封在時仁宗旂纛舒舒刻章以庸廼卽永昌幕府斯建將星宵隕亦旣卽逺宰木陰陰閱歷嵗時顧瞻徘徊邦人之思大夫嗣徳克敬以譲三命彌恭世爵用享佩玉瓊琚靖共以居躬行孝嚴服禦不渝肅肅雝雝有察有容親親尊尊允徳允功天子還歸大義攸正大夫在行民信以定旣安旣寜治久告成大夫司憲百度孔明衮裳赤舄進見退思敬於無虞匪泰伊惕大夫申申明哲以孚噓欷有懷永昌之墟天子有詔大夫省墓勒文載碑世勲是祚維王孫子永言思之豈惟子孫百辟其儀之

大崇禧寺碑

昔在我世祖皇帝膺上天之景命承太祖之丕基混一海宇建立制度條理綱紀一出睿思以爲子孫萬世之成法者昭乎若天旋而日行也乃若崇尙佛教營治塔寺亦必偉殊勝足以聳神明之瞻者歷數在躬天之所命孰能違之若夫大雄妙覺之尊以其慈威定慧黙相潛佑者必有其徵矣是以累聖相承率是而行之也今上皇帝潛邸在金陵時於其暇日登鐘山而觀之見其江山之縈廻樹藝之廣茂民庶之熙洽慨然興嘆以爲我祖宗徳澤之涵煦以至於斯也問諸邦人父老則又以爲昔有聖僧曰寶公者自梁以來委靈玆山能相我國家之神化以覆防吾民也水旱疾疫凡有禱焉隨願輒應於是皇上感焉鐘山之陰有石巖中虛下出流泉注入功徳水乃卽巖中作觀音大士象巖前構木棧虛容瞻禮者旣而又以爲未足卽翫珠峯之北得髙爽之福地規置大剎宮殿樓閣如自天降寶公之塔在峯上正當其前來玆山者仰而望之如見天宮於林壑之表然後聖上仁民愛物之心所以屬諸寶公者眾庶莫不知之相與踴躍而贊嘆矣鐘山之舊寺聚銅數萬斤鑄大鐘金旣在鎔皇上以碧珠投之及鐘成珠不壞完好堅固宛在欒銑萬目驚覩以爲寶公之報貺焉天歷元年九月某日臣某入見內殿親詔之曰宜加寶公號曰道林眞覺慧感慈應普濟寺曰大崇禧寺汝某其勒文以記之臣某旣具述其事而竊思之曰帝王之興也天與之天保之百靈受職符瑞交現此其常也金陵據東南之防山川鬼神翼扶翕張於吾君者蓋凡五年而後歸正大統皇心之注於斯乎嗚呼累朝佛宇之盛皆臨禦時爲民禱禜資用功力有司具焉今崇禧之成實在試難之日出私財以具事而雄麗若此此固生民之所以深感乎淵衷而寶公之所以顯著於祥符者也嗚呼休哉敢再拜稽首而獻銘曰

大江之南鐘山龍盤王气濳郁神所保完於皇聖明遵養時晦靈示奉天竦立以待春殷秋髙來遊來遨旂有交龍載云在郊顧瞻原隰有稼有穡元元之生聖聖之澤民亦望之帝子實來不鄙我邦庻無苦烖維梁寶公去之千歳善福其民有引弗替皇運勃興寶有慧知奔走先後克相厥時奕奕祠宮我營我作我報無私爾感無怍吉金之良燥濕不移萬石在簴【闕】

寶乃發祥以肅羣眎明珠不灼彰上之賜飛龍在天臨制九圍皇心徘徊眷玆崇禧崇禧之宇永殿南服天子萬年錫我民福

集慶路重建太平興國禪寺碑

昔金陵有神僧曰寶志宋元嘉中居道林寺歷齊至梁數著靈異天監十三年示寂武帝感其遺言瘞諸鐘山獨龍之阜帝女永安公主表以浮屠因建寺曰開善至宋太平興國中太宗得志公祕防石中符其國運有神降其宮親與之語蓋志公云太宗異之號寶公曰道林眞覺菩薩更名寺曰太平興國賜田以食其人熙寜中王丞相安石守金陵合諸小剎以附益之寺始大建炎燬於兵紹興中更作淳熙中又燬隨更作之每更作輒加宏廣日葺月累至於我國朝而規制之盛極矣至治辛酉匡廬僧守忠應請來主之禪學之士來者日滿其室今上皇帝以泰定乙丑之嵗正月來至於是邦而寺適災天意若曰其撤舊而作新之乎皇上感焉出金幣以爲民先於是行禦史臺與郡縣之吏皆祗若上意始忠之治寺也時有蒲蘆之澤前見奪於豪眾寺訟之累年弗決忠至譲而弗辧奪者愧而歸之人固以是信道之矣皇上一風動之逺邇雲集富者效其財貧者輸其力工則致其巧農則獻其食一嵗垣廡成再嵗堂室具其可以名書者曰方丈曰北山閣曰經樓曰香積曰水陸堂曰白蓮堂曰伽藍堂曰大僧堂曰道林堂曰新倉院曰耆宿之舎而大佛殿鐘樓三門未成蓋有待也嵗在戊辰鑄大鐘爲金數萬斤方在冶上施寶珠投液中鐘成其欵有曰皇帝萬嵗珠宛然在其上若故識之而光彩明發不以灼毀萬目共覩歡嘆如一時上方別建佛祠於寺北今賜名曰大崇禧萬壽寺者也是年秋皇帝歸膺大寶是爲天歷元年出詔書布徳澤於天下卽命廷臣制寶公號曰道林眞覺惠感慈應普濟聖師封名曰以禮祠之出黃金白金重幣以賜忠俾成寺之役蠲寺田之賦賜守忠爲佛海普印曇芳禪師住持大崇禧萬壽寺兼領玆寺未防加授太中大夫以大禪寺領兩寺如故至順元年秋禦史中丞趙世安傳勑召忠入朝九月九日上禦奎章閣三藏國師吏部尙書王某以守忠入見奏對稱防命大禧宗禋院日給廩餼賜金襕伽黎衣與靑鼠之裘其弟子以教紹基等凡九人賜各有差十二月一日賜設於聖恩寺乃詔學士臣某至榻前制文以記之俾忠歸刻諸石國師以其事示臣某如此臣謹具載而言曰上於金陵新作之事二曰龍翔集慶因潛龍之舊邸也曰崇禧萬壽廣親構之新祠也獨太平興國𨿽曰宋齊梁陳唐宋之遺然盡燬而復興實在今上龍飛之日景運之契蓋有徵焉玆三寺者鼎立乎一郡之間以同贊乎聖天子億萬斯年之壽豈不盛哉然臣嘗竊聞陛下之意每不欲專福於躬而欲溥濟均惠於天下故敢述萬一而銘之銘曰

維帝受命厥有祥符天人合機不占以孚於赫聖皇聖武之系贊於克艱神作司契皇有萬方山川幅員釐厥下土徒禦告勤顧瞻道林在江之汜翠蓋孔旍來狩來止道林有宮百靈攸宗中有神師民所敬恭土良泉甘風雨時若發祥效珍以待聖作聖作孔時動而天隨龍躍以飛神師啟之神師不言而示以兆有命方新去故以燎作而新之自我聖皇乃祓乃除乃基乃堂日月重明天光旁燭皇心載欣萬佛降福凡我臣民息養以生飽歌暖嬉稚壯耋寜裹兵以革牛馬在野至於永久樂其休暇蝡動孳殖亦遂以成幽塞苦寃各鬯而亨聖皇之心斯佛之力銘以著之以示無極

道園學古錄卷二十四

欽定四庫全書

道園學古錄卷二十五

元虞集撰

碑

大龍翔集慶寺碑

欽天統聖至徳誠功大文孝皇帝自金陵入正大統建元天歷以金陵爲集慶寺使傳防行禦史臺大夫阿爾斯蘭哈雅命以潛龍之舊作龍翔集慶寺云明年召中天竺住持禪師大防於杭州授大中大夫主寺事設官之畫官爲圖授吏部尙書王僧嘉努住董其役斥廣其地爲民居者悉出金購之土木瓦石丹堊金碧之需財自內出不渉經費工以傭給役弗違農有司率職庀工景從響應禦史中丞趙世安承稟於內行禦史中丞伊實棟阿固達哈雅相繼率其屬以蒞之吏敏於事民若不知材旣具期以明年正月甲子之吉乃建立焉其大殿曰大覺之殿後殿曰無量壽佛之殿居僧以致道者曰禪宗海防居其師以尊道者曰傳法正宗之堂師弟子之警發辧證者曰雷音之堂法寶之儲曰龍藏治食之處曰香積鼓鐘之宣金穀之委各有其所繚以垣廡辟以三門而佛菩薩天人之象設纓牀蓋座嚴飾之具華燈香樂之奉與凡所宜有者精備以稱上意焉賜姑蘇腴田以飯其眾上在奎章閣親詔臣某制文勒石以志之臣聞金陵之墟自秦時望气者甞言有天子气至藏金土中以塡之其後若吳晉宋齊梁陳南唐之君長據以爲都防然皆裂之餘僅克自保不足以當王气之盛夫孰知江山盤踞之固天地藏閟之久積千餘年而有待於我聖天子之興也不然何淵潛之來處遂飛躍之自玆見諸禎祥行事昭著之若此者乎夫太陽之升麗於天光耀熈赫髙深廣袤之區生成動植之類孰不受其煦燠而其次舎之所經知天者必仰推而志之天子以四海爲家莫非聖明之所臨鑑惟帝運之所由起天人應合之機實在於此其可忽諸今天子建極於中撫制萬國顧懷昔居勢隆望重非我佛世尊無量之福孰足以處乎此也玆寺之成上以承祖宗之洪庥下以廣民庶之嘉恵聖天子之至仁大慈垂示乎億萬斯年者於此可見矣嗚呼盛哉敢拜手稽首而述讚曰明明上天我皇國聖祖神宗立我民極於昭武皇懋建丕績憲章修明民用齊飭天下爲公仁廟受防治極而圯或斁彜則乃睠明哲是保是翼俾久而安弗遐以逖祝融效靈海若率職更相吉土此維與宅吉土維何建業舊邑龍依崇丘虎立磐石昔有居者不稱厥徳惟我聖皇天命攸迪川寜於波田宜於穡民用孝敬神介景福帝命不遅師武臣力遂開明堂受天之歷廟而祖饗郊而神格治功告成庶物蕃息江流浪浪經我南服中城有宮皇所肇迹惟時父老載慕疇昔云來日臨庶我心懌皇帝曰嘻予豈汝釋維大覺尊寶相金色常以恵慈拯汝迷溺我卽我宮作祠奕奕照汝淨月沐汝甘澤汝見大雄如我來卽馬寶象寶貝金珠璧凡爲汝故我施毋惜無菑無害居佛之域民庶稽首我不知識我願天子聖壽萬億與佛同體住世有赫一誠報恩有永無斁

大承天護聖寺碑

惟皇上帝監觀萬方爰啟聖神俾一遐邇時惟太祖皇帝神武維揚作興帝業世有濬哲秉鉞誓徵粵世祖皇帝建玆民極用輯大成旣有九有戢兵包甲禮修樂宣神只咸若惇一本以端統樹羣支以定分秩序有經萬世永賴成宗顯承法令較一我武考受命撫軍歸纉歷服保育民物旣庶旣富丰亨豫大如日方中迨至延祐至治之間重熈累洽物大而盛弗虞憸王間斁彜憲於是欽天統聖至徳誠功大文孝皇帝徳合天人之助躬修揖遜之節武以勘定文以宣昭忠孝率職姦慝擿伏雨晹以時年谷順成寶興於山海波不揚嘉靖寜一利澤長久頌聲交作度越古今列聖之仁恩神靈之景貺布濩旁達湛漬駢臻於斯時也有斂福錫民之志焉固皇極之道也乃托諸制作之宏祠享之盛於以表奉先之孝於以廣濟物之慈同仁之化不亦與天地合徳矣乎天歷二年嵗在己巳春月皇帝若曰予承宗廟之重君臨天下夙夜兢懼思所以上繼祖宗下安民庶者不敢少置也矧予昔在衝幼太皇太后躬保持而導迪之欲報之徳亦不敢少忘也稽諸佛氏之書孝莫重於報親慈莫廣於及物而吾佛之所以陰相我國家者豈可量哉汝太禧宗禋使伊哷布哈中書平章明埓棟阿大都畱守張錦結努其爲朕度地以作剎稱朕心焉四月上幸近郊觀於玉泉之陽謂侍臣曰曾岡復巘隠隆西北太湖之浸汪洋渟涵峙而東髙甕山在焉旁薄扶輿固只園之地也使太史眎之曰吉秋八月晦立隆祥總管府以領之鑄銀爲印秩正三品以臣伊哷布哈領府事將作臣額穆爾蘓爲達嚕噶齊國語達嚕噶齊官屬之長也臣錦結努爲總管上曰建寺而不先正其名民將因其地而稱之其署題曰大承天護聖寺又曰寺所以嚴奉祀事而防氓雜居則幾乎瀆矣買旁近地得十頃有奇皆厚直以予之分賜從臣俾爲休沐之邸侍祠而至則處焉且命其總管府臣相大田以買之度其嵗入以爲僧食明年上受尊號攺元至順十月上命太師臣雅克特穆爾率百官詣寺所告諸后土之神始命大匠治木乃命中書右丞臣薩迪爲隆祥總管府達嚕噶齊蓋以省臣重其事也二年四月十六日始作土功治佛殿基得古金銅之器於地中多事佛之儀物實有宻契者云寺之前殿寘釋迦然燈彌勒文殊金剛並二大士之像後殿寘五智如來之像西殿度金書大藏經皇后之所施也東殿庋墨書大藏經嵗庚午上所施也又像防法神王於西室防世天王於東室二閣在水中坁東曰圓通有觀音大士像西曰壽仁上所禦也曰神禦殿奉太皇太后晬容於中日有獻月有薦時有享器用金寶曰壽禧殿上齋宮也諸宿衛之舍畢具九月上諭臣錦結努曰朕之建寺非徼福以私朕躬也昔者國家有佛祠之建金帛谷粟一出於國之經費受役庀徒則民與民官府供億並緣爲姦非朕意也今玆役也工傭其直物償其價勿使有司因得以重困吾民臣錦結努首受詔而退鳩王以集事材木甓瓦丹漆設色必精必良其土宜交易得所稱事出傭藝各奏能施無遺巧人樂效力若子趨父屬樞宻儲政兩院臣請以所領軍就役而給錢如民則軍上亦被恵矣從之凡役軍四千三百人畱守臣言寺有行宮天子之所齋也嚴重不敢防請以所領匠將作而給錢如兩院之兵亦從之十月十五日上覽而悅之陞隆祥總管府爲隆祥使司秩從二品命太禧宗禋使臣鴻和爾布哈臣薩迪臣額穆爾蘓大司農臣錦結努爲之使他官與次俱升又作東別殿柟木別殿丈室講堂眾沙門之居防食之所碑亭井亭庖湢庫廐門垣橋梁咸稱觀美凡規制皆圖以獻而上親臨定焉皇后出大慶禮賜白金從戶部易鈔四萬定及割田賦之在荊襄者以資之三年寺大成於是召五臺山萬聖寺釋師恵印特賜榮祿大夫司徒主教於寺有勑命臣祖常臣集臣法洪臣恵印制文以刻諸碑臣等旣同奉詔乃相與言曰惟昔有國家者祕祝不私其身而思錫諸民史臣書之後世誦之今聖皇之心一出仁孝瑣瑣之祕祝詎可擬倫哉且其爲役可謂大矣財出內帑而不傷於外府役以傭錢而不勞於兵農官有專任而不煩於有司欽惟聖上怡神穆淸對時育物量凖天地而一日萬幾睿知明達而慮周天下至若斯寺之落成也營度經始之勤治辧董正之任考圖攻位之審其簡在帝心又有如此者豈非億萬世宗社生靈之福哉敢再拜稽首而獻文曰

於赫皇祖聖神立極歷世繼承照臨維繹維我聖皇孝思如在視民如傷博施廣愛具曰大雄等慈能仁導善閔惡以救我人乃作大剎於國西郊檐屋翚翼霧雨之交金玉寶物同河沙曰予有祈世不謂多飛蓋樹幢香鬘珠网聖靈與俱來卽來享福我惠我遂我煦養子孫黎民均視同仰思我太母爲世遠思顧復之勤孫謀是貽肅肅徽音邈邈令儀眷予晤懷庶其來玆相彼流泉閣於水涘人神翊扶天子至止鼓鐘鼎彜嘉樂宴喜多壽多福又多男子羣臣百工侃侃獻功民無勩勞府乃羨充樂石刻辭頌言雝雝億萬斯年贊於皇風

河圖仙壇之碑

今上皇帝以特進上卿吳公全節年七十用其師故開府儀同三司神徳張眞君故事命肖其像使宰執贊之識以明仁殿寶而寵之賜宴於所居崇眞萬壽宮近臣百官咸與大合樂以饗盡日乃已旣拜賜公坐於承慶之堂召門人弟子而告之曰吾在髫齓志翔寥廓稍長學道弱冠從先師謁世祖皇帝遂畱不歸五十年間以天子之命祀名山大川東南西北轍迹咸至一遇泉石之勝輒旁皇而不可得而我父母被寵光封鄕國髙年偕老時優詔使歸爲壽而我曾不能晨夕在側吾終身之不安者也今老矣爲我圖地必吾父母之塋是近庶體魄有所依焉則我之志也小子識之於是命弟子歸饒而求之明年得地於安仁縣去饒國公之墓左數百步其山曰河圖之山書以圖來公嘆曰吾昔聞諸異人云河圖八卦也今人所傳河圖蓋五位相得而各有合之圖也儒家頗駭其說然卽卦以指視先天位數吾得金吾之旨焉故宋江東謝公枋得得其說而隠去世祖力致之在道不食數十日而神气益完廹授以官乃化去吾受其書而藏之今得山曰河圖告我之兆久矣乃命作石壇據風气之防將以棲神焉則又嘆曰予平生以泯然無聞爲深恥每於國家政令之得失人才之當否生民之利害吉防之先徵茍有可言者未嘗敢以外臣自詭而不盡心焉而恩賚之厚際遇之久則有非人力所能至者矣其從子集賢待制善竊知公之意錄其平生之事略已成編防善卒公得其書而感焉乃遺書江南以告集曰吾蚤嵗猶得見國朝諸大臣及宋之遺老逮其中年公卿之重士大夫之賢且仁者無一人吾不見焉覽觀四方逝者如水知心之友其文可以傳者莫若淸河元復初氏而云亡亦巳久矣區區之迹他日將何所托乎人生不可期相望數千里子必爲我著仙壇之記使千載之下猶或於此乎知之則亦故人之情也夫乃爲次第善之所錄以遺之云吳氏系出太伯爲吳子之國子孫散處吳楚間多以國爲氏其在番者爲番君畨之吳皆宗番君矣其居安仁有龍坡居士諱嶽者墓在桂溪前倉之曾源其髙大父也世居壽櫟山屋於磻石之上故宋咸淳己巳有泉出東楹之礎潤液之脈理直如貫繩上升梁間達乎西楹乃生靈芝光彩映日久而不壊是嵗十一月七日公生丹光盈室生七月而能言其父抱膝上因坐假寐夢神人告之曰髙仙托體君家塵中不能畱也四嵗能誦詩七嵗其叔父教之日記千言十嵗從其兄遊乎仙巖之下慨然有遺世之意十三學道信州路桂溪縣龍虎山太上淸正一宮之達觀堂堂之尊師李君宗老嘗有異徵得公而應焉臨川有雷空山先生者隠居種湖之上深明易老以其所學著爲成書公往師焉他従學者莫之能及也李君避舍延至雷先生而公得以專受其業𨿽休沐不出每得新果之屬必卽以歸獻其親無有曠闕十六度爲道士於其傳系則居何君恩榮之次國朝初得江南嗣漢二十六代張天師宗演入朝張公畱孫在行奉勅畱禁近始賜名上賜其後位特進開府儀同三司教大宗師者也至元十四年作崇眞宮以居之二十四年開府徵公至京師公辭其親別龍坡君之墓新墓田之舍以行是年得入見二十六年奉詔祠南嶽二十八年奉詔従開府徧祠嶽瀆諸山川二十九年賜崇眞宮於浙西公奉詔宣諭江浙行省三十一年成宗皇帝自朔方還纂大統公従開府率其屬北迎召見賜公古雕玉蟠螭之環一有旨設醮於上都壽寜宮五晝夜公専主章奏特勅命公每嵗侍従行幸所司給廬帳車馬衣服廩餼著爲令元貞元年制授公衝素崇道法師南嶽提防二年奉詔祠中嶽淮瀆南嶽南海大徳元年奉詔祠后土西嶽河瀆江瀆二年制授衝素崇道徳法師大都崇眞萬壽宮提防三年太上淸正一宮災公奉旨與近侍馳驛命江浙省臣更作之公請與宮之人各以私財佐有司之不及四年命有司作三淸殿及觀門廊廡於崇眞宮設醮慶成上齋而臨幸賜開府及公黃金白金重幣有差五年公奉防召嗣漢三十八代張天師與材過揚州爲守臣禱旱雨至京師爲達爾罕丞相哈喇哈遜王禱旱又雨八年公父母年皆七十奉防降禦香於江南諸名山賜對衣尙尊爲其親壽於齊老之堂九年作崇眞觀於安仁縣賜名曰萬壽崇眞觀十年制授公江淮荊襄等處道教都提防十一年武宗皇帝自朔方歸纂大統制授公教嗣師總攝江淮荊襄等處道教都提防崇文宏道徳眞人鑄銀爲印曰教嗣師之印視二品封其父克巳翰林學士中順大夫至大元年以嵗歉禁民間酒特勅光祿寺日有賜尊上賜公七寶金冠織金文之衣爲朝眞之服仁宗皇帝在東宮所賜冠與衣貴重華異如上所賜公從駕至中都中秋賜宴上顧其貂裘敝攺賜黒貂三百以爲衣縷金文之錦以爲禒二年制授公弟子夏文泳元成文正中和眞人江淮荊襄等處道教都提防賜銀印視二品三年公奉聖防設醮於龍虎閤皂句曲三山制贈公大父鑑昭文館大學士資善大夫追封饒國公謚文靖祖妣陳氏封饒國夫人父翰林學士克巳加授榮祿大夫大司徒饒國公母舒氏饒國太夫人仍賜對衣上尊有防命公奉贊書歸鄕榮其親因命設醮於安仁縣之崇眞觀以慶成皇慶元年仁宗皇帝命設大醮於大都南城長春宮公奉防投金龍玉簡於嵩山濟瀆是年勅翰林學士元明善修龍虎山誌者序進入攺賜崇眞觀額爲崇文官延祐元年公奉防設醮於龍虎閤皂句曲三山因請歸慶其父母八十之壽對衣尙尊之賜如初是年傳防江浙行省促公還朝制授公弟子毛頴達正徳宏仁靜一眞人嗣掌遁甲之祠事賜銀印視二品四年有旨名其鄕曰榮祿鄕裏曰具慶裏降璽書護其家六年饒國公之訃至上京集賢以聞勅翰林侍讀學士元明善著碑文翰林學士承防趙孟頫書字太子詹事郭貫篆額給傳奔防十一月太夫人歿十二月葬父母於其縣崇徳鄕之山田作明成觀以奉祀明年召還京師英宗皇帝至治元年十二月開府張公觀化於大都崇眞宮上聞有旨歸其防於龍虎山百官送諸上東門外所過有司治辦舟車祭遣公請歸職防不許命弟子崇元衝道明復眞人陳日新薛元羲奉防還二年制授公特進上卿教大宗師崇文宏道元徳廣化眞人總攝江淮荊襄等處道教知集賢院道教事元教大宗師王章一一品銀印一總攝道教事二品銀印一並授之勅省臺百司諭以傳宗之事而大防其教用開府之志作東嶽仁聖宮於齊化門外重修太延福宮三年太上淸宮又災公率其屬更作之泰定元年春長春掌教眞人闕上用公薦以汴梁朝元宮孫公履道主之二年公奉防設大醮於長春宮又設大醮於崇眞宮防教之詔如故事制贈饒國公光祿大夫大司徒謚文康三年奉防設醮於龍虎閤皂句曲三山奉勅葬開府張公於南山之月嶠作仁靖觀以奉祀四年攺造開府所建溪山眞慶宮天歷攺元冬公還自上京明年北迎明宗皇帝謁見之次賜對衣上尊及歸天歷防教之詔如故事追封故開府張公曰神徳眞君勅攺仁靖觀爲神徳宮至順二年公進宋儒陸文安公九淵語錄世罕知陸氏之學是以進之有防設醮於長春宮公告老請以弟子夏文泳嗣教詔畱公三年有防設普天大醮於長春宮又設大醮於崇眞宮元綂元年今上皇帝卽位護教之詔如故事仍攺至元之元年京師旱公奉勑禱之雨冬無雪公奉勑禱之雪三年公重建饒州芝山文恵觀於永平門外遷畨君之神以居之四年與神徳宮明成觀皆被璽書之賜五年畿內田有虫執政請公禱之三日盡除而仙壇之成則在六年矣皇元初有中原五嶽之四在天子封內旣得宋而後南嶽之神得而禮焉是以世祖特命開府張公領其祠至是屬諸公矣長沙有故宋相趙信公葵之子淇博學多識尢好神仙金丹之事有宜春李先生簡易者故玉溪李觀諸孫遇異人得丹道蓋以爲遇劉海蟾而得之淇每師問焉未盡其防而李先生化去後遇之玉山道中始得其說旣內附命爲湖南宣慰使輙欲棄官行其道憂患多故不能如其志公爲天子使南嶽道遇長沙趙公見而敬焉曰神气沖爽而有福徳可以受吾道廼焚香宻奉出其書以授之則皆海蟾玉溪之祕云世祖嘗曰天子當禮五嶽而朕年髙不能往每遣近臣忠信而識察者分道祠嶽瀆后土戒之曰神明之使馬不至喘汗則善矣蓋歸而問其所聞見人物道裏風俗美惡嵗事丰凶州縣得失莫不參伍以周知疏逺之迹焉公之連嵗被命而出每辭以爲臣不足以當大事之重上曰敬愼通敏誰如卿者遂行他日成宗遣嶽瀆使還顧問如世祖故事曰卿遇郡縣有善治民者乎對曰臣過洛陽太守盧摯平易無爲而民以安靖上曰吾憶其人卽日召拜集賢學士公使過浙西時故翰林學士閻公復爲按察使老成文學譽望甚重公時才逾弱冠議論明正閻公客之不敢忽也後閻公居翰林益加重焉成宗旣崩仁宗皇帝在懷孟未至而閻公典詔令有狂士危言以訐閻公事罔測公力言諸李韓公孟仁宗意解及武皇卽位遂以平章政事歸老髙唐如世祖待王鹿庵磐故事朝廷得敬大臣之體不以口語傷賢者則公深有以維持之也故翰林學士吳公澄始用董忠宣公士選薦於朝自布衣拜翰林應奉召至不拜去後又召爲國子監丞升司業與時宰論不合又去公啟於集賢貴人曰吳先生大儒天下士聽其去非朝廷美事集賢貴人聽公言超奏吳公爲直學士吳公𨿽不赴而天下韙之至元大徳之間重熙累洽大臣故老心腹之臣莫不與開府有深契焉至於學問典故從容禆補有人所不能知而外庭之君子巍冠褒衣以論唐虞之治無南比皆主於公矣若何公榮祖張公思立王公毅髙公昉賈公鈞郝公景文李公孟趙公世延曹公鼎新敬公儼王公約王公士熙韓公從益諸執政多所諮訪閻公復姚公燧盧公摯王公構陳公儼劉公敏中髙公克防程公鉅夫趙公孟頫張公伯純郭公貫元公明善袁公桷鄧公文原張公飬浩李公道源商公奇曹公元彬王公都中諸君子雅相友善交防之賢蓋不得盡紀也薦引善良惟恐不及憂患零落惟恐不盡其推轂之力至於死生患難經理防具不以恩怨異心則尢公之所長也公博覧羣書徧察羣藝而於道徳性命之要粹如也嘗作環樞之堂畫先天諸圖於壁以玩心神明有詩曰要知顏子如愚處正是羲皇未畫前其所造蓋如此故其述作光明痛快足以見太平之盛而深存忠厚於人倫有所感發自防至老尢好吟詠皆出其天性之自然而非有所勉彊尢識爲政大體是以開府每與廷臣議論及奏對上前及於儒者之事必曰臣畱孫之弟子具全節深知儒學可備顧問是以武宗仁宗之世嘗欲使返初服而置諸輔弼焉道家醮設之事是其職掌故於科教之方無所遺闕香火之費無所簡吝然而朝廷耗費過重則每曰事天以實不以文弭災在於修徳而禱祈特其一事爾全眞之教敍其祖傳有所謂風慶防錄者大徳中嘗使人譯之而莫逹其意有防命公論定公曰丘眞人之所以告太祖皇帝者其大槪不過以取天下之要在乎不殺治天下之要在乎任賢修身之要在乎淸心寡欲煉神致虛則與天地相爲長久矣譯者如其言奏之上大感悅不惟丘公之心事明白而太祖皇帝聖學之淵防亦從可窺其萬一是以君子深有慨於公之言也公之執親防也自奔防至家水槳饘粥僅足以延息涕泗滂沱繼以血衂防葬之後力之所得爲者無不盡其力焉山田之域伐石江濵山爲洞穴掘泉下錮深廣髙厚葬之日郡守王公都中親助防事送葬者連數郡車馬畢至時方寒雨濘淖載途一夕北風結凍堅冰在地行者無苦人以爲孝思所感也明成觀有著存閣者以致其嚴祀之意方外之士感其孝思知愼其親之存沒自此始矣其事開府也先意承志周思廣慮所以事朝廷尙道教無絲毫有所違咈開府泰然委之而不疑確然信之而不惑所以能有立於聖世者非惟運數則然而其誠心相孚亦有以致之也其葬開府於南山也饒信撫三郡守將以其官屬防葬江南諸名山之主者皆來竣事伐石題名而退擇卜之愼營繕之勞工力之博賔客之盛東南數十年間未有能彷佛其萬一者公之盡力於其師與所以奉其親無二矣久之作南山諸詩沈鬰哀慕識者讀而感焉東南道教之事大體己定於開府之世而艱難險阻不無時見於所遭裨補扶持彌縫其闕使夫羽衣黃冠之士得安其食飲於山林之間而不知公之心力之罄多矣公之宗系別居於逹觀堂者尊顯獨隆於他支封眞人者凡數十人奉被璽書主宮觀者尢不可勝紀其姓名別有述公平生畫像之贊及大父母父母與其身之所奉被贊書及諸堂室記頌皆一時名筆別類爲書曰天爵堂類編並其所爲詩文曰看云錄者通若干捲集賢直學士掲傒斯奉防作序以傳於世皇上卽位之初親禦翰墨書閒閒看云四大字題曰賜吳上卿識以明仁殿寶勑禦史中丞馬祖常太常歐陽爲之贊至元六年九月初一日大駕自上京還次懷來燕坐幄殿集賢大學士布達實哩等以上卿之言入奏曰禦書四大字臣全節旣刻諸樂石又模勒於文梓爲四鉅牓塗以黃金周以雲龍之飾以其二賜崇文宮閣而庋之請錫名曰龍章寶閣又以其賜逹觀堂先朝嘗賜玉璞命攻玉之工擬太上說經之像刻數年而後成請以歸之逹觀閣而祠之請錫名曰玉像之閣而禦書二牓掲諸其上矣有勅命臣某爲之記而文惠觀河圖仙壇並命臣某銘之臣某先已記仙壇之記如右謹再拜稽首奉詔而爲之著銘曰嶷乎玆山厥名河圖地辟天開孰究始初則圖示卦庻聖歷述山藏無聞傳者周易易老之通同原

殊宗或隠或彰閟在道宮有崇丹丘仙壇是作契夙符龜筮從若門人弟子作之三年夫子致間有賁其園淸靜佐理啟自神徳維帝外臣歷世無斁在今宗師有爲有文孝親敬師致忠於君寵光道家冠代邁古白髮蒼顏長侍帝所遺老故臣沛然從逰紀徳論交金石不渝量宏智周用世何有卻而不居有相其道天子聖明昭恵老成龍章鳳書玉質金聲有懷故鄕有棟有宇神明攸居山木翚舉盛徳孔容象其粹衝聿嚴敬共以報顯融有嘉丰艸呦呦鳴鹿天降甘露灌濯神谷維昔廣成宅乎空同千嵗不衰穆其淸風肅肅吾壇圓方平直奇耦參兩俯仰有則修名度方天子命之刻詞孔貞來者敬之

靈惠沖虛通妙眞君王侍宸記

至順三年夏樂安縣尹蒲君汝霖以書來告曰在延祐庚申汝霖同知南丰州事六月州境大旱禱諸山川弗應州人言有侍宸王君祠在神龜岡所謂妙靈觀去州數里侍宸宋徽宗時歸而沒於其鄕其神至今有靈異盍禱諸汝霖以雨爲己任親往禱焉旣得卜乞靈水於缶登舟以還有蜿蜒浮水而來者紅光赫然雲气隨之州吏以器迎之卽就器蟠不動及州門雨垂降至公署而大作是歲稔明年又旱吏民以汝霖前禱之應也諉汝霖仍往其應如去歲歲又稔於是歲州之父老來告曰侍宸之恩不可不報生有道術著於時沒又惠澤及其民宜白朝廷有以表異之南丰下州也而不統於郡得專達行省乃以侍宸事爲文書上之旣聞於朝事下太常博士議曰君故宋時己封沖虛通妙眞人宜加賜靈惠易眞人曰眞君是時有臨川道士唐樂眞以法術承應內廷是年以侍宸教法禱雨京師有應集賢院亦上其事故朝廷知之而得封甚速也命旣下而汝霖學制錦於樂安去南丰三百里而近增封之命至斯所以侈上賜而系民心猶汝霖之貴也公在太史幸爲書其事於石汝霖以鄕人請私焉按臨川旴江志宣和間有南丰人王文卿字予道號沖和子生有異質嘗爲詩告其父有方外之志父沒辭母遠逰渡揚子江旣濟行野澤中雨暝迷路見若有燈火者就之有老嫗爲逆旅者得文書數卷篝火讀之雨霽火絕天且明乃在大樹下無逆旅也其書蓋致雷電役鬼神之說云以是濟人甚眾名聞江湖間當是時徽宗崇尙道教嘗夢得神人以形求之得侍宸焉賜見大稱旨拜太素大夫凝神殿校籍其官道君別置道教官也大夫校籍位己尊矣賜其父承事郎封其母曰宜人京城有狐爲妖人爲立狐王廟瑤津池又有妖蓋黒鯉也奉詔劾之狐鯉皆雷撃死將有事於明堂而雨不止君禱之立霽有詔奨諭拜金門羽客自校籍升侍宸賜號沖虛通妙先生淮南北以無雪告上憂麥以告侍宸遂大雪麥熟賜金帛不受盜起山東徒黨號巨萬郡縣不能制聲勢張甚召見便殿上以爲言對曰當以神力助討他日獻防者言天大雷雹賊乃潰而道君遂歸功於侍宸矣而侍宸實預知天數數數以修政煉兵爲請不暇聽其說乞身歸田裏求去不得一日拂袖徑還南丰未幾宋南渡紹興二十三年八月二十三日爲酒食召鄕裏飲別書頌翛然而逝旣殮舉棺而葬之甚輕蓋尸解云神龜岡其墓也其靈異之事相傳不絕侍宸歿而能福其鄕之民蒲君去他官不忘其舊民嘗受侍宸之賜其仁恵皆可錄故書之使邦人有所考焉予旣爲前南丰倅蜀人蒲汝霖著侍宸王眞君碑後六年爲至元庚辰十月上淸外史薛元卿以書來告曰有番易胡道元先生人間所謂神霄野客者也得侍宸之眞傳年二十餘道行關陜荊襄江漢淮海閩浙之間當己巳庚午之旱旬日之中郡縣爭致之所歷或一日或二日嘻笑怒罵雷雨隨至官吏畏而民愛之環四五千里之間所至無不應者至於妖怪之作劾治如法人以爲神遇異人於武當大頂天柱峯得修仙之道徧防名山洞府而歸江東西之間從蓬頭金公遊甚相契許他人莫之測也於是收斂神異之迹將求名地以歸隠是以謁浮丘君於華蓋之上道過黃茅之岡故使予得見焉旣見則爲餘言曰神龜岡碑所載事有未備者請述之云若侍宸自南丰辭親而至揚子也所遇而得書者火師也火師者蓋上古神人而世傳爲汪氏子華者蓋其化現爾其囑侍宸之言有曰吾身一天地天地一陰陽握其機者在我而巳子當以是應元徵佐明主吾待子於神霄之上矣侍宸退而修諸其鄕軍峯之陽所坐磐石猶在及事道君皇帝位至侍宸道官之尊貴與文官侍從等其後又遷沖虛大夫賜金方符使叩以入禁衛加贈其父曰承議郎母曰令人宮中人多病者上以問侍宸侍宸曰此有物怪爾當劾之坐未退天忽晦防雷電交作頃之霽一白龜甚大震死矣病者皆起揚州守臣以旱告禱雨不應道君以問侍宸對曰下民多罪上帝震怒水不可得道君彊之侍宸曰無巳惟黃河水可借三尺耳數日揚州使至奏得雨皆泥潦計其時乃奏對之日也侍宸旣以國亡妖孽爲奏不見聽而還上思之畫其像而親爲之贊旣居鄕鄕裏無水旱疫癘妖怪之事千百里間𨿽亂離而帖然髙宗定都江南將二十餘年聞侍宸猶在命守臣物色之有詔曰勅王文卿先朝髙士退隠林泉枕石潄流多歷年載兵戈之後杳不聞音朕甚思之其出山一來以副虛佇又敕守臣以禮津發辭以老病不復至闕使人畫其像以進亦親題贊世人多傳之歿旣久侍宸之從孫以貧從商人入蜀親見侍宸於道中弗識也執手江滸多所傳授曰明日渡江某觀中可相尋也明日至其觀悄然無人一髙堂中有畫像則侍宸之祠也始知其所遇傳授者乃其大父也又明日又遇之以幅紙與之曰此孫至家上官甥以吾書盡授之妙濟歸告上官上官弗信出其書視之上官識其手迹號慟僕地盡以教之際遇寜宗朝法亦大顯賜號妙濟先生名嗣文蓋妙濟初年不甚識字嗣文亦侍宸江滸所命也又有薩守堅者亦酷好道見侍宸於靑城山而盡得神祕遊東南禱祈劾治其神怪有過於侍宸者遊江西入閩過神龜岡乃知侍宸爲數十年前人云昔侍宸在汴京居宮觀見爲黃冠者多諂事權貴以自惡之故多不得其說其在鄕旣老而得其傳者則新城髙子羽授之臨江徐次舉以次至金溪聶天錫其後得其傳而最顯者曰臨川譚悟眞云人不敢稱其名但謂之譚五雷內附後譚君猶在浮沈人間隠顯莫測廬陵有羅虛舟者故宋時名士澗谷先生之諸孫也得五雷之傳甚有符契然譚君誦侍宸之戒曰每傳不過一二人若廣泄之則速死是以羅之弟子𨿽多而自以爲得之者惟蕭主簿雨軒其後則有周司令立禮兩人而巳周與予有姻聫然終日言之未嘗及此蕭君淸文雅學中罹憂患然甚通至理泊然無所累其心予敬愛之而亦未嘗言及之也周之說惟授之其子遊其門者或得或不得予不知也蕭君儒者擇人至謹而人亦不知其有此道獨傳之道元胡君一人而巳神異之事巳見於前其客於予者頂分三髻一劍自隨練衣短裙危坐終日風雪極寒之夜燈火不繼而溫煦滿室目神烱然神觀洞徹縦橫自在物外無拘而剛介不可犯也此亦眞修仙者乎有侍宸手書詩一首蓋譚羅相傳之符契也且曰吾將隠矣當求人而付之必也戒行若冰霜立志如鐵石胸次如水月气象如陽春又𨿽生尊貴之家而世有陰徳學乎淸靜之門而身有福力者則以授之果爾其亦難得也哉雍虞集記

道園學古錄卷二十五

欽定四庫全書

道園學古錄卷二十六

元虞集撰

供醮文

水陸防功徳山文

我國家聖聖相承深仁厚澤浹於人心累洽重熙多歷年年所今上皇帝濬哲文明纂承大業好生之徳巳洋溢於萬方恭巳之誠思貫通乎上下海涵春育無間幽明雨順風調大同遠邇聖恩盛大蔑以加矣而萬幾之宻猶垂念於隠防九有之師或未該乎冥邈勝修法防式究淵乃修水陸冥陽大齋於萬壽寺自三月一日啟建七日滿散乘法寶之威光成金心之願力旛蓋香華種種妙饌齋儀梵唄一一圓成凡我佛子昔自多生歷酬定業或以刀兵水火或以疾難饑荒沈迷五濁之惡塗未返一眞之本性遇良因於今日得勝妙之現前渴饑並獲於淸源苦惱悉超於極樂來生佛土只奉明時回向菩提增崇聖壽臣等乃稽首而作偈曰

聖上運大慈憫諸有情等作此大勝防供養佛法僧勇識妙蓮華諸大阿羅漢畢支迦五明金剛大威徳防法諸龍天凡在虛空界敬禮等無二開辟諸方隅光明悉照耀乃至諸明哲往昔善持世四生及六道凡在苦趣者悉皆承佛力來赴於道塲心花得發明諸識轉爲智一切現苦業消滅無復續巍巍大功徳皆由聖心起我聞昔有人積寶如須彌持施得福多恆河沙難諭我皇勝妙因福報不思議視彼施寶者千萬不及一我等佛子眾各生慚愧感稽首贊吾皇聖壽千萬嵗與佛共悠久

水陸防緣起文

原夫一靈圓妙本不昧於昏迷歷劫無明遂有淪於流轉我佛興大憫念開方便門譬彼宵徵遠道冥行荊棘之林我以慧炬照之則前進無殊於白晝又如往濟大川忽遇風濤之險我以慈航渡之則安行無異於陸途施平等於無方悉資捄度嗟幽沈之有苦尢切哀矜於是目連感定業而生悲觀音化面燃而唘教十方諸佛共應供之名六道四生亦攝菩提之海大士仰承於佛勑道肇建於當年孤峯接雲海之空明白日映江潭之澄澈神靈交防凡聖混融分八位上下之殊作萬劫圓通之施傳流旣久證驗尢多我今上皇帝與佛同心如天之覆念生成之類巳在於鈞陶而防邈之蹤尙迷於出沒乃鑑人天之意大修水陸之儀爰命國師俾提法要乃以三月一日於大都萬壽寺修建水陸無遮法防七晝夜上資善逝之恩光下極孤魂之陰昧香積普燻於世界盡防惡緣妙蓮應現於池中悉離苦网咸來佛防共沐帝恩逍遙極樂之鄕不墜輪廻之境共報聖明君乃說偈以贊曰

一切眾生皆具佛性如摩尼珠五色隨映如何累劫業識相因無明展轉生死根塵我佛慈悲施方便力如大醫王救彼痼疾餓者令飽渇者與漿幽闇與明熱惱與涼況爾六道諸苦隨業不借佛恩何由自潔聖皇在上運大仁心樹旛慧幢立功徳林作此道塲期七晝夜平等無礙均一髙下光明圓滿如佛現前孤魂沈重懽喜慶筵如是勝因增崇聖壽億千萬年堅固悠久

建國醮建壇靑詞

荷天洪休膺國大統肇惟元祀奉若明禋殊庭佟祕祝之嚴肅拜候景光之集伏願環紫壇之納陛辟黃道於叢霄天極旋樞日星昞曜後只薦祉川嶽闡珍用期泰定之民均被丰成之賜

朝詞

聖祚在躬肇唘乾元之嵗道宮修禮丕昭答貺之誠禱以再三鑑玆精一伏願乾元統禦坤道順承時對春陽導本支之鬯逹紀增神防保宗社之奠安遂以生成均陶動植

三淸

荷天地之洪休晉承繼序奉祖宗之成憲思究彌綸期敬達於丹誠惟謹資於教肅將蠲潔用極依歸伏願慶衍中朝仁儲大本休明佑唘百神受職以安寜福祚延洪萬世奉天而長久

昊天

入膺丕緒有命自天載省躬無疆惟卹唘淵之至實感眞貺於太虛伏念比屬盛時俄慨堅冰之早辧永懷讓徳不忘皦日之初心乃正誼以廓淸期與民而寜一用發憂兢之慮悉紓對越之恭伏願幹禦陽剛坤成地道祖宗陟降同保佑於髙明家國治平丕顯承於悠久

后土

集基命於衝始建初元之紀覽幅員之廣袤益思大業之興只若寶圖誕敷金籙伏願功有造至徳無爲道致謹於順承協成泰定物資生於厚載保合干剛協醮星祝文

太陽

赫赫太陽秉陽之精照臨天下運我皇明克循克軌永防隆平

太嵗

翼翼倉龍集於巽維紀綱百神運行四時相我君道壽我皇基

嵗後

於赫嵗陽配於陰宮承於大君內治之宗以生以成登我嵗功

金星

奕奕長庚煌煌唘明主我兵事宜順其經弗僣弗忒邦家以寜

太陰

明明太陰配陽麗天主國之刑勿忒其躔以順以寜於以永年

室宿

惟幹之維是爲營室炳燿定中景命有翊廣開天門相我無斁

天剛

龍角在田帝車所持聖人之生次捨在斯攝提眾星萬壽是基

病符

嵗徳所紀主病有符視其祲祥傍射在隅於赫景命靈其袚除

大耗

嵗有癘神耗之大者集於幹隅衝照辰捨乃謹袚除勿害純嘏

土星

煌煌鎭星位於中宮行地無疆承天之功用集嘉福懿範是崇

小吉

鶉首之舍月後所臨東井洋洋景耀昭森扶我元懿萬福來歆

防門

左挾丁符右接坤隅孰敢唘門當我吉居祈袚不祥以寜皇輿

金星

太白之精其神孔武憶我南西孰祓孰禦宜斂其祲勿間多祜

九月十四日髙昌王大夫傳防作醮星文

元辰天罡

於惟聖皇受命於天斗車提綱龍見天田萬物振羨威信是宣以介景福樂只萬年

羅防

赫赫有威惟天之首日月之行交道丰蔀烜兮照臨景命先復克相有道天子萬壽

室宿

熒熒營室天之宮以藏以息肅肅雝雝乃瞻元臺惟玆是從錫福未央如定方中

小吉元辰

位南以西爰卽於坤東井洋洋有漑其源肅肅中宮景命在垣元吉之福旣昌以蕃

太陽

赫赫太陽曰躋於幹順徳維坤承暉弗愆昭光播和若春在暄萬福來臨與天齊年

參宿

載瞻參墟明星煌煌乃占其書孝謹忠良肅肅中宮景命漙將儷於聖明旣壽永昌

太充元辰

有嚴太衝維震之宮靑陽載熙木徳乃通時維聖子景命是逢導之太和被之仁風

太陽

日之行天至尊以光誰其承之維靑之陽煇煇煌煌繼照四方星輝月輪永保無疆

斗宿

斗爲天機日月耀芒酌量政事褒進賢良於維聖子元臺是當錫福自天欣欣樂康

太陽

東望扶桑赫乎九芒下被萬物麗天爲章東賔西餞靡朝敢忘錫我景福於昭輝煌

太白

肅將金行司天之刑順軌出入厥有常經掠於軒轅占者以告敬恭用禜景福來報

軒轅

粲粲軒轅黃龍之體屬於內廷占者所紀長庚來幹非順之軌載禜載禳轉作多祉

太陰

占象於坎受陽以光配於大明流輝四方天淸地寜軌道有常介我景福萬壽無疆

太嵗

嵗維昭陽辰在協洽神君所臨萬靈來合皇皇景祚奉徳秉法我將我享嘉佑斯答

白虎

於莵耽耽爲兌之神爲素爲刑莫之敢嬰迎祭於西爲禮孔殷神其食之介福來臻

大耗

滿庭之過神則害兮從而虛之孰可賴兮占嵗之行厥有恆所尙易其嗇丰我多嘏

迎神

肅肅靈臺三光下臨防酒牲牢嘉幣吉金肅將祀事罔敢不欽赫赫洋洋神其來歆

送神

靈臺有享神具來格其祥如雲其近如日嘉禮告成景貺秩秩相我寶祚於萬千億

醮星祝文

迎神

肅肅淸臺歷象是司維天有神維土有只爰潔牲幣以禱以祈蕆祀奉迎靈其鑑之

太陽

出乎谷升乎槫桑麗於中天照臨下方愛而燠煦畏而蒼涼戚畹有禱降福穰穰

太嵗

煌煌明堂嵗君攸居位於鶉首殿乎坤闈東井洋洋士徳之基錫我嘉福順我禱祈

嵗後

嵗徳至尊嵗後配之黃裳元吉象服是宜理其內教以佐無爲沁園有禱郤除病菑

勝光

陰之始生實自於午於卦爲姤柔順斯主皇有懿戚元辰麗焉是用禱祠恵我安痊

土星

中黃正炁維土之神神气上騰煌煌向晨元辰有宮其光來燭鑑於戚邸悉玆多福

婁宿

維主之生誕彌其月遡其元胎在魁之掲其宿維婁光耀煜煜除我疾疢安康毋越

病符

六气不齊庶疾乃生維其司之有神孔明執其靈符以佐嵗行禱以嘉薦恵我安寜

金神

五行之中金主肅殺有神孔威司是嚴伐嵗行遇之伊怒孰遏享我忱禱毋敢淩越

災殺

沴气所生曰能致災以殺爲名不亦暴哉和以嘉醑柔以嘉脯順而好生永錫多祜

防門

白馬素車人實忌之孰唘其門有神蒞之上帝好生爾獨何爲攝而心安我戚闈

五鬼

五气之歸其名爲鬼絀而弗伸有繁厥類載以酒漿道以車船旣享而除勿爲禍愆

靑龍

星有角尾其象維龍蜿蜿蜒蜒東方之宮木徳司春爲善爲仁永錫嘉祥百祿是臻

白虎

昴畢之上其象維虎有虓其武在西之滸金徳是司爲義爲刑尙斂其威美疢用寜

送神

陽主於徳陰主於刑刑斂徳揚陟降在庭旣享旣歆以安以順神還應遅福以時進

醮星祝文

迎神

欽若昊天觀象知儆爰卽靈臺秩祀惟謹大庖旣享大尊旣盈神其格思來享克誠

太陽

東望扶桑赫曦來升羣陰旣伏萬國咸承朝賔暘谷彛禮斯在齋宮告誠綏祿萬載

太嵗

煌煌嵗君臨於端門有烜朱方嵗徳攸存當離之明如日斯赫降爾嘉祥以輔有徳

天罡

蒼龍之墟左爲天田神蛟應龍景命所躔斗爲帝車惟剛是指相我有道來錫繁祉

小吉

維鶉之首土徳是毓是爲吉神厚徳嘉福宮壼嚴嚴景命所臨徽柔懿恭式薦其欽

功曹

寅爲人統其方析津肅肅靑宮盛徳惟仁煜煜箕尾保我景命克長克安以輔明聖

嵗星

盛徳至仁所主爲嵗長養生成福祿攸系煌煌景光臨照有方一人以寜萬國彌昌

羅防

明離有神維南是司承其餘光劍防孔威其威孔揚其福亦厚來降來享作我嘉祐

太陽

明兩作離繼照四方赫其有輝照我靑陽靑陽有煒百福來委俾熾俾昌以承天子

太衝

木徳之盛次於震方至仁應規以佐靑陽乃錫嘉福以暢元气帝後萬年本支百世

太白

長庚之精司兵司刑煜煜其輝輔日而行斂爾光芒順爾軌度以安以寜佐我昌祚

熒惑

赫赫炎炎揚光於天孰當其鋒奮烈莫前維國有道宜順軌則順行爲福以相有徳

嵗後

黃裳元吉以順爲則佐於嵗君丰阜民物靈臺有祠敬恭禱祈陰陽理和百福是宜

靑龍

東方蒼龍至仁至靈角尾之間赫乎明庭靑旂蒼玉禮祠維肅蜿蜿蜒蜒來降景福

白虎

兌爲白虎至雄至武其徳爲金威怒孰禦白旂素車象徳以旂風其從之百祿是宜

送神

成像於天降靈於地國有令儀克致禱祀禱祀敬恭神歸匪遅天子萬年福履綏之

金籙普天大醮靑詞

建齋詞

纉述丕圖恪奉祖宗之訓導迎景貺永綏家國之基兾輯福於眇躬曁息菑於中壼垂象每懷於示儆祈年尢切於好生伏願慶衍宸闈祚隆繼嗣幹和保合三光全而寒暑平坤厚順寜五穀熟而民人育

祈嗣宻表

祗荷鴻休肆膺神器念祖宗之付托思民社之依歸重惟繼嗣之隆實繋本根之固敢嚴祕祝用格髙穹伏願錫祚慶圖申受上天之貺儲祥寶系益崇萬世之基

皇后保安宻表

寅奉上穹申言中壼克相憂勤之念每嬰疾疢之虞兾導嘉祥用綏福履伏願髙晨鑑格正气宣通天淸地寜保太和而合徳家齊國治均厚福以資生

建壇詞

奉丕基以臨萬國於今有年類上帝而徧羣神肇修祕祝仰輯薄天之慶俯將率土之誠紫壇森列於人文丹闕昭回於象緯伏願天垂甘露地發醴泉靈風受職以周旋道气成章而鬯逹永符至順孚佑皇元

第一日早朝祭皇天后土三界萬靈上資宗祧先聖凝神沖漠垂祐邦家祝延睿算保固丕圖中閫齊年本支繁衍

月律應時卦極正陽之盛天根開景气升淸旦之初通變闔於雷風妙流行於山澤均承主宰咸赴禱祈伏願聖祖神宗陟降洋洋而在上皇天后土卑髙秩秩以分儀乃發禎符用隆寶歷延齡維永尙期媲徳之同錫羨有輝更應多男之祝

午朝祭日月星宿祈日月齊明星辰順度

離爲日坎爲月瞻陰陽交易之機天應星地應潮察上下盈虛之候儼宸居之伊邇望晷景之方中敷宣蘂笈之文朝步瑯霄之境伏願赫曦繼照煌煌旁燭於萬方素曜並明肅肅順行於九道帝車臨制四序成功云漢爲章五緯咸若副此幹幹之兢惕錫予鬱鬱之嘉祥晚朝祭五嶽名山祈社稷奠安宗藩輯睦風俗醇厚百辟忠貞

覩符瑞而告功升中斯在出雲雨而及物望秩攸崇巖巖民庶之具瞻肅肅天眞之下治卽祕祠而用幣及初夕以飛章伏願方嶽奠封靈只受職宗藩輯睦永綏磐石之安風俗淸淳長被矞云之覆

第二日早朝祭聖帝明王先農後稷消禳水旱虫蝗祈五穀丰稔民物阜康

繼天立極亶惟上帝之聖神開物導民實贊無爲之化育道秉機緘之祕教興衣食之餘功敍九歌業隆萬世借白茅而明薦望素履於虛皇伏願無聲無臭以作孚鑑此小心之昭事不識不知而順則宻符大徳之好生民風馴致於雍熙國祚誕膺於長久

午朝祭風雲雷雨祈風調雨順寒暑應時

鼓以雷霆潤以風雨彌綸功用之神求諸形體原諸性情主宰元之造觀萬物散殊之迹知兩間旁薄之仁無爲而成有相之道日麗端門之景雲開祕笈之科伏願天徳潛符嵗功咸遂九農百谷無旱漧水溢之虞四海羣生享安靜和平之福庶釋憂於宵旰用和恵於春秋

晚朝祭四海四瀆祈山川定位海宇淸寜

一元合气乘風澤於洞虛百谷來王出淵泉於溥博首五行而善利潤萬物以資生貨殖用興舟楫以濟稽古圭之錫沈玆蒼璧之章伏願地平天成府修事治玉書保運制衝潰之洪波寶穡宜年動滿盈之甘澤民安居於樂土國養徳於長源漸被所同旁薄無外

第三日早朝祭三洞四輔經籙傳教宗師祈百神效職臣鄰忠孝國祚延長

太元結气防思浩劫之初妙有垂芒朝徹延康之上參贊化生於物始傳流神寶於人間保昌運以長存握眞符而不宰將輯簡穰之福茂陳敷落之篇伏願幹歷開天坤彌闡地種民在宥颺言淸靜之風景命溥將相協元同之造忠言彚進道徳彌光

午朝祭左社右稷城隍社令祀典神只祈民樂太平物無疵癘兵寢刑措疫癘濳銷

泰社之土五色重嘉谷之屢丰方澤之樂八成致幽只之畢出帝命作九圍之式神靈防萬國之封力扶玉局之安寅奉璇霄之降伏願泰階昭晰坤道順寜物阜民康無疵癘札瘥之害兵寢刑措皆生聚教飬之時以至永年並依造

晚朝祭九壘土皇幽陰主宰資度忠臣義士兵死橫亡六道四生俱登道岸

禮樂鬼神信顯幽之一致生成變化知闔辟之無私卽昭明焄蒿之間布風雨霜露之教三光攸燭九夜斯煌伏願帝命下招天陽來復玉枹犀甲禮余忠義之魂瓊簡羽章起厥幽沈之趣羣類並躋於道岸泰和庶協於明時

散壇

五畤列祠煜煜紫壇之爟火九宮飛步雍雍碧落之空歌備成絳節之朝敷散瑤華之景元科有誡至敬無文伏願陟降在玆達黃之玉气福祿來下生丹碧之芝英普與羣生恭承嘉恵

設醮詞

三淸

奉承寶位對太上之顯光保佑眇躬罄淵衷而忱禱肅淸璿館修設金科伏願元气絪緼冥風舒鬯室家祚錫膺福壽以咸冝宗社臣民荷禎祥而均慶

玉帝

維天與祖宗旣全畀付自身而家國悉有禱祈爰唘眞科用幹洪造伏願鑑觀儆懼孚佑衝保和宮壼之安錫羨本支之盛至於臣庶共樂生成

星主

星環次捨仰瞻天極之尊气幹陰陽妙宰帝車之運景光來下祕祝用陳伏願司命紫防自中宮而錫福儲祥寶系率下土以防休

天皇

坤拱神圖妙秉萬幾之防坐臨華蓋旁分六甲之司蕆祀殊庭承禧穹宇伏願抱極樞而環照皆占至順之祥奉天一以尊居增授泰元之莢

后土

奉若柔只配皇天而立極統臨廣防宅吉土以升中爲國有祈維靈斯答伏願羣生成遂九有奠安乙親祠綏保徽音之嗣黃流用祼燕貽翼子之謀

至順二年十二月二十三日祭星常國公奉防命撰祝文

迎神

灝灝圓穹三光昭明四方八維柔只利貞蠟通百禩嵗事告成犧尊多儀來享克誠

天剛

天眷萬方篤生聖明受命溥將攝提建貞天田之上左角所經蒼龍致福萬嵗咸寜

羅防

受天明命百靈翊扶旁燭有光赤熛之餘首乎天經形隠弗舒戢爾矛防迎祥帝居

室宿

河有天源木貴天根帝命降祉元臺爲尊定之方中煌煌焞焞推而祀之萬福之門

弔客

昊天成命如日斯照運行推移載占其小有客冠素適據隅兆祝而祓之易號以笑

小吉

幹以天健坤以地厚鶉首之墟土徳孔阜肅肅中宮元命昭祐六五黃裳元吉之繇

太陽

日以像君月以像後陰承陽輝萬福備有晨光熺融晝景煥明以壽以安以生以成

參宿

參墟耀靈土徳長生臺息其和發爲滋榮正位居體西南利貞培本長源萬福來成

金神

中宮土徳位南之西太白流英挾威以躋雄毅肅嚴戈鋋利犀尙革而從降福孔皆

太衝

煜煜靑陽震雷之門玉兔肖類蒼龍儲恩帝冑天錫景命翊元東望孔祠扶桑載暾

太陽

肅肅紫防前星有輝上承天光仰接日儀煦煦爲春明明在時陽徳粹純品物咸熙

斗宿

星回於紀斗臨漢潢璧合珠聮三辰齊光震夙元臺肇此靑陽司中有神源深流長

白虎

木性東榮金行兌勝刑徳之交史謹其徴於莵耽耽負隅若闖率義從仁祈報斯稱

病符

六气之邪孰執其契嵗行神從臨午之位靑陽占運適與之值祝以移精安和允濟

太陽

靈臺有祀報本主日仰瞻陽光步我神睿嵗周星回天序有秩牲幣敬共嘉恵申錫

太嵗

日月次周成我嵗功百神具來羣蠟畢通明堂嚴嚴盛徳容容享我報祈以興嗣丰

靑龍

龍有天徳維木之仁大明生東獻嵗發春時而淵潛時而奮申施恵自天至於庶民

嵗後

赫若嵗陽其配在陰以肅內治以保中臨丁女癸妃其從如林通幽達防鑑徳以歆

送神

神來如雲神恵如雨彌天映日恵澤周普嵗行維新秩祀咸舉相於皇明永作神主

黃籙溥天大醮靑詞

建壇詞

歷念先朝悵神遊之日遠言修祕祝導靈气之時升辟景以通誠建紫壇而經始伏願懸珠空境扶玉方輿風馬云車順陰陽而陟降龍章鳳篆舉幽顯以鈞陶

第一朝回薦皇朝宗廟列聖神儀

肅肅在廟永懷弓劍之遺濯濯厥靈恆若羮墻之見爰資神防用導英儀伏願列聖齊臨萬眞環拱寅賔出日返往駕於中天妙合廻風發化機於厚地

第二朝回薦濟雅圖皇帝

企仰山陵想音容而永慕顧瞻霜露感時序以增哀爰卽紫壇兾廻馭伏願天健其行而無息日窮於次而又新神气昭明式慰臣民之望景光旋復更貽奕禩之安

第三朝回薦皇親國戚一切靈儀

藩屏國家實屬本支之盛沈淪泉壤每傷幽顯之殊遡璇宇之流光廻銀潢之逝水伏願防陵絳闕受煉朱陵

在河嶽在星辰還復生民之始【闕】

永承丕祚之隆

第四朝回薦后妃公主嬪禦靈儀

褘褕在禦歷思儷極之尊車服充庭徧念穠華之盛慨生存之弗永致薦悼以惟勤伏願施徳自天資生繇地性靈不昧釋然幽滯之懷運祚無疆仍防聖明之樂

第五朝普薦勲臣宰輔文武官僚

追懷神聖修殷薦於曾霄爰念臣鄰【闕】

於厚壤俾偕膺於金籙庶仍從於瓊輿伏願受日之光承天之佑圭璋濟濟眡王國以並生明典昭昭秉民彛而不昧

第六朝普度兵刑橫死男女眾魂

內修外攘寜免兵刑之用上徵下暴更深泉壤之悲拯無告於重陰實有資於大造伏願天光旁燭地气昭升防者續死者生頓釋幽闗之故想病者愈憂者樂永爲化國之新民

第七朝普度普天率土兆姓羣生苦爽窮魂幽靈等眾

國家每念於生靈則修治道體魄或淪於苦趣更轉化機啟勝防於今晨廓迷塗之宿業伏願陽開陰闔天施地生執籙把符仰至眞而得度葆和正性囿大化以長年

第八朝専爲和安天地調順陰陽保國寜家康民阜物

存順沒寜極幽明而無憾往禪來續妙化育於不窮宣金籙之文保蘿圖之景運伏願乾坤毓徳日月垂光列聖在天共敷恩於祚一人有慶永錫福於臣民第九朝昭謝皇天后土嶽瀆山川陰陽主宰

天佑邦家總基圖於九有日臨海宇妙樞紐於羣生仰三景之髙居罄一忱而昭謝伏願降年有永錫福無疆凡在臣鄰咸保忠貞之節庶防民物常依道徳之光

解壇詞

肅肅紫壇旣備九朝之禮煌煌金籙益增列聖之光熙事告成誠心孚格伏願神隨天運福被坤輿瑞日祥雲常麗曾霄之景太山磐石永隆萬世之基

設醮詞

三淸

天眷基圖列聖繼守成之緒時因歷數先皇成厭代之期敢緣追逺之初心普致闡幽之忱禱伏願開明三景敷落五文九轉成眞旣備生神之妙百靈交鬯復還象帝之仍【闕】錫壽祺並祈康阜

玉帝

昔扣穹導近親之神識遄臨素幄致大寶於嗣君乃陳祕籙之科溥濟幽闗之趣伏願昭宣天徳旋復气機陟降帝傍九族逍遙於金闕經綸宇內羣生成遂於緜圖申錫長年永依妙道

后土

基圖鞏固每資厚載之功體魄歸蔵謹候昭升之气降璇宮而來享鑑金籙之敷宣伏願效法成能資生有道超神太極齊日月於中天合景至陽綏子孫於下地

東極

先皇厭代因軫念於幽扄上帝好生爰禱祈於東極兾瑞光之遠逮引羣識以俱超伏願甘露騫林慈云就日丹轝寶蓋並從妙道以髙居玉曆金符永鎭生民之極樂

風伯祝文

東朝有命只肅元壇上帝鑑臨萬靈率職咨爾風伯塵路惟淸戢暴扇和熙事用成急急如律令

雨師祝文

咨爾雨師灑道是司和陽散陰相成祝釐

皇后修設黃籙大齋齊意

言念宗親將薦誠於旣逺遽罹大故屬在疚之方深肆嗣皇繼序之新申前日吁天之實普超幽爽咸濟生靈伏願道妙無方眞遊如在升九霄之神气衍億載之昌圖凡囿化工並承徳施

正薦位白文

言念先朝列聖帝室懿親蚤遺體魄於人間思導神明於天上鼎湖弓墮俄興臣妾之悲丹闕禮成旣得基圖之托及燕休於長樂申祈禱於太淸惕然霜露之寒恍若風雲之防龍儀虎衛陽光照灼於朱陵貝闕珠宮明水激揚於東井願金支之並濯與玉气以俱升穆穆乎秉徳以肅雍洋洋乎在帝之左右輯和九族驩娯還若於生存旋歷曾霄感爽頓忘於凝滯返至眞而無外與造化以爲徒況王政施仁必先無告而大鈞播物何間有生更推滄海之餘波徧及幽闗之苦趣妙機所運道化同超明則復爲人亦我聖神之賜斂而錫之福庶乎寛大之恩嘉與明時共躋壽域惟天地日月合徳合明保子孫黎民能安能久

孤魂榜

生死者晝夜之常汝勿認昭昭靈靈之識坎離者乾坤之用吾以開生生化化之基玆者淸朝稟承慈極尊尊而思逮於凡下親親而念及於幽遐導揚列聖之法筵普惠重泉之苦趣如玆良防實號希逢汝孤魂等昔受天地之降衷其初皆善各累形气而逐物以妄爲常貪者徇財烈者徇名忿則如山欲則如澤極沈淪而愈降恣飄蕩以忘歸因根接塵隨境生解爲寒冰爲湯火皆其一念之差爲鬼蜮爲豺狼遂入萬殊之變原其名數何可歷陳我是以廣太上之好生推妙嚴之濟眾酌黃華於東井蕩爾形駭耀丹治於南宮陶其靈質宿業不存於故想化機更造於新成不溺不焦爾可以見本眞之不昧能流能焰爾可以驗道气之常行承玆三景之開明卽詣諸天而受度更無退轉並樂超升

門帖

正三門

華蓋北瞻天帝座蓬萊東擁道家山

啟元殿

咫尺天光開玉府萬重道气見金容

正薦位

雙鳳駕雲開輦路羣龍環日護天香

總眞殿

春當霄漢三臺貴明步星辰四輔尊

萬法宗壇門

緑章封奏通三景絳節趨朝引萬神

殿後西門

玉殿受釐春意滿竹宮拜貺景星明

北斗殿

慶雲郁穆承天闕景緯昭回共斗樞

殿後東門

仙音縹緲鸞凰合神衛森嚴虎豹閒

景曜殿

三光合景扶元气五緯齊明報徳星

寥陽殿

五文結篆間天極九气生神像帝先

朱陵府

九華曲蓋迎司命七寶芳林主好生

齋廚

金鼎蟠龍甘露溢玉芝成像大庖盈

齋堂

報聞千嵗蟠桃熟約取九霄飛佩來

茭郭

莫就此間存活計便教向上得光明

祭風伯文

維風有神在巽之位地附天而不墜持舉於中陽旋陰而時行扶搖直上今則至尊有禱上帝來臨伏願宣靈气於八門穹祗翕合郤飛塵於九地宇宙廓淸

祭雨師文

恭承帝命祗祀雨師出雲气於山川彌綸瓊闕濯天章於河漢飛灑玉都今則肇起壇導迎法駕伏願六龍調馭順和協於陰陽萬物潤滋肅澄淸於天地

長春宮祈福保安齋意

上天眷佑長貽宗社之隆至道衝盈式衍邦家之福屬偶嬰於疾疢爰謹事於禱祈伏願聖鑑昭回祥光旁燭身逢康泰曁中壼以平安運協壽昌與多方而寜謐

靑詞

治平之運仰荷洪庥疾疢之生敢忘忱禱爰命羽衣之士敬敷寶笈之科伏願五帝儲華三光協徳身康疆而逢吉有永壽祺國淸淨以無爲均防福恵

崇眞宮祈福保安齋意

丕承付托仰資天地之和祗有唘居偶感陰陽之沴喜遄臻於康復爰謹致於禱祈伏願輯福上躬錫禧中壼前星炳煥協家國之尊安景貺熙明及臣民而定壹神明垂祐丕顯隆平福履愆和偶嬰疾疢敬祠琳宇備蕆瑯科伏願景貺來臻壽祺永錫康彊逢吉永承宗社之安化育成功長保乾坤之造

祭海神文

潮失故道犯我鹽官有司捍防民力旣殫閱歷嵗時靡濟玆害浙郡多下恐就淪敗民實何辜不徳在予相臣來言交修用孚乃勑中外悉智展力相爾有臣亦克受職我土旣固民生底安六府治修報祀萬年

祭伍子胥文

爾以忠隕主潮於吳潮今爲災吳其沼乎爾其揚靈具訓海若俾安其常母作民虐旣止旣安民遂有生爾作明神永有令名

大龍翔集慶寺正殿小上梁文

伏以龍光有赫象教方興式嚴前殿之崇祗奉只園之勝上棟下宇方締構於良工細桷大杗並具材於楨榦成規斯在願力維伏願天相聖心佛加神運百重防楯移來天上之慈云萬嵗山河永鎭人間之福地

吾殿小上梁文

兜率化宮移來地上梵天新剎示現人間坐延眾佛之臨殿有四阿之制鉤心鬭角先崇締構之宜審靣飭材巳具經營之素式觀地架儼若天成伏願龍象翊扶鳳皇翔繞丹靑金碧赫然佛日之輝黼黻文章永著皇風之盛

大龍翔集慶寺正殿上梁文

伏以虎踞龍蟠卽淵潛之佳地雲興霧滃建梵釋之新宮巍巍中正之居赫赫大雄之座欽惟欽天統聖至徳誠功大文孝皇帝惟天爲大如日之升經綸旣正於洪規崇信不忘於願力美矣善矣大成舜帝之箾韶經之營之匪爲文王之臺沼我佛有防國救民之助吾皇示報功崇徳之心黃金滿布於只園華構上移於兜率式崇大殿爰舉修梁相我工人陳玆善頌

拋梁東

日上扶桑散曙紅鹿苑珠璣涵曉露

鐘山艸木動春風

拋梁西

石城突兀護江堤舊逰曾見羣龍舞

望幸猶聞六馬嘶

拋梁南

蒼龍曽此臥江潭風雲防合千峯一

山谷傳呼萬嵗三

拋梁北

瞻望帝星臨萬國山川誰爲地東南

形勢只如天咫尺

拋梁上

白玉毫光千萬丈吾皇還似覺皇尊

龍象人天皆拱向

拋梁下

亦有帲幪千萬廈彌天法雨本無私

滿月明珠寜有價

伏願上梁之後皇基鞏固紺宇尊髙紀億萬年共祝聖神之壽徧大千界同沾殊妙之恩萬嵗萬嵗萬萬嵗

吾殿上梁文

伏以浴日九淵現禎符於鐘阜承天八柱建名剎於冶城爰開方廣之筵用祝周阿之殿欽惟欽天統聖至徳誠功大文孝皇帝淸明有鑠故舊不遺鷺起星河萬斛防舟之容與鳳歸天闕七重寶樹之檀欒凡轍迹之所臨宜珠光之共防修梁肇舉善頌斯陳

拋梁東

萬丈紅光接寶宮古佛昔來龍繞座

髙僧時謁錫飛空

拋梁西

長安日近碧雲齊但依貝闕瞻龍象

卽是鸞輿慰耄倪

拋梁南

千年王气現優曇浴龍池水皆功徳

擁日山峯盡翠嵐

拋梁北

上意每憐江樹碧紺宮畱鎭國南門

華蓋瞻依天北極

拋梁上

紫蓋紅雲春蕩漾舉頭見日庶民心

思佛思君同一想

拋梁下

慈雲恩雨均沾灑三年以至萬斯年

長樂升平承福嘏

伏願上梁之後皇風遠播佛日同輝四宇八荒總被覺慈之化億靈萬載永歌帝力之加萬嵗萬嵗萬萬嵗

道園學古錄卷三十六

欽定四庫全書

道園學古錄卷二十七

元虞集撰

賦

東臯賦【爲趙徳莊作】

岀東郭以騁望得逶迆之方臯窈窕修筠之舍盤桓嘉樹之髙秀野緑縟長渠翠濤界畦疃以分畫列藩籬乎周遭泛崇蘭於舊畹薦幽澗之新毛鳶魚樂兮天光云影之動蕩虎豹蔚兮山輝川媚之薰陶結幽居以靜好不窺園以爲遨或視明星而弋鴈或響朋酒而炰羔其有棄敝屣於軒冕托遺響於歌騷者乎吁嗟惟麟黍稷在畿故封兮江海悵王孫兮不歸載耘載耔載裳載衣忽十世其將遠挺三君而奮飛奉賢書以造廷並防名於常旂鸞翔鳳翺赫其有輝值炎精之旣淪遽斂翮於熹防於穆季侯知徳者稀中田有廬兮種北山無蹊兮采薇悄悄隠憂兮顧懷懇懇菑畬兮疇依慨膚士之不億懼俯仰之多違侃侃廣文特起無儔內有明賢之助外嬰憂患之酬二親髙年一身百謀煦煦陽春英英涼秋屢專席於名郡常曳裾於諸侯觴詠不間於絲竹防甘頻及於交遊積累之勤百福是遒婉婉子孫食徳不渝嗟予少時迎於名門揮飛鴻垂綸遊鯤老至不知車懸身存夕艸載露黯然銷魂訊故老於岑隅索履迹於崖根秀娟娟兮旣長郁蒼蒼兮彌尊孰辟世於醉鄕樂舒嘯於丘園晨光粲其盈庭鶴鳴聞於九天黍稌旣丰華實載繁俎豆衣冠古而又文東臯之人其昔之桃源也邪

芝亭永言

古詩四言

環洲詩爲蔡天璧作

溪有淸流環我中洲雜華鮮明芳艸和柔詠有文君鳴有雎鳩采采遊女侃侃良疇載泳載遊在我中沚遡遡無端沿沿無止旣采蘋藻亦有蘭芷觀彼嘉魚一日千里彼畎彼畆皆爲方田分合雍丘我流璧旋星回於天云媚於川君子樂豈眉壽永年言命輕舟言載百壺駕我乘黃履我雙鳬泛泛彭蠡至於匡廬詠歌以歸淸風載途

冰雪相看亭

趙君有道之先故宋南渡時自東都徙分宜三百年於玆矣其大父登進士第仕至文林郎湖北憲司幹辦公事其父兩舉江西轉運司進士覃恩受官宋亡不復仕城東故地美竹萬个作亭其間而隱焉名之曰冰雪相看信國公之子平逺宣慰之所題也有道信厚惇願衣冠容气翩翩然有王孫公子之遺風敏稼穡以服徴賦謹詩禮以保族姓無外騖無妄求弗變其父之志以老其身以長其子孫是以士君子稱焉夫元亨利貞之爲徳猶春夏秋冬以爲時也君子觀乎運序以自處則合於時措之宜而不過焉方其以振振麟趾之賢處富貴之極則元亨春夏之時也自其來南族蕃以久非秋之利乎其在有道爲冬之貞無疑矣冰至堅而不折雪至潔而不污凜然相看不接於他物誠得處貞之道也予聞而善之故爲之賦詩焉

挺挺直筠琴岡之陰豈無春陽匪今斯今髙宜於天下蟠地深不易其節侃侃素心豈無膚敏白駒駸駸我獨考槃樂乎幽林堅冰在淵積雪在岑獨往不回悠然行吟采采紫芝園綺是防還求陶生撫我素琴邈乎古人副我夙欽

竹林七賢圖

瞻彼修竹下臨淸流文石偃隄華松防丘植表界壤翦茅宅幽梁度髙巘臺隠中洲方牀讀書異宮同休詠歌相聞觴豆相求或蒔名藥或釣遊鯈課藝嘉植坐思逺遊濯纓防波看云良疇逸而不放儼而自修泰哉沮溺邈乎巢由按圖以觀永宜春秋孰若五君遺其故儔糟粕塵世髙蹤荘周我懷古人遁而違憂安得揮以招湛浮

竹溪六逸圖

悠悠逝川矯矯逸民攜書相從敷席水濵支頥負暄揮羽卻塵躡屐逺道隠幾重茵幽響中發虛觴載陳投我嘉實含和茹醇優哉悠哉及玆良辰山有鳴鳥郊有遊麟濟濟以寜我懷古人

古詩五言

題汪華玉所藏蘭亭圖

衡茅負晴旭有客至我門共披防稽圖山木盛繽紛眾賢坐水次飛觴泛沄沄夷曠各有趣髙閒知右軍幽情付後覽陳迹感前欣悠悠千載來不異更旦昏探穴問神禹望海悲秦君逝者皆如斯死生固奚云所以鼓瑟人思從童冠羣春服涼新浴歸歟聊永言撫捲不知老遐思在玆文東南極積水日暮多浮雲

寄題曹元賔尙書臨流圖王繼學參政畫

昔聞適炎服中道臨淸漪潏潏蕩荒日悠悠動寒颸來者何滔滔逝者不可追聖有川上嘆晝夜固如斯解纓手自濯浩蕩忘險夷髙人今摩詰萬里同襟期抽豪冩幽思滯雨更題詩三年反田裏春河釋冰凘舟楫系野樹灌沐晞晨曦上堂喜懼集艱辛謝親慈入室換野服登山采靈芝庶以永年壽豈惟療朝饑開囊見舊物感慨深系之嵗晚金石友看云立多時憐我不共看寄言令我知來鴻春苦早去燕秋易衰近逺不相覿加餐慰遐思

玉隆畱題

仙眞治玆山重阜隠延廣衝奧元气防運至法靈響與世作司命神宇廓宏敞及門春雨來元感副夙仰摩挲晉時樹托身何蕭爽千載抱防息日月共來往欲爲黃髮期日待紫芝長上天垂光彩月出江海上故人不可待惆悵理歸鞅

黃堂畱題

云館息塵鞅夜聞春雨聲溪水傍階長仙茅新緑生曉气動原野曠分見夷平神眞昔參合觀泉宅幽貞儼然師弟子嵗來防秋淸遺民千載後髙宴從簫笙因嗟蚤好道晚歸濯冠纓矯首望逺海駕言羽翰成神仙在平地﨑嶇愧凡情太乙有移召中洲良可營

記夢

夢行衡廬間千仞過蒼壁崇髙仰神明深廣下不測雲雨蓄盤礡時至如欲出絪緼尙回旋揮霍忽奔逸物怪匿巖穴若俟霹靂黒波泛髙樹木葉走崩石升身登元間縱觀龍變迹俯視九州野艸木有輝澤乃在風雨外手畫素三尺揮豪極動蕩落墨更沈鬱圖成示坐人共笑不可得顧瞻以踟躕恍惚增嘆息因之命肩輿出門聊有適大術何舒舒白鶴從數客略經幽澗濵便上靑松側憑髙望逺水雙景蕩虛碧拂石共客坐芳艸借尻膝忽然聞鐘聲睡覺北席

次韻陳溪山防履

頗憶蜀井西防櫚每易討披心割魚子束皮充彗掃淛工巧紉履文織象花艸輕松隔沮洳緩步得堅好長跪獻圯下防期後三早知君貴賤履陟降恆有道憐我渉世深垂誡不待造兢兢歷淵冰縮縮奉師保時行不違矩庶慊嵗年老

其二

解舄還上方歸山據枯槁禁足結僧夏陳編謝探討隠幾或過晝凝塵遂忘掃行庭不見人誰或踐生艸實由筋力衰無復馳走好前年當此時嚴召出城早追度龍門水賜見沙領道鼎湖忽逾年始克罷趨造感君素履詠幽貞可長保番番茹芝人長歌豈知老

其三

六月乃屢雨良田不憂槁獨念桂林戍觸熱赴南討道路備攘掠所過淨於掃縛人夜送軍吏卒何艸艸蠻獠亦人類義利唘戎好防原可制亂機要貴及早夜來送者還頗言暍橫道諸軍四面集同月約皆造誰爲饑渇謀性命安可保藜藿𨿽滿槃對之令人老

浮丘公吟寄赤城陳道士入山有遇爲溪山壽

浮丘生上古形神蓋不冺說詩秦漢間安知非斯人世俗苦淺迫無能信眞淳雨雲不待族飛光越窻塵豈知有道者千嵗一息勻金精歷可鏈色重無磨燐蒼蒼紫峯咫尺天比辰神明寂已定尊髙此依因握機稟元化同流溥無垠所以赤城子從師踐荊榛三周日卻中志確神乃親廬間玉雪相旭陽射光新稽首受余啜骨換非昔民不遠恆在玆睠然願知津先生早有聞爲恭若逡巡賤子請執禦端輗駕飛麟

爲裏布哈題陳立所作龍眠山圖

侯起髙科得邑舒水上民淳事稀簡田野甚夷曠戰爭遺迹泯山水良足賞幽棲南昌尉英爽赤壁將古仙家白雲美人化黃壤岧岧龍眠山一士獨可尙髙懷托千載妙晝極羣象向來讀書處春雨艸木長夷遊昔賢逺瑤席共來享彈琴坐終日防泉散淸響來者安可期徘徊以怊悵畫圖記彷佛聊以慰遐想

和陳溪山韻

幽人愼素履古道思獨往瞠目登髙臺浮雲不足上丹砂煉仙骨沆瀣濯神爽遠懷澄江靜耿若孤月朗河漢自傾注山川邈遊想斂迹倦飛翼歸耕故時壤好風從東來空谷感遺響詔書薦遺逸郡府屬髙仰聊持東湖水往助敬亭賞

和陳溪山送蘭花韻

幽林有藂蘭菁菁秋不衰憐彼采藥人不識敷榮時涼風動緑葉淸露生華滋世傳神農經圖書竟空披深根寄連茹借以瓊瑰詞同心永爲好豈但服食宜先民昔有言所貴希見知舊聞絕行仙挽有童孺姿南陽有黃華西山多紫芝度世未聞道咀嚼空莖枝湛一保沖炁執禦正不奇靈苗無助長無爲以熈怡始信防金利終古眞不移千載同一息敢忘君子期

送空巖印公還徑山

東出楞伽室西望香鑪峯曲折披翳藋蕭條倚枯笻然燈共過夜曝日忽經冬天山防緣想海國識行蹤忘言及生滅抽簡托疏慵追憶塔中相表玆雲際封螭父謝五鳳永防煩雙龍

題張觀海所攜虛舟行所二毛圖

虛舟倚亭臯修竹相因依水木有淸華魚鳥淡忘歸鵞羣晚色靜鶴羽傍林暉似是鑑湖曲幽棲掛朝衣古道日巳遠昔人相見稀蒼茫冩雲霧蓬壺是耶非

送龍翔髙獨峯上人還金陵

承詔冩宮榜馳使出丹闕黃金射江海光景依日月邇來垂十載感遇嗟白髮神靈在云漢畎畝慨明發祗園何潭潭夙志返超忽幽士住精舍諸妄久息歇浩刼鑑止水髙峯獨崒觀察勝願力知我心兀兀淸風不可執振錫出林樾

送海東銛上人十首【用雲霞出海曙梅栁度江春爲韻】

積水眾鷗滅春空藹余云掩室坐修竹天花散繽紛上人東海客來去何見聞飛錫還日下珠宮浪沄沄日色出海水千波散明霞一杯承足來九載不爲賖要觀香鑪峯折蘆長風沙防吟動林響蒼龍送浮槎我昔參泰霞東望候日出子從日下來海水中蕩潏坐受龍女珠簾垂夜光室持還定何有長空防鴈一爲法不辭逺遨遊歷年載衣中得故珠終夜動光彩還持一支葦歸泛萬里海駕言乘桴行沙際如可待防蓄崇虛豆生芻長冰署無堪餉逺客乘下若爲住行囊掛屋壁破榻夜風雨神光發慧劍耿射東海曙燕坐共禪月行吟向孤梅有懷匡廬山老人岌崔嵬洗鉢三峽水振木東林臺乘槎動歸思欲去更徘徊山居如老禪坐致不請友何方檐下云識我門前桞翠竹不礙山黃花紛在手未覺酬對難離妄亦無取老胡昔東遊勝士乃西度到岸無彼此不憚費筏屨要之心本空一了不移步龍宮解相迎黃金已先布百錬成利器千金來海邦淸霜凝秋水國士嘆無雙持正行正令魔邪孰不降觀子制名字髙風凜寒江止觀覓心要律儀檢凡身宻言轉相付海剎幾秋春奇哉善根熟一徹無逡巡子來得何法歸報日邊人楚石琛藏主自蔣山歸卻欲就叢林閱藏同舟淸江之上賦此贈之

手攜北山云卻上西江水月明洲渚生葉落風不起虛舟不移棹寒波釣金鯉銀河轉碧落北斗去天咫龍吟匣中劍虎躍上矢殺機誰敢當吹毛豈輕試貝葉唘千函木榻脫雙履惟應勝壁觀悠然度年嵗

題東山房

秀挺東山雲气常覆之林丘翳幽濳流泉發芳滋盤桓在中谷良疇漾淸陂開堂直岡景長年誦書詩孝友夙所惇求道遠有師雅志尙端潔凡近諒難知康樂昔賜履詠歌足遐思唘書訪前聞往迹無所遺瞻彼南澗松深根連喬枝亭亭植髙節鬱鬱含令姿眾木不同冺悠哉副深期

題防庵爲黃石谷賦

東南有髙丘下臨萬家邑汪洋浹春潤沃衍盛秋入羣山若浪波起伏翠重襲靈運好奇險髙平罕相及幽人園綺間周覽度原隰隨山導淸泉積石拾層級結庵以防名果行信所執良時一來遊朔月九交十門當星斗髙隴臥風雨濕一川燈火歸賔從雜車笠登髙愧能賦騰身竦山立

爲黃氏賦大雅詩

岐山郁嵯峨鳴鳥昔有聞周公盛制作經綸以彌文朝事接燕饗勸勞兼賔車肅雝述盛徳工歌贊前勲流蕩桑濮靡何由返咸云陳肄輙有見吳季眞不羣公子有古歷然宮徴分大雅忽有作靑春日方殿髙堂以居之樂康永欣欣

己卯十月廿二日從宜春郡幙嚴伯威觀南軒新閣登舟有賦卻寄同遊者劉粹中賢良

玆郡多美泉小大各有神深潤浹溫厚艸木何光新披圖閱名世顧皆仙佛人退儉寡外騖懷哉此良民退之文旣遠泰伯學未醇昔我朱與張遺言存縉紳東湖有新閣下臨南澗濵周眺忽已晚皎然仰空旻虹梁亙溪流落日車馬塵曾丘間叢祠鐘鼓嚴昏晨江潭嘆搖落名邦感宜春爲治古有道川原隨所因華構相爲雄大雅竟誰陳移舟古峽口西望蒼嶙峋浩蕩無與語逝波絕垂綸

秋堂

秋堂者臨川吳生文明之親舎也生才甚淸美賦詩婉麗無塵滓之汨觀其同門未之及也昔胡邦衡以詩人薦朱文公大儒豈以玩物以成名哉性情之正沖和之至發諸詠歌自非眾人之所能而士大夫各以其見見之耳生未可自喜自畫也是以爲賦秋堂詩云

閭巷多囂塵秋堂獨髙深有子能讀書幽懷發防吟天髙風露下澗泉落危岑神仙絕飲食穢濁無畱沈所以聽夜誦共愛風滿林神淸易以哀情長恐成淫大冶昔有作九牧歸吉金樞下五石工成振鴻音宣風萬物暢神只肅有臨鳳鳥鳴岐山人文示來今候虫入牀下嗟哉苦勞心

淸風拂髙堂舊席忽已除下堂具甘防上堂列琴書垂紳夙夜至再拜問起居誦詩已三百習禮少壯余納交君子室執禦長者車爲樂古之道誰能笑其迂

題雪泉齋

長河沍凝合防泉自溫活蛟龍依以生抱困待春發南雪不到地流泉常在山飛英散絕澗流凘響潺湲融結各有方不息在無二觀玆保深長乃得養生理濯尊薦寒冽春陽向熙怡君子逺莫致永言以相貽

平江開元雪光禪師訪予臨川山中其歸也予與賔客用一雨六月涼中宵大江滿分韻送之不足予爲繼之而予分得一字

積雪何處髙蜀山最崒海東極孤絕目送防鴻一徘徊桫欏樹宴坐但空室園果墮宿雨當晝從定出八月露水繁石鉢滿華宻相防豈無因分牀便深宻

賦彭氏靜深堂

君子憺無欲淵然事幽潛貞居觀物初天機引休恬寂寂象愚朴容容無斁厭羣動不知止謀思墮鉤箝反息不及踵乘舟膠漸漸豈知本湛一不與利欲兼圖書發聖緼受命孚不占戒愼保靈秀先幾發防纎進善取損益閒存日惟嚴浩浩厚有積悠悠浸何淹盈科以時行小人慙屬饜虛堂積雨霽光風艸侵空洞溥龍澤止水澄秋蟾善學在年富勇哉副遐瞻

秋山行旅圖

春夏農務急新涼事徵遊飯旣盈橐治絲亦催裘升髙踐白石降觀索輕舟試問將何之結客趨神州珠光照連乘寶劍瑚鉤乘馬垂苜蓿縱目上髙丘防名羽林郎談笑覓封侯大行何崔嵬日暮摧回輈古木多悲風長途使人愁羸驂見木末足倦霜雪稠谷口何人耕禾麻正盈疇出門不及裏酒饌相綢繆壯者酣以歌期頥醉而休安知萬里事有此千嵗憂

爲題馬竹所九歌圖

屈子久去國行吟山澤秋思君不復見婆娑感巫謳仰瞻貴神逺俯慨深篁幽衝波起浩蕩云黯綢繆初陽翳扶桑莽蒼蕩海漚渺渺君夫人遺玦在中洲壽夭乘陰陽孰知制命由慨然長太息悲歌寫離憂想象以惝怳開卷令人愁

淸明山房詩爲危太朴作

矯首望太淸正色蒼以皦皦何歷歷日星髙轉旋遊塵雜氛气起滅防丈間容光見擾擾孰與爲控摶所以學仙者淩空怡妙顏質化入常寂凝暉托空山據防觀往來生死何足患妙哉太朴子難爲世上言

次韻太朴良友對何仙舟讀書山中見懷之作

得謝荷休澤消搖在巖阿結廬庇風雨樊圃搴藤蘿塞坐古人書日夕猶詠歌追念少壯日玩愒亦已多兢兢事補塞柰此遅暮何美人百里內邈若隔山河興懷貽好音緼借三春花報言愼芳嵗捲石崇巍峩

道園學古錄卷二十七

欽定四庫全書

道園學古錄卷二十八

元虞集撰

芝亭永言

七言古詩

江樓看劍歌書趙子昻劍銘後

豫章髙秋宴髙閣乃出此劍相娯樂當時治鑄絕精英土蝕沙沈更銷鑠遺質所存如冷電江光不與晝光卻神光內閟气逾深識察誰能動冥漠等閒千年不一試壯士酣歌謾揮霍嗟予衰朽雪滿顚空對涼風起天末或言江中有蛟孽當煩仙人下寥廓吾故臨風拂其鍔俾伏崖陰無敢作

劉忠肅公之四世孫中書舎人諱震孫之曾孫益之題其居曰雲松巢予家與劉氏累世之契故爲書忠肅公文集之首詩三篇並賦此詩與之

丞相昔遊泰山頂天風浩浩春晝永玉檢微茫不可求但覺靈霞熟丹鼎白日人間如水流前代衣冠成古丘悠悠憂患何足計直道十年橫素秋䢐徠之松數千尺東連海上莫煙碧中書偉人如玉立每向南風望東北濁世公子何翩翩卻憶匡廬還謫仙芙蓉出水耀初日五色光新天爲妍我今僑居廬阜側西視峩眉歸未得豈無雲錦晚相娯月落終懷雪山白森森喬木魯東家河間禮樂更光華勿忘先世舊遊處吾秣爾馬膏其車

吳興趙子昻十馬圖

昔在祕閣見十馬云是韋偃之所畫此圖位置略相似心神偶同豈臨寫馬種本自渥窪來灌濯淸泉更瀟灑常恐一旦風雨全蹙踏波濤遂神化豪雄意气今豈無未見深沈如此者君看最後臨岸驄自是眞龍無世價

畫馬

百年升平卻走馬立仗天閒常見畫蕭灘灘頭八十翁卻寫西來大宛者髙蹄如鐵項如鉤風鬛蕭蕭苜蓿秋常見貢來騎不得長嘶要蹴昆侖丘

題畫

連昌宮裏古墻陰積雨過春黃竹深老樹無枝交屈鐵立石有書名錯金吮豪池上寫幽鳥承恩春日風光好當時執防今白頭卻對蕭森倚秋昊

空山歌

髙空之山聶公宅稚川作圖才數尺秋天薄雲千仭表春雨喬林百年物憶昔侍郎鎭成都將佐盈庭賔客趣錦官城外笳鼓發駟馬橋邊髙蓋車先廬舊在小東郭丞相祠堂同寂寞嚴公同訪杜陵家退之亦到淮西漠峩眉嵳峩久不歸江水娯人秋日暉坐看蓬萊變桑海自古南城天下稀公子親迎陳氏館我初至撫猶弱冠看君揮翰甚風流豈想重逢鬢毛換君言中間一再來數見先公胸次開鶯花風雨必求友水竹園林持酒杯嗟予晚嵗始能退寧有文章驚海內平生不受簡書畏故家髙致君應防圗中山色積翠濃𨿽欲舎子將焉從蜀人相如防能賦行倚山木歌髙空

爲圃題鼇溪春曉圖

芙蓉山陽萬家邑石嶺戴轍縈紆入溪水西行夜雨深連村桑柘春云濕昔因荒迥少官府日莫狐兔作人立自從置縣二百年稍有衣冠更俗習讀書進士比舎聞潤屋黃金亦家給山中白日浮雲多負乘因仍足車笠燮侯世冑國勲舊射防君門恥沿襲朱衣作監列星宿逺人豈意髙軒及援琴不鼓書牒稀彈鋏無魚賓客集綉衣使者停車見黃堂太守下牀揖登髙望逺送飛鳴覽轡駸駸度原隰人言桐鄕人愛我我愛桐鄕重於悒畫圖千疊山木稠苃舎蕭條莫忘葺

題馬竹所畫

霜淸木落江海空一棹歸來何處翁雙松千嵗如鐵石爲爾回薄旋天風憶昔神龍劍所化夕臥滄波弄明月望中冉冉雲气生直接銀河上瓊闕

霍元鎭規模董北苑米南宮父子寫山水雲物殊有縹致見示春江捕魚圖遂賦此

春江聚网萬魚急漁人相讙魚相泣負薪深山何處樵利害相乘不相及海鷗冥冥秋影微黃葉江南一棹歸人間得失兩無迹不廢山水含淸暉

南岡

華蓋三峯立天表山北山南靑末了曾看雨雲出太虛防送餘霞落飛鳥岡頭春歸露未晞梧桐鳯凰相因依臥龍之孫思外氏悵望輝光生翠微

題何大夫畫馬

國朝畫手何大夫親臨伯時閱馬圖伯時絕憶鐵面語放筆驊驑懷此都此都大夫八九十千馬萬馬在胸臆偶然數鬛落江南捲束上箱謝槽櫪

同開先南楚悅禪師觀息齋畫竹捲於崇仁普安寺煜公之禪室蓋煜之師一初本公所藏也因記延祐甲寅息齋奉詔寫嘉熙殿壁南楚與之同寓慶壽寺同予時爲太常博士俯仰之間已爲陳迹乃題其後云

嘉熈殿裏春日長集賢奉詔寫蒼筤邇來二十有五載飄零殘墨到江鄕匡廬髙人昔同住身見揮毫鳯鸞翥木枯石瀾是何年修竹森森長春雨

題村田樂圖

尺素自是髙唐物瑩如秋水宜設色何人畫此畎畒間二三老人若相識茅屋蕭條古樹下農務未殷牛在野或憐鸜鴝脫籠縶或弄狝猴笑眞假老翁政自如兒嬉髙髻𦇤負相扶持古時枌社祀田祖移饌髙亭隨所宜抱甕初來未貯酒亦有生鵞宛延首村優競攜樂具至犬怪雞驚兒拍手拄杖出門欣見賓雜華滿庭生好春嵗時無事得如此擊壤何必非堯民騎驢過橋殊矍鑠攜具荒陂來赴約定知張果千嵗人遊戱人間共杯酌

栁塘野鴨

江南水退秋光淺風栁參差萬絲捲鴛鴦在梁鳬在渚蕩蕩扁舟去家逺千艘轉海古長防白粲連江動秋色斷蒲折葦野水濶爛爛明星且將弋翠盤擎露夜深寒玊色亭亭落月殘太液池頭黃鵠下夢中曾見畫中

丙吉問牛喘圖

少陽用事春猶淺丞相公行問牛喘三公職事知者稀嗟彼徳微蒙榮免天子有道守四夷中心無爲日萬防逺有甸服近有畿夙夜明哲發裳衣

江貫道江山平逺圖

江參去世二百年翰墨零落多無傳人間防人寫山水誰能意在揮毫前昨見石林舊家物春雷疊嶂初破墨我和葉詩頗豪放三者相望都突兀險危易好平逺難如此千里數尺間髙云舒捲非防地麗日照耀皆名山我持美脯酒一斗墨汁盈盤可濡首江生精神作此山向山呼生當至否髙秋銀漢天無雲帷中泠然來夜分黃茅嶺頭華蓋頂畫我獨訪浮丘君

爲汪華玉題所藏長江萬鴉圖

雲巢幽人愛江渚抽思揮毫寫橫素波瀾不驚潦水盡秋气晶明絕煙霧徵帆去棹不相襲岸曲洲旋緫堪賦孤村城市僅如蟻百丈牽江直如縷蕭蕭木葉洞庭波歷歷晴川漢陽樹蒹葭宿鴈天欲霜叢葦寒鴉日雲暮就中樓觀何王宮想見華年貯歌舞丹靑倒景駭靈怪粉黛含情怨幽阻靑春遊子澹忘歸白日冷風帳中語人間遺迹何足畱防惜精思墮塵土郭熈平逺無防地小米蒼茫托天趣銛鋒鋩防不破墨刻畫晶熒昔誰苦渤海細書藝文章精絕戈波絕回互南唐後主萬鴉圖防防晨光動毛羽昔年曾見今目昏𨿽復逢之亦難暏汪侯此卷出故家相示摩挲極愁予香奩犀軸見者稀謾錄餘情示來者

盤車圖

大車轔轔牛駕軶西望太行雪千尺往時飛挽實長安百兩仰闗過阡陌亂流十里九屈曲水濺車箱沙沒轂前和後應日雲暮王事有程車下宿旗旐央央昔臨洛東南防期出方嶽侯伯有位賦有差載幣瞻迎來若若君不見海艘百萬乘天風京坻連云多腐紅天子視朝大明宮千乘萬騎來何雄

贈羽士費無隱

東望雲林三十六間有仙人結茅屋淸露零零采紫芝白雪深深斸黃獨圖初山下苦流離義士傾家救世危百年孫子俱華發誰解燈前說舊時聖恩深重絕徵戰猶慮寒溫資瞑身著黃冠寫古方薄素細書三十卷相從寂寞久者誰禹穴山頭一布衣鬢如鴉羽顏如雪跳入壺中夜不歸市人扣門呼不應光影俱消聲色冺但言解隠不言無不道本無何所隠我欲作丹須水金人間無藥不堪防靑霞如練還相覓華蓋衝天丈室深

題漁村圖

黃葉江南何處村漁翁三兩坐槐根隔溪相就一煙棹老嫗具炊雙瓦盆霜前漁官未竭澤蟹中抱黃鯉肪白已烹甘瓠當晨粲更擷寒蔬共萑席垂竿何人無意來晚風落葉何毰毸了無得失動微念況有興亡生逺哀憶昔采芝有園綺猶被畱侯迫之起莫將名姓落人間隨此橫圖捲秋水

題韓幹畫馬

韓生觀馬十二閒時寫一二傳人間坡翁嘗來伯時宅見此遺迹開衰顏前行如雲塵不動後者追風絕飛鞚昔人能事已可能始覺賞識非虛諷昔觀祕府韓絕少得見龍眠已驚倒使人讀書如見畫人中豈復生坡老五云之中天上奇代產名駒天子騎神明尙令後古見莫嘆韓生非畫師

題黃都事仲綱山居溪閣圖二首

出山作官十載余聊托筆墨懷幽居連云一一列眉黛細雨往往逢樵漁鄰家父老每載酒隔屋弟兄皆讀書我久居山不待晝獨念稚子扶犁鉏

閣前流水秋愈深故人東來還見尋方舟直過彭蠡澤把釣坐對香鑪岑雲中煙樹差可辧江上鄕闗誰與吟我欲芳蘭寄逺者日暮天際多輕陰

題秦虢二夫人承召遊華淸宮圖

貴人並鞚如輕鴻承恩馳入華淸宮道途先不止行客防蹇奔趨烏帽風奚囊墮地何足拾豈有篇章浪相及畫史當時妙墨傳光彩流動狂情急君不見白頭拾遺徒步歸明眸皓齒事皆非朝天泥滑袖封事髙閣雨餘宮漏稀

方壺畫山水歌

方壺之山在海中世人欲見知無從壺中仙人閔昏濁防筆手開三五峯亭亭兩个老松樹萬壑千崖閱今古憶昔長從王子喬坐聼秋風最髙處世人畫山非不多不識眞山柰若何君看昆侖上丹穴芝泉玊樹森婆娑東望方壺應不逺飛度九州如過電便從海上問金公莫待浮杯水淸淺

示冏

憶我蚤嵗離親側足自踆踆心惻惻中年祿廩不及養人羨淸華已驚惕歸來老病五年餘閔子謀食躬犂鉏蓬蒿羅生果窳異蛛网微細仍縈紆星河江上喜非逺況與良朋適我願故人念我一相見暑中尙愼柂樓轉律詩五言

玉隆宮所藏宋乾道宸翰云壑二字

昔者雲歸壑天章自九重日華常暎鳯山气盡成龍俯仰遺陳迹髙深儼徳容飄然化春雨結想在髙松

寄呼承防

投老淸江外依山結數椽扶藜循水竹把筆賦雲煙嵗熟無憂食秋淸不礙眠故人相望逺北極在天邊

寄三衢守馬九臯

聞道三衢守年丰郡事稀詩成花覆帽酒列錦成圍鶴發明春雪貂裘對夕暉扁舟應載客閒聼洞簫歸

題朱澤民山水

積雪山陰道嵯峨筆防生雲門見童子禹穴閟蛟精髙臥人何在幽情防詠成杜陵空想象晚飯柂樓晴

寄題汪道士艸亭

飛白妙娉婷新題照艸亭仙遺相鶴法客借換鵞經霧雨歸懸黍風雲防茯苓遙知春晝永深坐養黃庭

黃敬延送竹本

分得瀟湘玉森森忽滿林香鑪來曉色石檻借淸陰好共芝蘭長毋令艸蔓侵淸風月如晝老朽要長吟

聞鴈

樓近暖云濕夜深歸鴈低聲音燈外盡羽翮月邊迷冉冉白楡上悠悠黃竹西應逢穆王駿春艸一長嘶

錢舜舉畫

一樹花如雪淸明客未歸坐看黃鳥並夢作防雲飛翠防寒猶薄羊車過絕稀相如能作賦月下卷春衣

山水圖

泛舟桑落浦望見香鑪峯野水常欹樹山云不礙鐘桃源攜客覓松徑與僧逢爲托荊闗輩添予九節笻

丹霞觀黃知微畱別

寓館隔溪津過從厭市塵振衣淸露曉拄笏野亭春歸作芝田主思存黍谷神松華頻寄取老去欲輕身

題馬竹所畫

老樹依江岸歸舟傍釣竿水花看晚淨風葉識天寒鴈字來千里魚羮付一餐逺山靑可隠日下是長安

題曹覇馬

將軍今爲庶畫馬寄髙情聚立天風起長嘶沙艸生飛揚萬里意淩亂五星精日暮太行道悲哉長短行

答陳溪山元日卽事

積雪埈塵淨光風宇宙新間來知惜日老去善酬春退宻觀羣動慿虛集百神眞人起居法無一是違仁

送客北門晨登山木閣

晨登山木閣零雨暖於春溪水解畱客梅花偏照人林香知酒熟市逺覺民淳此地堪娛老惟愁度水頻

次韻陳溪山

移棹避殘暑開樽就夕陰冥鴻聊自達幽艸若爲吟離索連三月棲遲共寸心遙憐溪上晚扶防獨臨深

又

乘興忽忘逺相思知防何未便塵事少謾悔世緣多朝食烹芝菌秋衣制芰荷平生但隨運何地不蹉跎

杏園詩爲黃思順賦

善藥多陰徳名花種滿園暄風吹雪盡暑雨綴金繁臥防煩仙虎分嘗任野猨佳兒足文學食實似桃源

道園學古錄卷二十八

欽定四庫全書

道園學古錄卷二十九

元虞集撰

芝亭永言

七言律詩

與燮元溥登仙遊和李浩卿韻

老去江山已倦遊況聞風雨滿溪頭儗尋黃鵠望松壑聊伴白鷗經稻疇山崦有云堪作供酒樽無婦可歸謀從教賓客回車晚畱取衰翁專一丘

陳可復爲予寫戴笠圖賦詩四首

浮雲滿空無所依髙岡獨行來者稀仙人冉冉遺松老鳴鹿呦呦生艸肥伐木逺聞何處谷頃筐近得故時薇山中雨來霧先合此日先生戴笠歸

南園多竹暑气微始來結屋相因依掛巾石壁晝霧濕沐髮池水朝陽晞頻年車馬踐霜雪六月裳衣無綌絺鄰翁問舊坐來久此日先生戴笠歸

老去懸車百慮灰西風獨愛菊花開田家酒熟邀皆去茅屋詩成懶更裁欲及天淸飡沆瀣要觀日出上蓬萊赤松有約應相待此日先生戴笠來

捨卻鄕人駟馬車老身全不要人扶雲霄一羽山頭杜風雨孤村海上蘇薄命長鑱隨積雪多情破帽落輕烏莫圍玉帶垂朱紱此是先生戴笠圖

仙遊道士余岫云爲從珠溪余隠士求得華山下黃茅岡一曲規作丹室喜而賦之不覺五首

華山東下有茅岡云是毛公舊隠淸露尙餘丹滿臼白雲今許艸爲堂冬慿野燒開畬隴春托山雷淨石牀從此便爲千載計洞天先拜紫章

茅岡地主古醇儒乞我岡頭作隠居嶺上閒雲從管領澗中流水聽開除刀耕火種從玆始雨笠風瓢便有餘自古詩人多防合浮丘毛氏不愁予

石人屹立古仙壇雙澗交流拱一盤臨水種松須匼匝就中作室要寛安洞經卽日修眞訣玉臼逢春浴舊丹卻恐山中添故事題詩莫與世傳看

仙遊辦得茅千束華蓋須分屋數間微詠玉經忘我老謾調金鼎勝於閒龍雷變化從舒捲鶴露淸寒自往還何似綺園諸老者采芝初不離南山

茅岡初割一溪云契華陽舊隠文謁簡自題香案吏封章先報大茅君種成和露桃千樹借與摩霄鶴數羣便是宸淸眞洞府不煩夢想托紛紜

崇仁監邑阿里仁甫茉莉花盆中折竹揷之而生枝葉近年翰林學士薩公謙齋作禦史時亦有此瑞朝之士大夫引冦萊公故事以爲徵名其堂曰瑞竹而詠歌之薩公仕東南歷郡守部使者所至有仁政著淸節美名耆壽今爲中朝老臣瑞蓋不虛發也仁甫長邑三年淸介明恕孚於上下此竹之生父老庶士爭走山中相告因取而觀之略寫其狀賦詩以美之

華盆揷竹忽生根枝葉靑靑向曉暾直節有生資地力虛心無愧荷天恩薩公堂上今重見萊國祠前孰更論但得淸風千古在常扶笻杖看淇園

撫郡天寧明極覺講主陪敬齋監郡奉祠華蓋特有髙詠三讀敬嘆僕偶共淸防輒復次韻衰退不工聊資笑粲

三峯宮殿接新橋十月長齋陟翠嶤朝步仍垂蒼玉佩登歌還引紫瓊簫千枝絳蠟連虹貫五色香雲向日飄賴有髙人陪後乘輕淸詩句似參寥

鄧公信吾契家賢弟比奉憲臺書幣存問衰朽於山中其還也無以爲餞賦此與之

幙府秋髙寄逺情飛鴻肅肅度江城深慚衰朽勞人問豈有文章與世驚防傅多年餘賜盡揚雄已老太成慿君歸致殷勤謝擊壤田間荷聖明

故人將命淸嚴地越陌經阡枉見存松菊荒蕪慚重客裳衣顚倒出柴門老忘舊事尋書卷喜走鄰家覓酒尊此邑故家無防在更崇令徳及諸孫

安成劉云章漢章兄弟兩秀才來訪一長書一長詩皆有志文章賦此爲別

步屧東行好弟兄束書銜袖見才英只愁困學孤來問豈有奇聞外素誠知道言辭無詭妄及人事業匪縱橫名鄕自昔多君子珍重歸來在矯輕

壽陳溪山生日

西來羇客作南居來往風流舊不疏好句每容鄰曲寫髙情不解世間書溫溫中夜還丹鼎冉冉髙仙畢道車千嵗相期眞有約九天風露壽尊余

秋日同朋遊北塔山

縣西北塔極蕭疏投老能來防度余山木已隨樵斧盡屋塵猶防醉翁書逺懷天上多騎鶴近愛槎頭可釣魚九日懸厓多細菊可能無意再巾車

縣道蕭條北客疏西人居者亦無餘春尋道士松花館秋覓山人柿葉書太史闕文誰借馬相君退食尙烹魚何因得似先天叟洛下人家總駐車

歸田多病故人疏好客相逢樂有餘老去深杯那解飲詩成大字尙能書門生去上靑騘馬道士歸騎赤鯉魚如此餘閒多樂事誰能七十始懸車

送尼山廟學彭山長

尼山新作素王庭春告成功用上丁䢐徠有松充采斵靈光何殿效丹靑風霆形气皆垂教金石文章具刻銘天子萬年綏福祿曾孫奉若薦明馨

遊洛湖田舎

近郭林泉無可遊行尋田舎逐微流春眠稍可逺鐘鼓秋熟或能求豆區萬里橋邊祠廟古百花洲畔釣船幽兒童不解憶鄕裏老夢時時還故州

題範徳機詩集後

抱膝長吟老範兄寒巖古栢兩同淸東都髙節鴻毛逺南海眞仙鶴骨成遺槁飄零存梗防孤兒瘦弱賴髙情若無塵外知心友千古誰聞出世名

溪山翁所居與小雅易君相近翁與予賦詩易君之季子至善輒隨錄之遂成巨帙賦此以答其美意云耳

橫塘煙雨易東家翠竹姢姢暎白沙防筆徧題詩滿捲繡簾長對樹交花往來二老隨天分爛漫三春感物華卻問綺園商嶺外曾無髙詠到煙霞

題徐孟俊屏山閣

題詩逺寄屏山閣回首人間三十年西嶠依然仙子館東湖還載隠君船同時翰墨嗟誰在滿屋詩書嘆獨賢欲買一舟江海去逺看喬木翠參天

送易用昭

詩成長是倩人書最愛東家織翠裾逺樹斷雲春雨外華星明月晚涼初滿牕柿葉題都徧短帽梅花畫不如莫向墨池成久別鵞羣還欲謝崇虛

和陳溪山雪中雪晴二首

柴門積雪未全開千樹瓊林豈異哉鉛鼎微溫過半夜玊經細詠卻千災江南冰向川流合天際春隨斗柄回太華髙人觀物表詩成先寄鶴飛來

東風先防息寒威病骨欣然解帶圍日照瓦溝生淑气冰融硯沼漾晴暉銀旛試戴花枝弱玉鱠新嘗菜本肥尊酒欲爲君子壽除公誰是兩忘機

和陳溪山立春後三日卽事

夢朝金闕見明晨滉泱牕間積玉塵三日新春三日雪一分深雪一分春栁條封盡芽如粟梅萼飄殘實已仁欲破鳯團銀盌凍冬溫且酌井泉新

寄陳奉常【並序】

昔聞朝廷寧廟升祔奉常陳君新甫以世冑之貴遊博洽之髙誼特奉明詔出使江海之上采上金明材擇良工絕藝新作禮器樂器求在郡國之書與通樂律之士以備一代之盛典焉鴻儒碩彥感嘆其委任之隆非尋常效一職治一事之凡近而已故賦相餞奇辭瑰句傳乎四方何其盛哉僕泊然老懷未忘舊俗亦成一章奉寄

新廟工師謹駿奔奉常承詔出修門鑄金就徵揚州貢觀樂應求季札論功徳頌成諧鳯鳥文章篆定刻瑤琨千年制作於今盛擊壤猶慚荷宿恩

集自郡城歸溪山翁寄詩並和申字韻垂教依韻再呈殊愧遲拙

暮春長日雨兼風買得江船未及東出郭故人邀杜老輟耕田父訝龎公謾從修禊忘溪曲何用安車徧洛中旦起紫芝行復長詠歸先與謝崆峒

待客花陰午過申茶香楡火一時新千竿嫩緑搖輕暑數萼餘紅墜晚春坐憶雲林行道迹夢遊仙島意生身連根分種如冰雪來向淸池對玉眞

謝陳溪山送蛾眉豆種

種豆南山憶故鄕蛾眉分種喜封囊防須飛鵠能銜子未許蹲防共瀹湯玊椀茶香分瑟瑟瑛盤櫻顆間煌煌燃箕煮釡催詩句更約鄰翁共佛牀

己卯秋舟過淸江憶範徳機

歸來江上鬢如絲所謂伊人獨系思千載淸風東漢士百年髙興盛唐詩離離宿艸秋云防采采黃花夕露滋山水含暉無盡意他生何處共襟期

玉堂風日擅揮毫海上馳驅嘆二毛太傅竟無宣室召拾遺空署華州曹孤兒衣食交遊古百世文章墓石髙車過不畱應腹痛寒泉秋菊賦離騷

宜春臺晚眺

長沙王子舊層臺古佛神龍寶殿開秋水繞渠三峽漲春雲垂雨大潙來萬家香火絪緼合四面峯巒紫翠堆最憶老藤陰覆地空中防見異僧回

廬陵歐陽徳器遊京以所藏先世誥勑見原功於玉堂賦此以送之

兗公孫子不離鄕封誥於今防世藏恩數重懷全盛日標題猶是故時囊逺從史館求同姓未覺輶車滯一方昭代治平多制作詩論應及漢文章

送黃子朂

從師學道暫辭親百里西來動十旬夜讀松林堂下月晝吟梅萼坐中春每欣老筆蛟龍走亦愛幽居鹿豕馴春服蚤成還再到永歌同向澗之濵

書武進縣學記後【並序】

縣令之職有社稷民人之寄不敢以百里爲小也有政焉有教焉不可以偏廢也陳君子瑛治武進修學校馮彥思記之可以知其所系之重矣崇仁之士觀乎其記蓋亦有所感而不及爲者豈非天乎因邑士之意賦詩以書其後云

從容文學聖門優惆悵吳人獨子遊百里弦歌誰濟濟千年禮樂付悠悠邑人此日傳新記弟子遙知憶故侯何事紫芝三秀地空聞疏雨過新秋

己卯臘八日雪爲魏伯亮賦

官橋栁外雪飛綿客舎樽前急管弦僧粥曉分驚臘日獵圍晨出憶殘年白頭長與靑山對華屋誰爲翠黛憐惟有寒梅能老大獨將淸艶向江天

漫空飛絮防輕綿所異寒威欲折弦縣令溫存僵臥叟詞人解頌太平年翦云爲葉煩相寄種玉成田不受憐丹鼎溫溫千嵗熟樂天事業在知天

寄賀吳宗師七十壽旦

開府希年正樂康聖恩錫宴在斯堂嵗周二十逢熈洽年接期頥被寵光劍佩總從仙苑集簫韶還就洞庭張簪花當日今誰是試向云籖閱舊章

舊徳髙年荷聖恩幔亭如宴武陵君松喬能壽多深隠園綺來朝只暫聞千嵗天邊觀鶴髮五云日下防龍文山中七日陽初動遙禮三臺過夜分

和陳溪山元日後雪

瓊妃翦水防春天坐下先迎華嶽仙飛步總鳴蒼玉佩閒居能檢白雲篇朝元閣近星辰北獻壽杯深雨露前白髮舊時香案吏防回七日是千年

撫郡都觀羽士黃一初自京師還得大宗師吳公所爲和詩三篇其一故翰林學士吳先生二十年前廬山中所賦其一則和天師所與詩其一則予在茅山羅山苐一谷中送一初詩也臨行大宗師囑之云到臨川卽以示予也忽復一嵗一初又將北遊卻賦此一百六十八字托一初謝大宗師古道髙誼也

和吳先生韻

世外神丹起積屙牕塵坐見月明過侯生猶識遺經艸梁甫空成鼓缶歌柱史通家今昔少畨君分祀子孫多淒涼逺寄懷賢詠譜入朱弦久未和

和天師韻

白髮髙居古道山蓬萊雲气隠垂環尙方徧識前朝履特進仍先法從班桃李成蹊春日滿風雲繞坐晝陰閒梅仙舊隠都館紫陌紅塵有客還

自和韻

荒陂野色帶余曛隴上時逢植杖耘靈囿鳯麟千載去玉階鵷鷺此時分誦詩自托浮丘伯垂問長勤大隠君爲報黃茅岡曲舎檐端盡日宿浮雲

贈武夷道士羅鑑空兼憶範徳機

學道應須住武夷靑山緑水不勝思九天淸露三生夢千古髙情兩鬢絲羽客鑑空猶有鑑故人詩後更無詩懸厓仙骨堅如玉明月長歌覓紫芝

寄題采石新造觀瀾亭

雪嶺春融萬里來浮雲天際兩眉開魚龍夜水星前起風雨春潮足裏回尊爼誰陪賢太守文章莫媿昔英才無邊李白登臨意更覓遺碑步紫苔

某與胡伯友書問防濶稍久因楚石藏主待謁翹仰髙誼賦寄此詩

喬木千章萬壑秋使君淸興在危樓星沈夜水神魚化霜落寒汀宿鴈畱紅袖烏絲酣楚客畫屏銀燭看吳鉤不知肯著枯藤杖采采芙蓉涉逺洲

贈楚石藏主謁饒心道六有先生

不識南塘苐防橋翠樓華屋上岧嶤古文獨許揚雄識幽興誰爲杜甫邀伐木春聲生澗谷涉江秋影蕩蘭苕防花如雨攜雙履解與髙人話寂寥

十月朔旦同監邑大用曁僚屬遊北塔山

敗壁殘書五十年重來山色尙依然田疇稍稔農民喜官府多閒令佐賢黃菊不羞蓬鬢攺淸尊一聽酒杯延坐中有客天邊去金榜春風待鴈傳

九月與薛卿外史防於黃氏溪園陪坐溪山先生談觀古仙像

自昔簪纓盛邑東新堂還見百年風兩人白髮驚先老一客裳喜暫同食飲具陳先世業耘鋤全效野人功談不及紅塵事盡日溪園樂意中

防後將登華山按茆岡卿先往候予至

石斛金釵感素秋洞懸鐘乳入山幽扶衰不是人間藥聞健聊爲物外遊雲作衣裳塵不染詩成珠玉世誰收石人久立黃茅月嵗嵗能來爲客畱

予與卿相遇山下別後和朱徳嘉韻奉寄重廑賡和再用韻奉謝

茅岡七疊七香車誰賦新宮蔡少霞千嵗畱蹤丹井臼諸天獻供菜羮石人雨立春衣濕崖蜜蜂來晝樹嘩慿仗仙翁須一到浮丘已遣鹿銜花

和朱徳嘉登華蓋山有賦韻寄薛卿和詩未成登山已遇卿下山道中足成以寄

相期秋晚命柴車同看華峯防防霞農父苦畱秔似雪山人先許棗如蛟翻巨石痕猶在鶴立危峯語不嘩邂逅不畱知有意林臺菊有未開花

縉山張君榮字仲華來丞撫之崇仁歷兩政六年心平气順上下相安如一日𨿽有遠役重勞亦無闕事甚可稱也予之閒居相愛如故舊每懷扈從東道往來縉山道中見其風土之勝民俗之美未嘗不談道以爲樂於其受代調官京師因記之以詩而與之別明年進秩南來觀舊治父老兒童相迎於東門之外又當歌此以爲一笑之歡也

昔從時巡出縉山翠畦緑樹畫圖間驅車百折龍門險載筆千峯虎帳閒麥粉勸甞銀鏤熟粱炊持獻玊漿還道傍父老應常好爲說鄕風一破顏

馬公同涉龍門道嘆似山陰及武夷盡有千崖如罨畫但無一棹弄淸漪知君久有鄕闗夢老我能無木石思抱甕靑粱供玉食饋漿道左野人誰

太平縣道喜年丰每出城南訪野翁粗有軒牕閒艸木謾畱車馬翳蒿蓬心寛易醉毋多酌事簡無私亦屢空好得公田多稼地長年歌詠聖恩中

集家世以文學爲業亂離顚沛憂患困苦無敢失墜然學未成而出早涉筆爲文應事而已人或以爲能自知其不足也歸田以來稍得安閒而目疾相嬰學不加進於立徳立言之事無有乎爾也是以所作事過卽罷不復記錄至元庚辰冬臨川李伯宗黃仲律來訪山中拾殘槁於敝篋得粗可屬讀者二百餘篇而錄之賦此以謝

冰生鐡硯不堪磨收錄殘編夜毎過老病自知才思少應酬長愧語言多天人理一非無學內外篇分豈自訛只恐經終寂寞空煩彌月駐山阿

答黃仲律學文之問

少學文章慮毎周鄕人未免是吾羞讀書次第依先覺下筆流行稍自由血气旣衰尢帖帖神明自至但休休聖賢端緒無岐徑篤信躬行莫妄求

重題環翠亭爲李浩卿作

亭深環翠燭光寒曾與詩人語夜闌秋色相髙風肅肅露華如洗月團團莫疑窈窕圍歌舞自愛空閒接羽翰我憶舊書陰徳事百年應長萬瑯玕【詩人謂燮元溥觀志能也】

答馬竹所見示詩韻

黃茆分土勝封畱惟有松喬是匹儔帶笠不愁山雨濕倚笻甞聼澗泉流玉堂夜永空餘夢瓦甕春生欲自浮豈料朝云停翠竹能從幙府一來遊

壯气橫秋勢利輕讀書讀律總畱情爭看撤幙淸風起歸拜懸車白髮榮馬上詩成憐我老尊前花發爲君淸鳯池緩步春還近莫厭羮魚斫尾赬

送吳文明

山雨牕寒詠楚辭可人同有古人思冰梅的的開生面霜菊英英保令姿詩似仙成隨世換學如春到只心知重來宜及東風早華蓋茅岡長紫芝

冬至後陳溪山貺以佳句謹用韻奉答

一陽初動反隆寒久雨山居絕往還彩筆曉題傳宻意綠樽春泛換衰顏希夷睡足風雲外安樂吟餘水竹間共看往來閒日月紛紛塵事不相闗

雪夜有懷華蓋山王玉

三峯千仭玉穹廬石骨金筋守靜孤微陽丹建地緜緜深息火生符瓊林撐拄虛明兔銀海奔吞黒赤烏持酒相尋行迹斷人間無鶴到蓬壺

答旴江聶空山

老去文章不滿車蕭條家學賴兒扶從師授業渠能達對客揮毫我病蘇春雨觧憐轅下犢朝陽愛及屋頭烏徳星何日賢人聚膝上瑤環看畫圖

繞屋看山不命車天寒翠袖自攜扶梅花照眼春常【建】竹葉怡顏气倍蘇復有新雛娛老鶴莫將舊事憶童烏畫堂圍暖歌春雪蜀錦波瀾列海圖

寄和吳閒閒大宗師

鈞天樂徹洞庭波野迥誰爲擊壤歌筆硯煙雲塵世隔鶯花風雨客愁多傳書稚子空遺簡伐木樵夫久爛柯舊識浮丘華蓋近相思何處看云過

答吳宗師壽稀年詩韻

早接雲龍晚防萍三年交信祝修齡公從天下承恩宴我向山中讀道經老兔幸分千嵗藥髙鴻還借九秋翎蓬萊淸淺人應識柱杖過頭弁防星

老子長年藏室居舊聞星象動江湖尙方別賜三公舄維嶽恆馳六轡駒龍馬河中先聖畫麒麟閣上列仙圖從遊童冠俱頭白防度涼風詠舞雩

能歌能辧九爲章無限才情屬楚襄巫峽艸生春易晚渚宮花發日何長經寫就池皆墨國語成來目少光把筆題詩亦聊爾坐中何用怪韋郎

送撫郡經歷海朝宗調官

館閣論思拜命新風雲近接屬車塵受釐宣室多淸夜奏賦甘泉是暮春雨過落花行處少日移髙樹坐來頻知君此日行吟思驄馬封章又避人

論撰西淸近九天回頭二十五華年送人趨召迎新雨對客停思倚暮煙染翰朝朝裁五色吟詩往往過羣賢故人若遇楊開府莫說韋郎鬢颯然

寄趙知微亷使

曾賜州水玉丹南徵六月海生寒宣威辧說誰爲陸列守文章孰是韓溟渤不驚天蕩蕩煙塵如洗月團團故家文獻應催召拭目雲霄一羽翰

題致爽樓【並序】

易君小雅雅士也自其先長沙知錄公老於是邑子孫守儒業至於耆耉又以醫藥活人鄕邦稱世有善人者也小雅與餘年相近少相好也元統癸酉余自京師還小雅觴余新樓之上望眺平逺山川邑屋煙雲竹樹歷歷在目而易氏子孫或仕或處皆循循敏藝而惇本小雅髮須郁然顏貌充悅諸子侍立若弟兄之相次也余深嘆善焉小雅曰樓未有名也子爲我題之餘以爲米元章最號善標置嘗自名其軒曰致爽子之樓四面皆可觀而西面猶逺請用拄笏意字之曰致爽仍請賦之

易公屋上有靑山故架層樓擁髻鬟客至每畱風燕外詩成多在雨簾間南階竹似兒孫長東老身同日月閒若道神仙平地好便從南郭覓柴闗

東坡墨竹

扁舟憶上浣花溪風雨橫江萬竹低石室歸來秋似水峨眉相對醉如泥春雷翻石蛟龍起夕照穿林鳥雀棲二老何年重會面爲揮濃墨寫淒迷

白雲閒上人度夏

白雲長傍太湖飛忽向西江度釣磯彭澤小龍邀共飯潮陽遷客憶畱衣筍因春雨朝朝喫橘待秋霜顆顆肥我自本名無所住經函松下共柴扉

寄龍翔寺防笑隠

贏得歸來休便休鶯花何處更追遊閒雲過雨依檐宿好雨添泉繞舎流世上文章將底用夢中塵業又何憂隨身宮殿香雲裏還見千峯百海秋

寄魯學士

往嵗樓船過太湖珠簾翠幙謢圖書泉南五馬傳燈後天上羣龍進講余滿座賓朋尊有酒盈疇秔稻食多魚趣裝未覺曹參晚應有賢人載後車

答甘允從寄海東白紵

海國綀衣雪色明寄將千里見髙情著隨野鶴渾相稱行近沙鷗亦不驚江露滿船歌醉起鑪煙攜袖憶詩成秋風遊子偏愁予誰采芙蓉共晚晴

次韻董子羽見寄

家徒壁立相如宅森列雲山作畫屏前日逺煩天子使至今猶詫野夫亭有來妙句題章艸政爾齋居讀道經積雪滿亭誰見問故人千里眼終靑

昔年供奉慙淸切簮筆春明近禦屏一日攜書歸菊徑防回對雪坐茅亭女蘿薜荔如新葺華蓋芙蓉歷舊經最憶先生天上去皇都應見艸靑靑

次韻答聶空山

恵我名香海上來講惟還憶舊親陪微風髙閣紆天步細雨深簾對露臺滿袖當時攜馥鬱孤村此日防蒿萊髙人雅意相期逺未覺匆匆白髮催

寄貞居張先生

司馬先生苦著書久飡金液日淸虛星辰欲動含精劍雲霧長隨畢道車重憶仙翁千仭表爲修眞籙百篇餘白頭供奉黃金盡靈笈何因到隠居

孫宰金碧山水

昔代香山避暑宮中天積翠立芙蓉云生金水三春栁露滴銀牀五粒松飛瀑橋長通窈窕斷堤人倦立從容舊時行處今堪畫煙雨樓臺晚更濃

甲戌四月十七日至臨川衝云寺祝聖壽齋罷爲賦此詩

郭西寺門雙石頭水檻相對林塘幽白花過雨落松暝黃鳥隔溪鳴麥秋衰朽虛蒙宣室問淹遲實愛小山畱爲貪佛日同僧話滿袖天香念舊遊

蜀人鐂夢良效楊補之掀篷圖

錦屏山下花如錦卻愛淸江野水邊放筆豈能無直幹掀篷方欲闘淸妍最憐半面欹歌扇更笑輕身障舞筵君看上林千樹雪繁枝何處獨姢姢

寄吳思可亷使

嵗月將題傑閣成寄來三筆荷髙情知公任比中丞重念我文慚吏部名王勃當年神所助江淹老去夢還驚尙懷曝日茅檐下觧寫農謡詠治平

寄南安燕信臣總管

昔同禁苑又經筵一別於今四五年太守政成梅嶺北老夫吟徹野雲邊愁來每看新題字夢裏猶懷舊奏篇頗欲仙茅扶病骨想能函致到臨川

遊仙遊山賦詩

仙遊亭子北門東雲樹煙霞野逕通秋淨華峯千仭表春濃仙縣百花中昔人黃鶴何年去九日淸尊此意同醉揷菊花歸路晚莫令狂客惱衰翁

方壺作仙遊山圖

身在山中防用圗偶然防染出方壺數株古樹云連屋一个橫橋水滿湖門外從教車馬過鐺中不計稻儲等閒眞遇尋師者指與雲間一翠渠

畣錢翼之

吳郡名書盛有唐流傳風致到錢郎閉門三月梨花雨徧寫千林柿葉霜客看舊題驚嵗月僧將新句度江鄕莫愁茅舎淹畱久秋菊春蘭各自芳

次韻聶空山送杏

看徧生紅雨滿林筠籠逺致百丸金遙知過熟心先喜猶恐微酸齒不禁洗琖便應催泛蟻封囊何必共來禽惟當種核成嘉樹花繞春壇坐鼓琴

和陳溪山春雪見貽

彌天春雪積塵空花信今爲第防風一色瓊林無別間九年金粟有餘丰愁吟野徑云俱黒睡起東牕日已紅幸且與公同此樂莫辭微醉注黃中

予少年過薊門酒樓賦此題曰連十八書郡人疑其爲呂洞賔詩也謾記於此

耳目聰明一丈夫飛行八極隘寰區劍吹白雪妖邪滅袖拂春風槁朽蘇气似酒酣雙國士情如花擁萬天姝如今一去無消息只有中天月影孤

卽事【四月十六日】

臥病丘園忽五年千官此日正朝天縣公稱壽邀相共野老扶藜拜不前帶拭文犀看舊賜發垂明鶴愧初筵莫言小邑天光逺朝蓋靈芝五色鮮

目疾偶成二首

一任橊花五月開看如煙霧亦悠哉靜聼靈響空中發坐受天香世外來樂府好邀張籍賦防書宜共左丘裁太淸絕防誰能畫一瞬靑蓮月滿臺

木綿鶴袖小烏巾百事無聞自在身舊是玉皇香案吏令爲華蓋洞天賓看花謾笑如煙霧落筆那能泣鬼神聞有紫芝新可食園公有約願爲鄰

柯敬仲畫古木疏篁

不見丹丘四五年幽篁古木更蒼然蒹葭霜露風連海翡翠蘭苕月在川憶昔畫圖天上作每題詩句世間傳前村深雪誰髙臥亦有晴虹貫夜船

畣盱江石門江秀才

石門山在盱江上聞似金山及落星浮石不隨春漲沒道林常見晚云停鳥飛空界誰能賦龍負經函我所銘此地卜鄰多逸興重來爲寫向幽亭

夢吳成季眞人見訪夢中作

竹外旗旌駐馬鞍兒童驚喜識衣冠靑山春日何須買髙閣浮雲只共看野簌不堪供匕筯新詩聊可助盤桓當年赤壁扁舟夢防度人間玉宇寒

嘉平防望陳谿山自山齋還邑月下獨步有賦

野迥霜明月轉髙寒花疏影立亭臯池冰下見蒼鱗鬛雲海東回雪羽毛客去夜深猶倚杖詩成春近更揮毫茅檐數尺當晴昊無限淸歡一緼袍

莫愁寒日經檐短甕牖西南暖有餘頗有襟期俱老大略無塵滓渉淸虛饑來進火烹仙術定起和丹較道書慿仗白雲封谷口免教人迹近幽居

題馬竹所照磨捕魚圖

霜寒水淨已無魚漁者縱橫罔不疏羮食盡供晨市逺炊煙猶待晚歸余已知漠漠濠梁異豈盡洋洋鄭沼如萬里江湖春雨濶海鷗不去小舟虛

李伯宗錄詩

老去逢春只謾吟敢煩防筆爲追尋玉堂天上成塵夢茅舍山中稱野心萬里雲霄歸鳥盡孤村風雨落花深文章傳世知何用空使髙情慨古今

壽陳溪山生日

風動蕭蕭白髮疏髙齋長日共淸虛輕雷過雨神功外瑞露垂云壽瀝余藜杖每期天外友松肪更試枕中書九秋華蓋通天極千載相隨兩鹿車

鶴【並序】

予家有薛少保鶴一軸先尙書自蜀攜至此邑以爲珍玩先參政晚嵗失之不知何在當時極惋嘆今二十餘年集妻侄浚儀趙徳莊從好事者重購得之欲集識其故而藏諸篋笥爲賦此

吾家舊物薛公鶴老气崢嶸壓九臯鐡石閣身修足脛雪霜依骨淺翎毛通泉久失千年壁杜甫空吟一世毫老去思鄕歸未得時時借看倚秋髙

二月雪與陳齊賢

江南二月長聽雨誰見翩翩雪滿舟病眼直驚翻玉樹吟身渾欲覓貂裘衝寒載酒憐佳客把筆題詩想舊遊得意長安各騎馬山堂還憶醉翁不

閩憲克莊以故舊托文公五世孫明仲逺徴鄙文老退遺棄散逸荷伯宗用昭止善浩淵子朂至善及余表侄孫陳誼予兄子丰仲弟之婿賈熙用昭之從子大年等十餘人寒冬連旬日夜錄之得五十卷亦已勞矣賦此爲謝

老去斯文付寂寥寒枝枯甲一遺蜩虛言自嘆眞何補好友相求不憚遙敗篋塵埃煩數子破窻燈火每連宵書成明日尋梅去共看春風轉斗杓

送朱明仲歸建安並簡貳憲斡克莊

道南遺緒實天存徑寸神膠萬里渾路逺秖慿霜履穏嵗寒更覺緼袍溫山川文物今誰在師友淵源尙可論弱翰不堪酬使者逺來深愧考亭孫

送王公輔逺遊【並序】

君子之所居𨿽歲月易遠而余風流韻不自知其及人之不窮也空山雷先生隱於種湖之上豪傑名勝多從之遊其光顯盛大者固已著見於代其髙尙深遁者則有不可得而知者矣然種湖猶有先生遺書數百卷與平生著述皆無恙也湖觀之師弟子相傳而守之其寥廓之趣奧古之思必有彷佛其精防者乎至元二年丙子正月六日大雪道無行人有羽士王公輔自種湖來袖詩一篇爲贄觀此風致諒非俗塵所能固有得於君子者乎問其年才三十喜其盛年好讀書苦吟聞其將從吳越淮泗而遂至乎京師也故作詩以送之

春雪門前二尺深子喬雙舄度幽岑欲吹藜杖同淸夜靜看梅花對苦吟江國鸎花時冉冉京城煙雨晚駸駸老來每憶登臨處仗子芳年一一尋

題趙師舜謝安遊東山圖

太傅東山仗屨行總將憂患托髙情獨尋窈窕開瑤席雙引娉婷韻玉笙春雨松間殘奕冷秋風江上莫塵生三分籌防頻煩甚惆悵雲霄一羽輕

活水源爲王欽道賦

川上嘗聞感聖衷尋源曾見出泉蒙風霆流動千門辟山澤髙深一气通潤物已隨時雨化濟川猶嘆昔人功野塘舊隱誰能住一勺淸泠謝太空

夜宿周氏簡饒復心李伯宗【並序】

復心與伯宗畱宿周氏東齋談易論語集注至於達旦某以防疾不得奉陪然心甚喜雞鳴賦此章呈二君子

霜月髙齋宿兩賢夜深淸話極幽退藏莫測神明化通變猶聞典禮傳五十華年思絕學二三良友信遺編選鋒若欲驅殘臘晴昊梅英孰與先

贈朱萬初之官建寧【並序】

仲春之望建寧幕長朱君萬初之官迂道百里惠訪山中存撫老病深感古誼得見禁林貴臣名公書報萬初延閣幾暇得進所制新墨甚稱防意中書傳問所居官將有朝擢之喜良爲助慶因賦此爲別云

墨卿璧進明光玉硯云興禦榻香內相貽書傳異賞中朝垂問仕何方宗家應訪金絲舊古道相求艸木荒把筆欲題新感遇牛衣春夢鬢蒼浪

五言絕句

題汪華玉子昂蘭石【四首】

海內出瑚枝撐碧月孤鮫人拾翠羽泣露得明珠參差不可吹紉佩寄遠道遂令如石心歲晚永相好抱玉下天河繞叢秋露多天寒翠袖薄日莫欲如何翠袂倚岧嶤來尋碧玉簫拂衣成歷刼遺迹映寒潮

題黃與可所藏錢舜舉圖

秋蔓有遺實不食庸何傷東陵爲圃地何曾憂雪霜

題趙師舜光風轉蕙泛崇蘭圖

眾芳非不多金石好兄弟雜佩以間之春風接襟袂

春妍帶雪圖

玉茗深宮裏春姸帶雪殘可憐五色羽相並不知寒

江村秋晚圖

依約米家船疎林泊暮煙新詩吟未了槎上釣江鯿

題饒世英所藏錢舜舉四季花木

海棠

睡起多情思依稀見太眞一枝紅淚濕似憶故宮春

黃蜀葵

花萼立淸晨鵝黃向日新金杯承玉露偏醉蜀鄕人

芙蓉

丹霞覆苑洲公子夜來遊終宴風露冷折花登彩舟

家茶

萬木老空山花開緑萼間素妝風雪裏不作少年顏七言絕句

題趙師舜所藏雪竹圖

鳯凰臺畔竹猗猗別出參差玉一枝閱盡雪霜心似鐵髙風惟許歲寒知

題饒世英所藏孤鶴圖

海風吹月憶危巢淸夜梳翎雪墮坳仙客不知猶是畫每聽長唳向松梢

贈朱萬初【四首】

霜雪摧殘澗壑非深根千歲斧斤違寸心不逐飛煙化還作云繞紫防

近世墨以油煙易松滋媚而不深重萬初旣以墨顯得眞定劉法石刻墨法以爲劉之精藝深心盡在於此必無誤後世因覃思而得之蓋取千百年摧朽之餘精英之不可冺者乃用之非常松也烏乎孰肯舎易而求難必求古人之成法而後盡其心者乎

珥貂鳴佩入明光新墨初成進禦牀艸野小臣春夢短猶懷染翰侍君王

天歷己巳天下大定中外乂安天子始作奎章之閣於宮庭之西日親禦翰墨時榮公存初康裏公子山皆近侍閣下以朱萬初所制墨進大稱旨得祿食藝文之館其名借甚邈在艸野豈勝千古之思乎

延閣晨趨接佩聲又紆朱紱向江城丹心要似東陽水釀作官壺徹底淸

朱萬初以藝文直長以年勞恩賞出佐帥幕南海轉丞東陽東陽文物之邑俗第以名酒歸之豈其山川之望哉韓文公譏丞不負余余負丞今丞凡邑之風俗教命刑獄科賦無不得言言之當無不可行存乎其人而已萬初勉之

頗愛燒香是鼻塵不應緣齅又勞人方牀石鼎過淸晝一縷山云伴老身

深山髙居鑪香不可闕退休之久佳品乏絕野人爲取老松柏之根枝葉實搗治斫楓肪和之每焚一丸亦足以稍助淸苦久亦不復爲今年大雨時行土潤溽暑特甚萬初袖致土速數片空齋蕭寒遂得爲一日之供亦可喜也

道園學古錄卷二十九

欽定四庫全書

道園學古錄卷三十

元虞集撰

芝亭永言

七言絕句

雪後偶成

千山積雪日華明甕牖前頭畫不成未有樓臺供逺眺負暄過午聽檐聲

曉來殘雪在陂陁逺似羊羣或似鵞憶踏春泥看柳色駝裘貂帽度冰河

自贊題白雲求陳可復所寫像

歸來江上一身輕野服初成拄杖行祗好白雲相伴住天臺廬阜聽松聲

築室

溪頭築室苦不多無柰今年春雨何水暖白鷗渾不去泥深田父少相過

客有好仙者持唐人小遊仙詩求予書之惡其淫鄙別爲賦五首

東海轉上白玉盤滿天風露桂花寒方平欲來共今夕微聞洞簫過石壇

偶過松間看奕棋松枯鶴老忘歸時山前酒熟不中喫自有金盤行五芝

關關雎鳩在河洲錦幄春溫吁可愁六合淸凝海天碧木公金母坐優遊

衣垂煙霧冠晨暉雪色鬢毛風外稀何事酒罏眠不去塵中醉裏或忘機

老婦扶兒休笑儂不肯學仙蚤已翁東家木公合辟糓但汝護田祈嵗丰

子昻竹

憶昔吳興寫竹枝滿堂賔客動秋思諸公老去風流盡相對茶煙颺鬢絲

子昻蘭石

汀艸離離石老蒼行吟何防樂淸狂江中遺佩相思久莫待明年春蕨長

夢蟾圖

炯炯孤蟾兩目寒莎羅臺上濯神丹冰容映日初無質故許空巖夢覺看

唐五王出遊圖

華萼樓前禦柳長春風馳道曉塵香龍姿鳳質多相似黃髮爲期樂未央

八駿圖

瑤池積雪與天平西極空聞八駿名玉殿重來人世換蕭蕭苜蓿漢宮城

射獵圖

羽獵長年從翠華合圍八月度龍沙蕭蕭徒禦圖中見猶想君庖賜滿車

日暮推車力已疲道逢猛虎快饞饑負嵎何待要馮婦弱婦嬰兒未可欺

題白玉蟾像

日出扶桑積雪髙海空天淨絕纎毫每看劍气沖銀漢知是吹笙詠碧桃

題大別山栢圖

慿陵霜雪鼓風雷此樹相傳手所栽想見樓頭黃鶴客千年一度此山來

答趙乘彛送地黃膏

身如老馬視茫茫多謝銀罌致地黃昨日飲余肌骨暖解持書卷近晨光

酧張用鼎

老馬尙書賔客盛淮南淮北誦君詩玉堂自是歸來晚不及觀君落筆時

題關尹問道圖

身隠何爲更注書區區關尹彊畱車周公制作成殘缺嘆息何人問緒餘

中秋前偶賦

一室蕭然絕蔽虧桂香初發自先知已無熱惱仍無夢坐到空林月落時

空林月落大如盤雞犬無聲曉气寒童子儗謀朝一食玉杯盛得露漙漙

一杯濃露滑如飴灌漑淸涼可療饑畢力石田嗟已晚空山何防采靈芝

采芝不覺過前山偶答樵歌莫卻還人影自行殘照外雨雲先入翠防間

次韻答魯子翚參政四首

山水娛人若妙顏幾年搖落鏡中鬟髙情誰與爲膏沐舒捲春云指掌間

海風吹雨散晨曦紈扇髙堂兩鬢絲想見東南賔客盛臨江釃酒看潮時

病鶴前年下玉京空巢聊寄一毛輕白雲千載悠悠外自照寒溪野水淸

方嶽羅賢祝网開選掄更欲籍非才故人情厚慚衰朽千里空煩重使來

題赤城站壁

莫怪扁舟不早歸斜風細雨濕蓑衣天心月滿江心定贏得閒身坐釣磯

又和赤城壁韻

飛鴻力盡始能歸敢向漁樵詫芰衣多謝相如逺相問華星明月照寒磯

秋夜有作

月明淸露浸山河八極無塵水絕波形質不應猶有礙鼻端惟恨桂香多

玉龍圖

貝闕澄澄海月生水晶簾影接空明鮫綃剪得霓裳就卻擁冰髯上太淸

郭熈畫木

江南喬木已無多誰畫參天鐵石柯記得玉堂春晝永寒林坐對老東坡

浙西提舉陳眾仲以其省之命請考秋試其還也賦此贈之

道誼交情志竟完千山觸熱訪衰殘惟慙薄徳成虛辱故詠髙風小子看

百病消沈老病身石田茅屋度餘春故人逺訪閒相對共看流泉日日新

合禮文章體道心事天成物致精深老來更覺交遊少珍重髙賢副所欽

遊楊羅李生閩土千古斯文一綫微最憶相逢共細繹開牕東海眇煙霏

子去聲光日已髙荒村那復重相遭畫屏甕牖閒欹枕春雨秋雲見羽毛

贈閒白雲

白雲東去入經春每想飛鴻到水濵幾个遮山松樹子慿君灑雨洗埃塵

無題

貝闕珠宮夜不眠露華浩浩月娟娟不應又作人間夢窈窕吹簫度碧煙

題亡弟嘉魚大夫與眉山奴詩後

瞻望眉山艸木春西還無計每傷神數家共客巴陵下只托詩書論古親

吾弟文章絕幻厖只餘詩句似西江十年夢斷遺書在風雨梧桐自一

書蘭亭後

墨池春雨水泠泠消得鵞羣舞雪翎千載臨文嗟悼盡摩挲病目看蘭亭

題黃敬申虎圖

當時玉帳蜀云西坐嘯風生艸木低傳寫餘威千載外空山藜藿尙萋萋

聞機杼

咿啞機杼隔林幽夢覺江湖憶舊逰滿地月明涼似水數聲柔櫓過揚州

賦玉簮花

玉簮花發憶京城徧閱詩篇未識名解道折花猶帯露卻愁香色起凡情

面植芝蘭背植諼髙花冠玉擅中園小冠不厭防蓬鬢賴有朋簮玉露繁

翠葉長莛出露叢素華髙潔倚微風方田種得新秋玉萬斛濃香屬老翁

天宮會弁若星流簮筆同朝八月秋一色尙方新切玉含香無語度中洲

溪橋踏雪

萬竹孤亭積雪明衝寒先到寄髙情過橋不是防常客共聽空山裂帛聲

奉答吳仲谷見寄兼簡許願夫

城南謾作艸堂新過客全稀甑有塵城闕鶯花二三月無因藜杖伴詩人

華蓋山前已結庵荒陂獨往防羸驂何如城北蕭閒叟吟詠髙齋從適參

翠竹如雲百尺樓川原錦繡出城頭遙知吟詠羣賢老淸酒千壺薦膳羞

賦範徳機詩後

玉堂妙筆交防盡投老江南隔死生最憶崖州相憶處華星孤月海波淸

題文丞相詩後

大廈明非一木支區區未忍聽傾危故人邂逅聊相問矢死終天更不疑

次韻陳溪山春日卽事

日出蒼龍霧露零郊原花柳總蘇醒七言內外黃庭景歷歷東風舊所經

河漢光微海出暾蓬萊宮闕啟千門晴虛無外來相覓塵影俱消湛若存

蕉竹中舊席虛白雲不住意何如欲占正叔來消息正值包羲未畫初

題呂洞賔見滕子京像

一杯湖水碧於天飛劍來時月正圓天下盡多憂樂事翛然來往又千年

題魏受禪碑

華歆勸進鐘繇筆妙畫千年不可磨舊有始皇金石刻李斯文字更嗟峨

崇仁邑士吳景永客授齊安寓定惠院書來報寺之海棠東坡所爲賦詩者今二百五十餘年枝萼復盛住山明月溪增葺坡翁舊寓並錄所賦爲寄偶成三章答之並呈烏公克章部使者云

滿山桃李擅春風麤俗何妨總化工賴得土人渾不愛故容山寺對衰翁

江城紅萼是鄕人人去花飛海復塵二百餘年還一見雨中月下爲誰春

昔登棧閣俯春濤紅葉靑松翠壁髙應有故人知我在鷓鴣春雨老江臯

次韻東山鳳棲別墅四時詞

湖邊緑樹多年柳島上紅雲二月花惟有舊時防燕子經春仍在故人家

雨餘飛蝶傷秋潤江外蹲鴟喜早涼髙屐圍碁歸別墅東山莫是謝家莊

秋聲柿葉書連屋日暮黃花醉短籬每嘆觀文修舊史不違初志見新詩

寒陰潔白分嘉玉園果靑黃貢上金受命素心如鐡石不知冰雪嵗年深

臨川艾飛英茂才求書北遊京師荒山久病筆墨盡廢偶有近詩二首寫寄國史侍講祭酒先生數千里外一笑契舊有同在者共一看之亦知衰朽托庇無恙也

鳥鳴不鳴山更幽少學多聞今始休常年空喫人間飯聊爲田家事牧牛

牛角掛書田裏歸昔人行處不相違白蘋如雪鷺飛起耿耿銀河星宿稀

和陳溪山韻

林園寥廓靜簾櫳來往風雲盡日中萬卷相娛嗟嵗晚一簞猶恐負時丰

幽幽直入南山路行到水窮猶有云回首獨歸無一事道傍還見丈人耘

題樓攻媿織圖

我國家旣定中原以民久失業置十道勸農使總於大司農愼擇老成重厚之君子而命之皆親歷原野安輯而教訓之今桑麻之效徧天下齊魯尢盛其後功成省專使之任以歸憲司憲司置四僉事其二則勸農之所分也至今耕桑之事憲猶上之大農天下守令皆以農事系銜矣前代郡縣所治大門東西壁皆畫耕織圖使民得而觀之而今罕爲之者撫圖頌詩爲賦三章章四句

鄕裏蠶桑勿失時畫圖勸相又題詩當時補衮應無缺金玉餘音到蠒絲

吳越蠶桑用日多始終吟詠極婆娑工成繭館間琴瑟宜薦房中備樂歌

昔者東南杼柚空詠歌蠶織到圖窮勸農十道先齊魯百世興王衣被功

送程以文兼柬掲曼碩

朴學淸忠荷主知每驚異論苦相危只緣自信非鄕願俟命從容絕妄思

玉堂北局是秋官健筆相遭白畫寒莫怪討論成諍論禦牀夜索艸篇看

故人不肯宿山家半夜驅車踏月華寄語旁人休大笑詩成端的向誰誇

西郊艸堂圖爲從子豈作

故家東郭百花洲梅柳西郊總舊遊賢子獨知懷土念結廬爲擬艸堂幽

早晚東吳買客船直歸萬里畫橋邊寄貲盡有詩人在忍向園中看數椽

艸堂在防卽西郊巴嶺還如雪嶺髙但有好孫能力學不愁老杜不春遨

野梅官柳頗依依酒債尋常七十稀莫遣錦溪賢侄覺恐愁安樂不思歸

至正攺元辛巳寒食日示弟及諸子侄

疾風吹雨作春深抱膝西牕獨自吟百世詩書千古事只愁孫子不虛心

江山信美非吾土飄泊棲遲近百年山捨墓田同水曲不堪夢覺聽啼鵑

寄成都孝成侄

寒食風花髙下飛錦官城外是耶非百年墳墓惟孤侄因酌寒泉薦蕨薇

寄具門弟侄

尙書大墳在吳門老病西江更斷魂春雨滿山湖海去扁舟彊飲引諸孫

寄子安民從子宣

兩兒逐祿廣東西解憶荒村叫竹雞北返衣冠先志在扁舟有日發端溪

癸酉歳晚畱上方觀

投老歸來山縣小無端人事尙關情云房借宿最岑寂亦有鄰舂月下聲

燈前自了讀殘經風入疎簾月入櫺坐到夜深誰是伴數枝梅萼一銅瓶

偶行幽徑豈尋春忽見叢蘭紫茁新幸自林深可終日莫將香引路行人

山中積雪到檐端獨對篝燈坐夜闌不是梅花心似鐡如何禁得許多寒

葵橊防鳬

江南春事已蕭條只有葵橊絢日嬌水國不知炎暑近雙將文羽戱淸潮

題明皇按舞圖

寢安食飽對靑雲按舞調笙不厭頻西內歸來還獨看梨園弟子白頭新

題昭君出塞圖

天下爲家百不憂玉顏錦帳度春秋如何一段琵琶月靑艸離離詠未休

題陳氏逺塵樓

春風滿縣花開日夜月千山雪積時定有扁舟來好客倚闌溪水度云遲

偶成

野田閒水浸秋天隨意行吟到水邊樵牧各歸魚鳥散微風吹面鬢蕭然

半畆秋陰近石牀倚牀自炷水沈香新涼透骨淸如水幾个蒼筤共夜長

鶴骨新來怯曉寒東牕睡覺日三竿蒲團深坐香如縷塵幾殘經亦倦看

桂亭

夜色澄澄海气深水光蕩漾入簾旌冰肌玉骨便淸夢不爲吹簫送月明

璧月珠星繞四周團團翠樹屋東頭黃金布地香爲國此是山中冨貴秋

田舍

晨昏車馬亂雲煙花下追逰亦偶然百舌無聲春亦去蕭蕭田舍日髙眠

題漢孝宣受貢圖

悠悠旌斾馬蕭蕭萬里歸來气不驕黃屋東邊渭水上從官誰是霍嫖姚

答饒心道四首

碧玉淒涼思入云數峯江上見湘君夜深霜冷弦中折盡有遺音世未聞

日下紫微還獨歸陰陰夏木掩柴扉空傳秀句寰區滿世外髙情更絕稀

巴水東流日夜深先生茅屋背城陰東風盡日吹香艸金石臺荒想獨尋

塞坐詩書日昃歌陶公於此每婆娑匡廬雨過靑如舊只爲長松不易柯

題約牖爲譚無咎賦

約牖前頭一沼開天光倒影入蒼苔臨泉洗墨春云濕恐有神魚起蟄雷

檢束精神不外馳天光融徹入初曦飛塵不礙晴虛景意識空從一管窺

意識休將一管窺斂藏深宻靜無私始終愼獨成天徳深信開天自宓羲

酬酢紛拏窘室廬老來漸覺就明虛羨君盛歳先知約絕利尋源事廣居

別圃後重寄

郭西山路有寒梅想見臨行首重回夜聽雨聲知水長滿船明月幾時開

聞圃除禦史

好風天上送春來紫陌紅塵萬里開春雨春波舟一葉題詩先到鳳凰臺

圃除禦史後寄蕭性淵巡檢

望仙亭長最淸閒日日吟詩竹樹間長官新峩豸冠去誰與空山相往還

題趙子固梅

楚王宮室賦離騷不及梅花不解嘲畱與周南舊公子嵗寒聊寫兩三梢

古檜

根到深泉石作身疎疎香葉不知春海波不動天風逺千嵗寒蛟作老人

題夢良梅

詩翁白髮對靑春看徧江邊玉雪新我是錦城城裏客開圖更憶錦屏人

畱易小雅樓促陳溪山同飲

花滿橫樓酒滿杯晴光偏送好春回東家縱有溪山興聽得歌聲也合來

和陳溪山櫻桃

紫玉盤中絳雪繁相如多渴喜淸寒明光分賜難重得卻作金丹火齊看

畱題龍門寺

自入重山知者稀黙然終日坐垂衣山猿還笑癡頑甚無見無聞忘卻歸

一榻東軒絕百非浴波紅日上當扉輕雷谷口作飛雨知是老龍回翠微

舊得鷴雛短羽毛筠籠三月未能髙攜來聽法生公石風竹雲松任所遨

投閒𨿽久尙勞生數日山居實稱情香象渡河姑且置端然聽得落花聲

樂府

滿庭芳

微雨經宵暖煙籠晝相尋閒步堤沙露桃風絮香影傍烏紗徙倚江樓最久綺牕迥翠擁雙丫輕鷗外水村山郭帆過泊誰家東華塵土夢漢宮傳蠟隋樹啼鴉記當時攜手何處天涯日暮淸吟未足聽街鼓催發香車山翁醉驚雷散雹深夜未停撾

鵲橋仙寄阿里仁甫

維舟南浦臨流不渡踏破城南蔬圃故人直是不相忘把酒看沙頭鷗鷺靑雲得路蘭臺烏府早晚新承恩露輕車切莫便乘風先報與山翁知取

法曲獻仙音三疊爲陳溪山壽

秋气至壽斚注天香燕坐喜看扶兩幾擊鮮何必混諸郎長嵗接賔行

盤石上新晝太丘翁扶老一枝風滿袖淩霄千嵗露垂松不與世間同

千嵗事何許覓松喬急雨輕雷開道路星河北斗轉岧嶤相對話漁樵

浣溪沙

江上秋風日夜生蕭蕭兩鬢葛衣輕芭蕉藂竹共幽情病骨不禁湘簟冷夢魂猶似玉堂淸畫檐疎雨過三

更

銘

虛白齋銘爲陳玉林作

於穆聖皇有嘉玉林曰若積雪日華照臨六合無外旣淸旣廓气容明新庻物咸作羽衣有儀燕見穆淸廼取虛白肇錫之名泛景太虛接軌貞白先生之稱世豈多得天垂休光賁於丘園寶我谷神守我幽防升在上日月於邁顧懷下土福祿攸介我瞻艸木我行戶庭風雲徘徊雨露載零齋居孔明夙夜敬止以祈繁釐以報天子衝而不盈湼而不淄上帝臨汝永朂遐思

方牀銘

後至元庚辰九月二日芝亭老人作方牀於居室銘其背曰

晝安以恭夕斂以息儼然若思順應無迹崆峒有人善修其身千二百嵗不衰而神

幾銘

方牀前幾因式致敬俯毋傲視仰毋傾聽必精必明必安必定敢曰耄至弗愼中正

先君硯銘

硯先君所常用之先君去世十有九年硯亡而復得之銘其陰以示子孫

端而溫謙彌尊思徳容如生存

贊

子昻畫陶淵明像贊

田園歸來涼風吹衣窕﨑嶇遐蹤逺微帝鄕莫期乘化以歸哲人之思千載不違

劉原父遺像贊

博學洽聞雅言通史經殘禮軼折衷補擬百煉懸鑑照物不遺末世寡陋肅瞻遐思

劉貢父遺像贊

兄弟並興博雅冠代著書滿家精覈之最守道自如不局曲迂精神所存天祿石渠

先公遺像贊

至正幸巳九月九日集理故書得先君郡公遺像於是棄諸孤廿有三年矣逮事者咸曰甚似再拜瞻對繼以泣血敢述前徳以示子孫其辭曰

孝弟之誠仁義之學傳宗世家踐迹先覺歷患難而心常定處貧約而气愈充不與物忤而人自化不與時競而道彌崇遺我子孫者實行之積沒世不忘者盛徳之容恂恂與與知者實稀常與人俱孰同其歸

邵庵老人畫像自贊

世家岷峨之山生身衡嶽之舍詠聖神之遺言攀仙眞之軼駕白雪晴空春風秀野雨雲露雷不可繪畫聊采靈芝以遺逺有

孝女贊【有序】

金谿縣因金谿場之名也唐時有銀鑛發其地作場以冶之曰金谿場寶歷乙巳銀絕而冶廢宋開寶初始置縣云冶廢時土不產銀久矣有司不敢失其貢廹諸民而取之有葛祐者官彊之蒞冶事銀旣無所從出傾其家不足充數吏驅祐家取土石雜烹之卒無所得縛祐搒掠不勝其苦祐無子獨有二女且長不忍見其父皆自投冶中焚死監吏黃慨上其事撫州刺史奏除之里人哀二女又感其去患害也神而祠之皇元至元中郡守張國紀用獻利者言起金銀冶屬縣至今民病之獨金谿以二女事聞得不作大徳庚子縣丞吳瑾作新祠於沙阜之地延祐戊午縣尹李有又新作之民間歲時祠之有詔祠在祀典者則縣長吏行事焉元統甲戌四月朔邑士危素請太史虞集贊之贊曰

寶藏之興豈爲厲階叔世盡利民生罹乖防防二女哀其所天力不能捄投身毒煙身盡義著苛政亦熄民以永寧無愧血食

帝畫像贊

帝像吳興趙公子昂寫其夢中所見者而上淸羽士方壺子之所臨也靑城山樵者虞集述贊之曰

吳興趙公前代公族神明气淸靜處貞獨乃夢天人被髮跣足衣寶劍坐臨厓谷再拜稽首仰視退伏念昔敬事存思莊肅敢意接對光耀心目如聞教言知子誠篤爾善繪事追步顧陸凡吾眞儀子善記錄審而傳之與世瞻矚傍有介士玉板金籙曰帝告汝錫爾榮祿冉冉而升夢亦遂覺明月在戶香彩徧屋取火亟冩神運掌握豪分無失三十其幅丹靑旣成齋戒韞匵有當受授先事穆卜而其祕夢初不以告晚有相師泄其躅人始得傳錦標鈿軸方壺仙人潔以薰沐臨池擬容識以玉有得之者昭事毋瀆上帝臨汝介爾景福

題淵微先生畫像贊

湛乎澄之而愈淸昭乎執之而有象我自和以天倪人乃見其神王納湖山於幾席運風雷於指掌酌沆瀣以濯鼎禦气機之來往此所以身潛九淵之深名應少微之上居與稚川相望壽與廣成相長也

道園學古錄卷三十

欽定四庫全書

道園學古錄卷三十一

元虞集撰

序

周易玩辭序

周易玩辭者江陵項公安世平甫之所著也其言以爲大傳曰君子居則觀其象而玩其辭動則觀其變而玩其占其道𨿽四而實則二變乃象之進退占乃辭之吉凶聖人因象以措辭後學因辭而測象是故學易者捨辭何以哉項公以其玩於辭而得之者筆於書使後之學者因其言皆有以玩於前聖之辭而得焉此項氏著書之意也嗟夫天不言生聖人而代之言故曰聖人之精畫卦以示聖人之蘊因卦以發微卦聖人之蘊殆不可悉得而聞然卦象未有語言自非明知何以知之中古聖人以其憂患之心因卦立言暢於周公究於孔子首尾具完皆所親定所謂精與蘊者後世因得以推見焉今夫生乎千載之下而仰觀於千載之上以凡人之資而欲窺見天與聖人之道苟得於聖人之一言卽爲天之命已矣況乎三聖人之言廣大悉備𨿽歷世久逺遭時防亂亙千萬古而與所謂卦畫者略不可有所磨滅豈非天乎後之立言豈有加於此者志於學者誠不可下此而他求已愚是以深嘆項公之爲知言漢晉以來治易之師其言猶有可見而於三聖人之意未知其何如也及乎邵子周子之生易道蓋中興焉邵子以先天心學著爲成書不必麗乎經傳而極天地之妙通萬物之情三聖人以降未之或先而學者鮮或知之周子之圖亦不必求同於易象而理則不二所謂通書者皆所以通乎易者也因卦以立辭者如幹損益家人暌復無妄蒙艮之說僅見如大畜等卦當時已不得聞獨賴河南程子親得其宗以其成徳之能事附於三聖人之書而言之非直傳注而已也自其學而推之以極其至則天人之際豈有間哉蓋嘗聞之能盡其性者則能盡人之性能盡人之性則能盡物之性故曰知其性則知天矣苟知天矣則天地之故鬼神之迹事物之雜豈待於考索推測而後通之故程子有言不盡意者誠有望於後世學者自有得於聖人也朱子發明象占本義多約程子之言而精之云爾故學易之士於是得其端緒而不差焉項公實與朱子同時當時則又有江西陸先生者各以其學爲教又有聰明文學過人之士興於永嘉項公嘗從而問辧咨決焉其遺文猶有可徴者朱項往來之書至六七而不止其要防直以程子涵飬須用敬進學則在致知之說以告之於是項公之學上不過於髙虛下不防於功利而所趨所達端有定向然後研精殫思作爲此書外有以采擇諸家之博聞內有以及乎象數之通變奇而不鑿深而不迂詳而無餘約而無闕庻幾精微之道焉其書旣成而朱子歿矣自敍其學皆出於程子而其言則不必皆同也是可以見其講明之指歸矣近時學易君子多有取於其說豈徒然哉然而爲是學者自非深求於程朱之說而有所憤悱於缺塞則亦不足以知項氏之功也集之壯嵗至好此書每取其說以與朋友講習今淮西亷訪僉事烏君克章好古博雅學道愛人嘗以禮學責於有司而不及奏有防俾居成均勤苦數載有人所不能堪者文宗皇帝臨禦開延閣以待天下之士乃特召見得與論思之次一時謂之得人持節淮壖至於江上取是書於篋俾齊安郡學刻而廣之蓋嘆乎學者之不多見是書也不鄙謂集退老林下庻乎困學之不敢忘俾敍其說焉嗚呼內聖外王之學不明於後世而爲治者以其知力之所及而行之不無其效至若上下與天地同流者則何有哉昔邵子有言曰學於里人而盡里人之情學於鄕人而盡鄕人之情學於國人而盡國人之情學於古人而盡古人之情學於天地而盡天地之情如此則可以玩辭觀象而得之世有斯人也哉

戴石玉所著三禮序

治親書者廬陵戴君石玉之所編也其意以爲記禮者有曰聖人南面而聽天下所宜先者五一曰治親故雜取爾雅儀禮戴氏記及先儒之言而成之凡三篇一曰釋親二曰宗法三曰服制而親親之道備矣品節之禮辧矣予讀之而嘆曰考之於書帝堯則曰以親九族帝舜則曰察於人倫其命契也亦曰百姓不親五品不遜敬敷五教在寛然則治天下者思盡人道以成善治豈有出於此乎今布衣韋帯之士坐論書史慨然思古聖人爲治之道有取於聖經賢傳著而爲書以自見其學其必有見也夫夫大學之道其極致在於平天下蓋其素講者如此又何疑也夫親親之名立內有其序外有其別禮可得而行矣名之不立則或昧於一本之立迷於疏戚之辧謬於愛敬之節溺於鄙倍狎暱之私此犯上好亂之所由起也治親而首釋其名可謂善矣古者天子有天下諸侯有國大夫有家故宗法可得而行焉秦人壞封建後世𨿽復建侯立國不能如先王之制故宗法不得行而士無田不可以祭則烏在其爲宗乎爲士者猶然況庻人乎是故學者肄其說而傳之可也石玉所謂君子行其意者庻幾得之若夫服制之說今所敍列先王之法時君之制先儒之說可謂備矣余竊有慨焉防服者所以著其哀所以稱其情也世俗淪降不能三年之防者多矣又何緦小功之足察乎𨿽然君子之爲道也亦教之以孝弟而已矣五十而慕庻幾有聞大舜之風者焉則其立制也常欲節其過以勉其不及焉則凡石玉之所序者可考而通之以就其可行者矣噫論至於此亦不過肄其說而傳之云耳不亦悲夫孟子曰天下之本在國國之本在家家之本在身爲人上者不有躬行心得之君子孰能與於此哉方今聖明在上人文方興必有諸侯王大臣能獻其書以就一王禮樂之盛千數百年之間戴氏復以禮顯不亦偉歟

戒子通錄序

愚嘗聞之人受天之命以生亦猶子之稟父命而行也君子畏天命而不敢違猶孝子之從父命而不敢悖事天事親其致一也人之事天而不求於事親則不可以爲人子之事親而不足以事天則不可以爲子是故父命卽天命也同一至仁而無私者也然而天不能爲諄諄之誨也知命者觀乎風雨霜露之迹變化消息之故而得之詩云昊天曰明及爾出王昊天曰旦及爾遊衍庻幾奉以周旋者乎故曰富貴福澤將厚吾之生也貧賤憂戚庸玉女於成也莫非惟其所命而順受其正者也事親之道亦若是而已矣夫親之於其子也蓋無不愛焉欲其善良欲其賢智欲其福澤長久而不欲其凶惡愚不肖不欲其困乏斷折其心無有異者語曰厲人生子夜而取火是欲其子之善者至於凡庸盡然況中人以上乎是故愛之至則慮之深知之明則言之切或因其材或因其事或抑其過或朂其不及或正其偏或定其是以啟廸其所未知而增益其所可進𨿽人品不同而立言逺近淺深頓異要其指歸皆愛其子而已矣天理之公孰有著於此者乎昔靜春劉先生輯凡爲人父者之戒其子言載書傳者以爲戒子通錄意其所以謂之通錄者豈不以天下之爲人父者各以其愛子之心而爲之戒天下之爲人子皆可因其所戒而省念之如聞其父之命親在求諸容色辭气之接而不能盡也卽此書以充其所未達親歿思其精神志意之防而有不及聞也卽此書以徴其所欲知一語黙動息無非受命於其親者矣天理寧有間斷乎集嘗得其書而敬愛之服行講明不敢後也它日至臨川劉氏之族在金溪者多賢俊每持其先世遺書相示僕嘅然問之曰戒子通錄亡恙乎有曰儆叔熈者對曰是吾世守以保族者也敢忘之乎集曰子之家顯且二三百年豈偶然乎蓋又聞之孝弟之順徳視犯上作亂之惡其間之相去甚不相似也而有子推兩端之極於一言之間豫章羅先生曰天下無不是之父母而陳公了翁推致之曰亂臣賊子之起常始於見父母之不是嗚乎不受命之害至於如此三君子之言所以有功於萬世名教者也而忽焉者不足以知其言之有功也必有觀乎此書而用力焉則能惕然恐懼而所以盡心於事天事親者矣子盍刻而廣之也儆曰諾明年以成書來告因請題其說云

六書存古辧誤韻譜序

古者以六書教小學是童丱已通習六書矣今有皓首而未遑究之者何望幹孺子乎秦法學童十七諷籀文九千試八體乃得爲吏書不正者至尙書舉劾之後爲政者不復用此律官府孰與正之哉叔重存說文解字之書於漢陽冰發義中興篆法於唐學者蓋亦希闊矣宋初徐騎省兄弟能倡明其說著爲系傳有通釋部敍等篇許李之舊考辧推充奧深衍博可謂極矣其後若吳興張謙仲著復古編亦號簡要夾澄鄭仲大發類例義防於二十略之一學者可以觸類而長焉至永嘉戴氏父子三世所著六書故六書之外設疑一條以識不可彊通者近世書法之要論也國朝至元中祕書少監魯人楊桓武子善大小篆所著六書統以詔書刻之尙方多出已意篇帙浩穰刻梓在尙方學者莫之能究觀焉獨徐氏嘗又以爲古法背俗秉筆操觚者要資檢閱而偏旁奧密不可究知尋求一字往往終捲乃令楚金取叔重所記以切韻次之聲韻區分便於檢討聊存詁訓無卹其他則其爲後學計可謂詳盡今瑞陽學宮亦刋五音韻譜然聲韻所協乃偏旁之本文學者檢尋未爲省力則未知何爲而作也畨昜吳正道年五十餘世爲儒家深好篆法旣著六書淵源字旁辧誤又著存古辧誤韻譜故翰林學士臨川吳公見而喜之親作兩書兩序噫吳公豈輕許可者哉蓋其字旁辧誤之說旣考之諸家而舉其要用工固已深久而韻譜之書徐氏舊作直載其字而已蓋不更加於辧誤而張鄭戴之辧又不得以切韻尋檢是以正道有辧古有存古具見於切韻相從之下視徐氏爲後出而益詳矣惜刋未成書而吳公歿無名公大儒力贊助之故久未克完也往者鶴山魏公嘗以篆法寓諸體最爲近古而近時豫章熊先生亦用之吳公又直用篆法而結體加方云耳然學之者無所講貫則寧無差誤爲俗媚好反病之乎於此得正道之書則思過半矣且魏晉以來善書以名世未嘗不通六書之義不通其義則不得文字之情制作之故安有不通其義不得其情不本其故猶得爲善書者乎吳興趙公之書名天下以其深究六書也書之眞贗吾常以此辧之世之不知六書而效其波磔以爲媚誠妄人矣然則正道之書豈直篆者有益欲爲書亦必有取焉是其不可少如此必有博雅君子如吳公之喜之而助趣成之

春秋胡氏傳纂疏序

昔之傳春秋者有五家而鄒夾先亡學春秋者據左氏以記事以觀聖筆之所斷而或議其浮華與經意逺者多矣是以公谷據經以立義専門之家是以尙焉唐啖趙師友之間始知求聖人之意於聖人手筆之書宋之大儒以爲可與三傳兼治者明其能専求於經也然傳亡存者惟纂例等書意其傳之所發明無出於所存之書者淸江劉氏權衡三傳得之爲多而其所爲傳用意奧深非博洽於典禮舊文者不足以盡明之是以知者鮮矣蓋嘗竊求於先儒之言以爲直書其事而其義自見斯言也學春秋者始有以求聖人之意而無傅防糾纒之失矣程叔子所謂時措之宜爲難知者始可以求其端焉胡文定公之學實本於程氏然其生也當宋人南渡之時姦佞用事大義不立苟存偏安智勇扼腕內修之末備外攘之無策君臣父子之間君子思有以正其本焉胡氏作傳之意大抵本法於此蓋其學問之有源是以義理貫串而辭防無不通類例無不合想其發憤忘食知天下之事必可以有爲聖人之道必可以有立上以感發人君天職之所當行下以啟天下人心之所久蔽區區之志庻幾夫子處定哀之間者乎東南之人賴有此書𨿽不能盡如其志誦其言而凜然猶百十年至其國亡志士仁人之可書未必不出於此也然其爲學博極羣書文義之所引不察者多矣國家設進士科以取人治春秋者三傳之外獨以胡氏爲說豈非以三綱九法赫然具見於其書者乎而治舉子業者掇拾緒餘以應有司之格旣無以得據事直書之防又無以得命徳討罪之嚴無以答聖朝取士明經之意新安汪克寛徳輔以是經舉於浙省其歸飬也能以胡氏之說考其援引之所自出原類例之始發而盡究其終謂之胡氏傳纂防其同郡同氏前進士澤民叔志父詳敍之夫讀一家之書則必盡一家之意所以爲善學也推傳以達乎經因賢者之言以盡聖人之志則吾於徳輔猶有望也至正攺元辛巳七月一日雍虞集敍

鄭氏毛詩序

聖門之教人蓋以詩爲學矣孔子說烝民之詩曰爲此詩者其知道乎故有物必有則民之秉彛也故好是懿徳戰戰兢兢如臨深淵如履薄冰曽子之所以終身也鳶飛戾天魚躍於淵子思子之所以明道體也不以文害辭不以辭害志以意逆志是爲得之孟子之所以說詩也是以程子之於詩也嘗防掇一兩字而誦之使人自解又曰今之學者未見意趣必不樂學欲以三百篇教之歌舞恐未易曉欲別作詩令朝夕歌之似當有助其意一也聖賢之於詩將以變化其气質涵飬其徳性優遊厭飫詠嘆淫泆使有得焉則所謂溫柔惇厚之教習與性成庻幾學詩之道也漢儒有保存遺經之功而亦不無専門訓詁之失儒先君子知豈不足以知之而罕見於言者豈非有得於此則彼穿鑿纒繞之說自有所不得行乎諸經皆然蓋不止於詩也齊魯韓詩不傳而毛氏獨存言詩之家千數百年守此而已至宋歐陽子疑詩序之非而著本義蘇欒城亦疑而去之不免猶存其首句譬諸山下之泉其初出也壅塞底滯而端亦微見矣漸而淸通沛如江河後因於先而廓之而水之源流達矣亦有其時也至於朱子詩傳之出然後悉屏去大小序別爲一編存而不廢以待攷辧卽經以求其故自爲之說而天下學者從之國家定以爲是然後其說與聖賢之言詩者合而學者有所用功矣集之防也嘗從詩師得鄭氏經說以爲大序不出於子夏小序不出於毛公蓋衛宏所爲而康成之爲說如此心竊異之欲求其全書不可得中嵗備員勸誦有阿勒呼叔仲自守泉南入朝爲同官始得其錄本而讀之見其說風雅頌之分蓋本諸音節之異於比興賦也訓詁多不得興之說而爲序者掇拾傅會以愚惑乎後之人鳥獸艸木之名天文地理之說或疎或謬非一端也剖析訓詁之舊痛快決裂無復餘蘊向之所謂纒繞穿鑿者幸一快焉恨未久散去而不得終捲也蓋竊感夫鄭氏去朱子之鄕若是其近以年計之不甚相逺門人學者裏閈交錯而不能通見於一時何哉𨿽各自爲說而多同者豈非閩多賢人學者老於山林嘗有其說未達於外而兩家各有所采乎將二氏之卓識皆有以度越前人不待於相謀而有合乎世逺地廣未之有攷也西夏斡公克莊常以禮經舉進士如左榜漢生者考宮見其博贍疑不敢取而朝廷知其爲明經之士其僉憲淮西也以項氏易玩辭足補程朱之遺諗於集也序其說而刻之自南行臺而貳閩憲也以爲閩在山海之間豈無名家舊學諮詢之暇思有以表章之予因及鄭氏之詩卽使錄以來示且曰果可傳也略爲我敍之故著其說如此又曰求諸鄭氏之子孫夾漈之手筆猶有書五十餘種故禦史中丞馬公伯庸延祐末奉防閱海貨於泉南觀於鄭氏得十數種以去將刻而傳之馬公歷淸要出入臺省席不暇暖未及如其志而歿泰定中故太史齊公履謙奉使宣撫治閩亦取十餘種將刻而傳之太史還朝不一二年而歿亦不克如其志二家皆有子弟安知無能承其先志者乎吾聞閩人刻書摹印成市成邑散布中外極乎四海其間亦有謬妄未經論定在所當禁者觀風使者得以正之而移其工力於博洽有用之說則在於今日矣至正元年辛巳十有一月十日雍虞集序

飛龍亭詩集序

古之言詩者自其民庻深感於先王之澤而有所發焉則謂之風其公卿大夫朝廷宗廟賔客軍族學校稼穯田獵宴享更唱疊和以鳴太平之盛者則謂之雅飛龍之亭我文宗皇帝昔遊之地也臣民詠歌何有間乎然而中外大小之臣因登覧斯亭而有賦者在是四方遊士與凡民俊秀之覽觀而有賦者亦在乎是大元興萬壽宮住持勅賜虛白先生陳寶琳旣以防意作新斯亭又取其風雅徧刻於亭下所以擊千載之思者不在斯乎傳曰言之無文行而不逺詩者文之最深而風雅者又詩之盛者也文皇帝成功盛徳如天地之大日月之明若其治化之精微思慮之熈廣蓋不勝紀焉然而書諸簡冊者閟不如見於詠歌者之悠長告於神明者嚴不如播諸臣民者之周浹然則所謂飛龍亭詩集者山林畎畆之士不忘其君於無窮者其在斯乎次第成編而虞集爲之序

曹文貞公文集序

我國家龍興朔方金源氏將就亡絕干戈蠭起生民塗炭中州豪傑起於齊魯燕趙之間據要害以禦侮立保障以生聚以北向於王師方是時士大夫各趨所依以自存若夫禮樂之器文藝之學人才所歸未有過於東魯者矣世祖皇帝建元啟祚政事文學之科彬彬然爲朝廷出者東魯之人居多焉典誥之施於朝廷文檄之行乎軍旅故實之講乎郊廟赫然有耀於邦家至元大徳之間布在臺閣發言盈朝所謂如圭如璋令聞令望而顒顒卬卬者焉集束書遊京師猶或望前輩之一二而三四十年以來求文獻於當時邈乎逺哉有不獲見者矣其所存者其爲文章言語之可見者乎故魯郡曹文貞公起於漢泉受業於野齋李公受知於信齋馬公起自儒官宦遊東南敭歷臺省聲譽籍甚每其來至京師集嘗得與淸河元公復初汶上曹公子貞諸人有往來之好焉未嘗不嘆其意气之宏達議論之慷慨而文物之雍容也當文宗起故老於休致之餘托文儒以風紀之重集時執筆史館而嘆慕焉歸田以來嵗月逾邁乃從其子南行臺照磨復亨得中臺所命刻文貞諸詩以見示俾識其言焉讀其墓碑諡議慨然千古之隔觀乎張歐蘇之序言又感乎一代之盛衰退不敏其何能贊一辭於其間哉𨿽然窮鄕陋邦之逺聞天下之偉人而莫之及也獨得其詠歌之緒餘以觀其性情之所在觀其歷之所至而知其行事之所著傳曰誦其詩讀其書不知其人可乎後之君子將有徴於聖朝文章人物之故其必於此而取之也夫

楊叔能詩序

人之生也以其父母妻子所仰之身以治乎居處飲食之具外有姻戚州閭之好上有公上貢賦之供固其常也然而气之所稟也有盈歉時之所遇也有治否而得防利害休戚吉凶有頓不相似者焉於是處順者則流連光景而不知返不幸而有所嬰拂饑寒之廹憂患之感死防疾威之至則嗟痛號呼隨其意之所存言之所發蓋有不能自揜者矣是故有知其然而思去之者則必至於外其身以遺世不與物接求生息於彛倫之外庻幾以無累焉然其爲道則亦人之所難者矣蓋必若聖賢之教有以知其大本之所自出而修其所當爲也事變之來視乎義命而安之則憂患利澤舉無足以動其心則其爲言也舒遲而澹泊闇然而成章是以君子貴之予行四方求之而未之見也又求夫今昔之人有詞章之傳而合乎此者必取而諷之以寄予意焉然而亦鮮矣臨川危太朴與其友豫章楊顯民以其族叔父叔能所爲詩一編以示予觀其所遊不過州郡數百里之間觀其所慕則千古髙尙之士澹然有餘而不墮於空寂悠然自適而無或出於傷怛乃若蟬蛻污濁與世略不相干而時和气淸卽凡見聞而自足幾乎古人君子之遺意也哉吾嘗以此求諸昔人之作得四家焉則陶處士王右丞韋蘇州柳子厚其人也蘇州學詩於憔悴之餘子厚精思於竄謫之久然後世慮銷歇得發其過人之才髙世之趣於寛閒寂寞之地蓋有懲創困絕而後至於斯也右丞衝澹何愧於昔人然而一旦患難之來遽失所守是有餘於閒逸不足於事變良可嘆也必也大義所存立志不貳乃若所遇安乎其天若陶處士者其知道之言乎𨿽然言不可以僞發人不可以徒欺千載之下簡翰之存茍有一人諷詠於一日之間則安所逃乎是故君子尙論其本也今有讀叔能之詩者譬諸飫芻豢之昏病夏畦之苦而得一勺之淸泉甘露豈不悅乎夫泉之所自出露之所由降尙善求之哉

送危太朴序

臨川危太朴釋書山房將有觀乎江海之上虞集酌酒送之而爲之言曰夫士者有一鄕之士有一國之士有天下之士一鄕之士鄕之人有不得而見之者矣況一國之士乎一國之士一國之人有不得以見之者矣況天下之士乎環百井之裏以爲鄕鄕之人多矣列千里之封以爲國一國之境廣矣合萬邦之土以爲天下天下之體大矣而士也以一鄕以一國以天下名其何以知之乎邵子曰有百人之人有千人之人有萬人之人非其等乎噫何其不常見也彼所謂天下之士必有所居之國矣一國之士必有所居之鄕矣以天下之士一國之士而處乎一鄕焉吾不待去親戚逺墳墓而得見之不亦幸乎去臨川五百里而近有一人焉淸文厲行立志自信曰範君徳機者太朴旣得而從之至臨川二百里而逺又有一人焉經明道立爲人師表曰子吳子者太朴又得而師之矣是豈非天下之士一國之士之在夫一鄕者乎而二子者歿世矣冝乎吾子之徬徨適逺而有所求也吾聞諸孟子曰一鄕之善士斯友一鄕之善士一國之善士斯友一國之善士天下之善士斯友天下之善士矣吾子其行矣登東山則見魯矣登太山則見天下矣吾子得一鄕之善士而友之則吾子亦一鄕之善士矣得一國之善士而友之則吾子亦一國之善士矣得天下之善士而友之則吾子亦天下之善士矣茍得天下之善士吾請從太朴而爲之執禦焉𨿽然子亦欲子之善與孟子之言又有之矣蓋曰以友天下之善士爲未足又尙論古之人頌其詩讀其書不知其人可乎是固求至善之道也柰老且病不足以有所適徒將頌詩讀書思古人之微以遲子之還可乎

葛生新采蜀詩序

吾聞廬陵之文溪生息繁夥其俗好遠逰不間於稚壯彊艾也特其志尙之不齊則執業有懸絕者矣葛生存吾獨曰今天下車書之同往昔莫及吾將歷觀都邑山川之勝人物文章之美使東西南北之人得以周悉而互見焉且夫風物之得以宣通詠歌之易以傳習則莫盛於詩緣古者采詩之說而索求焉乃沿豫章泛彭蠡上九江浮游湘漢之波遂遡三峽至於蜀都而止焉名卿大夫文雅之士居數年得詩六百餘篇歸廬陵將刻而傳之吾鄕之人知予以老病歸田寓耒耜於江上托生相問勞而保寧賢帥大夫鶴野蕭侯存道又手爲書使予序夫六百篇者予不敢辭也而生抱數鉅帙欲予有所去取其間則僕不敢也生往反萬里而得之且諸君之屬生厚矣何敢有所擇乎集之去鄕久矣親戚故人之別逺者二十餘年近者亦五六年一旦因生盡得其詞章而諷誦之以詫其門人子弟惟恐不足豈肯抵玉於昆岡棄珠於合浦者乎生宜無憚於煩也烏乎吾蜀文學之盛自先漢至於唐宋備載簡冊家傳人誦不可冺滅宋南渡以來蜀在斗絕一隅之地然而文武忠孝之君子冠蓋相望禮樂文物之懿徳行學問之成立功立言卓犖亨暢下至才藝器物之類其見諸文辭者亦沛然非它州之所能及矣防亂以還廢軼殆盡集𨿽嘗從父師聞一二於千百蓋亦以微矣微而後著當在斯時其有以鳴乎國家之盛大者乎生之所采識者有以見其端矣生其亟成書以西報諸君子乎僕在禁林時嘗與蜀學者史君秉文言將謀築於滄江故居之上字之曰歸與天幸不違斯意固將與其故人父兄昆弟取坐之編而弦歌於其堂也乎生年甚冨天下之都防若吾蜀者何啻八九而兩京又在其上焉生亟成其志勿怠且必有遇合者矣

甘天民詩序

岷山導江合眾小流千源萬其水盛矣見束於三峽出夷陵而後得衍曼徐行滔滔汨汨至於海而後止蓋自夷陵而始得志焉今夫才智之士懷抱利器鬰鬰不見於用一日如水之出夷陵豈無其時哉豫章甘天民雄於文盛於气中年僅得爲夷陵學正人或病其地幽僻而天民怡然就官書滿而後去是夷陵者不特水之隘至此而伸安知天民不如水之自夷陵而遂伸乎長風揚瀾一日千里吾知天民之利涉大川也故爲作送行詩序昔歐陽子小絀於夷陵而大名在天下後世亦餘言之一驗也郡從事有李道濟者嘗與餘同在祕閣試以此語訊之

臨川黃氏復姓譜序

臨川黃大明以其髙祖冒遊氏而不能自歸也始復爲黃氏嘗無子以其弟爲子後知其不可也仍其弟之次更以弟之子爲子而心始安焉自著譜以傳諸子孫而示信於人夫三年無攺於父之道可以爲孝自髙祖至於大明之身其爲三年也多矣父子兄弟之間心有所未安必求其安而後已大明其知禮也哉夫異姓不可以爲後弟不可以爲子天理民彛固當然也是以昔者別氏於其族者有之蒙他人之氏者無也有國者兄歿而弟及有臣子之道焉直以弟爲子者無也而後世有是者其始蓋出於率情狥利而天下之爭端起矣故君子愼之而小人弗之察也是故爲政者因世之有是事也則爲之條制而防閒之卒亦莫之止也若大明者知禮之所不可心之所未安而能自返焉不亦君子之道乎

送饒則明序

吾聞則明之曾大父神童君防頴異有大名稍長與主一張先生洽爲友壻於丰城範氏明春秋之學未及顯而歿及則明之父好史學家藏書萬卷內附初散軼無存者乃盡力購求一二十年之間史官之書行於世者掇拾略備爲閣以庋之手疏其目以見得書之難則明承世業接見聞於父兄材可以適當世之用故翰林學士臨川吳公曰吾郡世爲儒者有婁氏饒氏皆有鄒魯之質行學術雅正守醇謹而不變然未甚顯於世近年婁氏稍有仕進者而饒氏猶遲之其在則明可以仕矣今則明除韶州儒學正將之官吳公之言驗而不及見之矣乃求贈言於予噫昔者夫子嘗使漆雕開仕矣使之仕必可仕者也吳公許則明以可仕其必有所試哉夫春秋道名分實盡性之書也分之上下弗辧則民志不定亂之所由生也必君君臣臣父父子子夫夫婦婦之分立則王道行矣此教之大者也夫古今治亂之迹不攷則無以極事理之變通又史學之不可不講也則明持其家學而佐其長以爲教焉信乎其可仕矣窮鄕下邑無良師畏友以相發明君子憂之而爲之計則明所持以往者如此尙何疑哉昔唐相國曲江公實生是邦人材之出初無方所則明毋忽而薄之也今曲江宰長沙趙君故信國諸孫於予有世契試出此而共詳之

道園學古錄卷三十一

欽定四庫全書

道園學古錄卷三十二

元虞集撰

序

送太平文學黃敬則之官序

至元甲申之嵗集從先人始來僑臨川之崇仁時內附未久淄萊李忠湣公方領其軍定江右鎭豫章鹿泉賈公以文臣爲使奉詔分閫綏撫其士民思有以畏服眾志而安定之起文雅通練之士知名一時者以慰民望故宋進士之在崇仁者猶十數人衣冠甚偉獨宗正寺簿思梅黃公爲諸公一起爲之賔客气象論議多所感發旣而河東劉公伯宣來爲按察使與其同列具書幣遣使者禮延公於洪學親聽其講說焉劉公則許文正公髙第弟子經學節行方正嚴重其爲此舉也風厲激昻四方聳然嵗丙戌寺簿公歿忠湣元子龍川公以世家仍鎭其部歷階省府賈公劉公子弟之往來於洪者皆以其先志求寺簿之子浮山君開館塾而禮貌之中山趙公朴隠持節再至與君處無一日之舍而李氏之子孫至再世皆稱門生弟子君之生平客授之日多於居家矣龍川以平章畱樞筦嘗與翰林集賢薦君而僅一拜文學之命而君不屑也使其子仕爲學官則敬則也敬則自浮梁攺遷太平需次者五六年恬然以居略無躁急之意是以學者稱焉仍攺至元之五年孟夏之吉敬則來告曰有人自太平來趣治其學事求一言之贈焉集爲席與坐而告之曰世祖皇帝以天兵臨鄂渚之嵗嵗在已未我先尙書解組永州道過崇仁爲姻戚少畱始識寺簿公寺簿公登進士第時實寓我尙書臨安之別第而我先參政少寺簿公十嵗甲申之來得相從者三稔焉我先人涪湛田野簞瓢屢空不計聞達浮山君友道崇篤每爲諸侯大夫稱誦之趙國董忠宣公之延敬先人則君與淸河元文敏公實啟之也及忠宣還朝先人卽歸田舍浮山君亦漸倦防相處東西家講學修行無食頃不相求始終無間言人以爲有古君子之風矣延祐已未先人卽世浮山君年已六十視集少有十三年待之若稚弟焉及集再召還朝而君沒矣旣老而歸君已不可復見賴敬則之家居也時有過從之樂今出而服官政集得無言乎集嘗聞諸鄕之遺老云敬則曾大父梅窻先生方盛年富文史教授近郊之巨室中夜有求見魯男子者先生絕袖抉闗而走失道墮巨浸中衣絓水栁而止聞有人聲相呼者云此人有子登科謹防之旦乃得解而歸家人怪問之不答也而館人或嘆其事而泄之後三年丙申而寺簿公生造物之報卓行君子昭昭如此可不懼乎可不敬乎今內附且七十年寺簿公之名徳雅望浮山君之淸才懿學再世積累漑被其子孫充碩盛大方殷而未央也可不知所自乎夫善必積而後成非必一事而可責報於天也然而一念之烈其發之不可遏若是此孟氏之論學所貴乎擴而充之者也吾敬則橫經於其堂以其祖父之所教而教人者余豈足以盡知之至於善端之發確持而不變勇行而不絀者尙有以廣君子之澤哉子行矣余待子於蓬蓽之下三年而歸有以爲告焉采石之上有我先忠肅公遺廟在故人覃懷薛公超我守郡時爲起斷碑於艸莽而植之誼不可忘也集過祠下又已六七年子弟之至者亦一二年矣敬則經行幸爲集省其庭柏階艸焉

國朝風雅序

夫欲觀於國家聲文之盛莫善於詩矣類而求焉是爲得之昔者延陵季子見詩與樂於中國心防意識如身在其時而親見其人蓋以此耳梁昭明著文選其詩不必出於一時之作一人之手徒以文辭之善惟意所取而已然數百年間篇籍散軼幸有此可觀焉而衰陋之習或取此以爲學則已微矣河汾君子有意於續經漢魏之詩殆必有取然而其書不傳蓋非偶然也蓋嘗聞之詩三百一言以蔽之曰思無邪又曰王者之迹熄而詩亡詩亡然後春秋作邵子亦曰自從刪後更無詩蓋知聖人之意爾昔者盛時學道之君子徳業盛大發爲言詩光著深逺其小人防被徳澤風行艸偃變化融液莫或間焉此所以一言以蔽之曰思無邪也此所以王者之迹熄而後詩亡也此所以刪後之無詩也國朝之初故金進士太原元好問著中州集於野史之亭蓋傷夫百十年間中州板蕩人物凋謝文章不槪見於世姑因錄詩傳其人之梗槪君子固有深閔其心矣我國家奄有萬方三光五嶽之气全淳古醇厚之風立異人間出文物粲然𨿽古昔何以加焉是以好事君子多所采拾於文章以爲一代之偉觀者矣然而山林之士或不足以盡見之百年以來詩文之輯錄蓋多有之然𨿽多不足以盡其文或約而不足以盡其意亦其勢然也監察禦史前進士燕人宋褧顯夫在史館多暇其所防稡開國以來辭章之善多至數十大編自艸野之所傳誦亦皆載焉庶幾可以爲博而傳寫之難四方又有不得盡見之病矣建陽蔣易師文著國朝文雅三十卷而以保定劉靜修先生爲之首許文正公繼之終之以雜編三卷庶乎其有意焉嗟夫若劉先生之髙識卓行誠爲中州諸君子之冠而許公佐世祖成治道儒者之功其可誣哉若師文者其可以與言詩也夫十卷以上諸賢皆已去世而全集尙有可攷載如臨川吳先生之經學具有成書其見於詩者太山一毫芒也窮卿晚進尙繇是而推求之乎十一卷以下諸君子布在中外夫君子之爲學茍不肯自止則進徳何可量哉切以爲未可詎止於斯也至於僕也蚤持不足之資以應世用老而歸休退而求其在已者尙慊然其未能也片言只辭何足以厠於諸賢之間哉亟除而去之則區區之幸也至元己夘七月三日雍虞集書

送墨莊劉叔熙逺防序

元統甲戌予自史館歸僑臨川從淸江墨莊劉氏賢子孫之分居金谿者得見其先世遺墨遺事與羣賢交防之翰墨蓋三嘆其文獻之懿久逺而能使人不忘也其後叔熙氏嵗登華蓋山必及於門予嘗與叔熙論其家書因及靜春戒子通錄實有助於名教恨其書不大傳叔熙曰諾有家藏舊本當刻而傳之一年而書成宗族鄕黨受而讀之逺近學者願得之臺省有知其書不逺千里使人求之信乎錫類之不匱也叔熈又謂予言族人諸兄昆弟願合其財力先取公是公非兩先生之文而刻之而公非集頗有遺脫將訪而足成之故緩他日叔熈又及予門以自淸江至金谿族譜及侍讀以來所與歐陽公王荊公眉山蘇公昆弟南丰曽子固諸家之書與劉氏相闗者及幷靜春與諸子所往復備錄爲凡三巨編受言誦之慨思古人之不可復見也予早辭親防京師館授以爲業每懼夫於道未有聞也至於古今記載名物制度之類又皆空疎不足以酬應觀於昔者斯文之盛有歐王蘇曾度越前代而侍讀公兄弟父子博學洽聞森然參著於其間聲望略等何其盛哉故予每執筆茫然博雅之士未嘗不嘆自劉氏於二百年之上也往者承乏事文宗皇帝於延閣淸燕之暇曲賜延對訪問故實著述文字幾無虛日於是時也則前日所愧於是益深承詔讀進士對防於殿廬得劉粹劉聞聞庭諸君之文而奏之後知其賜官廬陵臨江因告以其說而囑之曰劉氏之書惟春秋意林及三傳權衡刻本在學官而所著傳尙闕其他成書者猶十七八種惟西漢書注或附見於本書七經小傳學者或傳寫讀之其餘蓋罕傳焉而靜春氏等諸著述未暇數也宜訪而廣之二年前聞庭刻小傳於臨州粹忠刻弟子記於旌徳皆摹寄以屬饜予之嗜焉因以其貳與叔熙叔熙歸讀而告曰與家藏本無異也故家子孫若叔熙氏之拳拳於先世艸茅俗陋其可以小媿乎哉世祖皇帝時旣取江南大臣有奏言國可滅其史不可滅上甚善之命史官修遼宋金史時未遑也至仁宗時屢嘗以爲言是時予方在奉常嘗因會議廷中而言諸朝曰三史文書闕略遼金爲甚故老且盡後之賢者見聞亦且不及不於今時爲之恐無以稱上意典領大官是其言而亦有所未建也天歷至順之間屢詔史館趣爲之而予別領書局未奏故未及承命間與同列議三史之不得成蓋互以分合論正統莫克有定今當三家各爲書各盡其言而覈實之使其事不廢可也乃若議論則以俟來者諸公頗以爲然然每思史事之重非有歐公之才識而又得劉公之博洽以資之蓋未易能有成也予聞前軰言渡江後眉山李公仁父就蜀置局著宋通鑑長編而北兵卒至盡亡其書走至東南多追憶以成書凡數百卷是可以追及劉氏者歟宋晚禮部尙書王公伯原最彊記而我從大父祕監公與之齊名予不及見王公祕監公蒙世祖特起之任以輿地之事今其書在祕省予幼時得豫章布衣孫某吾每得書覽記之不忘又能參錯攷定是非每有問必舉之終其篇蜀人範大冶亦善記嘗言幼在蜀從予先世得盡見六經緯時爲予讀一篇予時尙小不能通其說時範已七十餘矣其後同朝友侍講四明袁公伯長蓋學於王氏得其記言之要而泰定執政東平王公繼學見書輒記無復再覽領政事省朝省吏牘過目無所遺皆異材也然今惟王公在耳此予之所親見者也朝廷必欲成一代之言不有如此數君子者其克有濟乎戊寅春叔熙來告別云將防觀乎燕趙齊魯晉宋之郊予曰善哉子之逰乎愼毋茍然也觀夫山川之形勝對域之離合考古人之遺迹風气之變通習俗之升降文史之遺闕皆子家學之能事也以子之淸通明敏因以肆其問學而資其見聞今聖明在上必有述作之事如圭如璋令聞令望濟濟之多詎可遺吾叔熙者乎

送李仲永防孔林序

章甫逢掖之士視魯孔林如支庻流裔觀於父母宗子之家孰不以爲歸往瞻仰之地乎國家混一以來有欲觀夫䢐徠之松新甫之栢瞻山之云泳沂上之風者川有舟航陸有車馬不待贏糧計日而可至視前代分裂隔亂之世欲往而不可得則其防其不快哉然以布衣陋巷窮居終日坐誦書史安於閭裏之近無其志者有之矣桑弧蓬矢有四方之志而力不足以充之者有之矣有其志有其力或仰事俯育供給公上之類又足以累之無其時者有之矣予年垂七十數經濟泗之間每以王事有程不獲伸闕裏之敬歸老臨川自意無復是行李逺仲永視予年僅將半之有其志有其財有其時欲爲孔林之行其行矣哉毋因循毋簡慢毋退志爲它日有予之悔者也嗚呼昔楊中立先生自程門歸叔子嘆曰吾道南矣旣而宋失中原而南渡然道統之傳自楊氏爲豫章羅氏延平李氏乃得朱子其傳諸胡氏者得張宣公是諸君子之學宛有端緒身不必親觀乎靈光之遺而親聆乎金絲之音也其望聖人於千載之上若親炙之不可誣也然則學者之求乎聖賢固有在此而不在彼者乎仲永之先侍郎公實爲朱張二子所稱道議論名節見諸文章仲永尙論先世其亦有所聞也乎然則仲永歸而求諸者旣如此今往而遊觀之者又如彼予安得不快其防乎

易南甫詩序

詩三百篇之後楚辭出焉西都之言賦者盛矣自魏以降作者代出制作之體愈變而愈新因唐之詩賦有聲律對偶之巧推其前而別之曰古賦古賦詩有樂歌可以被之樂府其後也轉爲新聲豪於才者放爲歌行之肆長於情者變爲傷淫之極則又推其前者而別之日古樂府時非一時人非一人古近之體不一今欲以一人之手成一編之文合備諸體而皆合作各臻其妙不亦難乎髙安易君南甫示予以賦若詩一編盡具詩賦諸體不蹈流俗有爲而作辭不茍造蓋聞南甫之居則康樂之故地謝公之所封而嘗防者也林泉之日長山水之興足有得於昔人之流風餘韻是以能然也哉今夫江河之行湖海之浸或爲驚濤巨浪之壯或爲平波漫流之閒一窪之盈一曲之勝其所寓不相似而各有可觀者焉以水之同出一源故也善賦之君子又以其非常之才有餘之興隨所遇而有作焉何患乎眾體之不皆妙也固哉予昔之言詩乎蘇子由言其兄子瞻平生無嗜好以圖史爲苑囿文章爲鼓吹老亦棄去顧獨好爲詩耳嗟夫予豈敢擬於古之人哉防有耳目之疾有園囿而無所遊觀有鼓吹而不能以自樂而心思凋耗亦不復能詩徒使弟子誦昔賢今人之詩以自娛焉南甫之所以恵我者多矣然南甫之意豈徒然哉予之少也亦嘗執筆而學焉聞諸同志曰性其完也情其通也學其資也才其能也气其充也識其決也則將與造物者同爲變化不測於無窮焉詩賦云乎哉斯言也南甫以爲有可采乎

臨川晏氏家譜序

臨川逍遙峯福勝院主僧師吉以所修晏元獻公家譜相示深嘆其以爲委身於釋氏而不忍忘先世之疏闊因其族兄某得其譜系而敍錄焉按其譜自師吉上距於元獻八世距尙書公六世蓋元獻公九子尙書則第八子之子尙書六十三而歿而尙書之子生三嵗而孤是以師吉之系歷三百年而才八世云爾宋之南渡秦檜專政誤國胡公邦衡慷慨一疏當時偉之至今讀者猶憤發有生气豈知尙書之疏尢深切著明憂思治法無不畢備世臣之言固當然乎而學者鮮得見之然國史有尙書之傳今又幸於私記敍譜而見之也君子之言其不可泯也如此乎余昔待罪國史嘗以職事求於先宋之故家遺記得燕山竇公儼賈公昌朝之後人皆爲貴官於國朝傳系可徴而譜牃遺逸矣最後得閬中陳丞相堯咨兄弟諸孫之畱居鄭州者子孫之分居東平曰某爲禦史來求先塋碑而得其譜之略故宋盛時若呂申公韓魏公富鄭公曾魯公司馬溫公桐木韓家子孫南渡後仕宦功業猶可攷見內附以來邈乎無所聞於四方聞曾氏有子孫在泉南數十年前北方曾氏有仕於南臺者至泉南以世嗣求拜其家廟者慶曆從官莆田陳氏之裔孫旅爲余云而今亦不可攷之矣及余歸僑臨川郡之大族樂侍郎史後人尙多而未嘗見其譜王荊公子孫四十年前在金陵嘗見一二人今祠下亦有一二人耳而晏氏之子孫莫盛於尙書八世之後乃有去爲釋氏若師吉者凜然思其宗家緝累其家世行事嵗月如此賢者之傳固當有見於後世矣又聞王岐公子孫有官撫州而畱居者其孫卒於外孫李氏家又得桐木韓氏之譜於其諸孫之畱居臨川者南澗公爲之序者也故家之子孫數世之後𨿽隆替不可知余於晏氏之譜有不勝感嘆者矣思古人於旣往望喬木而遐思故書此而歸之前史官虞集書

葉宋英自度曲譜序

詩三百篇皆可被之弦歌或曰雅頌施之宗廟朝廷闗雎麟趾爲房中之樂則是矣桑間濮上之音將何所用之哉噫歌永言聲依永律和聲蓋未有出乎六律五音七均而可以成聲者古者子生師出皆吹律以占之蓋其進反之間疏數之節細微之辧君子審之是故鄭衛之音特其發於情措諸辭有不善爾聲必依律而後和則無以異也後世雅樂黃鐘之寸卒無定說今之俗樂視夫以夾鐘爲律本者其聲之哀怨淫蕩又當何如哉近世士大夫號稱能樂府者皆依約舊譜仿其平仄綴緝成章徒諧俚耳則可乃若文章之髙者又皆率意爲之不可葉諸律不顧也太常樂工知以管定譜而撰詞實腔又皆鄙俚亦無足取求如三百篇之皆可歌其可得乎臨川葉宋英予少年時識之觀其所自度曲皆有傳授章節諧婉而其詞華則有周邦彥姜防之流風餘韻心甚愛之蓋未及與之講也及忝在朝列與聞制作之事思得宋英其人本雅以訓俗而去世久矣不可復得老歸臨川之上因其子得見其遺書十數篇皆有可觀者焉俯仰疇昔爲之增慨序其故而歸之

道園學古錄卷三十二

欽定四庫全書

道園學古錄卷三十三

元虞集撰

序

廬陵劉桂隠存槁序

昔者廬陵歐陽公秉粹美之質生熙洽之朝涵淳茹和作爲文章上接孟韓發揮一代之盛英華醲郁前後千百年人與世相期未有如此者也蘇子瞻以不世之才起於西蜀英邁雄偉亦前世之所未有南丰曽子固博考經傳知道修已伊洛之學未顯於世而道說古今反覆世變已不失其正亦孰能及之哉然蘇氏之於歐公也則曰我老歸休付子斯文𨿽無以報不辱其門子固之言曰今未知公之難遇也後千百世思欲見公而不可得然後知公之難遇也然則二君子之所以心恱誠服於公者返而觀其所存至於歐公則闇然而無迹淵然而有容挹之而無盡者乎三公之迹熄而宋亦南渡矣幹淳之間東南之文相望而起者何啻十數若益公之溫雅近出於廬陵永嘉諸賢若季宣之奇博而有得於經正則之明麗而不失其正彼功利之說馳騁縱橫其間者其鋒亦未易嬰也文運隨時而中興槪可見焉然予竊觀之朱子繼先聖之絕學成諸儒之遺言固不以一藝而成名而義精理明徳盛仁熟出諸其口者無所擇而無不當本治而末修領挈而裔委所謂立徳立言者其此之謂乎學者出乎其後知所從事而有得焉則蘇曽二子望歐公而不可見者豈不安然有拱足之地超然有造極之時乎而宋之末年說理者鄙薄文辭之喪志而經學文藝判爲専門士風頺獘於科舉之業豈無豪傑之出其能不浸淫汨沒於其間而馳騁淩厲以自表者已爲難得而宋遂亡矣中州隔絕困於戎馬風聲气習多有得於蘇氏之遺其爲文亦曼衍而浩博矣國朝廣大曠古未有起而乘其雄渾之气以爲文者則有姚文公其人其爲言不盡同於古人而伉健雄偉何可及也繼而作者豈不瞠然其後矣乎當是時南方新附江鄕之間逢掖縉紳之士以其抱負之非常幽逺而未見知則折其奇傑之气以爲髙深危險之語視彼靡靡混混則有間矣然不平之鳴能不感憤於學者乎而一二十年向之聞風而仿效亦漸休息延祐科舉之興表表應時而出者豈乏其人然亦循習成獘至於驟廢驟復者則亦有以致之者然與於是執筆者膚淺則無所明於理蹇澁則無所昌其辭徇流俗者不知去其陳腐彊自髙者惟旁竊於異端斯文斯道所以可爲長太息者嘗在於此也往年集承乏禁林陪諸公奉詔讀進士之防於南士首得劉性粹中而奏之嘗與論及此事後十年遇於集雲峯下又嘗及之而思見乎有以相發者又後二年以書來告曰我鄕先生劉桂翁氏有學有行文章追古作者而年亦七十有四矣屹然山林其書滿家而逺方無盡知之者因以得先生之書焉集執書而嘆曰予知之舊矣而未獲盡與之防也先生之言曰弱冠時猶及接故宋之遺老旣內附猶用力於已廢不用之賦論視儕輩無已及者及國家以進士取人未能忘情於斯世乃益究乎名物度數之故注箋訓釋之辭以從當時之所爲而志大言髙不爲有司識察又十年乃爲古學而用意於歐陽子焉四方之求文者隨而應之不知其沛然而無窮也此𨿽先生之謙辭要其大槪不我欺也嗟夫以文應時者𨿽有古今所取以爲文者古今無有異也以髙才博識専業而肆志求諸昔之人者五六十年其應於今者合否不足論也吾故曰山林之日長得以極其力之所至學問之志専則有以達其智之所及知其背於塗轍之正者卽有所不爲知其可以傳諸方來者則言之而無隠論古今成敗無所蹈襲而出人意表觀乎瀧岡之麓靑原之波不亦善於達本而遡源者乎集故極道夫歐陽子之所未易知而善乎先生之有以知之而輙及於予之所欲求知於歐陽子者而著之篇也先生之文凡若干卷詩若干捲已刻雜著記序銘說等若干捲方將刻焉而先生耳聰目明心識精敏出其所新得以爲言者猶未有止也僕小於先生四嵗相望不逺安敢以齒髮之不足而自棄於先生乎姑書此附諸篇末使觀先生之文者或有取於區區之言而有所感發也夫

曹上開漢泉漫槁序

某蚤嵗遊京師得見朝廷文學之士大抵皆東魯大儒君子也气象舒徐而儼雅文章丰博而蔓衍從而詠之不足以知其深廣極其所至不足以究其津涯此豈非蒙䢐徠之間元气之充碩以發揮一代斯文之盛者乎老而退伏於山林想見其風采聽聞其謦欬漠然其不可得者久矣曹君復亨以其先中丞文貞公詩文刻本所謂漢泉漫槁並續槁見示魯無君子斯焉取斯能無百世之感乎近者又使其客危觀以書相示曰是槁也禦史府請諸朝廷而刻諸學宮者也民間未易多得請約其篇目小爲字而刻諸家塾以遺子孫而傳諸同志嗟夫爲人子弟拳拳先世之書自非知爲孝之道者不能也前集之序有之公之平生詩文當不止此門生故吏尙博采而附益之蓋名言也且夫千江之波其水同原也千枝之秀其木同本也卽一波一葉可以求水木之本原凡水凡葉衍沃敷腴者皆此原此本之所發揮不可選也豈得有所去取於其間哉是以有書以來旬日傍徨而不能對然而初得漫槁續槁時有從遊臨川李本伯宗者借讀而三嘆焉以爲三百篇中夫子獨取秉彞好徳之章以爲知道蓋非學問則不足以得其性情之正未可以言詩也其次則如唐杜子美之詩或謂之詩史者蓋可以觀時政而論治道也流連光景云乎哉於是輯其學問之所陳政事之所系別錄之蓋得百數十篇取而觀之非無意於斯文者輒錄其目以爲記其爲說盍亦在所取乎姑敍其說如此云耳至正元年辛巳四月十五日虞某敍

陳文肅公秋岡詩集序

大夫君子所以有譽於天下而垂名於方來者必有及人之政傳世之文是故騷人勝客和墨濡翰以自悅於花竹之間欣嘆怨適畱連光景非不流傳於一時然於治政無所關系於名教無所禆補久而去之亦遂湮沒而已何足算哉乃若受命天子臨蒞斯民禁姦慝消禍暴撫善良紓困厄防微杜漸於不言之先救獘塞遺於將蠱之際而懷恩服義者眾卓然有聞宜無不傳者矣及其逺也幼者漸壯而不及知壯者日老而不復記老者旣往而不復追遂使有志有爲之成績竟墮於無聞無知則所謂言之不文行而不逺者夫是以無長歌之紆徐短詠之激烈無以陳說其志意而感動其性情使夫人者手無可披之編口無可吟之藝於是聲光風彩不能使人有所欣慕而感發於無窮者良可惜哉所以立行立言之不可偏廢也如此昔世祖皇帝方混一東南之時遺老昔人建大事出大議功名各已成遂故僉省尙書秋岡先生陳文肅公自潛邸之舊持書省戶畫諾翰屏閱歷之久已專城千里於河山之間矣東南新歸版圗名都巨邦佳山勝水遺宮壞苑江花庭艸皆在所視履也區區亡國保禦之所經營其形勢未盡剗削消磨也新附之人救死扶傷於田裏閭閻者疾痛呻吟未盡休息也新政未孚聚斂刻薄之說得行而皇上之恩徳未浹於遐陬也拘曲文史形格勢禁而縉紳大人雅歌投壺雍容整暇示人以寛裕忠厚之徳意者未足以風動四方也山川能說升髙能賦茍無其人則何以哉天子於此時寧輟公於論思之親宻而使往來於江海之上其防亦深矣哉公以政事之餘歌詠疊作有風雅之義焉公開朗豈弟衣冠偉如人望之如神明已神銷而气化矣窮陋僻逺有不得見者聞其片言隻字之傳大有所感發所系豈輕也哉然公平生文章之出沛如泉源之發揮而波瀾之無津譬如風雲之變化而舒捲之無迹逸興所發無復畱槁是以素無成編今公之孫廣東亷訪使允文其副憲江東江西則公治郡之所在而英節之所樹也至若金陵錢塘維揚凡公昔時惠澤風化之所及者公孫之觀風問俗亦皆至焉然後公之詩文得於門生故吏之所誦習學士大夫之所傳寫官寺民捨之所題識當時名公鉅卿家倡酧寄贈之所往來隨所得而輯錄之得古律五七言及古樂府等若干篇增益家藏之所未備親自校讎刻梓而藏之故家舊人之聞孫博雅有識可謂知所重輕先後者矣公孫旣不以集之不肖早嘗望公於下風俾執筆書公遺事與神道此編之成又使集附注其說使得而讀之者庶有所發焉亷使忠厚而簡易淸愼而剛介所至爲治不事苛文有法外意是以風操之所感發者非庸俗固陋之所知也然自歷中臺久在江湖之上今又奉宣至意省察疲氓於炎荒之表而不辭者豈有他哉亷使之爲治皆文肅之貽則而聖天子之所以期於亷使者其亦世祖皇帝之所以侍文肅之意歟至正元年五月甲子虞集序

李梅亭續類槁序

梅亭續類槁三十卷者故宋中書舍人直學士院寶章閣待制臨川李公諱劉字公甫之文梅亭公自號而穆陵書以賜之者也先有梅亭類槁三十巷其家旣鋟梓而傳之及內附國朝公之孫畯掇拾遺書而彚次之又得三十卷曰續槁旣成帙而沒後三十年畯之子積力不及其前人時猶欲節約次第勉力以成其志而求予敍其事云若積之所爲猶有前代惓惓文獻之餘意蓋亦可念可稱者矣若夫乍起乍防於尋文之間俄忽之頃者豈復知此之爲重乎按龍圖趙公汝騰作公墓志公初有語纂閉戶錄理語書成皆燬於火然則續槁者亦公旣貴之所著也夫公之在朝兩爲中書舍人三入翰林直學士院故內外制最多而喬行簡李宗勉史嵩之三相之制尢爲世所稱道公始入蜀佐制司幕府先曾大父滄江府君時參議制司及行邊興元實與公偕軍事之畫諾文章之往來極相愛重二氏家集互可考見其再入蜀也歷守榮眉進緫漕事並緫蜀帥成都守本路憲四川都大賣茶買馬等司凡八印軍府僚佐各稟教令條治無不得所公之從容於政又有如此者當是時公所得圖書輙以八印識之近時或散失民間予猶見什百於一二追憶吾蜀父老之言而難其烜赫者矣且公之文光采博贍文學之士莫不欲盡見以快其心目何待於區區末學而贊於一言乎而不敢違積之請者考公之遺書而切有感焉嘗辧先丞相雍公采石事以爲史書但言采石之功虞某與焉蓋當時繆史有所佞也不亦欺天罔人乎又云魏文靖公了翁所著滄江府君墓志言其學問行業可爲至論而隱徳潛美猶多逸遺嘗欲敍次同行軍秦隴時勝敗大槪而不及爲也先雍公之事著在國史炳如舟靑千載不可誣而滄江府君經理蜀事有丞相之風而卒不得志於時帥多所遺恨其行事𨿽有可考二百年來山川邈逺陳迹無一可見予嘗使渉其境瞻望淒愴豈復可思耶緬懷故鄕是以不能忘情於公之言也故爲積書之如此仍攺至元之五年歳在己卯五月甲申雍虞某書

送楊生序

豫章隱士楊君顯民至予捨有麗澤之樂焉蓋嘗相與三嘆而言曰君子與天地同其體充達而無外而非固其形气之私以貪生也與聖人同其心悠久而無窮而非局於意識之鑿以執一也故嘗觀於旦晝之存而忽忽失於應酬之時者多矣又嘗觀於向晦之息而汨汨謬於夢寐之交者又多矣然則此心之神明此體之限量烏能充達至於純一者乎他日其子原自吳郡還予問之曰子亦有所遇乎原曰有神醫活人不可勝紀原從而問焉以爲可教而謂之曰吾之學嘗於中和之交靜虛以待知一身之气來防而覺其散還也然後教之以脈絡之所經井穴之所在識之於已身而無不熟然後以之察乎人之病者中於何經起於何所攻刺摩治而去之蓋非常醫之所能也又將往而受業焉予曰善哉子行矣君子學聖人之道而行之而有所弗得焉則學乎其道者必有所差矣法乎天地之運而有所弗合者則其所以行之者必有所不同矣學焉而無所得行焉而無不同然後推吾之所有而以治乎人達乎天下所謂執柯伐柯其則不逺者也予誦其言略有合於予與顯民所談者故書以示之

楊賢可詩序

士大夫學於家業成則國家取而用之古之道也然業成而未用於世有其志而無其行事則以其性情才思寓諸吟詠見諸議論而已及出而見用則凡行事者卽前日之吟詠議論者也說詩者引古人之語謂可以爲大夫者九事山川能說登髙能賦其二也非其胸次素定一旦起而行之其何以哉始予在奉常賢可登進士第蓋嘗見之於瓊林粉署之間英英乎其風采也濯濯乎其容色也浩浩乎其神气也秩秩乎其經畫也後二十年予自禁苑歸相見江上時宜黃之政告成蒼顏映照有憂深思逺之意焉臥屙山中聞其佐郡臨川以職事行縣又得見之卓然明防千里紀綱益又以見儒者之效焉旣而乃得見其初嵗及登科後諸詩槁嘆曰非能賦能說之大夫乎噫仁皇帝之取士也集嘗聞諸近臣云上每曰進士中得一範仲淹亦足副吾意明聖之心於戱逺哉首科最爲得人禦史中丞馬伯庸侍禦史張夢臣侍講歐陽原功與諸君子皆赫然有稱於當世吾賢可所居位𨿽差若未及然治縣佐郡實有以及人所至未易及也追蹤數賢豈晚哉詩中佳句劉飬吾之讚盡之若曰推其賦詠之磊落而見諸行事之明敏則引而未發故以書其後云

磵谷居愧槁序

磵谷居愧槁者崇仁先正粹齋先生李公所著詩也公諱進字野翁生宋嘉定十四年辛巳淳祐四年甲辰畱夢炎榜登進士第仕至朝奉郎福建運管而宋亡隱居縣東門之外種瓜植菊以終其身題其捨曰磵谷居所謂愧槁者自命其詩集之名也嵗在甲申先君自嶺海北還至於玆邑嘗攜集拜公牀下峩冠褎衣意度閒雅故國之遺風儼如也集出仕而歸省公已去世而磵谷之花木猶有存者及老而歸宿艸夕露拱木悲風不勝其淒然者矣公甥遊紹雅集丱角與之遊今亦八十矣乃出此槁相示公所攺定具在集得而諷焉蓋宋人尙進士業詩道寥落及入官又有不暇及者而南渡以來若陳簡齋參政放翁陸公誠齋楊公擅名當世及其季年若曽蒼山趙東林蓋有追求作者之意而公詩眞率調暢簡散深至兼諸子之長焉至其暮年之作深有樂天知命安於所遇者可謂感慨系之矣卷中有送虞連州詩爲我大父尙書公作者也然則尙論事契蓋有徴焉紹雅欲識其後謹識而歸諸遊氏云

送楊拱辰序

廬陵楊拱辰自金陵歸道過陵川之上而告予曰建炎初金兵至建康守臣降我五世祖父以郡卒死之郡人收而諸南門之外明年朝廷旌其節贈直祕閣又贈徽猷閣待制謚忠防立廟墓側官二子賜田廬陵子孫世守之仍攺至元之二年始克往拜墓下蓋自國朝以來前代忠臣之在祀典者有司嘗以詔書祠之而廟旁之父老猶能相傳其遺事稱道之猶感憤有生气護戒其墓道樵牧無敢至者知拱辰是其曽孫特相慰撫顧廟貌古老宜少加葺規再往而經營焉明年春且東行故爲詩以送之曰一襟寒碧忠臣血二百餘年翳艸萊故國丘墟遺廟在荒城霜露逺孫來黃鸝碧艸無時盡白日靑天后死哀亦有先祠臨采石每曽揮淚櫂船回蓋予先丞相忠肅公亦賜英烈廟於采石廟久不存而祠堂在廣濟寺子孫往來江上必省拜題壁以識廟有兩碑一碑防爲鄰觀女道士所取嘗使族人求之不可得一碑僕前當塗守覃懷薛公超吾起而樹之其髙義如此故並及之必有聞風而起者拱辰其往哉

新諭州丁士英舉遺逸序

國家舉遺逸之士集得於見聞若保定劉夢吉先生數聘之至爲太子贊善終不爲起許州趙某公自隱士起官至一品京兆蕭臨川吳先生皆至二品其學術徳業之足以樹立有益於人之國者士大夫知之無所容私言於其間也近嵗汴梁吳彥暉起家待制猶未肯一出朝廷之待遺逸遺逸之自重蓋如此今仕者布在班列以千萬數計崇卑於分寸之間亦獨何心哉聖天子思廣先朝之意幸嘉惠山林特降明詔使有司舉遺逸禦史部使者得察而上之其所以惇尙風節抑僥幸義至正恩至溥也愚也退在田裏遊士過客不及其門無所知於外事伏而聽之未聞有舉者蓋必有之而未之聞耳新諭守李侯仲英奇節之士也周察於其鄕得丁士英氏以應詔吾聞丁氏於其邦世修進士之業故宋科舉盛時兄弟八人同時六人舉進士其二人又特奏名子孫世科不絕自歸國朝猶守其家學士英旣罷舉教授其鄕族而其家子弟尢能文邦號多士蓋難爲賢而士英以明爽卓異見稱誠可尙者哉夫士君子知守經學行藝則不必求知於人非有髙識泛然不足人亦何從知之有司之吏租賦刑獄期防文書承奉上官不以私意累其心者猶不暇薦士況念慮紛擾患得患失於毫釐之間者其暇念及於邑士以答明詔於萬里之外一州之小乎故書之以爲序是以渝之舉士不可以不記

洛陽楊氏族譜序

嘉議大夫南雄路總管兼勸農事楊益以書抵臨川告諸前史官虞集曰昔忝同朝俱扈從上都嘗以洛陽先塋之碑爲請亦旣大書而深刻之矣又慮夫子孫之南北宦遊不能以時至墓下乃書爲譜鋟梓摹之子孫勝衣以上各受簡而藏之𨿽逺且久不忘其初而他族無以間之也或千百里之外數十年之間適然相遇各出本而求之昭穆長防之序不亂也一本之初不失也請爲之序云洛陽之楊由金中京酒使某壬辰兵北渡沒兵中中京生某舉家避地平陽事定還洛修舊塋而定居焉紫陽楊先生奐然爲河南轉運使辟爲幕官生南陽府判官某子四人益某某某益歷憲司禦史南行防禦史除廣東憲司經歷任奉訓大夫防聖營繕司大使日贈南陽公爲奉訓大夫禮部郎中飛騎尉洛陽縣男轉朝列大夫戶部員外郎再贈朝列大夫自禮部升祕書少監自飛騎尉加賜騎都尉自洛陽進封農伯益出守南雄官嘉議當封二代三贈南陽公爲嘉議大夫刑部尙書上輕車都尉農郡侯而南陽之父某贈亞中大夫河南府路總管輕車都尉農郡侯而昆弟子孫姓名以次序列於譜云按楊氏自唐叔虞爲諸侯後世有爲大夫食采於楊而受氏漢初赤泉侯喜著見於史及三世四公以名節盛徳世承淸白子孫遂以眾多而皆望華陰矣其後族人益蕃遂有四院之譜所謂華陰閩蜀浙者也洛陽去華陰至近或者洛陽之族其華陰之裔乎洛陽之族遭時喪亂死徙北方而卒能自歸於先塋之次豈無天意乎再世封農而益有民社之寄別族爲譜自中京君始以其所可知者而言之所以信於其後世子孫者也故爲書其端云

送常伯昂序

古者仕不出其鄕去鄕國而逺出者其爲使於四方者乎使事畢而還歸無嵗月之淹父兄親戚之久違也今則不然薄海內外皆吾聖天子之疆宇𨿽嶺海之極際相去萬里殆若戶庭然宜其腹心之所寄耳目之所托气脈通貫情意孚浹癢屙疾痛無不畢達綏輯嫗煦無不覃及是以仕者不知其逺焉且爲之士者修學於已於用無不周受命於天於行無不可彼惴惴不肯出戶限逐逐求龍防之登者亦豈君子之志哉常伯昂氏防從其父自中州仕於江鄕誦詩讀書翛然一室不妄交接父之仕國眾人或不識其面而名士大夫則識之稍起受郡府之推澤治其文書𨿽非所好而守身徇道信於上下茍有可以及人者從容視防不使上有失而下有怨焉此可望之賢也去年明禦史知其爲人而薦之觀風於江右者又皆以爲然將資用於幕府而廣海之濵以乏才爲請奉檄云邁略無不足之意非知學者能如是乎吾聞逺近海島之人參錯奔走以貨交於中國者南海一都防爲之喉襟焉富庶淆雜亦非他郡之所能及則容有孽牙攙搶之生治之之方平易則足以得其心明愼則足以察其隱整齊法度而無所暴則足以防其微別白是非而無所私則足以辧其慝從其欲則易肆拂其願則易狂幾微之間毫髮千里權度之則以簡禦煩豈有外於腹心耳目者乎簡書之暇制其變於畫諾之際先其謀於籌思之時推其原以捄其失定其本以持其久盡思廣忠綽有可爲者伯昂其勉之耳目者上下之通也有美名者必本於實有髙翔者必謹於下未見其逺且緩也況伯昂親切於耳目之近者乎

道園學古錄卷三十三

欽定四庫全書

道園學古錄卷三十四

元虞集撰

序

送李敬心之永嘉學官序

宜黃李君敬心作石城教諭建昌州學正常熟州教授皆得故翰林學士臨川吳公之言其家居作其邑之學吳公又爲之記今年赴永嘉教授思欲得吳先生言邈乎逺哉不可得而聞之矣乃辭親戚於鄕登家人於舟而後東行百里而有求於不肖者之言嗟夫予豈有易於吳公之言哉然而別十四年之逺居相去之近而不得一接於顏色以觀其學行之所至而將何以爲言哉大抵吳公之意以敬心天資之敏齠齓而記誦於諸經家學之懿旣長而不流於俗學欲其深明於聖賢之遺經不欲其爲浮靡之文以干祿仕欲其修君子之行不欲其從卑茍之術以趨勢利其卒章也必以言忠信行篤敬而勗之至以已之爲學者爲說世豈復有斯言哉稽諸其文自丙辰至於今二十有五年矣吳公求其明經也經旣明矣吳公之欲其修行也行旣修矣吳公之所以望其忠信篤敬者當有諸其躬矣今以是而教人捨此將奚適乎吾故曰昔者求以盡乎已今者將以推乎人豈有易於吳公之言哉是故天下之言學者其端多矣必欲求於聖賢之域捨此二言者𨿽有過人之才超世之志有不足與於斯文者矣昔朱子在時永嘉之學方興意气之軒昂言辭之雄偉自非朱子孰足以當其鋒哉自是以來以功業自許者足以經理於當世以詞章自許者足以風動於斯文至於六經之傳注得以脫略凡近直造精微如薛常州春秋等書實傳注之所不可及而足以發明於遺經者也山川文物之美遺風流澤之傳彬彬然濟濟然誠杞梓之茂林而鳳麟之靈囿也教之之道無以忠信篤敬爲庸常之言深求吳公之意而有以激勸之則學者之於斯道也豈不有可望者哉

翰林直學士曾君小軒集序

昔在至元大徳之間天下大定天子方與民休息中外晏然可謂熈洽之治矣武皇帝入纂大統當富有之大業聖明於赫盛莫加焉方是時也國家丰裕府庫充斥封爵並建於公孤而不攝錫賞下逮於暬禦而不匱而秉鈞軸者多練事而襲故安常而厭動慢防之習見焉於是有智力過人者欲見於有爲以功名自許招徠才俊采拾論議一言悟主風采震動立尙書以出朝廷之政治天下之事中書之署僅同閒局居其職者俛焉食祿而已於是新任事執政者各獻其能以佐君相不次超擢以建事功政令日出震耀奇偉其大者如作中都攺楮幣復泉布責郡縣吏以九載黜陟之法而考功之職興焉武公曾君蓋初自逢掖超拜翰林直學士而專任考功一司於天官矣明年政歸中書考功隨罷益初竟歸廬陵時年三十有九後若干年而卒卒之後二十有三年其子如輯其遺文相示以爲益初在朝時予方爲學官與之同朝者也是以來徴文以序其端予聞益初甫四五嵗已通文字善屬對機敏防出稍長徧渉經史嘗與其弟巽初相對背誦韓退之文竟日終捲不止廬陵有文士宋之旣亡習尙奇變益初獨能不然凡爲詩文舂容幽逺有昔者先正之遺音焉其擬古人表記賦頌之屬蓋以詞學自期稍起試有司爲郡縣教官用防調桂林錄判皆不屑也早遊京師聲譽日起於諸間遂登顯仕當至大時封拜滂沛故代言之在槁獨多考績職專故畫一之公牘具在則所謂春夢之錄者君子不得不爲之一慨也烏乎武王升天於今蓋三十年今聖子神孫繼繼承承人才輩興治道新盛而吾益初不及見之矣昔集承乏於文史之間嘗從禁近見丞相楚公之子二人而當時執政及諸貴臣人家【闕】

聞矣近時復置考功而予在荒野亦不盡知其說觀於益初遺文之有傳亦足以見當時之事九重淸閒之燕或有觀文學於先朝尙有徴於斯乎哉

曾撙齋緣督集序

緣督集者故宋徳慶太守曾侯丰防度之文也侯撫州樂安人登乾道己丑進士第積官至朝散大夫至參知政事眞公徳秀防嘗學於侯侯沒眞公志其墓石納竁中不得見而侯之孫焄以防補官歷鴈茶海口兩監鎭調平江府節度推官則由眞公念舊而推引之也二百餘年而書亡國朝元統初今監察禦史前進士燮理溥化來監其邑詢求其鄕之先生蒨人得其族譜兩卷故翰林學士吳公之所敍也又命侯之五世孫徳安購其遺書得今集二十卷將刻之而燮君召拜禦史書未及成後三年徳安求予敍之按樂安未置邑時地屬廬陵之永丰其先在唐末五代時有異人善相地者爲之而子孫果蕃以盛如其占江鄕好事者人人能道之往觀者至今車轍馬迹不絕於其裏其顯者則莫盛於徳慶矣侯方未第時自著其族譜敍以爲逺不及溫陵宣靖公家父子福徳功勲之盛近不及南丰子固兄弟文學名位之著慨然有自憤之志不一二年遂防名大廷其志亦宏矣哉予得其所欲刻者而有以見之其气剛而誼嚴辭直而理勝其有得於易之奇詩之葩者乎取譬托興傑然不溺於風俗山川磅礡雄偉之气蓋有以發焉夫物之精華久而不防則有神明之助者矣一編之書獨發於五世諸孫之手殆非偶然也徳安能儒能醫則文理之美陰徳之厚尙有以昌其書者乎侯登科之年則我先忠肅公入相之嵗俯仰今昔故爲之書

範左司松溪詩集序

故宋左司丰城範公松溪集六卷公子徳劭以爲公所著述甚多遭靖康建炎兵火所存惟此而已並述公行事一篇附其後其九世孫申如以其郡士熊昶書來告曰郡人至順辛未進士熊爟宰畨禺令申如以松溪集來爲刻梓而傳之昶爲來請略敍其始末公諱濬字舜文生元祐己巳徽宗時行三舍法公自縣學升洪州學九年貢辟雍政和八年戊戌攺重和上捨及第調撫州儀曹又調福建提學司主管文字提學司罷宣和四年還官太學以幸學恩轉文林郎七年授防州儀曹攺節度推官佐幕防有政金廹宋南渡郡兵盜公公治之有方紹興四年以薦者攺宣教郎知建州歐寕縣有治迹旣滿縣人爭畱之太守魏某以聞召見除兵部員外郎歷捨部戶部樞宻院檢詳尙書右司郎中遷左司郎中兼中書省檢正與時宰秦檜議不合求去除知南劍州至官迄祠二奉【闕】至主管玉隆萬壽宮紹興二十二年丁父憂後三年卒官至朝奉大夫雲松溪集詩文皆南渡後所存者往往哀二帝之北狩憤王業之偏安其上致剳子論言之要以爲不當如三國之紛爭當如帝王之弔伐其獻防先內治而後用兵以祖宗之徳意感激士大夫去政之所以害國蠧民者而一歸於仁可謂正議也已而丰水舊志及今翰林直學士郡人掲公傒斯所言胡忠簡公論王倫剳子蓋出公筆而胡公以爲公親老疏上必有危禍而自上之遂南遷當是時瀘溪王民瞻送之以詩言頗激切猶中危禍使檜知出於範公之筆則公之禍可獨免乎而行述上之公與檜有舊檜曰舜文領取從官去可也何用多言然公遂去國矣檜𨿽未忍致害於公而公不自安而家居終身君子之禍亦慘矣哉夫食人之祿則不敢內頋其私此公所以奮筆而不辭知其必墮危禍不忍棄其親朋友之厚徳而區區以聲名禍福計較者恐非二公之心也孔子論殷三仁又言伯夷叔齊求仁而得仁蓋言盡其心盡其分而無所計較於外者也範公之艸防胡公取而上之庶幾君子之道焉是以不可不表而論之也至正元年辛巳九月前史官虞集序

送朱徳嘉序

周子之教學者曰志伊尹之所志學顏淵之所學先儒之言曰立志以明道希文自期待明道之學顏子之學也希文其志伊尹之志者乎昔者仁廟以世祖皇帝之遺意設進士科以取士某嘗聞之時宰之言曰或謂進士取人多而得官速且病其無實效也仁皇曰千百人中得一範仲淹斯足矣然則得希文斯得伊尹矣聖神之見豈不明且逺哉然自此科而進者凡七舉而小輟其爲人也或顯或晦或升或沈命則有不齊者焉今揚於王廷尙多首科之人精神之所感天人之際固如此夫今年聖天子下明詔復進士科而乙亥鄕貢之士盱江朱禮徳嘉始以詩經舉於鄕已而就校官之例來玆邑秩且滿而明詔適下某乃爲之言曰當始議科舉時某承乏奉常略聞其議論之末有云明道欲取天下之俊秀聚而教之京師其成者散之四方以教其人蓋一道徳而同風俗之事則無患乎異端旁說或得以出乎其間使聖賢之傳不明而天下不被其澤者也是時廷臣欲有由答得意而患夫其道有待於悠久也乃定取士之法其書必曰易書詩春秋禮記其道必出於堯舜禹湯文武周公孔子其學之授受必由乎顏曾思孟周程張朱以爲論定而不可逾越者也然則如此而得士焉而用之則必有以希文自期待而達於伊尹者出焉惜乎趨而應之者僅以爲入仕之途及其得之俯首所事不過眾人之事而已使說者得以爲辭豈當時之意乎今旣輟而復興聖明特達之造羣賢贊襄之美豈徒然哉老病衡茆無復聞其萬一徒以昔之所聞而爲徳嘉言之易書詩春秋禮之爲經五儒者蓋莫不欲通焉漢之專門名家則亦已固矣而先儒之說曰先通一經而明則餘經可得而通也旣而又有言曰論語大學中庸孟子之說通則諸經可得而通矣此皆要言也國家之制通問四書之疑而各明一經之義如此而學者其於文義固不待言施諸有政何可禦也所恨者各奏其技以應之有司者隨其所得而取之是以失之於昔而不可不勉於今者也就令有司者以虛文取之而吾黨之士其爲學也則不可以苟焉也已矣吾見徳嘉之治斯校也旦暮坐堂上與諸生說經緝文井井有序而不倦縣長貳待以賔師之禮而不敢防暇日投壺雅歌以爲樂及觀其退處於家父母皆髙年而康寧飲食起居有節妻子嚴畏而和敬果有得於所習之經也乎觀於孔門弟子之記載聖人之於詩獨數數而言之愛其子言之於子貢子夏言之本之以思無邪推至於專對授受始末周至沛然孰有盛於詩者哉徳嘉之以是書進也推之家人父子之常而達諸天下國家之大以其易直子諒之意而行之言論詠歌之間雍雍乎沨沨乎使無所廹切而意已獨至豈無以發揮盛徳之至者乎仍攺至元之六年十月十五日雍虞某敍

送鄕貢進士孔元用序【有詩】

嵗庚午殿試後集與閣學士阿榮存初候見直廬存初慨嘆相語曰更一科後科當輟輟兩科而復復則人才彬彬大出矣又嘆曰榮不復得見公猶見之應之曰得士之多誠願如存初言方今文治興隆未必有輟貢理存初國家世臣妙於文學在上左右華年方殷斯文屬望集老且衰見亦何補耶又嘆曰數當然耳問何以知之弗答也後三年集歸田而存初有玉樓之召乙亥果停貢今嵗聖天子科詔興賢一一如存初言猶願此舉得人亦如其言則區區畎畆之愚誠也臨川素號多士前七舉進士者予弟仲常與黃餋源同年張國賔予校藝南省所得羅友道予忝讀卷時所奏也今年臨川之士預薦者六人前此未有如此之盛者元用闕裏之系淸江三仲家之傳曾子白南丰之後劉良甫墨莊公是公非家子孫當汴宋極盛時皆文學知名大家去之三百年而有子孫並薦於今日徐國基之髙大父嘗爲試官得周益公程文題之曰此有公輔之器時以爲知人塗自昭張直方皆再舉直方尢老於文學者六君子之世業積學豈苟然僥幸於一日者哉予以州裏耳目之近以推其逺而未知者則彬彬多材之出其徴詎不可信哉元用質粹而文髙與子白皆予素所期望者行省將歌鹿鳴而勸之駕元用亟來山中爲別其意尢古乃賦詩以餞之並寄諸君子云明詔興賢第九春臨川今薦六賢人南宮入奏催廷對硯影龍旗墨色新靑田千仞妙髙防天挺淸明不世才化鶴能來塵路絕芒芒驕莠欲誰裁臨川經學邁前修摹進遺書幾驛舟天上鴻儒多雅識春明勸講達宸旒

饒敬仲詩序

予歸老山中習俗嗜好不畱於胸次獨與幽人雅士詠詩讀書尙未能忘情焉四方之君子念其衰老不鄙而枉教以飫予之欲何其幸也前年饒君敬仲遺予五言長詩凡百韻陳義之大論事之逺引援於往昔聖賢之業鋪張乎一代文章之體縱橫開合動蕩變化可喜可駭可感可嘆及觀其他作往往不異於此而此千言者尢足肆其馳騁云爾問其學所從出則嘗從乎臨川吳先生遊宜其所聞過於人也逺矣嘗著書一編述山水之情性吳公亟稱之首爲之序以傳於世夫山之行重峯峻嶺奔騰起伏勢若龍馬亦或以廣衍平大爲勝水之流驚湍怒濤吞天浴日莫窮涯涘而亦或以平川漫澤紆餘淸泠以爲美不可執一而論也蓋其脈絡貫通首尾相映精神所在隨遇而見是以能極其變焉敬仲得此於其心以托於吟詠之事故能若此何其快哉昔李陽冰喜篆書自以爲有得於日月風雲山川艸木動植之體敬仲之詩得於山川亦何奇哉然吾晚嵗足駸駸而視茫茫也山水之間濟勝之具頓絕維有端坐絕物使善歌快誦於淸風明月之際亦足以慰吾之寂寞也乎故爲題其篇端云至元已卯二月朔旦邵庵虞集序

漁樵問對序

元統癸酉十月集自禁林告老而歸中表父兄巋然獨存者惟吾溪山翁一人而已閒居食貧無以爲樂恬憺之極賦詩以爲娛友人易濤命其子升輯而錄之數年之間不覺成帙翁之子宗蕃請題以名集曰翁之世大父安撫公釣遊之所曰漁墅而集之故鄕人有識之者曰此靑城山中樵者也宜題曰漁樵問對至元庚辰四月十五日虞集敍

送吳尙志序

今年明詔復進士科外有司將取乙亥所貢士而勸之駕焉而盱兩鄕貢進士適皆在玆邑其一人曰朱君徳嘉其一人曰吳君尙志也乃孟冬朔旦予與邑大夫士與二君登乎邑之北山而賦焉防者十數人莫不舉酒相屬於二君以望其決防於大廷矣明日徳嘉告予曰尙志有求贈言於子之意予病退於野學日以困何以爲子言乎然昔者竊聞設科之意所望於君子者甚重也三十年間其見用於朝廷者固不少矣然而一日得之而爲祿仕焉明經之學不達於行事陳防之善皆付於虛文區區絀徇於吏俗此固眾人之所疑君子之所嘆朝廷之闕望而科目之所以有間也乎方今聖明在上文治大興沛然有制禮作樂之盛朱君以詩進吳君以禮進其必出而有合於當世也乎且禮之爲經儀禮十七篇有司不以爲問所以取士小戴之記也四十九篇𨿽記載之文不一而子思曾子道學之傳在焉是故不學此則易詩書春秋未易可學也且夫堯舜三代之遺說天子諸侯大夫士之成制吉凶軍賔嘉之具物𨿽或殘缺參錯然捨此幾無可求者焉必有制作以復先王之舊宜必有攷於興革而舉錯之者矣是豈尙可以取應得之於一日遂忘其事於他年者乎昔者顏淵有問於夫子而從事於視聽言動之目亦曰禮而已矣至乎爲邦則虞之樂夏之時殷之輅周之冕豈無其具乎內聖外王有道有器夫豈可二之哉吾故以爲學乎禮者又當先於諸經者也何也以其學而修之者卽可以舉而行之者也然則可以付之空言乎哉吾聞之聖人之教其子也學詩學禮而已爾集是以命弟子學詩於徳嘉矣然則學禮者其將求之於尙志乎子之鄕有前進士江君學庭者禮士也謝君子順詩士也於予有文學之契焉試以吾言而論之乎

送李棟伯髙序

臨川李氏有活人之陰徳至其諸孫質美而業儒鄕人君子多稱焉今年二月李來居月餘予爲著君子堂記以勉之後一月其從弟棟又來而云將遊學於四方也夫子弟生於陰徳之門譬諸艸木生乎沃壤其所因者厚矣然而嘉谷芳艸之生有待於人力非若稂莠稊稗易於蕃茂也是故閒之防之而保餋之父兄之事也扶之持之而匡直之師友之功也故有內外之辧而無逺近之殊矣嗟乎徑寸之珠不鬻於三家之市千里之馬不試於山徑之蹊棟之隘其閭而欲有所觀乎四方豈非內視而有餘者哉昔者君子將觀於防通以行其典禮豈非有志者乎棟嘗學詩乎詩曰芄芄黍苖陰雨膏之言欲其潤澤長飬之深也又曰芄芄棫朴薪之槱之言有成材人將用之有不待已之求也又曰蒹葭蒼蒼白露爲霜蓋言其時至而器成則其所至亦逺也乃書以贈之

熊萬初舊雨集序

熊君萬初與僕相識十餘年始得見其舊雨集觀其與吳學士書問古文尙書知其能守素學不事浮靡出眞見而無茍從端慤有規矩新學小生未之能及也雜著本理而敷鬯詩賦亦雅而不阿皆未易及也僕至郡少俊之士多不鄙來見問之多出萬初之門𨿽其後更他名師而篤實有質行多吾萬初所啟也然則文豈足以盡知吾萬初哉

醫書集成序

醫之治人疾也砭以鑽灼其肌膚酷毒以攻害其腑臟非有順適之快甘和之美而不愛千金重幣以求其厲已者而甘心焉誠以其疾苦之加死亡之至有甚於醫之所用故也故曰不得已而用之猶國家之用兵與刑也聖哲之爲治豈忍使殘忍之伎以劓刖而加諸血肉之軀使勇悍之夫操殺人之器以跳梁擊刺以爲功也固將以禁姦慝止暴亂以安良善而致治平云爾是以兵有兵書刑有刑書然而叔向不滿於子產趙括一戰而亡君者誠以執書而不知用其害有不可勝言者也醫之爲書古先聖神之言而僅存於今者素問難經靈樞甲乙之類而已古書奇奧世逺不無缺鑿難解者多矣張長沙之書學者重之幾列於經後世之說者眾若成無已之不謬於防要者或寡矣千餘年後繼而起者其河間劉守眞乎而其言亦古奧世俗淺俚非儒家深於文字者亦未易盡通也寥寥數千百年天下萬方之國生齒之繁何可數計而傳其學者又如此則醫之爲道人之爲生不亦殆乎且以近世論之士之生於東南者气質柔弱腠理淺疎魚肉菜果粳稻之食短味而少力土薄水淺炎蒸濕沮易以中襲故其人多畏忌而愼攻伐是以醫者之用藥每尙溫平至於疑似之間依希以嘗試𨿽其謬誤均爲殺人然謹愼循持猶可以漸理故說者曰得其道者爲治病悞於前失者又須治藥病𨿽已失所幸其藥勢之緩猶或可爲也中原至於北方風气堅勁稟受雄壯飲食充厚膚理嚴宻大實大滿之疾常常有之爲河間之學而得其傳者胗脈察證眞知邪之所在一決而去之可謂快意而通神者矣而其時東垣有潔古老人用藥至詳實嘗以固根本爲重非惟法當宜然而亦可以救當時一偏之矣我國家混一海宇地气周流無有間隔然而東南之民柔脆如故而富完安樂之久奉養之厚欲樂之縱則中州北方之人不如昔者亦有之矣近世乃有勦用其法以自誇不足以深知劉君之防而究其法一切從事於苦寒疏利之劑抵掌扼腕以爲神術今夫殺人者死傷人抵罪有國者莫之能易也若而人者操殺人之具於頃刻之間而莫之禁亦獨何心也哉噫非書之罪也譬若治平之世或艸竊生乎其間爲政者或一夫之力治之而有餘或千人之眾討之而可定的知賊之所在而用吾兵焉則賊除而國安矣今也𨿽有小冦而遽出重兵以討之初莫知賊之所在於是元气傷而本勢虛𨿽微賊反足以成其勢而猖蹶者有之矣賊𨿽去而本勢隨之以盡者亦有之矣嘗有及吾門者謂嘗治某人之疾蓋用大黃朴硝數斤煮以大酒數斗而飲之一夕疾良已又如是者飲之數日疾乃已予斥之曰古人服重劑疾去止後服且分兩少於今日權衡多矣𨿽牛馬豈能飲如此湯劑乎予後迹其所治者皆死古之人一汗之速猶恐促其年若用藥如斯人者殘忍可勝誅哉予閒居病此久矣而未有發予之論者防稽處士費無隱來山中退然有不自足之意惻然有憫世之深心自修若不足而懼無以及人也故亦好醫焉嘗問其所爲學則曰臨川之金谿有三十六峯者古僊眞人之所遊也其下有鄧君文彪者不樂家居而好修眞之事嘗去鄕裏適吳越之郊有聞其風者築室山水之勝以畱之其徒苦挽之以還其鄕乃以暇日盡攷古醫經彚而別之三十有餘捲命之曰醫書集成數十年而後成攟拾離合該博參互其用心亦勤矣鄧君憂醫學之失傳而人生之不遂蓋同於予心也修書之事無隱亦與聞焉鄧君字謙伯號無爲子書成而化去無隱治其喪如禮又經紀其家獨寶其書以傳示諸公間南行禦史防侍禦史張公起巖見而悅之曰子宜得蜀郡虞伯生氏之序則當助子刋行矣後數年始能來爲予道之嗟夫昔之爲方書者先列其經絡以見其病之所在隨而見其治之之方其後又有內因外因不內外因之目而條列之而言病者無遺處矣玆書也乃自顚至踵分列百骸而以病系之觀其病之所見輕重大小無不盡在卽其條而後觀其受病之經所因之故一經一緯可以互見亦著書之一法云學不博不足以盡其藝爲醫者尙有攷於斯文

道園學古錄卷三十四

欽定四庫全書

道園學古錄卷三十五

元虞集撰

記

王文公祠堂記

至順二年冬中順大夫撫州路緫管府達嚕噶齊塔布臺始至郡時守以下官多闕侯乃以民事爲已任先事而憂惻怛周至平易之政人甚宜之雨暘稍愆若致自已且備且祈得不爲菑嵗丰時和郡邑安靜則求其所當爲者而盡心焉明年故翰林學士吳公澄就養郡中過故宋丞相荊國王文公之舊祠見其頽圯而嘆焉侯聞之曰是吾責也乃出俸錢命郡吏董某譂某儒學直學饒約掲車使經營焉樂安縣達嚕噶齊前進士錫哩布哈興國路經歷前臨川縣尉張與郡士之有餘力者各以私錢來助經始於某年某月某日以某年某月某日告成侯介予從子宣傳其事於石按郡誌宋崇寧四年郡守田登爲堂於守居之側肖公像而祠之淳熙十五年郡守錢某更築祠而象山陸公九淵爲之記公故宅在城東偏鹽步嶺有祠在焉作而新之則侯用吳公之言也郡人危素將重刻公文集吳公爲之序旣而吳公歿侯是以徴文於予也嗚呼昔人之言曰周公歿天下無善治奮乎百世之下必欲建立法度以堯舜其君民而又得君以行其志則未有如公者也況乎冰霜之操日星之文卓然命世之大才者乎陸吳二子之言旣足以極公志之所存今昔不足於公者又有以盡破其偏私之蔽而世俗口耳相承之議遂無復容喙於其間𨿽公復生亦將憮然於斯可謂千載之定論矣然則今侯新公祠豈直爲觀美也哉世之從政果如陸子所謂出乎老氏之緒餘者久已鮮矣而波頽風靡之中求如公之所謂因循所謂流俗而不足與有爲者亦且無之安得有如公立志操行者哉亷恥道喪士習愈下表而章之使人士拜公之祠瞻公之象誦公之文考公之行以求公之志而有所感發焉則貪者可以亷懦者可以立矣其於人心風俗豈小補哉若夫其所以爲學者陸吳之言備矣學者尙有考焉乃作迎享送神辭以遺之其辭曰天髙日晶百世之師野水秋云悠悠我思澹澹荒陂晨曦載暉言采其芹遲公來歸山川出云無往不復艸有零露在彼靈谷尋窮於原亦企於石父母之邦庻幾來食盈庭之言匪今斯今邦人之云式究予心作者之興實命自天哀哀民生何千萬年

南丰曾氏新建文定公祠堂記

君子之欲行其道者時王之制有所不得爲則推其法意之所得爲而爲之此聖賢所以無不可行之時也昔者諸侯之國其昆弟子孫得以公族爲大夫爲士有田有祿以養之國有宗廟世守其祭祀百世之子孫祭於大宗五世之子孫祭於小宗而祖考之神靈蓋有所歸矣後世貴爲公卿而無國邑惠澤無以徧及其族人君子原本而充類盡然傷其心是以有置義田以待後人之冠昬喪祭者矣宗廟不立祭享無所君子思賢賢尊尊親親之道而不得有所爲焉於其賢者則緣夫屍而祝之於社之義而致其意則亦庻幾而已南丰曾氏自魯國公有六子其顯者三人文定公子固最賢子開之文如其兄而子宣最貴子固之學在孟子旣沒千五百年之後求聖賢之遺言帝王之成法於六經之中沛然而有餘淵然而莫測赫然爲時儒宗其文章深追古作而君子猶以特公之一事云耳魯公沒時公弱冠未仕也家甚貧嫁孤妹九人必得其所奉母夫人至孝老死不衰蓋其根於天性者純明得於經學者深至所以行其道者眾人固不識也是以官爵不過於郡守奉入無逾於常僚然猶悉其貲力置義田於臨川郡城之後湖與屬邑金谿之南原立爲規約以惠利其族垂三百年矣此所謂能行其法意於可爲者乎不然何其能久也今其族孫元翊以其父正子之遺命作公祠堂於後湖之上使其族之人食焉而思其本居焉而敬其身則公之遺意𨿽去之百世而烏有終窮者哉烏乎公之至元翊八世矣於廟則已逺於社則已疏卽其所遺田而祠之使羣情之渙者有所萃也不亦可乎元統癸酉祠堂成適予自京師歸臨川來求文以爲記故爲書此俾附諸義田規約之後而刻諸祠下云十又一月一日雍虞某記並書篆

奉元路重修先聖廟學記

我國家龍飛朔方奄有中夏世祖皇帝旣定大統人文聿興學校之設爲急先務奉元本京兆漢唐故都地望尢重是以分鎭於陜者平章亷公某參政商公挺平章賽公某僉省嚴公某先後作成宣聖廟儒學於郡東南有禮殿二門其東西廡爲從祀之舍後有講堂有石經之亭唐人石刻附焉儀門之外有齋宮外爲都宮有櫺星門此其大略也時東平徐公琰方爲行省左司貟外郎實記而刻諸石則至元十三年丙子之嵗也其後陜西行中書省西行臺皆治奉元有司校官治廟學無敢闕失防嵗薦饑勿遑繕葺仍攺至元之二年嵗在丙子紮實特穆爾布哈爲行臺禦史乃建言曰今嵗事有成民汔小康禮義之教需此焉出嵗行六十時其復矣以更治廟字爲請且其說曰諸賢從祀廟廡嵗時之奉其與享焉非請益受業而皆繪以侍立於爼豆之設未便請如國子監廟制皆塑像坐食爲宜臺端惟而從之相繼以就其功者則禦史蒼閭李伯述何執禮李中蔡明安岱爾諸君子也於是陜西行省西行防各率其屬出俸以爲之先豫王王相府鞏昌帥府齊哩克屯田二緫管府下至郡邑之吏好義之士聞風勸助者相續四月命工度材各給其直工傭之費稍廩之給凡爲鈔貳萬緡如民間之通工易事無官府之擾是以明年八月告成而民不知有是役也四年二月官又給費修石經廊廡五年夏禦史李中又計學廩之贏修神廚倉屋更衣之室及提學官廨冬禦史蔡明安岱爾更建櫺星門是年李禦史巡行西道得豪民所侵學田五十餘頃刻石著其疆畔租入之數以畀之學官六年禦史爕理溥化司廙以爲學校之政旣修風紀之效爲大使學生薑碩以其事來徴予爲文以爲記噫前有徐公之文在集何敢有所紀載於其後乎而二君知集之先雍人也集其敢不爲雍之父兄子弟頌憲臺君子之美而紀其成績推本關陜道學之自以成諸君子作成人才之意乎集聞之玆土也昔者周公嘗治而教之矣禮樂其具也出之於宗廟朝廷之上行之乎學校井田之間因其秉彛好徳之懿而詠嘆夫天命之不已因夫卦畫示人之蘊而發揮乎變通之無窮致嚴於閨門袵席之防而推至乎天地神明之著致察乎時物衣食之末而究極乎輔成化育之功耕祿之均施之四海而無不凖也祭祀之達傳之子孫而無不保也三代以降人文莫過焉世降俗易仲尼猶有不復夢見之嘆而況於千載之下乎漢唐之遺迹無復有者又何有於教之可言邪昔二程子得周子之傳而起於洛邵子在焉橫渠張子特起關中其學一原也而尢有意於制作之事焉程子之言有關雎麟趾之意而後可行周官之法度此周公之遺意而張子之志也與正蒙之書學者受讀訂頑之銘推極乎事親事天之誠而程子以爲其修辭之不可及其勇知之所造非振古之豪傑孰能與於此而其言曰貧富不均教養無法𨿽欲言治皆茍而已議與學者買田畫井正其經界不失公家之賦而立斂法廣儲蓄救災卹患厚本抑末以見先王之遺意而當今可行也又曰今欲以正經爲事自古聖賢莫不由此而始逺者大者有所未及而可於家庭見之又曰學者且須識禮可以滋養徳性集義養气蓋有所據依卽有常業可以見諸行事其端緒可見如此方是時關洛相望表裏經緯孟子以來亦未有盛於此時者哉其爲言也衣被天下後世至於今賴之詠歌周南者不亦歸求而有餘乎世祖皇帝初年覃懷許文正公上書與師友講明於斯矣去之朝廷儒者之效遂大見於當世而至元大徳之間猶有守志厲操之士髙蹈深隠於其鄕朝廷不愛尊位顯爵以延致之以表式於四方聞其風而及其門者亦多矣未必其寂然也夫其風气四塞之固土厚而水深其生人也質直而忠厚是以文王周公之教易行焉仲尼所以贊諸易詠諸詩載之於書者莫非其事至於關洛諸君子而大明焉捨此無以爲教矣學於斯者思周公之爲治以極於孔子之道因橫渠之學而博通乎濓洛之原則化行俗美賢才眾多豈不於吾雍學而見之乎詩曰南山有臺北山有萊樂只君子邦家之基不有聖賢之遺教則斯焉取斯乎請以復諸大夫君子而與其都人士講焉

澧州路慈利州修儒學記

澧州路慈利州在春秋時爲楚地秦置黔中郡漢魏以後地總於武陵隋開皇【闕】年始置慈利縣我國朝【闕】年升爲州州有宣聖廟儒學皆因其舊大徳壬寅之

嵗邑士萬士龍請於州出私財而作新之禮殿門廡講堂齋捨悉具合爲都宮禮殿有先聖及配享皆肖象於位冕服如其制從祀先賢繪事在東西廡州郡侈其工上其事於湖廣行省行省言於朝丞相用禮官議旌其門曰樂善向道之門有司作門於所居署之如其文廟南有道東西出各樹門其端亦以樂善向道分題之於今三十有餘年矣食其食而事其事於斯者閱嵗月如流水乏補葺之功循就圯壊仍攺至元之二年十月奉訓大夫額森哈雅來監州事始下車以學校爲己任嚴學職訓導之事擇凡民之俊秀充大小學弟子貟而程督其弦誦課業庶幾知教之序矣乃謀大修其學宮進士龍之子文綬孫鶴而告之曰爾祖父之爲學也朝廷知之行省憲司上之州郡表之鄕人士弗防乃子乃孫尙能修先人之業乎文綬鶴頓首承邦君之命畢先人之志於是增修禮殿新陶瓦以易敝漏美丹漆以發昏黯因棟宇之舊而擴辟其外視道路之所由出入甓以甃之泮水有池去污納淸深廣相稱樹十二防於門如王宮之制先賢從祀於兩廡者易繪以象冕服如制象有位位有屏障而施帷焉凡百有五始作雅樂備登歌之工八音之器使諸生肄焉有祀於先聖先師則用之取經書子集於四方庋於云章之閣以待學者之觀覽焉於是向道樂善二坊門廢亦起而更築之明年八月朝散大夫容布來治州事實相與左右以迄於成卜日之吉率僚佐人士捨菜於先聖先師而告焉延萬氏子孫於州庭置酒食以禮之爲書以識之曰鄕裏有煩役萬氏勿有與也又明年戊寅三月命其史彊禮走臨川求集記之集乃爲之言曰今自天子之都施及四海之際凡郡縣莫不有廟學其神則先聖南面而坐顏曾思孟西面坐侑食自斯之從祀者則孔子之門人與先漢以來專經之士而道統之傳周程以下九君子者則我國家之制其書則易詩書春秋禮樂與論語孟子大學中庸其所爲說則周程張邵之言而朱子之所論定而朱子又與呂成公取周程張之言作近思錄以爲入道之階梯我朝自許文正公以來定爲國是大公至正而莫敢有異議者也則凡學乎此者皆明夫君臣父子兄弟夫婦朋友之倫而求至其至而已矣烏乎三代而下至於今日爲學之道旣明且盛者如此豈漢唐所可望其萬一者哉然而通都防邑之間物欲功利之習相與薰染者易深文藝防末邪說似是之類充塞惑亂又有甚焉至於一鄕一曲或各爲一說更相祖尙輕翾者無篤信之實凡近者無髙明之見而吾道如天地日月之行而學者不能以自至則其居亦有害之者矣吾聞慈利之爲州逺在江湖之外山深林宻民生不見外事故爲浮薄之俗壤沃而生敏故易於從善有賢守長知所以表勵而率先之彬彬鄒魯之風豈難至哉昔我世祖皇帝之取宋淮南忠武王揔兵而南丞相實同受命襄漢荊楚至於交廣安定之澤民至於今賴之平章以世家子數鎭外閫惠政在人監州年甫三十膺民社之托好學而明禮淸介而寛容觀其修學之舉可以得爲治之方矣榮侯秩序已髙專意民事吾恐慈利有不足以畱二侯者而揚於王庭有日矣尙有以振起其州之士民哉萬氏祖子孫三世盡力於廟學亦宜得書以爲勸凡州之僚佐爵裏姓名則見諸碑陰

新諭州重修宣聖廟儒學記

臨江路新諭州以渝水得名轉渝爲諭不知所自起漢以來已爲縣及宋置臨江軍新諭自宜春來之其治在四大山之中秀水淵注是以艸木深潤文物俊異多出焉故宋在汴時劉侍讀敞生是鄕稽古淵茂有禮春秋之說史記典故之舊尢習焉與其弟若子博學洽聞名於一時與搢紳大儒先生蔚乎相望自是而後流風雅習代有足徴者矣其學校可知者始宋崇寧二年南渡後燬紹興三年令趙子琇始作之給事中李公大有爲之記紹熙二年令曾光祖修之工部尙書謝公諤爲之記嘉定八年令董壎又修之寶謨閣學士章公穎爲之記及內附國朝至元二十二年乙酉邑人以部使者眞定趙公秉政之命修學政新大成殿故宋太學博士廬陵劉公辰翁爲之記三十一年甲午縣陞爲州而學無所攺作仍攺至元之四年戊寅朝列大夫知州事彭城李侯漢傑始下車謁夫子廟慨夫五十四年之久而日敝弗葺也乃出俸金修職事以更飭廟學爲已任旣成釋菜以告其地在城東虎山之上俯臨澄潭气象雄固得石泉於荊榛之中甘潔可酌作神廚近之取其漑灌覈租入之蔽虧以續廩食蓄書籍以足誦讀範銅爲祭器與雅樂之器皆各有藏助成者其同僚達嚕噶齊呼圖同知色珍摩古津判官李可道吳子山勸相給使者則州人蕭燾晏南傑傅行簡也七月使前鄕貢進士丁鍔故宋參政正肅公之裔孫逖來求記之於是盡得諸先達前記而讀之未嘗不深嘆其人物之多文章之盛也如此嗟夫謝章二公以名法從爲鄕先生所以致意於後來學者皆拳拳於心術之正其言不可不深思之也謝公之言曰古之教也尙徳今之學者尙文是則欲其人之尙徳也章公之言曰士而不知教此漢唐之不可望乎三代者也望其人之修學也至矣集敢不申二公之意而爲之言乎徳也者得於天者也知所以尊乎得於天者則知學矣學也者所以爲已非以爲人也然而修諸已則可以治乎人矣此學之道也方謝公爲此學記時新安朱子自漳守退歸建陽從學者甚眾作考亭精舍以處之蓋是時朱子所定四經四書皆有成說周程張邵之遺言具有端緒於是學者趨乎聖賢之域正大而無所惑矣大人先生相望於數百里之間各有以治其邑者如此東南學問之不絕其可誣乎自僞學之禍興久之而後定及其說稍行學者不假之以便進取則墮於訓詁之相因𨿽其書之具存而得之者亦或防矣昔世祖皇帝觀兵江上得江漢趙氏盡以朱子之書北還魯國許文正公首得小學之書尊信表章躬踐以爲教又推致乎聖經賢傳之遺而斯文之正緒大明於天下自國都之學至於郡縣黨術莫不尙焉近時以進士取人猶以難疑答問於四書爲先務是可見其與天下爲公而不可易也渝學之士思其先正如侍讀劉公之博洽蕭正肅公之端雅徧觀於諸先達學記之言而深思夫謝章二公尙徳修學之意凡予之所陳者皆所以自靖於尙徳修學之事也豈徒言哉李侯世將家以門廕入仕治民嘗官南海上以亷敏才略爲亷訪宣慰兩司所知凡州縣有闕事輙屈之通攝無旬日卽辧治海有大冦維十數舟近在岸谷交結豪橫私鹽僞鈔汗漫不可收拾復引小冦爲耳目出入不可極兩司憂之不以廣州錄事爲卑官彊以諉侯不數日領官軍將卒爲聲援立岸上不動親以數蜑艇入其巢擒首謀之尢姦黠者七八十人屍諸市而盜平及爲是州緩帶從容若無所事者而政無不通學宮其一也州之士多衣冠舊族其次者世守進士業百十年有聞不衰而近世又有以淸文介節稱於時者惜乎亡矣州人猶能道之所謂有見有聞易於入徳者其若此之類乎爲學者言故並及之

撫州路重修宣聖廟學記

太守河間袁公說之來治斯郡也期年政成官府輯睦平易不撓民安於無事尢以學校爲職分而究心焉謹學計之出入以備祭祀繕修師弟子之養比嵗而益充教授胡式甫至而遽以憂去不及有所爲學正李輯錄周復亨攝其事以廟學室宇敝壊告經歷前進士河南汪英曰今內朝淸明外無繁令英得於此時畫諾簡書之暇學校之修非吾事而誰事也使工視夫棟梁榱桷之朽腐瓦甓之毀缺象設采色之黯翳者而謀新焉梓人度材陶人埏埴凡攻金攻石設色之工各執藝以待事自大成殿講堂書閣門廡齋捨易以梗楠豫章之美完以杇塓塗塈之堅鑿石作闌增禮殿之防和漆於丹侈桓楹之飾南面之象侑食之容衣裳冠履儼然繡繪之有別凡爲米若干爲鈔若干則皆汪君晨至夕歸審度傭賈而無所隠欺是以敏於就事以稱其觀美者也乃至元六年六月朔日復亨與學訓導葉友聞以成事來告而請記焉集聞之春秋之法常事不書而斯役有不得不書者說易者有之君子之善治蠱者前事過中而將壊則可自新以爲後事之端而不使至於大壊後事方始而尙新便當致其丁寧之意而不使至於速壊是亦府君幕府之意而學校諸君子所欲記之者夫烏乎治教之休明豈專在於屋室之觀哉然而簡陋不治則無以行其典禮今旣完矣美矣防息於斯者亦有所思乎聖神如天洋洋在上肅然奔走豆籩之時至著明也退處其私暗室屋漏凜然衣冠瞻視之頃至隠防也幽獨之中而致謹焉一思慮之差一瓦石之毀也承事之際而致嚴焉一跬步之失一棟梁之撓也其淪胥潰敗將有不可禦者視彼繕完之宻而歸求反身之誠則亦善取諸物以爲學者哉況乎始也不知築室之基而無所用其功終也不知灑掃之務而卒以曠其宅出入俯仰亦何所事於斯乎或者以髙明爲髙虛而不知夫實究其本原以簡易爲簡便而不事文理之宻察則吾有所不敢知也諸君子尙或有取於斯言哉因書以爲記

寧國路旌徳縣重建宣聖廟學記

寧國之旌徳本漢涇縣地唐分涇縣置太平寶應中又割太平之鄕以置旌徳焉歷唐五季宋以至於今遂爲名邑邑之先聖廟則宋寶慶元年所作國朝至元十三年丙子邑之官廨民居盡燬於兵而廟獨存二十七年庚寅邑又盡燬於盜廟仍存元統甲戌廬陵劉粹來爲之宰顧瞻而嘆曰百年之間薦經兵火而禮殿弗壊殆非偶然也嵗時之久物有圮毀吾安得無以作新之以承天相斯文之意乎於是率邑士胡紹武程廷鸞朱克承汪推勤汪徳鎭而經營之作禮殿作殿門門有重屋作兩廡及四齋捨以居學者其講堂則前令所葺也起工於仍攺至元乙亥之八月告成於明年之八月邑教諭袁祥寓書臨川求予爲之記粹嘗以書來告曰吾縣地僻而事簡山水可樂也民苦輸租險逺今得計價以代之而困瘠之餘少息矣夫地僻則無誘於外事簡則無撓於上美山水則生物丰鬯困瘠息則生養有漸矣於斯時也粹衷與其人士備弦歌具爼豆揖讓升降於夫子之新庭旌徳之民其庻幾乎誠不可以無記嗟夫人之所以爲人以其有君臣父子夫婦兄弟朋友之倫也有天下國家者敍此則治斁此則亂其在人也隨所處而盡分則可以爲人不盡其分而又傷敗之則失其所以爲人之道矣然而學者知之不學者不知也故長民者有教之之責焉教之而有所不從也故長民者又有治之之責焉然則當何如哉明其道以示之正其誼以率之相其是而斥其非翼其所能至而勵其所不及則其人之趨向端矣於是崇忠信以勝媮薄興教讓以鎭頑鄙達和順以弭爭鬭又表其俊秀而出之端其學而勿使之雜勵其行而勿使之僞使之誦聖賢之言道古昔之事以風動興起於其間則不率者幾矣是則可爲也今仕於郡縣者率三嵗而代其來者各以其材識之所能及而效職焉舉措不必同也況形勢之迫利害之怵又有以奪之則夫因時制之所得爲以盡心於其所當爲不以成否利鈍累其中者蓋亦已鮮矣烏乎是亦存乎其人而已哉夫子之言曰十室之邑必有忠信旌徳之士卓然自立不溺於凡近者亦將有感於予言矣粹衷名性天歷丁卯進士南士第一人具官虞集爲之記

撫州路樂安縣重修儒學記

元統元年冬前進士哩布哈字元溥來爲樂安縣達嚕噶齊政尙淸簡民用孚化言色不動患除利興大府信從而無所撓下情安順而鮮所違期月之間遂以無事則取其邑之廢獘而修補之若官府學校病涉之濟醫師之宮凡所當爲而力可爲者以次爲之皆謹飭規制善工美材爲經久之計以待後之人而先聖廟學爲最重是以尢致意焉樂安始置縣於故宋紹興十九年學亦隨建在縣治之北仁義坊內附國朝之初得民捨徙置舊基之上嵗久圯壊牽補相承而已元溥以仍攺至元元年乙亥嵗之正月作而新之大修禮殿作殿之門若廡以成廟制作講堂七間以爲師弟子執經問難修禮容習樂有司長吏率其屬亦於此乎執事焉作學官居室諸生齋捨以藏以息小大稱事無所茍且都宮之南有池水屬民間重購而得之浚治寛衍而面勢益以明敞引術自池上出洋洋然有逰覽風詠之興焉畢工於明年之十二月其同僚尹張彥輔簿定安尉孔思京典史蹇居仁又明年而代元溥者則托克特穆爾也今簿彭諾木罕典史熊應辰學官熊無忌去而羅君友代之其士民相率出私財至貳萬緡以相其成者劉成徳蔡可道李朝瑞何性可詹景能等而緫其役者陳克恭也廟有麗牲之石可因刻其修治嵗月於其上矣以予自國史歸老寓其鄰邑求爲執筆而書之予聞昔人以崇仁永丰之間相距數百里山谷修阻官府遼逺民無所保息割兩縣之地置一縣而治詹墟是爲樂安二百年來非惟其民人得所休養而豪傑秀異之士代不乏人自舉進士至爲執政貴官若弟兄父子相繼登進士第者俱可攷見延祐年中仁宗皇帝始以科舉取士曠數郡或不能薦一人而樂安獨先有登髙科者其後薦名於朝不絕蓋其世修是業而名家者諸父長老率其昆弟子孫修習無廢自井邑田野弦誦之聲相聞是以逢掖之徒環千里而觀之或自以爲不及也且其山髙而水淸地固而气盛故其風習充然有以自壯足以有爲非若巽懦之不足興起則吾元溥之新玆學也其有望於士民者豈茍然哉近時業進士其專治者非易詩書春秋禮之經乎其所問辧者非論語大學中庸孟子之書乎有司得推而舉之者非所謂孝弟聞於鄕信義孚於友者乎夫進士者朝廷取材之一途耳有志之士固不以其廢置得失而有所作輟也夫儒者之事進士而已乎哉爲進士者明斯經也修斯行也爲道莫近焉於是反求而自治卽此而不待於他求矣取諸聖經賢傳之言者捨衒鬻趨競之文而求修已治人之實其所以見諸鄕黨鄰里者不以茍逃吏議爲僥幸不以委曲鄕原爲自喜而求夫天性人倫之至焉其來逰於斯學致力於斯經斯行朝益暮習悉心盡悴父兄之相教子弟之相承如攻進士業之勤苦因其抗果彊偉之質而勇於爲善焉則人才之成就鄒魯何愧焉二三百年之進士云乎哉元溥之爲治可見者甚眾吾觀其念邑人之去郡逺田租之輸勞費艱險嘗受後時之責力請於上得計直而納𨿽受代猶懇懇言之必欲使民久逺有所依賴其所以優其生養使得以治其禮義皆實意也子防誦夫子之言曰君子學道則愛人小人學道則易使必如斯也庻幾元溥之心乎具官虞集記

袁州路分宜縣學明倫堂記

國朝仍攺至元之二年嵗在丙子六月前進士豫章徐邦憲爲分宜丞律己以奉職厲志以成事其久也有言而上之人聽之有行而下之人從之丞亦自信其可用乃取其邑之系於觀瞻者謀於僚友而作新之其令姓某以他役自任而夫子廟學之事悉以屬諸丞按縣學本淸源書院與安仁驛之故地故宋咸淳庚午令章采遷驛他處並書院之地爲縣學學有廟廟後爲防食堂而所謂講堂者在東廡之東用陰陽家言面乙之位內附國朝令膠東劉徳以爲郡縣講堂必在廟後撤防食堂以作明倫堂而東面之堂不廢然取具一時地卑材劣不足以久學瀕水水漲而堂壊久而不可支遂除去之以其地爲菜圃丞之始來周視慨嘆而言曰此吾之責也將誰議乎乃告邑人士以修學之意良民大家莫不驩附而旌儒鄕之士陳辰翁獨曰丞至年餘一無取於民而爲是義舉何俟於眾力請專爲之丞善而從其請陳氏出其私財使其孫徳星親任其役而縣教諭吉水李辰良董之丞以公事之暇朝夕程督毋茍毋緩壘石於岸以障水取剛土雜石子築堂基髙三尺拓舊基凡十尺其邑產紫杉良材也修直中度者用之撓弱斥不取於是爲堂廣七丈有六尺深半之棟之髙二十有七尺工績堅致敞偉然其爲堂凡三十有六柱起工於三年之十月堂成於明年之正月計其材用工食之費爲鈔萬有千餘緡丞乃使其弟邦傑與邑諸生趙艮來求文以爲記分宜本分宜春以爲縣袁之壯邑也昔者袁守祖侯無擇之始建學盱江李泰伯記之厲其民以忠孝足以感發於人心儒者多誦之後百二十五年張侯杓作新學其兄宣公爲之記詔學者以唐虞三代建學造士之本意而朱子記其學周程之祠則又以原乎道統之傳而示之以修已治人之大法而兩先生之言非止爲袁學而言也天下後世之學者莫不誦之而知所以爲學者矣況乎分宜之邑去郡無百里章甫逢掖之士來逰來觀而得其說焉何啻耳提面命之近歸而修之於身講之於友施之於子弟推之於閭裏豈不富哉其爲言矣乎若集之不敏何敢贊一辭於其間也𨿽然丞之思有以教其人邑人士思有以進其學皆古之道也何敢不伸二先生之緒餘以爲告乎夫國家定爲夫子之廟肖聖人之容南面而中居從祀配享儼然有序牲殺器皿嵗有常祀郡縣有司承詔令行事則在乎廟矣至於師弟子誦詩讀書問學辧徳則在於斯堂也此之謂學也乎是以凡天下之學皆名其堂曰明倫豈惟三代共之蓋千萬世而不可易者也維天之命於穆不已五殊二實來往摩蕩人得之以爲人物得之以爲物而生生之無窮烏可已也惟人也得夫仁義禮智以爲性焉人之爲道則有君臣父子夫婦兄弟朋友之倫矣孝弟本於仁也君臣夫婦朋友合以義也惟其有是禮也故能行斯五者有以盡其分惟其有是智也故能知斯五者而有以窮其理惟聖人爲能極其至故曰聖人人倫之至也賢者率循其道以求至其至者也推之以教夫凡民使皆有以望其所至而自達焉夫凡民之去聖人逺矣而皆可以爲聖人者蓋其有得於已者無不均故其行於倫者皆可以極其至也是故气欲之交雜或至近於禽獸而天理之流動充滿未嘗少有間斷欠缺世道淪降三綱紊而九法斁者蓋有之矣而窮天地亙古今五者之倫何嘗一息之可廢哉所以宣公之記絜乎五典四徳而使之有以知天理之所固有而行其典之所當然也其曰孔孟之書備有科級惟致其知而後可以有明惟力其行而後可以有至此示之以學之之方也朱子之記曰世儒之學內則局於章句文辭之習外則雜於老子釋氏之言私知人爲之鑿淺陋乖離莫適主統所以決其岐路之差也其曰間有聞於儒先之說則有捨近求逺處下闚髙而不知卽事窮理以求其切於修已治人之實者所以端其進修之序也學者卽朱子之說而學焉則宣公所謂孝悌之行始於閨門而刑於鄕黨忠愛之實見於事君而推以澤民者吾將於分宜之邑而見其人焉則無負於邑大夫修學之意矣故書以告來者

道園學古錄卷三十五

欽定四庫全書

道園學古錄卷三十六

元虞集撰

記

袁州路儒學新建尊經閣記

宜春之爲郡在江右上防山川完固神气休明民生其間務本而力穡志定而用約商賈利欲之誘少都防繁夥之習防尊吏畏法奉命受役斂焉自保政用不煩昔韓文公以文學爲治其民不防至今屍而祝之迨夫故宋盱江李氏之作學記有以極世變之故而風厲之及張宣公記新學朱文公記三賢祠大有以教其人其君子有以成其徳其庻民有以從其化休休乎其無斁也然而世之相去漸已逺矣我國朝以來愼擇牧守豈弟之譽相聞前太守眞定張侯宗顏在郡時嚴君仲毅來長其幕作而言曰國家恩澤至厚也府公甚賢也吾民甚易治也然而鬼神禍福之說勝而閭裏之趨向易譌豈非學校之不修而教之無其素也乎仲毅職在文史何足以知斯文之事哉然志之所能力之所及作新吾民之觀瞻以定其心志則不敢不勉焉如其禮樂則有俟乎君子矣乃躬督學賦之入無敢逋遺時其師弟子執事者廩稍之給而節其浮冗期年而得錢若干將大作學宮之事今太守廣信張侯熙祖以成廟宿衛之舊連守名郡以寛厚治辦聞其來玆也守居簡靖民以寧壹監郡通守別駕幕府各思其職咸無間言事有宜爲順而不撓學校侯職也而所以屬諸仲毅者益得盡其心焉乃購巨材於故家取良甓於遺庾作尊經之閣於講堂之北若干步崇基八尺深四十尺廣五十尺楹之崇如深之數形勢規模之大丹艧塗塈稱焉東南學校建立之盛莫或加矣爲兩廡以屬諸講堂之左右作櫺星門於廟門之南余屋之適用者以次而就自一木一石一工一役傭估之直親給以時不及吏手如治家事畫諾之暇日必至焉略無風雨之間以其涖事之嚴明施諸斯文之崇重是以用約而利周敏成而固久足以流美於方來也舊有夫子燕居像奉而置諸閣移李氏學記石刻置堂中經始於仍攺至元之五年嵗在己夘四月至八月而落成予以過客得從而觀覽焉郡長吏以下授簡俾爲之記集乃爲之言曰美哉乎尊經之名閣也人之於天也天下之於君也一家之於其親也蓋有恆尊矣上古民淳朝作夕息於其所尊無所違失由之而不知者蓋有焉聖神之出因天之所示而示之猶未著於言也風气旣開人文宣朗帝王疊作已不能無不親不遜之憂盛哉巍巍乎成功盛徳之大洋洋乎文章禮樂之興斯民也自得於天理流行之中有循於日用彛倫之則於其所恆尊何有少慢於恭敬奉持者哉孔子出於羣聖之後當世變之極王者之迹熄斯民之禍起生乎其世者不知天之所與者至貴至重而不可逾也不知君君臣臣父父子子之分不可紊也是以有憂焉而述作興矣則又因其行事之失而正之以復禮之常使萬世之下因其典籍之所存得以行乎治化是以儒先君子以其功過於堯舜而有罔極之恩焉然則天下萬世之於聖人也書之於經也所由以知尊其所恆尊者也可不尊乎柰何后世之學者誦習文義以爲工不眞知其可尊之故異端髙妙以爲勝而謬於其所尊之實其憂可勝道哉是學也有諸君子之記言在來逰來觀於斯閣者必有能尊其所當尊者矣豈徒爲瑰奇詭異之觀而已乎

南軒書院新建藏書閣記

袁州路南軒書院者祠廣漢張子宣公而列於學官者也故宋【闕】時宣公之弟枃定叟守宜春宣公至焉郡人士思宣公而不敢忘也端平丙申郡守廬山彭方度地於東湖之上始創書院又七年而後成彭守時爲尙書兵部侍郎記之內附國朝以來莫之攺也近嵗水齧其北址藏書之閣圯焉其勢未已謙堂且危仍攺至元之三年山長廬陵趙某始至廩然憂之告諸大府請加完繕大府聴其言思有所屬焉幕府之長嚴君仲毅進曰仲毅之在此不可使學校有所遺缺也明年前太守眞定張侯宗顏去爲漕今太守廣信張侯熙祖始來同寅協和民以無事仲毅得以致其力焉然書院之田不足以供祭祀廩稍之用是以營繕有所未遑也乃出月俸爲之先而上下應之卽書閣之舊址斵松爲枋沈布水底加曾石焉延十有五丈廣百步崇二丈畚石加土平接講堂之址凡若干尺堂始無虞是時郡學新作尊經閣舊閣之材尙有堅完者以今侯之意與書院奠諸新隄之上復藏書之舊觀閣凡三層皆出飛檐以逺風雨奉宣公之像於閣下以爲祠又作東西廡以屬諸講堂作詠歸亭與立雪亭對大門之東與老氏之宮接正其界爲亭以表之至元五年某月某日告成又作水櫃於上流以防衝突之及是役之始終嚴君日至而趙某譯史鄧某府吏胡某直學趙某皆勤敏覈實克相其功屬予記其事如此嗟夫使幕府之佐其長身任其勞而不辭則府安有缺事哉然予不敢徒書其土木之功也蓋聞之聖人旣逺周子興焉作爲圗書以發不傳之祕兩程子繼之而其道大行山楊氏之歸閩叔子固嘆其道之南矣其傳諸豫章延平者得朱子而張子得於五峯胡氏者生同時而學同源也斯世斯文之所系者重矣張子以丞相魏公之元子天資粹美異於常人自其弱冠已知求學聖人之道及得所傳逺有端緒察乎幾防萌動之端以博極乎求仁之道玩心神明不捨晝夜極講明問辧之功從容以和而不激極舒遲溫厚之意端嚴以正而不阿朝進暮繹同歸一致任重道逺死而後已及夫蟬蛻人欲之私春融天理之妙其所至盛矣哉以之事上涖民以之立言垂教百世之下學者可考焉昔在魏公相思陵於艱難之中屢屈於險姦之手大忠大義時人比之諸葛武侯宣公以爲武侯王佐之才而自比於管樂必不然也取舊傳而更定之蓋以明其父之心焉定叟之爲弟也才略幾有父風治袁之日宣公閒暇而過之所以端其爲政之本原以見諸行事其民被其徳而不知者多矣當彭守時其殘墨餘論之猶存而今不復可見豈不重可嘆哉遺像儼然衣冠咨色之在於斯也學者想見其沖和純粹之气洋溢充滿反求諸已知其所不及以自致其變化焉則固君子之所望也

尼山書院記

尼山書院山長臨川金谿彭璠歸自魯以興復書院始未爲言乃爲之次第其事云尼山去曲阜東南六十里今屬滕州鄒縣在滕西百縣鄒東六十里其山五峯西峙中峯則所謂尼山啟聖王夫人顏氏所禱而生聖人者也山皆石其巓多蒼栢諸小木皆巨葉霜露旣降絢如渥丹升降各途升之谷艸木枝葉皆上起降之谷皆下垂無或交戾反刺者其東臨水崖有曰坤靈之洞洞中有聖人石像與顏母之山對其北則防山聖人合葬其父母處今書院在其中前有智原之溪後有中和之壑往昔奉尼山之神而祠之曰毓聖恢其左有夫子之宮焉故宋慶曆癸未孔子四十六代孫襲文宣公知兗州仙源縣宗願作新宮有廟有夫子之殿有夫人之位有講堂有學捨有祭田自是歷宋金至於今蓋三百餘年矣宮不知以何年廢我國家奄有中夏崇尙孔子之道嵗月浸久典禮斯備至順三年嵗壬申五十四代襲封衍聖公思晦用林廟管勾簡實理言請復尼山祠廟置官師奉祠因薦璠可用事聞中書送禮部議奎章大學士喀喇公庫時爲尙書力言其事當行議上至元二年丙子中書左丞王公懋徳率同列執政者白丞相置尼山書院以璠爲山長六月至官爲茇捨山中罄竭私橐繼以假貸具羊豕爲酒告山之神召近鄕父老受神賜告以興廢之故明日鄕父老各以其人至除荊棘撤瓦礫得殿及門之故基諸捨之所在次第而見將告諸郡縣而經營之山東東西道肅政亷訪司分司寧夏楊公文書訥行部率其史翟趙郭趣玆山畱璠捨一月顧瞻徘徊以其事爲已任命同知滕州事郝博囉領之首出俸以爲之先而監州李彥博鄒縣令張士謙與郡邑之官屬凡齊魯之境與賢士鄕大夫民之好事者大出錢而勸成之擇木於山陶甓於野傭僦致逺率車牛服身役連軫載途飲餉相望役大而民不知勞又得古殿遺構之成材於魯之故家尢稱巨麗不數月而大殿成殿門成毓聖侯之祠成學宮在廟之西放國子監制也作觀川亭於坤靈洞之上相傳以爲夫子之在川上蓋在此云繼以塑繪聖賢之像成樂器祭器以次成置弟子員以凡民之子弟俊秀充之皆復其力役乃以明年之上丁用太牢致祠告成噫其功可謂敏矣夫朝廷定議於上部使者有司宣力於下以克有成聖明在上文運宣通於斯可徴焉烏乎古初開物天作玆山太和氤氳元气融結流形降神篤生大聖以立三極位天地育萬物與日月四時貫通於無窮若夫䢐徠蒙至於岱宗雨露風霆往作來復前瞻後際邈然髙深其孰可測哉運防有時聿奠新宇不日之成豈偶然與璠也得以學官從事於玆可謂榮矣集老且病舊學荒落僅克識其梗槪如此若夫播爲聲詩歌誦功徳式薦明享勒之金石則有待於方今儒林之君子也哉

重修張巖書院記

宜春萬載縣獲富裏有故臨江儒學教授千崖張君某世居之嘗得山水泉石之勝於其南作亭榭園池廣袤數里靑山趙君文記之言其奇偉華麗儗於京洛吳越傳聞者如見繪畫所謂張巖書院者在山之麓有禮殿以祠先聖殿有門廡有祠以奉周程張邵司馬六君子有樓以藏聖賢之書有堂以尊師而講學有四齋以居其學者有庖廩器具以給凡用此又趙君嘆其誦詩讀書之美而擬諸廬阜衡嶽之所有者也千崖君歿子孫出仕京師弗遑於玆者且四十年萍鄕榮君南祥娶張氏則千崖君之子之女子也有子嶽孫旣長而有立稟於其親而請諸舅氏疇願因書院之舊而加葺之以延師取友率其族人鄕黨子弟而就學於斯也舅氏曰是吾意也嶽孫乃以元統乙亥之春鳩工庀徒致其繕治易朽以堅飾黯以華割腴田以具食其舅氏又資之以樵蘇之山藝蔬之圃不數月而成且備矣十有二月嶽孫與巖學之士傅君任來求文以記之夫南山張氏之亭館甚多而嶽孫獨先事於書院觀其志之所存可謂知本者矣宜春在江右之上防其風土淳厚其人易與爲善西瞻衡嶽則嶽麓書院在焉東望廬阜則白鹿洞在焉此昔賢之所經營皆依乎名山大川者也今巖學得山水之秀故可托以久長者乎今天下好事者築室買田以資講習然一列於學官則行有司之事而弦誦籩豆殆爲文具者多矣獨巖學違於城闕之喧囂邈乎公府之拘制饋餉時至無乏絕之慮人迹在邇無岑寂之苦息焉防焉無所事乎其外及其閒暇可以登髙眺逺而發揮其詠歌環千里而觀之爲學之善地未有過之者矣𨿽然樂順適則志易墮乏磨礪則徳每孤前軰寥落師友道廢遺言之防孰究孰擴趨時向者竊緒餘以釣利祿務髙虛者假近似以立名聲疏鹵自欺之風有不可深言者宜春丈物之邦深山茂林豈無古學之士經明行修足爲師表者張巖之人其力致之也乎苟賢者之未易致也則嶽麓白鹿洞晦庵朱子南軒張子之成規緒論在焉宜取而表之相與尊信而從事焉可也尊信則不搖於異議從事則馴至於成功他日衣冠之盛彬彬然自巖學而出則張氏榮氏之名顯著於天下豈直山水光華而已哉仍攺至元之元年十二月具官虞集記

袁州路萬載縣重修宣聖廟學記

萬載縣尹懷孟馮士毅縣學教諭匡廬曹邦來告於集曰學校之系於治化大矣風紀之司以爲職任部使者巡行郡縣下車卽理廟學以爲先務而士毅等備員於此謹廟祀繕學捨以待教令不敢緩也玆邑之學始作故宋至和中屢遷不常季年始定於水西內附國朝因舊無攺越五十餘年至治辛酉之嵗僉憲薩勒廸黙色至縣以其規模敝陋弗稱而學計不足以給用用父老言命縣尹河南張輔延見邑人江州榷茶大使黃璧咨以修學之事璧承命以爲己任禮殿小不足以容祭器樂懸之設進退拜立之位爲四楹之屋於殿南深丈有八尺廣與殿等以兩廡之迫於左右也移而廣之丈有五尺徙其門而南之凡三丈有三尺又移櫺星門於門之南三丈有五尺皆更作焉講堂齋捨官防廚屋加葺焉事具郡人前進士夏鎭記又十年爲至順辛未僉憲聶公延世至以先聖先師及從祀之像設弗嚴知薩公之用人也審又以咨之黃君受命如初不三月而像設之冕舄裳衣五采絺繡如章又八年爲仍攺至元之四年今副憲完顏公至適殿棟撓前後檐之交承霤地壊仍薩公聶公之意咨請黃君受命亦如之明年陶甓材木具作虛屋架其上以通水飾以文瓦建以防尾而殿益髙以固完矣凡三役三使者一以屬黃君不資於眾人不煩於官府材木之直工役之傭一出於私帑故無所防是以臬司公府標以善士之目焉敢請記之蓋聞之舉直錯諸枉則民服舉枉錯諸直則民不服施諸天下郡國其道一也又曰魯無君子者斯焉取斯昔人以爲稱人之善必本於父兄也司民風者將有爲焉豈乏材用之供哉而審人以托之不以頻煩一士爲嫌者誠有教行乎其間也取諸父子昆弟之無間言者所以興孝弟也取諸謹願無干於官府者所以別善良也取諸樂易而無所厭者所以惇鄙薄也取諸敏事而不乏者所以懲驕吝也鄕黨州閭之眾庶見而感焉則驕吝鄙薄之風消善良之類盛孝弟之道興而使者之教行矣尙何憂學校之不修乎乃若嚴經傳之誦說以爲學則尙亷恥惇厚以閒士習出其俊秀而表之勗其所未至簡其所未率則有司之教猶有可爲者焉縣令學官勉之仍攺至元之五年秋八月具官虞集記

南康路都昌縣重修儒學記

皇朝自國都郡縣皆建學學必有廟以祠先聖先師而學所以學其學也有司奉明詔嚴祀典而屬教於校官薄海內外莫敢不防敬苟有事焉則必記其事事無不同也記事者因其地而各有所述以示諷勸此南康都昌之修學所以不可無記也昔者孟子沒而道學失其傳周子起於千載之下而傳之程子而斯道大明以行聖經賢傳之防論說傳受之備至朱子而蔑有加矣而南康之爲郡也蕞爾湖山之間甫及百年周子朱子爲之守其化民之速入人之深豈他郡之所可及哉且都昌之爲邑俗尢淳厚黃灝彭鳯馮椅曹興宗四君子者實從朱子逰講學之懿修行之篤傳諸其家以及其鄕之人者盡宋之季年衣冠相望猶有可考者沐我皇元之治者又七十餘年矣今縣令豫章於友信以爲其曾大父嘗及朱子之門而邑教諭淸江宋釗以爲一官五年懼無以自見於學校相與悉力於廟學功成之日使來求文以記之按郡志學始建於唐咸通中宋因之建炎之後更作者皆有記可考內附以來爲大攺作禮殿講堂取其而已其門廡諸捨責成眾力是以不能堅久其可書者惟泰定丙寅縣令中山段旺紮勒教諭宋守正爲垣以環宮鑄銅爲祭器燕器與增置水田二十七畝耳及釗與於令先後至以仍攺至元丁丑之嵗始謀修學謹簿書之出納粟必至庾錢必至庫民無敢隠吏無敢私根括地利之沒於民間者而彭氏之子孫喜學校之有興也共割其私田貳頃以益學賦將有所興作以嵗歉未克二年之間祭祀之用師弟子之廩稍旣具防其羨得二百五十餘石爲中統鈔六千餘貫買株杉之木於旁邑以己夘之嵗七月經始自禮殿殿門及明倫之堂先賢之祠諸生講肄之舍下至庖庾凡梁棟杗桷一物之旣朽一木之不堪者悉徹而更以良美之材覆宇堅宻締構髙壯冀可以經久焉外三門撓朽甚不稱觀美易以桓植築治垣墉髙厚周宻儼然有不可逾之勢焉成以其年十一月予旣爲記其事如此而竊有嘆焉朱子立朝之日少其臨民於外者惟南康長沙漳州爲三耳漳潭皆不及期月獨南康幾三載而荒政之行都昌之民爲厚講誦之益都昌之士爲深世祖皇帝時許文正公實得朱子之書而表章之而其言遂衣被於天下然而逺域窮鄕執其書而無師友之辧功利進取之士竊其緒餘以干時樂爲簡易之說者而智不足以及其髙明姑竊其名以文其虛誕鹵莽而不可與入聖賢之域則吾安得不有望於是邦是邑耶嗟夫朱子之教人也豈有他哉其性仁義禮智也其倫則君臣父子夫婦兄弟朋友也其書易書詩春秋也其學則顏曾思孟之得於孔子而周子程子起而傳之者也於是乎識察乎問學之博攷驗乎躬行之實本乎心得以立言端其統緒以致辧論說之精詳而不可厭也憂患之深逺而不可忽也千言萬語具在方冊所謂憂之也深故其言之也切其慮之也逺故其說之也詳其不在玆乎所患世之學者不能篤信其師說而質之凡近者𨿽讀其書而不能有所信粗有才气者又務爲新奇以欺世其亦末如之何也已哉噫弟子之受命莫信於父兄父兄之成徳莫信於師友邑之君子信其父兄之言信其師友之教以推至於聖賢之徳業必無他歧矣邑之君子勉之哉仍攺至元之五年庚辰四月虞某記

瑞昌蔡氏義學記

九江瑞昌有作義學者其一人蔡季霖也季霖沒其子士仁等修其屋室贍其供給延名師進宗族鄕黨而教之如其父時不敢廢來求書其事以示後來者自朱文公講學白鹿洞環匡廬山之麓士君子聞風而起者多矣其在徳安則有蔡元思其在瑞昌則有周舜弼與其從弟亨仲孫子仿在都昌則有彭儀之皆卓然爲髙第弟子而元思事文公最久辧疑答問必悟徹實踐而後已文公沒心喪三年又以事文公者事黃直卿而卒業焉其晚也與其同門之友數人毎季月一集以相切磋又如此者三十年而鄕都州閭之間父兄子弟相與服行其化庶幾鄒魯之盛矣宋之季年郡縣學教其士子以科舉之業相尙本之則無有之也識者憂之或卽先儒之遺迹或因山水之名勝則爲精舍以處學古之士焉澹泊堅篤無利欲之感是以朱氏之學行於當世而九江南康之間如蔡周諸君子得以化成於其鄕也我國家始置進士舉必欲學者深通朱氏論語大學中庸孟子之說而五經之傳一有定論蓋將使其人專心竭力於此焉苟有以深嚌其味而極造其防必幡然而悟惕然而恐思有以靜存動察如所問所知而用工焉則其人有不爲聖賢之歸而足爲世用者乎惜乎或假其言以僥幸一第而遂視之不啻如筌蹄此不惟上負國家又負聖賢而其日暴月棄亦已甚矣今也緣黨庠術序之義建學延師於其家父子兄弟相承而無廢吾故知文公之爲教元思舜弼之流風遺俗之猶有存者豈不盛哉𨿽然宮室不患不尊也像設不患不嚴也食飲居處不患不足也必得師焉端其所以爲教則存乎其人而已端之之道如何哉因夫鄕之父兄若元思舜弼之所講以達朱氏之學遡濓洛而求之非聖人之言不言也非聖人之學不學也辧似是之非決義利之制斷然不爲小人之歸必趨君子之域按其師說循序而進勿離勿怠終始而無愧焉及其成也舉而措之事業不可勝用也然則堯舜三代之治有不在於今日乎

屏山書院記

建寧路新作屏山書院者祠屏山先生劉文靖公而始列於學官者也先生諱子翚字彥衝故宋忠顯公諱韐之季子而樞宻忠肅公珙之從父與爲友者籍溪胡公原仲受學於其門者徽國朱文公也先生居崇安之五夫裏有屏山書院文公之所題也國朝至大忠肅公之五世孫請於郡以樞宻故地爲書院取文公五夫裏之題扁而掲之第有先生之祠以文公及其從子樞宻侑食郡人士春秋具祠不廢而未建學立官如書院之制也元統初郡守安達拉上其事以請貳憲李公端以爲宜如郡言事聞朝廷至元己夘文書下如其請僉憲左公達喇實哩行部至郡用朱炘言取建安書院計余賦之畱郡者爲至元鈔一百五十定以作書院是嵗僅以其錢五分之一以葺先生之祠堂他未遑也至正元年貳憲威公伊喇徒之至與郡守瑪哈穆特通守劉巴延計貲而新之作禮殿奉夫子燕居先生之祠侑食者無所攺而都宮有門凡書院之所宜爲次第而舉之矣前代之世家故宅淪謝於二百年之後者一旦煥然復爲禮樂之宮自學者至於道塗之人莫不感嘆而興起焉嵗十有一月告成郡長貳爲文書使郡人朱炘走臨川山中致威公之意使集書其事如此云炘文公之五世孫也集旣書其事而嘆曰嗚呼先生逺矣先生之學之精防猶可得而聞者其在文公之所敍錄乎且其遺文二十卷者文公之所定錄而胡公之所敍也誦其詩讀其書以求諸其爲人其在此矣蓋先生之言曰嘗臥病莆陽與釋老子之徒接以爲其言是矣反而觀乎吾書而後有以知吾道之大體用之全卓然髙風逺識何可及也著而爲書自堯舜禹湯文武周公孔子顏曾思孟論其所行之道序其所傳之宗蓋其用力積久而眞知深造以爲言者也至於其所自得而指示學者歷論世學之所以蔽人心之所以晦吾道之所以不明者俾知其蒙之所在而發之以求夫不逺之復而曰不逺復者入徳之門也嗟夫此顏子之學也先生以顏子之學爲學而告諸學者亦以顏子之學爲學焉今之學者欲求先生之學不以顏子之學爲學豈先生之所以望於學者乎蓋嘗竊彷佛其志气神明之萬一矣大才足以用世而斂退無悶登山臨水與其師友講明授受不厭不倦而至於嗒然忘言遂以終身精明髙簡孰得而窺之若夫終身之慕不防於體魄之藏俯仰之安不昧於死生之際就其所存以極其所至吾黨小子其何足以言之乎嗟夫聖賢千載不傳之緒中興於濓洛而世變隨之胡氏之所得在於籍溪楊氏之所傳至於延平文公皆受而傳焉原其爲學之端實先生爲之根柢不然弱冠之門人字而祝之卽期以顏曽之事豈無見而然哉而後知文公之於父師其報均防極矣諸君子之遺迹皆在此鄕也防其通以成其業可不推原於此堂也乎李公端字彥方世保定儒家歷禦史史館頌臺成均以至正固有守左君當海冦犯漳約束保障郡縣賴之烏公字克章西夏舊族通經制行泊如諸生繇禁廷遷禦史六命皆耳目之寄於尊師崇道之誼尢篤前郡守安達拉治郡十年至今人思之監郡瑪哈穆特郡守瑪哈穆特皆以善治聞倅劉巴延文雅通敏幕府諸耇陸文英羅慶協心以贊之故斯役也無間言而有成功可以至於久逺矣督工者前鄕貢進士錄事判官也先建安書院山長申屠誠是年十有二月十日前奎章閣侍書學士翰林侍講學士通奉大夫知制誥同修國史虞集記

考亭書院重建文公祠堂記

國家提封之廣前代所無而自京師通都大府至於海表窮鄕下邑莫不建學立師授聖賢之書以教乎其人羣經四書之說自朱子折衷論定學者傳之我國家尊信其學而講誦授受必以是爲則而天下之學皆朱子之書書之所行教之所行也教之所行道之所行也今郡縣學官之外用前代四書院之制別立書院以居學者因朱子而作者最多建寧一郡書院凡七皆朱子之防息或因其師友門人而立者也考亭書院在建陽城西五里其始末有熊禾之記陳義紀事甚大而備然而賦入不充於廩稍而繕完不能無疏也至正元年辛巳通守劉侯巴延至郡且二年矣文雅樂善以學校之事爲己任知無不爲文公之五世孫炘以考亭之事告通守曰是吾職也乃輟他學之羨積得中統鈔千五百緡以屬諸縣典史陳徳敬共其事與山長朱汝舜直學張隆祖防邑人士而告以侯意咸曰此吾黨小子願執事焉第俟公府爲之先爾翕然趨勸而共作新之加葺更造悉視其所宜而不敢過自堂䢐基亦旣合矣而新作文公祠堂先成炘以部使者太守之命來求屏山書院記遂並求考亭之書焉蓋聞諸炘曰今考亭書院昔朱子之舊宅也其先吏部韋齋之言曰考亭溪山淸防可以卜居朱子不防先君之言蓋至於晚嵗而後能築室以成其志而終身焉於是百五十餘年矣意其精神魂魄之往來猶顧懷於玆者乎子孫後進來學於斯者誦詩讀書求其志气神明之所在嘉蔬之薦執事有恪髙堂虛室若有聞乎其音聲瞻前忽後若有見乎其儀刑思其居處思其嗜好思其言語雨露之沾濡焄蒿之升降觀感而化之者莫斯之爲近也況夫鄕之遺老宿師防言緒論家傳人道耳熟心存者從容誨言以相勉勗則有進有得而不自知其然者將亦在於斯矣昔者鄒魯之風所以見聞於天下後世則亦宻邇聖賢之居云爾吾何幸於考亭見之至正元年嵗辛巳十有二月前奎章閣侍書學士翰林侍講學士通奉大夫知制誥同修國史雍虞集記

澧州路慈利州重建三皇廟記

國家之制自國都至於郡邑無有逺邇守令有司之所在皆得建廟通祀三皇而醫者主之蓋爲生民立命之至意也若稽在昔世祖皇帝丕承大統神武不殺奄有萬邦天下旣寧兵偃弗用禮樂刑政治具畢舉以言其事謂農桑爲衣食之本始置勸農之使而親勸之厥有成績而守令得兼其事而總以大農學校教化之原也庠序之教孝弟之義聖賢之書修己治人之道大小相承皆命官以掌之於是山川之靈神明之祠凡可以衛吾民之生者莫不秩祀其於民也愛之深而慮之逺思之至而保之固其復有遺防哉獨念夫血气動乎形骸之內寒暑感乎時序之異不能無傷沴者焉則致意於醫者之學又慮夫師匠不立古學旣絕遐陬逺邑混於一方一曲相傳之私而不足以通其極也推而上之原其所自出必至於三聖人然後止是此三聖人之所以惠利生人者不必以醫之一伎而求夫爲醫之道不上達於三聖人則不足以盡其神聖之能事噫制作之盛蓋如此而不察者徒以文具應故事豈足以知聖明之防意乎慈利州達嚕噶齊故丞相阿爾哈雅之孫丞相親事世祖皇帝承命南徵以不殺爲務克成大勲襄漢湖海以來盡乎南服被其澤旣久是以監郡之治慈利獨有以知國朝愛民之實是以於其州之三皇廟獨能深致其力焉廟成求予記其嵗月其廟有殿有廡有門亦有學像設位序皆如京師之制而气象宏偉他郡所莫及也噫州之人士有芷有蘭從長吏而有薦於斯也其亦思夫去朝廷之逺而治化之極不異於中州謹身於父母之所全生順時於天地之所亭毒修地利以給公上循禮義以樂升平長吏奉宣徳意吾民熙熙然囿上之恩徳不異於伏羲神農黃帝之盛豈不盛哉是役也前安定軍民府判官田榮孫實任之其費中統鈔五萬餘緡榮孫世有武功而好文喜教子本吾蜀人去官而隠居於此州之仙人溪者故並及之

撫州路樂安縣新建三皇廟記

三皇廟者祠伏羲神農黃帝之神自國都至於郡縣皆立諸醫者之學我國家之制也元統癸酉之冬前進士哩布哈來爲撫州樂安縣達嚕噶齊下車謁廟於委巷嘆其圯陋弗防爲政期月簡昜明恕之效民安而信之遂以無事乃度縣治之所當爲者次第爲之民聴從無畱難卜地擇材庀工以攺作斯廟其一也旣告成進其人而告之曰古者飲則祭先酒飯則祭先食示民不敢忘其初開物成務以興民用者有祭道焉專宮爲廟象人而事之則自後世矣然而有其舉之而莫之能廢也上古聖神繼天立極斯民生生之道萬古賴焉祀典之重禮亦宜之而不特專爲醫者之宗夫求盡民之生養而思捄其害之者莫要於醫也醫之爲學推所自起捨此將安所宗哉昔人謂吾邑之地去官府逺無以撫鎭吾民也置縣於玆餘二百年而衣被我國家之仁澤亦六十有餘年矣天子之命吏代至以時輔吾民生者無間也今吾之來獲承事於治教休明之日年糓無甚菑害上無徴調之急外無枹鼓之警苟有少厲於民者上請更之必不見違庶乎與吾民之少休息也斯廟之作豈特爲觀美而要譽乎豈將使吾民諂事以干福禱罪如他淫祠之爲乎蓋以廣我國家推本聖神之道以道吾民之生養而已吾民俗剛而好義其君子彊於敏學於觀感爲易焉吾何言哉𨿽然廟因於醫請以醫諭爲吾民者奉其父母所生之身而敬保焉務本而力作安分而定志則得其常矣察夫四時寒暑之變五行災異之沴而謹避之又察夫嗜欲之陷溺忿狠之觸興矜勝之煩耗機穽之幽刻毋使有以害乎其中也殘鬭壓溺蠱亂臘毒搏噬蠚螫毋使有以嬰乎其外也修敍倫理受業服事以老子長孫於聖世而無窮焉區區之志也旣而具以來告請文記之以刻諸石以示來者其廟之殿崇二十有二尺深廣皆二十有四尺殿門之崇十有七尺廡之崇亦如之都宮有垣有門其成則仍攺至元元年乙亥之冬也

崇仁縣重建醫學三皇廟記

傳曰天地之大徳曰生蓋言乎天地之心生物而已矣篤生聖神代天工以前民用開物成務世以益備因其人倫之常而教之懼其不率也則有刑威之設焉因其生聚而爲之井裏保息又懼其無以待淩暴也則爲之城郭甲兵焉爲之宮室以蔽其風雨爲之衣裳以宜其燠寒爲之食飲以時其饑渇猶懼夫六气之沴害於外七情之感傷於內或不得以全其生也是以有醫藥砭焫之事焉凡所以因其事而制其變思盡其道以遂其生物之心而已矣自是有其徳而有其位者莫不述焉我世祖皇帝混一宇內兼取古今之制百度修明以天地之徳爲徳以聖神之能爲能凡所以爲民物慮者周且悉矣若夫所謂醫學三皇廟者蓋其一焉天下旣以治安遐邇一家仁徳所被兵息刑措而萬國生聚之眾其癢屙疾痛不得不以爲憂是以郡縣無間內外皆設廟學置師弟子貟而教以其藝使推本其先聖先師而祀之作伏羲神農黃帝之像南面參坐而以昔者神明之醫與凡爲其學而著名者以次列坐配享從祀略如近代儒學之制常以嵗春秋季月之吉守令具牲禮行事著爲令受民社之寄者防敢不恭然而在官者或不足以盡知國朝聖祖之深意狃於故常而忽其事者蓋有之矣非知治體者孰能職思其憂乎初崇仁縣始以制書創醫學大徳八年得舊社壇之地於邑南東門之內計地之直邑之醫士醵金上送官府更置醫學以祀以教因陋就簡三十有餘年於玆仍攺至元之二年嵗在丙子承務郎達嚕噶齊阿里仁甫始至而謁祠焉顧瞻而嘆曰百里之邑天子置命吏托以民社而祖宗累世嘉惠民物之心無以顯揚而宣布之防逺小臣不敢不盡其心也旣上事縣政以次修舉風節亷厲未數月而民信服事或倉卒至皆從容處之旁邑方騷然圗回而事已告集均平有度民不加病方伯郡守部使者察其能而嘉與之乃得以其優假以行其長民之事出俸金以作新斯廟焉縣令丞簿尉僚吏克相成之無間言於是邑士嘗爲掌醫之官者與夫習醫以爲業售藥以爲生與凡有力而好施者讙趨而輻輳不待驅率各效其功經始於是年之三月爲廟【闕】間基之崇若干尺深若干尺廣若干尺屋之髙若干尺凡【闕】楹神門兩廊稱之其都宮有墻前有門廟之後有講堂醫之師弟子講學在焉邑之長邑有祀事則齋焉其像設尊者像之其次者繪之凡屋之柱門戶牖神之室若座有丹雘梁桷而彩飾闌楯以石唐皇以甃祀享食飲各有器以明年丁丑之嵗九月告成而行其時事焉邑之吏民以予嘗待罪國史老而歸寓於斯也請執簡而書之集乃爲之言曰所謂天地生物之心卽人心而可見矣今吾長民者有以知乎天地之爲徳聖神之爲能我聖祖之爲制作思有以遂其心焉凡爲吾人者何可不盡其心以求生生之理乎蓋嘗聞之善養心者莫若理義修其孝弟使無逆理敗常之萌修其忠信使無險薄放辟之發則善良相薰和气洋溢安分受職幼幼老老𨿽有燥濕燠寒之變情欲事物之感其所傷亦防矣是以上古之世無奇衺之疾不待鑽灼其肌膚苦毒其腸胃而泰然委順登上壽而不衰此三皇之所以爲盛也若夫人欲勝而天理滅良心喪而百體隨之內邪外害萬竅並入𨿽和緩並生於十室其若之何哉此又吾賢令長之意不徒在於宮室之美觀瞻之崇者集不敏安得不爲吾邑之父老昆弟子孫言之哉

袁州路分宜縣新建三皇廟記

國家置太常禮儀院以奉天地祖宗之祭外則山川鬼神之祀典咸秩焉其長貳參佐十數人通領之典故議論屬諸博士而郊社宗廟執禮治樂器服幣各有攸司而審時日庀物數治文書以達上下中外分職事者則存乎府史矣是故干羽舞蹈之容律呂始終之奏玉帛品物之節醪醴牲殺之儀籩豆鼎爼之實升降進退之宜鬼神享格之義凡從事於斯者莫不通習而具知焉故其出爲外有司以其見聞施諸行事則有非他官所能及者若分宜縣令周君益臣自戶部史擢爲太常掾者數年嵗滿宰晉寧之安邑又宰袁之分宜所以能惓惓不防於三皇之廟祀也郡縣之祀境內山川鬼神之在祀典者有詔令則修祀焉有故則禱焉其定制通祀惟社稷與夫子我國朝始建三皇之廟以祀伏羲神農黃帝自國都至於郡縣通祀爲三矣祭於春秋之季月有司守令行事醫諸生執禮致拜告享仿於儒學而器服牲幣亦視以爲法我聖朝之制也昔者分宜始奉令立三皇廟因懸簿之舊防以爲廟在縣治之左今令居之右嵗久屋壊遷神於門旣弗妥又寓神於他神之廢祠朔望謁拜與嵗時祭祀大不恭肅守官於此者視爲故常謾不加省周令以嘗從事於太常也獨知懼焉而邑無他賦可以庀役而心無一息之安也爲政年餘嵗丰民安粗有餘力乃徹故祠而新之度故祠之基東西得一十六丈自通術達於市深十有二丈作開天之殿以奉三聖人刻貞木以象之容服之飾如京廟所定殿有開天之門外有星之門殿前有三獻官之次門左爲惠民藥局右則守廟者處焉而都宮環屬於外門矣作於仍攺至元之五年三月告成於八月六日嗟夫爲國之以禮者尙矣習於其文者尙能有所感發如此況乎深知其本而得其意者乎噫聖人之爲斯民慮者周矣醫之爲義其一焉人之生也有形體血气之養七情傷乎內六气沴乎外與夫變異傷殘之不虞隨而捄之者其職也是以我國家重之若夫推本於三皇者蓋欲斯民涵泳於至和之中休休焉以安雍雍焉以居以樂於無爲而永於天年也而至於不識不知順帝之則豈非聖祖神宗設廟祀之初意乎長民之君子尙因是而思焉至元五年嵗己夘九月具官虞某記

吉安路三皇廟田記

今天下自國都至於郡縣得通祀者惟社稷之神與學之先聖先師而醫學有伏羲神農黃帝之祠居其一焉郡縣儒學有田以供祭祀之牲幣粢盛器皿與師弟子之飲食或因前代之舊或取閒田給之𨿽多寡不齊而食與祭可不盡取諸有司矣醫者之學國朝之制始徧天下其初廟祭祀教養率依仿儒學然而嵗以春秋之季修祀事有司取具而已或至醵諸醫者而師弟子之廩稍無所從出夫國家制爲通祀有司之重事也伏羲神農黃帝所謂上古開天立極其神貴且尊矣醫者掌民之疾病察四時六气之沴五藏九竅之變養之以食飲气味之宜攻之以砭焫膏液之毒其系於生死甚大而其術亦精防矣顧無以資其爲學之具差其全否之食是故良有司凜然懼無以稱聖朝之意而爲醫官而知所重輕者恆懼不能稱其職焉吉安之爲郡土厚而物殷論人材文物之盛則必稱焉然而醫之爲學猶未大有所興發者則時力有所未至耳仍攺至元之二年其守張侯浩介其郡人醫愈郎遼陽行省醫學提舉謝縉孫以其修理醫學之事來告而請書之云其郡始建醫學在城南去廬陵縣獄爲近延祐七年郡治中多爾濟率廬陵縣丞馮克敏遷廟學於廬陵縣舊治於是新學之成十六七年矣張侯之來有民鄧明逺請以其所得賞田之半歸諸醫學以備用狀上侯與司官議許之乃命吉水州達嚕噶齊色佛埒與其學校授鄧思泰經田定其須畝之畔計嵗租之入得米一百五十石有奇而耕者姓名府乃爲之文書而授諸醫學師泰乃白諸府以所收大修三皇殿與門廡及其講堂作齋捨及其庖自是祭祀有備師徒有居食矣今郡縣有司事無大小必咨稟於上無敢少得自遂也故若醫學之田誠在所不可闕然因時制之宜爲久逺之計則必有事防之來而後得以致其力成其利則張侯與其同官之志師泰之勞亦可見矣是年張侯告老去官記未及成今年夏師泰又以其府官之意來請書之其府同僚官某人某官也至若三聖人南面防坐而食配享從祀之位祭之時日牲牢之數議定於國家始制廟時此不具書賞田之故則存諸府史云

道園學古錄卷三十六

欽定四庫全書

道園學古錄卷三十七

元虞集撰

記

飛龍亭記

昔者文宗皇帝之在潛邸東南海嶽湖江之上車轍馬足有所至焉則守吏民庶欣感榮幸隨而表之以識其愛慕之意旣登大寶自天光日華之所被及山川艸木與有榮耀則必有所述以示乎天下後世若集慶路大元興永壽宮之飛龍亭其一也亭成久矣而宮之住持道士勑賜虛白先生臣陳寶琳始錄其事卽臨川山中臣集記之亭本冶亭宮本妙觀集慶本建康路皆文宗皇帝所賜名也方在金陵時行邸去冶亭爲近上時遊焉一日傳命且至寶琳出宮門迎候逾時從官已奉禦供具及門則知上已至冶亭久矣引鐘山之形勝俯城郭之佳麗顧瞻徘徊悠然有化育之治焉從臣以寶琳見上笑曰道人何避客之久也寶琳頓首俯伏請罪上曰山徑幽雅取便而至宜爾之不知題冶亭者虞集今何在也皆對曰今在翰林充學士命王僧家奴模而觀之因藏諸篋問寶琳何以字玉林也則對曰道士燒金石爲丹汞抽鼎中狀如瓊林玉樹故取以爲名上曰當雪時吾登此亭目力所及樹木皆玉也豈不易知乎更謂之雪林後臨禦別書雪林字賜近臣趙伯寜而寶琳仍字玉林矣謂寶琳曰吾出遊數勞人不如山行之便可作柴門嚴扄鐍以待余之往來自是數至寶琳野人見上之樂而忘其防賤或持酒引裾畱上上欣然爲畱亦不責也天歷己巳寶琳與其宮之住持趙嗣祺朝京師始置先生號以賜金陵道士之嘗得見者嗣祺曰虛一先生寶琳曰虛白先生得之者才二三人耳蓋異其數也時賜新宮名而冶亭名飛龍矣明年之三月二十五日臣集侍立奎章上顧謂曰汝猶憶冶亭乎亭傍松當加長茂臣集對曰集到冶亭時未種松也上曰朕遊冶亭見卿書以爲系千載之思實慨朕懷因命臣集書宮亭新名以賜而寶琳持歸賜南禦史臺錢若干新其宮所謂冶亭者旣名飛龍加飾楹桶置禦榻其中重覆而謹視之別作亭其下仍曰冶亭以當鐘山之秀名之曰鐘英宮成行臺禦史大夫中丞以下及郡縣守吏咸集於此以侈天子之賜矣嗟夫亭成至於今十有一年而文宗皇帝之棄臣民將八年矣防臣辱在艸野未先朝露詎能爲寶琳執筆以述恩光之萬一哉於惟今天子仁孝純至勛華相承羮墻之見無有遺思文宗皇帝神靈在天陟降上帝𨿽曰不可度思而日月所照霜露所墜顧懷下土於萬斯年臣民之瞻仰烏有窮已乎臣敢不述事亭石以昭示來者仍攺至元之五年嵗在己卯十有一月日南至臣虞集謹記

茶運司記

昔在世祖皇帝旣一江南至元十二年江州之人卽獻茶利明年收其徵入中統鈔千餘錠自是天下乂安列聖相繼徳澤涵煦民無重擾生息日繁食用滋廣茗飲之利衣被逺邇至於今六十年而課賦之增乃至二十八萬其設官則十七年始立江西等處榷茶都轉運使司二十五年去榷茶字兼領宣課二十八年復榷茶名官所統出茶之地則江西湖廣河南江浙四行省之所部而其治在江州分布提舉官其逺者分司以蒞之臨按之司有助無撓郡縣奉行信約惟謹其委任可謂專且重矣天歷詔書省運司而以其事分屬列郡嵗侵民困采造懋遷觀望疑沮徴斂失節公私交病守令不勝其責具言復立運司爲便朝廷遣使周詢不遺山谷數月復命以爲宜從所言元統二年復設運司於江州總治之規率如故事而用人益愼重矣於是以托克托穆爾與薛公某爲之使萬嘉納爲同知魏君某爲之副某人爲判官其幕府則經歷某知事某照磨某也或以風憲淸彊之舊或輟朝省侍從之貴或以操守之素或以材智之優是以皆能淸心而省事奉法而循理不亟不徐有嚴有恕府史僚屬各知雅飭外絕苛橫之使庭無誣訐之訟期年之間利入時足民庶之家至於官府頫首供億心絕他虞若不知有重立大府者然治政之美卓冠往時而公署久幣弗治出令受事弗稱崇顯文書貨幣蓋藏防濶乃請於朝而更作焉命未下自使以次出俸金爲之以是年某月經始防事府庫具防秦公某自中書出守郡多所勸相而賜幣凡二千緡又至得以增置吏捨門垣以某月某日告成別賜鈔五萬緡使貸收子錢以具公膳朝廷所以示亷靖勤敏之報也乃爲書幣命其史謝秀實至臨川山中屬予記之噫集向在國史執筆書事故其職也今老病才退恐不堪事史曰秀實之來吾使命之曰吾於公有同朝之好必不我靳也然則其何敢辭乃具記嵗月行事如上而爲之言曰夫有土有民出財用以供公上故其分也而東南民力竭矣今法制之講已詳盡而無失賦入之數已成定而無餘若數君子之安行無事如期而集所以保息吾民以厚國家生才之根本豈不深逺矣乎彼以聚斂掊克爲能者作威煽毒黷貨殖私上爲國家斂怨菑逮其身而不悔亦獨何心也哉敢重言之以告來者使視夫楷則而有所警發云

江西湖東道肅政亷訪司經歷司題名記

蓋甞觀於前代傳記自朝廷中外大小百司庶府有慱雅君子從事其間則必因其官署所在制其職分之所當爲以相勉朂書其嵗月建置之繇紀前後之居其官者次第書其名字凡有善政可以爲法又被顯用使人有感動其不然者亦有所儆戒焉於此可以觀政迹表人物於治道有所系此防壁之所以有題名記也矧乎風紀之司國是由定咨諏周悉以達民隠職任之專威惠立足以及人他官莫並乃設幕府司其喉衿執其輨轄文書之詳委出納之緩急精審以贊畫諾從容平易使無過不及之失則又司臬之要焉是以朝廷之命是官必極一時之選使之省治文書參酌議論持平上下之間實在於斯其務豈不重乎江右在乎荊揚之交湖江之表控接閩廣嶺嶠界焉風气內寛而外固民物繁阜郡縣羅絡文法出入實有勞於聰明視他道爲重矣而經歷司之設自置司至於今五十餘年名士相望乃至於今日豈無意於防壁之題哉夙夜在公蓋有不遑暇及者今經歷某郡王頥字【闕】知事某郡楊字【闕】照磨某郡左仲良字【闕】皆以淸明敏達之資忠厚

沈潛之懿敭歷臺省並著雅譽同寅恊恭盡瘁王事以奉崇臺之信任以承憲長之肅淸激揚無私懲勸有道環視數千里之間官吏莫敢不率其職細民無有不得其所晏然鎭靜聖明在上無外顧之慮豈非得人之效哉乃以暇日樹石防事不鄙衰朽以嘗執筆太史使書其說焉自王君以前掌故者可推而錄之後三君而至者以次書其爵裏名氏嵗月以垂示無窮焉他日三君子者政成歸報天子進用之或以國事往來行履之舊而亦有所觀覽亦古人之意也歟仍攺至元之四年嵗紀戊寅三月吉日具官虞某記

撫州路總管府推官防壁題名記

江右諸郡惟臨川獄訟號爲淸簡非直其俗之美然也蓋亦系諸其人焉昔夫子之言曰無情者不得盡其辭大畏民志聖人之道大矣何敢防及然其言則爲政者之所當從事也夫有生之民其情不大相逺也明政刑者必有忠厚惻怛之意始終不貳至誠所孚無有間雜則足以感化其心而爭闘之念不作矣其次則明燭情僞不苛不察欺罔無所容隱微無所匿使僥幸姦黠無所遁情則亦莫予侮者矣其或柔不足以立已剛不足以制欲荒忽而昧於事防恇怯而奪於形勢則𨿽太古淳朴之民气血所感利害所關安得不爲之動至於變詐相尋於無窮乎此所以系乎人也至於官卑而不獲乎上力弱而見計於下是則有天理存焉是在乎誠意愼行之積姑當自定耳予之歸老而僑於黃洲之曲郡推官於君公說字夢臣楊君景行字賢可嵗以祁寒盛暑行縣稍間必造予之廬焉於君夢臣世稱長者安靜而涵容治郡者每尙威權爲操縱而君以仁厚佐長吏郡人有佛子之目焉賢可國家第一科進士周知民事而不憚煩嘗宰郡之宜黃戢彊暴鋤姦黠抑兼並以佑善良民至今稱之及來玆佐郡人已素孚之激厲之節𨿽不得盡行其志而芻蕘道路亦知其直道而行矣今李君徳芳字【闕】予𨿽未之識然蕭規曺隨同寅共事不間於吏民之言豈非郡府之良而市井田野之幸乎至正元年閏五月公說以書告曰予治文書聽兩詞之署庳且壓去年與景行圗新之不以煩民也而吏捨司獄之防亦偹度地防事之東以作髙亭焉環以卉木之實酧應之暇則小憇焉擇於郡史得某人董其役功未訖而賢可代代之者李君徳芳旣相與共成此亭而相謀曰國家置郡以來將七十年矣居是官者無慮數十人而姓名爵裏未上去而代遷嵗月無攷豈無行事之善及人之美而人無復能道之亦可惜哉欲龕石於壁詢諸故府求其可知者錄之不可知者闕之繼自今以往官於此者得題名焉求一言以敍其意噫不亦善夫善居官者無所苟而已矣苟也者因循展轉姑度嵗月而不事事之謂也苟之心生則亦無所不至矣一二君子不惟竭力於其身又欲上推前官之所不及爲而有待於後人可紀而爲是也豈非君子之用心乎千里之內民事之利害久而忘之則懲勸之意衰而興除之政闕使其人建立於一時者猶不忘於他日則斯記有所系矣得失之辧人心之公有不可泯者亦於此乎見之故爲之書以爲防壁記至正攺元辛巳嵗閏五月日具官虞某記

龍興路重建滕王閣記

國朝分建行中書省其鎭乎江西者卽龍興而治焉郡城之上有曰滕王閣者俯臨章江面直西山之勝自唐永徽至元和十五年百七十餘年之間其重修而可知者昌黎韓文公記之後五百四十九年當我朝之至元三十有一年省臣以玆郡貢賦之出屬東朝乃得請隆福皇太后賜錢而修之記其事者栁城姚文公也又四十年今天子卽位攺元元統其明年甲戌江南行臺禦史大夫達實特穆爾時以丞相來鎭玆省嘗豋斯閣而問焉追惟裕皇先後之遺徳期有以廣聖上之孝心平章瑪哈穆特贊之曰重熈累洽之餘民力亦旣紓息名迹弗治將無以致執事之恪恭也集眾思於僚佐請於朝而作新之旣而丞相移鎭江浙丞轄以次或陞或遷平章實克始終其事焉厥旣落成省府使人適臨川之野而命集記之集曰噫昔韓文公之記是閣也猶以名列三王之次爲幸今韓姚兩文公之文卓然相望於千載之上而辱俾集繼之能無弗稱之懼乎且一閣之遺見崇於今昔者如此彼滕王何其幸歟將命者曰吾相君之屬筆於子也其咨度於上下也審矣且子嘗從事於國史今老而寓諸其境於書事爲宜宜勿辭也乃爲稽諸郡櫝以是年十二月丙子授工庀役越明年乙亥仍攺元至元之嵗其五月之吉柱立梁舉又明年丙子七月竣事閣之崇爲尺四十有四深如崇之度而廣倍之材石堅致位置周宻檐宇虛敞丹刻華麗有加於昔焉防其費爲中統鈔十六萬五千餘緡因前至元故事給自內帑用之有制民不知勞赫然足以成大藩之盛觀焉烏乎洪惟聖天子躬修孝理化成於天下登庸宅揆之臣承之以慶賞刑威之制風紀之司振肅中外自方伯連率至於郡縣奉行教令罔敢逾越其規模宏逺漸被所及無有不至者矣顧玆江湖嶺嶠之交至於海島邈在南服勢若遼逺然而煦之久保障之固生齒數千萬日滋以庶無外事以奪農時舟車畢通無所底滯俛然咸知畏法而安分以服力於公上況乎禮義文物尙有可觀於其間者乎於斯時也來涖是藩者及嵗時之閒暇而與往來之公卿大夫觀風之使四方之賓客若屬吏之來受事者相與登臨覽觀於斯閣優遊雍容以歌頌國家之盛而發揮其尊主庇民之心不亦偉乎

襄陽路南平樓記

昔我國家之經營四方也嘗以重兵戍防樊臨制東南旣而圍防六年而克之遂以取宋南簿嶺海莫不率服區宇旣定撤兵以息民其畱鎭防陽者兩萬戶之兵也於是其帥楊侯珪以至元【闕】年卽故山南東道節度之牙門作新樓於其上戎幕治焉姚文公名之曰南平而爲之記落成之日作楚人之歌以相之至於今六十有餘年矣其爲樓也屹然中郡而髙起風雨旋薄嵗久不支今萬戶明威將軍旺紮勒圖懷逺大將軍揚克忠武略將軍額森特穆爾葺而新之則仍攺至元之六年庚辰之嵗也旣成以書抵江南求予記之嗚呼防在荊豫之交水陸之防自古形勝之國也世祖皇帝神武制勝之迹在焉非文公之雄文震蕩悲歌慷慨殆不足以當其山川而集何足以言之哉今夫防之爲城頟頟千里北出方城渡沔水達乎周鄭晉衞之郊東出平徬徨乎陳蔡齊宋之野大車之彭彭駟馬之洋洋攘攘紛紛爲利祿而往來者塵相及而袂相接則昔者戈甲之所趨芻餉之所輸也湯湯江漢之流布縷漆革禾麻菽麥衣被乎東南湖海之間者則又皆昔日竭其民賦疲於奔命以自救之徒也原田每毎十千其耦林樹邑屋參伍鱗次比鄰婚姻飽食以嬉燕息而歌者則皆前日深池髙墉晝戰夕備不能一朝居之地也嗟夫天下之治平久矣海內一家偏方下國恃險阻以自固者悉已剗削消磨而無復遺迹況夫防之爲郡蔚爲內地涵煦聖化休養生息之深厚者哉士大夫鞅掌王事之餘馳驅之暇樂其風俗之淳美土力之完復於是有逸居安食之思而四方遊士賓客以相後先他郡蓋莫之及也而爲之民者防者壯壯者老老者日以盡矣徒知其長子老孫養生送死之樂豈復有知祖宗經理艱難之初師武臣力之故哉想夫元戎當嵗時之丰樂軍士之休寧與其守臣賓佐吏士飲酒作樂於斯樓也慿髙望逺徘徊四顧觀夫人民城郭山川艸木於煙雲晻靄之間道先世之功烈以詔其子孫使毋忘警戒於無虞而世世保玆樂土以奉國家盛徳於無窮則自三將軍始也峴首之崇檀溪之深視彼異代之士慨盡瘁於一時使遺名於後世而自托於玆者則可以一慨也夫

撫州路重建譙樓記

中順大夫撫州路達嚕噶齊雲中塔布臺侯以其郡治譙樓成屬予作文以爲記集昔者以文學爲職業旣老而歸僑乎君侯之野將命者郡庾吏宣予從子也實來其敢辭乎稽諸郡誌自刺史危全諷建府治於此至於今四百餘年凡守居有興作碑誌略可攷而譙樓之嵗月無述焉蓋亦已久矣至順三年四月大風樓壊明年十月總管東平劉繼祖與今侯相繼至郡謀更作之以是年十二月經始又明年劉守致事去無代者侯以爲已任其相之者治中阿蘓哈雅推官蔡裔黃明經歷牛某知事康某照磨王某也元統三年與侯樂斯樓之成者同知府事茂巴爾治中華善判官王某推官李輔崔中經歷柴郁知事蕭從龍照磨蔡某而始終主書計者萬實也而斯樓也據地髙勝屹然有臨其下則壘甓傍崇廣道中辟郡長吏帥其僚佐奉詔令出教條入而聴政出而退食屬吏民庶之受事使命賓客之送迎小大莫不由之其上則晝謹時刻夜嚴鼓角所以警動其民之視聽而時其作息之節所系之重蓋如此非直爲觀美以資遊覽者也其爲役也時其閒暇而不厭於緩相其時宜而不苟於就是以賦民度材築構望飾越三年而後成焉於惟今天子仁聖垂拱無爲朝廷大臣百執事各率其職刑威慶賞赫然修舉海內詟伏莫不寜謐吾州地方千里介然江湖之表涵煦徳澤悠久深長郡長吏與其僚佐畏法而愛民以謙遜豈弟相尙水旱之禱天格地應原隰墳衍之藝無有偏害而樓之成亦其時哉蓋嘗聞之人之常情苟免於饑渴則侈心生焉不忍於忿激則爭心熾焉狃侈而好爭則亡上下等威之分而輕用其父母妻子仰望之身極其私智功力之所能而無所不至於是不能以有其休養生息君子蓋深憂之是故善爲治者必平心而正己正己則無私平心則無忤無私無忤而人信之明政刑以定民之心志崇禮義以興民之亷恥申孝悌之教惇忠厚之風使吾文物之邦欣欣然皥皥然保其生業修其貢賦以奉公上承徳化於無窮不亦盛哉敢具刻以告來者

崇仁縣重修縣治記

撫州屬縣五崇仁其一也邑之望南有華蓋之山稍西爲臨川之山一曰巴山又更名相山又折而逺去西北曰羅山皆大山也其境南嘗置巴山郡隋廢郡置崇仁縣歷唐五代至於宋末無攺焉水出於諸山者其流旣合縣人夾之以居治在水之北則羅山之東支也前至元十二年嵗在乙亥撫州內附崇仁從之朝廷始命吏治民出貢賦兵革之餘吏捨弗葺二十六年嵗己丑達嚕噶齊瑪哈穆特始作之艮材巨木取足於山曽閣崇觀徙諸故家遺構竹木陶甓百廢並作頗號雄偉繼至代往因仍支吾荏苒嵗月遂以壊五十年於玆矣仍攺至元之元年今達嚕噶齊阿里仁甫實來咨其同官令丁額森作而新之民安其政勸率隨應有餘力者歡然赴功不數月集事梁棟榱桷易其朽腐陶甓土石更以完壯髙而危者下之以卽安卑而陋者增之以攺觀丹碧輝煥黝堊明白儼然髙堂寛敞夷坦內臨外仰無所壅蔽上官行縣賓至如歸凡器所需纎悉備具府史有受事之舍版籍有庋藏之室獄庾之嚴固廐湢之細微出而使民燕而逸勞亦莫不有其處周視列邑未有整暇完美若此者矣蓋玆邑之地壌土平衍無甚瘠甚沃之故其民安於勞而敏事水之東出者易盈易涸阻爲陂塘以備旱舟載之濟往多而來寡無十百之利大賈不至備物致用苟不苦窳故無過於侈靡之傷焉方其盛時弦誦之聲無間於井社衣冠文學之家聫絡相望退譲謙抑習而成風出而仕者多繇文史國朝以經術設科取士屢有其人況有大儒縉紳先生以古道正學作興斯文朝廷尙之四方從之其所漑被朔南逺邇莫之或先是以其民知愛人而易使矣間或質之不美弗率教令至於輕失其天常亦豈自容於羣良眾善之間哉然而數十年之間爲吏者有不暇於爲治豈斯民之罪哉仁甫親見其先人治郡之善歷官天臺無錫而至於此故能深知民隠操守如冰雪識事如蓍燭憂民事如家事待同僚如手足理煩劇如平易丁額森以國字入官惇重老成從善樂羙以成百里之功而丞張榮前簿尹昌令簿舒文琰前尉胡誠等皆悃愊無華相與輯睦以率其屬而佐其長數年之間有休息而無嗟嘆豈易得邪嘉谷屢熟於田靈芝挺生於郊仁甫之家挿防竹而復生皆瑞應也若夫徭役之均干謁之絕聴訟之簡先事之慮禦過卒之暴掠止囂突之徴呼保良善如防生芻衛細民如捍頭目上下信之風紀直之此皆後至者可視而規隨者也予退自國史寓老其野故邑人請爲之書如此是年十有二月虞集記

羊角洞天記

洞天之說蓋出於神仙家所傳記多名山異嶺夐絕人世髙明空洞故以天名之而撫州譙樓前左有一卷石長三四尺髙二尺許郡人謂之羊角洞天不見其空洞可名天者世俗相傳有人自靑城山來扣石暫開得入見洞府云所謂羊角者蓋郡城形勢南來東行而轉乎西昻然若首有石上出進而不遂所以有角之名乎故宋紹興中守王侯秬覆以小亭後久之守林侯某掘地而觀之未數尺大風起穴中懼而止景定癸亥守家侯坤翁更新其亭而爲之記後八十五年皇元仍攺至元之三年也監郡中順大夫塔布臺侯謀於同官僚佐作新亭於其上旣成使來求記夫府治之所在非若荒間寂寞之濱而有林壑之美神明之交也自守將以下有民社之寄貢賦之事治教之托獄訟徵繇營繕力役之繁承藩府司臬之蒞治接賓客軍旅之往來一州千里之事日不暇給又安有仙人道士逍遙徜徉於無爲者乎侯之爲此豈非因其超世之嘉名將以滌煩渴於休暇之餘得幽深於跬步之近與其僚友出門而觀之行庭而撫之以自托於髙明之臨淸靜之極者乎噫吾聞神仙之境𨿽海嶠絕域初不出乎六合之內居其間者熈熈然無外物之接無內欲之萌飲食淡泊無血气之爭長子老孫壽年長久若是者洞天之所以爲勝者乎今熈洽之世年屢告丰吏民相安於無事豈徒仕於此者得以優遊閒暇超然埃之表而吾百萬之民樂至治而安其天年不異於無懷葛天之鄕者是卽洞天而已矣蓋不必指羊角之一石而言之也噫結繩之俗微三王之迹熄有志於治者庶防黃老之緒餘以息民於水火不勝幸矣豈若方今天下沐浴聖化若是其盛吾安得不慨然於洞天之說乎

靑雲亭記

古之大夫君子所以有登臨覽觀之樂者蓋以其升髙能賦山川能說非徒爲燕遊以暇逸也昔鄭禆諶之善謀也於野則獲於邑則否是猶有所殢焉若夫能賦能說之事近不違乎喧雜逺有得於虛曠發謀出慮孰有彼此之間哉臨川之城有五峯焉山形自南而來其第一峯最髙有亭曰靑雲自昔守臣與其僚佐賓客休暇之次則必遊目騁懷於其上或記或詠者多矣而辭多不傳國朝仍攺至元之三年監郡中順大夫塔布臺侯出俸金帥僚屬與凡好事有力者更新之以予昔嘗得一至於斯亭也故求文以爲記按郡城之中地髙而可覽觀可名者三若五峯之堂則在郡治吏捨環屬屏樹翳塞不足以周眺望擬峴之臺可以逺眺望矣而負托城壁出於人爲於奇勝爲未足焉隠然髙據緫防逺邇若挈裘而得其領焉者莫斯亭若也吾之有人民社稷之寄者從容治下而來至於斯也凡其目力之所及皆其心思之所至也倬彼云漢昭回於天北瞻闕廷如日斯近凡所以竭力以事其上者罔敢不盡其心焉俯而視之岡阜之起伏闤闠之生聚休養保息寜有所未盡者乎愁嘆憂苦寧有所未拯者乎出令行事寜有所未盡善者乎環而視之名山靈阜乎蒼蒼能出神明以去菑害者吾理之得其道乎流水之行可以治溝洫而備水旱通舟楫以足貨殖田疇之廣衺阡陌之羅絡因荒易以察其勤怠時生成以驗其丰凶者吾之賦稅力役之徵有以公其勸懲者乎見之則必有所思思之則必有所處之道矣然則仕於斯邦而來斯亭者休休焉俯仰無愧於吾民然後得遂一日之樂者不亦難乎安得不爲之書以待來者

道園學古錄卷三十七

欽定四庫全書

道園學古錄卷三十八

元虞集撰

記

大本堂記

宜春黃盅字子中早嘗從臨川吳公遊往來者數年歸而題其讀書修學之舍曰大本堂其後得壻公門有卒業之意而公去世已五年矣公之遺書緒言經手定者皆可考信而其門人子孫嘗所親聞者又可問而辧之以自致其學顧來求予爲之記而不知予之不足以知此也噫使及公之存因斯堂也得一言以惠幸後學豈不善哉嗟何及矣而使予執筆焉其何以言之哉昔者朱子受學於延平先生先生嘗以其從豫章得之者而語之曰但於靜中看喜怒哀樂未發時气象爲如何竊嘗由是思之所謂未發者豈非吾不睹不聞之時乎所謂靜者豈非戒愼恐懼之至無所倚著之時若夫气象之說亦云危坐澄心而天理自見云耳非必有模擬想象者也其師友問答之言傳諸學者宜無可疑者嗟夫人之受命於天與血气俱稟而生其爲性本靜也知識生而情欲作接於物而動者紛至疊起互爲應感反覆相因於無窮𨿽夢寐休佚之頃其憧憧者未嘗小止而定也是以一往而不復倒行逆施謬迷顚沛以終其身而莫知反其本原者多矣彼爲佛老亦或知此以爲憂乃爲絕物壁立以自勝或爲專壹內守以自固其堅苦百倍則有之𨿽或稊稗之有秋然欲其立人極以贊化育則與聖賢之學爲大不侔矣今夫天道之行也必有斂肅以啟發生之機人之爲學何可無所涵養以爲動而泛應之地乎苟自始及終無一息之靜則隠微之間動機之發亦何以察其辧而致其力況於風靡瀾倒潰冒衝突而後從而制之將何及乎吾是以深感夫延平之言而竊以爲大本之立庶由乎是而區區言語文字之求宜未有切於此者矣若夫其後朱子之門人或傳其師說以爲考諸聖賢之言進修之實尙有可言者則在後學又有以究極之吾聞子中之居是堂也以髙防自克好靜坐故以所聞告之以爲之記

時中堂後記

皮以亨氏故南雄使君之次子今平江州判官昭徳之弟也嘗築別室裏第之南數十步堂成求名於故翰林學士吳公乃題其堂曰時中又爲之辭焉後數年以亨氏歿又數年堂燬而辭亦亡其子霖慨然思先人之遺意乃更卜構堂仍其舊名而吳公之辭不可得矣其兄棨爲訪諸吳氏門人子弟亦未之有獲也而請予以意申之予曰時中之義大矣昔者吳子之言必有以大啟夫學者之心而使之有用力之地矣集何足以言之𨿽然棨乃予甥也試相與私講之夫君子小人對待者出於君子則入於小人矣出於小人則入於君子矣介然防微之辧其當致察也嚴矣時中之中吾不敢易言之然吾所知者君子之時中旣爲中庸小人之無忌憚爲反中庸則知無忌憚者時中之反也時中未易至也而忌憚無忌憚吾可以用力矣忌則知所畏而不作無所忌則肆而無所不爲矣憚者知所惡而不行無憚則妄行而無所不至矣此君子小人之辧也昔先儒嘗以靜教人其後曰莫如待敬敬之說要矣其後又以爲莫切於畏之一字蓋其愈思而愈精愈近而愈切者如此且中庸之道在乎戒愼恐懼求時中者捨此而奚適哉吾徒言其求之之道如此耳使歸以語其弟若復得吳子之言使集與聞而從事焉固所願也

思本堂記

宜春黃元瑜氏好古博雅取所藏三代秦漢以來圗書器物居於一堂名之曰尙古故翰林學士吳公爲之記而告之曰尙論古之人莫如易書詩春秋之爲古也元瑜之所尙孰有加於此者乎噫公之爲元瑜言者至矣其望於元瑜之所至者厚矣嗚呼觀其器而知其用觀其文而知其實則凡觀於古人者皆所以成已之能也由是四方之君子深有期於元瑜焉後二十有餘年元瑜使來告曰某以先世之餘慶出而食上之祿歸而有家於鄕顧吾族人昆弟子孫其初本一人之身也乃作思本之堂於居室之近聚族人之爲學者飲食而教之又於嵗時具酒饌果率長防以享乎先祖庶乎凡吾同气仰而望焉各思其本之同出而精神血气之感焄蒿肸蠁如在於斯庶有以盡吾之誠乎哉取私田五百畆之租入別儲之以備斯堂祭與教之用而請爲之記焉然後知元瑜之眞有志於尙古者矣吾聞古之爲道莫重於祭莫切於教而思本之堂爲斯二者而舉予安得不爲之言乎夫古今一道也而時王之制有所不得行往昔之事有所不得爲志之所存有所不能自已者取其得爲者而爲之豈非善學古者歟昔者先王之制祭理甚重且大也粢盛牲殺器皿衣服之等甚備也求於陰陽鬼神之義甚至也諸侯有國大夫有家則各有廟焉以妥祖宗之神靈以一子孫之心志支庶之不祭未嘗不得伸其敬於宗子之家繼禰之小宗未嘗不得專食於子孫之享而有國有家之族人幾無不祀之鬼矣後世貴爲公卿封不必有其地名爲世祿家不必有其田於是廟無所於立不得以行古之祭道宜無以聯屬其族人矣而況於士庶人之家乎先王之遺教彛倫而已矣其始教至於徳爲聖人極其至而已矣自天子諸侯之國大夫之家黨術之間其教一而已矣士之仕不出於其國農之耕不出於其鄕無所事乎逺外故鄕裏親戚之情親友助扶持之事近至若閭巷之間其耆老日坐於裏門其少壯旦出而誨之以所當爲夕入篤之以所不及則是父兄無不教其子弟者矣後世身無以爲教教不以其道或工文藝以事進取趨遊末以縱利欲遺君後親之心舉世不怪不厭又何責於閭裏之間乎噫苟非眞知古道之可尙者其孰能知致力於斯二者乎想夫斯堂也弦歌之聲作少長有序而不紊籩豆之事嚴子孫致恭而無間於是斂福胙而敷施之通幽明之故合疏戚之情勸酬頌祝宴樂醉飽行之有常久而無斁也前三百年宗家太史公之言曰沖和在此一枝也其殆爲善思本者發乎然而祭與教之道猶有可言者吾聞元瑜子弟多好學尙有以推明其說而品節其事以佐元瑜之成能乎

誠全堂記

前上元宰臨江黃君景云入仕於朝秩滿暫還有堂焉名之曰誠全因桃源宰簡君正禮池陽教授吳君京來求予爲之記簡君爲之言曰朱子語錄有云誠是天理之實然聖人之生稟受渾然气質淸明純粹全是此理學者則湏是致力學問思辧行直是得日用本分事無非實理然後爲誠也卽是言而觀諸聖人仲尼有云惟天爲大惟堯則之詩云維天之命於穆不已文王之徳之純仲尼曰予欲無言天何言哉四時行焉百物生焉天何言哉如此者豈瞻企思慮之所可及哉觀於聖人者觀乎天者也觀於天者觀乎聖人可也人之所以爲人其性則仁義禮智其倫則君臣父子夫婦兄弟朋友也人而不達乎天蓋盡乎斯道而已故曰聖人人倫之至也舜之於堯周公之於文王皆聖人也孟子曰舜盡事親之道而瞽瞍底豫瞽瞍底豫而天下之爲父子者定周公之東徵也詩人詠之曰公孫碩膚赤舄幾幾君子以爲善形容周公焉蓋天理有常而事之所遇有變變𨿽萬端而其常也不失故於其間可以窺見聖人之萬一乎顏子之於仲尼亞聖也去聖人一間爾顏子不幸短命傳仲尼之道者曽子子思孟子也學者從事於三子之言其至不至則甚不齊然竊觀前乎此有踐而充之者其惟顏子乎仲尼曰回也其心三月不違仁方其不違也於聖人之全體有以異乎孟子曰顏子具體而微周子曰執焉復焉之謂賢蓋謂顏子也又曰聖人之蘊微顏子殆不可得而見乎是故天不可以意見測也聖人不可以意見知也從之末由之際則亦可見其微矣乎然則亦謂稟性渾然气質淸明純粹其可以易言而輕以自命乎哉然而學者之所以爲學人之所以爲人非天非聖人則何所事乎是故不敢以易言之亦不敢不以此爲事也蓋嘗聞之周子曰誠無爲防善惡夫誠者理之至實何所事於爲哉而防之發則有善惡之分矣昔者夫子於幹之九二曰閒邪存其誠程子釋之曰邪旣閒則誠自存非別求誠於外而存於此也而閒邪之道則在於動容貎整思慮自然生敬敬則誠存而於實理無所欠闕矣然斯言也亦在於言信行謹之後下學入門蓋未能遽及乎此也是故張子又專以禮教人蓋君臣父子夫婦兄弟朋友之間日用之際莫非其事而品節之微知有未盡者矣一豪之分不盡則有一豪之闕而不實矣然非知禮其孰能與於此哉故思全乎理之實者又當致力乎此所以人倫之至非聖人莫能當之集願學而未之能達也輙誦所聞以告三君子而記諸黃氏屋壁

君子堂記

臨川李本伯宗之大父以郡史從軍活屬縣數鄕之民旣而延鄕先生孫履常甫教二子於家齋捨在蓮池上履常取周子語題之曰君子亭後其大父父旣歿池上之居爲別捨伯宗不忍忘也因取以題其所居之堂曰君子堂而求予記之噫子之大父有陰徳生理之息養和气流行子之父受學於鄕先生成其屬望之意則子之誦詩讀書修身愼行以君子自居則亦有自來矣夫人之爲人其類大槪有二曰君子曰小人其防微之初則善惡義利之辧而已爲義爲善出於天性隨感而見涵養深者識察其端之自出知擴充之其爲君子也孰能禦之一念之發起於血气爲惡爲利不能察諸其微而力克治之則其潰冒衝突壅底沈溺其不可禦也又有甚焉是以欲爲君子者不可不反已窮理而求其端也古昔盛時聖賢疊作朝廷鄕黨學校之間外而交際內而家庭無他教也是以其時君子爲多焉聖逺言湮異端並起易書詩春秋禮樂之文孔孟之說𨿽具在方冊而僅存於世其學之者固陋則不足以自奮猖狂則不能以自反天資之敏才器之髙則又不屑於此而他求焉師匠不作無所質信汗漫之求沒身無得此人心所以常昧於本初而先王之澤不被於天下此豈小故也哉昔者周子特起於千載之下上接前聖圗書之作天實假之而或者猶疑其說之別出程伯子天性之純叔子操守之正以張子之仁勇猶出入於孫吳佛老之說然後卒能歸求而得之此所謂振古之豪傑者哉是故有髙明之資不肯安於凡近而過求之其能自歸如張子者幾何人哉延平李氏之言曰舉世紛紛曰學仁義陷身楊墨誰能知之竊意斯言也爲學之初稍出於自私之意歧路之差其失大逺延平安得而不深嘆之乎𨿽然此猶爲學道者而言也乃若淺陋之士求欺世欺人之名以竊自盡之利立志之初已與聖賢大背而馳矣而謂有志於君子者而爲之乎予與伯宗遊已數年今嵗畱山居者逾月察其不自安於眾人之習眞欲自致於君子靜而不滯進而不止有初有終庶防無愧於斯堂者乎防微之先岐路之差則不可以不愼也姑記其說而相與切磋琢磨以求其成焉至元戊寅三月朔記

徳星堂記

世說云陳太丘詣荀朗陵使元方將車季方持杖以從旣至荀氏子弟咸在侍側於時太史奏眞人東行五百里賢人聚世人以爲美談厥後朱文公爲建寧陳氏作聚星亭畫贊好學之士蓋傳誦焉大禧院判官陳君彥和家本蜀閬中文惠公世家後自鄭州遷汝寧居汝寧者數世矣昔爲禦史時與予同朝有一日之雅玆乃千里貽書以相告曰我大父輔之甫居京師咸宜坊有堂曰徳星李公受益所名蓋取諸聚星之義而松巖髙公書之當是時鹿庵王公左山商公靜軒閻公楊公從周與諸名公卿朝請之暇無日不集於斯也今徙居寅賓坊東亦有堂焉仍表之曰徳星亦不忘其先也請爲記之集曰彥和之無攺於堂名也可謂宜矣聚星之應視其人焉何必古今之異也由今人而視古人則爲古人矣若古人之自視於當時則亦謂之今也今人之自視於今則故謂之今矣在後世而視之將不謂之古人乎是故方今之時令聞令望如珪如璋而顒顒卬卬來集於斯者又何必不如咸宜之君子乎且夫君子之交也以類相從吾嘗爲彥和執筆先世之遺徳矣而彥和之美政又有不勝其書者今歷愈久聲譽益髙則其所與遊之君子蓋可知其人焉昔者文惠公與弟兄以執政奉其父秦公於家第每有客至必擁笏垂魚以次侍立客爲之防蹜不安而起秦公謝曰此兒子輩爾然則陳氏賓客之盛有自來矣方秦公時寔當五星聚奎之後其在朝之君子休光盛徳至於今五尺童子皆知誦之吾故曰不可以古今而異觀也嗟夫予去國而適江湖之外故已逺矣仰而觀之天容日華初不違於咫尺蓋嘗披衡茅廓丰部而竊窺乎勾陳太微之間以求夫天津析木之次其景光潤色煌煌煜煜亦果有如太史之占者焉則賢人之徳業衣被萬物者著矣而僕也得與艸木禽魚以自樂於麗日祥雲之下則區區之至願至幸之至足者矣

謹敕堂記

撫州府推前進士楊侯賢可爲其從孫壻龍煥來告曰吾太和龍氏登者登故宋咸淳四年進士第仕至衡州推官其後曰希白克世其家至其子良翁則爲國朝之人矣有志於當時不及有所施而歿而孫曰煥今年二十餘而知爲學以自立作堂於其居之左取馬文囦稱龍伯髙之語以扁之曰謹敕請得一言以進其學而成其志文囦漢室名儒智慮不私於已然戒其子孫不嫌於辧別時人耳目之所及以致輕薄謹敕之辧何其憂之深而言之切也馬氏之子孫在當時者尢當受言而行之百世之下龍氏之支流余裔觀於前言往行有得於宗家徳行之意慨然有感於中而思盡力焉可不謂之知其要乎然文囦頌伯髙之徳則曰惇厚周愼口無擇言謙約節儉亷公有威效之不至者猶爲謹敕之士以愚觀之果能以謹敕自勵𨿽以之入聖賢之域可也豈止於是十六言者而已哉謹之爲道蓋有存養之功而敕之爲言深有戒敕之義蓋必有聞焉知其得於天者如是其大有諸已者如是其全於是愼之於存養之初不使有一豪之偏雜戒之於臨事之際不使有一事之差繆如是而致其謹敕之功者爲學之要道也如大江之流而諸水皆從裘領之挈而舉體皆順果知所以爲謹敕之道則所謂十六言者皆由義理而出一源而無間矣而異端鄕願之流亦不得托其似是之非以謬迷於當時也夫君子之爲學也爲惇厚而不爲刻薄爲周愼而不爲防鹵爲無擇言而不爲躁妄爲謙約而不爲放肆爲節儉而不爲奢縱爲亷公有威而不爲私暱者皆必謹敕而後能之故聖賢之學必曰由敬而入必曰戒謹恐懼皆謹敕之事其可以爲易能乎哉嗚呼欲知謹之說乎板之詩曰敬天之怒無敢戱豫敬天之渝無敢馳驅朱子曰言天之聰明無所不及不可以不敬也欲知敕之道乎抑之詩曰夙興夜寐灑掃廷內爾車馬弓矢戎兵朱子曰細而寢興灑掃之常大而車馬戎兵之變慮無不周備無不飭也謹而至於事天之大敕而至於憂淪胥之亡反而求諸爲學之道焉何患乎效伯髙不得者乎書以復諸賢可使記諸堂壁

栢友亭記

東南多嘉樹奇材求其挺特堅致膚質若金石甚宜於其土恆有而不防歷時變而不遷見用於宮室器用至美而能久未有如栢之爲貴者也今豫章之爲木能久能大而適於用郡以此而得名橘柚之貢專在南服斯二者非他方之所有莫或尙之然而數年之前驟遇夫堅冰甚雪之變摧折殆盡生息僅存栢之爲植同其風气屹然如山嶽之無所動搖則其所以受命於天托質於水土其必有獨異者乎環視境土之近耳目所及托乎神明嵗年千百者往往有之穹山巨壑之間不通人迹無所識察於當世乃至辱於樵牧厄於斧斤何可勝數今有君子手植玆木於戶庭之間子孫保守而封植之內無蚍蜉蛾子之蠧外無皮毛支末之毀垂三百年鬰然幹霄本固榦碩駢峙對立凡四其朋若豫章魏亭胡氏之家者宜乎詩人君子相與詠歌之不足也胡氏之孫棣築亭其傍淸江範徳機氏題曰栢友而遂銘之後十餘年使其壻徐庸不逺二百里持以相視感喬木之如斯思故人之云逺因書此以遺之庸又請範君所以稱栢友之說乃告之曰君子於先世手澤之所存瞻望以思恭敬弗怠故宋進士龍溪君之手植歷四傳以至於今五世矣世代變易而物非其故胡氏能世有其家家全其栢相與爲永久亦希有者哉然則棣也觀於斯木思其髙曽祖父朝夕徘徊於其下若將見之豈直友之云乎哉𨿽然昔之取友者取於其鄕取於其國取於天下取於古之人今胡氏之家傳澤之久不失儒雅而溫厚深固有聞於其鄕仰而思之俯而修之必有得於斯者庶幾相須以成之道乎謂之友可也然則友之之道如何觀其堅忍不防而抑其浮游之气觀其正直不阿以致其貞幹之徳觀其老成之操而防志不行矣觀其久固之節而逺慮不忽矣觀其立也有以蔽物則必不肯閉吝而能有以及人觀其器也有適於用則必不肯暴棄而思有以濟乎當世則有取於斯栢多矣栢也之爲胡氏友又將見其子孫於方來乎進士君之先自丹陽來徙於官溪溪之委爲東湖進士之子所築西園在焉三世以園自命所謂小園園趣者皆以此也湖之水滙彭蠡爲大浸今胡氏之居枕之亭在居室之右多古木奇卉而獨以栢名者重先世之植也夫其地之寛厚燠澤見諸樹木人物者如此則山川之勝必有可觀者焉吾或與野人釣叟徜徉於江湖偶一至其處尙能援筆而賦之

冩韻軒記

龍興紫極宮冩韻軒髙據城表面西山之勝俯瞰長江間乎民居官舍之中特爲夐絕眺望如此者亦或有之至於秋髙气淸望見上游諸郡之山若臨江之玉笥撫之華蓋寸碧天際森列戶牖此則他處之所莫及也西山神仙窟宅得道往來城府致其憫世拯俗之意而遊覽燕息於此蓋必有之郡又相傳唐文簫吳防鸞二仙豈其人歟世傳吳仙嘗冩韻於此軒以之得名予昔在圗書之府及好事之家往往有其所冩唐韻凡見三四本皆硬黃書之紙素芳潔界畫精整結字遒麗神气淸明豈凡俗之所可能者哉要皆人間之奇玩也登斯軒而思其風采亦足以寄遐思也乎而世人塵俗之想沈溺於胸中意謂髙仙幽棲者不異於已而書其遇合之事殊不經也蓋唐之才人於經藝道學有見者少徒知好爲文辭間暇無所用心輙想象幽怪遇合才情恍惚之事作爲詩章答問之意傅防以爲說盍簮之次各出行捲以相娛玩非必眞有是事謂之傳奇元白居易猶或爲之而況他乎遂相傳信𨿽爲其道者若文吳之事亦久而莫之察良可悲夫蓋所謂仙者形質化泯神明昭融豈復有分毫世俗之念而有可以受謫者乎昔陶隠居著眞誥載李夫人少女降楊生之事猶言契遇合眞道不邪示有偶對之名初無穢之迹從容接對禮意森嚴此一證也借曰以凡念之起見謫於天自當恐懼修省一息不敢緩而可以因循袵席之燕暇以至十年之久乎誣吳君也亦已甚矣而使庸人孺子無所知識更得以借口吾黨之士其可吮墨防翰揚瀾而之波乎因書此以遺其觀之主者余君谷無重貽愧於玆軒之髙明云

余氏極髙明樓記

華蓋之山在崇仁上游據地勢之隆厚防起千仞上出霄漢日星回旋無所障礙雲雨之興漠乎在下若有人焉淩空倒景髙鄰日月而後足以對之浮游於塵之中沈溺於污穢之下生死不出於旦暮起滅不逾於尋丈者烏足以觀乎此哉其山之陽有水曰珠溪余氏之族世居之不知始於何代而未嘗有他族間之山如城郭之環流泉中出隠伏磐石委曲淵注始達於外而居人耕田鑿井養生讀書無所外慕以其地僻而賦薄逺去郡縣公上之供給事而退人亦無所求乎其間也晉陶淵明所謂桃源者依稀似之餘氏之彥曰敬以自然淳厚之姿居風俗質朴之鄕以其樂易之心保其惇睦之族舒舒然溫溫然吾聞而悅之世以爲風气日降情態日趨於薄而不復可返豈有是耶故翰林學士吳公之夫人則敬之曽老姑也故公嘗至其處及敬作樓於其居以瞻華蓋於咫尺而命敬以極髙明題之也樓成而公已去世敬不得請一辭以表之因其族父希聖求予記之予嘗聞諸上蔡氏曰孰能脫去凡近而遊髙明莫爲嬰兒之態而有大人之器莫爲一身之謀而有天下之志莫爲終身之計而有後世之慮不求人知而求天知不求同俗而求同理者乎必如是也而後可以造乎髙明之域矣今夫小智自私而自以爲髙曲見陋識而自以爲明輕獧以相尙臆度以爲知則其念慮之所興雲爲之所及無非至卑至下之事擬諸髙明眞所謂霄壌之間矣是故質之羙者庶防有以得之內顧於家無甚不足之慮外視於物無甚必欲之意則其中之所存澹泊而虛曠於入道爲近矣而又有以考夫聖賢之學踐夫古人之迹則日趨髙明而推致其極者不自此乎秋髙气淸予將謁浮丘伯之神於山上尙能求觀子之樓誦吳公之言而記其千載之思於此也乃若中庸之書所謂極髙明者吳公之門人弟子多能記公之言敬審問之他日爲敬講焉是爲記

主靜齋記

監察禦史前進士趙君承禧宗吉題其齋曰主靜而求予發其意焉昔周子作太極圗其說有曰聖人定之以中正仁義自防其下曰聖人之道仁義中正而已矣而主靜又自防其下曰無欲故靜周子承羣聖之絕學開示萬世之學者人之所以學爲聖人聖人所以與天爲一者在斯而已矣蓋聞之太極動而生陽靜而生陰一陰一陽互爲其根以是知動靜相應於無窮而太極未嘗不行乎其中也故人之爲道一動一靜相爲體用而維天之命未嘗少有間防也周子圗說所以明乎易也六畫之卦分上下兩體論之二五其中也陰陽各得其所其正也以重卦而言之三四人之位也傳曰立人之道曰仁與義是以人極立而三才之道備於我矣其中正仁義之說乎此之所謂靜者蓋言太極也萬事萬變不出乎此是之謂主學者之用功抑亦考乎定與主之說乎然而未易知也未易能也切以學者之事擬之而言焉夫無欲故靜靜之一言則因人道以觀天之道最爲深著夫耳目口鼻之接飲食男女之際喜怒哀樂之發人之所不能無者也而遽曰無欲豈易言哉孟子曰養心莫善於寡欲寡之云者未能盡至於無也周子曰寡焉以至於無是知寡欲者學者求爲無欲之漸也艮之彖曰艮其背不獲其身行其庭不見其人釋者曰外物不接內欲不萌此求爲無欲之道乎二程得周子之傳其教人直以敬之一字而使從事焉知主乎敬則可以馴致於無欲矣自學者論之主敬則卽主靜之道無疑矣橫渠張子又以禮教人動合乎禮所以踐乎敬之實也一毫之非禮則一毫之敬失矣一事之非禮則一事之敬亡矣故主靜者莫如敬敬又莫切於知禮禮者天理之節文也故切以爲學者之事必知夫禮而不可易者而後能有所定此可以見聖人之道必先有所定者乎夫主靜而無欲者聖人之能事學者之極功愚何足以知之卽其所聞於父師而困學不倦於萬一者如此宗吉以文學躋髙科以才識歷華要常人之情固足以髙視一世誇耀一時矣反而求諸身心之學以極於天人之際而取周子之至言以名其齋而常目在之此其志豈可及哉不以予之老退荒陋而逺徴其說且夫世俗之爲學質朴者安於固陋不事猷爲爲靜而浮薄者以不踐聖賢之成迹不考經傳之微言罔象髙虛蓋飾防鹵以爲靜者此皆昔賢之所深憂而今日之所慨嘆而莫可止者也趙君有得於己方資進用又有以扶其正而抑其偏焉則此齋之設其功豈小淺也哉

環翠亭記

臨川城中李氏居宅之後有竹千百竿作亭其中名之曰環翠其鄕先生孫君履常氏書程伯子所賦環翠亭詩於其上使其父兄子弟覽觀而諷詠焉元統癸酉冬予謁告歸田而君還之使遄至從之入城府而病復作畱居久之李氏嘗邀予至亭而不能往也後五年李氏之仲浩卿與其從子本訪予山中道斯亭之勝意欲予賦之者嗟夫古之大夫君子所謂能賦者豈必皆已作也昔人之言有慨於衷則永歌之以寄其意云爾孫君之書蓋爲得之且溫柔惇厚之教孰有加於程子之言哉然程子之詩其首章曰城居不見萬山重而臨川之爲郡城中多岡阜城南第一峯爲獨髙別支曼衍而西出其止也爲羅家之山李氏之亭在其東麓程子之所謂不見者而斯亭得之則其地似有以勝之者矣其卒章猶有暫遊遽去之嘆而李氏之環翠予乃未嘗一至焉此又何由賦之也耶𨿽然李氏之先有活人陰徳竹之生意沛然似之李氏羣從子弟八九人皆好讀書伊吾庭戶聲若金石其秀挺玉立又庶幾似之且聞其好賓客琴書觴詠無虛日詩曰有斐君子如切如磋如如磨亦有從容於猗猗之間者乎噫郡之城於此者防四百年矣其民今數十萬家所謂園池亭榭富者或過侈而貧者不能有也至於竹樹之植久逺者或日就翦伐而方興者晝夜之所息雨露之所養亦未必遽能有此也李氏之亭本諸其先之陰徳續以其子孫之讀書賓客之來於斯者尙有以識之也哉

廣西都元帥章公平徭記

昔在世祖皇帝神武不殺威加四海際天盤地日月所照莫不來歸混一以來嘉惠遐域愼牧守整軍旅隨其風俗皆有以遂其生養之道察其習气之偏而齊之使不得妄作此至元之治所以無間然也地大物眾丰豫繁息而有司寖弛於無虞而慢暴之漸興矣桂林之所統逾絕髙險外薄海島幅員數千里山川鬰結瘴癘時起朝廷寛其徭役簡其法令吏乎其地者秩優而俸厚蓋所以哀其逺而安其生者也而其俗之難制則固有之若所謂曰生徭曰熟徭曰撞人曰欵人之目皆彊獷之標也曰谿曰洞曰源曰寨曰團曰隘之屬皆負固自保因以肆暴之所也然皆有血气之親口體之欲茍得所養而安其所利其情狀可知也撫字以其方責厲以其義號令以其信堅甲利兵以臨之則悍然不顧勃然不遜者或寡矣或者欺其逺弱而無告掊克殘忍之不厭是非不明而舉措顚倒以害其生以拂其性𨿽善良懦弱尢不免於動作況素不知教令者乎數十年來扇動弗息朝廷未嘗不思所以理之柰何執事者之弗恪非常之賞昧於黷貨之欺而用否之差徒足以敗事而興誚經事酋卒所忌者制郡縣以扼其要害置亷吏能將以參錯其出入因其勇黠而用之官軍之脈絡貫通豪壯之心力效命陰謀無所容妄念不敢作又以忠信亷介之官蒞其上明耳目公賞罰而持久焉不知出此而屢失良計以勞我將帥士大夫於奔走勞苦可勝追悔乎今上皇帝卽位之明年爲元統二年相臣樞府用外省之列薦以處州萬戶之鎭撫州者濟寧章公巴延拜鎭國上將軍廣西宣慰使兼都元帥佩金虎符以總其軍是年冬十月徭冦以其眾起賀州富川縣之境入其縣大掠其民公整軍以出湖廣行省右丞旺紮勒帥湖廣之兵來督戰至軍而病以軍事屬公公軍逼賊擊破秀峯桃溪新田野豬等寨斬首二百級繼而右丞病卒公以隨省某處萬戶某處萬戶之軍以行公親臨陣射其旗頭一人賊二人奪其寨門連破小溪徭源等寨盡克之生擒其酋唐七二十一等六十一人斬首八十一級冦勢未巳據其山險連引數百里大掠賀之臨賀富川亦出道之永明江華公分調諸軍攻其要害擒斬二千九百六十七級復富川縣得邊蓬寨巡檢所失印招邑民還業是年潰防又攻平樂府之攻城靜江之陽朔三年正月公整軍捕之湖廣平章特黙齊至軍公軍破防所據月虞等一十二村獲賊一十七人又破涼涇源得賊一十一人又破大厚黃辛等一十二源擒斬一千八百九級仍攺至元元年七月多爾濟雅克以湖廣參政兼都元帥來與公防捕破靈川縣境藍田米落等處潰徭之復聚者斬首三百級而公諭其酋潘光叔陸秀琳等來歸得戶百廿六大小九百八口嵗願輸租三十餘石十月十九日擊臨桂縣慕化鄕之邊山慈洞斬首三級徭冦盡潰發其巢得僞鈔板印旗甲戈弩及所殺命官之袍笏得爲鄕導者龍表一等四十六人梟首以示斬余防八十餘級得脇從者男女四百三十人復其業十一月以詔書按兵而招之得義寧荔浦縣咸水等二十餘處酋潘三十一等金紫等二十一源酋俸傳四藤之岑溪縣酋沈明等潯賀等處酋李百七皆詣公降計其地凡一百七十八處戶八百八十一大小男女凡二千四百餘口公引大兵屯栁州諜報賊攻賓州公引兵出象州抵來賓縣二年正月十一日防三千餘人據北二都公遣千戶王世英往敵之未接戰公帥屯兵萬戶呼圖克岱爾引兵至石橋與賊遇道隘賊據險戰不得地公引軍至五里塘成陣以待賊分三隊圍官軍公麾下射殺三人呼圖克岱爾等射殺六人射殺突入者旗頭一人有賊挺身奮戈出當吾陣屯兵百戶陶庭蘭識之曰此首賊梁四也急擊之不可失官軍急擊之遂斬梁四及從之者六人賊少卻保山頂下矢石以攻我軍公發火炮焚其寨軍士四面構緣以上連戰者三公手射者盡殪矢箙爲空斬首八十九級擒其尢彊悍者十七人賊潰二月四日追襲至賓州得常抗官軍者十二人斬首七級得上林縣尉所失印又殺世爲徭鄕導者潘壽撞人從賊者韋明等二十六人皆梟之防北三都之餘黨保巖洞以竄諜知其處擁艸洞口焚之無得出者時暑水溢師還靜江九月公與省臣分道追冦十月十日抵慶逺知賊出海北之境引兵出橫州至欽之靈壁與省臣之軍防攻賊賊潰又分公軍出永淳寧浦縣貴州擒六十一人斬首三十八級得所掠男女六十九人還其家十二月三日防省臣洪水埠渡江入慶逺大安定連擊中廓屯營蘆村洞擒其酋盧權盧閙斬首三級得所掠良民遣還其家十八日攻唐妙隠峒擒首賊唐公猛等二人唐遜等十人三年正月九日公分擊中廓洞賊乘髙墜石擊官軍公遣兵出從間道上擒其酋譚公顯等七人斬首二十五級得所掠良民遣還其家鞠公顯問海北防酋所在公顯云韋千四在北江田巖洞從其言往擊之其山千仞壁立不可上防又礧石毒矢雨下公購軍中作飛橋直抵其巢擁車積其洞口乘風之韋千四棄其眾走捕得之其洞火數日乃絕委積家屬殱焉又與省臣分擊上下廓蘇村潘村等寨日有斬獲道險糧運不得至采野菜以食與省臣引兵來賓州二月十一日有詔亦以江西行省某官統某處萬戶兵平章呼圖嚕宻實哈雅總之湖廣之兵平章某總之兵旣合兩平章議擇勝兵二千萬戶三人以屬公公引兵擊古野古晚杳洞擒八人斬首三十五級行次賓州遷江縣得古杳之餘黨十一人戮之督州倅張宜子擒防海北之餘黨潘千五等三十九人斬首二級三月五日擒古杳餘黨之酋梁七等二十一人初九日慶逺民陳中達詣軍門言栁州皂嶺李全甫子侄僣稱王號執我萬戶哈喇布哈殺千戶柰曼岱流劫鄕村燒毀倉庫累降復叛投充屯撞窺伺兵機聞兩省合兵彼懼而逃去未易可得禍未已也公素知李之橫如民言督千戶蔣元鳯誘之出設伏擒之並李萬盛韋包弟又遣萬戶劉某與達爾罕及願自效之軍分捕其黨擒一百二十六人斬首三十二級十三日還與兩平章防擊石山上錦黃峽冰確滑石等寨擒一百三十一人斬首七十四級公與平章議畱兵守要害而息大軍於嶺外公之威聲久著封部借以少安矣公之同爲帥者某人某人相繼或除或代數年之間日夕軍務之勞則惟公而已行省以公功言於朝者凡防章省臣列奏公功天子爲遣使賜對衣尙尊以勞之所奏立功者大小凡防人命官有差仍命其子托音佩金虎符襲處州萬戶鎭撫州行禦史臺用監察禦史巴延甄嚢嘉特等本道憲使郭某副使某僉事某某上公實迹凡幾章達於朝而朝廷信之所部宜之譬諸嬰兒饑飽疾病未可以去其父母是以勉畱之而未亟遷也夫山川險要之利害幽阻深僻其人昔得爲保障今怙以作亂者形勢之所撃也以蠻夷攻蠻夷古之道也借撞人以制徭撞彊而敗假融欵以制撞欵盛則又叛者此方略之所以存乎其人也官兵至則防散匿漲潦侵則乘險出不測此又天時之所致者也公於其所經行一水一石之委折無不宻識之開轅門以延見四方之士無旦暮皆得通謁無小大貴賤皆得以輸其情厚薄往來曲盡其善是以上下逺邇如指諸掌兵如烈火玉石俱焚重賞之下首虜或濫公則拳拳於被掠脇從之人而防之歸軍簿論功勢賄交患一失其當眾心解焉公則屹然不移惟是之用所部嵗當遷補擬注者常數百人皆當其任而無所私嵗用糧三十餘萬石而不徒費此皆古昔良將之能事而公優爲之是以能致勝而持久也初廣右之師老益以達爾罕之兵勇悍驍疾所至多克稍失其馭不無傷殘則欲請於上立部伍定爵秩嚴法令明紀律以當險要之衝焉慶逺深入南丹荒阻而延袤有罪亡命之徒潰散未絕之防日增月益萃爲淵藪又欲置官府連營於其間以戍之使不得動作文書屢上朝廷必將信用之爲無窮之利便者其在此矣予與公有一日之雅以予嘗忝國史也數錄其功多之目以相示集歷觀國初之位置中間之因循今日之攻守使後來有所規隨故爲作平徭記至正元年五月甲子前史官虞集記

道園學古錄卷三十八

欽定四庫全書

道園學古錄卷三十九

元虞集撰

說

海樵說

烏君克章謂余曰人樵於山我樵於海山有木樵則取之海無木而我樵之者俟於海濱有浮槎防梗至乎吾前者取之不至乎吾前者吾漠然與之相忘也故自命曰海樵子素知我願申其說以示乎人焉予乃爲之言曰自生民以食爲養而樵之功爲大皆不可一日而缺者也易之象木巽火爲鼎鼎者烹飪之器風自火出爲家人風亦木也有木以傅火而爨炊焉則可聚人以爲家蓋言非木不可以食非樵不可以得木云耳木出地而髙升因山而漸進其生不可禦也故不勝用焉其浮於澤者則爲舟舟則成器而不可毀者也木在山下曰蠱蠱壊也取其材不可以他用薪之可也下於澤則過而見滅也海澤之大者也子欲於此而求一日不可無之物於不可必得之地不防於迂乎𨿽然請試言之黍稷稻粱生乎田疇而農夫或不得於一食犀象珠玉不生於中國而府藏充斥焉然則有者未必皆得無者未必不可得也是故君子以爲求之有道得之有命無妄意於期必而任運於自然則樵於海庸何傷乎是故已之所當得者已不可以去之人不可以奪之其不可以得者竭其思慮盡其智力終不足以得之其有盡心力而得之者亦得其所當得者而已君子知之是以其心休休如也然而眾人得其所得足以給己而已君子而得其得天下後世莫不賴焉天地生一時之材以足一時之用生一時之人以成天地之功時未至而彊於有爲則扞格勉彊而無以成其能時至而不能有所爲則負天地之托生民之望則亦何取於有得哉易曰公用射隼於髙墉之上其傳曰君子藏器於身以待時也子立乎浩蕩之虛茫洋之表不可必得者忽然而得之指窮於爲薪而已乎大烹以養賢推之使天下皆得其養孰非樵之事乎是爲海樵說

孟宗魯字說

昔周公封於魯周禮盡在焉同姓之國宗之見諸傳者滕文公謂宗國魯先君是也仲尼生於魯其周遊於天下而反魯刪詩定書系周易作春秋天下學者宗之於是伏羲神農黃帝堯舜禹湯文武之傳盡在於是然則豈惟當時同姓之國宗之天下蓋莫不宗之豈惟天下學者宗之亙萬世之人莫不宗之噫天下萬世宗之而莫能繼其宗韓子曰周公傳之孔子孔子傳之孟子其言出於卓見而萬世不易者也蓋仲尼之學惟顏氏曾氏得之顏氏先仲尼歿曾氏再傳而得孟子儗諸天子諸侯之族則百世不遷之宗在是矣是故天下萬世皆宗魯而承周公仲尼之宗者惟孟子足以當之前進士裏布哈爲餘言鄒人孟君道源魯公族孟孫之後孟子之裔孫也其字曰宗魯年四十餘魁梧奇偉气稟忠梗不肯自安於流俗觀其置名立字之意所負蓋不茍也爲求宗魯之說焉故予得以陳其說如此然而所說者孟氏所以得周公仲尼之宗天下後世所以仰瞻乎魯而共宗者未及謂道源言也今請申言之孟氏之學在於辧義利求放心集義養气伊洛之承其宗者其言具在方冊歸求而致其力焉則眞爲能宗魯者矣

平心說

吳澄叔盱之丹士也求書平心二字旣從而書之而又求爲之說以余所聞心之本體虛靈不昧無平無不平者其有待於平者血气之知覺也然人能湛其气之本使其發不得有所放軼縱肆以安行其當然則平心亦可言也亦治身之要也陳太丘所謂平心率物亦謂平其气耳醫家亦謂心不受病故無眞心病其病者心包絡耳眞心病則死矣此言良足以相發明也澄叔有丹術請申問焉所謂方員徑寸混而相拘先天地生巍巍尊髙者何所儗象乎所謂原本隠明內照形軀者何事乎所謂上下兩卯酉沐浴非平之謂乎

新諭蕭淮仲乂字說

蕭淮取淮沂其乂之乂字仲乂其從父適之求予爲之說無以爲說也然予北遊嘗過江淮之間廣斥何啻千里海濱魚鹽之利足備國用污澤之瀦衍隰之接采拾漁弋足以爲食嵗有漲淤之積無待於糞蓋沃土也而民力地利殊未盡漢以來屯田之舊𨿽稍葺以贍軍事其在民間者鹵莽甚矣麥苖之地一鋤而種之明年晴雨如期則狼戾可以及眾不捍水勢則束手待斃散去而已其敝在於無溝洫以時蓄泄無隄防以衛衝冒畊之不深耨之不易是以北不如齊魯桑蠶之饒南不及吳楚秔稻之富非地之罪也予於是有惑於取乂之說焉予欲淮之觀乎淮之爲地而致其治之之功也蕭氏正肅公世家七八世二百餘年族姓相望文物不墜淮也之所因借如其爲地之廣厚矣居養之資如其產物之博矣詩書文藝之學其溝洫也父兄師友之教其隄防也至深畊易耨發斂以時則在子矣嘉谷之有秋皆自乂始是爲仲乂說

劉瓊彥溫字說

太和劉彥溫名瓊溫玉之徳也故以爲字而求予申其義焉予昔年在京師聞極西之國有獻其玉於朝者使玉工視之還報曰此眞玉也緼之以纊火弗能焦浸之寒泉冬不能冰則其眞也不然則石之似而已矣君子曰工之言奇而未知尙徳之說也石之似玉者不曰白乎光芒之璀璨圭角之亷厲非所謂白也不曰堅乎頑確而不化琢磨無所施非所謂堅也詩曰溫其如玉溫也者豈非玉徳之盛者乎是故以之而禮神則爲圭爲璧爲琮爲琥爲璋爲瓚爲瑚璉爲鼎彛君子服之爲弁爲旒爲環爲玦其用莫貴焉其輕浮而虛躁則不足以爲用硜殺而闇抑則不足以爲聲是以溫之爲貴也善學者取則焉動不敢有躁妄也言不敢有匆急也气不敢有忿暴也聲不敢磯激也退而自治其心如臨師保必有懲窒惟恐其放佚顚倒至於不火而熱不冰而寒則岌乎其危矣是以溫之言其眞玉也哉

鄧漢傑攺漢淳字說

臨川吳先生曰鄧顯宗吏郡縣百十月遇事別可否重然諾敏職而守法愼行而敬身卓然完美未嘗罣一事之責自國朝設科取士已入官者或不自亷愼趨學世態名敗身辱萬一幸不敗君子之恥多矣是皆有愧於顯宗者也先生旣歿予嘗識其書後以勉之大人君子之相許如是子之來日方長仕途方開非十倍千倍加勉焉不可也然顯宗二字同漢明帝廟號自此至今有襲用之者殆不可以爲名也且其字曰漢傑於君子歉然不自足之意不亦缺乎宜更曰宗顯字漢淳夫顯者光明盛大之極也內必有其實而後外有其光故曰篤實而光輝也先正司馬文正公其名從火從人而字曰實朱文公其名從喜從火而字曰晦先哲之所爲如此其可不則而效之乎顏何人哉晞之則是勿謂擬非其倫後學者必效先覺之所爲固其務矣然則子欲子之宗必顯乎鄧宗之顯莫顯於漢大司馬髙宻侯子之逺祖宗家大人也史臣論其所以致勲名若是其盛者本於內行淳備淳有厚而不之義焉備有周而無缺之義焉而該之以內行者蓋當反而內求無所事乎外者臨川先生許之也重則教之也深必於宗家之學致力於內行澆風薄俗將爲之移天之報之者豈特爵祿之顯而已哉以淳得顯其理灼然無疑矣宗顯舊名在仕牒選補之日以是言諸官府而更之若以淳之字爲可朋友自此祝而朂之可也

趙孟昌以順字說

浚儀趙孟昌以順其父命其名與字久矣他日請爲之說焉順徳者昌其有取於三老董公之言乎吾聞順其徳也昌其效也徳進則效斯進矣乃爲說順之義云順也者子道也傳曰不順乎親不可以爲子而順之爲道非直阿狥曲從之謂也順乎理而無違斯可以爲順已故又曰順乎親有道反諸身不誠不順乎親矣誠實也無妄也人之所以事天者此也子之所以事親者此也是故不順乎理者皆妄也所謂理者何也仁義禮智之所以爲徳君臣父子夫婦長防朋友之所以爲倫者也不聞良師友之言則無以開其端而啟其識不得於聖經賢傳之防則無以致其力而造其成是故明乎理而無敢違之無敢違之者所以爲順也無違則無妄矣無違無妄則徳之所致安有不昌大者乎記禮者曰嚴威儼恪非所以事親先儒謂有諍者𨿽所執皆是猶爲不順此又所以行乎順之節也其要在於順乎理則無所不順矣以者能左右之謂也夫如是故可謂之以順於今淸門可不務乎

趙孟誠以信字說

浚義趙孟誠以信其父亦名而字之久矣他日亦求其字之說焉誠難言也而信亦未易言也周子曰誠五常之本而信則五常之一焉夫誠者惟天惟聖人能盡之詩曰維天之命於穆不已於乎不顯文王之徳之純天與聖人之所以爲誠者如此然而一言有一言之誠一事有一事之誠學者可以致力焉子思孟子之相傳曰誠之曰思誠皆人之所以希乎天也古之爲學者學此而已而世之不講者多矣而姻親之間有以此命其子者予安得不爲略言之乎夫信也者先儒以以實釋之傳所謂主忠信所謂言忠信皆求誠之之方也孟子所謂有諸已之謂信而漆雕開之答孔子曰吾斯之未能信此皆學者用力於此而反求諸己而有以知其至不至者也是故誠難言也而知以信者其亦善學者乎昔先正君子有教其門人以誠者學者請曰誠自何入曰自不妄語入此𨿽未爲論誠之究極而不妄語則以信之一端也以信之道自不妄語推之察之於方動之防謹之以行事之際而一一皆求其所謂不妄者焉則庶幾矣

易晉字用昭說

易晉字用昭蓋取周易晉傳之辭所謂自昭明徳者也其父景原甫求予爲之說予嘗聞之心之本體虛靈不昧未有不明者也然而人品不齊則其爲明者不無大小通塞之異矣明睿所照者聖賢之所謂通而大者也考索而知者眾人之所以塞而小也故善爲學者求爲通者大者而不願爲塞者小者庶乎其本然之明無有不盡者矣是故能盡其明者然後能用其明不能盡其明者則不能用其明矣其善用者出於大公至正則謂之明所以用之者如天地之大日月之照矣不善用者用之於私意小志則其所用者察察耳非明也譬諸舉管以窺天鑿牖以爲室其爲用也亦狹矣況乎察之愈失而明愈背者乎是故欲知夫此者學而辧之可也試嘗卽其知覺之動而求之原夫性命之正者擴而充之則聖賢之明可得而用矣其出於形气之私者則克而治之然後無所事乎考索而所謂私意小智者亦不復行乎其間矣且晉之爲象日之出乎地上而用乎明之時也亦知夫有不用其明之時乎不用其明者日在地中之時也非無明也不用其明也必有靜也而後有以啟其動必有晦也而後可以生其明晉也果欲用其昭乎勿表暴勿浮躁勿淺露沈潛乎不睹不聞之地謹畏乎闇室屋漏之中有以存養之久篤實之至自此而用其明明何可禦哉𨿽然難矣未易言也未易能也予姑誦所聞有志於昭昭者試以此求之

易至善字說

至善者極粹精純美以爲言者也維天之命人受以生有不可以名物而儗諸形容則贊而稱之謂之至善其言止於至善者如曰人而能盡天之道則極其至而無所他之者也斯善也非與惡對待而分別其是非大小消長進退而有福祥殃禍之徴也學聖賢者其自治也至乎此而盡其極施諸凡民者其治之也亦必至乎此而盡其極以學聖賢者而視凡民則不一矣然而皆欲其止於至善者其原諸天者一本得諸已者均有是以必可同至乎極而無疑也易景原防子元名明徳而字之曰至善後攺名升而字弗攺景原求至善之說焉或曰以至善字其防子不以泰乎噫學聖賢者猶以此而望諸凡民爲人父者豈可不以此而望諸其子乎𨿽然無孔子之教則已之徳不知所以明無堯舜之治則民之徳不可得而新求所以明之新之者且不可得何以止於至善乎曾子所傳之經千五百年而程子表之以授學者朱子歷取師說折衷補正定錄以爲成言家傳而人誦之矣況吾鄕大儒縉紳先生發揮尢切其去世未逺緒言之存有可質問而從事焉愚不敢以一言槪之也

書

答方仲約論春秋書

新春得嵗晚所惠書審履候淸勝深用欣懌余兄每歸必誦閤下所以爲教者精神振躍自謂得之麟經之學遂爾西行甚感甚喜但諭及學春秋之說似専主進取而不及窮經爲已之意區區未之敢知也春秋聖人手筆所謂性命之書彼泥胡傳以爲能捨四傳以爲髙者此其人且不知學烏取以語春秋耶朝廷設科取士正求實學今徒以施平日之談論固已非所謂經學及用之塲屋又別爲一說不亦末之又末者乎科舉定制𨿽嘗舉四傳之目然有眞學者卽所出題據四傳之言辧其是非與聖人之意合與不合以已所得而折中之以見其所學豈非明有司願得復於上者哉大抵區區之意切先要知聖人防意得其說者可以措諸行事而無疑應舉之時直以所學言之有司識不識科舉得不得則付之義命庶不愧春秋之萬一也托斯文之契甚深又辱下問不覺拙直惟故人念之更有以見教焉

答張率性書

集今年三月始得去秋陳貳憲令嗣轉致許益之先生門人所撰行狀及其孤所致幣猥以集嘗執筆國史儗諸史遷使有所序述世之以功名自任者易爲言而徳性道學之淵微有非文史卜祝者之所能知也僕與許先生年相若而僕早忝薄祿不能如許先生山林之日長曽無一日之雅徒想象其風致其起敬至其門人頗見一二問其授受之要多所未解及求所著之書但略見其詩集傳名物抄而愚陋又不足以盡知其爲學之所至也是以逡巡久之欲答諸賢之書而不知其字無以達鄙見敢與率性言之昔子程子沒叔子爲行狀張子沒呂與叔爲行狀表伯子之墓者文潞公表張子之墓者呂門下也是皆大臣一言以定國是非常人之詞而呂公之言曰不敢譲知知則不敢讓也知有所未盡安得不讓乎朱子作延平先生行狀而延平墓銘未聞黃直卿李方子作朱子行狀年譜而朱子之墓銘未見豈非門人之言足以盡其師之道可傳信於後世而無待於他人之言乎今益之之事旣見於諸門人之所序述何取於不知之瞽史也以此觀之諸名公知先生而舉之者甚眾安知無文呂其人之可求而僕非其人也禮幣二敢因率性復之而行狀所述多所未諭數月之間嘗與友生門人細讀而詳閱終莫得其統緒之防歸以觀其成徳之始終輙亦別錄而防其下未敢卽達或諸賢不吝賜教當縷陳以請則𨿽不作銘亦可辧爲學之體要矣舊嵗作臨川先生行狀一通輙此寄上狀中言有四書叢說固略無所聞而所足成金先生之書亦未嘗見又聞栁道傳太常已爲許先生作得文字刻本已傳如集老病山林亦莫克見因率性得一見之甚妙師道立則善人多許先生何可得哉向風不勝感慨相望千里彼此得以考徳問業幸甚

答劉桂隠書

伏承逺賜手書陳古今文學之原委千百年如指諸掌此足以見閤下不以鄕裏古今而爲界限博觀乎天地宇宙之間知其有不可泯者可謂知言者之爲言也然引諭過當非集所敢當惟有皇恐閤下以英偉之气不肯小出以徇世好卓然如靈光之在魯風雲變遷而三光不爲之蔽虧潢污載道而大陸不爲之昬墊霜降水涸而松栢後凋沙礫汰除而黃金獨耀區區蚤持不足之資以應世退而益以衰老求如公以伏生之年教授齊魯不輟何可望其萬一也所賜之書驟而讀之如雷雨旣盈千源並合大江安流不見涯涘萬斛之舟寶藏充溢旗旄在前簫鼓在後賔客在列雅歌投壺浪波魚龍百態異狀形勝古迹過目如電快哉快哉是故占畢之小子迷瞀之有司固無足知之蓋不足怪也髙文大冊俾敍其說不亦難乎姑述謏聞以逹於大方家之側多見其不知量矣知之罪之一惟所命令嗣純厚不隨流俗恬然以隱居奉親爲樂蓋今世之所難得者集目疾之外尙無他故或得一執手於淸江之上豈不幸甚當暑治答不能詳好伏惟鑑念不宣集頓首再拜題跋

跋濟寧李璋所刻九經四書

承直郎松江府上梅縣尹李君璋以廣東元帥宣慰王公都中書訪集於臨川山中而相告曰世家濟寜之鉅野去夫子闕裏二百里而近先大父謙齋翁始就外傅時出遊孔林而學焉是時干戈未寧六經板本中原絕少學者皆自抄冩以成書其後朱子論語孟子集注大學中庸章句傳至北方學者傳授板本至者尙寡猶不能無事手錄及至元混一東南書頗易致而闕裏無專本欲刻梓焉意將省筆札之勞以富涵泳之日未及如志年九十五而卒家君守永嘉之瑞安蓋甚欲爲之而未克就璋也從事江右憲幕辟淛閫掾得學制錦於海濵秩滿少間請於家君願成大父之志易詩書禮先就旣以北還而春秋左氏傳及朱子四書重至江右而後克成四書板加厚字加大命子某謹繕冩不敢忽猶慮北方風髙木善裂取生漆加布其四端歸諸孔廟之下俾久於模印而無壊願書其事諸經板凡若干四書板凡若干其大父諱從道其父名某云昔漢建寧中命諸儒刋正六經去其穿鑿謬誤刻石東都太學門外一時觀視摹冩者車日數千兩甚矣學者之好之也如此偉哉東魯自有李氏所刻書以應四方之來求將何愧於東都乎烏乎秦滅經籍內聖外王之道蓋以微矣賴漢儒掇拾於散亂煨燼之餘師生授受蓋千有餘年而後有周子二程子張子邵子以至於朱子出聖賢之學始大復明於世若夫四書者實道統之傳入徳之要學者由是而學焉則諸經可得而治矣昔在世祖皇帝時先正許文正公得朱子四書之說於江漢先生趙氏深潛玩味而得其防以之致君澤民以之私淑諸人而朱氏諸書定爲國是學者尊信無敢疑貳其於天理民彛誠非小補所以繼絕學開來世文不在玆乎有得是書而誦之者庶防盡心焉豈惟李氏之望蓋亦儒先君子之意云爾

道園學古錄卷三十九

欽定四庫全書

道園學古錄卷四十

元虞集撰

題跋

跋劉資深墨莊後

淸江劉氏墨莊之說具在方策著乎當時傳之後世學士大夫喜稱道之及新安朱子爲靜春氏作墨莊記始有以啟學問之大原以逹其期望之先志臨川吳子爲公非氏之八世孫自得兄弟作墨莊後記以農諭士因田之有上中下以諭學之品級以終朱子之言焉其所以爲墨莊者富矣而自得又欲集識其後集復何所言哉然得王良爲之禦而車弗駕也終不能以適遠扁鵲爲之醫而藥弗飲焉終不足以已疾先世之言二公之記防繹而弗力焉可也請因田而申言之墨莊之興至於今三百年不待代易而耕矣髙防至於云礽世守之知夫地利之宜熟矣浚之以忠厚之源潤之以詩書之澤其歳有所獲者匪今斯今矣二公猶田官然示之以耒耜之利者朱子之言也別之以嘉谷稊稗之分者吳子之言也善爲田者將爲嘉谷乎將爲稊稗乎勉於耒耜之利乎將不勉乎吾知其子孫之從事於斯莊也菑焉播焉其有獲也必矣必也如二公之說得嘉谷而種之則其爲實可以衣被生民非止一身一家之利而已

題吳先生眞樂堂記後

樂發於情者也有中節不中節之分而無眞僞之辧蓋𨿽不中節之樂亦由其情之所感自以爲樂而不待於僞爲也惟君子以理命气則其樂也無妄乃可謂之眞矣讀吳先生爲劉天爵作眞樂堂記慨先生之不見感其言之如新故書其後而歸諸天爵云

跋艾聖傳三絕碑後

集歸耕臨川山中道至城府問故家舊族於郡人聞艾氏最久逺願見其子孫而徴世徳旦日道孫來謁見故宋郡守徐公霖所題如松甫墓銘後已著其五世矣天歷己巳故翰林學士吳公所題則八世九世矣何其盛哉明日往謝之道孫以集升其所謂中和之堂見其五子十孫二曾孫皆循循有禮度其居中郡前覽夷逺後據崇固在昔季宋顯官貴人邸第相望今無存者而艾氏之居則曾子宣故宅也郡人推以爲最勝處以時考之紹興艾氏以舉鄕貢在此則在子宣蓋無幾時也道孫又言昔東偏樓藏書萬卷內附後多遺失而子孫不敢忘學也嗚呼此又善保其世徳者乎鄙薄之夫驟起倐僕者觀乎此亦有所感發已夫

跋程文憲公遺墨詩集

楚國文憲公早年以功臣子入見卽受世祖皇帝知遇歷踐文字風憲淸要之任時遊廟堂裨贊國論起家東南者未能或之先也故宋之將亡士習卑陋以時文相尙病其陳腐則以奇險相髙江西尢甚識者病之初內附時公之在朝以平易正大振文風作士气變險怪爲靑天白日之舒徐易腐爛爲名山大川之浩蕩今代古文之盛實自公倡之公旣去世而使吾黨小子得以淺學末技濫奏於空乏之餘殆不勝其媿也歸來山中猶未得盡見其家集公孫之來尉崇仁也乃得公持節武昌時行部近縣親書五十日所爲詩八十九首伏而讀之至於再三不忍去手見其衝澹悠逺平易近民古人作者之風其可及哉而公之爲政不大聲色以爲厲而嚴重崇髙隱然泰山巖巖之勢又豈硜硜悻悻者之所爲哉相望才三四十年而風聲气習邈乎遼絕惇厚之風猶可繼耶敬書其後而歸之

書範左司事後

按胡公之貶在紹興十八年範公之請祠相去時不逺其父猶在至二十二年則範公丁父憂蓋不獨爲其母以身許人也其行述秦檜有舜文但領取侍從去何用兩言之語而行述乃書除兼給事中兼權樞密副使則是旣以從官登二府矣檜何以有此言也當時文臣少除樞密副使又不知左司便可兼給事中否檢正稱三省亦所未曉揭公史官也必有所考集未之知也

題沃哷氏世譜

集嘗待罪著廷勲臣諸侯王世家未嘗不得覽焉順徳忠獻王社稷大臣勲業尢著又嘗親見而執筆記載其事其族系則未之知也其族孫哩布哈舉進士髙科有斯文之好其仕於江右始得見其世譜如此古者眾建諸侯各有其國傳之子孫則有大小宗以聨絡其族有采地以食之疏弱者蓋鮮矣忠獻以王爵食順徳實未始去朝廷父子相繼出鎭中外倚重未嘗就國而卽安是以一從之孫已有困乏之嘆然而物不能兩大譬之木然本固而封厚者其枝之暢逹或在於彼或在於此豈有常乎國家興王之初以幾略著功及夫危難之間身任社稷之寄承平之餘天下無事則以文學政事顯著而繼之固其宜哉

跋雙井黃氏家譜後

豫章黃氏自金華來其族分居丰城之宛岡分寧之雙井雙井之子孫眾多又分居筠之上髙宜春之萬載萬載之族有太史文節公之從昆弟戶部郎中諱叔豹氏之七世孫曰徳榮者持其譜相示集受而觀之見其終宋之世登進士第者相望殆數十人衣冠文獻歷歷可數求諸郡乘莫或過之集嘗見太史公家書言馬鞍山事曰沖和偶在此一支蓋古之君子槪觀其本初則一人之身所分也是以宗族之間有盛大者不啻已有之忠厚之至也而豫章集中諸父昆弟子孫名字行業多可考見而太史公之孝友淸節百世之士也其能保族於久逺也宜哉徳榮思先世之盛而不敢輕其身惟其所在以奉承其詩書之澤江海之流始於防防松柏千仞起於毫末徳榮其毋自卑而愼之哉

跋曹氏通濟倉記後

前代士大夫忠信而篤實於已之所當爲分之所得爲力之所可爲知之所及無不盡其心焉非必有所爲而爲之者也仕有世祿民有積業以其有餘分諸親戚鄰里之不及亦天理人心之常而仁人君子之事也蓋自分田制祿之法久不如古大夫士之家農工商兼並無藝而私財不均始相懸絕於是君子又因時宜而推其惻隱之心以行均齊之道以救一時之急如朱文公社倉之類是已臨川之宜黃曹工部家簪纓華逺鄕裏稱之縉紳道之二百年來門戶弗墜故翰林學士吳公序其家世甚詳益可以傳信矣又從其家外孫李本得見其出粟米濟鄕裏之實事舉族同心慮事周悉蓋有前所謂無所爲而爲之者不見其有要譽於鄕黨鄰里之意慨思前代之君子其不可及也如此夫或曰子孫之綿逺殆食其報理則固然而非君子之所計也已近時偶有水旱之變朝廷不愛一官之冗以勸分於富室或者又有虛濫以爲欺速報以自衒吾儕小人朝不謀夕將無過於淺乎

跋曾氏世譜後

南丰曾氏之族其在金溪者以故宋南安守仕於國朝僉福建閩海提刑按察司事以奉議大夫致仕諱衝子之孫元黙命其子衍以南丰金谿曾氏世譜示集受而讀之作而嘆曰善夫文昭公元丰七年所爲族譜敍也文昭之言曰家傳舊世系以爲溫彥博髙士亷所撰而有不敢信者經唐末五代之亂又有不可考者自其身追尋先集之遺至其鄕石記鐘銘之屬得其六世之名諱猶有不能盡知者蓋盛之至也曾氏一門若文定文肅文昭一時文獻之懿度越今古文肅貴爲丞相自可以見其源本之深固而足以知其流裔長久盛大矣世之人曾不知古人之意妄引名族賢者而自附焉覬以自表而不知誣祖之罪其爲不孝甚大而其官爵年代參錯舛誤徒貽識者之笑嘆是故若文昭之志其族譜所以爲君子之道而後世之所當師法者也且夫子孫旣多支分派別而服盡而親盡而譜有不能及者遂至如塗之人士大夫家著譜者嘗病之而文肅公之言又曰後之續此書者世緒旣逺並載則不勝書彼此各書則可以互見此良法也此小宗附於大宗之微意也士大夫家作譜者之所當知者也曾氏自南丰而金谿三百年間人門並著譜無遺闕而按察公兄弟三人在故宋時並踐華要推恩先世至於師保南丰三君子以來金谿又其一興也集嘗觀於臨川之乘自宋初有黃門樂侍郎晏元獻公王荊公之家樂之子孫尙多晏亦有之而王氏之後分居金陵其後人特少南城旣自爲郡南丰又別爲州其居金溪者復爲臨川之大族何其盛哉集嘗待罪國史歷觀國家貴戚勲臣世系承詔撰經世大典必移文其家按其文字石刻與簡冊不謬又詢其子孫至於故老而後謹書之正恐他日有溫髙之致疑於後世乃若前朝之故家遺族僅存於今時者集亦嘗得見其人見其譜而讀之其不勝感慨者多矣若曾氏者其可感也夫其可敬也夫

跋劉墨莊世譜後

故宋臨川世家莫如樂侍郎晏王二丞相家最貴重南渡後如橘園李侍郎靑田陸先生及崇仁羅春伯樞密月湖何同叔尙書梅亭李公父中書皆著姓而有道徳行藝文學政事卓卓有述者及他郎官鄕監以下尙多有之內附國朝將七十年喬木故家或著或微其譜或存或否要必有賢者出而後有以亢其宗而興之也其自外來寓者則有桐木韓氏子孫近得見譜於郡城俯仰今昔伊可懷也墨莊劉氏自淸江來金谿遂爲其邑之望諸孫叔熈能以垂三百年之家世及其文學交防之懿輯爲三巨編何其偹哉噫詩書淸門有能世其學者則可以有譽於天下而貽永於後來矣

題先丞相寨屋親帖

右先丞相雍國忠肅公五月十日寨屋札子眞迹當是故宋乾道七年在相位時與洪公遵之書也按家傳是年五月丁亥後殿進呈文字次上曰洪遵近日職事甚畱意公奏云遵言建康寨屋間有木植小者若欲覆瓦須當抽換臣昨因問李澤乃知蕪湖當塗兩寨木植甚小不能勝瓦此皆太平管下縣也故遵以爲言上曰遵朴實不欺如此適有中使自海上還言馬司人至新寨無不嘆喜皆云官家愛惜士卒它日調發止過一水便可接戰免得臨時道途之勞公奏士卒卻知陛下聖意朝臣喜爲紛紛之論者聞此能無愧乎上曰然札子中有紛紛之說正與此同故知此帖與洪公無疑丁亥正其時也阜陵無一念不在復其先業丞相左右之𨿽微細經畫內外之志相通如此尺素流傳人間而家乘所載脗合誠之不可揜如此夫後百六十九年豫章甘璋伯昂以其家藏此帖示集集謹考其事而書之曽孫集謹書

跋朱文公先生與黃商伯書後

按此書當是先生守漳州時與南康黃君灝之書也淳熈十七年庚戌四月先生至漳州所謂至前申省自劾未回者當是去年十一月攺知漳州之初文字也十月地震並以足疾不能赴錫宴自劾求去又明年始去州商伯與先生論學如陰陽五行仁義禮智物格知至心喪等書具見先生所答書先生嘗有書與商伯云所論讀易之說眞無欲之說皆平正精切非一槪悠悠之論且年亦過中而更閱世故又已多矣乃能切切用力於此愈於年少新學之爲者是可尙已學者凋喪古道闊絕所謂平正精切之學歷練世變而用力尢切者讀之竦然至元五年三月某日後學虞集題於臨川城中僧捨

跋吳先生新登譙樓詩後

至順壬申十有一月郡新作譙樓部使者郡監若守請先生觀焉先是先生以第三子京教授郡學來就養焉登樓後賦此遂出城竟歸其鄕焉嗚呼先生此詩之作至於此有不得而自已者矣昔者曾子著大學之書言修已治人之道而中庸之書則子思子憂道學之失其傳而作者也後千有餘年程子曰周公歿聖人之道不行孟子死聖人之學不傳道不行百世無善治學不傳千載無眞儒嗚呼此豈有幾微倍謬疑惑於其間者乎陸先生王丞相寥乎天地之間气卓乎千載之豪傑殆非臨川山水所得而私者也然而臨川有如是之父兄君子也豈他郡之所可望哉吳先生微疚之言蓋有慨於先哲之所深憂者矣明年六月先生卒嗚呼此集之所謂至於此而不得自已於言者乎先生之門人袁明善求集書此因識其後云至元己卯七月旣望虞集書

重書黃子中澄陂堂記後

君子之所以大過於常人者以其有量也所謂量者容納萬事而不以爲雜酬酢萬變而不以爲勞世不見知而不爲之慍時見用而不爲之厭富貴利逹貧賤憂戚無一足以動其心而區區簞食豆羮蜂蠆之螫破釡之失而愀焉以動執焉而不化者又豈足以語此哉是故斗升釡鐘之分瓶甒甕盎之盛一受形而不可易器之拘也而人也稟天地之粹精而最靈豈無擴充之道哉是以昔之言景者諭之以江海而不足必凖之以天地焉嗟夫常人而望賢人賢人而望聖人豈易至哉然而其得於天者無不同也而心之限量虛明廣大亦無不同也則君子之所自進也蓋必有其道矣故又有言曰識進則量進量之狹劣由識之不明也識不明而謂之量者漠然於事物之應無町畦無畔岸而已矣是故又有言曰考索而得之者多窒明睿所照則廓然而大公明睿所照識之至也是以求諸聖賢之遺言涵養省察而自靖焉有以擴其心之所之則庶幾矣宜春黃氏之先以澄陂名其堂余嘗爲記之其子盅子中自其少時受學於臨川先生之門蓋有聞焉於是又欲余廣澄陂之義故爲之言如此乃作而嘆曰昔漢東都世運否塞大往小來陽微陰盛大夫君子不勝其忿起而救之名節相先九死而不悔介特而嚴固猶懼小人之不勝也而叔度獨有汪汪之量爲世所咨嘆至以顏子目之當時諸賢信之不以爲過後之論者傳之不以爲非而略無一事之迹可以推見於史冊其爲人也何其髙逺深微也哉昔者顏子簞食豆羮不給於陋巷而夫子語以四代禮樂孟子曰禹稷顏回同道此豈以其迹而論者乎惜夫叔度之生也後不得見夫子而親炙之以就其所至而論定於孔門焉嗟夫子謂回也終日不違如愚退而省其私亦足以發回也不愚觀乎叔度澄不淸而撓不濁也誠有如愚之意焉然而顏子之所發當時同門之士固有未盡知之者況於千載之下吾黨小子乎由此觀之叔度之所以爲量其有所不可知也夫其有所不可及也夫而其可知者孔子之於顏子始終以好學歸之學者學爲聖人者也周子曰學顏子之學過則聖及則賢不及亦不失於令名子中以所聞於臨川者而盡心焉澄陂在其中矣

書先世手澤後

崇仁陳氏所藏我先大父知郡開國尙書郡侯手書九幅其一與主簿公其八與主簿之子校勘公先君國史參政郡公手書三幅皆與校勘公者也校勘公之子徳仁命其子宗蕃裝爲一卷而命集識之集謹考家乘故宋嘉熈己亥之歳我王姑歸於陳氏爲安撫公之夫人有二子湖南節推同祖江西運屬懷祖也而主簿公則安撫公之親弟也夫人以歸陳之明年以郊恩封安人淳祐二年壬寅以漁墅陞正郎封宜人九年己酉安撫公沒寶祐四年丙辰尙書公解永州郡組將適臨安道過臨川宜人率其二子迎伯舅至崇仁因得項氏故居於邑南門之外畱居焉而吾家之居崇仁自此始尙書公居此二年有沿海制參之命適行都景定元年庚申國朝大兵臨鄂渚江南震懼世祖皇帝入登大位兵還江上稍安是歳尙書公去官來崇仁十月宜人以疾終而運屬先一年歿矣明年尙書適行都又明年癸亥有連州之命歳甲子咸淳攺元之連山道過崇仁小畱於寓宅秋暑之書是其時也其八書則連州所遺書中云請校勘公之女暫奉運屬香火權宜以慰存歿之情云耳校勘之女後歸中書李公諸孫而宗蕃之仲弟宗紀爲運屬之孫矣其欲爲校勘致一官者深知校勘公之材器可用於世也其曰思梅先生則徳仁之本生父也當是時思梅猶未登乙丑進士第而名譽已著於時矣其曰蓮塘之居卽所得項氏宅也其相托以俸余經營者亦可以見財用之入無不可對人言而親戚之忠厚相信也二年乙丑尙書公薨於連先參政護喪還葬吳郡其三書皆自吳中作也先宋旣亡先參政歸自海上力不足以適吳以至元甲申之歳復至崇仁猶與節推校勘居今五十三年矣二公與先公先後去世已久虞氏今五世陳氏有六世孫矣集𨿽無所肖似徒保遺書以與徳仁相從於澹泊之鄕百年之好庶幾無斁後之子孫尙有攷於斯文哉

跋桞誠懸墨迹

余幼年來崇仁得桞誠懸所書嵇叔夜絕交書石本云是中書梅亭李公攜歸蜀物是時余未識桞公筆法亦不知此石鐫勒之精否摹搨之工拙也後官成均與鄆人曹彥禮先生同館見其所藏桞公易賦靈寶經眞迹非惟筆精墨妙嚴勁縝密神采飛動至於界畫粘綴硬黃搗練各極其工之精者矣畱幾格臨玩僅半歳愽古好雅者以重金購諸曹氏後𨿽數見不能久矣歸田以來百慮消盡時憶故物了然心目之間則亦不可謂全無累於塵影者矣而諶致榮乃得絕交書墨迹與石本並捲亦云是李公蜀物也而余目障成痼略不能辧波磔防畫於茫渺之際傳曰盲者無以與乎五色之觀𨿽有至寶邈然不知深爲悵惘書其後而歸之

跋山谷書蕭濟夫墓志後

古之君子其擇交也尙徳生而與之遊也無愧色歿而爲之言也無愧辭其山谷先生與蕭君濟父之謂歟故其所爲文章翰墨若有鬼神陰相之是以好事者𨿽復巧取旋亦流轉垂三十年終爲其諸孫昶所得和氏之璧不毀於秦庭鏌鎁之劍終歸於延津物理固宜然也噫蕭君之徳黃公之文學士大夫傳而誦之久矣故不待於盡見其眞迹而一筆一墨出於先賢之手先世之遺在子孫當藏之在他人不必固獲也然能善摹而廣之亦足以少厭好事者之心乎

跋吳亷使可堂說後

路提學著亷使吳公可堂之說凡經傳論可不可者捃拾幾無餘焉客有持以示僕者昔在延祐中集竊學者之祿於成均僦居京城與公同巷其舎相去甚邇親見公之事其太夫人也是時公尙貧甘防新異之味無日不具其夫人親餁以饋太夫人未食公不敢出也諸孫幼太夫人甚愛之每輟食以飼每食率先具丰膳使足徧賜而有餘隨以精饌進太夫人必恱而飽焉退而食於私室太夫人使察之見其甘食謂若與已饌無二者甚安以喜不知其實疏糲也舉家長幼安行以爲常是時集先妣已去世先公在江南旦暮適公館見其爲養如此未嘗不刻心感嘆也夫事親之道安有過哉孝如曾子孟子猶曰可而已吾見公之爲養者如此而歉然猶若自以爲有未能盡者也此吾知可堂之可之實之一也公後連典東南數大郡兩拜行省參政以亷明數持憲節福祿未艾而其子方以時材爲顯官於朝公之敭歷中外能左右之使無顧慮云噫天之報孝子也若是乎

題李肩吾字通序

李君肩吾在魏文靖公之門有師友之道焉是以公序其字通取其自楷而是正於六書又進之以學使極變化而通神明者魏公書後題字則集之從祖父戶部府君而魏公之壻也魏公曆靖州七年先戶部從之學故亦與肩吾友善多所講明也今楷之法亦且寂寥又能錄其文與六書合誠切用矣自叔重所錄以來二徐之言詳矣至戴侗氏六書故盛行於世凡爲六書之說頗爲要論惜乎魏公及先戶部與肩吾皆不及見之也豫章龔觀學篆字得李氏字通而善之將刻梓以貽諸好事集以爲必盡載魏公虞公之言而後可以成李氏之美蓋前輩序言皆有闗系非若近世妄求妄與以徇人情而已者也

跋宋髙宗親札賜嶽飛

大元故翰林承防魏國公諡文敏趙公孟頫懷古之詩曰南渡君臣輕社稷中原父老望旌旗集承乏國史嘗讀其詩而悲之以爲當時遺臣志士區區海隅猶不忘其君父何敢有輕之之心也哉今見思陵賜嶽飛親札則其奏功郾城時所被受者觀親札所謂楊沂中劉錡立功之事則紹興十年七月也是時秦檜方定和議而飛銳然以恢復自任所向有功飛之裨將楊再興則邦乂之子也單騎入陣幾殪烏珠身被數十創猶殺數十人而還一時聲勢可知矣是以郾城之役恢復之業系焉飛之師乘勢薄朱仙與烏珠戰破汴在頃刻而檜亟罷兵詔飛赴行在而沂中劉充世錡皆以其兵南歸自是不復出師明年十二月檜遂殺飛父子而烏珠無復憂色洪皓區區蠟書𨿽至而中原無復余望矣乃知文敏之詩其爲斯時而發也歟

跋朱先生答陸先生書

按朱子年譜載陸先生與人帖云朱元晦在浙東大節殊偉劾唐與正一事尢快臺人之心𨿽士大夫議論不免紛紜今其是非已明白江東之命出於九重特逹於羣疑之中此尢可喜卽書中所謂長者亦不以其力辭爲過者也又案朱子答葉公謹書云近日亦覺向來說話有大支離處反身以求正坐自己用功亦未切爾因此減去文字工夫覺得气象甚適又與胡季隨書云衰病如昔但覺日前用工泛濫不甚切已方與一二學者力加鞭約爲克已求仁之功亦粗有得力處此兩書皆同時所書正與書中所謂病中絕學捐書卻覺得身心頗相收管似有少進步處向來泛濫眞是不濟事之語合蓋其所謂泛濫正坐文字太多所以此時進學用功實至於此也然竊觀其反身以求之說克已求仁之功令學者且看孟子道性善求放心之說直截如此用功蓋其平日問辧講明之說極詳至此而切已反求之功愈切是以於此稍卻其文字之支離深憂夫詞說之泛濫一旦用力而其效之至速如此故樂爲朋友言之也病中絕學捐書豈是槁木死灰心如墻壁以爲功者朱子嘗嘆道問學之功多尊徳性之意少正謂此也噫陸先生之問傳之未久當時得力者已盡而後來失其宗而後知朱子之說先傳後倦之有次第也因見揭集賢無客气之語有慨然於予心者故爲申其說如此云

跋子昻所畫陶淵明像

陶淵明集傳於世且千年矣臨川吳幼淸先生以爲其詩泊然衝澹而甘無爲者安命分也慨然感發而欲有爲者表志願也蓋以擬諸屈大夫之辭云然楚辭得朱子發明之而陶之志悟者蓋鮮又因二子而推言張子房諸葛孔明區區之心欲明君臣之大義於天下則同也畱侯武侯事業可見而屈陶托諸空言而其心之明白天下萬世信之何其偉歟予嘗以斯言也想見四君子於千載之上恨不得爲之執禦焉幼嘗遊楚見屈大夫像於山澤之荒祠稱其所謂憔悴枯槁者畱侯像世或傳之而畫者以太史公言其狀貌乃若婦人女子不勝其志气乃以意而彷佛之似否未可知也歸蜀見武侯像衣冠良是而年代深逺傅仿疑未必盡然江鄕之間傳寫陶公像最多往往翰墨纎弱不足以得其髙風之萬一必也誦其詩讀其書迹其遺事以求之云漢昭回庶或在是云耳臨川郡貳幕大梁邵宏父得吳興趙公子昻所寫淵明像蓋公之胸次知乎淵明者旣深且逺而筆力又足以逹其精蘊是以使人見之可敬可慕可感可嘆而不忍忘若此乃爲之述贊云田園歸來涼風吹衣窈窕崎嶇遐蹤逺防帝鄕莫期乘化以歸哲人之思千載不違

跋張魏公與劉和州墨帖後

昔南軒先生修諸葛武侯傳以明其父之心以爲無愧辭焉觀魏公與劉和州之書則亦開誠心布公道集眾思廣忠益之事按文林郎劉子厚著和州行狀云我先雍公以中書舍人參贊葉公軍事立功采石時和州獻平戎十二防及防江利害三札極爲先公所重卽驟用之遂能徙海陵公私之舟萬艘焚陰沙積糧三十萬金人之計失而气沮其功蓋不細也魏公第一書蓋指此乎前代之史大臣有勲勞於國家凡文武才略之士出而佐之者不能別自立傳亦牽連得書則和州之事魏公及我先公之傳皆可附見國家列聖屢有修宋史之詔和州子孫得上其遺事以補闕文不亦偉乎方采石之功旣立國勢略定思陵起魏公於責籍委以江淮諸軍聞之首額相慶爭相效用其區區忠本朝之心靑天白日精誠之素孚於天人者焉可誣也𨿽李宗趙曲之失不可掩而其功烈亦偉矣筆削者尙愼之和州之孫新隆州學正謙出此卷相示論先契於二百年之表故謹書以歸之

題臨川西原許氏族譜

許氏之譜因荊公之文而數百年間天下誦而知之許氏之世徳固盛矣士大夫家豈無許氏若者哉郡邑之望子孫之傳無所逺聞者不皆有荊公之文故也然而四方之人因荊公之文而知許氏之先不如臨川之人見許氏之子孫而有以信乎荊公之言也士由文而顯文以人而行君子可不務乎

跋黃思順醫說後

傳言善養民者必曰如保赤子心誠求之不中不逺矣若思順保赤子於疾疢而數中焉不以誠求之而能若是乎孫先生郡之師表旣亟稱之危太朴勤敏忠厚好學之士也又往從學焉則思順世學豈他人所可及哉

跋張方先生傳後

史臣書事惟戰功文學治迹則易書隱君子之爲徳則難言也一世猶難言之況於累世乎太史公書伯夷傳載許由之塜東漢書黃叔度傳其文𨿽不及於司馬而能使後世擬叔度爲顏子而人信而不疑亦文章之難事乎張先生四世有隱徳歐陽公銘其墓揭公爲之傳皆能發其幽澹以爲有志於當世而安於不用使彼沾沾自喜急於人知得微官竊寸祿久則又以爲不足熱中而求進視張氏不亦有愧乎此史官所以有闗於世教也予友人張善式先生之從子得其家所謂讓堂之記者讀之則其退然深自抑畏通乎一族上下髙曾子孫共守之則亦信其能隱矣讓不爭也不爭故能隱有爭心則不能隱矣然隱顯有時而讓在已君子求其在已者而已可不務乎尙彬者吾從教吳大宗師識之吳公胸量寛大而擇賢甚密彬之見知非偶然也其兄宗明爲臺州儒學正予未識之因善式而知其爲善士矣前史官雍虞某書

跋彭壽卿所藏先郡公手澤捲後

崇仁彭壽卿以童子將命故宋宗正寺簿思梅先生之門公自擢髙科從臨安平江建康臨川大幕府文武吏士賔客無不納交於公者壽卿於此時治文史愼應對聞見之廣非窮鄕陋巷艸茅所能及者旣內附推擇郡吏不爲世俗刻薄佐江西提學學校士友多稱之佐州縣亷無所取旣老以歳月當赴選吏部得調官於朝極貧不能行待黃氏子孫不失門人之舊家居將十年有書數卷而已嗟夫亷吏果不可爲歟其所藏書有欽宗在金人圍中奏報太后手書數幅讀者無不感泣又有呂惠卿一書與其私黨深怨司馬溫公者讀者無不憤怒大抵意在古雅不以奇玩居貨者也此卷我先參政雍郡公所與之書而集與亡弟嘉魚大夫之書附焉蓋其好尙猶有無所爲而爲之者然亦無益於壽卿之貧也感其敬愛不忘先君之意輙書其後而歸之

題盱江傅路手卷

盱江傅路以其從父淵道所得範君徳機書瓠山王公所爲手植檜刻聖像記與公子繼學參政所爲作大成詩六章王公之文雅重徳機之書淸勁皆足寶玩而參政書淸潤完整文又宏博東郡之士未能或之先也王公逺矣徳機又不可復作繼學自海上北還頗有末疾書亦不能如前矣淵道早歳修整客諸公間風采蘊借與予遊幾四十年始憲史爲鹽官路爲文送之情誼甚古有君子之風焉文學之懿其有望於方來者乎

題蘇文忠公諸帖

臨川陳氏自雝州府君以來世有名族集之祖姑實歸雝州家法尢整肅我先祖尙書公解組永州始寓玆邑蓋繇陳氏姑爲焉依也陳氏舊多藏書更代之後散軼罕存者從表侄宗紀以此卷來示蓋其家故物而捲尾題字則雝州之子華麓先生手筆集視之爲表伯父矣此卷坡書及石湖跋皆眞無疑

題何氏所藏蜀郡名公書翰

故宋尙書月湖何公從子房州史君出蜀時送行詩一大軸其中有名從方從簡者崇慶太守從並從日者兵部郎官直寶文閣防路安撫皆集從曾大父也我先郡公閒居崇仁從何氏得見此卷又按家集得曾大父滄江提刑府君同時所賦手書以補之蓋先丞相與尙書公相及於朝而尙書公鎭防時先從曾大父嘗受其薦其契好非至此邦而然蓋二百年於玆而先公所補一篇亦三十年矣俯仰今昔感涕然尙書裔孫元吉舉以相示畱之十餘月慨念故鄕先賢聲采遼逺幾無知者欲自趙公彥納以下稍爲疏其行事爵裏之一二而集目障爲阻久未能書元吉從事南康遽有行色姑識此而歸之餘俟他日也

又題

仲安之子元吉以此篇及所謂二十二篇者示集蓋二十二篇者皆蜀先逹集欲稍疏其人爵裏以遺之而此篇則崇仁之大夫士也集先大夫尙書郡侯始來崇仁而先參政郡公內附後畱此弗能去則亦樂其文獻之懿云耳而人亡世逺習俗寖失其欲集欲益求此邦前人遺事輯錄以示吾黨之小子此故在所徵也

題嶽飛墨迹

武寜湯盤藏其先世文林君軍中文書嶽武穆王紹興元年所署也文林始以太學生上書論備禦之防﨑嶇兵間以功致文林之命觀此牒知文林倡忠義擊叛潰保鄕裏甚直而壯噫可以見其人心之一士气之盛而其將又有若武穆者宜其足立國於摧敗危亡之餘也盤言武穆之死文林上書論列遂並受害文丞相嘗題其家之堂曰忠節遺墨故在而張循王劉太尉所署別爲捲俯仰二百年而感慨系之矣近年集在館中將纂修遼金宋史館中皆以遺書亡軼爲說若此者可徴尙多乎哉

題曾歐二公帖

右歐陽公曾公二帖審定眞迹無疑歐陽公著書所以資僚友之考訂者謙至而周悉曾公家書所以事其兄嫂者忠愛而惇篤所謂盛代之徳人文學之師表也觀者因翰墨而想象其詞气因詞气而涵泳其徳業所得不旣多乎

跋黃勉所藏醴泉銘

唐人云書貴瘦硬方通神瘦近淸寒淸寒則气易弱硬則堅苦堅苦則勢易危深山道人積精鏈神滓穢日去淸虛日來𨿽頗淸羸而沖和內融所以能肌膚若冰雪綽約若處子歐陽所以可貴也

表

謝恩表

恩頒召瑗命以使華賜浹上尊宥之篚實荷皇明之下燭揆微賤以奚堪【中謝】伏念臣性本顓蒙學尢迂僻論思獻納昔陪顧問之羣儒奔走後先願效馳驅於今日終匪適時之器不逃過實之譏炯炯丹心每若藿葵之向日蕭蕭白髮頓驚蒲栁之先秋福過菑生病隨年至尙優容其出晝遂傴僂以循墻三徑就荒幾安身之無地九門旣啟惟因夢以朝天已甘終老於山林敢望復還於臺閣當冕旒之淸燕念簪履於棄遺三公明敷奏之言一札布允兪之防重煩驛騎逺訪羇臣此蓋伏遇皇帝陛下學煥堯文聖躋湯敬繼志述事奉文母於萬年論道經邦咨師臣以百揆民物咸躋於仁壽皇風大底於淸夷並育羣生不忘細物臣敢不力求藥石思致防埃宣室縱還何補聖聰之逹康衢有頌深知帝力之加

謝箋

大臣敷奏仍館職以賜環顓使至家錫宮壼而加錦恩霑艸介光駭裏閭【中謝】伏念臣昔事先朝徒因薄技學𨿽固陋非堯舜之道不敢以陳代逢聖明謂帝王之制坦然可舉載筆每親於黼座防書已納於石渠庶幾一代之言允作百王之法甫終靑汗俄抱烏號歷嗣聖之重明陪老成之末議深慚衰謬有負使令疾疢日加不待嚴助之請告鬼神夜問尙思賈誼之召還沾漑醇醲衣被文采醴酒更設遺簪載華春陽下及於菀枯勺水實虞於盈滿玆蓋伏遇皇帝陛下徳隆扶日功厚補天憂在進賢夙贊秉文之治人惟求舊思皇訪落之勤顧通籍之腐儒眇侍輿之故物遂令屏棄亦被甄收臣質固顓蒙心知眷遇江湖𨿽逺孰非日月之照臨齒髮尙存敢昧防埃之報稱

道園學古錄卷四十

欽定四庫全書

道園學古錄卷四十一

元虞集撰

碑

江西行省平章政事巴咱爾公惠政碑

國家置中書省以治內分行省以治外其官名品秩略同所以達逺邇均勞佚參錯岀入而天下萬方如指諸掌矣是故匡衛無缺則宵旰紓其憂顧豪髮有間則舉體爲之不寧藩輔之寄豈不重哉江西之爲省東接閩浙西連荊蜀北逾淮汴以達於京師據嶺海之防斥交廣之境蠻服內向島夷畢朝提封數千里同東南一都防之奧區而龍興則其治所也昔在至元始置省事於今六十有餘年貴人大官來治於斯者何啻十百其有大勲勞大論議以宣布徳意而鎭撫其民人利澤施於一時聲名著於所部或由此而遷他鎭或自此而相朝廷豈可以一二數哉然而匱室之書民間不得以多見歳月之久閭閻或至於遺忘此豈非著作之闕文而今昔之遺憾乎邇者龍興郡城耆老以爲金紫光祿大夫中書平章政事巴咱爾公之來長行省也惠澤深厚我民感焉以集之嘗承乏太史也來請紀述其事集曰吾聞平章公承天子之命佐丞相以分治徳化者天子之盛也政令者朝廷之故也公其肯自以爲功乎且公之爲徳忠厚而謙抑盛名譽以極稱述將非公之意也且集老且病矣敢辭久之耆老以告其守臣守臣不能遏也貳守燕琦爲之啟諸藩宣之俊良度諸風紀之淸峻則皆曰平章之得民心久矣閭閻之言也信士民之請也宜於是使其吏郭元善謀於臨川守臣袁說而爲之請焉乃使崇仁監邑巴圖來言曰昔唐渾咸寧治河中連理之木生於其野野人以爲言而史臣韓愈氏爲之頌之今我伯公自中書領行省所治數十郡或安於惠而不能自知或逺於府而不能自言龍興之民以其居之近也而知之深以其感之厚也而請之切市井艸野之民所請何以異乎然而是不可辭矣乃作而言曰昔我國家之興也寛仁逺豪傑畢出羣策並用時則有若喀爾氏來拱來翼有以奇材在禁近有以經學定訏謨烜赫光顯世載其勲今平章公揚休山立垂紳正笏以臨其民儼然泰華之列嶽華星之在垣也執事東朝溫恭有恪佐政省闥寛裕有容其分政而來也斂妙用於無爲而細民之信之也愈深著成效而不宰而君子之望之也益重乃仍攺至元之二年冦起南海人用震驚適公始至調度有方恩意旁達兵不告勞民不告病信惠所及期月討平於是眾庶樂業年谷屢丰儲備有恆運輸無闕所部善治姦慝不作乃若門使令不以政事干官府賈市服食不以二價虐小民用人則盡同列之情而不專議事則廣忠益之言而不惑五年十二月城西災公親率有司救之登城望拜卽反風火息其感動之神又如此明日出私財爲糜以賑失火家不足出府庾之贏糧以給之民又大悅然則是不可以不書已乃使復其耆老曰昔唐韋丹之治玆郡也去之數十年時王觀諸舊典始詔有所紀述以慰其吏民之心仁者之惠𨿽久逺而不能忘也而又何亟乎耆老曰吾儕小人朝不及夕願有紀述以傳見於將來矣乃爲次第其說采其歌頌而載之庶乎觀風者有取焉其詞曰於穆聖皇顧諟南服選於近臣往長藩牧南服乃疆奠於湖江作鎭豫章臨制海邦百城來總相臣攸理公來匪亟赤舄幾幾盜在海壖勞我師幹宣威孔時不動色言執訊獲醜以歸司防丞轄賔佐定功入奏波塵不驚風雨時來載瞻我民休休以懷逺人鄙夫啟處食息孰知功能貽我帝則顒顒卬卬如圭如璋春日載陽衮衣繡裳旣安旣久成績不有曰惟天子上公所保民不我欺自我不欺吏不我違自我不違嗟彼耆耋孰知君子知其所知平易樂豈載歌載謠惠及我私毋以公歸天子葵之

建寧路崇安縣尹鄒君去思之碑

髙唐鄒君伯顏從吉父之尹崇安也去官已三年邑之君子庶人耆老與在邑在野之民若僧道之流咸有遺愛之意願伐石以紀其政來徴文以刻之得其邑人文書述郡守中大夫安達拉列實迹以上諸帥府憲司者及前進士三寶珠邑士彭炳所爲序兼取於學校閭裏之言而觀之未嘗不三誦而三嘆也夫徳澤之在人心傳之於久逺者非言無以宣智慮之精防見諸行事者非文無以達因一法之善著一時之利尙可使後來推見以成其餘況乎除郡邑通之積立經久之法守而行之可以百世推之州裏可以通行不出於欺世幹譽而眞使民不忘者其可以無記載乎崇安之爲邑區別其土田名之曰都者五十田賦之多寡略相等也自民產之無制大家之田連跨數都總爲一家以受役升合之賦力不能出其鄕則受役無時而休也五十都之田上送官者爲糧六千石其巨室以五十餘家兼五千石而有餘其細民以余家合千石而不足而賦役者常以四百之細民配之五十之大家貧者一日當役而家已破是以三年六次預定之役常紛然不寧而民病甚矣君之來也取其都之田而分計之受役之田不出其都有一石之田者當一石之役有一斗之田者當一斗之差均齊方正較若畫一田多者受數都之役而不可辭田少者稱其所出而無幸免而中下無告之民庶乎其小康矣郡守善之命盡致其法於諸屬邑而推行之而建寜賦役之均是爲四方最嗟夫逺方之民貧者不能自活而等死之念生兼並而莫之制者驕狠以生變一激於貪暴之吏而生無涯之禍者耳目之所及可知也孰能如君爲法於其疆又放諸旁邑旣有成效如此使盡施之當世民有不被其澤者乎昔趙淸獻公之治此邑也鑿溝洫以興水利漑民田數千畆去之四百年溝湮而田荒莫有過而問焉者公修長溝十里繞楓樹坡疊石以爲固陂當大溪之沖水溢則隄易敗君又鑿石山數十丈防渠以分其勢而溝視趙公之遺迹無復余患矣邑多山田而歳易旱君以其公田之租修平糶之法而民從之致粟且千石而不以其道至者𨿽效之百石弗受也明年以時糶之民忘其憂頗得其息若干防盜起海上軍興所過郡邑騷動有不忍言者其出入君之境也相告勿敢有所犯而君爲茇舎資糧扉屨酒胾醫藥迎勞將送取具於平糶之餘息而民不知擾是以鄰郡若信若鉛山之民以饑散去而自歸於君者數百家咸受而授之業荒閒之濵幾無寸土之不辟期以三年之復而新舊之民交相友助而無嫌焉此其爲治之大略也國家立鈔法以通天下之利幾百年矣朝廷憂其久而有思所以救之以其久之者莫不詳且盡而山谷之民愚不知法獷而狃利僞造者滋多亦四方之通患也君之未至崇安也民有阻險以爲姦袵利刃以拒逮大張聲勢以恐公私莫之勝者或反爲之用不測之憂幾在旦夕蓋六七年矣君簡弓兵夜出其不意以捕之執爲僞者數人得其鈔數百定論如法餘黨散去盡壊其巢穴而一境僞造之風息焉而他境僞濫事覺吏人因爲姦利輙疏冨者而索之良善至不得休息君察其誣妄不輕追遣安慶得僞造者遣卒械其賊至崇安求所識而執之賊與卒謀盛服帶兵馳馬率吏望風入人家淫虐並作莫敢誰何君亟捕之得其狀執拘以歸諸安慶自是僞濫之連逮無至崇安者其民稍奠枕矣連氏母告其子出不反眾以無明驗卻之君受而察之逾月得屍於山中則其兄某殺之也僧不文引黃貴淸告保安僧殺其兄者君鞠之執不文得汝殺人而誣他人乎黃之兄果爲不文所殺而更誣保安以奪其寺且以脫已也童徳誣告呂十二殺其兄君偶以他事上府他官不察其誣下呂獄君歸而理出之坐誣告者人服其神明逺方之俗部使者行郡則什百爲羣相率以訐官吏虛實蓋未辧也部使者之崇安無一人言縣政不便者適朝廷有重使道過邑部使者告之曰此邑鄒令政甚善已爲文書薦之使臣至朝廷幸詳言之使者曰吾已審知之不待君之言也福州郡大而事繁獄訟不治帥府憲司檄君權推官多所申理崇安人詣大府乞歸君於邑者千百不止遂歸君崇安君以某年某月某日上某年某月某日受代在任之歳月與眾人同而所立卓卓如此亦難矣哉明年朝廷以例遣官遷調閩海守令以下於是行省帥府監察禦史憲司咸舉君之能時漳州防始平郡邑未安葺署君爲郡判官以綏撫經理之所謂極當時之選者矣君之入仕也番直禁衛歳久得官故禦史中丞濟南張公養浩以大儒歷防省寛大嚴正英宗時嘗極諫放燈事時人比之蘇子瞻泰定中七徴不起天歷初陜西大旱民相食郡縣爲空起公爲西行臺中丞拯其民如赴水火見饑者哀之至於慟哭旋以捐館陜人至於今思慕之君嘗得牧民忠告之書於公焉蓋其所受教者深矣其同官主薄眞保與君居未久而先去及調安溪監縣以君之行事爲師法而其邑亦告治所謂朝廷舉一而勸百則才賢君子之效將徧乎天下沛乎國家之福哉乃爲取其民之所頌言而次第之俾得以詠歌而不遺於方來也其詞曰倀倀我民孰父母子哿矣冨人窶貧已瘉歸視其家朝不謀夕歉盈倍蓰蹙蹙同役君來顧斯以均以平出無華車食不鑿精分田畫裏多寡小大隨量以供有正無害事上敬共無言不孚從容教言孰侮孰誣蒭蕘有詢寛來虛受先民之勞或飫之酒姦軌沮藏外絕不虞析因隩夷養恬舒舒窮山深原樞牖戢戢徵呼之卒無所隳突匹夫匹婦飯黍豆羮先祝而嘗蘄君久生君有王命傷殘往撫不惠我私控告無所孰沃而嬉謹畏自持孰勞而疲亦無幸遺黍稌盈疇羊牛多碩以享以食繄君之錫老者日衰壯者日興君之所成民得以稱山有松栢野有丰艸雨露之濡君子壽考天子命吏臨方蒞州視君之爲莫不具修

崇仁縣顯應廟衝惠侯故漢欒君之碑

崇仁縣治南望七十里有山焉廣大髙厚嶷然其前其巓峻而並銳能出雲雨蓄神明凡水旱災害之禱無不通焉蓋邑之望而吏民之所依也謂之巴山後易稱相山巴山者相傳云東漢書欒巴字叔元魏郡內黃人而神仙傳云蜀成都人史稱巴好道順帝時給事掖庭仕至黃門令性質直學覽經典𨿽在中禁不與諸常侍交擢拜郎中遷桂陽太守始爲桂人定婚姻喪紀之禮興立學校以奬進之𨿽幹吏卑末皆課令習讀程試殿最隨能陞授七年乞骸骨用李固薦拜議郎守光祿大夫與杜喬周舉等八人巡行州郡巴使徐州還遷豫章太守郡土多山川鬼怪細民嘗破貲產以祈禱巴素有道術能役鬼神乃悉毀壊旁祀翦理姦巫於是妖異自消百姓始頗爲懼終皆安之是時方分豫章郡東地置臨汝縣則令撫州之境也而相傳以爲巴治妖民嘗至此故民間思之不忘以巴之名名玆山云其後甞置巴山郡在縣西南四十里遺迹猶有可考而縣西門曰巴陵間巴山至縣所從入也則山果以巴得名久矣巴後遷沛相徴拜尙書順帝之有司多毀民間墓巴上書切責禁錮還家二十餘年用竇武陳蕃薦徴拜議郎蕃武之禍以黨謫爲永昌太守辭病不行上書理蕃武寃下廷尉自殺而相傳巴有墓在山下而立祠焉今爲廣教僧寺而山顚並祠南昌尉梅子眞與叔元而唐鄧葉二道士配之蓋出近世云故宋紹興二十六年有宣教郎知縣事鄭圃孫懋爲令以告民曰周人以諱事神而名不以山川名山曰巴懼民久以爲未安也洞庭有山以洞庭君之所居而謂之君山欒君自豫章爲沛相獨不可謂之相山乎乃酌酒以告神而神悅暴之於民而民從遂更名相山矣咸淳元年縣寓公朝奉大夫知邵武軍事師得遇等言於朝曰縣有漢光祿大夫欒豫章之神祠墓存焉其神名在史冊守郡有功立朝有節訟陳竇之寃竟以身殉風節凜然可以謂之神明者矣吏民禱祈必應而淫巫瞽史名稱鄙野非教民事神之道按祀典崇寧三年賜東明縣栢梁橋欒巴廟曰顯應廟大觀四年封巴爲衝惠侯顯應廟矣其山顚之祠與梅子眞同命得賜妙濟靈純其人之號者則用道家之言也欒君生時靈異甚著人人能道之而斯邑之民有求輙禱有禱輙應千百年以來殆不勝紀而圖志無古文字金石可徴考而邑民飲食必祝則不誣也國朝大徳丁未予畱斯邑是年大旱八月旦迎神至縣治大雨連夜嘗識其事於廟中已而廟燬予文亡焉後三十四年爲至元庚辰之歳其旱尢甚苗有未入土者民甚惶懼乃四月三日也承直郎達嚕噶齊鄄城巴圖齊肅民望遣其簿將仕佐郎豫章舒文琰疾馳詣廟迎神像至縣以禱拜跽未終薌燎方熾而林風四起陰雲以興簿至祠下悃愊之詞方伸要迎之具未起震電已作於門廡駿奔不及於焱馳巴圖率其屬奉迎於西郊祝史未及成禮而沛澤滂沱衣冠盡濕隨至邑治雨連三日夜乃止四境以霑足告大家細民具牲胾醪酒大享相繼神之冠服輿帳旌斾煒煌一新不待勸而自至乃命典史豫章胡天祥伐石於城北使教諭新城朱禮速予文以傳之予曰諾又使稅副濟南魏淵奉神像還祠所過旄倪畱戀欣感淵乃周覽祠墓之舊迹適山川之奇偉而歸告得神之情焉旣而五月又不雨徧禱羣望神在禱中是年防府又郡禱皆苦而縣六月三日雨十二日雨而旬日之間云雷並興四郊在望者或十里數十里或百里或一日或二日或一時隨地而足稽諸旁近最爲沾渥焉是時巴圖悉力禱祈以爲已任齋戒兼旬而不間嚴屠宰之禁厲不防之俗家有疾苦而不顧身受勞苦而不辭忠翊校尉縣丞縉山張榮與簿及典史實協心焉必得雨而後止爲吏者其憂民如此其必有以鑑其誠者乎天祥以石具告乃序其事而傳之爲迎享神詞曰有惇維崇其阻九陵時翕時舒與云俱興降丘作神朱紱赤舄尙書邦君司命司直自古在昔於我故懷我識其來嘗與雨偕公宇斯穹私宇斯潔神君假思無怒伊悅髙山峻嚴孚與禴禋禴禋不違俯依我人我人何有有尊有俎黍稷旣阜酒醴帷醹捭豚爲羞有定有羮神來頋歆百物之精神昔故鄕父老燕娯千載在斯不醉無起乃大乃神碩彥乃生爲嘉爲喬爲棟爲楹爲美爲英寶藏興殖無有逺邇來被來澤仰其虛矣穹窿休明就其奧矣流動滿盈時有序代神不可極曽孫孫子有祀無斁

昭毅大將軍平江路總管府達嚕噶齊兼管內勘農事黃頭公墓碑

元故昭毅大將軍平江路總管府達嚕噶齊黃頭公唐古氏別名世雄世居濮州鄄城縣占借於達蘓和爾齊萬戶之軍以某年某月某日未上平江而卒得年若干歳其孤奉喪以歸袝而諸鄄城縣李康保栁行村先塋之次去鄄城四十里國家之制秩三品有功徳可稱者得請諡以未及請諡墓碑未立若干年矣其第五子巴圖監邑撫之崇仁予自國史歸老僑居其野巴圖之在太常以奉印爲職事嘗見予於朝而其季弟華善自其兄裕通所來曰是不可失也宜亟請焉於是使華善覃思追憶得其遺事以告邑教諭鄕貢進士朱禮邑之隱君子陳徳仁述狀來求銘予按其事有可以風動於時者故爲之書其大父琳沁嘗爲明威將軍山東道宣慰司副都元帥世祖皇帝初山東內附而弗靖久勞王師甫定之事旣平列於帥府者非才勇親信弗及也旣歿而子阿榮襲其職以才能選授大都西北闗廂巡捕之事有盜萬壽山廣寒殿禦器金者獲之稱防授武略將軍同知松江府事溧陽知州汀州總管又同知邵武路事披荊棘立官府有徳政之碑轉懷逺大將軍徳慶府總管而歿生九子平江公其嫡長也以防讓其弟沙卜珠從弟多羅岱爲京畿廣衍倉使及申更大虧公賣其鄕之樓居以代之償久之又憂羣弟之無室也買舊產之歿於官者爲劵以付之俾安於自養又資多羅岱使幹祿焉始從事浙西帥府攝淸流武平二縣之長新行至元銀鈔法署進義副尉濮州平準行用庫提領至元二十七年例革除興國路大冶縣達嚕噶齊以治辧稱遷保義副尉安丰路懷逺縣兼領防城懷逺秋夏之稅防城有濁流北行人弗遜於常邑人歸罪於水公以私錢買地溝而順之祠神之信於民者而爲之誓俗以變焉鎭南王出徵道出其境館舎供帳之具事備而民弗擾王善之解所禦衣服弓矢以賜遷忠翊校尉相因倉監支納倉糧九萬石出內惟謹陞嘉興等處運糧千戶服紫衣佩金符矣居八年攺昭校尉溫臺等處運糧千戶延祐元年就任陞武徳將軍海道都漕運萬戶府副萬戶親運米貳伯七十萬遷顯武將軍海道都漕運萬戶佩雙珠虎符前後九渡海而海運之事無所不周知矣初世祖皇帝取東南之粟以實京師以航海爲便常苦舟不知道並海行虞險失吳人朱張二氏出入海道甚習歳擇便利帥其私屬子弟駕海舟逺山卽深以行風水甚便以數千百浮數寸之木冒不測之淵以進重利厚爵以募之其卒也致粟京師歳凡三四百萬斛矣朱張二氏得罪更用其人不習其事則多誤焉而公以久於其官遂進治其府而其政有可書者一曰運舟募諸瀕海之家民苦乏而貧者常以舟壊誤事公請預以運費借之使買木以葺舟於是增舟之多可運一百萬斛二曰海舟受雇者直甚厚而無賴之人得錢卽糜於飲博及期寧受責於無可柰何公爲之封識時其當用而給之事無闕失三曰舟行海中愚無知者竊所載以肆欲舟至直沽遺失無所從補公爲法運官舶主庾卒水工碇手之屬得相收伺連坐其遂革四曰糧之登舟自溫臺上至福建凡二十餘處皆取客舟載之至浙西復還浙東入海公請移粟慶元海舟受之自烈港入海無反覆之苦五曰溫臺運舟水腳之費歳於浙省闗撥而散之運糧千戶之所治運者各於所治受鈔復還溫臺登舟往復不便公請悉畱錢溫臺舟人受訖以行六曰舟行風水遲疾不齊舊例至直沽以次受之而先至食盡久不得去公請於朝至則受之民以爲便七曰運舟之回恐有所掠買不法之物樞密差官兼察之比舟出海口搜閱者因爲姦利𨿽無所有猶誣執榜掠空其囊篋多不能歸公請禁止之八曰海運之舟眾數十萬薪爨之用取諸水濵道經河間監司率以鹽艸爲辭而執掠之無所得爨公請正鹽艸之界得取其短小於鉤斷之外不預鹽艸者九曰運舟冒險以出常賴禱祠以安人心若所謂天妃海神水仙等祠凡十餘處朝廷給牲牢醮祭之費歳爲中統鈔百定而實不給也公請假官本千封以貸人收子錢以供其事罷官給之費而歲事丰備舟行以成山爲望常苦霧起不見而冒行以敗公請立置成山祠以禱朝廷從之十曰舟至直沽則京師之人爲肆沽賣官收其課甚夥後以爭鬭絕舟人之登岸而公私大失其利公爲嚴約束聽民得飲食於市而爭鬭者悉與有司辧直曲立斷之凡此者皆海運之要務也故備書之使觀者有考焉有實喇珠卜丹者與公常同爲千戶公以都萬戶至京師而其人尢舊職也公白於朝堂曰某實知斯人之才能而久於其職可念也薦以自代時宰然之而公以懷逺大將軍爲郴州路達嚕噶齊矣秩滿攺除昭毅大將軍平江路達嚕噶齊公任海漕官於平江之日久周知其民事達於利害情僞之故其民望之而公亦期有以自見而遽以卽世不亦惜哉嗟夫海運之實京師祖宗萬世之長防也然而東南之民力竭焉頻歳浙西水旱廩不充數江淮上流三省數十郡州縣之吏斗升之民終歳勤動越江歷湖以助其不足而爭鬭勿戢又有深可慮者則有大夫君子之所不能忘其憂者也巴圖之治崇仁官不十日卽以轉輸在行至集慶水洋率民舟以待而海人頗橫不測或見巴圖於沙際而識之驚曰此吾萬戶之子也相率羅拜更相告而衛之而所部得無失然則公之遺愛在人可知矣而其用不大究於時惜哉公之夫人朱氏周氏皆封陳臺夫人子九人長哈喇承事郎兗州路同知托克托穆爾東平等處民戶總管裕通承直郎平江路長洲縣達嚕噶齊拜特穆爾未仕巴圖承直郎撫州路崇仁縣達嚕噶齊柰曼岱世華善安圖趙安皆未仕女五人孫男二十人女十一人銘曰

皇有中州東多奧區維鄄之城沛其來居自公之先克順克類起家明威以貳東帥侃侃譙侯政在刻詞有子五人出處各宜公實孝友亦有九子身服官政職勞不弛淮江越閩皆長其民練習旣優百爲是親相彼東南稼穡丰茂京坻有容歲廣其受航海以東千萬其儲九涉鯨波無少不虞去之幾年人見其子泣涕感慕是孰之使長洲告能崇仁公嚴先世其家斯人來瞻俾書貞瑉以告來裔太常徴焉行錫節惠

元故累贈集賢直學士亜中大夫追封魏郡侯張公神道碑銘有序

宜春太守張熈祖告於前太史虞集曰昔先君棄孤子於延祐己未十一月二十七日年六十有八官爲大夫階奉訓爵爲男所封縣曰玉山勲曰飛騎尉明年二月壬申諸信州路貴溪縣長山之裏其鄕也子爲我志而銘之旣納諸幽矣其後某年爲某年始防恩奉被制書位爲大夫階亞忠直集賢爲學士爵爲侯所封曰魏郡先世之賜履也勲爲輕車都尉階三品於法當樹表於神道子爲我序而文之以刻諸石集與宜春有同朝之好不敢固辭其序曰世祖皇帝克有江南故開府儀同三司特進上卿知集賢院事贈輔成贊化保運神徳眞君張公畱孫以老子之道日見尊禮非有宿衛之勞而常在帷幄非有輔相之位而常與國論有賔師之貴而無職守之責居富貴之極而不易慈儉之素歷仕累朝垂四十年爲朝廷宮掖中外所尊敬於是贈曾祖宏綱集賢大學士光祿大夫柱國魏國公謚安惠祖粹夫金紫光祿大夫司徒上柱國魏國公諡康穆父九徳太中大夫同知江東道宣慰司事累贈開府儀同三司大司徒上柱國魏國公諡文簡官位勲爵皆一品推封自開府矣開府有弟二人公其季也諱廣孫字師成當開府盛時天子卜相則問焉名皇子則問焉大臣進退則問焉髙爵膴仕其所推薦者言無不酬布在中外郡侯扵此時引道家之言以太盛爲忌退然守朴利欲之念不萌於胸中而開府曰不可使魏國世家無傳以報國之厚恩也乃以其子熈祖見成宗皇帝於便殿得備宿衛未幾丞利用監司直於翰林僉中政院事而公有玉山之封矣丐外便養倅衢及澧進拜宣城守而有魏郡之封矣歷旴宜春三爲二千石皆有惠政而母魏郡太夫人以髙年受康寧之養宗族親戚鄕黨稱焉有子三人孫五人伐石爲表於公墓則某年某月某日也其銘詩曰昔韓文成韓相之孫帷幄運籌身退名存歆拜太守太山之側徙由河南淸河是宅聞望之隆著於淸河本支扶疏子孫眾多文瓘相唐表著於史有孫刺杭來南之始其後散處於饒於歙盱之石筍大族之別上磜潺湲貴溪之原衣冠蟬聯歷宋至元世有令徳亦或爲士隱不至伏顯不至異乃生安惠抱道隠居太山髙原福慶之儲肆及康穆源深本固積而未發匪躬之故惟文簡公徳懋以淳懇欵鄕黨渾渾裏門開府在朝天子有錫起家別駕以佐邦國於藩於宣政成無言乃開魏國三世以傳開府眞君名動海宇道徳之言治化攸除難弟郡侯退焉林丘嘉徳孔修不競不逑觀稼於田觀學於塾禮讓是教弟子是淑孰饑我食孰危我安桑椊敬恭非禮弗幹駟馬髙蓋過者必式封君之閭歷世所積四世三公繼之侯封太守之賢進徳尙丰昆山之瑉旣堅旣白其爵屢書繼此有刻長山之原其來舒舒松栢蒼蒼繄徳之符

道園學古錄卷四十一

欽定四庫全書

道園學古錄卷四十二

元虞集撰

碑

通議大夫簽河南江北等處行中書省事贈正議大夫吏部尙書上輕車都尉追封潁川郡侯諡文肅陳公神道碑

昔我世祖皇帝纉太祖之丕緒用宗親英賢之輔奄有四海底定中原乃議禮制度考文以成萬世之業方在潛邸已得姚公樞公茂許公衡仲平楊公果正卿商公挺孟卿王公鶚百二竇公黙子聲王公盤文炳徐公世隆威卿諸賢置諸帷幄尊禮而信任之曁登極攺元則皆在輔相論思之列矣時則亦有恢宏之才勤敏之績持文史議論以贊成於其間爲諸公所器重則故河南簽省柘城陳文肅公其人也公諱思濟字濟民防知孝弟出於天性讀經傳隨達其理爲書气韻有法弱冠事世祖於藩邸以才器聞博聞積學顧問進退靡所闕遺中統始建中書省以總國政諸公在朝講論爲治之道推明用人之法立官府修典章斟酌古今視察逺邇羣策畢獻百廢具修奏稟施行殆無虛日公於是時專主奏記之事於掖垣矣天子方憂陜西地重而勢近以平章亷公實都忠諒有爲命以分省往鎭辟公以行亷公果能絕顧慮以定變天子嘉嘆平章王文統得罪死公從亷公還朝仍主奏記銓衡儀節悉以兼攝亷公分省東平擢公左右司都事以從及還仍兼知管差除阿哈瑪特亦位平章在亷公下請立制國用使欲侵國政亷公常以正義折之亷公中於譛言阿哈瑪特生省堂气焰薰灼掾史抱文書不敢前公獨以其文書進阿哈瑪特擬署於亷公之位以手覆其處曰公不得署此眾愕眙恐蹈不測公恬然攝文書以退首相韙其言卒不敢擅署時人甚以爲難公在朝久如朝廷以兵革初定農事卽廢乃立十道勸農使以糾治之摠於禦史臺大抵以得忠厚欵惻醇儒循吏以成其功此皆十餘年中爲政之大者公皆執文墨而與聞焉至元六年置髙唐州以公積勞命守其郡農桑水利奏最拜監察禦史阿哈瑪特專政立尙書省中書爲虛器公率同列魏公初太初雷公膺上章言之上命樞密曾公仲一召禦史置對同列皆致辭公曰禦史言官爲國事非私已有所辧訟拂衣而出九年授奉訓大夫知沁州戒苛擾務簡靜平賦徭理寃滯閭閻遂安豪右屏迹江南初內附民未孚於新政擢公中順大夫同知紹興路總管府事盜起新昌玉山宣慰使陳公某慶甫馬公紹子卿帥師往討方立馬撫諭民將感服飛矢中陳公而歿宣慰司以事聞合兵縱擊平之或告言城中少年將與外防合謀爲變者軍帥大怒執郡中少年得千餘人將殺而屠其城紹興郡僚多新附人不敢發一語公謂帥曰千餘人無反狀一日以無罪見殺人心危亂變恐不止此郡矣請以家人百口保其不反帥曰陳公之保其民如此止兵不殺合境得生全者皆公之惠也公承檄讞獄浙西多所平反桐廬民有以輕罪久系者公閔其羸而釋之明日匍匐而前曰公仁恕神明不就公決公去而復囚瘐死矣公卽論而出之除同知兩浙都轉運鹽司事浙民甚苦私鹽互相牽引無完家公止坐見犯不聽傍指浙民以安拜陜西漢中道提刑按察副使丁母夫人憂禦史臺四起復之不爲動二十三年陞少中大夫同知淮東道宣慰司事未幾移節浙西浙西大水民饑無宿儲以濟而浙東多粟公曰皆天子之民也可坐視乎請於上移粟以救之民多全活又移江東朝命造五軍甲公董其事省臣用譛將因欲中傷之公措置有方未半年而成他郡民擾而未就也譛者乃不得志金陵旱公禱於鐘山未回車而雨僧格用事奏請徧行理算錢糧實以無義肆虐厲民空其家財往往妻子寒饑困辱有不忍言者中書右丞實都浙省丞相孟格臺奉行尢力檄公分理浙東公至言曰瀕海民貧而獷必激變得寢其行而本道丞意朘剝獄犴尢甚公繩督吏卒多所還付朝廷以兩浙鹽法壊擢公嘉議大夫兩浙都轉運鹽使禁私煎抑權豪革而利通公私稱便拜嶺北湖南道肅政亷訪使攺守池州以卹民理學爲先務行省伊蘓岱爾威迫州郡取淘金者三千戶僅得其半公力言無復可充者遂止歳且終省檄列郡橫造綺段而初不給其直列郡取於民以應之又不中廢危迫不知所爲公命民間有絲者借納明年夏稅不日而絲具召匠戶並工成之逾月而就民不知有此役也時又有括田之命公令有田互相根括增田三千頃以應命而反覆苛橫之苦視他而少息矣江水溢池民受其害鄱陽尢甚公旣賑池民兼憂鄰郡之害請於省憲借軍儲及官吏之俸三月以救其急徐設法而償之公私無所病擢江西湖東道肅政亷訪使黜昏惰擊貪冗濫食官府者望風而去禁越訴懲誣告憲牘爲淸大徳五年授通議大夫僉河南江北等處行中書省事未及上以十二月十六日歿於池陽寓地之正寢享年七十贈正議大夫吏部尙書上輕車都尉追封潁川郡侯太常定諡曰文肅嗚呼公美髯丰下偉然大丈夫也慷慨有議論非國政民事不談始仕內朝省府亷尉江南諸道皆有異政而位不充其徳不能一還朝廷論事廟堂之上豈非命乎故某官張公孔孫夢符持憲淮東時述公爵裏行事歳月如此而墓碑未暇立也仍攺至元之五年公之孫副憲節於江西以集自史館歸老江上有同朝一日之好使爲之銘焉大徳初董忠宣公士選自江西左丞拜江南行臺禦史中丞集以賓客從時文肅守池出見江館集得謁焉忠宣曰此世祖潛邸時老人中朝之舊也四十年來望其風采如在目睫豈意得執筆以書其遺事者乎娶王氏追封潁川郡夫人先公三十年卒生子三人彛麟早世誠以防入官四遷拜南行臺監察禦史尋升朝列大夫僉廣西道肅政亷訪司事中議大夫中山府知府致仕次四曰元儒學官次五曰楚業儒張出也次六曰經從仕郎邵武路經歷女適太中大夫寧國路總管河東李宗武適將仕郎徳原縣主簿靑人劉相適朝列大夫僉浙西道肅政亷訪司事前進士梁國標餘皆士妻孫男三人允文以儒士試吏憲部歷禦史大夫丞相掾授丞直郎禮部主事連拜西南兩行臺監察禦史除西臺都事復拜監察禦史還朝除朝請大夫浙東道肅政亷訪副使今以中順大夫移副江西憲次允武次允中銘曰天生碩才以足世用廟廊則髙民社斯重維昔盛時百取百宜侃侃其謀翼翼其儀老成在前英俊在右佐我興運參錯多又惟文肅公文學夙成飭其修能從事禁庭龍飛之初接武諸老造次徳容謦欬治道肇開明堂奏納惟勤論功敷言文史彌綸出入始終閱歷之積忠賢我丞姦慝我抑列在禦史罔匪正人立言不諭直道以信方州邇止資其豈弟嗟彼南服未究新理防稽邈悠宋之遺墟彼頑弗知勞我兵車大帥死忠郡丞敷惠有節有恩大服民志愛民之誠久而彌孚海江之間千里奧區三治宣閫兩貳鹽防憲軺屢陞郡紱增秩知無不爲動無不宜荷紫橫金蒼顏雪髭烏臺鳳池孰不來歸江淮湯湯而我獨遺協恭外朝用老伊始殿於九華諸尼其止尙書履聲竟不復聞文肅易名可徴者文奕奕有子世爲禦史至於賢孫冠豸者四持節溯江舊治足來遺風凜然後賢寤懷昔忝國史書事爲職老朽在野豈敢有述昔瞻公儀又識公孫垂逺之言敢辭復諄正議大夫江南湖北道肅政亷訪使特贈宣忠效力翊戴功臣大司徒金紫光祿大夫上柱國夏國公諡襄敏楊公神道碑

維昔我朝建國之初神武四達方域內附悉出其豪傑才智而用之結之以誠惠之以徳莫不竭股肱之力以衛腹心而經營訏謨大得志於天下矣逮我世祖皇帝天度恢廓聖鑑昭晣小大逺邇文武忠孝之臣無不因其資性識造位置之有道器使之有宜顧育之有方所以使夫繼承大業者得人才之用沛然而無窮矣西夏之歸在祖宗時其國人多已見用有若實喇唐古特者姓楊氏自其國來見世祖皇帝已被識察待遇不同於眾人國制禁衛之嚴出入有定處無敢違越實喇一見之頃卽受命在左右以門者之未素識也特勑令勿有所呵宰臣知其賢請命以官實喇固辭曰外官有奉賜爵秩之重聖恩厚甚然一日去帷幄則不得日覩天顏非臣之願也天子察其忠止其命官而使給事裕宗於東宮益見親信至元【闕】年始大城京師於大興故城之北中爲天子之宮廟社朝市各以其位而貴戚功臣悉受分地以爲第宅實喇公得建地和寜裏在內朝之西北於朝謁爲近惜乎不得年以卒卒之日長子嘉琿年六歳次子多爾濟才四歳耳多爾濟卽故禦史中丞襄湣公而教化所謂襄敏公也公兄弟防鞠於母夫人趙氏防焉相顧未有以自見裕宗皇帝旣崩隆福太后居東宮謂宮臣曰昔實喇唐古特事先皇最久且勞今有子否對曰實喇歿其妻趙氏與二防子在耳乃召見之曰二子明爽莊重它日可望也因使公事武宗皇帝而中丞事仁宗皇帝矣武宗總兵朔方鎭祖宗之故地諸親王諸軍莫不聽命內朝以玉章賜之蓋天子之所服用使施諸所部以爲機密符令之信武宗顧左右忠信可任無如公者命公密懷之臥起勿去肘腋他臣弗知也軍務纎悉有所出命則公以其章行焉時西北有軍旅之事武宗方逺徵而仁宗奉興聖太后出居懷孟大徳十年公以軍事入奏京師是時上病已久宮府不能無所觀望北鎭歳賜不以時發公之來也因並請之而太府卿某者執其劵不下而重有所要公不勝憤前謂之曰太子躬擐介冑防犯霜雪率諸王將帥士大夫軍萬里外以敵愾責不恭給用賞功賴此而已無所私也爾柰何阻之恨不得面質爾罪於天子卽引所持撾擊之曰此所以識也廷中咸愧而壯之及上崩內廷與宰臣議所立非祖宗法達爾罕忠獻王哈喇哈遜持重不發遣信使趣仁宗還鎭京師以迎武皇帝仁宗得報未卽就道公適在京師晝夜疾馳見仁宗曰太子在北方尙逺事亟矣不於此時還京師宗廟社稷之所系間不容髮尙遲回邪卽遣李益多爾濟乘傳以先不數日入朝定大難迎武宗歸卽位方猶豫時由公一言之決可謂忠且勇矣旣卽位羣臣以次見至主藏吏上顧公曰孰爲汝所擊者太府卿勑誅之以其家賜公公拜而言曰此誠罪當死然事在新天子赦前不可以細人失大信請勿誅至於以其家賜臣臣尢不敢奉詔上嘉嘆而從之論定難功超拜正議大夫同知太府院事至大二年秋禦史臺奏公爲江南湖北道肅政亷訪使公將行入辭上問曰官所去此幾何公曰三千里而逺上不悅曰此朕左右手何可若是其逺耶卽日畱爲將作院使畱之居官五月而疾作天子遣醫晝夜問遺不絕竟以十一月二十六日薨享年三十有三上聞爲之震悼賜鈔二萬五千緡太后加賜萬五千緡以卹其家自中書以下百司皆致賻以延祐二年四月某日宛平縣香山鄕之皇華原公娶李夫人先卒生子一人衍飭繼室王夫人適公時年十九甫四月而公卒越二十八年爲後至元三年歳在丁丑之正月夫人亦卒皆袝焉李夫人事君姑趙夫人至孝有疾侍湯藥不解帶公在北方軍夫人治家嘗如公家居然族人咸賴之王夫人於其孤鞠育恩勤如已出者勸之學尢篤嘗曰吾門惟汝一人耳不力學何以自致見其能學則以自慰常居端莊不妄言笑坐茵故而完潔不易恆處凝塵不除晏如也朝之士大夫莫不稱其貞節有母道焉衍飭之防得見仁宗摩其頂而嘆曰其父忠勤事先皇以及於朕使今猶在朕以何官授之噫其在此子矣出內帑鈔二十萬緡賜之而歳賜粟給其家今上皇帝獨運乾綱明於庶物思夫逮事皇祖之故臣有子孫可用者得衍飭焉拜南行臺監察禦史淸明端直有先人之遺風方見用云公弟在中臺時大父實喇贈推忠佐運功臣太保金紫光祿大夫柱國夏國公諡忠定夫人黙布氏封夏國夫人父實喇唐古特贈推誠翊戴功臣太傅開府儀同三司上柱國夏國公諡康靖夫人梁氏趙氏皆封夏國夫人而特贈公宣忠效力翊戴功臣大司徒金紫光祿大夫上柱國夏國公諡襄敏夫人李氏追封夏國夫人王氏封夏國太夫人贊書純至臣子感焉中丞旣歿其子實喇佐憲河東又死國難中丞之次子文殊諾爾公子衍飭受知聖明皆起家爲禦史一家再世有大節前後五人皆受耳目之寄豈他宗所可及哉集往年待罪國史嘗奉詔書中丞遺事於其神道之石衍飭南來以爲集𨿽老退田野筆墨荒落而粗悉其世求著爲銘詩不敢辭也其辭曰

維夏盛彊亢於西陲相時來廷世總其師民之多難疾威靡壹保族以康令徳之積厚本長源有揚之宗忠定之賢乃啟其封心雄萬夫康靖有作一見天子黙有遐托雅志本朝不樂外馳俾事裕皇實由眷知二惠競爽而弗及見防防嫠孤卒克有踐公事武皇從軍朔方蹇蹇中丞弟兄相望大統之傳聖武有訓變生宮掖幾失正順宗社之危仁廟有爲克斷弗疑公來贊之大事之機中不容界一言之興國事攸賴至大淸明聖功聿成統宗防元爲國之經聖子神孫有永無斁立言有初具在史策世胙鄕邦桓圭衮裳煒煒煌煌有賁永藏暫微復興在今禦史思其先忠以報天子兩襄之阡松栢栢栢史臣有書千載弗刋

朝列大夫僉燕南河北道肅政亷訪司事贈中議大夫禮部侍郎上騎都尉追封天水郡伯趙公神道碑

集昔承乏國史觀乎中州當國家興王肇基之初而究夫亡金喪亂之迹以補史之闕文而太平日久舊聞散失茍有可稱者無鉅細執筆不敢忽也得故禮部侍郎安平趙公事狀見數事焉公諱思恭字仲敬姓趙氏先世譜牒軼散於兵可知者曾祖溫祖徳父仁金鈞州同知金之亡其民顚沛奔走無底止四民無所占其籍徴調一起柔彊並驅俊乂無別太宗皇帝思養其賢才而用之乃擇知名之士乘傳行郡縣試民之秀異者以爲士籍而別於民其尢異者復其家而浮圖老子之徒亦有定數然後軍旅驛傳工人之役逢掖不與得以世修其業而二氏之競起亦自此始矣是時鈞州以國亡不仕而見知朝廷在被命試士之列吾黨之賴其優存者多矣其一也金之衰豪傑起而保其鄕裏收其財賦以自歸於朝廷急於稅課關市之徵令長多所辟置傷殘旣多艸萊弗辟世祖皇帝建元中統以來深憂邦本之在玆也始置十道勸農使總以大農爲之使者皆取於故國老人君子長者親行田裏諭以安輯教之樹藝而匹夫匹婦始知有養生送死之日而天下之治自此成矣是時勸農於河南河北而爲之使者侯公爵也辟仲敬以從奉行新條不厭不迫而知名於時矣其二也僧格專政用事深忌禦史臺不便於已求所以沮害之者自臺官禦史以下不得行其職惴惴憂畏其事多端如立臺舊例六部史以時抱文書詣禦史府禦史閱其牘誤者正之犯者治之皆有常式而僧格以爲戶工二部事繁吏不暇給奏禦史攜印詣部而閱之意將以陷禦史也當是時公與趙魯公世延俱爲禦史當閱工部捲趙公與公議曰吏姦旁午觀望首鼠盡索之將不勝誅而易於激怒以傷大體稍有疏漏彼因得以爲我罪宜何出乎公曰盡索之而激怒固禍出不測而以疏漏縱容見及禍亦不測不如詳覆之寧受嚴密之禍猶不失禦史體也公性本寛易於此乃檢劾搜校無細不察經時而後畢僧格果使人覆視之思慮至到略無可議者趙公後歷臺省之重思公之才不盡用作辭以哀之其三也國家歳以二月八日迎佛於城西髙良河京府盡出富民珠玉奇玩狗馬器服俳優獶雜子女百戲鬻以爲樂禁卒外衛中宮貴人大家設幕以觀廬帳蔽野諸王近侍貴臣寶飾異服馳駿盛气以相先後國家一日之費鉅萬而民間之費稱之僧格者本大浮圖師之譯者得見幸遇故其事尢侈織染提舉儲布哈者髙良寺中之人也並緣爲貪虐尢甚公以禦史執而治之以僧格之令求解不得僧格召而辱之詰之曰女不欲爲天子求福邪禍且不測公徐曰儲布哈欺上虐下爲天子斂怨非求福也僧格不能屈而罷爾後頗知國用之耗或間歳一省或略應故事不復如昔之盛其四也因公之行事而國政之可考者在焉是皆當書以示來者非私述矣公生於喪亂之餘長乎建國承平之始讀書以知義利爲要明習法令以副之髙公鳴名士也其守彰徳辟以爲史以亷辧稱遂佐勸農之行奏功轉刑部史升大司農掾又轉宣徽院至元十六年授承事郎宣徽院照磨明年遷承直郎本院主事院陞二品就升承徳郎本院經歷院之所司天子之膳羞宴饗諸侯王火臣軍旅賔客廩餼牲牢籩豆之實酒醴之用水陸之珍百品咸具皆禁近大臣世守其官而領之經歷主事之官視文書出入簿正供具之出於四方者無所泛濫臺除奉訓大夫燕南河北道提刑按察司判官召拜禦史聞山北饑卽以賑卹爲言因命之往勸急有方山北之民存活甚眾而歸其子女易粟而爲孥者遷奉政大夫大司農經歷而董公某尙公某皆在公條農務之當行者二公賢而奏行之上爲嘉納時禦史臺見屈於權臣中丞何公榮祖董公文用前後顯奏其罪而僧格誅內外憲府始得伸其職遂攺提刑按察司爲肅政亷訪司以振起之廢察判之官省勸農使以增亷司兩僉事而拜公爲朝列大夫僉河北河南肅政亷訪司事三年僉燕南河北道肅政亷訪司事公之在憲府所至率師弟子員行禮學宮以爲教而吏民之頑嚚不率者亦不貸以法好薦士後多爲大官知名當世如郭公貫安公祐劉公賡其人也歳十一月行部大名得疾某日卒於官舎元貞二年也是年十二月八日於安陽聶村原之先塋得年五十有八公娶焦氏金進士茂才女後公二十五年卒合公之墓次茂才太原元公好問之同年友也公平生儉約自處初至京城在官者皆分地以爲居公貧且介弗有也外無僕役身親賤事夫人明詩習禮相公以學躬執飪爨傍無使令祭祀賓客靡有闕事公之讀書六經之外非有益於世教者弗觀如程朱之遺言則手自編錄若夫陸宣公奏議眞文忠公大學衍義許文正公文集等書則未嘗一日不防繹也及卒於官幾無以爲斂眞介然有守君子哉以次子天綱貴贈中議大夫禮部侍郎追封天水郡伯夫人封天水郡君子男三侃翰林國史院譯史年十九先卒天綱舉茂異除宿州儒學正以禦史火夫掾見知文皇超拜浙東亷訪司經歷南行臺禦史進內臺禦史歷僉淮東山東亷訪司事擢嶺南廣西道亷訪副使攺副湖南天經防獲嘉簿兾寧錄事年二十八卒於官女二壻潞州屯畱簿王蔚僉江南浙西道肅政亷訪司事傅汝礪孫五植構楷槐棟構江西行省檢校官植槐早卒曾孫四炳煇炤燿天綱副憲廣右旣得推恩封公夫人北還至儀眞而構除官江西適至乃命之曰侍郎之四十七年矣而墓碑未立蓋有待也今蒙上恩官爵勲封皆四品亦已三年可以表諸墓道矣我昔在憲府嘗識太史虞伯生氏於趙魯公之宅魯公篤府君故舊之好嘗言先世遺事太史其必識之今歸老臨川爾至江西其代我請銘其客傅若金著行狀與其書以至集曰嗟夫人孰不欲使其親之有見於後世乎其言行無所系於當世則亦末如之何也予觀其狀與昔聞於魯公者諒可信故爲之銘銘曰在昔世皇建元命官小大文武雍雍桓桓寛則易弛容則多肆肅而正之乃立禦史慶賞刑威有勸有懲治朝淸明姦慝不興天子仁聖置相委政彼黠而嚚竊我威命狐詐虎虓肆爲百欺烈日嚴霜陰妖莫施以爭以抑不遺餘力峩峩惠文撫劍莫擊公於此時弗亟弗徐攜印就曹閱其文書急則爲傷緩則以靡分條析縷以極其理鉤箝無施反嘆其能不惡而嚴官有恆尊詭異之觀君子所斥諤諤有言狂猘屏息公贊大農務植本根卿奏其書以孚上恩玉食不會庶邦畢獻度其常供有正無羨繡衣舒舒幾甸周諏三年載遷盡瘁以瘉嗟當治隆百吏樂職我獨多艱弗踐以陟垂五十年令子登崇持節海嶽天子所庸遺忠遺直父訓斯在爰及其孫夙有冠佩歸視其阡松栢如雲伐石巖巖來徴斯文三加彌尊有爵有秩繼玆有書觀者必式

道園學古錄卷四十二

欽定四庫全書

道園學古錄卷四十三

元虞集撰

墓志銘

臨川隱士孫君履常甫墓志銘

孫君諱轍字履常其先自金陵來居臨川髙祖彥居官治獄有陰徳以子貴贈奉直大夫曾祖次康迪功郎祖果父震妣蔡氏君未成章而孤以母教知警策自樹立臨川文物之邦自昔有行義文學政術之士相望於代宋亡故進士數人衣冠偉儒爲眾庶儀表三四十年而後盡君之生後於諸公而頌詩讀書檢身愼行隠然蚤有譽於州裏郡人力足以致客者具禮幣迎君於家塾身率子弟受學候問敬養如事父兄久之從學者日眾始卽家居而講授焉一畆之宮近接闤闠樹竹數个門庭蕭然外齊內燕嚴靖有恆戶外之屨常滿與門人考徳問學以孝弟忠信爲主本言溫气和聞者油然而自得虛防暴厲之气忽然消沮故𨿽童孺亦知所趨鄕不違軌轍而郡中俊彥有聲者皆自以爲出其門矣君居必端坐出入有節待親戚鄕裏禮意周洽言論之間無幾防及人過失長短而不經之瀆非理之幹亦無自而至前矣士子過郡者必來見多愛慕之不忍卽去自部使者郡長吏以下文武吏士仁且賢者莫不下車裴回至於君之裏君樂易莊敬接之以禮言不及於官府而豈弟愛人之說則深致意焉江西行省憲司聘辟皆不就朝廷嘗遣奉使分道問民疾苦於天下齊太史履謙學者也實來江西以遺逸特舉君一人學官歳時致廩餼皆郤不受自卿大夫至城市田野莫不稱之曰澹軒先生云君𨿽甚貧事母至孝母夫人性嚴君承順甘旨不缺常足以致其歡心寡姊有三甥女皆養之親側及筓審所宜歸而歸之女弟有痼疾居室無間言母夫人年九十五而終君時年已六十哀慕摧毀不敢自以爲哀君子稱焉君以元統甲戌十一月癸丑卒距其生之壬戌凡七十有三年娶程氏郡名士之女也前二十年卒無子有女三人適黃勲適王瑜皆前卒其一未筓君歿時命從子繼祖之次子益爲已後明年君之親戚門人與爲之後者以十二月壬申諸臨川靈臺鄕髙揊嶺之原使其甥女之子李彛來求銘君有文集若干捲其門人將刻而傳之故翰林學士崇仁吳公伯淸敍之曰所謂仁義之人其言藹如也於此可以觀其人焉君有近體詩曰自是難容力那堪預作期勿忘仍勿助非速亦非遲可以見其學之所至矣陸文安公生臨川之金谿近時郡之學者益以爲慕鄕吳公嘗喟然於私曰陸子之學如靑天白日不可尙已聞其風而悅之者或慕究其實際而昧其指歸其失之遠矣深可嘆也吾觀孫君教人篤實平允守經循理庶幾不知者之不敢爲過髙自欺之說以自詭而今亦亡矣噫吾將誰與歸乎爲之銘曰化俗達材本乎君子奕奕侯邦民庶來止孰惇吾涼孰廓吾鄙躬行以率人用知恥有遊有從觀感成美仁義之言其著在此銘表其鄕以勗髦士

故臨川處士吳仲谷甫墓志銘

臨川有隱君子吳仲谷先生者生故宋景定癸亥七十七年而卒則國家仍攺至元之五年己夘之十二月也其孤肇營得地於其里長寧梅江之下保以明年庚辰十月甲申窆焉先事來求爲之銘其先居金陵南唐歸宋卽來居臨川東門買田金谿築室城東以居郡故多氏吳者別之爲東門吳氏云世爲儒家而隱徳不曜淳熈中金谿有大儒先生陸文安公以卓絕之學尙友聖賢與新安朱子同時並起以其學教學者天下師尊之而文安公實娶於吳則諱漸府君識文安於齠齔以其女歸之它日子孫祠府君於書堂以文安公侑食名之曰淸潤用晉人語也府君生武寧主簿文盛武寧生惠子有書曰易論機衡其弟國史校勘正子有書曰二禮經制書上送官並免本州文觧而校勘用薦者得召對稱防而著廷辟爲之屬矣是爲先生之大父而先生蚤喪其父瑀鞠於伯氏伯氏沒服伯氏之服而喪之三年世母朱氏年八十六而卒服喪禮亦如之先生之居是邦十世四百年官𨿽不甚顯而淸修文雅見稱於君子公卿大夫有過於淸潤堂之門者莫不見焉先生以貧而書堂不加葺而敬者不衰則先生得以繼之者先生當我國家混一之盛野無遺賢而端居講授鄕裏自江右之伯帥牧守禦史部使者與文學之吏薦辟相望終身不爲之動先生無妄交而學士大夫過郡無不求見焉故楚國程文憲公見知於世祖皇帝凡所薦引起家臺閣風憲者數十人而嘗貽書於先生曰臨川士友及門者踵相接也獨相望足下耿耿如玉人而不可得見程公好賢聞天下而先生待之猶如此則其爲人可知己郡人尊徳而尙世謂諱漸府君曰東齋謂校勘君曰石泉二禮君曰西泉謂先生曰北齋皆因所居而稱之不以官不以字蓋其士風之美者乎先生諱定翁字仲谷弱不好弄儼然如成人自長至老衣冠以居寒暑不懈讀其遺書保其先業以長子老孫不求贏餘以自廣而族人子弟婚嫁喪竭力以助之宋亡時有故淳安令平山曽子良退居其鄕先生從之遊其要以爲求聖賢樂處崇仁甘泳中夫者以雋邁而能隱以其卓識髙志悉寓於詩自以爲人莫之及而人亦信之先生從之學詩尢得其音節气岸久而造於衝雅則其自得也故翰林學士同郡吳公以爲有盛唐之風而今學士豫章揭公防碩引以比諸涿郡盧公摯以爲盧公位顯而气完不若先生之幽茂疎澹皆確論也先生初與曼碩友同郡孟均盱江程百年劉時習皆其人也然後皆出仕或至貴顯先生泊然自如又有孫君履常亦自金陵來徒者也數十年來與先生同爲是邦之望而先生尢爲淸苦詩特其一學之美而已集從先生寓是邦五十有餘年退而閒居者八年始哭學士吳公先生又三年而哭孫先生又三年而哭先生而郡之老成盡矣吾黨之小子學者將何所仰乎故不辭而爲之書先生娶鄧氏繼畢氏則知韶州允升之孫將仕郎行之之女長子肇有文學象州儒學正次端爲伯兄後又次載女三人長適饒泰來次適張益幼適徐禹玉孫男四人湜濟元生還生女五人長適周士元次適楊讓又其次適陳曽幼在室先生平日之言曰士無求用於世惟求無愧於世蓋名言也其歿也自始病至寢疾飲食服藥如其常其將歿召子孫申誨以先世之所以久遠者屬以輯其遺文而不及他事沐浴具衣冠卽席久之翛然而逝可以見其爲學矣銘曰先覺旣逺學迷其宗危者爲崇願者爲恭不足之欺善黙其容君子憂之孰爲污隆我瞻靑田卓哉獨識陽春髙秋靑天白日孰造其原不載以積吾儕困學每病其室皦皦先生於學其傳安節躬行不矜不遷我詠其詩幽茂自然梅江有藏隱君之阡

亡弟嘉魚大夫仲常墓志銘

元故嘉魚大夫虞槃仲常甫以泰定丁卯六月七日卒明年其孤宣之撫州崇仁縣禮賢鄕廿六都之圓湖石鐘山後十五年其兄集歸休而老始克敍先世列行事著銘刻石於其墓云虞氏系出虞仲世家防稽唐永興文懿公諱世南陪昭陵爲雍人後十一世諱【闕】從僖宗入蜀守仁壽郡因家焉八傳爲五世祖故宋乾道丞相贈太師雍國忠肅公諱允文四世祖直祕閣贈開府儀同三司曾大父利州路提刑贈朝請大夫諱【闕】大父故仁壽縣開國男食邑三百戶國朝累贈嘉議

大夫禮部尙書雍郡侯諱【闕】考故國史院編修官累贈中奉大夫四川等處行中書省參知政事雍郡公諱汲妣雍郡夫人楊氏仲常以故宋咸淳甲戌六月十一日生於臨安先夫人之父故宋給事中工部侍郎國子祭酒眉山楊公文仲方拜太常卿而仲常生於館故小字曰常明年楊公出守海上我先人從之旣而宋亡國朝至元戊寅之歳內附先君出海北還仲常已五歳干戈中日暮不相保無書冊可攜先夫人置我兄弟於膝下口授論語孟子詩書等又二年庚辰至長沙始得書之摹本而仲常已盡誦諸經略通其義矣蓋與集同學而勤苦尢過之又七年至撫之崇仁先君有友曰吳公澄幼淸氏先夫人曰此大儒非常人比故我兄弟𨿽學於家庭而仲常深究力考已爲吳公所知二十娶潮州治中宜黃譚氏則姑氏之女也姑氏遣女資裝頗治仲常不以動其心予家甚貧而其婦安之仲常之身教也其幼時常讀栁子厚非國語以爲國語誠可非而栁子之說亦非也著非非國語時人已嘆其識民間傳聞朝廷得李斯傳國璽者禦史中丞崔彧使祕書丞楊桓辧而上之乃著頌極其所欲言而未始進也時人美其才稍從諸侯爲賔客署湖廣行省龍陽州儒學正全州淸湘書院山長除辰州路儒學教授冀斗升以爲養然所至論學設教饘粥初不給也辰州未上而延祐科詔行歳丁巳以蜀逺就試江西明年廷試賜同進士出身除吉安永丰丞丁郡公憂不及上仲常之家居也無晝夜手不釋卷事親之暇內接親戚外交友朋酬酢人事有方有節井井不紊於詩於書考諸傳注常病其傳襲爲說而無以知古昔之意皆定著其說凡數十篇其學尢粹於春秋以爲諸傳不足以得聖人之旨亦別著爲書尢病左氏之誇於辭而謬於實也遂並史漢之謬而論之其書具存惜其平日愼重不發故知之者鮮而及其門者不足以究其學之所至未有以傳之每與吳公論其所學必爲所許可讀吳公所著諸經說他人或未足盡知之而仲常輒得其防趣所在蓋其用力精深而有以得之非泛然也後之君子有得其書而讀之始慨其人之不可得而哀其所見於世者僅此而已先君之服除集復召歸次對而仲常除湘鄕州判官吾二人者𨿽志不在仕宦而貧無以爲家慟哭爲別仲常之治湘鄕也同官多自進士出敏於爲官而仲常信所學頗稱癖古有富人殺人而使受役於已者坐之上下莫不阿從而坐者亦無他辭矣仲常獨不署而死者坐者卒皆不寃有巫至其州稱神降告其人曰明日某方火卽火又曰某方火又卽火民以火告者仲常皆赴捄至達晝夜告者數十寢食盡廢而縣長吏以下皆迎巫至家而厚禮之又曰將有水與兵且至州大家皆盡室以逃幾不成州巫大言惟虞公不信我仲常聞之謂其吏曰吾未暇耳行當召問之明日得刼火卒一人訊之盡得巫之黨所爲狀坐捕盜司召巫至鞠之無敢施鞭箠者仲常命可告語者二人謂之曰此將爲大亂此安有神乎急治之盡得其姦狀與其黨數十人羅絡內外果將爲變者以告諸長官同僚皆無敢出治曰君自爲之仲常乃斷巫如法並其黨各歸諸其鄕而官府民家以安始服儒者之爲政如此秩滿如京師將與集相見而道中暑卒防子豈從行殯諸桃源縣之北而奔告於集叔弟葉同在京師乃營費使葉與豈歸其喪未行而宣已自臨川奉柩而歸諸崇仁嘉魚令之命下仲常不及見矣嗟夫故宋衣冠之世家百年以來幾已盡矣而遺經道學之傳尢鮮焉先君先夫人抱先世遺教於萬死一生之餘忍貧茹防使我兄弟得以就學集之不肖𨿽竊祿食無以顯揚其親以仲常之積學立志著書立論有可傳者而所至止此此皆集不誠不明上負祖考下負賢弟者也是以歸來數年之間宣等屢以斯文爲請每一執筆興思輒流涕而不能成章今年已七十疾日加甚恐終無以盡吾情者乃敍而銘之子宣次旦次豈皆國學生孫裕貺埴椿桂塤女適賈熈次適袁州路錄事判官袁正有諸經說若干捲文集若干捲藏於家銘曰忠厚之心純明之教我親孔艱保我視效學而自信行而自持乃克有爲我親之思同習異成不敏在予來先去後我哀弗除精神何之托翳丘土明復爲人孰待來古

皮棨維楨墓志銘

皮棨字維楨臨江路淸江縣崇學鄕下熂里人也故宋參知政事龍榮之世家紹定己丑進士宣教郎知平江縣事巽之曾孫鄕貢進士內附國朝嘉議大夫南雄路總管府尹兼勸農事薦之嫡長孫廕受忠顯校尉前嶽州路平江州判官溍之子也母虞夫人則故丞相忠肅公之五世孫國朝贈嘉議大夫禮部尙書雍郡侯玨之孫中奉大夫四川等處行中書省參知政事雍郡公汲之女而集之長女弟也棨以大徳丁酉閏十二月初十日生弱冠以文學稱於鄕娶河東李氏故集賢侍讀學士中奉大夫倜之女也故翰林學士資善大夫知制誥同修國史臨川吳公澄之在朝也肇開經筵進讀極一時之選其告老而歸猶拳拳以勸講爲重事薦才爲己任特爲書達於朝廷使備檢討之選未報故集賢大學士光祿大夫髙昌嶽柱出爲江西行省平章政事所部州郡有知名士皆禮而延之而棨爲之客甚見愛重將署置幕府不屑也蓋其負志甚髙而母氏先歿李氏婦乂喪其父不樂仕州縣屢遷官不以爲意而知己鉅公又先後去世是以未能有所發也再娶同裏徐氏蓋東漢隱君孺子之裔孫子男一人西女三人長遹同裏楊某次女許適同裏姓某次幼棨以至元丙子二月七日卒得年三十九後二年戊寅三月十九日其父之龍興路富州奉化縣黃原坐未向丑集爲紀其家世歳月如此嗚呼前朝故家日逺而微其起而際遇國家之盛者其氏族不必因其舊也多矣棨內外家文獻庶有足徴者棨又敏學意气蓋有父風而翰墨幾乎舅氏之似矣吾女弟止有子一人而止於是其可悲也夫其可感也夫銘曰金利玉輝鼎鉉弗施永瘞於玆噫

故修職郎建昌軍軍事判官雷君墓志銘

君諱升字則順姓雷氏豫章丰城人雷氏自煥得寶劍於其邑世世宗之爲望族故宋時有諱防者自邑之防昌遷居城溪三傳生才才生震震生贈承事郎云翔承事郎生通直郎監南嶽廟賜緋魚袋璲通直生文林郎京西安撫司幹官贈中大夫祁君以爲曾大父禮部尙書寶章閣學士通議大夫廣東經略安撫使知廣州開國丰城宜中君以爲大父奉議郎大社令通判韶州國乘君以爲父君本尙書公之弟諱憲申之第五子也以景定辛酉九月十八日生前三夕尙書夣得寶鼎於狀元坊旣而君生尙書語其弟曰是足當夣鼎之祥矣我將奏之以官必以爲吾子之子六歳背誦論語孟子無遺句稍長嶷如成人弱冠爲諸老所器重防徳祐攺元尙書遣進表行在所補將仕郎以歸時方多虞閫臣急於用材辟建昌軍軍事判官出官修職郎是嵗尙書起鎭廣州大社從君畱居家尙書在廣州劾悍將易正大而尙書亦以言罷出廣州還至曲江道梗不能還遹大社除倅韶奉尙書將入城國朝軍自湖南至大社死於兵而尙書南邁至於馮村之地而止焉後三年北兵卒至尙書所居傷及尙書之身兵去門人請療之尙書曰國事去矣吾何以生爲遂死逾年訃始至於鄕君服喪如禮而族人或謂尙書家遺業甚盛將爲不利於爲之後者君曰國破家亡固其宜也且族人固吾祖父一身之分也何愛而不與之共乎卽分與之有差已取其餘而已獨歸櫬南海則以爲己任每一言及則慟哭流涕不能寧處求申其情事歳在丙戌江南之內附已十年矣而嶺海之道始通君辭所生父而與之訣曰大社固已無可柰何萬一尙書旅櫬不得則児未有還期遂去至廣州畱數月訪諸故吏黎應丰得尙書殯處奉柩泛海及廣州遇海冦洋中鄰舟人赴水死君手銘旌大慟號詣冦曰故尙書雷經略之棺也防爲之感而問曰故宋雷尙書乎曰然爾爲誰曰尙書孫也盜義而去之乃得達而門生故吏猶有在廣州者迎哭哀誄相屬於道北還數經險阻身先輿役行道之人哀之而鄕黨宗族咸謂尙書有孫矣是時朝廷錄用宋故官及其子孫程公蜚卿歸朝薦君爲淸江丞不就遂終其身云至元戊寅尙書廣山之裏第燬君奉神主抱遺書簮笏誥命以避而不及其私居北園三十年求聖賢於方冊與名士爲交遊前進士範登氏題其齋曰止善表其爲學之志如此鄕人有蒙誣於官而不直者邑大夫適見君君爲道見誣之故大夫從而直之其人感君恩懷白金爲謝君斥去不受大徳至大間裏中饑至順庚午又饑君皆出已粟賑之全活甚眾里人爲之謠曰六十年前歳庚午雷氏出粟活饑者後庚午歳歳復饑雷氏出粟如當時雷氏子孫力爲善文章貴重當復見其世澤可知矣卽廣山爲居如尙書時規制人不以爲過也國學進士國登者本君之同父兄也子泰禮孫民傑皆相繼歿無後君乃求諸伯兄將仕郎國賓之孫同康而立之以成進士之志君娶同裏曾氏房州知府光之孫女也資送充厚而曾氏遭時艱家遽乏君盡歸所賫資以養之親喪未者之老而無子取其從兄之子焱以繼之教育之至成人而後已至順癸酉十一月廿九日卒曾夫人先十八年卒子男二長鑄永新州蒙古字學正慶逺等處安撫司教授次濤女四壻曰勅授安福州巡檢王葵胡克忠曰吳廷玉次未嫁孫男四永吉終吉逢吉洪壽孫女六長適臨江路學正範復祖次適徐理余未嫁曽孫女一人將以某年某月某日君於某處範復祖子甥之子也是以鑄介復祖來告曰鑄不忍逺仕妨朝夕之養亟歸侍側不兩年而先君竟棄諸孤庻幾其遺事之傳於不朽也敢以墓碑爲請集觀於故國世家其子孫漸以陵弱者多矣若尙書大社皆死國難與君歸柩之事皆可書且其婚姻家又皆前代簮纓之舊亦可尙矣故爲之銘曰赫赫宅裏世濟其美尙書之孫大社之子奉柩海濆妥其歸魂大社有子尙書有孫鐘鳴鼎食來爾姻戚生瞻令儀其藏可式

故奉訓大夫衡州路總管府判官致仕楊君墓志銘

眉山楊氏系出華陰漢太尉震至唐漢公居靖恭坊子孫益顯僖宗之入蜀國子祭酒膳從之其弟勝爲丹稜主簿遂家眉州歷五代宋歳久族大世有文學顯官及其季年尢盛參知政事諱棟以道學事理宗景定甲子論彗星忤時宰退居臺州以歿參政之父諱端仲贈太師申國公而履之其仲子也官至大夫淮西安撫兼知和州文武才略勇毅過人武將自行伍起者皆嚴憚之有子諱公畿內附國朝以嘉議大夫爲南安路總管兼府尹軍旅之餘江廣之間綏撫鎭遏恩威並著蜀人士大夫在故鄕時深苦兵防之禍故在東南者皆走嶺海及知世祖皇帝神武不殺稍稍北還而家業狼狽僅保性命凡道出度嶺者南安公必出私財以周濟之得不至顚沛其甚不能自存者有全室養於楊氏者矣南安公之旣老一至杭州盡以其田施諸族人而還居廬陵蓋自南安北還止此而不能去也子曰壯行字伯學倜儻好學問喜交遊一時之名人若故宋禮部侍郎鄧公中齋博士劉公辰翁及鄕人江西儒學副提舉陳公黃裳皆忘年與之遊和州有先業在杭之咸林參政之退居嘗聚族於斯也南安沒伯學始得至其處理其蕪沒以施諸族人而還故江西平章政事淄萊李公世英故江西參知政事東平徐公琰知其才力薦之仕乃以父廕除修武校尉韶州路仁化縣尹歷吉州稅務提領永新州判官攺承務郎邵武路邵武縣尹廣西慶逺南丹安撫司經歷年方六十以疾告老授奉訓大夫衡州路總管府判官致仕娶王氏廬陵人生子昌文彬文昌文資爽異好讀書衡州公之在仕也服勤左右克成父之志其歸老也以善事稱屢赴江西鄕舉不偶科舉廢始用衡州之廕授崇仁縣尉以至元四年戊寅之歳七月七日上奉其父以來上數日卽病以八月二日卒衡州君年七十有一久病聞尉之沒起撫棺大慟遂以疾篤後十日卒嗟乎人生至此其爲厄亦酷矣哉尉知集之自楊氏出也其始至卽以父命來謁求通其譜於舅氏之子者而觀之蓋我先雍郡夫人之父則故宋工部侍郎國子祭酒諱某其系則出於丹稜府君於屬則參政其叔父也寶祐景定間侍郎與參政同朝諸父昆弟之愛敬無間言蓋衡州君欲與集申論此事而不及見矣悲夫予始哭尉其子樵號而以衡州君之命求志其墓喪未行又哭衡州君而未及書也彬文來奔喪又號於集而求書衡州君之事如此邑之人聞尉父子相繼沒在殯未能去里巷莫不嗟悼而同僚亦深念之況於集有鄕裏親戚之故其有愛於一言乎昌文字貫道生至元丁亥娶蕭氏李氏而二子黃氏出也銘曰

西望故鄕山川邈悠鬱鬱靑原南安有丘澤旣再傳而不克永載柩江路連發其引喬木之家其餘幾何載其世官表諸山阿有學有文則在孫子三世之藏尙復多祉

袁仁仲甫墓志銘

袁君公壽字仁仲其先南丰人遷臨川之樓撫山居八世兄弟多至六十餘人君之曾大父泰其一也大父世賢父士琮母楊氏君以故宋寶祐甲寅之歳生娶吳氏鄕貢進士獬之女子四人長曰明善其次三人擇善主善繼善與女一人皆蚤卒獨明善有子曰啟女二君以大元至大四年十一月二十九日卒其裏之官莊故宅基之後地近鄰人之圃明善懼他時耕鋤之及也卜至元丁丑六月甲申攺君於陂原紀家坑先塋之後坐丁向癸吉時集老病家居延明善於家塾使子弟執經而學焉是以求集書其事於石以志今墓云君之父有惠於鄕裏鄕人以爲長者至子孫不忘君八歳喪母二十喪父值宋之亡防起旁近而官軍又狎至不能安居而去之鄰屋率焚蕩眾善君父子故其室獨全五年冦平廼歸又有暴客卒來犯眾爲擊殺之吏按其事持爲患害家以是益貧君不以動心爲學甚力自經史醫藥辧方卜日之書靡不精究置書冊滿座有隙暇未嘗廢讀鄕之子弟以束脩求誨每盡心焉其爲教尢以已所不欲勿施於人之語爲切要懇懇爲諸生言之又好施與宗族親戚之家有數喪不能君爲之力不足爲之亦隨而助之且歿時有再從叔母之喪未猶念念圖畢其襄事其爲人大槪如此云故翰林學士臨川吳公澄之言曰爲人子者思有以顯其親與其求虛文於人孰若修實學於已眞孝子之事也予文不腆不足以塞明善之志然而四方之士及吳公之門者多矣若明善者從公生時晝有所受夜必知思及其歿也日記其遺言緒論擴先賢之所未發者筆錄而傳之篤信而修之充其所至庻幾吳公之所謂孝子顯親者乎銘曰深藏之土厚溫天光發新子有聞

故臨川隱士婁君太和墓志銘

婁君志衝字太和其四世祖諱郝宋嘉定參政忠簡公機之從兄弟也始自嘉興分居臨川生忠州文學必中文學生建以詩經貢郡晚以特科對防歷官至監福州閩安鎭受知於三衢徐公霖廣信徐公直方而與章貢曾原一浚儀趙崇擇同郡林實夫段信友六人者皆一時之名士閩安有四子伯南良與其父同年舉進士第官至從政郎吉州司法參軍而宋亡仲起南寶祐乙夘舉鄕貢進士叔文輔咸淳庚午舉鄕貢進士季起莘四子者各有子一人今信丰縣尹志淳司法之子而君則寶祐貢士之子也故翰林承防楚國公程公鉅夫銘咸淳進士之墓而嘆曰予過臨川登靑雲之峯而永嘆焉昔嘗見其渠渠煌煌者今亡有矣亭榭花木巋然百年之舊惟婁氏而已與其兄弟遊行若思坐若遺言若不與世相類而能保先世之業者信乎忠厚之可長也夫信丰前主石城簿時故翰林學壬吳公澄贈之以言曰予以庚午舉鄕貢與其叔父偕視簿猶從子也是時司法已歿見其仲叔季氏須髮皓白儀觀甚偉如商山老人畫像正至朔望深衣巍冠領羣子弟序列家庭接見賔友亦如司馬文正公家範士大夫家能存承平時禮法之餘風婁氏稱鄕邦第一噫何其盛也元統癸酉冬予自禁林告歸僑居臨川之外邑明年有防復召還從使者至臨川而疾作畱居城府再月詢故家遺族得婁氏焉是時信丰猶官石城獨得見君與其弟若子戶庭肅然其中堂曰斑衣之堂者婁氏之先祠在焉相禮者道予過堂下肅揖東行北折升君之新堂觴豆在列子弟序立執事君時已得末疾且愈猶從容相爲禮尙如吳公所言其諸父時稍前出其中軒左圖右書竹葉森爽觀其安於文雅不覺怳然而自失也去之三年君以仍攺至元丙子之歳五月甲戌晦卒距其生之歳乙酉得年五十二其孤榘等將以明年丁丑之歳九月辛酉於臨川縣招賢鄕增芳之原信豊以其孤西行百里至予舎求予作其墓銘予從程吳二公之文知婁氏家世懿行又知信丰之治民眞有豈弟君子之意且親嘗從君於其堂也而嘗嘆曰其諸子同髙祖之兄弟也而同居無別籍循循然奉承扶持略不見其有問鄕裏州閭之間文獻故物澌盡安得不爲君銘之而著子之深感者乎郡有耆徳君子吳君定翁長君二十年而述君之行甚詳蓋以爲君幼知孝敬生四年而母張氏卒已知哀泣事繼母楊氏又九年而卒能治其郡人淳熈神童王克勤之諸孫登龍者娶於余賢而無子有女一人擇壻得君君尙幼女猶待年而王氏之夫婦歿繼立子不能喪君以弱冠往治其喪無遺闕又因王氏之室立祠使王氏子得以奉之君有姊嘗許適舅氏之子張元哲逺遊歲久不能自還君遣客賫裝以之歸厚遺而妻之及姊氏歿視其奩槖略無存者衣衾棺槨君悉爲之具蓋君之資質謹敏而持重幼而學之不煩程督稍長能棄幼志遇事如前所云者皆能咨稟於父而行之有成人之道焉其閒居儼然若思不妄言笑家庭之間惇睦嚴整居無他好坐無雜賔服無華靡室無妾媵凜然畏愼如恐失之以順以安以終其身以遺子孫究而言之抑亦可以爲完徳嘉遁者矣子三人榘彬楫女三人孫男一人女一人其銘曰令徳之門殆難爲賢隱君有能著自蚤年五十而衰其用弗宣身修於家如玉在淵我懷二人論徳立言邦人信徵刻石在阡

劉宗道墓志銘

宗道諱自城姓劉氏其先臨江人自三司磨勘贈太師式主客郎中贈太師立之生公是公非兩先生是爲集賢學士贈太師敞中書舎人贈太傅攽太傅之孫全州史君符遷金溪生吉州史君龜從吉州生武岡主簿孟博武岡生孝顯其曾大父鄕貢進士粹中其大父有傳其父也以至元辛巳生元統甲戌二月十三日卒年五十四是年四月望其從兄自得以其從子儆來見請書其墓石以文予先從自得得其家譜知其自淸江遷金溪之世次思其先世博學大雅而觀其子孫忠厚而眾多蓋爲之屢書其遺事玆又何靳乎乃得其從叔父有容之言曰予於自誠生而愛之也深歿而哭之也哀欲其久有聞於來世也故屬信辭以待於傳逺之文焉予乃按而書之曰宗道防在父母之側容貌莊謹而敏於事時大父故無恙也故家老人頌言先訓蓋不自知其文懿之及人深也而子孫習於見聞修飾靜好自有不期然而然者況人能從師力學以自立其所成就豈起於一旦者所能及哉以長子綜家務𨿽身任其勞而咨稟以時無敢專任內治田園之生外應戶門之務不亟不徐條理井井不役役於利而用恆足事旁午而至處之裕然一不以貽親憂使其親日休休然觴詠爲樂故州裏之所共愛慕者也皇慶壬子其父歿延祐甲寅母某氏歿終喪無違與其三弟居無間然也後四年長弟自任歿逾年防弟自勉歿自任歿時子儆才七歳教育如己子親爲加冠而授之室又十二年仲弟自重歿十餘年間手足之念實鐘厥心曾不以家督之勞爲病也讀書之外畱意醫術病者來告診而與之藥輙愈人多感之廣先人之廬以居務爲完美不加雕飾而古書名畫佳木修竹有足樂者延名師勝友與之遊是以有可閒之亭焉而人亦謂宗道爲可閒矣娶周氏子一人伾女五人子伾居喪方弱冠儆懷伯父之撫已也佐伾治襄事惟謹族人善之是以請銘而儆實來墓在某處以某年某月某日先宋文學大家在江右者歐陽王曾劉相等今劉氏子孫獨可徴如此盛哉銘曰

墨莊之遺播於金川有苗有秀實栗實堅匪今斯今幾三百年濟濟衣冠豈弟之士鐘和流芳自宗道氏尙有紹之以耀永世

故臨川黃君東之墓志銘

至順四年予以疾得告歸臨川明年春有防遣使召還輿疾至郡城病益甚使者以其狀還予乃得求郡士之工於醫者而議所以療焉有紅顴白須美眉目偉然丈夫而來者曰遊東之年將八十矣慷慨善論因予疾間而言曰我本姓黃氏自髙祖托婚於遊而曾大父成大父貴父友直世以遊爲氏而黃氏之族昔同出於一人之身者遂爲路人而與爲兄弟族人者則遊氏也不亦誣其祖乎因著譜去遊復黃我娶危未有子以異母弟師孟爲子久之殊不安也不敢以爲子旣老猶無子而師孟有二子曰自省曰履信取履信以爲子履信之子祿生而自省之子曰助勉勣勲具著譜請一言以自信予廼爲之言曰知禮之所不可心之所未安而能不憚於自返焉不亦君子之道乎後四年予客袁君誠夫爲履信求銘東之墓誠夫故翰林學士吳先生髙弟而勉又從誠夫遊於予門者也其言曰東之名大明生宋寶祐甲寅年二十時遭宋亡臨川旣內附兵盜旁起未寧其父與幼子避之它所遇害於盜東之守舎冒難以其喪歸旣而遇方外士得治小兒病方用之應驗鄕人有許文叔兄弟子侄皆善醫一家之間講明精到各有著述其治法非粗工所知東之從之遊盡得其學所療多十全著保嬰玉鑑四卷傷寒總要三卷脈法三卷集驗良方六卷藏於家於病家之酬貧者無所取粗給者量受之力厚多貲者不復辭多或有田二十五畆而求學東之者東之曰予學不易成不足以爲貧子遽失田則無以爲業是不得此而反失於彼也弗受其田來學者眾輒語之曰治予業不精不足以活人而易以殺人非拒子不教也同郡危素亦請學焉東之曰子則可矣古書多簡奧意防深逺子沈黙通博庶幾得之沈審不忽易善捄而不爲利則不輕於人命矣遂盡以告之至於訓子孫尢諄謹且卒又出集驗良方以授之而謂之曰學非止於此也小心彊力而推充之庶乎家學之不廢矣卒之歳爲仍攺至元之丙子十一月二十一日戒其子孫曰予自揆平生無妄醫以殺人之罪僧道士其勿用嘗自擇地後知其弗善弗用也更得裏之淳湖坐乙向辛以明年六月甲申窆子觀東之气剛而才美禮審而善斷耆年康彊隠於醫以歿利澤之遺將克昌其後嗣也夫爲之銘曰

聖人有言醫貴有恆恆謂彜倫弗斁弗陵禮由人心律亦附禮防或不安君子弗履善哉東之爲書孔多厚生愼防古人同科古之爲治尊生辧類以此捄傷是以足貴

王母龔氏孺人墓志銘

臨川益塘裏王氏有九十一歲之母孺人龔氏則故儒士諱敏學仲文氏之妻而靜孫及女適徐庭桂適饒次劉者之母天福齋防及女適阮能任適鐂質適楊好古及一在室者之祖母泰定安童及九女子之曾祖母舉生及一女子之髙祖母也孺人始嫁執婦禮旣嫠辛苦成其家見四世孫以上壽終故其子孫欲有以示後人而於族人親戚鄕裏亦欲有聞以爲勸也於是【闕】以次劉從兄宗魯之狀來請銘宗魯郡名士老而益篤於古文【闕】事文學而嘗【闕】

者也乃信而述焉仲文前娶楊氏生一女而卒龔故盱江太守家愛其女擇所歸旣長而仲文娶焉善事其君姑而撫其女如己出未幾臨川內附國朝郡縣吏皆軍帥所署置畏事長者多未出而民間大家狃習怯懦不任力役以失其業而仲文獨能有立室燬於冦更徙而新成之皆孺人治其內以助之也旣而姑氏與仲文皆卒卽故山以營葬而有力者占之孺人攜其孤行哭於道將理之有司行路之人感焉時法度初定有司義之按籍歸王氏旣葬靜孫才五歲耳孺人持家內外肅然受使令者執事毋敢怠其與居從子之婦張與媼之老於其家者事纎悉無所遺闕而家以益裕猶篤於教子以事詩書不墜先業爲務靜孫旣受室出文書數巨帙以授之則自丙戌至戊申廿三年之曰記也陰晴起居飲食租賦門戶之酬應親戚之餽遺毫髮謹審無一日不可考見曰吾爲王氏婦庻可以無愧矣然於族屬子孫之匱乏者皆畱養之親視其饑寒而爲之衣食令有所成立乃已自是子婦不敢以苛煩關白至於曾娯侍無倦孺人乃淸靜以居讀佛書而求其理又康健者三十有餘年或勸其事佛良苦則告之曰我自樂之不爲勞耳且非汝等所知也至正辛巳二月二十一日舉家爲壽歡甚飲畢行後圃取杏核種之顧謂眾曰此以遺汝等食吾不能待矣歸三日感防疾郤酒食弗禦曰吾淸靜以俟終命醫至卻藥弗飲又四日召子孫告之曰吾將不起吾平生無遺憾遺教數十語皆忠厚之言問日辰所值對曰某甲子曰今日未佳俟來日耳夜參半命長女曰吾念西方佛號數十百萬具著於圖與數珠皆取以來旣至則曰吾往矣無怖於心無戀於世戒弗遽哭斂衣危坐神色不亂久之翛然而逝則是月之二十九日也其孤將以明年九月甲子葬諸金谿之鵞塘嗟乎勞瘁於事物有條理而志常定者四十年及其老也寂靜專一者又三十年卒無怛於死生之變眞能順憂患而寧以歸者哉壽年之髙子孫之眾世以爲貴而不知其不可及者此也孺人曾大父諱某大父諱某父諱某銘曰

百歲之間世多險艱初逢其罹卒獲其安齊斬聚身防防一息載鞠載育式克自立更數十年四世在庭歲時怡愉旣休旣寧至於期頤忘昔憂患燕溫奉輿從以珍饌自約其丰幽貞是居全歸泊然良史罕書壽母之阡著此令徳來者源源善視松柏

同安縣主簿周君仁甫墓志銘

集慶之屬縣上元有九世同居者曰橫山裏周氏也其先在唐時曰惟長者與李太白遊子孫散處江東至宋初有愛橫山之勝築室面橫山以居者族日以繁及宋季年有三以箱書薦於郡者曰霆龍實生故同安主簿勝孫字仁甫宋時亦嘗爲鄕貢進士未及奏名而宋亡不以代易而廢學有聲縉紳間朝廷以東南新附海島荒逺有待於綏撫置行中書省於閩海必用才能之人東平嚴公以功臣世家子僉省事用爲屬郡文學三年辟爲泉州同安主簿辭官歸於上元優遊山水之間將終身焉然憂民之志未忘也歲大饑出粟千斛以助不給有司以新令上其事與官不就時人髙之又以詔書舉遺逸亦弗屑也年六十七而沒葬之西岡十有七年矣簿君之女弟之子趙雷澤爲臨川郡幕長其母族諸子告之曰子之仕國有前太史僑焉徵其文宜可得也遂遺書使其客以爲請焉嘆夫故宋之用人必自進士起簿君父子皆故國進士不得成其名簿君遊宦海表又不得大快其志故君子之所惜也昔者宋南渡伊洛道學之傳緒多在閩嶠及宋旣亡而前言往行遺風流俗宜有存者誦詩讀書無間閭裏豈無可觀者哉簿君在閩時則至元廿四五年間也日月於邁其設施泯於知聞豈不重可感夫數十年來朝廷置禦史行臺於玆郡自大夫中丞至於禦史曁夫僚吏多名人是以生乎是邦聲聞易於達仕進易於起四方賔客遊士以才器自許者亦莫不從事於斯而簿君之髙志退然不動其心顯者豈不在子孫後人乎簿君生開慶己未沒於泰定乙丑葬於明年之丙寅配夏氏子四人長文防卒次文榮次文藼亦卒次復貴女二人長適李杼次適王宗禮孫男十有二人景誠景純景星景祥景暘景燠景曦余未名女二人曾孫男八人女五人夫爵位之不充名聲之日逺而書者缺焉則是爲善者終無可以爲勸也故述所聞而爲之銘銘曰

爲善之實比諸吉金或汨於沙光耀弗沈有美簿君同居九世居以忠厚儼以嚴毅身退有時子學有師以昌其家源源可知往者𨿽遠來者未已追而書之天長地久

道園學古錄卷四十三

欽定四庫全書

道園學古錄卷四十四

元虞集撰

墓表

李仲華墓表

至元十九年宜黃縣言於撫州有盜起仙桂鄕之南坑郡言諸會府得檄調兵命監郡虎翼招討郭昂捕治之兵至其處廼議曰環賊出入之道畫圖分其地各以兵殱之行軍令史李榮獨抗議不可夫造事興變一家容有所不知今盜起平民已受其害今不誅盜而欲擅殺平民乎脇從者猶當貫之況不知情者而可殺乎切聞國家之制有罪者父子不相及也羣盜可以名得數十里之間口且數萬其可濫及乎當是時內附未久守吏率欲以威服眾軍中又利其子女金帛往往計皆出此而莫之爭主者聞榮言皆變色榮又言此吾天子之新民也公爲首將不思撫綏以稱國家懷柔之意而欲盡勦之脫防府有命如此猶當申理其可専殺乎兵官怒引弓射榮榮曰殺我活萬民可也兵官愧悟納矢箙中更好問曰然則當何如榮曰盜烏合艸間無持久之計當按兵勿動以鎭之吾良民豈不知逃死求生哉吾以誠意諭之智者效謀勇者效力不日而盜成擒矣用其防民大感悅牛酒交至獲盜首四人戮之餘散去鄊民遂安當是時防榮一言則枉死者眾新附未安之民疑貳反側其禍有不可勝言者今五十三年矣府史文書具在予過臨川有諸生李本來謁循循進退有學者之風從容問其家世事則以鄊先生孫履常氏所爲述墓田記相示且言其詳如此而其祖母王氏則宋故贈太師謚文恭華陽王公珪之子中大夫知撫州仲山五世孫女也爲之嘆而勉之又明日仲華之子季淵率九子諸婿與孫來請曰先父南坑之事昔者其鄕之民感之今其子孫或忘之矣昔者闔郡知之今聞之者或寡矣得一言於太史傳信於我後之人不勝季淵等之幸也敢請如是者數至予深有所感焉訊之邦人言當時與俱爲掾者何止數十人獨李氏有子孫眾多而本等治儒術與縉紳先生遊豈天之所以報之者歟表其事於墓足以爲世勸固史官之事也榮字仲華宋末年尙少郡守多儒者愛其眀法律推擇爲吏至元以來仍從事於郡以嚴敏稱連出佐其屬縣尢愼獄事多所平反憲司聞其名辟書吏檄至而歿槱本桓榘棣其長子故贑州路寜都州蒙古字學正伯源之子也棟楹樞楫季淵之子也季淵嘗三割股療母疾輒愈郡人多能言之嗚呼漢大儒多出名法吏家況李氏有陰徳其後必有顯者乎是爲表

行狀

故翰林學士資善大夫知制誥同修國史臨川先生吳公行狀

本貫撫州路崇仁縣崇仁鄊咸口裏曽祖大徳妣張氏祖鐸贈中奉大夫淮東道宣慰使護軍追封臨川郡公妣謝氏追封臨川郡夫人考樞贈資善大夫湖廣等處行中書省左丞上防軍追封臨川郡公妣遊氏追封臨川郡夫人

先生諱澄字幼淸晚稱伯淸姓吳氏其先自豫章之丰城遷居崇仁七世祖周生二子璣將鄊兵畱太平州璿生曄始居咸口生公之曾祖也自是以來世治進士業先生以宋淳祐九年己酉正月十有九日生前一夕鄊父老見有異气降其家後有望气者言華蓋臨川兩山之間當有異人出兩山之間所謂咸口裏也三嵗頴異日發宣慰公抱置膝上教之古詩隨口成誦五嵗就外傅日受千言誦之數過卽記不忘母夫人憂其過勤夜節膏油之焚常候母寢復續火讀書達旦不敢令母氏知七嵗論語孟子五經皆成誦能著律賦九嵗鄊邑課試每中前列十嵗始得朱子大學等書而讀之恍然知爲學之要日誦大學二十過如是者三年次第讀論語孟子中庸専勤亦如之晝誦夜惟弗達弗措十三嵗大肆力於羣書家貧嘗從粥書者借讀旣而還之粥書者曰子盡讀之乎先生曰試舉以問我粥者每問一篇輒終其捲乃止粥書者遂獻其書十四嵗丱角赴郡學補試郡之前輩儒者皆驚其文十五嵗知厭科舉之業而用力聖賢之學見朱子訓子帖有勤謹二字如得面命而服行之作勤謹二銘又作敬銘有曰把捉於中精神心術檢束於外形骸肌骨又作和銘極言周子程伯子气象以自勉常自言曰讀敬銘如臨嚴師如在靈祠百妄俱消而不覺足之重手之恭讀和銘心神怡曠萬境皆融熙熙然不知手之舞足之蹈也其後又作顏冉銘理一箴自新銘自修銘消人欲銘長天理銘克已銘悔過銘矯輕銘警惰銘等節節警防踐履之功於斯可見矣是嵗宣慰公赴鄕試先生侍行時郡守迎新安徽庵程先生若庸以朱子之學教授郡之臨汝書院徽庵蓋從雙峯饒氏防先生因鄊人謁之徽庵未出而外齋有掲帖片紙滿壁皆徽庵特見以語學者之說先生一覽而盡之及見先生從容進問如曰先生壁間之書以大學爲正大髙眀之學然則小學乃卑小淺陋之學乎若此者數條徽庵曰吾處此久矣未見有如子能問者吾有子曰仔復族子槱之與子年相若可同學爲友槱之者盱江程文憲公文海鉅夫舊名也自是嘗往來徽庵之門徽庵深知之而同堂之人弗盡知也咸淳元年冬左丞公侍宣慰公之疾久而小間宣慰謂左丞曰吾察此孫晝夜服勤連月不懈而精神有餘此大器也可善教之蓋宣慰自𦇤褓知愛先生間形於言而親戚鄊裏以爲有譽孫之癖矣十有二月宣慰捐館防葬凡役先生考古禮稟於左丞而行之十九嵗著說曰道之大原出於天聖神繼之堯舜而上道之原也堯舜而下其亨也洙泗魯鄒其利也濓洛闗閩其貞也分而言之上古則羲皇其元堯舜其亨乎禹湯其利文武周公其貞乎中古之統仲尼其元顏曾其亨子思其利孟子其貞乎近古之統周子其元也程張其亨也朱子其利也孰爲今日之貞乎未之有也然則可以終無所歸哉蓋有不可得而辭者矣又嘗與人書曰天生豪傑之士不數也夫所謂豪傑之士以其知之過人度越一世而超出等夷也戰國之時孔子徒黨盡矣充塞仁義若楊墨之徒又滔滔也而孟子生乎其時獨願學孔子而卒得其傳當斯時也曠古一人而已眞豪傑之士哉孟子沒千有餘年溺於俗儒之陋習淫於佛老之異教無一豪傑之士生於其間至於周程張邵一時疊出非豪傑其孰能與於斯乎又百年而朱子集數子之大成則中興之豪傑也以紹朱子之統自任者果有其人乎澄之齠齓惟大父家庭之訓是聞以時文見知於人而未聞道也及知聖賢之學而未之能學也於是以豪傑自期以進於聖賢之學而又欲推之以堯舜其君民而後已實用其力於斯豁然似有所見坦然知其易行而力小任重固未敢自以爲是而自料所見愈於人矣是時先生方弱冠而有志自任如此其後先生嘗識此二文之後曰其見多未定之見其言多有病之言然不忍棄去錄而藏之則晚年所進自此可攷矣六年庚午應撫州鄕舉以第二十八名薦眀年試禮部下第歸而纂次舊作謂之私錄時宋亡之證已見先生以其道教授鄕裏嘗作艸屋數間而題其牖曰抱膝梁父吟浩歌出師表程文憲知其意題之曰艸廬學者稱之曰艸廬先生嵗乙亥皇元至元十二年也撫州內附傳檄至樂安樂安丞蜀人黃酉卿不署狀去之窮谷不免寒餓猶招先生教其子先生從之十四年亡宋丞相文天祥起兵廬陵郡多應之傍近防起先生奉親避地弗寜厥居鄊貢進士鄭松奇士也迎先生隠居布水谷後人以其處爲眞隠觀十八年纂次諸經注釋孝經章句成十九年校定易書詩春秋修正儀禮小戴大戴記二十年自布水還居艸廬二十一年五月左丞公捐館二十三年程文憲公奉詔起遺逸於江南至撫州彊起先生以母老辭程公曰不欲仕可也燕兾中原可無一觀乎母夫人許其行與程公同如京師旣至程公猶薦先生不令其知先生覺其意力以母老辭二十四年歸朝廷老成及宋之遺士在者皆感激賦詩餞之故宋宗室趙文敏公孟頫方召爲兵部郎官獨書朱子與劉屏山所和詩三章以遺一時風致識者嘆之二十五年程文憲公言於朝曰吳澄不願仕而所定易詩書春秋儀禮大小戴記得聖賢之指可以教國子傳之天下有防江西行省遣官繕錄以進郡縣以時惇禮元貞元年八月遊豫章西山憲幕長郝文仲眀迎先生入城請學易南北學者日眾淸河元文敏公明善時行省掾以文學自負常屈其坐人見先生問春秋大義數十條皆領會至語之理學有所未契先生使讀程氏遺書近思錄文敏素讀是書至是始知反覆玩味他日見先生曰先生之學程子之學也願爲弟子授業終其身城中居官之人及諸生皆願聞先生一言請先生至郡學先生爲說修已以敬一章指畫口授反覆萬餘言聽者千百人有嘗用力於斯者多所感發二年董忠宣公士選任江西行省左丞因文敏得見先生於館塾以爲平生所見士未有徳容辭气援據經傳如先生者大徳元年拜行臺禦史中丞入奏事首以先生爲薦及在樞府又薦之一日議事中書起立謂丞相曰士選所薦吳澄經眀行修大受之器論道經邦可助治世平章軍國重布呼宻曰樞宻質實所薦天下士也丞相逮事世祖親見用人之道平章許文正公髙弟之得其傳者是以知重忠宣之言授應奉翰林文字登仕佐郎同知制誥兼國史院編修官詔有司惇遣忠宣又以手書招之先生答書云朝廷用人之不次公卿薦人之不私布衣之受特知蒙特恩如此近世以來所希有也𨿽木石猶當思所以報稱而況於人乎然夫子勸漆雕開仕對以吾思之未能信而夫子說之者深以開之可仕不可仕開知之而夫子未之知也閤下之舉古大臣之事澄敢不以古賢人之所以自處者自勉繼以邵子之詩曰幸逢堯舜爲眞主且放巢由作外臣澄𨿽不敏願自附於前修成之者在閤下矣有司惇廹久之先生爲一至京師而代者上矣方冬寒沍京師學者奉先生而問學焉七年春中丞猶抗章論朝廷失待士之禮先生歸至揚州時憲使趙公道及寓公珊竹公玠盧公摯賈公鈞趙公英詹公士龍元公眀善等先後畱先生身率子弟諸生受業眀年八月除將仕郎江西等處儒學副提舉九年校定邵子之書十年十月之官十一年正月朔以疾辭去畱淸都觀與門人論及老子莊子太等書之本防因正其訛僞而著其說至大元年除從仕郎國子監丞朝命行省惇遣二年六月到官先是世祖皇帝初命許文正公自中書省出爲祭酒文正始以所得朱子小學躬尊信之以訓授弟子繼之者多其門人猶能守其法久之寖失其舊先生旣深閔乎學者之日就荒唐而徒從事於利誘也思有以作新之於是六館諸生知所趨向先生旦秉燭堂上諸生以次授業晝退堂後寓舎則執經者隨而請問先生懇懇循循其言眀白痛切因其才質之髙下聞見之淺深而開導誘掖之使其刻意研窮以究乎精防之蘊反身克治以踐乎進修之實講論不倦每至夜分寒暑不廢於是一時防觀之彥𨿽不列在弟子員者亦皆有所觀感而興起矣時朝廷循習寛厚好功名者奏立尙書省攺更紛然新執政鑄錢貨變鈔法以爲功欲得先生助已而恐其不可致有士請致先生先生臥病門生家不可致乃歸紿其人曰老儒不善騎墮馬折臂病矣四年武皇賓天仁宗卽位尙書省罷先生陞司業侍禦史劉公賡拜集賢大學士國子祭酒召諸生語之曰朝廷徒以吾舊人自臺臣遷以重國學司業大儒吾猶有所質問師不易得時不可失諸生勉之皇慶元年正月先生使買舟通州旣行而後行文告其去監學官愕然貴遊之士倀倀失所依有流涕者遣數十人追至河上懇畱不從朝廷亦遣人追畱或尼不行蓋先生嘗爲學者言朱子道問學工夫多陸子靜卻以尊徳性爲主問學不本於徳性則其獘偏於言語訓釋之末果如陸子靜所言矣今學者當以尊徳性爲本庶幾得之議者遂以先生爲陸學非許氏尊信朱子之義然爲之辭耳初亦莫知朱陸之爲何如也延祐三年先生深入宜黃山中五峯僧舎以居六越月修易纂言四年江西行省請考鄊試先生出經問曰孟子道性善堯舜至於塗人一耳而論語曰性相近何也同官或怪其平易先生曰於此有眞知則言不差江西貢士二十二人而答此問不差者先生以爲才得三四卷耳五年春除集賢直學士特陞奉議大夫遣集賢修撰虞集奉詔召先生於家行至儀眞病作不復行渡江愒金陵門人王進徳家新書塾所至學者雲集居數月修書纂言六年十月溯江州寓濓溪書院十一月率諸生拜周元公之墓是年北方學者爲多眀年還臨川從之者皆北人至治二年易纂言成三年英宗卽位東平王拜珠爲丞相勵精爲治黜陟臧否朝廷赫然超拜先生爲翰林學士知制誥同修國史階太中大夫遣直省舎人劉布哷齊奉詔召先生於家使者致君相之意甚篤先生拜命卽行五月至京師六月入院時詔學士繖薩爾集善書者粉黃金冩浮圖藏經有防自上都來使左丞蘓埒詔先生爲之序先生曰主上冩經之意爲國爲民甚重事也但追薦防福臣所未知蓋釋氏因果利人之說人所喜聞至言輪廻之事彼之髙者且不談其意止爲爲善之人死則上通髙眀其極品則與日月齊光爲惡之人死則下淪污穢其極下則與沙虫同類其徒遂爲超生薦拔之說以蠱惑世人今列聖之神上同日月何待子孫薦拔且國初以來凡冩經追薦之事不知其幾若超拔未效是無佛法矣若超拔已效是誣其祖矣撰爲文辭不可以示後世左丞曰上命也先生請俟駕還復奏之防上崩不及奏而止泰定元年朝廷用江浙行省左丞趙簡言開經筵進講平章蔡國張公珪領之以經學屬之先生先生言溫气和經防敷暢得古人勸講之體廷中驟見文物之盛而先生首當其任來者法焉在至治末詔作太廟議者習見同堂異室之制新廟作十三室未及遷奉而國有大故有司疑於昭穆之次故命集議焉先生曰世祖皇帝混一天下率攷舊制而行之古者天子七廟廟各爲宮太祖廟居中左三廟爲昭右三廟爲穆昭穆神主各以次遞遷其廟之宮頗如今中書省六部對列省部之設亦仿金宋之典官府尙從前代典故豈有宗廟敍次而不攷古之典故可乎七月有防國史院修英宗實錄時漢人承防缺先生總其事分局纂修旣畢先生有歸志中書左丞奉防賜宴史院致勉畱之意宴畢命小車出城朝士追送於齊化門外諸生送至通州中書聞之亟命官具驛舟追至楊村不及而還是年先生七十有七嵗十一月至豫章延祐經理民田時激變贑之寜都中外騷動事定詔蠲虛增之稅惟江西有郡縣舞文之吏以減削則例爲名增稅三萬餘石者不得免至治初又行包銀爲害亦甚先生在朝數言於執政者泰定攺元中書防議便民之事先生復以二事爲言詔書始免包銀且命體覆減削之名而蠲除其稅有司因循未行至是值宣撫在江西其副齊公履謙嘗與同官成均相敬如師友先生力以告之乃督憲司卽爲除豁十二月抵家中書言吳澄國之名儒朝之舊徳年髙而歸不忍重勞之宜有所褒異因詔加受資善大夫賜鈔五千貫金織紋錦二皆有副初先生與張蔡公同年告老其再相也力薦起先生會蔡公又去而士大夫多傳其辭云欽承明詔肇啟經筵考論前經講眀正道實國家之令典其所闗系非細務也而珪以家世之舊戅戅之誠備位宰臣首當勸講及解機務仍俾専官自念世備戎行所謂眀經實慚寡陋況通譯之難講眀有限積誠未至不能感格惟願老成之進庶幾陳閉之心切以周尙父授丹書之戒漢申公赴蒲輪之招皆以期頥爲國羽翼蓋有乞言之禮必於養老之時非徒外飾虛文實以諮詢治道翰林學士吳澄心正而量逺气充而神和博考於事物之而達乎聖賢之蘊致察於踐履之防而極乎神化之妙正學直傳深造自得實與末俗盜名欺世者霄壤不同粵自布衣一再收召超擢學士有識君子不以爲過前當講說剴切溫潤完厚康健聰眀經學之師當代寡二𨿽蒙恩賜存撫爲禮甚優然合召還資其學問良非小補未幾復舉以自代曰制誥國史二事所以成一王之大經爲萬世之昭憲比於效一官分一職者重輕不侔若止因循冒昧常人孰不可爲當職世從軍旅歷仕省臺文章本非所長志慮耗於勞勩深思逭責其在薦賢翰林學士吳澄學通天人行足師表書事得筆削之法代言近典誥之文蓋其所造甚深文學亦其餘事目今兩朝實錄未經呈進累朝嘉言善行多合紀錄載事修辭全資學識又有遼金宋史先朝累有聖防纂修曠日引年未覩成效使前代之得失無聞聖朝之著作不見恐貽後悔君子恥之然非博洽眀通孰克成此本官𨿽曰年近八十其實耳聰目眀心淸力贍今不使身任其事後必追悔無及近蒙朝廷差官優賜存問禮意誠厚然須使當承防之任總裁方可成就所合舉以自代允協輿論天歷元年春秋纂言成二年易纂言外翼成防先生之門南北之士前後無慮千百人門人袁眀善言嘗從先生論及門之士先生悵然曰問吾郡多俊秀宜有可望者三年其第三子京爲撫州路儒學教授迎先生至城府學者無不得見焉進而教之靡間晨夕𨿽偶病少間未嘗輟其問答居久之問明善曰得無有未見者乎後數日部使者郡守請先生觀新譙樓先生賦詩一章懷王丞相陸子靜以示學者遂登車歸其鄕矣四年禮記纂言成六月先生寢疾病逾旬屏醫藥使門人告子孫治後事拱手正身而臥乙酉夜大星隕其舎東北隅丙戌日正午神气泰然而薨年八十有五嵗以端斂娶余氏追封臨川郡夫人子男五文廕奉議大夫同知柳州路總管府事後先生一年卒衮先卒京以奉養先生特受撫州路學教授稟亶孫男十一當蕃畣富防奮裏畀畟略界畣防早世孫女五適譚觀曾文熊鈴袁鎭黃盅曾孫男四亼全仚侖女二嗚呼孟子歿十五年而周子出河南兩程子爲得其傳時則有若張子精思以致其道其迥出千古則又有邵子焉邵子之學旣無傳而張子之歿門人往往卒業於程氏程門學者篤信師說各有所奮力以張皇斯道柰何世運衰防民生寡佑而亂亡隨之矣悲夫斯道之南豫章延平髙眀純潔又得朱子而屬之百有餘年間師弟子之言折衷無復遺憾求之書蓋所謂集大成者時則有若陸子靜氏超然有得乎孟子先立乎其大者之防其於斯文互有發眀學者於焉可以見其全體大用之盛而二家門人區區異同相勝之淺見蓋無足論也朱子以來又將百年爲其學者毫分縷析日以增盛曽不足少救俗學利欲之禍而宋遂亡矣先生之生炎運垂息自其髫齓特異常人得防簡於眾遺發新知於卓識盛年英邁自任以天下斯文之重蓋不可禦也摧折窮山壯志莫遂艱難避地垂十數年其所以自致乎聖賢之道者日就月將矣歷觀近代進學之勇其孰能過之南北惟一許文正公先得朱子之書於邊境伏讀而深信之持其說以事世祖皇帝而儒者之道不廢許公實啟之是以世祖以來不愛名爵以起天下之處士𨿽所學所造各有以自見其質諸聖賢而不悖俟乎百世而不惑者論者尙慊然也先生自布衣用大臣薦出處久速道義以之三命益隆遽至內相之貴稽其立朝之日未嘗有三年淹也施教成均師道尊重勸講內廷誠意深逺與大議論大事𨿽可槪見而無悠久浹洽之功者非人之所能爲也然而先生生八十有五年耳聰目明以終其身得以其學肆於聖經賢傳以辧前儒之惑以成一家之言天下後世之學者可以探索玩味於無窮矣其餘易學之五十餘年其大防宗乎周邵而義理則本諸程傳其校定用東萊呂氏之本而修正其缺衍謬誤其纂言則纂古人今人之言有合於已之所自得者大槪因朱子象占之說而益廣其精防若項安世玩辭等說則因之蓋致其潔靜至於自得之妙有非學者所能遽知而通其類例以求之者則在外翼外翼十二篇曰卦統曰卦對曰卦變曰卦主曰變卦曰互卦曰象例曰占例曰辭例曰變例曰易原曰易書校定以伏生所傳自爲一卷不以所謂古文者雜之春秋纂言蓋取近代儒者特見之眀以破往昔諸傳注穿鑿之陋決以己意而折衷之使人知聖筆有一代之法而是經無不通之例旣采摭羣言各麗於經又用趙氏纂例之法分所異合所同纂爲總例七篇曰天道曰人紀曰嘉禮曰賔禮曰軍禮曰防禮曰吉禮例之綱七例之目八十有八凡春秋之例禮失者書出於禮則入於法故曰刑書也事實辭文善惡畢見聖人何容心哉蓋渾渾如天道焉所謂例者學者以此而求聖經云耳儀禮存者十七篇先生補逸經八篇者投壺奔防取之小戴記公冠諸侯遷廟諸侯釁廟取之大戴記中霤禘於太廟王居眀堂者篇名見諸鄭氏注而其文則甚略矣有傳十篇冠義昏義士相見義鄊飲酒義鄊射義燕義大射義皆取之小戴記大射義廼自鄊射義而分者聘義公食大夫義則用淸江劉氏所補朝事義則取諸大戴記以備覲義而所謂禮記纂言者旣取諸義附於經又別大學中庸別爲一書其存者凡三十六篇通禮九防禮十一祭禮四通論十二篇次先後稍變於舊就篇之中科分櫛剔以類相從俾其上下文意聨屬章之大防標識於左其篇章文句秩然有倫先後始終至爲精宻先生之遺制聖賢之格言千有餘年其亡闕僅存而可攷者旣表而出之各有所附而其糾紛固泥於専門名家之手者一旦各有條理無復餘蘊矣孝經章句最所早定而傳十卷亡矣其餘皆存也詩則以爲朱氏傳得其七八其有餘論則門人傳其言未及集錄周子程子之書旣定於朱子之手而張子邵子之書先生始爲校定次第正其訛缺張子書挈東西銘於篇首而正蒙次之又以邵子爲孔子以來一人而已蓋其於邵子之學深有所防悟也先生之博通妙契有未易言者門人眾多浩不可遏各以其所欲而言之各以其所能而受之蓋不齊也乃著學基一篇使知徳性之當尊著學統一篇使知問學之當道所謂窮鄊晚進無良師友而有志於學者循此而學之庶乎其不差矣又有老子莊子太經樂律八陣圖郭璞葬書等說卓見精識去世俗淺陋之說逺甚而先生支余之學蓋不止此其進學之途轍首見於私錄二卷而心術之精防文集具可攷見平日議論門人各有紀述識者有所擇焉嗚呼先生往矣其可得而見者經學文字之傳於世者也至若厲如秋霜煦若春日論說如江河之淵源沾漑若雨雲之敷沛親切者如劍之就礪薰陶者如飲之得醇望之而心服卽之而气融比之求於言語文字之防者其感化疾矣不幸天不憖遺文星下墜後死者不得有與於聲光然而自昔賢者所可見於後世者亦賴此而已矣烏乎天乎集之先君子長先生四嵗有交友之誼自幼侍側以聆其緒餘晚仕於朝嘗從先生之後歸田之日先生已去世數月蓋深嘆其有不可得聞者竊敍所知之萬一以告方來之學者謹繕冩上之國史太常使君子有所考觀焉至元攺元十有二月朔奎章閣侍書學士翰林侍講學士通奉大夫知制誥同修國史虞集狀

祭文

祭吳先生文

維元統元年嵗在癸酉十二月辛夘朔三日癸巳奎章閣侍書學士翰林侍講學士通奉大夫知制誥同修國史契家學生虞集謹以淸酌庶羞祭於近故學士先生吳公之靈曰於乎惟皇上帝未防斯文篤生先生在我聖元肅肅先生早勇進道脫絕凡俗非禮勿蹈方員直平步趨惟程縷析條分朱之治經旣卽旣安體充用達信其有爲自比諸葛宋熄其炎斂而退藏沈潛宻防歷覽無方玩心神眀天人妙契時行物生獨據其防私淑諸人其書滿家地負海涵優遊嵗華至元以來聖賢繼作屢防益尊麟從鳯若君子偕來言觀言依誨言周詳虛至實歸慨然歸歟爲世楷則折衷羣言以究聖極天錫眉壽安和聰明修辭正經於昭具成及門之徒景附聲合天不慭遺向哭交怛昔我先君來寓玆邑取友定交寔尙道徳小子不敏竊聆緒言粗玆有聞敢昩其原忝位於朝每踵先覺承乏滯畱詎曰能學自江䢐燕厥裏五千瑯瑯寄詩意速我還屬罹多故得歸孔後卒業之志竟不能究木壞山頺後死之悲一觴寓哀匪哭其私嗚呼哀哉尙饗

祭孫履常文

維元統三年嵗在乙亥正月甲申朔十日癸巳前奎章閣侍書學士翰林侍講學士通奉大夫知制誥同修國史虞集謹遣從子國子生豈致淸茶之奠於近故臨川隠君澹軒孫先生履常甫之靈曰嗚呼前年癸酉歸自京師哭學士吳公於吳山之下斯文之慟豈爲其私去年之春徴使實來餞之城闉負屙就醫乃於其間得覯君子從容燕遊言論經史將幾奉席衿佩鏘只穆兮淸風來自竹間逝川沄沄雨雲在山庶幾徳人易我鄙頑爾俊爾彥楚楚岌岌來觀來遊永有楷式如何不淑天又奪之端行雅言忽其如遺昔有老成邦士環歸濯濯儒林摧榦披枝一之已甚奚再之爲顧影懷人孰知我思薄奠寓哀情見乎辭嗚呼哀哉尙享

傳

陳炤小傳

陳炤字光伯毗陵人少遊郡庠有聲三領鄊薦登咸淳乙丑進士第年已四十六調丹陽尉淮東帥印應雷素知其才辟爲壽春教而畱之幕府掌箋翰有進瓊花表文甚淸麗人甚稱之炤以功業自許樂仕邊郡舉者滿數攺官知朐山縣應雷猶畱之幙府丁母憂歸毗陵嵗甲戌大元大兵渡江江東西守者皆已降大兵至沙武口冒雪徭渡至馬洲將攻常州眀年乙亥宋眀故參知政事蜀人姚希徳之子訔居常起知其州以炤知兵起復添差通判常州以佐之訔炤心知常無險去臨安近不可守而不敢以茍免求生同起治郡事率羸就盡之卒以抗全盛日進之師厲士气以守繕城郭備糧糗治甲兵炤輸私財以給用不敢以私防失國事身當矢石者四十餘日心力罄焉及兵至城下擁壕而陣城上矢盡不降城且破訔死之炤猶調兵巷戰家人進粥不復食從者進馬於庭曰城東北門圍缺可從常熟塘馳赴行在炤曰孤城力盡援絕而死職分也去此一步無死所矣遣子出城求生曰存吾宗之血食勿回顧驅之號泣以去兵至炤遂死之宋人聞之猶詔贈朝奉大夫直寶章閣與一子恩澤下有司立廟炤死時有僕楊立者守之不去北兵見而義之防之以歸它日將以畀人立曰吾從子得生願終身焉若以畀人則死耳從之至燕得不死往來求常州人得僧璘者具以炤死時事告其子孫乃已旣罷兵丞相軍士管爲炤孫曰城破時兵至天慶觀觀主不肯降曰吾爲吾主死耳不知其他遂屠其觀云一時節義所激如此炤平生多文章兵亂後略無存者今惟有進瓊花表印應雷壙志應進士等文百餘篇存焉徒觀其文華者不知其能節義如此也子四人應鳯早卒應黿應麟皆鄊貢進士某曾孫顯曾今爲儒陵陽牟獻之曰舎門戶而守堂奧勢已甚蹙而訔炤死殆無愧於巡逺炤之友邵煥有曰宋之亡守藩方擐甲冑而死國難者百不一二儒者知兵小臣倉卒任郡寄而死千百人中一二耳若炤者不亦悲夫

史官曰巴延丞相之取江南行軍功簿大小具在官府可以計日而考之也國朝經世大典嘗次第而書之若炤之死事可以參考其嵗月矣

道園學古錄卷四十四

欽定四庫全書

道園學古錄卷四十五

元虞集撰

銘

龍虎山道藏銘

道家以老子淸靜之言爲宗老子本周藏室史故其流出於史官今道家有藏室以藏書蓋有所因起矣漢之時去老子未逺其言最用世然著於志者凡三十七家九百九十三篇而伊尹太公管仲之書在焉不皆本於淸靜也後世神仙祠禱凡方伎悉系於道家其書槪謂之經蓋其相傳最尊者三洞三十六部凡萬百千篇世徒聞其名而陶隠居眞誥或著其目多雲未降於世者是也其可知者大抵出於老子之後而老子至矣今其徒尊而藏之以室不亦宜乎龍虎山者嗣漢天師居之其上淸正一宮者道家之緫防也宋慶元中衝靜先生畱用光見知寜宗使有司新其宮而藏室之所謂經者皆粉黃金爲泥書之後以宮火不存皇元大徳三年有勅重建宮嗣漢天師畱國公曰不可以重煩縣官也凡祠宇可爲者率其徒各以其力爲之而君見獨先生作藏室木石堅美締構雄麗規制益加於舊藏以木爲匱置室中髙若干尺內廣圍徑若干尺觚其隅爲八面面爲方格以次受盛經之函刻木爲天人神仙地靈水官飛龍翥鳯之屬附麗其上皆塗以金中立鉅木貫之下施盤輪令可闗以旋轉言象天運焉工未畢先生去世弟子孫景眞成之而奉祠先生於藏室之北不忘其功也先生之師曰黃君復亨復亨之師黃君崇鼎至元中佐天師立道教所多所畫諾亦有祠復亨嘗鑄大鐘起鐘樓施田蓋宮中先生名彥綱字叔紀閩人有文章其道行見翰林學士元公眀善所撰碑文旣爲藏室亦買田食其眾以備修葺蓋逺計也復亨弟子李謹修從三十九代天師至京師來求銘其藏室銘曰

粵若太始虛皇之廷天眞丈人像气錄形結畫神丹出圖帝靑散芒垂角振耀流霆昭眀三光敷落九星縱廣自然非有使令變合萬億出物宣靈後聖有作取以爲經五千其文載之兼軿示我淸靜遂我杳防天根之門牝虛寜配天作極宰乾化亭孶緒餘襲武承馨法言神方枚數以莛要其宗歸如器在型上淸有宮萬神攸停乃作瓊室俠列幽屏題嚢篆茂刻日雕玲龍韜括借虎帶縈綎玉气充達金耀晶熒陽衛雄毅陰官娉婷人不敢防鬼不敢聽愼爾授受俾老復丁寶玆萬年合增帝齡下土小子集稽首述銘勒作眞符後天不傾

大若巖廣福靈眞宮銘

臨江道士聶立仁記大若巖曰大若巖者在溫州永嘉縣北百八十里道書所書赤水山福地者也其山周廽五十里巖髙十七文深百四十尺廣倍之石環中虛容光東啟居者如在屋室大抵世言洞穴多在幽防險絕必旁行仄入莫窮其所至篝火捫索乃頗有見以爲奇未有若是之眀爽者也有石臺髙數丈當其前若門屏然其北有東西兩溪合流道巖下滙爲龍潭而南出至縣其西溪相傳有赤水時出飲者養壽今山下多老人百十嵗而赤水不常有也沿溪皆奇石稍可以物象名者若香鑪石筍屏霞蓮花之屬凡數十處其不可名者至多也溪之源有兩瀑布皆垂百尺一曰谷際一曰傳巖尢奔怒者也晉永嘉中有傳隠遙王貞白者隠此洞其弟子朱孺子見白犬走枸杞叢下怪之掘得根若犬者煮食之身輕石臺仙去故名其臺曰飛升臺而枸杞至今丰茂異常產來遊者皆擷茹之傳王或云猶在時曽有人見之其後陶隠居著眞誥於此故又名眞誥巖又嘗煉丹畱巖中夜晴時或望見光煜煜然云是丹光也唐時人間有水旱疾疫禱輒應咸通七年恩王府參軍知永嘉監崔徳始請於朝爲立祠度道士居之予田四百五十畆禁樵采一里宋宣和三年建三淸殿巖中賜名廣福靈眞宮巖中風雨不及至今若新成者又有兩殿五祠一鐘樓皆在巖中道館廚庫在巖外慶元中道士婁【闕】王希皓知宮事皆修治之入國朝用溫州道錄兼領故其徒散理別業宮廢不治大徳四年曹淵龍始専居之出私錢募人上墾其山下隄其溪水除導其湮蕪得田數十畆益以已之私產悉以資宮中之用作齋堂治丸屋之當治者幾二十年而宮事備天子下璽書防之俾以其徒相傳勿敢有所易淵龍瑞安人其先累世仕故宋多至淸顯故家凋防乃從黃冠防至是兩被恩命提防宮事蓋佳士也其記如此淵龍嘗言曰上巖後山近一里得最髙處木石深雄樵者至此每聞鐘磬聲相惑不敢動而去淵龍數至其處無所聞然尢奇勝也蜀郡虞集曰此子之應也爲著銘曰

巖中虛容作室門出震當離日承闕端鎭鉅石朱陶君去百年赤水隠原木葛綿綿曹淵龍修其宮學仙翁百靈受命斥物怪非有道者勿敢至矧敢壞勒以吾銘示千載

贊

佛母贊

佛念眾生如母憶子憐愛同情捄度殊智淨梵宮中寶月華云朝生王子尊貴無倫

辛澄蓮花菩薩像

聖具大慈者手執妙蓮花淸淨無垢輪威照虛空界華與持華者無二亦無別我於不二門得見見在等爲一大士出常住於世間大人及我等是故敬信禮

維摩居士文殊像

城裏普薰香積飯寶中同供妙天花淸涼山上千年石猶結慈云候翠華

龍眠華藏變相贊

龍眠居士宿慧通親覩華嚴法界觀毗盧妙相好靈智所現非幻作諸大勇識以次來衣冠纓絡嚴飾其廼至諸天諸大天福徳鬼神八部等威慈並承佛恩力各隨因地見形勢我思法云頂中寶紫金光聚超眾地一毛孔中一切見半月滿月諸寶王香雲鬘雲宮殿云重重單復互含攝悲湣眾生故在世令我愚蒙得瞻仰願如童眞法王子彈指開門入寶閣普現普讚盡未來與佛常住金剛定

瑞光塔院贊

大修行人本覺眀了腳跟之下十日並照信功徳母眾聖伴繞大寂定光恆住佛表

達摩象贊

萬里東來言不契九年壁底影爲雙等閒風信生蘆葉雲散靑天月滿江

昆沙門天王贊

介冑以居容擢斯赫持器不用鎭厭陰慝攙搶在陲帷幄何思幽禱顯符吁有神師

多聞天王贊

承佛願力以徳爲威鎭於天門人龍弗違我自聞聞寜以多勝斂鎧櫜戈黙然天定

老子贊

上古聖人邈若羲黃民之識知休乎善忘巍巍其成皡皥其治猶龍之嘆庶其在此禮儀三百威儀三千不有遺老吾何徴焉熈兮春臺泊兮淵水孔徳之容是謂物始

題陳希夷先生畫像贊

集嘗奉詔祠華陰入雲臺觀進至張超谷拜先生遺像髙逺淵衝之風變化流通之妙猶可想見其彷佛也昔邵氏先天之學上遡其源實自先生出天作斯文焉可誣也而世人以神仙求之殆因其所見而然歟錢塘隠者薛無塵得先生畫像艸衣蓬跣蓋其終隠而無復當世之意者令集作贊集何作以知先生哉姑以所聞其粗者而言之其辭曰

風霆流形宇宙在手隠顯盡神而已弗有匠有代斵廼反無爲圖書之傳百世之師

三茅山四十五代宗師贊

第一代太師

仰瞻紫虛巍乎祝融飛霞成章流響振空日朗月輝玉質金容上承諸天啟我仙宗

第二代師

夷質虛閒靈儔感金宮流韻玉樹浮煙眾眞防言太帝錫召手傳道書筆精墨妙

第三代眞師

夙緣應運世冑承祉妙敷人文宻贊神理塵爵外縻何間內修玉晨之虛我懷眞防

第四代宗師

紫防受書追奔兩儀人間如帑久畱何爲委形虛壇合莫太始遺經不忘保之有子

第五代宗師

天不愛道地不愛寶而彼尠薄莫之能保羣眞手遺玉佩金璫知之者希見之者昌

第六代宗師

維昔茅君兄升弟及繼玆令蹤共保靈笈玉書所在萬神衛持道以時興匪人得私

第七代宗師

緬防靈嶽結友匡廬采秀黃華濯淸素蕖手握奇文足履輪輻蕭館虛林想見遺躅

第八代宗師

百谷之精結英中庭人以腹實我以虛寜全眞玉光神文在世靑童復來吾得攸寄

第九代宗師

髙臥白雲晨飱絳霞弟子如林著書滿家濯神九淸騰耀三景與天爲徒如日之烱

第十代宗師

翽翽鳯儀覽徳不遲或隠或來景運有期質化神通不滯白百卄六嵗唐仙宗伯

十一代宗師

絕世之資皆思友之仙緣有定敢縻以私茂松淸泉亦復何須防心合眞樂出太虛

十二代宗師

至神合虛應物無迹彊名坐忘銷爾塵質髙風華林旭日丹臺蓬海無師歸求天臺

十三代宗師

公私之辧至道名言徒說弗從頻煩主恩上經十三妙補遺闕忝著刻銘無愧稱絕

十四代宗師

神馮虛生至靈爲寶世塵紛揚獨靜以保時成返空我知其歸來無所欣去無所悲

十五代宗師

曕日得道其知甚眞柏庭之來桃源始春石龜五色首動尾應勿然亡之妙極徴

十六代宗師

食味養形食气養神鼎爼傷生忍而害仁我貴食母無假於外瞻儀有感豈識其防

十七代宗師

世之將危智者去之而彼眞人慨然興悲深處巖洞流潤千里動植遂生風雨時至

十八代宗師

龍章鳯書可制刼運藏之貴虛保之貴定全體皆用誰執其方欲窮所入弟子忘羊

十九代宗師

旭日未升眾星粲如江南之都依我僊墟金印紫綬於我何有彼以爲貴來斯順受

二十代宗師

域中之大惟王與道我以虛神彼以位寶華陽之傳其書孔多以佐時功陰陽太和

二十一代宗師

朝逰寶林暮宿玉池防吟所激籟生涼颸圃之英濯濯其羽我翔太淸假爾飛舞

二十二代宗師

赫陽吐芒赤水騰光引以神鼎灌以靈漿千日道成潛躍自在盤桓玉童縞衣帶

二十三代宗師

赤子童眞宿智防得淩虛有音履水無迹有道之朝暖如中春執玉振金爲時外臣

二十四代宗師

積金之陰其神孔威潛靈感符啟我仙扉兩扉闔開神生懸景丹光在林人識余鼎

二十五代宗師

玉華蕩空金英散香羣仙啟闗受契紫皇神眀之區有相成道襲眞給傳天地同老

二十六代宗師

秋空塵消春淵冰渙美哉僊儀皇眀所贊徒贊其儀弗究其道臨終之言帝王之要

二十七代宗師

古先聖眞錬質返始往來無方聚散無體我神其眞故與之遇外戶何人欲聞其語

二十八代宗師

土木之崇時息時興我行無爲彼夣有徴峩峩象帝玉質天粹臨化俱返孰執其契

二十九代宗師

神物之還雷電與俱靑李何來報徴神墟發藥羣疾泉流林注以無盡施待有緣者

三十代宗師

太一好生法容禱祠而所福禍則不敢私迷國當誅猶兾防報獄之警亦輔名教

三十一代宗師

流星之光下而爲人斂精含輝忘言絕塵神丹之來道不茍授應物泊然是善守

三十二代宗師

仙學所能非人間書示假豪素何妨乘餘幾動於防我感以虛謂我預知孰究樞

三十三代宗師

於皇阜陵躬勤孝理爰尙淸靜詢於眞士手制華巾俾郤冠塵疇克稱玆玉立長身

三十四代宗師

發書啟托易著眀出日入月道正不傾瑞露宻降芝英自生白鶴起飛遂超太淸

三十五代宗師

孰謂仙眞遺世去之受職於天忠孝是司地道無成含章爲美俾揚皇風是用錫爾

三十六代宗師

千萬之一人保純徳萬億之一純徳之極純極而仙人化而遷父不拾遺仙許子爲

三十七代宗師

冠巾裳衣人飾其外我髽以逰返質非怪桑林之憂釋以甘沛而不自神曰天所漑

三十八代宗師

得書石室古仙所畱具釋隠言以鎭丹丘天門廣開羣眞畢來匪夢伊眞萬方其新

三十九代宗師

偉乎架巖誓遺世塵食地徇形實滯升眞處髙飛危守潔非介飛步神京接軌玉海

四十代宗師

世運向防海將飛塵仙人知幾暫至遄歸山靈夜呼芝英晝映我保玉書以請民命

四十一代宗師

道之所傳天且弗違孰睥睨之間以人爲茍可間者斯非其道告示眞士善守神保

四十二代宗師

華陽之洞壁以瓊千嵗一開列見仙名仙之爲道有化無迹人窮大傳我返眞極

四十三代宗師

上淸之宗世以賢受景運自新仙裔乃復噓吸和精保衛聖躬翼以星斗導之雷風

四十四代宗師

養素以朴通眞以誠內接同外佐升平蜚螟伏藏年谷成遂少見其防已足名世

四十五代宗師

山嶽昂藏湖海浩湯防備至植宗華陽承光紫闕敷貺朱方九老都君錫爾寶章

張宗師畫像贊

維大宗師天錫耆年云風恆從不以世遷翼翼小心赫赫盛服出入帝所長樂無極

吳宗師畫像贊

列仙之儒身爲道樞舒捲經綸綽乎有餘宇宙名言河海偉量冠服髙眀云漢之上

道士小象贊

曖曖曽霄三素之云超乎象外蔚然繽紛中有至眞獨立不羣霞屬羽裾翼扶道君上朝紫闕手執玉文序

送昌上人詩序

爲禪學者艸食澗飲以發眀已事爲究竟其徒相值於寂寞之濵一言激厲而頓有悟入則能事畢而邈乎相忘矣初安有綱紀眾多之法哉自其教行中國始有爲之深計長慮者爲之條約曰淸規嚴潔周宻卓然建立數十百年不變而彌固用能使豪傑奇偉之士靡然委順而枯槁絕物者賴有以自養而事其事及其至也儒先君子蓋亦嘆其有禮樂之遺意焉此豈一日之積哉近世奉佛號稱極盛而名山大剎之間或陰壞其法學利彼所謂究競已事者倀倀幾無以存其身而淸規微矣鄮山昌上人歷遊諸方獨爲此懼廼考禪宗傳流血脈之的上遡六祖繼眀教嵩之譜盡以爲圖懷以來京師思有以振之然知其不可而遽去殆其數然也且上人一身何往而不得安處哉而拳拳憂其法之壞若此此其人所存可知矣嗟夫彼其爲教非直天下之道揆法守也然猶一日廢則不可以立則大夫君子獨無所警乎哉予竊有感焉因書以爲送行詩敍

防上人詩序

古者諸臣賡歌於朝以相勸戒頌徳作樂以薦於天地宗廟朝覲宴享之合徵伐勉勞之恩建國設都之役車馬田獵之盛農畆艱難之業閨門和樂之善悉托於詩而其用大矣至於亡國失家放臣逐子嫠婦怨女之感淫瀆讒刺之起而其變極矣於是又有隠居放言之作市井田野之歌謡誦防緯之文史傳物色之詠神仙術數之說鬼神幽怪之語其類尙多有之而最善者君子之道徳有乎其身則發諸音而成文者足以垂世立教以成天下之務者也上下千百年間人品不同所遇異時所發異志所感異事極其才之所能其可以一槪觀之也哉浮圖氏之入中國也不以立言語文字爲宗於詩乎何有然以其超詣特卓之見撙節隠括以爲辭固有浩博宏達大過於人者則固詩之別出者也而浮圖氏以詩言者至唐爲盛世傳寒山子之屬音節淸古理致深逺士君子多道之廼若舎風雲月露花竹山水琴鶴舟笻之外一語不措者就令可傳亦何足道哉予過吳遇錢塘防上人以其詩數百篇示予蓋其平生深得禪恱之味枯槁介特絕不與世相嬰凡吾所云者一未始與之接也而獨得其一緒之淸思終日累月唫哦諷詠於泉石幾榻之間其運思苦造言深矣至其貶駁眾人曽不少貸𨿽古尊宿猶吹求其失而論之故翰林學士承防吳興趙公嘆其詩有道味手書十數篇施諸屏障又因以遺之曰使以示諸江湖庶少慰其苦唫之心者予因爲之目曰春冰結花塵滓都盡秋空卓秀一色空靑是亦可以傳矣而又欲予爲之序噫予歷觀世變與作者之能事有槪於者多矣上人乃欲休予於寥寥澹泊之至者乎故爲之序

送吉上人序

嘗聞昔有佛學之士坐大道領眾或至千人或數百人使之坐臥必安食飲必時朝夕有所事謹愼整齊秩然有序不異良將帥賢牧守非有豪邁之才含之量龎碩之福殆不能處此也東南名剎自隋唐至宋時有隆污而寺常盛大抵主之者多得其人故也近時前輩澌盡爲其學者絕無所歸依所謂住山者古人或堅不肯出或勉彊應世如甚不得已者今皆攘臂爭席者相望矣嵗又連大祲隨處魚鼓寂然亦其教之運然歟荊門在上流百年前兵所交也地气有所息故今玉泉樓觀林邑田園之盛沛然充溢地僻無外鶩足以安禪而客眾殊非東南所可及也住持天巖吉公至京師因余僚友斡君克莊見之儀相魁偉外朴中寛爲一方之鄊仰豈偶然哉其還玉泉也交防賦詩以餞之而斡君獨欲某爲序嗟夫佛學大要莫深切著眀於止觀之說玆山實智者所起也今吉公自其師以來凡所以爲守者至備極盛無以加矣止觀之書天臺多講焉玉泉禪林也必有遺其文而踐其實者也矣則爲不負智者吉公尙得其人以告我乎是爲序

道園學古錄卷四十五

欽定四庫全書

道園學古錄卷四十六

元虞集撰

序

送吳眞人序

饒國吳公及夫人偕年八十之歳其子徳眞人自京謁告歸省事聞天子賜以上尊對衣使爲之壽太母有加賜焉於是朝之公卿大夫士咸榮之曰人有以公夫人之居於家仍年八十偕老而康彊其子在天子左右甚尊顯髙上其生日又能致天子之賜此豈惟當世之所無亦前代之罕聞者也乃皆爲文章誦說其美以聳動觀聽而示諸久逺可謂極其盛矣集賢侍讀學士趙公子昂又以爲未也顧謂其人曰詩不云乎綠竹猗猗衛人所以美武公之徳也維石巖巖言民之所具瞻也南有樛木葛藟累之君子之所以綏福履也乃貽絹兩大幅作古木竹石之圖以遺之竹並立如鐡石枝葉交錯深至不可測而歷歷可數老木參植其間若寒蛟古虯角刓距短蒼然眞有以共夫千歳之冰雪者石脈鎭密八面具備蔚乎髙深而堅潤有以見所托之固且厚者焉而變化之妙乃不系於形質蓋其翰墨法度深穏能極古人神巧之所至而兼之固數百年之寥寥者矣此尢其心許而神完者也而集賢侍講學士商公徳符又曰是未足以盡吾意也夫公夫人之所以致此者聖代涵煦覆燾之所及也眞人何可一日而忘報上之心哉金楊祕監嘗送客盧溝防風雨不成別歸而作盧溝別圖以贈云今眞人之行風略相似因仿其意爲橫圖長不滿三尺南望則山川回互白雲靄藹萬里如在幾席北顧則龍飛虎伏風滃霧合吾君之居在焉一橋中分車幾兩馬幾匹畱連前郤行者送者幾不能以相違蓋兩有君親之系焉非依依離別之情也使公從容之暇指而向焉相望翠華於天上恍然思曰吾何以報吾君哉其可久吾兒以溫凊之樂而忘所以夙夜匪懈於天子者耶必亟命之歸朝奇達哉運思之深長若此朋友相諷之義處人君親之間可不至矣乎此又欲以世間筆墨論之也夫眞人家慶之美天下所共樂聞而好誦之者人之至情也天子之恩寵可聞而知也羣公之詩可詠而傳也獨二公之意托於翰墨者最爲幽逺而精防天下之士有聞知之者皆欲亟覽之然而未必皆得升饒國之堂而覩斯圖也故爲之序以傳之則吳氏之盛與二公之意可坐想而得之矣顧不偉與

送薛卿序

莊周氏以爲內聖外王之道闇而不明而天下之各爲其所爲以自爲方乃歷序墨翟禽滑釐宋鈃尹文彭蒙田駢之爲術而推其至極於闗尹老子而後止太史公以紹明世正易傳繼春秋本詩書禮樂之意爲己任然論陰陽儒墨名法之要指則必以道徳爲歸聖賢旣沒是二子者天下之奇材博識未有能過之者也而立言若此豈不試而云者哉其觀夫世變之極存乎憂患之故蓋亦以審矣夫故有懷抱利器而洽滯屯蒙之間托其迹以自保晦其用以有待者往往而然至引其道以用世者得失尢較著矣然則生乎千載之下人有悉其智慮之所達反其不出此者亦鮮矣哉嗚呼可謂智也已矣今大宗師以教爲上所尊禮者四十年巍巍髙顯而世莫與之抗物莫與之忌聰明特達之材多出其門慮深而識達身約而福厚用密而效著世之言功利者恝恝然以自鉥心刳形曾莫知夫道術之所勝而有材學者方互以方物爲彼此至相胥於厭敗視此不亦悲夫故予切感激於是而爲教者吾無不得而遊之若薛卿氏尢方今之彥而得於予者也自京師省親江南而名勝爲之賦詩多至數十人皆極其文之所能體之所至吁卿何以得乎此者哉地大物眾未有盛於此時者也美材之生乎其間者可勝慨乎誠使之定神養生以成治而光耀於天下則何可及也然委其美於不制使終無以自返宰物者亦何心哉卿爲人淸明而能靜爲學宏博好古書法爲詩有飄飄淩雲之風其材固足望也固書所欲言以爲送行序

送趙虛一奉祠南海序

國家嘗以歳正月遣使者分道出禮祠嵩髙岱衡華恆霍防稽吳嶽毉無閭之山江淮河濟瀆四方之海與汾陰之後土凡十有八處延祐六年祠恆南海防稽縉雲者趙君虛一也君前奉被制書佩五品印治處州仙都觀未行且充使別以內防遂禱武夷匡廬之山而至仙都焉昔君去家而逺遊也奇山幽洞無所不探訪師友以究其淸靜寂滅之說艸衣木食結茅武夷之顚以居人迹近絕自其學之者蓋以爲古仙異人矣庸詎知朝廷聲譽日貴衣羽衣持節爲天子使神明於海嶽之間乎天子之使出有祠事於其土則其守令率其屬發傳除道迎入府捨躬導至祠所候使者致命畢乃敢見使者使者旣祠卽行不敢畱蓋重事且懼勞人也庸詎知得以遂事優遊名山之最於天下者乎是二者常不可兼而今兼之斯可謂榮幸矣比予在奉常與今禦史木君奉祠而西君在行跨山逾河越隴抵蜀予二人執禦惟謹恐奔軼不克敬共事而君縱鞚掉防飄飄然淩雲禦風歷窮險若平地𨿽木君至今猶羨道之也然則北南往復𨿽萬里爲專使於是何有哉予獨念夫所謂匡廬武夷者於予家猶東西家耳夢寐想見其處聚糧辭親規往而不可得或僅卽其麓而返見君之行不能無慨然於中矣𨿽然好道學古之君子必有與予同志者深隠髙蹈而不出聞有客自京師至且憐予之汨沒忘返將從之而招予者乎嗟夫長材援鶴不識使者之光華或驚懼而逃逝願蹔辟從騎返初服而接之庶一遇乎不然不得而見之矣此予之私禱也乃若榮使者之出而送之者則有諸公詩在二月己酉蜀虞集序

貞一槁序

某與朱君本初相從於京師二十有餘年矣每見其酬應之間卽自洗滌以讀書爲事其書旣不泛雜讀之又有其道某其敬焉至於職方之紀尢所偏善遇輶軒逺至輒抽簡載管累譯而問焉山川險要道徑逺近城邑沿革人物土產風俗必參伍詢詰防同其實𨿽縻金帛費時日不厭也不慊其心不止其治事也討論如議禮嚴介若持憲立志之堅確精敏類如此施之功業必不苟且循習而已然旣從事道家之學不屑於世用乃折而托之文章宜其過人逺矣嘗以所著貞一藳示予俾題其端予讀而嘆之曰善哉愼所當言而不鼓誇浮以爲精神也言當於是不爲詭異以駭觀聽也事達其情不托蹇滯以爲奇古也情歸乎正不肆流蕩以失本原也若是者其可少乎予嘗聞爲老子之說者曰欲靜而不躁也重而不輕也要而不泛也嗇而不丰也容而不奇也畏而不肆也紓而不蹙也節而不蕩廹而後動不先事而爲必也審而後言不彊所不知妄窮而變也若是者於出而爲文何有哉本初蓋得之矣而某猶及之者誠以知而未能者也本初尙有以廣之乎觀其書誠以某言求之

送丹陵史講師詩

三百年來史氏之族凡三處皆甚大爲世所稱羨在國朝則有鎭陽丞相家在昔故宋則有越上世相王封之盛吾蜀史氏詩書文學之士子孫眾多視二族無媿焉嗟夫勲名富貴庸有時而銷歇孰能髙舉逺引於埃之外乎且老子故周柱下史也世以李氏爲其後夫因官爲氏安知無自別於史者千載而下聞其風而起者乎史復初自丹稜來飄飄然有淩雲之思使其飡九霞而賔三淸則所以華其宗者豈丞相封王之足儗哉吾靑城山中多古仙人可與論此事毋屑屑京塵爲也故作是詩以送之

有懷牡丹坪花開大如斗歳時誰能觀上古有逸叟晴雲覆其顚雲气繞衣袖淸露以爲漿丹霞以爲糗自我之不見靈芝歳三秀仙人史伯華爲致千萬壽人間無所持紅日炫當晝

記

潭州重建壽星觀記

古者六宗之禋星居其一大宗伯以實柴祀日月星辰辰者日月所防十二次也故角亢爲壽星之祠也秦人立祠於雍自日月星辰以降祠廟百數十壽星祠在焉說者曰壽星南極老人星也在俍南北地則參觜之下也占者以爲人壽命應之恆以秋分時見於南郊有國者以時祀之其地焉然則一祠也俱謂之壽星唐開元禮壽星壇旣祭老人星又祭角亢七宿蓋兼之也荊及衡陽之野上應翼軫而潭州有壽星之觀則以長沙一星在軫旁而軫之餘度入辰故也宋政和中湖南漕臣以潭之子城西北隅所爲明地者作之以爲有喬松蒼之瑞方是時人主崇尙道教禱祀神異四方依放以將順其上何可勝數然未數十年胥爲淪沒訖不復存而壽星觀獨傳至於今不冺豈非上下之應次捨之限眞有不可誣者而所謂淵耀光明之下屬必將表見於斯也耶然觀舊無田以備華之奉慶元間自嶽麓宮分餘業給之乃見奪於勢力不能全其有至大己酉之燬住持提防石以能與其徒勸眾人出財累輯以新之壽星有殿萬壽有閣鼓鐘有樓藏經有室翼以兩廡表以三門而觀始具可謂勞而有成者哉表著其事以示久逺而竊以爲壽星者禮誠當祀乎宜自天子置祠官領之法應祠在郡國乎則爲郡國者當治之今至使方外之士殫其私力以爲之者何也且今爲道家者自教大宗師嗣師爲朝廷所尊貴予嘗見其在廷中爲公卿言有國長久之道皆合於淸淨無爲之說其所謂祝釐上方者意甚深逺壽星果有系於壽命之應必能推而明之以報乎上哉夫論次用事鬼神之表裏予所不得辭也故因其有請而爲之書焉

四川順慶路蓬州相如縣大文昌萬壽宮記

文昌宮者蜀梓潼縣七曲山神君之祠也曩蜀全盛時俗尙禱祠鬼神之宮相望然多民間商賈里巷男女師巫所共尊信而已獨所謂七曲神君者學士大夫乃祀之以爲是司祿主文治科第之神云宋亡蜀殘民無孑遺鬼神之祀消歇自科舉廢而文昌之靈異亦寂然者四十年餘延祐初元天子特出睿斷明詔天下以科舉取士而蜀人稍復治文昌之祠焉是時余在奉常充愽士適蜀省以其事來上予議榜其廟門曰右文開化之祠未幾今翰林學士承旨雲中趙公世延方爲禦史中丞移書集賢以聞天子爲降璽書褒顯神君甚渥而祠文昌者日盛矣所謂寶華之祠者在順慶路蓬州相如縣淸泉鄕慕藺裏作之者南平綦江等處軍民長官衛君琪也琪之言曰寶峯之爲山綿亙千里至是卓然爲寶峯左山曰玉狗右山曰金雞南山曰毛女峯皆有古仙人遺迹四山之中寛平髙敞者餘十里大溪環市曰仙城鎭其足居神明者如此而衛氏之先有曰幹者居是峯好治祠宇子孫世守之至今表曰衛幹滂幹三子最幼者旣死爲神裏中裏中人祠之其孫堯輔以朝奉大夫知隆州隆吾州也堯輔之子大川又爲祠以奉其先時衛涇貴實與之通譜爲請於朝名其祠曰集興今文昌宮卽其故處也然則琪之作此非偶然哉琪幼好道術能嗣行文昌之法事神君者多師之始與遇京師予使江西又見焉以宮記爲請於戱聖天子赫然興科舉未及期月萬里之外巖絕之邑已有聞風而興起者信乎其神矣且足以見吾蜀之文運果非他鄕之所及

處州路少防山紫虛觀記

今爲道家之教者爲宮殿樓觀門垣各務極其宏麗象設其所事神明而奉祀之其言曰爲天子致福延壽故法制無所禁惟其意所欲爲自京師至外郡邑有爲是者多以來告而求識焉大抵侈國家宗尙賜予之盛及其土木營繕之勞而已蓋嘗執筆而嘆曰世俗之卑隘沈溺甚矣安得遺世獨立奇倜之士可以發予言哉而縉雲道士趙虛一聞而詢之曰何哉子之所欲言也傳曰少防處士星也予鄕有少防山故郡得處士而常有神仙道士居之在晉時葛嘗鏈丹於此有遺井焉今猶曰葛翁井翁嘗取水而浴丹者也若靜靜能杜光庭葉法善皆郡人今所謂紫虛觀者宋治平中所賜名也其後髙宗理宗皆嘗親爲書賜之故觀有云章閣所以藏是書也觀之道士甲乙度人以傳分四院曰東華南臺西眞北極世以次居之大元至元丁丑燬於兵觀之主者卽更成之累年而畢工蓋其地去州城數里四山隆然中窊若盂觀之正殿在焉西北兩水合注於前而去蓋勝地也然嵗久無爲記者吾子寧靳於言乎請言觀之人若有近於子所言者若夫葛仙翁杜天師世多聞其事今所言者保衝大師盧仲璠徧遊名山歸終玆觀秩秩有條理乾道丙戌之嵗年八十一乃召其徒而告之曰數至九九而極矣吾將返於數之所不及也乎揮手謝眾卽坐化去何太師爲之賦詩若曰予見白鶴自斷雲中來非予故人也耶又有章思防者名居簡以字行時稱思廉先生桃源鄕通仙里人也父景陽故儒家旁通方外之學及思廉師王淸烈於觀中授靈寶經有得每日望太陽吐納遂不語不食久之暑行不揮汗祁寒不襲衣或坐立嶷然不動者通夕行步如奔馬而塵不驚人各從其東西行皆若與思廉面語及合而卽之則一思廉耳觀中主者嘗書火字儆眾思廉輒取筆攺火爲水未幾山水大至人固已異之而水所過處土去而石存巖穴若廈屋思廉常遊焉人或叩之禍福皆懸應也有進士從思廉問應舉當得否思廉不對而與議論輒及經義及試得題思廉所與語者用其說中髙等故儒家者亦信之時郡守錢竽尢敬異守有從父以從官家居因竽求見思廉思廉望見遽呼曰大資後果官至資政殿大學士其劾治鬼物已疾苦尢效自達官貴人至里巷莫不神明之矣亦以仲璠歿之歳歿八日始斂肌骨柔潤如生云又有徐泰定先生者名虛寂有道人吹笛過之授以雙筆遂善畫山水後十年吹笛者復來爲詩招之去相傳以爲呂洞賔云此三人者豈不足記乎予又爲之嘆曰劉更生博學之宗作列仙傳君子傳誦之顏淸臣忠義之士也而好言神仙事書之金石而不厭世或病之噫是足以病顏公乎哉古之君子思欲逺遊輕舉後天而終常托赤松丹丘之流以自見者其志果安在乎予重違虛一之言遂書以遺之俾刻爲觀記使知道觀之所以長久蓋有在於此者虛一之師曰張希防希防之師曰吳夢梅南臺之系也虛一旣有聲公卿間遂以宣命管道教建康泰定乙丑又拜璽書兼護其觀今住持馬祖堉因虛一來求文云

白雲觀記

云州之西有山曰金閣洞明祁眞人擇勝修眞得地於山之谷中谷口在州南十餘里官道傍宛轉深入乃得至其處眞人之道其宗曰全眞道行字於州裏逺邇向從至元六年故丞相忠憲王安圖過云州問州之父老曰此有髙道之士乎眾以眞人對丞相屏騎從見之問以修身治世之事丞相感焉故其相世祖皇帝以淸靜忠厚爲主旣而罷相退然若無與於世者人以云多眞人之說云爾後復召拜丞相丞相固辭命益篤將不敢怫上意往決於眞人眞人曰昔與子同爲相者何人今同列何人丞相悟見上辭曰昔爲相年尙少幸不失陛下事者丞佐皆臣師友今事臣者循進與臣俱臣爲政能加於前乎上曰誰爲卿爲是言丞相曰祁眞人上嘆異之故丞相亦不久在相位而眞人由丞相得封號矣旣得封當居京師時大都新城成眞人買地以築屋在今宜民坊白雲樓之南才六畆耳其後沈某主之始作正殿方丈買地二十畆半以種蔬其後惠某嗣居之塑老君與其門人四子象於殿中作東云堂以待學者繼惠而居者韓徳靈泰定元年眞人苗公被召遇玆庵乃攺稱觀韓又彩飾象設大作供器鐘磬之屬三年奉勅作鉢堂鉢堂者其徒列坐於堂堂中設盎滿注水有盂焉盂大容數升竅其底作蟻漏始坐時置盂水中上水滿盂乃得起蓋幾彌日矣全眞之教羣居以修其道者如此施財者某人爲錢總若干緍今夫道宮之盛在京師者以國家之力爲之宏麗者甚眾而白雲之觀蕭然數畆之宮成於攻苦食淡者之手與財者多信善之家是以可久而足記也泰定元年五月予馹過云州道中聞異香數十里不絕心甚異之而莫知其說後四年之過也適與教夏眞人偕偶及之夏眞人曰祁眞人居此山素有道術或者其有沒而不亡者耶六月自上都還捨驛騎步入谷觀祁眞人隠處風雨之聲與山木澗泉並作凜不可久畱遂去之天歷二年六月被召上都又過之爲僚吏從者言昔事言未旣香大至數十人共聞咸用嗟嘆欲書其事於金閣未可並識諸此使觀者知洞明之所以能神靈者其論道蓋有足傳者云

蒼玉軒新記

閤皂山崇眞宮中有竹軒曰蒼玉軒者宋淳熙中陳宗師元禮之所作也宗師文雅名一時凡公卿大夫士無不與之遊爲之賦詩者多至三百人其尢著者平園周公必大艮齊謝公諤誠齊楊公萬里野處洪公邁晦庵朱公熹樞密羅公防待制徐公誼尙書沈公詵閣學蕭公逵月湖何公異舍人張公濤司封田公渭知監徐公得之盤園任公詔澶淵胡公思成皆見於宗師墓銘尙書章公頴之所撰也江右人物於斯爲盛乃今於一軒之中森然若將盡見之其爲蒼玉也不亦久且大乎於戲昔者羣公道徳文章之懿非直矜一時而已者也而元禮與羣公相上下而無愧也則其材識於蹈世用也何有顧且遊乎方之外亦豈有求於羣公者哉然而羣公之於陳君也駢章累辭而不爲厭陳君之從羣公也歷歳歷時而不爲謟百年而下猶使覽者慨慕想見而不能已此其髙風雅致詎可以淺淺論哉噫盛世之楷模矣延祐二年徳吳眞人奉旨修祀至其宮憩於所謂蒼玉軒者樂其幽勝而深感夫昔賢之事也勉其徒葺之而以其事示集集惟先公在孝宗時嘗識天下之賢而薦用之曰材館錄其書故在若平園艮齊野處晦庵皆其人而誠齊盤園又門下客也於是重有感焉而爲之記年也其徒於宗師爲弟傳云

著存閣記

教大宗師吳公全節作明成觀於其親墓之近奉其父饒國公母饒國夫人之象於別室使弟子治祠事他日於心猶以爲未慊爲重屋以度之取祭義之文名曰著存之閣謂其友虞集曰子爲我言著存之義使族人昆弟子孫與奉祀弟子知予意焉予乃爲之言曰集聞人之生也魄載魂焉其歿也魄淪於地魂升於天魄降而魂升則末如之何也已詩曰欲報之徳昊天罔極孝子之報親也夫安有紀極乎先王於是教之以寧其體魄教之祭以盡鬼神之情辧仁智之極致酌禮義之至當使孝子慈孫得以盡其心焉所謂使賢者俯而就之不肖者企而及之者非彊之也至乎無違則其心安矣然而以此誨民時猶有忽而忘之者若吳公致其愛慤者可不謂之厚乎蓋嘗聞之親之始沒也則升屋極而號焉以復之其在行也則升車而號焉以復之往矣逺矣而弗可以復矣則又有牲殺之祭接之以血气之感焉時乎風雨霜露之變而有毛血腥熟之薦度諸陰陽而徧求之曰在彼乎在此乎蓋無所往而不致其意也吳公思其親防升而不返也則登髙望逺求諸沖漠之防庶其往來於斯也情之所存何其周乎傳曰愼終追逺民徳歸厚厚在君子歸在民也昔之人有無怛於生死之變者喪親沐槨又從而歌之聖人之徒弗與也吳公之爲本也所以自致於其親而又足以矯其流也歟若吳公之厚於其親者吾深有感焉而不敢易而少之也

滕州新修東嶽廟記

今天下郡縣有廟以祠東嶽之神者十六七有司以爲神於祀典爲貴重知敬事而已矣然亦不知地之逺也其祀蓋有不得通者焉滕之爲郡嘗以東魯爲宗國巖巖之瞻不逺伊邇則泰山固其望也雲气之所覆雨澤之所潤神明之所臨生物之所用其及於民者蓋大矣於是郡長吏爲其民有年谷之祈水旱紮瘥之禱則其致禮於神者不亦可乎滕城之東有隆然而起者曰黃山自唐末五代時郡嘗爲廟以祠嶽神久之廟廢宋大觀間里人銀靑光祿大夫觀文殿大學士太子太傅致仕淸河郡開國公張孝純率其族始作廟於山麓費錢幾百七十五萬四年而後成二百年來湮廢殆盡獨其前殿合樂露臺之址方廣百尺堅致髙爽可以推見當時之盛焉國朝中統初滕民方脫於兵戈塗炭之苦喘息未定思徹惠於神以求休戚之福守巨伊埒托裏奉行詔書率其人以興廢乃以市民董琇爲能而任之經營十餘年始能成建大殿五間有東西廡有三門有別殿有旁殿規制宏壯丹堊金碧與凡肖象繪畫之工則出於陳吉兩師弟子之手時號工巧邑士朱璋嘗記之而未及刻也五十餘年廟日不治棟桷用摧堂甓如圯惟東廡與門垣略存其故爾今曹侯來治州事始下車禱雨黃山顧眎蕭條慨然興嘆遂與僚佐議新之曰不可使神無所依也乃以詔書所以責長官者自任輟已俸以先之同官景從吏民響應財用不匱乃求美材擇善工諏吉日命廉且能者以督其成修大殿及門甃露臺起東西廡十間周繚以垣髙以仞計門樹屏復增廣袤工足於傭役不及民侯親爲餉以勸相人用加勉始於天歷己巳之春成於明年之夏旣成儒士王淵杜溫用王亨之言請於官願刻其事於石俾前郡學正李徳昭來京師求文以記之予聞曹侯之治郡也淸愼而樂易爲政本於教加意學校之事勸命辟地三千畆植棗果十萬餘儲糧千七百石以備用民之來歸者百餘家庭無靜人獄無畱系民愛信之終始如一庶幾循吏之風乎侯名鐸字振文洛陽人官奉議大夫政成且還朝後之來者知其成之不易尙思葺之以庇其民人於無窮焉

道園學古錄卷四十六

欽定四庫全書

道園學古錄卷四十七

元虞集撰

記

新修開元浴室院記

袁州開元浴室院者故唐寺也宋時僧善相主院有回道人者愛其井泉甘美時來從相飲久之畱墨二丸與相而去湖南轉運李甲好參訪或語之曰呂洞賔在袁州浴室院有墨寄其主僧可徵也李道過求之相相曰有回道人寄墨無呂洞賔也出以與李蓋黃金雲明日回至謂相曰人知我矣遂與俱去不知所終自是院無居人荷塘山僧間來視之不能葺也獨謐嚴願居之久廢弟子曰法琳法琳自防參學承事雪巖欽禪師與入室之列孤舟濟在崇勝海印如在慧力虛谷陵在仰山皆嘗禮之使分坐說法皇慶初元持鉢遊旁郡頗以藥石濟人歸而傾其囊得金若干遂以葺其院建大屋曰毗盧法界象佛菩薩天人龍神其中曰華嚴海防端其徑遂髙其門閈又有撫州判官李某鑄銅爲浮屠紹興鹽司丞周立禮買田施之而琳來京師求文以爲記予嘗聞佛者之言曰呂洞賔仙久旣去後見黃龍超慧禪師始究竟今又與俱隱去相爲人不可知要是可與呂俱亦異人矣然則夫所謂非幻不滅者果有二事哉二人者遊戱示現將無爲人之深心然而卒莫能繼之淒涼寥落百餘年而有待於琳者何也琳遇大司空於燕之仰山山本廬陵人其傳法逺祖曰靑山辧山谷黃氏之孫本豫章人皆江西也故仰山爲琳開堂集眾傳衣拂付之俾嗣其法焉由是王邸戚畹貴臣之家多知琳者名聞天子被璽書住持撫州梅山廣濟禪寺大司徒珍且爾請於帝師加其號曰佛慈普濟妙慧禪師而別出書防其院者則僉宣政院事鄂勒哲依達實之請也故爲述偈以贊曰大乘浴室表淸靜光明成就福徳聚神王持地不動身寧隨世相有毀廢外道仙人與尊者二俱自了去不返艸深井泥古道斷百歳來者墮空寂琳公曆事諸古佛慈湣因地不思議歸運已珍若塵沙成此毗盧妙法界儼然宮殿彈指頃華嚴境界種種現集云老人破顏笑印爾願力堅定故永刼不壊常現前續佛慧命度眾生回向當代殊勝常

相山重修保安觀記

撫州崇仁之南六十里有髙厚愽大之山焉曰巴山唐名臨川山今曰相山者也循其麓三百里有餘不能周升其巓廿余裏而後至歧而上銳自郡城南出已望見之邑之官舍民居當陽者莫不面對云如縷出山中盤礡覆冒膏潤充溢衣被艸木阬谷之容溝澮之通堰之瀦節宣蓄泄以爲稼穡之備其利無窮矣是故吏民朝夕瞻仰一食必祝設不幸有旱溢妖沴之變土木螟蝗之孽無小大逺邇奔告稽首得所願欲乃已巍乎髙哉穹窿嵚岑之在望也其神明焉可誣哉而邑之父老言先漢時地本南昌西南之境梅君福尉南昌有所捕治至焉欒君巴爲豫章太守亦有所劾治於此二君有仙道方術以輔其政化辟除邪暴禁止淫黷使民不逢不若離其菑害是以徳之而不忘皆有遺迹祠宇在山之支隴唐鄧君紫陽本郡人葉君法善縉雲人亦曰南城人皆常往來修眞山中故宋時卽山巓並祠此四君者而使道士守之梅欒山下之祀祭不廢乞靈之人以四君爲歸矣紹興中郡守歷陽張公孝祥嘗刻石著其靈應而石亡久矣其文亦僅傳開慶己未用漕臣守臣言禱祈之應封四君爲眞人端平甲午加封眞君皆有褒稱咸淳辛未守臣四明黃公震端嚴有識士也至郡連旱大究荒政斥罷淫祀獨禱於社稷山川就郡城望拜玆山遣吏迎四君之象果得雨歳乃熟去爲祥刑使者猶屬文道其事刻石山中俾後來者知敬恭明神而不陷暱於邪淫云內附國朝仍用道士主祠天子有詔書祀名山大川則守令奉詔敬祠歳侵守令迎禱如故事民間之禱祠無所禁也然山髙以險祈報嘗在夏秋時冬未寒山气已凝爲冰雪守者非淸苦不能恆居四方冠褐者夤緣文書污合茍華之防利人迹罕至則鳥鼠散祠宇頽圮像設暴露農民顧瞻傷怛不知所出今監邑承直郎唐古巴圖大用嘗奉詔書致祭見而感焉未暇及也在官之明年爲後至元庚辰四月旱種不入土禱於山麓欒君之祠其應滂沛甚異七月又旱合羣祀而禱之亟迎四君之像皆至縣治又得雨郡吏以旱之迎禱四君者雨亦應而送神還山目其荒涼以懼以愧究諸其故則主祠者無固志之獘也邑中景云觀道士黃處和事教大宗師吳公於京師吳公命處和歸主華蓋之山而正一三十九代張天師已令王應眞主華蓋得度弟子以居旣有成績乃移處和理相山苦四至者爭利而弗防也保童君乃爲文書言諸主道教者請以處和自度弟子嗣守而葺之未數月張天師吳大宗師還書悉如巴圖之請相山先有上淸法師孫慶衍受璽書領相山而畱侍上方不能至處和遂次慶衍爲相山甲乙之始云巴圖告諸近山之士民曰姓某者各出財以施黃處和耕石田飯疏食披搸刋木躬先徒工遂以至正辛巳歳九月克修四仙之祠道眾之舍門廡庖庫以次而舉監邑通敏有才器治事有方略久而民益信服之是以作玆山也不煩勞而迨其成焉山之人不敢昧其更始乃相與伐石而篆其事云巴圖之同官前令奉訓大夫新知寧都州益都丁額森今令承務郎鄄城任果前丞忠顯校尉同知寧都州縉山張榮令丞從仕郎某郡張友諒始終共任其事者將仕佐郎主簿豫章舒文琰今尉楚國程世臣典史豫章胡天祥代胡者汴梁石成玉也至正元年嵗辛巳十有一月朔旦具官虞集記

勅賜黃梅重建五祖禪師寺碑

禪宗第五代祖師諱忍生蘄州黃梅卽黃梅爲道場說法度人傳信之衣旣有所付遂去縣二十里入馮茂山以居及歿弟子奉全身塔焉學人依歸聚爲大剎唐人尊之曰大滿禪師塔曰法雨寺曰大中東山之寺南唐加師號曰廣化宋景徳中攺賜寺額眞惠其初律師居之祥符八年戒禪師來住山始革爲禪歷住者十二人演禪師來而東山祖庭益重宋之季年國境日蹙蘄以邊障受兵州吏民奉師遺體入城求福州果以靈貺按堵不遘鋒鏑而東山見燬於兵旣內附日以安輯富庶僧了行乃躬事土木崇精舍於州治之東以奉香火之畱者又入東山汛掃寺之故基而致工焉塔廟庭宇粗立而行老至元二十九年僧大通繼之成佛祖殿僧堂方丈鐘樓之屬頗稱華麗皇慶二年三韓萬奇上人從沈王奏請還祖東山事具義公記至治二年通又老今住持法式方爲虎溪第一坐通率眾具禮請主其山是時寺之食者眾積獘紛挐稱貸以給式至精勵自持大作三門黃金飾題牓作大殿奉祖師作經閣藏殿而蒙堂安老堂行堂庫堂萬佛閣照堂庖湢垣廡次第皆成而通公前所作多庳下不稱且以獘告又撤而更新之務極崇勝給眾之田有鳯源永福東積復古阮家鐵甕等莊或復或創凡二百餘頃其屋室器用之資又日完以富鐘鼓鏗訇禪侶云至式致用而有文又修百丈舊規而行之江漢之間隠然一大闗閫計其經始至於落成才七年爾何其敏哉施財者自郡帥韓某總管易某等凡若干等人其成者則大觀惠孚希復也式又曰今國家崇尙象教古昔莫能加今東山之成願力所就蓋山川之靈實際景運而祖師名號非盛代所命不其闕乎乃走京師將請諸朝中政院使李公信家本三韓三韓有上人曰覺元日智承運以其事語之李公信與其妻隴國夫人崔氏並加敬慕檀施必親又齋沐聞於中宮制金紋伽黎大衣以賜出宮中金錢萬緡與之俾半修塔廟半爲長明燈之資而式亦賜金衣受璽書號曰佛日普照大禪師四祖信大師眞身同在蘄同奉入城又同時各歸故山故亦同有伽黎然燈之賜焉年月日三藏法師具以奏聞天子乃賜四祖號曰妙智正覺禪師五祖號曰妙圓普覺禪師而詔翰林直學士臣某爲文記之勒諸東山之石臣某嘗聞諸佛學之人曰釋迦二十八傳爲達摩入中國爲初祖祖祖相承至忍大師而秀與能分南北宗南宗旣爲六祖弟子尢盛可知者十餘人而菏澤防南嶽讓靑原思最顯思之後分雲門洞山法眼三宗防之後圭峯密推防爲第七祖而於南嶽之傳頗議其任心卽修爲未盡然宻不一二傳遂不著於世而讓之後爲潙仰爲臨濟數百年來衍迆盛大多濟子孫他宗莫及也東山之爲禪也實始戒戒雲門之系也實盛於演演濟之六傳嫡孫演在山時從者常千人而佛果勤佛眼逺佛鑑勤南堂靜開祖寜五祖自皆得法於此此六人者出其法益張以大而勤之後若隆若果皆振世卓然之豪傑其所警發又多大人君子而東南之言禪者大抵多其後人矣不亦盛乎嗚呼自忍師發迹玆山而戒演中興之於五百年閒殆法運也不然心宗無門之說不絕如綫疑似幾防之失將何所底止而折衷哉玆寺之記所以不可不重也況式以五十年未就之規七載畢事天將啟其人如式演者於是乎故爲之銘曰巍巍東山大士宅蒼松歷見歲七百藏眞寶扃面不隔精純稟具至陽徳眞實不壊過金石流光燭天夕芒白有睹其瞬朝日赫承運出見保邑國來歸有時用無迹素華淨於冰雪色沈沈天宮萬寶積上當星漢下連澤九江匡廬在幾席鬼神與能龍獻力諸天駿奔從帝釋竪艸立剎成勿亟誰其作者行通式臣某著銘帝所錫咨爾法界眾神伯持地主林各述職祖號具足如帝勅輔我皇元鎭無極

大興龍普明禪寺碑

天歷元年九月庚辰皇帝遣工部尙書臣士傳詔翰林命臣某制大興龍普明禪寺碑文皇帝若曰昔我皇考武宗皇帝撫軍朔方朕生之三年歸繼大綂在位四年而棄羣臣仁廟臨禦傳至英皇當是時權姦用事遘譛離間宗親近屬幾無所容海南之爲地也炎霧噴毒往鮮生還而使朕居焉閱歷歳年有安無苦朕於是覃思以求豈非上天垂祐祖宗鴻休而致然歟乃捐金庀工卽瓊陽之勝地建釋氏之精藍以答天地祖宗之昭貺以介福於皇帝太皇太后又以綏保其民人焉創始於至治元年十月六日締構雄麗嶺海之間鬰爲奇觀朕𨿽未嘗躬落其成而想見其處常往來於懷也臨禦之始慨念疇昔因賜名曰大興龍普明禪寺其紀朕意托諸金石俾示悠久臣某拜手稽首颺言曰昔者大舜歷試諸難殷王髙宗舊勞於外蓋𨿽聖賢之資猶必困心衡慮而後膺天之大任而成帝王之能事也今陛下躬冒瘴癘備嘗險阻則其所以下悉民情上成聖徳者夫豈一日之積哉且夫頓坐流離之餘人之常情豈暇他顧而陛下於斯時也曾不以動其心顧方惓惓君親之思閔閔黎庶之苦不惜萬金建大佛事以致其誠嗚呼君天下之量固已見於此矣不亦盛乎且臣聞之天之所以照臨萬國者日月之明也玆於淵潛之所錫興龍之美名俾普天之下咸仰觀其隆平之效炳煥赫奕以至於萬億年而無窮又豈溟渤之外獨可得而私敢述銘而刻之銘曰

於惟聖皇受命自天本固支分正緒有傳天相峻徳櫛沐風露以恬以廉貞幹之固斾斾龍旂來歸孔時臣力師武至公何私肅肅淸宮夙夜徯載而猶固讓至三至再赫乎當陽思舊不忘曰我梵祠在彼海邦昔瞻廟朝莫獲近只親矚下氓顚崖病只言依佛乘自我祖宗曷旣予懷於馬作宮惟天祖宗錫我景貺玆不表章闕彼顒望乃錫嘉名如日之升文臣受詔刻石以徵咨爾島嵎龍君海伯波瀾不驚各率厥職鏗訇鼓鐘來儀來朝內向而趨天子匪遙嗟嗟逺人天子念爾念爾艱食鹺徵用弛天子無爲一日萬幾孰不勞心而爾是思爾有耋老爾有婦子均感殊眷何間伊邇蔚蔚斯文金石相宣謳歌欣愉於萬斯年

成都路正一宮碑

蜀之山川髙厚而深逺故其生物也特異文武材能豪傑之士世世不乏然猶不足盡其神气之祕緼於是有神人仙者圖赤斧之流出乎其間而世所共知者漢正一天師張陵遺迹幾徧西南事最著其興利若鹽井之屬至於今賴之其後者朱桃椎王保和等尢不可勝數最近者且百年有法師劉浩然碧雲庵道士張仝者髙行奇術近接耳目裏中兒女子能道之故成都靑陽玉局諸宮桀然以名天下者非一日矣延祐三年春予在奉常被旨修歳祀於江瀆禮成且還思昔之所聞而問焉凡宮室樓殿蒼乎其幽黝乎其潛萃乎防乎其雄傑髙岸不可測者亦徒見夫深林茂木淸泉瑰石而已求其人固不得彷佛而從之也蓋爲之躊躇嘆息而不能去四川儒學提舉云於此有曰汪君者幾近之修漢天師張氏正一法持戒嚴甚飲食起居之堅苦自其徒有不能堪蜀大旱祈禱無所應吏民走以要汪君君以其法致之雨立至大水又以要汪君雨立止歳以不害若夫疫癘鬼怪之撓吾民者得汪君指顧皆帖息如常時汪君出道見者無男女老稚皆拜伏車下如見神人自行中書省肅政廉訪司凡官府郡縣咸信尙焉未始少爲之屈也成都守實訥度地於城中之西偏與前守共構室處之逺近之民吏軍將商賈送竹木瓦石金幣米粟與百工操其伎自獻者四面而至矣於是宮廣若干畆制屋爲殿者二一祠天帝一祠漢正一天師爲堂者幾祠某神爲圓庵及東西屋以居修眞者而居汪君者曰艸堂爲屋若干間門廡廚湢庫庾悉具經始以延祐元年二月成於三年之八月總凡役者郡人徐慶原而汪君翛然若不與知者也旣復命予以汪君事語教嗣師徳眞人吳公全節眞人曰此吾龍虎山中學道弟子也西防靑城十年矣未幾成都守臣上其事集賢院以聞有敕賜名曰正一宮正一者本其法所師之號也汪君名集虛字太【闕】廣信人今守國大元帥紐掄公之孫元帥自憲宗皇帝時以兵取蜀有大功前守張氏名雋河中人嘗在宿衛徳眞人曰子本蜀人又嘗使過其處宜爲銘銘曰

維蜀之都金城噩噩靈關秦辟文林漢作休養自葛殷完最唐閱世千百以安爲當或伐而服或據斯取兵無久搆旋按故堵壅繁蠧厖數丁剗除噓百年谷陵均墟旣撤而息乃見芽蘗承時嘉澤更長斯洽神帝靈仁惠肯顧依宰於燥淫疵癘勿威厥惟淸靜克通神志靡祈弗應相我人士人士作宮敬報神師有儼有臨匪僭匪私於皇天子視逺如邇郡奏朝聞夕出封璽曰咨逺人孰保孰容茍相之道予曷弗從伊祝何袐於躬受福嗟爾眾庶視此明勅母邪爾思勿貳爾心物辧志定正一是欽可以安泰可以長久名不虛造是用嘉爾凡我蜀人帝力是知永歌萬年新宮是詩

開元宮碑

皇慶二年七月使召靈妙眞常崇教眞人王壽衍於杭州以弟子張嗣顯從十月至闕賜見於嘉禧殿館諸大崇眞萬壽宮眞人使嗣顯來言曰某所領開元宮其因革具有始末惟不傳是懼請記之按舊志杭故有開元宮唐開元中刺史陸彥恭用詔書所作乾符戊戌燬於火後五十九年吳越文穆王復其舊其臣林鼎記之宋景徳丁未勅攺景徳觀後十六年有以私財修之者進士陳戭記之然俱不復存嘉泰甲子寧宗以其潛邸爲今宮復賜名開元並祠閼伯命大洞法師張某主之宮在祕書省之左紹定辛夘燬於火又重作之廣以大宗正司故基賜田七十九頃度道士十四人以居大元至元十三年行中書省杭州卽故祕書省爲署二十八年大火省及宮俱燬省故隘庳不足稱大藩之容觀取開元地擴之出金助開元主者董君徳時及今眞人購故宋公主第以爲宮公主宋理宗女有司防作惟恐規制工伎甲於當時至是易其檐桷門陛牓署因加表飾設貌位被服以象其天神帝仙人之屬隆隆然湛湛然眞神宮殊庭矣明年翰林學士承旨閻公復記之元貞二年陳君天錫奉旨繼董君時晉王以眞人藩府之舊請以主宮事眞人固辭大徳八年始以宣命繼陳君奉被璽書加防如故事初賜印視五品以重所領領之九年外完垣捨內嚴臺殿凡宮之爲制始備又封植其花石竹樹防導其池渠髙梁跨云曲館進風神魚靈鶴來泳來止所以休寧其修眞者尢邃密靚雅樂哉天人之君乎曾城之內殆莫與加矣於是請謝宮事未幾俄賜號曰眞人使者卽其宮命之遂還理其宮不敢去及得見天子卽具疏言聞道家以無爲爲宗古之言眞人者閎邈矣今爲其道者善傳上意達諸神明導貺祉存著専一其事也惟大宗師大眞人嗣師眞人久侍中被寵遇有號名命數其貴視公卿侯伯而不與其憂責於教顯榮極矣夫名者實之賔泰甚則忌眞人非逺臣所可得名臣敢固辭不敢稱眞人得還山奉祠事以報聖朝志願誠足矣天子聞而嘉之若曰爲而不有眞老子之道哉昔人言仙者非有求人主人主求之耳尙慈儉尊退讓以風示天下爲國之禮則然延祐元年四月因攺賜號曰宏文輔道粹徳眞人命學士爲訓辭示褒寵刻銀爲印視二品使盡防杭州諸宮觀仍治開元宮亦名璽顯以璽書而別爲璽書給驛騎五命徧祠江南諸名山奉辭之日天子見之便殿賜坐畱與語移時深稱上旨因顧侍臣曰予早知大宗師今年髙徳彌謹嗣而傳之者予必貴之此其人尢宏廓用謙以爲禮者乃字眞人而命之曰眉叟朕知老子所爲道徳經開物成務者也善學者人人可用世非獨道家書先命近臣以明示中外爾尙敬宣至意勿敢忘又賜寶冠金衣始稱眞人服章焉於乎開元之爲宮久矣繇眞人深自謙抑爲上所嘉顯其名蓋遂表著於天下宜有銘銘曰

於皇聖世治繇淸靜恵宗道家受釐有祠內外相望靡不寵嘉煌煌我宮殿於東南神明之居在昔前王化家作之中其國都何因何稽曰爲開元厥維禎符禎符孔明大開元疆神告不誣顧民弗省歳行六十旣燬而墟除而圖新爰得永宜天人合謀甲觀夙成帝子攸降巍巍渠渠道貴因循不貴攺作昔劬我舒廼象貴神赫如有臨風馭電車大集於成在今眞人克恭璽書恩言雅文眞人用謙爲道光華自朝旋宮率職贊祠思用不渝錫福予齡天子不有於民是敷維千萬年至於億世邈哉永圖敢述聖徳刻以貞石式章道樞

玉笥山淸眞宮碑

玉笥山淸眞宮在臨江之新淦其實錄以爲本名羣玉山漢武帝授上淸籙於此見有光如笥下之攺今名而以上淸名宮云元封五年武帝行巡南郡登潛天柱山出尋陽浮江過彭蠡所過祠名山大川今山在彭蠡上游數百里豈嘗至而史略之不然則郡國望幸者或繕其治處矣按圖其山起東南稍行而南爲三峯名赤松漢武魏夫人三壇又西爲覆箱峯特奇峻又北爲北峯中引小嶞而下宮在窈宨中與前三峯相直上有石壇九避秦人孔丘明等九人上升處故曰送仙峯又東爲郁木坑其東南出與初起山相值兩山之趾犬牙交人緣澗水取徑二十四曲折始出山外而中若環堵者矣意者受寛而括約笥之所以得名者與其所祠神君曰九天司命左曰洞天天王右曰洞天仙官蓋古之得道者云又曰繇其三峯之崇髙嚴厲故以名此近是矣其地多奇卉靈藥又有丹井墨池壇洞之屬皆托古仙神人以名之信乎非世俗所得有者每天髙气淸有聲出空中如眾樂並作莫知其名物然一時同在者或聞或不聞及夜閒寂又如聞車馬金革之來若神物有所劾治者居民相傳畏忌逺其家數十里外獨學道之徒居是宮耳宮之始末可知者梁天監中杜曇永與其門人錢文詠來居蕭子云以錢百萬助成之宮今有石刻在宮中云是曇永所撰上淸宮碑文而文詠書然其署官文字制作不合疑後人所重立有攺易失眞者唐長慶中謝修通奉母隠此山實錄所著也南唐時皮羽南受知後主刻木爲印使佩之以治宮事徐公錯爲篆上淸宮額此最可傳信者矣宋宣和中勅攺爲淸眞宮端平丙申主宮事者李希白故給事中大有之孫也郡人重之爲請於朝使度弟子得甲乙相次傳授乃得塗紹禹魯道隆皆名家子又有道行法術爲時所尊敬故能大其宮而新之益入田租以給眾來者日至而宋亡矣自是以來相繼治其宮者曰胡永年曽卿曽劉繼賢曾季謙張髙老塗宏道其方來則歐陽本一聶立仁其人也至元丙戌世祖皇帝嘗召卿冑至京師咨問稱旨畱之四年乃得還旣而宮之屋日敝於是元貞丙申永年作法堂至大戊申鄕冑嵩老又作沖妙堂戊午季謙又作三淸殿先後以其財來助者郡人胡復張日新臨川夏廬陵曽徳和曽巽申曾如圭姑蘇周靜法也其後繼作日防不懈而宮皆新成者矣三淸殿成之明年聶立仁方從教嗣宗師以其事來告曰未有年而吾宮新則昔之從事於此者多矣然自杜君以來姓名可考者寥寥數人耳則其泯而無聞者無文字金石之托也不可自我之世無以示後人子幸爲我銘予旣聞而嘆曰山川之形勢爲豪傑所臨依眾庶所防通者歷歷可見然而忽然之間時往物異則感慨系之而荒閒寂寞之濵乃有斯人據泉石之極致以相傳長久如此乃爲次第其說而勒之以銘銘曰

太秀之山羣玉之府廓兮有容若笥將貯不鍵而固匪槖而盈合衝納和伸憑虛生其神孔明維大司命參我左右宰我眾正若瞻紫垣羅絡四周表衛中居旋制九州文昌之宮泰階之上靈气翕張孰執其象偉若降精巋崟峙停焫燎弗輕食於殊庭神君欲來泠風與俱樂出太空合神於無朝陽熙熙夕顥肅肅孰其迎將孰其往復精明粹融潛滋宻充自然遂成【闕】不逢穆穆在朝皥皥在野我宮恆新以詔來者

道園學古錄卷四十七

欽定四庫全書

道園學古錄卷四十八

元虞集撰

碑

崇壽觀碑

大茅山之下當華陽南洞之便門有崇壽觀者本晉洞天觀館主任惇故宅宋元嘉十一年路太后始建壇宇大始中廬陵太守孔嗣之重立以奉曲阿髙士華文賢齊建元二年勅句容王文淸仍立而主之名崇元館武帝以太子時至焉唐貞觀初勅攺爲崇元觀有太極元年所樹碑石完而文泯可識者左拾遺孫處文揚幽經書數字而已天寶七年李靜先生奉勅重修復民百家備修葺寶歷三年主者有賀思寶則因器物銘識而考見者也宋大中祥符七年勅賜今名大元至治二年句曲外史張君嗣眞始來主之顧瞻方臺近對南面左峯疊玉右引大茅之支而回合焉定錄君防言大茅山下有泉水近水口處可立靜捨陶隱居云近南大洞口有好流水而多石出便平比有王文淸居之則此觀是矣乃嘆曰山中館宇自齊梁唐宋至於今代有增益求諸晉人之舊惟此與玉晨許長史宅耳而吾所治乃傾廢隘陋特甚豈不在我耶於是度材鳩工更後堂爲大元殿以復舊規象三茅君於中東爲任華王李賀五君祠西爲陶隱居祠充前殿基爲道壇自制銘其上壇東爲武祠西爲廣恵祠後爲文賢講堂而前爲都門門外浚古玉津池盡受大茅南面諸原之水循池西南得昭明太子讀書臺臺東有井曰福鄕井福鄕者因昭明道館名也出諸榛莽著文刻石覆之以亭而巖洞泉石之勝近在百步內者皆按圖表之可以觀覽泰定元年上淸四十五代宗師劉君大彬朝京師授予始末乃爲之次第焉張君吳郡人名天雨內名嗣眞字伯雨別號貞居年二十棄家入道徧遊天臺括蒼諸名山吳人周大靜先爲許宗師弟子得楊許遺書張君從而以爲師悉受其說嘗從開元王君壽衍入朝被璽書賜驛傳顯受教門擢任非其志也卽自誓不希榮進因從三茅之招追奉任君而下五君爲文而告之願畢力玆宇所著外史山世集三卷碧巖防錄二卷又尋山誌十五卷考索極精博云烏乎自任君始居此餘數百年才五人傳焉其自致於久逺者果何托也豈若後世各誘門人系以私屬如家人父子者哉故寧希闊而有待今張君無前代賜予之助徒艸衣木食以營此而曠然思與四方之士共爲千載之期豈非落落丈夫也哉予故與君爲方外友奇其能先予逺舉也故系之以詩曰大茅南垂元气積陰開闔扉陽洞辟曲穴流泉保靈宅任君來餌黃赤石天一召錫太元冊曲阿受養良有擇構宮方嚴自王伯淸蹕臨止靈響格虛林森爽化赫奕福鄕帝子發甘液不食何年防遺甓白雲【闕】

開元全盛煩百役持節旁午致纁璧爾來蕭條出代隔【闕】文土漫畫誰其啟之規古昔句曲外史美冠舄研書

千卷視貞白天眞景隨系繹玉室金堂萬無斁

仙都山新作玉虛宮碑

縉雲縣仙都山者道家書以爲祈仙總眞洞天相傳黃帝曾於此煉丹而仙去唐天寶中賜號仙都山祠黃帝禁樵獵三百里李陽冰所爲題黃帝祠宇者也宋治平三年賜名玉虛宮天禧中連年勅修醮宣和三年燬於防道士遊大成作之開慶中郡守安劉相陰陽更定面勢命道士陳觀定攺作之內附國朝主宮事者四方之人皆得爲之而宮日廢道士趙嗣祺世居縉雲受業玆山去而學仙武夷山數年後入京師朝中貴人喜之延祐元年欽奉聖旨主領宮事始重新之三年刻銅印授之視五品五年受宣命住持兼領本路諸宮觀嗣漢三十九代天師及教大宗師請以宮中師弟子甲乙相次主其宮事聞有旨從之泰定二年也嗣祺遂承詔徧祀東南名山歸主建康妙觀得謁今上皇帝於潛邸至順二年來見因求歸仙都不獲請有旨更賜號曰教門眞士明通道虛一先生乃來告曰仙都宮成未有記今旣未克歸懼因循無以示久逺幸勒文表之乃爲著銘曰

縉雲之虛有峻其髙旁無引緣上干雲霄軒後神明去世遂遼祠宇在焉沖融消搖防音出空豈其下遨有宮有廬有壇有畤大光昭宣百靈萃止疵癘不作錫我繁祉室有壽耉孫曽婦子不知不識明粢甘醴維昔軒後廣成是師千二百嵗而身不衰究觀緒言澹乎無爲以修其身民用雍熙請以告民萬年如斯

勅封顯祐廟碑

至順二年夏江西行省以文書白於朝曰吉安守臣言其所統吉水州中鵠鄕有神廟食於石礱之裏者相傳神姓劉氏諱煥蓋長沙定王之裔云舊志以爲隋時始有廟至唐而益大歷五代及宋靈異甚著建炎初金兵蹂江南隆祐太后入贑避之舟行爲石所礙有巨人翼其舟以出於險後物色之則神良是也遣人祠謝之自是百數十年之間嵗或旱禱之則必有雲起其東以爲雨有蝗禱之蝗不至其旁近有羣盜犯其境禱之賊恍惚有所見而散去當是時州固縣也而郡守之禱之也必具官位姓名謹書祝辭於版而致敬焉勅賜其廟曰孚應廟又封其神曰順惠侯蓋當時之制神靈之有功於民者有司覈實其事以聞始賜廟額又有功則封之以王其號自二字以上累封至八字極矣自入國朝來凡水旱疾疫盜賊無有禱而弗應者而神封猶仍前代之舊非闕歟聖朝懷柔百神徳意至渥詔書每下則有司長吏必謹具牲幣奉祠境內諸神之在祀典者是以石礱之祭嵗月相望也請更大其封以答神庥而以慰民人敢以爲告於是中書下其事禮部禮部移書太常而博士議曰宜因其舊而更其廟號曰顯佑廟加封神曰昭烈王吉水州道士某法師提防某觀事劉學仙來請書其事而刻諸石且曰爲神求封者州民李從大也奉成命以歸報神者李思用某也新王之廟而大之者某某也學仙嘗遊西北諸邊爲宗室諸侯王客多見神異之事至京師達方言於好事者甚多有之若至亦集乃路蹇占山北見有烹羔桐酪祠龍湫數皮而沈之祝曰神爲我鞣而治之爲期日而去至期復祠之則得成革矣若有鬼工然不可測也其地往往有人在京師者或從質學仙言則信蓋其人習以爲常而又不能言諸人耳誌怪若此者猶因學仙之言而傳況石礱之事書而識之何靳焉學仙好文學能爲歌詩故又爲享神之辭曰

坎坎伐鼓石礱之下注醪盈觴解牲在俎神其來思胥樂於舞我東日瞻云來如雨誰其從之昆弟如侶神固王孫長沙伊祖恵我孔仁亦厲而武是耶非耶來卽於所神之享我自我祖父昔侯今王天子之祜裳衣有章丹楹朱戶肅肅孔容孰敢予侮驅我癘鬼去我蟊賊丰我大田寧我屋宇爾受我依至於終古

銘

佛國普安大禪師塔銘

至順二年夏上都大龍光華嚴禪寺住持僧法琳言昔在憲宗皇帝癸丑之嵗世祖皇帝嘗命我開山溫公統釋氏於中原後五年丙辰之嵗始城上都又三年戊午之嵗作大龍光華嚴寺寺於城東北隅溫公主之溫去世而少林雪庭裕公主之裕公去之二十年竹齋誼公屏巖顒公雲松防公至於我先師筠軒壽公六世矣在壽公之時英宗皇帝念玆寺爲世祖所築作而新之加廣大焉命壽公爲司徒以重其事壽公以爲溫公昔事世祖豪卓瑰異有足稱者宜表見於玆未及有所爲而歿蓋自溫公至於今八十年嵗月滋久恐遂湮沒誠願伐石紀事以成先司徒之志而不敢自專也乃七月二十日上在上都淸暑於洪禧殿之便坐侍臣有羣王內司亞尉阿爾斯蘭布哈以琳之言聞且以臣某侍書奎章間下在從官中請使屬文以賜之勅曰可明日阿爾斯蘭布哈傳勅至臣所臣從琳得溫公事狀云師諱至溫字其玉一號全一邢州郝氏子也防聰敏異常兒年六嵗其母攜之至龎馬村見寂照和尙於淨土院寂照曰汝其爲釋氏乎師心許之防寂照避亂去隠遼西乃禮寂照弟子辧庵訥而祝發焉無還富公主淨土蒞眾甚嚴師不以爲忤庚寅之嵗無還開法萬壽師與十僧同往佐之萬松某公以靑州辧公宗旨開示法要門庭髙廣四方尊之師見萬松始以才气過人稍不容於眾然而傳記多聞論辧無礙百家諸子之言多所涉獵又善艸書有顚素之遺法年才十有五爲萬松侍者凡萬松偈頌法語一聞輒了之遂得法焉常以侍者代應對談鋒迅利不可犯時人已深期之故太保劉文貞公長師一嵗少時相好也劉公厭世故思學道師歡之爲僧同參西京寶勝明公旣而爲世祖知遇侍帷幄爲謀臣薦師可大用得召見與語大悅將授以官弗受曰天下佛法流通臣僧之願富貴非所望也畱王庭多有贊益居三嵗遣還出賜金資日用不計其費時憲宗命海云主釋教詔天下作資戒防師持旨宣布中外而輔成之世祖徵雲南還劉公請承制錫師號曰佛國普安大禪師總攝關西五路河南南京等路太原府路邢洛磁懷孟等州僧尼之事刻印以賜師銳意衛教凡僧之田廬見侵於豪富及他教者皆力歸之馳馹四出周於所履必獲其志乃已自其門人或勸之少憩弗懈也五臺山淸涼勝防凡百晝夜旣得請興廢於兵火數十年之後師假貸以經始旣而四方雲集向應金穀之施與果之供養反有過承平之時而山之眞容等院因以完實而新美若此者特其材略之緒餘也師旣開山龍光又作大都之資聖眞定之安國汾陽之開化彰徳之光天固安之興化三河之蓮宮余不能盡紀憲宗末年僧道士有諍各爲違言以相危上命聚訟於和林剖決眞僞師從少林諸師辧之道士義墮薙須髮者十七人道宮之復爲僧者以千百計中統建元釋教大盛僧眾賴之甚思師之功焉而師遂納印辭職每嵗官賜金修寺之外世味泊如也至元丁夘五月二十二日以疾終於桓州之天宮寺西向右脇而化當暑儀形如生更有異香三日火浴之心舌才不壊眾庶掊其地深數尺猶得舍利云壽五十一僧臘四十師有艸書詩文傳於世可以觀其人焉其老也將有所論撰不及而歿臣聞世祖皇帝聖度如天善馭豪傑自在潛邸至於混一海內天下之人材小大畢至以足其任使故其功業之盛巍巍然赫赫然三代而下帝王未有或之及也浮圖氏以寂滅爲宗而才器文辧如溫公者亦豈常人之流哉敢敍而表之以見夫興王之運其人如此銘曰

維昔世皇始理開平作其潛藩有宮有城顧瞻東隅泉甘土厚蜿蜒來止屬垣負阜命建仁祠龍光是名權輿來屍僧有豪英气如虹霓辧若風雨縱橫淩厲莫敢予侮世皇有爲羣策是稽召見從容出其端倪善其利器俾反初服報徳不回屹若孤鵠林林釋徒稟教以居孰爲紛更人主出奴天子有命存完去駁我馳我驅立折其角燕趙之間至於陜關我田我廬來歸匪艱世皇禦極民用寧一而釋之門旣振旣息時龍光師燕居弗馳散其緒餘爲書爲詩詩揚宗風書縱逸趣沛將有述棄而遽去維時名僧至於公卿有誄有辭失之若驚垂八十年英標如在誰知表之嗣者七代義舉有聞天子喜之史臣屬辭以系遐思

智覺禪師塔銘

天目之山有獅子巖髙峯妙禪師居之設死闗以辧決參學之士望崖而退者或眾矣得一人曰本公是爲中峯和尙師生有異徵爲童兒嬉戱必爲佛事蹔入鄕校尋棄去稍長閱經教然指臂求佛甚切晝夜彌厲困則首觸柱以自儆期必得乃已及入死闗密受心要久之誦金剛經至荷擔如來阿耨多羅三藐三菩提處恍然開悟自是說法示人縱橫該貫如千江一源奔注放溢莫之能禦從容自在若不經思累千百言應問無礙隨其根器廣爲策勵推以爲大辧焉緇素及門自以爲有得卽所聞受傳錄模印行於四方所謂法語書防題唱之屬不可勝計又有書五篇曰破胎息論妄傳曰辟信心明義解曰擬寒山詩曰辧七徴心處曰說如幻法名曰一花五葉集虛谷淩禪師於師爲尊屬見而嘆曰此佛祖向上事非下根小器所可識也仁宗皇帝聞而聘之不至制金襴袈裟賜之曰佛慈圓照廣慧禪師賜獅子院名曰正覺禪寺英宗皇帝亦封香制衣卽所居而修敬焉駙馬太尉沈王王璋使人從師問法意以爲未足請於上親往見之旣見構亭巖前曰眞際表得法也三藏法師沙津愛防持必納雅實理遊方時常從師參詰及事三朝每爲上道之翰林承旨吳興趙公孟頫每受師書必焚香望拜與師書必稱弟子行省丞相拜布哈行宣政院使張閭諸達官尢加敬愛每徑山虛席必以待師師固不受乃已轉運使瞿霆發作大覺寺以奉師亦不受師逾浙絕江渡淮溯汴至浮舟以居而避去之從之者如雲北極龍漠東涉三韓西域南詔之人逺出萬里之外莫不至焉所至結庵一名幻住信施金幣重寶交至一視之邈如也師相好魁碩見者稱嘆皆畫像事之南詔人有奉其象者夜有神光燭天其士感悅遂篤信禪宗云時人爲之語曰師乘大悲願力爲法檀度觀時識宜隨機應物多諸方便如摩尼珠無有定色爲未證得謂證得者我說無悟由爲求名聞利養者韜晦巖谷爲毀犯律儀者演毗尼法爲妄認法塵以資狂解者導以正悟爲圓機者直示向上師皆以身先之不事夫空言也而師方自以爲文字失於學問參究闕於悟明尋常好事者所稱蓋報緣之偶然爾翩然爲退休之計蓋師之髙邁過人逺甚而謙抑如此所以爲不可及也師諱明本宋景定癸亥嵗生錢塘之新城姓孫氏年六十一僧臘三十七大元至治癸亥八月十五日化於其山東岡之艸庵有訣別書偈誡門人勿行世俗禮而門人及逺近來弔者哭師甚哀聲動山谷遂奉全身葬以西岡之上而塔焉後七年爲天歷二年正月甲子天子使翰林學士承旨領國子監事額琳特穆爾召臣集至便殿命之若曰其賜師號與塔名而汝爲之銘俾其門人單檀宻卽禮刻之山中臣某再拜而言曰國家崇尙佛乘至矣而禪宗惟東南爲盛然專席稱師者豈無其人哉至於四十餘年之間浩然說法其言語文字汪洋廣博爲逺近信向未有若師之盛者也請制智覺禪師法云塔之銘曰

巍巍楞伽上極無際大雄善諭著無上義達摩之東憂言多窮獨此不遺曰心之宗是故妙師髙蹈天目右海左江以表遐矚師子巖巖置死爲闗孰當吾鋒有造無還惟幻住叟登中據最示則絕學無倚無外千偈瀾翻夫豈好言昏蒙錮深抉提孔難如彼淫疾勝邪並受有大醫王爲出一手砭焫塗摩搗嚼鏈烹紛然百爲因病以生疾除醫已言亦如是得本不迷何有一字悲願深智覺所惇受職度人郁乎法云法云彌天有蔭斯普協於皇風永塡終古

大辧禪師寶華塔銘

達摩傳佛心法於中夏臨濟一宗最爲得人七傳爲楊岐白雲五祖圜悟眞所謂不立一法根源直截者灼有端緒不可誣也悟之傳有虎丘隆大慧果卓然植其宗風於故宋南渡之初門戶嚴峻波瀾浩湯自朝廷大臣縉紳先生莫不委心焉道不同者猶徘徊稱嘆以爲不可及東南禪門之盛未有及於斯者而隆之傳應庵華宻庵傑破庵先無範演化之宏與慧相望至於雪巖欽公五世矣當宋之亡宗門尊宿漸向寂寞巖公毅然自任其導引甚方便而鑑可極巖絕得法於其門者十數人徧布江湖之間各以所至坐大道場宣闡法要在大江之西者則虛谷陵海印如父子兄弟相爲倡和以發明斯事諸方尊信之嗣巖集云之席者則吾陵公禪師而已師年十九落髮於東陽資壽院受具戒卽謁虛舟逺於雙林又依東叟頴於淨慈掌內記石林鞏至淨慈師亦侍者兼外記徑山雲峯髙尢敬之諸分座說法凜凜諸老之餘風得師相與議論激昻發明咸器重之爭以得師爲重而師曾不以此自足乃見巖公於杭遇諸塗巖舉黃龍見慈明事問之巖印其頴達及歸大仰而師方遊金山遣書招之甫至遽請爲第一座一日室中巖舉臨濟在黃蘗三度喫六十拄杖因忍向大愚肋下築拳師云鈍置殺人巖便打師拂袖出至元丙戌歳也是冬巖將示滅拍師肩曰吾以此擔累汝師曰終不向者裏活埋卻未幾巖果化去眾以爲佛祖向上一機防師莫能開示力請師繼其席師勉循焉垂三語以驗來學曰三乘十二分教拈向一邊蝦蟇口裏道將一句來曰狗子聞柱聲因甚咬破庫堂前露柱曰獺徑橋吞卻集雲峯是第幾機答者罕契其意一坐三十夏四方學者奔湊規範森嚴有誘掖而無假借禆販之流或欲得一言以自表深謙重施以求之卒不可得師爲文章淸麗髙古夐絕塵俗西江之老於文學者往往故國之遺傲睨一世及見師嗒然自失者多矣而少俊之才由師指示而英英脫頴於翰墨之場者亦間有之然則況於爲其學者乎寺嘗有水火冦攘之厄師隨葺隨更若不經意施者雲集旣敏於成又加廣大有非人力所能者嵗饑師每食必與眾僧共之方丈之外無私烓防嘗與客語過齋時及夜饑不自勝侍者請取勺粟鬻水以爲飲師不可曰常住物非住持人所得私其淸苦如此或出山至城府官民緇白迎拜道左親慕愛敬始終如一無或間然杭之徑山江左望剎之最公論願師一至其處久矣延祐丙辰行省稟朝旨迎師居之袁人士號慕遮挽或訴有司畱之不可扁舟所經望塵瞻禮以祈法施及至徑山開堂之日萬口翕然以爲不媿妙喜於二百年之外者百廢具舉四眾歸心嘗與鄰峯受供長者之家食器列皆白金也施者奉齋竟請從者並幾器収之師目從者只取余齋而已及與鄰峯聨舟還從者防哂曰師誤鄰峯虛行矣問故從者浙人長者重施以爲常師不受他師亦不取師嘆曰汝奉佛遺教固爲是見解耶此與瓦礫何殊而生計度心貴人達官舉家奉施拜禮師不爲動亦不加傲識者稱之蓋住山七年而歿世祖皇帝時嘗召見說法稱旨賜號佛鑑禪師大徳中新作大仰山太平興國禪寺事聞成宗皇帝嘉之勅翰林學士承旨程鉅夫制文勒石加賜大圜之號其來徑山也仁宗皇帝又加號曰慧照至治壬戌四月十二日手書囑付時官外防宗教戒敕弟子說偈示寂於不動軒其徒奉全身瘞諸西峯昌浦田師諱希陵字西白姓何氏婺之義烏人也世壽七十六僧臘五十七有瀑巖集及語錄偈頌凡若干捲行於世昌浦田者故給事中郎公簡歸隱故處而其塔癡絕衝照堂一荊叟玨之次初師在眾中有兩蛇常於檻外朝之仰山古有二龍龍至今靈異或曰二蛇卽龍云無凖塔前有巖桂樹常以歳三月準示涅槃日開數花及師主山之嵗花乃盈樹師平生主二大山幾四十年其因緣豈偶然哉泰定四年徑山首座子良徒步乞食來京師求塔銘於某久未克爲也良堅忍寒苦者數年不解天歷二年四月二十一日翰林學士承旨光祿大夫額琳特穆爾奎章閣大學士光祿大夫和塔拉爾黙色奎章閣學士參書文林郎柯九思侍便殿具言師之道行良之志與文之所以未克者有旨賜號曰大辧禪師塔曰寶華之塔而命臣集爲文臣集頓首稽首而著銘曰

先佛旣逺後佛未逢如是中間妙義非空瑽瑽巖瀑春雨時至珠璣散落無有量計天上人間海藏龍宮各得少分不昧心宗而大辧師宴坐一室翠藤彌天竹樹綿宻古雪在山夐絕人蹤略示三闗一綫之通我觀華嚴儒童本智帝綱交參珠光無二大雄之宮列城潭潭雷音不興羣蒙共酣集云之峯雙徑之塢樹大法幢鳴大法鼓神龍來聽天雨寶華諸天唱言辧才不誇聖皇禦世尊敬法寶千刼信願億載之保應期而生師在江南四聖具瞻如見優曇巍巍靈山儼然髙防其來非來其去非逝無垢者月大慈者云覆照無窮贊以彌文

道園學古錄卷四十八

欽定四庫全書

道園學古錄卷四十九

元虞集撰

銘

晦機禪師塔銘

古之所謂豪傑之士者必曠世而一遇其不恆見於天下者何也蓋嘗聞之豈無其人哉自夫世務之沈冥俗學之纒糾有不足以縶而畱之者於是脫然自拔於浮沈起滅之表以求其本初之極至者焉則漠然無所爲乎斯世者矣其卒爲浮屠氏之歸者皆其人也予嘗誦其言而悲之然嘗上下千百年間而求之殆果然不誣也大江之南有佛智晦機禪師者諱某姓唐氏世爲豫章儒家其族父曰明公者學佛西山明覺院而能聚族人子弟教之師與兄子元齡俱從學進士業元齡旣登進士第而歸遂從明公落髮遊方時年十九耳其母憐之私具白金爲裝具明公曰是足喪子之志師卽盡以歸母不持一錢以行至吳一時名師皆欲出已坐下不顧也聞物初觀禪師住玉几往依之十年無知者偶與書記淸黙語大驚異之以告初初召詰之信然畱侍左右朝夕諮問盡發其祕字之曰晦機爲偈以囑焉後至錢塘寜退耕衍石凡在南北山虛記室以待不應久之勉從潁東叟之請當時貴人多致師出世者皆不答一衲二十年泊如也至元中楊璉眞伽總統釋教江淮有防取育王塔中舍利進入乃親詣師求記述始末因與俱朝京師師曰我有老母兵後存亡不可知歸江西尋之則元齡固以臨江通判從文丞相起兵死獨母在耳奉之以孝聞種竹卓庵於鄕曰竹所與簡竹屋申如翁居往復酬唱發揚宗防四方來學者數百人至無所容又居灊山凡六年而棄之洪之人請師住天寧師以讓簡簡歿洪人來請師又以讓秀祖巖江西總統乃請師住黃龍亦不住元貞二年始應百丈之請居十三年而百丈赫然爲天下禪宗第一至大元年應淨慈之請至之日行中書省行宣政院之長各率其屬拜伏迎請中國學者及髙麗雲南日本之僧前願致師而不得者皆爭見門下以千百數居十年乃作大佛閣市民僦居旁近相撓雜者撤而遷之端門廣術夾植松柏皆前人以爲難者指顧成之有餘也於是中書省平章政事張閭與行省丞相下令告羣寺曰其各以僧集冷泉亭下惟老病守舍者勿至眾大驚不知所爲是日集者幾萬人以次立聽曰徑山者當卜某若某眾曰諾丞相親探得師名以示眾眾曰諾無異言卽親送師入山不容辭至親爲劵假食以供眾居三月師扶杖歸南山之下復起之不往也江西學者咸思慕師願得住大仰而依歸之師頗聞竟乘扁舟逃去或告曰師老矣百丈故鄕也盍此歸乎師信之返至杭大仰人哀懇得師歸乃已居三年將示寂手書謝所與往來作偈示眾擲筆化去某年月日也壽八十二度弟子數百參學者數千人大仰之下有金雞石者名應馬大師防故奉瘞焉而弟子之在杭者又建塔於淨慈之西隱公所嘗居也至治二年夏集過浙江遇師之大弟子某於報國寺同禮師山中從諸門人知師遺事如因請爲之銘雲集嘗觀師於文字蓋積思博學非俗儒小生所能至其大辧明慧洞徹心要誠一代之宗匠四住名山皆迫而後應進退裕如師庵居從之者過於大剎及其門者多特達卓異此非所謂豪傑者乎彼持不足之資區區自矜求試致敗取訾而不恥者視師爲何如哉銘曰

於皇聖元崇佛尙祖旁求碩師密贊神宇跨浙歷江梵宇於於師三十年四專其居或尙力致我有弗有或競於蹔我紓而久鼓鐘振揚人天畢來龍象言言孰是可欺師住世時言滿天下濕慈暢宣心泯物化來參來歸千百與俱各極精明不畱固愚今去而亡俯仰無極何以識之南山之石金雞愔愔慧曰赫然有覺爾防孰敢弗欽

廣鑄禪師塔銘

荊門當陽玉泉景徳禪寺者智者大師道場也智者荊州人自天臺還止此山相傳有神自稱漢前將軍關某歿而藏神於此願佐師遂建伽藍焉自隋歷唐至宋主之者皆名世之士元丰中蜀僧承皓來主之道行孤峻張公商英爲著法堂記及歿又著塔銘其文具在其後大慧三弟相繼主之赫然荊楚間他剎莫之及也宋季郡當兵衝不能有所安輯及內附國朝荊爲樂土有惠珍師經理玆寺粗能創始而化去至大二年珍之弟子廣鑄應請以來大有建立凡卄二年而歿藏舍利於縣之靑陽坪其弟子福祐自其寺如京師介奎章閣學士典籖烏克章請用皓公故事來求塔銘其言曰我佛氏家應機致用隨時顯迹非一端也或嚴戒律以制心或專禪定以啟悟或妙莊嚴以生信或廣經典以明教一期方便等無差別先師一座道場垂及兩紀風雨不動安如須彌爲法爲人熾盛圓滿自非夙有記受其福徳詎能爾耶張君予鄕人固非予所敢望而克莊予僚友也儒業之外深明內典故重其言而述焉師諱廣姓黃氏父某母伏蒙城人至元丁丑歲伏夫人夢大香象背負圓光而至寤卽生師稍長不與羣兒嬉戲每聞佛經順口依之卽能成誦行履端嚴如素守律年十三辭親入玉泉禮藏山珍禪師受具落髮蓋松源嶽禪師之第五傳也年十五遊方未逺聞珍歿而還師嘗夢見三佛相好殊勝光明希有其中尊舒金色臂摩其頂呼之爲掬多者九傍有聖僧謂師曰世尊命爾爲掬多何不禮拜師遂具禮恍然而悟一時儼然在前心源淸涼三嘆奇事指授繪者冩其所覩至今存焉珍之治景徳也僅能起廢有瑄者弗克嗣其業日加廢敗寺眾迎師歸繼珍席曽未逾時百爲具舉至大二年入見武宗皇帝出璽書護其寺賜香防誦大藏經滿散之日師升座說法天雨寶華繽紛滿空不至地者才及丈許萬目驚異嘆未曾有皇慶元年入見仁宗皇帝上知師無雜食以馬湩爲賜泰定四年賜號曰佛光慧日普照永福大師帝師親爲授記名之曰僧嘉斡節爾授以伽黎衣仍歸主其山凡珍之未備者旣皆成之別建毘盧髙十丈以貯藏經像華嚴五十三防於壁下嚴兩金剛髙四丈五尺又建萬佛閣髙十丈上奉佛像萬軀下爲法堂又作鐘樓皆髙十丈其像設嚴悉以黃金僧堂行堂兩方丈旃檀林庖庫之屬其髙廣大抵與諸閣相稱又別建關將軍廟龍王祠於寺側尢極宏麗又以伏夫人故宅爲永福報隆寺在當陽縣中吏民祈禱以爲首剎凡有營建不憚寒暑皆身先之建閣時材木之鉅且修者水運多灣洄莫能致一夕水忽大漲盡至近地余筏遡溪挽者徧履田畔不絕田主欲因夜斷引綆至則見若於菟守之乃悔愧以懼更爲推致云環寺種松杉數萬株增廣寺田以贍眾先奪於豪家者復之可購者購之設有水旱虫蝗之菑師黙禱輒應環寺百數十里間未嘗有凶歲刻華嚴法華楞嚴圓覺楞伽金剛般若諸經論模印流通前後所施凡數萬部度經之餘地又廣購儒書道書以實之修水陸大醮一百餘防日誦華嚴經兩函禮觀音千拜領眾說法淸規嚴整夙興夜坐至老不變談辧文慧江湖尙之至順二年四月二十四日師集眾敍別眾舉座元至吉嗣寺事師肯之遂跏趺而逝空中如聞有妙樂之音白雲覆地山谷悲慘南土早炎驟變寒栗入龕逾夕顏貌如生闍維之餘收舍利無數惟舌根牙齒數珠不壞世壽五十五僧臘四十二有詩偈語錄若干捲門人傳焉昔智者大師立精藍三十六所玉泉其一也千百年中或存或廢或顯或微巋然鼎盛於聖元治平之世若玆山者豈偶然哉今叢林學者知死生之大究竟已事豈乏其人而依止啟發則存乎得所宗者尙多智者大師在時楞嚴未至震旦嘗西望踟躕而願見焉今師首刻是經庶幾智者之遺意矣銘曰我聞掬多於法大護籌盈石室不可量數應緣出世宿因現前九呼其名佛口親宣教一方起於早歲樹大法幢江漢之埃前哲寥寥鼓魚絕音師始爲之願力如心宮殿樓閣金瑰珠璧纓絡幡蓋充滿嚴飭田池園林材用所生來獻來歸不煩度營百萬億佛諸菩薩眾聖僧法寶攝受妙供大威力神忠勇之資乃曁龍君並安厥祠旣安旣成廣大堅固師於是時鳴大法鼓四眾安然肅恭軌儀晨香夕燈師率先之二十二年常如一日天華散隊以贊皇錫大乘諸經沛然四馳凡有見聞自決其疑大圓寶光初現妙相俄歸大寥仍以象往千山之陰萬杉之林付托有傳龍天具欽

斷崖和尙塔銘

昔西方聖人爲一大事出見於世法流中土時至緣熟達摩之來直指人心而已至於大鑑其道大行五宗並立枝葉扶疎戶庭𨿽分惟一不二臨濟一宗大機大用收攝無量視彼孤絕接人爲廣自是以來幾將千載法宇內多其子孫其最明著者自風宂小止首山浡興汾陽慈明楊岐白雲東山圓悟灼有端緒宋之南渡國於江海之間而慧命克昌有隆有杲所謂千古豪傑之士激揚宗要風動雷應聲光莫盛焉華公親承虎丘而受妙喜衣版之付佛照振其父風演化相望而應庵以來相繼者密庵傑破庵先無準範遂終宋之世矣皇元混一海內崇尙象教度越前代時則有雪巖欽公擔荷此事一時坐大道場說法東南無慮千數皆其法嗣師子巖頭立死關者髙峯妙公其長子乎能殺能活據其正令以接後人寥寥曠絕之餘環視四顧能及之者鮮矣是故出其門者辧才福徳名行於世者不無其人至於實證實悟正眼洞徹縱橫自在人天罔措則吾斷崖禪師而已師俗姓楊氏父大宥母張氏以宋景定癸亥十一月卄三日生師於湖州徳淸縣能食不茹葷酒六歲始能言但從其母誦法華經於人世事懵無所知姿貌嶷然志若有所待年十七有禪者過之誦髙峯上堂語曰欲窮千里目更上一層樓師忽言曰此大善知識必能爲人拔釘去楔耳能與我往見之乎母驚異之略具衣裝與之行見髙峯於天目山師子巖之死關爲童子峯謂之曰汝所持何多爲師曰以待寒暑峯曰學佛者不如是師卽刻盡以散諸人乃令提萬法歸一一歸何處話因名之曰從一他日峯爲僧舉牛過窻櫺話師聞之忽生大疑防究不倦一日告峯曰上極天宮下窮水際盡大地一琉璃瓶峯曰莫作聖解他日過鉢盂塘見松上雪墜有省卽詣峯呈頌曰不分南北與西東大地山河一片雪聲未絕峯痛棒之不覺殞身崖下懸崖壁立人意其必絕同學明通捫蘿接磴以救之則已出山半無所苦也謂通曰我往江西見欽公去也通曰汝辜負老漢捧矣力挽之還卽與通還山之西禪庵自誓曰我七日不證則決去矣遂直堅壁忘廢寢食夜則攀樹露立達旦未及所期豁然大悟馳至死關呼曰老和尙今日瞞我不得也呈頌曰大地山河一片雪太陽一照便無蹤自此不疑諸佛祖更無南北與西東明日峯上堂云我布縵天大网打鳯羅龍不曾遇得一鰕一蟹今日有蟭螟虫撞入三十年後向孤峯絕頂揚聲大叫且道叫个甚麼舉拂子云大地山河一片雪師便奪峯拂子爲眾舉揚訶勵同學辭不少遜復曰盡大地有一人發眞歸源從一皆知之峯嘆其俊快有僧防峯次峯令見師師曰驀直去其出言大抵如此久防者愧之幾有命如懸絲之慮遂歸徳淸其母爲賣簪珥同入武康上柏山結茅以居人見其渾俗罔測其意越五年還山見峯峯云大有人見你拖泥帶水師曰兩眼對兩眼遂薙落峯攺其名曰了義元貞乙未髙峯示寂師亦韜晦或遊禪林頽然居下板孤峭嚴峻不假借人辭色或觸其機鋒發言如奔雷諸方客衲莫不驚嘆居不擇地隨寓而休而律範大閒凜如冰雪所至四眾歸重公侯貴人爭相迎奉無虛日師子正宗禪寺累請住持若不聞召未嘗受請立僧而咸尊之曰義首座雲中峯本公大揚髙峯之道烜赫昭著法席之盛中外罕及至治癸亥棄眾而化同門布袍雍公見地明白提唱超卓而去世更久後泰定三年師勉徇眾請歸坐祖庭者一載所謂正宗禪寺者也防學之眾輻湊而至或示眾曰除卻語黙動靜道將一句來又嘗曰一息不來向何處安身立命然或嬉笑怒罵觕言穢語人所不堪或不因勸請自肆談說或成頌偈不待思惟應機而發人所莫測元統元年歲除日師忽謂從者曰有一件事天來大你還委悉麼良久云明日是年朝正月六日詣法塔西指空地曰更好立个無縫塔其晚與禪者談笑至夜分乃曰老僧明日天臺去也禪者曰某甲隨師去師曰你走馬也趕我不及翌早跏趺而化世壽七十二僧臘四十有九後七日藏其全身於師子巖之後云深庵化之日雷砰雨射白晝晦暝葬之日雪花繽紛林木縞素送葬者數千人悲慟哀戀聲撼山谷初華公示寂防葬齋次師笑謂眾曰後十二年更爲老僧一防至是十二年矣至順二年七月文宗皇帝聞師道行有詔命宣政院使賫香幣入山宣問勑有司加護元統二年八月中書平章政事禦史大夫薩迪奉今上皇帝明詔賜號佛慧圓明正覺普度大師璽書至山師已不及見也前住持普慶禪寺正印本蒙古人歷徑山第一座以常侍香其席與同志以師事實來求塔銘後二年鄱陽張善式從本公遊居天目最久結輯師生緣悟由語錄平實可考乃按而序之集昔常與師相見於吳郡忽已十七年矣周遊南北退處空山思欲載見如師之髙明洞達者不可復得慨觀古昔祖席之盛接人之的何其宏偉卓絕哉虛空無盡佛法無盡有能得是傳者集𨿽老猶將往問之故爲之銘曰

傳法正宗臨濟最汾陽慈明揚岐大行佛果二子雙樹齊聳區區東南雷動海湧密付心傳惟證乃知孰爲之祖孰爲之師巖峯之巓師子返擲我見其人斷崖千尺莖艸金身說法熾然無當吾機我非不言堂堂天目鼓鐘朝夕龍象人天遊宴食息前際旣往後者未來我於其間重關一開天子有詔於赫嚴護使未及山委席不住山髙云深靈骨在焉摩尼滄海朗月中天

鐵牛禪師塔銘

衡州酃縣靈云寺鐵牛禪師去世三十六年其弟子智涇自吳越行乞歸茶陵謀建禪師之塔以天目僧惟則所述狀來求爲之著銘集於湖海間方外之士其學有所不能盡知而來求者隨分贊嘆使天下後世有以觀夫一時人材品節之盛也初予得鐵牛病後普說而觀之嘆其用工之實勤見地之實到漢語人也以其踐履經行之眞實無假借無掇拾無崖險以驚誅茆於魑魅魍魎狐兔虎狼之窮山曾不事奔走酬應居大剎以爲崇其從之者實爲死生之事以求決擇激厲誘掖必有實得而印之非有所因借推引以爲衣食進用之計者也予早出仕蹤迹不得至湖南吾師以告寂常恨不得相見而予亡弟前進士槃仲常父少年宦學淸湘嘗一見師師告之曰此事最好著到亡弟儒者也亦於師言有所感焉是以予甚欲知師之始末而不能得也今以是相囑而則之言鑿鑿金石凡所紀載不待櫽括敍而錄之無愧辭矣師姓王氏諱特定吉安太和人故宋戶部侍郎贄之九世孫也以嘉熙庚子八月十一日生自幼葷血不接於喉吻淸苦剛立而世緣頗奪之咸淳庚午年三十一矣始得從肯庵勤禪師於其鄕之西峯寺乃得剪髮如其志旣而雪巖欽公禪師住冝春之仰山師往事之服頭陀行聞巖公上堂云學者工夫七日夜一念無間眼不交睫而無入處則老僧爲大妄語師黙有所領迅厲奮發巖請師主東淨師爲眾僧滌厠籌是年堂中僧多病痢下師悉力供持亦染其疾居涅盤堂醫以爲不可爲師乃內自省究平日所得所用盡不得力師取觸器於屏處危坐其上勺飲不入口屹然如山經兩晝夜不動其三日一念無生前後際斷四日至七日動靜二相不生至二更盡忽見山河大地徧界如雪天明月乾坤包不得久之聞撃木聲通身大汗而愈見堂中然燈艸卽頌之曰脫皮脫骨體白如玉未防已前河沙徧燭自信踴躍不已振衣扣方丈通悟巖連舉公案詰之應答如響乃示偈曰昭昭靈靈是甚麼貶得眼來已蹉過厠邊籌子放光明直下元來只是我則癸酉歲之六月二十四日也居眾中六年當我國朝至元十五年之戊寅巖於卍字堂前以衣付之有偈云無相福田衣我今付與汝悟明心地後如龍吐甘雨自是從大僧歸堂脇不沾席者又六年一日聞上堂舉亡僧燒了向甚處去自代雲山河及大地全露法王身言下疑情蕩盡身如踴髙丈許眾退卽詣方丈曰適來和尙舉揚般若直得法堂前石獅子笑舞不已巖云試道著師云刼外春回萬物枯山河大地一塵無法身超出如何舉笑倒西天碧眼胡巖敲面前卓子雲山河大地一塵無者个你師作掀倒勢巖云云一采兩賽及入室問云親切處道將一句來師曰不道巖云爲什麼不道師拈起手中香合子曰者个得來不直半文錢巖云多口漢巡堂次師以楮衾裹身而睡巖召至方丈厲聲云我巡堂汝打睡道得卽得若道不得卽趕汝下山師隨口答曰鐵牛無力懶耕田帶索和犁就雪眠大地白銀都蓋覆徳山無處下金鞭巖曰好个鐵牛遂因以爲號二十五年戊子歲師遊衡陽之酃縣有桃源山者頗險絕邑人嘗寨之以避兵天兵至招之不服盡殱諸其下骸胔狼藉自是無過之者畜聚怪毒傍近甚畏其害師至眾請居焉師與其徒數人茇捨其間風雨昏暮狂獸異類號呼環繞師諭以迷悟因緣且授之戒其怪遂息酃素不知禪學邑長巴延令程公相率入山受教而豪彊者亦來盡禮瞻拜邑人尹桂芳與其族人捨地段徳祥父子等創殿割田以爲先倡營構日盛爲大精藍四方禪衲踵至寺曰靈云者因桃花而命之也鐘鼓旣設大雪巖之道儼然一大道場矣行百丈淸規亦略其繁細以爲有妨於工程也行防坐究以身先之其將有覺者則躬候其時而發之嘗因僧病次示之曰防涅槃堂禪正是當人捨身命處直使如虛空不掛纎豪念方有自由凡其警防激切類如此然勘辧之次棒喝正令則不輕許可矣其得法弟子若豫章般若之世誠瑞州南山之智淸天臨皇慶之克紹白鹿之師念韶陽南華之志規江陵資壽之福越臨江福林之永椿皆得法於師者巨徒梗眾各得其遺風焉度弟子凡七十餘人師之友曰陡崖惑公魯山慧公生同裏同時爲僧又同得法於雪巖而惑公開法於其鄕之六字峯與桃源法席相望二百里近出巖之門者何其盛哉師於貧病凡庸誘而接之皆無所遺缺西庵之後建普濟之塔盡斂山之遺骨而瘞之僧之終於其寺與鄰近之人歿而無歸者皆得藏焉其用心之慈普如此壬寅之冬師將示寂作長偈以屬學者弟子正悟結庵於茶陵曰云居距靈云四十里迎師度嵗明年正月十五日化去遺命火葬弟子不忍也奉全身歸靈云以陶器函蓋而斂之瘞諸西庵越三年啟而視之坐如生爪發俱長云泰定甲子移葬於寺北三十里曰沙潭今營塔所也是行也涇與其徒時發俱來予問之云先有鐵耶先有牛耶涇曰先師親見仰山來予笑曰吾試與汝略模畫之因嘆曰師用盡平生之力與巖翁相見但得碧眼之胡大發西天之笑堂前獅子不勝起舞之歡果何干涉乎噫微笑密傳久奉七徵者猶有待於剎竿之倒西來直指通宵立雪者曾不辭於斷臂之艱獦獠方甘於墜石馬駒何事於磨磚一花五葉之分披善巧多端之方便然一字之關五位之貴心識指要義海暗機傳者寥寥每興翹企若夫大機大用全放全收肇開河北之原近接汾陽之曲乃有間關微服跋涉殊方化行東南威振江海華公虎丘之嫡子兼揚大慧之宗風子孫眾多班班可考遇風卽止之嘆吾不能不慨然於近歲焉雪巖坐禪一歲銀山鐵壁以無爲門非萬全牛之力猶恐無纎毫之分以相應也及其門者或得之於咳唾之間或顯之於語言之際竪大法幢鳴大法鼓豈止一人而已哉信其七晝夜之言行其七晝夜之事師言不妄表之後來則惟吾定公也哉噫曳履長廊之松風閒話方鑪之夜雪吾不敢輕於初學亦有堅持勇進能如定公者乎吾所以歷敍是事傳之方來蓋以爲佛法初無系綴於人而不如是不足以得之也𨿽然漸源覓靈骨於道吾洪波白浪必有爲涇言者乃述贊以爲之銘曰

我觀古尊宿刻苦成佛道勞辱病穢惱諸不堪忍者如墻壁木石不著亦不礙專一如虛空亦無虛空相如是七晝夜塵勞乃眞息如師之可見淨如雪中月無有山河體宇宙可包括剎剎見法身佛說眾生說如是兩六年履踐悉眞實以我眞實行所證亦眞實以眞實化人得者無虛妄靈云桃花海嚴靜無變異天人非人等一攝一切攝凜凜金剛王過去不思議右巖如楞伽莫可至其頂偉哉顧盼雄一見更不疑拈艸作梵剎帝釋之所贊來者如密霧一一爲法故一一接法流不昧其初心分座導諸方其法無別二不遺勸請勤畱此窣堵波見師眞實相無在無不在世間文句身贊嘆不能盡道園學古錄卷四十九

欽定四庫全書

道園學古錄卷五十

元虞集撰

碑

眞大道教第八代崇廣化眞人嶽公之碑

國家混一海宇兼進羣藝俾各得自致其功罔或遺佚是故禱祠禬禳之事有屬諸道家者其別數宗而眞大道者以苦節危行爲要不妄求於人不苟侈於已庶幾以徇世誇俗爲不敢者昔者金有中原豪傑奇偉之士往往不肯嬰世故蹈亂離輒艸衣木食或佯狂獨往各立名號以自放於山澤之間當是時師友道喪聖賢之學湮泯凘盡惟是爲道家者多能自異於流俗而又以去惡復善之說以勸諸人一時州裏田野各以其所近而從之受其教戒者風靡水流散在郡縣皆能力耕作治廬舍聯絡表樹以相保守久而未之變也國朝之制凡爲其教之師者必得在禁近號其人曰眞人給以印章得行文書視官府而眞大道教者則制封無憂普濟開微洞明眞君劉徳仁之所立也以弟子嗣守其業治大都南城天寶宮又嘗得郡置道官一人領其徒屬與全眞正一之流參立矣今其第九傳掌教眞人張淸忠者世家關中其譜則橫渠氏之族姓也事親至孝制行堅峻嘗掌教矣厭謁請逢迎之煩逃去之久無克充其任者朝廷重其名實遣使尋訪給驛致之旣見度不可辭卽捨所賜傳徒步入京師深居寡出人或不識其面著書以名其學文多奇奧貴人達官來見率告病伏臥內𨿽有金玉重幣之獻漠如也或拜伏戶下良久自牖間得一語而去已爲幸甚過望至於道徳忠正縉紳先生則納屣杖防往見不以爲難時人髙其風至畫爲圖以相傳翰林學士吳公嘗移疾假館於天寶宮之別業其徒以眞人道行記請吳公之言天下學者所尊信因必其可書者以遺之其徒爭取以模刻諸石逺近且十餘所眞人聞而唶之曰始吾學道豈求名哉遽止之不能也則來者告曰木則有本水則有源矣吾師之隱徳未傳聞於世而吾獨以吳公之文行是旣爲吾弟子先矣惟先師之事今吳公歸老臨川之上念不可復以彊之請子爲之辭予旣思吳公知張眞人事必敬重之乃授其事而爲之次第曰眞大道第八代師曰嶽眞人諱徳文字【闕】父曰得慶故家絳州翼縣娶澤州王氏兵間遷涿之範陽今爲涿州人生三子眞人其季也將生時其母夢老人皓須長身冠劍壯偉告之曰當蹔寄母家矣明日州人見有靑气西北起若自天來者奔從气所往視之則嶽氏家也气止而眞人生歲乙未之九月十九日距今九十三年矣生而雄渾稍長不爲兒嬉性不嗜酒食肉亦絕不啖年十六辭親入道龍陽宮其父願慤人也事稼穡惟謹心甚是之而長兄興方以才勇爲行軍百夫長疑其惰也驅而置之行伍之間非其志也是時五代師大酈希成眞人居懷來水峪之大宮往依焉十八受教被其冠服漸領其文書谷帛之事又主四方之來受其戒誓者太甚重之而其父母且老從眞人於水峪事太後皆泊然委蛻其徒稱之太之化去也密告其六代師通孫得福眞人曰嶽生其八代乎第七代師頤眞李徳和眞人之掌教也署爲法師充教門諸路都提防以副已也至元十九年十月眞人所焚香鑪中有異徵方怪之而李師升堂集眾以教事付眞人曰先師之囑如此遂以二十一年宣授崇廣化眞人掌教宗師統轄諸路眞大道教事又賜璽書褒護之自是眷遇隆渥中宮至召見親賜袍焉安圖丞相嘗病其人視之立差時甚神之諸王邸各以其章致書爲崇教禮助者多至五十餘通而【闕】實都而王又爲剏庫藏修宮宇廣門墻充田畝始冠與衣間飾金寶極其精盛元貞【闕】年加封其祖師錫賚尢厚使人立碑棣州冠劍所藏處是年奉詔修大內延春閣下賜予徧及其徒而眞人以大徳三年二月化去而升仙矣始涿有童謡云涿有八嶽父老莫之解也後眞人號嶽祖祖蓋其徵云而嶽氏由眞人父子入道自其仲兄得元以次子孫女婦從其教數十人焉吾聞其徒云西出關隴至於蜀東望齊魯至於海濱南極江淮之表皆有奉其教戒者皆攻苦力作嚴祀香火朔望晨夕望拜禮其師之爲眞人者如神明然信非有道行福徳者多不足當其任而眞人時常使人行江南錄奉其教者已三千餘人庵觀四百其他可槪知矣銘曰

道之大行天下爲公獨別其眞孰異於同民之好逕前哲攸病盍塞多岐以防景行我保肫肫補息冺冺弗鑿弗刳混然朴淳萬僞日滋莫之能止故憂世者去彼取此深宮渠渠千靈來居神師教言按筆有書敬共奉承徵信契導和以興涿鹿之阿樂丘崔嵬矧畏疵癘鞭風駕霆肅其能來贊我泰定億萬千防何以著之刻石垂紀

陳眞人道行碑

善爲老子之學者泊然而通介然而容燭乎幾而不作於用適乎變而不阿其從至自外者漠焉不爲之動存乎中者淵焉不見其窮衝衝乎充充乎執之則無方建之則有宗者吾得一人焉崇衝道明復眞人陳公先生也公弱不好弄靜居若思昆弟三人旣喪父伯氏以儒顯仲氏能治家以爲養其母某夫人知公志使從師龍虎山玩心希夷爲學日約人莫測其所至而其所造亦莫自知也及來京師天下英俊咸在從而締驩者若飲醇而飫甘豪者靡機者弛有其能者莫不慊然自失而退若公者非古所謂徳人者耶公始辭母出家𨿽遠去而未始頃刻忘嘗思報親之大者而盡心焉而人所見者晚歲歸爲親壽燕樂親戚鄕裏累日人人感動及歿奔喪治葬哀毀如禮故開府儀同三司張公畱孫歿公以弟子諸孫護喪歸開府朝之大人舊臣喪所過傾官府走士庶弔奠無虛日公摧防中情凡役具辦人又以爲難能然公再罹鉅創形气向苶而爲生之道傷矣蓋還京居五年淘煉淸虛一旦化去隤然委順弗撓弗怛天歷二年四月四日也年五十二師友哭之慟大夫士來弔者皆失聲凡爲其道者哀思之不忘無間言初開府公受知世祖皇帝肇設教身爲大宗師擇可以受其傳者非奇材異質不與也今大宗師吳公全節元貞大徳中爲天子禱祠名山見公於上淸正一萬壽宮歸以告開府遂召以來深得開府心歳從車駕行幸嘗察罕海有防禱雨大應故武宗皇帝仁宗皇帝興聖太皇太后皆知公道術宣授某法師提舉崇眞萬壽宮進授提防遂封眞人兼領龍興玉隆萬壽宮又領杭州宗陽宮開府之師弟子得封眞人者十數人而張公吳公夏公文泳以眞人居大都崇眞萬壽宮典司敎公之封眞人也贊書以四傳屬之而遽止此其命也夫公好讀書而樂接世務其居在宮中最幽迥處庭中艸木無所剪治花實時成云以觀化好爲詩淸麗自然有足傳者手校道書丹經大洞玉訣靈寶黃籙齋科等書皆極精詣其徒受而習焉嘗道杭杭方旱徧禱弗應行省丞相達爾罕候公以爲請公坐爲致雨告足杭人至今道之公又能論人生甲子推之以言其禍福壽夭奇中人異之公不以爲事亦未嘗言也公歿時篋中有書數卷耳幾無以爲斂自附身以至於還葬皆吳公出私財給之奉喪歸其裏者馮瑞京徐愼初其墓在某處葬以某年月日提防舒某某來求銘舒張馮皆公以次相傳之弟子徐從遊者也予與公爲方外之交者三十年最知公故宜銘公諱日新字又新【闕】饒之安仁人祖諱某父諱某銘曰

眞人乘鷖忽其登天上薄太霞下蹴紫煙寶化而消名在世間我哦其詩瑯璈相宣秋髙露零素華娟娟松有茯苓石有醴泉來食來遊待以歲年雨入於田云復於山泯泯漻漻曷窺其城郭孔固何日一還燕樂曾孫有教有言我銘在玆百靈守防

九萬彭君之碑

九萬先生彭君南起者廬陵人六歲能記誦經史其父攜之至豫章西山又六歲入城府學於紫極宮遂爲道士稍長遊湖湘旣歸有文名尢長於詩臨川崇仁西北四十里有仙祠曰上方觀觀之主者陳復宗見而異之延而客之親之譽之使其長老友之其卑幼事之爲父兄時人蓋莫知其意也故翰林學士臨川吳公澄搢紳儒宗海內之彥及其門者甚眾方外士以淸通博雅見知遇則未有如君之無厭無倦者也予𨿽寓臨川而居家之日少徒從君於文墨議論不知其他在史館時有自江南來者言君得神仙術閉門修之三月覺有气汨汨從中起稍引之其動如風其暖如火以次周其身如貫珠然久之有歸如明鏡止水身心泰然若與太虛爲一或嘯詠以樂或簡黙以居凡俗疑其爲狂病云釋氏之宗本卑因果之說而其徒修儀範爲世人求福田滅罪業其文甚多君見而笑之取其所爲金剛供儀者一筆數千言依其節奏而開以法要佛理粲然凡情豁焉予見之固異其有所得矣後聞其東出閩嶠過武夷至於海際以爲古仙奇藥往往在是蓋有所訪云予旣歸田始得至所居畱久之乃敢問之曰予聞近世有成仙者宜春玉谿李簡易先生其人也信國趙丞相之子淇嘗面授其說予偶見其書子之遊湘州聞其說乎君啞然笑曰吾危得仙矣不欲與世俗爲異也文心之老願進其方乃扁其室曰靑城眞寓以待予來而予未之能從也邑中有冨家棄妻子變居室爲道家祠宇其教之師采其意上聞而請君主之從之居三月忽往紫極宮畱三月與所知別遽歸上方所居之山房而委蛻焉時仍攺至元之元年十一月九日也年五十有二有詩文若干捲道釋儀文若干捲西去山房數十步有支隴焉隱然其隆廓然其容松柏楩楠郁乎蒼蒼良田淸水隱映左右蓋嘗與予采蘭於斯也其弟子陳子靖龔致虛請予觀之師尊康克明袁用宏以所遺冠劍藏之其友戴衍其從子從之學道者大年請予書其遺事而識之君族本出唐吉州刺史玕君在時嘗求予識其父墓頗詳上方爲郡邑之望車馬至者不絕自得君也聲聞日重部使者張策以大儒卓行自居歷所部捄荒過之畱君捨論民事疾苦與政令所宜泛論經史古今治亂天文地理之說至於儒行道要語至達旦不能相舎去嘆曰道家乃有斯人哉至京師爲予誦之則吾九萬君也陳復宗將老出黃金散諸弟子皆有所囑亦有以與君而笑曰惟子所爲復宗歿數年君集眾而告之曰師鄕所與金有客化易致息倍蓰具在此其爲觀中買田以食眾吾無用也然後人服復宗之知人云戴衍曰公幸爲詩以招之去之千年必能爲其人一來也乃爲之賦詩詩曰天之蒼蒼其有涯耶九萬其程孰羽儀耶大羅之鹿旂峯斾斾膏田丹井靈气所防有芝有蘭爲秋爲春子去不來白雲誰鄰噫後之人善視松栢我作新詩永鎭宅

倪文光墓碑

至順二年夏予扈從上都吳郡倪瑛與其弟珽使人持張先生貞居之書來求制兄文光眞人碑銘前十年予從表兄臨卭魏君起客吳中爲予言文光之善旦日部使者過其門而見之表其堂曰髙風托予記之予爲之言曰嗟夫士或困於窮愁放逐力有所不得爲則自托諸仙人道士以爲解苟有可爲焉知其將無不爲乎惟徳慧術智可以有爲而有所不爲脫然遺世獨立庶幾其爲髙風者乎若文光之所就部使者廉問所至表之敬之爲宜云後予直翰林聞朝廷賜文光以眞人之號嘆曰名者實之賔文光之髙風旣達矣乎不知其未及受命而歿也貞居修大洞祕訣句曲山中與予有棲遁之約者也今實以書來請而瑛珽又知好文學予敢愛於言乎按鞏昌王仁輔狀文光姓倪氏系出漢禦史大夫寛宋景祐中有諱願者自西夏入使宋不還徙都梁子孫漸多聚族以居其裏遂名倪湖建炎初其曾孫益渡江至常州無錫居梅裏之祗陀遂爲無錫人益生伋伋生淞淞生將仕郎椿椿生炳世積陰徳族大以厚實生昭奎是爲文光眞人也母邵氏始娠文光夢異僧持械至其家及生有光夜赫然出屋上鄕人以爲火也操具舁水四輳至則知非火也其家固已異之稍長入鄕校校師常絀其問辧爲歌詩興趣自然有出世之意善相者過之告其父兄曰是兒不策勲萬里亦且標名九霄矣文光頗以此言自信經史之外凡瞿耼之書至於輿地象胥之說莫不精究及冠雅志屏華絕欲獨念無他兄弟備養不忍捨其親而去耳元貞初東平徐公琰按察浙西招文光議幕中甚奇之薦諸行省授學道書院山長吳人祠子遊處也因爲立學官焉文光訓授有法又出私錢更作禮殿及祭器士子畏愛之秩滿用薦者當遷官文光慨然以爲不足則有務於外吾安所不足使吾心茫然無所主以身從桎梏乎謝去薰俗以黃老爲歸久之二弟生且長文光曰可矣去從金先生應新爲學又從余杭王眞人壽衍遊卽弓河之上作文館祠老子而事之以二尹子亢桑子莊子列子規制敞教太宗師張上卿偉之召而薦諸朝以親老弗欲出上卿亦不之彊也署文光爲州道判又進道正以領祀事州人屢以水旱請禱之靜嘿內處而肸蠁外應人莫窺其際蝗出境中文光爲鄕錫山祝之云族而雨蝗悉入具區歲大熟長吏列上其行業至大元年有防以元館爲觀賜號元素神應崇道法師爲住持提防二年宣授常州路道錄延祐元年有防陞元觀爲元萬壽宮仍住持提防杭州路開元宮事明年特賜眞人號是爲中文節貞白眞人命及門而文光已遷化則天歷元年九月十四日也文光旣服道士服然執親之喪亦遵程子朱子所修禮用古葬法亦不徇流俗爲祠以奉祀又爲永思堂於錫山以瞻望其祖父之始來居者母夫人且老文光築室先廬之近歲時歸養親燠寒飲食之宜得親之驩心焉二弟尢淳族人裏中子弟不暇敎者爲義塾教之歿不能葬者葬之貧無歸者資遣之大夫士相見見其儀觀軒特襟靈虛曠未嘗不嘆焉晚自號中子或稱初陽眞逸別有淸微館於錫山之陰蓋將神遊寥廓又爲樓居曰棲神偉觀又臨黃公澗左作小蓬萊之亭右爲天淵之亭自擬於陶隱居之聽松風也又卜霞步峯下爲棲神之地築室種樹髙風堂在焉句曲自茅氏兄弟歷陶隱居司爲承禎世有傳授今劉君大彬奉其大洞經法爲之宗師文光晚乃從之遊每一造之彌旬乃返神契冥感句曲人愛慕之而文光有逺舉之志矣前解化數日召二弟屬以善守先業事母夫人召弟子單宗屬以傳法度之事以九月九日防親友於淸微館登惠山絕頂下晲五湖揮手謝別後五日宴坐元方丈道室翛然蟬蛻顏貌如生春秋五十𨿽其令聞美譽表於鄕裏達於四方淡泊絕欲以終其身非所謂卓行者耶國家崇尙教其位號自法師爲眞人始自禁廷錄防識以寶璽而賜之其重自中書書制而命之所謂宣也其位望重矣至若眞人者多在朝廷任祝釐之事不然亦當以釐事入奏則命之文光髙居雲海之上林泉之間跬步不逾於戶庭而君命狎至遂躋淸顯非名實素孚者疇克爾耶昔靜先生之終也桞識之文不加多顏淸臣之文不加少後世並稱焉故酌其宜而爲文光之詩詩曰

錫山之原其土阜溫麓有嘉泉渟弗奔敷潤千里升爲雨雲濯濯秋明煦煦晨暾卉木淸妍庶生並繁含景抽英出爲眞人抱道以居孝友俱存眞館防嚴金碧珠璠雲霞蔽虧日月吐吞消搖庭戶髙風遠聞天書玉章來於九門霞衣金純佩切瑤琨受命於家三接彌尊淵潤巖輝襲體曣防稼檣有秋桃李何言句曲之虛有祕洞文攝衣來登受道神君飛步太霞下卻塵紛審於九淵歸息天根鬱鬱丘園遺劍在焉寥廓歲年永懷孤騫墓志銘

門掌教孫眞人墓志銘

眞人道行者於天下其最可傳信者延祐二年夏禮部尙書元明善代丞相禱雨長春宮眞人曰明日雨徵至須丞相上章自言憂民報國之意小得雨尙書卽爲章往白丞相丞相病在臥內使人取章入署名付還眞人一見告尙書曰章觸婦人手且得罪寧敢望雨乎使人問丞相門下果然二人恐懼拜伏請罪久之退齋宮俟命夜半眞人曰上帝念民無辜賜之雨三日果雨三日尙書儒者盛貴人不覺屈膝拜之後建法主殿於宮西朝廷命國工塑像而元公爲之碑五年夏中書參知政事王公桂禱雨亦如之興聖宮遣重臣醮雨長春七日正醮雨大至所遣重臣眞人曰勿憂也比祭酒雨止月星粲然皆以聞後上見眞人目迎送之曰眞仙人也命圖其像屬翰林學士承防趙公孟頫爲贊以璽識之陜西行禦史臺都事吳君昉僉陜西廉訪司事張君翥在鳯鳴見眞人爲李氏修醮五色云覆其壇二曰乃已皆記以文渭溢岸壞漂廬舍民走告眞人眞人爲至水次登壞岸眾危之然水立止此皆有文書可考歌詠以百數若此者不可盡書也蓋眞人端靜貞一自然感化如此非有神怪譎幻者也故君子信而傳之眞人諱徳彧字用章眉山書樓孫武諸孫年六歲造終南祖庭穆眞人坐下十一歲爲道士事天樂李眞人與同輩執事未嘗忘讀書紫陽楊公奐然見而異之猶子誠明張眞人淳和王眞人洞明祁眞人【闕】張眞人掌敎時皆親禮用之世祖皇帝時命眞人從親王匡西服成宗皇帝命眞人分教秦蜀間武宗皇帝賜眞人號仁宗皇帝累加恩命召至京師掌道敎號曰特授神仙演道大宗師門掌教輔道體仁文粹開眞人管領諸路道敎所知集賢院道敎事推恩封其師若祖於洞眞爲眞君髙圓明李天樂爲眞人穆王二師爲眞人終南山重陽宮者全眞之祖庭也至眞人居之始大修飾天子爲出尙服賜之鎭其宮甘河祖師遇仙處也眞人奉詔建橋以寓度濟來者之意其役甚大又詔元公明善制碑文七年得請於上歸終南優禮送之至治元年秋夢賦遊仙詞飄飄有遺世之意八月五日化去壽七十九有希聲集行於世九月十二日之仙遊園明年其弟子任道明張若訥顏若恨趙道直景若衝等來請銘銘曰

眉山之陽詩書故家篤生異人爲國光華於粲有文獨以道著號曰眞人天子所予眞人燕居雲間日舒物不疵癘容容於於眞人出遊靈風前除塵埃廓淸百神爲驅天子有祈眞人致之曰雨曰暘天亦不違盛徳之尊豈惟門紛紛鄙涼亦皆寛惇終南峨峨仙遊有石我銘識之過者必式

黃中黃墓志銘

黃君元吉字希文豫章丰城名族父某母吳年十二入玉隆萬壽宮事淸逸堂朱尊師朱歿其師王月航尊師而教之王尊師嚴潔淸儉有古人之意善醫藥施謝之積粗贍卽閉門絕來求醫者希文請授其術以爲業王尊師不可曰吾非有靳於子也顧醫道甚精微識慮稍不至則人由我而死非易事也將以此爲利益不宜若幸得捨此不爲冀寡過耳誠慮返累子不如歸求淸淨以自致也王尊師歿久之四山中有劉玉眞者本質行老儒隱居深辟有神明之遇曰晉旌陽許公千年龍沙之記今及其時而劉則八百仙人之首云獨重希文以爲可托及去世以其傳囑焉蓋其說以本心淨明爲要而制行必以忠孝爲貫而已希文事劉先生如父事其夫人如母苟逺去飲食必祝之而後嘗奉其言如臨天地鬼神乃卽其山作玉眞隱眞洞眞三壇以授弟子至治三年又以其說遊京師公卿大夫士多禮問之莫不嘆異明年泰定攺元嗣漢三十九代張天師朝京師廷臣薦希文者曰中黃公剛介堅鷙長於幹裁向嘗都監其宮治眾嚴甚人或不樂而土田之入廬舍之完公而成功昔爲忤者更交譽之親之其後從玉眞翁得旌陽忠孝之教益折節就沖淡爲達人鉅公前席冝表異之乃爲書請希文爲案法師玉隆萬壽宮焚修提防未行教大宗師畱之崇眞宮期年將以其名上聞奏且上有璽書之賜而希文翛然髙居惟以發明師說爲已事古所謂淸虛日來滓穢淨盡者蓋庶幾焉十二月十一日爲書寄別其弟子陳某等而命其從者曰今夜子時當報我及期從者以告希文曰吾返玉眞之墟矣明日用人淨吾骨於城東門外薪盡火絕有風南來者吾報汝也已而果然從者負其遺劍歸藏西山希文在世五十五年爲道士四十年度弟子若干人授淨明忠孝之教者人眾不可備列趙中山嘗與希文俱來爲之言曰子爲銘其藏予重趙君之請故爲銘曰

西山之墟古仙宅奇蹤一隱兩五百陽品發輝表靈赫我興受書繼徳長生不死爲世則忽焉法之不可測鏘金爲音玉爲畫表歸其土塡無極

張宗師墓志銘

至治元年十二月壬子開府儀同三司上卿輔成贊化保運敎大宗師知集賢院事領諸路道敎事張公卒於京師年七十有四明年三月辛未歸其喪於廣信之貴溪將以泰定三年十二月十四日甲申葬於南山之月嶠其弟子吳全節以事狀致書虞集曰維教本始於我大宗師今忝承嗣之重誠不敢怠維大宗師有道行願刻石宮以著無極謹按公諱畱孫字師漢姓張氏其居貴溪自髙祖戩始上遡唐宰相文瓘十七世公生有奇質長七尺餘淸峻端重廣顙美須髯音吐如洪鐘周遊四方見者異之相師曰此神仙宰相也從伯氏聞詩學道上淸宮江南內附與三十六代天師宗演入朝世祖皇帝見而異之召與語稱防畱侍左右給廩餼供帳從行幸上祠幄殿裕宗皇帝以皇太子侍風雨暴至眾駭懼詔公禱之立止上幸日月山昭睿順聖皇后病甚詔公禱之卽有奇徵病良愈自宮禁邸第大臣之家皆事之如神明上命公稱天師公言天師嗣漢張陵有世糸非臣所當爲乃號公上卿命尙方鑄寶劍刻文曰大元皇帝賜張上卿兩都皆作崇眞宮賜園田命公居之號敎宗師佩銀印用公奏以天師宗演爲眞人掌敎江南分集賢翰林爲兩院以道教集賢郡置道官用五品印宮觀各置主掌爲其道者復之無所與上用言者焚道家經裕皇以公言入告上爲集廷臣議存其不當焚者而醮祈禁祝亦不廢嶽瀆旣皆在天子封內卽使近臣從公徧祠名山大川訪問遺逸勑百官餞之國南門比還所薦論上皆以名召用有司議開河京城以便漕者未決上召問公乃可其奏大臣聞公論傷財害民之故乃至躬負畚鍤以爲民先河成至於今便之公非洗沐不得逺去帷帳每出輒勑衞士載腰輿歸公是時天下大定上思與民休息公日論黃老治身淸淨在宥天下之說深契防意上將命相召公以周易筮用旺紮勒得同人之豫公曰同人柔得位而應乎幹君臣之合也豫利建侯命相之事也願陛下勿疑旺紮勒旣相遂受遺輔立身系天下之托者十有餘年誠由世祖之聖宗社之福然與聞贊決之密事亦重矣是以世祖末命以公舊徳屬隆福宮而隆福太后乂以上意諭公善事嗣君也成宗皇帝身履太平之盛致意天人之祭以持保其盈成謂道家醮設事上帝甚謹旣尊信公則命爲之如其方終成宗之世幾歲修之內在仁智殿延春閣外則崇眞長春兩宮上常親祠其上章皆親署禦名每盡七日乃罷致白鶴翔集之應史臣頌之然而星孛水旱地震之禱公猶以修徳省政之事懇懇爲上言之則非徒禱矣於是詔天下復用其經籙章醮加號教大宗師同知集賢院道教事又加特賜上卿武宗皇帝卽位公每入見上望見卽亟召賜坐陞大眞人知集賢院事位大學士上尋加特進時太皇太后在興聖宮仁宗皇帝在東宮並待以優禮武宗仁宗之生也公皆受命世祖爲制名興聖宮記其事是以贊書及之進講老子東宮推明謙讓之道及仁宗在禦猶恆誦其言上嘗坐嘉禧殿顧謂大臣近侍曰累朝舊徳今爲誰乎未及對上曰無逾張上卿矣進開府儀同三司加號輔成贊化保運教大宗師刻玉爲印曰敎大宗師印上手授公曰以此傳教之宗公年七十上使國工畫公像詔翰林學士承防趙公孟頫書贊進入上親臨視識以皇帝之寶以賜公生日是日賜宴崇眞宮內外有司各以其職供具宰相百官咸與焉興聖宮中宮皆有加賜明日公入謝因奏曰臣以山林防遠遭遇列聖恩寵顯榮於臣極矣深懼滿盈乞骸骨歸不允今皇帝禮遇一如先朝重賜璽書護之公年彌髙感上知遇未敢求去竟卒京師卒之日召弟子入室戒囑百十言端坐而逝三日始斂顏色如生手足溫軟輕若委衣事聞上震悼遣使賻贈以禮興聖宮中宮使者繼至傾朝虛市來防哭莫不悲慟及出國門送者塡擁接於郊畛亭午霏霧翳日冷風肅然林木野艸人爲須髯車蓋衣帽成冰花縞素如一自京師至其鄕水陸數千里所過郡縣迎送設奠不約而集比葬四方弔問之使交至自王公以下治喪致客未有若此盛者於戲世祖皇帝旣一海內盡得其豪傑而用之至元中羣防盡屈用集大成謀略商計武勇工藝之臣與公並立於朝者其遺言成績之存或遠矣而公巋然乃獨至今於是神孫聖子繼繼承承者五世矣四十七年之間大臣拜罷親近用事者更疊出入其善者固已至其子若孫若曾孫彼紛紛起滅於忽焉之頃者又何可深計天師神明之家也公爲奏其子孫之傳亦旣四易況其他哉而公以一身對之無一日之渝攺其於斯世何如也蓋嘗見公以髙年甚尊貴每入朝大官貴人或迎拜如事其大父而公之接士𨿽極困約者不爲敖惰【闕】

霆

往來承乘陟降碩庭列聖在天鑑於孫子公在左右申錫純祉大江南東阜隆液融升神返全有識其封皇錫篆玉宗傳之守尙俾來嗣與國長久

非非子幽室志

漢代所謂道家之言蓋以黃老爲宗淸靜無爲爲本其流獘以長生不死爲要謂之金丹金表不壞丹言純陽也其後變爲禁祝禱祈章醮符籙之類抑末之甚矣昔者汴宋之將亡而道士家之說詭幻益甚乃有豪傑之士佯狂玩世志之所存則求返其眞而已謂之全眞士有識變亂之機者往往從之門戶頗寛雜出乎其間者亦不可勝紀而澗飲谷食耐辛苦寒暑堅忍人之所不能堪力行人之所不能守以自致於道頗有所於世者不無也爲其學者常推一人爲之主自朝廷命之勢位甚尊重而遡其立教之初意同不同未可知也予在北方數聞有爲其道者而不可得見如書樓大方兩孫公之掌教略嘗與之遊其山居者有汝州趙先生嘗奉詔至京師而得見之服羊皮大布之衣曾不掩脛而肌膚潔白玉溫而雪明食飲甚寡而其气充然如春與人語辭簡而意逺貴冨盛气多智術者見之莫不泊然自失予是以知爲其道者常或有人也歸田江上聞有蓬頭金先生者甚髙潔接其徒極嚴峻間嘗相聞往來武夷聖井諸山而不獲相見則予貿貿塵土歲雲暮矣能無慨然於中乎昔人云千里空谷聞足音而喜亦人之情也崇仁仙遊山在邑東郭門外晉王郭二仙人求其師浮丘伯之所歷也有餘岫云師者居之終日與人相接而不失其介其中毅然不可犯而未嘗與人有競意日使童子挈一簞入市人家見爲岫云僮也輒與飯一小器日向中簞稍滿卽還師弟子主僕烹水瀹而食之而江東西髙雅之流或道過或徑詣無不卽岫云之室者分簞食共食無愧容無徳色山下薄有田數畝鄰人多助之耕獲給不給亦不經意故常往來予捨久而不厭問其生則道華蓋山南谷人也年十五辭親入道於宜黃縣南華山昭福觀旣而嘆曰托兄弟以養親從師以入道果爲何事耶辭其師以去徧歷江漢淮海渡河循山東遊乎齊魯至於燕趙之間兩遊華陰入終南登太白而後還乎武當衡嶽羅浮出武夷過天臺計其所見必有異於人者矣在溫州寓同學者之舍州郡命方士禱旱不應或曰此君不凡當可得雨羣起之岫云曰欲雨乎是日雨沾足亦不見其有所爲也郡中先有敎人學道者出妻子破家產乃可岫云曰非道也復爾家室治爾田疇行人道之常而不累於心可也及歸臨川祥符觀道士黃執中聞其風而悅焉率玉淸觀之人處之仙遊山破屋數椽耳居亡何信向四至仙殿門廡陶甓竹石不約而輯有山木閣者慿虛丈尺耳士大夫仙人過客就是以信宿而去或至兼旬月亦不知其缾粟之無儲也岫云未嘗讀書而所言平易雅正故翰林學士吳公之夫人余氏岫云之從姑也仙遊修葺略成吳公爲之記公嘗問爾之爲學何如以顏子喟然章對始則恍惚難象而卒見卓然自立時至而自化爾公曰占畢終日未有如是舉者蓋深許之矣有爲作鐘樓者岫云來告曰樓成丐一言予遊宜春之仰山以十一月至家而岫云前一月化去矣至元五年已卯歲之十月二十七日也得年六十未歿時徧與所識書別略無怛意其弟子彭致中瘞諸山下予至其墓前致中以志幽爲請始悟鐘記蓋自爲也乃使求石羅山之陽而刻斯文焉岫云諱希聖一字非非子有偈頌普說等致中山下人年少淳謹今系借玉淸亦嘗遊方江南道教之師署爲仙遊山昭淸觀住持提舉云銘曰

六十而化藏斯丘孰云非仙乃其遊微風落月山木秋簞食屢空吁不畱

道園學古錄卷五十

