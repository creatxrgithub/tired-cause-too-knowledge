壬辰四友二老詩贊

﹝明﹞畢自嚴等撰

●目錄

合刻四友二老詩贊敍

淸朝四友圖贊引

四友詩贊

四友圖賦朱兆栢

四友圖詩

四友律詩

贈言畢自嚴

二老圖敍

酬贈張延登

二老贈言畢自嚴

圖詩跋蔣徳璟

●合刻四友二老詩贊敍

原夫人生於倫君臣之遇合有旦晚焉父子直世計矣匯南北東西之臭味而襟縞訂之馨於蘭堅於金所稱莫逆於心者其惟朋友乎然古來有稱父執而友者亦復有稱小友者撫塵而遊不必肩背相及獨兄弟則吚啞而後廠﹖隹序聯行弟後兄先十年以長者什一耳故其依聚也最久夫以廠﹖隹序後先且合南北東西之臭味而莫逆者則同籍之誼尢摯而久亦不啻毛裏之與共焉且同朝立身忠孝於是焉在擬之夫婦一倫尢所稱糟糠婦也豈悠悠東墻挑成可儷況以四十年霜淩雪鑠畱此靑靑之姿閱彼百千轉李徑桃蹊相對巖巖之骨如吾壬辰同年所稱淸朝四友及南中二老者分之則六合之實五𨿽人琴之感或足摧心而靈光之存眞堪破笑先後題詠聯篇累牘亦似此榜盛事爲長安中一段嘉話蓋像系以贊贊系以詩夫亦益三毫則須眉宛在敢云畫擬麒麐詳九折斯跋履井然不致班慚鴛鷺歲寒之節擬松栢之後凋玉筍之班志藉﹖﹖槱之無恙是尢我兄弟之竊附鳶魚而敢以倫之一字爲有生慶者也詩贊刻於南中其傳未廣因復刻於長安僣以一言弁之首

崇禎伍年壬申八月旣望貝丘畢自嚴謹題

●淸朝四友圖贊引

庚午餘起家工貳吏戶禮三卿皆同籍與余而四四十年白頭兄弟念切停雲一再經黑水風波視同遊戲歲寒雅稱盛事靜觀適得吾嘗嘆逃雨於事君感嚶鳴於求友各以靖共爾位遂得輻輳一時書惟讀稷契臯夔人不知燕齊吳楚素絲相守白水可盟共懷半部經綸不負韓公夙志𨿽列九天僕射同標孤竹淸風自惟奉教陳謨何當金戈鐵馬稍慕毀家紓難還同木屑竹頭模範瞻之在前步趨瞠若乎後論文或不媿雞壇共指四大家閱世亦何心鷺序相依三獨座自知甲乙丙丁合居其末惟信晦明風雨不攺於初河圖應帝期得一巳足香山尋白社彊半非多爰作畫圖以彰勝集中郎之思虎賁老成人所謂典型周昉之貌趙郎摹肖處不關色澤敢謂雞林傳繪事庶幾廠﹖隹塔播芳聲贊儗晉公漫疏短引歌揚雒社更托巴辭西吳沈演

●四友詩贊

王永光

畢自嚴

李騰芳

沈演

四友圖用香山體畢自嚴

和白陽年兄詩沈演

和白陽何山二年兄詩張延登

○四友圖詩

河北王永光

東都盛事傳九叟文采風流足不朽試把今人比古人三公差似余何有落落穆穆稱素交當年同籍復同曹烏府公庭人吏散柳塘花塢馬聲驕雨雲分飛四十年骯髒誰肯受人憐中興

聖主搜巖谷從教白髮綰朝簪白髮朝簪尋常事國有六卿居其四平臺相攪轉相親拚將頂踵酬國士軍興十載苦三空臨軒數問大司農關中飛挽推蕭相祗今鞭笏有畢公白下疑獄佇解网共道冬官沈可往讀書萬卷復讀律致君當在堯舜上宗伯文章玅今古東壁近接天尺五一夜風雲妬楚才頓令爕理失良輔三公鼎足一足僕頹波瀾倒誰砥柱老夫顧恩不顧身何異蚍蜉撼大樹謗書三載幾盈篋天語春溫憐孤孑詔賜勞人乘傳回始終恩禮眞殊絕開篋披圖時一翫伊昔紅顏今慘淡畫手寫眞欲逼眞看來看去終成幻揮塵抽毫李尙少分攜未幾驚鶴弔傷心怕聽山陽篴顧問誰待金門詔於今燕越復平分一南一北一臥云但願普天無戰伐重看太史頌周宣

自贊

蟠然一叟彊直自遂忠能結

主戅輒招議彼何人哉是爲癡絕攖鱗冊儲

天威偶霽銓省得譴事緣起廢匪才匪傑爲

帝喉舌南北揚歷獨行一意抗疏巒璫遑卹玉碎

○四友圖詩

貝丘畢自嚴

驅馳漫自憶盤跚披襟道故坐巍巒莫愁白駒如飛度冷眼松筠笑歲寒畢竟年少紅塵老大隱東方不潦艸我輩華發點朝簪西風落日長安道把臂曳履意欣然閱歷風波四十年同舟正合隨三老巨楫看君作濟川曾說無蹊推李下王公水鏡澄如瀉一朝冀北馬羣空角巾私第眞瀟灑李公詞藻掞云章夭以斯文屬主張典型急須備顧問補衮還宜佐廟堂疇若予工僉曰沈畱都明刑帝孔諗時攄石畫策敉寧將無臯稷欲斂衽嗟余短綆濫度支軍興夙夜幾籌思鞭笏慚無劉晏智瓶罍惟詠蓼莪詩昨日笥中翻舊譜今看圖畫何栩栩升沈聚散總籧廬惟有赤心長作主忽然引鏡識頹顏鄕心一夜滿關山鱠蒓寧必故園好藿食猶能謝曠鰥獨憶培養思皇祖況值明聖天尺五旭日瞳瞳照海隅野叟澤臒歌且舞吾儕逡巡寵渥偏星辰歷落未辭天莫遣精神如容鬢長歌保定向甘泉

近體

追隨嬴得步趨寬千里修途百尺竿曳杖應隨野老後彈冠猶續少年歡漫言歲月驚非故卻羨須眉未攺觀一副丹靑傳妙手松筠遙映在云端記取經途問險夷水情山骨識男兒披心每到淩霜雪話舊偏饒辧鼎彛化日長年遊子路淸風古道夕陽堤此時搔首浮名事四十萍蹤一局棋

自贊

咄伊人兮生於淄黌斗筲自笑繩尺用臧孤介爲質龜勉以襄髫鬌矢志皓首無忘司李司臬洊歷劻勷遼左橫戈津門張皇遼士枵腹簡較輜艎痛彼泥沙計薪程糧心巳無血精幾存腔量移豊芑益厲桂姜轉喉觸忌匿影東滄

聖明環召北闕趨蹌屯醝糗餉析入鍼芒時艱用匱何苦不嘗歷四十載媿蔑寸長羞言洛蜀安著雌黃膻逐是恥恩怨弗章昕夕兢業保此楡桑攬鏡自照須鬢蒼蒼莬裘未遂三徑就荒咄伊人兮奚以自將

○四友圖詩

湘潭李騰芳

物惟新兮人惟舊傾蓋遙期在白首相逢若个話舊人滿目少年誇疾走我輩登朝幾許時曲江三百共塤虒於今歷落歲寒後顧問猶堪辧鼎彛伏臘往來亦何疾況復風塵等郵驛百年屈指彈冠期萬有四千四百日謾云落﹖﹖氐走雲煙蠹魚空坐井中天誰似三公勤退食中外霖雨徧桑田王公冰鑑難爲配浩气亭亭如嶽岱帝心簡在國人賢興正濃時身先退頻年彊事正旁皇畢公持籌坐廟堂天語頻嘉資熟練人歌周召在成康沈公才品自倜儻北闕斵輪南解网丹心到處包先憂安邦壽世出其掌憐余病骨莫能支屢疏待放如待饑致君無術空衰老傷心虛負聖明時四時之令成功退合歡未久倏易位出處南北又天涯披圖轉覺增吁口﹖旣從玆聚散總茫然賴有丹靑手裏傳頂踵莫酬臣主願倡和惟識兄弟緣

自贊

拙哉老子肌骨堙堙仕逢明世生長湘濱擁衣而坐是幻是眞有口能言講筵時陳有手能書簡編時親逖聽遙覩眉﹖﹖立須伸形影自信愛憎惟人此身信幻脫然如螓幻外之幻寧論喜嗔吾將老矣泉石爲鄰抱圖而去允矣先民

○四友圖詩

西吳沈演

邈哉耆英不可再淸風謖謖寒松在四十年來冷眼人雨雲翻覆窮交態勞勞宦轍等狂華落落素心還我輩憶昔長楊獻賦時曲江倚醉共題詩祗今把酒酬明月搔首髙歌一問之六卿之中半同籍如蘭意气聯金石百年世事付楸枰同占淸流誰黑白我將此解告三益少壯幾時還作客統均肅物欽王公手造乾坤气吐虹功成身退明天道翛然避世墻之東帝謂畢公周召偶持籌試取巨靈手不徒借箸奠東隅便以調元斟北斗李公佳句薄陰鏗筆帶瑤天笙鶴聲久矣文章酌元气豈難霖雨惠蒼生邈余上下三君子飲醇日坐春風裏並系登峯捨筏人從今敢相天下士儂是西吳小隱候白蘋紅蓼營菟裘重來索米長安道頓失湖濱支許流忽被秋風教憶鱠南園柳色散人愁桃葉渡頭棹歌去秦淮泛月同丹丘披圖振腕自題贊晉公拉我參公案蔡州一夜竹帛垂數載犁庭功未半所不輸公此靈臺適來適去浮雲看白首相知在此中升沈修短閱飛蓬逍遙無外眞希鳥南北隨呼本一鴻相看四老同不老軒渠一笑淩虛空

自題

爾形不長爾通而塞造事而窮三仕三巳爾發種種眼明若瞇策國亹亹謀身則否不幸而中多言爲累驢背浪吟玆胡攬轡謂爾孔毅視姦如蟻惟其芚愚鼎鑊不避酷信古人塵芥一切所至自力戴晉一吷汗漫而遊戃怳而語莫我知也聯以自喜假我數年卒以學易曰老蠹魚其斯爾巳

○四友圖用香山體

長安重覓譜牒身紉佩相看幾故人共荷淸時聯八座每逢佳會判兼旬低回素髮三千丈頡頏靑霄四十春松栢歲寒終不攺波瀾世事莫重陳詩緣興會旋成韻酒對心期休問巡醉後披圖從指點商山吾欲卜芳鄰

畢自嚴

○和白陽年兄詩

同是熙朝不老身轉輸國命屬伊人遵時養晦仍三事蒿目傷離又幾旬巳見圖麟推獨座還期涸鮒見楊春功宗周室心無逸數擬商山迹未陳止足有懷思遠引忠猷未竟尙逡巡彈冠何似抽簪好縮地相將結比鄰

沈演

○和白陽何山二年兄詩

羨爾淸時柱石身相看俱是白頭人度支總領三專座甲子相兼二百旬梁屋照顏鍾阜月樹云感興上林春垂衣欣遇唐虞世借箸羞將管晏陳雅志歸田章數懇余忠戀王夢遲巡優間異日長休沐長白山頭定結鄰

張延登

●賦

四老圖賦【有序】

國運休隆則耆英在列相與陳謨盡瘁皤皤黃耈夾輔明廷如五臣之於虞帝其最矣帝以睿聖享遐齡其上而禹稷契臯陶伯益之倫各以其所諧欽懋厥職抑共相與久視於世臣主一心都兪成治何气化之隆也明興

祖宗功徳旣超百王休隆景運久而彌熾較之虞廷適相符合今上神聖方萬壽無疆而六卿之長四同譜籍元老萃於一廷之上際會一時流光千古天命之矣長垣炳耀於統均淄川殷陳乎國計菇城弼教於刑名湘潭化成乎禮樂因繪四老而各載筆詠歌之以傳盛事余小子固浮沈詞林而吐藻揚芳於諸名流烏能爲役第季父方爲祈父於黔蜀間以靖炎徼亦六卿之長同出是籍實於四老而爲五則四老之屬在小子固伯叔行也其爲慶幸尢倍恆情因懸筆而賦焉海嶽之開天造集彥聖於蓬萊侈瓊瑤其璀璨羅梁棟之瑰材支豫章於大廈耀明堂於恢臺何天心之篤厚羌﹖﹖否往而泰來原皇明之龍興甲曠古而崔嵬遡列聖之臨禦多元老以調梅閱萬祚以三百尢熙熙之統該當玄黓執徐之值歲奎璧映中臺以交開同舉止以始進流景耀於埏垓策勛庸而競懋呈內外以丰裁餘三紀以疏策並周曆乎諸臺仕四朝而爲國老頌素系以彌培膺帝眷以逾篤輸媚玆以涓涘亙貞元以絕盛媲三五而尢恢分皇猷以黻黼儼昆季之徘徊依光華於日月髙春秋而靡衰奉至尊以恭巳效股肱以竭才瞻典刑於千官寄鼎鉉以欽哉在六卿而居四齊恊贊以龐眉悅宸極之居所環輔弼以趨陪應天象之昭垂原長存而不墜酌北斗之元气攝南極之餘輝仰冢宰之音徽匯泰茅而陸離致太平以無疆障頹波而獨持曁財用之經國倚司徒而度支殫心計以持算洵安內而攘夷秉禮樂以甄世仔文章而在玆覃徳化而彪炳綽比迹於龍夔追刑措之遐風武廷堅而繼之嗣平反以無冤開貫索以遊嬉荷季父之步芳塵躬司馬而誓師理西南之半壁靖夷貉以爲期如五行之相成猶疊運之四時緊香山與洛社固匪思之所思

辛未仲夏中澣之吉年家子朱兆栢

●四友圖詩

古詩

題四元老行樂捲劉重慶

題四老圖程國祥

題四老圖楊汝成

恭題何翁沈老師四老圖贊之章笪繼良

沈老年伯以四老圖詩見示敬和元韻劉綿祚

敬題熙朝四老圖萬永康

題四老圖陳

煒

題四老圖唐元弼

○題四元老行樂捲

古來圖畫羨香山婆娑想象笑怡顏洛下耆英後樂還優遊神气自閒閒丹靑的皪照塵寰指點芳蹤杳莫攀於今阿堵難摩勒喜姿各帶憂民色鶴瘦鳶寒矯者誰神龍變化窅難測或者嶽嶽泰巖尊大地資生﹖﹖谷萬國或者元气靄春溫文鳳葳蕤備六徳誰哉秋陽濯江漢千頃澄撓俱不得其執山公啟晶瑩人鏡炯雙瞳其持蕭相籌時時蒿目軫民窮其動容中禮身爲律度陋孫通其慘慘祥刑髙門隱隱表於公吳道子顧虎頭到此吮筆亦遲畱道骨仙丰貌者似意想神情象外求君不見南山采芝叟一出旋歸世何有又不見渭水垂綸應運興八百春秋肇四友嘗想畢散與周召世無能者寫其眞今日縑緗一披對臯夔稷契或前身聖主作人辟四門靄靄吉士貽神孫試看麟閣圖形象一榜同標世﹖﹖幹倫臺星煜耀共金陵王气籠蔥貫玉繩攜得此卷朝丰芑開國應同作壽朋

劉重慶

○題四老圖

禹穴奇探神禹謨司空一席翼三孤深心莫逆笑相視燕市家傳四老圖少同畎畝耕邃初霖雨嘉禾非種鋤曲江對嘯月皎皎遲莫靑松白水如崇禎明明夜轉旦天官治典懸銀漢啟事山濤秋肅面拔十得一小羣渙中朝文洽人神和左藏蠹淸狐鼠竄畢公李公靈雋勁琪花十月陽春爛詔復鳩工大起陵隱侯之品垂曰能玄宮金碧重淵閟渾穆圓蒼一气凝不汲華淸泉飲熱爲搴菌桂紉胡繩人間石馬寒原立天上文昌貫索承是時直道行三代譽望耆英天子逮相和嚶鳴盡友聲衣冠遊所生靈對以結同心媚至尊九歌五气三時配鄭虔祁嶽知歲寒一往深情小筆在小筆經營出淨因諸天各現宰官身蒼茫月夕花朝眼翻覆波瀾世法人腦滿戰肥發俱素位髙玄尙家多貧巳寫星精輝絹素更圖祕閣首麒麟

白下程國祥

○題四老圖

吾聞箕疇五福尊大耋況乃道徳文章無一缺黃綺當年尙隱淪臯夔以後誰芳轍聖朝得一巳足多翩翩連茹流鴻烈幸從後進奉楷模披圖賞嘆稱奇絕丹靑貌得神气揚須眉欲映肝腸雪曳履星辰重斗山依光日月偕明哲所賴髙賢作股肱豈止尙書號喉舌似玄似淡似忘形同籍同寅同勁節疇不中朝愛熱官諸老當之眞一吷世路斜纏索解鈴中有夷然常不屑儻非格外締相知蓋代功名視猶蔑我對歲星圖如與千古閱我讀紫芝歌倚聲﹖﹖羽﹖貝﹖一闋各具煙霞海嶽姿不居其巧居其拙此是丹丘羽人不老方導引長生還自別一丘一壑暢閒情石面云衣倍可悅綘縣泥塗笑六身馮唐郎署虛三列何如命世通儒骨挾仙瑤池幻出東方竊添籌賜卣方未巳壽可爲耶詎浪說其羨岡陵詠作朋手調梅鼎紛蘭纈成也依依猶子行典型在望久心折恨無五車奇字寫髙懷漫有巴辭釐四傑

楊汝成

○恭題何翁沈老師四老圖贊之章

昔年作吏江之西特受吾師國士知半生蹤迹托祁奚落穆但有中心依邇聞使星將南馳摳衣言謁師軒墀捨級升堂欲成拜舉頭忽見丹靑繪分明盡屬平生親貌得角巾飄縞帶一是頎然偉然者昂藏惝恍多瀟灑一爲丰下饒美髯雙眸炯炯心神恬玉骨一人鬢欺雪沈雄灝渾容華曄後來儼若吳興師蒿目如營四海時宛轉低徊看不足從頭莊捧髙文讀知是周成四輔圖碩果天教奠維軸四十年來疑浩劫波翻浪滚心如鐵何幸同朝佐聖明人倫冰鑑眞瑩徹轉輸不乏今酇﹖馳胡滅虜資前籌熊湘宗伯掌邦禮舞幹苗格須臾耳師時地利貳司空若工惟垂眞乃是未數殳牂善敲敹鍜戈礪刃殲天驕巳見燕京推懋哉畱都詰慝僉云諧帝曰其往予汝兪行方召矣超三孤三公坐論恢皇圖致君堯舜時唐虞姬公系易制禮余皤皤尙玆佚望公奭歡相趨執鞭欣慕可能仍廁江東之腐儒

門生笪繼良頓首拜

○沈老年伯以四老圖詩見示敬和元韻

誰云四嶽不可再岱霍恆華至今在觸石典云潤千里苞絡羣峯備諸態山﹖差峩气勢輔中天含吐風雲庇後輩憶昨釋裝京國時擬和䢐徠慶曆詩顧我狂言無足采搦管彷徨何所之吁嗟先人亦同籍滅沒經綸剗金石巍然尙峙魯靈光竹帛自靑肝膽白磊砢七尺寄蒼生髙標玉立江海客華夷共仰此數公中有四公气若虹維嶽降神有定所千巖左紐萬壑東冢宰司徒如得偶宗伯司空補天手三臺爛爛邇中樞銀潢旋繞接箕斗恍同八音相爲鏗黃鐘大呂無繁聲笑開黃閣引後進宛同綘帳羅諸生綿也矧附通家子策騎槐陰棘影裏摛詞未敢嗣家聲捫腹何堪稱國士鯖鮓芬氳索五侯離觴欲解鷫鸘裘甫帳瑯琊營別業詎應西雒出名流三山苕霅一衣帶紗帽彈碁慰客愁此是綿也桑梓境夢中恍識謝公丘捧翁此圖及此贊回腸忽結當年案黃蕉荔子歸來時四公勛業曾未半此際垂名萬﹖﹖冀長麟閣圖形眾爭看天心簡注日再中流膏下徧蓽與蓬四公自是古四嶽一堂星聚樹駿鴻蠛蠓翺翔附鵬翼相與一笑揚碧空

晉陵年家子劉綿祚具艸

○敬題熙朝四老圖

風雨露雷天之吏何時奉勑輔平治我聞四嶽皆降神生甫及申倍其二帝曰女往欽哉遂有臯夔稷契之佐同朝來同寅同心同事主楩楠杞梓皆卿材江左夷吾推王導不知轉屬燕之召我聞古歌太宰功墻東一往拂衣避丹詔誰儕召父惟畢公萬惟盈數掌司農公所憂者小東大東杼柚空持籌計國願年丰太白之星復鍾李世稱龍門自湘水胸吞云夢筆撼嶽陽皆緒耳秩宗豈獨南國紀誰亮天工有沈侯上林爲棣蕚東老是箕裘作料能修五鳳樓上念祥刑借明允於公髙第檐金甌四公東西南北人偶然通籍自壬辰四十年來鐵船弱水恣遊戲濟川之筏渡迷津乃知壽考功名皆由天所與誰若有道仁人攜券貯爲股肱兮爲心旅文王四友蹶厥生疏附後先奔奏禦侮居其所披圖下拜景淸風何知作霖作礪作楫作梅汝天之三宿非文無色箕之五福先壽其國燕齊吳楚若平分倏然齒遇而方幅信乎靄靄王多之重其馮翼孝徳以爲四方則康也滇云萬里一孤臣偶拾天臺瑤艸類隱淪今年待詔金馬門親見玉洞桃花萬樹春聖主宵衣眷耆舊願作黃髮駘背長作熙朝不老身

滇云後學萬永康拜書

○題四老圖

皇天壽平格眾正盈淸時古頌作朋三於今必過之冥鴻亦小隱不采四皓芝琱龍亦小技不摛四傑辭同籍過幽蘭同心傾丹葵比肩同佐主如稷契臯夔王公佩虔刀正巳冢百揆畢公鷹揚侶時攢司農眉竜門未禦李秩宗世所儀何人亮帝工柱礎邦之基畱都稱重地司寇藉仲尼大老若四公不媿王者師天能開四極地能砥四維四時以法易四始以配詩名在四朝久圖於四象宜嗟予小子煒艸野定步趨願事堯舜君四嶽長有祠願修安攘烈四夷皆有碑一匡卽仲父七尺皆男兒因從沈公遊得睹淩霄姿恍披耆英社敢綴巴人詞我聞張曲江小友亦見知努力崇明徳吾道當在玆

小寒山門人陳煒

○題四老圖

下走客長安四老圖成恭逢其盛兼以名句如林不禁見獵之善捉筆效顰諸公深驪得珠余則鱗爪而巳

君不見虞門重辟四友來楩楠杞梓盡卿材又不見楚丘先生年愈邁坐策國事方嬰孩帙中題詠雲霞裁聞風慕義紛相陪思深共撥陰中灰伊余小子猶塵埃近隨司寇傍三臺何時再築黃金臺眼觀勛策非常哉喬松鬱鬱歌岨崍誰言調鼎無羹梅世人妄誕鶴可胎終朝夢夢淳於槐未稐琴瑟聲裴裴並司喉舌力挽回晏然星拱尊河魁四老胸中萬象該低昂位置從君猜大風洋洋東海推髙懸詞賦熊湘開空同山﹖截嶪羣峯小江左夷吾天下才睢陽之麓商山隈豈甘艸木同槁腐出隨雨露驅風雷畫筆有詩詩亦畫我披此卷飽瓊瑰目眩神驚錦繡堆縱不工吟聲韻催

西吳唐元弼具艸

●四友律詩

律詩

四老圖詩爲何內沈老先生賦劉若宰

四友圖詩閃仲儼

四友圖詩有敍劉叔夏

○四老圖詩爲何內沈老先生賦

彈冠相慶立興朝列聖雲從佐斗杓勛業還將光竹帛儀容早巳屬縹綃皤如黃髮稱耆碩灑爾朱顏似子喬袖有籌邊諸策在忠懷未許畫工描

中江劉若宰

○不佞偶中濕足痛甚困臥牀褥間大司空何

山沈老先生以箋委索伏枕思澀不成報章適讀城公筆見題永叔會老堂作乃勉彊搦管用愽吟壇一粲

三朝出處共雍容歲晚交情見列公乘興不辭千里遠放懷遂喜一尊同嘉謀定國垂靑史盛事傳家有素風自顧纓塵猶未濯九霄終日羨冥鴻

閃仲儼

○四友圖詩有敍

四友圖詩者大冢宰長垣王公大宗伯湘潭李公大司農淄靑畢公及吾師少司空今南大司寇烏程沈公也四君子同籍一時而皆志千古旣稱厚善亦感風雲余小子自六七歲時則巳知讀其文想見其爲人悵功名之不立奉言笑以無繇今忽忽三十年來矣一人有慶六官之長四君子各居一焉眞熙朝盛事而近代希覯孔子曰才難不其然乎又云文王有四鄰丘亦得四友宜吾師圖之不足而又敍之敍之不足而又有詩有贊且賡歌而未有巳也余小子以麼麼明經一日侍坐覩玆盛美莊誦再四師命紀之敬成八韻以請教督所謂掛名其文字中亦平昔之大幸大隱昌文雅

淸朝侈勝遊四鄰今再見千古昔相求圖擬麒麟閣才咸臯呂儔廟謨稱石畫國丈誦風流藤剡藏金玉裝潢燭鬥牛巖巖儀表立粲粲彩雲浮述作誰髙下功勛此唱酬侍筵恭得展欲濟媿無舟

門人豫章劉叔夏拜手具艸

●贈言

辛未夏五恭遇何山沈老年翁繇少司空榮擢南大司寇漫賦四律稱賀志別

海內名流最上乘騰騰灝气薄雲蒸棟梁累葉三春雨鼎鼐連枝六月冰工部騷壇驚獨座休文韻致誕先登那煩玉磬捶淸耳剩有朱弦續廣陵四朝同戴進賢冠一日離情一寸丹巳獻壯猷淸紫塞更看法曜照晴巒天根煉後云花潤江鎖沈來鐵网寬漢室蕭曹人似鏡相期努力勸加餐題廠﹖隹回看歲月深曲江疏柳舊花陰靑萍閱世驚前浪白首論交有素心自分金臺空絕足猶餘劍气解知音臯夔繼美從推轂感慨生平詠合簪居然古道有伊人四友披圖骨肉親不厭相看眞管鮑重逢何地見雷陳网寬南北君恩大策效兵農帝力均莫向鐘山吟眺久佇調玉燭召蒲輪

年弟貝丘畢自嚴

●二老圖敍

張延登

沈演

二老圖戲題贈何山年兄張延登

詠南中二老圖詩有序畢自嚴

○南中二老圖敍

余壬辰榜凡三百人屈指四十年諸兄弟無論在朝卽林壑間落落琴星矣今上龍飛大搜海內遺賢吾榜中應運

賜環者獨多河北射斗王公爲冢宰貝丘白陽畢公爲大司農三楚湘洲李公爲大宗伯西吳何山沈公起家工二六卿居其三九列有其四一時彬彬同籍生色乃共謀爲圖爲贊都人士傳其盛多歌詠之號曰淸朝四友無何冢宰引年宗伯無祿何山擢南大司寇以行余適叨起南憲先後到任於是北止畢公一人而南更得其二何山復謀於余再繪二老圖以續四友命余紀之餘𨿽不文不敢辭撫玆二圖戄焉興思不能不有所感也有所愧也而又有所勉也夫歲壬辰神祖禦極之二十年正當熙洽之運於時朝廷無事寰宇淸恬吾輩丁年接翅而起比肩而進人三百以爲兄弟春風得意躍馬長安何其盛也四十年來長安奕局幾經更變加以奴酋發難徵兵催餉中外騷然脊脊有靡安之象使吾輩日抱杞憂人旣繇少而至老世亦自盛而之衰覩白頭則如新聞足音而有喜欲勿感得乎余嘗考覽古今若唐白太傳香山會宋文潞公耆英會皆名碩夙望代不多人彼狄兼謨輩猶爲湊數司馬溫公尙謙不敢入老成關乎世運若斯之難也今圖中所載如冢卿如司農如司寇三老者翩翩黃耈無忝前哲余何人斯得續斯選竿齊吹而竊濫蠅附驥以聲施欲勿愧得乎士方年壯气盛以才美自見世固艷之及其老也志意虺尵又多指目之爲陳人善乎何山公四友之序曰素絲相守白水可盟豈不以吾輩少蒙朝廷作養竊祿四十年半生砥礪名節今老矣進能作舟楫退則當爲綺皓煙朋霞侶倚杖餐芝鼓吹風雅尙存典型寓意深矣不聞夫戀棧之戒癡頑之誚乎秉燭光以自勵誦抑戒以法儆欲勿勉得乎列禦寇有言實無名名無實名者僞而巳矣吾榜初所稱兄弟三百者四海九州島之人也中間不知幾經聚幾經散歷四十年而巋然立朝者止存夫四存夫三播越南中止存其二萍水之會落落難憑似亦名之僞者耳𨿽然約久則難忘物少而更貴旣繪之圖畫托之琬琰金石可銷蘭味不渝千里非遠交臂非近三百非多二老非少心聯道同保有令譽異日者謂之元佑之完人可長慶之遺逸亦可實勝而名亦附焉顧不偉與然則斯圖也傳之觀者或關世風詎惟兩家之子孫世譜而巳哉是爲敍

崇禎四年嘉平月濟南張延登題

○二老圖詩有序

余與華東張年翁仕籍連枝攬揆同慶素絲無染戀舊雨而依依白首如新悵晨星之落落旣而公長禦史余來司寇貫索未空明允自慚於執法太薇獨朗文武喜見乎典刑當利害生死之關無曲學以阿世守孤忠耿介之節蓋合調而同心六代江山望鍾陵之紫气雙懸日月感北闕之浮雲酌水自甘問樹不言溫室登髙能賦看花尙憶曲江肅鳴鶴於淸秋並振九霄之羽采幽蘭於空谷將尋四皓之盟爰托畫圖旣曰衣冠具偉因而歌詠庶幾風流可傳溫公爲華夏所宗功髙元佑太傳有醉吟之癖小隱香山詞曰

中興自昔求耆碩我輩重逢豈偶然黃髮尙堪前借箸素心偏自愛流泉熙朝謾擬商巖皓名世寧論洛社賢命駕呼樽斜照裏髙風孤韻古香前云𨿽出岫寒尢淡石爲依松節更堅容須自慚衰颯甚那堪同作畫圖看

西吳沈演

○二老圖戲題贈何山年兄

翁像如秋月中天漾淸暉我形似枯株枵然相依倚我與翁同生今年六十七從是再三年便到整七十翁壽當踰百不說古來希我惟勉飲噉步趨敢相違偉哉二老名傳之自今日止足無辱殆恂能廸之吉

弟延登漫書

○詠南中二老圖詩有序

四友圖成題詠不乏會華翁總畱憲而何翁亦轉畱刑復寄餘二老圖序二老周旋秣陵恊恭昕夕不啻周室之有共和惟餘孑然輦下二老遠書惠寄儻亦招猍襟帶之意乎因念聚散偶然晤言難再惟友生之差可樂捨吾黨而誰與歸亦稱四亦稱二睢陽會指屈五人或在北或在南耆英堂心聯一席且也年齊綘縣術羨龍城文昌並列於中臺礎柱分肩鴻巨塤虒相期於不老恩波共迓升乎五閱歲而穆然思會計當乎羞爲四卿之一再披圖而革﹖展然笑須眉宛爾可容二老爲三所悵南北旣岐升沈漸異茫茫萍水雁行巳悵離羣涓涓淄流麟閣敢希並駕人於同年亦有情乎聞其語矣今𨿽千里不殊面也庶幾遇之述香山雅慕醉吟先生追雒社彷佛資聖故事聊攄短引敬質名壇

南極老人星不孤輕風灑灑披隹圖靑刧何來紫煙气羨門園客無時無我亦頺焉自放思蓬壼年來鹿鹿造物驅拮據職業形神枯閒片﹖恖展對快碩膚須眉欲語欣吾徒一掌畱禁釋不辜一總陪憲飭廉隅載讀髙談稷下與吳歈滴滴灌頂甘醍醐曹劉可役屈宋奴酒後耳熱歌烏烏翩躚曳履鐘山趨不讓當年九老在東都道能隨物化身肯要人扶僕本淄黌一耄夫蒲姿亦與名賢俱五載艱辛東野禦居然濫吹齊之竽夜行秉燭胡爲乎菊荒三徑眞爲愚咄哉二老皆通儒壽身壽國道詠腴君不見鯢齒重生鬢欲角壽壽賜卣良非迂

年弟畢自嚴

●酬贈

同唐遁庵移酌沈何山宅且索觀其玉帶

余與何山翁同年生而余尙長七月餘以斚壽何翁翁報以巵來柬云各各持自壽餘感其意續成古歌奉贈

何山年翁惠石刻南中二老圖作此別之

○同唐遁庵移酌沈何山宅且索觀其玉帶

一杯移爾罄交歡景入淸和四月看返照鐘山來暮色披襟栢署納餘寒同心剩有三人在晚節誰云二老難脂玉十圍光射目休文腰帶幾分寬

張延登

○余與何山翁同年生而余尙長七月餘以斚壽何翁翁報以巵來柬云各各持自壽餘感其意續成古歌奉贈

美鏐皚如雪鑄斚成滿月將進酒酌之馨以潔上鐫南極與長庚下鐫小弟之劣名喜逢同生辰獻之表微誠同生亦有巵體制更新奇箕疇雕全福以之相報詒同生欲歸越余亦將返齊譬如林中鳥一旦忽分飛會少別離多念之心慘淒時事苦纏擾不如丘壑樂且康各各持自壽遙祝二老壽千霜

張延登

○何山年翁惠石刻南中二老圖作此別之

二老追隨興不孤石交果借石圖無大江浩浩別流緒此後相思但展圖

張延登

●二老贈言

華東年翁自南總憲擢拜大司空詩以遲之

華翁初在畱憲以司空內召在途旋晉總憲不勝彈冠再詩馳迓

送南大司寇沈何山年翁予告歸裏

○華東年翁自南總憲擢拜大司空詩以遲之

冰壼﹖﹖亟玉鶚橫空玄武符文葉上公惟月承橋開世閥卿云捧日若予工塤虒幾載音塵隔劍履從今步趨同二老南都君陟北一欣把握一臨風

畢自嚴

○華翁初在畱憲以司空內召在途旋晉總憲不勝彈冠再詩馳迓

花覆千官竚鳳音蘭臺瑞靄曉沈沈乍開瓊笈鑪煙馥幾望鄕云黼座深蒲柳自慚秋露質松筠欣托歲寒心徳輝翔仞爭先攬蚤見燻風入舜琴

畢自嚴

○送南大司寇沈何山年翁予告歸裏

秋葉如蓬漬露盤遙聞蒓鱠倍加餐東山豈爲蒼生臥北斗長懸法曜舟竹馬有緣白髮舊西湖無恙海鷗寬看君儀羽雲霄上媿我陳情墨巳殘

畢自嚴

●四友二老圖詩跋

神宗皇帝之壬辰舉士三百而先君子觀察與焉閱四朝爲今上庚午而在朝者獨太子太傅太宰長垣王公太子太保大司徒淄川畢公太子少保大宗伯湘潭李公少司空烏程沈公四人而巳沈公仿唐香山宋耆英遺意命工爲四友圖各自爲詩及贊未幾李公旋卒明年夏沈公以南大司寇遷則王公亦謝事歸而北僅畢公一人其秋今大司空鄒平張公起領南臺於是南遂得二沈公因復爲二老圖與四友圖而六而實則五人而巳又明年徳璟使還入都以年家子侍畢公因得捧觀二圖而竊嘆神祖作人之盛與今皇帝求舊之殷也神祖禦歷久駿徳純禧百王寡儷計數十年巨卿碩輔皆萬曆十六科之人而壬辰爲日方中故其人多淳茂瑋傑久而彌顯而我皇上起自潛邸翦鋤璫逆求治若渴所拔召皆神祖之遺至壬辰一榜則周官六卿遂居其五望實並蔚爲世麟龜而在外若督川貴五省之師少傅山陰朱公在家閣臣若餘同邑少傅史公蒲州少師韓公以及諸名公卿尙比比也倚與盛哉同年之名蓋自唐始間惟貞元韓退之榜艷稱龍虎太平興國張乖厓榜自侈得人然至於揚歷之久四十餘年而猶紆紫橫王相與翺翔於廟廊之上爲聖主股肱腹心之佐則三百得五巳覺爲多而香山之九老皆退居不仕耆英十三老獨文潞公畱守西都仕耳且亦非同籍也貞元及興國二榜同籍矣又未必老而同朝委蛇詩酒有衣冠圖繪之華繇此觀之則玆舉豈獨熙朝之盛事而實千古同籍之曠談也古之大臣有勛勞於國則其君爲之畫麒麟圖雲臺淩煙進而五三之代至爲之審其象於巖野貌其名於詩書而大約以求舊爲主伊呂畢散皆百餘歲猶都卿相爲國上瑞及唐宋而苐使之優遊蕭散以香山雒下老其亦異於古之君臣矣而香山猶云除卻三山五天竺人間此會且應無潞公復以元丰之燕遠勝會昌視今五公之仕而爲此會此圖者何如也璟辱譜末猶子旣快諸世父之舉而更以用舊之美爲

皇頌蓋庶幾三代之遺焉

崇禎五年壬申重九年家子晉江蔣徳璟謹跋

