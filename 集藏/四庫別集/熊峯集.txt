

欽定四庫全書

集部六

熊峯集目錄

別集類五【明】

卷一

五言古

卷二

七言古

卷三

五言律

卷四

七言律

五言排律

五言絕句

七言絕句

卷五

賦

表

疏

碑文

記

傳

文

說

卷六

序

銘

墓志銘

墓表

卷七

四言古

五言古

卷八

七言古

卷九

五言律

七言律

五言排律

五言絕句

七言絕句

六言絕句

卷十

賦

記

傳

說

序

贊

銘

墓志銘

墓表

【臣】等謹案熊峯集十卷明石珤撰珤字邦彥槁城人成化丁未進士官至文淵閣大學士諡文隠攺諡文介事迹具明史本傳珤出李東陽之門東陽毎稱後進可托以柄斯文者惟珤一人皇甫汸嘗刪定其集爲四卷嵗久板佚

國朝康熙丁未余姚孫光爲槁城知縣得別集遺稿於其家爲合而重刋之嗣聞眞定梁淸標家有其全稿乃購得續刋共爲十卷此本自一卷至四卷爲詩五卷六卷爲文七卷至九卷又爲詩十卷又爲文蓋刋板已定不能依類續入故體例叢脞如是也珤詩文皆平正通達具有茶陵之體故東陽特許之當北地信陽駸駸代興之日而珤獨堅守師說屢典文衡皆力斥浮誇使粹然一出於正𨿽才學皆遜東陽而湜湜持正不趨時好亦可謂堅立之士矣乾隆四十六年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

熊峯集卷一

明石珤撰

詩

五言古

送楊提學應寜

蚤聞伯起譽亦欲摳吾衣長風振郊壑雲龍忽分飛仰止徒髙山而勢不能依文章絢圭璧日得窺餘輝臯鳥倐一舉淵魚遂其肥道合志乃同此意識者稀所以淵明琴不在與徽京國再相逢蹲豸有餘威一展疇昔願淸論聆霏霏灑我塵埃襟登之淸風磯𨿽非暮春姿忽爾吟詠歸何怪公門人器識俱可希公門有靑驄行色動朝暉安能一束芻聊以駐騑騑晨星本易散流云亦易防遡彼西北風玆懷良不違

旭日春耕爲閻大防賦

東方白已發壠畮明浩浩不辭荷耒倦穡事貴及早道逢同心人勞問亦艸艸共言年谷登百嵗可相保

秋日遣興

旭日戒僮夫駕言適東野市朝垢心境廣莫快一寫況值目疾除秋色尙可假豈徒望封龍巖壑翠堪把近觀百谷繁一一含大化我𨿽宦遊人自是悠悠者忽逢鄰叟來相歡坐桑下

寄兄舊作

寒空變春云奔驥逐迅景君看宮前楊忽已露碧影幽居西牕下感事發深省誰言有爲者譬掘九仭井盛顏易消歇此道獨未領空奏郢人吟懷抱殊耿耿吾兄繡衣使仗鉞指西境淸詩賞風流正論崇骨鯁寄言願相朂共此百嵗永

鼓不絕

鄰巷相見語玆農薄收成何緣累旬日簫鼓未絕鳴東家男已長西家女將行羔雁來問吉雞豚往通名置宴召賔侶責逋急官徵斛粟易百錢入坐恐未盈花顏照四席典客稽考明布帛身不著妻子徒力耕違俗懼乖義先王近人情歌管沸兩耳中心悁且驚但見蟻杯緑不知魴尾赬憑君聴簫鼓中有勞者聲

怨歌行

珠人本中國萬里向海陬結网沈洪波深入黿鼉湫瑚由寸積驪龍不易求百死冒霜霧累年被淹畱舉手得夜光寶樹照鬥牛三獻入漢庭聲名動九州日往嵗亦䢐忽生瑕纇憂長恐棄道側勤苦不能酬豈惜寒與饑懼貽重寶羞中夜起長嘆淚下如泉流

春日卽事

林塘鳴春鳩忽忽過谷雨繁紅多辭柯緑甲半出土魚欣荷錢靑鳥悅石發古淩雲思髙臺對日作獨舞爲生良支離被命孰傴僂悠然東風來兀坐聴杜宇

飲鮑云瑞荘

城栁初盡處薄靄開空明潦降古洲出千里關寸情防岸帶芳艸逺樹啼殘鶯釣艇日往還或有羊裘生下馬對尊斚故人相與傾坐久出歌舞柔風濯長纓落霞酣野色吟蛩戰秋聲長恐西日下衢路立屏營

夜渡滹沱

西日光已微跨馬出村境喞喞林鳥鳴仰見河漢影南巡古堤麓地峻行屢警踏軟知近沙野濶夜逾靜誰將笙歌耳復聴秋虫哽萬事倐春夢對此山河永驚波嚙防岸跳梁老魚猛星斗揺長練薄吹搜鬢頴鼓枻歌滄浪懷人憶千頃遙望城西門熠熠煙火冷

秋夜

涼夜始多夢升沈頃相尋蟠蟀入牀下蕭序已載陰褰裳出庭戶河漢淸且深華月掛林杪髙鴻送哀音百嵗豈不多半爲風雨侵嗟彼蝸角名煩此孤鶴心流水激古洲髙山出逺岑子期果難逢獨臥枕素琴

蚤起

城陰苦寒沍積雪冬未消日夕人馬馳流塵亂瓊瑤抱志諒猶潔淩風詎能飄徒然漾空月皎皎射牕綃野客官大都雞鳴晨朝臥聞車轂聲軋啞上干霄起披黒貂裘啟明正揺揺竦踴不能寐曳佩趨午橋

寄羅汝實

寒齋坐無事對此春晝雨雙鴻自南來流韻落庭廡起尋故人書別緒那可數春艸南園緑秋月西林吐歌詩毎達夜笑噱曽過午雲龍忽乖張感物益淒楚何時倒淸尊共醉恆川滸

雨中寄白文明

開書復開書云影照顏色東風昨夜至渠栁柔無力𨿽有龍泉劍袖短時拂拭時人競彎弧古道惡直聖王崇舊儒不忍棄一得漫隨東觀班豈有圗南翼經書𨿽滿案抱病長憂惻遙見孤雲飛佇立而嘆息

新婦詞

醜婦羞見姑終難不上堂雞鳴理箴帨對鏡著衣裳薰沐再至三稍覺有容光長跪問起居顧影尙徬徨大人總家政百務惟徳將舉手能績麻出門時采桑辛勤無日夜歡喜動姑嫜入與諸姑遊諸婦日翺翔愛璧不見瑕度材或惜長邦家本一致竭力安可忘

章錦衣園餞克溫

惜別駐郊坰名園及璀璨朱榮懸弱葼淸樾防修榦載展夙昔歡頗興萍蓬嘆觥繁亂回波坐逸何泮渙妙舞出京洛淸歌徹云漢探幽入虎谷躡蹬聳飛翰幾欲淩長風六極遊汗漫主人愛眞景廢榭臨防岸豈惟示朴淳正欲知憂患吾儕睹落葉朝聚夕又散當時盛紅顏幾許發已換安知垂汗靑試聴歌石爛願言保終始慶雲旦復旦

雜詩

妙舞恆赴節善歌多應藝精契至理輪扁非言傳情矯性始鑿禮煩本日顚所以大觀人遊目無爲先豈不笑與嚬造適意悠然投足得規矩率眞外蹄筌庶幾達聖境並可延天年

雨坐述懷

結髮事奇謀年䢐志彌逺𨿽蒙簮紱榮抱病日長偃興到偶繙閱吟哦不終捲古來忠與邪往往激褊淺長城能自壊元惡疇克殄所以樂道人但欲脫軒冕境大意自舒身安慮長鮮此理本分明不用更輾轉

雜詩

大朴已雕散頽波漫末塗牋誥日紛綸君臣互爲諛直忽見絕白璧多掩瑜但聞都兪聲無復咈與吁往往抗顏色猶稱邁唐虞唐虞不可見烈士始全軀王掾名癡絕槐裏號狂愚安能起臯益重述邦家謨

春出西郭門

芳郊艶春陽百卉待蔥蒨念我多悲人如何及遊宴聞鴉墮淸淚睹艸增眷戀豈獨感蓼莪正自哀衣綫仰天恩防極銜慟髮先變愧彼九臯禽和鳴徹霄漢

擬古

閱世貴知忌骯髒始多諐趾發物已迕意行悔相連苦抱叔夜僻誰辧箕季賢坦枉固有分直絲寜攺豈不悟裸撾賈禍幾席前鴻鵠各負志輮方豈成圎出門欲學步足亂首忽顚何如執堅貞嵗晏循固然王道本寛衍鍥薄世謂良鞟革大始裂箠軛齊已僵𨿽剔毫末疵不顧根本傷譬彼幾上琴軫急寜久張中行任智敗季孫以斂亡覆車鑑不逺胡爲復周章廟堂宜有樞開闔道始昌憑誰用楊綰暫爲輟絲簧

熊耳峯

封龍山勢壯嶻嶪見熊耳髙峙層霄間下聴幾千里威深貔虎避意拔雷電起乃知天降靈自與凡石異浮嵐出晴丹淑气凝夜紫彷佛懸崖旁呵防有神鬼我思漢三老幽谷訪遺屣人去事亦非荒池但秋水地靈應未散烈士還繼軌遙遙白雲中何人隠髙幾

恭睹臨雍釋奠敬述以詩

璧水晨漭瀁石壇花始垂雲開大成殿檜栢郁葳防盛王重孔道祼獻皆親持簫韶切云漢八佾盈堦墀禮成進諸生講席命爾師敷陳唐虞理論說羲文辭坐久進珍茗雨露必旁施三氏旣榮耀九卿亦華滋東瞻學士班文采何陸離各斂補衣手黙黙猶論思斯文日中天志士正揚眉

送王司徒分韻得五字

在昔稱髙士箕山及巢父𨿽垂千載名吾道固未取君臣義自重豈得薄圭組惟是勲業成幾防貴先睹二疏辭漢榮季鷹懷吳土司徒志亦然百世殆同矩辛勤三十年出身事淸主行者必有歸安得長傴僂明山有茅亭亭南有圃象觀有捲舒理玩月三五始息負重肩時與荷蓧伍睡足江南春無人報風雨

夜至張秋

日暮出荊門夜行復十里半帆乘順風一篙得春水篝燈危檣末余映徹洲沚逺逺聞犬聲漸喜近井市纜人相和歌饑渇被驅使恨無濁酒勞畢力共王事

擬古二首

江北好風花江南好魚米北來南去人好謝長江水

其二

風發吾舟停風停吾舟發誰知乘舟人正是觀風客

過沛望歌風臺

三王久不作淳風變縦橫兵戈入戰國耆宿塡秦坑天賜赤帝子龍泉定升平豈獨體貌異聖度疇與京功成歸故里慷慨道平生意气自雄俊歌詞亦崢嶸至今千載下聞者心膽明是宜冠庶物直與商周並帝子乘龍升故臺未全平臺下春艸緑時鳥間關鳴猛士安在哉四海復永淸仰見雲飛揚遡風有餘情

送王尙書徳輝還餘姚五首

杳杳稽山靑茫茫舜江白意倦行且休身存嵗寜迫唐虞世已逺孔孟道未塞長嘯淩秋空黃花正盈陌

其二

吾行何所求靑山映華發板輿傍春花淸波濺仙韈功名一炊黍人世幾明月歷覽千萬秋百巧未如拙

其三

春花豈勝秋新人不如故紛紛紅紫羣酣艶良未悟千金買馬首百防捕毚兔一曲雍門歌夕陽在髙樹

其四

塞北多歸雁江南有去人塵寰回鶴夢神劍斂龍鱗童冠同三月鶯花又一春羊裘灘底在吾欲問吾津

其五

試看春花萼朝來枝上疎有形寜免化何水不堪漁道徳五千字豪華十二衢寸心應未減長拱帝王居

送馬汝礪

山隠隠兮蛾眉艸蒙茸兮緑髮送君去兮南浦君之情兮北闕曰有罪兮薫天宜祝融兮鬼罰念莫撲兮燎原悔厝薪兮直突孰解网兮縦予懸明照兮日月牛刀用兮雞豚宛駒變兮防橜日窅窅兮飛鴻秋蕭蕭兮縦鶻廬江兮悠悠黃堂兮突兀此判兮不攺臣力兮當竭延北望兮瀛洲儼瞻云兮擁笏君恩兮碎首父誡兮銘骨身則逺兮心邇孰朝寧兮巖窟

送王伯安還江東

吾欲歌吾詩歌詩已盈捲知君歸駕速不作題橋炫春蘭與秋菊萬事類輪轉未成山龍補且息鵾鵬倦人従日邊來豹向山中變長路多西風看云亦北面誰垂見花淚自鏃達犀箭國士稱無雙數奇本能戰況聞玊署翁昨侍靑宮燕神驚兔頴出目擊龍頭君學有源委文場許獨擅髙吟激靑空逸艸翻白練運斤忽成風疾足詫追雷志屈藝乃奇才髙君不見伏波窮益堅淮陰多益善木大須十圍金精亦百鏈巍巍蓬萊宮鬱鬱白獸殿看君來獻書首被賢良薦

送王僉憲分韻得事字

出門仰靑天千里見孤翅噓气成采霞百鳥不敢企借問希有鳥南遊欲何事一蜚歷江海再舉掠恆冀來遊大韶庭雝雝領羣瑞亦有阿閣顚故巢尙深閟帝許中翺翔衘書澤顦顇鴻鵠豈不髙鷹隼豈不鷙一鳴天下春所貴在純粹何異君子登快睹歆士類鳳兮盍歸來徳輝正光被

秋風吟

驚飈振修麓槁葉下喬林怒號捲積靄急轉楊輕砧翩翩孤鳳雛托身芳樹陰中夜感簫韶激烈發淸音下有抱貞士聞之援素琴一彈南山髙再彈流水深離鸞與別鶴嘹唳聲相尋律呂轉淸切壯懷竚蕭森誰言人生貴無異巢中禽得時應春鳴遇寒亦哀吟萬動各有息睹物悟人心服我敝緼袍安知辟寒金

擬古

秋夜何迢迢蟠蟀鳴陰壁蟾升林薄見露下庭宇閴螢火寒依人羸駒倦嘶櫪開襟納虛明萬事謝忻戚

題林郎中瞻云捲

南望烏石山白雲何悠悠下有仙人居玉宇對瓊樓開籠縦白鶴鑿沼盤蒼虯樓前樹蘢蔥結實長千秋仙人不下堂白髮初蒙頭養雛能衝霄一一動宸旒銜來五色書閃爍銀垂鉤大雛奮四海健翮橫九州小雛鳴朝陽逸響和鳴球仰窺白雲飛悵然念逺遊開軒列屏素徧與良工謀圗玆一寸心聊以紓百憂南山突兀起海水東南流長松聳孤翠陰壑風颼颼王母開瑤池防酒復嘉羞紫气浮霞觴宴集多仙儔酒酣疊稱壽屈指不計周笑指海上山消揺發淸謳

觀麥

步出城東門防徑南迆邐騁馬歷磊確春光何靡靡蘇紫及藍黃瑣細不足指引睇耒耜外麰麥方薿薿晴浪淺不揚頽云互偃倚驚烏驀然飛翠色墮欲起萬旗森摩戛力與東風抵苞桑系髙畛宛若大將壘馮虛縦遐矚詩興勃塡委朝霞餐未饜淸颸歷牙齒馬上揖農夫願言滌兩耳年來有司良民得展四體去冬雪何厚膏澤尙漫彌朝夕時雨降足食良可擬感玆芻蕘言志動气亦喜揮鞭聊一吟慷慨殊未己

月夜同諸友歸自徐村

驅馬臨髙臺月色瑩如鏡眾星吐寒芒東方橫斗柄宇定光自發林深鳥相慶驢思棧豆鳴人有歸風詠吾曹際明時爲道俱希聖貧同一瓢顏貴比萬鐘孟所重在操存原思果非病譬彼道邊木枝柯何枯硬白日發榮華春條漸繁盛吁嗟枯易榮豈不由正性飛雲無長停流電無久映今我不馳驅嵗月忽欲竟

擬君子有所思

朝登黃金門暮上白玉堂淸飇播柔弦倐忽變炎涼蟠蟀吟苔砌宵行流夜光云漢懸西南星斗何縦橫唐虞布文徳中國奏韶章羣後讓於朝鳳凰亦來翔流音激靑霄奮翮向朝陽萬動各飛奔賴此一人慶志士思喪元賢人願垂芳攬鏡照容鬢無使生秋霜不及少壯時攄此忠義腸仰視西日速怛然令內傷

田居

五月麥風淸新蟬占髙栁緩行向南阡延望亦已久露气濡我裳枯芒森觸手遺禾資貧窶豈獨利寡婦緬思先王時世道何忠厚老死民不流官長鮮迎走終嵗庸數朝方田給十口庖廚𨿽未丰雞豚養黃耆一自澆僞滋此言遂成否甔石猶不盈焉知肉與酒世降茍如玆吾於爾何有

送馬汝礪次韻

嵗事如流星奄忽迫遲暮甫愛槐陰庭旋看蓼花渡西風撼秋色況值連夜雨瑤琴不成調檐澑下如注緬懷同心人自昔無蔵怒芝蘭許深入蓬藋賴持防鄰芳得屢接家善本多祚壯如百堵幹足以保顚僕亷如千頃波所志在淸素文如布帛衣不但形月露直繩置我旁曲木豈回互寶鑑懸我前淸輝照門戶君去我懸榻我來君倒屨漢禁栁色稠吟情屢相付膠漆方謂堅萍梗乃有數我歸萊子衣君徙廬江路離合奚足云窮通理其固不見閭閻人隆寒出無袴睠彼貴介子裘狐仍舞鷺托身穹壤間何異艸與樹溪澗自謂淸潢潦豈知污娟娟如花人恥逢東鄰嫗寜知眾物情長短無定度運攺王孫饑時來奴臺飫此事難重陳君子道以助不須叩禪關萬想勞頓悟靜聞發天籟浩蕩如大頀君能久此安胡爲不興慕況乃椿庭翁耆儒徳猶孺包荒門下士發憤肆傾吐誰嗤吾贈言祗以道舊故

秋日寄宋侍禦

西風吹鬢毛忽忽驚節變疎籬漸飛螢故壘欲辭燕亦有蛟雷鳴中夜捉紈扇緬懷同心人悵望不可見起對庭前花銀河白如練況逢重七日兒女試鍼綫寜知牛與女此夕眞歡宴百年離合情忽如萍蓬轉富貴浮空云豪奢落花片安能不銜杯苦與嵗月戰黃金不鑄身白石不鏤面負此令時節回首嵗將晏

原上

東風吹古丘白楊何蕭蕭烏鴉號樹顚鳴鳩亦飄颻昔我先世祖挺身自芻蕘種徳發餘光甘貧長寂寥源深流易長本厚木斯喬累葉繼衣冠金門擁瓊瑤誰云髙堂鼎不自陋巷瓢徘徊陟墓道瞻望心揺揺西山郁蘢蔥爽气幹雲霄荊莽蔽人目艸色春含嬌陽和發幽響好鳥協笙簫黍稷各通誠戴白與垂髫念入千載深魂魄良可招登車懼任重橫帶愧虛驕榮華豈不美君子貴後凋

謁王滹南先生祠

行過數仭宮步自廡南入古祠就荒頓穹碑猶岌岌敗瓦翳緑艸頽垣跛而立感此百代人安能不於邑在昔金氏興豪傑稍驅集惟公負雄才辯博人鮮及入掌絲綸言侃侃激懦習砥柱不隨流珪璋有操執著書闡墳典文義無蹈襲鄕邦識楷範後進勞引汲能使綺紈子森然如響翕豈徒富文學自是髙品級下視饕餮徒何翅相百十古人不可作流風振原隰愧我後知人徒然負書笈登堂顏欲汗端拱還趨揖虛位滿塵埃戶牖莓苔澁陋巷諒不攺行者爲迫急文芒無由睹樹杪光熠熠

題長春軒詩卷

春陽無恆燠春雨無恆滋如何軒中人日詠長春詩豈有師文弦如彼魯陽麾至哉萬化源舒慘固自知庭除辟餘壤百卉紛及時春蘭色可悅秋菊亦垂垂修樹交淸陰好鳥鳴髙枝俯窺華實繁仰視風霆馳吟嘯皆春風習習被朱絲有時掔墜露咀嚼療晨饑乃知廣文飯不異商嶺芝平生執經人廟堂今設施珍重蔥鬱間或有棟梁姿

古別離曲

官楊何靑靑野花明道傍妾東君向西坐見道路長畱妾千金刀贈君雙鳴璫日月如流星嵗暮永相望

雜詩

涼風動書幔彷佛西南來庭柯下露葉哽咽遞相催蔓滯宿雨裊裊蒙塵埃艸虫堦下鳴流螢亦徘徊坐感嵗事速忽如車輪推門前有層城層城復髙臺乘風欲登眺仰遡天漢回帝子不可見靑鳥非良媒中夜耿深憂淚落秋生苔

逢太原故人

浮生易飄轉忽如車轂塵與子十年別念君如舊貧感慨奏詩篇況復屆陽春爲問城中景一一及交親白璧猶待價巨魚多戢鱗昔時富遊子忽爲寒乞身荒蕪積水處時見紅樓新賤子負干戈依然羇旅人遭逢太平年幸免罹苦辛感此人事變對談忽忘眞

池上

良辰不易得池上一來臨防風感新緑幽蘭欣客襟方洲語鳴鳥忽如鼓瑟琴悠悠南行雲成此匝地陰美人隔千里贈我百煉金我有錦綬帶願言結同心

漫書二首

嶧陽生孤桐之以吳絲坐令風雨色變出陽春詞可以養聖性可以獻帝墀孤髙諒有合君丁貴後時

其二

曽子日在野食力事躬耕納屨踵時決掩肘衿不盈豈無百鎰餽乖義色所輕天光觸鳴籟商頌出金聲終焉領聖業千載崇鉅名

秋夜

蕭蕭暮秋意似與騷人期西風淒布袍河漢影垂垂髙城奏淸角感愴有餘悲故壘欲辭燕殘蟬猶附枝烹羊及炰羔農家欣及時不念抱窮士文章光陸離忽觸秋濤聲壯懷良在玆

小園雨後二首

新雨膏炎壠逺風滌繁林取涼李井上仲子迹可尋駒下危垤屈蠖鳴幽陰萬類均一適忘古安有今𨿽復病兩眥稍在愜孤襟密雲焉久畱素石悟同心

其二

夏木豈無陰古井亦有泉陰疎僅自庇泉苦得永年羲黃世遼邈疇與論自然稍喜禾稼成藜藿比醲鮮浮生能幾許沈鬱貴自宣偃臥轆轤側南風勻樹

夏夕

暮色蒼然至涼思澹盈衿坐閱古人編稍見古人心遙岑出天末薄靄凝夏林羣動各有息衡門幽且深

擬古

翩翩海中蚌長養非一朝含靈向秋浦出沒隨春潮展月夜咀華精爽洞丹霄孕爲徑寸珠光采兼瓊瑤逺人致筐篚萬寶坐自消本期綴冕旒何意投寂寥聖王惜合抱尺朽安足嘲

寄所知

昨夜淸颸發懷君在逺道雙魚不可托寂寞對池艸寒露日夕凝林麓霜苦早誰念裘褐單泥滓難自保百年防有樂中嵗已枯槁如何日孳孳復爲毫末惱濁酒幸滿尊藜藿亦堪飽同心盍來歸盤桓以怡老

五月朔日獨坐

風日昨炎燠坐睹麥秋暮靑山當戶牖黃塵滿岐路旅捨亦宏敞夕陰舞嘉樹羈鳥恆思歸舉翼未能去極目西南天哀鳴亂幽緒

春日雜言

長空多浮雲防雨霑四郊美人隔蘭渚雜佩不可要去年梁間燕今嵗將尋巢時物各芬芳吾興亦飄颻珠箔障東風星月耿深霄欲理陽春詞朱弦爲君調

二十五日有作

悴葉看復脫逺聴無回音美環墮石砌破碎安可任平生气頗逸不受萬事侵幾因兒女曹折盡壯士心南舟駕言邁先壠行復尋感此重淒惻何用榮朝簮牀頭富緗紩囊中有素琴恨來煮白鶴放歌靑松林

漢宮詞

漢宮有明月秋風悴碧枝紫苔繡壁帶積翠隠罛籬夜久星河變人來鸚鵡知舊恩隨露瀉余懽與日移尙憶朝辭輦深承夜誦詩陽阿新得幸谷永況多辭指斥椒房寵吹求飾室疵榮枯付堦艸物化效冰澌無言掩明鏡千古妬蛾眉

熊峯集卷一

欽定四庫全書

熊峯集卷二

明石珤撰

詩

七言古

阿堵歌

銅山夜焰燻天紅寶鼎不借鈐椎功東吳黠匠誇老手一日萬斛海水空何人冷笑九府公逆濞已死惟佞通虛名狼籍徧天下赤龍不救騰蛇窮沈郎兄弟一朝貴坐困海內諸豪雄金門紫闥明出入鴟鼫得志聲隆隆北州司徒枉才士腥風一流千萬里雀環太尉那易逢直須痛飲潯陽市蚨婆生兒好顏色豈徒褒妲能傾國一丈瑚滿塢金千年不化饕翁血九逵一動呼魯褒剛風颼飅吹布袍阿堵繞身凡幾遭鱗鱗忽觸南斗髙爛醉起來不脫口鳳凰下視百鳥空嘈嘈

春鴻曲

春宵愛月登髙臺舉首忽見賔鴻來平沙漸暖關塞濶長空萬里心悠哉亦知陽生進君子嗈嗈不似三秋哀揮弦振衣喜欲舞九陌何人更桴鼓山川遙望云滃然定是今年好風雨五日一雨十日風百谷盡麗陽和中陽和復陽和東風動防波開蓮誇並蒂實頴愛同禾野人還笑春鴻曲不似武皇朱雁歌

擬古巫山髙

巫山髙十二重攢峯繡出靑芙蓉朝云不還暮雨歇金輿冷落雙盤龍秋橫素山澹相續萬壑鳴泉響寒玉風流宋玉況多情揮弦更奏相思曲曲聲嘹亮繞天愁雨態雲情凝不流寒煙裙紫艸鈿碧楚王猶在離宮泣

東閣奉試梧桐夜雨

街前碧梧十丈長下有鸛鶴上鳳凰鳳凰西飛碧梧老朝風暮雨能凋傷乍聞嘖嘖如私語忽疑四壁鳴蛩螿黃金井邊玉轆轤銀瓶汲水聲瑯瑯推枕啟門望云色檐澑滴我羅衣裳倐忽云消星斗出婆娑老幹猶昂蔵道旁何人更太息問之無乃蔡中郎願得孤枝折贈君弦以朱絲髮宮商

題南山樵隠

采采山木淩虛上徵松檜干云幽隠乍明下有飲澗之羣猱上有鳴鳥之嚶嚶短柯一振山谷應豕鹿辟易豺防驚吾聞仲夏斬陰木百艸黃落秋令行先刋菑翳後朴鉅材養之待棟楹城中貴薪若貴桂兩肩取足何求贏従來賢達適志耳豈山而樵惟董生勞形不殊抱甕叟食力亦有孺子耕嗟哉樵隠有至理機事未忘安可評

東溪漁樂

敲鍼作鉤絲作綸結繩作网綱目陳長竿裊裊波粼粼逺風來吹頭上巾江花野艸俱可悅海鶴嘹唳山猿嚬疇知造物有深意坐我寂寞之江濵得魚換酒亦易致樂與荘叟怡吾眞不須羊裘與鶴氅磯頭磊石髙嶙峋意茍造適境亦化不覺宇宙安有人溪南野老相勞問世事了不罥其唇但言堯舜已在上巢許應爲艸莽臣

送王懋綸僉憲還蜀

峩眉山錦江水送君西南幾千里秋光如畫當馬頭江艸江花何靡靡鳴騶夾道驚山人玉堂霏屑冰霜新丈夫得志橫四海焉得獨守蓬瀛春當時李杜亦落落山川尙擬蔵精神今人古人車迹多豪華過眼東流波及時肝膽報明主躍馬食肉亦不頗君看孔明廟前栢銅柯鐵榦猶嵯峩不然托體金鑾坡朝朝染翰宵鳴珂螢流電瞥亦頃刻柰此日近淸光何

擬古傷歌行

葉落花殘君不見春來秋去如飛電富貴千年劫火灰丘陵幾度桑田變五侯髙樓臨大道寶釵金鈿埋秋艸張放寜知金穴平楊家一旦冰山倒君看荒冢饒荊棘當年俱有回天力勸君對酒且髙歌莫負庭前芳艸色

田家行

上岡下岡走僕僕驅牛下岡上岡宿岡頭風雨多則多畏有兒童來牧犢短裙蔽膝筐系肩此是貧人來拾田老夫渾有十畝麥大半人家種子錢年年田中穧不斂今年刮田如鏡面秋田𨿽好猶未熟熟時更有還官谷

東華眞人圗代寅軒先生題

徐生入海不復還人傳已在三神山山頭宮殿千萬間靑玉琢戶黃金鐶銀城射日日色斑望之可見不可攀不可攀那可度誰人海上遇安期貌得山光入生素雕瓊作樹瑤作華白璧樓中張采霞靈芝五色蒲九節靑鳥牕前墮紅雪蟠桃結實三千秋大仙小仙來宴遊或駕蒼麟或驂赤虯或乘白鹿或服靑牛采丹葩兮緑萼雜瑤艸兮爲羞揚淸歌兮云駐玉麈揮兮風流揚歌兮揮麈吹簫兮擊鼓彈湘弦兮執鷺羽靑鳳吟兮白鸞舞吾不知其爲誰或童顏而貌古東華眞人須滿顋吐吞日月餐風雷天漿一滴可以祛塵胎何況日飲三萬杯黃芽夜半珠累累瑤光直上衝三臺靑頭童子時往來我欲因之問王母瑤池之防豈可復得哉吾間東方朔李謫仙年來亦在瀛洲邊二君於我有舊故公其爲我相周旋不知奇辯猶能雄斗酒一吟今幾篇東華眞人笑不語但見花梢露如雨桃源舊事言未終回首洪波幾桑土

題瓞圗爲劉驗封

岡頭十畝春膏足曉色和煙放新緑雕云撲地正離離忽覩金葩明繡褥長莖短蔓相鉤連巨小瓞珠璧聨蛟龍得雨欲飛走虎豹出穴猶聨拳誰言將軍印如斗掇取累累系雙肘分明釀作淸冷泉丹砂玉屑爭春妍士庶不敢輕疐齕錦幕獻將天子前憶昔名工發毫素豈乏靑山與茂樹長風悠悠度阡陌平林藹藹幪煙霧謬說根従海上移直疑家近靑門住文章五色未足雄子孫千億將無同周人昨夜奏絲竹此意猶播聲詩中瓞兮綿綿綿綿兮瓞爲君再頌大雅篇齒頰依稀洞冰雪

桑條韋

桑條韋靑靑照田圃二月神龍不行雨緑陰婀娜宿鸚鵡桑韋正含滋鸚鵡來哺兒鳴鳩戢其羽戴勝無降時忙殺蠶姑摧散絲宮中筐筥那得知一絲兩絲繅未盡倦防牙籌上堂寢健蛾鼓翅揺春魂蹋碎瑚黛眉損桑韋桑韋好歸根城南斤斧星月屯潞州別駕宜少恩豹韀騎士身虎文

夢程正之

少陵三夜夢謫仙魂來魄往楓林前今吾夢君亦連夕邂逅相逢道相憶似爲九天風露長悵望江南歸未得布帷夜久風淒淒顚倒衣裳爲君啼鴟梟得志燕雀舉鳳鳥文章無宿棲昊天七政誰與齊璣衡倒植昂或低臯陶五帝不可問坐對靑燈落寒燼人生逆旅防有歸但取榮名比華衮

登臨篇

登髙丘臨淸流驚濤拍岸風蕭颼東奔到海何日休浮生聚散類萍梗滿地花艸凝閒愁士稚空盟大江楫仲宣復上荊南樓日落蒼梧思帝子風生蘆葉按伊州富貴豪華成莽蒼斜月窺林影千丈誰家金塢艸猶黃舊日歌臺人竟往舊人已往新復來仍張寶瑟勸金杯流魚偶與水相得長嘯不知山欲摧鬢毛未白心成灰城南啼烏聲絕哀長空蘸酒波澒洞峻阪墮足愁崔嵬仰天憤頓一起舞蹋碎石壕千古苔

淸夜遊

宮夜泠泠月華白嬌騎踏空紅墮雪西園門外防鼓聲十六院中樂齊發楊郎蕭郎各一席千年嚙臂宮娃泣坐中誰是陳宣華寶帶猶拴繍同結芰荷風柔酣酒霞錦繒繃樹啼雙鴉侍臣自舞王自歌蜥蝪香銷金縷紗佛經僕射呼不起梁燕才人竟寃死潼門烽火照宮紅猶自心輕漢天子龍舟翩翩蔽白日醉擁笙歌南下疾一聲悲鐸不堪聴至今江栁生愁色

秋蓮曲

西塘菡萏初破紅小舟蕩漾東南風羅裙曳水蘸輕碧驚起沙頭雙落鴻昨日采蓮蓮尙好今朝采蓮蓮已老緑房結子空垂垂翠黛朱顏可長保江湖日暮生嫩寒鴛鴦雙飛不過灘回首女伴各無語淚灑銅仙承露盤

有所思

雙星熒熒隔秋水秋入城頭漏聲裏牕間梧桐風瑟瑟靑鳥南飛月華白朱弦一撥意已傳夢繞博山雙紫煙藕絲易脫云易散十二碧峯秋雨前

送靜學先生南還

文星夜半屬紫薇北門學士江南歸江頭新水漾輕舸淸嘯裂空云不飛壯逰絕勝窺禹穴錦袍不獨誇漁磯憂深廊廟見顏色歷盡世味忘甘肥鐘山直道饑花鳥寜知衮職思華藻鉅筆明教賦兩都安車又見迎三老龍門賤士言非誇海內文章公大家公方鵬運擊千里賤士望洋眞井蛙他日龍泉如可用雷生爭敢負張華

傷徵伯

冀北多駿馬君才自乘黃長安多神雀君才自孤凰一鳴安足盡子志快覽六合窺無旁東遊名山跨絕頂詞焰一吐千丈長槐花照地爛宮綺四方學士奔且僵天門咫尺病在牀老兔泣月秋無光平生佳句漫收錄上公來看淚如瀑碧水愁深洗墨池幽庭恨折棲鸞竹海波東流日西傾古來轗軻幾豪英鵩鳥不還賈太傅鸚鵡重傷禰正平造物生才意良亟往往棄之不甚惜豈有蒼天忌令名至今蘭畹生荊棘世間萬事莫開口誰人松柏誰蒲栁陵谷猶應有變遷神仙詎謂能長久因君感慨壯且衰樓外瑟瑟陰風來君豈復能登髙臺長流濯足一萬里落日髙歌三百杯人生有生防有盡淸淚等間成緑苔

競渡辭

競渡復競渡波光浩渺渺潮頭如馬來舟子疾於鳥輕舠迅檝鬭繽紛伊誰従之楚靈均江深海濶安得濟鼉抃鯨吞愁殺人蒼天不照烈士苦日暮洞庭聞擊鼓九辧誰招夢澤魂一杯枉酹荊南土競渡兮來歸湖上兮依依櫂歌齊發淚沾衣寶笙瑤瑟淸且哀四望躑躅悲又悲安能遇君與君攜

暮夜金

暮夜金光陸離故人心君不知金經百煉不爽毫與釐故人之心良似之還君金君往矣但願君爲淸白吏絕勝千金報知已

九門城晨望

平原黍稌風淒淒漢家荒城大道西田間古瓦碧如鈿海日欲上山禽啼村童掘鼠拾防防漁父髙歌悲故堤猶傳天寶盛烽燧軋犖山人貪艶妻汾陽血戰祿山死杲卿義名恆嶽齊時移事去陵谷換車轂年年下長阪艸色猶連碣石靑濤聲豈憚滄波逺武靈臺下春云生董相原前秋露明誰家牛背橫短笛髙呼一聲千古情

秋園

露華綴艸秋離離回風捲葉揚赤旗老槐團團翠如蓋山鳥欲下驚曲枝自臨古井牽素索農圃滋味須吾知平生骨法本貧賤謫仙福薄王蒙癡安能久躡名利場猛虎赴塘當無疑𨿽非祀竈可郤老庶幾服息能忘饑籬邊寒蛩忽喞喞滿林秋色正葳防爲君痛飲三百爵醉待明蟾生海涯

神樹行

我家墳上老白楊風摧雨蝕分枯朽一脈才存天地性十年更作風雷吼崛起似有神明扶發榮卻在凋傷後路傍行人坐嘆息此事依稀古曽有上林髙栁僵復生田家紫荊悴重茂間關海嶠存遺孤斡轉乾坤賴貞婦豈獨義擬衛共姜自是忠同晉杵臼秋霜照膽繁本枝幽谷回陽保長久龍皮屈律張萬鱗虎骨聨拳露雙肘气排霄漢春愈滋勢壓郊原地增秀陰功自得天維持世澤誰知自忠厚臨風瞻拜思不窮更祝多男與多壽

有所思

東風二月揚新沙憶醉燕南豪士家狂歌劇舞共春色正值東鄰桃始華情防毎厭箏笛聒意放不遣山林遮船頭詩篇船尾酒解纜直下淸溪涯太原喬生興踔絕偏愛漁簑冒風雪杯空正自吸流泉月出先判宿巖穴封龍山人意原苦坐覺悲風起尊俎鬢星豈乏長安塵衣斑尙帶西湖雨百年離合江上云萬事紛紜江水紋千里夕陽春艸緑停雲空憶鮑防軍

秋塘曲

長陂水落魚龍冷芙蕖墮香菱葉靚采蓮猶系靑娃船萍藻中間照妝影岸上人語積漸稀羅袂掩面踏船歸亦知明年荷復出但恐緑鬢失芳菲人間白日不重午黃金自可當年揮悲歌一聲下江渚回頭更見鴛鴦侶落日悲風葉亂飛藕絲愁緒俱千縷

招隠詞

秋山慘栗兮吾土肥園蔬畹藥兮猶光輝路余菅兮可緝屨池有荷兮能制衣山中之美人兮胡不歸秋江兮白蘋緑波起兮魚鱗鱗吹長笛兮激丹唇鳥盈盈兮云紛紛胡不歸兮山中之美人吾尊兮有酒呼明月兮當牖緑竹兮與鄰淸風兮爲友美人樂兮且久緑顏兮皓首

望蒼巖行

蒼巖之山在何許大行東來如馬駐上有千年不老之長松下有淸泉及茂樹顚猿棲其中千嵗亦不去鳥吐云白鹿走異相不獨隋帝女山翁飲水猶緑發野艸通靈亦金縷吁嗟乎佳哉名山神仙直在天壤間我欲従之問大還路逺莫致行苦艱但見淑气擁丹閣奇峯歷錄靑如環百里之外且如此何況暮宿圃朝洧盤人生不滿百日月凋朱顏安能不行樂苦爲名利慳到頭鐘鼎亦徒爾眼前行路猶間關君胡不歸來山水有餘歡吾爲汝致安期棗更爲汝栽武陵花黃童髙歌素女舞同醉吹笙王子家

溪亭

溪南小亭淸且孤漁父送酒剛百壺水風欺人雙鬢短飛瀑不救詩腸枯輕帆翩翩進復卻蒲梢初長蓮未萼惟有楊花恨別離化爲萍艸猶飄泊浮生百年無定蹤太平景象長雍容不妨爛醉臥溪上夜聴黒潭鳴水龍

灌木詞

灌木萋萋兮露旣濡艸抽萌兮楊垂須岵不可陟兮屺不可逾白日皎皎兮下丘墟神飛越兮道阻迂仰歸云兮不能俱園有桑兮巷亦有車嗟祀事兮弗馳弗驅隕涕淚兮庭之隅金章赤紱兮徒華吾軀

行路難

我歌行路難路行人聴之羊腸鳥道未足險眼前蟻垤何參差去年栽花今荊棘舞臺歌榭無顏色朝朝風雨夜未休美人空抱瑤弦泣湘江欲歸歸未得霜華剝盡秋蟬翼但覺年光逐逝波不知何地畱歡國行路難不能不行柰路何寶刀駿馬成蹉跎道逢酒伴且痛飲世上知心本不多

燕歌行次靜夫都憲韻

東風吹古丘客淚垂淸澘燕豪凍欲死劍指無閭山彎弓夜獵黃艸灣層岡上接飛猱攀錦弢銀甲四十萬往往馳驟呼泜間秦人逺交眾不悟魯猶姑息齊何頑千金致士一語走何怪白日開函關報燕書成事已去拒秦璧返謀何慳英雄忽隨易水逝境地豈復長城閒至今國士猶感慨似有劍气蔵蓬菅時淸兵甲棄不用世上耆叟多淸閒鶡冠者誰雙鬢斑髙歌欲挽余風還先王治日未忘亂夜拭龍泉照酒顏

題老子出關圗

南山爽气開秋晴紫蜺抱天西北橫關門令尹早聞道周柱下史能研精靑牛腳健風雨急彤芝作蓋云崢嶸乾坤合放雙眼碧河漢欲繞飈輪行窪盈白黒萬物理浩蕩廣莫眞人情無爲始知有至治抱一可與言長生崆峒山前逢廣成海上舊結安期盟露桃神棗共春色雲際彷佛聞竽笙江樓夜悄醉華月文星焰屬三臺明瑤宮銀闕望縹緲靑騾誰識芙蓉城大江東流秋水淸梧岡日上天雞鳴千金爲壽未足貴願逐羣仙歌太平

都貞婦辭

秋霜雨空白日孤老死不逢程大夫新鳳傫傫自哺雛十年淚著梧桐枯亂來誰問唐與都徐家弱女能奉姑冰輝玉映如合符古人誰云今絕無似聞義壻報翁死節婦之子宜有此

碧牕曲

銀河夜悄冰蟾泣露蕋風荷軟無力香奩半掩碧菱光獨向牕間理蟬翼南風挾雨江雲濕緑怨紅愁滿胸臆可憐明月如靑鏡不照妾心同鐵石人生命薄空自惜轉眼風光成故迹願郎身與松柏堅隨意萋萋寒艸碧

初涼曲

新涼入幃秋思醒簾間嘖嘖絡緯鳴起看銀河墮金屋仙槎髣髴空中行西風桂屑晨盈盈露盤不假丹砂成九華眞人亦珠履何必六貴誇簮纓曲江春水春又生過雁千古誰遺聲飛黃未落祖鞭後白璧坐使秦城輕金陵酒美舊有名吳娃再見發已星龍泉解換一石五正值城南風稍晴

浩歌行

春風秋月何年畢今人古人三萬日少年不覺成壯夫一日悲歌長六七人人都說太平年年去年來亦忽然未論功名到鐘鼎須臾白日凋朱顏君看書劍還如故煙閣雲臺不知處古道聊驅羸馬行壯心幾逐飛龍去長安辯士如懸河豪气能傾馬伏波簮纓貂錦一朝歇露盤仙掌仍嵯峩君不見杯中酒又不見筵前歌酒防歌盡人何在依舊年年芳艸多金印玉腰眞可羨丈夫未遇欲如何

望春曲

百花籬邊夜飛雨蛺蝶愁多散還聚惜春心緒無柰何欲逐逰絲成萬縷花間好鳥鳴聒聒栁風吹綿繞天末一春不敢上髙樓記得樓前嘶叱撥郎去去不來花殘春又開門前逺人語又是寄書回

送劉司直先生使淮府

朔風吹南騎宛轉如遊龍中夜戒僕夫行行未従容麒麟殿前初降節華萼樓外猶聞鐘君言入耳那敢宿飛雲極目何重重翰林主人畱不得江南碧艸生春色乘風欲濯大江流驚散鴛鴦與鸂鶒江流潺潺幾千里君王恩深如厚地赤社遙看金冊來故鄕又見文星至君不見昔日巴蜀還相如縣官先驅光裏閭佳哉此行良似之志況不在駟馬車胸中錦繡萬段余時乎可捲亦可舒但恐江山未容盡髙興講殿日來催進書

冬日寄雷廣文

回風壘紅葉簇簇綺縠紋栗烈薄重裘東隅負防曛當軒對酒不能飲忽憶郡中雷廣文廣文甲第陽和西朝朝冠蓋夕輪蹄置酒耆英日髙防門前突兀靑雲梯云梯聳寥廓東望大悲閣門楣瑩如洗南瞰滹沱水閣勢崢嶸千仭髙老鶴直上危顚號吐吞云物挹四極下視羣動如蠏螯滹水奔霆入溟渤怒濤洶湧如車突海神夜起探滄波萬顆珠光弄明月國之雄觀乃如此士生其間富文字歷都並海筆力肆我欲問之司馬史嗟哉山川勃郁鐘豪英英風豪气還與山閣相支撐摩空作賦聲鏗鍧詞源一決翻鯤鯨憶昨登筵一相見孔融新識龍門面饜飫淸芬十五年使我傾蓋心怡然丈夫邂逅有相感雄襟縦發時翩翩公顏如童發如絲日服沆瀣與朝曦風煙近望阻談笑倚劍長吟有所思

畱贈翟克徵

海魚移來海邊住照耀海水生紫霧鳳皇亦繞丹山飛采霞光屬靑桐樹丈夫逺志千萬里幽冀朝遊靑兗暮浩浩長風振佩環悠悠芳艸迷歸路逢人盡與道寒暄論心何必分新故相期巨擘俱摶云不學寒蟬空飲露君家善慶聞有餘大鴻臚卿亦新除攀龍不獨一身貴掛角況有當時書我行共北拭雙眼靑雲有意君何如

東閣試春日喜雨

西山多積雪日暮呈淸光協風自東來吹緑到池塘池塘昨夜春艸生羣鴉啞啞含春情遙聴宮車借千畝轆轤聲轉輕雷鳴靑帝勾芒驅白衣中天倐忽晦復明六街無塵見甘雨誰將萬斛珠璣傾曽見珠璣雨下土無食無衣竟何補但願淋漓浸田壠壠頭不獨商羊舞小兒拍手歌太平老人援枹擊土鼓西牕兀坐興有餘陰陰艸色侵庭除披衣登髙發長嘯王家膏澤眞隨車北望銀山气蔥鬱喬松老栢靑扶疎靑扶疎雨如液農夫荷耒正南行桑柘無煙芳艸碧

惜春詞

靑瑣燒燈人夜語起看夭桃落紅雨蕩漾春光系不回楊條枉自垂千縷南鄰少婦色惆悵朝朝獨上妝樓望封侯不顧家存亡何必薄情惟魯將

傷哉行

誰言負休不擇地靑苔白石安可棄誰言貧仕不擇祿人情一旦如轉轂東家生子頎且長西家小兒亦相當魚龍頭角或上下鳳毛鴻翼俱翺翔九重昨夜下明詔東家蓬戶生光耀少年位列執金吾擁者擁兮趨者趨懷寶不售君子節太息西兒猶服儒街前燕雀無慮萬朝朝東飛暮西返東家畫梁穏可棲切莫隨風飛向西西家网羅不可度門前冷落無遺梯嗟哉人情反覆安有公燕雀亦與人情同回身掩戶且髙臥安用空羅張晚風

擬古逺離別

風飄飄雨蕭蕭落木下寒蟬號長相思緑滿枝東流波無盡時送君長安道傷心對秋艸祗道蠶時歸而今桑已老君眞棄妾妾憐君暮暮朝朝作雨雲隨風忽上君衣袖莫道無聲君不聞

美人歌題潘侍禦畫

緑牕朱戶悄無人花枝照眼明靑春美人睡起向花語驚回蝴蝶飛西鄰佩環欲整嬌未已蝴蝶不來花莫嗔寒煙作愁千萬縷鶯梭燕剪催人頻機頭織羅才丈二冉冉日月將逾旬舅姑年來厭紈綺此羅豈欲榮妾身聞道兒夫致將相織成仍繡雙麒麟君不聞樂羊妻有言繭絲積寸至丈匹天下事難倉卒成獨立淸陰花繞膝

題李冬官時升墨竹

淇園園中萬竿竹疎如離人宻如簇淸陰不逐梧桐梢髙榦還來鳳凰宿長空夜寒云不流鳳凰雝雝鳴上頭媧皇倚聴截笙管一十二簧聲逓換漢中郎笛秦女簫律呂隨風切云漢君不見王子猷此君不可一日無又不見阮嗣宗中林嘯傲仍提壺謫仙之裔亦愛此髙興復與前人殊欲劙老節紀故事汗靑滴滴秋霜孤枝柯瑣屑亦不棄急呼毛頴濡其須上下百千萬億載潛光寒骨蒙褒誅嗟哉虛心致用君子器乘時釣寵非吾徒爲語䢐徠及新甫同盟嵗晏期不渝

上劉司徒

東南白鶴淸且孤往嵗亦上黃河圗刋山注海功立就萬姓得免魚鼈區商宗午夜夢良弼曉入豸府風雷俱諸難歷嘗漢太傅三物竟付周司徒平生蓬藋切山斗畫省未敢輕摳趨涯師丈席一相睹冰雪落齒幽襟孚維公鳳凰下千仭安能顧此雞與鳬芝蘭蕭艾兩不棄亦謂此是同年雛開心已覺江海傾憂世忽睹春陽鋪宰臣謀國知卽語逺視萬里如坐隅嗟哉萬事動有拘安得回天如轉樞上爲文武佐張弛下爲匹夫匹婦完肌膚後生小子非獻諛亦豈抵好吹齊竽斯文世契有相感景望詎忍分云塗

聴雨

芙蕖出水髙作盤夜來著雨聲客愁萬種滴未盡離夢五更敲欲殘翠衾生寒花气濕庭階無人虫喞喞起看緑柄仍扶疎何處湘靈鼓瑤瑟君不見芭蕉葉梧桐枝離人一聴思千里亦有潸然墮淚時防前不復植此種恐經百感凋華姿今宵忽聴荷盤雨依舊閒愁千萬縷乃知古來壯士多悲心不用當筵怨歌舞

東風別

我欲畱東風東風不可畱百花吹盡已無力靑輿旋軫芳池頭啾啾鳥聲啼不歇就中黃鸝最啁哳千呼萬轉喚不回東風東風従此別嗟哉進退與疾遲不言君自知陰陽莫道如環轉秋菊春蘭亦有時

樵山吟

樵夫嵗嵗居樵山短斧入山樵采還雙肩向市易斗粟堂上日暮俱垂斑官家謬選備工役報國那能惜觔力運斤直瞰危鶻巢喚侶時招牧牛笛寜知今年法令攺靑山卻用金錢買有斧不得重刋云無錢誓欲先逾海昨日城中丁壯來城中百事猶傷哉析薪已費千餘萬賣子不足私門陪衣裳藍縷敢自惜已看釡甑生塵埃貧家止有田十畝定知明年非我有安能遁迹豺虎之深林縣官來時無處尋

吳侍禦父母挽詩

靑山日暮生紫煙豈有寶玉蔵山顚層巒如壁防風雨林鳥喔喔號旻天山中行人知故事江南往日多遺賢鼓琴不獨伯鸞隠亦有種徳如耕田人消嵗攺墓木拱兒身復在君王邊天書昨夜贈泉壤寒光直與靑山連鳶肩豸角世所貴寜知季路心淒然欲知季路心淒然檗苦梅酸年又年

殘鶯歌

賤子歌殘鶯鶯歌聲遞續負此垂楊陰明朝日月促宛轉復遲回莫是離人曲似恨上林枝春啼猶未足玉堤幾度聴淒淸半是湘靈鼓瑟聲朝桃花上音難寫暮雨臺中夢不成幽谷東頭喬木近殷勤更奏商弦引徵馬踟躕淚暗垂芳心鬱結愁難盡殘鶯復殘鶯羇懷今夜生茫茫海角難求友漠漠天涯誰有情須知不是烏衣比空煩王謝堂中耳今人惟有名利親不愛淸秋愛暮春老舌如簧君莫惜隄防利口能黃白

送伍朝信守寜波

官栁風柔拂酒盞渭北江東意何限五馬誰驅髙蓋車畫省秋云猶滿眼累累肘印腰帶黃太守年才三十彊閭門不敢鳴騶過裏中長老多父行髙堂日遲采衣舞一觴一詠聲瑯瑯紫防鉅公顏色揚諸孫繞膝兒繞牀牀頭經史映簮笏膝下懽娛殊未央親恩君寵兩磅礡膏雨還隨使車落深村無吠公府多神雀愛月還登鎭海樓尋幽或到燒丹壑鏡川幾曲春澄澄人言使君如水淸棠陰無事坐舒嘯惟聴江聲雜鳥聲

題程正郎蟾宮折桂瓊林錫宴詩卷

蟾宮前後交桂陰桂气襲人寒不禁吳剛倚斧夜不寐兔毫冷浸冰壺深靑袍緑鬢誰氏子獨上雲霄親折取歸時不遣素蛾知兩腋西風日千里東風吹塵紅映道恩光著袍緑如艸男兒得意非尋常出門仰天气浩浩雕瓊作樹瑤作華乘春早宴仙人家驀聴虞韶雜鳴鳳停杯一嘯淩紫霞

聞羅景鳴入京

鯨牙漱海珠貝翻鼇足暴柱神鬼奔羅生尾月掣兔頴橫筆如彗當天門列星吐焰燒紫垣銀潢小水漂昆侖奇詞一放眾怪縮長劍倚日龍當軒江山何爾郁始發產此異物之輪囷五經百子世所有咀嚼玩味平且溫片詞尺論一經口歕作萬段霞紛綸羊腸詰屈未足險驚雷破地山欲蹲宗師吐舌方朔走侈麗愼勿矜文園況有元气貫脈絡髙深得奧愚駭繁聖朝文化洽寰海閭閻艸澤俱飾轅固應有此大匠手雕書五輅修輪轓綃纁紘紞方有待豈止山藻兼篪塤材奇益知世運美士大始見民風惇有時調笑狎諸貴意气豈睹崇與尊我慚同袍更館閣寒鴻乃逐孤鳳騫徒能問字向揚子敢望學劍逢公孫天南矯首識虹采詞海覬君能一援

逺別離

秦云隴樹髙復低君去臺輪西更西亦知此別經嵗月臨岐素手牽衣啼山長水深覓無處妾心如荼苦復苦玉容顦顇金縷裂猶憶徘徊出門語春冰易消云易防妾意如何不零亂人生難得駐朱顏空帷夜長淚潸潸

長相思

長相思長且深暮雲湘水愁陰陰海棠庭院燕雙語惱亂無人知妾心妾登池上樓淚滴池中水水聲活活向東流妾淚將心千萬里

烏夜啼

庭前古槐猶未花寶釵晨入兒夫家兒夫重俠輕離別空林夜半啼烏鴉誰將鴛枕千行淚卻寄龍城萬里沙

折楊栁

千轍萬轍曉行車誰人折栁臨長渠紅顏皓齒春閨女掩袂攀條獨無語秦樓不見吹簫人灞橋空有吟詩侶天長海濶飛鵬翼迢迢直到天池息靑瑣朱扉閉阿嬌綺牕日暮生愁色

行路難

盧家語燕棲畫梁美人夜半宴蘭房瑤琴欲奏更張移宮換羽聲低昂歌喉舞袖競韶光花顏照人藕骨香歡娛欲盡解鳴璫寜知杖策走咸陽君門咫尺不得見空彈長鋏歌淸商世路﨑嶇行不易丈夫未遇同尋常

怨歌行

黃牛將犢雞將雛辛苦不異汝與吾一朝雛犢背母死灑淚空成艸頭水梁間紫燕輕復斜誰歌烏衣野艸花紡甎尙有未完綫繡帖猶藏舊鏤紗吁嗟吾兒不還家城南愁殺雙慈鴉

上殿熊

熊上殿昭儀趨誰其當者馮倢妤玊顏豈能編虎須不難一死遮乘輿孟陽登牀信誑楚亦有華泉逢丑父分明造次效忠貞豈意嬋媛成錯迕傅姬手持黃紙來昔何勇鋭今何衰兩朝淚濕黃金堦宮中妬色亦妬才

擬古將進酒

銅龍水澀蟾蜍泣桂花參差夜云碧地上落葉何紛紛花枝不似三春日鴻聲漸逺江水寒百年轉眼風月殘夜深杯滿君莫難

寄衣曲

越絲回波翔紫鳳丹芝水花相間香並刀剪緑藕絲脫中有二十四鴛鴦碧牕夜寒鍼指冷一綫未縫雙淚迸秦云隴樹千萬重欲寄還愁道塗梗封題錦字托衣中殷勤先謝西飛鴻

銅雀臺

西陵緑樹無顏色邯鄲女兒猶艷質魏家空起千金臺一旦飄零同瓦礫名姝綺麗皆塵土至今裏女能歌舞妝成仍唱望仙詞夢回不記霓裳譜人間白日奔隙駒緑顏回首雪盈顱秦樓楚榭今安在日暮殘鴉下冷蕪

首陽薇

朝采薇露未晞夕采薇風淒淒岐山東來墨爲縗大白小白懸兩旗食周之粟不如蕨與薇蕨薇𨿽不飽應是商山艸

娬媚謡

娬媚復娬媚不道李與桃阿嬌十四著繡袍錦襦雙佩並州刀自従貞觀見天子宮妝靚麗珠鞋髙親挑佛燈誦佛語邂逅君王淚如雨未央前殿恰垂簾白馬道塲齊抱杵提兵誰遣太法師防賊親煩長公主大云經梵不足聴天堂火發延禦屏雨露新歸奉宸監浮屠鬼戰金輪庭李花不開媚娘舞海內紛紛爭好武道旁誰遇觸邪冠骨肉不如巖下土

磊磈行

深林人稀豺虎嘷荒崖墮石海潄濤長安萬里煙浩浩黃金觸手輕如毛貂裘敝盡何足惜腰下焚焚雙寶刀西來黃塵撲天起將軍破敵見天子圉夫竈下盡蒙恩困殺英雄老燕市燕南美人好顏色壓酒槽頭勸行客東風舞折栁絲狂醉擊龍泉按歌拍歌聲嘹亮舞熊柔不數當年宋意謳知已難逢頭易白出門跨馬路悠悠

迎冬詞

畫檐小鐵嘶北風疎櫳日影揺輕紅疊綺重茵夜云暖博山紫气飛遙空霜淒落葉防寒井素綆縈紆指尖冷翠屏東面繡新苔防出瀟湘美人影日髙寶瑟拂蛛絲魚上深潭雀繞枝十二闌干煙細細伊州一曲譜相思

大陸行

大陸澤水秋泠泠葦花初白荷蓋靑紅裙蕩槳紅波靚八月江寒猶采菱菱角槎牙芡實滿明珠紫貝多零散白日淸歌應石淙黃昏鳴佩隨歸伴西風作惡凋薴衣穠華回首葉飛飛塞鴻嘹唳江南歸陽和漸減霜生威百年富貴轉眼非昔人遊處尙依稀水頭屏營見漁火深夜洞房淸淚微

陌上花嘆

陌上花何離離秋風吹汝汝不知汝有丹葩及紫萼恨汝不值瓊瑤池朝朝行人暮遊子泣露酣霞何日止花枝漸減秋月寒獨抱餘芳道旁死不如二月楊栁綿猶自飄颺帝城裏

八月九日雨

前年棘闈苦多雨觀音街前泥沒股單袍赤腳來叩簾八郡英豪面如土今年此日雨復多長安走馬知如何魚龍慣識風浪色禹門寜畏髙嵳峩衝冠已奪戰士气落筆不數將軍戈豈無昌黎豁衡嶽或有傅說爲滂沱桂香葳防晚含露天漢西流聞棹歌

大行山行

大行之山何崔嵬巖幽谷隠藏風雷漢軍已料騎士屈魏武重嘆車輪摧其開如陘下如井云作炊煙瀑垂綆羊牛只道來層霄雞犬方知接人境山僧何年住山頂亦有山田二三頃非關避世應避名我欲従之玩流景

行遊樂

初夏淸和燕子飛遊人陌上鬭輕肥羅襦小步作伴歸翻涴宮袍新賜衣去年幽花恨欲死今年花飛逐流水是處笙歌感嵗華何人夜月思千里紛紛末俗不足謀豈獨當時趙孟偸一餉淸談誤平世空令兒輩說風流

城南思

肥累城南花滿地紫燕雙飛掠香水雕題畫棟帶新巢惆悵重來阿嬌死堂前寶瑟待新張短扇輕衫生細涼疇知兒女成參商一日悲歌千防腸窮通壽夭不有素小智鐘情苦復苦輕顰巧笑尙平生骨肉分明化爲土城頭漏盡西日䢐有錢莫下黃公壚爛醉百年何所惜鸞鳳鴟鴞等無益

涼風曲

涼風涼風汝勿至行人爲君掩雙耳緑楊蕭蕭葉半脫一步愁深千萬里昨朝猶著越羅裳今夜洞房添錦綺百年展轉涼復暄緑髮絲絲今幾縷涼風涼風汝勿至江天寂寥愁到爾

妾薄命

女家趙下襄陽曲往來大河蕩輕槳嬌紅膩白照淸波一曲髙歌眾惆悵去年花枝今又紅白日西沒月生東顏色空隨落花陣恩情旋逐東南風當時容顏不自保而今零落同秋艸夜夜傷心淚暗垂出門萬里長安道

雨雁詞

猛雨防哀雁離離不成行寒云蔽關塞落月暗瀟湘樓中鼓角飛秋霜仰看孤影空彷徨拈鍼繡作孤鴛鴦爲寄逺遊都下郎燈寒指冷夜寂寂獨抱瑤琴爲君泣

郤湖獻

俠累死袁絲僵近時裴公亦被創臣豈不念存與亡丈夫許國能自臧況聞君王旰未食思政殿前還嘆息不才幸備鼎趾臣豈惜防軀化爲臘江西湖南獻各寢頭上神明方懍懍金吾兩導夜逶迆臣有丹心爲君盡撓法全身臣豈忍

熊峯集卷二

欽定四庫全書

熊峯集卷三

明石珤撰

詩

五言律

晴郊觀麥

縱目晴郊外靑靑麥自芳葉藏前夜雨花帶及時香淺浪初凝綠輕雲欲試黃東風來往拂應爲兩岐忙

睡起

白晝淸如水當軒納好風形忘開口外樂在曲肱中竹榻偏憐舊繩樞不避窮偶懷徐孺子還愧食非躬

晴坐

十日不作詩新晴偶撚髭冷云含古意秋葉記相思疎懶成何事蕭條對此時誰家砧杵急空亂郢人辭

秋雨

何事秋來雨蕭蕭便不同已愁聞落葉爭忍傍梧桐客路思千里長門望九重防人當此夜揮淚亦隨風憶在京師與從善郎中雨中倡和頗多今君南徙悵然有懷

對雨思前事揮毫憶俊才詩情同賈至仙客本天臺別後壇應冷春深鴈不來金陵城外路一日防花開

春渡滹沱

世路無閒日風波歳歳新東風沙上鴈落日岸頭人去國曽千里還家又一春林花應笑客憂病往來頻

雪鴈

懶客無多興庭寒晝掩扉防人江上釣一雁雪中歸獨往心何壯遺音世自稀春來諸伴侶有願莫相違

題董太守連枝巷

手澤經年在深悲人未知陟岡空有望同被己無時老墮風前淚靈鐘雨後芝他年羣從輩長合誦遺詩

靜夜

十日不對鏡新霜又防莖疎燈長伴客過鴈一畱聲鐘磬城中滿星河檻外明遙聞花月院停杵話西徵

和許黃門九日述懷

往日看花興中年苦太遲靜開平世眼閒對廩秋時風雨催枯漧江山得防詩因懷工部句瀕老釋歡悲

宿性公院

淸齋夜無寐星月耿前除野客尋詩罷髙僧入定初欲來還去夢才讀又忘書豈爲悲華髮聰明漸不如

出西郊

久積丘園思春深始出城水添幽澗滿花發舊枝明野哭聞修祭田炊見餉耕年光隨眼過防度得閒行

故關道中

曉望楡關道肩輿坐未安石墻多五色山徑忽千盤松栢何年樹風塵舊日冠半巖有蘭若試上白雲看

夜起

鼓柝淸溪夜張帆待曉風月中雞唱早天下犬聲同暫住能畱迹重來欲作翁年華等流水回首語篙工

偶書二首

紫閣金閨吏穠桃郁李年鳴鐘朝進食撤幄晝分筵禍淺方深念時危未穩眠裂冠如可忍寒暖付靑天

其二

籠鳥曾矜寵防花大逞姿不因風雨夕那識艶陽時萬卷將焉用扁舟尙可爲從今持史論應悔過崇卑

過淸流橋北望

江國春多雨偶晴圖畫開竹邊朱戶啟花下美人來髙栁藏歌榭新鶯過吹臺近郊山更好蒼紫競崔嵬

晚坐

春色晚何在綠楊來數鴉影單猶作客夢好轉思家風雨牀頭劍笙歌上苑花百年空健興惆悵日西斜

午坐

松韻灑寒髮淸風銷積懷似難芟惡艸無可障狂霾湖海書頻滯山林願未諧知音不相待明月滿秦淮

秋日寄孟賢

秋聲驚短鬢忽忽過中元荷冷紅初褪林幽綠尙繁歸心梁上燕客夢檻中猿不得張公子同來倒玉尊

宮詞

水殿荷風軟云車艸露新簾垂三峽雨香散六宮春靑雀黃龍舳朱衣畫袴人君王渾未厭歌吹已經旬

冬夜

夜坐無他事危居擁布袍斷編繙竹簡殘火爇松膏寒暑雙車轂生涯一羽毛涓埃渾未報素食愧吾曹

南莊書事

罷讀離騷賦悠然解獨酲苔痕石上綠山色雨餘靑鵠立懷東觀鵬搏快北溟殘鶯猶有意閒向栁邊聽

送趙鴻臚省兄

春艸舊多情西風別恨生髙吟動池水淸夢落江城宻綫秋辭母崇岡曉望兄鵬飛聊一息回首又雲程

送人

彩鷁乘風順名山過防州地形多北共天漢自西流冠履三千客瓊瑤十二樓憶歸江海上應述太平謳

移居長安門西安福巷

誰言廣陌好陋巷亦淸幽夜月春長滿晴雲晝不收宮中聞報漏門外度鳴騶時復乘間興憑軒望五樓

道院

山中逢道士尊酒坐逍遙艸色連天綠云香入幔飄古潭龍夜語紫府鶴晨朝應有飛仙侶倚樓吹玉簫

送別

我送霜臺使還歌白雪篇微名曾附驥奇骨自飛鳶夢切雲霄上情忘水石邊臨風舒一嘯驚斷夕陽蟬

喜晴

防日多風雨新晴乍可憐靑山當屋角白鳥到花前掃榻袪塵夢揮毫著短篇不須登漢閣有思欲淩煙

早朝二首

南風霏早露筦簟覺微涵宮漏猶傳五鄰雞已報三冠從燈下正筆憶殿頭簪跨馬看城闕彤雲曉正酣

其二

散步瑤臺側東方尙渺茫禦溝驚佩落宮霧著衣涼上將金裝甲臺臣皂作囊景陽鐘未盡天語徹檐廊

燈花

誰道春光薄寒燈亦放花粟金裝寶樹文火伏丹砂千里長爲客三年不見家明朝有鄕信遙寄自天涯

開戶見殘月

開戶見殘月雕弓已下弦蛾眉窺淺水玉玦在靑天近寺聞淸磬趨朝握短鞭不因鐘鼓急春曉正髙眠

代夏先生題風木捲

西風吹拱木哽咽不成音樹古疑翻海人亡莫問琴淚明原畔艸魂黑雨中林日暮啼鴉急應憐孝子心恭承誥封母趙爲恭人進四品秩從家君貴也喜而有作二首

乳烏思反哺荏苒一春無聖主推人子重封視大夫黃金新束帶翠羽舊明珠未得承顏色徘徊立送途

其二

吾翁推憲法二十五年來直矢何曾曲髙槐每自栽兒曹思養色家國愧非才徒借君王寵殷勤效老萊

冬至前二日赴朝天宮習儀

罷朝還走馬紫府亦丹墀地擁神仙迹人諳博士儀角聲鳴夜月旗影掛朝曦莫辧黃鐘律寒灰已自知

西山

莫道山行樂山行愁更深擾龍僧坐鉢飛燕女橫金酒著莓苔醉情燻艸樹陰夕陽人語靜無處覓巢禽

長門怨

閉妾深宮裏宮門知防重君恩如白日妾命自寒蛩月落銀河澹天髙玉露濃一般秋枕上聽得景陽鐘

秋夜

徙倚西風外秋聲滿鳯池何堪砧杵夜又在月明時病葉辭柯響寒桐轉漏遲起看三尺劍悲壯兩難持

午夢

枕上行千里危樓望欲登有時生兩翼飛到最髙層栩栩隨園蝶悠悠訪寺僧白雲看未了鶯語落靑綾

秋思

白露籬間響殘螢是處流朝朝上樓望日日使人愁未遇梅花使空題蕉葉秋殷勤報明月爲我照西州

過山寺

百里見髙峯山僧出寺逢老松棲倦鶴幽靄度疎鐘野濶饒風露巖深無夏冬不知天已暮歸騎尙從容

送葉守

紫衣髙蓋客誰復嘆升沈萬里圖南翼平生拱北心麥岐看入頌牛角遇知音他日檐廊上憑君作傅霖

西湖

城中稀暇日取適過林泉古寺排金榜離宮枕玉泉折花聊映醉借艸亦成眠不學王孫嘔平心過百年

雙鴈傷翮育於庭中有感

自是排云侶秋聲被网羅耦行猶作字長恨不成歌北望燕山月南思楚水波忽驚樓外影愁絕定如何

遊北寺亨上人後園

偶爲尋詩出穠華觸眼新鳥歌行酒地花覆倚防人風籟渾無譜虫書太逼眞絕勝弦管夜紅袖舞香塵

城北

悵望城東北逺風增客愁生涯自流水人世本虛舟淚向淸時墮身當未老投誰能齊萬物長嘯憶莊周

哭貴閒女

何處能忘爾紗牕睡起遲古詩吟絕句小學誦題辭竹馬朝隨伴笙手自吹有時端坐久狼籍畫雙眉

過丘頭寺故韓師院

古寺髙僧去荒林但鳥歸鐘浮石潭月苔滿畫廊衣世事驚春夢西風冷宦機坐看秋葉下惆悵昔人非

西港

髙城舒一望明月下銀沙艸閣平臨野溪流半繞槎樹嚴秋尙茂蘭靜晚宜花不爲尋眞隱誰能臥紫霞

風中花

春花有殊色何事逐風流欲墮還依水頻飛不過樓托枝憐命薄傾國使人愁願落簾櫳裏遺香尙及秋

園中

思君不可見三月正花飛楊栁垂金縷新苔勝舞衣鳥來枝上語人自水邊歸盡日西南望空山但落暉

題都下主人壁

久出易春衣田園苦未歸興同花漫發身與燕俱飛古劍雙明雪殘編防絕韋金張𨿽可屬意不在光輝

東昌答鄭侍禦

勞君相問訊別意正茫茫魯國風何古吳山路更長水平舟去穩春暖鴈飛忙安得乘驄使追隨達建康同陳宗之諸同年飲雞鳴山憑虛閤時羅太常景鳴作倡二首

細雨緣山到淸風待客來閣淩霄漢起門傍鬥牛開雲樹千家錦豪華六代才遺蹤不可問今古一銜杯

其二

二月到金陵秋山始一行人間無此地坐上得淸卿痛飲平生侶髙樓萬古情蓬萊在何處縹緲暮聞笙

詠禦溝紅葉

宮樹悴淸霜泉聲落建章更無紅葉字猶是碧波光气肅秋將老人寒影太長東流和宿恨黯慘度年芳

得白宗伯先生書

北鴈正南翔書來自帝鄕人同秋色老情比道塗長禮樂歸宗伯文章憶大方江湖無限意延佇防斜陽

秋夜

曲檻散沈思髙齋瞻夜云人聞河漢語天示斗星文有恨能銷骨無詩可贈君溪風與巖露悲哽若爲分

雨後奉憶家兄

小雪還逢雨晴牕漸覺寒南來風土異北寄鴈魚難晚稻垂霜穗殘荷捧露盤塞門今夜月禁冷立危欄

秋興

今年秋令早白露已霏霏巢久燕將別艸寒螢漸稀多情惜亭栁未老定漁磯更與江湖伴收荷爲制衣

熊峯集卷三

欽定四庫全書

熊峯集卷四

明石珤撰

詩

七言律

欲雨

菡萏風柔日又西秋陰漠漠水鴉啼池邊別館琴書潤云外層樓簾幕低螢艸不多新化火蟻柯猶有未封泥明朝欲上茅亭飲多少詩情在綠溪

聞鴈

獨倚西樓送秋色疎弦短笛亦淒淸書還白鴈無多字家隔靑山更防程急調南思洞庭水斷行髙傍夕陽明將身卻顧雞鳬侶不及隨風一羽輕

題淸江捕魚圖

江上輕風吹短簑江邊漁父動漁歌漫將芳餌投湖渚猶恐扁舟驚芟荷鳬鴨不妨隨錦纜魴鯊須爲擲金梭濠梁眞樂誰圖畫坐覺灘聲生素波

東閣奉試題長江萬里圖

誰將一帶長江水苦盡閒心畫得成萬頃玻瓈千頃雪吳峯煙雨楚峯晴舟橫赤壁渾無夢潮到胥山覺有聲秖恐夜深明月下有人乘興欲騎鯨

和吳克溫送弟還宜興

夜來風雨忽思還畏損臨溪屋數間興發不煩張祖道气豪眞欲過名山通宵虹采依然合一路鶯花未得閒日暮鵷鶵飛正疾紫萱堂上一開顏

秋日遊城南張氏莊

斜日髙城傷客懷百年多暇此裴徊燕山雲樹無今古鶯谷漁樵自往來野水漾舟歸逺浦老鵳窺兔上荒臺村翁慣記從前事說罷澘然對酒杯

送方石謝先生

搔首乾坤任達窮髙情誰復嘆飄蓬學傳伊洛非無用官比陽城更不同直筆史宜畱閣下抱琴人已立堂中分明六館諸生力奪我春來滿坐風

春艸

防夜東風入燒痕塞垣南望接吳門一川靄靄明殘照千里萋萋黯別魂夢破池塘靑乍曉舞防臺榭綠猶溫漢宮多少芳菲地何處偏涵雨露恩

題陽和樓

南北襟喉此路岐一方鉦鼓控三陲不妨樓觀髙千尺剩爲江山得防詩平仲有才當鎖鑰細侯無事下襜帷登臨防觸先憂眼廊廟江湖有所思

過尉佗先冢

髙冢累累列道傍尉佗南向越稱王功成七郡歸西漢事去千年畱故鄕古樹風煙巢鸛鶴夕陽坡壠下牛羊牧兒芻豎閒來往一曲哀歌感孟嘗

望諸君墓

感慨重來弔望諸一杯明水灌遺墟昌黎好古心偏壯諸葛謀王膝未舒故國猶傳下齊事老儒空讀報燕書憑誰屈指當時士多少縱橫盡不如

經九門城

廢堞荒臺故九門千年漢縣尙名存陂陁勢隱恆山脈艸樹陰連董相原陵變防傳金盌出土崩猶記鐵車奔惟應滹水波長綠依舊漁舟下逺村

謁王滹南先生祠

中原文獻盡南車獨障頽波力有餘金馬已消天下望碧山空帶昔人居心平陳寔能循物頭白揚雄尙著書千古來尋髙士躅爲公斜日防躊躇

貞節四詠

先祖母貞節事已在別錄其艱苦萬狀卒收成功古之忠臣烈士殆不能過也愧未能紀述以詔萬世謹撮其大槪詠爲四詩告我後人永念無斁送終

遺言盈耳血盈頥萬里漂淪欲問誰莒國慟聲無地著栢舟心事有天知掩形不借偏衾足抱子猶憐一死遲遂使韶江蘆荻岸至今風雨泣孤雌

歸柩

鶴馭鸞驂勢已分天南地北防劬勤寸心出淚多成血萬死存孤欲露筋有石未塡東海水無風可掃瘴鄕云片帆飄泊魚龍窟神鬼前呵世豈聞

教子

冰霜嚙盡齒將枯不借程嬰爲保孤萬里獨歸雙白璧半生惟聽防慈烏牀頭手澤書猶在夢裏風濤气未蘇見說親教範滂傳有時扶杖更喑嗚

旌門

百年貞節被新旌海若山靈恨始平國士共髙滂母義路人猶指孟姜城已無淚可斑湘竹惟有心堪付史評千古神遊九泉下照人肝膽正分明

中山

西風故國水東流野客經過雨乍收塔影遙連官樹渡鴈行多下靖王丘春秋百戰猶存地唐宋諸賢半入州閱古堂前今夜月防人華髮共先憂

翰林王公從之

捋須誰信虎縱橫一字千金有重輕身爲綱常還壁立義形聲色正霜明趙人端不侵然諾齊史曾何計死生天爲斯民應有意尙畱此老握機衡

處士安公敬仲

中州豪傑半朱輪抱志如公有防人道爲續經頭蚤白詩成感興語長眞封龍客散畱書捨滹水春深憶釣綸千古精英遊地下定知髙步接劉因

謁趙公墓

曾讀壺關杜老詩栢梁髙詠有公詞世驚龍虎千年防功在璣衡七政司東市漫收晁錯笏斷坡猶僕魏徵碑金縢石室當時事欲問當年太史誰

徐內翰先生

漢苑探春跨渥駒冰淸無處指瑕瑜風雲筆防詞何健霖雨人間望欲蘇夢破豈知瀛島別劍亡空訝客星孤荒墳四尺城南畔海鶴年年下綠蕪

聞鴈

戶外蕭然客履稀酒懷詩興未相違花因愛日長東向雁爲知時又北飛人世防多塵漠漠春光一半艸萋萋五弦揮罷聊憑幾已覺和風透舞衣

夜同朱揮使飲待王以徳未至

酒防殘月照髙臺還有詩篇次第裁舞劍莫教張旭看登樓須待仲宣來徒言南海三千里已過東風二十回岐路相逢聊暢飲曉城鉦鼓漫勞催

送董宗伯

十年身在鳳池頭曳履鳴環動鬥牛瑣闥初明催進講金縢欲閉教重修賢良舊槀傳天下風俗新篇動海陬共道伯夷應典禮兩都相望帝王州

再送楊天章

東望靑山五日程海風剛得振冠纓信都家近雲長白靖節官貧水共淸花木候琴如有意君王畱斧待馳名閒情不到池臺賞聽說西疇每課耕

送胡長史之建昌

親隨帝子出龍墀曳紫橫金見陛辭羽附雄風千里外心懸北斗十年時周人壤地新開國漢代賢良舊下帷歌頌不妨長紀事君王方采列侯詩

答李時升見示遊道院作次韻

百年西日又生東多少豪華散曉風隨意且看春艸綠防人長得壯顏紅茅山道士書長有水部仙郎興不空安得相從還一笑悠然身世酒杯中

夏日思欲園中搆小屋稍儲經史以資避暑之餘事𨿽未集聊爾賦言寄意

夏木陰中小結廬興來時誦古人書梧桐月冷流丹硯禾黍風輕度綺疏抱病隱侯猶有帶守貧原憲不求車遙看大陸湖光好未得投簪伴老漁

夏日有感

春露才濡夏木陰感時扶病防沾襟拂龜自信顏含命奉檄空勞毛義心虫蝕舊書靑竹斷斗含遺劍紫虹沈漢廷更有何人問萬石君家徳最深

聞太守新修陽和樓成寄題壁上待病愈一登尙當繼作

通衢十二接平坡笙鼓叢中气正和春入太行山色好雨晴南浦掉聲多白雲凝望詩人醒紅日關心國士過獨有悲歌倦遊客薰風不散柰愁何

往年嘗拜徐內翰外祖像追作此詩

文章見說獻麒麟內苑年年翰墨新帝愛賈生知治體世傳孫策好丰神九泉別入修文館千載重宣作記人書疏滿堂凋落盡不堪登拜爲沾巾

和杜工部秋興八首

恆山西望繡成林絕壁奇峯劍防森云滿碧臺隋帝女樹藏紅廟漢淮陰西風牧笛吹遺恨芳艸歌樓動客心最是南烏棲未穩黃昏鐘鼓亂寒砧

其二

長洲沃野抱城斜未爲深秋減物華樓近紫淸聞朔雁水通銀漢識仙槎承平江海多漁牧落日邊關半鼓笳爲問開元橋上客月中丹桂防生花

其三

野寺璇題帶夕暉鐘聲遙度翠林微蕪蔞渡口逢人語恆嶽山前見鴈飛月露風花情太劇江湖廊廟願多違不知蒓菜鱸魚鱠何事能令沈約肥

其四

城頭星斗燦如碁孤劍能同楚客悲蟋蟀夜吟明月下樓臺髙映廩秋時淹畱漢署馮唐老霖雨商巖傅說遲觸目雲霄猶萬里西風落木坐愁思

其五

沙鷗麋鹿舊溪山十畆田蒼翠間風雨多從滄浦樹秋聲來自鴈門關相如擊缶虛酬志勾漏燒丹莫駐顏叵耐九重恩未斷曉牕時夢集鵷班

其六

江海因循易白頭防畨蕭瑟對髙秋靑山紅葉霜前麗蔓艸寒煙雨後愁髀肉尋常消漢馬閒情早晚付沙鷗華虫藻火關心日雲樹籠蔥接帝州

其七

赤符帝子建神功此地紛紛百戰中滹水龍飛冰乍合昆陽虎散晝還風東都不獨雲臺貴上將應無血刃紅二十四陵今寂寞一籌剛勝釣灘翁

其八

秋郊騁望日逶迆鳬鷺雙雙下稻陂天襯丹楓成暮景雨催黃菊出新枝田家歳有烹羊樂國士心非列鼎移喚起十年風月夢春江還受一竿垂

寄王僉憲應韶

燕臺雲散自西東淸嘯誰同虎谷風千里夢隨明月到防壇詩爲故人空中原苦口思良藥江海垂綸有釣翁君馬靑靑吾馬白馳驅何地定逢公

過崔軒讀舊作仍次原韻

十年未誦壁間詩庭樹籬花半古枝山鳥向人何格格水雲浮日故遲遲黃公酒散名空在平子愁深鬢欲絲躍馬紆朱成底事世情如夢要君知

與張嶽州話

故鄕相見淚沾纓擬話深懷坐徹明楚國魚鹽風土異楊家淸白子孫成極知云夢舒長嘯始恨邯鄲失故行霄漢迢遙江海迥分明一夜百愁生

錢地官求鄒公詩

楓落吳江秋已殘鶴歸遼海路漫漫龜蒙性僻曽投散卜式財輕竟不官誰向煙波尋畫舫防將功業混漁竿寧山道口碑三尺盡有行人墮淚看

答兄自關中見寄

督亢亭下鴈來時積雨初晴水落陂秋水空深河伯望白雲遙系漢王思汾陰廟古行人度山市嵐收歸騎遲紅葉滿林明月上共誰持酒坐東籬

元宵二首

三山屹立繡嵳峩花萼樓前景最多舞馬引來燈下看瑞禽籠向月中歌乍移天仗香仍滿重奏簫韶曲更和自是萬防關一念未須頻問夜如何

其二

萬戶千門夜不關采燈揺月影防斑城連星斗無多尺春在蓬萊第防山寶樹有花移海上碧簫吹暖到人間君王有慶臣民樂共對東風一解顏

送劉衡仲

布衣東上錦袍還光動三川境上山一代冰霜猶晚節防家花蕚共淸班江南舊事誇驅弩渡口行人話入關君到化龍池畔看彩雲如畫水潺湲

送林居魯次韻

百年來去防風塵江上靑峯是故人豈必龜蒙情獨散分明陸賈語多新金陵詩社誰爭長魯國儒生自有眞我亦金門多病客鑑湖何日乞閒身

元夕奉讀先君詩追和次韻

松山直上與云齊一笙簫隔水西明月正當銀樹轉暖禽時到畫檐啼風翻雪檻香猶濕酒傍歌樓價不低莫道山城春寂寞萬花叢裏驟霜啼

石井送羅文學湖南考試

西風匹馬送君南兩嶽晴開萬里嵐斧桂再看遊月窟紉蘭兼喜過湘潭气吞云夢寧論九璧認連城豈待三我亦懷人歌楚調不勝蓬鬢晚毿毿

中秋

水山棗薄成筵塵鬢蕭蕭桂影前九十秋光恰平半因循人世到中年無詩久負登樓眼有興猶儲賣藥錢爲寄南飛烏鵲語江鄕何處好髙眼

中元日西捨對雨

故苑松梧系逺心春風秋雨淚盈襟病身彊向淸時出別恨將同積水深無策可行耕亦廢有書堪讀老相尋重金累紫非容易傳語兒童選竹林

十六夜陪儲太僕喬太常張光祿於朝天宮奉送王宣溪次韻二首

詩名爭願識蘇州老去孤桐思轉幽海气夜寒龍久臥池冰新化鳯重遊道深莊叟時論劍興寓天津一倚樓春艸靑靑春水濶試聽鳴佩繞仙洲

其二

陽春防日徧人間偶步春城又見山芳艸似知吾興在片雲能共此心閒江湖履迹聞新語虎豹文章識舊斑方擬禦風追未得月中時有鶴飛還

送兄

云滿靑山酒滿尊兒時舊事共兄論書仍累代家藏在樹有當年手植存恆嶽雨餘峯隱見桑幹秋漲勢翩翻將身不及徵鴻影一夜相隨過雁門

送孫醴陵

東風一夜感琴聲卻捧新除向楚城湖水不知春雨到野人爭看使星明門墻樹古三千尺江海云深防萬程何用劇談忠孝事已多豪气拂長纓

元夕

故園良夜若爲情坐看冰輪轉碧城喜入燈山花細細春回星市火熒熒豫知棠棣三年別可是和羮一旦成憑語西鴻報消息曼卿舟去正風輕

出城

春風剛暖日剛晴匹馬西循廣陸行山近太行雲乍白雪消滄浦水猶明對牀盟在逢新月負笈年多識舊程莫嘆綠絲容易攺短亭疎栁半平生

過淮陰廟

鹿泉山下水生波古廟長松帶碧蘿星斗尙瞻淮市劍煙霄疑駐楚人歌中分鼎足非無蒯晚疾蛾眉豈獨何萬古防人知國士愧予蓬鬢一經過

栢井別兄

門對靑山閣俯流弦歌聲裏卻生愁最難爲別緣同气忽漫相看是異州春艸不違池上夢布帆先問水邊舟金陵迢遞勞頻憶夜夜聞鴻定倚樓

濟寧別翟體和

君家原上好松栢小樹亦可幹雲霄百年喬木自春色千里行人過午橋爲別莫歌南浦句相期還共紫宸朝秋來江上多歸鴈應有書緘慰寂寥

送張光祿弟克允還兗州

扁舟來探石城春一夜壎篪動四鄰虎踞龍蟠看王气鳥啼花發助詩神燈前白髮身俱健畫裏靑山說未眞有興不妨秋更到年年光祿酒杯新

三月一日得憲副兄書

北來書札報平安水逺山髙防面難漸老事多違蔗境欲歸天豈喪漁灘一春桃杏風還雨落日江湖暖乍寒鶯壘燕巢無限好有人深夜立欄桿

次韻張大經奉寄二首

江波東去月生西花竹深中尙故蹊尊酒防償三徑約詩篇難盡百年題丹心灼灼葵當檻綠髮蕭蕭水映畦我亦江南植雙檜月明時有鶴來棲

其二

鵲橋東畔鳯城西問竹尋花識舊蹊載酒又詢前日字攺詩兼換向來題豈知明月思千里未厭江離種百畦爲向天池鵬鳥道鷦鷯隨分亦安棲

次韻靜夫神樂觀祈雨

洞簫吹徹水煙殘羽隊雙雙引鷺班云漢有詩空跂望天河無路正間關一年農事看將盡六月王師恐未閒爲報先憂驄馬客霜威還與促靑山

望姑蘇兼送友

送客因懷客往還笙歌池館繡江山深愁忽與云俱往好景曾於夢有關帆帶夕陽增地勝虹收殘雨覺春閒相逢卻話當年事只恐悲歡損壯顏

送儲靜夫

別意短長驚去水離筵浩蕩對春光心懸捧日新還闕夢切瞻云暫入鄕說命未陳先有在漢恩應報正難忘江南江北無窮思埜艸東風共夕陽

滹沱春望

平田渺渺樹亭亭斷岸危堤古地形艸色防年回野燒冰澌二月落寒汀蕭王舊事曾經問趙士悲歌不可聽獨立殘陽數來鴈欲將髙思付靑冥

送陳宗之采錄江西因得過省

金縢昨夜啟承明問野還勞祕省行一防帆靑春水濶萬重云白故山橫閣中帝子思王勃橋上居人識馬卿遙想髙堂稱壽罷對牀經史夜深評

秋日寄兄

細和陶詩到日斜晚風吹鬢作霜華缾中粟米聊供鶴醉後繩牀可當槎興發尙思春載酒淚流非爲夜聞笳關山千里同明月孤負庭前郁李花

題程廷臣榮感捲

古樹蕭蕭帶逺風百年心在此聲中池頭使者歸王母壠上耕人憶徳公髙蓋擁閭朝起鳯玉書幪錦夜垂虹酬恩莫道非絪鼎艸色龜趺雨露同

滹上謁禹祠

雪晴風暖廟門開神禹旌旗尙未回川上晚煙龍曵出樹頭春色鳥啣來地兼燕趙山河壯人自陶唐雨露培獨采香芹薦明水古松陰畔一徘徊

秋夜漫書

銀河影落畫樓西興入髙秋萬象低湖海胸襟空浩浩乾坤風景自淒淒誰家蟋蟀催機杼野寺鐘鈴亂鼓鼙滿地月明人未寢木犀花外有鳥啼

寄從兄徳堅進士

漢宮新酒宴仙曹千樹名花半杏桃鯨甲曉浮紅旭動鳯毛春占彩霞髙萬年書奏麒麟殿十里香分翡翠袍遙想玉堤歸去路水禽嘹亮助風騷

宿郭鄕丈書軒

三回得上壽萱堂醉臥當年坦腹牀枸杞通靈籬畔藥龍涎拂面坐中香主人愛客誰彈劍賤子悲歌亦繞梁岐路明朝又離別雲霄萬里意徒長

明月淸風繞畫堂獨畱詩客臥髙牀庭前艸色愁仍碧帳裏梅花夢亦香絕代佳人在空谷暮天遊子感河梁夜來離思千千防應比樓頭刻漏長

燈火交輝照夜堂淋漓醉墨倚繩牀新來詞曲多宮體舊日衣袍半禦香汲黯何曽忘入闥枚生不是漫遊梁酒防揮劍當筵舞慚愧東君別意長

畱連尊酒坐虛堂蕭索詩衾擁半牀臺上落紅寒燭燼雨中殘碧晚橊香江波已沒龍泉劍海月空驚燕子梁故舊飄零如昨日百年眞有防多長

移居安福巷柬諸同館

十年蹤迹尙飄蓬假館長安歳歳同已恨無文承史闕不知何骨類詩窮鷦鷯得樹棲方穩駑馬思羣影半空擕去琴牀日髙束欲將塵鬢對南風

答蔡舍人從善次韻

午夢忽驚風雨落起鉏畦藥半猶荒過林髙鳥時呼友近水幽蘭自惜香綈戀未忘秦範叔臥衣誰遣漢王章百年開眼靑天在忍學紅塵白面郎

又

新春過眼秋還近急景拋人志欲荒已悟雲程難濶步得依蘭室且薰香牀頭古史三千卷天上霄衣十二章一縷色絲如可用憑誰持此報中郎

又

淸朝未老已爲郎道在吾身屈未妨已分閒心消歳月不將名字望旂常靑林近屋秋多意白璧投人夜有光欲步髙吟慚跛鼈還思十駕到飛黃

又

紫薇花下訪仙郎興發時慚俗累妨白雪詩篇誰倡和金蘭言語是尋常春生采筆應多夢月過寒齋亦冷光瘦盡不堪還苦思忽驚籬葉爲人黃

逢郝立夫

岐路相過語未終悠悠北燕又南鴻已成霖雨雲猶濕不攺葵心日自紅千里故人詩夢隔防塲春事酒杯空知君醉墨長揮灑屏幛先開艸閣中

秋水

秋水相看意偶同有時波浪似因風轉來芳砌平猶綠流入花溪慢亦紅齊物未逢莊叟問泛槎虛道漢侯通西窻忽觸尋詩眼防防靑山在雨中

觀國趨庭爲楊子題

上國風煙滿目靑若爲南去又趨庭胸中八九吞云夢海上三千快北溟驄府彩衣秋半舞鶴樓仙笛夜深聽學詩安用重操幾楚國諸生正執經

聞蔡中捨從善南擢

交貧已恨眼中稀誰遣南云拂子衣神馬又逢雷雨變髙鴻寧爲稻梁肥靑春行李三千卷落日孤桐十防徽何處別魂銷易盡江郊極目艸菲菲

和丁秀才

西郊日日還芳艸安得丁郎引子來云爲駐歌猶未散花如待客故遲開百年心賞逢人共防日東風屈指回周鼓漢碑君不見一畨晴雨換新苔

宜安城晨眺

千載宜安尙故墟卻秦存趙防躊躇江山事往惟餘迹頗牧功成可大書從散始憐蘇季子璧完空憶藺相如無人拊髀興遐嘆羸馬西風思有餘

滹沱

往日驅車出鴈門防從漁牧到河源三泉戞石湍猶小萬壑潨流水正渾勢落平原通海嘯气蒸恆嶽見云屯無端忽作崩城怒似爲英雄洗血痕

城西懷古

平川一望際遙空虎僨龍傷正此中南去竟頒興國號北來猶論夾河功書分帶礪人何在魂吼波濤气尙雄千古海田非一日路傍閒對白頭翁

肥累城

肥子西行竟未還遺蹤空寄舊山川都兪气散應難復秦晉功成亦忽然古樹啼鵑經防度城門來鶴又千年直今平地皆禾黍野老寧知海變田

望封龍山

名山萬仞白雲封千古人來憶臥龍郭震志豪頻倚劍李躬望重防臨雍歌未壞藏經壁萍水徒悲過客蹤獨訝題詩安處士斷碑多在最髙峯

淸苑懷古

河嶽千年帝宅開昔人功業防摧隤風生易水荊卿去臺築黃金樂毅來鴉帶夕陽多閃爍樹酣秋色正崔嵬昭王祠下經過少爲讀碑文細拂苔

秋夜

海橊花外送髙秋臥看長空片月流野客夢回綾被早淸歌聲助畫堂幽舊書消日裁千卷壯志驅人尙九州獨倚西風搔短鬂洞蕭何處起閒愁

東閣奉試上林春色

上林春色曉陰陰遙想風光動郁金路馬嘶回芳艸畔宮鸎啼入杏華深鑪煙細裊和微雨積雪初消露逺岑住對蓬萊宮闕近玉河時聽水龍吟

栁塘

一水溶溶隔栁南浪花如舞落深潭飛來黃鳥添春色影出靑山識舊嵐萬事忽同萍梗聚防人能與世情諳憑君一防滄波意坎止流行肯漫談

中秋前一夜西涯先生召諸生防飲命題試月

空庭待月月來遲把酒靑天試問之丹桂不愁持斧客素娥應怯促妝詩九旬秋色平分處一夜淸光未滿時城裏花陰城外樹南飛烏鵲欲參差

宮栁

內裏垂楊自不同萬條柔翠拂瓊宮葉含華萼樓前雨枝帶朝元閣上風望入畫眉情正切囀來黃鳥語初工一般霸水橋頭綠日日行人惆悵中

早秋書懷

木葉驚秋落上林玉堂靑鎖气蕭森淩雲愧乏相如賦憂國空懷賈誼心萬里家書憑海鴈十年豪興托瑤琴學成長劍全無用獨立斜陽正苦吟

北上門

北上門髙接昊蒼依稀樹色露微黃龍舟罷競菇蒲合鳯輦停遊軌迹香春艸鬭靑圍水殿晚云成錦覆昭陽外人不識摐金處虛說君王幸虎房

宿昌平學捨奉和匏庵吳先生

諫議祠前滿樹風夜深殘燭對長空夢遊數仭門墻外人在五陵煙霧中多病可勝雞肋苦倦飛應與鳥心同飯餘檢防今朝事望水尋山亦是功

春暮見鶯

百花開盡見鶯流一囀能添數種愁巧舌傍人何太苦春光隨水已難畱心驚陌上誰家笛夢破城南少婦樓栁色萬行聽不斷莫牽詩思到揚州

送毛黃門貞甫

黃門近地接彤雲禦筆新除愜素聞揚子不徒多識字賈生平日本憂君淸時諫艸看遙入畫省鑪煙得細燻不用臨塗悲二鳥藏心獨有李翺文

次韻答兄

深秋一鴈惜離鄕排恨寧論字短長夜月待詩當面白寒空蘸酒逼人蒼極知堅木原多節自覺幽蘭不攺芳千里書回雙劍合壯懷誰受淚浪浪

春日郊齋卽事呈西涯學士先生

玉堂行過到池亭歷歷春聲亦可聽浴馬水邊嘶宛轉啼鴉樹裏語丁寧去官學士猶名在得句詩人本地靈分付近新栁色朝來更與發深靑

和吳通政韻送陳僉憲

白屋當年貧賤交靑雲今是貴人曹卻思舊日遊遨地已隔東風二十遭話到夜深情更切相看老去气猶豪主賔俱在髙樓臥雨榻淸煙一罋醪

九日陳秋官明之邀賞菊

淸霄對菊酒腸寛拂拭西風子細看彭澤衙中誰速客靈均老去漫加餐冠當霄漢危疑墮醉倚冰霜夢亦寒便合移根松竹裏相期歳晚未凋殘

送蘇指揮解職還江南

投簪意思定何如不爲羮蒓與膾魚多懼有人傳劍術太平無日用兵書山中石避將軍矢陌上花迎處士車猶恐未全消矍鑠獵原回首更躊躇

舟中送宋侍禦

防灔晴波照錦衣仙舟歸去疾如飛一盤零露初傾酒五兩柔風半繞扉身向龍門慚接武心隨鷗鳥亦忘機帝城千里勞魂夢遙見行雲入翠微

寄兄次韻二首

千巉巖俯碧悠分明蘇子滯南州歌詩待月同良夜聽客吹蕭亦此秋今古英豪多坎軻廟廊名字得甄收遙知碧樹書還日人在中堂賦逺遊

其二

詞源濯錦日悠悠酬答詩題邵許州興比淵明能止酒愁如宋玉未悲秋冰懷不爲淄塵染麗景多逢采筆收儗種西牕數叢菊他時風雨漫追遊

淸河感古

十里陂陁帶綠茸廢城誰記漢時封池臺地古逢人掘花鳥春深爲客容宦路偶同云北散野情偏在日西舂江山舊事難重問鬥酒閒澆壘塊胸

卜築南園

偶同漁父讀離騷爲卜新居選寂寥艸色近郊宜眺望土膏鄰水更肥饒漫將心事還彭澤敢道風流似午橋有興不愁詩社冷牧歌樵唱盡容招

西涯先生席上偕嚴宗哲閻侍禦王太僕伍秋官飲命韻更送以言

白玉堂中話別離東風垂栁亦新奇誰言聚散如萍水親見飛騰自鳯池楚水巴山催去馬江云渭樹入淸詩南來獨作斑衣舞滹上春光曉正宜

憶京華故居

官酒新分雙玉瓶看花又上避風亭到門山果呼兒買隔樹黃鸝促席聽塵土不沾霄漢夢天河曽笑女牛星而今簾幕春無主惟有宮楊似舊靑

送穆尹入覲

徵鞍欲發更飛觴北望堯天路短長江漢情深終到海山河福壯正當陽詩篇我愛陶元亮豈弟人傳卓子康君去七弦誰解鼓滿輪明月射虛堂

得西涯先生手教

多少英豪望後塵淸風長播玉堂春斗星麟鳯光天下韓栁蘇黃合一人附驥慚非千里翼登龍敢負十年身靑雲仰止情何限防逐鳴環上紫宸

新正將赴京

底事逢春直苦吟五云東北最關心防身劍可長三尺買賦名空直萬金海上風濤多浩蕩路傍花木自髙深靑山日暮催行客防爲離亭滴壯襟

讀蘇伯修滋溪文槁

城郭千年落照紅髙丘往往道西東非因斷簡垂遺徳誰識先民有古風蚴蟉龍蛇碑石壞喧啾鳥雀嘯臺空不知余澤歸何處坐對寒煙意未窮

遊西湖同李廷評喬考部王祠部諸友

離宮數十半仙蹤玉輦金輿悵不逢漫道雲中聞鼓吹猶疑水底住魚龍風帆影沒平川樹天樂聲畱野寺鐘更有暮煙知故事還將殘黛抹秋容

寄張廷評元瑞

江南江北艸菲菲倚檻相思露濕衣秋盡禽辭主去夜寒螢火偪人飛一封雲樹初回信萬里風塵暫息機舊日交遊今總貴夕陽髙詠和全稀

次韻答兄雲中道中諸作

盧同夢破曉陰殘詩卷開封朔气寒故事遙知騎馬問名山還欲按圖看風雲滿眼遊何壯簡牒關心臥未安豪俊不慙天子使合令諸將揖儒冠

奉和內閣芍藥詩四首

春臺浩蕩午庭陰綺閣金閨防許深花下細翻紅藥譜殿頭猶系紫泥心從龍忽訝云千朶棲鳳全勝樹十尋應是玉皇親賜種開時長有列仙吟

其二

紅藥翩翩淸晝陰紫泥封罷興猶深閒拈彩筆追遺事暫爲名花愜賞心絕品似曽天上見靈根欲向鼎中尋瓊樓十二人難到時復雲間一鳳吟

其三

早園榮耀已先歸誰似開遲色更稀華蕚樓前分雨露鳯凰池上見芳菲妝成自合藏金屋寵極何曾列步圍香徧省廊三十丈有時還到殿東扉

其四

芍藥花前佩玉歸花容玉韻兩依稀光懸上相籠中品色借長楊雨後菲看到天然如欲語似憐香散自成圍揮毫便寫升平象記得深紅傍曉扉

飲伯誠軒中

危樓帶酒更憑防細雨斜風十月寒云亂直疑翻手作天低欲礙舉頭看百年歌歗存知已一味淸閒是好官莫把東山容易臥防多靑眼望長安

遊石都尉山莊

城東水石坐生秋不到山林地已幽隨意雲間髙鳥下有時潭低倦龍遊閒花笑客偏相向古竹吟風可待求杯酒未闌何處笛已將新月上檐頭

送馬汝礪還廬州

隔歳仙舟見往還半因承寵半承顏聞鐘肯動楓林色曵佩猶連棘寺班涼入客樓秋夢逺舞餘吟膝夜庭閒廬州新槀難頻得極目淮南兩岸山

庚戌元夜

五雲宮殿晚氤氳簫鼓聲繁萬井聞聖主未行春令下侍臣先奏夜光分燈揺穴鳳儀時尾火暎山龍補後紋別有只雞尊酒防閭閻相勞正欣欣

早朝追和匏老韻

蓬萊宮闕玉爲橋曵履年年侍早朝罏靄著衣如過雨禦溝揺月欲生潮未排閶闔心猶壯才望金莖渴已消奏罷從容過東觀五云隱隱聽笙簫

送羅司教赴浙中主試

茫茫江海獨垂綸豪士停橈此問津莫遣芙蓉成寂寞須防騏驥在風塵斗山門望知名舊菽帛文章過眼新聞道艸茅來獻賦中間亦有似雄人

送鄧丞兄歸揚州

蕪蔞漢水駐仙槎羨爾吹篪早放衙池上夢回春艸綠塞門秋盡鴈行斜心懸邊檄聞歸馬望入淮山喜近家好向髙堂說難弟哦松終日更看花

五言徘律

秋日

志士悲秋日文園抱病年西風吹落木金气入商弦柿葉紅初透禾麻實旣堅弋鳬歌昧旦授棗訝神仙卽境情彌重衘哀力未宣斜陽驚牧笛中夜舞龍泉夢破梧桐雨詩賡鴻雁篇謝安猶穩臥劉向本難遷伏櫪心千里端居席半穿才惟思大雅理獨契先天不問門前市非求汶上田守貧甘瓠飲知足謝腰纒楚客蘭爲佩陶門栁拂顚屨稀苔漸滿月冷鳳孤騫範叔寒如此王生興偶然漫吟秋色畔回首看鷹鸇

夕陽晚坐

危城亙逺岑薄靄變新陰鳥啄幹苔盡魚衝緑藻沈穠華易雕謝貧病苦侵尋鳬脛續終短牛涔濬豈深乾坤聊送目江海防交心淡憶上池水平思太古音蓬萊何處是回首見雲林

代作送人

設險雄西北分符倚俊英裁聞陪晉嘯又見抗秦旌霖雨隨車到秋風逐馬生豈徒綏赤子眞欲恃長城廟算期全勝人心服老成民和方用武食足始論兵曵紫恩非細專城寄不輕大才宜盡展寰海望升平

送毛宮諭兄文之

馬朔連傳檄燕齊一縱觀助邊新挽粟過闕更彈冠子喜親重貴兄兼弟兩難暮云凝望眼秋色壓歸鞭鵬路三千里龍樓十防防風回光祿酒日射翰林盤此別眞余寵何時定續談爲君興逺思欲看海生瀾

秋意

鳥將歸日寒蟬恰蛻時風吟金井葉露哽木犀枝薦寢登麻黍經村見酒旗猶傳拊缶曲兼誦斷壺詩農樂有如此帝功安所知壯心鷹隼上舊業菊花籬漏永稽殘夢才遲折凍髭卿云在東北空系小臣思

五言絕句

古意四首

王昌娶少婦日夕盛弦歌妾亦有秦箏夫壻戍交河

其二

君情薄如葉妾貎如雪葉落雪成冰孤房夜凜冽

其三

生長邯鄲下少小能鼓瑟君王好新聲寵愛一朝失

其四

妾家靑雲樓樓前花栁深花容如妾貎栁絮是郎心

日圭

髙臺郁嵯峨苔色亦已古無人看日圭晝夜自子午

城上松

澗下遲遲松誰將植城上東南紫气浮翠蓋遙相向

觀蓮

人皆愛蓮紅我獨愛藕白那知根本心偶向滄浪得

古意

志士多悲心如何值秋夜仰見星月光嘆息茅檐下

搗衣曲

雙杵夜沈沈中懸萬里心露華欺白練明月映秋砧

擬古秋夕

深閨逢七夕獨拜星月前但願無離別今歳又明年

秋色

返照入髙樓樓中客惆悵開樓看秋色猶在闌干上

長信秋詞三首

白露垂珠箔新蟾上玉鉤那知霄漢上不爲替人愁

其二

螢火夜不滅碧紗冷初透不因風雨聲聽盡銅龍漏

其三

薄命已如霜君恩未可忘一般淸夢裏夜夜到昭陽

古意

晨起望徵人煙波緑如艸不見雙車輪但見長安道

砧聲

西嶺無情石東林枯木枝如何明月夜觸手動相思

古意

秋葉不堪書靑虫解心事屈曲往復回卻是相思字

遊東園

坐久香不斷開殘花尙奇林鶯知客意一囀似笙詩

鹿泉

白鹿今何在淸泉故自流淮陰祠下道芳艸漫生愁

擬古三首

開田種嘉谷中有稂與莠日暮人未歸新鸎在髙栁

其二

靑靑庭前樹上有黃栗畱去年人聽喜今年人聽愁

其三

桃花隨意紅栁枝向人緑山人夜歸來獨上蘭臯宿

酌泉

往往城中水不如郊外甘如何城市客不肯住城南

夜鐘

山寺數聲鐘霏霏度林薄夜久霜气嚴林間下樓鶴

七言絕句

夢張嶽州

緑苔滿地明如錦共向溪西石閣吟一掉好風人未散夢回涼月正沈沈

送燕

蚤聞秋社已思歸更爲新雛櫛羽衣故壘明年管無恙東風簾幕待君飛

吟窻雜詠二首

印文生緑銅獅冷硯沼瀠波石獸歡坐久篆煙淸不斷兩鬟童子立防幹

其二

琴衣書幔未全干試學神仙夜爇檀盡日無言對芳艸南山蘭似北山蘭

答趙叔鳴員外

平原東望防停雲古鶴離巢雁出羣未得報書空有夢曲江池上憶逢君

春意

栁緑花紅千萬枝暖香隨馬霧絲絲東風莫厭頻來賞轉眼黃鸝欲暮時

雙栢亭對雨

深春亭館客來稀坐看幽花著雨飛十二碧防鶯語細江南夢好未思歸

長門怨

瑤光門裏閉嬌娃舞袖盈盈翠黛斜半餉好風吹未足橋南橋北栁俱花

撲棗呈蓮北司城

東廂撲棗及秋分露顆風枝喜共君明歲卻煩君撲棗可能迢遞寄溪云

天上謡

玉兔新生乳鳯鳴小仙擕瑟喚飛瓊霓裳歌舞方重按已道人間有此聲

香奩曲

玉堂金馬少年身云髻空妝別樣新紅葉一枝簫一管殷勤寄與鳳樓人

繡檀雕枕閣蓮花紫錦裁衫露藕芽西望銀河剛只尺好乘秋水上仙槎

憶親

龍城望月四經秋夢逐金波影外流爲憶稱觴奉顏色三畨不敢近髙樓

鶴髮童顏防面難況將歌酒奉深歡南風已入髙秋樹才得歸鴻一問安

次韻奉答兄

渡口斜風吹古栁城門落日映新花書來正過淸和節惆悵靑驄未到家

何處風光似去年豆花含雨艸含煙無端見月思千里臥看行雲曲檻前

寄兄

鵬海誰羈色養身錯教芳艸怨蹄輪近來不復臨池立卻恐浮萍亦笑人

楊栁枝詞

春風惜別霸陵川多少長條似馬鞭誰道無情是花栁賺人來去自年年

送歐時振還姑蘇二首

燕市南頭曉送君誰人髙韻遏行雲北風吹落姑蘇月山寺鐘聲夜半聞

其二

茫茫衰栁接平原不許離人不黯魂日月如流行役倦定知何處協篪壎

聞事偶述

閬苑橋西春雨多傷心春艸淚增波無人更說升平事日暮云生聞棹歌

送傅日章

鴉飛長樂散晨鐘春雪翩翩爲客容歸路不須誇竹馬防多雲气正從龍

過報國寺

古寺蕭蕭玉作防滿衣塵土下徵鞍老僧相見無茶筍共坐松庭日影寒

長門怨

翠袖淋漓素腕寒宮門漏盡夜將防若將妾恨添壺水滴到平明亦不幹

閨怨十首

繡被重重捲不舒緑牕春蚤燕來初東風底事關雙淚濕透紅箋小字書

其二

沈沈閨閣夜燻香準擬東風放海棠靑雀西飛鶴東去落殘紅燼漏初長

其三

侍女吹笙出鳳池郎從侍女贈花枝指痕應是郎親摘簪到紅嫣緑減時

其四

刺繡無心防欠舒剪刀裁錦破雙魚嬌紅不似文君寡輒就相如夜讀書

其五

郎家門戶妾家樓日暮輕煙相對愁妾貎如花郎似玉無人不到是當頭

其六

水向東流防日還碧梧枝上鳥閒關絳綃銀鈿渾閒夢一夜千山與萬山

其七

牙篦輕盈下緑云寸心如月逺從君莫言月落花須盡中有蘭膏是妾燻

其八

含消半帶齒痕香連理枝分人斷腸從此離魂招不得晚風回首怨垂楊

其九

淚淋鶯領亂花紋滴碎紅梭小釵裙馬上見郎郎見妾靑山底事亦氤氳

其十

破鏡分釵碎玉簪碧山無語海沈沈春魂只化雙靑鳥飛向郎山話妾心

秋夜

梧桐落盡倚危防寂寂秋燈照夜殘二十餘年多少事此心𨿽在不勝寒

送友人

肥累城外見花枝東望長安日暮時千里萋萋春艸碧不知何處記相思

憶昔

二十餘年夢裏恩春風秋月防消魂梧桐樹老人華髮千古莓苔淚有痕

金陵曲

錦纜牙檣鼓又歌畫橋無數酒旗多一畨雨過靑山出處處紅樓映緑波

江南曲

雲間甲第隱笙歌橋北橋南畫傍多盡說升平風雨好年年月底拜山河

寄兄

逺書封就獨憑闌斜日晴風兩鬢寒屈指秦中三十驛到時公又過延安

雨中雜興

去年井上梧桐雨今夜籬邊豆葉霜多少閒愁滴不盡五更風雨響回廊

新鴈

惆悵南飛又北還渚蘋沙艸未消閒不知身爲浮名誤來往風塵鬢欲斑

元宵應制三首

火樹燈山防萬重五云攢出繡芙蓉中天一風雷動知是簫韶從六龍

其二

龍燭騰光鳳吐煙千花爛熳月團圓君王欲駐行春輦侍從先擎七寶鞭

其三

鳳管鸞簫擁內城上元燈火月中情天風吹下升平曲中有山呼萬歳聲

元康宮詞二首

兔軛羊車夜未過人間烏鵲上銀河洛南星吏還無賴臥蹴靑娃奏九歌

其二

紫殿彤樓鎖阿薰藥囊提碎夜行雲鉤簾看罷承盤舞自摘珠松泣送君

天寶宮詞四首

羽士承恩列上仙寶花十樹照當筵宮中未有新儀注旋檢先朝納婦篇

其二

勤政樓前鬭兩朋寧王新樂最堪聽太眞偏賞涼州曲自奉黃金出內屏

其三

太常迎駕樂聲齊戲馬塲中舞象犀隊隊宮嬪椎法鼓繡襟文袴立樓西

其四

龍池樂上練帬飄珠履金鐺稱舞腰舞罷芙蓉冠欲墮殿頭傳防賜含消

唐武宮詞

宜春苑外兔初肥長從君王射獵歸一色赭袍飛兩騎外人不辧是賢妃

江都曲

金箆吹笙絳袴謳君王自理臥箜篌夜深未喚憨憨寢一曲歸飛萬里愁

定昆池

環寶攢山夜陸離主家新鑿定昆池瑚未大諸韋死多少珠璣向月悲

態峯集卷四

欽定四庫全書

熊峯集卷五

明石珤撰

賦

經丘賦

頃在田畮始親稼穯徜徉丘壑亦足驩虞乃知七者之作意非止於逃塵三農之流事亦兼夫適志樂則生矣而豈徒哉昔人有言佩玊而心若槁木立朝而意在東山竊嘗病其失出處之幾爲依違之計旣非懷藎以事君亦豈樂道而忘勢以今觀之他人有心其則不逺容有若此者也因感淵明﨑嶇經丘之語乃作玆賦以寄興焉

經髙丘以騁望兮獨延佇而徘徊遵臥龍之長岡兮陟呼鷹之故臺覽宜安之廢墟兮拾兜鍪之繡苔懷珠履之繽紛兮悵頗牧之不來方全趙之有國兮固用賢而得士掎東壤之雄狐兮扼方城之封豕𨿽韓魏之近交兮亦勤平而屢盟彼暴秦之虎噬兮又何怪乎縱橫屈澠池之一擊兮再奪气於連城終將相之立朝兮不逾漳而用兵伊振世之豪傑兮徒名存而骨朽宜達人之大觀兮遞托情於杯酒籍旣猖而興慟兮康又疎而被戮相五栁之髙風兮若停鸞而峙鵠予旣惜今人之分陰兮又慕往哲之遺躅爰﨑嶇而展遊兮抱山頭之黃犢艸茸茸而植杖兮波泛泛而浮舟樂故淵之馳魴兮矯出谷之鳴鷗念逺遊之旣歸兮存黒貂之敝裘撫伯牙之孤兮感莊叟之犧牛露泥泥以沾衣兮佩淩風之縹緲逢沮溺之耦耕兮遇杖人之荷篠冽淸泉之可濯兮瑩石鼓之宜考望唐虞之大廷兮效岡陵之善禱吾聞志士之未遇兮恆泮渙以徜徉茍吾道之固貞兮楚非存而凡非亡抱隆中之雙膝兮銷南郡之隱憂馳九折之畏阪兮凜飛雲之在輈悵蒼生之含望兮蹇東山之漫遊忽靑霄之乘路兮展黃扉之大謀則夫成四海之式瞻兮固丘壑之所養或廟堂之潤色兮或江湖之夢想進機衡而霖雨兮退掌而棲遲惟坎止而流行兮彼蒼蒼其命之乃知參天薄日之老栢兮固何以異於秋菊之垂垂

陽和樓賦

石子與客登於陽和之樓天光乍開微雨呈霽乃命童子褰蒼筤之薄啟玻瓈之扉感東風之入懷顧玆樓之得名於是左挹瀛海右延大行坐倚恆嶽前臨淸漳覽全趙之規模辧先王之舊疆睨亷頗之故壘得平原之廣堂問屈秦之相如悲易老之馮唐固皆一世之豪也而今已矣乃有防茅而起承筐是將大夫濟濟諸侯皇皇文身魋髻隼旟鳥章繇九州之大陸駕萬里之飛航楛矢貢而至肅愼白雉獻而走越裳豈非聖人在位服教化而觀重光者乎予趙士也能爲髙歌客秦人也雅善擊缶於是引滿浮白按歌而鼔之歌曰俯危闌兮橫素秋日光華兮海安流望卿云兮知帝州惟帝子兮不可求吹參差兮麟鳳遊歌竟復酌天風吹衣暖響不流云翔鳥回想虞韶之遺音叫閶闔之重圍山嵚嵚而攺色水潏潏而湍飛擬蘇門之淸嘯轟轟乎若栗虎豹而鞭虹蜺蓋樂而忘歸也旣乃客謂予曰萬物之幾有動有息動靜陰陽互爲其極繄玆樓之肇興幾英雄之覽歷或憂國而屏營或畏禍而怵惕固嘗攬衣而起擁檻而立矣豈意吾二人者之來遊値升平之暇日念髀肉之易消惜流光之過隙恐後人之視吾猶吾人之視昔也噫嘻子其知道也夫時止則止時行則行萬鈞匪重蟬翼匪輕簞瓢匪賤軒裳匪榮或隆而棟或植而楹固萬物之常理亦造化之權衡居吾易以俟命亦何事乎營營

後陽和樓賦

余獨有此逺志兮好廣覽乎紘埏躡淩雲之危梯兮俯滹沱之長川惟此樓之橫跨兮當定鼎之季年逾十紀而更新兮借防君之晏然繡閣迥而翚飛兮豈觀美之故也歷日月而捫參井兮得璣衡之度也銅龍咽以應兮波瀠回而來遡也鼓隆隆以逺響兮杳不知其處也聽踆烏兮乍鳴海日出兮波騰見徵夫之先路兮士夜寐而夙興商抱貿而欲集兮有晨耕之老農固厥志之先定兮賴咨謀之僉同鐘鏗鍧以相和兮或逺達於公宮角淒其以回飈兮訝鴻飛之嗈嗈値吾生之多暇兮朝來遊而來歌酌桂醑而進蘭蒸兮睇長洲之芰荷層巒拱而送秀兮星漢回而泛槎鶴翩翩而長吟兮木蒼蒼而孔多伊陽和之佳名兮誠取義之有以斟元气而旣平兮放雄襟之危挹晨曦於未明兮納夕照於千里云溶溶而棲甍兮雨霏霏而沾幾地旣靈而人傑兮民亦安而物庶下行郡之襜帷兮駐澄淸之髙轡驚邑野之兼謀兮揖江山而助予運折衝之籌略兮見輻輳之車書及天下之先憂兮樂風雲之有餘乃若志欲展兮意欲達懷千里兮望明月慫長劍兮佩金玦橫霜笛兮感華發覽燕趙之遺墟慨英雄之舊迹非決淸漳之波以爲酒山陰之竹以爲樂起九河之蛟鼉以爲舞號萬籟之風雷以爲歌有不足以厭其跌宕未平之气也又何忻忻乎噫嘻秋菊兮晚榮春蘭兮華滋南陽兮不逢渭濱兮非遲保天倪以自怡兮苟萬物之有時返吾禦於六極兮陳登臨之漫詞

滹沱河賦

介然子將如東瀛放舟於滹沱之浦覽郡國披山川辧土壤聆風泉俯象六極仰窺無垠問遺俗於故老招海上之飛仙於是揖漁人而進之曰子亦知夫玆水之源乎出自繁畤經於代谷放乎鴈門之阪帶於太行之麓朔方巨嶽實扼其胸恆衛諸流半入其腹气吞萬壑激硊而未平勢應三泉墮平原而逾蹙時乎春冰乍融積雪方解支流趨順客浪藏駭迂回縵延千里一帶霤石成渠鏘波赴海千城借其潤色萬畮資其灌漑鏦錚鳴帝子之環嘔軋散將軍之凱編桴賈客燈火輝煌罷釣漁郎歌聲欵乃芳洲乍晴倐昏忽明掔神農之遺譜得靈均之杜衡及夫積霖未止秋水大至巨濤坼空駛澑軒地律令助威飛亷擁勢海若爲之攺容巨靈因而避位鯨翻渤澥鬼母長嘑虎栗昆陽英雄失智山刋菑醫野誅朴先驅一指崩沙潰屋怒畱城邑薪槁如雲殃及鱨魦僵屍徧谷亦有傾城摧山變陵不雨而怒無龍而興湍隨鯤徙勢若雷崩斷岸蒙隤殷輪乍赤平岡被嚙戈防猶靑雷崩斷趺訝魚龍之識字渚畱袍笏豈犀火之通靈乃有泗濱磬浮汾陰鼎見寶鏡入秦號鐘歸梵涇陽嫁女簫鼓猶喧龍叟射綃波濤飽戰壊百尺之長橋剗千年之古塹人懷魚鼈之憂國有沼池之嘆忽幾劫之餘灰出昆明之一旦蓋自列國兵屯朝齊暮秦盟渝韓魏兵來薊門趙國上卿功名一擊平原公子車騎長奔虎狼勢成合縱事緩頗牧旣亡望諸已晚建不出援丹空起變常山之蛇陣徒存主父之龍顏幸返復有劉項相雄赤旗建功淮陰故壘東垣廢宮王霸詭冰再光舊版蕪亭麥飯猶著遺忠保河北以待朕亦何異於闗中乃至開元弛綱漁陽肆毒投鞭斷河驅王入蜀常山太守首扼天下之吭帳下豬兒竟破祿山之腹惟宋有國玆當北垂契丹伺便西夏來窺築筩梁津任布有備邊之策山崩海覆劉竧興致死之師自余紛紛以暴易暴中更幾巡世歷多號劉琨有志獨枕長戈虞詡難逢空增萬竈太平之日少於戰爭中區之地半多鍪防是宜地下白骨多於黃土長河東奔爲泄其怒摧車捲甲蕩百世之餘凶濺沬飛流刷遺羞於千古山蓋不得不峻水蓋不得不駛陵谷蓋不得而不變城市蓋不得而不徙是𨿽天時人事交防之偶然然亦豈惡殺好生造化之得已者乎乃知天本待人地亦藏宅界我祖宗增其式廓旣定鼎於金陵又相居於恆嶽若成周之丰鎬復營邑於伊洛挽唐虞三代之遺風掃爭戰百年之餘虐於是山多獻靈川亦效職噓气成云蒸地得澤不須劉累豢靈沼之二龍亦有豫且得白之徑尺木多杞梓自河而東波有鰋魴望海而入其有異气蘊郁孕爲賢良煇煌事業璀璨文章髙門大纛紫綬金章或名流乎林藪或身負乎綱常乃若蘭陵著述功禆墳典文貞諫論治逮成康閣敞平津屢屈吾丘之博辯屏張便殿猶存李絳之封章武惠忠誠身兼將相韓維兄弟並在巖廊趙賓客之名懸調燮黃牧伯之風挽循良一代龍頭世頌文忠之相業兩朝司馬名登恭敏於旂常是其在昔有作於今益昌孰非山河之所鐘毓地气之所敷揚者乎矧吾生之行休値海波之方晏駕木蘭之長舟縱千里於遐覽橫桓伊之古笛飽亷頗之一飯籍荒磯之芳艸憩淸風之別館采江離以爲佩畦掲車之九畹悵九原之莫作想古人之如見於是流魚出波沙鳥鳴苑月華窺林露色淒晚樂未極而悲已生日已夕而路猶逺旣引領而髙歌又一唱而三嘆浩浩乎飄飄乎蓋不知吾之所欲之而忘吾之所欲返也歌曰山窅窅兮波鱗鱗臨長洲兮思古人魚來迎兮鶴與吟惟秋鴻兮北以南志不可騁兮樂不可單還予舟於江臯兮吾將續先王之遺音

登封龍山賦

石子抱病登於封龍覽燕趙之墟望滄溟之浦慨然太息顧謂二三子曰美乎休哉此陶唐氏之故都也巨嶽雄峙長河駿奔崇岡復阜如抱如蹲萬壑潨流滙爲九澤大行崛立溢出平原川橫夏后之橇地藏虞舜之璧八年於外地平天成五月朔巡諸侯萬國天文別野星當昴畢之區土壤分州域界幽並之宅川紆嶺回鬱鬱崔崔峭壁聳秀丹峯凝輝晴瀑掛百尋之長練顚崖轉萬谷之驚雷上有蔽日幹霄之古樹下有陵遷谷變之寒灰俗有避秦山多入晉嶽被重封川經幾濬虎嘯風冽龍行電迅寒煙色舊李躬燈火之臺右石光寒季子合從之印萬里交乎胸中千巖縱其一瞬其東則古之大陸也波洄鏡縈曼衍鏗鍧茭蒲芰荷肅乎風生海鳬來遊防防互鳴放乎觀津之野帶於平棘之城漁浦流歌廊廟隔江湖之興秋郊舒嘯英豪含感慨之情竇氏靑山馮唐故宅納牖進言引巵正色園成茂艸逢下帷之董生饁有髙賓見耕田之冀缺人傳擊築之歌士有談經之業貞觀章疏一代忠良稷下遺書六經羽翼疇非治望乎唐虞豈獨事闗乎列國其南則漢之鉅鹿鄗中也臺隍尙存煙屯霧昏想興王之舊業或寄迹乎荒原蕪蔞存豆粥之亭滹水望冰澌之渡北道主人塵埃物色對竈將軍雲龍際遇地存京觀李華興弔古之詞士遇淸時文達展登瀛之步亦有閥閱池臺尙存平泉古樹閭裏髙門或三世而居司業或父子而握絲綸文妙一時張鷟號靑錢之選才優當代衞公陳丹扆之箴翺有文章名崇史館絳眞宰相官處詞林其西則戰國之陘山也山愈防岏水愈潺湲橫峯似劍列嶂爲闌平臨三晉遙控全燕車不方軌士可當闗料敵機危痛左車之不遇燒丹火伏訝隋女之登仙雪霽西屏冰封璧合云銷抱犢墮佩遺鈿誰登望海之亭直下螺峯之境地出危簪天開峻井龍蛇蚴蟉雨自東來麋鹿犇張泉從地湧劉因有志登福地而髙吟敬仲多情撫遺蹤而自省篇成寶劍代國神遊文慕香山司空興冷悵九原之莫作幸吾生之登騁其北則古之中山曲陽也峻阜迆邐達於代邊隧通窮漠谷帶長川萬籟號風危城際天士如貔虎人擁戈鋋名寢秦謀共畏亷頗之勇喟興漢髀人思李牧之賢宜安城復再收趙境武靈臺古遙下藩地存畫卦之臺巖有棄瓢之叟夢得一世之詩豪李嶠諸儒之領袖安平之崔下曲之魏累代才名靈壽之曹槁城之董一時勳舊朱綸紫綬門地猶雄取印提戈聲華未朽問其士習則樂孝友諄詩書不侵然諾砥礪亷隅气不可平直欲裂彊秦之缶淸應有志幾思登孟博之車節奮於窮壯形於老頸可刃而身不可屈頭可斷而碑不可艸觀其民風則力織作勤畎畝童稚爲婚雞豚娶婦族多辧類等其淸濁禮謹送終稱其有無至老猶勤𨿽貧不困人各守其淳朴俗頗希乎渾沌其尢在可稱者士不妬才人多服義彭亨狡獪𨿽貴蒙嗤淸介端良在微亦貴野無健訟之民官乏舞文之吏上不煩於刑誅下易爲乎禁制此固先王舊澤𨿽經變故猶縷縷而未衰然實聖代洪仁漸染百年首股肱之近地者也所可憾者人不思逺家無素蓄西成遺秉簫鼓連村春事轉空券書絡繹平疇多發冢之夫柱礎有勒文之石民不知兵易爲搖動地無守險輕相躪躒蓋自列國之擾五代之亂開元之掠長平之怨谷變千回地經萬戰民無固志殆土崩瓦解遭離亂之孔多俗有俠情豈擊劍衝冠習流風之未變者乎嗟乎燕趙之地先王封建井田之地也燕趙之民先王耕食鑿飲之民也燕趙之俗先王禮義忠厚之俗也柰何世治則有世亂則走晉旣東去宋亦南狩或割地以求成或退兵而蹙守使夫河嶽增悲金湯冒醜井裏興歔艸木蒙垢資壯士於敵國納防讐於戶牖棄神明之舊城設逋逃之淵藪人不爲怪士不知詬亦獨何哉此固有家國者之逺謀然亦士君子之宜憂不然髙門縣薄華冕輕裘致身樞要列位公侯徒因時而補益亦何貴於名流亂曰山有摧兮石有泐疇造化兮無窮極亦何爲兮多太息表

進實錄表

伏以河出圖洛出書盛世衍中和之瑞乾示易坤示簡斯人觀渾噩之文故變通有待於神明而作述實開乎睿聖瑤編就緒寶歷增輝恭惟恭穆獻皇帝道本誠明位履中正東平之爲善最樂河間之大雅不羣蓋自出閣之年懿範已光於庻服比及分封之日仁風誕布於三湘孝友之化旣孚博約之功斯溥謂六經爲治天下之具寤寐未嘗忘之以四詩爲理性情之書沈潛若有得者牙籖錦帙姚姒居而周孔遊玊色金聲賡歌入而風雅出齊明以承祭祀惟祖宗社稷焉依竭力以衞京師則屏翰藩垣是愼江漢篤朝宗之念宮闈傾色養之誠夙夜其勤王家終身以慕父母協重華而陳五事親承孝廟之褒嘉捐千金以犒六師深荷毅皇之尊禮至問小民之疾苦尢知稼穡之艱難毎以孝弟力田見於發號施令化行嶽麓五穀登而風雨時意契天衷三光明而瑞徵集事𨿽總乎一國實則開乎太平蓋帝之心卽不顯亦臨無斁亦保之心帝之度卽博厚配地髙明配天之度也欽惟皇帝陛下大孝光於四海聖學貫乎百王念天與人歸之不偶然而父教師模之有攸在嘉言善行每拳拳乎其服膺懿訓大謨尙洋洋乎其盈耳爰命詞林之彥用揚帝徳之芬史氏述乎所聞賢者識乎其大政教號令多徵諸秦府之舊人心得躬行則定於乾剛之獨斷道因事見綱舉目張魯史筆而爲經楚書善以爲寶奎章壁翰咸表著而不敢遺日光月華豈形容之所能盡四十年之終始一徳千萬世之楷式具存澤衍風流家傳人誦金縢玊檢光生乙夜之觀石室蘭臺芳襲七朝之典聖而又聖心以傳心卓哉執中精一之源流至矣修已治人之實用丕承丕顯文王之業待武王而益彰至方至員帝堯之仁因帝舜而益顯伏願式遵成憲宣厲前徽勤思質諸神明言必法於天下裁成輔相繼二帝三王以成大一統之功祖述憲章運四時五行以永億萬年之祚

疏

乞恩祭掃疏

奏爲乞恩祭掃事臣於正徳八年九月十七日由國子監祭酒荷蒙聖恩陞南吏部右侍郎辭闕赴任路出眞定得便道一省先臣丘墓今又歷五年矣嵗受國防日糜公廩犬馬之誠欲效未能苟溫媮飽待罪淸署仰負聖天子防擢委用之盛心日夕惴惴死不塞責竊念臣祖父丘壠日久荒蕪臣兄玠見任戶部尙書職司國計不得暫曠臣驅馳南北不得隨農圃之子置一觴一豆於春祀秋嘗之辰下負於親罪何可言仰惟皇上以孝理天下封錫寵命悉體羣臣展墓省親無不俯聽如臣之情實在可憫如蒙伏望聖慈容臣給假暫回原籍一省先墓則日月餘光賁及宰木幽明感佩實無窮已臣瞻望慈仁無任懇切之至

陳情疏

奏爲陳情懇乞天恩放回田裏事臣伏乞退休累蒙恩防賜畱且感且愳不知臣之當何以仰報聖徳也臣入仕塗三十餘年少多疾疢長恐旦夕塡溝壑有孤聖朝作養防擢之意今且朽矣幸遇聖明在上言聽諫行於此時而不盡心竭力以服王事以翊太平更待何時但臣章句腐儒無他才技自少至老僅能守法惟玆吏部之任乃宏才碩徳廣博無方之士所宜居者臣迂腐狷狹泥法守經每欲毀方非志所好老馬爲駒亦復不能誠不識大體誤用人才有負皇上用臣之初志故臣力欲求去冀得賢者輔佐升平茍得其人而盡其才四海永淸萬物咸和臣又何求故欲去者非臣之本心也避賢者之路也然臣有一言臣誠得去而陛下行之是臣𨿽退而志則亨矣夫自古帝王之治莫盛於唐虞帝王之徳亦莫盛於堯舜孔子作易曰黃帝堯舜垂衣裳而天下治又曰無爲而治者其舜也與夫何爲哉恭已正南面而已矣故𨿽堯舜之聖亦不過得人心任眾職垂拱於上篤恭而天下平也漢之孝文躬行黙與民休息自代承之後不曰振貧窮則曰蠲民租不曰孝弟力田則曰禁黃金珠玊故風醇俗美幾致刑措由是言之亦不過以恭儉率下淸淨無爲而已又安用多事安用多言哉臣伏見皇上自禦極以來殄除元惡卽三危羽山之誅召復耆徳卽九官十二牧之命采納忠言卽四目四聰之明達淸雪寃獄卽災肆赦之仁恕詔書一下或聖斷一出朝野臣民鼓舞踴躍鮮有不欲爲聖天子效死者太平之論十已見於六七矣故臣愚以爲爲今之計不過淸心省事法堯舜之恭已無爲稍用漢文之與民休息而已傳曰凡治道去其太甚者耳又曰天下本無事庸人自擾之又曰爲治不在多言顧力行何如耳此三言者𨿽若簡而無文然爲治之道及今日之所當行宜不越此故臣願皇上之力行之也臣又見頃年士風澆薄恥於吏事怠於躬行多務爲新奇可喜之論以聳人觀聽無逺慮者以喜隨人又從而爲之挽汲臣誠愚昧不達其故然伏而思之未嘗不悲且懼焉何也此風之不可長也昔有周之季邪說橫興淆混名實堅白異同變移人心使天下崇智術黜王道巧於趨避不顧君親卒有戰國之禍漢之東都始於倡義成於附和標榜太繁以名爲利使士大夫羞職業尙奇詭薄廟堂之議重私交之語其後亦有黨錮之慘此皆曲儒遊士以私滅公徒快一已之情而不顧天下之事縱使祕謀奇計如主父偃吾丘壽王之徒發十難漢朝公卿曾不得其一畢竟於國家何益於百姓何補哉故臣愚以爲陛下姑法堯舜之無爲文景之恭儉其他議論量加采擇苟無大害於治勿更張可也傳曰巧言亂徳又曰利口覆邦家陛下亦不可不加之意也誠如是則無爲之治益無所撓而委任之效始可責成孔子論爲邦之道而必曰逺佞人佞人殆意正如此尢願皇上以四海爲度以終始爲謹治有端緒不必責效於旦夕之間事可包荒不必刻意於淵魚之察中才多可用之人不必求備平易有近民之實不必務奇培養元气不令喜功生事之人自擾於官守言責之間主張廟堂不令奇譎狡獪之辭雜進於虛心受善之下夫以皇上聰明睿智之資剛健中正之徳有皇天之眷佑有祖宗之孚感股肱耳目百執事之臣誰敢不爲陛下盡力者而天下何患於不雍熙泰和也哉臣仰蒙大恩倘得免罪戾回還原籍幸在邦畿之內爲近光之民尙得親見堯舜之治大行於薄海內外也天下幸甚臣愚幸甚臣何敢復言臣朴鄙愚誠志存愛主不計其詞之復兼懇乞休退無任激切待命之至

懇乞曲全終始疏

臣昧死再乞休致荷蒙溫詔俯畱責臣以盡忠報國仍勅吏部差官催促前來臣恭奉詔防三復思惟誠感誠懼不知措身之何所也臣少本孱愚不知攝養中嵗病盲視聽俱廢因循三十餘年縻費廩祿仰荷三朝輙賜矜宥積愆累釁神明致殛故祿日益厚病日益深恭遇聖明龍飛五位萬物咸睹首擢臣掌管銓事旋復進臣專管誥勅皇上登崇俊良惟日不足過聽用臣而臣於君父之前猥當奔走不敢不以情愬也臣本以章句腐儒早入詞苑不親錢谷無勞可見又不折衝禦侮無功可考祗有禮義亷恥一節奉以爲事君之資耳天日在上臣益凜凜自保頃在吏部乃有言官論臣納賄及防試透漏消息憸邪卑污蹺蹊等項一一俱有實迹臣實自駭自愕不自知臣之禮義盡隳亷恥掃地至是也旣無功又無勞又無亷恥不知將何以立聖明之朝侍日月之側乎夫因一人之譽而自足因一人之毀而自沮自信之君子固不爲也但臣愚劣旣不足以取信於人寔又不能自信徒爾忍辱含垢靦顏在列苟非有伊尹之任眞足以當天下之事非有栁下惠之介眞得直道事人之體則亦鄙夫庸人患得患失者耳陛下亦將焉用臣哉陛下縱憐臣孑立不使淪棄而鄙夫不可與事君孔子有是言矣臣亦不敢自恕也況臣自奉使回還暈健志痿痺等病委的是實前奏具陳不敢重凟宸聽伏望聖慈憐憫衰廢洞鑑實情早賜寛容許臣休致始也皇上防用之終也皇上保全之海內聞之咸知聖天子過聽所用之臣終不失爲有恥之士臣衘戴至恩死且不朽臣愚幸甚

自劾不職疏

奏爲自劾不職懇乞退休以弭災異事臣惟天人之際不甚相逺有作於人必驗於天上古晝晴而夜雨此無他政得其中而天應以和也中葉滋僞災異始興然當時君臣上下交相警戒少有諐忒不吝攺悔故桑谷不榮於修徳之朝熒惑遜次於罪已之國妖不勝徳民猶賴焉臣切見去冬以來四郊無雪一月之間兩明繼食東作之初風霾輙興積旬累月日甚一日雨澤不降天地黯慘太陽少光淒風中人小民無知相視驚洶仰惟皇上體念天心哀憫元元敬愼聖躬協於神明申令廷臣同加修省禹湯之自責不是過也天下臣民歡忻仰戴自詔諭以來今累旬月云曀萋曖不悔於昔狂颷震撼無日無之雨師屯膏旱魃肆威畿輔地方視逺滋甚陛下英明天縱神武夙成爲天地立極爲生民立命寧不淸心內視略數今日之政有何闕失有何敝漏而致上天之譴怒不息如是乎夫風者天之號令也號令不得其當則風爲虐陛下之號令始云有功者賞今豈涼徳而在髙位無功而食廩祿者多乎始云有罪者罰今豈忠信而有逮系夤緣而有脫死者乎雨者天之恩澤也恩澤不得其平則雨失期陛下之恩澤積則成川滙則爲淵稿者得之沃微者得之顯今豈有厭梁肉賤紈綺而匹夫匹婦或不遂飽暖之願者乎易曰天地交泰天地不交否傳曰天气下降地气不應則雨而爲霧地气上騰天气不接則雨而爲霾今四海之內爲陛下之赤子者男耕女織嵗無寧日暑冒湯火冬履霜雪勤勤懇懇以給租稅富室洊空中家蕩產倉府旣充用如泥沙冒名者得食濫功者得與陛下亦曾聞稼穡之艱難布縷之不易乎至如裏河一帶臣所親睹原野蕭索人民凋瘁加意存卹猶恐不聊邇來鹺船貢艘一經其地輘轢郡縣榜笞官吏踐踏小民不如雞豚刻剝困窮及於骨髓其誰爲陛下言之乎卽如目前大河之濱數郡荒歉樹無完膚人民相食守土之官相顧倉皇久始一言卽數百里之外如越嶺海陛下𨿽有好生之徳賑發之仁亦何救於溝中之瘠乎天下之事可痛如此者難以悉數陛下試黙識而深思之少畱意焉去其泰甚使上下之情少得流通則誠之所至無乎不格矣昔者婦寃釋而東海之雨作楚獄雪而鐘離之防降劉昆之火滅於反風金縢之禾起於旣僕自天子以至於庻人自大聖以至於下愚言行之機鮮有不動於天地者陛下聖神文武逺邁成周豁達大度同符漢祖視四海如家庭待逺人若中國推赤心置人腹人人歡欣得盡所愚誠肯俯納羣臣之言少汰無益之政以天應天何沴不消以心感心何福不致哉不此之深慮而姑悅適耳之言安目前之樂誠恐天下多事大工未巳民不堪命鳥窮獸攫將復有逋逃姦宄竊發艸間懲敗往年必且益甚不知媮溫茍飽之臣果可恃其身以翼宗社否乎借曰可恃興師動眾必且不一餽餉犒賞動以萬計斬斷擊伐毒又可言往嵗之事爲鑑不逺夫天下者陛下之家室小民者陛下之赤子柰何敺之使亂糜之使盡徒以爲羣幸冒僣之資四方窺伺之隙乎此臣之所以痛心疾首欲言不敢言而終不忍不言者也臣一介艸茅荷蒙聖恩生長防擢置之卿貳所衣食者陛下之廩祿所榮耀者陛下之官爵知而不言有負國恩神明昭布必且殛罰故不忘區區犬馬之誠輒爲陛下言之誠望皇上念天心之不難回念祖法之不難復念威柄之不可不攬念民命之不可不卹查照先朝舊制一一遵行又擇其尢快乎人心甚妨乎國政者卽賜處置斷之不疑如雷霆一擊人懷恐懼各保首領以還舊業名分旣正倉庫亦省受恩者獲全失寵者不怨臣見陰陽各得其所風雨以時而至日月若濯而光華乾坤若奠而淸寧四海窮民殊方異俗亦皆鼓舞於光天化日之下矣臣備員九卿復塵禮司災異不息罪加平等加以素患羸疾耳目昬眊徒竊厚祿實無寸補如蒙伏望聖意俯垂寛宥放歸田裏懲一而誡百亦可以少弭災異之萬一也干冒天威無任悚息待命之至

碑文

嚴子陵祠堂碑

亷貪立懦聖之淸貧樂固窮士之節子陵所以不乘時利獨行素履視一世而漠然奮百代而崛起者也時夫舂陵唱義昆陽雪恥豪士杖策書生獻符而先生以羊裘釣大澤遡北海之淸風有莘野之樂道及夫形象旁求旌纁交致築野肖傅解衣衣韓而先生以客星犯帝座乏閔騫之辭讓爲子方之偃蹇於戲孔子惓惓於哀定孟軻汲汲於齊梁莫不欲拯溺救焚濟時行道而先生遭遇仁明之主竟爲阻絕之行茍非有以深見帝徳之不廣豈亦得聖人之淸而不化者與然使其時士崇節槪俗尙亷恥忠臣義士視死如歸國有淸議系桐江之一絲人多全節接嚴灘之七里則又莫非先生啟迪開導之也先生舊有祠堂在桐廬嵗逺圮壊縣令某益新之屬余爲文將刻之石聞風欲起遊聖難言瞻彼崔嵬徒仰富春之髙致慨然嘆息復慚文正之雄詞銘曰新室毒流恥爲祿仕山深谷幽遂膠厥志世祖龍興響合雲從縱橫玊帛旁致形容咄咄子陵相助爲理艸茅故人堅臥不起圭組包羞孰與羊裘駟馬貰患孰與田疇先生倡之後來和之睥睨垂涎漢鼎賴之維公之風與公之節江水雲山或莫可越奕奕新祠在山之阿耿耿淸光終古不磨

記

滹沱河記

恆山之陽有鉅川焉曰滹沱源出代郡泰戲山下滙爲三泉流稍延曼循大行掠晉冀蜿蜒而東注之海按班固敍禹貢九河所謂徒駭者是也至宋蔡沈疑之蓋亦惑於夾石碣石之說遂以九河皆淪沒於海滹沱中髙不與大河相涉非之夫九河固淪沒於海九河之源豈亦淪沒乎滹沱固不與大河相涉然所謂九河者亦猶九川云爾豈謂大河播而爲九乎故知山川經絡茍非目睹身歷而欲據文字定之鮮有不失者矣是則滹沱亦未見其的不爲徒駭也顧太行以東地勢頓下且河道淤沙窪壅不常旁無澗壑以泄水怒故霖潦相仍山谷諸流叢奔防趨洶湧而至敗城郭沒田廬其害有不可勝言者今禹貢舊道旣不可見而西漢於此置蒲吾渠通漕船亦湮滅無迹豈非亦以玆水之害甚不可疏瀹而廢與河經槁城自國初至今不知凡幾徙成化壬寅始迫城下淨土寺沒焉自後每秋漲至則泛濫於縣三五十里市野皇皇無所遁棲適有天幸未爲洿沼治六年太守張君淑始開新河於郡南費以萬計未再逾夏水大入復趨故道功竟不成老氓相傳云是河不宜修築惟祭則可蓋神明之也於乎禮諸侯得祭其境內山川則祭典固不可闕然禦災捍患以寧邦家爲民父母者職也往者宣房之塞近時張秋之築具在疏理之功亦豈可少哉顧得其要與否耳誠使善工相髙下量順逆遲以嵗月鑿山開源廣拓水境要其上流而放之寧棄百里之地以全城池則𨿽鎖龍門析伊闕尙可爲也而此獨難哉不然爲石隄以捍之亦再嵗之利也又其上者平政惠民薄聚斂省刑罰尊老慈防修祭祀順天時使五行各得其所則火炎上水潤下百川用寧無墊溺之苦𨿽古昔賢者之論豈能外乎是哉若復迂之於是洪範可遂廢而天下之害付之末如何矣智者試反而思之萬一得其效豈以某之言爲迂生之談哉

宜安城記

宜安漢舊縣也漢以前爲趙地考之史記李牧防宜安走秦將桓齮者是也括地誌云在槁城縣西南二十五里今其地有宜安社宜安村故知此地爲舊趾無疑但其城化爲陂陁桑田不可復識矣於乎春秋戰國之世燕趙之郊正當用兵之衝生民塗炭旦不謀夕天下𨿽有聖賢不在王者之位故亷藺李趙保障攻守於國最爲有功今𨿽千百載父老猶往往指阜曰此牧冢指丘曰此亷將軍臺是否𨿽未可知然功徳在人沒世不忘之意此亦可以觀矣

重修陽和樓記

眞定爲京師輔郡當南北襟喉之衝諸方文軌道必由郡而入我國家重熈累洽化導百餘年禮樂名物大復先王之舊非復元季喪亂之日故𨿽池臺樓榭茍可以爲民表者亦皆巍然煥然若今陽和樓是也陽和舊傳爲郡子城南門以今揆之適當城之中負坎向離地局平正市防井陌環列四周上置五更漏刻有星人司焉以晨夜蓋古者登靈臺望云物占象考瑞以授人時其制度之大焉而不可闕者也今太守南昌熊公旣下車之明年興滯補敝百物薦舉廼暇日登斯樓而望之東瞻靑徐西瞰闗塞而其南則見滹沱迅流帶以淸漳千里達於大河韓來魏趨秦驅蜀走復有重譯而至者西南之人卓乎偉哉此非一郡之勝圖實四方之奇觀也於是慨然有風雨鳥鼠之憂焉乃徧召郡民之有秩者播告於庭諭以大法俾葺而新之令旣下諸執事奉以奔走貲者貲粟者粟舁石於山升木於淵羣工庻黎各獻其力蓋經始於治己未之三月不十旬而功告成矣君子曰何其不煩哉使之以其道故也於乎天下之事固莫不有興有廢然其興也亦未始不由豪傑亷靜之士以道使之故嶽之嶽陽得宗諒而益彰黃之竹樓至今誦之者未巳茍非其人焉則功立而讟興事成而名隳𨿽十倍玆樓猶將無取也哉猶將無取也哉

大陸澤記

珤嘗浮淸源道出寧晉問渡於所謂葫蘆河者平波曼衍一碧萬頃茭蒲菱藕魚鮭之利民咸取之供賦稅焉俗謂之水五社蓋五社之民沮洳弗田力胥此出故也噫嘻此其古所謂大陸之藪與禹貢大陸旣作是也顧古之大陸地當不止於此今近澤藪縣之田疑皆禹平水土後民始耕作至於今也至觀班氏所謂逾洚水至大陸布爲九河則亦臆揣之論今大陸與大河絕不通顧其地相邇不出三百里有此附防耳不然豈古今陵谷之推移刷蕩盡失其舊歟趙武靈王曰吾國東有河薄落之水亦謂此漢時其地猶有薄落亭今云葫蘆河者或其聲之訛轉云

傳

張嶽州傳

張舉字孟賢眞定欒城人家世以農爲業至舉始讀書卽刻志鉆仰治書經師事學官講求唐虞三代之學迥絕流類旣聞京師多名公碩儒乃裹糧負書徒走至都下復從京口楊舎人一淸問道徳性命之說侍立終日未嘗倦倚諸儒咸異之客甚窶日提一油詣館宿乘間請問辧難古今舎人惕然曰士未有如此篤信者也成化丁未擢進士授戶部主事初監京城明治坊諸艸塲及巡象馬牛羊等房卽剔刔姦蠧悉論如法賄賂不得行吏卒大畏是時倉塲委貂璫督收囊槖諸詭使部官不欲問則於是之日委順致禮或供張設樂以娛之遂往往掣肘結舌法由是日獘至舉獨不受一茶自擕菜果裁度饑渇𨿽所乘馬亦淸鞚終日不與少秣歳以爲常內外憚之無敢犯法者聲稱赫然後監宣武諸門稅日往稽閱出其不意諸課始入公家門官患之請於大司徒教下執不從乃泣訴於司禮司禮曰主事爲誰對曰張舉曰是弔馬張乎此賢汝可愼避之耳復督天津運軍采秋靑艸往時承札者通州或一至天津取具文牒而已舉身自督率復亷知運官姦獘隳廢冒廩及都運總兵故縱不問諸事上疏論列請置於法不報然上下皆稱其鯁直淸果考功課其績曰處錢谷之司著執法之譽考上上論者以爲當大司徒鄆城佀公太原周公咸器重之華容劉公尢嘆賞不已防嶽州如府缺公遂力薦於朝求得爲守且語冢宰屠公曰吾嶽人也而舉又吾屬也吾爲嶽謀無如吾屬賢者嶽之民其有瘳乎舉到郡案行屬邑考能激污首罷民所不便十餘事眾心翕然然適已怙勢者稍稍弗悅頗騰口語舉不爲變郡前湖水多魚故事守以下有之至是未嘗舉网歳辦鮓貢裁取足用有餘悉付漁戶爲課家貧親且老俸資悉以供養妻子未嘗衣紈綺食重肉嶽旣多川澤之利上下徴求前守疲於應給至舉無敢幹以私者然天姿挺直不能依違詭隨數與監司及使者因事爭曲直詞色淩厲上官積不能平亦屢詘辱之輒憤嘆曰張舉亦男子也何至爲富貴下人哉卽移書欲求去未果防禦史復出行部意望舉乘怒有所箠撻主簿一人譴死舉仰天曰以吾忤物之故乃不能芘其屬哉方艸劾欲上求竟其事不勝憤投筆而卒僚寀爲治喪具檢其篋惟俸錢數兩及衣衾而已闔郡無不悲悼湖中重臣哀其貧命使防喪歸塟欒城及劉公被召爲大司馬道出眞定親詣墓爲文以祭之嘆息灑淚而去有子五人太史氏曰李克有言窮視其所不爲貧視其所不取吾觀孟賢平生與士信臨財廉處公如家確然自防不爲物撓可謂直諒狷介之士矣及至秩晉専城澤流庻姓直道見擠百挫逾厲竟致憤郁而死悲夫

衞太守傳

衞瑛字某平陽洪洞人也擢鄕進士釋褐眞定通判平易循雅事無専成人未之奇也兩遷至開封知府鋭意修政務在全安小民使得其所開封爲東南要衝且在省下賔客車從輻集百事塡委瑛旣視事一切不急之費蠲省十五六民咸便之撫按官或有所下令度不可常行卽入具白狀從容陳說故上司初以爲戅直久始諒其忠信不妄也當是時天下郡縣爭爲媚讇所在張金鼓飾輿馬伏謁道旁惟諾必謹得不呵責頓首幸甚百姓利病率不爲陳甚至匿水旱不以聞惟恐失名譽其苞苴暮夜益潰濫不可言瑛獨以平正自持直而不挺謹災告窮用紓民力或有所忤讁譴時至輒徐然曰吾凡以惠人爲本耳寧防其他乎由是上下咸稱其賢治行爲天下最然終以無援竟不得遷居開封九年以河南防政致仕瑛在官不以妻子自隨歳所支俸錢皆付庫吏掌籍衣服車馬非敝不更造至今汴民猶謳思之太史氏曰臣珤伏讀大誥洎律令諸書凡貪吏皆至大辟家屬被徙埀統建法之意良深且逺哉自後禁令少弛吏爭爲侵漁竭澤咋枯上下恬不爲怪且相率稱能賂章於朝滛刑肆毒下民益困繇是能吏出而廉吏廢矣國朝亷吏軒輗之後有楊繼宗其後有布政使張黼河南按察副使劉俊嶽州知州張舉與瑛僅數人云淸修苦節非人情所甘宜鮮得哉或猶誣爲小徳是助桀也已

余太守傳

余瓚字宗鎭京都人也舉進士爲戶部主事員外郎擢眞定知府政尙嚴明洞見吏事刓敝毅然振作議均徭法定爲九則上出庸錢一兩中十之四五下什之一州縣注諸籍歳有所用則稽閱取之民以爲便吏有夤緣爲姦者輒逮捕以故無敢撓法又奏定馬政條格纎悉備具大約以寛民力不廢公家爲指每行州縣必進諸諸生於庭問民間疾苦或時較藝奬進人材士民感悅郡中稱治然性簡伉不能規規下人每行郡禦史裁再拜而已譏毀者多言其耀才他日禦史劉某者按眞定意欲屈之甫至境上得知府投牒人吏或未發封輒持小過笞辱之因以竦瓚瓚聞之倜儻大笑曰是將嗛我不置瓚獨非夫哉防劉禦史適畱其僚王某者泛舟大陸澤飲宴爲樂廼移文論之曰寧晉地瘠民寡比歳旱蝗二公亦各奉命有公事池上之飲淹畱彌旬供張之具不無損於民者幸量移一邑時二人方坐防事聞有府使至發書相顧大駭王本河東巡鹽禦史也卽驅傳去劉愈大恨之自是上司益復設疑卒與後至使者柯忠構訐移知黃州府未至道卒瓚美姿神善持論遇事侃侃無所屈眞定當西南輻輳戚宦貴人過者公愾之外私饋不行州縣亦倚以爲重率放而行之民大省沒後數年西北用兵大司馬馬公每稱其才可任重托防閱各郡儲粟惟眞定至數萬石視他郡爲多復言之朝加封爵云贊曰都下多四方賔客名卿鉅人士生其間聞見自博往往有涵渟閎衍之意然五方俗雜侈汰相矜修姱媮媠波委成習故登仕籍者咸不能吏事敗賕觸罔者時有之若余眞定之雄才偉識吏道精敏復緣以儒接踵趙張可謂不系於類哉至其睥睨一世寧折不撓則不免漸燕趙之故風與

孫僉事傳

孫博字約之河間景州人也倜儻有志節通毛詩博極羣籍尢精語孟酣飫沈泆著爲論說深得聖賢之指諸儒競傳誦之釋褐爲歷城教諭登進士授禮科給事中論事不避彊梗聲振瑣闥成化庚子汪直用事立西廠宻令左右親校覘察公卿以下官得失輒注考語乘間聞奏有所黜陟或徑自捕系考鞫內外恐惱里巷細人爭詣廠污官吏權柄下移謁私門行苞苴者益大起博上疏論直盜弄國柄作福作威使君相廢職漸不可長疏入上令毀西廠直大恨之尋遷山西按察司僉事博旣禁闥舊臣又襟韻疏暢居法司鬱鬱不得志防當道時欲有所指擿遂乞致仕還鄕裏茅茨蕭然未嘗有戚色日役蒼頭課田園或遇故人賔客觴詠不倦凡仕宦至景州者猶時時勞問治甲子知州馬某貪虐毒民博諌之不懌遂以事侵之博發憤詣京師論其罪惡及人命十餘事得賜詔獄問且遣使者詣景州覈實知州度不可解乃佯爲謝罪置酒毒死聞者莫不憤嘆初公且死囑其夫人曰吾以孤直不容於朝幸奉先人之業得休息田畮教誨子弟百無所恨今乃爲羣小所害命也夫我死勿埋吾屍庻幾朝廷覺悟得爲百姓除暴去亂吾且含笑地下矣遂死馬后竟伏誅太史氏曰先子按察晉陽嘗與孫公爲寮寀珤兄弟又嘗侍幾杖質問九經親見其爲人卓犖開爽有古國士之風然慮事不欲爲太深又不設城衛故始以此立節中以此去位終以此致死語曰直如死道邊信然哉

劉按察傳

劉俊字君佐眞定深州人也舉進士初授靑州府推官鞫獄詳允不避盤錯每行部不治裝亦不列騶從衣大布蕭然匹馬如先書生至則趣對𨿽彊梗桀驁無敢不慴伏秋毫無所容私吏庻凜凜大稱廉平尋召爲禦史風裁益振擢河南按察司僉事遷副使所決獄多人所避難弗任者則揚推曰非劉公莫治君佐亦蹇蹇自負聞事風生無少回屈有罪者度不可行私卽首服每分巡大梁河內等道一道肅淸歳當代姦吏酌酒相慶是時進士多出補州縣上司禮之視他爲優其州縣亦自謂行當被召故往往爲急政立聲名或倨肆自如甚者苞苴公行不自重惜俊曰凡州縣皆吾屬也政均以品則可矣若分析太明是使賢者弛其志而不肖者傷於寵政蠧民敝恆必由之故禦屬吏一視兼聽惟以法爲凖不少寛貸後多去爲要路者亦時有怨言然君子亦由是知其知大體其後有劉某者河南人也弗悅俊造爲飛語伺科道當劾諸方面官遂注名貪虐以奏詔下公卿議大司徒似公鐘識俊名曰是靑州故廉吏劉俊邪頗聞其節愈厲柰何有此事遂寢然性戅直不飾邊幅在官終日閉門不通一謁有善客至時或對飲惟蔬菜湯餅而已必求盡醉指大樽曰吾興在是非浹洽不可奬善疾惡皆越常格率意而行卓詭絕眾以致仕終於家太史氏曰天道不息聖人貴誠季世多僞故直諒惇朴之道不行焉𨿽迍邅齟齬然理國之具非玆士卒莫可使者旣亮其忠復以纖介萋斐不究所蘊進賢若渇吾聞其語矣

文

睹靑天文

石子塟其親於宜安之南里長號訴空五內崩潰逾十日而疾作血脈憤興貫瞳決眥云曀萋靉遠不能視禱於神弗應醫藥療之弗克廼支之夜焚香布楮明水載酌自吁於庭於乎造物者乎厥初生吾孰命予气曷陰曷陽輦輹眾理丹扄熠耀發謀出智百執環廬神明涖位孰弼其成孰造其始水谷委海音樂歸土浸滛下胞旋出腐綠囊其綈有力孔武蔥蒨維東曷盛則恐華旣張淸風內颺九斿皇皇倐溫忽涼水府孔修木明火章上蒸昆侖溢爲瓊漿周流四旁以城中方敷施翕受孰執其綱四體旣固膚革充盈聽徳惟聰視遠惟明齒剛能決貌端以凝著爲議論廣邈鏗訇摛詞綴篇家藏世行移忠以孝貫明於誠上沿姬孔達於始生茫茫華夏服其聲名孰誘其衷俾余有成操思絕俗治思變道學思入聖言思入奧媮溫茍飽糞壤行潦卓犖自存孰啟其好繄天之能作物之則始也何丰後也何嗇內搖其精外奪其色岐扁無功鬼神匪澤於乎噫嘻天其無意於吾乎抑其有意於吾則儆戒旣至黜罰宜弛復之以環直之以矢還其光華蕩其渣滓朱軒華冕吾將不以爲崇緼袍穿履吾將不以爲恥吾將沿諸經獵往史訂羣儒搜百氏馳騁上下百千萬防治亂臧否形之掌指成一家之言述當代之事優遊哉以卒歳茍一息其未已然後奉造物之初錫而歸之可謂成厥終而顧其始也其無意於吾則形固帝形也貌固帝肖也姑以與之還復取之姑以發之還復落之浸假而化余之目以爲彈臂以爲弧凥以爲輹脇以爲輿以气爲索以神爲駒吾豈不能乘之以往而何苦於拘拘天乎神乎有意無乎胡多予之不幸而不閔予之無辜乎告已退位陰風蕭蕭灺燼旣銷闔戶言宿俄夢羽衣蹁躚若勑使者自空而下揖而謂予曰惟汝至性通於神明曰汝無罪則爲匿情昔者商退西河尊師未力其道𨿽隆受天之殛守道如寧行可無悔三晨晏興幾沒於海此皆盛徳猶以微累於汝擢髮可數其罪汝之立朝不聞正君食君之祿而後其親發爲文章何補於民祗取聲譽以光縉紳爾在童穉開乾闔坤謂敍九疇謂批逆鱗修之白屋壞之淸塵易其國士而爲詞人矧爲歌詩刻畫鬼神抽黃對白窮涯極津非今是古悲周劇秦鳥駭獸抃山顰谷呻霜雨揮毫風生運斤金貂被嘲將相防嗔千鈞可輕枝木可信智勇失慮愚泯忞忞斂衽延譽倒屣迎賔回顧時髦瞠乎後塵天之所以畀汝者謂何國之所以養汝者謂何而汝以文其身乎曁其塟親視禮爲粃縱其天性號若孺子踴躃無數血涕沾履朱炎鑠金勞勩不已以干孝名以聳閭里長者來唁汝塗其耳毀瘠旣形莫慮終始奉親之枝作疾誰使𨿽然過有可攺徳有可沐日月之光虧有可復憂患致存疾疢生福帝令赦汝不汝爲戮尙愼思哉無易前覆予聽其言惕然內訟芒然不知其自失也嗟乎誠予之多罪哉吾有過吾不知也而人知之人不知也而神知之而以質之神而以折之天誠予之多罪哉廼載拜受命旣能自反使然予言遂致首肻彤雲倐散漏聲在板起呼墨卿載之竹簡

說

去思說

有斐之章徳武公也誰嗣之謠懷子產也召伯去而甘棠勿翦叔子沒而峴首有悲彼數君子者其深仁厚澤誠有以入乎人心旣深且久歷百世而不可冺耳故夫老子壯孫相與傳誦不休不惟身被其福口誦其人凡吾所以養老尊賢長長防防厚生送死得庻幾於先王之道而不徒爲人者何莫非上之賜哉徳其賜不可見其人矣於是或睹其興作建樹之功或經其遊歌燕集之地傍徨悵惘無所宣泄乃從而吟詠之又甚而碑碣之又甚而悲號躑躅之耳豈惟數君子者不知得此於民𨿽民亦不自知其思之至此也是故王者之風後世猶可想見其萬一近世則不然好名之心勝而希古之願深不力其本而惟末之是飾裁一舉事輒欲勒之鼎彜埀之萬世又其獘也狙畜其民而奪其利剝割斬防以籍民口恐上之人一旦之見讁也又乞哀以餂之計無所用乃復風厲士民爲之立石頌徳欲以欺天下噫嘻何其不智之甚哉夫善善惡惡人心至公𨿽以智籠之可欺於旦夕尙不可欺於永久況夫顯惡著慝昭昭在人可以一手掩眾目哉縱人可掩已心獨可欺哉古人有言一自誣者危再自誣者病三自誣者滅吾恐逆天違人自誣以取利利之未得而害固將至也或曰君此者𨿽自誣然亦知慕善名掩罪包羞以迹古人不猶愈於尋常乎嗚呼此說之行是使道之益不明也聖人惡巧言令色孔壬惡鄕原之亂徳正爲是耳夫人品髙下自差殊不同茍盡吾材與吾心𨿽無徳澤以及於民亦何愧哉縱使有好貨財肆刑罰以利其家所謂尋常不足道者然亦終日惴惴恐蹈法网不旋踵而譴黜重至身被惡名終身不敢啟口言及聖賢君子事彼誠識之淺小以至於是而本心固未嘗盡亡也特私欲牿之而已豈與夫盜民之利盜國之柄又盜夫古今天下之賢名者同哉天下不皆聖人亦不皆賢人君子茍不盡亡其本心𨿽材之庸劣聖人固不深絕而賊盜之人孔孟力拒之今乃不能爲君子又不欲爲尋常而顧乃欲爲穿窬大盜何哉嗚呼吾不能得使天下皆君子亦不能得使天下皆不爲尋常必不得已君子什之三四可也尋常者𨿽多無害也狙巧盜名之人有一不可也

媒說

西裏之婦有習爲媒者三年不成凡爲絲蘿之好鮮扣其門釡竈蕭索將營他技聞國有大媒氏乃載束帛往問之再拜而進曰自婦之爲媒也膏唇錯齒毀方削亷意隨波流辯逐風生化媸爲妍扛卑使尊堅白同異燦爛紛綸盼移喜怒咳定取予左顧漢勝右麾齊衂自以爲術已精矣一行而節應再舉而轍亂久益齟齬行唾於塗立詈於垣不敢出戶庭者歷寒暑矣將逃之他郊無復言媒妁事竊聞大媒氏旁通於道大化於藝願進之階下以袪愚婦之惑大媒氏呼而起肅而入布席於堂斂神凝思屏左右人三引其端裏媒不悟廼閉之別室致憤發悱明日又問之對曰將無誇毗失繁噏訾失幾功急大勞反損事圖速成反敗與曰未也趣復入戶三日然後召焉則見裏媒之眉間栩栩然有動意曰幾矣得之矣問曰女知吾媒有大權變乎曰然吾爲女言之天下之道有經有權聖人用之智者效焉先王之道至大極遠吾儕巾櫛賤婦委巷小人安敢議之𨿽然禦有百車不如詭驅兵有百萬不如反間是故我遇其常揚兵正旗三戰而勝功非我誰卒遇勍敵我計不展進與無所得退與有後患彼乃嚴兵以待我亂我乃騰飛語飾謗書賂左右私名姝嫁怨賈禍以保我軀是以亞父抑田單走樂毅奔晁錯刮忠反遇禍正反防詬必如是然後兵可制勲可就矣媒有兵道焉女之所習者蓋勤盟屢講朝平暮成蓐食而更戰旣陳而後擊之法與故口血未幹而盟已解圍柵未備而敵大至矣女所謂知媒之常而不知媒之變者乎吾爲媒三十年矣被選入官亦復十年吾譽枯楊使爲春華吾毀白臺使爲嫫母吾言一出彼各心醉彼執一端我當其防收兩家之歡得三倍之惠卒有乖迕吾委諸其鄰其鄰不受吾委諸其親其親不受委諸他人彼自交惡而吾潔其身今吾老矣國中推善爲媒者無以逾我而老婦壯子少孫行女感我者亦多矣𨿽然其難易之理成敗之數爾亦宜知貞女易成冶女難成妍女易成醜女難成禮法家易成失節婦難成蓋其媺惡素定風聲素遠幸我輩者雌黃炫亂黒白顚倒使芍藥之艶得儕行露而升者以有此舌與齒耳故吾輩者爲正人小利爲邪人大利而怨不及焉抑吾聞之嫁怨於人其怨將繁賈禍自我其禍始大吾恐明王之世終無稅駕之所姑以卒歳利吾身而已乃更教女爲之吾不仁吾不仁於戲大媒氏固不足取然其言時合於道特擇術之不精糊口之欲亟以至此耳以吾觀今之仕者何止一大媒氏哉而顧偃然自以爲得計亦甚矣

熊峯集卷五

欽定四庫全書

熊峯集卷六

明石珤譔

序

防試錄後序

惟我皇上嗣綂立極萬邦咸休彰善癉惡與民更化乃嘉靖紀元召用耆宿以式有位旣亷羣吏之治於內朝牧伯別其幽明以風四方命鄕論秀將策於大廷禮部先期以防試請上命臣冕臣珤爲考試官主試事旣遵定制取中式者三百名錄其文以獻臣珤謹拜手稽首言曰惟天之生斯才也將以輔斯世也世運有升降污隆之異則人才亦必由之何則其所漸摩薫染習聞而飫見者皆是物也而安得不與之俱哉是故其政平則其士安以舒其政修則其士莊以亷其政急則其士疾以怒其政敝則其士怠以緩其政衰則其士哀思而離逷夫士民之選也士如此況於民乎況於風俗乎有聖人者出識其端審其勢深明其感通之故一鼓舞而新之於是有滯興有敝補髙多寡卑有損有益而王道成矣我皇上今日之治是也易曰包荒得尙於中行洪範曰皇建其有極猗歟盛哉士生斯時遇斯際親見裁成輔相之大而亦有行義達道之責茍不足以翊世運而贊政理則亦非豪傑有志之士矣士之志柰何大學論明徳要曰誠意中庸論達道之所以行曰至誠然則所以承上之徳者亦惟曰誠而已誠則一不誠則二誠則純不誠則雜不二不雜由是而正心修身以達於家國天下焉由是而經綸大經立大本知化育焉蘊之爲徳行則篤實而輝光發之爲事業則髙明而博厚而言語文字之華姑以有聞於天下又不足言矣異時丰功偉烈澤潤生民功在社稷世世稱之無替否則支離偏曲與眾人伍是自棄於聖明之世也而又況乎言不顧行行不顧言徒以科目爲媒祿之具者哉予亦由是科以進每日懼也願相與勉之

送大宗伯李公歸曲沃序

自予再召入京竊見大臣去國多稱疾不視事上疏乞骸骨使至卽其家拜君言之辱及得允𨿽恩數稠疊詔指慰藉亦卽其家拜君之寵命而去此稱疾之典也禮也而予竊以爲有所未盡善也正徳丁丑夏六月望日禮部尙書掌通政司事曲沃李公復上疏乞解政務聖天子再畱之不獲乃賜璽書進太子少保致仕給驛還鄕裏仍令有司月給米二石歳撥人夫四名應用明日公服峩冠公服大帶搢笏陛謝又二十餘日安車已駕國門入陛辭於戲吾固知此典猶在也蓋必如是而後聖天子之使臣可謂以禮大臣之事君可謂盡禮也哉何也士修於家興於學校立於天子之廷固將求以事君也不虞君之禮我若是其備也旣仕矣分職理物日近天子之耿光月有廩歳有給時有犒事有賞朱芾輝煌曵佩以趨其在於外旬宣激揚風行電驅令必行禁必止軺車所臨提戈負弩奔走不暇何其品數之隆且悉哉比其老而且去及有故而不欲畱也一辭之一慰焉再辭之再慰焉勞問之使旁午於道諒其必不可畱也進之秩予之傳優之養老之祿又何其恩意之周浹哉夫君之使臣不忘以禮如此而吾爲之臣子者乃或稱疾於家假寐於簀使來或徬徨於門恩至或便跚於庭以疏而辭以書而謝而遂去矣亦何以稱上之所以使我者哉少而壯壯而彊彊而艾耋食君之祿亦腆矣荷君之寵亦至矣志有所不行而去者義也恩有所不能釋而不易以去者禮也義與禮並行而不相悖者也顧義而忘禮然且君子弗爲也而況並與義而失之者乎李公今日之進退可謂得其道矣觀其能美所終如此則其由進士而歷戶工主事曰有淸譽由戶工主事而遷兵部員外郎郎中曰有能稱由郎中而參議而通政而府尹曰有善政由府尹而通政使而兵部侍郎而禮部尙書曰有大臣體歷事三朝出入九卿而曰有君子之徳豈不益可信哉孔子之去魯曰遲遲吾行也其心蓋有所不忍也孟子之去齊曰予日望之也其心蓋有所不能忘也彼大聖大賢者其出處去就之際如此而吾徒學孔孟者也亦固宜有是心也其初也偉然而登於朝其終也軒然而去於國仰不愧於天俯不怍於人亦何不可之有哉若李公今日之進退可謂知所擇矣走也非能行義也有所不敢忘義也非能執禮也有所不敢棄禮也積諐累愧行亦且山澤矣異時脫防日月之明賜首丘之地𨿽困且憊當匍匐往焉以成進退始終之節上不負聖天子下亦不敢負李公也公行公卿大夫士多詠嘆其事防兪宗伯徳彰來代公任與公之僚汪君用之柴君時中諸君子俾予序之

送大司馬涇川張公致政序

所謂大臣者蓋不徒以其位之隆也其道徳上足以正君下足以庇民內之足以識天下之大幾而外之足以成天下之大務者也有如是之徳而又以身任天下之重臨利害遇事變凜乎其不可奪是故謂之大臣夫以聖天子總握乾綱於上得臣如此而用之諌必行言必聽委任必専吾知有所令而民莫不從有所禁而民莫不止有所舉措而民莫不服其風聲所及猶足以折大憝而消朋慝其爲天下國家之利益豈小小哉兵部先書涇川先生淸潯張公以予觀之不但今之所謂大臣固古之所謂大臣也公以翰林學士國子祭酒禮部侍郎經筵日講官歷禮戶吏兵四部尙書奉勅參贊機務逮事三朝出入樞要埀四十年蓋自啟沃教養出納黜陟之大編纂論譔言議詠歌之細無不以直道自任天下之人亦以直道許之方介之名達乎遠邇其在參贊也尢以祖宗根本重地所宜鎭定安輯因事建議知無不爲有所予奪中外稱快事歸有司而守備之體益尊至於憂或蹙於額憤或見於面若有大不得已於其心者而人莫之測也則公豈徒爲者哉乃今年正徳乙亥春正月卽上疏乞解政務詔輒勉畱凡三往返至於夏四月竟得允上念春宮舊臣特賜璽書加太子少傅致仕令乘傳還鄕仍令有司月給米四石歳撥人夫四名應用君臣之間可謂兩盡其道矣方其求去而未得也章已十餘上溫旨所以慰籍者亦且諄復而公求去益力計必得而後已中外之人固皆謂公大臣也以身殉國可也何必乃爾夫孰知公之所以不可及者正惟在於此乎蓋人臣之有出處猶天地之有寒暑晝夜行者之有止息而食者之有饜足也寒暑不推則歳不成晝夜不代則明不生知進而不知退亦豈天地之常道哉大臣之所以爲大臣其根本節目之大者正在於此彼其所謂才與徳固依是焉以立者也非是亦莫謂之才徳也是故孔子曰所謂大臣者以道事君不可則止彼所謂四時之序成功者去知足不辱知止不殆者又不足云矣故時乎不可去也𨿽流言日至而不防周公之狼防是已時乎可去也𨿽其道小行而必速孔子之接淅是已若外此而徬徨卻慮𨿽忠如伯起賢如望之君子已惜其見事之晚矣予然後而知大臣之所以爲大臣其根本節目之大者固在於出處進退之間而出處進退之間非明以先之仁以勝之而又有大勇以主於中而達於外蓋鮮有不廣譬而自恕者然則公之爲大臣其視古之大臣夫奚有慊乎哉抑吾聞之處江湖之遠而不憂其君仁者不爲也公受恩累朝親侍最久知遇最隆玆其善始令終也禮亦甚腆然則公之去國也寧無惻然乎哉寧無惻然乎哉諸卿大夫舉漢送疏傳故事出祖於都城外余爲之序

送大司防吳公致政序

正徳庚午春二月刑部尙書姑蘇吳公致政歸公卿以下祖之東門外又重夫離合之不常也屬珤爲序先是珤嘗謁公適詔下優老珤進而慰焉公曰夫人防而學壯而行老而歸理也亦勢也焉用慰爲珤斂衽而受之反而思之誠如公言哉蓋萬物之生有榮有落四時之序有往有復終始消息將天地之大古今之遠莫不皆然而奚獨士君子之出處也哉顧公之學與行與歸有卓乎可表於俗者不敢不爲天下道也公舉乙未進士爲刑部郎中卽以明達之才爲上下所稱重凡部有疑獄多所諮決旣歷貴州廣東按察副使福建按察使太僕卿工部侍郎用益博學益日冨羣疑前百務叢委每談笑而應之沛乎略無難色故車轍幾半天下而所至有賢名寃者賴以信饑者賴以飽紛者賴以整困者賴以舒𨿽三十餘年始晉上卿而海內之所望於公者則已久矣今其歸也則又深達夫屈信往來盈虛之理而未嘗少有怨尢豈不誠賢於人遠矣哉愚蓋嘗合天下古今而論之矣湘潭之放忠矣而傷於怨介山之火賢矣而失之激上東之冠𨿽決而出於務名丈人之篠𨿽潔而果於忘物求其從容中道合乎君子之大中至正者世亦無幾是故孔孟爲百世之師而去魯之行去齊之宿果爲天下後世之模範也今公之行與珤所聞於公之言豈不誠猶有孔氏之家法哉易曰君子尙消息盈虛天行也又曰知進退存亡而不失其正公蓋有所見而其言如是矣吳郡佳山水有池臺魚鳥之樂公又多賢子弟其俊而選者已登於王庭脫簪組之榮得泉石之安去簿牒之勞就燕閒之雅吾恐隱迹吳門托名赤松者未必如公之安且適也安且適必且壽必且永有令名公其所謂學而有所用行而有所成歸而有所養也哉於是諸公皆頷予言也俾書於策以爲公贈

送廖君從盛還海南序

物之生莫不有始水始於源木始於根人始於祖先王貴人而重始也於是爲之祠禴嘗蒸以追思之爲之氏族本支昭穆以綱紀之爲之一世二世以至於五世十世百世以聫屬之而禮樂所由生焉禮不虛制樂不徒作樂也者樂其所自生禮也者反其所自始者也是故太公數世不忘乎周而孔子亟曰吾殷人也無不惓惓乎宗祏之承鄕土之故者自宗子之法不講忠厚日薄因之以流離轉徙譜牒散落此道如綫其甚也竟有澤未絕而相視爲塗人者不有君子悅禮樂而惇詩書則先王貴人重始之意不幾於熄乎若吾考工廖氏父子兄弟不忘其始可謂眞能執禮以守先王之道者也廖氏族盛於海南陵水自其祖諱召興者徙河間之東光乃絜其伯氏瑄來畱季廣以居廣生彭字從盛瑄生紀卽今考工君延理也祖子孫三世七十餘年於此矣每歳時祀享飲食未嘗不南向而祭相語家人以世世無忘海南而其居者亦時時迎北人問動靜乃治丙辰從盛長益賢深念同气一體不相見者數世聞世父尙巋然且八十餘乃駕舟乘風省於東光又友其弟於官署居再逾月起處言笑藹然骨肉之誼不自知其萬里之遙七十餘年之阻也非深達於水木本源之理者能如是乎且吾聞君自海南而來也固嘗渉大江歷河越淮然後達於京師蓋親見水之千流萬又千萬里而逝矣而岷山積石桐栢之間其混混而出者固一源而未嘗分也其於木也亦然君子於此可以知始從盛君豈亦嘗觀之而知之者乎不然則渾厚奇特獨深百世之思其過人不亦遠矣哉不忘其本之同仁也任重道遠獨往而不疑勇也是冝其磊落也乎行人所不能行如此也君旣獲所願將南還以報其宗之人𨿽然吾必有以告君矣樂生反始固禮樂之情而安土惇仁亦聖賢之所深予者茍心之同焉貽謀之善焉世世守之以昌其業則考工𨿽不必一歸君𨿽不至再省其爲固本深源重始之義不已盡乎考工方以文章事業爲聖天子擢用以揚於天下爲天下光蓋不獨近顯族屬而已固亦將上昭於五世十世以至百世而無窮也斧屋相望郁乎增髙此其報本追遠其事之大者而從盛君之望亦可以慰矣珤旣與考工逰又感其合散之有禮用序其略內於歸舟俾廖氏世世有所考者若其名諱之冝避而不避則厭於尊且志信也

贈山東張太參序

士有負天下之望一出而著勲烈者然而不盡然也邅回坎廩久而不得發或久而後發者有之矣君子孰不欲揚名之汲汲也哉不惟賦命殊也茍非上智亨衢坦途實足以覆是故疾徐難易君子視而一之難則思患深徐則閱故熟及其成功殆無不同若今山東左參政張公抑之固秦之望而蚤有志於用世者也自其舉進士歷秋官主事員外郎出爲吉安漢陽二郡皆以能稱蓋不獨吏畏其威而已觀其行者謂之貞探其學者謂之博識其法者謂之恕不可謂不發且著亦不可謂不及時矣其調漢陽也居以九載則其邅回不進時也夫仕者莫不欲速一違所願怫然恚郁然阻者多矣公獨安處靜俟以待天之定何其識之優耶蓋九仞之阪一決而驅之亦易然而不摧裂者幸也孰若周旋盤辟不失吾矩步範驅之正使積中者不敗待時而有獲也哉旣乃治乙卯果以眀績上之天子陟參東藩君子於時知公果能處天下而善保令終也吾自防卽聞秦隴間多奇士未嘗不慨然興起思周漢之舊焉旣已入仕得與其英俊逰乃知有所謂張抑之者吾𨿽不識抑之而侍禦夏君時雍黃君時濟則其產之選也皆亟稱曰吾師張公非秦隴之望固天下之望也先時秦州未有進士公獨奮然力學以成其名執經而從者林立往往相繼登髙科皆公啟之也噫予又安知抑之之能成功烈抑移其平日所教於鄕者而推之乎是冝磊磊乎過人遠矣自此以往又移所以治郡者而參輔牧伯而卿而相茍率是道亦無施不可矣始公以乙卯赴任蓋逾年而二君偕鄕之大夫士始克舉此皆自以爲晏也夫出處久速尙能相安以道而色不動矧言語文字之間顧厭夫後時者邪或言公好文篤於好仕冝其汲汲吾又安知其汲汲否與惜予文不足以充其好也

送僉憲郝君序

治九年大理寺右寺副郝君性之以公卿薦受詔審錄京畿諸郡刑獄已復決疑事保定還奏之廷中稱旨明年遂擢爲浙江按察司僉事職屯田焉嗟乎今之聰明儒雅之士類能陳力述謨然非屢試而後大用則其成功也未必卓卓乎爲不可及蓋天下之故知其理不若履其事見之眞不若歷之熟談江河辯險阪𨿽使人聴之聳然未必若身親舟楫驅馳者之得其要也是故先王用人必試以難必試以可必明試以功逮至於漢𨿽可用爲相者猶歷試之於三輔誠以其道必如是而後盡爾我國家建官用人不殊古昔其所以試而用之者亦有二焉或以官或以事以官則廉其官之治與不治考績黜陟是也至於出乎常職之外投之以﨑嶇處之以繁劇嘗之以權利不亂焉然後用之若性之之所歷者則所謂以事而試之者哉蓋性之自舉進士爲大理評事歷寺副且十載凡經其所允駁者人人以爲冝其素所蓄積固正且大而京畿保定之行電明雷動不阻於豪慝不撓於疑謗民稱不寃則又其表表乎過人者也夫天下之事冝莫刑獄爲難於所難者過人如是則迎刃而解者固多矣然而按察之任則不専於刑獄也非特不専於刑獄亦不専於屯田也凡一方之郁暢百執事之淸濁無不於我乎張弛君尙益持風裁以無負所豫立也哉聖天子舉賢任能不遺餘才日厲精以圖至理君𨿽用之矣安知不猶爲試之也乎由僉憲而上而副而長內而卿尹之位亦方有待徴之試愈難用愈重奮鴻漸之翼以厝天下於磐石泰山之安性之固其人哉性之旣就道與之同寅者偕祖之都南門而寺正朱君徳章實徴予言以爲贈予固因性之之已至者而浩然思見其方來也

送嶽州劉太守序

始吾讀漢史傳未嘗不歆慕司馬長卿朱防稽田相國之爲人乘時際遇挈所有以示於天下欲蹻取志立應自布衣不十年躋顯融或晉而公卿名掲海內功載竹帛何其稱意哉每嘆今之時鮮其倫蓋不獨其人殊而世亦異矣及觀劉嶽州之出處卓犖俊爽歘變忽化廼知古今𨿽不盡同而事有不能必不同者世患無其才耳有之進之何嘗不愼用之何嘗不亟哉堯章以通經博洽有盛名四方豪俊爭交之至持其文以爲槪流播都下駢鑑爭賞連擢進士髙第初授主事卽得錢谷劇司以書生馭老吏巨猾無敢犯嚴不苛直不挺自大司徒而下咸以爲優兩國課尢著淸鯁聲聞益勃勃不可遏其才如此於是再遷爲員外郎不逾年遂乘髙箱出守大郡當西南文軌之衝是𨿽不假於題柱之炫而負弩之名已成亦無事乎負薪之勞而懷印綬歸鄕裏使夫道旁之人跂望而不可及矣其視二三君子遇乎不遇乎已遇者如此則自是而上遇又可知矣𨿽然此特論朝廷用才之急及堯章之履歷適有同乎古人者而已若充其志則封禪之槁或不足於事君牛車之釁或不足於立身吾方麾而去之惟夫一言悟主者差若並行而不悖然去孔子之所論事君立身則亦槪乎遠矣要之如孔孟之所論非召公之遺愛傳說之霖雨有不足以充其量而竟其業也堯章以俊才當盛年而太守與民尊且親専且久又大有作新之責以仰副國家之所委寄者吾欲一見先王之教化不於嶽州望乎矧吾鄕衣冠文物之運率百餘年一大發當其時際其運又得其人豈必吾將天下固欲引領矣

送吉安任太守序

正徳丁卯春正月石阡太守任君象之以制終入覲攺知江西之吉安吉安之士相與喜曰是固昔在詞苑有文才名者以經術飾吏事於治吾郡也何有又曰是固執法守正不畏彊禦者逆鱗猶且批之何憂於胏臘夫二者之所論不爲不知君矣顧二者之所知望也望固不可缺而實則豈可少乎蓋象之自舉進士入翰林珤輒與之逰平居言笑衎衎未嘗以文自許一日召試東閣眾方泚筆有待顧視象之已數千百言詞旣葩藻而議論一一皆合於道及官禦史亦未嘗以气節自負居未逾年卽抗防論大事且曰治忽之幾在乎正邪當隆治之世而使邪說得行及其浸滛𨿽百孟軻千韓愈力救而不可得議𨿽不行自是流俗知畏而士有恥卽是以觀則詞章諌諍豈象之有意而爲之而聲名聞望亦豈象之修飾而致之者哉況世之以直獲譴者率矜豪軒赫思顧其名往往爲所拘防極力以狥象之自禦史出宰中部卽孜孜愛民課桑教種誘子弟以忠信不知身之昔爲內臺也再移新安如中部遷歸徳如新安再官石阡亦無以異於治邑所至民皆愛之弗忍釋去然後象之之量人愈不可得而測哉蓋象之敏而用晦不欲以長軋人故不求異於人而自有大過於人者如此於是吉安之士劉禔伍全者三十餘人相與難予曰信如子言則文學問譽果不足以知人乎哉曰何爲其不可知也仲舒以對策髙第出而江都治汲黯以面折廷爭出而淮陽理張綱以直言敢諌出而廣陵定是皆所謂有其望而實能副焉者矧今日當重熙累洽之世任賢責成非漢代擬而吉安爲文獻鉅邦又非淮陽廣陵之昔日移石阡之政而放之誠易於治哉誠易於治哉予獨恐諸君但知任君之望也故相與樂道其實云

送劉進士奉使序

治九載珤濫竽分考天下士之在禮部者得江西劉君持慶焉君明春秋學深得胡氏傳旨旁通公谷左氏出入貫穿引其脈絡以達於聖人爲文章不拘拘剪剪沛然吐其辭而放之若漢廷諸臣議論𨿽人盡其說文采煥發然誅則誅貶則貶自有擾而能毅雜而不亂者亦可謂精矣其論古今賢否得失及策當世之務善操事柄守之不移某是某非此可予彼可奪𨿽未必盡合於中然麾之進退如臂使指不爲畏首畏尾支離浮游之言蓋以其所精者而達之他文故能如是噫作文之法當如是矣孰意於吾子而見之哉於時今相木齋謝公學士守溪王公實主考試遴選防擢殫厥精力凡與珤同事者手披口吟心惟目省神以防之率至夜分或漏盡不就枕席得一士則踴躍喜不自制坐待翌日以獻於二公珤得君亦於執燭時也寒星在天錦綺動目能不快乎亟呼伍秋官朝信相與擊節當是時珤猶未識所謂劉子者也旣撤棘陛見退朝以息俄而殿試亦畢則有二士者以入袍笏秀整儀貌閒且都吐葩含芳問之則安成彭師舜與持慶也師舜之才亦與君當而筆意之峭防瑩麗與其人似蓋二君之素相期者亦固謂有今日也孰謂迂鈍幸不爲五色迷而乃於一网得之哉安成春秋名天下凡其爲屬詞比事之文者得之於手應之於心往往能先四方士然以宿學淹畱者亦時有之若二君則又其地之稑而實一再戰而勝者也珤旣久與朝夕益知其人之賢乃季夏封太僕卿錢公卒於江東訃聞當寧命營其域而劉君乃以次奉冬官檄往涖其事亟告於珤曰祥將別矣幸得便道歸拜二人於堂上先生無靳告祥何以悅親乎夫自君父母之舉君也桑弧蓬矢已射於四方矣方其防也惟恐其離於膝也及其知詩書能文章惟恐其不祿於朝而食於家也君能以芳年淸才登髙第躋顯要有日而又以王事還故鄕凡邑之大夫莫不郊迎嗇夫小人前呵夾趨光采動道路將君之宗姻鄕黨其孰不動色而相欣欣則君之父母順可知矣天下之孝有大於此者乎若其節操之淸忠涖事之公與勤則君之祖忠湣公遺範具在有不庸言者𨿽然今日之事聖天子所以小試乎君者也固將有以大用矣由小而大君亦盍思之

送程君徳和知泉州序

天下之理原於心散於萬事始於一室達於四海惟君子能博而約之以合其異而歸之同是故不出戶而知天下不下堂而萬姓理也及觀孔子之論治民則曰奢示之以儉儉示之以禮又曰觀民設教若又欲相機而動因時而救者蓋天下之理𨿽無不同而天下之政則不能無敝守其在我者經也百世而不變可也其在人者則剛柔異性燥濕異冝彊弱忠僞異習茍不觀而設之示之以通其變而協於中則政何所底於一而治何以臻於成哉新安程君徳和邃於春秋之學固深諭夫經權之旨者也自舉治丙辰進士授戶部主事歷員外郎以至郎中處錢谷劇司能以簡禦煩以整易亂得因時通變之法總諸庾區畫旣備懸法眀允吏無所容私大爲上下所知重乃正徳己巳秋九月受詔知福之泉州夫泉州福之鉅郡也而太守綂羣吏控制千里弛張操縱運之掌指又可以行道之地也徳和以養於平日驗於省署者益擴而充之則夫有所令而使民趨有所禁而使民避有所設施指示使民觀感而化者當不少矣愚獨慮夫天下之習溺於宴安小民之利匱於徴索蠶織漸廢而紈綺日繁田畮不增而坐食益眾小吏夤緣絕流掩羣財盡力窮剽竊繼起𨿽有直指之使善戰之將一功成而百怨聚但見其害耳而豈足以爲利哉相機而動因時而救宜無急於此者省刑罰薄稅斂之訓寛之一分之說視民如傷之意蓋今之爲民父母者不可一日不存於心而太守爲尢宜惓惓者矣昔韓韶爲嬴長願長活溝壑之人倪寛爲內史不惜考課之殿而渤海之政則又大率顧以力本齊之載在史冊永爲令譽守經行權之法不過如此徳和之所以治泉夫豈後於數君子哉愚見政日成譽日隆臺省之召廊廟之擢皆自玆始矣予在翰林日濫考禮闈與徳和有道義之雅也故敢舉古今治民之略論之防地官郎中馬君謁予文爲贈因畢其說以忠告於牧民者

送張節判還莒州序

士茍可以利物毅然由之不顧其後此殆古之所謂良臣所謂君子也今則不然狙巧善避遇膚則噬遇臘胏則吐瑣屑則斷輪囷盤錯則棄而去之遞相委托以規自便而亦不失賢名其有舉事不避譏發慮不迎合世不謂之狂則以爲戅𨿽號爲衡度一時者亦未必防所知若巧者之易𨿽知之亦未必若易知者之深也有如不避機不迎合爲上所知而又深知之茍非久於其道積信以發志者孰能與於此哉以予觀於安定張公大猷殆近之矣公以太學諸生擢判莒州其初至莒也靑之屬地歳比不熟而莒爲甚公慨然以爲任且以爲憂至私喟曰昔冨鄭公活靑州流民數百萬光於史冊吾𨿽不敢希蹤先烈而靑之民則固前日之民寧可坐視其病乎乃與守貳協力拯之而公之惓惓人自以爲弗及也於是東方藩臬諸重臣皆聞而賢之簡牒日下府凡旁邑之疑獄久弗決者率委之聴獄旣久疑卽有異同騰謗蠭起公不爲撓屈至獄所輒趣召赴對考之此可流此可輸作此可殺是是非非每浹旬而具故君子以爲難而習晏安樂脂韋者亦稍以爲異矣迨再閱嵗人益信之士庻歌於裏禦史廌於朝又逾年爲今年治十年乃書政最於考部道之直守之固信之篤其有益於天下而卒不可誣如是哉世有行道立信於朝而責效於旦夕效之弗得而拂郁至卽棄其所學攺轍而驅者亦惑之甚矣此不惟予謂之惑天下之人皆謂之惑也如使天下之人不謂之惑則褒徳之化不必詔之四方而鄭國田疇子弟之謠亦不待見之三年之後矣此予斷以爲信於今日者將愈久而益信也邪公旣被命復治莒闗中之大夫士仕於朝者皆欣欣相與送之而閻侍禦允徳復徴予言以爲贈顧予何足以知公哉然予聞公先君地官公正綂中爲賢大夫有聲郎省而公子尙質今在選曹甚敏而文方爲聖天子所向用則夫光於祖考教於家而施之國與天下者寧有二道乎哉予是以卜莒之政將日大也

送南樂王大尹序

治乙卯天子旣行春令國中念天下郡縣容有不防其澤者乃命冢宰簡進士三十餘人補牧民官於是錫山王君汝昭得大名之南樂吾友邵地官國賢過以告予予亟問之汝昭樂乎曰否然則有慍色乎曰否汝昭方搜經狩史考地至詢民風磨精忠運絜矩目若營四海志若馳萬里問南郡之遺俗其禮義教化猶有如延壽之昔時者乎其人從善服上猶有如樂韓魏公者乎必籌意卜將劫手以行庻幾入南樂之境上操縱開闔一放而凖以上不負簡任下不負所學其志如此嗟乎汝昭眞能有志於用世不規規於身謀者哉士茍有志於用世不規規於身謀則投之險阻而不懼嘗之繁劇而不擾與之寂寞而不悲激之事變而不怒蓋其志固已定矣而何慍樂之爲今天下之仕者其慕內任之重則曰吾但爲近光之臣則已安能校簿書戒期防與胥吏長正相周旋出使者晨往而暮歸也邪其解之者則曰乘馬從徒呵有擁呼有諾此亦丈夫得志之所爲而又何鄙焉反復相持不過二者而惠民行義姑置不問吾恐隴蜀交於胸中非並收兼取其心有不愜者猶卬首抗顏自號於眾曰吾志士吾志士豈知君子之志一定於內而天下之事順趨於外而又安能置他議於其間哉是故古人勞不坐乘不以爲勞什九在外不以爲外其心以爲不如是則天下之所以予我者無所於用我之所用世者無所於盡故窮不得不堅老不得不壯三公不得不介萬夫不得不往耳若汝昭者其誠有古人之心哉不然何其臨事而能敬見義而有勇若是汝昭旣偉才雅有髙志而國賢君邑人也前爲許州長者之政充然在人其講益之功又自有素奚待予言哉然有不得不言者則予與國賢諸君子所望於汝昭其遠且大者也

送順徳何司訓序

吾友蔡稽勲介夫爲餘言其姑母夫何君廷用之賢自蚤嵗以文章聲於塲屋八舉而不第且老有司貢之春官召試於廷卒用其藝得司訓廣郡之順徳人曰其才有餘而命不逮也嗟乎世有篤志好學卓立於一時而能不得展卒小就焉者獨子也乎哉蓋聞之矣遇不遇時也進徳修業者道也時達而道行君子不必也失時以隳道君子不爲也是故曽子不以敝衣而輟歌原憲不以漏室而攺弦其道誠然爾由今觀之其與中紺表素軒車不容巷結駟千乘者賢否髙下何如也君子奚論其身之顯晦哉力行不倦求足以名世而已矣何君邃於易學以居晉江晉江之子弟聞其緒論者往往有得則其審於時義以反復道殆必有數假使終身敝漏必且不攺矧出而明道以推於人顧自隳耶𨿽然今天下教學之廢甚矣其爲弟子賢者則其私淑諸人所自樹立也愚者則其气稟之偏與怠其事者也至問其師則漠不相闗是豈獨學者之罪哉彼爲其師者罹拂郁則壯心沮歷窮困則鋭气消比其得職非沈毅剛節之士未有不怠於進修者也怠則不鋭惟因仍茍且而已望其體包防法善諭激頽廢止朋辟使學政立而道理明風俗化而眞儒出寧有是邪傳有之曰凡學之道嚴師爲難師嚴然後道尊道尊然後民知敬學又曰擇師不可不愼亦慮末流之有此耳然則當其事者寧可不加之意乎或曰今天下誠有如予言者然業已成習卒難變之子言母乃迂乎於戲此正尋常之大病而余之所深憂也使世有慨然任道而誨人不倦其師範不立而善人不多者吾未之深信也君素體道且淸修出性而好學晚不衰爲稽勲君所稱述則固其人矧順徳在廣郡爲賢才之藪又大有興理也此而余不言吾恐遇大匠而不與論規矩見善射者而不與論志彀天下終無復古之日矣豈惟餘失人亦非介夫諸君子所以待君之意也

送劉都事致仕序

天下有二道出與處也出以致君行道而鐘鳴鼎食紆朱綰黃不與焉處以隠身求志而棲遲偃仰不知叫號不與焉然人之情難實而易名不好其所謂出處者而顧多好其所不與焉者故夫處巖穴則譏仕爲通居廟廊則病隠爲僻考其所歸蓋鮮有行其道而得其志者茍行其道而得其志則仕止久速進退用捨莫不皆同可出則出可處則處不欺乎君不違乎親豈非聖賢之中行而士君子所宜企及者乎今之君子蓋有庻幾如是者蠡吾劉君徳良其人也君始爲邑諸生年及彊乃貢於太學藏修刻苦發色有艾甫入官其未入也亦嘗屢蹶於塲屋坎坷備至終無怨色撫捲諄諄曰吾以求吾志也旣仕卽得都察院檢校再遷至都事都察院者國家紀綱法度之叢藪也凡諸藩臬郡縣激揚予奪刑誅廢置之典莫有不由其論列而定者君三徙官其中進隨都禦史應對公家退與繡衣使者咨謀四方政令風俗僕僕無少休亦無惰意曰吾以報吾君而行吾所守也年七十乃上防請老則曰某以書生致身憲府遭遇聖天子嘉其微勞晉秩爲郎封先人之墓逮事兩朝老無以報徳不去何求其出處坦然明白正大如是而已嗟乎四時之序成功者去應侯之所以保身也知足不辱知止不殆二防之所以抗志也若君之壯而出耄而歸豈不誠賢乎有古人之心哉豈不誠能出處不愧於聖人之訓哉世有人而大言以自矜衒於眾及其無所成而退也又假一去以爲髙曰冨貴非吾所好曰吾道未可行也亦何其用心之詭邪孔子曰進以禮退以義老子曰知其榮守其辱君必有以知之而有以以之固非茍焉爲此以欺世者也蠡吾爲京畿近邑土俗惇龎吾知嵗時賔飲黃眉皓須峩冠豸服防杖而往登階而讓足爲後進之觀下至雞豚之社偕故舊從子弟濁酒共適亦足以暢其情而宣其气其視功成近殆而不知止者何如邪且吾聞都憲劉公汝器亦家居此固生平伉厲守髙者君之歸益大有可宗者也君旣戒行李且發地官侯士賔偕鄕之仕者將往送之宣武門過謁予言予因序出處之義以爲君贈且以告其鄕之人俾繼君而進者有所興起也

送少宗伯王公奉使歸省詩序

正徳戊寅秋七月聖天子大封宗室乃卜日庚子禦正殿傳制命文武大臣充正使捧節冊以行禮部左侍郎甌濵王公思獻當之益府於是公別家數年矣念母太恭人朱在堂年八十有五圖便道歸省焉縉紳之知公者旣喜太恭人之耆耋康寧食未艾之福又竊羨公以天使之貴駐節裏門入展溫凊之禮領諸孫曽稱壽膝下其樂有不可勝言者各爲歌詩以歆艷之旣成帙屬予爲序予惟天下之事莫大於忠亦莫大於孝忠不出於孝則無以爲致身之本孝不移於忠亦無以驗竭力之實故詩言錫類禮亦以戰陳無勇涖官不職爲非孝由是言之豈有二道乎哉公蚤以進士及第直詞林官祭酒出入京國爲海內學者師範洎其爲秩宗也值國家屢議大禮斟酌損益與時偕行所以忠於上者無所不至而顯親揚名大有聞於天下孝亦豈外是哉抑公今日之行尢有大焉者而余未敢述也今天下風俗刓敝亷恥日薄貪黷之吏布在郡邑政以賄成化以力梗嫚侮之漸其變爲犯公固嘗慨然有意澄淸之矣大宗伯爲百司風化之首奉命以出又有周度旁諏之責其鼓動作新之機端在是哉吾知奬一忠厚則刻薄之政沮進一廉潔則苞苴之色喪尊王之論發而朝廷尊憂民之意見而百僚肅使夫車轂所及風聲凜然節旄一臨趨向頓攺其有益於上下豈小小哉夫如是則使不爲徒出省不爲徒入而忠孝之功益髙大而無疆矣若夫續江心之勝遊撫芙蓉之舊迹則公養志之暇自有餘閒而非作者與予之所望於公也書以爲詩序

賀江知州榮封序

昔者先王以八柄馭羣臣法則內史掌之太宰綂之曰爵以馭其貴曰祿以馭其冨曰予以馭其幸度材而授位量能而任官其能力於官位者則寵命以予之是故淸白興而貪夫亷持重作而薄夫惇剛直遂而懦夫立賞一人而天下勸矣所謂厲世磨鈍奔走士大夫豈徒然哉國家建立制度一法古昔凡郡縣官三載考績最者秩以散階贈封其父母制誥以褒之章服以異之是卽先王予臣之意也夫艸萊之士一立於朝茍盡其心焉貴之冨之又推其所自逮親而顯之豈不爲榮幸矣哉世有茍且欺負之徒不念君之所以賚我者甚厚且大往往納苞苴樂怠敖崇聚斂繁刑罰卒亦不旋踵而廢之奪之其視此所得何如耶定州守江君文英爲鳳陽潁人自少以積學升於國子銓部召試之用優藝授同知歷沁通涿三州皆有能聲連得書最於部使者冡宰三原王公亷其賢薦知定州初公以君年勞聞於上天子若曰女惟克勤乃服昔吾使人視沁繁劇理五穀登善良遂視通如沁視涿亦如之餘嘉乃勲其進秩爲儒林郎贈其父爲定州知州母爲安人妻封亦如之命下天官郎防其行事以請於館閣館閣以授舍人乃出官錦角用軸玉璽用識絲綸用文期日以授之諸朝士知君者相與喜曰盛哉盛哉直而亷勤而不煩謹而不畏宜其有此也夫士修於家而祿於朝以有今日之命異時登之墓道傳之子孫生光宰木而波及後裔豈有旣邪詩曰瑟彼玉瓚黃流在中豈弟君子福祿攸降君子其知所受福祿哉而後能此也予往以承顏道出於定亦聞郡有江使君甚賢者及還京師乃聞進士太原陳君之言益徴吾所聞因序君之可喜者以爲君賀若夫受恩能知必思報焉窮益堅老益壯則惟君所爲他日予尙得諮之宰屬稽之史傳以考君之晚節也

壽孫母封夫人七十序

嘉靖二年吏部尙書致仕徳興孫公配封夫人張壽登七袠夏四月二十五日實惟初度之辰今少保大學士鵞湖費公夫人封夫人之子也故公圖爲壽以予嘗從太宰公後且太宰公先子所薦士也屬爲序予惟道不外乎陰陽幹陽也其徳始之先之坤陰也其徳終之成之陰以應陽坤以承乾陰陽合徳剛柔相與是故能變化旣成萬物也豈惟天地爲然臣之所以承其君妻之所以承其夫亦猶是矣自唐虞三代以來若臯防若稷契若伊傅周召竭力以終其君之事故天下稱爲賢臣若魯文伯若鄒孟軻若晉叔向以洎孟博士李景讓之母亦竭力以終其夫之事故天下稱爲賢婦事不同而理同各成其能以畢其志易曰地道無成而代有終也臣道也妻道也信不誣哉予觀太宰公之仕自禦史藩臬以至都憲自少司焉宗伯司空司宼以至冡宰蓋無非以古人之所以事君者事君其冰檗自厲終始一徳大有聞於上下有不敢以易而述者卽以夫人之所以相公者言之言必恭貌必莊祭饋宴饗𨿽勞必親教諸子婦𨿽至愛必嚴服食供奉𨿽有餘必約逮下𨿽仁必有制凡公之所欲舉及所不欲行未嘗不相其成以合於義其視古之令徳所以善承夫子以有譽於後世者亦何歉哉太宰公今年七十有六方斂其設施開濟之用爲恬澹自得之樂夫人率諸子事之或遊於學或歌於庠或勤於家塾詵詵向成有美繼述而夫人女克配元老累封一品夫人冰玉相映增光閭裏予然後而知天下之理果不可誣夫地承天故含光大而品物亨臣承君故明良喜起而庶事康婦之所以承夫亦何以異於是是宜夫人之壽耉無疆而諸福並集也家人曰女正位乎內男正位乎外夫夫婦婦而家道正不在玆乎且吾聞太宰公之祖司馬公昔爲方嶽有大勲勞世有令徳而公與夫人所以培其基而達其枝者益厚吾以是而知孫氏之日大也敢敬序之

徳壽堂序

福莫大於壽壽而康寧者十得其五焉壽而攸好徳者十得其一二已爲接踵而至矣其難易殊者何體有大小也耳目鼻口四支肝腹腎腸以至齒牙毛髮所以爲康寧之具也體之小者也心所以爲好徳之本也體之大者也自夫耳不瞶目不盲手足不痿痺齒牙毛髮不齳不肝腹腎腸不疾以痛如是而臻於壽耉已非義襲而致又況乎眞能好徳至於期耋不衰乎是知壽而可貴也康寧而壽也不如好徳而壽之可貴也茍但以壽不以徳則老株敗枿非不更嵗閱月之深而君子曽以爲壽邪若眞定許母盧孺人者年躋八十所養如初彊時宗族之稱壽者莫不曰許母鄕鄰之稱康寧者莫不曰許母抑孰知母之壽而康寧者亦徳之所致哉蓋許與盧俱爲郡著姓母之歸許也爲貳尹良佐公配逮事舅姑今若干年亦且爲人祖母矣凡中饋之務若五飯酒醬衣裳以及佩帨紝紡𨿽至老未嘗不親爲之諄諄言之使諸家人婦子有所矜式當貳尹公之在華亭也每戒諸子曰吾少也困或墓而廬或耕而讀薪水之勞惟女母任之今若非吾侔若婦亦逸於女母女尙念哉故二子淬厲奮發底於有成而伯氏廷貴者復自國學爲壽光丞足繼其志孝友之風於前有光此不惟其過庭之訓而孺人之力亦不可誣也是宜壽屆於百而子孫之賢祿養之丰也哉初廷貴之壽光卽迎養孺人爲堂以居之日奉甘旨母子煦煦然予固嘗聞之矣乃今治丁巳廷貴以事至都下因得悉母之賢且曰惟二月哉生明母之初度辰也瑄無以顯揚又無以爲壽願得君子之一言歸以獻焉吾母其順矣乎嗟乎人之福固莫大於徳與壽而其倫亦莫大於孝與忠有如世繼其徳食君之祿以悅其親而親悅之名不墮業不曠將天下其孰不稱之而矧吾同裏閈者是宜名其堂曰徳壽以著母之徳與壽光君之志也春令方燠籩豆靜止吾知鳩杖鶴髮登於斯堂子觴於前孫拜於後嘉賔四坐擁之歗且歌和順之气幾何其不薫爲甘露孕爲靈芝也哉𨿽曰靈芝甘露吾不可必也許氏之子孫其必將由是益惇詩書仁義之澤以昌大其家於無窮也顧珤未足以稱君子姑因李行人徳元之請序以賀之且以志焉

榮哀錄序

榮哀錄者安鄕張公信甫之挽歌詞也挽之有歌始於執紼蓋古者送共力以致喪於是呻吟悼嘆以寓夫悲痛惻怛之情及生死往反之道哀郁於內而不覺其發於聲音者如此也其後作者漸廣亦稍稍稱其徳行著其功業頗近於誄然事以詞顯情以文著則君子亦固未嘗不與之也此榮哀錄之所以繼作歟公以英偉果毅之姿逮事三朝皆著忠謹敬皇尢奇其才自侍衛比襲爵未再逾嵗卽詔管三千營操練未幾遂命掌南之前軍都督府事専管操江尋命修葺朝陽門復奉勅選軍公每受命卽夙夜驚惕不遑食寢賞罰明而不比故在軍中十餘年士卒咸信服而江淮之間鮮有盜弄竊發者君之始來江南也陛辭賜蟒衣朝陽門成賜寶鈔今上禦極賜防幣白金訃聞震悼賜賻奠官車船夫公之所以圖報國家之心固爲汲汲而國家所以寵賚禮貌於公者亦何其隆且盛哉嗚乎君臣相遇自古以爲難故毅奔而牧戮閫以外不終者相望也幸而遇焉則充國之諳練伏波之矍鑠行且老矣有如幸而遇又幸而未老而忽焉朝露之易晞使夫久蓄之將不得一試於偉績而有餘之寵亦不得優遊於晚地豈不可悲而嘆嘆而歌也邪若夫自大江而北至於國門二三千里之間昔見公樹旄擁節之盛而今爲轜車簍翣如此則𨿽善諭之雍門致一之南華蓋已自不勝其惋愕矣而況乎行道之人哉是則大夫士之所以知公而歌公者意有在也公諱恂鳳陽壽州人其世系宦迹之詳嘗載諸史傳碑版玆不著

何淑人挽詩序

此何淑人之挽歌詞也淑人爲少宗伯紫崖先生馬公之配貴州參政汝礪考功員外郎汝載之母其挽歌詞則一時卿大夫士所爲哀挽而作之詩也蓋古者送葬必執紼則有歌以相之其謳吟哽咽之間而因以寓夫悲思嘆悼之意自薤露蒿裏而降作者愈繁亦往往述其行誼美其功伐王公士庶鮮不用之𨿽其言不免於益文而所以哀終送死之情則固在其中矣淑人之歸公也逮事舅姑能以笄年身任蘋藻蠶績之事增膏繼光躋於詞垣以至卿宰蘭桂森立登髙科者相繼凡海內之言家學者必稱西克父子並榮令聞不已恩封祿養近代鮮匹淑人亦且被三命壽屆七袠親見其福祿之來如川方至宜若可以無憾矣而何以哀之蓋公自云吾少也貧甚井臼之勞淑人親操之下至時植字畜率借其力夙興夜寐嵗以爲常故吾得専意於學問以有祿秩今志幸少償諸子亦復成立可以息肩堂上而淑人已矣於乎耕耨之功有餘而不得久食其入庭木之防方茂而培植者去之茹辛嘗苦於五十年之間而不獲坐享旨甘於偕老之境豈不亦大可哀也哉矧夫三代而下樛木鵲巢之詩不作自食祿之家以及閭巷能以恩逮下而無嫉媢之心者幾人哉若淑人之爲主母及愛其防子弇若已出慈惠惻怛不由勉彊使閫以內見而聞之者賢者有所勸而不賢者有所悟而攺則𨿽詩之永言之五噫而三嘆之猶有不足以盡其涵泳之指深長之思者也此挽歌詞之所以不得不作與公名廷用字良佐以文章道誼爲一代偉人言行政事無不卓然表見於世讀是詩者溯流求源則公之平生自身而家而國其可知者又如此珤公防試所取士也旣習知懿徳愴感自異故詩成而公命珤序之

銘

遠心齋銘

予旣以遠心銘齋客或謂予曰人心惟危道心惟微操之則存舎之則亡未之思也夫何遠之有噫嘻吾子之論所謂知近而不知遠夫萬物莫靈於人人莫靈於心故人者天地之心也而心也者又人之所以參三才而贊萬化者也凡夫飲食起居之微鳥獸艸木之繁君臣父子夫婦長防朋友之彜齊家治國平天下之大無不於是乎總括而運用之蓋非宅之髙明光大之域遊之不息悠久之境居之幽深遠之地有不足以充其體而達其用廣其量而盡其才也彼世之爲心者徒見放失之害是以拘拘翦翦設禁衛而立隄防其所爲出入而居遊者不越乎四體百骸之間而已自以爲心可無亡也然而靡曼引之目鐘鼓誘之耳椒蘭齆之鼻香羶甘滑爽之口晏安佚樂移之手足日流於污下昏防之區而不自覺者則豈遠之害哉彼其安於小成狃於近利拘於气稟蔽於物欲見近而不見遠以至此耳然後知吾之所謂遠者非遊之千里放之汗漫之謂也不離於萬物之中而常超乎萬物之表充塞乎天地之間而不出乎天地之外是故置之市防車馬而不聞其諠處之絲竹帷帳而不見其華娛之白臺閭須而不知其美嘗之﨑嶇險阻而不覺其難棄之擯斥寂寥而不厭其淡泮渙乎從容乎若與神明遊而上帝居不但如是而已舉而措之天下之民則鼎彜旂常之功不能誇其志廣堂方丈之奉不能淆其慮湯鑊斧鉞之威不能挫其節是豈拘拘翦翦畏首畏尾見目前而不見萬里謀旦夕而不謀悠久者之所能彷佛哉則知心固宜近也非世俗之所謂近也心固不可不遠也非世俗之所謂遠也此靖節之所以詠爲歌詩而予之所以名齋也歟旣已對客乃爲之銘曰人惟物貴心爲天君惟聖與狂繇一念分彼昏不知小近是暱或懷晏安或邇聲色君子遠心匪遊千里不累乎物乃契於理圭組軒裳紛綸我前我方超然遊天地先髙明以居廣大是宅萬類同春八荒我闥顏也不攺孟也不動涵泳從容入聖之境墓志銘

封徵仕郎戶科給事中朱公墓志銘

正徳戊寅夏朱都諫應周將往冊封便道歸省余旣嘗爲文爲其父豫庵公壽比秋七月命方下而豫庵之訃至矣都諌則復衰絰以狀泣請余銘餘悲其能孝而弗獲遂也安可辭按狀公諱文興字世盛行九豫庵其別號也世爲閩之莆田人祖唐古田令璣始自光州來徙遂定居焉在宋代有顯者凡十六傳而生云隱公體隆云隱生二子長贈戶部主事允珍次允忠允忠生大五公榮則公之祖大五生榕坡公椿則公之父也母唐氏公生而天性髙邁事父母曲盡孝謹飲食衣服必丰必潔居喪哀毀逾禮凡殯祭享賔客之費皆出已貲弟或請助之公曰吾力尙可爲也處兄弟友愛備至終身未嘗分析朋舊有患難無問晨夜必赴援至罄家所有以濟其事鄕人皆以爲不可及疾惡甚嚴人有過輒面呵𨿽遭彊有力不爲怵或疑其近訐則曰我性固爾不可矯焉以殉俗也尢篤於教子嘗言學必自立志始志不立𨿽有成不足觀也正徳辛未子旣舉進士爲給事中迎養二親京邸甲戌封徴仕郎戶科給事中給勑命公具衣冠北向拜謂其子曰吾志丘壑乃今服天子寵命顧吾老矣弗能報也汝其勉之是冬南歸丁丒夏復至京師居數月而返以戊寅春三月二十日遘疾卒於正寢距其生於景泰丙子九月二十七日享年六十有三配葉氏封孺人有內則子男一鳴陽卽應周禮科都給事中以操識有聲瑣闥女一適洋城鄭居漸孫男二士貴士英孫女二長許戶部廖郎中慶之子衍箕次許太倉黃知州廷宣之子某將以某年某月某日塟於某山之原公早有用世志考訂古今窮晝夜不息尢練習律令人情眞僞一見了然事有卒至輒迎解曲當晚益爲閭裏所信服有爭閧者皆取平焉言議不及官府自部使者及郡邑大夫率彊而後見修葺家祠封識上世墳墓整飭祖居爲費頗廣俱未嘗斂及族人族人徳之暇日偕一二耆舊登八壺泛蘭陂徜徉爲樂每貽書其子必戒以忠孝大節直躬而行以達於家而範於鄕其古之所謂逸民者哉是宜銘銘曰學先立志古亦有言行之終身眾人所難曰直與方公若有得以畀其子遂昌於國其昌伊何靑蒲皂囊降勑自天於親有光維親之光亦親之志潛徳載輝昭示百祀

劉母姬氏墓志銘

余與翰林學士襄垣劉公舜卿嘗同居京師之南薫裏裏多劉氏且門閥輝赫子弟詵詵皆成人余時異之公曰此吾族人也逾年公族弟錦衣千戶鉞衰絰詣予言曰鉞不幸先人捐館諸父亦逝惟祖母在堂今復沒矣惟祖母實佐先祖起家以有今日竊懼懿範冺焉不傳無以示我後人罪實在鉞乞一言爲鉞祖母銘予與學士公同寅又居同裏知其族之多賢也重以請安可辭按狀母姓姬氏處士劉公諱剛之配也世爲大名府魏縣人父諱管成母趙氏母自防端重簡黙不妄笑語歸處士逮事舅姑姑楊氏內法峻嚴母親執舂汲必勤必愼縫紉烹割漿酒之事無不精潔以孝養聞初處士先世本上黨襄垣人永樂間占籍京師逮處士資地尙約每謂母曰生事如此柰何母笑而不答彊之則曰丈夫顧立志何如耳服勤力作俟命於天富與貴寧有種乎辛苦吾不敢惜惟君勉之處士乃一意幹蠱無復內顧母亦佐以勤儉不遺餘力家寖以興不十餘年遂致殷富治第宅辟田圃一時里巷罕儷其盛母實有力焉性慈惠見貧乏不自振者輒賙給之年三十餘不禦葷肉日惟焚香誦佛而已平生表裏一致不解作謾語衡星算目皆不欲識曰吾知秉吾心耳人亦感其誠實不忍欺之生三子皆賢而好禮與諸縉紳遊遂爲晉中著姓母年八十鄕大夫士咸繪圖賦詩爲壽車馬喧闐見者莫不稱其有徳蓋又再逾嵗而卒正徳丁丒八月二日也距其生於宣徳甲寅十月二十三日享年八十有三子三人長文聰娶郭氏繼章氏次文達娶鄧氏次文政娶張氏孫男四長卽鉞錦衣衛副千戶娶侯氏次鑑娶封氏繼郭氏鑰錦衣衛冠帶總旗娶侯氏錫錦衣衛校尉娶鄭氏繼姚氏孫女四長適沈芳次適錦衣衛指揮僉事韋章之子玊次適鄕貢進士魏瀾次適前錦衣衛指揮僉事鎭撫司理刑牟斌之子舜臣曽孫男五永年永賢世臣藎臣某曽孫女一將以是年九月十一日合塟於宣武闗南白紙坊棗園之塋三子皆先母卒晚年就養諸孫鉞於諸孫爲最長故後事鉞主之於乎處士以勤儉興家而母主於內有夾輔之力逮至三子克紹父志諸孫各業文武遂大其室偉然門閭於前有光而母亦躋壽考親見家道之有終矣身食其徳而功歸於夫子慶及其子孫是大有勞於劉氏也是宜銘銘曰惟姬氏出周裔生於魏嬪於晉以大劉之世若國有勲以昌厥嗣若帶若礪帝持厥契家人大成百祉川至亦旣壽考一畢其志餘慶綿衍豈曰無自銘徳於幽昭示百祀墓表

先祖贈監察禦史府君墓表

嗚乎立身揚名孝子所以顯親立功立徳君子謂之不朽若吾祖垂詩書禮樂之澤至家君而益昌大可謂無負斯言矣然珤侍家君二十年𨿽顯融聞望未嘗有徳色固知有罔極之思焉他日乃謂珤曰女祖邁種徳乃及後昆流風在予罔敢失墜以有今日爵爲大夫得食五鼎未嘗有曽參一日之養季路百里之負衘哀負隱五十餘年竊懼潛徳之耀世遠而弗傳焉女其念哉珤用是悚惕謹敷家君稱述之辭刻玆石表先祖諱麟字文祥世爲槁城人祖永考友智俱以令徳著於鄕裏先祖防警敏學問得之天成平曠明爽不爲容餙而潛有大志永樂之癸卯年未弱冠偕老儒入塲屋遂以春秋擢鄕進士授平陽臨晉學教諭循循誨人用說桎梏居數年值縣令缺官府畀以印章曰惟爾賢百責爾署之性素長者不以嚴刻繩下有坐法當捕者釋不問遂抵罪謫韶州英徳河泊使時北人不習南行多爲危而沮之先祖悠然若有妖壽不貳行法俟命之意乃擕家而赴期年卒於官年始三十有二卒之逾三月而家君生焉自先祖官臨晉時時氏夫人已棄中饋繼室以徐孺人則先祖妣也祖妣出廣信上饒名族父縣令公聆知槁城沒而家焉祖妣實其長子乃歸於我性婉嬺幽潔而有烈志年二十六有先祖之喪力圖反塟廣東去北方且數千里衝突瘴癘出入魚龍之窟寡妻弱息蓋亦有顚沛而不能反者祖妣獨毅然扶柩北上乃擕時夫人之孤曰璽及家君以行懸命舟楫矢心節義過父母之邦而不畱卒還槁城以安於窀穸鄕人聞其來曰賢哉孺人莫不壯而悲之旣乃命先伯曰璽女業家命家君曰玊女就外傅無沗爾所生詩書禮樂具在女其無忘爾父之志家君泣而受教奮迅自立勤學不倦祖妣益苦節脫簪珥以供之無斁天順甲申間家君舉進士喜且悲泣謂姻黨曰昔吾問闗嶺海之間渉澎湃履巉巖冒險衝危萬死一生豈知今日得復見吾兒成立邪縣大夫聞其詳以上於郡郡以奏之天子若曰郡有徐節婦者靡他自矢有共姜之操教子以義有範母之慈宜表之以勵風俗天子若曰可哉其旌其門曰貞節事下以聞祖妣淒然曰吾以酬吾志而已而顧防寵命俾有今日歸報於地下宜無憾矣明年卒於京師享年五十有七時家君爲禦史監察廣東道乃以喪歸袝於先祖逾三年復起爲山東道監察禦史皇帝勑曰國家寵任事之臣必有推恩之典其贈禦史玊父麟如其官母徐氏爲孺人嗚乎爲人子者養能及其存榮不沒於後則飲水亦懽捧檄爲動而況於鼎食恩封乎不幸而養有不逮則終天之慕曷其有極此家君所以仰天而椎心者也家君累官山西按察使以雲南副使致仕娶趙氏民望之孫趙府紀善凖之子子長曰玠舉成化丁未進士爲監察禦史珤亦偕兄舉今爲國史檢討嗚乎祖作之則貽謀無窮善政善教則家君之所以克承徳而垂令聞者也世之君子豈知榮華發於冰霜暖律回於幽谷乎謹述大端將圖不朽以請命於家君縣尹穆侯濟之聞之喟然走謂曰彰善癉惡樹之風聲固有司之職也此不與力溥實恥之家君三辭侯曰固以請乃相與琢石刻辭用昭遺徳云

熊峯集卷六

欽定四庫全書

熊峯集卷七

明石珤撰

詩

四言古

述始

於皇崇祖植義槀郊板蕩越疆神鳥寓巢回翔故都革緇正綃增墉廣田以培以條維伯仲季載富載有載碩載阜以貽我後曾祖皇皇震器是將旣經我畮益樹其桑肇造文業聿興義方冠裳肆好俾遊於庠我祖孔達閟銳見末爰抱三傳如饑如渇有髮斯總才莫我越羣師相雄一鼓而奪莫顯匪文莫大匪倫臨晉於鐸文敷行惇諸生循循五經紛綸士習有立凮流於民攝行宰政以教爲令蠢彼細氓往蹈於阱乃搜乃羅覆謂我縱韶陽之謫湖利是正人皆戚戚往覘公色奚遠而欣有道是式維出與處如語如黙橫流度江宅於炎國黽勉陳力奉天應時庚桑能化桞下不卑瘴雨爲沴恥賦式防殀壽曷貳我願則違烈烈祖妣豫章出徐義正掩衾澤存束書勇不難死乖道廼虛瀝血褓嬰北懷敝廬江水彌彌鳬鷺蕩止我心有傷曷惟其已長鯨巨龍有防其齒志存趙孤卽隕無悔維帝相忠載徒載航大節旣完遺骸亦藏烈日明明有嚴其霜我公克念實嗣其芳家造孔艱一得百防脫簮授經以泣爲杖大科旣捷繡鉞斯抗貞節顯褒允也非妄曷統匪垂曷則匪作我公昌之有穰其獲正色莪聲眾枉錯愕松栢之姿振而不落人咎公直公曰我平安能低卬以趨眾稱人咎公方公曰我正毀亷刓隅實拂乃性王事靡盬載馳載驅中饋允吉內言不逾肆我恭人實勞實劬匪機匪刀爰字我雛維玆伯氏克踵前武抗顏在廷亦旣有斧我徳則涼遊藝之圃職𨿽論思衮闕曷補公曰爾兄曁爾諸弟爾讓爾友是爲鍚類我有淸白以爲汝遺我有不欺俾汝不匱翼翼其庭有訓匪邈載瞻載仰四世伊托周源孔津公教所泊我小其浮靦焉有忤巖巖丘山公戒肖之懍懍淵冰我實蹈之濳徳未揚慘莫道之悠悠蒼天莫鑑我思

遠遊

君之出矣遊如之何朝覽冀野夜浮滹沱帝子不逢中流揚歌髙鳥墮雲遊鱗遡波曷發昆侖曷濯洧盤禾黍蔽野童欣耄歡新聲在梁淸酒在尊聊以永日以抒憂煩

謝桑園子送山丹

有灼其華緑莖丹葩我思古人徳容孔嘉南有赤烏其聲安安我思古人爲家孔艱朱鴻翩翩載宿於渚亦有駵馬服我車下維葵維藿可以療饑維山之英與子樂之

五言古

芹香別思代郝立夫作

泠泠堂中琴肅肅階下羽藹藹來冠衿森森日鼓舞及時惟春風萬物待朝雨射師示正鵠學者識規矩誰悲鄭防飯自誨宣尼脯白髮顏可怡靑天色不憮朝遊仁義淵日夕宿藝圃淸風起芹末幽芬在庭戶至樂紛兼三達道亦由五寸心良不欺持此報君父詎謂臣之忠必待分圭組緯知憂國叟黂知獻主況玆擁臯比何翅什與伍亦有待問鐘不獨攻堅斧行聞棟榱篇餘韻更縷縷

雜詩二首

雪霰紛漉漉忽然見朝暾冰霜墜盈地中有靑苔防幡幡鳴春鳥解使朝變昏果哉烏鴉白不謂黃河渾小雅歌緡蠻陳王悲豆根此曲勿復竟子蘭方在門

其二

鷃籬無髙鳥牛涔無巨鱗物大會有合淺小安足陳藤蘿附松栢繳繞固其眞桃李𨿽不言吐華自陽春齊魯事口舌秦人如鬼神末路多此比龍蛇貴存身

五月大雨

仲夏月幾望蘊隆何爞爞洪罏鼔元气烈火燔層空陰谷絕爽籟齊紈累無功鳥疑焚其巢翼榻飛不翀東方有云蓋裊裊來天中崩騰蹴萬騎閃爍張雕弓雷電動俄頃滂沱灌羣叢不有明神力蛟龍詎能通憶昔漢中造此日生髯公昭烈帝子冑桓侯萬夫雄翺翔歷郡國意气驅羆熊走馬萬眾間斬將如發防刮骨不動顏志存安有躬炎燼再吹噓白日諒精忠至今百世下栗烈增嚴風威靈行九天霈澤垂無窮三驅獲魍魎一怒號丰隆豈感懸弧辰伐鼓聲憑軒良悚然仰防气成虹

眞意堂詩

大道流宇內羣形各含醇紛紜千萬端率性固其眞髙鳥淩風翔遊魚翕其鱗天淵茍易置拂欝詎能伸卓哉孤貞士築室西江濵盼菊以怡顏意與鳶魚均兀傲疏籬下不知累重茵赤芾稱峩冠物假吾之身勃然見眞吾此樂難具陳眞意良在玆髙吟謝市塵

擬古秋懷

弱齡希仲尼無位非所患寧知歲月駛白日旦復旦才逢春英隕更睹秋河爛溫涼轉世象吐吸步仙算𨿽非北海豪卻比東山慢緬懷千古人落葉視微宦忠肝奪霜明雅志戒物翫色潤貞觀業筆轉奉天亂縱無浴日功夙夜不停翰仰山益慚髙涉途恐廢半願馳騏驎足不負孫陽嘆

九月不見菊

九月不見菊玆襟若爲開深巷有酒家喜聞潑新醅朝回往叩關酤取三二杯當軒斟酌之況復臨髙臺𨿽無露英掇西風亦時來百慮忽已祛聊復優遊哉緬思靖節言無弦未宜猜天眞會有得魚鳥自徘徊感此坐已忘兼欲停尊罍浩歌星月前餘興良崔嵬

偶書

靑晨罷盥潄紅日已篩影東風𨿽應律尙逼重裘冷徙倚餐朝霞用意貴精猛乃知塵紛中萬動輸一靜食君數石祿疎散亦已幸覧此牀頭書千古得馳騁所嗟志難持人事亦易屏或恐被嗤責此去當笑領

元夜

山林有夙約駕言至東門倦鳥翼斯斂廻翔正翩翻呼皃上市頭所買燈亦繁並剪鏤紅雪照夜光輝存濁醪三兩觥百念胸次屯望月憶親顏素餐怍君恩出身逾十年尺寸無足論長恐秋霜生壯志托空言請謝門前轍深居涵性源

中秋對月

華月出東海萬國同中秋冰輪轉碧落風露聲蕭颼坐數寒桂枝扶疏應九州老兔毛欲脫杵舊不足謀瓊瑤十二重空鎖嫦娥愁天道日左旋長河亦東流人生望朱顏靈藥安可求不如天津橋幸遇董糟丘一笑萬事失黃髮升瀛洲

寒泉濯足

翩翩黃髮翁濯足巖下水吾志在淸波世事如脫屣靑山長悠悠白石亦齒齒千古孺子歌誰能契斯理

南薫午夢

寄傲北窻下無思日蘧蘧前林交遠陰薰風入吾廬羲皇千載上夢或與之俱寤言盼庭云對之時捲舒

猛虎行

南山有猛虎聲勢何咆哮野豕食殆盡無論鹿與麅山徑行人稀田事苦莫拋叩鉏下危岡秉火仍喧呶誓將棄此業往適彼樂郊丘中有遺髑哀哀婦人哭

黃雀

小小黃雀羣鮮鮮刷毛羽躍躍笑飛鵬啾啾學鸚鵡雀來吾語爾爾徳焉比數幹鵲能知風商羊亦知雨雎鳩知定匹慈烏知返乳爾旣無可稱喧囂競爲伍竊谷不厭多趨炎赴堂宇天下羽族中吾於爾何取去去遠吾廬莫待我鳴鼓

勵志

日暮飄風發掩身固重闗深居擁裘褐一榻危如山榾柮奮殘燼稍亦能祛頑炎涼固人情道在意自閒呼童命濁酒一飲便酡顏顏酡不足羨豪气時往還仲尼道髙美可望不可攀學聖聖之徒不學髮斯斑若射就由基若木就輸般致志在躬行能言固非艱烏獲未謂彊匹雛詎云孱不見鄒國人浩然塞兩間

春日郊行

驅馬薄言邁悠悠歷阡陌桃花照人紅桞絮隨意白舊巢飛燕入髙樹鳴鳥擇水流金勒駒艸借靑油軛舞蝶下新妝落梅防宮額那堪繁盛時猶作羈旅客彈劍發燕歌木葉驚摵摵太息日月流何翅驥過隙貴家磊珍寶萬金起髙宅心雄百代人身作九州伯撞鐘集舞女建斾列畵防盛運一朝變蕩無遺迹乃知身後先貴賤未可逆幸對一尊酒春意何其適放浪脫形骸談諧鉤隱賾不知秋菊英安問歲寒栢錦綺賦百篇金聲試一擲不負春日陽艸樹俱澤澤

悼亡

驟驥下長阪日月雙轉轂容華易消歇柰此光景速結髮與君歡繡簾映華屋芙蓉爲君面秋水爲君目佩君宜男艸飯君落英菊誰知綽約姿棄置在山谷淒風偃蔓艸猶疑靡羅縠皎月射危坡哀烏號古木安知下泉人不念我幽獨君無兒與女誰爲君斬服白楊漸有芽二月酒初熟荒涼隧道外徒使奔童僕紙錢燒作灰素手豈堪掬拋殽在中野秪充饑鳶腹廻風從西南裊裊如紡軸未知是芳防瞻望令頞顣伉儷𨿽人合乃亦系骨肉顧彼雙飛鳥安能不反復語盡情未舒聊以歌代哭

碌碌何足道

爲學二十年聞善思允蹈四歲知詩書八歲勤灑掃十三爲文章光澤春雨膏十九學漸富士林有稱號瀛洲名濫入君親思未報髙步望登堂爝火求就燥迨今又十載不覺壯夫到彬彬猶未能碌碌何足道

病驥吟

良驥本龍子病來失風雲北風振長鬛猶念萬里勤朝飲長城窟日夕秣昆侖意气輕百戰功成大將軍漢家麒麟閣丹靑貌殊勲騄駬棄道傍哀鳴人不聞四蹄空踣鐵五花不能分平生感一顧何以報明君

述志

五采莫如白數動莫如息貴名幾喪身嗜利竟死食首陽垂令芳顦顇亦云極矧玆末路塵鉤曲亂直胡爲佩芝蘭役意彊修飾吾聞上古人無爲日黙避名若深淵安辧淑與慝駕言往從之相忘於道徳

夏日二首

夏日本多暑百思並予嬰呼童灑廷內幾閣稍淒淸燕子自來往雞孫亦生成深林來客疏古甃有苔明薰風何拂拂朱絲非我聲

其二

夙昔念遠遊抱屙願多爽坐觀流景速池霽緑初長庭樹漸鳴蟬蓽門日恆敞溽暑苦中人棲雲猶漭瀁安能吹淸角暫與豁幽賞

漫書

炎炎積暑意耿耿抱深懷雲含雨遲落鳥呼風不來疎林滯淸響幽客臥髙齋暄涼𨿽殊態謀道詎云乖獨披牀頭書如與古人偕曠思倐無極焉能顧塵埃

園中

董子下帷日三年不窺園而我希躅人胡爲出屢繁遠風噓病骨百念跬步存新燕𨿽好音不能盡欲言回首告稚子夕陰已盈門

夏日憶京師

云意夕已集晨初鳴雨繁烏情急繞樹蝶拍亦翩翻芳圃緑逾靚藕花紅不言憶在京都日屢尋山水源妍景宛相似朋侶亦俱存所殊多病及猶掩去年門沾巾雜檐澑聞笛銷旅防忽恐秋霜落沈憂感鬢根

漫書古體

僻性鮮諧合樂聞長者言忽從黃綺遊曳履過東園徜徉意自適杯飲禮不繁下論曁秦漢上談遡羲軒麋鹿臥我側羣猱戱相援睹物契至理歸求吾所存

對雨

午窻山鳥來乍起倦無力遊颷素帷翻急雨銀箭直初添地气爽倐作檐甍黑炎气驟失勢庭樹或攺色我𨿽非農夫情亦欣稼穡養气徒浩然抱屙苦偪側所幸風雨時得收黍與稷歗歌濁酒前可以寫胸臆

夜坐

微月倐已出明星裁數个露來花上繁云到窻間破誰家擊皷聲忽有驚烏過

暑中

暑气連日惡坐甑有此語庭除日已滿況復少茂樹淸風呼不來灑汗欲成雨喘熬但狂奔棲鳥亦刷羽寒思冰在咽渴望露澆腑誰能起秦靑髙歌木葉舞暫與豁塵煩坐我澄江滸

立秋

造化妙生息貞元互爲機坐見夏木林忽有秋葉飛新涼化炎歊此意亦已微誰令西南風颼颼度窻扉窮士悲物變哲人貴知幾仰觀斗柄移嘆息聲未希

古詩

器微滿乃溢才備徳不形大功有神軸至平惟水停不見唐虞日垂衣臨廣庭運動物不覺端居天下寜作誓民始畔勤盟血徒腥何況衂敗余繼之以幽囹古道不可復誇詡類俳伶藐視三皇業嘒嘒如小星自謂臯契出不希麟鳳靈俯視秦漢士牛涔間鯤溟大言久不怍吾歌安足聆

余旣病目逾年竊自痛悼廼憶古之賢士亦屢抱屙漫作病士諸詠𨿽與靖節詞防不同質之原思亦復慚負讀者體其情耳

子輿本達士曲僂當盛年輔車下參脇防撮髙指天陰陽气有沴中心良獨閒日勤平生唁鑑井方便造物等傳馹乘之隨化遷俯安支離形言笑恆晏然漢廷論遺直無如汲長孺靣數平津姦庸知武安怒將軍感長揖君王爲冠屨賜告禮已勤拾遺志猶固矯矯社稷臣淮陽廹遲暮千年仰余風理欲爲君悟上林多奇獸萬乘愛手格耀武誰揄揚臨卭有詞客駟馬志何壯千金價非索渴臥歸茂陵文君亦頭白負弩誇先驅琴心貽內熱爵祿𨿽未充聲華固軒赫魯人固多兀不獨叔山子亦有申屠嘉談精略相似操幾耽至言遺形契眞理肝膽或楚越何況顱與趾能感髙蓋朋視之若脫屣咻笑𨿽塞塗方遊太虛始

漫書二首

化機流宇內浩蕩春如波性命豈吾有陰陽惟委和至人率眞意俗士較寡多天功爲已力百感形泣歌欲識榮衰理請盼庭前柯

其二

騏驎日千里捕防愧貍狌魯雞伏鵠卵越雞良不能小大固物理鷦鷯等鵾鵬得造境自適入眞化可乘何必朱門防可以易樞繩

中山酒

中山有防酒自昔聞其名倦客驅羸驂主人有佳情呼童具一斗酬唱多鉅觥耳熟增逸韻慷慨道衷誠憶當石飲三年然後醒形化托丘壠妻子泣嚶嚶西來剖棺斂相勞若平生驚倒裏中父行人竚屏營豈有大聖藥能斂神气精豈有駐顏飯如彼瑤瓊瑛束防不能害泉扄若通明嗟彼野史言荒誕安足評

病言

多病欲無言淒風感心曲十年侍明光羣書校天祿冠佩含春風翺翔總鸞鵠素飽愧未湔拾遺夢空觸豈期揮翰手欲展扶黎足竹簡經蠧穿胸襟被塵梏𨿽云日偃仰亦復成局促非不思古人知榮守其辱雅志良難酬嘆息聲相屬

慈烏吟

啞啞城頭烏朝日帶寒輝啣防哺其子直下艸野飛天寒老雌獨日暮望雛歸啄粟至已晚長恐摧羽衣下有倚閭母嘆息聲未希遊子在天涯四牡恆騑騑

有所思

蘭臯步餘馬騁望登白薠美人隔江渚夙昔相定言遠道不可見深思歷寒暄世運如轉轂秋霜變春顏出言𨿽有章佩服多蘭蓀妍醜懼相形心肺日翩翻翩翻詎有極君子貴容徳

冬至感舊

兀兀坐虛檐玆晨日長至念隨供奉班風雲動髙思鳴環待宮漏擁笏趨嚴地謹身殿初啟聖人在髙位徬徨日月側親睹天顏喜三號聴雞人四表瞻光被遠方致琛賮車馬陳廷內豈徒列炬煇賸有鸞聲噦聮袂歸鳳池歌詩亦鳴治那知風雨惡抱憂忽逾歳巖穴隔重華秋鴻但垂翅起窺一陽生臨軒墜雙淚

感興三首

世路險且廹冰雪滯行輪歲暮安適歸西方有佳人采薇食芝實聖主不得臣誓欲往求之爲敍累世親淒風吹我衣龍劍欲張鱗豺虎鳴道旁君子有未仁悵望不可見嘅嘆而傷神

其二

至淸則無魚至察則無徒山藪貴藏疾大川恆納污仲舉見已晚元禮隕其軀疾甚廼主亂反以瑕敗瑜嘉木未易茂荊棘可勝誅所以明哲士但在守徳隅周詩歌玁狁薄伐不窮驅

其三

鳳凰翔千仞鴟鴞嗜腐防卑髙各異性戈長不舂黍至人等彭殤鳥獸可同處君子愼辧物擇身貴得所寜爲昻昻駒不作鷗與鳬銛刅𨿽易缺白璧終難污棄置勿復談祝鮀言孔甘

春日

春鳥鳴漸和遊絲倐輕颺寒蕪吐新碧冉冉堦砌上憶昔初結交所遇多倜儻孔楊謬見數沈鮑惟堅譲含葩當盛日發耀亦炳烺朝吟昆明池暮集金門仗气勁志靡奪歌悲節逾壯那知日月速朱顏易凋防緑髮日以疏驩娛成惻愴感此花木辰澘然泣相向

夜坐同兄

明月出東方虫聲初在戶宿靄倐已收庭堦出芳杜流云翻細波坐對喜欲舞秋色何悠揚龍泉碧花古緼袍良非貧所貴在淸素況値宵旰勤側席思口苦紅日闗寸心移孝固其所豸角飬旣成山龍門應補乃知南阮心不以萬金富

燕將雛

飛飛梁間燕可憐日將雛雄雌更出入羣兒恣喧呼城南虫蟻少苔花濟余餔皇皇往求之似畏西日䢐豈復惜舞翅譙譙大勞劬聲音覺漸長羽翼齊已無會須見返哺詎後庭中烏

夢西湖

山靈有宿約寤寐應未爽髙韻擺塵俗幽思入無象分明桃花潭春水增十丈遲廻虎穴傍展轉不可上平生志多違萬事一悵惘出門見明月悠悠興深往

書秋

炎駕煽中宇海沸魚龍頳梧井葉倐墜錚然檐騎鳴白露晃丹葉明河瀉長楹坐見螢火流涼思驟能生平生不習暑況玆多病嬰濯手理黃卷前除淒以淸微颸度修竹木杪下秋聲不待張朱兩耳已開明俯拾靑莓苔宿靄自盈盈移枕頽檐下簮紱欲忘情

送邵國賢分韻得引字

君防已南下僕念日旋軫豈謂萍水分如失防與凖平生東朝歡肝膽屢得盡曠然趨大塗一笑破畦畛器鉅用不微多士宜汲引誰撞待問鐘虛往歸必稇吾聞淩霜幹乃自堦下筍願培正直姿出身濟時閔

雜詩二首

世路多窘廹曠然同眾趨發步未成矩榛棘已盈塗行人笑蹩躠自顧益躊躇暫得美蔭息似欲忘其軀豈敢厭紛濁頗能遂疏愚乃知佩明月不如服艸珠𨿽有萬金鼎所安在陶盂至徳貴愔翳皂白始興誅珍重廣成訣靜看雞與鳬

其二

皎月邈中天淸光照無極秋毫森可數萬里經一拭寜知黑水潭其下深莫測龍蛇方蚴蟉白日鬼爭食居人自凜凜行者爲惻惻乾坤有遺憾周孔不盈徳安取混沌鑪萬象鎔一色臯禽不知素城烏不知黑大化康衢人不知復不識

雜詩二首

辛兪從欒子寜畏大戮施欒布事梁王冒險猶陳詞古人守節義豈在崇與庳意定蹈湯火志明羞詭隨寜爲白璧碎不作脂與韋寜爲鈍劍折不作鉤與錐彼視富且貴艸芥奚足爲正气日淪防功名始多岐射利等趨市亷恥棄如遺𨿽有首陽薇莫療夷齊饑荊卿與灌夫末路未可嗤

其二

節鉞不期傲金珠恆自丰物交中乃移至詘豪與雄疇能讓田畔斵榱竟不礱訾祏雅端博張老仁且忠不有賢哲言主名安取隆所以公與卿下士貴從容諤諤有深惠惟諾禍所鐘勿怙圭組貴軒鶴笑寒鴻茍移造物柄簣土亦易崇髙臺置郭隗蒲輪起申公此道久不作紛紛喑與聾

對云

庭除若偪仄況乏林與溪浩志罔所投日長對云霓岌嶪聳千仞犇騰散羣麑暫逐健鶻上遄同歸騖西取物良不窮入眞相與攜更思窺窟待月升華題

秋日

秋日晴自好遠空明鴈書云淨碧峯出棨防列吾廬墜葉塡古井積潦自成渠𨿽當搖落辰壯志尙有餘眞欲乘長風浩蕩遊六虛倘遇廣成子試與談太初

蛾眉山

驅馬歷長阪溪流縈且廻俯聴寒泉聲斷岸亦崔嵬星斗耿深光古道各徘徊雞鳴喜達曙努力進虺隤晴旭掛林杪巖陰倐然開始見蛾眉山蒼翠出灰堆主人綰銀魚勞問列尊罍探奇試潄石懷古復登臺感彼郭與樂疇昔萬金才功業那可見英爽久沈埋悠悠百代下松栢等蒿萊乘時登雲霄失運墮塵埃雲霄與塵埃畢竟安在哉不如飲美酒笑傲破羣猜

南溪雨歸

南溪豈不佳碧沚漾輕舸柔弦日淒淸花樹何妸娜境勝簮易集適到意多可苦爲急雨催未得長坐我倉皇出籬落萬弩縱銀笴飛鞚捷澗猱復惴道相左冠裳信滂沱蓑笠悔失荷望中岡與陵所遇乃坎坷振策行復呼饑僮踣而跛潨流橫奔壑角觸浪交瑳疾雷躍我前避電驚蹈火平生嗜臨眺有約屢未果奚爲奉遺軀小視類蜾蠃玩物幾防眞懷土信多禍下馬結沈思從玆戒遊惰

偶書

浮梗已汗漫托棲仍未寜身外𨿽無餘舉目亦充庭十口可誰捐敝笥滿六經紛綸系手澤不獨遺氈靑疏琴載餘響瘦鶴驅伶俜轉徙諒非難肩轂恆未停物貴心反役豈爲善存靈細詠卜居篇永服陋室銘

憶遊南溪

雅積山水懷自非簮纓質屢辱知者招頗袪愚防疾南風初滌暑出日自逢吉峯巒千里秀禾黍望時實始泛南溪舟兼皷瓠巴瑟中流躍文鯉萍藻亦何宻茂樹鳴時禽雄雌若相失地勝詎因人吾遊幸終日淸醖坐銷憂浩談忘促膝明珠公勿靳此有鮫人室

養生答張進之

殉名思馬革殉利同卽蛆智僅脫虎口忠能江魚前躓後愈憤眾毀吾獨譽勞神役百感所得惟髙車一念忽超脫萬事皆成虛行止但無心亦如雲捲舒放浪廣莫境優遊心遠廬黑白非所計且願復其初

紀夢

夙昔夢飛騰中年羽翼短有時暫淩霄意願每不滿內省知志衰前行任塗坦如何今宵夢復似奇與誕偉然登廟堂受詔亦不緩還提三尺法往雪九秋旱所恨事未竟遊刃中肯窽一回幽谷春更爲塵國澣𨿽非無夢徒猶勝但酣懶

秋郊

湖山縈宿襟危眺偶一豁葉脫峭峯見煙霽平野闊下馬遵石堤廢碣蘚可掇昔人來歌地歷歷增慘怛事去朝露空安辧窮與達吾儕際淸朝復此謝轇轕嵐光舞宮寵凮物療文渴坐對古今變萬類等毫末猶思勤鐘鼎一繼伊與葛

夜寒

永夜寒气生屋低仍積艸引燭爇乍紅和燠徹肌表擁衾坐稍安萬事塞幽抱城漏何淙淙東南有鳴鳥起窺寶劍光報恩人未老

曉寒

樹杪煙籠防棲鴉噤無語寒日上更遲茅檐試延佇豈無濁酒觥惡醉每慚舉敝防幸多絮不待砧與杵掩戶坐屋角拳局稍得所𨿽無聖賢對正自潛心處迢迢長安道飄風逆行旅

自惜二首

淵潛夙知名霄舉頗負志誓探東觀書仰作尙友士黽勉二十年十事九失意中遭家造艱屢爲積屙制壯顏忽攺色修途更垂翅賈生徒經邦馮衍空抱知寤寐明良詩碎首亦不易坐見流光馳報徳恨無地

其二

靑松斧爲薪不異蒿與艸白璧劘爲泥安睹爲至寶𨿽有文章姿積瘵苦縈抱芳春失歡娛白日成懊惱六經箋防繁一變疇至道意盛歲遄䢐榮華倐枯槁伏櫪心尙雄淩霜榦須老造物苟曲全安能遂卑小

春日雜言

晨暾映林薄庭除鳥微喧雞號猶未倦宛轉登髙垣嚴气尙欺桞寧到荷與萱時復古壁上土花回綠痕歲月感䢐邁幽衷難具論坐使壯夫顏靑銅照霜根馮衍已不偶袁絲意徒繁何處商山芝復近東陵園策杖一長往居然謝塵喧

南圃

古城繡春艸翠色交短垣夭桃開何遲李花正翩翻平畦森綠甲圃人初列藩汲井水易渾挽綆意已繁隔塹聞鳴蛙蚯蚓寂不言坐感淸明風幽襟愜素園

過羅園

取適憩林薄道心幽且閒園日已長零雨時尙慳繘井試漑之菲菲綠增顏𨿽無千章木桃柳自成環日出風淒人日入鳥下山抗意世塗表悠然忘險難

雨後

久望始得雨耕種猶及時城苔乍回緑港柳俱垂絲跳踏集坎窞取樂無髙卑豈徒物性欣童耄各信眉樵歌不擇譜成文聲自詩一唱世升平再賡孝與慈穆風戞新戈歸云變妍姿仰見北山出美人有幽期

初夏偶書

春服仍衞病坐與童冠違暖緑𨿽決決風詠未同歸轉盼百花盡輕綿逐人飛新鴉已出巢習習有光輝人生非彭喬昔鬢今已非若欲築髙臺髙臺竟何爲六貴豈無紱五侯亦分珪往者繁盛名所遇多湮微東南爽气發柔桑緑成圍欲適千古意未可厭深杯

夜作

斗水入鬵釜薪然初沸驚寸虫滯幽陰逢春各飛鳴人生值命薄所遇多不平狂艸未盡態豪吟豈勝情醉拍靑瑤闌仰見白气橫六合堪一俯千年借孤撐棲雲固無心化日寜揜明意劇獸欲躍機忘鷗頓盟南尋羨門子共憩黃金城

早行

雞號出村巷涼颷欺宿酲雲開忽見斗東方漸熹明落葉墮馬前舞意亦輕盈殘月隱樹杪眉黛不勝情病客自多愁況乃聞秋聲一步一嘆息恨繁足屏營人生安卽樂豈必公與卿要當識尼父從好勝浮榮

秋意

云疏月吐華葉老林張繡淒淸意獨苦蕭爽气初透白鶴飛又還靑鸞報何后臥聽銀浦濤人與秋山瘦

靜逸二首

至樂本無聲簡言始遺味至治本無爲用察乃興僞飲水終自樂抱獨仰何愧彊置方丈筵欲暢顧多累讙謔志已馳將送禮復贅安得同心人忘言日相對

其二

太虛𨿽泬寥二气自闔辟山嶽𨿽不移萬物自生息誰言吾靜拘吾靜乃得逸居靜淵水明行靜巖月出應防亦不蹉百感難混寂豈必歌繼謼方能謝忻戚

讀沈東山老先生所寄先君挽章

不見東山翁荏苒二十霜幾杖日已遠寤寐恆未忘尙憶垂髫年兩親俱在堂進有師友樂退得父母將歲䢐事倐變拱木森墓傍遠勤平生言芝蘭有餘芳猶道管鮑交亦勉男兒彊盛篇戞金石沒世垂鴻光道修恨莫報徒憶須眉蒼

有答

夷吾繇檻車郅惲脫狴犴時來齊業興策售亦匡漢丈夫生世間立志貴侃侃多少英與賢未遇恆患難況復抱貞士富貴非所憚豈爲雲林深白首輟篇翰漁父歌濁淸牛人詠夜旦𨿽萎蘭亦香不雨雲自燦終然千古下忽有知己嘆黽勉讀且耕歲事行復換

殘歲

山城廹歲暮防街兒女喧老氓來負布傴僂行且言雜果陳道側列圈多雞豚穀賤不敵鈔祀事安可喧明時宜丰樂徴索無乃繁豈獨吏治敝奢風變丘園婚嫁盛紈綺肆筵亦勞煩況復夜晝飲不計罍與尊生事歲幾入費出乃紛綸豈不有稱貸旦暮聞扣門

移居太僕街

從仕二十載卜居亦六七身世任蓬轉無問喧與僻最後移闕西地位更平直趨皷向啟明繞盡宮樹碧城遙漏聲杳起望恆竚立慿仗窻間禽晨晦有消息迂慢恐非宜取近愧寡力暫借鷦鷯枝豈敢望安逸

擬古別離曲

君向吳中去妾上髙樓望忽聞南鴈聲夜久獨惆悵水西雙鴛鴦水東一鶖鶬未防芙蕖意藕絲空爾長

同年會分得是字

暮春淸且煦賔禦此燕喜豈無絲竹繁徳音快盈耳憶昔同升日黑髮俱相似荏苒二十年頗覺疏舊齒及時當亨衢一一被金紫入爲家庭光出致邦國理長松晚益茂大道行可止往古多才賢閱世固如是離合豈足嘆造化有終始珍重斷金心垂芳共靑史

夜坐次舊韻

艸色映明月微風生遠松去年南浦雨今夜北窻鐘紈素未應棄煙雲何太工山林有隙地投散亦投慵淸夜有涼露庭除多緑莖正憐嬌烏語忽聽焦蟬聲浮雲自西來新月吐微明安得挾黃鵠與子共遐徵

奉答兄次韻

秋日忽已淒小軒納殘照西峯入吾眼振迅思一嘯藹藹棠葉紅千載獨懷召豈無雲臺勲不冩子房貌五斗淵明歸千金魯連笑何況末路塵錐刀計多少鼯技安足稱螢火聊自耀所以希聖徒出處非偶剽餓寜饜薇藿一予甘眾誚坐翫華月升逸興飛遠嶠

丁卯元夜立春後七日始雪

燈火已春夕風日亦暄妍望雪意久倦桂屑忽翩翩豈獨農父喜啣杯話丰年疏梅老屋旁乃見淸遊仙驚鳥踴而啄臯禽互盤旋白馬嘶長風搖搖載金鞭況聞天日開斥邪用才賢枯朽得吹噓窮谷免顚連暫畱上岡田願出新丁錢敢恨衣縷單十口幸復全小臣性惻怛聽言欣且憐更祝雨及時呻吟變歌酌酒盡餘興醉下江東船

南望湖

牽舟乘流上日行不百里春冰已到海魚龍未出水地涸泉脈細天黃塵霾起淸波間長洲盤桓進復止豈徒旅色慍三農未有喜靑靑壠畮麥沙礫壓欲死蒼天亦何意不復閔赤子科徭豈宜緩公事聚如蟻無雪蝗已兆鮮雨旱恐繼縱多良有司焉能救瘡癠臣願告九閽旁求到胥靡甘霖徧海內新綠生地底吾當沽濁酒兼欲致雙鯉浩歌下長川痛飲濟州市

夜泊七級偶書

泊舟七級口夜久灘潏潏輕風搖水光燈下老魚出繁星麗霄漢經緯誰與識稍喜春泉通新綠添數尺金陵在吾眼公期未可必坐感節序換安得不華發人生謂如寄有志貴取適此理未易言千慮望一得

憶古二首

好花生堦間風日晴更好有時風雨來不異堦前艸

其二

情欣見花好情乖見花惡須看老婦手亦有調羮錯

九日遊靈谷

地迥意森爽秋水瀠復流萬栢夾修徑古松枝相樛寺門窈且深臺殿若云浮布席列笙歌同心日遨遊有時狎麋鹿忽爾侶羣鷗心曠境殊豁山深吾可畱不識簮纓貴豈復茅茨羞山谷宜有靈賓友此倡酬坐閱寒桂影出門無所求

再遊靈谷同陳大理崇之月下散步

乘月下鐘嶽山深气增爽髙松偃萬蓋幽澗逸淸響扣闗碧雲隈適與棘寺往縱嘯起巖鹿狂吟搜象罔金磬杳靄間瑤臺欝森上客去主未發天遊意徒攘名都富佳麗一代列宏敞依龍地盡濕向日木先長風鳴萬年榦瑞出九華杖漫與林僧談餘興入蒼莽

松聲

閱世苦多累息此嘉木陰坐翫磥砢節孤髙契芳心遠風自東來乍如鳴素琴漸竽宻籟沸劃變戈矛森棲鳥各去枝閒雲亦辭林淑气不爾嚴蕭瑟有此音感之發竦竪起聼更斂衿調律豈無意事大力不任覆餗明在塗敢試鼎與鬵嘆息偃庭際出門春已深

雨後思欲一遊牛首漫爾賦之

春初見牛首浩欲覧其顚日短多淒風塵鞅苦紏纒今辰雨初霽遙山斂蒼煙思得賞心侶一潄山中泉淸願動有違老驥空翩翩惜名不顧身倐忽過流年伊周固洪烈莊列豈不賢人生貴適意華簮非所憐

瀛洲卽事

長廊古松栢深院畫風雨水暖荷漸出人靜鶴獨語碑垂玉亭記前哲畱踵武壁載伐桑說近事亦快睹紫厓本公輔愛與聖賢伍題詩徧池臺置筆及牖戶寗庵𨿽峭防言動蹈遺矩獨開論文榭不出彈棊塢時來各飛騰此地自今古庭竹猶餘靑鄰峯翠可數去歲吾始入治塘亦防圃豈望菱芡成不辭菜根苦春風不攺和夜月明如午一觴時嘯傲萬事付毛羽

午坐

輕風度松籟庭閒午更寂倦鳥貪熟眠幽艸何歷歷新鶯忽一囀宛若江上笛翩翩葉間蛾盡日何所覓時物自生長吾性亦順適臨池翫淸寒倚竹聆浙瀝誰言牡丹叢不道蘆與荻眞意苟自全圭璧同瓦礫悲哉處士心色動於尺檄曾念公子臣牽若執羈靮奇功隨物化榮名今安覿所以大聖徒無爲以爲績軒冕豈不華一喜生眾惕卓爾巢由存千載欲目擊

重陽前一日雨中遣興

九月每多雨吾齋況無菊蕭蕭松檜傍艸色媚幽獨豈乏同心人舒嘯振巖谷正悲落防侶流浪至敗俗人生太矜耀動欲垂簡牘苟無道徳將所志固僕僕太朴散已久言出成訕讟希聲疇可聞美人倚修竹

春日

松籟交遠風江濤落林杪虛庭客來稀時復囀野鳥春艸漸萌茁碧甃瑩如掃豈必河漢水浩蕩勝潢潦百年貴適意一喜九懊惱擺脫天宇寛境域無鉅小寒林亦有筍寒澗亦有藻淸虛苟自慰夢寐出塵表

送李少宰赴召

春雨集郊陌含生被華滋桃李俱無言好風時拂之大人操化機不假鑪與錘張弛有妙理量劑諧羣思公昔乘靑騘已負梁棟姿明揚三十年海內獲所施淸裁簡帝心大雅爲世師宿志幾見酬白首寜謂遲飛花初撲缸晴江緑生漪遠節趨金陵新恩舞彤墀我有桞一枝贈之比淸詩廟堂惜寸朽萬物正熈熈

蓮北坐上分韻得獨字

冬日暄且妍鳴鳥集嘉木客從瀛洲來對我淸湘竹衘觴潄今古一獻再三祝各言崇令徳不道位與祿肝膽何相照須眉不空綠相送出前除裵回月中獨

孤筠情所托爲陳竹坡賦

羣芳足春意愛此寒歲叢植之蘭畹傍下有流泉通主人抱奇志徙倚興未窮瑯然叩髙節千古來淇風淸幽旣絕俗彩鳯鳴其中偉然君子堂阿閣相玲瓏新雷起萚龍春水搖蘢蔥素心諒有合散髮池水東

熊峯集卷七

欽定四庫全書

熊峯集卷八

明石珤撰

詩

七言古

搏蛟歌

白額猛虎已射殺長橋尙有老毒蛟殺人絫百不可數水南敗骨如危巢裏中父老坐嘆息三害未除凶已極驕人好好勞人悲終朝對餐不能食嗟哉父老公莫憂佩刀勇士吾姓周橫波叱水水不流幽陰鬼叫風颼飅怒眸直視烱如電流血黃龍野戰寶刃光寒殺气腥批鱗防角不足羨道上行人走決決閉門讀書方折節

畫灰

鑪中火盡灰尙溫一撥再撥心翩翻披沙僅見赤璗出豁霧亦有明星存從容指畫續復防石鼓籀文倉頡篆巨擘縱橫分岸畔先王經國區溝畎太和茫茫猶未收初爲河圗後洛疇四隅五气可按數七八九六紛相鉤倐然蛇蟠忽鳥發天前地後擁諸葛亦知炎燼不可噓尙冀燎原勢莫遏須臾寂防難重尋悲哉此是佛氏心此灰可佛未熄獨坐寒窻玩周易

麥塲

上場新麥髙嶙峋手擁云漢批魚鱗赤騾雙拖碧玉輪碾碎場頭靑艸茵咿軋車鳴石徑路轟騰馬躍長河津雲煙豁開珠貝出金网決防珊瑚新揚鍬直上一百尺海風捲波生細塵較然神農別賢否糠粃不與谷實倫靑錢墜地量滿斛男顏歡悅女不顰明朝報神薦十口幸免爲饑人寄語城中冗食者百谷由來皆苦辛

秋夕

銀河玉露妝新秋露聲斜逐河聲流美人相望隔千里對此翻令生百愁誰家簫皷夜行樂寂寂那知客懷惡知音不來可若何一任虫絲護弦索

壬辰同年防詩得見字代陳天澤作

長安陌頭桞如綫朝東暮西君不見人生何翅參與商短景催人疾於箭憶昔初趨鴛鷺班幾人同獻麒麟殿科協人乘龍背年時逢水擊鯤池便家君白簡猶遲畱上客靑袍各防蒨二十四回春艸生昔人那似今人靣應門小子亦長成尙記嬉隨侍淸燕世情離合那可陳霜葉風萍曉花片孫放曾從父執行孔融令受通家薦白雲南望繼餘歌願借淸光入家傳

芟田行

芟田復芟田短刀長柄颼颼然開鎌先芟三百束村後村前轟陸續南風吹場場土幹烏犍載車角觳觫去年種麥麥不成今年麥熟家無贏爲語農夫合勤儉汲水聊舂麥仁飯

北望瀚海歌

北望瀚海何艱哉龍蛇雜糅兼風霾排天巨浪聲如雷長船大艦爲之催淩空歕石雜飛雨幽巖白晝號鬼嫗砥柱頓折崩沙流驚人駭獸相視莫先語我亦欲乘桴淩此萬里渚顚猿僵踣不敢前孤鳥卻顧愁鎩羽嗟哉海勢奚爾然歷姬不揚波當堯乃滔天坤靈海若不爾謬且顚豈有黠蛟老毒潛深淵誰能豁浮雲扶日當空懸斯道果流離舉世多瓦全及此始知大禹功不細孟軻拯溺稱大賢九原大叫不可作伊當爲誰者執鞭鞭亦不可執意亦竟不舒濁水防有淸上智本非愚哀哉岌岌乎誰能下阪回奔車

東園行

桃花李花俱不言誰人髙呼東名園洛陽才人惜暮日淋灑春色翻淸尊揮毫倚梧自擊節韞籍不道白與元正值淸和風气好放歌一曲云翩翻古來英雄不趐百黃金煉藥亦不存秦皇漢武志極侈回首髙閣成荒原何如對此一杯酒且與明月心相論興闌還臥花陰下不管春衣涴蘚防

金穴行

君知黃金貴寜知金有穴崔嵬不逾仞中可萬夫宅穴門紫气橫亙天髙金爲壘深爲泉飛湍濺沬幾千里湧作十丈開花蓮池頭春水流活活蓮花顏色長如昨一雙赤鯉當波翻萬防饑鳥向人啄嗟哉漢皃何乃憨隨塵僕僕追彈丸彈丸欲擊飛鳥死安保骨肉無摧殘猶勝東海老夫手皴裂白日披沙夜不絕驚濤推岸岸夜崩傷哉見利不見血何如此穴利最偏窮人欲愬之靑天靑天髙髙不可扣丹崖錦谷還依然人言此穴通揚州禹貢三品其源流又言此穴接東岱萬水東奔盡歸海吁嗟乎富貴福澤天與成請君聴歌金穴行

桞條歌

霸陵一夜春風到兩岸毿毿飛絮早千條弱綫正勻黃百囀流鶯笙復簧朝朝折桞無重數日日行人亭短長離筵一觴歌一曲前車未遠後車續別多方恨桞枝繁風雨明年又新緑

巨牛行

巨牛出東郊見虎良不畏自恃形龎然文采亦森蔚況食三品芻曾爲景升貴寜知吏卒不敢嗔乃是主人豢養之深恩狂犇出柙若無敵欲與虎豹相噬吞履尾幸未咥捋須安可論枯摧老角迸林藪膩灑膏血沾平原方悔技藝薄勢焰難久借平生誇詡皆雷同往日聲名亦狐假嗟哉牛莫闘虎欲來不如量力無後災天下之事寧獨牛虎哉

春閨怨

蓮花燭短宵沈沈照見東家桃杏林畫梁影入燕夜語寂寞東風愁正深羅帷不閉鴨香暖新歡直道春宵短寜知冷枕漏偏繁啼痕滴著羅滿窓前花叢宿雙蝶人生莫逢離與別

出鞘龍

漁陽上谷兵馬雄復有老將臥軍中城頭吹角戰士起報國那能計生死登壇慷慨抽寶刀忽然百尺龍騰霄三軍股栗舌半吐禦史中丞亦愁沮嗟哉何爲股栗與愁沮已將身向君王許

貧家行

深山有鹿水有魚平原終日無寧居村中昨暮正長下官府星夜馳文書父老訛傳閱戶役有馬出馬車出車妾本貧家女少小得養息自嫁與良人日出官家力眼見春澤生欲謀今歲食牛種猶逋巨室錢蠶桑敢望當窻織城南艸屋才兩間千錢出易無人還夫妻秪有一弱子不忍棄去攜歸山已聞長吏稅間架恐有生死鞭箠下

送穆使君入覲

肥累城頭寒月明驪駒蹀躞車鏗鍧殷勤羞此潢潦水送君直上燕之京燕京紫气盛蘢防九重霄漢飛神龍闕下親瞻帝堯日人間但憶君子風誰言河陽好花桞居然單父閒絲桐一錢不忍勤父老百里還見趨兒童滹沱冰壁一百尺下聼活水雷行空雪消冰泮水更闊竚待雙鳬來自東

菜傭行

長安城中吏夜奔星飛趣對禦史門抱易粟入里巷實以芥蔕生囂諠朱衣赫怒授大杖此惡不得從輕論妻孥被系盡泥首仰天抆淚聲喑吞嗟哉狐貍扇腥風卻防雞與狗那知白日狼豺行市中吏不敢問士反走張公周公世豈有

題崔氏所藏豫章吳彥英歲寒三友圗

孝芬家藏三友圗崢嶸相照冰雪孤豫章名墨出道子揮毫掃素能如此當軒一見毛骨竦已覺足踏空山裏朔風如刀鏟丘垤陰崖一夜冰裂萬壑千巖慘不舒菑翳塞塗桑檿折磥砢獨有松淩風疏篁亦與梅花同鐵肝石膽可瀝視不獨能顯還能窮大夫森森气千尺防武流風映淇澳誰言處士盜虛名林逋老去淸如玉憶昔東風繁盛時妖紅靚緑闘春姿桃花桞花各馳騁笑人冷落顰棲遲富貴徒知輕澹泊寜知世態終揺落萬種豪華一夕盡誰人顏色還如昨天王昨夜召匠氏玉帛待獻明堂裏榱桷如雲匝地垂隆然巨棟中天起伶倫奏樂來鳴鳳調珍列鼎庖人送笙簫曉入軒轅庭和羮夜落髙宗夢嗟哉遲速有命奚可誣丈夫未遇聊躊躕知我豈無鮑叔義國士亦有睢陽須貞心勁節可相保榮辱背棄非吾徒君不見今人但知暖勝寒多少人家愛牡丹洛陽丹靑布天下我看君畵心獨懽

春雪詞

蓬萊宮中夜飛雪蓬萊宮外春泉決宮娥起聽漏聲幹小閣紅燈半明防幹十二堆瓊瑤君王禦寒猶服貂殿前內侍撾鼓急報道鑾輿視早朝銀燭影隨花絮舞暖云香逐佩環飄街頭父老呼萬歲東樓那惜千錢費呼朋酌酒話丰年不道今年米騰貴君王重念萬物槁亦謂此是民之寶三春宜麥夏宜禾特勑六宮無汛掃小臣更望風雨時一畮還收千種稲官不催租吏不討肩負牛車滿官道小臣坐食饑亦好

題守堅李翁所藏牧牛圗

空山無人云自流艸色不喚王孫遊平波粼粼動煙縠髙桞拂地黃金柔路旁白石淨於幾松膏竹杖亦易求蒼巖翠壁幾千仞此中敢謂無巢由巢由巢由不可見牧竪悠悠下長阪烏犍濈角春正肥短笛橫吹不知晚已判乘月過前村不道林深路猶遠嗟哉長安豪俠千金軀奔車騁馬光路衢掛角寜須二三卷徒聞十斛計明珠春華秋葉忽飄轉誰憐數尺髙珊瑚乃知抗志貴世表眼底得喪眞區區君不見丰城李翁今皓須積書教子勤且劬人生意得防有娛霄漢豈與山林殊我知翁意固如此不待臨風看畫圗

和杜子美醉時歌在七級作

獨上髙樓望宮省北斗芒寒布袍冷尊中有酒筵有肉醉飽翻河濯雙足東北望燕齊西南連汴宋君王有道萬里淸寶劍匣中長不用素餐大恐前人嗤爲文更覺無色絲讀書毎破千萬卷交結時與英雄期豈不有仲長統又不有雋不疑名言入耳足感激俊爽豁達俱吾師海橊花開晚獨酌江風吹防何磊落雨後蟬聲雜綺弦林間月色搖銀�詩情畵在霸陵岸筆鋒欲撼滕王閣主人作宦猶未來田園一半爲荒苔我亦安能居此哉馬蹄獵獵踏風埃人生離合大如此爲君且盡黃金杯

契苾兒曲

垂拱朝民間歌契苾兒詞曲多媟艷亦樂之妖也契苾兒爲張易之小字云

君歌契苾兒妾按玆舞酒盡燈欲防堂前鸚鵡語光順門宣供奉郎蓮塘水暖雙鴛鴦象牀犀簞伏熊枕春風夜簸花枝狂誰家少年眼如虎犂防並州杏花雨

剖心慟

萬象宮中鐵鸞舞金輪壓碎中原土龍雛累累血刃紅房州天子亦姓武開門告宻死恨遲李家神靈那得知英雄相顧入鼎爼棟摧梁折誰能支皇嗣寔不反臣心端可明佩刀掣防黃絲纓忠肝義膽照日星大呼徹天鬼下聴周屠不語來屠醒簾前鸚鵡躑躅鳴刀圭桑綫何多情君王從此脫奇禍保國存孤勲始大鼎彛誰勒定唐功太常工與狄梁公吁嗟貴賤道可同萬世栗烈增剛風

邯鄲行

邯鄲女兒未二十堂下理箏堂上食梅魂淸澈藕絲柔舞罷花枝困無力羅幃繡幙春復春可憐白璧滯風塵陌上幾逢珠履客花前誰是錦袍人百年命分多不偶不獨西池蒲與桞李廣不侯溤衍貧文姫流落明妃朽傷心萬事難具論積恨煙緜春艸防

井陘行

陘山不髙山有名幽並一覽俱分明鹿泉古水浸平壌恆嶽遠峯朝上京丹崖翠壁相崢嶸亦有列石如分營淮陰千載但遺廟土人至今知用兵羲農虞夏忽已傾首陽薇蕨春又生路旁老松抱世憤時復林間風雨聲

短歌行

苦霜凋綠華耿耿抱香死快力割直絲一防不可已翠防弓鞋雙黛眉香輪回首淚沾衣采云一散無消息惆恨綠鬟生雪絲

栢梁臺詞

栢爲梁梓爲柱絫金作臺髙幾許未央宮闕太液波萬寶晴揺夜明樹日月星辰和四時梁王以下皆陳詩龍顏喜溢豹文蔚虞廷賡歌再見之君王千載英睿姿惜哉不逢臯與防董生閉門長孺出平津閣中賢者誰雄才逸髮不自制始略祁連山外地東來海上遇安期西向宮中封五利乃知爲君難爲臣亦不易君王已悔人未知白首始興搜粟尉栢爲梁金爲瓦治大國如大廈一材豈宜輕用捨用捨一失害不輕瘡痏呻吟徧天下空令中國至今人但說葡萄與天馬

落花嘆

牽牛花開香繞風纎指削成靑玉筒三春曉露沁花蘂飄颻仙佩淩天中當時鉛華稱遊冶盡日含姿妝不卸樓頭月落尊酒空短景催人急如馬臨臺自覺朱顏非倚防淚濕金羅衣似恨秋風太相虐積雨陰陰凋綽約啼鶯無復艷陽時乳燕空驚舊簾幕春來秋去何足嘆君不見五族七貴皆髙冠朱樓畵棟連雲起中有殊麗多邯鄲明珠翠羽綴首飾紫檀紅玉雕防幹一朝桑田變滄海脂房秋水空氿瀾誰能使烏不飛兔不走肘後黃金印如斗庭前有花尊有酒髙歌一曲三千杯長與南山作賔友

別離曲

十里紅亭憶君別落花飛絮飄香雪垂云偏礙復讐冠野水空漫舊車轍歡娛未盡早暌離緑損紅嫣當怨誰六貴五侯君自取如何教妾度芳時君去不來妾已老夢魂猶繞紅亭道

中秋對月

日落崦嵫云半赭烏鴉啼碎鴛鴦瓦海東雪浪揺冰城驚落銀河向城瀉瑤輪隱隱驂素龍木犀花間雙兔雄開元李郎厭花塢霓裳一曲聆天風長生殿前人對月漁陽鼙皷兵如雪滿路楊花碎馬蹄至今坡艸沾鸞血君不見今人古人一杯酒誰人扙淚誰開口防頻驚在戶庭西風不獨衰蒲桞子卿去日尙丁年定遠歸來空白首請君當筵對月聽髙歌惟有尊中月色多

寒雨曲

夏初一雨直䢐冬百艸落盡黃金茸庭前老樹枝榦禿上有古苔如錦封鳥巢冒葉飛不起繚繞飄颺日千里夜深忽觸西南風吹作新腔阿滿子巢中寒鳥鳴喞喞窻下愁人抱雙膝龍泉不出佐淸時繡徧蓮花秋水色

燕燕謡

燕燕飛入翠微越羅爲君裳齊紈爲君衣披香殿裏雙宿棲茅次舊壘生光輝張公子來擊皷按紅牙歌金縷一曲陽春掌中舞弱佩隨風墜鳴雨君王爲爾金刻櫨可憐窠成不將雛腐木作柱能幾時棟焚火滅猶未知廢昭臺徙長信前雉雊後星隕惱亂春心君莫問錦衾夜夜裹宮奴溫鄕老人朝不蘇

答秋官蔡從善自南都見寄

讀君千里書上有加飡飯爲君起坐明月前兩耳淸霜響枯蔓窻間閃爍燈夜紅水龍朝西雲暮東十載同心歌伐木如今愁鬢信飛蓬憶歌君詩對君酒慷慨當筵幾開口次公不獨帶醒狂正平夲自輕豪右南山當戶乍捲簾北極闗心共昻首心知萬物固不齊鳳凰髙飛寜顧雞羣葩落盡老松出樂國忽有饑兒啼人生何苦必得意有時霄漢等塗泥但願丹心不負靑天與白日靑燈黃卷相對生虹霓龍泉夜蹴祖生舞黃鶴朝追崔顥題豎儒報國乃如此鐘鼎旂常豈吾事素心未愜憂孔多薄分如蝸命如蟻靑山抱病守荒廬寥落鄴矦三萬書虛名已負故臺價廣陌誰誇駟馬車奉君之書濺吾淚愧無篇章報瓊佩竹笛中郎應未忘小冠子夏眞狼狽哀歌一聲動明月的的寒星耿華髮林幽幽兮風發發水層冰兮艸寒色車輪催兮馬蹄脫安得往兮附鴻鵠爲君彊賦長歌行莫訝吾歌多苦聲

冷齋對雪

蕪蔞亭南夜飛雪瘦驥嘶羣鳴不絕五更漏防滯銅龍朔吹蕭颼戰檐鐵書生忍凍貪熟眠獨裹布衾雙足拳龍泉不用寶弓弛老兔欺人來屋前盧家老婢赤腳走東郭先生空辧口英雄富貴両難欺寂寞黃公舊壚酒

登樓望城西諸山

西湖山水淸且幽漢宮恩澤賜旬休鳴鞭走馬出廣陌一望太行無盡頭儲郡喬王並時俊相與共上湖邊樓看山酌酒無鼓吹自作歌詞還自謳飄颺始覺霄漢迥搖落忽驚花樹秋浮萍滄海易離合芳艸緑波誰去防舊時諧笑果一夣當日池臺成獨遊頽云坐見墮平地春水潏潏西北流不知古壁滿苔蘚曽有幾字垂銀鉤人生百年驥過隙金丹駐顏那易求有名莫上鐘與鼎防取爭光煙月洲

題沈石田逰張公洞詩畫

南樓午夢袪復生長風掣捲雙眼明姑蘇沈翁得名舊不獨畵好詩更精敷金山頭片明出張公洞口春雲橫躋攀始信老益壯貌寫不遣神遺情立當空谷虎豹栗吟入窈幽防魍驚不知元气已滲泄宛見石筍俱崢嶸層巒絕巘觸遐思百歲幾日能閒行縱無健步鬭石角願借地圭湔塵纓江湖亦與廓廟等富貴何止蟬翼輕靑山白髮自夙約今我秋霜已數莖

墮鈿怨

猩紅琥珀金指鈿一日不曾離妾身指文鈿花細相映綠紗夜繡蘭釭新墮來恐在泥與土掩袂含情獨無語寶釵珠履任輕拋女伴爭知妾心苦節旄𨿽落馬骨存一夜爲君傷舊恩

臨淵行

兢兢復兢兢臨淵遊子泣且行孤鴻夜保萬里翮逸驥朝踏三春冰洪濤可畏發欲竪防岸未坼神先驚長安少年惜金紫白日彎弧射封豕淩煙一筆萬死輕冷笑王陽但爲子人生莫大君與親家家飬子圗出身此身一出難自保驅馳防附猶因循丈夫何苦不若人但惜無名指屈信揮戈防劍出門去長路風塵多苦辛

大學幡

博山鑪小煙曲曲漢鼎𨿽存已虧足蒼生但怨皇天癡不信髙安好皮肉長樂宮中防袖起相國府前人倒屣闗東王母正行籌日下白虹空貫珥東朝將相無所倚何事復令司死誰能砥柱障頽波不若彈冠伏都市孤幡揚揚生烈風海內是非須有公浮雲蔽日不作回天功正气自可淩蒼穹老臣若肯存精忠遮道一言羞殺翁

再作太學幡

三尺布逾仞竿太學諸生朝舉幡誰其救者司隸寃回天轉日諒不難請君先爲遮道言馳道不可行使者安可閉車馬已沒官有過各宜悔但願相公屈於理無使司隸屈於勢庶爲邦家保亷恥亷恥一壊公莫輕拜塵頌功風始成

晚對西窻

赭云防照窻綃赤暖透山房梅夜實梁間棲燕語未休石上龍池翠如溢山人有興酒滿尊旋掃花堦待月出

迎秋詞

井梧葉墮涼颷發聴盡秋鶯待明月畫防夜悄珠露垂銀漢飛湍濺城闕新螢乍起促織鳴誰家砧杵才數聲夜涼始覺素幃爽不應夢逐相思生相思復相思美人來幾時百艸尙欲望秋實何處蓮花無藕絲

紫絲怨

妾本瀛洲洲上女自小不曾窺外戶感君恩愛與君深霧閣云甍杳無路空將紅葉寄相思亦有雙魚傳尺素君家與妾鄰苑墻暮暮朝朝幾防腸夜雨燈寒怨瑤琴春風淚落失紅妝知君自是文章士妾亦能吟書與史鳯胎龍子照芳春盡道風流世無二豈惟君情與妾心兩家大人亦如此不知妾命自秋蓬去年謬許戎家子君𨿽多情情亦薄當時但見功名樂攜書挾劍遊上京寧憐風雨凋花萼妾亦怱怱去鄕裏香書未動悲風起萱花堂前一見君飲恨吞聲隔生死君𨿽不言妾已知似恐鴻鵠滯遊絲妾身𨿽稱窈窕姿受恩知恩不復疑宿緣已付金井索往事空悲紈扇詞君乘靑驄妾乘車白蘋洲前相送時明霞有意伴孤鶩淸夜何人歌伏雌君恩深沈比滄海能保明年妾身在試將象箆表幽衷更結同心待君解君上靑霄應念妾小字紅箋仍萬疊輕塵霏霏蕩紅雪一步一顧腸防絕寒泉墮灘水嗚咽銀鈿中分寶釵折繡韉蕭蕭輪曵曵古楊無風下黃葉天長地久今朝別有夣難逢淚空血蒼天蒼天髙截截人生何爲罹此業爲君一死盡妾心他日君來空馬鬛

遠水曲

春水深且遠扁舟不可度纎素空牽衣飛黃已前路妾意如孤舟君情似浮漚浮漚一散無尋處短棹輕帆日夜愁

新涼曲

碧梧蕭蕭金井寒露華瑤月瀉金盤籬間螢火濕不起仰見銀潢飛素湍紵衣淒風涼更薄綘蠟生花照弦索艸虫似答風樞吟窻禽不與書燈約百年光景轉眼殘君臣際遇古所難一杯尙可盡餘興長嘯秋空登石壇

餔糟吟

髙堂置酒白日驩顚裳倒屨意未防主人不惜珠璧碎刲麟剝鳯充朝餐西池鼓發縱牛飲爛醉掣防曼纓冠狂歌劇舞無夜旦宮商錯亂知誰彈春缸綠沸壯士喜紅籠曉開鸚鵡死盡脫金貂豈論錢不妨麯蘗多成市湘南遺老坐嘆息斜日烘顏亦酣色江上何人更唱歌千愁萬恨無人識

鬥酒吟

我有磊磈懷鬥酒不能下有時忽一作中夜毎自詫大呼滿掬槽頭珠千滴萬滴恨未除昆陽虎鬭壯士走龍韜安用囊中書先人遺我百金劍我毎佩之生死俱赤蛟靑兕不試用風霜枉殺江南魚叱奴停杯莫更酌拂拭龍光倚太虛

寒夜曲

霜風試嚴摧碧防翠缾錦鱗屈不舒蕭蕭古城月西上孤鴻時作空中書西湖往日多芙蕖山明水麗畫不如與君一別歲月攺蒼苔落葉塡前除時移世換何足惜瑤箏翠管無顏色繡被猶霑雨露恩朱防不似芳菲日靑燈作花垂紫防沈憂銷骨人豈知寸心千里托明月夜夜期君望月時

擬古烏夜啼

城上柝漁舟夜寒城下泊城頭烏啼月欲落豈知城中人苦樂錦坊織兒誇織錦蠶婦采桑兼采椹千金賈兒那復忍

蓮北座上分韻得新字

寒空露下苔色新西堂掃月迎淸賔天風吹落鳯池佩爽籟逸出東華塵主人遠致碧蓮酒況有水陸羅奇珍洿尊事往不可見意古獨薦藻與蘋牀頭錦軸捲復申墨池寒浸龍生鱗枯藤弱蔓滿籬壁眼中書法誰先秦西山秀色墮杯影長安落葉隨行人寒煙不銷萬古碧野艸尙憶升平春城頭杵築聲振振四坐斂袂各定神魚頭參政自骨鯁蓬萊詞客何嶙峋靑虫吐絲不盈尺照我短鬂明如銀相看一笑日欲瞑松畔鶴聲淩紫旻

熊峯集卷八

欽定四庫全書

熊峯集卷九

明石珤撰

詩

五言律

梧桐生髙岡

海上金輪出曈曈映碧城梧桐正防蒨鳯鳥一長鳴韶濩中和日防龍揖讓情獻書丹扆外寰海望升平

送友人

明時豪俊客眼不著長檠賢聖開書夜江湖縱酒情虞卿能赴急徐穉本躬耕易水城西畔時來一濯纓

野望

偶來原上望續續意何窮逺樹寒煙裏荒臺夕照中翩翻沙鳥白寂寞野花紅詩興誰收拾徘徊立晚風

西郊春行二首

防馬西郊外正當芳艸時行人避風雨稚子惜花枝池斷荷穿早林深筍露遲春心應可保鶯燕莫相窺

其二

野外無多景靑山映碧流近看雲起處剛隔水西頭艸色隨人動煙光觸目浮招尋猶有地勒馬戒嬉遊

夜作

燈火沈沈夜團圞影一家生涯杯泛蟻兒女墨翻鴉古劍星前气霜毫夢裏花百年眞樂在寜復向人賒

苦熱

徙榻隨陰坐推琴借石眠火雲慳作雨花气郁成煙扇短頻揮日樓髙不到天海風猶萬里安得駕飛鳶

午坐二首

聖主恩如雨羣芳盡及時愧無投李報愁誦伐檀詩庖廩供淸坐冠裳列近司淺卑朝海嶽惟有寸心知

其二

雲雨朝昏變東西岐路情細看池水靜剛似我心平薄露慚調屑山桃望作羮靑袍侍黃幄已不負書生

籠中雀二首

一種靑雲鳥誰將入綺籠𨿽便紅稻穏無復緑陰中顧影疑憐獨蜚聲忽應同還慚好毛羽終日狎兒童

其二

日轉靑曈媚風吹緑羽齊將身隨鳯舞何意學雞棲知命長安啄逢人似欲啼金籠淸夜永應憶水雲西

送劉文煥按吳中

誰遣滇池雨隨車又入吳力𨿽能撼嶽志本在噓枯淸白家聲舊巉巖骨相孤怱怱一樽酒旌斾已先驅

飲歸

罷飲髙坡巷歸途月色新黃非我馬關柝是何人積雨衝泥淖微風振羽鱗一朝開口笑聊息百年身

送文煥

此日河邊柳蕭蕭已過秋如何對離別還復有歌謳山色連波動雲光入樹浮肯令悃愊吏卒歳但優遊

漫書五首

閒居成懶癖髙臥起徐徐世治逢堯歷春晴驗朔書囂塵長繚繞元气自呼噓不把雙眉向人間浪蹙舒

其二

曉跨城東馬披星到酒家甕春抽嫩竹燈夜試初花樂聽升平曲人乘浩蕩槎興來從健到誰省岸烏沙

其三

東風才十日暖色漸融冰春市多張酒宵城半打燈禮從先進野學去古人矜分不知時務癡聾似許丞

其四

十五年前到都城猶古風蹇鞍逢進士雞酒宴名公世事車輪轉人情木葉紅豪華迷舊眼誰與論顓蒙

其五

誰道年程淺芻蕘有此言結縭兒女早鬭障錦絲繁磊磊春盤簇怱怱夜客奔還看修上者妖服自翩翻

新晴

積雨衡茅濕炊煙乍未髙瀉荷澆渇肺披艸曝徵袍最喜蛛絲靜全勝蝶拍勞吾材自樗散亦得謝塵囂

史館卽事

緩步閣門西晴暉掛碧題朝鴉隨仗散旅鳯傍樓棲風撼牙籖動寒欺獸熖低館中無一事淸興坐成迷

月

爲月一登樓長風更試秋水搖城闕迥河帶斗星流古木蕭蕭下閒雲淡淡浮秪應今夜景能破杜陵愁

過李徴伯墓

煙霾棲古道蓬藋掩荒丘壁有題詩處雲橫作記樓多才悲命薄浮世幾名畱惆悵香山社交知半白頭

元宵十七夜雪

猶在殘燈夜霏霏雪滿空縷紗慚未巧金剪恨無功暖綴鰲峯樹輕隨舞扇風一尊徒有意人隔五云東

晚望

西郊日日望偏愛夕陽峯野水多宜鷺疏林不礙鐘煙中古廟出山口斷雲封惆悵東飛鳥翩翩爲客慵

早春

春色來何處蓬窗試一開積寒猶困柳晴雪漸舒苔未舉書云筆新停送臘杯江山多舊約斜日重徘徊

對月

團團今夜月偏照柳邊闌古甕深浮蟻髙臺獨舞鸞竹搖金縷亂花咽露聲幹多少窮愁客臨風兩鬢寒

雪中朝退有述

雪後朝金闕寒輝達曙光鬢霜驚老至步緩覺途長修竹葉零亂古松根崛彊君王鮮遊幸安用賦長楊

花月

漢苑翺翔日豪吟興漫月憐停酒問花記倚闌看世事風翻葉年華水下灘多情空復舊回首翠屛寒

秋日西郊書事二首

金井葉半脫寶闌絲乍寒涼泉鳴石罅驟雨刷危灘艸浥螢收照林空馬放歡水頭髙防客公事了漁竿

其二

霏霏晴復雨艸屋近茅灣未午聞雞唱剛秋見鴈還水蒲多委佩山棗半開顏憶見吹笙侶頽云隔萬山

賣花

長安賣花者多在雨餘時幷剪劙繁緑吳綾記向枝香回金勒馬紅映玉人姿此意誰堪詠揚州杜牧之

西郊送別

積潦同溪澗離亭柳半凋壯心尊酒外詩思夕陽橋路出中山迥云連黒嶺遙郡人應久待東北望星軺

初秋追次工部江亭韻

堦艸含秋意江亭憶昔時謀生已過拙結果未全遲夢戀承親色年懷報國私積濤知此恨嗚咽亦成詩

遣悶二首

達士本無憂龍泉晚見羞植花逢旱熯將鳥避鵂鶹萬事須前定諸賢亦後謀一杯明水在揮灑涕橫流

其二

士無賢不肖須記入朝時萋斐能成錦瑤瑜易指疵似應負芒刺豈獨妬蛾眉搔首靑天下秋花共淚垂

早

八月如斗誰曾著意憐世情多厭晚蔓艸亦爭妍斫蒂靑猶嫩衘花緑未嫣不如緘口待甘苦付蒼天

七言律

憶崛山

崛奇賞憶當年十里靑山半管弦啼鳥慣來紅樹裏落霞時墮酒杯前錦衣公子雄三尺彩筆詩人炫百篇回首舊遊成一夢西風塵鬢獨淒然

涿郡

二水爭流繞郡南郡城東望五云酣風生帝子樓桑裏月射桓侯浴馬潭古俗多年猶忼慨廢臺無客更遊談津郵日日鳴鉦鼓看盡行塵擁使驂

盧溝經張司空華故宅三首

艸色西風萬古情司空舊宅路人行鷦鷯豈意文章誤牛斗猶疑劍气橫世難魚龍多葅醢名畱桑梓尙崢嶸道旁欹石形如鼓安取仙桴爲發聲

其二

式幹初議與心違力爲匡時獨未歸野雉不緣蛇蛻悞鳯凰猶傍鴨闌飛功成白首遭萋斐論在靑編有是非惆悵當年歌歗地落花如血防人衣

其三

幾年神劍化爲龍晉武平吳見折衝名載鼎鐘應未滅路當豺虎竟難容陸機豪淚風前墮羊叔輕裘地下逢千古何人來駐馬碧蕪幽恨共蒙茸

夜坐偶述

檐前凍雀夜不語巷陌誰家猶鼓聲呼燈急映五萬卷開酒獨浮三四觥嚴霜淅瀝下枯葉淸漏彷佛聞層城苦無髙興紀日月羞見寒星當戶明

題徐子仁逺遊捲

靑鞵踏破未辭勞萬里長風振布袍遊不爲人眞浩蕩書能名世自英豪秦碑夜抉苔侵肘石鼓朝臨電擁毫聞道三山猶勝迹煩君入海更尋鼇

答侍禦宋先生次韻二首

五花驄馬繡爲鞍誰道人間行路難兩腋天風生祖幕百年交結見金蘭仰看鵬海三千里笑倚鸞臺十二闌對酒詩情自無限水邊花鳥不相干

其二

平蕪髙樹翠成灣彩鷁淩波去不難萍梗於人眞泛泛柳花隨意亦漫漫煙飛祖道風初急鳥入詩題韻未安回首故山應悵望一尊新酒盡餘歡

將歸省畱別張孟賢呂從殷

疋馬南歸嘶逺風不堪尊酒禦橋東交遊晚信非身外世事靜看如夢中春入柳花飛正苦興隨流水去何窮今宵定宿樓桑寺遙見西林塔影紅

寄歐職方時振

午睡醒時獨倚闌葛巾何用再三彈驚聞碧樹還書禮欲向雲霄附羽翰長者風流元似玉同心言語自如蘭無因拭目官槐道一借前驅負弩看

滹上卽事

晚煙如帶拂城頭城下滔滔滹水流東海遊龍歸古廟西山濃翠貼譙樓種荷使者今安在橫笛兒童不解愁惟有春風長浩蕩年年吹緑到芳洲

觀芟麥者

臥龍岡外看芟禾可柰南薰吹鬢何共幸太平還起舞不愁官長更催科牛便艸色眠初穏鳥入桑陰語正和試學老農歌一曲頽然髙臥夕陽坡

和馬侍讀先生長至日習儀二首

十載鳴環從列仙三回得侍禦屛前恩深自識龍顏喜力薄能追驥足先淸世風雲應有合短檐春色亦堪憐牀頭經史猶狼籍冷硯寒鑪又一年

其二

蓬萊面面列神仙伐鼓鳴鞘亦陛前陽道且看明日長太平何讓古人先淸閒福自君王賜疏拙材惟座主憐荏苒不知時欲過相逢還愧問靑年

送李天瑞還興隆二首

莫道君門逺萬千千山仍與萬山連桑弧蓬箭宜如此瘴雨蠻煙豈偶然理直不妨天下往才髙那受故人憐孤根著地知何日月白風淸又一年

其二

世態全歸詠嘆余豈如張旭但知書九重獻納心猶壯百折盤桓气未除麟鳯未應明主棄芝蘭欲就善人居天涯相送還相憶莫待平安兩字疏

淸明二首

楡柳新煙漸滿城出門人唱北邙行紙錢無字書年代華表誰聞說姓名落日饑烏禁久立東風驕馬試長鳴春來不作王孫賞芳艸萋萋漫有情

其二

漢宮傳蠟晝防蒙寒時淸明幾日同揷柳兒分煙外緑賣花人立雨中紅萬家香火迷歸蝶百尺秋千臥晚虹欲把吟情輸酒幔曉城無數颭東風

獨坐

百年今此暫祛煩又向空齋獨負暄閱世漸知滋味薄著書猶恨語言繁風噓竹牖通陽气人掩蓬門避俗諠卻訝藤蘿附松栢憑髙裊裊正攀援

和馬靜學先生入直

林棲早借一枝安梧桂氤氳夜不寒吟對好山成故友笑憐秋葉似微官春云過眼猶翻雨野水無風自作瀾多病見花羞潦倒正冠時復倩人看

九日

月杵霜砧是處同悠然起對菊花風龍山事往人空羨老圃秋深葉自紅多景欲逢髙士賞無書先與醉鄕通登臨又誤今年約萬壑千峯悵望中

鴈

采鳯樓西見鴈過數聲淸入五云和秋空葉泛悠悠影故國風生澹澹波兩字平安歸去晚百年身世別離多荒田夜夜明山火好爲髙飛避网羅

送謝侍禦按雲南

傾蓋論文兩不疑別難方恨定交遲霜風萬里隨王使月夜何人聽杜詩望入南山云正白春生溟海樹先知與君報國心俱在矢直衡平欲問誰

次韻答張太守孟賢

萬里憑防望楚天彩旃髙蓋駐才賢雲從出岫多成雨魚爲緘書幾輟筵已負舊名追驥尾欲揮遙淚灑江邊寸心呵凍應難盡惆悵寒鴉曉日前

對雪

鳯團初煮浪防圓冷笑閒行鶴氅仙徑滑始憐樵擔重竿沈無怪釣舟偏羊羔酒慢誰呈舞驢背詩成獨聳肩一夜吾伊聲未絕有人風雪正髙眠

春日卽事次羅廣文韻

遊絲嫋嫋亂鶯梭茅屋新成燕子過春到北堂苔似錦雪消南浦水如羅莊生夢偶衝花破靖節情非爲酒多日暮髙樓望千里漢臺秦館正樵歌

望西山

西望瑤山秀色重邑城多傍最髙峯明霞落盡鴉猶語尺素裁成鴈適逢吟骨對山雙聳瘦涼飇防葉幾摧鋒溪村月上愁無限看到漁燈達暮鐘

中元憶先壠

江南回望北山靑故壠誰持麥飯登兄弟向衰俱作客乾坤畱迹本浮萍時逢有道身何補節遇淸秋恨頗增獨坐月明過夜半滿林寒葉若爲聽

過寶應湖值陰晦有感仍和庫部

北鴈南鴻嵗嵗忙陰晴未定路猶長春潮又聽孤舟雨曉鏡新添幾縷霜一代美名傳稷下百年遺愛在桐鄕因君更起淩雲思卻恐春來酒病妨

夏日偶書

看花節過又蒲觴幾爲穠華佇夕陽鶯本無心呼客夢燕如有意說人忙靑山畔可茅爲屋白水中宜石作梁歸去一尊逢五日且無閒酒酹沈湘

予莊詩四首

聞道揮金買碧山春風門巷不長關客來但話農桑事興到時行水石間芳艸渡頭鶯語亂夕陽江上釣舟還江山觸目皆詩畫摩詰多情恐未閒

其二

風塵經日鬢華新夢裏靑山說未眞滿地落花人起晏一簾疏雨燕來頻蠶成麥熟歌良吏酒美羊肥賽土神別有報恩三尺在中原無事且隨身

其三

山中風日自升平舊業新田喜漸成看過花枝還結子見馴麋鹿解呼名一年官課剛輸納盡日柴門少送迎我亦最諳農圃味城南十畮憶歸耕

其四

神仙小隠亦蓬萊漸與紅塵斷往來落日數聲牛背笛淸香一樹水邊梅艸堂客散畱云宿苔徑人稀爲鶴開聞築釣磯吾未信鳯凰元有鳯凰臺

五言排律

送羅文學赴福建考官

閩越山川古人材更可稱纁徴客去雷雨看蛟騰國士詞多雅山林气稍矜匿瑕收瑾璧得味外淄澠有此孫陽顧能同臣僎升网羅驚並集旗幟見先登爲國呈多士還鄕切寸競庭闈歡定劇池館寵俱增豈不懷將父應須畏友朋吾邦衿佩在拭目望薰蒸

寄宋侍禦

日日思相見那知年又年素書千里外淸夢五樓前尙憶聞鐘入曾陪載筆旋路岐多聚散憂病苦顚連网集詩筒厚霜封劍室堅空羣猶有志涸轍肯求憐爲報東朝客來尋釣渚邊

薄觀城南

雨露無私潤荒壕春意生水香荷欲上苔破竹初萌燕到芳檐語雞來樹杪鳴近村斜有徑傍寺晚多鶯未盡花猶吐曾鉏菜恰成江湖蓬鬢客何以答升平

五言絕句

題吳匏庵東莊諸景二十首

東城

城上鬱蔥蔥城下人家住朝朝城中烏飛向城東去

菱濠

濠水深幾尺菱花鏡相似居人來采菱菱角漸有刺

南港

南港水如帶緑波深不流斜陽飛鷺起幾處泊漁舟

北港

下橋聲骨骨淒然葦風至兒童覓驚魚動處荷花是

雙井

防杖遊何處暮投雙井村蕭蕭花竹裏茅屋半開門

方田

方田若碁局水暖稻先熟一半給官家一半供饘粥

果林

種果東莊頭年多不知數林深少人迹子落又成樹

曲池

池水淸且漣縈轉牽曲鏡照見柳葉斜不似蓮花正

桑洲

采桑下長洲桑葉緑如鈿幼婦解眠蠶繰絲織黃絹

振衣岡

振衣復振衣髙岡出林杪下見紅塵飛西望靑山小

朱櫻徑

櫻桃何累累淸光映寥廓盡日無風吹朱實忽自落

鶴峒

鶴峒深窈然竹木森四堵中有幽居人時時教鶴舞

芝丘

種麥不種芝芝生在中阿至今芟麥人兼唱采芝歌

艇子洴

淩波下洴水日暮系艇子大道如川流聖人貴坎止

折桂橋

折桂橋尙存折桂人已矣時有橋畔人拾得桂花子

白雲館

館外暮云白羽客時迎送婆娑屋邊樹傳是梅仙種

知樂亭

幽士知魚樂臨池小結亭時時揮五弦下有流魚聽

耕息軒

耕田耕且止垂軒坐憩息非敢爲惰農應當惜牛力

續古堂

延陵文章客選地建新廬指防平泉樹時稱先大夫

拙修庵

修拙人何在寥寥惟舊居風雨棠花落猶疑夜誦書

結交吟

白馬載金鞍悠悠邁城邑桃蹊人不知中有荊與棘

苔壁

嵳峩千仞壁上有萬古苔萋萋風雨色終不帶塵埃

題李宗一扇

空江滿秋色回首見東山舊日垂竿侶攀龍久未還

山中

山深人迹稀煙霽見茅屋野老時時來裵徊澗邊木

秋原

野鹿時並走沙禽亦雙飛何事秋原上日斜人獨歸

閨怨

當年人對月共說兩團圓如何人不見明月又今年

春思

素月掛西樓樓前春靄浮羅衣試輕暖長夜倚箜篌

山中曲三首

緜水何太急奔流下東井北登鳯凰山未曉見日影

其二

朝登靑石巖十步一駐馬亦有紅顏人倚馬立巖下

其三

峭石激湍響古城臨水居城東有渇叟不及水中魚

灌園

開畦還汲井勤苦待蔬成不及池頭艸無情日夜生

問劍

鑄爾亦何爲琴書得並隨中原多巧日暮尙狐疑

劍答

萬事吾先讓臨機鬼不知不明兼不斷安用壯夫爲

七言絕句

題小畫四首

板橋詩老未還家村舎兒童掃雪花春酒山中猶未熟罷吟應試小團茶

其二

四壁岧嶤列翠屏取涼還上望湖亭醉來翻笑荷衣色不及村南酒幔靑

其三

水南山北梵宮多日暮鐘聲雜棹歌別有幽居松竹裏春深惟擬故人過

其四

山頭寒瀑懸飛練亭外平波接逺天秋色依稀何處見半江風雨一林煙

髙宗宮詞

月射罘罳動綺煙合歡花下夜張弦太平公主來稱壽玉帶朱袍舞帝前

閨意

玉指金鍼課女功鴛鴦屏暗蠟燈紅窗紗撲簌通宵響滿樹桃花一夜風

立春

萱艸堂東逢立春春風堪笑亦堪顰靑靑盤菜思纎手裊裊花枝似玉人

題倪冬官小畫五首

花枝裊裊雀雙雙昨夜東風到竹窗野客情多何處寫旋挼花蕋浸春缸

其二

野鳥將雛意自眞牡丹花外往來頻誰知委巷茅檐下亦有嗷嗷待哺人

其三

春入瑤花又竹枝依依寒雀向陽時相呼相應皆吾樂卻恐鯤鵬亦不知

其四

花覆闌千金翠明日髙嬌鳥睡初醒不知人倚西風外吟得新詩幾字成

其五

海橊花外往來時大鳥勞勞小鳥饑誰道呂生徒作畫分明如誦蓼莪詩

玉泉亭上

峯巖百步翠重重巖下春泉噴玉淙章帝舊宮今不見斷霞猶出繡芙蓉

題李后主畫鵪鶉

翠袖成圍紫殿深曾看一勝抵千金如何解甲臨城日不及山禽有鬭心

唐宮詞

四月笙歌沸苑池瑞蓮花對海棠絲昭容尙記開元日正是宮中蠶老時

中平宮詞二首

水繞靈昆苑艸春渇烏新灑近郊塵金輿罷幸天街靜白玉蝦蟇自喚人

其二

宮市新開禦水邊繡襦爭立市門前酒姬未放驢車過自問劉郎索酒錢

南朝宮詞二首

花簇郊坰錦作圍小憐日暮射生歸雙雙羽從重歌舞不覺齊城漏已微

其二

玉樹新花夜夜開張嬪凮韻孔嬪才感恩誰似中庭鳥解詠江南艸化灰

貞元宮詞二首

君王不愛長門賦才士空吟散雪詞獨閉深宮轉蕭索露華垂老合歡枝

其二

貞元法曲被宮懸絳防蓮冠待管弦惟有宋家兄弟別各簮彤筆禦簾前

社日

東風簾幕駐晴雲社酒杯深我對君燕子未來花不語緑蕪寒雀共斜曛

僧房感事

都言名利不如閒多少投閒去住山今日山僧還不免人間寜是舊人間

春過亨上人院四首

試上生公說法臺落花楡莢防深杯春光眼見隨流水滿地黃鸝喚不回

其二

近水疏藤換古稍傍墻髙柳出新巢蓬門日落歸猶未要聽山僧月下敲

其三

雉堞參差鎖暮云外城春水內城聞風塵不落髙僧夢日日看經到夜分

其四

鈴梵聲沈晝寂寥坐看孤鶴下丹霄前身記是東方朔恐有書從海上招

漢宮詞

鞠室無人鬼夜悲監宮印付審郎持昭容七子閒言語直到簾前奏禦知

秋陰

積靄陰陰覆苑墻山梨病雨葉多黃道人癡欲尋秋色獨立靑山送夕陽

艸色

帶煙和雨緑萋萋水閣春深望眼迷惆悵夕陽千古地靑山無語鳥空啼

漫書次陳白沙韻二首

中年𨿽過未扶笻盡羨人間白髮公花下一壺那敢惜江鄕多雨況多風

其二

夜涼欹枕數淸漏秋早出門憐露花莫道五湖歸未得山城十畮舊桑麻

春日

曲欄深院日初長錦軸珠徽亂一牀燕子不來花又落一年孤負好春光

新花曲四首

翠池新種小芙蕖歡動眠鳬與戲魚試向水頭經日看好花成子定何如

其二

雪骨冰絲柰弱何碧琉璃上露防多隔闌遙見蜂窠影應是新房映緑波

其三

緑柄丹葩展未齊晚風人立畫亭西翠衿雙鳥翩翩下應識蓮花似越溪

其四

著意栽花歳又年偶拋新菂便成蓮殷勤爲向花神語但願根深子又堅

次韻奉答應韻二首

春光能得幾多旬雨笠風簑過半春正自不禁萍水恨可堪重對別離人

其二

東風不用漾遊絲小閣深愁髮素時滿地緑苔人獨坐一林寒雨雀爭枝

六言絕句

三首

密雲欲雨不雨桃花將開未開日暮小樓凝望江南燕子歸來

其二

溪上一篙春水林間幾个流鶯野客半醒半醉江南江北關情

其三

李白桃紅柳緑山長水深日斜舊日誰家燕子今年飛去誰家

五首

漚籃池頭獨望碧水沈沈不流籬艸半成螢火殘陽卻傍髙樓

其二

新月如鉤自掛白露成珠未圓石枕藤牀秋夜髙人不夢邯鄲

其三

秋江一望無際山色坐來滿衣黃蝶花間獨宿林梢紅葉時飛

其四

花落簾櫳自好水歸谿澗空寒窮達早知有命不須待詔長安

其五

靑山千里萬里白髮三莖兩莖藥味豈須臺鼎田直在東陵

熊峯集卷九

欽定四庫全書

熊峯集卷十

明石珤撰

賦

感雙鴈賦

己未歳或餽予雙鴈育於庭中問其從來曰弋人獲之也𨿽復窮蹙雅有髙志蕭然獨立若賢士君子罹困侮遭播越而耿介絕俗固將終身也予旣悲之而惜其未能卽去乃作感雙鴈賦何日月之䢐邁兮艸若木其易黃慨雙鴈之翩翩兮去霜雪而南徵彼弋人之慕之兮乘防飛之未颺吾徒違其日逺兮中道失而悲鳴昔南發於衡湘兮北又逾乎翰海旣隨陽以定居兮又啣蘆以伺殆行有伍而進有律兮豈智周之不逮乃爲罻羅之所收兮命或懸乎葅醢噫嘻悲哉物莫不有時兮時不可再來一失其幾兮何人不哀方得意而逺適兮恆一舉而千里傳海上之遺書兮歷烏孫之故壘明妃去而張兮文姬歸而按拍感中夜之哀吟兮寫萬里之明月豈不居危而思安兮悲羽翮之旣傷相眄顧於中庭兮獨徙倚而徬徨棲不於茭蒲兮失風雲以爲翔忽流影之感予兮聲激烈而慘惶孤臣失志而惝怳兮貞女聞之而淚零維國逺而交防兮茍衷誠其未明昔仲宣之去都兮逾荊江以淹滯陵失援而喪身兮亦胡爲乎國士梏南冠之鐘儀兮縶越吟之莊舄相賢哲之不免兮固流離其焉悔吾獨怪夫童子之無知兮恆蹴踏而呼之貿貿焉其欲來兮顧雞鳬而去之念天秩其能序兮內行純其有別富與貴其莫淫兮豈威武之可攝余獨好此髙志兮薦芳泉而具粒相徜徉以容與兮知謝也之可食欲舉而低回兮臨幹磐而欲放羽被鎩而未齊兮愛莫能其助長鶴旣鳴於九臯兮白鷴翩其逺歸有鸚鵡之能言兮亦振迅而西飛惟昔先王之觀化兮順物性而明人倫不使山者居澤兮不使水者居中原誠物情之各適兮亦何必豢虎豹而羈麒麟古道逺而不可見兮吾與汝其焉往離憂患之孔多兮世紛穢而鞅掌無忝爾所生兮吾茍得其養指歳晏以爲期兮𨿽困郁其奚喪亂曰吁嗟鴈兮其徳一兮其進有列不輕配兮是宜用之爲儀大夫執兮𨿽則困窮心如結兮彼人而禽胡可說兮

望逺賦

懷滹沱之美人兮睇恆山之長麓歷髙岡之千仞兮騁靑雲之華轂西望封龍東瞻信都淩霄振衣遡風縱呼气橫九垓天開五湖欲去而邅回兮睨荒墩之碧蕪乃有卻秦故城盟齊舊址禾黍西風蕪蔞漢水逢去燕之望諸兮得田叔之梓裏問前路於徵夫兮訊山林之野史訪棄瓢之老父兮求擊築之巨豪贈昆山之瑛兮解明月之佩刀發劉琨之淸嘯兮等萬事於鴻毛山欲暄兮云萋萋谷無人兮烏嘈嘈瞰梧桂之氤氳兮想雙鳯之鳴翺盼芻兒之躑躅兮感雍門之悲謳果孟嘗之不來兮亦平原之罔畱繄陵谷之變遷兮曾幾人之駐輈忽兩矅之䢐邁兮挾八風而周流於是九州縱矚萬里入視山河縵回百獸崛起叫衡陽之歸鴈兮送天池之鵬徙要海上之安期兮論羲皇之曩也采瑤艸而漫吟兮據槁梧而假寐倐心曠而神逸殆不假於熊經而烏跂吾不知世之忘人人之忘世也乃絕洪源復睹秦人桑麻防翳爼豆龎惇歌流擊壤禮謹污尊餐朝霞之旣多掇秋露之實繁拉芳鄰而共集傾髙蓋而定言戛後防之鳴球撼千尺之云根藹流沙之埲埲忽彌漫乎昆侖瀚海北注大江東奔碣石嵳峩巨嶽雄蹲蓬萊方丈不可以跬越兮儼眉睷之且存予乃發昆吾指鄧林斂逺翮披雄襟岱華礪鍔洞庭淬鐔起萬窟之蛟鼉兮俾歌且舞以助吾之長吟

酒旗賦

餔糟居士將移酒泉道出中山之野長懷逺思感風簾之飄忽乃援毫而賦之曰佳哉酒旗之爲徳也不剛不柔有緩有急美好修長外方內直體成文於經緯用不離乎繩尺旣消搖以髙舉又貞固而獨立抗塵表以起觀撫靑天而正色宛轉便嬛匪予之妍朋風侶云聽其自然結括糾繚匪予之醜眾愛一憎於我何有惟翩然之逺揚若與世而低昻矯煙霞之接武縹霓蝀之垂光或振頓而跌蕩中菀結其未平倐舒解而端靜粲不文而有章乃有白首將軍金貂公子抵掌遊談揮鞭入市嘆數奇之難逢慨日暮而千里忠欲進而未明志彌精而離毀擊悲築而髙歌痛末路之骫骳其或朝燕暮魏齊竽趙瑟載寶來朝談天動色合從解而勢危帝秦疑而蒙疾淒黑貂之敝裘喪黃金之千鎰望白雲之故都違未暖之賔席莫不意欣欣而望予气洋洋而集止挈百榼而操觚等萬事於脫屣別有曲檻髙樓歌纎態柔光疑黛斂影訝云畱擊節而歌窈窕含笑而看吳鉤解明璫以相遺雜蘭桂而爲羞日欲下兮山暝樂未極兮涕流乃至斜陽兮逺村積靄兮愁人春融融兮鳴鳥雪漉漉兮沾巾畱神仙之寶劍逢江上之魚緡延騷壇之逸客來艸莽之遺賢潄醪而談農事曳筆而頌麒麟則又神恍惚而飛騰意徘徊而上下逐眉稜而同轉偕微韻以交亞或感悵以需時更歌呼而達夜蓋不以名都爲顯兮亦非大邑以爲通諒委巷之非陋兮豈艸澤之羞窮進有度而退有所兮行有舒而捲有息𨿽陽指乎未明兮陰則尾乎北極左東隅而右西域兮要不違乎榘矱昔先王之爲禮兮豈嗤昏而辧醒自號謼之作晝兮始相沿而日徵恨靡谷之太多兮勤詔令之丁寜猶有曩之心兮防民隠而俾生何世僞之日滋兮農志違而業變上酤而日嚴兮下監稅而月甚彼曳紫而垂魚兮固混情於負販頽風靡而不可制兮吏夤緣以爲家朝頭防而夕斂兮籍口實以文苛誠置錐之無所兮吾不知本之謂何豈止缾罄而罍恥兮妻子顧而喑呀遭褫捽而棄置兮豈吾罪之孔多利非予之所知兮禍亦非予之所患顧處身之非所兮逢利害之先見豈不防通而知逺兮曰守經而達變信處世之孔艱兮猶不免乎羈絆昔吾類之多賢兮源旣逺而益分方九府之旣修兮賦邦家而益均上自於王公兮下達於庶人惟簡淡而不厭兮稱布帛之至文始先農之力穡兮上有事於筐筥采捋擷之旣繁兮功告成於機杼冠得之以爲圜兮領挈之而爲衣綱旣屬而帆舉兮有方合而爲帷彼其飽風濤而安寢處兮被容體之有威交廊廟於江湖兮願相尋而未違各有用而咸適兮塗則殊而同歸悵獨處此紛穢兮若含垢而納污望旣困於鼓刀兮尹方勤於鼎爼說隠伏而屠羊兮奚自鬻於五羖誠偃蹇而淹畱兮亦惟命之故幸月白而風淸兮寒與暑其代易波沈沈而助藍兮艸萋萋而分碧豈惟未遇之文士兮被犢裩而自滌亦有變名之賢傭兮突煙炭而嘆息吾𨿽系於一處兮若不食之匏瓠與忞忞而汨沒兮寜皦皦以爲髙望遲日而偃仰兮淩太虛而遊遨茍激烈之感予兮亦憑風而怒號𨿽幹折其焉悔兮豈踵摩之可嘈彼世利之紛紛兮方視之如鴻毛

抱貞賦

帝降命之孔均兮聖作則其未渝紛世路之滉瀁兮抱吾貞以自居遵薙柞之遺矩兮翦蒙茸而令防車輷輘而邁塗兮聽長者之所如被便嬛其綷防兮疇不知其爲美信出言之有章兮念禍門之貽悔欲周容以趣好兮豈前哲之罔貴顧賦質之旣偏兮外若裏其能悖彼麋鹿之在庭兮徳𨿽老而未馴有山雞之孔武兮寜鬭死而不淪矢惟直以自信兮璧亦不知其白諒物理之各正兮有智愚之一徳吾旣離憂與患兮懼震趾之逢尢將同羣於鳥獸兮又異气之不可求思大人之逺遊兮𨿽騁駕乎六合終回翔於故都兮飽湘流之一勺乾與坤其並運兮咸得一而淸寜維周柱之遺史兮抱無名以爲經覽萬物之動靜兮固窈焉而各在也溯孔波而窺虞源兮閱萬防而未壞也曷辟而非闟兮气必斂而後散彼春陽之防兮疇不始於冰霰是用藏感於至寂兮若斂華而復根保未發之太和兮粲夜气之長存豈鶉居而鷇食兮同無懷之逸民息固有時而作兮妙精義於入神自屋漏以達大庭兮市與井其交錯鐘鼓發而匉訇兮舞艷姬之瓔珞晃白刃之在前兮轟疾雷之破山方澄心於止水兮契先天之泊然富貴固不足淫兮恐茹藜之樂攺相蠻貊之猶行兮胡眾疑之可詒朝兢兢而夕惕兮恆內顧而反聽奉至徳以周旋兮踵如愚之服膺𨿽盤水之可奉兮忽覆滿而變盈矧師保之弗臨兮不輟步於窈防質旣不逮於松栢兮期後凋於歳晏金可渝而石泐兮莫堅眞之銷耎善可遴而可持兮道何取而可遵玩括囊之無害兮首致慮於出身黜枝遊之穢辭兮發安定於儼若迹考父之循墻兮戒子輿之履薄茍由中以潤身兮絜諸家而度邦寜履繩而蹈矱兮敢覂駕而猖狂繄神聖之至醇兮始聲律而躬度徒一間之未達兮尙計仁於月數況末路之﨑嶇兮華實混而多違貌修仁而色取義兮假伯車而不歸財一善之可稱兮已蠅尊而鼴滿悵藻鑑之日非兮但求士於婉孌視中國爲帷房兮競獻防而貢妍何祝鮀之紛沓兮有江充之靚曼聖旣不可以一蹴兮世波頽而風靡非確乎以自任兮寜不亂於譽毀昔夷齊之耿介兮違一世而不顧抑士師之直道兮亦三黜而不去寜蹈火而赴焦兮忍委隨以干榮甘枯槁而赴淵兮羞骫骳之成名豈不行忌夫大潔兮固餘懷之所懌總璧碎而珠沈兮肯同光乎瓦礫人固有遇不遇兮道豈因而窪隆蘭在谷而自芳兮修竹寒而鬱蔥芬與華其代謝兮鳥翩翩其遡風視喧啝之並舉兮有戛戛之孤鴻或屠羊而處穢兮或傭身於五羖歌白石於牛衣兮抱汲甕於防圃咸和光而忍詬兮志與業其不頗吾惟求堯舜而不可見兮又安能防其他息吾駕於疏樾兮解吾佩於南沼散寶璐而弛明月兮何杜衡於芳艸縱鸞鳯而逸騏驎兮非靑鳥以爲媒颯逺飈之冷冷兮偕上帝而往來聖與賢其轂擊兮遇文王於靈囿曰敬止之一言兮可終身以爲守茍跬步之失中兮風雨作而晝防體且解而弗集兮又何達於神明舟中流而失柁兮車半途而解轍𨿽獲禽之如陵兮固智者之所惑況僥幸於行險兮競角勝於魚龍恐獨之愧衾兮能不失色於旌弓仰靑天而不憮兮俯淸泉而不怍豈求靜而遇安兮自拙居而逢樂眾告予以大窘兮胡不轢天衢而翺翔無亦有是心兮材乃後乎飛黃彼周公之赤舄兮後防進而笙簧豈云勝夫一簟兮亦惟天命之所將孰不欲體全而用廣兮古與今之可指聖人吾不得而見兮庶幾見夫君子吾欲究精微而極之兮畏言繁而道微托四徳之嘉名兮愼幹事之樞機

記

故甥趙婦周氏壙記

治十三年正月二十七日監察禦史石某與弟翰林檢討某葬其甥女周氏徳貞於槀城之城西嗚呼悲哉詎意吾甥止於此耶始吾先公按察三晉汝父與汝母偕從舉汝於公舎汝六歳而汝母亡我大恭人親鞠育之勤勤懇懇固非一日汝之歸趙汝楫也先公憫汝孤撫汝背垂泣而遣之顧謂恭人曰是兒閒雅靜重允有有後福公旣捐館吾兄弟甫歸自外我大恭人老不下堂所恃以解顏者惟汝與汝弟紀耳朝夕望汝成汝家與汝弟相羽翼豈謂有今日耶嗚呼悲哉汝之死也趙氏之泣者曰吾婦奉吾家甚謹𨿽內法森峻未嘗失色姑嫜允順惟在玆鄰里之弔唁者曰自吾比居未嘗見其輕笑語矧訿詬靡麗之不作矧暴殄嗚呼汝之徳質受福有地人人能言之不宜死汝之早孤晚當亨裕不宜死卒夭而死者豈吾家大波及於汝將汝衣裼之夜有所淒感於中抑醫療之緩不及時與則吾兄弟惡能無過哉惡能無過哉是年正月三日卒矩其生於成化戊戌四月二十九日年裁二十有三耳悲夫先公諱某官至按察使大恭人姓趙氏卽趙之尊姑也趙世仕族徳貞於趙府紀善諱凖爲曾孫婦郯城教諭諱復春爲孫婦瑮劉氏爲子婦父姓周氏名尙賢母卽吾姊也繼母劉氏所葬之原趙之先壠在焉銘曰嗚呼吾甥孰厚汝生內秀外凝孰翼汝行展如宿成孰奪汝祿大命遽傾嗚呼吾甥

貴閒兒墳記

吾兒貴閒六歳而夭葬於縣城南百五十餘步鮑氏舊田其北則吾外祖徐內翰塋地西望茂林郎家園在焉墳髙可隠近墳苜蓿竟長畮土赤埴可耕種吾家亦歳農於此兒頴秀絕人頭顱方聳蛾眉纎長出聲淸而婉生於京師安福巷母陽谷翟氏也四月十二日汝伯侍禦曁汝父實葬汝翰林檢討某記

汝寜府預備倉記

國家設官分職子恵元元凡所以生息勞來輔相之道至矣盡矣又慮夫天時之不齊也於是預備之倉作焉其思患預防之意又深且逺聖天子聰明睿智以臨天下不忍一夫之不獲其所如是然所以承乎上以令於下蓋自公卿以曁庶士莫不有責其尢近於民而澤易究者則惟守令而已顧邑之所司者狹郡之所制者廣則令之去守又大相遼絕信哉古所謂使庶民安於田畮而無嘆息之聲者其惟良二千石乎汝寜爲河南劇郡東扼淮頴西帶唐鄧南趾荊楚北共京闕誠河漢之郊四通八達之國也太守張公元瑞旣下車之三年興滯補敝百務修舉五穀薦熟黎民太和慨然以輯寜邦家爲己任謂民食不可以不先足也乃請於巡撫鄭公洎諸藩臬得報遂退而閱其長府之羨余出銀若干兩分糴於農得谷八萬餘石人曰此邦之民可以無饑矣公曰未也復籍四方大賈之藏於其市者授諸執事禮之人相爲勸又得谷二萬三千有奇人曰公眞能長活我矣自今𨿽有水旱吾其餒乎公曰未也於是始度郡前軍郵故地沮洳者實之磽確者平之東西濶三十二丈南北視東西殺四之一爲倉百楹周匝四列復建博濟亭巋然中臨規摹宏敞築構堅密無風雨卑濕之虞而樓甍門榜煥然聿新亦可以壯一郡之觀蓋經始於治十一年春三月逾四月而功告成矣然後士之誦於校者民之歌於路者莫不歡欣踴躍恨得公之晚而又謳吟長思惟恐公一日之去我也於戲公誠可謂善體國家子恵之意而深思逺慮以承乎上而令於下也哉旣而同知姚公繼謀書其事以詔來者乃以書謁予文將碑之予惟古者三年耕必有一年之積九年耕必有三年之積國無九年之積曰不足無三年之積曰國非其國矣其禦菑防患之道曷嘗一日而少忘哉惟夫先王之風旣逺不復於是不得已而有常平又不得已而有義倉預備之設其卽常平之遺意乎𨿽爲法不同大凡以爲民耳然及其敝也假是以絕流而掩羣者亦豈少哉若張公之憂國奉公而又出內了然秋毫必析亦可以爲當官者法矣公名子麟字元瑞爲槁城人以大理寺正擢爲今官爽闓卓犖不爲拘拘翦翦務在公廉以佐國家之急凡所舉措皆可不一書而此則自上下下以固邦本而永國脈尢可書之大者也

遊南溪記

壬戌夏五月六日喬選部希大同遊南溪出宣武門迆邐西南行五六里市井漸逺原野延袤道旁古阜累累隆起側立或隤而僕若斷若續麓有廬窪有畦紅披緑紛髙瞰卑仰有麥數百區長風曼衍若巡崩岸觀波瀾蓋元之外羅城也逾城又南行二里始至溪居人多築堰引水爲塘茭蒲叢翠鳥鳴其間格格可聽拱柳夾徑騎行再起再伏盤旋帶縈又二百餘步乃得溪口澎湃轟剨激湍與石聲相應鼓奮霆擊勢衝衝然不可近水碓在焉水碓之東有亭亭外有舟希大方將命酌亭上或曰不如舟且以逺機也乃解維縱蒿亟下於蒼煙之浦波愈淸林愈邃萍藻效涼長苕擊胸忽僵柳臥水上蕩漾如仙槎勃然思一坐其上未果舟倐已泊上港矣憩少頃殽防雜陳行酒賦詩俄而歌工二三輩攜小樂適至乃令別載一舟尾其末復遡洄而東且行且詠觥籌交錯有舉网者獻小鮮遽使羮之興方劇從者屢報雨將至方舎舟命騎巡歸塗則云已四合雨驟下如注雷電擊平野歸者相先後不能及澴潦奔道左人馬行波濤中冠冕衣履盡沾濕比及城則已將下鑰矣嗚呼君子之學不以藏修廢遊息亦有善謀者或於邑或於野則山水泉石之賞自古以然晉唐而下風流日勝不能無以宴遊隳公務者故君子病焉自余前歳冬再入京且將二載始得與諸君一集亦已遼闊之甚宜乎未盡之興不能無憾於風雨也𨿽然抑於是而知所未至焉蓋樂之在人不惟人不可極𨿽造物者亦若靳惜之不欲其無繼也夫惟聖人爲能憂不傷樂不淫故憂樂一致與物和同下焉者情因物遷鮮克內顧茍不知節不至於沈湎怨慼者鮮矣是故君子不可以不愼遊哉同遊者張考部進之劉稽勲用熙劉中舎允中

風泉亭記

宿州別駕門公旣謝郡事北還槁城治圃於郭之西絫崇爲臺甃深爲池植雜木近百本畦蔬畹蘭蔥蒨相接乃構亭於池之背稍列圖史以自娛客至則具黍酒羞沚毛歌嘯竟日林防達襟鳴澑相屬樂而忘老焉遂榜其亭曰風泉寓所適也人皆曰公眞能謹好擇尙飽淸風而飫寒流以終隠乎哉嗚呼公固隠也是惡足以知公終隠乎哉誠然則風若泉也固虛廓寂寥只爲投閒置散之具焉耳矣今夫風起於蘋末盛於土囊及其廣大也披散乎萬物君子之政令以之今夫泉始於涓涓滙爲淵潭及其至也放乎四海君子之徳澤以之公以碩儒宿學出佐名郡郡之人奉以奔走鼓舞霑積郁散槁蘇至今徳之者未旣則夫君子之所有者公固已挾而出之以加乎百姓措之天下矣旣老而歸焉念動靜之相形感屈信之有常有以見夫徐然而來者不能不震蕩而舒散其震蕩而舒散者又不能不恬然以止淵靜渟滀未幾而奔洶汜濫井養浸灌倐焉而弛勞息機消息盈虛之理舉天下之物無有能外之者於是乎或風之林或濯之泉行而吟止而嬉仰而笑俛而樂客或有問公亦不答噫嘻公之取適其眞在於是乎哉適在於理而興寄於物則凡可寓於吾之耳目者莫非吾樂而況寓於吾圃吾亭者哉而況風與泉又吾圃吾亭之大焉者哉而或者睹亭之名遂以公所好尙在是則豈足以探公之本邪往年珤從先大夫按察公嘗謁公亭上公觴之旣謂珤曰吾子幸有以記玆亭也今公歿且十年先大夫亦棄館感念夙昔敬書風泉之大義以付其孫蘭俾掲於壁蓋不獨以償舊諾而人世倐忽良深有慨也夫

午風亭記

翰林編修李君宗易建亭於時雍坊居第之後園名曰午風南城羅侍讀景鳴書其上園廣數畮繚以周垣徑西南而入正北爲舎三楹藏經史圖籍時亦以延賔友亭在舎之南數尋北向望之若舉蓋然四外環植桃李諸木間以花卉蓊然而秀灼然而葩低昻相顧若坐若起有竹數叢翛然而立又若神仙幽士髙視逺想得意而徜徉者亭稍北爲小池上橫木爲橋引井水自渠而入可蓄可泄宗易之言曰自吾亭之落成也適五六月之防天長日舒羣象嬉恱予時時往登之淸陰旁交逺風徐來襟暢韻達恍然不知朱夏之炎亭午之毒也因以午風名之不亦可乎夫君學道之士也學而有所得則俯仰之內無一物而非道亦無一物而非吾樂蓋不獨風也必以風爲足以寓吾樂則春之煦然而和秋之颯然而涼朝夕之淒然而淸者皆是也獨午風乎哉殆必有說矣夫午日之中也有文明之義風巽之象也有舒散之徳今天子向明而治巽乎中正而志行天下之仰休光被聲教者莫不欣欣然嘆遭遇之盛翰林職起居備顧問又世之所謂文藪者際斯世官斯地出入息遊皆不離乎帝側則夫含徳之華味道之腴觀宇宙之大覽時物之變著爲雅頌形之詠嘆孰非宣其志而釋其郁若風之散萬物而及時也哉名亭之義蓋在是矣又進而言之則象魏之布滌煩去苛是亦一午風也絲綸之出浩蕩廣莫以振民育徳長養而自遂是亦一午風也制一禮作一樂議一徳行使民觀之而化聞之而興眞若聽南薰之詩聆舞雩之詠者其爲舒爲散爲嬉恱暢達不已眾乎百姓同其樂萬物均其適日不攺中而風乎天下至矣宗易曰噫嘻吾樂者其細也君言者其大也細者其日用之常大者其大人之事吾知樂吾常而已又安知其他客有應之者曰風以蘋末而千里基以積絫而數重木以拱把而合抱天下之事其果大積於細顯生於微逺始乎近哉李君之學可謂知本也已

傳

李評事傳

李承芳字茂卿湖廣嘉魚人也與弟承基俱好古博學有名每慕陳白沙公甫不逺千里攀涉嶺海往從之遊旣舉進士爲大理評事非其志居二歳以病乞歸親力耕播與漁父牧豎樂數晨夕或過客訪之便簑笠相見又數歳卒承芳心貌並古爲歌詩亦奇麗議論古今人物每不主故常務在與世抗遂短誚朱子注防以爲拘縛後學至詆爲罪人又性頗耽佛嘗與客登西山逢路僧設供便解帶與之近行怪也至其居家淸素與朋友交誠慤不阿言動被服任眞簡古過人甚逺獨疾末俗媕婀矯枉過直云太史氏曰孔子有言必也狂狷乎自聖人未嘗不樂與志士也然率意自髙不知所裁去道漸逺與莊老之徒不殊若承芳之奇卓不拘抱野自肆其視喁喁富貴相吹以沫者奚翅絕等然作論駭俗往往戾經不但爲未醇云爾

說

友松說

錢唐姚子千金之家也有友三人焉䢐徠丈人淇園君梅處士也三人者於姚子皆莫逆而姚子之友䢐徠也特知名蓋䢐徠齒最長又磥砢崛彊爲國之望故著處士嘗謂淇園君曰子爲虛也䢐徠豈賢於子哉淇園君曰惡是何言與昔者夏后氏之有天下也䢐徠之祖則旣爲社主矣其子孫眾且賢迄於今長大而美髯達於世用彼所謂靑雲之材廊廟之具也吾何敢望若子之香名滿天下殆眞伯仲也處士蹙然曰君子之節猶且弗敢先之而顧及吾乎吾山林之逸也愼守歳寒而已丈人之道與世咸宜彼且爲棟梁亦與之爲棟梁彼且爲桷榱亦與之爲桷榱彼且爲盤盂幾榻亦與之爲盤盂幾榻是其殘潤餘馥猶且歷千載而不化矣彼所謂惡乎不宜惡乎不可者也吾弗如吾弗如二人顧䢐徠而笑曰然則吾三人者俱與姚子友而姚子之友君也獨知名不以此邪於是三人復相視而笑願推䢐徠爲盟長𨿽然此三人者皆無姚子之家者也一有姚子之家則不與之友矣

漏澤園對

或問漏澤園古與曰非古也其於季世乎先王之世老安少懷生養沒歸各得其所其不幸而有弗掩者先王猶弗忍也故孟春之月教民掩骼埋胔俾無干天和傳曰西伯澤及朽骨是已季世多戰而民始不收轉死於溝壑而民始暴露是故明王出而憂之爲之壇壝以定之爲之原域以斂之所以推生者什一之餘恩於旣化者也今也不然終歳蠶緝而寒不得衣春耕秋獲而饑不得食頭防箕斂盡民之力聚大師興大役使民不得休息甚則浚生者之脂膏咋生者之肌髓以充己之欲略無厭斁及怨讟之興也則又嚴擊斷以威之舞文以罔之驅之陷穽死徙相望而不閔且以爲快惡在其爲民父母惡在其爲君之臣而顧乃有規規於虛器以文其亂者亦何其不愧畏之甚哉曰信如子之言誠盡力於生者則玆園𨿽廢之可也曰何可廢也先王以不忍人之心行不忍人之政建良法美意於天下使幽明人鬼無一不被其澤其有弗被者則有司格之耳孔子愛禮而存羊焉後之賢者安知不接踵而至乎見其末而反其本行其緩而求其所急愛其所防逺而深思其所親近權輕重度長短顧肯使地下鬼物顧蒼生而揶揄邪誠如是則其所以生之富之教之之具聖王之仁術森然備在有不翅百倍於玆原者舉而行之豈力之不能哉弗爲耳子曰未能事人焉能事鬼此之謂也序

槀城穆侯考績序

予初謁侯京旅磊磊然豪丈夫旣聽縣政里人踵至多以慈祥聞者予未之深信也治六年予請告歸入吾郡郡人稱其廉入吾裏里人頌其仁入爲吾父按察公壽公曰而知吾邑之大夫哉寛平愛人是固孔子之所謂賢者也予往候起敬侯亦欣然倒屣迎之然竊視侯體貌魁岸虯須森森然作止不覊其磊磊之气固在豈吾自疑者不信人邪居有暇侯累招予縱談至再乃知侯平生好馳馬能日奔十餘舎無倦色𨿽悍騎禦之不敢不就衘勒每嘆世無千里駒早涉大江歷吳溯越徘徊兗冀之郊遇英豪防心膽揮黃金囊槖屢盡邃於地法每過名山川必遨遊極興而後返嗟乎此豈尋常脂韋者之所能哉知予不解吏事數爲予談秦漢以來奇隠出經入史亹亹無窮投壺雅詠思致不淺夫以侯之才志向使得早爲一藩必有大過人者沮抑至此猶能變彊爲柔求稱牧民之職其有意乎因地而用才也哉吾聞古之人有西門豹者其人性急每佩韋以自緩侯豈其人者哉予騃鈍不足以知侯然家君行天下則多矣平生不侵許可而亟稱侯賢予以是益有所本也侯爲吾邑三年循良之澤人人所被而邑中師儒尢樂與之朝夕於其考遙願一言以爲侯賀予將何以賀侯乎侯政旣成矣於是揮簡擊席而爲之歌曰滹水彌彌兮山防岏兮惟此善人可勝殘兮山防岏兮滹水彌彌兮惟此仁人多男子兮

送楊太僕序

始予讀魯駉及衛定中之詩以爲正心誠意之學可以貫通萬事及艸木鳥獸而並育之故𨿽孳息之臧好而美大亦無有能外之者及觀毛仲之主廐也色殊羣別云錦蔽野則又幡然疑之曰牧養之職亦貴得其法焉耳彼王氏者亦何嘗有塞淵之徳不邪之念而蕃庶至是哉比予周遊兩都得竊觀天下之馬政則任法之說抑又有未足據者蓋自我太祖髙皇帝投戈講藝以綏邦家未嘗一日而忘武備亦未嘗一日而忘馬也旣有大司馬以總天下之兵騎於是又有太僕又有行太僕又有苑馬以至署有正圉有長畜馬之官不可謂不備矣百畮牧一馬再嵗徴一駒四戶有馬備用有馬其畜馬之民不可謂不眾矣牧有塲芻豆有家馬損有罰駒不中程有罰其畜馬之令又何其詳且嚴哉今兩畿齊梁之民曰吾病矣吾散財以給馬芻破產以資馬直亦無餘矣令再急吾且逋以免吾子女西北之邊民曰吾將何以爲生哉吾恃馬以爲存亡然馬力數不足以當敵馬食有常給或弗能飽不幸而斃家貲無所傾吾且抵馬夫以國家設官如是之備著令如是之詳而公私之告急如此何哉問其故則曰馬政之不易行久矣則曰馬之難畜甚矣徐徐而究之則法之所在獘必生焉民馬之弗用而商賈售豪右取甚至食祿之家坐而兼利焉孰非思慮之邪而秉心之僞哉以此見聖賢之言果不欺我而詩之所稱亙萬世而不可易者也丰城楊君方震自舉進士績學翰苑歷諫院未嘗一日不講求誠意正心之學其著書立言及爲文章與論諫亦未嘗須臾不以六經之道爲用乃今年自光祿擢陞太僕少卿其於馬政固無難於舉措矣抑吾猶有告焉今天下之士好髙防逺一知講求聖賢文學率以吏事爲俗務往往不屑爲之甚至司錢谷寄民社職刑名皆一切不以爲意方且講唐虞論道徳離臣言忠違子言孝下視一世無足當意者豈知堯舜之治亦不過以博施濟眾爲心孔孟之道亦不離乎日用修臣之常職卽所以盡忠修子之常職卽所以盡孝又何必搜奇索隠趨周文而貌尼父然後謂之道徳也邪噫嘻其亦自誣之甚矣楊君雅碩士其必不以民事爲俗哉防光祿張君廷賔李君宗嶽將設祖以餞聞予言而是之曰方震明徳士也秉心致思之論其誠可以爲太僕式矣予曰何止於太僕由是而卿而相茍用是道鮮有不益於事者楊君姑再試於太僕請後而徐觀之

送安寜蘇司訓序

順徳蘇君克正旣得司訓福建之建寜其從弟太史伯誠先生舉觴爲賀君頗有慍色悵然嘆曰吾自結髮馳文塲君所知也顚傾坎積歳累日上之不能效董賈爲朝寧陳嘉謨猷垂名竹帛爲前人光次之不能壯年厚祿以爲三牲之養使父母恱而安之剛銳已銷響絕念息幸蒙聖天子防之韋布之中畀以師儒之任望已過矣榮已極矣獨念母氏在堂日暮垂白暌違數千里信如昏不定晨不省寒燠不問忻慍不得承𨿽食斗升之祿惡得而樂諸其友地官陳君學之他日以告珤且曰建寜天下文學處也而君博物篤志之士也才與位宜教有地受蓄有散屈有信吾曹方幸之陟彼屺兮耿耿不願吾子一言以光其行且有以慰之嗟乎天下之故魚鱗蝟毛不可比數貴賤壽夭甘辛醲淡寒熱薄厚長短廣狹輕重淺深何翅萬類然皆有數焉非偶然而爲之者也若君之積學而不獲發發矣而不獲大與夫養親而不能顯顯矣而養復有違獨非數也乎數已在天則夫寸欲度長小欲絜大寒思附乎湯火苦將就乎薺蔗𨿽幸而得之豈不猶爲失已也哉是故君子安行而徐步平視而逺觀不知丘陵蟻垤之爲髙下也求足以置吾足而已矣不知朝陽風雨之爲顯晦也求足以寓吾目而已矣矧夫明道所以行志也事君亦所以事親也道茍得行足以致吾君則𨿽不在親之左右親之心顧不樂乎而吾又何慍乎君行乎哉吾知登髙堂擁臯比執經而受趨者趨進者進問對者相屬君方撞鐘以應因材而篤倒槖而施之虛進實退驩欣交合暇則入室而於圃而射卽其所往而樂無不在焉則道以明志以行賢才以成居而風化淑出而事業著移忠之孝莫大於此又何必拘拘奉顏色侍甘防而後謂之爲人子哉陳君曰然吾將與太史君謀書以贈之

李侍禦考績序

治壬子春隴州李君宗元爲浙江道監察禦史三載考績上天官以最書其僚旣相與喜閻允徳者君同郡人也乃錄其所爲最者於牒以授太史錢與謙請序其事錢許諾未幾聞家難遽奔遂缺然不果作允徳亦按蜀比還再逾歳爲甲寅適宗元已有河南按察之命旦暮戒行李其僚復迎謂曰子尙念亦有三年之賀於宗元乎史猶闕文吾子其思將補之允徳復以命珤夫允徳之所以托於錢太史者必錢之能知李君深也今吾𨿽知李君安知不異於錢所知者乎而何以代其言然李君平生大節軒然在人耳目者奚必錢與珤將天下皆同之君自成化戊戌舉進士爲南京禦史以父喪去位制終聖天子嘉其賢畱爲內臺所至守公砥節不爲絕級峻岸然義理所到守之確不可防嘗巡都下諸儲及淸尺籍發姦擿伏人無所遁情其按遼也以兼督學校乃飭有司廣學宮益進生徒重營孔子廟庭輪奐嚴整望之者凜然知所依歸蓋遼俗尙剛勁民多事弓矢不樂爲詩書地通商有貂皮人參之利人競趨之且多流人諼僞日甚故君奮然作新欲使士民聞見之者知國中有聖人之教有先王之法赫然如日中天庶幾相戒諭感慕傾心向之此其志豈小哉豈尋常尺寸之績哉矧今爲僉憲得專制一道激揚予奪在呼吸之間將其設施必益有大於平日者也予早聞君名又常識君於侍朝之頃見其先事而敬肅然有容與之言和而有則能深藏其賢又大符吾所聞者吾聞秦隴大父亦嘗爲禦史有蹇蹇節子孫之風流蓋有所本也

贈孺人宋母挽詩序

易稱無攸遂詩戒無儀崇正外也然自周之興則亦曰有婦人焉蓋𨿽聖哲茍非其人則無以成內助之功是故樂羊子感於其妻以卒業魯文伯鄒孟軻賴乎其母以成器今考其立志垂範有非尋常丈夫所能則者固知賢淑有不系於類者矣若膠東宋氏二母其殆是乎宋氏爲膠世族封禦史公徳中甫種徳植義藏器弗賈爲世逸民宋母者鄭氏亦郡人其配公也慈恵幽閒事舅姑以孝生三子曰圭曰漢卽今侍禦君也曰秀公曰吾何教乎母曰必以詩書治家及國莫之逾也又何法乎母曰必法詩書先王之嘉言善行盡在是矣公故督諸子就學甚力期不至於大成不止母之力居多焉年逾四十乃棄中饋繼室以夏氏亦善宜其家如鄭之賢撫諸子而教之若已出於是仲氏天章舉進士髙第爲侍禦史先皇方以孝理天下推恩羣臣乃贈鄭爲孺人封夏如之君子曰二母賢乎哉助於內不遺於外相其夫以及其子是宜享榮名也吾聞之教子者以義方弗內於邪事親者終於立身揚名以顯父母若二母之所以爲教及其子今日之所成立方之鄒魯所稱又何殊哉蓋鄒魯理義由出壤接於齊流風相扇篤生賢淑自有曠百世而相同而封禦史公正家之法亦必大過於人有以必致是焉者也夫志立而有成範垂而有光母怡子愉歡然相合垂魚擁笏子孫滿前旣壽而樂斯可矣而事乃有大謬不然至使生我劬勞者弗及見其違而踵及見者養亦弗終則天之道果安在邪𨿽曰其所以盡道足以垂後𨿽大丈夫何以加之然人子之情則若有不得以爲人爲子者矣詩云陟彼屺兮以望母兮望之不及悲慟尙然矧夫終天之感形於門閭機杼杯棬之間欲使孝親者何所於解憂邪此侍禦君所以痛心疾首而朝士大夫所爲不堪而詠嘆者也珤視侍禦君爲外姑丈知母儀爲詳且平生樂聞忠孝不倦乃今目擊之故不以不能言輙序諸歌詩之首

送東阿萬丞序

鉤伏狙愚銖兩必察人或以爲明鷹擊蠭厲深文肆詆人或以爲果君子曰至淸則無魚至察則無徒求其生而不得則死者與我皆無憾也故號爲智囊名爲屠伯其勢多不能永終而渤海之不殺平原之無黨豈惟其民賴之且其身亦得以享榮名也天人好惡宜不相逺豈固泛然於其間而無低昻予奪之哉予觀東阿萬丞蓋有庶幾乎古人之近厚者也治紀元丞始佐縣有執左道於界中者訹人以慈悲苦惱果証之術握臂爲盟其機叵測而陰相往來眾至千餘輩爲邏者所覺選徒捕之則其魁已遁餘皆居人遂就縛自知相隨入死所外間訩訩亦以官府必取重典用之丞鞫訊於庭考狀趣對察其戅騃實爲狡猾所惑無他謀卽曰賊不得赤子無知不可殺悉杖而舎之夫樂事喜功取名譽利達人固欲之者顧吾心與義理安否耳向使江充孫寵息夫躬遇此不知當揚掀掲根連株系起大獄多斬斷聳動觀聽取圭組拾權利何如哉出其上者亦將具成案移郡國要發姦擿伏名而丞所爲如是誠賢於人逺矣蓋丞本以諸生起家事母孝謹執義不倦故其爲政慈祥之中又類夫有疆力者否則委瑣進退亦豈能不陷入於賊哉丞晚始生二男母年逾八十甚健人以爲殆天報徳夫天道幽逺𨿽不可知然積善有慶作徳日休自古如是是宜其家享壽考而多賢子孫也且丞方三載考績書最茍由是心充之則其功名之悠逺後人之昌大尙有不可量者哉丞名鎰字良金四川揵爲人

送錢應仁得告還嘉興序

侍禦錢君應仁病數月客有過予者予方校史遽遷之客曰應仁憊甚五味無所滋百感不能暢𨿽斤斤愼重殆難與彭喬儕乎予應之曰行將愈無憂也子何以知之曰以吾讀史而知之昔者奡善蕩舟少康眾才一旅危困已極其後弱竟勝彊智伯挾二國攻趙氏奔走無所底延息望救然而終衰者不在襄子苻秦驅百萬投鞭江淮晉人澁縮內懼士無生色不知憂患顚實成全安天下國家身心一道也然則彊梁魁岸者果不足恃而尫羸孱弱者亦多蒙福也邪況乎君子用罔則羸其角借用白茅則終無咎天下之弱而彊彊而弱有餘而虧不足而增因禍以爲福垂成而不進者豈少也哉故不憂乎應仁也客子言彊弱則善病已根於心柰何防之曰否吾聞之病在於血脈湯劑之所及也在於腠理鍼熨之所及也惟在於心鬲骨髓之間殆岌岌乎難哉應仁平生讀書服周公孔子之道寡欲執禮閒邪存誠體安舒而心廣大決非六鑿之所能窺其間者意其去父母離鄕國攀附羽鱗縶於王朝而不能歸其情有悒悒而不安者乎以不安之情加之國家用才甚急禦史尢甚每束帶疏踴聽晨鼓趨朝入對大伏糾百僚立移漏刻二十出就臺校書盡申始退無須臾間一則曰親之枝不敢忘一則曰君之官不敢曠此應仁所不堪而疾作者也非所謂根於心而不防者也客曰如是而不得已將如何曰方今聖天子推心置人腹茍上防請必得所願駕長舟歸故國登髙堂繡衣豸冠從容幾杖之下舉觴稱壽歌呼交驩奚翅鶴鳴子和於九臯之上聲聞羽翮激靑霄而振長風蓋眞有不假於參苓茋術石乳丹砂而一暢百通誌一動气灑然不知沈屙之脫體矣客曰是眞能優遊以卒歳乎曰何爲其然也朝廷方崇直節思苦口旁達聰明以恵元元永其命脈非歷世故經蹶而遇傷者莫可與理吾聞折肱爲良醫應仁將安適乎他時立殿陛之間陳利病論肥瘠彈佞指邪視天下事如視吾身視事廢如吾身之疾而又知所休息付托期於大安非應仁莫可也客曰有是哉防應仁果請告得許凡與之同試監察禦史者汝寜劉東之諸君十有九人將供張出祖於都門外過謁予文因書所與客問對者贈之

送蔡秋官詩序

君子之於天下也茍學以聚之則窪隆廣隘曲直平坦鉅微幽著事𨿽萬有不齊處之固無難蓋學聚則充充則發充則爲量發則爲才量宏於中才應於外是故異者能同之亂者能理之傳曰君子殊途而同歸一致而百慮又曰儒有彊學以待問力行以待取古人之學其大略固如是哉吾友蔡君從善自擢進士髙第上命簡書可制誥者遂用爲中書舎人今且十年非公事惟以講學爲急所居左右列圖史考據古今協之當世可行不可行歷歷如指諸掌興至輙復爲雅詠淸淡瑩防如其人其有求而得者無不意足又善自掩覆不求人知日視之無侈意歳閱之亦無倦色布袍淸顏然猶黃巖故書生也下至輿馬僕亦復朴野不致飾此豈學無所得而能然哉故其在中書人皆以爲宜噫嘻君固無所不宜也乃今年治丙辰在職旣逾七年得擢署南京刑部員外郎愛君者謂君𨿽淸才恐操法律爲議比或所未習夫禮樂刑政本出於一一理通則觸處通矣君爲舎人制不得專封駁書法又不足以盡其才不知平居所講讀者爲何而今或難之哉且所謂才者材也隆之可爲棟宇劙之可爲盤盂刳之可爲舟輰之可爲車故謂之才其於人也亦然如使人之於才也其分不能相通若舟車之不可兼於水陸也則天下何貴於君子之所謂才也學不聚不足以謂之才學聚之量不能受不足以謂之才學聚之量能受之授之以事不能旁行而泛應則其爲才也亦末矣故備此三者吾又何患乎蔡君將有入而不自得也哉金陵形勝甲天下我聖祖之所擇都焉遺俗故典具在君行肆力於其間講求纎悉出其餘力以與賢大夫共歌一代之盛則其爲學益博而爲文益無窮此諸君子所羨於君者如此也若夫最下駑鈍朝夕有賴於君者方將日就規益而睹君此行則所望於自南而北者寜能已於惓惓邪或羣而離或渙而合究而至於遲速卑崇莫非常理安足多悲各賦詩以見意

送彭師舜得告歸省序

安成彭師舜旣舉進士髙第念大父儀制公在堂無繇隨二人稱巵酒爲壽幡然思歸未幾君伯祖司空公復自易州抵書曰而祖大念爾也君聞之亦悄悄形於色曰吾必歸不然防且病矣乃再請告得允蓋師舜之來應春官也儀制公亟畱之曰必期其大成始遣𨿽曰公教之也亦有風塵霜露離思之感焉君𨿽重違公志而度其才之可以一舉且曰聖天子文命敷於四海畿甸爲備士宜觀國之光矧因以渡淮亂河一覽燕齊之勝所以進吾徳以成吾祖與父之志莫大於此也故重請以來投牒於禮部及珤濫竽分考乃防之防之而得君初得君之經義尊抑予奪屹不可移爲文詞不主故常自以其意防公谷胡氏之防以逆作者之志悠揚醖借精神楚楚動人固知其少年士也後睹其論世事斷乎以爲周禮可行於今且經紀六官之法不捐細大酌之時宜若誠可以舉而措之掌上者珤亟驚曰此非老儒也何其審世故而籌之熟邪蓋君年少而器古實而不盈能藏其賢而不易以售故𨿽儀制公知其孫之深亦有知之未盡者也於時珤與君未敍士相見禮旣掲榜從者持啟入倒屣迎之防事進止甚都瑩然白璧其溫也挺然梧枝其秀也洋洋乎大韶其雅且平也予不知彭氏何以生子若此而珤亦何知乃得士如此哉宜儀制公所以念君不置也君之疾吾乃今知所以藥之矣淩輕風駕長舟歸奉甘防於堂上歡欣起舞賔客四坐擁之嘯且吟其暇日隨杖履登林麓烏紗緑袍相暎水石之間儀制公顧而一笑則𨿽沈屙亦不覺其去體而況乎以離而感以合而通又何言哉𨿽然楩楠杞梓固材之美者不養則不大茍雨露以滋之風雷以動之歳月以久之至於合抱不難矣君之年方新而未壯君之學亦方進而不可遏也歸取數世所積伯祖大學士所藏經史圖籍伏而讀之益擴所發以實其行與知異時文章事業必有炫赫震撼垂聲光於天下後世者予旣以心占之矣君識之哉

賀劉侍禦考績序

禦史古所謂天子之爭臣者也搜慝糾邪以弼成淸穆之化使有力者不敢肆而善人得其養玆其職與然而間有以詞章顯者若柳子厚劉夢得諸人𨿽擅名一世君子猶不與其能官也汝南劉君東之爲監察禦史三年吏部考其績曰執法而有文爲風憲最於時天下學者方馳騖於聲律故士大夫聞者亦或爲君榮之君輙踧踖不肯受曰執法吾職也吾方修吾職之不暇又焉用文爲於乎賢哉君之能知所事事哉今天下習尙日薄父子兄弟夫婦相戕殺者歳有之箕斂日繁民間畏吏如虎剽吏奪金盜弄甲兵者相繼甚者士气骫骳相效爲脂韋且西北用兵日急海內虛耗上貽宵旰之憂誠於此時有所諫焉而行言焉而聽盡化天下之貪酷而爲循良盡化天下之防扈而爲易使又盡化天下之干戈而爲弦誦吾見封事之囊或集而爲帷犯顏之艸或張而爲屏斯其爲文之大者彼摛章繪句而已者曾足以與於此哉吾以是知劉君誠知所事事足爲天子之爭臣過尋常逺矣旣爲君喜又因以爲國家得人賀若夫歷階而上躋尊官食厚祿此自君才之所優爲亦地位之所必至然終不敢一爲志士道也

送憲副王君元善序

國家統馭天下旣有股肱腹心爪牙之臣布列庶位以共成正大光明之業然而猶恐側陋有所弗達姦慝有所弗懲鰥寡惸獨顚連之民有所弗愬也於是內設都察院以廣天下之聰明外設按察司以防一方之壅蔽豸以服之表其正也察以官之彰其明也其惓惓風憲之意可謂極至而無以加矣爲其人者觸邪指佞蠭厲鷹擊使夫人人局蹐而不敢肆豈非其職哉及觀祖宗訓諭告戒之言布在方防一則曰勿鍜鏈二則曰勿深文其仁厚惻怛之意藹然如春雨膏露與迅雷疾風並行而不相悖然後乃知聖人之心卽文武一張一弛之心也固豈以察察爲明必使羣臣保過不暇百姓無所措手足然後爲能服天下哉有能知是義以守其官以求稱於國家而凡世之所謂名譽聲勢皆一切置而不問予於王君元善見之矣君爲禦史幾九載一使閩粵戎籍用淸再按豫章解印綬者相繼其在河南道也實當考察諸司之任君權衡人物毫髮莫爽而又不溺於毀譽不私於好惡其與人交𨿽截然方正未嘗見其有崖岸也故君子服其平眾人憚其嚴豈非所謂善守其官而逺其名者哉乃治十四年擢授山東按察司副使夫山東爲京師輔藩東阻大海南通淮泗有周公孔子之遺化焉其地大民庶風俗之舊固不待論而按察者又爲一方之綱紀令出乎上而行於下禁出於上而止於下副使者猶使也其激揚予奪之柄豈小小哉吾知君之淸裁霈澤褎然爲外臺增重固當無異於禦史時也豈惟無異於禦史時余姚之政悃愊無華至今謳思者未巳則固無異於爲令時矣豈惟無異於爲令時常熟之精舎在焉攻苦食淡學閎而文肆取甲科如反掌然而未嘗一自矜耀則固無異於布衣時矣視彼爭尺寸較毫釐或彭亨而自足或中道而攺驅者賢不肖何如哉此吾知君之平生者如此故因華侍禦商器袁侍禦大倫之請謹述之以爲與君同寅者之贈若夫繇是歷階而上而卿而公位益崇望益隆𨿽未可知然而吾今日之所知君者固在也

送呂太常考績序

余始至南都卽聞有嘉禾呂秉之者善談詩未暇與之歌而從之和也居逾月博士李君鼐主簿郭君忱有請焉曰吾太常卿呂君六載考績行將入謁聖天子書最吏部安得太史氏一言述之珤曰是固今之好夫詩而有令譽者哉夫禮與樂皆生於人心詩又樂之章也詩言志歌永言樂樂其所自生禮反其所自始其實一而已矣太常君位正卿爵大夫贊乘輿備儀數上自郊廟之大下及器用之細凡典出於宗伯而事關乎祭祀者無不並攝而兼總之含英擷華固非一日至其竭精防格上下一念之微足以召百祥而致諸福又有眾人之所不得而測識者深於禮者精於樂是宜其樂詩之無厭而令名之不已哉𨿽然君之禮樂不可以猝見也試因君之詩而觀之精嚴淸切入廟之肅也微婉醖籍旣享之和也衝澹古雅太羮酒之味也瑰奇偉麗琮璜珪璧之器也奔洶峭防其卽發揚蹈厲之容憂深思逺其卽一唱三嘆之音量物比類而參伍之蓋不待嚴覈精課而君之徳業政事已十得其六七矣矧君少侍先大夫文懿公出入館閣又數遊於文莊方石之門問經史其積之也深自弱冠舉鄕試授中書舎人歷祠部太僕銀臺今且三十餘年人情世故其閱之也熟舄履所至惟圖籍是耽或日對九栢吟詠不輟不知老之將至其養之也定嘗應詔有所論列上十二事大抵皆以立誠信爲本則又其平生之所自得者如此誠使得侍淸燕預制作其於禮樂豈但誦說講習裁一發於詩而已哉昔之爲太常固有當創作之朝而術僅止於緜蕞在三老之位而道不外乎章句者千載一時幾不可失至今論者以不得臯防周召生於其間爲恨使先王之禮樂遂不復見於後世也假使秉之當其防遇其際其不有以自處哉秉之其尙無忘平生之學與父師之訓異時采君之詩以備風雅用君之道以掌邦教天下尙有拭目待之者矣

送盧君文淵知嶽州序

有虞之咨牧曰食哉惟時柔逺能邇惇徳允元而難任人漢召見郡守曰庶民安於田畮而無嘆息者政平訟理也與我共此者其惟良二千石乎唐虞三代之治固不可及自有郡國以來惟漢良吏爲盛然其諭告之詞曰食曰時曰徳曰平曰理未嘗一息而忘撫字愛養之意故當其時治隆俗美光映簡冊今之爲牧守者或異矣以察爲明以武爲威以期防迎勞爲賢教化禮樂多視爲迂闊而不講是無怪乎匹夫匹婦之不獲其所也不有賢者出於其間以民命爲己任則先王之道寜可復見哉維揚盧君文淵以進士爲監察禦史且八載乃今年正徳丁卯受吏部薦得知湖之嶽州命旣下南臺之士莫不喜曰盧君之道將大達而志將大行乎永平李君孔昭曰文淵之在臺也審國是卹民隠有所論列務酌於古而凖乎今度可行而後舉不爲﨑嶇矯激干名之行其於爲郡也郡必獲福關西張君宗器曰不然盧君外寛而內嚴擾而能毅嘗巡視京城豪猾斂迹又嘗有事於鳯陽諸倉發姦擿伏人畏之如神明莫敢犯者將無所不可何翅於郡予聞之曰信哉嶽州之獲父母乎寛則政平嚴則訟理民隠之卹則必先食與時國是之審則必難任惇徳嶽州之民吾知其無察察之患無斬斷之威無不急之費矣上爲聖天子宣布徳意造太平之福下與諸牧守流風相扇成循良之治不有望於文淵而誰望哉矧嶽陽樓觀巋然尙存古之人固有先天下而憂後天下而樂者矣行見郡守在廟堂之上更爲國家任其逺者大者不專於一郡一方而已也於是臺中諸君皆曰正惟吾曹所期待也盧子朂哉贊

士贊

於乎士而也悲夫自有形色以來三才四象五行五典萬物四海之內九夷八蠻之外靡不於士乎任三皇五帝其能勿用諸茍勿用也則其責愈大蓋將搜羅天下之理浸淫六經諸史百家之言以上承乎皇王之緒而下啟乎來學其任如此是故耳非加聰也而聰過人目非加明也而明過人手非加健也而勤動過人心非加靈也而酬酢運用過人不如是則天下之博容有未盡博不盡則不可以約博不盡而可以約則其學亦僻矣如使博不盡而可以約而學不僻則有始有卒聖人之能事也士詎可一蹴至哉是必五官定百體從萬事萬物皆得其理而後士之能事始畢則豈可一體或有所虧而一物或失其用哉矧夫體之聰明者哉一體虧則親之枝不可謂敬生而歸者不可謂全其罪已大必不得已而處其不足則折脇而功名顯臏腳而孫子作腐刑而史記成𨿽殘支毀膚不大用於時然得以竭力奮志傳其書以垂之後世目則豈可哉故𨿽經史圖籍羅列左右而然焚膏火坐夜分必所不逮矣欲令當世之事何所紀述先王之道何所仰副而於後學何所啟沃哉書曰視逺惟明易曰能視不足與有明昏明之分判然天壤之隔於乎士眇也能不悲夫他人有言曰天有所不足地有所不滿日月有所不盈皆數也而子何多病之爲於乎天下之明目者夥矣獨何使我罹此數哉某遭親之喪葬甫十日而目疾大作蒙矓且逾年每一展書不及數十行輙掩卷垂泣予旣自痛矣仰思古人疾吾之疾者不知其當愴怳感憤之情亦有如予之今日者乎而何其垂芳於不朽也乃作眇士贊以自譬

杜欽

欽字子夏成帝時人該博經典與杜鄴谷永並有時譽鄴亦字子夏人以欽目偏肓稱曰肓子夏欽惡之乃更制小冠髙廣裁二寸故人復稱小冠子夏建始中日食地震詔舉方正直言極諫之士於是大臣薦欽待詔公車奏對稱旨擢上第是時上初卽位委政元舅大將軍王鳯宗族煽興鳯欲柄政選賢自輔乃請欽爲大將軍武庫令國家政事鳯常與欽謀之數稱達名士王駿韋安世王延世等救解馮野王王尊胡常之罪及繼功臣絕世鎭撫四夷當世善政多出於欽者欽見鳯專政泰重乃爲書戒其損威放欲由周公之謙懼補過將美多所救正優遊不仕以壽終欽旣與鳯謀而王章之死欽不能救世亦短之然太史公稱其多聞西山亦曰欽非貪位慕祿者其奏防古博爲世所重至於今贊曰六籍紛若旣博以明渾乎文章敷於帝庭弼邪以正匪余之傾達賢救忠邦家用成曷目維眇曷冠維小優遊塵埃以終壽考

殷仲堪

仲堪晉武帝時人能淸言善屬文其談理與韓康伯齊名官至荊州刺史都督荊益寜三州軍事父嘗病仲堪衣不解帶躬學醫藥究其妙指執藥揮淚遂眇一目以聞武帝召爲太子中庶子甚親愛之帝嘗從容問曰聞有患耳聽牀下蟻動謂之牛鬭者爲誰仲堪流涕而起曰臣進退惟谷帝爲感動顧長康欲爲傳神仲堪不許顧曰公之不許爲目耳若明防瞳子飛白拂上若輕雲蔽月亦何不可乃許之其遷荊州值國家多事桓阻兵卒致襄陽之敗世皆惜其才譽而短其鑑略贊曰荊州至性錫類孔有接葬流棺世頌其厚肯降自徳在理曷否其體則疵厥志不疚彭彭節車旣文亦武生也不達竟噬虎口維名之馨百防未朽

卻克

郤克者晉大夫郤獻子也晉景公繼覇郤子爲政有力焉初晉使克徴防於齊適魯季孫行父衛孫良夫曹公子首亦至行父禿克眇良夫跛公子僂齊使各以其類爲禦導次公母蕭同叔子處臺上而觀之因大笑諸客皆怒獻子出而誓曰所不此報無能涉河旣歸乃請伐齊孫桓子季文子亦皆乞師於晉戰於靡笄之下克親將中軍士燮欒書韓厥佐之病不釋兵左並轡右援枹而鼓車逸師從之齊師敗績逐之三周華不注幾獲齊侯齊侯懼乃使國佐盟於爰婁明年朝於晉贊曰晉主夏盟卻伯是政羣帥旣睦二國亦競力疾援枹气以志盛卒敗齊師以光君命珪帛來庭受晉之令帷房笑貽一怒而定班師讓興庶睹能敬

丁儀

儀魏人少有才譽武帝欲以女妻之文帝時爲五官中郎將以目眇沮之其後帝詔與語剖決機事終日不滯乃曰有士如此眇庸何傷吾爲吾兒所誤帝最愛陳思王有變移儲貳之意而儀爲東曹掾貴近用事又與王厚善及海內才士王仲宣劉公幹楊徳祖諸人多遊王之門士類屬望文帝心防之而怨儀尢甚儀亦不避也後卽位乃首害之贊曰漢季板蕩英賢失憑鸚鵡賈禍色絲夷陵歡怨非則中和可經履擭蹈機匪智自明維才維華言足以興喪殞曷咎實逢我生其名之存以光厥形

王內翰若虛贊

若虛字從之槀城人承安二年經義進士少日師其舅周徳卿及劉正甫得其論議爲多博學彊記誦古詩至萬餘首他文稱是尢善持論李屏山杯酒間談辯鋒起時人莫能抗從之能以三數語窒之使噤不得語其爲名流所推服如此釋褐鄜州錄事歷門山令入爲翰林應奉轉直學士崔立之變黨與請爲立樹碑表功以都堂命召從之訹使爲文從之曰作之則壞名節弗作則死不若死之爲愈竟辭弗作時議稱焉北渡後居鄕裏四方學者猶日仰其聲光咸謂從之於中外繁劇無不堪任顧投間置散百不一試耳從東遊與劉文季輩登泰山憩於黃峴峯之萃美亭談笑而逝時年七十元好問覽其文嘆曰從之之沒經學史學文章人物公論遂絕不知承平百年之後當復有斯人否也汴梁王成之每聞其議論輙語人曰使先生生於周季得及夫子之門其亦七十子之徒與自號滹南遺老有文集若干捲及經史辧惑若干捲行於世邑中董王趙三氏閥閱子弟師其徳爲立祠堂歳時致祭焉子恕字寛夫贊曰宋轍失驅中土蕩析不有典刑兆姓安適藻鑑旣空正學有的士蒙春風世仰危壁用不究材動亦能寂五經紛綸有啟有迪孔顏我師疇防其極遡流達源實維我力銘

古硯銘

客有自鄴郡來餽予石硯者其色鬒光瑩潤澤題其背云建安三年蓋曹魏舊物所謂銅雀者也眞邪贗邪不可得而知也予獨感夫孟徳之已往而又怪夫秦人之好奇乃鐫銘於腹之左銘曰昔漢之季葉四海鼎沸而瞞也方挾天子以令諸侯竊名城之殊麗以薦燕寢而北海旣誅仲平已死猶歌吐哺天下歸周彼其心術之微至於今日人固羞稱之矣何故臺之遺物或寶之而未休豈所以廣好善之意若夫不飲盜泉不入勝母者哉君子曰亦可以爲鑑也嗚呼吾獨安得樂民之靈臺好士之黃金取其方尺之石置之鉛槧之間以爲師資也夫

墓志銘

吳母李氏墓志銘

曩在史館或持新城韓都憲所著吳長史大輅墓志銘示余余亟驚惋曰噫嘻吳公沒矣世豈復有儻亮長者如吳公者乎比抱憂家居客有自淸苑來者啟其書則公之子浩也曰浩不幸往年喪吾父今又喪吾母仁人其不憫不肖丐一言爲吾母銘嗚呼珤歆公之風素矣重以請義容可辭按母諱淸姓李氏系出山東之寜陽其歸吳氏也適公已自中書舎人歷進爲徳府左長史公旣勞服王家不遑內顧加再失伉儷中饋孔艱母入繼元位綜理百務悉有程則凡舅姑之養祭祀賔客之奉𨿽倉卒必以身烹飪菹蓄𨿽不必甘必潔衾裯衣袂𨿽不必華必肅以整故上安其順下樂其慈內外親姻皆相嗟稱指以爲式母又輙掩覆曰吾何力乎夫子建徳其上某儀某法淸苑王孺人之餘範也其器具寜陽王宜人之遺澤在焉吾何力乎於是逺近聞者益大稱母之勤而多母之能讓也晚益溫恵周貧卹匱日若不給子孫滿前福樂方未艾乃治己未六月二十二日以疾卒距其生於正統己丑五月二十二日享年五十有五將以今年九月某日葬於郡城西北隅啟公之壙祔焉子男二長滋先卒次卽浩業舉子娶封翰林編修徐公振之女女二人長適同邑王錦次適新城陳敍俱府學生孫男四廷璲聘封太僕卿張公綱之孫廷琦廷佩廷瑞孫女一俱幼嗚呼公之遺愛吟誦者未巳觀母之懿行益知其所刑於哉乃據李經歷景陽所述狀爲銘曰有堂郁只有廡翼只載降陟只家用秩只乃維公斯成乃維母斯終乃維其子若孫永保於無窮

墓表

昭信校尉神武右衛百戶王公墓表

故昭信校尉神武右衛百戶王公諱霖字濟民其先河南郟縣人也曾祖諱佐當太祖髙皇帝初定天下來歸戎籍配陜西西安左衛后攺西安左防衛祖諱成父諱能宣徳中始建神武右衛於眞定府自西安調焉有軍功陞小旗正統己巳之變敵兵深入來窺我師大戰於西直門外士卒有死者皇帝震悼勑兵部凡死事者其子孫各以其秩進一階於是公以適子當嗣爲小旗遂進總旗公自幼卽閒武事身長八尺餘語動嚴整痛其父抱志而爲國殤也日夕砥礪思奮不顧身以狥國家之急天順五年廣東西猺獞作孽攻陷城邑朝廷命將䢐徵公遂毅然請從逾二年嶺南悉平論功陞試百戶又明年實授百戶憲宗初元給誥命授昭信校尉仍贈父爲昭信校尉管軍百戶母雷氏爲太安人公旣以少年立逺功取爵秩如反手身被錫命上逮所自當其時四方聞者莫不偉之公用是益淬厲讀書講武出與英俊遊入事諸父如父諸母如母友於兄弟無少間諸父兄弟亦莫不嘆息其賢曰是眞能大吾門也其後海內大定朝廷不用兵而眞定爲邦畿尢寜謐公遂斂鋒銳循循就職人服其平郡嘗大饑男女多鬻於路公輙市之比歳丰皆遣歸一不令贖逺近聞者相嗟稱不容口曰王公義士也性不善飲然時從賔客談弈晚益喜論養生𨿽方外貧窶士茍有可取亦樂與之遊頗修熊經吐故之法體貌充粹見者皆以公爲有道者也治庚戌子宸旣舉進士爲吏科給事中公乃請老家居又逾年迎養於京邸旣至防遼東有大獄上簡近臣可任大事者鞫之於是推宸往比事竣歸則公已在簀矣公亟呼曰吾兒汝更三日不至吾不待汝矣治十年六月二十四日卒享年六十有七以某年月日葬於眞定城東諸福屯之原配李氏贈安人繼任氏封安人繼史氏子一人卽宸女二人長適百戶劉瀾次適守備胡都指揮之子爾孫男五長鏐襲百戶次鏄次鉼次錕次某孫女二長聘某次聘某優給指揮使以葬於乎義天地之正气也君子用之無不方外公之平生善行夥矣然卽其所行乎鄕而鄕之稱其義者觀之茍充其志豈使鰥孤獨一不得其所哉故行之宗族而睦達之朋友而信施之政事而決者一義之所形也於乎公其所謂質直而好義而善充其類者乎吾故特掲公之大節俾表見於世且徴善慶以俟其子孫於無窮

熊峯集卷十

