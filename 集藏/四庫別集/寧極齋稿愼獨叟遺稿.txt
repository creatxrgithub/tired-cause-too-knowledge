

欽定四庫全書

集部四

寧極齋稿

別集類三【宋】

提要

【臣】等謹案寧極齋稿一卷宋陳深撰深字子微號淸全平江人宋亡後棄舉子業閉戶著書天歷中以能書薦逃匿不就所著有讀易編讀詩編今皆未見惟讀春秋編刻於通誌堂經解中其詩則僅有鈔本流傳而已此本前有顧嗣立名字二印蓋卽元百家詩選之所據卷末有題識曰陳淸全先生詩稿藏於荻溪王寧逺氏泰昌攺元八月十日張醜敬觀醜以賞鑑書畫稱而不以收藏圖籍著詳其語意殆從眞迹錄出歟後附詩一卷別題曰寧極齋遺稿考元詩選深詩之後附刻其子植詩五首核之皆在此卷中嗣立稱其遺稿若干首出於祝希哲手抄並錄鄭元祐所作墓銘於後必當日親見墨迹故有是言但元詩選題曰愼獨叟陳植而此本乃題寧極齋遺稿似乎深之外集殊爲淆混今攺題曰愼獨叟遺稿以相區別深父子詩並舂容閒雅不失古風然核其體裁如出一手且深詩中多酬應仕宦之作與鄭元祐所作植墓志稱其以文行學術結知於士林時方承平巨室大家將私淑其子弟者必厚幣延致云云大槪相符而與深之閉戶著書者頗不相合疑或皆爲植詩而傳寫訛異誤以爲深然如挽褚伯秀詩又似乎是時植年尙幼別無顯證姑存疑焉可矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

寧極齋稿

宋陳深撰

擬騷

我思古人

陸君承之餘畏友也其好古嗜學與餘同而天資爽朗邈不可及暇日撰此辭遺之冀有以勵我也

繄古人之寥寥兮夫何思之弗諼蹇餘生之獨後兮曽不得與之周旋曠斯世而勿見兮故增欷而永嘆撫遺籍而覽兮�所聞之可尊彼丹心之耿著兮諒𨿽亡而實存苟遡風而遐契兮尙何有於古今覧元化兮無窮感䢐景兮如駛余髮兮種種餘懷兮亹亹駟黃虯兮遐徵仰超然之髙軌猗聖言兮如天至道兮如海超鴻蒙兮何極窺浩茫兮無涘孰導余以正適兮遵坦塗而容曵惟諒友之昭昭庶訂余之憒憒嗚呼噫嘻古之人兮我無疆忽不見兮心之傷余之思兮曷云其忘往者不可及來者猶可望非夫君之相和兮誰逍遙以徜徉

古詩

送曹叔時歸淮東

羲農去我逺醇風日以澆遺經祕幽防千載空寥寥濂洛導其源百川始東朝我生性顓防望道彌堅髙鍼砭無良友窮居困煩囂東平曺叔子妙年振英翹古心黙相契一語神情超髙堂奏綠綺長空激商飈譚探要妙力學耡虛驕方期拾瑤艸歸袂何飄颻淮水白浩浩椘山靑遙遙相思意無盡贈子一長謡

重寺旃檀林桂花

有桂生祗園團團擁旌蓋靈根挺盤錯翠色深晻藹疑從鷲峯移迥與峨石對【寺有峨眉山石】商飇動閶闔夜气凝沆瀣淸芬彌六合芳意函纎芥華飄廣寒府金布如來界天空氛翳滅冏冏涼月掛幽人夜禪起淨想湏脫解淸逰時獨行眞賞聊自愛妍華易銷落徒抱貞心在蒼鸞寧復來臨風發深嘅

姑蘇臺晚眺分韻得髙字

殘陽古城曲岌岌荒臺髙不知何年創尙爾結構牢靑山擁危楯白水環空壕羙哉此山谿慘澹悲雄豪當時一戰覇意气何矜驕蛾眉坐傾國忠魄隨怒潮空餘故宮苑寒雀飛野蒿佳辰晤良友淸眺舒煩勞夕風振叢薄鴻鴈中天號永懷五湖客一舸淩雲濤浩歌滄浪詞願言從逰遨

送釋存逰苕川蒹懷子昂學士

吳興山水邦杳藹雲气萃岡巒抱縈廻溪流防淸駛逍遙煙中客縹雲際寺振錫赴幽尋攬袂接遐契是時秋正中曠朗天宇霽明月射神珠光彩難自閟漁歌和遺音茶經詫幽事欲從煙屫逰苦爲塵鞅系緬懷金坡英歸來云壑媚采采白薲花因風爲遙寄

次韻陸承之嵗暮述懷

鵾雞晨先鳴絡緯夜虛織物情固有殊亦各競時急遙遙丘中士荊扉晝常閉賦詩悲䢐年開卷懷往昔廓然一言得不願千金易大江流湯湯白日如過翼虛堂拂朱弦鼓三嘆息西山遺淸風頴水有奇迹朂哉望前修猛志庶可及自當葆天和政不慕人益

孤鳯篇上靜軒閻學士

南山有孤鳯丹羽何葳蕤朝餐瓊樹實夕飲天津池岐陽曽一鳴千載今無期將從和風翔俯視塵壌卑梁藻匪君食枳棘匪君棲遐舉昆丘陽肯爲云蘿覊坐遲簫韶成振翮還來儀

送周必明北上

天寒霜霰繁嵗晏日月駛周子何倉皇孤徵詣燕薊寥寥抱遺經皦皦蓄幽志靑雲旣交薦白首期一試蒼松多勁枝老鶴負奇气扶揺信可摶髙冥不難致泮林日雕疎子矜气淪替側佇典型人復理俎豆事明年薫風矯首江南澨願偕魯諸生敬攬叔孫袂

隴西太夫人八十壽

恆山鎭朔野積翠淩太虛中有仙子宅霞光抱雲居怡怡伯陽姥八十顏猶朱神交殷玉女祕字傳金書逍遙人間世靜壽仙者徒令子返烏哺専城綰菟苻金章暎彩服錦障承雕輿前有命婦掖後有孫扶春風溢慈幄曉日暉慶圖海桃摘霞實靈芝掇云腴南山爲爾壽北斗爲爾人生天壤內菽水歡有餘矧玆壽且貴身與五福俱厚徳獲隆報彼蒼黙相孚詩人頌燕喜此樂不可渝

寄題天與淸香臺

芳園矗層臺宛在江之曲何年植瓊樹粲粲紛在目羙人芙蓉裳超遙防空谷時登月中觀玩此枝上玉幽芳忽吹來妙契心自足維皇豈虛畀眞意蓋有屬夜防耿無眠霜霰天地肅寥寥翠禽語蔥曨曉光旭

簡秦章甫【章甫中飛文之禍得釋詩以道之】

楚楚洛陽生淸介常寡與宦逰江之南移家寄吳渚辛勤奉防甘言動無過舉陽春萬物新霈澤均施普乘風方髙翔摧翅墮网罟飛文中善類橫逆夫孰禦白日照丹心皦皦中自許有能辧冶長終然脫石父操存諒深固夷險咸善防渉難知彌明履變徳益聚靜探元化心憂患眞玉汝

慰陸子順喪偶

歳晏登禹陵山水淸逰縱廻艫艤西湖壎箎諧伯仲旅燈防靑炊臼感幽夢絕弦聞遺聲據藜發哀慟重憐逰子情懼乏尊章奉淒風動虛幌斜月照飛棟芳膠解鈿朶流塵昏翠鳯荀香悵未歇潘詩應屢諷孤獸駭哀鳴離禽感幽哢防莊亦何人傲倪自驚眾遺情信良難至理堪折衷

題梅圖

玊妃還絳闕委佩煙江濵瑤華振英采照曜山水春海若不敢受謂是天上珍掌管倩姮氏封防煩滕神風標二公子素服靚且新邂逅蓬萊使翩然與相親畵師何從見泚筆開淸眞數幅懸髙堂一洗凡格塵我欲商妙語喚起逋仙人

曹叔時見過索餞篇

泄云防朝日防雨霑庭除幽人掩闗臥門外無來車曺子別經嵗枉道過我廬謂余抱文藝胡爲守鄕閭余曰匪髙尙褊性渉世疎上奉白髮親餘暇讀我書豈如叔時甫玅年羙名譽詞華爛絺繡問學滋新畬奉子一巵酒聊爲譚斯須威鳯翔髙閣逸驥騰雲衢及時樹逺業臨事母踟躕

壽元兪治中

凱風蕩淸淑秦溪鐘妙英世徳裕後逺盛年振淸聲余昔客君家君甫十二齡期君世濟羙事業如甘卿防言副深望榮塗踐修程東吳大藩地政繁任匪輕剸裁得終賈防刄新發硎勉奉兢兢戒毋著赫赫稱臨下必以莊事上必以誠勤勞愼細事恵愛蘇疲氓制動由靜一養心貴和平嘗聞公輔量允矣王休徴【王祥爲別駕世以公輔期之】題梁中砥詩畵圖【中砥有送存書記詩云一聲兩聲松子落一片兩片楓葉飛夕陽在山新月上道人相伴一僧歸趙公子昂畵而爲圃中砥索詩澷賦一首】

山昏歸云斂葉落夕飇驟疎松漏防月淸光照巖竇煙中二仙師一笑欣邂逅行行撲空翠杖屨相先後淸景適與期得句若天授畵成詩逾絕開卷消鄙陋如飲中冷泉可咽不可我懷陶貞白日夕夢三秀何年卓茆庵餌術衍遐壽

丁酉元日

夜中不成寐臥覺風剡剡殘寒賈餘勇飛雪猶厲慘黎明捲新霽旭日光晻晱窮陰得陽和春气已先感負暄南軒下餘生亦云忝髙門誰能走蓬戶鎭常掩馳車聽奔湊慶語絕媚謟自甘守疎慵豈復嘆坎濡毫寄柔翰隱幾坐文毯壺傾酒不竭鑪擁火始焰吐詠探淸新研書味眞澹流光信難駐華髮那可染拊巳欣有得感時能無憾貞吉宜嘉遁心亨由習坎浮雲易盈歇神鑑常淵湛黽勉奉吾親力學深自貶

送沈彥楚

淸才不數見世固未易識如玊在荊山落落混於石沈君義興彥恨我未良覿陸子不妄交稱許斯爲得況有闕裏孫延之致經席比聆道吳閶捧檄建徳國髙歌誦唐虞諸子有矜式巖灘浩煙霞山水澄鮮碧暇日一登臨淸賞慰愁寂

別衛山齋

何防桃花源超然欲髙舉永懷塵外逰遐契煙中侶時從淸夜防黙探元化祖尋幽得佳勝將期結茅宇任公五十犗朅來向江渚投竿魚不食歸興浩莫禦遙岑下落日薄雲閣淸雨揚舲吳淞濵褰裳采芳杜長歌去英淑未卜重晤語相期防有時散髮臥云嶼

送許希元尉徳淸

士生天壌內所抱者奇气當觀人品髙豈向名爵貴子眞第一流淪迹南昌尉至今疑仙去風節照百世希元人中豪未識我深愧嘗聞畜愛馬童子刺而斃略不動聲色度量有餘地豈易議淺深是固余所畏陸子少許可欣然紀其事邇聆尉山邑芒刄聊小試苕水淸且迅苕民號難治願言化以徳勿但施法制令聞起在今防言毋我棄

題鄭栢所藏蓮社圖

白蓮生淸池至防塵不污當時取名社亦以淸淨故樂國初無有莽莽果何防陶公寄醉鄕蓋深得其趣公何挽不入謝何推不去逺師信髙識心雜固不取盜循彼何人一見乃深許士固未易知身名期嵗暮遺風驚千祀流落見緗素永懷名山逰樂與善人遇匡廬靑拂天江水日東騖我將解世纒已辦登山具載酒酹淵明問津桃源路

內人臂白鸚鵡圖

華淸宮中歌旣醉南海奇禽逺爭致玊環最愛雪衣嬢當時曽得龍顏媚璿房雕防春日長繡防嬌兒在傍戱君王憐汝解語言懷恩不說宮中祕臨風鷙鳥何軒軒嘆惜純良遭猛厲苕翁冩出當時事側立紅衫內人臂江花滿地不忍看空拂畵圖憐俊慧

壽金仁叟

嬌黃著栁回東風玊霙恊瑞飛璇穹金防噓暖香霧蒙銅槃蜜炬光如虹尊前笑挹南極翁海桃壓袖朝霞紅蒼蒼五桂云巃嵸南山翠色摩靑空仁者靜壽如山崇世間凡語難形容

書駿馬圖

王良伯樂骨已朽曺覇丹靑亦希有開圖歘見神駿姿對酒髙歌雄劍吼秪今騏驥困防車落日長鳴澷昻首嗤嗤俗眼迷天機相士嫌貧馬嫌瘦

贈道眼相士

嶽生年少精悍姿雙眸照人烱秋水气直雲天亦自奇口譚風鑑政可喜一鶚盤空勢輕矯夕風吹波云欲起海岸相逢話不休一笑人間五百祀方瞳祗合相山中燕頷自堪侯萬里人生出防難豫期浮雲變化無窮已巫咸一去不可追歸來心服壺丘子

近體【五言律】

南逰

驅車登逺道白日忽西流宇宙驚新夢山河感舊逰云迷江令宅月澹庾公樓已巳知何柰長歌去國愁

晚望

莽莽荒城下悠悠古道傍秋風吹艸木落日下牛羊感慨悲新事登臨嘆異方長吟意無極回首一霑裳

春日卽事

忽忽春將晚幽趣亦佳山蜂時入座野鼠晝緣階俗事何能巳浮生信有涯莊書讀一尺聊復散幽懷

次韻贈錢徳鈞

嗜書仍好古亹亹一生心搜抉無遺隠幽憂不廢吟云鴻何許煙海浩難尋悵望髙深意秋空起暮陰

寄友

山中太玊子比日復何如自恨數年別無因一寄書江湖驚老大日月暗銷除防晤無期在憑詩問起居

寄友

海內皆兄弟情深莫若君那知經亂後翻作久離羣皎皎雲中月悠悠巖上云相思不可見淸夢繞江濆

懷錢徳鈞

城南寡徒侶錢子數來過翰墨相娯玩文章互切磨交逰常不厭間濶竟如何風雨懷君夜空齋秋思多

登陽山妙淨院

野寺𨿽牢落山僧亦自如幽棲鄰虎穴靈迹近龍居地勝軒楹古天寒艸木疎慿髙望城郭把酒一欷歔

賦月中桂

天上何年種婆娑碧樹幽根盤蟾窟古花落鷲峯秋秪恐冰輪礙時煩玊斧修素娥久延佇攀折使人愁

江上

放迹淸江上悲歌惜嵗窮孰能回白日我欲問蒼穹天地遺民老山河覇業空淸愁無著防捲入酒杯中

次韻沈衝叟見訪之什

臥疾蕭齋冷門深一逕苔空庭小雨過瘦馬故人來把酒悲新事論詩畏逸才未能親往謝病眼怕風埃

次韻沈衝叟閒居卽事

晨起盥櫛罷焚香黙坐余朝陽上戶寒雀下庭除隠幾商淸句開椷閱素書吁嗟望塵客徒解賦閒居

防霜晴詩

旭日照蕭晨淒淸不受塵冷光明似雪冬暖勝如春紅葉輝相照黃花色愈新南差可愛曝背豁天眞

其二

朝暾上髙樹霧捲海天遙勁气乘寒凝嚴威見日銷鐘淸出逺寺馬滑恐危橋稍逼南枝暖疎花破寂寥

次韻陸承之寒夜有懷

客心驚嵗暮不柰送愁頻茅屋夜來雪梅花江上春驅車防行旅閉戶有髙人奚待扁舟興風期暗與親

其二

壯志寥寥在流年冉冉催寒燈和夢照暗雨挾愁來白雪詞難和靑山首重回夜防渾不寐慨想陸機才

挽王伯英

之子尢謙抑親曽奉酒巵懷才嗟未用抱疾竟難治嵗暮風霜慘天寒艸木萎壯年今巳矣慷慨有餘悲

送張徳羙北上

廓落江海客素懷經濟才年髙勞治邑道直恨無媒白髮絲千縷淸風水一杯功名須老大行矣莫遲回

晚步【分韻得吟字】

偶偕二三子曵履古城陰逺慕求羊迹永懷江海心殘陽隱深巷積雨歇髙林自笑黃荂曲那追白雪吟

送溤茂叔分教丰城

晉朝雷煥地君去是淸逰神物今何防滄江空自流客程二千里吾道一扁舟徐孺祠前過汀蘋爲薦羞

贈孝防

海內知名士乘時各樹勲辭華咸彚進節行乃今聞淸月升林表白華開水濆緬懷純茂徳遙睇楚山云

送畊存大參使日本

東隅久不庭抗疏出忠誠不憚殊方使期休四海兵長虹貫日白巨鷁壓波淸笑下扶桑國歸來致防平

其二

陸賈初馳詔終軍已請纓上方顓委任南國誦威名掛席鵬風順敲舷蜯月明陽侯應拱防不遣海濤驚

挽褚雪巘髙士

矯矯環中叟【號環中子】淸彊八十餘平生山水趣盡力老莊書【嘗注老莊】黃鵠人間世白雲天上居蕉花吹又落回首一欷歔【所居種芭蕉又號蕉池叟】

王太古偕逰靈巖余以事中止先還

峭峭孤峯起蒼寒倚太虛尙嫌凡子到那被羙人污覇業消磨盡浮屠突兀居慿髙怕淒愴興盡卽廻艫

題潘臞齋容安書院

屋上卽靑山柴扉鎭日闗煙霞三徑足天地一身閒歸去詞堪和閒居賦可刪簞瓢差自樂髙視眇塵寰

送範竹所赴吳江學職

多士乘時出亨塗志業優名家傳舊學文治佐新州六月江湖冷三山風雨秋應懷覇越祖落日望扁舟

送趙仲明還山東

東吳隠散曺解印脫煩勞案上畱丹訣罇中有白醪北風淮水疾落日太行髙遙睇雲飛防歸心正郁陶

次韻髙龍洲入道

軒車絕華念野服遂幽情白鷺臨溪迥蟬余露淸【時龍洲不茹葷】棄家師季偉蒔藥友通明且結煙中客誰論世上名

臯橋巖中道院與梁中砥商巖翁防飲

夙有巖中約今晨得得來幽六人坐淸思一時開雪下宜看竹天寒未見梅人生良防少莫惜共持杯

送王從政赴畨易慈湖講席

楊子淸而粹遙遙江漢靈無人繼絕學有客抱遺經霜冷鴻飛磧秋晴馬在坰東逄山似象回首靜儀刑

從政和韻來謝復就答之

並州沈厚士气質得天靈吳下畱三祀軍中講六經防云防霄漢淸月出林坰載鼓汾亭曲令人識典型

其二

墻東甘靜防詩思妙通靈堂有慈親奉門無冗客經佳兒誦書史深巷類郊坰應解莊周學全生不近刑

贈張受益檢校

山水經行徧蕭閒吏隱情劍寒光不泯鶴老骨逾淸傾蓋逄知已論詩盍讓卿從來說張祐不是浪傳名

其二

徳刑相濟用自古意尢深肅殺冬神令慈祥使者心月明淸驛路風色定寒林善政民應化母忘魯叟箴【時受益監刑諸盜】

悼亡

短日一何急寒宵不肯明霜寒那有夢月落重傷情壁凍琴絲斷風驚燭淚盈防言憶王衍達理悟莊生

次韻贈友

柴門饒野興不逐世浮沈父子詩書樂山林木石心玩云聨晚句臥雪擁寒衾又欲移家去幽棲恐未深

深居

閉闗屏人事褊性樂深居琴罷更無事晝長宜讀書粉墻苔色古檉案竹行疎漸喜相知少門無冗客車

題沈華溪詩集

暑夕坐無寐把君詩獨謡才堪敵冰柱韻不減江防瘴海三年隔風沙萬里遙相逄欣有得傾篋盡瓊瑤

挽沈氏母夫人

允矣夫人徳傳家慶有餘生存黃鵠操死白龍居落月沈滄海浮雲散太虛曽爲陶侃客酹酒重欷歔近體【七律】

曉望吳城有感

嗚嗚寒角動城頭吹起千年故國愁才見専諸操匕首旋聞西子載扁舟霜寒古寺鐘聲早月落南園樹影秋一笑浮華易盈歇白雲長在水東流

送劉梅溪逰句曲

華髮蕭蕭兩髩秋醉眠花竹舊風流天心橋畔行將老【劉居吳天心橋】地肺山中隱去休半嶺白雲容可玩一庵明月尙空畱【劉有故庵山中】西風趣赴方臺約巖下遙看二老逰【句曲有四平山亦名方臺劉故人呂江蟾號四平翁】

次韻叔時述懷

文學淵源百行余浮誇深陋漢相如性靈偏愛居山水才大難堪奉簡書毛義仕來身暫屈揚雄老矣計全疎彊顏防祿營甘防已約煙霞共結廬

次韻子封承之逰桃花塢二首

二仲相從共此遨蒙蒙花气襲徵袍防家綠暗藏深塢一徑紅芳落野桃春色暗隨流水去客懷空逐暮云髙臨溪忽動秦源興應嘆浮生何太勞

其二

閭門行樂送韶華閒訪城陰野老家黃蜨得晴飛菜葉翠禽隔浦啄桃花衡門倒屣臨官路古渡橫舟閣淺沙亦有詩人時一到醉吟行盡夕陽斜

賀胡西軒入道

世外塵霞淨綺紈天風吹夢繞笙鸞淸名久上丹臺籙散秩新除紫府官九醖霞觴分帝所千秋銀牓表仙壇蔡經一見心相契應許親傳蛻骨丹【胡禮蔡君爲師】

次韻王松陵

江上靑山擁縣城江頭結屋放歌行散人昔有陸魯望防士今無禰正平萬頃雲濤聊自賞百年肝膽定誰傾何時適有扁舟興趁得垂虹夜雪晴

和龔翠巖雨中述懷韻

風流翰墨傳千古議論文章自一家靜愛雲林披白薴懶趨閶闔艸黃麻江山故國閒停櫂風雨僧自瀹茶甚欲從翁俱隱去云深何防問桃花

雪後逰石湖

眾峯戴雪玊崔嵬風定湖光鏡靣開山色可堪西子笑溪聲曽送越兵來天寒野水揺孤艇日落浮圖對古臺回首風塵翳城闕愁來誰伴倒淸罍

範公農圃堂

振屐重來事已非卻憐淸景不相違晴湖盡屬盟鷗樂夜月還驚化鶴歸萬里吳船空野水百年庾宅尙斜暉醉哦昔日三髙些千載何人復見防

送鄧覺非赴金陵學職

城南不得遂相羊又著綸巾出艸堂李白杯中停月影米家船上貫虹光西來江水知鄕近北望淮山引興長應傍荊公祠下過向來松竹尙蒼蒼

送潘臞齋赴防稽講席

四十臞仙髩未班譚經海上看靑山曺江虀臼澷難讀禹廟梅梁去自還疊嶂曉晴詩筆銳平湖風定酒船閒曽聞百粵多奇士暇日淸逰盍叩闗

湯梅山爲道士歸吳還山賦一詩以餞

三年獨向孤山住應爲梅花滯水濵滄海鶴歸空有語荒城艸長又逄春芝田火暖丹砂熟松嶠花香白醸新安得與君俱隱去煙蘿深防著閒身

舟行邂逅周西園出示廻文詩就次韻

逰遨適興隨幽境笑語相逄忽並船流急濺袍飛帶雨岸回迷艸暗浮煙樓髙近水防飛鳥樹宻藏雲咽恨防愁破已空尊酒綠醉吟同眺晚晴天

贈吳江學掾

萬丈垂虹阿那邊君來山水愈淸妍洞庭雲气浮樽俎震澤濤聲答誦弦汀栁垂遮靈運笠江花飛落廣文氊此行適有稽山興澷系春風載酒船

宿眞元觀

泛泛春風湖上舟幽尋不覺到瀛洲碧桃花落門前地翠栁陰垂水際樓半夜寉鳴松院靜一天星照石池幽瑤林疑有神仙隱願得相從物外逰

贈陸稼邨

風雨雞鳴江上村祗今遺叟防人存煎茶陸羽忘塵世學稼樊遲老聖門百尺蒼松心不朽千年古井水無渾丹崖翠壁何從見一笑相逢醉竹根

澄虛觀玉皇閣次韻

巋然髙閣鎭吳州妙手應煩玉斧修萬疊紅雲凝寶座一輸白日抱璚樓蒙蒙灝气疑浮蜃炯炯神光逺射牛終待畱侯辭富貴還來相伴赤松逰

又代賦

狼藉風煙知防秋巍巍傑閣煥然修移來世外神仙宅幻出雲中天帝樓眺逺但知觀萬象養生應悟解全牛帝觴他日分餘瀝咫尺鈞天得夢逰

贈周山人

牀頭曽不置黃金野褐綸巾善陸沈七十康彊疑有道一毫榮辱不驚心艸根露冷沾芒屨栢子煙淸暖布衾時啟靑嚢看山水行歌行入白雲深

又贈

郭範寥寥數百年地仙還復出人間豁開天外一雙目看盡江南千萬山玊指暗攢烏兔定金盤活捉虎龍環我今欲卜神仙宅霧豹何妨露一班

餞楊世章

阿章年少懋才猷栢府當年與贊籌髙臥久無求仕想閒曺聊作讀書謀風煙坐度吳江晚山水重探禹穴幽正喜相逢又相別飛花不分灑離愁

送信甫之江東

僦屋吳城不厭貧江東初奉薦書新壯年才略須名世異國光陰肯滯人官舍艸生三月晚遺宮花落六朝春到時公事期程暇應有新詩寄我頻

挽湯桂橋

三楚名家有異孫昔年射防對君門靑衫佐幕聲名重白首譚經道義尊天壤忽驚遺老盡衣冠今復防人存小山桂樹傷愁絕賴有淸香爲返魂

又代挽

壯嵗名登進士科靑雲直上趁鳴珂子眞遐舉神仙隱【作尉歸隱】晏閒居制作多空掩髙齋藏澷槁竟無良藥起沈屙諸郎毀瘠銜哀切爲報門人廢蓼莪

送恱心北上

便乘天驥上通逵笑拂吳鉤气益奇徐庶交逰盡名士王維才藝重當時西風星斗寒芒動落日川原秋興悲莫向黃金臺上望覇圖消歇艸離離

寄東臯叟

移家東去寄田廬始見髙情與世疎愛酒定從焦革飲卜鄰應近仲長居天寒掃雪催煎茗秋雨臨溪命魚靜裏獨全山野樂人間榮利不闗渠

近體【五言絕句】

題秋塘圖二首

寒塘淨如鏡雲冷水葓秋溪鳥無情物悠悠不解愁

二

水落秋菇老夕寒煙樹防絕憐雙白鷺飛去似知防

題畵扇騎驢踏雪

雪沒驢腰白行行詩興催不因太淸絕那肯犯寒來題錢舜舉冩生五首

石橊

萬里乘槎來錦衣驚畫炫相逢秋風中忽發一笑粲

靑

蒼然藍田姿幽懷瑩冰雪邂逅靑門翁曽救人間暍

水仙蘭

翩翩淩波仙靜挹君子徳平生出防同相知不易得

菊花

百卉盡揺落獨傲淸霜裏披榛見黃花淵明元不死

戱嬰圖

祕矣宮中戱人間那得窺開圖付一笑能不類兒嬉

送人遠宦思親還鄕

堂有期頥母天涯事逺逰人生歸養樂薄宦一萍浮

題王立章雲山捲

岌岌兩峯峙嵐光照寺門靑山無今古白雲自朝昏

題扇上畵

老樹千年古精靈變化奇純陽有道士猶且被渠知

二

古木排山立幽傍水開直疑林防士獨棹小舟回

題秋塘小景

寒溪上下碧水鳥去來輕衰栁傷秋色應知畵不成近體【六言絕】

題習齋先生扇上畵

石罅修篁蕭爽水邊老樹槎牙气味與翁相似歳寒長對蒼華

題扇上畵

蹇驢欲往何防落日空山暮鐘行到水邊幽寺白雲低覆靑松

近體【七言絕】

小園卽事

淡黃楊栁著煙輕細艸茸茸襯屐行行到水邊心防防夕陽一樹杏花明

南湖史君制暗香湯奇甚賦二絕求之

飛盡梅花重惜芳仙房想象制新湯猶疑淸淺溪頭汲石鼎煎來水亦香

二

霧閤云深閉春防聞玉杵搗淸聲霜祗許英英見地上詩人渴夢生【時侍姬新至故戱及之】

和南湖史君煙景墨梅圖【時聞有州新除】

依約羅浮翠嶺前羙人玉立破蒼煙畵圖未許分明見一夜春風入夢先

夏日南軒

並水軒宜夏居夜涼如水似秋初科頭枕石臥明月仰靣迎風看太虛

出城道上有感

岸上徵人水上舟古今行役夢悠悠恰如河畔靑靑艸死盡還生那得休

鄰圃求桂花並収墜英

萬里西風桂樹秋蟾宮云箔夜香浮何當淨洗紅塵夢乞取一枝遮醉眸

二

収拾殘英搗作湯小山風味不能忘敢煩卽遣蒼頭去掃取黃金一斛彊

題唐圉人調馬圖

飛龍天廐隘云稠一匹驕馳掣電流櫪下髥奴眞廝養眼中元不識驊驑

賦桂山【其人善琹書大字】

小山桂樹碧雲西三疊琹心月未低曲罷便乘蒼鳯去廣寒瓊牓要新題

贈恆齋葛太醫

吳下謙謙抱朴孫妙年應遇長桑君素心皦皦恆如月一寸靈苖手自耘

二

人間無地不嵚刺眼醫門劍防森操術不爲流俗變始知夫子有恆心

三

少小煙霞痼疾深已將鐘鼎等山林年來更有耽癖煩向膏肓爲一鍼

濟南趙君成南使覊畱三紀得還其猶子錄其遺事求詩爲賦一絕

三十六廻秋月明年年望斷鴈南徵蘇郎皓首還鄕去媿殺當年李少卿

吳市售藥

山夫聊作市防居澷學壺公計巳疎収捲向來經濟筞案頭惟集古方書

題山水扇

靑山綠樹蔽層樓應有髙人隱一丘客子門前過何急古今行役未曽休

二

江上層峯擁翠螺人煙隱隱見巖阿泊舟二子登平陸遮莫風波柰爾何

樂府

水龍吟【壽白蘭谷】

此翁疑是香山老來愈覺才情冨天孫借與金刀玉尺裁雲縫霧一曲陽春樽前惟欠栁蠻櫻素對蒼松翠竹江空歳晚伴明月傾芳醑深谷修蘭楚楚續離騷載歌初度麻姑素約天寒相訪遺余瓊露擬借靑鸞吹笙碧落采芝圃柰玉堂催召文園醉叟艸淩雲賦

賀新郎【壽黃春谷時自南州過浙右相宅合巹有期適逢壽日】

丹鳯翔云表攬徳輝翩然飛下翠蓬仙島銀漢無聲天如水昨夜新涼多少【前夕立秋】聽一曲瓊蕭音千尺秦臺淩空峻見一雙翠羽先飛到披紫霧攬瑤艸風流別乘當英妙對江山掀髯把酒浩歌長嘯綠髮公侯何足凂自是無雙才調況槐防靑靑天杪月殿姮娥云深防近淸秋丹桂催開早斟綠醑戴花防

沁園春【次白蘭谷韻】

浪迹煙霞有酒千鐘有書五車任從來蕭散閒心似水何堪嫵媚笑靣如靴濯髮滄浪放歌山海肯被紅塵半防遮誰知道抱無名鉅璞重價難賖嘻嗟大澤龍虵且蟠屈深濳得計些看淋漓醉墨神情自足摩挱雄劍肝膽無邪渭水煙蓑營丘繡衮出防何嘗有異耶今何在但素蟾東出紅日西斜

齊天樂【八月十八日壽婦翁號菊圃】

秋濤玉漲西陵渡江亭曉來雄觀帝子吹笙洛妃起舞應喜蓬宮仙誕斗墟東畔望縹緲星槎來從河漢明月樓臺繡筵重啟曼桃防莊櫄一樹翠色五枝芳桂長金蘂玉幹自笑狂疏樽前起壽不似衛郎溫潤一巵泛滿羨彭澤風流醉巾長岸老圃黃花淸香宜晚嵗

西江月【制香】

龍沫流芳旎旎犀沈鋸屑霏霏薇心玉露鏈香泥壓盡人間花气銀葉初溫火緩金猊靜裊煙防此時淸賞只心知難向人前舉似

虞羙人【題玉環玩書圖】

玊搔斜壓烏雲墮拄頰看書臥開元天子惜娉婷一笑嫣然何事便傾城馬嵬風雨歸時路艶骨銷黃土多情誰冩畵圖中江水江花千古恨無窮

洞仙歌【八月十七日壽畊參夫人時命羽士設醮】

銀洞湛碧遙泛仙槎早宿熒煌瑞云曉慶芳傳丹桂歡動連枝稱壽防一簇蓬萊翠窈步虛聲婉轉淸徹瑤壇疑是鈞霄鳯音渺正金母禮虛皇天階淨涼入綃衣風裊想金書祕字賜長生進九醖霞巵練顏長好

梅山銘

子華甫隠於藥而寄興於梅嘗以梅山自號請銘於余廼爲之銘銘曰

天地變化其機不停陰旣極萬物用貞由剝而復防陽始升蒼山沍寒幽花獨馨玉質朗耀銕枝崢嶸皓雪讓潔素月並淸得气之先斯仁之萌自華而實斯仁之成吾宗子華攬元化英觀梅於山而得養生寓仁於術慈視孩嬰充之自玆以逹八紘

贊

兪時中小像贊【服防古服手執周易一卷】

渥丹其顏如防其須服今之服執古之書吾聞古今殊途有如舟車知者自達愚者拘拘惟易之道變化不居孰爲兪子而作是圖蓋將示我隨時之義君子之中乎

老子贊

超物先妙自然見之者猶龍焉貫三極垂二篇疇復識之

寧極齋稿

寧極齋稿題識

陳淸全先生詩稿蔵於荻溪王寧逺氏泰昌攺元八月十日張醜敬觀

愼獨叟遺稿墓志

吳有隠君子曰陳君叔方自其上世皆以讀書績學服膺儒行然皆隠約終其身至於叔方父三世於玆矣始予柬入吳識其尊府君寧極先生沈潛問學淹貫羣經年登耆生識先軰著書立言咸造底蘊予與先生有妻黨維私之契而先生長予三十年餘先生降屈齒徳時相過從髙談遺經亹亹不絕予於君有一年之長而君能以文行學術結知於士林時方承平巨室大家將私淑其子弟者必厚幣延致有非乘壺牽犬所能致禮也而君純行篤孝每館授歸具浣滌又不但於中裙厠逾若夫溫淸室廬則其上世蔽風日者至於飲食之奉必君躬庖其珍羞價𨿽極貴而必以娛親有所不計也以故老先生壽體康寧無毫髮不如意者皆君有以致於養也君旣純孝又能力學其爲文動以經爲準貫穿諸別集裒其精華以立言其爲詩尢刻苦精練本之於壯而參之於唐人諸名家在宋則尢喜陳黃致於畫思之盤礡祼跣山林泉石幽篁怪木各盡其變態然富貴以挾而求之者𨿽百金不以予一筆兼之襟度灑落其割寄三牲之養以奉客亦必肴膳丰美器皿精潔與人交尢重然諾然僅二子年七十卒至正二十二年冬十一月五日君首娶費早卒繼娶夏二兩男長訥亦旣有妻有子矣而皆早卒次謹尙未娶女二人長妙慧適兪沂先卒次妙淸適曹敬徳謹卽以君沒之十又五日奉君柩葬之於吳縣靈巖鄕朱墩之厚君之曽大父諱徳一配張氏大父諱暹配桞氏寧極先生諱深字子微配周氏君諱植嘗自號愼獨癡叟君旣沒朋從乃以君所自號而私謚之曰愼獨處士云謹乞銘於予乃爲之銘銘曰士而處矣久則當舉矣胡爲乎更三世而益傴也身𨿽屯而道則純豈得於天者而嗇於人耶旣以有行有言無淄燐矣其亦不朽者堅瑉矣尙何痛慟有弗信者乎

欽定四庫全書

愼獨叟遺稿

元陳植撰

心遠堂爲淸夫賦

淵明去千載吾猶識其心淸風在遙遙白雲深張子抱奇尙搆堂太湖陰發揮陶公蘊髙視古猶今茫茫方寸地肯受塵垢侵翛然坐遙夜片月生髙林朗詠止酒詩笑拂無弦琴世味如嚼蠟勇進忘華簪涼風起藂薄秋气感我襟短髮已種種衰年復駸駸及此樹明徳願言式如金

爲朱自齋賦

三衢仁政妙如神曽活饑民百萬人歸去淮南山色好定知艸木借陽春

揚州二十四橋月此夜常如千古新个裏風光今攬取得閒輸與自閒人

長羨寛宏好徳人慶門雍穆自誾誾只將孝友施於政拍塞乾坤總是春

代上張文卿秋官

曽種弋陽花滿院又移佳政恵吳民公孫華冑逺流澤東魯名家信有人斷事以經惟守道緣情用法果如神甘棠聽訟期無訟竚見圜扉碧艸春

卽席次鶴舟韻贈正之道人

十年學仙祈不死先生有道直如矢榮華看破等虛空只似晴空霞粲綺小樓淸話醉陶陶隔屋艶歌驚靡靡安知廣陵老仙人面如紅玉心如水相期直上玉霄峯欲別共飲吳門市枇杷正熟雨初晴送君髙步白雲裏曲江橋畔賞金華千仞峯頭采瓊蕋明年約我來名山息念從翁問防庭槐淸閟晝陰濃喜對南薫第一風欲得休徴仁且壽他年九十作三公

送歐陽耐軒職教吉州

白首春秋學靑衫山水邦文星近南斗化雨起西江煙樹籠朝月秋濤撼夜窻老懷隨處適莫惜倒淸缸

贈耕隠鄭相師

士何樂於耕聊以隠其徳君家有子眞淸名振京國後來鹿門叟獨往豈易得滎陽世蓬掖髯也更超特力耕不逢年習隠未絕迹嶺芝安能茹山薇那可食寧爲嚴君平肯作楊執防寸田可治生耡耰去荊棘眼光射牛背月冷秋漢碧長嘯來淸風髙視睨八極欲識天下士何憚走破屐鳶肩客新丰燕頷侯絕域將相得若人海內自安息生民盡吐气君亦與有力我非巖廊姿自是山林客榮念久巳忘頑鄙如木石君顧乃誤許極口談嘖嘖見吾衡气機求之殆聲色是相不可聞非相不可識放之大無外斂之微莫測或堪爲神仙華峯分半席願從麻衣子卒學先天易

題華淸私語圖

深宮夜半語鬼神亦莫知如何播歌詠萬古星日垂君子愼言行所守在隠微欲人不知事毫髮不可爲

送趙生

霤峯如畫別來勞夢思江鄕爲客久嵗晚到家遲夜暖梅先發冬深艸亦衰紅塵染衣袂莫使白雲知

送夏景揚之東流

閉戶三日雨聊題贈別詩江流向東處君去定何時五月風气冷九華山色奇端能扣舷去不媿木腸兒

送馬唐卿北上善推數

窮達皆由數君行已信天老親年八十遊子路三千燕雪沾襟冷吳云望眼穿緬懷忠孝祖濯足傲當年

寄本齋

衡陽南去能無鴈漢水東來亦有魚珍重故人官已貴三篇不換一行書

題水仙捲

翩翩淩波姝佇立江之汜明籹秋煙中水佩風裳委澹然眞素姿塵世那有此吾欲擬其倫梅仙差可嫓

題逸馬圗

逸馬脫鞿靮野性適其適人能解天弢何往不自得

云西懷友畫山水寄之求題

幽懷渺何許悵望暮云碧思之不容言畫之那可得故人別去亦已久汗漫有期俱白首思之思之又思之何如相逢一杯酒

題老虎橫捲

老虎嘯空谷猛气猶未銷耽耽自雄踞一任妖狐驕

相逢行送方叔髙之九江

相逢吳門市知自漁陽來朔風號嵗暮落日心悠哉

緑水曲

緑水西閶道送君江上行盆城應不住五老笑相迎

送周舉道解滿榮旋

矯矯中州士圓機妙剸裁淸時期有用小試漫淹才日下聲名起天池變化來還家防衣樂苐恐鶴書催夷門有佳士大器本璠璵委吏那爲辱長才盡有餘詩書藏谷栗徳業寄菑畬斑彩歸歟樂誰云志未攄

次綦毋潛龍興寺詩韻

先朝黃葉寺老屋白雲扉燈續長明火僧猶壊色衣防經馬迹遠念佛鳥聲微惟有閒閒叟坐看紅日飛

餞四明吳典史

翩翩入東去何異乘仙槎左攬扶桑日右挹蓬萊霞朶頤絕蠃味老手防鯨牙應湏佐寛政花縣藹春華

挽陸子順

早遂田園樂人推靜退賢安知名下士竟作水中仙韋氏珠生蚌米家虹貫船良朋驚頓失嵗晚獨淒然

餞行之諸曁知州

晉人素重入東行況是山陰道士程浙水飲來鄕味近鑑湖到了宦情輕賸栽棠樹陰還閟更給蓮花俸最淸第一流人冠當代化弦振起舊家聲

題艸虫捲仲寛持曽無疑艸虫七物橫捲見示戱作演雅一首題其尾

虴蜢趯趯常折肱小蠅營營工爲口蜻蜓防水何太輕蜥蜴緣壁徒善走蜜蜂私已翻爲人螳蜋貪前仍顧後惟有蟬脫蛻來獨立餐風淨無垢

題曽雲峯艸虫

雲峯筆底超畦逕描寫艸虫得其性孰云磊人羞作箋不見充兒防殞命

挽西江鄧

三爲文學掾以鼻祖元侯故國逾千里寒山閟一丘家藏嶧桐古墨漱楚花秋不見西江士空悲逝水流【善寫蘭家有古琴】

吳臺卜居久忘卻在他鄕門桞蕭蕭古庭蘭煜煜光好奇儲祕笈傳業付諸郎荒艸驚埋玉江楓昨夜霜

題時太初遺文卷

海虞孕英秀天不假以年文翰俱防落惟餘十四篇遺珠特精瑩修蘭自淸妍有子絕肖似庻以永其傳

紫琳腴端硯銘【二首】

余遊金華得此珤石鸜鵒其眼馬肝其色精瑩而澤如玊之質將昌斯文實天所錫云蒸霞濡揮灑墨墾此石田以期後獲號紫琳腴殊稱其徳

落落三四防如晨星之光挾赬霞而朝初陽毓玆龍淵之秀蔚爲圃之祥號紫琳腴其稱允臧云蒸露湛揮灑六籍之芳銘而櫝藏以俟斯文之昌

吳江顧仁甫義塾

澤國漁歌裏喜聞誦聲切磨當以漸斆學諒俱成義塾安儒業髙門躡世卿詩書有眞味被褐笑浮榮

次友仁泊舟虎丘獨步

西丘雨過落花邨決決溪塘水漲渾樓閣日斜惟影立轆轤泉滴尙聲喧無言蒼石空橫道傲世靑山不出門獨往忽驚春已去題詩猶記刻舟痕

和胡五山陪呂浩翁春宴時呂已捐館

華堂花气勝春寒曽伴山公醉玉闌俛仰古今猶旦暮去來生死異悲歡春風天女散花室夜月仙人承露盤遺迹宛然成昨夢空畱麗句與人看

送意無的遊東林

大師何方去去上五老峯遠公不可見淸池出芙蓉醉石閒來坐幽香定裏逢向來的的意白月冷靑松

題馬

奚官挾騎立舉掌气桓桓語罷北風起蕭蕭馬色寒

題畵

風裏徵防驢上人前程路遠又斜曛不知有客紅塵表閒看靑山起白雲

和山中送友

何年身外又生身始是乾坤自在人翠菼陽回非在子碧桃花發自長春人間不遠三山路心上渾無一防塵回首芙蓉峯在眼二黃應許作山賔

題牡丹

京洛全盛日花開大若槃繁華驚夢覺風雨五更寒

題蕉石人馬

牽來一疋五花馬山立芭蕉大石旁開卷明窻見神駿追風萬里想乘黃

愼獨叟遺稿

