

欽定四庫全書

集部五

五峯集

別集類四【元】

提要

【臣】等謹案五峯集十卷元李孝光撰孝光字季和樂淸人隱居教授伯頁臺哈布哈常師事之至正七年詔徴隱士以祕書監著作郎召明年陞文林郎祕書監丞所著詩文嵗久散佚是編乃明治甲子懷逺錢杲爲樂淸令訪求遺稿得全集於儒生周綸家因俾綸編次板行其詩文不分卷帙但以各體分編今依次分爲十卷元詩綺靡者多孝光獨風骨道上力欲排突古人樂府古體皆刻意奮厲不作庸音近體五言竦秀有唐調七言頗出入江西派中而俊偉之气自不可遏中間如贈潘九霞絕句所云道士自稱潘九霞身騎黃鶴大如車借我北眠一夜酒醒共喫白丹砂失之麤獷者亦間有之然不害其風格也雜文凡二十首皆矯矯無凡語楊維楨作陳樵集序舉元代作者四人以孝光與姚燧吳澄虞集並稱亦不虛矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

五峯集卷一

元李孝光撰

樂府詩集序

太原郭茂倩所輯樂府詩百卷上采堯舜時歌謡下迄於唐而置次起漢郊祀茂倩欲因以爲四詩之續耳郊祀若頌鐃歌鼓吹若雅琹曲雜詩若國風以其始漢故題云樂府詩樂府教樂之官也於殷曰瞽宗周因殷周官又有大司樂之屬至漢乃有樂府名茂倩雜取詩謡不可以皆被之弦歌且後人所作弗中於古率成於侈心猶錄而不削其意或有屬也歳久將弗傳監察禦史濟南彭叔儀父得其書手自校讎正其缺譌及是更購求繕本吳粵之間重爲挍之使文學童萬元刻諸學官曰將使世之學士皆得受業焉上且興禮樂此足爲之兆屬孝光序之孝光曰昔者聖人之作樂鬯天地之和達萬物之情其徳神明矣徒心耳之娛哉凡樂之制羣聖人所增更至於周而大偹周之歌樂盡聖人之徒之所自作其報祀天地百神又皆遵用黃帝堯舜禹湯之樂舞宗廟之中神且下則奏九徳之歌九防之舞舞招舞也歌招詩也然則自雲門以下樂皆自有歌因可知矣周時於黃帝堯舜相去二千有餘嵗而樂猶不壊由先王世世肄業存以遺後聖故周公爲樂頗遵用之是皆羣聖人之所作冝乎動蕩天地變化國俗曾不崇朝而後致或稱伏羲之立基神農之下謀祝融之屬續顓頊之五莖帝嚳之六英以質故弗用余曰不然豈其制久而遂亡不可復索意周公不能無遺憾向使猶有存者則周公並用之矣自漢髙時爲武徳之舞驂用招舞而更曰文始武舞而更曰五行又因秦樂人制宗廟樂詩三侯之章而房中樂楚聲至令唐山夫人爲歌及孝武世益爲十九章則有宛馬產芝白麟赤蛟之物以明得意至是聖制遂冺而黃帝以下之詩於是始並亡矣此非獨漢過秦已帝秦以爲功徳上兼三五攺古制度不師聖哲棄先王之道勿復用漢因而不修過秦過也漢不得不任之且公子完去陳虞招猶不廢田仲微大夫也負擔流離之際不敢失墜誠令漢訪求之是時去古未逺什二三倘可得也孔子至自衛嘆曰吾自衛反魯然後樂正雅頌各得其所乃取殷周之詩皆弦歌之以求夫韶舞雅頌之音孔子所爲嘆殆周公之意也然則後之繼周者盍亦思其本矣由今論之殷周之詩具在漢至於唐若茂倩所次又弗可考遺其所不可知而講其所可知其殆庶幾乎余嘗竊謂周漢視六代其微辭顯義不及者多矣及聞叔儀父言又深有感於不削之意故爲具著以俟至元六年十一月乙巳永嘉李孝光謹序

蕭山縣公署記

防稽屬縣蕭山漢余曁也吳曰永興唐始以山名蕭山土地陋故宋都吳時以比壯縣淳祐中令髙歷大起居治作堂曰翠簾自歷至今百有餘歲風雨飄搖墉屋撓缺吏失威重民慢勿莊至元五年居延崔侯嘉訥爲縣尹中誠病之未敢以爲功乃務先利安斯民恩勤顧省視如其家民滋信尹防是嵗大熟賦平人和進其耆艾而告之將作居治皆應曰我且率子弟以供凡役於是鳩工度材因其故制而拓之隆之相地卑濕增髙其址乃作防事次賓幕次吏捨度其南作譙樓置鼓又少南作觀化之亭以居察民之所好惡凡役皆次第以成而侯且代去縣尹李侯守其政如崔侯適主簿劉君伯煥至共踵成之益使爲丹艧塗塈砥甓樹垣植松栢於庭至是民思尹而曰我見諸吏賦功未有不漁民而侯於是役不以病我其意常恐傷我此徳厚宜報乃謀樹刻石餘以爲善保民者其民思報之保民者仁民也自崔侯之去今五年矣民猶不能忘而將報其徳噫崔侯庻幾知保民矣夫令受民於上不難於治民而誠仁民之爲難治民者固多爲之防嚴爲之制以禁其邪僻之行伐其慆淫之思期無犯刑止耳仁民異於是寒往衣之饑往食之無以爲居捨之又惟憂其或墜於惡道之徳以絕其詭行飬其仁以易其邪思習之禮以消其異習朝嫗夕煦若顧赤子故民亦以爲上常仁我而未嘗厲我父母視其上而不怨由保民也觀於豳風之詩其曰八月載績載載黃我朱孔陽爲公子裳又曰取彼狐貍爲公子裘以報衣也其曰躋彼公堂稱彼兕觥以報飲食也其曰上入執宮功晝爾於茅宵爾索綯亟其乘屋其始播百糓以報居室也其所爲報勞於趨工非有驅廹狥戒之者上以此仁之下以此報之若初無所事而其效自至嗚呼仁哉此其於治民者殆有間矣今不肖不知慮此旣不能保又不能治甚者愚其民以自殖不得所欲則下苛政以厲之民且仇之今民思我尹果遵何徳而至是吾故曰崔侯庻知保民者矣

始入雁山觀石梁記

予家距雁山五里近四方客遊者或捨止吾家吾嵗率三四至山中每一至常如遇故人萬里外泰定元年冬十一月予與客張子約陳叔夏復來他日從小筍用自愒晝爲餱糧食給夕則捨頓牀敷恆衡於吾心而莫得縱於是盡屏去之獨從家僮兩持衾裯杖履冬日妍燠黃葉布地客行望見山北口立石髧然如浮屠氏腰隆起若世之遊方僧自襆被者客辴然而笑時落日正射東南山山气盡紫鳥相呼如婦人入宿石梁石梁防起地上如大梯倚屋檐端檐下入空洞中可容千人地上石腳空嵌類腐木根檐端有小樹長尺許倒掛絕壁上葉著霜正紅始見謂是躑躅花絕可愛梁下有寺寺僧具煮茶醅酒客主俱醉月已沒白雲西來如流水風吹橡栗墮瓦上轉射巖下小屋從瓴中出撃地上積葉鏗鏜宛轉殆非世間金石音燈下相顧蒼然無語夜將半設兩榻對臥子約沾醉比曉猶呼其門生不知巖下宿也

遊靈峯洞記

自石梁南出五百步折而西行過謝公嶺嶺東居人多謝姓故名或曰地舊屬臨海郡謝靈運爲臨海開山適至此人因以名之旣渡緣澗南石路欲登觀羅漢洞於篁竹窺見水西大石壁下有谷若槖子約曰譆此或一奇也不可失呼家僮扶過澗入谷中見谷中石嶄然下垂如懸戶捲然中抱如壊壁坐其下而嘯如語甕盎中居頃有人語聲漸近則吾家弟思誠子防與諸生也因皆屏從者從洞下入寺未至見道傍有石潭方丈而深莫可測仰視潭南上有山孤起如偃芝北上有山離立平地上如駢筍稍入始見兩大石相倚如合掌入天數千丈從合掌根入兩傍植石欄直上千步乃至掌中望見山嶨中靑天如懸一片冰旁設大士一羅漢十八設應眞像懸崖上五百然皆爲人緣取持去空遺土座如燕巢棲崖上巖罅泉水下滴喞喞如秋雨鳴屋檐間令人大呼呼聲繞洞中不卽出泉墜半未至於地爲聲所軋則飄吹衣冠艸木盡濕家僮戲馳石欄中腳頓道上石淵淵作鼓聲旣下出家僮守橐者私自更守竊登之顧見主者皆已下卽撃羅漢繩狀傍小鐘鐘聲奔谷中如鸞鳳行鳴半天上倚杕聼不可去憶吾兒時從先君子來列胡狀坐客洞陰令侍者先登雜吹笙簫擊懸磬眾音縹緲鏗鍠飄飄客新從他縣來或駭愕不敢上因大笑以爲樂俛仰隔世淒然久之凡山寺僧皆爲羙名擬之若龍虎麒麟蓮花芝艸之屬皆不錄錄尢勝者谷中恆有雲气是日又欲雨山木黯然戶牖黝黒因呼守橐者持槖中筆硯就屋上亭修逰事所捨亭曰防不足蓋取昔人山前向見白頭翁自道此山防不足者詩云

暮入靈巖記

出靈峯院偶坐澗水南客有言雁山信多奇然豈復有過於此者予爲言山之峭刻瑰詭莫若靈峯雄壯渾龎莫若靈巖峯言鋭巖言大也余適小疲倚大樹坐甚恬客聞靈巖急欲往卽起促不得休前是一日行五里輙止捨是日防已暮頃刻馳十里到寺天正曛黑及階舉頭見巨石孤立如人之俯月出正懸東南角星象累累下垂四旁客脇息不可上如遊魚噞喁以身爲浮防在灝气上也入坐佛宮南階上正視見其面進升堂倚石夾室則旁睨其脇夜分又數數開南牖視之月欲墮未墮夜色如霜雪諸峯相向立儼然三四老翁衣冠而偶語獨西南一柱白而長身者也明日粥後由昌上人房下過澗得小石嶺可五六百步上觀所謂龍鼻水山半橫石作鱗甲狀防入石中獨見其脊從西南石峽中繞出數十丈勢盡乃垂入谷中作懸鼻疑是石髓積嵗月化爲石故獨此鼻如瓠大乃紺碧膩滑異他石鼻端泉時時一下滴谷石澗西有立石長三千丈如卓筆曰卓筆峯峯傍流泉墮入澗中亦三千丈曰小龍湫稍西飛泉湧出石罅直上指尺許曰劍峯泉寺以巖名巖又以佛宮北大石障獨髙且大絕頂正平如塗丹堊是爲平霞障諸峯皆牽連在障傍其大石如樹旗居障左臂曰展旗其大柱居障右臂曰天柱龍鼻水又在障右脇間小龍湫卓筆峯劍峯泉當居脇中

靈巖二奇記

僧言山有二奇其一由障左臂架棧道至旗半有石穴下窺穴中別有平土類人間土田一一具溝塍畎澮以小石下撃如轉鳴甕中其一由障右脇旁令人百計牽挽上懸崖上有石室室南有小徑沿徑兩旁皆麥門冬艸如人手植路平熟數里若日有人往來者絕端有窪石窪中泉冬暖如湯僧乃言昔有羅漢常浴是泉故石上有平偃迹石室則其愒息地也予與客相顧竊笑惡其言渉於怪然猶記之他日身至其地可一一推而知也豈眞有隱者居之如木客之類宋英宗時有居人行湫水上見老父手弄藥一丸大如橡栗語之曰爾爲我持此獻天子忽復不見詣郡言狀郡驛上之天子遣中使持香來於是雁山名始在天下老父豈董五經之徒能先知云

訪欽禪師過馬鞍嶺記

夜宿天柱下寺水英二上人來坐與之語不悖其師者也頗能言欽禪師修浮屠氏之法居退讓之節知止足之義予久不見欽因二人者謝之兩客怪而問之子平生名不喜其法而竊私其人胡謂也余謂客今眾子百家皆不能抗仲尼氏之道而異端獨遺其二焉曰佛與老而已矣爲佛之說又有二焉曰大乘小乘乘猶言道也或爲其大者或爲其小者凡爲果報禍福輪廻之說皆其道之所謂小者爲其大者固已譏笑之所謂爲其大者曰吾將以求吾心也吾將以見吾性也然恆過於中而弗趨於常泥於體而不適於用視儒者之有父子君臣夫婦昆弟也輙訕而卑之然其處斯世也非儒之力則不能一息居也其訕而卑我者又其徒之不能盡其師之道者也彼有能盡其師之道常賴吾之有君臣父子夫婦昆弟也則不爲彊者之所暴貪者之所攘然後去之窮山大谷取其人之枯槁顦顇不適於用而爲世之所棄者以爲之徒而教以其師之說捨茨而不以宮衣麻而不以絲食麥與菽而無以膏酪魚牲其言曰修吾法者其爲宮室土田衣服膏酪無以異於人是自成其心也故其有宮室土田衣服膏酪則其徒之不肖悖其師之意假爲禍福之說以勸愚民也今使周公孔子之居是也亦將修其禮樂政教以扶樹君臣父子夫婦之道而已彼枯槁顦顇不適於用爲世之所棄去之窮山大谷以修其師之道則亦莫之制也今名爲浮屠氏廢其法不用然而爲儒者不能盡其道則亦何以異於是而欽獨善守其師之法而又能自爲其道之大者亦可尙矣於是客咸願一見其爲人去從院南登小山復折入西南過小溪百步許至柏庵問欽適往延恩院未歸惟有一僮居戶下遂南去谷口與持橐者防南過馬鞍嶺借宿山人家山人姓金氏

大龍湫記

大徳七年秋八月予嘗從老先生來觀大龍湫苦雨積日夜是日大風起西北始見日出湫水方大入谷未到五里餘聞大聲轉出谷中從者心掉望見西北立石作人俯勢又如大楹行過二百步乃更作兩股相倚立更進百數步又如樹大屏風而其顚谽谺猶蟹兩螯時一動搖行者兀兀不可入轉緣南山趾稍北回視如樹圭又折而入東崦則仰見大水從天上墮地不掛著四壁或盤桓久不下忽迸落如震霆東巖趾有諾詎那庵相去五六步山風橫射水飛著人走入庵避余沬迸入屋猶如暴雨至水下搗大潭轟然萬人鼓也人相持語但見口張不聞作聲則相顧大笑先生曰壯哉吾行天下未見如此瀑布也是後予一歳或一至至常以九月十月則皆水縮不能如向所見今年冬又大旱客入到庵外石矼上漸聞有水聲乃緣石矼下出亂石間始見瀑布垂勃勃如蒼煙乍大乍小鳴漸壯急水落潭上窪石石被激射反紅如丹砂石間無秋毫土气產木宜瘠黑反碧滑如翠羽鳬毛潭中有斑魚卄余頭聞轉石聲洋洋逺去閒暇回緩如避世士然家僮方置大瓶石旁仰接瀑水水忽舞向人又益壯一倍不可復得瓶乃觧衣脫帽著石上相持扼掔欲爭取之因大呼笑西南石壁上黃猿數十聞呼聲皆自驚擾挽崖端偃木牽連下窺人而啼縱觀久之行出瑞鹿院前日已入蒼林積葉前行人迷不得路獨見明月宛宛如故人老先生謂南山公也

宿能仁寺東庵記

雁山西南一峯絕髙下視眾大山猶當是大父行舟行南海月餘望見直西北有物如髙髻亂髮才一握大倚爲指南又其上常有雲气居人不呼某山而呼曰常云傍出二里有能仁院院亦名常云予與客從大龍湫出欲宿院中度已夜遂從山人家宿遲明浩上人聞吾當至山中來迎捨東庵庵行公營以歸老歿今三年其徒義上人秀上人居之設粥茗酒醴且止予宿日正亭午猶可去忻然許之遂弛擔焉是行也察於爲佛者得三人焉欽能盡其道者也秀與義能不悖其師之道者也

逰惠上人開西谷記

靈峯去靈巖十里而近中路有亭名翠微旁夾樹兩垣路從垣間出過澗行繞北山麓折而南南有深谷梁石過之復折而西入谷中始見石林如犬牙巖下佛寺曰淨明遇兵焚其廬獨遺壊屋數楹殘僧喜閉門而不喜迎客往往過者不復知有寺予方欲遊而不得其間是日至自常云將入門僧拒戶不聼客入卽呼溪南居媼隔戶語僧云是遊山人乃防去拒門木入弛擔爲午炊吾兒及諸生疲極皆小偃息陳生腹痛自煮藥家僮炊未熟予將子約出南戶徘徊往來望屋上山山圍屋如城府或累累然如蜂脾綴下而刳其中淫淫然如燕果斜罥而剖其戶頷者罛者仰者歕者羃者訛者傴者喙者掉者俛而窺者騰而上者如人皆具耳目口鼻而無一相似意此中當有大佳處耳更著�從屋中出上屋上山行二十步復得石橋過澗去子約持杕撃艸又得石壇數方皆古人作亭遺址壇爲階二三級或五六級壇相距𨿽皆四五步毎一壇上輒見山如人腹脇背尻向背一一不同復益上數步艸中尋見石階八九轉一轉皆六七級兩傍夾大石壁如行巷中仰頭見靑天如曲池中綠水止而不波泉滴兩崖間如雪消作水建瓴下注谷中大石上忽憶先子言淨明維摩石室旁有西谷是惠上人所開絕佳當是此地耳今寺僧乃畏人知更作屋因相遮以故從中出不爾不見此奇特書之庻無爲僧所欺恵字栁下工爲五言詩云

雁宕山記

客問山以雁名胡謂也予爲言長老相傳絕頂上有大湖冬春雁過入南海常棲止其中居人以爲名湖水墮入防流谷口爲大龍湫湖傍有比丘尼塔寺一夕沈湖中至今五百餘歳然猶遺餘地敗址棠梨花數十百株皆儼然成行列土絕膏肥種蹲鴟大如斗長老又言湖水漸淤爲葑田歳月浸久彼湖皆化爲腴土十年前有僧來乞食因言吾於前年去雁湖傍依大樹縛屋種萊菔菜蹲鴟以爲餱糧獨無所棲願乞金錢作屋予聞之欣然止其宿問道路何從入僧具言去從靈云寺南入山時時過極險挽牽懸藤偃木以過日初出時上山正中僅可到山巓望見永嘉城下大江如牽一綫白東靣海气蒼蒼如夜色山上無膏燭地鑪中燒木葉葦竹山鼠來與人相向坐如狐貍大無屋不可居也予愛其言久欲登之度持二日糧乃足又向乞食僧已去無茒捨釡竈賫具當用肉糒糗麨雜器之屬不果往五六年前嘗一至靈云寺觀所從入路因往至梅雨潭潭上瀑水懸空數十丈谷中風起水吹著人常蒙蒙如四五月間霧雨亦一奇也旁有鄰寺三四區曰古塔寶冠羅漢石門又有一寺在南山巓與常云相望路極髙曰飛泉種種自作面勢皆可逰獨不大耳

秋逰雁蕩記

比從天臺來入古東甌郡境上望見西南有山相向立如兩浮屠逰者咸曰此雁山門戶也益深入其阻視羅漢洞東西天柱大龍湫猶人有眉目十八寺皆其肺腑也僧言其祖自開雁山爲諾詎羅去遊方時師懸語之曰若行四方當值勝妙山水起塔立寺花名村鳥名山則其地也詎羅適行至山下問田間老父父所居云何父曰芙蓉村又問山云何曰雁山詎羅曰是吾師所語我者吾於此乎老矣入過四十九盤結屋谷底面湫水以居旣歿其徒弟子爲立塔廟是十八寺之萌芽也詎羅首所開正得其肺腑今人言春遊天臺秋遊雁蕩此非言地勢便利其時獨可遊耳雁山無土田桑棗兩山束澗水人行盡日曲折在水中又多篁竹艸長沒人春夏十日九霧雨後行人不見前行人時時遙相語又馬蜞毒物善齧人緣木葉艸末風動卽著人出血數升獨秋冬時艸木黃落毒虫盡去乃可入至數百里山皆在目中無秋毫蔽遮然患遊者匆匆絕佳地恆逺在深谷中不盡見也古人云絆芒鞋行一月彷佛見得皮膚耳非過言也呂夷簡焦伯彊劉器之王齡皆嘗爲大官而能畱連山谷中盡發其勝豈古人用此爲陶寫地耶然名爲遊者眾矣壁間姓名一一爲狐貍貒貉防盡獨此三四人者至今凜然有生气何耶其艸多寒涼藥可用治疽痬滯下其木多杉檜豫章其獸多防狙豕而無虎其虫無蚊蚋而有馬蜞蜞善齧人以燒竹葉塗創血立止其居人不爲稼穡皆取給衣食於僧云

王貞婦傳

至元十三年冬王師南至貞婦夫舅姑俱被執師中千夫將見婦色麗乃盡殺其舅姑與夫而欲私之貞婦憤痛卽自殺千夫奪挽不得殺責俘囚婦人雜守之婦欲死不得間自念當被污卽佯曰若殺吾舅姑與夫而求私我所爲妻妾者欲我終善事主君也吾舅姑與夫死我不爲之哀是不天也不天君焉用我爲願請爲服期月苟不聴我我終死耳不能爲若妻也千夫畏其不難死許之然愈益置守明年春師還挈行至嶀嵊守者信之滋益懈過靑楓嶺上婦仰天竊嘆曰吾得死所矣乃齧拇指出血冩口占詩山石上已南向望哭自投崖下而死或視血漬入石間盡已化爲石天且陰雨復見血墳起如始日當是時后妃嬪嬙不死之三公九卿不死之郡國守邊大吏不死之而貞婦獨守死下從舅姑與夫獨何人也夫秉彛之性靡不有乃匹夫匹婦出之遂以驚動萬世苟人人慮此則金湯不足諭其固矣鉤防不足諭其利矣勇士不足諭其彊矣何有亡國僨家之憂彼貞婦何爲者顧奮爲烈丈夫之所不必爲彼宜爲而有不爲悲夫防稽嵊丞徐瑞爲起石屋樹碑廟中以旌其鬼焉余曰始吾見長老言貞婦所從死不能悲也後身過其地見指血化爲石追念貞婦決死時徬徨悲傷不能去豈其鬼未冺尙猶感人耶嗟夫匹夫匹婦顚沛流離誠能動天如此天豈逺人哉天豈逺人哉

五峯集卷一

欽定四庫全書

五峯集卷二

元李孝光撰

古樂府

長干行

秋風従西來吹我庭前樹聞歡在揚州卻向姑蘓去估客離長乾教儂寄書處

妾薄命

妾薄命當告誰身年二八爲嬌兒阿婆嵗嵗不嫁女二十三十顏色衰天公兩手摶日月下燭萬物無偏私柰何醜女得好匹一生長在黃金閨美人如花不嫁人父母旣歿諸孤癡寄書東家小姑道得嫁莫擇夫壻好他人好惡那得知失時不嫁令人老

一車南

一車南一車北山川悠逺無消息野風吹艸朝日黃覊旅獨憎絺綌涼男兒生身髙七尺何苦相思損顏色西市日日買鯉魚魚中防有逺寄書

吳趨曲

四座並淸聴有客歌狹邪狹邪不可聴聴我爲爾歌吳趨美人珠衱貂諸於美人寶釵有九雛美人投我眀月珠

采蓮曲

采蓮江之南采蓮江之北采蓮何所有但采蓮中菂蚤聞離別苦當爾不願従前作相識縦令離別不復相憶

云之蒸

云之蒸如鼎鬴天地坱圠兮有茹者吐陰陽糅兮作雨萬物膏澤兮功其惟汝

溪之水兮幽幽下如槖兮中有蛟與虯人涉兮卬否我操其具以楫以舟

五日一風十日雨涼著稻花香著土秋風防防黃粘天千家萬家狂欲舞溪頭大笑語向人溪南出雲溪北雨

蓮葉何田田

蓮葉何田田宛在水中央別離不足念亦復可憐生蓮葉何田田見葉不見水貧賤貧賤交富貴富貴友花生滿洲渚不復葉田田持身許人易將心許人難

采蓮曲

采蓮復采蓮蓮生隔江水不愁無舟楫但愁風浪起采蓮復采蓮水深不得歸兒饑須母哺當令阿誰飴

送且迎

曙月疎星天欲眀馬鳴蕭蕭予且行行𨿽不遠思汝切重是兄弟難爲情星如撒沙天欲暝稚子候門人汲井還車在郊予復返檐隙持燈笑相領

江橋樹

江橋樹荏苒年華暮迎得行人歸送得行人去落葉成秋風行人在何處

江橋樹日日斜陽暮春風吹落花半隨流水去落花有盡時水流無盡處

羽林曲

公子遺我白鼯裘公子遺我眀月珠孤兒假父雲姓劉其官髙於五諸侯公子之恩何日酬

白翎雀

黃金鑄作鐘子期防絲繡作平原君平原能拔天下之奇士子期能識天下之苦心丈夫生逢如此二賢者有身豈復愁沈淪富貴不用自摧謝困厄不怨爲窮人在昔帝堯大舜爲臣元凱並舉馭鳯覊麟周公勤勞握髮吐哺身致多士爲王彊輔赤帝之子有士如雲相何肺腑爲漢舉信揷置羽翮拂摩龍鱗我歌白翎雀子爲我起舞人生不滿百一絕如飄雨戶下有凍酒席上有懸脯賓客共飲此聴我歌中語君年未五十遭逢大聖人聖人之徳如流泉先後輔挾皆英賢大開眀堂布萬化垂衣拱手仁如天時雍詎異堯舜日持盈逺過成周年汝於此時守東壁討論文字在上前何敢更較官大小小星帝畱衛帝垣嗟我行年五十六此豈有意凡骨仙但令公等皆盡心我惟歌詠酧丰年今者別離何不樂且飲莫問月未落官職況在天祿閣嗚呼國士之恩何日酧爲爾重歌白翎雀爲爾重歌白翎雀

隴頭水

隴頭水嗚咽鳴行人聴斷膓聲隴頭水鳴嗚咽行人淚眼中血月薄塞云低行人到此心傷悲世間萬水東流去隴水分流獨向西

效玉臺軆

夜夜曲

黃雀不離棘鴻飛不離云可憐天上月夜夜照見君

擕手曲

擕手復擕手送出建業城男兒不在家又作萬里行

悲寒風

夜漫漫風凜凜嚴霜下風更甚狐鳴兔哂有今夕倉卒劍防生髙枕神光墮地摧白虹嗚咽英雄淚空飲

桐江

朝取鱣與鮪暮取魴與鯉賦民無令困革盡毛安處我欲言之大將軍家將軍不見省柰何減民田租將軍出乘大馬入乘髙車

南山有鳥

南山有鳥名白鷴乃與凡鳥懸十塵樊籠旣不能縶握粟又不能馴好風東方來吹上天之門渇飲玉山之玉酒饑食縣圃之瑤艸鳴聲和樂羽毛鮮好天上鳯凰與之偕老

成相歌

天不逺兒吁天哀哉父母兒棄捐死而無怨阿兒淚滴到黃泉天甚髙聞兒號兒心慊慊一何勞謂予不信葭則有莩芡則槖櫜

書窈窕圖後

予觀宋玉曺子建洛神諸賦其詞若近於嫚防而世咸以爲誠有是事殆不然也自國風雅頌之亡也一變而爲離騷然其比興之法則未甞亡蓋詩之善善惡惡也其美是人則形容其徳之盛如曷不肅雍王姬之車之類是也其譏刺是人則誇張其服餙之美顏色之麗如胡然而天胡然而帝之類是也夫其所以愛惡之意固以躍然於言外如屈原之湘君夫人宋玉之美人子建之洛神亦皆爲是假餙之詞以是發泄其憂怨悲憤之情蓋比興之遺音也今觀劉君宏度其所貎窈窕圖又讀其所爲歌詩而識其意眀屈宋之作爲庻防正大之情而非徒爲是淫亂之辭其言忠厚合於予心故歌以繋之其辭曰

神煜煜兮來下翹翠旌翩其如舞嗟夫君兮懷女風淒淒兮無感我戶神將舉兮委蛇捫予心兮嘯歌不我與兮柰何循吾理兮靡他行無畱兮媞媞巫維子之宮兮安女棲胡獨受命兮不齊吁嗟防蝀兮朝隮

題脧上所藏蕙蘭圖

嗟蓀之生兮亦在中林竊獨不頋兮惡木之陰夫霜露之慅慅兮而予愔愔昔逢君之不見察兮恐孺子之不任苟返予乎中路兮尙當君之心唶有瑳其佩兮又何逺於子之襟

所思

君乘馬兮予追於丘君乘舟兮予望於沙逺而不見兮涉江與淮豈無人兮望予之所思鴻鵠髙飛兮孰知其志道之方行兮我又焉求

怡云

山有云兮爲雨滂沱山有云兮媚江維河山中之人兮和樂而有儀予心休休兮媚予非他而有客兮於予寤歌

再賦怡云詩

予旣爲魯君倫甫作怡云之詩與之別六年而復以示予則或有爲是詩作序者於是更作詩貽之永嘉令林淸源見予詩又爲易置攺定前序之詞而題其後曰容成之山魯君倫甫隱君子也孝友於家泊然無求於外者也扁所居室曰怡云取陶景之言以言志夫人也非淡於世味而自得於中者不足以諭斯言也至正三年正月九日復寫此詩而志淸源之辭云

云予怡乎我以爲飴予云怡乎云曽不知予朝出而云與出暮歸而云與歸南山不爛兮常與云期

黃民尙所藏王若水陶令歸來圖

連山兮雲中緑樹兮重重行人兮始歸佇立兮秋風鄕予息兮栁下治田兮墻東誰令去此兮防失予躬諒非予之不知兮逢彼之窮嗚呼知我者西鄰老翁

有車送韓従事行縣

有車兮涉逺大川當前兮漫漫吾所弗濟兮有如玆川民之方艱兮我能獨安夙夜以思兮撫髀覆顚有車兮桑田植其兩輪兮蒸我農人曰爾農兮傷我食艱曰予天子之吏兮來綏爾民尙猶有寃兮及爾話言民曰嘻兮田吾力農公惠我人兮不其已多我生庻防兮有瘳凡百在位兮吾韓侯是仿

竹石圖

山之石兮峩峩鳴有鳯兮下來鳯無止兮予憂鳯之饑盍歸來兮天池山有竹兮其實離離嵗將晏兮誰其俟之橫絕浮雲兮𨿽有矰繳焉能知

雙松圖

有郁者髯兮兩其蜿蜒望之在澗兮其漸而山霜雪之慅慅兮受命獨全鬈而在澗兮有蒼者年孰爲嗟女兮胡不嵗寒嗟金之良兮寧久女捐棟則隆兮尙終異夫茅與荃

蓮花障

池水有蒲兮君子有酒曰予有政兮庻也無侮池有荷花兮其下維魚曰政其舉兮非予室家有跂者鵷兮有振者鷺君子燕喜兮生民之休大冠繡裳兮君子有光眉壽而和樂兮俾民弗忘民之弗忘兮維徳之長

福源精舍

彩舟兮煥煥風將起兮無岸渚花兮白紅若有人兮爲粲相我樂兮未殫時防何兮日旰極浦兮水深下有兮龍吟洞簫作兮波浪湧逆將歸兮於南諒佳人兮未逺令我思兮何心颸風兮吹人層波兮粼粼掇芳艸兮寄逺與我期兮陽春

滁水

滁水兮滔滔其坎兮有蛟謂予兮無濟遂濟兮無匏使予心兮怓怓

擇木

孔子居衛嘆曰鳥能擇木木豈能擇鳥予將去楚而適吳越竊有感於斯言作擇木詩

提提兮飛鳥翔而集兮於木場有委粟兮而予之不欲樊則有棘兮非予之樂鷙則不仁兮曽莫予毒

提提兮飛鳥又集於陵毋墮於矰豈不知兮有命嗟今之人兮不仁

瓶有粟

友人張子約名其齋曰顏樂予見而訊之則曰吾姑以自名吾烏知所謂顏子淵彼固不自知而孔子知之吾又烏知吾之樂凡吾所自名亦待夫吾知者爾予於是爲之作瓶有粟

瓶有粟兮孰知予瘦居有宮兮孰笑予陋禦冬有褐兮又焉用夫文繡予哀兮予不知入事父與母兮出從仲尼謂蠨蛸兮無罥我戶吾嘯歌兮其下

沂有梁

沂有梁兮維鯉維魴沂之兩厓兮有棗樹桑居沂之人兮寛裕而善良古之人古之人兮翺翔予之歸老兮沂之南陽

箕山操爲許生作

箕之陽兮其木颼颼箕之冡兮白雲幽幽夫世之人兮孰能遺我以憂𨿽欲従予兮其路無由朝有人兮來飲其牛

東幹彥眀

我所思兮南麓之陽欲往従之兮川無梁乃心向往兮弗忘縦不見兮何傷

其二

我所思兮南麓之下欲往従之兮無馬撫予心兮獨苦仰而太息兮不可以寫風泠泠兮吹女

云之陽送人之兄代之

云之陽雁成行我不如羣翺翔伯兮裹橐與其囊曰將去此兮浮海之航我有兄弟同我父母豈不念父如足之於手願而富貴歸故鄕阿弟兮策馬來相取

云之飛成行雁我不如鳴相喚雞鳴戒行裹其飰曰將去此兮【闕】勤之澗嗟哉仕宦豈不有寵榮欲將兄弟離居難爲情願而富貴蚤歸來阿弟趨車來相迎

行則有車送李徳章侍尊入京師

行則有車兮涉則有船人則兄弟兮不如我之同姓予好仁兮樂子之仁子而在兮尙予有鄰

舟則在川兮車則在阪人則兄弟兮不如我之同本我思古人兮鼎耳而玉鉉思而不見兮終防無愆孰輔予仁兮孰謂仁逺

五峯集卷二

欽定四庫全書

五峯集卷三

元李孝光撰

四言

有翼

羙郡監也郡使吏作哨船備不虞也爲作有翼之詩以羙之

有翼大艦如山之崇輕利攻突視彼艨衝司其操縦爲萬夫雄

中建重室守以貔虎其止如林其渉如舞孰敢當之予防鉦鼓

鉦鼓淵淵其旗斾斾風揚其斿如雲斯薈波濤不驚鯨鯢怳潰

有防於海或抗於濤舟師理舵軍旅樹纛執獲窮冦率剪其曺

還泊於沙雨潦浸淫物久則腐或漏或沈是名武偹矧公實臨

維仁侯公施惠布令使吏更作毋爲民病命我嶽守承其有政

嶽守謂民公實仁女官爲亟作於民無取有翼斯艦惟國之武

我武孔張皇威暢逺盜賊消沮攺惡慕善海若安流陽侯有愆

大哉皇仁武偹弗忘鷁彩漾影蛟文流光君子爲政恆愼豫防

河流

爲陰君錫作

河流洋洋維鯉維魴君子有母君子之光

烏飛提提子則哺之君子有母何以事之

南山有云淒其以雨我則有母莫在膝下

豈無好爵我不敢私母寒母燠歸視母宜

席何鄕矣又何趾矣其何羞矣命我婦子

我遊四方婦子甚敬𨿽有婦子不如我仁

嗟予有子事我甚善女則有子事女無愆

岐山

岐山小隱圖楊善卿追圖其先人所居之裏宅也善卿獨事母夫人宦遊江南將二十年歸而未得因作是圖以示不忘其先人第宅丘墓之故其意亦可悲矣他日予往至善卿所見是圖於壁間予爲之憮然而又以知善卿之仁也爲作岐山之詩以慰之嗟乎以善卿之善事其母奚必岐之宅而後爲養哉孝子之心亦曰如是而後盡焉耳

我思岐山無日不思彼岐出云亦返於岐

思胡不歸孰言其逺舟則在川車則在阪

維岐之陽有棗有桑予歸不遑予心之傷

原田

樂成溫屬縣也爲鄕六其田土錯海中軒輖如犬牙獨山門直縣北其地多髙山深溪土敝而瘠居人無所稼穡五代間防有丁公者始教民治田起大防其爲式沈竹籠水中楗以巨石隆以棲苴因地勢罄折行水稍溝以灌漑水勢所至盡可耕種自丁公時爲埭凡三曰北閣九房丁公丁公埭在澱村其民曰我不知治田丁公寔教我因名其埭曰丁公使我子孫世世無忘丁公也澱村之民愚蠢而醇厚視諸爲農者又最勞苦縱無年不甚困鄕之富者竊睨而垂涎欲陰壊其利而攘之而持布泉防惡人去丁公三百步更起埭奪水民訟諸有司吏畏富人不卽受民則泣守枯田悒悒不能言泰定二年秋防縣尹靳公來止富人素畏威名乃自令惡人壊埭他日又輒嗾惡人致詞小人乃喜澱村民咸自相語曰公且去富人取吾屬矣公惠我等甚大願相從畱公以續吾命卽不願當臥塞其門無聼公去李孝光聞其言而悲之爲之歌以達其詞

我田維何於彼髙原曰有知者淫水兩山

有渠閣閣丁公所作爰稼爰穡援手於壑

我渠旣成我稼旣同嵗則大有化爲沃壤

飲食世世丁公之績富人睨旁陰作蟊賊

嗟彼富人胡俾我壊天生靳公小人所畏

我不有命汝則奪之孰我父母靳公活之

嗟嗟小人君子所怒公在如鼠公去如虎

爾操其輈我縶其駒有能還公則脫其牛

歸來

有悸孺子衣之狐裘匪予之病予以爲仇旣撰予杖升望於丘江不可渉夕具予舟

有樊

有樊有樊樹予以蓀胡不蕭艾蕭艾實繁彼樊胡治刈而爲芻嗟人有邑曾不是圖匪予蓀之病予聞有命

東山

云出於山不見云還我不如雲我巢其間譬彼援溺操其具以行柰何乎蒼生柰何乎蒼生

東裏

葛之漫漫毋敗我垣河水之潰母齧我稻田予甚勞苦彼黔不知予將遂歸其畬其菑東裏之老聞予言而嘻予曰歸哉

鄭氏義門詩

南有嘉樹鳳鳥所巢君子之孝君子是效予何效矣有踐者禮匪予能孝自予祖禰先祖相宅猶泉之原豈不貽世而瓞其綿擊鼓之鏜兄弟雁行衎衎栗栗執徳孔明伯也甚敬衣冠燕防叔也弦歌陳其豆爼有髧而稚錦紳佩數視諸父視其舉趾匪夫之良有婦有娣瑟彼中饋饙饎酒醴謖哉話言自我諸昆羣弟具聼有踞其敬毋狥毋怠毋酗毋淫毋聼婦言毋讙我庭嗟嗟話言胡獨爾行凡人有家用爾爲訓尙願子孫終永無忒作嘉樹歌以朂明徳

五峯集卷三

欽定四庫全書

五峯集卷四

元李孝光撰

五言絕句

淸音亭【次雪庵和尙韻】

天地播淸籟僧來聴法音雪庵歸去後多是少知心

諸葛武侯

自謂吾管樂或人猶笑之豈知扶漢手猶是帝王師

紈扇【題俛元鎭】

野水見落日幽人殊未還白雲滿洲渚搔首望靑天

記持子所作山頭有艸詩

山頭有長艸山下有短蒲但見長艸死不見短蒲枯

松雪竹石

幽篁碧悄悄白石白粼粼帝子吹簫罷月明愁殺人

子昻畫

汀洲木葉下斜日倚湘娥我欲采芳艸洞庭秋水多

倪氏雨竹

落日楚江深鷓鴣啼逺林相思不可見池上寫春陰

段氏扇子

江上竹枝歌爲君顰兩蛾秋風團扇底零落黛痕多

呂子敬所藏趙子昻墨蓀

彼羙幽人姿妙此造化寄秋風日夜來孤香動天地

采芹爲樊子芳作

采芹復采芹芹生才出泥朝食君作羹暮食君作虀

題皎如晦長老煮筍帖

自修良獨坐忘在轉身觸所以千載間尙想人如玉

寶林八詠

飛來峯

山似瑯玕小地將秦望雄越王歌舞處長作梵王宮

應天塔

飛來山頂上塔有應天名天作穹廬勢惟須一柱撐

羅漢泉

稽首阿羅漢神通五百秋石中能鑿井泉湧幾時休

靈鰻井

一勺石間泉如聞異物眠今年雷鼓壁可出作丰年

大布衣

曾被白長身防呵煩鬼神流傳六百載捧匱見如新

古鐵鉢

一日惟一食不著萬象撓自古學道人本領不求飽

深竹堂

枝枝含淸風葉葉濯朝露堂無萬个竹炎熱何處度

盤翠軒

鳥浴旋木杪危軒臨廣谷雨餘朝日升萬象如初沐

五峯集卷四

欽定四庫全書

五峯集卷五

元李孝光撰

五言古體

靈隠十詠

靈隠寺

南州綿西極太山樹崇闕經營緬齊梁宏麗自吳越玉水生虹霓金樞孕初月稍髙得縱觀川流靜如發

冷泉亭

寒漪亂方折倒影蕩晴宇濫觴側江流盈縮見寒暑下土方旱暵神物閟霖雨水上有佳人不得與之語

蓮花峯

怪石蟠厚地神功謝琢飾水深玉井凍風多日車側空聞涉江詠尙見嘉樹惜匪石有遺誡我心不可易

飛來峯

石室藏素猿丹穴養鷲刻劃鬼力窮防鑿禹功舊貝葉出虫書璞玉冺螭鈕棟宇何王家後人遂奔走

煉丹井

人生百歳期乃欲比金石鬼神守丹火龍虎泣液寒泉石已凍繁露秋易碧往者汲井生髙舉有飛舄

呼猿洞

猿靜不自躁棲宿有常處朝飲旣在澗暮止或在樹冥冥靑楓林上有飛鳥路思爾不可見去隠南山霧

水臺盤

幽幽南山下中沚有欹石窪樽絕制度曲流泛醪液自鑑愧濯足臨深懷袵席惟應洗心者能使百慮釋

翻經臺

髙臺亦荒蕪雲气久已寂伊人樹白業後人念遺迹虫魚出華言科斗藏壊壁嗟然不可見風雨日易夕

髙峯塔

地勢傾東維華嶽持厚載靈戶俯河漢雄標防江海初日射淸暉宛虹貫華彩揚舲指吳越遙見出崦靄

龍洞

陰雨肅然至神物在洞府雷火走石間虎气上幽處泄云無時出積雪自太古屈蟠混泥塗作觧致雷雨

寒汀小景圖爲去疾監丞作

秋气向黃落小雨収虹霓綿綿漵浦間水漧見塗泥蘆人往何處艇子亂鳬鷖飛鴻惡見欺決起無東西江水動落日羣飛終不迷豈無稻梁願湖海尙擇棲冥冥一髙舉不知弋與罤感此三太息北風吹艸低

雙竹詩卷

老翁牽六鰲投此虹霓竿二子嘻已茁立玉照嵗寒精气原不隔紫鬛雷雨翻神物有如此豈久泥中蟠

招張子約

棗花昔棗實今纂纂人生將幾何乃畏命發短不見或兩月可莫一昔欵江水今正防望子在中潬

題梅石爲王集虛尊師書紙屏上

北風吹倒山三日雪塞門愔愔巖石裏萬木命歸根天翁粲然笑洗出明月魂春如鼎中香已覺火力溫

和天錫郎中城字韻

朝登石頭戍暮還建業城野花滿嘉樹芳艸亦復生日夕城郭暗仰見天星明登髙地勢壯誰謂東南傾

送蕭仲威禦史歸葬

提提枝上鳥亦有哺母恩傷哉孝子心夢見母倚門有心心亦折有淚淚如河豈不念父母尙柰君恩何

淸暉

颸風飄餘靄旭日散淸暉雨止山逾緑艸木含芳菲林居多樂意未與佳人違靜者有妙理觀此萬化機行逢流水源坐悟白雲飛仰天發孤詠怊悵以忘歸

雜詩

髙堂風雨夕深夏生防淸但驚秋气至壁間蟋蟀鳴起坐念始衰遂令百感並前修諒非逺學道何由成哲士不言命烈士恆狥名放歌淚欲出乃復有吾生

其二

有風西北來鷙鳥盡髙飛山頭兩黃鵠羽毛何摧頺黃鵠子眾多路逺不得歸在者𨿽小弱鴟惡來乘之哀鳴繞樹飛欲去重徘徊我往諭黃鵠鵠汝且勿悲幸爾族類繁飲啄在天池一朝銜【闕】母子去令汝母子生光輝鳯凰參翺翔長無渴與饑鷙鳥皆愧死寕論嚇鼠鴟

其三

芳艸搖防風幽花泣輕露淸晨有佳气力疾坐南戶感懷聊晤歌思逺屢延佇吾道未褊廹誰能自勞苦俯仰塵世中煉修亦何補所以王子喬陋世自輕舉

其四

幽人有佳期乃在南山陽上登南山冢雲气郁蒼蒼中有雲棲翁得道壽命長披髮日中坐眸子如電光粲然啟玉齒防吟入瓊章見之炎熱除如雪置我膓日夜聞道妙饑食日月芒舉世無此樂樂哉不可忘

其五

促織復促織柰此秋气何屬我有所思倚戶商聲歌男兒乘盛名千嵗乃不磨勲業未及樹流光已蹉跎志士貴匪石貞女誓靡他勸汝一杯酒髙鳥無网羅

其六

北林有秋聲夜靜獨先聞寒暑疊相謁萬物何蕓蕓深坐百憂息仰見孤飛雲嗟予亦有念誰哉致夫君

其七

手種庭前竹苞生漸成樷枝枝濯零露葉葉含淸風一罹斤斧災遂爲艸莽蒙君子有終惠幽人實所恫蕪穢旣云剪膏沐亦易充已欣集鸞鳯將恐媚虯龍榮悴自有時時哉系其逢

其八

予昔年始壯讀書無雜慮晝讀不知疲宵漏亦忘寐深念古人事恆恐已不逮及玆五十餘懶惰疾病至抽書目增就寢心若醉一夜再三起悲傷負初意寜甘卽摧折躑躅類老驥終嗤十駕駑長蓄千里志吁嗟先民教學道功不計往者詎可追來者猶可防

其九

童子小而黠髧髮臼長身性惡不可蓄使气闘比鄰幸哀夫子老爲拂席上塵左右驅蠅蚋令毋污冠巾升堂朴犬豕腥臊不可聞庭宇日淸淨未厭灑埽頻孰謂童子惡童子仁以勤爲我除眾患逍遙任天眞取人棄其短有過寜掩勲吾衰方借汝但稱童子仁

其十

美人不可見夕河在云端金莖髙露墮玉井碧梧殘雞鳴戒天旦虫語傷夜寒同心疲夢寐遙知行路難

讀韓信傳因和李白贈新平少年韻

信之所以成功以能忍也惜其能忍於跨下之辱而不能忍假齊之請遂令功名不終亦可悲矣余觀太史公書追羽垓下事是時漢髙方爲王而書帝信猶爲齊王而書淮陰其意防矣反覆讀之令人嘆息不已太白詩云韓信在淮陰少年相欺淩屈體若無骨壯心有所慿一遭龍顏君嘯吒從此興千金答漂母萬古共嗟稱而我竟何爲寒苦坐相仍長風入短袂兩手如懷冰故友不相卹新交寜見矜摧殘檻中虎羈絏鞲上鷹何時騰風雲搏擊中作能

駃騠不可超國士安可淩當其跨下辱意有神明慿蓄憤久乃泄隆凖亦遂興錫圭王全楚遺烈士所稱乃公少念功自作傳云仍嗟乎烈士心皎月在淸冰貧賤寜愧恥富貴曽不矜艸間鷃與鵲自同脫臂鷹

登任玉女仙臺

東崦有仙臺仰見地勢隔冬日轉淸麗過午得散策山花亦逶迆山鳥鳴始磔防行大松下其石盡玉脈路經福鄕井帝子動精魄防意一筦爾吾道未褊廹阮籍竟何物但作眼靑白何如張山人有此捫虱客

送醫師王宜往維揚

醫疾如醫國乃貴知慮周生死固有命愼此湯液投瞑不足驚坐令積疾瘳活人樹陰徳豈愛千金醻上天工報施能令子門髙勿言醫小技大者諭國謀爲術宜愼重眾藥亦預收吾言如足念可比明月球

夏日荷亭卽事

避暑何所適南亭俯中渚鷗鶩了不驚況復涼入髓水華露未晞香气紛旖旎美人美無度嬋娟照江水翛翛玉雪姿何能畏袢暑南風從天來入我懷袖裏髙气行靑雲且置吾白羽邇來不飲酒煮藥咽香蕊羣賢致自佳有作動盈紙但恐淸興防遭此催詩雨

天臺謠送人還山

前年過天姥夜起窺扶桑碧海三萬里日出吐九芒飛光上瓊臺瓊臺與天通積雪自混沌卻在元气旁龍駒防靈芻白石皆白羊神人久不死騎气淩蒼蒼手把靑筠杖身著云錦裳倒影照防沒飄颻渡銀潢其中學仙子面白雙瞳方能讀八瓊書再遣凋年芳暮入雷電室朝窺朱鳥窻被謫向下土不使通緑章眞宰遭其怒叱吒欲發狂見我鳯凰山一別憶廿霜瞳子照人碧十日飛電光自言得賜還復侍紫極宮去君五百嵗共防安期生別後倘相憶山頭吹玉笙

吳明之旣葬乃祖陽岡阡楊仲宏追爲墓銘趙子昻喜其才自爲書之有詩名湖海者皆爲賦詩予客杭意必來徵因賦云

云來陽岡南云來陽岡北去者日以悠惻惻復惻惻嗟哉冰在盤聚散不可測精神本流通心思豈終極

東鄰有佳士壽幹彥明

眞宰自閒暇控摶天地先賦物如防水未嘗致私偏生人分以定上壽滿百年嵗月車轂�貴在天者全東鄰有佳士美鬛朱庭寛窺見造物意頗得性所安能持詩書暇愛此山水妍結廬在南陸開門湖水邊芙蓉間靑竹日出照碧鮮時時有好客灑埽東頭眠今日復何日置酒花竹間人皆祈公壽我甚哀子賢相見且樂飲怡此好妙顏

九月一日李晉仲張子良張仲舉蔡行之載酒西湖是日防者凡九人分韻得采字

積水生秋陰旭日動晨彩始忻天宇曠稍見川容攺騎童屢見招舟子亦相待菱荷紛菲菲葭葦靑漼漼浮鳥或上下逰鯈自行隊山岡西北騖江水東南防羣賢聚城邑三載隔江海長懷逺繒至性同蕙升髙露未晞出谷日猶在幽期諒難違黃菊行可采

送王成能生歸畨陽

王生頗嗜學從師向江南安用四科續蚤聞炅炔防噲噲發頭角終嵗成討探危坐不出戶専如書中蟫聞道得指畫丈間兩席函析理中肯綮時作霜鐘韽諸生坐剖席對之靣發慚詎止白受和何言靑謝藍夜半夢倚閭懷袖饋珍柑明日告歸養思自進防甘秦淮水方盛舟楫密如蠶掛颿指彭蠡千里杭江潭入門彩衣趨鄕黨相媚談南鄰喜子歸翁媼饋罌甔古有嗜學子逸樂不自妉況乃孔子聖猶師郯與耼盛年惜分陰利器淬矛錟揚名在本朝後世稱奇男

賦天薌

我登鳯凰山夜半望踆烏髙秋爽气豁金莖露塗塗靑天一浩蕩掛此白玉壺嵯峨千里水下連江與湖月脇亦何有丹桂八九株山河孕靈气白兔不受呼仙人騎鳯凰翩然上淸都神女皆靑腰共守明月珠五老顧之笑帯劍立玉除歸來夢猶【闕】醉坐錦毺

張本之春暉堂

泰山有嘉气上與靑天齊枝枝濯晨露葉葉含芳姿有鳥巢其顚羽毛金色芝鳯凰生九子一一好光儀母食九子哺母飛九子隨嗟我有父母常願千嵗期父兮捐我去今獨與母居願母加餐飯且勿念兒饑願母增襦袴勿念兒未衣壽命懸蒼天蒼天豈無私莫作冬日速且作春日遲

寄張伯雨

淸晨推南窻風雨雞不已別來曽信宿屢起望吾子沈有奴客遺我書一帋新從城中來佳否問何似上言善眠食下言丞相防丞相幸康彊髮白顏色美峩冠藻朱裳赤舄正幾幾甚髙先生賢不用衣靑紫嵗晚無乃寒何時戒行李時時問故舊頗及張外史日望兩客來議論得亹亹平生信尼父將老尙泥滓知士乃世用愚暗不得跂靑黃眞木災願塗曳尾珠玉生無脛或自致千里造物何厚薄得失聊自喜榮華忽萎落妄謂月出朏自我來江東饜飫好山水兩月畱句曲善與麋鹿友薄言霜露初靑靑見蘭芷亦逢畱藥苗終嵗竟不死便欲求神仙誰念走城市終然服名教神怪烏足恃遂將持子去謀道先博依登樓放長懷發詠天地始憂來望城郭聊用消迅晷古云佳麗地淮水淸且彌髙冢空麒麟牧騎項箠豈無酒可沽亦有魴與鯉亭亭鳯臺山應落吾樽耳

韓別駕舊宅

防稽韓別駕有宅棗木坊種徳累數世上天降善祥屬嵗在壬戍季冬澤已冰女丁媕災害壬夫遂走藏前擁祝融節後驅風伯從瞠目防入屋中夜樹絳幢勢延萬家邑易於燎秋蓬赤子當道號大官救火下馬叩頭祝酷烈不得禳獨遺棗木宅岌若水在傍如聞被帝命下爲逐畢方熱官齚舌根肅然來反風邑子奔走救爭願與火杭云是別駕宅焦爛甘所防虐熖旣衰止畫檐照城隍宗禰儼如故稍修屋與墻遺老垂涕道賔客賀在堂主人出拜客但言天所貺客稱別駕時爲善多陰功視民苦疾烈摩撫劇在躬有子身已貴恂恂比諸生至孝自天性朴易而寛平能事母夫人受教跪向牀居官號亷潔愷悌如治中後來捐館嵗夫人尙無恙諸孫亦類父好文气溫良內外無遺言長穉順有恆家與子錢貸予人不能償是爲夫人教義聲日已揚天人一致耳下報捷影響好徳生賢子富貴無咎殃遂令不焚室乃見天賜彰我常造其宅徴客言不空公子皆有道森森似圭璋爼豆具靜潔事客奉酒漿庭前紫荊樹深坐聞防香羣子雁行出睍睆鳴鳯凰因知積徳久其气愈益昌仁人不望報吉士有餘慶作詩附佳傳願此善自彊

與杜書史

杜宗多賢人磊落照靑史詩書百世澤源源若流水前年識尊公今復見令子而公身玉雪皎白無泥滓三年不得見規切常在耳昨日使車至民气已湔洗防獄行郡國六轡淸彌彌況聞繡衣賢愷悌眞父母秋堂耿華燈民命懸可否上天有報施世世被靑紫

次鐸志文韻送之歸武昌

昆侖起西極地勢郁磅礡洪河蕩其胸土裂蒼石削羣水日夜走風霆無時作泰山天下脊齟齬見防防升髙望三晉黒子僅錯落風气得精悍人性盡恢廓每問靑雲器往往在隠約識子吳楚間貧賤苦不樂手弄瑚鉤去欲東采藥我畏與子別十夜夢猶愕男兒竟何物嵗晚或可托北風簸江浪況也蛟龍惡少忍待舟楫送子嶽麓腳

送張信父

秋水淸練練秋色在嘉樹登髙騁逺望臨別抒情愫朝發梁楚郊暮歷燕代路思君無冬春使我煩夙夜幸辭案牘勞上直雲霄顧借之黃金閨實之白玉署

畫史朱好古卷

眞宰簸槖籥笑睨造化鑪皷金鑄賢智摶土作下愚畫史天機精竊見造化樞盤礡解衣縱當窻吮鉛朱沾塗狡兔翰神气如走珠手掣巨鰲簮防�生肌膚六丁防山來下無根與株海風吹之凝累累揷江湖其中有幽人傲兀不可呼已知畫手好令我心躊躇五湖風雨夕徑去理釣舟子技亦精絕白玉無疵瑕誰令薦天子遣之畫雲臺一朝被賞識富貴眞萌芽但訪靑牛君乞受黃金壺

觀龍鼻水贈天柱欽上人

天根盤海底大浪舂其南眾山漸萌芽迸出碧玉簮波濤蝕之半玲瓏兀空龕其陰生玕琪其陽產楩楠絕頂逼太白才可一劍圅銀河從西來白鳯毛毿毿魚龍撼不醒醉如臥箔蠶其中黒無底銅杖不可探一綫出山腹牛乳淸而甘淸寒潄艸木日出香馣馣雲霧急捲去玉气射紫嵐千峯碧菡蓞春霞散紅酣或黝如蒼璧或靑如挼藍或樹旗杠一或覆鼎足三或抉如怒猊或呀如洪蚶或如馬奔踶或如虎視眈聳者如樓觀窽者如罌甔仰者如箕踞俯者如負儋或螺髻紺目儼雅如瞿曇或龎眉鮐背傴僂如老耼蹻如天女戱卑如童子參萬鬼苦斵削天巧未易談招提十八寺過者常脫驂中有天人師久臥老柏庵法界如塵沙一一毫端含長風吹逰子鬢毛靑防鬖幽尋忽至此佳處若已諳我家雁蕩頂擇勝不敢貪但悲食塵子腐作書中蟫相逢一大笑新詩出長錟明朝芙蓉路惟聴霜鐘韽

失題

鳯凰在髙岡亦在嘉樹林我昔見君子未見君子心心如朱絲弦可和南風琴願子鼓一曲雜以丹鳯吟一曲南風至再奏百鳥喑

寄達兼善

天風起西北堅冰在河水日車寒易側霜露方泥泥居入塗戶牖日晏猶未起客子將安之行役乃不已平生丈夫願剪鬌防弧矢豈不甘陋巷寜能老桑梓近者發揚州舟楫水上艤幸逢地主賢設擺共遮止張燈轉淸夜髙論雜燕喜忽聞故人來如渴飲醪醴三年隔江潭終日候河涘言旋猶望塵失笑或乃爾人生一邂逅亦復自牾抵明日驅車去不得待行李聞將入臨海相見亦近耳海臨古壯縣正在天姥裏大山揷靑天瓊臺屹相倚其東見扶桑踆烏有三趾碧海浸后土東維繞地底山上多桃花雪霜摧不死我家山之南欲往亦屢矣因君紫旄節去訪白雲子

贈徐仲禮

泰山有桂樹結根千仞顚上枝撐紫冥下枝淩碧煙髙秋八九月孤香掛靑天赤子大如桔飛入黃金盤白兔靈藥辛苦不敢眠和以白玉屑薌澤腴且鮮仙聖眾咽膚革丰如蓮鳯凰未飲啄蛻出彩翮姸何物煙火腸望之療饑涎日食五斗塵意欲輕神仙有客東方來聞之思飄然手招金色鵠去入雲中翩下視食塵者一笑三千年

謝山人詩卷爲鶴陽外祖題

憶吾爲兒時將命父母傍舅氏袖鉅簡有作似季唐云是而外祖遺此手澤芳再拜求之讀吾母泣自窻謂兒幸念我玆文逢爾昌骨肉重違隔俯仰三十霜少長初知學漸喜攻詞章痛昔川嶽裂文气苦不揚天運久好還東壁暗復明嗜好徐自定眾川漸趨江及觀葆光篇悠然超鴻龎張樂軒轅丘鏞磬兼籥笙五弦落吾耳天上孤鳯鳴南風三萬里吹之散大荒嗟哉彼孰氏出此驚聵盲重是吾母黨外祖始有光母也有遺教感嘆涕泗滂吾今在牛下坐須羽翮成天子正好文去獻明光宮

送熊括侍父至京師

我昔爲兒時防書不停手十二作文賦防筆詠鸚鵡長者見之駭云出諸父口竊聴樽爼間倔彊愈自負寶劍新出匣其气動牛斗功名不經意自謂可拾取英華日韜斂荏苒今白首家居來諸生終嵗守戶牖時人不見収何異蘭在滫去年應嘉招道路得奔走彊顏爲人師設席事授受心知藍謝靑獨喜獲小友虎脊千里姿駑駘避梁蹂今晨別我去言欲省父母何以祝子行問學當無咎尊翁淸郎拜閒暇得時叩男兒志逺大豈愧緑綟綬闗河嵗將晏嚴霜已催栁層冰礙行舟軺車就官道平生過齊魯觀禮佐公酒見善思已遷气質變矯揉古人惜寸陰嵗月屈信肘努力樹明徳鑑我遂衰老作詩不成歌聊與子擊缶

古詩

聖天子龍飛詔被郡國之日四海赤子歡喜鼓舞布衣臣李孝光輙爲古詩七首書之所居巢以志喜孝光南人也因用南飛覺有安巢鳥爲聲韻次第以自道其鳶飛魚躍之情

靑靑庭中樹有鳥巢其南戶牖聊自謀飲啄性所甘中野有繒繳相戒愼勿貪

日出照我屋政見鶺鴒飛鳴聲甚和樂永懷家人肥兄弟式相好吾生式相依恩情重自將父母詎可違冬气漸閉塞百物盡零落中林有貞姿粲然獨先覺尺蠖遞屈信天運不終剝勿言霜露酷晞陽已潛作明月入我戶照我何所有壁間有藏書牖下有濁酒吾𨿽畆居先人所遺守獨念區中人嵗月屈信肘錙銖見紛華丘嶽積災咎野中有老翁平生版築手武丁動夢寐殷商實左右主臣俱聖賢百世所稱首

考盤在澗谷伐檀寘河千利達或忘返窮處實已難中夜起太息取琴爲爾彈智士當黽勉仁人良獨安旭日始曰旦有鳥鳴嘐嘐牡出得飲啄雌完守故巢幽人念玆久尼父詎系匏先民重自任貴器借白茅東方有一士心思恆悄悄日聞天子聖至仁蒙海表陽春達萌芽百物觧苛嬈吉人在髙位郊棷有鳯鳥

衡門有一士

衡門有一士閉門恆苦饑俯仰良自惜日晏空弦歌小人未足異君子或見之寜爲蘭玉摧不願蕭艾滋

結廬南山下

結廬南山下頗紆故人轍浮沈各自媚長愧生理拙中園黃菊花契濶見晚節平生匡濟心敢敍已獨潔豈無一樽酒可以療饑渴歸哉視汝菊將恐霜露結

中園

中園斬蕭艾幽花發孤姸紛吾窮所諧乃獨敍汝賢豈無桃李花諒非同心言平生屈大夫不爲人所憐

與範子澤

仁人在髙位幽士適中林出處元一致持爾耿介心黃流受圭瓚秋蘭盈我襟故人旣如此朱弦有遺音

其二

夷吾菁茅謀仲父四方翰悠哉南山歌夜永何時旦北風吹短衣千載有餘嘆相見且樂酒況也雲雨散

其三

佳菊有芳气鳴雁忽南徵故人在海縣重此話平生防防黃塵下乃見玉屑淸丈夫各有適貴賤定交情

和叔夏賦朝雪

鳥巢不畏人嘖嘖上庭樹蕭條山日黃慘憺江气暮遊子未得歸天嚴風斷渡

送翁景陽作臺州掾

門前五株桃春暮始作花勸汝一杯酒丈夫莫思家功成持身歸吏民相邀遮男兒自應爾父老愼勿誇

贈嶽仲逺

大雅日已逺淫哇不可長素王樹人道作戒存桑中斯文如綴旒東壁暗復明五弦落吾耳天上孤鳯鳴南風九萬里吹之散大荒遺音正回薄令我心和平

夢先君二首

皇天政不仁尙忍奪吾父百身不可續至寶銷爲土精神夲流通多夢在父所依依平生歡雞鳴月在戶父子百世緣父子一日歡一聚復一泮政如冰在盤嗚呼誰爲此皇天眞少恩願欲寄尺書將與地下魂

和張子約早起

婉婉黃花菊曖曖霜露曉習懶養性眞百慮今已掃眾人自趨功我獨不自寶夷吾菁茅謀百世聖所討

題溧陽冶城財賦官王吉甫捲

玉山有嘉禾其大聞専車取禾食騏驥三年起晨鳬一息馳萬里不顧後馬駑終當獻天子啖之以龍芻

送武呈景耀隨伯氏之金華

驅車出東門東行有離聲升髙望城郭嘉樹何靑靑平生畏離別乃復送子行

寄憲使木齋王公

泰山有嘉樹結根在靑天生子赤如日鳯凰巢其顚胡爲廊廟具臥鎭江海濵王事政靡盬驅馬撫百城中夜【闕】載起永懷思致身

鬰鬰孤生松婉婉庭下菊天寒嵗將晏況乃霜露酷玉雪終不如豈云受命獨君子亦可懷出門望遐躅

觀弋陽諸公詩題其後東劉國瑞

客有袖短牘過我城南陬云是鄕諸老文字吾所収當窻取之讀驚喜頻掉頭應接不自疲赤手捕蛟虯往往與我防殊源忽同流雄文虎鳯躍淸詩千里駒才名自如此咳唾傳九州羣公皆髙年老拳非眾仇辭醇殆純熟智妙足發謀張子吾所畏文成已汗牛徐君金閨彥綴文筆不畱碧海運月窟雙袖瑚鉤爛漫發奇怪天公聞之愁署云白玉署是使作者羞願我方老矣技薄詎敢酬攬卷三太息深坐愧冥搜豈無正始音擊壺歌不休常恐文獻落見此豈復憂沽酒白門下作賦仲宣樓放蕩且娛樂焉知敝貂裘

送段仲鞏之京師赴奎章典書

憶在天歷初先帝圖中興天造固艸昩國勢不可淩更修世祖業實借眾股肱次第興禮樂厚爵収俊能宮中樹延閣奎章如日升天球間河圖兼以古豆登煌煌大寶祖武自足繩當時侍黃屋盍簮引其朋長才皆董賈涕唾錯與光輝生被服玉壺貯淸冰簡防遺嗣聖多士日烝烝公子𨿽後至已作飛黃騰季父在文部天下士气增傳家三萬卷載之車上縢彊學足致逺任重力所勝我逰吳楚間識子南城登都防賔客重況聞眾交稱寜辭爲子歌安得酒如澠

送觀志能分韻得更字

銀河復西傾北斗亦西柄江水秋易風日暮蛟龍橫逰子好結束騎馬事秋【闕】送者來如兩川上舟楫盛畏別不忍發天東掛飛鏡照見別離人獨我心怲怲挽須祝君來持酒勸君更西舫彈琵琶忽作瓶中迸前曲度白鶴後曲妾薄命平生烈士心掩耳不願聴男兒樹聲名上與古人映願君且自愛聴我洛生詠

與鄭廷舉及其伯氏廷瑞

我行出天臺羣山秀如舞大江忽中開金湯踞深阻地勢抱鰲頷人家綴蜂戶東南有秀气天地此融聚眼中識鄭君精粹產玆土元方亦防防眉秀長鬛古嚴君鶴髮新諸郎鳯毛吐鄭君愛敬客燈火聴夜雨劇談隠民瘼開口見肺腑方今生民困子亦念此否努力樹明徳非子不與語

送心非鏡上人且寄銘師二首

北風吹庭樹斜雨入茅屋念子當逺去持酒一相屬丈夫未懷土出戶望遐躅況子浮屠法恩愛反予毒中林有貞姿不見霜露酷久矣秉玉雪豈云受命獨行哉無淹畱送子出西谷

江海多風雪鴻飛亦冥冥平生好交友十年各飄零相見防有涯鬢髮豈復靑浮雲日夜去悵望埼山亭長思讀書地相共聚流螢

送王將軍

桓桓王將軍皎皎靑雲姿被服甚姸雅蕙帶白玉佩翺翔諸公間獨有好羽儀丹鳯五色毛擺落金籠羈嵗晚始食粟閉戶常苦饑借問何爲爾有粟士共之賊曺幸無事日晏猶弦歌小人或予侮罵之如狐貍至性有如此詎異吐哺姬吾論天下士爾獨無愧尢天子重愛士豈復令公遺行哉戒車舟秋風大江陂

題安彛方美政捲

鳯鳴嶧山南鳯鳴含山北自古鳯鳥至恆集有道國其民皆和樂防泳至仁徳此時鳯來鳴百鳥喑以息後來亦屢集世治乃下食方今天子聖守令拔正直含山得仁宰宣布上膏澤知民處疾苦念之內怵惕爲政不猛戾稍除去蟊賊裏無愁嘆聲談宰喜見色復爲樹學宮秀子挾書防民性變醇厚昔獷今遂革嗟哉卽鳴鳯何必五彩翮四疆頗沾塗弦誦事文飾要令作大郡乃始見植立用之無不宜防刃妙觧砉誰能薦天子使一展羽翼曈曈日初升照耀錦繡臆鳴聲中律呂赤霄意所適歌風貽其民聊補采詩職

送夏簡伯之京

大堤花黃黃河水淸彌彌行人驅車去反顧浮雲馳諒酬四方願焉知懷土悲所嗟予滯畱蹉跎鬢成絲子齡正秀好況乃富才思髙堂望鶴髮努力謀養志違離倘有念吾詩可弦歌

贈林泉生兄弟

予八月十八日至錢塘二十二日吳明之自三山來防明日林氏兄弟曰泉生同生亦來假館因爲借仙林僧房居之臨別作此爲贈林少年有才情能爲時文聞其父頗種徳是二子者食其報者也然二子之瑰奇惇雅非長者正其身歟泉生字淸源同生字淸流一字亦流

蟋蟀入牀下鴻雁亦南徵江頭送歸客浩蕩萬里情昨日始識靣已覺畏子行蕭蕭一樽酒怊悵不能傾行子在道路夢見鶴髮人懸知燈火夕笑語久咿嚶男子四方願養志在致身髙樹春色滿待子聴流鶯

潘子政具慶堂

淸淸椿樹林黃黃萱艸花階庭大潔淨老翁長在家壽媼年六十鬢毛黑如鴉起居中禮度平生無嘆嗟大兒在仕版身爲管茶小兒讀父書被服生光儀時康出遊衍眾兒自將車布席茂林間花木爛交加緑陰映朝旭防芳防晴池衣淸雨初霽客至日未斜移榻聞鶯囀鉤簾見蜂衙諸婦羞甘脆奉觴進流霞羣孫飄錦紳摘花共迎遮當軒舞傞傞連聲歌白華老翁顧之笑教語思無邪歌我具慶篇此樂詎可涯

書丘老先生詩軸送蔡石云縣正

仙家有浮玉六鰲引首扛天地結根蒂日月開八窻石林千丈碧雲气樹赤幢飈車不可到羽仙駕飛艭中有九气翁髯紫修眉龎大瓢玉酒嗽咽香滿腔而我來問道心拜气伏降賜之瓊丹笈鏘然發愚蠢大鐘雷霆怒鏜鎝誰敢摐嘆我髄未洗藥開昏矓餉以五彩筆送以白鶴雙歸來疑夢寐怳怳心如撞長思天風起吹渡萬里矼日暖蛟龍出巨石撐晴江

次江存厚逰蓋竹洞天韻

地軸蟠東南水深山幽幽仙人五雲巢皎然墮蠻陬玉胎白虹暖石璺淸髄流羨門安期生壽考天爲儔羽旓翠霓旌光耀夜不収芙蓉白玉童居然導神逰嗟我聞道晚愛閒復好修坐閱千嵗來疾如遞書郵神仙不可學玆焉營一丘伐竹構我屋鑿井洗我眸赤腳踏紫鳯白雲翼之浮翻悲赤松子暮年願封畱長嘯揮白羽吾將洗吾愁

同靳從矩縣尹宿雁山天柱院

東南地勢下海水復善齧靑天久軒輊獨見斗柄揭古帝省下土東維或欹缺大靈駿奔走蛟螭攺其穴洚水縮入地萬鬼拔山出想見風雨黑電火上下掣兩柱防支撐眞宰仰咋舌遂令天行健不復見卼臲鬼工妙斲削又不見剞劂日月轉半腹避隠若兩蝶我夜臥其傍戶外白如月開戶天冥冥岝崿立積雪居然混沌素元气淡不裂平生山水性念此心屢結緬想萬物初天地亦萌蘗眾人如螻蟻細大彊區別俯仰聊自諭白雲一怡悅亭午日气還鳥鳴著靑樾我僕膏吾車前路在嵽嵲

溪行分韻得美字

條風泛輕春野碧潤如雨幽人有新懷相攜玩山水巖花旣菲菲山石亦齒齒意行無前期適趣成坐起況玆豪俊姿陶冩出妙理東山攜妓逰風流未余美持杯勸松風韶頀忽盈耳歸來樂未央題詩寄幽緒

和叔夏觀石梁二首

六丁運神斧鑿此混沌素飛梁跨天來橫絕山中路行人不敢過白雲自來去長嘯出山門羅衣翠煙暮靑山棲白雲顚倒冩繪素上有仙聖巢下有猿鶴路秦王窺扶桑此物驅不去至今萬鬼神喑嗚風雨暮

華山有泉名沈碧

玉暖山脈潤雨新花气薰銅瓶百尺綆觸裂階前雲天光墮空碧萬象涵無垠蛟龍吐冰雹松窻絕飛蚊

五峯集卷五

欽定四庫全書

五峯集卷六

元李孝光撰

五言律

天臺道上聞天香

八月天臺路淸風物物嘉晴虹生逺樹過雁帯平沙日气常蒸稻天香喜釀花門前五株栁定是故人家

越州郡庠壁和顏氏子韻

歳月渺無涯居然鬢髮華乾坤雞屢旦霜露菊猶花城裏鑑湖稻山陰日鑄茶東南好官守行子莫思家

送友人

依依渉野水渺渺渡秋陰短褐北風急布防南斗深行酬丈夫願乃見故人心莫作長回首因風惠好音

挽朱西隠

淸气還天地英靈太颯然年尊幾耳順子孝自心傳星隕憂髙士山頽惜大賢竹西有舊隠艸木亦蒼妍

久客寄劉度

有客淒涼甚思家少定懽夜深知笛短秋半覺衣單積水蒓絲滑髙田豆葉幹月明星露墜愼莫倚闌干

晚戴春澗

夫子不可作斯文又陸沈平生伊呂夢老去綺園心宇宙理雄劍精靈防雅琴猶聞書萬卷自有鳯毛尋

其二

偃蹇經綸手俄殘兩鬢靑人間夢霖雨天上失文星喑咽防麟紱飄颻趂鶴翎文章能蓋世祗合自爲銘

江心寺贈唐博士

銀浪舞輕航天風起石塘六鰲扶地勢萬象發天光樹湧中流碧蓮生隔浦香潭龍莫深臥一雨九州涼

送薩郎中賦得新亭

登髙望吳楚芳艸滿汀洲離別安足念英雄翻百憂山河吞故國江漢入秦州今日新亭飲因君感滯畱

同徐仲禮劉方存在雁山作

北雁山前路扶藜上紫山空猿自語云暖鶴初醒詩妙驚天老琴靈畏瀑腥夜分蕭寺榻南斗下文星

代友人送於彥明之鄞

詩舸幾時發秋風海水腥云分雁蕩路江繞蛣防亭天府文星聚名山僧气靈凴君道問訊無恙讀書螢

送裕上人歸儀興

行尋桂樹隠已與菊花期江永魚龍夕風髙鴻雁饑獨憐相見晚況復欲歸時楚雨楓林黒勞予入夢思陪薩使君志能遊城西光孝院得茶字

入谷向亭午城門已集鴉風沙天易夕霜露菊猶花騎馬尋修竹逢僧問煮茶江南有獨客日夜憶京華

送客

出門嚴鼓後送客入舟時已自傷覊旅令人畏別離江蟠全楚地山掩小姑祠歳晏多風雪題詩寄所思

次薩郎中題鐵塔寺壁

平生謝太傅勝日得重臨地勢吞吳盡江流入楚深金湯非舊國棟宇尙靑林野露漙黃菊獨爲遊子吟

東林寺

騎馬過東林當階入緑陰路斜瑤艸合云去落花深老去況獨立興來時一吟數來成故舊相對挽重臨

送郭仲方

莫作匆匆別人生易聚萍官船賢聖酒客帳短長亭恨不車生角毋爲井墜瓶蕭齋淸夜莫負讀書螢

送人

蟋蟀已在宇涼風吹角巾別離低壯士富貴攺全人旅食貂裘敝文遊白髮深蕭蕭一尊酒落日大江濱

次韻虞學士見寄

白髮眉山老玉堂淸晝閒聲名滿天下翰墨落人間才俊賈太傳行髙無魯山獨憐江海客尊酒夜闌

匡濟

春風起天際遊子若爲情多病仍覊旅令人白髮生山連三楚壯地入九江平匡濟寧無術棲遲敢自名

送達兼善僉事

相逢九日裏更覺轉離羣倚杖防黃菊升堂望白雲天星猶耿耿江水正沄沄勛業無勞夢平生有愛君

送王子安上淳安縣石峽書院山長

峽裏淳安縣深山樹學門野人尊爼豆遺老識罍樽茅屋依山【闕】桃花入水源山中便靜者官秩未須論

癸酉元日前一日歳除立春

昨日春有信今晨春已深江梅【闕】白玉湖栁帶黃金作室兒孫計收書父母心登樓防萬象此亦足淸吟

寄勞幹彥明自吳歸

去及花時發來逢暑雨沾樹涼人憩午江熱馬行鹽不畏黃金盡祗愁白髮添君防雙燕子隨意入人簾

冬至日用文字韻

宮中五色綫刺繡補天文辰次星珠合郊嚴羽葆紛隆平今有象麟鳯動成羣共仰堯天日仍書魯觀云

畱侯

感慨畱侯事曽來客下邳手扶仁義主身是帝王師興漢功居最存韓志可悲如何刼髙後反使卯金危

寄夏友伯

長憶浣花宅醉君雙玉瓶春風吹白髮山雨隔靑燈臥病從無客居閒欲似僧何時溪上路倚杖防魚

梅邊別墅小酌五人

春色已可愛溪桃花始繁卻憐京兆騎來問武陵源山暖蒸花气泉淸露竹根羣公招小飲文字得重論

次相國魯公鐘山韻

上邑垂虹帯祈僧孕素靈井沈龍虎气岡防鳳皇形地勢通句曲江源異建瓴懸車南斗下自有老人星

送人

天上回麟鳯人間下使星相防愧弭節欲發盡揚舲喜气通烏鵲平安報脊令韋家有近集送酒玉爲瓶

贈能仁寺建禪師

坐此山水僻亂趨麋鹿羣茶香鄰屋借芋熟騎童分湖淤兼成葑山髙常有云禪師識道理杯酒得論文

送張子約

擊鋏髙歌裏丈夫輕別離雞鳴裹行槖燈暗覆殘棋行矣復何適嗟哉我所思且歸慰妻子莫學五羊皮

次薩使君道林寺壁

詩妙人皆誦才髙世不容舊題經在眼新別憶聞鐘市逺依春樹川明見石舂南風洲渚靜幽窟閟魚龍

秋岑

更覺秋岑碧能尋勝日躋樹深來鵲鶴山防見虹霓釋子行相問幽人去不迷雨餘天姥出吾欲陟丹梯

用韻呈眞人

燈明髙閣裏今日重論文歳晏尋黃獨云生嘆白分防書當益友把酒畏離羣爲客近長至登臺候彩雲

逺山

樓前萬里月窈窕碧峯孤江上自濃澹雲間疑有無行人穿亂樹落日界平蕪佇立有眞意陰陰鳥自呼

緑水

靑春足新雨漪緑上魚磯積翠疑搖眼拖藍欲染衣云行天影動風颭日光微竚立無人見沙禽背艇飛

自和寄陳良友

向來詩律近庾謝不枝梧笠子從前瘦梅花未可孤更憐冬夜寂寧覺壯心無暖日令人喜還勝滿眼沽

代送靳尹

謾說休官去恨公獨見幾玉簫和客恨黃菊待人歸詩屋天圍座官船月上衣門前五株栁樽酒莫相違

次王宣政園亭

復過髙陽社還同北海尊池開搖倒影木落見孤根愛日窺南戶春風在北園老翁工種徳庭下鳯毛蕃

題元鎭畫古木寒林

冬气漸閉宻萬物亦歸根歲晏龍蛇蟄山深雪霰繁物理不終剝上天諒何言春風一朝至淸陰被萬軒

次薩使君題暢曽伯都事幽居

四海暢夫子時歸學灌園兒童散書帙耆舊識罍樽移竹須逢醉刈葵休防根升堂定何日凍酒爲餘溫

何處難忘酒

何處難忘酒飄零祗自傷狂歌搔白首多病在他鄕秋雨思魚鱠靑天防防行友於深寄意加飯願身彊

五馬呈昻夫大尹

五馬何時發聊逢勝日畱天晴占鼓角地濕謹衣裘願試匡時畫歸余理釣舟浮雲浩今古別地望神州

五峯集卷六

欽定四庫全書

五峯集卷七

元李孝光撰

六言

江邊

江邊古樹猶碧天際白雲自流七十二灘浩蕩夕陽照見孤舟

題鶯囀上林圖

臺榭東風婉婉池塘緑樹陰陰有个黃鸝飛入一驚眾鳥皆喑

雪晴

雪幹玉飰初香月瘦珠胎猶小開門不見臞仙白鶴橫江淸曉

池上李花

天寒古雪逾碧月落行雲未歸孤鶴橫秋淸曉仙翁顚倒裳衣

五言排律【七首】

山陰縣學文防用杜詩分韻予得春字

淮南樹北縣爲政屬賢人黌舎陳籩豆初筵集縉紳酬賔更盥爵敬老有重裀相見修容盛還驚禮教新湛露沾淸夜泮水照芳春但願崇明徳盟雞庻有鄰

王都事仲能書巢

頻過三槐宅湖水帶階除儲書向籀閣爲知類轈車戶牖綢繆後標枝偃伏初大壯除風雨文字起龍魚有虞謝巖室遷史羨蕭居無煩猒儉朴堪容萬卷書

陪薩使君飲酒鉄塔寺分題得籜龍軒分韻得而字

瑯玕盡靈種玉立近東池已與風雲防終含冰雹姿气酣猶贔屓鱗動覺之而雨暗思雷澤天淸入葛陂鳯毛當戶見蛇影倒杯疑神物煩呵防應防變化時

去病祕丞趙君涼國公子也

四世三公重承恩自主知淸官守圖籍華省近論思英聚懸車後斑衣致養時更聞紫霄願兼領白雲司玉節光先起金閨步不遲世知麟趾貴人喜鳯毛垂嵩嶽生祥瑞朝廷樹羽儀於門種陰徳庭下見佳兒

竺云爲曇山人作

云來自西極駘蕩復委蛇影度流沙曉峯臨鷲嶺奇從龍飄婉轉觸石起參差光擬鳯毛紫淸同玉業垂芙蓉連華嶽綺藻映天池五色生祥瑞賢人懷羽儀

冬館飲酒分韻得衝字

良朋謝悁悒仙賞屬冬野濶梅將發山幹雪不封生荑近芳節出日媚川容愁用詩湔浣寒憑酒折衝幽人毎多暇俗子自無悰聊以供娯悅詎知縻萬鐘

李子云白雲圖

白雲如白月宛宛復離離靑霓依澗出玉華映檐垂詎閡飛花度還同病鶴窺分輝含戶牖倒影園池近防吁欲落佇立意俱遲坐臥常相對成峯晚更奇

五峯集卷七

欽定四庫全書

五峯集卷八

元李孝光撰

七言絕句

簫臺八景

雲門福地

古帝南巡事已非土階茅屋尙依依夜深月底吹簫去度得雲門一曲歸

蓋竹洞天

蝙蝠翻云似白鴉石林玉气亂晴霞山中雞犬應相笑溪上紅桃幾樹花

雙瀑飛泉

雨洗天根云洞幽黑蛟飛雹舞長湫只應壯士思酣戰組練相銜夜不休

簫臺明月

山月崢嶸露玦環石樓香冷白雲閒玉簫吹裂階前竹騎鶴仙人去不還

白鶴晨鐘

風約疎鐘下窈冥天南曙月颭飛星駞鳴閶闔囂聲起老鶴巢深夢未醒

紫芝晚磬

蕭蕭淸磬出云遲月死空林日气微重過紫芝山下路壞垣燈火照人衣

東塔雲煙

海月四更移塔去天風萬里擘松開煙銷日出無人到獨自看雲山上來

西岑松雪

山上行人如凍蠅西崖日出淡靑熒太陰積雪艸木縮畱得孤松長茯苓

雞啼

堯舜文章如混沌臯夔禮樂鑿崆峒雞鳴天地如夢醒日出扶桑照海紅

白髮

半夜雞鳴非惡聲攬衣起舞若爲情鬢邊白髮三千丈總爲憂君憂國生

六月初十日雨止月出坐大桂樹旁西風先秋

軟玉衣裳翡翠環暖笙初學鳳綿蠻廣寒宮闕西風緊一夜天香滿世閒

得故人書

風前一紙故人書上說相思下起居卻道梅溪新事業聲名全勝紹興初

題牧牛圖【郭經歷】

牛下平生笠與蓑月明柰此北風何阿童吹笛無人問中有南山夜半歌

春風

春風隨處作春晴楊栁依依緑未成昨夜池塘新雨足蛙聲剛亂讀書聲

石門觀瀑

神龍捲海上靑天萬斛明珠亂後前天下蒼生望膏澤試將霖雨作丰年

過釣臺

赤龍已挾故人飛卻愛淸江理釣絲八覲匆匆謀去就當時猶悔見機遲

農事

落日蜻蜓處處飛槿花門巷豆花籬行邊野老問農事稻雨濕衣香未知

天臺道中聞天香寫贈胡仲賓

萬斛天香夜气收曉風涼月釀淸秋詩人試與評花品定是人間第一流

送李仲羽歸江東因寄伯循禦史

江中八月雨如煙去買徐州送客船采石山頭送李白身騎明月上靑天

二

使者新從南海歸囊無薏苡獻慈幃自聞徹外開龍節頗憶江頭把錦衣

三

扁舟便擬下姑熟恰值先生不在家杖策過從王禦史城南寺裏看黃花

春風狂甚漫成

爲語春風莫太顚請函封事上皇天密轉洪鈞生眾物莫吹急雪壞丰年

次朱希顏韻

士當禾用思見用不見南山夜半歌防跋黃塵赤日下翻思幽谷弄春蘿

送周良臣上湖州幕兼寄希顏

日晏黃堂報起衙緣溪騎馬看桃花莫翻墨汁塗春水篆籀成文散碧紗

二

建業水惡不可飲瓢泉最美憶湖州亦欲因君乘舴艋故人正住霅溪頭

正月戊子夜大雨

偏方未覺春寒盡驟暖先疑雨气生一夜東風弄雷電攬衣起坐數三更

二

昨夜水淺雀兒浴今日兼行萬斛舟人生有時防稱意請看秦淮新水流

送蔡飛卿之維揚

眼底閱人如過雨傳來家法只論心老翁曾對明光殿大笑時聞趣賜金

二

送君直渡秦淮水風急桃花飛過江自有行人回首處升州山色滿船牕

題聚乘圖

收拾蘭蓀棄棘鍼銅瓶活水注深深國香不與凡花並要見平生國士心

宿緱山侯氏宅

海東月明九萬里照見山頭白鶴還竹幾匡牀淸似雪不知門外是緱山

贈靈巖秀禪師

北林日千暖如烘盡日溪行曲折中自愛敲冰看魚上山頭樹影落溪紅

二

密室都無霜露气壁間看此一枚笻平霞龕底論文酒未信闍黎飯後鐘

時思庵通求頌一源

家住雁峯南復南碧寥飛雪下晴潭曹溪一滴無多子要向源頭活處參

通之弟成求雪屋頌

倒挽天河轉翠微玉虯鱗甲滿天飛道人結屋東邊住愛看晴花不掩扉

偶書所感

鐘鼎山林易地難丈夫出處正相闗繡鞍大馬都門道卻憶西樓看碧山

擬西軒栽竹

寛築墻圍小築園多栽修竹倚晴軒我無一防容心事養取淸髙遺子孫

淸明日郊行

淸明處處麥風斜詩老得閒長在家逺樹小村千瓦雪不知落日上棃花

寄張顏樂

燈前秋雨白沈沈愼莫思家恐損心夫子宮南木樨樹有誰沽酒喚君吟

洗佩小刀

鱗甲靑熒紫焰低猶能夜夜吐虹霓自從洗出雌雄劍橋下蒼龍不敢啼

白菊【予讀古人詠白菊詩不愜予意繼作二首】

香無邪气素無緇傲殺淸霜死不衰誰遣白衣來送酒到今魂魄繞東籬

二

昨夜西風吹汝寒幽香楚楚玉鱗鱗平生屈叟嫌儂醉不放衣裳染麯塵

贈胡仲賓

九月風多短褐單劍光抱月忽飛還人言華頂峯前路正在白雲飛處山

十月羣飲茅屋

茅茨十月暖如烘熨破南枝凍蠟紅政恐無人共料理卻將詩句惱天翁

題丁憲使琴鶴圖

七尺孤桐十萬師淸風凜凜洗瘡痍詞髙調古無人識惟有千年老鶴知

又題其四知圖

人間私語如雷動暮夜如何可受金政坐當年輕取友故人不是不知心

微恙而臞聊自嘲

安臥書巢讀父書較量伏臘又贏餘讀書未必能成癖伊傅諸公也太臞

望西北羣山

靑處模糊白處多西山無柰白雲何詩人入細平章過翻作岐陽石鼔歌

送輔賢出山作

儒官不畏簡書催拄杖休驚石上苔行到水窮雲起處路從四十九盤來

二

路從四十九盤來樹底看云首獨回客裏不知身是客向人猶愛話簫臺

張顏樂詩集後

蚤蜚聲入紫庭暮年白社共傳燈香山句法無多子可使兒童老婢聽

送人

江上晚山無數靑行人艸艸似流萍水邊燈火江船發五十長亭第一亭

次薩使君韻

烏幾繩牀詩夢熟驚聞風雨欲翻江酒醒憶是長蘆寺半夜松聲繞北牕

二

大江北岸望南岸山色微茫似破罾石馬麒麟竟何有南公空說晉諸陵

三

使客匆匆感嵗華杏花消息又桃花江南佳麗春風見栁絮樓臺十萬家

四

江气蕭蕭如過雨起看北斗掛船頭猶憶前年稱使客臥聽笳鼔入揚州

李遵道山水便面爲董仲證題

銀河飛來掛絕壁下有長江徹骨淸謫仙騎鯨上天去應向山頭吹玉笙

新月

光中新見仙人迹桂樹初生影未濃仰望靑天如止水西頭一瓣玉芙蓉

贈潘九霞

道士自稱潘九霞身騎黃鶴大如車借我北牕眠一夜酒醒共喫白丹砂

九霞聽松圖

不到茅山又五年煮茶更試碧雲泉山中百事便靜者惟苦松聲攪醉眠

夜夢老人身長而峩冠自稱住釣臺僕意其爲嚴子陵居旁者曰此朱元晦也夢中作詩遺之旣覺猶能成誦

赤龍飛起九天開緣底先生住釣臺昨夜月明煙水濶白鷗飛去又飛來

東古元端上人

竹扉花牖雨聲新一榻淸風不著塵石筍山中舊時客幸來相就說前身

牧牛歌

錦襠觸破死生機嵗月如流未得歸慚愧情人逺相訪阿童惟有一牛衣

謝人送鹽

淡飯粗茶藜莧腸父書萬卷菜根香知君端是調羮手遣送山人味最長

趙都監梅

一度來時一度看白須人立月闌干先生定有歸來日要索夫君話嵗寒

過王貞婦廟

山下江流幸自淸山頭明月已無情此心若愧王貞婦莫向淸風嶺上行

寄朱希顏

江邊鴻雁下年年客子何由兩鬢七十二灘秋月白荻花風落釣魚船

二

城中咚鼔雨淒淒舟子牽船上惡溪回首意中人不見兩邊楓樹郭公啼

懷薩使君

城上烏啼欲閉門蕭蕭風雨又黃昏無端畫角連雲起鐵鑄梅花也斷魂

二

二月江城未見花笛聲嫋嫋起誰家曲中大半傷離別馬上無人寫琵琶

三

門前杏樹髙過屋常說開時倒一樽不道花開君作客暖風晴日與誰論

四

二月已過十五日北墻梅花猶未開今日開門花滿樹頗憶共君銜一杯

五

月子纎纎靑海頭使君昨夜過揚州城中髙髻瓊花曲去聽吹簫何處樓

祠宇觀登樓

先生長出訪丹砂去入何宮道士家不是山南卽山北款門先覓看黃花

二

鳳凰臺前看明月姓字從此落人間西風昨夜吹庭樹又逐閒雲過別山

三

祠宇觀前劚茯苓偶登髙閣眼爲靑西南到江三百里只似案頭雙硯屏

舟過吳江

十五女郎可憐生牽挽百丈踏泥行洗腳上船歌白薴春風吹過闔閭城

二

二十四番花信老溪頭紅減緑初肥東君也是多情思盡日扶持栁絮飛

三

寒山寺裏風雨橫栁下爭來系客船後到官船鉦鼓急卻驅人出索人牽

懷薩使君

人到中年畏別離況逢多病轉相思夜深風雨滿髙竹自起挑燈讀寄詩

題敬仲古木

髙鸞不下尙輪囷百尺龍門半死生裁制仙禽酬素賞淸風流薄夜啼聲

觀鏡芬陀室

老夫問訊芬陀室人與華芬久自薰波利城中君到不爇香長是逐風聞

題斷江雪詩

老翁忍寒作寒語寧知願作冷秋菇今日張詩向素壁只如悵見北風圖

辧妙明善蘇帖

學蘇未有能酷似品第空門入妙神妙明寺裏雜花苑百贗忽然逢一眞

題山谷遣姚靑帖

君看用意到履屐得似先生始識仁霽月光風柰何許分明茂叔一流人

華山圖

山頭夢覺三十年大笑騎驢踏紫煙後世兒孫盡仙骨斷除煙火學神仙

二

紫髯緑髮如飛仙白驢偸喫種芝田二月三月春气盛山頭桃花紅入天

萊上人弱水頌

豈無船筏柰君何生怕無風水自波碧海倒流三萬里手提明月上銀河

次韻薩使君雜詠

扣門人至從題鳳寫字誰憐可博鵞獨露亭中未歸客懶閒成癖柰詩何

二

吳姝彈箏向秋月錦鞲裹恨覓題詩東鄰醜婦持門戶不願蛾眉映匏犀

三

烏衣更無王謝宅靑山好在仲宣樓南堂明月無人管淸簟疎簾夜夜秋

四

僧學蜜蜂開牖戶山中八月未知秋銀牀正換養花水屋上一聲黃栗畱

五

明月相窺憐我瘦幽云不動妬僧閒病餘無力看賓客獨露亭南數碧山

六

秋來野水亦已落行過女墻悲古苔西日正【闕】雕鶚起北風頻兼鴻雁來

秋江晚渡

散發臥看江水流蕭蕭天地一孤舟白蘋紅蓼斜陽外短笛偏生喚客愁

陪觀志薩天錫二使君遊城西光孝寺

客子知寒歸未歸北風鴻雁又南飛東家借馬看黃菊頭白山僧開竹扉

石竹【題胡元中石竹春】

山上白雲如白茅夜寒玉气漸應髙春風吹碧瑯玕了淸曉西池看鳳毛

次薩郎中送蕭禦史韻送薩郎中

樓上吳姬唱竹枝東風正急紙鳶飛客遊先自無聊賴況是離人作惡時

十月庚申登舟口號

北風大浪依舟楫暫出歸來詩滿篋家人急遣筍輿迎雁山一路看紅葉

老鶯

千絲影裏一梭金織得閒愁滿緑陰花外不知春已去綿蠻猶自語芳心

歸樵晚渡

老翁住向溪西崦日暮溪南拾墮樵喚得鄰家人打渡停舟更看碧嶕峣

次崇禧眞人徐景周韻送茅山鎭長馮秦卿

與君遊久最知我借問誰能似我閒卽買扁舟過淮去舒州城上望鐘山

從開元寺怡光長老覓茶

防跋黃塵赤日裏終慙觸熱到人家病起頗思茶破悶願從君覓雨前芽

四月二十九日泊舟姑蘇臺下入城捨烏鵲橋南

姑蘇臺下牽船過烏鵲橋南見月生三更五更風露墮誰家長笛故園情

希夷子睡圖

戶外春風作意顚落花如雪解漫天先生醉睡復醒睡燕語鶯啼又一年

和薩郎中韻

繩牀小寐聽茶熟夢繞山風猶怒號詩來恰逢三日雪興教寺前春水髙

二

江上楊栁又靑靑雙防復作鵞鸛鳴中流擊楫渡江去半夜啼雞非惡聲

三

客子飄零歸未得但願美酒爲消憂故人若問吾消息好說周南正滯畱

病起寄伯循禦史

何言痛飲卽吾師病覆壺觴亦廢詩客久自應甘寂寞獨憐風雨打牕時

二

病起無聊帶減圍看花驚有未開枝主家十二樓中見爛漫春風只自知

題王士讓禦史所藏畫卷風雨歸舟畫卷

天昏地黑蛟龍惡風雨如山擘不開舟中自有刺蛟手笑殺舟師捩柁回

寒江獨釣

光光明月照靑天靑天落落江不老翁未是尋常人一絲能令九鼎重

古廟折碑

山下荒祠山上溪系牲斷石是誰題落日行人更回首靑楓樹裏鷓鴣啼

送茂上人

五湖春水緑溶溶兩岸花開鬭白紅欲買扁舟隨汝去臥聽疎雨打南篷

二

楚雨綿綿暗五湖稍看新水沒菇蒲湖中恐有隠君子借問曾逢範蠡無

三

二月狂風已不禁天籠大野日陰陰髙齋一夜聽新雨想見城東栁色深

漅湖之水九月流出江江水春長復入漅湖

洲渚日落雁相呼春風過雨亂菇蒲江水西來百餘里一夜倒流還漅湖

病中

日夜東風相蕩磨故應地上落紅多更須病起能拈酒可柰東池芍藥何

靜軒

靜中萬物見天機只有春風【闕】所知盡日緑陰庭院裏閒看科斗上盆池

送陳輔賢上栁州興寧簿

阿兒有母阿兒飴請看林烏哺母時見說栁州好風土江魚入饌老人宜

和戴舜臣樓字韻

子房老去願封侯庾亮平生獨上樓百曲靑山百曲水詩人浩气拍天浮

遊石梁戲嘲主僧

樹底秋聲樹杪苔杖藜又過白雲堆靑山縱是無情物解笑山僧厭客來

主僧曰予豈厭客者哉求予解嘲用前韻

山頭老樹碧於苔山腳丹楓繡作堆慚愧山僧更解事丁寧莫引俗人來

書嶽法師屏

眼中有客久不見長見白雲成往還風著紙牕疑是雨酒醒忽憶在南山

宿棗樹灣

棗樹灣西亂石矼蕭蕭落木見秋江漁郎擊楫悲歌意不道風吹上客牕

雷裕之釣雪齋

一絲能令九鼎重江海廊廟皆有餘今日天嚴風斷渡先生談笑膾鱸魚

書所見

八口人家麥未黃白頭老婦色淒涼靑裙少婦事供給土竈煙微虀菜香

江頭春日

江頭楊栁弄黃金栁下春江緑已深可見東風能富貴吹將紅紫上園林

松石圖

怪底白虹成玉气惟應麈尾影離離嵗寒擬共靑松說交分寧無石友知

送上虞黃萬石作天臺教

赤城本說是仙家雪白山靑江隱沙防染秋霜烏桕樹劉郎誤認是桃花

二

昔年曾向天臺去走上璚樓看日生跳出海波三丈許始聞山下一雞鳴

題彭生小景

江邊落木蕭條後百鳥皆生网罟悲防有春風吹眾緑飛鴻況托最髙枝

次焦守贈天臺老人韻

老翁教兒惟力田兩兒扶翁才及肩不知愁苦衣食足何用離家師繼前

二

白髮髙顴映秀眉小兒竹馬大兒持南風轉夏小麥熟猶說身迎太守時

八馬

黃髮白面三尺箠八馬最憐黃馬良勅號淩雲當玉輦駑駘何意後騰驤

送江陰天壽觀吳淸隠提防

仙法惟稱逺入山芙蓉城闕在人間紅霞覆地無人見惟有飛仙自往還

二

行年滿百漸輕彊猶說長生卻酒漿身在淸都看下土更嫌日月往來忙

和宗儒縣尹見寄

爲別經年望已深惟思覿面寫丹心髙樓極目應千里修綆寒泉有百尋

二

升髙偵候有千回意倦隨人坐碧苔忽報輶軒逾嶠過急須杖策望塵來

賦樹下居

南溪南曲作屠蘇終愧古人樹下居緑陰十畝人稀到惟有靑天見讀書

二

防跋黃塵赤日下每逢行處借僧居老夫衰甚畏�暴欲受幽人種樹書

題放翁詩後

老翁行年幾一百畫舸長從鏡裏還想見揮毫向賓客眉間豪气郁如山

竹林寺姚上人求月潭頌

月到天心無防綴風來水面絕埃塵寒山到此無人說笑殺何由舉似人

題秋江送別

落盡桃花落杏花曉風吹栁向西斜玉闌干畔無消息燕入尋常百姓家

次茂禪師寛字韻爲鑑上人題蒙古禦史墨竹

借問誰家庭院寛春風喚起玉千竿客來看竹無人識獨自吹笙跨鳳鸞

次薩使君六合詩韻

瞿塘雪解水初回浪觸金山怒轉雷惟有詩人天亦愛迎船怪雨爲君開

二

夢驅樞郎發船去兩舷成與蛟龍撞醒時呼童開戶看月在靑天天在江

用志能臺郎韻寄薩使君今爲江南諸道禦史臺令史

騊駼傳疾趨烏府鳳凰曹貴拜淸郎羣公幸自在霄漢小子且可歌滄浪

二

金盡壯士安足惜酒多好懷聊復開昨夜東家借生馬升州髙處望君來

爲鄭自牧題梅花睡鵲圖

屋上朝來烏鵲語此生直可相隨飛月明星落春風起應夢雙鬟翠袖歸

題外郎所藏楊補之梅捲其家有淸白堂

孤影獨畱明月在苦心賴有老天知君家世世能淸白爛漫春風雪一枝

題森緑堂

人言種徳如種樹雨露百年初滿盈要識丈夫培養手緑陰庭院讀書聲

髙書記求爲獨峯詩

曾到泰山山冡上四垂星斗白累累天壇路絕無風雨雷拱蛟龍飲石池

二

先生家近扶桑島獨上山頭見月生碧海沈沈三萬里仙人遙住白銀城

題劉商觀奕棋

局間袖手看人奕石爛海枯人不知原是殺機生勝負機心要看未生時

題李遵道枯木竹石圖

謫仙夜入雷電室捕得飛來石上梭卻斫靈楂掛明月橫吹玉笛上天河

次韻伯循禦史登滕王閣見寄

春風一紙至窮檐客久只令白髮添別地初驚花婉婉歸時方見月纎纎

題錢生折枝圖枝以三折爲一圖前山花其色白中黃蜀葵末金沙花卽長春也

天宮自是長春手白白紅紅錦繡圍一種赤心能向日百花不敢鬭光輝

白衣送酒圖

南鄰來饋五經酒束帶迎渠意甚眞莫謂白衣田父耳不妨元亮一流人

十二月十三日登鳳凰臺望淮南雪中諸山兼書道上所見

雪花一丈欲齊樓人住鳳凰臺上頭雪隔淮南數千里靑山斷處是滁州

二

貂帽金鞲緑袴襦騎童自押小氊車黃金博得歌姬笑卻笑先生夜讀書

次梁有章韻

誰憐範叔老猶寒客裏兼旬酒榼乾天若無情天亦老自調緑綺向君彈

幹彥明新築南湖過而愛之

門前流水緑深深不著詩人此一吟昨夜雨來添數尺小舟莫動白鷗心

送澤南州遊四明

髙秋送子四明去正見仙人開石牕怪牒神經讀未徧時逢白鶴下來雙

憶升州學

至順三年夏予在升州學宮齋廬之西池水汗漫而多芹藻菱茨魚禽鳥之屬兩鸂時時下之予又嘗與彥思置酒思樂亭上令僮僕下求蓮菂還持大魚來二尺舁鼎堦下烹而飲酒夜暑風雨涼甚追憶舊事因爲二詩其一以遺晉仲也鸂復下否其一以遺伯羽公嘗與彥思飲亦頗得大魚烹之否並貽諸君一笑

馬鬛誰翻酒一壺階前平地化爲湖荷花菱葉應如拭鸂飛來定下無

其二

思樂亭前引酒壺蒼奴踏藕作虀菹頗哀老子無肴設又入荷花踏鯉魚

香鼎

香鼎茶瓶只自隨先生有興只吟詩借居僧捨無書看幸有東鄰許一鴟

郭巨圖

自恨子驕分菽水獨哀母老共羮藜當時潁叔黃泉策應愧埋兒郭巨妻

懷薩使君

憎夜還聞蟋蟀吟定知秋色上靑林坐看黃葉落四五記得題詩入緑陰

其二

山雨蕭蕭到楚回夜涼鴻鴈漸應來題詩滿壁無人看墻下玉簪花又開

宿嶀間乘月登棗樹灣嶺下瞰大江洲渚明如雪悵然懷古

野水蒼蒼霜滿衣隔江欵乃雁南飛江邊洲渚明如雪恐是王郎訪戴歸

百雁圖

稻梁追逐不自飽風雨急難從友於雁行至性有如此題作人間百子圖

自壽

小耳長髯髙兩顴自持靑鏡照神仙夢騎黃鶴飛繞日手弄紫雲行補天

次張義侍郎思親韻

朝防簿書官有程又騎官馬過重城鬢間白髮三千丈盡是愛君憂國情

其二

思親欲歸餽甘防故鄕有時夢釣遊老翁前日寄書到但言君恩許汝酬

其三

馬上雪花大如掌黃州詩律俱老蒼紉衣女見手中綫進飯頗思魚在梁

其四

繡衣玉節遷文部眼底佳兒百不愁小【闕】還能致賓客何妨老子住南州

觀駕壑船用文公韻

何人雲路駕飛船世上空傳汝濟川今日休嗔山鬼笑論功只合鎖荒煙

送謝仲連小【闕】巡檢

承平已久桴鼔息事簡官淸只煮茶山崦東西足僧寺時時騎馬看黃花

二

將軍乃是謝博士旌旗渡海壓殊方丈夫豈止知文字身試兜鍪鐵裲襠

送衛縣尹

秋風吹雨滴芙蓉下馬便看江上峯送者當歸船早發縣中父老望官儂

其二

軒轅羽仗上雲霄天上璚臺絳節朝桂樹陰陰明月出畫屏西畔聽吹簫

靜軒捲

沈沈院落無人語燕子歸來栁絮初行繞東池日卓午春風吹亂一牀書

紀夢中所賦

天髙城郭散棊槊日出艸木抽金銀山上無泥莫憚逺下溝路近泥沒輪

病中

化工弄春手未滑虛負幾番花信風自倚東園花未徧故將小病惱詩翁

其二

憶騎竹馬戲階除忽漫人前號老夫病起又添新白髮可能幾度問胡盧

道上

雙栁橋頭春水生微雲遮日起新晴春風千里廬江道五馬東來入大城

十五日午次下臯是夜宿柘臯

白馬郎君著赭袍中興名將屬金刀將軍快戰人猶說道上時時問柘臯

丙子五日雪

南土冬暄苦無雨今年春雪沒行車夜深戶外如月白自起開牕續漢書

其二

一舸眞成貫月槎乘風徑去渡天河人間不用支機石但乞天孫織錦梭

其三

廓野無人鴻雁靜獨畱明月在船牕舟人若道河流急雪夜漅湖流入江

龍潭寄孟季明

秦淮舟楫密如蠶長送行人北以南離別偏能生白髮況逢風雨過龍潭

送馮秦卿

天下承平邊事少將軍臥治莫談兵公庭吏散無來客自數階前撾鼓聲

二

山頭月落茅君過愼莫抨弓恐鶴驚馬上春風三十里碧桃花下少人行

三

憶君共坐桃樹下畫壁長廊貼彩旗門掩落花聞玉磬靑眉道士學無爲

從雪牕上人覓茶

蔗漿金椀定何物啜茗哦詩正自佳忽憶緑陰堂上坐娑羅花影滿南階

瓊花觀

畫閣朱簾映小星東風淡淡度重城揚州十月如三月卻入瓊花觀裏行

送宋武臣尉安慶之桐城

令人作惡惟離別今日江頭送客還贏得秋風斜照裏倚篷滿意看靑山

送王叔載上慈溪教

風流文采似深寧髙屐峩冠慰後生自著仲尼稱祖徳前賢制作日星明

二

深寧學聖如朱子一代文章續六經自著河汾語王道後園莫著艸亭

題梅

木落山空眾艸美人明月與爲魂北風遮莫春消息吹得雪多花更繁

送法璣首坐天則遊四明

僧來每說三山好獨乘舴艋過東湖育王寺裏風雨橫投宿田家滿眼沽

二

鄖山多蘊麗名曾宿山頭看月生照見齊州煙幾防須臾山下一雞鳴

示郭奇童

奇童十嵗事遊學五湖四海濶於天願兒拒戶習靜坐黃卷中間面聖賢

題蘭

是誰識得幽花意解道風和輕重香月地玉階今寂寞猶餘麗句斷人腸

送宋武臣之桐城

欲霜江气已颼颼鴻雁南飛木葉愁好爲故人連夜飲平明笳鼓出揚州

用觀志能韻寄薩使君

杏花落後見辛夷烈士無歌憶別離春艸池塘蛙吹早斜陽巷陌燕歸遲

過賈元實宅

共過故人溪上宅春風野水欲綿綿先生半月無詩思恐有新詩在雪邊

趙汝甫枯木竹石捲

中林黃葉淨沄沄眼底崢嶸見此君淸曉東池看黃菊鳳毛無數落春云

姑蘇臺

閶門楊栁自春風水殿幽花泣露紅飛絮年年滿城郭行人不見館娃宮

題拒霜鸚鵡

涼月紛紛露腳斜守宮紅滴拒霜花翠襟相向愁淸絕敢怨春風只自嗟

題桃花鸚鵡

只因充貢貯金籠自怨能言入漢宮眼底碧山歸未得杏花嵗嵗屬春風

題觀奕圖

當機愼莫弄精神黑白由來辧未眞笑殺臨枰爭勝負輸他縮手袖閒人

次韻薩使君雜詠

【闕】

萬古情夜聞林竹墮遺笙寧知擊鐵髙歌【闕】

牀頭竹腳鐺

二

【闕】楚尾望吳頭倦依秦淮賣酒樓淸夜忽聞鴻雁【闕】呼明月伴人愁

題吳孟思八分書黃庭經後

嫵媚無邊王右軍黃庭未省博鵞羣緑陰淸晝城南【闕】夢見文姬臨八分

舟過吳口

昨夜南風開夏【闕】江邊野花香入船道上行人去如蟻匆匆不解惜流年

題劉萬戶用中所藏馬圖

天廏騊駼馬有神牽來但有气超羣龍駒川上春風【闕】蹴踏龍烏上紫雲

五峯集卷八

欽定四庫全書

五峯集卷九

元李孝光撰

七言古體

湖山八詠

沙頭酒店

陌頭楊栁金虫落雨過桃花香漠漠沙頭小市類新丰阿姬十五當壚嚳縷金半臂雙鴛鴦翠杓銀罌喚客嘗嘶殺門前五花馬羅敷有夫空斷腸

山頂樵居

隠者辟人如辟虎山上衣冠自中古長老嬉遊類小兒一生不識持門戶南山阿婆許嫁女北山老翁自迎婦

野花竹葉並銀釵山下黃金賤如土

秋江漁火

八月九月風气肅白波如山楚天緑蒼蒼夜色入蘆花船泊中流燃楚竹夜半起坐寒颼颼遙見驚飛雙白鷗鱸鱠蒓羹入我夢扁舟去起三吳秋

曉寺僧鐘

大星煌煌小星落城頭烏烏吹畫角機心暮夜伏不行鐘鳴一聲羣動作市人射利坐待旦居人日晏呼不覺嗟嗟居人未足多鐘兮鐘兮柰爾何

竹引流泉

山頭窪尊積冰雪銅瓶持歸療饑渴汝家阿母太憐君斬竹來從虎豹羣傳聲夜落靑雲濕坎中已作糟牀泣回首碧山心獨苦行逐蛟龍作雲雨

木檐蔽日

緑气濕濕闌干北赤烏欲下嬌無力解衣磅礡忽倦臥蒼鼠時行壞屋壁客子觸熱不自憐此豈有意淸風前屋頭夜色如霜雪卻向溪南見明月

嶼迎潮

靈吐納日月光軒輊大海鼓其陽海枯石爛不得死甲間緑發如尺長昔年洛書薦神瑞攻車獨見收文章天球河圖在東序豈久置汝南海旁

石亭避暑

南山石檻跨絕壑有飛翚者誰所作女蝸補天或見遺往往天陰搆冰雹天上大火伏不流南山艸木含淸秋老夫衰年畏炎熱朝來忽念山中客

鑑湖雨

越角鑑湖三百曲雨餘曲曲添新緑八月九月風已髙詩人夜借漁船宿漁翁城中沽酒來筐底白魚白勝玉當時賀老狂復狂乞得鑑湖此生足

和叔夏寄童質夫

溪頭春水緑欲活溪上行人馬蹄滑溪山周匝空翠香駐馬看山惜不發有客有客蒼髯眉蘭襟蕙帶光參差手攜鯉魚壓淸酒勸我且復畱斯須道傍廢垣蘚花裂昔人富貴春云滅此時不飲將柰何爲君醉倒溪頭月

題靑山白雲圖

江气贔屭如蛟龍曉風吹老金芙蓉神女淩波洗云去莫爲行雨陽臺東朝來白雲散白石小姑蛾眉翠欲滴老蛟化作白嵗翁彭郎磯頭夜吹笛

秋曉角

靑天蕩蕩吞孤月眾星熒熒明復滅城中雞鳴如蒼蠅城頭畫角哀鳴裂八月九月風驚沙窮邊夜夜吹梅花四方無事臥笳鼔行子何用思還家

賦絕照法師所畜硯屏山水

東風日暮吹蘭蘂美人相思隔江水九疑靑落九州外白雲飛髙明月死海邊八月客星來一尺銀河三萬里

墨梅

銀蟾呵春墨花碧香落江南濃欲滴孤山招得老逋魂白鶴歸來楚云黑王孫嵗晚客京華衣上緇塵深一尺小姬未嫁怨東風夜夜髙樓吹鐵笛

山宮觀瀑

山宮寺前瀑布流直下千尺垂林丘山僧無燈靜欲死夜气如月空中浮黃河昆侖何壯哉鬼神牽挽天上來先生藜杖來照影白髮千丈空崔巍

送楊明仲

江南老春濃壓酒神藍挼緑營東栁風吹落花飛入城行子思歸百回首越雨洗江鴨頭碧舟子牽船踏沙磧蒓花香冷楚鸎鳴比戶琵琶呼磔磔夫君五夜夢封侯城中狐腋髙於丘泰山桂樹年年緑鳳凰踏玉聲啾啾

筍

雷公躡蛇夜鼔噪驚起龍孫觸旌纛炎沙燒之修尾脫六丁控摶忽顚倒欲落不落虎豹皮錦防嬰兒籠大帽斧斤幸貸淩雲姿畱以觀渠嵗寒操

墨竹

蒼髯老翁鱗甲香力能拔山補靑岡池邊日日吐雲雨道人牀敷夜气涼道人嗜睡莫勅嬲阿翁勸爾以一觴天邊石上有髯客看汝巉龍頭角長

寄友人

河邊老人念我出逺寄京華書一行爲言白髮今多少又報南園竹樹荒門外石田秔稻熟犢子新生子如鹿莫戀官家有俸錢長年作客【闕】如束

龍鼻水聽琴爲劉芳在作

玉笥仙人鞭白犀天風吹度芙蓉溪手脫長劍洗妖血驚起石上蛟啼炎沙燒尾鱗甲赤腹中慘淡蟠云霓頑鐵冶出太古色霜露欲結風淒淒老翁摩挲莫驚汝置之膝上聽其語大聲伏雷鳴地中小聲颯颯吹風雨阿香辛苦玉龍睡收霆捲電還元气頷底明珠忽迸落金支羅襪淩波去江淸云暖天無風暗潮自撼黃銀宮紫髯甲臥不動眞翁息深至踵大笑欠伸忽飛起淸月蕭蕭在秋水君爲我起扣其角我亦長歌返其朴卻騎過海呼安期送君七尺珊瑚枝

覺此山和尙新住持雙峯作此贊嘆之

雙峯矗天佛頭碧雙峯揷地滄海黑道人入山作化雨藍玉亭邊深一尺光明白防紅鬘衣說法香南連雪北紫皇香案九重天日照麒麟生五色

和薩郎中秋日海棠韻

念奴彈折鵾雞索君王正在彤雲幙內官連夜豎花旛苑中明日東風薄妖環生作傾城姿開元始承恩澤時麒麟障泥紅叱撥七寶作鐙黃金羈金烏東來啄大屋宮中猶報睡未足翠袖皆塗守宮血專房惟詔環兒獨七月七日天無風玉蜍吐漬毺紅錦官進錦裹金鈿紫罽車八長生宮驪山瑤池行幸處秋風吹老珊瑚樹九華遊魂歸不歸應憶仙人掌中露艸木腥腐終無情美人薄命如花輕古聞公桑祀神防安用絕色能傾城馬嵬岡頭斷消息去時彩雲化爲蜨莫歌玉環能涴人君看黃菊眞顏色

宿雁山下作瀑布詩寄徐仲禮

金臺刺天一萬丈湧出海底開靑蓮下有三千六百地軸相鉤聨壓徧東南地欲折白龍捲海飛上天雷公擊鼓馮夷鞭龍漦入江化爲石巨靈扶起太古色應眞晏坐天人來十八招提若幻出長風吹開天骨碧

張葵齋所藏江山風雨圖

元气囷蠢生蛟龍銀河倒揷金芙蓉九疑正在九州外碧樹悄悄連丹楓上有萬古不死之明月下有掀天巨浪之長風有客有客陸蒙往來江南成老翁天地無窮屢回首放船去踏江上之靑峯船頭十日懸靑雨風拔銀山映萬戶山隨沒鶻落中原水作巴蛇走全楚向來英雄定黃土空遺絹素畱今古天地一合如金甌萬嵗千秋奉明主

次三衢守馬昻書壘韻

主人歌且止聽我爲爾歌作壘不厭小買書不厭多地上小兒喜誇大睚眥生怒如膰蛙先生書壘止類巢不樹長防兼橫戈淸淨如與聖賢遇髙明屢煩神物呵卻笑飛仙十二城鬼功日夜長琢磨其南通丹穴其東蹴女倭北引崆峒挹酒之長柄西收西漠專車之木禾嘯歌聚族無不可祓除安用索與儺羽衣伏妖踏白茅朱鬘善幻言呿囉而我先生不語怪二氏羞伏面發酡我壘何所有但聞詩作魔雕鎪奪天巧雅淡消眾屙我壘何所有地窄安不頗惟有屈宋字文聲鏗然相戛摩我壘何所有而蓄禮士羅羅致盡俊傑往往爲麼麼我壘何所有而無白馬防羣書汗牛馬不涉流沙河我壘何所有而有太白力士靴著鞭見天子竟往金鑾坡我壘何所有而有韓公紫玉珂通籍引金闕不愧國老皤先生寧鈍不爲銛寧方不爲鈋竊聞先生骨已朽空教眾語漫縷覼春秋訛字變亥豕宋楚方言作箕籮後來繼者浸滅裂何其嬰齓相防唆紛紜百鳥更啁喞安知淸廟連猗那勿言我壘狹不用艸與蓑容膝志自足吾其敢蹉跎問字函丈間吳炔續四科勿言我壘小日月才一梭往來云漢上飄忽若輕蛾組織成文章飛揚如女蘿中心若止水水上元不波深如相公讀書屋大如堯夫安樂窩可以扣我匣中之飛景可以理我厀上之云和弦歌以解吾心之蘊結彈鋏以解吾愁之誘囮如轈而不輻如舟而不舵髙如鸛鳴垤矗如蜂房渦又如仙人宅初拔又如野處禮不苛又如橘中飲來去又如樹間生以哦如蓮防偃蹇如藻井馺娑又如探虎穴又如封蟻柯客至足周旋髙論如切磋坐以毺席酌以鸚鵡螺佳兒引銀艾諸生避蓼莪開籠放白鶴臨池看白鵝張具設��中廚營饆鑼緑腰唱昆侖蒼頭彈鼙婆屢歌明之君舉酒叫姮娥丰艸露湛湛流水山峩峩人生意气足可惜柰此明月靑天何昔者介推胡爲乎自焚於綿上屈平胡爲乎自沈於汨羅何如先生日髙官事了登城照影淸江沱日課作詩三百首翻憐筆吏傳寫訛丈夫作事要磊落布衣狐腋皆委佗海濱白首釣鼇客淸秋策杖相經過

送達兼善典僉

江頭風多花暗天舟子擊鼓牽官船繡鞍大馬來如煙學士翠雕袍領妍袖中三尺軟玉鞭手揮送者日在山隴西男子更致言東方民力願少寛達官擔槖橫索錢先生歸到明主前上言赤子天哀憐仁人在位如解懸大臣不讓臯夔賢天下畫一徽張弦未將俎鼎烹小鮮如吾但願興力田眼見霖雨開丰年墻下飯牛薺花圓次歐陽公效孟郊體用緑字韻題慶上人萬竿圖

白石如白羊起跪變化速蕓蕓籜龍雛身與云俱緑嗟哉兩神物曾不受迫逐我有囊中方因之試餐玉袖中釣鼇手十年夢漁屋鳳凰幹仞姿未省一枝足自我見此君夜夜翻凍醁踏倒山中玉板師春風大笑成三宿

送周子善上金華教官

二月已暮江水深春風吹折行人心山頭明月落未落杜鵑夜半莫哀吟泊船上有靑楓林

其二

三月欲來花繞陌又唱銅鞮送行客男兒莫爾可憐生男兒生身好顏色拔劍起舞雞鳴柵

茅山謠送鄧上人

道人兩鬢靑如蓮大醉上山捫靑天靑天蕩蕩玉盤出引手舉盤天上懸銀河傾倒桂樹影長風吹香落丹井地上小兒霑玉馥白兔急搗霜熟愔愔仙家十二樓夜半起拂踆烏浴手招茅君叫列仙帶劍上立紅雲前茅君騎虎上天去道人乞我明霞篇

五峯集卷九

欽定四庫全書

五峯集卷十

元李孝光撰

七言律

次存厚周先生曲肱亭韻

曲肱亭前花木深紅塵受一毛侵息不動養夜气化蝶相忘伏午陰富貴浮雲天地醒胸襟霽月聖賢心南風一枕負淸夢竹裏煎茶沃醉吟

次國性庵韻送之入雁山

竹杖彭鏗響白雲山之南北水之瀕猿白雁愁行客紫气靑霓下應眞藥老云根幾萬本山開石髓又千春卻還有客來相看已與先生隔一塵

和蔡石云縣尉登西岑

西岑路滑不可上我此曾搘六尺藤塔頂云凝明似鶴松根石老瘦於僧玉簫苒苒飛春縣畫舸耽耽颭夜燈聞有丹霞舊門戶欲參大意喜誰升

寄王眞人

天上初分玉筍班鞭鸞笞鳳入名山輕軿紫气浮闗近雄劍紅光照海殷風露吹香臺雁北星辰含潤鬥牛間隨龍羽翼多雲雨乞洗平生太朴顏

賀梅

水落山空百艸乾天宮玉女耐髙寒松根云暖客吹笛竹外月髙誰倚門嵗晚王孫猶怨色天寒公主欲歸魂北風端是春消息吹得雪多花更繁

送王元鳳

並遊英俊盡己貴夫子猶淹命世才老去勛名空汗竹平生論議只鹽梅江南野水帆千幅稷下秋風酒一杯鴻雁南歸江漢落卜君到日寄書回

天香閣

靑腰神女跪焚香花雨繽紛七寶牀玉臼雲英生蘂气冰壺寒露潄天漿珠簾弄月秋先到靑瑣含煙夜未央爲爾題詩向丹笈急驅白搗霜

宿檇李寺次韻三過堂石刻東坡所遺文老詩

雨花閣前雙桂樹小云積翠宛重重西臨大野羣水走南望連山隔海空想見勾吳爭霸主遂令擕李記前功吾家正住璚臺下看浴踆烏渤海東

二

城上烏啼犬吠村泊舟來打了庵門先生三過眞彈指狂客重來得共論坐定卻呼諸子見酒行猶說丈人尊君家好客多如雨一嘿何如發萬言

三

三過堂中舊遊客飛鴻踏雪已難尋錦襠何物闗生死玉帶誰言閱古今明月隨人寧有意白雲似我少無心平生鄕曲維桑梓春酒無辭百罰深

胡節婦

同穴從君結髮時忍逢中路見孤獨哀夫沒姑當養不願人言婦有知名續乘車修烈女身傳手澤與佳兒東鄰日暮歌黃鵠得似共姜誓死詩

送王憲使

繡衣龍節下霄漢早晚卽歸明主前江海獨驚華發在風霜只見菊花妍行舟白鷺山山滿落日汀雲樹樹懸有客嗟然慚未至當牕三嘆理朱弦

泊舟姑蘇臺下

霸主吞雄事莽然空遺陳迹向千年天寒笛起孤城裏日暮舟行積水邊萬里飛鴻如識路故園黃菊不勝妍吳王臺沼連衰艸惟有西山出斷煙

冶城飛龍亭詩卷

翠蓋鸞旂殷繡墻南公揮涕話先皇鴻宮望气成龍虎法駕吹簫引鳳凰今日畫圖看禦幄當時艸木識天香先生曾對明光殿奏報新松似鶴長

次黃蕙卿韻【黃自號服蘭】

漢南五栁此班荊萬象森然【闕】欲明竹底孤香天地靜石間紫茁雪霜盟紉歸璜佩離憂色譜列朱弦太古情昨夜涼風天末浩歌忽憶楚修名

次韻薛公三衢石橋

石橋風雨碧冥冥天上神官隔九京吐蜃斜連銀漢白垂虹遙度翠云平偶隨木客來看奕逢著仙人不問名便擬提攜九節杖爛柯山上訪先生

二

丹梯路絕倚冥上帝髙居在紫京定有編書在黃石欲將神怪卜君平鶴歸日暮衘松子人住山中識藥名笞鳳鞭鸞在何處遙應隔海叫期生

三

赤斧丹城跨紫冥上天官府玉爲京云含雌虎朝先見雷挾黃虯路未平采藥老翁猶避世衘花幽鳥自呼名若逢仙子休看奕乞授黃庭學養生

送靑觀道士玉泉

淮南道士傳鴻寶眸子照人雙電光貫日白虹生玉气出山靑髓射天漿去年踏雪尋丹井連日題詩滿畫廊長憶靑送客處栁花無數繞衣裳

送張生

工祝駿奔【闕】主在奉常最貴九卿卑前聞白士撡周禮遂共淸郎習漢儀騎覓孝亷驚估客屣迎逢掖矢羣兒難兄天上司喉舌願試君家千里姿

玉林捲

天繞龍宮日月低鸞軺曾駐洛城西龍光午夜入牛斗玉气千歲生虹霓承恩已報紫旄節受詔屢入黃金閨神媛仙官守桂樹東明碧縷自天題

送王僉憲

使者樓船鼔三疊猶見車前白鷺翿休嗔惜別把衣袂他日與誰拈酒醪龍蛇未蟄江水壯鴻雁欲動秋風髙槐樹東頭讀書處更憶君家雙鳳毛

送仲亨文學精舍山長

子合談經上石渠更從文學住精廬到家爲覓言偃宅弛擔先藏笠澤書日落靑天猶過雁雪消新水欲生魚傳聞聖世求遺士倘召君乘謁者車

挽熊天慵先生

歸來白髮照江湖伊呂平生亦釣徒八代文章惟子在百年禮樂要人扶身騎箕尾神先見夢覺龍蛇嵗已䢐幸自有書遺手澤鳳毛后日色敷腴

遊雙峯贈覺上人

茶具酒壺從兩童入山愼莫作匆匆雪消新水鴨頭緑沙暖小桃猩血紅吾意人生行樂耳只今杯酒與君同依依藍玉亭前路他日重來憶逺公

和元澤見寄

平生豪气欲消磨坐對長松盡日哦功業向來芻狗耳丈夫政爾柰天何眼看孺子分符竹耳厭鄕民怨老禾忽遣新詩相料理天孫自有織云梭

次韻送叔夏

陳生蓮菂出泥香張老調髙含徵商來日燕翻芹雨暖別時人趂稻風涼【闕】頭二客嘲虀杵乞巧諸郎具酒觴日暮西風過鴻雁莫言無使問眞長

爲吳宗師題髙年耆徳門

秀眉鶴髮度期頥膝下兒孫錦作圍賜酒金盤通蘂气髙門銀榜散春暉天文淸潤三辰正聖【闕】神明二老歸萬古君家惇孝友垂魚玉帶出深衣

代送人

別離未是尋常事要見丈夫兒女情太傅中年猶作惡阿蒙三日卽知名北風鴻雁天籠野落日牛羊路繞城我亦平生四方願先生未可辦歸耕

和王修竹時思庵韻

山公風流日逺矣還向山中問葛彊補樹老云晴亦雪棲崖殘瀑夜何霜九原父母不可起百世子孫淸徳長竹色蒼寒風雨夢只應魂魄尙思鄕

二

道人舊住雪庵旁瀑布穿雲千尺彊虛室天光淸似月陰崖夜色白於霜移來怪石欺僧瘦種得新松共鶴長石鼎煨茶歡客【闕】

送劉起宗禦史內除

身著防衣依日月手分龍節借光榮喜聞主上收賢俊復見朝廷用老成四海淸風生玉樹九天甘露凍金莖袖中自有補衮綫要與天家建太平

登平山堂故址【今爲司徒廟】

蜀山有堂已攺作騎馬出門西北行日落牛羊散平楚風髙鴻雁過三城山河已失金湯固汗竹空遺帶礪盟駱駝坡頭孔融墓令人憶爾淚縱橫

寘磁甌於硯池旁以蓄水十餘日前得桂花二枝揷瓶中數日花葉皆萎落戊辰早乍聞香气滿室視之兩枝皆再作花葉亦鮮碧佛書雲天風吹萎花更雨新好者感之爲賦詩云

六六畫欄生晚涼靑鸞對舞渡銀潢十分天上山河【闕】萬斛人間雨露香珠佩風淸生【闕】玉壺冰薄吐蟾光白銀宮闕紅雲合金粟繽紛七寶牀

入三茅山夜宿白雲觀贈沈紫

山有神靈气郁然茅君騎虎蔚藍天自擔詩艸看云去莫剪燈花聽雨眠白鶴空悲累塜客靑牛猶見渡闗年五峯雙澗連飛閣聞說畱侯更學仙

寄玉虛劉尊師用趙涼公石亭韻

三見重瞳列紫庭還山更笑客居亭雲中雞唱飄金磬木杪人行渡錦屏未語察微談補謶終憐宣室問先醒石間泉水冷徹骨長照眞翁鏈鶴形

二

玉池曾和白雲謠歸訪雲林洗郁陶碧海生平超李契香山嵗晚說劉豪袖中龍泣翻靑雨門外風髙偃翠濤勺水祗因人物在孤舟明月掣金鼇

用前韻寄張尊師

鴻雁南飛艸木零放歌重上艸亭坐深狂客俄吹帽語久淸童屢觸屏晏嵗風多衣自短空山月出酒初醒江南客子歸來得漂泊何須影問形

二

自信文章淩鮑謝兼聞詩律逼韋陶雲霞此日交何慊湖海平生興太豪麯累蠏肥吹怪雨松肪酒熟雲濤世人未識能題鳳名刺何妨作釣濤

爲範以善賦雲林淸逺圖

九老紫都靑郁然神峯鼎腳上蜿蜒風髙碧入金莖露月出靑回玉樹煙獨鶴飄颻渡滄海大鵬決起負靑天牕中夜看踆烏浴一笑吹笙引列仙

次吳宗師韻寄趙閒逺眞士

天光水鏡忽同流卻憶吹笙駕玉虯雞下五更知旦气鶴歸千嵗問天遊白雲爲放神峯出落月能兼河漢秋防見仙官陪紫府卻逢明主對靑丘

次張伯雨韻寄徐閒逺眞士

好閒還尋幽子廬習靜自與外人疎牛羊半下日夕後鴻雁大來宿雨初黃菊未疎急釀酒碧山可數聊停車眼中之人美無度十日不見九寄書

又次張尊師韻寄沈紫

學仙何曾拔宅去習靜誰能與世疎月下鶴雛隨母夜屋頭梅樹欲花初天隨杞菊甘勝肉東裏杖藜安當車正欲與君同樂事不辭書後更題書

二

論交已與古俱妙爲別寧嫌迹轉疎風雨登樓魚素裏江湖行李雁聲初丈夫有志更彈鋏他日相逢防下車淸曉【闕】題還建業歸來就月理殘書

登石頭城

登髙悵望謝家墩千古風流酒一尊城郭已非空故國英雄垂盡只遊魂天圍建業山形斷日落淮南海气昏未信浮雲能蔽日欲占北斗問乾坤

二

石頭遺堞滿蒼苔前日英雄安在哉芳艸離離爲誰緑野花漠漠向人開鼎湖云暗龍先去建業城荒鳳不來二月江南梅未發北風日夜漲黃埃

金淸叔爲其友人某求夏梅岡挽詩

人說先生是漫塘風流儒雅未俱忘山林白髮空新气徑路黃花只舊香賸作唐詩傳眾口獨操周禮付諸行杖藜若步佳城路應見梅花爲斷腸

過【闕】墓

何日先生起九原已將靈气返山川論詩轉覺庾陶近佐主終慚稷賢拱木笙竽猶落日荒丘翁仲只寒煙當時故物靑山在說到英雄意惘然

鄱江寺擁翠樓

縹緲新居一握天好山將緑到樓前煙霏入闥淸談麈紫气薰人濕坐氊未放白雲分榒住愛看靑雨映簾懸自憐華發江南客也爲登臨憶仲宣

元日陪趙相國家宴

紅光瑞气起曚曈元日樽罍對上公轉午東風生渤澥指寅北斗直崆峒天垂紫蓋黃旗外人在瓊林玉樹中喜覩承平新气象三朝合侍大明宮

壽平章涼國公迂軒先生

黃髮虯髯社稷臣手扶七聖轉洪鈞初迎年至收霖雨遂遣人間識鳳麟紫府微聞珠佩集紅雲下覆衮衣晨天令元老培皇祚玉女神官守大椿

送伯循禦史天錫照磨至龍灣畱別

西日杲杲馬蕭蕭君行不行手屢招舟人夜語見月出客子別愁須酒澆霜天欲雨鴻雁去秋風未落河漢搖寄語揚州張仲舉月明何處問吹簫

謝轉運判官張公口號

新分金節來天上卽見褰帷下日邊汗竹勲名優大節鹽梅議論見名賢小人終畏王紘在使者無逾子駿先亦有疲民要蘇息願將仁气洗鮏羴

同吳明之在靈峯作

人言萬壑爭流勝故作雨中藤一枝楓樹朝來靑鼠出竹根日暮白鷴飛要看雲起水窮處政在峯回路轉時莫道白鷗機事少只今野老亦忘機

次陳輔賢遊雁山韻

竹杖椶鞋去去賒一春紅到杜鵑花山椒雨暗蛇如樹石屋春深燕作家老父行尋靈運宅道人喚喫趙州茶明朝塵土芙蓉路猶憶山僧飯一麻

鶴

胎化有鳥今千年俛啄璚枝飲醴泉縞帶長身通夜白丹砂塗頂入秋圓山空蕙帳客初去月落竹房僧未眠髙气出塵如玉雪長風萬里趂飛仙

題師魯菊逸捲

十年種菊東臯下爲愛淸香更不衰晚節未愁霜露迫苦心終與嵗寒期南陽身後成何事彭澤歸來只自知見說大官憂轉劇平生匡濟欲誰爲

發舟錢塘

五年羇客畱荊楚今日江頭把繡衣鴻雁欲飛天气白蛟龍晝蟄水妖微彈冠終坐王陽起敝褐何年季子歸一舸南遊眞勝事幽期未與故人違

次達公晚過釣臺韻

杳杳靑楓江水暗客星遺廟映江花空聞使者來持節猶有祠官祼聚沙平日故人多禮數終身髙誼厭紛華漢家九鼎如山重霜露淒然在菼葭

春暉堂

老翁種徳百年彊眼見諸郎復堂日繞大椿初轉午雪融萱艸自生香牕前鶴髮迎春好庭下鳳毛隨日長慈母殷勤手中綫他年願補舜衣裳

送吉希政赴諸曁同知

父書更遣讀龍門戶於今擁節旄靑海神駒含駿骨赤霄威鳳疊奇毛懸知貳守分符竹坐使豪民賣佩刀錦纜牽船渡江去到州明月已應髙

爲陳師復賦喜白髮之什

畎畞平生足憂患愛將短髮照滄浪意憐得見從渠白卻笑緣愁只自長秦羽終慚頭有幘馮唐未負老爲郎角巾小制聊容世漫向春風舞欲狂

避風龍潭五日登防卽事

建業放舟下京口候風三老正髙眠歌長且復忘羇旅遊逺何如歸力田茅屋晨炊系牛犢叢祠社祭落烏鳶故鄕風物渾相似只憶南溪踏釣船

冬至

造物何言播大鈞又迎南至向初晨天開黃道三辰正日轉靑雲萬象春姤復已知涵太極乾坤元自有深仁相君設醴珠林館眼見梅花一笑新

送客

攜手出門倍惆悵北風吹樹丹楓林柵中雞鳴天地醒城頭雁去江湖深行人萬里稀歸夢烈士向來多苦心東西相望道路永一書可抵雙南金

送人還鄱陽

東西湖水百花洲行子歸時雪已收明月可能隨客去浮雲自足使人愁重來栁樹應千尺相見梅花隔數州我亦髙歌望吾子春風好在仲宣樓

喜聞開經筵口號

封事如蠶照緑函九闗虎豹靜耽耽天垂赤縣神州外地入黃旌紫蓋南明主飛龍當位五重臣賜燕拜恩三喜聞經幄延黃髮致主唐虞政不慚

同薩使君飲鳳凰臺

鳳凰髙飛橫四海錦袍猶賦鳳凰遊天隨沒鶻低淮樹江學巴蛇入楚流勲業何如飲名酒衣冠未省望神州天涯芳艸萋萋緑王粲歸來更倚樓

次薩使君登石頭城

西州門外石頭寺共說英雄緑鬢凋王气黃旗千歳盡水聲廣樂六時朝白鼯裘壞埋珠柙玉燕釵飛墜藻翹重到謝安攜妓處維舟寂寞聽春潮

送國侍者

離別還同箭離題詩修竹記他年蘆人楚語時相問估客巴歌也自傳遙望牽颿上南斗正逢飛雁出靑天綿綿逺道勞歸夢忽見梅花意惘然

舟中上趙相國

錦衣繡纛向秦川有客將離獨黯然日食猶分丞相餅傳呼自愧孝亷船春風候雁靑天外暮雨行人積水邊因過淸湘問欵乃楚儂此曲至今傳

泊舟銅陵縣下

銅陵縣前風已急鷁首淩波破石陰日送飛鴻知北鄕夜聞羌笛起南音地通三楚靑山斷天入九江春水深五羖敢忘今日貴相如自有白頭吟

正月十四日夜宿巢縣

旅食荊吳攺嵗年春風逺道思綿綿靑山故繞周瑜墓明月猶窺亞父泉楚縣城荒惟畫角漅湖日落有歸船天涯芳艸萋萋緑想見登樓憶仲宣

松風閣

上方碧气隔塵寰絕頂巋然丈室寛風雨夜深珠佩語江山秋淨玉笙寒老龍抱月髯猶碧獨鶴驚云夢欲殘防得無聲無住相曹溪有色上闌干

送鄞縣尹

秋風吹女鬢成絲移病還家竟不疑官似伯彊曾補處身如元亮已歸時靑山老去渾相識黃菊平生最受知我亦相從上吳防夕陽騎馬看殘碑

題本覺寺空翠亭

瑯玕千畝映江渚天籟沈沈欲下來已見鳳毛沾雨露長疑龍气挾風雷樹團車蓋春陰合月射金銀夜色開中野白雲如白石不辭一日到千回

送郭子熈歸江西

我來錢塘住三月又識南昌郭子熈好古大類歐陽氏作歌今無韓退之曾見魯晨援赤制還尋唐刻問苓芝買船持女渡江去秦望禹穴故多奇

十六日宿蕪湖縣

蕪湖縣南泊船夜欲霜天色已蒼蒼雲山欲曙江流紫洲渚初昏燒火黃自笑頭顱向華發尙爲羇旅適他鄕東船西舫無人語可惜牕中明月光

喜雨【次神字韻錄錄呈逹兼善】

繡衣持斧後猶新又爲人間洗火塵符節歸巡九江郡函香行禱獨山神沾塗宿麥回淸潤采掇嘉蔬訝碧勻天上於今待霖雨鳳池花栁不勝春

二

淨洗煩寃六合新淸晨沙路絕囂塵泰山自古興雲雨淫祀何勞問鬼神淝水急流舟欲起漅湖浮黛畫初勻客遊卻憶魚羮飯歸到江南及暮春

客孤山

孤山山中筍蕨香孤山山頭月湯湯桃雨洗除脂粉气栁風醞釀麯塵黃江山有待詩應老天地無情客謾狂行李蕭蕭明日發烏鹽角外轉淒涼

次韓希古觀燈韻

大城春夜气曈曨燈大如霞翠欲空牛女含星雙闕上湘妃弄月五雲中電燒魚尾蒸天紫山湧鼇頭照海紅北斗南頭有詩伯九天珠玉吐春風

和張顏樂秋夜聞蛩

西風蟋蟀共悲涼病木飄殘托腐腸鄰媼秋來借燈火行人夜語怨參商啼殘紅葉催霜雨吟傍黃花飲露香商防秋風與秋月腹中那有許雌黃

二

候虫磔磔語新涼大耐平生鐵石腸茅屋淸秋動機杼土階永夜答宮商云深過雁揩鳴瑟月黒飛螢度篆香遮莫丁寧驚嬾婦曉妝猶愛理花黃

和人遊雁山家字韻

北雁山中路詰曲夕陽木杪見人家筍輿穿樹驚霜葉銅杖敲云損土花白雁秋髙還蕩頂亂螢月黒出檐牙匆匆但得皮膚耳出外逢人莫謾誇

二

峽中鐘鼓十八寺山腹茅茨三兩家雨後亂溪靑似發霜前病葉赤於花懸崖萬仞塗猩血怪石千株錯犬牙牢絆芒鞋行一月出山愼勿向人誇

入雁蕩山

興國年間路始開前朝碑墨見蒼苔雁橫蕩月驚寒到僧踏湫云看瀑來一嶺才教靈運識萬松都是了翁栽此行曾與秋風約說與山猿不用猜

予早作堂南戶二蚊止余足聽厭其欲而驅之其一颺去其一伏而不飛蓋貪而不知止者遂朴之因托以詩而警夫貪墨者

利口端能作禍樞來從下土卽紛拏飽思颺去僅免死貪不知休或殞軀去楚原非愛醴酒假齊終必化梟葅二虫得失寘勿論門戶碧山如畫圖

牡丹

富貴風流拔等倫百花低首拜芳塵畫欄繡幄圍紅玉云錦霞裳踏翠裀天上有香能蓋世國中無色可爲鄰名花也自難培植合費天公萬斛春

題雁圖

蒲葦冥冥秋正疎江山渺更愁予颸風吹影橫靑女落月收聲望白楡夢寐平生繒繳逺頭顱萬里稻梁初前身定是典屬國曾見卑棲雪滿須

與郝萬戶

貂蟬奕葉舊衣冠玉雪精神鳳羽翰騏驥已聞開道路衣裘自可防風寒平生翰墨殊相識老大功名轉耐看燈火新涼評麗句城頭北斗又闌干

道適句章艤舟曹江入謁曹娥墳廟

仰天誓下殺蛟魅敢擬濤江得父回從古生民皆有死獨聞孝女自興哀巫言先見淸風起神降惟同夜月來遺塜斷碑秋雨裏枉教黃絹忌雄才

爲棲霞道士陳儕賦蟾宮

爬沙緣上靑霄裏嵗久神靈故解飛憶與嫦娥來月地卽同顧兔款天扉淸光忽射樓臺白夜色能畱霜雪輝牕外梅花臨鏡發卻疑道士羽爲衣

吳文靜晚香齋

緑陰紫茁已森森直待秋風滿地金烈士總知存晚節可人終不負芳心肅辰霜露那能酷正色馨香不少侵元亮平生多勁气暮年華發遂幽尋

嶽王祠

人臣功髙逢忌嫉令終美殞古來稀山東義士向天哭海外將軍被詔歸奏入國家無吉語獄成廊廟定危機嗚呼信史爲君諱自壞長城可嘆唏

松風閣

謖謖長松作人語開門出聽又千回海潮欲上寒江動瓦屋微鳴小雨來不用吹笙隨燕婉如聆廣樂上蓬萊往年曾向三茅聽餉我丹砂滿玉杯

送人遊天臺

此去蘭亭修禊後平明驅馬試徵衣海邊山盡天無盡花底春歸人未歸一浦潮生魚入市千山月上鶴投扉舊遊二十年前路辜負東風賦采薇

三益堂芙蓉

三十六陂煙水碧紅紺嬲客著雕防守宮血暖娥池曉翡翠巢香玉井寒風急周郎揮白羽日髙毛遂揷銅盤絕憐月落無人見颯爽英姿大耐看

冬日見桂花

北風吹倒碧瑯玕金粟棲枝露未幹翠气遙連仙掌曉天香微墮玉壺寒明蟾照影臨丹闕靑女銷香著畫欄可是天翁露消息小春先得一枝看

訪王君濟

好溪沙渚更停橈來訪仙人王子喬稚子候門如有喜故人索酒不須招門含古樹春先到簾映靑山雪未消老子紅顏如昔日只添白髮不相饒

寄周別峯

雨灑髙城栁散絲扁舟長憶送君時前時書去惟憑客今日詩成欲語誰修竹娟娟當石淨歸云故故入山遲平生不解求人識慚愧黃金鑄子期

詠棋

國手功名滿世間幾多奇思上眉端人心險處千機變局面危時一著安陣入烏江迷項羽勢窮赤壁走曹瞞近來黑白無分曉輸與樵翁冷眼看

七月十四夜宿東縣明日登山上亭

海上歸來訪舊遊艸堂開宴醉新秋金花木落魚初鱠玉液香浮酒旋篘展席涼風依緑樹振衣斜日濯淸流五年不見孫郎面一笑相看總白頭

二

髙人淸隠住衡茅倦客過從話舊交露下碧梧啼絡緯霜凋黃葉掛蠨蛸藥瓢或見臨川洗茶臼頗聞隔竹敲窮愛夜涼連榻坐共看明月學吹匏

送趙岐山

饑馬蕭蕭靜不嘩大城落日聽淸笳北風吹黑貂裘領明月磨靑寶劍花論定男兒能報國古來烈士不思家酒闌笑脫吳鉤贈逺道相依當輔車

戲柬王季行

才子勞心治墨莊風流文采足飛揚蒲萄釀酒澆鸚鵡桐葉題詩詠鳳凰春滿畫闌花欲語月臨華屋竹生香髙堂想象焉能賦翹首西風引興長

送蔡縣正

齊唱驪駒白玉珂使君千騎擁鳴笳鹽梅霖雨眞吾事劍履星辰舊世家天碧玉笙寒裂竹江淸畫鷁暖圍花九重香案紅雲曉日曬麒麟臥紫霞

送餘同知

冠蓋風流二百春太平盛事復還眞山林杖履何妨樂丘壑經綸未苦貧丞相座間驚小友文公席上著元賓閒中日月淸如許政恐功名解逼人

二

樓船欲動鼓三疊玉節霓旌降素濤丞相何須將更至大夫寧敢怨賢勞蟾蜍出海城郭曙鴻雁順風河漢髙孺子自與使君約他年竹馬候江臯

答臺州中山

兩鬢星星白髮翁扳援如與上天同山藏白鶴暮煙紫石枕金雞落葉紅地載樓臺歸足下天垂星斗落胸中詩狂欲把塔爲筆倒蘸長江寫碧空

至九眼陡門

飛梁壓水接通津潮落蒼崖見蘚痕山色淩空孤鳳舞水聲觸石萬牛奔風扶酒斾搖亭宇云趂徵帆出海門人物盡隨時節換獨畱鷗鶴伴江村

題梅仲蕃深淨亭

來看紫鳳啄瑯玕【闕】菜蒓花午影圓渭水有云香不斷華峯見月骨應仙猶聞龍化驚投防防報來迎釣船近日鶴雛能送客獨畱被髮看靑天

送友人金陵漕運

金陵從古帝王州漕運君今事勝遊丹鳳有臺春樹老烏衣無國夕陽收潮聲挾雨翻蛟室山气浮空結蜃樓白髮髙堂日相待早回蘭橈莫淹畱

讀陶隠居九錫文錄呈趙虛一眞士

獨鶴能空雞鶩羣仙階還許世人聞題詩未倚李太白學道願逢茅長君白鹿隨車繞山木丹沙入鼎染溪云先生少畱亦不惡共讀華陽九錫文

次潘尊師韻

潘名雅言嘗住大茅峯下後住白雲觀今年七十六詩爲王季玉忌日作王名景溫季玉其字也始樹白雲崇福觀每十二月十二日祠祭忌日

神君控鶴下沖融看浴踆烏碧海中仙去空遺三尺劍道成更住一拳宮金丹授訣君應熟修竹題詩我未工忌日諸孫起祠祭令人百世想風

十三夜聽吳道士吹簫

梓潼道士目方瞳酒醒吹簫月影中赤防銀河有【闕】气千年萬壑自松風沄沄緑水初生夜蕩蕩靑天直下籠白鶴歸時應有【闕】神君儼候錦城東

過山寺

隔溪茅屋半開扉緑防晴林盡打圍野鹿飲泉山影動幽禽出樹防花飛百年往事回頭換一路斜陽送客歸要識上方何處是鐘聲隠隠隔煙霏

雨後村行

雨過沙頭落漲痕滿林紅葉自紛紛水平路面髙低見風約溪聲斷續聞老屋無橋橫獨木滄洲有雁起寒云殘蘆頭頂花如雪莫是吟人鬢上分

二

澤國秋深景物非西風獵獵又吹衣路行落葉離人去山破寒煙獨鳥飛潮信到灘推月上鄰家停火候船歸村醪香軟鱸魚美自笑吟邊貌不肥

苦竹村

藍輿軋軋路髙低苦竹村南古峴西艸舍爨茅畱客飯麥田焚棘斷人蹊花梢春意闗禽語石磴霜痕印虎蹄心自愛閒身尙役好山何處是眞棲

十里

官河十里數家莊石埠門前系野航梅月逢庚江雨歇稻花迎午水風涼橋橫自界村南北候斷誰知裏短長倦矣野塘行瘦馬雲山杳杳復蒼蒼

秋晚別業偶成

平原渺渺路西東荳葉才黃柿半紅獺下江潭塘水涸鼠歸墻屋野田空燒煙不斷經秋旱艸路無多徹夜風行過小橋人住處短籬淸曉防畦菘

爲學古澹藏主題安慶金君美秀野次潘仲舉韻

戶外黃塵滿地流亭邊山色轉幽幽牛無令鬭殘吾竹客與俱來上某丘池上小風花樹午夜深疎雨橘林秋老翁獨樂寧非計正使先生憶釣遊

遷新居與表弟徐元澤對牀臥夜半風雨作推枕賦此復就枕夢縛秦檜旣寐再和前韻呈元澤

此身畎畝亦何憂出處男兒要熟籌風雨對牀弟兄夢山林築室子孫謀酒無著處紅生面老欲來時白上頭長怪平生王景略只將捫虱取封侯

二

鐘鼎山林不損憂爲君借箸席前籌身前恐是嶽鵬舉生子要如孫仲謀那用功名懸口角不緣憂樂攺眉頭栽花種竹溪南宅擬比人間萬戶侯

泊舟姑蘇臺下

望逺升髙意慨慷姑蘇臺下水泱泱重湖日落波浪紫大野風多艸木黃臺榭當時藏妓女霸圖無乃失金湯猶憐壯士收全楚卻悞君王舞袖長

送客

日日秦淮送客船江中八月雨如煙道逢鴻雁東南去眼見蟾蜍四五圓美酒相看不成醉黃花別後爲誰妍貂裘已敝秋風起我正思歸種石田

題宗師吳閒閒詩卷

簇仗神官踏緑煙玗琪華靜白麟眠夢騎黃鵠飛繞日手弄紫雲行補天歌詠太平追雅頌扶持聖主屬神仙宮中應受長生訣珠笈瓊章映禦筵

聞詔赦因次王繼學大參聽詔韻

陛下聰明世武間尙方賜劍斬三姦樽開白獸千官入詔下金雞萬國歡宗衮防聞朝日馭神駒自合在天閒觀書一夜思賢佐廊廟於今卽詔還

其二

書【闕】鳯詔下初聞聖主應思奕世勲抗直甚知楊震論持盈不愧老耼雲山寒白石羊羣起城轉雙江燕尾分定有新詩薦賓客買絲願繡信陵君

送伏回川長老遊京師

京師自昔精藍盛西域仍傳象教新天上香鑪朝佛祖雲中星宿號仙人瑤階乍識九苞鳳金地長逢五色麟東土髙僧妙說法歸時更禮老能仁

用羣字韻寄伯雨尊師

使軺艸艸索離羣南北東西不更聞別去廿年如夢寐山頭一日忽逢君蓬萊閣裏呼明月撫掌東邊洗白雲詩律老蒼無可說只須出酒覓論文

謝劉尊師云江先生三用羣字韻

神官靑女動成羣宮殿香多下界聞絳節珠幢引仙子千秋萬嵗上明君天垂白獸開金甕日炙麒麟臥紫雲寶劍玉符生五色自將拂拭認龍文

登鶴情超遼臺

崇禧宮北水二源鶴情亭前云一垣烏鳥啄林動落日黃菊辟霜當石根自憐髙坐看修竹翻畏歸時遭閉門下到南宮見月出忽憶誰家老瓦盆

商山四皓圖

帝憂母主重廢嫡人料子房宜與謀盟詛不虞髙後刼卑辭翻爲建成籌腹心已去悲歌起羽翼𨿽成女禍畱俱墮術中曾不寤先生輕出後人羞

徐尊師壽父母詩卷

天公不妄與人齡眉壽原從種徳生翁媼眞酬偕老願子孫亦有養親名萱芽含土春暉暮椿樹生香鶴髮淸何日奉巵看盛事文人百嵗住靑城

自壽

小耳長髯髙兩顴自持靑鏡照神仙夢騎黃鶴飛繞日手弄紫雲行補天幸自讀書逢聖世喜聞【闕】起遺賢平生儒術須君試更看渠能晚節全

次張伯雨韻

佳士望見知耐久俗子定交心已疎中林有客賦招隠後日何人問遂初達官不入禰衡刺逸史防給陳農車我見彌明太玩世自言不解人間書

題崇禧宮道士蘇仲簡梅石自號捲

句曲二奇在肺腑九老咽飛蘂漿貞女玉貌臨臺迥丹气靑泥出戶香先生願試調鼎手神人自有補天方春風吹碧瑯玕子爲爾題詩向石牀

題奉馮秦卿索榻

將軍結髮事俎豆卻領貔貅節鼔鼙試劍未妨騎惡馬讀書頗復聽靈雞卽逢佳士爲下榒自督兒曹學灌畦投夜買魚爲酒事懸知二客醉如泥

和範文正公遊茅山有作韻

著書寂寞舊相如也愛名山亦駐車丹气忽騰山木上異松畫出雪霜餘致君堯舜寧無術願學神仙自有書念我功成拂衣去卻從句曲卜吾居

次疎齋公書句曲唐侯韻

盡說唐侯濟世才一車還過句容來池塘水滿曾看影花栁春深定手栽賓客能言爲縣日兒孫曾築讀書臺於公種徳天公笑大馬髙車只自猜

癸酉元日

造物無私播大鈞江云不動養麒麟靑陽發嵗春風令黃道經天日馭新仰見瑞圖開至理元知宰相有深仁錦囊自有河淸頌去上金鑾獻聖人

春雪寄薩使君

江東精舍好修竹翻憶吾廬近北林急雪未須愁見睍白日自足懷羣陰烏鵲飛來三繞夜老驥平生千里心張燈送客出門去城頭畫角聞哀吟

次鄭以吾淸明韻

衢州城下淸江好一舸因君作重尋早日頭顱能種種春風門巷自深深窮魚得賴升斗活老驥終悲千里心我別先生知更苦出門搔首望飛岑

二

北【闕】曽上河汾防寂寞空垂後世名漂泊鄭防只老去佯狂李白似平生衰翁猶是人麟鳳佳士能爲世重輕我送君歸吾亦去欲依僧寺聽江聲

送朱希顏

暖入舊年晴雪消聞君昨日買輕舠只憐老母思驥子還喜諸公識鳳毛何日重逢曲阿酒他年防聽郁輪袍吳姬莫唱花滿店雨後秦淮春水髙

送古淡上人用張仲舉韻

夜聞石鼎車聲苦夢繞揚瀾浪蹴天狂客還尋破虱錄淸童解答野狐禪水來巴蜀如衣帶云斷中峯見嶽蓮恨殺秦淮舊嵗月向人離別照年年

送許參議上官中書

企想才名二十年遽陪淸宴賦登臨蒼生正借經綸手烈士盡知匡濟心已覺東風蘇萬蟄未愁白日作輕陰官船擊鼔催官發一夜秦淮春水深

次王彥謙韻

升州逆旅竟何物寧識人間有子房東野暮年只說劍臨邛當日亦求凰魚生春水桃初雨雉沒髙原艸欲香寄語歸來雙燕子烏衣巷口又斜陽

次薛公信安太守韻

江山好在足淹畱莫上新亭對楚囚赤制文章驂史籀丹書功過掩春秋論心且復歌明月知己何勞怨白頭我亦江南未歸客夜來獨倚仲宣樓

二

五馬何爲嘆淹畱春風夏雨洗【闕】囚飛花寂寂轉亭午眾緑含含向麥秋衡鑑自因居省眼竹符六合【闕】雷頭行天明月三萬里後夜相思更倚樓

副提舉陳眾仲乘傳如臨川爲江浙行中書請起學士虞伯生挍文賦詩送

平生識公殊恨晚曾見雄才九鼎扛向驚使星入吳楚遂駕官舸行浙江玉爲龍節指南斗山似蛇牙盤碧牕聞汝去訪靑城老安得化爲黃鶴雙

聞得孫

曾占吉繇非熊羆喜气俄【闕】尺紙馳爲報生孫畱緑鬌頗慚爲祖鑷霜髭俊聲莫作三珠樹佳夢先驚五彩旗願我得齡逾八十眼看文字屬雄兒

送昭功判官保時中

材賢宜置鳳凰曹將相東行擁節旄使者當時聞進熟侍臣豈敢賦賢勞河渠冰赤魴鱮困江漢風多鴻雁髙春事卽乘軺待發願陳計畫補鈞陶

五峯集卷十

