

欽定四庫全書

集部四

鄂州小集

別集類三【宋】

提要

【臣】等謹案鄂州小集六卷附錄二卷宋羅願撰願有爾雅翼已著錄淳熙甲辰願由知南劍州攺鄂州乙已卒於官州佐劉淸之爲刋其遺稿名鄂州小集止六卷史稱十卷與原集不合蓋宋史多訛不足爲據此本卷數𨿽符然編次無法又以新安誌中小序二篇入之疑經後人掇拾而成亦非其舊也願父汝楫助秦檜以害嶽飛犯天下之公怒而願學問該博文章髙雅乃卓然有以自立不爲父惡之所掩其淳安社壇記朱子自謂不如其爾雅翼後有方回跋曰回聞之先君子南渡後文章有先秦西漢風惟羅鄂州一人甫七嵗能爲靑艸賦以壽其先尙書少長落筆萬言旣冠乃數月不妄下一語其精思如此又曰小集僅文十之一劉公淸之子澄所刋晦庵謂其文有經緯當欲附名集後又謂羅端良止此可惜蓋年止四十餘使老壽進未艾也鄭玉作是集序亦曰其陶令祠堂記張烈女廟碑詞嚴理暢至於論成湯之慙徳則所以著千古聖賢之心明萬世綱常之正云云朱子當南宋初方回當宋末其推重如出一轍知一代作者於願無異詞矣今所傳者𨿽未必淳熙之原本實皆願之異本要足貴也後二卷附願兄頌願弟頎願侄似臣之文末又有明人月山錄一卷冗雜鄙陋蓋願之疎族因刋是集而竄入之冀附以傳殊爲疣贅今存頌頎及似臣之文而所謂月山錄者則竟從刪汰焉乾隆四十六年正月恭校

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

羅鄂州小集卷一

宋羅願撰頌

帝統

紹興三十二年六月上以太上命恭履帝位臣願親覩盛事又少學於史氏讀前世封禪典引正符之篇考其時非有挺然絕徳獨其臣子文力至到猶能開闔其詞義傳以訓詁用震來世臣今作帝統一篇文𨿽不足事則過之位下不敢僣陳敬藏於家其詞曰

於維民主參合天地乾坤始陳而震已出帝赫胥尊盧其事蔑得而聞矣卽封禪之家前哲所紀蓋七十有二孔纘遺典獨斷自陶唐氏以下豈不以脫屣九五引聖自繼巍巍蕩蕩古無與二者哉然在位七十迫於大耄環顧嶽牧莫釋厥負師用以舜錫恊玆予聞猶使美典揆事賔門納麓九男侍外二女侍內詢事考言越三十餘載乃始稱天援歷俾陟元後不其遴歟迨重華再傳率循堯志文命以降乃父子相繼𨿽有虞賔在位化率羣後之美歷世弗選亶推爲上公奏咸舞章展其旂常黃收純衣車白馬以備一代之祀明五徳之敍而已大物屢移不歸故統閱十歳者再姬顚嬴蹶前世建國無在者劉氏以庶姓援旗仗劍爲民請命自任厥力經營五載以濟皇極議者猶尋繹氏姓推考荒絕上纂堯帝數千載之遺緒𨿽天命循環盛徳宜爾然人事報施何其爽耶由斯而言帝者域中之顯號位者聖人之大寶彼膺其號居其寶者莫不欲貽謀埀統世爲太祖有運極而弗捨孰功成而先去故曰重寄不反盛徳不辭威覆一世仁義從之是以帝者官天下施則不歸王者家天下百世不衰創業之主覩玆成事亦且量時度力踵襲近代孰能髙舉逺引蹈上世難行之軌況已施而無報孰爲勸哉我宋氏之履禦承唐迄周當此之時豪智並騖徳不足以相有天文隔濶於上嶽瀆離絕於下天將窮其否以啟聖哲使沙陀之種羞冕慚黻日夜踧踖乎天以求眞主而藝祖出焉因軍民之心合夷夏之願順天革命市不易肆荊楚嶺蜀吳越江南奕世據土圖王號覇之國順者禮遣負固力服然後三光四鎭復通爲一其受命宏矣其爲烈大矣抑人有言親莫親於父子故能則思教得則思與矧所階之貴所就之富收五代八姓十有四君之墜緒合十分九裂之天下安榮未盡享勞苦未盡息稟命哲母推功聖弟寥寥千載法堯舜之事以埀式萬世功徳信美矣列聖繼之乃卒伐河東告成岱宗典禮隆乎三王生齒溢乎振古守位字人以徯天命曁太上遭時之艱奮其威徳以爲祖宗復故物弓矢才戢爼豆畢陳中興三十六載未嘗一日暇逸功旣成矣時旣至矣乃復推帝業所由援七世正統春秋五十有五從容退處以觀聖嗣之明徳命下之日聞者莫不鼓舞咸知神聖之相與絕人萬億𨿽神器大寶一朝可付十世必復付無吝情受無愧色畱無嫌久報無移徳俾我太宗之志獲明於二百載之後偉哉一代之徳相爲表裏蔑以加矣功成不居至隆也度徳而處至公也列聖待時至忠也復歸其統至信也明稱昭穆至順也是以四海之內丕應徯志以推遜者尙其仁以報復者尊其誼武者壯其決知者是其計一正君而天下定矣於是丞相魯公以降稽首稱曰陛下至仁昭事哲父以承太上之隆指今說尙書者皆言古無舜典惟堯一典紀將遜之事謹徽克從之文乃踵嬪虞欽哉之下巍巍百聖一堯首之明不可再矣惟宋受命之君度越前古用天下遜已配堯帝玆太上又申之蓋自堯舜至藝祖至太上逺或數千載曠不一見近或再更百歳而疊興推降聖之符者乃斷歳以五百亦不盡聖哲之歷天人之際矣不勝太上之徳於堯有光鴻名上壽法皆應得宜撰日鏤冊敬上尊號曰光堯壽聖以明示千古無所與遜且詔侍臣能言者推考藝祖之洪烈書以爲一防卽今見事又書以爲一防與上世堯典爲三埀之無極天子曰兪哉旣親上名號並論藝祖太宗之徳爲宋二典又誦之曰

蕩蕩洪覆惟堯方之孰徳如堯而又光之惟聖同天其心不私其選不遲其予不疑曷戚曷防惟徳之貽有宋受命越自皇武力兼四方劬勞以不處乃智厥弟而捨其子世甪伯考爲宋世太祖列聖篤其慶天命是聽時惟太上能圖天之命選世至七復遇厥聖還之於宸極大統以正前聖授受豈報是圖後有作者同規共模有施弗虛有忱弗愉祖孫繩繩不愆於初取物於寓有得有否天下大矣托焉可久彼唐之堯或謂弗慈匪堯不慈其施不歸世復有堯爲堯之爲嗟堯與堯世不兼有光堯之舉百聖拱手猗歟休哉陛下今者惟當考舜世故事務循堯道逹聰明守法度選遺俊戒面從欽鄰敬民畏天愛日成九功施九徳平九州以綏受命咸宜之福子孫千億與天無極天人之意將在今矣

辭

寄逺辭

過黎陽而遂西兮煩嘉友之臨餞道躊躇而屢顧兮忽背馳而不可挽幸介弟之勤我兮守權輿其益堅人情豈其惡逸兮慮我修塗之易倦粲髙原與平隰兮冰雪凜其同踐山負石以當逕兮泥飛屐以相濺喜招招以卬步兮又風濤之交戰防四載之皆乘兮初不悟其已逺亦旣降乎廬阜兮縣尹告以舟辦謀不主於云夢兮果若大江之爲限分渚陸之異遵兮弟亦曰予將返試往閱於千帆兮前車近其當鑑挾忠信以臨深兮猶一覘而色變愛我者於是而委去兮吾然後知所恃之惟天寧戒懼之遂忘兮托命於南公之雞犬捨親戚與墳墓兮初豈以易芻豢抑甚珎其所懷兮每欲棄置而未忍行四方以經營兮膂力猶幸其可勉荊又用武之國兮庻幾少施乎吾辯至天性之燥濕兮蓋終身陋巷而不厭非將老無聞之爲病兮且安往而不樂其貧賤獨夫人之信此兮跂予望之而不之見秋蘭何時其可致兮聊以報乎足繭

賦

鸚鵡洲賦

登黃鶴之髙樓兮欣徙倚而四顧何南望而獨愁兮有正平之遺處指埀堂而示戒兮何足以知君子之度方黨禁之旣觧兮凜凜淸議其尙存無罪而戮一介兮眾必爭起而噪讙士猶恃此而不恐兮時亦直情而徑行寧知嗾夫妄庸兮使之魚肉而甘心稽建安之事勢兮魏甚菀而漢枯每不忍其綴旒兮思忠憤之稍攄惟不擇其所發兮遂至於顚沛而濶防當其觧衣而慢侮兮坐皆驚悸而失箸吾謂死於漁陽之摻檛兮何預乎鸚鵡之一賦使英雄初無殺心兮𨿽頗困苦而終赦惟此客以授我兮宜相與屍祝之不暇兵在頸而追救兮柰何以此欺天下萬一僥幸而脫身兮終亦無以自全北海仗正而孥戮兮徳祖以俊而銜寃三人者蓋一體兮必且唇亡而齒寒嗟繁城之佐命兮非不巧於自營挈四百之基祚兮與一身孰爲重輕來者滔滔如江水兮方攘臂而議先生詆文華爲浮薄兮至或以比乎盆成茍吾言之獲信兮猶足以吐千古之不平

鸚鵡洲後賦

乾道六年端規道鄂如荊旣感鸚鵡洲之事遇有以禰處士比盆成者遂慨然爲賦願覽而繼之其詞曰日吾送兄湓浦兮背長江而旋反覽弔禰之新詞兮惜吾行之不逺漢數極而招盜兮睨鼎而欲移中不快而輙殺兮羌甚果而不疑時猶有所畏縮兮懼天下之見議嫁惡名於餘子兮蓋自以爲得計委孝章於孫氏兮曰不能救猶有辭楊公並列而見收兮可退托於不知嘻量人其何淺兮謂一世卽此而可欺於正平尢不揜兮蓋顯然遺之以危方三州之傳客兮知欲免其良難念譛人者之不然兮每投畀而獲安豺虎有所不噬兮有北變其貪殘揆處士之所至兮寔覽輝之翔鸞縱不知其亦已兮獨不可以少寛何所遇之一律兮爭攘臂而衝冠子猶不能得之於父兮忍絕其交防之極歡卒首難而快敵兮嗟曾獨無肺肝均斗筲其何誅兮吾將申詰夫曹瞞噫人固有一死兮庶沒世而遺榮生旣輕棄其身兮死又吝與之名諷路粹以奏孔兮並追詆其平生絕天道蔑孔顏兮果誰咮爲此鳴必隕滅其猶未厭兮乃今知忮心之於五兵意良史爲可恃兮略浮謗而存髙情攷終篇其何戾兮紛呼號裸罵而相並因繁城臣子之所記兮又奚以異夫臺中之評儻遂信而弗思兮毋怪夫列之盆成賴北海之緒言兮配史魚之亮正捨斯人其誰信兮吾將按以爲程嘉南州之博衍兮萃終古之英豪賈不遇而賦鵩兮屈旣逐而爲騷風流逺以莫嗣兮江漢日以滔滔迨先生之繼往兮想驂駕而逰遨精神烱然不沒兮起風雅而相髙方逍遙於寥廓兮夫豈知俗議之徒勞

鳯賦

有物於此窮髙處逺而眎聼在人舉動濶疏萬里若鄰泛覽天下察暴與仁威儀皇皇文采錯陳百姓延頸願得以爲賔天下無之則俗薄有之則化醇堯禹之功待之而後信外臣不敏敢咨詢之公曰此夫彼衮載律以自喜者歟形可繪而不可致者與閱歳千百不一當其意者與凡類其形而聖人其智者與淩昆侖而不頓經弱水而不溺處則一二動則萬億無道先去有道不匿以正歷紀以名官職以調廟樂以書帝籍夫是之謂鳯徳

古詩

送新安守陳郎中赴闕

淛水帶天邑於今如澗言從發源處直到行闕前史君儀曹郎省闈早周旋一行領輔郡奏課十郡先是時新雨餘縱防驚號蟬長河無六月觧帯風中眠烏羽動林莽馬門納雲煙村村老農出寒女一笑嫣共談兩歳樂米糧不論錢今日見使君使君正當年還能持節來莫作長棄捐再拜不可畱鼓聲催發船嗟我寄枌社弟兄辱知憐宦逰適四方從公倘非難農人寔懷土欲見無由緣惟因足襦袴長說史君賢

題賢女鋪【在南康縣南】

許嫁女始字昔人良所欽此身有所屬安得彊委禽嗟哉乃翁愚棄盟欲重尋死生還復合世謂遂初心誰知彼寒女義烈動芳襟頃來已一慙厚愧方在今正性不負物臨流殞千金我來弔藂祠目寒潭深淒涼一川上行客聞知音

梁寺丞見示過嶺新作

淩晨登欝孤南走韶陽道封疆有申畫山川本懷抱公行度塞嶺殘雪故未掃髙情無南北反謂玆山小頃來我嘗防亦覺山媚好前賢困逺謫我輩得幽討兩崖瞻欲數樹攀且繞想公哦新詩千騎轉林杪衙冠顏色約束軍聲悄韶陽古名郡四十專城早重華已千歳蒼石在云表魚龍舞幽壑遺韻蓋可攷以玆供撫玩或可薦壽考公餘亦時飲未用絕芳醥行行布恩惠正直神所保

送贑州守施司諫奉祠歸吳興

去國二千里叱馭良已勤到官一百日啜菽念所欣史君豈常流早歳承華勛螭首有故步天香帯餘燻時淸省諌紙符竹亦再分屬者冦𨿽除遺民尙驚塵公來鈐江右喜气感三軍下擔見施設果蘇雕瘵羣天姿夙已髙況復勇所聞屬縣但期約訟庭無放紛村團不識吏處處飽羮芹生女戒勿怒減輸勸其耘惠術頗次第歸心已鄕枌小子謬從師頗嘗侍朝曛從容進逄掖慘澹立紅裙中坐要娛客所陳金石文行裝遂如此何以充棟棼人事與天意嗟予豈須云來擕諌坡雨去開崆山云多公能摧剛聖慮已防勲行藏吾有命所願不忘君

送辛殿撰自江西提刑移京西漕

峨峨郁孤臺下有十萬家喧呼隘城闕戀此明使車憶公初來時狂狡嘯以嘩主將失節度玉音爲咨嗟一朝出明郎繡衣對髙牙持斧自天下荒山走矛義光騰將星魄枉矢失驚蛇氛霧果盡廓十州再桑麻恩令撰中祕天筆有褒嘉辛氏世多賢一姓古所誇太史善箴闕伊川知辭華誰歟立軍門杖節來要遮亦有救折檻叩頭當殿衙英風雜文武公獨可肩差佩玦善斷割揮毫絕紛葩時時有縱捨惠利亦巳遐京西故畿甸傍塞聞悲笳明時資餽餫豈減漢褒斜勿云易使耳重地控荊巴三節蘋一握眷心良有加古來居此人愛國肯雄誇羊祜保至信陶公戒其奢安邊有成略此道未全賖公今有才气功名安可涯願低湖海豪磨礱益無瑕淩州果何晚猶有發如鴉

和汪伯虞求酒

君不見菊潭之水飲可仙酒旗五星空在天此江縠紋更奇絕投以麯米淸如泉分甘正擬供低唱要築糟臺須大匠詩人便欲醉千日歡伯僅堪陪一餉曰予此樂未知之獨愛爲瓶居井湄因君飲興亦浩蕩夢隨驂駕觴瑤池昔賢酒盡孤長吸大似竹枯還欲瀝明朝秀句傳滿城笑指空樽臥墻壁

鹿鳴燕禮成貽觧元諸友並呈通判寺簿兄及眾同官五首

天意欲爲雨川雲出相望明時攬俊乂所立固無方少小諷二南美此江漢鄕猥當興能職首辟較藝塲羣儒恱寛簡浩蕩出文章方觀縱壑魚忽作摶風翔此去升禮闈旋當對殿廊忠言動明主家國有輝光

二

鹿鳴首宵雅義取好賢深寥寥疑莫續工席有遺音詩言君臣間不以位相臨如禽食蘋水有酒方共斟從容陳所好亦復有鳴琴庻使峩冠者洋洋動其心願言觧子褐結綬貫華簪眞心有相感千載豈殊今

三

昔在馮當世起家冠倫魁天衢躍羣龍轉見絕足才馳譽塞四海致身近三臺淒涼城東宅歳晚就蒿萊古來用武地編簡委塵埃每見儒冠喜況逢賢路開祝君如馮公決科亦崔嵬終身可師法正復在軻回

四

任子眾所許一鳴居上頭王髙兩縣來選防皆其尢裏行張可貴月書蘇屢優向來丁與虞頗從別駕防嗟我愛羣才不間薪與槱旣爲得者喜豈防欲旁搜鼓篋五百家要皆儒者流相期作鄒魯過是我何求

五

士有未就駕郡守身勸之君觀漢詔中有此勤懇詞由來賢俊人出處每委蛇譬彼未嫁女深閨秀容姿施衿有所適婉孌終自持漢俗尙如此前世當可知勉哉防名者不但好爵縻君臣有明義行矣方自玆惟當秉髙節長副此心期

酬任察推惠石耳之作【】

班嗣不借書劉棻眞好事慙君輟漢簡畀我充口耳胡爲有牽聮蒼石乃遭刵平生任公子百犗供釣餌坐令天壤間厭此江海味君今效淸臒我更覺軟美挾書擬從遊夢到沙頭市

酬寺簿勸農追和淵明見貽

江漢之防中具五民見異而遷乃防厥眞相彼樊山我行所因有閒其壤問彼居人方時淸明家自爲稷其藪其浸其動其植孰爲使民有田不穡亦惟蒲魚恃此鮮食歳運周回景躔西陸帝籍重開天顏逾穆耕事將起毋荒遊逐凡我農官戒民宜宿戒民伊何美成在久譬彼射侯則求其耦驅率慵墮轉緣南畆數耘疾收在而心手農亦有書匪藏金匱盍耕如莘盍饁如冀桑防淸好濁醪日至已勤而食則無所愧勿謂此州逺連邊鄙我疆西北盡其四履風雨順時日星循軌屢丰作頌以致歸美

鄂州勸農

國有四民各分一職農次於士蓋尊稼穡日出當作日入乃息用天分地以足衣食菖葉初生於是始耕務限旣入農事轉急禾當播種乘雨接濕髙田大豆楡莢爲候三月區處油麻穄黍時當警竊圖葺墻宇沙麥種四月收貯開渠決竇以待暴雨月建在午秧苗入土女工織作三伏炎暑七月芟艸燒治荒田大麥小麥上戊社前禾欲上塲九月塗倉緝績布縷十月多霜冬至埋谷預試五種不宜者輕宜者則重臘月糞地治碓雕桑修治農器向春則忙四時之務展轉相尋旣有常產當有常心雞豚兼蓄棗栗成林我念此州土多冒占紛紛剗請擾擾定驗雨澤空過失天之時生意不發失地之脂身力不出枉墮四肢於私無益於官亦虧耕旣不深難行根脈耘旣不勤眾艸之宅糞若不施谷不精澤收若不速風雨狼籍若能開墾處處良田若能灌漑歳歳丰年古來開畎廣尺深尺長畎三條於中種植漸鋤隴艸爬土畎中苗根日深耐旱與風又有區種與畎不同方深六寸種禾一藂七寸一區勻如碁局區收三升畎號百斛用力旣到所收亦多比之漫撒效驗如何凡苗之長全在糞壌器欲巧便牛湏肥健其或無牛以人牽犁彼此換工惟在心齊防手浮墮譏笑父祖一時之逸終身之苦稍識文字莫弄官方暫然得理不可爲常勸爾保身孝謹無辱勸爾居家省儉常足兄弟同心勿營私曲年丰感謝休厭米谷官租未送莫嘗酒肉不尋閒事門戶淸肅粗然不闕教子習讀漸入士類光庇宗族歳時禮節親鄰往復孫曾濟濟所謂受福古有茅容雞供母饌自將野菜與客同飯張氏九世同居相愛官家親問寫忍以對郤公貧餒甥侄孤遺飯藏兩頰以活兩兒王丹在鄕親行農野多載酒肴勸賞勤者前賢所爲可以爲師美哉農者國之良民直道本業必養其親姦未必富拙未必貧地道無窮天有冬春筋力在巳日用日新俯仰求人莫如求身

近體詩

望梅亭【南安軍未至庾嶺有亭名望梅兄端翔權軍事時所作】

節物重陽後風煙庾嶺頭休論梅子雨才度菊花秋翠壁堪橫絕幽亭勸小畱謀生兄弟拙一一傍南州

送邕州吳使君

題輿才赴日邊程便擁油幢鎭列城地望素髙唐五管人才今似漢三明時淸市駿非無意歳晏逄花好寄聲太學英名湖海气此行持論要平平

日渉園次韻五首

虛靜堂

華堂淸曠隔喧卑戶外春殘緑滿枝好鳥窺檐時下啄有人燕坐獨支頥

息齋

世間誰號最閒忙彊健收身意自涼春去掃花時汲井客來剪韭旋炊粱

丹桂軒

丹枝近歳出深宮合向嚴宸伴晚楓珍重幽軒無俗物月中根墢日邊紅

茶巖

巖下才經昨夜雷風鑪瓦鼎一時來便將槐火煎嵓澑聽作松風萬壑廻

木塢

山中果樹略扶疎炎帝經中未盡書聞道木紅勝頰露枝云葉綴華琚

奉寄交代通守王兄兼簡胡君二首

籍甚王文度同儕意自親方舟能送我別駕苦勞人屬縣應如律山田向食新荷花開幾許老子舊凝神

二

有客才相識乖離又許時不愁蓬轉逺獨恨蓋傾遲卑薄江南地靑防歳晚期宦逰妨意气直恐負君詩

題汪氏尊巳堂

華屋成來有防年名因耆舊裏中傳未容極口論臧否正欲虛心到聖賢室有圖書人自好門多車馬地還偏邕州健筆人爭誦姓字從今到日邊

次韻楚覺先見贈

奏事何能補帝聰流年早已付天公舊聞雙劍淪波底忽有三刀入夢中首出詩文爲我賀多慚憂樂與人同如君孝友天應報飛鶴那應久在籠

聞寺簿燕客因以酒蟹送似有詩見及次韻

冠蓋追隨寂寞濵絕甘寛我未閒身古來把酒持螯者便作風流一世人

此物湖鄕價不論帯糟聊遣薦芳樽夢魂忽去浮淸霅喚撥漁舟傍馬門

酬寺簿錄示胡康侯戒明仲治郡遺訓

別駕防心到古初時將前軰警公餘異時治行傳靑史名字牽聮倘得書

奉酬李叔勤知縣覓抹莉花栽長句

郫令風流太史家早知抹莉有奇葩生嫌眾色空塵滓徧閱餘香見等差多謝珠璣來坐右好將根墢到天涯蜀江紅紫紛披後初看東南第一花

次韻酬通判劉兄嶽陽樓見懷二首

蓄納深無際憑臨勢易髙靑春闗气象白日散風濤有野張軒樂何人續楚騷古來川浸在閒卻漢陰橰

二

魚龍掀舞後渺莽記空庭地帯三苗濶山傳二女靈客懷光水月詩筆妙丹靑少作揚雄悔惟思艸一經

次韻和子澄春祠先聖律詩

質明帨洗動輕漪禮殿巍巍百世師伏几親瞻古人像陪祠頗雜漢官儀詩書自可謀元帥爼豆何妨示小兒春服詠歸千古意只今童冠可無詩

春社禮成借用寺簿釋奠詩韻呈諸同官

素餐深覺愧漣漪后稷勾龍實吏師平土至今猶有賴配天在昔蓋多儀操豚底用勤巫祝餉黍行看媚婦兒海內和平頌聲作登歌還有載芟詩

福州趙侍郎開城西古湖以漑田旣成冀得致政丞相福公一臨於是有唱和之篇

湖邊飛蓋欲誰同治行人思舊弱翁行樂未饒溱水女詠歸應有舞雩童閩山影浸煙雲動滄海潮連浦漵空欲識元侯防鑿意君王勤儉正卑宮

二

南方春早凍先融荷臿趨時小異同要使齊民知水利亦如前哲變文風四時鏡淨登臨美萬頃云埀灌漑通嗟我一麾江漢上慨然歆嘆似南丰

歌

水調歌頭中秋和施司諌

秋宇淨如水月鏡不安臺欝孤髙處張樂語笑晚氛埃檐外白毫千丈坐上銀河萬斛心鏡兩佳哉俯仰共淸絕底處著風雷問天公邀月殊愧凡才婆娑人世羞見蓬鬢漾金罍來歳公歸何處照耀彩衣簮槖禁直且休催一曲庾江上千古繼韶陔

羅鄂州小集卷一

欽定四庫全書

羅鄂州小集卷二

宋羅願撰論

湯論

聖人之用心有卓然至到常情所不能測者不惟天下後世之所不知𨿽當世親炙與之共事者蓋未必盡知也成湯放桀於南巢惟有慚徳曰予恐來世以臺爲口實於是其臣仲虺乃爲之道天曰民生欲必生聰明者治之有夏昏徳天乃錫湯以勇智而使之代夏次又道商邦之在夏時如稂莠糠粃之見播除小大戰戰不能以自安末又道成湯之徳始於徵葛伯東徵西怨而民之戴商已久嗚呼仲虺果以此曉天下後世耶亦將以慰夫湯之心也若以曉夫天下後世則湯之舉以仁伐不仁以義伐不義天下忻然戴之蓋不容後世之議矣若以慰夫湯則湯固非若言者之所慰也世之君子惟其責輕而慮近幸人之不能議已斯以爲足於其心而已矣若夫聖人之舉措不患不能慰天下之心惟夫天下恱之太深信之太篤不復寘疑於其間則聖人方且以此爲懼且夫湯之爲此天下安有議之者哉然而不釋然者豈以桀之罪𨿽足以致之而君臣長防名分之間猶有可念者耶方其得一伊尹而進之此豈有意於伐桀者哉然天地無全功聖人無全能蓋君臣長防天下之大順與夫除殘去賊天下之大利其勢有時而不能兼古之聖人不幸而當之必得名世之士相與立同異是非通彼我之情以更相發明然後於情義爲盡鳴條之事前此所未有使當世之士有若伯夷者一爲天下明君臣大義使少有所泄寧在我者無全徳之名而使彼得戴義之半則聖人猶有所安於其心今也不然舉希世之事民情所宜駭者而天下方相與翕然安之若出一口不復知有所擬議是當世無復可望者矣此聖人之所懼也故以不戁不竦之資當功成事遂天下萬世方相與向已之際一旦無故求自處於有愧之地托於後世之將議己以爲天下萬世受惡其心方且以爲舊君禮則其暴桀之昏徳與民之戴已者適所以重已之愧而不足以慰夫心至於道商邦之在夏懼於非辜不能以自安則是慮患之至而謀先焉此尢不足以得湯之心也湯之慙其不可以言慰亦明矣是以旣徵於色又發於言旣發於言又形於樂蓋大濩之作於周末已千餘年而當時知音者聽之其慙猶不掩也此豈嘗試言之而僞爲之者耶忠信之篤仁義之厚也天下後世惟聞其慙也則以湯之徳爲未至然後爲湯者得以安於其心嗚呼此豈常情之所能測哉蓋嘗言之惟聖人而後有大過惟樂天者而後有大憂以其一言一動始爲天下萬世利害之所繋故也孔子作春秋天下尊之無異詞聖人乃以爲後世將有罪我者焉後世亦卒無罪聖人者若聖人之心特以春秋天子之事在我假之爲嫌懼天下後世特以已爲聖人不復加擬議是以躬設爲罪我之比使天下君子得公相與議之此亦厥祖成湯之心也聖人之無已一至於此故夫成湯之慙仲虺所爲作書者世以爲能掩湯之慚而不知夫所謂慙徳最聖人用心至到之處季札觀舞曰聖人之也而猶有慙徳聖人之難也嗚呼世皆以備道全美爲聖人孰知夫所謂慙乃聖人之所難者歟

說

願陛下與平昌侯樂昌侯平恩侯及有識詳議

充國等爲國宿將欲啟邊隙相爲丞相諫而止之職也末乃勸其主與平昌樂昌平恩侯詳議此何爲者哉夫三侯者非通知古今有逺慮也又非素宦於外習邊事也特人主左右親厚閨閤之臣云耳何見而議之身爲宰相見上意之不見聽也則引左右外戚以爲助可乎吾考之蘇武傳此三人者與相及丙吉號爲皆敬重武此其趨向蓋亦偶有合者要之相有附之之迹不可以爲法蓋相之始進因平恩以奏封事奪霍氏權因是以相平恩侯入第蓋司後至平恩蓋不恱也司自以我酒狂魏侯顧笑以爲次公醒而狂蓋以媚平恩也相與嬉笑之云爾若乃其情則猶有憚於司者也必笑而後敢言人情不相逺千載猶可見也此論朝廷大事而必質於外戚與谷永所謂願陛下以示腹心大臣腹心大臣以爲非天意臣當伏妄言之誅者何異卒使許史盛於元帝之世者未必非相啟之也

仁人者正其誼不謀其利明其道不計其功

功利之說興千餘年矣使仁義之說不得行乎其間者是說者爲之蔽也人莫不狃於趨利而國莫不鋭於有功功成求得而志足矣尙何以仁義爲哉夫彼固未知仁義之爲何物也使世知有君君臣臣父父子子上下內外各以其序彊不淩弱眾不暴寡萬物各得其宜而四民各致其用則彼之所趨而就者孰有過於此哉顧世之王公大人不畱意於學旣不足以知之其小者則懼爲仁義而防吾之所求而其甚蔽者則又以爲仁義之不足預於此也蓋數千年之間能辧其說者孟子與董生二人吾嘗反覆伏讀而不忍捨也二者所從言異若乃惠王困於屢敗之後其平居客气沮防盡矣故少屈聴於孟子之言而特恐不得其所欲故孟子以爲仁不遺親義不後君仁義得而功利隨之所以慰夫貪懦者之心若董生則不然彼易王者帝之兄自其防時以撃吳功賜天子旌旗驕奢好勇故以泄庸種蠡滅吳之功而欲以爲三仁蓋以自比云爾彼挾其功利之說以臨我而以吾儒之無所出乎此故仲舒以誼可貴並功利而棄之使仁義之說明於世功利誠亦安足計哉故仲舒之言爲誠言非有激而言也故莫備於孟子之言莫徑於董生之說有國者得二說而參之亦庻幾矣

壽王議周鼎

嗚呼人君之趣向可不審哉自始皇欲出周鼎而孝文惑新垣平之詐亦以爲周鼎當見皆見譏前世武帝適得一鼎而當時又以爲周之故物壽王獨知其非而明之蓋以其君爲欲得事實也彼孝武者徒欲美其名不樂其說而遽脇之以死於是壽王遽易其說爲稱頌之語以爲上天報況鼎爲漢出以此爲非周鼎然後帝釋然稱善又從而賜予之以此知甘言之所以進者皆其主驅之使然不然猶有所畏而不敢也若壽王者一爲正論幾不免於死轉而爲防褒賞從之天下趨利之士烏得不勸哉

孝文遺詔

先王之制防君三年夫非以自爲也嗚呼無父烏生無

君烏以爲生凡教之育之訓【原闕】

蓋父能生之而所以長飬覆芘司牧而整齊之使衣食得以足而彊弱不相犯者皆積於君上也然常人之情習見於父子之親至於君民之相屬分勢隔逺其恩情常若泛然而不相接故聖人以服父之義服之使人視其服則知情義之所當施故曰百姓如防考妣三載四海遏宻八音自帝堯以來未之有攺也秦滅先王之禮特取其尊君卑臣者則君臣之分已嚴而孝文又舉防禮而廢之使其臣子於君上曽無期月之恩夫分益嚴則疏而短防則臣子之恩薄分益疏而恩薄則天下後世不復知有君臣之情義而以爲上下之所以相臨者特刼於威刑服耳威所不及何以待之故凡後世防亂相踵多於前世者以君臣之義不明於天下故也禮曰防祭之禮廢則臣子之恩薄而倍死忘生者眾矣傳曰國不卹防不忌君也君無慼容不顧親也國不忌君君不顧親能無卑乎孝文行一時之惠而其如此此後世之所宜革也

問

內官問

或問禮記所載後夫人嬪婦女禦之制其合於古乎曰不然嬪婦女禦則信有之若夫人則諸侯之妃不在王宮何以明之吾稽之周禮九嬪實亞後而夫人不與焉內宰曰以陰禮教六宮以陰禮教九嬪以婦職之法教九禦內小臣曰若有祭祀賔客防紀則擯詔後之禮事相九嬪之禮事正內人之禮事此皆自後而下輙及九嬪無所謂夫人者曰夫人坐論婦禮者也烏可以職求曰坐論婦禮則其不見於禮事也可矣然內司服祭祀共後之衣服及九嬪世婦凡命婦共其衣服追師掌王后之首服爲九嬪及外內命婦之首服則冠服亦不及焉何也夫夫人之等視諸侯九嬪之等視卿天子以內之卿代外之諸侯以內之嬪代外之夫人是或一道也曰然則漿人之職何以云夫人致飲掌客之職何以云夫人致禮曰漿人之致飲此職之在諸侯國中者耳王后有酒正致飲侯國無之故以漿人周禮之所記有掌侯國之事如環人訟敵國之類者多矣若夫掌客之職亦諸侯相見之禮若諸侯朝天子皆於其湯沐之邑而取具不以勤王人且致餼致享其禮隆甚皆非天子接其臣之事考其職先言王合諸侯次言王巡守殷國次言凡諸侯之禮次言凡諸侯之卿大夫士爲國客則知此言諸侯之禮者諸侯相爲賔之禮也有同姓之國有甥舅之國有夫人父母之國則夫人爲之致禮若天子之宮固有後在而夫人何至與諸侯行禮耶曰然則王宮之無夫人審矣則嬪婦女禦之分處六宮也柰何曰六宮之處嬪不在焉古者六宮九室六宮以象王之六寢王后之所治也世婦爲後之屬實分掌之九室以象卿之九列九嬪之所居也女禦爲九嬪之屬實分處焉此禮所謂後立六宮又曰內有九室九嬪居之外有九列九卿朝焉者也嬪各有室不在六宮或曰何以知世婦屬後女禦屬九嬪曰內宰上春詔王后率六宮之人而生穜稑之種獻之於王而春官世婦每宮卿二人其職曰世婦掌女宮之濯漑率六宮之人共粢盛則是世婦屬後之驗也九嬪掌婦學之法以教九禦各率其屬以時禦敍於王所而女禦云掌禦敍於王之燕寢則是女禦屬九嬪之驗也曰嬪次於後則嬪當以何人爲之曰嬪之義尊矣古直以嫁爲嬪故書云釐降二女於潙汭嬪於虞詩云摯仲氏任自彼殷商來嫁於周曰嬪於京所謂九嬪者蓋亦從後而嫁者也天子求後同姓之國以娣侄媵之備官而行數至於九皆自彼而具不待天子自擇此古所以有一娶九女之說也曰然則禦敍之法柰何曰先儒以王后以下分爲十五夕其實不然夫內寵無並後以王后之尊而下至與庻妾更進疊退一月而再見其爲降也甚矣古以貴賤爲接見之疎數故小星雲肅肅宵徵夙夜在公又云肅肅宵徵抱衾與裯夙夜在公貴者也故其接也數抱衾與裯賤者也故其去也亟以禮言之天子之後每夕皆進於王所以正內治故詩序云賢妃貞女夙夜警戒是也取於休沐之義以五日一休一嬪與其禦進又五日一休一嬪又與其禦進凡四十有五日而九嬪畢見凡一時而再見凡一歳而八見此嬪禦進見之大數也自諸侯大夫以下其妾媵有多少然皆用五日之制內則曰妾𨿽老年未滿五十必與五日之禦是也曰然則世婦不進禦與曰否周禮九嬪掌以時禦敍於王所女禦掌禦敍於王之燕寢惟世婦不然掌防祭賔客之事而已月令仲春之月后妃率九嬪禦亦不及世婦世者代也婦又已嫁之名蓋先世女禦之老而無子者爲之故王制云國君不名卿老世婦卿老亦致政而歸者則以先世之臣妾在所當敬故也是以內宰於六宮九嬪九禦皆教而獨無教世婦之說以其素習於禮不待教也或曰諸侯之宮何如曰諸侯之娶五人若三人左氏傳曰秦伯納女五人哀姜之嫁亦有葛屨五緉之語則是並夫人爲五也公羊言諸侯娶一國則二國往媵之以侄娣而陳有元妃二妃下妃之目則是並夫人爲三也至其宮則半天子故禮曰卜三宮之夫人世婦之吉者此其降殺之序也至其末也齊威公之夫人三內嬖如夫人者又六人則是九人也晉文公以夫人禮逆懷嬴然猶曰班在九人則是亦九人也而齊襄九妃之外又有六嬪皆有所依放其僣侈甚矣不可以爲法

昏問

或問古嫁娶之年男必以三十女必以二十乎曰然聖人爲男女之節弱而後冠非以美其容也責其成焉壯而後昬非以足其欲也責之代焉男至於三十則知慮周可以率人女至於二十則言容備可以事人矣故取是年以爲之節也或曰家語之說以爲二十三十者期至於此而不可過耳曰不然古人之言固有大爲之期者若三十二十云者一定而不易之辭也夫少之時血气未定此其當戒之時然而從之豈特傷生伐性而已將無以責其率人之智事人之道故記曰女子二十而嫁有故二十三而嫁聖人知夫有故者人事之所不免寧引而伸之至於二十有三終不先之於二十之前者此有以知其爲一定之辭也使是制而猶可進退宜曰男二十巳上而娶毋過三十女十四已上而嫁毋過二十豈不明哉曰若然必以是年則物有不備時有不暇也柰何曰古者昬禮之費省矣幣止於緇帛五兩牲止於魚祭而豚饋蓋常人之家累歳計之皆足以預辦也自秋成之後至於冰未泮之前凡百有五十日不爲無暇按其年而爲之不難也曰然則聖人何爲十九而娶曰夫三十而娶吾所論者禮之常親在者之所爲也若孔子之娶則孤子當室者之事也且夫昬禮以代親故重孤子𨿽未昬而固已代父矣室家不備則祭祀有所闕又慮民生之不長則絕嗣亡世有不可悔所以許其不待年而娶國君十五而生子亦爲是也曰仲春之月令會男女於是時也奔者不禁則又安可限以年曰此正欲其及是年耳夫嘉事常在秋故荀子曰霜降逆女冰泮殺止詩曰將子毋怒秋以爲期又曰士如歸妻迨冰未泮秋者歳之成農蠶之暇也故自秋以往凡男女之至於是年者各爲之嫁娶至冰泮之前而止聖人又懼夫民之不用令而使男女不得時少緩而至來年則舉趾之後又不復可議故於來年仲春之月司察男女之無夫家者官爲防之使各從其所欲𨿽奔猶不禁蓋事迫而其年不及此者固不許其奔使之從禮也曰若爾則不待其擇乎曰古者方田同井嫁娶不出其裏又多因於舊所以隆母黨安丰殺且不幹非耦也若諸侯之制周公魯公娶於薛孝惠娶於商自威以下娶於齊一世娶焉則再世因之古者夫之父婦之父皆謂之舅其母皆謂之姑而兩姓謂之兄弟者蓋其尊者多已之外親而其子多已之同儕故也此古之制也或曰六禮孰爲重曰莫重於納徴始則納采采者幣之色者也不敢有所議特若常人然以幣交其尊者而已問名則求其名將歸而卜之納吉者卜之於廟而吉反以告也納徵則以幣質信焉示不易矣鴈者何也曰男女相見必以摯摯者從所執也執玉之君聘以谷圭鴈大夫之摯也古者無大夫冠禮而有其昬禮雉死物也雞鶩無常匹故進而用之也禦輪何也曰古者同乘必推其能者禦之昬二人共乘也故召南云王姬之車平王之孫齊侯之子齊詩云有女同車婦人無自禦之道必男子禦之將行調車者事之宜也

羅鄂州小集卷二

欽定四庫全書

羅鄂州小集卷三

宋羅願撰序

爾雅翼後序

惟宋十一世淳熈攺元羅子次爾雅翼定著五萬餘言乃論古初造化始耑萬彚芒芴並生其間民生如標枝豕爲羣自以爲一物不自貴珍有聖人者立桀出其倫使同類相收異類區分正名百物毛羽介鱗圜首方趾自別爲民乃佃乃漁乃栞乃焚選百羞百谷以爲常珍味其辛毒俾相君臣靈智以爲蓄猛虣服循異物著之鼎別姦與神遂超萬物莫之與鄰號名三才與天地均裁制萬品皆由於人物患旣去其利畢陳智者用其實因旣以文有所著作假之而論故詩首闗雎春秋感麟易八卦始畫仰天俯地窮鳥獸之文書契因之是生典墳禮觀象作服防死生之物以明卑尊龡竹聴鳯爲樂本原魯論貴多識譏五穀不分聖有所不語亦有所常言至王防紀逺物則多異聞離騒志潔惟掇其芳芬不若爾雅博洽雅馴起於漢世學者自爲專門欲輔成詩道廣摭旁穿萬物異名始著爲篇先師說之義多不鮮由古學廢絕說者無所旁緣風土不同各據所偏江南之產逾北而遷至於語音亦不相防鄭人命死防擬於璵璠六書之相假鱓則爲鱣物亦固有難識不可泛觀惡莠亂苗豫章須七年非好古博雅身履藪澤孰能究宣野人能別之不能見於傳至謂鴞女匠魚罟爲荃六駮以爲馬不可駕牽謂芍藥無香說芳艸者初不識蕙與蘭羅子疾之乃探其源因爾雅爲資略其訓詁山川星辰研防動植不爲因循觀實於秋玩華於春俯瞰淵魚仰察鳥雲山林臯壤遇物而欣有不觧者謀及芻薪農圃以爲師釣弋則親用相參伍必得其眞此書之成爲雅羽翰其如海其負如山其稱物小義炳而寛不彊所不知義無不安宇中所有目撃而存指毛命獸見末知根可用閎覽虞恱性情玩化無窮以觀我生率是佐時人主以裁成通之於六籍疑義以明千世之下與雅並行後有子云君山之疇乃知其精雅道復顯功亦宏矣

古今長者錄序

始願幼時暮從諸兄退自學先君取後漢書指馬援所以戒兄子者使誦之益取卓茂劉寛等傳略爲觧其指意歸輙習誦使夙知世有退讓長者之行渉事以來備更險易𨿽或加已以橫逆直自不屑者以先訓著於心趣捨素定故也竊惟長者之名不顯於前世獨詳於戰國秦漢之間起於世衰道微時論迫隘相與角長短較險易各務近其所欲而推逺其所惡無復忠厚純固之气象其有識之士秉心不競又深知天下之理毀譽之無定說而非一時口舌之所伸利害之無定端而趨利者未必得避害者不必遽免是以已之所安人或睨之則釋去而不辭加之以眾人所惡事之晻昩者則亦悠然處之而不屑合於論語之犯而不校禮之不報無道書之斷斷無他技而有容者譬之有人年長渉事處於眾穉之間過而見陵則亦畜之而已耳必不與之屑屑是𨿽非明君嚴父之所以教督成就人者要非眾稚之所能蓋超然有爲人長之道故命之曰長者昔者漢武帝初立首問天下長者而田叔引孟舒其後張釋之亦稱絳侯東陽侯張相如之爲人以止嗇夫之遷東陽以太子傅免選可爲傅者則用萬石君比景帝置相亦以魏其爲沾沾自喜而用建陵侯綰當是時人厭秦俗之薄相與勉爲渾厚而文帝資尢長者以此唱之一時朝廷內外持論皆如此其流至於孝景數十年間人人自重恥言人過禮譲興而刑罰省孰謂長者之論無益於人之國耶故因先世所訓者爲資益摭取前世所爲若此者摠之爲若干捲命曰古今長者錄詳夫古人之如此非有意於聞也特其秉心不競以世俗爲不可告語寧以其身少忍而容之幸而其事適著則爲人所稱嘆不幸而事不白於當世則亦已矣然要之天下之事捐利以與人者利旣去而名歸之受惡而不辭者毀譽久而公論出焉是以昔之長者每務假人而常都天下之顯號然其本心非有徼於此而爲也如使其人可以告語不待已之推利引惡𨿽在我無獲長者之名而可使彼不防於不義則昔之人尢樂爲之顧其勢有不能爾夫長者之道其失使人無所懲予又懼夫或者不務原昔人之心特樂其名而襲其迹姑務以徳報怨引惡自予躬自厚而使夫人者或無地以自處此非天下之通道且非願之所謂也故極其說使覽者得擇焉

送章徳昂之於潛序

章徳昂之官於潛常所往來者相與送以詩願輯而讀之曰美哉夫章子早以文蓻操行自植立以起其家以吾州號多士率二百貢一人章子比再貢連爲第一禮部合天下論俊在十九人之列得官畿縣去家財百里間一歳奉其父母往官焉其名譽屢施於人其祿廩速及其親其器業能大其官是可詩已𨿽然願將有以爲贈夫中都百司萃天下之才執政者或不能盡悉大率溫裕粹美者於進宜士之求速化者因以此相尙類謙默自約敕而爲好言於下流而至於府縣之吏至或放之甚可憫也子其戒之子之職以消去賦籍爲稱異時居此者以其事淺近或不屑一遇貪暴吏將復按其籍而索之使民有連歳再輸者甚可傷也子其勉之且子獨無以處我乎

張仲思字序

願前在贑州求客於郡之賢者安福尉李君君言其友張生與之處久而不厭生名合字仲權以權爲非進學者之事請易於願字之曰仲思且爲之言曰天下之理無有縣隔思茍至焉其皆合也古者於天下之具未立智者以意爲之使金與木相附而飛傳心目之巧於百步之外患夫勞且逺也則以人之心諭馬意合十六號截然如引繩而燕越縣於其轡疾痛不可知則又以數取病者長短斜直望表而刺之其入如芒且死倔然以生人謀之所窮則選取昆虫艸木之老有智者尊而命之以通於不可測知之鬼神若是者皆不近也而卒如人之求特於理之中有可以懸合者古今智者窺見其然因積思以通之以爲天下利其始也防其漸也必宻終則悉如人之所欲爲無毫髮不盡千世之下以爲是固然不知其始之用心至於此極也儒者之道去已之私以盡其所受之分以施扵上下親疏之際此其更智者益多彼作於前者因其心力之所成就固已思而睿睿而聖矣其大經大法埀後世者皆具今之學者亦合於彼而已合者從之其不合者則又思之蚤夜積而不止視前之宻者日更以爲疏則知所決擇矣夫心者易寤者也巧便者也能從人者也善變化者也不可窮者也惟其置而不用則沈著而不靈敗壊而無力終日竊行而莫之覺也不然是昭昭者用之得其道彼將自能巧變汰去浮游散越之念而日就親切忽不自知其合也古所謂思之不得鬼神教之非鬼神之力也其精气之極也豈謂是歟論語曰未之思也夫何逺之有願將窮此而未能仲思勉之

記

程儀同廟記

壯士之出身用武以立功顯名於時者世常有之然能使其鄕百世思之者鮮矣中古以來相矜以權利有齧臂而去其親爲間而焚其孥臨陳而欺其友茍取一切不顧所厚其威則伸於敵矣而不見信於族黨其位則列於朝矣而不見譽於州裏激揚人主之前矜視同列得志富貴矣而不可以見故鄕之父老先世之丘墓往往隨宦畱止不能復還使其子孫爲覊人於四方數世之後燕秦楚越矣而況能使其鄕百世思之者哉若吾州程公則不然公諱靈洗始梁侯景之亂公以布衣起義奉太守蕭隠以捍州裏元帝因命以郡事以故此邦之人得免於亂陳髙祖名號旣著公晚而後屈猶及爲佐命上將當時論其功烈已定配髙祖之廟而鄕人追思其義亦相與祠之不忘今距州三十里有地名黃墩者墓與宅卜在焉宅旣匯爲湖其淸可鑑時有巨魚出遊漁者莫敢取相傳天气淸晏往往見宮室其下云又卽其墓旁爲壇而祀之如是古矣水旱必求求必應比近所報常有八十餘社於是有方氏者以爲古之祭用壇降及後世肖象以棲神設牀以安象非棟宇無以拒旁風仰雨之入故自郊社之外古百辟卿士在今者例皆廟事矧神出三代後乃獨用古之壇無益於實若廟而嚴之庻於時爲稱乃以某年月爲屋若干楹嗚呼吾乃今知有功烈者之不忘也古之見祭於人者當時則祀過則捨之梁陳氏之去今六百餘年矣其恩之及我者耳與目不接矣不接則宜懈以廢然益相與崇奉以壇爲不足昉扵此乎立廟是非其道有可懷者乎由此觀之𨿽百世可也於是方氏之進士曰必東因願所善張師顏以請乃爲之詩曰

士生立朝終始於鄕一有可稱沒而不忘有用其力勤於衛上鐘銘魏氏以從大享有厚其黨而薄其躬燕齊相率社彼欒公赳赳儀同義烈兩出節捍父邦功書帝室於穆髙廟龍姿日容冠劍侑傍儼如在宮其在於鄕壇壝是飭羔豚毋薄亦人之力偉哉如公神明之特優遊祀典進退血食載祀六百物有廢興慨思昔賢廟食是矜古今異時器非豆豋虛設壇陛榛莽易陵隨時稱物亦神所馮乃作新廟邦人所瞻物久則替我久益嚴坎其撃鼓黃牢之下牲升於堂樂坐於廡以齊以宿以拜以俯我公比鄰公我父母追惟平生勿忘吾土時節請帝以相風雨配食一代有污曁隆不如鄕之人與其始終始吾莫原終則未已銘詩於石維廟之始

淳安縣社壇記

士有出於五帝之世而見祀於今禮有隆於三代之時而不廢於後此不惟其人可尊其誼之所該者至深逺矣蓋自去古旣邈五帝之臣其傳者無幾而髙陽氏之土正有虞氏之稷官世獨相與社而稷之見於展禽史墨之說其禮壇而不屋腥而不熟有爼豆而無杯器又皆商周之舊典上下數千年嗣不敢有所變豈可以不知其故哉先王之治本於誠惟能致知以通之故其遇事無精觕表裏之異知土谷者民情之所重而社與稷實司焉則自丘民以上隨其所在封而祀之天子以建諸侯而諸侯以有其國君民之情如此其同也以其生有平土植谷之能灼知其精神死不泯滅屬之以雨暘寒燠之事無不得其所欲天人之際又如此其不異也因其沐浴齋宿登降薦徹者有爲人下之道則從而訓民以爲事君之法因其水旱有變置之說而諸侯之不職者亦不得免焉則等而施之以爲馭臣之法一歳之間春以出火秋以卜稼冬以息老有屬民讀法之事有用幣捄變之事其或不得已而用民於兵小則受肉而行師大則釁主而出境有功獻於是有罪戮於是此如家人父子之出告反面而從事扵其庭內非以是爲希濶之典而行之也重民之居而敬其食故其俗生厚而不遷明命有功者而祀之故其民端慤而不鬼因物之常而寓其教訓故令行禁止而風俗成民日見上之親已而所施又無悖乎四時之序是以其上易爲而其神易福也嗚呼古之求於社與稷者其詳如此非固欲神之而已蓋知至意誠無精觕表裏之異則散於事者可以知其政而寓於政者可以觀其禮此所以爲不貳也後世與民相接者至簡矣惟其治財聴訟施於官府者然後以爲政初非殽於社而降之若是者神固無與也裏中之社喧囂而醉飽惟其習儀蕆事存於有司者然後以爲禮雞鳴而行事未明而瘞若是者民亦不知也且夫耳目之所不接而欲變化其心術已不可得況所謂出火之早晚與來歳五種之宜否所息之物所捄之變則其說旣古矣兵農已分而師祭者遷矣是後世之求於社與稷者甚略也然防其存於今日者而尙論其故則其人蓋五帝之佐而其禮乃三代之舊生人之類所以得相收至今者賴其力爲多而前世祀禮之僅存者此而已故猶相與守之而學者尢樂道之云爾長樂陳君來爲淳安縣方是時議者以州縣社稷壇壝多不葺詔長吏修築守防月檢察之君於是卽縣西二里故所謂社稷者並風雨雷師之壝更伐石治之且爲屋者三以待事築墻七百尺而外閉之淳熈七年二月中戊旣成而祭請記於願願爲之言曰夫壇壝之費可能也長吏始至親謁而視之使者行部察修餙不如儀者此又甲令之所有也令明著之而吏或不務何哉彼其心私以爲迂逺於事情況欲推古誼以合之民事以稱國家命祀之意乎有以知其難也君之五世從祖樞宻直學士以經行名當世始爲仙居令過社稷孔子廟必下而趨故君因上之命而知奔走其事願𨿽不識君然聞其聴訟平恕修學校治橋道溝渠又勸大戶出田爲義役類有意扵民者因爲推攷古者社稷之誼以今之良有司爲將有取乎此也

陶令祠堂記

淵明之爲縣八十餘日爾然世稱陶彭澤用縣配其姓以傳縣亦世世祀之味斯人風旨非假雕餙直取諸胸臆便自宏逺語有之曰恭近禮儉近仁信近情生人相與正在情實中三季以前共由斯道不知有心口表裏之異故在已者無愧在人者不勞世逺道微俗旣流遁士亦不深得教意凡出眞情者一皆掩抑覆防察其意本欲求全乃更入於不情不知人情所宜有者饑食渇飲勞憊欲息在於有形者均所不免倘直以此指表見於外非必名教所禁而爲此委曲者自吝心未遣耳易之彖天地萬物皆以其情見而禮經大順之世然後人不愛其情乃知眞情之閟爲日已久又自東漢之末矯枉旣過正始以來始尙通曠本欲稍反情實然以此相矜末流之獘愈不勝其僞叫號裎袒便足欺世傾身障簏猶爲名士若淵明生百代之後獨頽然任實𨿽淸風髙節邈然難嗣而言論所表篇什所寄率書生之素業或老農之常務仕不曰行志聊資三逕而已去不曰爲髙情在駿奔而已饑則乞食醉便遣客不借琴以爲雅故無弦亦可不因酒以爲達故把菊自足眞風所播直掃魏晉澆習嘗有詩云羲農去我久滿世少復眞汲汲魯中叟彌縫使其淳嗚呼自頃諸人祖莊生餘論皆言淳漓朴散繄周孔禮訓使然孰知魯叟爲此將以淳之耶蓋淵明之志及此則其處已已審矣在縣日淺事𨿽不具見然初不以家累自隨送一力助其子而慈祥繾綣之意與視儼等不殊只此一語便可祠之百世迹其求邑𨿽指公田爲酒之利然來去以秋冬仲月非播植之時而傳遽有種秫之數又督郵小兒𨿽不束帯向之固自未害不足遽用是日決去畱也此爲未深知淵明者祠屋象設久益敝願兄端翔爲縣始新之而命願爲記兄爲人無機事其仕進常委分爲淵明之縣心益向慕之蓋將希風昔人而未能也官今爲奉議郎名頡字端翔云

小蓬萊記

江西之勝者有南安之小蓬萊焉其始自城外釃水爲渠分流以入守貳之舍蓄以爲池非專爲觀遊也池旣足於水異時通守喜事者不知其何人卽池中之隠起者爲亭環以嘉木巧石使略相蔽虧望之欝然島勢成就因取於道家所謂三神山者而爲之名歳益久或負其石以去亭亦捐棄不治今年承議郎鄱陽胡君惜其虧於已成爲之起廢願時從旁郡以事來相從於其上而樂之君謂我盍記之聞三神山之傳在勃海中昔之求者患不見其气至則山反居水下臨之則風輙引去故嘗使人三反太息獨知其迥臨大壑終古靈峙而爲長往自好者之所宅其荒忽不可得而詳也南安故秦橫浦闗諸侯之起尉佗移檄絕道以自守至漢六世呂嘉函封漢使者節置塞上卽闗下之地是也其地於今當庾嶺之北三十里逮樓船將軍伐越亦下橫浦宋興淳化初始割於防州使自爲守遭世承平不見火盜之警吏得以間日寓其勝槪故於秦漢故塞之地而有燕齊海上恢詭之觀其軒牖淒潤宿云之所出納檐宇煇煥倒景之所浮動徒越漸車之水登降步仭之上非有風濤險逺隔絕之助而气象淸奧塵土不雜果若乘飛車超弱水踏靈鼇而嬉也蓋吏之患常患於失眞而仙之過過在離人不能以相通爲通守者於其境內無所不統誠並心以流化使官不過求而民安之令有休沐上之所賜也時亦自縱於池島之間而托興於囂之外有吏之治而無失眞之患有仙之適而無離人之過從容紳笏而願與遊方之外者第其樂之廣狹豈必然眞相求於海瀕之寂寞者然後爲快哉君於事無不經意到官期月首撤其聴事而新之百年朽屋化爲髙明稱其爲半刺史之居而餘力有及於此此其少時從包山程公遊諳吏事喜爲詩山水之樂其有以知之矣

徽州城陽院五輪藏記

佛氏之書載以五輪此役之巨麗者也以吾州人之勤於力今歙縣南所謂城陽院者乃亦有之先是紹興中里人余聰買其書號四大部寘院中歳益久主僧宗仁謀所以藏之首得錢百萬於同裏張應周而余實余端誠繼之錢各五十萬又別累積凡爲緡以三萬計一年而藏室具又二年當乾道之九年而輪畢成凡其書亦隨具斯亦難矣夫五天竺蓋聮綴木葉右行而記之以爲文字及其寫以黃紙標以赤軸凾貯而尊閣之者皆華人之爲也然而未有輪也傅氏鑄銅以爲式其植若箸橫爲梁而中貫之列七佛焉觸之以指則轉而不窮是輪而已矣其後因之爲大輪八觚上象鈞天帝居下爲昆侖海水仿百物以爲餙猶不盡其巧則又分而爲五當其無事不震不動大小樅然芬煙旣作有聲砰然起於地中則有軋軋者羣起而和中聴未及審而所觀變於前恍然如入雷電之室隠轔揮霍而莫知所爲如五山之宮殿岌嶪無所著而隨物播徙如充庭之輅禮畢而出鑾鳴轂動相切而爭馳其上則爲鳳爲猊爲天人爲龍蛇巨雀之神爲旌蓋爲网鐸爲金爲碧爲火與日爲艸木華實散於五八四十面之中更見疊出而不相蔽虧使玩常習故者視之震心目而不知其外曠宇天髙地下八方奠位自若也彼相進以伎者一至於此夫孰求其初要而言之此其意亦有所表又以人之情恱於巨麗得佐其說以行患於多方其書五車荘周偉之以終天下之道術東方生正書至用三千牘公車令兩人共持僅能勝之人主欣然讀之二月乃盡皆以言博而役巨傳之至今今是書逾五千卷藏之者又如此獨不爲偉乎宗仁禦眾以律能使其徒皆樂事勸功而智海尢堅忍至以醫道走四方用佐費所以能鼓舞斯人而與之爲其難者歟淳熈二年四月十五州人羅願記並書

羅鄂州小集卷三

欽定四庫全書

羅鄂州小集卷四

宋羅願撰行錄

劉丰國行錄

故丰國劉君諱滁字全因其先自廬陵遷袁之新諭開寶中式隨李氏歸京師歷工部員外郎判三司磨勘司贈太保生立徳祕書監贈太尉仍世見國史生斁官太中大夫歷守淮陽池睦溫始居揚州生武賢爲承議郎知盱眙縣生君於滁之全椒因以命之君早歳溫雅盱眙府君使主客客皆恱君弟淦不娶建炎南渡與母兄謀散處避難三兄各欲將母以行母李夫人笑曰我隨安兒牛兒隨我安兒者君小字牛兒淦也自此與淦扶持轉徒升洪吉防間者九年賊見者感其誠不加害或指避兵之方從父亞夫官通顯沒有遺澤其子符選於族曰君孝友以與之補將仕郎辟權幹辦廣南監司事先是亂定後生計蕭然父故人諸公相與賑卹之至是得祿慨然曰自今免煩人矣在官蚤作官事有未竟者念之不置其爲建州丰國監也嘗兼戶曹時廩中獨有陳粟乃先以給官吏建安丞李衛攝官幕下得米怒馳取君所請視之黙然慙已而賦羣卒皆無一言君和易曠淡望表知裏有語輙盡不記人過已則甘寢達旦所居人多言此官省事始磨勘陳夫人旣寡聚書以教諸子世號墨莊夫人及君旣壯念先世所藏散亡乃請江南徐兢錢唐吳說各以所善篆楷爲作墨荘字在建安買書五百防新安朱熹爲之記君初娶長垣趙氏承議郎忠恕女再娶雍丘裴氏河東提刑珪女兩男子靖之淸之三女曰信曰蕭曰郝趙夫人尢賢而有文夫婦手寫經史以課兒女君旣禮愛文儒在豫章友儀眞郭景仁居臨江善楊願君𨿽貧少供饋而二君教其子靖之不倦者以與君友善故也靖之每夕歸轉以教其弟淸之而景仁願後皆以進士官陞朝爲文人及靖之甫冠君使幹門內事若不急於科第者然卒成名其後稍趣淸之就試謂人曰此子來年亦當得官靖之問君君曰我以門戶料之耳已而果然君閒居不治田業當官所得祿與兄弟共之兩兄洪沇旣沒無嗣今惟兄沂諸孫與君子孫處其嫁娶不問有無惟擇門戶及其人良者濟北晁子綺廸功郎東平黃朋從成忠郎開封張謨其壻也君生元符三年十月丁已以紹興二十九年二月甲寅終嘗兩監潭州南嶽廟以監賞陞承直郎用致仕得通直郎年六十一葬廬陵今贈承議郎君故世家以儒學爲門戶其勤身睦族皆父祖遺事故不顯其殊異之行然艱難來衣冠子孫墜失其緒君獨兢兢追誦先世之意以詔其子使有聞二子又能自力及君沒後靖之教授贑州嚴重有師道士頗興於行業不幸早世淸之仕於時以禮進退其於人諄誨不倦嘗入爲太常主簿今佐鄂州所植立當不泯於世君所就旣如此矣靖之字子和淸之字子澄皆與予善新安羅願曰不誣其親以傷天下之公議子澄有之不諛死恱生以求實其言願將學焉述劉丰國行錄

墓志銘

劉子信墓志銘【代陳臯作】

臯之六世祖姑宜春郡夫人陳氏是爲判三司磨勘贈太子太保新諭劉公諱式之配能聚書以教其子有墨莊之名五子皆有行業俱賜第爲卿監郎官鄕裏稱爲五君而謂五君之母爲墨莊夫人事見國史及安定胡先生賢惠錄故劉氏陳氏號世君諱肅字子信磨勘公五世孫曾祖太中大夫斁祖承議郎武賢父沂字丈因隠居不耀娶防稽人顧長官復經女生咸及君咸未冠而卒及文因沒君獨躬艱勤以飬母自太中以來居揚州文樓巷文因當建炎間避地居豫章之新吳叔父監丰國監承議郎淦時亦轉居江西諸郡欲招君合居不能遂乾道四年丰國之子靖之淸之始歸君廬陵君妻張氏生一女蚤世乃以其女醜季適臯之子崇儼而君晚亦得男子子曰理季順季靖之爲贑州教授以卒及淸之佐鄂州奉君之官所以娛侍者甚至君寡過易足幼讀論孟毛氏詩頗成誦晚得子則躬訓導之不幸嬰肺疾方有病時崇儼夫婦及君之姊子徐文達皆在旁君曰若等環我我復何憾顧言曰叔父諱淦無後其以順季爲孫而令吾殤兄子之告於廟書於譜其可淳熈十年八月甲午卒官舍享年六十二其年十月壬寅歸塟廬陵縣儒行鄕曲石山丰國墳之西南系曰君中年覉艱族散而復合身老而更紹者以從弟競爽故也旣得兩男子卽以其一後季父以及其兄益廣其宗善夫

宜人趙氏墓志銘

朝請大夫知全州管公鑑之夫人太府少卿趙公汝誼之姊也願守武昌而少卿使緫賦於是以所紀姊夫人之狀與全州之書以來屬願銘始楚王元佐以太宗子封五世而至夫人之曾祖考士顆贈安化軍節度使武當侯生不迷贈右奉直大夫生善良歷朝請大夫知無爲軍贈太中大夫夫人同產七人已爲長母令人孫氏沒時年尙幼啼泣不絕聲聞者爲隕涕祖母太恭人尹氏嘗有疾晨夕扶持在牀尹恭人憐其幼勉令自逸斂容曰兒恨不以身代顧何心捨去管爲臨汝大族夫人承上拊下得其驩念全州生事未立每事必親量入節已厚嫁夫之二妺及凡昏嫁各以時全州壯歳宰泰寧或厲威嚴必從容諷解之至課諸子讀書未嘗假詞色子湛嘗三以進士入貢夫人亦泛覽曉文義始太中之防聞訃屢絕至是有年矣臨終猶以不見墳墓爲言其仁慈才智如此積封至宜人享年若干淳熈七年九月丁丑終於家十二月壬寅於金谿縣歸徳鄕烏石峯之原子男三人長迪功郎澧州司理參軍湛也次將仕郎淇次洪女六人其一尙幼五壻忠翊郎趙彥逮將仕郎呂浩進士防仲鈞國學進士張椿將仕郎趙崇儁銘曰

夫人世貴系自太支姊弟有聞惟慶之貽旣勤其夫又淑其子宗則昭矣管亦世祀

碑

鄂州張烈女祠堂碑

嘉祐三年春正月甲申有詔封江夏民妻張氏爲旌徳縣君表其墓曰烈女勑州縣致奠且賜其家酒帛謹按張氏鄂州江夏縣人嫁爲民妻裏中少年有謝師乞者過其家欲通之脇以白刃張氏大罵曰庸奴我寧死豈從汝耶師乞割其咽未卽死猶捽師乞以告事聞有是命後百餘年願來爲州訪問故所表烈女處中更兵火吏民無知者距城東十里有黃鶴山州人之葬者多在焉歳時拜掃必至所謂勝緣僧捨者乃與通判劉君謀立祠其中以稱明詔之遺意夫男女之際聖人嚴之尊其冠昏而定其配偶限其內外而別其氏出粲然有倫不相淩越斯人之所以別於禽獸中國之所以貴於夷狄率是道也亂之生也起於逸居之小人誘於耳目不勝血气捨其良心而慢其遺體順則侵尋於非禮如夜行之犯露有不能勝則易愛爲忍至於殺人以求之譬如當晝狂走抵株枿而蹈水火禮不能止法不能禁禍多唱於陽而成於陰以失身防偶亂倫滅類者亦何可勝數而其婦人女子乃有能明一定之分不背其夫不辱其親身可危而志不可折者是豈不繋於其人也哉夫殺身成仁捨生取義此學者之志而大丈夫之事也顧家人女子乃能之用心如日月厲操如霜雪信如寒暑之不遷堅如金石之不化故以匹婦之微而齒扵封君之賞生百代之後而擬於上世之烈處窮閻之下而揚於天子之庭其家有賜其位有奠其藏有表精神凜凜人益可敬而彼一時狂子固已戮之有司滛昏之魄泯漠不靈夷考其初則生相邇也死相踵也然或榮如升於天或辱如墜於淵繋於念慮操捨之間耳𨿽然是女者非特以一時能死爲諒也彼其平居服從君上之教而安受父母之訓動靜專一中志定矣以故𨿽遇倉卒之際而不亂夫鄂通達之州江漢防焉周之興也此方之男女先被其化其詩曰南有喬木不可休息漢有防女不可求思漢之廣矣不可泳思江之永矣不可方思蓋女𨿽閒暇而使人退聼不敢存覬欲之念男𨿽感恱而隨卽自克以能復思慮之正故繋之周南是女𨿽不幸遭變然能自潔淸不屈於彊暴之辱又同出於風詩江漢之域惜其不得如漢女之從容而徒爲召南貞信之頌是可嘆也自頃歳以來五民僑處爲吏者思擇令典以示民深惟國家每三歳常詔有司崇古丘墓而顯孝子順孫正婦此祠之設一動而二義附焉使方來之人過而問其故察彼柔弱之質猶能以禮自終況爲男子何忍觸情從欲自棄於不義而其婦人女子觀而化者思彼當事之變獨爲其所難則凡平居修飭毋失身於茍賤乃事之易者皆可以自警云爾淳熈十一年二月甲戌朝奉郎權發遣軍州事新安羅願端良文奉議郎權通判軍州事臨江劉淸之子澄書

箴

贛州通判箴

大庾之陰廬陵以南地曠俗貧民有遁心罰不可屢興粟不可妄敷流民勸歸曠土乃居歸者有徒彼姦孰覦亂所由生吏無逺謨匪爲民則卹而爲盜乃圖扶持不力亦佐之在帝仁祖惠我逺黎守以淸獻而副以濓溪同心於民民是以懷丞臣攝贛敢告司階

文

愛蓮堂上梁文

兒郎偉古今相接風景要且不殊賢哲所臨艸木便爲可敬況典刑之𨿽逺有嗜好之可求用寄襟懷不專防觀濓溪先生早懷斯道來佐此州千古師資孰與洛中之比一時賔主更陪淸獻之遊惜承平舊事之無傳此有志後人之所嘆通判奉議相望百載繼守一官春木之芚固已不忘於夢甘棠所說猶將如見其人謂此荷華乃今昌歜出污濯防薫兮含水土之和斂暮開晨浩然得風露之正卽官池而創祖營便坐以遙臨豈無他人慨獨希於往轍後有作者將復感於斯堂方掲修梁可無善禱

拋梁東三月融和處處通要識春風行水底女錢無數疊靑銅

拋梁西看取新花出淤泥不但愛蓮兼愛水先生到處卽濓溪

拋梁南仰止遺蹤略有三庾嶺曲江徽較逺請君來此對紅酣

拋梁北郡圃相過如帶直遐想南臺步屧來幾年同事初相識

拋梁上太極光陰涵萬象臥聞好雨到髙檐新瓦小荷聲一樣

拋梁下勝日對花揮玉斚約束紅裙莫遣來此中但可談風雅

伏願上梁之後萬家買犢十邑鳴農畆丰登胥樂大江之右官曹整暇不殊嘉祐之前气葉而山川屏沴化行而庠序多賢

祭郟知府文

嗚呼願年三十一第未收心非敢忘晼晚是憂龍飛之年五千俊防我獨逢公乃決去畱持示舍人品題則優遂達帝聰世科以酬亦旣見知復得我州遇我益親曠絕輩儔文筆我持燕防我諏賔爼我陪樂而不流我當作縣言眷松楸欲脫不可如鷹在韝防公觧紱將入告猷言之諸公祠職是修出處皆遂繄公之由每憶始春山寺追遊或傳公沒涕泗沾裘後審吉音如屙得瘳追維我公逺繼前修歷官四十無宅與疇九男森然不暇爲謀諸甥孌兮嫁送則周抵掌之談足起懦偸一佩虎符民瘼以求繭絲之奏淵感凝旒屬車星陳鶠閣云浮生卒不歷已焉長休我聞公防方假緹油緘書塞嶺逺弔長洲饋奠不時公無我郵感今懷昔事隔明幽公愛我文我心正愁浩蕩失次以爲公羞一觴千里能領此不

祭張夢錫文

頃者州裏俊造缺微士保所聞不相告語迨子之出溢於文詞用禮春秋再先賔貢自玆秀異繼興者多抱其藝能更取科第子名最早未著靑衫頗欲出奇命輙不偶平生讜論思對楓庭云何四十自絕昭代夜靜琴冷月明思淸豈伊羽人與子徵逐追惟平日負才寡與於願兄弟信爲有情我來之官子出就館惠我百紙先以七言相期之心固在晚暮忽得鄕信淸淚滿頰是夕夣子過我如生城角悲鳴忽悟隔世天髙浪濶將子實來豈吾神誠自爲變嗚呼夢錫與子同裏知相愛慕才及十年俯仰之間便復一世延陵未反徐君先沒心𨿽相許時不待人觧劍掛樹古人所吒臨風浩嘆送此一觴死者有知猶吾夢錫遂無知也豈不悲哉

祭張彥仁文

嗚呼彥仁故父之客我曹執友始在冠歳介然有守其事父母不顓節口勞辱在前安佚在後先君韙之以爲稱首晚寓醫肆湼不塵垢苦言彊人或棄以走其淸宜貧其恬宜壽貧而有徵壽胡不耉存存之要庻其不朽我歸自防旬朔易久今兩無人客位惟帚誰如此髯世不多有狂言寄哀公亦聞否

祭施司諫文

嗟人生之相與初豈論於故新挾誠意以相求亦安往而不親公早歳而駿發防髙足乎要津歷著廷與諫省久聲名之在人我晚進而眎公蓋爵齒之不論當龍飛而對防公實奏乎嚴宸辱寅緣其有在眇會合以無因後十載予佐州行中途之兟兟望貢川之猶邈知阻嶺而帶閩謂師帥其孰宜公適降乎明倫奄十縣與三州懍先聲之所震我𨿽昩乎平生公巳察其忱恂貢長牋而寫臆乃數展而時呻過國都而誇示飽傳玩乎四鄰恨答者之未工乃自出其瑰珍曰子肱之三折求子助而禔身逮旣接於色辭近君子之光塵公有懷而必盡願無見而不申朝發議於黃堂罄民瘼而同詢夕燕衎乎相求粲藝文而雜陳閔棄孩之滅類惡倍粟之傷民酌惠術以漸行庶逺氓之可均𨿽擿姦之似察抑爲吏之終循登欝孤而有慨念馨膳之及晨謇臨兮而不忍意惻愴而傷神曰去此其何難惜吾佐之孔仁惟明時之置守立副貳以同寅兩相得之罕逢或越肝而膽秦公天資之峻峙气髙世而益振晚托契於吾曹悲此意之殊辛繼別佩於守符庻人事之屈伸方昕朝而入對忽大夜以長窀願官滿而東歸厭江湖之漣淪撰秋杪以造都俄旅食其經春恐贈弔之不時起攬涕而霑巾假健步以致哀悵我生之長貧寓千里於一桮記始別如隔晨死生異兮長辭精爽在兮不泯

祭勾芒文

靑鳥司開土牛戒事昭聖時之令典祈先古之貴神髙廩可期預報一年之喜防鞭微動散爲千里之和相帝之功繄民是賴

祭都統文

惟夫子之起家際當世之盛明負才气之無雙果首冠乎羣英旣詩書之惇閱亦韜略之縱橫待望實之具孚信謀帥之不輕始州麾而小試旋使節以兼程進入扈於殿巖屯羽衛其肅淸出爰當於一靣儼萬里之長城察奇龎與福艾宜勇功而智名方時平而有待將星殞兮宵驚慘三軍之失色悵萬馬之無聲願被命於此州實依倚於行營念軍民之一體每言話以通誠時樽爼以相陪辱意气之我傾悵數晨之永隔感在昔之餘情躬菲奠以訴哀淚浪浪其沾纓咄淩煙之未盡慨莫遂兮平生

題防

書劉子和行狀後

始願佐贛州在學之士一見而退無數造吾之屏者間攝州事無至吾之庭者願素聞教授劉君靖之之賢意有以勸率之問之而信君孝友莊靖學有本原旣使諸生知有濓溪爲之祠矣乃日爲發明義理之學俾沈泳乎聖哲之防言而踐履乎士君子之實地贛之士資稟勁厲又無先入浮僞之說於其中獨爲科第之習聞君開示正大得心所同者有以用其力後進願學之士尢歆羨者十餘人防君弟淸之在母兄側諸生日承師訓而間從君之弟優防厭飫之气質漸易先是官書少君買於旁郡及出篋中書諸生所未見者令傳寫師弟子相見禮不備君假以數月俸爲具冠帶守貳且至不出迎者舊輸錢三百君終以眎事後三日旅見更以其罰懲出者諸生之欲防見於大夫者與求於有司者必先自言可已者已之卽士受屈亦時爲言月朔始盡陳諸生之業於堂曰使守貳有意者可按而攷也君知要而勤小物以故能令在學者率自重尙亷隅去茍且之習他日廣坐有言慢防之好以恱眾者士聞皆恥之願到官兩月君攺秩當去間爲願道所施次第與始爲之之難君去後士有經指授者議論證據必曰劉先生之言如是繼自今有特立見於世者要自君發之君以教爲官卽能美其俗以此知師道之不可不立而士之所以異乎民也願旣哭君之防惜君所學獨施於此官以歿故書君之狀後以相備且益勸贛之士子使勿防淳熈五年六月戊辰新安羅願書

書急就篇後

右急就篇漢黃門令史防作唐祕書監顏師古爲之訓觧此篇舊分三十二章前代能書者多以艸書寫之今惟有一本相傳是吳皇象寫比顏觧本無焦滅胡以下六十三字才三十一章而已國朝太宗皇帝嘗親書此篇又於顏本外多齊國山陽兩章凡爲章三十有四此兩章蓋起於東漢按急就篇末說長安中涇渭街術故此篇亦言洛陽人物之盛以相當而鄗縣以世祖卽位之地升其名爲髙邑與先漢所攺眞定常山並列此爲後漢人所續不疑又豫章黃太史手校本出於太和人家亦有此兩章黃扵篇中時小小箋釋而顏觧本亦自有詳略不同防戶部郎中揔六道賦天水趙公欲是正傳廣之乃用禮部侍郎眉山李公所藏顏本校鄂州通守臨江劉子澄本兼考諸本正文同異及附黃太史所箋於其下見今顏本不分章則從而因之升注爲大字用便觀覽而列兩章於篇外可傳後古者學童六歳至十歳教之數與方名及朔望六甲書計之事蓋循末以窮本因蓺以濟道濫觴乎小學之源而涵泳乎大學之海終其身不厭至秦不然棄其道本而志其藝末丞相李斯等𨿽頗作蒼頡爰歷博學篇然天下方專學法令以吏爲師詩書六藝之言棄不習學者進無所依退無可玩自童幼鄙之以爲書足記姓名而已又其篇𨿽名祖蒼頡而實異史籕時益多事而徒之字方起漢興稍開書禁兼崇字學吏民上書頗劾其不正者然古來用字約少板防所書多者才百名以上今漢代試爲史者一童所記至九千字烏覩古所謂正哉防當孝元時去斯等已逺獨能取其篇中正字類而韻之以爲此書使操觚小童不隨俗迷誤是時元帝善史書而防爲此篇皆稍近古傳稱遊勤心納忠有所補益豈此類耶自東漢杜度張芝善槁法始用以寫此章號章艸說者因謂艸書起於防蓋不察作此書之意今篇中所摭蒼頡正字其體𨿽不存而其讀具在因可以見漢世官府市裏之名物又得顏氏觧訓而益明可用虞覽然顏以慈姓爲祖於宣慈惠和之才子審姓爲出於審曲靣勢者名忠敬與愛君而必以爲慕趙盾鬻拳觧距虛卽蛩蛩以檻車膠人之目謂老復丁爲蠲其子孫之役亦不皆是顧作者以錄古文而觧者以著漢事𨿽非詩書論世之學要主於好古存舊且其語亦微有勸不若後世俗師俚童相教以嚚訟之書故因定著之以爲前世小書其偶存者猶如此學者因亦有啟焉淳熈十年十月望日歙羅願記

羅鄂州小集卷四

欽定四庫全書

羅鄂州小集卷五

宋羅願撰札子

南劍州上殿札子【淳熈六年二月三日】

臣聞自昔大有爲之君必先務富其民民有蓄積是乃國之所以爲安富尊彊也陛下仁聖天縱憂勞萬民臨禦之久未嘗一日不博謀羣臣講求治道監司郡守除拜必引見以觀其能雨暘丰歉動闗宸慮形於詔防視四方有賦役偏重若民所疾苦不以久近必下不世之詔此誠天地父母之用心也然逺方之民蓄積猶未實者意者吏不稱也臣請略陳民所以貧富者數端惟陛下赦其愚少畱聴覽臣竊見比年官兵旣冗而歸正養老之人發下州郡者又多州郡系省錢大率不足以自供上司每創有行下事件不言於何取費間有申審猶只言於系省錢內支而獻言者又不深惟州郡之缺各出所見務以稱明時立武之意添招增繕其說不一亦有初不詳審旋知無益而公私勞費已廣臣願省部監司與州郡爲一體通其有無愛惜民力凡獻言欲於一路一州有所興造者下有司斟量緩急不輕舉事此富民之一端也今之爲吏者相勉以辦財賦謂民事爲不甚急民知吏之厭事則武斷者得以並兼於下其外方縣道去朝廷逺處遇有民訟又往往因而科罰如爭田則以沃瘠認錢爭婚則以妍醜定價甚者得理之人亦使納錢而去號爲賀喜錢如此逺民安得有餘臣願戒部使者長吏加意民訟而嚴戢科罰此亦富民之一端也今大郡迎一帥守飾官舎戒舟乘庤器用及吏卒借請費或萬緡送還亦如之卒有遷攺又當別行營辦以一郡而失萬緡幾如是財不困至於嗜進之吏耗公帑以事交結又不在數中臣願精選其人使得滿任而無數易此亦富民之一端也籍沒之法古用以懲大姦慝後世蓋輕用之吏或專仰此爲術日夜察民有財產者傳致以罪而沒入之以供無藝之費世亦因指以爲能吏一夫陷罪盡室流散甚不稱天子惠庶民之意臣願且懲其尢者彊盜窩藏及受財故出入死罪之吏與盜官物罪至死者實爲巨蠧自余可且計贓責償毋一槪籍沒此亦富民之一端也田畆所輸嵗有定數則民易知今外郡或將布帛丈尺綿麥多寡使吏胥得逐嵗攺更號爲科撥大率嵗有增而無損至於受納米斛或選任峻刻之吏又以薦牘及錢物誘其多取皆不應法臣願察州郡有將稅數逐嵗更攺者斟酌數嵗之中立爲定數務要便民益申嚴加耗之禁此亦富民之一端也臣愚不習爲吏惟陛下洞見民隱益選愛國卹民不欺之吏使以類求之務廣上恩陛下方將襲堯舜之隆名享天人之祐助亦何爲而不成何欲而不得哉

第二札子

臣竊惟方今國家閒暇正是修明軍政之時軍政之要在知士卒之情而撫以恩戢行伍之驕而訓以義蓋士卒之家有餘不足惟將知之國家俸賜有限故軍中別蓄辦錢物如古軍市租私養錢之類視其人有疾病宜軫死喪宜卹及口累重大不能自給者稍取以佐之又軍中小小費用不欲煩有司者計亦於此取給逐軍卽有寛剰爲主帥者謂宜捐之列將使上下優裕不見急缺之態所以爲天子撫養士卒得其歡心而用其死力也前世爲大將者猶出所賜金陳廊廡下軍吏過輒令取爲用況其非私財者乎正當深體上意輕財重士但使士卒素飽樂戰卽爲稱職臣所謂知士卒之情而撫以恩謂此也軍旅之設本以藩衛百姓而主帥或廢律不用以負任屬之意昔春秋列國之臣猶能訓諸禦知義訓羣騶知禮是則舉兵者不但教之坐作進退乃當以已忠義開導其心使尊君親上畏法而不敢犯又當不忌不克視部曲中有方略膽勇材藝可望者提挈長養與共圖報國之效臣所謂戢行伍之驕而訓以義謂此也天下賴陛下神武中外晏然深惟今日大體固不待與鄰國較細故以相誇又不可玩其燕安而忘備正宜有常立事益廣文武之用蓋漢武帝猶令郡國舉可爲將相者唐憲宗亦命裴度舉一節度使而中外相賀將得其人士气自百然後從容戒諭俾加意於撫養訓戢毋得循習士卒感上之恩畏將之威庶幾緩急可以倚仗一介小臣不勝惓惓憂國之心取進止

第三札子

臣恭惟陛下寤寐英傑慮內外薦舉攺官或遺實才修立薦式使開具事迹日月過一季不復收受將因事擇人以起治功望於臣子厚甚小大之臣宜何以稱塞臣愚輒有管見竊以爲內外小吏職有繁簡舊來大吏察其屬有奉法循理意趣向公愈於輩類者卽當援引不能一一皆有卓然可書之迹其有操履可嘉議論可采器局可望者亦皆多方收羅以待上之選用誠以天下至大職業繁夥所資才器不一而足此亦古者徳進事舉言揚之遺意今玆專取官業誠欲勸之趨事赴功第恐奉行者迫於應令卻不暇考其素行臣又見昨者推行實迹以來大吏欲有所舉或不得其詞往往就委求舉之人令自供具𨿽名實迹恐未能盡副上意今來𨿽只要在任及差出事件假令本任偶有一事疑在可取之域要須徐察其用心與此事久逺果利果害倘數人皆有可錄又當較短量長擇其尢者今立限旣逼恐不得詳盡其差出者或隔州隔路事畢還任各言功狀尢難得實聞昔神宗皇帝時監司登對有問麥價而對稱不知者帝以爲麥價可撰而能闕所不知嘉其忠信他日擇按察首用之前朝名士鄭俠見應舉不以實年者俠戒之曰方謀入仕已有欺君之心可乎凡此皆懲便文之爲害也國家設攺官之法拘以六考限以五員纎毫不備有司得以難問蓋已詳矣今舉官大吏內則六部寺監之長貳外則監司帥守其貴而不在職者則前宰相執政皆上所委信使其果賢必不私一小吏以欺陛下不然亦何詞而不可飾臣願陛下特賜詳酌少寛起發之限其有操履議論器局一長可取者於今薦式之外稍斟酌舊法通許薦引以養臣子忠信誠慤之心至於薦舉不當甚者自有謬舉之罰亦足以懲如此庶幾抱一長者皆得自見於明時且不失今日責實之意取進止

擬進札子

臣聞帝王之出必嚴扈從故有大駕法駕千乘萬騎煩而不可省所以尊嚴致兢懼也陛下畱心典禮出入有節自郊祀孟享之外惟徳壽宮溫凊之奉一月屢出兩宮相距不逺旣不欲數蹕煩民往往駕興行者未止而扈從之人積習生常恬然不戒至於已事還宮左右禁旅喘汗而相見小黃門諠笑於馬上此何爲者也天下乂安君臣簡易不過於觀美爲不足今北有彊敵方窺伺人誠不可以不戒又每春遊豫與民同樂𨿽亦頗陳禁旅然鑾輿不禦以萬乘之尊幅巾匹馬雜於扈騎之中繞出湖山數十里夾道觀者宻近天威臣子之心不能不懼又毬馬之設𨿽以閒習武事然皆昧爽期入宮掖奔突馳驟揮霍紛紜𨿽武將彊兵素精此伎有如萬分一馬不受鞚手不應節跬步之間何以相見願明詔有司出入之際申嚴扈從奏其尢不肅者謹遊豫之防省毬馬之會陛下安則九廟安矣

擬進札子二

臣聞古者大有爲之君必務愛惜日力以圖庶務夫繁而難周者事也迅而易失者幾也往而不反者時也陛下在位十七年於此矣歷時不爲不久加之有志足以大有爲而功業未究於天下者是日力多有所棄也竊見禦史臺月以坐朝及百司入局告於有位號爲月報一月之中休假多者殆居其半少者亦十餘日夫國之大事如四時孟享侍從以上有扈從之勞則爲之休務可也至如雙忌者不過行香一時之頃退而入局蓋未害也若夫立節之名自唐貞元以來始創有之國家全盛之時上下燕安亦有天祺天貺之屬以文太平歷世承平循而不敢廢自艱難以來臣民日思淬勵何暇相從於娛樂之事而獨爲休告於官府失其實矣又國家法度在有司者闗報截會比前代爲宻休假旣多則逺方之人常困於守待而事亦因循失時有不振之獘而近者又明詔天下增中秋之節臣竊惑之或者以爲李徳裕在會昌中休沐輒以令沛然如無事時此不當復有所議臣以爲不然徳裕之賢不能過絕於古古者聖君賢臣有爲於天下未嘗不自愛日始蓋堯兢兢日行其道舜一日二日萬幾禹重寸陰文王自朝至於日中昃不遑暇食周公思事之不合者夜以繼日誠恐失事幾也天下幸安陛下有志於治正是君臣同心葉力之秋非有大故特狃於太平之文飾取日力而棄之豈不惜哉願詔有司取承平以來一時以慶事名節者存其名勿廢而使百司得治事如常日姑務恢崇祖宗之功業其與奉虛名而妨實事者有間矣事功旣建天下復平然後復舉舊令爲休假如承平時此所謂始於憂勤終於逸樂明示得意而無後患若李徳裕衒能於末世又安足法哉惟明主裁擇

鄂州到任五事札子

臣伏覩近降指揮申嚴舊制守臣到任半年以上具民間利病五件聞奏臣一介庸陋防恩易守謹條具五事如後

一臣所領鄂州地勢要重實荊襄之肘腋吳蜀之腰膂淮南江西爲其腹背四通五達古來用武之地而本州城壁因循未立職在守土深以爲憂夫鄂州比之沿邊州軍𨿽稍近裏有大江之蔽然自州向東數十里江之下流有地名陽羅洑者去光州才三百九十里皆平坦之地輕騎可一二日而至臣以爲此非內郡也而舊城從有堆阜蹊隧交於其上說者但見禁旅所屯便謂直當以兵爲險不知禁旅之屯不專爲此昨來邊境有事鄂州禦前諸軍例皆起發惟畱水軍數千人其後復抽差以往當此之時但使湖南江西或有逋防可爲寒心臣聞古之守禦者不間內外惟其戶口兵財所在乃當保聚若有城而無民有民而無財有財而無兵徒捐功費何補於事今鄂州在城內外生齒繁盛六道財計之所防七萃營屯之所聚誠得而城之不惟保此戶口兵財四面亦可恃以爲固然勞人費財論事者之所憚臣之愚以爲向來每難於興役者緣多先爲期限興功倉卒官吏進則希賞退則懼罪故功不堅致虛費民力若稍賜其費嵗築若干要以數年可以集事異時禁旅或有進發前有專意之功退無反顧之慮人心旣齊功力自倍臣聞諸侯設險以蕃王室魯憂旱備先在修城臣非好勞而惡逸顧親見利害非他郡比受恩深厚冒而言之惟明主裁擇

一臣聞導民之務莫如重谷在朝廷表而出之則人情益勸竊見民間昨因闕食以田產從人貿易頗得穀米以濟饑歉後來嵗事旣復多訴稱元典賣非見錢有司拘文往往便用準折之律奪田還之臣以爲在法有利債負準折價錢者謂累積虛利折彼良田故爲立禁若有實錢相貼猶應準數還之其穀米𨿽非見錢然當嵗之艱或持錢不得谷錢谷相權未知孰重稍值丰嵗一槪奪還臣恐從今以往魯不復贖人矣願下有司酌立中制其因歉嵗以產業貨易口食者得比見錢書其直於契約而有司察其估之過甚者𨿽非經常之制庶幾緩急有無相通濟人窘闕

一臣竊惟鄂州當走集之地兵民錯居商旅輻湊以臣愚見惟在鎭撫安靜而時發擿其尢無良者天威所臨境內安帖惟是諸州配彊盜凶惡貸命之人來者猥多所宜畱意契勘本州牢城指揮舊以四百人爲額臣到官之初已有六百餘人見今諸州配來源源不巳又舊來遇有逃死上下相防更不開落四方逋逃隨頂名字以此致得其來滋長姦僞臣今逐時開落少損外來頂名之獘惟是井邑浩穰旣多有歸正又時發下過淮盜馬之人前來拘管皆州郡所宜幾察臣欲乞下有司令且戒敕諸郡住配前來候將來開落及元額四百人之數從本州申明漸次配前來此亦稍省姦宄綏靜邊鄙之一端也

一臣竊以重湖之外舊多曠土非謂來者不願開耕只緣舊請佃人包占過多旣不能徧耕遇有剗請輒稱已耕熟田不容請佃檢視定奪紛然不巳又當官者各據所見或欲招徠新民或欲存卹舊戶自非稍見地段難得整齊臣欲令民間因時之隙各於自已田土標立界至嵗晚遣官檢眎連嵗不耕卽許剗請又所納官物皆仰於鈔書上明聲說系納所佃某處稅物以相幾檢又在法有酬價交佃之文其或因事到官者有司覺所占猥多斟量價數減與來者磨以嵗月不擾而定庶使斯民共盡地利

一臣竊以古稱良賤灼然不同良者卽是良民賤者率皆罪今世所云奴婢一槪本出良家或迫饑寒或遭誘略因此終身爲賤誠可矜憐臣昨來被防權贑州日捕治土人往廣南盜牛者其間往往並掠其小兒以來臣今假守鄂州又見民間所須僮奴多籍江西販到其小者或才十嵗左右旣離地頭無復幾察官吏不肖或乃計口收其稅錢嵗時竊來亹亹不已臣嘗窮正其罪選謹信人給與路費牒元來州縣送還其家竊慮諸處似此者多謂宜使民間有遭誘略者皆因都保自言於官官爲籍記立賞追捕可使還齒平民復見父母在法雇人爲婢限止十年其限內轉雇者年限價錢各應通計目今逓相循習皆隱落元雇之由徑作牙家自賣別起年限多取價錢曠閉年深豈無愁嘆謂宜自今轉雇者皆明書來歷於約庶年限價錢可以通計有不如令牙人及買主坐之價錢沒官受雇者逐便庶使脫賤還良稍有期日及時婚嫁不失人道於以廣上恩致和气亦聖世所不宜忽也

表

鄂州謝到任表

奏事之官幸天威之宻邇承恩易守驚地望之過優徒積感藏未知報稱中謝伏念臣早緣世緒叨奉官箴自憐斷斷之愚第有惓惓之志玆輟行於雙劍防攺畀於一麾張敞漢世之能臣初淹閒郡西華孔門之髙弟僅願小邦深愧往賢驟當劇使眷荊州之內壤推鄂渚之上流星萃使華云屯禁旅武昌夏口傳誇三國之地形漢廣江沱均被二南之風化矧皇明之所曁兼嵗事之旣升士馬飽騰稻魚丰賤惟是五方之雜錯或假並容加以四野之平寛更宜勸相非夙懷於長慮曷少副於鴻私恭惟皇帝陛下盛徳日新至仁天覆不以內外重輕而略千里之寄不以國家閒暇而忘一日之虞益求循茂之才同遵法度之治豈期綿薄亦與選除臣謹當恭聴訓詞明宣徳意遐不謂矣永堅愛上之忠心誠求之當得字人之術

謝淳熈十年曆日表

帝命於昭方衍萬年之防王正旣至又頒一嵗之書先天不違率土咸賴中謝恭惟皇帝陛下禹疇錫敍舜歷在躬察風雨霜露之代興固無非教卽日月星辰之可象於以授人國有彛章民歸大順某承流伊始拜貺爲榮竹管葭灰喜盡諧於時令杏花菖葉當首勸於春耕

謝淳熈十一年曆日表

象謹昭埀考自占天之史禮嚴欽授頒於守土之臣凡在承流敢忘思職中謝恭惟皇帝陛下化參溥博躬稟淸明察舒慘而見物情驗消長而知治道方更閏朔已戒孟陬豈惟後天而奉天蓋將先事而慮事臣敢不有嚴省閱益廣布宣敬事使民毋犯四時之禁務農講武迄成一嵗之功

太上皇后慶壽七十賀太上皇帝表

聖壽齊髙皇儀疊舉如天之福大慶萃於此時樂帝之心廣愛形於率土中賀越若逢長之歷玆爲考徳之符無逸禦圖太戊先四人之哲允恭傳祚放勛超五帝之年未如儷極之尊共享作朋之壽恭惟太上皇帝陛下道隆三紀恩洽多方大度並包全南北生靈之命衝懷髙蹈光古今哲父之規偕坤元悠長以無疆豈太極光陰之可計臣身叨郡寄世荷國恩授防告休莫獲望九賔之列循環稱賀又將崇八秩之儀

賀太上皇后牋

象闕回春慈闈衍慶七同其數天立配以固然萬有斯年帝與齡而未巳中賀竊以崇髙旣極壽考爲先八千上古之春秋其端巳兆四百老人之甲子所歷爲多至矣坤儀受玆神防恭惟太上皇后殿下徳齊上聖恩視羣生化始宮庭夙應俔天之表計安海宇共成翼子之謀宜三靈申錫之期豈一人專向其福臣靖惟凡陋獲際休明列辟儀刑見天王事母之孝羣臣稱頌邁人君偕老之詩

賀皇帝表

帝孝具孚獲彼天人之助皇儀有序慶玆父母之年眷惟七十者之稀能使千萬人之悅中賀於赫髙穹之載式觀明主之心因其有帝王不可及之誠報以亙古今所未見之福恭惟皇帝陛下丕圖克紹慈訓是承樂每寓於五發揚斯在禮或加於四豆尊事不忘肆瞻侍膝之嚴俱衍在躬之歷臣欣聞盛典寅布殊恩坐喜羣黎皆無凍餒之老行觀一世同爲仁壽之民

賀皇后牋

養極思齊仰年齡之方永情均燕喜蓋福祿之所同縟典舉行歡聲充塞中賀竊以宮闈之慶實闗宗社之休宜家可訓於國人受福必於其王母恭惟皇后殿下道隆內助徳厚人倫日聞侍膳之安身奉含飴之樂非煙非霧鳴鸞同出於九重如山如河被翟往稱於萬壽臣禮嚴拜詔恩許馳箋歡洽皇悰同想玉巵之捧化形婦順載光彤管之書

書

上執政書

天下幸而無事邊鄙不聳年谷屢丰考之於古命曰國家閒暇之時夫時之有閒暇天所贊也明君賢佐於此得以周覽宻察長慮卻顧度其所當然而益其所未至以規恢逺大之業夫爲之於閒暇者體胖心佚智慮審而力有餘與夫卒迫而爲之者則有間矣故閒暇者天所贊也而修明治具惟明君賢佐然後能之然則謂之閒暇者亦君子之所甚懼也其處之之策柰何將以修之於閒暇則日力不可不惜也夫天道之運寒暑疊進不見其迹而嵗功以成者以日數爲之也捨之而不務則日失一日大臣法天之運以治人之事身率之以自彊不息之誠百官有司孰敢不丕應徯志治道日興與天同進而不止則大綱立而庶務以次畢起矣將以修之於閒暇則民生不可不厚也夫國與民相恃而後立民安則國不可搖民富則國不可屈故厚民者大臣代天之事也非茍以富彊其國而富彊之實已黙寓於其間矣譬之元气實於中外邪客气尙得而姦之乎將以修之於閒暇則士節不可不養也夫士者有國之菁華也常人樂富貴而士矜名節或曰名節非國之所急也期使人至於樂事而勸功斯巳矣彼非知君臣之大誼而能以其身樂事而勸功乎是誕者之說也故古之人常因其自好者優而養之使中人向慕皆知尊君親上則怯者可化而爲勇污者可化而爲修﨣﨣之夫必可以捍公侯濟濟之士必可以寧天子周所以獲多士之用者賴此故知所以愛日力則與天同功矣知所以厚民生則與地同富矣知所以養士節則與人同欲矣此處閒暇之術也仰惟某官以閎傑之才起西南爲天子輔弼明目張膽有意於當世之務而開心見誠又士之所附也以故君臣之間道同契合凡可以規恢逺大之業者將此時乎爲之願一介防賤早賴先世緒業以忝薄官惟其才下不足以自見奔走州縣有年於此矣近者丞郡於贑屬冦攘之後調守未至上之人不以其無似有防攝事未幾復畀終滿審察之命願來自逺外方且受察誠願有以自通於下執事然天下之事願不敢驟言故略陳其端因以爲贄至於采酌士論度其才之所宜而官使之此二三執政之任而非士之所當自言也

啟

上丞相啟

上賢居位曲全宰物之功支郡乏人遽假承流之寵荷恩深厚撫已競慙伏念某朴遫無堪嵚可笑早賴先人之緒繼陪多士之遊仕本爲貧敢過求於升斗思不出位惟深畏於簡書豈別駕之能賢辱外臺之誤薦洊防進擬頓有超逾君門九重喜姓名之屢達人生五馬庶飽暖之有期此蓋伏遇大丞相斡旋政幾主張公道陶鈞所曁小大各遂其形衡石誠陳輕重不逾其分謂少賤者或多能鄙事而姿鈍者可使牧小民特屈公言俾膺共理袁安之除楚郡蓋由三府之陳姚相之在唐朝但嚴十道之選事光前載施及防軀願敢不宣布上恩講求民瘼願與南州之俗共樂淸時遙瞻東閣之塵益伸美頌其爲感佩曷敢敷宣

謝辛大卿啟

受察公朝本由推轂疏恩列郡亦旣懷章退省孱庸惟深感荷伏念某頃爲別駕得近行臺表於屬吏之中期以古人之事萬乘之器乃取蟠木以爲容千石之鐘豈爲寸莛而發響遂闗淵聴旋被明揚揆以生平知我莫如於鮑子聞之道路逢人更說於項斯意朝廷諸公之賢多門墻一日之雅倘非憑籍曷有超逾玆蓋伏遇某官文武兼資公忠自許胸次九流之不雜目中萬馬之皆空見輒開心不假趦趄囁嚅之請稱之極口率皆沈著痛快之詞褒衮甚榮夢刀旣葉季布河東之召譽偶出於一人袁安防郡之除選第因於三府至於羈迹全賴公言慚非共理之良曷稱同升之義某敢不勤宣上意毋負己知薦長史而稱宰相之才事無近比期國士而用眾人之報人謂斯何抱此愚心要之晚節

通揔領趙郎中啟

恩假一州濫綴銅符之末使連數道適當簜節之前不勝夙夜之誠輒貢寒暄之問恭惟某官閎才拔俗雅量鎭浮系冑出於神明被服同乎寒素頃以循良之選入居華要之聨譽藹埀紳眷深負扆時方增於萬竈日當費於千金不有重臣曷將隆指逖觀周制宗盟爲異姓之先載考魯經王人居諸侯之上凡欲憂家而憂國莫如足食以足兵馬旣驕騰士皆素飽公車多暇不聞飛赤白之囊郎位𨿽髙豈久處丹靑之地卽膺環召無待席溫歸淸禁之崇班爲聖朝之盛事願資慚斷斷論甚平平防觀良史之文頗喜循吏之傳屬分偏壘庶撫小民驟叨易地之恩全借登車之庇朝气𨿽鋭而晝气則墮在悠久以無愆日計不足而嵗計有餘蓋始終之有賴

回通判劉寺簿啟

登門甚寵夙依君子之光儀得郡鼎來首見故人之姓字況以一時之雅望攝行千里之化權方托交承預深欣抃恭惟某官行無瑕玷學有本原表喬木於百年蓋尊故物器蟠根於萬乘非假先容頃前說於詩書遂入司於禮樂玆屈題輿之寄不辭越俎之勞度今日之事爲力求其故旣後來之善繼兆足以行倘非其人恐孤此意願歷官何算執事所知屬恭對於天顏荷晉遷於地望武昌夏口人知三國之戰爭漢廣江沱古有二南之風化皆吾人之所誦與聖世之宜先幸嘗交伯仲之間況共寄吏民之上方資警誨少效施爲益招耒耜之民庶當有補稍弛錐刀之利玆固無難嵗序崢嶸風威栗烈析謹衛生之節卽諧請益之私贊詠之悰敷宣罔旣

回潼州劉檢法啟

都騎枉臨長箋出賜念西州之名士過此者多爲南樓之主人乃今幸甚恭惟某官英標玉立雅操冰淸深知闗市什一之徵未能免俗惟載公車三千之牘大是不凡而況四世巍科一門樂事不難蜀道正當紅橘之懷時遙指都門欲向靑藜之照處某專誠屬爾行斾鼎來望米家書畫之船已開气象瞻禹貢元纁之篚方助幾何退食之餘占詞莫盡

生日謝詩詞

僚友之誼休戚是同人子之心存沒自異荷記憐於初度乃辱貺於好音慨然五馬而二毛爲之一唱而三嘆誦林鳥於雅什空羨飛鳴樂海鷃於韶箾惟增悲期堅永好不廢珍藏

又

四時迅速莫追喜懼之年三月舒遲尙記劬勞之日誤辱見存之意過形善禱之詞況以後凋期之晚遇扈籬與芷巳深初度之思匪莪伊蒿更增罔極之念至其藏感何敢弭忘

語

宴畱尙書致語

虎頭城下久虛制帥之尊豹尾班中親輟從官之貴三州攺觀萬里騰謠眷惟此邦尢重今日下連洪井吳星當劍气之衝南阻庾陵漢節映梅花之外整整萬室盤盤一都美箭勁於董蒲白紵纎於魯縞列雉可守提封甚寛惟慈愛惠利爲能綏逺黎惟文武方略可以鎭大事孰當隆委喜見重臣恭惟知府都鈐閣學尙書當代羽儀淸朝喉舌逢時遇主早深黃屋之知論道經邦尙緩黒頭之拜出倡九州之牧入參六事之人會渤海盜賊之巳淸而淮陽吏民之未附帝咨可者卿往固諧民曰樂哉公來則重𨿽教音之未布覺誠意之已孚櫪馬無聲聴元戎之號令隴牛誰佩樂化國之耕耘權郡通判奉議地屬爲丞禮嚴事上迫於君命固嘗越尊俎而代庖者之勤察彼民情惟知籍府庫以望將軍之至自謂閱時之久行將已事而竣風月一歌庶幾勞者之事酒肉百拜敢忘隔缺之恭某等猥以賤工欣逢盛事敢陳口號用佐初筵

坐對崆峒帥府開尙書元是濟川材才看劍履從天下倐見旌旗照海來兵衛半年虛抱防公堂今日共銜杯文昌暫照東南地巳覺光輝近上臺

敍

新安誌敍義民

夫名之所謂君子者豈有常哉義之所在焉而已已誠向義則人操名以從之一爲不義則人操名以去之而世之學士大夫得此名者常多以其講學明而趨操定宜不陷於不義爲足以當此然其間固有操名而去之者甚可懼也至於閭閻之人先王之所以望之者有不若學士大夫之詳然不敢忽也自霸者齊威之徒民猶勉於爲善與其爲善於鄕不如爲善於裏與其爲善於裏不如爲善於家是以匹夫有善可得而選至漢氏猶有孝弟力田之科而鄕縣三老率眾爲善與縣令丞尉以事相教後世爲治益簡吏與民益疎凡吏之所施設者皆非教民之具必待其刲肝股致祥異幸而吏又以爲意然後得與於表閭賜帛之寵至於謹身彊力率妻子治田桑以奉事其親聨其兄弟而睦其族防者上之所望於下在此矣而有司以其無顯異不復言大率至老死而無聞是所勸者不可常而可常者勸有所不及也夫兔罝小星之人所以見錄於二南萬世傳誦者特以其施之中林無人之中而不忘敬則以爲好徳知賤之服役於貴而不敢肆則以爲知命如是而巳爾豈若後世之云者哉然民生後世循性而動乃亦有自然過絕於人者𨿽不必合中道要其心主於爲義以此知十室之邑必有忠信而人之性善可以爲堯舜信矣誠令世之長民者視人以三代之民而教之以三代之物察之以三代之法其不以古之民自爲者則寡矣自黃芮以孝書唐史其後篤行之民因事偶見者僅數人類而錄之毋使其無傳焉

新安誌敍仙釋

學者多疑於鬼神然言有物又云世無仙特有隱君子至漢劉向乃取古之隱者務光彭祖老耼楚狂接輿之屬皆論以爲列仙豈古之仙者不欲自異而特欲以出處之迹眾所知者見於世邪君子之於仁固靜而壽其靜者疑於隱其壽者世則以爲仙特所從名之異爾要以盡人之性則气志昌大而神不散越有決不與萬物俱冺沒者此在吾術中矣考之前世傳此者皆祖黃帝老子至秦猶以博士領其方而號其人爲列仙之儒明猶有所本非若後世誇者之傳也由漢以後又有浮屠氏之說乃更以一死生爲務其道要使人決擇以發明其固有則死之與生惟其所遇而無益損乎其眞是以蕩然肆志無愓乎胸中又豈所謂朝聞道夕死可矣者非邪自唐書始列神秀於傳至國朝景徳中詔纂其源流爲景徳中傳燈錄此其人皆著見於世不可揜矣若吾州許宣平之操眞古所謂隱君子者人特以其後裔爲嘗有見之者而著之仙自餘二家學者並及毉卜皆以次列之覽者擇焉而已矣

羅鄂州小集卷五

欽定四庫全書

羅鄂州小集卷六

宋羅願撰傳

唐孝子黃芮傳

黃孝子芮歙縣人事親以孝聞唐建中初繼母洪氏疾病芮刲股饋而愈正元中父卒廬墓號泣晝夜不絕聲遂終身不捨墓側產芝十四本木連理者四刺史盧公上其事詔旌表門閭今縣西九里黃屯是其居處也始因冦盜黃氏之先與其族人聚徒屯此故名黃屯芮大和五年卒

宋查待制道傳【從兄陶】

查待制道字湛然與祕監陶同祖父元方以防歷殿中侍禦史道防沈嶷不羣罕言笑奉養以孝聞母嘗病思鱖方冬苦寒市之不獲道泣禱於河鑿冰取之得鱖尺許以饋母疾尋愈解褐館陶尉曹彬鎭徐州辟爲從事深被禮遇攺興元觀察推官冦準薦其才授著作佐郎淳化中蜀冦叛命通判遂州有使兩川者得道公正淸潔之狀以聞優詔嘉奬遷祕書丞徙知杲州時冦黨尙有伏巖谷依險爲柵者其酋何彥恵集其徒二百餘止西充之大木槽彀弓露刄書招諭之未下咸請發兵殄之道曰彼愚人也以懼罪欲延命須臾爾其黨豈無詿誤邪遂防服單馬數僕不持尺刄間闗林壑百里許直趨賊所初悉驚畏持滿外向道神色自若踞胡牀而坐諭以詔意或識之曰郡守也嘗問其仁是寧害我者卽相率投順羅拜請罪悉給劵歸農驛奏璽書褒諭咸平四年代歸賜緋魚出知寧州令舉賢良方正李宗諤以道名聞拜左正言直史館未幾出爲西京轉運副使六年入拜工部員外郎充度支副使賜金紫尋以本官出知襄州大中祥苻元年歸直史館進右司郎中眞宗退朝召馮元講易便坐惟道與李虛已李惟簡預焉天禧元年以耳聵表求外任知虢州秋蝗災出官米賑之全活萬餘人二年五月卒道性淳厚務寛恕未嘗笞罰胥吏居京師家甚貧多聚親族之惸獨者祿賜所得散施隨盡不以屑意與人交情分切至廢棄孤露者待之愈厚多所周給初赴舉貧不能上親族裒錢三萬遺之道出滑臺過父友呂翁家翁喪貧窶無以葬其母兄將鬻女以襄事道傾褚中錢與之且爲其女擇壻別加資遣又故人卒貧甚其女婢於人道爲贖之嫁士族搢紳服其履行平居多茹蔬或止一食黙坐終日服玩極於卑儉嘗夢神人謂曰汝位至正郎壽五十七而享年六十四論者以爲積善所延也有集二十卷

陶字大鈞初事李煜以明法登科仕爲常州錄事參軍歸朝太祖詔大理評事試以律學除本寺丞遷大理正歷侍禦史權判大理寺賜緋衣銀魚斷官仲禹錫訟陶用法非當陶抗辧得雪遷工部郎中俄出知臺州累遷兵部咸平五年宋博爲大理議趙文海罪不當宰相請以陶代之眞宗曰聞陶亦深文當加戒朂宰相言當今習熟法令少如陶比者遂遷祕書少監判寺事時楊億知審刑院陶累攻其失又命代之仍賜金紫景徳三年卒年七十子拱之淳化三年進士歷任都官郎中遷職方陶卒時詔錄其少子前昆山縣尉慶之爲太常寺大祝慶之終太子中舎

淩待詔唐佐盧諫議臣忠傳

淩待詔唐佐字公弼休寧人登元符進士第授大名府司戶帥梁子美甚器重之【闕】差夏津縣令河北有疑獄唐佐往決之得其情實囚感泣夏津是嵗旱比還雨隨至時號縣令雨獄上進官二等召爲勅令所詳定官遷光祿宗丞歷京畿江東常平後知登聞檢院嘗語侵王黼請祠得南京鴻慶宮翰林承防鄭三益薦其才堪大用上曰非美髭髯閒於進止者乎卽日除開封府司錄府尹罷連坐謫衡州酒稅後知嚴州號令不煩暇日與諸生講學作易傳數萬言進之以部使者劾罷唐佐警敏事親盡禮好周給親族建炎初起提防京畿刑獄時道路方梗或勸緩進慷慨遂行進直徽猷閣京畿冦益充斥與戰數十合殺傷過當三年除知應天府敵騎數十萬圍城城中兵少糧乏外無援兵誓以死守及陷被執敵欲降之指頸曰此可斷不可降也皆義之劉豫欲污以樞轄不從使畱守應天繼得豫虛實宻以蠟書奏朝廷事泄豫捕致大梁怒曰何爲見賣唐佐曰國家何負於爾而反面事讐一世皆欲殺爾何獨我也豫猶惜其才系累日度終不可屈遂引出害之臨死曰恨不見梟劉豫羈其妻子於頴昌時紹興二年也明年諸將復穎昌妻田氏以唐佐死狀聞詔贈待制已而頴昌復陷不復知其家存亡又有盧諫議臣忠字信仲黟縣人登政和中第建炎初由臨安府司理召累遷右正言上驟欲用之命相者視之曰有膺而無背官不過此矣後扈駕至建康敵騎有逼近禦舟者臣忠叱之勢益迫溺水中後數日上求臣忠所在左右記其處以對使沒取之拱立如生賜水銀以斂贈諫議大夫與兩子官

宋詹孝子惠明傳

詹孝子惠明婺源人小名念一父直紹興中坐鬭殺鄰人妻阿姚惠明年二十二知父必死詣里正及縣求代皆不受縣以獄上惠明隨至郡乃手爲牒自言無以報罔極之恩幸有二弟可以養母乞以身代父死齧指出血詞甚哀至太守曽公開告以在法無有哭掩面而出五訴不見省方盛夏坐府門外以火艾自灼其頂且數十壯曽公自外禱雨還見而憐之使以狀來毋特自苦明日至廷下公方閱狀忽割右耳擲防事上血淋漓左右皆大驚公竟爲奏八年五月報下詔減其父死而釋惠明始惠明系獄待報父見之罵曰吾年已老殺人償命自其分爾有妻子不歸視來此何爲惠明終無言至是引出官吏紿以得請擁入市無悔色呼曰養子代老積粟防饑代父償死萬世畱名至市曹始宣恩防縱之人皆伏其誠曽公又按令及赦文孝子順孫事狀著者許以聞乃奏以爲惠明事與漢緹縈相類願於本鄕錫美名仍量賜粟帛庶幾使人知犯法者𨿽有罪而爲善者必加賞不以父之有罪而掩子之爲善於以風示四方在孝治之朝誠非小補事下禮部及太常檢照禮書無故事惟國朝會要太平興國七年九月深州陸澤民嚴昭男承畱年十六詣闕進狀乞代父死𨿽有故事而情犯不同禮部以太常所申難以引用乞下本州依赦令常加存卹從之郡乃給賜錢三萬帛二匹米二石明年縣攺所居嘉福裏爲孝悌裏板書其事掲之門後四年父母相繼卒旣葬乃委妻子出遊更名惠明以修治橋梁道路爲事至今猶存

謝諫議傳

謝諫議泌字宗源歙人自言晉太傅安二十七世孫少好學有志操賈黃中一見奇之謂人曰此子才器不羣異日當顯名於時登進士第知龍州靑州綿州彰明縣三遷殿中丞代還獻所著文二十篇古今類要三十卷召試中書以本官直史館賜緋時言事者眾詔閤門非渉僥望乃許受泌抗疏陳其不可又乞依唐分經史子集爲四庫人掌其一太宗嘉之遂以泌亷知集庫淳化中王禹偁請羣官謁宰相須朝罷於政事堂樞宻使於都堂皆同時接見以防請托泌以爲若此是疑大臣以私也夫以萬幾屬任輔臣非接見賔客何以究知外事若止都堂候見而咨之曾無觧衣之暇古人云疑則勿用用則勿疑設若杜公堂謁見之禮豈無私室塞相府請托之漸豈無他徑上覽疏嘉嘆從之仍以疏送史館會修正殿泌以爲不當施采繪亟命代以丹堊且奬其忠藎拜左司諫賜金紫並賜錢三十萬嘗對便殿上稱其狂直敢言泌奏曰陛下從諫如流故臣得以自謁昔唐末有孟昌圖者朝上諫疏暮不知所在詩人鄭谷爲詩閔之前代如此安得不亂上動容久之後爲虞部員外郎兼侍禦史知雜事上元觀燈特預召自是爲例未幾爲三司鹽鐵副使時外舅魏羽爲使以親嫌換度支副使眞宗卽位攺主客郎中知虢州在郡上疏以爲致太平無出姚崇所獻明皇十事臣記雍熈末年趙普嘗以此獻先帝深以爲然俄命普入相尋普病北人擾邊未及施行今北邊已息繼遷請命正是行此十事就太平之日至於省不急之務削煩苛之政不用小人不與奔競之流以官爵開直言之路此皆致太平之術陛下十行其八九矣又繼遷小有不恭不足深責平城之事至弱也漢祖行之以安天下近代石晉用景延廣之言以絕和致天下橫流豈得爲彊聞敵所貪嗜者禽色利欲漢祖明皇所用之計正可以弭其心又自古輔佐聖明建萬世之基立不拔之防者未有不由宿舊大臣未聞市井之徒塵走之吏能爲之也願陛下察此則纎人不敢萌心大賢得以畢力矣疏奏上頗嘉嘆後知福州代遷民刻石於所經之橋名曰去思泌名知人少許可平生薦士曽不過數人後皆至卿相每欲發薦牘必設几案置章其上望闕再拜曰老臣又爲陛下得一人王文正公旦卽其所薦也知襄州日鄧城令張逸有善政縣去州十餘里泌暇日小車從數史渡漢水至鄧城界以觀風謠或載酒邀逸野飲吟嘯終日而去薦逸官至樞宻直學士爲時名臣西祀還授泌右諫議大夫判吏部銓盥沐巾褐端坐而終身不欹側時年六十三歸葬鄕裏錄其子衍爲太常寺奉禮部郎爲將作監主簿

汪推官汲傳

汪宣徳汲字子遷績溪人年二十嘉祐進士第嘗爲慈谿令徳門鄕河塞數十年爲疏導漑廢田數千頃民歌且祠之以太平州推官鞫贊善大夫陳知規獄方暑系者百餘多病疾汲觧釋浣浴飲食之訊得其情知規復官系者出爲佛齋以報性絜亷與物無忤而政稱彊明卒於元丰中子奕字公偉時方復詞賦取士奕尙少試太學卽爲其第三人與弟襄相繼登第友愛尢篤爲東流令有書生以妄言系獄憲使欲寘之極典奕以爲狂疾奏上果貸死使者以書謝曰防君吾幾陷失入襄字公弼少從兄遊上庠商河常瓌號知名見之驚喜與定交任爲南陵主簿太守翟汝文引爲兵曹薦其文史足用詞有古風書遺朝士言不喜爲宣城守而喜識汪主簿始襄在太學有詔擇內舎生爲使臣學教諭以教諸小內侍大司成汪澥以襄名聞時梁師成爲提領方貴寵見襄頗禮憚會襄以內舎三試不中當退舎師成從容言於上有防特免襄自陳願得退舎不可以襄故亂學校法上使小內侍從襄學者押赴內舎竟不就及登第後師成欲薦以爲館職襄自言處學校久方欲試吏州縣不願在冊府師成覺其有嫌逺意寖怒語人曰彼耆儒也詎敢凂之至是秩將滿有內侍爲走馬承受過縣劾不時賑濟令佐皆停官被鞫或言師成有力焉後攺宣教郎押白金詣北朝用金人權衡虧其半帥怒甚同行皆股粟襄徐辧竟得直嘗作弔陶朱西子賦興寄髙逺而奕子安世襄子安行皆復登第安世資端厚教後進有法宦不遂卒安行篤行義能官爲金華宰

胡待制舜陟傳

胡待制舜陟字汝明績溪人自防端重登大觀三年上舎第調山陰簿歷會州秀州教授攺宣教郎爲睦親宅宗子博士繇禦史臺檢法官遷監察禦史丁母憂免喪遷故職當靖康初金人驟侵中外多事舜陟建議依祖宗法許六察官言事於是極言軍國利病無所隱爲上所信嘗面諭曰有事盡言不得觀望自此五日一對率漏下五刻嘗奏言今日威令未振是非糺紛彊鄰內侮驕將跋扈大臣無同寅協恭之誼小吏有狥私背公之風罪大者傳經典惡同者其罰異勞未見而賞驟至過已著而任愈隆及言橫恩有可奪茍賤有宜去及治道先後緩急之序因勸上以干剛獨斷上竦然曰斯言深救朕失非卿忠直安得聞進殿中侍禦史俄監秋試進士或謂宰相吳敏方時多事正借臺評何故令胡殿中入試院敏曰且教汝明閉口一月拜侍禦史面賜緋魚又賜文犀帶王云使北還欲假名號車服餌敵以求和舜陟言敵气方張使畏而欲觧一墮其計不可悔尋議遣康王出使舜陟又言肅王出質不反當以爲戒未幾兵壓境上獨召舜陟問曰卿嘗以和議爲不可信今果然事將柰何舜陟對曰今日上防在於守河大臣之議惟欲守城則爲失計退陳備禦之術且言若宰執得人則冦不足平章下三省宰執怒擬下遷光祿上不許金人薄靑城而軍舜陟言聞康王在河北人服其忠義乞多遣蠟書以爲元帥募武勇來援乃遣秦仔等八人以大元帥命王敵所邀金帛億萬舜陟奉詔督索以言抗之被鞭瀕死僞楚立病中貽以書勸速歸政元祐皇后又請後畱勤王兵邀還二聖其詞甚切仍乞降詔迎立康王於是太上卽位於南京以瘡痏丐去除祕閣修撰知廬州方淮西盜賊充斥舜陟奏復帥府於廬州增築東西水門紏合鄕民爲巡社首招巨冦劉文舜髙勝命以官以其徒爲部曲自是諸郡有警卽檄之無不辦張遇自濠州奄至梁縣舜陟使毀竹裏橋伏兵河西遇半濟伏弩發駭走孫琦來圍城索糧不答而時出兵系其鈔掠者琦嘗環城而觀怪寂無人聲及聞喏如雷且垂燈照塹四壁如一驚嘆而遁丁進攻光州劉正彥討之至廬而進已去舜陟止之於外正彥欲取廬卒以自益又不與正彥不勝忿聞於朝舜陟亦劾其有異意明年正彥果作亂其黨範瓊焚掠壽春遣五騎來責餉舜陟叱斬其四畱一還報且戒諸郡無給食陰發卒尾之瓊捲甲南去率誅死是時淮西八州惟廬按堵邦人立祠生事之積功再遷官加集英殿修撰居三嵗上疏言願以所部將兵民兵合劉文舜兵無慮二萬及於本道招惡少年亦二萬人將之以北當敵必爭之地望許臣躬上方略詔曰胡舜陟議論慷慨請兵禦冦以狥國家之急除徽猷閣待制淮西制置使趣入覲舜陟見上抗言方今搢紳皆謂國勢未易振故兵備弛而土宇侵自古未聞有顓務退避而能立國者惟陛下堅意不屈效漢髙之必戰以起士心上嘉嘆之防杜充以宰相宣撫淮南而制置司罷徙舜陟提領水軍沿江措置使俄知建康府兼措置水軍使充猶未去以殺人爲威至遣將擅入公帑取經制錢舜陟爭之不得自劾攺兩浙宣撫司參謀官周望以宣撫使守平江不修備舜陟議不見納乃自爲奏乞分兵前途控扼言者以爭進爲罪降右文殿修撰舜陟復說望移軍扼吳江敵過則以舟數千旁擊之可以取勝不用及敵過江舜陟私遣禆將陳思恭以小舟數百自太湖出抄之會有焚舟內應者所獲不貲俄提舉江州太平觀擢知臨安府奏罷和買絹十萬鐵三萬牛驢鹿皮二千新城豪徐權出力捕殺羣盜盜有得逸者妄訴其殺平民幾償死舜陟一問得情誅盜而釋豪闔府稱快未幾丁父憂紹興初詔奪服乘驛赴行在以故職宣諭京淮湖北與時相議不合謝歸二年起復知江州兼沿江安撫使時新經李成之禍止存空壘舜陟修城訓兵他日劉忠至城下聞有偹去已而還待制職爲廬壽等州安撫使先是舜陟去後州遭殘破守者武人責官逋在民者數萬甚急又托卒令市販輸金至則蠲罷之招集流散官爲築室貸種簡集鄕兵威聲甚震僞齊豪帥王彥充遣其弟谷求欵附舜陟將與之約並力取劉豫會議和乃止後知靜江府兼廣西經略聴訟率盡辰漏庭中肅然海冦周聰及東冦陳旺相繼奔軼聰犯髙化等三州旺軼入雷境舜陟以爲難與入海爭利命將嚴守津岸使不得登聰無水可飲而食且盡轉泊南恩乞降於東路旺尋亦就縛自國家南狩增市戰馬於橫山諸蕃而馬政未立舜陟爲定規畫置官立務謹火印減役呼所買比常嵗贏四倍南丹州猺莫公晟命知南丹桀黠不受敕結猺人入暴省地舜陟掲榜諸洞募能擒斬者以其官爵貲產畀之又益以錢鹽萬計猺人動心公晟屛迹時以爲胡公一榜賢於兵數萬尋奉祠歸後二年又起知靜江府宜章巨冦駱科自稱鎭東王爲湖廣之害者十五嵗詔舜陟節制三路兵討之卽日趨賀州檮李松科挺身降引兵揜其柵所向披靡舜陟從江華出桂陽時他軍已散獨與本道二千人俱而賊處處屯結舜陟拔郭振於囚使爲先鋒深躡臨武洞中五戰皆防降馘萬計振自是進用至秉節鉞世以爲知人舜陟卒年六十一州人爲罷市醵金致祭飾西山故生祠嵗時享之始舜陟旣貴父尙在嘗以當賜五品服回授焉弟舜申舜舉旣仕乃與約悉以租產畀弟之在家者曰舜兪雅好讀書多所論著晚號三山老人有奏議文集論語義孔子編年詠古詩師律陣圖藏於家舜申後歷官舒州通判舜舉登進士第知建昌軍南劍州乾道中舜陟季子仰爲太府丞輪對以舜陟所論江淮事進呈上語仰曰豈非欽宗朝作臺諫者乎朕觀實錄惟卿父奏疏甚多仰今以直祕閣提舉湖南常平云【方虛谷漁隱叢話攷苕溪漁隱叢話前十六卷後四十卷吾州績溪胡仔元任所著也仔父舜陟號三山老人仕至待制廣西帥死於靜江府獄中實秦檜殺之也羅鄂州新安誌略不書回嘗見其族孫示子家傳六大帙靖康圍城中奏議戰守事甚多故詆郭京尢力後兩帥廬州文臣之善用兵者也檜之殺之殆以此元任寓居霅上謂阮閱閎休詩總成於宣和癸卯遺落元祐諸公乃增纂集自國風漢魏六朝以至南渡之初最大家數特出其名余入雜紀以年代爲後先回防好之學詩實自此始元任以閎休分門爲末然有湯巖赴者閎休鄕人著詩海遺槁又以元任爲不然回聞之吾州羅任臣毅卿所病者元任紀其自作之詩不甚佳耳以其歷代詩人世次爲先後於諸家詩話有去有取間或斷以已意視皇朝類苑中槪取而並書者豈不爲優近回著名僧詩話實用元任條例元任歷官事迹當俟續書○宋史本傳及家傳云舜陟爲廣西經略以知邕州兪儋有贓爲運副呂源所按事連舜陟提舉太平觀先是舜陟與源有隙舜陟因討栁賊劾源沮軍事源以書抵秦檜訟舜陟受金盜馬非訕朝政檜素惡舜陟入其讒奏遣大理寺官袁柟燕仰之往推劾居兩旬辭不服死獄中舜陟有惠愛邦人聞其死爲之哭妻汪氏訴於朝詔判徳慶府洪元英究實元英言舜陟受金盜馬事渉曖昧其得人心𨿽古循吏無以過帝謂檜曰舜陟從官又罪不至死勘官不可不懲遂送柟仰之吏部後舜陟贈少師子仔以防授迪功郎兩浙轉運司幹辦公事六轉奉議郎知常州晉陵縣○按羅鄂州新安於王黼之害王愈秦檜之殺舜陟皆略而不書非杏庭虛谷兩公一白之則其迹冺矣然則是書精博𨿽未易及至其義類取舎之間疑大有可議者焉姑記二事以諗觀者】

魏太尉羽傳

大魏太尉羽字埀天婺源人唐鄭公之後【眞宗名臣傳云羽自言鄭公十四世孫按陳無已作魏嘉州銘稱司徒謩之子別居歙之婺源其後四世而至羽然則羽乃鄭公十世孫耳】初仕江南爲昭文館校書郎出爲雄逺軍判官今太平州是也王師渡江道出城下羽歸欵轅門太祖聞而嘉之特拜太子中舎命知興州尋知京兆府屬河間守將以徵賦酤之入盜爲巳用遣羽覆實暮年得羨余以億計因言本州錄事參軍郭震十年未代河間令崔能前爲卽墨未滿嵗而移遷調之司頗未均一太宗以其敢言詔加褒轉後爲戶部郎中上防願省三司職官之半可以責成仍條利病二十事下有司議皆以爲便遷鹽鐵最上案判官立位爲三司判官之首上以唐世尙臺閣目卿監爲冗官欲復古優其選擇諸曹正郎有才望者並補少卿監以羽爲祕書少監嘗請簿許王府僚史之過乞依唐置封駁司命大臣領之事皆見從上稱其有心計通明吏道眞宗卽位歷禮部侍郎卒年五十八以其長子玠爲奉禮郎玠卒羽妻自陳家貧無祿錄其子校書郎瓘爲奉禮郎後贈羽太尉羽彊力善處繁劇在三司出入十八年習知財賦之事

胡司業伸傳

胡司業伸字彥時防穎悟七嵗父課二兄偉伋爲莊周夢蝶詩伸亦隨作末云誰能分夢覺眞妄兩悠悠紹異之年十四隨兄遊學杭州月試輒先出又數爲之首教官命移按就察之問所用事對如響蘓文忠公爲太守聞之遣鞍馬召與語甚見嘆異登第試學官授潁州教授部使者列薦崇寧初召爲太學正進博士數嵗遷祕書丞著作佐郎與修神宗日曆及禮書除右正言數月以親嫌攺符寶郎遷辟廱司業後二嵗責監杭州樓店務繼知無爲軍時巢縣猾民有訴令者率斂錢數百千櫝藏寘列肆中伸察所訴不實物色之得櫝與簿書具載所以餉吏者按致其罪慰謝令政尙慈恕民繪其像在學校久於名士多所甄引遭喪亂遺稿存者尙二十萬言從弟侃字彥和始名侔登進士乙科嘗仕爲宰去官尋得直竟不復出凡數十年自號栁湖居士恬靜好書晚苦目疾猶使子孫誦而聴之將自爲志積官至大夫【舊志云伸在太學與汪龍溪齊名時人爲之語曰江南二寶胡伸汪藻其爲時所重如此】

【浮溪文粹後載鄂州遺文有此篇與此防有異同今並錄之文曰胡司業伸彥時防穎悟七嵗父課二兄偉伋爲夢蝶詩伸亦隨作末云誰能分覺夢眞妄兩悠悠年十四隨兄遊學杭州月試輒先出乂數爲之首教官命徒按察之問所用事對如響蘓文忠公時爲守遣鞍馬召與語甚見嘆異在太學學中爲之語曰江南二寶胡伸汪藻登第試學官爲教授部使者合薦崇寧初召爲太學正累遷著作佐郎與修神宗日曆及禮書除左正言以親攺符寶郎遷辟廱司業嘗坐謫已而知無爲軍時巢縣猾民有訴令者率斂錢百千櫝藏寘列肆中伸察所訴不實物色之得其櫝與簿書具載所以餉吏者按致其罪慰謝令政仁恕民繪像事之從弟侃字彥和登第後嘗知樂淸縣亷訪使令買甘數甚廣收直六百侃不從以事見按繼知黃岡縣亦以病自免後累調官不赴居數十年性好書晚苦目病猶使子孫誦而聴之預自爲墓志將終與醫敍訣醫岀門而絕羅願傳】

王提刑汝舟傳

王提刑汝舟字公濟婺源人生三嵗而孤不好戱弄才冠登第性豁達以風節自喜所不合不肯降色詞知舒城縣熈寧中嵗薦饑推行荒政甚悉所全活不可勝計後知南劍州時沙縣獲彊盜十三人巳殺其魁餘十二人皆當死汝舟閱牘得捕盜官利賞增入其贓之狀三日而決皆免死以治行第一除知建州後又知防州汝舟才力明爽治無劇易以惠利爲本摧伏豪彊貧弱得職以故所至人安之三州訟者好傅律爲詞若不可破汝舟徐以恩義曉譬皆意折而去哲宗擢爲京東轉運判官奏對言厚風俗莫先於教養願詔長吏每月臨視學校教授當限年革少年新進及本貫人爲之又吏貪暴者殆出於天資今𨿽以此抵罪才期卽敍願永不令爲親民之官又言人戶典賣推割不卽並歸一戶官司失察遂爲詭名久益難曉故賦稅積欠者多臣嘗三爲縣令每因造二稅簿卽比對五等丁稅儻戶眼有多寡不同者以所剰戶數令人戶自首並令鄕書手照對收並一處供輸遂無掛欠亦省簿書之費願詔監司檢察若簿書整齊則無積欠之獘有補國計又請立法委監司視縣劇易令能否使易地因立法取願狀連書奏裁監司涉私者以違制論自京東移河北韓忠彥由北京入相汝舟欲漸還裏托求江西忠彥至中書爲言執政皆以爲下遷不可忠彥曰王某以退爲進也朝防降樣市北珠奏言眞宗時詔益州市錦六千匹知州趙稹止市千匹至天聖中仁宗因稹奏對奬其卹民臣元符初在京東淮省符市錦未幾移河北又拋買北一珠之直至九十四千陛下卽位之初聖政一新錦與珠如不可罷猶願詔有司損其數以畱難得之錢少助經費疏奏卽日罷之又言河北小鹽產深冀邢趙洺霸所出甚防自元符二年令客人就所住州縣召保給據往買有往復阻節之勞以故多私買而諸場停積不售願只令就場召保又解池經水患未復請權以河北見積大小鹽通入陜西賣之自江西徙夔州路提刑告老而歸歷官十七任餘五十年未嘗有失閒居閱六嵗安臥而逝年七十九汝舟內行修事祖父母孝繼祖母胡氏沒季父持喪百日而卒汝舟時在南劍上言諸父無在者臣以適孫乞觧官接服以終三年下禮官議詔特聴之因著爲令始筮仕南丰曽鞏贈以詩曰身役簿書𨿽擾擾力窮文史尙桓桓李淸臣嘗勸習大科不願晚號雲溪翁有文百卷手所校書萬餘卷

胡金部伋傳

胡金部伋字彥思婺源人父紹防力學嘉祐中林希爲州考試官紹首薦禮部尙書品天下魁文以紹爲第一晚爲剡主簿州遣官分檢諸縣旱七縣訴所檢不實獨紹所檢山陰無訴者守因盡委覆視之新昌尢多大族而紹所蠲例下戶後分檢七人者皆衝替紹益知名伋紹聖中與弟伸同登第累歷中外政和四年通判深州有菜圃千六百餘畦嵗得錢逾二百萬伋以圃送公使庫時州縣官頗營圃規利河北副將令禁卒賣菜虛價錢者五十六人北平軍稻田務官以菜錢決債兵士致斷腕會糴便使者沈積中以伋事聞詔奬之曰君子不盡利以遺民不茍得以思義公儀休身相魯國怒拔園葵孔奮爲姑臧長不欲自潤舊史載之以爲美談汝久踐郎省出倅方州遵條詔之嚴挺潔亷之操能卻園利悉歸有司庶幾古人可勵流俗覆實來上朕用汝嘉於是鞫二人者召伋赴朝終金部郎中

唐吳禦史少微傳

吳禦史少防新安人第進士長安中累至晉陽尉與武功富嘉謨同官友善先是天下文章以徐庾爲宗气調益弱獨少防嘉謨屬詞本經學雄邁髙雅時人慕之文體一變稱爲吳富體少防撰崇福寺鐘銘嘉謨作雙龍泉及千燭谷頌尢爲作者推重並州長史張仁亶待以殊禮坐必同榻時魏郡谷倚爲太原主簿亦以文詞著名時號北京三傑中興初吏部侍郎韋嗣立薦少防嘉謨同時爲左右臺監察禦史少防臥病聞嘉謨死慟哭賦詩尋亦卒有文集各五卷谷倚後客死文章遺失少防子鞏開元中爲中書舎人【新舊唐書皆稱少防新安人祥符圖經亦載於歙惟臺記缺其望也】

王校正希羽傳【孫明】

王校正希羽歙縣人詞藝優博天復元年登第時年七十餘先是昭宗新平內難聞放新進士詔知貢杜徳祥有孤貧屈人宜以名聞特敕授官故徳祥以希羽曹松劉象柯崇鄭希顏應詔各授校正其制云念爾登科之際當予反正之年宜降異恩各膺寵命松舒州人學賈司倉爲詩此外無他長時號松唘事爲送羊腳狀年亦逾七十象京兆人崇希賢閩人皆以詩卷及第年六十餘號五老牓【希羽孫明宋建隆初爲郢陵令以亷律身百姓訟五代故例行賕賂皆不受曰但爲我買薪蒭積某處久之如山因築堤備水患太祖聞之擢知廣州歸日僅以衣囊自隨鄕人號其裏曰榮歸】

汪司空武傳

汪司空武者唐乾符中仕州爲遊奕使先是州遇羅芟爲髙鎭將追冦於銅步以溺死四年遣武繼之武乃於武口創鎭至中和二年又於防灘爲營自武口徙判婺源都鎭事戰守數月有功至龍紀初楊行宻錄其功有云昨者趙幹芝殘黨經過遽能出軍戰敵擒節級六十餘輩殺凶徒二百餘人獲樊津之素書收熊泰之朱記時行宻爲寧國節度畱後遂補爲節度押衙光化三年遙領汀滁二州刺史始武以私財買民地置縣城邑以其稅入已戶左右戰守凡數嵗遷縣入焉因以制置二十餘年使其人不爲外冦侵擾陶雅爲歙州刺史暴增民賦武不爲屈以故迄武之世縣人賴之天祐三年二月武死雅使衙內指揮朱環代之因制置巡轄四縣後劉津爲都制置使而縣人祠武號汪司空子衮天復三年楊氏承制補佐押衙長劍都副指揮使檢校工部尙書

唐建安寺主智琚傳

智琚姓李氏其先居冀州趙郡典午世東遷遂爲新安人父禕仕梁爲員外散騎侍郎琚年十九便自出塵聴坦法師釋論未淹灰管頻聞精義坦卽隋齊王之門師也次聴雅公般若又聴譽公三論年二十七卽就敷講無礙辯才眾所知識說經待問亟動常倫口不言人服無受色後三屈指逝於常州建安寺武徳二年弟子常衍爲立碑西陽王記室曹憲爲文【定莊禪師新安人牛頭自法融禪師傳三世旁出十二人莊其一也無機緣語句○茂源和尙歙州人得法於吉州性空禪師平田來參源嘆起身平田把住曰開口卽失閉口卽喪去卻任麼時請師道源以手掩耳平田放日一步易兩步難源曰有什麼死急平田曰若非此个阿師不免諸方防檢○珠溪謙禪師歙州人得法於云居道膺饒州刺史爲謙造大藏殿謙與一僧同看次謙喚某甲僧應喏謙曰此殿著得多少佛曰著卽不無有人不肯謙曰我不問遮个人曰若此則某甲亦未曽祗對珍重謙後住兜率山而終○瀾大徳興唐寺僧名淸瀾性孤髙住叢林九華杜荀鶴贈詩云祗恐爲僧心不了爲僧心了總輸僧瀾答詩云如何卽是僧心了了得何心是了僧世多傳之與婺州僧貫休相善以詩文往還今精舎往往有瀾所爲碑塔在寺後】

城陽山人許宣平傳

許宣平歙縣人唐景雲中隱於城陽山南塢絕粒不食顏如四十許人行及奔馬時負薪入城賣之擔上桂花瓢及曲竹杖醉歸獨吟曰負薪朝出賣沽酒日西歸借問家何處穿雲入翠防每拯人艱危救其疾苦訪之多不見惟壁有詩云隱居三十載築室南山巓靜夜翫明月閒朝飲碧泉樵人歌壠上谷鳥戱巖前樂矣不知老都忘甲子年好事者題之於洛陽同華傳舎間天寶中李白自翰林出覧之曰此僊人詩也乃遊新安渉谿登山累訪不獲題其庵云我吟傳舎詩來訪眞人居煙嶺迷髙迹雲林隔太虛窺庭但蕭索倚杖空躊躇應化遼天鶴歸當千載余是冬野火燎其庵不復知所在後百餘嵗至咸通七年郡人許明奴家有嫗入樵南山有人坐石上食桃甚大謂嫗曰我明奴祖也嫗言常聞仙翁已得仙多年宣平言爾歸爲我語明奴我常在此山中與嫗一桃食之而美嫗自是增食顏童體輕中和後兵荒相繼明奴徙家避難嫗入山不歸後人時有見之者身衣藤葉行疾如飛逐之升林木而去

聶眞人師道傳【從孫紹元】

聶師道字宗防歙縣人少入老子法中事道士於方外後得內傳服松脂法乃與同志登績溪百丈山采之夜半峯頂月明有天樂起東南紫雲中久之聲益近至石金山少止兩山相距三十里然頂上相望才咫尺少時小鼔復通奏笙簫金石匏以拍節大鼔其音淸揚不類人世至雞鳴止山下居人是夕皆聞之同行者嘆曰方采靈藥而所聞如此此亦君得道之證也後泊南嶽招仙觀聞蔡眞人舊隱去洞靈源不逺山中時有見之者乃辟穀七日獨往日暮有樵者坐谿上告以蔡君所居深逺不可到東有人家可宿樵者因淩水而渡師道目送之東行見艸舎籬落主人類農者年可三十許問適見樵者否此蔡道者也因投宿啟黃甆合得茶飲之絕佳明旦行有老父問所從來謂曰蔡君父子偕隱此山昨夕所宿卽其子也折艸長尺餘形似姜苗師道咀之而甘因使取水遂失所在自是益精健還觀已月餘日乃知彭眞人亦嘗隱此山也後居鄕裏每入山虎豹遇之皆弭馴伏拊之乃起或以所采薪藥令負還以故歙之近山頗有猛獸而不爲害後將復往南嶽聞漢梅福梁蕭子云皆隱玉笥山中乃三遊郁木坑見丈夫布衣烏防年若五十許人相問勞已謂曰子宿業已淨應有名玉籍𨿽未卽飛升當亦度世我謝修通也本居南嶽與彭蔡偕隱已三百餘年知子嘗遊洞靈源吾適爲東華君命主玉笥山地仙兼掌淸空觀墳土祀今子與吾宿有分故得相見然梅蕭日中爲小有天王所召恐未便還非可待也師道跪謝之同行數里忽有艸舎新潔命師道坐木馬上已坐白石鹿上俄有丱角以湯飲師道神气灑然修通指架上素書令抽取一卷曰習之當得道我有弟子紫芝在九疑山往見之傳我語必爲子盡其防矣儻不見者第投書於毛女溪上洞中且題石壁致吾意言訖忽不見師道巳在郁木坑外蓋七日矣素書西王母理化眾仙之要然不可盡觧遂至九疑訪紫芝或言毛女溪有一隱者莫知其名人或見之師道累求不獲乃投書題石後嘗夢神人稱紫芝教以疑義嵗余還山房田頵圍新安師道白太守裴樞夜縋見頵頵爲斂兵又爲請陶雅爲守楊氏據有江淮召至廣陵建眞元宮處之使爲人祈福號問政先生一旦謂弟子曰我爲仙官所召言訖而逝比斂棺有聲視之若蟬蛻然因就葬之數日有自豫章來者言見之於道以一小童自隨云離南嶽多年今當暫往耳所至多宿舊遊宇觀半年後又有見之於衡陽者雲歸洞源矣後二十年問政故居之上數有云鶴盤旋眾請於楊氏發所藏衣冠歸葬自楊至歙千餘里其上常有雲气兼鳴鶴翔導至山三日而散楊氏加贈銀靑光祿大夫鴻臚卿從孫紹元

紹元字伯初母程氏始孕便畏葷夢天人指其腹曰此子當證道果長好文史尢精學嘗詣金陵受戒籙是夜夢入一城官府嚴肅中有朱衣者憑幾謂紹元曰此司祿之所也可自閱籍上圖形旁題云聶紹元十八而入道二十授上淸畢壇二十六往南嶽遂掩卷而寤久而還問政山築室號艸堂事母勤瘁不交流俗自號無名子世多以錬師稱之忽晨起沐浴戒家人以伯祖有訓宜世勤修錬毋忘太上教俄有四鶴集於屋有光自空而下逺望疑以爲火至則無他而紹元已化矣先一夕告母曰胡將軍至可備酒果至是若有就坐者詰旦僕夫自外入云鏈師與三道士衣朱緑乘馬武士冠帶從者數輩然南去錬師回首語之曰吾往南嶽矣最後一人云爲語宅中謝貽我酒果嘗撰宗性論修眞祕防各一篇學士徐鉉及弟鍇稱之曰吳筠施肩吾不能過也【黃山谷書問政先生誥後故淮浙宣歙管內道門威儀逍遙大師問政先生新安聶師道宗防少則事道士於方外發迹遊名山數見異人揚行宻開府於揚州宗防實輔佐之蓋爲國師三十年楊氏之末解化而去弟子葬之舉棺惟衣履存焉此贈告楊溥私號順義七年也方外之兄徳誨爲新安太守乃於郡之東山築屋以居方外號爲問政山房問政之名或得於此誥中大丞相守太師中書令東海王臣溫徐溫也特進守侍郎尋楊公臣知誥李昪也問政先生故翰林學士冠卿之五世祖也】

雪山子道茂傳

雪山子道茂歙縣紀氏子少時每遇盛夏輒以昏暮伏艸莽中求以身施蚋者二十年始往休寕普滿院時郭公三益爲尉問數與語郭公由是好佛法後住通州白狼山晚歸自號覺庵未嘗爲人白推或問之答曰是第一義者可輕以假人邪有妻死求出家者茂終不納曰彼一時所激非爲法求也此人再娶巳又買妾竟如所料大觀中郡守使其鄕僧行月住天王院月自言雲門下求與茂通法屬茂不答及茂去世月言彼非坐滅乃其徒僞爲之守使檢屍檢者其要股使伸伸巳隨結焚之西闗渡頂骨諸根不壊煙所及𨿽水皆得舎利有池陽百問行於世【寧道者婺源汪氏名道寧壯嵗以道者遊四方蔣山泉禪師許爲法器還家棄妻子祝髮參五袓演禪師誦金剛有悟演印可之辭去遊潭州天寧爲第一座尋住報慈開福政和三年十二月四日沐浴小參次日告眾曰南長至天地一陽生萬物敷奧義生死與去來從來無忌諱華蔵門開主伴俱備師子翻身象王遊戱如今不究根源直到龍華三防某甲作道人四十年爲僧三十五夏始作道人時曰誦金剛經二十卷在明州育王山燒浴誦至於此章章句能生信心以此爲實不覺腳在湯桶腳皴桶破當體獲解脫道證本元常無柰彼處宗師闕頭印證自此徧參明州諸尊宿雪竇老良禪師過天臺參湧泉覺至開先見心印到衢州參紫湖闕入廬山見羅漢英說禪祖偈至圓通參法鏡禪師將住一年渡江到三祖見宗禪師深入防趣得遊戱三昧到太平見淸禪師提趙州狗子無佛性�師資方順透身便退回至白蓮峯下再來庵前見一蓬頭老人提忠國師古佛淨缾話如削下千斤重擔自此之後方脫去貼肉汗衫無柰業緣未盡紹報慈開福道場某甲初七日與大眾相別脫去殻漏子別有前程出家佛子徹髓徹皮三昧海中游戱自在輪回界內任意升騰所以俱屍城畔顯示雙趺熊耳峯前新攜只履前人不了累及後來畫像起摹至於今日又道吾紫磨金身今日卽有明日卽無若道吾入涅槃非吾弟子道吾不入涅槃亦非吾弟子於此檢防得出不惟穿卻黃面老子鼻孔亦知報慈落處其或未然報慈與麼來滿世無相識水月與空華誰堅復誰實住院經五年都盧如頃刻瑞雲散盡春風生失卻文殊遇彌勒咄至初七日升座眾才定卽已逝矣得其法者月庵道果而郡僧覺又嘗參之文歙縣楚氏子與兄道才皆出家遊方有聲道才參東林總住威勝軍天寧自號海上橫行才道者而文嘗住蘓州穹隆山云】

張承務擴傳

張擴字子充歙縣人少好醫從蘄水龎安時遊時同學六十人安時獨喜擴後聞蜀有王朴善脈又能以太素知人貴賤禍福從之期年得衣領中所載素書盡其訣乃辭去南陵有富人子傷寒不知人气息僅屬擴視之曰此嗜臥證也後三日當蘓蘓則欲飲欲飲與此藥必熟睡覺當得汗也已而果然當塗郭祥正子患肌骨如削醫多以爲勞擴曰是不足憂就坐飲以藥忽大吐使視涎沫中當有物視之得魚骨宿疾皆愈在建業有婦人叩門求醫者擴不在其弟揮爲診之及歸揮具言其狀擴曰弟與藥如是且瘳矣此其脈當嫠居三年左乳下有痣也驗之信然嘗有調官都下者擴診之謂曰蝦遊脈見不出七日當死後五日得通判齊州喜曰張擴妄言耳我適得官何謂死哉又二日晨起進盥僕地卽死建中靖國初範忠宣公方召而疾作問曰吾此去幾何擴曰公脈气不出半年公曰使某得生至京師則子之賜巳遂與偕行至京師奏補擴假承務郎未幾公以不起聞董正封知歙州擴以太素切其脈曰承議今嵗當奏子正封自以官不應格又非郊嵗以爲疑適宛陵有幕官至者與語及之客曰是不可信彼亦以此語許吾州守矣防徽宗登極守臣子弟例以捧表得官崇寕中擴謂曰大夫食祿不在淮西行且還朝矣然非今日宰相所謂宰相者猶未起起則有詔命不滿嵗當三遷又曰大夫不病而細君病憂在九月及蔡京當國誥被召還嵗中自戶部吏部遷左司郎中而妻劉亦適以九月卒尙書蹇序辰知應天府擴謂曰尙書無官脈旦夕當有謫俄被防放歸田裏復見之曰當得州果得杭州汪丞相微時祁門宰陳孺使徧視在學諸生次至公曰君位至宰相然南人得北脈名宦當繇北方起未幾登第調北京大名主簿不出北京積官至中大夫中興遂爲上相謂胡殿院曰君當登第然脈未圓嵗在辛夘見之曰不出此嵗矣明年果登第擴後以罪謫永州至洪州晨起見帥曰擴今日時加午當死後事以累公帥曰何至是擴曰吾察之血已入心矣退使人伺之及期卒揮字子發傳兄業爲人純孝有常士大夫多愛重之

宗白頭嗣宗傳

宗白頭者名嗣宗歙縣陳氏受業水西寺試經得度年二十遊方參徑山睿深見器重去卽龍門還道林勸江浙廬皖荊楚湘漢之間凡庵居屏處禪林所稱者輒造而問之聞洞下有覺首座在大洪山宗壽長七齡僧先一夏服訓累年殆忘寢寐覺嘗問皓月當空時如何宗云正是恁麼時節反覆酬答忽有省後從覺於泗州普照覺去遂代之時建炎初也開堂云喝井庵畔以眞似僞斷足巖前乃精乃粹遂爲覺拈一瓣以酬法乳諸方乃知洞下一宗復有人矣尋住常州善權及明州翠巖雪竇嘗示人曰大眾體究此事第一不得依樣畫胡蘆第二不得去古人背後義手第三不得守株待兔第四不得無繩自防何謂依樣畫胡蘆如今學者不肯退步休歇一向用心彊作道理見古人立个拳也立个拳劃个圓相也劃个圓相提起座具拂防便行及至窮究著黑漫漫地何謂古人背後義手學者巳是不明日夜商量古人公案這个話又如何那个問答又如何設或防得祗是別人底被他言語攪防得來不成腸肚豈不見道若要提唱宗乘須是從自已胸襟流出何謂守株待兔有種學者認得个影響秪管泥在一處或良久或退後認著不忘一生無動轉長沙道百尺竿頭坐底人𨿽然得入未爲眞百尺竿頭須進步十方世界是全身何謂無繩自防學者在眾中不肯親近尊宿決擇此事但認个自家休歇一向癡坐從朝至暮秪管瞌睡所以道透网金鱗猶滯水回塗石馬出沙籠若是本分坐禪人孜孜念念未嘗暫時與此事有絲毫隔行住坐臥常在其中不見洞山在方丈坐有贊嘆者云僧家好終日無事山云莫如此說僧有僧事俗有俗事山僧在此無剪指爪底工夫且道洞山在方丈中作个什麼見得僧堂裏亦不是閒坐處若不是恁麼見去盡是虛光陰直須念念無間斷步步無間斷時時無間斷處處無間斷有僧問曹山如何是無間斷底人山曰曹山今日傷杯僧曰某甲不會山曰東西不辦卽是倒這里作麼生體悉久參髙士相證明後學初心各自努力將終書偈全心自照無佛無人諸緣不共時至便行其全身建塔於雪竇而翠巖取其大衣藏於無際庵閱世六十九坐夏五十四宗貌淸臒气韻平淡慈忍無嗔恚徑山杲少所許可嘗贊之曰太湖三萬六千頃之渺茫卽師之口也洞庭七十二峯之峭峻卽師之舌也不動口不饒舌已說今說當說也大奇也大奇此是吾家眞白眉

顯謨閣學士程邁傳

程邁字進道黟縣人程忠壯公靈洗之後登第爲仁和尉以捕盜攺秩知西安縣政彊明競渡者持仗而嘩官兵不能禁守以語邁邁遣一吏持判示之曰不卽散與俱來眾驚曰此知縣判也卽散去部使者督諸郡水旱積欠郡因移文督稅之倚閣逃絕者邁曰衢州數年無水旱何積欠也守不能屈由是他邑畸零逃絕者皆免考試處州回縣有大辟七事閱按釋其三無異議調知鹽城縣宰相劉正夫押勑見其名詔與語曰往在大學見君今爲縣有美政薦之徽宗嘉其對除提舉江西常平起家不十年乘使車過裏里人榮之民有訟田者二十年不決邁閱其牘問訟者年幾何曰六十六邁曰爾所賫劵乃慶曆三年時方年七嵗安得妻財置產訟者嘆以爲神曰早二十年遇之可以無訟嵗旱募流民浚洪州東湖水患爲息後入爲戶部侍郎除提舉措置河北路糴使以辦聞命再任繼除直祕閣中使李彥銜防宣諭因語邁西城所田須農具邁送鐵農具一車彥大笑尋褫職任太上卽位南京召除左司員外郎後遷大府卿提郊祀事務省什六七因編進命付史館防建州賊葉濃防城稱兵以邁爲福建運使直龍圖閣按舊給州縣鹽就除集英殿修撰知福叛兵至白沙聞有備去建州劇賊範爲陰窺福州綂制李捧爲所敗邁遣約降有日會謝向等奉使募兵遣人誅賊欲自以爲功於是復叛而所在盜起率萬人建劍汀邵武皆盜區邁且招且捕所向悉平惟範爲未下乃遣新招降張毅使守古田責以立功又謹守南劍界移制置使兵入屯三田範爲由是不敢窺興化漳泉邁度大將辛企宗謝向等終不能平盜宻請王師航海十五日至福州庶一戰滅賊章十上不報乃奏謝向連賊企宗玩冦且賊不可赦上感悟命大臣由海道賊不虞王師至不一日平費不及民及請錄死事後給脇從無歸者粟及田廬掩露胔選循吏撫養畱廣東舶米五萬以寛民賦且乞量畱大軍得三千人進松溪反汀漳有冦賴以平紹興二年召進徽猷閣待制知溫州黥平陽吏四十人他縣猾以次遁去上謂宰相曰程邁溫州之政光絕前後今之吏師也丁父憂後知信州會議復發運司以邁使邁以爲祖宗時發運司事權甚重今屬官才八員而無辟選之文則任大重權大輕給緡錢二百萬欲一年有成效三年有蓄積則利源太狹積效太速又今二百萬不能當昔時百萬所糴固未廣而倉船稍腳之費皆未知所出若責之州縣深懼擾民且謀不審則行不逺責太速則智者不能善其後乃力辭上慰諭之且令增給糴本陛辭又奏曰昔唐劉晏兼九使財賦悉歸一至國朝始分爲三然三司使居內而發運使居外猶相爲表裏今天下則益分租庸專於運使常平專提舉鹽鐵則有茶鹽司皷鑄則有坑冶司平準則有市易司戶稅旣總之發運獨存其名耳況今中外責此司甚重而視此司甚輕願詔使明知興復之意而行之如祖宗時則臣不敢辭上曰已詔三省除卿雜學士以增重使權會後省繳奏而止乃置司平江府以秋成和糴各因其郡縣爲價稍增之糴四十餘萬而所費糴本幾半廷臣屢以爲言上輒止之尋權知府事又言今糴本尙二百餘萬緡可糴五六十萬石而一司官吏與將來漕運所費比民間價又增十四五則糴買終無補於國虛費用度乃罷就除知鎭江兼沿江安撫使軍後興爲一新官府陶瓦貸民因興修學校鄱陽嵗饑多盜上憂之進徽猷閣直學士知饒州奏蠲舟車徵算增米價以招商賈不逾月米大至又手條寛卹三十餘事掲於州門民以寧息徙溫州至適火後爲營官舎千區開河渠立望樓結火保更爲新學多士趨勸詔書褒諭轉左中奉大夫進顯謨閣直學士再知福州州有舊招安賊首某等二百餘人以使臣廩羈縻之郡人常側目會戍兵還朝因盡遣歸樞宻院聴差使尋罷奉祠紹興十五年正月卒年七十八有漫浪編五卷奏議表啟三十卷詩二百餘篇孫叔達今宗正少卿太子左庶子羅願傳【浮溪文粹載鄂州遺文二篇乃程邁胡伸二傳也羅集舊本止載胡傳今並以程傳增入】

羅鄂州小集卷六

欽定四庫全書

羅鄂州小集附錄

羅頌遺文

淳安縣學齋堂六銘【原闕三首】

謙光齋

實焉而若虛有焉而弗恃一謙四益光亦大矣若夫當仁不避見義敢爲則舎我其誰

待問堂

壯哉縣非十室選其英爲士率答問者教之一善誘人亦多術

兌軒

肅羣賢之藹藹爲從容之文防刮造化其鋪張包古今其淘汰厭流俗之論卑喜吾儒之道大無軒冕而體胖不鐘鼓而心泰幸朋友之相漸故說言乎澤兌悟天地之兩間惟樂此之爲最

顏公山記

顏公山在休寧爲著九域志及新安誌皆云昔有顏公嘗隱於此後乘風而去因是得名山有瀑泉流出山之東西折而爲溪故又謂之顏溪溪之畔居民多故又謂之顏溪村山气寒花晚而雪早視平地常較一月慿髙以望可見黃山而其所延袤南接婺源界此其大槪也舊雲山在縣南九十里今才去縣五十里地之逺非可縮而近正使指故縣而言所增亦無防考之殊不合又舊云上有池方圎五畝多鯉魚今山行十五里則爲山之半又稍前則四旁隆起而其窊處有平地無類五畝許有龍池二在焉各不過尋丈竊意凡窊處舊皆蓄湖水後人堙之而僅爲二池其旁有餘地若欲畱一庵基以有所待蓋此山多風自是而上愈髙愈淒緊故謀始者不能捨是而他求也抑嘗考禮經所載凡山川出雲雨見怪物皆曰神是山之亙髙天宜必有神矣特以顏公棲迹人人敬愛之用忘其山之有神而但知有公遂以至扵今公旣灑然潔淸故來逰者未嘗攜脯醢而有禱於龍者義不擊鮮於山中牛奔馬走一稍不謹則相驚以蛇虺之變其最異者龍本以行雨爲職用力勞今乃有不忍血食者凡諸鄕來請水先白公遇其請於外池迎而置之其鄕則用牲如其常鄕之人飲食無間及其請於內池迎而置之其鄕則以面代牲人無敢茹葷奉之之禮殊而皆以得雨計龍池嗜欲非公莫能知則所以從事舊矣但當公之時人知其爲鯉未知其爲龍後人旣別之以二池故龍之意顯而公之道益尊又凡田裏之人或得子差暮輒夫婦黙禱公往往賜之兆朕比其應則曰公實使然問之羣兒中以顏爲小字者所在有之公之博大而能泛應又如此山舊有公像建炎庚戌嵗浮屠人慧圎來結庵則曰顏公云者猶言逺公志公尒非必指其姓於是塑其像如泗洲僧伽之像而其稱謂亦如世之所以尊僧伽者道之所在誠無仙釋之間而野史失其名或者終以爲恨慧圎持律嚴甚金部郎髙郵吳幵素重之爲以全眞名其庵歳在戊寅圎坐脫如宗繼之眾人賞其質直凡殿及鐘樓皆其所爲今年過七十不少衰者圓之無恙也邑之士有吳師禮者嘗寓其庵以肄業而登第數年來朱權寓焉亦登第於是權之侄申及其從侄況效其叔之爲者申以丁未歲入太學況以已酉秋預鹿鳴因相與稱公之徳予謂數君旣名族乃能安苦淡精思文字間山初不卽人人有志而後卽此山也志立而事成公何預焉𨿽然藐姑射之神人其陶鑄當世固有足大者士之權輿正在一科第公果成就之何暇多方邪予旣因權之請爲作碑且爲詩以美公有龍之徳俾好事者歌之曰顏公至人以天爲宗有淵有湖豢此羣龍嗟龍之徳與公實同在人能人在防能虫上下八極從公西東公示厭世忽然乘風龍則異池精神則通歲時逰戱作此年丰曰誰命之必歸於公勉之學列匪其力農立志讀書卽此山中烝然而來尙其或逢

古巖經藏記

古巖知名寺也予少而逰焉愛其僧房在石下有坡陀嵌空之狀已而上經閤函列整整可以手探而意取念方外之士肯以其餘間徜徉扵此因盡閱其經蓋亦足樂其後聞欲更爲蔵予私以爲是得已而不已者淳熙十年冬住持慈悅遣守如來告曰經閣起扵紹興中惟經實營之閤久而益壊慈悅與慈妙守暉等乞錢爲蔵於東偏方汝霖汝再首助之以迄於成且閤之於尊經有所未至也今旣大爲之輪衍八面以爲十置函其間上爲蓮花千葉比盧居之五十二大士縹緲扵孤云之上當其機緘一動果若山君海王擁而挾之以趨經不旣嚴矣乎敢請記予扵是知其有爲而爲之也嘗聞佛之視斯人如慈母之於子丁寧訓敕惟恐其未諭而意之所歸則有卓然而至當者故其書徧於天下而方以爲無法之可說自佛旣滅其徒相與誦而講之不勝其浩博而卽心之義始出理事之相資空有之相宣語黙之相捄幾所以明此非眞有所謂教外之傳也迨分而爲南北之宗又散而爲五家之派號爲防禪者皆患言之障道而思造於忘言之域故顓認諸方語以爲直截之要其立意則善然其取捨決擇或至流而爲戱論大凡方便悟解則佛之說與其祖與師之說初不害其忘言如或不然則二者均之爲有言宜異乎此而泥乎彼猶未免於有言也以言而求忘言去道亦逺矣蓋昔嘗有難佛者一示之以良久而迷雲頓開佛於是乎有鞭影之諭然則施於棒喝實祖其故智也觀其書者亦必有道矣如上人旣嘗逰四方宜必有所聞而猶以雕鏤塗飾旋斡震焉足以尊經又以予之文爲足以表其尊經之指而請焉何予謂玩華而忘實故晚未聞道方願晦前所爲抱周孔之書而熟味之以究夫性命之極萬一有所自得而後考佛之書取其與吾儒合者眀著焉以授之庶乎其有補恐其不能待也姑述舊聞十一月朔日頌記

小飛來記

歙之南八十有五里官道之右溪流淸淺其外有山綿亙雜木森立石趾隱見甚可愛也淳熙戊戌嵗里人洪君元輔始爲軒檻面山而臨流予弟端良爲牓之曰小飛來蓋取其靈隱前也飛來峯在都城秀麗絕天下造次那有其比然行役之君子自蜀甘溪來者聞前嶺造天心方憚之其來自吳防者則又初脫險阻驟見山水如此莫不據鞍轉盼揚鞭而指曰天下佳處也當是時謂之似飛來誰以爲過君旣時節防親友又往往揖冠蓋而觴之不羨夫士女追隨緣樽烏樏選勝於烏猿之左右也樵木嘯歌鵞鴨浮湛皆自有態度不羨夫冷泉之上侶談僧而觀浴鶴也去家蛙步無它限隔暝色入座繼以眀月不羨夫回舟九里松望城闉背夕陽而歸也予喜君之營是爲適得其處旣有以自娛又以佳名聳動觀聴其計得矣顧有巨麗者焉詩曰髙山仰止景行行止君之父子誠有志於古深思而力體之毋謂若飛來之可以偶然而似也

江祈院記

浮屠氏之道卽吾儒所謂一以貫之者後世旣判爲禪律而僧之所居亦隨以別大抵恢一堂華一蔵峻一塔輒能因人以暴著其事四方亦喜於傳誦之者必其寺之屬扵禪者也而律則不然𨿽焚修之甚嚴輪奐之甚備往往文獻缺焉殆不可攷豈惟常情重禪而輕律其人亦自生退屈不敢與禪爲比是使處扵禪者日益肆處扵律者日益偸豈其義本然防吾郡江祁院起於楊氏順義二年國朝因之宣和間火扵睦冦行滿稍爲方丈法堂以居繼又新其廊廡滿亡扵紹興丙辰今淨悟師實佐淨慧主院事慧淸修梵行安於簡靜悟能彊力濟之蓋自丙辰後三年得檀者洪羽成龔覺澄等而殿成又四年得淨本而三門成又十有四年得元圭及鮑氏女而鐘與樓成扵是悟始代慧慨然思以律自顯旣得銘扵將作丞汪公因請爲院作記未及爲而公卽世悟之齒益髙其欲得記亦愈甚公弟祕書丞許卒兄之志乾道庚寅冬方具槁又不克某至其孤澄持悟之所述泣以授某曰先君有治命當以記屬公不可以辭卽遂取而收之然私以謂悟其少壯時不憚勤勞以能有此棟宇方欲假大君子之文以爲光寵蓋始終扵兩公之門者不知防年而竟得陸陸如某者爲之事之不可料如此矧尋尺之石亦有時而則所恃以不朽者其微防誠使今之士大夫能如悟之用心內信所挾不以法俗分別爲輕重卓然有所立扵世則凡能言之士𨿽不褰裳以求之誰不樂爲書者其視悟用工之勞劮得名之久近不可同日道也故因以廣之以爲吾防之勸云

羅頎遺文

郢州太守墓志

先兄姓羅氏諱頌字端規徽州歙縣人曽祖承吉祖諱舉朝請大夫考諱彥濟吏部尙書龍圗閣大學士新安開國侯累贈少師妣魯國夫人兪氏紹興二十二年以先君任子恩補承務郎注臨安府余杭縣浣坎鎭攺潭州南嶽廟連丁考妣憂除防監鎭江府排岸擢監行在左藏東庫未上省罷差湖北司主管機宜文字行在檢防軍酒庫所幹辦公事通判鎭江府知郢州紹興二年正月二十七日以疾卒於郡積官朝奉大夫其六月防歸眀年正月二十九日葬於歙縣永丰鄕幹村之源娶宋氏封安人子阜臣蚤卒女二人長適進士張防初次未行孫榞當以致仕恩得官兄資超邁身長七尺眉目聳異自少負志气力學殆天性儕輩或少息終不休過庭時毎出文一萹先君未嘗不稱善及長逮晚節讀書著述如課程倦極徙倚提捲不釋手得異書喜甚若他人好好色嗜甘毳然居防終制寢苫室絕葷茹如禮性不諂使阿附得大官要職不肯爲其在荊州帥葉公衡自謂幕中得天下士丞相周益公必大在後省坐繳奏武樞張說出復入及爲翰林學士客皆往賀兄獨委書勸公無恃一節髙眾爲無愧名益髙則天下所望益大欲其屛紛華事簡凡孟子所謂得志不爲者皆當置度外益公以此愈加敬季兄鄂州亦益公所重故毎以二程期之其佐京口屢爭事今兵部侍郎耿公秉爲郡毎言爲僚率雷同相取下助我特羅君守郢登對其一乞申勅四方主帥修眀軍政禁私役其二欲如西漢武宣璽書責厲州郡光武一札賜方國爲聳動之具以勸事功其三擇縣劇易以選能吏上問京口軍民情條對甚悉到郡爲政淸靜庭無畱辭京山民董小大有妹爲張復禮所姦因欲娶之不可則醉酒捶其父母小大與其黨擊之致死皆謂罪在大辟兄獨以情輕奏部使者不謂然使再勘公言復禮姦人女至辱其親小大醉後至此情可念奏上果從杖貸未防悍卒吳順在娼捨踢死民陳捨僧大吏庇之無敢言捨僧單獨或請執杖以葬兄知之杖大吏捕順成其獄部使者怒以前後輕重不類兄曰軍人殺平民能使大吏爲覆護橫甚後取防竟絞郢蓋馬綱道所自出食穀舊責之都保至是部悉自任凡免役科擾十一事兄歷官可紀甚多而弗自言其梗槪若此兄始爲進士屢上春官不第其爲詩文至蔵槁數十筆力髙古時出奇詭跌宕識者以爲有西漢風平生抱負一時名士所推許而年位不永豈惟門戶之痛云弟朝散郎新權通判蘄州事賜緋頎志

記程叔淸女死節事

始方臘來冦時歙縣人程叔淸家避地於城南有女年十七父母計曰我等處此不幸則死獨此女年色方盛萬一辱扵賊何以見族黨乃呼謂曰吾州之俗尢以淫爲諱爾良家女也足未嘗出閨閫賊倘以兵脇爾當柰何女曰兒豈從賊者必不可當以死拒之親族又從旁審其語女因取所攜衣囊負以趨且爲見執罵賊收父母喜曰果如是眞吾女也吾聞死扵兵者用道家說醮九幽則能升濟魂魄爾勿慮女笑曰諾明日散處東塘山中女適爲賊所遇賊好謂曰吾以爾歸聖公毋憂不富貴女曰爾輩欺天害人狗彘之不若何聖公也賊脇以刃曰不從吾言必殺若女曰我知有官府不知有賊賊先斷其髻益以好語誘之女且唾且罵賊知不可屈刀亂下潰其屍乃去有二兒隱旁大石下備窺見本末爲其家言之皆悲喜因葬東塘山中

羅似臣遺文

徽州新城記

徽扵江東爲支郡而在唐已爲大州顧今之封域皆唐舊也其地接於杭睦宣饒四出無不通其州治卽山爲城因谿爲隍而谿山又爲天下勝處中興實爲輔郡四朝涵育生齒日繁地利日辟人力日至而谿山日以益勝獨城未加其舊過者陋之宣和中睦冦旣平城遷於谿北防盧公宗原爲守因民弗便請還舊城而舊城已不足恃有防予費更築期年而後成甎文隱起凡百餘言埀戒後人其慮深矣承平旣久人習扵無事積習生玩雨摧潦齧補治不時蹊隧交橫舊功湮圯失今不治後計愈艱天臺宋侯濟下車未防整飭綱條郡以無事周視榛蕪起廢剔蠧莫此爲急乃防羣計檢漏鏬節浮費旬儲月積浸有端緒眀年鳩工聚材版築以興選扵州得嘗軍中習知其事者二人命僚佐分之始扵嘉定庚辰之春二月成扵其秋九月爲城五百三十丈有奇疊石爲址髙扵其舊其因山爲險者無所攺辟繕飾前人之未備又八十餘文雉堞屬連翚飛炳煥形勢增重往來駭矚南逼谿地峻斗落一過霖漲馳波湧洌歲受推櫅築隄桿固凡兩級聮亙修堰逾扵舊城列塡桃桞木芙蓉春葩秋卉穠纎間發水光山色左右映帶足以助邦人逰覽之娛城凡六門門有樓皆撤而新之勞餞賓館加葺者四稱其爲互輔之佳郡凡木石瓦甓之材匠夫工食之費糜錢以緡計者四萬五千米以石計者二千四百而役使不勤一民科斂不及六邑銖分用度不以諉上斯亦難矣夫諸侯之扵天子有蕃翰屏毗之義古者國無大小皆有城衛其民者固所以衛其上也徽爲內地而宻邇王室其民之休戚利害扵本根所系爲不輕而城又非可一日而猝具則當間暇之時爲備豫不虞之計亦勢之不容已者役大則難興費重則難繼規模前定經畫不勞以數月之間而復百年之舊觀人樂其成誦勤贊美扵此役也可以觀政矣

附鄂州太守存齋羅公願傳

曹宏齋

故鄂州太守存齋先生羅公卒之百三十五年爲至大戊申嵗其曽孫壻黃仲宣山長以公之曽侄孫前容州文學洪所具生年官歷卒葬之略來視使潤飾成篇待附家傳涇生晚不及識公然從鄕先生四方名鉅遊槪知之矣宋南渡後文字有先秦西漢風惟公一人幹淳間朱文公周益公視爲畏友淳安縣社壇記文公自謂不如謂公文有經緯又謂公文止此可惜邇嵗湯東澗公漢寶藏公小集每爲文必讀數十百過方下筆客猝至扄篋惟謹馬碧梧公廷鸞久在翰苑身至宰輔裏居之日講問公小集願見不可得至從某轉求之然則存齋之所以不亾者有在矣羅氏之先在春秋爲小國襄之宜城徙荊之枝江因以爲氏公之先五季時自豫章避地來歙遂爲徽州歙縣人七傳至尙書公爲大家尙書公公父也年十六上辟雍宋政和二年進士由大諫中丞遷吏部尙書贈少師六男子公爲第五人諱願字端良存齋其自號也防凝重寡言資特穎異甫七嵗能爲靑艸賦以壽父少長落筆萬言旣冠乃數月不妄下一語紹興二十五年防補承務郎授臨安府新城縣監稅連丁內外艱服闋監饒州景徳鎭稅有能名乾道元年監南嶽廟遂踵世科才望斗著授饒州鄱陽知縣不樂往主臺州崇道觀八年通判贑州遄攝州事冦攘甫定壹以政淸訟簡化美風俗爲務教官劉靖之子和官事之暇時至學宮不爲倦煩縫掖生淑艾之功居多詳刑使者剡聞於朝謂公宜在淸要之選秩滿差知南劍州陛對第一札主於富民不爲浮文切中積獘孝廟大賞異曰卿磊落議論可采必副朕委任從臣亦交口薦之以畀鄂州至郡上五事其一謂鄂爲古來用武之地城壁未立下流陽羅正系險要舊嘗築城僅存堆阜宜並議築不可憚費其二謂民饑以田質谷後日乃爲準折非法至於奪田還主宜立中制其三謂所收諸州配彊盜貸命之人久不問落頂冒實多滋長姦宄乞下有司戒敕諸郡少駐遣發且候問落申數其四謂重湖曠土舊佃每行包占官行新佃又欠存卹宜令標立界至官鈔明與指定庶得兩便其五謂民間所雇奴婢只憑客人販到半是誘略宜令遭誘略者自言於官官爲立賞追捕凡皆論病識源切證用劑一本儒術如古循良他所罷行可類推已貳車劉公淸之子澄學行端飭相與勸學劭農甚力所謂令修庭戶之間而民自得於湖山千里之外報政才期而公不少延矣淳熙十一年甲辰七月十三日也公生於紹興丙辰之三月得年僅四十九新安續志謂值旱立日中精禱致疾志公之猶子任臣毅臣所共訂也鄂人繪像靈竹寺孟宗泣竹處劉貳車爲刋小集於郡喪還夫人吳氏卒明年公兄端規自鎭江請檄歸視窀穸陰陽家以西峯先壠之次爲擬族黨一辭謂公生而孝奉祖考其安樂之遂葬於是吳夫人祔四月六日也所著春秋新安誌爾雅翼鄂州小集行世其與小集同類巳抄而未刋者尙十之八九年逺事殊並爲亡是太息而止𨿽然豹斑鼎臠不必求盡姑從爾雅翼漫閱一則社壇記讀之百徧公胸次所貯何可量數筆底之文又可以人力企勉也哉公曽祖諱承吉贈承事郎祖諱舉贈朝議大夫父諱汝楫通奉大夫龍圖閣大學士吏部尙書敕封新安開國侯累贈少師妣呂氏魏國夫人王氏楚國夫人余氏魯國夫人兄顥朝散郎吁承議郎俱通判福州頡奉議郎通判夔州頌卽端規朝奉大夫知郢州有庵集刋布郢鄂二公齊名嘗聞家居講學時東西異鑽研各趣飯餘酒隙已晚未燈說書交鋒讙如辯訟旣定怡怡如初玆未可與上車不落之輩同日語也弟頎朝散大夫通判蘄州贈中散大夫子男四人縉孝臣欽臣皆早卒睦臣承直郎南康軍錄事參軍女三人其一適吳文肅公之子坰文肅竹洲先生也孫一人朴已上防文學公所具外從人旁搜足之來示於公官階所歷所止吳夫人封秩爲何孫曾實計若干俱欠登載不敢億度念昔昌黎伯爲樊宗師志銘卽能似其語陳師錫序五代史王荊公顯譏之某何人敢操此筆無韓之似渉陳之庸血指汗顏眾知之矣仲宣幸是正之仲宣名宣子自號中山能詩爲虛谷方公所稱屢攝紫陽山長事二丈夫子世其家羅氏甥也某旣自詭爲傳亦並效顰爲之贊曰彼貴一品或壽期頤負乘幸免誇不償嗤官止分符五十猶嗇公有不亡眾人不識逺而彌芬大也無垠存齋之存其惟斯文

羅鄂州小集附錄

