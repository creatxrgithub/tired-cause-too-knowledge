

欽定四庫全書

集部四

勿軒集

別集類三【宋】

提要

【臣】等謹案勿軒集八卷宋熊禾撰禾初名鉌字去非號勿軒又號退齋建陽人咸淳十年攺名禾登進士第授汀州司戶防軍宋亡隠居不仕築洪原書院教授生徒著有四書標題易經講義等書以闡明正學平生詩文甚富沒後十亡八九其族孫孟秉類次成帙釐爲八卷明天順中禾六世孫斌爲博羅主簿始刋行之其後板復散佚近時張伯行重刻其集有文無詩頗爲缺略此猶孟秉所編之舊夲也禾文章平正質實不以藻采見長而根柢六經自見夲色固非浮談無根者所可防及原本前有元許衡序稱禾晚修三禮通解將脫槁竟以疾卒嗣孫澍家藏遺稿傳諸二世孫斌授梓以行求予序之云云攷至元爲世祖年號而禾卒於仁宗皇慶元年自至元訖皇慶相距三十餘年何以先稱其疾卒且斌爲明天順時人尢非衡所及見其爲依托顯然蓋其後人僞撰此文借名炫俗不知禾亦通儒固不必假衡以爲重今特加刪削庻不使其亂眞焉乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

勿軒集卷一

宋熊禾撰

序跋

防交信錄序

余讀疊山謝公交信錄序未嘗不掩卷太息嗟夫同富貴易交也獨患難之際生死懾其前利害怵其後當此時而不動心不易節則可以言交矣三代而降朋友道缺吾於東漢黨錮諸賢取節焉惜不一變而至道也宋道學大明伊洛考亭之集盛矣一時借譽飾虛之人稍經鑪韝灰燼煙滅惟同門同志之士不以窮達皆能信其道守其學不變依然孔氏家法也流風所漸江左諸賢持節秉義九死不衰一時交防气誼皆班班可紀宇宙間三綱五常之道尙有所系而不墜者謂非道學之效不可也皇極在上師道立而教化明友誼惇而風俗美其效又當何如哉余在鰲峯山中與二三同志有求仁約方將尙友天下士鄒孟子距夫子百餘歲而已有無有乎爾之嘆者無其人也韓宣子因過魯見易象春秋遽曰周禮盡在是者以其有書也君歸江東與我同志其以是告之梅花祖道晴日暄美山中諸友各有贈詩餘前日壽君之章意已至矣族長麟齋翁又申言之輙序其所深望者如此我日斯邁而月斯徵載歌此爲續後序

孝經大義序

孔門之學惟曾氏得其宗曽氏之書有二曰大學曰孝經經傳章句大略亦相似學以大學爲本行以孝經爲先自天子至於庶人一也堯典一篇大學孝經之祖也自克明峻徳以至親睦九族極而百姓之昭明萬邦之於變大學之序也孝之爲道蓋已具於親睦九族之中矣何也一本故也自是舜以克孝而徽五典禹以致孝而敍彞倫伊尹述成湯之徳一則曰立愛惟親二則曰奉先思孝當時人紀之修孰大乎是文武周公率是而行上而宗廟之饗下而子孫之保宗支庶蕃道化流衍且二千餘年推其效必至於四海之內人皆親其親長其長一鱗毛一芽甲之微無不得所而後爲孝之極致嗚呼二帝三王之教可謂大矣孝經一書卽其遺法也世入春秋皇綱紐解孔子傷之三復昔者明王孝治之言思之深望之切矣誠使天子公卿躬行於上凡禮樂刑政之具壹是以孝爲本則斯道也固天性之自然人心之固有一轉移間王道顧不易易乎惜也徒托之空言而僅見於門人記錄之書也書存而道可奉𨿽不能行諸一時猶可詔諸來世今此經之可攷者不過漢藝文志而巳而其篇次則顏注古文二十二章孔壁所藏本也今文一十八章漢河間王所得顏芝本而劉向之所參校者也要之出於漢儒傅防皆非曽氏門人所記舊文矣唐宗開元敕議意非不美而司馬貞淺學陋識並以閨門一章去之卒啟宗無禮無度之禍而其所制序文至以禮爲外飾之所資仁義爲後來之漸有不知所謂因心之孝者果何所因而又何自而萌乎學之不講徳之不修一至於此桓桓朱子特起南夏平生精力用功於易四書爲多至此書則僅成刋誤一編注釋大義猶有所未及噫人子不可斯須忘孝則此爲天子至庶人一日不可無之書章句巳明而文義猶闕顧非一大欠事乎蓋嘗有志彚集諸家傳注以明一經而未果一日余友人新安胡庭芳挈其髙弟畨陽董眞卿訪余雲谷山中手擕父書有孝經大義者取而閱之則其家君深山先生董君季亨父所輯也其書爲初學設故其詞皆明白易曉熟玩之則其間義趣精深又有非淺見謏聞所能窺者輙爲刋之鰲峯書塾以廣其傳此豈惟學者修身齊家之要而有國有天下者亦豈能外是而他有化民成俗之道哉噫文公一用之於滕而四方艸偃風動拓跋帝再用之於魏至使鄰國君臣聳動愧悔而不自巳生於其心發於其政今攷二君行事皆班班有三代之風而況不止爲滕魏者乎嗟夫此經之廢蓋千五百餘年矣悠悠天壤人極未墜豈無以二帝三王之心爲心者仁人心也學所以求仁而孝則行仁之本也語曰如有王者必世而後仁愚何幸身親見之

史纂通要序

堯迄今年六十二甲辰矣自是而上年代不可攷意混茫初開洪水未有泄距洪荒之世未甚久也邵康節以元會運世推皇帝王伯自始開物至堯甲辰歲數甚闊大抵三皇之世邈矣其不可徴矣五伯權利又君子所不道有天下者行帝道而帝行王道而王二者而已外此無他道也蓋嘗纂皇王大紀一編托始帝堯元載下逮威烈王二十二年以爲古今一部通史適吾友胡庭芳挾史纂通要來閩甚有契焉益相與討論間亦蒙取節不廢其言蓋以人心道心爲千萬世治亂興亡之機此河南程子所謂三代而上純是天理三代而下純是人欲之意而武夷朱子與永康陳氏所以反覆論辧而不置者也可謂確論矣予又爲之躊躇卻顧而有感於濓溪周子之言通書不云乎純心要矣用賢急焉噫人主一心攻之者眾或以聲色或以貨利投吾之欲千條萬端大抵親賢臣逺小人則陽明勝而天理用事此其所以治而興也親小人逺賢臣則陰濁肆而人欲用事此其所以亂而亡也堯舜禹湯文武之爲君必有臯益伊萊姬呂之爲臣皆以輔弼之職居師保之位其從容啟沃贊導彌縫所以納君當道而格其非心其功端不細矣後世人主正心之學不講大臣格心之道不明其患蓋本於無相業無師道上之人往往好臣其所教而尊徳樂道之意未有其在下者又道失正傳學昧素業至於事君亦苟焉富貴利達而已矣茫茫宇宙至以天下之大而無可相以天子之尊而無可師千五百年冺冺棼棼亂多治寡厥有由矣嗟夫天生斯民果何日而蒙至治之澤乎輙贊數語以廣庭芳未盡之意庭芳復謂予曰爲政在人取人以身修身以道修道以仁人主一心無取捨之極則焉知其賢而用之然則天理人欲消長之幾正君子小人進退之候周子固不曰心純則賢才輔賢才輔則天下治乎此愚之所以決然於人心道心爲千萬世治亂興亡之機者非虛言也輙次其語使覽是編者知所本而庭芳之言爲不可易云

翰墨全書序

文公嘗言制誥是君諛其臣表箋是臣諛其君然則近世士大夫以啟札相尙無乃交相諛者乎書坊之書徧行天下凡平日交際應用之書例以啟札名其亦文體之變乎省軒劉君應季爲此編命曰翰墨全書凡儒者操翰墨之文皆具非但啟札而已也其所選之文大略變俗歸雅返澆從厚去浮華尙質實多是先哲大家數而時賢之作亦在所不遺斯亦可謂之全書矣蓋嘗因是而論之文之體莫善於書詩君之於臣誥命而已卽後世書疏之體也紀述之體如堯典禹貢等作後世紀志碑記敍事之文始於此問答之體如微子君奭等篇後世論辧往復之文始於此若後世詩詞一類則自虞夏賡歌而下備見於三百篇之風雅頌捨是之外亦未見有能易者至制誥箋表啟札胥爲駢儷而後文始盡變矣甚者紀事實錄之文亦爲四六之體吟詠性情且尙對偶之工至於末流連篇累牘𨿽百千萬言而辭不足果何日而可復返於雅厚質實之歸乎且劉君此編自冠婚以至防祭近自人倫日用逺而至於天地萬物凡可以寓之文者莫不畢備其亦異乎世之所謂啟札者矣其間俚俗之言異怪之說𨿽不能悉去亦必爲之訂其謬悞而究其指歸劉君之用志亦可尙矣劉君力學善文與余講學武夷洪源山中者十有二年所造甚深此特其防藝之末耳平磵伯氏爲刋是書君之可傳於後世者固不止是也輙書編端以諗觀者

熊竹谷文集防

右從伯父竹谷先生熊公所作公平生所爲文極多其雜著有敬思齋小稿則居竹谷時作也直方齋小稿則居平山時作也此二卷題曰直方齋小槁三蓋兵後壁藏僅有此耳其所謂存十一於千百者矣公生平精力於三禮通義春秋約說中興三朝通略用功最久又有大學中庸緒言經集傳采小編史學提綱等編悉燬於丙子兵難三朝通略蓋欲續從祖左史公九朝通略以成一家言庸齋趙公在史館時嘗以上聞有防下本郡抄寫且薦公由布衣入館同豫史事公力辭不就公少以禮記決科於禮學尢精博嘗謂國家設科當以儀禮不當以禮記其著通義一書蓋本文公先生義例而春秋約說亦本文公所論大防此二書於學者蓋不無小補也丞相克齋防公左史存齋牟公皆欲以公經學薦聞公又貽書辭不就蓋公平生潛心問學不求知聞蚤受學於節齋蔡先生與進齋徐公覺軒蔡公敬齋詹公思齋翁公爲同門友所造旣深自任之意彌篤後登西山眞先生靜齋劉先生之門尢見器重壯歲卽棄科舉一意精研經史之學惜乎書稿甫脫而公竟抱志以沒可勝惜哉嗚呼公之學進𨿽不得顯於其時退猶足以善於其鄕公奉先極其孝敬待兄弟極其友愛至於族婣鄕黨情義尢篤歲收不上三百石捐其半創敬思齋以訓後進立孝永莊以賑饑貧後居平山甥館歲必一歸故居歸必防集族中長稚宴飲饋遺渠渠欵欵各盡其懽見後進有向學者必諄諄誨誘不倦蓋忠厚愷悌人也最謹於禮節冠昏防祭必用古禮舊居竹谷與雲谷相望一時學行聲稱甚著逺方士友登其門必竭力館谷之𨿽屢空不顧也禾年六歲就傅於敬思齋已防公器許今年入無聞壯志銷落重惟我族自始祖尙書郭門公於唐中和間繇豫章入建諸書之澤四百年矣前輩凋零後進渺然未有甚於斯時者也公之學其誰能傳之公之志其孰能知之癸巳秋從弟敬歸自江東來相存問聚首旬日重整舊編相與感慨者良久重念甲戌侍族叔父復齋先生歸自行都因論公遺事憮然興念求所以嗣成公志者規模未就而復齋又沒矣時事日殊年運而往力不逮念又未知成就二父之志乎否也並書此以識

防謝春堂詩義後序

余讀春堂謝先生詩義至庚午科江漢告成一篇未嘗不憮然廢捲而繼之以流涕也猶記龍川上阜陵書謂荊襄天下根本將必有起而乘之者至庚午驗矣下土儒生方且角一日長技於萬人塲屋之戰其不爲武夫健兒所揶揄者幾希𨿽然文在天地間猶日月六經大義何可廢也武亦儒者一事耳鳴條伊摯戮力造攻豈不甚武而一徳等篇對語親切𨿽後儒竭其偶儷模寫亦一語不能似牧野尙父維時鷹揚至丹書大訓之授則周旋升降面向曲折拘拘然若後世禮生經士之爲者此其故何也天造艸昧雷雨滿盈劃然而河漢昭回星日粲爛皆天下之至文也近世東萊呂氏以張某書義請獻先生一篇彚入文鑑致堂胡氏至於此篇與孔明出師表擊節並歌慷慨激烈今觀其作豈區區舉子偶儷破碎者之比乎復有善變者必不然矣湖學有明經治事齋使人通一經治一事邊防水利之類靡所不講闗洛大儒爲往聖繼絕學而孫吳韓信兵法亦未嘗不通此有體有用之學也道南一脈皆在延平春堂問學其淵源有自來矣今子學正君用和克世其業惇厚溫柔中有英烈激發气此豈尋常齷齪者可企其意度之萬一餘來三山時相過從一日出其父書及當代諸名賢題防且徴予語輙序其所感者如此嗚呼雅亡春秋作漢郢之臣不入於蓽路藍縷之所啟辟則淪於車粼駟鐡之所蹂躪豈復念先王召虎之經營哉江山無恙風景渺然光武一用之以循河北昭烈再用之以向中原亦存乎其人耳文公嘗以鄧禹杖策孔明艸廬二對作一類文章看今世儒者所未講也用和家學有傳其必獲我心矣

題童竹澗詩集序

古之君子立身行世節行爲上辭藝次之胸中有所蘊抱非假是不能自逹故可以見情不可以溺志詩其一也古三百篇上自朝廷下至里巷情性之所發禮義之所止千載而下誦其詩知其人靈均之騷靖節子美之詩痛憤憂切皆自肺肝流出故可傳不然則𨿽嘔心防思極其雕鎪泯泯何益近代詩人格力微弱駸駸晚唐五季之風𨿽謂之無詩可也童君敬仲气誼節槪人也所居在江閩之徼壯年有經綸志知時不可爲則退而居鄕善俗其急難好義屹然爲一鄕保障衣冠善類多歸焉充之有田無終孔北海之風難再平則蕭然閒適築室萬竹間哦詩讀書無復一毫羨慕其外之意君之樹立卓卓如此固不求以詩名也君詩曰閒從理亂覘風教毎到急難知世情君之心事蓋如此又曰故國有喬木好山多子規忠愛懇惻之情至矣余之所以惓惓於君先節義次辭藝者夫豈徒哉

農桑輯要序

右農桑輯要一編乃大司農頒行之書也前建安郡丞張侯某刻而傳之將以廣朝廷務農重本之意於天下誠使家置一本奉行惟謹則人人衣食以足而風俗可厚教化可興矣抑孟子之言田必百畝桑必五畝雞豚狗彘之畜必不失時然後黎民可以不饑不寒老者可以衣帛食肉蓋三代所以極其品節制度之詳以盡其輔相裁成之道有天下者萬世所當取法也嗟夫二千年疆理之政一壊於戰國之慢經界再壊於秦人之開阡陌董仲舒限田之防旣不行於國實民富之時藺悅均田之論又不用於土曠人稀之後舉天下農桑大利上不在國下不在民而悉歸於兼並封君之家奴婢厭綺紈犬馬飫粱肉而耕夫織婦終歲絲絲而計粒粒而數有不得以遂其一日之溫飽者矣不反其本而汲汲焉末節之是詳不能制民之產則𨿽朝講夕究徒爲空言月要歲成亦無益於實政也橫渠張夫子必欲驗之一鄕以行之天下者夫豈無所俟哉毎愛元魏後周口分世業之法至桑麻田產亦各有給一時斯民生意津津可以三代使自隋迄唐守而不失勿開賣買之門勿變兩稅之法𨿽至今存可也夫豈寥闊而難行哉老癃遺氓欽覩詔書蠲農租十分之二永爲定式不覺舉手欣賀曰此王政之始也何也南北風气𨿽殊大抵農戶之食主租己居其力之半主戶奉公上之餘誠能復損其二以益之則所得佃租視采地之祿亦略相當矣誠能舉而行之以漸復古者五畝百畝之制使貧者得以受野人之田而食其餘富者得以享君子之祿而不失其養賦稅可均徭役可省地不攺辟民不攺聚經制一定豈惟三代可復𨿽爲上古耕鑿擊壤之民可也何幸身親見之

四時治要方序

餘多病喜閱醫書最後得陳希元家藏治要方山居不能尋醫按此亦足以自治信乎其爲良方也希元之論曰凡病必有治治必有要不獨醫爲然蓋於此憮然有感矣余嘗學自治治人之道一日聞之師曰藥靈丸不大棊妙子無多令心悟躬踐今老矣毎見鄕人有病劇欲死者眾醫束手告去希元以爲可治則投半匕之劑輒蘇活余毎神之必曰是蓋得之師傳者非我也未嘗不竊嘆學無小大操之必有其術而亦必不可以無所受也因系以所聞而附識捲左云

送胡庭芳序

記南渡初武夷文定胡公造行都有以程氏之學盛行爲言者公輒愀然曰吾方以程氏之學不行爲懼何謂盛行耶豈誦習其說者皆可以言程氏之學耶余讀書武夷山中有胡君庭芳自新安攜一編書來訪究其業蓋自朱子而尢粹於易畱山中三閱月相與考訂推象數之源極義理之歸書成余已爲系語其後矣又復相與推究文公所論他經大防重惟詩書二經訓義已具獨三禮通解猶未完書而春秋則僅發其防要白鹿臨漳所刋尙有望於後之人余知非其任而竊有志焉春秋一經蓋竭精力者九年而稿本燼於丙子之厄俯仰十載學殖荒落余交防多矣論經說理鮮有如君者何幸得因切磋究之相與纂述以成一家言豈非宇宙間一大快事乎胡君曰諾歸將考一經焉明年春當賫糧武夷山中以畢斯業噫道同千載若合符契志同千里若共肝膈天地茫茫微人奚立微道奚存今考亭紫陽乃道南一大鄒魯也君之是行豈非斯文風气之一防乎我日斯邁而月斯徵君其勉之臨行且求一言爲別余爲之躊躇卻顧深有感於文定胡公之言而告之曰前所云亦誦習其說而已文公沒且百年門人傳習寖益失眞余以爲文公之學不行文公之道不傳也曩防浙中嘗因受業於敬堂劉先生得聞文公晚年所以與勉齋黃先生纉室陳先生論學之要防然後乃知文公之學其體全體其用大用與世之所言第以資誦說者固不同也誦說不同度也蓋必有以出乎其外者乎因我同志輒發其端君之學源於盤磵董先生江東文獻風流猶有足證其以言參之殆有合乎否耶萬世道眞當有統一此學果有傳此道果有行一惟生人之休天地當有賴焉君其勉之益勉之胡君曰是未之前聞也不可不書以贈我遂題以爲序且以告江東士君子之學自朱氏者

送胡庭芳後序

余與庭芳斯文異姓昆弟也三餞君矣君健我衰此防豈數得君初來洪源三月再自洪源逰雲莊又十月今來鰲峯已辦兩載畱計事有不得遂所期者豈斯文之防天實嗇我耶臨行含淒不忍別重念己丑與庭芳握手嘆慨秦漢以下天下所以無善治者儒者無正學也儒者所以無正學者六經無完書也六經無完書則學不可得而講矣儒者無正學則道不可得而明矣千五百年牽補架漏天地生民何望焉考亭夫子集正學大成平生精力在易四書詩僅完書開端而未及竟𨿽付之門人九峯蔡氏猶未大暢厥防三禮惟有通解缺而未備者尙多至門人勉齋黃氏信齋楊氏粗完防祭二書而授受損益精意竟無能續之者若春秋則不過發其大義而巳豈無所俟於來學乎當我世不完則亦媿負師訓多矣顧惟兵難之餘學徒解散文集燬亡徒抱苦心力實不逮蚤歲成春秋通解一書又厄於火兼以齒髮向衰抗我滋甚微君之來此學孤矣余與君相與講切縷指蓋十有七年矣易詩書僅爾就緒春秋更加重纂則皇帝王伯之道亦粗備矣惟三禮乃文公與門人三世未了之書所闗甚重且周官六典元不亡當復其舊而儀禮十七篇且欲各附禮記傳義以爲之兆當猶有俟也臨分再與庭芳約分任此責庭芳計以來歲冬春之交四入閩此畱當終吾生以畢玆事古襄張侯紹先嗜學士禮慨然以文獻爲念昔以此屬全金又以屬庭芳悠悠蓋壤文獻實難與門人益務堅苦泊如也慶元庚申歿於考亭後十年庚午疆場事起又六十七年丙子宋亡公之曽孫俊以死節著嗚呼大聖大賢之生其有闗於天地之化盛衰之運者豈可以淺言哉夫子之六經不得行於再世而公之四書乃得彰著於當代公之身𨿽詘於當時而公之道卒信於其後者天也過江來中州文獻欲盡自左丞覃懷許公衡倡明公學家誦其書人尊其道凡所以啟沃君心栽培相業以開治平之原者皆公餘澤也方侯剏義學東平袁君璧適以臬事至閩訪求公後表後二子林彬於省長南溪建安二書院奉韋齋及公祠又以考亭乃公舊宅爲語諸生小學入門之要尢以師道不立爲憂旣而金華陳君舉斯文吳防爲冑學徴藏書攷尋文獻且欲於此繼成公志以復六經古文爲屬誠鉅典也而必有竢焉天道循環無往不復欲觀周道舎魯何適正學一脈亟起而述續之則天地之心生民之命萬世之太平當於此乎在侯之功不亦逺乎侯世以徳顯其仕閩以化爲政道南七書院皆其再造也考亭西北偏有山曰雲谷晦庵在焉亦爲之起廢汪君於山之麓爲門以識凡公墳宅悉從而表樹焉庶乎知爲政之先務矣精舍剏於紹興甲寅前堂後室制甚朴寶慶乙酉邑令莆陽劉克莊始辟公祠今燕居廟則淳祐辛亥漕使眉山史侯李溫舊構也書院之更造惟公手剏不敢攺棟宇門廡煥然一新邑士劉熈寶終始之義學之剏興宋奕黃樞首帥以聽華�孫葉善夫趙宗叟盱江李廷玉與有謀焉而厚帑庾完塈茨以迄於成則虞子建劉實也賢勞皆可書時提調官總管燕山張仲儀教授三山黃文仲助田名氏悉書石陰后甲辰三歲大徳十一年四月朔日後學熊禾記

送夏思學歸江東序

丙申秋餘歸鰲峯聚徒逺近士交咸集行舍菜禮上饒謝平叔夏思學預焉時思學來防武夷實養吾先生爲之介其言曰夏氏世居象山龍虎山之間覽其淸秀以爲未足且顧望武夷以爲之歸且徴餘言顧徒言於子何補自是歲必一至至輒畱旬日今玆之歸又謂予曰吾來武夷三過鰲峯不得一言爲贈將何以爲之歸乎臨別之一日靑燈對話爲之躊躇卻慮而有感焉茫茫宇宙斯文一脈其將何所保乎中原文獻未能徴也伊洛道南大江之左明道正誼君子誠得十數公落落布在州裏間人極猶有所賴以立天地之紀將不墜矣蓋有平生想望以爲泰山北斗以爲景星鳳凰者乃使人觖然於懷斯文一脈其眞無所系乎甚矣大學之不可以不明也談性命者入異端談事功者入吏道論文者工詩詞稍髙者借古文之聲響以飾語言而已論學者務記誦稍異者剽先儒之緒餘以資講說而已大略不出此數端或有見焉則又安於小知而欲以是言道若是者亦未知其可也大學何時而可行乎思學將逺逰其更以餘言徴之

送詹君履學正序

記甲申歲餘始卜居武夷之南邑裏秀俊相與逰從者固不乏人而求其頴異成材者指亦未易多屈當路崇植儒官奬引士類惟儒官一途爲防徑於是年盛力彊欲借以奮身者胥引出焉隠屏之下曲溪之濵歲歲作贈語餞友朋散在郡邑蓋不少矣樵泮居閩上逰往年防其尢一人爲之正曰劉某今年防其尢一人爲之錄曰詹某皆武夷舊逰也某行有日同捨各致贈言之義余將何以告子則謂之曰當路遴選儒官一途非但可資以進身也涵養徳器修礪學業正在此時夫以一鄕未足而之一國焉見聞頥養當益廣矣今風俗偸薄綱常掃蕩前修文獻欲盡吾閩自道南以來號小鄒魯樵昔爲多士之國當有韜徳蘊道升堂而發薰養之嘆者坐明倫堂領袖前廡豈但曰友之云乎抑當有事之者云耳請告子以樵先正故事方伊洛之教盛行西山李氏早年登龜山之門然後渙然不逆漢上米氏一日見上蔡問爲學之要朗誦子見齊衰與師冕見二章一部論語盡說與賢矣夫仁之防義何待二十年而有得而此二章亦何有乎精妙而足以盡一部論語之大義此在學者深思而自得之伊洛之學有傳於樵者自二公始幹盛矣端明黃公道徳之慤師表宇內以文公之行之學至禦書俯伏請納端拜之禮流風懿範藹然逮今果齋諸賢克紹考亭之學又其後出也遺言緒論必尙可尋此皆後學所當景慕而取法焉者也君履其勉之謙恭自下以待其身勤敏不怠以進於學常若武夷相與逰從時修途萬里發軔政不俟忙巨木千尋其培根也不可不淳君履其重勉之

贈熊云岫挾星術逺逰序

孔子罕言命又曰不知命無以爲君子孟子不謂命又曰得之有命然則將孰從蓋命有二以性言則理一而已以气言則分有萬之不齊智愚賢否一類也以理制數以性禦气愚可明柔可彊勤之可以不匱也仁義之可以得天爵也修養之可以延年爲善之可以獲福也孰謂其不可變乎是故君子但當言理不當言數但當論性不當論命當然在我適然在天敢問三代盛時家有受田阡陌未裂陰耗之星夫何居裏有公選科目未興科名科甲之星夫何麗皇極不建君相不以造命自任聽天下之人如醯蚋之在甕盎中自起自僕不得順受其正者亦多矣君儒者也故作命說以贈

贈地理吳竹澗序

天運有奇嬴地气有偏盛所以用之則存乎人是故知道君子不論气數自古積善好義之家非惟敵之又從而挽回焉其次惟陰陽家一途誠詣其極則有裨於生人則亦甚大何也其於精於天地者爲多也是故公劉周召以來所不廢泛觀宇宙竊有感焉陳同父嘗言楚蜀閩越日衰之气必有乘而用之者及今驗矣茫茫禹迹未能效子長逰今之陰陽家有能發泄神州已曠之地以培而植昭代方興之人才者乎天地生人有望也吾裏有牧堂蔡先生知之三世之間生西山節齋九峯覺軒久軒五賢仕者致君澤民利在天下隠者著書立言功在來世蓋此道也牧堂之後竹澗吳君其庶幾乎君不妄卜地必其人足以當之是者予之富者旣廉於厥直貧者反有以給之與疊山謝公交最久公家再世皆其卜兆公嘗稱其初交但見其朴拙其淳實久則信其爲積徳尙美君子長者人也余亦喜其爲人徧閱題卷敬書其後而歸之

防文公再逰九日山詩卷

此淳熈乙巳文公先生與休齋公諸賢防山唱酬集也前三十年紹興丙子文公嘗逰九日山與竹隠傅公泛舟金雞劇飲盡懽歌楚辭其音激烈悲壯夷攷其一時先生之志其孰能測之今集中九日懷古等作乃其再至也余嘗同釣磯丘君歷覽遺迹則懷古猶存嘗語寺僧以先生前後逰山詩刻寘堂中並繪爲圖使後之登覽者想見一時風猷之懿而寺無好事者徒有感慨系之因思宇宙間無一物非道則亦無一處非可樂泰山之登沂水之浴夫子豈好逰者要其胸中自有樂地故隨其所寓自然景與心防趣與理融無所不自適也兒童誦東坡前後赤壁賦但覺其有蕩心悅目之趣而不能自已夫水月之諭豈不自以爲至而莫悟其非裳縞衣之夢亦竟何所歸宿畱連光景直狥目前髙者怡曠神情傲睨物表千人一律如是而已視文公廬山紀行南嶽唱和與夫雲谷武夷雜詠竟何如哉嗟夫漢唐諸儒不見道其不識此樂亦宜也紹興丙子距今凡三閱甲歷企典型之無存覩風景其如在獨無慨然於其心者乎余來淸源與公四世孫與義過從甚稔與義學明行修克世其業與余有再逰之約而未克遂敬題集末以識髙山景行之思云爾

跋林氏兄弟遺事後

余辛丑冬至玉融首識西塘鄭氏之裔孫曰某越二年再至又防其仲曰某一見知爲古君子也一日狀小山林氏逸事示余讀之未嘗不爲廢捲而嘆嗟夫古道衰倫紀盡數世之人骨肉相虐同气爲仇聞林氏之風盍亦少媿乎哉君眞知徳者哉語曰弟子入則孝出則弟又曰有父兄在弟卽子也一定省一出入一動作寢息以至視於無形聽於無聲罔不帥時何也深愛厚敬根於內豈敢萌一毫忿懥心若今人之爲哉世無知徳孝友卓行之士逸於太史氏多矣宜錄之以續司馬氏家範世衰道微亦以見人心天理之未嘗冺也卷中贈劉孝子二詩美之深箴之切君子愛人憂其無成君之用心一何其忠厚懇惻之至也余嘗摭劉孝子實事母家距家十里深山無人猿狖爲鄰風雨之夕艸樹悲鳴淸晨起防深夜獨宿防防一身旁無童僕如是者三年不少懈言人人同非沽譽也嗟夫世尙有斯人哉是皆可書一念之孝天資之微可能也終身之孝非學力之厚未易至也余未及一識君其重勉之君文古學古人所知也不待予贊其用心之古則吾深有以識之某學博尢工於詩甚矣鄭氏之多賢也

敬齋銘箴跋

按南軒張子敬齋銘耑以敬爲宅心之要蓋心存則眾理具而萬事之綱舉矣非心存之外別有所謂敬也朱子之箴不過發其未盡之蘊程子曰制於外所以養其中未見外貌之肆而中心之存者故所貴乎動靜弗違表裏交正也後之學者見箴不見銘但有矜持拘迫而無從容涵養之功甚者以擎跽曲拳爲敬看得敬字多死而不活嗟夫聖賢之學不講人心失其所爲主理非事謬世道隨之豈小故哉南軒集中敬齋記有曰萬事具萬理萬理在萬物而其妙著於人心一物不體則一理息一理息則一事廢敬者貫萬事統萬事萬理而爲萬物之主宰者也致知所以明是心也敬者所以存是心而勿失也又曰心生生不窮者道也敬則生矣生則惡可已也怠焉則放放則死矣此千古聖賢傳授心法之妙學者深體而屢省之哉

銘

約我齋銘

人之爲學患不見道大道茫茫何處下手聖門論學必有所之有是奚是斯文在斯大哉聖域顏氏實踐一仰一瞻夫豈無見道之所在惟中爲難孰開其端精一兩言精在博文一在約禮爾學維何卽此而已得一爲徳體全則仁以品以節匪禮曷臻一舉一動如寐斯覺前日之約今日之卓惟黃氏子爲學有源不懼於父天叟爲兄約我銘齋奉以晨夕敢贊斯銘其敬無失

勿軒集卷一

欽定四庫全書

勿軒集卷二

宋熊禾撰

記

考亭書院記

周東遷而夫子出宋南渡而文公生世運升降之防天必擬大聖大賢以當之者三綱五常之道所寄也道有統羲軒邈矣陶唐氏迄今六十二甲辰孟氏歷敍道統之傳爲帝爲王者千五百餘歲則堯舜禹之於冀也湯尹之於伊亳也文武周公之於岐丰也自是以下爲霸爲彊者二千餘歲而所寄僅若此儒者幾無以借口於來世嗚呼微夫子六經則五帝三王之道不傳微文公四書則夫子之道不著人心無所於主利欲持世庸有極乎七篇之終所以大聖人之居而尙其出者其獨無所感乎嗚呼由文公以來又百有餘歲矣建考亭視魯闕裏初名竹林精舍後更滄洲宋理宗表章公學以公從祀廟庭始錫書院額諸生世守其學不替龍門毋侯逢辰灼見斯道之統有闗於世運故於此重致意焉歲戊子侯爲郡判官始克修復邑令古澶郭君瑛又從而增辟之乙巳侯同知南劍郡事道謁祠下顧諸生曰居已完矣其盍有養乎書院舊有田九十餘畝春秋祀猶不給侯捐田爲倡郭君適自北來議以克協諸名賢之冑與邦之大夫士翕然和之合爲田五百畝有奇供祀之餘則以給師弟子之廩膳名曰義學田初省府以公三世孫朱沂充書院山長旣歿諸生請以四世孫朱椿襲其職侯白之當路仍增弟子員屬其事於邑簿汪君防其以書來曰養可以粗給矣而教之不可以無師也謂禾猶逮有聞俾與前進士魏夢牛分教大小學蓋有甚欿然者旣又屬禾記其事其將何以爲詞重惟文公之學聖人全體大用之學也本之身心爲徳行措之國家天下則爲事業其體有健順仁義中正之性其用則有治教農禮兵刑之具其文則有小學大學語孟中庸易詩書春秋三禮孝經圖書西銘傳義及通鑑綱目近思錄等書學者學此而巳今但知誦習公之文而體用之學曽莫之究其得謂之善學乎矧曰體其全而用其大者乎公之於考亭也門人蔡氏淵嘗言其晚年閒居於大本大原之地充養惇厚人有不得窺其際者蓋其喜怒哀樂之未發早聞師說於延平李先生侗體驗已熟𨿽其語學者非其一端而敬貫動靜之防聖人復起不易斯言矣嗚呼此古人授受心法也世之溺口耳之學何足以窺其微哉公之修三禮自家鄕至邦國王朝大綱小紀詳法略則悉以屬之門人黃氏幹且曰如用之固當盡天地之變酌古今之宜而又通乎南北風气損文就質以求其中可也此公之志克遂有王者作必來取法矣嗚呼古人爲治之大經大法平居旣無素習一旦臨事惟小功近利是視生民亦何日防至治之澤乎秦人絕學之後六經無完書若井田若學校凡古人經理人道之具盡廢漢猶近古其大機已失之矣當今治宇一統京師首善之地立冑學典文教文公四書方爲世大用此又非世運方升之一幾乎邵氏觀化所謂善變之則帝王之道可興者以時考之可矣誠能以此推原羲軒以來之統大明夫子祖述憲章之志上自辟雍下逮庠序祀典教法一惟我文公之訓是式古人全體大用之學復行於天下其不自玆始乎今公祠以文肅黃氏幹配舊典也從以文節蔡氏元定文簡劉氏爚文忠眞氏徳秀建安武夷例也我文公體用之學黃氏其庶幾焉餘皆守公之道不二其侑公也實甚宜公以建炎庚戌生於劍之南溪父吏部韋齋先生之仕國也公蘊經世大業屬權姦相繼用事鬰鬰不得展道學爲世大禁公聞疊山門人王君道可欲刋此錄亟從防成之且以寄余之志云

三山郡泮五賢祠記

僕於雲谷之陽鰲峯之下剏小精黌中爲夫子燕居配以顏曽思孟次以周程張朱濓溪明道伊川橫渠晦庵五先生隆道統也或有議者曰文公竹林精舍以六君子從祀先廟表章文公之道取其法行之大學逹於郡縣今乃邵馬二賢不與焉無乃非文公之初意耶曰從祀之典凡先儒之有功徳於聖門者咸在若夫配食先聖則非其道徳功言足以得夫聖統之正傳者不足以與此也韓氏曰軻之死不得其傳此五先生所謂吾無間然者矣後有作者不可易也若夫邵馬及張呂諸賢固已秩在從祀矣非去之也文公贊六君子乃其一時景行先哲之盛心而竹林之祠增延平先生爲七賢又以致其平生尊敬師傅之意是固各有攸當非可以此爲擬也歲在癸卯之夏三山郡泮議剏新祠郡博士東武劉叔敬諗予曰泮舊有道立堂按舊碑蓋取師道立善人多之義自濓溪而下凡十有五人首六君子次廣平防氏龜山楊氏豫章羅氏延平李氏次晦庵朱氏南軒張氏東萊呂氏西山蔡氏勉齋黃氏丙子兵戈之後司文臺典教職者又益以北山陳氏信齋楊氏毅齋鄭氏說齋楊氏庸齋趙氏凡五人皆學於文公亦所以昭是邦人物之懿也但考之郡誌西山眞氏帥三山時嘗剏尊道閣祀文公但以勉齋配道立堂舊祠亦止於勉齋今防臺之長恪齋嚴公更剏新祠欲復尊道之舊而議者言人人殊子其有以教之僕曰是祠若仍道立之名則爲隆師道而設姑仍其舊可也但師弟子不應皆北坐南面勉齋以下北山信齋諸賢皆北面受經於文公者乃侈然並居南面之列此則有不可不正者若更尊道之名則爲隆道統而設其祠固當止於五先生他有不得而與焉卲馬張呂諸賢自有從祀彞典廣平龜山豫章延平西山諸賢則建劍鄰郡各有專祠稽之禮經國無先師則合於鄰國勉齋爲朱門道統單傳又不但三山一邦之望莫若正西向侑食之位𨿽不合於鄰國可也西山尊道初意亦正如此時盱江徳臣李君亦曰饒之石洞亦以夫子居中配以顏曾思孟周程張朱五賢勉齋繼之時曲阜孔君申卿實主其議遂白之嚴公首以爲允於是繪像立祠更扁尊道又以僕嘗與聞斯義且屬爲記適莆陽史侯有刋修禮書之約遂不得竟其事繼防莆陽博士永嘉宋屬翁議創先賢祠亦以下問僕援此答之皆以爲允但有以程張坐次爲疑者蓋橫渠於二程爲表叔端平從祀之典張先於程竹林七賢之祠與六君子之贊則程先於張二者不同議卒靡定僕曰橫渠之學得於二程臯比之徹與夫平居論議歷歷可考聞道在先固有所受也但當以竹林之祠爲正此乃學校之公不得與家庭之私例論矣於是莆之新祠位置遂定防孔君於三山士友之請屬記於史侯深言尊道之祠止於五賢不及邵馬者乃萬世道統所系惟當以此爲定孔君又言曲阜舊有五賢祠乃祀荀楊諸賢今祠已燬歸當請之衍聖公更議以此五賢易之此不惟大明洙泗之正傳亦以一洗漢唐之陋習扶世立教抑邪崇正之功矣因其行也力贊勉之私竊自謂山中一時綿蕝之禮或者因莆福二郡以爲之兆亦區區之志也忽三山朋友以書來詰謂舊祠卲馬以下凡十有四人皆從攺撤公議之後莫不倒指於首議之人子當何以解之且賢牧鄕賢二祠亦聞有所建白若其果然愼勿復言可也余蓋深嘆世衰道微之餘學校無公論乃至於此自可忘辧然斯道所關則亦不可以不直者輒申其義或者倘有察焉亦學校風化之一助也一或謂文公贊六君子竹林祠七賢今尊道之祠止及五先生而不及邵馬其義可得聞乎曰尊道有祠爲道統設也古者建學立師教學爲先而其所學則以道徳功言爲重而道其總名也太上立徳其次立功其次立言是三者皆非有得於道不可立徳者道之本也立功者道之用也立言者所以載道之文也言學而無見於道則不足以爲學言道而無見乎道之全體則亦不足以爲道矣是故一善之徳亦可以言立徳一時之功亦可以言立功一語之有闗於世教亦可以爲立言而皆無見乎道體之全則亦不足與乎道統之正矣今觀六經之文皆其徳被生民功加萬世堯舜禹湯文武周公孔子之傳在是自是之後四代禮樂之具惟顏氏有之晚年則惟曽子所傳獨得其宗曽傳之思思傳之孟矣大學中庸七篇之書皆可具見道防千載直至濓溪明道伊川橫渠晦庵五先生而後此道始大明於世而其學皆足以爲天地立心生民立極往聖繼絕學萬世開太平其立徳立功立言未有大於此者矣若夫康節涑水謂非世之大賢不可而其學視此則有間矣駕風鞭霆之英傑非可與凖繩規矩之君子同科空中樓閣自是宇宙間一卓偉之見觀其玩視古今防戲物外其出言制行不免近於髙曠非可以爲世常法者也程子與康節居洛三十年未嘗一語及於學亦謂是也若涑水之力行苦節制行非不誠一而前輩謂欠卻致知一段如尊揚雄而疑孟子黜漢統而帝曹魏正自有不可揜者又不待辧而定也故五先生直可以繼顏曽思孟之次配食夫子而卲馬則亦仍舊祀之典可也一或謂涑水之學不由師傳其徳言功烈之所就亦不過盡其天資之所到而已若康節則先天一圖皇極一書謂之無見於斯道則不可又何以不進之於五賢乎曰康節之髙明涑水之平實蓋各具是道之一體要其所見則涑水之於康節則固不可以同日語也康節先天圖心法與濓溪太極圖實相表裏至於皇極一書則其志直欲以道經世而自處蓋欲作雍熙泰和以上人物此豈易以世俗窺測但其制行不免近於髙曠若使進之聖門則曾晳非不髙明子貢非不穎悟終不可謂與顏曽同得其傳百世以俟不易吾言矣

一或謂卲馬與張呂諸賢秩在從祀固無以議爲也但此五先生者所在郡縣別立祠庭自爲專享得不傷於煩乎曰學校之祀典不正久矣五賢者所在郡縣非無從祀秩然學校各別爲專祠或以所居之邦或以逰宦過化之地或特以義起載在先儒文集與夫碑志之類其來非一日矣卽之人心稽之公議未有不以爲允者是果何故吾聞道統於一祀典亦當定於一後世乃裂而二之謂之不傷於煩不可也此事之失源流濶逺豈一言可防哉兩廡從祀理宜損益孔庭之祀按貞觀二十一年顏回以下次以左丘明等二十二人升侑尼父開元八年始塑十哲繪七十弟子及二十二賢於壁二十七年又以曽參而下止六十七人遂以杜祐通典所載益以林放等五人以足七十二人之數此不過唐禮官一時建議云爾宋仍唐制不復更攺至今按爲定式竊謂學者尊事聖賢春秋祭享非但崇飾俎豆姑以盡吾報本之心而巳必其平時方寸之間眞有信慕服行之素則斯道气脈相屬今也姓名昧昧年代濶逺尋常方冊之間耳目尙有不接一旦對越之際肸蠁豈易遽通此文公竹林之祀所以止於顏曾思孟配享六君子從祀今所在書院但按此爲法亦恐其煩也程子本言十哲世俗之論予之晝寢短防求之聚斂具臣已見責於聖門況顏子旣升配享又增子張爲十哲果何義耶十哲之外若南宮適宓子賤蘧伯玉曽晳漆雕開澹臺滅明原憲有若公西赤之徒班班見於傳記所載亦可數矣此其當正者一又七十二賢之下益以諸儒二十二人此蓋唐禮官一時見其六經三傳曽有訓詁之勞故悉從而位置之不復甄別西都承秦絕學若伏生之書毛萇之詩大小戴之禮左氏公谷之春秋與鄭孔諸儒之傳疏𨿽其間不無同異謂其無羽翼聖經之功不可也學者辭必根理文必稱行馬融爲竇憲作奏章一事誣防忠良漢祚以傾平日聚徒著書竟亦何用杜預建短防之議自背於春秋王弼尙老莊之學自背於易凡若此類訓詁何取此其當正者二又孟氏之後無傳濓洛未興之前寥寥千載獨一董仲舒學最正行最醇顧不得秩在從祀而揚雄美新投閣不能揜綱目莽大夫之書荀況以性爲惡以禮爲僞大本已失更學何事至今二人上敢與孟子同列下猶不失與王通韓愈並稱向微文公品論權衡之定則孟子終貶而荀揚輩偃然得在弟子列矣世教不明至此可勝嘆哉此其當正者三宋諸儒如康節涑水南軒東萊四賢固已在從祀之典溯其淵源豈無尙有考論者【龜山載道而南再傳爲延平李氏學行醇正其傳是爲文公竹林從祀亦在六君子之次又文公之學惟勉齋黃氏獨接其傳學問操行一出於正且其羽翼四書三禮之功爲大三山郡泮亦爲之大耳】道無二統不合不公誠有作者表章正學統一聖眞首之京師達之郡縣大明學校祀典一正天下人心凡若此類首宜損益決不可以唐開元禮官無識之輕議遂以爲千萬世不刋之定典也一或謂祭祀之禮各從國俗之舊若構立新祠以義起禮可也今在郡縣各有舊祠或繪或塑以子之言一從毀撤於人情豈無不安者乎曰是何言也承訛踵謬樂因循憚更攺此漢唐千載獘政也豈但此一事哉仍舊貫之言聖人予之亦謂可以攺可以無攺者耳學校祀典所以正人心明世教也淸議所在不可厚誣理有當更對越無媿嘗記荊公配享廟廷其子雱從祀廡下權勢所在何向不可一朝毀撤萬口無辭且如從祀之典仲舒當在所益揚雄馬融之類當在所損此皆不可一日不正者豈可習之爲安而以毀撤爲嫌乎三山郡泮舊志先賢祠止陳公襄等五人後增至十一人今則五十餘人矣鄕牧祠內有某人者顯爲淸議不容舊曾守土不死封疆姑且勿論丁丑戊寅之間反覆變詐見之大書榜鏤至今人猶誦之以爲戲笑當其再叛也何至如此詆毀及其再附也又何用如此誇諛後又夤緣益謚命下之日有作詩諷之者曰兩朝忠義傳俱有某人名方其反覆之際題門曰葵藿有心終向日杏桃無力謾隨風是全不知有世間羞恥事以此爲文章學問以此得朝廷爵謚又以此齒學校祀典豈可不爲郡泮羞豈可不爲世教惜舊嘗建白公堂顧不得以子孫權勢赫奕有所辟而不行也𨿽然又不特三山一郡泮爲然者

一或謂程張坐次以竹林之祠爲定固不得以家庭之私妨學校之公矣然則顏曽子思以坐像配享堂上顏路曾晳伯魚以立像從祀廡下或者疑焉如此則學校祀典之公亦不可以家庭之私爲防乎曰是不可以此爲斷矣學莫大於明人倫人倫莫先於父子子坐堂上父立廡下非人道一日所可安也且子𨿽齊聖不先父食久矣必仍今之制則宜別設一室以齊國公叔梁紇居中南面顏路曽晳孔鯉孟孫氏侑食西向春秋二祀當先聖酌獻之時以齒徳之尊者爲分獻官行禮於齊國之前其配位亦如之兩廡更不設位如此則亦可以示有尊而教民孝矣但有王者作禮當損益祀不可凟也姑志於此

一或問顏曾思孟所在學校皆東坐西向於義何居曰舊例循習已久問之先輩皆莫能通其義或謂神道尊右西廡乃迎送神之所辟右者不敢當尊也故獻官序立東廡之前而行禮執事者升降必由東階固其義也然則今之十哲配享兩廡從祀皆左右列則有所不通矣向嘗見一野史載夫子廟庭只有顏孟配享皆東西向後因王安石配享遂以顏孟東坐西向王安石介於顏孟之間西坐東向後來𨿽撤去王安石配位而顏孟坐次亦因而不攺竹林精舍初剏但就中增入曽子子思二神位而先朝取其法行之亦曾襲不暇攺至今宜攺爲東西向北上神道尊在兗國公顏氏西一郕國公曽氏東一沂國公孔氏西二鄒國公孟氏東二周程張朱五先生又以次列東西行則合舊矣然所謂舊制者亦開元二十八年以後之制亦非古也按開元禮夫子猶西坐東向蓋儀禮特牲少牢饋食禮尸位也配位西向主人位也從祀南向眾賔位也開元末年夫子始封王爵襲衮冕執鎭圭遷爲南向之坐矣世學不講有論及此者則以爲怪安得一復古制爲快哉

一或問所在郡國學校各祀鄕之先賢或郡之良牧於禮亦有稽乎曰禮有祀先賢於東序及祭鄕先生於社之文前之所言蓋天下通祀也若以一國一鄕論之各有先賢鄕先生其節行足以師表後進軌範薄俗者固在鄕國之所當祀矣孔明之在南陽宣公之在吳江管幼安之在東海陽城之在晉鄙三代而下論天下人物亦當首稱正使列侍聖門夫亦何嫌顧道防千載淵源無所考溯耳又如蜀之文翁閩之常衮首開一方文治𨿽去之千載猶思慕之𨿽欲不祀人心獨能恝乎凡若此類宜悉詔郡國按此比舊志采其尢著者悉以來上列之郡祀咸秩無文或復其子孫錄其賢裔舊有祠廟去處必爲守防增葺亦所以昭示朝廷褒表先賢之意𨿽後有作者亦莫之易也

一或問子所言首之京師達之郡國大明學校典祀一正天下人心但京師太學與郡國之學攷之古今不無異制不知尙有當攷論者乎曰道者天下通行之道則其所以爲教者自天子至於庶人一也先王建學必祀先聖先師自古至今未有以異獨五學之說不同禮家謂詩書禮樂各有師所以爲祀亦異則疑出於漢儒專門之附防三代以上大道未分必不至此蓋嘗聞之師曰五學之制中爲天子之學所謂太學是也小學亦只在王宮之南不惟天子視學行禮爲便而元子庶子與夫公卿大夫之適子入學亦近而易習東西南北各設學以待四方之士意國之貴冑與鄕之俊秀及諸侯貢士以備論選者未必咸在天子之學則亦隨其方而處之意必古有其法而唐之國學四門學恐亦其遺意也是故京師首善之地莫先於天子之太學矣又嘗聞之天子太學祀典宜自伏羲神農黃帝堯舜禹湯文武自前民開物以至後人致用其道徳功言載之六經傳在萬世誠後世天子公卿所宜取法者也若以伏羲爲道之祖神農黃帝堯舜禹湯文武各以次而列焉臯陶伊尹太公望皆見而知者周公則不惟爲法於天下而易詩書所載與夫周禮儀禮之書皆可傳於後世至若稷之立極陳常契之明倫敷教夷之降典益之贊徳傅說之論學箕子之陳範是皆可以與享於先王者天子公卿所宜師式也以此秩祀天子之學禮亦宜之若孔子實兼祖述憲章之任其爲天下萬世通祀則首天子下達夫太學春秋釋奠天子必躬親歲事養老乞言退就師保一言行一政事天子一是以此爲法教化本原一正於上四方其有不風動也哉夫然後公卿近臣舉天下道徳學問之士以禮延聘萃於京師館之太學一如明道先生熈寧之所奏講明正學以次傳授自國學逹於郡邑鄕校其爲學一依古人小大學教法凡近世學官一切無用之虛文悉以罷去學問必見之踐履文章必施之政事使聖人全體大用之道復用於世不數十年作養成就士習丕變人材輩出先王至治之澤不患不被乎天下顧上之人力行何如耳

間嘗以此求正於鄕先生福淸林若存謂此論直可質無疑而俟不惑且謂康節作長曆書建成元吉作亂秦王世民誅之可與溫公作通鑑書諸葛入防同科此亦一證寧徳陳子芳謂此說已是程子亦曰堯夫直是不恭又曰堯夫根本不帖帖地其不滿溫公處亦多更以此參之當益明矣並識於此以俟來者

勿軒集卷二

欽定四庫全書

勿軒集卷三

宋熊禾撰

記

晉江縣學記

泉直海東南隅實惟文明之地且晦庵西山二先生在仕國也百餘年間文化齗齗可以一變而道晉江泉負郭邑舊有廟無學淳祐甲辰林令奭易創今廟咸淳辛未趙令珤始創今學端明洪公記之悉予辛丑冬南逰抵泉春祀祗拜廟下惟見墻宇傾圮東北壁壤糞山積邑博士王君景耀愀然謂予曰咸淳之創三十有二年矣比來僅一修復而功弗竟書生力不逮志嘗告之令尹邊侯侯曰吾責也行當圖之曁秋再至則廟學一新講堂之後築杏壇三級壇之北爲堂三間東西序直捨二翼以四齋繚以宮墻儼如也先是春三月不雨至夏五月侯奔走告望堂成而雨防以時雨名示不忘侯教也齋左曰仁存曰禮立右曰義和曰知樂王君狀其顚末來諗且曰侯之徳我士甚厚不可不記辭不獲則繹其名之之義而言曰天有四時無非教也古人立教法天而已天之道元亨利貞其體也春夏秋冬其用也在人則仁義禮智其體也而其所以爲用者豈獨無所事哉聞之師曰農象春禮象夏刑象秋兵象冬此人事之四時而教之所寓也未仕而學校則學此者也已仕而官府則行此者也儒道吏治豈有二乎哉昔安定胡公以經術徳行教人至農事禮樂刑政兵防之類亦使之人治一事世稱爲明體適用之學繼晦庵西山二先生之教其體全體其用大用又湖學所未嘗有者乎一邑天下之式古之人居必近學學必親師自國學侯頖以至黨庠閭塾皆在其居之南凡田賦飲射論囚獻馘必於是者便旦夕教也學距治所不數十舉武侯朝視事於官日昃不少倦退卽休坐於學與諸生從容乎杏壇之側其知講學論政之本者矣侯亷勤明敏始至之日有事於社稷業治壇祀惟謹邑有閒田增墾歲二千畝流民之來歸者三百餘家未幾政成而學興邑泉山石井二書院亦皆易而新之庶乎知養教之序者至於訟簡盜息百廢具興侯之餘也記爲學作故可略是役也侯首捐俸爲官吏倡裏之好義者懽趨之材工率傭以直一毫不以擾民用斯道以往又豈但一邑爲然

升眞觀記

武夷山閩之鎭也天下第十六名山是曰升眞化洞天按舊記厥初有神星降曰聖姥母子二人始居此山又有神稱武夷君者三代以前越在要服固荒逺難證太極气化其始也挺生一二至人以爲一方生民祖形化而後生類益眾則其間有材徳絕異者眾皆臣服之以長其地故謂之君上古以來如姜嫄之棄簡狄之契與夫蜀未通之先蠶叢魚鳬杜宇開明載在傳記皆其類也又世傳魏王子騫城潼川時有張湛劉景等及胡李魚氏四女子凡十二人實受地爲氓後皆避棄而仙而武夷君幔亭之宴亦在始皇之二年按閩地至秦始列爲郡時秦威虎視六合震動英雄志業無所就棲其身於道而神其說於爲仙意當時亦不但谷城桃源而已至漢武帝列在望秩史稱祀以干魚始築壇壝厥後歷代封表增立祠觀唐天寶三年石刻後唐保大二年碑銘具存宋紹聖二年觀錫額衝佑武夷君始有封號端平元年十三仙亦列封焉凡祈雨暘則遣使追金龍玉簡於洞靡不響答其大者則謂宋三朝聖君賢佐皆神瑞世之應名山大川能興雲致雨利濟一方者此理之常而得其气之靈明英粹爲大聖大賢福澤天下者亦間世而有獨其有功生人顯著而疊出則未有若武夷者也載在祀典實甚宜衝佑之後有觀曰升眞乃管轄防君道淵知觀江君妙靜正實始開山一日狀觀之始末示予曰洞天在一曲天柱峯絕頂乃十三仙遺蛻之地屬歲旱潦天子命公卿走四望則必之焉而洞室阻邃壇宇勿修何以處祀事舊有道人某始立道院余早慕四女仙之風願學太姥元君之道屬漢嗣三十六代天師教法盛興遂請攺觀額前建太淸殿後爲法堂堂上爲樓以居仙像殿之東南爲通天臺門廡廚寮畢具費木石瓦竹工役緡錢幾萬有奇經始巳巳之夏告成己夘之冬凡觀之事悉請於當路有司而後行上以祝天子萬壽下以利州縣祈禱允爲仙聖之奧區蒼生之福地矣願屬子記其事余以名山巨觀非當世名筆誰宜爲輒辭謝未幾防君及江君俱上眞而管轄韓君妙潤申命以先志勿得終辭也竊謂朴旣散大化運行其至精至粹至靈至異之炁浮於天者爲太淸三光凝於地者爲名山大洞鐘其靈於人者爲至人髙士人之一身與天地相似無極太極吾其性二炁五行吾其體而其中一防靈明炯然不昧則合性與知覺而謂之心也彼其然倥侗感於情役於气肆欲戕眞與物俱腐者固不足算已而所謂至人髙士則气完理具而此心眞體妙用與造化者防不爲命世之聖賢以兼善天下則必爲遺世之神仙以獨善其身文公講道武夷力衛正學獨神仙一事不深詆谷神一章久視之要而參同契十三篇立命之祕也儒者正誼明道而不知養气以爲之配則亦何所恃而獨立不憊也哉故孟子開其端而不及竟程子發其用而不敢泄者殆有以也余嘗謂偏言炁而失其本與專言理而乏其助者皆不謂之善學特其內外之分公私之辧不可不致其精耳余聞學自老氏其上者淸淨無爲怡神養眞而其次則呼吸導引亦能固其筋骸養其精气傳寖久而術益工體入虛懷眞陽合沖气久之自能離形出神與道合眞於是有白日飛升之說此其魂气升天體魄降地之理特其養之深凝之固故超於沖漠者未卽散而蛻於塵凡者亦未易朽耳或者附其說則謂血月之軀果能升白日之羽翰而徑靑旻之宮闕也以是明升眞化之義其殆庶乎噫人之生也造則爲有化則爲無無者其眞有者其妄老氏之見達矣然大化之運循環無窮所謂一防靈明炯然不昧幽則爲仙爲靈明則爲聖君爲賢輔視時屈伸與道消息蘇氏所謂防天地之化關盛衰之運者自灼然不可誣也羣仙列聖昭布森列豈無憫下土生人之心復出而瑞斯世者乎餘言足徵則願志之名山以俟來者

閒樂堂記

閒之說不載於六經不聞於三代東賔西餞左提右行在天無閒日月一饋十起一沐三握在人無閒聖賢昔者堯舜禹湯文武之君必有臯益伊萊姬呂之臣以爲之輔兢兢孳孳亹亹勉勉若惟見其有終身之憂而無一日之樂者𨿽欲閒得乎秦漢而下人無宰物之情閒之一字往往爲仙翁釋子墨客騷人借之以爲遺棄事物玩愒光景之地於是舉宇宙間職分當爲之事始有不得盡其分者矣古襄張侯紹先雅愛東陽山水卜居崇川者十有餘載歲在辛丑佐郡溫陵越一年得告歸裏有防倦之心遂於居之東偏度地一弓構堂數楹日與賔客問學自娛富貴利逹泊如也堂之左右竹徑蓮沼交疊映帶淸芬茂陰一觴一詠殆若翛然忘世者一日謂余曰余遭世盛明起家寒素五膺朝命從官南方將三十星霜矣今則年逾知命視眊聽衰獨不可少休乎吾將扁以閒樂子其爲我記之餘曰樂之義大矣閒則我不敢侯又申告之曰臯益伊萊姬呂古大臣事業也已邈不敢望今之得時行志者我知之矣入則佐天子進退百官出則當朝廷一面之寄小亦乘一障寄百里以自效率皆扶桑曙色未動則蓐食亟出視事登堂據案甲可乙否𨿽文書程期之常亦盡晝漏數十刻不得息一有王事驅馳日走驛數百里喘息不敢休若是𨿽祿萬鐘馬千駟分之宜也而我則不能進於是惟閒則得吾分而樂焉此吾所以名堂之本意也余曰此世之安分者之說而侯之論辭也安分之識淺樂道之趣深分有大小道無小大誠能充之性卽分也否則分制於命而局於形气器量之狹矣大丈夫出處自有時義命豈足道哉仲尼閒居亦閒也飯疏食飲水亦樂也簞瓢陋巷家法宛然夫豈果有惡於閒而閒又豈足累吾之樂哉周程二夫子切切焉教人必欲求孔顏所樂何事可以嘿而思之矣讀論語至答顏淵問爲仁問爲邦二章乃知用之則行舍之則藏者果有其具而非虛言也東陽爲朱夫子闕裏侯以中州之傑獨睠睠是邦者洙泗伊洛之道在是也道之興廢莫大於文獻鄒孟氏歷敍堯舜禹湯文武以來之道似逆知孔子之後至已而無傳者無其人也晉韓宣子見魯太史易象春秋遽發周禮盡在魯矣之嘆者有其書也二者不足徴一絕至千有五百年之久是豈獨不爲世道計乎侯又於居之西偏辟室逾百楹命曰同文書院延置四方賢士大夫所事所交隆禮謙下不少懈又以六經四子與夫十七史等書幸賴伊洛考亭諸大儒參互討論統紀已一當吾世不亟刋定何以質往聖不謬百世以俟來哲不惑居常與余極論玆事未嘗不三復嘆息侯之志豈可以淺近窺之哉或又曰侯之爲此其事大其責重𨿽欲閒安得其閒曰吾聞聖人憂世之憂樂天之樂自並行而不相悖仲尼閒居蓋有終日不食終夜不寢以思者而顏子陋巷所樂蓋與禹稷視民溺饑者同一道也侯常言曰人生天地間幸此七尺之軀一防虛靈不昧者未盡澌冺旣無所禆於時又無以自出於後是自棄也此則侯之心也千載在前萬載在後同志君子其尙有以識之因次第其語以爲記

曝背龕記

曝背龕歐陽子負暄讀書之地也去檐廡尋丈許依山塹作小壇直廣二尺而橫廣倍焉下截土作層階以便登陟方當天宇開霽日光浮動晴暉暖气逼人戶牖於是歐陽扶防攝衣而登之至則抱膝曲肱偃仰箕踞左顧右盼且見髙下蘆花噴白楓葉舞丹松風翻雲濤鳥語雜琴瑟樵斤之丁丁村舂之剝剝若響若應若逺若邇聽玩旣已則開塵編對古人考前世興衰治亂之所以然且感且嘆間以詞人才士文章議論遞而覽之及其得趣忘形則咄咄書空莞爾而笑情舒意放融融熈熙便覺如登春臺於陽和煦嫗之時而不復知夫顓頊在禦而冥司時也噫古人云蓬蒿書室間寛於一天下吾始讀而疑之今則信矣乃知人生苟不以外物爲累則𨿽羮藜飯糗莫匪珍饌粗繒大布何異衮冕而蓽門圭竇又皆吞風吐月之大廈也今是龕也以富貴家子視之其不掩口而笑以爲兒戲而鄙之者鮮矣然彼又曷知夫箕山之隠陋巷之居𨿽以四海九州之富紆朱懷金之貴而不以易其所樂者哉

北苑茶焙記

貢古也茶貢不列禹貢周職方而昉於唐北苑又其最著者也苑在建城東二十五里唐末裏民張暉始表而上之宋初丁謂漕閩貢額驟溢斤至萬數慶曆承平日久蔡公襄繼之制益精巧建茶遂爲天下最公名在四諌官列君子惜之歐陽公修𨿽實不與然猶誇侈歌詠之蘇公軾則直指其過矣君子創法可繼焉得不重愼也南渡後地產日以凋耗減額至三分之二民僅以蘇焉大元混一區宇安輯黎獻歲在丙子至元十有三載江南始入職方有司以前代貢賦之版來上先皇帝加惠逺氓自正供外悉蠲之建在遐壤越五載而後錫貢宰相制用如式歲爲斤止千視前代之減額又逾半上之不役志於享也恩徳實甚厚天下其曷敢伏厥土之攸瑞又十有八歲丁酉乃今皇帝踐阼大徳初元也時有行省平章公趣長臺治達觀苑中謂禦貢舊有堂固陋非所以昭敬始命攺造適平章髙公惠撫南夏顧瞻丕作郡有司承命不敢後經始於是冬之十二月告成於明年春之三月時值農隙執宮功者不爲厲苑中制仿殿庭內設陛板外亢重闉泉有候焙有節司署各有局鳳岡龍井獻狀後先云島華池映照左右貢𨿽減舊而堂宇視昔則有加上以恩逮下下以禮敬上當如是乎抑嘗思之區區芽卉之微生於海隅山陬之逺有司共職歲貢猶能備殫勤敬至於名聞上京味羞大官然則巖棲野遁豈無良材秀民有能有爲羞其行而邦其昌者乎采之擷之端必有俟矣閩古本荒服秦漢始爲郡土曠產微唐始論秀入貢猶未嘗也宋初輔弼詞翰之臣已班班可紀此百餘年間節行功名文學之士尢表表在人耳目而其大者道繼往聖學開來哲淵源所漸遺獻未冺天下後世言學者必宗建意其物產微耗之餘其山川淸淑靈秀當於人焉是鐘詩曰采采捲耳不盈頃筐嗟我懷人寘彼周行又曰南山有臺北山有萊樂只君子邦家之基備物致貢者宜知所先矣是歲冬十有一月記

虛直軒記

建陽乃文公居邑號東南洙泗邑之北有建溪導源武夷上防可二百里其東曰錦水與建溪防源𨿽淺而淸以濯錦色倍鮮瑩人擬之蜀錦江二水之交實爲玆邑勝處而未有以抉其閟者歲在乙巳新安汪君正卿來佐邑事得其勝築室三楹稍西辟小軒軒瞰千竹竹之外平洲帶繞長橋如虹萬瓦鱗疊市塵囂一水隔斷𨿽防居雅有野趣一日訪君舉觴命釂徜徉其間顧謂余曰水淸矣竹之淸又與水稱於我心若有契然軒未有名君其爲我表之予俛而思之平生受虛直二字輒以爲奉虛曰心直曰節也兼內外貫體用君子可比徳焉君曰此於前聞亦有稽乎予曰靜虛動直濓溪周子通書之言也蓋嘗以中通外直比蓮之徳矣竹與蓮皆君子也竹之虛其中直其外殆有加焉而時之所處則有甚難者以是名君之軒實甚稱君曰美哉斯名並求一言爲記予曰記則請俟能者姑繹其義可也蓋嘗讀易至說卦之震其象爲蒼筤竹嘻不問巳知其爲竹矣何也陰一而常虛陽一而常直大傳曰幹之動也直震卽乾初畫也天地間一气而巳生生而直遂者皆陽也而其虛處卽陰故君子之學以靜爲本不靜無以爲動不虛無以爲直也顧其物理亦何所往而不如是哉君曰卽此爲記毋庸他求予曰未也見枝榦知行者下也重陰閉蟄大雪如席卉木蕓蕓各歸其根於斯時也已有心心而相師節節而相符者矣伏龍在地𨿽頭角未露而幹霄拂云之勢夫孰得而遏之善玩易者不於此觀而奚觀君曰子之言非但竹也我知之矣予曰前之言皆形而下者也周子不云乎一則無欲無欲則靜虛而動直靜動言其己生之後一其未生之初乎天寒日暮意象悄然離立相看淸瘦如削當是時固不知我之爲竹竹之爲我也境異情遷人則有欲已非復對此君時矣菉竹之詩國人之所以美衛侯也自猗猗而菁菁以至如簀豈一朝夕之故哉有斐君子如切如磋如琢如磨請賦淇澳之首章爲勉君文雅綽著新安文公舊居邑也淵源端有自云

族譜

麻沙劉氏族譜

劉氏者乃出自帝堯陶唐氏之後受封爲劉裔孫劉累事夏后孔甲在夏爲禦龍氏在商爲豕韋氏在周爲唐杜氏杜伯子闗叔奔晉爲士氏孫士防適秦後歸晉其處者爲劉氏又周大夫食采於列亦爲劉氏康公獻公其後也士防之後家於魏又徙丰沛至丰公端字執嘉生京兆髙祖由中山靖王而下凡十七傳而晉水衛都尉闗內侯衍公四傳而生禦史中丞諱頴頴生太傅義禧義禧公生五子曰大司徒文譙刺史文紀文允丞相文靜文謙公二世生唐功臣防國公基文紀者凡二傳而生工部員外願光祿卿章文靜肇仁公者倜儻有器略以晉陽建義功輔唐太宗使始畢可汗始畢大喜卽遣馬兵隨至又獻馬二千疋太宗喜曰非公何以致之仕爲大丞相大司馬立邦極定律令進魯國公公生太子中允洵洵生諌議大夫穉穉生洛州刺史蕃公二世生大鴻臚卿莊莊生戶曹昱昱五代而生樞宻思道致道思道公二傳生右驍衛大將軍牟致道公生工部侍郎仔仔事唐憲宗元和中以明經舉進士歷仕爲扶危奉天保國致理功臣山東陜西四鎭節度兼樞宻使進太師贈齊國公謚文莊公生二子曰宣撫使棼鎭國上將軍光州大都督工部尙書沛國忠簡公楚楚生六子入閩者三人曰少府監翺將作簿翊金吾將軍翔金吾生三子曰大司馬端國公禺中山刺史冑太子少師庸歷代而生資政殿大學士忠顯公韐太師忠定公子羽樞宻忠肅公瑛居崇安之五夫世以文武忠義功顯載在國史是爲東祖也將作簿者其子爲兵部尙書居於劉原少府監開國公生於唐懿宗咸通九年少警頴誦六經日數千言十三歲受三禮春秋俱通大義善文辭爲世所稱唐僖宗乾符六年奏受通仕郎遂州總府記室參軍值黃巢之亂從族祖山南東道節度使劉巨容討賊有功陞檢校尙書幹寧三年十月以公出鎭建州領散騎常侍天復初除少府丞攺少府監生子四人知祕書省曉太子校書暲刺史暉國子監丞廣西觀察使歷世而下爲陜西宣撫植翰林承防居之光祿大夫天章待制廣南提刑川榮祿大夫四川總領工部尙書崇文殿中侍禦史忠簡公欽簽樞宻院洪甫武經大夫唐州刺史園武翼大夫安西都防縂管顆太尉忠勇義壯廣福字惠侯純福州指揮使以奇知潯州府中知江陵府衍中大夫祕讀學士觀皇宋間子孫登科出仕者數百餘人郡守陳昉建聨魁門以表其事是爲西祖也劉氏建自三代迄唐人材通仕上國者盛矣至宣靖炎紹以來最眾以一族推之可見獨惟立國江左川蜀其首也張公浚富平失律之後微寶學公以身任一方扞敵克定西陲則幾不可爲國後來右史公縂餉五路又能與安公丙協力戡難俛仰百年之間一族以績效著見於一方者猶若是天下才難之嘆其果通論乎東族三忠之節誼風烈著在國史西族二忠亦以直言姱節𨿽鐫斤鑊烹不避郡有乘裏有廟皆可惇厲薄俗且文靖屏山先生子翚以道徳學問爲文公師右史公又受學於文公之門自此卒業者相繼其淵源可謂逺也已矣曰徳曰功曰言皆有足爲不朽者是可書也爲子孫者載觀斯譜夙興夜寐毋忝爾所生尙其念哉有元大徳辛丑上巳前三日十三世外孫前進士熊禾拜撰

防姚氏族譜

平山姚君示余以族譜因知姚氏乃唐瀛州學士思防之後而其自出則本於姚虞因思上世得姓之初孰非神明之冑成周以上宗法素明至唐猶有氏族譜志而今無矣皇極不建九兩無系爲淸爲庶徳薄流卑四如先謂龍川史君之傳以功野庵先生之傳以言六代祖之傳以徳野庵經解僕幸及見之若徳若功在人心世澤當未艾余竊謂士君子生世孰不欲以竪功名見於世然而厄於時制於命者亦不少惟有徳有言二者乃人人所可勉也仲一之言曰士未能善世猶當善於其鄕未能善鄕猶當善於其家善於其身徳者身之蘊言者身之符顧徳之積有厚薄言之發有大小顧吾所樹立何如耳自昔聖賢言言行爲世法則一善言一善行隨所樹立皆可表見自稱於善族姚氏之後昌者其尙永守無斁

江氏族譜序

予閱梅上江氏譜有十世孫安正敍叔孫穆子之言謂人有宗非但保姓受氏必有所以爲不朽者立徳立功立言是也江氏之宗則諌大夫巨之孝乃徳之大者侯喜之從伐亦功也黃門侍郎統之論徙邊亦言也統之十世興爲建安令始居建又十二世寵號梅上公梅上公之子本仕唐爲贊善大夫至是族始盛贊善公之子七人次二支爲廂使衝次五支爲常侍曄孫十六人曽六十一人一百四十四人余無聞焉余因是慨念古者宗法自繼別以下皆以長而長又未必皆賢且不常盛也故必立爲家相以輔之宗以長相以賢長者前定而賢者固於上乎定之也宗子長且賢而相之者又賢則以徳以功以言小而保族宜家大而庇民正主固所以亢吾宗也宗而僅可持世而相之者賢則固當委族而聽之是故善爲家者必立爲成法使之有所持循以自保𨿽不肖亦未敢遽越吾法蓋熟於聞見而習於行也甚則請於上而易之矣又不幸而世絕則擇而支之賢者維之矣如是則宗法可以相維於無窮嗟夫天之生物一本也是故世徳之家培常丰而漑常厚不敢有一毫侵削而斬刈之人又爲之法如此故本厚而榦隆枝葉舉受其庇焉此治天下之要道也而後世不復見矣吁豈特此一事爲然哉某公第幾世孫某以譜示予見其族𨿽分而譜有系世𨿽逺而澤尙延使古宗法不廢則𨿽自一世至於什伯加倍而未巳也今之保姓受氏者孰非唐賢以來錫土之祚哉某蚤尙气誼疊山先生深器予之旣命之字又題其所居曰菊隠其益培且漑之江氏之後必大

麻沙劉氏族譜序

余母族麻沙劉氏知爲京兆洪固之族而未能詳也一日母之從子君佐出示譜牒乃靖肅胡公所序謂麻沙之劉爲西族五夫之劉爲東族皆光州都督之後唐末始居閩其言信而有證東族至忠顯資政公韐始大再傳寶學公子羽又再傳忠肅樞宻公瑛西族則左史公崇文忠簡殿院公欽忠烈太尉公純又最著者也建自三代迄唐人才通仕上國者蓋鮮至宣靖炎紹以來始盛以一族推之可見獨惟立國江左川蜀其首也張公浚富平失律之後微寶學公以身任一方扞蔽克定西陲則幾不可爲國後來右史公總餉五路又能與安公丙協力戡難著見於一方者猶若是天下才難之嘆其果通論乎東族三忠之節誼風烈傳在國史西族二忠亦以直言姱節𨿽鐫斤鑊烹不避家有乘裏有廟皆可惇厲薄俗且文靜屏山先生子翚以道徳學問爲文公師右史公又受學文公之門自此卒業者相繼其淵源可謂逺矣曰徳曰功曰言皆有足爲不朽者是可書也劉氏族大蕃衍詩書一脈不替益隆君佐亦能世其業者丙子兵亂譜牒散失君佐幸購得之敬書於後以志歲月

勿軒集卷三

欽定四庫全書

勿軒集卷四

宋熊禾撰

文疏

重修武夷書院

宇宙間三十六名山地未有如武夷之勝孔孟後千五百餘載道未有如文公之尊蒼崖碧澗山水依然赤字緑文圖書在是倡明斯道實始此山四書衍洙泗之傳綱目接春秋之筆當今寰海數州之內何人不讀其書豈是空山一畝之宮其徒不爲之守幾載雨淩風震一朝地辟天開玆蓋伏遇府判梅庵先生以蜀西之珍負道南之望昭布明時之徳化厚培昌運之人才倘斯文其在玆乎舎此地又何適矣爰謀爰始以經以營旣爲吾道中人皆非己分外事尙乃力用相於成小學成始大學成終肯但作房杜諸人之事業千載在前萬載在後尙永懷幹淳一老之典刑

建陽書坊同文書院

鄒孟氏去孔聖之世未久已聞無有乎爾之言韓宣子見魯國之書獨存遂有盡在魯矣之嘆蓋文獻所闗最大在古今其揆則同睠玆東陽視昔闕裏四方文籍之所自出爲世道義之所必宗文公之文如日麗天書坊之書猶水行地自後世師異道人異指不得其傳而天下書同文行同倫必自玆始方今四海一統六合同風家有其書人尊其道豈有淵源百年之地獨無庠序一畝之宮爰始爰謀以教以養於以尊崇往聖之道統於以培植昌運之人才接前修之典型新後進之聞見謂圖書防府肯但同石渠天祿之校讐謂禮義大邦當不止洛下河陽之講論苟以此質無疑而考不謬則端可施罔極而傳無窮志𨿽惟勤力則未逮吾聞竇燕山宏開義塾戚睢陽廣致名儒才俊固自此以奮興子孫亦因之而著顯況此地規模難同他學而吾道福澤不比異端到手必爲天心毋二此皆已分內事也願與天下共爲之小學成始大學成終便是人文之一防千載在前萬載在後定知世道之大同斯文其興先聖如在

洛陽新創同文書院

三代以前之王化實始北方兩間最盛之人文莫如中土蓋天地旣分混沌而河洛首出圖書伏羲以此畫八卦以前民神禹以此敍九疇而建極卜東瀍卜西澗周公定太平六典之書觀太廟觀明堂孔子垂後代百王之法歷觀往迹皆在中都況天下四書院之興亦必嵩陽之地而河南二夫子者出又明洙泗之傳欲興斯文亶自今日豈但紹列聖之道統實以培昌運之人才某生長中州宦逰南下毎見江左斯文之盛實惟文公正學之宗精廬接畛之相望文借九州之徧滿不量微力小創精黌𨿽竊取義學之名終未究書生之志重維東漢之末正气久郁於偏方時有元魏之興文教誕敷於諸夏遐觀一時文物之盛綽有三代庠序之遺天運有往則必復之幾地气無欝而不伸之理推行斯道固系乎人蓋聞竇諫議之建塾延師爲燕山之雅望張橫渠之買田興學爲闗輔之美稱𨿽於諸賢無能爲役但此分內當爲之事願與天下共責其成其有興乎將見君子聞大道小人防至治必有作者出爲往聖繼絕學萬世開太平

重建文公神道門

竊惟建之考亭實惟東南闕裏文公墓在縣西北偏唐石九頓峯下神道門在麻沙鎭西可一里許累朝表章雙表屹峙過者莫不致恭焉年深屋老不無損壊忽此一夕風雨暴作門屋壓倒者過半竊覩上司行下先賢祠墳墓遺迹去處皆務修葺況聖朝表章文公之學又非他比門臨驛道如此損壊曷稱觀瞻今擬一新起蓋仍舊其傍作艸廬三間召人居守灑掃中爲祠宇以爲過者下馬瞻敬之所顧惟工力繁浩召匠計費約用鈔二十錠余非得當路主盟豈易圓就敬奉簡書以請

右伏以朱文公百世之師卽今夫子徽國公千年之墓視昔孔林公之文如日麗天公之神如水行地空存遺蛻曷想冥鴻但入商容之閭者必式車而過仲舒之墓者爲下馬道之所在疇敢勿恭況朝廷崇奬之方新又府縣奉行之惟謹凡經逰歷靡不表章顧沙川驛道之傍卽唐石墓門之闕峩峩雙表奕奕眾瞻忽焉風震雨淩致此梁傾棟橈此通國上下之所驚惋豈爲人子孫而不動心敢瀝懇誠用幹當路堯舜禹湯文武𨿽逺幸是道於此大明天地日月山川猶存惟此門亦當不朽輒奉以請願相其成

母梅庵題考亭書院祀田

我聞夫子之道日月照四時行厥有曲阜之居宗廟美百官富作述凡經幾代表章皆出公家式修寢宅以安靈或錫土田而致享亦爾士而有教養居防之地故此邑稱玆弦歌禮義之邦睠今考亭視昔闕裏千秋萬古世守竹林一畝之祠四海九州人知晦庵四書之學頃緣郡政獲拜公祠靖惟苴補之微苟完猶慊玆覩規隨之計式廓用休恭惟昭代之崇文首重先賢之褒典苐居下位靡逹微悰祭而無田何以爲春秋菜祀之助教而不養何以爲晨夕虀鹽之供祀典實風化之有闗人才豈世道之無補居如此其近而世如此其未久學有所不講則道有所不得明吾力負山斯文如綫幸是邦有足徴者而爾祖其與享之凡爲人賢子孫與吾世大夫士實皆有責豈得無情與其徼異端一日之福田孰若綿吾道百世之利澤畫井田以興學校且共爲橫渠一鄕之謀置廩餼以延師儒當有建明道十事之議欲觀周道請自魯祠

禦史坊重建富義橋

郭門由楚地入閩已愛義寧山水晦庵傳洛學之建是爲雲谷淵源四百餘年以來地靈人傑三十六峯之下山繞溪回厥有輿梁實當勝處東鰲峯西廬阜此爲忠孝文武之鄕上武夷下考亭允謂禮樂詩書之聚頃洪流之飄蕩經大路之顚隮今欲增廣前基亶實有資眾力挹北澗之水可以利濟羣生出西山之云可以覆幬六合此爲功徳未易名言相如題柱間豈但乘駟馬以快平生之志子房遇圯上防當取一篇而爲昭代之師小疏奉題大家成就

麻沙重建防文橋

本橋頃因唐川泛濫半截隨流凡有往來無不病涉今承本縣提調官主盟重新整頓然體大用博事重費繁非借眾緣鮮克舉之父母官旣倡始士大夫必贊成倒廩捐金圓成一段濟人盛事是所願也

九峯水奔衝海眼谷林今見於變遷防文橋截斷虹腰溱洧豈容於病涉矧沙鎭爲閩中喉舌且圖書湊天下舟車浮黿鼉以爲梁日子方能攸濟役烏鵲而橫渡天孫始克有行惟神人猶假物以涉川非達摩曷浮蘆而渡水運斤揮斧欲飛梁半破重圓倒廩傾囊賴長者多財博施好事人人出气力前程步步是亨衢維新之是圖庶斷者復續春風生筆下豈無助犀帶坡翁明月滿樓前會有題虹亭巖客

麻沙鎭晝錦橋

溱洧以乘輿濟人未多子產渭川以飛梁渡眾尙說崔公況雙溪環朱紫之家而四海防圖書之府百餘載曽翚雁齒十數年兩阨鯨波僅存疊石故基謾使橫舟野渡𨿽云止一帶水之隔動有如千里河之憂大規模今欲重新舊公案不妨拈起度工不少防費尢繁共推助犀帶之心庶可擲領巾之手往來河畔行多題柱丈夫防憩圯間當遇授書異叟

建陽縣莒口橋

閣道橫空勢奪垂虹之麗籀文煥斗名標乘駟之雄念巨浸之懷襄驚修梁之蕩折欲新駕壑必待鳩工澑雨四十圍盡選屹流之柱去天才尺五危飛礙月之檐費則浩繁理當糾合揮金樂施能修濟川之功題柱相仍穏作朝天之路

太原寺重建法堂

梁開平梵寺肇基已更七代宋紹興法堂重剏何啻百年象教有嚴檀那不動豈意郁攸之變偶延釋氏之宮𨿽其徒守防之勿防亦此數遭逢之一厄今欲重新輪奐依舊規模復鐘魚千古道塲借龍象大家气力莫說佛難度火湏存百千萬億刼不壊法身空知天解雨錢又見三百六十年重來檀越大大捨施早早完成

上梁文

書坊同文書院上梁文

伏以天地判而人文興河洛乃圖書之府孔孟生而師道立鄒魯爲禮義之邦孰知千載以來獨奉一鄕之盛睠我考亭之闕裏實爲崇化之書林淵源可溯文獻足徴二帝三王以來之道至此大明四書六籍而下之文靡所不至凡舟車之所至具耳目以皆知天子庶民何人不尊其學光天薄海無地不有其書皇乎盛哉盡在是矣誠能一出於正便可四達無疆況書同文行同倫際今日休明之運而黨有庠術有序皆淸朝培養之仁經之營之完矣美矣於此覩俎豆衣冠之防於此聞金石絲竹之音大昌昭代之文顯抉千年之閟玆蓋伏遇山主府推明公中州文獻正學淵源分刺緹屏光霽人間之風月卜居書府輝煌天上之璧奎善類棟梁斯文柱石大矣鄴侯之志謾施萬卷之新籖苦哉杜老之心要見千間之廣廈气求聲應跂翼翚飛坐令鞠蔬鞠艸之場遂有采藻采芹之樂俟後世禮樂肯但同汾水之諸生聚天下師儒當不止燕山之義塾載陳善頌同舉修梁

兒郎偉拋梁

東書籍髙麗日本通一滴龍湖山下水千源萬

定朝宗

兒郎偉拋梁

西斯文一柱與天齊四書六籍人人誦孔道何曾

間防提

兒郎偉拋梁

南鬱鬱文明聖化覃培取昌時公輔器門前峯色

映臺三

兒郎偉拋梁

北萬里車書通上國載將南道又闗河防見九疇

定皇極

兒郎偉拋梁

上奎璧光中涵萬象太平直待讀書人白玉垣髙

瞻上相

兒郎偉拋梁

下八表皇風陶治化五方殊俗一朝同禮樂衣冠

藹華夏

伏願上梁之後英賢輩出文治大同以明倫教法爲王者師以治事學規爲天下式正人心息邪說厚培三代之人才繼往聖開太平重見六經之治法功裨元化澤及生民

蓮社上梁文

我聞上古之聖賢初無二道世有獨行之豪傑自立一宗常言白蓮不染塵世若淵明以此自潔於晉宋之代𨿽夫子豈能無取於沮溺之徒流傳至今樹立猶偉眾人毀裂此獨能褒衣而大冠舉世啜餔此獨不葷食而酒飲語其道則父子夫婦何嘗殄滅彞倫問其事則士農工商未始棄捐本業況是本心之直指尢於大事已無乖𨿽托名西方佛法之依亦不爲東林僧捨之附蓋髠髽非所以昭華夏之習而腥面非所以示象教之嚴允謂潔身何嫌避世重惟一畝淸修之地更在闕裏同文之邦首稽萬年心已厪於報主心香一瓣義更重於尊師庸載辟於堂寮又一新於輪奐修梁肇舉善頌敢陳

東東林又此振髙風門前流水淸如玉一直朝宗

向祖宮

西西方緣業若爲梯但教防得初來意一防淸香

出淤泥

南南國離明聖化覃更向書林文物地峩冠大帶

作奇男

北北闕人人拱宸極太平一畫見何時防見人寰

皆樂國

上一防光中森萬象諸天境界自淸閒裘馬門前

塵幾丈

下水光天影交相射一根到底白無瑕便是中間

淸淨捨

伏願上梁之後道力永堅宗風大振已防髙情於彭澤更參悟趣於濓溪百世師傳要不失通直虛明之防九疇皇極便同遵蕩平正直之風應五三明聖之休期集百萬蒼生之洪福

勿軒集卷四

欽定四庫全書

勿軒集卷五

宋熊禾撰

啟札

謝鄕舉論學

某竊惟有司舉賢以爲國用士子應舉亦將以爲國用固無所事乎私謝重惟今天下事非待智者而後見也通國上下已仕未仕莫不疚回於利祿刑禍之中而不敢議區區茅艸場屋之文何能爲世軒輊出語稍生卽震於有司用頓不敢上而執事先生獨挺然出力排眾議而收之一經品題便許以佳士不知於文字之末何以遽得某如是之深此某之所以重有感於先生之知已而亦深喜當世英雄固有意見之相同气義之相與千里共肝膈利祿刑禍未必可盡驅磨一世人物也此某之所以不可無一書以布心腹於執事也某生長建之雲谷山中少孤無怙從鄕先生習舉子業未知學之爲何事也年逮弱冠讀大學有得始喟然嘆曰學在是矣自此益窮研四書以及諸經務爲明體適用之學毎病今世之學者議論徒多而踐履益薄詞華𨿽工而事功益不競而又自恨資質晦鈍學力卑淺不足變化守狷而不適通意廣才疏不能深造又山林之性不能俛仰趨媚戅愚動輒撐觸𨿽欲有志當世亦徒抱此炯炯耳前年因與計偕逰行都飽觀時事益自嘆學者力本不逮而又遇世難以涉海不可以敝舟將試輒浩然有倦於功名之想望幸而下第益得窮其故學鄕學朋友亦稍稍相聼防從而或且笑其迂拙玆焉秋試以親庭責望不得不爾不能彊效時妝亦攄其所蘊而見之於詞不知其過當得失已置度外也復玷選中誠不自意後防朋友某人備道先生所以取與之意誨諭之言與夫拳拳期待之盛心而後有悟於大易初六浚恆之防先儒以劉蕡之對尙犯此戒則某居下求深烏得無過行將就試春官先生之訓敢不服膺萬一得由此奉對大廷自當傾倒竭盡所懷以副先生之望然時事已矣某自度必無所用於世便脫去場屋之累亦惟與二三同志學者俯仰林壑沈潛古書自求切已受用無愧此生而已近看大學欲效文忠公衍義只就學者分上事輯爲後傳以見明體適用之學近讀春秋古傳義文鮮有得其正者曽效綱目例以左氏書實其事以公谷程胡諸家之說足其義頗有條理未曽成書或得就此工夫不無小補尙當從執事先生求是正焉玆有三山使謹修啟事以謝於執事者復作此以旣下懷倘防先生矜念而終誨之便中切望條示

謝鄕舉啟

伏以後生爲朝廷措事業媿無考亭之三明公與天下求人材辱在阿房之五豈特有司公明之選亦見當世英雄之同深感已知庸伸私謝竊謂國朝之取士獨由科目以得人持衡者不當徒較其辭章當以收拾人材爲務操管者不當徒志乎爵位當以扶持世道爲心矧方艱難多故之時而有文武欲盡之嘆聖主念事防之無極欲廣賢路之招徠廷臣慨士气之未昌猶懼科條之隔截恩施旣不厚於士徳意尙何白於人有司懷觸諱之疑語生輒思舉子有患失之慮气餒可知以此取士何以得人材以此入官何以扶世道稍有志者蓋已羞之某防讀父書粗承世學少而好賦苐知小夫篆刻之工壯而讀書頗識大學知行之要益求實事不競虛文勉焉自力於躬行竊亦有志於世故嘗偕計吏出試奉常自顧時事之已殊又惟學問之未到積累三年方求病艾顧瞻一世愈激憂葵難徑入以叩閽又俛從而借徑气郁勃其已久言過多而莫知賦皆佩誦之辭旣以二典三謨之欽爲主論必究極其說又以中庸大學之誠爲言至於三防之條陳是亦寸忱之憂愛謂當內外交急之防初非上下相防之時聖君當畏懼存心不可自怠而沮人才之气大臣必誠公盡下不可獨運而失天下之幾冀可措以轉聞庶不爲於虛論人謂場屋非言事之地何妨屈蠖以求伸我知科舉乃進身之初寧忍獲禽於詭遇已置得失於度外敢期摸索於暗中請省僥逾端由幸合玆蓋伏遇座主仙尉祕書郎卿先生領袖後學鑑衡斯文雪案檠光已久抱經綸之蘊風簾燭影不徒取華藻之文將來實材以奉明詔何馮宿之畏太甚次排直言於下等之科賴了翁之見獨髙姑寘古學於五名之後蓋識者有見於救時當隨之義而先儒亦戒夫在下浚恆之凶忠焉能勿誨乎服之不敢失也苐自媿深山之苦學誤防稱碧水之奇材𨿽曰有試而譽但恐無實以副某敢不益加鞭辟無負甄陶倘防之大庭決不效平津阿世之學然與以一命詎得行明道澤物之心惟不媿於爲人是卽酬於知已

聘啟

昔者老姑幸獲供於蘋藻今焉弱息敢來附於絲蘿自非長者不薄於記存安得舊姻以之而繼續故面相見而口相約欲男有分而女有歸慨然義襟異彼流俗在孱庸何以得此於禮文詎容忽諸白璧定婚安敢謂許由之假黃金得諾必不孤曹丘之來倘百兩之歸不俟及笄則五世之昌何勞問筮我所願也公其籌之

又

吾親乃爾姑數世之姻維舊生男願有室一朝之好方新同心允契於蘭薰締約遂聨於蘿附妻以兄子足知慈防之眞情遺之後人惟有傳家之世閥𨿽言傳於媒妁實天合之因緣依劉得人方倚重扶持之力維熊有夢覩延洪嗣續之祥

回定啟

崔盧甲族夙推譜系之髙韓範世婚重締姻防之好辱慇懃之委貺敬黽勉而拜從伏承令嗣詩禮相傳擅芝蘭之挺秀某長女總笄甫及恐蘋藻之未勝因緣獲定於一言繁縟不拘於末俗餘生何幸庶相依唇齒之間吾味旣同願盡索形骸之外

又

葛藟施於條枚已屢見孫枝之秀女蘿杔於松栢又得依族葉之榮因親而親乃幸之幸克家有道正將求舉案之賢相閫無儀僅能事執巾之役偶借冰人之申好遂成月老之因緣玆防鴈幣之鼎來復辱魚書之謙墜載欣今日克諧劉範之婚姻罔俾昔人專美朱陳之嫁娶

又

問諸姑於伯仲之間久知聲譽聨舊姻於妯娌之列幸忝姻防𨿽自題紅葉以無心然乃喜朱弦之有續材髙杞梓固非爲養以娶妻質類菲葑已嘗不嫁而擇對信因緣之有自豈人事之由來聘禮拜嘉毋替後來之約防言不逺敢愆親迎之期

又

自慚小女欲共箕箒於方新豈無他人不若葭莩之求舊敢效朱陳之俗庶追秦晉之風遺雙鯉魚情文燦燦陳請鴈幣禮意渠渠謹百拜以登嘉乏七襄之爲報嫁無資送幸兩忘芥蔕之求徳有潔柔宜載詠藻蘋之采

熊回虞

芊嬀得姓之初苗裔已三千防淮楚分支之後詩書皆四百年俱爲善族之稱宜作嘉姻之合令嗣一經有訓諒足紹於箕裘弱女四徳未嫻恐弗堪於伉儷但擇婚姻者不必富貴之是較重道義者毋分材藝之孰多儒家固有常經禮節亦惟求稱況伯氏胥篤斯文之契而大昏亦宜世好之修重往行言敢稽報幣中壼之家人貞吉有闗今日之義方外氏之宅相多賢願見前修之範轍

答誡酒文

甌閩有布衣素號詩酒癖一觴一詠窮極朝夕陶陶兀兀曽不知利名之爲韁鎖貧阨之可憂戚客有造其廬而譏之曰方今神聖在禦登崇俊良墨客鶚舉將才鷹揚賢士載質大夫皇皇子獨不嗟功名未成志願不偶擯棄名檢放懷詩酒上乏譽於鄕曲下遺誚於朋友名教淸議吾不子取乃者廣平爲文示戒貫穿詩書爰及歷代悲愚智之得失監國家之成敗禍亂之階惟酒爲害君侯俊哲試聽大槪命客促席披讀未終斂襟兀坐媿謝愚憃若醯雞之在覆幸夫君之發防吾將剖鸚鵡之杓碎琉璃之鐘嗤荷鍤之伯倫謝投轄之孟公酒若有神自西自東與子絕交誓不汝從客乃復坐音問方諧或吟於側或笑於階揮之不去招之不來四座驚怖毛森骨豎客懼欲歸吾固畱駐忽聞庭畔切切若語若怨若恨若有所訴吾復怪問汝訴何緣與汝同處殆三十年窮困貧阨皆汝之愆吾未能操戈以逐子何以寃而有言辭令未周恍若有應子聞賔賢不聞酒聖今子見逐我去何辭我欲有請子其聽之昔子防學棲棲荊楚琴劍無光气色慘阻賴我侍側輒忘羈旅爰自壯歲抽毫作文辭慳气索勢若車奔恃我發作思湧如雲至若都門悵別易水歌罷防子心摧行人淚灑悲風起於長樂煙樹黯於淸灞引一觴而气振復一杯而憂寫時予之功不在禹下獨不聞旣醉備福見於周詩不爲酒困聞於仲尼徳將無醉酒誥之辭甘酒嗜音五子所悲商辛糟丘畢卓酒池沈湎滛佚穢徳日滋咸其自取過我何爲廣平子掉三寸之利舌駕傾河之雄辧毀訾賢哲蔽欺已見使吾子一覽而驚再見而嘆忘我大徳思我小怨先民有言人之齊聖飲酒溫克醉而不出是謂伐徳彼昏不知胡爲我責逝將去汝適我樂國客聞之而義服我聽之而拱黙延之上座永爲嘉客

勿軒集卷五

欽定四庫全書

勿軒集卷六

宋熊禾撰

經籍

刋儀禮經傳通解

竊見儀禮爲六經之一乃周公所作孔子所定元有三百三千之目至漢僅存一十七篇大小戴記不過如春秋之左氏公谷乃其傳耳自王安石廢罷儀禮但以小戴設科與五經並行自是學者更不知有周禮之書豈非宇宙間一大欠事我文公晚年始爲經傳通解一書自家鄕以至邦國王朝凡禮之大綱細目靡不具載歷門人勉齋黃氏信齋楊氏三世始克成書舊有刋本兵燼之後板帙散亡兼元刋印系初本所纂注疏語頗傷繁後信齋楊氏爲之圖解又復過略而文公初志欲將通典及諸史誌防要等書與夫開元天寶政和禮斟酌損益以爲百王不易之大法而志則未遂今得考亭諸名儒參校訂定墨本擬就書坊板行以便流布仍於所補儀禮各卷篇目之下參以歷代沿革之制及闗洛以來諸儒折衷之說酌古凖今損文就質輯爲儀禮外傳以附其後或可繼儒先所未畢之志仰禆昭代制作之萬一其於風化亦非小補惟是力不逮志非借鉅力曷臻於成是用具啟仰幹當路元公鉅人伏望主盟此是復三代典禮補六經闕遺上爲先聖先師下爲蒼生來世千載事業幸勿多辭

孔孟以來歷千載有餘而道始續漢唐而下亡六經之一而世不知蓋儀禮具列三千而篇目僅存十七豈有損周公制作之大典而尊信掇拾之餘篇居然爲經遂以行世洙泗之道未墜於地荊公之罪上通於天恭惟朱晦庵起自南服搜舉帝王墜緒輯成經傳完書家鄕邦國始於朝廷靡所不載天子公卿下至士庶期於可行猶欲酌古今之宜盡天地之變定百王之不易幸萬世於方來書𨿽漸完志則誰繼不量微力毎抱苦心竊惟禮壊樂湮必至綱淪法斁幸當書文大同之世何可天下不識此書非亟刋行日遂湮沒用白之先聖告我同盟但得當世學習者多亦爲明時制作之助顏淵氏問夏時樂韶舞道將行也與韓宣子見易象魯春秋禮盡在是矣便補六經闕典佇看三代太平

說

適堂說

西劍毋侯希說爲南劍府判一日小憩考亭謂僕曰余舊有讀書之室曰梅庵今更扁以適堂蓋余老矣將求吾所自適者焉一日之適一日之安也余又將隨所寓而扁焉則亦無所往而非可以自適之地矣子其爲說識之顧僕何足以究斯義輒誦所聞而言曰適者有所而往而非卽其安之謂也三代而上所適者一道而已語曰可與共學未可與適道無他適也後世始有適情適樂之說魏晉間虛曠之風勝陶謝諸賢發於情性興致大抵皆求其適之辭昌黎送李願曰起居無時惟適之安東坡和淵明曰云何得一適亦有如生時他日賦赤壁不過以江上淸風山間明月便可爲適之具而胸次所存者皆虛曠之餘習凡我所當有事者皆視之以爲無拱而付之幻妄以此爲達而適之義晦矣若是者𨿽足以少媿世之貪名逐利終日馳騖不得息者然秦漢以下牽補架漏人無宰物之情其獨不以此哉聖賢之言初無惡乎安且適也大學嘗言止定靜安之道亦顧所適者何如耳書曰惟我事不貳適易大傳曰惟變所適此周公孔子之言適也不貳適者謂此心當一於其所往而不可以有間也先儒主一無適之防蓋起於此惟變所適則𨿽千途萬轍皆可適之地而我之心固未嘗不一而初未始有適也又豈卽其安者之所可得哉可與共學未可與適道所適者固在乎道此道也秦漢而下蓋無傳焉獨董子曰道者所繇適治之路仲舒不識性未必能見道況可責之陶謝諸人乎今學者誠能得其所適固將理解而意防境契而心融無所入而不自得亦無所往而不可安矣浴沂風雩而有天地同流萬物各得其所之妙者晳之適也鳶飛魚躍極而至於上下之間全體呈露大用顯行者子思之適也吟風弄月庭艸交翠濓溪之適蓋有出於言意之表者矣雲淡風輕傍花隨柳明道之適蓋有見夫顏子所學所樂之事者矣此豈常情所易窺測哉又豈魏晉以下諸人所能解且防也哉學行之所適有淺深則隨其所以皆可以安而非其至侯之所適固非遽求以卽安者姑爲是言亦微示謙抑之意云爾遡其所學蓋習久積之熟周遊延平武夷之間所事所友亹亹不倦見聞頥養功益又多矣深有慕乎聖賢之道必深契乎聖賢之心是蓋得其所適者也輒爲之說而系以銘

聖賢日用惟帝之迪必有事焉

不貳其適變有萬殊實貞夫一

業業兢兢終日夕惕一旦洞然

理順冰釋無適之中貞適斯得

虞彥忱字說

前禮部進士梅莊先生虞君令子仲海言論毎以剛正自持重禮教篤倫紀余畏友也余在鰲峯作求仁約頗欲論究三禮之學仲海獨降心焉長子迪從予逰一日仲海貽書諏日爲迪加冠俾余蒞之餘喟然曰冠禮不行久矣學以禮爲先禮以冠爲先余𨿽不敏學固將以行之也其何敢辭令月吉日禮儀旣備敬告爾字曰彥忱甫其辭曰日用之間動靜語黙大哉洋洋皆帝之迪稽古明謨惠此則吉首蔽一言久以成徳推允之義是日忱恂一念卓然萬象畢陳學有大本道有大原匪信曷立匪誠曷存中庸有言不誠無物三百三千行之以一希聖希賢惟敬時克知曰迪知哲曰迪哲肖貌兩間而名爲人允玆克迪勿狃小成念哉敬哉尙克時忱恭爾帝命顧諟明明

張以謙字說

餘甲辰由莆抵玉融一日郡學糾實齋陳君防邦之俊秀中有一生貌粹而气溫心竊嘉之詢之則張氏之子名益字以謙問其世則祖居海上之艸嶼以儒學顯其積善有自矣明日訪余寓捨具求餘一言爲終身受用因告之曰謙美徳也謙則受益矣余復何言請不置則繹謙之卦義以告之謙六爻無凶辭上三爻爲坤皆以利言下三爻爲艮皆以吉言坤靜而艮止也夫惟天下之至順者得利常大天下之至靜者得吉常多此爲處已而言也天下之益出於已者有限資於人者無窮吾聞九三一爻謙之主也謙五爻皆陰獨此爻爲陽陰柔而虛求益者也陽剛而實乃有益於人者也彖言君子有終爻亦有君子有終皆言其所主也學而不求君子之益其可乎求益之道不親近其人可乎近朱者赤近墨者黒學之染人殆有甚焉卽此五爻言之二承乎三上應乎三曰鳴謙四乘乎三曰防謙皆得其益者也感於中者深則自有以著乎外鳴之象也聚於我者富則自有以施於人防之象也初與五則逺於三矣初牽二而勇於進五援四而得所親是亦私淑而與聞者也瞻前修其已逺幸緒論之可徴吾黨已不得見之親炙矣其所以聞於私淑者皆可勉也益乎其亦有感於余之言也乎

祭文

祭先聖【鰲峯五】

道統正傳先後一揆禮有常行百世可俟恭惟先聖祖述憲章春秋素志法則一王損益爲邦豈不考議允矣大成實惟通祀百世之上顏曽思孟百世之下周程張朱道徳功言誰出其右後有作者禮宜並侑秉心對越永矢弗疑勿謂綿蕝斯文在玆以先師鄒國公郕國公沂國公兗國公配元公淳公正公獻公文公侑祀尙饗

又

天下之大積於一鄕三代盛時閭塾黨庠共惟闕裏爲萬世則觀飲知道觀射知徳繇魯迄鄒仁義七篇鄕井相助庠序宅田秦獘相仍千五百載闗洛講明一鄕三代考亭制作一變可王家鄕而邦三綱五常天未欲治人不防澤鹿洞遺書寖就湮沒幸被淑艾厥有同方矢忱對越神其洋洋時其暮春克舉遺式舎防告防有永無斁

又

夫子六經垂憲萬世秦灰魯壁僅存如綫詩逸書亡禮壊樂廢春秋多訛易亦失次辭且不明況繹其義一防之後千載無繼天迪先覺克開來裔闗洛考亭益大以肆如日中天有目皆視茫茫墜典夫豈無俟易與詩書古文是周官不亡不待考記二戴三傳豈不小戾周孔盛心孰測其閟經無全書世不至治竊不自量曷克遂志神之洋洋晨夕與祭矧此開卷聖筆難識宮庭告成捨萌有祀輒陳忱辭有祠其遂敢以先師侑祀尙享

又

禮不虛行存乎其人人之爲人以其存心惟仁與義人道大經於穆聖元气渾成得其傳者約禮求仁去聖逾邈憂時益熾戰國何世功利縱橫惟我孟氏拒詖息滛禮不重食義不重生浩气所塞百世其興泰山巖巖孰我敢任惜玆墜緒千載莫尋卓哉元公太極之英建國屬書孔道復明再傳闗洛聖門顏曾玆道南來桓桓考亭愚嘗謂公功配孟氏一生四書晚歲三禮世衰道微經殘教弛禽獸食人有甚洪水天綱地紀至此何恃倘微其人孰任玆理南防三年閱世多矣安得尙友天下之士毎愛東都一代節義誠能善變禮樂可俟聖道茫茫鑽仰未易狂狷何取夷惠百世未習狂瀾賴此柱砥願得同志相與興起六陽嘉防舉此墜祀昭明洋洋其克相止

又

夫子之道千秋萬歲文公之書九州四海古之君子患道不明今旣明矣但患不行若稽放勲甲辰昌歷閱歲未多三千六百斯民富壽且二千年自時厥後何其奇偏天道循環無往不復一縷斯文正在迓續君子事天猶子事親不善繼述天功曷成斯道固明晦蝕亦易惟當講學修身以俟聖門於此尙有憂之吾黨小子詎敢弗祗匪直斯防亶在我後洋洋有相在上左右

弔慰

慰人防妻

門不嗣音方此馳仰而一段淒風忽自西來遽覺有淒然气未幾聞夫人仙矣吁其風之來不爽也耿屏星兮獨對謇鳴鳳兮孤飛泬寥髙興寧不與俱秋耶𨿽然悼潘之賦則滯焉而不化鼔莊之盆則放焉而無倫不若中庸中節之哀則逆境皆進徳地愛助小衷敢以此告

慰人防子

忽聞訃音謂令冡嗣棄防衣之侍赴玉樓之招爲之驚怛不能己巳𨿽王槐植厚竇桂聨芳分枝榮悴蓋亦常理惟是乾父之宗克家亢族方有譽處一旦遽爾中折天性所鐘傷如之何昔文公先生嘗處是矣情不勝禮節哀順變是所望於足下也薄有奠儀具陳副楮謹此奉慰不宣

勿軒集卷六

欽定四庫全書

勿軒集卷七

宋熊禾撰

詩【五言】

送稅官仇副使詩十首【河朔人】

其一

儒道未易行俛首爲祿仕仕而不得祿卓哉見亷吏

其二

闗徵是自潤人謂惡能亷吾獨知彥修一葉亦不霑

其三

莆城如斗大徵額千萬積逭責猶未能餘潤安可得

其四

市防有寛徵僚吏無間言獘例亦麾卻益知彥修賢

其五

課余自哦詩詩罷還教子時時視槖余質鬻市薪米

其六

世無半山叟嘆息屏間詩曽參尙投杼知已何敢斯

其七

古來抱闗人玩世可無悶內省旣不愆得仁又何怨

其八

正直男子身自有神與謀世治天理現何必事禱求

其九

彥修但自修逆境堪進徳知我自有天純固在學力

其十

世事良可見浩蕩書生心先民亦防計儒道終當行

上嚴亷訪十首

其一

七閩天南陬實惟文明方風气一以開文治何其昌我思常公化迪我眞無疆開端固匪易再造伊誰當

其二

大哉伊洛傳正統接洙泗一源肇南來九曲淸自泚百年尙無有千載那可俟崇臺勵風化此是第一義

其三

四海文公書行世日杲杲晚年制作心三禮重探討質之貴時宜消長闗世道炯然百聖心來哲當有攷

其四

因思傳記學本欲釋經義春秋列三家儀禮亦存二荊舒彼何人繁碎妄譏毀煌煌姬孔書坐此竟廢棄

其五

春秋得忠臣炎紹猶有述至今十七篇末學或不識幹淳有大儒奏請非不力一時失良遇志士重嗟惜

其六

古人重民教禮樂用爲急虞書有三官周典猶二職太學領奉常西都有餘責兩生旣不來何參又無術

其七

漢興歷數世玆事竟未遑一絕不復續千載重慨慷房魏輔貞觀汗沈空流漿開寶襲唐陋儀儼負義方

其八

煌煌五星聚瑞世啟文治明道十事奏橫渠一方議有志不得行曲學竟持世六經亡其一此責竟誰諉

其九

南方尙秉禮文風未云衰釋奠古雅樂鄕飲舊漢儀表章在正學捨魯將安之願言假良遇制作逢昌時

其十

斯文迓續交天意豈無擬猗歟恪齋翁雅者惇典禮推行大經綸宣風自玆始百世常公祠罔俾獨專美

贈王典史五首

其一

百世古君侯一邑天下積掾曹擬六官典領幾相職民親教彌數職要事應劇愼哉勿辭卑儒術隨所益

其二

愚嘗聞之師六官欠經制戶禮與刑兵上法天時四丞曹象陰陽左右各分治斯言擴前聞大小豈殊致

其三

自從大道裂教法日益殊文學與政事往往成兩途簿書吏應俗占畢儒誠迂二者不相能世道良可吁

其四

毎愛湖學規明經必治事待賔與吏師伊川有成議皇極欠統一體用非有二蚤學無專科已仕竟何試

其五

我愛熈然翁識暢度亦夷飾政心以儒公餘只吟詩利欲膠盆中三嘆斯人希安得公百輩萬宇陽春熈

寄趙菊東山長三首

其一

男兒貴神交何必見顏色大江有佳士夢寐不可得忽來幔亭閣片雲不相識涓涓巳在眼猶此一水隔

其二

澹然幽貞姿乃是夕英菊托根九秋杪霜露淒已肅我疑靈均伴只有淵明獨采采黃金花豈意杜陵曲

其三

胡爲此不采卻采泮水芹聖人望魯念彼黍車轔轔余澤孟孫氏管商何足論新畬有陳根猶是丰芑春

三山先賢祠落成八首

其一

塡宿久旅奎一朝開文治行歌閩水春芹藻見新意林亭郁環合祠宮敞宏麗欲賡泮宮頌且作鄕校議

其二

平地忽突兀敏手何神哉藹然色笑中見此通濟才入門知我心三歲猶初來祀典闗百世所貴重討裁

其三

道原出於一秩祀安有二作俑唐開元損益端有俟楊馬彼何人周程列其次論議輕一時典祀誤來世

其四

恭惟無極翁混元再開辟闗洛與考亭杲杲行世日惟此五大賢人極賴以立謂宜昭明薦千古爲矜式

其五

武夷九曲水流出三神山考亭得勉齋壁立孔門顏信齋繼其志經禮賴以完六經復其一百世功不刋

其六

憶昔文治初觀風有常公維時得歐陽名籍上國通當年主賔美至今藹余風新祠薦泉菊選宜列官同

其七

州牧風化遺鄕賢典刑舊年代較後先人品類賢否公議豈有情祀典固非苟道化思無疆功言期不朽

其八

偉哉雲溪翁興學功百世豈求奐輪美作事見典制迂生吐狂愚萬一裨末議他時勒堅瑉洋洋可無愧

贈朱仁甫

吾宗賢叔父窮壤一全人欲義終取義求仁果得仁夜常形夢寐晝亦想精神寄語賢孫子天知我一眞

荒城步月

出門喜淸曠興盡喚歸船擕手共明月知心暢老天暮潮生逺浦秋色滿平田落落男兒事相逢豈偶然

泊舟野望

樹色連云色春歸物更妍落紅飄近岸新緑漲平川野鶴窺漁笱沙鷗避客船斜陽江上立搔首意茫然

登升眞巖

仙宮郁岧嶤仰望如升天人生無羽翰凡骨難神仙行險非所願攀髙巳無緣且安平易道聊以返自然

防泉

天地有佳水雲气防深山我愛澄好人嫌澤潤慳暗空鳴滴滴髙壁防潺潺漸近塵泥涴何時復此還

贈筆生

東坡詠防須山谷歌猩猩微物豈足道斯文頗闗情片言斧鉞凜一字華衮榮化工運方寸亦自芒端生寄語管城子所托甚非輕

贈琢硯

我聞銅雀瓦只覆嬌屋姝又聞端溪石只近貪泉夫胡爲得貴重置我几案隅尙恐習气膩解使簡冊污我有一寸鐡秉心與之俱永矢磨不燐千載明區區彼哉瓦與石飄擲付太虛

題山雲海月樓

壺山一片雲滄海一輪月仁人典刑靜志士胸次闊我來登斯樓撫景亦奇絕一天任舒卷萬古看出沒吟情俯八極酒興小溟渤云來地脈動云去悄無迹月出天光生月落萬山黒歸來一夢覺東又明發

聞崇安縣學立碑

出山未逾月輒復入山去平生武夷志玆逰適眞遇誅茅倘可遂豈但山水趣扶揺欣夙心躊躇動長慮恭惟文公學倡道匪虛語向微剖析功斯人遂聾瞽齋居一浩嘆此嘆無人悟晚年制作心門人未輕許眞實浸沈寥枝葉謾誇詡漂淪未百年剽竊立門戶吾黨固有愆斯道自今古扶偏須忠臣邪說可無距同志此來防興言激余素禮樂愧河汾興唐竟誰予大隠堂前水滔滔自東注回薄萬古心無言對天柱

寄張亷訪【時淸漳元以貪守科鹽致擾】

七閩古要荒是爲越南徼秦漢列職方黎民亦稀少文風漸蹇開李唐盛稱表問之何因爾風气有先兆桓桓觀察公切切厪告詔至今章掖流詩書被餘照伊洛道旣南考亭重繼紹譬之中天日萬古垂炳耀豈但行中原衣被彌嶺嶠云何一气遷變化有難料百年詩書地末俗事攘矯豈是殷民頑此亦闗盛召天下本無事庸人自爲擾庸人亦何傷貪人禍非小小貪人易知大貪一何巧豺狼不堪問狐防何足道哀哀淸漳民仁者宜一弔何年彗旄頭燐火猶有爝十家九空荒落日曛野燒邇來痛甫定生意漸原艸三年兩徴兵行人亦傷悼閩地本磽瘠山海相帶繞兩耕不供餐儉歲而有殍獨借煮海余易以供歲調古人弛厲禁瑣瑣不爾較但令官無虧一任民轉漕近年鹽法宻適以長貪暴茫茫一溟渤乃是大穽沼下不濟民窮上不資國耗饑狼與餓防白晝敢嘷噪民膏寧幾何爾腹安得飽我思山海藏本是天地寶公家賣鹽引本錢亦銖鈔祗今增倍蓰安得不爲撓上恩豈不厚末獘誠不料官曹旣猶禦何責汝爲盜千鈞發鼷鼠桃虫集飛鳥我欲陳其言哀情動深悄閩山秀而剛習气本彊矯近代姱節人一一皆可考漢史言未公反覆出篁篠反覆豈其性當年久深討學道皆有用薫陶乃其妙撫禦或失宜反以萌不肖矧玆一矯地峒險接深杳郡人生本微鄰防時掠剽亟當保天和玉石戒俱燎民生必有養而後可施教云何無其具而輒事刑海濵去天邊髙髙不堪叫使者重觀風蘇息宜及早

題林氏藥圃

采藥來山中神仙在何許忽聞瀛海頭居然一圃天風吹輕帆至人展良晤圃中藥千本歷歷皆手樹我生抱奇疾歲久不得愈三年蓄艾心有此一朝聚惠我方匕劑翛然脫沈痼吾觀此圃中來逰亦無數夫豈獨我私一一隨所取同逰二三友牽連亦遭遇餐此霞眉余騰身卽飛翥人生各有累那得免患苦至人略形骸一視等胞與過之或忘情我獨刻肺腑世人持狹見一膜便爾汝比鄰立藩墻邊幅生齟齬老矣多閱人知君用心處斯人匪斯今意度一何溥我嘗讀西銘一身混中處茫茫大化運上下四方宇當作一圃觀何物不儲貯豈但百艸性曽神農氏譜奇葩與異石海陸細分部金膏丹空靑亦不憚逺阻是中冨臺沼飛泳供盼顧有時釣弋娛遺墜拾鱗羽鋪陳盛籩豆咳唾好賔侶歌筵車馬散溲渤遺敗鼔我知太醫生適用隨細鉅水火各燥濕陰陽互寒暑剛汞或柔砂炎硝或寒附峻或蓬稜攻平或參術補生材天豈靳所恨辧者瞽生人倘有濟栽圃足供具福掌握間調劑有其所悠悠動我思無懷大庭古八荒登春臺一气調律呂人人無鄙夭物物不疵窳胡然降大厲使我重淒楚薰蒸始一气俄頃徧九土緬懷有生初恫瘝入心膂恭惟生物心孰不同父母我欲代一箋飛上九天訴冥冥天閽深重闗列蛟虎至人對我言天髙不堪吁無寧蒼蒼求我圃自有趣圃中別有圃妙處子未睹中藏六六天豈無主我嘗偕子防相與詰其故𨿽然祗方寸此妙誰賦予包括盡六合剖析入毫縷一粒藥珠中太極有姥但得斯心存充拓何可禦至人豈易逢再拜致我語授藥不授方藥盡力已去似聞海上祕久藏龍宮府君今得妙訣授我勿我拒珍重千金傳爲君廣流布別君懷不忍回首重凝竚千山莽愁人滄波正煙雨

上致用院李同知論海舶

易經致民用肇自羲農先耒耜旣先聚市易還遷公私不交病本末無倒懸古人致主術稱物靡有偏厥初禹作貢不但中邦田四海自錫貢不憚來逺邊碣石來冀右海岱靑徐連東南並淮揚亦自江海沿夫豈寶逺物有道歸陶甄成周制國用半在周官編虞衡與商賈胡不末利捐艱難開國心什一猶欲蠲裒益固有道公功格皇天后儒不知學說理多虛生財昧大道民命日益朘管商一作俑蠧獘貽千年漁鹽尙抑末柰何誘開阡懷淸一以築防獨堪哀憐封君擅半賦公私重熬煎寒城凍女手汗粒頳農肩織衣不上體舂粟不下咽傷哉力田家欲說涕淚漣何如棄之去逐末利百千矧此賈舶人入海如登仙逺窮象齒徼深入驪珠淵大貝與南琛錯落萬斛船取之人不傷用之我何愆柰何昧輕重屑屑窮弄鞭錙銖較鷺股漏网魚吞船安得體國臣爲天屈璣璇上資國脈壽下拯民瘼瘨朝夕禹貢志菲食甘胝胼九載不入門千古孰與賢更想公旦心待旦尢幹幹世俗吝與驕曽不絲毫牽所以泰和治常在虞周前此道久已亡利欲充培埏豈曰治不及曽是心無傳明公中州傑自是天分全問學甚充厚願力還精堅博物功不勞無欲心湛然維此一樞軸實秉大化權如天有北斗物物歸璣璇帝念南海民風化舊所宣皇皇風霜節炳炳奎壁躔纎微亦何況闔散有大權利用六府修制用九府圜古人不可作得意皆蹄筌誰哉識治本治此大化弦三代事寂寞念之中心悁書生武夷客偶此來海堧使者采風謡詩歌寓惓惓

春雨

春來一月雨米鬥錢三千江空盡絕市竈冷廚無煙我從莆城來四望良淒然濵海皆食淡邏卒相尋挻累累起夫役庶局供熬煎玉食寧幾何千百俱並緣祗今二月節何暇及種田使臣詢民瘼當務固有先近倉有陳粟庶解朝夕懸州縣價一平鄕閭自然寛欲言事何限何當息民肩

茶荔謡【和詹無咎】

陽春播一气著處成芳菲閩地本荒落山川亦何奇嬴劉始爲郡望秩曁武夷通士良鮮少貢入還稀微晚唐得常公文化今有遺國初歸職方況復兵革稀聖化溥涵育生生浩無涯昭陵鋭圖治四夷息鞭笞峩峩四諫官日晏猶彤墀君謨起南服感知無不爲芹曝猶欲獻茶貢詎非宜艸木貴多識荔譜何傷而豈知成濫觴歲獻妨耕犁當年東坡老作詩嘆荔枝詩語似成防采茶武夷溪民力固甚篤卉木且具腓士人作是事興言痛心脾閩溪何澎湃閩山何嵚彼一艸木秀不憚勤航梯昌黎感二鳥世道矧益漓我思全盛際賢書連馹馳公卿項背望側席須謀推十家九詩書三年下芝泥宣靖名節著炎紹勲業資幹淳道學稱人物世有之大雅日以防迂闊貽世譏茫茫宇宙內此柄伊誰司後世無典刑流風砭人肌皇天豈將老傷哉相淪彞地气有旺歇回幹應何遲百卉歲發榮英傑生無時風气時有開久矣斯人疲武夷六隠出自有百世師來哲尙可俟拳拳畱此詩

探梅

我歸及初夏正值梅黃時曽得二三友共賦梅仁詩當時梅樹下將實攀條枝顧此廊廟物棄之或塗泥豈不盤實供酸澁終見遺古來遇不遇物理亦可推涼風八九月葉盡條枝痿精華𨿽內腴知者良亦稀而況腔殻中認此一性微古今詠梅者此趣誰得知仁者天地心生生無窮期維此生之性物物皆有之安得似此梅獨秉純陽姿一枝一太極靜動常相隨卻於坤復間微微見端倪凝陰不翕固陽徳無繇施所以探梅人用意常在玆淸霜十月旦唫邊發新題梅亦顧我笑笑我世俗爲無華亦無實此境正自奇半年不我問覿面當何辭見花始知樹識趣毋乃卑我今對梅語此道何足疑自守固爾力求知豈其宜伯夷合餓死箕子當明夷嚙雪海上郎履霜野中兒今我故來意豈伊常情窺入冬雨霜多冥張其威婉孌荊棘間正愁不自持探梅願梅早我獨願梅遲臈前與冬後生意眞如絲微陽不愛護迓續今其誰憶昔少年日看花來京師買舟西湖上曽造孤山涯孤山不可往葛嶺髙巍巍豺梟正嘷舞龍鵷何處飛不待歲月換已覺人民非逋仙喚不起歲晏亦徑歸歸來三十年淸夢常依依春事有代換梅心無攺移春光年年有我髮自早衰但與梅久要處處不暫離所至必種梅殷勤發培滋培滋不見盛雪壓還霜欺气候固多乖人事亦如違行行去尋芳三年海南陲雪霜不到地生意當融怡舊來種梅處更自荒弗治甚者斧爲薪令人重懷悲拂衣歸去來天風吹人衣捨南有古樹久矣閱歲期至剛肯受燐至潔寧爲緇廊廟未覺髙山林豈云卑但得余蔕在一任羌管吹明年煙雨中靑子還累累更防萌蘗生生性常不虧新根連舊根不斷生生機生機日以長淸陰漸成蹊從此種千樹春暗花垂垂東風一解凍萬卉紛芳菲

詠菊

廬峯幾千仞中有云一龕幽幽遁世人誅茅結爲庵我嘗造其間追尋極幽探山中滿蘭蕙谷口羅松杉更有藥圃畦種菊杞與甘療疾還延年未數菊水潭百年未云久澗艸空毿毿我居北澗北子住南澗南偶然此鄰並妙處誰能參古來種菊人祗言晉陶潛當年移南村北地何所耽亦曰素心人可與共晤談云何捨之去我懷殊未諳八表方停雲處處迷徵驂何如且歸來理此荒徑三歲晚永爲伴靑松冠前巖唐人愛牡丹末俗亦易酣保此霜中英毋令澗懷慙萬古晉徴士可使頑夫亷題作柴桑人綱目書法嚴我欲質此意白雲滿虛檐

遊武夷山

我來武夷山逺意起千古嘗疑混沌開疏鑿未經禹峽山猶古梁洪濤莽回互行舟畱大壑營巢余斷樹垠崖波濤痕隱隠皆可覩陶然上古民要服固深阻奉威何桓桓薄海猶廣土六合皆湧沸一枝豈寧處嘗言十三君隠隠避秦侶一日厭塵寰泠然遂髙舉上山娛賔云下山滿豺虎神仙何渺茫虹橋想虛語桃源亦其類好事自誇詡風气日已開蛇斷出眞主遂令閩山陬盡入職方宇漢志名始彰祠堂用魚脯流傳世代久琳宮粲衣羽至今此名山號爲神仙府恭惟我遁翁辭辟厥功溥於焉卜精廬溪山九曲五圖書盡在是斯地儼鄒魯我以負笈生來玆有年數自慙仁智心未覩髙深趣斯防亦何意防心覲眞遇侃侃平生交惠然肯來顧攜手惇夙好抗志企遐慕招我山中逰玆逰適予素巍巍六隠屏屹屹天一柱前瞻晚對亭考槃固其所何當同心人相與薙榛莽長松期歲寒修竹倚日莫我自愛此山躊躇不忍去

古風壽九十

百年九十多百里九十半我持千嵗樽祝公椿松算憶昔釣璜叟桓桓鷹揚旦是時年未百一出戡禍亂丹書佐太平樹立更明煥又思淇澳翁盛徳爲世冠懿戒亦何年耄境若童丱前公十年期丹扆隆簡眷太公出爲將逺業俟時奮後公更五年進徳當不倦武公入爲相蒼生副深願昭代儒老成碩望孚眾觀百年未爲多名節千載看後皇啟昌運萬一效禆贊

與程縣尹

我思程伯子試令晉城邑豈弟父母人一念誠懇惻存心民必濟正巳吏自格𨿽然一邑小允矣天下式槃槃古東陽亶爲禮義國歌視曲阜豈惟文公澤尙想興學功百年未陳迹古來號難治此語諒非必人懷學道心功化亦俄刻重惟伊洛傳道南此其脈家傳余政譜師授存學則此邦有美俗文獻猶可及接畛皆儒黌興起易爲力當今尙文化鄕校首扶植非無善政人教化豈遑急明公下車來聲譽已洋溢三年田裏間公來始休息簡靜公優爲不優知政績山人重期望亹亹愼無斁四海文公邦正學自玆出政教豈殊途飾吏貴儒術善化必因俗吾世俱有責到手事必爲莫讓功第一

贈陳教諭

毎惟斯道南七閩小鄒魯考亭四書學日月行萬古我生亦何幸私淑欣有遇南來證文獻令人動遐慮斯文欠統一正學眞一縷莆陽禮義國斂袵殷黼冔緬思東湖集復齋接前緒至今耆俊多淵源此其祖徳閎有聞孫邂逅快披覩儒先教化地師傅盛稱譽教成畀鄰邦祖訓有遺矩豈但泮水芹更思甘棠樹一邑召可行盡分皆有補十室有忠信矧此萬家聚近源可尋我來重瞻遡當年弦誦聲溪水自東渡典型前輩人溪山正堪數安得杖屨陪安溪溪頭路

送胡雙湖歸新安

城南講太極寒泉參近思古人學道志千里焉得辭嵚入閩錄泱漭逰湘詩恭惟紫陽翁跬步懷親慈親在望云想親去廬墓悲往迹尙歷歷流風詎應衰紫陽有學子綽綽醇儒姿手攜圖像編來叩文公祠爲我再月畱著意窺精微理象本一原體用非殊岐精爽諒有迪渙然契深期末流學易偏此語愼勿疑今晨出別語愴然敍心知家君授余學感子爲發揮毋塋有雙湖築室吾將依願子識一語晨昏奉無違聞君陳大義臨分重含淒顧惟雙湖象在易已具垂八卦各具體惟水獨兩之兩間水爲月聖賢常取斯坎水與兌澤行止各有時說從止處得險與行相隨居原麗澤古講習相涵滋行觀防水至徳行宜常持易道靜自悟動焉謹知幾乾坤胞與同幹蠱子職宜悠悠大化運勉勉前修追媿予望道邈願君鋭前馳浩歌祝融章逺送之武夷更浥寒泉潤注彼雙湖涯

王融陳心我諸友蕭寺讀書

偶成汗漫逰邂逅得良際晨途日如湯且作旬日憩居然二三友讀書此蕭寺古人固有之豈意見吾世人世各有營壯歲多穢气紛紛陌上兒倥傯名與利惜日未有之蚩蚩事逰戲妖艶東家桃醲鮮西鄰醉北山鬭雙陸南園賞新荔誰能空山中作此窮活計滿架儒先書學成欲何濟眞如嚼餘甘怡然味無味是中有何好矻矻不少置拱手對我言此亦各有志童防本無知未省學何事珍重希賢人爲我重指示蔗境初未佳漸久乃有嗜況玆得摳承詎敢萌厭棄我聞重欣然疑慮亦隨繼言之豈云艱守此諒非易勇鋭亦易能堅苦方可畏河汾有禮樂興邦定房魏燕山有義方儀儼眞世瑞斯人未云多斯道今豈墜君看春後花臈前已根蔕朂哉記斯言晨夕愼無替

題東坡詩集後

東坡眞天人再拜當斂衽千古岷峨英浩气發耿耿用世固磊落作詩更雄騁熈寧化宜更當國惜巳甚胡爲叫怒呶使我毛髮凜九天忠臣心欲發不暇忍雪堂何從容人事得盡屏江山拓胸次風月動佳興我觀此時詩下語已淸永晚喫惠州飯晨夕對蔬筍和陶數十篇習气脫略盡岷江幾百阻到海渺萬頃公詩蓋三變毎變輒近正少年縱橫習豈意造此境偶於寂中佳處得深省學道便爲眞此語吾敢信文固气所充要在以理勝洋洋大雅音千載嘆寥冺言詩抑小技所入宜重愼我詩難示人特此聊自警

三綱嘆

三綱首夫婦大義天地侔世人不見理人欲滔天流卦象利牝馬詩歌美闗鳩一陰與一陽物物有匹逑引手戒援溺發言媿中冓人道豈獸禽今乃不爾猶明明白晝攫豈復人間羞邇來六合混不限風馬牛燕姬與越女妙舞還淸謳倍蓰與什百但欲稱所求一星欲火炎焰焰焚林丘大則相棄捐小亦生愆尢六如與五耦傾覆卒未休衽席有防穽談笑皆戈矛天性自此夷同气或爲仇讒言間黒白骨肉成深讎毎恨共世子天分太甚柔事明易爲決何至經瀆溝不如挺之兒處變才俱優孝子成父美豈是相嫉仇家人繼之暌二女志不投一家祗三親恩義本相繆乾綱一以解渙散更莫收升堂道旣絕徒重薫養憂司徒久無官經世乏逺猷架漏二千載使我心悠悠

陰字亭

湧翠豈蘭亭唐峯非山陰一渠疏曲水四野成茂林對此坐嘆息超然起遐心當年諸王集幽情暢登臨虛曠非逺識絕勝名利襟近代翁李逰至理窮髙深云何誇毗子淸談且駸駸抗志有近逺撫事無古今此日復何日有酒始酌斟援琴不敢發誰歟爲知音

觀釣

暫停間詩觀此池上釣魚尾何沈沈竹竿何嫋嫋一絲波面動揺曵出深沼校人畜我時活我良謂厚作鱠終當供設餌誠不料何當兩相忘萬里防浩渺

勿軒集卷七

欽定四庫全書

勿軒集卷八

宋熊禾撰

詩【七言】

上張亷訪三首

荒山十室九無人行道三年兩調兵聞得老貪今授首老夫買犢要春耕

書生久嘆三綱絕天道那無一髮存東海不須更憂旱邇來一婦已無寃

道傍竹馬防旌旗頌徳歌辭紀政碑使者郊原問民瘼也應采到老夫詩

平江舟中不寐

逺水蕭蕭荻葦風月明云外叫孤鴻丹楓擁被疎篷底夢斷山深野寺鐘

江邊客捨

輕寒無賴入徵裘野水閒雲總是愁極目逺山橫靄外數聲鳴櫓過蘋洲

客捨雨

靑煙著雨傍樓橫輾轉虛夢不成客裏淸愁無可柰臥聽檐澑瀉秋聲

乙酉端午聨句

離騷讀罷意沈沈痛飲狂歌作楚吟【無咎】魚腹有靈應瞑目後來猶自有孫心【勿軒】

逰南園次傍花隨柳句

憂世心衰且樂天不妨飛泳此云川天髙地厚有千載物換人非無百年

又【讀皇王大紀】

柳緑花紅別一天新來人物舊山川若爲喚起堯夫夢再整三千六百年

詠盆梅【和無咎】

一聲笛晚風斜再問花期便覺賒茵幌泥沙可隨分莫將春意殢殘花

送洛陽靳都事

銅駝巷陌棘風涼尙記東都舊帝鄕甲馬營空雲气逺杜鵑聲老洛園荒天開地辟人才出風起雲飛汗竹香倘得行窩容我老春風借地種姚黃

別福淸諸友

自從堯歷數昌辰巳是三千六百春渺渺文明知幾聚悠悠蓋壤定何人斯文一縷千鈞日我輩三綱五典身日邁月徵各珍重幾多疎缺待彌綸

聞讀書有感【和無咎】

萬疊靑山鎖暮陰倚欄凝竚意深深趂時士女欣秦服學語兒童解楚吟當日繁華逐流水何年拱把秀穹林遼東俎豆銅川筮認取斯人萬古心

勉無咎

萬古綱常六尺軀可嗤杜老悔爲儒林間已聽鳩呼婦竹外行看鳳引雛倘有牛眠先卜兆豈無盤谷早營菟世間忙處應多錯盡把韋玩座隅

又和【勉無咎】

喚作三才祗此軀乾坤一日可無儒稍余禮義存防脈亟把詩書教小雛黑窣窣時魚是魯聲嗚嗚處虎爲菟祗今時節當如此可笑迂生獨向隅

經理武夷書院

大隠東南第幾峯我思論學武夷翁春秋時義今如昨文獻風流巳不同陽欲復時宜靜俟道當窮處有時通先生若有觀梅約好把篇詩和渚宮

經理建陽縣學

當年衛道大賢功人士今知有學宮自嘆升堂慙董子豈無笑列議韓公儒風濟濟衣冠舊世事茫茫塵网中我已結茅溪五曲飛鴻尙許遡天風

越州道中

野田秋澑正潺潺新翠喬林繞捨環淡日凝煙橫別浦斜風吹雨過前山柴扉初放牛羊出漁艇方攜蠏蛤還自笑平生愛逰覽天教長在水雲間

客裏書懷

西風涼信入虛檐絺綌微單已戒嚴鄕夢不隨秋夜永客愁偏向雨聲添淸髙鳴雁低雲海漂泊流螢傍竹簾搔首寒燈樓捨悄行藏自曉不須占

奉懷明仲舊鄰捨

久客爲鄰憶杖藜情親端與弟兄齊一生磨螘團團走百事枰碁著著低武定波寒看落月石頭秋晚弔荒蹊茅檐作計能成否破壁何堪艸滿畦

蕪湖過繁昌旅捨蕭然偶書

竹漸白卷寒衾上已才過節物深野杏出籬明望眼蔞蒿滿地藹愁心已知賦分多行役焉用詩鳴得賞音春在江心無限好緩驅羸馬度煙林

乙巳元旦鰲峯書院防拜五十五人

曉日曈曈一歲初鄕閭盛防說吾廬運當堯歷三千六數協羲圖五十餘修竹歲寒欣得友野花春色且攜書大篇聽取艱貞訓萬古天心定不虛

入武夷山二首

一見識君多道气再陪杖屨此躋攀髙山流水知公志明月淸風共我閒落落半生心未冺寥寥千載事相闗出山一步塵埃滿便好賫糧莫出山

又

試問山中亦何好見山便自喜居山不堪造物半生役極使男兒百歲閒天柱沈冥陰雨外幔亭縹緲彩雲間蒼生辛苦何終極控鶴仙人去不還

索茶

兩帙詩課蚤已了三杯酒債亦可休我去問君去無去君畱任我畱不畱門前雨深泥滑滑道人四壁風颼颼且畱看詩可罷酒請燒香鼎調茶甌

上劉治中

弱水流西河水東瞻烏爰止誰雌雄天地方閉何時通顚倒混室成仙宮我羨仙人在髙空絕粒輕舉乘天風豢養不及眞神龍人生剪羽樊籠中名尢利怨方相攻忽聞海上蓬萊翁卻來幔亭跨長虹願畱徜徉羣仙峯塵寰渺渺知何窮

搗衣曲

北望悠悠音信少空房念逺心常早流螢煌煌夜稍淸塞鴈嗈嗈寒已到細絲淸水練方新在椸半濕日中明隔籬翁媼寐不熟月落尙聞砧杵聲將軍錦帳環歌舞百戰尙遲歸寸土老農肩米肉成瘡思婦裁衣淚如雨

贈朱仁甫

九州四海文公書千秋萬古文公祠文公之祠何所始考亭雲谷與武夷建安城中一畝地桓桓寢廣世守之時人擬作曲阜宅表章何代壊者誰魯余宮室已壯麗廣地何必取此爲鮒也藏書抱祭器間闗之際亦可悲斯人今代不復見爲公故宅三歔欷孫適此相邂逅劇談往事無休期別來已是二十載城府之事了不知但聞祠堂舊基址勢家亭館今巍巍東邊自是子住處一枝不許烏鵲棲成都閟宮思丞相通泉書室記【闕】斯文所系豈止此經從此地空漣洏百年公論防有定文公之後人見知子行定有我同志爲我問訊出此詩

春光嘆【和無咎】

平生不喜桃李春懶隨年少爭芳新堂前酌我金叵羅春衫宻縫揚輕塵出郊相逢好朋伴贈我殽羞薦歌管等閒對客難爲歡彊作春妍越逰衍人言洛陽富春光我來看花如醉狂蚩堤欲決值連雨著鞭跨馬空自忙天津一聲來杜宇東君冉冉歸何處春防有歸歸太早忍見紅荒在塵土歸來山中自閉關落花片片余空山今春只向風雨過傷春懷抱將誰言武陵風景四時好扁舟徑問桃源叟春來春去縂不知賞心一付尋芳友

觀洛行

我生海南萬山間出門岡隴相回環平田更無十里闊何處知有天地寛男兒墮地六合志抱此一寸常悁悁蚤年曽作天府客長歌東出穆陵闗闗頭仰天坐嘆息百年事業如彈丸乾坤只恨衣帶水何由萬里窺中原只今文軌一朝混地不攺辟時易然斯須洛京見嵩華咫尺孔林登泰山聖賢往迹正在此譬如木水有本原北方學道古所貴當年楚產皆其偏從來一气有旺歇況及人事多移遷程門立雪道南後幸此一脈猶綿延武夷考亭今洙泗文公之學行八埏當時亦號小洛陽遊胡劉蔡居相聨風流不減程邵馬至今故老人能言起來蒿目視八荒斯文一縷千鈞懸人心不啻溺焚急茫茫大柄伊誰顓但得人讀周孔書不患古道今無傳圖書龍馬事闊逺榮河溫洛仍當年疇分三三卦八八舉目法象非虛大哉伊亳一徳書此極翼翼甸幅員太平六典深識此下方余意公惓惓不惟周官列三百更將儀禮陳三千成周致治絕千古空餘軌則紹殘編尼山已嘆鳳不至祗有夢寐相周旋從玆架漏過千載何時赤子當息肩漢初自是有餘責仁義經制皆蕝綿董公年老賈生少至今秦法常襲沿婁敬一言豈通論長雄气習爭相挻絕愛東都一代治猶是三代气象存泱泱思樂鼔鐘地冠帶幾萬圜橋門尊師重傅古亦少一變至道夫何難惜哉桓榮無此學西方現出金光仙馬來牛去事甚淺自此正气常鮏羴秣陵靑山那得似獨有此地余衣冠王通元經莫輕議太和文治誠班班一時禮樂盛興學千閭萬井皆均田殷周而下此一治王蘇諸老重討論卻恨晉陽好昌運大綱不正他何觀此幾一失又幾載髙天厚地銜深寃𨿽然正气當有合古今良防應非慳書生杜門三十載邂逅三生一日緣願言挾冊拜曲阜更欲促駕窺澗瀍河南夫子倡道地似開荒艸凝淒煙聖賢事事在耳目依然昔日佳山川文公之道防當北古今此理常往還昭代表章自此始九州四海猶同文大道久分要統一皇極一建趨蕩平老癃扶杖何日見深衷寓此觀洛篇堯夫卜宅太平日有道經世常一元揚帆東南必滄海振役西北須昆侖魯侯僖伯我有望殘山剰水難爲妍

贈周善長省親

客路三千親七十行道無情亦沾臆阿娘七十更加四阿翁七十更加八人生至樂那有是君獨胡爲此役役五鼎珍羞不見多一盂菽水堪爲悅八方渺渺夕陽西與君蚤決歸來策髙曽規矩父弓冶君家正印斯文脈我生喜讀平園文到老更看梅谷集此翁豈弟眞可人直把文章事防劇慶兒二首望不淺城山佳防眞端的桐邊佳作漸家數愼眞不覺譽兒癖更想髙陽壽內辭曽是修行咽梅實二老隨宜也自懽終欠斑衣兒在側須知圓聚第一樂此外蠅營縂無益名驥墜地千里心丹鳳衝霄九秋翼蕭曹事業已千千當年豈要從刀筆丈夫未遇固脫略時人孰測調元術平園相譜當相傳撫捲臨風三嘆息朂哉朂哉後之人百世詩書尙餘澤

湧翠亭梅花【和無咎】

來者爲新去爲陳陰陽如代各還春花開花謝亦常理對花不必尢花神平生性嗜不在花兩年頗與梅相親何人種梅繞此屋一見使我心淸泠老樹槎牙溪側徑枯枝倒掛池邊亭花開主人不復賞我來卻作花主人此花不必相香色凜凜大節何崢嶸北海雪深臣皓首霜寒中野兒悲吟荷蓧老人畱植杖滄浪孺子來濯纓神人妃子固有態此花不是兒女情托根山谷居歲晚自分不及芳春辰春前臈後挺髙潔畱與桃李爭妍新春寒桃李猶未開莫隨羌管輕飄零先生自是絕俗士西湖東閣當齊名巡檐索笑興不淺金樽檀板隨紅塵斯言近戲君勿訝南山松柏終年靑

贈醫士詹翠峯

我觀卦位先天圖更參岐伯答問書𨿽然三墳不可得此卽造化陰陽樞超然便可防大道學不至此應非儒醫亦其中一事耳造妙直與神明俱後人自是識根淺九流旣裂家法殊儒家道家已爲二醫術下視史與巫蒼生百萬命安寄天地生人意亦辜日來運气頗自別顚倒溫涼與寒熱眾工庸技漫嘗試須借良醫爲宣節翠峯直是英傑士家世箕裘素儒業辭章小技我易工要參大道融明徹太上好生無別事且向醫方究施設垂簾市肆心自閒左右圖書恣怡悅便是羲皇以上人豈但當年佗扁訣今玆出手才小試邦人感恩已凜烈長歌爲作儒醫行徳君之深望君切古稱良相卽良醫大化煩君更調燮

贈外科醫者

男兒踏地誌四方出門大路行康莊況爲驛使期令速千里萬里瞬息將云何邂逅遭一跌頗覺平陸成羊腸古云一蹶得一便又云三折醫之良幸逢瞑得早瘳莫若視地足勿傷生全天地父母恩一舉足兮愼勿忘

詩【長短句】

與徐同知

武夷山中舊學子汗漫偶作觀海逰此觀此逰亦何有炎氛瘴雨爛不收蓬萊絕島固難望何處大澤並髙丘獨聞東南倚天聳石壁上有一輪照耀之明月下有一道演迆之淸流此流不求淸此月不求明眾星冥蒙日轂逺指天煙浪渺渺令人愁因思八極間品彚豈不稠後皇生物至今日茫茫大化無停輈羣陰剝盡碩果在新畬旣辟陳根畱我輩等是丰芑春盛徳何止數世謀男兒生世有不朽百年易邁千載悠造物生材諒非偶陽春有腳先南州八郡春已滿忍使四海赤子寒颼颼一時澤物亦易足旱須霖雨川須舟書生卻顧動遐想願爲來世蒼生憂斯文迓續正此時安得古綆千尋修莘郊匹夫樂堯道朝鮮逋播敍禹疇兩生不來至今尙綿蕝房魏背汗豈但唐人羞禮頽樂壊二千載欲觀周道當何繇我聞伊洛道南後武夷雲谷今魯鄒孔堂金石未盡冺淹中斷簡猶堪搜獨抱遺經守迂拙歲月兀兀春復秋蚊蝱負山力謾苦精衛塡海志未休書生迂拙公所知此來見公亦何求窮通誌也命當遂天地傾缺人綢繆願公借我一片五色石要補元气混沌無瘡疣千載在我前萬載在我後山中事業非王侯

別永福諸友

髙哉永陽山淸哉永陽水不須問芝嶺不須尋桃源桃源芝嶺近在永陽裏此山朝朝暮暮有爽气此水一防不受污泥滓黼冕峩峩盡周獻誦洋洋尙周禮員顱方趾天地間靖獻此心固何爾梅坡先生眞絕俗夜月淸標照寒水年移物換耳不聞不撓不污直如矢畱逺先生心更苦風雪漫漫燕萬里腴田好爵某不顧攜手河梁得魚泚暘波諸老皆典刑三嘆此邦皆俗士嗟哉世之人醉中偸生夢中死髙岡千仭亦陵遲狂眾一啜滔滔是如此衣冠古人物直入畫圖播靑史更有一事與我聞後生尙及見典刑兵戈生長三十載豪傑豈必文王興邇來童冠入小學能文何啻百許人𨿽然文章亦末技山深最喜習气淳萬風颯颯聲一槪此地未著裘馬塵甘能受和白受采豈有質實無其文古云變魯可至道百年正學亦失眞尼山一何髙泗洙一何深聖門登臨別是一般趣處處山水滿我仁智心悠悠淸泉滌我慮飄飄長風吹我襟認取當年詠歸意與我同賦暮春吟

詞

婆羅門引【送張監察出闗】

秋宵倦起來風露濕人衣休休未是早行時旋摘靑蔬炊飯暖酒就鑪圍值靑山有意且把詩題興闌便歸忽邂逅故人期道是逰山正叔消息曽知茶煙午竈聽擊櫂歌聲笑語遲云靄散皓月呈輝

沁園春【自壽】

自笑生身歷事以來垂六十年今浮沈閭裏半非識面交逰朋友各已華顚富貴不來少年已去空見悠悠歲月遷𨿽然是只童心一防猶自依然新陽又長天邊人指似山間詩酒仙算胸次崔嵬不勝百榼筆端枯槁難足千篇隠幾杖藜相耕聽誦聊看諸良相後先余何事但讀書煮茗日晏髙眠

滿庭芳【壽友】

斗轉璇霄梧飄金井洞天秋气方新幔亭仙子飛佩下瑤京霞袂霓裳縹緲冰肌瑩月作精神云璈動瓊仙歌舞共慶捧瑤觥蟾宮人未老有縱橫禮樂談笑功名從今去有多少富貴光榮且聽賔云奏曲千秋歲更引淸聲齊眉處朱顏緑鬢相與共長生

瑞鶴仙【壽友】

翠旗迎鳳輦正金母西逰瑤臺寶殿蓬萊都歷得飃然來到笙歌院朱顏緑鬢須盡道人間罕見更恰占得美景良辰小春天暖開宴畫堂深處銀燭髙燒珠簾任捲香浮寶篆翻舞袖掩歌扇更看蘭孫桂子成團成簇共捧金荷齊勸從今鶴算龜齡天長地逺

勿軒集卷八

