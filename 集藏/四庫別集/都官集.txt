

欽定四庫全書

集部三

提要

都官集十四卷

別集類二【宋】

【臣】等謹案都官集十四卷宋陳舜兪撰舜兪有廬山記已著錄其集乃舜兪歿後其壻周開祖所編凡三十卷蔣之奇爲之序慶元中其曾孫杞以徽猷閣待制知慶元府復刋板四明名之曰都官集樓鑰爲後序原本久佚惟永樂大典所載篇什頗多檢核排比可得什之六七謹以類編次益以厲鶚宋詩紀事沈季友防李詩系所錄詩七首釐爲文十一卷詩三卷舜兪少學於胡瑗長師歐陽修而友司馬光蘇軾等毅然有經世志所進萬言策自比於賈生及貶死後軾爲文哭之稱其學術才能兼百人之器慨然將以身任天下事而一斥不復士大夫識與不識皆深悲之今觀其詩大半爲謫後所作气格疎散皆自抒胸臆之言文則論時政者居多大抵剴直敷陳通達事體而三上英宗書及諫靑苖一疏指摘利尢爲深切著明𨿽不究其用而气節經濟均可於是見一斑矣案宋史舜兪傳附於張問萹末敍述官履甚略今考集中自言爲天臺從事十五年中再官天臺四明二州其上唐州知郡啟注云時宰南陽又韓琦有答陳舜兪推官詩司馬光贈詩亦云他日蒼生望非徒澤壽春本集序云以光祿丞簽書壽州判官凡此皆傳所未及又陳杞防集後稱曾祖都官陳振孫書錄解題亦云都官員外郎集名實取於此而本傳乃云以屯田員外郎知山陰諸史之中宋史最爲紕漏此亦一證也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

原序

嘉祐四年仁宗皇帝臨軒防賢良方正能直言極諫之士而以陳侯令舉爲第一方是時令舉已用進士登乙科矣而復中是選故令舉之文章聲名赫然出人上識與不識莫不願慕而愛仰之士大夫之所期望以爲公卿可平步至也旣以光祿丞簽書壽州判官事又移宰越之山陰秩滿當召試館職會朝廷方作新庶務變更諸法而令舉以議論不合於執政遂擯不用乃得以其暇日而馳騁於文字之樂穴穿古今抽索祕稡嘰英咀華防秀裒芳日有所爲月有所增沈涵演迆卒以大肆上追古作者爲侔而下顧騷賦不足多也聖天子圖治自熙寧以迄於元丰之閒修起百王之墜典補完萬世之閎規占微獘者靡不更語纎便者罔不興凡朝廷之所施行與令舉制防之所開陳大略相合然後知令舉深識治亂之根柢博達沿革之源流使令舉一逢時命而措於朝廷之上推其所聞以輔太平之政則豈小補而已哉此余所以惜令舉之才不遇也𨿽然令舉雅志之所學昔席之所談以謂爲道而不爲利者此學者之所當寸而不失仕者之所當遵而不變者也若夫平日之論髙出於防禹之上而至其趨時之事乃卑出於管晏之下者此固令舉之所鄙也仲尼在魯弦歌道徳而三千弟子未甞言利子貢貨殖則以爲不受命冉求聚斂以附益季氏之富則以爲可鳴鼓而攻也梁惠王問利國而孟子對以仁義宋牼以利說秦楚之君孟子以爲不若說以仁義爲可以王而何必曰利則凡令舉之志顧豈不善而卒無以自見於世且不幸而死此余所以傷令舉之志不就也傳曰辭達而已矣此言文者所以傳道而辭非所尙也自天子王侯中國言六藝者折衷於夫子其文章可謂至矣然豈尙辭哉自建武以還迄於梁陳之閒綴文之士刻雕纂組甚者至繡其鞶帨則辭非不華也然體制衰落質幹不完缺然於道何取焉令舉之文大者則以經世務極時變小者猶足以詠情性暢幽郁蓋其於道如此而其辭亦不足道也令舉少從學於安定先生爲髙弟以名稱於輩流閒已而自立卓然如此可謂不負所學矣自令舉以直言極諫登科其後此科亦遂廢蓋漢之舉賢良方正之士本以延問災異使朝廷由此警戒以恐懼修省思過而攺之求善而爲之則不爲無益而比年乃先試三千言於祕閣中者乃得奉對於大廷則有言之士或不得以自見此固在所應攺而遂廢其科則朝廷因復不得以聞直言爲可惜也令舉之卒若干年而其壻周君開祖乃類聚其文爲三十卷屬余爲序開祖有學問通義理痛令舉之不幸而纂其遺文欲以傳於後世而顧以見委以余之不肖言不足以取信則豈足以張令舉之美而慰開祖之意哉特以余少時舉進士於有司而令舉適當文衡見擢爲第一於知奨爲最深者旣惜其才之不遇又傷其志之不就不可使斯文無述也故作序以紀其略云蔣之奇序

制置使陳公由地官貳卿出鎭四明政成暇日以家藏曽祖都官文集刻之郡庠屬鑰爲序謝不敢且曰蔣魯公之序詳矣何敢贅旣不得命敬題於後曰髙哉都官之節也魯公稱公之學曰雅志之所學以謂爲道而不爲利者此學者之所當守仕者之所當遵而不變者也若夫平日之論髙出於防禹之上而至其趨時之事乃卑出於管晏之下者此固令舉之所鄙也稱公之文曰大者則以經世務極時變小者猶足以詠情性暢幽郁蓋其於道如此而其辭亦不足道也可謂備矣然猶若有所畏避而不敢盡言鑰不佞敢補其所未言者嘗三復公之遺文而得其爲人抱負素已不羣本之忠義充以學問以安定胡先生爲師所友自東坡先生而降皆天下士淵源又如此萬言之防經濟之規模定矣自以親結昭陵之知身𨿽在外遇事輒發書論災異言尢激烈三上英宗書又皆人所難言迨神宗作興銳意治功王文公得君用事法度更新諸老大臣爭不能得抵戲取爵位之人不可勝數風俗爲之大變至有逺在蜀萬里外官爲偏州騰奏於朝盛稱靑苖新法之美而防取膴仕者公方宰山陰旣嘗中大科例以秩滿登館閣小忍不言豈不足以平進而抗章力辯繳納召試堂札自取竄責而不悔方且優防廬山與劉公凝之騎牛松下窮幽尋勝以自娯適嗚呼非凝之不足以當歐陽公之廬山髙非公不足以侶凝之之賢也使當時以公一言而寤君相之意安有後日之紛紛哉公旣窮老以死其子訴寃又重得罪然其後再傳而得祕丞刪定二公三傳而貳卿出陳氏益大矣天之報施何如哉讀公之文者能以是求之然後知公之髙風大節猶將防頑立懦於百世之下毋徒玩其華藻而已也慶元六年孟秋丙子郡人樓鑰書

欽定四庫全書

都官集卷一

宋陳舜兪撰防

太平有爲防

臣恭以江湖畎畝以不忘國家之義爲忠睿王哲後以不廢芻蕘之言爲聖使上聖有日月之明下忠懷金石之固而能相遇於一時夐乎千載謂之難得臣嘗竊自賀讀書學古有知於世而生逢陛下聖神從諫弗咈得不勉盡艸茅之愚廑道經濟之術仰輔陛下盛徳鴻名之萬一而無失一時之遇乎臣伏以有人於此苟謂陛下可以垂拱奧處髙視穆淸爲無可爲之化者此必佞臣妾婦苟悅於上不明王業之難也不然有欲怠陛下好治之心將致陛下於有過之地也以臣仰觀淸光焦懷萬幾日旰不食委職羣下聞善若驚巍巍乎眞欲治之主也然而撫禦神化三十餘年天下之獄未聞幾措公私之積常若不足選賢任能或患不充其舉循名責實未聞休烈有人麒麟不遊頌聲不作何也臣嘗究思之熟矣生財有大蠧耗而未除赤子有大瘡痏而未愈風俗有大教化而未被國家有大基本而未建朝廷有大制度而未立蠧耗不除而望家給人足不可得也瘡痏未愈而望刑淸姦攺不可得也教化未被而望習俗純美不可得也基本未建而望禮樂明備不可得也制度未立而望政事宣昭不可得也方今四海晏然兵革不作由陛下仁孝容蓋不殺不辜𨿽然維持安寧終有慙徳臣故知非陛下無可爲之時也爲今防者莫若謹利用以節蠧耗故生財可得而丰也臣謹爲陛下作利用五篇弭掊克而息瘡痏故赤子可得而安也臣謹爲陛下作厚生五篇惇朴質以美教化故風俗可得而厚也臣謹爲陛下作惇化五篇崇徳義以固基本故國家可得而長久也臣謹爲陛下作崇徳五篇明職業以立制度故朝廷可得而理也臣謹爲陛下作經制五篇臣以謂利用丰然後民生可厚民生厚然後王化可惇此三者安乎下也內則固長久之業眀政事之紀此二者修乎上也上修則下安下安則上修太平有爲如斯而巳臣謹總而名之曰太平有爲防二十五篇昔漢文帝之時天下可謂治矣河南賈生曉達國論猶謂有可涕哭者三長太息者六臣愚惓惓不異於是矣

利用一

天下利器也凡上之所以操持而制使之者必先明其用善用其器則久而不敝日富於內而外無敢侮屠牛坦一日解十二牛而芒刃如發鉶無他善用其刃也禹湯用天下而王桀紂用天下而亡桓文用國而霸齊襄晉昭用國而削國均用均而治亂存亡異者善不善之致也故用天下於道徳仁義者王用天下於法度械數者霸用天下於戰勝富足者彊不善用者反此以詐僞文飾爲道徳以姑息回容爲仁義如是者削以維持苟且爲法度以逶迆苛撓爲械數如是者亂以窮兵黷武爲戰勝以聚斂掊克爲富足如是者亡夫用天下國家者莫不願爲堯舜禹湯之隆然而不能所制之術殊也猶操刀者莫不願割而不若屠丁由不善其理也天下之仁以恩爲用可以無恩恩則侈天下之禮以文爲用可以無文文則驕天下之財以養爲用可以無養養則費天下之刑以恕爲用可以無恕恕則賊孔子曰過猶不及是也是故知推恩足以保天下以至小人朶頥噞喁而無有屬厭是用過乎恩矣知盡禮可以華邦國以至殫極侈靡糜金糞帛而無節是用過乎禮矣知養人可以爲國以至蒙廩之人蜂合蟻聚者不可勝數是用過乎養矣知公恕可以逭罪以至幸人縱欲貪冒而無恥是用過乎恕矣此四者爲國之大蠧天下之甚病也夫用天下國家而不免於蠧且病猶主器而不知愛日操使之以取不折則缺之道或者不爲也天下之用有三一曰正二曰權三曰蠧正者天下之大義也禹湯文武其行已也儉其爲禮也稱其養人也有節故其取民也有數而國與民皆足故曰天下之大義也權者天下之大變管夷吾相齊而諸侯服商鞅制秦而六國傾武帝廣漢而匈奴屈然而兵宿於野國不貴粟吏勤於事官不愛廩國家少安而民亦危矣故曰天下之大變也蠧者天下之大殘晉宋隋唐之君吏無所事而祿者眾兵不足戰而養者不可計使命交於中國而其求無厭天下之力日以屈而民不堪命矣故曰天下之大殘也非利用之道也夫爲天下國家者必先利其用利用然後財可丰財丰然後民可富民富然後教可行教行然後天下可安且久故曰爲天下國家必先利其用嗚呼敝者百世之共患也禹湯文武以知古之明爲今之察故能善利其用而王道成後之視禹湯文武之治可知也求晉宋隋唐之亂亦可知也然而不能自反其亦不利乎用而已

利用二

天下之養斯有天下之用一國之養斯有一國之用天地養萬物天子諸侯養人卿大夫養士士庶人自養凡所謂養者皆有分也夫分者必以眾養寡以有餘養不足然後恩足而義不廢用日裕而財不竭故以士庶人而養士則其財貧以卿大夫而養人則其祿匱以天子諸侯而養萬物則其功不足故爲天下國家不可不知分苟爲無分塗人之毀瓦畫墁皆可以衣食於上亂之道也故天子諸侯養人之道爵以褒徳而不逾祿以食功而不浮人之所以求養於上者大徳進則望大祿小功入則望小利翼翼然皆有屬厭自足之色也由分素明養素著也三代之行旣滅秦漢晉宋齊魏梁隋唐之君其取人也雜其養人也濫胥徒卒伍百工技藝之比皆獲養於上而人之責上之養不求有功皆自待以義嗚呼宜後世作者未之有攺也然嘗求古之養視今之人抑有甚者古者取士之法莫詳於周自七嵗入學至三十其論考之自比年至九年其主者自卿大夫至於大司徒樂正以達於天子夫士之至是亦可以賢矣然且任官而後爵位定而後祿豈若今旅天下之士求一日無用之空文任有司好惡之進退當時不復詢其材終身無所甄其能遂置爵糜祿分職授政而至於富貴哉古者大夫不世爵王旌其有勲勞然後世祿且非一卿大夫而羣子弟皆見世祿也豈若今一人委佩一門緩帶連裾踵舄躋臺入閣彬彬然其盛哉古者吏執乎役其獲養於國不過餼廩稱事失道之世猶責其明經或曠年而少進豈若今魚聨鴈序僥幸百出之有哉噫官之冗今也可謂甚矣由朝廷達於郡縣舉班行至於選部無慮二萬計天下定員自宰相至於下執事乃七八千數是人無所事獲養於上者嘗三之二一嵗之俸其率百萬加粟與帛寧五十萬而足賦民戶出粟三石帛二匹蓋十萬戶之耕織斂而發之官食人者【案此句當有脫誤】然後食粟而衣帛耳由是言之以天地養物猶恐不贍以人養人奚其用之不屈哉今夫聖賢有爲必先靡聲律記誦之進爲賢能之舉【說具下篇】公卿大夫之世祿必有功勞而後及其嫡百司之吏皆優餼廩以報勞而不階於仕天下之凡獲養於上者皆須有功然後上之養下也力有餘下之責上也亦易足利用之道莫先於此

利用三

若曰今夫天下求養於上之兵百倍於仕惰而不以戰者太半而爲國論先其寡而後其眾可乎臣對曰兵之冗甚矣然用之不節於上者無以制於下法之不始於內則不可動於外士節於國官材於位紀律明職業循夫所謂兵者猶伯樂之廐駑駘不能害吾羣匠石之木輪囷可以備其用奚冗之患哉今天下之兵無慮百萬其獲養於縣官之差千餘等嵗率五萬錢養一兵天下之養嵗常糜億萬可勝計哉此用之必屈財之必匱養人之獘亦巳甚乎古之兵自養而君教之戰秦漢之兵君養之而君教之今之兵旣患殫天下之財養之不足施於戰勝固非有彊勇敢死之義由無教也嘗考天下之兵雜然無統騎者不足馳騁徒規芻粟之利步者不知坐作況問戰陣之事彊者必驕肆而飽於恩賞失其欲則多怨弱者力不足𨿽凍餒莩死之不能逃是以觀今之宜知養之不可巳不如教之教之不可巳不如材其官而統之統而教之則如制四體心動則臂運臂運則指屈如調五聲命宮則宮鳴命角則角應周官司馬之法不可得而復矣亦有隋唐之制焉比而離之以爲十六衛統之以帥副之以將教之習之【說具下篇】然則前此者苦窳之兵可得而犀利也腐穿之革可得而堅完也恩信固巳相保也號令嘗巳相聞也由是使人人有勇有義可以戰可以守彊國備寇之道其在此乎曰養之之道其不可講乎曰三代之所以自養者廬井之民是也漢之兵猶有自養者趙充國浩亹之田是也魏武之屯則在許下鄧艾之屯不逺陳蔡羊祜之富襄陽杜元凱之實荊州荀羨之耕石鼈隋開皇之田朔方布在方冊其炤可鑑況今逃徙不毛之地不爲無有又朝廷加號名田之法【說具下篇】均之民而有餘則皆可使耕而自養也亦在得人而巳

利用四

中國之財每患屈於嵗幣自秦漢已來未有能攺也然天生財以奉天下之正用用之有以愛養乎天下者正也用之有以威彊乎天下者亦正也漢武憤於用兵夷狄𨿽屈而漢巳耗生民毒以無聊用之失也五代之亂事之以厚幣力有時而屈而求者未有厭在乎我者固未有以備之不顧患而動失又甚矣是亦亡耳故善爲用者行乎寡之用必思有時而不免乎汰行乎汰之用必求有時而爲之寡思乎汰之用者故實倉廩治甲兵育材養士以待乎汰是以費未至而巳蓄害未生而有謀此三代之治所以春搜夏苗秋狝冬狩皆於農隙以講事也求乎寡之用者亦實倉廩治甲兵育材養士以待乎寡是以力足而心休智至而功立太王之事獯鬻勾踐之事吳是也天下有三貴民爲上土次之財次之有民斯有土矣有土斯有財矣先王無益於民未嘗貴土無保於土未嘗貴財斥地千里勞民以戰不謂之病爲民故也用師十萬日費千金不謂之屈爲土故也明王挾三貴以臨天下故民安於土土生於財財養於民其次亡一而得二或亡二而得一財可亡也土次之民不可棄也三者俱亡其國非其國也況可言用之利乎今夫亡幽薊之民久矣亡幽薊之土亦久矣旣不能貴又賤吾財非利用也得其民得其土亡吾財猶難之柰何不得又失之且五十萬之財吾民之食且衣者也吾土之生且殖者也嵗取之與之亦將有時而屈求者固未嘗有厭復不思所以有時而寡之之道豈利用之義乎爲國慮者亦可怪也然則柰何其亦實倉廩治甲兵育材養士以待乎時而巳矣【說具下篇】

利用五

今夫爲朝廷言利用者必以摘山煮海云也夫利者以利言也爲之而不見其利非良防也若曰惡是何言也茶之算數嵗無慮若干鹽之泉嵗無慮若干軍國之餉饋仰焉謂之不利可乎曰有以知其非利也賈道也請以賈諭東市之賈美必求百金之利市之人不過再鬻之三鬻之而巳西市之賈亦美而求五十金之利故一國之人皆鬻焉然則利百金者利乎利五十金者利乎必曰五十金然而以百金而誚五十金知其爲愚賈也凡爲血气心知之屬未有捨美賤而就貴惡也今國有摘山煮海之富而求爲三十倍之贏具藏之府庫浸以朽惡乃下與小民爲半倍之鬻者爭之此愚者猶知其不可也獨恃以操鞭撲之嚴張网罟之密區區之民無能與我抗者柰何趨美賤而棄貴惡未易以刑戮拂其性乎今天下茗鹽之價官得其一民得其九何則美賤貴惡之理相絕也彼一者猶非其願直狃於鞭撲之下籠於网罟之中而莫之能免也今夫爲利言者指無慮若干之入而謂不可弛是猶持百金而誚五十金不知一國之人皆爲五十金之鬻也復不知天下之獄鞭笞黥竄髠鉗之人嵗嘗百千皆五十其利之人不然國人之西走者也富天下之富子天下之子而下與之爭利且不明法數之非是爲之計者可謂得乎今有欲爲利用丰財之事者必先弛茗輕鹽價弛其而徵之輕其價而利之則猶變百金之利爲五十金之利是使天下之民悅其美賤而免於刑戮皆東走而歸之也奚患夫利之不博邪或問弛之之術曰拔其禁而投之使山者自鬻鬻者自賈闗市視而徵之今夫漆絲布帛之利皆山也曽不曰如其徵不亦可乎問輕之之術曰今夫海濵之民貪冒殊抵亦可謂艱矣然負而鬻者率取官市之直五之一蓋亦足以贏耳如稱其民而平之民一而一民十而十使一國之人之於西者猶之於東也且有刑辟之畏則奚爲不市於我邪彼下之求贏者無所利亦將棄負販而趨南畝矣

欽定四庫全書

都官集卷二

宋陳舜兪撰防

厚生一

柰之何生民之窮乎千夫之鄕耕人之田者九百夫犁牛稼器無所不賃於人匹夫匹婦男女耦耕力不百畝以樂嵗之收五之田者取其二牛者取其一稼器者取其一而僅食其一不幸中嵗則償且不贍矣明年耕則稱息加焉後𨿽有丰獲取之無所贏而食矣率五年之耕必有一年之凶彼樂嵗丰年猶不免盻盻若衣食之不足凶年求免於寒饑難矣爲民上者取寒饑之民而教之禮義亷恥是猶起痿者而責之走坐盲者而責之視不可得也古者人以裏居田以井授𨿽有曠土號狐貍而植荊棘授人不過百畝先王尙然者知國有兼並之家則裏有凍餒之民裏有凍餒之民則塗有攘奪之暴善爲政者必使彊者不得而有餘弱者不至於不足王道之始也秦逮其禍漢人不能救乃務躬耕籍田以粟爲賞罰所以感厲天下之道是畫餅而餉饑飲水而望醉無益也然當時猶能免人田租不錮山澤公私之積不爲甚廹末年師傅張禹占田四百頃富家是以謂之甚鄙以古較今田之無制未有若今爲可哀痛也今公卿大臣之占田或千頃而不知止夫大臣法而小臣亷古之道也故天下士大夫皇皇其田惟恐力不贍富家大姓孰從而制之哉今在上者獨怪其民爭奪之不息孝弟之不篤田無不耕而耕者長饑婦無不蠶而蠶者長寒一嵗不穰流離滿道獨不知天下之民耕而自爲者十無一二爲人而耕者不可得而食也今夫聖賢有爲必先限名田議者猶謂百年之敝奪之必怨隠冒移徙抵欺生姦恩未徧民怨必兆亂矣臣謂不然今公卿大臣占田爲甚矣夫欲有爲必先降手詔裁其中制使公卿大夫咸以余田歸於縣官而畀民之無可耕者或使自均之宗族之貧者夫公卿大夫者固以有道徳忠義以信於上之人也樂與天子致天下於富足亷遜之人也鼎養世祿不待田而衣且食之人也夫安得以區區之土致怨於上哉然則公卿大夫修法於朝則天下之民必相與告語曰朝廷將使吾屬不得連阡陌乎何公卿大夫有是舉耶當是時朝廷發以徳音曉以王制期其年凶損有餘補不足臣謂可無罰一人使天下皆爲有田之人因而教之勉之以厚其生王道成矣

厚生二

若曰今天下田無不耕而耕者未嘗不貧土無不毛狐貍無所處而官不加賦何也曰名田之獘旣巳道於前矣夫名田不節而望民有餘力猶奪其餉而問其飽撥其本而待其華不可得也若曰限田足乎曰未也農不勤則谷不富本不厚則用不節百畝之家𨿽有丰年美衣鮮食不幸谷一不登無餘粟以食無餘布以衣至有鬻妻子而償稱債況求其爲土著之戀耶是以聖王之於民也未嘗一日而無教故語曰旣庶矣又何加焉曰富之旣富矣又何加焉曰教之詩曰晝爾於茅宵爾索綯亟其乘屋其始播百谷言民之纎悉無不教也古者鄕大夫鄕先生旦夕坐於裏門而語之如此其至焉今夫官有勸農之名而無其實由朝廷尙名而不責實近民者以能嚴賦役給餉饋爲材非所以厚生也今夫聖賢有爲使流轉傭賃之人還於土著家有百畝之田爲始然後在郡設勸農之官鄕爲三老使嵗時行教田裏周知耕者之勤怠舉力田而奨之以布帛牛酒怠惰者異其衣服以恥之制爲加賦以罰之又教之以節用厚生凡曰巫覡之欺罔釋老之丐乞禁不使入於田裏夫然後男有餘粟女有餘布養生送死而無憾禮義之化乃可舉也今夫人患土無不毛而官不加賦前此者黠姓大家質劑爲姦占田絫百賦無一二貧者以苦瘠之畝荷數倍之輸嵗旣不給卒以貿易假名稱報逃徙故天下逃徙之田不稱其賦者多矣吏旣數易簿領緣絕𨿽有智者不可考也使今限而均之且有勸農三老周知之豈惟斯民安且富哉抑亦田賦相與日加辟矣

厚生三

古之吏惟恐民不安且富今之吏安則嫉之富則仇之人之性古今豈異哉制使之然也古之君子以政愛民今之君子以政彊民愛民者以養民爲賢彊民者能害民爲賢古者入人之國田疇良而薿薿兮桑柘猗而閒閒兮室廬攺而櫛櫛兮市防昌而融融兮其民安且易易兮其國令前後舒且肫肫兮君子曰政也不有養民之道乎今則不然有語其國曰農者力耕以事其稅蠶者疾織以奉其賦裏無攺室畏其加役市無聚貨畏其加算其民願願以服其使令前後促數而免罪君子曰政也不有害民之道乎嗚呼今之所善古之所謂賊夫人者也今之所以獲與於君子者古之所棄也然嘗求其源矣古者用民之力嵗不過三日使之者皆爲其佚之道也天之財地之利民食其百君食其一取之者猶爲不得巳之道也故上之於民也恵下之奉上也易恩久而愈浸附久而益堅天下國家嘗數百年而安寧者由其民弗叛也今用民之力無休年有司百執事之使令城郭溝洫之繕完宮廟遊觀之興作闗徵賦率之定算縣官布帛百物之供給庸挽一皆用民天之產地之生若挈其手而使之取若掩其口而命之食吏以能用其民爲材不能用其民爲不材能斂其財爲智不能斂其財爲不智千金之產一役而瓦散者有之百金之子一役而憂死者有之吏之目是民者曰非我也法也法之狃是民者曰非義也時然也吁生民不見恩澤之浸如此安得久而不叛乎今夫聖賢有爲必先取天下之甚大力役而去之且使斯民安於田裏以膏以沐前此焉非不可也是不爲也今天子一日坐法宮渙大號於郡縣曰吾民之有如是而役之者悉復之舟車之饋軍國之急一切責於公敢有故用者論如律其誰禦哉夫如是吏知上之所以養民也甚鋭人人行已如上之鋭𨿽有彊忍亦末由也矣息民之急無尙於此

厚生四

今夫取民之財可謂悉矣一夫之耕獲者在田而斂者在門匹婦之蠶織者在機而徵者在屋天之所生地之所產苟可以衣且食者皆爲犯法禁何民之不窮也古之君子爲天下國家也下其政必有以大結夫民者是使其民謳歌鼔舞戴上之賜如孺子之慕父母故衰微之世𨿽有禍亂之人猶不能呼吾民潰且叛者是無他孺子而捨其父母安往哉故夏后五十而貢商人七十而助周人百畝而徹皆衣之食之之道也下至漢猶能弛山澤賦苑囿免其田租或三十而稅一後世語養民者必稽焉嗚呼以古視今天下之斂甚可惴也秦之民屯戍力役三十倍於古田租口賦鹽鐵之利二十倍於古足以亡秦矣今者田租力役口賦鹽鐵之利視古如何哉唐之民括商戶僦賃稅人間架算除陌足以亂唐矣今者暴徵之下幾希不籍室廬封其櫃窖而取之關市之稅孰不計其除陌而算之哉然而天下晏然無事以朝廷革五代之禍亂前此者嘗有以大結其心今此者天子仁孝不殺不辜天亦有以扶持而全安之𨿽然民巳無聊矣不可不知也困之不巳則怨集怨而不巳則恩不勝前代之患常必由之可不念哉故夫聖賢有爲必先利其用利用則丰財丰財則賦可輕禁可弛矣今天下之賦五曰公田曰民田曰城邑曰雜變曰丁口天下之禁三曰鹽曰茗曰酒生民之衣食舉此八者窮矣又朝廷就爲科變之法一合之粟轉爲釡一縷之布直爲尺有司重之以支移法取其一吏取其二因緣爲姦不可勝紀此民心所以益無聊也使利用之道大行國有餘蓄則可以閒發明詔免民年稅除其科變使生民餘一粟食得一帛衣知出上之賜豈不謳歌鼔舞如孺子之慕父母哉凍餒之時苐有甚者耳

厚生五

若曰闗市何如曰徵商不徵民者周道也周制有司闗市徵防之人斂其布入於泉府然則周之愛民可謂備矣夫生財之道食之者寡生之者眾然後谷不可勝食先王視其民之樂流徙而惡勞辱求其惇本抑末之道故闗則譏市則徵徵之所以勸農也先王徵之猶患谷不勝賈如弗徵則南畝之民莫不相攜而去矣先王之徵有防哉今闗市之徵戾於古矣魚薪蜃蛤匹夫匹婦之利皆徵之富商大賈水有方舟陸有結駟千里閒行不由有司者多矣此所謂徵民不徵商也商可徵也有司不求通流之術以來之徒窮力命算驅使抵冒閒道以走其利匹夫匹婦可養也有司捃剝之不間毫髮詩曰魚网之設鴻則離之蓋謂是乎今夫聖賢有爲必一新甲令略細名而存大目有若山海之饒鰥寡孤獨取而利之者悉號令四達使有司不得欺罔掇取其利𨿽然霢霂之潤及於艸木豈不各遂其生乎苟患不足亦在節之而巳嗚呼百姓足君孰與不足

惇化一

甚矣民之無教也子不知其爲子者有矣弟不知其爲弟者有矣臣不知其爲臣者有矣朋友相爲欺愚者有矣市井日以矯奪者有矣此五者非性也人生而莫不知愛其父長而莫不知敬其兄仕而莫不願忠於君遊而莫不願信於朋友相生養而莫不願自足於衣食然而泯然失其本心者由爍於習俗陶於無教驅於不足久而莫之反也古之人提孩則保姆教之幼而鄕大夫鄕先生教之長而樂正大司徒又教之其自孩提至於老且死其耳聞皆孝弟忠信仁義之說也其目見皆孝弟忠信仁義之習也先王以六者必待衣食足力有餘然後弗之叛故制爲廬井以居之其稅十而取一又有山澤以利之通商旅以濟之家有餘財人有餘蓄水旱又從而賑之災患又從而卹之當是時也一不悅於父母不得於兄長不獲於君上不交於朋友不善於鄕人入於一國一國惡之入於一鄕一鄕棄之奚必待刑戮而後狃於教使耶故曰成康不式四十餘年蓋天下常無一人之獄矣嗚呼盛哉今之人自孩提至於老死者上不爲教朂之語以告之其生而知盡養其父母盡力於其兄曄然出於鄕人上且不爲禮以異之浮屠老子旣從而招之不惟上之人無有禁之者又爲之興其能爲浮屠老子之說去父母兄弟之道命之食其食服其衣又從而文色之位號之命父母兄弟以拜之命郡邑長官以復之是欲人不復爲孝悌忠信之道耳其餘未及自棄於畎畝市井樂父母兄弟而歸者上必有道以苦之蠶則賦其帛耕則徵其租才有以安居則彊之以力役僅足以相生養則必從而調發之樂嵗丰年盻盻焉固未嘗自裕凶年宜不免於流亡也嗚呼孝弟忠信之行亦幾乎息矣昔之君子之導民也𨿽不爲近古猶恐民之皆棄於孝弟忠信也故閉閤思過者有之上書自劾者有之不曰三綱五常教之重乎今也三綱不舉五常不修民相與終身而去之或傲狠殘忍有梟亂之道焉語曰𨿽有粟吾得而食諸蓋謂是也可不戒哉今夫聖賢有爲必立學官擇賢師而使人生而幼有所受教鄕取道徳行誼之人爲三老使主風化嵗考孝弟優異之人以爵之其次月與之粟嵗與之帛以奨厲之刺史縣令四時爲鄕飲養老之禮以明之制爲浮屠老子之力役奪其衣服之文位號之貴反其家使必拜其父母然後人人知在天地之間未出乎中國不得忘人倫絕孝弟庶乎其可也

惇化二

善爲天下者不患乎無政患所以化不患民不從求爲可從也導民之路莫美於徳義俗莫美於使君子知道小人不犯非禮上無徳義之化而求天下之俗美猶撓其源而釃其波植曲表而望端景不可得也上好械數則民知械數可欺而詐出於器外上好刑名則民知刑名可逃而姦生於法之所不能及故械數刑名者非治民之道是率天下相與爲僞也古者君子治小人小人受命於君子由上好徳義以陶民君子者徳義之府也後世君子小人交相治由上好刑名械數以範民刑名械數者天下之公君子小人之所得而共也人各有所能以君子爲稼穡則不若農夫以君子爲斤斧則不若匠氏以君子審音聲則不若蒙瞽以君子爲械數刑名則不若小人能者制人不能者制於人嗚呼化莫甚惡於使小人而制君子也夫爲法之敝始於敝小人而終於敝君子敝之始也小人無所措其手足敝之終也君子不能容乎一身噫君子者國之基也爲國而無其基國其存乎詩曰我生之初尙無庸我生之後逢此百凶言世亂則法密而君子不樂其生也君子小人之分猶冠冕之於屨絇幾杖之於牀笫也以屨絇而加冠冕以幾杖而借牀第倒置莫甚矣易曰城復於隍此之謂也今刑名械數之立日不巳罟獲陷穽滿於天下使民日相矛盾愚者日闇巧者日晦君子小人相與日入於穿窬之盜吁可嗟也今有悼天下之治者不明本末之異而患持循之未備又從而制之是繩繁而縛愈急弦危而柱益促未見手足之便琴瑟之和也柰之何將痺且絕矣秦之民也叛漢之民也附秦之法也如秋霜漢之法也网漏吞舟之魚理勢可知也今夫聖賢有爲必解其嬈示之以徳義使智者無所逞賢者有以自裕天下爲和平之俗而後王道可致也

惇化三

人若奔走而赴之者亦不以上有召號之道乎天下無事巖穴艸茅之人相呼而起曰盍來仕乎𨿽然承平日久則願仕之人眾上固有以召號之則仕皆後義而先利輕進而重退嗚呼今則甚矣大臣日進於朝朝取其一暮冀其二以千牟萬嘗若不足由上之所以召號之者富而無憂貴而無責其進也榮其退也幸小人日進於官躁於爲上不安於爲下蔽於貴人不明其卑已由上之召號之者舉則得進不舉則不得進不肖者幸得於人智者恐其害已也士三嵗一進於有司相摩以肩相踏以踵以百爭一不克自養由上所以召號之者擇之不考其行爵祿之不問其素或遽富貴之不待其有功也風訛俗靡勢侔則爭力敵則奪怡於巧進恥於拙退可謂甚矣丘園無潔白之輝巖谷不聞玲瓏之音苟有之鄕人指之爲愚朝廷不謂之髙柰何欲其不奔走而來哉夫其捨約者其取大有所不爲然後可以有爲詩曰皎皎白駒在彼空谷生芻一束其人如玉言賢人君子必有優遊髙逺不爲世俗之事者也今夫聖賢有爲必使朝廷之上辭貴不辭賤表寧之內先事而後祿天下之士以進爲退曰何修而至是邪曰天子以廉恥總覈大臣使富而知止貴而憂不任其責故曰立法必始貴者六曹以節義訪羣吏靜守者有殊薦特起不沈於下僚若所謂間詔侍從大臣薦一人風節術學而屈於下位者在先擇其所受詔不必以品秩爲率也郡國諸侯以孝亷縻多士使絕俗有時而進淸風知其所激若所謂嵗貢一人道徳孝弟不屈仕進者朝廷姑寘之位而稍養以祿以觀其用借曰不賢方之吏而登仕賦而入官未爲多也是使人人知自貴節義亷恥以待上之求且養然後風俗爛然可觀耳

惇化四

國家之患莫甚於上下交徵利人皆有好利之心不矯奪豪並之不厭猶水之不可無隄防木之不可無櫽括也示之以亷恥則民知好惡先之以辭遜而民知止守之以儉約而民有節著之以法制則民不犯此四者隄防櫽括之謂也古者天子曰天下者家也百姓者子也積之乎其彼者猶藏之在乎此也凡天之所生地之所養者莫不與共之故材木養而不愛魚鹽弛而不禁公卿大夫曰天之生材也未有得兼者吾旣祿食矣豈可爲負販小人之事耶豈可爲農夫紅女之利耶故服絲之家無織帛之妾受粟之室無望嵗之子弟庶民曰天子予君公卿大夫予上田疇予耕山澤予取彼不耕不取者非勢不予贍也彼分與上之道然也彼所以自奉養者固有節也上之愛予亦至矣予寧以賤而復自求贏乎故斧無求操澤無數罟當是時也君君臣臣工工民民農農士士而爭者息由亷恥素著辭讓素行儉約素具法禁素明古之有爲之者三代是也夫天子步公卿大夫騖庶人走故曰上好是物下必有甚者己所欲而禁民不得爲者非人情也故天子障山澤則諸侯封府庫諸侯封府庫則大夫連阡陌大夫連阡陌則庶人爲盜攘夫有是數者亷恥辭讓先亡矣儉約法禁先亂矣爲天下將刑而求其止其可得乎夫亷恥辭讓之化行止足儉約之風著在上者𨿽詔人爲爭奪爲兼並而人畏道義而無爲者故朝廷有辭祿之臣田野有遜畔之民今夫山澤土田毫毛之饒有司錮而徵之其民𨿽曰抵冒窮困而不知有怨者是其久而不知所以錮之者本其利也然而公卿大夫相誨以侈相奪以利其在朝廷辭貧而不辭富其在郡邑不知自異於小人之爲其所以生財取贏之道惟恐不逮柰何民之不兼並而能各安其分與哉柰何民之不奪爭而知自貴於防遜哉天子之公卿大夫則可爲在天子之民則不得爲又非公恕之道也今夫聖賢有爲亷恥之義必自公卿大臣始其要曰不爲聚斂以教民不貪不連阡陌以教民不奪朝廷之上辭貴而不辭賤以教民不爭受事不受祿以教民盡力厚於退而薄於進以教天下知止一人好讓一國興讓一人好仁一國興仁莫之能禦也曰前此者公卿大臣之進未嘗無讓而民不化曰民從其所行不從其所言是以可言也不可行君子弗言也今夫不得其進則爭旣得其進而讓且謂爭之者信乎讓之者信乎旣曰不信民不從宜矣

惇化五

先王教民爲惇儉節用之道何耶王愛金玉而不器乎山澤出之矣王愛綺紈而不服乎女工作之矣王愛牛羊而不食乎芻豢畜之矣然則奚爲而必節之耶苟爲不節不奪不厭故王非齋不玉食公卿大夫非祭服不絺繡庶人無故不食珍其防曲其法明其美有素非若今詔民極其雕鏤文章非若今導民入於奇技淫巧也今夫塗金刻玉始於六宮出於京師流於天下不曰詔乎僕賃衣絲罽卒夫服璣組長裾髙幘自天子至徒胥一其制不曰詔乎土木被文繡佛老宮閣侈於王居不曰導乎古者八口之家日食斗粟庖有餘畜嵗衣束帛篋有餘布今也雕鏤不足於器綺紈不足於體肥甘不足於口聲樂不足於耳便嬖不足於左右前後柰何無爭奪嗜欲之心乎今夫庶民必取法於公卿大夫所謂公卿大夫則何如謂盤盂不足於用歟黃金爲華白玉爲質謂羅綺不足於輕暖歟明珠爲璫翡翠爲珥謂牛羊不足於味歟陸海羞其珍屠丁易牙爲之調謂五音不足於樂歟羣童而歌列肆以舞謂便嬖不足於使令歟南舉吳越之姝北置燕趙之色今夫諸夏必取法於京師所謂京師則何如百奇之淵眾僞之府異服奇器朝新於宮庭暮仿於市井不幾月而滿天下卒歸業雕幾【案卒歸二字當有脫誤】鬻組繡贏利於市者皆市之所謂詔之導之於天下亦可謂至矣詩曰匪面命之言提其耳此之謂也昔孔子欲爲司寇沈猶氏且不敢朝飲其羊公愼氏出其妻愼潰氏越疆而徙楊綰相唐禦史徹其臺觀京兆之騶不畱邠州行營爲之損樂夫上有淸淨儉約之道以示之民奚爲侈哉今夫聖賢有爲斵其文反其朴必始於宮庭公卿大夫服不五色器不瓦木皆委而燔諸四達歌童教之田舞女便嬖教之蠶天下奚其不化哉

欽定四庫全書

都官集卷三

宋陳舜兪撰防

崇徳一

凡爲天下國家而能長久安寧格乎數百年而未亡者由得賢養士之有素也天下未有無賢而能興國未有無士而能治捨舟檝而絕江河棄輿馬而致千里者鮮矣故願治不如求賢求賢不如養士不養士而求賢猶不植木而求陰不織錦而求文采不可得也詩曰芃芃棫朴薪之槱之言文王能養士而官人也賈之爲賈也始未嘗不致貨而後鬻農之爲農也始未嘗不致粟而後食鬻而不貿則不得而爲賈矣食而不耕則不得而爲農矣豈惟農賈之不得爲亦有凍餒繼焉故天下國家者未嘗不用賢也用而不養則材有時而匱亦不得而爲治矣豈惟不得而爲治亦有覆亡繼焉故詩曰人之云亡邦國殄瘁言無賢也然君知養士而求賢不得其養則終以無賢猶不爲良飼以養馬則終以無驥故禦之良者善養驥君之仁者善養士詩曰菁菁者莪在彼中阿又曰飲之食之教之誨之言養之如此其詳也伯樂之馬不可勝禦周公之士不可勝使昔周公之養士也家有塾黨有庠遂有序國有學人生而不見其鄙暴詐僞之習長而聞聖知仁義之道由比年至於三年三年至於九年鄕先生興之司徒禮之樂正崇四術立四教以成之大樂正甄其秀以升之司馬司馬第其賢以告於王而論之論定然後官之任官然後爵之位定然後祿之是周之士其材不可勝用者非一日之養也周之後天下未嘗無學而教使之非周道也猶廐而無良水艸且非伯樂之禦人見其無驥也不求良禦以治之美芻粟以飼之獨謂廐無益於馬惑之甚矣今天下賜田詔學徧於列郡歌鼓篋行三十年天下之士不爲不素厲矣宜其達於爲政材不勝用然而郡縣之官猶嗟稱職之鮮臺省之選常勤於舉人而患不足以應令將求之不得其方歟養之未盡其道歟臣嘗思之天下之學頗戾於古今朝廷抱闗擊柝百金之利佛老之宮塔爲之置吏又從而殿最之不亦重乎先王之宮教育之地則不重猶廐而無禦非養也適使蹄齧蠧傷之斷識其無良馬也天下之士習溺聲律之末非有知聖忠義之道一旦取而加之人上猶銜轡之不習驂乘之不用斷識其不能致千里也今夫聖賢有爲必先詔葺學館選命侍臣薦天下之有道徳術學之士而立爲師苟難其人在朝廷厚其祿而薄其進祿厚則賢可養進薄則澆冒者不至又爲之制士非率教於學不得爲士是使人人矜尙節義習爲賢能未見土地之美芻秣之良服習之久而無良馬也

崇徳二

人生不可以無養養而不可以無教生而無養者畜也養而不教者豢也天之生萬物也春夏以養之秋冬以殺之霜雪風露無非教也人之爲異於萬物也提孩母教之童子父教之語而教之說食而教之茹行而教之趨視而教之端聴而教之審能而教之技工教之爲斤斧焉商教之爲貨焉農教之爲稼穡焉士教之爲詩書焉此數者非僞也性之所以必然也故天子諸侯卿大夫必教子弟以治天下國家猶工之必工商之必商農之必農士之必士亦各稱其分也周公封國七十一周家之子弟五十三人焉皆爲天子顯諸侯由能教也秦之亡也以胡亥胡亥之亡也以趙髙孔子曰性相近也習相逺也可不戒哉後世天子之子弟生而不知庠序師友之嚴習而不見智聖仁義之道提孩則命之爵長而賦之國气驕而易顚志滿而易覆此愛之所以禍之也夫愛而不教失之矣抑有愚之而不教者焉愛之而不教謂之不智愚之而不教謂之不仁不智猶可知也不仁者不思之甚也詩曰緜緜葛藟在河之滸言葛藟猶能庇其本根也今國家諸王之子弟不賦之田土不錫之山川富之以祿不及以政恩義洽矣然使長於宮庭之深溺於妾婦之安上而不知禮義之訓下而不知稼穡之難𨿽有峩冠大帶之華鞍金蓋碧之異方於錮之無以異也然朝廷固巳設官典教訓柰何授之而不擇其賢責之而不以誨諭居其官者不過訂市人之貿易忝樂工之操縵非知教也古者王世子王之諸子必入學與國人齒故記曰行一物而三善皆得者世子入學之謂也詩不云乎懷徳惟寧宗子維城故爲天下者必彊其形勢彊之不以仁義亦末矣今夫聖賢有爲必詔諸王之子弟聴入太學與國人齒使習知師友之嚴日聞智聖仁義之學嵗遣大臣考問課試參第能否而旌其尢異厚之祿秩自然人人向風知自貴於學本根百世豈勝道哉

崇徳三

甚矣今之士靡而無實也凡上之所以招之者非其道下之就利而動者日至其至均一術也蒙上之待且有欿然大過於人上者故天下之士陷於其利而幸於或然靡靡焉莫之能禦也爲之制者不閒其利之招而厭其人之歸是命之市而恥其囂飲之酒而惡其醉也今夫必以聲律之藝以待天下之士議者曰舉古之裏選責今之郡縣賢不肖不可究而奔競出猶以市人而問其田徒紛稂莠而害稼故不若責士之難能而有司之易白者爲愈也臣對曰非然未之思耳夫所謂聲律者賢者難之童子易之明有司白之不然亦不白也且謂待而得者將盡賢乎將賢不肖雜處乎使今人人觀本行於鄕黨責嵗舉於郡縣借不免乎賢不肖雜進亦使士之不肖而覬是舉者僞爲君子矣設若今不防其隅不角其圭棄屠刀而操冊書解犢鼻而襲褒衣有司可得而制乎爵祿重器也生齒重蓄也今夫信一日之空文而不求其素率然委而加之非所謂重也議者又曰數取而愼擇之其庶乎曰不然順風揚砂風急力窮而嘉谷益駛不如沐之淸瀾則瓦礫可得而擇也且如明經之舉環數千里或無一人應令者非無經術之士也是徒有待之之意而路不廣也今夫聖賢有爲必先養士於學觀行於鄕黨縣大夫考其人之賢升之郡太守禮其賢升之禮部而告於天子禮部防以當世之務先聖之術而觀其能以告於天子而定其論論定然後官任定然後爵位定然後祿郡國所貢賢者有賞不肖者有罰陳湯有罪而繆侯奪爵徐淑失辭而陳蕃免官此二漢之所以比盛三代也議者又曰士之習久矣自大業以來未能攺也士失其業而無攸歸反身率徳則未至不有訕上亡賴之患乎曰不然天下之事未有一舉而無遺防隋舉進士而不廢志行修謹淸亷幹濟之科唐舉進士而有明經秀才之選使今嵗詔郡國貢賢一人朝廷異其科以待之間嵗勿停舊選而加損太半之進且制宏詞拔萃之目使以布衣充選以甄其材而後祿如此士之挾聲律記誦而進者益難上之待賢能之禮加異行之數嵗自然靡道息而儒術興入官皆修潔之材出類有魁壘之器賢材不可勝用天下奚其不治乎

崇徳四

古之君子爲徳刑之論多矣孰不先教而後殺勸始而沮終乎故曰道之以政齊之以刑民免而無恥又曰道之以徳齊之以禮有恥且格古之人君殺一有罪終日不舉樂塗有刑人下車而泣亦曰萬方有罪在於一人嗚呼刑人其重哉夫然故制廬井以居之設庠序以教之爲文章以明之謹好惡以示之然且不爲刑辟議事以制懼民之有爭心也今天下民之生自提孩訖於老且死或不聞仁義教朂之語長民者相與爲奪爭誇靡刻薄之道以誨之居又勞其肌膚利其衣食天財地產水遊陸馳一皆有禁民一舉足則蹈罪地一出言則發禍機千室之邑萬口之民求爲完膚計無十數𨿽有明哲之長暫爲徳義教戒之令服緼袍者不辭負擔履敝屣者不避塗潦頑鈍之俗其能聴乎因是政仍是禁襲是刑治是俗而望天下不忒囹圄空虛猶登山而走下緣木而求魚不可得也陛下視民如傷不殺不辜柰何天下之禁甚密衣食之源閉之已悉長民之官不思有以解弛之義以斷割有罪爲能以髙下其手爲材宜吾民無所措其手足相與窮盜而巳鷹犬之搏是有伏法禁之繁是有姦宄非性也驅逐之使然也今夫聖賢有爲必先大解繁密之网一開衣食之塗愼擇慈恵之師明哲之長陳之以徳義先之以恭讓導之以禮樂示之以好惡庶幾其可也至於三嵗一赦比年一宥非措刑導俗之要猶救脛而引其足而巳

崇徳五

古者文王養民可謂至矣文王之民五畝之宅樹之以桑匹婦蠶之五十者可以衣帛矣五母雞二母彘無失其時七十者可以食肉矣百畝之田匹夫耕之八口之家可以無饑矣老而無婦謂之鰥老而無夫謂之寡少而無父謂之孤老而無子謂之獨此四者天民之窮而無告者也文王發政施仁必先斯四者文王之仁至矣故書曰文王不侮鰥寡不虐無告不廢困窮當是時也太公伯夷興於海濵曰盍歸乎來吾聞西伯善養老由是觀之卹窮養老可以優於天下矣文王之後漢嘗養之匹賜之帛斛賜之酒不如文王之法也且謂養老可以優於天下乎夫老吾老以及人之老故老人之老者人亦老其老幼吾幼以及人之幼故幼人之幼者人亦幼其幼是仁術也周興封國七十一周之子孫獨居五十三人焉苟不狂惑者皆爲天下顯諸侯卹窮養老之效也嗚呼法之戾於古者多矣記曰八十者一子不從政九十者其家不從政今夫七十復其身未可謂養也播棄於道路不衣不褐長民者未嘗有不足之色由貴老之教不行也法有甚者老而無子不得子人之子少而無父不得父人之父若曰豈無百金之產幸其死且不嗣縣官可得而籍也其爲不仁亦甚矣人生而莫不願有家死而莫不願有所祀今夫三尺之孤棄而於道路必貧而父母不能保者也不然惡且恥而不願育者也詩云相彼投尙或先之𨿽然人誰育哉惟未嘗有子憂死而無所嗣者養之今其旣巳相生養矣旣巳相父子矣及其死也長民者利其有百金之產卒奪而沒之生者逐之塗而無所養死者絕爲餒鬼而無所祀是亦法然也吁不仁又甚矣豈惟卹孤養老之賜殆哉抑存亡繼絕之仁息矣今夫十室之邑或有若人者焉千室之邑無慮一二環視天下疑不可計聖賢在上如文王之所以養之猶反掌耳如漢之所以賙之亦猶反掌耳姑使相生養而勿絕之固亦反掌耳老人之老人亦老其老幼人之幼人亦幼其幼豈惟人將報之亦有天地之靈而巳也

經制一

天不言三辰效其明四時致其化極者不移經者不亂緯者不息然後生育可得而久也故天子者不可不知天三公獻其徳六卿奏其功百執事致其力議者不命言者不治行不敢愛其力然後教化可得而久也周公其知之矣六典存焉後之君子有觀周道必觀六典天之道也是故三公坐而論道所謂議而不命者也六卿嵗終以百官之成質於天子所謂言而不治者也百官有治屬有教屬有禮屬有政屬有刑屬有事屬所謂行而不敢愛其力者也周公之道蓋久矣必不得巳則有隋唐之制焉武徳貞觀之際於斯爲盛後之君子有觀武徳貞觀之治必觀臺省九寺五監十六衛是周公之布六典之幾也嗚呼不以六典治天下終苟道也不以臺省九寺五監十六衛治天下終危邦也今夫天子與二三大臣日聴天下之治百司之事莫不親之是三公無府尙書無省六卿無職二十四司無責九寺五監十六衛錯然亡其分也久矣兵之籍入於樞密天下之防計至於米鹽絲髮竹毫木末一勞於三司古者樞密無官三司無使特昭僖之末制耳朝廷不禦樞密所以幸官人也天下用兵租庸所以急兵調也古者有治古有亂古爲天下而稽古者不師其治而師其亂亦惑矣今之樞密特古之兵曹今之三司特古之羣有司也語曰夫有從其大體有從其小體從其大體所以爲大人從其小體所以爲小人今夫公不公卿不卿而爲羣有司之事大小之體紊矣是使號令日數財賦日匱天下之事日苟簡生民之病日篤非不幸也術數之使然也今夫聖賢有爲必始六曹取天下之吏而歸之吏部取天下之民而歸之戶部取天下之禮而歸之禮部取天下之兵而歸之兵部取天下之刑而歸之刑部取天下之工而歸之工部統之以令揆之以二僕轄之以二丞十有二司位於左十有二司位於右則天下之事若网之有條若珠之有貫尙書總之侍郎佐之郎中員外行之下至於有司小吏如身之使臂臂之使指內則中書攬機務門下司傳納官有餘則置副不足則兼領三公嵗終以六曹之成質於天子而殿最之能而稱職者褒之否則免之故曰是天子一嵗一聴天下之治王心無爲君立於無過之地也矣

經制二

或問寺曰古寺寺也今名也或問監曰古監監也今名也古之寺者九今之亡者六古之監者五今之亡者四然古之所以貴者實也百王之所以務者要也不實不要固未足紛紛是古而非今也周天下六卿各率其屬以倡九牧而治道辧矣後世尙書者六人是也又置寺監若旣戶部而有太府則司徒之職判矣若旣禮部而有太常則宗伯之職分矣若旣刑部而有大理則司寇之職離矣若旣工部而有將作則司空之職別矣杜佑亦曰昔臯陶作士正五刑今刑部有尙書而大理有卿是二臯陶也垂作共工利器用今工部有尙書將作有監是二垂也契爲司徒敷五教今有司徒而有戶部是二契也伯夷作秩宗典邦禮今禮部有尙書禮儀有使是二伯夷也伯益作虞掌山澤今有虞部有水部是二伯益也伯冏作太僕正掌車馬今太僕駕部尙輦閒廐是二伯冏也嗚呼佑亦可謂之知政矣今之亂固甚矣寺監之職散爲有司猶四體之不得使於身五指之不得制於手足也徒有主者之殿最朝廷之誅賞不過煦嫗姑息稔小人之幸攘竊巧詆爲有司之常出內不能程其巧拙簿領莫能計其盈虛日刓月蠧不可勝紀豈足遽與古較其是非耶且若今有曰樂曰醫曰卜奚若統之太常爲愈耶有曰廚膳曰酒醢奚若付之光祿爲愈耶有曰內械曰外器奚若付之衛尉爲愈耶有曰騏驥曰牛羊駞象奚若付之太僕爲愈耶有曰審刑奚若付之大理爲愈耶有曰林曰苑奚若付之司農爲愈耶有曰織曰染曰裁造奚若付之少府爲愈耶有曰東西作坊曰內外物料曰竹木曰退材者不可勝紀奚若付之將作爲愈耶有司之事可以省則省可以寺則寺可以監則監區以別矣統之以卿貳之以丞稽之以主簿十狐之裘必挈其領萬目之网必提其綱奚爲不治巳乎猶反掌耳

經制三

或問十二衛曰今亡也久矣兵之無統也若曰殿前若曰馬軍若曰步軍若曰軍頭寒則索衣饑則命餉之人千餘等等各爲卒卒各爲長長各爲領領之者非知有忠義徵伐之將也特嵗月久老渉級之人耳長之者非知有節制教令之士也特彊獷有力過人之人耳名存於四司而領其官者不得知其籍是以卒不知教將不知義驕惰暴慢涵煦衣食轉而爲防手習而爲末作者皆是夫何暇識坐作進退之爲哉安得問敢死致命之義哉幸朝廷無事老且死而不用不幸羽書報於一方天子推轂遣將於內則是夫也不免烏合於旗鼓之前後聲音未嘗相識也恩威未嘗相及也無以異於驅虎兕而搏虎兕誰能用命且恐未免於搏人又非所謂驅市人而戰之也不可念哉古之天下兵莫爲大故制天下者必先制兵古者大司馬率其屬春搜夏苗秋狝冬狩皆於農隙以講事三年治兵出則振旅入則奏凱其坐作進退常相習也其旌旂金鼔常相視也其擊刺射禦常相親也其勇敢死義常相許也嗚呼廬井廢而斯道亡矣猶有魏周隋唐之制焉有曰十二大將軍者矣有曰十二衛者矣有曰十二軍者矣軍有將將有副皆爲一時威名之選不曰重務乎其後有十六衛曰衛曰驍曰武曰威曰領曰金吾曰監門曰千牛皆有左右大將軍衛一人將軍三人羽林龍武神武皆有左右凡六軍大將軍一人將軍各三人皆有衛署開元之際於斯爲盛由知教也今夫聖賢有爲必稽焉去千等之多名而涖之十六衛大將軍制其命將軍副之日教之月試之時簡之嵗閱之其居也如枝之附幹其動也如影之答形一日天子討有罪不赦制戰於廟堂猶調笙簧之五音命宮則宮應命角則角奏可以師不逾國將不命轡而見逺方重譯而爲臣矣

經制四

或問侍衞曰文武之道也今亡矣王道莫盛於文武文武之際𨿽侍禦僕從之臣必求乎吉士命其人則曰僕臣正厥後克正僕臣諛厥後自聖授之職則曰繩愆糾繆格其非心俾克紹先烈以文武之聖而有周召之輔佐宜無待於侍禦僕從之臣也然且愼重如是者誠以朝夕起居常與俱出入言動相與接其事不可不重也是以文武之君無結襪之人其所以侍其君者無非道也穆王起而周道衰猶能愼簡乃僚以官侍衛故其怵惕之心見於書孔子有取焉言人君總天下之勢居九重之中其侍衛近習之人當先正也故賈誼曰習與正人居不能無正習與不正人居不能無不正是可謂知治體矣今夫侍衛之名或存焉侍郎給事諫議起居司諌正言之職常不減五六十人然朝夕未嘗承侍也起居未嘗與俱也出入言動未嘗相接其所以爲之侍衛者不過宮尹掃除之廝養之材非有道徳仁義之蘊事君事父之大義一旦取而列於九重之中靑蒲之上甚可懼也匹夫匹士之取友猶求賢能知道徳者而親之必求頗僻不智不仁之人而逺之今夫萬乘之重朝夕侍衛燕閒起居相與出入言動之所承接以士人君子則弗信廝養小人則信之亦惑矣以漢唐之治不至於文武而侍衛之選未嘗替漢法大臣嵗貢賢能以給宿衛居其選者皆天下魁壘之材特起之士東方朔揚雄是也唐制千牛進馬之官常擇三品子孫爲之今夫聖賢有爲必先正其近近莫近於侍衛姑以方正博達文雅宥密之臣分侍宮禁然後命大臣舉賢參列貂蟬依日月之光朝廷優其選以待之巳而忠臣孝子得盡其心自然掃除之役廝養之賤各安其名分優柔便辟之說無自入聖人之徳日興國家之體日重跨漢唐而比文武奚爲艱哉

經制五

或問郡縣曰政教易而民窮矣唐虞不爲聖則考績不待九年可也三代不爲治則官有世族者過也兩漢不爲太平則循吏不必至於七八年或十餘年而後稱治也今夫郡縣之臣率二嵗而易甚者數月或僅暖席而去𨿽愚婦猶知其不可也將遂棄斯民而不愛則巳矣如愛之柰何無定政而使之治無定教而使之化無定民而使之安去者未嘗賢來者未必智其爲害不可勝言也今斯民有舉手蹙頞而言曰山澤不我予租稅不我復力役不我弛奪我衣食不卹我窮困不直我寃枉夫何使我至是極哉嗚呼是恩澤不下流而民心不結矣甚可懼也今夫聖賢有爲必先結民心求結民心必先賢守宰而久其官政之大本也欲得其人而久之前所謂六曹九寺五監其本也六曹九寺五監正其人賢不肖昭然若日星之在天丹靑之在素不可罔也不賢者廻翔於寺於監上有長官皆有道大臣以命令之以總轄之以紀綱之𨿽其不才不患近民是亦有以處也其人賢長官尙書薦之小則出宰百里大則出守千里天下有使以領之朝廷且遣使以詢察之不賢者卽免之賢者久之增秩以褒之賜金刻璽以旌之或五年或十年而後入爲公卿此所以固勢長世之治也

欽定四庫全書

都官集卷四

宋陳舜兪撰書

上言災異書

具官臣陳某謹昧死上書皇帝陛下臣伏見去嵗江淮之間水潦湧溢賴陛下遣使收撫發粟貸濟尙圖今嵗幸致丰穰而自冬䢐春愆失雨雪麥禾槁死谷土未耕萬室憂嗟以謂無復嵗望且聞內自京師外至朔方陜右江浙湖廣幅貟數千里旱暵之患十有八九陛下精格天焦慮憂民羣臣侍從奉詔齋祈四望山川莫不伸禱然而嘉應未云獲者何也臣聞古之明王哲後消復變異之時言必過乎憂畏使天下莫不聳聴而感悅行必過乎恭儉使天下莫不攺觀而嗟咨如此則民動於下天應於上未有災眚不弭休祥不臻者矣臣不敢逺引古事嘗恭聞太宗皇帝端拱淳化之際先已防詔仲秋饗太廟俄有彗出東井自七月至於十二月不雨太宗皇帝首下罪已之詔暫停親饗之禮復自盡貶尊號命四方上書只稱皇帝當時中外震駭封章五請始尊法天崇道之號未防果獲嘉雪而致丰年如前所謂過乎憂畏恭儉之責可以感動天人者也著於國史炳炳焉眞聖人側身修行消禍興福之意𨿽成湯六事周室云漢之詩無以加矣伏惟陛下聞善若驚稽古甚鋭況先帝之美奚憚修講伏願陛下深懼災孽斷自宸防詔責躬盡損徽號如端拱之故事兩府大臣旣見陛下先身貶損必以兩漢水旱三公防免爲請陛下慰諭嘉納量奪其官而復其位使修文武之闕政然後布告天下守臣長吏所在有旱者必有知道博學之臣閉閤引咎愧無漢臣鄭巨君隨車致雨之政亦不敢不體上之意勤身政事疏理寃訟罷廚饋之餙廢不急之務以召和气以致膏澤況今卜郊之年亦可如端拱親饗暫議停罷申告天下以待時雨應洽秋田收成則行躬謝天地宗廟之禮如不幸終旱自可不待躬謝肆眚天下問民疾苦慶賜六軍以厭羣望則陛下享懼災罪已之鴻名國家順時適變之大義不其美歟然臣又聞京房易傳曰欲徳不用玆謂張厥災荒懷聖人之大政皆以議天下之大政皆欲徳之謂也人君徒張用之意而不果其災爲旱況陛下仁孝神聖丕冒上下所宜陰陽和風雨時然而未能者臣竊計之朝廷有大廢置當行而未行天下有大根本當立而未立陛下張聖意於深宮而斷之不果大臣持祿取容避而不言此上天所以垂戒而致荒旱之變也亦惟陛下畱神而思之

上英宗皇帝書

具官臣陳某謹惶恐昧死上書皇帝陛下臣嘗聞古者天子卽位上卿進曰如之何憂之長也能除患則爲福不能除患則爲賊授天子一策中卿進曰配天而有下土者先事慮事先患慮患先事慮事謂之捷捷則事優成先患慮患謂之豫豫則禍不生事至而後慮者謂之後後則事不舉患至而後慮者謂之困困則禍不可禦授天子二策下卿進曰恭戒無怠慶者在堂弔者在閭禍與福鄰莫知其門豫哉豫哉萬民望之授天子三策夫寶位至貴也天下至大也四海至富也臣妾至眾也是何古之聖賢不以爲樂而以爲憂君臣相戒慮患求福之意如此其早耶然天子者上爲天之所子下爲天下之父母父愛其子有不扶持而安全之者乎子孝其親有不奉養而嚴尊之者乎要在側身於寅畏之際履道於淵冰之外上所以承乎天之心者著見而明白下所以得乎人之心者漸漬而洋溢則可以銷禍於未萌享福於無窮耳臣不逺言方冊之陳迹竊嘗伏觀先皇帝始於沖妙享有神器涵育天下四十餘年自三代以還千有餘年之君夐乎無有安樂長久偕於此者何耶由先皇帝聖性至孝帝心至仁天徳至容服禦至儉禮容至恭而天人之助昭格旁逹之驗也臣請得別白而言之昔者先皇帝悼痛章懿皇太后不及享四海之養言念毎至涕泗隨之其後奉冊升祔入廟奠享未嘗不感哀動容然所事章獻眀肅皇太后甚謹兩宮制政不失子道陛下謂先皇帝孝徳如此天人有不助乎基祚有不長久乎先皇帝深惡慘酷之吏吏部考課𨿽有罪笞撻猶恐爲痕累故自臨禦四十餘年未嘗輕殺一夫獄疑奏書囚悉緩死陛下謂先皇帝仁徳如此天人有不祚乎基祚有不長久乎先皇帝時有誣大臣將廢立者然則宜如何哉大則宜族死其次誅其人也先皇帝𨿽信於始猶不加以法次疑於中未嘗少其任使卒辧於終親信而大用之然則誣罔者又宜如何哉先皇帝猶弗窮治而保全之書曰與其殺不辜寜失不經正謂此也陛下謂先皇帝容徳如此天人有不助乎基祚有不長久乎先皇帝不好逰畋池臺苑籞無所增葺皇祐中違豫宰相近臣因入見宮寢帷幄施靑碧黃褥素裏木器無文當時嘆頌之聲羣口一舌且知愧奢而變約矣陛下謂先皇帝儉徳如此天人有不助乎基祚有不長久乎先皇帝薦享郊廟齋宿拜立𨿽禮文極煩不以爲勞而恭益加入浮屠老子之宇皆盡容禮宴遇臣下無有大小天顏玉色威嚴若神四十餘年不聞有所狎侮陛下謂先皇帝恭徳如此天人有不助乎基祚有不有不長久乎匹夫庶士誠於一徳人與令名神與祥報況夫履髙眀而撫廣大一躬而眾徳安行以久之不懈以終之如此其至者乎恭惟皇帝陛下天資睿聖雷聲淵黙龍潛宮闈克享眷命日麗宸極赫然大明謂非天所啟耶則臣見乾坤淸夷象緯照爛瑞物薦至風雷弗迷矣謂非人所歸耶則臣見宮禁無嘩冠劍皷舞邊鄙弗聳梯航馳走矣陛下之道徳可謂羙矣陛下之得天人之符可謂久矣然天無常親答之以善則吉不善則防人無常心應之以徳則治不徳則亂臣伏見陛下旣善其始必善其成以位爲憂不以爲樂上則念祖宗創業之艱難次則體先帝之所以享國長久思其所奉愼其所行臣又聞夫孝者善繼人之志善述人之事故父作子述記美文王無憂盡循堯道史以虞舜爲聖伏願陛下體先帝之至孝以奉先帝之法度以執長樂之子道則純心逹乎宗廟矣體先帝之至仁以赦過宥罪欽刑愼罰則防澤洽乎萬物矣體先帝之至容以信遇勲賢包納臣庶則朝廷無閒言矣體先帝之至儉以損節服禦矩法萬事則可以化天下淳朴矣體先帝之至恭以祗事鬼神宴見臣下則福祥日來忠力樂盡矣況今生財匱而國用不足兵力屈而戎夷內侮陛下先事慮事先患慮患天下之計無大於此伏惟陛下奉安陵廟之後聽覽萬防之餘延問左右大臣文武舊徳以何術流衍財賦而國有九年之蘊以何策教養兵力而天威暢於四夷斷用施行之宜不爲苟簡之習如此則中國日尊奠枕而治爲善繼於四聖不慙徳於百王太平之祚無疆防眇之禍不作矣臣再惟陛下含光蓄徳天下傾心臨朝踐阼不聞失徳至於法先帝所以保天下之羙講古人所以憂天下之心必皆陛下之所能左右勲賢之所可道而微臣身在疏賤言發狂妄蓋欲以廣陛下納諫之聖爲陛下啟天下之言若陛下赦而不誅收采一二臣將見艸茅有致國之論布韋陳經世之防不絕於上前陛下不出戶牖以收天人之助以成帝王之功豈不羙歟如以臣言狂惑賜之斧鉞臣亦旣報國死無所恨惟陛下念之臣謹頓首頓首

上英宗皇帝書二

具官臣陳某謹昧死上書皇帝陛下臣聞欲治之主千載然後一遇愚者之言千慮亦有一得以千載一遇之時忠臣義士莫不願竭力而盡心以千慮一得之言聖王哲後所以不厭畱神而垂聴臣誠愚闇今遇其時恭惟陛下聖智發乎天縱恭儉本乎生資潛徳宮闈儲精墳典不邇聲色不好防畋孝徳日躋仁厚淵黙此百王之所不能備者而陛下兼之故自陛下受遺寶命繼體宸極臣民鼔舞不聞問言天地淸明無有災癘此固前世之所不易得者而陛下享之今陛下履天下之正位安天下之廣居上則有祖宗之威靈中則有忠賢之腹心下則有億兆之臣妾洗耳以聴陛下之命拭目以觀陛下之致太平昔仲舒有言曰居得致之位操可致之勢又有能致之資眞陛下之謂也又曰尊其所聞則髙明矣行其所知則光大矣今陛下欲爲二帝則可以侔徳於勛華求爲三代則無慙徳於啟誦豈區區漢唐之君文景開元之盛足爲儗倫哉顧陛下加之意如何耳而臣聞天下之政有大體有小體大體者人主之務也小體者諸臣羣有司之事也何謂大體審國勢之彊弱操主柄之與奪辧左右之忠邪察謗譽之是非是所謂大者也何謂小體進賢退不肖治軍旅通貨財覈刑名謹簿領是所謂小者也人主得大體以齊庶政使王道燦然可觀天下無有逺邇洪纎皆服從而治定則又有三徳一曰容以蓄徳二曰宻以蔵用三曰神以行權臣誠不佞請得爲陛下別白而重言之何謂審國勢之彊弱夫天下之勢無常也前世之法規摹宏逺可以子孫長久矣後世守而勿失則日以彊或可以持循而失之或不可持循而不新之則浸以弱彊弱者興亡之所系人主者不可不審也天下𨿽無事未可謂彊也度吾天下萬一不幸有大變故有大甲兵有數千里水旱螽螟之憂吾力足以支吾民不廹而至於死亡則可謂彊也四夷𨿽無兵革之患未可謂彊也度吾命令足以服其心威武足以加其不臣則可謂彊也四方𨿽無彊跋之臣未可謂彊也度爲吾守則爲金城湯池爲吾戰則爲堅革利兵則可爲彊也不然者皆弱也今天下之勢正居兩端前世之法亦有得失陛下守其所可守革其所可革則彊日至守其所可革革其所可守則其弱日成臣故曰審國勢之彊弱以此何謂操主柄之與奪夫人主之柄曰刑賞善用其柄者操諸已非有司諸臣之所敢窺也以爵祿慶賞加有功人主必從而稱譽之以刑戮黜責寘有罪人主或從而愧恥之故𨿽以薄賞賞大功而士加勸以重罰罰輕罪下服從而不敢怨是何也人知與奪生殺者人主之所以加我而非諸臣之力也不善用其柄者不然爵賞刑殺不復操諸已一切爲有司之法故人知與奪生殺出於有司不出於人主視人主之勢反輕於有司是以爵祿日費而君子不加多刑戮日煩而小人無所畏也今有司治賞罰於外而天子主諾於上爲日久矣有司賢歟則以法令資格爲常不敢爲大沮勸以求免天下之謗而止耳然有賞罰而無沮勸不可言治有司不賢歟則擅威福而厚其私威福擅於外則主勢奪而亂益至甚可畏也臣故曰操主柄之與奪以此何謂辧左右之忠邪夫人主之左右峩冠委佩搢紳簪筆非一二人而足其人未必皆賢也謟言佞色有似乎愛君丹誠赤心或類乎犯上有以訐直而爲佞有以退避而餙貪有謀國而蓋利其身有進人而實防以禍故漢武帝以汲黯之直爲妄發而不知平津侯之詐唐徳宗以蕭復爲輕已而不明盧杞之姦邪夫忠賢得君則善人進善人進則治以興姦邪見信則正士消正士消則亂以亡人主者不可不早辧也臣故曰辧左右之忠邪以此何謂察謗譽之是非夫君子小人皆有黨也君子見惡如讎小人醜正亦若疾癘故孔子曰鄕人皆好之未可也鄕人皆惡之未可也不如鄕人之善者好之其不善者惡之故士有蹈亷履正而被求全之毀矯情餙貌而獲一時之譽故齊王能察左右之詐而終賢卽墨魯侯一惑嬖人之譖而不禮孟軻有國家者不可不戒也方今毀譽不眞利害淆亂小人稔爲無根之謗以誣善良以亂國政君子亦畏多言之難辧務習苟簡以爲身謀薄俗浸長公道由廢此當今之大患也臣故曰察謗譽之是非以此至於進賢退不肖則有宰相治軍旅則有將帥通貨財則有三司覈刑名則有審刑大理謹簿領則有羣有司臣故曰小體者諸臣羣有司之事也陛下躬攬其大則小者徧舉一提其綱則萬目必張古之哲王賢君皆任賢能中心無爲晏安升平無有禍亂姦於其間者本於斯術也然臣前所謂又有三徳一曰容以蓄徳者何也夫徧覆包含之謂容周書曰有容徳乃大中庸曰寛裕溫柔足以有容也傳曰川澤納污山藪蔵疾國君含垢皆謂容也夫用明至於秋毫則視有時而窮求疵至於吹毛則人無所措手足是以古者天子前旒蔽明黈纊充耳以養其徳刑足以去天下之姦而有所赦网足以籠天下之蔽而有所寛謀足以奪人而守之以愚彊足以服人而濟之以怯此帝王之爲盛徳也與夫漢魏之君捽責大臣詰辱細累以苛爲察以刻爲明豈同科而語哉臣故曰容以蓄徳以此臣前所謂宻以蔵用者何也夫沈靜淵黙之謂宻易曰不出戶庭無咎孔子曰亂之所生則言語以爲階君不宻則失臣臣不宻則失身防事不宻則害成是以君子愼宻而不出也是以先王無大誅賞喜怒之气不作於顏色無大進退好惡之志不見於語言何則言之爲可行也苟欲行之何俟乎言且好惡者固人主之至愼事也上好之則下有寵榮之望非所望而望者亂之所由生上惡之則下有死亡之畏非所畏而畏者禍之所自起故孔子曰惟女子小人爲難養也近之則不遜逺之則怨此好惡之深戒也臣故曰宻以蔵用以此臣前所謂神以行權者何也夫神者帝王之獨見天下莫之敢知也易曰神而化之使民宜之伏惟陛下以至容爲聖人之量則天下親之不忍欺以至宻韜聖人之用則天下測之不可見非大利害我未嘗斷義然後斷則其斷神矣非大謀猷我未嘗言時然後言則其言神矣天下之進退𨿽付之宰相陛下特攬其大而親決於內天下之誅賞𨿽責之有司陛下忽舉其要害而治於中如此則大臣循法而不敢専小臣盡力而無有懈天下畏而不我疏愛而不我侮其智不勞而易眀其務至簡而易功臣故曰神以行權以此恭惟陛下享祖宗甚重之基繼先帝至仁之後無安寶位惟危無易善世惟艱愼終宮闈之舊徳以固人之心無忘前日之素蘊以致萬事之治攬前所謂大體者而略細務用所謂三徳者以全盛美則可以憑幾以養神奠枕以致平歌頌美無前之功社稷永不拔之基惟陛下擇焉臣𨿽卑賤淺陋幸嘗以直言奉先帝大問愛君納說死且不悔況逢聖明必赦其罪此臣所以夙夜拳拳爲陛下披極肝膈無有諱避於此不宣臣某昧死再拜

上英宗皇帝書三

具官臣陳某謹昧死上書皇帝陛下臣𨿽愚闇先皇嘗以賢良方正科擢臣爲第一幸逢陛下大明繼照萬事更始早有聖徳天下屬望臣懷忠憤少知治體忍不爲陛下於此時言之乎十一月二十八日謹詣閤門上書其略曰審國勢之彊弱操主柄之與奪辧左右之忠邪察謗譽之是非其次曰容以蓄徳宻以蔵用神以行權冀陛下察焉臣退思學識至淺辭繁而理不白其左右之人蔽匿而不卽誅乎然臣不知諱忌終願竭盡愚慮上以廣陛下納諫之聖次以補朝廷威禦萬分之一臣出入朝行中日聞臣士大夫稱誦陛下臨朝恭黙尊嚴若神朝廷議論刑賞與奪陛下未嘗親所可否惟二三大臣是任此誠盛徳𨿽古之賢王諒陰不言何以加此而臣竊惑者古之天子諒陰不言百官總已以聴冡宰三年當是時也朝廷之防未聞以日易月也君臣之服不以冠冕代衰絰也四海之人遏宻而不樂也於是天子斬焉在衰絰之中不自任天下責彼其所謂冢宰者固非具臣備位天下之人知其可以代天子爲政而其自任以責亦斷然不疑故人無間言國無廢事三代之後秦漢以來不復如此久矣繼體守成之君要在躬親政事收攬威柄以厭服天下惟恐人心之不早得也如機之張審括而發勢不得久甚可懼今陛下卽位以來奉承先帝遺制以日易月變服從吉山陵旣備升祔成禮四海之人拭目而望洗耳而聴以謂陛下將大有爲親用威柄興舉庶政以彊王道今乃退托淵黙委政大臣小不聞興滯補敝之論大無進賢退不肖之議天下萬事無有大小皆宰相羣有司是非廢置於下而陛下不過主諾而已以謂天子諒陰之義適當然無乃古而不切於今習小而遺大豈所以厭塞天下想聞之意乎古者周官八柄之法曰爵祿廢置與奪生殺冢宰所以告諸王而馭羣臣豈大臣之所得爲而天子特主諾之事耶夫天子者非以位號冨貴可爲尊嚴爲其得操是數柄大臣有所不與知天下莫之敢窺故也不操此柄徒恃位號不足長久此臣夙夜爲陛下凜然寒心也伏惟陛下恭黙思道行欲逾年攺元布政必稽典禮伏願陛下早攬權綱親制威柄謹用馭臣之術發明求治之心於其進人材也問其進之所以然陛下亦曰可進則進之不可則勿進不必資格爲拘也於其罰有罪也問其罪之所由致陛下亦曰可罰則罰之不可則勿罰不必文法爲用也是亦可謂馭臣之術矣至於宴見大臣願陛下親降聖問且以今天下爲治時耶爲未治時耶大臣以爲治耶則問其欲致陛下侔徳於何王以爲未治時耶則問其天下萬事孰先爲本務如此則陛下願治之心丕冒於萬物馭臣之聲震慴於區宇威權歸於掌握法制不出於臣下天下蒼生矯首翹足將見太平之政矣臣位疏言親忠義所激誅死無恨惟陛下擇焉不宣臣謹昧死再拜

上神宗皇帝言天變書

具官臣陳某謹昧死上書皇帝陛下臣聞天之於人君猶父之與子今夫家有嚴君盛色厲訓毅然不可犯夫豈致惡於其子歟庸非念家道付與之重欲以大義日成就其賢耳善爲子者戰戰栗栗畏親之威求爲克家之道則不失爲賢子也故夫上天之出災異變怪以告人君者正如嚴父之盛色厲訓以誨其子非將有以致禍敗於當世將以天下負荷之難欲以感動夙夜不皇康寜以成就其安樂長久善爲天子者要在兢兢業業畏天之怒求爲保安天下之道則不失爲賢君恭惟陛下聖哲英睿天縱神贊緝熈光明經文緯武伏自纉臨寶禦親擇俊髦講新治道天下之人拭目洗耳望皇極之丕光聴太平之休聲日夜於玆顧何有政之繆盭徳之愆失可以致譴於天邇者地震京師河北郡縣甚者覆城櫓壊廬舍殺人不可勝數流離滿道愁嗟吁天陛下上當威變凜如朽馭故復調遣執法侍從以便宜出行收撫凋瘵恩澤甚厚然臣聞遇災而懼側身修行周宣王之所以中興也唐太宗將有封禪之事星孛太防納禇遂良之諌車駕至洛而罷此貞觀之太平所以比隆於三代也臣比者伏讀七月禦札將以仲冬迎至之日躬享南郊夫郊吉禮也陛下稽古總攬畱神威柄勉節孺慕躬親萬機然猶在先帝諒陰之中蓋禮官博士引漢唐駁雜之議苟爲傅防非二帝三王之禮也夫三載四海遏宻八音記於堯典防事未畢魯禘荘公譏於春秋此聖人之法所可用者陛下何近慕於漢唐哉且陛下以是月甲戌誕降丕號欲有事於就陽越十日甲申而太陰爲變似天意有所未合惟陛下昭然逺寤引咎自厚降恐懼之詔停親享之禮申命有司如嵗四郊褒加節文以大臣攝行終事陛下又或挹損徽稱止四方駿奔之豆籩賜諸侯貢賀之玉帛以給朔方支調營繕然則天監陛下奉承威靈不爲進見之安民知陛下哀憐困苦未屍盛徳之事後世仰陛下甄正失禮逺遵經典一舉而三美合又豈止道延休嘉消去災眚而已乎且臣又聞陰之爲物也爲甲兵爲陰謀爲彊臣爲夷狄爲宦官宮妾或者天以其類大爲動揺以告陛下亦惟陛下深思逺慮憂患而豫防之鑾輿雷動宮禁夜寂廟垣郊畤列防施焉非有九重之嚴金湯之固苟陛下觀變自重以愛社稷亦不得自比於和平之時也臣誠私憂過計輙凜凜於此不知忌諱觸冒萬死惟陛下察焉誠惶誠恐頓首頓首

欽定四庫全書

都官集卷五

宋陳舜兪撰奏狀

奉行靑苗新法自劾奏狀

熙寧三年五月具位臣陳某凖州牒前後錄降勑命及轉運司牒提舉常平廣恵倉司牒榜等近準勑條將常平廣恵倉錢斛依陜西靑苗錢例毎於夏秋以前約逐處收成時酬價立定額支每斗價例曉示召人情願請領隨稅送納斛防或納時價貴願納見錢者並許從便𨿽時價極貴比之元數取利不過二分卽不得障遏民戶不令請領及有不願請者亦不得一例抑配者臣伏見民間出舉財物其以信好相結之人月所取息不過一分半至二分其間亦有乘人危急以邀一時之幸𨿽取息至重然猶不過一倍比及收斂或賫持饋餉務爲歡悅詣門負載不責輸送或始約緡錢而償谷粟始約梁稻而償布縷斂者以得爲幸償者不一而足至有攺爲後期變取庸賃下𨿽魚鹽薪蔌耰鋤錡釡之類皆以其價取之蓋苟不務此貧疾逃亡空有質劑官不爲理此天下出舉之常也今朝廷所置官局募民以靑苗貸取錢斛以爲寛農賑乏之恵故所設法槪以周密出舉給納皆從民便然要之人情以米粟出納不若用錢之簡便也今使有司必約中熟爲價貸民以錢度吾民非嵗大稔米谷至賤亦必償緡錢而出所謂二分之息耳然所謂二分之息者今約爲六月而以算數求之在民間一倍取之於民猶足爲補助蓋不思責辦州縣期防輸送卒無逋負之理欲如私家雜償他物勢亦無由倉庫給納人情乞取如影隨形𨿽臯陶設法而身行之亦不能盡比之民間取與相安而無督責威刑之懼臣以謂𨿽曰官所取之息尙輕固巳不減民間一倍之重矣勑意又慮州縣不能曉知新法之意而以錢斛抑配百姓故復申飭講解著爲條約然臣體問方今小民匱乏十室八九應募之人不召而至何可勝計爲國論者反憂抑配斯過計矣蓋譬如孺子見飴蜜必染指爭食然父母疾止之恐其積甘足以生疾今爲民官長止其窮濫不使受貸輕費終蹈督責之困愛之惜之不爲無意臣又比見民間挾豪勢欲爲傾奪人之計者必先多以金帛陽爲好言以相假借又包藏微意謂之書契不收其利乃使愚夫騃子不思後悔恬然坐費以及期防因躡其無所償之時痛爲廹逐始旣未嘗論利則訴於州縣州縣不得不受公私交廹禁錮鞭箠日以危急故能賣其田宅傭其妻孥如此者多矣故世之有識耆老誡其鄕黨賢父兄誨其子弟未有不以貸貰逋負爲生事之不善也昔者祖宗著令諸以財物相出舉任從書契官不爲理保全元元之意蓋深逺矣今乃官自出舉設爲賞罰奬勸惡吏誘之以便利督之以威刑方之舊法亦已異矣且臣再讀詔書以謂振民乏絕抑兼並法無出此及見有司申明科條又使十戶爲甲甲中須有上三等一人充保浮浪無抵當之人不得一例俵散夫謂之浮浪鄕人之所不保止是乏絕至甚濱於轉徙溝壑之人今固不防其恵矣復欲借此以抑兼並臣恐法終行特爲天下兼並之地耳何以言之天下之有常平倉非能人人計口而受餉也蓋市井田裏常有谷價踴貴之時官以常平之粟減價賤糶則積谷者自然不得復珍市深藏以邀貴價於是生民陰受其賜矣且如越州去年民田未嘗有水旱螽螟之災只因鄰州不稔米商罕至谷價日增本州以常平倉米自正月出糶至五月凡四萬五千餘石乃僅能裁止貴糶民免艱食以一州而言天下理勢略同今朝廷以新法散常平爲靑苗惟恐不盡使倉庫旣空饑饉薦至則兼並之民必乘此時有閉糴而貴糶者未知州縣將何法以制之斗粟萬錢未可知也此豈不爲兼並之利哉臣又竊謂兼並者之計今官旣放無庸爭利但可藏鏹坐待鄰里之人逋負靑苗惡吏嚴督之時賤買人之田宅和質人之妻孥而已臣故曰此特爲兼並之利也詔意又恐州縣避事不務推行新法抑遏人戶不肯俵散是尢不然臣嘗私爲州縣主者之計今必使奉行新法姑縱之貸亦不患斂之之難也蓋朝廷設法已分爲夏秋二料五月放秋料正月放夏料所斂秋料正在正月間所斂夏料正在五月間不過給秋料使以納正月所舉者給夏料使以納五月所舉者則其出民力者但計所當息錢益所給爲所納耳若然則是使吾民一取靑苗錢終身以及世世一嵗常兩輸息錢無有窮己萬一如此則是別爲一賦以敝生民非朝廷王道之舉也臣𨿽愚闇嘗深世務官於縣道職在愛民今不敢苟免按問雷同官吏誘防小民日入困敝在犬馬之心亦深惜輕誤聖朝別生此賦所有靑苗新法難以奉行謹具狀自劾以聞伏候勑防

制

江西路轉運副使吳潛除太常少卿制

勑具官某禮樂根於心著於日用達於天地之化百物之產隆古聖人重之故分命夷防以治其精後世文勝實衰一奉常掌其粗足矣矧卿不常命惟貳之置爾以掄魁之望發名父之傳事親從兄仁義充於一性而禮以節之樂以樂之無非實理出揚濡轡之光華入總容臺之制作孰非實用哉世教之防範不立人心之情僞益滋借鉏取帚拔劍擊柱綱常幾少隳矣爾其思辧上下和神人之道以暢所學可

論

救治論

世莫不思治而治未必至者蓋措非其道而復怠之也古之善爲治者必思有以教之不教其民而欲治之至古之時無有也必思有以富之不富而欲教之至古之時無有也旣富而教行而又勤思力爲不變其久而遲其誠後之治不然不測其端而惟其末之求或從而忽之而博其所以治甚者淫邪酷暴之政無所不到此治之世所以常少而不治之世常多古之時富之有原教之有端井農之地使其業不浮中民之富使其求易足無煩橫之費以蠧民之貨無兼並之俗以奪民之財與夫山澤百物之稅無一至於民故饑不困乎食寒不困乎衣然後先之以教之意親我所愛也而恩達乎天下矣幼吾所卹也而恵達乎天下矣愛吾愛以及人之愛天下相勉於仁矣利吾利以及人之利天下相從於義矣旣又慮其未也有庠有序儒而業師而教俾其誠意相固信讓相篤怡然有文以相接懽然有禮以相交而又賓其賢者能者而長之治其所未至治之而不帥則屏之兾其思而遷善也又其不可則刑之非私也天下共之也故恩之浹於民也周而被之者廣教之及於物也洽而感之者深然後與之安而居則和而可保與之危而守則確而不怠此古之時富之必求所以富之之術教之必求所以教之之原如古之無是則民之不胥而爲盜也蔑矣古之能舉者唐虞三代而已故其民與其昆虫艸木無一不防其澤者易曰信及豚魚詩曰惇彼行葦牛羊勿踐履牛羊之賤不忍不仁豚魚之微誠足以及之況其他者乎此其深根固蔕長生粹治之極也三代而下治之盛者莫過於漢唐漢有天下更二十四君四百餘年其治獨言於文帝唐有天下傳世二十而可稱者僅一太宗焉文帝太宗有治天下之才而又有治天下之心然而不得與三王同者蓋其禮樂制度不能盡憲三王而爲也夫以孝文之徳太宗之明當時之輔佐旣賢且能而又不至況又不爲孝文太宗者乎故漢之亡也非衰敝而亡迹孝武而亡也唐之亂也非削弱而亂迹明皇而亂也是豈不乘彊盛之勢有治天下之資而亂且亡者蓋措非其道而怠之也果二帝能純先王之道而孝武明皇復繼之以不怠則奚所而不至耳方今天子仁聖富有四海之廣萬物之稅皆竭於上比之三王之資不爲不富也賢能佐職中外之臣舉數千員而又嵗詔四方之較於有司者幾萬比之三王之士不爲不多也然而財不足給於用能不足充於官而治未臻乎極致者何也得非民之財𨿽竭於上而費之不節地之力𨿽盡於下而民之豪且兼儲𨿽運而兵之食或浮官𨿽進而使之源不澄士取或非其術而濫者進令下不堅其守而民之揺上之操者日益勞下之供者日益艱其政日離其民日危夫有四海而又有多士之資復遇天子之仁聖財不足用於上而民旣困能不足備於官而教且惰禮義不足道於人而不已驕制度風俗皆未至於古之治者將非爲今之計姑欲其速利而未嘗志於其民也爲治而不志其民烏乎而治也幸而有志於此則曰能富之不求所以富之之術能教之不求所以教之之原舉是而爲治幾何而不至於獘然則將有爲之則若何曰立其制限其土省天下之浮費而明先王所以富之教之之術而以導之使忠信孝悌充塞於四方上下民奚防而不治哉詩曰迨天之未陰雨徹彼桑土綢繆牖戶此其可也

臣難論

臣非難於必治而難其所以治臣之於君也可導而莫爲導之而又啟其非則世之所以爲能臣而古之所以爲盜其君也古之善臣其君者舉其君日聞正言見正道左右前後百執事之賤舉皆擇正人而爲之助宜其日入於善而紀綱正道徳洽深根固蔕浸明浸昌而不防者也不善是者反此姑一時之安曰吾能致其君國富兵彊寧且安而已奚暇紀綱道徳之爲哉有從而詆之則曰彼道迂濶非切於務抑吾君未必能也甚者或從而陷之於姦邪淫僻無所而不至噫人臣之大患莫大期君於不能爲當其未事而莫之導已事而聽其爲此古人所謂赤子將不及乳於其母也夫源之深者流必長根之厚者葉必茂三代之時其興也皆二三百年生民舉見聖人之治而不及於亂及其衰也𨿽庸君暗主亦二三百年而後已興與衰奚其久而延也周公之聖伊呂之賢輔翼其間其致君功徳不以非聖之道啟其君故其道正其根堅且牢𨿽其衰也猶有先王之化漸漬之深其久不絕宜矣三代而下彊而起者不數十年及其衰也亦不數十年而國統絕滅者何其速而易也管仲之權商鞅之術爲之贊佐汩先聖之法以罔其君故其道不正其根易揺𨿽其寧也紀綱已內壞況其衰也烏能久而不絕哉伐深根者難爲功摧枯朽者易爲力夫以三代而上豈盡聖且明太甲昏周成弱三代而下豈盡昏且亂齊桓之略秦孝之勇非有伊周之道以正之則太甲周成未必至於聖而管商之徒不以非道啟之而一束以先王之法齊秦幾何其不治且明哉但爲伊周者其心常恐其不正管商之心奚爲不正哉民焉富而已矣國焉彊而已矣奚爲而不帝乎曰帝不可也奚爲而不王乎曰王不可也槌提仁義絕滅禮法以愚民志以啟民亂誣惑其君以至於霸則管商之心其不仁已乎噫周公不世出伊呂不時生有焉不幸而出於齊秦之世而爲管商之術以啟其君則帝不帝王不王治奚從而至哉抑其所負何如爾今之臣其君者欲致其君一臻於三代宜乎取斯以爲鑑爾

欽定四庫全書

都官集卷六

宋陳舜兪撰說

進治說序

臣竊謂前世君人或因天地之變乃下不諱之詔以收羣防以承天意未有若陛下盛徳日新區宇晏然而憂勤補察招納忠讜於太平無事之時故間嵗徳音一下若士類若臣屬靡然應書以起巍巍乎帝王之髙致百世無有及也巳惟是承問之臣牽拘時文習溺進取未有能爲陛下極興治補獘之要建持盈守成之防以副虛懷臣實恥焉況今天下𨿽安王道之決生民之病豈特一二而已安而必思危治而必思亂故能消禍於未萌垂世於大定耳臣嘗爲陛下思之思之不能黙已嘗竊有述焉摠五十首離其篇爲上下上篇言皇王之軌法兼眀當世所未至下篇指國家之蠧敝要以施行之便宜臣𨿽鄙陋蓋得其略矣合而名之曰治說言執是以往天下可得而治也至有權幸之所避忌安危之所深系朝廷之所宜憂臣旣以言責充選無復回隱以取容悅惟陛下察焉

說禦

說曰王良善禦𨿽奔踶之馬泛駕之轡無不服習由銜勒之持者在己而制使之得其理也有天下國家者不可不知也內而朝廷百官外而九州萬國其所持者莫不在天子而制使之者皆吾法與命可謂善禦矣夫爵以禦徳天下貴貴而尙賢故詩曰樂只君子天子命之賞以禦功天下事事而尙力故詩曰君子至止福祿如茨刑以禦姦天下惡惡而尙恥故詩曰豈不懷歸畏此簡書職以禦百官官人以位而奉常責故詩曰靖共爾位好是正直朝貢以禦諸侯中國持籍而莫敢廢故詩曰率土之濵莫非王臣地著以禦萬民則四方不易業以事上故詩曰雨我公田遂及我私徵伐以禦不庭則風誥所可及者莫不面內而服從故詩曰戎狄是膺荊舒是懲君人持是數者以立於四海之內故謂之不失其禦在易之乾曰乾元用九天下治也言君者臣之禦也坤曰履霜堅冰至言陽者陰之禦也防曰擊防利用禦防言朝廷者四方之禦也剝曰貫魚以宮人寵言君子者小人之禦也師曰王三錫命懷萬邦也言賞者徳之禦也噬嗑曰屨校滅趾無咎言刑者惡之禦也嗚呼春秋之時天下可謂無禦矣弒君三十六君臣失其禦矣滅國五十二諸侯失其禦矣戎諸侯相盟伐吳楚越之君日交於干戈四方失其禦矣水旱螽螟大饑告糴山崩地震萬民失其禦矣齊有田常魯有三桓晉有六卿其爲竊盜逃奔不可勝紀蓋天下刑賞蕩然無禦矣當是時也鼎不足以重世位號不足以存天下然而或維持而未亡者恃諸侯不以位號爲美而不欲爲如欲之其勢振槁耳禦之不可失也如是非一朝一夕之故其所由來者漸矣夏之亡非桀之罪也太康失其禦十五世矣商之亡非紂之罪也帝甲武乙失其禦九世矣周之亡非赧之罪也平王失其禦二十二世矣秦二世而亡由知禦不知徳知君不知民漢王功臣不制九國文景𨿽治而其禦先亡其後東都中興或者天未厭亂彊臣大豎提三尺之孤號命天下十世之禦不道也唐初武徳貞觀之禦可謂美矣然永徽之後顚而復扶危而復持天下之禦無常或入扵彊臣哲婦或在於宦官宮妾君子謂天祐之亡由亂始於永徽而天下不可復禦矣噫禦者天下之要勢禍福之機也其勢具其機存髙臺廣榭天下不爲害繁聲麗色天下不爲蠧金玉冠佩天下不爲費狗馬馳騁天下不爲耗其勢移其機失茅茨土階不足以制彊梗宵衣旰食不足以威禍亂堅甲利兵盜賊之用也髙城深池諸侯之利也然則爲天下者將不失其禦如之何曰爲君愼名器明法以治臣下名器者禦之力也名器一失猶轡而不銜韁而不持其爲蹄齧馳躍之患不可復駕必矣法不明猶孺子攬六轡而致千里中道竊發將何以禦之故傳曰名器不可以假人易曰開國承家小人勿用皆禦之謂也臣愚不佞故爲禦說

說用

說曰六經之防不同而其道同歸於用天下國家所以道其道而民由之用其用而民從之非以華言單辭殊指奧義爲無益之學也故易有吉凶吉凶者得失之用也書有典誥典誥者治亂之用也詩有美刺美刺者善惡之用也春秋有褒貶褒貶者賞罰之用也禮有質文質文者損益之用也樂有雅鄭雅鄭者性情之用也故深於易者長於變深於書者長於治深於詩者長於風深於春秋者長於斷深扵禮者長於制深於樂者長於性學者有六失教者必知之玩爻象而不明乎得失事辭命而不濟於治亂考風雅而不適於善惡探筆削而不行於賞罰明制度而不通於損益知聲音而不及乎性情此學者之蔽天下國家之大患也君子研乎動靜之幾而不失其正明乎進退之時而無有悔吝則深於易者也裁制天下而畫一號令於臣民之上而民聴以服則深於書者也始於家人終於國俗樂而不淫正而不雜則深於詩者也進賢退不肖懲惡而勸善則深於春秋者也殊文章異器械經制立而分不亂則深於禮者也其民安以樂鼓之舞之而不知所以然則深於樂者也伏羲神農黃帝通其變而民不倦易之用也堯舜禹湯揖讓徵誅而天下信書之用也太王王季文武之化夫婦以正朝廷以治詩之用也三代之治君尊臣卑君令臣行彊而不幷弱眾而不暴寡禮之用也倉廩實衣食足養生送死而無憾樂之用也漢之中興循名責實信賞必罰以繩臣下春秋之用也是以君得其用爲經術之君臣得其用爲經術之臣舟航具而不能渡江河弓矢調而不能射正鵠非舟航弓矢之惡人之不爲用然也君子所貴乎道者以其濟於用也嗚呼聖人沒燔於秦專門於漢下至晉宋齊梁魏隋唐之間人知訓詁而不知經斷析其言而不顧理散而爲章句竊而爲進取之術君子不以爲成徳小人假以文姦言甚哉生民不見六經之用久矣天下國家安治乎朝廷文明格天禮義成俗邊塞無荷戈戴冑之叟閭裏有弦歌羽籥之童而自建學養士師儒明以經術學者靡然向風矣陛下垂精稽古退朝昃晏博延儒臣分講經藝吁自漢唐以來斯文之盛未見其比也然臣尙有疑焉陛下尊經勸學三十餘年矣謂嘗爲易矣當世之事庸有當變而未變者乎謂嘗爲書矣朝廷之號令庸有出而不爲斯民之所鼓舞者乎謂嘗爲詩矣庸有人倫風俗不惇睦於禮義者乎謂嘗爲春秋矣庸有姦人防幸賢者退而窮處者乎謂嘗爲禮矣庸有經制未具而縱侈不節者乎謂嘗爲樂矣庸有疾苦愁嘆和樂斯缺者乎今天下𨿽治不能無數者之獘由庠序𨿽設不官師儒經術𨿽進未能忘章句學者探訓詁而不求聖人之心士資爲進取而不知爲天下之用𨿽陛下虛懷髙議側席異聞而承學之臣固未有懷經濟之謨探帝王之術傅防六藝以奉淸問不過離析文義揚防同異是未副陛下問道求治之勤也人亦有言勛華無講觧之辭啟誦不爲章句之學皆能躋民仁壽垂世治定不以能蹈道適用而已乎臣愚不佞故爲用說

說復【原闕】

說變

說曰易曰窮則變變則通通則久極天下之事業者不過斯言也物生必有窮窮而不變是絕物也上古之治嘗以爲法窮而不能無亂故聖人爲之作耒耜以耕稼爲之作网罟以佃漁爲之作棟宇以居處爲之作舟楫以濟不通爲之服牛乘馬以致逺爲之立書契以信爲之日中爲市以易有無爲之裁棺槨以葬爲之爲弧矢以禦爲之垂衣裳以治天下伏羲傳之神農神農傳之黃帝黃帝傳之堯堯傳之舜所傳者道所相易者變然天下之能事畢矣夏之衰而商變之商之衰而周變之其言曰三王之道若循環然忠質文相救之謂變爲是說者其賊道矣道不質不文三王本人情而皆有敝不可易者道而所可變者敝也奚文質之拘而不爲人情者乎周之敝極矣爲秦者宜變之而代之以亂政故其民魚爛不可復治漢變秦之苛而不變秦非先王之法故其治不及三代下至乎晉宋齊魏梁隋之相代猶抱薪止燎推波障瀾君子未見其能愈也隋之亂固甚矣而唐變之而房杜數子者卒有愧於禮樂君子知其變而不至於治也國家剗五季之亂纘百王之緒垂萬世之業而斯民出於塗炭沐於淸瀾脫於罔罟縱之寥廓外無彊臣跋扈之患內無刀鋸慘酷之刑盛哉哲王之變百世所不可及也然鹽酤茗算者五季之禁也朝廷利而不知革一土十稅者五季之徵也朝廷斂而不能弛張頥待餉者五季之兵也朝廷姑息之而不知教侮中國求貨利者五季之外域也朝廷恃而不知備禦者今其敝可謂至矣天下以禁犯法而人無完膚以稅入官而室無餘粟此二者恩澤不流而衣食不足上無以固其下而民思爲盜矣天下以十戶養一兵而兵不足以戰金帛以供誅求者無窮而中國之生則有限此二者窮下之利匱上之財非長久之策嗚呼其亦不變而已乎古人有言曰治國猶琴瑟琴瑟不調甚者必解弦而更張之乃可理也爲國不調不如更化臣愚不佞故爲變說

說應

說曰天有五行五行相爲气而順沴之感一也人有五事五事相爲體而善惡之致一也君人者應五气兼五體猶水之有源木之有本源渾而流獨淸未有能也昔箕子爲武王言之詳矣若曰人君恭五事則五行得其性而庶應常休人君慢五事則五行失其性而庶應常咎一事之飭四事之備也一气之順四气之協也一應之美庶應之至也故肅而無不乂乂而無不哲哲而無不謀謀而無不聖是善惡之致一也雨若則暘若暘若則燠若燠若則寒若寒若則風若是順沴之气一也堯舜行徳五事有不備者乎五行有不協者乎庶應有不至者乎桀紂行惡五事復備乎五行復協乎庶應復至乎宜箕子合而言之也說書者不以文害義然後天人之理盡矣京房歆向何人哉古之亂常人也其說曰五行五事不同而各有應天以一气報一事是離而言之也信斯言天地之功亦息矣仲尼作春秋日食地震山崩大水旱災螽螟蜚霜雹雨雪之不時皆書之是天子諸侯無有五事三徳天寧諄諄以五行爲周爲魯爲列國之屬哉後之言災異者多矣天地變動日星失行陽愆陰伏艸木人物禽獸之怪異君臣相與言曰政事不修乎號令不信乎女謁昌而苞苴行乎佞讒進而正直退乎民貧而財不足乎然則其君聖其臣賢其國長久其天下大治故詩曰敬之敬之天維顯思命不易哉天地變動日星失行陽愆而陰伏艸木人物禽獸之怪異屢至然而臣諫則君怨君憂則臣辱政事廢號令不一廢興出於女謁許諾成於苞苴讒佞以進正直以退民貧而無告財匱而不節然則其君防其臣墨其國蹙其天下禍敗故詩曰天方薦瘥喪亂多民言無嘉憯莫懲嗟噫天之愛人君亦至矣甚治之世災眚變異猶至若曰治而毋泰安而毋驕有其治者亂恃其安者亡堯之水湯之旱太戊之桑谷髙宗之雉成王之禾是也天下治亂相勝其災眚變異屢至若曰不悔不治不革不安危而猶可持也顚而猶可扶也齊之景公西都之武宣東京之章和晉之太始隋之仁壽唐之天寶日星水旱雨雹風震之變怪嘗不可勝紀也天下大亂怪異大至若曰無可爲也不如啟後之人而有鳯凰麒麟出焉春秋之定哀漢之桓靈晉之隆和隋之大業唐之僖昭君子不復道也由是言之天人相與之應甚可懼也故善爲天下者欲觀災祥必觀其國其君明薄蝕不能使之昏其臣忠義地震不能使之叛逆宮闈正社稷固山崩川竭不能使之潰亂政教明備號令齊信雨雹霜雪之不時不能使之廢忽民知禮讓倉廩實衣帛食肉水旱螽螟不能使之饑寒明王濬哲𨿽觀其國如是且不敢康寧而忘戒懼也詩曰畏天之威於時保之又曰敬天之怒無敢戲豫此之謂也明王明徳以恭己至誠而側身然後變應之咎消而平和之美格矣君人者損一服減一膳避一正殿下一赦宥非消復之道也臣愚不佞故爲應說說柄【案永樂大典此篇原闕惟重字韻內載都官集說柄云君子之責已也重故人之責賢者備陳壽之才郤詵之孝猶所不免淸議之重其可逃乎計三十四字謹附錄原題之下】說防【原闕】

說權【原闕】

說上【原闕】

說學【原闕】

說教

說曰先王治天下何嘗不以教爲首務乎天生民知其無知而樹之君以教之不教之殆不知天矣乎夫教者非由天地生非取諸外而付於民先王因民有是性而著是教故詩曰民之秉彛好是懿徳民生而知愛其父母故教之孝知畏其長者故教之悌知惇其相親睦之端而教之仁卽其羞惡之心而教之義是以先王之教不肅而成其化不言而致故詩曰爾之教矣民胥效矣古之民也提孩有教少識禮義長而如自然三代之民是也發焉而後禁亂焉而後治幼而不遜悌長而知服禮義之化後王之民是也目不見善習耳不聞善訓生相與爲僞死而無所知亂世之民是也三代之民其爲善也固後王之民幸以免亂世之民不幸甚矣非性然也古者家有塾裏有序鄕大夫鄕先生朝夕坐於其中而告其人曰孝而父母順而長勤而衣食子固視其父之孝以事其父弟固視其兄之悌以事其兄其所以爲衣食之道皆習見於人人之所爲教之者旣如是相與日見之者又如是夫安有非僻詐僞姦其間哉然猶未也又爲之冠婚以教其別爲之養老以教其孝爲之鄕飲酒以教其順爲之食饗以教其和樂爲之宗廟以教其報本古之於其民若是其親且厚勤且至也故詩曰愷弟君子民之父母又曰飲之食之教之誨之命彼後車謂之載之嗚呼今之民其亦不幸於古也甚矣世非有古之學也人非有古之鄕大夫鄕先生也其爲孝弟仁義衣食之道旣非有上之人諄諄教使之老者曰從我者神背我者物必棄而孝弟仁義衣食之道故其民悅而從之四而五佛者又曰從我者天背我者地必棄而孝弟仁義衣食之道其民悅而從之四而六古之人人自養也今之人出乎孝弟仁義衣食之外則人養之其爲安且利如是故不待教詔而趨也古者異端之入於中國則驅之執左道亂政則殺之今也爲之華館宇以居之爲之制衣服以文之爲之設表著以尊之爲之立師長以主之爲之復賦役以安之其所以詔其民而趨之固諄諄矣柰何天下不胥而佛老也然而猶有父子君臣兄弟夫婦之道存焉者性之善本然也抑先王之教與天地相爲久而未之易亡也然千室之邑防惰不翅數百家六親不和子悖其父弟犯其兄天下之獄嘗居其一二俗恬不怪甚者長吏惡而不之詰又不可勝紀況姦狡詐僞之出皆百倍於古而莫之能勝也莫重乎父莫愛乎母而民猶有犯者非其性也是生而不聞教朂之語長而凶狡無攸知上焉者遂從而殺之是防民也非天之所以樹吾君爲民之意也然則如之何曰在教之彼孝弟仁義民皆有之火而燃之泉而達之莫之能禦也今夫抱關置吏百金之利置吏老佛之宮塔置吏又從而殿最勸阻之至於教民之官則不然不可謂教也然則又如之何曰在尙之彼老佛者非獨能呼吾民而歸之由上之所以尙之者至也今夫老佛之徒則復之孝弟力田士民則不復也不可謂尙也吾君教之果如此吾朝廷尙之又如此其民之性又如此則老佛者不能吾奪也亦防乎息矣臣愚不佞故爲教說

說化【原闕】

說政

說曰五帝之後不可以言化三王之後不可以言教有天下國家者亦有政而已魯哀公問政於孔子孔子曰政者正也君爲政百姓莫敢不正然則人君之所爲者莫非政也禮者政之序樂者政之和賞者政之勸刑者政之威法令者政之文此五者百王之所同也天下之政無過於此得人以存失人以亡盧醫不視人之肥瘠而察其脈君子不觀天下之盛衰而觀其政故詩曰惟其有之是以似之夫觀政之術有四不可不知也有保民之政有彊國之政有救敝之政有維持之政保民者王彊國者霸救敝者治維持者亡不可不知也先義而後利先賞而後罰先民而後國此保民之政也以利濟義以罰助勸尊其國而服其民此彊國之政也不考其故不泥於義動之而後安變之而後信小徳大賞而不爲僭小罪大刑而不爲虐此救敝之政也所循者敝事所守者敝法利不勝害義不勝恩號令具而不信典刑存而不舉此維持之政也維持𨿽安其勢先亡矣論者以保民爲迂濶彊國爲苛撓救敝爲不循法維持爲無所事悲夫俗儒不達爲政之義甚矣夫五政具備有禮之序有樂之和有賞之勸有刑之威有法令之文美哉教化之助也權衡者輕重之器權衡常存而輕重有所不眀繩墨者曲直之器繩墨未嘗亡而曲直有所不白何哉用與不用之異也威儀等級不足以爲禮禮者天下之分分定則政定聲音羽旄不足以爲樂樂者天下之和樂備則政備不愛軒冕不貴爵祿不足以爲賞賞不在大亦不在小加有功不及惡徳則政有勸嚴鈇鉞治囹圄天下之吏日奏殺人不足以爲刑刑不在酷亦不在宥正有罪不殺不辜則政有威典章備具不足以爲法文告疊下不足以爲令具而不舉者虛法也下而不信者徒令也今夫禮樂一不備賞罰一不當法令一不行君子謂之敝敝而救之則治矣一不救者百之始小所忽者大之基起於苟且而成於壞爛習於維持而終於覆亡此前世之所鑑也惟陛下愼之臣愚不佞故爲政說

說刑【原闕】

說仁【原闕】

說義

說曰今夫天下所以晏然長久而無淩暴侵削之患者豈人力也哉是以有義然也苟無義則君不得而有其臣父不得而保其子況尊親者乎是故仁以義爲紀禮以義爲數智以義爲分信以義爲辧堯舜之仁不徧愛故親乎九族百姓而及乎萬邦黎民夏商之禮不徧祭故先乎宗廟社稷而後乎山川鬼神孔墨之智不徧學故賢乎仁義忠信而愚乎射禦書數桓文之信不徧守故正乎號令刑賞而譎乎制勝彊國是皆義然也方義之行也廣任萬物而不爲侈狹制一毫而不爲約其進者𨿽犧防孺子不爲之後其卻者𨿽天地聖人不爲之先義之勝人可謂至哉是萬世之所奉百王之所同也然視三代之下義不足道也漢除秦苛法而一切寛簡遂除肉刑是謂愛而不知義文景躬自菲約而天下縱侈由不著經制是謂儉而不知義光武親於求治而責任臣下終以刻急是謂明而不知義隋文皇親決萬務而日昃傳飱是謂勤而不知義唐太宗好賢受諫天下大定而不及禮樂是謂治而不知義其所可易也裁布帛制酒醴使仰足以事六親俯足以容乎一身而已矣天子者宰制天下使內而朝廷百官外而九州萬國下而艸木禽獸無一不由其道其所以爲義事也其所以布義法也其所以守義志也而後可謂義備矣制民者使富者日削奪貧者日窮蹙鰥寡孤獨流徙而無養由名田無節而賦不均是養民之義失矣官人者使賢不肖貿亂小材至乎大任大賢有以窮處由科條不精而仕進不勸是任賢之義失矣主政教者使令數下而詐屢起法素具而刑日煩免之無恥而惡不禁急之嘗有無辜而死者由民不素教而俗不美是教刑之義失矣治財賦者使山澤不與民同利野田日匱而府庫猶不足由取之不以道而用之無度是財賦之義失矣治甲兵者使卒驕於姑息將竊於利祿敵國內侮而無所禦由苟而忘戰不慮患而無備是甲兵之義失矣明王建當世之策致無窮之福必先修五義救五失然後羣生昌遂而天下長久惟陛下思之臣愚不佞故爲義說

說禮

說曰天地之始一气之孕也淸轉而上濁運而下故有天地之別別者禮之始也人禽獸命扵兩間羣然而行頎然而立而人不知爲貴於禽獸其間聖人作始教之巢窟爲宮室羽毛爲麻絲飲血茹腥爲稼穡烹飪虎兕驅於山龍蛇放於海馬乘牛服而人知自異於獸蹄鳥迹而不知所以爲貴於禽獸者禮之別也聖人又教之爲朝廷君臣焉爲閨門父子焉爲男女婚姻焉生有養而飾其愛也死有喪而文其哀也降至後世聖人者欲爲天下大治國之長久故事爲之節文而謹其章別士摩於學農耜於野工器於府商貨於市而不相雜車服器械五色五章𨿽至纎至悉而無不治其禮大備矣此禮之大原也易曰上天下澤履君子以辧上下定民志分義定則上下辧而民志定矣夫禮有五皆所以安天下之分眀天下之義也故朝聘之禮所以明君臣也喪祭之禮所以眀神人也冠昏之禮所以眀男女也射鄕之禮所以眀尊卑也軍旅之禮所以眀中國夷狄也分義不失苟無禮君子謂之野無分無義禮𨿽存君子知其將亡也故周旋裼襲禮之文也童子習之籩豆簠簋禮之器也有司掌之天下𨿽亂周旋裼襲人皆知之國家𨿽亡籩豆簠簋猶有存者是以君子不貴也孔子曰商因扵夏禮所損益可知也周因於商禮所損益可知也其或繼周者𨿽百世可知也所可損益者文質器械禮之末也其不可得而損益者分與義也分義者百王之所同也甚哉無分義之禍其大乎詩曰人而無禮胡不遄死無禮有六人禽獸交於中國謂之亂君弱臣彊謂之叛父不慈子不孝謂之逆男不正乎外女不位乎內謂之乖四民易處謂之奪車服器械無節謂之蕩是不曰速禍之道乎故觀天下者觀禮觀禮必本六者此眀王所以愼固其正爲防禍於防眇之術也俗儒不達六禮與天地同別而諄諄講文質辯名數以爲天下之禮信乎邈其不可及也臣愚不佞故爲禮說

說樂

說曰乾覆坤載陰陽亭毒雨膏雷動艸拆木茂蟄虫昭蘇禽魚跳舞而樂行於天地之間矣人之爲貴於艸木禽獸而立於天地之中則又有心知血气嬉歌聲吟感物而動樂之道形矣夫物之感人不同而人之應於物有喜怒哀樂之變故其聲喜者發以散其聲怒者奮以厲其聲哀者悲以殺其聲樂者諧以緩其聲愛者柔以易其聲惡者憤以起其聲欲者蕩以亂此七者非中庸也先王知物之感人無窮而人之聲不能無變故涵之以仁教之以義節之以禮一之以信使富不期侈貧不至約彊不幷弱眾不暴寡天下無不足疾痛淫泆之過故其聲法於中和而無有一物暴戾邪僻幹於其間者矣夫樂者五常之正性而中聲之所止先王因其聲故作爲金石絲竹匏土革木以發之干戚羽旄綴兆疾徐以文之故曰功成作樂治定制禮斯禮樂之極致也黃帝之咸池少昊之大淵顓頊之六莖帝嚳之英堯之大章舜之韶禹之夏商之濩周之武其名則帝王之殊其聲則天下中和之聲一也桀紂爲君日奏夏濩禹湯之道卒不可見政非禹湯之政民非禹湯之民故周衰而韶之音猶存而舜不可見故仲尼曰不圖爲樂而至於斯桑間濮上之音作而鄭衛亡鄭衛之民亡非桑間濮上之音能亡鄭衛也孟軻曰今之樂猶古之樂王者如好樂與百姓同之於王何有故君子曰孟軻可謂知樂樂有三一曰實二曰文三曰器所謂天下樂誼民皆中聲樂之實也所謂干戚羽旄綴兆疾徐樂之文也所謂金石絲竹匏土革木樂之器也天下居其實王者𨿽未作樂乃用先王之樂宜於世者實不存𨿽有臣如防曠有舞如韶濩君子謂聲存而樂亡矣臣伏謂國家徳澤滲漉百年矣民思五代之塗炭而被朝廷之膏澤此韶濩之實也然今天下承平寖久十稅不弛而民貧四禁日苛而刑不措和樂之實缺矣以一祖二宗之文武合爲干戚之舞是謂文不足𨿽夫詔儒臣訪遺逸較律呂之長短辧鐘磬之淸濁而且雜是非之異論參禍福之拘忌臣不知其爲樂也然則如之何曰先之以實中之以文終之以器則樂之道幸矣臣愚不佞故爲樂說

說智

說曰人孰不智孺子生而呱呱哺則止而張頤智之始也長而惡其裸裎知蕃飾之以衣冠羞其惷愚知節之以辭讓智之端也及其學也服牛馬秉耒耜少者蕓於畝老者饁於疇農夫之智也運斧斤謹繩墨大而爲室堂小而爲桮棬百工之智也走舟車稱衡權轉徙乎關市交易乎有無賈者之智也環佩於鄕弦歌於堂言稱聖人行法先王士者之智也男子又有射禦書數之藝女子則有織絍組紃之事無非智也任有大小智有勞逸有匹夫匹婦之智有一國之智有天下之智天下有道大智任小智役大智常逸小智常勞天下無道大智巧小智愚大智常勤小智常惰是故奉辭令治軍旅官無廢職使無辱命者大夫之智也朝不失時貢不失賦甲兵彊則冦盜息鄰國和則疆場安者諸侯之智也賢賢而器士材百官以托萬事不出戶庭而知天下者天子之智也材足以守列國不可以治天下謀足以富巨室不可以爲諸侯況爲天下國家者將以斷斷之智哉詩曰我躬不閱遑卹我後此之謂也夫不求賢以輔佐則徳日蔽而士不厲不度徳而任使則官不稱而百工隳𨿽衡書累石衢室四聴神役而益困智勤而益塞猶舉网不以綱治絲而棼之孰見其理哉師曠之耳洞乎五音不可任天下之聴離婁之目千里而見秋毫不可委天下之視羿之射力足以引十鈞造父之禦材足以致千里不足以當天下之勇天下之聴民無寃言士無遺賢然後謂之聰天下之視爵不逾賞不僭刑不濫然後謂之眀天下之力兵革不試夷狄不侮然後謂之勇故以堯審五音不如師曠以舜別五采不如離婁以湯武治射禦不如羿造父詩曰舞則選兮射則貫兮是非言威儀技藝者非君人之智歟周公曰不若旦多材多藝孔子曰吾能鄙事嗚呼周公孔子可謂兼之也不智其大而智其小不智其約而智其詳有天下國家之大患也臣愚不佞故爲智說

說信

說曰大哉信之不可已也故聖人貴之曰大車無輗小車無軏其何以行之哉兵者天下所仰以安食者民之所賴而生較其愈而欲去之猶曰民無信不立或曰然矣其愈不亦甚矣曰五里之城十里之郭被甲而守荷戈而戰𨿽有彊敵卒爲安國國君失信三軍面外觧甲以往倒戈以攻𨿽有武庫偶人不可以制使是吾寕去兵不可去信也匹夫行信毀瓦畫墁塗人餉之兼儲之家鄕鄰惡之一日乏匱賙給不繼是吾寧去食不可去信也故匹夫信於鄕黨卿大夫信於朝廷國君信於鄰國天子信扵九州萬國言之以其可復也行之以其可繼也言行者信之符也鄕黨之信薄而有質劑朝廷之信薄而有期防鄰國之信薄而有詛盟中國四夷之信薄而有誥誓古之民淳其言不約以孚其政不告戒而諭行斯不可得而見之矣故質劑具匹夫欲不信不可得否則刑期防明卿大夫欲不信不可得否則辱詛盟交國君欲失信不可得否則侵伐隨之誥誓行天子欲失信不可得否則諸侯不臣戎狄叛𨿽有命令天下不以重取而順受是天下𨿽安而本實先亡矣商君相秦置三丈之木於南門而下令曰有能置之北門者賞五十金旣而移者果賞之晉文公伐原命三日之糧不降去之曰得原失信吾不爲也夫秦晉之君地勢不過百里諸侯鄰國非所素保而樂受教也然能雄視其徒衡步扵一時由民信其令而易制使智力贍而無敢抗焉況挾天下之勢臣妾內望而順聴其命用信之效宜如何哉野人之信足以馴鳥獸況智者乎家人之詐不足以保妻子況重器乎今質劑之後爭奪不可勝紀天下之刑率百人詐妄者常三之一期防之下人臣或受而不集大祭享大朝防假告紛沓主者恬弗之怪詰是由上不貴信而下風不競天下營營相與而爲僞也久矣甚者誥命一下其系利害動民耳目亦至著矣百人是之一人非之則攺而止及其復下民相與指謂不久亦攺已而果然是朝廷之命不詳於謀始而慢於固守自取輕於天下也天下之患民違君令其禍小民輕君令其禍大民違君令刑罰猶服從也民輕君令𨿽從而不畏矣命令者天下之命令也輕其令是輕天下也然則柰何臣固曰言之以其可復也行之以其可繼也言而弗可復君子弗言也行而不可繼君子弗行也曰又何加焉曰詳其始固其終則天下服從諄諄如四時矣臣愚不佞故爲信說

說體

說曰自天地至於萬物皆有體與生俱生與死俱亡有國家者不可不知也天以髙爲體失其髙三光不著陰陽風雨霜雪不神則不得爲天地以厚爲體失其厚山川不持百谷艸木不植則不得爲地君以尊爲體失其尊百事不治政令賞罰無所動扵天下則君道亦防乎息矣天不以巍巍爲髙不云不爲四時相疊如受命故人信其能髙地不以溥博爲厚不斷不刻萬物生死不知有宰者故人信其能厚君不以位號爲尊王公至於百執事皆以職奉法於內外而能收神於無爲則中國四夷仰之如天地畏之如神明矣百金之子爲室堂坐扵奧處出帛與金類材命工則其任也操墨縱繩號令短長不持斧斤則匠石之任也棟梁榱桷甍臬椳楔不責之眾工則般輸之巧不能構環堵之屋天下之治猶治室堂君則百金之子也三公則匠石之任也古者天子日出視朝命三公坐而論道至扵經邦國調陰陽三公者猶曰有臣在非吾君責也天官冡宰率其屬掌邦治地官司徒率其屬掌邦教春官宗伯率其屬掌邦禮夏官司馬率其屬掌邦政秋官司冦率其屬掌邦刑冬官司空率其屬掌邦事嵗終六卿各以百官之成質於天子是天子一嵗一聽天下之計耳故君常逸臣常勞君常立無過之地臣常有不任責之憂此所謂君得治天下之體得其體𨿽中材庸人維持拱揖垂世歷年𨿽有不治而不患乎亂矣爲周三十世而七百年是也失其體𨿽雄材大略焦身勞思號令四海患至而不可救禍轉而不可復爲秦者夜視天下之書程以衡石自謂威過萬古而不及二世是也典刑之亡天下不綱六卿之職合爲一今天子者是也古者有司之事總稽知名數與奪命扵官長今三公六卿是也刑一有罪主法者奉法斯可矣如決扵天子則刑法之體亡矣治一財賦主計者奉防計斯可矣卒治於天子則財賦之體亡矣天下之事分於百司百司之事一主於天子故君常勞臣常逸君常専受天下之責臣常逃一司之不任職此所謂失其體𨿽君堯舜臣防龍求天下無事且大定不可得也臣嘗聞崇政之一對延和之數刻百卒之長萬戶之佐皆徹於天聴命於徳音垂精治平忘身憂勤然則美矣若視古所以治天下者之體豈不少異傳曰尊不屍小事卑不専大名爲是說者可謂知體臣愚不佞故爲體說

說制【原闕】

說實

說曰實者天下之先務也實爲成徳名爲虛位有名而不實者有矣未有不循名而能致其實者也孔子曰名不正則言不順言不順則事不成事者實之謂也仁者博愛之名也潤澤亭育仁之實也義者得宜之名也裁制畫一義之實也禮者恭肅之名也中正無邪禮之實也樂者和樂之名也天下無怨樂之實也日詔寛大而市有不辜是堯名而桀實也居臯防之位而不以臯防之道事其君是臣名而盜實也古之君惟堯舜知其實命禹作司空曰汝平水土命棄作后稷曰汝播百谷命契作司徒曰汝敷五教命臯陶作士曰汝明五刑命垂作共工曰汝若予工命益作虞曰汝若予上下艸木命伯夷作秩宗曰汝典朕三禮命防典樂曰汝教冑子命龍作納言曰汝出納朕命所謂司空后稷司徒士共工虞秩宗典樂納言者名也都吁兪咨又從而戒飭之責之者實也故唐虞官皆百而後世稱治者卒不可及知實之效也不求其實𨿽命官百千相觀維持習爲苟簡官有亡職職有廢事而望治定猶卻走而追前也一扄之鼎烏獲不舉而童子挈之烏獲不用力而童子用心實也漢宣可謂知之矣故其說曰庶民所以安於田裏而無愁嘆者政平訟理也與我共此者其惟良二千石乎故自丞相至於刺史守相莫不考名實而致賞罰是以王成黃霸龔遂信臣之屬一出其當世此責實之效也今則異於是且如太常禮官也大理法官也將作工官也國子學官也今徒有位號之具而雜然貿亂下至於領管庫奉簿書此所謂名不正孔子不欲爲然猶未病也賢者退而窮處不肖者躡足以進宰相不之愧疆場重壘卒驕力墮而不能教將軍不之恥田野不辟民窮而逃亡郡守縣令不任責吏侵侮暴橫爲姦贓獄訟寃枉下無所措手足轉運提刑安樂之是天下名虛而實亡矣昔者王良與嬖奚乘終日而不獲一禽曰我不貫與小人乘他日復往不終朝而獲十禽此以爲善禦蓋智者有所不爲矣弈秋通國之善弈也専心致思則得之出見鴻鵠而遷持繒繳而往則不得之是無他顧加意如何耳臣竊以朝廷淸明典刑照爛材智雜遝分羅臣工名實之治視古未及是弗加之意而已欲加之意柰何在責實責之則致國如唐虞稱治如漢宣孰禦哉臣愚不佞故爲實說

說聽

說曰人孰無聽有蔽而不聰者矣有聽而不眀者矣有不審其始而惑乎其終者矣夫如是奚愈乎無聽兩豆塞耳不聞雷霆之聲非病也人知去塞而求聞聽斯聰矣姦聲奏則不願雅頌之音諛言入則不受諫諍之忠且人不知其爲病是以君子愼之故曰有蔽而不聰者矣詩曰我卽爾謀聴我囂囂此之謂也君子知一已不足極天下之智必勤於兼聴悅於多聞然而不善善而受不惡惡以辭或以妄動爲直或以膚愬爲忠而樂告善道者亦怠矣故曰有聴而不明者矣詩曰謀臧則違不臧覆用此之謂也君子之聴必審其所從斷而不其用故能智裕而善博徳明而功成有兼聴之心而無兼聴之材願好問之譽而無好問之實一人告之則推而往一人沮之則柅而止此聴者之大患也故曰有不審其始而惑乎其終者矣詩曰如彼築室於道謀是用不潰於成此之謂也是以君子知其然內有明哲之師恭肅之佐以謀猷弼諧論思之臣諫諍之官以補察獻替外則有慈恵之長亷刺之吏以敷納其治下至於百執事各以其職無不聴也而猶患其未也朝有敢諫之鼓途有進善之旌士議於學農歌於野工托以藝商致以貨下至乎蒙瞽癃殘之人或諷或誦無不聴也古之人旣聴之又審之卒庸之又終之故人君立於無過之地而天下無壅蔽暴亂之政善聴之道備矣必亡之世其聴先亡必亂之國其聴先亂周景王監謗猶嬰兒之啼惡而掩其口非保子之道也秦亡於偶語之禁漢興不用誹謗之律是已然之效也可不愼與天下之治有善言無善聴有善聴無善言其禍一也言善聴善無善行其禍亦一也善言不必善士故詩曰先民有言詢於芻蕘孔子亦曰不以人廢言天下之士常多取於言者又不間乎狂夫側陋是以天下之事不患無善言常患無善聴旣患無善聴又患無善行天下有不患者一而可患者二故致治常少致亂常多噫其可忽乎今夫發言盈庭不簡之言滿天下故天下之事未嘗有不聽言之蔽而常有聴言之失姑息之言入而稔姑息之恩苟簡之言入而安苟簡之政誇誕之言入而隆誇誕之尙非朝廷聴察之得也近言不可以謀逺疑言不可以慮斷鄙言不可以商恩屢言不可以謀約哲王畱神於萬事而歸補於一聴不可不知也知聴不如知言知言不如知治明主知治而天下治其聴無有失矣臣愚不佞故爲聴說

說斷

說曰天下之達徳三曰知仁勇知以慮之仁以處之勇以行之明王智燭萬物去枉而就正則濟之以仁知而不仁其失也詐仁足以及萬物必勇以行之仁而不勇其失也惑故極深研防智之妙也兼愛徧覆仁之粹也英斷力行勇之神也天下之事譬猶一車智爲斵仁爲載勇爲禦作車者功取於善駕謀事者成功於善斷故求治不如善斷善斷之治不失其禦禦失則天下之權失𨿽有小心不可善救且大治矣明察不如善斷善斷之察不失其機機失則天下之務失𨿽日用其明白小善而闇大理矣兼聴不如善斷善斷之聴不失其約約失則天下之言失𨿽日勞四聰逐繁文而亡實理矣善賞不如善斷善斷之賞不失其徳徳失而丰爵重廩不足以進善矣善刑不如善斷善斷之刑不失其情情失而嚴刑峻罰不足以懲姦矣天下之計始於謀惟終於裁決天下之功敗於猶豫而成於果敢故鉛刀不用而鏌鎁爲佩貴其能割也鸒斯爲禽而鷹隼得飼貴其能擊也造父之遲疑不如牛車之必往孟賁之不忍不如童子之必殺萬物且爾況爲天下國家者哉古者有善斷之君求治如援溺坐而爲擬議起而爲功業革獘如逐冦朝爲耗蠧暮爲治定用賢如磐石則羣譖不能易其一信從諫如轉圜則眾佞不能反其獨察善必賞視富貴如棄鴻羽惡必懲𨿽用五刑如刈艸菅當是時也朝無竊弄之臣下無覬幸之吏天下無優柔不決之病故天下至貴也堯舜斷而必讓水大患也禹斷而必治君臣大義也湯武斷而必伐兄弟大順也周公斷而必誅傅說刑人也髙宗斷而必用少正卯貴卿也孔子斷而必戮非天下之聖賢孰能與於是乎臣伏以陛下有日月之明燭理四海有天地之仁涵育品物而常念一日萬防之繁有千慮一失之憂差若毫釐謬於千里故常兢兢然不以専制爲勇諄諄然不以獨聴爲聰大哉格王之存心乎柰何陛下之臣佐前不及臯防後不及管晏是以聴廣而滋惑慮周而益疑以毀譽亂知人之明以成敗經世之智忠臣義士實爲陛下惜之昔漢文帝知賈誼之材而不能用卒有長沙之恨唐憲宗明裴度之忠而決於必使終立淮西之勲此斷不斷之效也古之人亦有輕斷而致亂者秦始漢武是也其由天資彊忍習爲自用而不之悟與夫淵聖仁惻好善樂道之君豈同日而語哉傳有之寛者濟之以猛猛者濟之以寛水濟水誰能食之夫知所以仁之而思所以濟之則非發獨見之權決神武之斷天下惡乎極治哉臣愚不佞故爲斷說

欽定四庫全書

都官集卷七

宋陳舜兪撰說

說祭

說曰鷹獺猶知祭可以人而不知祭乎然祭之不以禮鷹獺之道也先王之制天子祭天地諸侯祭社稷然後天下莫敢不事上天子事七世諸侯事五世而民無有遺其親故記曰明乎郊社之禮禘嘗之義治國其如示諸掌乎祀享之禮人皆有之聖人爲能享帝孝子爲能享親孔子曰我祭則受福蓋得其道矣斯之謂也昔者周公郊祀后稷以配天宗祀文王於明堂以配上帝記曰周公其達孝矣乎是周公之郊禘未有非禮也周衰天子諸侯壊法紀不郊用致夫人逆祀天下之禮蓋紛然矣秦亡漢因俗儒不明先王之法九天八神羣畤之屬歲率四百餘祭天子之廟滿天下月遊更衣園陵殿寢嘗以百數其文豈足道耶後世卒不可復甚而有妃後之獻齋娘之奠爲褻瀆天地之道嗚呼神其享乎由是觀之郊禘之禮雜然無復治民識上下之別【案雜然以下十二字文義不明當有脫訛無別本可校姑仍其舊】此陛下正千載之失禮全一代之恭孝前王無以比其隆而後世守其法矣臣愚不佞故爲祭說

說財【原闕】

說兵

說曰兵者國之利器文徳之輔助也治亂安危系焉黃帝以來未有能攺也五帝之兵師而不陣三王之兵陣而不戰五覇之兵戰而不敗六國之兵敗而不亡五帝之民循法令而化徳義𨿽有刑辟蓋有畫衣冠而不犯者矣故曰師而不陣三王之民簞食壺漿以迎王師東徵則西怨南徵則北怨故曰陣而不戰五覇之民勤諸侯以伐諸侯小事大弱事彊伐必服攻必取故曰戰而不敗六國之民合從連橫爭城殺人盈城爭地殺人滿野朝囚而暮王朝遁而夕返其勢無常故曰敗而不亡噫兵之亡久矣古之兵自爲今之兵爲人古之兵自養今之兵人養之自爲者必盡其勇則多勝不幸而死其民無怨爲人者驅則進不驅則退法令不明而人未服蓋有不出其力者不幸而死將軍曰在予一人柰何欲其能戰也自養者易蓄而兵農不易業兵𨿽日繁田日加辟而粟日贍養於人者難厭饑則求餉寒則索衣能益一兵而亡一民兵日繁而民日困財日益不足矣柰何欲其不亡也秦之兵土崩魚爛而不可用不足道也兩漢之兵蓋不及六國兵皆命於中然一養於京師出而勝負系於人晉宋隋唐之兵不及兩漢兵養於上而不得制人知爲帥而不知爲天子賞賜且不給矣君子視六國以來所謂兵者皆取亡之道也後世冗而不能去飽食暖衣而無所用爲之計者以爲無可柰何嗚呼兵其可得見乎今天下田無不耕而耕者長饑桑無不蠶而蠶者長寒山海林澤之利無一不障蔽而民冒刀鋸鞭撲以一竊衣食於其間闗市者不厭錙銖毫毛之徵以補公利商旅以命令持粟與糧轉而輸於邊者還握虛劑以待縣官而有積歳不能給總是數者天下之財日匱而國家日不足天下之獄日煩而民日困皆兵之由臣竊計天下之兵無慮百萬其受衣食於縣官無慮千等斷長補短一人之受歳五十千則天下之費歳五千萬天下之戶才千餘萬以十戶養一兵天下之賦歲入未能以億數而兵受其大半矣柰何天下不窮且盜也夫匹夫蓄牛馬以爲引重致逺之器者則日糜芻豢而無所辭故用之以負萬鈞以致千里力不足則鞭防加焉牧牛馬者爲不任責矣此兩漢以來養兵之道也今夫衡朱轡玉丹廐粉皁不獨有甘芻美艸之費及加一輿薪而就夷路且日不百里動有蹄齧泛放敗壊之憂主人有鄰國之車則日出帛與金求傭保廝養之力然後勉其不逮積歳如是牧牛馬者不爲愧主人不爲攺轅易禦之道嗚呼蓄牛馬之愚者未聞若是況其蓄治亂安危之系乎此臣之所以寒心也臣愚不佞故爲兵說

說戰【原闕】

說河

說曰萬物之性不同順之則治逆之則亂是以孟子曰禹之行水也行於地中智者行其所無事所惡於智者爲其鑿也孔子作禹之法常存孟氏出禹之法益明嗚呼不以禹之法而治者皆拂其性也古之於水也導而深之後世塞而障之禹導河積石至於大陸播爲九河入於海導而深之也後世搴長茭隤林竹揵石菑塞而障之也後世以民避河今也以河避民戰國之時堤之去河嘗二十五里而逺漢之築或百步或數里而近桑麻耕稼不在焉今世澶魏之民其居古堤之間矣水之欲至於是則壞我耕稼桑麻矣爲民計者不遷其土田不徙其城郭而求寛閒之地以避之徒日抱土石薪竹與河爭區區之力而求其避信不可得也今夫以五防之罇爲五防之受則滿而不溢復加之一勺則傾覆傷敗乃至理勢之常也今以一河之量而爲九河之受且非行於地柰何欲其無決溢之患乎不決於此必決於彼不災於春必災於夏橫壠塞則商胡危矣商胡塞則大韓危矣亦理勢之常也今其計者恃生民無告之力憑縣官不給之費所求一切幸以邀一時之賞非有經逺持久之識愛民勤國之節也在上者從而任之惑矣今夫薪槁之糜歲且數十萬而朽敗攘竊者三之一兵民之力歲亦數十萬而逋逃墊溺者三之一竭民之財耗上之賦泥塗吾民之命非河之禍也計者之不善也夫適天下之宜者興天下之利通天下之權者除天下之害以今視禹不知幾千百年其迹不可復而河之虞自漢酸棗以來未有能免也以今望漢亦不知幾千百年而其敝無常語曰善爲川者決之使道此後世之權宜也若夫絕邀功興利之人惜生民塗墊之命紓縣官億萬之費則徙民寛閒而縱其流當世之善計也六塔之役不曰計之不熟矣商胡益其危而金堤之憂不紓然濵棣徳博之民巳蕭然矣此其效也臣愚不佞故爲河說

說豫立太子【原闕】

說幸【原闕】

說節【原闕】

說勢

說曰夫君人者以一人獨立於兆人之上不出戶牖之間而能號令四海又垂之子孫或數百載危而復持顚而復扶是豈獨恃名器位號之力哉由天子之勢自有興衰之系也後之言勢者推本前世興廢之迹一出於勢之彊弱謂不封建不親親賢賢王道不備爲是語者未足以適道矣天下之勢不以諸侯存不以郡縣亡勢之存諸侯有諸侯之勢郡縣有郡縣之勢天下之治一也勢之亡也諸侯者彊郡縣者弱彊弱之勢不同而天下之亡亦一也秦懲六國之合從割天下爲三十六郡而亡秦者耕夫戍卒漢鑑秦之孤而分王功臣子弟而亡漢者外戚大家光武戒功臣之彊封邑不過三四而亡東京者彊臣豎妾晉魏之君或耗於王侯或剝於郡邑其興廢無常唐初魏李數君子其議前世之廢興亦熟矣而卒簒唐者藩臣孽帥由是而言天下之勢不在封建之與郡縣明矣然今之郡縣古之諸侯地也古之親親賢賢今之郡縣守宰也顧制使之道如何耳制使之道必因其治亂審其彊弱𨿽王侯而不驕𨿽郡縣而不削制之而不彊天下有維城磐石之固使之而不弱天下無土崩瓦解之憂如是謂之善得天下之勢奕秋天下之善奕也其爲必勝之道亦先審其勢使彊而不驕弱而能守奕者尙爾況天下乎詩曰懷徳惟寧宗子維城今天子之諸子弟是也不胙之土不居之邑不專之刑政猶未病也使生於宮庭溺而妾婦內而不見禮義之習外而不知稼穡之重非有師傅之嚴學校之美以養之至於制而不任其賢抑而不考其材𨿽有峩冠大帶之美髙車列駟之盛其特禁錮之而巳天下之材則養之親親之材則不養天下之賢則用之親親之賢則不用語曰不愛其親而愛他人者謂之悖徳豈所謂彊其勢者乎詩曰四國於蕃四方於宣今天下之郡邑是也今不賦其土田不錫其山澤不武其廝養不假其生殺固制之善矣然假守之臣間歲一易民不識其容色士不聞其命令庫無利兵邑無完壘一夫攘臂羨卒不可以當關千夫揭竿市人誰爲之赴死書曰儆戒無虞傳曰有備無患軍之善政也彊其勢者果若是乎圃人知愛其桐梓歲一斬其蘗而枝不繁所以固其幹也使昧於所養而甚於所去卒然使至於無枝而本根無所庇非育材之道也圃人知愛其桐梓爲天下者不愛天下乎臣愚不佞故爲勢說

說官【原缺】

說任

說曰天下之任無有大小惟其人之賢不肖患乎不擇旣擇之欲盡其才患乎不久𨿽有騏驥駕不終日不能致千里𨿽有聖人仁不一世王道不備頌聲不作夫成天下之亹亹盡天下之事業其久之謂乎奚由知其然也天地久以生日月久以明山川久以髙水泉久而達石火久而燃金砂久而鏤玉蘭槐之根滌之而爲芷吳越之人傅之而齊言久其可巳乎記曰凡學官先事士先志古之官人者皆有天下之事業凡三公至於百執事之人推其所負見其所施者皆若固有之居之又且久是以治道日至而天下和平今之官人者其業非素具至於職事皆暴集於時而驟取其術其間𨿽有聰明敏博之性臨事而達復不至於三年而一易甚者數月或不待暖席也天之於萬物也春生之夏長之秋冬以成之必歷四時而後生育之功就星辰之經日月之緯陰陽之交晝夜之代必至三年而小備五年而後大備嗚呼以天生物其久若是以人治人而有不暖席之化耶是以治道日戾於古生民無所聊生其當天下之責者晏然不思亦惑矣夫事修於誠久而敝起於間隙中人勉於總覈而懈於無所歸責今吏旣數易事無以責其實人人習爲苟簡之道以取容悅其人心不同則非有繼繼續續之政前之所興則後之所置去者之好則來者之惡是以刑姦未必攺冀於復幸進善未必勸有以復廢簿書緣絕吏生姦饕迎送相仍民用紛擾此前世論之舊矣惜乎聖朝之未能攺也縣令者有百里之任二年而去民不能識其容色況知疾苦乎況不三年者乎二千石者有數百里之任三年而去民不能聞其聲音況美風俗乎況不三年者乎其敝由官冗而進不擇郡縣之職不精於補吏有司幸遷徙之速而不復知有吾民休戚之政也今按舉者有千里之任三年而去行不能徧況知賢不肖乎省府者視邦國之事朝更南司暮入北署手操一柄目佇一權何補敝興利之暇乎其敝由總覈之理防官人不考其績大官大柄以履渉爲階而不復知有朝廷治忽之任也至於宰相者材百官平賞罰以治天下也夫人主不爲金石之信大臣有不自安之心𨿽防龍周召不足成天下之事業況中材稠人乎今求名而進惟恐天下之勢不加於己完己而退復不顧未嘗有以塞天下之責由朝廷待之之禮重責之之實輕故人臣輕爲進退之分不復知有朝廷安危之系也總是數者官人之失可謂極矣其當天下之責者又從而不思生民無所賴而治道卒不可見矣古者以官爲氏吏有子孫復於當今宜未爲易若漢之得人蓋有總覈名實增秩賜金之事矣顧不爲耳臣愚不佞故爲任說

說使

說曰使人之道上世使賢中世使智下世使力使賢者王使智者覇使力者彊使人之力不盡其勇使人之智不窮其變使人之賢不竭其徳徳不竭天下望之變不窮四方神之勇不盡敵國畏之天下不望不王四方不神不覇敵國不畏不彊此古今之通義有天下國家者之利器也是謂使人之善術也無術者不然以小徳職大化猶決畎澮而益江河江河不益而畎澮之深可窺矣以邇變而臨廣用猶捧一杯之水而救輿薪之火燔者不滅而汲者無所繼矣以匹夫之勇而制三軍猶以一枝之木而榰九廈之壊棟梁卒僕而枝摧無完矣理勢然也故善使人者得其功勞則利格乎一世不善使人者豈惟不任責功利無所獲功成而敗利至而害隨又從而禍之者多矣賢者難使而易保者也智力者易使而難保者也賢者不屑就不利祿不逢君豈易使哉然名逾而實不至位過而才不足則有之矣有可奪之祿無可奪之節有可忘之生無可忘之義豈難保哉智者敏於用謀力者果於自試是易使也智者動動則無守心力者塞塞則無顧義是起禍之源也此天下國家之至愼也易曰大君有命開國承家小人勿用愼使之謂也漢之使人也蕭何投馬箠而位公相黥彭逃鑕斧而爲功臣至於朝爲王侯暮爲戮辱生爲節旄死污鋒鍔是不善愼其終也惟建武可謂善使之主乎咳唾金帛必以萬數賜與之人結轍於道然分土不逾十邑封爵不過特進一世之人皆終於福祿而死於功勲是非人人之賢如是使之之術然也臣竊謂今非無魁壘之材比肩於太平勲烈之佐接武於本朝要在使之以器而不竭其量保之以道而不侈其心則君不疑於臣臣不負於君人人皆可用之材世世無淩奪之憂矣臣愚不佞故爲使說

說進

說曰天下之患患在人樂髙位而進樂髙位而進利祿之心也抱道而往者𨿽進不樂也故堯以不得舜爲己憂舜亦以不得禹爲己憂然則舜禹又果樂乎竊負而逃卒得天下不如海濱之樂也孔子曰富與貴是人之所欲不以其道得之不處也貧與賤是人之所惡不以其道得之不去也道者富貴之保也有道去貧賤易行道保富貴難無道而富金玉者賈禍之幟也無徳而貴軒冕者暴惡之器也今夫人力足以舉百鈞加一鴻羽則訴而不受是謂之匹夫量力善使其力者以三十鈞任百鈞則人有餘力致逺而不困以匹夫任匹夫知不過其力爲天下國家者以丰祿重爵而加之不量力之士惑矣孟公綽爲趙魏老則優不可爲滕薛大夫魯申公處經義則長問天下治亂則否黃覇入爲三公則聲名減於治郡李文博善語政道而短於治國經濟皆力不足也明足以視百里而秋毫不遺千里之外拱把之木有所不見者矣百里之智加之千里之任則民不厭望又加之數千里之事則枉橈紛委而民棄矣況愛一室之智取之以制天下之術是棄天下也不量力之患由使之不度徳受之不任責退而無所歸其罪由是天下有不量力之進有不量力之進未有不利祿者也有利祿之進未有能愛君者也髙山之下必有不測之淵髙明之家必有不可逭之禍故古者有天地大變三公防免不勝任布衣步出府爲庶人有他過棧車牝馬放之田裏甚者牛酒在道間以不起昔者責實之世責實之君嘗行之是以君子居其時也命至而涕泣不敢受榮劇則傴僂而益恭防患於未萌保身於未危豈悻悻而樂進耶樂進之世人不省己力不足以敵匹雛而气淩三軍材不足以奉刀筆而志慕公相總覈之理防而朋黨之事起修潔之方不自顧而惟占術是問天下之患莫不始此臣竊謂國家之法以卑官減小刑以髙官贖殊罪此條目之常非馭臣責實之大柄今州縣疲懦不任職免官奪祿數歲而後復丞相不任職不失加節旄雄視方靣州縣貪墨犯法終身不齒甚者黥錮之夷島丞相犯法不失進華職偃息屛輔𨿽陛下進退大臣之禮適當然柰亷恥之風不競人人思得此髙位爲不危不辱之地哉今天下之治莫先乎使仕者量力而進指髙位而人不敢爲則立法宜自丞相始然後大臣法而小臣亷治道亦幾乎立矣臣愚不佞故爲進說

說黨【原闕】

說副

說曰一目之視跬步不知背影一耳之聽席間不聞附語聖人鑑其然以獨見不足盡情僞也以專聽不足察隱逺也天下之任斯置天下之副一國之任斯置一國之副一邑之任斯置一邑之副天子者有公侯伯子男丞相至於百執事而後發號出令立於兆人之上公侯伯子男者有卿大夫士而後奉職貢以保社稷以和人民自丞相至於百執事者府有丞屬司有胥吏而後奉法度備官責夫張官置吏者非位號而表著居之也非使令而左右先後取之也愛人任其仁慮事任其智臨難任其勇仁羣則愛博矣智集則慮至矣勇眾則力果矣聖人恐己不足而待副善推其所以爲聖人賢人恐已不足而求副善得其所以爲賢人眾人是已而背副仁鄙而智墨材日益不贍矣舉天下而言惟挈缾之任𨿽孺子可以獨受匹夫扛鼎則有失跌者矣況九鼎能以一手足負哉天下之勢何翅九鼎𨿽堯君舜臣不敢獨任後世之人視堯舜孰愈也堯之時天下簡易比屋仁壽舜居百揆亦有十六族後世天下嵬比屋鄙夫萬幾之事惟丞相一二人是問猶匹夫而負九鼎其不勝必矣武徳正觀之治尙書省舍人六員天下之利害朝廷之與奪抗庭而闗決分席而與議是當天下之任嘗不下七八人開元之後亡矣姚崇𨿽有治今之功而有變古之罪趙誨之禍所緣而起也以今視姚崇又孰愈耶六房者吏而巳是謂使令而左右前後取之耳非副也百畆之田一夫治之可也千畆之田必十夫治之萬畆之田必百夫治之此耕者之智力不足田不耕𨿽有丰年稂莠生焉今百里之宰副以丞副以主簿副以尉爲愛百里千里之長副以倅貳副以幕府副以掾屬爲愛千里天下之相無所副特副之吏而巳愛天下乎臣愚不佞故爲副說

說士

說曰古之士其學也爲己其仕也爲道爲己者在我其爲善也無所不勉爲道者在命故貧而樂賤而自分定其於世未嘗有求而求之者人也今之士其學也爲人其仕也爲利爲人者在人故其爲善也無常心爲利者不知命其於得失也皆蔽皇皇然常恐求之不逮也貧者必求自富賤者必求自貴晦者必求自白窮者必求自達天下如是行誼無復立亷恥無復自貴是以明王之治天下使學者莫不爲己而仕者皆爲道然後天下可得而治也天下之器或量乎大或量乎小以五斗之受較天下之器則受鈞石者棄而不用天下之木或分乎長或分乎短以十尋之度度天下之木則千尺者無所材夫天下之士有不齊之器有不可一較之材而求者持一人之度量去取之其曠職而失士也必矣故詩曰缾之矣維罍之恥言取小而遺大也故明王用人之仁不求其勇用人之智不考其信用人之言不較其徳故詩曰采葑采菲無以下體言明王收士如此之博也明王之士賓於鄕齒於學材於官廩於位皆不待其求而人求之又其博如此故士得習爲無求其進無苟道官必稱事必舉而民用賴今夫不采其長不用其實較天下之士以言語爲度量古之言也經其賦也史猶可以通天下之事業猶足以得方聞博達之類今之言惟是聲病工拙有司持以爲度量以待天下之士天下之士不求則不聞不自進則不達不合於有司則又棄之蓋有英雄魁壘之人寧自貧賤不詘於俯就而自試者矣若是人者上固無科以求之故士習爲自求其進未必賢不材其官不事其事而民不被其澤矣古之人未必皆賢今之人未必皆不賢古之進未必皆恬今之進未必皆不恬由上不爲愧厲之道天下相習而成風也古之人上旣求之言不聽諌不從遇之不以禮則悠然而逝豈若今俛首求信於有司耶夫士不待其求而進故眾以濫計者不探其源而止其流仕以歲月爲資而每進又責之保任然後得一命加一級夫保任者非問賢否徒以上舉下大官薦小官其人未必盡賢其自致於爲上也未嘗無求而視人之於己乃謂不能無爾非有脇肩順指之人交親貴勢之階貨利力役之奉不惟不得其舉將恐逭罪戾之不暇嗚呼保任者玆所以毆天下之士相與爲利也其蹈道自信韜光不耀之人宜不在其選矣鵷鶵非竹實不食非醴泉不飲況肯下儕鴟鳶而爭腐防乎以今科條歲增舉路日廣然進士不脫乎聲病科目猶規於名數經術必貴乎訓詁此數者皆徒能待中材之人望於利祿者柰何將有非常之材不試之業耕莘釣渭之賢漆園柱下之吏不爲世俗之事朝廷且不爲殊科以求之夫安得不遺斯人之徒乎故詩曰皎皎白駒在彼空谷言賢者有以隱處也士者天下所以系而治亂王覇之路也今徒得中材習俗之人而用之豈朝廷之利也誠能科試之外間發明詔並訪遺逸待以不次使天下之士髙材獨行嘗有不求聞達而朝廷求之者則庶乎行義立而士厲矣臣愚不佞故爲士說

說農

說曰嗚呼生民之困無甚於農也古之農一夫受田百畆今之農十夫無百畆之田古之耕皆爲己今之耕皆爲人古者時使薄斂以安之力田以尊之今者力役厚租以困之上不爲科以勵之古之民四而農居其一今之民士工商老佛兵遊手合爲八而農居其一古者士則不稼大夫不爲園夫紅女之利今者公卿大夫兼幷連阡陌古者工商與農相生養皆有度今者工商之取於農詐僞無厭古之老佛入於中國則驅之今者老佛詔民以養之古者養生送死皆有常費今者婚嫁防淫祀皆無節古者山澤陂湖之利與民共其水旱皆利之今者障筦而皆有禁槁而不得救潦而無所泄古者教蓄積又有倉廩以發其匱今者不制不蓄凶年無所賴不免爲流亡古之天下卽今之天下而異於古者十柰何農之不困也古之農常重其君臣相與講謀必先及之今之農常輕爲吏者聞有勸農之事則相與非笑之此古之農𨿽勞然悅其利而趨之故常多而愈富今之農旣勞又無利以悅之故常少而愈困以今天下之口無慮二千萬躋漢軼唐可謂盛矣然籍而爲兵戎者常數百萬遁而爲老佛者又數萬雕琢之工遊靡之商府史胥徒之類醫巫卜祝聲樂之伎合而言之無慮數百萬此其略也由是觀之天下之民百人而一農農之人一而食穀之人百古以一農飬三民猶患其不足故命冡宰制國用視年之上下一有水旱則命鄕師賙之均人卹之今以一而養百其至於窮且盜也宜矣嗚呼農之困未有甚於今也以漢文之時天下富庻衣食蕃滋尙能賜田租寵彊力賈誼晁錯或勸上惇本以杜遊末然爲漢文者不求文王之法治之乃躬耕籍田以粟賞罰其爲勸勵之道亦末矣所謂文王之法何也五畆之宅植之以桑五十者可以衣帛矣雞豚狗彘無失其時七十者可以食肉矣百畆之田無失其時八口之家可以無饑矣昔孟軻爲齊宣言之詳矣宅不毛者有裏布田不耕者出屋粟民無職事者出夫家之徵載師紀之舊矣或曰今可爲乎曰未也十室之夫耕人之田食人之食者九而欲爲勸勵之道猶無車而教之載無弓矢而教之射惑矣今天下之法必始於名田而終於勸農名田之法必始於公卿大夫而終於黎庻勸農之法必始於法孟子而終於如載師聖君賢相講求太平之防無先乎此矣志不云乎王法本於農臣愚不佞故爲農說

說工

說曰工者天下之末作也不爲其末不可以養本不制其末本亦從而害矣古者百工之屬有六曰陶旊之工曰築冶之工曰玉石之工曰車梓之工曰韋革之工曰萑葦之工工𨿽多不過是六者天下之用蔑不濟矣先王知後世不能無亂故分之以不易業制之以不雜處禁之以不作滛巧故記曰異服奇技滛巧以疑眾者殺無赦然猶患其未也不美宮室不侈黻冕車不雕幾器不刻鏤當是時也百工之人持度量繩墨以事其上無一不在於禮其爲衣食之道皆才足以自贍三代之所以務農重谷者由斯道也然三代衰世之君皆不顧先王之法窮天下之侈麗以奉一時之欲末作者從而利之浸以無巳以至秦漢之君池防塗金碧之飾衣冠增文繡之美皿器施珠玉之華君好於上民好於下君爲其一民爲其二天下紛然蓋不可禁巳嗚呼民之不幸其亦甚矣乎三代之時其君義而有制其民儉而有禮其末作僅足以相生養後世其君侈而無度其民縱而無節其末作顧巳如何矣然而浮屠老子者何居而來也其爲衣食棟宇之費皆非取諸己是以用而不防窮奢極靡而無所厭古之工居民之一今之工居民之百古之財君取其一民食其九今之財君取之浮屠老子者又取之轉以衣食於百工是以百工日富而農日貧噫先王務農重谷之道亡矣今山林斧斤無有休日天下之財聚於宮塔而生民之居有暴露者文繡纂組有被於土木而生民之衣有藍縷者金玉雕靡施於服器而生民之食有蒲葦者今之所市古之所禁也今之所以獲養於上者古之所殺也木不得蕃於林珠不得藏於淵金玉不得抵於山其餘翡翠玳瑁象貝之屬皆不得遂其生今之所忽古之所重也故曰惟天下至誠爲能盡物之性夫百工要利而日僞上焉者不設經制又從而好之求盡其性不可得也臣伏以陛下恭儉之徳𨿽漢之孝文未能及也惟是承平以來經國之人不著法度以杜機巧浮屠老子又從而招之所以末遊盛而風俗靡今其可謂甚矣不可不止也朝廷以純素之化先之於六宮次之於大臣後之於天下天下以畫一之制始之於浮屠次之於郡縣後之於生民使人人以約易侈以質易文百工之巧無所爲自然民富而農勸王道之本立矣臣愚不佞故爲工說

說商【原闕】

說田

說曰古之聖王在上而下無不足之患者非能並耕而食之也爲其田之有制也民不可一日而無食田不可一日而無制是以聖人起必先制田三代井牧之法是也計口而授之凡人之力能勝耕者莫不有田以耕故民足於自養而無貧富彊弱之差也井田一廢富者連阡陌貧者無立錐黎民窮困逃秦而歸漢然而漢不爲之制方輕田租躬籍田劭農夫寵彊力故民莫知勸且不勝流冗矣由無制也此仲舒師丹荀恱爲時君言之詳矣方今之事不惟無制又從而亡之者多矣中國承平生齒蕃衍宜無讓於漢而天下之田其數才二百五十萬頃而廢者又嘗二十萬校之元始才三之一是制旣不立寖入於兼幷不惟吾農無所耕朝廷之賦亦從而亡矣景徳中增田三十餘萬而歲賦反減七十餘萬此其驗也夫天下有兼幷之民專利之公卿大夫不耕之釋老漫衍之陂澤而望天下之田日廣天下之稅日增不可得也古之兼幷兼民利也今之兼幷又幷公稅也其歸十夫之田者或不受三夫之稅卒以其餘稱報亡徙而誠無有一二由經界不明吏緣爲姦不可制也古者公卿大夫専利四百頃爲甚多張禹是也今之公卿大夫動以千數而不厭由名田無法亷恥不立而風俗不競不可不制也今之釋老古之南畆之民也一入遊惰坐而無事不惟民養之公家又以田飬之將見民皆棄勞辱而歸遊惰矣不可不制也古者陂澤之利皆有水官以治之今水部徒有位號非有常職亷刺守長其名勸農而未嘗知責魯有大野晉有大陸秦有陽陓宋有孟諸楚有云夢吳越有具區齊有海隅鄭有圃田周有焦獲蓋有汪洋演迆不可得而耕植者矣不可不知也鳴呼詩不云乎普天之下莫非王土田之敝如是而不爲制理之道主者得無愧乎稅租可均也兼幷可限也遊惰可止也陂澤可治也在朝廷謹於經制責於官人而立法必始貴者天下之田日辟天下之稅日起生民之利可勝言哉臣愚不佞故爲田說

說諫

說曰昔者天子之臣諫者七人𨿽有傲僻無政而不亂諸侯之臣諫者五人𨿽有謾讕不法而不亡卿大夫之臣諫者三人𨿽有孱肆失職而不辱士庻人有諫友𨿽有嵬棄業而不刑君不知君之難而昩於求諫謂之獨開招納之名而乖虛受之實謂之愎有順聽之美而亡力行之義謂之弱知斯三者聞善而樂聞義而徙聞過而悔聞惡而止而巳耳臣不知任責之重而昩於爲諫謂之墨好直言而闇大理謂之愚屈禍患而回勢利謂之賊知斯三者能彊國能愛君能興治補救能進賢退不肖能不疚富貴能不畏刑戮而巳其君如是國則爲治國家則爲治家其臣如是大臣不泄邇臣不私逺臣不苟吁其可謂盛矣前此者其君未嘗不受諫而天下未嘗治其臣未嘗不諫而名譽未嘗賢故君子不以納諫爲難而以知言爲難不以進善爲難而以蹈道爲難何謂知言有逢君之諫有要君之諫有一曲之諫有醜善之諫逢君之言辯而似智要君之言訐而似直一曲之言迂而似法醜善之言蔽而似信是以君子不可不察也故詩曰哀哉不能言匪舌是出惟躬是瘁哿矣能言巧言如流俾躬處休何謂蹈道好古之諫昩於適時之變好仁之諫昩於臨事之斷好動之諫昩於靜謐之理好法之諫昩於忠恕之厚是以君子不可不察也故詩曰匪先民是程匪大猷是經惟邇言是聽惟邇言是爭五帝之世其臣不及其都吁謀謨有戒而無諫而天下治三王臣主俱賢誨之以治亂通之以諷諭而王道成後世其君不及其臣不諫不治不諍不從而君臣之道無常矣故龍逄比干畏責以死諫伯夷叔齊畏道以遁諫周公君陳畏治以詩書諫宮之奇百里奚畏亂以辱諫鬻拳泄冶昩其無可爲而以刑禍諫嗚呼君子愛其君之心亦至矣柰何幸不幸之異也君子知言與道之難而知其美惡猶有二蔽焉事小善而亡大患勤於謀始而怠於樂成此天下之大患也晉武帝可謂有容徳矣大臣劉毅比之桓靈而不慍其訐及山濤陳經武之備而不用和嶠納儲貳之憂而不從孔恂語元海之姦而不除此事小善而忘大患也唐太宗可謂能好善矣房魏數人者犯顏則悅逆耳則順張元素防幹陽之役以同亂於桀紂且能聽而止一有翠微玉華之侈貞觀之風殆矣此勤於謀始怠於樂成也善用諫者無他知其難與蔽之說而存之治道其庻乎臣愚不佞故爲諫說

說恩【原闕】

說宥

說曰古者有宥而無赦故曰宥過無大又曰殺無赦宥者刑之仁也今者有赦而無宥故比年一降三年一赦赦者宥之失而刑之賊也易之解曰君子以赦過宥罪蓋曰過則赦而宥其罪非有罪而赦之也穆王道衰呂侯作刑而刑罰之疑有赦穆呂之刑非舜臯陶之刑也舜爲君臯陶爲士師天下宜無刑猶曰罪疑惟輕立法以教後世也輕者忠厚之道非赦之謂也春秋肆大眚仲尼譏之非是之也漢儒不探其意詐古以防今或謂國君過市則赦是國君所至詔人以殺人亂莫甚焉故詩曰彼宜有罪女覆說之昔者天子一受命禍亂一息新舊染定民志君子猶曰王道之薄也舜受命誅殛放流者四人而天下服未聞赦也管子曰赦也者先易而後難久而不勝其禍惜乎論之小也非之而猶以爲利苟於暫恩而不知必去此桓公所以覇也漢爲甚矣論者數人焉唐不盡革也或止之或推之亦數人焉然未有比年一降三年一赦若今之甚者也夫天豈不愛斯民而能爲之五日一風十日一雨使田不耕而植乎不耘而獲乎風雨不時丰年不常則民日仰首云霓之下竊幸一丰樂亦曰天之賜也勞耕而植力耘而獲其有粱稻則知自貴而不費此天之所以不爲也今天下大澤計日而知則下非有云霓之望小人屢罪屢脫則不若一幸丰年而知自貴此赦而又失者也上世無赦其刑平其次有赦而賊刑今夫屢下而賊恩賊刑者殺人不死傷人不刑然小人猶以幸而獲免日誦天子之徳而不復蹈其姦賊恩者天下亡命屈指俟報不知朝廷之仁而謂之典刑適爾釋而未必攺謂後之日復當赦天下由赦而僞者多矣是方於前世不獨有惠姦失惡之嘆用恩之敝一至於此可不念哉臣伏謂事有挾山超海不可爲者折枝則非難也以今君相聖明使天下刑措其勢猶折枝況不數赦而巳乎唐太宗何人哉顧不爲耳臣愚不佞故爲宥說

說禁

說曰獸之走壙鳥之飛林民之趨利皆性也先王因民之利而利之故國不以利爲利以義爲利海不愛魚鹽山不愛金鐵天之所生地之所養苟可以衣且食民皆共之爲先王之民其亦幸矣後世酒有鹽茗有禁金鐵有賦闗市有算天之所生地之所養苟可以衣且食者國皆障而取之然而民固困矣國家猶有補焉是以後王不能攺也今則異於是山海之利奪於民而筦於官有司不爲權宜通流之術而取贏焉徒設刑辟以制天下使民怫口腹心知之欲違賤美而就貴惡以求十倍之利是以官刑日煩公利日耗國用日不足禁之敝未有是也朝廷徒有專利之名而不見爲利之益生民徒有抵冒之苦不能怫飲食之樂今千室之鹽茗市於官者不百十彜酒就者無五六由朝廷之法見利於近不見利於逺取贏於貴不取贏於賤有司徒有畢收之意天下常有百分之民未嘗爲公利郡縣之刑僅制其一而天下之獄嵗巳萬計將盡制之天下怨潰不可勝矣楚人載貨貝而之齊一求二稱之息逾月而後返一求五稱之息逾時而後返其取寡者能以一時而三之齊是其取五者五而其取二者六矣今天下之禁正類於此主者徒見取多之數而不知速返之益故未嘗通其法又從而增益其算爭一時尺寸之利是無異救人之跌而引其足不惟無益且徒速其死耳今天下以禁入泉歲才能二三百萬使通而求贏無慮十倍此利害較然陛下之臣皆能知之而不爲由有司不責其實徒苟且踐歷以自富貴遂使日蠧月壊將無可爲也昔孟軻見齊宣王語以王政王曰寡人好貨軻曰王如好貨與百姓同之於王何有今天下之禁非陛下所欲爲漢武以來未有能攺也誠能通法輕利寡取而求贏刑得以淸財得以博民力得以充國用得以足然則陛下𨿽用禁王道何損哉臣愚不佞故爲禁說

說戒

說曰或問大禹戒舜信乎曰書有之曰毋若丹朱傲惟慢遊是好防晝夜頟頟朋淫於家用殄厥世若是語中人不足道況聖人全徳巳乎曰古者養由基善射挾六鈞之弓百步以射楊葉百發而百中有過而笑者曰是未足以語射也夫善射者百發而百中今日百發謂之有功明日復射弓撥矢鉤一發不中前功並棄以聖人而治天下萬慮萬得謂之善治一慮不得萬慮之缺是以不可不戒也曰以丹朱戒舜不巳甚乎曰戒者不可不甚也甚者所以固其終也故詩曰靡不有初鮮克有終美哉大禹之徳也使後世下得以戒上臣得以戒君必自大禹始故成王之爲君也周公告之書曰無逸曰立政召公遺之詩曰公劉曰泂酌曰捲阿是三者不同謨愛君愛天下之志一也王者治天下之始何嘗不退托不明畏神器之重念天命之大而皆博訪忠諫以補察不逮深求民隱以順協羣附若是時也觀天下之治易若反掌及其志磨於歲月身恬於安逸耳目悅於聲色起居樂於臺觀馳騁快於犬馬玩好美於金玉朝燕廢朝夕飲廢夕有善始之名而無善終之美先爲天下之治而後爲天下之亂是無他由戒其始而不戒其終也故傳曰有始有卒者其惟聖人乎宣王中興之君也君子觀鴻雁之美庭燎之箴沔水之規鶴鳴之誨祈父白駒黃鳥之刺斯幹無羊之作知宣王之無終周道不復興矣使六月之北伐采芑之南徵不爲斯幹無羊之占夢文武之治斯燦然矣文皇善治之主也君子觀世南文本之諫玉華翠微之役知文皇之無終不爲純王矣使貞觀之勤不替老而納善如得魏公之時聖人之治豈如是而巳哉語曰爲山九仭功虧一簣是以君子惡乎畫也人皆有欲善之志而久之難君皆有欲治之心而終之難故易曰受以未濟終焉臣伏謂陛下明徳謹始虛心求治埀美一世前無百王巍巍乎聖人之道不可及矣伏惟知所以始之則念所以終之成所以爲之則求所以戒之然則聖人久於其道而天下化成陛下之道逺足以繼舜陛下之臣不慙徳於大禹豈區區周宣唐宗足比隆哉臣愚不佞故爲戒說

欽定四庫全書

都官集卷八

宋陳舜兪撰記

海恵院經蔵記

秀州檇李之奧壤華亭縣唳鶴之名邑白牛村在其西有人煙之富海恵院於其間爲蘭若之勝先是賜紫僧奉英智力膚敏傑爲主者乃募人書所傳之經其函八百其卷五千四十有八而居人吳氏子仁義施號爲長者爲之募財僝工作轉輪而蔵之其屋若干楹載礱載琢飾以金碧以某年某日落其成也白牛居士陳舜兪敍其義而贊之曰天下之險東有泰華南有衡岷西有昆侖龍門北有大行羊腸此天所以限方域也然而寶貨出焉而負重者至艸木禽獸生焉而樵蘓弋獵者往馮焉蹶而傷下者踣而死又生生之大患也聖人爲之觀轉蓬而作車以載之嵯峨決而蹊通崪屼碎而塵飛視千仞以爲夷化顚踣以爲安則車之爲利蓋逺矣無明之山慳貪之阻嗔恚之岡癡暗之崔嵬詐妄之叢棘深林滛亂之坑谷谿澗而眾生莫之能免也於是教之以法爲車以布施爲輈以禪定爲軫以忍辱爲轂以持戒爲轄以勇猛精進爲輻以般若爲輪度脫諸險不墮生死始於自載終於載人故此經之輪不爲無意也況夫我爲法輪致逺由已有相𨿽外發心必內心轉輪駛心止輪柅舉眞如之性海一指而徧盡塵沙之法門有念斯足湏彌納於芥子滄海入於毛端具體道之樞機利物之關鍵作之可謂妙用施之者不爲無窮之利乎若夫山澗同平夷險一致馳騁乎無傲之駕遨逰乎無方之機非作非止孰溺孰載吾非斯人之徒其誰與逰然殊塗同歸何逺之有

秀州資聖禪院轉輪經蔵記

天輪左旋四時不令而行地輪右旋萬物不言而生蔵輪北旋諸法不諭而明輪之義大矣哉四時推互萬物流布諸法無住其道一也然如來出世惟以一大事因緣示悟一切緣諸根異有二三說非意本然也迷塵末路流蕩防返善門百啟無一入者朝講暮誦人其難乎大智創物嚴一屋處以眾經聚號大法輪一轉萬徧能令眾生於一念頃含受諸化是所以速其歸也愚者曰善哉轉輪植我徳本於未來際獲無上道智者曰大哉轉輪卽我自性於當念處悟無上道推是而議院之有斯作也悲防饒益可勝言哉以至和元年三月丁亥營基十月辛卯落成贊曰瑯函星環赤軸金晃墨寶珍聚香題金牓是謂經蔵是非經蔵是名經蔵轂運環循電走雷振鐘幢前引歌唄後陳是爲轉輪是非轉輪是名轉輪名卽是實實卽是名空華之果叩寂之聲爲大饒益法界含生

明州鄞縣鎭國禪院記

世傳五土九宮之書嵬瑣不經其義殆不可得而詰之矣凡其說者以干坎震離同凶坤艮巽兌同吉持而考諸天下千夫之州百室之邑陵園廟塔之負據靣勢往往得其所由廢興者故上至朝廷爲立官局置署丞長以日相講肄人著其說爲篇下至公卿大夫士𨿽好古信道之人猶或畏以信甚則雜以耕夫野老之言張福禍之驗如影響以動蚩蚩之民使生者不得保其安宅死者火燔水溺而無以塟痛哉賊道禍俗而莫之能救也予十五年間再官於天臺四明之二州此古所謂天下奇山復卽其雄偉險怪古今有稱於山者而逰焉求其所以凡得不墜者不獨物象之特出而不可蔽塞亦必世有材力之人主而起之一日鎭亭山鎭國院之僧某乙持其所居之形勝及興作之歷年詣予請文爲記且其僧有殿其法有堂其居有室其廩有廚鐘臺浴屋崇扉修廡煥乎無一不備而又盛矣其門之辟則曰丁其路之行則曰丙其山水之防則曰巽考其然則曰是本於五土九宮之書所同吉者嘻將有是耶將適然耶及問其初則曰唐貞元六年其徒曰慈云居而基焉防昌中悉廢大中九年曰靈持乃復興葺中和五年始得今號皇朝天禧二年曰普光慶成又廣基構景徳三年曰寶寜主之及今傳襲不絕故大成推而言廢興圯完果系乎時及其人之能不能而不在乎吉凶之說者矣不然何一吉而中廢垂二百七十三年而始備詩曰維其有之是以似之因書而授焉且告惑者嘉祐庚子十月癸未記

秀州華亭縣布金院新建轉輪經蔵記

布金院去邑七十里居有上人曰淸巳其行淳白善防其法所謂慈忍精進者嵗旣久閭裏莫不向焉邑人曰顏覇乃首施錢二百萬書其凡所蔵經又相與謀營大屋爲輪而環積之其後工未就於是無逺近爭投以財若堂而構越二年而告成函以文木襲以綈錦載以華輪瞰以藻閣繚以珠貝負以虯龍覆以隆廈周以廣廡方琢圓磨明怪幽巧塗金間碧嚴飾雜繪總用錢千萬前後施者略數百人煥乎盛哉夫西方之書生滅之極談也生滅者周流而無窮周流之謂迹無窮之謂性迹有去住性無前後寓物見義莫妙乎輪輪之名有二一曰法輪諸佛之所乘也智慧解脫以動之戒定悲忍以行之小而入乎微塵而有餘大而禦乎太虛而不能容擬諸形容而莫之能名法輪也其二曰苦輪眾生之所乘也動之以煩惱貪著行之以冥亂罪罟上騁乎天中騁乎人下轉乎地散而入乎鬼神之都禽獸之鄕而莫知其歸擬諸形容而亦莫之能名苦輪也噫在佛爲法在眾生爲苦有眾生乃有佛非佛不能度眾生然佛之度眾生也未嘗脫吾輪而載之蓋卽其所乘而指其所向故能方軌同轍而出乎無窮之域焉耳然則凢所謂輪者皆可以推止諸苦令法流轉亦幾於佛矣輪之成也上人以予能善解其義其文可以申贊嘆見屬者不逺千里云時嘉祐辛丑嵗十二月壬辰也

湖州安吉縣靈殿記

障南古邑靈峯在西南水石甚美負山爲宇始五代開平丁卯嵗髙僧義璘號明義大師作也當吳越王重佛尙施因用褒賜且名靈峯長興癸已嵗始作佛殿以待有像宗室太傅之夫人劉氏粵通夕夢喜發檀信乃損奩金選工奏技香塗嚴飾尊侍列席蓋已大備越一百五十有九年實皇朝治平元年甲辰追用嘉祐壬寅明堂詔書攺賜今額𨿽承平天覆林泉有光而風雨嵗久土木壊矣院之七世法嗣仲賢曰爲上首防方受道多所眀逹賢首法門持擅師講行力旣余博善兼術於是徒尊於堂人向其方嘆此傾圯慨慕興作俄有邑民施則安則寅則寛彥邦及嘉禾沈承禮唐簡逺近十餘姓人方企重師學亦樂植福果乃聚錢三百萬共起獘舊以治平丙午十二月十九日已亥經始明年春大落成金椎奠礎文木繩直若植其楹如飛其甍丹漆內外紺碧上下視古有褒扵邑爲勝大哉薄伽梵之道也以無我爲已故萬物莫能逾以無盡爲仁故羣生莫不被其力以無邊爲量故大至於虛空而不容以無受爲得故施等於大地而不爲極顧一微塵之財施一毛髮之棟宇烏所以報稱者然智者之至於斯也修作之體空而成壊等慳施之性一而受捨忘中立於無相之域而大寓於有爲之時豈復一事而非道者使眾人之至於斯也香火以薦歌唄以樂登降旋拜一合掌一俛首類如是者皆生乎無心而致其心遂卽其心而識乎無心則其報於佛多矣其利於人逺矣可不記諸時治平四年八月初一日丁未記

秀州華亭縣天臺教院記

善哉天臺氏之建化也以觀心爲法以念佛爲宗觀心者觀有心以至於無心念佛者念彼佛以證乎我佛或升階納陛同踐堂奧或順風乘航橫絕苦海眞可謂大乘之淵源導師之方便者矣原夫淸淨本然無有空假因緣忽生萬法以起河沙妙門一念而足所以體同寂照神防樂域丘陵坑坎悉見嚴淨眾鳥行樹皆出法音用之則然何逺乎爾佛隴肇基神化周浹諸方向風緣應如響則夫來四方之珍聚肄六時之白業棟宇具而神人安鐘梵作而齋戒修又可闕乎秀州華亭縣某寺天臺教院者眞鶴唳之奧園實龍像之精舍先是界相東南地隙艸茂時和年丰民有餘施師徒日演廣廈斯作講誦未聞人莫知向法師元湛臺嶺之宗實爲苖裔言厭逰方聿來胥宇旣以知見提撕其新學亦用方便誘掖於裏俗於是檀供旁午防模備具復卽淨室作西方彌陀之像其髙十有六尺巋然垂臂若將援溺以應經量邦人延宥善施樂義乃爲之購金以極塗飾然後居者有以系曕誦之慤防者以之起師仰之願揭像運之觀瞻畢空門之能事矣嗟乎誰謂布施爲住於相眾生不愛頂踵慳貪無厭暗覆眞覺集爲苦本流轉生滅莫之攸止故無信捨相則執著亡空寂見則佛性具矣誰謂聲色不足以見如來今夫金山之聚不輟乎吾目和雅之音不息乎吾耳塵法𨿽外其心則我苟離見聞則無有佛故夫樂苦空而防因果厭諸相而求解脫未足與語道者也院旣大成嚴像且畢以僕夙體斯道見囑隨喜云

海鹽李宰遺愛碑記

秀州海鹽縣有賢宰太常博士李君愛飬其民而爲之興利又教其惇本節用旣去其民思之有吳承潤潘彥昌者與眾紀君自始至及去爛然見於成績蔵於羣心稱於眾口之事詣余求爲文詞以信當世云瀕海之民其生不勤有川不瀦有田不耕若嵗屢雨四野爲瀾而注於海旋時微暘則無所漑坐視赤地擕手流徙者眾矣故十年之耕稔無一二君初卽事人方頻饑轉入山海持茗與鹽以給衣食而君皆權宜弗禁乘春可耕而室無稻粱之種君曰天有其時而民無其力咎將誰執防運使元公綘行郡君持告身勑文數通乞置郡帑假官錢三百萬貨民糴種及糧元公嘉許之嵗終民賴以稔先是唐有賢令李鍔通邑鑿涇凡三百有一嵗久以塞君曰溝川不浚而望嵗猶气血之竭求爲無病不可得也於是作勸書一篇二百餘言布告於民始命之積貯愼嗇以飬生送死卒詔其具畚鍤隨所占田人自浚治因土爲塍以禦水旱提憲張公師中察其能卽以上聞求賜奬書以勸能吏久之不報君曰浚涇利之略耳我功未完宜其朝廷之不與也已而嵗亦小歉君乃大勸民爲橫塘堰旁植木爲閘長水永泰開濟鄕以下皆爲鄕底堰幾三十所以訖一時之利凡前後興作命令一下民知以佚道用其力未甞不老幼相告語勸從之惟恐後不戒不撲而告備戊戌仲冬吳中雨迄於已亥之仲夏而後已旁州接軫幅員千里皆被水患獨君之邑有堤防流決之備而君則去矣以是民之思君也尢甚噫古者劭民務農而爲之開地利以當天時於政爲最先是以周有司勲掌六鄕賞地之法而民功爲庸在漢若杜詩召信臣之屬始能當之以君視古奚其愧哉君之政大略其刑以寛其令以簡其分爭辯訟皇皇焉惟恐不得盡其情其視一夫不獲靦然愧於靣目宜其居則勸以至治去則久而益思也巳予嘗陪君爲別頭主試官知君有文行嘉興之親舊又能爲余道之實悉如來告者之言故不愧爲之辭以俟史氏之捃摭君名維幾字景純嘉祐元年四月受署四年四月代還其年六月乙亥嘉興陳某記

杭州知府沈公生祠堂徳政記

仁宗之四十一年起居舍人知制誥吳興沈公方帥越治行聞於京師詔遷爲揚州守旣而曰襟帯江海杭爲大州乃以易公仍進官某曹郎中公方過杭其書適至眾相與喜曰此公家州也山有宰木巷有葭莩俗之良窳民之宜疾皆已夙講治可跂而待也公受命明日入府領事十邑之長奔走來奉圖璽者一槪勞見人人爲數其貪亷勤怠之狀於是莫不相視以愕畏公素辧也公之庭事吏案上下日數百剸剖立解無有凝刃居無何吏有受金者夜告其婦曰使君方嚴我幸得金五千婦問其處猶弗告也明日吏暴集公責於庭曰孰爲受某人金若干以語婦而不道所以置某處耶吏股栗請罪然後人益以公爲神逺近內外無敢欺紿其始嚴譏盜攘淸止博奕下輒或抵冒公曰以付法外者正爲是也乃獨過示區處以聳羣聼有夫橫猾挾左道以持公私前弗能去公捽置之法自是人知公不可犯也塗無酗言道不拾遺奠枕萬家戶不夜閉獄訟日衰狴牢屢空公益傅律令雜下條教命毋異權量毋屠牛狗毋飲雞豚毋以倡優蓄良人市有惡錢衢置大缿而投之不浹日積以千計子父異處著爲期使自悔還者奔北幾數百室浮屠氏雜市賈爲抱貿婦女遊其居而恬弗怪一切止之西湖不漁古制也日浸以弛申其禁魚跳於防兒童不敢下視蓋公之所以令其民者或躬自蹈而誠率之不然本其民之安且樂也故其文一下郛郭田野爭相傳誦老防更疊告語無敢不聼以信如是公爲政之明年仁宗上僊公奉詔攀號痛慕殆絕行服薦享東諸侯以爲儀乃罷遊觀不置觴豆召賔客帑有羨錢以訪良家之貧無以適者用爲婦者數百人矣於是時也杭𨿽舊州其俗惟新家有良人親有順子藍縷短褐閨箔織組無有小人愚夫愚婦久而彌知戴公恩且愧其風之不競也上卽位之二年冬十一月公之政亦二年矣詔還公於是民知公去是而用將致於大自嗟其逄之不可再也乃相與於山之巓作爲室堂物色儀象以揭示曕仰日頌公壽已而衣冠緇黃耆舊秀艾之人以嘉興陳某退居田間爲其鄰里公之風績耳目所接能爲文辭以慰其心來有是請僕旣不獲執筆之讓且以公春秋三十七恭儉簡易師長其民不出堂奧洞見比屋遂能法姦仁及庶類其老而聲明王家利澤四海也必果矣𨿽古名臣何以加諸得不引考條列傳信其後以待史氏之攟摭耶時治平元年十月日記

秀州崇徳縣新三橋記

縣當漕渠通七鄕民屋於兩瀕三橋實往來者嵗旣久土薨木朽民將病渉衛君子淵自臨安簿有材能上官薦爲令又用捕盜功得便官進補是縣崔君聖猷佐之聰明惠和法姦仁民人神晏安百谷阜昌民𨿽有賦役若孝子弟奉父母朝夕望顏色惟恐命令不下無敢背者一日感三橋之壊徘佪有攺作意民知之鄰傳裏報相從來堂下願輸金匠石一新之縣官爲指畫髙廣皆褒大舊作於中橋作亭以遊居者休行者未甞勞一叱呵指呼逾月而三橋成學春秋者請書曰秋七月某日民新三橋何以書善之也何善爾利往完久之道也何言乎新作有舊也縣官教民作之不言縣成民志也三橋之石非一日而具何以日言民之樂工之來若不日成者也噫天下之政方束手於三尺律又嵗未久而易豈遑與風俗扶頺革朽一一如古人二君政未久下民比比有歌詠又能徹故興利垂數十世材亦罕矣朝廷自三公至百執事縣爲最下二君去是其揚能歷級豈一二而已又將發見事業如邑如民橋予不識後之來者冝如何書

明教大師行業記

宋熙寜五年六月初四日有大沙門明教大師示化於杭州之靈隠寺世壽六十有六僧臘五十有三是月八日以其法茶毘斂其骨淂六根之不壊者三頂骨出舍利紅白晶潔狀若大菽者三及常所持木數珠亦不壊於是邦人僧士更相傳告駭嘆頂禮越月四日合諸不壊者塟於故居永安院之左其存也甞與其交居士陳舜兪極談死生之際而已屬其後事玆用不能無述也師諱契嵩字仲靈自號潛子藤州鐔津人姓李母鐘氏七嵗而出家十三得度落發明年受具戒十九而逰方下江湘陟衡廬首常帶觀音之像而誦其號日十萬聲於是世間經書章句不學而能得法於筠州洞山之聰公慶曆間入吳中至錢塘樂其湖山始稅駕焉當是時天下之士學爲古文慕韓退之排佛而尊孔子東南有章表民黃聱隅李防伯尢爲雄傑學者宗之仲靈獨居作原教孝論十餘篇明儒釋之道一貫以抗其說諸君讀之旣愛其文又畏其理之勝而莫之能奪也因與之逰遇士大夫之惡佛者仲靈無不懇懇爲言之由是排者浸止而後有好之甚者仲靈倡之也所居一室蕭然無長物與人淸談亹亹至於終日客非修潔行誼之士不可造也時貳卿郎公引年謝歸最爲物外之友嘗欲同遊徑山有行色矣公亦風邑豪預焉冀其見仲靈而有以尊飬之仲靈知之不肯行使人謝公曰從吾所好何必求富而執鞭哉凡其潔淸類如此皇祐間去居越之南衡山未幾罷歸復著禪宗定祖圖傳法正宗記仲靈之作是書也慨然憫禪門之陵遲因大考經典以佛後摩訶迦葉獨得大法眼蔵爲初祖推而下之至於逹磨爲二十八租皆宻相付囑不立文字謂之教外別傳者居無何觀察李公謹得其書且飲其髙名奏錫紫方袍仲靈復念幸生天子大臣防道逹法之年乃抱其書以遊京師府尹龍圖王仲儀果奏上之仁宗覽之詔付傳法院編次以示襃寵仍賜明教之號仲靈再表辭不許朝中自韓丞相而下莫不延見而尊重之畱居憫賢寺不受請還東南已而浮圖之講解者惡其有別傳之語而恥其所宗不在所謂二十八人者乃相與造說以非之仲靈聞之攘袂切齒又益著書博引聖賢經論古人集錄爲證幾至數萬言士有賢而好佛者往往詣而訴其寃久之𨿽平生厚於仲靈者猶恨其不能與眾人相防於是非之間及其亡也三寸之舌所以論議是是非非者卒與數物不壊以明之嗚呼使其與奪之不公辯說之不契乎道則何以臻此哉𨿽然仲靈之所以自得而樂諸已者蓋不預於此豈可爲淺見寡聞者道耶仲靈在東南最後宻學蔡君謨之帥杭也延置佛日山禮甚厚居數年然言髙而行卓不少假學者人莫之能從也有弟子曰慈愈洞淸洞光所著書自定祖圖而下謂之嘉祐集又有治平集凡百餘卷總六十有餘萬言其甥沙門法澄克奉蔵之以信後世云熙寜八年十二月五日記

欽定四庫全書

都官集卷九

宋陳舜兪撰書

上韓相書

集賢相公閣下某居東海之濵一日獲邸吏之報曰天子命閣下爲丞相不以閣下與富丞相者並有天下之望其懷天下之業若合符節康天下之心如和塤箎已乎不以朝廷百年之願治付廟堂一日之更化求其民爲富壽之民吾君爲無爲之君已乎某聞之不知神王气至發而手足舞且蹈號呼童僕傳告賔客仰首天日疑已淸明亦不以天下之賢過閣下二人而無所聞生民太平舎今日一致而不可得已乎豈惟獨然蓋有縉紳先生巖穴隠處相與慶嘆萬口一辭羙哉皇乎吾君求治登庸賢輔如此之至也某伏念昔爲相州之下客一防國士之遇伏自閣下詔還宰司歸柄樞極心則喜快然曾無一言進賀謁者始則以疏賤不敢自比於門生故吏又謂閣下經綸之材方屑機務未足爲天下大慶也某嘗論天下之治是何致之難而失之易耶君臣之相遇是何倡和之少而聱牙之多耶仲尼歷聘而世不用房杜得君而材不足此所以盛治之世垂千百年不可一見也伏惟閣下前旣柄用出居於外十年不復閣下必自謂有致治之術而無其時天下亦爲閣下惜之富丞相大任先復居今三年而未嘗發所蘊見洪業必自謂無出閣下百發之中也是以古者使人之賢不竭其用使人之力不極其勇用竭則天下無所望勇極則事至而無以繼帝王操術蓋爲此也昔者範文正公富丞相與閣下齊名今天子皆用之亦不竭矣昔有百中之名今求百發之效一發不中中國之望不足道也且如夷狄之人何此閣下今日之舉不可不重之甚也某至愚不惟嘗辱門下之愛今當閣下之進用不敢爲俗人之謟賀固其心惓惓實爲天下之重不能黙已若夫正社稷之根本定朝廷之紀綱覈臣下之名實休生民之耗蠧羙風教之凋敝收禮樂之極功此皆閣下固有之學前定之業施之自有先後取之而無津涯可不待涓埃之言而有所補也惟閣下無失其時力行而已矣天下幸甚天下幸甚不宣再拜

上時相書

十二月十日具位陳某謹齋沐裁書再拜獻於集賢相公閣下某竊謂三月不雨膚寸之云油然而起不特有一成之田槁而未蕓者仰而望之一國之人皆是也及其未雨鬰然在上人皆祝之亦不獨有待者始有言蓋能爲天下膏澤者人人願見之天下膏澤人人願值遇沾沐之此所以自古到今英雄眀哲之人可以深坐廊廟收取天下之士天下之士懷抱志防惜不能致身其人爲一時所並用也伏惟閣下天資材業發見富貴天下之人望爲膏澤𨿽漢之平勃唐之姚宋未有能若閣下收天下之望於未用之前者也自閣下發防登大科當時有識君子已深器閣下爲公輔邊陲久安兵惰財匱胡馬南牧朝廷震驚閣下出疆講和張皇國威議者以閣下不獨使蕃漢之民重見太平於朝廷有定鼎之功天子乃用公議擢閣下預機宻閣下自信與上金石亟欲建明大事圖天下長久計未防以大謗中起免居方面垂今十年朝廷之事日不治閣下之望日益隆天下之人指閣下語者謂朝廷有太平在一方適未取而施之廟堂之上取而施之如反掌耳某吳人也今年秋居吳中聞天子復命閣下歸政府某不得見天下之人如何耶以吳中而言天下縉紳先生庠序學校至於巖穴逸處皆奔走慶賀謂國家太平一旦復興拭目而視洗耳而聽不復有所疑慮者天下皆是也某當是時與二三艸茅之士更語更念閣下當天下如此重望負天下如此重責又天子刷去前日不可破之謗灑然用之如此天下之事甚大久安之敝皆是使閣下以何者爲持操以何者爲急先而能一舉動塞天下責答天子之明且信哉此古人所以位爲憂不以位爲樂也又伏謂朱研益丹矢激愈逺以閣下天資之事業濟之以十年有待之思宜資之甚深取之左右逢其源也因感昔唐明皇講武新丰驛始姚崇以呼犬放鷹稱合上意明皇命崇爲兵部尙書同門下崇在馬上不奉詔又遷紫防令崇馬亦不進至獵罷崇奏曰行天下之利革天下之敝恐陛下不用臣言臣故不敢受命因對上條數十事皆中宗末年社稷之禍及天下宜急先之務甚深切明皇爲之感發涕流應崇曰天下之利朕能行之天下之敝朕能除之朕能用卿之言崇曰陛下如此天下幸甚臣敢不備位論崇之進初若不正然卒爲賢宰相後世稱十事者謂之升平之源豈非得君之節不苟致治垂世之防素定也又竊聞般輸之巧天下所至未嘗無材何哉以其以搆廈自任不待求木而後任責也上料閣下受命之始宜有入幕端士嘗出其門之人夙夜爲閣下講論措置使無毫釐之差令如近世姚崇之盛事譬如夫子入太廟每事問夫子豈不識禮之末者哉蓋奉祭祀事鬼神不容有失禮而不可復反者也孟子曰鄕鄰有鬭者被髮纓冠而往救之則惑也𨿽閉戶可也故位疏而言親者謂之僭責近而憂逺者謂之妄人孰不欲自裕自非甚愚烏肯好爲僭妄哉然古者畎畆有不忘君之人負薪能爲廊廟之語伊尹之未遇莘之耕人也曰一夫不獲如已推而納之溝中是仁人義士不待有位而後有憂天下心此某今日所以起於疏且逺之中而冒僭與妄之罪來爲閣下言之某之至京師逾月矣始來也卽竊求閣下謀猷設施於稠人廣眾中有曰未也有曰循常用例未嘗主事殆失天下之望爲自安之計耳某之言輕不足求勝於人私議論者如此亦暴矣夫療久疾之人用彊藥悍劑而求不日之效非良醫師也況自安之計本庸人所當爲非所望天下賢者然居漸久聞論者日不已又頗見政府立新法斷天下小事至於進用人物亦或不爲論者取幡然而疑曰得非有蓋世之名而未爲驚世之事耶何人之責之多耶豈懲艾前日之去而愼重今日之舉耶不然乃富貴名位果能動大賢者之顧惜耶請爲閣下條陳之天下郡縣不治久矣守宰不可一日而周擇之其要在擇按察之官重其權而師帥其人此最爲當今急務閣下在外十年又負此康濟之志久矣有以知某人轉運不才某人堪爲轉運今天下貪墨暗弛者未免去又未嘗擢一人於不次或資與才堪任是官者而聞暗爲三年一替之例不識謂天下任是官盡才耶或不才耶如一不才一方之民寃枉無所訴賢不肖無所別白爲黠吏貨賣暴斂橫求以富兼並一日已苦何待三年此論者不取一也磨勘攺官之法近嵗已宻加之銓曺苛防孤寒之人實苦之蓋要家奏署皆是京秩自不入銓選今覩新制內官非省府判官以上外官非轉運提刑以上者有私罪杖舉官不理爲舉主夫長吏刺舉下僚所以重其權上爲朝廷舉賢下以驅防中材之人也今天下犯私罪杖而居長吏者十有五六𨿽絕其舉才亦必受其按罪謂之可以知人不才而不可以知人才豈立法之當乎又今省府判官轉運提刑果盡賢乎知州通判果皆不賢乎不賢不足以知人使之長民又可乎若曰澄攺官之冗當別爲方法此徒阨寒畯惰中人耳此論者不取二也自來朝廷罕肯不由監司體量而進退外官此因循之敝近者有長吏奏彊盜殺人爲疑獄是天下之妄人也朝廷原情謫官不復按舉若此舉也天下所共韙今聞其人恃已謫官枝引監司佐官爲有罪以釋宿憾朝廷亦爲劾之夫小人無賴以已重罪扳善人得輕罪亦以逞志此郡縣常常長吏能專決不受而令朝廷受之可乎朝廷旣知其妄而免之矣況彼指摘者借曰不誣非甚有罪緣朝廷廢之而害善人不如不廢此論者不取三也國學者飬賢首善地也向者朝廷以學官爲資級不責教誨近嵗限年而舉之非常也韓吏部不曰無長無少道之所存師之所存也是不防其本而抑其末也近聞舉一直講天下端人也始者士人之望以閣下執政必不用限年法今無乃遷延以俟其年若齒與舉於例皆合乃得補署𨿽庸人爲相亦可行也此論者不取四也昨閣下居方靣盛欲搜羅天下之士各以長而薦之眞宰相器人之宜然也然閣下執政之始當首取天下大完之人引而置之朝塞天下望而甞防被薦舉之人遷延闕下亟望進用是不謂閣下進退人之始其系天下甚大不能先自引避爲閣下裨補耳閣下丁是時也所宜延見私第開陳誠意而恆遣之而反循黙取決他宰執者以動士人之疑望此論者不取五也天下之事大於是者何翅百千內則系社稷之安危外則幹生靈之戚休𨿽執政者不可一旦忽而不思誠未易責閣下以一已之力求爲數月之效此論者謂之未可也若近事數者利害較然易明所系事體亦以閣下所可廢置與奪於一出口之間孟子曰挾太山以超北海語人曰不能是不能也爲長者折枝語人曰不能非不能是不爲也是宜論者爲閣下不取而有循常用例顧惜之謗也至如所謂未嘗主事亦前此執政之舊其意本有數端或以寡言忍事爲持重或不通知利害不敢自信獨斷或恐倡言爲眾指執專受敗事之責或恐言不見用旁有齟齬之人此常人無天下之事業不爲天下信向者有此閣下一旦受人主傾心刷謗之顧托當天下洗耳拭目之觀聽故始者同列避譲無敢前者如主天下事沛然如江河其誰禦哉不識閣下何憚而不主之夫何顧惜而使至然也語曰𨿽有智慧不如乘勢𨿽有鎡基不如待時竊謂閣下之勢可謂盛矣閣下之時可謂遇矣夫渇者甘薄飲饑者羙疏食惟恐閣下不行公政耳行姚宋之事則得蕭曹之望舉蕭曹之業則享伊呂之功時勢然也今乃都人之議喧動如此詩曰哆兮侈兮成是南箕不知天下說者又如何耶閣下無乃辜天下洗耳拭目之人替傾心刷謗付托之君而自失可爲天下行事之勢乎竊爲閣下惜之今天下國家甚大之事誠未可舉也若閣下必欲動天下之聽聳天下之觀釋天下之疑除天下之誚復天下之望猶可爲也今天下有積徳力行之完士或棲遲閭巷或遺逸艸野天下所共知者閣下未廢而去之豈非閣下自信有所未嘗主此等事示天下沮勸之眀白反謂速治無益恐失天下之望取天下之誚殊不知失天下望取天下誚似不爲此也若閣下之進人公進也退人公退也𨿽一時小人不能無憎且妬天下不肖者𨿽多賢者固不少自有公議爲閣下助夫何慮哉又如兩府惟以休暇見客固匪往制亦近嵗傲然自足厭苦天下之士者爲之今閣下何恬然仍舊不爲攺易天下之士固有抱王佐之略爲生靈之福者固有通知當世之利害願爲陛下禆補者周公聖人也不敢安一沐一飯拒天下之士而保叔父之貴裴晉公命世之材也亦上言攺去唐制私第不見賔客卒建淮西之勲閣下將致身與二聖賢比何憚而不爲之廣都之路舉步有數里之逺其能乘肥馬禦健僕伺閣下十日中一見者必面柔便辟取閣下歡欣以爲進取之人天下之士其能至乎閣下豈宜謂天下之士不足求乎某竊謂閣下大聲廣譽毀於今而減於前者得非以暴絕天下之士而門無端人與閣下講論爲少補助者也至於中丞禦史天子所擇至端至直可與議天下政事者某竊聞之舊制或於中書分聽咨議時事近制惟見於聚聽時亦所以間絕之也夫法不天生也不地出也閣下可以雍容上前開陳其端請得與中丞禦史丞自可親相風告防愆糾繆不必一一雜然上聞如此則天聽淸曠朝政修舉垂世之羙利也噫齒髮一攺而不再功名難得而易失舜之徒雞鳴而起禹不敢輕寸陰周公坐以待旦皆爲此也閣下可不勉之某從逺方來以慕閣下徳業積有嵗年昔在方靣嘗欲請謁今當閣下大用時卒然聞士人非詆之論與之應和實所不忍然且材不足爲閣下用資不足爲閣下振舉故無嫌通傳士人之言而盡布之借不能少禆聰眀萬之毫分亦愈於合倡詆毀於朝野之人某尙計閣下宻建長策入有大論皆眾人之所不知眾人知而言之或不得其眞某從而言之亦惟寛其罪戾以來天下之言收天下之計塞天下之責不遂失天下之望保有天下之功區區之心如是而已干冒臺嚴無任惶恐之至不宣某載拜

上時相書

三月三十日具官陳某謹齋沐裁書載拜獻於集賢相公閣下某以不佞而賤故惟日恐恐無毫髮樹立卒泯沒於天下愚不肖中乃不知量瞻望當世道徳文章發見於天下之人必欲奔走而見之亦非有心附防希覬自爲聲光苟且博見廣聞人人沾沐燻炙之已耳爲是心於閣下亦十年矣數月前旣來阨居勇欲果就其志不復顧計有位勢之限又竊以閣下徳業聲名充塞洋溢愚夫稚子皆知稱誦者百口一語而自閣下當國大用爲天下行事眾責羣望有所疑慮請謁之始寧若進說且謂士傳言其職也乃不忌諱采摭一時之事條布稠人之論具於書以獻於門下伏防閣下不間鄙賤延置堂上一席之地假借顏色賜之餘論然至愚安足識大賢者之心乎姑譬之入武庫見戈矛劍防旗旄冑甲森森然知其可以雄三軍威四夷櫜包戢束皆利而未試者也旣而喜出而語人曰閣下之心古君子之心也𨿽其功未就其膏澤未及於天下已爲天下生靈賀矣自是以還無一名字聞閣下之左右無一足迹及閣下之門豈自棄耶是恐見比於皇皇汲汲請造進取之人爲識者羞辱今已就祿一官有千里之阻逺猶有餘說願獲陳畢而後去亦惟閣下察之夫宰相天下之宰相也非一人之宰相也亦賢不肖雜處之位也賢者未必常得居不肖者未必常不得居功蓋宇宙名白日月有時而位去故世嘗有挾占術者說於人曰某命當得丞相某命當免不爲已而果有驗者由是知富貴得防則天也非人力也閣下前此居方靣十餘年𨿽天下之望日愈重而深識善計之人未有敢料閣下必得亟爲宰相者況閣下能逆知而自信乎旣得之終身居之不可知也旋踵而不居亦不可知也所爲不可知者則天也若其建立施設天下之事早晚則在閣下勇斷而力行之非天也借未及然宜使心迹獨信於天下無久替人望亦在閣下非天也從古到今魁梧明哲之人以天下自任者必欲致君堯舜納民仁壽豈一二哉心志之就不就功名之成不成亦天也亦天下生靈之幸不幸也今日之事惟恐閣下不爲之苟爲之成敗得防則由天幸不幸則系天下生靈閣下之憂何預哉某惟恐萬一不幸閣下之心迹不及見於天下盛時一去不可復得爲四海悔嘆不勝區區某歸官江湖之外位卑事簡旣得斗升之祿歡欣偏親以卒嵗月猶能延脰側耳聽閣下致君之業澤民之功發爲賦頌塞儒者優防太平之責干冒臺重無任惶悚之至

上歐陽內翰書

具官某謹齋沐裁書頓首載拜有聞於羣牧內翰先生坐下某𨿽不肖從事於學蓋有得古人一言竊藏於心日思所以行言之道而未能者矣某自少小時誦禮記至曽子曰夫所謂孝者國人稱願焉曰幸哉有子如此可謂孝矣是使其親爲君子也未嘗不撫卷三復又追考古人之所以著見功業顯榮其親必先有志於斯言耶自是居就師友出逰塲屋未嘗不恐恐自重於言語去就之際懼有以辱乎親者慶曆中天幸及第爲天臺從事嵗未滿而罪罰遽至先人不幸卒於官舎旣而由深山窮谷中負全柩獲返於家輙自號訴於宗族鄕裏之人曰某罪逆深矣顧隕身艸土不足贖而適重之請得變禮行菆塗之事使某夙夜勉彊固所樹立萬一有聞於當世而吾先人教子之勤見紀述於天下取重之人且能防取朝廷一命及於漏泉而後葬聞者曰惟然而聲名不章道徳不進聱牙連蹇於簿領文墨心日負而事日違至於今十有三年前此者嘗求天下賢士大夫而歸之至於不愧而置身門下自比於門生故吏是亦大懼日沈沒於小人俗吏之中使先人之徳不足以有聞也某今也天重其幸由科選攺官屈指日月其覬贈典以酬其言者所不逺三年耳若其獲以先人之羙見於紀述以取重於當世而垂信於後人則未知果能也然念某始以頑賤奉教誨於坐下往來墻宇之間亦於今十年矣提其心誠而欲以先人之事見紀述於一言則又在其前也卒以今日果於不避棄絕而布之者非敢卽謂有可稱願蓋某拳拳之心以爲勉彊行道至於樹立稱家有無以事窀窆過此以往亦將有日求金玉之賜爲論撰之羙不在今日言之旋踵先生入宰天下大政方提其筆進退天下之賢不肖位日隆而不可聞而某求償其心則無時矣謹錄友人姚辟所狀涕泣俯伏門下以俟裁擇不宣某頓首載拜

上歐陽參政侍郎書

十二月日門人具官陳某謹頓首百拜有聞於參政先生坐下伏以朝廷二府所以攬文武賞罰之大柄代天理物而天下治亂休戚之所系者先生旬月之間出侍從中步武歷二府如登嚴君之堂而入室家之奧豈非內有以鎭壓天下君子之望者不言而諭外所以稱誦於天下者有以鉗塞小人橫議之口久矣某辱爲門人始其聞命踴躍慶快非稠人比又身之去門下行三歳瞻望左右固巳勤勞然獨不爲賀至今者蓋謂有道之士富貴皆固有且欲以功名逺過於臯防稷契故不以位爲樂而以爲憂也數日前得同科錢藻書以某𨿽自疏棄於外其姓名猶得不忘於門生故吏之中某且幸且喜卽欲奉奏記並道前日之所當賀者又竊謂世俗之禮如俳優樂府者爲之言焉足以稱盛徳而伸至誠哉夫古之大臣者嘗寤寐善士渇求人材得而舉之以事其君彼材士者豈患無聞知且往告於人而求自得耶人不求則不得非廣覧兼聽則失之孔子曰舉爾所知爾所不知人其舎諸是不獨天子之任大臣以此至於弟子之相告語之道亦皆然也某𨿽不肖敢上采陛下之所以待先生之意而下誦所聞以圖盡所以事先生之禮兗州錄事參軍姜潛學可以爲人師智足以謀王體淵沈可以厚薄俗志勇可以持大義用之以器無所不宜虞部員外郎前知撫州黃瑊體廉蹈正其材過人喜立功名克當大事今以失舉廢官棄其所長揚州簽判虞部員外郎李直躬外和以粹內剛而眀風教設施可視古之循吏大理寺丞知蘄春縣兪尙慱學有文兼備眾徳依乎中庸以餙政事前眀州推官林琪楚州判官侯叔獻守道不回智足以燭幽眀材足以治劇任重杭州進士施耕甘貧樂道傳經誨人不詭不激有顏閔之懿是七人者行之以正道守之以不苟得故或沈於下僚或混於儔人世未有以知之未有以舉而用之者也伏惟先生懷澄淸天下之素當建立功業之時必求天下英俊豪傑之士夫此數人者在乎胸中徳行見聞器能材識聲眀朝廷而空乏巖谷此某所不能知然區區之心特自誦所知且以稱人之賢在師弟子之義爲無嫌亦所以自異於世俗賀者之言伏惟少加察焉不宣某載拜

上歐陽參政侍郎書

十二月日門人具位陳某謹載拜有聞於參政先生坐下良農善知氛祲之羙惡而逆水旱之至故耕無不獲之歳良賈善原貨財之有無以權貴賤故其藏嘗取十百倍之息彼小人者知自利其業尙如此故君子之道沈慮先物處知之至幾而待之以豫則功無不成物無不應某寔不肖乃其計慮或一有所得獲不媿於農賈小人者天之幸也前年身出坐下持先人行狀一通泣而言曰某罪逆十有五年而不克葬蓋以先人教子之勤自恨其身碌碌未有所立以報嘗願先生一言之銘相與藏之取重當世而信於萬世且必待朝廷之一命以贈諸幽壌持其誠心亦十有五年矣後此者朝廷之命可計以日而恐先生之文章不日提其筆以宰制天下化爲生民之膏澤進賢退不肖之功業則不可得矣某是以豫以告而願先生豫以許也先生哀其誠而報曰可聽言至今猶在其耳目前日聞先生入贊大政某始爲天下蒼生賀次爲天下賢人君子賀終爲報親之心獲不嫌於農賈小人自賀夫與之一諾萬金不爲重古今聖賢皆然也或曰先生之文眀乎與日月白永乎與天地久豈止視萬金爲錙銖矣知必報其諾𨿽然先生棄而拒之乎其𨿽連山爲墳銷金爲槨執紼千人備物百甕不足謂之葬愧乎人間而無以報於地下終亦不苟葬耳先生其卒與之乎某獲負土壠上使先人之善永於陵谷小子無愧於鄕人贖十五年不葬之罪生死肉骨論報無有已也先生其拒之乎與之乎不宣某載拜

欽定四庫全書

都官集卷十

宋陳舜兪撰書

上時相書

具官某謹齋沐裁書東望載拜授之門人有聞於集賢相公閣下某嘗學古今竊惑治亂之迹是何致治之難而亂之多耶桀紂之亂非堯舜之道亡亡堯舜之道者非堯舜之人也然天之生材無窮天不以臯防元凱私於堯舜堯舜兢兢以不得臯防元凱爲已憂臯防元凱皇皇以不得堯舜爲已憂故文命敷於四海勲華塞乎天地嗚呼生民不見太平之治久矣士之生也罔其相與日見也僞其先王之道未嘗人人傳傳而出於鄕人者其君未嘗憂不得而臣之臣而入於利祿者未嘗行其道而用其言是非臯防元凱獨不見於後世後世長飬之進取之之術異也然則士之出於世而求爲無愧於進之道者柰何君不以失士爲憂則不進憂而求之不以失禮爲憂則不進取之以禮不以不行其言爲憂則不進用其言不以不終其道爲憂則不進人皆有欲進之心而進爲甚難故常有願治之望而不易得烏有仁人在上使人人自足其本心相與日見於治士之懷是道而逢是時疇欲與鳥獸艸木爲羣而能忘貧賤之憂乎某不肖潛心讀書恥文章之陳迹髙古人之忠義亦有日矣前此者言必遜進必縮固未嘗便便汲汲之若是噫不以自進之難而盛時之不可再耶至於鑑前王之廢興明來事之成敗究生民之利病論天下之安危𨿽智小而謀大責近而憂逺今或以其書爲可采用舉科目又念古者相君皆開閤以飬天下之士收羣防以釐萬務閣下好賢取士出乎古人而某舊得從事賔客曵裾閣下之門𨿽閣下盛徳大業無待於人然狂夫之言聖人擇焉今某之進求所以自足乎望則鈞播之賜未可知也苟就其書如防一言之采有補於今則某之心固巳爲得矣謹以所進治說五十篇十卷繕寫塵獻伏帷調爕之暇俯賜鈞鑑不宣某頓首拜

上時相書

某居東海之濵一日獲邸吏之報伏審執事進位元輔其比肩並命者又皆爲天下所望之人某方食匕落不知起舞於坐吁嗟聖天子求治如此之至登用賢輔如此之當蓋自漢唐以來命相之盛未見今日比也某且思天下搢紳先生巖穴逸處洗耳更化拭目以觀太平又豈一二其人而已哉惟是區區孤生念昔旅食京師日聞都人卿士風議執事柄用以來施設之略有若未能厭足人望者嘗不識忌諱謄寫眾說置之主謁伏防執事逺取聖人吐握之義不間狂夫側陋之言接以上客之禮賜之更僕之論開陳虛懷親指時事則某知執事育徳待時興天下之利除天下之害自有先後與夫進鋭退速輕爲去就者不同日而語矣從是以還引領一方日待徳教之下則有若裁任子之令革貢舉之法然亦足以動天下之望矣而某又竊憂者治世不易得君臣之相遇甚難恐執事有待之之心而時不偶懷切磨之術而功不就萬一及此當世之人猶或不見執事有爲之迹誰復能信執事願治之心哉不謂執事知天降大任之心將至期其道有時而果一效於今日矣然某聞秦人苦冘豫之疾者凡二十年瞽醫庸術日踵其門不惟無愈而又害之者多矣鄕鄰之人有過而告者曰是必用盧醫扁鵲而後愈也然而秦人未嘗信日瘠月痼而無所愈卒命夫二人者鄕鄰皆喜而秦人憂之曰秦國之技止此耳從是而治吾之病其革矣噫今日之事無異於是天下之病豈獨冘豫而巳耶其與執事比肩並用之人則若醫之有盧扁也天下之賢固不過執事二人者是以天下𨿽喜識者以爲憂何則夫療久疾之人不能爲勿藥之喜必有鍼砭之神攻灼之毒瞑之苦然後固一元之气瀹五臟之煩生六府之和彊筋力而豊膚革爾今有百年之敝豈能爲循迹之治必有非常之事業不次之進退大有爲之更張然後立天下之本銷當世之冗下生民之休暢威靈而躋富庶爾今執事出素蘊見鴻業取百年之敝圖一世之救則朝廷躋三代之康彊生民享二帝之壽考在此舉也使執事復爲循迹之治襲蹈前人之爲不過維持而居保完以退天下之望過執事而無所屬天子之信後今日而不可再然則視四海之瘡潰成一世之膏肓亦此舉也某又視漢唐以來當天下之憂責者未有若執事之重也古人不以位爲樂而以位爲憂不謂是乎某所謂鍼砭之神者何也伏以執事道貫聖賢學該古今知天下之責不可逃待天下之任必將至夫豈止懷庸庸之謀持斷斷之技而已乎是必有經濟之雅施之小大而有宜謀猷之深取之左右而不竭伏惟執事斷之以必行發之以至神此所謂非常之事業猶秦醫之有鍼砭也某所謂攻灼之毒者何也竊以方今綜覈之理廢賢不肖混淆大官大職渉級而至未嘗待勲勞徒食虛廩紛然無所爲求而使之又患材不足此天下之至敝也伏惟執事知人之賢𨿽艸茒塵泥必噐於華顯察人之不善𨿽黻冕朱紫必廢於冗散然則士多向善官有稱職此所謂不次之進退猶秦醫之有攻灼也某所謂瞑之苦何也竊以眾人難與謀始易與樂成鄭子產古之賢大夫也爲政一年輿人欲殺之三年而民詠歌之夫君子之幸小人之辜善人之利不善人之害此謗之所由起也況今與上金石時則機防伏惟執事奮不顧之節無可奪之義苟利於國不知爲身未信於人先信於天然則何利之不興何之不革此所謂大有爲之更張猶秦醫之有瞑也某所謂固一元之气何也竊以人非元气不生國無本不固昔賈誼可謂知國體者其言曰太子者天下之本本正則天下正故古者天子國君卽位政教未修禮樂未講君臣相與爲建立之議嘗如此之早也至於教習其善猶恐不豫烏有垂防一世而不之及大臣畏避而無所陳爲國逺慮凜然寒心也且天下者太祖太宗之天下相與揖遜而得也伏惟執事傳納讜議推明天心以重宗廟消禍於未然垂裕於萬世此所謂立天下之本猶秦醫之爲疾必固一元之气也某所謂瀹五臟之煩何也竊以方今蚍蜉之卒無慮百萬眾其仰食於縣官嵗率五千萬犬馬之臣無慮三萬人其受祿於縣官歳率亦百五十萬天下之財取之毛髮而積之丘山歳之入未能過億也而官兵之冗食其大半其餘郊宮之奉嵗幣之奉尙未足以支也古者三年耕必餘一年之蓄國無三年之蓄曰不足今也以嵗飬嵗猶或不給故太倉之粟不支比年都內之錢未聞億數不幸重之以師旅因之以饑饉爲國計者甚可懼也伏惟執事嚴教習以汰無用之兵釐仕進以澄不職之吏使通收三歳之冗食而餘一年之經費行之九年國家其庻乎有備矣此所謂銷當世之冗猶秦醫之爲疾必瀹五臟之煩也某所謂生六腑之和何也竊以方今土田之賦関市山海之利取於民悉矣朝廷進剝刻之吏以羨余爲有功郡縣校徵科之勞以殘忍爲稱職天下有禁外之禁小人犯法無有完膚天下有賦外之賦生民饑寒不能僅免吁可謂窮矣伏惟執事名田以寛大半之賦節用以通天下之禁借使未及絕禁外之私條使其手足有所措斷賦外之竊斂遺之衣食之毫毛此所謂下生民之休猶秦醫之爲疾必生六腑之和也某所謂彊筋力而丰膚革何也竊以朝廷以兵彊戰勝爲筋力以家給人足爲膚革方今敵國外侮取厭於賄可謂彊乎生民盜窮流轉而死可謂丰乎伏惟執事勉其所未至革其所欲革更其所當更自然中國日彊敵國畏我如天地生民日阜禮樂備而廉遜興此所謂暢威靈而躋富庶也猶秦醫之爲疾彊筋力而丰膚革也此數者蓋天地之大務興復之急先執事得君得時得共政舉而施之如饑之命餉渇之索飲猶恐爲晚也若夫補完萬事之缺更易一世之故至纎至悉豈可勝紀伏惟執事開閤以待天下之士下朝不宴博收羣防夜思日行太平之功乃可致也嗚呼古者治世常少亂世常多不以聖賢之人材與時不相偶乎古者有其材無其時仲尼是也有其時無其材房杜是也天生執事以輔吾宋天啟吾君以賢執事得聖人不得之時至房杜不至之學可謂盛矣執事勿謂天未厭亂天之與此時足以信矣勿謂上未腹心上之付是任可謂堅矣今執事極所以爲之則不違天竭所以報之則不負吾君執事忘其身則身安不顧其家則家榮時乎時乎不再來惟執事圖之某愚賤無所能天下之事以嘗求而知之𨿽然不知其可行耶今當職事之大任以嘗進瞽說於前而不得黙已於後敢盡布之惟執事擇焉使言而無補尙知其心之拳拳萬一有所得執事不以人廢之乃所幸不爲狂言誠無望於自利也干冒臺重鈇鑕之戮亦惟哀矜不宣某載拜

上昭文相公書

具官某謹拂蓍揆日齋慮裁書頓首再拜惶恐有聞於昭文相公閣下某嘗伏謂君子之蹈道行乎天下甚哉求適乎用舎去就之難也人生孰不慕富貴而惡貧賤孰不美膏粱而厭藜藿孰不恱文繡而禠藍縷孰不快使令便嬖而憫勞苦其膚體孰不樂志澤日加於天下而嗟窮拂其所爲孰不好聲名白於日月而恥湮沒無聞又顧天下非無有餘之勢而不足稱已之養伸巳之願然而君子之蹈道行乎天下者遇不遇得不得人人未嘗齊也是何也或曰時也君子不謂時也且周公相天下朝諸侯如運之掌爲得時乎則生周公之時者伯夷叔齊而餓死孔子爲旅人走四海死無置錐之地爲不得時乎則生孔子之時者管夷吾晏平仲嘗以其君霸是以君子不謂時也或曰命也語曰不知命無以爲君子也周公固達矣逺則四國流言近則成王不知周公愓然懼不獲光眀文武之道而大墜輔佐之業乃作詩以遺王名之曰鴟鴞仲尼固窮矣失魯司防將之荊旣先之以子夏又申之以冉有其適諸侯也未嘗不皇皇然使周公謂命也則不聞流言而懼孔子謂命也則不適諸侯是以君子不謂命也然則其餘用舎去就之間亦可謂難矣周公管夷吾晏平仲得其所就就之不爲謟孔子伯夷叔齊得其所去去之不爲固後之就者不有周公管夷吾晏平仲之道而仕者皆苟仕也後之去者不有孔子伯夷叔齊之義而隠者皆妄隠也故曰富與貴是人之所欲也不以其道得之不處也貧與賤是人之所惡也不以其道得之不去也君子之於人也審已之所以去就求不失其正爲不難處人之所以用舎於已使不失其義爲甚難苟能審已又能處人故不以人之將舎已者就於人不以將用已者去於人就其所舎𨿽得之君子曰曾不若黔敖之餓夫也去其所用𨿽得之君子曰是視天下而路也古之人其難於用舎去就之分常如此今之人奚獨不然非慕富貴美膏粱恱文繡快使令便嬖樂志澤加於天下好聲名白於日月之甚也非惡貧賤厭藜藿褫藍縷憫勞苦嗟窮拂恥湮沒之愈也非周公孔子管晏夷齊之道亡也是何也時然也古之所以就於世者道徳成於國人則鄕大夫鄕先生禮而賔之矣辧說合於卿大夫則公執禮而見之矣志防聞於國則國君束帛而求之矣非若今以言語之度量揭於有司羣羣而來合則得之不合則棄之如此之薄也古之所去於世者去於魯則之衛去於衛則之齊之晉之宋之秦或之於四夷非若今不合於有司則爲匹夫矣或窮且死而已矣不合於朝廷則爲黜臣或錮且卒而已矣是以今之君子常不及古人有磊落去就出入之節而上之人無恐恐失一士之悔𨿽然謂古之所以用舎人之道未能遽復之可也謂古之所以用舎之道不足復不可也謂今之所以去就人之道𨿽失士而不可出於中國可也謂今之所以去就人之道無失士在中國不可也苟有人焉好古之道持古之所以用舎去就之義而不出乎天下其將以古之道與古所以用舎去就之義望於吾君吾相而已乎將不以古之道與古之所以用舎去就之義望於吾君吾相而已乎孟軻曰我非堯舜之道不敢陳於王前夫豈不美仁義之道哉其心曰是惡足與言仁義也故齊人無如我敬王也今其來也如不以古之道與古之用舎去就之義望吾相不恭莫大焉古者旌以招士皮冠以招虞人虞人野之鄙人也不得其招則不往況國士耶今之天子以招天下之士者有若六博之道耳或偶以勝或奇以不勝不勝者不得怨勝者曰幸不幸偶然也所謂六科以防天下之士者則又甚矣乃若射寠數之術也然六題者必命羣籍隠奧嵬之言而加之參互離絕以求爲難知之勢幸則知之爲中選不幸則不知不知爲不中選然而天下之士負經世王佐之略如漢之董仲舒有直言敢諫之心如唐之劉蕡褎然出於是科者不可謂得其招而來也謂今之天下應選之士𨿽有古人之道而無古人之節故不得其招而往亦不可也蓋以朝廷承平熈洽巷歌裏誦文章聲眀際天接地斂材日繁得士亦眾臣工如棫朴之富巖谷無考槃之樂士之生是時也名不齒於當路則不免爲鄕人養不及於祿食則卒困於畎畆求而不得者有之未有不求而自得之故皇皇汲汲而來也古之任士也任其所長不任其所短是以材有餘治道日不足今之於士也求其所不知而問之知就其所不能而責之能𨿽得之蓋亦不贍矣故比嵗詔舉所得不過一人甚者天下無一足以充其選非士亡也任其所短而不任其所長而然也以若所舉爲吾君吾相者不可爲之動心而已乎古之於士也不惟舉而用之其所以禮之遇之固有道也有若周公焉爲文王之子爲武王之弟爲成王之叔父其於天下不賤矣然而布衣之士所執贄而師見者十人還贄而見十二人窮巷白屋所見者四十九人進善者百人教者千人朝者萬人是古人之於士者亦多術也或爵之或祿之或尊之長之或教養之非若今挾甚重之資持不可合之勢與者窮日力大榮之否則悻悻而拒之訑訑如也近世之名制舉者亦可考矣有若唐武徳之舉不有常制皆標其目而搜揚之文策髙授以美官其次不過得一出身耳豈若今揭殊中之選名非常之舉得之則不旋踵取富貴否則棄而去之碌碌如也某嘗逺觀周公相成王之世及唐武徳之時禮修樂備刑淸訟簡家富人足頌聲休烈煥乎甚盛畢召虞虢眾聖相與輔佐其次房杜魏李眾賢相與謀理然且進善之意如此之勤取人之法如此之當以彼較今不爲無事是宜吾君吾相方孳孳於天下之士大約古之制少釐今之爲求必得士而後已也閣下道徳功業不獨於今一人於數百年中特一人耳豈止能致吾君武徳之君而已自比於周公不爲過也某不肖無古今術學徒慕古人之莭義竊幸閣下講道致治之期畱神收士之日不自虞度起於海濵求致身於閣下爵祿長養之中前此者故持所撰治說五十篇委置門下如防閣下察其言信其所存其爲永合於世之道粗曰不苟矣然而復陳區區如是者今防朝廷收采俾從事於有司有司必將發難知之題舉一人二人之目幸而得之未可知也不幸記誦之不及科指之不眀遂爲碌碌者俛首而去則終年不能望閣下之門墻而無路盡其愚忠矣故盡布之永無愧於古人

上呂參政書

某惶恐頓首再拜有聞於參政閣下某伏以二帝三王之君臣其去世已逺非有流風遺澤可至於今然而人莫不以爲聖且賢蓋有仁義禮樂賞罰號令之迹方防存焉耳孔子顏回子思孟軻生爲匹夫未嘗得百里之民而君長之髙談而死然而後世之人懷其風烈猶曰二帝三王之君臣不若也是𨿽無仁義禮樂賞罰號令之迹而有治世康天下之心爲後世所信故也蓋道在於迹𨿽並天地而髙厚有所極其藏於心淵淵浩浩而莫知其疆此所以後世論仲尼賢於堯舜逺矣伏惟閣下學孔子顏回子思孟軻之道而履二帝三王臣佐之貴聲名事業爲四海望可謂盛矣至於仁義禮樂賞罰號令之迹其著於已久其澤加於民固已逺而天下士大夫相與言曰夫子所以治世康天下之心固未之見也指前日之迹且善則曰可以知夫子之心以是嘆天下之士所望而待者豈淺也哉某棄而窮且久矣然徘徊徬徨愛其餘生猶庶乎見閣下盡心迹之化與昆虫艸木沐浴之惟公察焉不宣某再拜

欽定四庫全書

都官集卷十一

宋陳舜兪撰啟

賀文相公啟

某伏審樞宻太尉相公光奉制凾進司樞席髙賢當柄率土同懽恭惟太尉相公道燦三英材兼九徳風雲際防出乎聖人之時虹霓光輝爛然天下之望勲勞中外淸白邦家斷國論之安危多所取重裨化鈞之舒慘無有間言上方經武巖廊仰成宻勿眷惟付任美矣知臣帷幄前籌調五兵於不戰璣衡賦政均百度以參和某幸出門闌尢深鼓舞

賀富相公啟

某啟伏審相公登庸天下幸甚伏惟相公臯防之偶伊呂弗加挺生於韓實輔吾宋忠義一節凜如冰霜功名三朝光於竹帛固已身屬天下之大事又常力行眾人所不能作萬世之金城爲九廟之磐石天付大任士無間言方且厭百度之圮隳咸一徳而修舉治條講三代之盛天聲憺八荒之區嘉謨有爲而前之所居者未久休徳旁施而下之所防者未終玆還元臺實就鴻烈眾賢以彚竭蹷而同歸羣生在鈞鼓舞之如昨某根荄至賤生育有初際防於斯歡幸無極流落窮逺瞻望勤勞下情不任防切惶懼之至謹奉啟事陳賀伏惟鈞慈俯賜鑑念謹啟

賀張參政啟

某啟伏審參政侍郎光奉制書榮參國政洪鈞之下起舞皆同伏惟參政侍郎金玉淸規蓍令智一言寤主斷大論以持危四海想風起懦夫而增气勲績交輔於中外謙恭多助於天人爰自表正樞庭坐參基命籌帷多勝𨿽柄托之不虛臺鼎未調在輿言之未厭果玆易地聖矣知臣百度參和羣生防福舟航濟物奮庸已副於巖廊竹帛圖勲正席竚光於公衮

賀參政給事啟

某近覩邸報伏審光膺帝命入贊公臺凢屬陶鎔不任忭慰恭以參政給事才推王佐望重國華蓄諒直之嘉猷富經綸之茂業夙蘊大臣之量自膺明主之知入贊機衡正朝廷之大事出居牧伯宣屛翰之元勲薦更中外之司允著丞疑之望僉諧伏屬上意所知果由三接之恩再副貳公之化仰以正人君之闕下以裨輔國之宜謨社稷之永圖恢廟堂之奇算經邦論道資啟沃於天心偃革爲軒贊成平於帝業卽正保衡之任以昭垂拱之風庸副具瞻永宣一徳

賀樞宻太尉啟

某近覩邸報伏審樞宻太尉光奉制書自登左府伏增懽慶竊以亞承弼之位參帷幄之司宻勿王猷正天下之機事統和師律制閫外之權謀必資俊傑之才用副股肱之任恭以樞宻太尉气含元一徳稟中和明社稷之逺圖蘊廟堂之良具夙遘千齡之旦仰膺萬乘之知出鎭鉅藩入貳樞政上心隆於倚注百辟仰於儀型式允僉諧爰正近宻矧以兵車方偃戎醜悉平以成文武之大功式賴蕭張之奇防茂邦家之福祉慶天地之成平丕冒鴻圖永淸四海卽兼輔相式副民瞻

賀樞宻侍郎啟

某啟伏審某官榮膺綈誥入輔樞庭勲業所鐘華夷同慶恭惟某官秀含辰緯學粹師閎身爲儒宗早提衡於鴻筆自結明主徐步武於靑雲素風常激於士倫大誼交禆於國論玉堂制作雅追二典之淳金鼎調和久著羣生之望聊分宥宻以究經綸黜陟有聲可陋魏相之在漢將明賦政未推山甫之興周卽正師瞻以如輿議某素叨長育竊慶亨嘉惟是歡悰實殊彛等更祈上符眷托順講聖經謹奉啟起居陳賀伏惟防慈俯賜覧念

賀歐陽樞宻啟

某啟伏審樞宻侍郎先生拜命禁垣開榮樞府朝廷有道聖主知臣不以賢愚皆同鼓舞恭惟樞宻侍郎先生勲業居髙於天下文章度越於古人帝書百篇鴻筆追風於二典師墻九仭諸生就列於四科表則邦家勤勞內外當世獨出羣公無前所不厭乎輿言以未付之大任是用延登宥宻之地歷試將明之才帷幄英謀近可以紀綱一世廟堂勝算大可以臣妾百蠻將見眞儒之所施以慶蒼生之防福

賀陳樞宻啟

某啟伏審樞宻諫議被恩宸綍進秩樞庭凡在陶鎔不任慶忭伏惟某官大猷經逺碩徳鎭浮讜議嘉謀雅稽參於王體英聲茂績嘗度越於臣鄰簡在上心蔚爲時棟爰自報政三輔提綱百司終需大鈞始厭淸議果開宥宻之地以賦將明之才

賀龎樞宻啟

某伏審光被制函入贊機務凡在鈞播舉集歡誠竊以朝廷宥宻之司宣於明命帷幄訏謨之地經理於大猷矧練核以攸難蓋倚毗之是重恭以樞宻稟徳淳至抱器閎深立朝惇宻靜之風鎭俗樹良明之化間以丑羌犯境鋭師畱屯將以儒臣總斯戎律眷求扞禦之略分沮桀黠之威且頗牧之材久輟從於中禁而伊呂之佐宜登進於明庭爰紀殊庸式霈徽典裁成百揆方入秉於國鈞仰正三階佇陞臨於鼎席某瞻望軒墉卑情無任欣忭激切之至

賀吳樞宻啟

恭以樞宻某官志抱忠槪業暢文經體方重以立朝審籌謀而居國掖垣淸切早敷述於訓辭內相尊嚴亦參決於庻政益厚聖宸之眷入登樞近之榮百度咸熈式分於邦輔萬方是式佇正於巖瞻

答同年交代啟

某解褐榮途嘗竊同年之幸下車庇邑欽聞旣久之思方仰奉於成規乃逺貽於休問伏審頒條甚暇養浩彌衝大慰傾風何勝永好伏惟某官道謀王體政實吏師出守中和茂宣儒者之素入朝功狀妙膺天子之知豈玆一麾可掩大用行聞節召愼防春旗

上唐州知郡髙大卿啟【時宰南陽】

某伏念筮仕入朝早想聞於龍阪字人爲邑幸宻邇於侯藩屢窺鄰燭之光彌著髙山之仰屬簡書之多畏奉竿牘以後時旣愆事大之儀尢積藏中之愧恭惟某官直方種徳渾厚深仁簮組有輝赫赫本朝之望旌麾所至優優循良之師眷乃名城昔安善化千里變樂耕之野九重分共治之憂璽書賜金巳講漢廷之故事緇衣入覲逺追衛武之英風畏暑方隆珍調宜備

賀運使啟

某伏審運使駕部光膺睿選出攬使權凡屬提封同歡聽命恭惟某官挺生慶緒練識彛倫素風不墜於家聲大誼必斷於經術逢辰早達所至皆賢天府浩穰申畫方喧於倚辦外防刺舉觀風無切於澄淸乃眷才猷特分憂寄百城坐照豈湏攬轡之多三接寵酬竚對追鋒之召

謝攺官答賀書啟

某叨被朝恩序遷官著退惟僥冒交積兢營斯蓋某官盛徳兼容餘光逺照致玆冗散亦被寵升敢冀勞謙重貽慶牘慙荷之素敷述奚殫

謝秀才投防見訪啟

某啟伏防秀才卽先軰枉珍駕以及門貺雄文而滿帙承顏愧受足認推先拭目鋪觀有開固陋恭惟秀才卽先軰枌楡擢秀蘭芷翹芳涵肆羣言必見聖賢之蘊根柢眾羙率歸仁義之純發爲文辭粹得體要足以擅一時之羙價於玆掩多士以先登辱朝廷遴柬以降書乃郡國奉行而論秀需亨有素晉取其時麟角呈祥顧珍羣而莫掩鵬圖得志信逺到以難量如某樗質匪材茅心自塞荷風猷之特厚示禮等而不遺錦繡甚華被墻非稱莖韶間發忘味可知測畔岸以未能但珍藏而永好過此以往未知所裁

回舉人謝解啟

某啟伏承秀才卽先軰出應新書榮居茂選以某繆嘗奉檄來預程文覯雅俗之盛儀副長牋而枉謝猶之蘊玉旣幸榮觀復此摛華何勝被服禮意交至感愧相並竚聽茅徵終符柏悅

與錢塘知縣殿丞啟

某𨿽乖際防久仰風徽恭惟制錦之餘克固練神之福伏惟某官鐘英慶緒擢秀淸時結綬黃畿綽有甚髙之望投刃餘地浸喧所至之聲惟此吳疆猶淹晉用伊朝嚴召不次褒升順履淸和倍祈頤養

謝越州知府大卿啟

某瞻仰髙山積有歲月參差末路不遇門闌欲通尺簡之儀愧無丈席之雅而昨瘝官於邑播謫而歸命彼載之防惠厚甚感慙並具向往增勞恭惟樂偃息於名城邃和倪於神宇伏惟知府大卿髙議出乎今古懿行著於家邦多聞博識世以爲師淸談雅言聞者成誦謀議屢裨於國論中和常至於吏循幸玆奧州徯我舊徳謳謡眾口惟憂畱借之難巖穴公言又恨咨詢之晚蕞然蹇往藐矣遐徵未知與進之年但有無疆之頌

賀南康知軍郎中啟

某伏審知軍郎中榮膺宸檢來領軍麾獲與下風咸增忭慰伏惟知軍郎中奎文照爛淵度汪涵韋相一經早欽世學漢臣萬石逺紹家聲暫分簡在之才屑治湖濱之壘更冀上符眷托倍防珍羞

欽定四庫全書

都官集卷十二

宋陳舜兪撰詩

遇便風

舳艫溯隋堤積潦涵楚甸大帆掛長檣薰飊借良便气張中軍旗勢疾彊弩箭浪頭噴飛雪波心落流電或如春雷振又若疾雨濺天空文鷁歸珠媚淵龍戰久來去意切幸此行色變舟子嘯引項挽夫喜盈靣揭篙無施勞躍馬莫我先行吁思景附坐指交勇羨日陰未頃刻道裏歷防縣津亭倐渡淮官堠俄入汴盛夏艸木齊逺水蘋藻徧晚景稍可愛少瞬不再見我非欲速者疾目憎轉衣袂聊虛涼心焉獨安宴向夕風少休遲畱樂幽睠

失題

昔見淮水淸今見淮水渾問之何因爾淮吏謂予言此淮出桐柏彼汴來昆侖年年相合流東望滄溟奔汴入淮而淸有若淮水尊風休一色靜古鑑磨無痕今年淮水小僅能庇黿黃河從春來桃花注龍門滔滔朝宗勢巨浪日夕煩小淸納大濁勢不得自存崩騰一波走磅礡泥沙噴我聞吏之言冥黙竊自論君子潔履操小人爲詐謾姦豪爍危行烈火燎於原嘩言污正論靑蠅止於樊中人可移性鮮克終始惇夙夜念淮水淸心大吾源

中秋翫月宴友

秋气淸且勁夜色澄無嘩月當澄淸間百倍常光華金盤掛滉瀁水鑑磨痕瑕未離碧海久漸到黃道斜常娥瓊肌滑羞死吳宮娃蟾蜍銀窟寒不穴死水蟇依稀聞兔搗髣像見桂花豈止數千里已照萬人家都人尢侈盛時莭惜芳佳樓臺延皓魄簾幕去周遮交錯宴子女嘈雜鳴簫笳淸影落酒盞爽气侵巾紗當明復置燭擲果如散沙而我旅其間甚貧亦可嗟遂召朋友云可飲文字耶客來俄滿堂風稜森鏌鎁主人出對客衰病植蒹葭所共天上景能如富者奢污樽薦醅蟻獠羞錯魚蝦釋焉防與帶果止柰與髙言抗崢嶸衝靈坦凹窊情親弗委曲論極成紛挐寒稜入吟骨歡意自天涯不因斗柄轉豈信漏刻賖無端雞三號漸引皷五撾良防誠惜已同心又何加殘輝促坐席曉意生微霞眀發作此詩遺我異時誇

種梅

始我窺山中早與梅花期低回遂四十種樹計已遲樵夫致逺枿園官送新枝故土謹包裹深根屢培滋連宵霢霂雨迨此初陽時繞徑一百樹撫視如嬰兒古來橫斜影老去乃崛奇嗟爾生也晚笑我行且衰世人非金石或作千年資轉眼共零落較此不更癡有情且寓賞勿著喜與悲靑赤粲防白一笑唱吾詩百年霜雪過好者知爲誰

公署井詩

老屋廕大井置綆百尺修疏鑿不知年人其古諸侯源從卞山來涓涓無時休旱地千里赤淵泉獨淸浮六月如熖火寒冽冰雪侔萬家濱雙溪卓此名一州累累挈瓶人踵門日見投賓至遽欲起命酌輙復畱豈不敵醍醐渴疾飲以瘳庠序闕講問闇淺誰予求自反對井徳飲水良可羞

桃花塢

路轉靑山曲地暖畱靑春昔聞千樹桃香艶紅氤氳遊子想神仙花下啼鳥馴於今空蔓艸況復種桃人惟應塢中月淸光無故新

餞張郎中

莫愛卞山色莫羨苕水淸山髙天早寒水深潛浪生維此賢丈人宇韻和且平冷淸窅無威妍辭吐春英眾人翫其華君子挹中情愷悌神所勞假樂眉壽幷安車省家園華艾立児甥邦君示尊禮宴衎旣丰盈言還湖上居載酒餞東城賓醉可復訴貴老事非輕

送詩僧惠師

蕭然林下人病骨霜松槁若爲詩家流力壓古人倒琢句如琢玉得之若得寶有時到極摯直可補元造平生樂此樂白頭不知老數年吳楚遊詠徧泉石好卻懷中山隠鄕思滿春艸橐中何以歸篇篇有畱槁

采芑詩

采采原上芑盈襜不知多惜共藜藿稱命與羮糝和值此行役間遺余雜蓁莪京洛誇肥甘掇擷繄誰何休官業巳定不待此首皤年年春物繁期爾山之阿

野燒

急燒山上艸莫顧山下木燒艸得地美欲種來歲粟乘風縱巨燎烈烈徧嵓谷旣不問玉石何暇愛麛鹿寄謝種粟翁乘時擇嘉谷無俾糧莠俱還見故艸綠棟材已灰燼著意規飽腹

亷溪

豈無城中居髙墻圍大屋愛此原野間山靜溪水緑人家買良田嵗取十千谷我耕山下土所獲亦以足藜羮佐淵魚晨炊買樵木客來好風日濁酒醉籬菊主人去微官歸意常欲速畫圖隨行李林囿日在目公卿爲之賦佳句滿瑤軸年來請便郡旦暮戒僮僕乘霜歸荒徑趂雨添新斸應恨公未歸公貧猶待祿

寄揚州知府錢舍人

歲月倐巳逝流光浩無涯新陽達厚地艸木漸萌芽禽鳥知時節聲哢日夕嘉人生獨何爲不與物同華齒髮但揺落惟有老大加緬懷西垣客事業紛天葩三年辭帝右士夫嘆聱牙道大益不容眇小固何嗟聞有難老藥沆瀣和丹砂但願壽百嵗未能定龍蛇

靈祐觀

緬彼幽虛天曾是眾仙囿宮祠宅來儀紺瓦覆蒼甃扉祕環佩幾席被文繡傳聞祀禱神祠宮燦如晝樵蘇避山村艸木長疏秀祥符聖天子慕道比軒後縣官典修完錫名掲靈祐星璫捧金龍沈以玉簡副邇來三十年寂寞事非舊黃冠守蕭堂香火雜薪槱神州祠太乙司農治華構休祥祚邦國巖穴甘僻陋遊人獨何求丰碑讀古籀

保聖院

門深鎖蒼苔地靈育嘉樹寂然煙雲宅不接市朝路苟能灰心居卽是古樂處

贈孔經甫賢良兼簡許少張狀元

晚泊姑孰浦忽逢瀟湘人口稱丹丘客靣帶湘江云此客骨不凡九天之麒麟新上紫煙頂以頭觸天門赤龍怒當路天矯驚百神麒麟顧何力牙爪勇踞蹲旣欲掎其角又或批其鱗此身甘萬死韲粉不逡巡帝曰汝無罪濯濯良不羣輟吾黃金鋪縱之赤城塵收頭縮下土別待風雷春龍怒逐之去四海波濤翻顧我天一涯遺下顏色溫昔爲遊天夢嘗受一日恩老來因對客念往驚心魂寄謝剡溪子入朝可無言

寄防州東禪惠長老

山僧未識靣逺想何瀟灑客從贑上來肯可必儒雅學詩擬柴桑陳編長在把防捜得佳句沖淡相上下由來淵源逺知解妙空假史君固好善公餘枉車馬談間淸吟至樂匪尊斚借問嵗早晚重修逺公社

次韻酬郟郎中

直道焉不黜士生常苦貧此語聞則舊今見賢文人三十取科第初走州縣塵淸不受一毫義或重萬鈞四十𨿽宦達五十巳邅屯有如車脫輻挽之又埋輪南棲窮山中茅屋無比鄰瘦田兩三稜過半生荊榛年丰苦不飽況復水旱頻予常訪其居防合歡無垠念此太幽獨欲去彌傷神勸君胡不歸淸霅多交親旋聞理艅艎送之彭蠡濱今來復相過三見汀洲春𨿽云故鄕樂還似枯池鱗僧坊避風雨所賴太守仁隨衣度伏臘計俸紓晡晨無妻眠抱影失子淚沾巾穹蒼杳難知善人獨不振公懷自曠達陶然樂天均作詩擬淵明委形任屈伸所喜樽有酒且樂圃有筠我思得髙義列鼎鋪重茵館之華堂上嵗與禾百囷使無寒饑顧便可謝簮紳世俗念已薄此邦非等倫

東臺【有序】

太博劉公嘗自賦所居之東臺詩云玆臺乃主人吾身同過客可謂達生之至言也客有托爲臺答公頗稱公道徳然未盡其所以相爲賓主之意於是爲賦詩一篇

築臺俯園木亦旣覆華宇主翁達生者作詩牓門戶謂臺乃主人吾身同逆旅臺還謂公言無易浪稱與天地猶大塊況此一抔土我昔未爲髙蟻垤動欲雨翁欲事畚築金錘莫論堵軒陛因冠帶松筠漸儔侶萬物固何常今日乃前古髙岸化深谷白波起桑圃短長𨿽有間相去能幾許翁閒賓客至只此薦芳醑翁仁妻孥樂且以饌肥羜髙明照圖史啟塞順寒暑鄙夫不能此蟋蟀賦其除臺公黙相忘勿復問賓主

贈劉道原

三年江湖上得友惟道原少小負英特誦書日萬言長好史氏學執筆以專門廢興數千載抵掌洪河翻潔身比夷齊見義勇育賁惟不善解惡佛如仇寃我𨿽異於此知有學行尊就之同霧露貴之如瑤琨共爲廬山遊移宿窮林園水石最好處盡日流淸尊所願聞髙談美若嘗熊蹯夫子之故人公臺旣調元聞初學問時幽蘭並芳蓀及今議論乖良弓對驚猿云泥成睽離治亂空自論古來用才者如梓匠輪轅短長無棄遺同異非讐恩何不付國史置子西掖垣我語𨿽鄙賤幾欲叫天閽【此一篇今於江州圖經內編入】

湖州李使君聞予遊寄書云爲我一謝淸絕

道微本一致喧靜偶殊轍眷言朝廷士何必山水悅李侯稟靈气家園鄰大別廬峯五千仭曾上捫日月一隨靑雲友久仕金馬闕玆爲東南守雙溪對寒潔因將洞庭客寄使謝淸絕想君惜不往搔首厭符節澤民固重事逸興聊可輟巳告林屋天金庭錫期耋

初入太湖

東南有具區三萬六千頃百川之雄偉咸池借溟涬玉堂在其下莫知日月永鴟夷昔不返肯顧市朝請素懷邈已勞孤泛此方逞刺沙出林荒度淺動蘋荇漸盡行漸逺灣轉勢彌迥疑非地可載直與天作境靑空四垂幕亂山不能屛渺茫白鳥行浩漾好雲影邏呼十槳急罛橫九防並【一船橫立九防乘風网魚罛】霽中波有光風後浪猶猛澎湃聞乍愜拋磕內還省我量覺蹄涔此身實萍梗淵神栗寒肌浸气飄素領觀瀾念往術濯纓悼前眚未能追髙謝且以卒流景吟非誇獨淸濟乃仗中靜寄謝洞庭君終來老魚艇

霅溪

吳王城下溪防鑿自開辟潭潭無涯岸但見浸垂碧气增宇宙寛勢吞江湖窄樓防照淸影汀洲多嘉植紅鱗生霞朝金鑑沈月夕恍如神仙國逺與塵土隔怪說稔傳聞眞源探圖籍天目據西南兩地防峻極其傍數百壑奔走爲附益及玆淵渟處深不可計尺稻粱活萬家世無原田瘠魚鰕孕千名日是网罟獲陰陰風雨夜多爲蛟龍宅少遊溪上學長作幕下客觀瀾撫前志平世恥吟澤度量方潢污臨流重慚惜

林屋洞

洞天三十六第九曰林屋神仙固難名瓌怪存記錄曠歲懷尋賞玆辰幸臨矚馳神在眞遊豈復惴深谷解韈納芒履燃松命光燭初行巳傴僂漸入但匍匐顧瞻避衝磕濘淖沒手足如此百餘步始可立寓目或垂若鐘簴或植若旌纛有如案而平有類幾而曲鐫刻非人工晶瑩粲黃玉遙知竅穴外定有金庭籙凡肌不可往叩擊安敢黷鸞鳯無消息但見白蝙蝠卻還望微明旣出猶喘促沾衣憐石髓孰悔泥塗辱庻幾達微慕養生相吾福

毛公壇

古壇疊亂石艸木何參差黃衣宇其傍陳迹刋丰碑曰初劉眞人齒髮不可訾但見紺緑毛被體鬖鬖垂云輧一日去空山畱庭壝弟子散巖谷荊榛蔽荒基晚有周息元探訪親斬披白鹿忽跪前靈符見葳蕤地勝人旣偶凝嚴起寶祠束帛下幽聘良馬維素絲前朝揖髙風有美皮陸詩迨今三百年事去物亦隳喬松委樵蘇野蔓號狐貍惟有鏈丹井甘冽無等夷一酌匪消渴欽慕尙神禧

松梢詩

朽屋延暗暝鑿明快吾魄西墉偶面勢開牖遂生白玆焉玩圖史亦以置牀簀豈能來淸風猶苦對殘赫炎天適暵旱永暮坐燔炙賓客何可處兒女哀不獲咨諏或獻計蓋覆乃其策架木湊檐瓦鋪竹施葦席聊且紓暴酷未足爲佳適北山多喬松倚天不知尺綢繆星日暗轇轕鬼神宅棟梁尙匪材枝葉固何益敢告持利斧斬伐遵指畫束縛如見遺無使曲傅直此身得余庇陰徳佩無斁

楓橋詩

二十送上鄕老書白髮堂上懽愉愉岐亭酒罷不忍別二百餘里來姑蘇楓橋古岸冬十月霜風切骨艸木枯拜起欲去更付囑擕手然雙淚珠明年偶中崇政第赤城山下欣迎扶穹蒼不與奪榮養星霜未周罹明誅顏色不見巳三嵗肝血泣盡畱形軀隱淪無業養慈老骩骳又作卑官圖還道楓橋舊別地依依風物春陽敷人煙山色一如昨齒髮獨攺親則無萬杵入心交落涕水邊且欲畱行艫平生一天已無戴縱得寸祿何爲娛時乎窮達又未決行矣願報生前劬

貧女曲

貧女四十無人問不傳鉛華水梳鬢非闗顏色不如人不肯出門羞失身零落牀頭舊機杼池水漚麻還織布布成不賣市中兒金刀翦雪自裁衣

太湖一首和姚子張

太湖可漁山可樵漁樵隱者非一朝醉拍溟渤摩穹霄歌詠周孔追松喬故磯人歸今寂寥秋空浪穩蘭爲橈何爲不去走市朝況無一策陳虞堯嗟哉生事垂簞瓢母齒豁豁羣兒齠啼寒悲饑如防鴞古人以此嘗折腰敢不歡喜祿下僚滄浪有景眞不遼西風起時心揺揺異日掉臂君可招

三峽橋

銀河源源天上流新秋織女望牽牛洪波欲渡渡不得以鵲爲橋誠拙謀胡不見廬山三峽水此源亦接明河底擘崖裂嶂何其雄崩雷泄云勢披靡飛鳥難過虎豹愁四時白雪吹不收燭龍此地無行迹六月逰子披貂裘誰將巨斧鑿大石突兀長橋跨蒼壁行車走馬安如山下視龍門任淙激寄言牛女勿相疑地下神工猶更奇喚取河邊作橋棟一年不必一佳期

騎牛歌

舜兪謫官廬山之下常陪大博劉公乘黃犢往來山中因作歌以記之【案此下三詩永樂大典編入三劉文集原注云舜兪熈寧五年爲山陰令以不行靑苗自劾謫監南康酒稅又載南康舊志云舜兪與凝之乘黃犢嘗以六十日盡南北山水之勝有廬山記五卷李伯時畵爲圖】

我騎牛君莫笑人間萬事從吾好千金市骨駿馬來乘肥大躍湏年少蒲爲韉艸爲轡瀑布山前松徑裏看山聽水要行遲駐防緩驅塵不起布袍葛帶烏接防山家裝束不時宜匏樽注酒就背飲縹囊貯書當角垂吟或狂醉欲倒同醉同吟白雲老此老不可天下人一住廬山三十春聲如鐘目如電七十神光射人靣上牛下牛不要扶合與山中作畫圖汴州馬上竟如何春泥沒腹雨濺帽夜半歸來人已痡天眞防盡百憂集衣食毛髮歸妻孥爭如來騎牛水光山色同悠悠

和部使者騎牛歌

君平山前白雲老五十休官何大早咄哉官卑莫行道鸞鳯豈肯爭粱稻愛山愛水去無時漸老更買黃牛騎長髯老奴挈榼隨白紵皎皎山人衣因憐湖邊有逐客也解忘形樂泉石不使執轡從翁逰翁自出錢爲買牛山中酒美數醑我醉裏詩成要我和市兒指防應不識底不輕裘走快馬毛夫子眞國士出問風謡宣直指瀟灑本是神仙人功名彊爲蒼生起聞說騎牛不詆訶手擘紅箋爲作歌英辭百卉鋪錦繡雄辯三峽傾銀河我牛入山路漸熟好歌吟聲易成曲明年恩亦當放還直入深云無管束欠卻劉家買牛黃金錢又得毛公騎牛碧玉篇

和劉道原騎牛歌

陳子無能久棄廢騎牛入山學遁世劉子有道憂天下欲取相印乘駟馬二子相逢湖水頭進退兩忘俱未酬長歌對市人聞者應揶揄君不見蔡澤不相終躍馬戚未遇先飯牛腰懸六黃印廩食萬戶侯人生顧何常古來海水生柔桑少華一峯巳爲谷白日西出明朝陽男兒蓋棺事乃了目睫榮悴空悲涼水之曲山之傍歲窮且飲酒富貴無相忘

附錄劉渙騎牛歌後序吳順義中史虛白先生北海避地於星子常乘牛往來山水間今民間尙存史先生騎牛圖余退居廬山出入逰覽往往徒步者蓋患其以人爲輿𨿽慕先生所爲而猶未暇嘉禾陳令舉嘉祐間中賢良科逡巡十餘年方涖邑事復以詆靑苗利病忤執政名重天下謫東市徵欣然就局余山林獨往得以親偩何樂如之時同泉石之趣因豢雙犢以遂其志而又得詠歌之美敢礱石以永其傳嵗癸丑熈寜六年正月五日江西劉渙敍於篇末

送南康劉道純秀才起應新詔

太平天子厭獘舊盡解綱條重結紐一朝進士各名經五百年來病聲偶弟子增員嵓穴空博士獻書車馬走鴻薄靑防昔在籠魚憶滄浪今脫笱乘時得志君其人平生好學气撞斗詆訶毛鄭爲低眉辯說儀秦不容口本需束帛賁圭衡勉應新書辭畎畆時髦往往出江南解褐湏期居帝右藏珍韜櫝元待價搦矢撫湏應手勿學迂疏魯兩生是古非今空白首

贈通慧大師淨務

鄱陽江頭逢道人昔我先子遊從親口誦先子詩別來三十春我悲不忍聽然淚沾巾道人見我少小日嗟我老大空埃塵我謂道人言姑願有所陳公孫希世董生逐子貢結駟原憲貧伯夷采薇避周粟許由洗耳爲堯民道𨿽有用捨天實爲屈伸子誠空門士胡爲甘隱淪邇爾防士到屠販圈牢往往生麒麟延英賜對不膜拜下視羅什來姚秦方袍騎馬使絕域賀蘭山前無縉紳如子固不羈何不自化靑雲身今我迂疏不知返悠悠如海空迷津無錢買山廬峯下行欲東來長水濱子如厭世欲巳矣來寄瓶錫爲吾鄰

贈湖州使君李公擇

李侯車騎匆匆出前騶不鳴隨者急不遊臺沼不尋山獨向城隅小蓬蓽城隅蓬蓽謂誰家太學先生賢巳卒老妻猶在八十餘侯來爲問夫人疾當時弟子猶五六連袂追隨眘倉卒手調湯藥進盂盤勞問有無極纎悉巷人來觀相嘆喜門外墻頭聞喞喞我思康定慶曆間天下文章極蕭瑟讀書不復問義理破碎麼麼入聲律先生始出治庠序輔養學者尊經術自玆道義及生民晚見纁黃起遺逸先生今來骨爲土名儒大義非前日朝登龍阪暮髙官舊學前功付幽黜往往昔遊苕霅人詆諱不敢對以實李侯自是江南士不預吾徒舊堂室尊徳樂道乃精誠念老嗟貧固其秩魏文伏軾過西河鄭公名鄕論髙宻古來如君顧無幾於今走利尢非匹人言侯政如此多試聽風謡百之一

雙溪行【有序】

熈寧七年九月予逰吳興遇致政張郎中子野日有文酒之樂時學士李公擇爲使君幕客陳殿丞正臣皆予故人一日正臣語予云昨日張子野過我吾家有侍婢何氏故範恪太尉之家妓也窺子野於牖識子野嘗陪範宴防因感舊泣數行下予聞之惻然交語公擇公擇益爲之淒愴卽乃載酒選客陪子野訪之酒行正臣不肯出何氏侑諸客飲獨使在屛障中歌及作笛與胡琴數弄而罷其聲調無不淸妙惟子野以舊恩得附屛障間問範之廢興及所由來子野曰此範當年最所愛者於是諸客人人憐之又嘉其藝之精而恨其不得見也予因作雙溪行雙溪吳興之水苕霅云也

星郎休官兩鬢白慣作五侯堂上客【原本缺第三句】半入人家鎖深宅偶來花幕雙溪頭聞有侍兒舊相識五馬情多載酒過主人猶湏屛障隔黃昏移燭背重簾初度淸歌響疎拍宛轉別是京洛聲中有離愁千萬尺曲中復作孤吹笛玉龍一吟羣籟寂金罍不酌四座聽澹月朦朧掛空碧更將余意寫琵琶手抹鳯槽鳴歷歷梁州欲徹麼弦斷應恐外人知怨抑主人不許傅靑翼獨聽星郎語近壁小聲嗚咽話當年公子樽前最憐惜朱門出後身轉輕往事消沈無處覓星郎自有流落恨回向玳筵雙淚滴勸君收淚聽我歌聚散有命可柰何君不見隴頭水入海不知幾千里又不見風中花吹向千家復萬家人生莫作等閒別事去老大空咨嗟

示諸弟

吾家崛起蓬蒿間先君爲學良苦艱典衣買書教我讀平生貧窶不此慳嵗晚才霑寸祿養天禍無何頽泰山況時汝輩各少小不及見汝學燕閒逮今孤露歷嵗月漸覺長大成疎頑詩書堆積有素業文章體要亦易攀固須仁義力造詣愼擇朋友少往還偏親堂上待甘防況巳齒齓雙鬢斑更可踟躕忽榮養不如烏鳥鳴闗闗官家公道祿寒畯勉旃進取歡慈顏

淮陰阻風讒風伯

滔滔淮水溢楚之疆原田其瀦城郭爲防浸以廣兮不可涉浩乎險兮不可航粵有行者欲溯其央編莞爲防植木爲檣幸飄風以憑乘遂吾歸而徜徉爾風謂何不自西北阻我攸往維伯是職悠悠水濱奚獨予畱有百其役若千其艘粟麥兮中都之餉饋布帛兮赤縣之衣裘府臣引領以僂指挽夫坐糧而寢餱伯復不知天子聖神以民爲憂聞此方國常墊橫流分筆舌於嚴署咨瘡痏於諸侯有淑使者仁丰義修體上所囑同辭合謀今此欲往防於道周倡和出話下民以休風之不遂非伯誰尢上帝可訴讒言孔庶將伯是怒不如風兮命之去

明日北風尢甚不可行再讒

我行楚濱洪波是涵飄風不惠停舳相銜我實有辭將伯是讒越明日作若怒弗咸大吹振蕩厥聲唬喊龍憑虎借播谷揺巖止莫能維行不可防誰令其然維伯所監我名有讒實意以禱終使不往寧弗之報泛泛行者有遊有漕防不衣食或俱幼老出其孔艱仁者攸好吹而順之毋忽予告

謝風伯

晨風飄兮弗疾弗暴我舟泛兮以安且蹈云誰之賜神伯予報莫阻乎淮如彼行奡莫逺乎泗曾不日到我讒不淑我辭靡好伯其憐汝其還壽考伯實神聖善人是悼鼓動萬物永輔有昊我歌我詩以薦行潦

題婁億墓

彼何人之門兮鴈行馬車老夫懷金兮童子紆朱其取萬鐘兮不差毫銖庖有粱肉兮腹無圖書天之生此兮何罪何辜句讀其話言兮節文其步趨抱筆而宵吟兮鋪楮而晝塗天子招其以仕兮鄕人勉呼眾肩相煦摩兮疾駕爭馳驅有司五上吾名兮禮部曾不一如退將羸其角兮進且跋其胡行年幾六十兮僅免爲白徒一秩不能勝兮朝彊而暮殂考妣其謂我何兮遑悼妻與孥髙者我難諏兮厚者行難語諸百恨寂黙兮秋艸之墟

欽定四庫全書

都官集卷十三

宋陳舜兪撰詩

宿靈源院

山家皆種橘古寺獨栽松林靜時棲鶴泉靈合有龍何年人捨宅今日我擕笻寓所畱僧話未眠聞打鐘

閱目堂僧橘

閱目堂前橘山僧手自移爲迎林下客旋拄路邊枝結實曾防蟻盈箱不禁兒他年應計得蠟屐過門時

落葉

風露入林阿紛紛柰落何滿庭添景野開戶覺明多未逐滄浪逺堪憐腐艸和無由遮醉眼歸思滿煙波

中夜

彊寢夜何永通宵夢不成曉燈寒有暈跳蚤靜聞聲宦拙宜身退家貧長道情自憐前計失半世慕虛名

客意五首

客意久不適攬衣臨暮舂煙長藏野闊云斷漏天空酒置千愁裏詩成一望中黃花無限好底事憶江東

二

行役意匆匆淹畱計巳窮夢歸無柰曉病覺不禁風憶橘園垂枳沈魚夜聽鴻悲秋成白髮賴未作衰翁

三

髙岸聳如陵秋光著處淸遙山照眼碧黃葉逐人行莫怪新煙火曾經古戰爭深林茅屋小气象亦豪英

四

水濁不見面安能照膽明還因送流梗所得計歸程日落西風急秋深積潦並淸江前約在賴未濯吾纓

五

況復淹旅泊情多秋亦悲寒云欲垂野疎葉不藏梨斷梗逐流水歸禽投好枝徘徊古原上應有夕陽知

阻風還泊舊浦

已作淹畱計行艫豈恨遲卻投前浦宿還似始來時寥泬鱸鄕逺飄零鶴髮悲猶欣有隠者度景覆殘碁【時有姜隠和附予舟】

題秋浦亭

牢落眞秋浦江山滯客舟身同鴈南去心似水東流鷗鳥荒煙裏漁人古渡頭只因山色好來上九華樓

彭澤縣

古來彭澤縣應有折腰人百里昔猶重先生豈不貧菊花還在否柳色爲誰新白髮南遷客淒涼問水濱

題東林寺

淨社淸談盡髙名野史傳空山畱舊寺老檜識當年殿古應藏壁僧閒學種蓮徘徊二林月猶照虎溪泉

以橘贈湖州李公擇

去著登山屐夢歸淸霅門親嘗霜後橘思侑府中樽爲問林間路曾過水畔村人言封境近往往被公恩

送可則上人還京師開講

善作空王子能探佛隴心浮雲無定住流水度光陰糲食開盂慣飛塵壊衲禁國城傳法後倚錫舊山林過下方祗園入上方看經院遇八十老僧

因過下方院更指上方登偃蓋杉松路包金橘柚層淸灣從古好孤榜復誰曾八十年前事淒涼欲問僧

次韻吳少卿致政自詠

掛冠歸故里尋壑具巾車蘭蕙庭階茂交遊世路疎一壺新漏箭【吳公自作漏箭】千姓舊囊書【吳公作千姓編以自遣】寄問從公客家金有幾余

奉酬長文舍人出城見示之句

春分臘雪未全消凜冽春寒气尙驕攝事初忻迎社燕尋芳因得過溪橋淸浮酒蟻醅初撥暖入鶯篁舌漸調興味愛君年尙少莫嫌齋禁【一作齋館】暫無憀

贈徐道士遊京師

有客人形善鑑觀過門聊肯駐徵鞍知予謾失江湖約笑我甘爲簿領官卜隱日邊龍闕近去程霜裏鶴衣寒京師車馬飛騰速別把金波洗眼看

將至嘉禾先寄諸兄弟

半年西走若飛蓬得祿無多計屢窮驥足寒孤甘伏皁鴈羣驚迸苦傷弓家貧不易新堂構天幸猶能遇歲丰且待歸來都講論一篙煙水趂霜風

送劉吏部得請三茅崇禧觀

老臣連上皁囊封去訪三茅駕鶴翁曾爲蒼生論敝事因從紫府得仙風收身物外光陰好回首人間寵辱空果滿丹成家法在應擕雞犬入雲中

和王介甫寄安丰知縣修芍陂

雩婁陂水舊風煙可喜斯民得繼傳萬頃稻粱追漢日五門防鑿似齊年【齊髙帝時桓崇祖嘗修】才髙欲獻營田防公暇還來泛酒船稱與淮南誇好事耕歌漁唱巳相連

和知郡王職方韻同前

邑陂增築更淵沈所喜詩筒賞嘆深楚國老臣千古意廬江賢守一家心【漢章建初中王景爲廬江太守嘗修是陂今太守與介甫皆其宗姓】淮邊野史添新事壠上春犁誦好音興利勸農眞政術可知爲吏得喉襟

南陽春日十首

城頭古木未知春官柳柔條日日新門巷旋開沽酒市郊原便有踏靑人風煙乍暖禽初好网罟猶多雉肯馴擬爲芳時對樽斚愧無心事樂天均

倦懷春晚脫徵驂官況喧卑昔未諳敲撲豈甘忘素業琴樽猶可助淸談燈耿耿書開卷衙鼔咚咚吏放參惟有登樓心不愜亂雲堆霧鎖東南

山川隨處有芳菲老大情懷與舊非巳恨鶯聲驚曉夢豈堪花气著人衣家蔬未省添新斸宰木應曾長舊圍終向畏塗無所得好風佳月不如歸

花前惆悵轉難平屈指光陰巳半生猶把此身嘗患難不知何日得功名未安去住千絲亂已去悲歡一夢驚擬入醉鄕銷此恨快風無故析春酲

壯懷摧折復何言齒髮今年老去年念逺片心飛鳥外感時雙淚落花前琴逢遏宻生難理詩擬離騷怨不傳家在五湖明月裏夢隨春水宿漁船

客宦逢春病眼開紫荊花下也徘徊謾勞人力書千卷聊寄天眞酒一杯明代本期無棄物孤臣何敢自論才且欣腐防同烏喙不怕丹山有鳯猜

簿書堆裏得天眞謾爲浮名役此身門柳偶同陶靖節君羮空羨潁封人沙鷗舊許爲吾侶巢鷰何曾厭我貧巳共東風有歸約且從桃李笑今春

故園春物有誰同地盡天垂杳靄中杏火柳煙燒白晝茶槍筍槊戰東風橋橫酒市靑簾出門對漁磯小艇通誰信南陽樓上客翩翩歸羽欲飛空

澤國生涯有釣舟此身隨分狎羣鷗非闗利祿成覊縶爲學文章作贅疣病眼看花空濺淚客顏臨鏡復包羞江東父老應相憶燕子來時語不休

半生名宦是塗顏菽水當年尙可歡鐘鼎未能光祖妣牛羊𨿽美愧杯盤五千彊誦誰云補四十無聞得自安不覺尋春上臺榭東風吹淚落闌干

和開祖丹陽別子瞻後寄

仙舟系柳野橋東防合情多勞謫翁相對一尊浮蟻酒輕寒二月小桃風覉懷散誕謳歌裏世事縱橫醉笑中莫恨明朝又離索人生何處不悤悤

和章子厚聞子瞻買田陽羨卻寄

罨畫春流藻荇長吳門菇米鱖鱸鄕謀田問舍拙者事尋壑買山君底忙出處兩忘同旅寓濁淸一種付滄浪故人詩酒如驅使【白公詩云詩酒尙堪驅使在】別有甘泉綠野堂

次韻酬余彥翔

我慙希世就窮儒甚矣謀身子更迂不共梟狐倚城社合隨魚鳥樂江湖古來只有風猷重事去情知气味殊髀肉縱消吾舌在任從兒女暗揶揄

次韻酬白天覺

人生自致眞非策歳晚無成可復論鈍駕謾思追驥躍病巢何敢慕鴻鶱傲如中散仍多疾辯付南華盡不言聊謝髙情白夫子爲攄騷興慰王孫

謝楊都官見惠金雞

珍禽流品可褒題天與文章五色齊羽翮巳堪攀鳯翼稻粱爭合在雞棲應思舊侶雌雄舞恥學凡羣且暮啼好向彩衣堂下養名郎從此樂持賫

送李戶曹官滿還江寧

去程牢落且徘徊聽我髙吟侑一杯皦日心胸無愧恥靑衫顏色任塵埃秦淮形勝多人物晉室風流入艸萊歸到江山聊洗眼下僚應不久沈才

鳯凰臺

鳯去臺存碧艸濃遊人來此問遺蹤故巢風月巳千載好景闌干空數重府坐循良黃太守乘輿仁聖漢髙宗竹花生子梧桐老底事丹山信未逢

十八賢臺

臺下衣冠巳化塵臺前顏色尙如新林泉合是修行社巖穴誰非避世人好鳥豈知當日事幽花何似昔時春老僧不解論今古應笑徘徊問隠淪

淵明醉石

聒聒飛泉淸繞石悠悠天幕翠鋪空是非分付千鐘裏日月消磨一醉中柳絮任飄荒徑畔菊花仍在舊籬東水聲山色年年好堪使遊人恥素風

東庵

巳憐門巷林中出況復軒窻水畔開冷淡山光明枕簟動揺波影上樽罍坐看天際孤舟失慣見桑陰五馬來長恨夕陽吟不足欄幹畱共月徘徊

太平觀

繞繞峯巒玉案圍重重樓殿紫煙飛靑藤素簡天門近絳節霓旌夜半歸鶴使每傳三島信鳯書頻送九霞衣放臣於世慙無補金蕚樓前拜不祈

東林寺

白髮老僧安住處靑山司馬愛閒來松嫌天近株株短花待春歸欵欵開堪信壺中藏日月誰知云外有樓臺官卑合是尋山客不見芳菲意懶回

西林寺

東林移宿過西林風靄蕭蕭結瞑陰隨處水聲喧屐齒傍人山色上衣襟道於塵土知無用樂在雲泉亦損心擬付離騷與猿鳥樵蘇應怪久登臨

棲賢寺

辟地行者應開寺拭眼髙僧尙有墳龍帶雨歸三峽水鳥啣花出五峯雲樓臺屹屹天宮近鐘磬疎疎俗界聞遊客不嫌車騎逺巖扄無計長苔紋

萬杉院【仁宗禦書寺額】

銀鉤金榜佛家園屐齒初來骨發寒天上星辰畱翰墨人間陵寢閟衣冠虯龍擁防神如在雲霧遮藏色未幹四十二年防雨露艸茅猶解泣汍瀾

開先寺

山門屹屹橫靑嶂巖屋霏霏帶紫煙千尺老松當大道一條飛瀑落中天重來覽物應相識此地尋僧似有緣自謂讀書非俗吏謫官猶得近林泉

新羅巖

萬疊靑山與世違一巖云物倚天危僧開峭石難行路猿叫枯松最上枝藥鼎施人寒種火菜畦行虎宿無籬此中別有忘年事擾擾紅塵死不知

竹雲洞

長幹龍老長龍孫竹裏陰陰鎖晝云莫問何年初入洞由來一日可無君淸圍欄檻喧難入翠滴衣裾靜欲聞防待嵗寒看苦節慿誰吟對雪繽紛

峯頂院

自憐隨分有仙蹤曾宿金庭第九重誰謂謫官眞俗吏還登廬阜最髙峯坐頭平揖千巖月枕底微聞二寺鐘歸去林泉緣更熟定應春夢卻過從

雪

老來惟有看山癖踏雪來尋洞府春以愛匡廬無俗吏更逢姑射露天眞參差玉樹千巖裏髙下藍田一水濱乘興去畱人莫怪風流元是剡中人

靈溪觀

靈溪流水碧潺湲溪上淸輝弟子園白叟荷鋤春采藥黃冠敲磬夜朝元山中松葉堪爲酒路口桃花似有源自是遊人無道骨長生何必五千言

落星寺

何年翠麓浮彭蠡云是寒星落鬥牛逺水拍天圍淨界野僧依石起朱樓欄幹白日風吹鴈簾幕黃昏月近鷗安住自成難老藥不須乘海覓蓬丘

承天院

建昌門外小禪居竹檻松牕靜有餘全近江湖添悵望乍離城市易淸虛人思求友聽啼鳥僧愛忘筌看得魚不爲山南多勝處便堪從此駐巾車

寄星子令柯季立

慣見江湖賤逐臣去尋嵒穴或相親不知金馬曾爲客猶得銅章肯借人夜夜水聲隨枕簟時時林色上衣巾題詩半在山南寺請戒嵒僧掃隙塵

寄郟景仁郎中

早嵗交情淡已親相逢覉旅白頭新𨿽慙管鮑論髙誼欲慕陳雷卜近鄰客捨每羅門外雀歸來還滿甑中塵明年相逐東鄰去未必鱸魚駐得人

中秋佳月獨遊垂虹亭有懷胡完夫蘇子瞻錢安道

五湖人住覺天寛有月淸秋似廣寒玉鑑光中數毛髮長虹背上倚欄幹棲鵶誤曉啼還住白露沾衣濕又幹借問姑蘇胡別駕簿書燈火共誰看【胡完夫】

月光淸極向中秋千古松陵此夜遊寥泬更無雲礙眼滄浪合是我維舟浮生未有明年約淺酌聊資到曉畱辜負金波三萬頃詩豪艸聖在杭州【蘇子瞻】

玉兔光中系小桅長虹影裏倒罇罍一年此夜淸秋半萬里無雲霽色開月女嬋娟如有舊波神安穩亦憐才合須豪飲酬佳賞不共烏臺禦史來【錢安道】

畱槎閣

聞說歐川似沃洲一溪分作兩溪流長橋跨岸虹垂地髙閣淩空蜃吐樓浩蕩乾坤供醉眼淒涼風送行舟慿誰爲問乘槎客未必無人犯斗牛

禹穴

百尺蒼堅穴翠嵐天痕非擘亦非鑱先王圖史誰分掌後世疎慵不復探定有龍虯蟠寂寂如何苔蘚亂鬖鬖老師更說神靈事只讀髙碑去未甘

谷簾泉

玉簾鋪水半天垂行客尋山到此稀陸羽品題眞黼黻黃州吟詠盡珠璣重來一酌非無分未挈吾缾可忍歸終欲窮源登絕頂帯云和月弄淸暉

若耶溪

十里澄溪溪上山溪光無際照山顏天嫌俗眼尋常見地惜羣峯左右闗蓬島也應非海外瓊臺爭合貯人間維舟正欲踟躕飲坐見蒼煙罩翠灣

天池院【張景詩云若以山形比人骨此池應合似泥洹】

此峯巉絕與霄幹峯頂澄旱不乾天下定應添沆瀣山頭信亦有泥洹等閒雲出千巖取次龍歸六月寒一勺自堪畱萬古何須低處羨波瀾

題翠峯院

借問鴟夷與季鷹五湖珍賞復誰曽慣看銷夏灣頭月惟有莫釐山上僧晚渡浪痕沾壊衲上方雲液灑枯藤防人欲趁沙鷗去更伴禪公上翠層

靑龍江醉眠亭

酒擔長輕六印腰醉中一枕敵千朝興亡藐比榮枯栁聚散看同旦暮潮淸興本應塵外得香魂徒向水邊招已聞佳士過從約不爲東風返畫橈

水月院

興隨白鳥汀洲立步入靑林臺殿出湖脈來通方士泉山顏分入幽人室自苦扁舟每訪尋何世空谷無遺逸一夜霜風穿客衣二十六房皆采橘

題碧蘚亭

瀟灑闌干碧玉叢頻來遊賞似兒童縈廻修竹撩淸影刻畫新詩繞翠筒十載雪霜林色攺幾畨風月酒尊空子猷老去心長在終擬爲鄰作醉翁

送喜長老遊四明

釣竿無竹不空船事去朱涇不記年一句弗由他物得此心知與麼人傳無須王老長垂地掉臂胡僧仰托天去問玲瓏巖上石个中誰是我師禪

寄姑蘇智肱錢塘文防二上人

釋子紛紛柰汝何傳聞右繞益乖訛南山述作那堪毀西竺師徒果有魔羣蟻固應隨轉石一杯焉可障頺波靑銅瓦礫皆稱鑑乞與光明嵗月磨

傳神悅躬上人

倦轡曽投林下宿短篷重見越江邊人歸河嶽儀型在事隔桑溟物色傳弟子共談庭際柏公卿多識社中蓮髙風自出空王侶馳譽丹靑是可憐

山中寄姑蘇守倅

莫釐山頭萬家橘震澤閒人一葉舟林裊金丸出籬落浪噴雪陣上汀洲云生縹緲吟魂逺日入穹窿醉望收不禁五湖容小隱爲傳篇什謝蘇州

過平望驛有懷湖州李使君二首

栁色陰陰平望橋春流西受霅溪潮玉樓有月淸光逺蘋渚生風麗思飄寧使簿書堆几案已聞歌詠滿漁樵酒船欲訪烏程去愁費金返畫橈

慿熊飛隼兩溪頭人似冰壺住玉樓事逐歡謡入漁釣詩隨秋思滿汀洲茶収顧渚旗猶捲酒貰烏家蟻半浮去路無多平望驛客魂秋雨宿扁舟

晚秋田閒

重到田園艸木陵鬢毛蕭颯白綸巾謾誇孺子能分肉堪笑書生尙負薪靜與禽魚何物我嬾因雞黍記晡晨東籬已有黃金蘂只欠麻衣送酒人

挽邵夫人詞

丹陽門第三朝貴樂壽絲綸五色開有助淸郎終盛譽得鄰諸子盡髙才蘭雕北畹香猶在水向東溟逝不回原上送車西數目日西風轉徘徊

挽劉夫人詞二首

籍籍家聲起艸萊詵詵子捨奉蘭陔翩翻三鳯皆英物蹭蹬雙駒亦駿才憶昔防衣環幾舄於今淸血灑圈杯何年盛事聨簮組別有絲綸薦夜臺

卜鄰早效三遷教負米方休百里勞樂事難畱同逝水孝思無盡入伊蒿萬家原上開新冡舊館人來奠濁醪況有銘詩傳不朽長城千古白雲髙

挽侍講先生王夫人詩二首

蘭陔堂上此歸全松栢山頭有舊阡我得遐齡幾九十人依絳帳昔三千病時太守和湯藥沒後諸生侍幾筵善化羣材同艸木先生恩徳重如天

師墻童稚被陶鈞穴鳯仍同桂籍春豈獨慈良尊有道就論恩分卽吾親生前未許升堂拜原上空陪執紼人一曲薤歌難冩恨哀榮千古付蒼瑉

欽定四庫全書

都官集卷十四

宋陳舜兪撰詩

山中詠橘長詠

包橘古云美揚州地所宜名從夏后貢頌見楚人辭云夢分膏沃【呂氏春秋云果之美者有云夢之柚】璇星散陸離【春秋運斗樞云璇星散爲橘】洞庭仙壤接【水經云震澤包山林屋洞天與洞庭湖相通故震澤山中亦有洞庭之名】震澤水煙披柚酢徒然早柑黃豈厭遲封君千戶等老圃萬奴隨秀萼瑤瓊綴靑陰幄幙垂朱衣霜傅采素裏露含滋弱榦金丸重繁條火齊累瓜生先作瓣蠶老不成絲爽味鐘寒律殷姿照夕曦淸香掩蘭杜眞液賤楂梨揀選收藏日【采橘日以冬至前二十日爲凡得霜後及有西北風後天色晴霽時則家家采而藏之無過冬至前十日者過則爲寒所損亦損明年樹矣】辛勤種接時壤須來處美【樹皆用小舟買於蘇湖秀三州得於湖州者爲上亦莫能語其由也】移怕樹同知【齊民要術云移樹無時莫令樹知】朱緑爭珍防【有朱橘有緑橘】荊湘辧等差【橘有荊南種有湘州皮者】蹊深比桃靜【一無纎艸爽防成蹊】嵗晚與松期【嵗寒不凋】壇甃黿石【種樹傅山爲級以石砌之黿二山在太湖中】園栽枳棘籬討虫煩鉆鑿【樹有蠧則實不蕃春夏用小鉆鑿取而殺之謂之討虫】科冗付蒸炊【采橘後卽芟去小枝不能結實者謂之科樹】穿井防天旱【橘樹夏遭旱則冬不耐寒而死人家皆鑿井於樹旁貴負荷之近也熙寧七年大旱井泉竭山中擔湖水澆樹有一家費十萬錢雇人者】禳瘟甚嵗饑【橘忽有堅小而靑黒者謂之靑瘟黒瘟往往祝祭禳祈焉】向陽刪宻葉【橘得日則色亦深而味甘】伐木樹低枝【橘繁則樹枝爲之折】有義曽分客【山中橘熟時見客來者無不爲贈】無偸不禁兒【小兒習見厭食不復爲偸】防【普髙切】嫌連長【雨多則皮虛而大不可久藏謂之防也】老要勁風吹【見上注】滿把畱長蔕【采橘必畱枝蔕成一掘三指所以養橘否則易幹】盈箱借短茨【破竹爲籠借用短茨】入倉寧愧稻出汗僅同醫【采橘先制地板上堆之數日謂之入倉微覆用艸使汗出然後入籠謂之出汗否則味醡】雅俗傳珍惜深林或棄遺稍收先落子【橘生花至繁初結實多落収之堪淹藏爲藥橘】爭曬已殘皮【山中人言東西兩山賣幹橘皮嵗不下五六千秤】趂市商船急充庭使驛馳公筵薦魁磊內合送瑰奇【貢柑有徑圍之限大者不敢以進慮不可常也惟官府公筵負擔至京師賣之貴家最爲大矣】寄逺曽非選【寄惠逺惟未甚熟而小者乃不壊旣黃而大者不能久矣】燻藏品最卑【橘之小者謂之腳橘山中作土窖燻用煙而收之謂之燻橘】善生惟計畆【種橘大姓不復計樹若干但云有幾畆】視價旋論貲【毎一百斤爲一籠或得價籠一千五百錢下價或六七百不可常也】薄探酬春賞精嘗侑舉巵他年修果譜應載野人詩

銷暑樓

溪上樓臺似玉壺樂郊春物剰昭蘇賢侯好士簮裾集暇日開筵錦繡敷擘水鱠鱸堆白雪撥醅釃酒滴眞珠香飄沈穂縈欄角歌沸梁塵落座隅約略十洲仙界景依稀九老洛川圖席中蘭語薰相襲望裏蓮娃貎亦都狂客笑吟聊自若丈人彊健不須扶送歸千騎堂前月猶照簾蝦一半須

弄水亭

未識貴池好嘗聞弄水名白鳥鑑中立畫船天上行

壽陽僧房見橘詩

地過長淮種橘難僧房今見鎖朱欄秋來賴有黃金實幾被行人作枳看

次韻六安魏明府三首

故人芳信落江東開解愁顏與病悰自笑漫生湖海上略無豪气似元龍

少年心志欲摩空漸老卑飛悔滿悰早悟割雞堪飽腹不須辛苦學屠龍

幾慕功名逐轉蓬旣無成就苦爲悰不如歸聽華亭鶴耆舊於今憶二龍

寶慶院

小招提在白雲層古殿深龕鎖晝燈山北逺公曽結社至今猶有種蓮僧

題鑪峯閣

爲愛鑪煙拂畫檐小欄終日捲朱簾不須更踏山前路可是人閒看得厭

再經太平觀訪沈道士不遇二首

行客尋山去又回羽人依舊未歸來洞門不鎖淸風入黃葉無言下翠苔

不見芝巖駕鶴翁抱琴歸去悄無蹤黃花似有東籬舊山後山前取次逢

興福院僧房

東西遊徧兩山村梔子黃時橘滿園惟有小軒臨小澗病僧欹枕聽潺湲

宿上眞宮贈朱道士【天同中葉道昌捨宅】

棲眞必是朱癡後【朱癡子見續仙傳】結宇元因法善孫人在地靈治病速山村討藥夜敲門

書通濟僧壁

丹包赤實破蒼顏冬至都無十日閒【山客采橘以冬至爲】剰選黃柑畱過客天寒誰肯更尋山

上方僧京師識面短句二首

亂雲峯頂紫田翁二十年前輦寺逢怪我無成頭白早千金散盡學屠龍

老僧曽住日邊寺慣識金鞍馬上人云外不知人易老從頭相問盡埃塵

贈華嚴院玉眞上人

靑蘿翠竹鎖禪闗門對松陵第一灣白髮老僧應有道等閒隨客過前山

上方化成院【陳恭功徳院蔵仁宗禦書嵗度一僧】

瑯函密鎖君王字石壁仍刋宰相詩無限幽光動巖谷山深惟有白雲知

虎溪

紫霄道士貪云鶴五栁先生泥酒杯不爲淸風與明月道人何事過溪來

原跋

曽祖都官以慶曆六年賈榜登進士第嘉祐四年與錢公藻同中材識兼茂明於體用科實爲舉首熈寧中知越之山陰縣防新法行上書極論其害遂貶監南康軍酒稅累年竟不仕以沒杞無似馮借先世遺烈叨躐從班惟知兢懼以保門戶先考刪定寶藏都官遺文杞頃爲閩中常平使者嘗刻之版未成而移漕廣右委之寮屬尙多差舛毎以媿恨洎來此邦念都官本以明州觀察推官試大科欲考陳迹則相去百四十餘年不可得知集中自言十五年閒再官於天臺四明之二州猶有鄞縣鎭國院記等文存焉因再加讎校而缺其不可知者屬郡博士郡從事刋之以廣其傳仰惟曽祖風節峻厲凜然如生不肖孫曽恃有公論不敢贅辭云慶元六年十月望日曽孫太中大夫徽猷閣待制知慶元軍府事兼防海制置使杞謹書

