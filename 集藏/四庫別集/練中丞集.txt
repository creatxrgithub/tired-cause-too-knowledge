《練中丞集》

﹝明﹞練子寜撰

欽定四庫全書

集部六

練中丞集

別集類五

明

提要

臣等謹案練中丞集二卷明練子寜撰子寜名安以字行號松月居士新淦人洪武乙丑進士建文時官左副都禦史燕兵入殉節死事迹具明史本傳當燕王簒立之初誣建文諸臣爲姦黨禁其文字甚嚴宏治中王佐始輯其遺文名曰金川玉屑故徐泰詩說有金川練子寜玉屑無多爲世所寶之語此本乃泰和郭子章重編附以遺事一卷其裔孫綺復增輯之黃溥簡籍遺聞嘗記集中可疑者三事一曰送花狀元歸娶詩謂洪武辛亥至建文庚辰狀元但有吳伯宗丁顯任亨泰許觀張信陳■﹝安阝﹞胡靖七人無所謂狀元花綸綸乃洪武十七年浙江鄕試第二不應有奉詔歸娶事一曰故耆老理庭黃公墓志謂子寜及第在洪武十八年此志後題洪武丙辰三月之吉乃洪武九年不應結銜稱賜進士及第授翰林院修撰一曰集後雜考引葉盛水東曰記載長樂鄭氏有手卷練子寜賦張顯宗跋稱顯宗狀元及第洪武時亦無此狀元其言頗核蓋子寜一代偉人人爭依托因而影撰者有之然終不以僞廢其眞也

乾隆四十二年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

中丞集卷上

﹝明﹞練子寧撰

○策

制策一道

洪武十八年殿試策皇帝制曰朕稽古名世者惟敬事而畏人神趨事以歷知涉難以立志日運不息歲運無已𨿽在寢食未嘗忘其所以由是大輔人君福臻黎庶所以名世者爲此也朕自代元統一寰宇官遵古制律放舊章孜孜求賢數用弗當其有能者委以腹心面從而誌異純徳君子授以祿位但能敷古於事束手中材下士亷恥無知身命弗顧造罪淵泉永不克已張君之惡若非眞賢至聖亦莫不被其所惑若此無已柰何爲治爾諸文士𨿽在進學之秋未專乎庶典但能條陳可否則知利鈍旣承朕命悉乃心力志根名世在斯舉始必如朕意

臣對伏見陛下發徳音下明詔以得人之難下詢艸茅之陋其謀之不可謂不廣其求之不可謂不切矣臣不知陛下果能有以聽之歟抑將少布衣疏賤之臣不足以與天下之大計姑有以試之歟𨿽然君以名求臣以實應之陛下舉是名以問也臣敢不舉實以爲對也若夫好言以招禍觸諱以忘身則非臣之所敢卹也伏讀聖策曰朕稽古名世者惟敬事而畏人神趨事以歷知涉難以立志日運不息歳運不已𨿽在寢食未嘗忘其所以由是大輔人君福臻黎庶所以名世者爲此也嗟夫敬事而畏人神一語此乃唐虞三代聖人命官之大本也陛下能以是求諸古昔命世之臣則必以是而擇夫今日命世之臣矣彼區區管商之謀申韓之習烏足爲陛下道哉陛下旣有意於唐虞三代之臣臣不敢復引漢唐之臣以爲對請以唐虞三代之臣終焉昔者舜之命九官十二牧也曰欽哉惟時亮天工武王之稱有夏之臣曰惟禦事厥棐有恭伊尹之戒大甲曰鬼神無常享享於克誠周公之戒成王曰小人怨女詈女惟皇自敬徳夫能以是而告夫君則能以是而任諸己可見矣曰欽曰恭曰克誠曰敬徳又豈有出於陛下所謂敬畏之外者哉趨事以歷知涉難以立志日運不息歳運不已𨿽在寢食未嘗忘者亦孰非敬畏之發見也是故語其大輔人君則上而唐虞有放勲重華之極治語其福臻黎庶則下而三代有刑措不用之丕績臯陶伊傅周召之爲臣率是道也伏讀聖策曰朕自代元統一華夷官遵古制律放舊章孜孜求賢數用弗當臣以爲陛下以天錫之資居表正之位卽位以來十有八載孜孜求賢以爲生民計日夜念此至熟也至於數用弗當𨿽臣亦疑之然而未敢遽爲陛下道也夫人君之道在於知人人臣之職在於任事君有知人之明則臣有任事之實矣昔者臯陶之陳謨曰在知人文王之任宅俊曰克知三有宅心灼見三有俊心大抵人各有心不可測度知人之難從古病之然古之聖人未嘗患其難而不以是爲先務也故唐虞之用人必敷奏以言而後明試以功必明試以功而後車服以庸未嘗輕易而授之也文王之於三宅也旣得其人以居常伯常任凖人之任矣又儲其才以備常伯常任凖人之選焉未嘗造次而任之也今陛下孜孜求賢而數用弗當者無他焉亦察之不詳而用之太驟之過也伏覩陛下自頃歳以來誅戮姦回作新政治於是紛然擢用天下之士以共成厥功或以聰明正直爲名或以孝悌力田爲選或以賢良方正爲科陛下責望之意非不深也委任之意非不甚專也然而報國之效茫如摶風豈是數者之果不足以爲治哉亦狥其名而不求其實之故也是故古之用人者日夜思之必其人之足以當是任也然後以是任畀之而不疑今也不然以小善而遽進之以小過而遽戮之陛下求賢之急𨿽孜孜而賢才不足以副陛下之望者殆此也且夫天下之才生之爲難成之爲尢難陛下旣知生之成之之難矣又豈忍以區區之小故而卽付於刀鋸斧鉞之地哉昔漢武帝以英武之資而所用之人或朝奏暮召少不如意則誅戮隨之故汲黯有言曰以有限之才縱無窮之誅武帝曰不然天下之才無窮特患人君不能用之臣以爲武帝非不能用之患在不能知之耳茍誠知之也大以成其大小以成其小量其才而任之以官因其能而授之以職果姦邪也則誅之戮之果庸劣也則黜之退之又何忍於殺戮而後曰吾能用天下之才也哉使武帝之計爲是是堯舜三代之道爲不足法矣伏讀聖旨曰其有能者委以腹心多面從而誌異純徳君子授以祿位但能敷古於事束手中才下士亷恥無知身命弗顧造罪淵泉永不克己張君之惡若非眞賢至聖亦莫不被其所惑若此無已柰何爲治臣聞徳勝才謂之君子才勝徳謂之小人才徳俱全謂之聖人才徳俱亡謂之愚人才徳俱全固世之所罕矣臣竊觀自秦漢以來竊人主之柄以成天下之禍者舉皆才勝徳之小人也又豈特面從而誌異哉若夫純徳君子但能敷古於事束手者無他亦歷涉之不詳練習之不敷故耳故三代之教八歳入小學而教之以禮樂射禦書數之文而後世有皓首不能周知其名數者十五入大學而教之修已治人之道而後世有沒齒而不躬行其萬一者此古之君子皆卓然有爲而今之君子所以不及也臣伏覩陛下升禦以來興天下之學校育天下之賢才亦云至矣然如教之之術尙有未盡故士之成就者亦尙有所未至也臣願陛下求胡瑗之法立經義治事齋經義齋者各治一經治事齋者各治一事如治民治兵水利算數之類內自京邑外逹府州縣各妙選其術之尢者以爲學校之師而歳考其成績則成徳之君子不患其束手無措矣至於下士之徒無恥之軰則臣所謂才徳俱亡之謂也是故宜在擯棄之列矣陛下能詳於其始則可略於其終能勞於其先則可逸於其後知人之道茍無其缺則施之職任各得其當又焉有柰何爲治之嘆哉陛下之所以策臣者大略如此而於其末復命之曰爾諸文士𨿽在進學之秋未專乎庶典但能條陳可否則知利鈍此陛下憐臣之愚而欲盡臣之說也又曰旣承朕命悉乃心力志根名世在斯舉始必如朕意此陛下導臣之進而欲臣以古人自期也臣之所謂可否者前旣已陳之矣至於利鈍則非臣所敢計也陛下之欲臣以名世自期者臣則請服膺於敬事而畏人神之一語矣至於阿曲以求恩逢迎以徼寵不以責難陳善之道進乎陛下曰必如陛下之意焉則非臣之所學也臣等荷陛下生成之恩受陛下教育之徳倘不以蒭蕘之賤而棄臣則所謂欲得夫名世之臣者在陛下教之之有其方知之之盡其道爾愚陋之言無足采者惟陛下憫其拳拳之忠而有以教之不勝幸甚臣謹對

○序

送廖兼善入大學序

經所以載道﹐故士之欲明夫聖賢之道者﹐必急於治經。經旣治﹐則天下之理有不足明﹐而天下之事有不足識者矣。後之治經則不然﹐言理者或不足於事﹐爲施政者或不本於道徳﹐而甚者附會穿鑿﹐取先儒之糟粕而笙簧之﹐以求合有司之尺度﹐幸有得焉﹐則出而號於人曰﹕我知聖賢之道如是而已矣。正心誠意之實漠然﹐不與其身心也。嗚呼﹐經之設豈端使然﹐與抑淳厚之俗替而浮薄之習勝與無乃獘陋之相承﹐而魁偉有志之士偶未之思與﹐何其習俗之難易也﹖余嘗怪而疑之﹐邑人廖兼善治經而有志於道者也﹐於其別書以問之。

石田書隱詩序

淦城之南六十里有地曰石邱其上眾山聳然而角立其下淸泉決然而交流其中佳木郁然而並植問其居則曰錢氏也問其世則曰故吳越之苗裔也問其俗則晝耕耘而夕弦歌也余嘗過而樂焉肩輿造門見錢氏之冑曰伯起目其貌專精而秀發聽其言疏通而練習余因疑其將慨然出而爲世之用也後六年餘自京師歸復過其廬則伯起方蓄書築室以爲林隱之計出其捲所謂石田書隱者求余序之且曰吾將老於山林待子一言以傳諸不朽余怪而問焉伯起曰太上不言命其次居易以俟命其下妄行而不知命夫富貴貧賤壽夭命也隨所寓而安之者君子所以俟天命也是故坐於廟堂上佐天子而下率百官者命也一邱一壑盡力乎畊釣而究意於方冊者亦命也之二者皆命也失乎彼必得乎此而世之人常汲汲於彼而戚戚於此余竊惑焉故吾隨所遇而必安焉若曰慕富貴而羞貧賤豈余之志哉又曰人之所立者禮義也所營者衣食也石田之入𨿽薄而可以供伏臘也詩書之教𨿽迂而可以淑後昆也吾之所得天命者旣不足以兼善天下矣豈不足以獨善其身乎嗟夫余今而後知伯起之爲不可及也始余之識伯起也以其才能之美足以勝一官之任而已矣不知其它也今觀其於富貴貧賤之際如此豈不超然有賢於人矣乎然則若伯起者其幾於俟命君子矣遂書是語以爲之序工乎詩者宜樂道之

送光祿署令李孟輝服滿入京序

士之遭治世則彈冠奮纓歌呼踴躍思有以效其能無賢不肖皆欲紛然以自致於闕下而伸其辭說茍一言之合躍然自喜世常以此奇之而其人亦以此自多於世余竊以爲不然士君子之得君也非言之難所以自立者難茍吾節之未礪誠之未至𨿽言聽計從君子弗忍得於其君也而況於徒屑屑於言語之末而未足以將順匡救於萬一者乎子路問事君子曰勿欺也而犯之夫以孔子聖人其於事君也亦反求諸己而已未嘗敢有所僥幸於其君也而世之爲士者則不然豈其所學者不出於孔氏者與余友光祿署令李孟輝質而文信而通惇厚而溫恭與人交自盡有不求乎人余固知其出而事君也必有以異乎人而幾於古之不欺者也今年母喪旣除將如京師徵言於予以爲別予以爲孟輝之才無待於余之誦說矣若夫事君之道則余與孟輝孔氏之徒者所當熟講也遂書以爲孟輝贈孟輝其亦思有以處我哉

贈醫士劉孟圭序

洪武十八年秋餘歸自京師其明年二月兒子觀得疾幾殆下痢而上逆弗乳食者累日問諸醫醫以爲不治余亦將弗以人齒也方有事於禱求友人黃惟初氏曰有孟圭於此以醫鳴者數世矣盍請視之彼急人之危宜來來則病之存亡可知也因其說而致之數日而病良愈余旣得孟圭之功思有以爲報孟圭笑曰所貴君子弗可以貨取也余𨿽業是其庸以貨取乎余愧乎其言遺之言曰醫之爲術聖人所以濟人之夭死也而世之以是名者逐逐然惟利是求而於其死生之際漠然若越人視秦人之肥瘠夫豈聖人好生之意哉孟圭以專門之業而能後利而先義其賢於世俗逺矣𨿽然世之論醫者以爲始於軒岐而著於史籍者扁鵲倉公其最也孟圭茍能推是心進進而不止則古人可馴至矣余𨿽不才職在太史庶幾有聞而大書特書以繼乎扁鵲倉公之後則余亦何敢多讓焉孟圭其勉之是爲序

送塗儀曹歸龍溪序﹝代人作﹞

君子蒞民也非使其畏之之爲難使其去而思之者難也任天子一郡縣之寄操賞罰之權以禦乎下𨿽欲無畏可得邪故善於爲政者不恃其有可畏之資而恃其有可愛之實使其忠孝豈弟之意黙運於綱紀法度之間而斯民陰被其徳此豈新進之徒急於功利者所可同日而語哉余友塗公某佐政於淦三年淦之民無老弱皆服其賢而感其惠秩滿入朝天子嘉其能擢爲禮部員外郎余時方受命繼公來蒞於淦公旣與余爲鄰邑人而喜其爲政之相先後也於是其風俗民物之詳盡以告焉且拂之而生怨𨿽齊魯亦然而舉措得宜玆邑之民尢易化也明年四月公以太夫人憂去職取道於淦以之汀余與之會於金川之上公方退然在衰絰之中而邑民之咨嗟嘆息思其徳而願見者惟恐後也嗚呼此豈非忠厚豈弟之所致使之旣去而能思者歟其異於斯民之貌畏而心不服者逺矣余旣辱公之知而且同吏於玆樂其民之慕公之徳而不忘也於是乎言

李彥澄詩序

洪武八年餘與彥澄李君始相識於開封賈惟中之座悚然異之以爲非當世之流也惟中曰子豈盡知之乎其議論英發𨿽博聞彊記之士有不如其文詞精致𨿽操觚弄翰之士有不逮余慨然嘆曰僕求友於四方久矣今始克見之於是相與往還益得聞所未聞者後幾年惟中辭秩歸余與彥澄相見益習每意有所適未嘗不坐語移日也又九年餘以進士官於京師未幾以家難歸今年復將有京師之行彥澄手其文示余曰辱知於子有年矣其可無一言乎余以爲文者士之末事未足以盡知君也古之人得其志行其道則無所事乎文文者多憤世無聊而將以傳諸其後者也今彥澄年且富才當敏茍出而從事於政事之府吾知其猶蒲梢駃騠於九軌之塗附韓哀而禦造父也奚事區區之文字乎𨿽然古之公卿大夫於化成俗美無以發其至治之盛則往往作爲聲詩奏之朝廷薦之郊廟頌聖神之丕績揚禮樂之弘休使聖君賢臣功徳炳然照耀於千載之上則文章者固可以少歟又何必區區窮愁之餘而侈文字之工也彥澄之徳之材素有聞於鄕閭居父喪三年禮無違者是能治其本矣則文詞之美豈偶然而致哉余與彥澄相知十年固異於庸俗之相與者矣然則文字之責又安得不交致其濯磨鏃羽之道也哉他日有知彥澄者出而薦之於朝則稱頌聖君賢臣之功徳而鳴至治之盛者彥澄不得辭其責矣余𨿽不敏尙當與彥澄馳驅周旋於翰墨之場以信十年之相知者爲不謬也

送白稅入京序﹝代人作﹞

臨江當東南水陸之衝而淦又居上游凡閩廣之貨登於舟車者必道是乃得他適故闗市之稅常重他縣茍司稅者不得其人則商賈之經是邑者指目牽引潛伏逺去期不鬻於是而後止則用之入於上者未見其贏而民之役於是者已告病於下矣故必得亷介端愼之士疎通練達之材權其輕重制其盈縮然後商賈之貨溢於市廛而民之役於是者可計日而待更焉然則徵榷之職𨿽卑而非得其人不可也洪武十年平陽白氏初來蒞是職於淦敏而亷介而通商賈之出於是者皆頌其賢而緡錢之入民無過病者焉於戲其餘所謂得其人者矣今年秋以秩滿將如京師士大夫惜其去者咸爲作詩歌以贈之餘於君有先後之好眾以爲宜爲此序者也故不能辭

黃體方詩序

李太白神仙之流也觀其自謂昔於江陵見天臺司馬子微謂其有仙風道骨可與神遊八極之表賀知章一見卽稱爲謫仙人非其襟度之髙而能致此聲於名勝之士乎方髙力士用事時士之趨附者何可勝數而太白視之不啻奴隸其英偉豪傑之气自足以蓋天下士也故其文章豪放飄逸風騷之後卓然鮮麗夫豈區區於塵埃糠粃者所能冀其萬一哉自唐及宋罕有繼者元初惟淸江範徳機淸修之節超卓之見發而爲文以鳴其一代之盛亦往往有能蹈其軌轍者蓋非特其祖述之工由其本諸中者有以異於人也予自幼嗜太白詩嘗恨未逹其襟度則固可勉彊而學洪武十八年餘自京師歸友人黃體方氏出其詩若干篇示余蓋汲汲於李太白之門墻而求陟乎賓阼之階者余於是撫捲而嘆喜吾邑之士有能同余之志也後二年餘將有京師之行體方曰詩不可無序也子其爲余識之餘以爲體方之詩固規規於太白矣若其襟度之髙气節之壯則尢學太白者所當知也𨿽然太白逺矣學者有能修其文行而無愧於徳機斯亦魯人之善於學栁下惠者

○記

畫記

蘇文忠公論畫以爲人禽宮室器用皆有常形至於山石竹木水波煙雲𨿽無常形而有常理常形之失人皆知之常理之不當𨿽曉畫者有不知余取以爲觀畫之說焉畫之爲藝世之專門名家者多能曲盡其形似而至其意態情性之所聚天機之所寓悠然不可探索者非雅人勝士超然有見乎塵俗之表者莫之能至孟子曰大匠誨人以規矩不能使人巧莊周之論斵輪曰臣不能諭之於臣之子臣之子亦不能受之於臣皆是類也方其得之心而應之手也心與手不能自知況可得而言乎言且不可聞而況得而效之乎效古人之迹者是拘拘於塵垢糠粃而未覩其眞者也𨿽然亦難矣余友淸江陳敬止自幼嗜畫鳥獸魚虫之情性雲煙山水之變態莫不精究爲人傳形寫影尢能陰得其神之天故薦紳大夫士多稱許之洪武某年春訪余於山東爲余寫眞大得其似敬止狀若不勝衣於勢利進趨淡如也顧常有志於學問文章而尢寓意於畫此其所見異於世俗逺矣故余以蘇文忠公論畫者告之且以助其天機之所到云

舒嘯軒記

道新淦而南水行八十里曰峽江大江中流兩山對峙如壁舟上下縈折崖石間幽陰慘淡之气動人毛髮南行又十里豁然平曠山髙而水深舒望廬陵諸峯如圖畫濵江而上有陂池林園之勝則友人毛仲鼎兄弟之所居也洪武二十年餘嘗過焉仲鼎弟仲槐延余於東軒軒外萬竹挺立蒼翠可愛仲槐舉觴見屬而請名於余余率爾曰以翠筠名之旣而思之不足以盡其勝後三年仲鼎之子省震來請記更名之曰舒嘯而告之曰此淵明之所以超然於世俗之表也夫逐逐而趨昧昧而歸紛紜思慮毫分縷析銖稱寸量而無頃刻之息者貪夫權士之常也豈暇於性情之適而曠逹之寄邪君子則不然至濁也不爲之污至繁也不爲之亂至狹也不爲之局居卑處隘之隙必有登臨之觀治煩剸劇之餘必有遊息之地夫然後可以脫煩囂而逺垢氛獨覽萬化之原而深究三才之理知以之而益明學以之而益進行以之而益充天下豈有難爲之事哉此君子之所以超然而異於眾人也余聞仲鼎兄弟篤於友誼在堂之親年埀七十左右無違養於取友誼以誠處已願以恭是必聞君子之道矣以其遊息之間而廣其才識之富其誰能禦之餘於仲鼎兄弟旣有交遊之雅俟他日歸榮故鄕扁舟往造道崖石之﨑嶇歷山水之平曠然後詣仲鼎兄弟於舒嘯之軒發言曠達之懷以一解其幽陰慘淡之气然後援筆以繼歸來之篇想淵明之風於千載之上余𨿽不敏尙當爲仲鼎道之

古愚齋記

君子之志於古也非故爲是驚世絕俗之舉也合乎古必違乎今不違乎今斯不能有合乎古也譬之衢路然之越者必南其轅適燕者必北其轍然後可以冀其進而至焉燕之轍而越之轅蔑有濟矣余嘗以是而陰求同邑之士得一人曰謝君直夫直夫爲人退然若不勝衣人視之眇然儒者也使其當眾論狐疑之際是非蠭起之餘直夫一笑而揮之使邪正之辯黒白之分昭然若燻蕕冰炭之不可相掩而人自退服彊禦之士以非義而加之者則折之於理必逹其志而後可志旣逹爾而退無矜容嘗慕史鰍汲黯之爲人曰吾惡夫脂韋汨沒搖尾乞憐以終其身者於是取孔子之言扁其齋曰古愚而徵余文以爲之記余以爲古之聖賢可名者多矣而謝君獨思得古之愚者而與之爲徒豈非深疾夫是之諛佞譸張之流而過爲是謙抑之托乎𨿽然士患不志乎古茍志乎古則自愚而智自智而賢自賢而聖夫誰能制之合乎古者益多則違乎今者亦逺矣然則直夫之名是齋也其越轅燕轍發軔之初也歟審其塗而範其驅𨿽欲不至於古人之域不可得也

湄湘書屋記

陳生某從余遊年甚少而有志於學居三年以余將有京師之行手其所謂湄湘書屋圖一卷以請曰某幸得承訓於先生愚弗克竟其業今先生將去是而升於天朝願丐一言以爲之賜是先生朝夕臨教之也其請至五六而益勤於是退而披其圖則溪山之映帶有遺俗之思竹樹之陰鬱有隱居之趣卽其室而聞弦誦之聲觀其人而有揖讓之敬於是撫捲而嘆曰畫者之意其幾於知理者歟然則𨿽生之欲請於余余之所以教生者無過於是者矣生誠能遺俗而去其紛競之私隱居而致其亷退之節味聖賢之道而不替其弦誦之勤恭父兄之教而無忘其揖讓之風則𨿽古人之教生者尙無過於是而況於余乎𨿽然余之告生以是而不眩其名夫名者實之賓也有其實斯可以有其名矣不然其不幾於世之好名之徒服堯之服而行桀之行者哉生之父某於余爲叔父練而後於陳者也余於生有兄弟之親而重之以師友之誼其請之勤也故不得辭

杏林書隱記

淦姜君彥思結屋數楹於東山麓故居之北內蓄圖書外植大杏帶以淸流環以羣山扁之曰杏林書隱以遊息其間且志先世之舊也暇日彥思邀余過之與之周覽嘆息徘徊四顧而竊有感焉方元之盛時吳楚庶富甲天下淦號得其百二視富之居如官府如王公之第宅者不可勝數誇奇競侈窮丹雘而被文繡者甍相銜地相接也當是時豈知有杏林書隱之異耶一旦勢窮運屈而向之炎炎赫赫者雲散水沒數年之間欲求其敗瓦遺垣無復存者而彥思獨能守其先人之基益事修葺以繼其先志蓋杏林書隠之異至於是而始見也姜之先人世以儒顯有譯史諱某者尢嗜書積書之富侔於祕閣曰書隠者其別號也彥思𨿽業於醫而畱意於儒術經史百氏悉窺其蘊以世之﨑嶇齟齬而不合遂以醫藥而閟其聲光由是觀之姜氏之澤尙未旣也余與彥思爲同邑人而又獲聯於婣友欲彥思之世其徳而益裕其後也遂書所感以記之若夫種杏以慕神仙之風藏書以爲子孫之記則余他日得請而歸幅巾杖屨以與彥思遊尙當鼔缶鳴之以繼諸賢大雅之後也

東臯小隠記

誇富麗者必居於闤闠之交慕衝素者必處乎林野之僻之二者罕得兼焉𨿽其人之所尙有不同亦理勢之使然也新淦黃君伯淵業醫者累世矣至伯淵而行益修家益裕藥之自山澤來者必歸於伯淵氏伯淵每厚其殖而亷取於人由是眾推以爲長者家居於市髙門望族之第宅蟻聚而星羅富商大賈之貨殖云臻而霧集掉鞅於勢利之途者朝往而夕待焉伯淵曰是非遺外世俗者所恆處乃擇地於邑城之東東山之麓升其髙以望則委蛇而合者若環然縈紆而流者若帶然舒徐而平者若席然於是芟其蕪伐其枯淩其污則淦之東南諸峯皆躍然效奇獻秀於幾席之下乃構堂以爲別業之所無陟降跋涉之勞而坐得夫幽邃之觀焉於是扁其居曰東臯小隠命工繪圖而徵余文以爲之記余觀夫人之處夫市井者惟知美其飲食華其衣服侈其宮室而已其於山林魚鳥之樂固未嘗一窺其藩籬也今伯淵處富麗而懷衝素之思居闤闠而耽林野之賞是其所謂兼得者耶然則伯淵之賢其過於世之人逺矣夫樂道人之善者君子之事也余𨿽不敏伯淵之賢其可不樂道之也是爲記

石友軒記

世之取友者或以徳或以藝或以節操孟子曰友也者友其徳也孔子曰友直友諒此以徳而友者也曰友多聞此以藝而友者也此君子之所以取乎大者也至於木石之爲物無輔相之徳無相資之藝然自昔賢人君子隱徳之士多取以自匹豈非其節操之足尙乎夫雪霜風雨寒暑之爲變也亦大矣自凡物而論之孰不以是而休戚而石之爲物介然曽不以是爲意觸風雨而傲雪霜暑至大旱而不焦寒至折膠而不變莭操之淩厲有過於此者乎世之能榮辱人者其勢焰燻灼亦未烈於數者也而士鮮不喪其故失其守者其所立之節固有愧也由是觀之石之賢於人也逺矣其可取友也審矣新安方宗儀好學而患於易其操者也以石友名軒而請余記之餘故書此以風世之爲士者也

守黙齋記

友人錢仲黙儒者也名其齋曰守黙而請記於余余竊疑焉夫君子之於言語也貴乎當而已矣不專主於黙也茍得其當𨿽百不爲病一不當焉已病矣然則黙之義豈可守耶仲黙曰不然吾之惡夫言者非爲是也孔子曰惡利口之覆邦家者徒能言者未必有徳又曰君子欲訥於言而敏於行夫言豈聖人之所棄哉自三代之衰處士橫議而聖賢之道不明陵夷至於戰國策說之士更以口舌相傾卒以是亡而秦遂至而失天下由是觀之言之不本於道徳其害蓋如此豈非利口覆邦家之驗歟故曰予欲無言又曰天何言哉夫孔門弟子有長於文學者矣有善於說辭者矣若顏淵者終日黙黙如愚人而已參也以魯見稱於聖人而已然自當時羣弟子皆推尊之而更千萬世而不可及者豈特區區之言語乎余之以是名齋也蓋思有以希夫聖賢而亦將以警夫世之喋喋之徒昧於道徳之歸而惟世利之趨者矣不然予豈緘黙隱忍同流俗而合污世將無所是非可否於胸中而卒如子所疑也耶余旣善其言遂書以爲之記

○墓銘表

太夫人墓志

太夫人姓郭氏諱巽貞世爲新淦之招賢里人曾祖某父幼髙皆不仕母張氏同邑張徳輝之女太夫人年二十有七始以父母命歸於我先府君恭順以事上慈惠以蓄下宗戚內外咸以爲表式我先府君之學行碩茂克繼前哲以光耀於後者寔有助焉子男二人長子寧先府君側室之子次曰徳輿太夫人所出也女曰明明善善麓麓皆早卒侄二人曰居貞溫舒太夫人旣相我先府君躬歷患難而晚有胤嗣故於子侄之恩尢篤歲時祭祀常撫其二侄與其子子寧徳輿曰練氏宗祀之重惟此而已先府君之亡子寧始年十二太夫人以教以誨俾至於成人常曰以忠厚存心以修正自立此汝父之志也汝其勉之洪武十八年六月己未太夫人以疾卒享年六十一先府君之官於朝以言事出爲廣徳同知未幾再遷臨汀鎭安二府通判弗及考績而沒故太夫人之寵贈禮弗克成二十年正月庚申始葬於新淦東山之原太夫人疾革時子寧以會試畱京師天子嘉其直言擢在第二授翰林院修撰八月壬辰始克理喪診視禱祠棺斂之類侄溫舒殫力爲之嗚呼子寧之不孝生不能盡菽水之歡沒不克躬其斂視之事疾病不視藥食不嘗蒼天蒼天痛其可極敢以不孝之辭粗述先徳納諸玄堂倘鬼神有知而罪一遺孤獲庇賴之賜克全大節不辱其親俟當掲我先府君太夫人之徳而表諸墓阡以盡不孝之志云

張處士墓志銘

淦之陽有隱君子張公徳輝倜儻有气節不隨俗俯仰以干名譽以布衣終於家邑人至今稱之有子三人長曰重平器宇凝重有識度重平一子曰處士君伯庸子寧先太夫人郭氏之內弟也子寧幼時先太夫人嘗教之博學且曰汝父自幼以力學聞時人無能知者獨吾外祖張公一見以爲國器我之所以歸於汝家繄吾外祖張公之意也小子其識之子寧𨿽未獲拜公而知公爲人元季之亂先君子避難四方事定而歸先太夫人兄弟罕有存者獨處士君巋然無恙勞問如平生子寧及弟徳輿嘗侍教焉後二年先君子沒於鎭安子寧以非才獲齒進士承詔歸鄕閭太夫人以疾卒又五年而君亦卒嗚呼子寧之不肖旣不逮遂其養於父母而至於親戚亦不復相與以久處焉此渭陽之痛所以過於古人也處士君諱秉中字伯庸幼而機警及長而藉祖父之遺業而能持之以節儉處之以謙謹故鄕邑稱其賢而能保其家者必以君爲首君尢善滑稽未嘗不傾倒其坐人或有犯君君亦澹然無較洪武二十三年閏四月十八日君以疾卒享年六十有三越五日甲申卜葬邑東之幹溪配鄒氏元將仕郎和仲甫之女側室孫氏俱有賢行子三人長曰成之次曰繼之幼曰與之皆好學工書二十六年癸酉十一月一日卜葬於欽風鄕丰坑之原成之以書走京師謂子寧曰願兄有以銘之子寧旣得聞太夫人之訓而知君大父之潛徳又及以諸甥禮事君故哭而銘之曰淦有隠士知之者稀倜儻瑰奇老於布衣吾先君子抱道未試公一見之待以國器其後有聞卒不愧公不有君子孰開羣蒙潛徳弗施施於孫子華發蒼顏老於桑梓惟我處士節儉以勤談笑滑稽屈其坐人老成云亡風俗日異史不闕文尼父所喟處士有子視余猶兄千里寓書囑余以銘丰坑之原大車之裏我作銘詩式昭厥美

故耆老理庭黃公墓志銘

洪武乙丑余以丁艱南還友人黃體方述其祖耆老理庭翁行實徵文銘其墓按狀公諱中字通理理庭其別號也其先世居豫章之竹山宋淳佑間髙祖愚齋先生以明經薦辟淦庠司訓遂畱寓於淦城曽祖儀軒祖均祥父慶叔世以詩書鳴俱韜徳弗輝母周氏贛州路大使云甫女也生公於前元皇慶癸丑三月十三日辰時公幼失怙恃從母舅奉禦宗南周公遊同寓於金臺官舍舅嘉其賢以兄萬安主簿宗王女妻之至正壬午生長子於通州旣還別卜居於城北慈訓坊公生而穎異尙气節好春秋學博文彊識所居之堂扁曰明理西園辟書舎延明師以訓子孫其室之旁築樓曰江上淸風以娛賓親當時縉紳士咸爲賦詠之迨國朝龍興之初郡邑推公齒徳優碩充四坊耆老排難解紛人所嘆服此公之賢於人可尙矣子二人長徳誠卽通州所生妻城東張氏春谷先生五世孫宗賢女也次彥誠娶固村宋氏廣東提刑球之十二世孫務才女也女五人俱適淦城仕族孫男七人曰榘卽體方學問皆博娶眞定張氏曰珪妙齡秀發習業庠邑曰璋曰泉曰瑛曰瑢曰琉皆瑰偉俊傑公以洪武丙辰七月十五日以疾終於正寢得年六十四是歲十一月二十五日葬欽風鄕歸仁裏白竹橋之原作壬山丙向爲墳當時未有銘志嗚呼公之學余得聆其言公之徳予獲觀其行烏可無銘哉玆因其請遂不辭而爲之銘曰簪纓之冑江鄕之英源於竹山流於淦城書鄕世澤繼繼繩繩我銘貞石其徳永馨

朱處士孺人張氏墓志銘

嗚呼士之克自樹立而免於愧怍者豈獨其人之賢哉蓋必有父母姻戚教誨規戒之力焉孔子曰魯無君子者斯焉取斯唐崔玄暐母盧氏有賢行玄暐遵奉教戒以淸謹見稱而母之言曰吾見姨兄屯田郎中辛玄馭曰兒子從官者貧乏不能存此爲可喜若貲貨充足衣馬輕肥此爲可憂吾嘗以爲確論比見親表中仕宦者將錢物上其父母父母但知喜悅竟不問所從來必其俸祿余貲誠一善事如其非禮所得此與盜賊何別縱無大咎獨不內愧於心嗚呼賢哉母也使世之教子者舉如母士之免於污辱者其眾矣新淦朱昌從余遊十三年淸苦刻厲爲諸生最洪武二十五年邑以秀才薦於京除虎賁左衛倉使未幾以誣去職益閉戶讀書彈琴賦詩澹然無世俗好建文三年冬手其文一通謁余於京師拜而請曰昌之外姑孺人諱某姓張氏淸江人外舅處士朱公敬徳之配也曽祖某祖某父某累世皆弗仕孺人生有淑徳年十七歸於我外舅處士公事舅姑能得其心友娣姒能盡其道平居嬉笑未嘗聞於裏鄰而疾言遽色𨿽奴僕不妄加也至正壬辰天下大亂豪傑蝟起鄕邑諸豪日以吞並攻剽爲事孺人謂處士曰君家素丰於貲而君好臧否人物今之世殆難免乎盍散其積以賙饑寒冺其智以下彊暴幸及升平所全大矣處士用其言竟獲免於難皇明受命天下厎寧處士客遊四方者累年家事絲毫以上孺人悉經理之尢刻意訓子儒先聞人禮之惟恐不及洪武之初處士之產不踰中人末年田園之入皆倍蓰於昔諸子偉然知所好尙而不爲非義者孺人之功爲多洪武二十七年夏五月某日以疾卒享年六十子三人曰琛篤愼有守曰琳倜儻豁略曰琉謙和謹直後孺人六年卒孫男六人曰丰曰時曰安曰潤曰某曰新女二人長曰某適新淦陳孟良次曰婉卽歸於昌者也初昌之舉秀才也孺人戒之曰汝以好學獲譽於賢士大夫今將受知於明天子而授汝以職也汝其勉之夫士節莫貴於亷女徳莫貴於貞士而不亷猶女之不貞𨿽有他善莫贖矣汝其勉之昌佩服不敢忘後待罪委吏俸入不足以具薪芻孺人遣其諸子歳有饋遺未嘗乏絕且益申前戒昌之所以克全其守而無愧於心豈惟父母師友之訓導是賴繄孺人之教也安旣嘆其賢有崔氏之風而復有感夫孔子之言也遂爲之序次其說而系之以銘曰婦主中饋無與於外輔翼之良夫子是賴子旣有成施及諸甥孰嫓其賢崔母是徵

張彥良墓志銘

新淦張彥良旣亡之踰月其仲子瑾執狀而請於余曰某不天將以是月某日葬子幸賜之銘使之有辭以勒諸幽室以紓不孝之罪也余固辭不獲乃按其狀而銘之公諱忠字彥良其先爲廬陵人祖秀峯始家於臨江之新淦父諱文漠元末授崇安縣主簿遭亂未食其祿而沒母楊氏公兄弟三人某某皆先卒公生長富厚而能恬於勢利不事進取中更喪亂克自樹立性雅嗜酒喜賓客遇其所好則酬酢淋漓必盡醉而後止𨿽山陽竹林之曠達自謂無以過也初娶某氏再娶某氏皆謹飭有婦道子男二人長瑨次瑾女一人孫某某方公病亟時瑨以事畱京口凡診視禱祠之事瑾悉以身任之公嘆曰自壬辰之變以迄於今鄕閭之不得其死者眾矣今旣復覩太平之時獲保首領以見先人於地下矣夫何恨哉命之修短非藥石所能損益也語畢而卒不及他事寔洪武十九年四月辛丑也享年五十葬於某處之原以孺人孫氏祔焉公之長子瑨於余有髫年之好淸才敏識余甚敬之今公之沒也余旣悲瑨之羇於行役不得致其哀痛之思又嘉瑾之能盡夫送終之孝而無愧於其父若兄也乃爲之銘銘曰張之先世實廬陵人家於淦陽以子以孫自其先君卓有令聞偉玆彥良先軌克遵有子旣賢而養弗逮仲也皇皇伯也行邁刻覆貞石以發悲慨

內殿崇班薛君墓表

公諱塾字宗道姓薛氏翰林學士兵部尙書肅公之弟薛之世徳終始有肅公之志與碑公官至內殿崇班某年月日卒官於蜀其子仲儒扶其喪歸葬於絳之正平先壠而來乞銘以志余幸嘗紀次肅公之徳而又得銘公其銘曰公躬直淸官次材稱惟賢而似不愧其兄旣葬而仲儒又來請曰銘之藏誠以永吾先君子之不朽然不若碣於隧以表見於世之昭昭也余惟薛於絳爲著姓肅公於公爲兄弟而公之世徳余旣銘之而其子又欲碣以昭顯於世可謂孝矣然余考古所謂賢人君子功臣烈士之所銘是於後世者其言簡而著及後世衰言者自疑於不信始繁其文而猶患於不章又備其行事惟恐不爲世之信也昔薛氏之著於絳前肅公之信天下而余之銘不愧其兄則公之銘不待繁言而信也然公行事終始余亦不敢略而志諸墓矣今之碣無以加焉則取其可以簡而著者書之以慰其子之孝思而信於絳之人云

中丞集卷上

●欽定四庫全書

中丞集卷下

﹝明﹞練子寧撰

○書跋

與葉知縣書

正月二十一日子寧謹奉書大尹執事僕罪惡深重天降之酷主上矜其烏鳥之情慨然俾歸田裏以盡夫送終之制扁舟南上哀戚日深自以身爲天子侍從之臣今又斬然在衰絰之中義不得與百司私接用是杜門自守於執事之來心竊爲吾邑人喜之而未敢一日接執事之論也𨿽然君子之於事也非所當言而言之謂之僭於所當言而不言之謂之吝僭與吝皆非君子之所爲也今旣有當言之義於執事矣豈敢拘牽常制而終黙黙而已耶執事以天子之命出宰玆土一邑之治否執事榮辱系焉執事其可謂職止於簿書期會之間而昧於消禍救寃之逺慮耶諺曰盜賊起於饑寒禮義生於富足夫惟君子而後能不動心於饑寒茍非其人則無所不至矣曩者艸昧之初聖人未出梟頑之徒假燒香誦佛之名以嘯召無賴而無知之民亦紛然而從之蓋其初也惑於妖怪之說而冀免於禍災而其終也卒剽掠攻刼而爲盜賊之計故有國之興必艸薙而禽狝之而郡守縣令尢嚴於日夜督察以去夫生民之大害比聞鄕落盛於彌勒之說而私奉其名號者間有之矣此豈非賢守令之責歟僕不幸居於玆土而又食天子之祿以爲王臣其可忽於未然之禍而不相告耶𨿽然言之者僕之責也聴而行之者執事之責也今爲執事之計者無他焉亦曰明朝廷之禁以徧諭夫鄕邑之民使之曉然知禍福之所在然後嚴其各鄕之裏老使之更相檢察以去姦邪之輩敢有容匿者以其罪罪之而命巡檢諸司各於所隸亷捕茍得其實許諸色人得以風聞其有邀受財賄私相縱釋及懷挾私讎誣執平民者皆坐以罪擇其凶惡之尢者一二人置諸法以明示之則姦猾破膽而自散矣語曰滔天之浸始於涓涓燎原之烈延於細微杜漸之不可不早也今竊聴於鄕邑之間其勢亦可謂滔滔而焰焰矣執事其亦少加意焉夫移風易俗使斯民陰受其福非俗吏之所能而賢良之吏所以見稱於史籍也執事起身文儒其必素以古人自期矣奚待於僕之喋喋哉僕於執事有不當私見之禮而有當公言之義故不敢以哀迷之故而忘一邑之大憂至於條目之委曲則尢賢哲令之所當盡心非尺牘之所能具陳也惟執事察之

書松風江月圖

世之處喧雜者未有不寓意於恬曠以爲髙以余觀之是特慕其名耳非眞樂夫恬曠者也懷千金之璧無矜衒之色千金之璧固吾所有何待於外哉故不踐其實而茍取其名皆非眞有所得者也若夫方外之士則不然脫屣勢利之塗翛然塵埃之外其於山林之樂宜若無羨者矣今吾東舟上人乃以松風江月扁其所居之室而且繪爲圖以見諸詠歌亦肻有所待於外哉𨿽然士茍無累於世凢物皆有所樂者東舟果能如水鏡以一攝萬則松風江月何往而不足寓其適也區區塵俗之餘披卷三復悵然久之

書醉遊圖

右楊貴妃醉遊圖鄕先生劉仲修題以爲周文矩眞迹新淦鄧氏世寶蓄之間以示余求著其語世之可畫者眾矣而於玄宗遺迹畫者尢善於其形容豈其有意於垂戒而致然歟抑其荒淫之風有以入人之深而將以爲遊玩之具也𨿽然古語有之賢賢易色使玄宗移是心而施於韓休張九齡諸賢則開元之丕績庶其有終而安史之徒日累千百亦何患哉不此之圖而宴遊之是務固末如之何也已矣然文矩之畫精神意度溢於目中豈世俗所可彷佛耶

書彭聲之先生所題杏林書屋圖

余友李用升以其先人所藏杏林書屋圖並詩訪余求識其後余觀書屋之畫自足名世而又侈之以匏庵先生之詞翰豈非古人所謂三絕者耶用升以先人之故而欲裝潢之以傳永久可謂能世其家聲也用書卷端以識歲月云

跋山陰遺墨

仲修先生詞翰之美獨步江右先生初不自貴重有求者輙予之世俗亦不知其可寶先生沒後數年而擅新美者殆不多見矣故片楮寸墨士大夫莫不祕襲之以爲久逺之玩焉嗚呼文章翰墨自有定價固有忽乎近而貴乎逺者矣矧先生之節行有足以髙世者耶然則區區字畫之工蓋其淺者爾邑庠錢伯淳氏得先生所書蘇文忠雜說二而無題識懼歲月之久而或冺其自也謁余識之餘因慨慕先生之風而恨其不可作者遂不辭而書其後亦以見先生之可貴者此特其萬一爾

跋笑隠遺墨

笑隠禪師文章節行卓立方外余家有所贈張淸夫詩一幅筆力詞气甚有蘇文忠公遺風兵後流落田家餘一日偶見之則已爲老嫗履樣之用矣亟命完之僅失一二字遂以錢易之以歸因思文與可所謂襪材豈獨絹素哉西山卽休上人少遊江湖嘗見知於師者也聞余所藏而悅之因以遺焉

跋饒自然畫

玉川之淸致昌黎韓公已見諸詠歌矣冝後人景慕之至也吾淦饒自然深得馬逺筆法觀其作先生據牀隠幾之狀長須赤腳滌身附火之態情意可想眞名筆也友人朱徳輝氏寶蓄之啜茗一觀亦何必與流俗對也

跋水竹居詩序後

洪武七年子寧始從竹莊先生遊見先生爲明徳作水竹居詩序且曰諸生試爲賦之子寧詩有云千山暮雨石泉通一夜春雷籜龍長先生甚奇之曰此子後必有異於人因令書之捲尾後三年先生卒於邑庠而子寧以諸生入鄕校入成均當天子偃武修文之秋以科舉取天下士而子寧荷父師之訓獲在第二於是方慨然有志於斯文以求不負朝廷奨擢之意而不幸以家艱歸孤窮困踣倐踰禫服明徳手是捲重徵序於予追憶往事爲之歔欷感愴者累日非不能更作不敢僭齒先生之次也遂書之而並記此語於後以見子寧之不敢負先生之期望者不止於是而將有徵於他日也

跋十二尊宿圖後

爲佛氏之學者曰戒生定定生慧余有取焉蓋人之一心譬之明鏡止水茍無塵埃之蝕泥滓之泊則事物之去畱起伏逆來順往旁見側出舉不能外吾照燭之內是是非非無所施而不可夫豈偶然之故哉亦必有以致之爾新淦百花智上人出十二尊宿問答圖示余求爲著語余觀夫古之得道之士臨機應敵𨿽百千萬億問答不能窮其說茍無事焉一已多矣何必十二哉智上人弱冠棄家克意浮圖之學淸苦堅忍𨿽同門之士莫不畏服焉是固深知所戒矣然則定與慧豈難致哉固不必於十二尊宿中彊行他解也余非知佛氏之學者然其理則不外是智上人其以餘言爲然乎

○賦

耽犂子賦

閩粵之區有先號耽犂者耕於寛閒之野而老於熈皥之鄕以告松月居士曰吾拙於進取而惟犂鋤之是耽安於蹇窮而惟稼穡之是務方吾犂之在手也茫乎其無思熈乎其自怡不啻執圭秉璧之榮而運斤遊刃之適也夫是以取而自名子其爲我賦之居士曰嘻子知所以得遂夫耽犂者乎天生蒸民紛然有欲彊則淩弱眾則暴獨非聖神之首出孰克爲之司牧藹徳禮於春生凜威刑於秋肅夫婦以別父子以屬彛倫是惇風俗返朴夫士得以遂其詩書商得以通其販鬻工得以措其巧於方圓農得以盡其力於重穆昔者堯舜在上皥皥熈熈康衢擊壤幼恬老嬉湯武革命應天順人漸仁摩義頌聲以興洎戰國之爭雄遂下逮夫秦楚開阡陌而廢井田窮干戈而瀆威武民生斯時何所控訴漢祖大度文景無爲光武明章世紹丕基藹黎民之醇厚幾刑措於斯時魏晉以降南北分爭壇坫疊主干戈日尋偉唐室之開基繇太宗之神武感魏徵之仁義嘆封彛之莫覩曽未幾何藩鎭跋扈更歷五季民困常主及乎宋室之興削平僭亂開文明之景運幾跨唐而軼漢休養生息三百餘年彼番番之黃髮咸沒齒而無怨元氏之衰羣雄奮起鹿逐鯨吞瓜分鼎峙哀蒼生之紛藉轉溝壑而未已赫焉大明如日之升欃槍渙其冰釋魑魅匿而無形接統乎千歲受命於穆淸偃武修文坐致太平出斯民之塗炭化愁怨爲歡聲是以四海之內無一夫之不獲皆女織紝而男農耕向使世途方難眞人未出於斯時也救死而恐不贍又何暇耽犂鉏而樂溝洫自今知之服膺勿失𨿽畊田而鑿井皆歌詠夫帝力貧窮相資患難相卹租必先公食必先粒耕必讓畔以同歸乎吾皇之極於是耽犂生仰而謝俯而揖請書諸紳服之無斁

○五言古詩

題黃彥成雲林小隠

有客素肥遁幽居愛林閭結屋依陋巷種樹繞城隅浮雲南山來淸陰覆其閭老柳帶寒色芳蘭露春腴窻深不知曉樹宻室自虛甘貧意自適守道樂有餘娛賓非旨酒飽食但園蔬流水赴大澤翔禽戀髙株物性各有遂誰能常晏如所以古人隠爲時而捲舒商嶺豈髙蹈渭陽非逺漁惟有巢由子千載烈丈夫山鳴谷尙應已獨不受呼嗟我眼中人孰不爲利驅睠此雲林下蕭然塵鞅疏車馬塞里巷何能顧窮居寄語抱闗者當識其賢愚

○七言歌行

駿馬歌

君不見穆王八駿遊天路迹徧寰宇尙無度樂同王母宴瑤池賴得君牙挽周祚又不見明皇幸蜀八馬龍天寶不及開元中漁陽鼙皷煙塵黑玉環妖血鞍韉紅君看玉蹄三十二莫是天閒舊騏驥殘陽一片雨餘天芳艸何年牧掃地雄姿逸態汗血新風鬃霧鬛騰踏勻一嘶一嚙各有趣或行或止森同羣奚官控出塵飛動豈是造父王毛仲麒麟𨿽在地上行光價合爲天下重摩挲猛气猶騰驤出世卽論周與唐吾皇不受千里獻黃金樂施涓人方駿兮駿兮渥窪種際會風雲擅才勇還君此畫歌我辭閶闔風生毛髮竦

水竹居詩

髙人結宇修篁裏軒戶玲瓏瞰流水庭臯月轉翠陰生溪上風回靑浪起翠陰靑浪映窻扉曲徑臺深客到稀林下移牀揮麈坐沙頭系艇釣魚歸柴門無事臨流敞髙臥支頥聴淸響千山暮雨石泉通一夜春雷籜龍長幾席淸幽俗事疏波光盡日映圖書何年得遂辭塵埃杖策相從此卜居

待月歌﹝並引﹞

昨夜露坐東山停杯待月俄而桂香西來皓月東上淸興灑然殊有塵外之想遂成短歌一章馳寄一二同志

天風吹桂香夜久露華結淸興誰與同停杯待明月明月須臾海上來靑天一望無塵埃人看明月皎如昨月照人間知幾回人生何用嗟與嘆月本無心尙圓缺玉兔搗藥能長生不管麻姑鬢如雪月旣照我飲我且爲月歌舉杯勸月月亦喜淸樽歷亂揚金波願把紫鸞笙雙吹向寥廓直上蓬萊第一峯坐聴霓裳奏仙樂

樵谷歌爲雙峯饒子弘賦

金川南上佳山水翠壁丹崖相對起玉山三十六芙蓉都入樵翁笑談裏藤蘿縛屋薜茘衣朝往靑崖曛暮歸松陰遺世時髙枕谷口行歌日看棋昔年我作金門客素衣半化緇塵黑當時柱笏望西山始信漁樵不輕得今年奉勑又朝天手展詩囊索贈篇移文未許山靈誚伐木終期友道全丈夫出處須知命軒冕山林總天定他年我亦謝官歸遲爾長鑱緑蘿徑

三月望日與饒隠君子宏遊玉笥山謠

我懷謝康樂獨往遊名山身同虛舟系心與浮雲閒淸風澹蕩灑六合令我興在雲松間玉山髙與南鬥齊云錦照耀廬山低三十六峯淩虹霓飛湍噴雪臨回溪長松掛月靑猿啼上有梅仙采藥之幽棲下有蕭云讀書之故基洞天石扇杳莫測瑤艸謾長三春荑我欲因之覽八荒手拂靑蘿眠石牀回飆吹散碧天霧淸冥倒瀉澄湖光作爲玉山謠寄之雙峯客興來攜妓秋復春笑殺東山謝安石

贈人

憶昔先人辭玉京君家父子來相迎開軒岸幘耽松雪酒酣落筆滄溟驚周南畱滯有遺命剪薄濫欲追羣英明當盡節報天子從此雲間吹玉笙

玉山謠贈時憲

我所思兮玉山之岧嶤■﹝叔上米下﹞夫容兮淩靑霄謫仙一去已千載至今誰續廬山謠熊侯家住劍江側慣掃秋山之黛色聞余此興爲寫之彷佛梅仙舊時宅梅仙兮何在邈淸風兮滄海蹇夷猶兮孤舟弔遺迹於千載舟中所載非凢流羌故人兮李與周按玉笙兮明月下黃鵠兮淸秋洞天兮石扇蒼崖兮路轉橫餘劍兮視八荒訪蓬萊兮幾淸淺張侯兮昂藏驂白鶴兮靑霓裳窺玉梁之寶笈醉石髓之瓊漿千巖萬轉路莫測酒酣一笑三山窄待得君王賜鑑湖錦袍重訪山中客

○五言律詩

輞川釣者圖

家住黃溪上金川似輞川涼風垂釣坐明月棹歌還緑水雕胡飯金鱗縮項鯿鑑湖如可乞相與誦堯天

與謝伯大會宿石溪寺次日贈竹隠上人

髙僧號竹隠開寺大江邊如意懸書室袈裟上釣船樓臺開世界龍象接人天記得連牀處松風夜不眠

贈魯生師徳東遊

羨子多才藝臨風感慨深琴彈別鶴操聲作老龍吟落落平生志悠悠太古心東遊萬里道到處遇知音

贈郡庠張允眞作蘭捲

楚楚張公子山林興甚長行舲思澧浦隨筆寫沅湘劍戟靑雲濕衣裳夕露涼伯英書法在奕葉繼遺芳

戲簡文儀歸郊居督工刈稻

丹桂映秋風江村九月中思歸緣獲稻憂國願爲農霜薄蒹葭渚秋髙鴻鴈風齊眉如有饋應不愧梁鴻

周子林讀書樓

藏書貽矩誨僻地起髙樓月露連書蓄星河拂戶流蘭膏長照夜竹簟正宜秋窻迥伊吾逺檐髙緯絡愁分陰思積學暇日坐消憂蕓閣歸來日相期共校讎

○七言律詩

廷試作

天子臨軒策治安近臣如雨侍金鑾百年禮樂成周典一代威儀陋漢官文气夜連奎壁動龍光晴射鬥牛寒董生莫負天人策學術須期百世看

早朝二首

銀燭光中烏夜啼棘闈淸徹候晨雞西窻聴雨參同赴上苑看花憶舊題王气曉瞻雙闕上文星夜貫五云西明朝珂佩朝天去金殿春風玉筍齊

紫陌行來曙色微姓名催喚入金闈靜鞭響徹鴛班肅贊禮聲髙虎拜齊珂佩共聆天上語文章特赴禦前題朝回日晏長安道風送飛花襯馬蹄

元旦

扶桑枝上曉云紅玉曆頒春斗柄東龍虎風雲千載會衣冠玉帛萬方同柳芽轉暖晴光動花蕊迎暘淑气融自是升平開泰運相期吾道永興隆

讀書臺

閒抱瑤琴訪百花上人還與論三車能分香積廚中飯慣煮孤山雨後茶洗墨池荒秋艸合讀書臺古夕陽斜壁間正好題詩句畱取他年護絳紗

杏林淸隠

傳家三世總能醫不獨長桑授上池董奉林香丹杏熟蘇耽井在緑苔滋城中賣藥人同識谷口行春鶴慣隨我亦欲傳丹鼎訣洞天石扇擬同窺

小姑山

姑石嵳峨不可攀妝臺更在白雲間丹梯下壓龍蛇窟鐵鎖髙懸虎豹闗使客未鳴蒼玉佩江妃先嚲緑雲鬟江南莫道無形勢筍立天門第一班

送人之官

雨霽淸流玉滿川錦衣簇簇立沙邊旋沽南石橋頭酒聊送東風江上船行色一枝春在柳去程千里水連天待看考績歸來日細聴鶯聲奏管弦

送花狀元詔許歸娶

三月都門鶯亂啼郎君春色上朝衣潘生況擬供調膳張敞仍須學畫眉南陌酒香銀甕熟西湖月朗畫船歸極知身負君恩重莫遣心隨粉黛移

牡丹爲黃公器詠

不將紅紫競芳菲似與天公別有期金縷織成云外錦珊瑚長出海中枝一欄國色君須記滿袖天香我所思陪賞喜同諸俊彥醉歌渾似洛陽時

淦江書屋爲李宅賦

故人家住大江邊又踏鷗波已七年養鶴亭深栽竹地讀書窻裊煮茶煙論交有道慚垂顧推轂無能與薦賢莫道相從忘夙昔梅花冰雪歲寒天

乙丑三月訪子白兄於秦淮橋

五月南風水倒流秦淮橋下問扁舟穿花燕子羽毛濕隔水人家門巷幽心憶庭闈瞻楚樹身陪冠冕侍瀛洲吾兄歸去如相問衣彩終期慰白頭

王子逸見寄韻簡百寅昆季

荊揚文物冠南邦詩作長城擬受降漢氏菑畬今有幾陸家兄弟舊無雙窻聴夜雨消銀燭簾捲秋山倒玉缸爲謝歸來陶縣令幾時揮棹到滄江

謁余忠宣公祠

將軍忠節冠荊揚千載精神日月光血戰孤城身已殞名垂靑簡汗尢香殘碑墮淚空秋艸折戟沈沙自夕陽我亦有懷追國士爲君感慨奠椒漿

送人之京

松華金粉落春衣有客過門索贈詩司馬豈無乘駟日終軍又是入闗時新丰樹色雲中露長樂鐘聲雨外知好去風流三語客恩波咫尺鳯凰池

泛湖

霧捲黃沙浪蹴天衣冠同載泛湖船香鑪倒影淩銀闕瀑布無聲落紫煙秪可吟詩招五老那堪接武廁羣賢袖中亦有淩雲賦願借長風到日邊

近郭產瑞蓮二枝同鄒孟彰楊徳顯何仕璉賦

羅襪香塵太液池淩波化作玉蓮枝始知秦虢承恩日不似皇英望狩時翠袖相攜誇窈窕銀屏雙倚斗腰肢明年獻頌甘泉裏朱艸嘉禾未足期

賦得孟義科斗送監生楊仲文歸臺州親迎

孤石巉巖出紫煙雲根遺墨尙依然文章豈在龜疇下形質還存鳥迹前汲冢秋風思汗簡魯堂春雨悶韋編郎君歸去和鳴後織作機中錦字傳

送周望往四川

駟馬橋邊秋水波郎君此去意如何衡陽鴈陣驚寒早巫峽猿啼入夜多一水東來通漢沔眾山西上接岷峨少陵祠宇淸溪曲爲瀉椒漿試一過

贈醫士習以質

藥鑪丹火映晴霞見說桐林是習家衣拂松云窺石髓瓢分崖瀑飯胡麻豈無董奉林中杏亦有安期海上瓜待我蟾宮通桂籍從君金液錬金花

送人之京

天子龍飛辟俊才金灘江上錦帆開龍泉劍自丰城出明月珠從合浦來王气曉浮鳷鵲觀文章宵應鳯凰臺錦袍公子仙舟侶金榜東風取次催

贈侯伯俊

侯家妙墨異人方蚤歲曽供白玉堂朴樕霜花收兔葉淋漓天藻動龍香文章敢謂抽金匱圭璧仍煩出錦囊畱取松楳千斛在蘭亭髙興屬流觴

灞陵樵牧爲謝伯大賦

新築茆堂面翠微灞陵風景更依稀拾薪路險莓苔滑放犢林深筍蕨肥卜式肯將金換爵買臣安用錦爲衣他年斤斧相尋處牛角懸書候夕暉

郡庠胡子溫以楊侯所題弓求賦遂爲書此

七寶雕弓鵲血紅使君髙誼孰能同鼎湖猶憶軒轅墮蛟浦徒誇漢武雄空谷扣弦驚夜月上林飛箭待秋鴻桑弧自有平生志未數麒麟第一功

次孟子溫贈之什

銀箭銅壺促曙暉論文未覺故人稀連牀風雨三年別百里星河兩地違人物數推黃叔度文章誰似謝玄暉髙岡莫道無鳴鳯舊種梧桐已十圍

解嘲

秋來晚興浩如雲閒拂霜華看劍紋莫怪風流謝安石未應憔悴沈休文驊驑神駿寧論肉鵰鶚身輕更出羣千載徵南不穿紮至今猶作晉元勲

愛日堂

巚山之陽親所居遊子愛日將何如寸心耿耿過葵藿暮景皎皎垂桑楡階前彩服弄鸚鵡堂上金盤行鯉魚丈夫忠孝須努力期君日夕思居諸

送周子澄之歷城

難兄佐邑扶風裁令弟辭家篤友於風雨幾年疎共被闗河千里轉徵車天垂巨野河流急秋盡江南木葉疎他日到官煩訊問琴堂詩思夜何如

次答本素上舎

滿城車馬自相求髙臥衡門四壁秋翡翠蘭苕差後識蒹葭玉樹媿同遊葛洪峯下山連屋陶侃臺西月滿樓不有故人能見問此中髙處有誰儔

橘林精舍爲醫陳植徳賦

千株仙橘倚云蒼聞說陳家有艸堂宻葉連村滋霧雨疎枝垂實礙衣裳井頭洗藥紅泉暖花裏懸壺白晝長我與蘇耽曾有約願分丹實駐顏光

杏林書屋爲姜思彥賦

萬卷堆中樂有餘年來種杏繞階除開花每見蜂環屋結實嘗聞虎守株窻下簡編勤肄習籠中藥物富收儲朝廷政在需材急安用藏名好學居

寄同窻諸公

十載相逢在泮林幾回握手共論心夔龍禮樂經綸久班馬文章慷慨深五色蓬萊靑鎖闥一樽風雨白頭吟丈夫不灑臨歧淚安遣芳名照古今

寄曽得之﹝諱魯館陶人任禮部侍郎﹞

髙鳥知還久倦飛分甘萬里逺王畿虎頭食肉侯何用雞舌含香事已違愽望尋源經月去長卿爲蜀暫時歸寄言玉笥雲中客終擬相從采蕨薇

送總戎出徵

天子龍飛定朔南知君此去定呼韓班超自信輕投筆馬援仍能老據鞍飲馬窟春泉脈暖射鵰風急雪花寒同行王粲吾知己應有音書早寄看

挽黃徳淵

瀟湘西下水雲鄕每憶相隨醉夕陽黃壤頓埋醫國手靑囊猶貯養生方紫芝歌絕猿啼怨丹杏林空虎迹荒掛劍獨來松柏下炙雞絮酒幾沾裳

洪武庚午元日試筆

扶桑日轉曉曈曈千樹梅花雪未融酌酒吟春瞻北極升堂賀歲遇東風天垂華蓋靑雲近地接仙源玉圃通二頃石田今廢盡獨持書劍望年丰

柬金秀才幼孜

令譽常從早歲聞麟經學問獨超羣篝燈寒聴淸宵雨覓句晴看白晝云未向月宮攀古桂先從泮水采香芹交遊幸遂論心樂尊酒常同坐夕曛

送淦城百花寺僧竹峯請度牒南歸

鳯閣岧嶤紫禁長五云垂影絢天光緇衣素識龍鸞气墨板新承雨露香杯渡海門秋渺渺錫飛淮甸月茫茫賜還有待南歸日來訪支公臥石牀

早朝和友徐子權韻

曈曈旭日上東山金鎖齊開虎豹闗霧藹鑪煙當鳯扆風傳臚唱肅鵷班呈來八駿花前簇朝散千官柳外還回望蓬萊猶咫尺薫弦奏徹五雲間

和韻答傅彥武

放逐南還孺子鄕扣舷誰與泛滄浪有懷采藥尋方士無復聯班侍紫皇夜雨桐花當戶落春風蘭茝隔簾香讀書未了平生志深愧雲林臥石牀

○五言絕句

漁樵問答

明月蘆花被秋云槲葉衣相逢兩相契談笑坐忘歸

罷直圖

艸詔下金鑾宮槐白露寒紫驑驕不控明月在闌干

爲百華寺竹峯上人題梅四首

粲粲珠璣服娟娟玉雪姿東風庾嶺路春色在南枝

又

老樹餘生意疎花發故枝平生心鐵石正在歲寒時

又

仙子六銖衣翩翩月下歸洞簫吹紫玉春色醉如泥

又

勁節傲風霜出花粲瓊玉春滿九霞觴羅浮新酒熟

○七言絕句

山水小景

玉笥諸峯翠接天鶴汀鳬渚近相連老翁日暮不歸去釣得槎頭縮項鯿

達泉圖

一夜春雷動石泉桃花新漲已連天幽人悟得朝宗理興在滔滔百折前

題墨梅

姑射仙人玉佩環瓊簫和月上靑鸞素衣不受緇塵染畱與江南歲晏看

郭子成入闗詩卷

嶽翁乘棹章江日曽約先人泊畫船若問周南畱滯事不才金匱守遺編

先人交契若雲煙最說君家外舅賢我有愁心似徵鴈隨君千里到秦天

柬式庵索紙

通籍金閨愧不才扁舟又自望蓬萊聞君素楮光於雪願借文章動上臺

秋日作

水精簾動桂花風湘簟涼生八月中魄落西窻銀燭裏烏絲雪蠒寄秋鴻

中秋日答曽仲和

桂花涼露瀉涓涓秋滿銀盤月正圓不是庾公無此興祇因病酒妬嬋娟

訪李彥澄不遇戲題

過門不入非我心贈言敢擬瑤華音澄江八月淨如練玄暉有約來相尋

射捲

新開射圃鳯岡前手挽雕弓滿月圓記得楊侯飛羽日泮池楊柳葉皆穿

重午日答友人

靑鳥新傳錦字詩髙情非是故相違歌鐘滿坐風流客不稱山人鶴氅衣

寄友人胡子溫重午日作

海橊花裏簟紋疎五月淸涼八月如遙憶故人家慶處彩衣壽酒獻菖蒲

題匏庵所藏畫

鶴羽翛翛弄月明篔簹谷裏暮寒生憑誰截作參差玉吹出伶倫嶰谷聲

百尺長松石上栽紫雲深護碧崔嵬緑簔坐釣盤陀石細雨斜風不肯回

題梅四首

月逄三五光才滿梅遇陽回始著花禪定湛然忘色相不知疎影上袈裟

老禪心迹本來空卻與寒梅臭味同昨夜苦吟淸不寐雪花開徧月明中

歲寒百卉凋殘盡自信孤芳映雪淸相對老僧禪坐處一輪明月正三更

曽向孤山占早春肯同桃李媚時人暗香疎影黃昏月應共禪心不涴塵

○續集詩文附

寄問小木醫士陳植徳

玉笥之峯三十六夫子茆廬處江麓明朝騎虎來相問白髮壺公酒應熟

識廖永年所藏靈隠寺碑冊葉﹝公諱申任太常寺少卿﹞

右靈隠寺碑一卷金華石塘胡先生撰吳興趙文敏公書夫藝者士之末耳然非其中有絕人者則其緒餘亦不足以超出乎一時而取重於後世吳興公風流篤厚庶幾西周麟趾之風非特末世之佳公子而已而石塘在元淸修苦節最爲諸君子所推服余嘗聞諸其邑人有富人欲志其父墓者素聞先生名漕粟三百石以請先生以其人品非雅馴笑謝曰吾弗能諛墓中朽骨以取貲也士論亦以是多之則其所立固有過人者況其文章簡而不刻無季世苦窳之气而吳興用筆之玅直與李北海相上下蘇靈芝張從申之流不論也則文墨之藝又曷可少耶顧世之無得於內而徒區區以盡力於外者不足以語此也廖生永年葆愛此卷不啻拱璧求余識之故爲書此

贈吳嘉靜﹝公號拙庵西莊人任吏部員外郎﹞

檐花細雨廣文氈不到江城又十年投筆謬曽先俊傑橫經深喜得才賢乾坤一气鳶魚外風月無邊杖屨前逺大相期須努力宣尼三絕在韋編

送大將出徵﹝皇明館課﹞

九重飛詔紫泥新帝命南徵遣大臣宮路回傳銀甕暖江花初報錦袍春蠻煙瘴雨驅車逺朔雪燕云送捷頻汗馬功成催入覲汾陽勛業照麒麟

題徽宗艸虫﹝皇明館課﹞

虫豸薨飛異卉芳宣和點染自君王當時不省觀無逸對畫令人感慨長

大一統詩﹝皇明館課﹞

聖皇禦極天眷隆四海一統車書同鴻圖寶歷協昌運玉京金闕觀成功析津自昔稱天府千里邦畿蒞中土疊巘盤回海嶽崇重闕列峙森貔虎宸居奕奕當天中王气五色皆成龍星辰北極共環繞萬方入貢梯航通庶民歡呼工效職天心昭格人歡懌瑞光揚彩絢瞳朧寶花呈祥分的歷滿目光輝錦綺張慶雲煥發摛天章咸傳聖徳致斯應頌歌載道聲洋洋頌聲洋洋中外溢聖徳如天重謙抑屢宣明詔敕羣臣共答嘉禎期盡力小臣日侍金階前華封三祝瞻堯天永祈聖壽齊天地聖子神孫萬萬年

贊邑司訓黃南谷像﹝先生長湖人洪武間徵爲本邑司訓中丞公曽出門下親筆載遺像﹞

■﹝君邑﹞之名儒邑之司訓大道逺探木鐸宏振所存者恕用罔弗臧所積者善後宜益昌

中丞集卷下

●中丞遺事附錄

忠祠議

謹按故左副都禦史練公子寧名安以字行系臨江府新淦縣人今分峽江縣則公峽江善政鄕二都人也公父伯尙洪武間爲起居注直言忤旨出爲廣徳州同知調臨汀鎭安二府通判卒於官其烈節家風有自來矣公少與金幼孜友善嘗謂幼孜曰子異日爲良臣我必爲忠臣洪武甲子舉於鄕明年對大廷極言近日朝廷用人狥名而不求實小善驟進小過輙戮因歷陳古昔教養任用之道言甚剴切上親擢第二授翰林修撰未幾內艱杜門屏迹力行喪禮服闋復除翰林升副都禦史工部侍郎建文初攺吏部與蹇義爲左右侍郎以賢否進退爲己任多所建白又攺禦史大夫辛巳攺都察院爲禦史府子寧攺禦史中丞靖難兵起子寧與卓敬等畫策防禦極論李景隆陰懷異志屢敗召還子寧執景隆於朝數其罪請誅之不聴子寧憤激叩頭大呼曰此賣國賊臣備員執法不能爲國除姦請先伏誅遂罷朝靖難兵旣渡江靖江府長史蕭用道衡府紀善周是修上書論大計指斥當事者誤國書下廷臣及兩人議用事者怒詬二人子寧曰禍難日迫我輩謀國之臣實屍其咎事已至此尙不能容人言乎詬者愧而止文皇卽位縳子寧至語不遜斷其舌曰吾欲效周公輔成王子寧手探舌血大書地曰成王安在遂族其家姻戚逮死者百五十一人戍邊者又數百人惟吉水錢氏得免及錢習禮仕於朝爲鄕人所持以告少保楊榮榮乘間以聞文皇欣然曰使子寧尙在固當用之況習禮乎昭皇踐祚詔稱方孝孺綀子寧等俱是忠臣宸章褒湣心迹愈明竊念練公力挽綱常志扶天地以身殉國何慚荀息之言見義忘家遂赤要離之族精誠貫於金石大節振於古今固宜隨在表揚者也況追蹤故土實光靈降陟之鄕而肇建新邦又風化激揚之日大饗崇祀誠爲要典該縣城西有廢廟一所近議拆毀合攺爲祠宇以祀練公俾寃魂有托餒鬼來歸不惟可以慰泉下之忠抑足以作後來之气云爾又有自靖祠詩雲中原龍戰起萬國撼雷風天意別有主人心獨在公靑山無斷骨白日見孤忠到此看臣節羞言靖難功﹝出海鹽錢琦臨江集﹞

史傳

練子寧名安以字行父伯尙洪武初任起居注以直言忤旨出爲廣徳同知調汀州鎭安二府通判卒於官子寧性英邁不凢幼從鄕長者竹荘先生遊竹荘命賦水竹村居歌有千山暮雨石泉通一夜春雷籜龍長之句竹荘大奇之後遊邑庠與金幼孜相善常謂之曰子後必爲良臣我當爲忠臣洪武甲子領鄕試明年對大廷極言朝廷今日用人狥其名而不求其實以小善而遽進之以小過而遽僇之因歷陳古人所以教養之道言甚剴切不顧忌諱太祖嘉之擢第二名進士及第授翰林修撰子寧益以名節自砥礪由是聲望蔚然中外咸以文學行誼稱之滿三載丁母憂杜門屏迹力行古喪禮服闋仍除修撰建文帝立用廷薦拜吏部左侍郎子寧進賢退不肖多所建白辛巳罷都察院典刑獄攺爲禦史府如唐宋禦史臺故事職專糾察子寧初任左副都禦史中丞靖難師起曹國公李景隆奉命出師至北方宻通欵藩府賣國喪師謀祕未露子寧一日於朝班內執景隆陛前數之曰景隆以功臣子兼至戚爲上公奉命出師朝廷何負於汝汝乃敢謀叛姦邪不忠請速行誅建文不聴子寧叩頭大呼曰賣陛下者必此賊也臣備員執法不能摧姦請先伏誅是日遂罷朝北師渡淮廷中倉皇失措靖江王府長史蕭用道衡王府紀善周是修上書論大計指斥用事者之誤國書下廷臣及兩人議用事者見之大怒盛气以詰兩人子寧從旁沮之曰國事至此吾與公輩當均任其咎尙怒言者乎顧所論吾過有則攺之無則加勉耳詬者愧而止太宗卽位詔治姦黨李景隆於上前必欲殺之子寧不屈遂族誅姻戚被逮論死者百五十一人戍逺方者又數百人吉水錢習禮以子寧姻戚未及逮旣官中朝恆爲鄕人所持心懷疑懼以告學士胡廣楊榮乘間爲上言之上忻然曰使子寧今日尙在朕固當用之況習禮乎卽日下令禁止子寧與侍講方孝孺同朝孝孺嘗稱其多學而甚文後同知王佐輯其遺文一帙序而名之曰金川玉屑﹝卽練公文集﹞提學副使李夢陽始命有司梓之﹝出革朝遺忠錄與金聲玉振集表忠錄備遺集國記同﹞

練子寧初名安以字行自幼志趣不凢與金幼孜相友善常曰子異日必爲良臣吾其爲忠臣乎洪武乙丑舉進士第二人拜翰林修撰久之升吏部侍郎革除間多所建明與方孝孺同見親信攺禦史大夫靖難兵起日夕畫策防禦李景隆敗還極論其姦邪於朝班中執請誅之時靖江府直史蕭用道衡府紀善周是修上書指斥用事者誤國之罪齊黃怒詬之子寧曰國事至此尙不容人言乎詬者愧而止北兵渡江景隆開門迎附子寧不屈遂伏誅

外史氏曰子寧請誅李景隆此制勝之長策也而時不能用此其所以亡歟他日太宗嘗謂侍臣曰使練子寧尙在朕固當用之聖君惜才之心可想矣﹝出羣忠事略﹞

文皇卽位指揮劉傑縛練子寧至語不遜斷其舌曰吾欲效周公輔成王子寧手探舌血大書地曰成王安在族其家﹝出遜國臣記遺忠錄同﹞

練安字子寧以字行父伯尙洪武間爲起居注以直言忤旨謫廣徳州同知後遷臨汀鎭安二府通判卒於官安性質英邁志操不凢幼從鄕長者竹荘先生遊竹荘命賦水竹村居歌有千山暮雨石泉通一夜春雷籜龍長之句竹荘甚奇之後遊邑庠與金幼孜相友善常謂之曰子後必爲良臣我必爲忠臣洪武甲子領鄕薦明年入對大廷極言今日朝廷用人狥其名而不求其實以小善而遽進之以小過而遽僇之因歷陳古人所以教養任用之道言甚剴切不顧忌諱髙廟嘉之擢第二名進士及第入翰林爲修撰安益以名節自砥礪於是聲望蔚然中外咸以文學行義稱之未幾以母喪去位杜門屏迹力行古喪禮服闋升吏部左侍郎時革除君初嗣位安進賢退不肖多所建白與方孝孺等特見信用尋遷左副都禦史庚辰罷都察院典刑獄攺爲禦史府如唐宋禦史臺故事專糾察靖難師起安極論曹國公李景隆姦邪不忠喪師賣國一日朝班內執景隆數其罪過奏請誅之上不聴安憤激稽首曰敗陛下大事者此賊也臣備員執法不能除姦請先伏誅上素柔弱爲之不樂遂罷朝師旣渡淮靖江府直史蕭用道衡府紀善周是修上書論大計指斥用事者罪過書下羣臣及兩人議用事者怒盛气以詬兩人安謂之曰國事至此吾與公等罪不可逭乃尙不容言者乎顧所論吾過有則攺之無則加勉耳詬者愧而止壬午六月有詔治姦黨安不屈遂族誅之姻戚被逮論死者百五十一人戍逺方者又數百人惟吉水錢氏得免及錢習禮仕於朝爲鄕人所持恆懷不安以告少保楊榮乘間以聞文廟忻然曰使練子寧今日尙在朕固當用之況習禮乎卽日下令禁止後同知王佐輯安遺文一帙序之曰金川玉屑集卽﹝練公文集﹞提學副使李夢陽命有司梓之﹝出小史﹞洪武乙丑殿試前一日髙皇帝夢三絲墮地至鴻臚寺唱名丁顯第一練子寧次之黃子澄又次之及發榜丁巳物故乃以練爲第一黃次之二甲第一花綸又次之簪花遊宴姓名旁各有絲實符夙夢上甚喜之故當時有丁練黃花練丁之謡﹝出野史﹞

建文五月甲辰遣刑部侍郎金﹝闕﹞禮部侍郎黃觀往安慶翰林修撰王叔英往廣徳都禦史練子寧往杭州分道徵兵入援各奮不顧身﹝出憲章錄﹞

靖難初齊黃方練上觸天怒俱罹赤族之誅於是建文遺臣有行遁者題詩娥眉亭云一个忠成九族殃全身逺害亦天常夷齊死後君臣薄力爲君王固首陽﹝出敖英雜言﹞

中丞遺事附錄

