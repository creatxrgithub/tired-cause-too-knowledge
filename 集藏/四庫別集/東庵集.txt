

欽定四庫全書

集部五

東庵集四卷

別集類四

元

提要

﹝臣﹞等謹案東庵集四卷元滕安上撰安上字仲禮定州人以薦除中山府教授歷禹城主簿徴爲國子博士轉太常丞拜監察禦史以地震上疏不得逹遂引疾去尋起爲國子司業卒於官元史不爲立傳其事實具見於姚燧所作墓碣銘且稱其敏修篤行學積其躬道行其家化及其鄕而吳澄文正集亦謂安上爲人乃有學有行而有文者蓋亦束脩自好之士也燧又稱所著有東庵類槁十五卷江西亷訪使趙秉政板之行世又有易解洗心管見藏於家而焦竑國史經籍志乃稱安上東庵稿十六卷與燧所紀卷數不合當由未見原集而誤近時顧嗣立作元詩選搜采至數百家而安上之集闕焉則其佚久矣今從永樂大典中裒集編次得詩二百餘篇分爲四卷其詩格以朴勁爲主不免稍失之麤獷而筆力健舉七言古詩尢有開闔排宕之致視元末穠艷纎媚之格全類詩餘者又不以彼易此矣考蘇天爵文類載有安上祭硯司業先生文一篇而姚燧亦謂其文一本理義辭旨暢逹不爲險譎非有禆世教者不言是原集當兼載詩文惜永樂大典僅存其詩其文已無可考也

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

東庵集卷一

﹝元﹞滕安上撰

○四言詩

至元徳音詩【並序】

至元十九年四月十八日中山府儒學教授臣某從庶官之後伏聽徳音條凡十五每讀一訖咸以手加額踴躍歡抃如獲更生旣而使臣孫某徴詩某職在儒學不敢以蹇淺辭竊惟明世不能無佞而能去佞聖人不難得民而難安民和萬邦而黎民時雍去四罪而天下咸服此堯舜所以爲堯舜也惟聖朝接千嵗之統惟皇帝大四海之圖去姦佞擢賢良下詔條安百姓天地之仁推之而愈宏日月之光廓之而愈明於戱休哉誠登堯而軼舜也太平之期臣幸親見謹拜手稽首而爲之詩

溫溫徳音敷於下土癃老黎庶是蹈是舞徳音惟何天子神聖姦讒蒙蔽咸革而正讒人罔極竊弄威福負且乘器凶以覆餗林甫剖棺弘羊旣烹百僚稽首天子之明乃命元老載謀載惟有積其獘以新以釐命相選賢允協帝心鰥寡無蓋式昭徳音姦事箕斂民多逋畆天子憐之貰租已負姦事羅織民罹慘酷天子憐之省刑綏獄養老卹孤和鈞平價次第舉行彰我王化琴瑟不調解而更張四海熈熈躋於一堂惟我天子萬壽無疆皇皇有元古無比隆浸以唐徳扇以虞風惟我天子垂祚無窮地平天成風恬俗熈臣今何幸乃親見之拜手稽首獻此頌詩

○五言古

晨起

樹色暗曈曨雞聲動棲鳥浮雲澹流水時見眾星小虛襟顥气盈獨立萬物表詩成望東方陽輝破淸曉

擬行行重行行

行行重行行溪邊艸離離是時新雨霽浩碧無津涯中州有佳人音問兩不知我欲駕風濤恨無靑竹枝舟行恨波緩溯流愈云逺思君重思君詎作乘興返感彼芙蓉衰嘆此嵗已晚君家有雕胡爲我炊一飯

擬靑靑陵上柏

靑靑陵上柏坦坦溪側石爲問釣魚人曽見行吟客我家有鬥酒𨿽濁未爲薄向在聲利中釀法得京洛荊布爲我熟待予不時索幸君共一觴同此泛家宅漁人如不聞絲綸整千尺回舟入風煙可望不可廹

擬今日良宴會

今日良宴會溪山入橫陳非絲亦非竹足以怡心神座中有佳人冰雪含天眞霞衣風杲杲紉蘭佩申申莫惜此夕樂但恐此迹陳君看牛與女逺隔銀河津𨿽有七夕期終嵗長悲辛

題贈禹城紀敬叔

紀侯大去國聖筆示甄獎後昆炳遷史風義愈森爽迄今云礽孫孝弟甲鄕黨仍以貲算髙推擇掌內帑金錢富漢文貫朽不可繦手目無權衡鈞石校銖兩寵監平原稅去家間尋丈孰云弗爲政足佐一邑長可以得儁彥可以抑貪枉瑣瑣龍斷夫貨利左右罔爲當痛繩檢使泚發諸顙百里昔隱市幹木屈大駔爲當重拂拭庸受進賢賞除租免農器良務農業廣又當潤澤之力本遂均養朱邑一嗇夫桐鄕尙祠饗職豈擊崇卑遺愛卽慕仰春風徧山東浩歌歸擊壤

稅司除蠶徵爲賦

周官設司市蓋抑商夫貪法毎優農人俾治畆東南漢末事筦搉利孔開窮探黠商操奇贏疲氓困鐫鏨蠒絲至縑帛一甚矧再三孰憐始作俑迆邐及卵蠶古人樂仁術肄業愼矢函嘗逢鶴髮翁典故云飽諳鎡基與經籍不與百貨參迄今用其一無乃異苦甘聖朝化更張治古無人慙錢榖靳髙選秩重伯子男有來兩君子勿疑朋盍簮張侯嗜理學語孟入泳涵末得張潤甫家世靑出藍安坐一務中心迹如禪庵首罷卵蠶稅喜气騰晴嵐昨間日中市珠禇盈負擔萬家鳴機杼衣易懸鶉鵪遐想挾纊人禱頌將何堪鎡基倘隨例悠久播美談

辛已九日張居實坐中揷籠金菊索詩賦此

菊花如隱人東籬遂幽屏黃裳信元吉中美恐彪炳鮮鮮絳繒衣衣錦復尙絅相對淡以文晚節愈閒靜老鬢不堪揷瓊杯照疎影淵明今已矣芳盟復誰領長吟思悠然姢姢風露冷

題鈍軒祖墳遺安亭

燕山屹岥岮喬木參秋旻髙亭表遺安八世趙氏墳時時下馬人能說爾祖勤買田事歸耕妻子前鋤耘種徳及黃泉枝葉何繽紛振華得秋實倉庾丰以殷舂瀹供饔飱精鑿絕膻葷逺辟危亡憂坐収安飽勲七傳逮建春三聘辭玄纁煮薺看靑山【橫渠詩折腳鐺頭烹白薺蓋頭茆底看靑山】富貴如浮雲於今鈍軒翁一門奉嚴君百錢日計了僮僕猶欣欣旦暮示庭訓先戒恆云云勿露修月斧勿逞運風斤袖中有金鎚不戰揮三軍陰功晦愈彰麟鳯超人羣孫安祖亦安輝光賁楡枌累累百塋域依然龜兆分詎必禁樵蘇刼火不敢焚嵗時登牢蔬彷佛聞蒿焄鹿庵玉堂仙大書擢蘭筋左山記其端噩噩商盤文於戱其守之曠代揚淸芬

題張詹事子有遂初亭

蕭散物外心黽勉天下事古來賢逹人二者恆一致如方爲霖時已寓淵潛意所以荷大任殊不動聲气張公江海客未害廊廟器𨿽當萬鈞重中無一毫累退食自委蛇喧寂非易地乾坤一艸亭況此華構邃濁醪有妙理黃卷足眞味而我豈不知開筵八珍備蓋喜稷契徒共講唐虞治遂初復遂初吾初久云遂魚泳鳥雲飛遙應識髙義

登塔

巋然古靈光閱世如吹毛火刼幾焚蕩基制仍蟠牢始爲耳目役頓失陟降勞盤盤出上方萬象供奇饕左餞虞淵烏右顧歸塘鰲舉瓢接云漢醇然玉色醪不飲亦自醉烈烈風生袍拂塵睨仙迹蛻在龍虵逃【上有東坡題名被僧刋去諦視方見】想見下筆時勢與西山髙君看靑天鶴一鳴應九臯不見隨陽雁哀哀下空濠側足焦石原山林笑吾曹安得生羽翼髙飛弄云璈

東庵新居六首

五世家中山誠云父母邦失宅困移居棲棲四十霜鄕人苦相愛出錢營艸堂眾手治荒蕪樹板補垣墻東西十餘步延袤亦頗長因陋成三區爲庭各求方前庭設荊扉修槐綠成行後庭就西捨足可安匡牀井泉在中庭蔬畦圍齋房先生居其中侵晨起徜徉櫛髮臨淸風曝背迎朝陽散策有小徑展捲有晴窓好意亦素定仁教名吾坊我當以仁教靑靑聚衿裳不惟報鄕人生理貧可常𨿽無饘粥田束脩供嵗糧植蔬比未成芽本供盤嘗豫爲衣綿計擬樹墻下桑招我出贅弟共此荊花香糲食味自甘舉案對孟光大兒但讀書不必能文章小兒期勤力𨿽愚亦無妨況吾坐早衰難勉筋力彊翮六素所短龜六幸有藏天許汝安居詎可徒翺翔終焉遂閒燕百慮淡以忘

我生仁教西今居仁教東長年幾五十盤桓一里中神佑不吾薄幸玆保始終

杜陵浣花上竟致艸堂貲堯夫安樂窩殆徧洛水湄而我何爲者安居今有玆閣板架琴書溪毛薦宗祠慨嘗感古人君子恥獨爲安居固所喜亦喜鄕風移

平時與吾親僦屋寓窮微棟宇髙於牀煙煤滿麻衣舉翮觸四隅如鳥不敢飛於焉得玆堂寛足安慈幃吾親復不待恍然昨夢非掃壁掛寒影載拜徒依依

苒苒老將至兒輩長我如遺安非不知作室職在予鄕人識此心購玆一室虛眾心匪予敬諒敬詩與書老我住幾何行當付諸渠此宅起梁氏作者猶弗居爾曹當愼守母亡經構初淵明千載人出處與世疎有詩猶且云吾亦愛吾廬

晝日掩柴戶不聞廛市聲掃地坐焚香𨿽饑心亦淸飛鳥遺音影偶悟身外名誰能同此意有酒爲爾傾

酬友人恵斑竹杖並檳榔杖二首

亭軒入秋气熟寐快淸宴有人不知名折節求一見頭角頎而長靑襟紅錦緣問之從何來自言淇水縣願言入君手結盟終世眷君危我必扶我失君可援夙塵膚受污賴君爲濯濺嵗寒心似鐵治亂身如箭如何兒女淚不屑被顏面本自質有文繪事素以絢聞之喜不勝如掃城濮戰敲門忽驚起耿耿有餘戀友人斑竹杖千里遙相薦鄭重夢中言君子當豹變

懦質殊早衰五十鄕已杖仍病須藥物如南土畏瘴長思兼二美少益筋力壯或將檳榔杖逺恵老詩匠刻作古竹根無異天成狀座中轉貽我甚慰夙所望左右相扶持此友獨可尙嗅之病已瘳丸劑今匪仰性癖厭騎馬離羣任嘲謗緩曵聲鏗然所適自酣暢興來陟巉巖得爾不惆悵龍脊瘦揷地隨坐屹相向

趙克敬倅孟州

彬彬廣漢孫蚤嵗掾東觀追陪麟鳯羣簿書亦文翰丈夫任胸次不必峻風岸初筵佐名郡詳練如素宦及親三釡榮況乃千石選王屋山水窟河陽花栁縣佳境自人勝一待精彩變賢守郭細侯賔僚偕月旦【時守郭姓判許姓】我公居其間談笑能事辦城下古黃流渾涵泥滓半莫示投膠手且容漁汕汕久客難爲情仍堪續離宴樂我新相知人生幾會面側聞樹美政可當長相見

伴讀楊觀謙逢吉告歸平定省覲索詩觀謙監丞王嗣能之甥

西山有佳人具慶復具慶之子駕言歸兩年闕省定乾坤推三樂不與封千乘萊衣舞斕斑日月恐難更古云五十慕況此春秋盛胡爲事逺遊捨邇趨蹭蹬豈知賢父祖飭學奉諄命雅期逺大業恕責朝夕敬況自親舅氏虎闥本文柄靑春去弗還陰辰當與競言言愧非才敢不圖報稱思來見夢寐家山動歸興我亦忝師屬庶竊一言贈吾道亙古今坦坦非曲徑欲熾迷同然智鑿失眞性仁義推四端孝弟先百行又虞公私間側手隔凡聖體立貴有用弗預安猝應文章匪空言要在理爲勝汝幼知楷書萬事師筆正器豈例晚成致功咸自靜莫慮無範模開卷覩孔孟亭亭法權衡淵淵古鐘磬稜稜莫邪劍皎皎軒轅鏡政自不求售何憂不爲政云衢直如弦東風翮羽勁持此介眉壽可並甘旨飣

答趙景文

學書少眞積頭角闖不完眞積嵗云久尙恐桔蛇蟠一旦灑然悟飛動傾毫端非讀萬卷書索悟良獨難玉溪翰墨禪妙出畦逕間蹙踏元气開豁落萬化閒我𨿽不解書鬼眼不受謾水落見秋岸云靜開晴山二趙仿坡谷三變栁與顏君得此中趣髙價後會看相寄擘素牋蕭蕭風雨寒

送王文琬鎭幕秩滿北行

我初識文琬風骨鶴軒軒三載幾會晤愈見圭璧溫文彩照羣彥畫諾資名藩小婦哭不哀一聞申夫寃握筆辧公是疑獄多平反祿位豈在髙有爲名節存秩滿事行役與貧俱出門長安桂玉難何以度朝昏政須囊中金愧惟贈一言慷慨行所學窮達安足論【有婦毒其夫王察知之】

東庵集卷一

●欽定四庫全書

東庵集卷二

﹝元﹞滕安上撰

○七言古

效廬山髙體

泰山巖巖有如此兮根磅礡乎厚土峯峻極兮穹冥太初灝灝三元气是皆洪濤巨浪兮不知何代凝結而爲形乾端坤倪忽呈露文理錯綜而貫兮下聚元形而爲嶽上聚元精而爲星維嶽奠玆東服兮巍然嚴君坐大庭羣山列侍悉臣妾鞠躬俯首聽使令參贊造物春四海孕載神气流風霆在昔勲華巡狩而致祀兮明徳與燔燎而惟馨豈聞風行雷動千乘萬騎隘原野增髙厚下肆侈誇鴻寧七十二君果其誰兮金泥玉檢刻何事茂陵管子言非經陋哉呂政不務徳虎視黔首以兵刑東逰求仙恍惚無所遇歸猶誑嶽誣云亭大夫有松不與蔽雨雹當時要洗姦斯銘聖朝禮秩若稽古嵗時香火來帝扄惟嶽降神佐國祚不騫不崩億萬齡永爲皇國作鉅鎭豈徒千里供一靑何當長袖拂絕頂一杯敬奉山之靈我從孔林北馳逰覧兮雲煙變態若相迓馬首三日瞻畵屏平生奇觀一朝遂髙登俯瞰火輪半夜升滄溟

鄱陽倪鏜仲寶受南康路教請起歸江書院於安仁鄕邑乞詩爲餞

五嶽混一三光全京師首善開賢闗慶霄下飾物玉色於於四海來衣冠詞華誰鼓天機翰江南才子今倪寛白鹿古洞充仙官拜言小臣無以報明徳請起書院於余幹嵗給米千石構廈先百間黃閣領玉音紫泥出金鑾眼前突兀明雘丹三冬深燠九夏寒登堂鼓篋樂弦誦侁侁若風舞雩壇丈夫有才貴有用百萬當作秋毫看他年養出一範韓致君澤民上下安問君所直直幾何吾之一身殊不愁窮單但恐去古寖逺成才難錦江秀色回波瀾春風浩浩生湖山靑衿望君君早還

焦仲安爲雲南省郎中張侯乞詩勉爲賦此

焦君別我走馬作萬里雲南行乞詩爲贈張侯磊落之奇英五經撐腸飾吏事九州殊口垂文星武庫隠隠森長兵昔年龍虎山前役獨提尺箠當千百籌邊樓籌筆驛古人功名光竹帛用此長歌贈連璧

衛州趙錄判作星丸漏於汲門山澗諸公爲首倡乞詩爲賦

鳴鶴警夜半風雨晨雞呼人而不知時禽鳥曽不如唐都洛下已矣夫池州徐州遺楷模狂夫瞿瞿栁樊圃大智閒閒蓮刻壺風輪旋轉幾何億萬載三十萬里摶堪輿西墮金畢逋東生玉蟾蜍誰推挽是主張是古今一頃無須諛神虯吞吐良區區水滑鐵澁猶患成差殊相臺趙參軍又得造化樞一屏肺腹含太虛蟻穴屈曲流星珠更人坐守月如魚間不容髮投機初初如九轉丹仙翁叱付龍虎鑪復如單輪車太行走過羊腸塗上極玄門下尾閭無濡無燥無疾徐天行有信人有巧晝夜百刻分錙銖衛都門頭鳴鼓桴一城之民安起居被檄從南來巨軸開新圖玩之不去手垢癢遭爬梳若非六丁取獻女史星亦當四時禁直承明廬於戱天運甚玄逺一旦坐致如何符昭昭天理不煩度數取誰其一唱醒蒙愚君能並理達民政羲和不獨歌唐虞

因並門馮和卿蓄卻波韋通甫所畫乘龍托友人王思敬求詩京師亦爲賦此

天上羣龍人不識人間畫工畫不得韋郎何處見眞龍毫末淋漓風雨集前幅一龍初奮蟄巨爪拉山山破壁後幅一龍新蛻骨蜿蜿蜒蜒醉無力就中二幅更駭怒拔樹噴珠轟霹靂並門馮君好事者傾囊不惜千金直夜藏深匱鬼神泣晝掛虛堂窻戶濕愛之玩之不一足托友求詩走京國畫中畫龍雲霧質詩中畫龍有龍徳此詩此畫當誰看他日示君窺牖客

題劉節副家藏叚志堅畫龍

神哉亨龍徳配乾六位上下隨時遷丹靑名家本形似變化不測誰能傳世間俗子亦妄作往往蛟鱷雜鯨鱣葉公風聲已遼邈龍門叚生名志堅君家此畫乃其筆絹素黯淡浮雲煙怒濤激射海欲立鱗甲出火光赫然頷珠戱摘向空擲呀齦倒角將飛天叚生白首宣政間落魄不受妻孥纒河東父老多異說非人非鬼非神仙一朝蹤迹忽不見或言躍入淸泠淵

夢讀太白集有千年萬年若昨日古人今人同一塵之句覺而補成之

天風日日吹天雲飛來飛去秋復春千年萬年若昨日古人今人同一塵昻昻藏藏不吾識啾啾喞喞將誰親安得乘槎駕滄海濯足萬里明河津

中秋玩月於平山堂提刑亷公索賦

黒云滿天天欲昏詩人待月開吟軒西北長風起蘋末爲我一掃陰霾屯堪輿此東偏下瞰碣石門人間未得月先覩玻瓈分羲和逺頓六龍轡淩空倒影開精魂俄驚黃道上霄漢表裏洞徹無纎痕騎風禦气八極表定識底物爲乾坤下看歌樓舞榭閙鐘鼓何異寒螿喞喞咽艸根我持一杯酒問月月不言我不怪爾圓復缺我不怪爾東西奔姮娥太陽妃萬古帝女孫胡爲養妖蟇屢被妖蟇吞春秋書日不書月玉川寸鐵當雪寃奮袖指月月不蝕坐令還我太素元眾賔笑狂一絕倒淸光奕奕飛金樽

叔常劉弟爲兒子詵作剛鬛大筆故有此贈叔常吉甫壻也

古人學書指穴衾古人大書惟撮襟兔毫鼠尾弱於寸宣城散卓才如簮髮毛老禿心力盡不供擘窠開丈尋西山野豕藏煙岑甲膚生鬛攢鐵鍼黃臉老將一矢斃擷英拔萃來儒林三薫三沐入拘束如縛猛士惟恐不受擒洞庭云夢可一吸萬鈞九鼎力足任孱生不敢捉殆如疲卒駭綠沈麁豪不敢擲裂地恐有霹靂音策勲中書盡奇畫許大一身都是心沈著痛快盡在是靑雲非迥淵非深其誰擅雄藝吾弟出向歆冰淸玉潤自得不傳妙天下能事無古今足知知書乃能筆譬之善彈能斵琴阿先未解書顧嘗有書滛遽然此贈太早計風檣陣馬當駸駸會看潄墨作枯枿拂拭素壁傾千金

友人以虎文藤杖見贈因舉退之赤藤杖歌就用其韻答之

管中一斑未易窺赤藤虎文森陸離憶昔夢追羲和禦扶桑日出雞喔咿海邊一枝照海水坤宮想有神人持恍疑白額隠深谷矗立惟見一尾麾俄驚快劍一斫斷殷殷寃血猶淋漓天吳世寶遺子孫子孫載拜忽我遺歸來健步恥跨馬足前奇險皆平夷俯身控臂探禹穴一掃鬼蜮絕狐疑支頥長嘯立江渚分披四走愁蛟螭有時醉臥著枕底風生耳側如淸箎攺名豚兒作虎子乃翁行處此物當典司

汾州道者邵叔玉庸齋

吐食卲卿汾晉來妙理深機達通塞手中三箭策雋功橫流汨汨從溝洫詞林老伯爭贈詩劈紙瓊瑤陪報徳我聞太古之民淳以黙恬淡虛無咸自得軒岐問答啟聖源黎苗已陷螟蟊惑空桑產士登廟堂湯液猶能活商國垂危始覺有良醫安樂無人知保嗇方家非無不世才智囊靑裹千金翼未許屈指到膏肓九髒幾微見顏色人生世間一脆物血脈詎容停一息卲卿卲卿老愈精溥援疲癃躋壽域

親家邊翁翁媼皆八十其子求爲詩故令門生王簡書此作四幅以贈之

屋頭山色明無塵屋下流水淸無痕靜中自得仁者壽白頭翁媼太朴存疑年不解道甲子八十餘度庶艸蕃膝前三子子有孫諸婦肅肅無間言力田每蒙官長勞地偏還聞車馬喧刺船舉网得新鯉油油凍酒香浮盆【古稱山中凍醪謂之春酒裏中皆能造之】相看妻黨歷三葉重與小兒重結婚嵗時來往要難老畱春會作朱陳村

王尙書太夫人八十壽

昆池仙人冰雪膚天孫爲織云錦裾東牀坦腹得佳壻三子落落皆明珠就中徑寸出少海光耀便達承明廬絲綸五色來天衢玉帝要斡天官書靑山千里太行路白雲一片隨肩輿入門布地金氍毹登堂步履嗔人扶春風八秩初度初嶽牧結軌公卿趨鱗次奉常珍雁序問起居尙書气與秋天杳此時顏色何舒徐萊衣斕斑起舞未足道文犀垂帶金垂魚大孫渥窪駒小孫丹山雛已能舉樽陪父後望中聖善懽愉愉子孫如此壽如此人難如意意盡如神理元與陰功符冥冥酬答捷鼓桴在昔參謨君耋年髮亦烏東垣搢紳入歌詠字字不減瓊瑤琚今玆盛事比尢盛懿範籍籍傳京都詩中例有丹靑手重畫君家家慶圖

贈相者

相馬不相肥相人不相衣輕衣何必裏磊落肥馬誰書案停杯枕臂時陳郎畫出樂天詩那些更愜屏風樣去捲靑氊是栁枝

走筆和仲安國博楷笏詩韻

鳳凰衘得昆山玉大橫庚庚透其骨外看溫潤內彊梗必有此人任此笏怪來入手重摩挲卻是東家冡邊物指日不食天不崩饒搘突兀將傾屋此木八極根株連此木萬古枝葉傳此木庇物大有年此木入火寒無煙巖巖伊周降自天聲色不動人主前泰山四維咸安然鳶飛魚躍還天淵要當蘊展智囊底略渉阿諛爲笏恥書思書命復書對跪進孜孜戒胥史去年我作齊魯逰孔令相陪謁槐市臨行見贈笏五枝期我嬰鱗陳逆耳於戱吾亦願效道輔所執除妖邪一撃腦裂靈宮蛇笏亦願效張綱之輪諌危亡要誅當路之豺狼將軍雕戈鎭邊閫何如忠良持此立邦本

○五言律

手植檜簮詩並序

友人石會源來自孔林以手植檜見恵且曰是檜也灰燼之餘根骨不朽下達淵泉取之而無窮隠上之印章遺山之聖像皆是物也余因其材而爲簮長逾二寸許文章紏纒膏澤芳潤端然而玉質橫鏗然而金聲振信乎吾先聖之手澤也幸而得之以固吾髮知固吾心以正吾冠知正吾道此又吾先聖托物示戒之遺意終身佩服有不盡者謹拜手稽首而爲之詩兼敍其所得之始末云

艸木余灰燼心眞自嵗寒大成芳潤在具體至文完潛擲金聲振橫施玉質端殷勤千載後長與固儒冠

元氏怡齋詩

日月堯天北遙聞孝弟馨八龍荀氏子四海徳星亭雪圃芳棠棣風原翥鶺鴒相逢驚授簡直欲冩西銘

暮春醉中

渺渺春何處長吟日易斜光陰渾似水風雨不饒花蜜就蜂儲粟巢成燕有家遙憐杜陵老爛醉是生涯

六月久雨

一雨連朝夕愁看甲子過勢從檐外黒聲向枕邊多風壤同三蜀雲濤接兩河莫非枯旱嵗龍有羨餘波

平山堂木芍藥盛開紫素相間香韻殊絕門生邀賞因爲賦此

造物偏畱意矯柔不自勝峩冠瓊羽軟髙髻紫雲層似動香風逺微酣酒暈蒸一杯相慰眼無愛亦無憎

枕上偶成

不覺老將至駸駸四十彊眼花如隔霧髮種半成霜匪石心無轉甘芹念未忘樂天吾分足豈敢傲羲皇

東昌晚出

晚出聊城驛羸驂困短鞭灘聲行處盡野色望中圓文史將安用功名信偶然家山一千里花栁滿前川

送劉文卿教授廣平

憶昔荊州座【仲寛席上始相識】淩晨見素霞更生堪祭酒子駿自名家饋送囊無贐行裝書滿車諸生談宋璟勿說賦梅花

張禮部夢符以除夕元日卽事二詩見示因次其韻四首

老髮不再綠春風柰我何每逢新嵗換偏覺故情多椒酒俗難免藜羮腹漫皤家人應念我遙賦扊扅歌

四十今有九前非知柰何老隨新嵗甚悲向此宵多一室壁徒立雙髦鬒變皤三春歸未得回首一髙歌

恵風開霽色化日自舒長夏曆承三統周文軼百王四時調玉燭一嵗入金穰朝退聨新句誰穿百步楊

服色依依辧鞭聲隠隠長九重嚴陛衛萬國拜天王徳澤流寛大春祺誦簡穰卿云得觀此賦豈獻長楊

春官李敬甫過山中出其太夫人壽捲徴詩爲賦此五首

淑善元多壽誰云七十稀機絲云五色卵翼鳳三飛石窌恩非晚金魚事庶幾繩繩滿蘭玉千載仰春暉

桂裏聮三秀萱幃正七旬範儀陳氏母風度謝夫人花栁肩輿穩笙歌壽酒春會看從子貴封誥紫鸞新

不惜殷勤力栽培玉樹枝正當眉壽日受用子榮時婉婉嬰孺戱融融語笑滋南陔千載上想見古人詩

教子柔儀正成家內助深介眉春際酒爲壽俸餘金碧落長庚夢陽暉寸艸心在陰鳴和處天徹九臯音

拜舞輝金紫春官貳列卿子皆爲母壽人幾似公榮桂樹秋香裏萱堂春意生牛腰看軸巨珠玉冩蓬瀛

集賢學士趙菊山挽章【趙宋宗室燕王徳芳之後】

燕邸風流逺周京寵數優斯人豈黃壤上界有瀛洲像久生祠在【公嘗守南安民立祠】魂先故里遊靑山菊花露瀟灑不勝秋

中相亷公挽章二首

噩噩詩書府巖巖柱石姿蒼生仰威鳳淸廟失元龜事業今千古風流彼一時旋聞林甫敗惜不九齡知

翊贊眞王運賢聞貞觀初胸中九云夢身後五車書往事遽如此斯人今有諸惟天不容僞子捨盡金魚

題劉執中父挽章捲

昔年居故里邂逅識夫翁此日來京國風流見阿戎情親數面後存歿轉頭中何意題追挽含淒目斷鴻

○五言排律

贈別楊紹先四十韻

故里逢新契今時得古人長身渾是膽弱冠已能文業繼闗西後材空冀北羣霜鷹張羽翮天馬弄精神斗捩層霄上橫行萬里馴席前奇賈誼襦裂壯終軍自愧囊中頴元非席上珍義形羞詭遇道在詎憂貧逸駕希方軌玄途毎問津門墻渉洙泗模範仰河汾圖究昆源馬經窮魯野麟雌黃從毀譽眞白不緇燐天地渾涵外風煙寂寞濵豹文甘霧晦鶴唳待天聞方念居成索俄欣徳有鄰淸談噴冰雪髙義薄天云肝膈深相照風流各任眞餘波潛九潤同器賴三薰李菊期齊秀周醪幾醉醇春風散庭樹皎月上秋旻壺缺歌逾壯途窮气益振往來盟正固南北袂重分疇昔愁辭客於玆喜餞君千年當際會一气轉洪鈞版籍維蟠木蘿圖蔓楚椿同舟爭待郭束帛自迎申乾徳眞人造觀光上國賔衮衣瞻日月曳履上星辰虎踞龍蟠地麟翔鳳翥臣漢威王霸備周制禮儀新虡業鏘金石軒墀藹搢紳九重鳴蹕曉萬國拜王春藏噐終施用儒冠靡誤身騶虞澄自見尺蠖屈求伸夙幸通金籍榮膺侍紫宸千金無贈別一語吐情親克已當由禮先人卽近仁佞須懷折角忠莫憚嬰鱗筆秉春秋直心持夙夜寅功名此張本輝赫動光塵

用耶律溫甫相寄詩韻爲先正雙溪挽章以答之

昔在麒麟閣何人將相材龍津分漆水鰲背負蓬萊滄海珠無纇昆山玉不灰忠純媚廷闕陰徳潤云來直道慙三窟風流妙一臺空門訪摩詰方外有良駘不獨文園會時開繡佛齋登臨千古意慷慨百年懷威鳳多奇羽神魚豈暴腮言𨿽遭止棘志不忘涓埃鎔液歸陶冶生成刺剸裁詞章雕月碎諫疏挽天回宰木驚風樹空堦漫雨苔人琴共淒斷鄰笛更悲哀王謝諸郎在班揚多士魁七星騰劍气八駿盡龍媒冀北須逢樂丰城自有雷父書元飽讀先府會重開愁隔云千里遙傾酒一杯得詩增感慨長望幾徘徊

東庵集卷二

●欽定四庫全書

東庵集巷三

﹝元﹞滕安上撰

○七言律

賡劉吏部賀尊號詩韻

帝座森嚴拂泰階至元中統治華開四時有運天無語萬國不知春自來采色愧難圖炳日英聲惟竦聽鳴雷從今一萬餘千嵗嵗嵗長傾萬壽杯

九重春色動蓂階寶籙封符玉冊開文武丕膺千嵗統衣冠森擁萬方來龎恩滂沛知時雨虫蟄昭蘇出地雷聞說天顏深有喜九重敬爲舉臣杯

寄屯田千戶和嘉甫

將家門戶見詩豪三十金符已在腰此日屯田趙充國他年分閫霍嫖姚令嚴半夜霜初下气勇三秋海欲潮累葉勲庸今到汝涓埃須答聖明朝

翰林修撰輔伯賢守滑州

文如翻水筆如椽士論猶推器識先柳仲官箴有家法蔡邕書籍得眞傳【伯賢閣子靖之甥也】題輿久渴朱轓守畫舫冝居玉署仙【歐陽永叔嘗爲滑州通判置畫舫齋】正獵三長修信史瓜期應不待

三年牛欽夫尹同州

四壁蕭蕭只故然一官隨分任推遷朱轓皂蓋二千石東郡西州四十年曾是無心致馴雉肯容煩手觸烹鮮馬頭靑眼相迎處鄭重三峯玉井蓮

送湯善甫從宣慰湯侯淮西之行

修髯如漆過帶鉤津津眉宇明雙眸中探肝膽裂弦直外觀辭气繞指柔波濤收斂髙岸出英華振落甘實秋淮西地濶使君好先須賣劍求耕牛

三月晦日雨中

縣齋寂寂若僧家病枕蕭蕭任物華人意但隨窓外艸雨聲無柰樹頭花不因雞唱忘中飯偶見蜂喧記晚衙可是萊蕪窮令尹釡中已報產魚蛙

中書外郎林君一蓄鎭紙石蝦蟆蕓軒有詩予亦同賦三首蝦蟆蓋化石

閣閣跳鳴出碧瀾海風吹結入驚看萬釘痱磊云根澁滿腹精神月露寒恥化褭蹏丰蔀屋喜隨蝌蚪上烏欄補天宰籍媧皇手誰道蒼頑不屬官【金蝦蟆事見夷堅志】

脹腹膨脝飽石脂不鳴那復計公私排風有質安書府滴水無心近硯池人見彭城蓄霜蟹【劉仲寛祕監藏石化蟹】我從皇澗得靈龜【得石化龜張仲安有銘】座中誰有金華術一叱還生看共嘻

坎井喧鳴笑蜀川誰教跳躑上靑編應羞讒口曾吞月卻許剛腸爲補天元鼎陣圖魚復小稚圭鼓吹磬聲懸幾時洗髓瓊酥出淸比夔州背上泉【夔州有蝦蟆石泉出其背水味甚佳】

暮春再到仙林寂然無人因憶覺大中集句以寄

嘗憶林中訪惠持不堪愁坐更相思長廊無事僧歸院綠葉成陰子滿枝斷送一生惟有酒掃除習气不吟詩物情多與閒相稱靜看遊絲到地時

僉鄂省崔允蹈以能復授參政將歸曹編修顯祖乞詩

山南門地冠公侯鄂省重臨控上游爲相謀猷先得體報君肝膽要分憂乾坤納納三春雨江漢滔滔萬斛舟會聽飛來好消息歸鴻行過庾公樓

華不注

城下洋洋萬頃流城頭落落一峯秋天垂神劍波濤湧云捲龍旌風雨愁白也髙吟出千仞齊來鏖戰幾三周山靈顧我如相識飛翠扶搖入酒甌

趵突泉

魚龍驚駭鳥飛回百步遙聞發殷雷地脈自初無壅結水心何苦亦崔嵬雪車直立秋風惡冰塔寒凝夜月來安得無塵袖中手爲余摩撫鏡平開

聊城魯仲連廟懷古

棋刼紛紜惜壯圖區區儀衍果何如相謀安用千金壽解難聊揮一箭書誰從乘桴浮海嶠永慚舐痔炫秦車我來弔古祠林下黃鷂驚飛過故墟

成子欽治堂濟陽私第鹿庵題曰晚翠諸公有詩命題其後【子欽時爲忻州尹】

園花灼灼暫時香鬱鬱相期晚節昌根本百年隨徳種枝條千尺拂雲長自應春意回天地未省人間有雪霜飲爾髯龍一杯酒與君同醉子欽堂

濟寧懷古【時被水害】

四墉形勢宛如鷗渺渺寒波湛不流屈室半爲魚鼈窟荒臺還有鳯麟洲【漢時鳯集於此春秋西狩獲麟卽其地也文廟有碑紀象】蒼茫不曉神明意橫潰恐防風雨秋遙望徐州喚蘇二一樽同此賦黃樓

一鍤疏壚卽湧泉四圍廬舎極深淵功思大野乘橇日災記黃河沈【去聲】璧年流惡旣非歸潤下懷安惟恐失機先富家巨室多名士乞讀盤庚第二篇

林廟有感呈致道諸公【時襲封未定】

遶郭荒山卽四鄰欲尋遺迹問耕人蒼麟臥畔三陵古老檜灰邊萬木春道統何嘗亡世祀聖門自在有忠臣人心不死遺經在顥顥靑天日月新

正月十六日宿徘徊村邢居中別墅村多邢姓佛寺有隋開皇中碑

隋來千載幾興亡譜姓依依不出鄕桑梓田園有餘敬柴門煙火澹相望殘堤漫指黃流道斷碣猶畱古佛堂二字徘徊不經見別稱邢氏讀書莊【漢昭原廟號徘徊無亦此地曾建原廟乎故地以此得名然亦未見出處以俟更考】

司業趙季明南歸索詩爲賦

玉虛壇畔馬頻嘶風景蕭蕭入別離傾蓋相逢如昨日急流勇退見今玆太行盤谷昌黎序倦鳥歸云靖節辭但恐無容遂髙臥蒲輪重起不多時

夏日退齋書事

衡門豈敢號潛夫野服黃冠樂起居瓿上玄文天地理橋邊黃石帝王書水非有意爲行止云自無心計捲舒幸得抱貧俗客少矮牀髙枕卽吾廬

有懷

憶從垂發失先人保抱攜持萬苦辛三徙終蒙黃卷力百年不假白頭親嘗其旨否嗟何及生我劬勞是此辰除著全歸報全徳敢忘冰蘗奉遺身

十月朔有懷

號凍啼寒卹犢禽晝勞井爨夜紉鍼乾坤莫報生成徳霜露何勝淒愴心錢紙寒衣十月朔椒漿薄奠九泉深今年不得身親事遙望松楸淚滿襟

寄贈鄴下顧良輔【時建三皇祠】

二陸當年讓顧榮鄴中還喜得云仍文章自有八義手事業又聞三折肱霧帳香濃朝搗藥雨檐花落夜挑燈遙知報本崇祠宇欲薦溪毛惜未能

何恵從親按察山東於其行也乞誨言詩以贈之

眾中恆羨汝惟勤不惜忠規惜重分聖學一傳堯舜禹人生三本父師君持身切忌欺心事下筆當爲載道文聳壑昻霄吾未老他年日下看卿云

丁亥二月十二日夜夢先妣宛然如平生覺而思之兒在於此豈吾母逺來視之耶卽取酒南望一酹不覺涕泗交下感而成詠

松楸拜別淚如泉回首飛雲隔暮天淒愴焄蒿來夢裏溫慈言笑只生前十年母逝兒空憶千里兒行母在先三釡𨿽榮欲誰事結廬歸去守荒阡

讀吟嘯

綱常爲重此身輕耿耿丹心炳日星自許唐臣有巡逺不知漢徳厭桓靈九原忠血應成碧萬古英名足汗靑讀罷六歌魂不定江風浩浩雨冥冥

冑學端午感懷

萱堂晨起靜無嘩和气熙熙自一家新婦白團薦甘蔗小兒玉雪抹丹砂藥函預蓄三年艾石燼勻舂百艸芽死不相逢生又別繞階愁看蜀葵花【老母以陳石灰和百艸芽是晨不語搗之治金瘡施人】

餞邢君祥少府之丹陽

馳驛飛軺舊使星丹陽人記見來曾盤根初試靑萍劍狡兔難逃白錦鷹禁盜𨿽然尙威猛得情先與到哀矜陰功別有神仙路平地煙霄第一層

自況

四十三年一夢驚昨非今是幾程程衰容無鏡不自覺病眼得書猶彊明時輩頗知哀老子兒童盡解識先生茂林幽鳥誠相羨茅屋三間計未成

頭陀小李禪師以玉簪花爲菜且作詩命其鄕人吳助教文卿復乞詩於成均諸公亦爲繼其後

探得囊中飡玉方牙盤瓊箸喜新嘗鹽華不攺娟娟色酥液輕凝澹澹香冰雪仙姿換凡骨榦坤淸气入詩膓爲招珠履三千客更挽銀河薦一觴

明倫堂前手植竹三數本灌漑以時森然玉立今移居東齋恐負此君故托政卿直學爲之記云

明倫堂下竹猗猗盡自唐溪手自移競釋褐衣春後筍髙搖金鎖月中枝嵗寒正我泮宮客風度宛然淇澳詩鄭重西鄰董夫子爲予時復一霑滋

雁字【分韻得云字】

二篆才翻又八分錦牋遙借萬重云行低古木揮椽筆影落澄江拂練裙逺帶霜來先報信忽隨風斷亦成文野鴉何事孤村外亂墨紛紛點夕曛

方鏡

自來寶鏡像天圓誰毀爲方烱烱寒雲母幾屏晶透影琉璃仙井玉生瀾四邊曾說神仙到千載長羞佞者看掛向髙堂如有語此君堪與正衣冠

思歸

回頭六載別中山依舊虀鹽一冷官須爲不純翻鑷黑顏從止飲卻成丹年光到老常疑速世事諳多愈覺難好在明倫堂下竹【余手植也】殷勤傳語問平安

用韻答昌道

奔走黃塵豈素緣披云還喜見靑天論詩不落正始後談道何妨太極先千里相望有今夕一言才出卽同然卻愁明日扁舟去依舊羈窓抱病眠

朝宗宗道見和四月六日偶成以答

不識春歸底是家日長深院駐韶華西行竹引六七筍南向葵開三兩花藜藿廚香公退食琴書客至吏收衙雨餘陡覺公私辧靑艸池塘處處蛙

寓居一日卽吾家風有餘光月有華周子不除方長艸堯夫偏喜未開花智能羅織蛛成网分識君臣蜂報衙有難愚疎揮使去水濱君自問鳴蛙

答和冦曹同舎見寄詩韻

短檠風雨嵗連宵日月駸駸莫我饒陶令折腰羞五斗馮唐白首歷三朝人情冷淡家如客世路﨑嶇近亦遙濟上雲煙肯分恵伴君歸隠不須招

日月東西晝復宵蕭蕭白髮肯相饒百年人物誰鐘鼎萬古乾坤一市朝莫著龜鳧較長短須知鵬鷃各逍遙山間曾聽漁樵說只有巢由不可招

奉和前韻以答朝宗且喜衛君政卿之治療李君昌道之欲來

頭白眵昏尙綴文惟君憐我我憐君一官何苦勞爲病四體初傷幼不勤藥石幸然非楚逺簫韶兼喜至齊聞柴車未便匆匆去矯首匡山待紫雲

八日冬至

五更燈火短檠光飣餖杯盤芹藻香璧水弦歌周雅頌昌黎學解漢文章丹心不逐浮灰動白髮從添一綫長聞說書云足佳兆南山遙祝萬年觴

送撒尙書還維揚時與先君立墓碑

揚休山立漢朝驚壯嵗規爲已老成西北人門都護府東南財賦地官卿九原馬鬛封先徳千古龜趺著大名準海維揚照金紫故鄕楊柳若爲情

畱別曹府幕聶道亨

詩筆淸新藥石工公方難得更明通紅蕖灧灧浮波月玉樹琤琤動幕風千里相逢傾蓋底百年交分舉杯中無情恨煞離亭柳又喚行人馬首東

餞彥文都事之西省幕

妙年檄鼠已風生悃愊無華近老成兩省賓僚雅相望二難兄弟自知名秋風鞍馬南山色和气樽罍北斗城婉畫淸規蓮幕底碧雲西望正含情

送人赴建康幕

金陵王气逐飛塵玉龠麟符此重分藩帥爭迎廉叔度幕賓今得郤參軍離情渭北春朝雨望眼江東日暮云塗炭生靈待經濟勒移休誦北山文

嗣能司業遷衢州倅詩以送之

千仭龜峯壓石潭星分吳越更東南驥當別駕才方展雁忽離羣思可堪潮上錢塘供壯覽山連禹穴快奇探政成莫惜歸來早要續松牎雨夜談

崔子由蔡州倅【崔自太子家令典簿出倅】

壯嵗恩霑少海濤智囊儔侶盡英旄龍光半寄分茅重馬首遙瞻懸瓠髙麥藝新田屢丰稔雁迷中澤尙哀勞下車政要如膏雨莫倚河瀕羨桔橰

餞翰林掾郭伯紹任密州倅

十載抽毫侍玉堂簿書公案盡文章起身得郡人亦少洗手作官儒所長杞菊尙存坡老賦園林重訪鄭公鄕賣刀買犢眞佳政要使千家粟稻香

賡韻復寄昌道

揚休山立復溫文談席長傾列國君兩得音書見風采幾時杯酒接殷勤同聲已許心相契密語先愁耳失聞只欠容城劉老子禹臺西北望燕云

送林星翁南歸

火化靑囊爲乞靈鳯凰音吐鶴儀形虀鹽推我空箕舌方術憐君是嵗星卜肆何妨隠都市移文還恐勒山庭仙翁許借東南地碧水丹峯如畫屏【翁今號丹山驥龔其名】

玉簪花

膩葉寛團翡翠裠柔絲細吐麝蘭薰無瑕態度呈孤潔傅粉肌膚瘦十分瑤砌古苔虛夜月石盆寒碧浸秋云北窓一枕風如水鼻觀長從夢裏聞

奉和朝宗見贈詩什

尺書西去三邀我疋馬東來重惱公淸淨樂聞談治道雍容相對滿春風珠璣自覺形容穢艸木惟知臭味同白雪陽春誠寡和願分餘韻佐絲桐

奉和昌道韻

陶云出岫本無心敢望商巖雨意深十載冷官誠苦節萬家名邑可甘臨陽和自與春風約壯志爭期老病侵早晚羸驂謝羈鞅依依丰艸滿長林

二月十三日雪朝宗以詩見寄用韻以答

餘寒尙欲妬新春云與靑天黯不分病枕但驚風淅淅破窓還透月紛紛數莖鶴髮羞相映一夜蠶聲竟不聞載酒何人過揚子借明應艸太玄文

昌道以詩贈行用韻畱別

絕塵逸駕許追攀黙意非於好處慳神武掛冠傷老病龍淵得寶不虛還淸風許我羲皇上白雪誰居伯仲間西北髙樓出云表擬從明日望匡山

畱別伯仁

一贐殷勤抵萬金中年哀樂惜分襟不慙花笑潘安鬢賴有云知陶令心羸馬蕭蕭悲逺道髙城杳杳隔疎林預愁門外東風起一夜相思栁色深

竹

古人移居亦種竹不可一日無此君髙節要從秋後見細香冝向靜中聞冰窓碎冩溶溶月雨砌微生澹澹雲𨿽道淸風兩竿足淇川幽趣已平分

東庵卽事

東庵瀟灑似虛舟心自無塵境自幽晨幾誦余還冩字午窓眠起更梳頭惇仁安土眞成愛知命樂天奚復憂更約懸車王憲府杖藜來往亦風流

一室無喧事事幽微軀此外更何求兒童縱懶勞當付官業𨿽卑病可休種竹固應聊免俗樹萱今已久忘憂區區田舎從人笑臥看元龍百尺樓

蓬蒿三畝屋三間風景蕭然晝掩關幸得靑編遂眞樂故將蔬食博淸閒烹茶品第連家井開牖招延近郭山可愛幽禽解人意一雙飛去復飛還

三徑長思寂寞濱一區鄕社爲予分掛冠今擬陶元亮攜酒爭過揚子云當戶幽花呈異見窺檐好鳥薦新聞澹緣不枉鄰蕭寺盤饌經旬不茹葷

謝和武略益墳地

吾家自髙曾下世爲中山人貞佑南渡者二十年北歸丘壠如故蓋千戶祖考以桑梓之舊保全之力也今又承益地之意因勉賦以答萬一云

吾家百指昔顚連一渡黃河二十年故里歸來滿秋艸數丘依舊臥蒼煙保全厚徳傳三世棲息幽魂慰九泉幸賴恩光立華表敢求餘地益荒阡

寒食過外家墓

艸逕曾行拜掃車衰林猶吐向時花自慙陶侃承賢母痛恨王符絕外家雨塌荒墳棲狡兔日髙殘奠下饑鴉兵余何地宗支在獨對碑文涕淚斜

到山家

逺訝雲間雞犬聲澗橫獨木到柴荊墻頭逺岫朝暮變石上流泉冬夏淸過客疑仙人不識鄰翁邀飲酒初成重來只恐不知處若隔桃源行路生

乙酉暮春偶得

詩禮誰傳大小儒緘縢可快負囊趨同方殊用不龜手幾死得生編虎須吹籟眾風從自響澄霜秋水澹如無忘言獨倚蒲團坐盡付傍人笑我愚

口號呈鄕中耆英

鏡中須髮雪毿毿不覺流年五十三時不相饒誰再少樹猶如此我何堪宦途奔走塵空瞇鄕井歸來水益甘一曲髙歌一樽酒東風花鳥喜東庵

得一見和復答之

亂紅灼灼綠毿毿三月韶華又復三【甲午嵗淸明逢上已】耳重眼花衰可柰詩壇酒陣老猶堪歸來方覺行途險忙後尢知閒味甘點檢舊書還舊隠山英應不厭東庵

復和前韻

鬢髯古貜漫毿毿暮四生涯朝復三退聴浮生元有定過求造化恐難堪呶呶徒落耳根重黙黙還知舌本甘不識此言爲是否問渠印證老東庵

呈徳固

書帷政與賞音期衰病其如素願違知足便從今日足覺非何止昔年非孟光解與梁鴻隠稚子應思陶令歸鄭重唐溪溪上友臨風先爲曬漁衣

乙酉六月十三日呈西門直卿時公痼疾未愈深居簡出方食不欲聞人聲

百年金石憶神交不是柴門無處敲屋上棲烏聞好語墻頭新竹軋晴梢庖廚苐恐妨君飯褦襶將渠爲我嘲咫尺秋風掃殘暑一杯聊作續弦膠

與西巖諸公尋眞率會

馮西巖劉房山張嵬山西門筠庵嘗取洛陽耆英故事作眞率會三十餘年不復見矣一日偶覩嵬山遺槁見所謂眞率會序感而作詩且告同志以尋盟

遶郭靑山似洛城百年人物見升平短童隨步衣冠古大字橫經幾席淸誰復尋盟會眞率我慙無傳紀耆英舞雩畱在淸風地好著餘芳乞後生

奉寄徳固正卿二先生【聞二老有言】

秋色南山气未平誰憐淺月伴長庚昔年靑佩新交友今日華顚老弟兄難著千金買親舊能消幾屐過平生何時一勺鄕中水細話悠悠世上名

寄直卿

一謝鏖鏖塵市喧喜君病愈愈加餐五車書史古人友三畝蓬蒿天下寛世事翻騰新樣好交朋零落舊盟寒澗阿畱得碩人在千古淸風詠考盤

與無極尹馮壽卿東齋夜話次韻贈別

風流人物見升平傾蓋相逢覺眼明四海芝眉嗟晚識十年蘭省喜先鳴陽春白雪詩家語流水髙山徽外聲別後難忘只今夕對牀燈火話平生

太原逯君澤畜南冠養之而不責價攜捲乞詩

明窓展卷一欣然誰道書生不直錢舉网誤拘鯨出水開籠卻放鶴衝天浮屠還有靑公序晉產今知逯子賢明日扁舟故鄕路依依江月向人圓

東庵集巷三

●欽定四庫全書

東庵集卷四

﹝元﹞滕安上撰

○七言律

二月二十八日元帥劉公生朝

冠蓋歸來鬢未絲繁華畱在嵗寒枝襟靈一點畫前易弦詠數聲言外詩二月春風滿巵酒百年神理卽金鎞千金爲壽非爲晚敢負先公第二碑

郡侯生朝

四世三公仰漢冠妙齡劍佩侍龍顏風鵬一舉三千里天馬初離十二閒燕寢淸香歌吹底春臺和气笑談間欲知嶽降生申甫只此恆山是壽山

徽州總帥趙公亮予同舎也至元十七年夏六月北覲回過家拜親適值生朝席上賦此爲祝

膽气堂堂正妙齡元戎誰識是書生彩毫落盾風生檄碧幕談兵月滿營壁壘雄屯龍尾嶺【徽州山名】樓船曾抵石頭城壽筵天付調羹味■﹝扌棄﹞醉黃梅細雨聲【是日有雨終日】

五月一日林君一省郎生朝

雲海光芒揷玉虹煌煌明月出珠宮我於髙戶一日長誰與阮瞻三語同瓊樹影連仙李畔【其子阿外新與京教李庭訓結婚】紫薇香滿壽杯中鳯池近在薰弦底長醉千年解慍風

王直卿具慶八十

槐幄濃陰百畝垂又將陰徳致家肥春秋八十到能幾父母一雙齊更希額上風流爭點筆膝前愉婉不勝衣千年嶧嶠和鳴在要看云礽次第飛

戶部主事濟南任從善父母俱八十以捲乞詩賦此

鳩杖相隨步履輕彩衣兩兩候堦庭陰功家記傳三世具慶人榮近百齡石上流泉寒更逺城頭山色晚逾靑吾宗舊與諸任齒會復登堂過歷亭

懷孟總管宋侯母九十詩卷時總管亦七十矣

覃懷邦伯奉庭闈九袠康寧古亦希爲子三遷軻母舎【李野齋序云夫人攻苦食淡教子有法】行年七十老萊衣春生壽斚云腴軟香滿蔬盤雪筍肥向日雙雛今六翮太行長伴白雲飛

按察趙公八十得謝作詩以慶

五朝佐命舊衣冠名遂功成故里還北闕辭情章奏裏東門祖道畫圖間雪霑峯頂山非老雨徧人間云始閒父子一家榮萬石仙春【堂名】日醉舞衣斑

覃懷靳子安聖上潛邸時太醫也至元之初授本路總管以榮其歸時年七十矣今其仲子士約由兵部侍郎總管衛輝以便養親適其父年開八袠將修慶事以翰林李野齋之序乞詩故爲賦此

晝錦歸來又十春鏡中風度愈溫溫人生難得五全福天下共推三達尊疇昔刀圭誰國手祗今蘭玉徧君恩兵曹近領河平節省謁恆看燿裏門

鄕人楊君寶夙喪所怙母遂著黃冠以育遺孤君寶四十尙未有後母年八十有三修厥慶事是日始舉一子繼而復得第二雛以捲乞詩四首

鶴髮孀親八秩過含飴未慰柰渠何方酬孟母三遷意遽詠徐卿二子歌天理人心元未逺靈椿丹桂樂何多我悲不得畱風樹空使門生廢蓼莪

百嵗髙年遙可到四知餘慶逺仍存月中丹桂今過母云外靈椿別有孫竹馬靑衫白晝永黃冠野服古春溫仙家自有丹砂術要看云來萃一門

出家初不閡家居懿範風流見婦姑百嵗閒身萬緣足一兒進杖兩孫扶案頭經卷膝前筆竈底丹砂掌上珠寸艸春暉常好在殷勤返哺看林烏

竹馬鳩車雁作行白頭老母百憂忘柏舟風外冰霜苦萱艸池頭日月長卻老靈符蒼水佩介眉春酒紫霞觴諸孫早辦讀書計要與新詩實錦囊

題趙中丞母八十壽捲【序周止平爲之言中丞少孤父舊爲邢州節度使當襲爵同僚欺孤幼欲奪之夫人攜公兩之和林竟得故物且用翟方進事】

八十風流聖善姿雙瞳如漆發如絲昔攜孤幼翟方進今樂平反雋不疑云暖蟠桃春色醉日長慈竹午陰垂【一作遲】無窮富貴無窮壽莫忘風沙萬里時【風沙萬里序中語也】

和千戶武略太夫人壽

閏年閏月百年深蔬素平生見善心體健堦前長曳杖眼明燈下尙穿鍼侵淩雪色萱難老擁護春光桂有陰純孝誰如和武略事親不戀虎符金

晉州趙徳明母壽八秩翰林諸公有詩並序又七年餘過晉母尙無恙出其捲求詩故爲賦此

諸子相看雪滿顚諸孫還又到曾玄北堂萱艸渾前日東觀芳詞欲十年堆案余飱饜鐘愛過庭嚴訓助眞傳滹沱佳气恆山色長在斒斕舞袖邊

趙鈍軒七十壽

回頭六十九年非利鈍相忘久息機天理自應仁者壽人生到此古來稀韋編不展談如綺竹杖橫拖步欲飛二月河陽花滿路子孫迎舞老萊衣【其子克敬時爲孟州同知約春迎翁】

馬丈九十壽

八秩曾吟慶壽詩風神愈健向來時秋霜不敢欺靑鬢春酒還宜介白眉鶴算定期千載逺熊占何怪十年遲誰言日月催人老綠水靑山自不知

壽布呼宻平章【十一月八日】

萬斛舟航艤巨川上天瑞世爲生賢蕭曹丰沛逢佳會房杜河汾得正傳心自寛和終長者【黃霸傳】事還淸淨付當然一杯冬至前頭酒願輔承平五百年【一杯冬至前頭酒一作一杯春信梅花露】

壽集相

秀出陰山勅勒川一陽初復得春先淸時一遇當千載白日重看上九天爲相最難知大體致君有效是丰年一杯並爲斯民壽三復緇衣詠好賢

挽史宣慰章

公將家子風流蘊藉不減前輩威肅三軍而臨民有恵愛嘗葺軒私第名之友松命予記之從遊齊魯登泰山臨日觀感念疇昔情見乎辭

香凝燕寢笑談淸不害胸中十萬兵襦袴競歌廉叔度鞬櫜能世李西平荒煙宿艸悲仍在白露長松淚亦傾無復泰山山頂上四更同看火輪生

挽侯宣慰伯祿章

鐵面威稜見妙年老來襟宇謝韋弦春風曾接程明道【公嘗事魯齋】甘露爭無黃頴川【至元辛卯正月二十六日僧格敗復舉用舊人公已逝矣】萬里盡歸榮辱外幾人能得始終全回思話別橋門路只是當年已惘然追

挽西巖先生馮公

落落風姿七尺身一家三世躍龍津恍然白蟻驚殘夢惟有靑山對故人吟屨徜徉名利外酒杯陶寫性情眞門生三十餘年後始悟西巖是逸民

題蓬軒吳先生挽詩

素臣凡例擅東原筆底文章徳有言霜露遽凋三桂樹榦坤空老一蓬軒塵封遺槁誰家屋煙臥孤墳何處村什襲送行詩卷在知君猶慰百年魂

挽教授仲祥詩

僕自十月二十七日臥病君日來問之臘日忽聞君訃音僕不勝哀慟恨不能起而臨奠也故作此以挽之君平生得胎息法嘗自與仲通李君言其效云

我病憂痁口掛墻君來日日慰悲涼昔嘗愁我先君歿忽不期君棄我亡善惡無從論禍福虎龍莫誤撓陰陽退齋𨿽乏淩雲筆敢爲知音作誄章

土堠賈慶之挽章【臨終囑後事沐浴易衣冠了然不亂】

遶籬桑棗綠陰成揷架詩書金滿籯且學且耕眞永計忘名忘利亦髙情處喪自許隨貧富聞道俄能一死生未及識君君已矣舉杯遙爲酹佳城

挽石振元

去年被召赴燕山相送區區北出關先正碑文將厚意【臨別以先丞相碑文見恵】故人情話慘離顏驚聞倐忽成長逝自愧愚疎尙未還一束生芻一壺酒臨風遙奠淚潺湲【驚聞一作聞君自愧一作愧我】

李漕仲常挽章【善篆字】

相聞長恨昧平生從到京華眾稔稱鞭算於今幾劉晏字書異代兩陽冰方思末契托非晚遽賦哀章感不勝何日西山山畔路一杯下馬酹君陵

挽石巨源

賢相無由起九京賢孫名又到銘旌家傳萬石元醇謹學苦十年近老成樽酒生芻有今日蕓窓連榻憶平生淸秋抆淚丰碑下老木髙聲動哭聲

楊徳卿哀挽

膏肓二豎巧相嬰百藥扶持竟不靈彩筆遽傳鵬鳥賦白頭空老太玄經傷心精爽委朝露屈指故人如曉星蕙死蘭枯天莫問東風荊棘漫靑靑

挽李兩山【兩山奉使交趾以功授浙西道宣慰考滿赴調歿於京旅殯文明門外南禪僧舎】

昔年曾忝共賢關俄請長纓使百蠻方喜於蕃稱治最豈期到闕復屍還淸風烈烈垂千載明月蕭蕭空兩山可惜功名心未了鏡中才見鬢毛斑

挽趙和之

不解褐衣爲養親豈期親歿卽亡身黃泉子弟塵生面白髮交朋淚滿巾蒿裏棺衾千古夜花亭詩酒去年春自慙無地酬知己外傳終當絕故人

挽夢吉

天才如水气如霓千里眞堪一息馳幼嵗襟期希聖解暮年志趣和陶詩意長日短終成恨病與閒宜匪好奇幾向西齋同夜宿微言還有故人知

挽袁善長

沈雄气岸復溫文孝悌傳家先日聞方冀一門成九世豈期八陣失中軍芳馨永播髙陽裏皮骨猶空冀北羣遐想幽魂烈星日尙應灑血戀孤云【昆季八人歿時母尙在】

焦祕書挽章【焦致仕李野齋作序餞行詩未成捲公下世因餞捲爲挽詩】

瘴海冰天扈六飛獨將忠確結君知修書麟閣有此老繼迹鹿庵今復誰【序中言鹿庵致仕後公爲第一人】自是玉樓傳詔早未關神武掛冠遲士林憔悴相逢處忍冩離詩作挽詩

題庸齋楊春卿挽章詩卷

玉田種玉玉無瑕經有顏淵筆有花共道西河似夫子更憐東閣在貧家蛇蟠寶鏡人猶嘆鵬上承塵日已斜一代廣文官獨冷春風畱與紫蘭芽

○五言絕句

自適二首

菽水聊爲養淸晨一笑開萱堂惟此子國豈少人材

淨幾明窓下周圍萬卷書拈來只論語此理已無餘

○七言絕句

村居招教諭眞學

幽居一日勝兩日故友十人無五人村北樹陰餘畝大肯來盤礡樂閒身

劉叔端所收何局長澄四皓圖

嬴舎扶蘇鼎已顚漢髙不戒覆車前山中自有幡然意聊假長安辟糓仙

出處無心系所遭是非於我等秋毫誰教盡棄人間事方許商山萬仞髙

東齋夏日

睡餘淸齒借茶杯吟玩閒書掩復開夏日無童舉筠帚棗花如粟滿靑苔

病中寄家人

遶院幽花手自栽春來應望賦歸來到家應在淸明後畱著幽香待我開

題李白扁舟對月圖

澄江如練月華秋月下仙人紫綺裘吟徹鳯凰臺上句醉中散發弄扁舟

雪橋早行圖

村亭酒力能有幾橋如疲蹇才勝人千山凍合欲何往前頭應有無邊春

題楚帆風雨橫披

泛宅浮家百自由西州射利復東流滿帆風雨不知險岸上行人卻漫愁

千尺鯨舟載一城蒼茫遙認兩浮萍泰山不比秋毫重風雨掀天醉不醒

桅顚五兩失晨占凍雨飛來風滿帆但著平生忠信在銀山皷枻下巉巖

樹倒山移帆腹弓持維扶柂一家同卻愁上岸人心別不似艱難風雨中

洶湧滄江雷雨垂布帆無恙出顚危舟師維檝休輕笑政怕風恬浪靜時

答家信

秋風偏與廣文寒誰著閒雲也屬官不道長安米如玉書來頻爲勸加餐

六月八日晨起

雨餘涼意葛衣輕短髮梳來坐復行幸自閒人有忙甚呼兒爲聽打門聲

池州東方氏九世同居景徳中旌表其門閭天章閣待制滕宗諒已嘗贈之詩乞詩姑賦二絕句

枝葉扶疎大小宗雍容會食鼓聲中固知天理人心在不必區區忍字功

九世光陰黍一炊一庭安用揷籓籬蕪辭豈敢多題品已有吾家宗諒詩

題史開府書後

辭意殷勤首尾名相君愛子聘明經一封尺牘天畱在猶與人間作典刑

立秋日感懷

西風入樹雨垂雲涼意蕭蕭遽十分老我今年耳全重亂蟬淒斷不多聞

贈相者

隨富隨貧任此生樂天眞是晉淵明不知底許屏風樣幾个臞儒辦得成

人人都要畫麒麟此老屏風亦可人醉白堂中韓相國欲拋勲業慕前身

諫疏堂堂叩帝閽老來乞得自由身不然取次圖慵臥畫作屏風恐誤人

澤州秦天祿教授南陽詩以送之

西溪詩價盛中州今代諸孫學更優看取南陽城下水江河浩浩復東流

大藩師席不容虛張本平生萬卷書儻見臥龍憑寄語熙朝休苦戀茒廬

晉產眞淳席上珍胸中冰鑑筆頭春樂郊正可興文化鄭重南陽召信臣

舊有田園汝水頭不妨官冷客南州況聞米麥猶加賤我亦明年具小舟

經西狩獲麟故址有感

不到周初麟趾篇惡風吹入魯西畋死逢尼父猶爲幸炳耀春秋二百年

跋集賢學士實魯衮所藏趙大年小景並睡犬橫披

箕思周情到畫工人間凡馬總成空江湖逺意知多少卻落君家小景中

午日東城別墅二首

不堪孤坐讀離騷政自幽情寫郁陶行到溪邊見漁父未須勸我啜醨糟

瘦馬獨行風滿衣微涼肅肅日暉暉片雲不作催詩雨直著淸陰送我歸

憶京雒木芍藥三絕

熟美酣馨迸佳瑞暈稜紅碧化神工根株肇自韓郎染葩蘤人間一洗空

沈香亭北壓欄幹炫耀熒煌障幄寛不薄官梅伴飛霰只饒蘭蕙楚騷寒

廬陵自昔攜參佐媚紫嬌黃魏與姚何物山丹炫流俗雒生懊惱慍蓬飄

虎溪三笑圖

步談不覺過前溪三老盧胡一笑齊溪若有靈應也笑我初無意限東西

李守道三教會茶橫披

邂逅山林有此逢瓦瓶石鼎自松風如何一味淸泠物流入胸中各不同

題王緯學正所藏扇暍圖

扇暍千年入畫圖題詩人莫比溱輿只應痛惜施焚炙特示區區作諫書

贈墨竹侯仲璋

盡分詩意入經營露葉煙梢老不勝記得小軒淸夢覺月窓搖影襯春冰

直卿以絕句見示有鄧攸之嘆因隨韻慰諭之

微恙渝平事事宜庭芳晚秀莫興悲鄧攸適未逢天定莫謂蒼蒼總不知

臨江倅平定聶文綽挽章

封龍捲後一題詩萬里江湖欲別時千載相思不相見可堪重爲寫哀辭

艸堂初識紫芝眉傾倒春風酒一巵他日逢君雙驥子淒涼細話見君時

題樊氏世系詩卷【樊璧金天會中胡礪科登科仕至臨潢府尹子大中仕至洛陽丞】

再實根株鮮復芽固知造物靳才華臨潢料是多陰徳還見兒孫續故家

跋楊按察龍眠馬圖

胸中冀北龍眠老想見盤盤下筆時世上不無千里馬按圖容不識權奇

東庵集卷四

