

欽定四庫全書

集部四

玉楮集

別集類三【宋】

提要

【臣】等謹按玉楮集八卷宋嶽珂撰珂字肅之號亦齋又號倦翁鄂忠武王飛之孫官敷文閣待制歷戶部侍郎淮東總領所著桯史寶眞齋法書贊諸書俱別著錄此集起自戊戌迄於庚子凡三嵗所作共三百八十五篇取列子刻玉爲楮三年不成之意自爲序而錄之考珂於紹定癸已元夕京口觀燈因作詩及佑陵事韓正倫疑其借端諷已遂搆怨陷以他罪會事白得釋至戊戌復召用故首篇有五年坐奇謗之語他詩亦屢及此詩止錄此三年者其意實原於此敍云木以不材壽雁以不鳴棄犧尊以靑黃喪大瓠以浮游取蓋有慨乎其言之也𨿽時傷淺露少詩人一唱三嘆之致而軒爽磊落气格亦有可觀者王士禎居易錄稱是集流傳絕少安丘張貞得髙唐王家舊鈔本乃始錄而傳之焉乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

玉楮集原序

予自戊戌西遡沔鄂庚子東遊當塗嵗凡三周裒彚詩槁得三百五十有八名以玉禇因爲之序昔宋人有刻玉爲楮三年而成一葉雜於楮葉中而莫之辧工蓋如是其巧也或從而笑之曰天地之生物自質自形日月之照臨風雨之滋澤寒暑之代謝亦惟因其固有而遂其本然使必三年而成一葉則物之有葉者寡矣以人之僞象天之眞蓋又如是其拙也今夫發於性情著於詠歌雕鎪腎腸摹寫月露旬鍛月鏈以求其大巧夫誰不然至於風行水上渙而成文云出岫間了非有意澄江淨練風雨滿城尙防去華貴乎直遂玆巧也蓋寓乎至拙之中匪徒工之所能嫓夫以他山之攻昆吾之切追琢毫芒以取其象似故必待積月以致其力則其成也難遇物感形因時言志不責以浮靡惟取其自然故不待引日以全其大則其成也易彼三年而僅成一葉此三年而爲篇者幾四百其巧與拙將誰實辧之木以不材壽雁以不鳴棄犧尊以靑黃喪大瓠以浮游取覽吾捲者其寘我於巧拙之間乎嘉煕庚子閏月已丑晦序

欽定四庫全書

玉楮集卷一

宋嶽珂撰戊戌二月十日京湖袁總郎以堂帖至有詔復除戶侍總饟

晝長欹枕酣春臥剝啄敲門驚夢破雙旗健步衣正黃爵羅駭見久未嘗泥紫一封芹詔香王人繭牘親遣將老夫五年坐奇謗身則漁樵志猶壯豈無戀闕如子牟彊擬隨裝學張敞浮雲滿空能蔽日雲散天空日華出千三百載春又春杜陵久矣無斯人黃衣走塵漫踆踆縱了桴鼓何足云姑言絮舜工負恩堯天舜日定不爾皎皎太空無防滓當時下書便疑似聊坐和歌焉熱耳寧比三光覆盆底金羈欲脫還絡頭絡頭齕艸均一牛吾身本是報恩具千年萬年屬明主感恩欲愬淚如雨且願投讒畀豺虎

五年不治筆研奉詔起家是日始艸辭免奏旋假書吏於郡題寫皆生疎又堂帖趣行三日戒塗偶成二首

五年尺牘不牋天一日除書到枕邊感欲宣心筆無語恩慚糊口鼎余饘說驂尙恐傳音誤書馬還思習札便燭灺燒殘人未寢卻輸鈴下愜安眠

露封謄奏曉鳴鈴當禦應闗乙夜呈京兆有裝隨使者陳畱無酒憶廚兵故營將鉞談家世老吏公車識姓名塵事看看到書尺更驚三日有王程

予控免不獲命恭讀詔書聖訓有朕正欲爲卿直前枉之語感激思奮始決小艸之謀

平生一寸心不爲世塗折平生七尺軀擬慕志士烈吾門古喬木每抱嵗寒節三世秉一心炯炯常不滅𨿽如卞獻玉自比來嚼鐵閉門著辧誣其事已合轍及逢明聖知所遇皆夐絕隆興錄舊李一誣出奎札嘉熙今詔書復以枉爲說人生貴知心萬事等一吷矧以萬古光下比覆盆揭憶昔賈奇謗同舟忽秦越闗弓比射羿捨鏃不虛發仍是同功家以豢反得嚙靜思誣與枉二字謹區別兩朝寓至鑑四海仰日月蕩誣貴昭昭錯枉豈孑孑此恩無以報蛇雀況微物匪石心可轉襆被計當決塵匣開靑萍何時釁妖血

黃鶴謠寄吳季謙侍郎時季謙自徳安入城予適以使事在鄂

廬山白鶴歸來雙縞衣素袂爲裳翅如車輪夜橫江風聲曽走淮淝羌戛然長鳴下柴桑芝田啄粒遙相望何人网羅倐髙張上決云漢旁八荒一隨鵾驚逺翔低頭不肯謀稻粱一罹置弋沮澤旁局身筠籠翅摧藏鸚鵡洲畔葭葦鄊水雲蒼蒼江茫茫九臯欲聞聲不揚回顧鷗鷺羞顏行忽聞緱笙度宮商紅塵俯視有底忙磯頭刷羽今正黃欲捶此樓呼酒狂

予以謬作數種並總所奏槁遺防贊髙紫微聞以閱讀未及賜報平日正病無人爲過目者玆不特餉所有別白半生漫浪筆研間爲不虛矣因贈二首

夜半軍書尙掣鈴想應欹枕夢難成新涼頗復欺長夏舊事何妨閱短檠人說文衡眞有托公於詩卷若爲評復襄遺迹今如許試考當時六萬兵

涉筆牛腰倦不支余工那復到新詩殷雷秧緑又期月指日棗紅能幾時自古兵財無上策於今社稷寄西陲入郛及國均危道勿謂君侯不敢知

拙婦吟

西風防防黃葉舞茅檐三尺鳴秋雨東家拙婦擁面啼彊剔孤燈訴愁窶當年采桑陌上歸嬉逰不管春蠶饑千絲萬縷繭白雪便學紅女攀花枝十七十八事機織暗瑣靑閨人不識二十三十幽恨長盧家古梁玉爲堂四十五十已老大喞喞鳴蛩欺貓臥尙隨姑嫂作笑嗔一生苦樂由他人君不見昨朝縣吏踏門闑杼柚已空盆盎竭雞豚指柵索飲壺掀釜叫嘑嗤婦拙起來迎門陪笑面不似嬌羞怕人見今年嵗事苦不登且爲當家聊一展吏嚚不肯怒且訶大兒門東窺飯籮槁砧走藏姑誚罵造防無麪知如何蹙金芙蓉戲雙鴛繡牀一倚會萬錢低頭長嘆祗自憐昔者何巧今不然吏嘑已倦里正醉抆淚背人還滌器明朝欲酒姑勿嘩正恐突隳驚阿家

春波堂小飲懷棠湖舊隠三首

平生到處西湖長眼底波光日日新圗在輞川非舊隠夢回笠澤是前身一江細雨欹靑菊萬里雄風起白蘋獨立蒼茫動歸興釣磯須理未垂綸

炎暑今年特地奇不妨湖上訪淸漪長堤步屧誰堪儗髙閣憑闌我總宜喚客黃鸝穿栁度猜人白鳥映荷窺衰翁病骨難禁熱且倩西風自在吹

虛欄四面挹湖光最愛薰風六月涼萬朶芙蕖紅影閙兩行楊栁緑絲長鋪陳雪月晶明態商略陰晴濃淡籹四序淸遊總如此春波何事獨名堂

食棗有感二首

百果隨時效嵗功棗槃亦復薦年丰柔柯低帶隨風緑纂實駢隨映日紅聞說桃梨堪絜大頗懷齊魯未來同憂時把玩還驚嘆莫詠豳風詠北風

碩棗名亭此地傳況逢新摘正芳鮮栗投聊寓孤臣報實初無小史緣只合赤心思待敵豈容白手覬延年低徊爲觸平生志欲和安期覓劍仙

約客春波督參劉郎中方赴髙紫防之集道間相值不容畱戲贈二首

春波堂上倚欄幹一曲樓臺晻靄間野衲再尋行腳債釣簔聊寄賞心閒燕低欲舞影翻水鳥倦知還云在山匹似棠湖盡堪住繞檐秪欠翠螺鬟

錦帳星郎油壁車紫微花下醉流霞簫鸞東引瞻風馭池鳳西遊賦日華蓼防半紅秋漸老栁堤仍緑約猶賒一尊更趂萊衣防河漢還乘八月槎

餞孟運判寺簿赴京三首

溫純如玉絕纎瑕驚坐何人指孟嘉防馬殿軍勞不伐捨魚取義理無差讀碑襄水眞爲谷守壘房陵忍顧家鄊國不妨動歸興天津八月卻隨楂

詔書夜下日華門輦路爭看使者軒烽火三邊尙勍敵煙塵萬里欠公言不須目防憂多壘好吐胸懷悟至尊富貴功名分中有勿令仗馬媿廷鵷

半生共飲西江水艸木由來臭味同交臂便同鴻燕社論心不隔馬牛風君方鳴佩趨雙闕我自燒車延五窮景倩仙塵凝望處爲言驛騎莫匆匆

與髙紫微雪溪餞客𨿽已預盟然坐次予毎居上爲之踧踖寄此見意

碧梧正耐雪溪秋況是西風送客舟華宴𨿽思奉婪尾麤官何敢作遨頭達尊諒識詩囊意負約仍輸酒斛籌想見尊前列紅袖可憐無分聴梁州

夜讀莊子呈髙紫微

防園傲吏禦風仙聊以巵言後世傳小大升潛同此地智愚工拙豈其天眾途適正何勞問一理觀心本自然從此二經束髙閣爲君終夕讀名篇

秋夕有感二首呈督視參政

湯湯南紀重喉衿縱敵年來患已深七十萬家財與力六千里地古猶今薇屯正自憂無給桑土當思徹未陰用力愈勞工愈寡相公試察此時心

老去工夫在一丘解驂重使借前籌憂闗王國漫騰口事爲他人常壓頭蟻穴潰堤猶未計鮒車涸轍若爲謀恩波況是如天濶早放棠湖理釣鉤

九江霜蠏比他處黑膏凝溢名冠食譜久擬遺髙紫微而家僮後期未至以詩道意不到廬山孤負目不喫螃蠏孤負腹昔人句也

君不見東來海蠏誇江陰肌如白玉黃如金又不見西來湖蠏到沔鄂玉軟金流不堪斫九江九月秋風髙霜前突兀瞻兩螯昆吾欲割不受刀頗有萇碧流膏平生尊前厭此味更看康廬拂空翠今年此曺殊未來使我對酒空悠哉舊傳騷人鏈奇句無蠏無山兩孤負老來政欠兩眼靑那復前籌虛借箸只今鄊國已駿奔軍將日髙應打門流涎便作麯車夢半席又擬鐘山分先生家住岷峨腳屢放淸遊仍大嚼襟期盡醉何日同試筮太呼郭索

餞髙紫防視師黃岡

秋風九月邊塵髙千艘夜下宮錦袍文章不特動蠻貊要識金版開六孫曹已矣等陳迹喚起坡仙同赤壁喧闐笳鼓動地歸重把功名光采石

以螃蠏寄髙紫防踐約侑以雪醅時猶在黃岡

前朝無蠏惟有詩亦復無酒供一瓻今朝有蠏仍有酒極目徵帆更搔首古來樂事誇持螯赤瓊釀髓玉膏菊花吹英好時節況是九日將登髙旌旗半江笳鼓發不作詩人淡生活待君淨洗沙漠塵歸趂看燈更奇絕【蠏至正月重出俗謂之看燈】

餞紫微髙侍郎朝天

紫防星郎天上客身是南宮小宗伯斗杓夜轉天門開平地一聲驚霹靂已將椽筆提斯文更決河漢排風雲銀潢直下洗戈甲坐看九陌狂流奔黃金爲臺玉爲帳有眼須看舍人樣紹興季嵗說雍公曽冠貂蟬登上相峨山髙鐘異人昔年相國今後身聲名何嘗岷蜀隔艸木仍是江淮春君不見嘉煕聖主躬神武法祖整軍肅幹櫓又不見魏公一戰平麟猊次年子月天廢齊天心廢興眞有待肯以貪殘易仁愛大數恰逢一百年埽穴犁庭當復再今年又自淮西來右相勲名傳九垓旄頭黑雲墜西北兩兩比色明三臺先朝貝州妖賊起若比此時僅蜂蟻當時禮部文侍郎一日奏凱同平章

後元祐行上辧章喬益公

正月二日天气淸六符兩兩三階平閤門催班報麻案珂馬玎玲萬人看押麻參政拆璽封宣詞舍人來殿東鞠躬一聲百寮聴軍國平章喬益公天心果與人心同大哉聖斷天與通本朝太平說元祐五嶽三光渾未剖當年一日三制頒呂範堂堂分左右防中大老更魁傑申國勲名比韓富民生是時非漢唐親見至治躋羲皇一塵不起四方服軌順星蕃五穀士皆有造百姓寧官僚徹底淸似冰桁楊畢空戈革偃天街鏡淨無攙槍彼何人斯階啟厲九縣回颷八紘沸髙皇疋馬開東南王業中興今五世窮荒靺鞨何自來中原萬里吹黃埃數殫剝復回否泰肧腪元气鐘奇才耆明壽雋軼千古呂望鷹揚稱尙父便教旦奭居東西穆穆迓衡今再覩官家卽日開天章貂冠玉佩遊巖廊一都一兪一吁咈四海春風已披拂聖賢自昔難相逢巨魚縱壑鴻遇風輿人歡呼爭誦說元祐嘉煕莫分別君不見䢐徠處士歌一夔濃墨大字慶曆詩生民至今受其賜千載萬載生光輝陋儒筆研久不治安得椽筆摹英辭兩朝慶祐俱盛時眾賢一念猶西陲天心願化光明燭先望分輝照荊蜀

上已約客摠宜一病不及往二詩呈陳元履王囦衟諸人自酌

總宜閣畔小簾櫳碧浸平湖面面風別館栁陰聊系馬便橋紅影正垂虹流觴有序傳詩客在席無人稱倦翁儂自醉歸翁自倦風光流轉不須同

我是棠磯舊釣徒天教生與水雲俱蘭亭正值人修稧栁防還添浪拍湖幸有文人觀筆法可無嘉客醉兵廚直須去躍城東馬更與畱春作後圖

聞韓正倫檢正掛冠感嘆故交悵然久之偶成三首

中興王社舊同功三世何嘗間一忠北海眞成賢吏嘆西州猶記勝遊同逢迎有意君𨿽謬喜怒無心我自窮詩禍古今均一律莫將燈夜怨東風【正倫京口放燈余作詩及祐陵事正倫疑誚其失基怨於此】

恩門小簡寫門生六載交情老弟兄一念吹毛牙角訟十年握手肺肝傾酌貪誰飲南水敵怨人談北府兵空劵更憐蠅筆誤卻因誤處得分明【正倫向在京口毎折簡必以恩門見稱予爲時嘗舉之】

心存卽鹿嘆無虞畫地𨿽工理反疎直枉已傳天子詔厚誣猶見監奴書儻令甬道眞難繼未必都曹可遂初萬里上流闗社稷不知天意竟何如【向巳虛劵見誣恐其不直乃批與承受使多用賄嗾吏文致予以大罪廟堂覺之事遂白此批眞迹它日予得之故吏今存予起家使湖廣正倫正在都司云】

予癸已在京口因郡中元夕張燈偶閱國史靖康丙午正月十五日辛已祐陵南巡駐蹕是郡二月二十三日已未始還京師凡居郡三十有八玆聞簫鼓感舊興嘆不勝澘然因涉筆以記大略而僧有衝希者乃攜以示正倫彼謂予諷已遂架大怨迄興妄獄聖明察知其寃予復將指前謾盡白因悼正倫之歿閔其左計亮其初心附昔所作詩於後

駕軺老子久婆娑坐聴笙歌擁綺羅十里西涼憶如意百年南國比流梭吞聲有恨哀蒲栁紀節無人廢蓼莪寂寞丹心耿梅月挑燈頻問夜如何

玉楮集卷一

欽定四庫全書

玉楮集卷二

宋嶽珂撰興唐寺聞鐘

興唐鐘刻無文字久欲摩挲與細論歸棹未容酬此志一聲煙靄又黃昏

至鄂期年以饟事不給於詩已亥夏五廿有八日始解維雪錦夜宿興唐寺繁星滿天四鼓遂行日初上已抵滸黃洲幾百里矣午後南風薄防舟屹不能移延緣葭葦間至莫不得去始作紀事十解呈舊幙諸公

雪錦亭前水接天晚波如縠放歸船新詩開務從今日此是江行第一篇

離歌已盡沙頭玉夕照初翻浪底金自是晴鷗無六月半江雪片湧波心

蕭蕭衰髮倚西風兩岸靑山盡識儂東去西來緣底事秪應添得一龍鐘

一江漲碧碧於藍健櫓鳴鵝舳正銜才似過都空萬馬又驚倚岸閱千帆

宵聲傳柝重城閉暁漏迷鐘古寺荒仰看緐星垂四野不知身世變炎涼

一缾一錫一團蒲到得今年一物無桑下勿興三宿念古人不食武昌魚

葭葦延緣舞翠旌白頭吹浪又相迎攀轅亦作畱行計莫道馮夷不世情

昌黎久願列三王我亦曾親翰墨香惜別依依重回首棠磯風月更思量

赤壁江頭白羽揮鱖肥西塞酒同攜歸期應在初月家住康山西復西

人生邂逅適相懽一曲髙歌行路難頻寄詩筩君勿厭種花持釣是閒官

夜遇壽昌

風雲八字防城隅樓殿崔嵬想帝居曽侍金輿惟石馬幸因玉璽記銅魚千年鼓角聲猶壯四塞河山恨未袪麋鹿已遊人事攺何人曽讀輔吳書

望樊口懷陶士行溫太眞二首

昔年老子恨婆娑未付其如印傳何吳苑闗心春日少湘江回首暮云多可無司馬親封鑰自是將軍老枕戈我亦新來了官事正輸一舸弄煙波

太眞行酒知何地莽遺基茂艸深聲色加人何足計精神滿腹不同斟六奇自可掀三狡一正何妨詟百壬墮幘吐茵均此轍可憐枉用世儀心

三江口過舟時方四鼓

櫂鷁收金柅釵虫綴玉缸地鄰今七澤名襲古三江岷漾𨿽分派荊揚卻異邦晨光猶未發早認白鷗雙

赤壁

周郎二十四年少蓋世功名隨一燎親提三萬走曹瞞不以敵勍恨兵少豫州失匕已膽折一日目明驚二妙最憐黃蓋不知名吏士相從倚營嘯阿奴火攻本無防破竹自繇人不料貪降納侮理固宜泥淖華容幾盡古來行師有絕地毋乃重詒千古笑鏃湛縱是差可認鼎峙詎闗謀所召二喬春鎖何足言從此天光遂分耀我聞漢賊久染指奮毒搖牙噬江表八荒囊括豈復遺一防吳宮已爲沼當時乘勝下部騎考地當居楚南徼防衝逆鬭須上流揖冦那容越津要武昌霸基跬步耳肯使國畿紛防旐坡仙訪古特寓意橫槊雄姿誰與弔故將異地疑辭政恐因訛啟譏誚滄浪六月捲晴雪歷歷江山人物眇崩空亂石今幾存仿佛棲巢尙驚鳥夜深刁鬥聲四發星斗滿空羣籟悄便須喚起紫綺裘孤鶴南天楚江曉

捲雪樓【富池】

地靈境勝宅神遊第一江山捲雪樓勢擁萬峯淮甸接气吞七澤楚天浮魚龍灂沸云生檻鷗鷺波閒月上鉤畫棟珠簾朝復暮英名常與水東流

謁遺愛王祠二首

功定三分國名髙八字山威容尊國祀【闕】

虎臥無今古烏靈信往還保民存賜珓猶掛屋楣間大帝開江左謀臣守四方興邦有喬木遺愛尙甘棠日月扶聲烈山川詫郁蒼中原知極目應慨舊封疆

寄王料院【鐸】三首

平生初未識半面此地相從方及期舉世公淸如子少隨時離合豈人爲可堪嵗月老奇傑等是年時經崄巇閒適不同同患苦兩心惟有一天知

炯炯靑燈對擁鑪掣鈴夜半讀邊書風煙解使寸心折霜雪頓侵雙鬢疎已事勿言穿塞馬歷官可嘆上竿魚勤勞似此天應報我自鋤犂一任渠

一葉扁舟興浩然筆牀茶竈舊因緣帆歸西塞秋風外人在南樓夜月前情不自由君憶我老無所用我知天何時見易園中路拂石攜壺同醉眠

後江行十絕

日日徵帆上水風掀天雪浪駭魚龍不須檢校江行歷知過雲山幾萬重

逺村煙瞑牛羊下近防波澄鷗鷺閒一抹斜陽江似鏡天移小景向人間

指防神鵶送客檣江山回首郁蒼蒼吳朝千載興亡地極目長淮恨更長

擁騎年時憶往來舊時行處半莓苔山云勒駕應頻笑又是江南勾當回

夕舂正是隔前谿江路行人猶未歸我笑臥龍成底事晨光盡欠踏熹微

叫著漁郎急掉頭一聲別浦聴蓮謳山遙水逺應同趣我亦靑簾問酒樓

湓波已近見康廬風月煙雲自捲舒白鳥歸來閒似我向山深處認巢居

官牌夾外少人煙商婦琵琶久斷弦司馬靑衫不須泣江鷗對我正忻然

西望沙羨東秣陵溢江中道是歸程栁陰系纜人歸後頻有黃鸝三四聲

人生最好是歸來六月火雲溶雪醅散髮晞風須一醉月明攜簟又涼臺

初還故居

元是廬山莫逆交宮亭西畔著衡茅盟鷗似怯經新浪怨鶴還知宿故巢一沼種蓮衣可制萬竿脫籜杖輕敲不須海若猶然笑乞與杯堂樂芥防

集喜二首

鵲噪庭前木蛛翻檐畔圍雙蓮瑞明月萬栁舞晴暉宿鶴迎風袂盟鷗認雪衣物情同一喜應爲主人歸水面開新皺山容散宿顰松巢猨已識花徑鹿初馴云倦隨歸鳥風淸似故人逢迎眞不暇誰作近前嗔

寄紫微髙侍郎三首

去年紫塞兩相望公在齊安我武昌秋晏車箱訪流馬夜深弧矢看天狼不辭目斷傳烽堠尙憶螯持共酒觴今日區區話鵬鷃圖南應是嘆楡枋

人生憂患偶同時曽見驚塵傍紫防坡老鶻巢尙堪俯周郎羽扇想重揮望風自絕防南牧囓雪應遲使北歸從此靑油欠籌畫上方虛已聴宵衣

力勞效寡是窮途贈防無人生大愚三刖尙迷藏櫝寶六街幾誤脫巾呼味言已轉廷中轂歸興難忘隴上鋤欲問死生何許是紫煙浮處認香鑪

歸自鄂雙蓮生於後池偶作再寄紫微

巋然康廬山獨秀蓮花峯派爲濓溪源下有愛蓮翁絕學嗣洙泗千載同淸風書堂二池間浮翠籠輕紅居然不染塵湧出淸泠中雪藕厲堅節一念窒以通朝捲而暮舒吸之碧玉筩潔凝月露潤妖鄙桃李穠食子味崖蜜擘房透香叢菇蒲儼不羣魚鳶間相從大哉君子操視此禔其躬我方賦歸來來防溪上笻家池忽驚見晴霞照秋空已迎顥气澂況復嘉瑞逢雙葩本共根殊質疑並鐘摘奇且熟玩比徳思廣充嘗聞古之人卽物皆至公兩岐美報上同穎還居東雙觡賦長卿奇木對終童善推仁義端脗合造化工後世煽淫靡世見了不同聫芳天泉池合歡華淸宮駢花耀鯉湖十丈聞華潼徒能資喪志誰與思念功嗟予困蒺藜坐此五技窮玆瑞何自來儆戒如倥侗孤植常易摧初戒先葉恭競妍必競妬次戒毋茍容美祥不可恃又以戒其終恭惟天地心常比藥石攻名理儻未諭再拜師正防

又賦雙蓮

一舸歸來喜未涯天教奇產瑞吾家交枝各倚靑羅蓋並蒂俱酣紅玉葩湘女月裳疑共浴越姬風袂憶同車人生所欠惟閒適且酌淸尊對物華

病中有感四首

欹枕目雙炯觸屏腸九回玉虫迷霧銀鹿伴饑雷淸夢𨿽驚隔丹心未猝灰靑萍聊把玩塵匣爲誰開一載爲官憂文書毎壓頭枕鈴常警夜築甬更驚秋倦豈因心至閒常與病謀息肩僅句耳二豎欲何求秋近夜初長開病骨涼心驚婦嘆肘系越人方動帳風侵幾窺檐月在牀呼僮然粥鼎我欲待晨光積病漸成衰情知老見欺眵昏先掩卷肩竦不闗詩行圃須人助登樓怯步遲經年早知倦況復隔年時

太行道

太行羊腸阪九折云黑風漧尺深雪董泥道滑木葉寒轆轆車聲行復歇華山有馬久脫轅歸來牧野經幾年一從倉箱事居積聊以知道煩長鞭前車已覆覆道左天井闗頭夜明火後車趣駕開井陘唱籌仍復催連營闗山靑艸春二月單軌一冬曾結轍鬃頺毛落雙膊髙引領皮穿眼流血去年摶手雙弮空今年三月甬道同可憐駑力不敢惜轅下亦覺鹽車通君恩天大示弗服桃野已甘偕觳觫感恩伏櫪飽秣芻猶爲太行憂後車

長門怨

驚風不成雨行雲去無蹤妾生三十年著籍長門宮宮車轆轆春雷曉明星初熒緑云擾增成丙捨爭迎鑾惟有長門閉花鳥黃門開玉匙畫史圖蛾眉金鋪振瓊鑰玉秀生銅池朝陽才回金屋在轉盻不堪人事攺入宮已作鄭袖嗁出塞那知延壽賣花殘鳥語頻長門春復春花鳥易驚老況復門內人東風動地夜來惡萬翠千紅繞簾幙莫能自有匪石心肯顧班姬秋扇薄長門勿輕怨視此篋中扇白華兮緑衣自古兮有之

病中散步六絕

一年無病緣官事一病兼旬爲燕居自是素餐天所厭可能豎子解乘除

池上荷花緑淨時岸頭楊栁揷天垂倦翁縱步聊行散早有龜魚聖得知

朝隨粥鼎蟬腹潤夜掩書帷鰥目眠無柰暑威侵病骨起來搔首斗垂天

平頭奴子初茸鹿利口嗇夫雙部蛙二物何闗人靜躁不妨臥聴步隨車

病疎酒醆傍茶甌一獨醒中起百憂七尺之軀三寸舌問渠小大若爲謀

絕憐倦翼晚風髙解紲歸來得故巢物態隨人也歡喜遊絲不住舞蠨蛸

夜觀象奕

靑燈相對夜初闌適意棋枰伴我閒天馬輜車金象國虛龍縞韈寶臺山進趨自可覘成敗幸勝何嘗不往還一著未容回局勢不妨袖手酒杯間

唐世有刺郡江表者時宰囑以新淦出筆令制以寄刺史始至召佳手一老父應命百日而得二管馳貢相府一見已訝其遲且鮮試之乃絕不堪大怒曰數千里乃寄兩管惡筆來刺史聞之懼欲寘老父於罪老父訴曰使君毋艸艸我所制乃歐褚所用丐先示以相君翰墨容再制茍不稱甘鼎鑊遂示之慨然曰如此只消使君三十錢筆不日獻五十管曁再使至長安相一試大喜復書令優賜匠者夜偶試毘陵張顥筆戲爲之賦

世間未必無夔九疑虞舜不可追武皇鋭意開絕漠摧鋒乃亦有衛霍嗟哉格物本一理顧人所用何如耳筆工在昔本市傭束毫傳筦求售同誰云進技不進道意匠輒與歐褚通防州刺史募佳筆雙筦何堪須百日星馳一騎到長安試手鳳池隨棄擲老奴恂栗丞相嗔能用此筆能幾人願窺翰墨減工制必使揮毫誇入神斗杓春回開電笑橐籥果符人所料中山聚族儻未殫束帛那容及年少是知人才用捨別識惟一心夔衛霍無古今妍媸能否俱在上所使此筆區區正其比我生識字僅一丁眼前所見徒毘陵未知當年新淦果何若正恐鐘衛二王無合作君不見此老一去知幾年當時鑑裁無復傳紛紛雞毛抱筩賣恰費書傭三十錢

蒲萄

當年博望奏邊功異種曽攜苜蓿同摘乳那煩挏馬令引須聊愜好龍公頗憐漢地離宮在未許涼州酒甕空回紇祗今重餧肉淸陰彌望滿闗中

玉楮集卷二

欽定四庫全書

玉楮集卷三

宋嶽珂撰荷花盛開以病旬餘不至亭上偶成二唐律

病襟傭防杖天鏡恰開奩靑蓋迷前浦紅妝間曲櫩藻窺知鷺下萍破識魚潛防看吳公陣宮蛙奏曉嚴好在中孚澤猶橫未濟舟擲金隨栁舞跳玉趂蓮謳埽榻方思士鉤簾也覓侯病夫均一笑此意本無求予歸未省松楸將以初秋望前泛湖之龍門已戒舟艦而連夕雨作不見月因賦天問二章

擬放平湖月下船櫂歌中夕發長川蘋風好爲雲開幕蘭槳不妨人扣舷猨鶴迎將曉日魚龍悲嘯未晴天玉川搨額金沙上閶闔封詞漫一牋

小心風伯紫宮回眼看銀蟾海上來豹又成漫谷霧斷虹猶作隠山雷便教雨積三時害未信晴無一日開待試平生補天手爲君明鏡再安臺

秋夕有感二首

早嵗驪車擁漢闗憂心耿耿日凋顏秋成正望狼烽急夜枕不禁魚目鰥三仕古猶闗喜慍萬金今不博安閒回思此日一尊酒只合長居木雁間

從來難辧是幾微談者𨿽多覺者希小隙便須防蟻穴大寒何必泣牛衣無旁掣肘方成事不早抽頭卽禍機莫道不才明主棄也曽攖頷觸天威

寄李防之祕監三首

引領蓬萊唐謫仙湓江一別又經年麟臺髙躡三神路狐筆方持千載權罏裊新煙招我隠驛催逸事仗誰傳校旗猶識臨淮略更待涼臺親簡編【防之以史館牒來索予所撰東陲筆略以秋暑未暇編寫】

去冬雪裏拜箋題曾說新除到殿西劍棧云連吳壘火函闗日照漢封泥剡藤幸有系書雁錦栢難尋隔葉鸝便是韓壇作曽築田蕪亦盍賦歸兮

棠湖浩蕩有盟鷗塞上歸來賦葉舟範蠡功名付西子庾公風月自南樓不虞繞指柔百鏈已幸安心老一丘從此書來訪生死漢陽煙樹隔吳頭

讀劉琨傳

古來萬事無眞實賴有區區史筆存士雅聞雞偶同被至今起舞說劉琨

送喬江州將漕江右

獵獵英聲世少雙兩年鄕國望麾幢才猷牛刃硎初試筆力龍文鼎獨扛風節又新唐十道恩波仍浹禹三江澄淸何事先經濟尙使尊賢志未降

昔日東州看陣圖武昌陸續拜魚書我歸舊齒邦人版公去新乘使者車但願世官居鼎鼐從教埜老自犂鋤西風鴻雁方遵渚時有音塵接裏廬

次韻喬江州琵琶亭詩二首【有序】

【繡史祕閤兵部牧九江之再嵗新築琵琶亭復樂天故事兵部生於壬子正與樂天同其在郡月日亦有脗合者按樂天以元和乙未爲江州典午次年丙申始作此歌戊戌嵗攺刺忠州其行當作己亥春故宴別詩有春寒散醉顏之句莫春遂入峽四月作木蓮詩則始至忠南又有南國秋猶熱西齋夜漸涼之句則合莵時已秋矣兵部亦以戊戌嵗出守至己亥夏乘四馬車計交篆而去當亦在秋若合質劑蓋如此名篇紀敍不鄙錄教因繼絕倡以後鄊邦盛事嘉熙三禩中元日郡人嶽珂】

共生壬子兩仙翁不爲離春惜斷蓬鐵撥鵾弦遺響在繡衣龍節賞音同穆曹技埓名俱勝唐宋詩傳句並工擊節云箟定誰是茫茫江月思何窮

一葉西歸老倦翁髙樓突兀記推蓬景隨湓浦江山攺人與香山嵗月同異世剖符傳事比出門合轍見詩工我來君去如鴻燕休嘆長安目力窮

聞江陵江帥海病訃二首

陷陣搴旗久冠軍兩年爲國守西門枕戈常抱塡膺憤鑄印方承系肘恩汗馬防功𨿽屢奏寢蛟遺恨正須論尺緘一介才經月寂寞英聲已九京

荊楚初歸士若云連營幾載守空囷度支入境方移粟神防呼街自脫巾我已課無從此有君方舉故責之新可憐一夜妖星隕不見春耕雜渭濵【予始至湖廣之日前政拖江陵錢粟五百予旣代償其三而江盡以爲今政之逋故末篇及之】

得陳元履家書六言四首

病骨經秋易怯人情比日多疎驚起打門軍將傳來置驛家書

老病兩無世用謀謨百不如人喜見東牀論事誰言下榻生塵

安問經時落落邊聲鎭日搖搖寄賀塞翁馬失決疑天老龜焦

窺戶幾回鵲喜繞階一夜蛩吟痛飲政須似舊安居且願如今

觀物四首

蛩

春蠶繰繭白如霜機婦停機待天涼井蛩一夜秋已至寸絲千結縈柔腸催租吏囂翁媼怒裘葛未成心轉苦篝燈促織永夜忙悔殺比鄰日長語

蛙

鳴蛙恰恰地底鳴池泉深澈池艸靑秧田正枯須水活龍骨車翻蛙不驚在池固合憂涸鮒鼓吹未妨明月步可憐彊聒將何爲到底官私不闗汝

蟬

亂蟬淒咽下復髙逢秋輒作升木號老夫觸熱思靜臥夕陽畏見聲嘈嘈客來畫策誇莫二伐木驅蟬蟬不至不辭來嵗無繁陰正恐先爲斧斤費

蚊

嗇夫利口工噬膚纎腰蠆尾不受驅不知一噤何所苦拍拍攘攘歌且呼淸晨出帷晝藏隙正是袢蒸炎暑日但願涼風卽日來且爲蒼生膏血惜

紫微花

凡卉同資造化工紫防元不待東風明霞絢爛瓊爲蕊曉日離披綺作叢塵境斷無靑瑣隔仙姿元與赤城通最憐耐久堪承露誰道花無百日紅

新刋予西陲奏槁成

昔人甫徹棄芻狗此日已歸談木牛報國無階空馬革托身有地早菟裘乘車載苡才經謗三宿戀桑眞可羞掩卷勿驚臣議戅舜曈應顧殿西頭

閒居六詠

早起

五夜玉繩轉雙轤金井寒背人蚊作市欺夢蟈鳴官竹逕風初度松梢月尙圓踞龜猶汗漫何計覓乘鸞

午睡

東日平明際北髙臥時五經方坦腹百慮且伸眉蕉覆從疑鹿槐安更獵龜覺來還一筦七椀玉川詩

晝閒

用闗無用地才與不才間萬法因心起幾人如我閒牀頭看黃卷屋外盡靑山隠幾逌然笑何人戰觸蠻

晡飲

閒居欣少事燕坐覺無營炎暑鏖天陣驅除須酒兵勿嫌晡日杲自有晚風淸堪笑竹中飲終成七子名

晚步

抱病遊從少居閒醉醒頻心懷喜無事腳力尙隨人野徑經行地園亭自在身不妨歸步晚長趂月華新

夜坐

一涼浸月四壁息聞雷銅漏水仍滴金鑪香未灰徘徊聴蛩逺熠燿逐螢來看劍挑燈久譙城角引梅

予自武昌攜二猨歸夜聞淸嘯偶成

樂天聴琵琶嘗賦猿哀鳴物產無古今均此潯陽城我居廬山趾日夕遊郊坰步足歷幽谷登山窮絕陘經行徧巖岫未始聞此聲相望三百年山木同虞衡詎可風气殊乃亦殊所生矯矯長臂公相從東歸舲皎皎白玉面衣吟嘯淸綫垂黃金衣詭侍誇異形不系李約鐵悲風動南不把碧玉環峽山棲杳冥楚賓攀樹枝腸斷不堪聴變化倐異塗更作巴西稱突兀見眼前兒童不知名西軒驟雨過東牖初月明循階聞夜蛩有酒仍獨傾忽聞湘水吟頓覺淒然驚吾方笑樂天爲此外物攖反觀還自笑翁倦非忘情

小閣後薙艸

當暑涼風愜北半庭蒿棘礙支牀無花可繼陳朝曲有艸已成陶徑荒幸可一縑供廏櫪便容四坐接杯觴醉歌家有秦聲妓且爲治蕪一奮卬

賀李微之兼工侍二首

奎章夜下九重天雍乘疇咨法從賢紀雉重五工正止麟還見一經傳紫荷佩袷新簪橐靑汗磨鉛舊簡編便合史筵尊領袖紅雲堆裏望臺躔

當時邛蜀起徴君褒貶春秋賴洽聞又見璧跗攽異數要令金匱闡斯文魚鳬西隔一隅地龍馬南來四世勳陳古鑑今皆實迹論思亟願張吾軍

賀髙中書兼崇政殿說書三首

谹議通三府髙名動四聰鳳池仍舊渥虎觀冊新功晝日槐方翠秋風棗已紅直須先抗議莫待入雲中日月煕明地風雲際防辰紫宮瞻象逼丹扆喜情親遜志賢謨在仔肩聖徳新耕莘須負鼎從此學商臣邇聨咨夕訪淸問切辰猷博學今中壘遐徵古上游齒寒當預計身履卽良籌頗牧豈云逺隠憂其有瘳

觀八陣圖說

八陣初興黃帝時防劉在漢紀乘之流形龍虎隨雷雨定位鳥蛇分坎離地以云升髙復下天從風別正之奇自然至理開成像一气未應虛艮維

天分三百六十度巧歷難窺本在奇萬世機緘發龍臥六軍偏伍漫魚麗常山變化徒言用斜谷﨑嶇不遇時積石平沙人不識盡從靺鞨說行師

張孝顯晨訪懋忠堂因拉陳升可王囦道同飲徑醉臥小閣醒則晡矣戲呈諸公

淩晨有客來款門盥櫛下榻呼冠巾怪生鵲喜繞庭樹迎客不但塡河津淸尊湛湛北牖頤指市奴駿奔走烹鮮煮餅羅朝槃苜蓿欄幹豈無有一杯兩杯叱先驅羣羊入夢撞甕菹三杯四杯舌底滑闔坐牢辭輒投轄共言夘飲夕不同能使終日長冬烘一朝便廢一日事除卻投牀百無技老夫笑倒絕冠纓人生無日無經營經營至竟有底成謹閱此舌君勿評直須大噭五六七不醉不扶毋返室髙眠一枕醉復醒莫管今朝更明日吳季謙侍郎送家釀香泉絕無灰得未曽有戲成報章

義丰愛酒憎官壺日長忍渴呼酪奴自言畏灰如畏虎有酒不向官坊酤當家香泉世無比米潔麯甘醇且美釀時不著一防灰滿酌寒泉挹淸泚小槽滴瀝竹筧承冰渠夜濺眞珠明一澄澈玉無底滿甕盎盎春風生釀成不肯飲俗客澆著柴桑舊時宅共此千年醉眠石更將餘瀝走馬軍來注吾家老瓦盆許我自飲不許分老境宦遊環軌轍官酒徧嘗隨地別何曾見灰能作孽饑來一腹大於蟬鯨呿自覺吸百川是灰是酒俱不辧豈問他州並異縣今夕何夕翻露漿扣壺一洗灰土腸君不見柴桑於酒特寓意相逢不擇賤與貴要使醇醨均一致汝陽後來帝家子路逢麯車不知味流涎正復何所謂貧爲田舍富天宗遇酒隨飲莫適從豈如仙家居義丰無懷自與造化通彼燧人氏初何功酬君三語將無同同不同君信否黃花飄香石耐久明日山行且攜酒

瑚

銅柯凝異質鐵网隊層淵海霧夜涵潤山霞朝欲然緑鬟尙欹枕烏帽稱鳴鞭勿爲毛錐子日興靡萬錢

無題

秋水芙蓉試早妝半軒微雨灑鴛鴦細腰正欠酬金餅奮翼何堪卸玉梁髮鬒釵橫人在牖繩低斗轉月侵牀無情花影云來去都做一天風露涼

得報狀邸吏緘至朝堂八月月單有感而作三首

紫殿朝儀正朱書郡邸隨九天排仗馬百辟聴朝雞蹕警楓庭悄人歸栁院迷廿年曾襆被猶憶直金閨十月蒼龍闕三朝白虎樽無囊持塞吏有匭達民言故事尋常略遺風萬一存獨憐記廷諍斷報說開元上雍迫日近淸朝儀物多衛官朝進輦沙路晝鳴珂盛禮陳圭璧駢觀溢綺羅邊書須急徹深願鑑【闕】

憶昔二首

憶昔紹興際垂髫遊上都舜廊時訪道禹殿日陳謨士肄幾三代兒嬉徧九衢謏聞仍有幸猶及拜先儒升平當暇嵗遐邇屢丰年環轍道萬里軺車兩川干戈今滿地劍棧漫梯天試向長淮望馮髙更憮然

聞陳元履除諸軍審計司

老去獃衫合付人除書一夕到柴門無才空負凝旒眷有壻初承結綬恩未辦功名酬父祖並將占畢付兒孫幸然官事渠能了且注田家老瓦盆

塞羊二首

生與氊裘並衣同罽毯齊引弓兒習體擊鼓地連臍低艸野迷北驚羣磧度西中郎猶未返休說海邊羝丰毛吹朔雪細肋臥晴沙曉牧尾搖扇春遊項引車湩流便逐艸酪膩正需茶日夕歸棲處因風想塞笳

饅頭

幾年太學飽諸儒余伎猶傳筍蕨廚公子彭生紅縷肉將軍鐵杖白蓮膚芳馨政可資椒實麤澤何妨比瓠壺老去齒牙辜大嚼流涎聊復饞奴

玉楮集卷三

欽定四庫全書

玉楮集卷四

宋嶽珂撰小墅桂花盛開與客醉樹下因賦二律

舊遊曾賦小山篇浪蕊浮葩總遜妍金粟同瞻黃面老玉枝爭擁碧霞仙化身瑞相已百億匝地香風更大千無量現前金世界倦翁又結醉中緣

黃金湧出碧檀欒消得充庭舞廣寒露蕋移將天上種云階借與月中看扶疎淸影立黃鵠匼匝滿庭翔翠鸞吹徹玉笙正涼透香風萬斛夜漫漫

雨中觀廬山

雨裏觀山夐不同何須九疊看屏風紫觚壇上排蒼璧靑步障邊鋪翠茸谷錦未回指日照衣綃聊借淡煙籠祗今萬木添紅纈更倩靑霜染曉楓

半生毎負看山眼此日眞成帶雨遊欹枕有無疑欲暮成峯橫側總宜秋耳喧似厭泉嗚咽腰系不妨云去畱明日新晴馬蹄放直須三峽看龍湫

約吳季謙山行書來問期戲答

連朝積雨快新晴雨後靑山眼倍明大路嶽蓮聊戲馬西園池栁正啼鶯已一醉從金諾共聴層淵噴玉聲月裏看山盡淸絕可憐偏照國西營

觀芙蓉有感

芙蓉城邊觀芙蓉開時淡白蔫深紅新晴著人過於酒聊與老面回春風少年白面豈長好花落花開不知老老來曽有少年時對酒不飲將何爲

邵伯溫聞見錄載範忠宣帥慶陽時總管種詁無故訟於朝上遣禦史按治詁停任公亦罷帥至公爲樞宻副使詁尙停任復薦爲永興軍路鈐轄又薦知隰州公每自咎曰先人與種氏上世有契義某不肖爲其子孫所訟寧論事之曲直哉予在山中讀書偶見此書而表之

君不見孔融昔日見李膺百世尙以通家稱又不見孔融後來薦鴻豫卵翼方成比行路北海平生開酒尊未應賓客皆若人倘令同徳更比義華冑肯以遙遙論世間麟鳳雜梟虺人事防逢總如此髙平丞相本大賢尺璧那容寸瑕指一朝契家靑澗種轉頭不記龍圖公蟈鳴亂磬蠅防素丞相襟量滄溟同歸來端委廟堂上一眚不捐三世將自言曲直何必言愧死老奴作何樣吁嗟此輩何代無髙平堂堂眞丈夫邵家聞見訂千古寂寞澗城墳上土

趙季茂通判惠詩走筆奉和十篇

病懶兩相宜閒吟九日詩江山𨿽舊隠泉石是新知不分黃花老從教烏帽吹白衣渾未至醒眼欲何爲山行事事宜酒興富於詩云錦工何用風簾酒聖知囊空須共賦笛好愛孤吹斟酌蒼茫詠憑髙漫爾爲晴佳雨亦宜云黑又催詩靜處景俱勝閒中趣自知攀條隨客嗅捲葉看兒吹世事只如此吾今何所爲落拓與閒宜繙書更賦詩世方隨世競吾自喜吾知王禇齒猶冷申韓毛必吹蚩蚩天所畀誰謂涉人爲艸堂無不宜猶記樂天詩尙有驚猿怨莫教司馬知上宮仙闕近左蠡客帆吹欲涉窮陘步玆狂何悔爲閒花取次宜宜酒更宜詩葉落澗魚避枝翻山鳥知簪來擎雨重摘處任風吹得句須旬鍛未應無所爲醉裏筍輿宜閒攜一卷詩防吟因興寄防意止心知谷霧連衣潤天風帶葉吹捲窮還自笑那復記誰爲秋气與人宜山家物物詩題新興常倦景好句先知云斷邊鴻信天晴野馬吹閒情君莫問謀自不相爲天巧與天宜雕鎪焉用詩冥鴻吾自愛隠豹彼何知牧笛方堪聴胡笳不柰吹傷時燭之武老矣不能爲置散分之宜半生衡泌詩神情一無系山水兩相知流詠雙魚寄賞音孤竹吹十篇聊報況惟此尙堪爲己亥八月廿一日除書予拜太平興國宮祠官呈趙季茂

世間何物最是閒司諫拂衣歸華山倦來忘記省不得依約此語祥符間終南捷徑本自錯老子新司紫元鑰官家雇我作閒人有酒醉呼端不惡嵗縻廩粟月俸錢豢鶴有料芝有田人生何必待有用我老得此寧非天君不見當年把臂龍圖上司諫放歸元未放又不見倦翁山行醉復醒說著拂衣今亦忘

述山中語呈郡侯董庭直少監

山行霜淸羣木落回首重云望城郭城郭西畔江正橫中有千騎隨雙旌山頭一灣霜月明旌底史君如許淸我行山間已一月枕石潄流更奇絕頗從野老談政聲所恨輕爲數旬別別來有書招我歸我適把酒窮攀躋相呼一醉已心許野老來前聴我語今年嵗歉流離多帶牛佩犢無柰何使君鎭靜不猛厲使汝安臥仍行歌山中故侯布鞵濕杖掛百錢遺不拾新來又拜散人呼正好舉杯和月吸我醉汝醉今賴誰爲言野老知不知

奉寄何正父總幹

經旬習懶慣山居不寫城間一字書把菊見山新趣倦泛蓮依水舊交疎無心是處友麋鹿有客寄誰烹鯉魚見說近來軍食足不妨詩卷訪犁鋤

奉寄胡教授

山中秋風寒刮席忽憶無氊泮宮客夜長螢火一燈孤四壁蛩聲更幽寂文人自古常獨淸彊挽詩人同此盟飯顆山頭報卓午絳紗帳下聴三更吾儕賦分本無二老子新來添倦意入山四旬未擬回醉後行歌醒復醉平生巖穴不作難更願他人同此歡廣文愛山儂等耳𨿽有幽寂無儂閒君不見晨招在館笑在列楹杙昌苓競工拙倦翁此事都不知從今對酒看山嬉

山中奉寄通判楊宗博二首

多病山中客無人傍酒罇與猨分橡子爲鹿長禾孫白晝雲歸屋黃昏雨打門忽懷楊司馬煙靄隔重閽步壑斗堪摘登樓云與齊未應隨日涉猶欠樂天題舊覽開靑眼新編寫赫便湏聫和軸寄我小山西

酬趙季茂遣餉松實鰻鮆柔魚

掀天吹浪海之東維錯分珍意倍濃越井戲沙形酷似秦囊遺算墨猶封色欺金嫩三江鮆實比瓊酥十丈松珍重故人勞問遺爲言耕隴正勤農

九月一日聞雁

今年九月旦澤國始聞雁雝雝三兩聲云闗更淒斷宿豫旱且蝗豈汝無稻粱窮漠三萬里還復思故鄊雁來過期已一月汝來之遲果何說雁對以臆不能言來時塞上鳴鏑喧

次韻趙季茂寄詩

蒹葭道阻長人在水中央鴻筆寫秋思驪珠比夜光律嚴詩格壯鈴度置郵忙鉅軸注銀水欲題無漢陽

山中書懷

我昨浮平湖時適逢中秋十年鷗鷺盟萬丈蛟龍湫微風自逺至皓月當上頭朋遊凡三人一舉累百甌淸光洞盧明醉舞相勸酬枕籍起更酌微茫寄安流長空隠繩低中夕發櫂謳未開晨曦輪已系橫堤舟駕言捨維檝登途肅衾裯淒淒感霜露鬱鬱瞻松楸惻愴動五情顧省經幾丘僾然儵如在惕若疑可求暌離才經嵗蓊蒨驚且稠毎欲棲猨扄於焉築菟裘經營眺髙岡夷坦開平疇左撫芙蓉屏右瞰鴻雁洲風雷淒五更雲月澄雙眸汜蘭滋畹茂叢桂連山幽驚鳶墮跕跕虫鳴啾啾振防後無繼竭屐杳莫周誰接西山袂且爲東畱一憩動逾月四顧無與儔棲禽競晨噪落霞觀夕收樵歌路﨑嶇漁笛聲吚嚘築鳴環山泉鐘度逺寺樓煙暝白晝合晴嵐翠光浮防藩走鹿豕下括尋羊牛𨿽云適野性頗復懷牢愁天命樂自然吾生感行休主上頃見知詔書傳置郵不忘蓋帷棄幾比巖穴搜沈沈開仙祠奕奕垂靈斿筍班北闕近槐影西淸樛聖恩比天隆臣報如羽輶當年四十奏日徹十二旒言言劘上聴歷歷思前籌是知度如淵井語不忍仇感嘆涕淚零棲遲嵗年遒縱興裹革念已抱肘足羞莊舄越客吟宗元楚山囚更慙徳難稱敢謂命不猶爾來陣云黑已覺殺气揫連兵又多壘乏餽仍上游如我髙臥閒自比他人優豈不思敵愾一爲殄國讐逺慨筋骨衰何以從戈矛又憐壯心老無復陳謀猷居然去婦情徒作嫠緯憂五斗折腰人百鏈繞指柔苦心自惙惙古道方悠悠華山正絕陘鄭賦猶待鯈指防隔江烽焼燭看吳鉤

九月十三日始就郊墅拜寶謨閣直學士提舉江州太平興國宮之命

槐影西淸舞翠鸞竹宮髙接五云環職陪溫洛圖書地名在元封卜祝間晝訪未承龍閣問晨香猶厠羽衣班祠官到處無公事且聴松聲老此山

茶花盛放滿山

花容縝栗露冰膚消得脂韋酪作奴葉底綩葩黃映玉枝間著子碧垂珠潔躬淡薄隠君子苦口森嚴大丈夫便合味言歸雋永移根禁籞比靑蒲

九月十四日夜月明如晝敬想合宮竣事志喜而作

纎塵不動月流空云繞昆侖想合宮蟬冕侍祠三事列雞竿賜赦九州同裁儀丙巳尊容典肇祀庚寅識帝功田野老臣察天意夜深頻起西風

寄喬益公

峩峩傑閣淩西淸髙排云漢垂日星千年福地開殊庭絳節中天朝百靈屬車小儒風埃底嵗一周星陪豹尾有眼未識奎璧寒有腳未踏仙晨班忽傳天上鳳銜詔碧篆五云爭焜燿洞深紫府掣金鋪初日丹霞兩相照劫塵超出乘剛風帝恩廣大天九重封詞寄與小心風額塌沙土輸愚忠今春轉粟折衝府赤手親曾哺饑虎十三萬兵猶未補秋來無地無冬防頗聞宿師無見糧要是幸安那可常門生感恩感刻骨本未親嘗究根窟於今況是香火閒詎敢攙越徒侵官西陲奏稿卷十二中有醫方方有意芻蕘思報無已時願軫蕭墻儆先備

將遊太平宮小詩呈趙季茂

聖治峯前松檜寒舊遊從此解歸鞍著身泉石無心客主掌雲山正額官老去隠居居紫府新來雜壓壓黃冠門東曽有劉仙洞剝蘚攜筇試扣看

螃蠏

無腸公子郭索君橫行湖海劍防羣紫髯緑殻琥珀髓以不負腹誇將軍酒船拍浮老子慣咀嚼兩螯仍把玩廬山對此眼倍靑願從公子醉復醒

聞畫眉鳥聲戲作

木杪幽禽巧語新何時曽記得名因樣傳京兆成雙嫵人指漁陽開小顰盡稱如簧啼白晝未須對鏡學靑春山中有叟防無語短褐龎睂更笑人

小春六花

緑萼梅

晚秋過了小春催放盡山家緑萼梅東閣渠關詩興動南枝先放暖風回素裳肌透未融雪碧蕊色欺初暈苔惆悵東籬正岑寂重陽消得滿園開

茶花

萬峯落葉木槎牙春色初回壠上茶淺蕊黃金韻梔子嫩容白玉沁梨花西風凝露才成顆北苑喊雷應未芽苦口味言終有益莫將容悅比浮葩

芙蓉

人道秋來不似春芙蓉特地張吾軍紅妝緑水照淸夜防仗靑旂朝大昕吳陣綺羅千隊擁秦川錦繡五花羣可憐倚袖淸霜早日薄雲輕醉未醺

小桃

霜晴著物利於刀漏泄陽和是小桃春色已看九重醉秋風不管十分饕靑枝似愜烏棲月紅浪不翻龍化濤穠艷自同時節異夫君於此見淸髙

黃菊

花時已是過重陽翠幹重開滿地黃不爲晨暉借顏色要將晚節看芬芳宅邊豈必白衣至甕裏不妨紅友香喚起閒情老元亮頽然一醉答秋光

李花

一枝眼底物華新翠袖淸霜更可人靚色不須誇縞夜韶容聊復返靑春日烘有意姿仍潔露洗無言態更眞不趂繁華更孤迥爲君喚起雪精神

奉謝何正父日鰕茘實茶果宣蜜術之貺酧以露芽

打門軍將到山家小國長須海上楂冰片霞餐正浮蜜雪穰風味更宜茶頗思野蓛盤無茘安得珍投瓊報泛水舊遊渾不記且看七椀岸巾紗

奉謝趙季茂遣餽鱟醬

逃禪繡佛正長齋誰遣缾罌海上來鮫室云按犀甲蜃樓紅霧染珠胎把螯便合閒雙手據殻未應期九垓尊爼折衝定無敵江湖嵗晚莫論才

太平宮遇雨

山居五旬晴山行一日雨太平咫尺間千里隔跬步黃泥深三尺風聲更號怒誰語逋客知山靈倘畱汝

玉楮集卷四

欽定四庫全書

玉楮集卷五

宋嶽珂撰宿太平宮葆淸庵自和少年壁間戊辰嵗所作韻是日聞虜大入滁濠二首

西風幾載動邊塵不見長平奉國珍汗浹歷時嘶石馬鋒銷何日鑄金人消磨日月平生志慚媿煙霞自在身天意不闗人事倦新醅小漉葛頭巾

書閣新宮記五云祠官來奉帝臺珍卜鄰巖穴無公事拜賜江湖作散人玩月吟風閒詠客看云管竹系官身從今便了艸廬願郭泰應無墊角巾

以廬山所產天花蕈冬筍玉延餉趙季茂通判

已認山家作當家與猨分栗雀分茶气先十月地抽筍光現五臺天雨花幸有玉延炊夜月肯令繡谷咽朝霞憑君試雋山中味卻較閒忙定不差【天花蕈出五臺山俗傳文殊來現光相所及卽生今廬山或有之而極難值天池亦文殊之居也】

趙季茂遺予郭索侑之以詩予早上亦遺山肴兩介蓋相與駕肩也因和二首

驛書傳驛使江蠏出江湄目早同鰕晘螯曽與虎持紫髯卸金甲赤髓映瓊肌正是淸霜月相從無厭時倚桂傍巖麓采芝行谷湄偶因山雨駐何有嶺雲持鼎芼朝欺腹寒夜切肌開奩應一笑防有憶人時趙季茂有詩來適山間斸地得筍因以遺之倂賡韻

籬菊初黃楓葉丹蒼筠共此屋三間拂天未帶山云白斸地已凝湘暈斑玉版有時堪咀嚼石欄何日共躋攀山家聊送淸班兆且爲屏星【闕】九關

葆淸值雨二首

積雨將旬浹都無一日晴檐寒多雀噪路滑少人行雲气連山暗霜威徹骨淸更憐敧枕處終夕聴泉聲松竹鎖靈宅塵埃了不侵洞龍隨劍吷檻鶴識琴心路指三峯近山通一徑深壁間少年字陳迹不堪尋予老病倦煩入山兩月頗得靜中趣良月六日趙南仲端明朱予明戶部曽編摩忽皆專介王囦衟諸人亦來而東老侄自石門至閣皁劉道士又以詩卷爲贄戲成

鼓鐘不合饗鶢鶋人事何因到野廬玉節金臺新貴字寶章琰刻舊交書葛冠道士重溫捲芝砌郎君亦卜車忽憶蘓州風雨夕空山落葉昔何如

設醮太平宮竣事呈偕行諸君二首

星壇仙簴韻瓊瑤仿髴神斿下九霄龍駕淸都三境接蜺旌絳節百靈朝霜澄夜气俱明徹云澹秋容想泬寥耿耿寸衷天所鑑憂時惟冀五兵銷

九光影裏步虛聲午夜封章叩紫廷雲路鳴琚傳奏簡天街擲火度流鈴沈沈玉漏傳三鼓爚爚銀河燦萬熒仙仗煙霄正凝想曉光浮動逺山靑

山居作報書竟夜有感戲成

山居逾五旬正以厭煩故誰持故人書剝啄扣我戶奩篚旅庭砌缾罌列桯廡啟緘讀風檐盈幅字如縷頗欲從簡易人事正如許厚意來逺方殷勤不容阻還欲混俗塵又覺初志誤筆研久荒穢肩腕仍旅拒沈沈靑燈夜牖打風雨聊激懶惰心小出啽囈語霜防比鉛觚玉虫剔釵股隃麋方弄墨擘繭更伸楮始焉據几案敏捷疑得趣倐爾懷交情恍惚接良晤緘題甫一二手熟漸四五溪毛簡精粗報貺視丰窶札胥謹印蠟僕隸治筐筥但知役羣動不覺向五鼓作勞耳屢鳴倦寫目如瞀低頭觸屏風入鼻飲辛霧欠伸忽三喟靜念起百慮吾生何太勞窮處尙弗恕仕皆系窮達世豈忘喜怒人以情見憐我獨影相顧謙勤福所基傲放人共惡當年眾楚咻詎止雙蛾妬生𨿽有遠志願豈惜遐舉偶因囿形質莫與揷翎羽徒誇九垓期姑了一夕苦嗟哉且努力掣肘無單父

挽張貢父二章

龍津南國第蟬冕左丞家籙以文章防人惟壽雋誇秀庭看玉樹喜帖報金花揮涕東原路悲風咽曉笳江國三千士才名四十年君猶淹白首吾欲問蒼天鞮唱習池近聲陶宅偏功名獨遺恨寂寞【闕】

十一月十五日忽苦舌瘍甚不能飲食憊臥一榻戲成

君不見東坡昔步虎溪月夜聴溪聲廣長舌溪聲不斷流不枯此段磊落眞丈夫一生吾伊換喑嗚嗟哉三寸予豈無公子搢紳陳禮法枕麯無思噤如蛤辯士說客談縱橫叱牛惟解供力耕爾來更自作奇痛晝苦吟呻夜妨夢防牀啜粥猶漓浪臠肉持將堪底用太倉受禾三百廛大官烹羊俱鼎羶瀛洲給膳稱學士飽食端居今六年生平元不負此舌欲辦一奇了無說更憎此舌工負予乃復累我七尺軀防夷榼載鸕鷀杓向口低眉輒前卻齒牙助桀復搖落誤殺流涎孤快嚼仰天大笑絕冠纓舌兮腹兮誰重輕

宿溪聲閣望香鑪峯偶成二律

閴歷煙巖古琮琤雪澗橫海潮秋八月山雨夜三更肯作隨流想難忘潄石情壯懷徒激烈聊復以詩鳴廬峯三萬丈鳥道度嶙峋宿雨畱前躅淸風絕後塵誰憐石樓客同是玉階人謝屐須乘興千年艸木春

山居感舊百韻

昔在淳煕日中興最盛年身逢千載運眼見五朝天楚甸當澄按岷江極溯沿經途俱極險問字始能言衛國呼珠帽閻公著玳筵進思紅滿幄便室白連椽詔趂回衡雁重聴下峽猿講書聞嶽麓論道識湘川至治承三紀康謠沸九壥親逢堯壽並繼見禹功傳階玉駢牀笏籯金課槧鉛程書仍把學句讀始精研白髮沈詹事靑雲張集仙遺經說東魯大義指南軒古郢十連地修門萬里船歡呼瞻玉軑恭請擁珠韉全盛開京邑升平沸市民無買刀佩士有誦聲弦去國波浮鷁炎陬瘴跕鳶稍知遺枉白僅齒與齡附首丁寧切垂膺涕泗連止樊讒曖昧皖簀恨纒綿奏牒懷畱語慈親返故泉名坊觀正獻蕭寺餞忠宣鼓笈來承學摳衣接鉅賢伊濂一宗匠鄭鄧兩魁躔持論聞忠厚逢時正黨偏僞名開建上威焰張平原國論幾沈痼初心本怙權朱彭承旣倒沈季助方燃東閣陪公議南州返客還奮身從百戰垂翅謁三銓累載需將冠中宵嘆著鞭窮邊周障塞訪古涉淮堧歸抱遺書痛親裁逸事編防藏金匱底吁直玉階前日射九闗豹風淸列辟鵷丁時旒十二乙奏牘三千鼙鼓宸心感絲綸詔墨鮮鑄佗光裂地繪像煥淩煙狐史無畱憾麟臺錄奏篇賢書𨿽偃蹇倉氏尙拘攣大幕開丘鄧從軍下宿漣人謀自矛盾民命困戈鋋已矣椎鉅虎歸歟訪石田哦松期埽逕薦艸又謄牋掌庋斯文在鳴琚大老先扈祥才列屬鶴弔復題阡甫畢三期制重登九寺聮曽因陳戰守尙憶奏蟬蜎馮翊菟符佩華亭鶴羽翩弱翁慚美報季子幸求遄蘭省頻分帳樞庭恰綴員幹時繇閫議問俗許帷褰平糴千倉富防江萬鼓鼘田疇免捐瘠閭裏僅安眠戎監還文石糧車抗使旃龍荒瀦廟璽鴻筆研山園爲訪平山栁來尋九曲蓮降王啟膠轕走檄更喧闐位棘珪頒瑞持荷袷在肩登壇委寄重仗鉞便宜專間使誅妖福堅城馘逆全萬艘爭轉粟九府亦流錢詩禍興同列天遊【闕】上元閒僧偶傳誦匪石遂銘鐫學羿招彎射漚陽厭老拳了無虛劵證僅有巧言諞幕府門生舊勲家宿契堅反身徒浩嘆齚舌謾思愆皇上頒明制公朝雪滯寃復令修甬道適遇奮空弮憂職霜侵鬢忘餐頰露顴粗能供尺伍何以報塵涓忽奉樞機召難勝束帛戔迄孤朝仄席敢望政齊璿誤沐便蕃渥重尋香火緣九霄三境近十閣五云邊倍惜筋骸老空驚手足胼支離賦囊粟溫飽及華顚喘月牛歌戚嘶風馬憶燕枕戈悲壯志揭橐愧空饘觸事常多感懷安祗自憐深山遊鹿豕交友半貂蟬北海亡郗漸南榮偃偓佺餘生知有幸世慮盍無牽多幸偕癃老淸時釋絆纒采芝從澗底防杖又山巓止足須闗念沈迷盍久悛便須便潄石勿使諉乘軒垤蟻還驚夢冥鴻願比鶱屋閒雲可宿檐曝日常暄適性頻移竹忘憂更樹蘐銜杯趂安健卒嵗樂周旋往嵗當流馬歸心聴杜鵑方眠不忘起已病始知痊鼯技羞窮木羊腸易折轅但令思憒憒豈厭腹便便逆旅還推枕知音謾續弦誰談少年事爲我寫蹄筌

寄道士楊休文

羽衣來自閤山前見說山中老散仙出岫無心云傍日歸巢有意澗鳴泉同襟汗漫尋常客掉鞅文章四十年我亦近爲猿鶴侶試從香火結前緣

己亥明禋恩封鄴侯感愧有作二首

靜卽爲方動卽圓幼知棋局老饒先封同桑梓一千戶迹逺蓬萊二十年品祿幸猶容後隠幹畬何敢擬前賢只餘築室疑相似三萬牙籖還儼然

布衣所願極封畱佩印歸來正倦遊汗馬無功開上郡鑄龜有意顧中流南巡空負黃圖恨北望還興紫陌愁王國不煩謀主父自憐支子亦通侯

十一月二十七日步自虎溪至西寺摩挲率更舊碑近覽前聞人故遊有感而賦

龜趺千丈屹岧嶤古寺殘僧正寂寥律演金輪開印度字遺石磴說隋朝續題賸有名人迹接畛猶逃劫火燒弔古未磨今古恨又攜笻防過前橋

得閤門報以予班學士詔復賜衣帶因懷初錫倐閱十年感恩紀事二首

憶昔除書下赤墀賜鞶卽日拜金閨未容汗腳踏龍尾先爲圍腰鑄褭蹏紫詔一朝來蔀室丹霄十載望躔奎君恩一再知難報誰賦維梁濡翼鵜

老去茒檐只負暄重煩冠綬到柴門紆金何有功名望束帶豈堪賔客言璀璨章身同錫馬差池接翼愧廷鵷折腰重起平生愧諉曰何知鶴在軒

謝趙季茂海錯二律

珍殽惟錯逺持將賴有詩情合得嘗明月擘蚶分瓦礱晴霞浴鱟露珠房鰂烏鮆白螺開靨蚷紫鰕紅鰾挾腸雁斷閩山歸未得把杯猶憶少年場

苜槃朝日照蓬蒿消得長吟賦老饕喜見監州有螃蠏未須學士議車螯案鮭三九漫靑韭斗酒十千無白醪應爲近來詩思少故將飲興發風騷

己亥十二月十七日堂帖被召感恩二首

九天驛騎下弓招葵日丹心識就堯鸞鳳正應在阿閣鶢鶋何事享簫韶丘園有分容逋客海嶽無裨愧聖朝老病不堪心力倦甫田勿嘆莠驕驕

歸來三徑脫塵韈兩拜除書下玉墀聖澤雲天何以報臣心鐵石未全衰馬蹏已負驅車願鴻羽難勝漸陸儀願把一犂祝膏澤康衢擊壤樂淸時

二十七日復有防除帥江西一旬之間兩奉除音再賦二首

披腹忱詞久未呈浹旬兩詔下宸京老臣何路通忱悃聖主無私燭物情鶴隴未渝耕隴志牛衣空換錦衣榮九重自是眞知已莫惜捐糜負此生

郊不隔馬牛風枌梓環陰跬步通湖帶江襟邦畛接雨簾雲棟物華同未須豫計荒三徑幸有需章達四聰尙想東湖海棠閙秪今未攺舊時紅

香蠃

金相玉質介爲裳一騎紅塵自逺方籍掛眾香椒桂國身居大海水雲鄊丁蠃薦醢體猶具甲煎流芬名未亡舉酒便應醻一醉尊前風味試平章

昨訪箳篁聞有繡帨之防回車戲呈季茂

慣聞嬌小處繞帶覓銀魚授雁定同瑞弄麞應誤書生朝今日是嘉防早春初無分陪湯餅到門空返車病中未能訪鄧徳載督參大監戲贈二首

昨朝華宴想淸歡今日牀頭未整冠已恨酒腸孤夜醉更驚病骨怯春寒多情條脫參差侍一抹琵琶錯雜彈老眼眵昏正無緒鑪薌燼冷對蒲團

老來病是惡因緣白晝明窻思悄然欲住又傾連夕雨半醒似醉困人天近拈吟筆塵欺硯逺想江樓浪拍船滿院杏花紅欲放何時長笛醉風前

春晴將遊玉淵踐吳季謙待制馮可久武博山行之約先走長句

康廬三萬丈下有神龍淵旁聫玉井並仰溯銀河連層厓積冰雪斷岸蔵風煙崔隤五老峯逬瀉三峽泉鯨鯢碎紫霧防蝀開靑天脈疑海眼近寒入山骨堅澗艸搖秋暉谷花發春妍其間地布金到處題標璇大哉象教尊儼若螺髻仙巍巍南宗栢湛湛西方蓮摠持包萬法卓犖棲羣賢慈心鬼神仰顯迹今古傳逺令千聖境容此一席顓我昔宿命通曽結它生緣嘗聞祖師隠上應帝釋躔淸宵珠石隕白浪星湖邊至今澎湃中常欲光景燃當時初卓錫如昔睨采椽浮雲常抗志立雪思比肩壯懷淩九疊浩气湧百川山水爲髙深志節爭後先永言縈俗累玆遊經幾年猶想謝公屐同整劉琨鞭橋梁識昨經嵗月驚舊鐫盍簮有耆碩授館許款延牛耳盟屢寒馬頭月方圓便思供糗餈更擬焚蘭荃先尋遺民盟吹迹繡佛禪防杖掛錢去拂石看山眠歸來廬山南三士同陶然

趙季茂以酒香蠃來適亦得京中逺致此品乃鮮者恨地逺不大佳擇十五殻爲贈

海蠃風味冠東瀛一種俱從香得名畢卓醉醒甕猶臥左車生致鼎堪烹受餐敢返盤持璧執訊不妨詩報瓊有命其言君聴取一生一死見交情

奉賡趙季茂雪中感興二首

曉雪初明瓦春云宻布空酒驚蕃鶴逺詩坐灞驢窮訪戴無嘉客和陶稱倦翁應憐四十韻衣帶賀年丰湓城一夜雪處處飯籮空靑序回規運蒼生比屋窮傷心慨疆事抱膝愧田翁別乘應同志憂時正願丰

病中酬趙季茂

雪病惱獨支頤不解隨人舉酒巵驚辧有時欺白羽解圍無婦蔽靑絲驪珠滿袖勾吟興鹿看山戀藥糜莫訝牛腰聫未足江州司馬例能詩

玉楮集卷五

欽定四庫全書

玉楮集卷六

宋嶽珂撰

病中午後登山閒步遙見園亭有翠帟張欄處久而識之爲張孝顯成趣軒蓋與緹屏油幙髙防予病不得衝宴悵惘移時因以中孚澤所网鮮鯿侑以棠漪家醖並成四絕呈在席諸人

九折登山倚瘦筇杏蹊眼襭早冬烘翠雲遮斷神仙客不許其間著倦翁

滿山桃李閙紅霞曽約香山白鹿車堪笑東風欺病客攙先且到別人家

小池玉尺躍淸波病不開尊柰爾何更倩棠漪吹栁岸爲君小發醉顏酡

衝席丞郎酒斛籌不闗無面見春鷗五鯖見說妨齋禁畱待明朝大白浮

比聞趙季茂奉板輿行春甚樂予躍然效之是日乃值大風雨昏後倦歸則素月流天仍復晴矣自此連日春色尢濃杏已過雨紅英滿地悵然有作因寄

棠湖有病客破鼎支藥糜靑陽動新晴兀兀厭坐馳靜聞簫鼓閙翠幰行春堤柔風吹簾旌杲日浮屏緹行廚依竹裏繡幙聫江湄爲問來者誰板輿雙侍姬光彩照路傍拍舞襄陽兒病翁禪定心久矣沾絮泥一念忽隨喜聊復相追隨家人治尊罍夜漏覘晨晞擁被起躍然不知筋力痿破曉始三弄衝寒才一巵爚如滿天星湛湛開靑池晨光透戶牖纎塵寂不吹倐焉雲頭催隨以兩腳垂汀蘋振淅瀝岸栁驚紛披度塘如度橋跬步窘且危往謁乘驛使席間如鼓鼙主賓無軟語僮僕侵寒肌一坐禮敬疎四顧面色黧亟就兒女曹疾駕掀重帷擁鑪共炙手悔遊仍攢眉須臾呼酒炙稍覺春融怡棠湖暫紓望苜盤充療饑一杯復兩杯膚栗欣平治先登潯陽樓次讀琵琶詩來往信底忙吟哦聊自欺江柁晝搖兀市聲晚啞咿估客維岸傍樵徑行歌歸宿靄了未收溟蒙沾人衣落莫興易闌扶輿力將疲卻從名園遊款戶訪故知蔬甲拆靑嫩池光搖碧漪桑顚宿雞鳴栁畔新鶯啼主人相顧笑謂此亦足棲曽畱長者轍更著名人題廬山三萬峯一碧天與齊千古眞面目庶幾今見之遂開成趣軒夕宴陳尊彛庖鯖詫雕俎幻火後奇沙苑出細肋好音來赫蹏紙尾有醉字恍如寫烏絲意者天機全落筆驚傾欹長鱷白浪捲踞蛤靑雲期佳客不我從逸興何所爲整鞅固已屢鳴漏將何其九衢月似霜烏鵲仍繞枝風漧路猶濕雲淡星不移已成歸兮賦更作悵然疑詰朝益明媚一瞬變四時天機豈易測我惑寧不滋嘗聞士之遭夔異周伊如何不後先翻覆成嘑唏昨何爲而寒今何爲而熙中間出一夕乃爾變慘淒吾昨解印綬一舸來自西天道皆自然肯以陰晴窺況此瞬息觀詎可分両岐爲言獨醒者今昔無町畦從今好天色更請還一鴟東尋五雲谷西渡三峽溪杏開董奉壇桃映匡俗祠景物看吐吞冷暖隨呵防以此靑田釀酌之滄海蠡藍輿乘兩肩倒載白接防眞意浹三益和气重四支持之藥吾疾正可扶衰羸明窻睡久酣舊業荒於嬉正當出囈語走筆縈虹蜺追書浹旬事幸免然豆萁

庚子正月彗見於室有詔求言因上已見有感作三唐律

天象占仁愛宸心極戰兢圗從甘石辧言並禹湯興有志酬消露無詞贊履冰至明昭萬里先願燭西陵美芹野人意喬木世臣家尺璧諒非寶寸心元不遐誰知劍門棧已建郁軍牙所恨簫韶逺不堪聞塞笳糧府久闗慮騎官方應占天心昭可卜人事備當嚴一葦江難恃三巴民已殱閉闗還早計璿玉不須覘

戲作呈趙通判胡教授張縂幹

人言春遊無不好一日宴客三日飽翁言此語特未定一日宴容三日病人生所願筋力彊問花訪栁同壺觴老夫豈無少年狂胡爲兀兀坐一牀憶昔少時事賔友常有淸尊湛東牖稍長便不論升斗才對白衣輒搔首東來三府西陪京二十四橋誇廣陵萬椽紅蠟槌畫鼓醒處傳杯醉中舞何嘗一日不春風酒光花艷詩興濃兔肩鹿防坐據態急雪打面看雕弓笑談千古一吷中眼防頓覺四海空可憐芳艸長邊路年少堂堂背人去歡筵徙廢管與弦粥鼎相隨朝復暮塞砧街鼓縂愁聴涼月花宵等虛度前旬作意趂萬紅沈霪積雨仍多風中間一日稍晴意藥裹闗心復思睡無氊坐上老相如昔時依幕今題輿三君笑談忽與俱使我捨策忘其軀須臾把酒舌底滑席地幕天醉鄊闊明朝奇祟那可言閉院重尋舊生活回思北海酒不空料應多病過於儂坐客常滿更可疑華佗已死將誰醫

小園雙竹呈瑞二首

錦繃玉立紀雙淸瑞牒千年重得名龍竹髙標儼元致熊湘素節凜皇英質同隴麥兩歧秀奇並庭柯連理榮卻羨此君尢特立虛心直道不孤生

曲檻紅闌小圃西平池影浸碧玻璃便同雙劍看龍化未許孤奩舞鳳棲連袂縱觀金穀妓聫篇頻付錦嚢奚使符永擬章江去且聴平安報帳犀

豫庵三瑞詩

環豫庵皆竹也嘉熈庚子三月忽呈三瑞皆前所未覿或者嘉祥有待而出耶防以朱欄表以名扁因物有感復系以詩

鵷竹

雷雨新頭角煙霄舊羽翰聫根方拔象接翼更停鸞紫錦雙翻籜靑銅並倚竿摩穹端有待聊復防雕防右雙竹抽漧幾尺始分兩岐嶷然競秀其瑞特異名以鵷竹

蟬竹

气並陰陽正仁無雨露偏闔知有地奇耦自潛天𨿽煥雙紋異仍存一節堅薰風動蟬腹槐緑又鳴弦右四竹當竹之半有二節蔚然前合而一後分而兩得奇耦之正猶蟬腹然名以蟬竹

龍竹

夭矯靑池近騰拏碧漢遙微風鳴嶰管輕霧映鮫綃舞翠槐齊秀蟠靑松後凋終須還直道勁節自幹霄右一竹當竹之頂盤舞詰曲夭矯自然有拏云騰霄之態名以龍竹

庚子三月二十七日又易守當塗四月十一日發辭免之牘書懷成二唐律

九重旒冕眞知己幾度弓旌憶款門素志不爲溫飽計赤心未報聖明恩鶴汀雲雨暮應捲牛渚風煙秋欲昏休向長江問陳迹浮梁孤塔不堪論

去載西陲夏正初首驚禹閣下除書璇杓導防方螭陛珍圉迎釐又燕居三見綸音傳詔璽六看棨信到耕鋤秪今又上公車奏何日煙簔返老漁

十二日諏吉受通議大夫告再書述懷二首

聖代論思秩中朝博議官尙紆郡邸綬空著侍臣冠嵗月驚馳隙功名盡畫墁髀銷今已復半世愧狨鞍五云瞻觀闕百印寫綸絲有愧陪貂尾何功復雁踦精鏐朌紫磨實匪詠緇宜聖徳知難報規銅笑白髭上髙趙宰同叔遺以誠齋集開卷偶見答徐宋臣監丞書云來帖告訴門生排根嘗聞前輩謂受人之恩而不忘者爲子必孝爲臣必忠蓋推是心而信其人也又聞惟以怨報徳者爲不可測蓋以有人之形者必有人之情也故盧杞之於顏公敏中之於文饒之奇之於永叔邢恕之於君實孰測其報恩一至此極哉昔孟嘗君有一客孟嘗遇之甚厚而客毎毀孟嘗或問其故客曰人皆譽君而我獨毀人必以我爲小人而以君爲長者此吾所以報君也前五子者其意將無出於此歟至如逄防殺羿之事孟子不責防而責羿然則先生之與門生其責果誰任哉或掩卷有感因筆紀意復細繹身履者以補其闕凡四十韻

古人忠與孝不在工報恩如水日夜東豈必同一源堂堂顏魯公防血來平原鬼質不知何幾作絕吭魂大中白丞相昔躡衛國門幻作萬羊夢投畀朱崖村奇謗及師友躛言動君尊匪但死不瞑大是生無根我嘗究初終要亦無足論或以裏言掇或趣主意奔或從談笑生或卽利欲昏初亦未有心末乃成至寃靑簡玷齒頰至今猶啍啍儻無魏闕戀誰使舌莫捫森淅起奉冊片頃那容存牀第本無從何物能輊軒脂垢亦易辧誰解洿璵璠如彼孟嘗客亦已悔而反正比蕭相系慰拊聊春溫五人皆有爲評訂何必繁之子獨嗟事畫牢訊書爰反覆蹈生死呵噓變寒暄秋毫無所取可驗牘背翻自言復自渝洗垢亦不痕堂帖寫元奏別白如瑉琨渠知褫鞶枉端由吠聲喧天定能勝人白日戴盆只於揭紙間了了窮所元不特玷盡磨那復恨可吞但觀斯人心𨿽踵五子跟居然蚤虱防而比蛇與蚖抑觀誠齋書理到詞不煩有形斯有情相比如篪塤而於五子中乃復加詐諼旋觀逢與羿端在友弗掄毀玉自出柙扣金能反轅割席懷共耕知幾當賜膰齚舌漫爾爲揩眵愧吾惛正須起九京相與澆一尊江湖兩相忘再拜師至言

睡起三絕

睡起東牕日已紅扶頭宿酒未惺松南陽一夢何闗醉自愛終身作臥龍

天色今晨已放晴鳥烏亦覺有歡聲幅巾自是便疎嬾飯了花間取次行

五更展轉待晨光到曉瞢騰入睡鄊卻是金門早朝客千金不得枕中方

自嵗前逮夏初日始辭免有感而作

憶昨除書賜召環聫翩觚槧不曽閒醉吟久負雞豚社奏牘頻登虎豹闗求倦得忙三易地自冬䢐夏半年間【闕】

梳頭二首

白髮三千丈斯言若未公下梳驚落雪倚檻且晞風自笑雙蓬鬢今成一禿翁晨招幸無與姑免誚頭童長記涪翁語無塵有髮僧無塵方願學有髮亦何曽學士年年樣車門日日乘二毛猶勝我不必愧鬅鬙

塔燈六言四絕

金輪示現淸夜火樹髙騰碧虛說法未回坡應冊勲先到鐘魚

七層靈焰自照萬里劫風不吹烽信斷無澤國神光恰似天池

中天半倚寥泬大帝髙居郁蕭已訝流鈴擲火還疑絳節來朝

碧落星移象緯紅光影射鮫宮甲煎千門初啟明珠九曲先通

喜雨

去年春旱種不移後來𨿽雨那及時至今田野有菜色麥熟未救民啼饑今年雨澤知時好出水秧鍼隨處早晴無十日雨輒隨雨及一犁日還杲天心一念本好生去年今年何愛憎古來藏室五千字每嘆凶年由大兵祗今崆峒才小熟溝壑未蘇猶五六兵端倚伏詎可量且願藩籬謹西蜀

四月二十日被以郡事入奏之命再賦二首

五云堆裏望觚稜二紀周南夢未曾四輩兩年勤詔札九重一念乂黎蒸烽臺𨿽有深秋燧雁塔應無曩日僧豫備正須如雍國不妨徳業頌髙升

去年冬暮拜弓招槐夏重承接晝朝錫馬敢期先雨露冥鴻自愧防煙霄沙墀有路瞻唐表瓦缶何堪混舜韶歸郡定應遲六月卻從故迹問淩歊

予園泰堂之傍有奇石小有有洞箭括有門車箱有谷髙廣𨿽不袤丈而嵌空之勢宛若飄動暇日獨坐對玩移晷因賦

池邊歷平蹊果下動遊鞚一笑未心領萬象徒目送淵渟歷危檻目景華棟閒情晻不舒倦思悄如瞢忽驚鵲噪檐恍類雞發甕坐開蒼玉壁平揖靑瑤峒疇昔果安在奔走比嶽貢仰觀箭括門廣宇豁晴霿右車箱谷盤道陟微同中天隠日月遙海挿防蝀居然袤丈間有此具美眾老夫生平嗜酷暑泉石弄天巧謝斵削人爲漫摶控尙憶三神遊俛記十年夢踞龜曾食蛤騎鶴更笞鳳覺來海山蒼倐見雪竇空便疑勢崷崪獨欠波洞捧罌喜對酌岸幘發孤諷此兄定絕奇吾意當折衷一笑問阿章試與評伯仲

玉楮集卷六

欽定四庫全書

玉楮集卷七

宋嶽珂撰新荷出水

貼水初翻紫玉團忽驚矗立傍闌干瑤池七日來靑鳥玉鑑孤奩舞翠鸞曉露走槃珠顆瑩晚風颭蓋雪衣寒從今十丈花面太華峯頭更一看

舞鶴四絕

九臯仙子老芝田小立淸池阿那邊忽作霓裳羽衣舞天機未信只魚鳶

曾見中庭舞素衣夜涼桂殿玉笙吹夢回一曲天風杳正是華亭振萬時

臨臯亭下翩翩客縞袂裳憶舊遊推戶惘然尋不見笛聲猶認紫貂裘

一川翠毯淺蕪平上有鶯簧百囀聲萬里煙霄看鷺振一池鼓吹謾蛙鳴

簡吳季謙堅他日柴桑之約時季謙有潭帥之命二首

幾年諸葛臥南陽蠡澤春風詔趣裝丹檢紫泥來四輩碧油紅斾又三湘不闗富貴幹旄戀要看功名汗簡香雪汁蓬婆漸秋水好扶西極漢天長

君今西上我東馳一醉相從又幾時星變十年占軫埜風寒南地說江湄憂時有慮慮須早了事欲歸歸未遲年齒官班略相似伴閒頻記樂天詩

五月九日登舟聞迓卒鼓角發嚴

古郡裁儀自太平百艘初奏夜嚴聲漁撾鼓史催三奏龍角單於動五更防栁靑煙畱帳飲堤蓮紅焰耿紗明津亭獨坐逌然笑不似池蛙兩部鳴

將發琵琶亭

前嵗西溯鄂今嵗東入吳同一琵琶亭行客各異塗當時白傅恨陳迹久榛蕪豈特無遺音榛蕪今亦無突兀眼前屋丹堊塗櫨廢興曽幾時傳捨同蘧廬已見兩折栁於此餞老夫昔持使者節今發追鋒車我則齊出處世自分榮枯而況天地間萬變同須臾我觀商婦者瑣瑣豈足書琵琶本常技何地無此徒夫販浮梁茶婦卽空舟防長吏濕靑衫禮法毋乃疎樂天子牟心一念存江湖詎闗蝦蟆陵維以懷故都譬之澤畔吟此語非寓歟蓋嘗考遺集一事曽同符聞歌鸚鵡洲尋聲得幼姝倚檣泣明月淸淚垂眞珠夫君當此時正屬典午初不應奇謗後無復思亷隅六義有比興觀洧傳洵盱托物皆一理實事那相須人情伏與妬所值分賢愚低睂終不說正恥悻悻俱初意只如此膠柱何足拘子折武昌栁予宅潯陽廬二詩端可識一笑聊洗誣明朝重回首撾鼓催徵艫

舟過庾樓

得名元自庾西陽秋夜何闗舊踞牀坐上參差雉橫堞檻前來往燕歸檣騷人雪月撩新句遊子風雲憶故鄊何日君恩粗能報苔磯從此濯滄浪

白水浦懷王建寧

南朝舊見王忠武此地曽屯千萬兵十里荒蹊秋兔健千年陳迹暮鴻徵無衣空縕包胥志遺幗終畱諸葛名落日英雄滿襟淚鳳凰徙倚正孤城

排灣遇風對岸卽彭澤舊縣二首

隠約山藏霧砰地起雷黑風吹海立白雨過江來齊樂正應爾沛兒安在哉雄雌誰與辧試上楚王臺防上蘆搖首門前栁折腰千年已陳迹四海又驚飈宿翳何當淨髙風幸未遙柴桑那可見身世且漂搖

發排灣過小孤彭郎祠下遂宿馬當

山小孤磯彭郎中納百谷吞三江江流澎湃不可當勢比析木傾銀潢渴龍一支走馬當宛然天驥初騰驤回韁矗立江中央西從岷峨曁雎漳南派五湖通三湘後先奔走爭回翔前驅怒气軒且昂倐然過此意消洋儼然天子朝明堂坐受萬國來氐羌五瑞咸輯珪與璋拜舞軒陛心俱降我聞乾坤融結盤古混茫流峙異勢分與方巍巍神禹治水平懷襄底乂一意先荊揚此山緑字元弗詳脫略丘垤登毫芒後人考古徒縑緗未覩此石天經地紀之維綱君不見古馬當今馬當記牒𨿽漏處有常上焉柱天植極扶三光下焉立地作鎭安八荒磅礡杳靄排穹蒼削平澒洞壓鴻厖萬熒暴布髙蓋張百靈臣伏絕影藏坐使四海順流中古無濫觴噫哦偉特那可量我欲用世取所長便當提作朱亥神椎椎獝狂夷門侯生繄可忘荷空更度金浮梁一拯墊溺躋康莊連山疉阜化囷倉盡飽萬姓饑火腸持此報上歌如岡徧壽域同畛疆自今永永三十六萬歲淳古比九皇山岧岧兮江湯湯

過雁汊

駢集千艘岸紛挐百吏聲黃旗優仕賈白奪困商程吳楚方憂蹙研桑謾計贏坐觀還一笑闗市古無徵便風經雁汊宿荻港是日舟行四百里三首

近岸千帆閱雄襟一昔舒雲程排沸浪風禦翼澄虛塊歷過都馬波翻縱壑魚經旬嘆淹滯此理蓋乘除羊角摶扶日鴻毛迅順時天心應有爲吾道復何疑岸燎開戎捷磯神助好詞倚檣聊一笑且試楚襟披瞬息四百里經行三十年此時眞縮地當日信梯天防過人回首山浮浪駕肩望塵何足羨禦冦正泠然

入蕪湖港過吉祥寺

昔時曽訪後山松天道那令霸業窮夾岸人觀新太守擁門僧認舊詩翁隠磯漫指六朝事魯港嘗淹五宿風從此片帆湖際去只應日在瑞云東

黃池

易取日中市陶居天下衝南琛下甌粵西旅輯巴庸四顧斷登龍萬家塿聚蜂寢丘端不類何以洿吾封

曉過固城湖

放船快度固城湖十幅輕帆日未晡東望金陵千嶂逺南浮銀垻萬艫趨歌聲隨地參吳楚沮澤經春畏稗蒲卻認棠磯舊釣艇只憐無影浸康廬

銀堰

舊說金爲土今聞銀灌城古人眞作事後世祗虛名籌防𨿽曾立敖倉竟未成道旁誰築室吾欲誦坻京久不雨裏河舟不可行戚橋平氏小舫在東壩予介紹假之以行

裏河累月雨不時河流一綫田拆龜馮河無地訪一葦有舫艤防知爲誰尺牋扣問眞漫與白頭𨿽新還亟許從來遇合無古今中流一壺眞千金

夏旱三首

去年旱勢已殊常今嵗農家更可傷支港鮒臣空涸轍大田兆未移秧只今已是眼滴血此後應無肉補瘡蟣虱小臣惟痛哭第憑宗社叫蒼蒼

宣升接境古髙圩多稼連云號上腴水毀木饑猶解有刀耕火耨故應無瓠肥何計今糠覈艸竊空憂古葦苻昨夜濃云望東北只應雨腳在三吳

問津六輔到長安滿目疲贏不忍觀耕耨又孤今嵗飽蓋藏尢比去年難綺羅有目須令見鐵石爲心方自寛欲借玉階空悵望救民無術愧空防

東壩以裏防防人家皆對門植葦於小嶼不曉其防漫成四絕

防傍幾曲住人家淺嶼排門種荻花縱使秋聲常索索斷無司馬聴琵琶

萬里江濱長野蘆西風元不費工夫兩京薺菜論斤賣耳目由來喜所無

北都舊產無淇竹見說園池蘆葦多漲緑不妨夜來雨更須別浦聴鳴荷

曲江西畔鎖離宮細栁新蒲日日風想見千門映春緑君王未見碧成叢

三塔渰圩下二首

暑風空戰荻蕭蕭盡日舟行淖沒腰曽見決堤憂螘漏未聞涸轍縱鰍跳成渠致利今無鄭具備先時古有堯安得圩圖比安上憂時如俠奏淸朝

深不堪桴淺不浮百艘鱗戢賈人畱如泥乘橇禹行水以力嬰天奡蕩舟生息便疑吹野馬陂陁正恐見淵虯君行遲速何須問且爲斯民恥內溝

三塔寺寒光亭張於湖書詞寺柱吳毅夫命名後軒二首

竹裏逢僧院殘碑不記年雁題三崒堵龍化兩魁竇正號應紀元丰墨尙鮮寒光定何似誰放五湖船雲煙千嶂逺風月四時新笠澤昔魯望鏡明今季眞何時脫塵絆來此寄垂綸一艇葦間宿寒光長是鄰

渰中水淺輿從下水肩舟二首

揚塵驚淺瀨平陸比通津絕臏正扛鼎化身如轉輪未輿譏代畜不狩媿懸鶉誰借商巖手一篙煙雨春水面平如砥湖心淺不波駕肩同作楫袖手莫談河不見成橋鵲空傳度磧駞勞生正應爾空愧白鷗莎嘉定丁夘余守檇李召還郡人見餞於三塔灣偶至此寺因名有感

往年曾佩雙湖組古剎猶題三塔灣墮雁重尋湖浩斷虹渾記水回環兩州隔涉名無攺二紀棲遲老便還病衲𨿽無分別想經行莫作少年看

去嵗五月二十八日發雪錦亭以六月旦謁富池而行是夜始望見廬山今嵗以此日正在湖渰中念歲月之倐忽驚道途之勞勩回首感嘆二首

雪錦亭前夕照紅興唐寺下曉聞鐘傷心楚水又經嵗回首吳云知幾重萬里同盟只鷗鷺三江嘯浪憶魚龍如今且對湖光裏八九重夢澤胸

去年今日富池頭浩蕩風煙捲雪樓湖海百年雙鬢老荊揚兩地一萍浮河斜左界流淸夜云密西郊望有秋通塞隨時何必問明朝又放溧陽舟

火雲

淸晨洗月露云色已如血惟憂農畆枯敢嘆徵途熱瀕湖十萬戶旦旦望霓切龍骨夾岸鳴盡暮不暇歇只今牛犂地已作龜兆裂平湖三十里泱漭幾盡竭矧此一綫渠而不比涸轍天閽髙莫叫嵗事漸無說如予方懷章何以救余孑回首望堯云憑風哀涕雪

病虎行

長風吹谷白日暗曠野人稀云黯澹狐貍嘯舞豺狼嘷病虎妥尾行蓬蒿天寒泉凍山骨髙皮枯髀癢霜爪搔紛紛晴雪爮落毛垂頭帖耳身腥臊羣鴉槎牙噪古木燐火半靑新鬼哭走麕過前不能逐目視眈眈蹲朴毛風血雨天地肅何日跳踉看食肉天生萬物有盛時當年一嘯天助威坐看雲起行引兒當塗寧復論老羆一朝老去守巖竇落葉滿山冰雪後壯心空在筋力疲寂寞長饑眠白晝古來豪傑多沈淪不用爲防皆若人範雎折脇西入秦內史長嘆田甲嗔可憐百獸爲披靡轉顧不如圈中豕男兒奮跲亦渠似肯復虛爲倚崖死君不見南山白額曾報恩墻頭金枕投何人

浩歌行

浩然一气古到今古人無愧惟此心靑天爲幕地爲席醉裏聊作烏烏吟君不見人生所重獨名諡一代簡書耀靑史當時命名偶然耳跖聖丘愚果誰是又不見人生所願在貴豪汾陽鐘鼎顏簞瓢只今等是一堆土寧識生前時所遭或言惟勢可淩物旦作參軍暮蒼鶻富方煉炭貧牛衣上下升沈摠飄忽又言有才堪動人文章不過紙上塵卿云復生鮑謝作我亦不識知誰眞書函闔古所患萬札千緘漫堆案當年京洛驛走塵未見逺官救劉晏人情炎涼今所同鞠卻篲壽乃公小兒坐睡觸屏風亦復諂語無所容回思一拙勝百巧囊粟侏儒先亦飽才從埽軌學門邊上鋤犂不相保又思三窟寄一身東來入淛南入閩已慚下車馮婦笑又恐顧影癡兒嗔一壺一鍤醒復醉便作劉伶借糟計易園蓊蔚棠湖淸席上老兵未渠異一花一栁春復秋更效凝式東西遊池荷漸衰棗紅近防緯那免孤嫠憂噫嚱人生萬事大似繭抽縷百緒千端無物不如許歸歟一曲浩浩歌堯舜揖遜湯武興干戈從來劍佩常相磨天地萬物如予何淵明嗜酒稱第一不知寄傲義煕除酒更何術雍端但愛栗與梨借使無此未應對酒成白癡樂天僅識廬山奇肯信琴書泉石不堪引妻兒靑山獨往苦不早自是金穀白首同歸有何好浩歌對山酒罇看到月墮黃金盆往來正爾勞季布賢佞豈必闗王尊胸中浩浩顧所存貫珠擊節何足論我不能苦身刻骨爲名抵死求媚嫵又不能南柯北牖指夢所歷爲喜怒權勢文章共生死諛書囈語相推許爲身擇地已爲累隨戲逢場亦何補凜然浩气天地間視萬古同人寰滄溟易狹杯芥寛北斗柄爛銀河幹浩歌正爾吐天籟風月笙竽均一噫來者浩浩不可期指此無愧惟心知靑山白雲隨所之浩歌更賦歸來兮

玉唾壺

古來玉唾壺歌罷壺爲缺憂時一片心常惜志士烈鸊鵜瑩出昆吾刀截肪溫潤如切膏悲歌聲動行雲髙何愛一闋稱世豪馬生冀州北未省能伏櫪骨拳鬃禿刓四蹄鳳膺赭汗人不知夕陽芳艸顧影嘶猶憶振鬛天山西可憐嵗華暮萬里瑤池路鹽車轆轆逾太行夜然枯艸晝服箱上天振防無王艮徒有此志今未忘荊山韞明月艮工斵不徹抱璞昔三刖曾泣卞和血旣斵復毀不可磨尊前對酒聴浩歌唾壺𨿽缺璞更多騏驥不生柰老何

玉楮集卷七

欽定四庫全書

玉楮集卷八

宋嶽珂撰中橋二首

過了平湖又小溪卻從蕪徑訪多岐如何江上乘風鷁化作泥中曳尾龜誰遣旌旟行沮洳定知鼓吹宅漣漪中橋咫尺末由到且作吳兒玩水嬉

澤國何村不著橋中橋跬步卽雲霄靑簾望市雷鳴腹黃帽推船水沒腰六月彤雲搖旱火一潮淸浪捲晴飈平生未慣舟行陸鐵石心腸也合消

泥行終日至晡始抵中橋六絕

終日泥行足半胝中橋望見已多時一篙不得風漪力早被靑簾望得知

平川煙艸碧如煙曲折琉璃翡翠田一水分明度舟檝如何平陸卻推船

農家未補眼前瘡卻種湖田作旱糧別浦誰家夜鳴艣踐殘一半不成秧

兩防黃苗半跬深媷余短髮更傷心莫疑一防無生意盡是田家眼內鍼

歷盡淸灣日已晡斷虹吹浪過平湖兒癡不識中橋影問道前山有雨無

到得中橋一徑斜岸傍沽酒兩三家長年醉臥桑陰下鼓吹猶煩兩岸蛙

夜宿橋岸

裊纜宿前灣平蕪泱漭間舫移星在戶岸迥斗藏山淺瀨不勝揭浮生何日閒夜深聞過艣知自溧陽還

問道宜興二首

買田陽羨說東坡想見溪山勝槪多曾是中營誇繡帽尙傳遺廟鎖雕戈斬蛟義槪人猶記化蝠仙蹤事易訛我欲問津先訪古古靈題迹試摩挲【宜興張公洞洞刻古靈題迹客有爲予言古靈後乃仙去者末句故云】

粹儀夾綻盛花鈿人說先朝祀玉仙罨畫有溪春不老煉丹無竈古空傳乞靈賸擬羞蘋藻養性何勞學汞鉛書閣蒼龍應不逺爲君重寫白雲篇【天申宮夾紵玉仙聖母章聖禱嗣之地】

過謝防渰

蒹葭曼衍浪縈回波面𨿽平路不開溝瀆行舟休剡木防堂浮芥欲膠杯人如鳬雁俱遊耳江有魚龍安在哉但說渰名吾亦畏輔渠有路莫重來

遇順風

身世漂搖似轉蓬歷湖經渰任西東淩波小試檜松楫宿露飽親葭葦叢兩防居然驚脫兔一帆從此迅冥鴻到頭天意君須防吾道區區端未窮

楊梅

渰歷三家市梅垂萬顆酸烽池看火樹嶁室試金丹風露盈籃重冰霜透齒寒它楊應不類畱與子云看

六月二日乙丑濫溪大雷雨

人言夏月雨甲子赤地千里眞旱祥今年六月天久亢平疇坼田禾秧農夫慟哭眼滴血郡邑奔走焚巫尫油云勃興杳無際涸轍渴想惟西江誰能逆計休與咎且願炎熱澆淸涼淩晨望霓到日暮屯膏𨿽施了未光萬夫喁訴百澮竭風伯一埽還穹蒼那知天意極仁愛爲民之慮尢周詳搖光一夕動北斗濃霾五夜迷東望赫曦再見耀亭午童謠忽憶歌商羊快哉雄風起蘋末玉女嚂笑叫阿香盡傾天瓢灑甘露五丁仗劍分銀潢桑麻油油粟斾斾稻苗鬱鬱溪湯湯葭蘆起舞岸栁揖農家欣喜幾欲狂向來羣心已誤見俱謂時數無金穰詎知瞬息變呼吸頓使空廩還千箱彼管窺天蠡測海妄以時日肆度量亦復委曲致避就聊徇世俗拘陰陽天於萬物乃如此大造生意何可忘嗟乎得隴仍望蜀更乞一剪田中蝗

道中思廬山

廬山三百里巨浸壓宮亭勢接九江匯峯連萬古靑淵源道術哤幻雜仙靈厚地蟠奇秀雄標動杳冥濃嵐晨歷歷流水夜泠泠雪擁瓊瑤障花繁錦繡屛吾居嘗靜對親處異空聆瀑布手自酌斜川身所經龍淵敲短防鳥道絕危陘正派尊涵泳髙山有典型揭來三涉徑知閱幾周星白傅松猶在陶潛菊未零堅髙思並轍今古共忘形便擬安圭竇終期老澗垌忽嚴大君詔言駕小侯軿一別門垂栁重觀階換蓂出山羞小艸浮海又流萍頗覺登山屐翻成泛宅舲回頭看豹霧望眼隔鸞汀縱抱知還志何時振倦翎

寄江州趙倅季茂二首時過溧陽舟中正遇順風張帆

扁舟初下投金瀨忽憶湓江趙治中才气當年凡事別詩盟近日與誰同何當解印乘歸興想見隨橋亦順風茶竈筆牀淡生活一帆先借老龜防

庾公樓上憑欄時一片歸云費夢思鄊國情懷應念我江山風月定分誰靑衫休爲墓陵濕紫气先尋牛渚期好是初秋藕花蛾眉尊酒正相宜

寄胡教授二首

西風送我溧陽溪終日篷窓只有詩黃篾未妨牀著筆靑緺不管鬢成絲雁隨去訊勞君問鷗憶同盟尙我隨想見歸舟不多日一樽牛渚訪秋期

潯陽江上無氊客別後音書杳未通蕉鹿定應鄰左計蒓鱸端是待西風慢懷離思人猶逺欲寓唫情句未工朝列鵷鴻問消息一牋莫靳寄詩筩

寄髙建寧尙書二首

鶴書幾到闔廬城見說君王憶姓名衡嶽雲傳諫艸考亭月冷見文明不從金馬登丞輔卻托銅菟煩客卿天意未應無定據管教吾道致升平

已分耕畦老一犂天風吹夢入枯溪誰憐北垞騎牛背又踏東華放馬蹄槐緑不妨穿禁漏棗紅便覺動邊鼙歸途願請平戎防政恐曹裝趂詔泥

天申萬壽宮

湖汊溪邊春艸靑張公洞下泉泠泠兩行松檜列旌纛中有金堂福庭壯哉神力出杳冥樓觀矗立排巖扄焜煌金碧儼相照刻石猶紀唐朝銘中興天子受舜禪壽宮晨祠官星紫衣敕使易霞袂白茅羽士迎云軿頗聞當日動乾象二十八宿搖天經奎鉤寫題月兔泣昭回云漢爭晶熒至今榮光猶炳耀百爾呵防煩山靈玉仙紵像羅珓卜昭應奎寶模牌形朅來正值天六月栢城將秋露零芝輿望幸已絕覬蒿淒觸感徒靡寧岫云無心出而雨谷風振響流爲霆石堪礪齒定何似流欲洗耳將誰聴嗟哉行役久勞勩如鳥知倦才振翎燒香臺邊聊倚防煉丹竈上方絕陘由下瞻仰始知悔扶力已竭那可停眾皆徇目且徇耳我謂獨往非獨醒從初祕祝本何益中休端自明徳馨周家克敬綿萬億自今葉葉皆堯齡

張公洞二首

祚紀千齡運名標二代仙鵲鳴應徙地蝠化已先天風洞疑無底丹鑪信有緣只應巖下奕爲我一跫然驢迹驚初踐鷹盤若有靈石橋通便戶金鑰鎖硃庭滴乳看成像登臺仍刻銘更憐國山字眞欲比云亭晨日湖沒至靑口有數老父攜筐筥拜道旁問之則山居之民紹定中嘗以摘山爲香蘭寨兵所擾予時將指淮東爲直之適見騶從聞予之姓曰是姓稀必吾官也以新茗爲贄予笑遣去遮道不己因感眞意卻而謝之有賦

路傍迎拜正紛紛尙憶鋤山話事因老去可憐心尙在姓稀猶是耳曾聞驛追少日傳行客犬吠多年絕過軍慚媿一錢無以稱殷勤寄語若耶云

過啄木嶺暑暍憩道傍移時始行三首

啄木侵雲起流金正日中澗深猶斷港山崦略無風自是人來去何闗暑蘊隆羲皇正髙臥多媿北翁憑軾汗如雨低檐气若炊垂頭疑大病駐足便多時輿爭陰樾家人薦藥糜君生倘行道暑暍亦奚爲鳥道度崄絕禽名通古今築亭聊駐馬息木未成陰路峻天應近崖幽霧更深畏途猶避熱坐有躡雲心

望北關門

萬里雲開瑞日明雕甍遙接九重城觚連丹鳳紅雲繞闗度靑牛紫气迎新第千門俱攺觀舊溪二紀漫闗情今宵且向橋頭宿又聴咚咚打六更

六月二十一日內引賜對緝熙殿玉音宣問漏下數刻將退賜金幣香茗有差旣而禦筆除長地官將防八路復賜一札兼鎭姑孰敬紀感遇以昭恩榮四首

曲廊靑鎖午陰遲一朶紅雲擁緝煕便座詢猷親帝問近璫承詔引朝儀小臣曾是鵷鴻舊夙幸還瞻龍鳳姿出殿陛郎驚漏下兩行簾日影防差

二紀身陪獻納班今朝始得拜金鑾褭蹄範鑄分天馥鮫織開奩薦月團奎璧近霑瑯鈕濕鬥牛直射寶光寒糜捐𨿽有平生志自覺君恩報稱難

曾窺遺制辧中朝更帖驍遊八座貂空有丹心酧雨露詎應赤腳踏煙霄人繇汲汲知堯舜我豈區區事管蕭不是鸞臺動丹詔狂言何以發芻蕘【殿上恭承淸問俾條陳鹺茗利病以聞辭不獲乃奉詔詳見奏槁】

單軺從此歷湖陰自愧便蕃聖澤贈防不煩秦士嘆埋輪聊見漢臣心主憂未解誠知辱民瘵猶思力不任表語拳拳懷美報用中聊以當虞箴【謝禦札表往妄有云惟克用中是名報上此眞忱也】

中秋夜宿旌徳觀無月

滿看金盆湧碧流西湖從古愜中秋淸班正自重闉隔塵鞅難從近甸遊自是四並偏我靳從知一笑豈人謀望霓得月良非急且願西風送雨休

水樂洞

天下水樂洞今歸四姓家臺池閒日月泉石痼煙霞誰挈遊人榼還尋奉使楂明朝更回首淸夢隔京華

趙山二絕

驅車結束趂晨暾水樂簾前共一尊二十二年如掣電軟紅依舊暗修門

江南閒殺老尙書自是承平一事無送客折腰書脫腕試從馳巇看登塗

洞霄宮

岧嶤樓觀鎖新宮十里淸溪一徑松金榜奎章紅日照石厓仙影白雲封香殘半掩凝塵榻路轉猶聞隔澗鐘四牡經行眞不枉玉淵初識洞霄龍

洞霄宮良孫副宮房二首

山比復澄幽房取次行萬峯隨眼換一勺照心淸墜露涵秋气斜暉度晚晴逌然還自笑見易未經名養生須及早器破輒難全鑑止存心地涵虛詠性天寓言隨防防至理本淵淵玩物先觀象如師況少年

試廬陵賀發竹絲筆

此君素以直節名延風揖月標韻淸何人心匠出天巧縷析毫分勻且輕居然束縛復其始卽墨紆朱封管城世門官爵豈必計且幸一家同汗靑

九月八日桐川道中二絕

斷雲輕素抹山腰山下人家野水橋小隊旌旗空獵獵不教閒趂酒旗招

依稀九日明朝是三徑情知不到家隨分秋光闗節物桐川道上看黃花

九日發廣徳至建平感事有作

西風吹著白髭須嘉節催儂老道塗無菊傍籬眞漫與有松掃逕故應蕪登龍路近心誰賞戲馬臺成足已瘏悵望杜陵正搔首一枝不得賜茱萸

是日迎送之車屬道戲成

老仗相如節佳時負酒尊人誰羞夾轂我自媿乘軒塵土欺貂褏功名付犢禈令君休負矢予不詫王孫

宵徵

炬火一川明前驅聴鼓鉦指途期縣驛問道趣王程不爲栢人怯聊尋葵戍盟徵夫免泥淖何忍喜天晴

夢尙畱三橋旅邸

天上歸來打六更夢回搔首正瞢騰玉霜初上三更月縧防猶明九市燈聲徹銅魚催勘箭影斜金鵲在觚稜帝鄊東望重回首佳气何時到五陵

病中試張觀筆

淮上霜濃衰艸黃阿防健走何如獐不知聚族加束縛妙手乃有明山張生來阿防素狡獪何術聚致如驅羊拔豪擷穎不敢惜一一順聴伏且僵人生切勿恃一技善走古有執蓋郎不惟平地傅兩翼仍以俘馘浮長江一朝發憤遼東防逝水亦復隨浮梁只今紅綃瑩玉管何人解發千古光明張眼前第一手嗟嗟阿防孰能走十月廿五日有詔以予班六卿賜對衣金帶鞍馬二首

綴迹中朝十四春精鏐兩錫帶圍新賜袍又見光蹏褭沃轡不妨翔苑麟有馬可乘存史闕無衣謾賦感君仁輕肥豈是平生志髀肉何堪豢此身

非念蹉跎馬少遊幾年田野任沈浮衣章不稱麒麟楦袍緼誰慙狐貉儔試問囁嚅常束帶何如款段自經丘感恩一念惟憂國莫笑隠居金絡頭

當塗勸駕詩

禮行鳴鹿盛侯邦企慕才因旣見降詔下菑川今第一才如成紀古無雙雷聲龍化標應奪筆力牛回鼎易扛老守殷勤折津栁相期鼓吹輅春江

鹿鳴宴中走筆呈林教授

三級催龍浪朋來盛鹿賓淵源識餘潤騰踏已通津融帳知方盛陸莊應未貧成功豈無日況復值詞人

碧雲亭晚眺二首

閒步碧雲亭寒郊弄晚晴牛羊分暝色禽鳥有春聲岸栁風猶勁溪梅水共淸屋梁正殘照西望憶長庚嵗華方冉冉耕畆自閒閒日落靑楓浦云平白薴山夜城嚴警柝昏鼓動層闗風露汀洲冷驚鴻自往還

題王諶潛泉蛙吹二首

開編看句律著意寫題辭業以能潛大泉如始達時一謙聊托物六義可言詩有問君須答爲公還爲私楓落吳江冷曾聞五字傳懸知鷙累百何待已能千淸气溪山宅閒情月露篇六經須鼓吹吾子盍先鞭

閏月之臘詔賜銀合臘藥三首

驛使錦連錢傳宣下九天緘題瞻賜璽走送聴鳴鞭意溢兼金外恩從玉陛前更憐戍邊客一騎入秦川式賜十一種分馳數百程虎符多俊傑貂帽比恩榮老矣何能役居然忝此名聖情天樣闊美報誓餘生無功應自念有賜盍先嘗病作餘生累恩攽上劑良願覘齊國證小效越人方采菲儻畱意須先元气防嘉煕四年九月奉詔攺明年元爲淳祐閏十二月降徳音

我生淳煕間今復見淳祐粵從髮覆額及此已衰耉恭惟孝皇聖是時方在宥兩宮俱萬年薄海同一四時無札癘仍嵗稱大有布政具方防詒謀謹封守中更繼代三更閱攺年九帝心思止敬休命侈誕受夫何邇年來譴告頗輻湊災流雨雹行星以妖彗奏烏暘爍天地蝗害徧田畆饑氓腹【闕】遺穂莽如帚莫量天降疵但見證書咎嗟予斗升【闕】濫此符竹剖眼看入穽崖心愧吳父母忽傳一札下取法四宗舊旣葉天人助復期風俗厚熙陵道化盛仁祖歷年久華旦盛太平中天開永阜願言緝煕襲還見泰和又三春霈雷雨一洗徧宇宙桁楊空滯寃緍庾釋逋負無文祀咸秩有纇网皆漏果聞精祲合悔禍屈伸肘先淸塞壖塵猩鼯盡【闕】走次反沙磧廬鴻雁悉馴揉三白在臘前一雨見春後星順宣夜潢池息白晝人心本易孚天道常善救是知天愛君豈不公所覆芻蕘志報上一言發白獸願惟實徳心對此嵗事首帝臨心肯貳俊吁賢必右體玆生物心持此經濟手仁民始及物育稼須去莠一念端弗忘九闗眞可扣補裳儻因綫納約當自牖不量疎逺姿尙可感通否葵傾久未降芹獻幸匪陋輶軒應轉聞聊當小人缶

玉楮集卷八

