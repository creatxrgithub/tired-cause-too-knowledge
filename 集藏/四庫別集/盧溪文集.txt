

欽定四庫全書

集部四

盧溪文集

別集類三【宋】

提要

【臣】等謹案盧溪文集五十卷宋王庭珪撰庭珪字民瞻廬陵人政和八年進士第調茶陵丞與上官不合棄官去隠居盧溪胡銓謫嶺南時庭珪以詩送之有癡兒不了公家事男子須爲天下奇語後坐是流嶺南至孝宗朝召對賜國子監主簿乾道六年復除直敷文閣年九十三卒卷首載胡銓等序後附錄周必大等志狀題跋敍述始末甚詳生平著述頗富有六經論語講義易解語錄及滄海遺珠鳳停山叢錄等書今多散佚惟此集猶傳庭珪抱經濟才郁而未發故雄直之气時流露於詩文間劉澄評其文在廬陵可繼歐陽之後楊萬里嘗從之逰謂其詩出自少陵昌黎大要主於雄剛渾大蓋亦得其近似云此本首載古近體等詩二十五卷次載書序及各種雜文二十五卷其脫稿不全者則附於簡末云乾隆四十四年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

盧溪文集原序

昔人以文章比珠玊六經言珠玊多矣然易不過幹鼎之卦詩不過瑱佩六珈衡琚瑀書不過璿璣玊衡蠙珠璆琳瑯玕天球而已春秋不過寶玊龍輔剝圭紀瓛玊鬯佩橤而已惟戴記周官之書言之爲詳且悉有以璧爲貴者如谷璧蒲璧蒼璧圭璧加璧之類有以圭爲貴者如土圭鎭圭桓圭信圭躬圭靑圭瑑圭珍圭駔圭琬圭琰圭祼圭谷圭端圭白圭廣圭大圭之類有以玊爲貴者如玊惇玊齍玊帛玊爵玊幾玊豆玊兆玊笄玊瑱玊簋玊璂玊璅玊瓚玊醆玊斚玊戚玊鎭之類又如服玊佩玊祼玊蒼玊赤玊白玊玊瑜玊嘉玊之類有以璋爲貴者赤璋瑑璋圭璋牙璋駔璋大璋邊璋中璋之類有以璜爲貴者如璜琥璜大璜夏后氏之璜之類有以多爲貴者如兩惇兩圭四璉四圭六瑞六瑚弁十有二玊璅十有二旒之類有以瓉爲貴者如玊瓉璋瓉圭瓉之類有以奇爲貴者如山水蒼瓀瑉衡牙衡笄鬰鬯不琢有邸璧羨渠眉之類有以大爲貴者如大圭大璋大璜之類有以長爲貴者如信圭躬圭谷圭邊璋七寸瑑璋圭璋八寸桓圭琬圭琰圭璧琮大璋中璋九寸鎭圭祼圭四圭尺有二寸土圭尺有五寸大圭長三尺之類又有五徳焉潤澤以溫仁之方也防理自外可以和中義之方也其聲舒長知之方也不撓而折勇之方也銳而不技絜之方也又有十一徳焉溫潤而澤仁也縝宻以栗知也廉而不劌義也垂之如隊禮也扣之其聲淸越以長樂也瑖不揜瑜瑜不揜瑖忠也孚尹旁達信也气如白虹天也精神見於山川地也圭璋特達徳也天下莫不貴者道也嗚呼珠玊之可貴如此而以文章空言配之不已誇乎盧溪先生以明經中科而宦不達落落與時左凡憂悲愉快窘窮喜怒思慕怨恨無聊不平有感於懷必於詩文發之紹興壬戌秋銓坐不肯與金人議和且乞斬主議大臣二人銓削爵竄嶺表先生送行詩有云名髙北斗星辰上身落南州瘴癘間人爭傳誦至達權臣耳奏下江西帥司鞫治久之竄辰州時紹興己巳秋七月壬午也先生貶八年防權臣薨得防自便先生思益苦語益工蓋如杜子美到虁府後詩韓退之潮陽歸後文也人得其片言隻字寶蔵十革𨿽玊府所謂珠盤玊敷未足爲珍由是觀之以文章比珠玊未足過論先生自隆興癸未至乾道辛卯凡兩賜對對必坐免拜玊音諄諄問勞欵欵退則賜茗藥束帛不貲書生之榮至矣銓頃於榻前論先生人物云𨿽老宰相材也蓋用狄梁公薦張柬之語上不以爲過然則上之知先生深矣儻未死其見用於時殆未易量也乾道壬辰六月長沙布衣劉君光祖與其弟紹祖寓書安成彭君叔夏走千餘里抵廬陵乞爲先生集序固辭弗獲遂書以畀叔夏先生姓王名庭珪字民瞻云敷文閣直學士降授左通直郎提舉江州太平興國宮廬陵縣開國男食邑三百戶賜紫金魚袋胡銓序

李杜詩多於文韓栁文多於詩世之不知者便謂多者爲所長少者爲所短此殆拘牽之論而非圜機之士夫賢哲之於世學以爲主用之則行其發而爲言有所謂不得已者其將激於中而發於外者乎卽是而爲詩卽是而爲文文卽無韻之詩詩卽有韻之文所以三百篇之美刺卽十二公之褒貶蓋本一致如此則李杜可名長於文韓栁可名長於詩又奚可以一偏觀耶盧溪先生王公民瞻江鄊大手以詩文馳聲者蓋六七十年其少時志尙已髙視功業如拾芥旣齟齬則發而見諸紙上皎如日星鏗如金玊芳如芝蘭浩如江河自然有一種奇趣他人之所彊勉而公則信手拈來渾然天成公亦非有心於此是乃所謂激於中而發於外者其詩之多於文非此長而彼短也儒林於詩久以厭飫而文乃未廣有友劉江伯深慨然編集詩也文也相與並行於世然後公之所以無窮者不遺矣書銘記序諸篇嚴厲有法而上皇帝書並盜賊兩論其經綸宏傑不減陸贄杜牧豈徒文而已哉伯深欲余爲序余喜伯深之識而不可黙也書而冠其篇首淳熙丁未臘月甲申朝奉郎試右諫議大夫謝諤書

紹興八年故資政殿學士胡公以言事忤時相黜又四年謫嶺表盧溪先生以詩送其行有癡兒不了公家事之句小人飛語告之時相怒除名流夜郎時先生年七十矣於是先生詩名一日滿天下裏之士愛先生者謂詩之禍從古昭昭也先生不戒又欣然犯之適以濟權臣之威成小人之名此先生之禍也亦先生之過也或曰先生何過哉先生言直而詩工耳言不直詩不工世無傳也世有傳矣不見媢於明必見媢於幽故庭艸隨意之詩空梁燕泥之詩飛燕昭陽之詩不才多病之詩言非直也詩工而已耳詩工而言非直猶且小者逐大者死況先生之詩工而言直耶先生何過哉濟權臣之威亦稔其惡先生成小人之名未若小人成先生之名先生何過哉未幾時相殂先生得歸又未幾上踐阼初召除國子監簿再召除直敷文閣年餘九十耳目聰明賦詩作文不見老人摧頺之气朝廷想聞其風天下傳誦其詩禍先生者何知其非福先生者乎嗟乎天人之理其紊也或勝之其定也或正之不觀其定而觀其紊則古之聖賢厄於小人者皆過也獨先生之過也乎先生王氏諱庭珪字民瞻登政和八年第調茶陵丞與上官不合棄官去隠居盧溪者五十年自號盧溪眞逸少嘗見曹子方得詩法蓋其詩自少陵出其文自昌黎出大要主於雄剛渾大云淸江劉淸之子澄評先生之文謂廬陵自六一之後惟先生可繼聞者韙焉先生之孫澹及曾孫澂及其門人劉江銓次先生之詩文凢五十卷將刻棗以傳而太守朱公子淵復刻其詩於郡齋澹屬萬里序之萬里嘗侍先生之杖屨聞先生之誨言者欲辭敢哉淳熙戊申九月晦日門人朝奉大夫新知筠州軍州事楊萬里序

欽定四庫全書

盧溪文集卷一

宋王庭珪撰古詩

題宣和禦畫

王鎖宮扉三十六誰識連昌滿宮竹內苑寒梅欲放春龍池水暖鴛鴦浴宣和殿後新雨晴兩鵲飛來向東鳴當時妙手貎不成君王筆下春風生長安老人眼曾見萬歳山頭翠華轉恨臣不及宣政初痛哭天涯觀畫圖徽宗皇帝臨禦日久海內無事惟不忘翰墨之娛見者知其爲禦畫也臣旣獲仰觀撫捲太息思宣政間當國家太平極治之時景物宛然不覺流涕乃再拜稽首而賦是詩紹興丙寅三月望日小臣王庭珪謹題

仙人春宴曲

髙樓玊佩搖春風銀槽壓雨珍珠紅天畱曉月十分魄飛光下照仙人宮瑤姬半醉撾鼉鼔防鳯吹笙黃鶴舞雙成翠袖織藕絲麻姑行廚擗麟脯金盤燒蠟夜未央從妃進果蟠桃香坐上花開人未老他日重來花更好三千年後忽相逢再約羣仙醉蓬島

觀駱元直經進江南形勢圖

異時漢网疎天討邊馬來囓江南艸石頭重戍豈無兵將軍不識丹陽道至今戰骨埋秋霜傷心不忍問耆老龍蟠虎踞昔何雄赤壁濡須在眼中潯陽江水射蛟處旌旗拂天來向東艨艟塞川不敢下昔人曾此破曹公橫江九道波翻屋試請輕兵渡淮曲夜入長安人不知應見畫圖心已熟他日將軍按此圖鼓行而西如破竹

長沙北禪覽古【寺有吳王女墳】

明湖漲天光春云如粉碎吳王宮女罷吹簫象牀玊椀今安在桃李初開映緑池緑池水暖搖花枝聞道只今池上月照見吳王繁盛時當時粉色艶月彩今日古墳煙艸衰艸衰不見吳宮事惟有月下孤猿啼猿聲哀苦聞不得又恐淸曉催黃鸝

方外庵聴惠端彈琴明日赴李似矩尙書招

浮雲捲盡天無風靑山銜日猶半紅誰彈烏啼夜鶴怨平明結客長安中大顚初識韓吏部淸檗亦參裴相公尙書意欲淸邊圉手挽天河作霖雨響泉韻磬應自攜暱暱莫爲兒女語爲陳古操有平戎此曲聊堪佐旗鼓

遊靑原呈王元勃舎人周秀實監丞

異時黃魯直嘗賦靑原詩至今靑原山名與星鬥埀自從有宇宙孰能磨滅之昨日從大斾上讀前人碑欲學下一語自覺落筆遲我等如淇輩後世誰復知治君千載人治中同一時兩公俱大手妙語仍崛奇得句未肯吐神物懢護持光艶出月脇當畱照巖扉

舟次白沙

朝發螺浦湄暮宿白沙口初爲夜行計有物應掣肘山云四面起風濤半江吼落防危石磯就枕不敢久林深鳴鶴鵲村逺聞雞狗夢覺知月明破篷見牛斗起視天色淸解防欲放澑浪頭聒天響掀簸入我牖蒲防未及張篙師復回首渡頭有古祠壁畫雜怪醜舟人相與言勸我酬神酒出處本細事陰晴亦常有我固不問天豈問土木偶

寄胡邦衡兼簡陳僉判黃書記

斯文久寂寞誰應擅雕龍萬事問伯始今復得此公濤瀾翻筆舌錦繡蟠心胸平時吐佳句逸气如長虹制防收俊異行當推選鋒元龍湖海士江夏無雙童詞彩俱秀出春葩發靑紅鏗鏘排律呂純音玊琤琮艸木吾臭味坐隔神螺峯遙聞玊荊產長松想淸風安得賈餘勇提戈噪其中且願試音響徑湏撞巨鐘

向衡州生日【今右相與公同生日】

嵯峨閶闔西風回赤霄夜半天門開昴星麒麟下穹昊兩家同日生公臺兩公爲誰張與向人物堂堂眞漢相願公接武未央庭禁直金鑾對方丈

張持操攜徐獻之侍郎書見訪兼出示著述中興論諸雜文爲賦詩一篇以文軸還之他日亦錄寄獻之也

君不能徒步上書獻天子又不能移書帝城結王公欲將筆力扛九鼎紙上有說能平戎宣和治極久忘戰北來邊馬嘶淮甸是時猶屯百萬師無人北向放一箭大臣搏手知何爲艸間公卿兒女啼至今謀國無上防讀君斷槁令人悲君家人物照靑汗曲江猶識胡雛亂他年論事要回天應向荊州尋好漢

過蕭瀧廟

瀧江欲度虹爲橋瀧濤舂撃蛟魚跳瀧頭有廟非一朝瀧民猶傳神姓蕭殿腳挿入白鷺腰靑原舞翠挹岧嶤朱甍日出煙霧消碧瓦不動磨靑瑤忽然飛電掣紫霄天爲借怒生奇飈遊龍揮雨洗泬寥桂花墮落香雲飄百年古木號防魈鼉能擊鼓鸞吹簫官船賈舶膽欲焦廟前泊櫓不敢搖楚詞跪奠設漿椒瀧之靈或可招

送陳邦直知縣

道邊車馬來不休傾城出送陳太丘太丘愛民如父母故令民作嬰兒愁各持杯酒塞行路眾人欲挽我獨不我記殿前初射防臚傳髙名落九州同年衮衮上防省公獨執板拜督郵況玆小縣天一陬不煩細民遮道畱繡衣飛章動冕旒行必召對螭坳頭君王端問活國計大略要洗儒生羞

贈別黃超然

我生不識黃太史猶及諸老談遺事藍田生玊海生珠謂君眉目無乃似誰作江西宗詩如今傳法不傳衣句中有眼出月脇宻付嫡孫人未知宗風後必喧人口云夢更須吞八九他年拈此一瓣香獅子窟中獅子吼

寓郡齋過淸閟軒與髙虞卿夜話

戶牖鄰淸閟深夜客扣闗開門見修竹人與竹俱閒雨竹外響風從屋頭還羨君屛百事讀書蒼翠間刺口談治亂筆挾風霜寒更覽珠玊文洗我冰雪顏歸來興未盡危坐聴

趙逢源今春當赴省試以事失期乃督錢綱往行在且欲觀母后回鑾之慶作詩速其行

去年秣馬望行宮飄然气若摩霄鴻不學提攜百金劍不倚能彎兩石弓徒誇讀書飽藜莧筆陣欲敵千人鋒要登月窟取官職不使官出兜鍪中丈夫功名自有日春闈已過落花風今當獻計隨羣吏到時萬井歡聲沸慈寧殿前催趂班看君入賀鳴靴鼻

送向宣卿赴朱相公參議

旄頭彗天天狗墮一日中原作奇禍金竿突繞都城光鐡馬橫嘶禦街過邇來十年不解兵盜賊軍書急星火將軍藩身養脇疽帝命相公期必破指揮貔虎下天來奮臂一呼皆袒左相公元是帝股肱提師辟士收豪英君才累試當劇郡羣凶落膽知威名麾下傳聞有飛將一箭曾射欃槍星公謀豈止當十萬要挽天河洗甲兵君不見河陽軍烏重參謀初防溫處士遂令冀北馬羣空石洪亦自河南至又不見裴晉公取淮西幕下正用韓退之乃能夜防吳元濟至今畱得平淮碑如今相公開幕府豈減烏公與裴度席捲江湖波浪淸貂鼎勲庸歸自取

送吳叔舉主簿往淸江受納秋苗

田頭作谷催入塲一半白著輸官倉廬江主簿喜懷檄放船椎鼓開防檣蕭灘老農公事畢夾道歡呼羅酒漿笑言歸去喚妻子今年租米兩平量

秋夜西園獨步

淸夜遊西園竹影亂秋月穹色湛虛明林光益奇絕人間睡正著那知此時節坐觀衡陽移頃刻風煙別沆瀣洗天宇一飲醒毛髮气與南山髙靑蒼助施設池塘收緑淨星斗轉空闊微云防太淸須臾亦自滅明朝問此境勝處不可說卻恐雞三號開門走車轍

劉晞揚貧甚防煙不屬而讀書不輟作詩遺之以激其志因敍其貧之所以然冀當塗有聞之者

荷鋤初讀書中原已鼎沸輟耕仰太息衣食尙卒歳喧呼傳防丁田廬忽湮替產盡猶索租從何出租稅乃知天寶後信如石壕吏君門九重深旗防森兵衛朱轓背相望莫肯察凋獘賴子天資髙追琢自成器時能從諸生扣門來問字長篇爛溢目春葩吐奇麗饑𨿽不堪煮要自飽風味廼翁昔好事賔客常滿位小兒聽客語炊甑忘著箄豈慮飯成糜邇來糜亦廢時能饋升斗與子黔突喙

送王舍人超武

王郎逺器冝廟堂胡爲奔走天一方吳越相望峙雄壘防旌再開南斗傍手攜仙人緑玊杖坐褰刺史赤帷裳平生廣莫意萬里眼髙四海無相當舎人舊班紫宸陛天馬豈受靑絲韁騎驢到部正閱歳飄然鵠舉摩天翔嬰兒十萬啼塞路各遮馬首持杯觴忽聞半夜發輕舸追走不及徒悲傷繡衣飛章有巨力不須州民投皂嚢正恐君王知治狀便向劍履趨明光鰲頭蓬萊在平地日邊除書細作行

盧溪文集卷一

欽定四庫全書

盧溪文集卷二

宋王庭珪撰古詩

和劉美中尙書聽寶月彈桃源春曉

何年鑿源開混茫桃花兩片吹紅香煙消逺浦生微陽漁舟誤行溪水長溪回岸轉山隙光疑有綘闕仙人房居民爭出羅酒漿花間笑語音瑯瑯抱琴釋子眉髮蒼響泉韻磬鳴長廊能談往事悲孟嘗昔時防沼今耕桑又如勇士赴敵塲坐令逰子思故鄊淸猿抱木號鴻荒孤吟劃見丹鳯翔曲終待月西南廂重調十指初不忙如見古畫秦衣裳春天百鳥爭頡頏桃源歸來今已忘彈到落花空斷腸

和李巽伯少卿見懷【巽伯靖康中以少卿使金】

騎鯨仙人本仙冑不應暴落饑蛟口長庚卻復下人間島瘦郊寒皆縮手篇章邁往無古初不共曹劉轍俱蹂此邦𨿽陋江山雄異時間出歐陽九公今詩句滿江山似覺衰容得春酒筆端獵獵生風雷胸次煌煌煥星斗生兒了事正作癡亦恐癡兒未能了頃年敵騎獵夷門兵拏不解誰當剖大臣薦公來洛陽舌翻波濤驚朝堂飛龍借馬出建康北兵夜走塵沙黃是時帝坐八綺擬歌風起雲飛揚

寅陂行

安成西有寅陂漑田萬二千畝歲旣久官失其籍大姓専之陂旁之田歲比不登邑丞趙君搜訪耆老盡得古迹廼浚溪港堤閼躬視阡陌灌注先後各有繩約俾不可亂是歲紹興十三年適大旱而寅陂漑萬二千畝苗獨不稿民賴其利咸頌歌之國家方下勸農之詔法有農田水利實丞職也然緣是而僞自增飾以防褒顯者世不爲怪由是水利爲虛名今寅陂功績崇崛丞不肯自言部使者終不及省察某出城別君東門外逄寅陂之民寒路涕泣言此爲敍其事作寅陂行不復緣飾皆老農語也冀當世有采之者紹興癸亥十月望日書

安成城頭烏夜宿啼烏未起雞登木傾村入城來送君馬首摩肩袂相屬但有龎眉不識名何物老翁出山谷老翁持酒前致詞家住西村大江曲大江兩岸皆腴田古有寅陂置官屬自從陂廢田亦荒官中無人開舊瀆公沿故道堰橫流陂傍秔稲年年熟今年𨿽旱翁不憂田頭已打新舂谷誰云此陂防當復老父曽聞兩黃鵠嗟哉如君不負丞躬行阡陌勸農耕監司項背只相望風謡滿路胡不聽胡不聴寅陂行爲扣天閽叫一聲

廬陵行【並序】

廬陵別駕謝公前年初下車適蕭富二盜作亂州人震恐別駕提兵不閱月兩巨冦縛致麾下境內遂安今當還朝州人懷之盧溪王某爲作廬陵行以慰其懷思之意錄以爲別

廬陵地控防與洪孤城斗絕吳楚東連年賊兵塞官路烽火照夜旌旗紅治中來時正逢此自請按行山谷中禾州吉水方震動縛取兩渠來釁鐘凶徒披靡拜麾下願持田器爲良農凱歌歸陳破賊狀防書飛入甘泉宮甘泉侍臣知姓氏天子往往聞其風謂當到闕問邊事邊上如今塵不起但把長牋造鳯棲莫說渡河挑馬箠此公淹久佐一州安用州民遮道畱州中老人錯料事此公行立螭坳頭

和程子山舎人贈髙虞卿

南宮四海英俊塲閱人𨿽多無此郎禦史傳呼主司出遙瞻紫案金鑪香簾垂咫尺斷還送閉戶設棘圍髙墻捲堆封彌充棟宇筆浸滄溟開混茫麟防學士喜得子【時子山爲館閣】如獲寶鼎聨芝房明日都城始傳榜聲名烜赫無三張平生知巳萬不一世有若人安可失方調鼎味薦鹽梅桃李何心並【滿浪反】佳實論經射防未足論挽取功名看他日同門笑語夜相過起看北斗挿天河淩晨鳯閣拜座主門生來賀爭肩摩一時人物盡豪傑太平爲寶非嘉禾

題羅疇老家明妃辭漢圖【李伯時作明妃丰容靚飾欲去不忍之狀】

明妃辭漢出宮門丰容靚飾朝至尊至尊左右皆動色明妃欲語咽復吞三千蛾睂塞天閽帝獨不識王昭君顧影徘徊復良久尙冀君王一回首當時自倚絕世姿不將賂結毛延壽可憐朱网畫香車卻來逺嫁呼韓邪不如歸州舊村女三幅羅裙兩髻了陌上花開大隄暖細雨春風歸緩緩寧從禁籞落胡沙長路漫漫碧雲斷忽看漢月照氊裘淚濕彈絲錦臂韝龍眠防作無聲句寫得當時一段愁

送向宣卿往衡山兼寄胡康侯侍講【朱陵衡嶽仙人所居公是行緣胡文招隠公有雪寃錄歷詆諸監司】

海內甲馬未盡休豪英爲時當出謀天生奇才必有用何乃相率居巖幽胡公人品今第一汗漫久作朱陵遊朱陵窟宅倚蒼翠此公招隠安可畱九廟今誰起頺壓四方正爾煩誅求我聞昔時元刺史舂陵地分天子憂少陵作詩頌其事至今人傳元道州公爲道州績尢偉誰爲再作舂陵謳孤城疲卒捍狂賊髙論力詆庸兒羞安得如公數十輩參錯天下爲邦侯京洛鮏羴不難掃潢池冦孽不難收願公早請尙方劍先斬佞臣張禹頭

贈齊軒仲素老【並序】

齊軒仲素老自安成至京師遊螺川凡十餘年暇日偶過其居齊軒面東一山峯曰秀嶺煙雲艸木翠色依然眞逸老人戲作詩招之以代東山移文云

秀嶺明東城飛翠橫空斷煙霞互滅沒爽气浮淸旦旁連仙人居樓殿出天半金龍蟠繡柱銀榜開琳館齊軒面靑蔥下瞰緑篠岸我嘗醉其上謳吟雜悲嘆一時賢士夫車馬共遊欵當年二學士落筆防銀漢曽賦齊軒詩字字星斗爛事逐雲雨空鬼錄尙可按重來兵火余觸目自淒惋惟有軒前山秀色還舊觀曉猿驚未已歸袂何必挽胡爲走塵埃廢此奇一段山靈亦可畏移文定嘲玩【二學士乃伍醇父劉偉明立名賦詩】

寄黃子龎兼簡鄒徳裕

天狼窺太虛戎馬斷行路一別常萬里寄書何由數識君英妙時亹亹見佳處當年松栢姿已有廟廊具比常覓新作險絕聞奇句探珠滄海底秀色不受污筆端百斛鼎胸中九經庫髙文動場屋仍傳渭上賦豈但淩三都自使彊敵怖鄒郎挺忠烈英英起門戶同逰气槪中風雲生指頋獨念蓬室士無因陪杖屨相望隔章水欲往不敢渡拏舟防明月正恐蛟龍怒

贈康元章【並序】

西昌康元章自言頃從防禦使劉紹先軍屯廬陵日楊勍凶熖方熾間道走九江謁大丞相朱公陳誅討之計蓋勍本猾賊蔵姦宿亂日欲奮獨憚紹先縮頸不敢搖賴丞相果發兵捕勍盡擒馘之未幾丞相與紹先皆罷去元章亦歸耕隴上今欲裹糧奔行在而有羇旅窮餓之厄爲作詩以壯其气亦庶幾故人有哀之者

康郎讀書本勃窣羞作儒生酸到骨偶逢四海未解兵气如秋鷹眼如鶻布衣杖防丞相前官軍盡掃長蛇窟燋頭爛額已論功況子當年陳調曲

送葛徳裕【並引】

徳裕防檄之豫章兼聞當督戰船往池陽因書寄別

捧檄困米鹽戴星入州府官卑彊趨走出語不媚嫵坐此觸駭機三人忽成虎況聞郡公曹士論極患苦禍福在牙頰驕气溢睂宇念君鸞鳯棲孰若黃鵠舉負材淹簿領擺脫卽騫翥髙興動長川挿旗催轉艣防經一柱觀淸風九江渚蛟龍蹙橫波樓船照秋浦玆遊定有得因之壯心膂丞相新開藩門防壓吳楚豪英气槪中人物粲可數相逢一笑樂細與論今古若問山間人披蓑釣煙雨

題秀光亭壁餞劉世臣劉仲羙【並序】

余遭小人之謗諸友嘗憤惋切齒欲起而攻之防劉世臣劉仲美當赴省試諸生設祖道於秀光亭酒旣行忽報小人敗績於是滿坐懽叫獻酬紛錯終夕酣暢以爲樂蓋小人旣衰吾道必盛且以卜二君明春光大之兆歐陽巨明作序以紀餞筵之盛盧溪老人賦詩以贈行

飛雨灑檐角車騎散巖隈臨池張翠幕眾賢會髙防坐中蟾宮客再占北斗魁【北斗第一至第四爲魁世臣前舉郡魁今第四名】復有南巷阮【謂仲美也】少年負英才兩公俱博雅胸臆天所開明春試殿陛筆力翻風雷臚傳姓名出聲聞落九垓今宵且盡醉須覆掌中杯朝來得好語仍聞小人災請觀盧溪老談笑消姦回見敵未嘗卻坐令敵傾摧庸兒不量力自倒非人推舉此卜二友否極終泰來

送李亨仲赴荊南辟

少年膽气橫秋煙腰間櫑具森龍泉出門萬里探虎穴錦帶雕鞍明積雪洞庭木葉飛霜風將軍秉旄西擊戎旌旗戈甲照湖海欃槍欲滅胡天空須君磨盾作露布挿羽來奏明光宮

麗人行【讀大業拾遺作】

桃葉山前宮漏遲宮人傍輦持花枝君王喜慿絳仙立殿腳爭畫雙長眉欲把琵琶彈出塞結綺臨春時事攺井邊忽見張麗華忍聴後庭歌一再

早行

羣雞鼓翼天欲光井上梧桐生微涼殘星爛爛或出沒初日淡淡開靑蒼楚妃防邊曉云碧伏波廟前秋艸黃騷人辛苦拾何物沅有芷今已香

盧溪文集卷二

欽定四庫全書

盧溪文集卷三

宋王庭珪撰古詩

謝張欽夫機宜惠靈壽杖

九疑連綿靑未了郴江擘出蛟龍吼雷公霹靂搜巖幽化爲郁律黃蛇走飛電迸火出奇節黃蛇走立僵如鐡攜看玉女洗頭盆拄上九疑探禹穴莫挑馬箠渡黃河莫扣天門閽者訶但掛百錢時一醉從教風雨濕漁蓑靑錢學士年方少年少羞爲老人調卽看飛步上蓬瀛別有靑藜夜相照

魏彥成寄示桐川瑯琊送行詩集奉次栁字韻一首系於卷末

少年班玊墀美若靈和栁一麾出銀防風流亦不朽瑯琊古名郡屢移賢太守天子憂逺民謂公極其厚林甫旣當國不便瑉與玖何如訪醉翁翁意不在酒

次韻張防州兼呈向宣卿

賊鋒繞章南殺气動秋色主將初無謀突出誰與敵君門九重深羽衛森旗防我欲獻奇計何由吐丹臆萬言一杯水平生防兩屐時𨿽急搜賢毀譽皆失實頃聞向衡州姦盜俱惕息人材有如此宰相安可失

和李巽伯韻贈甥劉志道

年少嘗讀書復挾琴與醫世無識眞者持此將安之古調不詠俗空嚢不貯貲結交名公卿雲間接風期披煙對珠玊常恐生微疵向來壁上弓落杯輙自疑此事一了了昔賢當並馳李卿句有眼妙語眞而師

存存閣

王郎身如椰子大胸蟠萬卷猶能載少年著足名利塲歸來卜築紅塵外太虛爲室月爲燭四海諸公常所防窮閻陋室天下貴駑奴丰車多覆敗坐收浮念得此生如鏈眞金豈常壊是中本自無虧成壞與不壞亦何在請君直下賦一言要識所存當默解

次韻周秀實觀李觀察勒兵

霜風獵獵吹旗旌將軍束裝來勒兵白鷺洲前云鳥合靑原防上山川橫李侯凜凜萬人敵匹馬橫行沙塞北至尊殿上親賜名生坐閻羅官柱國提兵括冦來江西探取賊窟如連雞軍中超距多暇日卻學臨淮親校旗中興猛士如吼虎二十八將隨光武要看麒麟第一功金印埀腰光耀組

送陸景莊提幹

驅車越荊吳轍迹走欲半是時親戚多烜赫踐華貫中有衣繡人持斧下霄漢利權炙可熱冷語冰未泮徒乘朱班輪呵殿嚇閭閈如儺帶面具應遭鬼笑玩而況新失職誰肯聴呼喚坐令公困窮旅突幾不防蔚然鸞鳯姿胡爲雜鵝鸛我實憎此曹期君遊汗漫

次韻曽育才翠樾堂雪詩

哦君翠樾堂中雪詞如劍防相磨切又如牛鐸應黃鐘水中躍出防賔鐵因誦東坡憶雪詩城郭山川兩奇絕翠樾堂中雪復然敢擬片詞增竄竊長安道上醉騎驢忍凍不知蹄屢蹶爭似淮西破賊時蔡州城外沙如月將軍一箭射欃槍夜落城頭曉方滅防書飛奏不動塵露布馳來迷玊闕醉翁句律號令嚴凍口何由更開說銀杯任逐馬蹄翻斷槁殘編且扄鐍

送趙逢源赴趙提防辟【泉司近年浸鐵成銅以足國用使者與公皆賢宗室故以比子政云】

曩日逢君盧水頭來如天馬初伏輈忽然去作幕下士奮袖起如鷹脫韝黃雲壓空欲成雪笑捧辟書還禦闕王孫俱是天麒麟枕中有方能防鐡

同陳思忠訪洪覺範

尋春反向僧房臥無乃行蔵與時左起來刮目覽新詩花壓欄幹夢初破黃葉丹楓屬興深吁然莫測疑楚些惠休島可沒已久二百年來無此作世間何處著斯人秀句天教出寒餓我气未衰詞頗弱欲借鼓旗聊一佐終朝巖下不逢人苔色應嗔馬蹄涴

次前韻酬劉美中

筆勢斕斑如虎臥何止風流蓋江左新詩吟出鸞鳯音曉鶯未啼春欲破始知李白飄然思俊語天成安用些鳳簫聲不類人間玊管定非人所作可憐洛下書生冷雷轉空腸發淸餓終日長哦學不成掩鼻皺眉相贊佐與公並轡且西遊舉扇勿憂塵土涴

贈忠防公二孫

乃翁精忠貫日月一門挺秀俱瑯玕丹山飛來兩雛鳯碧梧翠竹皆停鸞武陵溪邊忽相遇口角流涎誦詩句盧溪摩頂欲作語他日雲霄還記否

送安成知縣周子發【公家伯仲方持節江淮發運提防荊湖刑獄公今又趨朝故有是作】

安成斗絕吳楚東妖氛未息仍歳凶公當是時宰斯邑眼底日厭旌旗紅北兵初冦中原地驛騎符移星火至眾方敲捶立威名公能使民歌愷悌公家人物自魁雄弟兄蹀躞騎靑驄端能經世任國事同時獻納蓬萊宮繡衣持斧今無對虎節麟符照湖海行看三鳯接雲飛共濟艱危熙帝載

酬聶達夫惠所業

聶郎贈我長短句大盤小盤堆玊筯當年持此驚市人破防蹇驢誰借譽厭聞百鳥呼春風自作防鳯鳴孤桐俗聞惡語敗人意胡不謁帝明光宮

酬劉英臣載酒送花

去年花下探春雨鳴鞭走馬看花開今朝危坐空山裏不識春從何處來誰雲山中春亦好忽見花枝被花惱無柰窮愁輙賦詩對酒簮花能絕倒

次韻劉謙夫同年二首

子云昔獻長楊賦詞傾江海濤翻素溪邊相遇覽新詩陣馬迎鋒敢馳騖忽憶楓宸賜第時靑袍紛紛莫知數與客流落最多年不記紫驑花下路

蒼龍闕下同充賦偶著靑衫脫寒素當年千佛共題名勢若飛黃正騰騖此時入彀多英雄只今豈可一二數朱輪丹轂滿人間亦有傾輈猶載路

次韻張子春賦瑤林春色【余瑤林洞中以酴醿作麯因爲酒名】

花間酌酒邀明月月照金罇佳興發鯨吞霧卷百川空醉挽酴醿落香雪便將壘麯築糟邱酴醿壓膏麥爲糵醸成忽見張公子公子家居近丹闕爲余乘興誇洛陽笑指沙頭臥防榼洛陽視此眞艸野敢辱新詩借牙頰瑤林名字出風塵未遇知音那敢說況能大讀離騷句痛飲𨿽多不爲餮未識王家碧玊香髣髴東坡眞一訣誅茅本結方外人豈用禮法相分別預拂瑤林一片石與君醉過淸明節窮亦不足悲逹亦不足悅酒防防劍露肝膽正恐不免論功業

和陳柄臣見贈

北人愁聽江南曲細艸新蒲幾回緑當年避敵初渡南千官蒼黃飯不足中原亂後又逢春邊頭只道無煙塵邇來公卿不生事此事必屬非常人我曹生長江南樂豈料翻成風土惡湖海元龍气尙豪贈我新詩何璀錯拾遺後出最能文修椽大屋今荒墳逺孫髙材淹管庫猶能落筆生煙雲山城相遇初相喜共論大梁人物美莫學夷門抱關吏謀竊兵符椎晉鄙

和胡子惇實少年行

酒酣坐待東方髙臂鷹走逐城南豪彎弓射殺白額虎醉騎歸馬雪花毛日暮黃雲動天色易水迷魂招不得莫學並州遊俠兒徒費黃金飾韉勒

暴雨初晴

馮夷聒天夜椎鼔盡驅羣龍起行阿香推出雷公車惡風動掣不周柱似聞帝坐淸霞宮號令羣龍收惡風便令萬物有生意虞淵取日當春空

觀李氏畫

壁間冥冥云塞川細看幻出江湖天寒鴉雪壓凍不喧沙尾忽有瀟湘煙黃蘆碧艸鴈初下畫此千金不當價爲君覓紙一題詩詩不能工且觀畫

李仲孫佩軒

我友李仲孫飭身一何介被服古衣冠昻然偉而怪開軒蓬戶中紉蘭以爲佩布袍揖公卿脫幘臥江海方其得意時天地不能礙荷鋤入深林剪薙發幽薈淸芬動壁蕙若連光彩君看紫綬翁腰埀黃金帯璜珩錯琚瑀印章如斗大步趨踏龍尾鏘然中音防豈如此香艸擢秀繁霜外秋風落萬木臭味久逾在我思軒中人免食三年艾夢寐欲見之一往淸鼻界

酬劉震仲

憶對秋風與公別風吹雲開露明月髙談不作儒生酸舌翻波瀾吐奇絕今朝馬首從西來笑我窮愁不掀揭蟠泥蛟螭气如蜺不肯一吐人安知要令光彩射月脇五色萬丈天南垂我聞此語中夜起誰與挿翼白日馳低心逐駑駘靑衫走塵土何當大醉騎鯨魚淩煙飛過蓬萊渚

送南防長老【並序】

夲老遊吾州數年餘固知其名而未識面也忽飛錫赴南諸侯之請訪余於溪上談論亹亹獵取孔孟荘周之言以證彼大事此又談禪而無蔬筍气者也奇事奇事余聞南防古禪窟大師時之偉人其往也必不爲彼寂寂故作數語以贈行

祝融峯畔南防路傑閣危欄上雲雨繡木泥金好佛堂撞鐘擊鼓聞瀟浦瀛洲仙人東道主【缺】招提境中住請公說法也大奇要公別下一轉語

盧溪文集卷三

欽定四庫全書

盧溪文集卷四

宋王庭珪撰古詩

次韻方性夫同年見寄

禮經久顚龎不絕僅如帶諸儒共補葺紛然莫酬對先生隠桐廬議論有根蔕劍胸剔廢滯電眼【亦作電光】燭幽晦虀鹽二十年時節忽已屆聲名塞天宇筆舌翻淸瀬子美蓬萊宮輝赫輙自怪文彩動人主英風特飄灑淸芬掩幽蘭四海共紉佩平生慕忠義爛漫意常在坐閱諸公間誰與論梗槪著書逢休運一洗窮愁債駸駸度驊驑過都如歷塊嗟予彊追躡常負跛鼈態𨿽登龍虎科異調愧當代才髙自激烈無爲逐時輩

和施倅重陽日謝予送酒

東坡異時談醉鄊怒罵嬉笑成文章其中廣莫幾萬里脫略禮法侔鴻荒初無愛憎與喜怒豈有寒暑與炎涼後世乃與醉鄊隔糟粕始變鵝兒黃三杯危坐亦拱手儼如冠劍侍君王淵明不飲時節攺霜風九月籬菊芳舉頭忽見南山翠便覺逸气登羲皇揮毫落紙得佳句流涎露頂庸何傷甕下被防烏足取定無奚童攜錦囊安用船頭置百斛又令口不離杯觴醉翁飲少輙已醉胸中了了初不忘八仙脫醉尢可笑騎馬落井何其彊

題禾山蕭秀才臥云庵

江南山盡頭气狀頗英淑禾山倚天開蒼翠滿林麓扶輿磅礡起橫斷湘江曲中有隠君子結屋在深谷未放云出山蟠云臥幽獨暮檐靑潑眼逺靄寒山竹景色嘉有餘幽人夢初熟起看柱礎潤山前雨應足

題劉端禮步芳橋

橋上畫欄低壓水靑龍影落芙蕖底欲渡芙蕖望翠微波面紅雲映屐齒洛浦淸流古有神羅襪淩波生暗塵東昏戱作錦地茵金蓮襯步如花人而今此事墮漭但有荷花開蕩漾試穿芒屩踏風煙安用紫絲連步障余棄官累年劉元弼作詩見勉次韻奉謝

我生寡結交論議誰與質憤气不可蟠龍蛇走郁律少年學奇字費力弄紙筆不讀五千卷亦慕入此室腰間挿櫑具談兵尢縱逸時方用巨人顧我何品秩往年承平久出師無紀律羣盜尙縱橫豈但開邊失皇威振海岱戈甲耀霜日自可掃欃槍掩耳驚雷疾故人起閭巷宿昔登近宻聲熖動四方風雲生吒叱犬羊猶爛漫氛气何時畢感公贈以言欲往非儔匹此事恐不免髙臥安敢必

送駱仲武

淵明不喜折腰趨寧作【缺】笏何易於勸農使者鄙丈夫少年新進安識渠下馬怒頰虯奮須指揮星火飛文符詈辭愧語每不無諸公止欲求薦書椎斵肌骨尋髙腴公爲一笑憐其愚熙朝成法字已孚堅如金石莫可渝鞭且勿施安用蒲三年竟亦無逃逋吏民遮道相懽呼生立叢祠傍佛區想當逸气吞江湖與人恢防無怨吁臨卭小子傲鄊閭方乘朱輪呵道衢公歸西山結茅廬丹崖絕壁巉空虛誰能負弩當道隅終日與爾爲前驅

送周覺民兼簡湘西故人

蒼山凍雲埀欲雪風吹客衣冷如鐡忽乘狂醉夜敲門不畏苦寒來訪別時朝騎馬雪中歸何處皺眉吟雪詩若見湘西舊同舎爲余傾廩說相思

段居士粟庵

若人胸臆著萬卷始信此庵蔵大千維摩室中坐獅子蓮花須上集人天十方國士從坐起聚此一粒空中圓爾時寶剎現毫端跳出雲門向上闗癡兒正抱古公案對面不納須彌山便向粟中尋世界含元殿裏覓長安題周忘機畫軸【舊聞周忘機隠於浮屠如洪覺範之流然未見其盡也紹興乙丑淸明日觀於任子嚴書室王某題】

羅浮飛瀑落九天尺素倒流三峽泉怪底晴起風雨洞庭野色瀟湘煙平生江山入吾手況有對坐南昌仙不須作此無聲畫妙畫自以無聲傳

次韻李教授閔

赤帷使者朱斑車重檐飛蓋遮日烏佛前下馬來跪鑪艸木焦捲苗欲枯我亦本是耕田夫僅能識字勤須臾吟詩閔雨作時無空勞皺眉捋髭須安得年丰鼔不桴便足飽飯甘樵蘇

觀徐明叔畫湘西磨崖圖【崖在湘西白鶴峯紀官軍破賊】

衡山髙出北斗邊九疑蒼梧相屬聨羣峯環走如卻立山腳插入瀟湘川朱陵渺邈迷處所白鶴噴薄飛流泉坐看徐郎拂絹素盡驅山嶽置眼前徐郎豈是眞畫手酒酣逰戱乃其天巴陵洞庭連浦漵鯨鯢蟠穴爲賊淵詔謂將軍出旗鼓樓船蹴踏驚浪喧欃槍夜落照湖水雕弓十萬猶控湘西古寺最奇絕丹崖翠壁開何年況公文章善敍事大字怪偉冝鑱鐫中書異時觀落筆因煩吮墨圖淩煙孟公韓公毛發動腰靫大羽冠進賢他年中興事可考公名亦與玆山傳

和介甫少狂喜文章

少狂喜文章頂戴千佛名年大意轉拙腸饑猶舌耕筆扛百斛鼎詩當五言城儻無封侯骨止是識字氓長安公卿中閱人如踐更扁舟茍能辦自足了一生

贈劉允升【並序】

紹興三年嵗在癸丑暮春三月允升自湖南李相公幕府歸致相公之意因畱數日洽甚作詩以贈之

我家神螺峯與子鄰井閈聞名初識面逸气起天半坐久語翻瀾詩文星斗爛刺口論世事極能原治亂洗我冰雪懷韻出眉宇燦遂於交逰內得此一好漢自言長沙來幕府天下冠相公秉旄鉞英僚照藩翰辟書欲交飛置我在門館事系國輕重忽逐雲雨散請君企踵待勢若馬脫絆他年恐未免成此奇一段

劉端行自建溪歸數來鬭茶大小數十戰予懼其堅壁不出爲作鬭茶詩一首且挑之使戰也

亂雲碾破蒼龍璧自言鏖戰無勍敵一朝倒壘空壁來似覺人馬俱辟易我家文開如此兒客欲造門憂水厄酒兵先已下愁城破睡論功如破賊惟君盛气敢爭衡重看鳴鼉鬭春色

次韻酬向縣丞

平昔君家瀛閣老少日結交名譽早眼中忽失如此人尙喜諸郎美風調前年寄書識英妙經歳初酬君勿誚後防相逢應可期顧我形容未枯槁

送敍浦令宋元老總幹

軺車昔參使者騶萬里粟帛咸括搜荊蠻小縣天一陬卻來執板拜督郵督郵偃蹇聊復爾鶴書夜逐秋風起峩冠端恐立螭頭汗腳行當踏龍尾公家有兒才毀齒背誦六經如瀉水九重天子念勤勞令試禮部收英髦願作文章驚四海他年一釣連六鰲但知工部好驥子勿怪將軍尋鳯毛

題惠崇畫秋江鳬鴈

老崇學畫如學禪中年悟入理或然長江未落鳬鴈下舒捲忽若無丹鉛定自維摩三昧裏半幅生絹開萬里不用幷州快剪刀斷取鐡圍山下水

往年見趙徳麟說惠崇嘗自言我畫中年後有悟入處豈非慧力中所得圓熟故耶今觀此短軸定非少年時筆也故詩中云爾

次韻傅彥本三首

介子賫金持漢節欲斬樓蘭言剴切建康家譜不傳人萬口謳謠同一舌仍聞載書盈防車指甲生花掌臥蛇祖風凜凜世不乏笑我窮山采蕨芽

友琴安用胡公節簾捲鳴自淸切忽聞飛語衝駭機亦慮過時聽反舌仁風西來隨傳車揮毫落紙蟠蛟蛇正逢久旱得霖雨一洗槎枿皆萌芽

國步未寧誰仗節慷慨談兵多感切當時日厭五侯鯖子云筆札君卿舌爭如不識金銀車亦無字畫能驚蛇且吟老杜江頭句細栁新蒲又吐芽

用前韻贈歐陽公制

埀髫與君相折節初學吟詩開又切君仍抵掌能劇談至今濤瀾翻頰舌人生讀書須五車要當赤手捕長蛇不然是事且略置時過松煮雪芽

盧溪文集卷四

欽定四庫全書

盧溪文集卷五

宋王庭珪撰古詩

雅歌樓詩送永丰宰鄧晉卿

潢池赤子弄庫兵犬牙蟠接防漳汀十年烽火照縣郭白晝不敢開衙庭忽見靑樓臨大路樓上髙歌揮白羽樓前解角看投壺終歳不聞撾戰鼔主人坐嘯已風流小婦鳴箏樓上頭曲罷仍能雅歌舞送君此舞傳中州

送董衮臣提舉【並序】

湖西提舉董公館於方外幕中月餘日得報杖屨之遊每聽髙論慨然有經世之志忽聞大丞相李公來鎭長沙卽日撰裝走臨川以迎謁謹書長句敍別因以送行

小庵遂在靑林裏髙軒大馬從何至慨然吐論翻濤瀾茅檐爲我淸風起忽傳丞相下湖東羣凶落膽先摧鋒便欲磨盾作文檄防書飛入甘泉宮丞相參謀虛位處防看出奇兼破虜席捲江湖波浪淸貂鼎勲庸歸自取

次前韻酬董衮臣使君見寄【時公知嶽州】

少年通籍金閨裏持節荊湖已三至巴陵江水天上來樓觀崢嶸半天起使君才气雄山東豪曹巨闕誰爭鋒譙門髙開洞庭野鼔角震動魚龍宮此中景致最佳處防間不復談徵虜題詩逺寄江外人政恐六丁來下取再次韻酬嶽州董使君【聞去嵗妖賊犯境卽時擒滅】

西望嶽陽煙霧裏聞有璽書天上至增秩何年下鳯凰初無艸動風塵起我生飄泊任西東孤軍敢犯千人鋒郢中白雪豈容和牛鐸輙應黃鐘宮郡樓把酒題詩處笑命騷人等奴虜不憂突境有狂夫立遣偏禆生防取

江虞仲生日【正月十四日】

王春正月東風回星橋鐡鎖明夜開鼇山千仭接云漢平地五色移蓬萊公家今夕果何夕適逢間气生英才淸都虎豹失呵禁九關轉鈕驅河魁爛柯山頭瑞煙起太白之精天上來卻來人間知幾載少日聲名震寰海太學髙文擅俊場江南刺史多遺愛江邊父老祝長年南極年來一星在明年此夕從宸遊鼇山正出鼇頭外新鶯百囀栁初靑龍池鳯閣遙相待

李眞狂過盧溪盧溪慮其狂之無所歸作狂語箴之

江南有狂客气欲橫九州朝爲長安市上游暮出簀中思報皇天恐爾狂不休囚鏁置之東海頭盧溪爲脫千金裘換酒仍作商聲謳醉來騎折六龍背醒後槌碎黃鶴樓摩霄防劍斫月窟何如投筆亦封侯白晝殺人誇意气何如煙雨臥漁舟

和周通判永丰破賊

五更盾上聞磨墨夜半偏思破殘賊平明露布已成文倚馬不知軍務劇初傳別駕下南州人如天馬徠西極指揮猛士驅貔虎坐使威聲馳絕域單於昔渡西樓山漢皇不閉玊門闗四方羣盜蝟毛起旌旗光拂牛鬥間回戈必定東徵去鎧仗如雲光照路防書飛入甘泉宮挿羽鳴鞭气橫騖公家人物世不衰況復詩名天下知探驪得珠何崛奇更欲盡采瑚枝

題李伯時畫馬

禿筆戱掃凡馬空人間始識天廐龍山城逼窄那得有注目萬里生長風奚官緩牽紫絲鞚好頭不著黃金籠時平諸番盡入貢此是玊花於闐驄

劉偉明家蔵名畫數軸其侄時發得之以示余且求余防而以李伯時畫於闐驄馬爲惠余愛其善冩神駿之姿非伯時不能也復防其後而蔵之

送向丰之

君家梁苑妙人物羯末封胡咸勃窣子今二十能綴文詩如陣馬敢馳突此去荊湖道路長要吟秋水動三湘歸時蕉葉應黃落賸入騷人春艸香

和周秀實田家行

旱田歳逢六月尾天公爲叱羣龍起連宵作雨知丰年老妻飽飯兒童喜向來辛苦躬鋤荒剜肌不補眼下瘡先輸官倉足兵食餘粟尙可瓶中蔵邊頭將軍耀威武防書夜報擒龍虎【近報殺退龍虎大王】便令壯士挽天河不使鮏羴污后土咸池洗日當靑天漢家自有中興年大臣鼻息如雷吼玊帳無憂方熟眠

再和酬王元勃舎人見寄

風電聒天雷動地老父閉門呼不起從教捲卻屋上茅偶遇時丰且歡喜閭閻比嵗連旱荒椎肌斵骨生千瘡羽書止欲調兵食不貯別庫爲私藏吾君撥亂如光武將軍不數韓擒虎龍神自將羽林兒折箠一揮開北土誰識江南刺史賢政平訟理仍丰年村中儻無石壕吏吏不捉人人夜眠

贈蔣山僧【並引】

蔣山僧覺海持劉美中書來茶陵予以解官遇海於廬陵作數語送之俾遊雲陽尋定佛果祖師道塲以乞丐於衡湘間

云陽秀湘南祖剎隱林嶠曾出老古錐今尙【闕】

神駒過江來覊靮不受敲潮音震海湖乞食徧蠻徼遣子尋故岑飛錫出泥淖端能破慳貪亦須硬觜爪定林枕防溪門前風水閙一繞鐘山歸時可自照

沅陵遇公美忽談道術如有所得將之桃源作詩送之

昔年結屋並江灣見君心膽方未閒墻東月出夜扣闗酒酣說劍翻濤瀾邇來書劍謀俱左尋仙欲鼓蓬萊柁三寸田中已發花九曲江邊仍進火蓬萊萬里天無涯驚風落葉捲黃沙且過桃源訪秦洞玊盤應飣棗如

贈寫眞徐濤【並引】

世言畫工喜作鬼魅謂荒誕易圖也故傳神寫照爲難聞徐濤畫盧溪老子作幅巾芒鞵蕭散之狀見者以爲甚似作詩求之

徐生畫人不畫鬼防目加毛必佳士邇來下筆更逼眞勿論山僧及童子防貎詩人孟浩然便覺灞橋風雪起如今儻欲畫盧溪一庵冝著深巖裏

贈髙伯彊

髙郎讀書有何好如魚蠧書終日哨防煙不屬長苦饑行吟安得追風驃羣公頓网加羅搜未肯放子出一頭先生上堂應勞苦向來白璧何時酬

和歐陽叔向寺丞韻酬劉漸父

渤海赫赫東南豪俯挹前輩傾時髦有如靑天白日出平地放著昆侖髙都下官寮車可載聲稱寂不聞中外二陸初來浪得名謬以蒓羮誇防對文章直要窺孔顏不可睥睨馬與班君門九重耀晶防逺臣胡得來其間淸新不見庾開府寂寞詩壇將無主縱使揚雄識字奇劉歆泣嘆空自苦也知未遇何足悲時來忽睹靑雲低鳯凰孤鳴得天律百鳥束喙不敢啼先生能作鳯凰語議論逺過袁虎子豈惟一日動朝廷畱作詩人後來史汪洋尢喜陳時議一夜稱嗟豈徒謂九衢傳寫已喧闐气壓五侯驕七貴螺江地古人物好迄今故老猶能道醉翁沒後頗荒涼秀气盤旋此環抱天恐斯文久遂終英靈挺出嗣家風身𨿽富貴異流俗兩眼觀書耳亦聰應曽夜半參黃石神幾暗得無蹤迹我本閒愁寡才力閉吻逢君那喘息

郡齋次張參政韻呈王舎人

使君天下士豈止臨一州此州久廢亂弄兵非防偸使君醫國手頓若沈屙瘳下免北徵苦上寛南顧憂壊堤防蟻穴回瀾障東流潢污與行潦咸可供薦羞幕府羅俊彥巨細靡不收天生一世人異趣各有求盧溪老病叟十年不浪遊失腳入城府本自非人謀賢侯新下車采矚加窮搜鄰里輙驚怪出門爭挽畱平生江海思【缺缺】

徑坐大孤秀猶沈百寮底朅來尉吾邦聲華愈曄暐諸公用法律領略極不似輶軒日邊來采書於紙

送通判周監丞

秋江水淨磨碧銅秋山先作歸意濃況逢星火羽書急立馬不復能從容船中載書三萬軸鳴鐃揷幟搖秋空前年羣盜尙蠭午眼底日壓旌旗紅行春兼督貔虎士破賊屢奏明光宮今年豈料煙塵起赤白提囊走邊吏縣官飛符急索租誰能急了官中事不如置笏還縣官頭巾脫掛西林寺詩句畱傳天地間時有人來問奇字功名正恐未免耳此役由天不由己

盧溪文集卷五

欽定四庫全書

盧溪文集卷六

宋王庭珪撰古詩

送趙敏卿

翩翩公子天麒麟目光防漆傾坐人萬里肯來尋逐客夜夜讀書喧四鄰君今先渡瀟湘水我亦東歸聊復爾明朝勑放巫山陽拄杖行穿赤泥尾

題洪覺範方丈

曲徑通禪房辟戶得佳境適從闤闠至頓覺耳根靜古木含蕭森寒梢發光景墻圍數竿竹中蔵大千境月從天上來入林散淸影鑪焚薫佛香盌注浮雪茗客散羣動息玆焉發深省

次題周公予趙逢源過瑤林洞中探酴醿

桃花落盡春風顚兩翁並轡來翩然入門下馬看花發仰攀緑葉窺靑天倚檻謳吟發淸唱終夕擁鼻鳴寒蟬唐昌仙人識玊蕋借月下看乘飛煙明朝地上拾落粉艸間防綴如遺妍狂思玊爪搔背癢不可妄得麻姑鞭歸來【缺】應拍手笑君騎馬似乘船醉後猶能作長句半夜打門驚我眠

送葉通判赴闕

乃翁共試蓬萊殿筆力翻瀾防河漢聯鑣並出日華門燕罷綴行風散家聲烜赫今益昌髙車大馬何煌煌江頭相遇初識面握手一笑仍悲傷獨把窮愁老巖谷喜見髙年有此郎如今又作摩霄去行看鏘玊侍明光

送僧祖麟遊龍防

大仰古禪窟秀色摩穹蒼蜿蜒屬龍防半壁開寶坊中有寂寞人宴坐花雨傍杜門不說法碧眼照胡牀子昔喜行腳拄杖走四方所至螺鼔閙正作佛事忙是中不可住令人心發狂卻尋龍防山夜深聞妙香起望山上月千山同一光從來逺行客終必還故鄊便當隨月歸急掃松下房芒屩儻已具畱錢辦茶湯

避亂東村逢南嶽簡上人

一別湘山今防載盜賊縱橫爾猶在北來鐡馬獵夷門金錯旗竿繞湖海憐我避亂荒村中杖錫穿雲窮嵬茅檐瀹茗淸風生月隠霄間星磊磊髙談微及古興亡爲言致禍由時宰著屐包腰卻下山恐觸危機吁莫采

送劉宏夫昆仲赴省試

我聞君家書滿房騎馬夜過叢桂坊乃翁危坐具燈燭諸子讀書喧兩廊問君讀書一何苦要取髙官起門戶仰天大笑幾時歸明年雙鵠刺雲飛

次韻韓朝美硯

詩如春風入花骨暖日晴雲入竹石退之筆力千古豪世有文章擅東壁松結鄰翁乃惜坐中頗復有此客人怪窮兒得寶歸布袖淋漓手黧黒

次前韻酬羅思義

君章夢吞五色翼未羨充宗得文石逺孫詞采亦班班復見光芒動奎壁我住江南君住北北人今作江南客論詩爭勝類摴蒱一喝成盧子俱黒

次前韻酬周公予年家

君家大阮聲輝赫當年並試龍墀石小阮風流不減人一家頓有雙聨璧共題鴈塔多名卿溪頭獨作漁竿客身經離亂偶相逢怪我婆娑鬢猶黒

次前韻酬劉大虛惠端硯

端溪之水深莫測千夫挽綆下取石溪翁采得歸不眠夜劚鵠卵出蒼璧君從何處得此寶贈我慚非玊堂客況無健筆冩銀鉤墨汁徒翻老鵶黒

王舎人生辰作【道書有金房四年之訣皆鑄金爲簡刻白銀編之紫筆書文也】

己巳四月二十四甲子夜半天門開是時羣星環北斗一星謫墮人間來星精爲人不易得千年孕秀方呈才筆扛龍門百斛鼎家傳鳯閣通銀防螭頭獻納近日月論事力取天顏回中興文武收髦俊願公急起乘風雷野人指山祝公壽事業亦與山崔嵬金房難老自有訣銀編紫筆磨松煤

贈彭時卿秀才【時卿昔年上書言得失不報今以親防旅於江上有窮愁之厄恐墮其志故作此詩遺之】

昔年待詔隨公車袖中獨有平戎書當年肉食無上防奇才劍客何時無從來謀國忌迂儒遂令此賊稽天誅君能再陳治安防親喪未舉冝何如休論忠孝不兩立一抔之土非難圖莫但扣門來夜話長纓終請羈單於六月上澣陪王元勃舍人攜客遊靑原山周秀實通判作韻語紀一時勝集奉次元韻

使君從千騎伐鼓驚羣偸前驅嚴虎節夾道森蛇矛別駕工五言句刮造化美筆法蟠髙軒銀鉤照幾冠蓋一時盛秋旻羅眾星尋思問祖意米價作麼生欲扣山中人何由知彼岸殘陽下峯頂暮色藹余蒨鳴珂出修竹驅車轉平原登臨悲往昔豈不多名賢獨余姜與顏人品亦自勝溪流水濺濺中堪理漁艇賔客隨太守風流防百年山間畱絕唱巨石枕橫川

送劉義夫宰祁陽

浯溪寒翠拖碧玊石崖硉矹淩蒼霞次山奇文走霹靂顏老健筆蟠蛟蛇凜如誚杞叱希烈至今傑立天之涯公於其間宰民社切勿但取文辭誇當用忠壯出奇節縣妖破膽莫敢嘩官舟連檣泊溪口符移星火如撒沙舊聞俗苦吏囂惡端能病政使不嘉先聲入境若元气顧見槎枿皆萌芽溪中古月溪上石照公淸徳無纎瑕溪流不盡石不老佳名萬古磨不窊

次韻羅伯固聽琴

焦桐初不受文理以朱絲奇乃爾坐中忽聞太古音寵辱頓忘那有恥官防曽有一日閒奏刀未覺肯綮難抱牘兩衙鳬鴈退目送飛鴻聊一彈爽气朝來如有約幽林鳥語山間樂琴罷揮毫各賦詩滿袖珠璣何璀錯晚風歸袂失炎蒸卻憶冰壺此段淸酒醒月白重開匣更作松風夜雨聲

彭靑老往禾山讀書所寓之室曰蟄庵爲賦蟄庵詩一篇送之兼簡白雲元老

彭子擔簦行有日拄杖穿雲風雨疾主人好事家有書卷埓石渠吞蔵室玆遊逺去棲碧山頭角未欲嶄嶄出泥蟠谷底茅屋深丹崖靑壁幾千尋白雲老元坐禪窟笑汝猶作書生吟峯頭別打禾山鼓喚起蛟龍趂雲雨

題向巨源南昌樓詩後【並序】

昔年過豫章望南昌樓知其必有勝處欲一登而不果今觀向巨源四詠果與滕王閣爭江南臨觀之美始恨昔年怱怱不獲一寄目以償所願輒作數語題其後

南昌髙樓在何許亦面西山望南浦壁間有客舊題詩傾倒湖山入毫楮此公平生妙言語突過前人落霞句簾開月出大江橫定勝滕閣捲山雨

贈蜀僧妙髙【並引】

蜀僧妙髙自峨眉出三峽爲南嶽幹佛事至辰陽適余竄居是邦髙數相過又將去遊江湖吳越之間索詩爲別

峨眉山頭古時月浮雲捲盡塵埃防曽隨僧宴入中京光照九天開玊闕山月如今亦送君影落洞庭波底徹此時看月憶峨眉山色湖光兩奇絕明月隨君卻復東千里相思共吳越問言古月與今月水鳥風林盡能說溪邊惜別重吟哦顧我無才柰若何他日長安逢李白再乞峨眉山月歌

戴國和得潘衡墨法於意言之外今攜之湖湘必有識之者作詩以送之

老潘膠法祕不傳君獨得之乃其天此法髣髴如參禪忽然有省夜不眠又如神仙換骨法應手不自知其然湖東大帥天下賢詞源如海筆如椽本是玊堂揮翰手正要此物供磨研醉題李白三百首掃盡將軍九萬牋老【缺】歿來知幾年聲名始落瀟湘川君不見呂洞賔竹絲籃子烏紗巾長安市上無人識喚作湖西賣墨人

送彭秀才赴國學試

君厭江南卑薄鄊擔簦萬里趨虞庠虞庠黌舎中天起上防英俊如堵墻子欲戰藝於其場亦須旗鼔能相當但得同升博士堂看取官職如驅羊

盧溪文集卷六

欽定四庫全書

盧溪文集卷七

宋王庭珪撰古詩

遊貢防洞

竄身楚西極幽奇頗窮歷況此古道傍橫天竦蒼璧何年始開鑿工如鬼鑱刻飛空數百丈突出淸鯨額那知風雨時雲雷非窟宅事迹墮渺茫探討失圖籍豈無髙世士於此煉金液不能久徘徊上馬空嘆息

次韻折樞宻題向萍鄕莞爾堂

器逺無近用歌只暫娯從來趙魏老或爲滕大夫昔時武城宰其人骨已䢐牛刀發新硎夫子輒驚吁向侯本學道與世疑濶疎擁防聴衙鼓庭下一事無不爲赫赫名詭眾以自殊催科𨿽云拙於今乃賢歟夫子儻無言黒白共一區家有治縣譜不飲常晏如棠陰決民訟松間讀我書飛蝗避境土野鶴馴階除堂上盛賓客不減陳趙予新詩播京邑異世乃同途振轡若登仙身輕衣六銖雲間候飛馭君駕何時迂

寄賀魏彥成郎中

扶桑日出天開關江南太守初賜環鴛行舊班三尺腳踏他龍尾回天顏是日奏對驚眾目措國不動安如山爲郎畫省非常調民曹金穀徒煩要江淮久郁鸞鳳姿一飛宜上靑雲表政使埀紳坐廟堂南北封疆談笑了君不見河南魏弱翁治行聲聞九天上漢室中興拜丞相

謝魏彥成知郡寄惠漂布

江南渡頭浣紗女年年舟上織白薴織成還自漂江沙女手纎纎白於布水邊時有釣漁人何異淮陰漂輕絮一飯能識韓將軍不負平生名漂母州西寒士衣百結太守憐渠茅【缺】

作綀衣倒接防炎官火傘方張設恨無靑絲白玉鞭醉騎白馬踏江月誰知南國任公子畱待深冬禦霜雪【昔徐伸車爲山陽教官太守程公見其衣敝以新衣易之仲車因思南齊任昉之子冬衣絺綌遂用其事作詩以謝漂布亦暑服比絺綌尢精奇故復用之】

題向宣卿伊山有裕堂

伊山連屬朱陵邨公來力掃衡山云便令築堂隱其下萬竹繞堂松作門此公文簡四葉孫奇謀逺略世所聞胸中磊砢著千古云夢豈止八九吞憶昔荊湖盜初起乞得兩郡西南奔至今衡陽道州政父老出涕猶能言負材傑異眾所忌使者不便仍謗諠宗閔羞作南山虎李斯卻憶東門兔壁後置人誰不知傾身障簏情已具何曽日食一萬錢猶言舉案無下箸貪嗔俱是可憐人百憂纒身誰得汝請君聴我伊山行九疑洞庭皆可耕淸風不用一錢買時有明月窺檐楹其中廣莫幾萬里寵辱微物安能驚自非胸懷有本趣其气激烈何由平安得中郎捋須手喚起桓伊來撫箏【桓伊嘗居此山亦嘗與謝安有功而遭謗故用撫箏事】

題劉知縣後隆堂

五季列壤爭未休庸兒崛起操鉏耰朝爲吳臣暮歸楚黥髠盜販更據州君家大傅出奇策气壓百萬奸夫謀一朝談笑解紛亂辭爵卻歸東海頭自言其後必隆盛慶源逺與江河流昔時楊寶所活一黃雀猶能四葉淸徳傳至彪又聞何敞陰功惟治獄天遣使者賜策何其優有如大傅安堵十萬戶宜令後世衮衮生公侯

贈別劉文卿【楚公之孫】

丞相諸孫早相見子獨羈遊未識面忽騎瘦馬夜敲門始得此郎如小阮通都大邑多豪英乃走窮山訪微賤怱怱未暇世論文防看落筆知關鍵

題王主簿逸老堂

人生異趣各有托年少何如老人樂老來萬事不掛懷樂處勿憂兒輩覺疾雷破山吾不驚亦賴天教閒處著兩部池蛙當鼓吹萬疊雲山作屏幕此時眞似地行仙拍酒何須萬斛船不愛白日升靑天不愛腰纒十萬錢但愛百年三萬六千日日對芳樽聊自逸明日花開花更好定知不向愁中老

題羅氏餘慶堂

蒼崖翠壁前人居猶識當時屋上烏應念前人余澤在飛閣突出靑山隅山前老父相叫呼爲起裏門髙著櫨蔥蔥瑞气已充閭他日要容髙蓋車

送劉熙載赴省試

江南山欲窮地與荊楚錯君生於其間秀气郁磅礡文章變骫骳聲名久渹硞至於吐言談風味亦不惡如何生寒窘詩書對藜藿天网羅英材搜獵徧叢薄君材萬人敵百鳥避一鶚忽從布袖中盈編出新作奇怪驚我前雷電雜風雹行當試殿陛宏文要追琢同遊三數公詞藝俱贍博上方集多士謀欲取京洛徑須陳治安端不談冗齪致身靑雲上去天才一握早寄山中人庶以慰寂寞

贈劉亞稷

君家大父當元祐賦壓鄕閭在人口子今二十能綴文已觀落筆蛟蛇走藍田出玉果不非豈知剖蚌得珠璣乃翁髙材臥林壑眼中有此光陸離炯然見子侍公側鵷雛翠倚碧梧枝嘗聞鵷雛之生破卯出五色卽欲摩天飛陸機少年作文賦河東小鳳才亦奇自古有英物秀發皆如斯我謂鵷雛排風整毛質翦拂始光輝尙須硺瑯玕之實飲瑤海之池然後巢阿閣集赤墀赤墀阿閣無凡棲期子當呼鳳來歸

謁王宣子舍人

埀旒畫衮云繡裳天子擇日開明光臨軒策士必親覽鴻文獨髙翰墨場都人爭看狀元出九衢車馬何煌煌貴名一日動天地破卵挿翼飛鸞凰螭頭獻納近日月謂公逺器宜廟堂麟符虎節下霄漢雙旗忽開南斗傍朝廷已知弱翁治行且大用歸巖廊江邊野老病初起始欲杖策窺門墻

張元暉生日【三月十六日】

春風吹月昨夜圓門對新生洲渚邊紫文鸑鷟初入夢燕公手筆大如椽赤松黃石俱長年金鉤鵲印仍家傳劍池霹靂蛟龍吼寶气飛精射牛斗人呼張鎬帝王師相公元是山中叟

和王宰早梅

雪裏花開冰未折如見瑤姬侍君側瑤姬國艷欲傾人嫣然一笑頰齒白疎影橫斜語最奇桃李凡姿無此格瀛上休觀倒暈眉且看嬌黃塗半額

贈歐陽伯威

歐子扶親喪﨑嶇度湘巘豈無當塗人孰肯爲封傳跣足行萬里僅能及鄕縣埋玉謀荒山此計墮彌漫世無郭元振一舉四十萬積微防眾力庶可咄嗟辦

送頗侄郡學讀書

郡侯勤勸駕英聲播江濆學官得鴻儒筆頭弩千鈞金蘭二二友執經造其門歐陽子劉子試藝咸有聞吾侄奮袂起去若渇驥奔妙推天地假髙談帝王尊入室得妙語錄寄靑溪邨

還劉秀才文卷

君家邇來妙人物叔父風流更超絕中興天子搜羣材龍虎同年收羯末我識君家鐵面公當年作賦聲摩空君今祖襲乃復爾自出機杼成家風惠我新編盈大軸武庫五兵森在目縱橫璀璨不知名圃昆山皆積玉文章磨治欲無瑕要如春風開百花筆端著力覷天巧自我【缺】發成嘉葩

和通判周監丞見贈

大廈久撞壞撐拄非一支安得好柱石壯麗如昔時向來榮盛處艸木今紛防羣材未盡出去若馬脫羈豈期朝無人過之輒欲私骨相不媚嫵因歸結茅茨忽逢髙軒過飄然鸞鳳姿宜在帝左右珥筆班龍墀少年曆淸貫髙名誰不知胡爲至下邑撫俗問民疵題詩滿巖谷妙處有餘師

盧溪文集卷七

欽定四庫全書

盧溪文集卷八

宋王庭珪撰古詩

和趙叔淸蠟梅

春入梅花邨蠟妝林影繁香肌冒寒立此意爲誰存宮額半塗黃要爲出俗韻不露冰雪姿風流眞素蘊

江亭候施倅醇翁阻水漲作詩寄之

夜雨漲溪碧天明望歸舟飛防出木杪浩蕩兀中流洪崖仙人姿謂落滄海遊興盡卻回棹待此霖潦收抱琴出竹迎倒披翠云裘風濤正可久煙波生暮愁【施肩吾得道於洪崖公其裔也】

聞郡中請賢老住報恩作詩贊之

夜郎佛剎接西土誰敢招提境中住老賢元是住山人拄杖無心自來去山中猿鶴不須驚明朝聴打禾山鼔鼔聲新響振人天水禽艸木咸歌舞

贈羅道人

余昔遊湖南聞羅道人而未識也忽相遇於螺浦之西須髯如畫神鋒甚偉又出時賢所贈詩益知其有以異於人也亦作一首贈之

道人渇飲石縫漿須髯墨黒兩頰光或云公是伯休那又疑楚有接輿狂倒騎白鹿渡湘水獨識老翁跳玉堂他年賣藥長安市乞我仙人不死方

贈蜀僧無觀

蜀僧無觀善相自謂未能徧閱天下士意江海山林之間必有異人行當訪之於其別也贈之以詩

師出峨眉西極天萬里一衲雙行纒朝遊名山暮滄海不著腳踏諸方禪眼中自有識人物行盡江南山水窟紫雲深處有神仙髙馬達官無此骨溪頭惜別彊吟哦顧我無才柰若何他日長安逢李白爲乞峨眉山月歌

次韻胡邦衡衡陽縣瑞竹堂

墻裏圍修竹竹間開艸堂經春多夜雨入夏長新篁節抱幽人操風敲明月璫孤根元獨立並幹兩爭長影落龍蛇動淸移枕簟涼門常對衡嶽气足傲羲皇日射玲瓏色林疎瑣碎光雙莖非別種異物出時方海嶠名𨿽久湖湘迹愈彰行當臥龍起天爲見珍祥

和胡觀惠詩兼致守倅招延之意

伊昔橋門盛環觀璧水春一鳴先折桂百拙誤謀身憔悴湘江曲淹畱京洛塵思歸緣竹鶴靜念愧朝紳顧我蓬蒿賤逢君海岱珍贈言多溢美秀气發淸淳本出東臯裔元非水北人山靈回俗駕幕府盛談賓駿骨千金重沙鷗萬里馴人生各有趣忍負接防巾

和施倅歲暮感懷

野濶生愁興時危無定居淵明傷倦鳥張翰憶鱸魚宦路風波惡交情勢利疏謀生成齟齬欲進復躊躇盜賊猶猖蹶田園未墾鋤君王圖治切新下急賢書【近有詔求直言】

和歐陽廣明竹間桃花

雨罷新花明曉日竹陰瑣碎錯黃金墻頭過盡雙飛蝶葉底巧啼何處禽玉女洗妝勻淺淡老龍脫籜著靑深柔姿敢並髙標立直節時容粉面侵愛客分明莫來折坐輿徑造不妨尋桃花落後春事已惟有淸風滿竹林

盧溪文集卷八

欽定四庫全書

盧溪文集卷九

宋王庭珪撰律詩【五言】

秋郊曉興

玉露三秋夜銀河八月涼山虛響相答江靜練浮光雨足園蔬茂年丰稻穟長不憂羣雀噪鳴鳳在朝陽

送謝夢叟昆仲之湘江

蠟屐訪窮巷脂車戴曉星哦詩添些語望嶽挿淸冥烽火連蠻徼樓船壯洞庭瀟湘多夜羨爾對牀聴

秋夜周子康登辰州城樓

殘夜不能寐起登城上樓山銜半江月風撼九天秋鵲已棲髙栁人猶棹小舟誰云羣動息漁子正埀鉤

淸江畱別任子嚴

正月過此甚遽不果尋訪及歸又以鄕人相迓者眾不肯泊舟輙畱數字寄別庶子嚴知我過此耳

正月下南昌扁舟過玉梁逢人問任子迷路失仙鄕吾道今如此斯文恐未亡烏臺千載話他日自輝光

送客

東門楊栁陌車騎散林坰艸綠古今道馬嘶長短亭人歸天北闕光動斗南星送客何年了春蘋又滿汀

次韻方性夫同年見寄

【缺】

先朝始賜官同登進士第半著【缺】

倦飛鳥詞源倒急灘平生事何限話著齒牙寒

用朱希眞韻寄葛主簿【時權永新縣丞】

聞道石壕吏今猶夜捉人徒煩移簿領何計靜煙塵痛哭聲連野椎敲瘡滿身催科君正拙寧不動悲辛

再和一篇兼寄朱希眞

主簿四海士先生千載人羈遊厭旗鼓談笑出風塵髙臥屢違防【希眞累徵不赴】榮名忽中身淸詩何絕妙韲臼識余辛

溪上春日

遲日千花艷開簾雙燕飛好山晴【缺】逺水靜含暉細艸爭靑出佳人薄暮歸此時春思亂未覺向來非

送樂秀才歸新淦

夜雨漲新碧曉舟揺古堤防從金水落家在日梁西萬竹繞茅屋千峯隔釣谿探囊能起死門外想成蹊【樂善醫】

春日遊鴿湖山

風起羣木末花開兩壁香山溪云影變人靜鳥聲長紺殿橫崖起飛泉噴玉光扣門僧出定彈指下禪牀

鳳停館中秋

山髙月未吐吟上嶺頭看萬里雲霄靜一天星斗寒蝦蟆出金背玉兔動銀盤惟有南飛鵲繞枝終不安

和葛徳濟見懷

憤气蟠胸久開談音吐鴻雲山初濶別罇酒憶相逢暮艸黏僧屐晴江理釣篷閒居詩句僻祗自詠家風

送妙空大師往郴陽省兄

逺水縈環碧秋山作劍攢取經行嶺徼飛錫下云端風捲湖煙靜天髙雁影寒何時卻回首卽爲掃蒲團

宿唐興寺夜雨

木落羣烏起孤眠枕未安客愁金槖盡酒病玉壺幹雁過風傳響雞鳴送寒平生萬感集咄咄出毫端

和周監丞聞京洛關中收復四首

扈聖尊皇極眞人握赤符梯船初入貢輿地夜披圖力戰非天意賡歌奉睿謨花卿𨿽猛將絕世可能無

又

戰壘初休馬邊烽不舉狼山河秦地壯日月漢天長劍防將銷盡鉤鋤始破荒欲觀調鼎手一臠已堪嘗

又

喜有官中信衣冠返舊京交馳節旄使悉罷羽林兵丹詔從天落羣心仰首迎蕭條萬里道今日有人行

又

河南新郡縣吾宋舊山川喬木應猶在遺民不記年行人將漢月持節照胡天屬國今無恙遙知免齧氊

送劉禹錫之官五羊

南海千山外東風幾驛催嶺頭梅雨歇旗尾瘴煙開蠻徼無塵起中原有使來時應問消息防向日邊回

秋夜

山色釀空碧砧聲鳴翠防自憐爲逐客誰爲搗寒衣居士本無病參軍胡不歸扁舟在吾手爾莫用危機

曉行唐興寺道中寄劉美中

雨洗穹色靜雲間曉碧初峯巒爭峭拔臺殿已淸虛邨落孤煙起人家半嶺居回看巖際寺幾欲倒騎驢

淸軒

竹逕有佳色耳根無市聲山如畫屏立水作縠文生牕戶松風響園蔬杞菊馨夜深天更靜待防玉蟾明

亂後過東山寺

煙塵苦未盡紺殿倚巖阿云防佛世界山棲老禪和斯人具眼目法力辟兵戈欹枕聴粥鼔誰能柰爾何

和黃子余湖南道中寄弟子黙二首

花落黃陵廟禽聲隔岸聞山川湖外逺牛斗地形分回趂峯頭雁遙瞻嶺上云惠連詩更好夢裏亦思君

又

捲裏詩新出關中記舊聞乾坤今轉大吳楚昔嘗分霧失朱陵峒晴開紫蓋云仍傳九疑尉奇策動明君【時方傳鄕人營道尉董體仁作殿魁】

又和酬子余

句法出修水家聲誰不聞微言𨿽甚祕殘馥可能分筆掃堂堂陣詞飛藹藹云馬卿才思逸傾動卓文君

又和酬子默

牛渚西江夜新聲月下聞定知終夕詠不覺曉光分儻有罇中酒重論日暮雲山林正憔悴抵掌忽逢君

頗侄明碧軒

不可居無竹開軒眼界新風搖碧玉玦雨解籜龍鱗晚色侵書帙疎枝掛月輪客來從逕造莫問打門人

和李巽伯送劉徳基赴縣齋

令君湖海士置榻謂公賢綠野千峯翠朱甍萬室連客依彭澤栁人問孝亷船他日功名逼金魚未免懸郡燕新進士胡文侍讀卽席賦詩因次其韻

雁塔題名處蟾宮折桂新英雄綴行列材業濟生民榮耀初開宴招呼如此賓鵬飛上霄漢橫海脫凡鱗郭教授南牕置酒觀競渡次坐客劉時舉韻

一飲徑一石此風誰敢陪【謂劉也】日移林影轉船劈浪紋開銀燭自相映玉山何用推廣文官獨冷賴有酒盈杯

再次前韻

殊方作異客勝日喜遊陪鼓噪風雷動防爭錦繡開詩元無格律誰與定敲推折得新荷葉聊將當酒杯

送郭教授【代人】

蠻域經年住飄然見古風新編文似錦髙論气如虹杖屨容追步箴規有發防方期親謦欬吾道又將東

盧溪文集卷九

欽定四庫全書

盧溪文集卷十

宋王庭珪撰律詩【五言】

廬山道中寄送聶名世

邨逺孤煙起山明曉霧開人行萬松裏路過九江來此去日千里其如腸九回淮南酒樓近玉笛不勝哀

次韻楊廷秀臨安小樓不寐之什

坐待銀蟾上寒禁酒力加霜淸羣動息雁過幾行斜樓角猶吹笛天街又走車客眠終未穩人語已爭嘩

次韻李巽伯贈琴僧惠端

老端髙世士髯李仙中人鳳吐千篇久鸞吟十弄新妙談天地假笑破海山春物物消磨盡今年始是貧

野外春日

步屧穿花徑香風吹客衣地偏窮谷暖雨過亂鶯飛艸色連空濶僧居入翠防田翁泥人飲數肘不容歸

送向主簿

櫪馬志萬里棘鸞才一飛薦書聞帝裏防服過庭闈野渡生春艸林花弄晚暉君家蕓閣老應問我何歸

題劉元弼逺庵

門徑臨官路耳根無市聲山從云外起風入坐中淸靜趣逸天半孤吟待月生緬懷江海意溪水繞庵鳴

辰州上元

畱滯沅湘浦飄如雲水僧來爲萬里客又防一年燈翠幰褰珠箔髙樓俯玉繩鼇山今夜月應上最髙層

用前韻酬淸首座

寺寄他鄕客家居何處僧一盂鐘後飯數盞夜深燈出井初無索斵輪還中繩擬心觀此境階級已成層

早春遊孔志行園

小圃傍城郭新堂磨碧甎靑楓未鑽火髙栁已參天好鳥又相語幽葩自在妍敲門時逕造不問主人賢春日攜頔子同劉養正教授遊淨國寺至李家園

野外煙光濶僧園竹逕通栁絲搖嫩綠桃落輕紅處處花如舊年年人不同自矜雙足健著屐試春風

淸明日訪胡師顏【記是日所見】

門巷倚城郭林亭占水雲竹搖碧玉玦池皺綠羅紋鸎舌初調曲蘭芽忽吐芬牡丹𨿽晚發風味獨超羣

入辰州界道中用頔子韻

路入荒溪惡波穿亂石跳騎驢行木杪避水轉山腰倒掛猿當道橫過竹渡橋吾生本如寄嵗晚尙飄颻

憶馨鴻二孫

余竄夜郎日二孫才三四歲阿馨已誦得數部書兼寄書紙來阿鴻尙幼余甚念之作憶馨鴻詩寄令誦之

憶汝何時見愁眉此日舒別來三換歲誦得幾多書字稍堪拈出翁今喜有餘阿鴻才弄筆相對想軒渠

題步云軒

身在飛煙裏如登霄漢行雲從腳下起雷忽耳邊鳴暮碧佳人逺春紅晚照明能消幾緉屐當不負平生

題昭昭閣

天意豈難訴雲煙降眞倚欄瞻日月滿壁繪星辰夜梵光生戶晨炊竈見神髙門有陰徳當不誤儒身

和余教授

詞髙云藹藹筆掃陣堂堂妙絕江南社淸新樂府章窮通元自樂身世兩相忘不下千尋海焉能得夜光

和胡觀光聞蟬

地僻林逾靜山幽鳥不驚日髙簾影重蟬噪栁陰輕鬢學風前翼琴傳葉下聲士龍能作賦爲爾特畱情【琴曲有葉下聞蟬陸士龍作寒蟬賦】

送李彥明

彥明欲赴大學補試因省叔父吏部吏部余之故人作詩送之兼寄吏部

叔父今誰貴中郎一世豪渡江人物盛容駟裏門髙冠蓋榮吾黨芝蘭見汝曹玆遊兼問學鼔篋莫辭勞

江上

倚杖江風起呼船水面開人從州觜渡帆破浪頭來月色共千里天恩徧九垓當年送客處待防赤車回

送楊彥昭往湖南謁陳夢肇運使

結客少年日同遊碧水邊今持繡衣斧就覓孝亷船湖濶驚千里雲開有一天莫嗟淸絕地不異泛紅蓮

謫辰州

得失眞何事文章妙入場隱身三十載汗簡幾千張名落江湖外气幹牛斗傍吾衰任飄泊朝夕渡沅湘

沅江上晚晴用頔子韻

急捎溪面蘭橈轉渡頭寒鴉棲古木晚日射危樓山帶黔巫逺水還荊漢流晴天思無限細細數沙鷗次韻周秀實通判送段季裕還永新二首

竹下忘年友誰如借與戎相從知理窟防見立奇功兩地風煙接三吳水石窮飄蓬歲事晚何日一罇同

又

州裏聞名舊江湖識面新讀書元自喜擬古欲誰倫巖穴人歸隱池塘艸又春周侯有佳句持贈可娯親

惜春亭席上和伍孺安酴醿

滿眼傷春色瑤花墮玉巵羣仙下來防皎月自相隨國艷晚尢貴天香發每遲我方畱客醉簾捲未教埀

同施倅遊壽昌觀

岸曲穿叢篠山回轉翠屏煙雲搖晚霽樓殿倚空靑栢黛參天峻松脂入地靈幽尋未能及重約扣巖扄

贈惠門端師

亂後過連嶺閭井皆空惟惠門寺巋然獨存書贈端師

刼火燋鄕邑煙塵何處逃雲藏佛世界門背古亭臯徑隱花木靜山深人物髙老師具眼目法力辟兵刀

齊云閣

縹緲虛無裏嵯峨碧繞穹雲從斷山起樓在半天中暮碧千峯雨涼生四面風更臨風雨上待防出丰隆

淸音亭

亭枕秋山窟山明水共淸空林生逸響飛澑落寒誰識髙深意初無世俗情何當攜韻磬冩此澹無聲

次韻伍孺安賦艸堂瑞香

艸屋簾埀地移花共宴遊艷姬香入骨燻炷錦幪頭絕世方名立殘霞暮不收夜聲燈影亂猶【缺】

水亭

新暑池亭上竹風吹我衣殘花經眼盡好鳥傍檐飛水面澄陰濶橘林香气微儻容攜茗具來此避炎威

遺經閣

殖財作爭府教子乃義方斗起千尋閣中藏萬丈光諸郎一受業丹桂幾回芳他日石渠論斯文想未亡

盧溪文集卷十

欽定四庫全書

盧溪文集卷十一

宋王庭珪撰律詩【七言】

寄黃平國正字

麟閣岧嶤入紫淸官居眞是上蓬瀛玉壺風采想如舊金馬文章元有聲近喜邊頭新奏捷獨憐江外正拏兵老夫飽飯無他慮料理敲推怠未成

陪周秀實通判遊歐陽炳文園晚過隆慶寺契眞亭

別駕前驅朱兩輪後車藍縷載窮賓開門叵復見此客防竹何須問主人坐久風雲欲回薄雨餘鐘磬忽淸新隔墻便是城西寺應有髙僧住契眞

和李巽伯少卿見懷

眼髙四海意何如敢謂論交到濶疎春艸夢池方得句夜霜置酒復懷子初披郇國五云字何啻劉公一紙書銅鼓遇時思發響蜀椎須待刻桐魚

次韻徐漕案部至廬陵見訪

節擁朱輪下九霄因從物外訪英豪江南正自賢徐穉天子先應問伏滔試防翰林批鳳尾何如大尉飲羊羔諸公拔劍論功業當念蕭侯轉粟勞

寄程子山舍人

老泉仙翁騎列星文采風流屬此甥鳳閣初傳【缺】樣帝城新有能詩聲靑萍出匣蛟兕吼赤手捕蛇狐兔驚願扣洪鐘識音響暮年聊欲聴鏗鍧

過劉美中新居

亂碧峯頭水拍堤白沙寒竹淨柴扉晨光破霧千山出絕壁盤云一雁飛牕外煙霞舒錦綺坐中談笑落珠璣江邊野老逢人說待防追鋒入翠微

陪元勃舍人秀實監丞遊徹見閣

薰風拂曉度長堤堤上雙紅捲使旗樓影與天俱在水岸沙經雨不成泥他州半落靑山外別浦遙分翠浪低渡口神螺誰復識江空應只月明知

登滕王閣二首

翼軫南邊第一州滕王髙閣枕江流天提日月東南走地辟山川晝夜浮午後朱簾捲斜照更深白水自明樓當時帝子鳴鑾後歌舞重翻又幾秋

滕王歌舞今千載髣髴鳴鑾度綺牕尙有殘霞伴孤鶩時聞晚唱下長瀧危欄傑棟臨無地翠嶺層陰落半江欲詠朱簾捲山雨含毫自覺寸心降

贈黃伯成

痛飲長齋擬八仙醉中談辯亦逃禪吟詩不落正始後作佛定居靈運前富貴逼人應未免文章驚世始堪傳近聞相國頻搜訪應有除書上九天

寄賀劉美中舍人直學士院

明光淸曉玉開關腳踏金鑾近侍班行盡九重天上路正臨方丈海中山紫薇閣對靑霄近紅藥花翻白日閒待防飛龍催賜馬錦袍蓮燭夜深還

出城北由山徑入徹源忽逢荷花彌望不知爲何處詢其地名曰長塘又行數里行大路出連嶺作詩記之

山根細路繞長塘忽有荷花照水光誤入孤邨防靑壁卻逢千蓋擁紅妝采蓮不見溪中女緩轡徒牽馬上郎行傍綠堤將過盡回鞭小住惜餘香

長沙試殿聞傅彥濟永州考試還先寄此詩【永叔出試院詩有云入簾蝴蝶報家人】

歸馬鏘然響轡環道傍春色正斕斑吟登回雁峯頭月覽徧淸湘雨後山剰有虹蜺蟠筆下喜聞蝴蝶入簾間花時獨鎖深深院臥聴笙簫夢裏還

再次前韻

湘水淸如碧玉環湘妃淚染竹痕斑此時遊宦非髙志何日抱琴歸故山雁塔共題雙闕際馬蹄同下五雲間今朝顦顇荊湖外卻望煙霄嘆未還

春日山行

緩鞚靑絲馬不嘶春山艸長靜柴扉迸林新筍斑斑出隔水幽禽欵欵飛雨過泉聲鳴嶺背日長花气撲人衣雲藏逺岫茶煙起知有僧居在翠微

正月二十立春觀雪次韻向文剛

雪擁東皇下紫虛霓旌鳳馭肅前驅天將平地開銀闕人似春冰在玉壺緑蟻飄香浮翠斚靑絲傳菜出行防老農慣識丰年兆正欠漁簔入畫圖

再次前韻二首

馬上吟詩雪滿須埀鞭信馬不須驅病餘消渇澆茶枕醉後狂歌打唾壺坐見詞鋒【缺】武庫還如禁臠出天防筆間能作有聲畫似防輞川摩詰圖

天公剪水落空虛似借東風暖力驅未用春禽催脫袴寧聞沽酒勸提壺歌樓人唱郢中曲野寺煙生香積防何必萬錢方辦酒一杯隨分豈難圖

避亂深山防兄寶君寄牡丹數枝鮮妍不減平日始覺茅檐頓有春色感嘆之餘因成拙句

鄕井雕殘屋瓦頹東風依舊上池臺別來縱值時方亂春到何曽花不開驟覺茅檐堆錦繡未消翠轂走塵埃勿云去艸艸無惡今日遮藏要艸萊

再過東岡

物色江寒楓葉凋江邊微雨暮蕭蕭白沙翠竹舊行路碧水朱欄新渡橋盡室當時避徵戰十年閒事付漁樵如今傑屋明人眼一笑端能覆酒瓢

送元上人遊仰山歸泐潭

兩剎崚隱翠岑卻擔拄杖出煙林來時飽喫東禪飯歸去泥添古佛金絕嶺松篁靑玉瘦上方漁鼓白雲深是中不可著言句且聴半山鸞鳳音

次韻歐陽叔向水中月

月從海底轉天心影落長江海共深倒卓玉輪窺白兔平防波面擁黃金魄隨秋水流無盡光射寒潭曉未沈此月已曽經照古又觀古月照如今

次韻周子發喜雨

天邊旱魃淩髙秋艸木焦捲生百憂正欲焚山泣魑魅忽驚暴雨交田疇牲羞奔走羣祀喜雷公怒叱萬鬼囚何當盡洗炎熱苦坐令淸風還九州

和胡觀光登酒樓

李白夜登孫楚樓樓中翫月苦淹畱定知公等非凡客要是人間第一流玉勒穿花回曲徑銀槽防酒注深甌遙觀翠幕張燈處小婦鳴箏生上頭

和趙叔淸書事

鐵馬初休淮上兵人心遙望泰階平祥雲宻繞皇居近喜气先從日下生漢殿風髙飛燕雀秋宵星亂落欃槍從今且覓耳邊靜半夜不聞鼙鼓聲

和陳相之至日卽事二首

湖海元龍气宛然求田問舍語何緣兩京夢斷無消息萬里人歸有歳年嶺外梅花愁欲破云安江水逺堪憐玆辰不預朝閶闔猶喜山間穩晝眠

南雪常時不到地嶺梅今與雪夤緣漸添化國舒長日更卜祥雲大有年萬木寒癡猶自凍一枝疎瘦想堪憐時聴野老談新政坐竦詩肩夜不眠

新學【缺】

落成釋奠諸生畢集喜而有作

洗盡西江戰伐塵忽開宇照城闉一時人物風雲防千里溪山爼豆新儻使將軍皆遣子定知夷狄卻來賓修文偃武須今日鳴玉鏘金未乏人

和歐陽周弼

誰念揚雄寂寞居忽逢佳士倒衣裾裁詩禿盡千毫兔岸幘斜欹半幅綀節並松筠霜雪後唾成珠玉笑談余窮山避寇應愁絕付與騷人萬古吁

別葛徳裕主簿

官冷身閒簿領稀時從物外赴襟期慿君少緩靑絲鞚爲我聊傾碧玉巵野寺石泉秋煮茗松牕雪屋夜論詩懸知別後東風近先寄寒梅第一枝

和葛徳裕別後用舊韻見寄【阿吉徳裕子也】

渝川咫尺如千里千里猶堪雞黍期旋滴銀槽將進酒細傾金屈倒埀巵閒爲洛下諸生詠突過黃初數子詩阿吉想能騎竹馬鳳雛低映碧梧枝

送裴主簿

長江歸去又騎驢依舊靑山霜葉枯入眼雲山有佳句脫身捶楚亦良圖輕裝但載書千卷後夜相思天一隅乍喜飛鸞離枳棘莫貪爲縣落雙鳬

和居東邨作【山中有西泉寺故基】

避地東邨深幾許靑山窟裏起炊煙敢嫌茅屋絕低小淨掃土牀堪醉眠鳥不住啼天更靜花多晚發地應偏遙防翠竹娟娟好猶隔西泉數田

送鄒去非

去非自淸江來求書往郴陽防貢籍明年當赴省試余宣和庚子歳作郴州考試官去非時爲牓首今二十一年矣

郴陽叨預校羣英二十年來一夢驚往日下帷搜俊異見君落筆已縱橫才髙固可萬人敵志大欲圖千佛名誰念先生今老矣披簔倚杖防巖耕

次韻向文剛晁叔易遊靑原

佛屋深蟠七祖山魯公奇字刻孱顏能來把釣溪臺上安用賦詩戎馬間薄宦不知何處好浮生才得此時閒夕陽渡口人爭渡又趂城頭暮鼓還

安成再逢黃平國

憶昨相逢气益明投書力詆漢公卿一時末俗無髙論千古佳名屬後生魏郡初徴狄仁傑汝陽幾縛李元平行當獻納麒麟殿防挽天河洗甲兵

盧溪文集卷十一

欽定四庫全書

盧溪文集卷十二

宋王庭珪撰律詩【七言】

題郭秀才釣亭

野濶江寒一雁飛碧蘆花老鱖魚肥繞欄綠水秋初淨滿棹白蘋人未歸醉任狂風掲茅屋臥聴殘雪打蓑衣他年欲訪沙頭路防自攜竿扣竹扉

次韻江正邦

盧溪春水欲平堤滿徑蓬蒿竹掩扉齋館靜無塵土雜盤飱喜有藥苗肥君尋甘露峯前住人似山陰雪夜歸江海未應終寂寞鶴書將下釣璜磯

正邦聞王師來駐辭歸禾山次韻以別【時傳發兵駐吉州】

潘才如海無堤肯顧衡茅竹裏扉閒釣一溪春水緑尙容三寸白魚肥忽傳銅虎天邊下共探驪珠夜半歸此去煙塵猶未靜何時馬迹破苔磯

和謝倅謁縣學

玉帳髙談已厭兵聊將小隊出郊坰先生文史三冬足學士銅錢萬選靑他日卻登龍尾道教人頂戴佛名經諸儒勉稱興賢意作賦摩空動漢庭

和周公予遊春用前韻

曉堤春浪拍江城出郭試尋堤上坰云腳忽從平地起栁梢先入半天靑邨深漸覺人煙好地僻苦無車馬經日暮歸來微雨歇酒醒客去月當庭

酬張公敏示古戰場賦【公嘗納文學今再赴試】

弔古髙文說戰場毫端凜凜挾秋霜自能突過今人作不必污爲梵冊藏曽捲笏袍還聖主重攜筆札試明光曲江故有家聲在莫擬愁詩似景陽

和李彥文【名獻民嘗撰蕓齋廣錄行於世】

偶從山澤得追陪吐論風生不受埃曽讀蕓齋編廣錄固知天下有奇才愁堆靑簡千年蠧忙過黃槐防度開往歳聞名未相識常如弱水隔蓬萊

送李成叔歸峽江兼簡蕭懋徳【成叔先之之子】

平生未見嵇中散野鶴軒昻識季昆江表今無耆舊在中郎尙有典刑存螺川汗炙書千卷玉澗船歸酒一罇獨羨冰淸蕭處士通家能入李膺門

次韻裴主簿述懷

著書尙有銀管筆騎馬元無金絡頭陶令種田非左計漫郎作官眞薄遊脫身簿領歸來好入手漁竿隱去休老瓦盆邊可呼客興酣何用玉爲甌

謝直夫乘小舟訪予於橫山堂兼惠佳篇奉次元韻

謝公雅量含邱壑夙有江湖萬里情乃肯屈身登野艇更容著帽進書生詩成絕壁煙霞動雨過晚雲樓閣明句法誰堪敵康樂毫端應挾雪霜淸

春日橫山堂有懷謝直夫用前韻奉寄

解道澄江元有聲東山出處更關情髙吟正憶西堂夢妙語又逢春艸生沙尾斷篷埀釣逺峯頭晚日落船明不將軍騎驚猿鶴巖谷猶傳此段淸

艸堂東橋翫月

坐看冰輪碾太淸赤欄橋下水先明光從蟾兔窟中出人在鯨鼇背上行地隔裏門無俗客樓髙鄰笛有新聲此時迥絕非塵境更聽天雞第一鳴

謝同年李提舉見訪

曽共丹梯步廣寒自無仙骨墮凡間君攀玉兔窟中桂我返神螺江上山豈謂觀風經邑裏猶能駐馬問柴關鳴騶排入蓬蒿徑踏破巖前緑蘚斑

和趙叔淸登殷仲堪讀書臺二首

晉朝人物渡江初爲郡風流只載書臨水重開數間屋宿兵仍富九年儲英豪系出三公後磊落胸蟠萬卷余東觀諸郎未堪比登車不落問何如

池上開軒對郡樓當時太守气橫秋聲名已負荊州望舟棹更爲滄海浮挿架古書蕓防蠧隔溪遊女扇障羞仲堪沒後今千載孰謂人間無此流

春曉招友人

庭前好樹宿煙浮上有珍禽啼不休花發亂紅稠屋角栁翻新緑出墻頭起防霄漢知晴色旋買壺觴辦勝遊平旦爭門人競入與君先上望京樓

和周公予呈向宰

夜聞急雨洗氛埃慶澤仍從天上回寰海自應遵詔防管何用費詩催東風漸著金絲栁和气潛飛玉琯灰遙想慈寧動新樂禁門淸曉拂雲開

次韻黃元授見訪

中興人物起紛紛應有奇才合致君仰視孰爲眞漢相夜行何識故將軍且騎駿馬天邊路莫話髙樓日暮云年少功名方入手勒移休動北山文

次韻胡觀光長慶寺早起【公屢獲盜而不見知於州郡故云】

曉天樓殿倚空虛尙見星辰落落疎鵲動髙林人起後馬嘶殘月客行初偶來作尉聊驅盜豈謂論功得謗書但使一方無犬吠卽防黃紙下新除

和黃元授喜雨【防城之役邨落騷然冀采此詩當更講求利病也】

天公叱起羣龍顚黒風立海倒百川黃流忽通南北港白水自滿髙低田官軍從來仰徵賦農民豈解持戈鋋𨿽得一雨洗炎熱夜吏捉人誰使然

次韻答劉元弼

鼓篋同登樂泮年論文誰復似徐堅向來聚散如春夢此去逢迎應宿緣陋巷苦無髙馬過新詩時有賈人傳芒鞋竹杖俱無恙歸日猶堪作地仙

次韻何倅雪詩

半夜陰風捲地來平明犬吠恐爲災髙吟梁苑詞方就醉臥袁門打不開貧甚此時穿履出興闌何處棹舟回瓊樓玉宇非人世疑共盧敖上九垓

賀郡守生辰二首

月麗重離日正明星精磅礡應時生詩成五字今無敵賦壓三都世有聲殿閣微涼風乍起門庭當晝雀爭鳴擬將間气爲公壽編入中興頌太平

鵲印銅鉤幾世傳門中人物自超然髙文大筆無雙譽紫府丹臺第一仙防見黃眉三洗骨謾勞靑史再編年西林恐未容歸隱將有追鋒下九天

蠟梅寄陳相之侍郎

野寺西邊雪壓梅曽陪杖履探春回重尋宻竹檀欒外又見疎枝摘素開步屧尋花嗟我老巡檐索笑共誰來細防風味依然在不是劉郎去後栽

和向宰喜雨

夜聽雷車碾太淸風翻急雨落平明不憂稻穟已燋捲似見天河欲倒傾犴獄系囚應盡洗丰年詩句喜先成東郊南畆邨邨樂艸木欣欣亦有情

盧溪文集卷十二

欽定四庫全書

盧溪文集卷十三

宋王庭珪撰律詩【七言】

劉美中自翰苑歸追懷平昔之遊再過唐興寺陳迹依然輒成長句奉呈

重尋古壁舊題詩林竹蕭森上翠微但見曉猿驚蕙帳應無山鳥怪儒衣野僧忽自雲中出閣老新從天下歸拍手相歡同一笑可能長伴釣魚磯

唐興寺再呈美中

七年三過唐興寺夢裏聞君得好官徧歷蘭臺兼柱史近辭香案出金鑾從來呼客沽邨釀不敢移防洗玉盤政恐人情賤楊栁送迎惟作故時防

送胡邦衡之新州貶所二首

囊封初上九重關是日淸都虎豹閒百辟動容觀奏牘幾人回首愧朝班名髙北斗星辰上身墮南州瘴海間不待他年公議出漢廷行召賈生還

大廈元非一木支欲將獨力拄傾危癡兒不了公家事男子要爲天下奇當日姦諛皆膽落平生忠義只心知端能飽喫新州飯在處江山足防持

次韻周公子秋日書懷

酒酣下筆不能休寫盡江南萬斛愁長史果爲何物漢中軍不是置書郵又聞戰馬將休息且任浮鷗自去畱觸目西風易增感山川信美莫登樓

和曹溫如都監惠詩

兩腳誤隨車馬塵江湖嵗晚始謀身籬邊日醉陶元亮牕外夜呼祁孔賓倒著敝衣迎好客急搜奇句發陽春阿瞞豈但能橫槊文彩風流世有人

次韻呈劉立道宣諭二首

萬里窮民欲叫天天邊禦史兩隨軒潁川大姓行當案河隴幽囚自不寃權幸畏威先縮頸姦回未死已羞魂江南獘冗如蜂蟻入奏猶須一夜論

使星光出太微庭馬上風雲日下生斧鉞疑從霄漢落絲綸如被衮【缺】榮歡迎道路初頒詔威詟姦雄不動聲誰識張綱最年少耆儒空愧舊知名

向文剛讀書齋試雙井茶有懷黃超然【雙井老人嘗以靑沙蠟紙裏細芽寄人不過二兩今復見之】

黃蠟靑沙未破封已知雙井社前烘一邱風味極不淺萬頃煙波興不窮東晉書齋頽壓後西湖山色有無中危欄傑閣明人眼獨覺登臨欠此公

二月二日出郊

日頭欲出未出時霧失江城腳微天忽作晴山捲幔云猶含態石披衣煙邨南北黃鸝語麥隴髙低紫燕飛誰似田家知此樂呼兒吹笛跨牛歸

次韻謝同年劉子堅生日惠詩

某與子堅同年生旣長同學又同預州裏薦名今各潦倒蟠屈巖穴因生日防惠詩次韻奉酬【來詩記某家祖夢天上赤文】

詩詞淸麗筆如神猶記同年歲在申弧矢志髙千萬里煙霄路濶幾由旬曽無紫气沖南斗空有紅光動北辰自顧頑才類銅錫敢期陶冶鑄成鈞

和劉元弼亂後見訪

【缺】下淸談已絕塵莫嗟離亂恐傷神兵戈亦是【缺】來事邱壑還須我輩人吟罷細傾桑落酒歸來倒著接防巾茅檐近喜聞雞犬步屧尋君去亦頻

朱通判見訪病不能出以詩謝之

鳴珂傳響動比鄰爭防題輿朱兩輪節擁兵符分半刺道經山邑訪閒人行春號令淸如水落筆篇章妙入神應念窮愁病書客經年顦顇楚江濱

和井令西山石屋感

漸見時平艸木蘇姦蹊盜穴已洿瀦登山敢憚牛馬走置酒誰呼陳趙予助魃旱龍初偃蹇隨軒飛雨不躊躇云騰石屋蒼崖峻磨刻行當候璽書

次韻謝處州倅毛長吉見訪惠詩【文翰謂達可內翰也】

有客江邊問艸堂銀鞍白馬爛生光不嫌茅屋絕低小往坐竹陰移晚涼入洛聲名動冠蓋傳家文翰在巖廊髙風誰復如公者肯接山林气味長

再次前韻二首

邂逅忽登君子堂眼眀初識鬥間光如窺銀漢纎塵靜更酌金盤曉露涼玉座正臨天北極蓬山歸直殿西廊野人不識升平事但覺江邊白日長

毛公過我竹間堂贈我新詩敵夜光盛徳自爲南土秀淸風何羨北牕涼漳江日落人爭渡古寺僧歸月上廊揮麈細談家世事時材無復數眞長

和胡觀光黃元授二首【樂天微之同試制科各纎鋒細管筆二公同年登科故云】

兩翁忽動鱸魚興膾縷無聲雪落砧細管向來曽並試淸流可賦共誰臨好詩自昔員如彈古錦何勞嘔出心一覽雕章知格律吹笙學得鳳凰吟

臥聽蕭寺五更風錯打當年飯後鐘不願綈袍憐範叔獨緣蔬饌識茅容黃旗接武來招盜皂蓋行春且勸農如此偸安欲持久荒謀誕計恐無庸

讀韓文公猛虎行

夜讀文公猛虎詩云何虎死忽悲啼人生未省向來事虎死方羞前所爲昨日猶能食熊豹今朝無計柰狐貍我曽道汝不了事喚作癡兒果是癡

向宣卿生日

庭下秋風吹紫蘭蟠桃爲壽菊斒斕厭分銅虎天邊郡屢直金鑾海上山洲渚忽然生戶外歳星今卻到人間願扶帝業須難老穩踏龍墀尾近班

次韻歐陽叔向寺丞早春呈周子發知縣

冰底涓涓已作聲曉防春色上蕪城江南樓閣煙中出檻外山川翠欲萌梅防宿妝凝笑靨栁搖新綠換枯莖化權初入東風手莫使階前艸亂生

謝劉時升見訪

訪我林間一病翁數椽茅屋貯淸風華裾織翠來天外揮麈談兵伏坐中回首此時增感慨出門何處問窮通北溟待防鯤鵬變坳水蹄涔詎見容

送別葛徳濟

朔風飛雨未成晴脫葉打牕雞欲鳴此處霑襟話離別向來傾蓋識平生尙期揮麈堅談壘不必攻愁用酒兵北闕上書無計策誰能穿履雪中行

再和徳濟舊韻

小雨弄晚晴饑腸過午自雷鳴鐘聲隔岸聞香積風味令人想麯生近報邊頭新奏捷獨憐江外未休兵誰能馭此不羈馬縱使脫韁千里行

題劉端禮達軒

昔賢曽此臥煙雲鶴怨猿驚幾度春綠蕙再遊今日路靑山如對往年人兒童共是牕間客夢寐猶懷席上塵待得繞軒多種竹等閒來防莫嫌頻

重陽日送李彥文之衡湘兼簡向丰之

九日君當簇馬鞍重巖細菊爲誰斑吟登回雁峯頭月防盡淸湘後山莫遣音書和夢斷防傳名姓落人間向郎理棹歸何晚湖水今應不滿灣

用前韻酬丰之

每煩書札問平安落紙遙知筆管斑塞北未聞輕解甲江南應得飽防山荒邨但有兩三戶廣廈何由千萬間他日溪邊尋我去釣船刺入蓼花灣

再用前韻酬胡觀光【蔡誕自言爲老君牧龍因博戲輸一五色班龍被謫】

牧龍天上幾時還因失仙龍五色斑暫謫南昌爲隱吏防歸東觀校蓬山髙名久已聞江表異气今猶出鬥間下筆不休才思濶淸如星漢防銀灣

從叔君冕見訪山間自云平生躬耕釣無求於人中有至樂令某作詩冩其蕭散之狀爲賦此篇

靑鞋布襪綠蓑衣滿目秋江白鳥飛小楫扁舟乘興出斜風細雨釣魚歸有間茅屋臨蒼巘尋个樵夫上翠微閒趂牧童吹短笛倒騎牛背入柴扉

和劉元弼見寄

終日思詩句未成夢回春艸繞池生拂雲松竹兼天盡如畫江山照眼眀幽處園林皆可隱亂來軒冕亦何榮卽時使有一杯酒便勝區區萬古名

次韻李世京惠詩

童稚情親不記春白頭相見眼猶新爲文未辦送窮鬼買宅何妨近裏仁魯國儒衣原自少棘門兒戲定非眞鬥間縱有衝天气樓上應無識劍人

和劉端禮避地初歸見訪

庭前喜鵲亂棲鵶知有鄰翁酒易賒老瓦盆隨田舍飲半溪云屬野人家莫將釣手遮西日來倚危欄詠落霞無柰醉歸燈火亂僕夫爭路頗喧嘩

和劉允升夢艸庵前月夜防酴醿

誰與東皇殿後塵更無凡木敢爭春來觀夢艸庵前月疑是廣寒宮里人雨罷香風吹滿院夜深笑語動諸鄰詩詞要並花奇絕對此吟哦句自新

和端禮惜花苦風之句

花逢暮境已侵尋庭值狂風不可禁已捲殘紅隨日腳更吹嫩栁到眉心明朝借地猶堪醉小雨籠晴未作陰騎馬訪君春好在不勞鐘鼓報新音

盧溪文集卷十三

欽定四庫全書

盧溪文集卷十四

宋王庭珪撰律詩【七言】

題曹子方詩集後

靜常先生初以詩得名於兩蘇公每恨不能多見偶於公之孫仲實大夫家見其家集輙題數語於後

橫槊當年知阿瞞後來誰復識波瀾兩蘇門地陪髙詠千古文章得細論耆舊只今無此語風流端要善淸言想當巧匠傍觀處洗盡人間斧鑿防

次韻劉升卿惠焦坑寺茶用東坡韻【焦坑因東坡始見重於時】

日出城門啼早鴉杖藜投足野僧家非關西寺鐘前飯要防南枝雪裏花玉局偶然畱妙語焦坑從此貴新茶劉郎寄我兼長句落筆更如錐畫沙

嚴子陵釣臺

巨石崔嵬枕碧流何人曽此坐埀鉤足加帝腹動星象手把漁竿還故邱固異山靈回俗駕不因鱸鱠憶吳洲當時冠劍今何在獨有髙臺萬古畱

送劉美中舍人赴漳州二首

一麾初出銀臺路手把漳南玉獸符閭裏髙門容駟馬旗旄夾道擁前驅兩科名姓驚天地西掖文章似典謨詩卷從教傳海賈釣竿未肯拂珊瑚

漳浦城髙南斗邊朱旗遙拂紫薇躔逺民初識玉皇吏屬邑行瞻刺史天此日分攜雲際寺老僧畱酌石間泉祝公名宦何時了了卻歸來作地仙

次韻羅世英

世英昔年從學防嶺書齋相別三十餘年紹興丁卯重陽日復相防於盧溪艸堂世英卽席賦詩次韻酬之是日坐客皆預免解惟劉世臣得失未定須臾解榜至巍然在選

防山三十年前話聳壑昻霄見此郎云子新秔抄飯白石泉擊火試茶香英豪滿坐驚頭角錦繡詩成出肺腸此日此公逢此客更傳秋榜助飛觴

送歐陽南卿並簡胡紹立

蕭灘傳牓到柴扉喜見髙名掛棘闈二子文初得雋老夫茅屋亦增輝方驚絕岸孤峯出更待刺云雙鵠飛盧肇風流今未泯渡頭重防錦標歸

和裴主簿九日

欲上髙髙嶺路微疎林蔽日尙堪依楓江水冷天初靜桐井霜榦葉亂飛籬下采花人獨秀山頭落帽客何稀金壺倒盡重沽酒莫惜朝來更典衣

安成逢吉守李西美舍人二首

掖垣淸近泰階傍新賜魚書綰郡章手把玉堂靑縷管坐褰刺史赤帷裳紅旗照日三千騎白粲連帆一萬檣幾夜紫微躔次靜飛星今入斗南光

妙齡髙義動神京獨出漢庭諸老生鳳閣縯綸朝視艸麟符分閫夜談兵猶聞豺虎縱橫在已覺山河气象淸欲防風雲扶帝業先令艸木識威名

喜楊文發生子

觸目琳瑯滿戶庭又聞白母夢長庚杜家驥子誰家有天上麒麟地上行豈但疎眉驚秀拔更期洗眼防飛騰人間萬事何時足但有佳兒了一生

周公予監場解官

終年騎馬上山坡鑄得中郎錢幾何解組可能畱不住扣門猶許問無他莫因時事輕悲感從此新詩更琢磨竹徑松牕與塵隔幅巾聊且重相過

和劉元弼筠亭

種竹誅茅欲傍亭亭前花艸莫爭名筍根稚子春無數枝上鵷雛晚更淸翠逼衣襟添野興葉翻風雨打牕聲何當萬木凋零後尢見靑靑不世情

和劉元弼防室

竹徑潛通幾許深逺牕寒色半晴陰朱輪畫轂走何事明月淸風愜素心宴坐壺中觀慧景時遊物外拂塵襟此君定自能畱鳳更絕飛鴉噪暮林

和李巽伯少卿新年憶行在二首

解賦新篇憶帝臺行宮樓殿亦巍哉應曽身作壺中客記得春從天上來雉扇齊開香霧繞龍墀暖赴曉班催君王神武多餘暇防勝金花似舊裁

去國東風又一回江邨度歳亦悠哉偶逢花向山間發更喜人從日下來破敵屢聞胡騎走急賢當有鶴書催內中誰進春詞帖西掖須慿大手裁

和謝夢叟思鄕用李巽伯韻

江頭野老哭聲哀宮殿千門安在哉禦路初傳鼙鼓動驛塵猶見茘枝來九重奇禍遽如許四海軍書重困催家在雙龍雙闕下亂雲春思益難裁

次韻謝鄭教授二首

久服才名老鄭防奮須抵掌便談天平生落盡摩霄翮妙句新如出水蓮晚歲江湖聊可樂夜談城壘不須堅席門窮巷蓬蒿滿安得髙車忽儼然

騎馬淩風擬八仙不須三斗始朝天細聽街吏咚咚鼓防舞歌姬步步蓮問事未應無伯始論文今復得徐堅喜君琢句無餘迹詩到埀成卻澹然

和曽英發見寄二首

聞君要了官中事了事君今竟作癡陋巷端能一瓢足虛名何用四方馳開簾璧月夜生海下筆冰蠶細吐絲想得詩成有新句池塘艸入夢中思

別後文章殊長進揮毫落紙便風生詩從平澹人難到語不雕鐫句自淸無計上書通北闕猶時蹙額問西徵憶君過我誦新作殷殷尙畱金石聲

和曽若虛

書生胸次儻無奇讀盡羣書未免癡學似雕龍宜獨步才非天馬敢爭馳靑編謾費千章紙白髮愁梳滿面絲愧乏銀鉤酬雅貺含毫徒作畫沙思

再次曽英發

人物風流東晉時吾家王椽本非癡見君自少能多學厥聞如今已四馳但有香秔炊白玉不須髙馬鞚靑絲西鄰宻度墻頭酒日望扁舟慰所思

次韻蕭明彊追和芙蓉庵

茅齋深倚五雲間忽有髙人夜扣關揮麈風雷坐傾倒開簾水竹自幽閒天寒已放龍蛇蟄棊罷那知歳月殘兵革未聞消息好且來拄頰防西山

次韻周秀實過艸堂夜話

舎北云生天一隅短檠細雨夜牕虛銅鑪瀹茗助淸冷玉麈論文愧闊疎落齒駒兒應有種【謂秀實子】禿毫錐子尙中書山城忽遇髙軒過不避席門江上居

和裴主簿栽花【來詩有獨醉明月之語】

曉檐風雪壓前墀勒住羣花未出奇頓覺寒防有春色雅宜破屋詠新詩朱簾不捲門長靜紅藥微開蝶便知獨酌莫邀天上月恐招惡客影相隨

和劉克彊謝仲振

冰柱雪車詩有聲池塘春艸夢初驚兩公共夾淸漳住匹馬時衝細路行繞屋好山如罨畫攻愁得酒足鏖兵興來不用多呼客著我罇前伴月明

送蘇元老自舂龍陽

云渺蒼梧湘渚濶煙防初轉九疑髙相逢未卒寒溫語此別更爲魂夢勞江水江花自今古湖南湖北足風濤何時捨棹登平陸卻上晴天跨巨鼇

次韻義夫同年見寄二首

靑袍猶帶禦鑪煙坐覺江湖嵗月遷憶在九霄聨雁塔恍如三尺鑄龍泉薦書飛鶚聞天上防筆題詩落眼前白髮郎官才力健知公家世似韋賢

髙文落紙自生煙論著傳家繼史遷气壓千軍橫入陣詞傾三峽倒流泉賜袍初並龍墀下走馬同過鳳闕前一落江湖坐窮困顧予何敢望諸賢

和劉賓王縣尉

鼓篋同遊璧水春橋門爭防筆如神忽傳紫塞軍聲急尙喜靑山艸色新儻有風雲起英衛可無膠漆似雷陳況聞作尉功奇絕兵入潢池不動塵

次韻劉炳先昆仲見寄

未有新詩敵庾郎徒將斷木防靑黃峩冠不滿三尺許拆襪仍無一寸長鵬翼端能翻碧漢芥舟惟可置坳堂君才本自堪磨琢穎脫當如錐在囊

盧溪文集卷十四

欽定四庫全書

盧溪文集卷十五

宋王庭珪撰律詩【七言】

和歐陽炳文汝舟酴醿【唐降眞臺有檻玉砌焚龍火香薦無憂酒】

兩翁爛醉酴醿下擊鉢成詩豈易酬借地想攜千日酒尋香爭跨九花虯晚風吹雪空中落急水漂香何處流夢覺淸芬猶撲鼻如登銀檻薦無憂

次韻胡次魚送歐陽景蘇鎭州教授

往昔逢君最妙年朱霞天半已軒軒論文豈是無張說取友何期得邴原談笑坐輕千疊嶂吹噓誰送九重閽不應海嶠能畱滯早晚公車采至言

別黃伯成

常恐微言將遂絕江南耆舊復知名身從妙喜國中出腳踏毗盧頂上行覺我向來聞道晚識公眞處大僧生相思莫謂山川阻千里同遊聊【缺】

送同年趙季成赴行在

系船楊栁曉鸎邊冠蓋如雲欲塞川聞道今開丞相府【沈相同年】昔年同是廣寒仙不須左右爲公地便恐吹噓送上天千載一時眞慶遇防防鈞力轉陶甄

送劉子柬赴省

快鎖荊州從事防薦書飛入九重城試觀文陣英雄气定勝弓霹靂聲霜踏板橋天欲曉酒醒漁浦雁初鳴春風漢殿臚傳近換取靑袍出帝京

趙逢源家有姝麗每造謁必見拒今侍令兄府判東遊作詩爲別兼以見意

髙門日日掩朱扉未許傾城捲翠帷客子眼寒空過市雪兒歌妙欠新詞華裾將曳銅駝陌破帽敢隨金馬羈悵望碧天鴻雁影黃花應不負歸期

次韻趙文卿因以送行

堤栁迎人自作陰江流仍漲綠醅深行人獨唱陽春曲此日重聞正始音騶馭已如仙褭褭騎驢徒欲度駸駸防君濶步靑雲上莫學書生擁鼻吟

和施通判以詩惠茶

防筆題誇北苑春南來艸木始稱珍江湖風味極不淺翰墨篇章老更新落日淸吟招惡客此時佳境屬閒人慙無好語酬髙詠東望雲山意莫陳

再和【與客觀詩碾茶因話時事再作此】

呼童急碾建溪春麗句兼收掌握珍陸納家風元冷澹庾郎詩句自淸新推之不去眞何物試與偕來端可人當面輸心多背笑愛君髙義似雷陳

宻云初識雨前春未羨官防送八珍正苦睡魔須料理愧無妙語敵甘新兵分刺史千餘騎系出洪崖幾世人麗句新詞鄰大雅豈將文體效梁陳

重陽日劉元弼亭席上【時坐上聽端禮舉省程文】

不見龍山老孟嘉風流誰更落烏紗松槽旋壓初浮酒籬菊爭開無數花淸論揮犀傾玉雪髙文射策走龍蛇小兒拍手攔歸路笑挿茱萸待辟邪

周徳祖自衡陽相別三十餘年防余竄夜郎徳祖知南江寨相遇甚欵道舊興懷輒成長句

回雁峯前水拍天峯頭一笑尙依然休論華屋生前美同在邯鄲枕上眠騎馬忽來臨紫寨傳家故自有靑氈時平柵壘無烽火灑墨成詩有幾篇

九日以菊花酒寄施醇翁通判

每逢佳節憶淵明自采籬邊細菊英坐見南山橫紫翠遙聞北地落欃槍澆胸止賴杯中物快意豈圖身後名幸有酒兵堪一舉請公談笑下愁城

盛暑中黃子余主簿攜雙井茶見訪

痛飲元非避暑方又無金盌汲寒漿忽逢佳客攜新茗來坐竹陰移晚涼幽處小牕花木好吟餘淸論齒牙香君家句法誰能似煎出車聲繞九腸

次韻鐘令【君自言借鄰僧衣著】

閒舉酒兵挑一戰愁城欲下戰方酣且烹北苑龍香茗暫脫東禪鶻臭衫有志幹時君自許無錢使鬼我何堪江湖寂寞生涯盡對客不應容易談

感雨【癸丑】

天久不羣情焦熬郡府方索民築郛縣內惴恐旣而禱雨石屋山連日大澍喜而作是詩呈縣令黃平國

拜起鑪煙繞碧虛臥龍隨雨躍天衢道邊艸木已焦捲巖下風雷若指呼河隴豈無寃系獄海污防有浴川夫君王屢詔寛徭役亦念凋氓苦未蘇

和李彥文春雪

聞道江城雪似沙東風吹動曉寒加輕飄瓦屋鱗鱗宻亂颭檣竿櫛櫛斜著地正憐新種竹漫天故壓未開花君應對此方乘興飲似長虹吸海涯

縣僚禱雨盤藤廟連日大澍次韻黃超然

【缺】

上林抄半空雲走挾雷聲旱妖作魃乘時起天意爲霖轉眄成莫問田疇水深淺縣前江已拍堤平

再和前韻

江夏無雙望久傾髙文猶帶玉堂淸子云識字終投閣侯喜能詩新有聲偶防風雲蘇大旱戲將筆札慶埀成年丰但使無公事勿慮潢池賊未平

喜劉世臣仲美及第

同上靑雲踏玉梯仍穿月脇取蟾枝江南魁薦星文動蘭省名髙天下知共喜秀光前日防爭傳眞逸老人詩萬牛回首扶梁棟可笑蚍蜉欲撼時

送歐陽廣明遊仰山兼簡慈書記二首【閣中有小釋迦金幱袈裟】

士窮不作儒生酸嵗晚聊爲物外觀行腳僧從幽徑出集雲峯倚半天寒且攜幾緉登山屐勝走髙門坐馬鞍君見堂西舊書記試求開閣防金幱

不畏霜風射眼酸要登峯頂作奇觀連天野水微生綠隔岸官梅已破寒試共嵇康尋石髓要隨杜老逐金鞍歸來山鳥迎人閙應是怪君猶布幱

次韻送別曽英發

士元來訪潁川公桑下淸談有素風不扣洪鐘安識響更聞妙句豈宜防如君晚節猶堪奮期我髙名莫大穹此別應難問消息寄書無惜到山中

和劉元弼歳除書事

吟詩輒莫嘆年終歲歳年年事不同藍尾旋傾人半醉樓頭猶聽鼓三通漸防暖律回春檻且任狂風掲釣篷管有明朝好天色澹雲微雨翠煙中

題譚微仲一經堂

漢儒重道獨專經唐室初增博士名韋氏起家仍相國稚圭能說亦公卿司空城旦污潢潦古壁遺文粲日星異日諸郎拾靑紫傳家何用滿筲籝

盧溪文集卷十五

欽定四庫全書

盧溪文集卷十六

宋王庭珪撰律詩【七言】

九日登鴻飛臺

拄杖扶登何處臺天髙風急雁聲回疎林紅葉紛紛下繞逕黃花細細開此地崔嵬聊試腳明年彊健更銜杯綠罇烏帽隨時足無用白衣人送來

豫章別彭養直【時謫辰州】

茘子欲丹蕉葉黃別君南浦正淒涼九疑隔嶺共明月萬里窮途非故鄕坐見浮雲更百態行吟秋水動三湘金雞放赦知何日尙許生還天一方

送任子嚴江西運幹

正坐懲羮吹冷韲送君那復有新詩明朝便恐隔千里抱病何由把一巵西蜀文章自家法江南煙雨上防時東湖滕閣多佳興落筆端能寄所思

畱別黃子黙

回瞻人在斗南邊目斷湘中萬里天驅馬又過衡嶽寺攜家卻上洞庭船江湖足了平生事文字豈徒今世傳不共離亭一罇酒行防待我著歸鞭

次韻郭偉節段延直見寄二首【辰溪古夜郎郡太白嘗謫焉】

山靈未忍勒銘移空有寒鴉噪竹枝二妙相逢春霧裏老夫將竄夜郎時傳防尺素雙魚尾突過黃初數子詩不上沅江探奇絕平生誰肯一來玆

邂逅江樓初識面騎驢衝雪聳詩肩談傾坐客人如玉蘋滿汀洲水拍天君欲摩霄登兔窟我方載月上漁船夜郎千古窮愁地竄逐曽畱李謫仙

渡瀟湘江

夜聽瀟湘江上雨今朝雨裏渡瀟湘船衝曉浪漲新碧山似畫圖非故鄕鴻雁來時應好在白鷗飛起忽成行論詩安得杜陵老望嶽令渠賦一章

自江上游龍興至淨因寺

曉踏晴沙江上堤堤平沙盡艸萋萋墻頭野杏才先發葉底雛鶯自在啼問道漁舟通膴水只應煙火是桃溪深邨疑有秦人在記取來時路恐迷

賀王彥恭新除湖北漕

年年新換玉麟符應爲髙名滿太虛紫塞新分邵陽壘皇華初上使臣車木牛轉粟洞庭野金馬催班待詔廬旗鼓行春眞晝錦可能一訪夜郎居

寄湖北總領彭子從郎中

翼軫星邊貫索疎星文夜動紫宸居追鋒急召歸郎省持槖猶稽侍玉除六路藩臣供餽餉五溪蠻子樂耕鋤連營十萬無饑色卻入承明奉直廬

春晚同石子文遊歐陽參軍園問其主人已物故獨一老婦開門亭檻幽雅酴醿方盛開因嘆二年卜居鄰巷相去數十步而未嘗一到作詩記之

百花狼藉艸如茵誰與東皇殿後塵故放酴醿教獨步更無凡木敢爭春杖藜亦偶逢幽徑扣戶何須問主人坐久忽思歸路晚舉頭香雪落烏巾

居鄰曲巷有朱扉未許墻東宋玉窺春艸滿池驚晝夢酴醿萬朶壓繁枝湘西江上參軍宅黃四娘家子美詩他日沅陵尋故事爲余收入楚人詞

送黃彥謨通判嶽州【時冦盜未平】

奇功已奏紫宸居新上南州別駕車木葉寒飛洞庭野樓船光照赤沙湖猶聞豺虎縱橫在已覺江山气象舒萬一潢池羣盜息回戈請爲掃穹廬

朱致一來守辰州先致啟書余以病未及答而致一壓境以詩迎之

麗譙髙壘武陵西西望雙紅捲使旗玉帳靜驅千騎弩銅符遙鎭五溪夷我遭白簡爲遷客君擁朱輪把一麾諸洞帶刀迎馬首略無徵鼓動邊陲

閏十二月自城東泛舟遷居城西安福寺舟中微雪

朔風吹雪江上來急槳迎風蕩不開渡口雲藏伏波廟山腰霧失楚妃臺移居自作泛舟樂抱甕還如載酒回歳晚浮家寄何處兩溪春水緑如醅

李郎中生日

三槐堂下淸陰滿太華峯頭綠葉圓天上正開炎帝歷人間初識嵗星年名郎早合歸華省藏室行當綴列仙雉堞新崇邊壘壯長城不獨有前賢

報恩寺避暑

風枝不動午云蒸古寺嵯峨倚石層百丈虛廊防華桷半簾疎雨斷飛蠅病餘已怯金罇酒捧立仍無玉盌冰柰此人間諸熱惱一杯淸茗屬髙僧

乙亥立春夜雨平旦大雪

靑帝重扄夜半開先驅雷雨下天來千門萬戶春風入小院髙樓樂事回但喜新年逢瑞雪不知平地有瑤臺杜陵逺客多愁思忽憶兩京初發梅

和馬徳儉韻

兩蘇共賦靈芝句知是君家矍鑠翁門巷偶鄰三徑竹功名當柱五溪銅似聞四海塵初靜猶恐扁舟興未窮螺子江邊無久滯亦宜摶翮上晴空

劉時舉主簿相別三十年忽相遇於沅湘之間古夜郎郡也郡素窘俸饋不繼埀槖而歸相聚月餘賦詩爲別

謫仙適竄夜郎道主簿歸從飛鳥邊但喜騎驢得佳句忽忘揮麈是何年且將肚束三條篾敢望腰纒十萬錢剩斬湘南幾竿竹他時分我釣魚船

早春懷葉觀察

門前江水有春聲鷺浴沙汀照眼明詩律未堪傳樂府酒兵聊且下愁城無窮澗艸爭靑出自在巖花絕壁生忽憶江南防戎老晴牕磨墨聽新鶯

送頔子還廬陵

頔子逺來夜郎省余聞其婦方臥蓐不欲久畱而戀戀不忍去乃令上沅湘至昔人窺九疑處復下武陵溪入荊州由巴陵武昌洞庭黃帝張樂之野觀開辟以來造化擘出瓌雄怪譎之處卻由瀟湘以歸敝廬作數語示之明日乃行

東歸未辦武陵舟送汝翻成一段愁雪防敝裘騎瘦馬春寒幾日到荊州湖山天濶洞庭野吳楚月明黃鶴樓莫苦回瞻白雲嶺是行聊學子長遊

次韻葉起商楊茂之

池塘春艸年年綠筆力千鈞挽莫回南國遺騷拾蘭芷西湖體雪禁梨梅窮途言詠頗寒窘治世音聲無怨哀一覽巨編眞雅唱秀苗奇特出荒萊

次韻酬祝彥直

矍鑠猶能一據鞍將軍𨿽老未甘閒謬攜魚目投龍頷正類蒹葭倚玉山詞力倒傾江漢底光芒今射鬥牛間珠璣贈我應難久卻恐風雷夜掣還

李守拉登譙門觀修城

忽見金湯峙塞垣麗譙雄冠楚山川門開下瞰雙溪水壁立新磨萬丈甎招撫番夷應有術折衝罇爼正臨邊邊頭臥鼔休戈甲坐對春風理管

次韻李宜仲見懷朱崖夜郎二逐客

不因貴賤識交情此段當令後輩傾三友一龍吾作尾同時四海孰爲兄殊方少客通南北厚祿無書訪死生萬里歸期應可指九衢先聽賣釵聲

辰州僻逺乙亥十二月方聞秦太師病忽防恩自便始知其死作詩悲之

辰州更在武陵西每望長安信息希二十年興縉紳禍一朝終失相公威外人初說哥奴病逺道俄聞逐客歸當日弄權誰敢指如今憶得姓依稀

次韻段季裕惠詩二首

久戰詞場力未衰毫端珠璧粲離離气如八尺九花馬人似千年五聚國士無雙君自有癡兒不了我先知七年畱滯沅湘道忽詠靑山獨往詩

謫墮西南海角邊是中樂事亦天全漸聞長樂鐘聲近正遇巫陽敕放年客過茅蓬非率爾詩如錦繡益飄然一罇豈盡平生話咫尺髙樓起暮煙

次韻葉起商

少年攜藝試東都一鼓無成怒奮須便把龍韜取官職欲隨鵬海混程途淸言自可容平子文筆誰堪答摯虞要使貂蟬出金鍪腐儒寧不愧操觚

和向令制錦軒

大邑大官身所安欲將何術撫創殘久懷利器聊堪試正見操刀不作難百里光華風俗美一天淸澹水雲寛剸裁大巧元無迹血指從旁袖手觀

次韻酬劉遂卿

夜郎逐客東歸日傾蓋江邊側帽時霧豹隱山宜自養弓蛇落盞莫生疑古今得失碁千局湖海飄零酒一巵期子嶄然出頭角名場何患少人知

盧溪文集卷十六

欽定四庫全書

盧溪文集卷十七

宋王庭珪撰律詩【七言】

初至行在

望中樓閣入靑冥疑是長安舊帝城千里荷花開世界幾年羇旅望神京老隨丹詔身猶健夢入華胥眼尙生行盡沙河塘上路夜深燈火識升平

上殿退朝口號

銀臺南畔曉雲飛路入丹霄上紫薇共防客星朝帝座敢將汗腳踏天扉遙瞻鳳翼差池佀近對龍顏咫尺威自愧衣袍正藍縷晚來忽帶禦香歸

送王舍人赴眀州過闕二首

紫泥初出大眀宮端爲朝廷知弱翁平地便開丞相府烏臺先跨玉花驄一時治行無前輩共喜君王記自公暫假雙旌臨近輔聊觀海日正曈曨

當年玉殿校羣材名占樞垣北斗魁曽入翰林批鳳尾每瞻雲气想蓬萊前驅候吏千軍肅遙望天門九扇開咫尺龍顏應入奏紫霄東畔曉班催

次韻楊廷秀求近詩

聞說學詩如學仙怪來詩思無邊自憐猶裹癡人骨豈意妄得麻姑鞭曽似千軍初入陣淸於三峽夜流泉只今老鈍無新語楓落吳江恐誤傳

胡邦衡移衡州用坐客段廷直韻

朱崖萬里海爲鄕百鏈不屈剛作腸復出光芒動星斗定隨雷雨起江湘歸期正待春回雁賀客爭持酒滿觴笑說開元丞相宅淒涼偃月上標堂

次韻張子家見訪惠詩【僕嘗爲逐客故以臺州自況】

老去無才可致君彊從詩社立奇勲忽逢天上張公子應念臺州鄭廣文風月何嘗千里隔江山不用一錢分能來鼔噪助餘勇气壓淮淝百萬軍

用前韻贈別子家【西掖舍人彥實之子】

西掖篇章自一門君能祖襲有殊勲風流前代黃花句夢想當年紫鳳文月下長吟成獨唱壁間彊韻共誰分江頭惜別多新詠禿筆猶堪殿後軍

送黃子黙湖南機宜

潢池赤子弄鋤耰天子擇日除元侯今君去爲幕下士多材應與幄中籌官弩近圍臨桂峒捷書飛入未央樓想當磨盾作露布何異裴公取蔡州

送同年趙季成知武岡軍

收科同日上蓬瀛獨我胡爲顦顇生晚節見君乘五馬前驅夾道擁千兵行聞峒窟煙霞靜臥聽邊城鼔角聲入境旌旗應動色更防蠻戶帶刀迎

歐陽彥文晚始得官爲邊郡獄掾乃州裏宿儒於其行也詩以餞之

往日髙名動場屋靑衫未足稱平生一官曹掾當蠻徼萬里山河列漢營顧我老無投筆志羨君今去走邊城邊頭已臥將軍鼓早晚書來說太平

送趙文卿之湖南

霜餘新雁防汀蘋愁絕送君湖水濱自嘆老夫如病驥早知公子是天麟渡湘懷逺煙橫渚望嶽題詩雨墊巾想見騎驢得佳句賸將收拾錦囊春

次韻張子家新除浙西撫幹見寄

幕府官淸比縣僚升沈何啻九牛毛蓬蒿仲蔚今多病湖海元龍气尙豪麗句早知何水部舊交誰記栁儀曹相如屬思寧遲久不欲詼俳恐類臯

次韻路節推瑞香幽蘭

君家蘭玉盈階砌傍有薰籠錦一端雅似髙人來席上幽如靚女出林間芳叢欲吐新芽長深谷知誰著眼觀謝氏風流元自有更畱佳客奉淸歡【謝安石欲子弟如芝蘭玉樹故自有一種風味瑞香古未有獨見重於近世遂得佳客之稱一名錦薰籠】

楊文發自長沙相別忽來權邑惠詩次其韻【公來權邑官妓逃亡略盡】

湘水東邊喚渡舟湘天欲暮使人愁豈期陶令來爲縣應念龎公不入州索我題詩今老矣防君下筆幾時休論文把酒誠堪樂莫嘆罇前欠杜秋

次韻楊文黼

烏啼鵲噪竹生風誰過柴門訪病翁淸論逼人來亹亹夕陽歸馬恨怱怱遙瞻紫極黃雲裏卻望長安醉眼中南北車書將混一莫嗟吾道隔西東

次韻黃伯思求其祖夢升墓銘跋

妙句髙文滿錦囊坐驚蓬甕忽生光君家人物代不乏文彩風流想未忘千載運中逢太史諸王殿下識黃香江西多士傳心印又出宗支一長

胡邦衡北歸先寄詩二首次韻迎之

無何眞是本來鄕莫遣閒愁犯肺腸防見棟梁扶大廈不將文字弔沈湘揮毫未辦銀爲管沽酒奚須玉作觴雙竹端能作奇瑞衡人宜防竹間堂

當年大冊撼天扉聖主今呼逐客歸應是風雲乘此防便令鵷鷺著行飛久埋劍气沖星气暫裂荷衣換錦衣穩上丹墀踏龍尾九霞光裏望晨暉

和吳思道韻寄郭徳耘【思道詩有校讐瓊殿之語】

徳耘寄示吳思道詩某聞思道之名而未識也輒和其韻以寄徳耘

亂後交遊半不聞天涯淪落始逢君黔南可怪無驢養冀北遂當空馬羣尙使髙才淹管庫忽傳佳句吐煙雲十年讐校金鑾殿依舊無氈似廣文

左世勣妙年登第而飄泊遐荒十年不得調蓋嘗以事忤權貴今公道方開始欲仕進索余賦詩

射策楓庭最妙年九衢爭防若登仙乘鸞豈慕天邊貴失馬方知塞上賢華轂朱輪多覆轍髙門大屋尙修椽如今相國開公道此語他時亦盛傳

次韻酬周孟覺

防鑄銅人能幾何相逢重得復摩挲江山如畫風流在城郭空驚歲月多豈謂今朝聞正始更翻新律似元和思君夜久猶竚立月上松梢映綠蘿

聞梁養源歸臥病未出作詩問之

試訪伯鸞彊健不但傳煙渚有歸舟欲聞大士一轉語爲洗南榮十日愁靑壁萬尋人似玉碧雲千里月垂鉤我如堪問維摩病獅子坐中無此流

送頔子歸廬陵

西風吹我夢魂驚送子東歸無限情好往沅湘探奇絕逺防衡嶽正崢嶸黃昏渡口呼船急後夜江頭望月明能把愁心寄明月雲開時到夜郎城

送黃介可

漳川螺浦共家鄕醉墨題詩尙掛墻天末異時懷李白風流誰復數眞長那知此日長江簿卽是昔時江夏黃鵬背知橫幾千里棘間何地可回翔

謝同年趙季成通判見訪

一夢驚回四十年升平樓下聽臚傳共攀玉兔月中桂認得銅駝陌上仙忽遇旗旄行縣邑先驅貔虎訪林泉王孫自是經綸手容我滄江臥釣船

送劉克彊再赴殿試

聞道田西劉克彊年來猶自讀書忙生平萬卷非無用歲晚一官聊足償曽捲笏袍還聖主重攜筆札試明光漢庭射策推諸老更防公孫獨擅場

頥軒

門外紅塵走客車閉門風月下檐隅南山霧宜藏豹東海龍芻試秣駒竹幾蒲團消永日銅鑪紙帳夢淸都靈隱處無人識似置寒冰在玉壺

題靑桂亭

天上犀枝玉蘂秋何年桂子落巖幽庭前忽生兩好樹檐外突出雙靑虯九里香飄吹夢斷十分圓影暮云收他時合抱重來防不是都觀裏遊

和劉喬卿雪詩【紫極眞人吹簫雪降則止】

柴門忽啟玉爲關疑是新移海上山野寺僧居銀窟裏廣寒宮在月明間老農擊鼓迎丰歳紫極吹簫近帝寰臘後東風將解凍已防峯頂露孱顏

盧溪文集卷十七

欽定四庫全書

盧溪文集卷十八

宋王庭珪撰律詩【七言】

中夜起坐惜春亭月照酴醿淸香郁然因成四韻

袖手歸來避世塵酴醿對坐惜餘春靚妝不入市防眼幽韻只應邱壑人醉喚江梅君益友力移亭竹我比鄰天公著意憐詩客月色西牕一夜新

任子嚴淩風閣

朱簾下瞰梅花發百尺梢頭掛玉鉤人在半天攀玉蕋山如方丈接瀛洲曽畱深夜乘鸞女相對誰家卻月樓將此層軒擬東閣正緣詩興似揚州

楊文發將趍行朝輒用所惠詩次韻一首贈別

欲贈初無金錯刀待慿巧冶鑄豪曹公家勲業麒麟上國史聲名泰華髙已見郎君如玉樹便爲名士讀離騷甄他日驚人去標目須經大手襃【忠襄公大節震耀天下而行狀未能詳昔甄逢能標目其先人甄濟事載之天下耳目徹於天子赫然驚人然濟止能不污賊而已其事至微史臣猶特書之今文發以神道廟碑俱未立欲徒步有請於朝當得大手筆以張闡其事故篇末激之】

寄聶賁逺

襃勲新命日邊傳萬戶重封眷愈專山海盡籠天下貨江淮流出地中錢時平麟瑞三千歳夢恊熊祥五百年富國自能躋壽域寧論齊相海王篇

張紹祖雙秀亭

義山山下三丞相門倚山光照戶庭盛事流傳千載後寒空髙並兩峯靑雙崖過好雲气絕壁參天列畫屏更羨君家亭子近細聽泉澑響泠泠

題竹溪讀書堂【李太白孔巢父韓準裴政張叔祖陶沔號竹溪六逸】

竹外溪邊沙石幽欲招詩客賦臨流萬竿深鎖藏書屋百尺淸潭繞橘州千里水煙漁唱晚一堂風月暮云收何當挽取六君子占此佳名作勝遊

扶疎堂

碧艸深林繞一區何年開徑洗煙蕪晨光浮動三竿日古木陰森十萬夫靜愛長松梢月色絕無凡卉蔽檐隅殘枝敗葉風吹盡簾捲山尖好畫圖

和曽英發見訪惠詩二首

陋巷誰過馬糞王一經題品自芬芳桃花流水春猶淺茗椀薫鑪話更長千里夙期衝雨霽十年閒事入篇章明朝未免成離恨莫苦吟詩作許忙

宴坐壺中日月閒相逢無復話吳山如君豈是噲等伍置我當容平子間喜遇故人持節鉞猶能跋馬問荊菅扁舟後防重尋處更刺灘頭轉一灣

別後再和一首

平昔髙談古帝王到今春艸幾時芳揮毫欲上三千牘拆襪初無一寸長亹亹逼人逢此意怱怱下語不成章歸來閉閣焚香坐端爲思君聊復忙

謁魏彥成郎中

病夫投老入城闉到處逢人說使君豈料騎驢衝大尹政須扛鼎識奇文池生春艸何曽夢楓落吳江誤所聞更願兼收湖海士當令冀北馬空羣

王主簿淸暑閣

冒暑貪程作熱官何如避暑得淸安輕陰畫出三湘境爽气能爲六月寒自有薫風生屋角不須纎手捧冰盤闌干半倚紅塵外臥聽江聲防碧湍

段廷瑞四美堂

風月江山何處無良辰樂事古難俱其間景物從來美此美天然畫不如莫唱黃雞催曉曲且聽靑鳥勸提壺暮云收盡朱簾卷四者橫陳獻坐隅

次韻周穆卿教授兼簡黃元授司戶

嘗記楓宸賜異恩同時人物亦詵詵從前百事不掛眼初得微官便退身教授才華欺蜀錦參軍詩句似唐人中興勲業歸公等顧我徒爲避世民

讀晉史偶書

夷甫淸談萬事虛阮宣亹亹定何如防魚蝦鮓方乘獻豆粥萍韲立可須柱石莫傾人棟宇纎兒撞壞好家居揚州防敗將誰咎猶自空中咄咄書

次韻贈隨上人

扣門衲子誦詩聲雙腳行纒拄杖輕何處參同得消息便能作句吐新淸髙僧著意遊湖海逐客從誰匿姓名試聽窟中獅子吼未應斷盡野牛鳴

送李仲文赴省試

何人解薦相如賦【缺】監【缺】

流壯志未登龍虎榜薦書重入帝王州煙生漁浦雁初下月滿江樓霧已收早晚書來聞好語沙頭春晚望歸舟

謝梁亷濟運使見訪

夜向天邊識使星使星光近少微明朱輪疑自丹霄落陋巷忽聞驄馬鳴臺下霜威驚艸木山間旌斾爍檐楹慚無櫑具衣冠偉久服西都暴勝名

離行在別胡舍人

幾年南畆把鋤犂尺一呼來上玉墀未有涓塵答明主只思耕釣樂淸時著鞭不慣朝騎馬擊鉢猶能夜讀詩回想都城春色裏防公談笑定邊陲

生日周公予惠詩次韻

皇天何時生此漢六十年前歳遇庚不使聲名驚四海未教文陣掃千兵如今只作癡頑老晚節猶乾造化情每辱雕章勤剪拂勝驅鬥酒下愁城

資深堂

至深無象本彊名不可言傳著耳聽克己獨稱回好學問詩惟有鯉趨庭防須絕倒聞談道更防鼎來能說經欲造淵源惟此得百川終使貫滄溟

淸暉亭

畫檐雪壁眺前溪溪外羣峯碧四圍日上林梢增秀色珠生潭底防長堤落霞孤鶩眞奇境捉筆題詩無此詞擬就江山覓佳句更須春艸夢回時

次韻歐陽廣明以詩送鉢盂

方丈盈前送八珍山人不是此中人試尋僧鉢齋防近更喜園官菜把新秋滿城頭防落葉風吹酒面已生鱗何時共過溪邊寺雪夜扁舟發興頻

次韻歐陽廣明【來詩問余遭謗故云】

半盂香飯敵猩唇羮芋菹鹽度幾春坐倚蒲團聽粥鼓曉擎花供天人庾郎三韭徒多品顏巷一瓢眞絕倫邑犬狺狺尙羣吠隔籬安得近吾身

次韻劉唐卿

防鑄銅人五百年摩挲已是落因緣洛州司馬老方遇梁苑詞人晚見延稚子詩書聊可喜荒邨艸木亦堪憐龎公要說無生話兒女團欒在眼前

雪中訪胡次魚因覽新詩次其韻【公嘗爲郢州教官】

天涯流落與誰同雅什重聞正始風文陣向來無敵手詩壇今孰敢論功郢中遺唱人難和冀北成羣馬遂空接屋同鄰江上寺過從猶幸不怱怱

和王彥謨縣尉二首【江左盛時王氏門中髙者龍鳳劣猶虎豹】

耳厭鉦鼙處處喧此時猶得臥邱園負材磥砢幾無用舊業荒涼半不存嗟古英雄多朽骨覽君詞翰可招魂濟川政要艅艎急樗散何因被選掄

虎豹相傳王氏門風流千載識遺昆吟詩作賦取髙第挿羽鳴弓待報恩寇賊漸平妖破膽煙塵猶起客銷魂山城詩酒方爲樂豈料西歸席未溫

次韻常徳府葛倅見寄

武陵節鉞控湘西通守仍兼把一麾玉帳靜談千里月銅符遙鎭五溪夷漂流欲識荊州面饑渇正如桑下兒仰止門墻訴羇旅窮愁那復有佳詞

和王彥休

彥休學錄相別二十年蒼顏白髮著書不倦尢防於春秋防出示注解數編將欲獻於公車以佳句爲惠誦嘆之餘輒次元韻奉贈

書成欲奏未央宮起廢鍼盲略異同巳就外車傳服氏應曽防筆夢文通且觀落紙驚回鳯莫嘆摩天欠阿鴻宿學暮年方發策菑川重防一衰翁

盧溪文集卷十八

欽定四庫全書

盧溪文集卷十九

宋王庭珪撰律詩【七言】

夜讀唐鑑有作

開元貞觀承平後羣盜縱橫似撒沙可惜君王自神武不知盧杞是姦邪分叛將根仍蔓鼎付哥奴禍已芽不有汾陽功第一孰能談笑定中華

次韻蔡徳億年聞子規

逐客思歸正倦聞三更枝上月微昏一聲夢斷湘山曲千古空餘馬足痕東郭𨿽無揚子宅西枝應有少陵邨不須宋玉憐憔悴招得騷人幾許魂

贈胡紹立【並引】

紹立頃年徧遊西南諸州聞余竄夜郎冒重險至沅陵由湘南以歸己夘秋預淸江髙薦復至安成訪別道舊賦詩因以送行

憶昔烏蠻絕塞亭巴娘歌罷月三更重尋湘水江邊路又見蕭灘榜上名此去飛騰對天陛不應顦顇困書生將軍三戰成功後未數焚舟老孟明

送項直卿赴省

逐客歸來訪裏閭後生文彩益增奇低頭見子如東野滿耳聞人說項斯果有髙名動場屋行觀大防對丹墀親闈日望泥金信報我仍須寄好詩

劉大虛作十花詞相示復以詩來有求揮斤之句兼簡中問僕無恙吠犬不爲災次韻一首奉酬

新詞藹藹吐春云淸似金鑪百和焚白雪固宜招吠犬眞雷豈比聚飛蚊陶潛賦就歸何處李白詩成思不羣君是廣寒修月手顧予安敢彊施斤

次韻董體仁參政

雷何年下九天公爲舟楫濟長川涸鱗亦逐龍蛇動異气先衝牛斗邊總謂相君扶帝力忽傳飛詔落巖前但隨一气洪鈞轉造物豈知然不然

次韻李昌齡以詩督景賢堂詩【李廣傳云得當單於陵傳亦云欲得當以報漢】

欲醫詩病了無方悵望黃州舊雪堂歳月易奔梭一擲文章徒費紙千張相如賦麗終遲思李廣兵微未得當句律年來亦如此收功何以得鷹揚

宋英臣景賢堂

當塗人物盡豪英平日相逢眼自靑傾蓋欲交天下士披云如仰鬥間星向來道義多耆舊尙有風流繼典刑更待裏門容駟馬不應空頂佛名經

劉君鼎主簿登第累年家貧猶待闕欲遊章貢謁梁提刑作詩送之

收科天陛幾年餘猶似揚雄寂寞居霄漢又生新羽翼侯門應許曳長裾暫遊嶺海非凡客卻上蓬瀛行祕書何日扁舟下螺浦防防丹詔有新除

送劉簡之兄弟赴省

弟兄連牓俱髙薦正遇龍飛急詔求蘭省深嚴淸禁近丹梯曽上廣寒遊豈惟一舉兩黃鵠便好同修五鳳樓艸綠江南舊行路春風歸馬控雙虯

謝向提刑見訪【並引】

某自貶所東歸伏辱提刑直閣千里命駕來訪死生感激髙義輒成長句聊伸謝懇

夜郎逐客遇生還祕閣老翁來扣關坐聽犀揮妙言語慚非櫑具偉衣冠髙名業已照六合賤子窮當隱半山陸納家風元冷澹口將茶果薦杯盤

渡湘千里憶分攜因誦癡兒不了詩送我出門還作惡今朝防面豈前期樂天獨往靑山日裴相閒居綠野時從此功名恐相逼伊山安得久棲遲【李訓王涯排陷樂天訓等死日樂天正遊洛下靑龍寺有詩云當君白首同歸日是我靑山獨往時或謂白公樂禍東坡云樂天豈樂禍者特悲之耳余今亦然】

送魏彥成赴召

一騎追鋒下九重手持丹詔紫泥封君王夜半應前席郡國名髙莫說功民吏不須畱召父朝廷久已知弱翁還如漢室中興相治行於今有祖風

魏彥成座上忽見擒至吉水賊奉呈彥成

城上啼烏曉欲狂樓前爭防防旗黃略驅部曲千餘騎不折將軍半段槍樂土異時爲賊窟太平今日有官方弱翁治行今如此何待天邊下鳳凰

西園探梅三首

俯窺溪影忽橫斜仰防寒梅已放花未覺東風吹水面早驚春色到天涯年時肌骨瘦如許日暮煙雲薄不遮折得一枝歸靜院夜深玉頰照牕紗

東閣官梅未有詩竹林斜出兩三枝臨風玉面如相識殘雪江頭想更奇立盡小橋溪上影誰將淸調笛中吹犯寒傾倒先春色萬木寒癡凍不知

一株斜壓半檐茅索笑誰堪著句嘲風度暗香浮逺水枝回嫩綠到新梢冰生處子精神外玉立天涯雪月交吟處不須歌酒涴柴門誰許野僧敲

次韻劉景明寄詩求近作

道邊埀栁綠陰陰馬上攜書閱古今陋巷豈無人載酒他鄕誰是子知音鯤鵬未化風雲外江海相思歳月深逺寄雕章覓新句窮愁惟有苦寒吟

外孫劉子野遊學南安才歸數日又告行怱怱贈以一詩爲別且以勉之

九十龎眉老舅翁暫時見汝又西東舉頭共防天邊月刮目知非吳下防學至超然應自解詩惟窮者乃能工太阿鍛盡山中鐵始得光芒倚碧穹

送劉天遊益明赴省

兩驥騰風上九垓瑤林瓊樹絕纎埃行觀海運幾千里坐待春驚二月雷霹靂一聲天外響婆娑雙桂月中開老翁日望長安信報喜泥金早寄回

次韻曽英發

泮水橋邊不記年後來誰復敢爭先襄陽耆舊今無在江左風流寂不傳窮巷閉門佳客至新詩照壁夜光懸未應晚節嗟流滯三子靑袍慰眼前

酬梁宰惠遊永新百韻詩【君曽攝縣事】

聞君跋馬禾川道攀遺民識轡環滿野悲風蟠蔓艸數聲漁笛下汀灣雲藏甘露峯頭寺路接靑湘雨後山觸思便能成百韻偶題僧壁不須刪

謝郭運幹見訪【歐陽公有思潁詩郭乃潁人】

窮巷俄畱長者韁淸風入戶竹生光不嫌茅屋絕低小來坐松陰移晚涼南國諸侯老賓客西湖六一舊家鄕錦囊賸拾詩千首他日還思潁水傍

天馬從來不受韁騰雲注目電爭光心如銀漢纎塵靜气逼金盤曉露涼妙語織成文繡段扁舟刺入水雲鄕朝天便若登仙去騶馭何人得侍傍

次韻劉子方喜雪

萬木寒癡凍不蘇六花爭巧出枯株天將平地開銀闕人似淸冰在玉壺未見囓氈持漢節徒聞穿履待公車月邊恐有瑤臺路擬欲淩空謁帝居

懷故人畱題

桃李無言對斜日可堪回首一淒然子云投閣知何在太白騎鯨已上天春蚓秋蛇畱敗壁金鉤玉帶鎖寒煙人行古木橫塘路門掩長江上水船

次韻王秀才

怒髮衝冠忘指瑕要能全璧始還家閉門且任蓬蒿長落筆當令綺繡華麗句美如靑玉案明珠深貯絳囊紗愛君年少已如許他日相逢未可涯

波光亭

繞亭春水縠紋生拍岸風微鏡面平日破浪花搖柱礎影浮山翠落檐楹魚跳蓮葉東西動月湧金盆表裏明夜久光凝收緑淨冷涵星漢逼人淸

酴醿

百花狼藉防靑苔始見酴醿爛漫開虢國朝天嫌粉污唐昌夜月恐仙來寒梅勝韻聊堪友穠李凡姿詎敢陪便欲乘風淩倒影醉尋香徑上瑤臺

和黃元授送趙惇本赴萬安宰【元授先攝邑事故末句云】

欲救斯民病久尫想君家譜有奇方但須去惡猶去艸要使牧人如牧羊正值雕殘經寇亂還思激烈詠時康當年手種閒桃李今日成陰總類棠

和元授閔旱【時男子皆防城】

旱魃淩空气愈炎斷無微雨應時霑正憂龍臥深蟠水安得江聲碎防檐禾黍似堪供野火婦姑猶擬共腰鎌此時政要調元手誰作商霖慰具瞻

盧溪文集卷十九

欽定四庫全書

盧溪文集卷二十

宋王庭珪撰絕句

建炎己酉十二月五日避亂鴿湖山十絕句

平昔無才可致君此生何處欲超羣今逢四海干戈動猶得山間臥白雲

偶攜琴劍入山來驚覺髙僧定裏回扶下繩牀始開眼嗔人馬迹涴蒼苔

幡竿挿入千巖底鳥語飛來絕壁間洞口行人迷處所不知鐘梵鎖孱顏

山腰危殿倚靑蔥知是雲峯第幾重恐有書生來問道爲慿輕打飯前鐘

奇峯削出靑蓮蕚逺澑縈回碧玉環气接混茫藏句法不知誰與破天慳

洞裏花開透碧霄溪橫三繞赤欄橋他年橋斷人迷路咫尺山源萬里遙【三渡橋】

昔人騎鶴嶺頭歸應有仙居在翠微絕壁蒼藤無處問時聞淸唳掲雲飛【白鶴峯】

破臘山桃已盛開飛花無數防靑苔莫教流出前溪去引得魚舟入洞來【山桃花】

巖下逢人說亂離十年眼底厭旌旗邊塵復暗江南路堪羨山僧總不知【贈寺僧】

偉岸稜稜似立朝巍峩冠劍想風標可憐有貌無肝膽何用昻然近紫霄

次韻贈周師禹二首

山中自有陶宏景牕外誰呼祁孔賓不敢移文約周子升沈共作太平人

晝臥柴門打不開相逢未識濟川才那知此夜聞猿處忽有新詩隨雁來

贈李子安

窮居未有四立壁負郭兼無二頃田擬斸云根結茅屋不知誰贈買山錢

次韻髙秀才

臘盡梅花落不停笛聲孤起不堪聽且畱溪影弄淸淺更防殘英動曉星

贈松庵僧

庵在深邨翠嶺防狂風捲盡屋頭茅斷椽破壁何時理臥防松陰月轉梢

和鄭元淸同遊殷仲堪讀書臺二首

晉國衣冠掃地空漁歌長在水雲中倚欄欲問興亡事木末琉璃墜曉風

池上髙臺倚碧空郡樓相對出煙中讀書太守今何在寂寞無人繼此風

梁道人借示丹經數冊閱未徧輒告行歸其書贈之以詩二首

丹經汗損幾車牛奧意難從紙上搜相見纒腰無十萬待防騎鶴上揚州

夜半滄溟防日頭忽聞風雨下層樓卻尋雙徑朝金闕又跨蒼龍海上游

謝彭仲寛惠小茶磨並仙茅二首

踏梯割得紫雲歸琢就雙輪半尺圍晴日午牕新睡起掌中輕轉雪花飛

夢具白雞猶不死胸吞赤鳳得長生向來未識仙茅艸誤向松根采茯苓

次韻魏伯元

公榮自可不與飲子美何時得細論正遇題輿陳仲舉豈容無禮灌將軍

侯大淵惠花

揚州廟下子規啼曽防花開萬玉妃二十四橋明月夜春風十里捲簾時

和讀書臺入夜卽事二首

池底星光个个添半鉤斜月吐纎纎數聲寒笛西風下人在朱樓捲暮簾

云捲寒蟾玉暈添嫦娥遙想鬢毛纎此時淸境非人世要望煙霄不下簾

次韻盧贊元防田寺橋亭夜月

靑版橋邊秋月明江風不動縠紋平沙頭野鶴摩天起飛入紫霄雲外鳴

次韻劉美中贈段居士

昨夜送人爲太守今朝不記是何年歸來一粟庵中坐水在瓶中月在天

次韻贈慈書記

仰山慈書記往來安福道中數經我艸堂識之舊矣復辱惠詩自敍老洪之裔蓋知僕與洪雅故不可不酬也感今懷昔爲和三絕句兼簡大仰祖禪師亦覺範同門嗣也【慈猶記在湘西寺洪和予左字韻有云云】

探驪猶記湘西寺愛我詩如左軍慈也果能拈此句定知詞筆帶煙雲

寂音尊者斷聲聞猶似衘枚未戰軍橫出一枝來大仰如今不賦暮天云

老洪作語驚一世筆力可敵千人軍足下馬駒今復出縱橫踏破嶺頭云

次韻向文剛三絕

沈謝曹劉擬絕倫惟公詞翰可招魂新詩不拾前人語文彩風流自一門

吏案堆塵畨故紙茶甌浮雪動吟魂長官政擁黃防被臥聽排衙晝掩門

詩仙句法可換骨豈但能蘇九死魂要自胸中出機杼不須剽掠傍人門

兵火之後家藏墳籍蕩然寄居江邨欲借書諸公先寄此詩

卜築江邨翠嶺防喜君書室近衡茅牙籖挿架幾千冊準擬從頭借一抄

聞道藏書埒石渠仍能一讀五行俱不妨借我遮愁眼勝著閒牕飽蠧魚

甌陽廣明病中覓酒

滿徑蓬蒿貧不病一區寂寞柰愁何杜門芳艸長楊賦可是無人載酒過

胡烈臣臥云庵

小庵深隱紅塵外云在茅檐四角邊月落烏啼天欲曉驚回何處夢遊仙

和葛徳裕寄紙覓蘭四絕句

麗句雲箋敵夜光窮兒得寶但能藏慚無好語酬佳惠徒詠春洲杜若香

林下無人亦自芳幽姿閒澹若深藏與君坐上添幽客勝爇金鑪百和香

君家詞翰妙天下蠆尾銀鉤世所藏贈我云藍豈宜辱彊吟春艸拾餘香

兩朶幽花費詠章是中佳境若爲藏何時同上瑤臺頂徧翫芝田蕙圃香

聽麟師誦經

念經衲子亂如麻心悟方能轉法華待得蓮花從口發自牛車上覓三車

答蕭道人

喚起赤龍耕玉池鵲巢抱出鳳凰兒且防火裏蓮花發十二樓前雪自飛

盧溪文集卷二十

欽定四庫全書

盧溪文集卷二十一

宋王庭珪撰絕句

讀唐遺錄六絕

梁祖紀

深宮三鼓夜方分梁祖惟知慮太原錯料諸兒非彼敵斬關還入萬春門

李愚劉朐同傳

兩公罷相由諸吏提印驩呼頗自誇因謂我曹當快活月華門外聽宣麻

楊師厚

萬炬千釭照一城彩舟猶聽棹歌聲鐵車空駕黎陽石豈悟碑來禍已成

成汭

勞役三年成巨艦出師未戰失江陵不知雷滿和州載始悟齊山截海名

安審信

入閣趨班最後時崇元禦史合彈之如何進奉二十萬便逐臺中乞索兒

馮道

大帝四朝咸敗事惟君賣國作功臣平生自謂癡頑老晚節仍爲謬語人

次韻盧贊元江亭卽事二絕句

斜日江頭春又歸半天埀栁拂云齊流鶯向晚渾無賴隔水飛來枝上啼

江水磨銅鑑面寒釣魚人在蓼花灣雲間貪防新月上不覺小舟流下灘

縣尉任子嚴出示從軍陪大將吳侯遊石峒五絕句奉次元韻頌平賊之功云

東來騎火照松蘿野老逢迎笑語多共指巖前一方石將軍大劍可橫磨

石窟巉巖鬼不開狂童乘此起氛埃殿前兵馬何曽出旗鼓初從天上來

錦帶雕弓銀馬鞍鳴鞭飛下白雲山回頭卻望經行處已在靑蒼杳靄間

不待皇恩下九天將軍兵已入盧川姦人妄獻招安策畱客丹崖萬古傳

回師小度石門西鐵馬嘶風四百蹄不爲從軍一時樂捫蘿攀徑豈能躋

贈筠州司戶施文叔二絕句

髙軒過我不停輪風袂飄如出嶺雲渭北江東無盡意何時重得細論文

邨巷盡無車馬塵君來笑語動比鄰兒童驚問此何客亹亹淸言來逼人

送周解元赴嶽侯軍二絕句

將軍欲辦斬樓蘭子欲從之路匪艱十萬奇才並劍客防防談笑定天山

書生投筆未封侯拔劍聊爲萬里遊燕頷果能飛食肉要令豹尾出兜鍪

雪中贈別黃秀才

雪欲漫山冰未澌梅花破雪吐寒枝溪橋漸見黃昏月應有橫斜倒影詩

劉虞卿衣獘履穿有號寒之憂賦絕句以道其意

江上丹楓半搖落檐間靑女忽橫陳可憐範叔寒如此誰解綈袍念故人

次韻黃子餘二絕句

沈謝曹劉俱一體風流文彩自難兼黃香獨負無雙譽不管紅塵壓帽檐

秋風動地吹纎末夜連明攪寸心西北髙樓何縹緲信非吾土莫登臨

次韻劉英臣早春見過二絕句

池艸靑靑細吐芽夢回疑到惠連家東風未暇吹桃李先發寒梅第一花

春至盤蔬有蕨芽紙牕竹屋自成家客來淸坐不飲酒旋破龍團潑乳花

送羅孟弼【並引】

孟弼吾年家子也少年髙薦未第今之行朝就防補兼謁徑山妙喜和尙

平步蟾宮腳失梯當年才命巧相違遭時何必由場屋但著靑袍騎馬歸

君到吳山莫問禪禪翁無法與君傳若從妙喜覓言句掀倒禪牀卻悄然

次韻周希稷餉耕三絕句

初下車來首勸耕老農爭走道邊迎歡聲便似承平日不待期年政已成

夜聞催餉不成眠遙望官壺眼欲穿醉倒田間眞快樂念無田者益堪憐【東坡種麥得雪而喜復念無田者終夕爲之不寐】

莫厭行春馬足勞彈琴吟詠節彌髙盡驅赤子持田器勿使潢池煩賊曹

贈寫眞劉琮【並引】

廬陵劉琮與其父俱以寫眞名一時玉局老人自海上歸嘗贈以言由是士大夫益稱之紹興己未過廬溪艸堂爲余作隱居圖頗有勝處作三絕句

曽寫峨眉玉局眞逺防前輩畫麒麟此翁此畫不常有宜並銀鉤絕世珍

布襪靑鞋倚瘦松我生骨相眞生窮煩君畫著漁船上刺入盧江煙中

畫作蕭然物外身筆端如此有風神蹇驢破帽江南岸不是尋常行路人

送風雅長老【並引】

風雅長老自衡陽花藥山英鐵觜座中相識一別數年訪余於安成將遊仰山謁超禪師畱之不可作偈送之且速其歸也

集云回雁兩峯前木馬嘶風鶴唳天他日歸來無一事卻教誰出艸鞋錢

送胡紹立往髙陂遊學

天下干戈未盡稀獨騎瘦馬苦吟詩窮山窟裏攜書劍半夜不眠聽鼓鼙

遊湖頭觀桃花行數里彌望不絕有僧新開蘭若於萬花之中畱三絕句書辯公房

十里紅香襯馬蹄更穿林樾訪僧扉煙長艸逺望不斷忽有鐘聲出翠微

城內僧來城外住寺邊花隔寺中籬花開花落春如許宴坐深房總不知

方丈前林萬木春桃花面目更尖新爲師拈出靈云話卻恐桃花解笑人

歐陽公制糧盡扣門索米戲書絕句送之

聞道瓶中無積粟不憂甑裏有塵埃饑時且就我索食更恐胡奴送米來

次韻趙逢源秋日溪居十絕

溪面微涼生晚風山銜落日半邊紅臨流解賦歸來句知是柴桑避俗翁

門外仙槎泛急湍應從霄漢落銀灣歸來不記河源路風霧淒淒月滿山

水邊樓上最宜秋天在闌干四角頭覓句正緣償宿債著書元不爲窮愁

仙人山水古今無畫妙詩工可得俱論畫已非前輩手聲詩能作輞川圖

出水芙蓉天與工六郎何事比花紅後生不識李元禮試聽長松引勁風

南嶺浮雲過北嶺東溪流水入西溪秋容淸澹石骨露更防明年浪拍堤

昔人萬里醉爲鄕暮越朝燕不裹糧卻怕醒來塵外出千艘銜尾夜鳴榔

鵶翻日影弄淸溪溪上危巢鳴哺兒林下西風晚來急滿身木葉碎琉璃

千尋塔影照江淸古殿金龍蟠繡楹秋色排門入蕭寺閒來飯後聽鐘聲

題畫鯉魚

誰把吳松江剪斷得此鯉魚長尺半防逢李白過江來騎上靑天遊汗漫

適從縣門下經西湖上歸見竹間桃花盛開湖上景物一新因成兩絕句呈向宰

彭澤門前惟有栁河陽縣裏只栽花如今夾竹開桃李猶似當年刺史家

何處春深刺史家園林猶鎖晉朝花風煙況接西湖水重起書齋對郡衙

再次韻二絕句

墻根巨竹新生筍竹下小桃初試花竹色花光正如此香風吹落幾千家

新竹髙齋凝燕寢從教細落檐花靑山綠水中爲縣臥擁黃防聽打衙

次韻韓宰上元二絕句

火炬銀花照眼眀亂來誰得見升平邦君解與民同樂海上初移不夜城

傷時此夜憶神京月照鼇山輦道平朱雀街門舊行路星毬飛上鳳凰城

和劉英臣見寄二絕句

諸葛奇才當十倍謫仙詞句滿三千我惟閉閣捫書冊掃地燒香亦靜便

胸吞云夢欲八九日誦古書常數千撐拄枯腸只堪睡從君嘲我腹便便

幽蘭寄向文剛二絕句

西風黃葉深林下忽有新蘭動地香公子夜寒誰對語應容幽客到書房

連夜風吹碧玉枝山深寒重得香遲窮秋故出邁往韻要就髙人覓好詩

次韻黃超然

楚詞賦物取香艸眾艸猶須避國香一辱雕章重題品何慚淸廟薦芝房

雪中遇胡烈臣歸自郴陽戲成一絕

路傍有客騎牛過乞與蓑衣作蓆眠邂逅若能相顧問和公畫上釣魚船

盧溪文集卷二十一

欽定四庫全書

盧溪文集卷二十二

宋王庭珪撰絕句

衡嶽銓徳觀作【並引】

盧溪老人謫沅湘過此見故人胡明仲畱題同司諫遊山之樂悵然有懷其人復過西房聽陳道士彈琴作松風夜雨聲因畱二絕他日三君子不忘遊山之樂必再至焉爲余出示此詩

峯頭烏帽翠云裘三百年來無此流餘論更容平子否猶勝湛輩峴山遊

碧玉峯前云滿徑赤欄橋畔栁參天長廊靜夜松風起寫得餘聲入響泉

淸江張氏活人堂二絕句

逺系長沙太守孫【謂仲景也】家傳太守活人言刀圭一【缺】起人死安得聲名不出門

海底龍宮失防防老龍偸得返魂方聞君夜壓春槽響攜扣柴門乞酒漿

次韻謝昌國

今人不識古人心誰識羲皇太古音如望銀河九天上聊分一勺濯塵襟

雙田逢蕭國器話別

黃葉西風何處邨茅檐立馬問寒溫江東渭北情無限罇酒他時得細論

和康晉侯見贈

儒生無力荷干戈亂後篇章感慨多但拏筆頭吟白雪莫挑馬箠渡黃河

雪中以酒送歐陽廣明袁叔明

小槽新壓甕頭春盛欲招呼雪閉門臥對袁郎說周易不妨伸頸飲淸罇

鄱陽周師禹求淸軒霧齋詩

月入柴門夜色新坐堅談壘足佳賓誰云老子興不淺政恐元規塵污人

細雨如煙下九垓始聞巖谷隱奇才一朝文彩驚人眼知自南山霧裏來

送彭士貴【並引】

士貴好爲奇偉倜儻之節今日見訪聞詔下出兵徵北卽日上馬欲逺遊其志甚壯賦二絕句以贈行

詔謂將軍急擊戎連營巳列漢旗紅須君磨盾作露布破陣誰先第一功

大將威名震九州毛錐何補劍鎗頭但歌出塞從軍樂莫笑居鄕馬少遊

劉天錫之子八歳能作大字今年十三矣筆畫愈進有雄健之气作二絕句贈之

羣兒墨汁翻老鴉爾獨落紙生龍蛇郎罷不須頻掣筆渠今自防畫江沙

作戈如挽百鈞弩腕力想能回萬牛江夏當年有童子未聞落筆寫銀鉤

郊外畱別友人

不及怱怱把一巵丹楓黃葉助題詩天教逺謫非無意更上沅湘防九疑

寄劉世臣仲美

此道陵遲久已亡後生無復立門墻遙知二子心如鐵端爲盧溪一瓣香

贈無識道人

古廟香鑪冷似冰向來土木弄精靈如今萬事都不防卻笑金剛努眼睛

謝張東言

忽見蛟蛇繞壁蟠歸時星斗已防幹山童不識回鸞字誤認題門作鳳防

惜春亭觀酴醿

東皇收拾春歸去獨遣酴醿殿後塵憐我寒牕賦愁寂時防玉面送殘春

彭靑老好談禪喜作詩有謀身之語借其語激之

未省前身是道人莫嗟求仕困無津東風動地泥牛吼檐卜花開別是春

未能投筆取封侯一食聊須爲口謀日向晴牕研破硯讀書當讀億那由

好詩渾厚如金玉妙質勿令斤斧侵要識筆端三昧力夜深山水自成音

漁父詞

防防江雨濕蓑衣夜上髙巖宿翠微夢斷一聲煙艸綠遙聞欵乃扣舷歸

曦上人頃脫塵网可謂俊哉衲僧也絕句贈之

震林獅子非凡獸脫网鯉魚眞衲僧宿垢消磨應已盡竿頭海底任橫行

盧溪文集卷二十二

欽定四庫全書

盧溪文集卷二十三

宋王庭珪撰絕句

遊沅陵劉道人庵中惟一禪椅不置臥榻云不睡四十年矣戲作二絕

一庵茅屋白雲深坐待丹砂欲變金誰信庵中人不睡滿池春水聽龍吟

九曲江邊云欲淨三更海上月華孤金【缺】

滄溟底奪得驪龍頷下珠

次韻陳君授暮春感懷

雨餘山鳥百般啼煙隔桃蹊一綫微南北東西春總好杜鵑何苦勸人歸

辰州馬觀察送酒

壺頭直下開邊郡勲業誰如馬伏波還見逺孫持漢節坐令千騎擁雕戈

倒盡鄰翁老瓦缸使君忽送玉爲漿昌黎對月無詩酒絕句聊酬馬侍郎

董仲儀來夜郎訪死生

雪霾鬼葬山頭路霧失鬼門關外邨不謂故人千萬里忽攜書冊夜敲門

我識君家董狀元艸萊崛起跳天門揮毫玉陛摩星斗持槖明光奉至尊

次韻酬國子生趙秀才四絕句

淵明五栁非無宅子美西枝自有邨堪笑長安近時客紛紛騎馬傍誰門

入關莫戀銅駝陌待詔行趨金馬門塲屋若歸丞相府可無公道得推尊

羨君將入銀蟾窟容我歸耕谷口邨遙想明年春殿下臚傳先出九重門

聖主方今舉八元何人復掃相君門迂生曲士如丘垤回首方知泰華尊

程子山侍講自靖州貶所歸相防於武陵怪余顏鬢未攺作四絕句示之

誤讀黃庭玉字章醉翻王母九霞觴從玆一墮人間世獨賴寛恩謫夜郎

問我何年謫夜郎尙餘疎發未成霜夢朝玉帝窺香案偸得神仙不死方

欲弔沈湘乏雅章借君妙語酹餘觴已知絕倒如平子更喜淸新似庾郎

莫把蓮花比六郎六郎元自不禁霜君防磥砢松千尺髙節參天孰可方

次前韻酬趙提幹

解作新詩似樂章交情風味敵壺觴平生閱士知多少聳壑昻霄見此郎

畱滯沅湘見此郎气如九月雁橫霜麻鞋踏雪穿沙底賜履他年出上方

謝郭景文寄魚鮓

開緘如見故人面仍喜故園風物來想見金刀落飛雪何時斫膾共銜杯

雪中喜梁養源惠炭

雪裏烏薪絕市珍能令寒屋坐生春此中有句誰能道暖得曲身成直身

江上

沅陵春盡艸萋萋忽見扁舟系栁堤誰寄愁心與明月肯隨君到夜郎溪

竄居夜郎雪中杜門數日不出忽郡中送春來始知今日立春

東風來從幾萬里雪擁江梅未放花忽見土牛驚換嵗始知春色到天涯

寒食日孟司理送酒

兩翁俱是江南客寒食他鄕嘆滯畱燕舞鶯啼春未老一罇分我洗窮愁

郭仲質南牕

東風吹月下長汀牕外雞號天猝明時有諸生來問字隔江猶聽講書聲

檐外羣山碧四圍風防過盡小平堤先生獨坐紗帷裏掛起南牕月滿溪

夜坐聽沅江水聲

過風林生夜淸坐邀明月正關情漁童酒醒莫吹笛要聽一江秋浪聲

水急灘髙欲倒傾來如萬鼓繞山鳴奔流更借洞庭濶飛浪朝宗壯此聲

辰州立春淸首座送生菜餅

聞道春風今日回走尋消息傍寒梅恨無纎手挑生菜也有靑絲滿飣來

王巖老攜詩見訪詩未究雪下索余作詩贈之

扣門有客懷珠玉被褐長吟坐晚暉雪打牕扉忽驚起還將破帽蓋頭歸

君歸大酉峯前住嵗晚楓丹蕉葉黃試訪酉陽巖石裏秦人逸興未應亡

初寒方葺火閣而防溪知城周子康惠竹簾火鑪寗公瑞惠蒲團便足了一歳無事矣作二絕答之

細栁將軍來防塞夜郎遷客正窮居火鑪恰恰簾埀地足了三冬讀我書

戶外霜風入骨酸誰褰紙閣問平安正憂坐客寒無席遺我新蒲入突欒

寄贈王保躬求小山石

扁舟斗轉五溪灣湘北湘南飽防山袖裏云岑皆寸碧一拳分手亦何慳

巖蟠蛟虎石骨瘦地飽霜風山腳寒我欲借君修月手爲持玉斧劈煙巒

寄子老【並序】

子老自江西來赴沅州報恩謂必取道辰陽翹俟久之忽得書乃趨徑路去已開堂矣奉寄二絕句以當相見也

半程蹉過夜郎溪不到昌溪問路岐空使辰州亭下客隔江招手立多時

古錦林邊獅子吼一聲驚倒五溪蠻何人來問山中景寺在千巖萬壑間

訪淸首座觀薔薇

紅玉蘂攢靑玉枝羣芳淨盡獨開時只應天女回軒晚散得天花滿竹籬

花開花落春何在宴坐髙僧總不知空色難謾禪伯眼薔薇應待老夫詩

贈別陳君授【並序】

紹興十九年餘坐詩語竄夜郎遇太學生陳君授前二年上書言事忤秦太師意亦貶居是州二十五年冬秦太師病死遐方未及聞聖上慨然施曠蕩之恩盡放流人某與君授始獲生還感恩出涕作二絕句贈別

十載投荒坐獻書忽逢飛詔下荊巫歸來好上升平頌已死姦諛不足誅

雷沅湘振滯寃皇恩普出九重天乞兒猶戀權門火應謂死灰能復燃

離辰州

逐客休嗟行路難歸鴻心在杳防間初驚艸尾千重浪險渡湖頭十八灘

行盡黃茅白葦叢舉頭忽見兩三峯靑靑盡出湘天景如覺身離蠻蜒中

尋小舟東下忽見巨艦有作

本是蓬頭漁釣客飄如行腳水雲僧誰家巨艦和州載笑我扁舟一葉輕

次韻任子嚴【並引】

余竄夜郎日惠門僧祖麟徒步萬里訪生死東歸過其寺見壁間題詩乃故人任子嚴見懷嘉麟之義而噓拂之也時士方以詩爲諱而覩此作感激次其韻

解訪江南處士廬行藏正自與時迂題詩更及夜郎客此段如今絕世無

君是石渠東觀人小邦聊見宰官身山僧似不孤題品眾角叢中有一麟

書覺範詩後【並引】

余昔年遊嶽麓識覺範於南臺因畱數日酬唱詩盈巨軸時侍者數人皆能詩而圓無住亦在焉別去旣久圓忽攜覺範字見訪悲感疇昔復用覺範韻題其後

憶探驪龍頷底珠湘江同賦夜啼烏當時吟罷鬼神泣此段如今掃地無

戲贈文彥明

江淹才盡一雙筆庾信窮生萬斛愁對客安能吐佳句墻東老駔正操矛

酒酣拔劍悲生事病起扶藜踏淺莎逆旅正如蝴蝶夢還家試聽扊扅歌

和羅思武作子房孔明二詩見贈

子房夜半參黃石手握豹韜揮八極蒼黃忽起振長流天地風雲皆動色

三雄戰爭海水赤欲攬英豪扶紫極南陽喚起臥龍人至今艸木生顏色

次韻周孟覺記皮老人事【皮老九十餘嵗能談熙丰以前事但稍聾耳】

百年人物已無餘況說銅人鼓鑄初欲著承平舊時事政須此老助潛夫

何物龎眉一老翁能談慶曆至熙丰只應坐厭聽鼙鼔到處逢人說耳聾

人壽何曽有百年再逢甲子換新元眼明重見淸平日自可治聾聽好言

吉州淩波亭月夜

螺浦東邊雪浪生峯頭月出半輪明扁舟欲載銀蟾去一聽蒼龍水底鳴

贈日者張谷

余竄夜郎八年東歸至長沙遇日者張谷考十年前所言皆不謬余𨿽老然壽則非君妙術所得而推故末句云

夜坐吟詩竄夜郎君將何術考休祥近來偸得西華法不敢煩君算短長

盧溪文集卷二十三

欽定四庫全書

盧溪文集卷二十四

宋王庭珪撰絕句

癸未春被召東山益老來賀曰趙州八十猶行腳以詩答之云

八十心猶未悄然橫擔拄杖布行纒都城遊徧歸來日卻使誰還湯水錢

寄張正伯求木樨

九里飛香隔岸聞繡簾朱戶閟淸芬千林落蕋掃不盡分我幽牕一炷云

送黃秀才歸臨川

傾蓋江頭酒一罇髙樓驚坐去如雲別君無語獨長嘯尙想淸音半嶺聞

夜郎東歸黃去非自雙井來惠以新詩妙畫次韻三絕句贈別

竄逐三危山盡頭出門入門誰與遊歸來頗復見此客下筆論詩不肯休

後江西出一枝傳家句法自新奇諸方知子善哮吼恐是窟中獅子兒

細防君詩如防畫無聲詩裏畫何如蟠胸秀句吐不盡落筆因成赤鯉魚

贈別僧紹存

老存以相法隱於叢林爲拈司馬頭陀話作二偈贈之

住山骨相無人識何處頭陀忽扣關第一座中聞謦欬已知輸卻大潙山

踢倒淨瓶呼木華林已坐一生窮卻教一座爲山主都在頭陀相法中

和趙伯達二絕句

王孫疑是李長吉詩句兼如孟浩然亂後相逢初識面便當傾廩與談天

邂逅聞卽賞音況逢淸境夜攜琴一罇相遇煙霞外不廢江湖萬里心

次韻彭靑老詠雪三絕句

雪牕未怕筆頭漧能寫春江三峽寒笑指漁翁臥蓬裏不知流下釣魚竿

天公剪水散花林試比江梅色淺深梁苑詞人能賦詠終篇不作苦寒吟

莫倚雪車詩句好池臺艸木待春風稍晴更上髙樓望要防餘霞散晚紅

贈曦上人二絕句

學詩眞似學參禪水在瓶中月在天夜半鳴鐘驚大眾斬新得句忽成篇

寺倚邨南澗水開終年行腳防山回盧仝欲洗塵埃渇入寺卻愁曦未來

次韻劉惠直梅花二絕句

雪壓寒梢玉作容嶺頭相見又東風人間欲問春消息半在竹橋溪影中

吳姬玉面如相識寒立山隈欲下來先與江南作春色一枝傾倒向人開

夜郎歸日答葛令惠詩

七載投荒萬里餘交遊半作曉星疎門前梅栁換新葉忽得故人相問書

南嶽張道人見訪言論亹亹若有所自非鹿鹿然者也摭其語作詩贈之三十年相見爲汝掀髯一笑考其所自也

喚起赤龍耕玉池池邊龍虎自交馳周天一轂三十輻十二樓前防雪飛

次韻李宜仲以詩寄龍涎

愁眉此日爲君開誰道嶺南無雁回邂逅江南逢驛使龍涎風味敵官梅

鵲噪柴門曉未開香風撩我夢驚回恨無好句酬髙詠喚起謫仙蘇與梅

謗投三篋書猶在力挽九關天可回胡不北歸陳苦語莫貪南海戀甜梅

戲向文剛生子

平生只欠掌中珠天與此兒聊慰渠郎罷新來著防服要令啼戲覓銀魚

和曽英伯

江東渭北關心事罇酒論文更不疑馬上皺眉應得句詩筒聊復寄微之

雷秀才嘗學詩於呂居仁能談江西宗中事輒次居仁韻二絕贈行

逐客歸尋溪上居釣竿猶掛洞庭湖忽逢雷子談詩傳法傳衣共一途

聞有牙籖萬卷藏槐花應笑舉人忙向來閱士知多少他日昻霄見此郎

周秀才取古物作十絕句見惠如丰城臨平鼓之類作一絕句題其後

眾寶沈埋萬古悲斬新拈出更題詩臨平石鼔無人識誰把銅魚作鼔椎

贈寫眞胡生二絕句

欲貌盧溪眞面目非儒非佛亦非仙莫將踏碓盧行者喚作騎驢孟浩然

誤著儒衣到骨窮兒童拍手笑衰翁釣魚艇子今無恙置我五湖煙雨中

八月十四夜彥和置酒待月遇

君方置酒待月明便有微云薄太淸雨罷陰雲當解駁且教霖雨慰蒼生

玉宇初涼江練靜夜深風雨更淒淸從教洗出峯頭路云破星翻月自生

坐待涼蟾欲傾一罇相對晚風淸甲兵正要天河洗秉燭無妨對麯生

觀兢渡次壁間絕句

共坐南牕待月明雲間忽見大江橫釣魚船上誰家笛吹出騷人萬古情

紅旗畫皷照江明兩岸爭防萬目橫奪得錦標誰助喜呼聲動地見眞情

昔年買酒論文地回雁峯前雁陣橫白首相逢夜郎道不因生死見交情

心如止水貯空明還似虛舟盡日橫妙語忽然穿月脇筆端那有俗間情

謝子發惠茶

打門誰送雙圓璧驚覺茅檐晝日眠便覺淸風生兩腋夢魂飛到月輪邊

謁僧惠端不遇

僧扉深倚碧巖隈何處防云久未回日暮鳴鐘應不語嗔人馬迹涴蒼苔

和劉端禮【時端禮失解】

槐花又是一番黃天馬飄飄不可韁但得頃田耕負郭肯將鬥酒博西涼

白面書生鐵作肝風雨未動劍長閒何時去斬匈奴首直取西涼盡處山

才如天馬豈能羈爭防云霓筆下飛齷齪不須談細務健毫畱對冕旒揮

國材侄送林檎

嫩紅輕拂女兒臉淺緑深堆瑪瑙盤艸木若能成好字來年早寄一枝防

贈淸首座

上堂何事更論量還我珠來本自光未識飛猿嶺頭峻兩回掀倒夾山牀

和裴主簿桃花

近水淺桃不忍防似臨淸鏡惜紅顏騎驢主簿吟詩瘦應禿千毫筆管斑

秋蘭寄知縣陳邦直

昨夜西風茁紫芽不應獨著野人家安仁未倦栽桃李添此淸香一種花

和答邦直二首

惠愛如蘭正吐芽芳風吹落幾千家明年催直金鑾殿龍口飄香防百花

系出拾遺揚馬后淸詞麗句復名家豈惟艸木遭題品大筆行當判五花

美胡烈臣晚年生子

老蚌生珠喜可涯窮閻得寶亦堪誇如今七歳誦千字他日端能讀五車

和彭養正陳令尹

气壓秋園百艸芽風流宜在令君家但傾綠蟻伴淸客莫羨黃金刻蘚花

和劉元弼見招

玉壺沽酒挈靑絲及取春風花發時便把一罇畱客醉莫教紅雨洗殘枝

贈相士

富貴本非吾輩事老來寧復問窮通餘齡幾許君知否願作升平一老翁

問訊王道之病

居士病從何處起我今往問與誰俱室中三萬二千座更許盧溪下語無

贈宜春筆工

宜城一變宣城樣入手便如錐畫沙但喜中書頭未禿不妨詩老夢生花

步芳園

宻栽桃李礙車輪栁下風微不動塵已辦尋春蠟雙屐飛花滿地艸如茵

湖頭觀桃李四絕句

路轉煙邨萬木春邨深疑有避秦人山農出谷驚相問不信邊頭有戰塵

朝騎一馬暮還歸盡日花間覓句遲黃四娘家誰敢道古來惟有少陵詩

城裏池臺俗儉窮卻來城外探東風曲欄幽檻趣不逺春在郊原浩蕩中

春入千林煙中桃花李花能白紅一時艸木披錦繡十里吹香墜晚風

茉莉花三絕句

纎云捲盡日西流人在瑤池宴未休王母欲歸香滿路曉風吹下玉搔頭

火雲燒野葉聲幹歷眼誰知玉蕋寒疑是羣仙來下降夜深時聽佩珊珊

逆鼻淸香小不分冰肌一洗瘴江昏嶺頭未負春消息恐是梅花欲返魂

盧溪文集卷二十四

欽定四庫全書

盧溪文集卷二十五

宋王庭珪撰挽詞

挽劉美中尙書

公方持槖我休官握手平生出肺肝豈是尙書先著履須知處士不彈冠文章進直金鑾殿槽櫪空餘寶馬鞍忍防銘旌下螺浦再攜鬥酒餞江幹

挽彭子從郎中

嶺北嶺南持使節湖西兼總大農錢廟堂正賴持國計蓬島祗爲蛻骨仙郎省尙虛丹禁地銘旌忽上洞庭船衣冠不許掛神武端謂猶堪濟巨川

挽王自然二首

耆舊風流絕後塵尙容晚歳接冠巾英豪取友半天下論議常傾一座人橫槊陣前工艸檄結廬江上老埀綸只今遺像髯如防猶足堂堂聳縉紳

衣冠南渡塞螺川始識蓬萊王自然舌捲風雷翻海嶽學窮精防出人天歸來元亮荒三徑老去揚雄有一壥鬥酒只雞思欲致無因下馬拜新阡

挽王夫人【周子充舎人母】

憶昔諸郎從板輿當時人物渡江初蓬萊闕外雙飛鶴葬防漳南數郡車魄已成仙歸閬苑兒方著足上云衢紫防卽日趨嚴召八座無因問起居

挽盧宜人二首【陳晦叔夫人】

崔盧唐舊族譜系自名門子捨三珠樹思劉七耳孫是行將貴顯不及問平反坐脫無凡語人傳有至言

又

髙風林下閨門裏幾嵗長齋繡佛前夫子雄才尹大邑淸魂獨樂上蓬仙化爲雙鶴何方客來置束芻南郡賢防致送車塡廣陌他時彤史亦須編

挽黃忠臣二首

憶昔相逢子少年詩書從我日磨研平生極力欲推挽世事驚人忽變遷未便噓枯送天上忍收遺骨葬江邊雙親白髮終身恨不見靑衫落眼前

書報登科墨未漧已聞弔客在門防只傳金榜升華省不得丹梯上廣寒賦就兩畨隨計吏花開一日徧長安誰知鬼錄南宮籍卻作修文地下官

挽戴彥成通判

早嵗同充上國賔與君先占廣寒春靑雲尙記當時事黃土今埋如此人別駕朱幡泥飾屏縈紆茜綬帶銅銀生前富貴無餘恨痛念堂遺白髮親

挽劉公弼

弟兄詞賦喧場屋晚嵗鄕閭譽益嘩窗下殘編雕艸木壁間遺翰走龍蛇蠟餘幾緉遊山屐書滿千篇載鹿車痛惜蒲輪迎未果寢門來哭淚橫斜

挽王修華

督賦寧居中上科治身從此得名多不聞老父逾垣走且聽兒童載道歌吏不捉人眞快樂庭無畱事足中和邦民盡作嬰兒泣忍送輀車返爛柯

挽劉英臣

累世以貲雄裏閭惟公挾策似寒儒欲將那律九經庫定勝江陵千木奴玉樹諸郎新命貴錦囊丹誥寵光殊當時籍甚吳丞相恩澤今歸兩鳳雛

挽徐子平

子平臨終神色不亂遣人吿別且求挽詩爲賦兩篇

數椽破屋臨溪水日日讀書喧四鄰白首傳經窮到骨淸風入座靜無塵堆窗史傳千張紙過隙光陰一轉輪富貴掀天亦埃滅今時何必嘆斯人

季子過徐因掛劍吾詩似劍敢欺徐才華本自輕場屋詁訓猶堪授裏閭踏雪打門人問字載殽從學酒盈車兒童誦得平生賦不是兔園遺下書

挽羅荊老

初挾儒書戰舉場弟兄旗鼓亦相當探囊聊復起人死系肘空餘濟世方漢苑舊嘗知姓字壺天今別有仙鄕老龍猶抱玉函訣夜扣柴門乞酒漿

挽鄭教授

仰髙𨿽未接華裾淸論時容著野夫掛劍未能臨死穴隔江何處奠生芻淒涼陶令松三徑寂寞揚雄宅一區挿架尙餘三萬軸傳家宜有鳳凰雛

挽曽氏安人

令儀早出閨中秀少日來歸丞相家能以功名勉夫子忍防旌旐起悲笳錦囊篆字金裝軸玉佩鳴裾帔有霞贈典有加兒亦貴誥黃新墨字如鴉

挽範孺人

少日來歸奉藻蘋一門冠蓋擁朱輪平生未識徳公嫂比嵗才依孟母鄰魂返蓬萊三萬里鶴歸華表幾千春南州髙士應匍匐忍防靈車下北津

挽瞿氏

徒身諸福壽尢丰魄返仙曹第幾宮西土夢星生太白東牀選壻得梁鴻豈無名士當時論自有夫人林下風來弔不知何處客化爲雙鶴卻飛空

挽易氏

媼有才子鄰我居父老欲起髙門閭此媼不知家有無但典髻鬟供買書今朝慟哭城南道忍送喪車入秋艸預愁來嵗寒食時不見襄陽徳公嫂

挽劉子儀

鬼伯歌朝露歸魂掩夜泉起家詩禮盛折桂弟兄賢箭落雙雕日【是嵗二弟預薦名】君當化鶴年阿鴻今已貴飛去欲摩天

挽歐陽仁叟

郡從簮纓貴騶僮意气華呼盧晉公子大俠魯朱家錦臂誇豪放銀鞍走狹斜忍尋桃徑裏無主亦開花

挽張氏安人

夫人經亂離音信隔絕其孤趙逢源號哭走萬里至西蜀迎歸榮奉二十年以壽終於其也挽之以詩

母子未相識哀號徹九穹一生何敢望萬里忽相逢防服舊兒戲錦囊新誥封悲歌滿行路千載想遺風

挽歐陽宜人

渤海家聲赫先朝禦史孫霞冠宜象服腰笏擁魚軒五福壽尢貴兩兒名更喧惟嗟漢陽逺不及問平反

挽王氏夫人【劉英臣母】

嵗歉傾禾粟賔來剪髮鬟其人今已朽此事古尢難斜日銜峯頂秋風想佩環出門驚弔客雙鶴下雲間

挽王氏孺人

賜爵逢千載皇恩下九闗誥詞金篆字珩佩玉連環陶母今有後萊衣不復斑哀歌堪挽紼徒有涙澘澘

挽郭氏孺人

擇對眞佳壻傳家好弟兄防飛瑤海岸風斷玉簫聲舉案人何在埋文誰作銘潘郎今未老他日看襃榮

挽聶氏孺人

隴上龎公女相家裴十娘空門參白足佳壻得黃香木馬風前響蓮花火裏芳彌陀眞樂土環佩響鏘鏘

挽露氏恭人

華冑東京舊靑樓大道邊渡江離險阻舉族得安全追賞榮身後襃封及眼前淸防在蓬島髣髴綴羣仙

挽丁陶明縣尉

東南作尉夲神仙化鶴家聲亦宛然臨欲騎魚歸海島猶能躍馬拓弓弦花間載酒經旬日陌上悲歌隔九泉尙有讀書臺下月夜深還照碧池邊

挽劉宗望

何年來臥北山霞猶指海邊團練家手把方書妙耕種門髙閭巷獨淸華兩兒駒齒日千里萬卷牙籖架五車風動松篁起蕭瑟不堪回首聽悲笳

盧溪文集卷二十五

欽定四庫全書

盧溪文集卷二十六

宋王庭珪撰書

上皇帝書

年月日臣某謹昩死再拜上書皇帝陛下臣愚無適時之才自少讀書好言治亂將以有爲於世而官卑人防大吏惡其異已每摧辱之自宣和五年罷茶陵丞隱居江西盧溪之上窮苦困厄四十餘年未嘗一出仕今已老矣惟遇陛下龍飛以聖徳臨禦天下屈體求士埀寛容之聽開忠直之路又詔舉山林遺逸令深者不隱逺者不塞臣於是獲登文石之陛對天顏吐胸臆竊伏自惟國家大事似非疎淺小臣所當言若泛論一二常事迂闊熟爛而不切以污陛下之聰明則終無補於世臣是以敢不避斧鉞之誅冒進其愚忠竊以天下之事於今爲最大而不可緩者惟邊鄙未寧境土未復而已此聖主焦心勞思坐不安席求所以經畫之術而左右大臣共以爲憂者也臣愚以謂此未足爲憂而臣之所憂者在陛下立志定謀何如耳臣嘗謂自古帝王肇造區夏興復大業者皆有聽言之明察力行之果斷𨿽量時審勢事有不同至其策畫之一定卓然有守而不變故能信用忠謀斥去異議卒收成功國家自遭夷狄之禍今四十年異時竭民膏血以充其賂遺割要害形勝之地以塞其姦貪蓋出於事勢之不得已而非謂其可久用也陛下曩居潛藩負剛明之徳有奮發果毅之志海內實徧知之今者奉慈訓登至尊適當夷狄背叛之秋中外臣庻仰徳如天日畏威如雷霆莫不延首傾目願聽所爲誠宜赫然奮厲威權震動天下委任賢相良將以掃除宿憤恢復中原此不可復緩之時也臣近奉詔命來趨闕庭聞諸道途采之縉紳咸謂國家長計今已紛紛漸無成說臣竊惑之請爲陛下試陳其大略自靖康之初迄於今日敵人多以一和字誤中國何爲循而用之猶未已也士大夫有執講和之議者非獨愚無識其處心積慮止欲固爵位保名寵茍安目前無事而已非有奇謀逺慮爲宗廟社稷萬世計也且向來何嘗不與之和哉我之禮日加而彼之姦日肆我之金幣日遺而彼乃求索愈無窮一旦無隙而舉兵怙恃暴彊搖蕩邊鄙以致天下騷動今若再與之盟彼將復背盟如反手何則金人之性本反覆無定非可以禮義馴服而我國家以天子之尊謹守信誓不敢先動坐受其而已如近嵗遣使嫚言驁侮朝廷太上皇帝薄其禮而遣歸中外莫不忻悅使其勢果能羊驅豕突可以奮然而深入則長驅而來亦已久矣故臣嘗謂夷狄不足深憂蓋其貪殘暴虐骨肉相賊逆天違人必不能久防中原滅亡可待也第恐河洛韓魏之郊習見金人屢叛盟約本朝惟守和議無復境土之意猝然有一夫奮起殄滅彼國僣據中原則其患愈大其敵愈堅未易測矣今之言和議者止於茍安往往不加慮於此臣願陛下以此深思之與其輕信詭謀移於偏聽寧博采羣議登能庸賢以張吾已振之威與其幸嵗月之安憚勞費罷防秋寧謹修邊備練兵選將以俟其可乘之隙和議斷不可用也近聞官軍旣下宿州而將吏復失律此亦兵家常勢竊慮偸惰寡謀異慮之人幸其失而喜攻之以取效於平日而不爲國家長慮後顧之計此又爲危疑之機以陛下之勇智當可以有爲之勢於此亦或蹉跌則他時變故日深一日嵗復一嵗終無如之何也況今敵勢已斃其國未必帖定特籍其餘虐行其詭計大則恐吾乘其勢之未固以申其掃滅之威次則恐吾削絕其重幣以潛圖其後此正陛下經營恢復之時而非遲疑寛緩之日伏惟聖策先定於中益務收選人材講求碩畫力圖而謹守之然後振舉大義以掃滅冦讐仰慰祖宗在天之靈天下之大事無過此也臣愚不識忌諱願陛下恕其狂愚而鑑其惓惓之忠實天下幸甚臣誠惶誠恐昩死再拜

上李丞相書

年月日具位姓某謹齋沐裁書獻於某官閣下某聞天下大亂必有英偉豪傑之士出於其時以任一世大事當危疑顚覆之變眾人倉猝惶急鮮有不失其守而獨能顧視若閒暇舉萬物無足以動其心者此人不特有超世之才而其气有以勝天下故能整齊乾坤洗光日月成就大事無一蹉跌者皆其气有餘於中而規畫處置不搖於外也古之建大勲者未有不先定其謀而措之於事伊尹相湯使君爲堯舜之君使民爲堯舜之民其說已兆於畎畆之中管仲相齊欲合諸侯攘夷狄𨿽霸者之業亦決於初見齊侯之日漢髙祖兵衂於楚下馬踞鞍而問張子房謂英布【黥布姓英氏】彭越兩人可急使而韓信可屬大事當一面卒破楚興漢用此三人之力諸葛孔明髙臥隆中一見先主與之論曹操孫權人物先取劉璋資巴蜀之饒以爭天下終其身無一言不驗歷觀前世君子遭風雲之變支傾危整奔潰气爲主而謀輔之是以臨大事而不亂否則遇事倉惶鮮不至於敗者國家曩時承平久武備防朝廷狃於宴安宣和之末變生倉猝敵騎臨東都城門公卿大臣搏手無他策進不能戰退不能守其計止於求和惟相公力陳攻戰之策出身爲社稷犯不測之險幾成大功是時京師甲馬勁卒尙可以戰若席捲以出可一鼓而俘也至今忠臣義士憤惋嘆息以謂當時若用相公之謀豈復有後來之禍其事昭若日星今皆可覆不惟當時可用而至今猶可用也豈非气有以蓋天下之人而謀慮有以審天下之勢耶自憸人柄朝十年之間宰相更用事率不過一二嵗罷黜大抵規摹一律皆出於卑陋淺近不足以興起天下之大事由此宗廟社稷之靈啟寤聖主赫然排羣議起相公於寂寞之濵方淮甸用師控扼上流豈特當一面而已實安危之機也然相公之志气已見於靖康之初其闗天下所以治亂存亡者固非一介愚儒所能窺測今尙有可言者皆相公之細事而猶未獲見也豈經營軍旅之急而未暇耶蓋天下之事有若甚防而其勢甚大治亂之萌莫不有勢言治者必審其勢於未形之中無使至於亂若坐觀其變而安於所忽則恐至於不可救且今日大勢所可憂者人心最爲可畏而夷狄不與焉人心或搖何事不生其禍有甚於夷狄人心寧而天意得則叛臣逆賊可搴旗而下夫與彊敵對壘而我之國與民不可使先困若一戰而得京師再戰而下河北此亦用兵必然之勢也然以先困之力供此必然之勢而欲措其國於久安有道於此惟使吾不先困而已今諸軍大將气色精明張五石之弩彎二石之弓者數十萬所向無前可以大舉然兵久則變生事苦則慮易大舉之後其勢不一用事者固嘗歷算周思審其勢而逆爲之計矣不然恐事至而惑忽有蜂蠆起懷之變度其力不能任則辭而去之使他人任其責於斯時也相公其當之乎蓋慮不先定不可以應猝惟沈識逺慮髙視世表者能經畫大勢於無形之中天其意者亦俾相公究知天下疾苦稔熟具瞻然後當國蓋此亦大事存亡之所從出決非近日數君子之所能辦何哉其規模狹陋不知變更所以治具卒不張闡相公卽日任其責其監數子之失亦思有以易其轍乎昔裴度之討淮西切於餽餉皇甫鏄以聚斂勾剝爲宰相而度極論鎛姦邪苛刻天下怨之將食其肉且言天下安否系朝廷朝廷輕重在輔相時帝方倚度破賊而度之言如此卒成伐蔡之功近世有王朴者爲周世宗獻平邊之策鑑唐晉之失其說曰觀所以失之之由知所以平之之術彼民與此民之心同是與天意同與天意同則無不成之功朴當五代衰亂之時而知出此使遭明主其所就當如何曁我藝祖平定四方攻取之略皆如朴言然則自古賢人君子之舉事𨿽行師調度之急未有不以人心爲本也不然徳宗之討李希烈宰相非其人而陳京趙贊請稅屋架貸賈緡內怨外忿卒至於亂其效亦可見矣今國家軍旅方興供億無涯而某乃於此時區區言人心可畏蓋畏人心則暴斂豪奪之法不得施於今日然而兵食不足豈無說乎嘗試以江西考之財用自有本源未嘗竭也毎有軍需轉運司飛符急於星火止曰於諸司封樁內要若干而已至於本末盈虛之數封樁之所從出轉運司蓋懵然不知也州縣乘其急緣之爲姦無所不至不獨於此時獲免貪惏之罪而轉運司復稱揚其才以爲能辦事此風一煽人爭爲之委官剗刷絡繹在道惟取空文視歷尾見在憑供帳狀而已至於盜隱幹沒則納賂胥吏而不究剗刷之官𨿽欲加意而本無才術漫而不能省也如此則𨿽山海之物椎肌斵髓以供終莫能贍蓋財用之失其源非特諸路也上自朝廷主計之臣一切出於無術惟聞賣官爵降度牒甚者至於斂僧道賣戶帖此𨿽不得已而行官司如能盡收其錢以濟軍興猶有所補今則徒知賣且斂而不復檢校其虧盈則所失亦多矣厥今天下所以大獘皆原於小人先壊其法制然後得肆其姦由是廉恥道喪守宰狼藉獄以賄成民气寃塞枉不獲伸則掲梃報讐白晝殺人因以亡命遂成凶盜且天子以生人付守宰治之使其不能自辯於刺史縣令之庭而白刅相讐於閭裏之中官司坐視而不能討天下之亂有大於此者乎今江西盜賊所以未蕩平者其釁皆如此夫非官吏刻剝驅迫以成則不平而報讐以起也近有官司尙不究其源常抑壓被害之家使不得訴而反爲好語以自媚於賊以此爲消盜賊之術無乃闊疎而不當於人心恐銜寃之民不逞亦操戈而起則寃愈煩而盜賊不勝其多矣去年相公初來鎭南諸州盜賊震恐縮頸不敢搖厥後聞有小人妄言利害獻招安之策於是羣凶復跳聚山林而陰結州縣以求招安大抵近時盜賊剽掠金帛皆以防州縣之吏及士大夫之不亷而能游者遇官兵捕迹急則議請招安以緩誅討且今日所謂盜賊者非有姦雄才智之人徒操鉏耰棘矜依險阻刼財幣耳所至聚落復有豪民爲之囊槖其根株窟穴姓名皆可識也官司若先究治州縣之吏而責囊槖之家則一保伍之力可按圖而縛也此小盜而官不能治恐養成異日背脇疽根忽然潰裂四出而不可救則豈止數倍今日之力哉伏願相公視今日之須痛掃除蓋因循苟簡之習慮不及逺自以禍災可以無及其身考之於古曠日持久未有能免於禍災者也𨿽然賢人君子尙有可以有爲之時莫急於今日過今日則恐災稔禍變而悔之無及相公卽日入覲天子秉鈞軸議論大事自有素定之謀其計祕世莫得聞也某江西書生天稟介拙宣和初得官湖南見上下怠玩無益於時歸臥山間十五年矣未嘗識中朝士大夫惟是仰服相公之勲徳赫然驚人平昔無因進望履舄今玆伏遇相公開藩作鎭一方招納天下之士不問疎賤則采取風俗利病閭閻所患苦者數事別爲札目隨書以獻直率愚惟相公察之不宣某再拜

盧溪文集卷二十六

欽定四庫全書

盧溪文集卷二十七

宋王庭珪撰書

上趙丞相書

竊以軍國之機安危大計帷幄自有成算僚屬得預僉謀非幕中之事固不當輕議愚獨以謂相公負中外之望𨿽作鎭一方而控扼上流蔽遮江浙朝廷恃之以爲安非直藩宣屛捍一方利害而已自開幕府以來延問民瘼講求治道無非系天下國家所以安危𨿽蕘夫牧兒皆得罄所欲言某用是輒敢有獻焉蓋中原大亂於今十年廟堂之上執政大臣訏謨獻納與夫百執事謀臣辯士人人皆能言其獘而莫能去其害者其故何哉豈其根堅穴深終不可去而去其害者當自有時邪蓋天之於是時也必生是人古者多事之際有能建非常之功者必須有非常之人適當於此時然後能爲國家排難解紛驚世絕俗而後世不可及也不然何十餘年間言治者紛紛而大臣更出疊入卒無補於禍亂大抵風俗浸淫其獘根於崇寧以來三四十年牢不可破雷同是非醒醉不分上下相師恬不知怪朝廷每一處置之事一下諸路監司府縣悉委刀筆吏互翻故紙相欺蔽偸爲茍且一切之計如此而望治道之隆未可翹足而也茍非天生大賢君子出而任事以身任天下國家之重取其宿獘至誠而更張之期於果斷而力行則恐曠日持久靡靡然日入於敗亂遂致不可支持昔漢宣帝中興魏相丙吉總領眾職外得良二千石與之共理其術止於循名責實而治效光於前世其後張禹胡廣持祿茍安遂成末年之禍西漢之衰議者歸咎於廣禹此大臣不任之過也恭惟安撫相公威徳偉望鎭服人心自靖康變故之初天下望以爲相延首跂踵以至今日者亦羣邪所忌嫉而時俗使然也天將厭亂起相公於海濵授以弓矢斧鉞之雄藩維要地影援荊襄控制表裏財用根本人物淵藪皆出於是其任豈不重哉一旦入而輔佐天子指揮四方凡經濟之具盡在目中左提右挈無不如意則今日之事可不素辦哉某伏見今日幕府所甚急而當措意者不過曰人材也軍旅也財用也盜賊也又其最害治者姦胥舞文以害民貪吏黷貨以亂政此數事議者常以爲今日之甚難而某每以爲甚易大率皆原於風俗浸滛之獘而疏剔之必有先後之序惟人材不可獨後也儻得其人而用之責其功實則其萬事莫不振舉而人人變易其思慮矣自相公至江西一時才智之士往往見辟然古人所以招延四方俊乂以共成天下事者其間必有國士鷙鳥累百不如一鶚尙慮山野陋巷之間有英豪磊落自重之士未得盡出於門下則𨿽有可成之功業或有悠悠之徒未足賴也今門墻獻計之士如雲而某不度愚妄亦庻幾憫時憂國之言或有可采區區所見謹別條具以聞儻防裁擇繼此有獻

與宣諭劉禦史書

厥今風俗大壊上下相師恬不知怪𨿽士大夫常衣儒衣道古語者皆甘心自置於亷恥之外而無髙人之意由是天下日趨於靡敝盜賊羣起民益困窮瘡痏呻吟之聲未息而貪殘之吏誅求剝斂海內愁怨未有如今日之極者也非痛鋤治之其勢未可以輕革世之議者但憂財利之不足罔慮國家之安危此豈不由風俗之壊蓋原於監司郡守之非其人以江西一路近時耳目所及者計之則可知矣一路數千里之間未聞薦舉一人奉法愛民能推行寛卹之詔者其所薦舉者必苛刻險悍之夫號爲能集事者相帥成風爭爲剝下媚上以圖寵擢而亷介自守者無所容於時今皆相率而去矣前年宗祀赦書悉放建炎四年積久應寛卹事専委提刑司徳意甚厚也至今提刑司出榜放轉運司出榜催兩司爭爲空文俱掛墻壁以此罔百姓可也朝廷可欺乎至於比年以來禦書寛卹及平反刑獄等詔則𨿽墻壁亦未嘗掛頃傳大斾壓境之始紛然勞民造亭宇粉壁榜其上視其後乃紹興三年三月書其滅裂文具𨿽兒戲尙不如此去年韓少師兵駐江西半年費金穀僅二百萬緡朝廷初許通支諸司財物轉運司執不與宻諭郡縣一切橫斂惟務取辦急於星火聚斂之吏承望風防因緣生姦百姓剝膚及髓至壊屋廬賣瓦木以應且一縣科率不下數十萬公吏邀丐亦復稱是供軍之餘浩浩入贓吏之家用之如泥沙不惜少有敗露則納以重賄上下相影援寃民叫號無復雪訴轉運使方且濶視大言自喜以謂錢流地上嗚呼以此爲術其誰不能大抵數十年以來天生此輩在世間貪鄙庸懦相習爲浮沈低昂以容姦爲長厚監司或按一吏則羣議交詆以爲暴刻生事至於日侵月削而民獘於下無復有譏之者比年江西盜賊蝟毛而起防吉尢甚原其所始皆緣貪吏暴虐一夫掲梃叫呼則無告之民易爲嘯聚頃常親見吉州境內巨盜所起未有不如此也幸而一方有茍安無事之處監司乃指爲富足之地督斂無藝又驅之使盡爲盜至於師旅益起事務益繁公私俱竭用益不足日入於敗壊然後已爲監司郡守者區區救過不給天下安危之慮豈復介懷一有調發監司移文於縣縣遣悍夫勁卒搜括鄕村無以異於防盜之鈔刼甚至官吏自行所過聚落雞犬一空民窮至此如之何不聚爲盜賊去年拋買準衣絹防秋米朝廷明降糴買本錢而所在輒不支近者使軒按行境上轉運司方始量頒防絹折還卒不盡給且軍興科率出於不得已至於朝廷自有本錢乃移易侵盜不以還民此行轉運司使沮格朝廷實惠斂怨於民使諸道皆如此則搖動邦本豈不深可危懼韓少師屯江西號爲用度最廣之時也然大率不滿二百萬緡而騷動一路科率之數不啻數千萬緡班師之後各以防末防轉運司作羨余轉運司不復檢察其餘不知幾千萬緡爲貪吏所沒可不惜哉比者復遇閣下觀問風俗紏摘姦貪振防淹滯勤卹民隱慨然若以身任天下安危不顧流俗𨿽將相大臣气熖烜赫按其姦贜振動天下究觀前世攬轡埋輪之士特史官一時美談其所施設未必有事業偉然過於閣下今日者也某生江南卑薄之域自審其才不能俛仰求用於世退臥林野足迹未嘗及公卿大夫之門伏防遣官屬諮訪凋獘若不吐一言使遐陬之民不被其澤某與有罪焉

與胡待制書【二幅】

君子小人相與進退常系天下之治亂惟大公至正之道不行於天下則君子小人必至於並進或至於並退如是則眞僞雜揉而小人者尢能盜取先王之言時時裼襲以自出𨿽明智之君有不能辧焉以是鯁亮廉介守道義礪名節之士鮮能獨立於人之朝蓋天下有常勢此重則彼輕而輕重均於不能無獘救之不得其術不旋踵禍亂乘之古之君子尢愼於救獘而去人於最難夫世所謂賢人君子者至少而小人者紛紛項背相望而出又畏忠臣義士之非巳乃相與薫釀粉飾爲蔑之計磨牙澤吻先事根卻之小人幸而勝則禍止於一時至其不勝而君子力不能任則禍至於無窮國家自變故以來將相大臣失名節者踵相躡也其姻戚子孫猶仕宦於朝者咸偸一切之計無復振迅以雪門外之恥士有振腕談名節者則羣笑而疾攻之彼挾忠鯁負材气奮然欲有爲者以時方惡人之談名節各蔵縮鋒頴不敢見露惟恐近於名節以犯時人之所惡是以人人變易其操以追時好遂使天下之士靡然日入於敗亂而不敢出力以爲之此名節不立而風俗之壊天下之最大患甚可懼也非有一代偉人气力瓌傑以身任天下之事其孰振之自前年聞閣下執筆立天子赤墀下入中書爲舍人宏文儻議震動朝廷未幾領方面以出中外咨嗟以爲羣小人方不便而忌伺隙者眾執事亦審天下之勢未可與之爭歟昔者範文正公富鄭公歐陽永叔輩同時進用又有司馬溫公呂獻公等雜遝在廷亦嘗爲小人讒沮以出當是時諫官列其非禦史執其不可出否則數人者爭相引而俱去近世則不然今日一賢者出明日又賢者出諫官不爭禦史不疏眾人卻立環睨恬無憂戚於其間將見舉朝而無君子禍不細也今者執事復除輔郡朝夕入覲天子四方靡不屬望將以大有爲也某山林野人無預朝廷之事獨念辱侍講與執事之知最厚且與切磨論議故輙持小人君子之說以獻惟執事不怪於浮言而益堅素志則掃除氛祲經理中原再造王室某𨿽衰朽尙幸見之史館待制執事某江南一書生嘗緣幸防逡巡路傍一瞻棨鉞承謦欬之餘遽防誨奬存撫有加拜違以來不敢僣問起居惟是日與田野凋瘵之甿望執事入佐天子行寛大之令反前人之失振肅頹綱以新四方之耳目則山林之人亦受大賜自聞大斾趨朝中外聞風罔不傾屬竊惟執事俊徳偉望海內具瞻其餘出處自系時事卽日入覲天子秉鈞軸議論大政進退賢愚痛革時獘此蓋天下耳目之所望而非小人之私情也某𨿽退居抑嘗深念厥今天下之事日入於敗亂其獘在於法制紀綱大壊言事不究其本所以言愈多而事愈不立且今日所患莫先於財用則皆言薄斂則不足橫取則傷民若如此言必至於橫取而後足也某以爲不然蓋不必橫斂而自足耳何以言之比見江西郡縣錢物皆有總目守令之貪者盜官錢常至鉅萬大胥小吏亦莫不然多者至數萬緡少者不下千百數轉運使巡按所過郡縣費百千緡以啗隨行之吏則爲隱其失防之數轉運使蓋不能知也此獘行之已十數年非特轉運使不知戶部亦未嘗究也今若更張措置則𨿽斂十倍於民亦無由足矣大抵由朝廷不遴擇監司郡守與不戢胥吏之姦𨿽采納人言病在於不行儻擇能吏責以必行如障回瀾使東流也頽獘之事豈有不振者近年朝廷給降闗子和糴江西每嵗亡慮百萬緡州縣並不支還人戶多是姦胥攬人百計情出或當職官自盜或賓客請謁動以千萬計賫至行在催貨務並給見錢與之且財用空乏之時不支官錢則已豈有令百姓白出米而虛費百萬緡與遊手無賴之人豈不重可惜乎此有以見監司郡守不爲公家忠計習於茍且而使公務俱受其獘也近者向衡州屢言待制入朝博詢時病開納羣言知某迂儒固不足以講大事今以山間所見一方之利病事𨿽防實系朝廷固有可以爲執事言者嘗妄著盜賊論二篇不自知其當否敢以上凂執事幸試觀之𨿽然所論止防盜耳頗聞郴桂之害不減於此長沙大帥更三四大臣恬不畱意若以爲遐逺不足慮則龎勛之禍亦可成矣近日殺戮巡尉害及江西統領官其焰益熾蓋非常之變也往往朝廷皆不及知執事抑嘗慮之乎今州縣獘穴如蜂窠蝟毛今姑論財用與盜賊所當憂者不識到闕之際可以聞於上否惟執事少畱聰明而思之

盧溪文集卷二十七

欽定四庫全書

盧溪文集卷二十八

宋王庭珪撰書

與黃平國正字書【二幅】

茅齋作別行復二年瞻仰淸標如在天上今夏忽聞有館閣之除凡交遊孰不共喜而僕又倍於他人也蓬萊道山從容之樂回視昔時州縣與俗吏庸人之校米塩者其防豈可同日而語某與平國相識𨿽晚而一見知公爲異人果具髙材爲時揀防朝夕珥筆螭防廌冠南臺指陳時獘使海內防福此亦平國之志而野人之所願見也今覽所惠書益見議論髙明北使之來𨿽叵測汴京實大亂彼畏我之乘其虛姑爲請和之議謀緩王師耳若其狼心侈欲固多則蜀亦是其一也僕謂近時禦防無策最莫甚於遣使當建炎倉猝之初不可不姑爲之今已十年在目中遣使何益徒墮賊計損國威耳爲遣使之策者非有奇謀偉議不過曰二帝在彼不可不遣而已前年胡明仲曽論此事引魯威公爲齊所殺而其子莊公屢與齊通好春秋惡而書之其指陳利害始終剴切炳如日星上嘉納之未幾時宰惡其議不出已復議遣使矣不審平國曽見此疏否範伯達必有本不可不一觀向嘗略及盜賊事正慮行朝誤聽得來教果鑑其事因李丞相與孫防州佑不相能各爲異論孫欲殺而李欲招旣而罷孫除張觷遂專用招安之說破械釋死因而與之官以歆艷羣賊不數日皆解甲束手來授官因以盜息聞於朝此豢虎狼之術饑飽適時未肆毒耳今招安之官反令握兵巡捕被刼殺者痛入骨髓寃無所訴異時招安之官不叛則報讐者操戈而起所謂盜賊直須時爾平國髙見料此可以爲長久之計者哉今日事大抵皆然可爲太息也比來年谷𨿽稔民物虛耗州縣誅求愈急向使今嵗更遇小旱不知肉食者何以處之每見平國慨然有體國憂民之心因書輒敢及之如某蓬室之士興言及此正猶嫠不卹其緯也幸勿以爲笑

辱賜教仰銜眷意之厚啟緘方知平國入尙書攝郎曹淸資顯秩將逼禁近尢慰巖穴故人之望每有知識自行都來未嘗不防記念顧田野一人何足以煩齒頰平國今逢時得路當奮發之秋不可與田野之人爲比況執事本受知於趙丞相丞相居外一年亦備見天下之事靡靡然日入於敗壊將欲救之必易其轍而後可向來以呂某總淮西有識者皆知其必敗事而莫敢言及今禍亂已成而後論列不亦晚乎徐穉山將江西風防稜稜錄寃禁暴不避權豪數十年來無此監司也第恐爲羣邪所忌爾今若諸路盡得如此人則何憂不治此亦執事不可不知也狂言幸恕僣越

答鄧克彊書

余平昔欽向克彊鄕裏宿儒遊場屋時間闗出處慷慨論議克彊亦若喜其爲人矣後因盜傷先塜遭桑梓之吏不良僕走闕下上書陳寃是時宰相公卿與臺諫之臣皆惻然動懷爭爲論列決欲究治惟鄕閭私好惡之人忌其以布衣動天庭乃郵傳他詞污蔑之紛嘵十年卒有公議不能加損如虫讙鳥咋自鳴自己了無相干亦有輔盜賊鼓唇吻教其張皇筆札欲以奇動某者蓋亦不知某之不可動也方上書理墳墓時死且不惜遑他惜哉世俗欲以區區謗語相搖脇寧不謬乎頃得官湖南防監司守倅皆庸俗人爭事不直棄官而歸放浪山水間與漁樵雜處甚自負也而紛嘵之徒復加釀惡語甚者至蹙額相弔唁以爲失意尢可笑也此非特不知某之心亦是世間久無我輩人驟見一二事自然怪駭如克彊平昔最相知今者防書鐫諭爲賜甚大豈不知感但其間責某不能隱忍如韓信胯下等事未敢以爲是信淮陰一餓夫當擾攘之時與夫所謂鼔刀僕馭販繒之徒俱碌碌未有所奮使不遇髙皇帝則數子者遂沒齒於鼓刀僕馭販繒之間而信之事業終身爲胯下之人而止耳何所取哉且信貧無行方從亭長妻漂母乞食時尙不得推擇爲吏豈自知有拜大將軍封齊王之事況今遭世承平與信之時異決非黥奴餓夫可以僥幸攘臂而得志者胯下之事可爲則鄙儒腐生喜爭爲之獨不見衛靑汲黯同在武帝朝方靑爲奴僕時正胯下比也二人者功名亦略等然武帝踞厠視靑至汲黯不冠則不見也蓋靑庸奴固宜踞厠見之而黯又防尊禮如此則士之所處不可不擇信何足道明矣克彊又有取於陽城初若尋常庸人至其剛毅見於伏闕之際此尢不可曉若城當徳宗多事之時不能吐一辭以開悟人主爲諫議大夫七年在職不爲不久顧乃含糊緘黙適遇陸贄裴延齡二事便伏闕爭向使城五六年而遂遷他官不過齪齪隨仗馬俱退而已何足羨哉幸而七年不遷畏天下議已始一開口冀以塞責此前賢亦嘗著論議之非僕之私言也夫士於困窮之中能秉節自髙者於今已少克彊今又作此論恐後生棄廉恥欲無所不爲庸懦畏怯不才之人沈黙茍活於世者必竊借其說曰克彊教我如此隱忍以就功名玆風一煽克彊亦必悔之於今所以勸僕爲之者豈非見僕官不顯赫多困厄因搖撼之使俛仰自屈以求合於世俗之人其意非不善也顧僕不能爲耳君子不論窮逹不失其志而已夫志𨿽不可得之於天下豈不可得之於一身若無位以行其所志則當求之於山林之中或陸沈小官𨿽有利祿刑禍在前使不撼其闗鍵此亦窮而不失志者也僕愚所見如此聊布腹心以當一笑

與向宣卿直閣書【二幅】

往年衡陽山中執別時方被竄蠻荒李林甫爲國怪祥無復生還之望自舊嵗防恩還鄕實出萬死一生之中每欲渡湘水一見顏色而久客乍歸百事牽制前日遽辱使車壓境枉道見訪喜不自勝衰蹇之人何以當此厚義懷感之餘瞻望悵然輒復成二詩聊申謝意蓋千里命駕稀闊之事不可不以詩記之且畱爲異日佳話亦可少警薄俗耳如聞次第遷入新居髙門大第防衡湘之勝浩然自得有天下之至樂彼富貴時來則爲之耳恐晚當爲蒼生一起卻不得常享此樂也

經略直閣執事自七月中聞詔下除帥五羊傳者謂卽日引道遂無從遣介爲賀直閣名重縉紳間屏處江湖餘二十年以道自樂未嘗干進一日忽有此除非獨嘗遊者喜幸無涯蓋中外莫不以爲慶始見公道之行也自聞除命恨無羽翰一見顏色近有自湖南來者云直閣方具辭免尙畱舂陵蓋此除出廟堂特逹之知豈容避也竊惟直閣蘊公輔之才蟠屈已久平生所蘊乃四方所瞻望世之君子莫不知之向之所以未大用者羣小人眾而君子莫能勝也習俗之容黙相髙非一日之積驟見一人防俗異眾則羣聚而非之今日忽起寂寞之濵而付以方面之寄此固有深知直閣者某尙慮其間小人無以窺伺獨謂大剛而不容物嘗聞前輩諸老言二廣控蠻海其地濶逺吏俗不類近地緩之則事不振急之則無全人凡事比余路宜少加闊略不識直閣以爲然否新參屢言和公有補天浴日之功人𨿽忌之往往憚其正而不敢駮近數於朝列間問小人動靜老耄矣絕無此念特受其一用公道而知以人物爲念耳此可爲多士慶老者固無憂也想大斾朝夕啟行益逺瞻奉但日聽佳音以爲慰耳

答方耕道刪定書

服廣譽之日良久惟是湮沈之迹未獲一瞻風采承誨語也仰髙之心以日爲嵗執事不鄙賜以教札存問勞苦感佩亡已惠及墨刻三本皆奇作也欽夫學士生相家而文章典雅如此彼掩公議而盜取省殿魁以爲名者其榮辱孰輕重哉久欲通書慮丞相方杜門而不敢今方欲爲之兼嘗面辱誨諭想亦不卻也去嵗大臣論和公者非不剴切獨不見李逢吉輩忌裴晉公居百計以沮之君子小人其勢然耳刪定負抱奇偉中外所聞某竄居辰陽時沅靖接壤武岡孰聞動靜近者廟堂諸公亦備知當時誣枉之狀若一防九霄當自湔洗況今執政同時館閣故人豈不能辧之邦衡亦同僚皆一時名士以彚而進正其時矣

盧溪文集卷二十八

欽定四庫全書

盧溪文集卷二十九

宋王庭珪撰書

答王元勃舍人書【三幅】

判府舍人閣下某仰服駿徳偉望幾年於玆矣霄壤異趣修敬無階而又天稟疎介動與時違政和初嘗竊進士第薄宦湖南不得行其志自退居林下邦邑僻陋中朝名卿巨公遊宦鮮或至此以是𨿽欲一拜眉宇識風度承謦欬有不可得日者舍人下車之初承積獘之餘櫛垢爬癢皆當民心威驅恩收和气翕然千里之士求出於門下者衣袂相屬獨某未獲造謁者蓋以憔悴窮愁之久不特自棄而時人棄之亦久矣伏辱臺慈遣吏致書副以醪醴親灑教墨詞防謙厚如待古之有道者捧讀驚懼至於失措顧其中實無毫髮可以仰當禮請之意竊意必有人張飾虛詞譽過其情以欺大君子𨿽然近世公卿鮮能下士舍人有時之盛名而不以驚愚頑二千石之貴而不以驕傲賤其風流標表有足以竦動四方激拂當世固欲行古人之道於今日而俯及疵賤之蹤豈亦如昔人市駿骨招郭隗始以是存心者耶某居是邦旣不能修桑梓之敬於下執事而反防以書禮爲之先益見邦君下士之美而僕之罪戾無以自逭也舍人朝夕歸朝議論大政進退羣材天下瓌瑋閎博自重之士皆將願綴於門防之遊如某何足道哉疾病稍痊當卽戒行摳衣登堂終必圖之惟少埀察幸甚某違去幾下三易晦朔歸臥園林不敢時上起居是非自取棄於門館伏念平昔本以愚疎與時不相值遂自放於山巓水涯者僅二十年聲迹不聞於人一旦執事者誤采虛名損大府禮遇之重旣歸日夕惶懼無以塞人之言又慮流俗不察便以爲幡然作進身之計用是愈益戰栗不敢

某請於門下前日遞中辱賜誨帖詞意爛然存撫之厚恍然如在郡閣登髙臺侍杖屨而奉名理也逡巡久不敢申意似若傲慢顧舍人心事落落嘗加異顧超越俗情固知必防恕察某有鄙見上塵臺聽今嵗廬陵境內初若大旱幸而晚得雨差勝他州誠徳所感千里受福竊見一鄕之中自有丰歉不均近陂塘處全不覺旱髙田有至絕穟者視旱官往往只見路傍平坦處便謂丰熟至於山溪僻逺之地多不及見若要一一覈實勢有不可獘亦滋多終不能均今諸邑髙下使府必自探聞不審只可均情作分數減放否若以所見熟處一例不減則絕穟之家重困賦稅恐不能辦也又聞諸邑官多以旱爲諱向非臺防與行下諸縣決不敢受接旱狀伏望博采輿論斷而行之僣冒及此非私言也伏惟幸察久以衰殘不敢上通記室方具尺牘以自解乃防再賜誨筆存問有加仰戴厚徳遂釋危慮豈勝幸甚向嘗妄以旱事上瀆臺聽伏防開納詢究幽隱一方受賜矣竊謂田畆髙下𨿽不均而一鄕之中大率亦可槪見正合尊防所謂計鄕分作分數蓋易此說爲可行若一鄕之內又分數等則吏緣其姦終不能均至於間有漏网亦理之必不能免若欲賑卹貧下庶幾計鄕分以定分數上戶作一等數若干下戶別作一等如此則無不均之患也愚慮如此舍人以爲如何近有行朝及湖南來者莫不盛談螺浦治譽赫然驚人此非防言蓋逺近之言如此亦欲舍人知之耳向宣卿書中尢所嘆服兼云十年前曽兩見舎人於蕭山姑蘇自後流落天涯不曾通問此公畱意政務喜聞治聲重不能自已矣

與周秀實監丞書【三幅】

防賜教翰奬予過情伏讀赧然某湮沈之迹鹿鹿林巷僅二十年將終老盧溪之上未嘗敢自衒粥求合於人而人亦莫之顧也不謂監丞過聽一見輒欲將成之自忖虛薄恐終無以上副憐念之意比者判府舎人遣吏奉書如待異人受之慚惕恐執事奬飾大過他日不副所聞適足累閣下此所以驚懼不得自已也王公天下偉人與監丞俱負抱絕異之學欲行古人之道於某而某實非其人十五年不入吉州城門矣尙冀憐卹保其進退某近亦臥病新起自顧何人豈敢拒大府之命或此去賤體平復瞻視稍爽卽戒行李進謁門下諸凡更望埀教

違去門墻倐然秋盡仰思名理時奉薄遊髙齋論文靡間朝夕𨿽扞格之資一聽發藥恍如有得以是別後尢遽傾跂之勤無由馳謁門屏惟望使車行縣乃獲瞻仰前日途中辱賜手筆存卹周旋久稽修謝是時竊聞郡人有聞於州府使人憂懼者久之自惟窮困之迹所以受知於監丞者相得於形骸之外如平日吹噓澡袚之賜固自感激若欲挽而出之使逐榮利蓋非所望也中間亦防舎人再賜手書今方修報想未加叱怒也右使門中英彥如林豈少老僕得非以隗始之意耶聞大斾之吉水督捕曽不淹日渠魁就誅餘黨散滅一方之幸近日諸防盜間作此尢當治之於早若巡尉畱心無不可捕者頗聞諸邑似以盜爲諱此豈持久之術養虺成蛇爲害愈大不可不慮也胡縣尉本寒素防監丞特逹之知舎人亦惻然憫之近緣細故輒求罷去聞得權局保全考第乃使府終始之賜舎人以嘗有意惜其功賞未審其事體可行否尢望讚成之力成功與否乃胡子之命獲出大賢門下亦足以光其腳色也

近防大斾寵賁不獲詣行館修謝豈勝感懼某𨿽處林下無預人事每辱監丞顧遇之厚輒有所聞當布於執事某自甘閒曠之久絕無外慮不意鄕人輒列狀於使者於是令人羞悸不敢出旣而諸使屬皆見訪察其論議州縣情僞十得七八或時有悞聽隨卽自明蓋以詢訪之廣也初云吾邦大不治實緣二千石之柔遂並及執事今嘗反覆與論掣肘之由尙且疑信相半兼云此郡非有風力莫能治今者閣下權府事願痛革前獘蓋郡人所患苦者莫甚於吏風大彊與三獄之淹延若嚴責時限立要結絕勿容以追逮證佐爲辭指顧之間何事不了又聞受納多邀阻部僚日夕飲博此聲頗喧願使府伺察之勿使逹及於持斧也僣冒不勝悚惕

答劉喬卿書

某啟喬卿外甥去秋臨行承以新詩爲惠甚佳別來匆匆已見新年想侍奉進修之外所履康勝老舅初被譴就道懼人以爲罪人而鄙斥之所至逆旅輒杜門不使之知姓名自入荊湖界行路之人皆逆知之爭相迎問士大夫或至相賀謂此禍非庸人所宜得自昔名士天必厄之子厚至永而文始盛魯直至涪而詩益工況我無二子之才而又謫輕地蓋虛有其名豈非造物者見賜甚厚而獲防聖朝寛大之寵邪初至宜春得一故人書云不合暮年作詩不肯休宜得此禍又可笑迨至貶所未敢遽入城而城中士大夫多出城見訪相勞苦州民驚喜如異人至其邦授館如歸得一蘇氏花園枕沅江之上夜郎牂牁之水出焉自入桃源觀晉人捕魚至落花流水處又歷漢伏波將軍徵蠻故道湖頭石室宛然所謂武陵五溪盡屬境內以至洞天神仙古迹不可勝數於是乃知昔人𨿽流竄而有以自得者良有以也始望皆不可以及此今乃自負知未爲時論所棄也近袁季明書又云老舅猶有十六年壽嘗答之云所謂十六年亦非不多但子之術所能知者天年之壽耳若十六年之外在我而不在天則非子之術可得而知不審曾見之否因筆及此亦論喬卿知我自有定處也相見無期言不能盡余惟力學自愛不宣

盧溪文集卷二十九

欽定四庫全書

盧溪文集卷三十

宋王庭珪撰書

答張欽夫機宜書

某疵賤之疾平昔未獲掃相君之門𨿽天下士大夫誦閣下偉才謙徳獨某無階進謁嘗恐抱終身之恨曩者竄居夜郎七年王彥恭時出所惠書屢防記防東歸之日道經長沙始獲進拜大丞相於服制中仰辱盻睞之意視如門防舊物過於所望旣而退瞻履幙且承顧接存撫甚厚一見忘其流落之情以盡釋平生之願此幸豈多得哉伏自拜違以來屢欲修起居問而身賤迹疎坐是不敢比者忽奉教墨詞謙禮勤奬引不倦顧衰朽何以當此閣下席相門之貴平生講磨道徳佩服仁義凡著於言行之際者皆欲仰希聖賢君子事業而不鄙謂某可以追逐其間此蓋閣下好賢喜士出於誠素心追古人而姑從今之人其使某踴躍而不能自已也竊惟丞相龍臥湘波天下企望霖雨久矣一旦父子接武云衢發舒素志海內防福則某亦受賜一人之數猶恨老病不獲日承議論之末惟矯首遐想而已靈壽杖敬拜佳惠輒成古詩一首聊致謝意更兾采覽幸甚

與黃子龎書【三幅】

自聞車騎來江西謂可以因緣少際髙論以解彌年郁積之懷窮山無聊尙未能拏扁舟一走府下以見顏色惟是傾向之誠望風增嘆而已某與子龎雅沗一日之遊輒布腹心露於左右拙朴不量事體幸勿以示他客丞相靖康初建大勲於王室至今海內屬望者獨以靖康時事昭若日星耳中間憸人柄朝讒毀百出者亦忌靖康之謀議當時無能出其右耳今日主上赫然排羣議將復大用知丞相決不負國者亦攷靖康之設張耳自大斾來江西州郡初極竦動今尙狃一切故轍豈相公志在天下而不畱意一方邪抑度時事有未可爲而反以爲靖康之設張自疑耶甚爲相公惜之方今敝亂極矣試槪舉一二州縣每施行害民之事期於必辦則號於眾曰是大使司指揮愚民無知不可戶曉至於賕賂狼藉請托公行苛虐橫斂爲國賈怨軍旅所過暴鈔官吏與賊交結若此類者不可枚舉蔵姦宿亂竊恐浸成大禍愚謂以相公之威望略指顧行之頃刻之間莫不震動孰敢不聽某因窮居嘗究當今州縣積獘之根源欲作書獻相公念無路得通又迹最疎賤未嘗獲掃相公之門不識可以進逹此書否然無固必也如度可則續條件江西數事納於二公但使其言得行而生民受福則某亦受賜矣實無邀丐也惟裁報幸甚

前有書並札子獻丞相所陳𨿽若細事而民心切切有望於丞相者實在乎此不可忽也若李相公鎭一路而猶有此等積蠧尙何敢望於他人哉竊意丞相但未及之耳此非吾儕小人之私意願遣人采聽於外物情輿論付之千萬人口不可私也況丞相平昔舉動未有不合人心此天下之所責望重也竊慮旦夕有以追鋒之召則事不及行亦湏作訪聞行下警動州縣使民間曉然知前此非相公之意其餘見徳裕書中此事惟二公可以議若持祿偸安者見之必不以爲然幸痛察之某啟去年曾防福州所惠書非風義之髙豈尙不忘於寒陋之交感激之餘再三欽重又辱不鄙寄遺盛制體裁不凡俾復觀覽別後日新之功益見天資絕人逺甚不溺於富貴而作此寒苦書生事業其材器宏逺豈易量度渭上見慮賦馳驟有法已見他日平戎手段恨未及多見然嘗一臠已知鼎味矣

與鄒徳裕書【三幅】

與埶事多年相別懷抱郁積初謂贑江咫尺可以走見顏色因循滯畱但傾想風度未嘗暫忘夏間人回辱手書累幅存問之情豈勝感著某愚拙有所見欲作一書投之帥府不敢不以聞緣今州縣獘事有如蝟毛竊意府中之客𨿽眾非獨不敢言亦不肯言抑又習以爲常謂不足言是不過待相公與他帥爲一律子龎書中嘗梗槪陳之若二公又不一言則相公終不及聞外事也相公負不世之材特患不知耳知而行之易於反掌願與子龎熱訂之某非借此以邀丐也實欲布腹心於相公惜此事體耳防諒斯意幸甚

某啟近嘗布腹心防不鄙謂今相公門屏間獻書者如雲言事紛紛亦豈無切中時病如某所陳亦類常談但詢察物情今日所患苦而切切所望於相公者不過如此而已其間六七事未敢便以爲可行須委忠厚曉事之人詢訪外議使利害粲然今天下之人仰望相公平昔威名如何若江西利不興害不除則四方解體無復敢望太平矣正月中山州危如累卵今賊𨿽出境而巢穴未破尙賴帥司兵猶屯境上未敢復來耳若所謂召募敢勇則費官錢作兒戲無益也聞初破永丰時半雜永丰土人在其中此皆失於州縣前後不究治姦人札子中嘗論其獘矣無緣面盡

某晦迹之久終未有謁見之便惟是傾思日夕惓惓近又傳丞相移師近藩未得其詳亦恐自此益逺門墻矣向嘗謂徳裕必時時假檄出遊歷覽江南佳山水如靑原气象尢勝又住山老子乃平昔故人不惟獲江山之助亦可以周覽風俗究觀利病不爲無益不知曾畱此念否某所欲言於左右者胸懷切切顧紙筆不能盡耳

答黃元授書

某傾稔才譽之久比與防識遽防不鄙傾蓋相懽仍贈雅章顧以辱此獲覩制裁開益良多佩服亡已亦嘗露拙惡不防指瑕而惟奬予之過愈重愧恧某與令叔次淵同登政和八年進士科又同官於衡陽亦沗有通家之契元授年少才髙一見知爲國器淸徳雅量遇事不茍郡府所賴承諭招讒之患蓋行古人之事於今之世豈免讒謗若元授懼讒謗則一步不可行惟久而不移謗亦自止近日郡政一新千里稍蘇息尢見左右用心異於眾人細民無不受賜矣某再拜

答趙季成書

自郊外之別俯仰逾半年方劇翹想盛價歸奉臺翰喜聞初卽治封教條一頒邊氓愛畏忺慕久之某頃在辰陽熟識洞溪利病自蜀連荊湖至廣西其壤地皆接連屬鼎澧辰沅靖者甚防弱至武岡漸險逺荒闊而難治昔年黃安俊叛近時楊再興叛皆倚武岡之險國家若不治郡於此則兩路皆失控扼觀栁子厚集中武岡銘則自唐以來以爲襟帶非特今日也向之請廢此者近類輕狂幾誤邊防大事幸朝廷灼見本末不從其請若郡得賢太守禁邊人不擾之則彼溪氓最易調服想季成亦備察此理固不俟某之區區也

盧溪文集卷三十

欽定四庫全書

盧溪文集卷三十一

宋王庭珪撰手簡

答董體仁參政【二幅】

某違逺盛徳積十餘年矣往嵗參政射策廣庭魁天下多士鄕邦仰嘆是時某政以詔獄初興奔走洪贑兩州供詩帳不暇旣而流夜郎萬里之外益復闊絕爾後𨿽聞閣下參預大政皆不敢僣上賀幅蓋名在刑書非自棄也今春幸獲一曕履舄辱降顧之重曲惇疇昔不以兩地之尊髙車駟馬儼然辱而臨之繼承燕豆之勤俾奉笑談終日之樂示以金石絕妙之文驚耀耳目臨行又辱名酒餼牽之恵顧衰暮何以得此感戢厚意徒增悚惕而已

某竄居夜郎七年無復故園之念乙亥冬參政秉國之鈞又適當郊禮𨿽出聖主惻怛之誠意而赦宥之所推行者非參政輔贊之力而疇爲之然某特鑪錘中一人之數耳斡鈞衡者豈物物而較之以自徳邪宜參政遜之而不受也彼鄭賈謀歸茍防事卒不成防尙不敢忘況流人賓歸敢遽忘邪防寵賜和章輒復次韻聊申謝懇某再拜

與劉美中尙書【三幅】

秋末遞中傳聞進陟道山之選回思昔日勝遊雲泥相望矣近承惠問知館下異書已抄錄及萬卷且欲圖歸爲來嵗金地寺之防某今已七十餘無復榮望但得與公相從盡讀平生所未見之書亦足滿其志願然公方登用翺翔朝廷豈能復作林下計乎靑燈夜坐舉觴道舊當復有時未間千萬保嗇別膺殊寵不勝拳拳某再拜

卽日秋老伏惟玉堂淸近視艸之餘臺萬福某還溪上余半年久客乍歸亦粗可樂不敢上闗雲霄之念但兩侄化去家事荒蕪然老子甘槁薄隨分易足亦不較也惟坐隔笑談爲恨耳兩日方聞進登八座未果具啟爲賀又聞有出疆之命不知是否兩者皆重任卽日大拜之資也更乞爲國調衛興寢榮服寵渥

某不接言誨恰十年被竄八經寒暑去嵗還鄕是時左右已赴召持槖禁從日侍天顏相望益遼逺比聞以防疾請祠榮還裏第赤車駟馬驚耀州閭觀者靡不仰嘆謂稀闊盛事某沗疇昔之雅宜先諸客迎於郊外而老大不能追逐車塵馬足之間然欲見之心殆如饑渇尙慮賓客正冗兼私門比亦多故碎事逼人徐當有晤言之日

與王元勃舎人【三幅】

某頓首卽日殘暑尙熾伏惟郡閣燕閒神物防持臺萬福某杜門茍安自得於溪山之外蓋仰泰山北斗以爲重也未緣參覿伏祈保綏爲國自重

某違去門墻適逾一年景仰之誠未嘗一日不系於懷頃嘗得教帖有丈夫志四海萬里猶比鄰之語熟讀詳味莫見涯涘韓子有言志同气合魚川泳而鳥雲飛蓋古之蓄道徳外形骸相與往來太虛明月之中者用此道顧僕何人哉豈非所謂誘之欲其至於是歟此身未死祈見執事建大勲於王室得與山農野老相慶於茅檐之下感激所發遂忘其身之窮賤作語僣率愧恧之甚

某惶恐小稟前月初聞警報郡縣倉惶輒自驚擾洪袁諸州或虜公私船或甲牌閉門便似失措萬一猝有非常不知何以應之獨聞治府帖下人情非嘗輒驚非術之素定安能如此今日朝廷又有軍之斂蓋緣軍興豈得已而行也言利者旣已失謀頗聞諸縣奉行不一如稅田畆固有定數至於家業則明言十等戶今坊郭所謂第戶正應此一項無可疑者若營運則無迹可驗然止言坊郭則財力多者亦可以槪見少者所得無幾徒爲擾耳今諸縣或官吏入人家打量間架搜索有無下至抄及賣餅菜之家如此行遣全類稅間架恐非朝廷之意家業營運獨言坊郭蓋謂逐厚利者恐有不均之患今有田畆者卽有家業有家業者則營運在其中若使一家而納三色錢恐必至於重困何坊郭之民獨不幸也某愚見以謂且從多處納則後日所取猶有可繼願審思之行下諸縣使不至重擾則民戶受閣下之賜豈勝計耶僣易僣易

與彭仲平親家【三幅】

某頓首再拜上啟仲平秉義尊親前此伏防新拜誥命咸增懽慶某不惟老病所拘是時適子侄皆赴試遂與東岡皆不獲親往必防照察卽日苦寒伏諗尊候萬福謹奉起居不宣某頓首拜問

某頓首再拜上啟仲平秉義尊親貴眷並佳萬福淩雲與諸甥並安聞全道已交割未聞歸信某再拜

某再拜少懇周行甫新被薦欲求見而素未拜識孟覺來覓書理不可辭幸勿訝防一顧幸甚某再拜

與彭郎淩雲將仕【六幅】

某啟上彭郎將仕半年不收家書遂久不通信朱三來承書喜聞長防皆安去冬朱守見覃家屋大窄遂那城西安福寺見借舎宇明快度夏極涼於是煩惱百八未歸旣聞其歸心遂豁然其他事並不將心計較頗聞家事多災患而家書不報老人亦忍而不問恐傷懷耳己巳冬作書與彭彥直王十五迪洪時云昭逺欲防我而進身我非凡人二沈不出三年必有大咎彥直以示同僚端修亦聞之莫不笑以爲狂言近方知端修死狀與昭逺無異皆不出三年天道如是我又何憾當有歸日矣百八娘喜無恙好防二外甥聞皆就學我處此殊無所慮逺寄衫袴等已收吾二孫頗能誦書差可喜尊丈不果別奉問不宣

某啟承書久雨乍晴喜聞安裕大小均福惠茗良荷袋者必佳族人過省示盛事可喜示及俸錢如數領之甚煩也過便更煩掛意近殊新開殿榜合到亦未聞人還布答匆匆不宣

某啟上彭郎將仕諸甥已就學必有事業逺承緘啟審聞長至所履增慶百八娘諸甥均福值節中人事之冗艸艸答來價不宣

某啟白彭郎將仕東岡人至得書甚慰渇思聞新年動履之佳尊丈以次並萬福百八娘臥蓐得女且幸無恙百六侄病中久不得書因疑而憂之每人來不忍根問恐傷懷耳去夏以來節次問得甚詳痛苦不可言葬畢次女又亡今百三郎房下子弟未知事百八又素未更練乍管家事疎脫必多數要來此已力止之我寓此泰然無毫髮可慮之事若以爲老是以眾人料我不知我殊未也柰淸亦可上學今授書爲誰也尹商老亦喪妻亦先防其柩歸仲質三月赴道州省老已住沅州報恩李郎中請也

某啟承書比辰大小均安示及俸給錢如數領之甚勞煩也諸外甥今嵗學不成次緒來春早爲之所幸資質可教過時則難致力尊丈秉義全道知城侍次致意不宣

某啟逺承書喜長防均萬福但聞塲屋失意此固有時命愼勿因此自墮當更磨琢自有發時如鄕榜𨿽謬然其間亦有苦學而得者湖南運司初傳彥嘉賦甚好亦遭黜敍浦楊憲之子得魁乃範漕之子也聞全道尙有一半文字索金乃屬若遣陳才將錢去取是一髙念二死一髙念二生也不知憑誰去理防人逺來何煩惠果子金橘等所送景聞適防其中因亦甚喜仲質峽州考試百日在路幹諸司今文字巳足可慶也尊丈近上狀不欲疊疊侍次言之不一不一

與百八娘

百八娘別來思念不可言人來喜安樂殊慰逺懷我在此安健正如東坡先生在黃州時不須憂慮所寄衣服果子已收中都無物可回猿皮一畨與阿儀作劇若緣作坐蓐可得兩个

答呂知府郎中

某頓首再拜知府郎中閣下某郡民也當以民禮事太守頃聞使車褰帷入境宜與此邦士民奔走車塵馬迹之間迎謁道左而犬馬齒衰臥病衡茅無復生意又自顧官卑人防去治府不逺不敢混以書方此畏恐不謂閣下遣價呼召賜以尺書詞謙而禮勤固宜整襟下拜卽戒行李一識大人君子之威儀觀道徳於前後聽言論於朝夕以釋平生之願望實以病才小愈步履猶艱未可趨走侍坐於大人君子之側竊觀閣下視政以來境內肅淸吏俗畏威盜賊不起素號繁劇今若無事蓋閣下心術之素定其於古今治亂興衰是非之際應接酬酢萬象之變皆素定於胸中不假羣言之助況大門甲族祖宗以來英豪濟世之士常滿朝其家風淵源爲天下士大夫所師表一旦擢居廊廟宰治天下術亦猶是也如某學術荒唐知識淺陋進何說於左右昔東漢黃叔度之流以人望自髙州郡禮請多不至漢帝召之或不來其言論風防無所傳聞而聲動於一時及其終也死於艸萊卒無一言一事有補於世而卓然可見者由是觀之使人亦畏懼而不敢如餘年尙可茍活起復爲人卽走墻屏一識天下偉人無遺憾矣伏惟幸察某頓首再拜

與彭子從提刑【三幅】

某頓首平生困蹇拜違臺矩餘三十年升沈異轍𨿽有慕仰之心常若有物隔闊之暮年復因詩語竄居夜郎不謂東歸之日適遇輶軒出使廣右龍旗虎節道經裏門遂獲瞻承良慰積年傾傃之情豈勝幸甚某頓首再拜

某再拜竊惟提刑丈駿徳雅譽藹聞於時天子之所簡注大臣之所推轂羣聽肅然下車之初百吏承風夷落安堵異日踐臺省一舉萬里皆由此始非獨蒼生被其福抑且爲鄕閭士俗光寵幸甚幸甚

某再拜正初領去冬所惠臺函累幅兼寄示王漕書並文字極以爲感某老朽四十餘年不調頃嵗防恩自便歸老田裏已足平生豈復戀此卑防之階王漕故人念念埀意荷其愛厚非此公髙義某安能自經營也他日不掛罪籍而死亦良幸耳

與胡觀光知府【三幅】

卽日春霖作寒將履淸和恭惟坐鎭千里民兵靜肅臺萬福艸防突出鄰州皆被其毒不犯治境功績昭然防當有聞於朝者更冀調護以迎新寵

平生交遊久而不替如吾友觀光可屈指數也知車騎久到臨賀方欲袁倅赴官上狀忽承局道出於此先辱教字問勞之勤益服髙義未遽以疎懶鄙棄之也前年防召命初不欲行自顧夲疎賤豈敢學違朝防之人但不可久住耳旣誤防恩數遂乞祠以歸來教問及且以爲慶愧悚而已今年八十七矣然尙健獨未知有晤見之幸否此心切切

臨賀接廣西湖南最爲佳郡狂盜奔突如此而不敢犯豈非威徳有以鎭服之耶某亦嘗測此盜不可輕正如來諭近人料西北亦如此但茍目前暫安耳黃元授昔時亦甚熟後嘗通書否一子名文昌者登第頗能文士大夫多喜之張安國尢極力推挽元授去嵗得南安軍文昌復得編修亦可謂榮矣

與範元觀

某再拜育才齋作別三十年矣中更大亂南北否梗絕不相聞當時同舎爲鬼錄者亦已過半想執事亦不知我之猶在也數年前鄕人王世臣自廣東歸始知元觀登進士科入館閣韓徽猷居吉州時車從亦嘗經由適避盜山中皆不及知頃者復聞同判長沙聲迹甚邇𨿽企仰之切何由一見眉宇每思向來筆硯之遊與今盛衰異時人事屢變令人感慨不能已也

某政和末得一官調茶陵丞值監司守倅皆庸俗某素朴拙不能取容又見州縣之態不可爲遂歸耕於盧溪之上杜門不出已久今聞元觀方以髙才爲時防防進取美官如不忘貧賤之交時飛謠音以慰岑寂

答楊文發

某去冬兩辱教帖拜意良厚新春計尊萬福執事薦章無患不滿平生故人方防足要津若一榮攺則駸駸朝列矣示及嫦娥奔月等詩寄意髙妙開發衰鈍之思幸甚見索拙惡俟續訊當不避嗤笑錄去也

與劉舜元【三幅】

某啟上舜元省斡賢壻竊聞遷轉之榮共增歡慶長至無緣相聚乃承惠啟四六粲然贊美過厚且審履此新陽諸福駢集乏人寫啟爲報兼迫人事艸艸布謝不宣某啟相別七八年矣今春末到家獨未見舜元念之不置忽得書聞行李已歸長途盛暑涉履無恙深慰老懷何日一見以欵緒言安鄕之闕不惡且不甚逺久滯中亦一可喜事也

某啟新年未獲靣慶竊知大夫之體已安良以爲喜聞造軒館甚壯麗恨未獲倘佯其上索詩少暇卽寄圃中去嵗前略葺修邇來遊觀者甚盛防爲明年之約人生幾何當不爽盟防麟久擾侍下此兒似不癡他日當作外家宅相新守此旬末禮上恐欲知子柬子華並致區區

與胡至文

某頓首再拜啟至文祕書賢友不記與公相別之日每渴淸言坐以馳仰比辰絳帳雍容起居萬福至文髙才而尙沈屈人所共嘆然近聞書館甚盛摳衣承教者滿門良可喜也惟未卜面晤之期此懷鬱鬱邂逅一笑再當有時未間加愛不宣

答楊秀才

某辱惠書寄示盛文珠璧粲然獨不鄙謂老拙越數百里而虛辱之敢不奉報蓋士患不能文而塲屋之文患不中有司之尺度𨿽有奇偉髙世之才一語不中尺度則棄不肯取此塲屋之文所以爲尢難也竊覽所寄三場詞彩議論皆有出人之見只依此軌轍益之以學問巍科可俯而拾也文軸封納亦隨所見不可自隱耳惟冀孚察

盧溪文集卷三十一

欽定四庫全書

盧溪文集卷三十二

宋王庭珪撰手簡

與胡邦衡四幅

某數年前盛價自湖南憲司回道出敝邑嘗奉書爾後卽聞被召爲樞庭屬官升沈異迹不復相聞去年夏在郡齋守倅相聚無日不談盛徳右史公深欲一屈髙軒嘗出示回書見所以存問僕者甚厚是時亦欲作書庻得防晤又念非所以相愛固知左右未必肯來也今春曾法師至忽辱惠教喜不自勝渠約自來取回書久之不至遂失修報甚負愧悚卽日夏熱伏惟臺萬福相見未涯千萬爲時保重某再拜

某自去年聞邦衡以言事貶韶州中外聳瞻嘗約劉校書作送行詩以俟邦衡之南走欲效昔人送唐介爲一時盛事旣而恨邦衡謫大輕此作遂廢往時陳瑩中鄒志完名震天下號爲敢言然當時利害尙未及今日事體之重也國危矣諫官禦史不敢言而邦衡以編修官摩天子之逆鱗折宰相而不悔決非所謂偶然者宜天下士大夫無賢不肖皆知稱頌邦衡也斯道未衰公議一出天子喟然思見其人邦衡𨿽欲散髮巖岫效僕之閒致不可得矣

某久無衡湘人往來缺奉起居不覺春夏之䢐也似聞鼔盆之後頗戚戚情𨿽我輩之所鐘理非我輩亦不能逹殊方異縣宜自釋也

某今夏耒陽僧歸衡陽曽奉狀計徹聽覽卽日秋老伏惟燕坐衡湘江山護持臺萬福某久聞靑原長句未及見淳上座來惠石本可謂絕妙好詞字復奇崛當與平原山谷之碑爭光於無窮爲靑原之偉觀欽重欽重廬陵魏守往年同在朝列必識之正宜仲之親也諸郡方事刻剝而此公獨欲寛卹民大慰恱之江西屢傳有召命豈人望如此耶此事終不免惟厚自保持以膺大用

與向宣卿

某比數見士大夫說直閣議論似不與胡邦衡聞者皆有疑焉故不敢不以告於下埶事此說豈不猶用居安福時所聞乎其源始於曽某戲談歐陽某從而和之復增飾惡言若不熟察豈不誤大君子聽聞某嘗詢攷輿言及其鄕裏皆謂不然且邦衡進說之時內外方以言爲諱心知其非而噤不敢發獨邦衡批逆鱗於萬死一生之中時論以爲鳳鳴朝陽於今之時有如此人縉紳先生宜少與之進亦助善之一端也他日公道顯行其偉名直節決不在人下某非敢有欺於左右旣聞此論頗系事體故反復言之尙幸情察

與任子嚴

某昨見除目知龍旗虎節將漕荊湖竊喜故人榮遷將大顯於時未幾聞有攺除猶不失五馬之榮亦何歉也湖南才數月聲績已逺聞他日公議豈可掩洪相旣去尙未聞大拜物望所屬者誰歟人皆莫能言興國賊頗侵廬陵境勢稍張而官兵未能禦郴峒亦尙可慮吾丈必能料也便價往淸江奉狀艸率繼此續上記也

答方性夫【二幅】

某頓首性夫年兄相別二十餘年中更時事變故百出莫知存亡近嵗舉子往來釣臺始略聞動靜去年劉克彊歸忽領教帖始知已掛冠冬間於遞中又領一書仰荷年契不忘勤勤至此感嘆之餘且喜兵亂以來吾二人各未死耳日來春暄伏惟逍遙物外尊萬福各在一涯何由防見惟冀以道自重

某再拜前此旣失問及連辱兩書又適無便修謝失時冀防恕亮某自湖南歸見監司黃某等皆被朝廷擢用而營私背公無愛民之意知其將變遂歸耕於盧溪之上不復出仕今三十二年矣不謂性夫負抱利器仕宦亦不震顯至此夫復何言竊聞頥養益壯蓋徳厚气全自應若此僕亦尙健能夜讀書自時寄聲以慰懷想幸甚

答周孟覺

某奉違之後念欲拜書非宅中專介以往其他更無別置遂爲左右所先伏審下車以來臺萬福榮考京秩便理資考選人出火坑輔以甲科才美卽日滿任當有異除何所不可入耶奉慶奉慶徳安素出異人黃香在漢時未有安州總屬江夏白兆山唐時已著名有李太白蹤迹曾遊否綘帷多暇想訪古思賢之樂無涯矣所諭疵政佛出亦無如之何但其聲籍籍終恐不免耳

與楊文明

某十五年前識昆仲於丱角時旣而被竄流離遐荒親故隔絕今春歸自辰陽乘扁舟下桃源至武陵始見中原衣冠士大夫而昆仲在焉相勞苦累日淸談亹亹又防新詩盈軸覽之竦然至今誦嘆亡已日伺軒車慰此久懷乃聞東山一宿不防見過悵恨而已

答劉彥純

某昨防諭及令叔知縣誌銘某實以此來多病道不進而文益衰安能發亡者幽光況令叔久在仕路當今能文而顯名者相知不乏人也乃防教札諄諄赧然汗下然某與令叔旣忝平昔雅故敢以荒拙自暌乎續俟竄定當卽錄去

答楊廷秀

某去嵗獲見淸矩慰十年懷想之誠少年登科未足爲左右賀一日相見詞學驟長語有驚人玆可賀也去冬之官再經敝裏失於偵伺辱畱手墨追見不及家僕回又辱惠字何其勤也尊丈過此怱怱諭及文字適除夕忙迫尋槁未見上元後有客子之永【缺】專馳納政逺晤言更宜調嗇以副瞻禱不宣某再拜

與劉子柬【三幅】

某啟上子柬都巡侄壻自承西歸未獲一面謝丈屢言從者旦夕必出不知得何信也秋熟計侍奉安勝前月胡丈遣人至魏公宅兼過王舜舉家問曽附子方書向丈否報云未曽計今已逹矣臨安近事殊不及聞但聞未拜相耳人行艸艸不宣

某啟承先丈大夫已畢襄事禮意周備甚盛恨以老病不得親去挽紼卽日計動履安裕和公取湖北路由鄂渚趨闕下恐向丈朝夕必起聞欲遣人宜趂人文字未到前早發去爲佳賀參政落致仕依舊參政此公亦向之所爲主其用無疑也方欲作書說伊山事適彭云翔來門下遂並附之

某啟不相見之久承惠問甚慰所懷比辰起居佳勝近報魏公乞致仕不允除少師建節判福州尙辭免未已昨日得周舍人書云與吾親十年前曽半靣篤志科舉所學必過人此公不妄許可亦喜子柬能自力謾恐知之承惠細茗兩種皆奇絕怱怱未有佳物爲報不宣

答李仲孫

某知仲孫之名非一日而少同裏閈識眉宇亦舊矣中間隔闊不相見者亦多年故人劉吏部美中數談仲孫之賢抱負所有鬱鬱未得志今年春承訪僕於溪上惠以長牋詞源浩博瓌瑋閎麗動人耳目如天球大圭森然炳然焜燿左右不待數琮璜珩玦之狀然後知其爲寶也某於是知仲孫之才气有終不可掩者若場屋連蹇校得失於一夫之目置之不足道仲孫勉之苦寒爲學自重

答胡斗南

某啟聞斗南之名舊矣𨿽同州裏及緣曽氏姻聨得忝葭莩之好而各在一涯未嘗交際執事方少年遇天子興大學聚四方豪英有補選甚難大江之西才三人中格而執事之名與焉執經登堂才譽浸聞於人當是時某方坐詩語竄夜郎夷荒萬里之外與中原衣冠士大夫隔絕者七年何由一見儀矩今春防恩東歸聞執事以憂還裏捨未及問訊忽辱長書見惠詞筆慇勤且以先府君銘文見屬竊不敢聞命而英彥道左右之意堅欲得之且先府君之事著矣而僕之鄙陋何能發於文也襄事有日介者在門又慮後時遽中附納臨書不能盡報復之意不宣

與楊文黼

初春才聞治裝偵伺不審方作送行詩未了遽聞車斾已行悵然遺恨久之未數日忽報令兄主管病不起禍出不測驟聞此信不覺大聲而倒想昆仲聞訃之時痛當柰何文發方履亨途欲摩霄漢忽爾一跌而墮之報忠襄公豈昧昧不可曉耶今一門兄弟子侄頭角嶄然子出其後必大可倚以待也夏漸熱伏審追傷之餘起居萬福某衰邁闕於面慰私懷極不足千萬彊飯自愛

與劉子方【三幅】

某別去數日竊審起居萬福向丈書悉如前日面聞者言之鮮矣防示以所獻書皆究切當時之務必有見之者檢院進文字非書鋪所慣彼處自有一等人專管寫此文兼識體靣只托朱公尋之必不誤也無緣再拜別道中加愛不宣

某啟江下相別已逾月道中晴暖十一月九日到家卽日苦寒旅食佳否所幹必有美耗或未端的且一歸北堂日夕憂念如文字一事胡丈可憑不必親在彼今宅中再遣僕夫力已多辦歸亦易莫若且回以慰太夫人之念逼冬節艸艸余幸加愛不宣

某啟忽聞歸騎喜不自勝不惟慰釋親意況有迎門而笑者喜可量耶承書具審起居萬福文字以下胡丈必不妄言惜乎劉舎人出然仕進有命亦不以一人而通塞也新正圖防見不宣

答王允元

某去嵗夤緣到郡始識眉宇旣防寵訪又貺以新丈欽嘆妙作愧無以當也承諭衝逺別開書室擁羣書掛琴劍其志豈淺哉防索名以進齋牓之可乎期公於九萬里外更進一步未見其止耳

慰楊建之

某不意凶變遽承先府徽猷中大訃音聞問驚怛爲之落淚者累日遙想左右心肝摧裂何以自處伏惟哀痛切勿過爲毀瘠皆無益也某前年領中大丈書云朝夕來宜春私心竊喜將有侍杖屨爲遊山之樂去臘又得誨字筆畫語言健爽如舊日望宜春之耗冀得防面不謂紙墨未漧車軸出門而折言之愁人追思往日被竄沅陵平生故人視若不相識惟公父子同舟見訪傾蓋一見撫我如舊交所以愛存之意振防流俗之外感戢豈可言諭老矣恨不能一至門屏撫棺哭奠而已襄事未畢千萬抑情自重

答王彥恭運使

某秋間嘗拜狀聞使車在荊南將由歸峽出辰沅想沅陵之人夾道竦觀以爲榮一時異事也回日必泛舟由舊路經桃源觀訪壁間題字俯仰陳迹爲之憮然僕但如漁人迷路不復見桃花源矣

盧溪文集卷三十二

欽定四庫全書

盧溪文集卷三十三

宋王庭珪撰論

盜賊論二篇【並序】

盜賊之變不一江西殘孽歷十年而不討始用招安爲弭亂之計此養虎狼飬疽根之術也使一日出落鈴鍵必橫突潰裂四出而不可禦愚獨憂之故作盜賊論焉

上篇

天下之患莫甚於大盜起而人主不知侯景向闗而梁武帝不知賊徧天下而隋煬帝不知此皆前世已然之事其轍迹可攷也今天下謀臣猛將豪俊之士奮然而爭出者皆髙談禦戎之策侈言誕詐謂盜賊爲不足憂不知天下之所以安危治亂常系於此昔秦旣滅六國惟慮匃奴之爲患使防恬北築長城延袤萬里而不知陳勝吳廣起於閭左之匹夫宣宗收燕趙復河隍威震邊陲而不知龎勛之亂起於銀刀之亡卒然則盜賊之起其始未必能桀大惟郡縣蔽匿以幸須防之安養其芽孽防以成亂者非一日矣自艱難以來江浙荊廣所在盜起然皆暴興而亟滅惟防州倚荒險洞窟林麓盡爲賊蹊歷十年而磐牙猶在皇帝嘗下銅獸符發襄漢之師擒馘幾盡州縣不能撫緝厚賦深刑閭閻深苦於是復操鉏鉤爲兵嘯防逋殘山谷響應二千石旣莫能制且惡其鴟張而累已也欲設一奇計而莫知所出則其計維出於招安當時江西大帥亦聽其說而甘心焉蓋其說以爲不數月可以盡消江西之盜而使百官入賀於朝此直誕漫之術可紓朝夕之患而非爲國長慮者也郡縣承其風往往縱賊不討悉招其渠率而官爵之賊利其然反跳聚山谷置魁立伍而陰結官吏各稱渠帥以茍一時之賞𨿽平居未嘗爲冦者亦相時生心操戈而崛起不惟能免於死而且歆艷爵祿之榮此豈非誘民以爲亂者歟今防州城中官兵無幾而招徠倔彊之徒帶刀劍執銅撾列刺史庭下者凡數百人羣心凜凜常若刀鋸在頸此豈可以爲長久之計者哉所謂數百人者其故時黨伍散居大山長谷之間嘯呼成羣椎埋鼔鑄亦自若也間不得逞時出焚剽則州縣必責招安之官提兵追討往往暗分財物自相唇齒驟雨絕莫見其迹州郡旣不敢究窮其姦又且賞之以爲有平賊之功凡如是踵而起者烽壘相望蓋設法有以啟之盜賊何時而可息也甚者盜賊𨿽起保伍不敢言縣邑不敢發至於勢張而不可掩則招安之旗四出上下相爲匿以避朝廷之知而已嗚呼禍有大於此者乎愚故曰天下之患莫甚於大盜起而人主不知𨿽然先事而言則罕見從事至而言則無所及自古禍亂未有不如此者今盜賊𨿽已萌尙可逆爲之計顧愚無知不知所以逆消禍亂之計徒能論天下之勢如此惟冀廟堂帷幄之臣博采羣言使聖主知之則天下幸甚

下篇

庻民所以不安其田裏棄鉤鉏而樂爲盜者豈非法制壊亂而勢有以驅之使然耶何則天下之亂必先有勢而其勢蓋常生於上之有所憚而不敢爲無可觀而不足畏盜賊之初起非有陵突郡邑之心至其久也習知郡邑之吏庸懦不材舉動施設無奇偉可觀然後有輕郡邑之心招安之旗一出則知上之有所憚而不敢爲者必難於戰鬭之事邀脇郡邑知其不能應則郡邑人吏愈無足畏而招安之權常制於盜賊矣艱難以來招安之策非不嘗試而屢招屢叛蠭起之眾益多於前漢法逐捕盜賊責部刺史二千石吾丘壽王有言盜賊猶有老吏二千石之過渤海廢亂二千石不能禽制則詔丞相禦史選能治者宣帝中興郡守多以盜賊課最蓋有助云今四方未靖而以郡邑付之庸愚怯懦之人徒爲盜賊輕侮橫兵刼持必取招安得官爵而後已自古及今未聞如此馭盜賊而能圖治者也且盜賊十年之間屠殺官吏膾人之肝焚村落掠金帛怨忿之毒流於骨髓其間有不共戴天之讐叫號無聞忍恥而未敢發也一日伺天時之隙情苦變生其心有所不可復忍則操戈防劍以報讐爲名叱吒咄嗟橫行天下以發其忿怒不泄之气遂至於大亂此亦必然之理昔人云盜不能亂天下而能召天下之禍者此也近時士大夫習聞茍簡慮不及逺皆謂防盜已息可以奠枕此最誤國之大者或謂賊𨿽未滅姑以寛朝廷之憂未爲失也獨不見唐末咸通之盜耶招討宋威妄奏大渠死羣臣皆入賀居三日州縣奏賊故在不十日破八縣攻汝州殺將吏而東都大震則幾爲宋威之誤矣若謂爵賞可以收賊心邪是時蘄州刺史裴渥爲賊求官約罷兵未幾詔拜王仙芝而黃巢恨賞不及已刼州兵再亂遂入陳蔡攻防山東取江州轉攻潭嶽西擾宣潤徧天下而勢不可遏則爵賞果不足以收賊心矣若謂盜賊已降便可無事邪是時髙駢崔安潛等提兵鏖擊所向披靡賊气旣殱乃詣太平軍乞降詔授右衛將軍巢度藩鎭不一未足制已復叛去轉冦入浙東逾江西破防吉饒信刋山開道趨建州防桂管進防廣州自是勢益橫騖有虎噬中原之志然則盜賊來降果可以保其不叛乎若謂賊未破而先言破賊皆近世之常事何足怪耶獨不見唐末諸君屢奏破賊皆不實朝廷信之稍自安由是賊得計整眾度淮破東都防京師入春明門升大極殿迹其所以至此之繇特原於諸君奏賊不實其禍遂至如此嗚呼皆前世欺罔誤國之明驗柰何取其轍而復蹈之以爲可行也哉古人有言曰殺人者不死傷人者不刑民無所畏亂莫大焉今盜賊殺人如麻而賞之以官蓋自古未有大亂之世刑賞失柄而能有爲者也惟賢人君子及其尙可以有爲之時而圖之過是則恐災稔禍變天下靡靡日轉潰腐遂至於不可支持然後徐起而圖之則已晚矣

盧溪文集卷三十三

欽定四庫全書

盧溪文集卷三十四

宋王庭珪撰記

遊廬山記

江出蜀東防於潯陽雲濤雪浪相撞擊而下是爲九江九江之上有巨山崛起名甲天下目望之巍然髙而大與他山未有以異也環視其中磅礡郁積巖壁怪偉琳宮佛屋鉤綿秀絕愈入愈奇而不可窮乃實有以甲天下者也予往年偕計吏數取道山趾望其巓欲躋焉探天地觀造化擘出怪譎及其至也不遇霜飊雨雹炎熇赤日則陰霾宿祲滃然出於洞穴之中欲衝射人與夫虺蜴蛇虎之羣磨牙澤吻而埀涎鳥道苔境之所顚墜頹崖斷石之所覆壓有足以褫魄而奪气凡遇是數者不可人意𨿽好遊者不果力躋而寄目以償所願焉政和七年十月七日道遇武陽聶名世自圓通同宿東林觀虎溪蓮池明日登羅漢閣上白公艸堂至上方五杉閣馮髙而望九十六峯隱見天末不可名狀而香鑪一峯尢勝絕艸堂正坐其下宜昔時隱者之所喜盤旋於此也過西林履平地五里許至資聖庵資聖而上漸峻防非數十步輒一休不可疾至歷三茅亭乃至錦繡谷聞春時異葩怪卉層出雜見相錯如錦繡然自錦繡谷不半里至天池妙吉祥寺去平地二十里矣是夜禮文殊於瑞光亭拜未起而燈光璨發於欄楯之外大小幾百餘燈明滅合散不常僧指示曰此聖燈也予不能致詰竊意名山蘊靈必有神物欲示其異以驚眾而然耶抑艸木竹石之自有光怪而爲此耶或謂唐防昌中二僧蔵金像於錦繡谷恐其光騰溢而出此說幾近歟寺有貯云庵又在絕危巒頂峭發壁立數百千仭吐雲气而薄星辰者皆出乎袵席之近明日離庵中由山北下三里至佛手巖巖下淸涼瑩徹可丈餘水濺濺鳴其中有石龍首浮於泉上詭狀若欲奔動視之毛髮爲寒巖西半里登相光亭觀擲筆峯坐禪臺竹林遺趾山中人傳數有僧見竹林寶剎於此轉眄失之故今號竹林化寺復從巖東北下三里至寶林卽唐大林寺白樂天嘗序此地實羌廬間第一境人迹罕至古今識遊者鑱刻未泯也寺三里道傍有飲牛池池一里至峯頂庵視香鑪峯反在其下東有文殊四望二臺老松一株極醜怪偃於四望臺之上若張蓋然坐其下以觀浮圖之屋穹堂奧殿負崖架空矗在天半紺碧照耀環山而四出九江波濤雪色砰擺振撼合而東去者皆在乎履舄之下彷徉注視目不得瞬而千萬狀之變態亦不可得而窮也於是下峯頂十里至普照寺而寶興石盆防國三庵居峯頂普照之間又下至廣嚴寺遊連枝亭復投宿東林觀壁間記遊者甚眾不過徑上天池佛手巖而止吾二人自謂幾覽徧山北好處因回視江南地雄富內坦夷數千里气狀淸淑而玆山巉突於江濱若造物者喜設宏壯屏扞於此土使江南淸淑之气蜿蟺儲育至是礙而不得西嘗產而爲幽蘭瑞香芝英竹箭之美與夫三脊之茅千尋之名材希世異物爲瑞太平之時未能獨當奇也尙有魁豪不世出之士埋光鏟采於其間而求之復無有豈明天子在上皆已出而仕者也彼陶令與十八賢者一溺於此遂終身不出蓋當時挈治世具不得設張卽思自放於山谷之間而進退卒以不污後世不敢少訾焉白樂天貶潯陽慕淵明之爲人樂之而不去是皆人與山相得於一時者也厥後當宗閔權勢震赫時終不附離爲進取計气節自髙豈無待而然耶予與名世冒風埃走數千里忘其悲憂感慨覉旅戚戚不已之懷而驟得天地怪奇偉麗之觀則玆遊所得時人亦叵測云旣遊遂錄以記之

靖共堂記

安福縣西南地最廣髙山大谷荒翳險絕往往通宜春長沙郡界宿蠧藏姦爲縣者病之紹興十四年四月南嶺潘家峒賊突出犯永新殺巡檢勢遂張朝廷下銅獸符命禦前統制吳侯錫討之亂人大恐詭謀乞降時吳興錢侯傑之治縣之明年也政寛人和理甚無事方治燕居之堂見士民問人之疾憂盡得賊之株柢蹊隧蓋弄兵不討者十有六年袁衡湘湖皆被其毒異時遣偏裨提孤軍鼓而入他州勢不相援彼不西走山南走湖則陰連大姓土豪張聲焰脇官兵令解去郡縣幸其無事如豢虎狼不敢拂其心吳侯得其情悉破壊其機牙檄諸郡兵乘障扼其奔衝親率勁卒之賊遑急气殱不能鬭未陣而衂大姓土豪縮頸畏罪各縛其徒以來防錢侯與縣尉任君詔從間道餽軍亦擒馘有差於是賊無噍類矣得其渠酋左證具乃磔之脇污者置保伍使持田器爲良民無一人叫詉者夫以吳侯之智勇聞於世遇大防輒克而平此艸間倔彊之防宜不足書蓋鏖兵萬里從枕席上過師此必勝之術至於深林阻險欲戰不得非善用兵者出奇以奪之未可驅而奮也不然何蟠拏峒窟十有六年出沒數郡之間而官軍不能取哉數郡之民得免於亂功大事特實始我邦班師之日堂適告成可以閱軍實可以陳燕豆於是饗吳侯於堂侯不自有其功而美縣令能修其職使不淹日而破賊錢侯不鄙陋其邑盡力於其職之所當任軍無乏事財不橫斂而去此大慝民實徳之客有吉文李君尙義題其楹曰靖共蓋取詩云靖共爾位好是正直坐客咸欲志其事而以文屬盧溪王某因饗士之日落堂之成故敍賊之所以起滅鑱諸堂上俾繼此而理者咸得安其位而桀黠不敢復芽蘗云紹興十四年仲秋日記

西峯寺重修三秀亭記

亭始作於元丰六年豫章黃魯直爲前大守壽春魏侯記一時之事名之曰三秀亭識瑞物也建炎間官兵更戍於此而亭遂堙廢厥後二千石孰不欲復前賢之故迹率嘆息遺恨而去亦誠有所未遑耳後元丰七十有六載當紹興二十八年秋天子以銅獸符授鄱陽魏侯安行來守廬陵下車興補廢修起學官增養弟子員彬彬文學之士盛於一時積獄滯訟迎刄輒剖耘鋤彊梗化爲善類窮山長谷宿盜積數十年不討者悉縛致麾下境內遂寧時方憂旱甘雨連霔郡人大悅謂此數物者非太平之嘉瑞耶芝艸不得専美於前矣政旣多暇明年春始攜客遊西峯尋三秀遺址在蒼松篁竹之間林麓幽逺復得舊碑於隤垣之下字畫尙新魏侯讀之喜曰吾家譜鄱陽壽春同出於婺源乃知前三秀主人吾宗人也可不因其舊而新之乎蓋物之當興必有所遇決非偶然者若峴山亭不遭羊叔子蘭亭無王逸少則襄陽風景與從事中郎俱湮滅而無聞淸湍茂林不著見於山陰矣亭旣成遊觀者輻湊兩魏侯之名當與此山俱傳不可不記復興之嵗月紹興二十九年五月十八日也盧溪王某記

龍須山轉輪經藏記

佛在西域時逺中國僅二萬里華人未始聞其言彼方之人聞有震旦之國負其書重譯而至者槖駝相屬也其說使人見性成佛謂法界寶藏吾所自有是以華人說而奉之積其書至五千四十八卷於是其徒作華藏之居建大軸兩輪以藏此五千四十八卷於輪間者往往徧九州也吉州龍須山昔有異僧法登禪師自曹溪得法來遇長者龍須於此地築庵而畱之遂爲登禪師道塲後人因以龍須名其山舊無大藏經紹興甲寅長老秉雍領眾始募置滿五百函欲建法輪而屋之防移錫隆慶而以懷宗踵其席始謀建藏室於寺之西隅度其費莫知所出有居士劉存正胡瑾張孝友聞而樂趨之各出錢百萬以上由是施者摩肩而至以故功易成藏之前後神物瑰偉其像設規置於他處不類觀者嘆其異未嘗覩也工將畢而懷宗示滅厥後繼住者數易卒無以紀其成郡侯以藏經實始作於秉雍而雍前住江西湖南所至必莊嚴佛土復俾住龍須雍卽以書來求論輪藏之雄麗求文以記藏經之嵗時問其日則紹興甲子四月八日也於是乃爲之記而究其說之所以然夫掇拾西方貝葉之文爲一大藏用法輪以轉之遂始於傅大士然所謂法界寶藏從無始來固存不可以色相求使凡夫忽然見道於一念項徧十方界則虛空中法輪常自轉也昔人有念經一萬部而祖師不以爲勝有老宿下禪牀繞一匝而轉藏了或有見於此則道之廢興不系乎藏之建與不建也蓋此寶藏凡夫皆具足而莫能自證如衣中寶珠必因人指示而不到曹溪安知不失今之所以聚佛書轉大法輪以張皇其說者蓋不爲諸佛說法爲凡夫說法爾此藏之所以宜建也盧溪王某記

寄軒記

武陽鄧晉卿學有本源而於黃帝老子方外貝葉之書無所不觀軒其屋於所居之偏名之曰寄屬盧溪王某求文以記之某因謂晉卿曰吾所以有大患爲吾有身不有其身則無患而可以有爲今夫所謂身者其初未始有物而偉哉造化特範君之形而寄之也所謂軒者君又以造化之所寄者而寄之也身與軒且非我有則向之所謂寄者實無所寄若無所寄安得有名此之爲物非言之所能了而欲彊以言記之是屋下架屋求馬於唐肆而夢之中又占其夢者也試爲君言其崖略藏舟於壑藏山於澤夜半失之𨿽壑澤不得有而人一受其成形遂有而哀樂之以故累於有物域於宇宙之內而不能自出也有能出乎百物之表𨿽死生無變於己況得喪禍福之所介乎莊周以軒冕爲物之儻來寄故其言曰寄之其來不可禦其去不可止然則窮逹貴賤適然相遭於一世之中直爲物逆旅耳蜩甲蛇蛻似之而非晉卿本以文學起畎畆陟進士科方將脫簿書登金閨玉堂摩赤霄取富貴又何暇寄其身於窮陋一軒之中蓋士生於世使其中不自得將何適而非累使其中泊然無所系何往而不自得所以名其軒者豈特在於窮閻陋屋之中𨿽金閨玉堂亦若是而已惟磅礡萬物翛然塵垢之外者不以廟堂江海置冰炭於胸中隨所寓而安惟一累於進退則均爲物役不知二者皆蘧廬而不可久處蓋遊於物之內而不知遊於物之外彼遊乎物之外者視百千萬億世界同爲一蘧廬在一防塵中吾將擇何地而寄耶晉卿未能絕迹於世坐進此道以聽浮雲之去來作人如此自可不富貴倘富貴逼君亦直寄焉耳若夫假道於仁托宿於義以遊逍遙之墟食於茍簡之田立於不貸之圃過是而往余不能言之矣

隆慶禪寺五百羅漢堂記

廣陵浮圖氏之宮環峙於州城之西而仁山獨宏麗而甲出寺有五百羅漢堂元符中州民孟華之所建也華賈江湖間積竹爲巨纜浮大舸絕淮汴之於河河防用其纜嵗一入獲官錢數百萬轉鬻吳楚之間以歸華旣丰財愈於嗇而樂布施故能求得天下妙工造五百大阿羅漢建兩楹而屋之東坡先生南遷過其下持勺水供飬作八大字牓而揭之於是此堂亦爲十方道俗動心駭目之觀而與山中穹堂奧殿爭光輝矣正和末年寺廢爲道士之居東坡之字亦坐禁錮有僧竊而藏之及寺復興羅漢散落民間寺僧物色得其七八像旣漫剝不治堂之梁楹亦隳紹興十三年嵗在大淵獻通守孫公霖欲補其壞而新之初未遑也夜夢羣僧謁於庭若有所訴覺而異之謂住侍僧秉雍軒然有才力能任斯事故雍倡具說傾數邑檀施不三月而閱成自輪藏之陰徙置佛殿之西廊敞七間爲堂視舊所建益夥東坡璇題宛然如有靈光異气照應屋壁是皆可記也雍於隆慶扶傾起廢有功於佛事昔嘗求佛殿記而余未暇許者也今復以孫公之命來乞文以記羅漢重修之嵗月問其落成之日則五月壬戌也予聞古之得羅漢道者由禪定見宿因無復愁苦故此大士應物現形至於五百各發慈祥之相以接物護世多靈顯云七月庚【缺】盧溪王某記

西山記

出縣南十五里折而西行又十里許林壑絕險有溪水出孤源峒中所從來逺矣西山當峒口水抱山麓其停蓄而深者爲潭溪中多亂石突怒而出水行石間洶湧有聲溪上古木合抱而巨藤蒼然若龍蛇起立狀極怪醜幹霄而屈蟠皆數百年物也每風雨至林木震動水石相摶觀者毛髮盡寒震掉不能久立相傳以爲龍神之所窟宅故水旱疾疫凡有求必禱之常若有答焉紹興十一年夏五月至六月不雨苖將槁矣徧禱羣祀弗獲縣宰向公子賁披地圖訪耆老咸言西山之靈乃率僚佐潔誠以往視神所居蟠藤之上三峯峻峙鄕落所謂三峯蟠藤之神气象陰森崖壁怪偉使人凜然旣祗飭祀事有云出於峯頂須防蔽日隨軒而歸眾咸異焉日暮大雨明日又雨周被四境是嵗大穰繄神之力向公具其事乞封爵於朝且用耆老言數十百年以來目覩靈異殆不可悉數中更變亂潰卒四出巨盜在境神示風霆雨電之變又出蜂蠆百怪之物卒退走之其事詭異或者疑焉然皆近時事耆老目覩人能詳言也夫山川皆有神司之而能出變怪興雲雨澤及萬物此固宜在祀典防休顯而力請未獲若乃神之威徳實不系封爵之有無論神而問封爵猶論人物而問官職今之大官大職豈盡能惠澤斯民神亦猶是也後之人必欲昭掲神之靈貺宜有考於斯文謹書向公一時之迹以附安成故事俾不墜紹興壬戌冬十月一日盧溪王某記

盧溪文集卷三十四

欽定四庫全書

盧溪文集卷三十五

宋王庭珪撰記

吉州新修教授防記

江西學校之盛異時獨三州得置教官而廬陵居其一焉崇寧中始詔天下州郡皆立學官其職專以詩書禮樂漸揉訓導其民之秀者使轉以教其鄕之子弟故民皆興於禮義而其政易以成長吏知爲政之本在於是故於教授異於常僚每加禮而賓客之惟數十年以來廨舎徙置不常比來復居城東雄勝樓雜闤闠且迂逺先生晨入泮宮揖諸生而進之執經登堂頌禮甚嚴講罷摳衣而退先生不能終日坐堂上日旣昃歸其舎誦之聲不接於學官非所以稱勸學興禮崇化厲賢之意學者欲遷而近之有司終以爲不急而姑置亦誠有所未暇也紹興戊寅八月鄱陽魏侯來守廬陵物大事叢疑未遑庠序之事下車謁先聖於學首詢學官之舎知其晨昏往來之艱也病之或議毀學旁編氓之居以遷之侯謂不宜有所騷動乃環視學門之外得隙地延袤可築經工度材命廬陵宰朱君寀董其役錢出於官工不病於民閱月而崇成人見其成而莫知其所以成也棟宇明麗門臨通衢泮宮在其左興賢之門出其右嚴嚴翼翼若有神物爲之轉徙州人父老見而讙舞知侯之爲是舉將以教吾民使興於學也昔文翁爲蜀郡守修起學宮於成都市中蜀人大化是時郡國未有學文翁所修起者卽學之官舍也魏侯知以學爲政豈於其所當急者反徐之耶故先徙學之官舎使學者日近教官親燻而炙之以成就其材時福唐陳君禾典教事秩將滿而魏侯始至見侯之臨事若閒暇而眾務悉舉乃力陳捨宇不便之所以然古之人於其所館𨿽一日必葺去之如始至則陳君亦可謂賢者也夫魏侯不以始至力未暇而緩其所當急陳君不以將去而怠於其職俟其成而落之以遺後人是皆宜書也魏侯命記之己卯三月朢日盧溪王某記

安福縣重修學記

紹興十年冬十有一月開封向侯子賁宰安福下車思所以化民成俗之本大懼弗能究宣始謁先聖於學惟王宮四壁無旁屋以備登降宮之外故基甚宏大皆頹垣壞瓦異時師旅暴起有司以軍興責吏事視學校若迂逺而不切於治如是者十餘年侯乃進諸生告之曰郡邑不可一日無學是於國有系也蓋隆平時禮樂教化皆有其具所以遷揉磨礪其民使風俗醇厚孝於親忠於君又因射鄕飲酒而識尊卑長防之序所以塞姦爭之竇遏禍亂之源者有此具而已不幸殘滅於兵燼有司又以爲不急而遂廢其具教化風俗將入於敗壞人才衰陋可遂廢乎邑丞趙君洪聞而贊之諸生退而喜相與出私錢度外垣地增築其址推擇諸儒有行業者六人董而作之昔韓侯邦光亦欲經畫未及爲而去至侯之來其治不米塩首用其力於學懼復失墜越明年學成廟像一新重門繚垣堂房庖廩若經籍祭器之藏若師儒之舎皆嚴麗壯雅冠於一時八月上丁凡邑之士咸集薦獻頌禮甚肅侯知士可與喟然興於學乃屬其邑人王某記之某因得考庠序之廢興以明侯之用心而爲之說曰周衰黨遂之教息夫子無大位設立言以持世書成而亂臣賊子懼後世有國有家者由其道則治不由則亂魯不廢周禮君子以爲未可動秦燔詩書楚人亦燔其宮漢興公卿起屠販叔孫通於魯諸生作漢禮儀其事至茍簡猶足以奪防劍擊柱之气厥後春秋饗射無聞郡國耆儒以素木瓠葉行禮於私家縣宰反率吏屬而觀之何其陋也終漢之世士𨿽通經而不本於學至其衰也王氏小兒談笑而竊其國東京進學之盛士三萬人以名節相髙𨿽姦人崛起橫行天下猶竦然畏之何哉又嘗見唐公卿大臣失節於賊而六館之士獨不受污然則士之漸磨由學校而出者其風如此世之爲吏者或不足以知之而侯獨知以爲急治縣而刑淸訟簡民服其化將見禮義興行而先王之俗成士皆光明秀傑足以有爲於世或登朝廷位將相爲時偉人有如不試猶當礪名節鼓舞震動有以自列於後世玆侯之所期於士他日至於是者知自教學始也紹興壬戌夏五月癸巳記

蕭瀧廟記

吉水縣之東南八十里山髙而逺險有水自西北奔注抵山石屈折而出至是匯爲奔湍江中多亂石其突怒偃蹇巉然而出者率爭爲奇狀水石相擊薄其聲如雷霆如兵車陣馬之行悍怒鬭激觀者怖栗舟上下與石不避則有破碎淪溺之患或謂神之威靈以驚駭斯民古有廟謂之蕭瀧不知其始所以名者考之舊記或云蕭瀧者湘中之二水名按地理此江與湘水無通流之理獨江湘以南凡湍流觸石而奔放洶湧者率謂之瀧唐韓退之貶潮陽先至樂昌作瀧吏詩有險惡不可狀船石相舂撞之語是知所謂瀧者皆奔湍激石而多險者也問故老皆云古宿相傳瀧之神甚靈而姓蕭鄕人嚴奉久矣此說幾是歟古者能禦大災能捍大患則祀之豈蕭氏常有大功於民而能禦菑捍患耶抑瀧之神能變化能興風雷降雨澤使年谷屢丰而遂廟食此土耶今瀧流之上有大穴若破甕側立千尺蓋神物變怪之所潛而不可測者也廟旣久梁桷隳壞鄕之進士彭公勉率諸豪出財力易其腐敗而鼎新之一切增壯於前是皆世賴神之庥凡有求必禱於神常有其向答之者也宜其祠奉益隆余素知蕭瀧之靈公勉乃求文以記重修之嵗月實紹興辛巳七月壬戌也復爲作迎神之詩以系於後使鄕人歌以祀之

瀧神何年此列宮神之來兮雨溟蒙雷公擊鼔驅羣龍神之靈兮與天通十日五日一風物無疵癘年谷丰瀧民事神甚嚴恭牲羞薦酒羅鼔鐘湍𨿽洶湧長年工不船石相撞舂孰知此者神之功宜歌此曲傳無窮

鳳林橋記

安成古爲郡介於吳楚之間𨿽非通邑而山川城郭壯偉宏大猶有故郡之遺風其西地最逺廣袤數百里崖壁峭絕而水鏘然出於峒穴中江流蓋發源於此而匯於鳳林當闤閈之沖水益奔放舊有浮橋嵗久壊弗治兵興以來吏常力屈於饋餉而愛民之政一切不可爲蓋非不可爲而其勢不得爲也後十有二年歙溪韓侯邦光始爲安福令問民病之所急得其根穴而疏剔之凡利之所宜興而有司簿書之所不責眾人搏手不敢謀者悉以身任之惟恐後明年三月江流暴漲並齧其隄韓侯始欲築石以障湍悍之勢辟隄上路廣倍於橋規模甚偉乃掲畫圖詢於眾咸願出財力率數人造一舟其用民錢數十萬而官不主其出入用民之力百工各以其役來助竹木蔽川而下人見其山積於岸而不知其材之所自出列肆無市者更饋食飲而不告姓名以故舉此大役與大費其凡不可得而計人亦莫知以爲勞也橋長三百尺廣十有二尺下爲二十舟魚貫而浮橋心爲亭其方如橋之廣而益其三分之一檐牙翚飛突出江半名曰跨江亭江之南爲屋於隄上以觀浮梁之倒影丹雘飛動若欲淩騖大空者曰彩虹亭韓侯始爲是役以濟人又因得以休其餘閒而寓遊觀於此煙消日明百物媚嫵邦人士女脫於兵火之餘拊檻徘徊忘向來奔竄沈溺之憂而樂從邦君以遊至於云破月出萬籟寂然雌霓連蜷飛出波面水光天色動搖而上下與夫琳宮佛屋出乎靑蒼林木之杪層巒疊巘疊髙爭秀於是溪山自然之觀偉麗殊勝因人而發遂爲此邦之絕境非朝夕徙倚者莫能窮其狀也橋經始於三月己亥訖於六月甲辰凡六十有六日而畢嗟夫吏權以興事不患於不成獨患於名存實亡不知輕重斂散之所以然而旁緣百出𨿽成功而民已病矣後之人考韓侯經始以方儻壞而復修則安成之人復出力而歡趨之世享其利也人之所以樂斯橋之成而欲記焉者非特備觀美而已故悉書韓侯之始末以記焉紹興十年六月初十日邑人王某記

上成觀三淸殿記

上成觀在安成之西始建立者與其廢壊之嵗月不可記也故基遺迹裏父老人莫能言其處也獨縣圖與尙書職方之籍有其名耳其所以名之意亦莫能詳也道士戴知柔實裏中儒家子防敏悟讀黃帝老子之書而說之因棄家爲淸眞觀道士以醫聞於世時淸眞在縣之東而戴氏之鄕疾病者必賴以濟議築室而畱之其兄弟欲出貲產知柔一切棄不取獨取其荒頓之田廣袤六畆蒔花藥爲堂以居焉堂面白鶴峯有古仙人遺蹤從兄大夫公榜之曰揖仙其後弟子劉若拙亦以醫世其業乃以其醫之所蓄金帛益興造而侈大其居於是其人相與言於府取圖籍故名曰上成觀作字於門而揭之始造三淸殿凡三淸天中儀像所宜嚴事者飭之皆備煥若化出夫天下之物有廢毀於數十百年之後而復興起者非碌碌不能有材智者所能成就也昔者金碧巍然之觀化爲荒煙野艸致無頹垣敗址可尋今二道士乃能探取旣廢之空名於寂寥不詔之斷版排蒿萊起堂殿使荒煙野艸化爲金碧之區可謂傑然有材智足以興事起廢而賢其徒者也不可以無記因吾友劉太虛以書求余記其事者凡五年許之而未暇作也其請不已遂爲之記殿成之日紹興甲子十一月十九日也

足齋記

玉牒趙公子亦治一室爲燕居之所蓬甕蕭然自名曰足齋余究其說曰自有生物則好勝爭奪相傾侈失其性分莫克返於初於是喬黠卓鷙之行而相髙天下始有不足之患子亦貴公子習見宮室車服之物宜夥今乃甘寒陋以自足是其爲心必泊然無所起其於世必淡然無所嗜行住坐臥飲食語黙不求於人無待於外明月淸風皆爲己有不知天地間復有何物可以滿吾室也昔王懷祖淸潔絕倫嘗語人曰足自當止然則懷祖未足時猶有累於世爾馬少遊嘗哀其兄援慷慨有大志以謂士生一世取衣食裁足致求贏餘但自苦耳而援後遭光武立功萬里之外取封侯要七郡之使其視少遊寧有未足於心耶當其臥浪泊時始念少遊平生語若不可得然後知少遊逺識翛然塵垢之外非援所能企及也今君以足榜其楹而請余文以爲記朝夕逍遙寢味其下無一毫不足人意且非迫困窮而後有得於此又可貴也已盧溪王某記

重修東華寺記

佛屋徧天下大率費不貲泥金繒示瓌璚務爲不可勝者多在夫通都大邑水舟陸車珠璣象犀百貨之所萃商官爭負挈營營然貪眸不瞬浮圖能一語傾之則罄槖勿傿此通都大邑之有剎廟所以視他處所爲最雄侈繁麗至於荒僻窮絕之所往往土圯木撐罅漏不苴其徒乞丐不能動人而檀那喜趨闤闠者且不肯出毫力於此亦其勢然也東安在安福不惟去通都大邑爲逺而頽垣壞址荒煙野艸至於尺椽寸瓦不畱鄕人劉氏世家貲惜其湮廢防靑原幼宗禪師歸故鄕乃相與出財力破麋塲芟棘區築宮而畱之經始於政和元年九月落成於五年之十月殿寢堂廡廚廩鐘魚一切視禪林成憲所不可闕者咸置之可枚舉以數也佛像嚴具壁張十八羅漢皆金碧飛動冠絕一時有危欄出於眾屋之上俯羣山睨云漢而匭經於其間者寺之華嚴閣也挾方丈開戶牖塵埃不生神明頓還者宗公之妙眀室也初構木去江水爲逺數十百人挽一材夜有大雷電浮而出者眾益隆信之果黙有贊者耶舊基四顧磽確宗公覽其山水爲髙其址數十舉步而易置其向孤峯疊巘層出雜見奇偉怪麗盤薄於煙雲杳靄之間如有鬼神爲之徒掲佳名勝槪自我而作宗公可謂無負於玆寺矣蓋宗公本東華裏中人好遊名山後爲佛印老禪師弟子方佛印名譽轟轟動四方學者千百爲羣至於住大仰金山云居皆賴宗公垣塹佛事凡有所建輒赫奕紹聖中出世爲長老住南康鳳棲山又住廬陵靑原山二山皆天下名藍角立相望宗公厭奔走病其徒逐逐然不知歇乃自靑原飛錫來東華甘槁薄而不去其趨尙類賢士大夫之有守而知退者余嘗樂與之遊當眾人誇漫突梯肩相摩於世而獨能超然髙蹈放懷嶄巖之巓眎天下之物不一動其心豈學佛而有得者耶劉氏旣出財力以與興起數十年泯滅不傳之寺於是而屬余識其復興之年月考其初剙者與其人舊無文字可訂特爲掇宗公重見之由與吾鄕人之好善者載之云爾宣和二年十有二月吉日迪功郎衡州茶陵縣丞管勾學事王某記

盧溪文集卷三十五

欽定四庫全書

盧溪文集卷三十六

宋王庭珪撰序

王彥休春秋解序

王澤竭於不競之晚周然後春秋作然六經俱焚於秦自漢以來采取古文逸篇往往出於菑川濟南齊魯諸生之所掇拾惟春秋出聖人之筆時有斷闕要非後之儒者所能竄一詞也世之爲春秋學者其說蜂起解詁論釋至數十百家類以詞气相擊排黨枯竹護朽骨徒爲異論以相訾也孔子曰吾猶及史之闕文也彼去聖人千百年之後取其焚餘殘脫之篇益鑿其說以出新意失其防矣余崇寧中始遊廬陵郡學是時朝廷方以經術訓士薄海內外悉用三舎法獨春秋不置博士故鼓篋升堂無問春秋者惟王彥休以宿學老儒時能誦說而學者終不暇習彼年復詔天下立學以是經天子之事首尊用之於是彥休之學久湮沒而近乃出焉若彥休者可謂能守其所學窮年而不易特未見有入室操戈而伐之者爾惜其老矣不能以是發策決科編次其書丐余文以冠之

任氏二子字序

眉山任氏名二子曰渥曰漑而請字於某某告之曰元气融結爲山川其蒸爲雲雨其生爲百谷艸木之秀麗人得之爲美俊均是气也然气之蒸不爲祥風時雨則反而爲沴物則有焦枯不遂其性故著造化不到手處使萬物滋長膏其本而末茂者必假灌注於人焉嵗有雪霜土膏含和爲丰盈之瑞繼以時若之雨然後秀發而輝光詩曰益之霢霂旣瀀旣渥故字渥曰益之取江河之水以善利物者謂之漑漑言淸也亦及物之義也泂酌之詩其初可以餴饎可以濯罍至其終則可以濯漑說者謂漑則無所不用也故字漑曰用之夫渥與漑皆本於農事火耕而水耨期於有獲而後已學道亦猶是也今君之二子才良而志堅又博之以詩書禮樂六藝之文澆灌其心胸輔之以師友而覺乎薫蒸浸漬之爲益也所謂耕道而得道其孰能禦之

衡州送行詩軸序

往年盜起巴陵羯奴飲馬於湘水最後孔彥周曹成轉刼衡桂之間嵗仍饑饉數百里無炊煙官府搶攘蕩然無復紀綱獄訟賦役皆失其平至於衡陽創殘特甚而又比得不能太守紹興五年上選能治者乃命開封向公以直祕閣佩銅獸符來牧是邦始至之日掀其積蠧湯沐而櫛梳之威驅恩收民獲蘇醒因索巨姦數人流之而宿魁吏董瑜者倚憲臺暴橫前部刺史二千石咸莫能制於是郡中振栗奸夫盜兒縮气不敢搖羣小人不便造飛語聞於朝公果坐是罷去衡陽之民數萬遮使者自言而相與哭於郡庭者累日抑不知前史所稱良吏去之日攀蹬臥轍者曽有如此之盛乎予覽衡州送行詩軸與士大夫自荊湖來者其言皆然今明天子在上二三大臣方揀防良二千石圖回中興之功輶軒使者項背相望於道必有采此詩以獻於上辧太守之寃以慰衡陽之人於是竊序其事而載之卷首

送劉簡之序

起蓬藋登桂籍者嵗嘗數百人其不合有司尺度而被黜者尙數千人其選亦艱哉由白屋而升者人慕羨之尢以爲榮然吏部槪以格法擬官必注簿尉而簿尉於州縣官爲最卑人往往牽於習也槪視而輕之故居是官者嘗鬱鬱不自得也夫起蓬藋登桂籍布衣貧賤之士孰不以爲榮尉𨿽甚卑然進而累爲公卿著勲庸埀聲名於天下者必由此而始況如簡之者生廬陵多士之域未冠時名動塲屋弟兄連貢於禮部取第一如拾地上物待闕閭裏時從吾遊已能擺脫舉塲故步學古人之文章搜奇抉怪自出機杼有以動人之耳目吾聞宜春太守黃公賢而待士子能於尉事不乏而又侈之以文辭之美則主人何不容於子於是洗然忘其尉之卑且賤也可以緩步富貴摩九霄如坦途也

送劉君鼎序

劉君鼎於餘同裏閈蓬蒿之徑屋瓦相望少餘五十嵗而生丱角喜讀書爲文常執經問字於諸老先生先生稱之曰此奇童子未易測也余獨慮其年太少而尙奇未必遵舉塲之尺度又數年將冠矣乃告之曰君子之學當明道徳通經防自然學成而名顯於時不必務爲雄侈奇怪之文如捕龍蛇搏虎豹之爲者他日復取其近所爲觀之則盡枿去牙角如騎良馬行平地駸駸無跌蹶之虞矣自此過余書堂無虛日若將卒業焉防余以詩語得罪竄夜郎別余於郊外而泣曰此別無相見之期吾學不進而屢戰不勝將汩汩爲庸人矣後八年秦太師薨盡放流人以歸君鼎復迎我於郊外言論志气與其爲文益增勝於前時又學不已遂登髙第授鄂州江夏縣主簿鄂州今爲上流劇鎭屯軍數萬負抱吳楚上荊州控川峽下洞庭望九江當藩垣屏翰之任皆國之大臣監統大將必材雄偉能張皇國威應變出奇者然後爲之今君去爲主簿勿以主簿爲卑而不著鞭於其間將見材智之士負其藝於大眾之中一遇識防遂以頭角自出而嶄然顯名於世者非子耶

梁飬源道徳篇論序

司馬子長欲觀天地山川奇偉秀絕幽深窮怪之域覽其气狀發爲文章事業有以驚世而絕俗者必曰上沅湘觀九疑是知沅湘九疑之間果有奇偉秀絕幽深窮怪造化之所磅礡其气蒸爲云霓散爲祥光五色其產爲楩柟巨材丹砂玉石古今幽人釋子神仙得道之士往往相望而出余以罪謫居沅陵聞有梁君者字養源荊楚髙人常登進士第仕至慈利令不樂從事於役年尙彊也致其政以歸於書無所不觀又讀黃帝老子釋氏之書而超然自得於言意之表其心泊然無可系也嘗著老子道徳篇論防言奧義深探出老氏之心胸渙如冰解凍釋垢盡鑑明凡夫庸童皆可由是以入聖人之道而探其宗指蓋其道本於淸淨恬淡不爭而天下莫能與之爭方今主上興聖統立太平之基正用此道理天下而不以兵彊然則篇論之作非有不合於時也蓋天地之平道徳之正妙體本然不煩繩削而自合耳公卿大夫有取其書以獻焉必見重於世飬源可以出而仕矣

送黃秀才序

背衡山南走八九百里有嶺平地突起其髙不知其幾千丈郴之爲州倚嶺之北韓退之嘗謂中州淸淑之气於是窮焉蓋天以此嶺限南北而淸淑之气至是而不得過气之所窮而不得過必蜿蟺扶輿磅礡而郁積退之意其必有魁奇忠信材徳之民生其間而又未見也余宣和庚子秋至郴考試貢士見其山川之美實然又見州之傑士何民師宏文博學今四十三年矣近才爲復州守其郁積之气尙未發見豈其抱材隠而不出者耶黃子郴人也不逺數千里遊學吾邑民師以書先之道其有志於學夫自郴陽﨑嶇數千里至江西誠有志於學者也況子文行俱美郴人視子巳如沅江九肋鼈當於郁積窮困中遂奮發而爭奇以出可乎試以此示民師年月日盧溪王某序

送劉得升序

占驗之術雜出米鹽世之談命者未有不本於五行星辰以推人之壽夭貴賤賣卜長安市者其術一律也安成劉得升初業儒略通易經大衍之數後遇異人教以算法可逆知未來之事其數積至百千萬億無涯涘特凡人鮮能工之惟儒者精專而識其要故能不失萬一於掌握中言事未嘗不效也得升爲人純孝今有先儒墳墓之寃欲訴於當途而貧甚若朝夕不能以自活友人劉必大彭淸老諸君咸以文字勉之旣挾妙術以行吾亦知子必不羇旅憔悴而落莫以歸者也庚寅中元日盧溪王某書

盧溪文集卷三十六

欽定四庫全書

盧溪文集卷三十七

宋王庭珪撰序

送劉天遊字序

古之學者必期至於道學不至道則知人不知天造物者之賦於人也以天不以人而俗學之士繕性於人以亡其天故遁天逐物馳鶩於人間而不知返莊子曰心無天遊則六鑿相攘劉太虛諸孫皆俊秀名九垓者時從余遊方冠時請字於余余字之曰天遊而語之曰昔盧敖遊乎北海至於蒙谷之上見一士焉敖自謂能窮觀於六合之外欲友其人若士者笑之曰今子始遊於此乃謂窮觀吾與汗漫期於九垓之外竦其身入雲中敖仰視弗見若有喪也始自嘆終日行不離咫尺而自以爲逺不亦悲乎天遊志大而心廣漠視九垓之外一舉而千萬里非局局然有封畛者所能至也故善學者必觀古人之不可傳不可知處始識其妙齊威公讀糟粕之書於堂上始知斵輪之妙不可以手傳鴻蒙拊髀爵躍掉頭曰吾弗知吾弗知夫弗知者乃眞知者歟學至於此以之經世則知有不器之器不用之用無施不可也故並書以示天遊

送子野東遊序

劉子野秋試不利槖其書欲東遊謀入太學夫太學者賢士之關也髙堂廣廈層檐飛閣矗在天半如淸都道山蓬瀛之居四方豪傑充塞其中未易掉鞅而入也子方戰藝不得其志乃勇於是行豈非以方州科舉之獘近嵗主司或蔑公道不若太學之公無私邪其志亦逺矣萬一隨牒一試而入焉執經升堂問道於國子先生其門髦士以千數皆角力傑出有遷揉磨琢之益子能擇而交之行成而名立無患有司之不公況今主上修法度興太平退黜不防之吏取士之源復淸孰敢黷貨而冒禁耶自成均至於四方萬里其選舉之法無異道也霜風動天艸木黃落行矣自愛期子早歸以榮其親

贈饒子序

饒子本書生挾命術遊四方去年秋嘗謂餘言大江之西荊湖之南有賢人焉以五行推步得三數人是三數人者皆蘊公輔之器瓌磊奇傑名重天下當今接翼而起或指日而知詔除下已而果然𨿽深於五行者亦駭其言之異蓋不知饒子多學占驗之術兼用相人之法察色而知之故其精如此今通都大邑豈無落魄不遇而從唐舉相者乎他日懷黃金之印結紫綬於腰食肉富貴者宜未忘子之言余亦以是卜子必不覉旅顦顇而終窮困者也

贈劉呈才序

吾邑僻在一隅山水亦奇絕故人無貧富皆喜教其子弟其父兄甘勞苦日求錐刀以給之間有不肖墮廢不能自振立自後鄕閭不好善者皆目而靳之至今以爲諺童子劉呈才與余比鄰七八嵗時能吟詩其父世名醫有陰徳在人謂鄕閭之諺不敢求人知挈來示余已十嵗矣指物命篇頃刻成詩間有好句不覺傾倒始驚而譽之鄕閭聞者不惟笑子之父又且笑余之譽子也豈人情見其朴者鄙其成狎其防者薄其長哉今又日能講千言學作議論已如鴛雛五色回翔近人自加憐愛𨿽羽翮未成決非蓬艾間物也要當從良師友以成就子之美才某人吾友也於子有鄕裏之契其往從之以是文雜束脯以進必爲子動容昔金谿方仲永生五嵗已能吟爲四句詩至十二三反不如前時又七年泯然眾人荊國公以謂其通悟受於天也卒之爲眾人則受之人者不至也子今讀書視前日益有加則可以賢於仲永然後不孤余之譽子矣

詹澹字序

諸孫侄名皆從言而字之二孫獨防而未字夫泰山東魯之鎭山其雄大秀傑之气亙緜數千里奄有防而夫子洙泗之鄕在焉詩曰泰山巖巖魯邦所詹阿馨名詹字之曰巖魯天下之至美非刻意力行智巧者之所能得而常出於平易恬淡澄淸廣漠之中如海焉澹然無涯矣乾端坤倪萬象倒影百川歸之不可爲量數彼擅一壑之水以天下之美爲盡在已者特未識海之大爾莊子曰無不忘也無不有也澹然無極而眾美從之阿鴻名澹字之曰無極詹也澹也爾其思吾所以命名之意極其所學求萬物於一性之中將有得於心亦不自知其至焉耳

送李生序

余少年時急於進取欲與四方豪英爭得失惟恐不嶄然以出也是時有日者李生名景嘗爲言得失輒中由是賓興州裏升辟廱試禮部皆往問焉今棄官築茅屋於盧溪之上將二十年泊然無求自足於塵埃之外無復往時之念李生術益精言事益中𨿽欲髙張祿位雜死生禍福之變以撼吾闗鍵不可入矣𨿽然世之英偉豪俊有志功名之士與林棲谷隠者異趣以子之術徧求而物色之預以告成他日以驗子之術子其行焉

送卜者吳唐佐序

建安吳唐佐值鄕閭之亂覉遊江南談五行卜筮之術寖聞於人余邂逅安成僧捨適有疑而叩之初布二十八防終易卦相出入其言禍福如養由基之射無一不中特與市肆論星禽者軌轍頗異豈吳君本儒生通易象兼以彖系之辭斷之而然耶今將徧歷江南窮山巨麓有賢士君子隠於其間者假君之術以問之曰厄運將亨明天子在上可以出而仕矣

贈尢生相字序

尢子以一字言人平生此何術也其說以爲書心畫也心正則筆正昔人見顏魯公字知其爲忠臣烈士道徳君子其剛毅不屈之气凜凜見於字畫至於庸人腐生胸中無奇靣目可憎其衰陋之气亦不能脫筆端此其大略也後世占驗之書雜出米鹽尢子得之毫楮之間加占驗之術考災福遂至於防妙自吾觀之必有能辯之者矣

贈劉徳素序

雍門周鼓琴能令孟嘗君歔欷而涕泣者其言有曰先貴而後賤昔富而今貧擯壓窮巷不交四鄰今劉徳素可謂昔富今貧而爲雍門之所深悲者況火焚其室蕩然悉無所有此尢可悲也然徳素昆弟戚屬之富而有餘者豈肯坐視困窮亦恐徳素未肯號呼而叫之耳儻或哀叫焉必不待聞琴聲而慼慼也

盧溪文集卷三十七

欽定四庫全書

盧溪文集卷三十八

宋王庭珪撰啟

回王舍人啟

伏防知府舍人遣安福縣尉持書禮至山中者竊以烏公出鎭之三月先搜處士之廬陳蕃爲郡於南州特設髙人之榻考之前古號爲美談茍不得人徒成亂俗如某本無魁梧奇偉之質適丁方隅橫潰之時紆鄒陽可曵之裾恥爲遊說負虞翻不媚之骨動輙忤人由是歸休往而不反初非髙隱敢當太守之威儀正坐覉窮恐類山人之索價豈有門闌未造介使先馳禮幣薦頒翰牋沓至朶云奇逸下垂蓬室之光一紙慇懃實戴荊州之重恭惟某官名蓋天下學爲儒宗以英豪挺防之資躋侍從論思之列厭螭頭之注記請麟符而布宣號令精明兵民靜肅全家飽暖無非五袴之恩環堵恬安例獲二天之庇況玆庸品敢盜虛名非不知馮岱相見於苻融禮勤州郡林宗一遇於元禮名動京師實緣衰病之交攻未卽奔馳而捧謁心搖云表望極龍門厚禮已過於陳羔報語無嫌於買菜

回魏寺正啟

被病殘人失修桑梓之役謙詞厚禮忽頒羔鴈之儀顧匪其倫難任斯事蓋懷祖爲郡不過逸少之門況孺子閒居敢下陳蕃之榻伏念某低回暮景飄泊平生坐癡兒不了之詩竄居蠻域迨渠魁殱厥之日初返鄕閭未卽參承更煩呼召恭惟某官一朝傑士四海名儒金榜射於天門早登龍虎霜威振於朝內不赦豺狼天道好還忠精上逹旋頒紫詔寵鎭侯邦昔者烏公開藩先聘處士何武按部首訪諸生不意古人復見今日某敢不續扣守閽之吏一瞻刺史之天𨿽無補於事功庶有禆於風俗原其無用或有可觀

賀王守除直寶文閣啟【佐】

伏審顯膺褒寵峻陟防嚴占北斗之魁星名傳海防聨淸班於寶閣身上蓬山恭惟某官識際混茫筆參造化橋門防萃號稱國士之無雙金殿唱名擢居天下之第一諸儒仰首萬國聞風早登螭首之防用副龍頭之選旋求外補未正中臺輿誦逹於京師璽書來於郡國蓋弱翁治行朝廷久已知之而黃霸功名天子以爲長者盡作中興之名宰皆緣治郡之休聲行觀一節之來益竦四方之聽南州父老望輕車白鹿之行春北闕公卿想曲蓋朱旗之就道某奔馳驛路阻慶門闌鴻鴈𨿽失於寄書燕雀敢忘於賀廈惟玆疎緩實負兢惶

回蔡寺丞啟【洸】

伏審召對嚴宸云漢下九重之詔藩宣大屏旌旗照千里之疆凡受一防而卜棲皆托二天之所庇仰聞寛大之令樂誦中和之詩所被仁風咸生和气恭惟某官望髙四海才過萬人家聲冠冕於本朝人物琳瑯而滿目惟神螺之川陸控湖廣之舟車民物夥繁衣冠駢集乃得魁壘非常之士用副淵衷異睠之求開府浹旬騰聲遐邇與我共理其寛西顧之憂令民咸知不隔奉宣之吏卽下稱揚之詔召歸淸切之司豈但漢皇之賜金竚看弱翁之拜相某抱病鄕邑竊聽風聲遙望髙牙方伏枕而物系其足稍能上馬卽擁篲而願掃其門

賀楊徽猷子登第啟

伏審令嗣學士校藝蘭闈登名桂籍士夫傳播閭裏交歡恭惟某官敎子惟以義方積善必有餘慶材兼文武謀贊鈞衡昔隱漁樵能通天下之務旋陞館閣復運幄中之籌詞鋒當一座之鼓旗名譽振四州之艸木金門賜第首防先帝之知玉帳談兵獨出諸公之右是知善治獄者門閭可大能活人者子孫必封定國果侯信於公之陰徳於陵有子表楊氏之慶門豈惟荊楚之材多奇固知川嶽之寶不匱可並東京之名族何慚南郡之先賢龍虎同登盡天下英雄之異選風雲千載當國家宗社之中興廊廟竦聞家聲益振某恨居謫籍阻造臺庭徒懷賀廈以馳誠莫獲鳴靴而下拜

盧溪文集卷三十八

欽定四庫全書

盧溪文集卷三十九

宋王庭珪撰啟

賀劉舍人啟【才邵】

伏審榮膺鳯檢進立螭防竦觀左右之班喜用文章之士縉紳共慶黨友增華恭惟某官連中異科早升華館石渠蘭省徧更唐淸要之官玉輅鸞旂新造漢官儀之盛由是擢登近職得親日月之光益簡上心卽正絲綸之命珥筆赤墀之下授詞淸禁之中豈惟論思注記以盡其忠要令潤色詔誥以觀其效故得奉孔甲盤盂之學防太史金匱之書用記中興焜燿升平之典協成大議潛資翰墨之功竚陟臺衡副瞻朝野某臥疾江海阻慶門墻【闕】

回周舍人啟【必大】

伏念政和造士同上丹梯者七百人璧水狀元並試赤墀已五十載仰先賢之盛徳又再世而登科望髙門如崛起於層霄故尺牘無階逹於記室以茅檐甕牖之士希金馬玉堂之英宜其仰慕之勤常恨趍承之晚敢圖髙義先損誨函曲加奬引之詞俾獲攀附之托追講昔年之好獨髙前輩之風恭惟某官連中異科亟升華館聲彩動傾於四海詞章突過於三都丹靑一代之言鼓吹六經之防暫丐閒於琳館恐追急於鋒車久慕髙風便欲曵裾於門廡縱聞急詔猶當傾蓋於路傍竦企之誠敷陳莫旣

賀向提刑啟

伏審光奉宸恩肅將使指陞麟閣藏書之府耀繡衣持斧之權公道遂行貴名愈白某官堂堂漢相之後挺挺祖風之英秉直節而不回銜久寃之莫訴羣犬吠月方虞口吻之嘩多士叫閽忽動冕旒之聽朝綱復振輿論亦伸一方斗絕之荊蠻累歲蟠拏之冦盜人猶愁瘁獄有寃聲宜得恢博之才領此澄淸之任羌夷雜處常憂役死於兵戈老稚相攜復見太平之官府想聞謄報已聳懽聲某臥病江干心搖云表莫陪賀列徒切忻悰

回路知縣啟【植】

伏審光膺綸命出宰花封境內衣冠企聽風聲之美山中父老喜聞車馬之音某官國器宏深徳名髙遠門地東京之望族風流南土之翹材尙虧九仞之山聊試一雷之士漢庭下詔先崇師帥之官言偃操刀必扳歌之譽某養屙林野占籍侯邦老景侵尋餘生濩落竊有陰雲之幸宜深賀廈之誠賴髙賢之可依略病夫之苛禮飛藤緘而先及落蓬甕以增輝感悚之誠敷陳莫罄

賀趙參政啟

伏審初被鋒車之召卽日戒嚴入參鈞席之榮羣情久協華夷聳聽廟社增歡竊以自國步艱難以來居朝廷輔弼之任欲恢復者屢矣而罷去者紛然要必有非常之人乃能任中興之事恭惟某力扶宗祐忠結主知常系天下之安危蚤冠樞庭之宥密上前議論人驚臺諫之風霜閫外藩宣威振江南之艸木遂躋柄近必致時康望南山之維石巖巖允符輿頌瞻北斗之臺星兩兩焜燿階符定支大廈於將傾要觀王室之再造永懷盛事夐異常情

代上萬俟參政啟

仰髙千仞敢陳湖海之私承乏一涯彌闊門闌之望人在風塵之表位如霄壤之殊旣闕掃相君之門豈敢問記書之室伏念某智不周物才無過人於仕版者幾二十年書於課最者亦六七考徒知小謹畏縣官之簡書豈有長才動眾人之耳目向者飄蓬湘漢祗役荊蠻嘗從事於車塵馬足之間復摩肩於故吏門生之後豈徒應奉記半面於開扇之時尙有孝基識此郎爲昻霄之士吹律或加於寒谷逢春決望於噓枯某官柱石擎天忠精貫曰交歡鄰國措天下於泰山之安委質本朝任王室如九鼎之重遽抗章而解政實辭寵以便安人望還朝泥方在冶孤根荏苒尙資披拂之榮鎩翮摧殘更動翻飛之念方炎暉之在仰福履之攸寧願觀晉馬之來庭重整乾綱而作輔四方所屬萬口同音

賀廣東向經略啟

伏審光被恩綸還陞祕職番禺聨帥蓋自古之雄藩旄節宣風實當今之重寄除目一下公道始行恭惟某器博而用無不周名髙而實亦自稱非獨能紹相門之大業常自任以天下之奇材稽之羣言久當大用屬以癡兒秉政哥奴弄權五百載遇時之休明小人何其未靖二十年置公於閒散君子爲之不平忽起江湖驟持斧鉞南商北宦防五嶺之舟車大纛髙牙控百蠻之襟帶宜須傑士殿此大邦儻非聖主之搜才豈復賢臣之得路聊偃息於藩翰行入侍於巖廊力蘇疲療之民協贊升平之治某恨登龍之路遠顧賀燕之誠深其爲忻愉未易敷罄

與陳朝散啟

連甍萬室悉瞻刺史之天積粟千箱實富揚州之地當交廣椎埋之出入系舳艫轉漕之盈虛故玆巨人展此劇郡恭惟某鬥間異气天下奇材忠孝萃一門之弟兄議論作諸儒之口舌宏文大防聳臺閣以風生奸夫盜兒聞姓名而膽落今者盤錯已割匕箸自驚吏迹不到於閭閻貪夫自投其印綬裏無喧雀耳絕鳴枹喜聞桑梓之邦覩此神明之政蓋何武之爲二千石好奬稱進士之賢而李白不用萬戶侯但願識荊州之面官箴有守墻仞益髙拜伏末由企瞻徒切

回陳主簿啟【謨】

伏審榮登桂籍暫佐花封上馬綴行方看英雄之入彀跨驢入境聊爲鸞鳯之卑棲遙聞風聲卽瞻履幕某官書讀萬卷筆掃千軍早得雋於詞塲久欽名於江表茍非有馳騁詞章之气當萬人之勍敵則何以飛騰霄漢之上取一枝於桂林跂仰聲猷未遑緘問敢期謙徳先損華牋重以好詞飾其朽質光生蓬蓽兼收照乘之珠气射鬥牛復識丰城之劍敢不因而下拜又當藏以爲榮𨿽銜存記之誠實重疎頑之過寧無愧惕尙賴庥光

回孫縣尉啟【楙】

生同翼軫之野久服髙名夜見斗牛之光知爲異气未遂參承之願闕馳欵啟之音某官學探本源聲髙藝苑鵬飛萬里初乘南海之風筆掃千軍早折東堂之桂暫迂黃綬來靖綠林寧懷小祿之私更試大儒之效精通博雅毎窺錦繡之文深切著明願見經綸之業某侵尋暮景濩落餘生徒懷共月之明尙阻披云之覩奉誨函之先辱覺蓬室之增輝感竦交懷頌言莫究

回劉主簿謝及第啟

伏審造廷待問發防決科豈惟黨友之華蓋亦鄕閭之盛某官久籍時譽得雋詞塲不有孤峯絕岸之文豈預千佛名經之選鴻都造榜收一時覉旅之遺材萬乘臨軒喜天下英雄之入彀竚觀賢業以濟中興敢辱華牋尙及衰朽

回劉解元啟【亮采】

伏承寵訪兼惠長牋竊審校藝棘圍爭鋒筆陣破石取玉難逢至妙之工披沙揀金果見非常之寶裏閭共慶黨友增華某人先輩秀出儒林聲騰學海會四方英豪而角試當一路賢能之選鋒士皆焚硯以驚降俗亦望風而竦聽豈但讀五千卷而入此室固嘗嘆二百年之無此詩覽黃絹防婦之好詞眞幹將鏌鎁之利器非精深律切何以至此亦气質渾厚乃能爲之蓋緣設聲律詞賦之科於以取卓犖魁梧之士公等自奮吾儕預榮幸無凡鳥以題門仍獲靈蛇之在握正乏雙金之報徒爲什襲之藏尙喜占星久識衝天之意粗能別寶請無按劍之虞敢不共推月旦之評以慶得人之盛

回李祖文謝解啟

竊伏一鄕之評久淹賢業始預廣塲之選列貢天朝恭惟某人才過千人辯雕萬物學有師法識造淵源吮嗽百氏之精華言論六經之鼔吹孰不驚降而焚硯士皆竦企以瞻風筆掃千軍復見少陵之詠壁立萬仞可畏嘉謨之文是宜梯身防腳於雲霄指日揮毫於殿陛豈期陋巷過辱髙軒粲然贈我以金刀何以報君之玉案牋縢厚禮蓬甕生輝感愧良多敷陳罔旣

回蕭解元啟

竊鄰里閈每欽聞譽之髙坐隔溪山阻奉笑談之樂偶以臨流送客假道仙鄕逆旅披風髙情傾蓋繼辱緘縢之墜獲披錦繡之文仰厚徳以增慚出奇書而命防顧無雄筆敢忘雌黃某人夙蘊英才晚成大器久著士林之望屢隨鄕老之書指取巍科行觀射防卽日炎薰在徳履彌新

頔子定婚啟

名髙異姓初非秦晉之侔再世爲姻實並王劉之系事當修好禮屬問名伏承某人小娘子淑徳防成令儀秀出某男某教𨿽以義人未之奇謂王郎子生天壤之中才容莫稱而王夫人有林下之气風韻素髙宜從坦腹之言豈假駐車而語不忘雅契觖靡異詞

詹孫定婚啟

不揆寒微之族素欽髙大之門宿有契緣敢求婚對某長孫某學初聞禮志欲昻霄伏承某人小娘子防有令儀早勤保訓願締絲蘿之契宜埀金玉之音察其坦腹之在牀許以齊眉而舉案勿謂非吾偶也輙渝秦晉之新盟毋煩更物色之自是潘楊之舊好期於徳請靡有不從

澹孫定婚啟

聞公選壻謂東牀有坦腹之兒屬我問名得靑桂近嫦娥之女不揆蓬蒿之室素欽忠義之門久接英遊敢求婚對伏承某人小娘子早從姆傅秀出閨門而某孫某學始趍庭室無舉案方卜蘋蘩之助用爲禰祀之光黙符設席之求不待駐車而語謹因媒氏恭聽佳音

盧溪文集卷三十九

欽定四庫全書

盧溪文集卷四十

宋王庭珪撰

盧溪讀書堂上梁文

兒郎偉四壁徒立本爲埀釣之區三徑未荒就築藏書之室卽劉令公之別館乃歐陽子之故鄕城郭猶存山川不攺化煙墟爲樂土亦先人之舊廬冠蓋如雲識烏衣馬糞之巷風流異世有靑箱鳯閣之名盧溪處士江湖散人山谷遺叟初無五畝僅如顏子之居有此一區便是揚雄之宅豈須金椀玉杯之號況非蕓輝綠野之雄但有軒楹可延風月髙冠赤幘敢貪西壁之金古井丹砂益薦老人之壽聽余善頌助爾歡聲

兒郎偉拋梁東天開麗日照梁紅舉頭忽見金烏近更覺長安在眼中

兒郎偉拋梁西蕙帳風淸待鶴歸五色大雲遮洞口山人不用勒銘移

兒郎偉拋梁南門外人歸響轡銜報道諸生新及第來騎白馬著靑衫

兒郎偉拋梁北溪上東臯雨初足三節灘聲夜半來夢回寫作升平曲

兒郎偉拋梁上宴坐圖書滿方丈戶牖門庭著筆牀文章戲作三都樣

兒郎偉拋梁下古郡江山元似畫明月淸風不直錢霜松雪竹兼宜夜

伏願上梁以後羣犬息吠怪鳥不鳴君子得輿從玆奠枕小人安分不復跳梁樂此邱園足避風塵之地煩他父老更髙裏閈之門

安福縣防上梁文

兒郎偉西晉雄藩東吳舊壤郡樓相對猶名經史之齋父老流傳云是大康之郡風聲未泯城郭猶存冠蓋如雲時迓天邊之客言談彌日光余江左之風可不髙決事之防遠引回廊之序山川環繞動气象以生光民吏爭趍拂旌旗而攺觀勢若虹蜺之夭矯雄秉柱石之瓌奇山出晴雲地增勝槪可無善頌用助歡聲

兒郎偉拋梁東畫棟飛檐出半空百里煙霞迎曉日萬家簾幕捲淸風

兒郎偉拋梁西西湖官柳防長堤未羨河陽花滿縣只今桃李自成蹊

兒郎偉拋梁南鉦鼓無聲白晝閒耕罷牛眠煙雨裏夜闌漁唱水雲間

兒郎偉拋梁北如今令尹眞侯伯路人猶指縣衙庭便是當年史君宅

兒郎偉拋梁上寅陂新築隄千丈未說秋成大有年且看麥壠搖靑浪

兒郎偉拋梁下四靣溪山如罨畫罨畫光中聽鼔聲修梁夭矯如虹駕

伏願上梁之後風不鳴條吏無黷貨士皆升俊俗不喧囂入其裏閭而長防相孝慈於家行於道途而子弟爭扶持其老戶門不閉囹圄常空彊暴不至於奪攘田野各安其教化遂成樂土協濟中興

安福縣學上梁文

兒郎偉晉朝劇郡冠八邑之封疆盧水淸流接三江之襟帶秀嶺幹霄而直上鳴鳯覽輝而下翔昔有儒宮甲於江右鞠爲茂艸防值兵戈物必廢而有興功自我而作古縣宰向公才有餘地役不勞人曾未逾時郁有成績舉玆寂寥不詔之典延聚卓犖非常之倫堂皇靚深楹桷峻整豈但太平之壯觀實爲治化之淵源將見鄕邑閭巷之間咸知向善寧有公侯將相之種不出此塗使北斗星辰以南見東壁圖書之盛樵兒牧孺亦知有夫子之門墻賢士大夫當盡入聖人之閫閾請陳謡頌用助歡聲

兒郎偉拋梁東峯頭日出半輪紅粉袍競集紗帷外聽打開門鼔一通

兒郎偉拋梁西千年華表鶴來歸好在浴沂橋下水他時城郭未應非

兒郎偉拋梁南千尋古木與天參他日明堂𨿽柱石萬牛回首轉巖巖

兒郎偉拋梁北喜有中原近消息將軍一箭落欃槍果見圖書出東壁

兒郎偉拋梁上夫子門墻髙數丈他年應記上梁人令尹爲誰今姓向

兒郎偉拋梁下枹鼔向來驚里社夜聞南廡讀書聲已足張皇壓戎馬

伏願上梁之後民皆安堵室有鳴同底茂規咸升俊造窮閻陋室能誦詩書禮樂之文悍卒武夫亦識父子君臣之義接踵赴雲龍之防乘時依日月之光

致語

幹龍節致語【時金人初犯京闕而復守舊盟】

河千年一淸慶符宗社山三呼萬歲聲動華夷惟震一索出帝之辰當幹九五飛龍之月雷霆孚號艸木生春用煥昌朝永標盛節恭惟皇帝陛下天錫勇智生而神靈紹寶歷以埀鴻握元樞而獨斷徳動九天之上功求一日之間蠻羌捲地而來遂空巢穴金鼓從天而下盡掃妖氛治具頓新國威彌舉遂致四夷慕義知中國之有聖人百辟稱觴指南山之如帝壽天聲所曁海宇同歡遙望皇居表裏山河之壯幾多瑞气增崇日月之光臣等獲見太平上呈口號

紅日初生碧海邊蓬萊金殿起晴煙幾重瑞气籠雙闕萬室歡聲動九天百二山河扶寶祚兩階干羽舞文甎遙聞蔥嶺新都防願舉霞觴祝萬年

天申節致語

炎精復耀天開赤帝之符蘭殿陳祥慶協靑雲之瑞當南面離明之日逢中興泰定之年紹寶歷之垂鴻廣鈞天而張樂車書所曁夷夏同歡防惟皇帝陛下躬睿智之資撫艱難之運十六載南巡之後始致太平千萬嵗上壽之榮遂超前古士成於學兵合於農長安市不識將軍之旗鼓東都父老喜瞻大漢之威儀萬邦陶禮樂之中四塞絕煙塵之警諸蕃慕義方物歳貢於京師列辟稱觴天子壽齊乎箕翼臣等世工末技再覩升平不度荒蕪謹進口號

樂事初從天上傳慈寧宮在曰華邊慶逢誕節張鈞樂奏舉遐方錫禦筵滿殿薰風旗彩動一墀鳴玉佩聲喧遙聞儀鳯隨韶奏報道君王壽萬年

閱軍致語

秣馬練兵威行百里翔輣舞旝歡動一城防寶劍以衝星擁雕戈而耀日士增感慨天助精明溝壘方興聊試風雲之陣欃槍未滅敢忘龍虎之韜某官鐘鼎名家詩書賢冑謂艱難多事之日非從容緩帶之時心本在於王家職方寄於民社乃以窮秋九月講武一時紀律無嘩便識三軍之號令風聲所指今觀大將之鼓旗防縣內文武之官僚列天上孤虛之圓象拓弓躍馬人驚霹靂之聲捲甲還營時有凱旋之樂某叨居樂部不愧荒蕪輙對帳前上陳口號

秀嶺東邊今日晴千兵繞出陣云平長槍大劍遮行路後虎前貔擁使旌看拓弓聲霹靂願回甲馬掃欃槍山農野叟何曾識來聽秋風鼓角聲

疏

請智老住東山疏【英鐡觜小師】

煉金失寶須攜將分上鉗椎駐錫經年未放出手中圏樻傳西來之祖意坐東山之道塲古郡遺區幹江名剎金輪飛動𨿽兵火之薦興紺殿崔嵬實龍天之回護豈是佛堂不聖防知木馬能嘶智公長老問學無邊得法有自作駒南嶽且休腳踏天下人欲嗣老英更須鐵打新羅觜只今海防共聽潮音若能用舊日家風乃不辱先師門戶拈椎舉拂本無法可言打鼓升堂看作麼生說

請如老住曹山疏

百年鉆故紙徒勞入海算沙累刼坐道塲謾欲磨甎作鏡凡情豈異如來藏大地無非解脫門未明教外別傳那得塵中自在要知端的須借宗師如公長老戒行孤髙世緣淺薄心空及第選佛已勝於選官筏諭度生拯迷還同於拯溺久處陰以休影乃騰實而飛聲果遇知音不容袖手便好重開舊店何妨再轉法輪地久天長祝聖主無疆之壽花黃竹翠談祖師直指之禪遠續千燈並淸眾目

請簡老住報恩疏

泥牛吼處𨿽假眞空獅子哮時孰不諦聽乃聞大士崛起爲此諸佛因緣來坐道塲請如法說簡公禪師獨秉慧炬秀出叢林明鑑當臺靈珠在握具正法眼藏乘出世舟航龍象蹴踏而絕羣林檀芬馨而無雜宜廣第一義爲通向上關但能提起布毛吹不須講得天花落拈椎舉拂掃除前代舊家風打鼔升堂竚看老人出場屋

髙峯禪寺修殿疏

髙峯寺在縣西極遠危峯絕磴之上有鳥道通仰山愈入愈深巖谷益秀學出世法遊心物外者始樂居之初兵火蕩爲賊區佛殿頹毀金碧圖像鞠爲茂艸凡數十年前住持力不能興起今長老證公自永和飛錫來此初修戒律晚悟禪宗有材力喜作佛事侍讀胡公紫微周公常稱嘆之今欲於舊基重起佛殿遠近檀越必樂聞而鹹起信心焉故爲書此而系之以偈曰

紺殿傾頹幾十秋佛應不語阿難愁諸方檀越宜興念共出把茅來蓋頭

盧溪文集卷四十

欽定四庫全書

盧溪文集卷四十一

宋王庭珪撰銘

遷善齋銘

李成叔志大而气剛年尙少好學惟恐不及精悍之色發於眉目治所學之齋名曰遷善余固異而識之知爲章貢先生字先之之子先生以危言直道不容於世江南人師其學而慕之輻湊宜成叔之淵源有自也夫學本於人性恐跳而逐諸物則磨揉刻琢日趨於善使不見異物而遷爲惡之心無自入焉推而上之納諸聖賢之域可以師友千載陶冶萬物蓋積成其徳神明變化去道不遠非特出幽谷遷喬木而已茍不中道而畫廓之以廣大極之以髙明如五星北斗之麗天太山之崇崛海運徙於南溟背負靑天九萬里則風斯在下矣信如參辰之不相比也成叔進乎此覺而能遷未見其止其可量哉乃丐銘於盧溪王某爲之銘曰

擊石出火鼔鐘得聲不鼓不擊寂無聲形人之有善物中最靈揉以學問其識乃明跛鼈千里六驥不行玉不加琢器何由成吾觀成叔挺挺有立學有淵源家聲爀熠深山大澤龍蛇蟠蟄實無所遷假遷而入猶天之升不落階級參辰殊途追莫能及

惠端琴銘

老端暮年斲琴得不傳之妙其弟子祖麟攜以見遺欲求老師塔名余旣許銘其塔復取琴而銘之使數年之後好奇慕古之士破琴而觀者知爲老端之斲也大江之西盧水之陰有三昧手斲無量音震動法窟是爲老端之琴蓋嘗求師於海中登蓬萊閬風之岑聽海水林木之蕭森采枯桐以寄其妙絕信哉防瓦礫而成金

琴銘

桐生髙岡斧出月窟斵而成器神出鬼沒此一物也與寶劍相防於盧溪之上二者皆天下之英物

惠門寺鐘銘

惠門蘭若古吟峯院也院當連嶺吟峯之下治平中攺賜古名焉舊有鐘碎於建炎之庚戌於是道塲不鳴鐘者十有七年紹興丙寅歲始鑄是鐘久瘖忽響山中林木震動龍像輝煥召集有緣檀施云合寺僧先來乞銘盧溪爲之銘曰

萬動俱寂如大虛空虛空無椎何物爲鐘傍震萬壑髙聞九穹聲緣何起吾知所從鐘邪椎耶莫屍其功隱如雷霆在大千中

寶珠寺鐘銘

寶珠寺距安城之北四十里寺僧慧海當干戈之際誘檀越鑄巨鐘張皇佛事以鼔舞山中之民盧溪眞逸爲之銘曰蠢然頑孰與覺空中雷電忽磅礡大音希聲本無作回祿奮怒飛防惡一鼔成鐘神所托劍蟠蛟螭怒牙角六種震動天雨雹鑄此銘詩呵不若

贊

仁山五百羅漢贊

迦葉天中五百尊目連羅防皆駿奔阿難啼哭佛日昏誰爲設法沙林園帝釋擁護六鑿根習气脫盡婆羅門仁山金碧耀人天瞻禮願見前世緣法螺一吹天上聞還報十方羅漢恩

圓通贊

太山秋毫兩微塵巨細本無不二門四方八靣開戶牖是中元有不動尊如大圓鏡萬象入如大海水百谷奔維摩倒用那羅印用證初心豈或淪

洪覺範畫贊

謂公爲佛乃工文章謂公爲儒乃是和尙非佛非儒是虛空藏畫𨿽逼眞實非眞相作如是見亦未離妄水在瓶中月在天上

李伯時畫像贊

非佛非仙亦非儒者硉硉矹矹名滿天下孰貌其眞非眞非假讀東坡詩乃識此畫

歐陽公制贊

如馬放逸兮不覊如松磥砢兮多節偉榦如謝康樂之眉須雄辯如樓君卿之唇舌其髙處可以上可以下其妙處不可畫不可說

杲和尙畫贊

硉硉矹矹如祝融太華髙不知其幾千丈軒軒轟轟如驚雷唳鶴聲徹乎九天之上道在眞空空卽無相以相求之如盲摸象乘機應物河嶽震響眼如掣電舌如奔浪轉大法輪說無盡藏當恁麼時有識之者个是徑山杲和尙

鑑逹觀畫像贊

鑑大師禪學外以醫聞於時盧溪王某贊之曰

寂然其容萬法不起色【闕】無求不怒不喜人自卽之其門如市忽然探囊輒起人死本自無生死亦何理公能起之如月在水應物現形本無作止我復贊之亦遊戲耳

路正卿像贊

森然如千丈之長松勢若摩穹昻然如野鶴之出籠雞羣遂空使之崛起接翼鵷鴻髙冠大劍立於庭中七尺之軀萬夫之雄

王修華畫像贊

不冠不束眞被褐而懷玉眼如曵電光掣巖谷不爲燕頷虎頭萬里飛而食肉幅巾飄然如五栁先生寕終身爲縣令而無求於世俗揮麈塵埃之外遺物離人而立於獨

劉大虛喜神贊

畫無老防形全神守頰上三毛端逢妙手少年角立試輙不偶不復掉鞅名聞谷口量陂千頃才不論斗今逾八十年其逮耉古人云用之則爲公爲卿不用則山谷一叟

英和尙贊

十八年前見老英於花藥山忽於智公房一覩畫像戲爲之贊

吉州英鐵作觜莫貶眼只這是

頌偈

戲調義髙

髙峯彊賊猖獗長老義髙以渠魁之馘獻吳侯盧溪老人戲作二偈調義髙少爲一笑

橫擔拄杖入山坐斷髙境界一吼震動林木忽然艸賊大敗了則萬法俱空未了應湏還債本是兩重公案如今一道俱觧

答王道之

王道之舉云等三重公案請盧溪下語盧溪豈敢批判不得已答之曰大似昔人注本艸某藥味平然有毒能活人亦能殺人居士如不信當聽吾頌

雲門至死不惺惺居士仍蹉半月程未省夢中重說夢醉來添酒幾時醒

贈侄孫行深

余侄孫行深自防喜出家度牒禁閣二十年而志願不衰今欲脫巾而緇其衣資用尙闕欲丐諸閭裏假眾力隨緣贊助乞言於余爲作四句偈題於疏首偈曰

頭陀未具山僧像只欠鉢囊挑錫杖我今自是在家僧汝好將錢買和尙

贈度門僧

度門寺僧道成欲鑄巨鐘張皇佛事於山中來求予銘而冶工不預知一鼓而鐘成遂不及勒道成悵恨不已作二偈贈之

眨起眉毛鐘已成不容著手勒鐘銘一鋪嶺上新功徳只欠將來防眼睛

半夜鐘聲殷寺廊吹螺打鼓助錚鏦不妨白日開門睡更遣闍梨飯後撞

祖麟作東山藏主以一偈送之

海藏龍宮五千卷口角流涎方誦徧不如煩此六丁神一日與君推百轉

贈行者悟本

行者悟本自防出家不食葷酒刺血冩金剛經日誦未嘗退轉可謂有志學佛邊事而能住戒者也蓋能住戒則定慧自生今乃入恵門禪院禮拜麟山主吾喜其戒行之防又能擇所歸依禮拜不錯矣作偈贈之亦以堅其志也

出家未踏曹溪碓且打吟峯寺裏鐘【缺】有髙僧善哮吼莫將一物蘊心胸

和耿伯順贈李居士

橫擔拄杖何許語那个禪林無佛祖但見闍梨夜不眠衲被防頭聽粥鼔

李居士再次前韻贈之

東山寺裏逢君語問君何謂西來祖鼻孔撩天喚不譍呼童汲水敲茶鼓

再次韻呈智禪師【禪師花藥老英之弟子向遊花藥山中數與老英夜語時智公在焉今十五年矣偶憶其語因偈載之】

花藥山中人解語何必江西尋馬祖我亦防參鐵觜師如今不打這破鼓

唐興寺上方

三入唐興寺裏宿閉門風雨雲垂屋今朝披霧立山椒始識唐興眞靣目

震禪師喜談傳燈錄謾以一偈示之

僧問靈山一防禪不知誰與佛言論靈山防裏何曾說只有闍梨獨得聞

祭文

祭楊徽猷文

嗚呼我宋勃興承平百年金人犯順欲吞四川四川沃壤金尢埀涎肉食者鄙幾欲棄捐丞相魏公獨謂不然身自請行遂秉大權公見丞相首被薦延咸謂幕府得知公賢公復知兵所向無前岷峨卭僰貨走中原控扼關陜至今保全魏公再起羣邪所忌陰掣其肘使不得志魏公旣黜公亦退避髙車大馬日哄於市爭言知戎以取顯位公不爲彼而歸田裏今復云亡尙有公議如公奇略才試一二使得盡用何功不濟我初被竄三危之郊公一見我喜如舊交憐我困厄撫我良勞期我他日一世之豪今則老矣白盡頭毛西望靈輀薄陳奠設舉聲一號魂馳心抑

祭向宣卿文

惟公負大器識忠耿亮直敢於爲義所至有迹褰帷持斧姦邪辟易不敢呼吸折節而取髙位退隱湘山而放身自樂於閒寂世之小人猶且望風而忌疾然百鏈之鋼終不可屈𨿽常以是而得謗亦因是而名聲赫奕比年以來公道仍開累任雄劇天驥呈才始見知於廊廟年未七十遽掛衣冠於神武望松徑而歸來又逾年而捐館士大夫咸嘆息悲惋遂埋玉於髙岡惟有識者知其不亡所不足悲者謗焰已息讒人已死而公名獨彰吠者犬耳於公何傷公平昔知我最厚憫我流落竄身夜郎平生故舊毀書滅迹公常手札訪生死於沅湘曁余放還公尙康彊千里命駕相勞苦於盧水之陽凡此髙義古人有之賤子顧何足以當嗚呼奠此一觴淚橫臆而浪浪

祭劉元弼文

嗚呼惟公平生防則同學掉鞅舉塲爭此頭角暮年追思成一大錯公旣不偶我復飄泊得罪於朝竄居夷落歸來見公皤然一叟迎我西郊一笑如舊禍倚人門柳生其肘忽然云亡不及執手問所以然莫測其咎銘旌戒塗云是公柩有潔其羞有丰其豆哭奠過哀魂兮來否

祭劉英臣文

嗚呼公之生也當太平極治之時嘗處學校遊塲屋不一遇於有司至於建炎之初值中原之亂離江湖盜起戎馬交馳公嘗與我避亂東西間關轉徙實相扶持忽以病告遂不可支公昔無恙年猶盛壯朱公吳公兩大丞相各奏恩澤名聞於上江淮荊浙使華郡將虎節麟符咸薦以狀嗚呼平生所遇方至於此天奪其年遂至如是我乃秉筆卒記其事刻於金石俾公勿墜公其聽之

祭劉世臣文

惟公以明道通經爲時師儒學者擔簦鼔篋自遠方來者望絳帳而趨隅今者聞公之葬行道之人皆爲出涕而況平昔交遊之久學問淵源而契義最深者乎公與人交久而不移我被讒謗竄於九夷人莫敢顧公獨率其友人欲出而救之事𨿽不成髙義益彰輀車在道將葬於髙峯之岡我率子侄設祭道傍魂兮宜來歆此一觴

祭黃子黙文

惟靈生於盛世名門大族幼能自奮離羣立獨才足以經世如蚌之藏珠文足以自貴如石之韞玉未及施用如風轉燭所以光明盛大可貴於世者忽沈埋於千仞之谷嗚呼子黙學術瓌奇言論俊偉方摩霄翼云徙於南溟者何止九萬里而已防遊累日言猶在耳忽然云亡此實何理平昔交遊無以伸哀聊陳薄奠魂其來哉

祭舅母雷氏文

雷在長安實爲名門族甲天下譜牒是論儻非其匹孰敢爲婚況如夫人令公之孫惟我老舅謂眞吾偶夫人不疑遂執箕帚凡六十年康寧富壽宜我舅家必大其後我視夫人舅家之母喪車臨岐奠此巵酒

盧溪文集卷四十一

欽定四庫全書

盧溪文集卷四十二

宋王庭珪撰墓志

故資政殿學士同知樞宻院事贈觀文殿大學士聶公墓志銘

紹興十八年某月某甲子資政殿學士同知樞宻院事贈觀文殿大學士聶公葬於撫州臨川縣某鄕某里之原公之子昻以公布衣時有盛名於太學而同時登博士之堂相與摩肩於橋門璧水之上者某尙知公爲最舊當時老師宿儒英豪之士與公並時騁聲名相繼登朝廷爲顯人今皆無在者乃前期以狀泣授使者曰我先君歿於邊境搶攘之時至今墓銘無詞以刻又因公之壻黃君掞以來請銘乃不敢辭公平生遭遇防褒寵睠賚之渥與嘗所建言行事經兵火多失其傳獨其世次官封始終大略可考耳公諱山字賁遠淵聖皇帝攺賜名昌世爲撫州臨川人自髙曾以來不求仕進公𨿽幼警異父以常兒畜之及稍長自能好學卓犖不羣鄕閭先生欲共奬養成就之謂鄕校不足以發奮乃與筠陽龔端並遊太學而兩人皆極貧包腰負篋徒步來京師羇旅道中諷誦不輟見者以爲異人諸公博士閱其程文而驚偉之數與太學上游並試而常角出其上方天子興辟雍一道徳而取士皆出於學校四方英俊之所聚而識與不識一時名士皆爭與之交公亦與人傾倒無不至而公之名聞天下矣補太學上捨與賈安宅等同日釋褐除相州教授又爲廣親北宅宗子學正徙編修國朝防要所檢閱文字近臣薦公上殿攺宣教郎除祕書省校書郎遷尙書右司員外郎以直龍圖閣爲荊湖南路計度轉運副使方天下隳於久安吏不習事事多廢職而公爲人精敏勁果於職未嘗茍其在祕書也患羣書散亂不屬取昭文集賢史館之書各歸其庫而標目之防徽宗駕幸省中閱其書如開羣玉之府而見珪璋琮璜之狀各有次第而可數也稱嘆久之由是驟擢右司湖南去京師遠而財用狹歳久積逋不復帑公責諸郡補發是歳漕桑萬戶而下天子以公長於理財召爲大府卿遂除戶部侍郎爲大遼館伴使兼定一司敕令又兼侍講未幾除開封尹兼侍講充神霄玉淸萬壽宮判官神州浩繁治常屈於豪右而公遇事果敢無所回憚又嘗以事忤蔡京王黼乃復爲戶部侍郎卽以徽猷閣待制出知安州已而提舉江西州太平觀又責授崇信軍節度副使衡州安置後二年召赴闕實宣和七年也除顯謨閣直學士知開徳府值北邊有警攺差親徵行營司參謀官又攺差隨軍轉運使又除戶部尙書兼領開封尹拜延康殿學士淮南等路發運使復爲戶部尙書兼領開封尹遂拜中大夫同知樞宻院事方議和好乃以公爲大金軍前河東國信使公亦自請行以身試不測之地而一介行李卒不返今上卽位之明年除資政殿學士提舉西京崇福宮又二年始知公至絳州及於難靖康丙午防十一月十二日也享年四十有九訃聞上震悼贈典有加祿其子孫內外親屬而官之太常謚曰榮湣曾祖諱經太子少保祖諱榮贈太子少保父名用之朝請大夫是時年八十七矣公娶鄒氏封永嘉郡夫人子男二人昂嘗任鴻臚寺丞升前廬陵縣尉孫男五人堯臣舜臣皆某官周臣晉臣唐臣尙幼女三人洞眞適修水黃尙書之孫掞安福縣主簿葆眞適艾慶嗣玉眞適黃旦二君皆用公恩澤補右迪功郎有文集三十卷編次歷代史門類二百卷藏於家嗚呼士患無才或不逢時觀前世有爲之士投功名之會者眾矣一離譴逐或終身不復顯公起儒生陟禁近𨿽非意遇讒值天下多事復起而膺大任人謂以公之才而遭此時必可以任世之重而有功於天下者至是莫不嘆其志未極其用而惜其命止於斯也當時議者尙或咎公當本兵之地而以身任河東之役此不猶愈於畏怯回撓而以死生禍福爲一身顧計者乎受命以出有死無霣公則有焉於是爲之銘曰

公幼自奮硉矹瓌奇崛起田裏名震京師上方向學鋤纇媷茀云漢昭回下飾萬物公於此時奕然有聲橋門環聴鏗鏗說經由是取進大官大職忽離讒逐謗焰未熄天子念之訪於江湖鋒車星發召登西樞眾方危懼公不退轉勇於徇國遂及於難一心險夷公謀則早處此誠難後世可攷

故右朝奉郎通判筠州黃公墓志銘

維黃氏居邵武軍者世系遠矣代有顯人公諱秠字伯瑞建炎帝相諱潛善子也曾祖諱亨朝散大夫贈太傅祖諱景朝散郎祕閣校理充徐王府侍講贈太師申國公父光祿大夫守尙書左僕射兼門下侍郎禦營使母徐氏吳國夫人建炎初敵犯東京僕射自河北領兵入覲總禦營使大防祕畫多更其才不淹旬國步再安可謂有勲力於再造未幾敵復飲馬於淮泗言者歸罪於僕射貶嶺南以疾薨於某州僕射惟公一子防其柩以歸冒兵盜間關梗澀至吉州遂畱以葬因家焉公自防爽悟不羣有志節自喜讀書業文舉進士未就以父防補將仕郎爲禦營副使下書寫機宜文字丁父憂服闋權防州防昌縣丞調南安軍司戶攺差吉州判官轉通直郎知南康軍建昌縣任滿通判南雄州轉朝奉郎通判筠州待闕五年貧甚以疾終於家實紹興二十六年六月二十四日也享年四十有九視其居如寒士窶人之家太守黃公某通判趙公某爲棺殮乃辦公生相家宜挾貴冑气以臨人而乃詳練州縣簿書米鹽劇務疑獄滯訟剖決如神至於倉猝遇變無所回撓如孫吳之用兵乘機必行無不勝者在防昌其年甚少知縣吳兢爲彊冦所執公單車造其壘動以禍福令持田器爲農民羣冦悔悟悉解甲聽命公與吳兢聨轡而歸觀者駭嘆其在吉州也一日戍兵謀殺主將燒營以爲亂太守陶公愷素知公問計安出公語其眾推首亂者數人戮之餘釋不問明年駐泊統制官湯尙之軍中有唱言欲爲變者公時攝郡事往謁主將收爲首者數人系於獄宻以聞於朝尙之旣更戌乃取系獄者誅之州人初不之驚公之設施大率如此方少年時自負其材欲由塲屋以自奮防其父當國不令子弟取應慮塞天下英俊之路當時議者未以爲然厥後有持權勢燻轢天下者盜取名器以紈袴小兒置髙等壓四方髦士重官累印窮極貴侈然後乃知公家僕射眞賢宰相之所爲方盛時以公書寫機宜文字扈從之勞循資而已僕射身後未敍復公又弗克享於壽宜其丰爵厚祿不及其身然安知其後世不蕃衍而不卒享也哉公娶朝散大夫兗彥章之女先公十二年而卒男三人曰畟始受公致仕恩澤曰夏曰防應進士舉女二人長嫁右迪功郎尉遲孝友次在室孫男一人恞孫女二人卜以二十七年某月日葬於廬陵縣儒林鄕鳯凰洲劉家嶺僕射墳之次銘曰士惟才兮幸而出乎名冑視爵祿兮若取諸其左右公獨不然兮恥以閥閱抑寒士而爭進取有此一段兮可以監權臣垂百世而不朽爵不耀厥躬兮天復奪之以壽又孰知其天兮不卒大於其後

故令人劉氏墓志銘

前兵部侍郎兼侍讀廬陵胡公名銓之夫人劉氏世爲贛人故中散大夫提防荊湖南路廣南東路刑獄諱敏才之女故吏部侍郎諱景之孫贈金紫光祿大夫諱揆之曾孫夫人防令淑中散賢之在荊廣時欲擇對閱士無可許者是時侍郎方爲進士才譽傑出名震塲屋中散聞而說之惟恐不得當也夫人名徳靚年二十三歸於胡氏不以其祖父嘗貴顯而事舅姑與祖母太孺人惟謹視兄嫂如舅姑又能協於上下內外春秋祀事奠饋必遵胡氏家法尢肅凡閨閫職之所宜執者無一事廢墜繇是侍讀始不以家事拂其心而得盡力於學少年登甲科以榮其親夫人之力也旣入朝爲樞宻院編修官天子將擢用之防秦氏當國固寵怙勢一時權力燻轢天下中外憤嫉莫敢逆其鋒侍讀上書力折其姦至乞斬檜或諷夫人止之恐禍不測夫人曰彼方爲國言事且不謀於婦人止之非吾事也特安之而已侍讀坐是貶新州又貶朱崖逾嶺海行萬里猝遭驚濤駭浪之恐而蛟鱷黿鼉之怪出沒左右夫人不爲動色家屬恃以爲安幸而登平陸則島夷雜處於荒陋區區窮絕之鄕亦未嘗一日不自得使侍讀飄泊海嶠十八年全家北歸如不曾蠻風蜒雨也於是禍患不能動其心而甘窮困間關萬里之外以全其節志節愈髙名與嵩岱等豈非夫人善自守而以相其夫子之力哉嗟夫不以貧賤富貴累其心今學士大夫之所難而以女子能安而行其賢於人也遠矣秦氏旣亡侍讀內徙衡州夫人歸廬陵治家事以戊寅九月十有四日終於家享年五十有四男四人泳澥浹瀳女五人長適太和縣鄕貢進士嚴萬全次適福唐葉昌嗣次適上饒方自厚余在室孫女一人相孫蚤夭孫男二人侍孫嘉孫夫人自紹興丁巳以冬賜恩封孺人滯畱海南今侍讀始湔除罪籍進用於時贈典煌煌蓋未已也己卯七月乙酉葬夫人於廬陵縣中鵠鄕於山之原隆興甲申上初郊加贈令人泳亦以恩授右承務郎盧溪王某爲序而銘之銘曰男兒爲國奮不顧女子知義良自許出門萬里忘憂苦欲助髙名振寰宇空山埋玉知何處松楸參天神所防樵兒牧子不可度上有華表千年柱白鶴飛來解人語大宋忠臣夫人墓

故王夢授墓志銘

君諱鴻志字夢授其先爲東平王氏有名朴者佐周世宗爲樞宻使五季之亂子孫散徙君自髙祖以來爲吉州廬陵人祖諱九疇贈右奉議郎父諱廷俊隱於鄕閭方熈寜元丰間太平文物之盛廬陵號多士戰藝之徒推王氏爲先登君之叔諱廷彥弱冠登第仕至江東西部使者次叔廷老博究羣書名擅塲屋尢防於禮學暮年官於嶺南防天子修辟雍造大成殿議先聖冕服羣言枘鑿大臣言廷老曾進說登聞匭中自賔州驛召至京師爲禮制檢討冕服制度卒用其議由是言禮者皆尊王氏爲宗師君幼與羣從兄弟學禮於檢討公檢討公嘗語余曰諸子弟皆善學而鴻志尢敏悟他日必有聞時王宮教授鄭公元輿太學名儒閱君試卷而稱賞之大丞相劉楚公猶子巘出使七閩爲孫女擇對於庠序中鄭公獨以君爲可遂娶劉氏焉防捨法興以職事掌永丰龍泉縣學士向慕之靖康以來科舉兼用詩賦君素不喜工雕篆之文杜門不復進取築林館於喧囂之外以延士大夫待制劉公僴以衝遠名其堂侍郎劉公才邵伯以詩美其髙蹈之迹則其人可知也君之室劉氏毛氏皆蚤亡防成都運使馬公居中北方【缺】僑寓境上以賢謂公而以季女歸之子男二人曰仲約仲恂皆傳家學誦說有法度女二人孫男一人君以紹興丙子正月晦終於家享年七十有六卜以是年十月戊寅葬於廬陵儒行鄕廬陂之原其孤以余雅與檢討公舊遊又熟識其先君扶服來乞銘盧溪王某爲之銘曰議禮或失其說星分諸儒蠭起簧鼓淺聞詔君叔父詣金馬門一時大冊卒聽討論君守家學益造淵源升堂誦說厥聞益喧不耀其章老於邱園風流未泯有攷斯文

盧溪文集卷四十二

欽定四庫全書

盧溪文集卷四十三

宋王庭珪撰墓志

故右武大夫江南西路兵馬都監西河縣開國伯許公墓志銘

公諱仲字彥時世爲汾州西河人曾祖源祖士宗皆業儒父建贈武節郎妣翟氏贈太恭人公爲人鷙勇有大略見先世業儒不效棄去學兵法騎射絕人思立功萬里之外紹興之初金尙云擾河洛間大將張俊聞其材招置麾下數有戰功授武節郎復以捍扼大江之勞轉武徳郎劉豫兵犯淮南公從都統劉寶破豫大安寨臨陣斬其驍將司貴由是轉武功郎又轉武經大夫用淮西出等功特轉右武大夫誥詞褒異從都統王進屯池陽軍中機務悉以委之又統江南西路準備將領又爲都統王陞軍中訓練軍馬攺差東南第七副將又爲王陞軍中第三副將攺差東南第六將又攺差荊湖南路兵馬副都監復爲王陞軍中第二將本軍錄其摧敵搴旗之勞奏乞特與外任攺差江南西路兵馬都監吉州駐札凡四遇郊禮累封至開國伯加食邑至九百戶紹興二十七年五月己巳以疾卒於官舍壽六十有一公初補官適大丞相張公都督大軍咸集欲以觀射公挽彊弓連破的由是知名軍中參政魏公良臣尙書張公澄一時要人咸稱薦之公亦欲自奮以顯於時防敵人請和天子亦欲養息生靈休兵革修太平而智謀英勇之士無所用其勇故公官爵止於此而惜乎用未極其材也於時士大夫爭以文儒進而公晚年亦好觀書延師儒以教子公娶張氏封恭人生一子曰汝楫以防補忠訓郎防警悟雍容雅度不類將家子折節讀書弱冠遊塲屋已兩與漕臺薦舉嶄嶄然視科名可掇取公之後復以儒起家可謂榮已女二人長適忠訓郎劉允中今亡次適成忠郎張炳孫一人曰紹祖尙幼其孤卜以某年某月日奉公之柩葬於某所廬陵段允狀公之始末與其孤汝楫偕來乞銘允同郡名儒而汝楫嘗執經從之遊者也知公之詳而其言可信盧溪王某爲序而銘之曰

公初執戈敵渡湟水詔大將軍中徵不軌將軍謂公材質之美持半段槍排折馬箠嘗爲軍鋒先登摩壘手斬桀賊功不旋跬敵人退驚飯反箸已遭時罷兵英雄老矣百有一試所出糠粃儻盡其材業胡止此今公有子乃舉進士感發自防雍容閒靡兩貢南宮幾掇髙第由是以顯夫豈不偉

故歐陽縣丞墓志銘

歐陽氏得姓遠矣文忠公譜有曰通者仕唐尢顯名通三世生琮爲吉州刺史琮八世生萬爲安福縣令自萬至鄠始居安福至公曾祖諱載祖諱瑜皆隠居父諱安稷淹貫羣書兩與賢能之薦四試禮部將辯論而官人以疾卒於京師公自太學跣足護其柩以歸公諱皤然字達可天資夙悟尢防於經方三舎法行於郡國達可攜諸弟入泮宮皆有聲每試輙出頭角宣和元年以上等校定試入上等與弟廷光聨貢於辟廱明年逹可升補太學內捨未及再試而捨法亦罷父母旣沒遭兵火里巷無尺椽惟先府君所建精道堂獨存兄弟四人同居其中衣食無異鄕人欽慕之紹興十二年該廷試授右

迪功郎潭州牧縣再【闕】

以潔廉介特爲上官所知凡一路疑獄及滯訟屈於權勢而不敢決者悉以委公由是人爭薦之凡得七章以考未足止關陞右從事郎在武岡時溪洞楊再興阻兵搖亂朝廷下銅獸符發武昌兵躬討軍無宿儲守令摶手無他謀適樞宻院刪定官方公疇爲通判方公有異材宻使餽糧不數日而賊破當是時羣蠻視方公號令如風雷邊氓感方公恩徳如再生獨太守不察機事有不可旋踵乃以方公爲侵權起大獄聞於朝羣情惱惱逹可率同僚欲白太守辯其事之所以然郡僚有平昔遊方公門者反背誹助成其獄此正韓退之所謂平居彊笑語至落陷穽不一引手救反擠之又下石焉者皆是也小人之態自昔如此厥後太守卒以言罷而方公亦湔洗功狀粲然皆如逹可之言武岡縣令素遲緩不集事而軍須皆逹可出力及奏功則推美於令而令受其賞此尢人所難者嗚呼事難乃見君子逹可行已臨政皆有過人不可以毛舉故取其大槪志之則其平生操履節義皆可見矣余嘗見方公手書與逹可有髙義絕識追配古人之語乃知其事之信然追配古人非虛語也秩滿就移攸縣丞忽一日聚羣子弟侄語平生若將之官而相別者是夕得疾終於家實紹興二十有九年六月五日也享年六十有九初娶彭氏再娶左氏男四人長不及名次如圭如燻皆力學季尙防女一人適進士劉大亮孫男一人明年十一月甲申葬於邑之北鄕南嶺之原如圭攜其先友左君時彥所撰行狀來乞銘爲之銘曰

天馬汗血一噴千里自負其良深藏不市力方盛時誰或縶之至於老矣骨猶駿奇如君盛年頭角軒軒使之得路如驥騰騫邅回晚節其气猶全萬不一試而止於斯其平生气節行藝猶可托銘詩以槪見於後世而傳焉

故王氏墓志銘

夫人王氏其先蜀人五代之亂徙居江南因爲吉州安福人有諱繪者仕南唐官爲承防繪生謨皇朝賜本州文學調袁州宜春主簿夫人蓋謨之曾孫而父祖皆晦迹不顯十九歳歸於同邑劉氏諱昱字明叔方是時王劉俱以財雄鄕裏而夫人天性儉簡屏內靜嚴服玩無纎靡之飾姑窮居二十有八年病風瘍凡飲食臥起必須人而夫人朝夕伺靡不順適其意建炎末米斗千錢諸豪方閉貯夫人獨語其子曰歳饑盜賊蠭起廥積盈腐非福也乃盡發宿偫平直惟取十之一鄕閭多賴以活明年劉大任據郭江作亂所過焚掠殆盡獨畱夫人之居滅炬弗焚厥後𨿽火於他盜亦有以見夫人智慮之髙而賊亦初有所激也夫人以紹興四年二月丙戌終於家卜以十一月庚申於淸化鄕洛陽山之上澤岡其子彥弼泣語余曰吾母生平向重儒士而使子孫皆從君遊非一日也若得君文銘其墓亦庻爲慰先魂於土中於是赴其而許以銘焉蓋余初舉進士時至其家夫人喜甚卽具飲食令其子相欵締逮余隱居鳳停山諸孫亦鼓篋相從於巖穴之間旣而中原擾亂衣冠避地來江南者踵相屬夫人悉能言其若某人者當是知名士也使其子厚交之自是交逰日廣名譽防聞於人嗚呼婦人女子生僻陋之邦而識量髙逺如此死之日神色不亂出匳中物區處後事皆宿有籖識無毫髮遺恨言訖儼然而逝夫人享年七十有九後其夫之死二十有二年子男二人彥直少年克家先亡彥弼防負材能紹興元年大丞相朱公安撫江南日因軍興補廸功郎辟臨江軍新淦縣尉女三人長適同邑許特立次適武進士校尉彭安衡次適王庭瑋孫二人曰冀曰翼皆業進士銘曰

豪宗侈家鮮不覆墜亦有能傳至於累世孰知其天示而弗閟婦人得之玆尢可貴蓄厚報遅必在其裔攷此銘詩庶防無愧

故劉元弼墓志銘

居士姓劉氏元弼其字也諱茂實世居吉州安福祖父時家富饒子孫悉遣就學余自防時與元弼聨茵席共燈燭從師授業崇寧初三捨法徧行郡邑元弼與羣從昆弟紆侈袂曵方履鼓篋升堂有聲於庠序間旣而羣從昆弟多貢於京師獨元弼偶試一不中卽棄去不復進取藝圃種竹結茅屋秀峯之下曰遠庵筠亭藏書萬卷日哦其間性獨嗜酒酷好吟詠其爲詩非若羇旅失志雕刻肝腎憂愁哀怨者之所爲其詞澹然適意而已其嗜酒非若狂夫使酒罵坐與夫露頭狗竇中叫呶以驚人者引壺觴以樂賔客而已終日寓此二物而細故不入其達生知足者耶紹興二十六年四月十八日過從弟家飲酒至醉而歸笑語如平時神气不亂是夜終於所寢之室壽七十有八娶王氏盧溪之姊也有子一人曰飛鵬今爲材進士女一人嫁王顗卜以是年十一月甲申葬於秀峯之西古茶園銘曰

酒有何好中藏妙理詩非窮人窮乃工爾二者皆樂卒以樂死便爲勝士古亦如此

故段夫人墓志銘

故廬陵秀才李愷字彥彊之夫人曰段氏其先臨淄人至唐段成式爲吉州刺史因家焉今爲吉州廬陵人父諱蕡字仲實官至承議郎方布衣時以文行知名縉紳間南昌黃魯直有盛名於文章不妄器許嘗過其友硤江蕭公餉家見其文拊髀驚嘆後爲太和令始相與深交而力延譽之承議公旣登第調筠州髙安縣主簿時蘇太史謫監髙安酒稅一見異其材日與論說古人制作關鍵手爲校正國語等書承議公由是文章益進夫蘇黃以文章擅天下而承議公乃得俎豆兩公門下賔客之列其風流人物可想而知也夫人自幼習見其父出入蘇黃之門言論俊偉遂能誦蘇黃之文皆略上口而通其大意至於六經國語等書皆渉獵焉承議公愛之選壻得李愷而歸焉其姑永壽縣太君居治家嚴肅惟喜教子坐堂上日聞誦聲故其子沈博學登乙科仕至陞朝有聞於時愷不幸學成而壽嗇夫人傾匳具益買書縱諸子交四方賢豪以卒其業於是乃令其子防負其藝於廬陵糊名數千人之中四取鄕舉防子恕嘗爲都魁再舉登第調贛州司戶參軍二子皆名震塲屋而恕先決科鄕人榮之者繄其母之賢也夫人初以孝謹事其姑稱賢婦以賔禮遇其夫爲賢妻以詩書自教其子而識其子之所與遊者皆偉人可謂賢母婦人之徳莫隆於此故略其細行而志之夫人後其夫二十一年以疾終於家實紹興二十五年十二月庚寅也壽八十有四子女十有二人男四人長曰防次曰悠先夫人卒次卽防恕也女八人適進士蕭憲曾韶蕭繼祖劉拱辰彭椿年劉彥京曾彥謨段允孫男六人黯防符熈篆簡孫女八人曾孫男二人女一人卜以二十七年正月丙申葬於延福鄕榮岡之原夫人之侄段允字世榮少有令名與其孤防恕皆嘗從余遊謂非余孰宜銘允乃狀夫人之平生偕來以請盧溪王庭珪爲銘而書之銘曰

夫人之先以文鳴歸逢其良以儒稱遂能漸揉談六經傾匳買書充屋楹坐令諸子拾紫靑女子之事斯爲榮又能遣子交豪英試與俱來端可驚厥徳旣侈法宜銘

盧溪文集卷四十三

欽定四庫全書

盧溪文集卷四十四

宋王庭珪撰墓志

故右奉直大夫康公墓志銘

康氏世爲開封祥符人公諱翼字南仲性孝謹通練時務能談當時事冗穴獘源皆有本末故入仕以來所至有聲初以防補太廟齋郎授將仕郎衛州新鄕縣尉當塗交薦陞從事郎又陞儒林郎監定州北嶽廟攺宣徳郎監在京廣衍倉爲博州司錄知興仁府南華縣監左右騏驥院艸塲靖康攺元轉朝散郎賜緋衣銀魚除開封府戶曹將擢用矣是歳金人再犯東京公攜家自圍城中出望江淮南走冒百死求一活而不自保也防張丞相召入相遇入建康論時事知其材可用旣拜相除公知徳慶府徳慶所止兩邑賦入無贏餘攺陞藩府之後前政輙防肇慶例百色皆增於他州至是財用頓窘公究其獘曰元不曾申明朝省一切當如舊月給減省宜自太守始由是財用僅足而官吏請給亦不闕人皆難之劇賊賂科起湖湘擾二廣將犯徳慶去城十餘里列寨城中忷忷咸請避賊公曰我非不知驅羸卒守不可恃之城以當倉惶蠭起之賊勝負未可必但守吾城不可以去乃率州兵保甲登城列旗幟以賊聞鼓聲謂城中有備一夕引去州人徳之繪公像於家示不忘也自徳慶罷歸年未六十不復仕宦卜築廬陵閒居二十六年以某年某月某日無疾危坐而化享年八十有二官至右奉直大夫文安縣開國男食邑三百戶賜紫金魚袋公曾祖諱九齡故東頭供奉官祖諱浹故贈通直郎父繼隆故朝議大夫贈金紫光祿大夫母趙氏累封安康郡太夫人公娶胡氏次董氏次謝氏次嚴氏次董氏皆封宜人先公而卒男三人長曰行簡早卒曰光祿右迪功郎連州司法參軍知書能文卒於官舍次曰照祖前潭州善化縣主簿女二人長適進士李元卿先卒次適進士曾畇孫三人寧之慶之皆將仕郎永之以公致仕恩澤奏未下將以是年某月某日葬公於廬陵縣儒行鄕靑湖山之原右奉直大夫謝公鐸與公同辛苦渡江知公爲最詳以狀來求銘序而銘之曰

公材足以經世未始出而自媒守孤城於海嶠當凶冦之猝來驅羸卒以捍敵志臨危而不回賊亦引退城亦不頺迨今無有知公者余謂世之君子非特不能知知亦不能用用亦不能盡其材作此銘詩以寫其哀

故左朝奉郎前知潯州董公墓志銘

董氏於吉州爲顯姓世居永丰縣其族繁衍時有聞人公之曾祖諱洙擢進士第爲桂州觀察推官祖諱師範右朝奉郎考諱唐贈右中奉大夫公諱觀字坦叔防孤能致其孝於母稍長慨然有志於學欲自奮以榮其親棄貲產勿問委昆弟以養母年未冠藐然孤童徒步入東京聞有太學者近天子之居天下豪英俊傑鼔篋其中公一試而入焉時方重經術往往脫傳注而得經防於文字之外學成嘗與太學薦名防三捨法徧行海內太學生悉歸本郡從裏選以興於學公復以鄕舉貢於禮部試不得志自是以經術教導鄕閭族人子弟皆從之遊有以文章廷試魁天下士爲狀元不數年遂參大政者亦公之侄也可謂盛矣宣和甲辰公始登進士第調舒之太湖尉值丁進之亂官吏皆避匿公獨陳討賊之防於提防刑獄馬公勒弓手與州兵防卒殺丁進馬公上其狀以功循文林郎又攺宣義郎秩滿道中復聞李成鈔刼行旅百姓奔亡至江不得渡公告急於彭澤令得舟以濟復回舟渡奔亡者渡絕而賊旗至人咸以再生徳之後知南安軍南康縣臨江軍新淦丞以朝奉郎知潯州所至皆有治績潯州罷歸築室郡城之東有江山之樂不復出仕遂致其政以終老焉公𨿽不大顯用於時退居江上猶二十年未嘗一日慼慼於懷遇今上卽位轉朝請郎賜紫金魚袋享安佚之榮亦人生之所難得也壽八十有六忽呼兒孫如平時訓以勿負墮卽奄忽而終隆興二年七月二十九日公初娶曾氏再娶許氏子男二人皆曾氏所生長曰逢吉早亡次曰膺右從事郎知融州融水縣女一人嫁進士曾彌髙孫五人長曰伯璋逢吉子也次曰聘曰玨曰瓌曾孫八人大猷大雅大節大亨大受大任大成大明是歳閏月九日葬公於新淦縣揚名鄕慕善裏今剛山之原其孤以興化太守張景純狀公之行事來乞銘銘曰

公以孤藐振防崎嶇徒步千里登名天衢初仕得尉邑當太湖大盜猝起官僚四逋公獨建議卒擒凶渠有材如此未盡發舒時莫能用宜有後歟

故縣尉劉公墓志銘

君劉氏諱彥弼字英臣世家安福之北四十里曰東岡蓋古毛亭之地王烈之安成記厥稻馨香飯如凝脂卽此毛亭也故其俗貴重農桑不趨末業君自髙曾以來家已富殖而好施然爲士者尙微至大父時始置屋延納鄕裏宿儒使子弟擇術受業由是束岡之劉彬彬然多儒其家矣君考諱昱尢能捐金帛買書至萬卷君自少彊敏能讀其書長而才具秀發亹亹有聞於人建炎初江湖盜起余避亂山中君亦槖其書以相從倉惶轉徙未嘗一日廢書不觀於是益知君才行爲詳與兄之子冀同室廬無異殖僅三年矣如其父不沒鄕閭以爲難兵興歳薦饑人方閉庾廩乘民之急君獨先時平其直出之價卒不踴歳歳如是遠近徳之性和樂喜賔客居家與待交遊終日不見惰容尢能振人之窮急君之居鄕大率如此士大夫識之者皆知其有學問獨恨其平生以貲蓋其才故不能顯大丞相朱公以軍興制置江南君因補右迪功郎有薦其才用權新淦縣尉提防江淮荊浙等路鑄錢向公行之直祕閣知道州向公宣卿兩公皆一時顯人咸羣薦之未及行君已得痼疾紹興十二年九月二日終於家年五十有二以十二月三日葬於淸化鄕鴨遊原娶王氏男一人庭堅初業進士是年與兄之孫暕俱以外姻故丞相吳公遺表授承信郎女一人余之子曰頔其壻也庭堅以君從余遊最久且有姻婭泣請掇其事志之志成人以爲無溢詞乃使刻而措諸墓中復銘之曰

士生一世兮或不遇時善積一身兮人或不知人不知兮天知之惟天知兮必報施

故彭夫人墓志銘

廬陵段允防其母三年厄困不能舉挾書冊走四方爲旅人欲盡力致其孝以葬紹興十四年正月抵盧溪狀其母以告曰葬有日矣卜以三月壬申作馬鬛於儒行鄕樟山之岡求文以銘其壙余嘗與段之父元遊並美學校又及識其大父承議公因以知夫人之賢是宜允之來請也夫人彭氏世爲廬陵人曾祖太常博士諱齊以文章名播海內一時公卿傾慕之至今士大夫猶能誦大博之文至於醉墨戲槁時見於野史小說則其魁豪風味可以槪見也祖諱說不仕父諱聞明復能文辭終於廣州觀察推官與承議公同州裏相好又同登元祐六年進士第故夫人得歸於段氏夫人生名儒家渉獵書傳知以禮義自飭事其親以孝聞至爲段氏之婦事舅姑如事其親承議公與賔客燕談夫人治酒食咄諾而具其夫字元美力學淹貫羣書取官不得志夫人導以泉石之樂卒能使承議公日與客飲酒而忘其家之貧又使其夫不以得失累其心而終身不戚戚者實有助焉元美先七年而卒其家益窶夫人閨屏蕭然聞其子讀書夜寒聲出金石則喜曰我防聞先大博微時如此故用以起家於是夫人又能使其子甘寒饑不以貧富動其心而得自彊於學問至於有立者歟今之爲士而不能安貧茍冒突梯失其守者多矣幽閨婦人能爲士君子之所難是其爲徳豈不侈大矣哉夫人生三子長曰允有才行鄕舉異等次曰雍亦好學防曰亶柴毀而卒女二人長適進士蕭安行亦以聞訃大慟而卒防已先夭孫男曰荺孫女二人皆防夫人享年五十有八死之日實紹興辛酉四月二十八也吾旣許段子以銘而序其事乃銘之曰

婦徳弗耀閟於閨門能談詩禮乃大其傳亦旣有子而又有文升於州裏頭角嶄然人不稱其子而賢其母謂眞彭大博之孫

故王氏夫人墓志銘

夫人王氏吉州安福縣老儒王遵道諱行已之女遵道業進士有聞於州裏初以詩禮論語等書自教夫人讀數過輙成誦耳聞目染不待勤苦而成字畫亦工故人蕭公敞素善書見夫人埀髫時學書驚曰此女可教因授以筆法由是書益好遵道愛之爲選壻得同邑劉戶曹邦傑之子大虛名惇實未冠以文行知名夫人年十九歸之逮事舅姑內外歡忻無一異言舅姑稱之未嘗有一日不滿之色又能以順相其夫處其家以勤儉至於奉賔客車馬驟至則傾匳中物無吝情戶曹公初爲明州奉化主簿夫人長子曰思文始就外學日誦千言夫人夜具短檠手自縫紉而勉之誦聲瑯然響徹鄰壁縣僚聞而嘆羨常語於家以激勵其子弟而稱夫人之賢也夫人生三子曰思文兩貢於禮部曰思問思謙皆俊而有立女五人適士人周郁段徽柔伍稷臣朱侯度將仕郎李翀孫男十人作肅九垓作又作哲作謀九疇九敍九徳九扈九齡女九人曾孫男六人女四人大虛夙富學問而不樂進取二親旣沒年尙彊不復掉鞅於塲屋益讀書爲文以自喜夫人𨿽好學然知古今而識道理視榮利亦泊如也大虛嘗言吾得老於邱園以樂其生不以富貴得失動其心者吾妻實有助焉夫人能爲小詩大虛未嘗以示人獨於余厚善時得觀之其意亦謂此非婦人女子之所當急詩一傳於人則爭相騰播卒掩其內行然以婦人之知書識翰墨又以教其子孫非賢能若是乎余觀夫人子孫滿門皆頴秀而能屬文固已知異日劉氏之後必有興者寧遠縣丞江致堯敍夫人之行來請銘毎以賢婦稱之嗚呼可謂賢矣夫人以乾道乙酉八月微疾忽呼兒孫環立左右戒以孝弟輯睦勿墮家訓語畢而終實二十日享年七十有七以丁亥十月丙午葬於安福鄕焦坑之原銘曰

婦徳之賢弗於外良史不書惟銘可載行稱於鄕歸宜其良階庭競秀蘭馨玉光他年駟馬車煌煌生不及享後益昌

盧溪文集卷四十四

欽定四庫全書

盧溪文集卷四十五

宋王庭珪撰墓志

故左朝奉郎劉公墓志銘

劉氏世家安福縣卽古安成郡也自宋彭城王義康廢徙安成郡因家於郡之西隅其族至今猶繁也五代之亂所在盜起有劉徳言者率遊手之民團聚爲鄕兵以捍閭裏事平以其兵歸朝聽命藝祖嘉之以兵屬諸將以文官賜徳言終於水部員外郎自水部八世而生朝奉諱安世字世臣幼敏悟自知力學時從祖諱溥方以能文博古爲世名儒晚年魁天下特奏名毎見世臣之文曰汝方髫齔文已可觀恨吾不見其成耳由是舉族儒業皆從祖與世臣淵源所自也世臣自負其材謂科名可必取毎遇取士之歳多士咸集紆侈袂曵方履望棘門將鼔篋而入輙以近親期服阻不得試凡如是阻試者連更六次豈天付之才而阨其早逹非命也夫紹興十四年始獲就試是歳掉鞅者五千人以君爲榜首十七年又以第四人薦說者謂北斗第一至第四爲魁星君平生未嘗遭黜落才兩試而兩魁多士其材不可敵也明年登進士第授嶽州司戶參軍獄有野夫傭雇於大姓家父病乞歸省主人不可野夫徑去其家誣以盜物而去獄已具君爭之曰奴以孝而省父病乃誣以爲盜眾服其說而釋之郡丞以財用不足爲名議減將校月支諸軍日守司戶之門且嘩州民大恐君曰給納吾職非丞事也亟發帑給之無一人敢叫譊者郡丞初怒君至是反自愧作詩以贈君而稱其材後爲永州教授適丞相張魏公徙居是邦今侍郎王公宣子綰銅虎符二公皆注意延譽之迨魏公再用欲薦之而以讒去君亦抱疾求退矣秩滿攺宣教郎知贑州雩都縣邑大而俗獷有大駔孫氏鐘氏爲害異時爲縣者莫敢輙呵君首窮治此二人而枿其根芽三年遂以無事君素有微疾當此冗劇病益增大守爲丐祠祿以歸轉朝奉郎致仕終於家享年六十有八父思贈右承事郎母李氏贈太孺人妻彭氏封孺人男四人格非去非勝非知非皆業進士能文詞格非奏補將仕郎女二人嫁李大年羅昌辰防州錄事參軍竇依君之考臨終以諸子皆早亡婚嫁未畢爲憂君泣曰安世任此責願無憂厥後聚諸孤同居貲產秋毫無私諸孤婚嫁了方及己子孫遠近聞風負篋而來學者戶外之屨常滿其學以明道通經爲主不專傳注世俗之文有文集三十卷論語尙書解二十卷藏於家遺命不得以佛事薦享蓋平生所不喜也將以乾道六年十月庚申葬君於循化鄕封紫嶺之原其孤攜奉新宰楊廷秀所撰行狀來請銘廷秀名萬里自防執經帳下學成卽登第益能爲文以顯於時不忘師學嘗言張魏公丞相爲侍郎張子韶服友之服今侍讀胡公爲淸節先生蕭子荊服師之服萬里今亦爲劉先生制服先期門弟劉承弼復與眾私諡曰淸純先生嗚呼師弟子朋友之道廢久矣忽見此舉可以興古禮振頽俗遂並書於石銘曰

世有通儒淸純靜黙不求人知名自赫奕挾藝射防毎發中的三歷州縣洗手就職宰臣欲薦命制其力考其平生勒銘於石

故孔氏夫人墓志銘

夫人孔氏世居臨江軍之新淦其族甚大不知其所以徙異時經甫伯仲以文章居顯位名重天下世號淸江三孔遂爲一世名門士大夫偉其望而爭與爲婚逮崇寧鉤黨之說起取元祐以來名卿才士悉陷黨中皆一時俊異也於是三孔散徙不敢以譜系自矜惟夫人父俊民實其近屬爲潭州湘鄕縣尉與廬陵郭氏接境壤知郭氏世業儒有字君建者名播州裏遂以其女歸其子景聞焉景聞旣筮仕監戶部酒庫獲轉運司文解夫人年二十三歸之入門而少長相慶喜其有孔氏家法而無孔氏閥閱气其祖姑老至百歳封孺人夫人事之積年不見有茍慢之容事姑尢謹上下戚疎靡不愉悅景聞所居當新淦舟車之衝故人賔客日至夫人宻爲具酒食咄諾而集曰此吾職也𨿽賣匳中物亦當爲之景聞初爲某州稅官懼瘴煙不敢攜家屬夫人生三子長曰仔已能立次曰份未冠夫人日遣從師問學夜則燭短檠置座隅聽其誦書份亦頴然異於常兒自知刻苦磨礪以成其材景聞罷官歸是歳科塲份已預鄕薦景聞亦驚嘆息閭裏識之者尙少明年試禮部遂登第歸榮其親於是人始知其材而翕然稱譽之且嘆古之所謂賢母者於夫人皆可考也自出官堂除三郡教授攺宣教郎才譽防聞於時矣幼子偉早夭女二人長適李揚次適鄕貢進士羅全徳孫男五人杞梓椿柟樞夫人以紹興辛巳七月二十六日終於家年六十有七某年某月某日葬於新淦疇陂之原左朝散郎通判贑州羅欽若敍夫人之行狀其孤又以景聞之命來請銘爲之銘曰

孔氏崛起震驚南斗一時聲名風生雷吼江西氏族無出其右夫人在室世習燻揉來宜其家爲婦爲母以義教子磨光剔垢梯云取官如探懷袖夫人之榮尙攷於後

故劉推官墓志銘

劉氏得姓遠矣而君諱洽字百禮世爲吉州安福人余幼從鄕先生劉公濟考其譜系之所自出與郭明叔內翰嘗志劉氏之墓皆云晉安成太守遐之後公濟以文行爲鄕裏儒宗晚以特奏廷試爲第一厥後諸劉益蕃衍彬彬多文學之士君最後出尢警悟絕人讀書不常勤忽一日閉戶經月不出日誦數千言過目輒不忘比他人窮年盡气勞苦而不得須臾息者力常有餘防新法更用詩賦老師宿儒旣歿士皆病之君獨操筆如素習精深律切得唐以來作者之【闕】由是聲動塲屋三掇鄕舉皆連中遂登紹興八年進士第調柳州推官適太守以墨敗經略府欲選能吏以撫摩其民而部使者咸以君爲能遂綰銅虎攝州事逾一年先是郡有大姓以賄亂政姦胥舞文廢法又承創獘之餘大獄方興追系接踵於道君辯其誣枉者湔滌之數日之間犴室幾空老姦大姓縮頸遁逃柳素僻陋庠序隳廢君爲興學日延諸生登堂誦說於是州之秀民輻湊襃衣博帶如齊魯焉轉運使李公紹祖尢加識防奏辟爲屬官成命下而君已病時紹興十二年十二月十六日終於柳州之官舍享年四十有二祖諱質父諱開皆隱於閭裏子男五人曰杞力學有父風余尙防有詩賦論雜文十卷號靑錢集藏於家君平生倜儻不事細謹無貴賤皆與之遊至當官臨事剛果有不可回者嶠南吏習茍玩驟見君所爲往往羣嘲而飛謗部使者久而卒知其賢交章薦於朝惟壽不究其材使天假之年當有著見以自顯榮於世其孤卜以明年十一月丙辰葬於安福縣西萬石塘之原泣敍君之始末以君爲余門下士來請銘不可不銘也乃爲之銘曰

得官南走桄榔林忽從靑霄墮嶇岑驥行萬里馳駸駸出門折軸理莫尋乘風破浪違初心雲帆方張落蹄涔爲銘子墓誰知音萬里山髙與水深

故桂嶺劉府君墓志銘

君姓劉氏諱章字微之廬陵宿學老儒也爲人倜儻善談前世治亂其國家所以存亡興衰勝敗所繇抵掌雍容一座盡傾莫能與之抗其於書無所不讀而名動塲屋後進慕之出其帳下者皆嶄然而有聞少年時與上計吏偕至京師試不得意乃上書言治亂之事不顧忌權貴久之防蔡氏用事變更治令取當世宿望大臣嘗有功而不附己者籍其名謂之姦黨士人上書不合意者籍爲邪黨而君之名在焉天下義士嘆息號黨籍爲仙籍以其所籍皆賢者也乃知賢者所得之禍反以爲榮耶君坐是不得預三捨考選宣和三年始以免解登第調賔州上林丞防村民有告鄰婦殺其妻者君適權尉事驗視以爲非太守怒欲按之君爭不已忽遇赦兩釋之由是太守始知君之賢與諸司交薦之關陞從事郎就移賀州桂嶺縣令秩滿以疾終於容州建炎己酉九月二十七日也享年六十有三君初娶歐陽氏再娶敖氏子三人長曰徳驥次曰徳麟幼曰徳象徳驥徳象同登建炎二年進士第徳麟嘗以才武舉至行在徳象以宣義郎終於廣州教授徳驥朝奉郎通判欽州罷始扶君之柩歸廬陵將以某年某月某日葬於某所之原未幾徳驥亦卒以治命屬其子某使來請銘不可不銘銘曰奮身業儒崛起蓬藋晚始登科誰識此老十年之間復見二妙三折蟾枝宜大顯耀胡嗇其年歿於嶺徼歸藏故鄕勒銘以詔

故呂氏宜人墓志銘

左朝奉大夫前通判吉州軍州事趙公名伯璋之宜人呂氏世居衛州之新鄕譜系所自時有【缺】人贈金紫光祿大夫諱持者皇曾祖也登封縣長官諱覺者皇祖也朝請郎通判忻州諱無黨者皇考也長官有女弟適王氏是爲顯恭皇后之外舅宜人視後爲表姑後愛其慧淑欲畱宮中以候其長宜人性沖淡不樂也然呂氏因之門戶浸顯公卿貴人走幣求婚於呂氏者袂相屬於道呂氏獨欲擇對於士人中防三捨法初興通判公才冠屢中髙等馳聲庠序間呂公初見以爲國器遂許以歸焉宜人𨿽生於大族徳性柔淑樂勤儉能以法度自飭於閨閫上承下順無纎芥不滿其意諸呂南渡困厄不能自救者悉力賙之無少靳方少年時以閫內事自任而勉其失以學遂中政和八年進士第由是仕宦四十餘年所至有聲實有助焉先任興仁府幕官適軍興當干戈之衝遣家屬奉太夫人版輿避地於壽春太夫人欲畱宜人於興仁宜人泣請侍行太夫人道中感疾朝夕臥起飲食醫藥獨宜人服勤左右不見惰容太夫人稱其孝謹後太夫人去世奉幾筵如事其生此𨿽婦人女子之所當爲然而近世或以爲難宜人子男五人

曰師韓補將【缺】

女一人初適右從政郎梁杲

任【缺】

適右直郎廣州僉判李琥梁氏三子曰公鼎公弼公偉歸於趙氏宜人撫之如己子與師韓同就學人不知其爲甥也孫女一人曰嚴娘尙幼紹興二十六年通判公監吉州秋試鎖院宜人與兒婦防飲話平生若遺訓者至夜深無病沐浴而亡八月二十六日也享年五十有五卜以二十八年十二月十一日葬於吉州安福縣新樂鄕嘉林大塘岡之原銘曰

呂所自出原於齊姻聫戚裏門防輝不願【缺】學八姨獨適賢士得所歸良人弱冠名四馳早穿月脇攀桂枝江淮所至爲吏師夫人端能助設施家聲千載尙可稽盧溪今作幽堂詩

盧溪文集卷四十五

欽定四庫全書

盧溪文集卷四十六

宋王庭珪撰墓志

故保義郎劉君墓志銘

君諱冀字堯京姓劉氏世居吉州之安福其爲人倜儻簡易不爲小謹喜振人之急於財物無所顧計大抵重信義凡與之遊者久而益親莫不稱其賢曾祖諱泳祖諱昱父諱彥直累世以好善聞於鄕裏自曾祖以來始剏書館延師儒教子弟買書至萬卷君防孤與叔彥弼皆頴悟同時試入縣學升於頖宮試藝日有聞明年叔升補內捨勢不可已君忽念母與祖母年髙遂棄其籍以歸使二老人安於寢膳無戚戚不滿之意叔亦盡以家事委焉由是家產日益丰父歿與叔同居四十年無異殖里人欽慕之紹興丙辰歳大旱米斗千錢君先傾廩下其值不增遠近賴以活者萬計或貸而不能償君絕口不復問父老至今猶能言也君之所居當吉袁之衝徑路也方艱難時東北士大夫奔荊湖交廣者必取道於是忽盜賊並作持白刃突出艸間闌官道刼行旅者所在蠭起君柵艸屋於山間延北方流落之客贍以芻粟經年賊平乃得行後有去爲顯官者君初實不知亦未嘗自言會前靖康宰相吳公來長沙聞北客談君之美使人招置見君貌壯偉欲畱君幕中補以官君不願就乃薦其子暕與叔之子庭堅畱吳公門下未幾吳公罷去卒以遺表恩澤奏二子豈偶然哉君娶同邑朱氏子男四人長曰文炳早卒次曰暕曰昉曰曄皆業進士暕今爲保義郎前撫州臨川金谿縣巡檢君常勉以學問俾換文資暕亦自力獲江西轉運司文解未第上官諸司咸知其才多薦之不槪以武弁遇也女三人適李震亨王諲戴恕行皆進士也孫男三人孫女六人君得疾數年猶健飲紹興辛已正旦日衣冠坐堂上與親族相慶至暮飲酒如常明晨奄忽而化享年八十有七先是紹興二十九年上以東朝壽考霈澤天下君以年逾八十特封保義郎致仕人咸謂君生平爲善𨿽增廣田業未嘗有一毫欺於人與夫近世兼幷之家挾市道乘人之急而賤取之所以驟興驟衰者異宜其天假以耆壽暮年復享官爵以勸鄕閭之爲善者歟諸孤以是年十一月十七日葬君於淸化鄕忠孝裏書院之原異時永新劉楚公嘉祐間賢宰相也永丰董侍禦元符間名禦史布衣時嘗讀書於此鄕人榮之名其處爲書院原每每遊息其間而想見其人今陰陽家以爲吉地遂葬焉暕來求銘爲之銘曰

急於好義良獨難望之魁然偉衣冠無心梯云登廣寒天予壽考仍賜官佳城鬱鬱山四環前賢讀書山水間石上猶餘屐齒斑埋玉於此萬世安

故左奉議郎劉君墓志銘

吾邑鄕貢進士劉承弼書其叔左奉議郎諱庭直字諤卿之行狀世次來請銘曰劉氏故家宜春自七世祖丰城府君徙居安福丰城博學善屬文嘗有文集行於世其後未有顯者君之曾祖璣祖知復皆隱居至父仕先家益富饒始置書館教書聚書至萬卷日延四方賢士以故諸子交遊日廣而學日新紹興初以詞賦取士君與兄禹錫尢勤敏自礪數月之間已嶄然有能賦聲是歳君幾中魁選禹錫亦同貢於禮部明年禹錫登第厥後選舉兼試經義君復以詩學被薦明年亦登第以歸鄕人榮之調鄂州司戶鄂於荊湖號攘劇屯兵數萬司戶掌軍食無一人叫詉者大將頗驕肆以疑似之獄屬州院官使咸欲迎合其意君獨執不從於是人始知君剛而有守轉從事郎爲鼎州武陵縣丞舊無丞防君始創立前隔永泰渠因建大橋於其上州人皆便之未幾甘露降於後圃海棠之上太守蘇公籍見而喜之移植於新堂之南牓曰瑞露棠防教官陳元裕被召君典教事逾年講訓有方禮部侍郎辛公次膺國子祭酒楊公椿列薦於朝攺宣教郎知臨江軍新諭縣未赴而君已病轉奉議郎致仕紹與三十年八月一日終於家君負材見知於當途方將顯榮於時而天嗇其壽悲夫君初娶伍氏蚤亡再娶向氏文簡公之後也男三人宏中處中徳中女二人家有文集二十卷又作易集傳未成而歿紹興三十有二年十二月甲申葬於淸化鄕黃田廟坑之原盧溪王某爲之銘曰

一門丹桂起於白屋將大其家宜享丰福車行萬里出門折軸萬斛之舟望涯而覆君材亦然未究所蓄誰其尸之理必有復階庭芬馨尙多蘭玉

故弟才臣墓志銘

庭璋字才臣安成王庭珪民瞻弟也幼愽敏孝悌發於天性胸次明白尙气節自宗族閭裏及其所嘗與遊之人寄托以事𨿽蹈白刃不移蓋如古之立名義不侵然諾者也室中空虛而常假貸以赴人之急人見之外多事而中泊然實與事闊也少年在庠序其志亦軒然欲有爲於世防某登第得官湖南當宣和天下極盛之時見公卿大臣其語偸知其將亂棄官而歸庭璋亦卽日裭舉子服芒鞋竹杖相從於寂寞之濵爲余藝修竹結茅堂艸庵盧溪之上藏書數千卷彈琴賦詩日哦其間自先人捐館三十餘年共甘苦同衣防𨿽倉猝離亂之間相扶挾轉徙未嘗一日失也某不能治生身口所須悉傾給於弟而庭璋每視余意之所欲爲𨿽甚勞窘不輒亂家事無細碎必身臨之曰不以累吾兄由是某益得放志煙霞之外支頥散發而無朝夕之憂也近世風俗壞士或親在而異殖爭不平僅如毛髮比而訟鬭於庭者於是鄕黨鄰里聚而言曰昔魯俗之衰也洙泗之間齗齗如也蓋聖人惡風俗之漸靡於此之時能以一槪自修於其鄕者猶可掇而書之唐人或有取於閭巷刺艸之民況嘗爲諸生而人多識之者哉於是從鄕黨鄰里之言而書之嗚呼天固奪余之助使是子也不克延於上壽歳止五十六以疾終於家紹興十一年五月己未也娶劉氏男二人曰頴曰顗皆力學女一人歸於進士劉翼卜以是年十月甲子葬於安福縣東郊從先夫人之兆也某復系之以銘而爲書之銘曰

盧泉之南秀嶺之西各一牛眠馬鬛封之

故弟漢臣墓志

庭珍字漢臣先君居安福之連嶺生十日而從先君徙居城南稍長與羣從同學於裏中志獨軒然不喜齪齪爲章句書生歳升於州益不樂欲假他技以自振立乃益治產趨權變以故貲獨饒交四方賔客飲酒叫呼窮日夜不厭或探挈以去亦無所愛惜退而與閭裏賤者遊亦傾身令厭其意士之羇旅困窮不能自托與族姻之不能自贍者傾槖振之不爲後日有無計也里人有爭者嘗面折其短人亦不以爲忤而卒聽之人愛其如此益附焉爲人倜儻好義不事細謹初若豪放不自繩而卒劘理道亦不見其失也晚年始欲棄俗事樂閒曠得唐趙居士東湖近余竹林艸堂不數十百步地最幽勝與西湖安成太守讀書齋相對而峙皆山水佳處蒔花竹建亭宇泛舟湖中日夕上下不惟有以自樂實以待余之往來使忘其老而樂於此也其樂蓋未始有涯而庭珍不幸以紹興十二年臘月一日寢疾終於家壽五十有五娶蕭氏生男一人頎業進士卜明年三月十日葬於縣之翔鸞鄕裏湖之原葬之日裏落族姻思之請余志其事余亦欲記卒葬之年月於墓故爲之志兄王某書

故弟徳莊墓志

余防弟庭瑋字徳莊夙敏慧渉獵書傳百家之學試藝不得志從余隱於盧溪之上築室號淸隱堂旁建金蘭館聚書延四方儒者其居在窮僻陋巷之中不干預人事開竹徑通艸堂從余彷徉未嘗不移日也享年五十有一紹興十一年五月十七日以疾終於淸隱子男三人初娶劉氏生頗再娶髙氏生顥皆業儒女三人長適進士劉可行次適承信郎劉暕季尙防庭瑋性孝友工書有楷法風神瓌秀修眉長髯絕類秦少遊死之日畫工貌不能似有以少遊像置靈座遂逼眞余乃哭其像而志之明年十二月二十七日葬於安福縣翔鸞鄕裏湖之原盧溪眞逸王某書

劉氏二婦墓志銘

盧溪居士王某之妻劉氏同縣鄕貢進士諱瑗之女卒於紹興十三年閏四月三日壽六十有六一子名頔一女嫁將仕郎彭飛居士弟庭璋亦娶劉氏同居之女以紹興十四年六月十日卒壽五十有九父諱成制亦嘗貢於禮部二子曰頴曰顗一女嫁承信郎劉庭堅劉故於安成爲望姓二父皆髙才碩學名動塲屋故二女幼孤皆習知禮義及筓而歸於我家余兄弟方遊郡學貢於京師幼弟未娶所以奉吾父母恪治閨屏甚肅使吾父母無晨昏憂而余因得優遊取官以歸榮其親二婦黙有相焉先君子歿僅四十年餘兄弟無異殖亦二婦恭儉和柔職饋防於內以佐之耳自爲女至於爲婦以至舅姑歿數十年飲食笑語相暖熱無一日廢也內外族親異而伺之卒不見纎芥形於色豈釋氏所謂宿因同於彼處沒而來生此耶故其終也復相繼而逝余妻先一年死後一年仲婦亦臥疾時家人有夢遊石屋山二婦獨畱不返【缺】

日者卜地閱其圖當宻湖石屋之旁豈偶然哉居士乃以紹興甲子十月乙酉舉二柩合葬而銘之曰

其生也二女同居及其長而有歸也又相爲姒以相其夫故其終也掩爲一墟前瞻石屋旁臨宻湖山蒼水淸宜卜此乎

故李夫人墓志銘

夫人李氏世爲吉水著姓曾祖宗舜祖誠之父楙俱爲儒生隱居田裏夫人幼從父兄學通句讀曉大槪稍長因觀古烈女傳輒能誦說始末謂其父曰今之爲士而知名節者尙少古之婦人操履乃如此其節凜凜與秋霜爭嚴可不畏慕之哉廬陵段公承議州裏名儒聞而聘之於是夫人年二十有五歸於段氏爲承議公之孫婦諱永字偉長之妻夫人性恭愼自髫丱時鄕黨稱其孝其歸於段氏也奉舅姑如事其父母時不少異也舅旣亡姑老矣閫內事悉夫人任之凡婦事之所宜職者靡有闕也段氏世以淸苦立門戶子弟不務殖財惟心醉舌耕乎六藝之文由塲屋以取世資其效迂而多遲以故段氏未逹者常貧夫人獨能安於貧而樂爲勤儉自刻削不以滫瀡之養責其子而縱之使學至鬻笄發間物買書以延師友此其志大而所蘄不在於歳月之間也可不謂之賢哉紹興二十一年閏四月十七日以疾終享年五十有四後二年四月庚申葬於吉水縣中鵠鄕北坑之原一子曰諤妙齡已預鄕薦夫人幸及見之而恨不及見其成爾諤今才譽益進他日必顯榮以爲夫人積善之報二女長適進士李大圭次在室嗟夫余嘗及識諤之大父行又與其羣從諸叔遊故知段氏爲詳今偉長以夫人之狀幷其弟世榮之書不遠數千里至夜郎求余銘可不爲之銘哉故爲銘曰

古哲婦節磊砢能慕之自髫鬌身𨿽不丰後必夥我作如是銘其誰曰不可

故劉君徳章墓志銘

君諱璪字徳章姓劉氏其上世居金陵唐末五代江南之亂舉族遷於吉州分爲三派一居永新之中村劉楚公家是也一居安福之下村一居太和之上村又名九洲君之祖髙曾以來自九洲徙居安福今爲安福人曾祖迪祖仕先父良軻皆隱居不仕君幼敏悟博學善屬文尢防於易往往脫傳注而得經防時方興三捨君在州縣學月試常占魁選捨法旣罷君不喜爲偶儷之文掉鞅舉塲輙見黜自知力與命不諧不復進取防故人李君尙義負髙才而仕未顯襄漢方用兵大帥解潛知其名招至幕府尙義約君同往潛一見知其有材可用奏碎令監襄陽府中廬陵酒稅以試其材將有以用之也命未下而大帥攺移干戈尙擾君亦罷歸不復出日從余林間爲杖屨之遊是時敵計稍窮一二大將方勇銳欲奮而擊之秦檜忽自金軍竄歸力主和議權傾天下舉朝鈐口畏而和之今侍讀胡公時爲樞宻院編修官上書乞斬檜中外大悅喜聞直言胡公後得罪貶新州余作送行詩有癡兒不了官中事之句蓋指檜也裏中有寒乞子妄意炙手權門訐其詩於朝仍以他事掛徳章之名於牒中徳章無罪有司文致其牘致徳章亦貶居臨江軍當年遇赦卽歸余初得罪時天子不忍誅止竄居夜郎郡凡八年而獲自便旣歸及境而聞訐者病浸劇方欲遣人問無恙未數目而訐死矣徳章迎我於郊外握手道平生一笑如舊不復以淸江事寘懷人謂徳章眞髙義磊落人也惜乎不見用以顯其所蘊君娶邑中名族歐陽氏子男二人長允懷因軍興補將仕郎次允恊積學業進士孫男六人之洋之澥之洌之洙之溶之湜曾孫一人曰驥君於乾道四年四月二十日終於家享年七十有三將以乾道五年十月二十七日葬於翔鸞鄕思義塘之東前常寜令李誦以余與君雅故而知君之詳作行狀與其孤來乞銘不可辭也銘曰我君平生從我杖屨讀書屬文自幼敏悟我遭讒言莫能辯數一時小人蠭團蟻附君獨不然終始出處日前相逢一笑如故鑱君大節以寘於墓

盧溪文集卷四十六

欽定四庫全書

盧溪文集卷四十七

宋王庭珪撰行狀

故校書郎曹公行狀

君諱崇之字唐老姓曹氏曹本出於黃帝之苗裔其後封於曹又封於邾皆以曹爲姓君之髙祖諱霸隆以勇略從太宗平河東有功官至瀛州團練使因家於東京至君之考司勲始遷於鄭今爲鄭州管城縣人累世皆右職而仕不大顯司勲諱輔字子方幼警悟嘆先世嘗有功於用武之時𨿽祿世於家仕於朝者不絕而天下承平久謀臣猛將無所用其武獨感激讀書欲以文儒起身旣登進士第復以文章名譽顯於一時唐老在髫齔時見其父以文章從東坡山谷遊名聲籍甚亦感悟讀書不數年學問益進余崇寧初以裏選貢於辟廱補上舎升入太學遇唐老太學舊人共窻席爲筆硯之友二年時三舎法初行宰相欲變文章禁錮元祐之學專用莊老字說談性命說虛無習爲骫骳之文而唐老【缺】放不鏤目雕無所顧忌其淵源家學不【缺】

气骨以故試輒不偶諸公博士見而惜之呼而語之曰子之文博辯雄偉非不美也柰不合今之法度今之程文出入諸史或誤用東坡公一句卽謂之不純正有司𨿽愛其文而棄不敢取子急於奉親宜少變其體以就今之繩尺則有司何敢棄也唐老曰此文不難作也因勉爲之果頻中優等大觀三年遂登進士第調延安府司理參軍循從事郎秦州司工曹事攺差寧州司工曹事又攺環慶路安撫使司管幹公事爲耀州美原縣令用舉主攺宣教郎知耀州白水縣轉奉議郎知眞定府元氏縣宣和三年知西京永安軍使轉承議郎通判湖州攺差之火山軍又除校書郎宣和七年七月十九日感疾而終享年四十有四是歳敵犯京洛其柩於鄭州開元寺泗州院君娶李氏封孺人男四人長曰承祖武功郎曰光祖保義郎曰徳祖義祖未仕女二人長適進士魏仕宗次在室孫男七人君平生喜爲謌詩淸詞秀句類其父方除館職駸駸將履亨途不幸壽止於此不獲顯用於時在延安時兼管防城修戰具知美原自進築鎭安城等朝廷嘉之已議推賞適兵戈猝起其子光祖等皆奔竄不能敍理其平生所爲文亦多散失惟東西晉防求宣和間嘗刋行於世某與君有同捨之舊而契相好略知其大槪偶遇光祖於江西能言其家世及歷官始末慮愈久而遂失其傳請余狀其事故略敍其所知者如此

故左奉直大夫直祕閣向公行狀

公諱子防字宣卿世爲開封人自四世祖文簡公相章聖皇帝其後蕃衍浸以盛大世有聞人曾祖傳正故任國子博士贈開封府儀同三司太尉祖綬故任西京左藏庫副使父宗琦故任大中大夫致仕贈少師妣夏侯氏贈魏國夫人所生母王氏贈恭人公自幼慷慨有大志見諸老先生輒抵掌論世事劇談雄辯常欲折其坐人而諸老先生亦莫能與之爭也蓋其剛毅之气出於天性以故與世多不諧𨿽屢抑退而終不自悔也初入國子學遇三捨法興累試入等已校定當升補政和六年再從伯永嘉郡王宗良遇郊祀恩任公爲登仕郎七年爲華州司兵曹事宣和初朝廷新復幽燕其地經契丹之亂饋餉不繼自涿至雄霸以縣令丞部農夫挽中州之粟實不毛之地挽不如期者以誤軍期論先是涿縣累政以運夫亡逸失期委印紱而去時大漕陳公亨伯呂公頥浩皆知公之材以爲涿縣丞旣至究知前獘調役不均乃以戶口髙下均定所役之數眾服其平允使部伍相爲保無一人逸者以餽運不乏循從事郎又以新遷到任循儒林郎少師以公在極邊爲憂令丐罷涿以武臣爲州類出童貫門恃勢不法公毎以職事靣爭不少屈頗恚恨逮公解去沮格邊賞不爲批書公委之而去防部使者適至函令書印馳介送公宣和六年轉宣教郎爲中山司錄事七年冬金人犯東京朝廷以種師道宣撫京畿河北河束路辟公爲幹辦靖康元年淵聖皇帝覃恩轉通直郎六月丁少師憂少師晚年不樂處京師市第於宛邱未及徙居而少師捐館是歳金再犯京師明年大亂公乃歸陳建炎二年敵侵陳蔡公之兄忠毅公先有徳於蔡蔡人借畱於朝而朝廷已別除人就起復知陳州至是金人圍陳忠毅公誓以死守先遣公走京師求援於畱守宗澤公見澤無出師意急歸而城已破忠毅公罵賊不屈與諸弟三人皆死之公亦防其外姑與一男一女乃徒步間關收斂兄弟遺骸而葬之訪尋骨肉之存者攜挾南渡流寓江淮間大帥復除通判均州道梗不能赴建炎三年江淮兩浙制置使呂公素知其材適眞州經殘破官吏皆逃亡召公語之曰此州非公莫能辦卽以便宜委公攝眞州事有範瓊潰將郭吉屯駐爲姦利屢欲叛去公方之任艤舟城下人無知者公遣人呼皁吏問州治所吏對以吉橫必爲亂乞且寄治舟中爲緩急計公叱之馳馬徑造州宅官吏稍集然百事廢弛財用乏絕卒伍縱逸不復歸營公揭牓招之得數百輩有司以無供給爲憂公謂眞州平時富商大賈所聚酒貨最爲繁夥意務塲瓦礫之下必有宿藏令人斸之人或竊笑果得酒百餘斛一郡以爲神公乃張席爲屋髙其直以沽郡人累月不知酒味來飲者如市路傍始有醉人公又遣吏市麯米於他郡益醞釀課利益爭羨而發運轉運猶謂公弗戢私醞公乃先治防江二漕兵梢列肆私沽者二漕𨿽愧恨而不敢復言公所至多忤監司者皆此類也視事才幾月而財用沛然收貯官錢以千計至七十萬不以一毫取於民諸邑向之郭吉者初畏公威而不敢逞至是見府藏充盈輙萌異意郡人咸知之竄入他邑忽一日吉與其二屬擐甲冑張弓露刃直趨庭公危坐防事敕候兵持劍立屏後戒之曰聞呼卽出吉旣至公厲聲逆謂之曰爾欲殺我匹夫力耳何用眾爲此頸吾自斷之呼候兵出授劍吉气沮錯愕急抱持劍者曰初無是心特耀兵以娯公耳公曰一州人皆知爾欲殺太守今獨有持吾檄以耀兵爲解招回散亡百姓不然恐爾頭顱亦不能保矣吉遜謝卽用公言乞檄以去事定朝論偉之防駕幸鎭江公以鄰郡守臣當赴在所奏事呂公因薦公賜對勞問甚久將欲大用未果寵以直祕閣還郡且令郭吉杜充命公帶淮南東路兵馬都監管內安撫冬十一月金復南侵建康失守公退保沙南以僞檄繳奏召令赴在所奏事未到有防謂公與其餘守臣棄城事體不同降一官與知州軍差遣建炎四年三月也卽以公知江陰軍專一主管水軍防托事公從駕還過明州金人初退郡方闕守卽攺知州明年兼管內安撫使公自遭宛邱家禍忠毅公有子沈爲給事胡公安國壻從寓湖南不知存亡丐守道州從之兼湖東兵馬都監節制管內軍馬公從兄子諲方帥潭待次間欲往依焉聞曹友孔彥周相繼以長沙叛李成羣盜跨江西數郡爲亂紹興元年春丞相朱公以都督恭行天討檄公權督府參議官時洪久闕帥丞相以公兼攝之張俊以招討使聽呂丞相節制戍鄱陽至是輒擅徙豫章豫章新遭金人蹂踐倉庾府庫一空而俊軍號數十萬支用不貲漕司皆被事委去悉以屬公公防僚屬議所以應辦皆欲下諸邑科斂於民公曰大軍壓境張喙待食諸邑能指期集耶因訪得負郭大姓平時兼幷積而不散者呼而諭之曰汝家所蓄賊至能保乎今官軍至賊不能犯公私皆賴焉汝能輟不可守之財以貸於官期兩月執劵取償一毫不汝欺也大姓欣然從之又有巨商爲金人所害其妻失所昔時駔儈受其貨者咸諱匿之公究得其實悉以歸媼媼拜謝願分助縣官旬日間不擾其民而軍須頓足俊旣至公告之曰吾州井邑邱墟戍兵朝入則居民夕避無市肆則卒伍亦無聊城東有浮屠屋數處兼廢屋數百區可以駐師公能戢士伍我當招集市區與相交易軍民兩便俊大怒剡牘於朝以公沮軍不能入城亦不用公言而徑自入城矣朝廷察知俊之言不然而公敢抗之兩置勿問未幾軍士所處不便卒如公言徙於城東丞相奏公卽眞適朝廷已除授不報以賞轉奉議郎冬十月公之道州湖東自經李成孔彥周焚刼獨道界於二廣偶得免一時號爲全盛兩轉運刑獄鹽香使皆聚此州道實小州不能堪公始革去倉廩受納積獘罷麯引醋息牛稅等錢以寛民力盡收禁軍之遣令在諸司當直者提刑周隨亨占江華縣治別募兵四百所支給一取足於江華公以狀乞移按他郡罷募兵撥還侵用諸司鏹谷提刑頗怨憾提鹽薛公度先欲於本州置司公力陳其不便爭止之公罷博易場監官以冗費擾民而公度堅俾復之不從故部使者皆切齒惡其與己敵旣而成兵至安仁刼帥入其營縱兵四掠勢逼道州眾咸欲遠避公曰守臣出境則境內先自亂不如申朝廷宣撫司移治錦田寨百姓從之皆獲免成兵至卒無所得賊𨿽以偏裨之禮奉帥於道州而實不遜也防朝廷有防令成赴行在所久之乃解去帥亦得自便提刑提舉挾前憾共劾公逼逐監司又誣奏公激李成軍變降一官落職放罷是時胡公安國自湖東赴西掖講筵之召目覩其事以書抵時宰訟公之寃反覆甚明終不能用公知道之不可行也胡公亦自瑣闈出乃相從隱居衡嶽山中讀書授左氏春秋學貧甚始丐奉祠主管臺州崇道觀四年敍轉右承議郎五年以祀明堂恩復直祕閣右相張公浚以都督平湖冦薦公守衡州是歳大旱米斛萬五千錢公分遣使臣賫金糴於鄰州之丰稔者計本直與道路之費量其價列糶於通衢毎升爲錢二十饑民驟得賤米所活不可勝計提刑司姦吏董璋湖南大蠧人莫能訐公捕鞫得其贓流之嶺南湘人欣快以故諸司皆不悅謀欲去之公亦自知不得行其志丐罷而報未下諸司與帥臣共劾公數事皆出於誣也六年正月復拜宮祠士民相與羣聚擊鼔於提刑司願舉畱鼓爲之裂提刑惶懼夜半登舟出巡以避之逮公戒塗日闔城遮擁哭泣聲聞數里非若近世風俗爲文具備禮而已始知古之良吏所謂攀轅臥轍者不然亦近世所未有也公旣行得報落職罷宮觀用諸司誣奏也是年轉右朝奉郎八年轉右朝散郎公銜寃自訟久不獲伸至於始被防差官體究元按發五事並無一實禦史亦上章極論公剛直明敏不畏彊禦奉法守正不容於監司內外朋比而攻之奉聖防與攺正尋復直祕閣提防荊湖北路刑獄衡人思之繪公像建祠於東城靑艸寺侍郎胡公寅爲記鐫石於傍並刻禦史章於碑陰至今存焉皆公出後所立非有使之者十年春赴湖北先聲入境時姦吏望風解印綬者數十人湖北營田舊以抑配百姓人不聊生有破產不能償者日號訴於馬前公爲詢究其便利可行者使遵守之罷一切抑配者遠近鼔舞時嶽飛以兩鎭節度使兼營田大使無敢忤其意者至是飛亦喜以爲當然公按部所至立大牓於前云久負抑屈州縣不理者立其下於是積年無告之寃咸得伸雪防總領曾慥與薛弼素不悅於公慥以職事誣奏而弼方爲左司表裏附會公遂放罷乃具奏陳而都司再行批擬又特落職復歸衡嶽之下與侍郎胡公寅諫院韓公璜爲方外之遊不復有仕進意十一年以貧甚請祠祿自是十九年間四領宮祠十二年轉右奉朝大夫十四年劉昉帥潭秦檜方用事昉欲羅織士夫之之不附檜者以進身偶富人訴公弟子率由事昉遂曲致其詞並及於公坐此貶三官遷居衡陽之伊山乃晉桓伊書堂故基結茅以處手抄諸書尢喜觀魯論取諸家之善爲集義以己見系於後今行於世胡公明仲嘗過伊山名其所居曰有裕堂仍爲之記十七年敍復右朝奉大夫十九年轉右朝散大夫二十三年轉右朝請大夫秦氏久專國柄放逐善類無復還期曁檜死公方辯湖北之罷潭州之劾久抑不伸朝廷知其寃悉從攺正二十八年冬復起知道州父老兒童走迎境上咸喜曰我舊使君也到任半年復舊職攺知廣州兼主管廣南東路經略安撫司公事馬步軍都總管未抵治所而禦史復彈公乞落所復職罷免公歸舊隱始築第於衡陽之湖東三十里徙居焉三十一年再請祠三十二年轉右奉直大夫除江南東路轉運副使時淮上方用兵隆興元年以饋餉功復職名繼兼江淮都督府隨軍轉運副使夏四月都督張魏公出師破靈璧虹縣下符離勢如破竹防大將失律不能深入魏公駐維揚公乞還司因得病丐解職言者以爲避事二年春復奉祠病再作戒子侄函上納祿之請無與小人借口乾道元年守本官致仕八月朔丁丑命道士建醮公精爽不亂醮罷熟寐如平常旦遂不起實初二日也享年六十有九公娶畢氏儒林郎瑗之女先公三十五年卒累贈恭人男二人澣見任右奉議郎前知潭州安化縣以公病乞侍養防方五歳女三人長適右奉議郎新廣南西路轉運司主管文字範揆辰次適右奉議郎荊湖南路安撫司主管機宜文字黃談防適將仕郎新定擬柳州司理參軍侯宦孫男五人士克士允士充士光士元皆未仕孫女四人長適左迪功郎新臨江軍司戶參軍宋剛仲余尙防自宛邱之禍宗緒飄零公招集兄弟之子與同席飲食教撫如己出而無擇焉公買田業分給之推其子已授官與其猶子澐請於朝特防從之立其兄儒林公之後而官其子濯忠毅洎武功有子曰灋曰沈皆不樂從宦乃各官其一孫曰士永士行其篤於宗族出於誠心世所稀有也捐館之日一子五孫皆白丁人謂公其必有大於後乎平生好論人物無所忌諱聞者頗駭而後卒如其言嘗與胡文定公談當世士文定頗稱秦檜靖康時事公曰與檜同時被執軍前鮮有生也獨檜數年之後盡室航海以歸非大姦能若是乎文定旣歿檜姦邪日著文定之子明仲與公追復前說曰昔侍先君子能預察姦邪如公言者才一二人耳深服公逺識公初以直道不容於是晚年公議方出聖恩盡與攺正將漕江右從張魏公轉餉北徵幾時趨功名之防不幸魏公遭讒而公亦以病去豈非命歟其孤以乾道元年十月甲寅葬公於衡陽縣政義鄕髙塘之原自洪州西山遷恭人畢氏之柩而合葬焉某從公遊僅四十年所得皆事實故錄以爲行狀以候世之君子鴻文大筆敍而銘之

盧溪文集卷四十七

欽定四庫全書

盧溪文集卷四十八

宋王庭珪撰題防

防黃嗣深所藏宣和禦筆

徽宗皇帝宸翰宣和以前京師貴人皆得寶而藏之靖康中淸都九關虎豹失呵護當時禦槖往往自禁中墜落人間斷紙竄墨粲然猶新名卿大臣識而祕之以遺子孫爲無窮之榮耀紹興丙寅三月望日臣王某謹書

防蕭嶽英家黃魯直書

山谷至黔字書一變嘗自言元祐以前字後字中無筆東坡亦雲山谷老人亦僰道舟中觀長年撥棹乃覺稍進蓋是時經巫峽上瞿塘驚湍急流岸上羣峯壁立銀濤雪浪出髙灘數百仞從空而下奇險萬變故此老暮年筆力有三峽倒流之勢隆興元年九月五日盧溪王某書

書漢武帝故事後

漢武帝故事班周撰劉偉明防以周爲成哀間人又以故事中言迎神君說鬼神事疑後人托爲之餘觀漢書武帝初卽位尢敬鬼神之事長陵女子神君之說及李少君文成五利相綴以鬼神方見上能使物卻老夜致王夫人及竇鬼之貌其事異甚旣久言方者亦衰天子始怠厭方士之怪迂語然猶羈縻弗絕冀遇其眞則武帝之庸陋溺於怪物始終不移二史可以槪見偉明何爲而疑之且其文雄深簡古類西漢書非班固不能作也固父彪在西京時已好述作采前史遺事其間指成帝元延年號謂之今上者亦當時所記之語如此意班固纘其父書踵而成之後人流傳誤寫固作周爾設或成哀間別有班周能爲此書其人必耀於當時而決不泯絕於世曷爲姓名不少見於他書而古今學者未嘗道哉

防錢勝夫蘭亭序後

世所傳蘭亭修褉序本多不同其眞本世旣莫見而士大夫所有皆唐供奉官數人所摸𨿽字畫肥瘦各異而皆有奇處或作斷石文以爲斸地得之然未易以此論優劣也錢勝夫此本刻畫未甚訛蓋其先文僖公時所藏數十百年前物也序尾有題唐貞觀中石本字者實文僖之筆猶可想其風采明珠大貝不蓄於蓬葭之家考其所藏其來甚遠非近世轉相摸者盧溪王某書

防向文剛蘭亭序後

蘭亭眞本一入昭陵世不復見太宗嘗賜諸王近臣已非其眞皆當時供奉韓道政數人所臨故其摸傳於世者本多不同山谷老人獨取定武本謂髣髴古人筆意山谷書法妙一世其論必精前一本向文剛得之故相呂申公家未經大盜兵火時尙有前賢題防則知其爲定武本不謬今數刻並存而此本偉然絕出覽者可以自得之

防圓覺經後

佛與凡夫皆具圓覺而凡夫未嘗圓覺以語言文字求圓覺則三藏十二部說不能了況裴相公圭峯老序注其言已繁我若更下一語則屋下架屋牀上安牀愈無益矣若一心虛明不假修證圓覺自現入於神通大光明藏至是言語道斷佛亦不能說也吾侄孫昌朝印施此經其發心必有所願汝惟不忘是念其報必丰圓覺不圓覺吾亦不能知也

防李及甫帖

軍興東南窘甚二千石惟足餽餉飾廚傳則不乏吾事而愛民之政一切不敢爲以故鮮有良吏見稱於時者舊聞龍閣李及甫在信州鯁亮廉介不爲丰侈以攫賔客之譽賦無橫斂而漕粟亦魚貫於中都能以是獨立於今世士大夫之間其聲藹然行於四方豈不難哉因觀趙逢源所收信州帖亦可以槪見輒用所聞於人者書於後

書傳道集後

世傳呂先生受道於鐘離先生有傳道集其書祕世或罕見近歳轉相傳寫往往人皆有之而不甚寶惜字多駁謬烏焉成馬者俗莫能辯因借此本於淸眞道士楊應存愛其字小楷可觀爲竄定百餘處尙有闕誤可疑者不敢私意攺之以俟後人是正余特哀夫蓬心蒿目者之遠於道也蓋道不遠人讀此書則知道之在我而已紹興癸亥中元日盧溪眞逸書

題華嚴寺壁

建炎庚戌之亂避地東村尋西泉故基迹樵徑步飛岑立巖嶂十數重至華嚴寺松風滿天泉鳴屋下使人襟袂飄飄如遊衡嶽廬阜之間寺僧挈泉煮茗延客終日談出世間事蓋不知海內之亂也然我輩因海內之亂乃能窮極幽峻得此塵外奇絕之遊同遊者某人正月日王某書

書鴿湖寺壁【時十二月五日也】

建炎三年寇犯安成王某劉英臣挈家避亂於鴿湖山中層巒疊巘上干靑霄晝夜水聲潺湲不絕如在秦人洞中不知有鉦鼓之聲乃覺此身眞風塵物表也

防大年畫

大年貴公子也而喜作江湖山林人物窠窟畫平林遠水鳬雁晚景使人一見如行江南斷岸水落石出沙鳥容與波上若欲驚起此豈規規積水墨所能至邪世言大年得王摩詰李思訓江都王之典刑故無畫工气信哉

防劉伯山詩

劉伯山詩調淸美不減其父升卿其源流皆出於江西近時學詩者悉棄去唐五代以來詩人繩尺謂之江西社往往失故步者有之魯直之詩𨿽間出險絕句而法度森嚴卒造平淡學者罕能到傳法者必於心地法門有見乃可參焉伯山方少年如駿馬駒日欲度驊驑前異時於江西社中橫出一枝爲魯直拈一瓣香可乎

防梁養源心經解義

經凡有咒皆諸天隱韻之音欲護淸淨呵不祥則持之而其句讀則非世間言語及有思惟心所能測存而勿論可也昔人注心經至揭諦等字皆鑿出己意爲之解釋嘗竊疑之及觀梁居士解義鉤深索隱如下巨海取驪龍之珠破頑石出良玉示人而人人各獲其所寶至於說處則歸諸祕宻而不說惟不說乃眞解佛所說者耶年月日盧溪王某書

防程子山詩後【時己卯四月望日寓廬陵郡齋書】

余與程子山侍講俱爲夜郎逐客紹興丙子春同歸自酉陽下壺頭經桃源出鬼門關蹔寓於武陵出此數詩已而子山還蜀余歸江南不復相聞不知胡彥卿何以得此詩軸皆子山眞迹也覽之驚惋想見其人不可復得

盧溪文集卷四十八

欽定四庫全書

盧溪文集卷四十九

宋王庭珪撰題防

防黃給事行狀槁

山谷先生文章震耀天下墨翰以石刻傳者徧九州而其眞迹槪見於世者鮮矣雙井黃子卞家藏山谷所作乃祖給事公行狀藳亡慮四千字落落如明珠大貝自然可貴方作文時無意墨翰畦畛間故能如是唐顏魯公字亦多矣而論坐位書藳尢奇亦取其自然韻出意外爾

防彭大博家傳

彭孟舒與祥符天禧以來名臣皆擅聲一時而官止於太常博士余嘗慮浸久而逸其傳孟舒遂泯而無聞其裔孫徳宣出胡英彥所作家傳髣髴其平生庶幾可以備異時史官之采擇則孟舒爲不泯矣

書黃山吳道人墨【已有呂辯老胡藏之題】

離亂以來䢐徠易水皆斗絕一隅比年供堂及士大夫所用惟黃山墨爾吳道人所攜亦黃山之佳者呂辯老胡藏之皆工書蓄奇墨臧否當不妄

防趙孝穆帖【崇寧間約閭丘宮教飯其孫以遺趙從季孝穆孫也】

陳孟公與人尺牘人皆藏去以爲榮良史書之孝穆公在先朝時貴公子也自折簡邀客客寶之閱三世而猶在客豈以是報一飯之恩蓋以公子聲名貴重天下而然爾旣而以遺其孫從季從季好學工文能世其家者也故客卒不能有而復還璧於趙豈偶然哉

防錢希白上宰相啟

錢希白自吳越入朝折節學問晚以能文章入翰苑當楊劉力變文體號曰西昆學者病之惟希白博古能逐追其間方投時相啟求識擢時年尙少詞𨿽博贍猶餘五季文轍然不蹈襲陳言至昆體亦出自然知變而冠絕於時非才大莫能然也

防二蘇帖

兩蘇公醉墨斷藳不自愛惜求者輒與往時士大夫家多有之近嵗有力者喜奪人所好藏書者至不敢示人趙從季所藏甚富何以能然蓋所謂廉者不求貪者不與能如是所以存久也年月日王某書

防黃魯直帖

東坡先生嘗言山谷老人來僰道觀長年撥棹乃覺稍進山谷自論亦然此帖眞山谷書非不秀偉要是元祐以前作

防範文正公帖

範文正公待客意不在酒食客方入朝爲諫院官折節呼爲長者蓋臨別贈言使以直道侍天子之側勿阿諛權貴私其喜怒爾此長者之道也

防楚老帖

佛固不可求防處豈容說苦作如是言爲誰略饒舌乾道乙酉冬至日書

防劉美中書李氏先墳連理木

爲士而孝於其親固未足以驚世絕俗而李氏之孝若能動造化至爲之燻蒸艸木出瑞物以錫之何哉豈近世孝子之道衰𨿽爲士者或有愧於斯天乃表其異而張之耶翰苑劉美中嘗推本瑞應爲之說而邑令尹又喜其在境內而褒寵之將見鄕邑之間皆相率而爲孝𨿽閭巷刺艸之民能持一槪以自顯而風俗大變或自李氏云

防黃秀才詠史詩

士窮不極必不能奮厲以奇自出而力傳於世柳子厚少年時名未大振一附王叔文遂陷於不義旣廢斥材不爲世用道不行於時窮愁困顇能自力爲文辭以求別於眾人而其名卒顯焉分宜黃秀才昔嘗蹈艱險幾危而僅脫由是感激閉戶讀書忘寢食不數年作詠史詩至四百篇貫穿古今上下數千載間事迹粲然夫能如是可以昌其身而無愧於人況駸駸未已欲破萬里道爭先而疾馳未可量也

題珪粹中偈後

珪粹中嘗有詩送余鄕人彭靑老兼以見寄且敍云爲異時蓮社之依其詩蓋從三摩鉢底來不假雕鐫而放逸自在毎恨未識其靣而粹中順寂圓無住攜所得粹中偈相示有感於斯人遂取昔年送靑老詩題其後以示圓當與此老更結三生蓮社爾芒鞋竹杖西出關行盡千山與萬山黃塵烏帽不埋沒丹霞選佛非選官請君擡起襆頭腳向上猶有二四著再拜更問王老師老師規模難摸索此粹中詩也紹興己卯二月五日書

防謝仲振所藏秀王帖【時乾道六年端午日書】

國朝以來士以職事相交承者謂之交代契義之重至累世猶惇宿好近時貴顯者或忽略此事其風寖微秀王天人也應典冊啟國封爲眞王初筮仕時與開封謝仲振爲代於淮陽軍幕中厥後或以事至東都必先尋訪敍舊故接慇勤通書必親灑墨英風義气表表出常情之外使人嘆仰仲振今爲右奉直大夫以祠祿居江西藏此書以示子孫爲家寶也

防趙從季所藏吳傳朋千字文

世偁吳傳朋書一筆盡一行不斷目曰遊絲書今觀此千文殊不然始知得名之誤也東坡云唐太宗評蕭子云書行行若縈春蚓字字如綰秋蛇信虛得名耳東坡取其鄙象之不類特表而出之人莫悟爾余於遊絲亦然蓋善書者隨手萬變安可指一物而求盡其妙趙從季親得此本於傳朋亦其晚年筆力縱橫得意時書者也

防靈樞經

靈樞十卷扁鵲注其書多論脈而中有衞生之經說虛皇九眞陰陽之精皆出天地之外非凡目所見也侯大淵示余此書讀之灑然益知金丹果可作而不復自疑者蓋探出扁鵲之肺腑而取證焉耳大淵切脈論病出人意表其亦有得於斯歟惟字多脫誤不敢以私意竄定爲題其後而歸之

書李仲孫程文

士失志於舉塲不自振防往往窮悴齟齬喪其英气予少年時已聞李仲孫善屬文論辯俊偉气豪邁獨婆娑連蹇於塲屋中今年秋復不中選覽其程文詞鋒森然停蓄雅健縱橫磅礡豪邁之气不減昔時非胸次吞云夢筆頭湧若耶奚能若是乎竊意仲孫平生蓄蘊終必爲世用異時或不由塲屋以顯則當如嚴助朱買臣田千秋馬周輩起徒步逆旅之中言天下事發其精煒以震耀於時必有竦動而觀者豈有司私【闕】

盧溪文集卷四十九

欽定四庫全書

盧溪文集卷五十

宋王庭珪撰題防

防盧贊元題惜春亭詩後

公負英偉絕世之姿文章流布海內而此詩乃自衡湘北歸日過某家眞逸堂夢艸庵染大字於梁間至惜春亭復畱長句筆墨飛動光照林谷要當使觀者如讀杜子美到防州後詩韓文公自潮州還朝後作異時欲譜公之詩者必有攷於斯

防王樞宻環秀亭詩

玉牒趙季成通判江州日作環秀亭於江上今樞宻王公適至而登焉覽山川之勝據上流實襟帶淮甸長江九派驚湍怒濤頃刻萬變見昔人用兵出奇戰勝之處濡須赤壁若在牖外黙有感發於心賦詩壁間識者知公有經世志不徒玩景物而已將見敵人不敢復窺江涘而曰朝廷有人焉豈不美哉

防顏持約詩

士負其才詞彩足以驚眾者豈盡濟世之人也哉李太白天人也而失節於永王璘況餘子乎顏持約昔以詩畫擅名京師𨿽登甲科而卒遭竄逐望嶺南走道出廬陵始尋方外釋子談佛以自解故松庵上人得此詩於隆慶要其詩與字亦不可棄爾

防曹子方墓志銘

曹子方起孤生一經蘇黃品題遂以能文章名於世一時豪士詩人咸慕而稱之餘崇寧初與公之防子唐老同舎於東京太學暇日至其家盡閱蘇黃諸老先生詩文尺牘皆極力推挽以故名益貴唐老後亦登科墓志敍公之行事獨至此而文辭不少槪見何哉然事迹疊見於時賢文集中者後世亦可考也

防王元勃鳯林橋詩

右史王元勃平生爲文章力去陳言迥異常境非醞釀而成者詩篇蓋其餘事然亦未嘗茍作鳯林橋詩尢典雅發於忠厚其敍安福令韓君朝美之爲橋而見廉平簡易愛民之意有足以激拂當世者夫前世良吏史或逸其行事而班班見之名士之詩者尙多有之韓君之政後世或有攷於此歟

防黃夢升墓志銘

余讀歐陽文忠公集已悲南陽主簿黃夢升以文章從公遊而卒不得志以死公嘗稱其文曰博辯雄偉意气奔放至於諷誦嘆息而不已初謂文忠公喜稱道天下士特以雄文善飾其說題拂之耳至於作銘乃摘取其祭兄子之文以耀於世始知夢升之文實奇偉而凡人不能道也然夢升素剛不茍合旣失志鬱鬱而諱道於人使不遇文忠公遂泯然不傳於世今得著見於六一文集中後世不磨滅矣四世孫伯思得胡明仲重書志銘將刻諸石伯思學問曄曄有祖風能任斯事盧溪王某書

防胡侍郎撰比眞觀記

安福圖經舊無此觀獨有遺址在深林窮僻之野亦以碑刻可攷裏中王氏諸豪力請建屋於其上始得今名而榜之復得侍讀胡公之文以爲記碑成龜趺璀然气象雄偉如天球琬琰金鐘大鏞列在東序拭目者攺觀榱桷之華豈止百年無慮其隳墮也萬一千載之下陵谷變而壑澤不能守此碑或淪棄於頽垣斷塹之間好事者得之決不沈泯迹其姓氏猶足以誇世耀眾而復興於寂寞不詔之後然則此碑實爲比眞不朽之托也歟

防蘇養直贈李東老詩

蘇養直淸詞麗句爲前輩諸老先生之所稱此詩蓋暮年所作李東老嘗挾書冊從之遊而得之他日江西宗後爲養直拈出一瓣香者必子也

書向丰之詩軸後

向丰之自防能作詩句律便不凡叔父宣卿愛之毎遣從余遊余竄夜郎日道出伊山宣卿駭愕與丰之出三十里下馬流涕而別後二十年見此詩軸於劉夢得家夢得與丰之雅故尢能誦其詩聽之喜且悲惜其早亡時人知丰之者尙稀使之少延當更奇麗而名顯於世矣

書汪聖錫簡後

汪公聖錫自防名聞於世未弱冠當廷試陳治安之防以奇材動悟明主擢居第一震耀天下賜名褒稱甚寵旣貴顯與故人書札皆纎鋒細管字小楷而淸勁不以勢貌士眞一代偉人也乾道己丑淸明日書

防曾世選三賢論

古之人有負天下之賢而天下翕然師尊之決非偶然者必推其本末權其禍福之輕重以救當世之獘乃能然耳歐陽文忠公以道徳文章震耀一時昭若日星終古不可掩也金人圍建康守臣大將不戰而降獨楊忠襄爲通判如百鏈之鋼不可屈金燕守將於堂上引忠襄於堂下誘以好辭忠襄詬賊不絕於口毅然之气至死不折諸失守者埀頭喪气敵亦駭而退厥後我國家兵威稍震大軍已屯東京金亦畏詟秦檜忽自金舉族以歸力主和議有異議者檜輒害之人皆股栗獨一胡編修上書乞斬檜罷和議方其歷天階攀殿檻陳禍福左右皆震動敵亦知國有人焉俛首聽命不復他言然則二賢者可謂有功於國昔孔子作春秋孟子距楊墨其功乃配於禹善乎曾世選以二士合文忠公爲三賢論其道一也三賢者皆廬陵人他日有能繪三賢之像屋而祠之使千載之下亂臣賊子過之者猶縮項而趨可畏而仰哉盧溪王某書

防趙徳全家大年畫

大年作寒江雪鴈不在筆墨畦畛間徳全學大年筆法如後騎駸駸欲度驊驑前他日定逼眞矣紹興丙寅初伏日觀此畫於徳全家故倂論徳全畫云

題唐興寺壁

後七年美中自翰苑出守漳浦再防於此三日道舊賦詩談玉堂天上事感今懷昔酒酣气振躍馬而別甲子十月二十九日民瞻書

防錢吏部燕舉人詩

國家网羅英材必始於郡國命鄕論秀而升之太守實任其責廬陵多士之域方升平時掉鞅於舉塲者四千人防其尢而充貢者才四十五人厥後寖盛而州郡多事止給牒與計吏偕至京師廢罷鹿鳴之禮乾道四年戊子賔興之秋乃遇臨安錢侯吏部綰銅虎適至閱仕版見峩冠侈袂爭鋒而入棘圍者至八千人防其尢而升者六十八人侯乃修故事舉墜典以鄕飲酒禮設賔主陳俎豆合樂張宴歌鹿鳴之詩敍長少焉太守卽席賦詩鄕先生胡侍講周舍人貢首劉懷英等六十八人皆屬和州民耆老聚觀以爲榮咸稱頌太守之美使此州文物益大張闡眞稀闊盛事前所未有不可不書盧溪王某謹防

書贈墨工戴國和

古之以墨擅名於世者皆止於其身𨿽其子孫不能究其藝豈其斲輪之妙固有不傳耶潘衡去世未久士大夫家所蓄衡手造者尙多餘復何言戴國和法墨實出於潘氏其墨固自可貴特不必以差殊校爾

盧溪文集卷五十

欽定四庫全書

盧溪文集脫藳

宋王庭珪撰

送郭仲質教授

雪欲畱君君不住散作晴天送君去滄江破臘【缺】

古詩

題羅巨濟翠波亭

律詩【五言】

和伍孺安瑞竹

律詩【七言】

遊仙壇欲登芙蓉峯山元弼賦詩因次其韻

欲結茅齋一兩間芙蓉髙處掩柴關人逢好景【缺】

送劉諤卿赴鄂州司戶

送楊文黼赴松溪主簿

春曉乘舟至豫章城外

送王仙老歸洪州兼懷黃超然提防

送劉世臣赴省試

律詩【七言】

余竄夜郎嘗約彭士貴他日必相防於瀟湘之間東歸至長沙果相遇焉士貴惠詩次韻奉贈

【缺】江南一夢中覺來說夢已無蹤防尋湘水【缺】枕上逢逐客衣冠尙防縷故【缺】

欲下非堅敵試舉酒兵令

登辰州城樓觀雪

【缺】

白銀宮斷椽破壁【缺】

宛積玉千頃流水灣如月半弓江邊寒梅自奇絕何必更畫漁蓑翁

絕句

惜春亭觀酴醿招韓宰

送陳鵬舉入吉州學【幷序】陳鵬舉自嶺南萬里慕廬陵文物之盛欲遊學焉士或以書來求先容於學官僕恨聞廣文之名而未識作小詩送之以呈學官

和答韓宰諸公

晚春

絕句

讀道藏雲笈篇

次韻別向丰之

次韻江伯任見寄

送義宗住小盧山

盧溪文集脫藳

欽定四庫全書

盧溪文集附錄

行實

除國子監主簿誥詞

朕饑渴求賢惟恐不及一介之善罔有遐遺矧吾黃髮之良而朕樂詢者乎爾粹然耆儒凜有直節頃以言語文字抵忤權臣流落排拫殆逾二紀召對便殿敷奏詳華京秩峻遷姑示襃寵尙展平生之學益思補報之忠可特授左承奉郎國子監主簿隆興元年八月十四日

除直敷文閣誥詞

勑古之所謂老者不稱其齒而稱其徳也齒徳俱髙誰敢不敬以爾少而力學長而有聞今玆年九十餘而智識未衰行義益固錫對便坐富有嘉言庶幾古之所謂老者綴內閣之淸班賦眞祠之腆祿朕之所以敬老者至矣往服華寵益綏壽康可特授依前左承奉郎直敷文閣主管臺州崇道觀乾道七年十二月二十二日

行狀

周必大子充撰

公姓王氏諱庭珪字民瞻其先太原人十一世祖該避唐末亂徙居廬陵郡六十里之何山好善樂施人號長者僞吳順義元年龍見所居陂田間有異僧云是將爲佛寺公冝北去百里遇三白卽止子孫當繁衍且出文士長者如其言行至安成北之連嶺遇白馬一問其地名曰大白茒稍前曰小白茒乃家焉李氏保太中龍復見何山遂爲龍田寺今金地寺是也公之在毋大父夢赤文亙天旣寤生公人知爲文字之祥矣元祐間自連嶺徙邑中公時爲兒童毅然有成人風年十二三刻志於學晝夜不息弱冠通經史百家崇寧癸未捨法取士公一試右諸生何損以對防貶廬陵故工部侍郎郭公孝友送之學一日聽公講書歸以大義告損損驚曰後來之儁也明年貢辟雍時方錮史學禁士人說詩公獨與故顯謨閣直學士劉公才邵吟誦自若丁父憂家事一付弟侄居喪盡禮縣榜其裏曰淸節未幾芝產塋上木生連理人謂孝友所致大觀間提舉本路學事張公根欲薦以八行公曰此士之常乃以爲異耶辭不就登政和八年第調衡州茶陵丞邑大俗朴公擇秀民教以學應書者歳增猾吏文雅善交結脇持橫甚前令丞莫敢治公獨發其姦言於郡黥徙之至今父老能道其事也先是湖南田賦不均茶陵尢甚富者受田不受稅以避力役公與令約凡執役者一毫無所需民旣不病役徐下令正其賦不悛者沒入之自是產與稅偕而役均矣丞舊兼造船塲有部使者嘗薦公旣而諉公役匠造私器公不可且歸其章使者大怒亦防與守倅爭公事遂拂衣去潭帥曽公孝序挽畱再三頃之宰掾倪公濤左官來致書願交且責監司不能容一賢者其爲名人所重如此宣和末公年未五十知時事阽危無宦遊意學道著書若將終焉邑有盧溪築艸堂其上鄊人號盧溪先生執經來者屨滿戶外紹興初州賦屬邑修城期防廹遽公語假令黃衡軍興民困城幸堅胡爲勞人衡告太守守大怒將劾衡公謂衡君盍輕一官全民力乎衡卽日解印綬去守聞愧甚爲輟是役趙丞相安撫江西奇衡薦於朝衡欲扳公固避乃已公𨿽不仕常懷經世心事茍宜民必告於當路宣諭劉公大中李公寀皆遣官屬咨訪利病公盡言無隠二公賴之嘗著論二篇極言招安大盜之害洪帥李丞相奇其說未及用而去後帥參政張公守遂以遺逸薦於朝郡守右史王公洋號儒宗吏師下車首以禮幣邀公虛正堂延訪政事卽學宮聴公講經一時士大夫多爲歌詩紀賔主之兩賢也十二年今敷文閣直學士胡公銓以忠言忤時相謫嶺南親交無敢通問公獨送以詩語奇峻驚人後數年時相知之命帥臣鞫公謗訕坐流辰州逺人素重公爭以爲師武將馬羽攝郡事尢待公厚公謝曰某罪人也將累公羽曰繇公獲譴其榮多矣更遣子受業遂登科太上更化許公自便時年幾八十讀書益力夜對短檠作細字率夜分乃寢今上卽位有薦公者一見寤合詔略曰粹然耆儒凜有直節頃以言語文字抵忤權臣流落排拫殆逾二紀召對便殿敷奏詳華特攺左承奉郎除國子監主簿公以年髙力求退命主管臺州崇道觀令所在州常加存問旣歸滋以道誼化鄊閭無貴賤賢愚一接以誠平生工詩至是格力雄健興寄髙逺讀者不知其齒之宿也心畫端莊自其天性人貴珍之乾道六年冬再召赴闕固辭上不聽勑守臣備舟車禮遣仍以引道日聞逾年始至對內殿特蠲拜跪禮賜坐勞問甚寵上欲畱公公固乞歸於是制誥有曰王某年九十餘而智識不衰行義益固錫對便坐富有嘉言其特除直敷文閣復以崇道俸祿之加賜寶香茶防皆異恩也公防犯霜雪往來數千里略無勞瘁容明年三月己丑乃得微疾啟手足辭色不亂則其所養可知矣享年九十有三娶同邑劉伯玊女前二十八年卒一男頔一女嫁將仕郎彭飛孫男二人詹澹皆世其業孫女二人所著書有盧溪集五十卷易解二十卷六經講義十卷論語講義五卷語錄五卷雜誌五卷滄海遺珠五卷方外書十卷校字一卷鳯停山叢錄一卷公學無不通而尢防於易少嘗師鄊先生張汝明晚自得於言意之表漢上朱先生震文定胡公安國薌林向公子諲見其解皆嘆賞以爲必傳公亦不輕示人欲獻公車防詩獄興郡守議收公理掾汪公涓奮曰王君剛介勇於義一紙書招之必來他掾變色云云自請提禁卒挾巡尉捕公守唯唯他掾遂行至則突入公家公談笑就逮家四壁立惟易解鐍篋中卒疑其貨也挈以去他日公嘆曰天厄吾書或謂今蔵掾家云子頔卜以十年正月丙午葬公本縣淸化鄊長賦之原使來速行狀將求銘於胡公銓惟昔伯父曁先君與公同爲政和戊戌進士故知公詳其再召也必大適對禁中坐定上問胡銓薦詩人朱熹王某卿識之乎必大旣奏熹出處乃具言公年徳文章在今未易多得且登第五十三年矣上曰官卑何故必大曰斯人蚤忤上官晚復流竄官簿所以不進陛下若哀窮悼屈厚加品秩錫之章服足以勸善上曰俟其至議之明年公至上命寓直西淸蓋待以卿監去朝禮必大嘗白丞相濟公王某百年故老扶杖造朝意欲掛其冠神武門丞相能爲上言俯聽所請而官其子非美事歟丞相曰君言是也上必不爲老人惜一子官明日又言之丞相曰決矣已而乃不報天其或者欲公子孫自以儒業發聞於世乎敢具列之敬俟華削謹狀乾道九年十月望日年家侄左朝散郎提舉江州太平興國宮賜紫金魚袋周必大狀

墓志銘

胡銓邦衡撰

乾道八年歳在壬辰三月己丑盧溪先生王公卒公諱庭珪字民瞻其先太原人十一世祖該厭唐末亂徙居廬陵郡西六十里曰何山彊爲善稱長者順義初或見物若龍出於所居田間有僧求其處爲寺保太中所謂龍復見遂名寺曰龍田今金地寺也僧謂長者自此北行百里許遇三白卽止後當繁衍有以文鳴者如其言至安福之北曰連嶺遇白馬一問其地名曰大白茒小白茒遂家焉曾祖著祖祥父奭皆業儒以气節聞於鄊元祐戊辰復徙居邑之南公生時大父夢赤文亙天寤而公生乃喟然曰僧言其告之矣公爲兒時凜然有立旣冠通經史百家崇寧癸未三捨法行公一試卽爲選首爲頖水講書間出新貫聴者環堵時何損以對防訐直竄廬陵侍郎郭公孝友受業焉一日聽公講歸以語損損驚異明年貢辟雝方禁史學及元祐學無敢犯者公獨與其友劉公才邵手不停披劉公後爲學士常徳公不忘丁父憂一一如禮撫弟侄人無間言邑榜其裏曰淸節亡幾何親塋產瑞芝木連理識者以爲孝友之祥大觀間提舉學事張公根薦公以應八行詔公曰此士之常以釣爵位豈吾志耶辭不就政和戊戌登進士第調衡州茶陵丞民俗朴陋擇秀民勸以學士皆向化三年間應書者倍蓰猾胥文雅者勢傾一邑參政不能去公把其宿負白於郡黥徙之舉邑稱快至今六十年人猶誦之茶陵田稅不均富者田多稅寡以規役公語令凡執役者邑毋得秋毫擾使安於鄊民旣不病役田復元稅由是產與稅侔役不頗矣他郡之民以事訴於監司願得公決者相踵丞舊兼造船塲憲臺初與薦牘久之欲役船工造家具公卻其薦憲掾怒甚適守倅亦不相能拂衣去湖南帥曾公孝序力挽畱且欲薦諸朝不屑左司倪公濤方員外置致書願交復責當途不能容一賢者諸司大慚濤蓋政和間名士也宣和末公見禍根已萌葺艸堂盧溪之上年未四十棄官卻歸教授鄊裏執經踵堂者肩摩人不稱其官曰盧溪先生紹興初郡賦工役修城時武夷黃衡攝邑公謂衡勞罷獘之民可乎衡白守守大怒欲械系衡公曰民茍獲免身屈何傷卽棄去守大慚服趙丞相帥江西薦衡衡歸功於公固辭乃止初江西盜作公著論二篇言招安之害李丞相帥洪欲行其言防罷去後帥參政張公守遂以遺逸舉先是劉公大中李公寀相繼宣諭各遣其屬諏以時政民瘼極言以對二公服膺公未嘗入官府右史王公洋爲州令賫書幣招致且虛其堂館公訪以闕失又延詣學官講習一時士大夫哦詩紀其盛公常懷憂世心紹興戊午銓以狂瞽忤時相壬戌秋謫嶺表士皆刺舌公獨以詩送行有癡兒不了公家事男子要爲天下奇之句婉孌者告訐詔帥臣沈昭逺鞫治以聞除名竄夜郎公至人爭迎勞執經蹐門者屨滿時忠州刺史馬羽守尊以師禮公曰加禮罪人恐與時左羽曰聞先生之名舊矣獲譴固所願且命其子從學遂中第公歸自夜郎年幾八十觀蠅頭字率夜分乃寢上踐阼初召對劇剴切詔云粹然耆儒凜有直節頃以言語文字抵忤權臣流落排拫殆逾二紀召對便殿敷奏詳華攺左承奉郎除國子監主簿力乞去主管臺州崇道觀令所在州常加存問乾道庚寅再被召固辭詔郡臣給輿檝趣遣仍具引道日申中防明年冬始到闕引對免拜賜坐問勞令少畱公以老丐還誥云王庭珪年九十餘而智識未衰行義益固錫對便坐富有嘉言除直敷文閣領祠如故仍賜香茗繒防士慕其榮公少從鄊先生張公汝明學易晚益悟於理表張公蓋作易索嘗爲禦史系蔡氏者漢上先生朱公震薌林居士向公子諲過艸堂談經防常繼晷見所講易皆降嘆文定胡公安國經從亦欵畱且云公有經濟大略文章特其餘事爾爲作易解序引公不輕以示人欲獻之公車防獄起郡守郭東集其僚議逮公獄掾汪君涓曰王君剛介勇於義若幅楮招之必來戶掾變色曰彼詆大臣可善待之乎請部卒防巡尉捕之遂行至則排闥突入公談笑就逮公之書緘鐍頗固眾卒疑奇貨挈以去公喟然曰此吾書厄遂不獲傳公土木形骸儼然不可犯𨿽市井無賴子見公亦斂沮人無賢愚貴賤一待以誠聞人善若已出有爲不善者畏公之知必慚惕自悔公學極髙明尢工詩遷謫旣久語益奇書有楷法自成一家平生治气養心翛然有髙舉意溘然而逝享年少衛武公之二娶同邑劉伯玊之女前卒男一人頔能稱其家女一人歸將仕郎彭飛孫男二人曰詹澹皆志學孫女二人有盧溪集五十卷易解二十卷六經講義十卷論語講義五卷語錄五卷雜誌五卷滄海遺珠二卷方外書十卷校字一卷鳯停山叢錄一卷將以淳熙元年正月丙午葬於安福縣淸化鄊長賦之邍頔扶服乞銘銓曰侍郎周公狀自足傳信不朽焉用糞土之言頔請益防不懈遂銘之銓頃於榻前論人物及公云𨿽老宰相才也蓋用狄梁公薦張柬之語上不以爲過公儻無恙殆未易量也嗚呼惜哉銘曰材大而剛志直而方百世之豪抑彊掖弱搜爾民瘼小試牛刀臯比當路豶其勢距雪虐風饕禮經墓式髙止四尺徳與山髙

周益公贊王盧溪畫像

嘲弄萬象雕琢太和不見詩人未老鬢皤先生九十乃爾顏酡窮則追澤畔之吟逹則和沛中之歌人徒見其善者機吾獨謂之水盈科蓋風披而文成非日鍛而月哦後此𨿽千二百歳可也彼造物者其如予何

韓子蒼防王盧溪題宣和禦畫詩

自古正人端士一飯未嘗忘君又況形於歌詠贊美聖徳之大者今觀王某所作宣和殿禦筆鵲圖詩甚於痛哭觀圖足見憂國愛君之切深至於此爾淩陽韓駒書

胡明仲防王盧溪盜賊論

王民瞻常以盜賊論獻江西大帥李相公盡得盜賊根柢蹊隧大帥欲用其言而以宮祠去矣時紹興七年也二十二年防兵逐刺史閉城以叛平時帶刀執檛立刺史庭下者果響應也𨿽朝廷遣兵掃防俱盡而諸將爭上功狀使當時用其防而禍消於防防之中則民瞻之言亦無以取錄所謂曲突徙薪無恩澤焦頭爛額爲上客嘆息久之餘自嶺南歸聞其事遂取盜賊論題其後紹興丙子孟夏望日武夷胡寅書

謝諤艮齋防王盧溪手簡

彭君夢協出示盧溪先生舊帖末後語諸甥就學必有事業意蓋可知今觀夢協气宇不凡論議合理文筆藻麗志在靑雲當不負老先生之觀矣紹熙二年四月二十四日太平興國散史桂山謝諤書

楊文節公誠齋防王盧溪手簡

盧溪先生以詩取老檜之【闕】二沈共意出力擠先生以榮元勲竟何成耶先生料其不三年必有大咎未幾果若其言又四年檜亦殪古語云前車覆後車戒嘉泰壬戌人日後五日門人楊萬里敬書帖尾而歸之其宅相彭夢協云

李子賢防王盧溪手簡

盧溪王先生天下之士也晚而後遇𨿽不顯用於時然持正不屈聞者猶能興起於數十年之後比得安成劉君伯深所編文集觀其詞采議論已足以知其胸中之所存彭君夢協於公爲外孫家蔵有墨迹乃貶夜郎時往來書問言語鄭重字畫端正可以爲法矣至其自處謂如東坡先生在黃州時又謂處此泰然無毫髮可慮之事則又知其所守之定𨿽困沮無聊而不變也慶元己未冬十月望日廬陵簿領李東子賢書

楊長孺防王盧溪手簡

歳在乙酉秋八月二十五日大志彭君名靖字安國來訪余示以盧溪先生王公家書十紙與曾祖親家諱安衡字仲平者三與其祖諱飛字淩雲者六與其祖母女百八娘者一皆先生謫居辰州時帖也其辭有云朱守那城西安福寺見借捨宇明快度夏極涼寄猿皮一番與阿儀作劇歡愉安適無半防覉人遷客之气者山谷先生謫黔州有家書與天民知命云吾在此甚安所居在南寺摩圍閣閣正對摩圍峯蜀人呼天爲圍屋極寛防瀟灑冬溫夏涼風物似江西寄荔枝二百糖獅六枚藥橙藥橘糖霜三與孩兒甜口兒兩先生言動殆晉人所謂將無同者耶想嚞人爲之太息敬書其後而歸之於安國朝奉大夫直華文閣楊長孺書

歐陽防王盧溪手簡

余客族侄秉彜家贅倩彭君益謙出其曾大父夢協所得冰霜翁王盧溪先生復往書札防者爲艮齋謝公誠齋楊公其子伯子藹然前輩風誼見於筆墨盧溪謫所書兩幅尢見居艱險如平夷冝與忠簡齊名於百世也至正壬子十一月二十一日冀郡歐陽防

盧溪文集附錄

