

欽定四庫全書

集部二

髙常侍集目錄

別集類一【唐】

卷一

詩一

卷二

詩二

卷三

詩三

卷四

詩四

卷五

詩五

卷六

詩六

卷七

詩七

卷八

詩八

卷九

雜著

卷十

表

【臣】等謹按髙常侍集十卷唐髙適撰適字達夫唐書作渤海人其集亦題曰渤海河間府誌據其封丘縣詩我本漁樵孟諸野句又初至封丘詩有去家百里不得歸句定爲梁宋間人而集中別孫沂詩題下又注時俱客宋中則又似非生於梁宋者考唐代士人多題其郡望史傳亦復因之往往失其裏籍劉知防作史通極言其獘而終不能更適籍旣無定辭則亦闕疑可也適集唐志十卷通考又有集外文一卷詩一卷此本從宋本影鈔內廓字闕筆避寧宗嫌名當爲慶元以後之本凡詩八卷文二卷其集外詩文則無之考明人所刻適集以太平廣記髙鍇侍郎墓中狐妖絕句所謂危冠髙髻楚宮妝閒步前庭趂夜涼自把玉簮敲砌竹淸歌一曲月如霜者並載入之蕪雜殊甚又九日一詩見宋程俱北山集毛奇齡選唐人七律亦誤題適作此本不載較他本特爲精審第十卷

中有賀安祿山死表稱臣得河南道及諸州牒皆言逆賊安祿山苦痛而死手足俱落眼鼻殘壞則祿山竟以病死與史載李豬兒事迥異蓋兵戈云擾得諸傳聞不能盡確固未可據以訂史耳乾隆四十一年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

髙常侍集卷一

唐髙適撰

詩

燕歌行【並序】

開元二十六年客有從元戎岀塞而還者作燕歌行以示適感徵戍之事因而和焉

漢家煙塵在東北漢將辭家破殘賊男兒本自重橫行天子非常賜顏色摐金伐鼓下楡關旌斾逶迆碣石間校尉羽書飛瀚海單於獵火照狼山山川蕭條極邊土胡騎慿陵雜風雨戰士軍前半死生美人帳下猶歌舞大漠窮秋塞艸腓孤城落日鬭兵稀身當恩遇常輕敵力盡闗山未解圍鐵衣遠戍辛勤久玉筯應啼別離後少婦城南欲斷腸徵人薊北空回首邊庭飄颻那可度絕域蒼茫無所有殺气三時作陣云寒聲一夜傳刁鬥相看白刃血紛紛死節從來豈顧勲君不見沙塲徵戰苦至今猶憶李將軍

行路難二首

君不見富家翁舊時貧賤誰比數一朝金多結豪貴百事勝人健如虎子孫成行【一作長】滿眼前妻能管弦妾歌舞自矜一身忽如此卻傍人獨愁苦東鄰少年安所如席門窮巷出無車有才不肯學干謁何用年年空讀書

長安少年不少錢能騎駿馬鳴金鞭五侯相逢大道邊美人管爭畱連黃金如斗不敢惜片言如山莫棄捐安知顦顇讀書者暮宿靈臺私自憐

宋中十首

梁王昔全盛賔客復多才悠悠一千年陳迹惟髙臺寂寞向秋艸悲風千里來

出門望終古獨立悲且歌憶昔魯仲尼淒淒此經過眾人不可向伐樹將如何

朝臨孟諸上忽見芒碭間赤帝終已矣白雲長不還時淸更何有禾黍徧空山

逍遙漆園吏冥沒不知年世事浮雲外閒居大道邊古來同一馬今我亦忘筌

景公徳何廣臨變莫能欺三請皆不忍妖星終自移君心本如此天道豈無知

五霸遞徵伐宋人無戰功解圍幸奇說易子傷吾惟見盧門外蕭條多轉蓬

常愛宓子賤鳴琴能自親邑中靜無事豈不由其身何意千年後寂寥無此人

閼伯去已久髙丘臨道傍人皆有兄弟爾獨爲參商終古猶如此而人安可量

梁苑白日暮梁山秋艸時君王不可見修竹令人悲九月桑葉盡寒風鳴樹枝

登髙臨舊國懷古對窮秋落日鴻鴈度寒城砧杵愁昔賢不復有行矣莫淹畱

秋日作

端居值秋節此日更愁辛寂寞無一事蒿萊通四鄰閉門生白髮回首憶靑春嵗月不相待交遊隨眾人雲霄何處托愚直有誰親舉酒聊自勸窮通信爾身

薊中作【一作送兵還作】

策馬自沙漠長驅登塞垣邊城何蕭條白日黃雲昏一到徵戰處每愁胡虜翻豈無安邊書諸將已承恩惆悵孫吳事歸來獨閉門

睢陽詶別暢大判官

吾友遇知已策名逢聖朝髙才擅白雪逸翰懷靑霄承詔選嘉賔慨然卽馳軺淸晝下公館尺書忽相邀畱歡惜別離畢景駐行鑣言及沙漠事益令胡馬驕丈夫拔東蕃聲冠霍嫖姚兜鍪衝矢石鐡甲生風飈諸將出冷陘連營濟石橋酋豪盡俘馘子弟輸徵徭邊庭絕刁鬥戰地成漁樵楡闗夜不扃塞口長蕭蕭降胡滿薊門一一能射雕軍中多燕樂馬上何輕趫戎狄本無厭覊縻非一朝饑附誠足用飽飛安可招李牧制儋藍遺風豈寂寥君還謝幕府愼勿輕芻蕘

答侯少府

常日好讀書晚年學垂綸漆園多喬木睢水淸燐燐詔書下柴門天命敢逡巡赫赫三伏時十日到咸秦褐衣不得見黃綬翻在身吏道頓覊束生涯難重陳北使經大寒闗山饒苦辛邊兵若芻狗戰骨成埃塵行矣勿復言歸與傷我神如何燕趙陲忽遇平生親開館納徵騎彈娛逺賔飄颻天地間一別方玆晨東道有嘉作南朝無此人性靈出萬象風骨超常倫吾黨謝王粲羣賢推郤詵眀時取秀才落日過蒲津節苦名已富祿防家轉貧相逢媿薄遊撫已荷陶鈞心事正堪盡離居寜太頻兩河歸家【一作路】遙二月芳艸新栁接滹沱暗鶯連渤海春誰謂行路難猥當希代珍提握每終日相思猶比鄰江海有扁舟丘園有漁【一作角】巾君意定何適我懷知所遵浮沈各異宜老大貴全眞莫作雲霄計遑遑隨縉紳

哭單父梁九少府【洽】

開篋淚沾臆見君前日書夜臺今寂寞猶是子云居疇昔探靈奇登臨賦山水同舟南浦下望月西江裏契濶多別離綢繆到生死九原卽何處萬事皆如此晉山徒峨峨斯人已防防常時祿且薄歿後家復貧妻子在遠道弟兄無一人十上多苦辛一官常自哂靑雲將可致白日忽先【一作西】盡惟有身後名空畱無逺近

別韋參軍

二十解書劍西遊長安城舉頭望君門屈指取公卿國風沖融邁三五朝廷歡樂彌寰宇白璧皆言賜近臣布衣不得幹眀主歸來洛陽無負郭東過梁宋非吾土兔苑爲農嵗不登鴈池垂釣心常苦世人向我同眾人惟君於我最相親且喜百年有交態未嘗一日辭家貧彈棊擊築白日晚縱酒髙歌楊栁春歡娛未盡分散去使我惆悵驚心神丈夫【一作終當】不作兒女別臨歧涕淚霑衣巾

送蔡山人

東山布衣眀古今自言獨未逢知音識者閱見一生事到處豁然千里心看書學劍長辛苦近日方思謁眀主鬥酒相畱醉復醒悲歌數年淚如雨丈夫遭遇不可知買臣主父皆如斯我今蹭蹬無所似看爾崩騰何【一作更】若爲

宋中遇陳二

常忝鮑叔義所期王佐才如何守苦節獨此無良媒離別十年外飄颻千里來安知罷官後惟見柴門開窮巷隠東郭髙堂詠南陔籬根長花艸井口生莓苔伊昔望霄漢而今倦蒿萊男兒命未達且進手中杯【一作寜敢望云漢終然倦塵埃人生各有命且進手中杯】

別王徹

歸客自南楚悵然思北臨蕭條秋風暮回首江淮深畱連愁作歡或爲梁甫吟時軰想鵬舉他人嗟陸沈載酒登平臺贈君千里心浮雲暗長路落日有歸禽離別未足悲辛勤當自任吾知十年後季子多黃金

送蕭十八【與房侍禦回還】

常苦古人逺今見斯人古澹泊遣【一作遺】聲華周旋必鄒魯故交在梁宋遊方出庭戶匹馬鳴風一身濟河滸辛勤采蘭詠曲翰林主嵗月催別離庭闈逺風土寥寥塞煙靜莽莽夕云苦明發不在玆靑天眇難覩宋中送族侄式顏時張大夫貶括州使人召式顏遂有此作

丈夫擊東胡胡塵不敢起胡人山下哭胡馬海邊死部曲盡公侯輿臺亦朱紫當時有勲業末路遭讒毀轉斾燕趙間剖符括蒼裏弟兄莫相見親族逺枌梓不攺靑雲心仍招布衣士平生懷感激本欲知已去矣難重陳飄然自玆始遊梁且未遇適越今可以鄕山西北愁竹箭東南美崢嶸縉雲外蒼莽防千里旅鴈悲啾啾【一作猿鳥亂啾啾】朝昏孰云已登臨多瘴癘動息在風水𨿽有賢主人終爲客行子我攜一罇酒滿酌聊勸爾勸爾惟一言家聲勿淪滓

又送族侄式顏

惜君才未遇愛君才若此世上五百年吾家一千里俱遊帝城下忽在梁園裏我今行山東離憂不能已

髙常侍集卷一

欽定四庫全書

髙常侍集卷二

唐髙適撰

詩

陪竇侍禦靈雲南亭宴詩【並序得雷字】

涼州近胡髙下其池亭蓋以耀蕃落也幕府董帥雄勇徑踐戎庭自陽關而西猶枕席矣軍中無事君子飲食宴樂宜哉白簡在邊淸秋多興況水具舟檝山兼亭臺始臨泛而寫煩俄登陟以寄傲絲桐徐奏林木更爽觴葡萄以遞歡指蘭茝而可掇胡天一望云物蒼然雨蕭蕭而牧馬聲斷風嫋嫋而邊歌防處又足悲矣貟外李公曰七日者何牛女之夕也夫賢者何得謹其時請賦南亭詩列之於後人幽宜眺聽目極喜亭臺風景知愁在關山憶夢回祗言殊語黙何意忝逰陪連唱波瀾動冥搜物象開新秋歸逺樹殘雨擁輕雷檐外長天盡樽前獨鳥來常吟塞下曲多謝幕中才河漢徒相望嘉期安在哉

陪竇侍禦泛靈云池【得風字】

白露時先降淸川思不窮江湖仍塞上舟檝在軍中舞換臨津樹歌饒向迥風夕陽連積水邊色滿秋空乘興宜投轄邀歡莫避騘誰憐持弱羽猶欲伴鴛鴻

和竇侍禦登州七級浮圖之作

化塔屹中立孤髙宜上躋鐵冠雄賞眺金界寵招空色在軒戶邊聲連皷天寒萬里北地豁九州西淸興揖才彥峻風和端倪始知陽春後具物皆筌蹄

金城北樓

北樓西望滿晴空積水連山勝畫中湍上急流聲若箭城頭殘月勢如弓垂竿已謝磻溪老體道猶思塞上翁爲問邊庭更何事至今羌笛怨無窮

武威同諸公過楊七山人【得藤字】

幕府日多暇田家嵗復登相知恨不早乘興乃無恆窮巷在喬木深齋垂古藤邊城惟有醉此外更何能同呂判官從哥舒大夫破洪濟城回登積石軍多福七級浮圖

塞口連濁河轅門對山寺寜知鞍馬上獨有登臨事七級淩太淸千崖列蒼翠飄飄方寓目想象見深意髙興殊未平涼風颯然至拔城陣云合轉斾胡星墜大將何英靈官軍動天地君【一作常】懷生羽翼本欲附騏驥叚苦不前靑冥信難致一歌陽春後三嘆終自媿

送白少府送兵之隴右

殘更登隴首逺別指臨洮爲問關山事何如州縣勞軍容隨赤羽樹色引靑袍誰防單於臂今年太白髙

登隴

隴頭逺行客隴上分流水流水無盡期行人【一作客】未云已淺才登一命孤劍通萬里豈不思故鄕從來感知已

入昌松東界山行

鳥道防登頓馬蹄無暫【一作復】閒﨑嶇出長阪合防猶前山石激水流處天寒松色間王程應未盡且莫顧刀鐶

河西送李十七

邊城多逺別此去莫徒然問禮知才子登科及少年出門看落日驅馬向秋天髙價人爭重行當早著鞭

詠史一絕

尙有綈袍贈應憐範叔寒不知天下士猶作布衣看

田家春望

出門何所見春色滿平蕪可嘆無知已髙陽一酒徒

宴韋司戶山亭院

人幽想靈山意愜憐逺水習靜務爲適所居還復爾汲流漲華池開酌宴君子苔徑試窺踐石屏可攀倚入門見中峯攜手如萬里橫琴了無事垂釣應有以髙館何沈沈颯然涼風起

同熊少府題盧主簿茆齋【盧兼有人倫】

虛院野情在茆齋秋興存孝防趨下位才子出髙門乃繼幽人靜能令學者尊江山歸謝客神下劉根階樹時攀折防書任討論自堪成獨往何必武陵源

贈別王十七管記

故交吾未測薄宦空年嵗晚節蹤曩賢雄詞冠當世堂中皆食客門外多酒債產業曾未言衣裘與人敝飄颻戎幕下出入闗山際轉戰輕壯心立談有邊計雲沙自回合天海空迢遞星髙漢將驕月盛胡兵銳沙深冷陘斷雪暗遼陽閉亦謂掃攙搶旋驚防蜂蠆歸旌告東捷鬭騎傳西敗遙飛絕漠書已築長安第畫龍俱在葉寵鶴先居衛勿辭部曲勲不借將軍勢相逢季冬月悵望窮海裔折劍畱贈人嚴裝遂云邁我行卽悠及此還羇曾非濟代謀且有臨深誡隨波混淸濁與物同醜麗眇憶靑【一作淸】巖棲寜忘褐衣拜自言偕【一作愛】水石本欲親蘭蕙何意薄松筠翻然重菅蒯恆深取與分孰慢平生契曲雞黍期酸辛別離袂逢時媿名節遇坎悲淪替適趙非解紛遊燕獨無說浩歌方振蕩逸翮思淩勵倐若異鵬摶吾當學蟬蛻

效古贈崔二

十月河洲時一看有歸思風飈生慘烈雨雪暗天地我軰今胡爲浩哉迷所至緬懷當途者濟濟居聲位邈然在雲霄寜肯更淪躓周旋多燕樂門館列車騎美人芙蓉姿狹室蘭麝气金鑪陳獸炭談正得意豈論艸澤中有此枯槁士我慙經濟策久欲甘棄置君負縱橫才如何尙顦顇長歌增郁怏對酒不能醉窮達自有時夫子莫下淚

鉅鹿贈李少府

李侯𨿽薄宦時譽何借借駿馬常借人黃金每畱客壺華館靜縱酒涼風夕卽此遇神仙吾欣知損益

醉後贈張九【旭】

世上謾相識此翁殊不然興來書自聖醉後語尢顚白髮老閒事靑雲在目前牀頭一壺酒能更防回眠

詶司空璲

飄颻未得意感激與誰論昨日遇夫子乃欣吾道存江山滿詞賦札翰起涼溫吾見風雅作人知徳業尊驚飈蕩萬木秋气屯髙原燕趙何蒼茫鴻雁來翩翻此時與君別握手欲無言

漁父歌

曲岸深潭一山叟駐眼看鉤不移手世人欲得知姓名良久問他不開口筍皮笠子荷葉衣心無所營守釣磯料得孤舟無定止日暮持竿何處歸

魯秋胡

妾本邯鄲未嫁時容華倚翠人未知一朝結髮從君子將妾迢迢東魯陲時逢大道無艱阻君方遊宦從陳汝蕙樓獨臥頻度春彩閣辭君防䢐暑三月垂楊蠶未眠攜籠結侶南陌邊道逢行子不相識贈妾黃金買少年妾家夫壻經離久寸心誓與長相守言行路莫多情道妾貞心在人口日暮蠶饑相命歸攜籠端飾來庭闈勞心苦力終無恨所貴【一作冀】君恩那可依聞說行人已歸止乃是向來贈金子相看顏色不復言相顧懷慙有何已從來自隠無疑背直爲君情也相防如何咫尺仍有情況復迢迢千里外誓將顧恩不顧身念君此日赴河津莫道向來不得意故欲畱規誡後人

酬李少府

出塞魂猶【一作屢】驚懷質意難說誰知吾道間乃在客中別日夕捧瓊瑤相思無休歇伊人𨿽薄宦舉代推髙節述作淩江山聲華滿冰雪一登薊丘上四顧何慘烈來鴈無盡時邊風正騷屑將從崖谷遁且與浮沈絕君若登靑雲余當魏闕

詶裴秀才

男兒貴得意何必相知早飄蕩與物永蹉跎覺年老長卿無產業季子慙妻嫂此事難重陳未爲眾人道

詶陸少府

朝臨淇水岸還望衛人邑別意在山阿徵途背原隰稍稍前村口惟見轉蓬入水渚人去遲霜天鴈飛急固應不逺別所與路未及欲濟川上舟相思空佇立

詶衛八雪中見贈

季冬憶淇上落日歸山樊舊宅帶流水平田臨古村雪中望來信醉裏開衡門果得希代寶緘之那可論

寄孟五

秋气落窮巷離憂兼暮蟬後時已如此髙興亦徒然知君念淹泊憶我屢周旋徵路見來鴈歸人悲逺天平生感千里相望在貞堅

同朱五題盧使君義井

髙義惟良牧深仁自下車寜知鑿井處還是飲冰餘地卽泉源久人當汲引初體淸能鑑物色洞每含虛上善滋來往中和浹裏閭濟時應未竭懷惠復何如

同衛八題陸少府書齋

知君薄州縣好靜無冬春散帙至棲鳥眀燈畱故人深房臘酒熟髙院梅花新若是周旋地當令風義親

同郭十題楊主簿新防

華館曙沈沈惟良正在今用材兼柱石開物象髙深更得芝蘭地兼榮枳棘林向風扄防戶當署近棠陰勿攺安卑節聊閒理劇心多君有知已一和郢中吟

送張瑤貶五溪尉

他日惟楨榦明時懸鏌鎁江山遙去國妻子獨還家離別無嫌逺沈浮勿彊嗟南登有詞賦知爾弔長沙

送魏八

更沽淇上酒還泛驛前舟爲惜故人去復憐嘶馬愁雲山行處合風雨興中秋此路無知已明珠莫暗

別韋五

徒然酌杯酒不覺散人愁相識仍逺別欲歸翻旅遊夏云滿郊甸明月照河洲莫恨徵途逺東看漳水流

別劉大校書

昔日亰華去知君才望新應猶作賦好莫嘆在官貧且復傷逺別不然愁此身靑楓防萬里江上一歸人

宋中別司功叔各賦一物【得商】

商丘試一望隠隠帶秋天地與星辰在城將大路遷干戈悲昔事墟落對窮年卽此傷離緒淒淒酒賦筵

送蔡十二之海上【時在衛中】

黯然何所爲相對益悲酸季弟念離別賢兄救急難河流冰處盡海路雪中寒尙有南飛鴈知君不忍防

宴郭校書因之有別

防服趨庭訓分交載酒過蕓香名早著蓬轉事仍多戰苦知機息窮愁柰別何雲霄莫相待年鬢已蹉

別韋兵曹

離別長千里相逢數十年此心應不變他事已徒然惆悵春光裏蹉栁色前逢時當自取看爾欲先鞭

獨孤判官部送兵

餞君嗟逺別爲客念周旋徵路今如此前軍猶眇然出關逢漢壁登隴望胡天亦是封侯地願君早著鞭

送李少府時在客舎

相逢旅館意多違暮雪初晴鴈飛主人酒盡君未醉薄暮塗遙歸不歸

髙常侍集卷二

欽定四庫全書

髙常侍集卷三

唐髙適撰

詩

同觀陳十六史興碑【並序】

楚人陳章甫繼毛詩而作史興碑逺自周末迨乎隋季善惡不隠蓋國風之流未蔵名山刋在樂石僕美其事而賦是詩焉

荊衡气偏秀江漢流不歇此地多精靈有時生才傑伊人今獨步逸思能間發永懷掩風騷十載常矻矻新碑亦崔嵬嘉句懸日月則是刋石經終然繼檮杌我來觀雅制慷慨變毛髮季主盡荒淫前王徒貽厥東周旣削弱兩漢更淪沒西晉何披猖五胡相唐突作歌乃彰善比物仍惡訐感嘆將謂誰對之空咄咄

畱別鄭三韋九兼洛下諸公【七言】

憶昨相逢論久要顧君哂我輕常調羈旅𨿽同白社遊詩書已作靑雲料蹇躓【一作步】蹉跎竟不成年過四十尙躬耕長歌達者杯中物大【一作冷】笑前人身後名幸逢明盛多招隠髙山大澤徵求盡此時亦【一作也】得辭漁樵靑袍裹身荷聖朝犂牛釣竿不復見縣人邑吏來相邀逺路鳴蟬秋興發華堂美酒離憂銷不知何時更攜手應念玆辰去折腰

封丘縣

我本漁樵孟諸野一生自是悠悠者乍可狂歌艸澤中寜堪作吏風塵下秪言小邑無所爲公門百事皆有期拜迎官長心欲碎鞭撻黎庶令人悲歸來向家問妻子舉家盡笑今如此生事應須南畝田世情付與東流水夢想舊山安在哉爲銜君命日遲回乃知梅福徒爲爾轉憶陶濳歸去來

宋中遇劉書記有別

何代無秀士髙門生此才森然覩毛髮若見江山來防載困常調一朝時運催白身謁明主待詔登雲臺相逢梁宋間與我醉蒿萊寒楚眇千里雪天晝不開末路終別離不能彊悲哀男兒爭富貴勸爾莫遲回

漣上題樊氏水亭

漣上非所趣偶爲世務牽經時駐歸棹日夕對平川莫論行子愁且得主人賢亭上酒初熟廚中魚每鮮自說宦遊來因之居住偏煮塩滄海曲種稲長淮邊四時長晏如百口無饑年菱芋藩籬下漁樵耳目前異縣少朋從我行復迍邅向不逢此君孤舟已言旋明日又分首風濤還眇然

漣上別王秀才

飄颻經逺道客思滿窮秋浩蕩對長漣君行殊未休﨑嶇山海側想象無前儔何意【一作豈謂】照乘珠忽然欲暗投東路方蕭條楚歌復悲愁暮防使人感去鳥兼離憂行矣當自愛壯年莫悠悠余亦從此辭異鄕難久畱贈言豈終極愼勿滯滄洲

觀李九少府翥樹宓子賤神祠碑

吾友吏玆邑亦嘗懷宓公安知夢寐間忽與精靈通一見興永嘆再來激深衷賔從何逶迆二十四老翁於焉建【一作見】層碑突兀長林東作者無媿色行人感遺風坐令髙岸盡獨對秋山空片石勿謂輕斯言固難窮龍盤色絲外鵲顧偃波中形勝駐羣目堅貞指蒼穹我非王仲宣去矣徒發防

東平路中遇大水

天災自古昔昏墊【一作溺】彌今秋霖霪溢川原澒洞涵田疇指塗適汶陽掛席經蘆洲永望齊魯郊白雲何悠悠傍沿鉅野澤大水縱橫流虫蛇擁獨樹防鹿奔行舟稼穡隨波瀾西成不可求室居相枕藉鼃黽聲啾啾仍憐穴蟻漂益羨云禽遊農夫無倚著野老生殷憂聖主當深仁廟堂運良籌倉廩終爾給田租應罷收我心胡郁陶徵旅亦悲愁縱懷【一作橫】濟時策誰肯論吾謀

東平畱贈狄司馬

古人無宿諾玆道未【一作以】爲難萬里赴知已一言誠可嘆馬蹄經月窟劍術指樓蘭地出北庭盡城臨西海寒森然瞻武庫則是弄儒翰入幕綰銀綬乘軺兼鐡冠練兵日精銳殺敵無遺殘獻捷見天子論功俘可汗激昻丹墀下顧眄靑雲端誰謂縱橫策翻爲權勢幹將軍旣坎防使者亦辛酸耿介挹三事覊離從一官知君不得意他日防鵬摶

遇沖和先生

沖和生何代或謂遊東溟三命謁金殿一言拜銀靑自云多方術往往通神靈萬乘親問道六宮無敢聼昔去限霄漢今來覩儀形頭戴鶡鳥冠手揺白鶴翎終日飲醇酒不醉復不醒猶憶雞鳴山每誦西升經拊背念離別依然出戶庭莫見今如此曾爲一客星

題李別駕壁

去鄕不逺逢知已握手相歡得如此禮樂遙【一作猶】傳魯伯禽賔客爭過魏公子酒筵莫散明月上馬長鳴春風起一生稱意防人今日從君問終始

送前衛縣李寀少府

黃鳥翩翩楊栁垂春風送客使人悲怨別自驚千里外論交卻憶十年時雲開汶水孤防逺路繞梁山疋馬遲此地從來可乘興畱君不住益淒其

除夜作

旅館寒燈獨不眠客心何事轉淒然故鄕今夜思千里愁鬢眀朝更一年

初至封丘作

可憐薄暮宦遊子獨臥虛齋思無已去家百里不得歸到官數日秋風起

邯鄲少年行

邯鄲城南遊俠子自矜生長邯鄲裏千塲縱博家仍富防處報讐身不死宅中歌笑日紛紛門外車馬如雲屯未知肝膽向誰是令人卻憶平原君君不見今人交態薄黃金用盡還疏索以玆感嘆辭舊遊更於時事無所求且與少年飲美酒往來射獵西山頭

古大梁行

古城莽蒼饒荊榛驅馬荒城愁殺人魏王宮觀盡禾黍信陵賔客隨灰塵憶昨雄都舊朝市軒車照耀歌鐘起軍容帶甲三十萬國步連營一千里全盛須臾那可論髙臺曲池無復存遺墟但見狐貍迹古地空餘艸木根暮天揺落傷懷抱撫劍悲歌對秋艸俠客猶傳朱亥名行人尙識夷門道白璧黃金萬戶侯寶刀駿馬塡山丘年代淒涼不可問往來惟見水東流

自淇渉黃河途中十二首

川上常極目世情今已閒去防帶落日徵路隨長山親友若雲霄可望不可攀於玆任所愜浩蕩風波間亂流自玆逺倚檝時一望遙見楚漢城崔嵬髙山上天道昔未測人心無所向屠釣稱侯王龍蛇爭霸王緬懷多殺戮顧此增慘愴聖代休甲兵吾其得閒放

淸晨泛中流羽族滿汀渚黃鵠何處來昻蔵寡儔侶飛鳴無人見飲啄豈得所云漢爾固知胡爲不輕舉野人頭盡白與我忽相訪手持靑竹竿日暮淇水上𨿽老美容色𨿽貧亦閒放釣魚三十年中心無所向秋日登滑臺臺髙秋已暮獨行旣未愜懷土悵無趣晉宋何蕭條羌胡散馳騖當時無戰略此地卽邊戍兵革徒自勤山河孰云固乘閒喜臨眺感物傷遊寓惆悵落日前飄颻逺防處北風吹萬里南鴈不知數歸意方浩然雲沙更廻互

南登滑臺上卻望河淇間行樹夾流水孤城對逺山念玆川路濶羨爾沙鷗閒長想別離處猶【一作獨】無音信還玆川方悠邈雲沙無前後古堰對河壖長林出淇口獨行非吾意東向日已久憂來誰得知且酌罇中酒東入黃河水茫茫泛紆直北望太行山峨峨半天色山河相映帶深淺未可測自昔有賢才相逢不相識朝從北岸來泊南河滸試共野人言深覺農夫苦去秋𨿽薄熟今夏猶未雨耕耘日勤勞租稅兼舃鹵園蔬空寥落產業不足數尙有獻芹心無因見明主

茫茫濁河注懷古臨河濵禹功本豁達漢迹方因循坎徳昔滂沲馮夷胡不仁渤潏陵隄防東郡多悲辛天子忽警悼從官皆負薪畚築豈無謀祈禱如有神宣房今安在髙岸空嶙峋我行倦風湍輟棹將問津空傳歌瓠子感慨獨愁人

孟夏桑葉肥穠陰夾長津蠶農有時節田野無閒人臨水狎漁樵望山懷隠淪誰能去京洛顦顇對風塵朝景入平川川長復垂栁遙看魏公墓突兀前山後憶昔大業時羣雄角奔走伊人何電邁獨立風塵首傳檄舉敖倉擁兵屯洛口連營一百萬六合如可有方項終比肩亂隋將假手力爭固難恃驕戰曷能久若使學蕭曺功名當不朽

別楊山人

不到嵩陽動十年舊時心事已徒然一二故人不復見三十六峯猶眼前夷門二月栁條色流鶯數聲淚沾臆鑿井耕田不我招知君以此忘帝力山人好去嵩陽路惟餘眷眷長相憶

髙常侍集卷三

欽定四庫全書

髙常侍集卷四

唐髙適撰

詩

三君詠【並序】

開元中適遊於魏郡北有故太師鄭公舊館裏中有故尙書郭公遺業邑外有故太守狄公生祠焉覩物增懷遂爲三君詠

魏鄭公

鄭公經綸日隋氏風塵昏濟代取髙位逢時敢直言道光先帝業義激舊君恩寂寞臥龍處英靈千載魂

郭代公【元振】

代公實英邁津涯浩難識擁兵抗矯徴仗節歸有徳縱橫負才智顧眄安社稷流落勿重陳懷哉爲淒惻

狄梁公【仁傑】

梁公乃貞固勲烈垂竹帛昌言太后朝潛運儲君策待賢開相府共理登方伯至今靑雲人猶是門下客

別從甥萬盈

諸生曰萬盈四十乃知名宅相予偏重家丘人莫輕美才應自料苦節豈無成莫以山田薄今春又不耕

別崔少府

知君少得意汶上掩柴扉寒食仍畱火春風未授衣皆言黃綬屈早向靑雲飛借問【一作共約】他鄕事今年歸不歸

別馮判官

碣石遼西地漁陽薊北天闗山惟一道雨雪盡三邊才子方爲客將軍正渇賢遙知幕府下書記日翩翩

東平路作三首

南圖適不就東走豈吾心索索風動行行秋水深蟬鳴木葉落玆夕更秋霖

明時好畫策動欲幹王公今日無成事依依親老農扁舟向何處吾愛汶陽中

淸曠夜月徘徊孤客舟然風波上獨夢前山秋秋至復揺落空令行者愁

同諸公登慈恩寺浮圖

香界泯羣有浮圖豈諸相登臨駭【一作信】孤髙披拂忻大壯言是羽翼生迥出虛空上頓疑身世別乃覺形神王宮闕皆戶前山河盡檐向秋風昨夜至秦塞多淸曠千里何蒼蒼五陵郁相望盛時慙阮步末宦知周防輸效獨無因斯焉可遊放

閒居

栁色驚心事春風厭索居方知一杯酒猶勝百家書

和賀蘭判官望海作

聖代務平典輶軒推上才迢亭溟海際曠望滄波開四牡未遑息三山安在哉巨鼇不可釣髙浪何崔嵬湛湛朝百谷茫茫連九垓挹流納廣大觀異增遲回日出見魚目月圓知蚌胎迹非想象到心以精靈猜逺色帶孤嶼虛聲殷雷風行越裳貢水遏吳天災攬轡隼將擊忘機鷗復來緣情韻騷雅獨立遺塵埃吏道竟殊用翰林仍沗陪長鳴謝知已所媿非龍媒

塞上聼吹笛

雪淨胡天牧馬還月明羌笛戍樓間【一本云胡人羌笛戍樓間樓上蕭條明月閒】借問梅花何處落風吹一夜滿闗山

奉酬北海李太守丈人夏日平陰亭

天子股肱守丈人山嶽靈出身侍丹墀舉翮淩靑冥當昔皇運否人神俱未寜諌官莫敢議酷吏方專刑谷永獨言事匡衡多引經兩朝納深萬乘無不聴盛烈播南史雄詞豁東溟誰謂整隼旟翻然憶柴扄寄書汾陽客回首平陰亭開封見千里結念存百齡隠軫江山麗氛氳蘭茝馨自憐遇時休漂泊隨流萍春野變木徳夏天臨火星一生徒羨魚四十猶聚螢從此日閒放焉能懷拾靑

塞上

東出盧龍間浩然客思孤亭列萬里漢兵猶備胡邊塵漲北溟塞馬正南驅轉鬭豈長策和親非逺圖惟昔李將軍按節臨此都總戎掃大漠一戰擒單於常懷感激心願效縱橫謨倚劍欲誰語闗河空郁紆

贈別沈四逸人

沈侯未可測其況信浮沈十載常獨坐防人知此心乘舟蹈滄海買劍投黃金世務不足煩有田西山岑我來遇知已遂得開淸【一作神】襟何意閻閭間【閻閭一作閫閾】沛然江海深疾風掃秋樹濮上多鳴砧耿耿罇酒前聮鴈飛愁音平生重離別感激對孤琴

遇盧明府有贈

良吏不易得古人今可傳靜然本諸已以此知其賢我行挹髙風羨爾兼少年胸懷豁淸夜史漢如流泉明日復行春逶迆出郊壇登髙見百里桑野郁芊芊時平俯鵲巢嵗熟多人煙姦猾惟閉戶逃亡歸種田回軒自郭南老防滿馬前皆賀蠶農至而無徭役牽吾觀黎庶心撫之可萬全何幸逢大道願言烹小鮮誰能奏明主一試武城

題尉遲將軍新廟【卽太守張公所建也】

周室旣版蕩賊臣立嬰兒將軍獨激昻誓欲酬恩私孤城日無援髙節終可悲家國共淪亡精魂空在斯沈沈積寃气寂寂無人知良牧懷深仁與君建明祠父子俱血食軒車每逶迆我來薦蘋蘩感嘆興此詞晨光上階闥殺气翻旌旗明明幽冥理至誠信莫欺惟夫二千石多慶方自玆

送田少府貶蒼梧

沈吟對遷客惆悵西南天昔爲一官未得意今向萬里令人憐念玆鬥酒成暌間停舟嘆君日將宴逺樹應連北地春行人卻羨南歸鴈丈夫窮逹未可知看君不合長數奇江山到處堪乘興楊桞靑靑那足悲

別李景參

離心怱悵然【一作離憂怱浩然】策馬對秋天孟諸薄暮涼風起歸客相逢渡睢水昨時攜手已十年今日分途各千里嵗物蕭條滿路岐此行浩蕩令人悲家貧羨爾有微祿欲往從之何所之

送郭處士往萊蕪兼寄茍山人

君爲東蒙客往來東防畔云臥臨嶧陽山行窮日觀少年詞賦皆可聼秀眉白面風淸泠身上未曾染名利口中獨未知羶腥今日還山意無極豈辭世路多相識歸見萊蕪九十翁爲論別後長相憶

單父逢鄧司倉覆倉庫因而有贈

邦牧今坐嘯羣賢趨紀綱四人忽不擾耕者遙相望粲粲府中妙授詞如履霜炎炎伏熱時艸木無晶光匹馬度睢水淸風何激校緡閱帑蔵發廩忻斯箱邂逅得相逢歡言至夕陽開自公餘載酒登琴堂舉杯挹山川寓目窮毫芒白鳥向田盡靑蟬歸路長醉中不惜別況乃正遊梁

同韓四薛三東亭翫月

逺遊悵不樂玆賞吾道存曲故人意辛勤淸夜言東庭何寥寥佳境無朝昏堦墀近洲渚戶牖當郊原矧乃窮周旋遊時怡討論樹陰蕩瑤瑟月气延淸樽明河帶飛鴈野火連荒村對此更愁予悠哉懷故園

同敬八盧五泛河間新河

淸川在城下沿泛多所宜同濟愜數公翫物欣良時飄颻波上興燕婉舟中詞昔涉乃平原今來忽漣漪東流達滄海西流延滹池雲樹共晦眀井邑相逶迆稍隨歸月防若與沙鷗期漁父更畱我前潭水未滋

同顏少府旅宦秋中【七言】

傳君昨夜悵然悲獨坐【一作臥】新齋木落時逸气舊來淩燕雀髙才何得混姸媸迹畱黃綬人多嘆心在靑雲世莫知不是神無正直從來州縣有瑕疵

同房侍禦山園新亭與邢判官同遊

隠隠春城外蒙蘢陳迹深君子顧榛莽興言傷古今決河導新流疏逕蹤舊林開亭俯川陸時景冝招尋肅穆逢使軒夤緣事登臨沗遊芝蘭室還對桃李陰岸逺白波來气暄黃鳥吟因覩歌頌作始知經濟心灌壇有遺風單父多鳴琴誰爲久州縣蒼生懷徳音

同李太守北池泛舟宴髙平鄭太守

每挹龔黃事還陪李郭舟雲從四嶽起水向百城流幽意隨登陟嘉言卽獻酬乃知縫掖貴今日對諸侯

同馬太守聼九思法師講金剛經

吾師晉陽寶傑出山河途經世諦間心到空王外鳴鐘山虎伏說法天龍防了義同建瓴梵法若吹籟深知億刼苦善諭恆沙大捨施割肌膚攀緣去親愛招提何淸淨良牧駐軒蓋露冕眾香中臨人覺苑內心持佛印久操割魔軍退願開初地因永奉彌天對

送蔡少府赴登州推事

膠東連卽墨萊水入滄溟國小常多事人訛屢抵刑公才徴郡邑詔使出郊坰標格誰當犯風謡信可聼崢嶸大峴口邐迆汶陽亭地迥云偏白天秋山更靑祖筵方卜晝王事急侵星勸爾將爲徳斯言蓋有聼

送韓九

惆悵別離日徘徊岐路前歸人望獨樹匹馬隨秋蟬常與天下士許君兄弟賢良時正可用行矣莫徒然

髙常侍集卷四

欽定四庫全書

髙常侍集卷五

唐髙適撰

詩

登子賤琴堂賦詩三首【並序】

甲申嵗適登子賤琴臺賦詩三首首章懷宓公之徳千祀不朽次章美太守李公能嗣子賤之政再造琴臺末章多邑宰崔公能繼子賤之理

其一

宓子昔爲政鳴琴登此臺琴和人亦閒千載稱其才臨眺忽淒愴人琴安在哉悠悠此天壤惟有頌聲來

其二

邦伯感遺事慨然建琴堂乃知靜者心千載猶相望入室想其人出門何茫茫惟見白雲合東臨鄒魯鄕

其三

皤皤邑中老自誇邑中理何必升君堂然後知君美開門無犬吠早臥常晏起昔人不忍欺今我還復爾

秦中送李九赴越

攜手望千里於今將十年如何每離別心事復迍邅適越𨿽有以出闗終耿然愁霖不可向長路或難前吳防獨行客山陰秋夜船謝家徴故事禹穴訪遺編鏡水君所憶蒓羮予舊便歸來莫忘此兼示濟江篇

古樂府飛龍曲畱上陳左相【卽陳希烈兼李右相】

徳以精靈降時膺夢寐求蒼生謝安石天子富人侯樽俎資髙論巖廊挹大猷相門連戶牖卿族嗣弓裘豁達雲開霽淸明月映秋能爲吉甫頌善用子房籌階砌思攀陟門闌尙阻修髙山不易仰大匠本難投迹與松喬合心緣啟沃畱公才山吏部書癖杜荊州幸沐千年聖何辭一尉休折腰知寵辱回首見沈浮天地荘生馬江湖範蠡舟逍遙堪自樂浩蕩信無憂去此從黃綬歸歟任白頭風塵與霄漢瞻望日悠悠

畱上李右相

風俗登淳古君臣挹大庭深沈謀九徳宻勿契千齡獨立調元气淸心豁窅冥本枝連帝系長策冠生靈傅說明殷道蕭何律漢刑鈞衡持國柄柱石總賢【一作朝】經隠軫江山藻氛氳鼎鼐銘興中皆白雪身外卽【一作畫】丹靑江海呼窮鳥詩書問聚螢吹噓成羽翼提握動芳馨倚伏悲還笑棲遲【一作升沈】醉復醒恩榮初就列含育沗宵形有竊丘山惠無時枕席寜壯心瞻落景生事感流萍莫以才難用終期善易聼未爲門下客徒謝少防星同崔貟外綦母拾遺九日宴京兆府李士曹

今日好相見羣賢仍廢曹晚晴催翰墨秋興引風騷絳葉擁虛砌黃花隨濁醪閉門無不可何事更登髙

送蹇秀才赴臨洮

悵望日千里如何今二毛猶思陽谷去莫厭隴山髙倚馬見雄筆隨身惟寶刀料君終自致勲業在臨洮

同李九士曹觀壁畫云作

始知帝鄕客能畫蒼梧云秋天萬里一片色只疑飛盡猶氛氳

同薛司直秋霽曲江俯見南山作

南山郁初霽曲江湛不流若臨瑤池間【一作前】想望昆侖丘回首見黛色眇然波上秋深沈俯崢嶸淸淺延阻修連潭萬木影插岸千巖幽杳藹信難測淵淪無暗投片雲對漁父獨鳥隨虛舟我心寄靑霞世事慙白鷗得意在乘興忘懷非外求良辰自多暇忻與數子逰

送崔功曹赴越

傳有東南別題詩報客居江山知不厭州縣復何如莫恨吳歈曲當防越絕書今朝欲乘興隨爾食鱸魚

夜別韋司士【得成字】

髙館張燈酒復淸夜鐘殘月鴈歸聲只言啼鳥堪求侶無那春風欲送行黃河曲裏沙爲岸白馬津邊栁向城莫怨他鄕暫離別知君到處有逢迎

送別

昨夜離心正郁陶三更白露西風髙螢飛木落何淅此時夢見西歸客曙鐘寥亮三四聲東鄰嘶馬使人驚攬衣出戶一相送惟見歸云縱復橫

辟陽城

荒城在髙岸淩眺俯淸淇傳道漢天子而封審食其姦滛且不戮茅土孰云宜何得英雄主返令兒女欺母儀良已失臣節豈如斯太息一朝事乃令人所嗤

淇上別業

依依西山下別業桑林邊庭鴨喜多雨鄰雞知暮天野人種秋菜古老開原田且向世情逺吾今聊自然

魯西至東平

沙岸泊不定石橋水橫流問津見魯谷【一作俗】懷古傷家丘寥落千載後空傳襃聖侯

淇上送韋司倉往滑臺

飲酒莫辭醉醉多適不愁孰知非逺別終念對窮秋滑臺門外見淇水眼前流君去應回首風波滿渡頭

別董大二首

六翮飄颻私自憐一離亰洛十餘年丈夫貧賤應未足今日相逢無酒錢

十里黃雲白日曛北風吹鴈雪紛紛莫愁前路無知已天下誰人不識君

同陳畱崔司戶早春宴蓬池

同官載酒出郊圻晴日東馳鴈北飛隔岸春云邀翰墨傍檐垂栁報芳菲池邊轉覺虛無盡臺上偏宜酩酊歸州縣徒勞那可度後時連騎莫相違

送桂陽孝亷

桂陽年少西入秦數經甲科猶白身卽今江海一歸客他日雲霄萬里人

崔司錄宅宴大理李卿

多雨殊未已秋云更沈沈洛陽故人初解印山東小吏來相尋上卿才大名不朽早朝至尊暮求友豁達常推海內賢慇懃但酌樽中酒飲醉欲言歸剡溪門前駟馬光照衣路傍觀者徒喞喞我公不以爲是非

淇上別劉少府子英

近來住淇上蕭條維空林又非耕種時閒散多自任伊君獨知我驅馬欲招尋千里忽擕手十年同苦心求仁見交態於道喜甘臨逸思乃天縱防才應陸沈飄然歸故鄕不復問離南登黎陽渡莽蒼寒云陰桑葉原上起河淩山下深途窮更逺別相對益悲吟

使靑夷軍入居庸三首

登頓驅徵騎棲遲愧寶刀逺行今若此防祿果徒勞絕阪水連下羣峯云共髙自堪成白首何事一靑袍匹馬行將久徵途去轉難不知邊地別秪訝客衣單溪冷泉聲苦山空木葉亁莫言闗塞極云雪尙漫漫古鎭靑山口寒風落日時巖巒鳥不過冰雪馬堪遲出塞應無策還家賴有期東山足松桂歸去結茅茨

自薊北歸

驅馬薊門北北風邊馬哀蒼茫逺山口豁達胡天開五將已深入前軍止半回誰憐不得意長劍獨歸來

送兵到薊北

積雪與天迥屯軍連塞愁誰知此行邁不爲覓封侯

途中寄徐錄事【比以王書見贈】

落日風雨至秋天鴻鴈初離憂不堪比旅館復何如君又防時去我知音信疎空多篋中贈長見右軍書

髙常侍集卷五

欽定四庫全書

髙常侍集卷六

唐髙適撰

詩

信安王幕府詩【並序】

開元二十年國家有事林胡詔禮部尙書信安王總戎大舉時考功郎中王公司勲郎中劉公主客郎中魏公侍禦史李公監察禦史崔公咸在幕府詩以頌美數公見於詞凡三十韻

云紀軒皇代星髙太白年廟堂咨上防幕府制中權盤石藩維固升壇禮樂先國章榮印綬公服貴貂蟬樂善旌深徳輸忠格上剪桐光寵題劍美貞堅聖祚雄圖廣師貞武徳防雷霆七校發旌斾五營連華省徴羣又霜臺舉二賢豈伊公望逺曾是茂才遷並秉韜鈐術兼該翰墨筵帝思麟閣像臣獻栢梁篇振玉登遼甸摐金歷薊壖度河飛羽檄橫海泛樓船北伐聲逾邁東徵務以專講戎喧涿野料敵靜居延軍勢持三略兵戎自九天朝瞻授去時聽偃戈旋大漠風沙里長城雨雪邊云端臨碣石波際隠朝鮮夜壁衝髙斗寒空駐防旃倚弓兔月飲馬白狼川庶物隨交泰蒼生解倒懸四郊增气象萬里絕風煙闗寒鴻勲著京華甲第全落梅橫吹後春色凱歌前直道常兼濟微才獨棄捐曵裾誠已矣投筆尙淒然作賦同元淑能詩匪仲宣雲霄不可望空欲仰神仙

奉詶睢陽李太守

公族稱王佐朝經允帝求本枝彊我李磐石冠諸劉禮樂光輝盛山河气象幽系髙周柱史名重晉陽秋華省膺推擇靑雲寵宴遊握蘭多具美前席有嘉謀賦得黃金賜言皆白璧酬著鞭驅駟馬操刃解全牛出鎭兼方伯承家復列侯朝瞻孔北海時用杜荊州廣固才登陟毗陵忽阻修三臺冀入夢四嶽尙分憂郡邑連京口山川望石頭海門當建節江路引鳴騶俗見中興理人逢至道休先移白額撗更息赭衣偸梁國歌來晚徐方怨不畱豈伊齊政術將以變澆浮訟簡知能吏刑寛察要囚坐堂風偃艸行縣雨隨輈地是蒙荘宅城遺閼伯丘孝王余井逕防子故田疇冬至招搖轉天寒防蝀收猿巖飛雨雪兔苑落梧楸列防霜侵戶褰幃月在鉤好賢常解榻乘興每登樓逸足橫千里髙談注九流詩題靑玉案衣贈黒貂裘窮巷軒車靜閒齋耳目愁未能方管樂翻欲慕巢由講徳良難敵觀風豈易儔寸心仍有適江海一扁舟

廣陵別鄭處士

落日知分手春風莫斷腸興來無不愜才在亦何傷溪水堪垂釣江田耐挿秧人生只爲此亦足傲羲皇

別孫防【時俱客宋中】

離人去復畱白馬黒貂裘屈指論前事停鞭惜舊遊帝鄕那可忘旅館日堪愁誰念無知已年年睢水流

別耿都尉

四十能學劍時人無此心如何耿夫子感激投知音翩翩白馬來二月靑艸深別易小千里興酣傾百金

宋中遇林慮楊十七山人因而有別

昔余涉漳水驅車行鄴西遙見林慮山蒼蒼戛天倪邂逅逢爾曹說君彼巖棲蘿徑垂野蔓石房倚云梯秋韭何靑靑藥苖數百畦粟林隘谷口栝樹森回溪耕耘有山田紡績有山妻人生茍【一作但】如此何必【一作寜事】組與珪誰謂逺相訪曩情殊不迷檐前舉醇醪竈下烹只雞朔風忽振蕩昨夜寒螿啼遊子益思歸罷琴傷解攜出門盡原野白日黯已低始驚道路難終念言笑暌因聲謝岑壑嵗暮一攀躋

苦雨寄房四兄昆季

獨坐見多雨況玆兼索居茫茫十月交窮陰千里餘彌望無端倪北風擊林箊白日渺難覩黃雲爭捲舒焉得造化功曠然一掃除滴瀝檐宇愁寂寥談笑疎泥塗擁城郭水潦盤丘墟惆悵憫田農徘徊傷裏閭曾是力井稅曷爲無斗儲萬事切中懷十年思上書君門嗟緬邈身計念居諸沈吟顧艸茅郁怏任盈虛黃鵠不可羨鳴雞時起予故人平臺側髙館臨通衢兄弟方荀陳才華冠應徐彈棊自多暇飲酒更何如知人想林宗直道慙史魚攜手流風在開鄙吝袪寜能訪窮巷相與對園蔬

送劉評事充朔方判官賦得徵馬嘶

徵馬向邊州蕭蕭嘶【一作聴】不休思深應帶別聲斷爲兼秋歧路風將逺闗山月共愁贈君從此去何日大刀頭

別張少府

歸客畱不住朝云縱復橫馬頭向春艸斗柄臨髙城嗟我久離別羨君看弟兄歸心更難道回首一傷情

封丘作

州縣才難適雲山道欲窮揣摩慙吏棲隠謝愚公

詶馬八效古見贈

深崖生緑竹秀色徒氛氳時代種桃李無人顧此君柰何冰雪操尙與蒿萊羣願托靈仙子一吹聲入云

送崔錄事赴宣城

大國非不理小官皆用才欲行宣城印住飲洛陽杯晚景爲人別長天無鳥回舉防風波渺倚棹江山來羨爾兼乘興蕪湖千里開

畫馬篇【同諸公宴睢陽李太守各賦一物】

君侯櫪上皃在丹靑中馬毛連錢蹄鐡色圖畫光輝驕玉勒馬行不動勢若來權奇蹴踏無塵埃感玆絕代稱妙手遂令談者不容口騏驎獨步自可珍駑駘【音苔】萬疋知何有終未如他上騘載華轂騁飛鴻荷君翦拂與君用一日千里如旋風

營州歌

營州少年厭原野皮裘防茸獵城下虜酒千杯不醉人健兒十嵗能騎馬

贈別禇山人

攜手贈將行山人道姓名光陰薊子訓才術禇先生墻上梨花白罇中桂酒淸洛陽無二價猶是慕風聲

詠馬鞭

龍竹養根凡防年工人截之爲長鞭一節一目皆天然珠重重星連連繞指柔純金堅防不直規不圓把向空中捎一聲良馬有心日馳千

宋中別李八

嵗晏誰不歸君歸意可說將趨倚門望還念同人別駐馬臨長亭飄然事明發蒼茫眺千里正值苦寒節舊國多轉蓬平臺下明月世情薄疵賤夫子懷賢哲行矣各勉旃吾當挹餘烈

宋中別周梁李三子

曾是不得意適來兼別離如何一樽酒翻作滿堂悲周子負髙價梁生多逸詞周旋梁宋間感激建安時白雪正如此靑雲無自疑李侯懷英雄骯髒乃天資方寸且無間衣冠當在斯俱爲千里遊勿念兩鄕辭且見壯心在莫嗟攜手遲涼風吹北原落日滿西陂露下艸初白天長云屢滋我心不可得君兮定何之京洛多知已誰能憶左思

詶別薛三蔡大畱簡韓十四主簿

迢逓辭京華辛勤異鄕縣登髙俯滄海回首淚如霰同人久離別失路還相見薛侯懷直道徳業應時選蔡子負淸才當年擢賔薦韓公有奇節詞賦淩羣彥讀書嵩岑間作吏滄海甸伊余寡棲托感激多慍見縱誕非爾情漂淪任疵賤忽枉瓊瑤作乃深平生眷始謂吾道存終嗟客防倦歸心無晝夜別事除言宴復值涼風時蒼茫夏云變

送董判官

逢君說行邁倚劍別交親幕府爲才子將軍作主人近闗多雨雪出塞有風塵長策當須用男兒莫顧身

薊門不遇王之渙郭宻之因以畱贈

適逺登薊丘玆晨獨騷屑賢交忽不見吾終難說迢逓千里防羈離十年別才華仰淸興功業嗟芳節曠蕩阻雲海蕭條帶風雪逢時事多謬失路心彌折行矣勿重陳懷君但愁絕

別王八

徵馬嘶長路離人挹佩刀客來東道逺歸去北風髙時何蕭索鄕心更郁陶傳君遇知巳行日有綈袍

送虞城劉明府謁魏郡苖太守

天官蒼生望出入承明廬肅肅領舊藩皇皇降璽書茂宰多感激良時復吹噓永懷一言合誰謂千里疎對酒忽命駕玆情何起予炎天晝如火極目無行車長路出雷澤浮雲歸孟諸魏郡十萬家歌鐘喧裏閭傳道賢君至閉闗常晏如君將挹髙論定是問樵漁今日逢明聖吾爲陶隠居

奉詶路太守見贈之作

盛才膺命代髙價動良時帝簡登藩翰人和發詠思神仙去華省鴛鷺憶丹墀淸淨能無事優防卽賦詩江山紛想象云物共萎蕤逸气劉公幹言向子期多慙汲引速翻愧激昻遲相馬知何限登龍反自疑風塵吏道迫行邁旅心悲拙疾徒爲爾窮愁欲問誰秋庭一片葉朝鏡數莖絲州縣甘無取丘園悔莫追瓊瑤生篋笥光景借茅茨他日靑霄裏猶應訪所之

餞宋八充彭中丞判官之嶺外

覩君濟時略使我气塡膺長策竟不用髙才徒見稱一朝知已達累日詔書徴羽翮忽然就風飈誰敢淩舉鞭趨嶺嶠屈指冒炎蒸北防送馳馹南人思飲冰彼邦本倔彊習俗多驕矜翠羽幹平法黃金撓直防若將除害馬愼勿信蒼蠅魑魅寜無患忠貞適有慿猿啼山不斷鳶跕路難登海岸出交趾江城連始興繡衣當節制幕府盛威稜勿憚九疑險須令百越澄立談多感激行李卽嚴凝離別胡爲者雲霄遲爾升

送柴司戶充劉卿判官之嶺外

嶺外資雄鎭朝端寵節旄月卿臨幕府星使出詞曹海對羊城闊山連象郡髙風霜驅瘴癘忠信涉波濤別恨隨流水交情脫寶刀有才無不適行矣莫徒勞

贈別晉三處士

有人家住淸河源渡河問我逰梁園手持道經注已畢心知內篇口不言盧門十年見秋艸此心惆悵誰能道知已從來不易知慕君爲人與君好別時九月桑葉疎出門千里無行車愛君且欲君先達今上求賢早上書

九月九日詶顏少府

檐前白日應可惜籬下黃花爲誰有行子迎霜未授衣主人得錢始沽酒蘇秦顦顇人【一作時】多厭蔡澤棲遲【一作遑】世看丑縱使登髙只斷腸不如獨坐空搔首

賦得還山吟送沈四山人

還山吟天髙日暮寒山深送君還山識君心人生老大須恣意看君解作一生事山間偃仰無不至石泉淙淙若風雨桂花松子常滿地賣藥囊中應有錢還山服藥又長年白雲勸盡杯中物明月相隨何處眠眠時憶問醒時事夢魂可以相周旋

見人臂蒼鷹

寒楚十二月蒼鷹八九毛寄言燕雀莫相忌【一作啅】自有雲霄萬里髙

髙常侍集卷六

欽定四庫全書

髙常侍集卷七

唐髙適撰

詩

詶祕書弟兼寄幕下諸公【並序】

乙亥歲適徴詣長安時侍禦楊公任通事舎人詩書起予蓋終日矣今年適自封丘尉統吏卒於靑夷途經博陵得太守賈公之政相見如舊他日之意存焉司業張侯周旋迨玆近三十載將疇昔是好匪窮逹之異乎族弟祕書防序之白眉者風塵一別俱東西南北之人愴然相逢適與願契旅館之暇長懷益增因賦是詩愧非六義之流也

亞相膺時傑羣才遇良工翩翩幕下來拜賜甘泉宮信知命世奇適防非常功侍禦執邦憲淸詞煥春叢末路望繡衣他時常發防孰云三軍壯懼我彈射雄誰謂萬里遙在我罇俎中光祿經濟器精防自深前席屢榮問長城兼在躬髙蹤激頽波逸翮馳蒼穹將副節制籌欲令沙漠空司業至應徐雅度思沖融相思三十年憶昨猶兒童今來抱靑紫忽若披鵷鴻說劍增慷慨論交持始終祕書卽吾門虛白無不通多才陸平原碩學鄭司農獻封到闗西獨步歸山東永意久知處嘉言能亢宗客從梁宋來行投隨轉蓬酬贈欣元弟憶賢瞻數公遊鱗戲滄浪鳴鳯棲梧桐並負垂天翼俱乘破浪風眈眈天府間偃仰誰敢同何意搆廣廈翻然顧雕虫應知阮步兵惆悵此途窮

淇上酬薛三掾兼寄郭少府

自從別京華我心乃蕭索十年守章句萬事空寥落北上登薊門茫茫見沙漠倚劍對風塵慨然思衛霍拂衣去燕趙驅馬悵不樂天長滄洲路日暮邯鄲郭酒肆或淹畱漁潭屢棲泊獨行備艱險所見【一作覩】窮善惡永願拯【一作極】芻蕘孰云幹鼎鑊皇情念淳古時俗何浮薄理道資任賢安人在求瘼故交負靈奇逸气抱蹇諤隠軫經濟具縱橫建安作才望忽先鳴風期無宿諾飄颻勞州縣迢遞限言謔東馳眇貝丘西顧彌虢略淇水徒自流浮雲不堪托吾謀適可用天路豈寥廓不然買山田一身與耕鑿且欲同鷦鷯焉能志鴻鶴

詶岑二十主簿秋夜見贈之作

舎下蛩亂鳴居然自蕭索緬懷髙秋興忽枉淸夜作感物我心勞涼風驚二毛池空菡蓞死月出梧桐髙如何異鄕縣復得交才彥汩沒嗟後時蹉恥相見箕山別來久魏闕誰不戀獨有江海心悠然未嘗倦

苦雪四首

二月猶北風天陰雪冥冥寥落一室中悵然慙百齡苦愁正如此門栁復靑靑

恵連發淸興袁安念髙臥余故非斯人爲性兼懶惰賴玆罇中酒終日聊自過

蒙蒙灑平陸淅瀝至幽居且喜潤羣物焉能悲斗儲故交久不見鳥雀投吾廬

孰云久閒曠本自保知寡窮巷獨無成春條祗盈把安能羨鵬舉且欲歌牛下乃知古時人亦有如我者

登廣陵棲靈寺塔

淮南冨登臨玆塔信奇防直上造云族馮虛納天籟迥然碧海西獨立飛鳥外始知髙興盡適與賞心防連山黯吳門喬木吞楚塞城池滿防下物象歸掌內逺思駐江防暮情結春藹軒車疑蠢動造化資大塊何必了無身然後知所退

魯郡途中遇徐十八錄事【時此公學王書嗟別】

誰謂嵩潁客遂經鄒魯鄕前臨少昊墟始覺東防長獨行豈吾心懷古激中膓聖人久已矣防夏遙相望徘徊野澤間左右多悲傷日出見闕裏川平知汾陽弱冠負髙節十年思自彊終然不得意去去任行藏

詶鴻臚裴主簿雨後睢陽北樓見贈之作

暮霞照新晴歸云猶相逐有懷晨昏暇想見登眺目問禮侍彤襜題詩訪茅屋髙樓多古今陳事滿陵谷地久防子封臺余孝王築徘徊顧霄漢豁逹俯川陸逺水對秋城長天向喬木公門何淸淨列防森以肅不嘆攜手稀恆思著鞭速終當拂羽翰輕舉隨鴻鵠

薊門五首

邊城十一月雨雪亂霏霏元戎號令嚴人馬亦輕肥羌胡無盡日徵戰防時歸

幽州多騎射結髮重橫行一朝事將軍出入有聲名紛紛獵秋艸相向角弓鳴

薊門逢故老獨立思氛氳一身旣零丁頭鬢白紛紛勲庸今已矣不識霍將軍

黯黯長城外日沒更煙塵胡騎𨿽慿陵漢兵不顧身古樹滿空塞黃雲愁殺人

漢家能用武開拓窮異域戍卒厭糟糠降胡飽【一作重】衣食闗亭試一望吾欲淚沾臆

送李少府貶峽中王少府貶長沙

嗟君此別意何如駐馬銜杯問謫居巫峽啼猿數行淚衡陽歸防防封書靑楓江上秋天逺白帝城邊古木疎聖代卽今多雨露暫時分手莫躊躇

古歌行

君不見漢家三葉從代至髙皇舊臣多冨貴天子垂衣方晏如廟堂拱手無餘議蒼生偃臥休徵戰露臺百金以爲費田舎老翁不出門洛陽少年莫論事

同羣公登濮陽聖佛寺閣

落日登臨處悠然意不窮佛因初地識人覺四天空來防淸霜後孤防逺樹中徘徊傷寓目蕭索對寒風

同羣公十月朝宴李太守宅【得寒字】

良牧徴髙賞褰帷問考槃嵗時當正月甲子入初寒已聴甘棠頌欣陪旨酒歡仍憐門下客不作布衣看

同羣公宿開善寺陳十六所居

駕車出人境避暑投僧家徘徊龍象側始見香林花讀書不及經飲酒不勝茶知君悟此道所未披袈裟談空忘外物持戒破諸邪則是無心地相看惟月華

同羣公秋登琴臺

古迹使人感琴臺空寂寥靜然顧遺塵千載如昨朝臨眺自玆始羣賢久相邀徳與形神髙孰知天地遙四時何倐忽六月鳴秋蜩萬象歸白帝平川橫赤霄猶是對夏伏防時有涼飈燕雀滿檐楹鴻鵠摶扶搖物性各自得我心在漁樵兀然還復醉尙握罇中瓢

同羣公題張處士菜園

耕地桑柘間地肥菜常熟爲問葵藿資何如廟堂肉

同羣公出獵海上

畋獵自古昔況伊心賞俱偶與羣公逰曠然出平蕪層陰漲溟海殺气窮幽都鷹隼何翩翩馳驟相傳呼豺狼竄榛莽麋鹿罹艱虞髙鳥下騂弓困獸鬭匹夫塵驚大澤晦火燎深林枯失之有餘恨獲者無全軀咄彼工拙間恨非指蹤徒猶懷老氏訓感嘆此歡娯

同羣公題鄭少府田家【此公昔任白馬尉今寄住滑臺】

鄭侯應棲惶五十頭盡白昔爲南昌尉今作東郡客與語多逺情論心知所益秋林旣淸曠窮巷空淅瀝蝶舞園更閒雞鳴日云夕男兒未稱意其道固無適勸君且杜門勿嘆人事隔

同羣公題中山寺

平原十里外稍稍雲巖深遂及淸淨所都無人世心名僧旣禮謁髙閣復登臨石壁倚松徑山田多栗林超遙盡巘崿逼側仍嶇吾欲休世事於焉聊自任

髙常侍集卷七

欽定四庫全書

髙常侍集卷八

唐髙適撰

詩

李雲南徵蠻詩【並序】

天寶十一載有詔伐西南夷右相楊公兼節制之寄乃奏前雲南太守李宓涉海自交趾擊之道路險艱往復數萬里蓋百王所未通也十二載四月至於長安君子是以知廟堂使能而李公效節適忝斯人之舊因賦是詩

聖人赫斯怒詔伐西南戎肅穆廟堂上深沈節制雄遂令感激士得建非常功料死不料敵顧恩寜顧終鼓行天海外轉戰蠻夷中梯巘近髙鳥穿林經毒虫門無歸客北戶多南風蜂蠆隔萬里云雷隨九攻長驅大浪破急擊羣山空餉道忽已逺懸軍垂欲窮精誠動白日憤薄連蒼穹野食掘田防晡飱兼僮收兵列亭堠拓地彌西東臨事恥茍免履危能飭躬將星獨照耀邊色何溟蒙瀘水夜可渉交州今始通歸來長安道召見甘泉宮防藺若未死孫吳知暗同相逢論意气慷慨謝深

登百丈峯二首

朝登百丈峯遙望燕支道漢壘靑冥間胡天白如掃憶昔霍將軍連年此徵討匈奴終不滅寒山【一作塞下】徒艸艸惟見鴻防飛令人傷懷抱

晉武輕後事惠皇終巳昏豺狼塞瀍洛羌羯爭乾坤四海如鼎沸五原徒自尊而今白庭路猶對靑陽門朝市不足問君臣隨艸根

同李員外賀哥舒大夫破九曲之作

遙傳副承相昨日破西蕃作气羣山動軍大旆翻奇兵邀轉戰連弩絕歸奔泉噴諸戎血風驅死虜魂頭飛攢萬防靣縛聚轅門哭黃埃暮天愁白日昏石城與巖險鐵騎皆云屯長策一言決髙蹤百代存威稜懾沙漠忠義感乾坤老將黯無色儒生安敢論解圍慿廟算止殺報君恩惟有關河渺蒼茫空樹墩

送裴別將之安西

絕域難躋悠然信馬蹄風塵驚跋涉揺落怨睽攜地出流沙外天長甲子西少年無不可行矣莫淒淒

送鄭侍禦謫閩中

謫去君無恨閩中我舊過大都秋防少只是夜猿多東路雲山合南天瘴癘和自當逢雨露行矣愼風波

送李侍禦赴安西

行子對飛蓬金鞭指鐡驄功名萬里外心事一杯中虜障燕支北秦城太白東離魂莫惆悵看取寶刀雄詶河南節度使賀蘭大夫見贈之作【時在州】

髙閣慿欄檻中軍倚旆旌感時常激切於已卽忘情河華屯妖气伊瀍有戰聲媿無戡難策多謝出師名秉鉞知恩重臨戎覺命輕股肱瞻列嶽唇齒賴長城隠隠摧鋒勢光光弄印榮魯連眞義士陸遜豈書生直道寜殊智先鞭忽抗行楚云隨去馬淮月尙連營撫劍堪投分悲歌益不平從來重然諾況值欲橫行

同鮮於洛陽於畢貟外宅觀畫馬歌

知君愛鳴琴仍好千里馬永日恆思單父中有時心到宛城下遇客丹靑天下才白生胡雛控龍媒主人娯賔畫障開只言騏驥西極來半壁防勢不住滿堂風飄颯然度家僮愕視欲先鞭馬驚嘶還屢顧始知物妙皆可憐燕昭市駿豈徒然縱令翦拂無所用猶勝駑駘在眼前

赴彭州山行之作

峭壁連崆峒攢峯疊翠微鳥聲堪駐馬林色可忘機怪石時侵徑輕蘿乍拂衣路長愁作客年老更思歸且恱巖巒勝寕嗟意緒違山行應未盡誰與玩芳菲

詶裴貟外以詩代書【凡三百四十六字】

少時方浩蕩遇物猶塵埃脫略身外事交遊天下才單車入燕趙獨立心悠哉寜知戎馬間忽展平生懷且欣淸論髙豈顧夕陽頺題詩碣石館縱酒燕王臺北望沙漠垂漫天雪皚皚臨邊無策略覽古空徘徊樂毅吾所憐拔齊翻見猜荊卿吾所悲適秦不復回然諾多死地公忠成禍胎與君從此辭每恐流年催如何俱老大始復忘形骸兄弟眞二陸聲華連八裴乙未將星變賊臣天災胡騎犯龍山乘輿經馬嵬千官無倚著萬姓徒悲哀誅呂神動安劉天地開奔波走風塵倐忽值云雷擁旄出淮甸入幕徴楚材誓當翦鯨鯢永以竭駑駘小人胡不仁讒我成死灰賴得日月明照耀無不該畱司洛陽宮詹府惟蒿萊是時掃氛祲尙未殱渠魁背河列長圍師老將亦乖歸軍劇風火散卒爭椎埋一夕瀍洛空生靈悲曝腮衣冠投艸莽子欲馳江淮登頓宛葉下棲遑襄鄧隈城池何蕭條邑屋更崩摧縱橫荊棘叢但見瓦礫堆行人無血色戰骨多靑苔遂除彭門守因得朝玉階激昻仰鴛鷺獻替忻塩梅驅傳及逺蕃憂思郁難排罷人紛爭訟賦稅如山崖所思在畿甸曾是魯宓儕自從拜郎官列宿煥天街那能訪遐僻還復寄瓊瓌金玉本髙價塤箎終易諧朗詠臨淸秋涼風下庭槐何意冦盜間獨稱名義偕辛酸陳侯誄【陳二補闕銘誄卽裴所爲】嘆惜季鷹杯白日屢分手靑春不再來臥看中散論愁憶太常齋酬贈徒爲爾長歌還自咍

送渾將軍出塞

將軍族貴兵且彊漢家已是渾邪王子孫相承在朝野至今部曲燕支下控盡用陰山兒登【一作臨】陣常騎大宛馬銀鞍玉勒繡蝥弧每逐嫖姚破骨都李廣從來先將士衛靑未肯學孫吳傳有沙塲千萬騎昨日邊庭羽書至城頭畫角三四聲匣裏寶刀晝夜鳴意气能甘萬里去辛勤動【一作判】作一年行黃雲白艸無前後朝建旌旗夕刁鬥塞下應多俠少年關西不見春楊栁從軍借問所從誰擊劍酣歌當此時逺別無輕繞朝策平戎早寄仲宣詩

九曲詞三首

鐵騎橫行鐡嶺頭西看邏逤取封侯靑海只今將飲馬黃河不用更防秋

許國從來徹廟堂連年不爲在壇將軍天上封侯印禦史臺中異姓王

萬騎爭歌楊栁春千塲對舞繡騏驎到處盡逢歡洽事相看揔是太平人

同河南李七少尹畢貟外宅夜飲時洛陽告捷遂作春酒歌

故人美酒勝濁醪故人淸詞合風騷長歌滿酌惟吾曹髙談正可揮塵毛半醉忽然持蟹螯洛陽告捷傾前後武侯腰間印如斗郎官無事時飲酒杯中緑蟻吹轉來甕上飛花拂還有前年持節將楚兵去年畱司在東京今年復拜二千石盛夏五月西南行彭門劍門蜀山裏昨逢軍人刼奪我到家但見妻與子賴得飲君春酒數十巵不然令我愁欲死

寄宿田家

田家老翁住東陂說道平生隠在玆鬢白未曾記日月山靑每到識春時門前種栁深成巷野谷流泉添入池牛壯日耕十畝地人閒常掃一茅茨客來滿酌淸罇酒感興平吟才子詩巖際窟中蔵鼴防潭邊竹裏隠鸕鷀村稀日落行人少醉後無心怯路岐今夜只應還寄宿明朝拂曙與君辭

東平旅遊奉贈薛太守二十四韻

頌美馳千古欽賢仰大猷晉公標逸气汾水注長流神與公忠節天生將相儔靑雲本自負赤縣獨推尢禦史風逾勁郎官艸屢修鴛鸞粉署起鷹隼栢臺秋出入交三事飛鳴揖五侯軍書陳上策廷議借前籌肅肅趨朝列雝雝引帝求一麾俄出守千里再分憂不攺任棠水仍傳晏子裘歌謠隨舉扇旌斾逐鳴騶郡國長河繞川原大野幽地連堯泰嶽山向禹靑州汶上春防渡秦亭晚日愁遺墟當少昊懸象逼奎婁卽此逢淸鑑終然喜暗投叨承解榻禮更得問縑逰髙興陪登陟嘉言忝獻酬觀棊知戰勝探象防冥捜眺聴情何限沖融惠勿休只應齊語黙寜肯問沈浮然諾長懷季棲遑輒累丘平生感知已方寸豈悠悠

眞定卽事奉贈韋使君二十八韻

漂泊懷書客遲回此路隅問津驚棄置投刺忽踟躕方伯恩彌重蒼生詠已蘇郡稱亷叔度朝議管夷吾乃繼三臺側仍將四嶽俱江山澄气象崖谷倚冰壺詔寵金門策官榮葉縣鳬擢才登粉署飛步躡雲衢起艸徴調墨焚香卽宴娛光華盛矣霄漢在玆乎隠軫推公望逶迆協帝兪軒車辭魏闕旌節副幽都始佩仙郎印俄兼太守符尢多蜀郡理更得潁川謨城邑推雄鎭山川列簡圖舊燕當絕漠全趙對平蕪曠野何彌漫長亭復郁紆始泉遺俗近活水戰無月換思鄕陌星回記斗樞歲容歸萬象和气發鴻鑪淪落而誰遇棲遑有是夫不才羞擁腫幹祿謝侏儒契闊慙行邁覊離憶友於田園同季子儲蓄異陶朱方欲呈髙義吹噓揖大巫永懷吐肝膽猶憚阻榮枯解榻情何限忘言道未殊從來貴縫掖應是念窮途

人日寄杜二拾遺

人日題詩寄艸堂遙憐故人思故鄕栁條弄色不忍見梅花滿枝空斷腸身在南蕃無所預心懷百憂復千慮今年人日空相憶明年人日知何處一臥東山三十春豈知書劍老風塵龍鐘還忝二千石愧爾東西南北人

贈杜二拾遺

傳道招提客詩書自討論佛香時入院僧飲屢過門聴法還應難尋經剩欲翻艸今已畢此後更何言

酬龎十兵曹

憶昔遊京華自言生羽翼懷書訪知已末路空相識許國不成名還家有慙色托身從畎畝浪迹初自得雨澤感天時耕耘忘帝力同人洛陽至問我睢水北遂爾津涯淨然見胸臆髙談懸物象逸韻投翰墨別岸迥無垠海鶴鳴不息梁城多古意攜手共淒惻懷賢想鄒枚登髙思荊棘世情惡疵賤之子憐孤直酬贈感並深離憂豈終極

和崔二少府登楚丘城作

故人亦不遇異縣久棲托辛勤失路意感嘆登樓作淸晨眺原野獨立窮寥廓雲散芒碭山水還睢陽郭繞梁卽帯封衛多漂泊事古悲城池年丰愛墟落相逢俱未展攜手空蕭索何意千里心仍求百金諾公侯皆我輩動用在謀略聖心思賢材朅來刈葵藿

髙常侍集卷八

欽定四庫全書

髙常侍集卷九

唐髙適撰

雜著

鶻賦【並序】

天寶初有自滑臺奉太守李公鶻賦以垂示適越在艸澤才無能爲尙懷知音遂作鶻賦其詞曰

夫何鶻之爲用置之則已縱之無匹懷果斷之沈潛任性情之敏疾頭小而銳气雄而逸皃耿介以淩霜目精明而防漆想象遼逺孤貞深宻將必取而乃回若授詞而勿失當白帝之用事入靑雲而委質乃徇節以勃然因指縱而挺出嚴冬欲雪蔓艸初焚野莽蕩而風天崢嶸而日曛忿頑兔之狡伏恥髙鳥之成羣始滅沒以略地忽升騰而參云翻決烈以電掣皆披靡而星分奔走者折脇而絕脰鳴噪者血灑而毛紛𨿽百中之自我終一呼而在君夫其左右更進縱橫發迹掃窟穴之淩兢振荊榛之淅瀝翕六翮以直上交雙指以迅擊合連弩之應機類鳴之破的豁爾胸臆伊何淩厲以爽朗曾莫蠆芥豈虞險艱而怵觀其所獲多有得用非媒歷閶闔以肅穆翊鉤陳而環回幸輝光於搜狩承剪拂於樓臺望鳯沼而輕舉紛羽族之驚猜路杳杳而何向云茫茫而不開鶯出谷兮徒爾鶴乘軒而何哉彼懷毅勇坎坷而棄置胡不效其間關而徘徊爾乃頋恩有地戀主多情念層空而不去托虛室以無驚雅節表於能讓義心激於效誠勢逾髙而下急體彌重而飛輕戢羽翼以受命若肝膽之必呈嗟日月之云邁猶羈縻而見嬰別有橫大海而徑度順長風而一寫投足眇於巖巓脫身冥於弋者冰落落以凝閉雪皚皚而飄灑諒堅銳之時然寜苦寒之求捨匪聚食以祈滿聊擊羣而自解比豹之潛形同幽人之在野矧其升巢絕壁獨立霜條心倐忽於萬里思超遙於九霄豈外物之能慕曷凡禽之見邀則未知鴛鷺之所適孰與夫鵬鷃之逍遙云爾防

東徵賦

嵗在甲申秋窮季月髙子逰梁復久方適楚以超忽望君門之悠防防先容以效拙姑不隠而不仕冝其漂淪而播越出東苑而遂行沿濁河而玆始感隋皇之敗徳劃平原而爲此西馳洛汭東並淮涘地豁山開川流波委六宮景從千官邐迆龍舟錦防照耀乎數千百里大駕將去羣盜日起屍祿者捲舌而偸生直諌者解頥而後死寄腹心於梟獍任手足於蛇虺旣受弒於匹夫尙興疑於愛子豈不爲窮力役於徵戰務淫逸於奢侈六軍悲牧野之師萬姓哭遼陽之嗟顚覆於瞬目指年代於流水惟見長亭之煙火曠野之荊杞至鄼縣之舊邑懷蕭相之髙風旣屈節於主吏每歸誠於沛公始俱起於天下乃從定於闗中推金帛於他人抱圖籍於我躬按山川之險阻救天地之屯蒙嘉盈俸以增邑方指蹤而建功納邵平以防患舉曹參而告終經洛城而永望想譙郡而銷憂慨魏武之雄圖終大濟於橫流用兵戈以威四海挾天子而令諸侯乃擅命以誅伏徒矯迹以安劉吾始未知夫逆順胡寜比徳於殷周下符離之西偏臨彭城之髙岸連山郁其莽蕩大澤平乎渺漫憶昔天未厭禍項氏叛渙解齊歸楚自蕭擊漢天地無色風塵潰亂憫君王之轗軻混士卒以奔散茍炎運之克昌豈生人之塗炭次靈壁之逆旅面垓下之遺墟嗟魯公之慷慨聞楚聲而悒於歌拔山以涕洟竊霸圖而莫居擯亞父之何甚悲虞姬之有餘出重圍以狼狽至陰陵以躊躇顧天亡以自負𨿽身死兮焉如登夏丘而縱目對蒲隧而愁予問取慮之斯在徴長直之舍諸宿徐縣之回津惟偃王之舊域方以小而事大豈無位而有徳彼皆昏暴以喪邦伊何仁義而亡國髙延陵之掛劍慕班彪之述職緬沛水之悠悠俯婁林之紆直卽日河滸依然泗上山川土田耳目淸曠眺淮源之呀豁偉楚關之雄壯掛輕席於中流順長風以破浪過盱眙之邑屋傷義帝之波蕩嘆三戶之亡秦知萬人以離項越山而訪泊入漁浦而待潮鴻鴈飛兮木葉下楚歌悲兮雨瀟瀟霜封野樹水凍寒苖岸艸無色蘆花自飄幸息肩扵人事願投迹於漁樵思魏闕而天逺向秦川而路遙侯鳴雞以進防趨亂流以爭迅縱孤舟於浩大撫垂堂以誡愼遵枉【一作在】渚於淮陰徴昔賢於韓信哀王孫之寄食嘉漂母之無慍鄙亭長之不仁乃晨炊而嗇恡忽從龍以獲騁遂擒豹以自奮破全趙而用奇稱假齊而益振幸辭通而感惠俄結豨而謀釁當在約而必亨曷持盈而不順淩赤防之迢遞棹白波之紆余歷山陽之村墅投襄鄙之邑居人多嗜艾俗喜觀漁連葭葦於郊甸雜汀洲於裏閭感百川之朝宗彌結念於歸歟日杲杲以麗天雲飄飄以捲舒魯放情於蹈海丘永嘆於乘桴遇坎則止吾今不知其所如哉

繡阿育王像讚【並序】

阿育王繡像竇氏女奉爲亡妣太夫人蘇氏所建也嗚呼有以蓬首撡行柴立孝思仰昊天之茫茫對髙堂而泣血女之孝矣將感於神明婦之義矣可施於王化故能塵垢明鏡住持靑蓮永惟宿因獨見諸淨以爲霜雪風雨之思胡寜以報親功徳荘嚴之深冀以益吾親矣乃自方丈之室沛然廣大之願防翠鮮秀光華可掬運夫心眼之靈盡如相好之美瞻仰圍繞涕淚是悲俾像敎之勿墜如佛身之有在夫莫大者孝也不泯者善也惟孝與善可以導逹幽冥則我太夫人宜歸淨土矣嗚呼孝之至也感人無窮乃爲讚曰

佛不可見兮法亦難知惟我荘嚴兮本乎孝思儻幽冥兮昭乎景福彼淨土者可得而歸之

陳畱郡上源新驛記

周官行人掌邦國傳遽之事施於政者蓋有章焉皇唐之興盛於古制自京師四極經啟十道道列於亭亭實以駟而亭惟三十里駟有上中下丰屋美食供億是爲人迹所窮帝命流洽用之逺者莫若於斯矣伊陳畱雄稱山東聲殷海內昌大囂庶有梁魏之遺迹風煙雄兩河之眇襟帶控九州之半洎皇華軺傳夷使駿奔出關而馳南向北戶山川水陸之役兆於是矣故上源所置舉其難哉居裏之衝瀕河之陽地形湫隘館次卑狹巽在堤下靣於劇旁走庭以隅建步終坎車靡方駕騎無並鞭其郁閉有如此者壬辰嵗太守元公連率河南之三載也堯咨四嶽而人神理漢詔八使而風俗淸舉徳推賢事髙典策革已成之獘持獨斷之明迨玆郵亭俯視頽朽何逼側蹇淺不稱其聲將圖鼎新豈曰仍舊顧謂長史李公曰夫開釋故實發揮制度不有攸居者誰其允協今奏計闕前先甲而往小大之務公其領之申命錄事參軍馮元掌曰維操繩墨者蓋用於正蘊亷愼者俾臨於財公以正身用財均力紀綱相佐善莫大焉復命浚儀令裴勝曰公之爲縣也簡易於理訓迪其源秉淸白之一門據忠信之餘地夫忠以創物淸而守官立言有程指使而可於是北吞裏室人以利遷也南豁路旅事無茍免也合土以峻墉攻木以髙戶棟宇相翼羣材如生玆所謂動乃有經徐而不費於戲久於否者宜以攺作本於功者終乎永貞則亭之成焉我方許元公澄淸之功也公時膺邁徳天與大才屬梁宋不登朝廷旰食求瘼之重不其然歟用能官去粃政人無菜色百城偃於迅風萬象納於明鏡乃因寮吏慨然於玆亭曰且夫木石之新者而猶可觀況人而自新孰不觀者又曰傳不云乎啟塞從時用之善者而今而後吾以無事爲事焉君子是以知郵亭之可嘉而我公之淸淨無窮也末吏不敏紀於貞石云

送竇侍禦知河西和糴還京序

天子務西州之實嵗糴億計何始於貴取而終以耗稱俾邊兵受寒戰馬多痩挽域中之稅鑄海上之山江淮之人蓋奔命矣豈財用之地抑以從來將利害之鄕猶有所闕廟堂精思其故表竇公自憲闈而董之開釋叢脞之病發揮鹵莽之極政之大者不其然歟今農夫力於必登亷賈知夫踴賤於戲若推斯之義以視天下之兵我幕府涼公勤勞王家常用此道干戈所適戎狄相弔冝哉八月旣望公於是領錢谷之要歸奏朝廷副節制郎中裴公軍司馬貟外李公追臺閣之舊逰惜軒車之逺別席樓船於池上泛云物於城下胡笳羌笛繚繞隈隩儛羅裝映帶洲渚醉後歡甚東林日髙語岐路於罇前指京華於天有若司直崔公之逸韻嘉其廷評數賢之間作適忝斯人之後敢拜首而敍云

樊少府防師猛贊

師猛志猛猛於師子紺眼星懸赤毛熖起銅爪鐡甲鋸牙鑿齒顧犀象則百隊山跧看熊羆則千羣野死以此言威威可知矣仙尉樊公寫象防中昆侖腳碎而屋壁欲動虎豹膽懾而訟庭已空稜稜兮隔飛霜颯颯兮滿院生風於是乎師子爲百獸之長遂識樊公爲百夫之雄

罷職還京次睢陽祭張巡許逺文

維乾元元年五月日太子詹事禦史中丞髙適謹以淸酌之奠敬祭於故禦史中丞張許二公之靈中丞體質貞正才掩賢豪詩書自負州縣徒勞惆悵雄筆辛勤寶刀時平位下世亂節髙賊臣通逆國步驚騷兩河震恐千里嗷嗷投袂灑泣據鞍郁陶全譙入宋收梓捍曹心系魏闕志淸武牢帝曰嗟爾龍光豹韜憲臺戎幕持斧擁旄嗚呼予亦忝竊統玆介冑俄奉短書至夔狂冦褁糧訓卒逹曙通晝軍乃促程書亦封奏遂發驕勇俾驅鳥獸將無還心兵亦死鬭賊黨頻蹙我師旋漏十城相望百里不救豺狼嘯聚犬羊蟻湊積薪爲梁決岸成竇嗚呼當此虎敵豈無彊鄰常時肝膽今日胡秦堅守半嵗絕糧數旬柹椽秣馬煮紙均人病不暇拯歿無全身煎熬甲冑啄嚙膠筋慷慨艱險淒涼苦辛嗚呼我辭淮楚將赴伊洛途出玆邦悲纒舊郭邑裏灰燼城池墟落何九拒之崢嶸皆二賢之制作聲蓋天壤气橫遼廓讓死爭先臨危靡卻嗚呼哀哉天亦難論萬夫開壁一旅才存衰羸旣竭力弱相吞防穽織路梯衝棧門土濠水合木柵云屯居卽無蔽突無其奔煙塵劍防逼側紛昏與求生而害義寜抗節以埋魂嗚呼悖逆殱潰干戈將止海嶽澄淸朝廷至理封功列爵懷黃拖紫傷哉二賢不預於此嗚咽孀婦伶俜愛子追贈方榮賞延玆始寂寂梁苑悠悠睢水黃蒿連接白骨塡委思壯志於冥寞問遺形於荊杞列祭空城一悲永矣

髙常侍集卷九

欽定四庫全書

髙常侍集卷十

唐髙適撰

表

爲東平薛太守進王氏瑞詩表

臣某言符瑞之興實由王化詩歌之作本自國風伏見範陽盧某母瑯琊王氏性合希夷體於靜黙精防道本馳騖元關旁通天地之心預紀休徴之盛去景龍二載撰天寶回文詩凡八百一十二字循環有數【一作理】若寒暑之遞遷應變無窮謂陰陽之莫測誡其子曰吾歿之後爾宻記之當逢大道之朝必遇非常之主則眞圖之制便可上言君親之義不違犬馬之誠斯在臣早識其子常與臣言星霜屢移書奏仍闕蓋以嵗月滋久防趣幽防沈吟取耳目之前倐忽應禎祥之後伏惟皇帝陛下乘道禦極乃聖興化參日月之並明一干坤而同徳梯航萬里爭飲淳和之風臣妾四夷盡歸仁壽之域今陛下務於道道可盡乎法於天天實長久是知與道齊運比天同休無疆之徴乃在玆矣則王氏之美其可替乎章句粲然所謂沒而不朽者也臣某誠惶誠恐頓首頓首昔漢幸甘泉且昧神君之語周窮轍迹徒稱王母之謡豈若迥出名言髙懸響像讚皇王之丕命運宮商於景福且夫靈芝嘉禾艸木之瑞者黃龍丹雀禽獸之瑞者猶能光帝載標榜頌聲方之眞圖彼未爲得特望編之史策列在樂章則陛下先於天而聽於人也臣才術淺劣謬忝藩條曾防防塵以答萬一恆馳北極每切子牟之戀遙奉南山願效封人之祝

謝封丘縣尉表

臣適言臣田野賤品生逢聖時得與昆虫俱霑雨露常謂老死林藪不識闕庭豈其巖穴久空弓旌未已賢才畢用搜訪仍勤見堯舜之爲心荷乾坤之善貸臣藝業無取謬當推薦自天有命追赴上京曾未浹旬又拜臣職頋慙虛受實懼曠官捧日無階戴天何報臣已於正衙辭訖卽以今日赴官無任犬馬之志謹奉表陳謝以聞臣適誠惶誠恐頓首頓首

謝上彭州刺史表

臣某言伏奉聖恩授臣彭州刺史寵光自天喜懼交集臣某誠惶誠恐頓首頓首死罪死罪臣本野人匪求名逹始自一尉曾未十年北使河湟南出江漢奉上皇非常之遇防陛下特逹之恩累登諌司頻歷憲府比逆亂侵軼淮楚震驚遂兼節制之權空忝腹心之寄銜命感激思效駑駘敢竭公忠動無回避而智不周物才難適時俄塵聖聰果速官謗實謂死亡可待流竄在玆陛下覆載之恩明日月之鑑始拜宮允今列藩條雨露之恩更霑枯朽陽和之气忽曜沈埋天髙聽卑臣獨何幸臣某誠惶誠恐頓首頓首死罪死罪臣聞忠臣事君𨿽死無二臣今未死敢忘至公伏惟陛下哀臣愚防矜臣方直臣𨿽在逺若近天顏臣以今月七日到所部上訖宣布徳音艸木增气敷陳睿澤黎庶昭蘇無任悃屏營之至謹附驛奉表陳謝以聞臣某誠惶誠恐死罪死罪謹言

謝上劍南節度使表

臣某言受脤登壇必先禮樂剖符攬轡是委腹心方將總領諸侯整訓戎旅分二南之名器創七徳之籌謀君無虛授臣無虛受授受之際任用匪輕況全蜀奧區非賢勿守方面重寄擇善而從顧臣庸愚豈合祗拜逺奉恩制不敢逡巡卽以二月二日上訖天威在顏風俗思變飲冰食蘗策朽磨鉛臣往在淮陽已無展效出臨彭蜀又乏循良𨿽聖恩不移而防臣益懼謹當宣皇化鎭撫蕃蠻訓率吏兵剪除夷獠庶冀毫髮增益山丘陛下愼擇任人朝廷多士伏願更徴英彥俾付西南許臣暮年歸侍丹闕臣子之懇君父之慈天髙聽卑下情上達軍府多事稅賦方殷臣今逐便指防乘間式遏救蒼生之疲獘寛陛下之憂勤乃臣丹誠慺慺於夙夜無任悾之至謹遣洋州司馬攝參謀臣路球謹奉表陳謝以聞云云

賀安祿山死表

臣某言臣得河南道及諸州牒皆言逆賊安祿山苦痛而死手足俱落眼鼻殘壞臣聞負天者天誅負神者神怒其道甚著今乃克彰臣某誠懽誠喜頓首頓首逆賊孤負聖朝造作氛祲嘯聚吠堯之犬倚賴射天之矢殘酷生靈斯亦至矣臣恨不得血賊於萬防肉賊於三軍空隨率土之歡逺奉九霄之慶卽當緫統將士慿恃威靈驅未盡之犬羊覆已亡之巢穴無任踴躍慶快之至謹遣攝判官李翥奉表陳賀以聞

謝上淮南節度使表

臣某言以今月二日至廣陵以某日上訖流布聖澤江淮益深扇皇風艸木增色臣誠惶誠恐頓首頓首伏惟皇帝陛下大明照臨純孝撫禦漢主事親之日爰緫六師軒後垂衣之辰再淸四海猶以京華尙阻國步暫艱運黃石之神謀推赤心於人腹臣器非管樂殊孔明之自比識謝孫吳異山濤之暗合豈意聖私超等榮寵薦臻拔自周行寄重方面以時危而注意竊愧非才因國難以捐軀頋爲定分卽當訓練將卒緝綏黎甿外以平賊爲心內以安人爲務庶使殄滅凶醜舞詠時邕報明主知臣之恩成防臣許國之節不任戴荷攀戀之至謹遣某官陳謝以聞云云

賀收城表

臣某言閏正月十六日中使郭羅至伏奉勑書示臣聖略收復瀍洛掃殄凶徒臣某手之足之載欣載躍臣聞天不假易將而必誅守在四夷難逃一面頃者逆賊稔惡竊據中都欲驅犬羊敢肆蜂蠆碎首於雷霆之下竄迹於城社之中猶貯殘魂擬收餘燼陛下澤深覆載功濟艱難神武必止於干戈寰區大拯於塗炭好生惡殺誠屢發於宸心走獸奔禽盡已罹於网目使風雲一變日月增輝巨海絕其波祅氛化爲和气臣忝司戎律累奉徳音昭宣睿謀底寜縣道天下幸甚豈獨方隅無任慶快之至謹遣洋州司馬貟外同正貟攝參謀臣路球奉表陳賀以聞臣某言

賀斬逆賊徐知道表

臣某言臣聞人臣無將將必誅之逆賊前成都少尹兼侍禦史僞稱成都尹兼侍禦史中丞劍南節度使徐知道中官養莫知姓族熒惑主司叨竊憲臺不能輸瀝肝膽以答休明而懷挾姦邪嘯聚同惡傾竭府庫塗炭黎甿遂爲欃槍恣行蠆毒杜塞劍道擁遏朝經部署凶殘統領州縣曾未數日蕩壞一隅郊原已空市井如掃臣與卭南鄰境左右葉心積聚軍糧應接師旅以今月二十三日大破賊眾同惡翻然共殺知道三軍慶快云物攺容百姓欣歡景色相賀此皆社稷昭應神靈保持伏惟皇帝陛下一徳動天無逺不屆兵戈向戢華夏克寜布蕭王之赤心竭盆子之丹妖氛聚而皆盡郡國危而更安髙視百王能事斯畢臣忝守藩翰罹此艱虞覩天地之廓淸與飛動之咸若無任踴躍之至謹奉表陳賀以聞

請入奏表

右自徐知道作亂軍府略空救獘扶傷事資安輯臣夙夜陳力啟處不遑伏以二陵攀號臣未修壤奠萬方有主臣未覩天顏犬馬之誠不勝懇欵士卒稍練蕃夷漸寜特望聖恩許臣入奏謹錄奏聞伏聽勑防謹奏

髙常侍集卷十

