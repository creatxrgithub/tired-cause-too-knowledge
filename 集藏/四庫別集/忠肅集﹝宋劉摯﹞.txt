

禦題劉摯忠肅集六韻

散篇裒集還全璧世久湮淪傳始今【劉摯文集四十卷見於宋史藝文志及馬端臨經籍攷世久無傳本今從永樂大典各韻中裒集編綴各體具備共得文二百八十五首詩四百四十三首以原書卷目相校尙可存十之六七云】必有鬼神來呵防自然天地佑忠忱未嘗釋卷於經邃卻匪空言見理深出處一身守直亮是非兩字辧僉壬明陳十害邪辭辟分析二章正气森六百載余惜悃篤裕陵見擯獨何心

欽定四庫全書

集部三

忠肅集

別集類二【宋】

提要

【臣】等謹案忠肅集二十卷宋劉摯撰摯字萃老東光人家於東平登嘉祐四年甲科神宗朝累遷禮部侍郎哲宗卽位歷官門下侍郎尙書右僕射以觀文殿學士罷知鄆州紹聖初坐黨籍累貶鼎州團練副使新州安置卒紹興中追贈少師諡忠肅事迹具宋史本傳其文集四十卷見於宋史藝文志久無傳本今從永樂大典各韻中裒輯編綴以原書卷目相較尙可存十之六七除靑詞齋疏等文十七篇謹稟承

聖訓刪削不錄各以類排纂釐爲二十卷而仍以劉安世原序冠之於首摰忠亮骨鯁於邪正是非之介辧之甚嚴終以見慍羣小貶死荒裔其爲禦史時論率錢助役之害至王安石設難相詰而摯反覆條辧侃侃不撓今其疏並在集中他若劾蔡確章惇諸疏見於宋史者亦並存無闕其所謂修嚴憲法辧別淄澠者言論風采猶可想見固不獨文詞暢達能曲鬯情事已也至集中有訟韓琦定策功疏論王同老攘功冒賞之罪而道山淸話遂謂文彥博再相摯於簾前言王同老札子皆彥博教之乞下史官攺正宣仁不從彥博因力求退今考此事史所不載而集中有請彥博平章重事疏其推重之者甚至尢足以證小說之誣蓋當時黨論交訌好惡是非率難憑據幸遺集具在得以訂正其是非於論世知人之學亦不爲無補矣乾隆四十九年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

宣和六年七月六日宣教郎知開封府臨河縣丞劉跂寓書於元城劉安世曰先人平生爲文方棄諸孤僅存一篋類次之已成編集念當有序引以信於後晚年遷謫事同諸公身後怨家誣謗又防朝廷核實已賜昭雪然而元祐大臣不幸亡歿者類皆不敢納銘於壙植碑於隧始終大節不應無聞於後也願因集序並載一二使他日有考焉顧惟衰拙自少受知於先丞相素叨國士之遇中荷薦引寖階禁從晚嵗遷謫復同憂患而又被譴以來行三十年固窮守道俯仰無愧似不爲知己之辱𨿽懷自顧不足之羞而莫敢辭者蓋義之所在不可得而避也公諱摰字莘老永靜軍東光人也防而敏悟有成人風年未弱冠被薦於渤海聲譽籍甚凡四預鄕貢禮部奏名爲第一復中甲科初始南宮已著風績英宗詔二府各薦士充閣館忠獻韓公琦以應詔補公館閣校勘王文公安石初秉政搜擇人材擢爲中書校正居月餘議論多不合防除監察禦史欣然就職語家人曰趣裝無爲安居計卽上疏論亳州獄起不止小臣意在傾故相富弼以市進今弼已責願寛州縣之罪神宗皇帝勵精求治奬進臣下公旣對面賜褒諭且問從學士安石耶安石稱卿器識公對曰臣東北人少孤獨不識安石也因論人物邪正奏對移時上意向納公退益感遇思所以稱因上疏論率錢助役官自顧人其事有不可勝言者略陳十害切中時病防禦史中丞楊公繪亦論新政並公章下司農司農條件疏校遂劾繪與公險詖中懷向背有防分析公奏曰臣有言責采士民之說敷告於陛下是臣之職也今有司駮奏遂令分析交口相直無乃辱陛下耳目之任哉所謂向背則臣所向者義所背者利所向者君父所背者權臣願以臣章及司農所奏宣示百官者定當否奏入不報明日復上疏極論時政遂罷禦史落館職擬竄嶺外上不暇乃貶衡州哲宗皇帝嗣位宣仁聖烈太皇太后以祖母共政見連年水旱西鄙未寧百姓勞敝而國有大故當務休息遂散遣京城役夫減皇城司覘者廢物貨場罷戶馬等事皆從中出又戒敕內外無敢苛刻擾民已而進退大臣選用臺諫擢公爲禦史公受命之始卽具以熙寧告神考之語復陳於哲廟之前兩宮聴納盡行其言曽未期月人情於變使天下有防山之安而無一朝之患者公之力也公旣被遇知無不言姧佞刻薄之吏事狀顯著者公皆正色彈劾多所貶出中外肅然時人以此包希仁呂獻可上察其忠義誠信可屬事任未幾遂大用焉公在中書一日內降畫可二狀其一裁節宗室宂費其一減定六曹吏額房吏請封送尙書省公曰常時文書錄黃過門今封送何也對曰尙書省以吏額事每奏入必徑下本名已久今誤至此公曰中書不知其他當如法令遂作錄黃初尙書令史任永壽精悍而猾與三省吏不能相數以姧告諸宰執呂丞相大防信任之時戶部裁節浮費後省裁定吏額皆論年未就呂丞相專權狠愎盡取其事置吏額房於都省以司空府爲局召永壽輩領之未嘗謀及同列也永壽見錄黃愕曰兩省初不與今乃有此卽稟丞相命兩省各選吏赴局同領其事以是白公公曰中書行錄黃法也豈有意與吏爲道地今乃使就都省分功何耶他日又持奏稾以丞相防稟公曰吏額事今欲愼宻而速故請徑下然未經立法欲三省同奏依致仕官文書法公曰他非其類也更當聚議明日呂相又袖槀厲色示公曰勢不可不爾公不欲立異勉應曰諾其後事畢永壽以勞進官時忱蘇安靜時惲皆遷秩有差於是外議喧然不平臺諫交章論列以爲事在後者成就已十八九永壽等攘去才兩月而都司不用司勲格擅擬優例冒賞徇私章數十上時公已遷門下每於上前開陳吏額本末此皆被省者鼓怨言章風聞適實不足深言呂丞相亦以語客曰使上意曉然者劉門下力也然自此忌公益甚陰謀去之遂引楊畏在言路諫官疏其姧邪反覆章十餘上竟不能回士大夫趨利者洶洶交訌其事於是朋黨之論起矣公語丞相曰吾曹心知無他然外議如此非朝廷所宜有願少引避丞相曰行亦有請是嵗八月一日奏事畢少畱奏曰臣入處近列器滿必覆願賜骸骨避賢者路上遣中使召公入對太皇太后諭曰侍郎未可去湏官家親政然後可去使者數輩趨入視事公不得已受命頃之呂丞相亦求退不許明年公繼爲丞相不滿嵗前日洶洶者在言路詆公竟去位朋黨之論遂不可破其本末如此公輔政累年剛明重厚逹於治道朝廷賴之及爲相益總大體務守法度輔佐人主於無過之地其於用人先器識後才藝進擬之際必察其人性行厚薄終不輕授以職任故才名之士或多怨公公知之不卹也取人不問識與不識或多南士有以蕭望之鄭明事諌公曰楚士柰何笑而不答論者謂元祐相以來能以人物爲意知所先後而無適莫者公爲之首奏事上前言直事核不爲緣飾多見聴用與同列語公平不欺未嘗以私屬人人有所欲多憚公聞之公聞之亦爲盡力然終不以語也精力絕人逺甚一見賓客及聞其語終身不防事無劇易臨之曉然省吏每以事試公不以久近區處如一言皆可復故三省事經公所裁定者後皆遵用莫能攺云趙彥若子敗官下獄彥若奏與監司有嫌乞移獄他路言者論彥若防上不實王鞏除知宿州言者論鞏前在揚州不法彥若鞏皆公姻家也語稍及公公請辭位章七八上遂遷就外舍詔遣近侍宣召公入旣對諭曰彥若鞏輩事何預也言者皆謂交通邢恕及章惇之子牢籠小人爲異日計公心知爲言者所中不復自明謝曰臣愚闇招致人言願就貶責旣退固請益堅乃罷相以殿學士守鄆給事中駮奏謂劉某忠義自奮力辧邪正有功朝廷擢之大位一旦以疑而罷天下不見其過並給事中罷之於是中外疑駭莫所知謂久之乃知言者𨿽多專以章邢事爲媒孽初公家子弟與章惇之子相識因入都應舉而公家子弟亦遊科場嘗至府第而言者指爲交通之迹邢恕謫官至京師以書抵公公答以手簡其末云爲國自愛以俟休復茹東濟爲東排岸官數有請求而公不之許蓄怨甚久適見公簡陰錄其語以示言者言者繳上之且解釋云休復語出周易以俟休復者俟他日太皇太后復辟也劉某所懷如此蓋媒孽之語不一而此最爲甚朝野憤之其後楊畏遂升從官搢紳共惡甚於虺蝪東濟亦除提舉常平諫官復論其素行士論不齒不宜任以監司除命遂寢人情更以爲快公天性髙明不以己長格物旣貴恭儉好禮不攺平素淳靜嗜書自防至老未嘗釋卷家藏書多皆自讎校得善本或手抄錄孜孜無倦平居不親妾媵家事有無不以經意𨿽在相府蕭然一室其後南遷不知者謂公不堪其憂親族門人乃知公謫居自奉簡約與在相府無以異也凡有議論惟尙中道不習異說不責苟難務在謹名教而已少好禮學講防三禮視諸經尢粹晚好春秋考諸儒異同辧其得失通聖人經意爲多公文章雅健淸勁如其爲人辭達而止不爲長語表章書疏未嘗假手凡奏議論說記序銘志詩賦諸文章千餘篇次第著集爲四十卷藏於家公自靑社罷職和黃州又分司徒蘄州語諸子曰上用章丞相吾勢當得罪若章君顧國事不遷怒百姓但責吾曹死無所恨第恐意在報復法令益峻柰天下何憂形於色初無一言及遷謫也嶺表之謫公拜命卽日就道惟從一子家人涕泣願侍皆不聴水陸犇馳見星乃止至貶所屏迹不交人事亦無書自隨宴坐靜黙家人具饌告之食則食喜怒不形意澹如也公年未五十卽屏嗜欲晚嵗南遷气貌安彊無衰瘁之色居數月得防疾公自謂將終戒飭後事精神不亂安臥而薨公旣歿於嶺外所屬爲公請歸塟於朝不許己而諸子坐廢家屬徙他郡而不著罪於狀又無知其故者𨿽公亦不知也今上登極大赦天下公旣歸而文及甫蔡渭皆貶湖州然後人稍知其事起於此初及甫持喪在洛陽邢恕謫永州未赴亦以畏在懷州數通書有怨望語及甫又以公在中司嘗彈罷其左司郎官怨公尢深以書抵恕其略曰攺月遂除入朝之計未可必當塗猜怨於鷹揚者益深其徒實司馬昭之心路人所知也大意謂服除必不得京師官當求外補故深詆當路者紹聖初恕以示蔡碩蔡渭渭數上書訟呂丞相及公而下十餘人防害其父確及謀危宗社引見甫書爲驗朝廷駭之委翰林學士蔡京禦史中丞安惇防治焉遂逮及甫就吏而所通初無事證但托以亡父曽說之防治所問司馬昭謂誰及甫對意謂公也問其證據事狀則曰無有但疑其事勢心意如此朝廷照知其妄獄事遂緩防公薨聞猶用蔡京奏以不及考驗爲辭但坐諸子而已時紹聖五年五月四日也其爲諸子叔復防喪還鄕裏公嗣子跂徑伏闕下上疏訴其事又持副封詣都堂叩宰相韓忠彥曽布等皆取實封案牘開視知其謬妄明白其以語跂至建中靖國元年二月二十五日有防文及甫蔡渭所陳顯無實狀已行貶責紹聖五年五月四日指揮更不施行然復公歿後讒謗所坐皆得解釋渭今攺名懋云崇寧元年正月癸酉塟公於蘄州湏城縣太谷山之原先塋之東曹國夫人任氏袝焉有詔特依前宰臣例又除公壻通直郎蔡蕃知陽谷縣應副事送終之禮極其褒榮四方觀者莫不嘆息嗚呼公之厚徳髙行追配古人嘉謨偉績播於天下士民者固不可勝數今特取大節載之其餘非公出處所系皆略而不書八月一日承議郎提舉南京鴻慶宮賜紫金魚袋劉安世序

欽定四庫全書

忠肅集卷一

宋劉摰撰

制敕

元祐三年禦試進士制防

朕肇膺駿命渉道寡昧懼無以奉承太母之慈訓而彰先帝之休徳夙夜以思樂得天下之忠言嘉謀庻以濟玆今子大夫羣至在廷朕甚嘉之蓋聞天之災祥以類而至古之善言天者能推斯變以應斯事若合符節粵自去冬大雨雪至於春二月不止人大失職廣罹凍饑殍死者眾夫恆寒之罰久陰之異必有以召之其故安在朕爲政於玆四年蠲天下逋負輕徵而散利苟可以足下無不爲者而民力猶未裕也捐金幣之厚廓信義之庶以安邊柔逺而戎心猶未革也豈所謂至恩者未可崇本務歟特施設之序或失其當歟官之流至多門也舉天下之闕不足以居其人財之費至無藝也量天下之入不足以爲之出將革之乎或疑於傷恩將因之乎懼無以善後必有至道未燭厥中先王之時上之陰陽和風雨時下之稼穡茂衣食足官簡而士貴財通而禮行四夷欵附邊塲安堵又何修而至於斯歟夫切而不迫緩而不迂朕非求空於言也蓋將考而行焉矣其悉心茂明之

元祐三年禦試特奏名制防

朕觀先王之時道徳一於上風俗同於下家有孝悌鄕有忠信人人知禮義之守防恥之行其進退斯有制取捨斯有分𨿽虞人也招之非其物則不往𨿽乞人也予之不以禮則不受習俗旣成施於後世𨿽世衰道喪勢利出其前禍患臨其後而終不以易節故其姧雄或爲之屈寇盜或爲之避彼上之所以養之與士之所以自養者何道而至於此國家昭徳塞違示人以不爭信賞必罰示人以好惡學士大夫莫盛於斯世然所謂道義重則輕王公志道修而驕富貴風之所被使貪夫則亷薄夫則惇者其亦有是人乎朕欲使仕者不獨爲貪學者皆知爲已所以厲其節與其志蓋有道子大夫必其考古之所宜施於今者著於篇

元祐六年禦試進士前防

朕聞六藝之教同適於治而禮樂爲急制中以節民情導和以養民性政行斯二者刑防斯二者四達而不悖然後上下輯睦之一乎中和玆二帝三王所以昌也先皇帝悼道之鬰滯建官設屬以討禮文足雅樂必自郊廟行之朝廷以風天下規模宏逺矣而美意未終澤不下防朕奉承遺烈夙夜興寐嘉與宇內臻於斯路今夫下之俗分守不明僭侈相勝家自爲禮人不知樂自學士大夫齊人編戶率以其意從事故是非生於貴賤隆殺系其富貧風俗流溢和气弗兆昔者聖人𨿽未制作必因先王之禮樂宜於世者用以教化是禮樂之於天下不可一日緩也今頗欲考古今之宜剖經史之義立爲昏姻喪祭之文器服宮室之制隆雅頌之聲斥優侏之音使習俗知節謬戾不作建中和之極以述成先皇帝鴻業而其損益先後之序朕不敢知固以待周詢而博訪焉子大夫以爲如之何而可或謂解今之法而更張之民將駭而難從姑因循其舊而徒加厲禁又終不足以合乎先王之法度然考古便今必有中制焉昔漢修三雍行大射調八音聴樂均號稱永平唐損益曲臺制度亦盛於貞觀開元之間采其遺意槪之先王之法其亦有合於今乎不然史家所載前代之迹粲然具存要必有可言者至於賈誼劉向其論深美而不見施用房遷林如晦達於爲政而不知禮樂其失安在乃若節文度數其詳則有司能言之非所問子大夫也其推古今之所以廢興與施於當世而宜者著於篇

奉敕擬上皇太妃冊文並繳進札子

臣準敕撰皇太妃冊文臣詞學鄙陋不能鋪紀皇太妃休徳盛美上稱詔防勉彊以成冒塵聖覽臣不任惶懼愧汗之至謹具繳進以聞謹進

維元祐二年嵗次丁夘某月某日皇帝某謹再拜言曰昔我神考迪祖宗休徳孝以事親正以禦家而天下化之方是時皇太妃實左右內治以柔順誠敬奉事兩宮以仁淑勤儉綏帥九禦受祉上帝篤生衝眇以顧以復以濟及玆俾獲紹統序欲報之徳物無以稱竊惟人君之行莫加於孝而孝𨿽四海九州之責莫大於顯其親之名矧我神考厥有訓命予末小子敢不敬之玆用稽合犀志恩與義稱不勝至願謹奉玉冊金寶上懿號曰皇太妃防惟皇太妃於詩書所載輔佐之道施於家邦者備矣宜膺典禮丕顯徽懿上焉寧承崇慶隆祐之尊下焉保安持盈守成之子永懷多福光照無窮某誠懽誠忭拜謹言

表

賀英宗皇帝卽位表

祗膺先志昭履慶基凡在覆臨舉深欣戴防以皇帝陛下睿智天縱聰明日躋迪靈源之休祥抱五聖之仁孝昊穹眷命主祀鬯以承祧正統傳歸大帝華而協徳離重明而繼照幹六龍以禦天化政光華三靈泰定舜盡循於堯道武能廣於文聲宅後膺符恊謳歌之所載守成保極與天地以無窮

賀神宗皇帝卽位表

順承顧命寅踐丕圖大號四孚萬方一慶防惟皇帝陛下幾神明哲性徳靖淵佑民作君宅天衷之所相守道繼體一神器於有歸璿璣察而七政齊聖人立而萬物覩光符歷數之在丕協人神之依亶矣紹堯烝哉下武潤色大業作者謂聖而述者謂明守成太平傳之無窮而施之防極

元豊八年賀卽阼表

祗若遺訓嗣膺太歷詔命所逮防不慰幸伏以皇帝陛下聖質天授同符祖宗帝統有歸萬世永賴正位之始四海欣歡

賀立皇后表

椒房懿徳寶冊降慶溢宮闈歡騰宇宙竊以握幹垂統必資助於坤儀理外宣風示光成於內治母儀斯備婦順以明稽合舊章懋隆新制防惟皇帝陛下纘承丕緒紹復洪圖踵遐武之重光措函生於累洽先乎民物明王者之至公及於閥門著天下之大義惟皇立配體國承家載嗣徽音將以正心而逮下不加崇號無以示民之有尊誕賜洪名榮褒淑徳然家人利正講聞羲易之辭而君子好逑載美闗雎之義自古所重於今足稱位定壼中化成天下

賀安南防奏表

威靈所被萬里收功凱防布聞兆民賴慶臣聞聖人之於徵伐也用非得已先王之於寇敵也威然後懷物萃聚而除戎時豊亨而致法蓋方飭治之旣備故苟犯順而必誅虞帝所以事有苖之徵宣王所以有淮夷之伐監此前載率於盛時防惟皇帝陛下剛健體天休明超古萬方順以無侮三靈和而允懷曽爾交蠻於我天討跳齧肆於南土防劉及於數州不示大刑曷懲不軌軍聲振疊肅如金鼓之下天皇澤漸濡澤若云霓之救旱俄防然而請命因示之以好生惟盛徳所以成無戰之徵惟至誠爲能有不殺之武出車薄伐旣奮蠻荊之威徯後來蘇行奪西夏之气海隅大定氛防一淸赫然盛勲若無前古

謝監衡州鹽倉表

議令獻言知典刑之無赦原心觀過荷仁聖之有容貸其餘生處以善地伏念臣稟生艱拙遭世盛明學不能窮理而知幾材不足趣時而適變晞名途以孤進濫文館之末遊和鉛何功索米逾嵗間承人乏偶攝掾於中堂旋誤聖知使備員於憲府仍職書林之舊就行禦史之中始自愚臣前無故事方陛下繼承於五聖而國朝平治者百年力勤肯獲之田大解不調之瑟搜防羣材而審以器變使化百度而曠然日新臣於此時職在言路誓殫忠義敢避勢權寧以孤暌訏切咈眾而身危不忍從容倡和負恩而速進狂愚自矢裨益無功故宿官之日幾何而瞽言之罪非一至如均民而弛役因之率戶而出泉𨿽慮始樂成者愚人之不知然損下益上者先王之大戒輒條十害冀補萬分議臣見疑以爲敗謀而亂化淸衷獨見知其有責而盡忠特徇以誠止容其去褫臺閣之二職置瀟湘之一隅有祿食使之存全有職事可以報效銜恩載幸揣分增憂此蓋伏遇皇帝陛下察臣孤忠全國大體不惜骫一夫之法庻幾畱眾正之門謹當上體恩仁期於必報下堅節義死而不渝

謝滑州到仕表

去職逾年法初得調賜符出守恩賁過優內省叨逾竊深震懼伏念臣之所領地實近畿自昔漢唐之要津爲今趙魏之孔道中間一廢新造未完河流方洪騁傳將至萑蒲之嘯間發輿梁之繕始興謂宜得王尊之獲民叔圉之治客消盜之術有如龔遂濟人之政賢如國僑乃如愚臣學蘊昧陋資材濶疎幸遭睿明每備任使愚有餘故專於盡瘁智不足故無以自休所向多艱豈堪治劇單車防命使道疾馳視人郡章猶或驚異諭上恩防防不歡欣此蓋伏遇皇帝陛下明道徳以建太平修法度以熙庶政謂孤臣之多所慮取拙者之或能勤敢不祗力夙宵疾心事職況詔令明具止於奉宣徳澤汪洋易於防達庶慮覆幬之祉小效涓塵之勞

謝禦史中丞表

無非常之才被不次之命叨榮自省震悸靡遑伏念臣學誼朴疏稟資中下不佞薄聞乎大道竊思少補於斯民念事君者先立身故不爲枉尺然守義而弗知變故未可與權孤負淸時侵尋白首比者不遺於墜履使之冠於惠文無所建明謂宜澄汰忽起從於橫榻俾遂正於中司此蓋伏遇皇帝陛下迪徳聖神紹休祖考仁心惠澤昭百姓而恊萬邦大公至明開眾正而杜羣枉主張孤蹇付畀紀綱仲山不吐剛而茹柔汲黯願拾遺而補過期殫此節上報誤知

上太皇太后謝禦史中丞表

粵自臺端起專憲席𨿽有故事曽無幾人何意孱愚遽玆叨冒伏念臣奮迹寒陋逢辰盛熙多歷嵗年每叨任使竊慕古人之所立不知直道之難行無補事功動罹罪悔晁錯之爲逺慮或謂之愚潘嶽之免官皆由於拙復塵風憲滋觸怨方俟曠官之誅顧防越次之寵此蓋伏遇太皇太后陛下乾坤爲徳日月並明知臣至孤譽無聞於左右察臣所論意不出於阿諛全付耳目之司使冠紀綱之地任之隆則責亦重恩之厚則報敢輕誓竭一心無辭九隕

辭免尙書右丞表

疊上囊封願收恩檢誠言可信本期十百之見從天聽彌髙敢避三之有瀆伏念臣承學淺陋稟生拙艱難久玷於名途無可稱之官閥紀綱執憲愧古人直淸之風帷幄行經乏名儒道義之益坐糜稍廩動畏譏訶已煩善貸之仁敢意非常之擢負且乘足以致冦名與器敢謂假人方陛下明道徳以建太平修法度以康四海所與共此宜得何人自非廊廟謨明之才曷副防陛都兪之托今顧及於至陋是將彊其不能伏望皇帝陛下思國體之重輕在柄臣之賢否追選綸綍之命以釋冰淵之危上不累知人之明下以息徼幸之望

上太皇太后辭免尙書右丞表

橫被殊恩擢居重任竭愚衷而引避邈宸鑑之未回疊降訓詞彌深隕越竊以進有徳則朝廷爲之尊任惟人故公輔不必備此古今之所同愼蓋治忽之所由生臣以一介之防遇四朝之盛比從末路驟玷中司志少戅而不渝言多迂而難用莫逃臨照日俟譴訶豈期尙屈於聖知更使參承於國論永惟緜薄敢犯是非身之傴而升髙將有笑者器旣盈而必溢固其理然詎自愛於捐軀蓋深憂於累國伏望太皇太后陛下愼重名器無以假人眷求審明與之共政庶各安賢愚之常分不至召中外之煩言特鑑至誠收還成命誓堅犬馬之志仰報天地之仁

謝尙書右丞表

傴僂至於循墻空稽授命號令難於反汗竟致叨逾撫心兢慙無地局蹐竊以國家建夫三省政事行於中臺稽古以董正厥官置丞以左右其長進陪四輔退率六聨若网在綱如車有轄苟任人之非稱欲興治以何由臣出於諸生藐然孤進外之更州縣筦庫之任內之徧臺閣省府之遊譽不足以償毀功不足以補罪爲邦司直晚備中執法之員正色指邪慙無古君子之節方俟瘝官之黜敢期共政之圖幸有非常進驚不次比蓋皇帝陛下孝於述事以丕承祖宗哲於知人以允蹈堯舜物有可用菲下體而不遺積非以功薪後來而或上曽是孱瑣冒滋寵榮臣敢不以道事君以身徇國義之所在知無不爲庶收銖髮之勞仰報乾坤之造

上太皇太后謝尙書右丞表

愚款旣殫睿恩滋寵終奪匹夫之志遂塵四輔之班揆分遇涯當榮爲懼防惟太皇太后陛下以上聖之徳撫多難之時聲气不動而邪正分堂幃不下而華夷治所與同邦家之休戚豈不在股肱之二三宜擢異才以副公望臣學不造於道義智不研於變通惟是朴直愚魯之資安於所稟至於得失利害之際初不自謀謬長憲綱無禆經幄方且憂虞於大譴豈期超預於近司力小難勝器盈將覆此蓋伏遇太皇太后陛下宅俊以翼嗣聖至公以馭萬方謂孤臣之慮常深或能有達謂一人之材不備無求其全特出聖明之知不緣左右之譽矧由言路久輔政機昔之常所敷陳人將責其施設知之亦允蹈豈非甚艱言之必可行敢不自勉惟矢心於忠義以報徳於生成

辭免尙書左丞表

竊以國之爵祿以待賢能士之進退必循名義有或異此何以示民伏念臣緜力薄材至愚極陋比防誤寵擢備近司乏宏逺之規模空銷疲於精鋭未嘗小補方俟天訶敢期恩憐更進位序考其嵗月則旣非久次課其職業則又無顯勞倘輒冒居實幹淸議伏望皇帝陛下愼名器以厲在位明是非以正有功深察誠言許伸愚分無難反汗之命庶拯臨淵之憂

上太皇太后辭免尙書左丞表

寵厚恩深已憂於未報力小任重不可以有加敢過量以貪榮輒叩閽而防請臣誤遭識防超寘顒嚴慷慨大忠初不自量其孤拙低徊寡術今皆不出於尋常竊祿可慙黜幽是俟敢意包荒之度更推進位之恩況在官之日幾何而宿業之勞未著懼人言之一起累國體之非輕伏望太皇太后陛下於輔弼必觀其心於爵祿必愼所與矜臣非矯僞之志免臣於顚僕之危特徇忱辭收遷成命

謝尙書左丞表

朝有虛位宜名賢是求名無假人乃次第而進危於據蒺愧若負芒伏念臣學不足與有明道未至於無固事君之義惟有愚忠渉世之疎眞同彊防安能謀王體定國論何以塞厚望稱明恩不狩獵而有貆久慙屍素譬江湖之集雁無系少多未謫曠官更叨進秩隨增封戶之數並益冰淵之憂此蓋伏遇皇帝陛下紹休祖宗同徳天地常體道以爲用故萬物曲成不求備而與人故小材無棄致玆孤拙常冒寵靈敢不激昂大忠奮厲懦志庶有一得以補萬分

上太皇太后謝尙書左丞表

進位一等自訟於無功詔班十行趣使之就列防於承命惕然爲憂伏念臣足以謏聞暗於大體親逢聖運濫迹天臺出於流離孤塞之餘任以左右弼諧之責斷斷自守略無他奇落落難成空嗟懦志位髙祿厚功少過多方近輔之惟人坐期汰礫防左綱之虛次乃使續貂進其爵封益以戶賦控辭勿固祗服若驚此蓋伏遇太皇太后陛下以任姒之聖仁卽唐虞之休治知臣有忠於所事之節察臣無善自爲謀之私容之以底其成進之以厲其志臣敢不以禮以義惟幾惟康庶收塵向之勞仰報生成之造

辭免門下侍郎表

勞能不聞名品益進懼必投於顚僕敢冒貢於誠情臣進徳不彊造道甚近逡巡尺寸之守遭防聖神之知久負丘山莫報之恩初無絲毫可紀之善粵參天政乃令驟至於四遷升寘東臺所歷遂周於三省益髙股肱之任況備喉舌之句爵視上公邑增眞食倘防功而濫處實累國以起羞伏望皇帝陛下如日燭幽體天成物察臣底裏之旣盡矜臣器量之已盈特收誤恩以允淸議

上太皇太后辭免門下侍郎表

發政西臺無禆於聖治陞班東省忽霈於恩書揣分未安控詞自列惟先王制爵祿之等以待賢能而君子謹進退之方必循禮義臣起於寒晚躐至顒嚴獨恃聖明特達之知不緣黨友更相之助歷塵近輔更渉累年愚於直者人情之易暌公而固者眾怨之所聚每幸仰防於善貸保此孤危豈敢更冒於誤恩遷其位敍上乖朝廷陟明黜幽之典下致臣子見得防義之譏伏望太皇太后陛下愼名器以申大公明勸懲以厲百辟收還成命攺授有勞

謝門下侍郎表

輔政備員久無功於右省冒恩進次預出令於東臺懇至傴墻終無反汗臣資蘊不足拙方有餘𨿽心危而慮之深然力小而任己重謂之事道而有愧乎聖賢之方至於徇公或以負於天地之鑑士無可述聖有所姑保全已費於至仁敍擢更頒於異數況夙夜出納之地以侍從駮正爲官授之非人凜若無地此蓋伏遇皇帝陛下明見萬物道禦四海體貌之以厲其心馴致之以底其績敢不防事君之大義庶以報含物之異恩

上太皇太后謝門下侍郎表

才屢試而已窮位每遷而逾重弗容懇避徒積憂危臣力不逮心名常浮實猥以口耳之學遂玷股肱之司初不自量實拳拳於謀國迄無所就徒碌碌以因人此宜淸朝汰斥之必加豈復要地褒升之敢冀矧今左省乃古納言審王命之允而復行受國事之成而不作均爲執政尢號近司夫豈孱愚所宜叨冒此蓋伏遇太皇太后陛下躬任姒之徳禦成康之朝防已之聖而資於愚取人之長而略其短吹噓成就至哉造物之難酬寤寐勤勞惟以捐軀而自誓

辭免右僕射表

揆席久虛治廷敷號猥及非才之錄久驚羣聴之公敢冒至恩輒防素守臣愚竊以論相𨿽人上之職得賢乃太平之基必先含徳之老成或待逺方之特起伏念臣本由疎賤叨寘顒嚴備數邇臣獲進帝王之說預聞大政顧慙禮樂之文堯作章而繼成漢分府以方重謂宜簡斥更辱延登夫褒徳者天下之大公而竭節者人臣之常分念蚤塵於機要已久席於髙華奚事屢遷乃能畢力威望匪重將取侮於四夷智略更疎無可言之十事苟從昧進曷慰具瞻儻選於眾而求之多出於臣之右者伏望皇帝陛下愼名與器以尊朝廷紹徳選勞以勸臣下俯徇富平之懇曲成考父之名收還過恩庶允淸議

上太皇太后辭免右僕射表

敷告於廷疇咨以位愓然驚汗浹於愧顏竊以師長百司位隆於端揆權輿大政地重於西臺進徳則朝廷尊當賢則臣下服而臣學不足以斷國論才不足以達事經孤奉恩私稽畱嵗敍處非其據者已久受過其量而莫勝方興引分之言冀逭妨賢之責敢期含垢更使代工倘懷苟得之圖妄作自賢之行公器不嫌於多取豈曰知難髙位必致於疾顚安能圖報上則詒盛朝之累下則躐眾正之資伏望太皇太后陛下別擇臯防攺圖丙魏登寘宰路使秉國成大明庶物之情不奪匹夫之志亟收渙渥以息煩言

辭免右僕射表

辭受匪輕殫愚誠而自列訓詞申敕邈天聴之逾髙敢授稽命之誠冀鑑由衷之請防以皇帝陛下以盛徳紹天地以至孝承祖宗防黙無爲方在持盈守成之日左右同體宜得秉道明義之臣如臣學術甚疏智謀弗競𨿽事君之義固守不移之愚然陳力以來初無可紀之善久屍官而謗積蚤多病而志銷當返田廬遽躋鼎無楊綰之徳必不足以化在位非臯陶之舉必不足以逺不仁徒召煩譏上孤渙渥伏望皇帝陛下念輔臣之當否系國體之重輕特照孤忠曲全晚節敢還成命攺授眞賢

上太皇太后辭免右僕射表

防志未伸誠言難止倘獲安於名分其敢逭於典刑防以國家之輔相難其人臣子之進退必以道蓋治忽之所由系而榮辱之於是生臣遭防四朝周旋三禁感慨忠義常見古人白璧不爲之非風采功名愧乏大臣巖石具瞻之望略無報效久俟譴訶遽聞猷告之音擢寘宰司之重力不勝任實憂代斲之必傷傴而非髙將有指頂而見笑下招覆餗之辱上玷知人之明況有廟堂之耆明而多中外之俊乂攺疇公望乃恊師言伏望太皇太后陛下昭鑑至誠保全晚節使器盈者不至於溢植躬者亦足以支特反誤知庶無虛授

謝右僕射表

防以周王之愼令不反惟行𨿽如安世之自量深辭弗得竟塵非據伏積內憂竊惟命相之難爲邦所重粵五帝三代而後逮兩漢有唐之隆蔚然多賢昭於方冊惟皇盛世尢愼此官君臣賡歌今百三十載勲業繼踵裁五十二人上之職在理三光而調四時下之責以鎭百姓而遂萬物苟非選道徳髙世之望何以紹今古得人之光如臣至愚於世孤進先朝過聴擢臺閣省府之華二聖誤恩寘輔弼疑丞之地位髙徒聞於播惡徳薄不足以尊朝功少過多怨叢謗積未詔士師之議遽咨端右之遷名與器是謂假人負且乘殆將致寇已循墻而至傴終渙汗以難安謂如臣宣爲愚莫避漢廷之公議曰兪咨益汝往終非虞帝之命官危不自遑凜無所處此蓋伏遇皇帝陛下保鼎之重稽祖宗之謀體堯之在知人本湯之不求備臣敢不防事君之義厲報國之忠𨿽爝火無補於大明然駑馬可勤於十駕庶收塵露仰答乾坤

上太皇太后謝右僕射表

使節皇皇臨門而慰寵詔詞噩噩申命之丁寧𨿽考父之益防慙富平之竟拜竊以百揆之任師長於中臺萬事之幾本源於右省用道徳之望則可以總方略而廣教化非賢明之選則何以制號令而平典章臣可與小知無他大略防兩宮之識防允三府之推移勞不足以償罪尢譽不足以除譏謗黃霸見謂功名之已損貢禹徒以質直而見嘉區區其間錄錄何有請避賢路嘗投劾以自言終貪國恩復屍官而未去敢意非常之寵遽膺爰立之求並進秩勲益惇封食三篇納誨遠慙傅說之來十事可行近愧姚崇之進顧視圭組若臨冰淵此蓋伏遇太皇太后陛下躬任姒之徽音翼成康之嗣聖敷求忠直保人成平臣敢不職思其憂義之與比安社稷爲悅期勉慕於前人非堯舜不陳庶答揚於休命

忠肅集卷一

欽定四庫全書

忠肅集卷二

宋劉摰撰

表

謝賜資治通鑑表

來事之師莫如稽古作者謂聖嘉此成書思前訓之共由敕有司而申錫敢期孤淺曲被寵榮竊以帝王之道𨿽同治忽之時不一史惟廣記欲俾後世之多聞書不勝繁常患當年之莫防簡則易治統之有綱防惟先朝之緝熙遂詔名儒而論次网羅乎數千載之事潔齊於三百篇之中類集羣書劉邵上皇覽之要發明舊典譙周成史考之篇祕以名山之藏進於華光之讀今期傳信更及分頒此蓋伏遇皇帝陛下聖學日新孝思善繼亦旣省觀於座右又將訓迪於臣工曾是衰愚預叨恩禮學如皇謐方興表借之心能愧班遊遂有家藏之幸臣敢不玩篇籍之載求臣子之宜考終始以擇是非因成敗以昭勸戒庶見古人之大致少副盛徳之萬分

謝生日賜羊酒米麫表七首

恩班中禁慶集私門每於生育之辰膺此便蕃之寵義無以避情不自遑臣旣齔而孤爲貧以仕賦分涼薄逢時盛明遂以斗筲之防越承廊廟之任設弧復旦自傷弗逮於親存頒餽示恩敢謂不緣於人廢綸言溫厚使節光華將內府之醪牽兼太倉之穱麥禮𨿽有舊恩實非常此蓋皇帝陛下守位曰仁使臣以禮道契兩儀仁函萬類恩爰慶賞槪及疎愚盡鹿鳴之心非徒推飲食之惠效天保之報願以致岡陵之崇

璽書將訓玉府班常發爲好賜之仁寵及誕彌之日拜嘉興感揣分戴慙伏念臣學本小知器難遠用幸遭聖明才不求備之旦亦玷左右民所具瞻之司惟渉事多艱故易銷於精鋭而屍官旣久徒自積於謗譏畱顯絀而未行識包荒之已厚尙矜舊物曲記始生皇乎使節之光華肅傳天語餽以公臺之儀物榮發私門此蓋伏遇皇帝陛下謹六聖之典章本二儀之亭育亦旣飲食推所以燕嘉賓之心繼之廩庖行所以養君子之道顧惟極陋孤奉至恩誓堅忠義之持仰報生成之施誕育紀辰方起思親之感匪頒鍚福遽瞻遣使之華餐牽有加醪醴惟防伏念臣志愚於古材散而蟠越承共政之圖曽乏尊朝之徳畱連嵗月辱三禁之四遷窮竭技能無萬分之一補竊位之刑未正匿瑕之澤己深防析木之集辰實左弧之紀日敢期眷記特沛訓詞馳酒正之上尊綴饔人之厚餼嵗膺慶式幸積私庭此蓋伏遇皇帝陛下體貌四鄰興行百禮嘉與四海同忠厚之政惠及臣下得燕樂之心不緣無能而廢故事祿不逮養虛饕推食之恩進思盡忠豈獨屬饜之幸

猥以誕辰上紆睿眷敕公臺而發餽賁私室以爲光拜受以還兢慙莫諭臣越從羇宂誤被延登徒殫小知無補興運下考淸議未免竊位而妨賢仰賴至仁有以包荒而含垢敢謂此日記其始生方懷顧復之恩遽拜匪頒之渥此蓋伏遇皇帝陛下體貌近輔勸養眾材飲食已盡其心旣冒嘉賓之賜福祿以報其上敢防萬壽之歌誓竭忠愚用酬覆燾

生育復辰方起思親之感光華遣使遽膺錫福之仁內自省循莫勝慙懼臣志𨿽慕古慮不極深區區嵗月之間錄錄弼諧之地上焉萬分之何所補下焉多士之無所稱尙容素飱已愧善貸豈謂門弧之舊旦更頒函詔之深詞餽以餼牽勞之酒醴此蓋太皇太后陛下道成萬物公禦羣臣推所欲以及其私不以人而廢其禮祿不逮養空饕儀物之豊孝可移忠惟誓捐糜之報使節皇皇詔詞噩噩賁以匪頒之數寵其誕育之辰內惟至愚曷稱優渥臣本非逺業偶玷近司𨿽葵藿自然知傾於委照而腹背之細何益扵髙飛素飡懷不稼之憂肉食甘無謀之誚未防澄汰更辱眷存祿弗及親方感門弧之旦人無廢禮亟防臺餽之恩授受以還進退無所此蓋伏遇皇帝陛下徳冒萬物政稽二儀欲以盡忠臣之心推此養君子之道予以馭其幸仰戴於至仁忠可移於君誓堅於素節臺之有餽本所以養賢辰及始生誤叨於錫福感深銘骨愧極汗顏臣幸遭異知擢備近輔事君以道福敗取於容容當官而行功不聞於赫赫空饕優廩日懼大詞尙煩推食之恩政及設弧之日玆惠之渥見於訓言餼醴之丰榮於私室此蓋伏遇皇帝陛下體天丕冒合日大明道成乎物而不遺禮不爲人而或廢欲養不俟常拜賜而念親作忠可移期捐軀而報國

謝生日賜器幣鞍馬表

析木集辰適及賤生之日細書命使遽推慶賜之仁腆名物以在門撫孱虛而局地伏念臣本非國器誤玷宰司當路妨賢久懷於多懼無功報祿更積於內憂徒依末光未詒嚴譴斗筲之器旣盈而將傾雨露之私有加而無已於此誕彌之日曲煩齒及之恩咨內府以班常勅近親以將命冰紈文綺發珍笥之兼衣鞗革鏤鍚解上閒之良駟攻金之器璀璨織文之幣纖華容莫逮於報親力非繇於稽古服乘而拜俛仰以兢此蓋伏遇皇帝陛下謹六聖之典章篤四鄰之體貌徳薄而禮之厚功少而錫之多以尊隆本朝以風勸在位天髙地厚莫知圖報之宜義重命輕更識矢心之所

乞外任表

臣聞事君必盡其誠故當無隱陳力有時而止蓋以不能輒傾底裏之懷仰瀆髙明之鑑伏念臣所學昧陋稟生拙艱敢希當世之功名徒慕古人之節行逮四朝而竊仕遭二聖之誤知濫廁羣材遂預初政遷進歷塵於三省首尾已及於四年不系去來無能軒輊匪惟智慮淺而已竭加以憂患多而早衰兩目頻昏百骸多疾遲徊戀寵出入靦顏內招竊祿之災外坐妨賢之罪與其待人言而後去上煩典刑不若揣已分以自陳猶全出處輒傾孤懇願丐一州伏望皇帝陛下廓日月之明廣乾坤之度矜此已疲之犬馬貸其無補於涓塵特推從欲之仁不惜分符之寵使有民社宣惠澤而下流庶於桑楡收微勞以自效

再乞外任表

臣聞不備而惟其人故輔臣必用賢者無功而在其位則詩人所以刺之輒控吁天之誠冀逃累國之責伏念臣越從羇逺擢寘顒嚴才不足以達政經學不足以防國論無嘉猷以副虛佇之托無重望以慰具瞻之心顧慕畱連逡巡俯仰𨿽皇慈之善貸豈淸議之所容夫物理之常器滿則必覆古人之戒位髙者疾顚加之多懼而積憂足以早衰而易病外𨿽彊而中涸目常眊而髮童日迫傾危上孤任使再殫螻螘之志敢避鈇鉞之威伏望皇帝陛下大明燭幽至道成物察臣今日進退之計本無他腸貸臣累年屍素之愆俾全晚節庶防稍循於禮義以免大玷於生成藩宣倘畀於一州報效敢辭以九隕叩閽俯伏得請是期

再乞外任表

近上封章願辭職任防承批答尙祕兪音輙再冒於譴誅非敢輕於出處臣誤膺奬防本乏器能一預政幾四更嵗籥有妨賢之積愧無事道之顯名毎驚弱稙之漂搖常賴至仁之掩覆滿溢必殆盈虛有時非不知聖神之運難逢天地之恩未報然材智止於如此疎謬見於已然用之易窮如鼠之五技去不爲少若鳧之雙飛況爵祿者天下之至公難貪而久處進退者人臣之大節竊冀於少完儻可效於涓埃顧何分於內外伏望皇帝陛下惻其懇款賜以始終大譴大訶稍骫黜幽之憲有民有社願膺共治之咨誓將勤養於小民尙得仰酬於洪造

謝鄆州到任表

上書歸相知政路之防功出守分符荷天仁之從欲仍以仲連之節臨玆故社之邦內省幸榮曷勝感懼伏念臣起身一介竊祿四朝比辱使令擢從孤遠初由蓬萊道山之府載服柱後惠文之冠以橫榻之散郎正中司之報法無爲容於左右不自意其感通遂預政機繼塵宰枋然而據非其所者危之道技多而短者易以窮空精鋭之坐銷曽分毫之未報罪多而功不見誓至而毀亦隨思其所安去猶有補章哀祈者六七詔惇諭而再三不求所窮惜東野之禦將敗敢釋其位察次孺之辭以誠祕殿淸切以寵其名東方浩大以爲之部張良防志止願得封於畱漢帝重恩乃使歸侯於絳以時去國不日到州示以印章人生榮觀識其城郭心喜來歸旣見一方所部之吏民具道二聖愛人之恩徳感嗟頓首鼓舞瞻天已獲逢白髮之故人又得拜先楸於舊隴書生之幸仕路幾希此蓋伏遇陛下純仁厚義以康保萬方至公大明以照臨百辟事叢至而有是非之辧人雜進而識邪正之情使肆戅愚獲全出處臣敢不謹進退之義厲始終之成孑孑藩方身𨿽在外惓惓王室心不謂遐更期宣化之餘益誓納忠之報

賀南郊禮成表

聖人能饗熙事備成皇矣顧懷隤擁肇禋之福沛然敷錫肆均大賚之恩防惟皇帝陛下凝命乾剛重熙離照西淸訪道學緝於光明東朝致防孝通乎上下以小毖之心求助以鳧鷖之道守成謂大祀之重五經謹始郊以見上帝朝薦眞館祼告太宮侯長日以道迎肅圓丘而陟防百神之靈受記諸福之物致祥宣室儲精旣逆釐於三極端闈渙號俾作解於羣方仁入有生歡通無外臣叨蕃宣之任布寛大之書執玉甘泉莫效駿奔之力馳心魏闕獲同慶賚之私鼓舞昌辰百倍常品

上太皇太后賀表

精意以享昭格天人之休敷鍚厥民丕宣雷雨之慶車書所底蹈舞同榮防以太皇太后陛下全徳在躬大公禦政夏塗山之教化周太姒之勤勞聲气淵嘿而賞罰行堂闈天髙而夷夏治扶維重器自置於安平擁佑淸躬益躋於聖教吉禮咸秩肇禋告成寒暑正而風雨時福祿來而菑害去反始報本丕鍚福於洪禧蕩垢滌瑕與更新於庶域有生茂豫嘉气橫流臣幸守藩方親承惠澤雲天在望迹類於周南玉帛侍祠心馳於漢畤

謝靑州到任表

東方大國莫如鄆靑愚臣何人繼命帥守蒞官玆始揣已不遑伏念臣器蘊至淺智靈弗競遭防繼明之始越膺共政之圖三俯空逮於六朝千慮蔑聞於一得𨿽進退必由其道常願學乎聖人而功烈如此其卑終𨿽收於士論寛典刑於司敗假丘隴之便藩報政稽期實愧三年之魯攺符易地猶叨四履之齊惟時東秦號一都防士知禮義境控海山厥民富饒少敓攘之舊習其俗舒緩有平易之餘風謹於承流可以無事曽是迂愚之品獲塵寄委之憂此蓋伏遇皇帝陛下幹健而粹純豊中而光大沈機以觀變化定鑑以禦妍媸人無遐遺材以器使臣敢不振厲衰境激昂至恩簡禮去煩稍防前修之治推仁宣澤庶求遠俗之安儻集涓防仰酬覆燾

乞致仕表

事君主於無隱誠必自通陳力至於不能勢宜知止輙露引年之請仰祈從欲之仁伏念臣親際盛明蚤塵華顯文章不足以潤色才業有愧於經綸歷事三朝殆逾四紀內之淸塗嚴闥極侍從之榮外之名城大都徧藩守之選乏嘉猷以告於後無膏澤之下於民徒以忠義愚直之心期於弗變至於得失利害之故初不自謀緣玆誤被於聖知嘗亦預聞於國論士儒至此幸遇已多比奉對於淸閒頗自陳於衰晏出保畱宮之鑰坐安喬木之邦惟厚祿不可以久叨顧良時忽焉而如失年齡寖邁疾疹交乘神明潰虛難支於外慮筋骸摧薾頓異於前時榮敢尙貪福知已過非特招滿盈之禍懼將累覆幬之恩迫此憂危敢祈引謝伏望皇帝陛下曲矜舊物深燭至誠貸其無補於涓埃哀此已疲之犬馬許上還於印綬俾退養於丘園順服經生儻保完於余喘顧陪鄕老永歌頌於太平上以成君父始終之仁下以全臣子進退之節伏望聖慈許臣致仕

第二表

敢期睿眷未賜兪音懼汗𨿽濡危誠難止伏念臣材質極陋迹援至孤夤緣三聖之知簡防眾人之上事功何有祿位過盈𨿽愛君之心死然後已而從公之力耄矣無能向被恩憐許叨居守厲衰殘而振迅不免曠官懷寵遇以畱連又將滿嵗災釁乘時而或至疾病攻老而日深形神之勞兩皆敝竭外內之敵紛莫支持臣非不知聖明之治難逢天地之恩未報迫玆頺朽無以勉彊況今時不乏人物皆遂性自惟出處無所重輕曲煩優詔之丁寧益重孤忠之感涕伏望皇帝陛下測其底裏保以始終俾解組以去歸獲全生而退養逍遙漳浦之臥休息茂陵之居旣以免鐘鳴不止之譏又以脫器滿則傾之禍陶然歌聖樂以自終則於君父之仁豈特丘山之重

第三表

未賜允兪倍深感涕在念舊之恩𨿽厚顧吁天之願未從敢瀝肺膺幹鈇鉞臣蚤緣一介獲際三朝出入恩榮周旋幸遇積嵗時而徒久曽報稱之蔑聞居懷竊位之慙且困負薪之疾比乘燕見頗嘗懇激於引年貪奉徳音乃復逡巡而就次坐持畱鑰又浹嵗筩衰齡益頺壯气益耗精竭形疲而莫之復日攺月化而益以深疾相與以侵陵勢無因而勉彊倀倀末路犬馬之力無餘奄奄餘輝桑楡之期有幾故抗章告老謝病乞骸敢謂聖度寛大而不防其愚訓言惻怛而未容其去𨿽事君之禮要以承命爲防然陳力有期至於不能則止苟免貪於厚祿殆自迫於餘生豈獨貪冒以取世譏亦將滿盈而致陰禍上孤覆燾下喪始終敢竭一誠復申三請伏望皇帝陛下廓日月之明而幽無不燭推天地之造而物皆遂生特賜殘年俾還故里奉松楸而躬事完桑薴以裕生釋去軒裳以消災危之數輔近藥石以冀衰疾之康儻形神之可支安畎畆以自樂優遊老境歌詠聖辰

謝分司蘄州居住表

伏讀訓示俯循罪迹理不容於萬死恩猶畀其餘生秪命奔馳悼心隕越伏念臣羇孤無助勤苦自爲承家本出章句之儒所望不過州縣之吏偶緣人乏獲預於政機寖以次遷遂塵於宰席以罌缶之器而渡江漢以翾蠕之力而負丘山空竭一心曽無逺慮待罪期月而已固嘗不勝於人言去國三年於玆終至再煩於朝論釁惡暴列彈劾交興擢髮不足以數罪辜伏鑕不足以謝公議敢累好生之徳曲推念舊之仁祗令分務於別都更俾安身於善地咎深謫薄感激涕零此蓋伏遇皇帝陛下同徳昊穹紹休前烈記臣久侍於帷幄憐臣自蹈於典刑昔常察其所安未忍置之於理如犬馬簪屨之賤猶弗棄之𨿽天地父母之慈不過如此臣敢不省非內訟劾意自新往咎莫追長負誤朝之愧來日無幾尙堅糜骨之忠

謝新州安置表

上負國恩自幹罪憲悔心追悼感涕莫收伏念臣以一介之微叨四朝之祿當大明之繼照由外服而賜歸歷塵近司實奉初政心貪榮利久竊位而無慙識闇事幾日播惡而不悟仰累任人之哲自貽誤國之愆置散投閒固公言之未厭後咎余責謂顯戮之必申前防異恩聊復逺斥此蓋伏遇皇帝陛下好生以奉天地任徳以法祖宗載加震曜之威備示存全之澤譬父母之譴其子或賜矜憐然瘴癘之逼於身何能淹久儻厚徳之可報誓孤忠而弗渝

代張安道南京謝表

天近威顏初違於咫尺地興王業叨任於保釐已見吏民奉宣恩徳戀榮兼甚感愧內並伏念臣奮出諸生馴致膴仕惟兩朝奬遇寖階文武之崇資𨿽一節始終初乏涓塵之小補曩從畱務起殿輔藩逮歸覲於路朝旋躋榮於薇省𨿽時陟降瞻奉於淸光曽無謀猷仰裨於願治屢緣頺晏自丐便安圭符之榮恩方頒於兪命車服之賜禮特異於故常洪惟別都是謂大國奉藏衣之原廟謹畱鑰之離宮襟帶淮濉左右齊楚當舟車之一防列府衛之萬兵閭巷熟錦衣之榮兒童習竹馬之舊嵗時足以展先楸之拜恩禮足以交故老之歡內省欿然其何稱是此蓋伏遇皇帝陛下作新大治總厲庶工憐臣之於踐更旣勞而久察臣之於義利粗識所趨特示眷懷寵綏優寄敢不殫犬馬之效庶以報乾坤之仁札子

辭免監察禦史札子

竊以禦史者朝廷綱紀之所在而天下公議之所出居是官者必得博學多識剛明方重之人然後爲稱其任如臣誼蘊空疎性智昬塞材亡所長名不著見天聽之過遽此防任深恐輕累風憲之地而無以厭服天下之望臣實不敢冒處湏至瀝懇辭免伏望聖慈特賜矜允所有閤門敕命不敢袛受

再辭免監察禦史札子

聞命震恐防知所措竊以臣之事君𨿽以承命爲恭然而不度已之能否貪冒以任事者亦不可謂之忠矣今禦史之屬缺員日久天下皆知陛下愼擇精選思得行誼素重可以表率在位之人以充其任而臣旣無學術以明考典故又無素望以取信淸議一旦出於過聴彊之此職某何以副聖君所以用人之意而允中外之望哉伏念近嵗以來禦史補外者𨿽一時以言事得罪然其人皆有公忠亮直之節竊謂陛下宜賜召還處以舊職必能有補以慰天下如臣之愚不敢冒處所以敕命乞行寢罷

辭免禦史丞札子

竊以禦史府自近世不置大夫而中丞爲之長其職在肅正朝廷紀綱繩遏內外姧枉天下之事無不可論非夫有徳有言剛明厚重臨義理而知所擇者其誰宜居之臣智疎材下資淺望輕承乏臺端已逾器量𨿽殫狂瞽無補毫分日懷失職之憂敢意誤恩之及陛下進臣名位不若行臣之言加臣寵榮不若使臣無愧況備官之未久實揣分以難安伏望矜察愚衷追寢成命

再辭免禦史中丞札子

臣供職以來爲日未久略無裨益方俟譴訶恩制橫加莫知其故眾人見臣超擢將謂言事有功則恐僥幸生心妄想希效沽激之義傾訐之風爭進紛然郤致多事然則臣𨿽以能言而進其獘猶且若斯況臣所論之無功乃是當黜而反陟且官爲禦史本在繩愆苟身冒過恩何以自信此所以夙夜內省踧踖靡遑上系朝廷懲勸之方下系臣子進退之分

辭免兼侍讀札子

伏念臣孤拙不肖自待罪中執法夙夜憂畏志慮耗竭長恐顚僕孤奉恩奬今復寘之經筵豈敢當此防以皇帝陛下春秋富盛向意經術講讀輔道正在得人而儒學之士布滿近列猥以屬臣實非其稱伏望追還成命非獨下副公議而使臣安分畢力以守職事獲逃咎責則陛下賜臣厚矣

再辭免兼侍讀札子

仰戴寵遇懼不自勝理有未安義難苟止方陛下嗣服之始儲意經藝將以尊所聞而極髙明凡在帷幄左右之臣宜皆博訪宿儒以極天下之選而臣素無資格徳義不聞此臣揣分而不敢受也又臣自去冬初備臺職首曾言講讀臣僚宜愼擇經術之人當時頗防采納今若冒榮濫處則是前日之言臣自以爲己實能堪之此又臣畏議而不敢當也伏望察臣區區非有飾說特賜寢罷

辭免尙書右丞札子

恭聞寵命驚隕失次伏念臣淺聞寡識無所肖似昨防召自孤外任以風憲愧無古人正色獻替之效莫副陛下虛已聴納之公靦顏屍官日俟罪譴敢冀誤寵擢寘近司今二轄之官爲四輔之任用人當否系國重輕況舊徳老成布在要近其聞望皆出臣之右其踐歷皆在臣之前捨而不求乃在虛受苟輒冒處必致顚危伏望追寢以安愚分

再辭免尙書右丞札子

天聴甚髙愚誠不達典頒訓敕益用震惶臣竊以士平居時常嘆無位以行其道臣今幸仁聖在上好善求材長短畢用遭遇斯時而擢於可爲之地自人情觀之宜若可以奮迅而進也臣所以逡巡不敢受者蓋逢時愛日𨿽當汲汲而審已揆分又有義存焉臣愚而多艱或可以小用不可以大受苟力不能自量學未能自信而遽務謀猷國事是所謂苟得者其於國體爲累甚大臣一身顚僕安足道哉伏念中執法其任已重常憂不勝今願得因此並解言責別除一閒局庶可以自效伏望察其誠心哀而憐之

再辭免尙書右丞札子

使車光華裏閈榮嘆拜制詞之深厚聴口敕之丁寧恩渥有加兢慙無地臣非敢僞爲亷退以邀譽於流俗亦非肯故自違慢以千誅於憲典實以陛下今日之勢於左右政事之臣必當純用徳望乃可以重朝廷而鎭羣下臣材質駑下自度不可大任故不避再三稽命之戮實愧玷聖明知人之鑑伏望追罷恩制攺任賢傑庶允公議以全螻蟻之命伏聞禦史中丞已差人訖敢乞別賜一差遣亦足以自效

辭免中書侍郎札子

伏念臣出於孤平驟遭識防備員省轄漫已逾年𨿽矢心畢力圖報萬分而略無善狀日俟嚴譴方欲自爲投劾之請豈敢更冒遷次之榮況中書之地幾政所出其所付任尢須得人臣自揣量實難稱副

辭免門下侍郎札子

臣才質空陋久玷近列徒以國恩未報不敢引身退避而累防遷擢職位愈髙退自揣量實不遑處況東臺出納制命其任尢重伏望察臣不逮收寢新命以允公議忠肅集卷二

欽定四庫全書

忠肅集卷三

宋劉摰撰

奏議

乞結絕亳州獄奏

臣伏見亳州官吏昨以往滯俵散靑苖本錢朝旨下本路轉運司差官取勘及今累月尙未結絕訪聞命官及干系人等在禁者其數甚眾遂成大獄驚駭物聴臣愚以謂本州官吏所犯止於不依限支散靑苖錢其罪可以一言而定非有晦隠難窮之狀而起獄不止有司未測朝廷風旨張皇事勢連逮證佐當此暑月追呼淹系殊可矜卹欲望陛下連降指揮嚴責勘司湏令日近完結其證佐人逐旋先次疎放所貴盛夏不至淹延取進止

論役奏

臣伏見近日有畿縣百姓數百人就宰相居第告助役新法不便及詣開封府山頭又赴禦史臺陳訴穪系東民稅戶今來令出錢助役各系貧戶生業防薄每年賦稅並諸色官債已是供輸不前難於更出助役錢數及稱提防司升起逐戶等第已防曉示起納期限數百人往來街市京師喧然臣竊以畿向者天下根本之地常宜安輯之而愛養其財力使有丰佚閒暇之樂故可與爲善而不可與爲非義所以重都下根本之勢昨者團結保甲是時西邊用兵法令一出民間驚騷至今憂惑而未寧今又作法使人均出緡錢非時升立戶等期防急廹所以人情惶駭無所赴愬恐非所以彊幹內重愛人寛役之意實由有司未能奉宣陛下大均之意以立法度乃爲此等紛擾臣伏願先降指揮告示逐縣今來新法未得施行別聴朝旨以安眾心然後乞根防昨來承準是何條制輒有升降戶等及如何出牓依理施行所在役法臣愚欲望陛下深求民情博采中外之論再行講求其要不至重斂動眾而可以經久者而後行之系民休戚此最大難惟陛下謹慮而審取之天下幸甚

貼黃

臣聞王庭老張靚將兩浙差役合用錢數增起一倍科在民間本路人情嗟怨不安今來府文又敢擅升戶等此等皆是妄意朝廷欲以羨余爲功臣竊慮諸路亦有似此擅升等第多配役錢去處乞速降指揮嚴爲約束

論用人疏

君子小人之分在義利而已小人才非不足用特心之所向不在於義故希賞之志每在事先奉公之心每在私後陛下有勸農之意今變而爲煩擾陛下有均役之意今倚而爲聚斂其有愛君之心憂國之意皆無以容於其間今天下有喜於敢爲有樂於無事彼以此爲流俗此以彼爲亂常畏義者以進取爲可恥嗜利者以守道爲無能此風寖成漢唐黨禍必起矣惟君子爲能通天下之志臣願陛下虛心平聴審察好惡前日意以爲是者今更察其非前日意以爲短者今更用其長稍抑虛誇輕僞志迫忘逺幸於苟合之人漸察忠厚愼重難進易退可與有爲之士收過與不及之俗使防於大中之道則施設變化惟陛下號令之而已【案本傳摯爲監察禦史時入見神宗面賜褒諭因問摰従王安石學安石極稱器識摰對以少孤獨學不識安石退而上此疏今永樂大典本闕謹據宋史補入】

論助役十害疏

臣聞孟子曰徒善不足以爲政言人君𨿽有仁心仁聞苟不因先王之道爲良法度以行之亦不免於民不得被其澤恭惟陛下至誠好治憂念元元謂天下役法久失其平故慨然有意其大均之也然有司建議立法頗無以上副詔防而下協人情者臣請言之其法曰率錢助役官自雇人臣謂其勢有不可勝言而略陳其害天下戶籍均爲五等然十七路三百餘州軍千二百餘縣凡人之虛實役之重輕類皆不同今斂錢用等以爲率則所謂不同者非一法之所能齊若隨其田業腴瘠因其所宜一州一縣一鄕一家各自立法則紛錯散殊何所總統非所謂畫一者其害一也新法患舊籍之不得其實故令品量物力別立等第以定錢數然舊籍旣不可信則品物品量何以得其無失不獨搔擾生獘亦使富者或輸少貧者或輸多其害二也上戶常少中下之戶常多上戶之役數而重故或以今之助錢爲幸中戶之役簡而輕下戶役所不及故皆以今之助錢爲不幸優富苦貧非法之意其害三也新法所以令品量立等不取舊簿者意欲多得雇錢而患上戶之寡故臨時登降升補髙等以充足配錢之數疲匱之人何以堪命近日府界其事已驗其害四也嵗有丰凶而役人有定數助不可闕則是助錢非若賦稅有倚閣減放之期其害五也夏秋二熟農人惟有絲絹麥粟之類而助法欲用現錢故須隨時貨易逼於期防價必大賤借使許令以物代錢亦復有退揀壅塞及夤緣乞索之患其害六也兩稅及科買貸債色目巳多使常無凶災猶病不能又起庸錢竭其所有恐斯人無悅而願爲農者天下戶口日當耗失則去爲商賈爲客戶爲惰遊或父母兄弟不相保抵冒法禁折而入下戶大而聚而爲盜賊其害七也徼幸之人又能夤緣法意虛收大計如近日兩浙科起一倍錢數欲自以爲功而使國家受聚斂之謗其害八也夫旣爲之民而服役於公家乃所謂治於人者事人天下之通義也況鄕縣定差循環相代上等大役至速者猶須十餘年而一及之至於下役則動須一二十年乃復一差今使槪出緡錢官自召雇蓋雇之之直不重則不足以募不輕則不足以給輕之則法或不行重之則民不堪命其害九也夫役人必用鄕戶蓋以其有常產則必知於自重性愚實則罕至於欺公舊法𨿽有替名鄕人自任其責今旣雇募恐止得輕猾浮浪姧僞之人則所謂帑庾場務綱運凡所以生財者不惟不盡心於幹守亦恐縣官之物不勝其盜用而抵冒法令罪獄日報至於弓手耆狀承符散従手力胥力之類職在捕察盜賊發行文書追督公事者則恐遇冦有畏逸之患因事有騷擾之姧而舞文鬻無日有虛僞其害十也夫民可安而不可動財可通而不可竭以臣之淺聞寡見而所列如此其沸於民口有大於此而臣未敢有言者其又何窮然臣嘗爲陛下博訪而深計之蓋天下差役莫重於衙前今司農新法一項云鄕戶衙前更不抽差其長民人等並聴依舊將天下官自出賣到酒稅坊場幷州縣坊郭一戶助役錢數以酬其重難臣謂此法有若可行然坊郭一等戶自來巳是承應官中配價之物及饑饉盜賊河防城壘緩急科率郡縣賴之今亦難爲使之均出助錢外舊來官中將場務給與市前對折役過分數然多是估價不盡虧郤官中實數今旣官自拍收用私價召賣則所入固多又應系衙前當役去處事件官爲裁省使無舊日麋費而支酬之際稍優其數則人情必當樂爲可寛鄕戶重役而似無害民之事臣乞陛下將此一法詔有司講求其詳逐路坊塲錢戶可以了得本路召雇衙前酬奨則詳其條目行而觀之以二三年間若見其利則其他役法更革無難矣所在助錢之法伏望早賜睿斷一切寢議以幸天下夫更令創制可以漸而不可以暴況欲內自畿甸外至海隅一槪率錢可謂重斂又欲迫急而成之使生靈不得以自全陛下安得不愼重其事哉

論助役法分析疏

臣近曾上言論助役之法其害有十今奉聖防批送下司農寺曾布札一條件詰難奉聖防令臣分析者竊以助役之法有大臣主之於中書有中書之屬官及禦史知畫者講畫於司農寺有大寺所選擇監司舉官官行之於諸路上下布置其勢若此可謂易行矣然曠日彌年未有定論可以爲法者其故何也不順乎民心而已矣民之所不欲古今未有可以勢力彊而成者也故𨿽命使者奔馳道路稟之於內而刼之於外然其擬議參差條制殊異眾情紛然不知其可行之計則此法利害明若觀大矣臣有言責故前日采中外士民之說敷告於陛下今司農之辯說旣如此陛下以臣言爲是耶則事盡於前奏可以覆視陛下以臣言爲非耶則貶黜之而已𨿽復使臣言之亦不過所謂十害者不惟費辭文過煩紊天聴而風憲之官豈與有司較是非勝負交口相置如市人之交競者則無乃辱陛下耳目之任哉有司謂臣等險詖欺誕則上有陛下之聰察而下有中外之公議所謂中外向背則臣所向者公所背者私所向者義所背者利所向者君父所背者權臣今方辯助法之利害而無故立向背之論以朋黨之意教誘天下此可駭也所謂曾無忌憚則陛下之法臣所畏也陛下容受忠直臣爲禦史實不敢隠情自爲忌諱今司農欲使臣畏忌權臣則誠臣之所不能者也伏望陛下將臣前後所論助役章奏與司農之言宣示二府大臣中外百官以攷是非若臣言有所取乞速罷之奏議以安天下之心若稍有欺罔則乞重行竄逐以謝専權之人而戒妄言者

分析第二疏

臣昨日準聖防批下司農曾布札子爲詰臣所言助役事尋已具分析奏聞去訖臣竊以耳目之於人也事物過者必見必聞以赴其心而心必受之末有不信其耳目而反以其能視聴爲疑者先王以言置官代天下耳目內外相信無以異於一體之相爲用也其言𨿽直必容𨿽多必受則國家安治不然則反此故謗木諫鼓不設危亂之國鼎鑊斧鑕不在聖明之朝恭以陛下躬上聖之徳好問樂善凡延見臣下𨿽賤官小吏必溫恭和容以訪逮之此堯舜之盛也然至於臣等以職事爲言則使之分析者中外皆知非陛下意乃司農挾寵以防攺作大臣設法以蔽聰明爾因事獻忠敢一言之今天下之勢陛下以爲安耶治耶抑未耶苟以爲未安未治也則以陛下之睿智言動起居躬蹈徳禮夙夜厲精以親庶政而天下未至於安治者將誰致之耶陛下卽位以來注意責成以倚望太平而日以太平爲巳任得君専政安石是也二三年間開闔動搖舉天地之內無一民一物得安其所者蓋自靑苗之議起而天下始有聚斂之疑靑苗之議未竟而均輸之法行均輸之法方擾而邊鄙之謀動邊鄙之禍未父而漳河之役作漳河之害未平而助役之事興其間又求水利也則民勞而無功又鑿淤田也則廢大而不效又省州縣也則諸路莫不彊民以應令人起東西府也則大困財力禁門之側斧斤不絕者將一年而未巳其議財也則商賈市井屠販之人皆召而登政事其徵利也則下至於歷年日而官自鬻之推此而往不可究言古之賢人事君行道必馴致之有漸持久而後成至於設施皆有次序今數十百事交舉並作欲以嵗月變化天下使者旁午牽合於州縣小人挾附佐佑於中外至於輕用名器混淆賢否忠厚老成者擯之爲無能俠少儇辧者取之爲可用守道憂國者謂之流俗敗常鑿民者謂之通變能附已者不次而進之曰吾方擢才不可招者爲名而斥之曰吾方行法凡政府謀議所以措置經畫除用進退獨與一屬掾曾布者論定然後落筆同列預聞乃在布後故奔走丐乞者布門如市𨿽然猶有系國家之體而大於此者祖宗累朝之舊臣則鐫刻鄙棄去者殆盡國家百姓之成法則剗除廢亂存者無幾天下所謂賢士大夫比嵗相引而去者凡幾人矣陛下亦嘗察此乎去舊臣則勢位無有軋巳者而權可保也去異已者則凡要路皆可以用門下之人也去舊法則曰今所以治馭天下者是已之所爲而陛下必將久任以聴其伸縮也嗟夫此事之實也其名則曰革獘而興治是以陛下樂聞其名而防察其實也夫賞罰號令乃陛下所以砥礪天下而鼓動四方以爲勸信者今有人焉能舞公事以傾勲舊能興大獄以逐官吏其事是耶乃其職爾何至超任以爲職司耶趙濟是也又有人焉以渭山欺罔之始旣以此得罪而終始以此增秩王韶是也程昉事漳水以興大役困一方而無成功趙子幾挾情以違法禁按史以防民言則皆置而不問乃是賞反施於聖人之所當罰罰不及於王法之所當誅也畿色之民以助錢爲訴也陛下聖防令召情願東明知縣以不能禁民有訴而被劾也陛下聖防止令劾擅升戶等之事二者皆獨斷之善政而中書皆格而不下此則陛下之號令不行也西師無功而曰非朝廷之本謀天下但見給軍之費輦出於京師空名之語馳下於西路又命一知制誥於將幕使専代天下之言報復號令絡繹於道苟以爲非耶何不止之迨其事敗則曰非政府謀也捐費緡錢以千萬計秦晉之人肝腦塗地日增軍士之怨結邊疆之釁而不自謀咎乃致陛下發中詔以責躬抑徽號而不受忠義之士誰不痛心而疾首至如助役之法臣嘗言之矣其條制纎悉臣𨿽未能究見然終以爲使天下百姓賦稅貸債公私息利之外無故作法升進戶等使之防出緡錢皆非爲人父母愛養基本之所宜爲者故臣謂之聚斂非妄言也陛下任遇輔臣如此其重而致主之術乃用此道是皆大臣之誤陛下而大臣所誤者誤諸臣也今旣顚謬乖錯敗亂綱紀知天下之不容懼宸衷之回悟以謂𨿽中外之士畏避無敢言者然其尙敢言者獨禦史有職爾故又使司農熒惑天聴作爲偏辭令臣等分析以摧沮風憲之體艱梗言路欲其憂懼苟容而緘黙或欲撩其危言從而擠逐不知忠臣節士𨿽戮辱不懼所以盡事君之義爾今羌夷之欵未入反側之兵未安三邊瘡痍疲潰未瘳河北大旱諸路大水民困財力縣官匱竭聖君恭勤思治萬方之所知而在輔弼者方欲蔽天聰明使下情不得而上達其何心耶臣願陛下思祖宗基業之艱難念天下生靈之危苦少回防慮收還威柄深恐異時專權肆志將有陛下所不能堪者則必至於虧失臣君之恩是今日養之適所以害之也若夫馮京王珪同列預政皆依違自固不扶顚危𨿽心悟其非而無所捄正已之進退又媕婀而不決皆非所謂輔臣之體臣四海之內孤立獨進陛下過聴任以風憲嘗竊思之近嵗臺諫官疊以言事罷免豈其言皆無補於事歟豈皆願爲訐激險直之語以自爲名而去歟嘗以爲欲言政府之事者其譬如治湍暴之水可以循理而漸導之不可以隄防激鬭而發其怒不惟難爲功亦爲患滋大故臣自就職以來竊慕君子之中道欲其言直而不違於理辭順而不屈其志庶幾愚衷少悟天聴而亦不敢婞婞然如賤丈夫以一言一事輕決去就致聖朝數數逐去言事而無所禆補思以上全國家體而下亦能久其職業而成功名兩月之間才十餘疏其言及助法者止三疏耳當天下多事之時而臣言簡緩又不足以感悟則其負陛下亦多矣不意大臣之怒已至如此令臣等分析分析之事前代無之祖宗無之近年已來乃爲此法以摧言者之气方陛下孜孜聴治嘉於納諫而大臣所爲則不得正目而視此所以發臣之狂言而不能黙也伏願陛下深察其事物之變安靖之治以休生民有所措置以大小緩急爲先後之序以義利經權爲本末之辧自玆凡有獻替於陛下者乞有以誘掖奬厲之罷分析之命以尊嚴朝廷而養多士敢言之气臣不勝惓惓憤懣愛君待罪之至

代畱守張方平畱閼伯微子張許三廟奏

伏見司農寺奏請降制應天下祠廟並依坊場河渡例召人承買狀取淨利本府管下所管祠廟五十餘處各已施行內有閼伯宋公防子廟閼伯廟嵗納錢四十六貫微子廟十三貫並三年爲一略臣竊以閼伯逺自唐堯遷此商丘之地主祀大火而火爲國家盛徳所乘而王本廟歷世尊爲大祀微子宋之始封君開國於此亦爲本朝受命建號所因載之祀典垂之甲令所當防潔以時奉祀又有雙廟乃是唐張巡許逺以孤城死賊所謂能捍大患有功於民者今旣許承買日後小人以利爲事必於其間營求招聚紛雜冗防何所不至慢神瀆祀莫此爲甚嵗收甚微實損大體其餘利害不敢盡言欲乞朝廷詳酌畱此三廟特免出賣以稱國家寅恭典祀崇尙前烈之志

乞愼擇講讀官奏

臣竊以聖人之徳其聰睿神智固天性之所自有然孔子曰吾非生而知之好古敏以求之者也孟子亦謂人皆有四端是猶火之始然泉之始達在乎充之而巳苟不充之將失其本然之性則𨿽聖人方其始也學問以達之範圍以成之者其可少哉昔有周成王幼沖踐阼其師保之臣傅之徳誼道之教訓者周公召公太公其人也夫左右之人旣如此則成王𨿽幼其耳目所入蓋無有不正者矣我仁宗之初亦以盛年嗣服用李維晏殊爲侍讀馮元孫奭爲侍講惟玆數人皆名儒宿徳極天下之選是時方親庶政聴斷之暇每於雙日召使入侍講說經典或讀柤宗故事盛明之政慶澤無窮恭惟皇帝陛下紹膺天命傅序統命夫以異稟之資夙成之善而又上有太皇太后陛下之至仁厚徳保防開祐所以成就者罔不備至矣然方春秋鼎盛在所資養左右前後宜正人與居語黙見聞宜正事是接所以起善養源保防愼始尊徳美而長智習致廣大而熙光明則勸講進讀輔道之官其可不愼擇也哉伏見兼侍講給事中陸佃蔡卞皆新進少年越次暴起論徳業則未試語分望則素輕使在此官眾謂不宜伏請罷其兼職以允公議仍欲望聖慈於內外兩制以上官內別選通經術有行義忠信孝弟淳茂老成之人以充其任遇非聴政之日便殿燕坐時賜廷對使之執經誦說陳天下之義理古今君臣父子之道以廣睿志仰副繼善求治之意臣不勝愚欵取進止

請依程頤所乞奏

臣伏覩制命以布衣程頤爲通直郎崇政殿說書者恭以尊儒重道振舉遺逸使天下歸心固聖朝之所宜爲也然臣竊惟進退者臣子之大節爵祿者天下之公心進退不失其義則人道立爵祿不輕所與則士心勸二者蓋不可不愼也頤始則節行自守陛下髙其風故以州推官西京教授起之頤旣力辭從而赴召而陛下又以宣徳郎祕書省校書郎待之頤旣至未卽受命而陛下又賜之廷對官之以通籍置之於經筵蓋頤之遜避不已而陛下恩命毎有加焉臣恐頤於出處辭受之際義有難安者也孔子曰如有所譽其有所試矣孟子曰仕有時乎爲貧辭尊居卑辭富居貧頤好學求志有君子之行遭際盛世其心豈徒欲以聲名自售哉固願有所未就也頤親老家貧兄顥有賢行官不達而死在頤之義當仕也爲貧而仕則若孟子所謂居卑者可也今有譽而不試毎辭而加進臣於是知頤之不敢受也若夫紛紛之論致疑於頤者非獨如臣之言也直以謂自古以來先生處士皆盜虛名無益於用若頤者特以迂闊之學邀君索價而已天下節義之士樂道不出如頤等輩蓋亦不少彼無所援乎上故不聞爾又以謂頤辭免爵命之日曰前朝召舉布衣故事具在是頤之志欲爲仕之常秩而亟欲得臺諌侍從者爾臣固知論者之或過也然而是非疑似陛下亦不可以不察也聖人自有中道過之則偏天下自有常理背之則亂伏望陛下審眞僞重名器聞頤方辭恩制乞降指揮依頤所乞成就其節止授以初命之官旣使得以祿養其親又使授之有義免於似是之謗後日見其可用而進擢之蓋未晚也於陛下尊徳舉賢之道無過不及者不亦休哉取進止

貼黃

聞頤有所建請數事如欲令經筵侍臣坐講之類又有非所宜言者眾傳以爲笑不知有是事乎惟望速降聖防依頤辭免但命之以初官試之以西京教授庶幾成頤之志完頤之節以息羣議而亦不害異日擢用也夫亷恥不立於天下久矣今幸而有一人焉若授受不當於義則使天下靡然益不以亷恥爲事豈不重哉

乞增諫員及許察官言奏事

臣防恩過聴使備員禦史固將竭盡愚論知無不及而竊惟陛下卽阼聴政之始其所先者宜莫若廣言路故臣今就職之日首獻其說蓋聖人以一心禦萬事而無遺慮以一視周四海而無遺照非能身親而目得之也爲能資諏訪度致之人言開辟其塗使無壅蔽上之公卿大夫百執事下之𨿽工瞽執技之賤芻蕘負薪之陋皆得輸意自竭雜然至前而聴吾之所擇惟懼乎言者之不能如祖宗以來諫官禦史張設員品罕不備足凡在職者皆有言之責臣今伏見計官止大夫官一員禦史臺自中丞而下𨿽十員然止於中丞侍禦史兩殿中法得言事外監察禦史六員專於察治官司公事文事之稽違者而不預於言則是在朝廷以一言官而任其責者裁此五人而已天下之大臣工之眾權彊之漸朋比之萌民之休戚政之利病其於獻納伺察誠恐耳目之未廣事或有不得盡聞於聖聴者此非帝王明四目達四聰開眾正屈羣策者也臣欲於諫院增置諫官數員本臺監察禦史並許言事其所領察耳目不廢如故所貴共盡忠力交輔聖政臣不勝惓惓取進止

依旨推擇監察禦史奏

準尙書省札子節文臣僚上言近降指揮禦史臺察官並許言事臺官共置六員則在臺八員之中當減二員莫若指揮長貳察視本臺除言事官外某可使者某可罷奉聖旨依奏續準尙書省札子朝散郎試禦史中丞黃履奏現今監察禦史六員除劉拯外其五人並系臣論薦伏念臣旣嘗稱其材以進之又擇其不材而退之在臣私義實恐未安欲望聖慈指揮止令侍禦史劉某推擇奉聖旨依奏並札付臣者右謹件如前臣契勘本臺監察禦史六員舊來專領察按近制並許言事逐官皆系臣僚保薦堪充禦史之人今除陳次升一人現今奉使差出臣未之職外有劉拯安惇二員劉任久次可以減罷伏望聖慈量才別加任使其餘合依近降朝旨指揮施行

乞依舊令封駮司闗報差除奏

檢防準元丰五年五月七日門下省札子門下省奏據給事中廰狀封駮房勘防昨防封駮司準元丰五年七月十八日中書札子節文禦史中丞李定狀奏乞應有差除並令封駮司限當日闗報本臺奉聖旨依奉續準當年九月二日中書札子節文同知諫院蔡卞奏乞應有差除及攺更事件並令封駮司抄錄闗報奉聖旨應差除及攺更事件到封駮司者並令抄錄關報者勘防近準新制撥封駮司歸門下省爲封駮房其舊封駮司準朝旨廢罷又準官制新條諫院已廢諫官系中書門下官外卽不言舊條合與不合行使所有本房承受差除及攺更事件今來未敢依舊關報亦未敢便行住闗白帖子稱如合依舊闗報未審以何司存爲名如以本房緣以門下省若以本省又恐內省無闗報外司之理及檢防式令卽無門下省闗牒外司條式奉聖旨更不闗報臣竊以朝廷愼於出令故使官司更爲檢察內之則門下侍以封駮外之則臺諫許其論列然朝省之上事有漏泄禁罪不輕人誰敢傳若非門下以司闗移則臺諫所聞常在命令已行之後此定與卞之所以有請而先帝所以從之也其後給事中徒以封駮攺司爲房人疑內省不敢闗報外司遂作申稟致有續降指揮釐革今來惟是敕命巳至六曹已作奉行方始隨事闗報苟理有未安給事中失於駮正或𨿽駮而失當其差除之吿命政令攺更之制往往已授受施行矣而臺諫官方從其後論之𨿽以聖慈優容聴納必無難於追攺若或者以爲號令已行不可反汗則是𨿽設之官而無補於事也故臣愚欲乞且用元丰三年指揮凡差除及攺更事件並令門下封駮官依舊於當日闗報諫官禦史臺所貴成命未下先事裨補而朝廷亦易於施行

貼黃

封駮司攺爲房名號𨿽亦小異而事任不殊若謂不可用闗恐合以給事中移牒逐處乞詳酌

乞令臺諫先次上殿奏

臣昨於十一月十日曽具狀奏乞先次令言事官上殿不防施行後來竊聞恐候開年降指揮以此不敢頻有申請今來已是嵗盡伏望早賜聖旨先次許令臺諫官上殿奏事所貴公議人情不至隔塞得以詳悉開陳上達天聴

論三省樞宻院差除奏

臣惟吏部牒十月十六日三省樞宻院同奉聖旨唐淑問除左司諌等事又牒十月二十八日三省樞宻院同奉聖旨陸佃等罷侍講事臣竊睹自來朝制及近降官制格凡差除有中書進擬者有樞宻院者有三省者有三省樞宻院同進者蓋建官分職各有所治法無相參也三省樞宻院同取旨者似止於差除帥臣邊鎭大吏內臣近上差遣而已今來差諫官罷侍講不識樞宻何爲而預也外言籍籍皆以三省容縱宻院侵紊政體莫不疑異臣竊以國家所可恃者在綱紀大臣所宜守者在名分綱紀正於上則下無邪志名分治於下則政無多門一有奪移何患不起況朝廷今日正當尊彊君道謹守祖宗法制嚴臣下之分以消壓權僣之心今廢置官吏陛下大政而三省之事也樞密院非其職逾法出位橫造議論公然犯分臣恐積防至著交亂官守漸行私意以害政事上則陛亷之等慢下則傾奪之患生杜漸防防實系國體望聖慈特降諭防戒諭三省樞密院臣僚凡以差除擬進者各依自來條制班次取旨所貴正名定分事無侵逾以尊朝廷以正在位取進止

貼黃

臣又慮上件差除諫官等事曾降聖旨特許樞宻院同進借有特旨乃是聖恩優禮報政欲合同眾論之意而大臣之節自當引義辭免惜朝廷綱紀以安分守不應乘便冒進漸隳失體制

忠肅集卷三

欽定四庫全書

忠肅集卷四

宋劉摯撰

奏議

歳旱乞修政事奏

臣伏見自入冬以來並無雨雪亢陽爲厲被災甚廣羣情嗸嗸驚憂四顧攷原經典可謂大異夫人之气與天地陰陽之气相爲出入流通而往來者也人情和於下則天道順於上人事乖於此則天變效於彼是謂天人相與之際也故聖人之事天也知其在上不逺應以類至則凢祈禳消伏以謂末節小數而専修政事以應之竊以陛下委國仰成與之均休戚同榮辱者不在三省樞宻院執政之臣乎今廟堂之上大臣八人情志乖暌謀謨不一無同心同徳之節有分曹懷二之意故議政之際排抵依違相激相鬭其語往往播在中外所以政令壅隔而不下文書稽滯而不行官爵濫於無名而不應於典故公道屈於貴近而獨施於疎逺私邪朋比上下隔絕況當皇帝陛下淵黙諒闇之日太皇太后陛下制出房闥之時朝廷政權盡在大臣而大臣不咸如此故天下但聞頗僻之事而不見和善之政政不和則人情不和人情不和則天地之气繆沴而生此變也書曰肅時雨若五行傳以謂冬旱政舒緩之所致也今上下可謂不肅朝廷之政可謂驕慢廢弛號令可謂二三不振矣古者災異水旱咎在燮理陰陽之官故防免三公以塞其譴今來歳已窮盡旱暵如此宿麥在野無潤澤之入春气相乘有疫癘之變生民一嵗之大命豈可不念之哉又一月以來日靑無光風霾昬翳攷之占驗皆非小變而上之人恬不以爲怪此中外之所以恐懼而不寕也伏望聖慈深省上天警告之意俯察朝廷乖戾之變特詔大臣修飭政事凢賦斂之害人者法令之未安者大攺而更張之至於決獄訟之私枉趣諸司之稽違進忠良退阿諛通蔽塞去疑貳務以至誠實事上塞天譴下救生民則和气之應將不旋日而得之矣臣不勝惓惓之心取進止

貼黃

今外議皆謂朝廷自升祔以來政事懈弛不及日前此蓋有以召之非虛言也

乞禱雨疏

臣伏見近日都城之中火災頻起人情惶懼轉相驚訛蓋自冬春以來久旱所致今晝夜暴風气候漧燥故易以致火必得雨澤乃可消伏欲望聖慈命官精潔祈禱以安人心以致天澤兼已近四月中气春麥方實夏麥將結正渴雨之時也伏乞速降指揮取進止

貼黃

臣按五行傳曰賢佞分別官人有序率由舊章則火得其性若信道不篤或讒夫昌邪勝正則火失其性防惟陛下聖政英斷其於辧別賢佞固已至矣然更願陛下常以此事畱心勿使讒言可進邪或勝正則

天人之際應如影響一雨不難致而濫焰息矣

嵗旱待罪奏

臣等伏睹春夏以來旱沴深廣徧走羣望雨澤未應上煩聖慮焦勞惻怛奉今月九日詔書避殿損膳深自退抑臣等伏惟災異之應必由政事政事失當咎在臣等今乃致陛下降刻責之言裁居養之節則是歸過君父臣等夙夜悚惕伏望特賜罷黜以懲不職或先次依故事各降官職庶幾少謝天戒臣等以三省闕人不敢閤門待罪各且在職聽命伏乞早賜處分

論政事稽滯疏

蓋聞傳曰朝廷正則百姓理又曰眾賢和於朝則萬物和於野今夫上之人誠能同徳一心盡公憂國則必有和善之政而下無朋比之士苟人有異意轉相非疑則必有僻違之政而下有向背之俗於是民被其害矣臣伏見昨者皇帝陛下太皇太后陛下聽治之初惠綏天下去民之所同患更法之所不安至於振淹滯絀貪刻發政施命無有虛日故近自畿甸至於海隅莫不鼓舞承風傾耳以聽太平而近者一両月以來政事號令之見於施行者曠然希闊中外顒顒無所聞見深求其故皆以謂執政大臣情志不同議論不一之所由致也有陰拱以坐觀者有陽合而內暌者有彊橫以肆制者有忍恥以懷咎者滯事積前相顧而不發故仁澤屯於上而不下庻事壅於朝而不行以至文書稽畱人情隔塞聖人之化𨿽曰久於其道而後成然固有緩急之事今事至輕小明有比例或止於一法令之增損一官吏之廢置猶不肯倡端主論則方今邊鄙之大利害賦役之大是非天下百姓之困苦如在倒垂而望解者當誰任其責何時而議也幸遭聖明哀湣元元爲廟朝大計而謀國之人方身是防方私是圖坐玩嵗月亦可謂不仁矣況今皇帝陛下以盛年居諒闇太皇太后陛下以垂簾而稱制於此時也而輔弼不咸相擅相激非獨政事壅積而已誠恐疑貳漸深分曹固黨使傾險之士煽於其間上下乖戾何事不生此又臣之所爲深憂也伏望聖慈深察事變防微杜漸特詔輔臣當務同寅協防相與以信去其貳志以濟國家之事今來政事之稽滯未決者趣令條上取防則望聖明發自睿斷別白施行以幸天下

論景靈宮帝後同殿乞下近臣疏

臣伏見神宗皇帝神主旣祔太廟竊計於景靈宮當依祖宗神禦別建朝殿伏緣宮中地步今已隘逼若或開展民區則理有未安臣惟原廟之說始見於西漢而其制度蓋不傳而無聞今景靈宮之聚神禦也固有祖於原廟之意然帝之與後各建殿室蓋緣舊來神禦防在諸寺故亦各殿乃出於一時規畫別無義據臣愚竊謂旣尊曰廟當仿於宗廟之制帝後宜同禦一殿如此則今日神宗所禦遂可無事於興作矣奉遷昭憲皇后於宣祖殿合配而復以太始殿易名爲神宗之殿非徒簡節勞費便於時而已也攷之禮典則無違質之人情則爲順此大事也伏望聖慈詔三省両制禮官雜議以處其當聽陛下聖斷焉臣淺陋妄議合卽罪誅竊謂如此自與廟制相合逐時酌獻行香亦無妨礙取進止

論降詔疏

臣聞朝廷議欲降詔中外慰安人情傳聞二三臣不敢信儻果如此臣實未諭伏見陛下卽位以來修先朝政事損益法令進退臣吏大要専以安民四方曉知上指坦然明白矣至於懷私負釁貴近不赦而忠信之言𨿽小必錄此又人人皆能道之臣獨不知國家尙安所疑欲家至而戶曉也若謂日者黜責一二臣僚恐附離黨與不無反側故以詔書安之臣謂人情無甚相逺不從上令而從其意動民以言不若示之以行事自古而然朝廷果將吹毛洗垢搜抉宿過則詔令隨行人亦不信但令朝廷罰罪之意出於公議惟責大體不問其餘則𨿽無所言何患人不知之近者朝廷法令方具功罪明白吏民安堵自如正宜鎭靜無事何故自生疑貳猥欲以言語區區過自分說以勝士大夫之心臣恐中外有以窺陛下也前世漢唐以來因誅鉏叛逆或尅復僭僞危疑之始慮有動搖故亟下詔令慰撫未萌今升黜官吏何時無之何至張皇自生不安之意臣竊以爲過矣抑臣聞之人才實難自非大姧大猾懷邪怙終此外安有終身棄置之理古人以功贖過所謂使功不如使過良以此爾前以罪退後以功進是乃國家所以公天下者見之一二則中外將不待言而信矣臣謂安反側之計無以尙此何必空言哉伏望睿斷寢降詔之議免四方疑惑以幸天下臣不勝惓惓取進止

再論降詔疏

臣近聞朝廷議欲降詔中外得於傳聞未見本末然竊謂朝廷舉動不可不愼昨已具狀論列今者外議籍籍又異於前大意謂陛下卽位以來增損法令進退官吏今已攺意自悔故欲下詔委曲解說又深厭臺諫言事故欲止約多士轉相告語且謂自此臣僚𨿽有罪犯無復憂畏臺諫𨿽有聞見無復敢言詔令未下人已非議臣備位言路所聞如此不敢不論臣竊謂刑賞予奪天下公噐非苟順人情惟當而已日者朝廷加惠元元取官吏蠧國賊民之尢無狀者顯黜一二以勵其餘此甚大惠陛下其以爲當耶未當耶誠以爲當則足矣何必家至戶曉自起疑貳之意使忠義自失姦罔幸免臣所未諭也臺諫臣僚皆疏賤孤寒之人而使以譏切主上彈治貴近爲職其勢固已不勝若稍加沮抑且使有誅夷之憂則人人顧私自便誰肯盡言又況聽與不聽上系朝廷去取大抵欲言十事退思反顧已去五六其言𨿽上又經裁擇則言而聽者率不過十一二然則朝廷聽言可謂審愼議論𨿽多言者何罪且臺誎以言爲職今若明出詔令戒使勿言則是予之官而奪其職爲小人之所脾腉輕誚必不能自立相率引去然則言路塞絕誰復以利害之計上聞此又臣所未諭也臣思慮累畫夜其事甚易見不知爲陛下建此計者誰乎臣願陛下深思臣言無忽速賜寢罷降詔之議以安士論若本無此議臣聞之誤妄罪當萬死臣不勝拳拳取進止

三論降詔疏

臣近兩具狀奏乞寢罷降詔指揮未知聖意賜與不賜省察朝士大夫億度風防轉相傳誦不無非議臣謂降詔本欲安人情而詔令未下事已宣露反使人情疑惑則利害固已可見甚非陛下鎭靜中外之意臣備員言路此而不論臣則有罪是以不避煩紊願畢其說臣謹按齊桓公與管仲謀伐莒謀未發而聞於國人國人曰君子善謀小人善意臣下竊意之也故朝廷之人不爲則已苟有所爲𨿽祕謀宻計人且意而知之況陛下以修政事淸人物遂欲闊略細故含垢匿瑕示天下以寛大誠大惠也但此意一定何患人之不知若更施於行事一二則中外諭意坦然洞逹矣何必空言喋喋過自分辧急於取信無乃害國家大體哉詔書大意不過以謂罪惡者已治欲使其餘攺行自新恭惟先皇帝養育人材布滿內外其中邪慝不能無之今已行懲勸則是乃所以成就先帝之意若必形於詔書示蕩滌之惠使之自新則似分別前日政事虧損治道無大於此然則人情安與不安乃在陛下立意行事其實何如耳不在降詔詔下之後事體窒礙其害乃至如此臣願陛下深賜省照特罷降詔以全大體臣不勝拳拳取進止

論韓琦定策功疏

臣等去月二十六日奏事延和殿論韓琦等定防以立英祖勲烈顯著近年爲人掩奪其功乞賜明辧方懼僭冒俯聽罪誅伏蒙聖慈開納宣示本末不待臣言而自巳曉然見是非之正臣等退而感嘆因竊思念自至和以後臣子以國本末建爲言者蓋不可勝數或泛乞早定儲貳或願擇宗室之賢者至於請立誰何有所主名則萬一無敢及之者至嘉祐六年琦與歐陽修同司馬光疏日日叩請開導引翼天意感悟大議始有主名而英祖皇子之詔遂下矣言之者𨿽多而爲之者琦也憂之者𨿽眾而任其責者琦也此四海之所共聞天地祖宗之所照鑑而今日莫如太皇太后陛下之所詳而知也琦等有社稷之功而不能自保於存沒之際王同老爲殳貪功上其私室所藏之文引中書同列竊議之語乃云至和已有定議神宗以爲賞疑從子恩過寕僭於是進官錄子所以襃顯之者傾動一時而詔防直謂嘉祐立子之詔但宣至和已定之命而已嗟夫大忠元勲移彼而就此有所與奪矣此公議之所不服而是非之際不可以不辧也循迹攷理皆有證佐臣已列九事具之前疏同老乘琦與同時執政皆亡而慈聖光獻皇后上仙之後謂無有知其事者乃出而振之而不虞太皇太后陛下之知之也臣等區區非爲琦修等家橫冀恩澤亦非欲追革同老等賞典但乞降一詔書辧正定防大功所在布之天下付之實錄院以昭信史以伸公論以慰士大夫心爲萬世忠義之勸伏望早賜指揮取進止

貼黃

前後臣僚乞建嗣者𨿽多然琦等嘉祐未定防之日止用誎官司馬光章疏琦等日持其疏懇請於前其功業皆相濟以成之也伏望於今來詔書中明賜別白襃顯以示天下其與元豊旌賞之事自無相妨追訟呂誨疏

臣伏以辧大姧而防未萌人臣之先識襃遺忠而發潛徳國家之令典臣嘗觀熙寕之初王安石以道義文學起而輔政先帝舉天下聽之天下士民亦罔不指期以望太平上下向之無異辭當此之時故諫議大夫呂誨爲禦史中丞獨以爲不然屢有奏論其略曰安石居廟堂天下必無安靜之理又曰誤天下蒼生必此人誨坐是貶官於外未幾已歿其後安石與其朋黨變亂祖宗法度専以聚斂爲事顚倒邪正進退失其當廢民之所同欲興民之所同害欺防朝廷天下被其患者十七八年其間𨿽有踵事增虐之人然要之權輿造端實自安石始四海困擾皆如誨言誨可謂有前知之明矣誨名臣之後爲人忠信剛正立朝行已有古人之節大臣之風在言路前後三黜皆以擊姧邪忤權勢最後尢以直道大義爲公論所髙誨之死於防地在熙寕四年官至侍從而朝廷未嘗有所贈防誨之妻今在生事微薄有子皆碌碌小官恭惟陛下臨禦以來惠綏生民修完庻政以成就先帝求治本指昭顯於世而開奬言者孜孜聽納凡臣子在前日輸忠獻直嘗有一言於朝者莫不収拾襃用之而誨不幸旣亡未見遇於今日此天下有志之士所以嘆惜而不能已臣不勝愚慮欲望聖慈嘉誨之有識敢言言不獲用利不得及於世哀其志節特賜襃贈及賜諡以表顯之錄其諸孤稍賜任使非獨以慰幽壤蓋亦以勸天下之忠義而愧人臣之爲姧諛者非小補也取進止

貼黃

臣不識呂誨然實慕其爲人其讜論直節近世在言路者少及焉而又逆知安石爲政之害使其言用豈不有補於天下此朝野之所同知也

請文彥博平章重事疏

臣伏見陛下降詔遣使詔太師文彥博赴闕惟彥博以勲名之重翊亮四朝可謂社稷元臣宜乎陛下思見其人而加禮起之甚盛事也臣竊觀自古以來莫不貴徳而尙齒然宗工大老遇之必以禮而處之必以道故或尊之以爲師保或養之以爲三老五更或使之朔望一朝或間趨朝廷平章重事或有大政就而咨決攷於前載故事具存今彥博之來在聖謀神慮必有以處之將一見其儀形而已耶又將有所咨訪耶將畱之朝廷以自輔耶又將任之以政耶今外議但見宰相虛位久未除人皆以謂陛下必將以三省長官命彥博矣𨿽臣愚意亦不免出於此然臣竊謂誠若議者所料付以三省之政有官則有職有職則有事四海之大萬務之繁大小無所不總日夕裁決朝防陟降殆恐非八十餘年老臣之聰明筋力所能宜也有職事則不能無得失使任其責則傷恩釋而不問則廢法又非所以養元勲而尊舊老也彥博𨿽老矣然忠厚惇大足以慰士大夫之心其气略足以彈壓彊悍其威望足以鎭服外裔誠宜今日優遊佐佑以爲朝廷重古之人以老成有過於典型蓋爲是也臣欲望聖慈詔彥博以本官朝朔望遇有軍國大事特賜宣召詢以籌防不須以官政嬰之夫以三師之尊獨承天子淸問獻納以決大議而不勞以事此陛下之所以尊禮舊徳者至矣不親於權以進勉君道不疲於職以休養老臣而無累於出處之際此亦君子之可以處而安也恩協義稱無以易此伏望決自聖心使天下無異辭臣不勝區區取進止

論太學獄奏

臣先準朝防看詳訴理熙寕以來罪犯並元豊後來探報斷遣公事渉寃抑情可矜憫並許上聞數內一件制勘太學公事龔原等二十二人已具看詳事理奏聽指揮去訖伏緣事有未盡須至論列臣謹按太學公事本因學生虞蕃就試不中狂妄躁忿上書告論學官陰事自此起獄又因勘官何正臣迎合傅防將赦前及狀元於法不該推治之事奏乞皆行推治親畫特防依奏自此獄遂大熾上自朝廷侍從下及州縣舉子逺至閩吳皆被追逮根株證佐無慮數百千人無罪之人例遭箠楚號呼之聲外皆股栗臣聞論者謂近年慘辱冤濫無如此獄其所坐贜大率師弟子摯見之禮茶藥紙筆好用之物皆從來學校常事𨿽經有司立法而人情踵故未能遽革盡以監臨枉法當之終身放廢可謂已甚其間𨿽有賞負罪犯之人終以下訐其上事發不正獄官希合拷虐太過故𨿽得其罪論者猶不以爲直又況學士大夫不堪困辱類多引虛自誣並坐重責深可嗟憫臣所看詳緣止是據按攷事而獄吏等從來鍛錬文案惟恐平反故首尾牢宻曲直莫辧況此獄出於正臣希功用意尢極巧詆今𨿽已具案內事狀奏聞然在於實情天下之所知者有所未盡若不曠然加惠一切昭洗止用有司看詳之文誠恐冤抑不伸不足上副聖仁矜卹之意臣愚不勝拳拳欲望陛下特出睿斷將太學制勘命官舉人等優賜恩防等第除落罪名取進止

貼黃

現今看詳訴理所若於公案內見得冤抑或可矜事狀卽本所自可陳奏其𨿽有寃抑可憫之情眾所共知而案內文致完宻非看詳所能見之如此獄者若有司不以事實上聞則冤者無由可伸臣待罪言路義不可以避嫌自黙惟陛下酌情制事毋拘常法特與優加除雪以示寛大仍乞作特防施行

乞重修太學條制疏

臣竊以學校之制主於教育人材非行法之地也羣居眾聚帥而齊之則誠不可以無法然而法之爲學校設者宜有禮義存焉何也比嵗太學屢起大獄其事一出於誣枉於是有司緣此造爲法禁煩苛凝宻士之學其間者轉身舉足輙蹈憲网束濕愈於治獄條目多於防盜上下疑貳求於苟免先王之意禮義科防逝已盡矣法有大可怪者博士諸生禁不相見教諭無所施質問無所從但博士月巡所隸之齋而已謂如此則請問者封眾足以爲證佐以防私請以杜賄謝嗟夫學之政令豈不大繆先王意哉私請賄謝如是眞可以絕之乎而又齋數不一不可以隨經分隸也故使之兼巡如周易博士或巡治禮之齋禮學博士復巡治詩之舍往往所至備禮請問相與揖諾至或不交一言而退昔之設學校教養之法師生問對憤悱開發相與曲折反復諄諄善誘蓋其意不如是之疏也其道不如是之觳也先王之於天下遇人以長者君子之道則下必有長者君子之行而報乎上者斯有禮也遇人以小人犬豕之道則彼將以小人犬豕自爲而報乎上者不能有義也況夫學校之間哉太學自置三舍之法寥寥至今未嘗應令成就一人豈眞無人也主司懲前日之禍畏罪辟謗士𨿽有豪傑防萃之才誰敢品題以人物自任而置之上第哉則是先帝有興賢造士之美意而有司以法害之也臣愚欲望聖慈詳酌罷博士諸生不許相見之禁教誨請益聼其在學往還卽私有干求饋受自依律敕仍乞先次施行外應太學現行條制委本監長貳與其屬看詳省其煩宻太甚取其可行便於今者有所增損著爲科條上禮部再行詳定上之三省以聽聖斷

論取士並乞復賢良科疏

今有建明貢舉條制謹具下項臣伏見國朝以來取士設科循用唐制進士所試詩賦論防行之百餘嵗號爲得人熙寕初神宗皇帝崇尙儒術訓發義理以新人才謂章句破碎大道乃罷詩賦試以經義士儒一變皆至於道夫勸士以經可謂知本然古人治經無慕乎外故其所自得者內足以美己而外足以爲政今之治經以應科舉則與古異矣以陰陽性命爲之說以泛濫荒誕爲之辭専誦熙寕所頒新經字說而佐以莊列佛氏之書不可詰之論爭相誇髙塲屋之間𨿽羣輩百千而混用一律主司臨之瑉玉朱紫困於惑其中𨿽有眞知聖人本指該通先儒舊說苟不合於所謂新經字說之學者一切皆在所棄之列而已至於蹈襲他人剽竊舊作主司猝然亦莫可辧蓋其無所統紀無所櫽括非若詩賦之有聲律法度其是非工拙一披捲而盡得之也詩賦命題雜出於六經諸子歷代史記故重復者寡經義之題出於所治一經一經之中可爲題者舉子皆能類聚裒括其類豫爲義說左右逢之才十餘年數牓之間所在命題往往相犯然則文章之體貢舉之法於此其敝極矣詩賦之與經義要之其實皆曰取人以言而巳也人之賢與不肖正之與邪終不在詩賦經義之異取於詩賦不害其爲賢取於經義不害其爲邪自唐以來至於今日名臣鉅人致君安人功業軒天地者磊落相望不可一二數而皆出於詩賦則詩賦亦何負於天下或取以詩賦或取以經義無異道也但有司攷言之法有難有易有難易故有利害有利害故去取或失其實而所系者大矣然則法不可以不攺也臣愚欲乞試復詩賦與經義兼用之進士第一場試經義第二場試詩賦第三場試論第四場試防經義以觀其學詩賦以觀其文論以觀其識防以觀其材前二場爲去畱後二塲爲名次其解經應於通用先儒傳注或己之說而禁不得引用字解及釋典庻可以救文章之敝而適乎用革貢舉之敝而得其人亦使學者兼通他書稍至博洽一臣伏見漢唐之制因天見災異或政有闕失則詔郡國及在位舉賢良文學之士天子親防以求其言至於國朝沿襲故事於是設爲賢良茂材科目隨貢舉召試其於得人視古爲盛近時之制遂罷此科臣竊以爲國之道得士欲廣故取之非一塗謂常選不足以致異人故設制科以収超絕之才而毎舉中等不過一二人而已今夫官人之法入流門戶日益增多未有澄汰而於三年取一二非常之人則廢其科不用此何謂也臣愚欲乞復置賢良方正及茂材異等科目毎遇貢舉詔近臣仍依舊制舉試所以廣言路求人材繼祖宗之制也一臣伏見近制明法律舉人試以律令刑統大義及斷案謂之新科吏部將司法員闕先次差注在進士及第人上臣竊以先王之治天下以禮義爲本而刑法所以助之者也惟君子用法必先之以經術法之所以治理之所在也故惡有所懲而常不失忠恕之道舊制明法最爲下科然其所試必有兼經𨿽不知其義止於誦數而先王之意猶在也今新科罷其兼經専於刑書則意若止欲得淺陋刻害之人固滯深險之士而己又所取之數比舊猥多調擬之法失其次序臣以謂宜有更張欲乞新科明法並加論語孝經大義登科之額裁減其半及注官之日並依科目資次所貴從事於法者稍不逺義而士之流品不失其分右謹條件如前伏望聖慈裁酌如賜開允卽乞今年降詔並自元祐五年秋試爲始

忠肅集卷四

欽定四庫全書

忠肅集卷五

宋劉摯撰

奏議

論役法疏

臣竊以聖人之治𨿽一道無敝而道之寓於刑名法數者必有偏而不起眊而不行者聖人因時而變之變則通通則久以盡天下之利此五帝所以異制而三王之所以不同禮也國家承唐末五代熟爛之後祖宗創制造法趨時之宜順事之變𨿽聖聖相繼而其法令日增嵗損或舉或廢未嘗同也至於寧民適治所謂道之無敝者則未嘗異也神宗以仁智之慮達因革之數凡政令制度急慢軫大解而更張之故天下防其利然至於今殆二十年所謂偏而不起眊而不行者蓋復有之矣其事則非一而其大者則役法是也於役法之敝相爲首尾而牽連當更者則坊場吏祿是也始者以繇役不得其平農民勞費故命有司議所以均弛之有司不深惟其故乃一剗祖宗差役舊敕爲官自雇人之法率戶賦錢以充雇直曰助役又曰免役自上戶至於下戶等從來無預差役之家一槪斂之蓋於賦稅科調百色買納求取之外又生此重斂嵗嵗輸納無有窮期古人有言平地無銅鑛農家無錢鑪今所輸必用錢而土所出惟是絲帛谷粟幸嵗丰收成而州縣逼迫不免賤價售之無以養其私若嵗凶則破易資產或以倍稱之息舉債於兼幷以應期限更無減放之法州縣上戶常少中下之戶常多自法行以來簿籍不正務欲敷配錢數故所在臨時肆意升補下戶入中中戶入上今天下往往中上戶多而下等戶少富縣大鄕上戶所納役錢歲有至數百緡者又有至千緡者毎歲輸納無己至貧竭而後有裁減之期舊來鄕縣差役循環相代上等大役至速者十餘年而一及之若下役則動役三二十年乃復一差𨿽有勞費比之今日歲被重斂之害孰爲多少也今天下錢日益重貨日益輕民日益困矣若之何坐視而不卹也哉然則前日有司立法非有意於寛役利民正在聚斂刻剝損下益上爲國取謗大失朝廷惠綏生靈本意臣竊見繇役昔者有至於破產而民憚爲之者惟衙前一役爾今天下坊場官司收入自行出賣歲得緡錢無慮數百萬以爲衙前雇募支酬之直計一歲之入爲一嵗之出蓋優有餘裕則衙前一重役無所事於農民農民旣除此一重役外惟有散從承符弓手手力耆戶長壯丁之類此役無大勞費宜並用祖宗差法自第一等而下通任之比於舊制繇役輕矣治於人者事人古今之通義則安用給錢爲哉坊場之法舊制朴戶相承皆有定額不許增擡價數輒有剗奪祖宗非不知增價之爲公家之利也所以不許者知其悅目前之利必有後日之害故也新法乃使實封投狀許價髙者射取之於是小人徼一時之幸爭越舊額至有三兩倍者舊百緡今有至千緡者交相囊橐虛自抵本課額旣大理難敷辦於是百隨起決至虧欠州縣勞於督責患及保任監錮系累終無償納官司防惜課額不爲減價則誰人復肯承買今天下坊場如此者十五六矣故實封增價之所得與敗闕之所失殆不相補也蓋財利可以通之而己不可盡也少捐分數與民共之則公私相濟其利長久臣欲乞罷實封投狀之法應天下坊場委逐路轉運提舉司將現今買名淨利額數與新法以前舊額相對比量及地望緊慢取酌中之數立爲永額一用舊法召人承應庶朴者無破敗之患而官入之利有常而無失也吏祿之法天下吏人舊制諸路及州縣法各不同有鄕戶差充者有投名者有鄕差投名雜用者入仕之後旣以案司之優重疊相出入以爲酬折又積累歲月有出職之望行之久逺人自以爲便此時有司見禮經有庶人在官之祿遂假其說資以掊民殊不知三代已逺其事不可行於今日者多矣夫庶人在官之祿𨿽有其文而其法與數不可見其詳乃鑿空造端槪斂民錢給爲吏祿不重之則不足以募不輕之則不足以給今內外之吏除重法人外其他毎月所給無幾於吏固未足以有濟而官給所積天下蓋已不貲無故竭民財而爲此費誠何爲哉至於所謂重祿以行賕法尢非義理夫一錢以上以徒坐之謂之嚴刑可也遂以謂吏懼而不受賕則臣不敢知也今主議者曰禁旣嚴則吏必畏故令下以來犯者少臣以謂非犯者少敗者少也非敗者少正其罪者少也网之宻則與者取者藏聲匿迹亦將避之去也故曰敗者少也一錢坐徒誰則忍之誰敢易之故苟有敗者若稍渉疑晦及自非有告人當賞則官司往往遷就平反釋重入輕若外路則𨿽使者亦或諭意州縣使之如此亦人之情也故曰正其罪者少也借使犯者皆敗敗者皆正其罪固先王制刑之所無而聖人所當矜愼之也吏受賄於律自有刑名而曲法者一疋以上至徒則刑亦不爲輕矣今變先王之刑而重之又多賦吏祿以買法之行無謂也臣愚欲乞除熙寧以前舊法有祿公人並依舊外應新法所創及增給吏祿並行減罷臣愚誠不知忌諱今衙前之役則待之以坊場價錢弓手等役則均之以祖宗差法吏祿非舊法所給則皆罷去應役人糜費私役之類則禁之以熙寧新法苟如是也則所謂免役錢者於是可以一切蠲除矣或謂免役錢籍於常平固非獨以待募役也縣官他費多有賴乎此則未可以利害論也臣以謂役錢領於司農非有特敕未嘗以給常費今罷去無損於國用況祖宗以來至於役法未攺役錢未斂以前百餘年間不知何以爲國也亦曰用之有節則取之有道矣今天下百姓疲筋骨忍饑寒冒鞭笞終歲急急爲公家納錢爾不幸有連年災荒之變實恐窮苦之人流亡轉徙爲溝中瘠而彊梁者賒死忍命不淂爲陛下之良民矣然則役錢乃生民性命天下安危之所系柰何欲以爲不刊之令哉古者富藏於民誠令百姓賦稅之外有以自養則其贏餘乃國之外府緩急取之而已無事之時坐困竭之非計也臣故以謂役錢宜一切罷之役錢罷則提舉常平官司亦可罷去以現存職事付之轉運司足矣天下旣減罷監司數十人則州縣稍得從容上下省事非小補也𨿽然此大法也顧臣之言蓋其略耳至於法之纖悉或參差抵牾宜有畫一之論欲乞於兩制臣僚選差明於治體深於民事者三兩員置局講議裁立條格於三省執政官預領之以待聖斷施行

乞置局議役法疏

臣伏覩今月七日敕節文天下免役錢一切並罷諸色役人依熙寧元年以前舊制委州縣定差者命令旣下中外人情鼔舞歡喜皆謂此一事爲害最大從來百姓日夕延望今陛下一旦行之救其困苦天下幸甚臣竊聞令下之後姧邪之人論說紛紛造作浮言意欲搖動其事不知陛下察其然乎蓋今日廟堂之上侍從之間其人多以新法而進至於外之監司亦皆由新法而選今法旣更攺則其心皆非所欲故誹議熒惑欲幸其失而不能成爾敕命內固有小節與舊法異同及措置未盡之事緣已命下指揮許州縣監司申明利害擘畫自可候到日修正立法今來攺免役爲差役乃是大體也大害已革譬如疾患之人病根已去其他气體未和當徐徐調養之而已臣恐上下觀望之人指小小未圓事件張皇鼔扇伏望皇帝陛下太皇太后陛下堅持此意力行無疑勿爲異論所動候臣僚及諸路論列到未盡未便事理乞付三省類聚參詳爲法內如有合先次施行者卽乞隨事先賜處分

乞罷百姓實封言役法疏

伏覩今月四日敕節文在京差官詳定役法奉聖防諸路且依二月六日敕定差仍俟近來指揮到日縣與州及提舉轉運司各遽限兩月體訪役法的確利害保明聞奏仍令逐州縣出牓許舊納免役錢今來差役人戶各具利害實封自陳縣申州州繳奏臣竊以免役錢之爲天下害也久矣陛下一旦罷去復用祖宗差法中外罔不欣快臣曾奏乞堅守差法大意力行毋疑勿爲異論所動其有條目未完措置未盡之事外則己於前敕許州縣監司申明內則已防選官置局詳定今來敕命若止於展限則可也而其間命令有未安者臣於是疑陛下於此法之意似已爲異論所搖矣且命令之出要在必行豈可卻云且行則天下奉承者豈不疑惑懷私之人豈不觀望又令舊納錢今被差者皆具論列緣四海百姓向來無不納錢則是竭天下之人使之實封議法則求言無乃太廣乎實封之狀州縣必湏疲於遞送其達於朝廷者計湏山積則攷閱何時可徧而所謂差役之法何年可見其成也不知誰建此論者蓋欲爲遷延之謀動搖之術不意朝廷從而行之甚哉邪說之可以移主聽也攺免役爲差役利害明若觀火易見也參差不齊在所修立者其大不過十餘條目而已今己選建官局但宜趣具畫一宣布行下夫法旣先定如州縣奉行委有未便方聽依限申請然後隨事修完則豈不簡直易行而何用此紛紛以遂沮害之計召天下之疑哉伏望速賜契勘如已頒行卽乞於敕內自仍令逐州縣出牓以下三十三字更不施行

貼黃

先王順人情以立政故政令之行自合於人情今設官建局以議大法但思所以便安於人可也何至徧問天下使人爲之說此古今所無也天下百姓實封之議雜然而至將如何去取哉此止欲稽滯以生變不可不察

請定役法條制疏

臣伏見天下役人已復差法自置局以來未見修立畫一條制昨者𨿽有指揮令依熙寧元年以前舊法施行緣熙寧以前敕條其間亦有不可行者兼近降二月四日敕命自有與熙寧以前條貫抵牾相妨如役人正身不願者今來兼許雇人而嘉祐舊制耆戶長弓手之類並湏正身充役臣不知現今州縣如何施行且繇役大者無如衙前始者攺法一槪鄕差旣而復以坊場等錢雇募未幾又攺雇募爲招募三両月間命令屢變臣恐天下循用或有疑誤而異意之人有以窺伺臣竊料朝廷欲候諸路申請然後立法如此止是一路事件臣欲乞指揮先立通用役法條貫將近降累次敕命大意爲主畫一立法先次頒行若諸路有未盡未便方聽申明隨事別降指揮所貴天下先有大法可守不至乖戾取進止

乞令蘇軾依舊詳定役法奏

臣聞中書舍人蘇軾辭免詳定役法有防不許又具辭免者竊以差役之法最合重事陛下欲使利害曲盡置局講求此甚盛徳然自置局以來爲日寖久未見就緒而議法之官頗已屢易今聞軾以議有異同力欲辭避人人如此則法度之成何時可冀乎臣聞五味不同而適於口者味相足也五聲不同而悅於耳者聲相備也一可一否一是一非雜然並作此議之所以同歸於盡一人曰可皆曰可一人是曰皆曰是信如此又何以議爲哉議有異同正宜反復曲折相足相備以趨至當而遽爲避就非獨議法難成使姧人乘之投隙伺釁搖撼法意非國之計也臣願深詔執事者毋矜能毋愎眾毋以小利妨大體使利害曲盡以稱朝廷之意所有蘇軾且令依舊詳定仍乞催促成就以時布宣取進止

貼黃

呂大防範純仁韓維皆爲執政事無不領𨿽離去本局其責尙存軾若陳乞獲免則不復干預非大防等比

論陜西河東儲糴奏

臣竊見陜西河東昨以軍興之際調發猝遽所在倉廩支用耗竭今邊隙始開未爲無事其所以備守之計食爲先務両路今年夏麥度越常時經畫儲峙時不可失伏乞速降指揮逐路轉運司廣作計置乘時貯糴然諸州軍昨經煩費帑藏蕭然若俟移用轉易恐成稽緩欲令除交鈔及本司調度應副外將諸色封樁錢物並聽逐急支用漸令收簇撥還其逐路轉運使副近日數有遷意往往未到本任兼又瘡痍之後經制事務不少可以權時添差提舉糴便官一両員使專其事庶幾可以辦集緩急不誤邊計取進止

乞體量成都漕司折科稅米奏

臣準去年十月十八日聖防指揮節文詔令屢下寛均民力近聞官吏不切奉行如尙有違戾委禦史臺覺察聞奏臣風聞成都路轉運司將百姓稅米科折絹帛折之者輕取之者重毎米一石二斗折納絹一疋民間米毎斗六七十文而絹價毎疋一貫七八百文當壅並限逼之際有至二貫文者又有送納退揀諸色糜費以此一路倍有傷困逺方之人無所赴愬甚非仁政惠綏萬方意伏乞指揮下別司體量指實施行

論川蜀茶法疏

臣伏覩陛下卽位聽政以來嘉與天下休息於安治凡法令之弗便於民者疏通損益之官吏之弗良於政者罷免放黜之中外欣戴人人如被大賚然事猶有在逺方重地爲害尢甚者則河北江湖之鹽法福建川蜀之茶禁是也數路之害同而河北江湖福建已防朝廷遣使亷治獨蜀之茶害未聞詔防臣竊嘗博訪於知其事者槪得其說曰蜀地陋而茶之所出不過十數州而已始時人賴以爲生今茶司盡防而市之大約園戶有茶一本而官市之額己至數十斤矣官所給錢及以糜耗於公者名色不一如預借息錢驗引錢頭子錢村角錢稅錢之類費去常己過半毎歲春官司預以劵給借錢糧必以牙儈保任之及輸入之日引驗交稱又牙儈主之故其費於牙儈者又不知幾何則是官於園戶名爲平市而實奪之也園戶有逃以免者有殺死以免者已而其害猶及鄰伍欲伐茶則有禁欲增植則如市故其俗謂地非生茶也地實生禍也茶場司以茶爲息始者息一出於茶也其後市之價愈下取之息愈多園戶不勝爲之也故作茶日少裁足以應官額而己於是主茶息者議不獨賴茶而又爲博易以充之也博易之事他貨百物貿販苛刻錐刀瑣屑無不爲者依茶爲名通曰茶息啇稅務坐視漏失歲課而不敢有所論也至於啇賈請算者平時便私散之州郡茶地今則一集於成都之都場髙其估以與之又總計平時所之州郡逺近道裏之費入之故都場之取息又如此此啇旅之所以難行也官吏以息爲功以功第賞旣進官減年矣又以息額之餘錢使與胥吏牙儈分取入己日用市易法也市易賞之固非法也然其取息猶曰與民和市而茶之取息一用嚴刑重禁网羅致之亦爲暴矣柰何均用一法賞之也今一任有分錢少者不數千緡而減年磨勘至有三十餘年者此何理哉法亦可謂敝矣而朝廷遣使未之及者豈非以蜀之茶法與熙河蘭防之經制相爲用者歟蜀茶之利以給熙河蘭防者天下十之三熙河蘭防之費不止而蜀茶之害未可息也然熙河蘭防之費今昔宜有不同昔者事邊之外前有王韶後有李憲提兵革財用之大權朝廷捐金帛市租莫知紀極聽其自用不領於有司無所防計非徒私二家也於是依倚苟合之人罔功興事以利相市之徒公取公予莫見其迹則熙河蘭防大費外又有以泄之者如此也今旣制之於有司無二人者之橫蠧若又於邊計外凡宂名濫費一切大爲之節約則蜀之茶可以弛其禁而所謂十之三者殆必可損矣伏望聖慈選使指攷茶法之欺者防計緣茶公家所費與實息之數大減嵗市之額稍增斤直之價削納茶無引之錢以完養園戶裁官吏之員牙儈之數以省宂給罷息賞之濫分錢之獘以革欺幸而以其事與轉運司通治之如此則蜀民之困苦庶乎可以蘇也臣待罪言路旣有得於人之言敢不亟請也苟以謂有助於用而不廢則何事不可爲哉亦有道而已矣宋用臣未建此防以前不聞國用闕此二十萬緡也譬夫爲人之子曰攘竊於人取財以養其親爲之親者知其如此也顧利以奉飬而聽其爲盜則可乎伏望聖慈早賜出自睿斷罷水磨茶場以通啇賈以飬細民以完州縣稅額以免農民永害而上以副仁聖惠綏天下之意取進止

乞復錢禁疏

先王之制錢幣也所以禦萬物通有無而調虛盈人主之所操天下之利勢也鼓鑄之權一制於公上而下不得私之其發散交易流布運用𨿽積於公或藏於民轉徙出入之不常而要皆爲縣官之物使不出於中國用爾是以銷毀之姧散泄之獘不可以無禁也天下諸路監冶所鑄入於王府歲亡憂數十百萬緡自國朝以來積而至此其數幾何謂宜公私沛然有餘裕矣然今都內之藏旣不聞於貫朽而民間乏匱時或謂之錢荒此何謂也其故大者在泄之於四夷而已曩時著令銅錢出中國界者數及一貫其罪抵死立重賞以告捕而居停資給與夫官吏之失檢察者皆罪有差今熙寧制刪去此條而徒聞沿邊有毎貫稅之之令利之所在民不憚於犯法前日殺之猶莫能制況遂弛其令哉使四夷不勞而獲中國之利以爲利三邊之所漏海舶之所運日積一日臣恐竭吾貨財窮吾工力不足以給之而區區之算稅權其得失何啻相萬哉夫錢以銅爲本銅之必禁前世固已有禍福之論今朝廷方增置錢冶而刪去銅令官之所積日益發散民間得以買賣肆爲噐用以牟厚利蓋非獨失銅而已也而又至於銷毀法錢蓋緣錢者私煉之己精其工費尢簡變而成噐又有數倍之利然則旣泄之又壊之欲錢之充溢不可校如古之盛理宜無有也故臣愚乞欲申嚴邊制以塞流防之路復立銅禁以蕃鼔鑄之本而息銷毀之患取進止

忠肅集卷五

欽定四庫全書

忠肅集卷六

宋劉摯撰

奏議

論保甲奏

伏覩近制保甲罷團教朝廷所以恵綏疲氓恩施甚厚民得去其所苦就其所安逺近承風莫不鼔舞然臣竊有私憂過計者夫鄕野之民其性易於轉習臣往見農人或被差役一爲弓手手力耆壯之類及罷滿而歸則拱手閒惰已不復能反業於農蓋出入公門防集市井有所誘導之使然也今之保甲則又甚焉者衣必華細食必酒肉固己變其向者布麻麤糲之習矣羣聚而笑喧奮臂而矜勇固已移其向者椎魯勞苦之性矣其家質田賣屋出錢以濟其所用官司嵗時教試與之金帛寵之名目以養其欲故凡保甲之父母兄弟妻子一家憔悴終嵗困擾而身爲保甲者未必不自喜以爲樂也今旣嵗教止於一月罷其團集省其監督去其覊縻勞費之患則保甲之父母兄弟妻子欣歡休息復有生理而身爲保甲又未必不自失以爲戚也彼有自失之意而欲使人俛首甘心盡如平日肯復從事於耕勢蓋難矣惡少而失其欲悍彊以成其性又挾素所教弓刀刺擊之技以爲之資臣懼其非獨不能於耕而己也亦恐其得爲陛下之良民者少也臣愚以謂有法以斂制之蓋保甲之技藝彊弱髙下州縣皆有等籍今按取優等之人召其情願列以爲本州正軍若舊系正長等名色則比類軍中之階級隨其等差對換補之自余中下藝等亦召願充公人者依近制募爲弓手手力耆戶長之役所貴在軍者旣團部督束之有法又使得伸其素習之技能其在役者旣不失服職於公家比之召雇浮浪乃得熟事鄕民必賴其用爲多伏望詳酌保甲旣有換充軍者若本保階級闕人或一有闕數卽乞遇冬教日推擇排連塡補則不損保甲之額若換充他役則自不廢教習馭進止

論盜賊疏

臣竊以天下𨿽有極治之政而不能使民不爲盜也然要能禁其爲盜而己歷世以來法嚴則盜衰法寛則盜熾國朝自近嵗差役用募法而官弛捕盜之禁保甲行教法而民滋爲盜之心前來滑州之單安啇州之王衝以村野之人逃亡之卒一有呼嘯遂能橫行蹂踐鄕縣殺害官吏以至煩遣兵將重爲騷擾大勞大費僅能散撲皆由防禁寛縱賞罰不明而寒饑猖狂之人附之者眾故也近日制旨旣薄斂輕賦稍還其衣食之路又復置弓手及縣尉巡檢而捕察賞罰並從舊典所以防備姧惡安飬善良之意可謂甚厚然訪�州縣不甚究心召募弓手至今殊未就緒巡檢兵級多未差塡現今河北陜西京東京西所在常有盜賊攘刼抄竊殆無虛日鄕野閭井人頗不安蓋自來保甲巡檢指使旣有更不管指揮則其意固已不在於捕盜而新復官吏又未就職此盜之所以乘間而作累嵗以來民間丰稔今尙如此自去冬大旱二麥失望積谷之家觀望不發人已艱食臣慮將來防盜更有甚於今日欲乞指揮逐路監司爲備盜之計督促州縣速招弓手及差撥巡檢兵級嚴責近限早令數足以時訓齊準備緩急及再乞指揮吏部所差注巡檢縣尉略加選擇催遣赴任近制新復弓手所用器甲營房令所屬應副臣伏見諸處巡檢自更攺後來其廨捨營房往往闕少或止於鄕縣寺捨安泊欲乞一就下所屬移挪營葺仍委轉運提刑司招募弓手差塡兵級及應副事件了畢節次具數足及巳了月日申奏若州縣明有稽違乖方便仰提刑司取勘聞奏臣近論役法乞除衙前依熙寧法用坊場錢召募外其餘弓手等役人並乞用祖宗差法今來雇召又湏候七分方行勾抽竊慮妨闕伏乞檢詳前奏早賜指揮

論捕盜奏

臣伏見去年京西路賊人王衝作過出入啇虢數州傷害官吏殺擄軍民今王衝𨿽死餘黨猶在而成俊者爲之首自近日於杜管鎭刼略嘯聚漸盛討撲愈難臣訪聞啇虢等州舊有禁軍一指揮自置將以來將逐州禁軍延州治下蕃出戍以致逐處守禦之人反怠緩捕賊時欲乞將逐州禁軍權免延州勾抽且令在本處防守及準備出入所在就糧土人可用使之捕盜易得其力仍乞指揮明立信賞購募務令早得捕獲取進止

貼黃

訪聞京畿近日盜賊不少欲乞指揮開封府及府界提防司嚴切督責應令捕盜官吏仍檢防諸縣弓手及巡檢兵級差塡足與未足

論捕盜法奏

臣伏見舊制賊盜地方應職在捕察之人皆給百日以爲三限毎限不獲抵罪有差蓋使身任其責必有所畏然後肯出方略張耳目求賊以自免自募役法旣行捕盜不獲者𨿽亦有罪然乃將両限科較聽各罰錢以充

捕賞其次仍許收贖及保甲之法行則保內被盜止出賞錢更無認限決罰之法小人之情不以刑懼而勢驅之使有不得巳者則何事肯爲公家索賊耶比年以來盜防稍多者殆有此飬之耳近日敇命巳復差役諸色役人並依寧以前指揮則捕盜之法自當皆依舊制然臣訪聞諸路役人𨿽以差定其應緣差役條件尙多疑惑方聽候詳定役法所畫一指揮如捕盜之法亦其一事也今所在時有盜賊欲乞聖旨下詳定所將捕盜立限科較等舊法先次申明施行取進止

論賊賞稽違疏

臣竊以聖人之運天下也其政事大要在於賞罰賞罰之令堅於金石信如四時使有功者不逾時而防賞失職者不旋日而被罰故天下凡待賞罰而後勸沮者莫不奔走從事趨上之令此天下所以治也然則賞罰之施於天下不可以不信而臣以謂施於捕盜者尢不可以緩也方民之被盜也田裏閭巷晝夜惴恐縣官惻然開告捕之科不愛厚賞提官爵抱金帛恨不得有功者付之幸而賊得矣而有司不能推奉詔防乃苛以文法敇誥稽畱使人不得亟防有勞之利臣竊以爲後日憂也伏見元丰七年澶滑之間保甲有爲刼盜者其首曰單安曰王乞驢又曰張謝畱合出入凡數十人往來二州間擄掠平民焚蕩村落殺人取財以至傷殺官吏屠害軍兵又嘗入衞州界一方不安朝廷督責捕盜官司至於自京遣使募眾而州郡調發將兵及降専賞指揮是年逐賊皆於澶滑次苐掩獲各正其罪而推賞之典至今逐司不爲報明首尾二年矣夫奮不顧死冒矢石以與亾命者格𨿽莫不有職然要之趨賞之意多也今失信而後時誠恐緩急不足以率厲此其爲患不可勝言伏乞指揮根究住滯官司時賜詳酌重行黜責以明賞罰以戒違慢臣勘防下項一元降指揮單安等令河北東路提刑呂仲應得功人疾速保明聞奏一元丰七年九月指揮令開封府界提舉賊盜範元取索捉殺到韋城縣刼賊王乞驢等巡檢下兵級報明聞奏前防保明指揮更不施行一元丰八年五月奉聖防令河北東路京西北路提防刑獄官限半年同共根究得功人具指實報明聞奏前防範元報明指揮更不施行一元丰八年七月京西北路提刑司根究得本路殺獲單安合該酬賞人所得自及専賞關牒河北東路提刑司修寫以憑同書申發去訖一河北東路提刑司十月申吏稱元勘獲賊公案累牒範元封取內有澶州元勘張謝畱淨案其範皇城稱去年送到在本司房內失去依限來該不見去年十一月公案稱已累牒檢尋臣看詳範元於元丰七年九月承準朝旨報明至八年五月首尾九个月日並不結絕報明郤將取到公案恣縱吏人失去緣賞典至重當時甚有爭功害能之人縱是吏人別受情毀匿或致竊取事理重害其河北東路提刑司亦至去年五月承準朝旨元限半月報明至今將一年並不専心疾速定奪兼範元旣稱失去公案限滿不見亦合別作擘畫旣見京西北路提刑司根究本路單安功賞自合先次報明申奏郤因範元失去張謝畱公案遂將別案事一連住滯致朝廷賞典稽遲無以取信於天下皆範元及河北東路提防刑獄官弛慢不職被受聖旨公然不以爲事經隔嵗月不務結絕欲乞詳酌重行黜責

乞選監司澄汰州縣疏

臣準尙書省札子準十月十八日聖旨指揮節文比者詔令屢下以寛民力便安公私官或致廢格自今州縣悉心奉行監司防檢禦史防覺察彈奏者臣有以見陛下誠心愛民愼重政令天下幸甚臣竊謂州縣之政廢舉得失其責宜在監司夫監司之任亦重矣人有一賢不肖則環地數千里休戚系之曩時朝廷大更法度選建推行之人故不以資任務得果健彊鋭猋厲風生之才蓋規以就事倚辦於一時及法行事立矣而其後用人猶復因襲未曽權量時宜有所張弛之也是以至今使者之政刻覈褊廹相師成風郡縣承望亦莫敢不然使民不見徳與義而惟刑是覿惟利是聞者蓋亦久矣斯豈政令之本意然哉奉宣繆戾積習至此故也比防聖明哀念元元取監司罪惡已甚者旣去之矣然其餘人材頗尙駮雜情志未一各懷所私蓋其陰有觀望者則必習常而慢令以致澤之壅其淺中覬利者則又將矯枉而過正或廢其所宜治之事二者不可不察也惟得其人庻懲此患臣欲望聖慈詳酌河北河東陜西素號郡向來所用使者出於暴進多非更歷民事人微望輕𨿽自過爲威刻而下終不服今宜稍復祖宗故事於三路各置都轉運使用両制臣僚充職以重其任自余諸路亦望推擇資任稍髙練逹民政識治體近中道之人分補監司之任明授之以教令使忠厚安民而不失之寛弛肅給應務而不失之淺薄部使者誠如此州縣之政隨之則先朝之仁政陛下之防徳庻幾下究而與民休息無難矣攷察現任之無狀者一切澄汰罷之被罷之人苟非有顯過宜還其資攷別爲任使要令不至於失職無聊而已方今先務恐實在此伏望詳酌施行

論監司奏

臣自待罪風憲屢曽以天下監司爲言乞澄汰選擇誠以朝廷政令使監司得其人則推行布宣可以諭上指而究澤苟非其人則所謂徒善而已終於民不得被其利夫上之所好下必有甚朝廷以名實爲事行總覈之政而下乃爲刻急淺廹之行朝廷以教化爲意行寛厚之政而下乃爲舒緩苟簡之事皆習俗懷利迎意而作故所謂近似而非上之意本然也今𨿽因革之政有殊而觀望之俗故在但所迎之意有不同耳其爲患一也昨差役之法初行監司巳有迎合爭先不量可否不度利害一防定差騷動一路者朝廷察其意固已罪之矣推此以觀人情大約類此且天下之事散在諸州總制於監司其大者治財賦察官吏平獄訟攷疾病爲使者皆務爲和緩寛縱苟於安靜則事之委靡不振法之受敝不勝言也向來黜責數人者皆以其非法掊斂意在市進害民甚者亦非欲使之慢然不省其職廢所宜治之事謂之寛厚也昧者不逹故矯枉或過其正臣謂此俗不可滋長要湏大爲之禁伏乞聖慈詔執事申立監司攷績之制以常賦之登耗郡縣之勤惰刑獄之當否民俗之休戚爲之殿最毎嵗終以詔誅賞仍自今嵗始焉庻防有所檃括裁制之使循良者不及於弛肅給者不入於薄然後上副聖明制治用中之意夫察時之寛猛緩急觀俗之過與不及而張弛其政正今日事也取進止

論政令奏

臣聞之銜策不調𨿽造父不能善禦法令不一𨿽有虞不能善治故曰愼乃出令言愼始也又曰令出惟行弗惟反言愼終也聖人制法造令於堂奧之上熟復兢愼若不得已者故其出也天下信之以命則行以禁則止所謂信如四時堅如金石若始之不愼旣出而反之則何以示信出而勿反則又將有受其敝者由此言之始旣不愼𨿽欲愼終不可得矣恭惟陛下卽位逾年加海宇修完政事大要専以便人天下幸甚然累月以來法令寡信議者竊有疑焉夫法非不善而施行之際使議者致疑此亦不可不察臣謹條列一二以防見其餘乃者朝廷患免役之下詔攺復差法天下知之久矣置局設官以議施行之政天下望之又久矣造法不愼其始施之倉猝故攺而立雇募之議繼又爲招募之法而法至今不能成也朝廷患常平之敝並用舊制施行曽未累月復變爲靑苖之法其後又下詔切責首議之臣而斂散之事至今行之如初此二事大事也四方傾耳拭目以觀盛徳之舉而反覆二三𨿽近侍謀議之巨曽不敢必知法將安出尙何以使天下信之挾銅之禁行之未幾復限以五斤勿禁一開其端則輕重多寡誰復可辯官司固末易家至而數之禁而不能止與不禁同大河職事河北轉運司言之則屬轉運司都水言之則歸都水夫二者必有一得則亦必有一失矣此其小事然推此類言之則議者之論安可不察且攺之易之誠是耶君子猶以爲反令況攺易而未必是徒以暴過舉於天下則曷若愼之於始乎今朝廷建一事命一官令已行矣議者必曰此未也且將攺之曽未淹久而議者之言果信臣愚未識朝廷知其不可而姑爲之以待攺耶不知而偶爲之耶始議旣粗行之必有抵牾拾遺補過之臣以言爲職知而不言則爲廢職言而易之則爲反令故臣願陛下深詔執政大臣逺慮熟計愼重出令其始旣愼度可以必行而後行之則至其終也不可反矣惟陛下加畱神思之毋忽上以嚴政令下以示信四方又以杜塞異議使無所幸其失今日之治宜莫先此臣不勝拳拳取進止

乞修敇令疏

臣竊以法者天下之大命也先王制法其意使人易避而難犯故至簡至直而以足盡天下之理後世制法惟恐有罪者之或失也故多張綱目而民於是無所措手足矣世輕世重惟聖人爲能變通之祖宗之初法令至約而行之可久其後大較不過十年一變法豈天下之大民物之眾事日益滋則法不可以不宻歟臣竊以謂非事多而後法宻也殆法繁而後姧生也祖宗皇帝逹因革之妙愼重憲禁元丰中命有司編修敇令凡舊載於敇者多移之於令蓋違敇之法重違令之罪輕此足以見神宗皇帝仁厚之徳哀矜萬方欲寛斯人之所犯防施甚大也而所司不能究宣主徳推廣其間乃增多條目析舊制用一言之偏而立一法因一事之變而生一條其意煩苛其文晦隠不足以該萬物之理逹天下之情行之防時蓋以屢變今所謂續降者毎半年一頒毎次不減數帙矣夫法者天下之至公也造之而不能通故行之而不能久其理然也又續降多不顯言其所以衝攺故官司州縣承用從事參差抵牾本末不應非所謂講明畫一通天下之志者也臣愚以謂宜有所加損潤澤之去其繁宻合其散要在簡易明白使民有所避而知所謂遷善逺罪之意伏望聖慈酌時之宜究法之用選擇儒臣一二有經術明於治體練逹民政者將慶曆嘉祐以來舊敇與新敕參照去取略行刪正以成一代之典施之無窮取進止

貼黃

常平差役法及罪人就配法今已更攺於敇內關渉不少以此湏至刪修正刺史以上致仕於嘉祐錄令料錢衣物依分司官吏現任官例支給至熙寧四年五月聖旨指揮致仕正任給金吾衞大將軍俸則是巳衝攺嘉祐錄令今來元丰敇郤依嘉祐錄令卽不知熙寧七年及元丰六年編敇日因何漏落熙寧四年續防指揮訪聞在京支正官致仕俸料並依熙寧四年指揮其外路多依嘉祐令支給內外法令如此不同慮其間更有此類不可不行修完

乞畱杜紘編敇奏

伏聞詳定敕令格式刑部郎中杜紘已防敇命同黃亷相度茶法臣等竊見自來編修官差移不定難得成書蓋前官𨿽已盡心後官豈敢慿信郤須盡究本末使若創行編修兼所見異同屢有移易不惟嵗月淹久亦致議論難合今來重修元丰敇令格式方始置局杜紘職在詳定朝廷許令權罷刑部簽書蓋是欲其専一忽差逺使秦蜀臣等深所未諭況紘曉習法令同軰少比如或攺差必難得如紘稱職臣等欲乞朝廷別差官相度茶法令紘得盡詳定之效庻防編敇早見成書

薦人才疏

臣今月四日奏事延和殿因論人才伏防聖語詢問臣卽具奏自待罪言路亦嘗求訪內外人物但助職非薦舉未敢奏上又防聖慈嘉納許令具姓名進入臣退而自念久防陛下防擢之防思竭盡愚力圖報萬一凡下有所見必欲上聞況今人才尢爲急務𨿽薦士之路自有常法然旣荷陛下至誠大信降問不疑豈敢更爲形迹避嫌自外若無有所補獲罪無限謹具所知姓名並其才之所宜如左梁燾徳性方正顧臨長於謀議範育深有器略盛陶文行純粹孔文仲學識髙逺上五人可充両制侍從之任丁騭恬正守道顏復學問該洽劉載文行兼茂吳安詩气識深靜趙挺之博學有守上五人可充防諫之任林旦風力彊明何琬才識疏通胡宗炎詳練吏事溫致惇厚明敏羅適公直勤亷上五人可充卿監省曹監繁之任楊國寶劉防朱彥劉安世孫諤上五人皆文學優長士論所推可偹館閣之任右謹件如前伏望聖慈赦臣僭逾特賜攷察稍加采錄庻幾少助聽政得人之闕取進止

薦本州儒士周希孟奏

右件人耽樂墳素棲遲丘園檢身足法於人爲學毎先於禮屢貧不易其節講解以飬其親本州兩次近臣論薦再防朝廷束帛之賜臣自慶曆中知福州至今十五年備悉希孟履行去年曽講周易座下嘗及三五百人委實經義精通文詞深厚今來年及彊仕迹齒編氓至寶遐遺眾所共惜伏乞朝廷嘉其退靜優與收錄以勸學者臣不勝勤勤之至謹具狀奏聞伏候敇旨

論禁中修造奏

臣竊聞禁中計料修飾福寧殿彩繪制度極於藻麗惟人主之奉以文爲稱而一殿一飾亦無大費然而惇朴素者所以爲天下先卑宮室者前聖人之盛徳方今生靈靡敝財用耗竭居飬服用僭儗無節陛下正宜躬率儉徳以淳風俗示之彌文下必有甚伏念藝祖遺訓宮中止用赤白爲餙仁宗故事欄楯徹去朱緑之采陛下纂服所宜守之又聞慈壽長樂二宮殿宇華侈金碧朱丹窮人力之巧豈非誠心孝徳尊事兩宮故極所以奉飬之觀然逾禮過制不可以訓今外論籍籍以謂左右諛說之人進讒陛下指二宮以爲法使論出於臆度不過臣爲妄言萬有一實則於聖徳不爲有益臣所以先事爲言伏冀寛其狂瞽而采其誠時賜寢罷以解天下之疑取進止

論備契丹奏

臣竊以北敵之爲中國患自詩書以來世常有之方今之勢𨿽效順惇睦服威徳而利金幣然其驕貪之情常能窺伺中國動靜一見間隙則造端興謀起事以撼我昔者寶元康定問國家問西夏之罪而遣使肆嫚有非理之侮中外憂恐至倍增嵗幣而後巳臣愚不足以論事勢然竊有私憂過計以玩日之故有可以動驕貪之窺伺者臣謹言之昨者某州用師連三嵗皆由議臣失計理曲而無名契丹之於西夏自以爲甥舅之國此一事也今髙麗遣使朝貢將至闕下髙麗自天聖中嘗以事請於朝廷朝廷不從遂附庸契丹自是方貢不入王府者數十年矣夫旣已臣屬於彼而一旦面內中國則恐彼不能無疑此二事也臣以謂此二者彼皆足以借口而爲請於朝廷者也伏念大河之北自戊申以來地大震水大溢民大失職鄕內徙空虛塞下至於今三年而地震未已此何祥也今嵗漳河春役財力並竭中路夏旱二麥不登災變因仍人不寧處夫彼旣有以爲借口又乘民心皇皇公私疾匱禦備百廢朝廷厭聞邊患之時臣恐契丹見利投隙而區區之盟誓豈足以保其心而恃以爲安乎彼固不至敢有狂謀假令遣一使持尺書援二事以請朝廷其用何辭以杜其口臣恐勞人以繕城郭倍估以儲庾廩更易將帥輕用名器張皇擾擾大勞大費而巳爾康定寶元之事蓋可以鑑也又議者籍籍皆謂髙麗之至有徼幸希功之人誘而召之者使無此理也不過臣爲妄言使誠如議者之論則釁自我始西兵之禍覆車未逺安得不先事而言哉伏乞陛下宻詔二府大臣使日夜謀畫以求防微杜變之理而伐其心且河北重地防天下安危之勢願陛下寢食以爲念而無防北顧常務勞來其人民安輯其田裏薄徵斂之數省煩急之令卹其凋憊足其衣食使樂守生涯而維持其心凡所謂邊備軍政調度之數皆宜因事稍稍經畫蔵其用而隠其迹兵法所謂恃吾有以待之者惟陛下畱神毋忽以消連年地震之異夫無事而言其言若狂而人皆易之有事而言其言𨿽足以取信而事已無補臣寧以狂得罪不敢後事而爲無益之言以負陛下耳目之任

論應西夏奏

臣伏見元丰中出兵西界增創城壘議者講求利害久矣臣亦嘗具三防上於朝今夏所遣使者巳到邸累日其勢必有邀請𨿽廟議黙定而區區不能自已謹復條一二補前奏之未備以待采擇議者之論臣嘗詢訪本末備得其說爲棄地之議者曰往年興師本以弔民伐罪旣取地自利其勢必爭傷財害民以爭非其地其勢不得不棄困而後棄不如一捐空城予之以示防此言是也然難者謂予地所以息爭若虎狼亾厭爭求不巳得地防險益擾近郡其能保不爲患乎爲守地之議者曰頓儲設阻增募土兵逺斥近援何地不守且先皇帝之所得而以予人非是此言亦是也然難者謂夏人不得地兵難不觧日引月長邊釁益大其能保終守此地乎故議者之論非不曲盡事理至於弭未然之患如難者所憂則𨿽好謀之人莫敢任責竊料朝廷深計逺慮未欲決亦必以此臣愚不佞獨謂用兵以終守其地誠難保也棄地而使不爲患臣𨿽老矣願保沒齒不見邊境之憂惟陛下赦其愚使行其說臣聞向所得地在熙河爲蘭州在鄜延爲五寨蘭州本西蕃故地而五寨本西夏所有也其地道裏迂直產利厚薄所湏守兵多寡轉餉勞逸皆朝廷所熱究臣不復道而自夏人視之爲必爭之地彼將以誓約爲請而固不予彼將獸困而鬭借兵契丹以逞其忿朝廷且有西顧之憂使我師毎戰毎勝臣猶以爲非國之利又況殺傷相當成敗未可知皇帝陛下諒陰之際太皇太后埀簾稱制正思與民休息而顧欲戮力血戰以爭尺寸無用之地所謂以隋侯之珠彈千仞之雀由此言之終守其地是臣之所以不敢保也國朝自祖宗以來嵗捐金幣數十萬遣使修約而二方稽首順命數十百年矣其好爭無厭固天性也然且如此則思深利厚足以覊縻其心故也今乘先帝討擊之威因其屈服之勢曠然推歸侵地復嵗賜丁寧戒敇分棄前患復謹舊約彼𨿽有傑黠睚眥之意旣一杜塞其欲無所復發則亦感激退聽復如前日何苦必欲動眾犯順以自魚肉其民𨿽彼之國寧獨利乎古之飬虎者時其饑飽適其怒心虎或可飬而況人乎由此言之弭患息爭非獨臣以死保之自祖宗以來馭二敵者用此道也臣願采議者之論觀異日之勢而斷以此意大計旣決其論措置纎悉施行次苐在朝廷裁之而已𨿽然臣有拳拳之愚不敢不盡今夫請地在彼予地在我是以主制客以逸待勞之勢也爲彼計則不得不急爲我計則正宜從容閒暇鎭以無事臣竊怪近日議者皇皇汲汲視此地如金城湯池惟恐不守不然如附贅懸疣惟速去之爲快異議紛起先自惑亂又何其廹無大體也今使者𨿽在邸臣願且毋許以地而厚禮答之善詞遣之或先復嵗賜而微示以不愛地之意度其效順堅決至於再至於三然後以嵗月予之所謂敵人不一而足夫豈晚乎臣愚不知大計惟陛下裁擇

忠肅集卷六

欽定四庫全書

忠肅集卷七

宋劉摯撰

奏議

劾程昉開漳河

臣伏見內臣程昉大理寺丞李宜之於河北開修漳河功力浩大凡九萬夫所用物料本不豫備需索倉猝廹於非時官私應急勞費百倍除轉運司供應稈艸梢樁之外又有差官采漳堤楡栁及監牧司地內栁株共十餘萬皆是逐州自管津搬河北難得薪柴村農惟以麥防等燒用而昉等妄奏民間已料一萬餘工差本司土兵散就州縣民田內自行收刈所役人夫莫非虐用往往逼使夜役蹂踐田苗發掘墳墓踐壊桑柘不知其數愁怨之聲流播道路傳至京師而昉等妄奏民間樂於工役無不悅喜民夫旣散役兵尙眾本路廂軍剗刷都盡諸處不闕事而昉等奏陳不己驅廹州縣淩侮官吏仍乞於洺州調起急夫又欲令役兵不分番次其急功擾攘至於如此本路監司畏昉之勢不敢言其非而上下以目臣不知昉之爲是役其利安在或聞欲泄邢州大名等處積水今使此水如昉之意通行而北緣下流狹無所容受不免泛濫乃是移此就彼易地爲患今來朝廷旣令權罷則利害姑置之如聞昉爲現罷役忿恚偃蹇有休退之請朝旨又令總領淤田司事臣謹按程昉李宜之將命興事初不以事之可否實聞於朝貪功幸進擾民殘物前後奏報事皆欺罔而昉又敢邀君肆慢在於典憲可誅無赦若尙令昉以都水丞領事河工伏恐生事興患未有窮已伏乞明布罪狀重行貶竄以慰一方殘敝之民使天下皆知此役之害非朝廷意且以戒徼幸希賞罔上賊民之人謹具彈劾以聞

劾河北漕臣論河事反覆

臣竊以天下至廣非朝廷視聼之所能及故分建監司以寄耳目凡一方利害休戚惟監司之言是聼也使監司皆忠愼不欺則其言可信一有誕謾輕易邀功狥私之論則朝廷將受其罔而下將有受其禍者矣伏見河北轉運司昨者妄建河議欲爲迎陽故道之役以奪大吳新河之勢乞許一靣經畫謂如此則新河下流數十州縣盡免水患敍述果敢其言藹如也及聞朝廷遣使按視而本司遽復變而爲孫村之說欲便施工今春可畢旣而使者到部情見理得於是李南公範子奇翻然又盡以前所議爲非其略曰故道隄岸盡己折去靈平頽岸深占河身上下扼束必爲大患又曰迎陽下瞰京師孫村水勢不順兩處回河事節委實不便臣按南公等正月十八日狀稱今來躬親相視乃是前此累作奏請之時都未嘗親至河上而遽以非常之利害不貲之勞費輒爾上聞欲以僥幸有成設使萬一朝廷以監司之言爲可信而過聼其計豈不悞大事歟夫臣子之分建防進說苟其志在陳獻利便則後遂有當否固無足深咎者然如南公等身任職司其言爲朝廷所信今日河事又在所部咫尺之近固宜攷見底裏然後爲言而乃慣習欺罔妄圖功利及見朝廷選遣近臣知其必究事實自以前議鹵莽恐得罪咎故不待使者同行閱視之畢本司己自奏陳公然反覆輕侮君父轉大議是非如反掌視一方安危如兒戲夫事上之道惟恭與誠故書不足信故人有憂其譴死上書不實敕律明坐以大罪南公等前之言乃出於輕發妄作非恭愼也後之奏乃欲以姧計求免非忠實也不有顯絀何以申明典憲少戒欺謾反覆姧僞之人伏望指揮正南公等罪狀特賜竄謫庶協羣議謹具彈劾以聞伏侯敕防

貼黃

自頃嵗以來天下宦吏習爲姧欺以圖功賞如淤田水利濬川廻河及邊鄙之事皆罔上希進𨿽試之無效虛爲勞費殘民害物然終不曽坐罪故南公等尙習故態無所忌憚欲起不可爲之大役於瘡痍之地而復自爲反覆侮玩朝廷不可以不正其罪庶幾有所懲也

劾趙子幾

臣伏見五月中有開封府東明縣人戶就宰臣私第或隨馬披告助法不便並升起戶等詣禦史臺陳訴臣尋曽具狀及上殿札子奏陳利害陛下令府界提防司體量升降等第因依令竊見趙子幾別舉發到知縣賈蕃在任日代借官錢與手力因同天節沽市村酒創置部夫席屋等事朝廷以其將下本司取勘者臣竊以爲過矣朝廷變更役法意欲均民民苟以爲有利害也安可禁其所欲言者且畿內人戶幸以居近輦轂故可以自陳以近推逺以一求萬則天下之情可知也然四方之人限在遐逺上𨿽有州縣而安敢言之又有監司提舉司之隔閡其欲赴愬勢固難矣今又因畿民有訴而悍刻之人反怒縣官意謂不能禁遏故攟摭他事期寘於法不意朝廷不辧付之施行臣恐四逺人情必疑朝廷以謂欲鉗天下之口而職在生民者必皆視蕃以爲戒爭務拘民而禁其言然則天下休戚陛下無時而知矣臣伏見編敕節文按察之司所部官屬有犯不得於官屬離任後始行發摘𨿽實不復受理若犯贓私𨿽離任有人論告或因事彰露卽依法施行方子幾之體量於其縣也審己得替離任矣子幾初求其事於僚佐又誘而鉤之於吏史借令蕃有贜私耶則亦不得謂之論告與因事明矣法之所不當理而子幾肆志敢爲者子幾方以諂僞怙寵用事務在力行司農新政而不復顧陛下之法與陛下之民但驅使就令冀自以收功恐因民不服撓動其事是故作威以警眾違法以按吏欲使畿內他邑與天下官吏畏罪避禍閉遏其人民使不得有言以聞於朝廷爾如蕃以司農牓內樁定人戶數目使出助錢遂將縣籍下等次第升起者凡一千戶以就足牓內之數此其爲罪固不赦是以前日聖旨指揮令體量此事臣願陛下治蕃此罪而己自余替後所按乞依條不問蓋借蕃今日所以解四方人情之疑使知陛下不禁民言之意臣所以區區論之冀少補治體非爲蕃計也如子幾領按察之任已久當平日不聞舉摘蕃事乃令挾情違戾敕禁原心攷察可見險薄伏請付吏施行

劾範峋免應奉山陵

臣近準尙書省札子節文據戶部狀爲府界提防司合應副山陵用度本司官範峋前後申奏異同奉聖防令禦史根防曲直尋據取會文案看詳並系提防司虛妄理曲己具狀奏聞去訖臣恭惟山陵興作朝廷之大事中外臣庶莫不願窮心畢力以效萬一況今靈駕經歷七頓皆峋所部正其職事而本司明有應奉慈聖光獻山陵故事未逺峋乃輒敢推免妄引治平年賦額領於三司之事以爲辭省司數數移問索以舊例匿而不言巧文飾說一出欺誣及情見理屈方稱備員畿內不避狂僭乞行管認意以爲非己之事由爲朝廷承乏云耳偃蹇自肆反覆不情忘先帝拔用不次之恩爲不義慢陛下崇奉大事之令爲不忠臣子之分峋敢如此伏望詳酌量行黜責以厲在位

劾蔡確不入宿

臣伏見今月六日神宗皇帝靈駕進發準敕前一日五使三省執政官宿於兩省及幕次竊聞宰臣蔡確獨不曽入宿中外莫不疑駭伏以山陵國之大事遷坐發引之大節故前夕羣臣宿於內者以陛下是夜躬行祭奠之禮臣子之心同於攀慕不得安寢於其私也下逮執事奔走之眾誰敢不防奉期防以共厥事而確位冠百辟身充山陵使正當典領一行職務而乃於是夜獨不赴宿慢廢典禮有不恭之心謹具彈劾以聞伏望聖斷特賜詳酌施行

貼黃

確如曽到禁門遇己鎖閉亦合立具因依奏入別稟處分不當公然便以不入宿爲是

劾論蔡確十罪

臣近具狀乞罷宰臣蔡確至今未防施行緣臣備員禦史以觸邪指佞爲職今宰臣姧險有犯公議臣若失職誰敢言者伏見祖宗以來所用相臣攷愼選擇必取天下有徳有望之人故內則廟社安外則夷夏畏下則眾庶服其功名事業昭於天下至今稱之未嘗有法獄之吏聚斂之臣詭譎之才陰賊之行天下所嫉而使在相位如確者也臣所以不避再三干冒天聼確之當去其罪非一公違陛下敕命不赴神宗發引內宿爲大不恭其當去一也山陵使回明有歷代及國朝故事而略不引罷廢禮貪位其當去者二也皇帝陛下之立乃天人之所助而大皇太后之徳也確輒自稱定防貪天之功其當去者三也在中書二年不將差除與三省合奏及身遷門下陰使言者申請招權營私其當去者四也其弟犯法蹇周輔承勘兩次皆滅裂平治其事故今日周輔父子有罪言路累有彈奏而力主之不罷其職任屈公法報私恩其當去者五也執政臣僚己經覃恩遷轉無故又進一官妄引嘉祐治平不可用之故事欺謾聖聼不顧廉恥其當去者六也與章惇死黨相結一柔一剛一合一離欲以銷磨同列牽制善政中外皆知其術其當去者七也自去年十月至今並無雨雪驕陽肆虐天下大旱民情惶惶實由確姧邪所召況位居上相正任其責其當去者八也確在熙寧元丰間鍛鏈冤獄排逐善良引薦姧僞變更祖宗政令以誅求民財確在言路在司農在執政首尾身任其事見法令未便何嘗聞有一言論列禆補惟是阿諛護持以謀進用及至今日自見其非乃稍稍語於人曰在當時豈敢言也此確之意欲於今日固其名位故反將歸曲先帝是可謂大不忠矣朝廷以髙爵重祿尊養輔臣欲何用哉豈有可言而不言也假如言之而不聼當以死繼之假如畏懼而不敢言則當辭事而去乃臣子之常分也當時詭隨及時移事故方爲自全之計可賣過歸咎是可謂大不忠矣於先帝不忠則安肯盡忠於陛下也哉此其罪惡尢大其當去者九也近者奉使山陵回隨行屬官故事自皆推恩而確乃特薦髙遵惠張璡韓宗文乞從優恩上欲以悅聖意旁欲以餌同列賴陛下至聖至公照其狡計而議遂不行中外聞之莫不欣快陛下觀此用心則確之邪正不難知也此一事尢喧物論而罪尢大者其當去者十也確之罪惡如此羣議沸騰臣愚區區之言略已自竭而聖度包容一切不以爲意在聖慈不失恩於確則可也其如朝廷之輕重天下之安危生民之禍福人情之去就在確之罷不罷爾則所系豈不大也今忠臣義士當盛明之時人人皆願自效而確猶在位誰敢明目張膽盡心於朝廷哉正人不得立則陛下之善政不得行天下之敝法不得攺今大旱累月燥風慘日自冬入春宿麥己槁疾疫將作內外之情驚惶不安皆由大姧在朝廷天示譴告伏望聖慈深察事勢以天下爲念早發聖斷罷確職任使之外補以答天變以召和气以慰公議以新攺元之政天下幸甚

再劾蔡確

臣聞周書君陳曰爾有嘉謀嘉猷入告爾後於內爾乃順之於外曰斯謀斯猷惟我後之徳此言人臣之義有善則稱其君𨿽謀出於己亦必曰吾君之徳者上下相成忠厚之至也伏見宰臣蔡確辭位求退其所上表無引咎之意有論功之言自陛下臨禦以來美政盛事民所歌頌者確皆鋪列條敍以爲己功中外傳之靡不怪笑夫收拔耆舊之臣置諸左右乃陛下至明獨見以天下公望用之而確乃以爲己之所引罷去有司漁利剝下苛細之法而黜逐污吏乃陛下仁心惠徳以蘇疲民而確又以爲己之所請至於申戒邊埸不使生事分遣使者求民疾苦修法令以完先朝之政包同異以行大公之道此中外皆知出於陛下聖謀睿慮實新政之甚善者而確乃一切任之掠爲己事貪天之功欺示天下其意謂此數者陛下不能知之因己請而知之陛下不能行之因己請而行之其於輕慢君父欺罔臣庶違道幹譽至於如此凡確之所引數事者確果曽有所建請乎蓋不可知也確在言路爲執政前後己久不言之於先朝而言之於今日此何意也果有建請固大臣職爾如君陳之歸美於上可也而敍於求退之表又何意也夫不言之於先帝此不忠之罪也言之於今日此取容之計也敍之於表謂我有功則是陽爲求去實欲陛下疑以爲功而畱之因欲求免於公議此持上罔下之謀也古之人進言於上退則削其槁不欲使人知善之出於己所以推逺權焰避掠美千名之議不如此則何足以爲大臣乎確無禮不防朋邪懷貳無廉恥之節昧進退之義又自去冬大旱至今確爲上相身任其責其罪惡之著無補朝廷今旣逼於公論不得已而求去正當痛自咎責踧踖傴僂爲懇切必退之詞乃大臣去就之體今確誇功揚己露行行不平之气爲臣如此不謂之大姧大邪則可乎伏望以確表並臣此章付之三省議確之惡重之竄逐以正典憲使天下爲人臣者知事上之道

劾章惇

臣竊以傳曰有徳進則朝廷尊又曰仁者宜在髙位不仁而在髙位是播其惡於眾也伏見知樞宻院事章惇資性佻薄素無行檢廟堂議政無大臣之體專以驕彊輕肆作俳謔之語以淩侮同列誇示左右其語播於都下散及四逺傳以爲笑比來聖防增捐政令之未完善者惇則必出異意沮持其事方宋用臣驕橫不法惇在政府與之厚善納其所遺酒醪𨿽更恩宥臣以爲大臣不廉犯大義之責不當如小臣論赦令前後也謹按惇夤緣遭遇幸得備位近輔不深惟朝廷髙爵厚祿稍自矜重以忠義圖報而淩轢諧戲不可謂徳閉善害政不可謂仁而交非其人又從而以貨取之可謂無廉隅矣可謂播其惡於眾矣方且揚揚髙位人皆指而議之殆非所以尊朝廷厲羣下也伏請聖斷罷惇政事以允公論

劾賈昌衡

臣伏見勅令差兩浙轉運副使賈昌衡權三司戶部副使臣竊以昨者杭州守臣不公相繼犯紀犯法昌衡以轉運使至養二州之惡不能按舉朝廷削其一官降以爲副使以示愆責廼夤緣發運使以均輸畱之於今未及一年遽此召用中外有疑若以資任則奪官隆差遣日月未久苦以均輸爲有功則昨者漕入都下之物如糯米等至今滯積出易不行若以選擢人才不以次序則奉使弛職理財失計如昌衡才蓋可知矣所有今降差命伏請依昌衡所乞特行寢罷

劾沈希顏非法聚斂

臣伏見京西轉運副使沈希顏昨於本路妄有興作非法聚斂已防聖防委官究實事皆有狀未聞施行謹按希顏起於常調委以使指前日以不防君命坐廢未幾先帝記擢復其職任不深惟補報大義乃欲專以利事國違法欺罔誅求瑣屑無所不至冒昧祈進老饕無恥孤負任使所宜放黜以戒他路臣竊慮朝廷尙以所按事狀下吏勘劾虛爲煩擾伏乞卽賜指揮

貼黃

希顏於本路爲權鹽之術徒變舊法而食鹽之人與啇賈皆被其害於公家殊無所利至於果蔬日用之物例增徵算𨿽屠販之事皆不屑爲之中外具知伏乞速賜施行

劾呂惠卿

臣竊以國家之患莫大於發政行令而無人敢違人臣之罪莫大於邀功罔上而爲國生事記曰不從令者死於律擅興千人者誅蓋自古失禦臣之道使其淩上召亂而後患有不勝言者多必由此然則法令不可不嚴而主上不可不察也臣伏覩去年三月六日陛下登極赦書節文應緣邊州郡仰長吏巡檢使臣鈐轄兵士及邊上人戶不得侵擾外界靜守疆埸勿令搔擾命令旣下邊境之上風塵頓息蕃夷之情感服內靣當此之時知太原府呂惠卿輒於四月中旬被受赦勅之後連遣部將折克行訾虎相次數萬人入西界討蕩蕩所得首級皆退淺邊老弱虛誇以爲功而官軍人騎死傷甚眾末幾西人復仇以五月犯塞疆臣戰沒士卒陷亡臣以爲勞師動眾奏功不實以至購怨於夏猶皆未足論也而其公違詔敕擅出師徒實無人臣之禮則其罪不可以不治臣謹按惠卿遭遇暴起初不以道幸嘗備位執政不深惟大義報國乃欲造非常之功圖再進用且邊陲本自無事又陛下新卽位銜卹愼始故上循祖宗以來踐阼故事加惠邊鄙禁相侵擾丁寧戒諭所以體息軍民慰安夷夏詔號宣布明若日月可謂至恩盛徳人情孰不欣戴而惠卿以前兩府居帥守之任所宜與國家同休戚將順至意以鎭方靣乃敢用貪功幸進之志爲此亂階夫違棄制詔虧臣子之道其罪一也當陛下諒陰之中謀動干戈其罪二也受神宗遺詔未逾月而忘哀疚之情覬幸功賞爲大不忠其罪三也致新天子命令失信於四夷其罪四也開外域之隙至今警備未得安靖其罪五也夫惠卿天下知其爲姧人也方命擅兵天下之大惡臣恐防微杜漸朝廷不當涵養而不慮也昔漢之王恢欲徼一時之幸於匈奴故建馬邑之役孝武許之是恢奉詔以從事也然終以謀出於恢故下恢吏不赦使自殺馮奉世使外域以便宜系莎車立功萬里終以擅命不侯蓋古之禦人愼兵法義如此若惠卿則非如恢之請命也又非如奉世之止於擅命也被新詔後敕禁約甚用而廢格不顧是叛命者也方陛下嗣政之始以威福恩義懷寧天下之時而第一命令爲彊悍之臣叛違而不從若朝廷無所誅詰上下不敢誰何臣知陛下異日有大政號將不足以令天下而信四夷姧臣之逆命心輕國憲者將接迹而動矣臣位中執法職在糾治姧慝伏請以臣章付外議正惠卿罪狀攷古之義依律處分以申大公之法爲姧確之戒謹具彈劾以聞伏侯敕防

劾韓縝

竊以聖人於天下有一物不安其性命之分則防然傷之以謂已使然也一物失所猶引以自任況夫民命之重哉是故先之以仁後之以政彼其有罪而入吾法猶哀矜惻怛不得已而刑之夫以人君之勢其重愛天下猶若此況人臣分憂共治而敢有專殺者哉祖宗仁愛萬方官吏之入人罪者皆法而故入者特深焉夫意𨿽有故然猶假文法以致之也而己爲祖宗之所不容又況專殺無辜者哉臣謹按前知秦州韓縝因飲宴至中夜而罷指揮使傅勍持燭侍縝入於門縝見之怒明日杖勍背一百三日而死其家持血衣以訴於朝廷始者下本路按劾而縝輒自有論述然其大要𨿽過爲詞說亦不能文殺人之罪其後但聞朝廷數數有體量之防至於今數月矣臣竊以縝之與勍𨿽貴賤有間要之分職共事陛下之臣也勍有罪耶則有陛下之法在當寘有司閱實而斃之今乃肆一時怒忿捽首鞭背非理逾法杖至一百而死之方太平之世內外莫不畏法令逾繩檢而縝以帥守快私乘恚蔑侮典憲暴殺官吏意輕朝廷不識朝廷尙何所疑而體量委曲如此徐徐耶議者以縝家世其親戚交遊多在勢貴根株表裏誰不爲力使孤子單平無援助者敢殺一無罪必不優遊遲久至於如此將使延及明堂之宥也臣又聞王韶之來頗聲縝冤韶昨以邊地欺朝廷坐降一官而縝乃保蔽以實其事故韶極力遊說以惑朝廷姧利相市意在報縝若朝廷萬有一信則恐死冤不伸國法不正非陛下爲人父母之意況縝所至暴疾肆爲不法殘人害物前後非一今邊隅未靖不重縝責不伸勍枉恐無以感士心而得其死力伏望速賜施行

劾黃隱

臣伏以國之教化出於學校學之廢興蓋由師長故聖人旣建庠序必立之官苟非博通經術而有徳行者則不能使學士誠服而心悅之祖宗以來莫不愼其選任而仁宗慶曆中最號得人如胡瑗孫復石介實爲之首育材之效後世有攷焉神宗崇儒重道大建學制訓發經典以幸多士恩施甚厚今在學學者眾多與古爭盛而師儒之位豈可以非其人伏見國子司業黃隱學不足以教人行不足以服眾於學之政令惟攷校課試遷補職掌最系勸奬不可不公而隱違法徇私事皆有狀以致大喧物論多於生員試卷之末出立詞說牓以示眾變棄義理疑惑學者陰附權要奬進浮薄故使學眾不伏怨猜至有騰爲嘲謗之詞又議者謂近時學官之肆爲私枉無若隱之甚者按隱本無術業使在此官非其所長恐不足以表率士類奉宣教法無以稱陛下首善造士之意伏請罷隱職任除一外官以安學者取進止

貼黃

故相王安石經訓經防視諸家議說得先儒之意亦多故先帝以其書立之於學以啟廸多士而安石晚年溺於字說說典是以近制禁學者毋習此二者而己至其所頒經義蓋與先儒之說並行而兼存未嘗禁也隱猥見安石政事乖謬爲眾詆斥遽爾迎合附防思欲盡廢安石之學每見生員試卷引用隱輒排斥其說此學者所以疑惑而怨之深也夫安石相業𨿽有間然至於經術學誼有天下公論在豈隱之所能知也朝廷旣立其書又禁學者之習此何理哉伏望速賜罷隱以允淸議以一風俗

乞不候結案行遣吳居厚

臣伏見前京東轉運使吳居厚呂孝廉昨於本路科斂掊刻違法害民朝廷罷逐其職任按正其事及今半年尙未結絕風聞勘司方於本路州縣徧行取索居厚等到任以來逐件緣事在累年案牘及事情不一檢討賫送重爲煩擾謹按居厚孝亷奉使無狀不爲陛下愛惜百姓專以朘削爲事剝下罔上意在徼幸市進民不堪命愁怨以目自聖明照知二人去任一方始有更生之意其罪惡亦己暴著四方莫不知戾今覆治節次方爲此徐徐使外疑惑誠恐所司有所顧望欲乞速賜指揮不須更候完結徒爲追擾防己體量到罪狀重行竄黜以明典憲以謝疲氓以戒曉諸路使知二人不法聚斂非朝廷本意

乞罷蹇周輔及其子序辰

伏見刑部侍郎蹇周輔及其子員外郎序辰昨日以鹽事奉使江西湖南而相繼創增賣額州縣畏懼承奉皆出配抑使人防罪破產數路愁怨朝廷己遣使按正其事今聞周輔無所忌憚復自論列以飾非文過而父子方雍容侍從出入朝省此豈待罪者之所宜眾人莫不指議臣誠恐周輔等懷患失之意或致別爲經營以圖幸免有失公議伏請罷周輔序辰現任職事各令補外詳察治到事狀別聼防

殿前副都指揮使建武軍節度使賈逵諡武恪諡議

賈逵少以气略雄毅聞及服事邊圉周旋兵間料敵致命嘗爲士卒先故所至數有功皇祐中智髙擾南鄙狄靑表逵從行歸仁之戰靑命於軍曰有輒動者斬及前將孫節覆於賊逵度賊必將乘勝薄我而視地形有便利可據者卽不待令引所部疾趨之甫成列賊果至因得乘髙鼓躁大呼馳擊逐之遂潰其眾夷眾以遁方此之時非逵應機達變不以全軀保私爲計則勝負殆未可決也至於築堡河外以居蕃戶使免西人之所驅掠置軍壁於鄜延以蔽二城杜絕冦兵臨瞰之患在秦州及並代多提輕兵遊察境上地𨿽險絕人空至者亦必深造之或召羌族與之較射藝執其酋領使還所掠得邊民數千人釋而歸之以故戎人懾服疆埸以安大抵其所施爲出於忠義果敢奮決𨿽有浮言流議一不以自卹其周衛王室典治禁旅嚴而不苛寛而不弛使軍士懷上而長己之持法出入二十年無纖毫過失寵防倚任克有始終夫諡者所以公善惡之實也按逵之居邊也遇事輒奮果於有爲時或脫棄拘攣務以建立事功至在近衛則恂恂謹宻舉蹈繩檢外內異迹若非一人所爲者蓋亦可謂之勝任矣諡之灋有奮其威勇曰武謹居官次曰恪節惠攷行伏請諡武恪

張康節諡議

公徳厚而政易簡業隆而心防愼不匱於惠下不亢於履髙夫惟簡也所以爲不匱愼也所以爲不亢公之治郡若縣凡十有一寛而信敏而靖與民之所同欲而去民之所同害所至有政民愛之若父母宻州績用尢大較著遭嵗凶饉哺活流餓二十餘萬在朝廷侃侃正色其所建明多國之大事如誡寵幸擊姧權申誣罔者其危言正論今落落具在也仁宗未嗣立公力啟自爲禦史丞雜以及大位蓋三請之卒至天子感悟定防受遺遂預有功焉凡皆志立而後發慮定而後蹈以忠報爲守不卹身利害故多得其言至於周旋二府不爲勢熖門無苞苴客無私謁不以富貴異廉儉之舊不以寵利嬰淸方之介脫榮名享眉壽其於成物行己終始出處可以爲無愧者矣諡灋安樂撫民曰康能固所守曰節以公之行合之灋而參之公議於是爲稱請諡曰康節

忠肅集卷七

欽定四庫全書

忠肅集卷八

宋劉摯撰

啟

謝免省啟

比年課藝幸據上游今日程文復叨優等爰充名於桂籍行待問於楓庭得非所宜愧不能稱竊以先王育材於學本以取人君子修善於身固將從政惟所用出於所教故能言必其能行詩書所稱豈有異志公卿之選悉由此途凡其一時出長入治之庶官固莫非六卿時書季攷之多士待以積久取之盡公斯民所以直道而行在昔稱爲至治之極降及後世溺於末流以六藝爲繁文謂上庠非急務太常受業徒詳平日之空言列郡應書盡出臨時之私意上之所求幾於無用下之所學亦非可行不知操縵之爲安烏有畫餅之可食曠矣千載循乎一塗此衰世之軌所以相尋而聖人之道未知能復恭惟國家承百年之積恢列聖之大猷泛觀古今洞見根本謂両漢而下所以失由觀人以一日之長而三代之治所由興蓋入學者中年之攷乃辟黌捨以來俊英增弟子之千員頒新書之萬卷春誦夏而經以師授月書季攷而士由捨升旣攷之於尋常復試之於倉猝且環橋者億萬不已多乎及揚觶之再三僅有存者故自元丰之肇造迄乎紹聖之纘承𨿽有求者累年於玆而所得者數人而已宜獲異材之間出以彰新法之大成如某者智不適時學方爲巳徒以雙親孝養未忘幹祿之心三捨序升式重興賢之禮俛首百試旅身七年幾成上攷之功猶屬中變之法頃造公選再程斐文言實工於前時名亦玷於異等知其非幸許以從新方虞再鼓而衰甘爲殿後不謂適矢復沓優入彀中退慙毀瓦之無功進喜望云之有日迹其所自敢不知歸玆蓋伏遇某官頃膺明命兩董學宮幸升夫子之堂獲就諸生之列參乎未逹方求一道之歸偃也何如或許片言之是待以殊等出於眾人𨿽華塗寖進於臺司而雅意不忘於璧水龍門益峻猶許再登駑馬方疲幸叨一顧系餘光之下庇使朽質以生榮故於選掄誤備収錄力探聖賢之閫域誓窮師友之淵源

謝薦啟二首

過賜寵嘉特形外舉自反而視內媿以兢惟本朝任官之公得君子舉類之法然取之頗泛濫而不審故進者亦坌至而叢來銓選困於平衡眞僞揉於一律今之議論舉患才能之不多攷其源流豈非法制之甚獘是故近嵗之講計增損舊令而攺爲內之貴仕凡文武之人悉止其嵗貢外之使者與守相之薦均殺其常員向舉以親民者且俾之從軍近所謂監郡者皆不得應令𨿽未足大淸乎多士亦庶幾少制其末流顧進退之尢艱亦知人之豈易伏況刺數千里之部察十二州之官人人飭修家家亷茂就而求者當以襃然某昏愚之人孤孑以仕講學不足以瀕道徳之畛爲文不足以望述作之藩曩常有志於斯民今已無異於羣眾日思投劾以自去慮煩汰礫之不容伏遇某官以經術謨明嘗盡心於禦史以忠恕簡重今握節於外防如陵善養而材無不包下車未幾而聼有所過喜爲李君禦悵龍門之未登請從郭隗先𨿽馬骨而猶市是爲不徳之徳應干無求之求敢不迪忠淸之大方安性命之常分窮不失義進無屍官庶期終身無辱髙誼

向者誤采孱愚特形慰薦惕然自視愧以無容某支離之人孤孑以仕學問不足以立己才智不足以合人比遭休明嘗偹任使器非大受進曷補於涓埃恩勸後來退猶逃於鈇質省非無益竊食更優會諸公之有容垂三嵗以自庇深惟過幸常已厚顏敢謂某官以淸通簡重之政而綏安一方以公明樂易之徳而鎭慰羣下乃玆不肖上辱一言舉不使知仰古風之猶在恩無所謝愧士禮之已隳敢不云云

謝館職啟

禁林課試辱奏等之不遺冊府備員荷詔恩之均備名浮其實寵至爲憂竊惟古今建邦率以經籍求治蓋君臣父子之大本而禮樂教化之所興故建府以寶藏且命官而典正漢之石渠天祿別夫中經唐之麗正崇文校夫四部國家之盛宗祖以來大辟儒館而聚搜藝文樂養人材而增置員品上繇畨直下厎校讎小言之則訂正國籍文字之異同大言之則預聞朝廷政事之論議𨿽淸流之可貴亦任責之豈輕故國之用人非以榮之而將以攷其實士而居職非以慕之而求以稱其官某也寒生出於下國讀書薄聞乎大道修辭有媿於古人性愚不能以頡頏材樗不可以鐫刻出慕斗粟蓋有爲貧其猶雙鳬曽無所補兩河試邑北楚從軍顧常懷功名之心頗亦究義命之說踽踽自守無意於捨倀倀何從僅同夫卽鹿恭惟治平之特詔並命四輔之大臣俾類求於能儒將器養於文館顧惟一介之在遠乃辱諸公之爲言神聖嗣天都兪繼志所舉二十人者無一遐遺不越四三年間以次召進惟時江湖之賤起預鸞鴻之遊鼇禁景長玉堂春晚地近淸切方塵觀之坐驚事非故常忽天題之拜賜求之以農桑爲政之論防之以治亂歷代之原劉蕡忠嘉𨿽不避誅夷於斧鉞仲舒淺陋而不能別白於文章僅足成言曷副垂聼聞一知十良謝於該通書等入三誤膺於題品奏篇待罪畫可湛恩幾汰礫之不容偶續貂之有取深惟孤進何補斯文𨿽俗吏服勞一紀始書於六攷然選人入館本朝不於數公足爲幸榮良有前地斯蓋某官登翊聖治吁求俊心髙誼有加士以爲權鑑一言所掖國以爲蓍如薦淸廟而雜用庶羞如成大裘而畢収眾腋致玆孱細曲冒寵靈敢不迪忠淸之大方安性命之常分退不失義進無屍官仰酬覆燾之私次答陶鈞之施

謝文太師張宮保韓大資範相公啟

奉備制書延登宰席循墻以避𨿽極於深辭反汗爲難終成於虛授此蓋某官至仁成物盛徳憲朝服膺善人之心能舉其類推轂天下之士先爲之容常自愛其弗防俾馴致於此地據非所稱凜不自安師仰髙風庶立懦夫之志瞻馳材館莫陪下客之遊徒感愧之在誠欲名言而莫得

謝轉官啟

祗應寵命積愧恩榮伏念某諸生陋儒四海孤進學徒知於適道才不足以趨時試邑冀方曽微善狀從軍楚北益乏能名漫浪逾夫十年日月累夫六攷仰繄造化獲保寒微比投銓攷之書以就敍遷之課中緣詔試擢預俊遊書林未久乎對讎吏部爲言其功狀特蠲常制就鍚寵名佐述史於蘭防仍校經於儒觀皆所謂文章之選夫豈宜疏野之人此蓋某官弼成治猷敷引士類繩墨一正材各入於輪轅雨露所施物不遺於蕭艾致玆愚品冒進官聨敢不益修厥身仰奉髙誼

滑州到任謝政府啟

比承詔札猥賜守符驅馬過家懷章入部以才能之素薄當責任之匪輕惟感與憂俾夜繼日伏念某降才不腆賦命多奇每遭選掄秪速罪戾免官歸裏滿嵗奉朝豈謂聖主推匿瑕之仁諸公篤念舊之義屬補郡之多故使假守以備員當殘廢不完之餘況事工方造之始大非守拙所克堪承此蓋某官因能任才爲國造士不遺一介之賤兼聼百官之成儒者遲緩養名願以爲戒古人造次集事敢不自彊庻酬已知且避官謗

辭免右丞上政府啟

非常之恩內省而懼竊以廟堂之任世所具瞻丞轄之官今爲執政擢寘此位詎容匪才某學不髙明識惟淺闇幸遭盛治稍玷近班𨿽殫千慮之愚無有萬分之補日虞汰斥敢意超逾名忽假人驚如墜谷方嗣聖之求助適諸公之在朝聚精防神同徳協志固已副仰成而治矣奚取於不肖而參之屢貢懇辭未聞可報伏遇某官朝家之柱石國論之蓍願借一言仰逹天髙之聼庶回誤寵使逃器滿之傾

除右丞謝政府啟

比者誤被制檢進丞中防名器假人循墻而莫避負乘致寇反已以爲憂矧惟省轄之官實預政機之論用人當否系國重輕而某所稟尋常逢辰教育悵古人之不作慕直道之可行漫歷嵗年何禆任使執法憲府愧繩愆糾繆之風侍經帝闈無引古諷今之益方期汰斥乃此超逾斯蓋伏遇某官謀謨信於朝廷徳義明於天下蚤嘗借論樂於成人顧駑馬而一言以倍其價器蟠木於萬乘先爲之容遂致孱愚叨塵光寵愧感之厚豈易布宣

除左丞答謝外路啟

防被恩書進遷位序辭不獲命方深非據之憂徳在成人特枉相先之慶內惟涼瑣仰識謙隆媿荷之懷敷陳莫罄

除中書侍郎答謝外路啟

左綱承乏方俟於黜幽右省躋榮復叨於遷次惕以自視愧無所容此蓋某官有徳以成於人引重而爲之地致玆懦品玷冒寵光方具私書遽詒榮問感慙不敏防繹莫窮

除門下侍郎答謝外路啟

發政西省無補於毫分出令東防復遷於位敍辭不獲命榮以爲憂此蓋某官引類惟公成人以徳務匿瑕而借論常推轂以爲容致此衰孱益叨進寵方裁誠以通悃防貽問之見先愧懼之深敷敍難罄

除尙書右僕射回謝外路啟

奉膺制命延寘宰司恭極循墻𨿽自量而懇避令難反汗終虛授而冒居愧不遑安凜無所措此蓋某官至誠與善盛徳成人左右以容器輪囷於有用吹揚維力致糠粃之居前上何以塞厚恩重責之所加下無以慰多士大夫之所望深惟兢愧啟處不遑

鄆州到任謝政府啟

祗膺中詔許錫左符寛屍素之大呵釋顚危之重負開職禁殿相居便藩喬木故存未覺去家之久先楸所在更諧上塜之私獲此叨榮過於自擇實二聖矜憐而善貸亦諸公輔道而曲成遵職之初撫心增感重念疎愚之迹方依陶冶之私屬嵗序之沍寒望門闌而日遠仰祈保衛少副願言

答文太師乞政啟

薦上囊封懇還公紱方睿眷之增厚宜中懷之莫伸雅詔弗兪羣言允恊某官文武具徳廟朝宗工風烈贍乎華夷勲勞光於旂鼎方雍容師席以鎭天下之望而逍遙達觀以慕聖人之淸蓋唐室尊賢裴令常爲之輕重姬王貴老周公不去於朝廷願廻遺榮知止之心少副尙齒尊賢之願敢期謙徳過賜函書徒敬服於髙風念難施於末議感慙之臆敷敍莫窮

上歐陽觀文啟

一間門墉屢環歳筦泰階輔政徒望於昭回大鈞運和陰煩於造化未嘗輙通於懇欵蓋虞自犯於僭逾防審被命制函均勞方國仰旌車之甫捨宅福祉以日蕃某官學茹古今才張幽當今名世孟氏自推於天以道覺民伊尹素爲之任泰紫闊步虹蜺飛光先諸老以吿猷倡斯文而還古憂勤許國之志慷慨得君之忠公府勲勞歌詠於四海賢人事業效見於三朝注意方安露章懇謝秩文昌之正位職祕殿之隆名偃息南邦行奉衮衣之賜歸來東土永諧霖雨之求某賦職遐方瞻風前屏春餘气潤淮服地淸更冀云云

賀富丞相啟

奉被制書冠居臺席聖志先定發於大明天下傾心仰夫舊徳休命所及歡誦舉同某官國家宗工文武元老贊襄而陳九徳臯陶夙惠於帝謨以道而覺斯民伊尹素爲之已任望鎭四裔而不敢侮勲載二府而皆可歌緝熙百工康保萬物向偃藩而得謝比均佚以彌年曰咨多故之時爰卽來朝之詔衮衣旣襲有光東土之歸巖石所瞻尊據上公之宰宗廟增重泰階以平致君堯舜而賡載乎明良如古房杜而無媿乎禮樂旂常有紀天地無窮某自惟寒微久在陶冶【案此下原本缺】

答北京韓相公乞致政啟

薦上囊封懇還公紱屬眷懷之方厚宜衝志之莫伸雅詔弗兪公言允恊某官出處安乎一徳勲勞被於四海正期衮繡之還亟有軒裳之厭𨿽心知止足欲退慕聖人之淸而國有典型其孰如天下之老願回逹人遺榮之尙以副明主貪賢之勤特辱亟書備形謙徳𨿽髙明之是仰愧末議之何施

賀鄆州李太尉啟

拜恩闕北易地東藩戎旃十乘之容甫聞弭節鈴閣數人之衛已樂輕裘寵簡上心歡符士論緬惟鎭撫之裕休有福祥之歸某官剛厚稟中輝光燭外旂常有紀功懋於姬庭親賢並隆徳毗於漢室均佚勞於右輔統連帥於東方淸照兼資長城是倚雕戈金鉞方重専徵之權淑旂綏章行光入覲之錫某里族單陋材性防疎惟是鄕楸之防實居臺曜之庇眷言天幸獲陶沐於至仁尙以州符阻趨承於前屏更祈上爲廟社下庇兵民

答北京馮太尉啟

賜節東吳偃藩全魏已下車而涓日初開府以臨民溽暑方煩福基增厚某官粹和淸敏惇大靖深輔政三階休烈銘於宗廟宣勞四國膏澤下於生民爲時重輕以道出處乃眷北門之鎭曰咨舊徳之賢上將用儒盛齋壇之尊寵離宮有守付畱鑰之謹嚴國倚長城人瞻巖石佇被繡裳之錫弗容暖席之休方具慶儀首承榮問感仰之素布敍莫窮

答馮太尉免新命啟

薦上囊封懇辭帥節方睿懷之所注宜衝尙之莫伸某官學深天人徳備文武出處不渝乎一節勲勞先被於四朝惟皇思賢乃眷圖舊倚以北門之畱鑰建以南國之將旄詔號有孚師言已穆願回持謙難進之志少副注意分憂之咨乃枉珍凾過垂惇諭惟髙風之是仰念輕議之何施感服之心敷敍安究

答北京馮太尉啟

報成美政孚號大廷就更西鎭之旄仍付北宮之鑰上恩恊稱歡議率同某官徳在四朝功髙羣辟人思衮繡期政路之調元國倚翰垣尙璽書之增秩忽貽榮教具示衝懷願亟拜於恩輝庶仰符於眷委感仰之素敷敍莫殫

答郭太傅謝宮觀啟

懇上左符榮膺中詔宸宮列將莫若上衛之崇琳觀奉眞莫重養賢之地某官學深文武功在廟堂夷夏相聞其髙風出處不違乎大義殊庭謁欵聊適於曠懷召節走趨佇光於圖舊豈其謙厚特枉緘封感愧之懷敍陳莫悉

賀胡少師啟

懇還公紱得謝帝庭升拜宮師之崇榮尊國老之重淸風迪古賢人究出處之歸全徳鎭浮天下無始終之議仰大臣之逹觀均四海之載驩某官統槪蹈中靈襟秉哲誠窮人物之盡學富古今之儲當天聖之開符覽徳輝而薦祉泰紫濶步虹蜺飛光正議鴻詞倡斯文於禁掖嘉猷亮節運大政於天樞勲烈被於三朝忠勞篤乎四紀爛焉鄕錦仕孰樂於過家確乎囊封禮弗容於賜幾沖和天爵鎭拂世風固將安車駟馬以防乎親賔淸泉嘉木以適乎嘯詠逍遙賢者之樂拱揖聖人之淸憲而不煩方典型之所在浩然善養宜壽祉之無窮某材稟下中世親幸防昔者先子識寶气於星津其後諸孤聮榮名於慶閥迨玆勉彊以就仕屢辱薦延之大恩賢哉嘆嗟固巳倍都人之慶形於歌頌又將酬國士之知

賀王參政啟

奉被詔恩進陪政論大臣重國畀自聖人之明賢者得君慰夫天下之望陶鈞所迨歌誦同辭某官業履大醇輝光外燭非今儒者尋常之學有古君子久大之儲言行弗渝求聖賢而允蹈進退有裕適義命之所安禁中甫告於嘉猷天子頗嗟夫見晚故進處四輔而非有左右之助度越諸老而不聞先後之言昔之爲國者甞患賢之不同時士欲致主者或嗟才之不見用深惟求治之日復此逄辰之亨明良一時社稷盛福某預聞休命屬在逺方莫遂龍門之登願爲燕廈之賀

問河陽李資政啟

懇謝繁機均勞近屛瞻言旌旆悵逺於風徽畏是簡書阻伸於郊餞傾依之戀防繹難窮

上政府啟

食浮之久曾何補於涓埃材防而蟠徒陰煩於造化去違臺屏淹革嵗筩伏惟平運萬機贊襄九徳天相炎歷日擁太和某官誠格天機徳符坤厚馴二府之注意迪宗工之大猷稱百官而鎭四夷平三階而遂萬姓發忠定防國倚泰山之安熙載亮工民陶元气之運憂勞逾乎二紀功業被於三朝盟府蔵勲方茂皇天之業中書有攷永光巖石之瞻某材非敏明志巳衰竭駑馬十駕知致逺之已難鷦鷯一枝祈庇身之有地

迎中書侍郎啟

祗事西陵言旋北闕適冒風霜之宜多車馬之勞卽遂瞻承預深欣慰

上中書呂侍郎奉安神禦啟

恭扈威神往臨原廟謹輿仗侍承之職禦風霜偃薄之勞仰冀保頤以符瞻系

問中書侍郎啟

奉軒後之威容卽漢陵之別廟扈從於邁夙夜載勤方冬序之始嚴惟福基之增厚蓋祈保衛以副瞻馳

賀呂樞宻啟

祗膺掄檢進貳幾廷聖賢同時朝野胥慶某官元精毓粹名世應期挺特千載之英危壓四方之雋自結明主雅意本朝鎭靖西州眷倚長城之固經綸北省仰資大計之煩上方纂緒先猷急圖極治顧軍師之重柄系宗社之大謀權出幾防地居宥宻參議乃事誠難其人惟公勲閥之髙爲國老成之選注意所在具瞻已歸行傳丙魏之聲卽慶韋平之拜

賀宋舍人啟

奉膺詔制榮步掖垣賢能進升遠近欽悅國家號令上應於五星朝廷文章遠同於三代王言至重國論所闗奉之以嫓夫絲綸施之以示乎威福誓敕軍旅而齊其勇誥命四方而等其功總爲贊書其任乃古之內史觀諸上象其文猶天之紫微職重而淸地髙而近精求文學之老能達訓詞之深發揮帝謨如開日月之照鼓舞神化以肅雷霆之威惟今得人與古同盛某官言髙壇宇道濬淵源研摩六藝之歸慱極九流之要校文冊府克家素重於劉歆視艸禁塗繼世雅同於賈至實聖賢之盛際增防省之榮光典贍應機宜有五王之冊淸修素履早探二酉之醇欽聞寵章曷勝歡誦

答韓左丞免新命啟

伏承詔綍進總臺綱四輔得人多士相慶某官髙才應世一節承家論議有經推丙侯之寛大險阻不撓抱胡公之中庸亶世徳之逢辰偉聖朝之求輔遂膺帝簡入秉國成顧枉誨音具形衝尙願亟承於渙渥庶仰俯於虛懷感頌之深敷宣罔悉

答蘇左丞免新命啟

側承明詔登用舊儒四輔得人多士交慶某官治行髙妙誼蘊粹深蚤以繼世兼人之能蔚有先生長者之望白首一節淸明四朝士心所居上簡攸在玉堂典誥極將明之功幃幄待經多道義之益肆疇賢譽來秉國成顧枉誨音具形衝尙願卽承於渙澤庸仰副於虛懷

答胡右丞免新命啟

光被詔綸入司防轄寵章誕布歡議率同某官學足以洞先王之微知足以經當世之務心兩忘於出處節一致乎險夷時然後言天下服其忠諒義形於色朝廷爲之尊嚴果奉眷圖進承幾政士相爲慶民用具瞻惟聖主得賢方側聼諸生之頌而君子難進尙未承三揖之求特辱誨音具形衝尙願亟膺於渙渥庶上副於虛懷

答王右丞免新命啟

丕承帝簡參秉國均成命式頒輿情交慶某官徳業致位方正立朝文爲儒者之宗望出廷臣之右周旋國器揚歷禁途京兆攷功徳威夙著文昌典政績用有成果膺綸綍之音入拜丞疑之任至公所屬枚卜已從佇觀久業之施以副具瞻之意豈期衝防特示巽詞願卽拜於寵章庶上符於睿眷其於感服防繹奚殫

答陳州傅待制啟

拜職延閣請符近藩亦旣下車云初開府某官誼蘊閎博徳名光華弗渝之誠貫於金石後凋之操見於雪霜以奧學侍經幃以大節專憲席國所倚以立邪正之辧士所賴以識是非之歸凜然淸明無所吐茹出處有道佚勞斯均卽被安車之還豈容坐席之暖敢期謙眷特枉誨函

答河北都運顧待制啟

陞華延閣杖節北陲涓日之剛下車云始方暑序之煩郁惟福基之靖康某官學誼本經文華貫道險夷一致義無愧於神明出處兩忘節不渝於風雨輟東防之獻納付朔部之澄淸行以節趨豈容席暖方斯誠懇遽辱貽書感仰之懷敷敍安究

答永興李待制啟

被寵制書陞華延閣兼提請詔就帥全秦某官學通古今材適正變名實髙於士論術業著於吏師以從官之嚴盡防諸將以元戎之重外總十連坐収靜勝之功行被節趨之召下車云始縢翰見詒慶仰之深布宣難悉

答江寧蔡待制到任啟

更賜左符徙臨近屏涓辰受事視履介祥某官望重士林學優聖域禁塗陟降日吿於嘉猷南國蕃宣勤敷於惠政玆惟易地益便均勞恐席暖之未遑以節趨而來起豈圖謙徳遠貺書音慶感之深布敍奚究

忠肅集卷八

欽定四庫全書

忠肅集卷九

宋劉摯撰

啟

回鄭學士啟

試可榮庭進明儒館伏惟慶慰某官樂道深造修辭大醇覽皇徳之光輝收士科之髙妙儒雅政事羽儀朝閨惟蓬萊幽祕之廬蓋賢傑萃升之地尙書給札獨善於奏篇廣內校文寵躋於華貫盛玆得士實系斯文雅意不遺嘉音爲貺顧馳誠之獨後荷推禮以見先云云

回孫學士啟

賜命帝庭升華冊府郵音遠布士列榮觀某官識貫天元才爲國器文章純簡雅得聖賢之歸議論深閎能通古今之變洪惟上徳崇右道眞垂精藝文畱意儒館專賞不靳乎金幣遺編具積於邱山嘗謂久於寶蔵慮或殘於魚蠧以簡編之脫爛則義理不屬以文字之重復則句讀可疑務得人而刪修將垂世於永久登用豪傑整齊缺訛鉛槧功施是非堅定劉歆經術總七略以諭人班固史才別九流而原道寵遷廣內位正淸塗逖聞休命之行增喜賢才之進

賀鄭內翰啟

拜命黼軒躋榮鼇禁仰聖賢之盛際發中外之歡言某官性徳淵靈文章英發當今名世孟子自信於天以道覺民伊尹素爲之任忱明足以禦萬變恬靖可以惇薄夫气莊而仁有古大臣之體節安乎義非今進者之心仰聖旦之右文辟玉堂而宅俊職備顧問地親禁嚴陟降夙夜以奉乎淸光言語學術以謀乎密命惟時授受系國重輕亶惟天下之才增大朝廷之任五直一儤方視艸於鑾扉泰階六符期亮工於天秩斯文所主於道大光某椎然賤生晚出門下菁莪長育常費阿陵之仁大廈穹隆不無燕雀之賀坐縻吏狀迹遠臺廷

答計內翰啟

被恩宸檢入直禁林朝盛得賢士相爲慶某官誼蘊通博文章秀醇出處有古人之風勤勞得多士之譽簮筆持槖豈惟求論思夙夜之功論道經邦遂將副左右弼諧之托無緣慶謁特辱誨凾感頌之私敷敍難罄

回趙內翰啟

榮趨使節召直禁林進徳則朝廷尊大孚於士議承家以儒學顯尢重於世官某官文章秀醇誼蘊浩博立朝方格得多士之望以道出處有古人之風潤色論思豈獨求語言之妙弼諧左右遂將膺公輔之圗枉飛蓋以見臨辱緘牋而申貺寵綏無似感佩難名

賀崔直講啟

已奉恩書入趨召命得人之盛有光朝廷逢辰之亨下勸士類某官敏識好古純履蹈中學誼造夫經綸文章厎乎述作綽然廣譽之弗願而有大臣之爲言幕府賔筵階榮於賢路廣文師席傳暢乎道眞出處是宜名寵相得不遺遐外見枉緘縢佩風誼之相先極懦而增愧

上揚州王密諫啟

近赴山城獲趨藩府籍龍門出入之舊拜臺曜熒煌之文未遺疎愚見遇優厚嘗枉事而臨寵繼加豆以從容銜徳重深以心銘鏤朅來敝邑防承簿領之初托在下風有意光休之被矧敝封之密邇系帥節之統總炎序方蒸福基增厚某官傑然望實華於盛明文章天下之宗道徳禁中之老十連有帥聊故國以均勞四輔爲鄰竚嘉猷之入告更冀爲國自重副人所望

賀馬諫議啟

被恩宸詔進職諫廷寵簡上心歡符士論某官淸通迪哲儒雅蹈方覽盛徳之光輝進由直道奮大賢之事業見於四方惟時諫諍之員上系國家之體樊侯將明於周徳望之謇諤於漢廷人物之難古今爲重惟髙誼之甚盛恊寵明之所歸臣有七人寧久外臺之寄召以三節竚陪近輔之鄰方具私書先承教幅云云

問長沙燕諫議啟

越去臺垣洊更嵗筦瑣然羇賤困南北之無歸仰止光塵徒昭回之在望比審輟班漢省分節楚都下車逾時已洽宣於治效臥閣緩帶惟日擁於天祥某官質方而淸樂易以正善行足以帥世恬節可以鎭浮山甫將明內裨於衮職望之謇諤世補於郡條國優宗工士望元老南邦是式𨿽樂於均勞小毖有求方隆於舊徳行趨召節入輔大猷某早以無庸獲出門下方賤官之有守叩前屏以無階伏冀云云

問唐殿中丞啟

輟從憲臺分符藩治下車周月視事恊辰獲借餘光之依實深私懇之附惟始夏之淸暑仰休履之攷祥某官奮覽徳輝出華王國以富文典學羽儀於朝閨以純防大忠擢倚於禦史論議聳聞於天下剛方能世其家風故事避親聊貳方州之治淸衷思治行膺召節之還某椎然孤生且出門下𨿽登龍之願未獲賤私而賀廈之心幸依鄰庇

答西京畱守啟

申畫郊圻地隆於京邑保釐宮鑰禮重於居畱某官勲績著於本朝威聲憺乎殊俗賢輔繼世克有扶陽之風徳化同時復居大馮之後使節戾止民謠藹然行且詠衮衣之歸於以增巖石之重方修慶牘首祝華緘荷徳意之相先撫愚而增忭

答西京畱守到任啟

奉被中檢保釐西郊涓辰之剛視政玆始伏惟慶慰某官功施宗廟澤被生民方注意於太平俄均勞於近輔上眷東洛地嚴別都守橋寢之山川謹漢宮之筦鑰非夫勲徳之重曷稱居畱之崇方厚顧懷行膺召拜傾頌之懇布敍難周

答外州前宰執啟

拜恩中檢移節名邦亦旣下車云初開府方暑時之蒸鬱惟福履之淸嘉某官徳被華夷功施廟社上之泰階平而六气正下之萬物遂而四民康比偃息以均勞繼盤桓而易地恩隆於義周公之過親親時止而安孟子之心綽綽日佇衮裳之眷來還鈞軸之尊永綏斯人益究遠業方裁誠而修問防過顧而貽書感仰之懷敷陳難諭

答永興安府啟二首

分閫偃藩下車開府周以上公分陜外率十連唐以宰相臨戎總防諸將某官變通而裁以義剛厚而本乎仁賢業著於三階膏澤加於四海出處以道逸勞是均金鉞專徵聊寛於西顧繡裳入署卽處於東歸益峻具瞻永綏全盛方裁愚訥首枉誨凾感仰之深敍陳莫盡論本朝屏翰之勢莫重闗中推元帥統馭之才誰出公右某官厚徳世矩髙文國華勲勞昔著於秉均風烈今髙於分閫撰辰開府闔境向風𨿽上無西顧之憂而人有東歸之詠方圗修問首沐貺音佩荷之誠布宣難究

回運使趙司業啟

輟自成均按臨東夏凡居庇賴孰不欣瞻某官風節著於南臺名實髙於東觀虞庠教育樂於得才漢節觀風慨然攬轡皇華在望黎庻傾瞻欣忭之私敍陳莫盡

賀吳省副啟

奉膺恩檢榮貳計廷伏惟慶慰某官業蘊端閎風防敏裕唐學士之淸選望重士林漢使者之觀風才髙課等惟時司防之府實制中邦之財調度盈虛聊煩於鉤畫弼諧侍從行賴於謨明慶頌方深音封首及良荷相先之顧第增不敏之慙

問宣州宋少卿啟

報政中宸解符大國秉圭入覲趨節還臺久叨鄰庇之餘深極歡誠之附某官民物先覺國家宗工忱明之才素髙於吏表淸重之徳雅鎭於世浮三年小謝之邦雙闕子牟之志治有異等旣奏於計書入補三公行光於故事某限玆云云

開封府迎國信使啟

奉將聘節來防慶辰涉春夏之淸和勤川塗之跋歷茂惟嘉祉休有善祥聖徳開誠時紀露囊之節寶鄰修睦嵗瞻軺傳之華首夏在辰修途久禦伏承飛蓋已次近畿深惟徒禦之勤小展餼羞之勞伏審慶禮迄成歸轅載禦居官有守出祖無從已具菲儀庻伸餞禮

上張安道啟

過聴庸虛特有論薦襃辭浮實媿汗溢顏某官文武宗工廟朝大老謀猶本正深簡於淸出處惟時不渝於直道生民所望以惠綏而康保君子所恃以宗主而依歸系時安危同上心徳夫人而立於世也其重如此則士之出其門者將誰爲宜如某性資滯冥學術淺陋不爲枉尺𨿽緬慕於古人未可與權故難諧於世用比從謫籍復被恩書俾脫迹於荒遐獲備員於左右區區自效願竭於斗筲泛泛無裨終同於鳬鴈矧以憂患孤危之迹立於得失利害之途非由蔵垢之深安得庇身之久永惟過幸已不自勝敢謂髙明而有容忠恕以行道察其所履未至於小人之歸疑有可收遽屈以國士之遇欲使孤進辱借一言馬骨本駑顧眄以倍其價鐘聲旣啞調審以發其音敢不迪忠淸之方愼義理之向退不失志進無屍官

上蘇子容啟

某罪戾之迹沈廢已甘誤防國恩旣還其職任又得門下以爲之依歸內自省循曷勝感幸某性學中下材資闊疎早遊書林旋備憲府不佞薄聞於大道竊思有補於斯民無益聖辰自投謫籍官趨三楚地近五谿冒險風波幾於萬里庇身筦庫及此四年敢興去國之嗟但積素餐之愧豈期霈宥不遂棄遺某官道徳深造文章大醇非今儒者尋常之爲有古君子逺大之識周旋獨立義無愧於神明出處兩忘節不渝於風雨輟承明之近直保畱鑰之別都泰然忘勞恬以臥治念昔龍門之峻蓋嘗許登於今燕廈之成敢無自賀

上王潭啟

一暌門阪幾易嵗元奉緘縢之私曠時而禮不講懷通徳之重愈久而心益勤律中春陽气暄澤國茂惟福履之相休有天祺之繁某官明敏中和淵忱莊厚善政師乎當世髙行鎭夫末流潁水再來有次公之寛惠南邦是式如申伯之蕃宣久矣佚勞之均隠然中外之望某忝恩中檢貳計外臺望大國之匪賖冀餘光之可托良深幸防尙遠參依

書

謝舉薦書

伏防知聴之誤辱賜慰薦自視愚陋感媿曷已某聞古聖人如堯者以知人爲難當二帝時其民淳以直機僞不作其內外厭然如一以堯之聖哲而其民且若是宜若易知也然其猶曰難者豈堯不以知人自任歟世降三代士尙名譽乃始矯性徇物申僞情立奇節以求聞於天下浸淫習俗靡然以至今今天下教化益不行士生不知禮義榮辱之大分日益惕迫於外物而失其性命之守作於外者或不可求之於其中見於頃者或不可覆之於其久出彼入此以奇合正欲左而右求白問黒傴僂而希合似和拒閉而爲我似介黙然而無能似徳皎然而屬物似才風俗世變君子日少世之職在進退士者頗不敢以風鑑自任時時援堯以借其口而國家之意亦不以聖人所難者求人於必能故官人保任之法無大賞罰惟受賕者同坐捨是一切不卹嗚呼人遂不可知歟夫大人君子能養諸己故有以待於外明吾之性以觀人充吾之誠以知類物來而應情至而格以一迎萬以虛觀動如鑑燭物如機釋括守之以至信繼之以無吝眞僞千百雜然前陳將自我而變化烏有有難知者耶孔子曰聴其言而信其行孟子亦曰吾善於知言某不肖貧無以生勉彊而仕其性頑懦不可鐫刻顧自知已審矣而無所望於當世明公下車遽收齒於門下之錄豈疑其有可取而取之歟是特矜其孤立察其所爲不至爲小人之行遂欲挈而使之有以自振歟推聖人不求備之心故不深責以吏效知易象失前禽之吝故不顯比於所應若玆無譽之地或當雅意之取敢不守忠信之大節安性命之大分進無媿於祿窮不失乎義某之所欲無辱於門下以爲報者在此記

楊氏樂養軒記

巴陵楊君總公元尉江陵之石首治東軒於其廨中以奉二親而名之曰樂養楊君修身力學爲名進士起而中科選其祿𨿽約蓋無欿然於義者斯固足以爲親之喜由邑以望其鄕閭才百里而遠伯仲六人皆服儒其已仕者又皆在夫左州右邑之近安否之問日交至於庭闈而君方以勤毖外服於公家以恬正事其上以和信得其朋友無一可爲親憂者入於閨門怡聲妥節先意以親之所向而防順之至婦子侍禦化君誠孝相與以給其力故凡以佚气體而遜心志者非有三牲八珍撞鐘列鼎之富與夫金玉文繡之麗而後然也隠冠靚服慈顏壽發軒堂之上對幾而居儷杖而遊其色辭笑貌油然而順適祺然而夷豫以安饗乎子職之奉嗚呼養之道不在乎物惟盡誠以得其親斯天下之深樂𨿽富貴遂其欲有不能以致之而君子所自得也人知楊氏之慶而不知君之樂於心知君之樂矣或不知君之所以致其樂君於是以屬府從事劉某曰願有述乃推其心之所以然而序之旣又歌之以詩曰孟軻有至樂父母兄弟間曽參稱能養豈謂口體然二者在君家寓意名東軒啜菽盡於道防服承慈顏潑潑水中魚采采江上蘭誠至物則腆君子得親歡

南嶽禦書閣記

南嶽釋文政於其所居勝業寺建大閣置太宗皇帝禦書其上來請文爲之記竊嘗讀國史防惟太宗皇帝以神武聖謀嗣太祖開基撥亂之後薅洗四方殘餘之孽曽不數年天地淸明兵革偃而法度修嘉與天下同休息乎無事文武二者思有以張弛之於是向用儒學尊尙經術觀書稽古多所述作於其閒暇則又玩意於翰墨之間凡所謂退朝之樂皆不以易此至眞宗始聚其書詔儒臣章別次第著定爲一百二十卷刻之金石副在有司又以分蔵於天下之名山凡道官佛寺往往得被其賜每嵗推恩度其守蔵之學者一人至於今且八十年矣嘗得卽其書而觀之蓋其所自論著爲世謨訓者固皆原於道徳之意而其餘書帖亦多雜取六經諸子之要言正論至或選摘眾流異傳佛老之說說𨿽不同要皆有益於修身治心爲天下國家者以是私嘗推求聖人之意於道徳教化其心蓋未嘗須臾離也故𨿽當閒宴猶從容發見於揮毫之際然則又知其所以勤勤於文墨者豈獨以爲娯樂而已哉自書之頒布其蔵之者或以旁廡庳室禮事不謹徒知防被其澤而不知尊安振顯之甚非所以報盛徳之賜揚萬世之休間有知此者矣或未知聖人之爲是書其心之所存蓋如此於是旣嘉文政能有所建立以致臣子之奉又嘗與之論是書之所以然故書其本末俾刻石於閣下熙寧七年二月太子中允監衡州鹽倉臣劉某記

臨湘縣閱武亭記

祕書丞衛君塾字文叔治嶽州臨湘之二年以書謂余曰使天下不如古吾知其有人焉謀已而偸者固漫不省利害及誇而髙言又曰吾方誌逺大彼細務瑣琑焉足爲是二人者相與從事積防寖著天下頽政何可勝數吾則不敢吾之邑右帶長江東南地大倚山民剽猾輕爲盜旣慙古人不能使民不爲盜又不能禁其已然尙曰爲政耶縣所賴以索盜有所謂弓手者今在吾籍八十人前時聼其便私散居防閭呼調不一難以應猝及去而擾平民今吾能不取官與民作區屋以萃之凡若干統以大亭牓曰閱武以時臨視其藝眾旣團有地稍稍就律其材漸若可用而無里巷嘩競犯法之患此縣令小事非以爲功然願有記告來者使勿廢而已嗚呼余知君不好小事名也𨿽然罔忽諸小然後可以任夫大俾天下得縣令皆用心如此循而望古有路矣卽以其所以謂餘者書之亭上

壽州學記

今上臨禦四年詔有司始以經義取士增太學郡國學官設三捨旣十年閔學者之未大成法𨿽立而教養之意未盡宣乃慨然更新之自大學始其法損益可論定者著之書曰敇曰令曰式選建官推之其弗可者使輙言上天下之士於是益曉識上指至者輻湊視舊所增蓋以千數方是時膠西韓君晉卿守壽州一年矣君材彊敏至州閱月視州之學嘆其庳隘無以承明詔乃得轉運判官廢廨請於朝遷焉日與通判州事新昌石君麟之躬自臨治經地度材新故相參公無調費人不知力凡爲屋百一十楹孔子廟居其中師堂生捨列其旁賔有次射有圃樓廡庖湢罔不具邦人旣享學之成皆大說喜君曰未也爲具道天子所以養士意勸掖率厲使及時進於學又請建官爲之師遂以其事屬余記之蓋吏不得良法而行法立而淺聞弗能究宣皆甚所悼也以上所建立且十年而太學猶以故未就緒郡國尢闊不聞問私嘗疑其說今太學更令幸親睹其始而壽州之請亦適至故樂道其實記二君首能不失職以告凡吏之忽此者嘗聞之天下之事有甚盛極利特以施設盭其本而效不著者可以條數而其一學校是也學之論曰置生欲多賦廩欲丰課業欲勤糾禁欲嚴如是以爲盛此言可爾尙所謂見其末而忘其本也恭惟上之教士始於一好惡明是非向經術俾士知所趨而後申法令以輔焉其法之詳又使論者無不厭此所謂末與本稱本末具而猶曰效不著則尙誰任其咎是惟吏不奉宣故也抑聞之道可言而不盡可言也故六經而下傳載不可盡則古人固以待後世之自得也今士以經進裒然待舉聞其言矣卓然有得乎古人之所待者豈嘗有人乎而未之見也夫本所求者士士志於道而不加力乎所自得則𨿽侈廟學嚴法令坐聖賢而師之猶爲觀美而已豈上所望者耶然則咎非特在吏而學者其可以不思是故幷以吿焉元丰三年十月記

家廟記

元祐六年議者謂河間劉公歿於衡州槀葬僧寺因以其地所在其後汶上之葬招魂而已此議旣興聞者無以明其不然或以問其孤某某曰此事未嘗有也然此言必有所起以今觀之實狀可按驗者四事理可察見者三而議論所從起者一昔公以祕書丞治道之江華子男某未冠而公夫人之季弟進士陳孝若實同行逾年公鞫獄於衡得疾不起訃聞孝若走衡與郡所委官吏菆於花藥山僧捨事畢孝若返江華挈其孤而夫人陳氏前亡權厝在縣至是議以其喪北歸經由取道復俱至衡防公伯兄鄕貢學究允防率其子鄕貢進士延年自鄕裏亦奔訃而至眾與其孤定議火化爲兩凾致其防使孝若延年扶防陸走而允防買舟載其孤以歸允防父子與孝若今𨿽死其妻若子若孫若族屬皆在悉見其事實狀可按驗者一也允防與其孤旣至汶上而外氏祕書監陳公希古尙無恙遂畱諸孤鞠養於家而延年獨防防陸抵永靜安厝於僧寺經蔵院其主僧曰某僧判官曰永善小師曰文昌及其徒甚眾某嵗時自鄕而往展省祭祀凡永靜之親屬故舊無不見之者自康定戊寅至熙寧庚戌凡三十餘年嵗月久遠不容僞爲實狀可按驗者二也熙寧庚戌旣卜葬於鄆某躬至永靜迎公與夫人之防抵鄆權厝於僧寺四禪院僧崇賢及其徒亦甚眾今多存者實狀可按驗者三也熈寧辛亥八月某舉葬公與夫人之防於鄆之須城縣大谷山之原親族故舊鄕人送葬者先後凡數百人攺造棺槨增易衣衾與凡送之事人人爲助初無招魂之事借令人有不幸旅櫬亡失則招魂變禮亦古今所有不必遷就以諱其事自須明設招魂之儀顧豈能隠於鄕閭親族故舊之間若一有此意人誰不知者凡今汶上之人皆可詰問實狀可驗者四也實狀如此然聞之者難使人人往按其事則又有事理灼然可以一言而虛實立見者初公之亡在寶元二年八月上旬若聞訃而至復走江華猶在是月某及鄕裏親屬皆防於衡在是年冬孝若以數日之間權菆僧捨以待復來其勢安肯遽然卜地殯葬遂爲久逺之計某與親屬旣至三數月間又安得遽已失其地之所在況郡委官吏實預其事事理可察見者一也熙寧辛亥七月某由禦史謫官衡州八月賜告於朝許葬訖之官明年二月到貶所誠如議者之言謂心知畱殯於彼而未獲則得官於衡正訪求之時也豈有身將往而不少俟先爲招魂虛僞之計旣葬而又往返訪求參之人情殊無此理事理可察見者二也某與伯父從兄舅氏之在衡也夫人之防先自江華焚化扶防而至豈有夫人之防則扶防以行而公獨畱殯於經由羇旅之地謂貧不能舉防而歸則卜地殯葬與舉防而化之其費孰多謂皆畱殯則江華何獨無夫人之殯且陸走兩防何自而得之事理可察見者三也𨿽然議論如此必有所因而起某之官於衡凡州郡召宴於花藥寺常以舊經菆厝辭不敢往或曰位次非一惟所菆之舍則宜避一槪避之非也故嘗究尋菆捨之所在眾曰菆寓之日不多而歳月經歷已逺莫能記矣訪求之議其殆起於此乎知之審者謂所以訪求之意如此知之略者與展轉相傳而知者遂皆以爲訪求殯葬之地而不獲也然某在衡三年有餘以及元祐幾二十年初不聞有此言逮防恩任使責望旣重始有借此言而至者元祐五年有僧某至京師自云花藥僧也山前近得一墳林木甚盛指以爲劉公所葬願得奏賜紫衣始聞之駭然徐令詢問攷其證驗本末皆無所有知其爲誤妄明白矣欲延見之則其言無實欲言於有司治之則干求希望之情類此者非一因使人諭以本末謝遣之愧怍而去其後不復見之然人遂多傳其事者或信或不信大抵皆自寺僧發之此議論所從起者一也某不孝所以顯揚其親者不著而使此言在人某之罪大矣不可以有加矣𨿽然言在人而欲人人曉之力不能也存其實以待察則可得而勉焉故私載其事迹本末與公及夫人之志銘並蔵於廟元祐六年十二月嗣子觀文殿學士大中大夫知鄆州充京東西路安撫使某謹記

鄆州賜書閣記

元祐七年正月乙未臣某言臣所治鄆州有學學有師生廩食而經籍弗具非所以訓道徳厲人材願下有司頒焉詔可州乃選於學遣二生聴命粵十月甲申得書二千七百卷至自京師州人學子頓首幸甚請紀其事某昔者結髮就師從先生長老姜潛劉述龔鼎臣軰治經藝習文辭上下凡十餘年實在是學於時少長向勸程課甚密而書籍殊尙缺然至嘗外假谷梁春秋傳範蔚宗漢書手寫讀之其後出入仕宦又餘三十年假守復來覽觀廟學𨿽捨宇有更徙而風致宛然如故學生三倍於昔振振焉洋洋焉甚可觀也顧太守老矣無益學者又不能勸駕隠約之士顯之朝廷徒幸遭遇天子崇儒右文加惠學校又以某常待罪左右素憐其愚所請或不忍輒報聞罷以是故能爲諸生獲此賜書事𨿽適然而上之所假寵有在乎是且學興於景祐戊寅實在慶曆立學詔令前歷年最久盛冠東方而未有是賜如有待者是誠不可以不紀乃卽學之中構爲層樓棲書其上而經傳百家篇帙之名數與典領禁戒之法皆掲之使以時攷之若夫身與諸生從事講誦識其大者母爲書羞則有學官在而探討勤怠有得無得則又在諸生自爲之某也尙欲何言歟夫閣之工費細故皆置弗論獨敍其本末以告凡在學之士與後之人使勤守焉八年正月癸巳觀文殿學士大中大夫知鄆州事劉莘老記

忠肅集卷九

欽定四庫全書

忠肅集卷十

宋劉摯撰

序

荊南府圖序

江陵府於禹貢爲荊州於分野爲鶉首於辰爲巳於春秋屬楚爲郢都文王自丹陽徙之於秦爲昭王所拔徙置南郡於漢爲荊州武帝置刺史治於此於魏其地爲吳蜀所分而荊州之名南北兩立魏治南陽吳治江陵晉以荊州治南郡梁湘東王繹承號建都尋爲元魏所陷隋大業爲南郡唐平蕭銑爲荊乾元元年置節度使上元中爲南都天復中以髙季興爲畱後梁祖授以節鉞尋通吳蜀築城壘爲僭竊計後唐荘宗封南平王季興卒子從誨嗣誨卒傳子保融融卒傳弟保勗勗傳融子繼衝五世通五十七年而皇朝一天下建隆四年衝納土趨覲闕下移鎭徐州府境東西五百五十里南北七百五十里領江陵公安監利建寧石首松滋枝江潛江八縣主客戶總五萬四千夏秋賦租通四十二萬三千貫斤石束匹兩府縣官六十四員牙吏若干屯兵三十五指揮外城周十八里二百一十六步濠深一丈二尺闊二十五丈子城周四里三百一十五步倉庫場務內外五十八左右廂八坊巷五十四橋梁內外六十六江湖四十七祠廟七十一宮觀二十七寺院五百五十漢地誌曰楚有江漢川澤山林之饒民食魚稻以漁獵山水爲業隋志稱荊人勁悍決烈蓋天性也然地據上流故三國爭之而民苦於兵自唐至徳以後中原多故鄧襄之民與兩都衣冠多趨荊楚故人物始盛乾符以來遂爲戰巢髙氏於兵火瘡痍之餘招徠撫集數十年間逮爲王民歷太平者又逾百年教化涵養安佚而富庶凡浮江下於黔蜀與夫陸驛自二廣湖湘以往來京師者此爲咽喉又兩蜀之人出而宦遊者多家於此是以今最盛爲西南一都防其遊觀獨龍山渚宮號稱勝地民間不務畜聚不幸小遇幹溢往往轉徙而瘠其人尙鬼病者先巫後藥其亦習俗所安歟暇日繪府爲圖因題其槪治平甲辰觀察推官劉某序

文瑩師集序

文瑩喜讀書才思淸拔博知世故久以詩聞於人而不知其始何爲落於方袍中也夫萬物受材分於天者必皆有職若瑩者失其職矣予以嘉祐三年識瑩於荊州後八年治平之丙午也予入荊州幕而瑩亦在旣別去又三年熙寧之壬子予南竄復遇於長沙是歲遂訪予於衡陽蓋相與周旋二十年之間其詩每見而每精嗟夫瑩老矣以其平生之所學與其髙明之才旣皆無所用於世而一措於詩宜其所得如此豈所謂詩待窮而後工者歟𨿽然其辭气象巧尢不覺其爲窮人老夫之所作是可喜也自翰林鄭毅夫爲其集敍而其後至於訪余也又出若干篇以爲後集曰爲我題之而其作猶未已也昔滄浪蘇子美嘗稱其作曰篇篇淸雄有古作者气態而鄭公之敍曰不類浮屠師所作以爲往往似杜紫微二公之言如此爲天下取信余尙何辭哉獨書其所以與之離合之故致余意焉癸丑夏五月題雜著

興龍節疏

律旋大呂气應二陽聖運超期適契千年之命梵筵申頌庶憑諸佛之慈恭惟皇帝陛下合徳乾坤紹休祖考聖孝能饗昭格三靈之歡璣衡當天光符七政之敍防開祥於虹渚度修防於只園旅集淨徒繹宣密義憑大覺能仁之果效華封獻祝之心伏願眾聖儲休諸天融祉明堂之受神防長佑寶圖天保之歌南山永綏壽歷

壽聖節疏

元春首祚靈月生明天地開陽肇發流虹之命聖祥膺運光符繞電之期紀是慶辰著爲甲令書文所底動植交歡躬詣祗園前陳梵席香花惟潔鐘唄以時演龍藏之祕言極人天之幽贊庻憑妙果恭協聖期伏願睿算無疆常保天行之健炎符煒耀更同地久之昌

坤成節疏

歳徳在金長躔逾望篤生元聖符五鹿之開祥尊禦東朝協千秋之紀節湛恩下逮歡頌舉同爰集祕章恭陳告祝伏願太皇太后陛下憑無邊之力建不拔之基益隆文母之尊永垂聖孫之養徳無前比非徒嗣太任之音治與古侔庶幾享三皇之壽

春賽諸廟文

諸侯祭其境內古之制也惟神以聰明正直庇佑一方所謂有功於民而應禮之祀春陽仲序歲事有祈祗承舊章以承貺施

秋賽文

稼穡之事民力固勤乃此有成實神之賜春祈秋報祭有舊章粢醴潔丰敬用昭告

滑洲祀神文

國家以正月某甲子推恩四方凡載祀典俾所在致禮焉惟神降依此方應是詔享粢盛牢醴旣潔旣丰庻幾欽承降福王室尙有報祀神惟歆哉

祀諸廟文

惟神盛徳在人休功及物並應典祀廟食此邦國家寅天愛民霈宥區宇俾秩時祀奉承靈休謹以詔書從事肆儀備物伏惟尙饗

荊州祈雨文

荊州田品居下而人不務畜聚使常得善嵗猶汲汲不能裕公私之充矧天不至於五月陂澤磽赤一種未入比者谷價已翔民駭然以相顧守土者愓然自省以爲憂心𨿽憂之而雨不可以力致也雨神之所能爲也今油然屢云而膏屯不施或者重其徳待其有請而後與之耶豈特民一歲之望至於爲牲牢粢酒所以承事於神者亦有系焉

應詔祈雨文

謹以淸酌之奠奉宣天子之意而致之於髙山聖賢之神曰京師畿輔天下根本乃去年冬迨今暮春不雨不雪民心焦然天子仁聖咨顧憫惻並走羣望日徯罔應尙念神之主山川者有山川之守食其境內者有境內之責疑其有此分職而不可以奪之故又詔天下求神之未秩於祀典出處可以自得靈施休應民所依信如人抱道徳畜膏澤不在其位需時見求然後一紓非常之功以爲國家補者俾以禮祀之今府吏民於是咸以神爲言若夫驅移風雲飄忽變化朝夕萬里而轉災爲祥此神之所以不測而震靈乘防以赴功之時也

謝文

比以旱熯爲災有禱靈宇防未終日神意顧歆油然興雲霈然霔雨苗將稿而茂遂物旣瘁而昭蘇敢言克誠能速休應實神之徳相佑斯民謹涓剛辰躬具菲禮有祈有報祭之義也惟尙終始以厎有年

祈雨文

年谷旣粒螽孽未殄實由秋陽沴气之所容養也又八月藝麥之而行澤失時如炎如焚民駭相顧惟神食於此土不能聽其吁嗟爲興雲雨灑濯之則吏與民敢怠昭事之報

靑州祈雨文

維靑丘帶山爲地气深土渴藝植之事天澤是賴者視他方爲亟歲春將窮而時雨未霈宿麥旣苗將厄其長盛陽驕燥疾沴且興守土之吏不能率眾戚以吁於神吏則失職惟神操縱陰陽用贊化育降食此土休戚與同若乃時其雨暘相厥歲事則神之職又何失歟

建壇祈雨文

旱熯爲災至於此極羣祀徧走膏澤尙屯今將求龍啟壇此地惟神矜惻農事鑑此至誠毋或阨龍不俾顧享苟獲多應神預有功

請龍神文

伏以元陽之沴粵自仲夏至於九月歲旱不免而此太甚夙夜以懼咎不勝執謹稽用古法以詔書從事繪圖靈象封牲奠酒只伏壇次傾吐至誠蓋行天召雲飄忽變化一振甘潤以捄焦灼此龍之一戲足以不勞而神者其幸賜之敢忘昭報

祈睛文二首

春夏旱漧歲已無麥民恃爲命惟指有秋稼谷芃芃度越常歲乃復滛雨將害其成率吁羣咨潔誠有請神食此土可無意乎

曰雨曰暘萬物之命苟不適節沴其生成今澤气乘春滛雨降雪害我穡事以及粢盛養民事神一歲何賴率呼眾慼乞靈於神

謝晴文二首

屬以雨溢害於農功神以祈防被靈應天淸日潤陰辟陽舒揫斂順成物得其性耘登播種人遂厥功惟神之庇佑此邦而愛是守土者其徳可謂終始厚矣敢忘恭報以侈神休

比以春霖爲害並走靈祠神意顧歆辟除陰沴陽功紓發日以烜之粒我來牟以及禾麥深惟長民守土何力其間猶能以粢酒牲牢仰答神貺有祈有報祭之義也

祈雪文二首

惟州之土壤白墳廣瀉水泉易消今歲日窮矣潤澤不至風霾書積燥所乘濫炎屢起守土者惟夕惕負咎然歲惡民病祭祀不能修則神亦將預受其辱敢固有請惟轉禍爲福呼吸致功神實能之亦惟時哉

方冬盛陰用事而寒气不至時雪不降宿麥在野旣無潤澤之養春气相乘將有疾癘之變長人守土惕然憂心心旣憂傷何所致力念民休戚惟神是賴爰走靈宇瀝懇有祈羣心嗷嗷日徯嘉應

祭土牛文

粵若自古爲國事莫重於農耕有功於民禮具存於祀典土膏奮動天駟南躔爰攷舊章用祈純嘏惟神祐此耘獲屏其札瘥俾迓有年之祥以永事神之報

忠肅集卷十

欽定四庫全書

忠肅集卷十一

宋劉摯撰

神道碑

畢文簡神道碑

故丞相文簡畢公旣以景徳三年葬鄭州管城馬亭盧村之原而隧道之碑未果立後八十餘年公諸曾孫從周仲達等乃相與經治紀刻而使仲遊抵書敍其故以銘見屬某視公之時良已逺然攷其事迹有門生故吏之狀幽宮之銘太常有議國史有傳家有譜集又雜見於他書傳記與夫章章在士大夫者非一事參驗可信皆合不誣於是獨掇大要而論次之惟畢氏出於姬姓周文王之子髙封國於畢後以爲氏後漢兗州別駕諶之五世孫曰眾慶爲宋兗州中正又五世曰憬仕唐至許州刺史憬二子構爲戶部尙書諡景公栩爲鄷王府司馬栩曾孫諴相懿宗構五世孫稹爲振武天徳營田判官稹生宗昱是爲公之曾王父爲代州雲中令王父球本州別駕考又琳澶州觀城令及公貴襃贈雲中而下三世爲太子太保太傅太師追封曾祖妣吳氏鄧國祖妣史氏韓國妣樂氏代國祝氏鄭國並太夫人上世始居雲中太師旣終祝夫人謂公曰學必求良師友乃相與如宋又如鄭得楊丕劉錫楊璞使公與遊而卜居焉今爲鄭州人公諱士安字仁叟以學行爲名進士幹徳四年王晉公祐知貢舉第公甲科辟邠寧募府開寶三年爲濟州推官太祖皇帝召對廷授兗州管內觀察推官太平興國初攺太理寺丞領三門發運事吳越錢俶入朝選知臺州旣至言錢氏上圖籍有司皆張侈賦數今湖海新民始得天子命吏宜有安輯且州縣文書具在願一用舊籍以示惠澤詔從之明年以治最遷太子右贊善大夫徙饒州攺殿中丞歸朝爲監察禦史知幹州以便親攺監汝州稻田務雍熈中諸王出閤召爲左拾遺冀王府記室參軍太宗皇帝延見勞問蕃錫遷尙書攷功員外郎端拱中詔王府官各上所爲文帝問近臣曰文吾旣知之其行孰優皆以公對帝喜曰是也以本官知制誥淳化二年召爲翰林學士大臣以張洎言帝曰洎視畢某詞藝踐歷固不減但履行逺在下遂爲學士於時宋興四十年中外幾平文學政事言語侍從之臣輻輳朝廷至論徳行則常以公爲稱首明年知貢舉轉主客郎中以疾請外攺諌議大夫知潁州眞宗皇帝以壽王尹開封也召充府判官爲皇太子以兼右庶子遷給事中及帝踐阼卽日拜樞宻直學士工部侍郎權知開封府以嚴正稱凡宮府常從授庭職而補外任者必遣至公所受戒飭時近臣有怙勢爲不法彊買民家定昬子者公請對白其橫奪還之而公亦以禮部侍郎罷府還爲翰林學士兼祕書監時契丹謀入寇公首疏五事應詔陳選將餉兵理財之策甚備多常納用於是中書闕宰相乃進公吏部侍郎參知政事入謝帝曰未也行且相公頓首辭謝帝曰朕倚卿以輔相豈特今日然方多事求與卿同進者誰其可公復頓首謝曰宰相者必有其器乃可居其位臣駑朽實不足以勝任寇準兼資忠義善防大事此宰相才也帝曰聞其剛使气對曰準資方正慷慨有大節忘身狥國秉道疾邪此其素所蓄積朝臣罕出其右者第不爲流俗所喜今天下之民𨿽蒙休徳涵養安佚而西北跳梁爲邊境患正若準者所宜用也帝曰然當借卿宿徳鎭之不閱月拜公本官平章事寇公實並命而以公監修國史位在上旣而契丹益犯邊北州皆警二公始合議請帝幸澶淵時景徳元年九月也契丹統軍順國王撻覽引兵分掠威擄順安北平侵保州攻定武數爲官軍所郤益東駐陽城澱遂攻髙陽不得逞轉窺貝冀天雄兵號二十萬帝坐便殿問策安出公與寇公條所以禦備狀且言澶淵之行當在仲冬寇公謂當亟往不可緩卒用公議初咸平六年云州觀察使王繼忠戰陷敵中至是爲敵人奏議請和大臣莫敢如何其事獨公以爲可信乃贊帝當羈縻不絕漸許其成帝謂契丹凶悍如此恐不可保公曰臣嘗得降人言今𨿽深入屢挫不甚得志陰欲引去而恥無名且彼寧不畏人乘虛覆其穴此請殆不妄繼忠之奏臣請任之帝喜乃手詔繼忠許其請和時已詔巡幸而議者猶閧閧二三大臣有進金陵及成都圖者公亟同寇公請對力陳其故堅定前計帝乃幸澶淵軍數十萬契丹大震然猖狂乘眾猶掠徳淸至澶淵北鄙防官軍伏弩發射撻覽死眾潰遁去而曹利用使還亦具得要領與其使者姚東之俱來講和之計遂定嗚呼朝廷惟無大事也事一動利害系其中而人蔽所見甲曰如此乙曰如彼方是時非沈幾達識以定其是眞忠大器以任其決一反乎爲全軀保妻子計則成敗之機亦曰殆哉觀景徳之事所以威靈抗於上和好成於下者公本精於策畫排紛決疑力引寇公故也初帝嚴兵將行太白晝見流星出上臺北貫斗魁或言兵未宜北或言大臣應之公適臥疾移書寇公曰屢請舁疾從行而手詔固不許今大計已定惟在君勉之某將以身當星變而就國事所願也已而少間追至澶淵見於行在及從還兵罷乃按邊要選良守將易置之雄州以李允則定州馬知節鎭州孫全照保州楊延明他所擇用各得其任令塞上境得外牛馬者悉還之以示信遂通互市除鐵禁招流亡廣儲蓄未幾夏州趙徳明亦款塞內附二方旣定中外略安量時制法次第施行如酤毋得增額平反已決死罪錄爲勞訟不幹已者坐以重至今不易復置賢良方正直言極諫等科以廣取士每對必爲帝言崇儉息民近忠直逺諛佞是爲政要故未幾天下無事號爲至治公素羸多疾歳中求去位章至七八皆不許二年十月十二日將朝至崇政殿廬得疾詔問絡繹帝不俟輦步至公所敕太醫及近侍隨獲肩輿還第而薨年六十八帝卽日臨奠哭之慟贈太師中書令廢朝五日制服發哀以皇城使愛州刺史衞紹欽治葬有司給鹵簿大鴻臚持節護葬諡曰文簡公資端重偉儀觀少以名節自厲貫於夷險白首不易平生無一語過差𨿽貴奉養無異平素未常殖產爲子孫計故天下稱其淸而其亡也帝謂寇公曰畢某君子人也事朕南府東宮以至輔相飭躬愼行有古人之風晚年益觀書所藏經史字皆方寸手自讐正其文章典雅以古爲法集爲三十卷平生愼交遊無黨援惟王晉公呂公端見引重王文正公寇萊公楊文公億相友善王翰林禹偁陳彭年皆門人也公旣引寇公同政而寇公守正疾惡小人多不便日思所以傾之者布衣申宗古告其交通安王元傑寇公惶恐莫知所自明公力辧其誣下宗古吏具得姧罔斬之寇公乃安禹偁濟州白屋子嘗以事至公官舍陰識其非常童畱之教以學誨育奬進學業日顯後遂登科進用更在公前及公繼知制誥其命乃禹偁辭也公去潞州州事連禹偁亦謫黃州公猶厚資其行人稱公知人爲有終始者後王文正公爲相嘗面奏曰皆下前稱畢某淸愼如古人在位聞之感嘆仕至輔相而四載無田園居第沒未終喪家用已屈今其妻有貸於臣家者其淸可見眞不負陛下所知然使其家假貸爲生宜有以周之者竊謂當出恩上非臣敢爲私惠時也帝聞嘆息賜白金五千兩公娶駱氏封陳國夫人二子曰世長公薨時爲太子中捨終於衞尉卿曰慶長時爲大理寺丞終於太府卿孫九人從善光祿寺卿從古駕部郎中從厚從誨檢校水部員外郎從蘭惠州博羅令從道殿中丞從範山南西道節度推官從益太常寺太祝並亡從周今爲朝散郎知洋州曾孫仲達而下若干人官多至郎大夫入文館省寺或出爲郡守使者世以爲盛公以雅望耆徳被遇三聖出入禁省莊靖愼密及在大位知賢能薦謀慮國事惟幾惟深輔政𨿽才逾年而克有勲烈中外乂安郡國丰登刑罸衰減忠淸之徳有始有卒天下至今稱爲名相銘曰眞宗允文攷愼相臣孰以徳進畢公其人帝曰畢公文考之錫尹正於京予曰羽翼束左闈右忠孝余廸景徳之始旄頭騰芒戎馬空國塵我北方東來相予賞罸紀綱公拜稽首臣朽不勝有大忠義以茹斯徵恊於一徳引宮應啇圖上吳蜀彼誰弗臧兩公諤諤駕言觀兵六飛絕河於橋之陰威旣逺加乃錫之平帝還曰咨釐我庶治材鉅守方審政張弛惠經中國底定四裔公在相位時無幾何有事有勞有成可歌逝也胡亟帝慟而嗟三師正令禭賻有加溱洧之右旣葬旣久立碑墓旁趺螭首鋪張淸風以詔不朽孰究孰營公有孫曾淸白之祉百世之承

唐質肅神道碑

公韓介字子方姓唐氏惟唐氏世譜其始逺矣至漢初厲從髙祖起丰爲厈邱後十七世彬仕晉封上庸又二世輝爲前涼臨江將軍始居晉昌稍分徙太原京兆北海北海之後瑾仕周開府儀同三司臨淄公臨爲唐禮部尙書天寶之亂子孫又散去有爲唐山令曰熊者居余杭生子曰希顏天復中以明經爲建威軍推官是爲公之髙祖曾祖仁恭爲吳越鹽鐵巡官尙書水部員外郎祖渭仕皇朝至尙書職方郎中始自余杭家江陵遂爲江陵人考拱左班殿直公旣貴贈曾祖太子太保追封妣盛氏英國太夫人祖太子太傅妣夏氏嘉國太夫人考太子太師妣兩崔氏崇國光國太夫人公十三歳丁太師喪於漳州家故貧州人賻之者泣謝不受侍母夫人防喪歸江陵養親終服無違於禮天聖八年第進士爲鼎州武陵尉郡掾鞫獄實旣決猥曰驗死不明乃尉之罪私請曰驗罪輕鞫罪重公憐其言爲受罸調嶽州沅江令縣民龍氏上書訟分田不均坐不實徙以死其子陳冤更數令不得直公躬至田所按圖契是非立辧遂均其田州民李氏以髙貲爲上下所漁擾或者不厭因告其祠鬼用人守喜擊防則速系其家百口極獄之慘情不得奏公治有能名專屬之公攷閱實非殺人者守又奏以爲未盡詔殿中侍禦史方偕移劾於澧州卒用公所具獄不能變以武康軍節度推官知防州奉節縣寶元二年轉運使應詔舉充三路知縣遷祕書省著作佐郎知鄚州任邱縣縣當信使驛往返誅索繁急其下因緣爲姦利異時俛首趣事莫敢有辧公爲作區畫預居其物每使至親坐驛門給之一以法令從事應復還而毀失者移文取其償故過者皆戢上下便之塘水嵗浸邑田十一村而塘實中人主之州縣畏其勢無以拒公募民自髙陽起堤亙鄚十餘里蔽之其患遂息丁光國太夫人憂服除知相州安陽縣事攺祕書丞皇祐初河決其所監司舉公通判徳州二年攺太常博士徙通判廣信軍未至召爲監察禦史裏行轉尙書主客員外郎殿中侍禦史裏行宗室請買官地公言可予則賜之不可者勿聽而使輸直非也內侍督作龍鳯車於啟聖院公言此太宗神禦所在爲後宮輿服故喧黷其中又車飾金玉過制皆非是詔罷之張堯佐以恩澤一日除宣徽節度景靈羣牧四使公言不可因引唐天寶所以致禍敗者旣累疏乃與諌官等七人極論殿上又白禦史中丞畱百官班將廷議卒奪其景靈宣徽兩使明年賜五品服未幾堯佐復爲宣徽使知河陽或謂補外不足論公曰宣徽次二府不分內外獨力爭之仁宗皇帝諭曰除擬初出中書公言是當責執政退請全臺對不許自請罪又不許章十數上遂劾宰相附防堯佐諫官朋比事及宮掖因請采公議別擇用大臣其言堅直帝亟召二府示以疏公面質宰相曰自惟有是事乎君前禮毋得隱者樞密副使麾公下殿猶爭益切遂貶春州別駕明日攺英州遣內侍隨之制出人情驚愕於是敕朝堂告諭百官又明日罷宰相黜諫官公怡然南去絕口不爲人道當此之時天下士大夫識與不識聞風嘆慕聳然有立志往往作爲文章以頌詠其美自是言事官以畏嘿爲恥而大臣亦知所鑑戒云四年檢校水部員外郎全州團練副使監彬州稅稍復祕書丞又復主客員外郎通判潭州五年復殿中侍禦史知復州未至召充言事禦史帝遣中使賫告身就賜乘驛赴朝蓋皆異禮也入見帝曰知卿守節謫官以來無私書至公卿間公頓首謝退就職言事無所避如故假工部員外郎直集賢院開封府判官至和元年知掦州辭日帝復諭曰卿孤立不移所守今𨿽在外無忘規補賜服三品俄徙江南東路轉運使嘉祐元年侍禦史吳中復請還官言路時潞國文公再當國亦言唐某頃爲禦史所言皆中臣病而責太重願如中復言召之遷工部員外郎河東轉運使戎人侵耕河西經略使令築堡限之麟州守將輕出按視賊奄至與戰而沒朝廷罷易帥臣公攝事卽絕其互市盛兵境上戎人懼乃來請議事平多如公策三年徙淮南江浙荊湖都大制置發運使入爲三司度支副使四年以本官拜天章閣待制知諫院同提舉萬壽觀帝自至和後禦朝淵嘿公言君臣如天地以交防爲治願時延訪羣下發徳音可否政事以幸天下又言賞罸不可以貴賤輕重如孫沔呂溱侈縱宜深責必行則眾信矣論宮禁幹丐恩澤其命不由中書此古所謂斜封非盛朝所宜有請裁放後宮宂數罷祈禳齋醮之不經者諸路走馬承受使臣淩擾郡縣可罷勿遣以權歸監司天下配軍至死無救與古律意異宜令有司差其重輕有所縱遣仍著爲法又言士節不立願委大臣進惇朴忠厚之士稍抑聚斂文法吏以銷刻薄浮競之風國朝祖陵在保州自楊懷敏廣塘水稍稍侵近議賜錢攺卜公言遷久安之神以其地與水非尊祖之道兗國公主夜開皇城門入禁中請重責守者以嚴宮省是年充北朝生辰國信使五年轉禮部郎中權發開封府事時禦史中丞劾宰相未報乃自去官號不出宰相亦待罪公與諌官禦史連請辧其曲直於是罷禦史中丞公亦求外補得知荊南而門下封還制書謂公不宜處外乃畱復知諫院言新除樞宻副使與內侍通姻不可大任屢疏卒罷之而公亦去知洪州翰林學士胡宿等七人上書懇畱不報七年拜龍圖閣直學士河北都轉運使明年英宗皇帝卽位遷吏部郎中除樞宻直學士髙陽闗路安撫使知瀛州治平元年召爲禦史中丞首言先帝在位四十餘年天下樂利惟仁治而已願恢聖度廣恩徳則爲善繼四海防福矣帝重其語公前後三在言職名鯁切無所回忌明年拜龍圖閣學士知太原府河東經略使至則首戒邊將毋生事初代州岢嵐軍西夏數擾邊公遣兵撤其所築境上堡柵又移文諭以利害嚴守以待之遂不復敢動其後冦大順城環慶路帥移檄出兵牽制公曰守邊之防莫如自重柰何以小侵故使鄰道勞費非至計也以事上聞詔以諭西帥公𨿽居外意未嘗不在朝廷於是濮王園廟之議起言者多得罪公憂形於色宻疏請還臺諌官之謫者四年神宗皇帝卽位遷給事中召拜三司使有司議增官屋僦直公以謂京師狃於恩不喜擾唐稅間架可以爲鑑恐所得不當所損奏卒罷之請出汴河運船於江湖轉東南之粟中外爲便寧元年正月拜參知政事公自以進由直道感慨知遇益致所以事君之義純誠盡公多所獻替用人明言其才否不立恩不避怨與同列論政事反復再三終不屈祖宗法有所更近臣有所進退尢極其愼𨿽在帝前必究切辧析要是非之歸未嘗反顧帝以是益敬信之而天下翕然想望其風采二年三月告疾帝遣髙醫相屬內侍入問狀驛召其子淑問於復州歸侍四月帝幸其第臨問出涕久之某日薨於寢車駕臨奠哭之慟明日遣中使以禁中舊所畫公像付其家傳之輟視朝二日賻防有加贈禮部尙書官其子孫及外姓通九人喪歸所過治道發卒防送太常議以公正而不阿剛而能斷諡曰質肅以四年二月某日葬於江陵府江陵縣龍山鄕太師之塋次公端勁之質出於天資立朝風格凜然遇事立防初無畱思而邃於學問待人恂恂有禮自奉簡約未嘗問事有無將終屬其子以修身持門戶而已輔政裁逾年年止六十不得究施其志此天下所以嘆恨也有文集若干捲奏議二十卷邊防利害五卷娶楊氏諫議大夫生之宗女誥封魏郡夫人子五男淑問朝奉大夫嘗爲禦史有直聲能世其家風義問某官待問早亡嘉問宣義郎之問承事郎二女長適寶文閣直學士通議大夫謝景溫次承議郎王某孫十七人今上元祐八年將建碑墓上來請文乃論次其實而系之以銘曰

謇謇唐公媚於三宗好是正直有言有庸公之於言剛不違義伏奏殿榻面劾大吏引而質之在列汗愧不貶不明瘴荒萬里人於禍福有擇而言則迎則嘿久酣爲安然大聲震彼惽惽皇思其忠士慶其返乃踐中外乃都休顯公長憲府人無邪譸公總財省民飽而裘乃登輔弼彌論政猷祖宗典則惟帝之求國惟其仁毋變以利物惟其常毋鑿以智有或出此予曷敢同以劘以守惟理予從斯道之恃隱然在公天畀公厚胡缺者壽帝咨不憖士民永疚龍山之藏有銘詔之神隧之表次詩在碑百世無斁正直之思

墓志銘

天章閣待制郭公墓志銘

郭公諱申錫字延之太名人天聖八年以進士起家釋褐瀛州河間縣主簿丁父喪服除調蘇州長洲主簿以親嫌易常州晉陵尉邑民告賊殺其弟公案之其哭不哀而色懼械付獄果自殺之民誇爲神明移永寧軍博野縣令用薦者攺祕書省著作佐郎知深州束鹿縣通判雄州防河決啇胡故相賈魏公薦知博州墊溺之後歳饑盜起獲系塡獄公曰良民失職至此請以輕典從事詔許之因招集拊循流亡來歸妖人王則反貝州調發佐軍爲諸郡最壐書襃諭賊平民猶以習妖告訐公謂污俗未革爾多從末減有卒戍謀亂取其首惡刑之餘置不問仁宗閱奏謂大臣曰小官行事能若此嘉嘆久之以尙書屯田員外郎爲禦史防推官嘗數上疏論事大臣或不便之防慶州有滯獄遣公就鞫旣還復以非職而言戒敕之由是顯名盜發濮州張郭鎭執通判井淵以公知濮州賜五品服至未逾月滅賊徙遂州未行召爲侍禦史防靈容議復作公上疏曰古者兆四望於四郊山川丘陵各因其方坎壇而無位貌今裒方嶽之神廟食京師非典禮殆天廢之宜勿復未幾充言事禦史儂智髙寇廣南帥臣欲借兵交趾公言小醜竊發不時蕩撲更不須啟四夷輕中國心不可聽遷刑部知雜事判大理寺吏部流內銓貴妃張氏薨贈後議禮如嫡公言位號尊卑死猶生也不容僭瀆請下議者去其非禮由是多所裁正論狄靑除樞密副使賜第官二子恩過優曹彬平江南無此賞且智髙尙在邊境未寧宜愼賞以勵有功宰相妾張氏殺其婢開封府鞫治闊略公請移別獄上優大臣弗許爭不已因劾開封撓法宰相竟去位府官吏多罷者翰林學士歐陽修韓絳以論斥時政求補外公曰二人名臣官在左右爲重得俱見畱至和中契丹欲遣泛使議事公言河朔財匱民困吏苟簡曠職軍旅不練甚非所以建威消萌上嘉之賜三品服明日命爲河北體量安撫傳至部閱吏甚無狀者黜數人事所廢置不一歸條備邊大務十餘章多見納用拜三司鹽鐵副使遷右司充契丹國信使嘉祐二年塞六塔河與河北轉運使李參典其事初皇祐中議開六塔河使東行公言其非是後果不成東北被其患至是議塞而參意異詔罷參公因疏參他過坐知濠州丁母喪服除知滑州拜直史館知江寧府轉禮部郎中知滄州英宗卽位遷戶部未幾復召爲三司鹽鐵副使入覲首言滄州北近邊東循海至靑州殆千里無障塞之阻節制之統謂宜以州建帥府分河之東六郡隸之爲一路下其議識者是之拜天章閣待制知鄧州兼京西南路安撫使今上卽位遷左司軍士賞賚或以不足欲貸之民公發封樁錢益給之僚佐以文爲言公言有責守臣任之省符至如公畫從河中府召還同紏察在京刑獄判太常寺兼禮儀事知滑州請補北京畱司禦史防攺左諫議大夫就判二年連請老遂拜給事中以待制致仕熙寧七年五月八日終於私第享年七十七累陞朝散大夫勲柱國爵文水郡侯食邑一千二百戶公資安和而內剛不苟自奮苦有志於當世喜待士推挽防畯人不可幹以私自奉平約𨿽貴顯不易其度守九郡政明而下肅人不見其所以爲者獄之隱微於談笑間得之累官言路自以遭人主眷納遇事必盡言慮逺而力彊無所回忌有大體嘉祐中霪雨詔求直言公言陛下享國久皇嗣未立人望無所屬天下事寧復有大於此者乎願推大公早於宗子有所擇以定國本一沴未足以爲憂上與論政有焦勞願治意公曰股肱得其人則陛下處於無所爲可也願止以擇宰相爲事上髙其說嘗諭之曰人臣爲小吏時多喜奮擊論事至稍用則緘黙是資言以進爾朕所弗取若卿可謂終始不二者公頓首謝雅喜論兵嘗著邊鄙守禦策敍邊外山川風俗爲詳種諤取綏州公以謂貪尺寸地使國隳大信邊患將自此始及諒祚死又請捐前故許其子襲爵以示懷柔嘗對上曰二寇賴歳賜金幣以爲國數渝盟非其所利必有以致之但得重將守塞不要功生事則無冦患矣卽退休與賔客語及邊事慷慨喟嘆忘其身之老也曾祖簡祖防父悅贈工部尙書母李氏封仁壽縣太君娶李氏陳氏吳氏封江夏潁川濮陽郡君子三男仁約大理評事義方太常寺奉禮郎早世禮立守將作監主簿五女専州博平縣令賈行先陵州仁壽主簿李奎永州祁陽縣尉鞏固湖南轉運副使太常丞直集賢院蔡奕興國軍永興主簿宋文虎其壻也孫男三人志經試將作監主簿秉徳愼行女二人明年十一月二日葬公於大名府元城縣孝義鄕感義裏之先塋三夫人祔銘曰

逺矣郭氏出周姫宗武封諸弟虢叔有功地入於鄭至於平王邑以陽曲繼絕存亡轉虢曰郭后所以氏支微遷大家於魏煌煌代公相唐元勲惟文水侯實其後人侯有志學善飬而用惟精惟深罔擇弗中諌官禦史前無彊權善善惡惡皇惟其言謂仕不顯論思左右謂志逹乎澤未下究進退直道不辱其身有善有施在其子孫有思在民有譽在士玆謂不朽昭於千祀

忠肅集卷十一

欽定四庫全書

忠肅集卷十二

宋劉摯撰

墓志銘

東上閤門使康州團練使陶公墓志銘

公諱弼字商翁少孤慷慨有气節儀幹偉然刻苦好學經傳無所不讀尢喜兵家書從諸生科舉不能投世俗所好去而安貧事母以經術教授鄕裏若無意於世者慶曆中莫猺諸唐冦略州縣提防刑獄楊略被詔督捕以禮奉幣致公幕下公喜幡然以起爲盡謀畫俄率所募士破賊於桃油平以功補衡州司戶參軍又破太平峒調桂州陽朔主簿皇祐中徙栁州司理參軍嵗饑多盜系者滿獄公謂良民失職至此多以傅生議儂智髙反詔略安撫復辟公參軍謀公自曲江下防諸將議救廣州賊旣解圍而西公至太平場會蔣偕軍覆於賊餘眾潰走山林公慮其與賊合亟以便宜取白旗數靣大書曰招安散遣人持徇悉收千餘人所在貸糧以食之送帥司略大喜以公爲知權略還朝語人曰吾平賊湖外所得者一陶某而已用舉者移陽朔令爲治有本用號循良勸民植木夾道以庇暑暍使者下其法他邑桂之靈渠水自秦開導下逹江湖嵗久堙廢不通公因攝興安抵書安撫使蕭固請加浚治轉給邊食可無勞民固不省後轉運使李師中用其言果大利熙寧安南之役移粟百萬實由此渠嘉祐初攺大理寺丞監潭州糧料院六年師中時爲提防刑獄薦公知賔州未幾詔換崇儀副使以本路安撫都監知容州明年攺六宅副使知欽州數以母長沙縣張夫人太君年老乞歸養不許八年遂丁防乞解官終服又不許治平元年英宗卽位遷內藏庫副使明年拜崇儀使知邕州熙寧元年神宗卽位轉六宅使招納訓利等六州蠻獠萬餘口撫定廣源會千餘眾之內附者加右騏驥使再任邕自經皇祐兵火守將數易百綱頽紊一以苟簡從事公至罅者苴補之窒者疏剔之磨以嵗月遂爲治府左右江州峒五十餘酋率彊虐漁利其下苦之公爲作約束曉以禍福違者一繩以法莫不帖然畏服嵗滿以請知鼎州初熙寧初廣源賊酋劉紀請太平寨置和市使華夷貿易公測紀言蓋交人之謀將出入省地窺虛實屢郤不聽至是安撫司不深惟利害輒上其事公亟爲書數千言馳告於樞密院曰邕有土人十數類無他材乾造邊事爲市至右職猶賴諸守土者嘗斥逺之未嘗聽其言故疆境幸按堵者凡七年今聞桂管惑紀姧謀實由此曹助成之決非所以安邊將產患無疑旣而和市議行無幾何交人以劉彞沈起戰艦陣圖事爲辭冦防欽廉宜三州人服公精識六年朝廷遣察訪使處置南江諸蠻舉公知辰州且言公恬不上吏課者二十年特遷皇城使奉詔措置北江北江溪州彭師晏桀黠難制公用間使其黨爲仇相攻師晏因以眾數千來降羈首領十有九人致闕下取其地建五城堡詔加忠州刺史王師問罪安南以康州團練使知邕州於時邕人之不死於賊者往往逃匿山谷人情恟恟不敢進單騎先入左江峒民聞公再至欣然次第來歸乃籍丁壯得二萬七千分隸諸將凡大軍所謂蹋白開道及致輜重皆峒丁濟之方此時元帥大兵壓賊境以公兵精鋭忌專有功乃使之殿然軍中事舉以咨訪其禮遇之隆他將不敢輩也富良之役賊請降以款我師元帥召公計之公曰明公來時陛受聖算云何而棄垂成乎元帥不之對然竟納降諸將入賀公拂衣去坐帳中拊髀嘆曰三州之民無辜屠死者數萬今舉士馬十萬眾則己在手而縱不取以遂賊使國威靈不暢三州寃不復沮一方之心有可痛無可賀者聲气奮厲聞者感動師至宵還旣無前令中軍先一夜引去眾大擾相蹈借賊夾對壘陰伺我隙公居後安坐下令休士遲明整眾按行賊不敢動元帥於是請城劉紀所棄廣源地爲順州以借口擇守者皆憚行乃以屬公公無難色未幾賊取我桄榔縣意圖廣源然其民懷公恩信賊一動靜必以告公故每先事遏其萌賊終無能爲者乃躬督板築上冒氛癘下涉榛莽撫士卒疾苦卹其死亡閱嵗順州之城成而公亦病矣猶日飭將校以守禦計詔加東上閤門使因辭之一夕大星隕於庭公曰吾死於職得其所矣無一語及其私遂卒實元丰元年十一月十二日也享年六十四公資性莊重篤學能文尢長於詩年三十起從軍善禦士與同甘苦得其死力處倉猝若無事守邊務簡靜謹斥堠最不喜疆吏生事徼功賞故所至蠻落畏懷無敢侵竊者忠義亮直白首一節賢士大夫皆譽之謂古名將無以加然公以習知嶺粵情僞人安之故每滿嵗輒增秩見畱曽不得內徙嗚呼如公之志業使得馳騁西北援服鞭笞必有軒然可觀者而終老於一方瘴癘之域材不得盡其用此議者之所惜也有文集十八卷卒後十年十月於零陵金釡山之原惟陶氏世家潯陽靖節先生之後有避地湖湘者公之髙祖矩至祁陽樂其山水而居之今爲永州人曽祖蠲祖鈞贈殿中丞父嶽以儒學有名仕爲尙書職方員外郎累贈刑部侍郎初丁晉公一見公器賞之妻以先兄之子封錢塘縣君生一子通早世取兄之孫同爲通後爲臨桂縣尉又卒六女子其二人亡其次適邵通裴彥英吳括鄧良臣朝廷以公勤勞南方恩錄其遺皆以異等四人並補三班奉職後數年又以同之子世延爲借職所以褒勸有功於是不亡銘曰

曁曁陶公將以儒術方嚴而仁惇大而栗公在軍旅謀定其防出奇制勝釋括於機公在邊圉罇俎談笑民嬉於生士勁而飽蠻戴父母恩信則然有政九郡邕至七年始時邊人取功以鑿公不可欺縮手誰作釋賊富良亦何賀爲落落奇語人今誦之惟公之才兼具文武施之四夷霍衛方虎云何弗契一生炎荒瘴谿險徼摧此堂堂天命在上人爲在下靈喜煙閣彼獨何者公也不朽有譽有功有詩千篇厥聲無窮

直龍圖閣蔡君墓志銘

君諱奕字如晦蔡氏宋人也曽大父陟仕爲國子博士贈太子太保大父希言軍事推官贈太師父挺由樞密副使拜資政殿學士判南京畱司禦史臺贈工部尙書諡敏肅母王氏追封汝南郡夫人君幼端重與常兒異世父故吏部侍郎抗心奇之以之爲子補太廟齋郎進士及第除常州無錫縣主簿以侍親嶺外不赴丁母張氏夫人憂服除守將作監主簿罷簽書成徳軍判官侍親知秦州上卽位遷大理評事通判幹州服侍郎防終制勾當在京步軍糧料院熙寧三年詔置審官院主簿君以薦補東院西院吏列房曰闗陞曰磨勘曰差遣一官攷擬房相參互而案牘首尾離異稽畱墜散至緣爲姧君乃各析爲三房隨官品分屬之人大便建言門防初調試詩不若試經若律義爲有補於政諸路薦舉宜裁限員數資序所謂親民者必歷知縣議皆施行四年靑苖助役法出選建諸路使者推行之曰提舉常平倉兼農田水利差役事君得湖南旣對語當上指遷太子中允攺轉運判官領其事是時所置遣多不深惟法意奉宣或繆盭君能親行州縣視其人物地宜度出而賦之入公私曰便明年賫其書來朝上滋喜使議司農無以易君者遷轉運副使賜五品服頗采其議可通行者下他路潭邵間所謂上下梅山其地千里馬氏以來猺人據之號莫猺國朝有厲禁制其耕墾出入然嵗久公然冒法又稍招萃流浪君曰省地養此後日爲大患今變猺爲漢無難也開其酋以禍福使爲土民口授其田略爲貸助使業其生建邑置吏使知有政如此而己於是靣敷其說及區畫之序上嘉納其防會今門下侍郎章公惇察訪本路卽付其事同君經之檄入其境果大歡從授冠帶畫田畝分保伍列鄕裏築二邑隸之籍其田以畝計者二十四萬增賦數十萬遂招懷邵之武岡峒蠻三百餘族戶數萬嵗輸米以萬計納其所畜兵仗以其地建二寨六年五月上遣使者勞君賜名邑曰新化安化寨曰武陽闗峽遷君太常丞直集賢院敏肅時在政府辭其命手詔不許又撫納邵徽誠等州鎭蠻族之歸附者皆以補吏因言治新民法宜有張弛願假臣便宜詔可長沙諸邑負茶租田稅積爲緡錢四萬請如赦蠲除議全州不可廢乞行保甲法以防盜置錢冶衡州以權物輕泉重之敝皆從之敏肅以疾去位乞還君君亦以侍郎後有二子矣數自言遂歸其宗八年再任十二月交趾入冦徙廣南西路轉運副使權桂州經略安撫司事時賊已防欽廉邕三州內地城皆晝闔吏民多逃散君至開門日會賔僚棊酒鎭以暇豫人恃以安去者來歸簡料丁壯戒期自將擊賊賊聞不敢內窺引去乃請蠲復三州完其傷痍老弱皆有所養更軍制之不便者除械峙糧以待王師問罪遂城邕州鑿井三十師至無需不充時九年九月也已而隨軍南行方廣西財力乏而轉餉流衍出境所支尙足數月十一月軍駐思明寨聞母濉陽王夫人防去官其後四十日班師於富良江而主將以縱賊無功猥曰糧乏坐是奪君太常丞直集賢院未幾忠湣公徐禧來會軍費上君狀實於是朝廷知君爲有勞無罪也元丰二年猶監曹州倉米赴軍丁敏肅防服除換通直郎兵出西鄙河東餉運不繼使者皆得罪上特起君管河東轉運判官事徑如鄜延防王師治運事還部條前運七失遂上因糧折運法運夫皆以親民官親督故無遁散分屯軍還或扇搖以再出稍避匿至聚爲盜亟出牓開諭以道安定之城石州二寨具舟通道紆阻以濟議河外五堡小而密徒分形勢有警不足守可畱平時戍望而已遂大省儲饋轉運使陳安石入對上曰事一委蔡某耶因屢稱奬五年十一月以本官直龍圖閣權發遣秦州兼都總管經略司事儲威積粟休養民力治綱領簡節目而肅於軍政嚴於治盜階州及甘谷城蕃部間出沒窺抄君授方略諸將使以奇捕逐皆懼遁去聲實隠然完重一面州南河匯他水嵗敗北堤久受其患君增築大堤民不聞役後雨大水安居無虞秦人徳之六年閏六月二十二日晨出黃堂坐僚屬奄忽感疾遂卒中外之人言人才者莫不失聲痛嘆爲朝廷惜之君天資沈明而彊於自修多識事變有父之風烈嘗言天下事無不可爲者遭上識拔感發奮厲於其造爲省而後釋物迎所投節開理解無迕其間當煩潰艱劇跋谿莽冒暑瘴皆夙夜祗力以身臨之招攜開拓未嘗張皇勞費而妥妥就功享年止四十四自少慕親側又四服大防計其在事職裁數年而其所立如此外莊峻若不可卽而中寛容與下論事曲折往返能聼其盡事親至孝與朋友有義與族姻有愛教育侍郎二子所以成就之者曲有恩意內外皆與之俱爲秦州奏其長潛管勾機宜文字初登科與兄昕天申同年敏肅位樞密時君使湖南又與兄朦天申分領三路漕事及秦州實繼侍郎之治士大夫誇榮之其配郭氏女封壽昌縣君子二男曰蕃曰芝皆承務郎一女嫁蔡州西平縣令趙伯通孫女一人文集十卷明年十月七日葬於應天府宋城縣七里村先塋太傅之兆某視君實從母妹之婿而又女歸其子蕃故爲之銘曰

逺矣蔡宗肇侯自周以國爲氏著於陳畱君七世祖稍從宋邱遂有顯人以衍厥流肅肅秦州克紹世緒適時之逄涵蘊弗茹天子曰材濟予時汝有疇必咨罔擇夷阻方盜跳南輙使自楚本根西師往率秦府士飽千巇羌攝吾圉中以誣斥恬無一語亦旣昭之天子之明以右以陟肆厎其成車流馬舞方駕而傾槪乎善惡不在死生刻詩竁石以慰諸冥

右司郎中李公墓志銘

宋忠義憂國之臣李公在仁皇帝時天下平治人習靖佚公固已慨然論事書屢奏及由小吏至大官所歷見四方利獘輒條上經畫大計與他有司議率常公所議可最以國儲未建爲慮天下君子小人不辧爲憂其言懇至而未始以安危計其身朝廷一時知公爲有經世才逮神皇帝擢士以不次超遷從官更帥西北遇事益發憤顧卒以上書論髙坐廢嗟夫公之才無不可尢長於應變其於治道自以爲曉然遭世用事未大振顯而落落不偶至老且死豈非命歟初公爲世父龍圖閣直學士紘所愛遺奏以官而推與其孤弟其孤弟詣闕上書下宰相問狀復官之又不受旣再辭官益刻厲好學中進士第歷官十八遷所至必見稱述在洛川縣原鄕教大意條著爲令屬民讀之民嘆曰前時令治我以法耳今令乃幸教我相戒以無違安撫使調諸郡稅輸邊己而返之盛冬大雪勞費不能返者賤直於兼並家公曰他州亦吾民也令過邑願輸者聼躬坐庾門執契以待數日得粟萬石使者下其法他縣在延州夏人以嵗次金帛後時移文願毋逾嵗暮詔邊吏牒報從之公筆攺曰如故事因奏言許西夏者不一而足今聼之啟僥幸傷威重或劾擅攺制書公曰郡牒非制也朝廷是公議而猶坐贖在三司防河數決公上河防百餘事異時州郡類以河淸卒應他役嵗更調夫若客軍代從事以不習亡溺者叵計公請增募河淸立宂占法遂以不擾平民請繕治曹村隄防謂河必決此後不二年果決如公言在廣南儂智髙特納款而邕守將蕭注玩冦要賞不以時撫定公檄注詣府詰責注自詭以功贖罪防蠻人申紹泰並邊追亡者而巡檢使宋士堯擊之反遇害注遂爲駭奏以聞天子旰食遣使公馳奏無足憂願一屬臣因條上邊計宜施行十二事劾注奉使亡狀當斬注坐再貶官頗采漢李固議上宜栁州土丁法因及他州自是得勝兵數萬以時練習戍卒大減蠻賈入乘舟貿易多抵欽廉等州公陰察疑有姧戒所在善伺之公去未幾交人冦邊果以舟入自欽廉興安有靈渠自秦以來通漕嵗久石積淺隘設斗門十八里至三十六所命焚石鑿之才畱十門舟檝以通邕州置馬軍五百馬不能夏多死芻秣不給又折取稅米他部公以地皆險阻無所事騎奏罷之建復置和市埸以懷逺人實邊廩募民墾曠土薅艸蒯疏瘴癘之气攝官差選慮法吏肆爲姧公第其名使待除於家毋輒詣臺人大便之方經略府饗士諜言冦至公飲自若中起更衣自艸爲六牓馳揭境上己而飲如初民吏始囂恐竄匿羣不逞陰洶洶公鎭以無事遂定賊見牓亦以公且得其情逡巡莫敢動卽日遣貢方物請命使者至公弗見爲艸惡具俾將吏接之且諭前害士堯罪未治也紹泰聞之大恐委巢穴逺去初智髙平其子宗旦及黨聚保有火峒或出入省地尙猥眾無所屬前將規討擊幸賞賊遂固守公揣其情移書諭禍福皆泣卽遣其子曰新率孥族三百並酋長六十九人以地內屬其後安平州古萬等峒爭效順公因請以恩拊納使受命爲國捍蔽在陜西詔以班超傳賜之而公亦雅慕李牧馬援爲將故持重總大體前此重兵盡屯極塞冦至與戰則當其盛鋭勝未易決不戰則內無重勢以遏其入公謂本末失其應且兵惟戰守而己乃以善守者列塞上要害悉廢諸小堡而料善戰者頓內地爲援增繕伏羌城令曰冦至守兵深溝髙壘勿與鬭冦去戰兵裹糧襲擊之軍中熟公約束常以取勝威望隱然建言弓箭手𨿽土著而惰於耕宜仿古屯田法率百人爲屯聚一堡頗立勤惰賞罰之格使人人加厲自好則視公戰爲私鬭計莫此便王韶旣以招懷邊羌爲事而其族叛攻渭川堡射傷守吏公責韶失計因進兵掩破之嘗奉手詔列攻守方略十餘事其後朝廷所施多公計防太凡公之行事章章在人耳目者如此至其遇事明逹灼見理間危疑繁潰沛然迎解無有畱處退而察公聲气怡怡如不能人莫測也公貎不逾中人志尙髙甚前後所上奏及間召見顧問多陳天人之際君臣大節闊略細故稽古自漢以下不道請以進賢退不肖爲宰相攷課法謂古者有命然後爲士故士貴今人自爲士故士賤宜仿古先命士而後命官在官不遺罰務以信服人至明而恕嘗言曰爲帥有體立功有時愼重當如泰山見幾不俟終日其將邊大指如此去官百姓遮泣不得行如施予趨人之急甚已事買田數千畝刋名爲表給宗族貧乏者至今號義莊與廣南轉運判官劉牧友善牧死後公論邊事盡以功歸之求官其後又以女妻其防子稱薦山東儒者王建中姜潛以身下之皆至召用杜正獻公範文正公富文忠公同時薦公有王佐才退治居汶陽園池松竹蕭然有勝槪日與賔友飲酒賦詩其文章落落憂思深逺尢喜章奏世多傳誦之蓋晚節𨿽屢黜而志不以故少衰輒忘朝廷將終猶語客以大河宋塞爲憂士大夫識不識皆咨嗟感慨以不究用公爲朝廷恨嗚呼然則所謂命在天者又奚道哉公諱師中字誠之上世趙人唐丞相吉甫有孫熅爲宋州城令遂家楚邱自熅七世爲楚邱人至公徙鄆爲鄆人曽祖壽太子中捨致仕妣鹿氏繼妣張氏福昌淸河兩縣太君祖某贈吏部尙書妣朱氏金城郡太君考某贈戶部尙書妣何氏繼妣張氏嘉興淸河兩縣太君公閥閱自並州推官以龐丞相薦知鄜州洛川縣事又薦除太子中允知延州鄜政興元府褒城兩縣攺管幹鄜延路經略機宜事由太常丞遷博士通判澶州繼丁內外艱除防知臨江軍爲三司渠司幹當公事拜尙書屯田員外郎提防廣南西路刑獄權經略事就除轉運使轉度支丐使郡知濟州英宗卽位遷司封祠部郎中辭疾提舉兗州仙源縣靈宮太極觀遂知州事神宗卽位轉度支直史館知鳯翔府拜天章閣待制河東郡轉運使攺秦鳯路經略安撫使知秦州遷右司郎中坐與韶意異奪職降度支知舒州復右司曆知洪登齊三州復待制天章髙陽闗路安撫使知瀛州應詔上書貶和州團練副使本州安置稍徙單州復右司郎中分司南京再提舉仙源宮觀遂以疾終實元丰元年四月七日享年六十六夫人王氏樂安縣君四男修登封縣尉卒價左班殿直偁濟州推官伉將作監主簿三女長嫁供奉官宋玠次許嫁進士劉澤次幼孫男防人公文集三十卷奏議二十卷以某年某月日葬於鄆州須城縣某鄕某里銘曰

李實顯姓肇祥自聃牧君武安膺尹河南太尉相唐徳修有子八世至公文武是似仁祖烝哉感格以言神考烝哉顧倚於藩公蓄不窮仕也孔構而以才屈於是歸咎汶山巘巘其水洋洋委蛻在是公則不亡

宮苑使閤門通事舍人王公墓志銘

公諱易字悌卿姓王氏開封人曽祖知緒贈左武衛上將軍祖繼凝皇祐騏驥使宜州刺史贈左監門衛上將軍皇父元慶內殿崇班贈左武衛大將軍公幹興初以祖任爲三班借職十五遷官至宮苑使其四以泛恩一以功拜初巡雍邱襄邑河秦州催綱已有能名爲麟州兵馬監押塞上無事官吏多宴集公每閒起登樓堞省防備或以爲過公曰並邊其敢亡警戒乎康定初召試防藝以本官授閣門祗候爲鄭州原武三縣巡檢河中府八州都巡檢使未行攺涇州駐泊康定中夏人來冦與官軍遇於好水川公逆防成敗謂宜持重主者不省廹使出戰公以二千人當萬眾而伏兵起其後臂靣交中流矢俄休其眾據小山身先趣戰橫防疾呼人競致死敵騎遂郤多所斬獲是時大將失律故公之功不復明宣撫使忠獻韓公言之除儀州制勝寨主知幹寧軍慶曆末嵗大饑河決商胡軍當下流前無隄防水暴猥至環壘幾沒公親慰卹其人與同休戚晝夜督吏卒防塞約以軍法旣免墊溺遂奏發粟以哺困餓濟活甚眾因起大堤城南至今賴之使者言狀遷西頭供奉官再任俄充契丹國信副使以益利路兵馬都監知利州皇祐初廣源儂獠初平逸其酋智髙或言轉刼雲南將寇兩川人大驚嘩公泰如平時綏輯慰勞兩路恃以安而密飭所部嚴繕守禦未幾文州蕃部王仰東掠邊地以備素具民不知警賊誅就移河東沿邊安撫契丹侵爭失地公詢耆俗按圖記得其實移文核明之契丹詞屈服奏弛府州酒禁用安撫使故相龐公薦除閤門通事舍人攺河北沿邊安撫前時疆臣類喜生事得細故輒張之徼幸以市防敵出巨舟數十往來界河欲造端爭產公但授方略將吏使謹備之徐遣人諭以利害逡巡皆引去以髙陽闗路鈐轄知冀州會英廟登極大搜兵伍故事三司用未足率假民以應卒旁郡有立威將誅豪右以竭私藏公能第次其力隨所羨入之冀人尢徳公以此也嵗滿歸髙陽又知廣信軍俄選爲益利路兵馬鈐轄特遷皇城使以母長壽太君郭氏髙年並辭之攺定州路坐前任獄失移滑州鈐轄未幾攺知趙州丁長壽防解官卜居衡州服除遂不復出仕元丰四年十月四日以疾卒於河南澠池縣令其子冒之官舍享年七十八公篤於忠義而恬和簡重居官明以燭理寛以盡下志在寧人利物而己不樂爲皎然近名者故所至人安樂之尢審知人凡薦者三百餘員間聞流言而恥自訟竟未嘗有爲累者諸公前後薦其才者數十百人博知書史尢喜莊老能用其說以自治至於吐納導引得養生之妙晚節間居益淡泊不屑世故十餘年間蕭散閭裏自適以享壽考臨終恬然無怛化之變嗚呼公之所自得者豈少哉其可以無憾矣公娶劉氏封仁和安吉縣君先公亡一子冒也孫男女七人遂以卒之明年正月乙酉於衛州共城縣處賢鄕之原公之爲冀州某其屬邑令也於是前冒來請銘爲之銘曰或於功名鑿取以奇公在疆埸人無憂危歷政有惠所去輒思不累乎物亷靖粹夷保和貴眞以正壽命後將求公斯文有訂

忠肅集卷十二

欽定四庫全書

忠肅集卷十三

宋劉摯撰

墓志銘

贈諫議大夫西門公墓志銘

公諱某字某姓西門氏其先魏令豹有善政於鄴歷戰國秦漢子孫遷散其譜不敍公六代祖自邯鄲以其家避唐亂於滄州之無棣稍徙棣州之厭次今爲厭次人曽祖某祖某隠居鄕裏父某以經行爲鄕人所尊公皇朝景徳中明法起家萊州司法參軍再遷儀州華亭尉丁父喪服除以勞遷商州商洛縣令瀛州景城縣令丁母喪服除爲冀州南宮縣令以疾去官明道元年某月某日卒於家享年七十三公以法進而寛平母害萊守苛深嘗有彊盜欲寘之死使髙贓估公閱案請估依犯時持議甚堅防使者在郡守語先入交以責公公益不屈二囚遂不死華亭極塞蕃漢雜居多盜公部督追胥教以捕法賞募惡少使與出入致其情𨿽劇盜必得之終公去邑人無警啇洛有兄弟訟財引其父爲左公戚曰所貴乎人者爲其有防也今何以自別於異類𨿽然豈天性本然哉利蔽亾之耳姑歸推吾言思之於是相與泣於庭曰某曹小人今而後知利心不足以移親愛實自長官賜之拜而去一邑感動前日之父子異居若親在別產者於是皆合渭水經邑可漑而民不知用公親相地形率並水居人爲圩堰溝塍使之殖稻教以灌引蓄泄之法刻其法於石田嵗增漑皆爲沃野民賴以無饑景城地平而素無水防天聖初大霖雨公曰前幸河安流今偶有一決吾民其爲魚乃白州預爲堤上下諠曰無故勞民非是公曰請三思遂調夫二萬橫起大堤二甫半水已大至躬晝夜趣成之邑賴以免南宮旣疾或勸以致事可得敍官於朝公曰病不能事又意於利是欺也亟移告以歸公資淳茂其利人之事出於誠心故所至有政人愛之及更代往往遮馬久而得去仕三十年當官行已不問人之知不知所謂通塞末嘗以經意徘徊小官無不足色其行事𨿽古所稱循良吏者不過如此以子故贈左諫議大夫初娶王氏再娶髙氏封渤海縣太君後公十年卒子長男傲次介累官尙書屯田郎中及二女並亾孫曽男女若干人公沒後若干年諸孫塟公於某所爲之銘曰

有以愛人有以直已誠故能化忠故弗詭世所觀慕𨿽不熠煒有政積善施於孫子刻詩幽宮令聞曷已

正議大夫致仕龔公墓志銘

公諱鼎臣字輔之姓龔氏世爲淄州髙苑人至公攺塟其先於鄆今爲鄆州湏城人曾祖倫祖凝皆潛晦不出考誘鼎州武陵縣令累贈特進妣羅氏穆氏贈淄川千乘両郡太君公實穆夫人出防孤自立擢景祐元年進士第爲鄆州平陰縣主簿始至決田訟之久不決者疏泄瀦水得良田數百千頃調孟州司法參軍以舉爲泰寜軍節度掌書記故相梁莊肅公杜正獻公繼爲州事皆大愛重薦之遷祕書省著作佐郎知萊蕪縣兼冶事前時賦民車運鐡人大勞費公至罷之正獻嘗語江休復曰龔萊蕪气和而直宜深交之徙彭州蒙陽縣轉祕書丞丁母憂服除知宻州安邱縣轉太常慱士賜五品服知渠州拜尙書屯田員外郎州故僻陋無學者公請於朝建廟學躬率邑子爲生以時釋奠退而講說立課肄之法人大勸化始有登科者郡人繪像事公召還編校史館書籍轉都官始在萊蕪大臣薦試館職以善石介不召及安邱秩滿上防二十篇以賢良方正召試祕閣又以不合報聞議者大爲公恨然朝廷寖知公遂擢起居舍人知諫院公亦感遇自奮以言任責搢紳翕然推重論奏中人鄧保信罪狀言蘓安靜年未五十不可爲押班董淑妃賜諡非是三司開封請法外斷獄率直可之願先付執政參審稟畫凡大禮赦請準太平興國詔書前期下禁約後有犯不原以杜指赦爲姧者宜著爲令兗國公主與駙馬都尉李瑋忿爭瑋坐謫外仁宗臨朝不適公引睽上九義勸上少鎭安之待其疑亾則志適矣已而杲復和如故上喜曰如卿所言嘗請遣親信近侍以君臣父子大義趣諭皇子入侍尋兼管國子監判登聞檢院詳定寛卹民力奏議淮南災以公體量安撫蠲逋振貸全活甚眾除北朝正旦使公奏昔契丹犯淄靑祖父母兄姊皆見略義不忍往許之詔後子孫並免焉俄拜戶部員外郎兼侍禦史知雜事賜三品服轉吏部禮部郎中論宗室宜嵗試補外官請汰濫官銷冗兵蕃財用禁奢靡連劾薛向姧暴鬻鹽市馬皆防上謂昭陵宜儉塟景靈神禦殿不宜增侈以稱先帝意屢請英宗延訪臣下親決政事上疏勸皇太后捲簾還政是皆人所難言者蓋公前後在言路濶略細故至大事無顧忌必言之其言優遊不亟不緩平心防理務使人主易聽而巳恥爲表表買直近名退亦未嘗以語人故其事多施行而世頗不知自公發也攺集賢殿修撰知應天府兼南京畱守徙江寧府轉戶部召還判太常寺兼禮儀事判吏部流內銓選人得官待班謝辭率畱滯公奏易爲門謝辭至今便之其後議明堂配享及王丞相荊公坐講事益不合求補外以知兗州是時遣使方田其法物色土宜爲十等以均地稅而使者所辟置意幸功賞田旣不得其實而槪取稅之虛名詭額及常所蠲者加入舊籍刼制州縣上下騷然公曰嵗有重輕均固可爾今增之非朝廷本指也獨不肯增人危公公卒以州籍常數均定兗人至今徳公或論公八年不遷官特攺吏部又求閒地提舉西京崇福宮魏國公忠獻韓公曰端良之人皆喜靜處龔君心不營祿祿亦不及秩滿再判太常寺再畱守南京轉太常少卿陛辭神宗顧語移時喜甚曰人言卿憊而精明如此行用卿矣公頓首謝時河決曹村流民無所屬殍死道路公勞來賑拊歸者不可計使者奏狀拜諫議大夫京東東路安撫使知靑州又遭北方嵗饑活流餓視南京滋多官制行攺大中大夫請老提舉亳州太淸宮今上卽位轉通議大夫遂以正議大夫致仕公道學文義內外絕羙事上應物一以不欺及退居裏捨著書講誦澹然自樂門生弟子造請質問從容相對日以爲常鄕人有善孜孜稱述惟恐不聞其有不善則召而告之矜戚見於顏色其人至感泣自新以是鄕裏無貴賤少長歸心焉公好學出於天性旣以經行顯名朝廷𨿽有任用涖劇煩亦未嘗輒廢書至老學益深行益粹可謂一徳有始卒者元祐元年十二月二十七日以壽終享年七十七兩夫人李氏都官郎中之女追封贊皇郡君某氏光祿卿希仲女長樂郡君子十一人男祥權濰州昌邑縣令先亾羣開封府攷城縣主簿羲林州錄事參軍女嫁宣義郎張仲適殿直張景山余早卒孫男女十五人公有東原集五十卷諫艸三卷周易補注三卷中說注十卷編年官制圖各一卷某少以諸生從公學又以應天府官在公幕下公之見知甚厚而諸孤出公遺命來請銘將以二年三月二十一日塟公須城之登賢鄕特進公之兆次義其可以辭乎爲之銘曰

侃侃龔公令徳之世光祿耆老水衡循吏公言正直皇則好之紏防左右是是非非以天行止疇尼吾志歸善一鄕士知法義魯兩先生䢐徠泰山門人逹者公得其傳惟深斯水惟厚斯岡凡我鄕人敬公之藏

朝奉大夫致仕梁公墓志銘

君諱師孟字醇之菑川人曽大父昭懿大父邈試祕書省校書郎父肅大理寺丞贈中大夫有政於閩閩人思之至今生兒有以梁爲名者君方童時吳文肅公一見奇其秀頴使爲詩頃刻輒成大異之年十八冠鄕舉名聲籍甚諸老先生喜爲推引嘉祐二年擢進士第調沂州費縣主簿遷邢州龍岡縣令丁母憂起爲相州湯陰令文肅薦其才擢國子監直講熙寧二年攺祕書省著作佐郎太學防諸生有對語病新法在髙第者大臣怒盡出學官補外君簽書淮南節度判官事轉祕書丞太常博士元丰攺官制換承議郎通判隰州賜緋服轉朝奉郎今上卽位防遷朝散郎遂致仕以子登朝經兩郊防爲朝奉大夫階防軍元祐六年十月十八日以疾終壽七十二君彊毅篤實少刻勵於學老不輒廢慱知古今論議以忠義爲主其文詞雄深有气樂善疾惡出其天資視世事有弗可於意者慼嗟痛嘆至或流涕不能浮湛俯仰故與世齟齬而世亦卒不得君用𨿽有窮塞恥以一毫近人居京師七年未嘗造請初天下轉運司辟置管勾文字官河北以君名聞於格不應詔特從之而當路者亦頗欲因是近君君不願也其後中執法有聞君之名欲一見之薦以爲屬者朋友更勸往見君曰士而自鬻何義也卒不往方時天子慨然求治更造法令防搜人才宰相大進退天下士士皆奮待同爭前恐後君獨顧慮逡巡依流隊牒碌碌以老曁二聖在禦振用淹滯而知君者六七要人皆同時在顯處爭欲薦用之或抵書勉其出人亦謂君且得志無疑而君笑曰吾與世不諧老矣此而進是持平生爲今日資也亟謝事而去時年六十四於是識者知君非苟爲異以取髙當世者晚節居鄕裏自號般陽居士觀書賦詩蕭散自得鄕人親敬之前夫人李氏竇氏故尙書都官郎中丁職方司員外郎緘之女追封眞定中都縣君今夫人仙源縣君王氏比部員外郎孝和之女子三男先朝奉郎兗靑州臨淄縣尉舉進士二女嫁隰州永和主簿董昱沂州司理參軍李翔孫男女六人文集二十卷卒之明年十一月十七日塟於萬年鄕零召村之原二夫人祔予故善君也先於是來請銘爲之銘曰

嗚呼梁君學無所不知也行無所不修也謂無心於世乎服膺防色其見善也挼手齚齒其聞惡也謂有心於仕乎不攙乎上未老而歸也嗚呼士之於世合則從不合則去進退之正也然是猶爲在人者也乃若時可以行而自止招之以道而不來非在我者重蓋不能也嗚呼梁君剛不屈者也能行其志者也

侍禦史黃君墓志銘

君諱照字晦甫曽祖餘慶祖深皆不仕考禰贈尙書職方員外郎黃氏世家長沙益陽縣其後徙江陵今爲郡人君登慶曆六年進士第除歸州司理參軍移嶽州華容縣令至之日遭嵗大饑亟諭富人出米繼發官廩以哺流餓蓋活人以萬計邑西有田數千百頃皆腴田也而夏燥秋潦民棄不耕君築堤置閘以時啟閉之遂常爲丰嵗楚俗死者焚而委其骨於野君爲訪諭使收瘞至輟俸以濟之小吏敏秀可教者授以經業多至成士民之輸賦於府者有洞庭之阻回險淹費君請受之於縣於是上疑下誹而君亦自信不易其後遂以著令攺著作佐郎知道州江華縣事靜民成物益用愷悌以祕書丞通判桂州遷太常慱士嘉祐六年詔遣使人分行天下以寛民力而君當使廣南受命明日卽行奏蠲僞劉以來丁米民始不以多男爲患父子始不以避重就輕相去廣州增外城人驚不寜君疏曰無故起大役非所以綏邊且城議有三臣請詰之其欲依海者海旁之地不能尺則及泉矣欲撤室廬者城本以保眾而顧可先毀其居欲卽於城東劉氏故城者其地荒陋多瘴气豈便民之意皆非是詔爲罷其役朝廷第使者之狀君爲諸路最英宗卽位拜尙書員外郎故唐質肅公辟從太原機宜府攺都管福建轉運判官治平三年用今參知政事王公珪馮公京致政範公鎭故侍郎彭公思永前後薦召以爲侍禦史行次衢州五月二十六日以疾終享年五十四君性端敏治身立事皎皎不妄以才遭時其小者略巳有試而已能如此其大者朝廷方將聞之世方待其有軒然可觀者而君旣亾矣豈非所謂命歟疾革猶扶力占疏以極論當世事嗚呼斯可以見其志焉爾仕二十年不爲私計賙族人之孤窶不能嫁娶者十餘人好文嗜詩類數百篇曰漫爲集初娶陸氏再娶王氏封徳安縣君子六男友端友聞友顏友益友諒友直皆舉進士一女歸殿直桞棨某先人嘗從政於江華後二十年而君至事經先人所畫者一皆循用吏民莫不以便安徳君而至今歌思之有前劉后黃之語今上熙寧四年友端使來乞銘遂以七月十二月初九日塟君江陵縣龍山鄕水靑裏銘曰

士難者才時或不以二物之防十百一爾亦旣有之亦又止方驅而顚胡自不俟嗚呼艱哉誰詰斯理刻詩幽宮以慰幹祀

職方員外郎李君墓志銘

君諱樞字應機咸平四年進士及第除蜀州推官逾年丁父憂服除再爲【案原本缺】州推官眞宗東封君督治道視他州爲謹辦車駕過有褒言因詔使扈從及還京師特攺大理寺丞又五遷爲尙書職方員外郎歷知越州蕭山縣滑州韋城縣用舉者監在京百萬倉坐不謹火禁謫監眞定府酒稅通判鄆州知雅州以天聖五年十二月十七日卒於官享年三十八祥符景徳間四方爭奏瑞物被賞蕭山芝生縣庭吏民讙誇願以聞君曰吾方嫉世之因緣僞欺以徼幸者顧忍自爲哉因謝止之方是時宰相晉國丁公權傾天下雅知君嘗薦君才數欲提之皆逡巡以故引避其後所附者多得罪遣嗚呼臨義利視禍福不以動其心而不失其所擇非明識信道疇克卓立有是哉君之配張氏封淸河縣君鄭氏滎陽縣君六男子曰察曰宇曰寀曰寘曰實曰寅察舒州望江令寘舉進士授河南府助教四子皆服儒五女嫁士人其六子亾者五人矣君卒後五十九年當元祐之丙寅寘始克塟君於鄆州須城縣登庸鄕之原實閏二月十有四日壬寅也李氏上世爲趙郡著姓攷其譜緒蓋趙之廣武君後也仕唐末爲殿中丞曰稹者於君爲曽祖殿中生廷韞任石州刺史石州生君之考曰戩贈尙書刑部侍郎自五代之亂遷徙居鄆今爲鄆人銘曰仕不顯志則彊壽𨿽嗇名不亾歸矣新阡萬世之蔵

兵部員外郎直史館梁公墓志銘

公諱舊字夢符姓梁氏其先襄陽人曽祖諱處厚以髙貲雄鄕裏好義致客賢士大夫多賔友之祖諱湛並州錄事參軍考諱錫巴州軍事推官贈職方郎中妣沈氏仙源縣太君公天聖五年以名進士起爲慱州軍事推官守貪政不善公告以理又告以福禍皆不用後守果敗再調鼎州團練推官江上夜覆舟提家人投捨民家明日主人出百金爲公裝卒不取至自裂衫裹赤兒懷去緣牒旁州還偶重獄將決覆之有疑亟白州爲上其狀得不死與司理參軍雍規攷同滿皆缺一薦者使者薦公公曰規同年進士而其母老願先規以故復爲武勝軍節度推官秩滿攺著作佐郎知河南府長水縣取豪猾一人抵法邑大安治慶曆中契丹每入邊以選通判雍州事守者欲大新城櫓賦之民公曰乃先擾吾民乎持不可未防契丹泛使至用故事以通判防其行素狂嫚難肅以公體制嚴重皆帖帖進止無輒敢嘩已而徐示以防因盡得敵所以遣使指飛奏之接伴者旣交使是夕其眾遂大肆從有司需索百端郡邑困之皆服公以爲不可及敵使入朝進其國書仁宗顧宰相曰一如梁某言使愕並開所欲言不敢發徐曰小臣妄刺臣國事於是言者以雄州用通判非是而接伴使後不戢敵恚公形已亦曰不當先入其私所問朝廷規安其心乃徙其守滄州公徳州攺祕書丞居數月通判大名府程文簡公琳方居尹與轉運使張公昷之以气權相睨不安以公張所辟疑陰爲其用公以誠心事二人無所左右循事議理是非必盡久之通其所閡二人卒相歡以公爲長者騎士缺馬久或匿名以書告反狀文簡驚莫能如何公曰是不足慮小人意在馬爾退如平時稍因事籍馬盡補之果無事用安撫轉運使薦知深州遷太常博士知雜事禦史言公才堪禦史上曰是嘗接蕭階者吾知之矣階前曰契丹使者卽召爲監察禦史中外以爲得人俄出使制獄以疾力請補外知磁州是時兵臨貝州調發聲援毎先期防優詔褒之前此在大名轉運使以冀州妖人李生獄屬公李生旣前死獨刑其餘有差號稱詳平至是李氏怒怨生父覃妄言生不死有中人故仇轉運使頗居中訌其事遂付禦史獄鉤按𨿽力卒不能變然皆以吏議掛之宰相畫時旨奪官同列奏畱以爲太重中丞翰林亦更爲論辧猶貶秩祕書丞監衡州稅未赴攺唐州頃之復爲慱士通判汝州移襄州皇祐祀明堂防拜尙書屯田員外郎復以殿中侍禦史召時議開六塔以行大河公言騷民逆水非徒無益且有後患卒如公言奏罷張堯佐宣徽等使唐質肅公介以言事貶嶺南隨以中使公言陛下愛介故遣護之不幸介以疾死天下後世能無以殺疑乎上曰誠不思此亟爲還中使攺三司度支判官又判開折司出爲京東轉運使前時類進羨贏防遷以故東方財屈公言民困敝不可浚願戒諸路毋淂進羨財凡三司橫有取輒還其檄因蝗災請以米募人鑿取其種地中對以斗斛其孽旣易殄而方冬春艱食又可以補民其後遂著爲令州郡所饋一切不取轉侍禦史還防請裁任子令謂當自宰相始俄乞解言責攺刑部員外郎直史館知襄州賜三品服攺邢州轉兵部嘉祐四年五月十三日以疾卒於州之正寢享年七十公性孝悌數嵗失母職方公再室趙氏柴氏公事之皆以謹愼聞而兩夫人尢篤愛公凡親疾無晝夜侍側醫𨿽逺必徒步自致之後繼居喪哀疾毀棘有以過人學問本六經於文章喜司馬遷班固其落筆必雍容渾灝有作者風致爲名軰所推居官以鋤彊梗飬善良爲政其敏發以靜下不見其所以爲而吏莫得動故所至民惜其去遮哭不得行去久猶思之更禦史三院彈劾無所顧望姧權斂懼朝廷爲尊嚴其言順不迎上直不媚世皆出天下公議尢喜論人物每對從容指別善惡所當用不用未嘗以小是非名目士大夫故其言多見行而世或未有深知者也夫人劉氏魯人封壽安縣君勤儉仁愛治家有禮法與公同寒苦至進顯無慍喜色後公二年十二月一日年六十六以終六男子燾殿中丞集賢校理余早世五女子適鞏堂張景眞範遵道張伯卿席延年孫男女若干初公愛鄆將徙居之於是燾卜熙寧十年舉公夫人之喪以八月某日塟於須城縣某鄕之原銘曰

梁公侃侃常厥徳踐取幽眇如今昔有韡其文爛雕織有邕其鳴表羣翼克施有政審則釋物物迎刃莫吾逆搜防良禾善使殖濟明以恕民不亟儀曹禦史治百辟有或諼側毅以堲臧謀良言帝嘉得緩而不迂切不廹視大義利正趨擇進斯有禮退以色妥妥陛級循寸尺終民莫得被大澤孝子作龜沒之北泉深壌厚惟墨食公燕順祥兆幽宅詩以詔之防窮極

屯田員外郎蔡君墓志銘

君諱天球字粹夫世爲宋人曽祖贈太子太保諱陟祖贈尙書祠部員外郎諱希顏考尙書屯田員外郎贈都官郎中諱極妣萬年縣君季氏君慶曆六年進士及第爲宿州觀察推官防嵗荒民饑詔所在選官賑哺君所活數十萬人以功補近地爲澶州節度推官數以義理劘正其上官無大小不直不已有能名丁父喪服除調亳州觀察推官時陳恭公罷宰相判州事嚴險少所與獨善君薦其才可用又請越常次攺官許之矣俄丁母防服除攺祕書省著作佐郎監杭州樓店務英宗卽位遷省丞知防州不鄙其民爲立學校開以教化人人向勸轉太常博士今上卽位拜尙書屯田員外郎通判幹州轉都官熙寧二年九月二十日以疾卒享年五十五夫人張氏故天章閣待制昷之之子封長安縣君九男子皆先君夭一女嫁橫海軍節度推官淩浩始君學於䢐徠先生石介年𨿽防已卓卓有聞於吏治敏以逹在防州躬攷覈版籍得隠稅積錢至百萬監司言狀請賞君君曰是固不足言功誠因此得推法天下庻乎爲有補爾代還又上書言二廣荒遐州縣蓋有不足置者勞敝逺民而公私亾所利議者方愛虛名甘實患非是未防詔諸路並廢州縣以寛役省費而三司亦置帳司立賞罰以専鈞會矣由是以觀君足以知其欲有所爲而其智能宜可以爲今日用方天下興治以因任爲事君之從父旣以勲業進樞府或在侍從諸子弟又與士大夫爭奮其材以赴功名人樂道其盛而君於是時獨不少待嗟夫其命之不相謀也初仲弟析產君不取以與其兄之孤以故貧而父兄猶在殯每日亷約營積調度方將及塟而亾亡且無子嗟夫君志之不就多矣其可哀也於是以十年五月二十三日並舉君塟於末城縣三陵村先塋之北實其夫人經治之所著易論十卷孝經二卷雜文詩百餘銘曰

有輝其實亦厚我期坦坦以禦孰僨其馳不在其身或以承之云胡善澤斬焉莫詒萬世共盡夫亦奚悲冥冥可作慰以銘詩

刑部詳覆官朱君墓志銘

君諱述字傳道姓朱氏其譜曰七世祖端生鄂嶽巡官頤頤生尙書戶部郎中起起生比部郎中祕祕生君曽祖江陵府當陽尉葆光贈兵部郎中當陽生翰林學士昻仕眞宗爲名臣贈吏部尙書翰林生虞部郎中正謩贈兵部侍郎君虞部第四子也初以廕補太廟齋郎皇祐元年舉進士中甲科除荊南節度推官避親嫌換鄂州觀察推官丁母夫人駱氏喪服除調並州推官安撫使故相龐公辟掌機宻文書後徙定州以疾免復用大臣辟爲大名府推官俄召爲刑部詳覆官治平二年五月十四日年三十五卒於京師君九嵗卽喪其父哀慕如成人家故大族君𨿽防而於屬尊每時節當諸侄慶拜能各爲禮意以接之有年長數倍者立其前不敢懈性髙明疏逹儀貎秀掦篤志於學好論議讀書不從世入蹊徑務求其精微至於自得之而後已故其疾革神奪矣猶能誦其書累日至有終篇無差者與人交有情文而不失於正視世故若不足以經意察其事至而應之者毎當其理尙气節臨利義知所擇族人買婢有攜稚子求並售者君疑以詰至再四曰實藥氏華亭尉髙陟妻子也夫亾無以朝夕忍此以苟生君戚曰陟𨿽不識而吾同年得科名者也亟命畱之爲具歸貲家人發空橐笑示君君曰有竭吾力而已至質其帯鐶得銀數兩及褫家人服物旣而今參知政事馮公故翰林學士沈公皆同年相與義之助以錢遂濟其行龐公去定州代者武人不善君故謝病以歸僚友更諫之不肯畱或謂數日考滿當攺官君曰以此易吾心是謂屈身以徇物豈所謂義哉旣去貧久困甚而處之自如其配王氏故相沂國公之從孫有賢行生一子修平熙寧七年君兄之子提防湖南刑獄太常博士集賢校理初平謂某曰吾少孤所以教之學視以爲休戚而終始成就之者實吾叔父之徳常懼無以報稱將以今九月某日塟於龍山鄕某里之原子其爲之銘某嘗防趙魏間又從事江陵得君始末士於生死蓋不足道獨悲君質良材完所以修爲厲餙之又如是天生之宜若有意者然不少寛其年使有見於世而死之速何謂也當然而不然不當然而或然古聖賢以爲命也朱氏上世有仕唐爲治書禦史者家京兆之萬年昭宗末避亂其族南徙自翰林顯於本朝而卒塟江陵今爲江陵人君能詩淸麗有思致集賢君搜類之得百餘篇行於世銘曰

學明志傑才揭揭兮薿薿其秀褒以發兮不畀以實遇孰嗇兮詩遺於後慰幽穴兮

贈朝請郎楊君墓志銘

京東轉運副使左朝請郎楊君康國狀其先君平生持以來請曰楊氏魏人世澹泊隠居大父以行義教其五子鄕黨皆稱爲善士嘗語人曰吾之業所成就孰與金貲多哉先人實中子事父母接兄弟以孝友聞旣孤捐其家所有以委兄弟一毫無取出讀三墳書得所謂飬生治病之學精通而善用之喜曰此古聖賢事也樂以其術濟人多有功性仁好施侈於賙人而嗇於自奉有貸取弗償輒折劵不問鄕人益以爲長者敬而賴之以大父所以教子者教諸子而康國遂得由進士竊祿以奉榮飬熙寧十年天子親郊以防封大理評事致仕其後侍奉衞州以壽終於康國官舍實元丰七年七月十七日也享年七十三康國旣免喪奉母氏壽安縣太君呂夫人復出就祿追惟先人啟手足之時語諸子曰鄕裏今並河可虞吾於衛也甚樂其土風瞑目後其歸我此地康國奉治命卜衞之共城縣楊呂館某鄕之原將以元祐八年四月日奉大事康國由貧賤輟耕讀書豈自致及此實先人種徳所詒惟先人之徳弗顯亍生矣冀不冺於後者顧不在君子之言以銘其藏乎敢以請嗟夫士之立於朝廷者類得以天子之爵歸榮其親非特以慰其爲子之心而天下之爲父母者勸矣惟君力於爲善陰徳所儲𨿽弗振耀於世然教子之功卒獲其報而身享之晦之有顯玆孰加焉今其子由禦史諫官出奉使指議論政事爲朝廷聞人孫曽蕃衍以學爲業嶷嶷有立則楊氏之顯可以勸者滋未艾也於是不可以不銘君諱整累贈左朝請郎父諱懷徳康國君仲子康元康民與防皆亾孫男十六人挺三班借職余舉進士女六人曽孫六男十二女銘曰

共山淇水土厚俗人擇其生我擇其死志則無違惟是有子善非期報要毋怠止

承務郎李君墓志銘

天章閣待制李公有髙才大志仕先帝時嘗顯矣晚坐言事再奪職死謫中吾志其墓曰公才無不可尢長於應變其於治道自謂曉然所以深哀其旣遭世而不合以死者也沒後十年其子上書闕下追訟其忠章至十數朝廷矜之詔復以待制告第其子卽君也君名伉字常武見其父志不就退廢則竭力家事疏園沼植花木究所以爲親娛者母王夫人抱沈疾服勤侍藥衣不觧者歷年前後持喪盡禮毋違君旣以名臣子篤於忠孝而所上書文義怛惻益知名矣然澹於榮利雅無仕進意防以父任得官逾四十嵗家日貧乃始起調單州監酒從辟攺鄆州再嵗以疾卒元祐八年五月三日也年四十六妻孫氏二子舉進士曰周南登科爲魚臺縣主簿曰召南一女一孫尙防君好學博記誦於書通大原不從舉子畦徑生不見喜慍接人無厚薄中所識判然風韶閒逺嗜好古雅學鼓琴書字精於有法尢工爲詩取騷陶謝古體師之有集十卷先進長老及其父時賓客咸與之交女兄嫁宋玠玠戰死家寓鄜州躬往力致之歸朝廷錄玠後及異姓玠家以周南列奏中推防旣下君辭不受也兄偁死官太原又疾馳防喪歸塟哀感道路治家妥妥有法善於兄弟嚴事寡嫂嫁妹及兄之子數人喜賙貧厄卽以八月一日塟於鄆州平陰之先原初吾臨其喪二子伏曰先人受知厚願得銘詩以終賜哭甚哀無以辭也惟君嘗有言曰爲善行已士之道當然也世之有作以近名惟恐不皎然者竊嘗惡之然則凡今所書在君志皆爲不足道念不書無以示後而慰其子也余所當詳見天章公墓刻云銘曰缺然如不能其徳之成頽乎其無競其中之明畀之以完覆之以傾胡牾諸冥付壯子從先人惟永寧

淸海軍推官呂君墓志銘

治平中予從事江陵僚友呂君者君子人也日羣居幕府人以君寡言不表餙多易君君退然坐自如獨予察君非苟然者居久之與人益有意事不嘩而治使抱文書次至君則摘閱及覆小謾必得之府無失政多君是賴人乃大親服而與予相好至三年先後攷滿蓋無異初相從事也後十八年君之子仲敏抵書於予言先人捐館貧不克塟今始卜塟惟壙中之文敢敬以請昔者雅多君行義今嘉其子之能大事乃論次其終始按君諱昌辰字伯熙起居郎圖之曽孫宰相防正之孫光祿少卿務簡之子以世父廕調和州歷陽漢州雒縣兩主簿徙江寧建寧令父喪不之官服除調萊州推官以舉者死不得磨勘遷荊南推官又補啇州坐州將累免以山南東道推官知金州石泉縣攺淸海軍推官知桂州修仁縣某年某月日以疾卒年六十一君生長貴家而亷約刻苦甚寒士性靜愼好學無競其中善之惡之不可欺而公謹防墨不爲皎皎吏民宜之上官應謁則往謁不肯問見無意於人之知不知家極貧不以一毫取人人亦不可幹以私死也至無以斂蓋其節如此夫人劉氏繼卒於男六人仲敏今爲通直郎知鄆州陽谷縣仲履仲棐舉進士第余早死女一人以某年月日塟某所銘曰

不知而慍以得爲賢人無異趣君獨不然以節自終遺子淸白君子無憾歸此安宅

忠肅集卷十三

欽定四庫全書

忠肅集卷十四

宋劉摯撰

墓志銘

潛山黃先生墓志銘

先生諱孝綽字公裕姓黃氏上世爲建之浦城人自其考徙居於舒州之太湖今爲太湖人舒之望曰潛山其下號丹霞府蓋飬仙之所棲幽人有道之所潛先生遊而樂焉因自號潛山叟而舒人尊之曰先生先生者道徳之號也先生於孝弟有至性事父母竭力至誠而時察其色辭以爲憂喜能如古人所謂飬志者侍疾居喪皆有以過人家貧口眾而制之必均飬嫁諸孤女過己之子周人之窮不計有無往往衣不兼食不屬而先生處之自如居鄕與人子言必以孝與人弟言必以順所居人用化之至相詔語曰毋或作非使黃先生知也其子莘居官每歸省必問今日治事何如使條其狀聞其當於義理則歡然爲之飲酒嘗謂曰吾所以不仕者爲有子仕足以行吾志汝視義利是非可不愼所蹈歟先生少舉進士兩至禮部遂不應其後天子推防當特奏名而先生亦不復起也士之不仕蓋有之矣或厭濁以逺引或異學以世或求焉而不得旣去而徜徉懟嗟超脫禮法誦誕宕之言以爲歸如先生皆不然仕之志以其子行之仕之道以其身行之恭順於父母兄弟行誼信於鄕黨朋友以爲是足以盡吾職而恂恂於名教不知仕不仕之異非孔子所謂孝乎惟孝友於兄弟是亦爲政者歟嗚呼先生可謂純厚知徳君子也熙寧三年二月十日卒享年七十四曽祖鄖祖元吉嘗仕江南李氏非其好去之有詩名後贈大理丞考覺任殿中丞仕以淸直聞詩益有名翰林楊文公劉子儀章郇公宋宣獻公皆稱之多與之唱和先生遂世其家尢善書其法本二王顏桞其配裴氏屯田員外郎求己之女有賢行後二年亦卒子五男莘著作佐郎蘍藝荀蘧皆服儒能如先生教一女歸國子慱士張愼言早卒六年著作君以書謂予曰黃氏世以仕貧自莘祖不克歸閩而塟太湖今莘又以仕來北方川路險逺不孝不敢以柩行於是卜之地得鄆州須城望山而日得十二月之壬申吉將合塟焉幸畀之銘某久與著作君遊而未及見先生也然觀其子之賢則先生可知也已於是論次而爲之銘曰

孝哉先生徳成諸身施於其家及其鄕人所性在是進退兩防以至於命曰壽而康汶水北原安此新宮刻詩幽石以昭無窮

朝奉郎致仕黃君墓志銘

君諱莘字任道姓黃氏自少奇頴有器識以文行知名一時皇祐五年登進士第爲掦州天長主簿徙防州淸河令前時黃河在州境而縣並河嵗輸芻茭後河去猶賦之至是積逋十四萬於數十貧戶都水督責鞭笞不巳六年無可入君條列於朝悉蠲之時遣使寛卹民力欲一切罷河北驛傳之須於民者君言騷民故當禁而事系國信往來者亦何得廢獨可具民所勞費以其數當稅朝廷行之至今公私爲便使者吏卒過境少有夤緣爲擾必按以法嵗饑部使者不肯賑遂發寧化鎭倉人賴以活秩滿攺祕書省著作佐郎知曹州濟陰縣事神宗卽位遷祕書丞廣濟河決勢慼乃詢邑人議破南堤以分水水去病鄰邑君曰此於法甚重其可以累他人亟自劾韓魏忠獻公吳正憲公曁禦史臺吏有論捄知冤句縣事張復禮至請納官以贖之朝廷亦嘉君意止奪一官免邑人繪君事之魏公畱守北都薦教授國子監丁內外艱服除復前官直進奏院召對上猶以濟陰事奬勞之除提舉河北常平倉攺東路轉運判官徙西路水沴糓貴奏罷市易司增價以糴免民艱食繼又賑之遂無轉流遷陜西提防刑獄駕部員外郎汲逢坐市易事系秦州詔獄逮三百人久未決主者幸有功慘覈巧詆先紿移逢病於州君方攝事亟遣醫得逢無恙狀乃檄問所以爲不實者主者情見趣竟獄不敢少出入逢得無寃坐徑詣君位謝曰獲更生實君賜也官制行換階奉議郎召入尙書省爲職方員外郎轉承議賜緋衣銀魚久之求補外知汝州元丰八年今上嗣位遷朝奉郎以足疾請致仕十二月四日卒於州捨享年六十五前娶皇甫氏追封永安縣君後章氏封武寧縣君子三材婺源主簿樞睦州司法參軍杞興化主簿女二長適朝奉郎王續次進士蔡居厚君事親至孝友愛諸弟與人交有終始性諒直勇於爲義而亷於進退臨事不惑所謂禍福利害不以動其心聞人善喜切切稱道其不善亦不能隠必面告之使攺常謂天下大分惟是非黒白爾要不可使淆見小不明則咄嗟憤嘆其爲治仿此故所至大有聲而亦或以不得於人政事本於仁厚愛民爲監司不事邊幅未嘗置人於法布衣時聞舒州望江令丰有孚能吏以孚系獄卽馳見轉運使王素白其寃素立釋之君故不識有孚有孚亦不知也晚年亦喜論事憂深思逺過於在位者嘗上疏論免後錢不當及下戶大臣不禁賓謁與人語簡雅有風致文章豪健潔齊源逺而气正自集四十卷藏於家曽祖元吉仕江南祖覺仕皇朝爲殿中丞父孝綽號潛山先生以君仕於朝贈朝奉郎元祐八年十月辛酉塟君於鄆州須城之望山其父墓次某識君三十餘年潛山之塟實銘之於是諸子復以爲請乃作銘曰

黃氏著姓江夏其初有避唐亂閩浦城居逮君皇祖爰徙於舒旣沒而窶遂塟大湖潛山子仕奉親北方終飬又卜汶山之陽神靈安之遷徙何常有羙惟君志大气剛學以澤之蔚有辭章力善狥義其身可防謂逢文明騰淩頡頏誰斯所儲屯悶弗張間出一二已韡其光老以一郡止於散郎才之不契由古則然有城有室附於潛山刻詩譔實以詒後傳

太常博士彭君墓志銘

君諱慥字公謹世爲潭之湘陰人祖晃考�皆以輕財樂施稱於鄕裏君第皇祐元年進士除復州景陵尉丁母喪服除調復州司裏舉爲江州彭澤令丁父喪服除入祕書省爲著作佐郎知澧州石門縣今上卽位防遷省丞移知南儀州事攺太常博士熙寧四年七月十三日以疾卒於官享年四十六君莊重而可親樂易而有守心無曲思面無徇笑居鄕有行義仕宦二十年有淸槪未嘗問其家有無至和中辰州起事蠻溪調諸州兵議所以窮討君獻策任事者以謂中國能使邊夷服者爲有防信爾險穴莾谷其民類禽獸不可使而其土不可耕使吾得志正所謂石田者何事以爲我勞今獨宜有以綏懷之而已方是時喜事功名者皆以爲擊之是已而師老財困朝廷屢遣使者卒如君策彭澤有修山觀唐狄梁公買田千畆與之於是觀有堂以祠公大吏欲移其田他觀君請畱半奉公祠屢爭不得至以其議聞於朝卒從之石門得民僞爲印者法可以死情可以生死則得之者免逺官君戚曰殺人以自利歟遂傅生議交趾嵗貢所過郡皆以鄕兵防送民病其騷獨君南儀罷之君平生不樂爲皎然者而歷宦多在偏州荒邑無事處故逡巡不大振作而其因物有作間見而時出之者蓋如此嗟夫君之不得其壽也君升朝贈其考大理評事妣許氏孝感縣太君娶戴氏封永安縣君子男二子民子中皆舉進士二女末嫁以六年二月甲申塟君於歸政鄕永寧裏土塘之原子民嘗從予防於荊州也於是來請銘廼爲之銘曰

有幽斯宮崇阜兮萬古一化孰夭壽兮不瑕其徳義不疚兮斯於博士爲不朽兮

範聖塗墓志銘

君範氏諱遵道聖塗其字也士仕而不知其道也久矣苟焉者固漫不省可否惟利之故及狷者又頗亢激以輕去就爲事如聖塗防已得官不肯輕進方且博學深飬有以自得而後起旣仕矣有所不合終不詭隨從容潔身以去夫必欲自信其所飬吾知其非無志於仕者也不枉已以合人吾知其非有求於仕者也進不爲苟得去不爲矯亢豈不賢矣哉𨿽然抱其所有不少見於功用又不得壽而亾此古之人於天道報施所以致疑嗚呼是可哀也聖塗康宣二年用從叔祖祕書監諷廕補郊社齋郎嵗十一而孤二兄故已夭獨端飭自立事母李氏以孝謹聞飬孀姑於家而與其子防出處友愛人不見其爲外兄弟也聚書延師友以名教爲樂賙人之急親朋多賴以濟嘉祐二年始調鄆州須城尉隨攺徐州司戶參軍未赴丁母喪服除調靑州千乘縣主簿令之政多不善君以忠道之又劘以理又爭以義皆不聽州察其然因從君刺令事君謝不知退而笑曰此豈我事而我亦安能狥物乎有去而已因鎖其廰舉進士遂不復出鄕裏益治所居闕圉圃築室廬水上超然孤往臨流坐石吟嘯其間世故一不以掛齒熙寧三年十二月十四日以疾終享年三十八君性寛厚靜重寡言精識曠度有過人者讀書不爲蹊徑務致其極爲文章嚴簡有趣嘗兩試禮部喜事多學至星歷气數皆通其術篤於朋友忠信樂易久而不渝而與予相好也故其卒也姜先生潛自魯來與其姑之子張君褒經治其喪而使來趣銘君之先自髙平徙河南後有官東平者今爲東平人此部員外郎諱正顏者君曽祖也君娶故兵部員外郎直史館梁公舊之女生二男徳方於是始十嵗徳恭三嵗二女長許歸姜氏次防遂以明年二月甲申塟君於鄆州平陰縣安樂鄕樊山原先塋之左銘曰大車六轡載鸞載斿不可以徑寧柅而畱往旣艱矣又薪其輈嗟惟聖塗誰司諸幽北山磻固君卜先邱聖塗歸哉閟此千秋

劉子中墓志銘

君諱常字子中嘉祐八年進士及第補祁州司理參軍治平攺元君上書言天下平治由先朝臨禦久徳澤法度所以馴致之以遺今日今命元之意非是宜於本功所自來愼始昭孝若曰承之而已時韙其說治獄明以恕多所平宥數與上官相可否事未嘗屈二年七月十七日享年三十八以疾卒君防喜讀書長益自刻苦沈酣出入非若世俗口誦而膚取之者於寢食造次不輒廢書以爲天下之至樂在是而世所謂樂無以易其發爲辭章淸防有思尢長於引古以視今性和靜而疏逹與人交忠信不渝鄕人有過誤者輒不較居官閒則與士子講學所以教誘之甚厚人大向之以名節痛自砥礪欲求天下之善以身蹈之冀有見於世而志不就蚤死其不可悲也哉劉氏濱州渤海人曽祖諱應圖祖諱爲濰州昌邑主簿父諱庚河中永樂主簿世貧業儒至永樂滋貧流寓四方時爲名公大人邀客之博學多識善教諸子而君弟防有文行故門內講習自相爲師友其後防被召試校書郎知唐州湖陽縣以不合投劾去君旣沒十二年永樂及母夫人相繼以逝又一年並防亦亾嗚呼其不重可悲也哉自永樂徙河陽之溫縣於是君季弟頤復晉與君之配李氏及其孤弼直遂舉諸喪並塟於王屋縣玉陽鄕之北原實元丰二年七月七日也君所著文三百篇一女前亾矣銘曰

嗟惟劉君其士之良涵茹探履學敏以彊騤騤天驥志騰八方踠足跬步孰有而亾將槪諸理君乎何傷

國博陳防道墓志銘

公諱修古字防道姓陳氏自太丘徙東平曽祖某祖咸卿考肅贈吏部侍郎公少嘗舉進士以兄任爲郊社齋郎調瀛州樂壽縣主簿攺潤州司理參軍丁母喪服除舉監大名府酒遷定武軍節度推官治平中用薦者攺大理寺丞知防州安逺縣以親嫌自陳徙監海州稅今上登極防遷太子中捨賜五品服監開封考城縣酒轉殿中丞知博州聊城縣事未滿罷乂知劍州尢溪縣事不行轉國子博士糶在京常平米坐法免歸居七年以元丰四年六月十二日卒享年七十一公性孝謹少孤事母夫人無違及執喪鄕人穪之精敏善治事在樂壽民大饑州委公賑之活者十九在大名課溢緡錢三十萬在武定鞫正疑獄之久不決者自聊城罷縣人遮道久不得去前後當路爭薦之晚節失官退處裏捨和易寛靜以酒自娛親戚故舊相對怡然無不足色𨿽老精力彊壯絕過人臨終授治命其子如無疾者嗚呼公尙何所慊哉初娶梁氏封仙居縣君生子二人男丙服儒女嫁國子博士聶伯堅而亾再娶何氏封福昌縣君遂以其年七月十一日塟於鄆州須城縣南畱村先塋之西某祖妣仙源夫人實公兄祕書監諱希古之子以是知公之詳無若某者丙前塟又以狀來謹序次而爲之銘曰

物有得喪人用笑嘻彼自來去胡轉而隨公以是故失也安之旣康旣壽世考所詒

國博陳長孺墓志銘

公諱孝標字長孺姓陳氏曽祖諱咸卿祖諱肅贈吏部侍郎考諱希古贈祕書監公以廕補太廟齋郎調保州保塞縣主簿光州司法以處州龍泉縣令舉監汾州永利西鹽得眼疾所謂內障者求醫以歸又二年致其事除太子中捨英宗卽位攺殿中丞賜緋衣銀魚今上卽位進國子博士熙寧五年六月五日以疾卒享年五十有九公性至孝防失母實鞠於祖母永安太君方氏及長而祕書公分務南都退居東平其所以奉親自養禮賓友內外晏然無所不樂而防其身之疾者由公於子職盡也於是凡十餘年旣居喪而方夫人猶在寢及事二季父益以謹順聞與諸弟友愛相與以安貧服禮爲事嵗時防愼祀饗自始事迨卒祭朝服以俟酌酒饋食有數有序毎獻再拜興俯屏息於幾筵如親其聲容而有所受命者至婦子侍禦率以祗恪無敢跛倚與朋友久而不渝和易以愛人𨿽賤夫遇之有禮自祕書公之亾於是三十年鄕裏之亟盛亟替朝譽而暮毀者凡幾家至論淸白有常能持其門戶則人必指陳氏而稱公曰吉徳君子也𨿽然臨之以義利蓋有不可動者保塞上官或屬以私公謹對曰不可僚友誚之曰以是居卑非身謀也公曰士窮逹得失不有命乎而道固若是議法有守不可撓而本之以恕疑者必傅輕多所平宥汾洲課增衍於格當賞矣俄以疾廢而至於亾鄕人莫不咨嗟以善人不得報爲惜公少舉進士有聲名善作詩晚讀佛老書信事頗篤夫人李氏故崇儀使榮州刺史緯之女生四男昭早世熙煦黙皆服儒一女歸鄭儒繼室夫人之妹封金華縣君先三年亾生一女不育十年四月二十四日塟公於鄆州須城縣盧泉鄕酅上裏先塋之甲穴公某長舅也方不幸防孤實公字之又教之以俾成人於塟也其可以不銘銘曰

洵惟博士孝悌有儀惟蓄不施惟善不耆惟其命之是以順之惟徳不疵何公之悲

陳仲明墓志銘

君諱孝嘗字仲明某生十年而考妣棄其孤實鞠於外祖父贈祕書監陳公是時公以疾退居東平裏第將沒以劉氏孤屬其五子某當時竊自惟念親旣不得而見之終乃幸得諸舅從之其庻矣乎其後長立竊食乎仕出處二十年間舅氏之相次亾者四人獨君一人者在而以風痺臥家𨿽然毎以事若告假過鄕裏時得拜其左右瞻候其安否語言相問訊尙足以自慰其念母防極之意而今又亾矣當時之所從吾母之同气於是遂盡嗚呼其不可悲也哉君祕書公第二子性謹孝侍疾執喪能盡其志與兄弟相友愛交人有信義少時讀書作文辭尢刻苦爲詩旁治醫藥陰陽之學將塟患塟師多拘因自究其書有所去取以從事無違於禮尢喜佛書通性宗蓋有自悟者其論𨿽禪學老師往往爲屈故恬夷安分無蟇乎外初祕書公爲尙書屯田郎中年六十得疾求致仕以防任君君曰大人小疾輕去而爲其子計某未安也公遂分司南都曽祖諱咸卿祖諱肅贈尙書吏部侍郎祕書公諱希古君娶馮氏龐氏子男五人曰浩曰湜曰衝曰淳曰洵皆舉進士浩衝嘗舉計偕七女子二女嫁四防亾一在室君之亾實元丰五年七月三日享年六十八遂以其年九月二十八日塟於鄆之須城縣盧泉鄕先塋之原合以馮氏銘曰

嗚呼陳氏逺有徳祉中嘗振顯報施未侈逮君之世寖微弗興而以孝弟鄕裏滋稱學行恂恂視其諸子徳後必昌庻將在此

陳行先墓志銘

君諱孝若字行先姓陳氏東平人曽祖咸卿祖肅贈吏部侍郎考希古贈祕書監君資夷謹持重有志識祕書公仕有淸節爲尙書郎以疾分務南都居裏捨教諸子以學君嘗讀書自刻勵矣已而幡然曰親疾而飬不足吾於子職將擇其力易而功近者廼獨以治產自任服勤勞躬纖嗇始於至微粟儲而縷積之辟田桑以植本又有所懋居以化有無蓋其性仁故知所取予智故知所變通信故能交約故能持居久之遂以富稱鄕裏自祕書公捐館久其叔若兄仕不逹兩兄以病臥家食口滋眾緩急皆賴君以濟鞠飬叔兄孤女以禮嫁仕族舉大喪六七塟之人有所謁隨事周給至於自奉飬簡儉不易儒素晚年薄滋味嗜好益澹泊向有所營殖者皆寢不復爲故嘗觀君之於財其所以生所以用與所以守者其道蓋出於此則與夫詐力貪刻賤義放欲亾厭以爲富者甚異矣喜讀佛書談性命疾革不亂自制棺圖像遺其子而卒元丰三年四月十日也年六十娶楊氏尙書比部員外郎歸一之孫子三人長男女皆亾防曰慥孫曰詡說其年七月十一日塟於鄆州須城縣南畱村先塋之西某妣陳夫人實祕書公長子方先君官湖南祕書公爲遣君從行逾年先君夫人繼棄其孤其孤旣防喪事皆君治之及某依外氏爲學至長立得官所以成之者君之徳居多於是前塟慥來請銘銘曰積惟仁用惟義饗惟吾之力又自居其薄曰毋浮吾徳嗚呼尙哉昭之幽刻

宋宗室慈州防禦使宗博故夫人普寧郡君郭氏墓志銘

夫人郭氏曽祖暉贈太子少師祖守文贈尙書令譙王父崇仁贈安國軍節度使夫人防失怙恃飬於寡嫂王氏逮成人奉其嫂如所生年十八歸於皇叔慈州防禦使宗博夫人性仁端靜奉姑舅以孝接宗婣以禮撫羣下以防輔贊君子休有令徳累封普寧郡君熙寧三年十一月二十五日感疾殞於寢年四十一一男一女皆早世訃聞上震悼卹禮加等寶慈宮嗟惜爲之出涕遣內司賓中貴人庀事殯於京南奉先之佛含明年七月十四日塟河南永安縣之塋有詔詞林爲之銘曰展彼夫人柔溫靜嘉蒿魂奄忽戚裏賫嗟西原彌迆行楸靃靡勒銘幽堂淑聞不已

壽安許夫人墓志銘

壽安縣太君許氏贈諫議大夫黃公諱珙之夫人熙寧七年十二月二十一日以壽終明年春其子太常少卿師道泣以謂某曰吾少時被夫人教曰黃氏世積徳善將必有發豈不在我之世爾曹其可以不學卽佐先子教訓頗力其後吾仲弟師說早世獨與季弟師旦以進士同時得科名起家就仕獲以祿飬師旦旣以都官員外郎終吾日懼衰薄無以奉夫人今不孝夫人旣亾將塟矣惟是幽宮之銘以累子其毋辭方是時某譎官衡州且三年因詳得夫人之行夫人世衡陽人其父勝好施有逺識眾以長者尊之天人爲女善事其父母爲婦又善事其舅姑睦其族姻內外無間言諫議公喜賓客食飲其門者無虛日皆夫人身自供具內治不奇上下安之二子寖貴顯饗封受祉更仙源仁壽長壽三縣君以及今封晚年不樂出鄕裏太常公爲請近郡又兩監南嶽祠遂居裏捨以便奉飬晨夕省視竭力致誠察其顏辭以爲休戚嵗時率婦子孫曽奉觴執膳爲夫人壽夫人顧之喜毎合燕親族笑語酬酢終日無倦閭裏於是咨嗟嘆慕凡語門戶之慶者莫不指黃氏以夫人爲有備福而稱太常公曰孝徳君子也夫人性慈仁尢喜佛事誦其書凡十八萬卷有奇平生少疾將終神明如常時言語不亂召族屬持其手各有所囑安然以逝嗚呼人之所慕而難至者壽旣壽矣或眊昬疾若淹淹不支不然嗇其子孫幸而有之不克肖似若夫人享年八十八身終康寧有子甚賢一女歸士人孫曽男女至三十人而補仕者五人皆材良自立嗚呼夫人可以無憾矣是年某月某日塟於某鄕某里諫議之塋銘曰女婦惟孝母也惟仁惟睦惟則以昌其門福施厥徳天畀之年有子惟卿由教則然定省左右防服華顚及其三世詵詵在前豈無智逹或累死生臨此大故夫人不驚嗚呼賢哉世攷斯銘

仁壽趙夫人墓志銘

知防州事尙書比部郎中王君諱防龍之夫人仁壽縣君趙氏上世洺州人自曽祖羽徙博之聊城祖韜父繼永皆不仕伯父繼昌事太宗祗候閤門任事北邊有威名夫人防善事父母旣嫁其姑路氏有賢行而嚴正少可惟夫人能得其意及將終語人曰始吾兒早孤求配常危慮無以成王事者今得吾婦死瞑矣後比部君寖顯夫人益以禮自約毎臨居養之華美者未嘗不戚然興言念其姑之不待饗而已乃有此也愛諸子均一人不覺其有異出者比部當任子欲先諸從子夫人欣然成之飬孤族子數人於家防意無所間蓋婦人之行於是爲甚難而夫人優爲之平居寡笑語禦家有法事至𨿽煩而徐應之必中理日誦佛書以爲常性寛而正故人或可以欺而不能以妄說之也嫁三十七年年六十一元丰二年十一月三日以疾卒於其夫官舍初封孝義後更今封生三男子長巖叟河陽節度推官監晉州煉礬務好學有節行次濱叟堯叟六女嫁者四人其二與次男皆早亾孫男女七人明年三月日於濟陰廣武原之先塋銘曰

孝至於不防其親愛至於不獨其子厥家日興不享祿祉是惟令徳而壽此止貴孰共之欲飬不俟夫哀子慕嗚呼曷已

吳郡君墓志銘

濮陽郡君吳氏世家撫州之崇仁縣贈太常少卿諱鍇之孫故都官郎中諱有鄰之子故給事中天章閣待制致仕郭公諱申錫之夫人郭公始娶陳氏實爲我妣之妹旣蚤亾而再室夫人某以陳夫人故數出入拜夫人今諸子舉公夫人之塟而以銘見屬誼不可辭乃爲銘曰

懋惟吳宗篤生夫人其字道卿其名嗣眞防不戱嬉獨近文字性敏以勤有誦輒記至凡女工不學而能事親克孝善飬善承父母以是賢之篤愛好逑亦多愼擇厥配二十八嵗乃始有家不逮事舅姑壽則遐承顏順辭始終不替藥劑膳羞必躬乃饋陳氏有子六人皆防夫人撫之巳子不後陳氏兄弟間至猶昨夫人遇之已族不薄給事立朝侃侃言路不以家卹夫人之助謫官濠梁不以憂戚姑尢安之以時分力居姑之喪哀毀不勝廬居墓下又以孝稱自其爲女爲婦爲母動止有節言語不苟持循家法不以智更諸子自教卒俾有成內外睦婣法度妥妥尢喜事佛晚益不惰治平五年從夫河中九月十八日感疾以終壽五十一弗克永年行豈不淑而報乃愆有男禮立主將作簿女亦一人嫁宋文虎居仁和縣郡封濮陽旣歿七年給事亦亾熙寧八年仲冬一日遂合陳氏從夫幽室嗚呼夫人始卒不虧宜詩厥羙以永孝思

李夫人墓志銘

夫人李氏東光人贈職方員外郎昭度之孫故崇義使滎州刺史緯之子故祕書監陳公希古之冢婦故國子博士孝標之妻而某之舅母也滎州本以儒者進嘗鈐轄廣東守北邊更數州皆有聲績始與祕書公相友善夫人數嵗嘗使出拜而約之防年十八乃歸焉旣不逮事姑而祕書公以疾退居裏捨者十年凡其食斂夫人非自烹餁藥非親調皆不以進疾甚則出其奩中物以有所祈請無不至及居喪哀毀過人方是時祖姑永安太君方氏在寢祕書公二弟博士之弟四人族屬蕃大而門內之治夫人實主之上事旁接各得其歡心禦下𨿽嚴而人愛之博士於祭祀特兢愼夫人克相成之旣恭孔時性聰明曉音樂略知書翰事佛甚謹皇祐五年七月十三日以疾卒於光州其夫之官舍年三十八子男女五人博士旣賢夫人而未嘗防李氏也故以其妹繼室而仲婦又取其弟之子夫人旣塟八年當熙寕五年博士亦亾其子熙以七年某月日合塟而取銘於某某防孤蓋依夫人以生者也是宜銘銘曰

循法度共祭祀惟夫人克有是徳不愆壽不侈塟從其夫永安此

贈刑部侍郎孫公墓表

公諱成像字乾曜姓孫氏世家長沙五代末馬氏防有湖南將吏皆其所自補公之曽祖全以材武爲潭州醴陵縣鎭遏使庇憂捍患當危亂中眾恃以休戚實有徳於一方生匡替始仕皇朝爲掦州廣陵主簿以淸白著名生雋隠曜潛行治居郡城南輕財樂施教子有方里人以爲長者而湖湘衣冠論凡治家可法者至今指城南孫氏是爲公考生子五人而公次居長性篤孝事親能竭其誠力而友其弟以愛居父喪致哀謹禮鄕裏稱之好學問爲文章長於歌詩善書有法有名埸屋間聞善見義篤好而力行之娶夫人李氏家多貲嘗析其屋同門壻以女分毎將有訴公曰婚姻以利末俗事也而又以訟乎是非士人之所爲因謝絕之後以事出旁郡而母夫人以疾亾旣還伏棺悲摧累日不能飲食忽撫其子曰吾不爲無後死當免於聖人乎其從先君遊無所恨語已號頓而終年三十三天聖元年三月二十七日也夫人後公二十四年卒二子頎今爲朝議大夫荊湖北路轉運使顒守桂州靈川縣令一女適進士丁咸孫男四人曽孫男六人朝議君以才顯於世自其升朝毎國家有事效廟推防其子以及其親於是累贈刑部侍郎鳴呼公𨿽無所饗於其生也而歿也被名爵燕世緒子榮而孫承之則爲善必有報顧遲疾異焉耳公旣歿二年十月二十三日塟於郭下鄕露仙裏又五十三年當元丰四年三月二十七日開封府推官奉議郎充祕閣校理劉某以文表於墓夫人李氏萬年旌徳縣太君自有志銘嗚呼公之死可謂過於厚者也古之人制中以爲常然亦曰喪過乎哀𨿽過而不可議者厚故也公視其子足以立知其不爲無後而死則公之志可哀也而不可議也夫厚其親而死人莫得以議斯可以無憾矣而猶有可哀焉誠在公有髙於人者未及施而止獨施之其身而已此其命也夫此其可哀也夫

祭文

滑州祭鄒國公文

自夫子沒邪說肆行歷嵗百餘而孟子出以身徇道於是夫子之道明人到今師之歷世緬邈弗知所報國家選講師設科目以其書繼五經後又詔封鄒國公配享夫子廟位兗國公之次學士大夫頓首幸甚以謂是夫子之心也州以詔令從事將擇日置像位焉敢具昭告

祭丞相韓儀公文

維大觀三年嵗次已丑十月壬申朔初二日癸酉奉議郎武騎尉彭城縣開國男食邑三百戶賜紫金魚袋劉某謹以淸酌庻羞之奠祭於故丞相儀國韓公之靈惟公气間堪輿秀鐘嶽瀆來輔昌運協興盛福自結明主孰云夣卜髙陽開府初叨采錄及長天樞復備僚屬飲食教誨始終樂育卒議好不遺寒族逮予南遷仲婦晝哭𨿽反於室公睠彌篤瘴嶺蠻陬問遺以續髙誼仁心迥出流俗疑丞得謝脫屣寵辱樂道恬飬淡然自足天下具瞻日徯還復衮衣龍節匪暮伊夙天難諶斯云何不淑哲人已萎百身寜贖常水之陽西山之麓鬱鬱佳城吁嗟埋玉棐辭告哀曷展心曲

祭沈太常文

惟君之生冥孰宰持才髙而莫致蓄大而不施世之人徒愛其外之英華兮曽未見其中之磥砢好之者𨿽眾莫能以力兮惡之者亦足以顚擠惟古人之莫不爾兮亦惟君之所自知

祭趙元考文

維某年月日某官某致祭於故翰林趙公元考親家之靈惟公徳行之稟兮淸淳而精粹學問之積兮該通而博備自文字以來兮前言之與故事𨿽幽渺詭祕兮防散殊之弗記其中無不有兮人名之曰武庫與物末嘗競兮世推之爲國器系靈源之休兮克承厥世覽皇徳之光兮亦華於仕外若可以親疎兮內挺然其志玆俄鎩翼而南飛兮亟輿疾乎灃之涘曾未云更晦朔兮大故之及止惟死生固自有命兮公已久明乎此理曰憂患爲傷其生兮是世以進退爲休戚之言者爾嗚呼哀哉予與公交兮以澹而成三十餘年兮事予以兄館閣各途有並防之樂兮防姻晚契締深好之情駭書音之來訃兮浩哀涕之如傾胡善人之不淑兮儻所謂天道之誰與明溯沅江兮緬緬望楚雨兮冥冥蘭芷兮香歇猿鳥兮悲鳴慨予方系迹於蘭溪之濱兮不得祖飛旐之東徵聊寓情於斯文兮代望門之歌聲敬致薄奠兮以薦斯誠

祭丁上杭文

維元祐八年嵗次癸酉二月戊申朔某日某甲子具位劉某奉故友上杭府君公明丁君之喪塟於鄆之北原謹遣隨行指使三班借職王穆致肴醴之品而祭之以文曰嗚呼公明曩時盛年气狹雲路顧語富貴可以指取千金盡散以交雄豪志願力命不相爲謀爛漫醉吟淸新窈妙天葩寶璣霏落談笑造次居飬不嗇於窮服必華潔食必珍丰薦進吹颺豈非知已至其得失誰使誰尼晚假貴侯以紆靑綸萬里逾嵗亟聞匶還今我東來燕樂故里魁礨軒昻獨不見子想象生平綢繆話言磅礡之气得於遺編嗚呼公明紛紛古人才不盡偶惟有所傳恃以不朽獨念子世寖微寖艱客骨地上埀三十年爲子買田北原食土水深厚佳城吉宅以子之考及二妣喪劉氏朱氏庚穴之蔵子及室邢竁於申位左右相望冥豈不慰不易舊斂周以重棺日時協良歸哉惟安嗚呼公明誰語皎皎沒而無知來歆罇酒副此悲思

熙寧九年祭先塋文

維年月日孝孫男某謹遣新婦任氏長男跂躬詣先塋之次用某日具淸酌庻羞致享於三代考妣之靈惟某防而孤流四方弗克踐先王恭信哀三禮得罪於上帝神明不敢逭乃天實悔禍保佑先人緒餘弗俾失墜以活其嗣人猶傷於貧三十年於玆始克大事如是其在某之身何有惟心以率力守視灑埽恪恭於墓次終以報稱先人則曰豈敢如以自竭其愚則曰庻幾哉然方有罪於朝爲世大僇志弗克遂又五年於玆𨿽日哀疚繼之以夜其心惸然而官禁有誅祈天天髙亦防克有濟蓋蚤夜惟念古之人有禮祭祀欽承婦子是賴用敢祗承禮意命之從事以代不肖之身明徳加尙願歆玆乃若敬念所願則忠心如是終身如是曷云敢防曷云敢違

祭蹈文

祭於亾男奉議二郎之靈惟汝孝於父母善於弟兄行已應物一以至誠橫逆不校憂樂不驚少自刻苦以取科名安其所傃克有厥聲士林同詞期以公卿嗚呼哀哉徳吉气靜此壽之理吾謂異時必將賴爾天胡奪之先吾逝白頭衰年哭爾壯子事之顚左有至於此嗚呼哀哉書來報疾汝批紙尾凡數十言常時無異云偶大病十去八矣醫言無他數日可起本不馳告念非得已地逺思親願遣一弟意緒昭昭有敍有紀但怪所書多不成字中心閔黙憂恍如醉亟遣醫先翊日訃至嗚呼哀哉天之賦汝亦旣粹羙反嗇其生使不少俟冥誰宰持必有所以豈曰偶然自生自死殆吾不修釁惡積累罰鐘汝身汝則何罪聞汝臨終妻拏守視汝父汝母汝兄弟妹無一在傍四顧歔欷若有所屬索筆與紙手不能持彊語其子曰幸千萬可獨寫此嗚呼哀哉又聞前年赴官邊鄙出門徬徨宻語二季曰此行役忽不自意安得休哉同此庭侍祝勿告吾懼詒親累豈汝自有所知魄兆已至使吾蚤聞必畱汝止而不吾告何所牽制鳴呼哀哉又聞初疾風寒爲厲頭目痛昬火壯軀體付之庸醫語爲腳气諸所毒藥連投大劑一晝夜中數十下利陽脫陰轖外浮中痞寖以滑泄上益嘔噦才十餘口摧此魁礨至於大故防不亂醫乎不仁殺人何易數𨿽有定豈無寃者嗚呼哀哉人之有生防歸於無浩浩萬古瞬息須臾其間長短何較錙銖古之逹觀宜此萬殊禍福同戶彭殤一區防情齊物與天爲徒吾視斯人豈無愧歟情累纒著若有根株八月庚申見汝喪車慘慘儀象累累縗麤聲慟親友嘆聞道途天髙神幽吾哀莫呼江盡海竭吾涙有餘髣髴面目嗟何及乎惟有盡心撫汝諸孤松楸之下一室山隅以候嵗月歸汝先

忠肅集卷十四

欽定四庫全書

忠肅集卷十五

宋劉摯撰

五言古詩

讀書

西風入梧桐白露下云漢灑灑晚秋色淸涼復神觀嵗月不我與料理前日慢念此平生心所樂在黃卷太羮與酒梨樝及俎防滋味要足口更復恨未見燈火夜可親巾箱字甚憚紛紛事是非碌碌世治亂千古守糟粕未免斵輪嘆聖賢有堂奧大道堪夷坦是爲名教樂足以了衰晏惜日營珠金投身醟歌管彼志各自言難以一理貫

老子畫像

敝周僿於文老子談大道仁義已末流體法固行潦虛無抱珠淸淨爲至寶掊斗息羣競死聖止大盜謂可愚斯民狂瀾復旣倒不知世大變萬僞火就燥欲以區區言反俗入羲昊渾淪五千言道徳何浩浩漢嘗求其說施用未深造衣食已有滋煩苛以能埽惜哉衰世士學術失探討流而爲刑名慘礉極枯槁但見多申韓舉皆罪黃老聖人無常師有善取輿皁問禮固有然誰謂孔徒小遺貌知是非君無論醜好

雜詩六首

四序若轉轂萬物變秋風蕭騷檐邊月赫赤江上楓寒鴟坐晴屋陰虫淒暮叢靈鳯杳何許寂寂朝陽桐咬咬籠中鳥食飽勤好音誰懷主人意豈不思上林出處謬前算老大故谿心秋衾耿寒夢玉露曉如淋古人有髙志妙與天地通讀騷飲美酒揮送飛鴻杖藜步梧竹閉戶閒僕僮禍福有倚伏念當守蒿蓬我思彭江州行已有風績與善忘畛畦麾邪立崖壁堂堂生民望奄奄斯道寂何時持雞酒就子墳上瀝播州遷劉郎夜郎放太白秀木風所仇人情有欣戚嚴霆無終朝斯文豈遂厄我願蘇與黃壽命等金石至人有神遊坐淩八荒邈一息如鵬圖萬里禦羊角蒿萊彼頻頻晨夕自喔喔仙人喬與松誰云不可學

西齋觀雨

長庚謝余炎大火躔西極開軒對朝雨拭目看秋色云空相晦明風縷乍斜直聲繁自飄蕭勢急勿淙激方塘潛浪潮萬瓦亂珠射巢燕倦翩翩庭蕪長紛籍閒花洗幽素秀木舞涼碧淸气醒筋骸余爽入幾席迹希蔣詡徑興髙陶令宅繞郭聽懽聲登秋飽丰澤良辰感孤宦念我久行客窮年不自樂心迹雨何益功名羞詭奇嵗月易類斥聖人堂有奧大道坦可適胡爲世俗間區區較尋尺

縣齋秋日雨後寄李聖和

置閏嵗八月祝融冒秋權當代不肯歸滯暑歊以延金行奮剛義天令懲驕愆一雨惡气死百物疲瘵痊陰陽戰旣定灝气蘇天淵斂物得性丰給民有年小軒占幽寂危坐涼翛然身如赦炮烙蓬山弄飛泉冷風嘯梧竹淸響搖碧鮮淨幾少喧蠅髙檐除嘒蟬煩心爽已蛻塵觀淸疑仙於玆飭前懈圖書獵陳編晤言隔朋類披捲盟聖賢樂此懷髙風北望心悁悁

縣北馬上

五月暑雨過緩轡來城陰朝暉粲林莽涼風弄衣襟敢辭鞭策勞邂逅得幽尋斯人勤嵗事樂此膏澤深芃芃黍稷壠藹藹桑柘林田翁可指食蠶婦期織絍稇儲與衣褐卒嵗無崎嵚陶民帝有力養物天之心忘言樂其樂此意良自諶紓爲馬上句比和擊壤吟

答黃莘任道代書見寄

吾生本放浪自比林壑人謬此紲官組試邑漳水濱疆田占防鹵戶俗籍羸貧驛塗搔左臂河流齧西漘役者動淪產居者無儲稇科求困府調期會嚴吏文儒生仕學古志在膏斯民慨嘆適於此踸踔徒自勤亦嘗紓厚斂粗自窮褐溫【原注南宮夏稅折色視他郡最重前嵗特爲申請乞隨市直估折不用諸色得防蠲三分之二】勞心米鹽屑秉筆朱墨紛尙賴厥俗古椎然猶朴淳因時罕訟訴得以親舊聞瞻言君子治百里相依瀕廚傳使介南北交歡忻議和六十年中國勞耡耘脂膏瘠黔首嵗月如轉輪寸金比寸土石晉眞自焚祖宗赫大業此願嘗經綸遺憤郁未泄壯士常云雲天運無盛衰吾民系康屯逺禦在廊廟勿憚躬觴飱小官惠不恥委吏孔所伸【原注君爲淸河令當信使驛路時有供饋送迎勞困之嘆故云】我亦走除道折腰邊馬塵緣玆有境會每得言笑親代去各匪逺木落秋風辰知倦黎侯寓來卜子騫鄰【原注君始寓衛州今見詢欲謀居汶上】東平我客久蕃阜誠罕倫齊魯儒學地遺風今尙存禮讓行比屋誦傳裏門玉京輦路近霏煙望氤氳梁岑聳秀槪回源號通津炊玉北陂稻鱠霜南浦鱗名園富夏果冬山下寒薪滋味閩越足物色吳楚賓人物盛著錄衣冠若云屯交朋三數子英英鸞鶴羣文章與言行玉潔芝蘭薰方舟洞庭雨載酒樂郊春羨君此謀吉不必筮詢我馬固已秣君車亦宜巾瑤音枉嘉問淩紙天葩芬聊玆締里社愧匪金玉珍

中秋招趙湜

浩然天地秋涼風日蕭索憲也固非病回焉不攺樂公秫已堪釀兵廚有近約以此邀子車主禮豈云薄

送趙湜遊邊

風霜日夜肅闗寒塞艸白之子倦蓬蒿結束逺行役尺劍有壯懷短褐無寒色禮臺多黃金義橐富白璧河山數千里趙魏繚遺迹大事今在邊爲我盡覽歷威懷用表餌是非入奇策豈如滎陽秀出以屢空迫

白鷺亭

危亭跨城巓因洲名白鷺開軒二水上寓目萬景赴風濤豢魚龍煙雲變汀渚孤禽防鐘山片席下吳浦閒人得閒愁憑欄嘆今古脈脈臨長江寒潮自來去

過彭澤

孤舟倚彭澤髙節懷淵明缾粟曾幾許忽歸無畱情士生於內外貴識所重輕山髙暮寒聳江闊春風平歌絕遺響秫田今誰耕我方事奔走嗚呼愧先生

庾信宅

南都號多士庾信乃辭客承家富縑緗摛文爛組織應教來春坊日坐學士席翩翩宮體謠江左變風格巨盜掀臺城狂飈鎩孤翮南飛江陵宮杖策赴王繹經綸投中興感憤補天隙大廈豈一士終此陽九厄陸機趨洛陽夷吾入齊國濯足聊委蛇懷邦已悲惻惜哉不遭時淟涊無偉績王室與身世淪離兩何益暮齒哀江南聊將賦心迹楚郡故城陰或云此遺宅寥寥舊山川莽莾新黍稷是非不可求秋風暮煙白

馬融綘帳臺

東京尙經術人皆挾師才惜乎章句間門戶各異開馬融號耆舊太守南郡來橫經坐綘帳自處何崔嵬帳前列徒弟帳後歌弦陪書生貧賤志遽以聲色回於今數百年巋然但髙臺舊址半傾圮欄檻生莓苔溪光貯襟袂南風燻樽罍髙檐日向暮燕雀亦徘徊

題公安知縣柳應辰屯田黙庵

語黙本無常此道知者寡君子黙諸心志气納陶冶至神所安潛可使萬物化精微與道契密不見纖罅世俗黙在口鈐若偶人者至其中所騖逐逐防萬馬我來觀黙庵虛白非外假天地冥毫芒今古一晝夜物至紛無窮酬酢甚閒暇淸淨老燭寂寞揚氏駕養此將有行性命妙天下相對坐終日心愜如嘬炙賦詩尙何言聊爲默庵謝

寄題栁郎中畱客潏

主人眞愛客畱客徹歸路淸溪環醉堂客起驚四顧人生異智愚所急隨所慕僕僕聲利徒晝夜無息慮𨿽有此不樂身畱意已騖惟同主人心乃知此中趣主人韻瀟灑恬不役世故對物心有忘簡言理自悟淸風元紫芝令徳黃叔度卽之久益親不知變朝暮況復樽有酒琴奕左右布魚鳥馴不驚孰與醉妖嫭主人意於客可謂甚無負速應架溪流坦坦堂下步客至不須畱聽客自來去

次韻王潛江見索近詩

與子一睽索俄經百朝昬塵勞觸新累病懶荒舊聞彊之旋放失殆若溝澮源新吟妙思致天葩發靈根澹然體大雅理愜如忘言鼓旗締友社壯志壓僅存譬以趙魏弱仰闗支秦軍君無疑敝橐薏苡非珠琨

送鄒澤民還灃陽

人生寡會合世路多穽機吾得二三友老鈍諧所依澤民气閎侈詞筆如戈揮狂鶚但思擊生馬不可鞿彥修韻寒苦獨以經史肥捩眼鄙俗調攘臂談聖微直夫名流子學性無愆違冰玉瑩表裏芝蘭自芳菲嗟吾實款段騏驥安可希淸樽寫江海日獲從西圻吟鋒互矜軋醉笑相嘲譏方懷靑蒿愧忽見黃鵠飛明哲愼所蹈勿與矰繳幾秋風病池榭苦雨沾裳衣行矣嵗華晏重感人事非玉音儻無斁時有北鴻歸

次韻晉陵吳秀才傳見貺

予本疎野人出處心已果孔患四未能嵇慵二不可長年足憂勞中懷幸安妥風瘍臥疲軀手足困攣跛思君淳乎淳處俗我爲我玉軫黃金徽手開萬古鎖天地自然聲聽者不敢惰君有元气舟微風以爲柂我亦薄外機庶不攖世禍儻伴荊州行春江醉輕舸

荊門軍惠泉呈李使君舜卿

蒼山抱西城防泉發山麓一養虛淨大石坼巖澳源脤潗潗來星珠沸相續何人瀦方池不使聲瀑瀑四圍疊琳瑯百丈防云木波底金蓮花萬葉緑綺縟畏淸無魚蝦因亦遠鷗鵠俯視洞五臟安敢濯兩足循池隅西南漸見泄泉滀怒聲始可聽勢如脫桎梏涎沫捲飛練潨鳴射碎玉曲折谿路長幽響遠連屬安得朱絲爲寫滄浪曲派澤山下田嵗常稔麰谷憧憧負缾盎淸入郡人腹惠名由此歟圖牒曾不錄崔碣鑱文章無數不暇讀亦欲有佳句恐爲惠泉辱使君心自淸館宮泉上宿一勺蛻塵軒豈比樽酒淥磅礡壯士气常爲山水伏天下幾林泉無金買卜築空玆嚼屠門野人眞碌碌

煎茶

飯後開都籃旋烹今嵗茶雙龍碾圓餅一槍磨新芽石鼎沸蟹眼玉甌浮乳花詩思一坐爽睡魔千里遐茂陵病解渴頓覺肺气嘉玉川風腋興直欲淩煙霞論功著爲經宜得鴻漸誇膏梁麯糵士此物無與賒

石生煎茶

石生蘭溪來手提溪泉缾謂言長官政如此泉水淸歡然展北焙小鼎親煎烹一杯酌官壽云腴浮乳英慙非百壺餞眞意不自輕澗沼蘋藻細王公享其誠冠蓋豈不至紛紛空涕橫珍重石子者端有古人情

遊白雲山

西山矜霽色林嶺遡晨光萬象露榮秀熙然數盛陽扶笻喜暄暖更得春日長回阡互虧蔽叢薄紛靑黃溪橋覺飛動漲水起連航杳杳巖壑步翛翛松桂香道人誦所聞坐使身世忘誰我共出處閒人澹徊翔風鈴有妙想天樂浮圖傍非徒愛石壁行將營艸堂彼哉楚人子記恨擷幽芳

馬當山

馬當天下險崔嵬大江邊翠碧倚千丈峭立萬仞淵其背領羣岫其麓匯飛漩鬱蔥巖間桂窮冬華葉鮮豈無神仙人縹緲居其巓猿猱肆健捷攀躋到雲煙揚帆過其下瞥若飛鳥然仰觀動精魄但見靑天吾生媿仁智而於山水便終日叩舷坐無暇窺塵編有嗜固爲累觸險不自憐

湖溪道中

夜雨聲緜緜朝雨勢未歇行役良間闗炎歊暫祛遏蘋藻香幽幽陂池水活活咫尺迷見聞淋漓徹衣褐坎泥甚膠凝塍路無尺闊饑僮與羸驂十步九顚蹷攲鞍髀欲僵風蓋手屢脫驚目不暇瞬危魂亦已怛處險貴能安欲速或未達聖禹嘗輴行文公尙胡拔彼勤事業大吾勞簿書末香城到長堤軒眉解蹙頞大道吾所歸寧爲險途奪

久雨次路韻

江國多陰霖雲气所儲積貫月仍彌旬窮朝復竟夕太陽暗經天莫見黃道迹風霏淋牀帷檐澑穴砌石春澤農之瑞太甚豈其益人言雨有數四時合均適前多後將少物理固明白我居苦湫陋安得爽塏易棟梁生菌苔書藥漬汗液塞漏除泥塗紛紛課奴獲淩虛逃重膇頗思兩鳧舄坐觀久溟蒙風伯豈無責慰彼望嵗人私我窮居客玆事但置之一觴聊自釋

富池口

順風𨿽宜帆顚暴亦難用浪擁江逆流云狂日昬霧天公容飛廉橐籥大開弄蛟鯨快乘時驤首出洪洞舟檝多深藏灣浦投缺空我行斯可時要當審靜動況復舟獘鈍羸師困僵凍時止聖所藏欲速禍或中坐期天淸明連檣欣所縱且傾淥酒樽慰此淸夜夢

泛舟

湖光漾碧霄飄然一方舟緑屢還復檀槳雙夷猶雨色芰荷晚風香蘋藻秋鳧鷗解相信隨橈過前洲落落二三子載酒相與遊淸言愜素尙大笑忘幽憂洞庭醉淵明剡溪浮子猷人生似飄瓦所願非所求濯纓漁父達佩蘭騷人愁不須吳姬婉蓮間聴淫謳鄙哉遁功業方爲五湖遊吾曹詩酒中此樂爲最優

憶山

昔者气少鋭狂走登泰山東峯海日危磴躋天闗上攷秦漢事遺文大碑頑南浮九江會廬阜防往還雙林到如家瀑布聲潺潺扁舟上湘水南衡若屛環巍閣坐杳靄祝融費躋攀幽尋恣所適曾不虞辛艱其餘林壑趣可數皆班班逮今嵗十攺志气日已孱前時兩河吏風埃走靑綸荊州乃澤國自昔登臨慳佳山到郢盡平地千里閒塵耳憶猿嘯屐齒生苔斑安得蒼翠姿下落樽酒間平生林丘志未去心如瘝去就不勇決將見移文訕

送吳雍平涼令

洞庭葉微脫衡陽鴈未歸秋云招客思偏向隴頭飛風霜過商郢飄泊遊子衣行邁豈不遠在彼渭水沂早寒闗艸白九月邊馬肥西州風俗厚長官民政稀洪河繚勢勝大山四蟠圍登臨賦今古壯志相發揮宦遊子誠樂孤陋予何依念此性疎朴動輒觸世機相逢幸燭理義愜不謂非扶持失其直曲逢嗟願爲朋友日已削道義誰與幾離騷黙自慰但寄黃金徽

寄潁州顧子惇

念君去南州嵗月忽已掃豈無肺腑言難爲音書道客來自汝陰盡說太守好黃堂曰無事仁政浹稚老承顏奉親歡甘旨富魚稻時時過西湖樽酒媚花鳥兒童爭拍手共笑玉山倒都城亦何爲風塵驚昬曉投身非所謀養气安能浩思君便便腹中有無價寶昔者定交分我已愧枯槁豈知鴻鵠飛翩然異鶬鴇人生出處間得失不在早君看松與桂俱有嵗寒操何時臨淸觴爲子傾懷抱

送僧常防

吾師來曲江落落偉丈夫靈標峙松雪淸韻輝冰壺談髙文字間欲趨仁義途飄然迹無累靑天白雲孤振衣下懷楚遂欲遊京都京都貴人多駢門耀金朱仁義卜知已誰不顧子廬況子兼外學妙達性命樞言隨禍福應名利惟所呼一出玩世故應憶舊山隅

庖婢病跂自臨鼎俎有詩

塘頭買鮮鱗戢戢楊栁貫不憂一日饑遂可支兩膳北方貴魚豈異此中但求杯盌充焉問名實芼之姜芥蔬雜以紫蒓綫𨿽非梁肉豪鄕思已過半甘芳漬蒙茸軟熟分片段佐我新炊秔珠琲光粲粲春羮遠無慙枯鮝不足羨吾於饕餮衰安此軟暖燕昔人意不佳多緣噉脯面聖賢親鼎俎毋庸厭烹饌

夜發白碑

畫行苦炎蒸秣馬戒夜發淸夢失歸路微風弄纖葛星疎天無雲獨有亭午月太空生白煙浩蕩萬里闊細碎艸木香淋漓露气滑戚戚寒虫聲逐馬不暫歇我行何區區無乃害慵拙傳聞猛虎多宵路時出沒四顧林莽中精靈動毛髮求全得憂虞禍毎乘所忽君子審重輕無勞避途暍

冬日遊蔡氏園次孫元忠韻

偶來梁宋遊得子共閒冷杖藜古城陰邂逅塵外境怳思闤闠中喧卑眞坎井晴霜蔽陰崖朝暉潤陽嶺田翁醉年丰曉夕不知醒園逕迎幽尋林屋到深靜凍禽時自驚古木坐移影憶雪指寒荄占春驗枯梗求田計良難旅食飽已幸暫得酒中趣詎須求酩酊短景忽催歸何時後期請

次韻吳戶曹師道秋雨

西風日已肅涼雨霏層陰丰澤飽嵗事䢐節驚壯心寒虫攪夜思滄浪夢秋衾欲謝茂陵病誰憐莊舄吟

題句龍緯職方海棠軒

使君西州客慣見海棠紅彯纓出故里揚馬來漢宮醉當坐乖隔年年夢春風荊州蜀門戶脈脈風气通此花何從來根本移化工使君有新第幽寓如山中小軒面城麓交柯植雙叢年光錦官逺顏色故園同想當春苞麗無日樽酒空繁艷燒醉眼顧眄增冶容地勝不在大意適物易充雙輪粲兩朱行將指炎封

寄題定州楊君園亭

隱不在山壑名園抱南城梧竹有逺韻泉石非世聲林花品莫數野鳥馴不驚主人堂其間對境心已淸舉遺笑錄錄放言獨冥冥新詩寫閒逸其聲自和平吾嘗攷風俗燕趙義而誠自古志慷慨其人尙功名苟非勝絕地烏可奪其行士於內與外罕能權重輕主人不待識定無俗世情

禦史臺柏下有叢竹久荒雜殿中劉中叟洗之監察孫君孚有詩知雜事劉某次韻

老柏寒昻藏叢篠下紛列未須論晦明均敢犯霜雪塵埃深蔽埋蕪蔓困籠結槁悴屈子容饑臒伯夷節殿中秉髙義利刃勇分別病谷除蒿稂蝕月救吞齧還君嵗寒姿淸風自交徹念昔繞荒欄三嘆生慕悅重來十五年笑我壯心折幽懷耿相對欲語不得說

觀音院餞送章子平出守鄭州探得近字

大梁三尺雪冰泥變塵坌千騶國西門儼若鐘在簨使君禦之行往殿股肱郡玉符佩祥麟車旟舞飛隼去國𨿽所懷而在百里近朝方背象魏暮已跨封畛滎陽介兩京左右事控引咽防半天下客車日交軫閉闗非人情飾傳古所哂使君錦幖仙才業苦淸敏故人毀譽忘要使仁義盡昔賢此爲政遺愛浹微隱國人賦緇衣千載聲亦泯二者在君興無嗟設施窘

送文與可同出守湖州

東蜀老儒者吳興新使君前更四州守風政超古人歸來天祿閣袖手隨眾羣一毫不染指世味從甘辛謂柔未易招謂剛可以親渾然鎭冒器承以繅率文詞章謝剞劂天葩出靈根冥冥古咸池眾聽所臥聞外物了無累獨愛霜中筠應憐歲寒節落筆收天眞七賢與六逸林下仍溪濱對之浪狂醉顧豈知此君比年不多寫造化慳至珍而我得二紙毫素餘淸芬畱當雪霜展可慰思慕勤煌煌鐘鼎具未許刋名勲聊復詠黃鵠南國垂朱輪拔足出埃壒投身當水雲人與境相得長鯨臥天津冰壺地千里云屏山四鄰醉月若下酒芼羮沼渚蒓仕宦子𨿽適孤陋予何伸曲蓬誰與直坐遠蘭蕙燻臨風寫髙興願寄江南春

天蘇酒成次路韻

粵嶺酒萬戶醖者無刑章以玆於釀事家家致其祥羇人亦隨喜聊自慰空觴頗收諸家法曹髙及張王不復使鄰捨更笑甕下狂軟熟秋穤潔芬烈吳秫香堈頭沸珠螘斚面燈玉漿人情喜自譽謂可官法當方時見初菊熠爚浮冷黃頽然此中趣不覺鄕路長格髙气淳聖何至腸腐傷區區美芹意欲以酌後皇餘醺到郡郭恨無嘉賓將增釀更加數從今百憂忘

食鱠

知幾張季鷹歸懷托江鱠鱸魚今不數未若魴鯽最橙韲椒蘭蘆菔碎珠貝盈盤玉葉鋪千縷紅雲碎佐以晚菘羮玉飯香藹藹飽行慙素餐捫腹放衣帶昨來溪夏幹市空無可柰徒有彈鋏吟何能飽幼艾安得東海鯨不憚生物害揮刀滿金盤對列酒池外

植菊

春花悅時人賞玩紛僕僕南園一夜風地上紅盈掬我似鹿皮翁秖愛晚秋菊團團緑玉叢移趁煙雨斸願言早芬敷重陽日已促煌煌想金葩況此風露足豈止插滿頭服之明兩目滋養漑淸泉圍防編翠竹多開萬鈴奇勿變桃花俗酒熟落防天不作牛山曲

菱角

洪池富水物擘波收紫菱春華雜靑黃夏蔓相牽仍迨彼風露足芒角秋實登剛銛事利觜扶挾如有朋雙鋒尙可嘬四出尢足憎昌歜固有嗜蒺莉非所憑外觀乏婉軟中質韜玉冰取物取諸內惟彼識者能

朱李

珍果繁西園登盤得朱李白雪凋春花縹丸結夏子肉理漿包寒膚衣粉凝紫細碎輕菱芡甘軟異瓜柿不須論投報聊復冰寒水伯陽指仙宗房陵詫遺美鉆核乃獨善王氏亦已鄙味苦吾所幸道旁豈云恥君看齊物人無用乃天理

行藥

行年將七十衰病乃其時矧玆地气沴州在大澤陂憶昨度炎暑林莽居捨卑山色不到眼地無淸泉滋晴暘則鑪冶陰濁則蒸炊气脘疲嘔泄軀骸醉支離節气近寒露生意稍可支故人在秦晉知我窮至斯奩封眾藥品皆自州土宜形味紫團寶苗西嶽奇靈如雪山艸秀比商嶺芝是身本無有疾病何用治自愛聊爾爾道人母我蚩丸膏或防咀何復求良醫策杖行東圃運動疎通之收復我衝粹驅防彼邪疵養生固有道一漑非難爲千年鮑昭後復有城東詩

焚香

淸泉黳石餅南海寶洲香下簾隱幾坐煙霏防央央春云乍凝聚玉穗忽纖長瑞鴨戲歕吐雙臥不肯翔佛國寶芬郁仙圃花气芳眞靈格杳冥邪厲敺幽荒安得逍遙人肯顧來此堂說我無上道徳音斯不忘

虎枕

耒陽得奇枕狀比猛獸姿呀吻目睛轉中有機紐施持須世所戒羊質還可嗤莫作邯鄲想曲肱吾所師

忠肅集卷十五

欽定四庫全書

忠肅集卷十六

宋劉摰撰

七言古詩

汶上送黃任道遊吳

屑霜飛空木葉脫長河波光碧玉滑江南仙客厭塵埃歸夢寥寥向吳越故溪時到春未還正是梅花弄香雪太湖寺下吟新詩姑蘇臺邊醉寒月江橙甘熟霜夜酣吳酧香醇凍醅撥遼東歸鶴悲是非鐘阜曉猿驚契闊嗟予不得從之行兀若孤鷹嘆韝紲東南山水遊子多航深屐險無時絕去非賈道百不一寂無風詠十常八君提吟筆尋鄕邦詞源浩若天潢決形容物象空鼇峯搜摛祕怪窮禹穴人生難足惟勝遊意適何勞計窮逹崢嶸歳律南浦寒早晚歸艎櫓聲軋不獨孤陋勤所思雙白應須念親髮

秋收

農家之富秋始見十色田利皆丰登擔贏車載上場圃環捨隱積如髙陵園蔬林果不足數山雉野兔霜未增連村簫鼓謝神貺糓黍換酒無斗升田家之樂豈不好胡爲不歸邀我朋榜舟梁澤家汶北咄哉反此如韝鷹社日陪祀渚宮退作長句呈聖鄰屯田

楚鄕地薄气不密寒燠開閉無春冬盛陽不效二月尾日夜霰雪以風社壇污潦害展祀奠獻蕝席移渚宮層臺大廈禮少變餼羊不去精享通須臾巳事云解駮象緯落落天曈曨起憑危欗久顧望肅然羽翼開愁胸恍疑身世此何地蓬瀛岌岌三山宮平湖無波萬籟息但見橋影僵雙虹豈無林花與嘉木蕩搖摧折今一空枝頭尖纖捲寒緑水面狼藉浮殘紅荊州獨此號勝地經年未始來其中夤緣陪祀幸一至豈期端值靑春窮嗟吾老去少懽緒況乃人事多怱怱與君卻作避暑約解衣岸幘看雲峯攜壺挾策無不可此樂豈特春遊同送客渚宮歸至學捨覽君佩獨登城樓詩次韻奉和

淵明田蕪猶未歸胡爲簿領甘沈迷樂時選勝豈無意政值一春風淒但宜夜幾守黃卷酸寒擁鼻燈火低盛陽充發破陰沴幾日天气回慘淒朝來送客過楚渚平湖綠淨凝玻瓈乍驚物象豁塵眼亦有亭榭堪攀躋艸光浮浮古岸北花气靄靄層臺西杯盤共坐蔭淸樾歌笑起行循大堤鳧雛鷺子漾淺曲絕勝乳燕巢深閨幽尋踽踽不自覺城陰步滑猶春泥心閒漫隨流水逺境靜卻憎幽鳥啼何時短艇弄明月安得巨筆淩長霓歸來學捨坐搔首外物何足乾天倪闊疎但愧事業淺剛褊分與時俗暌如君年少喜學問靑雲萬里端可梯城頭新篇眞自得豈假朋友相招攜我亦林泉偶尋勝因君成詠初無題登髙能賦子之職敢以城闕譏挑兮

承牒荊門呈諸友

方城道中詩墨新【原注澤民近沿牒方城有詩】荊門山下有行人同盟邇來無髣髴傍馬欲去尙逡巡荊門西行一百里玉泉之境天下聞諸君不能伴康樂請賦黃鵠飛秋云

次韻王潛江馬上長句因招之

雙鳧飛下王喬縣別後緒言談未徧君能有意齊是非吾久無心恥貧賤靑袍塵滿髙情倦急索歸鞭重增眷陶家池榭𨿽所懷楚渚林亭應未見

題致政朱郎中適園林

南宮仙郎緑髮翁歸來甲第荊城中翁家祖世有名徳至今孫子傳淸風園亭繼繼事營治增華到此窮智工鋪張百物各有職崢嶸一界疑壺宮淸明過去春事老林叢暗緑陰相通朱欄曲檻巧暉映曉風夜露香溟蒙溪魚野鳥樂晴昊碧蘿怪石依長松方城淸泚𨿽可濯主人纓上塵久空年年三日縱士女觀遊思與鄕人同及時娛樂日月邁肯使蟋蟀悲晉公閣書深藏一萬軸牙籖錦帶嚴編封脫巾解屨遊覽倦燕坐自有黃卷功三年羇客偶幸至歸來搔首嗟蒿蓬生涯適意最難事安用勲業銘鼎鐘鄕人勿笑翁不出門外勢利方憧憧

贈穆道士

離石道士心迹間學行已老猶少年昔遊京師友豪貴聲名成就來淮山恬然頗已厭俗累靖館嚴密諧新安朝眞香火儼晝殿步虛聲謠鏗夜壇六甲星辰逆禍福一鑪龍虎誰神仙北州有客性疎野誤爲世网相拘牽時來與子款譚晤閒心慰愜愁病蠲曾將出處大計說聞吾至論頷曰然東風滿江春防灔孤帆曉掛荊州船他年會合未可約訪子應在蓬萊顚

次韻晉陵吳秀才傳見貺

道卿詩思淸如水披衣霜夜吟寒星意深調苦悲萬古平明寄與鐘子聽北牕病客爽心骨若飲甘露枯腸盈嗟夫世故玩形器智者營役奔風霆區畛大小各爾志不可慕者鴻冥冥吾於世珍粗有覺未逢燭理瘖不鳴短篇講好聊寫意弱趙安敢當秦兵

小孤山

萬山逶迆起彭澤齊驅擁立江東隅水西平地曠千里惟此一峯髙且孤气嚴勢峭鬰獨立意不與彼爲朋徒夾水對峙寡當眾眾色媿慘驚頑麤天公結融若有意以此壯我淮甸無靑天長劍倚千丈碧玉大筍巍一株古今畫工昩好惡峨眉鴈蕩爭爲圖方言訛傳楚俗鬼立廟更以孤爲姑我行不暇諭父老正是北風吹舳艫

自福嚴至後洞記柳書彌陀碑

一盂僧粥三鳴雞漸望天角生晴曦積陰凝靄不得肆蕩滉破散爭紛披淸明物象各有職如再開辟平艱危遊人襟韻廓以喜曉指後洞都忘疲小楚亭北望明滅宛宛一徑微如絲問云般舟道場路從此亭背無險巇寺久荒寂無足往念有子厚彌陀碑獨趨一里轉巖腹剝粉敗赤逢門楣村童門闗語嘲似云乞米僧未歸亭亭故碑立靑玉覆以老屋疎且攲常嗟古人不可見尙喜書法存於斯世言書字出心畫體制類彼人所爲子厚少年頗疎雋字合飄逸狂不羈胡爲气質反端厚至今觀者多有疑或云彼以竄逐久气志軟熟非前時又云髙才尙薄世故獨立法無所師吾嗟世俗日無理好惡不正論苦畀臆決萬事豈獨此此書何媿人不知碑陰三百四十字疎瘦勁麗何精奇九十三人姓名具陳纘寶歷元年題云此柳書一碑者元和三年刋厥辭至是二月始建立都其事者楊與倪塵蒙壁礙世未見自我訪尋初愛之嗟物晦顯似有數恨不從事氈與槌巉巖西山邃無數行及二寺方晨炊東南谿磴斗孤絕下及平壑如懸梯南朝佛子謂慧海卜庵於此存遺基鬼神饋食以車運石崖轍迹如在泥智不足以盡萬物敢決眞僞論是非老僧夜語亦有理明發防杖猶遲遲

代書寄文瑩道人

白雲孤起飛杳冥光如片玉輕如冰出山歸山兩何意行止偶然無滯凝故人浮舟數百里得得訪我湘江稜二十年間四相遇童顚疎鬢霜各增寒齋笑語極微妙共以身世均鷃鵬瞥然去矣不我告振錫忽借南風乘聊一徘徊駐衡嶽遂能放意窮臨登崔嵬老骸不知倦軟輿蠟屐勤躋升窮巖險谷訪祕怪往往淸嘯猿鳥驚長泉落石響寒玉故意寫在朱絲繩仰揮雲煙斂羽翼俯聽譽毀眞蚊蠅書來所說謂如此而惜攜手無友朋又云吾廬已堪睡況彼城市尢足憎意若欺我在遷謫故以勝事用誇矜嗟如予者安足道進退大計兩未能平生雅志在林壑誤落世紛親繳矰悲吟黃鵠慕越客謝病髙居思茂陵羨子徜徉類云鶴顧我拘窘如韝鷹故應題詩徧崖壁曷若寄我勤緘縢山童癡立索書去寫此安足傾愁膺

春日述懷

祥風靈過二月陳根新種苖爭抽早蠶生齊漸如蟻溫飽指此無歳憂春酒未盡社已過節物又近淸明頭茜裙纈袖事來往方盤小榼相餉酬田家之樂世皆慕貴仕難去賤易謀行矣請謝茂陵病一廛一耒歸先疇

崔仲嶽鶴舟

綠髯滿頷光且修紫石雙眼寒鋩浮茫然襟韻自軒豁見於聲貌非懦柔昔隨羣眾退禮部歸來便作滄浪遊笑買漁艇出巧思飾以丹白名鶴舟長須赤腳分相與鱸魚美酒他何求髙吟淸風洞庭晚一笛明月吳江秋白雲無心伴疎防丹經有訣窮祕幽志非謗國慕處士性欲避俗追浮丘不山不淵隱無迹時時飛棹來皇州保康橋前艤淸夢峩冠爛醉都城樓胸中有物齊出處天下無方隨去畱太平取士有階陛幾人年少能公侯公侯未有君所樂一時外物爲贅疣束之簪紳豈其性軋以利害仍相矛媕娿稻粱效雞騖馳逐羶穢爭蚍蜉相逢感慨慕黃鵠嗟我方以斗祿囚賤官綬藍誰不爾應書隨俗卑可羞鶴舟之樂愼勿棄勸君起者非良謀【原注諸公詩勸君棄鶴舟以就舉故云云】

虞城早起道中寄公秉幕府諸友

屋角一夜羣枯號曉來曠野風如刀峩峩殘雪路摧馬格格寒气冰生袍四支僵痺非我有況彼鞭鞚難持操天東朝日凍應澀亦戀暘谷猶深韜居常誰不事行役我行適此時令遭因思都府盛僚友人物一一皆賢豪想今酣寢夢方足初離密幄驚寒朝左承右侍各以職气語蘭臭顏如桃奉持巾匜事盥櫛傅唇澤面供香膏不容發綠一防變亟以寶鑷爭除薅炎鑪卻坐日當卯進酒爲壽傾葡萄捋須束帶欲出戶問訊分付猶忉忉體舒意適自穩暖洋然盛气虹霓髙此時豈復念寒旅嗟我勞佚何相遼入趨畱守退幕府坐據大案臨諸曹曹司進若魚在貫文書盈抱紛牛毛爭前鬭敏請蒞職硏磨濃墨揮長毫左手鈐前右摘尾落紙葉葉如翻濤逢姓書字且不給何暇可否知根巢坐中耳目已煩困庭下敲撲仍喧囂伏膺胝手腕疑脫退食筆硯方能櫜乘除賴有此事在庶幾可以均吾勞人生誤落世网內區區系累安足逃要之虛中日自靜不使內外相鉤膠無窮來物彼千萬坐任變化無吾騷崢嶸年華已遒暮不日春意生蘭蒿一樽相與莫相放天下萬事從滔滔

還郭祥正詩卷

李杜酒死詩不作風雅三百年來窮世儒未必甘汩沒才不迨志終無功汾陽有人字功甫歘然聲價來江東當時未冠人已識知音第一惟梅翁翁主詩盟世少可一見旗鼓欣相逢當友不敢當師禮呼以謫仙名甚隆【原注聖兪以君爲李白後身故諸公皆以謫仙稱之】君亦自謂太白出世姓𨿽異精靈同姑蘇江水瑩寒鑑江上碧玉排羣峯壯吟豪醉售佳境日題百紙傾千鐘折腰藍綬豈所樂養親斗粟曾未充蓬萊幽夢掛寒月靑山歸思隨飛鴻書來寄我三巨軸華緘開破溪云封駭然按劍覽珠璧悸若赤手勍蛟龍長吟千言短數百造語險怪神爲工四明賀老忽去世伯牙悲愴閒焦桐嗟予逢子眾人後今其所得何最丰前日過我北池上正是淸露沾髙松涼軒坐聽哆宏辧瀑布千丈懸秋風謫仙有此願自重世俗酣尙惟纖穠彼其耳目不自信滔滔誰樂聞鼓鐘太上雅意興禮樂一日鑑賞期至公煌煌帝業子當頌勿嘆憔悴空山中

送蔡景繁赴淮南運使

新堤洛水東風峭下入長淮春浩淮南使者蓬萊仙疊鼓鳴鐃畫船曉旦時契闊慕聲名晚嵗綢繆親紵縞磨鉛並直登瀛州對案同廳佐京兆靑蒿長松慙異質流水髙山喜同調𨿽當倥傯喧囂中不廢罇罍與吟嘯嵗月撲面來紛紛冠蓋送客聲擾擾北園去嵗賦紅梅南浦今春歌碧艸黃金龍節使光華白面書生才縹緲世髙臺閣與省府偏歷從容譽淸劭投虛余刃無足爲澄淸百城付談笑時行有命又有義所遇何多亦何少未應刻意懷軒裳知有髙情在魚鳥黃鵠千嵗淩長風柰此沙邊老鶬鴇朝廷羽儀重人物行聞追鋒賜嚴召玉音寄我其無忘時有歸鴻下云表

酬寄

趙郎趁我弛擔初爲寄肘後楊炎書盈編專備瘴嶺病仁及來世功誰如城南老廬有別捨我來埽榻成燕居坐忘不復一念起寸田自治何須鉏養生防患不知此從事方藥亦已疎飛鳶未妨隨溪水黃茅正使侵庭除膺晨潄已可飽脯膳況復余米魚聊將此書一過讀寄語庶不憂鄕閭

跋覽前此唱和詩卷有詩次其韻

窮不廢詩眞技癢筆硏風雲日相向聖賢發憤乃有作三千餘篇自古上荒城誰我同此聲惟有哀猿嘯靑嶂窮人所作誠已難平淡丰腴乃嘉唱橫槊壯气𨿽蕭蕭擊鉢爭先猶行行敢懷修門成怨騷亦防飯顆嘲苦相江湖千里山千重朝夕供吟紛萬狀閒適非以娛時人可口甘酸勞醖釀【案後詩韻此處缺兩句】大兒歸不開卷軸喜我窮通心已忘種瓜頗欲學東陵醉尉亦從呵故將古人能輕萬戶侯爲有千篇相等量

再作

何事勞心四愁望側身泰山日東向君子九夷猶可居已謀築室金溪上距江藍輿才兩捨繞郭屛風列千嶂門中翰墨傅風流自爲師友相賡唱曹氏聲名父子間謝家文章弟兄行古人至樂蓋在斯得意未肯博公相頓挫萬象歸毫端雕刻丹靑盡名狀古風嚴重周廟鼎小律軟美楚人釀居人惻惻盈錦囊遊子篇篇出驚浪苦心頗恨語不工故實仍嗟老多忘憊休矍鑠空據鞍鋭勇終輸少年將主盟定霸益勉旃少陵勲名何可量

長句送跂之官蘄水

前年東秦夏六月望日拜恩初賜玦降秩削職遷黃州倉皇束裝三日發故國東平不入城北山一夜辭松栝親朋問訊若夢寐骨肉分畱作胡越論罪豈合有民社抵讞正欲加鈇鉞仇家之議不盡用天地寛仁日月察才令分司置之蘄上表謝恩秋已末以禦魑魅乃其分欲居蠻夷聖猶屑蘄也𨿽僻自善地回環山溪富林樾平生雅志在江湖頗與蘄人相締結收拾孥屬已團聚南北無心更分別白魚煮玉秔炊珠佐以秋菘與春蕨築室求田𨿽未就典衣賣裝略無闕大謬不然心已忘笑人非工已愈拙人生端若夢栩栩事去何庸書咄咄大兒調邑換江南要𨿽分房無逺別地劣兩捨不宿舂晨起爲書午可逹邑四萬戶號難治民雜江閩吏貪猾鋤彊洗惡勿著意魚逃至淸人忌潔化以誠心磨以久教而後刑不怨殺得聞無毀亦無譽以慰蕭蕭雙白髮

易元吉畫猿

槲林秋葉靑玉繁枝間倒掛秋山猿古面睢盱露瘦月氄毛勻膩舒云老猿顧子稍畱滯小猿引臂勞攀援坐疑跳躑避人去彷佛悲嘯生壁間巴山楚峽幾千里寒巖數丈移秋軒然獨起林壑志平生願得與彼羣吾知畫者古有說神鬼爲易犬馬難物之有象眾所識難以僞筆淆其眞傳聞易生近已死此筆遂絕無幾存安得千金買遺紙眞僞常與識者論【案此詩據聲畫集補入】五言律詩

秋日縣齋

節物秋將半疎慵日益加不爲投劾去徒有折腰嗟味酒懷江鱖乘風憶海槎東籬滿涼露已約伴黃花

九日再招趙湜

夜露感庭鶴秋風吹海槎相思悲歲月寂坐望雲霞終夕孤蟾魄重陽近落花君無鄙貧令金蘂徧陶家

和移居二首

作邑風流在新居卜築完淸懽橐書入小隱奉親安日淡城樓曉霜深囿樹寒吏塗何所得試向靜中看境物生新趣蒿榛失舊墟避塵深戶牖待月廣階除醉夢飛鴻外吟懷晚雪余相思歲將晏誰叩艸居

登徐州城樓

彭城樓上望曠然今古懷山形東負岱河勢下通淮白鳥孤云並荒煙萬木排吾觀玆有得興欲拍洪厓

山口

古渡倚雙棹蕭蕭秋色殘山川南去逺風雨北來寒極望銷魂易淸吟得句難依稀故園夢千里下云端

送曾繹松滋令

粹行完圭璞譚經得聖眞靑袍尙腰折素蘊喜民親友益予孤陋官閒子隱淪風騷應賦古亭下蜀江春

次韻耒陽鄒明府庸

初作南冠至隨聞墨綬來猶憐百里逺時見兩鳧回江日披梅雪春陽動琯灰論文須太白還憶一樽開

泊漢口

大別山前晚維舟望古津孤煙漢川樹長笛武昌人珠曲今何地蘭洲欲暮春文王嘗美化無復見遺民

舟次胡陵中秋不見月

舟泊古城下重云埋桂宮舊期今夕負淸賞一年空逺浦依微笛陰崖斷續虫篷牕彊樽酒聊更約秋風

秋泊

寂寞將軍港船頭撞岸蘆寒濤能灌口幽鳥勸提壺水漲江魚絕秋深野菜無如何晉張翰歸思爲蒓鱸

梁澤雨中

防細波鱗淺聲繁客袂涼山煙藏晚翠水荇濯秋香帆槳無聊國蓑輪自在鄕風騷已多感更欲上瀟湘

次韻楊郎中洙早春

病客疎慵甚江城節物新東風驚柳思暖雪鬭梅春老信來雙鬢閒愁著一身賤貧非士恥漉酒有陶巾

次韻呂書記堤上見梅花

多病逢多事窮年負物華探春輸野客騎馬看新花南國稀江信東風恨笛家瓊枝心願見行亦下堤沙潭州湘陰縣萬氏積慶堂【原注堂在塋旁以歳時祀享】

慶自前人積堂因孝子成惟時傳有後於此事如生喬木風煙老佳城气象明謝庭蘭玉盛知不負家聲

送永州黃判官幷寄丁郎中

零陵古佳郡山水楚南奇太守逢康樂佳賓得杲之翩翩漸髙陸逐逐就新羈別子東歸去長沙風雨時

唐誦甥二首

唐生四方誌投筆慕前人此日免魚腹異時觀虎臣茅柴酒亦美玉縷鱠應珍莫恨衣都典歸來是早春因滯江州久謂爲千里遐欣曾逢漂母幾欲賣朱家癡坐瞻雙櫓東行負九華歸須談旅瑣勿作勝遊誇

次韻聖和秋夜對月

綠桂西風老金波玉气明淸霜酣夜色羣籟息秋聲毛骨無遺照闗河共逺情十年吟塞曲畫角厭悲鳴

病起酬聖和

安佚失於恃病邪乘所虛遂嬰漳浦臥便憶茂陵居幸爾筋骸立頽然鬢髮疎煩君山柏句慰此不材樗

畱符離待鄕信未至

先隴封楸後羈臣賜玦時放舟初艸艸去國合遲遲珠滑新粳粒金酣早蟹脂南遷眞不負屈子獨何知

丰齊道中

路逺程難計人慵馬自遲艸蛛橫布网桑蠖亂垂絲村落黃梁飯墻籬紫菊枝時丰物皆好客思在靑旗

送王子正寺祥斷

君仕本儒雅故宜京國遊官趨廷尉府心異法家流白艸侵寒驛淸霜拂曉裘行行句應好雲日望神州

小駟送錢中道

老馬久勞力主人眞寡情知非換妾去頗作戀軒鳴楚豆不爲薄江芻無限生誠能懷舊徳時借爾山行

次韻王仲逹龍圖

常慕詩之學今逢將者才諷吟眞嘬炙畏黙若銜枚天地秋風老江湖醉夢回韶英方合奏難使擊轅陪

早行寄田七

鞍馬三更夢江湖萬里心辧途聽犬吠占曉望橫參浩露濡衰鬢微風動醉襟輸君正酣寢鼾鼻沸雷音【原注君善鼾】

簡定國【原注時以目疾在告】

原子貧非病張生心不肓興隨緣自足嬾與拙相成竹葉疑無分金徽尙有聲幽懷誰晤語空此望東城

送席汝明

得子固已晚嗟予材滯頑義合乃朋友不在疎密間江闊東風冷梅披臘雪慳扁舟共春色相約到淮山

送計希顏

翩翩逺遊子驅馬亂山岑丹穴飛鳴處髙堂日夜心春風巴峽曉晝霧楚城陰家世文章事仙臺紫桂林

題貴池亭次蹈韻二首

一夜山南雪淸寒江上州年華隨水去客興爲魚畱聞鴈思湖表看梅寄隴頭檣烏風信好紞鼓洞庭舟魚味年年美何須問舊池江山淸不攺陵谷變難知節物驚冬至蕭條使客悲謫仙遊賞地空有白猿詩

丙子元日三首

瑞歷開三朔祥風驗八方年華恨催老節物喜隨鄕郁壘須時設屠蘇獨後嘗佳辰誰與醉夢繞故溪傍爆竹驚山鬼雕幡戴楚冠祝延千歳酒練气五辛盤江冷東風外天回北斗端羌城霖甚從此看春寒遙想千冠佩朝元太極天鳴鞘開殿戶索扇起鑪煙慶事通祥表和聲入樂懸江湖祝堯意仁壽萬斯年

和吳端甫書懷

舊學驚心在窮居惜鬢華詩書憑淨幾水竹抱鄰家霜雪巴西夢風波楚北嗟知君厭畱滯我亦正塵沙

二月二日

江鄕春值閏二月似深冬雪濕妨挑菜雷寒未起龍雞虫閒得失蠻觸小交攻稍覺雲天霽西山上翠峯

送僧懷善

獨鶴翩無累孤云晚倦飛羣山帶江處一錫背塵歸妙學窮神祕髙懷熟世機漳濱多病客空此望巖扉

過桑八墓

夫子能詩者寒吟四十年於今傳好句無處訪遺編古意哀東野窮愁死玉川惟餘北山塜松柏鎖秋煙

寄長吉孫二首

別爾忽經歳言歸欣好音神淸率更瘦學苦鄭心竹徑依山逺沙溪過雨深世科思汝父卽已禦祥琴賞罷盧溪菊來尋楚澤春蘭舟逾百日椒酒值佳辰勉爾靑箱學寛吾白髮人小園遊息地松竹更相親

次長庚孫自汶寄詩韻

近就陶家舎扶疎艸木周頗移蘭就水巳計竹爲樓飲食隨宜足光陰任自流爾曹來伴老日問下江舟

挽慈聖光獻皇后二首

四紀坤儀正三宮冊號尊蚤還明辟子坐見太平孫治誥遺神幾廞衣出寢門如何天下養難駐白雲軒聖孝心崇報宮庭詔屢頒喪期逾易月陵兆攺因山已想天人樂猶睎藥使還蟠桃舊亭上時節壽觴間

挽濮安懿王任夫人二首

自昔商任貴於金慶裔光來嬪周季歷有子漢宣皇柙玉輝幽竁車云擁畫裳哀榮無所憾新廟五陵旁鹵簿三川晚佳城一品尊翟衣新襚命神寢舊王園淒斷風鈴逺靑蒼霧蓋昬從今知聖作大義稱私思

挽大行太皇太后三首

四裔柔懷外羣生惠澤中簾闈九年政覆載一心公馬鄧徒聞儉姜任詎有功風雲黃道靜杲日上天東典禮辭先後恩私杜外門虛心延眾正損上益羣元仙路山川近徽音四諡尊賓天去何恨聖孝托神孫夕月沈金殿秋風冷玉衣臨當復明辟忽自厭繁機藥使來何暮嵩呼數已非孤臣恩未報泣望國西畿

挽中書侍郎懿獻傅公二首

裏閈推前輩臣鄰接近班深心語黙外大節險夷間付托龜趺字哀榮馬鬛山遙知濟源第風月艸堂閒公昨初移疾予方丐一麾尋聞升屋告適是出闗時零落孤龍友【原注公與予及故孫莘老最善約爲三友】綢繆記鳳池白頭懷抱事西望不勝悲

挽右光祿大夫知樞密院事贈開府儀同三司孫公二首

岑令神情竭裴公柱石衰國貪黃髮舊身負赤松期人也將安仰天乎不憗遺延和聽詔語深見兩宮悲樞極元丰議人猶記話言載來籌廟幄遂見偃戎軒一品哀儀重三司錫命尊綢繆承晚契揮涕望西原

挽司空文定張公二首

徳業文章事公乎取數多𨿽驚壞梁夢會有望門歌人贖心徒爾舟移古柰何靑編如可托後世看巍峩澹泊環中妙超遙物外仙百年從委蛻一匶戢彌天晚契承知已遺風在象賢東橋松柏路不得望新阡

挽司空贈太師申國呂公四首

元祐飛龍日淮南卓馬歸周人瞻赤舄鄭國賦緇衣曠度銷羣異淸言析萬微方依泰山重俛仰失巍巍衡鏡公多士蓍龜信兩宮羣生遂耕織四海戢戈弓奪去天何速藏深壑已空潭潭新府第東閣閉春風玉輦躬臨奠金錢詔治喪襚宮周尙父世爵漢扶陽位席虛羣望松阡竁舊藏門中蘭玉盛有以慰思皇歳有懸車表新聞曳杖嗟風雲四朝仕公相百年家故國山川近西郊鼓吹嘩旂常難盡記膏澤徧幽遐

哀魯國宣靖曾公三首

柱石三朝重軒裳五紀榮忠勲等張霍善慶似韋平光气收辰象儀型失老成易名宣合靖千古詔幽明鼎調元久貂冠就第閒朝廷方憲老夢寐忽頽山白日佳城啟東園祕器頒深宮那可見桃李在人間不憗天何理云亡國所嗟還應騎列宿但說去流沙淸廟陪烝享鴻樞見世家悲風溱洧路哀咽滿簫笳

哀光祿王卿二首

天驥騰長阪秋鴻禦順風俄從絳衣使不待黑頭公志蘊畱家集光華掩竁宮惟餘善人報流慶在無窮義直中能恕才髙气不矜眾人疑白璧吾道信朱繩勲業無天命文章有子興冥冥何可詰萬古一丘陵

哀太尉惠穆公三首

弈世承圭衮三朝侍冕旒臨邊晉羊祐坐幄漢畱侯樂易門多士幾深廟有謀那知天不憗俛仰一山丘四塞宣皇武殊庭逺世機如何梁木夢不待衮衣歸門戶傳蘭玉忠勲載鼎旂空餘殿楹字鸞鳯五雲飛望履鴻樞府熙寧始識公容無髙位气語有大臣風感慨方山仰驚悲已壑空緇衣國人意轉入薤歌中

哀應眞李先生三首

名教心爲樂逍遙志自求遂成君子隱初異道家流風月閒三楚巾裳付一丘空餘淸泰院云蘚舊巖秋節行幽人正林泉隱者居忽歌東魯夢未上茂陵書世變還舟壑門宏待駟車眾哀無以致爲托挽聲紓生死心先逹康寧壽亦遐令威成白鶴老子去流沙妙意傳琴祖徴言補易家試觀餘慶後簪紱已光華

挽秦國夫人三首【原注安厚卿母】

久被三宮眷誰知五福純脂田天府國防服斗樞人枕夢華堂晚仙期碧海春尋常居養地悄悄繡簾塵賻襚來中禁簫笳去國門素冠空列鼎白髮但歌盆彤管音徽盛甘泉像貌尊所傳天下勸豈獨慰兒孫夫榮子方貴全慶獨乖離晝靜蘭羞歇秋髙薤曲悲晴雲縈壽隴霜日照銘旗無復升堂拜空餘執紼詞忠肅集卷十六

欽定四庫全書

忠肅集卷十七

宋劉摰撰

五言長律

縣齋歲晚寄萊蕪田同年【原注數字直儒】

西北東南邑相望嘆索居音塵路千里契闊歲三除薄宦隨羣眾平生媿拙疎茂陵將謝病中散不便書燕澤歸鴻盡東山晚雪余江湖勞夢寐風土污簪裾塵捲吾成癖囊詩子富儲孤懷吟劍鍔舊迹夢昆墟今古看毫髮功名賸贅疽何時拂衣去相與醉鱸魚

渚宮

坤腹疏靈境蓬宮抱故城淸風百年內芳艸幾番平樹色埋危屋湖光泛彩楹眞遊三島近仙界一壺淸外慮隨塵隔虛懷敵水明松筠煙翠老臺榭緑苔生攲枕巫云近披襟楚吹輕舟橫疎柳靜橋臥晚波晴事往空歌嘯人閒自醉醒我來眞漫興魚鳥莫多情

梁宣明二帝陵【原注宣明二帝蕭詧蕭巋也初湘東王繹平侯景之亂卽位江陵攺元承聖三年兄之子嶽陽王詧引西魏兵攻繹害之尋臣於魏而稱帝於江陵傳子巋巋傳子琮通三十年爲隋所滅】

侯景淪江左湘東復有梁經綸鐘厄會禍亂髮諸王忍死瞻姑熟尋戈起嶽陽車書千里蹙符數百洲亡二主非神武開基挾北彊中興乖晉睿慙徳肖吳光歷閏天餘气蛙鳴井底鄕快心眞噬臘覆手已牽羊臣妾隨三紀圭裘隘一方故都終契闊宗祀各悲涼雙塜畱衰楚遺孫盛有唐神靈依古剎云木抱回岡野火穹碑斷秋風蔓艸黃樵童雍門嘆繐帳魏臺荒天地雙車轂興亡一酒觴冥然無足弔幽思漫徜徉

送李祕監代還

天聖旁求盛明公射策賢三朝推國器一節到華顚卵翼千餘士冰霜四十年至誠忘畛域端已笑韋政愛偏東土民謳戴兩川旄飄外臺節貫朽大農錢松柏風霜後蓍禍福前求開建封幕又泛馬融船士望儒林丈官儀祕府仙仁能化鴞泮明不浚魚淵蔽芾人人頌京坻歲歲田吟春西渚殿醉月北樓天卓馬周侯覲三公漢守遷蜀江飛大斾魏闕望非煙賤子何爲者名途秖偶然世髙劉表幕才媿杲之蓮願借今難及遺恩久自傳鄰哉拱堯舜天下俟陶甄

秋雨用唐誦韻

大雨餘炎洗淸秋爽气回人情醒委頓物象救低徊牕岫滋幹翠田禾起旱栽云空明復晦風縷密還開艸合門三徑蛩緣壁四隈藥奩烘潤襆書幾拂陰霾蓑底漁情樂沙邊客意催簾幃晨气濕蕉竹夜聲來想見天開月行期菊滿杯端居聊可喜不用拂莓苔

六月六日避暑山寺次蹈韻

楚國元卑濕炎天更鬱蒸風吟同倦虎霄望劇愁鷹渴肺塵將岔流膚汗不勝噆肌紛暗蟆繞鬢閙飛蠅六月常難雨三湘不識冰鑪烘一天地火藥萬川陵气金初伏襟懷水未澄髙明尋偶得林麓遠同登此地聊幽遁危亭更上層泉聲懸嵽嵲松影轉觚稜汲井沈圓李緣池摘翠菱涼淸生洞壑秀綠動溝塍佳气西頻望鄕欄北屢憑有期羣野鹿無法問山僧云石逢如舊巾裾見若憎聊堪優卒歲不愧俯捫膺

和路秋懷三十韻

天地炎氛退江湖顥气涼西風來沆碭久客興徜徉夜匝鳥南樹心驚鴈北方乍因鱸感慨肯爲鵩憂傷縱步靑笻杖投詩古錦囊精熒籬下蓓狼籍沼中香妙理晞莊逹衰歌笑楚狂是非來衮衮光景去堂堂別浦丹楓老閒園碧艸芳林顚蟬嘒急霄路鳥飛長曉露淸饒月晴雲暖防霜琴中知水意樓上得山光桂長金波外槎沿玉漢傍江天晚搖落澤國少凶荒竭作趨川壠歡言治圃場神祠鼓逓響社甕酒初嘗自昔悲時節閒愁滿肺腸宋生辭辧屈寧子意歌啇代謝惟寒暑平均彼昊蒼放情羣鹿豕度徳負簪裳致主深慙尹汪陂又愧黃無功可銘鼎有學不鍼肓賦興須潘子詩懷勗謝郎𨿽欣去酷吏更憶舞商羊不解葵傾日寧忘鶴返鄕錦封西澤鯉珠剖北山梁塞馬難前慮江鷗肯下翔無爲澤邊悴更賣橐中裝朝野多閒暇洪纖遂樂康何時放歸櫓大艑水中央

次韻跂蹈登防法院澄心亭

昔泊銅陵縣重來迹可尋洞巖一指顧花谷記登臨歲月回秋棹江湖入醉襟魚籃腥邑市俚語雜山禽紫筍抽姜圃朱丸綴柿林長官誇樂歲遊子足悲吟眺望春思曩疎慵老嘆今篷牕把書臥空此望澄心

題和州云蔭軒

古木無年歲新亭托隱棲交塗寒纛整埀蔭亂雲低明暗蒼煙合深沈緑幄齊回陰徑外日隔畫檐西涼露緣虛滴珍禽占密啼仙家靑桂洞隱士碧蘿谿覆冒均松蓋妖穠笑李蹊坐疑秋色早境與世塵暌地惜開軒晚名因寓意題還當推大蔭天下一民黎

城北庭

邊艸連沙白燕云擁漢靑將軍眠塞壘使者拜王庭金帛三千乘和親七十齡豺狼甘血肉騏驥老林坰秋色楡將落書生涕但零邊塵何日靖願一震皇靈

次韻輅氏東亭書事四首

寄隱無懷土爲文倦解嘲地閒從艸徧門靜絕人敲螳伏尋蟬捕鶯斜趁蝶捎楚冠誰問事越鳥自知巢罇酒欣常滿鄰書得借鈔援琴意流水彈劍恨空庖蘭徑深添菊蔬畦淨拔茅殷勤謝老圃善惡不相殽

幽懷樂所遇且任北山嘲世事棊秤變年光石火敲松筠陰自冷蘿葛蔓相捎艸密蛇橫徑檐低燕露巢楚醪無再設蘄紙不重鈔旋買秔畱客親科筍付庖靈山瞻二祖歸路近三茅塞上藏憂喜人心浪自殽

朝夕此疎傲東亭無我嘲並城田鼓作鄰寺食魚敲樹密日先暝竹長云可捎逺書惟鴈足小隱是鳩巢茶憶新團碾琴繙舊譜鈔懟時常笑屈投間實慙庖霜雪期松柏風雲富艸茅周郎晚菘近有以代嘉殽

自有逃虛樂徒興尙白嘲晚槐嘶意急蠧木啄聲敲犬傍靑籬臥童尋赤棗捎微茫枕間夢安穩睫邊巢困憶石泉弄渴思冰蜜鈔襲香蘭入佩益气芑充庖疏洗王家竹誅鉏宋宅茅東亭眞可樂萬事付紛殽

寄長蘆福禪師

境與人相得長鯨宅海宮香花六時會心迹萬緣空地恐諸天接江從九澤通潮噴寺門冷霞拂殿檐紅暮鴈來淮北朝帆下浙東千重蒼桂霧萬頃碧蘆風衲擁山云暖缾函水月融當年約蓮社何日謝塵籠

七言律詩

離冀州馬上示趙湜

馬蹄輕滑背城闉廣陌朝暉健醉魂暑气泛淸憐小木陰環翠羨名園宦遊淹薄風塵熟時事侵淩耳目昬獨有空愁慵病客肯來吟嘯伴南轅

紀南道中望荊渚

地經三國鬭龍蛇江勢天形控蜀巴藏雨鳥歸荒冢樹采金人聚淺壕沙子囊城廢今秋艸髙氏宮遺昔井蛙倦客詩情眞劫刼得於鞌馬似曹家

雙橋

危橋相向翼髙堂步步行空跨石矼漢外夜驚靈度雨中秋臥防虹雙煙開從此瞻瀛島路逺何時過楚江記得扁舟緑楊岸畫欄朱柱對篷牕

將至監利先寄王令

屈指中秋六曉昬大堤叢竹見霜筠【原注夏中奉有堤竹成叢之句】未幹醉月題牋墨隨躡還家走馬塵撫景敢嗟經歷倦軒眉頻喜笑言親明年各是東歸客羊酪蒓羮萬里人

監利泛化丘湖遂至北洲寺

渺渺平湖闊楚江方舟兩槳破秋光罾風釣月嘉魚國飛雨翹煙白鷺鄕故老昔能悲岸谷騷人今但愛滄浪北州更有忘歸處寺壓蘋花千里香

馬上和王監利見寄兼簡鄒澤民

憶昨西歸春未窮重來堤竹已成叢川塍足水稻齊揷霖雨漲江河欲通一馬久期均物理雙鳧安得快仙風故人況有瀟湘約應喜樽前笑語同【原注二君江南故人而澤民亦見約會於邑中】

髙唐孟延年明府見招

公乾方吟簿領迷浩然詩句慰相思壯懷已有潘毛嘆陳迹猶懷漢佩奇塞下書音稀鴈足江南秋味憶蒓絲祝君多種官田秫欲趁淵明釀酒期【原注來詩有鬂絲之句及道昔年金明勝遊】

招鄒澤民

日借西園放客愁忘機魚鳥分相投水深碧沼前時雨風滿髙臺六月秋蟬嘒已驚移節物鷗羣何事亦沈浮煩君試拔塵埃足來伴元生漫浪遊

次韻鄒澤民感事

河湟蟣虱玩天恩餉饋驅馳不足論陛下至神收廟算諸公何術偃戎軒凱歌計日登宗祀歸將驚秋望故園賤士江湖眞碌碌狂吟無以謝乾坤

淸明日至潛江馬上先寄王炳之陳子正

桃花飄泊萬紅英獨佩詩囊傍水行二月東風撩霰雪峭寒天气作淸明病懷敢有賢勞嘆壯志徒因節物驚罇酒喜親陶靖節經幃仍近董先生【原注子正說春秋】

五月十日發兪潭先寄王潛江

雨過長風吹野塘水深川路白泱泱人如澤畔窮吟客天似江南八月涼陂下臥輪車乍歇田間鳴鼓稻齊秧長官應爲斯民喜準備新詩賦萬箱

戲呈詩會諸友

郢樓吟倡近蕭疎椽筆貪抄未見書【原注澤民近多傳書】拙客懶同嵇叔夜【原注謂也】少年文愛馬相如【原注彥修直夫頗聞防賦】夜涼燈火心親古秋老江湖興起予欲整羸師尋戰地淸風無使舊壇虛

月夜卽席次韻

天帳空虛碧玉寒露華應滿漢宮十分月上星光掩四坐詩成醉語闌楚渚鴈歸驚客恨庾樓風靜足淸懽一年惟有中秋賞銀闕鼇山夜未殘

次韻直夫喜與炳之防

莫悲人事轉秋蓬但使樽中酒不空尺蠖屈身今我倦南鵬飛化昔君同【原注炳之餘同年】天晞殘雨偏宜晚堂壓寒溪賸占風合繼回源書防籍楚山堅石盡堪礱

次韻炳之河亭

風拂藍溪舞翠綃庾郎池樹旋誅茅春蘋初見香生葉夏果重來子滿梢淥酒不空期霰雪淸談爲樂敵匏塵埃久負江湖志徙倚朱欄只自嘲

寄鄒澤民祕校

去年樽酒共論文一別西園迹已陳終日城頭憶王粲淸吟澤畔似靈均懶書已負交朋責滿秩初湔耳目塵萬里江風秋思近歸心聊復借鱸蒓

送楊祕校

大檣雙櫓換巴船美滿西風水接天蘇子意飛黃鵠外梁公心在白雲邊蟹肥采石秋霜足酒滑湓江夜月圓防服拜親無限樂幾多幽思入新篇

別田延年王潛江

才非王粲入荊州淹簿三年已倦遊疎世自甘時不與論交有得子相求學知所樂輕文繡言至無瑕絕悔尢大舜簫韶方九奏佇看靈鳳出丹丘

次李秬新秋韻二首

晴涼意日相親物物秋容絕防塵滄海誰期泛槎客西風先傍憶鱸人收還志業圍棋局分付光陰漉酒巾欲約一罇淸夜話月中涼露滿松筠

風驚梧葉覺秋還萬丈歸心到北山已許生平江海上坐求功業簿書間頗聞都防刊銅柱更喜將軍入玉闗朝野淸明無一事相從那使酒罇閒

次韻李中捨秬秋雨

三伏方中火欲流陰霖匝月气爭秋坐愁屋底須持蓋聞說田間可漾舟狂艸滿庭泛戢戢濕虫侵戶聽啾啾獨於水部添詩思坐滴空堦興未休

次韻酬李秬

公幹長迷簿領書渥言那似阮元瑜闇投子有夜光璧次報吾無明月珠急景壯懷悲劍鍔西風髙興夢蓬壺勉彊豈使今慙古元白鄒枚亦此都

出都二首

兩槳東飛下大梁樽罍漂泊過重陽江湖常恨連年隔羇旅寜爲萬里傷淮寺月寒蘆颺白楚林霜早菊迎黃篋中諫紙餘多少盡寫新詩入錦囊

重入修門甫歲餘又攜琴劍反江湖乾坤浩浩何由報犬馬區區正自愚緣熟且爲蓮社客伻來喜對艸堂圖西箱屋了吾眞足髙枕看云一事無

初發梁澤

蒲側荷翻小雨收鱸蒓髙興滿扁舟云稀樹色偏宜晚天借湖光賸占秋孤鶩落霞閒上下紅蓮白鷺各風流此行說與同樽酒南國江山盡舊遊

金陵

月滿扁舟久客懷石頭城下暮潮回霸王基業從吳始人物風流自晉來大抵險深輸道徳於今榛莾蔽樓臺吟毫千百年間事賸寫江南庾信哀

南喜寺

天監禪僧此結廬石頭髙士有遺居樓飛縹緲巖腰峻庵靜崢嶸閣道虛雪後桂花香澗谷春寒松霧滴巾裾山中物色吟𨿽苦盡是詩翁掇拾余

靈巖寺

先望巖端金碧明久穿蔥蒨踏崢嶸山疑圖畫曽經見地喜生平所未行隨處石泉春渇解上方云屋夜寒生主人著意開佳境無負千年四絕名

連年往返水陸萬餘里今自鄕中挈家南來已至江州行徹險阻喜而作詩寄之

亥宮驛馬歲翩翩又作離鄕路數千拔宅今爲大去國出災休算小行年訪尋前日停舟地催迫窮陰舞雪天屈指還家已無事便應調拂武城

舟次再寄

小孤風順水安流湓浦欣聞已系舟幾日亭中折奇樹從今江上解離憂客心歲晚驚催櫓雪意天寒入倚樓東圃梅開酒更美團圓無復越鄕愁

岸次見梅花不果折

武昌江口見江梅紫蕚瑤芳取次開窮臘雪寒新霽後滿枝春色爲誰來坐嗟隴首無人寄莫使城樓有角哀猶喜東風慰岑寂暗香時許度蒿萊

自衡嶽至福嚴寺二首

曉指禪闗入翠屏煙嵐金碧旋疎明旁看陰壑溟蒙失斗上云梯傴僂行漫興獨於元子愜詩懷容與謝公評區區出處勞分別朝市山林各有情

俯仰巖谿萬仞臨恨輸飛鳥極髙深靑雲平地人難到流水殘花路可尋稍覺衣裾侵小漸聞鐘磬下遙岑丈人不厭頻來往欲作香山得二林

福嚴寺呈貫之少卿並諸禪老

眼熟林巒認舊緣耆闗峯北入霏煙雲房直上三千尺蠟屐重來十五年山奧坐能朝萬象地靈深自接諸天暫遊久住均如夢社客何須約白蓮

至福嚴寺得鄒耒陽書因寄

盡室攀蘿入五峯峯前金碧寺飛空山當星鳥離方鎭地辟天龍海上宮喜我徜徉泉石外憶君辛苦簿書中登臨樽酒無因共半夜題詩寄北風

欲登祝融峯阻雨呈少卿

霧雨陰冥萬壑蒸五峯當面失雲層愁如藥使迷蓬島路似仙溪隔武陵已認神靈憎俗客欲將魔障問巖僧勞公爲我祈昭聖暫借扶桑白日升

贈南嶽董少卿二首【原注師道貫之管南嶽廟再任】

身在南山非隱淪閒中官貴異風塵淸泉白日預何事華髮防衣今幾人虛室圖書忘歲月壽筵香火祝君親朝廷不以忠移孝又說恩函拜命新

世人行止兩怱怱公獨榮親祿隱中淸職正同香案吏曠懷都似漆園翁南陵蘭茂晨羞潔內鼎丹靈老頰紅𨿽喜論心慰遷客區區安足識冥鴻

贈黃少卿二首

仙翁來自太常班再乞林泉捧詔還養志秖爲華髮戲無心宜共白雲閒一樽未厭塵中客雙屐同躋雨後山爲寄東宮舍人語五新句兩難攀

攜笻得得訪云闗恰值東湖賀監還泉石主人元好事塵埃遊子暫偸閒心輕齊組知靈運文滿浯溪服次山秖恐東風喚歸棹江頭楊柳已堪攀

少卿送酒肴至山中

十里傳書厚意將珍肴醇酹寄山房定知僧捨饜疏食更欲雲巖有酒鄕一飯常聞淮上報獨醒徒使楚人傷攜持明日到峯頂試揖浮丘共此觴

次韻貫之見勉冒雨至後洞

狂電驚雷曉未收春云能防洞天遊徘徊已盡剡溪興祕怪難探禹穴幽彊勉更須勞屐齒龍鐘何憚過山頭從今功徳應圓滿厚意成人豈易酬

又次韻

已踏雲梯上翠岑洞中聞說更幽深夜驚寒雨生瀟灑愁起孤猿助嘯吟白日昔傳仙可學靑天今笑夢難尋故應淸興無時盡肯爲淹畱折此心

登祝融題上封寺二首

磴險梯危路忽窮勝遊須到祝融峯九千丈外雲間寺一萬年餘石上松引手莫髙疑觸鬥臨池毋久恐興龍此山惜與中都遠未得君王檢玉封

寒風吹腦赤霄邊飛鳥猶難到絕巓下見人間又成海恍驚身世此何天巖腰半白春畱雪僧面多黔日冒煙我亦淮南宗姓後舉家應合到神仙

貫之自嶽先還衡陽示詩見別次韻奉和

云壑登臨杖屨隨狂歌淸醉樂忘疲拍肩正賦遊仙曲回首還吟陟屺詩春艸便驚南浦別壽觴應慰北堂慈區區流水髙山意常有孤音托子期

忠肅集卷十七

欽定四庫全書

忠肅集卷十八

宋劉摯撰

七言律詩

春日

小雪崢嶸變曉寒舊年殘臘破新年明生月魄初三夜气動春灰五九天蓼甲韭黃隨緑酒防幡羅勝上華顚故園欲告西疇事思我楓林楚木邊

遊白雲山二首

籃轝微風迎曉涼細碎艸木無數香千巖雲歸雨未足幾沖水淺禾難秧【原注山中之田毎一水所漑謂之一衝如曰一澑也】松下陰森石橋冷竹邊曲折溪路長西家又得避暑地翠微亭在山中央

行窮蔥蒨坐淸涼隱幾川原一炷香小雨徑從前嶺去髙禾移就下田秧禽聲不見山情悄江影新生客思長政使歸期猶逺在白雲遊樂未渠央【原注二月七日與客遊白雲山二子傳行路有詩次韻一首】

次韻跂蹈山行

舟伏盤渦傍淺沙北風寒日气淸嘉初從磯口詢漁捨漸入雲林問酒家萬里欲飛愁若絮小鑪危坐眼生花筋骸養作衡山力坐擁肩輿聽噪嘩

二子訪酒家不遇次其韻作

靑斾不見山云深何以慰此二子心阮修杖頭故應在黃公舊壚無處尋求有不得事當戒興盡必返愁難任仙家竹葉未必美舟尾茅柴還可斟

賞心亭

佳山逶迆抱故國危觀突兀淩長波仰憑飛景赤霄近下瞰萬木蒼煙多三閣繁華芳艸在七朝風物一禽過後人未見興亡本秪笑陳家玉樹歌

涵輝閣

碧波彌漫起春湖艸色黃深岸四隅新謝小桃雙燕至從南微雨好風俱暫來秪是林泉客長見須憑水墨圖無數鳧鷗記相識近人浮泛滿靑蒲

王母池

阿母宮前阿母池池光淸滑防玻璃岸擎黼座涵佳气影上仙衣潤彩霓靈液發源來海谷飛花隨泛出桃谿羽車鳯蓋無消息寒月沈沈寶殿西

次韻王太博闗太丞同遊石鼓山

禮局仙人兩俊流髙才相敵異商周北溟風水初登化南楚江山晚並遊契闊歳華歸大笑畱連騷雅入冥搜江邊一醉驚離散應有功名約白頭

次韻陳秀才冑遊石鼔山書院

山頭云木郁靑蒼山下江流淨鑑光亭閣瞰臨慙舊句巖溪開築想前良心甘水石忘羇宦耳冷歌嘆土鄕寂寞先生與叢竹相看孤節幾秋霜

元日寄耒陽

元日江湖萬里身四方南北等埃塵莫悲天地如行客還喜瀟湘見故人淥酒桂盤催獻歳小花羅勝冩宜春淵明秖向東風醉應笑窮吟浪苦辛

次韻耒陽鄒明府庸

夢比光陰一鳥過四年江渚負長哦逄君舊眼靑猶在驚我寒須白已多言偃政聲方浹洽茂陵歸思獨蹉跎何時又見揮吟筆快若輕丸下峻坡【原注君詩思敏防】

承以舊韻示喜霽詩次和

楚雪飄殘四望間江山晴气撲衣冠曉餘霜日明昆嶺淸極人家在廣寒賸琢瓊瑤君句巧相當旗鼓我才難靑天寂寞浮雲盡最愛春風幾鶴盤

簡提刑朱仲隱初玉學士

當年蓬館近儲胥紅璧東西對直廬綿蕝同參臺曲議蕓籖分校禦前書朅來憔悴騷人國隨見光華使者車莊舄有吟皆病思賞音徒欲慰頑疎【原注君訽索近詩】

次韻朱仲隱寄鄭寺丞

猛脫塵勞厭競馳歸來不著楚騷辭江家有宅能依竹陶令臨流秖賦詩檐北嶽雲供顧望水西州市隔喧卑康彊八十人難者此外窮通各一時

送呂雅寺丞

玉府文華異俗氓丹山毛羽盡祥珍伊臯相業光前史王謝家風世有人好學少年忘貴冑摛詞奇藻敵陽春如今四海皆桃李曽見槎通萬里津

路虞部得代還

東風楊柳認春天轣轆車音向郢山久客不知遊宦樂五年方喜取書還邊兵近日屯湟水漢將何時入玉闗自古詩人多慷慨功名無使壯圖間

次韻聖和還自京師途中見寄

郊原新雨靜纖埃路下霏煙白玉臺遼鶴應悲裏中舊仙鳬今自日邊廻云端心望髙堂喜馬上詩尋故社來牢落不才疎世者尙貪斗粟變蒿萊

次韻李聖和寒食郊居二首

春郊寒食嘆淹畱巧映秋千樹色柔杏蕚離披翻白雪柳花輕薄聚圓毬風光無賴撩歸思節物相逄眷昔遊塞下塵埃侵夢想何時仙袂揖浮丘

林梢黃緑野禽鳴泱漭春陽泛地平禁火人家甘冷淡浴蠶天气趁淸明誰將馬絡尋春去獨佩詩囊傍水行稚女弄花田叟醉笑歌眞是太平聲

次韻李衝聖和秋懷

燕鴈南來久客驚寥寥風色試寒輕吟殘紅葉詩無味歸識滄洲夢有情歳晚壯懷同劍冷樓髙愁思共云生淵明無酒重陽近幾日東籬繞竹行

聖和受代

枉尺誠非聖賢事守道固與時俗違難哉仕者行已志況復儒生疎世機喜聞傳告令尹政應歸湔拂塵土衣快君髙舉嘆畱滯把酒爲歌黃鵠飛

次韻王太傅同陳長史訪僧不遇陳君先歸

林雨幽深止秀奇中間寧有大顚師漫勞雪客乘舟去郤是云僧采藥時歸興忽同分嶺水餘懷誰共一枰棋故應重作春遊約已覺東風傍柳枝

謁金鑾瑩襌師

西城十里入溪林頓覺塵埃脫醉襟淺渚敗荷縈白曉澹雲疎木抱淸陰陶潛但有思歸賦韓愈殊無善吏心遺照主人應念我試將秋思寫瑤琴【原注進照堂名】

次韻王太傅答周郎中寄酒

子云寂寞歳將回門靜因逄載酒開白雪雅歌郵置去紅泥仙榼印封來親闈卽日先稱壽賔席何人伴倒罍莫作獨醒孤逺意杜郎親撥凍膠醅

再酬王太傅

曲臺仙客苦能詩思入風雲學有師楚國大夫吟澤日江州司馬愛山時年華悄悄還杯酒塵事紛紛付奕棋想得懷歸心似我越禽常自記南枝

次韻王弱翁借書錢君

錢家書橐盛儒林禹穴時容探萬尋嗜好自同皇甫癖寫傳應慰獻王心此於取與無傷義盍以幽奇付賞音猶說冬官未通借覽之安得有千金

次韻弱翁早春病起

換骨欣逄九轉丹東風迎歳雪梅殘玉良試火增虹气鶴老經春怯露寒詩就越聲驚惻惻夢回天樂記珊珊故應有徳神明相寧事祈禳叩夜壇

次韻弱翁春中久雨

楚雨亷纖無盡時園亭惟有艸菲菲桃花泛水飄紅去燕子貪泥帶濕飛潤徹玉琴春气弱聲侵羅幕夜寒微東陽病骨疎慵甚畱取淸樽待霽暉

次韻王弱翁題承天寺萃景亭二首

左右靑林抱邃深徑隨蒼蘚上煙岑陵遷漸失三湘事春逺閒傷萬里心我愛白雲親鳥道誰臨滄海較蹄涔北欄曽指鴻歸處杳邈鄕山不可尋

四臨千里一危軒灑脫塵中兩耳喧隱幾風波隨客棹對江金碧露僧門數峯煙老靈妃國三月花殘杜宇村不得相從嗟筦庫新詩猶喜慰冥昬

次韻孫景修題萃景亭

公遊何似拙翁巖【原注公守桂陽開鹿頭山名其巖曰拙翁】盤磴先經釋子庵視聽稍遺塵種種髙名聊換府潭潭時驅萬象歸吟幾盡洗叢荒破暝嵐更有風華入春望名園都在面東南

又次韻四首

於此登臨稱謝公湘南奇觀欲吟窮天沈暮鳥煙氛外山抱春城霧雨中陂岸放車看宛轉寺檐飄鐸送玲瓏老僧已許炎蒸日爲借淸風解簟筒

縹緲飛亭倚半空景來酬對不知窮天開云嶂輪環外地蹙林丘尺寸中時有桂花飄馥烈恨無泉玉防玲瓏楚人不識靈均意江上年年費粽筒

背倚叢岡面佛宮登臨酸足喜途窮白紅花意生洲曲紫翠山姿落酒中寒鷺見魚行歷刺珍禽驚客語玲瓏亭前雨足農知歳免卜靈灼腐筒

隱幾憑虛萬景空浯溪能使決山窮於今川隴民歌處曽是干戈覇業中蘋末起風香細碎水光浮日影玲瓏苟能適意茅檐足何必鴛鴦碧瓦筒

送衡州王仲和郎中代還

鐃鼓催船下洞庭幾灘冰澁滯雙旌崢嶸霰雪暮寒重早晚瀟湘春水生君意喜先湖鴈去我懷方共夜烏驚明年奏課趨云陛拜罷當如漢仲卿

寄湖北運使孫景修朝議

曽伴籃輿入翠微杪齋終日醉春暉親烹林筍班犀大旋膾溪魴白玉肥歳月幾經鴻北去風雲應有夢南歸猶令猿鶴無驚怨聞說頻年見錦衣【原注公𨿽在北路時以使事過之】

秋日卽事

湘城風物向秋新興入羮蒓與鱠鱗葉舞霽紅楓映寺蓓含霜紫菊迎人瞻望河漢乘槎客歌詠倉箱擊壤民欲放幽懷到滄海徘徊黃鵠更傷神

偶吟

平昔名場气吐虹靑袍霜鬢老湘東舊交半在雲霄上壯志都銷水石中樓上買魚乘酒熟捨邊秧稻指年丰淸風令徳人胥化合使鄕閭號鄭公

被防還闕訓答諸公韻三首

楚雪三經橘柚天君恩新許出湘川𨿽非殿席虛中夜且勝臺郎謫九年歳晚病懷孤劍外江寒歸思亂雲邊妻兒莫恨歸裝薄賸得諸公錦繡篇

湘南竊食漢鹽官長記靈煙魏闕端隙過白駒三歳月萍漂滄海一孤寒九重寛宥環初賜萬里歸心斗欲幹常媿主恩深未報慨然眞喜脫囚冠

幾年南楚聽哀猿自昔江湖憶帝閽粉骨何禆天下事賜環難報聖君恩餘光久記仁人裏引重仍慙長者言安得新官來棹速更隨春色到鄕園

喜跂蹈登科注官【原注余姚鳥程】

祖門儔子又詒孫善慶儒科燕後人雁塔繼題三世字桂林仍見兩枝春稽山照邑天如畫霅水浮州地絕塵我亦浩然歸思起明年雙棹趁吳蒓

倚舟崇福寺寄臨湘衡文叔祕丞

相逢相別立湖邊幾見罇罍換歳年簿領初離仲宣幕政聲猶屈武城歸舟落晚惟荒寺病枕驚秋聽早蟬咫尺松風亭下路可憐雲霧隔靑天【原注縣捨有松風亭】

行虞城縣早起寄公秉

一夜風聲海沸騰束衣寒屋赴晨興雲吹慘澹天西月馬踏玲瓏雪底冰吏事不堪年老大歸懷那復病侵淩遙知宴息庵中夢正在仙門第八層

寄公秉李郎中

二月晴霜冷逼人深紅桃蕚爛繽紛寒中悄悄春彊半湖上悠悠水十分心厭畱書期謝病迹疎罇酒憶論文東風畱著芳華在何日仙鳧下白雲

次韻王定國湖上

君來惟有岸蒲靑落寞羇懷獨此行逺浦自迷眷艸色緑陰初變夏禽聲毛角知何物鵬海鷦枝各有情且共論文一樽酒吳霜從向鬢間生

和王定國

地逺城東得得來正如湖畔共含杯眼中故舊靑常在鬢上光陰緑不廻歸去汴橋三鼓月相思梁苑一枝梅我閒時欲尋君醉爲備芎醪更滿罍【原注病目君爲置芎酒】

次韻定國約過李氏園池

年來髙興滿蒓絲寒薄春風駘蕩時稍愛燕脂開杏蕚已驚香雪爛梅枝老於樂事心猶壯病得新詩和獨遲何日華鑣向金穀擬追仙翼到瑤池

次韻答王定國

江州居士赴東城旬月相忘不寄聲閉戶邇來能避謗求田何處欲歸耕筆端浩蕩詞逾壯胸次崔嵬气未平我有白羊新賜酒澆愁聊可一杯傾

次韻王定國懷南都上元

九陌無塵夜霽天兩都風物故依然車馳馬逐燈方閙地靜人閒月自妍佛館醉談懷舊歳齋宮詩思鎖今年傳聞公子微行處門外驊驑立繡韉【原注去年上元南都同李公秉三四軰遊靜覺遂飲上生院今年致齊太常聞定國遊相國】

同孫推官廸李郎中鈞督役河上敍懷三首

時哉風物媚郊原無賴禽聲對客喧山色帶煙屏依漢春陽凝日浪浮坤河功田利玆爲重士賤民勞豈足論仙老不妨持道气朝餐華景望朝暾

平湖勝勢抱南城花气蒙蒙馥近坰黃變柳條歸老緑紅殘桃葉換尖靑春乘病後成多感事向閒中見未形日日攜茶喚賔友吳泉烹盡惠山缻【原注來詩問南湖事】

車馬傳聞漸欲還河邊陳迹棄春灣暌離心恨三秋月積累功成九仭山從事獨賢公弗嘆散材無用我宜閒放夫急趁蘭洲賞寒食光陰俛仰間

送許敏修使二浙二首

大夫才業帝都兪淸潔寒冰在玉壺流馬阜財求八使鑄龍班節重三吳海門曉日迎飛鷁笠澤秋風趁鱠鱸亦欲東遊聞米賤行臺還可庇疎愚

蒹葭曽愧倚瑤瓊京兆經年共左防屢喜足音臨病幾【原注臥病日久屢防訪問】獨何才力致虛囹【原注君治聞封有能名比以獄空被賞亦及不省】閩山近部榮鄕繡越客何人識使星隨看鋒車下江海歸來人物重朝廷

題泰定小雒亭

名花多自洛城傳物色春工十指間漸買姚黃並左紫恨無伊水對嵩山主人妥妥多材藝俗客悠悠幾往還惟有萬竿亭背竹霜靑偏解照衰顏

八月十二日同楊誠之馬全玉王似之泛舟至州塔下作

秋水彌漫山翠微西風恰好坐吹衣濃雲將雨東西去白鳥窺人下上飛陵谷是非詢野老滄浪懷抱負魚磯遲畱莫聽嚴城鼓待得雙橈弄月歸

次韻趙伯堅令鑠郎中憶南都牡丹兼寄子由

芳叢百朶爛紅雲曽倚西軒醉兩春夢雨一驚巫峽曲佩香常記漢江濵病懷日負杯中物花意今看檐上塵回首東風君自問欄邊更有後來人

城北

寒門秋色陣雲飛雉堞煙靑畫角悲河坼波濤含趙魏星分畢昴半華夷太原玁狁當徵日瀚海單於欲戰時六十萬兵閒飽死誰憐山後八州兒

喜王彥祖新居

今見黃州慶有餘侍郎門戶已容車風流地望烏衣巷瀟灑仙人碧落居三畝江家須種竹一區揚子獨藏書東平我久猶如客何日菟裘近裏閭

北山道中

隨馬盧泉碧玉流野林春鳥語鉤輈桃飄殘蕚紅堆水麥換新苗緑滿疇世味淺深聊爾爾生涯消息彊悠悠不如收拾詩千首要似張家萬戶侯

題所居圓明庵

茅剪幽廬小圃東葛巾藜杖稱髙風守方固恐形爲累內照應知色卽空出入有虛還有實輝光無外亦無中世人欲識圓明事盍問名庵隱幾翁

還句龍緯化文詩卷

誰識斯文久寂寥希聲杳杳思滔滔气無外物纖毫累才有靈光萬丈髙誤借鼓鐘娛海鳥自堪奴僕命離騷啞鐘亦欲煩君手能爲孤音解郁陶

贈汪汾同年

往歳仙遊白玉臺拍肩曽喜得洪厓髙門已覺陰功在古獄猶嗟寶气埋風竹夜聲淸醉枕雨峯秋色滴吟齋大夫未老無多嘆防見勲名與願諧

祕閣曝書畫次韻宋次道

帝所圖書歳一開及時冠蓋滿蓬萊發函鈿軸輝唐府散帙蕓香馥漢臺地富祕眞疑海藏坐傾人物盡仙才獨憐典校來空久始得今年盛事陪

病起次和何溫甫祕丞雪琬中見寄

士譽民謳楚粵間相逄傾蓋問南冠吟余館春風峭病後湖天霰雪寒應喜白雲瞻望近【原注君迎親至此】獨憐滄海去歸難雅歌贈我瑯玕意欲報慙無兩玉盤

聞東園諸學生雪飲寄之

大雪塡虛翻海波袁安門戶可張羅寒驚春絮因風早病覺空花向眼多梁苑喜開陳桂酒郢人誰已唱蘭歌少年撫景應須醉莫學衰翁著睡魔

元日示彭器資禦史

天歷開祥歳屢登命元頒號繼熙寧春風寒色猶燒臘北斗杓端已轉星初退賀班東上閣郤觀郊樂太常防便期節物尋樽酒莫問吳霜換鬢靑

再和

大禘新元詔太平萬方承慶日神寧壽觴別殿稱山嶽治象端門燦日星放伏暫騎歸舍馬束衣還就致齋防史官不用占風瑞從此丰年紀汗靑

次林禦史次中韻

一鶚將從北海飛豈如窮翼老差池方嗟簿領迷公幹尙喜琴音得子期別思俄聞賦南浦殘花猶可醉東籬畱連且此同罇酒歸去鱸魚未過時【原注時揚州陳丞相辟君幕府】

再次韻

昔歳相從向此都重來風物變南湖莊生達觀嘗齊鷃張翰歸懷豈爲鱸世事不窮勞彊勉官期猶逺盍躊躇新詩易得皆精好眞似元和咳唾珠

次和次中簡畱守蘇子容

濉園文雅久湮淪居守今逄紫禁臣右客遊梁似司馬主人開閣等平津不才亦預門生舊承乏來趨幕府新共喜風騷壇將在簫韶時許擊轅親

次韻次中喜子容還朝

公歸眞足慰儒林云日重瞻帝闕金聚散可驚陳迹事行藏誰見古人心春還漢省苔新舊霜逼吳船水淺深坐憶茂陵猶未去悠悠徒有病中吟

次韻次中題雙廟

凜凜英風數百齡捨生知與義相形莓苔老澀穹碑暗云木疎寒古殿扃自許孤城摧虎兕至今遺事炳丹靑二公死所眞難處獨恨臨淮有遁刑

次和次中久雨阻行而聞浙中旱漧

積雨亷纖气已淒暝云淩亂四天低吟懷摵摵聲侵竹歸思澐澐水拍堤東海可能均霽日北風曽未逆陰霓應須更問淮南米莫厭畱連鷁首西

忠肅集卷十八

欽定四庫全書

忠肅集卷十九

宋劉摯撰

七言律詩

正月十一日迎駕大慶殿次曽子固韻

錦繡龍鸞仗衞新絳袍黃繖拜行宸天開云日端闈曉歳謁衣冠別廟春歸輦順風傳鼓吹廣街嚴蹕靜音塵上元咫尺瞻遊豫更慰都城望幸人

次韻和門下相公從駕幸太學

詔移淸蹕下齋房訪道天臨舜上庠正坐橫經開鳯扆衮袍接武照鵷行雍宮故事收炎漢闕里斯文盛素王宜有諸生知聖作勉趨賢路起東堂

立春後泰祠東郊呈器資二首

走馬東郊春早時宿云容與澹朝暉溪邊水暖魚初上塞北風柔鴈欲歸君賞已誇梅白早我來仍見柳黃微年華恰恰催吟醉從此朝回日典衣

漠漠陰雲曉蔽空稍看疎霧泛冥蒙郊原脈起新春雨簾幙寒生半夜風縱步杳難尋舊苑習儀聊復望祠宮霜臺監察心宜喜聞有精誠禱歳丰

奉祀南郊九日馬上口占

霜意云情曉欲寒城南驅馬面晴川路尋紅皺黃團捨興入丹茱紫菊天摵摵園林驚晚歳紛紛場圃見丰年君恩未報歸何日空使荒蕪靖節田

淸明日玉津園奉陪賜宴文太師

漢燭靑煙下九閽東風瑤圃燕元臣詔馳禦斚深行酒露剪宮葩別賜春不爲夢魂聞廣樂許畱光景緩嚴闉曲江冠蓋華林客未有三師解組人

夜直中書省寄左省子容公

膺門早歳預登龍儉幕中間托下風敢謂彈冠煩貢禹毎思移疾避胡公論文靑眼今猶在報國丹心老更同夜直沈迷坐東省齋居淸絕望南宮【案此詩據宋詩紀事補入】

次韻謝師厚齋中有感

一庭春桂與秋蘭元禮龍門笑閉闗不以使臺嚴陛級盎然和气見聲顏平生懷抱風塵外終日圖書幾席間天下蒼生瞻世徳東山寧許乞髙閒

殿廬次韻趙元考錦帶花

錦花香浸碧琉璃誰折芳叢下帝闈橫裊正疑豪客防雙垂曽見婦人衣長條臥蘂勝繁李密葉攢英似紫薇系取東風畱節物還家猶及醉春暉

次韻錢純老密學白錦帶花

天園節物見芳華春暮重開白錦葩鬭葉淺深瓊散蘂封條勻閙雪團花玉翹無日眞仙國月帔垂欄上帝家若向閬都論品第可容滄海碧桃誇

宣徽王公太乙宮使還洛二首

四紀翺翔覽太平三朝出入盛勲名對敭徽省官儀重謁欵殊庭使事淸桃李春風多惠政鸞皇雲路半門生少貪嵩洛鄕邦好人望巖巖在老成

位並樞庭今四貴官升太尉古三公壽眉仙骨風塵外琳館眞都祿隱中治第頗聞齊緑野放心寧遂伴冥鴻滿懷霖雨功猶未勉起行看謝傅東

送致政太師歸洛

元丰天子賜安車黃髮翩翩翊聖初坐省故攜靈壽杖防朝仍駕虎賁輿平泉花木眷常在遼水城池鶴自如身是赤松無一事乳桐孫竹看扶疎

上洛都文太尉二首

慶曆承平已廟堂三朝勲業徧旂常昔𨿽郭令曽憂畏今比畱侯更壽康賜餞饔人移玉食寵行天藻爛云章想公賸覺西都樂門外逍遙緑野鄕

詔書新出未央宮始識謀深別有功就第願陪唐九老臨軒方冊漢三公翩翩雛鳯仙山上兩兩階星祖帳中貴齒尙賢聖朝事可須歸興羨冥鴻

薛景庸太丞昌朝守邠州

風霜烏府不謀身丞掾鴻樞號得人九轉已欣丹換骨一麾聊免甑生塵時今闗隴煙雲靜地古岐周气俗淳正恐暫均勞逸去肯容文酒戀朱輪

次韻新陳州太守王彥祖侍郎

得郡同時下帝闉相聞雞犬再冬春名場步驟元希久官牒推移媿積薪一笑醉餘雙白髮千騶南去兩朱輪勸公少樂淮陽臥來伴林邊杖履人

九月十日趙韓王園同捨餞送王微之晳出守汝州卽席次其韻二首

左符初作魯山行便有蕭然物外情出入宦遊金馬舊平生風望玉壺淸秋花黃紫羅千本宴豆甘珍聚百名談笑揮毫得佳句從容聊喜暫班荊

云木疎寒天未霜一塵淸不防衣裳白鱸南國歸懷壯黃鵠西風去路長攬轡便看紅旆轉銜杯聊共紫萸香相思肯惜瓊瑤寄時有樓邊鴈北翔

重送微之二首

瀛州日日聚華紳舊徳如公更幾人寂寞窮經甘白首風流投老就朱輪光陰不負圍棊局談笑須還漉酒巾朝議𨿽知弱翁久不如方國慰斯民

曩昔淸襟江上開九華山色照樽罍中間世故何勝道晚歳仙都幸一陪康樂又從滄海去次公曽自潁川來春秋墜學應猶在聞說新書勝玉杯

重送文與可

神標人慕紫芝眉襟韻誰量叔度陂相與論心惟有竹未能無意獨於詩東風臘尾消冰雪南浦船頭轉鼓旗想及下車春恰恰汀洲煙雨白蘋時【原注君喜畫竹作詩】

送益路提刑謝師厚郎中三首

鼇闕昆峯路不賒單車聊復向襃斜東山行止繄民望康樂文章自世家政在冰壺人畏慕詔移金節使光華百城爭欲扳遺愛豈獨諸生戀帳紗

叱馭靈闗萬里行爰書丹筆刺祥刑過家舊社瞻卿繡入蜀何人識使星梅福上封推變異望之雅意在朝廷華陰道過行臺路共醉西湖賦鶺鴒【原注公之弟領漕京西今往過之】歳晏風雲劍外天故宮形勢舊山川地環錦繡三千里兵後歌鐘一百年金馬已陳公子賦海棠應補少陵篇官私侈忲斯民病可賀於今使者賢

送子容二首

文人家世積淸芬二許遺風見子孫學問共推元凱庫衣冠爭望李膺門西垣潤色文還古東土畱居政有恩歸奉漢皇前席對豈無今士所難言

傾都冠蓋擁西圻一節移歸四牡馳魏闕雲煙天近處隋河冰雪歳窮時行藏粗識賢人志疲拙難當國士知妄欲與公論異日區區何用召棠詩

送次中

肯與衰頽論久要愛君才健气飄飄聲名桂苑曽晞冀【原注次中先一牓登科】風節霜臺媿續貂分落江湖驚幾歳喜同文酒駐雙橈天寒不柰隋河淺又使淸談付寂寥

送呂戶曹仲敏

文章盈篋幾千篇去有山濤吏部賢梅意向人冬至後云陰含雪北風天非今是古俗皆爾嘆老嗟卑誰不然知子已能操學誼行藏吾欲看他年

送虞元叟大熙出守當塗

使旗獵獵櫓呀呀齋舫飄如上漢槎待得江南鱸作鱠暫從遼海鶴歸家淸談揮麈臨千里隱幾看山過兩衙零落謫仙遺迹在爲尋荒冢弔雲霞

徐程致仕寄之

浩然歌笑脫靑綸髙調冥冥防服還智達能遺名迹去英雄宜爲泰平閒秋風酒榼攜寒野春蘭芽長舊山養已奉親心兩得世人行止是非間

宿州靈璧張氏園亭舟過始知之

去國身隨濁汴傾瞥然雙漿若孤鷹不知堤木藏金穀但見漁人說武陵已許生平倠水石坐看名利僅蚊蠅從今所至停舟問詩酒𨿽衰亦彊能

八月十五日宿平原寄跂蹈

去秋今夕艤歸船雨濕湓江嘆隔年幸此一輪開霽魄郤嗟千里共秋天更爲來歳悠悠約安得淸光夜夜圓孤館悄然誰晤語滿庭寒露濕蒼煙

離汶馬上寄鄕中親舊

半月徘徊去魯遲二年樽酒奉音徽又貪聖寵移金節還使鄕人笑錦衣天地中間眞逺客田園蕪沒盍來歸東州不擬多時住巳傍蘆溪作釣磯

至金鄕先寄田直孺【原注庚戌六月三十日】

京雒塵埃各未湔古城瀟灑向秋天今朝屈指終三伏此地銜杯已六年老喜交朋頻把臂拙無材力可求田君當記得鱸魚約何日相從上釣船

秋浦寄田同年鯁

三月鵬云接翼飛歳窮飄泊動相思獨臨谿檻看山處正是江天欲雪時連轡都門君不至【原注約同出都臨行君失期】合簪秋浦我來遲明年尙好方舟去醉倒春風有舊期

過任城謁田直孺

古邑東風桃李殘故人髙臥白雲間我知原子貧非病誰識蕭生志抱闗相遇正逄春事晚已衰難伴醉鄕閒卜鄰慙愧當年約依舊無錢買北山

寄尹元佐

都城分袂下長淮聞說靈槎犯斗回天上夜蟾千里共江南秋雁尺書來莫悲琴劍猶羇客豈有英雄老俗埃此去玉皇恩澤異龍飛新榜看風雷

寄髙陽陳鎬

胸中奇蘊入天淵平昔英遊夢寐間寶劍早因靈气識臥龍今惜壯圖閒匈奴尙敢乘黃屋漢騎新聞戍玉闗應共將軍話功業酒酣朝夕望燕山

寄長沙王源祖

湘水衡山冠楚西逢君曽與勝遊期橋躋危蹬尋僧去月滿歸舟載酒時歳律別來驚易攺琴徽空自寄相思試看湖上梅應老不解東風贈一枝

表海亭

到此翛翛欲羽翰長檐危檻壓潺潺髙低步障千花磴逺近屏風四境山興爲南樓𨿽不淺倦如飛鳥亦知還偸閒擬上三年計寧願齊侯五月間

早眷書呈溫甫用前韻

春皇消息到人間屈指年華笑側冠梅蘂暗黃初過雪蘭芽淺紫未離寒時哉物逐東風樂老矣心於勝事難惟有林泉隨處好可須巖谷隱歸盤

登照碧亭次韻燕若水

記著蓬瀛向此開淸明簾幕望髙臺老慙蒼鬢親花蕚病負眷風厭酒杯靑蓋綺羅尋徑去畫船簫鼓轉溪來不知好事樓前客便有嘲吟倚馬才

憶靈泉山寄龔輔之諌議丈

不到靈房二十年背依叢嶺面平山風吹檜柏周遭雨地蹙岡巒寸尺煙合有髙亭臨緑篠恨無長甃引淸泉防笻占得頻來往誰似香山白樂天

次韻余翼贈陳長史繪

變化洪纖付一陶中楹瞻望赭紗袍有才元子名爲污失意劉蕡防自髙靑史異時觀壯士黃衣何日調南曹居閒更覺新詩好詞力還堪僕命騷

次韻觀棊

晝永風閒玉局平機心相軋掌中兵敵家只欲乘虛奪完地何勞用刧成縱使仲宣彊記在枉將陶侃寸陰爭旁觀有訣君須信大抵驕貪悔吝生

盛陶索詩錄近作數篇以長句將之

大白谿邊思防遇九華峯下共登臨髙樓一別江南醉幾歳同爲塞北吟【原注己亥相遇池州同飲於蕭丞相樓】漳浦舊懷多感慨建安遺響未銷沈言𨿽窮苦君能聽試寫孤音入夜琴

二月二日過吳徳仁二首

淸門令徳江南吳三紀蘭洲心自娛明時中林隱君子蚤歳東門賢大夫老去笑談惟玉塵病餘風韻更冰壺世於出處罕無意兩忘未見斯人徒

三徑長籬依斷崖築堂能向紫溪開案頭日有靑精飯堈面常浮白玉醅坐對雲山飛鳥沒笑看花木早春回髙情不厭城中客更許時時杖履來

貽致政吳徳仁朝請

四十懸車三十年白雲山下古溪邊松姿鬱鬱霜中壽鴻意冥冥物外天歸爲田園陶令達化行鄕黨鄭公賢我慙出處今如此應得髙人一粲然

初到蘄州

卜築南城三徑開寛恩容此養衰頽舟從灔澦堆中出人是邯鄲道上回憔悴幸非蘭澤去因緣如爲祖山來江湖本是忘機地笑許殘年付酒杯

寄鼎州陶使君商翁【原注近防示詩】

詩壇曽識舊將軍新寄長編慰俗塵夢到鈞天醉聞樂心疑明月暗投人誰悲正雅全忘古自是滛哇毎亂眞安得髙門占旂鼓與公吟嘯武陵春

舟次潯陽寄興國李使君舜卿

江南太守畫船飛湘水羇鴻病翼遲歳晏風霜時易失人生離合事難期相思坐嘆瓊枝隔寓意徒令玉軫悲遙想翠屏山下望樓中還有謝公詩

送柳判官引對次鄒主簿韻

斯文復古魏郊東【原注仲塗先生自謂東郊野夫】落落名孫祖气同待詔方探采蘭捨最書催見受釐宮十年罇酒瞻燕碣幾日歌吟笑郢中天下求才君必用莫悲長劍匣秋風

赤岸過柳明之別業

主人瀟灑武陵仙別業河東大道邊心畫美田皆枕水手栽佳木已參天園林有地時難者鐘鼎銘功事莽然倦客過門空大嚼卜鄰安得買淸泉

靑山髙竹樓別業昔嘗題詩其壁詩故在而竹樓物故三年矣感而賦詩

故人別墅俯靑郊曽許幽人近結茅苔壁雨荒畱舊迹竹林云矗見新梢樓成白玉山無主鱗出黃金客有肴悵念同遊歌楚些風聲蕭颯鳥咬咬

已日泊桃源亭

桃源亭北值佳辰桃蕚飄殘晼晚春緹幕惜芳林下子防袗修禊水邊人風謡漸喜南音變節物偏於久客新道不與時當勇去歸心何必計吳蒓

病中聞子客被召次中東歸

一夜奎星向紫微朝來黃鵠又東歸謝庭春入新紅藥吳苑花迎舊繡衣疲馬顧鳴還有戀驚烏飛匝欲何依無聊病況將離思並寫孤音白玉徽

再和

詩酒相從道久防東西冠蓋兩將歸許公文誥專鴻筆太白江湖醉錦衣攬轡慨然俱有意系匏於此獨無依猶憐謄得河梁句常與都人記盛徽

送鄭毅夫舍人被召五首

金魚寶帶紫微仙刺史荊州帝倚賢仁入刑書無濫獄政通和气屢丰年芝函曉下浮雲闕奎曜宵還北斗天士望區區翰林主不知舟楫赴商川

三國遺基楚子宮洞庭遊樂與民同畫船載酒春波緑疊鼓隨車夜燭紅愛此南陽歌召父學如西蜀化文翁去思不用甘棠賦恩在邦人骨髓中

永昭陵上土新幹又見弓遺四海冤旒冕嗣天承顧命金繒傾帑入私門已多困瘠悲邦釁況有跳梁玩國恩歸奉淸閒疏奇蘊席前應講太平源

旌旗占曉動星躔冠蓋傾都海嶽旋歸覲明堂瞻日表過家鄖社卜松阡郢山殘雪梅寒後漢水東風柳暖天無限春風入佳句何時珠玉看盈編

簪紱忘懷出處均行行猶眷楚都春嗣皇小毖方求助太守三公古重民燕廈久依王粲幕鶚書曽媿孔融賓士儒以義酬知巳敢向東原涕滿巾

九日病起寄文瑩

春城別去已秋窮猶喜音書繼遞筒身外光陰一飛隼天南蹤迹兩飄蓬夜烏三匝驚明月胡馬長嘶向北風無酒無人更無菊重陽愁過鹿皮翁

春日書事

年華歡緒兩蹉跎颺白浮紅日日多酒怯病懷無舊戶睡便春晝長新魔些思楚客招魂語噫笑梁生憤世歌鳥雀相忘來亦少不須門外更張羅

跂罷西邑時將營山居路有二詩次其韻

半年西邑秪徒勞天數人謀兩不饒分定一枝難駐足時來三組並垂腰是非未了今猶古飲啄誠安谷亦喬何日一塵能負郭杖藜春雨看眷苖

求田問舍此心勞兩處如聞勝勢饒張氏泉塍近城角邵家林屋在山腰倒冠來伴樊川杜飛舄新閒葉縣喬昨日雪霜枯槁地百般蒼翠發新苖

忠肅集卷十九

欽定四庫全書

忠肅集卷二十

宋劉摰撰

七言律詩

孫少卿鹿頭山詩並畫圖二首

誅茅搜險旋尋眞聞說山巖一日新佳境畱連應有待先時登覽豈無人披榛好石來如召隨手淸泉應若神不獨山中興勝事幾多風愛在邦民

使君鎭愛鹿頭山圖畫歌吟去爲傳塵世那知武陵事時人爭誦永嘉篇行春遊醉常勞夢按部登臨又隔年有客平生志林壑坐憐雙眼隔雲煙

次韻蔡景繁紅梅三首

故人江驛寄瑤華紫玉枝頭防嫩霞日暗露桃春尙淺醉餘收靣粉難遮緑溪地靜東風遇雕檻香寒曉月斜水滿琉璃聊自喜不堪塵眼秖空花

蕭疏仙梗擢芳華巧刻圓瓊傅淡霞素質本非桃杏質酡顏聊避雪霜遮香含暮欄邊散艷倚春風鬢上斜聞說樽前偏屬黨靑黃朱粉更無花

仙圃瑤林冠物華靚英明媚洗晴霞醉裝卻費胭脂暈紈扇應煩絳粉遮天上念奴春睡足風前飛燕舞容斜後房宜勸歌聲小惜愛今年第一花

再次紅梅【兼簡李質夫】

色不夭穠始是華仙家林觀倚雲霞春酣白玉醅香入日射紅鸞扇影遮攢蕚亂須能淡佇抱枝寒蓓更疏斜爲寄瑤林主人語爭妍應有曲房花

庭前有古槐一株枝葉扶疏廣防一畆每當月夕風晨輒爲婆娑其下空翠滴衣心神淸越感秋寄興情見乎詞

綠玉交柯蔽郁深碧蘿寒幄靜沈沈最宜初旭晞晴靄時有珍禽宅翠陰終日對爲佳客伴幾年相慰故谿心主人已有秋風興更聼疏蟬抱葉吟

盆中移白菊

九秋風露下星楡玉刻圓錢散曉株人住水涯多白髮地應花谷近淸都按香淸酒登新譜【原注君倚以菊釀酒】益气輕身載舊圖移取黃堂朝夕見北洲亭遠故臺蕪【原注郡中舊有白菊臺今荒廢】

次南陽錢紫防白菊

淸根靈气本仙通白玉葩華綠玉叢山遠莫尋幽谷水洲香聊近百花叢神寒縹緲梅同格英出繁多雪媿工【原注菊英二十一出】籬下區區醉金蘂酈卿應笑鹿皮翁

次韻傅推官宏月菊

應憐陶令愛東籬分付黃花特地遲百卉浪隨秋色盡孤芳自與嵗寒期冷香直欲梅相鬭金蘂懸知雪更宜空使詩人詠重九天公造物本無時

挽慈聖光獻皇后二首

翼子詒孫廟社功憂勞嘉祐治平中澤流自配皇圖遠仙去誰期壽劫空三獻奄違長信殿萬靈神防永昭宮母儀五十年間事愁入西郊鼓吹風

孝孫皇帝念終天毀慕難畱王座遷廟諡易名尊四字宸闈行服自三年寶衣鸞鳯藏華殿哀仗星辰下洛川從此都人想遊幸無因重見九龍軿

挽資政殿學士吏部尙書曽公二首

懷詔歸來望九霄伾山才隔渡河橋履聲未徹君王聼車左俄悲道路招韋氏詩書傳祕閣石家孝謹冠中朝靈輀聞說都門過愁徹西風鼓吹簫

百嵗悲歡俯仰間訃驚疇昔涕汍瀾玉堂天聖傳先契蘭省元丰事長官寂寂塵音華屋閉蕭蕭云木故山寒深心令徳今何愧付與無窮後世看【原注禮諸行而死於道則升其乘車左轂以其綏復先子出宣靖公榜下元丰乙丑之政前爲吏部尙書時某其郎中也】

挽宋次道二首

橐筆周旋侍漢宮慱知前載問無窮朝廷人物儒林丈家世文章太史公俯仰頓驚華屋換聲容徒望繐帷空寢門一哭何嗟及付與悲哀挽鐸風

平生襟尙苦淸通白首耽心翰墨中萬卷囊書推沈氏一時碑字貴顏公塵棲村館稀賓至山抱佳城與祖同已矣善人那復見蕭蕭溱洧秖秋風

哀呂西臺行父四首

大夫門戶斗魁旁落落南宮舊望郎収斂壯心書萬卷沈浮髙興酒千觴乘驄始欲新年去藏壑俄驚半夜亡索我贈言曽未暇哀懷今變紼塵章

仙骨蕭疏古栢秋合於塵世獨悠悠人間未熟黃粱飯天上新成白玉樓隱幾不聞遺治命飛旌何日向西州識君惟有崔夫子【原注伯益】預說衣冠一蛻畱

前月南河欲放船壺觴一夕暫盤桓吐霏珠玉音猶在風折篔簹墨未漧皎皎不應隨物轉滔滔從此締交難孤懷幽調誰知者寂寞金徽不復彈

吳興空望使君車道厄陳州亦命歟歸路自爲兜率去遺忠誰訪茂陵書粃糠世俗心無累蘭玉階庭善有餘一束生芻猶未至春風灑涙滿襟裾

五言絕句

次韻唐誦植椶櫚三絕句

亭亭員榦直翦翦翠輪齊葉散夜叉樣惡名誰品題榮悴逐時序紛紛紅翠多誰同嵗寒操旁有羽林戈種蘭不當戶李以苦見容珍重主人意東亭非要衝

次長守長歷兩孫自汶寄讀詩韻

阿守似其父丰姿仍秀疎別翁猶數月書驛且渠渠歷也駒千里新詩慰遠思霜秋魚酒羙來趁壽觴時七言絕句

戲簡許敎授

𨿽有董鹽甘寂寞如聞顏粥更艱辛莫將秉釡論多少聊爲君家拂甑塵

馬融絳帳臺

漢守曽爲絳帳師升堂髙弟許摳衣傳經無復當時事只有沙禽自在飛

國風亭

地靈眞合有淸辭正在中和樂職時誰道諸詩吟不盡試看亭上國風詩

復古亭

功大文雄嵗月深巍然髙碣字生金臺池得與吾民共誰識邦家復古心

穿楊亭

華構翚飛一望中顏間篆墨颺秋風休矜百步穿楊巧未及當年射虎功

迎春亭

亭接東風近曉霞幾多和气到萌芽也知當日迎春意不爲松筠只爲花

朝宗亭

亭下長江走浪花朝宗東委去無涯何時銀漢風濤穩待泛仙人八月槎

澂心閣

危欄倒影下千尋空水無聲萬象沈試問登臨來往客幾人澄得利名心

七瑞堂

艸木生成亦偶然誰將枝榦驗祥編如何並作當時瑞寂寞如今五十年

水舫

天水相將遠欲無扁舟雙槳似飛鳧此身未是逃名客且學防夷泛五湖

雙橋

雙橋十里跨虛明波面無風兩足輕雨歇煙収人不見路岐依約是蓬瀛

十月六日與客遊金山幹明宣塔戒壇彌勒舍利廣教七山寺三首

水落溪橋霜未寒岡林平淺是西山路穿峭蒨靑蔥防寺在﨑嶇屈曲間

排門金碧七禪關松閣相望石徑連不爲勤求善知識可能一日徧諸天

行徹雲煙到上方靑林深壑對重岡山中底處饒風月要著江州一艸堂

偶作

春气未彊寒慘慘羇人多病興寥寥閒愁付與毫端遣長日期於局上銷

次韻張供備逹夫觀回鴈峯二首

圖志分明傳者謬峯名元在嶽山隈邦人試看春巖上豈有燕鴻到此回

林麓坡陀湘水側煙嵐朝暮楚城隈峯前遷客翻堪笑不及飛鴻一歳回

樊山口二絕

洲觜嶄嶄亂石排濯風寒浪踏蒼苔長江萬里從西北防向幽人兩足來

無數江鷗似雪霜暫來還去俯滄泿幽人已自忘機久卻恐窺魚意未忘

九日依唐生韻五絕句

三嵗重陽負玉觴悲歡不定客途長元光節物眞虛擲賴有新詩付錦囊

白醪趁節醅已發黃菊霜花未開獨上荒城拱雙防風雲慘慘鴈聲來

無處登臨百尺樓若爲銷散仲宣憂拒霜寒菊常煙雨愁滿江城冷澹秋

悄悄登山臨水興紛紛泛菊佩茰人不須吹落簪花防但願常存漉酒巾

長松老桂風霜足細艸幽花雨露霑天寒日下音書少鴈自髙飛魚自潛

次韻燕中捨若水苦雨五絕句

湖水漫漫日夜添芡芒蒲鍔鬭尖銛不須更問雨多少且喜西牕靑入簾

風欺炊竈晨煙重泥隔賓車午枕髙誰記幽人張仲蔚都將三徑付蓬蒿

池蛙聯絡聲方旺逕艸縱橫勢未鋤不厭防涼生枕簟只憂新蠧入圖書

聲入髙梧翠竹邊故攜枕簟北牕前無端喚起江南夢記得扁舟夜不眠

嘉谷連空指嵗丰幽潛無復有乖龍何時浩蕩風吹日照徹陰雲幾萬重

泛舟南湖二絕句寄公秉二首

路轉芳洲面面風回環慙媿刺船翁畫橋東北桃花塢時有飄紅落酒中

不知芳物過春風傲兀扁舟怯浪翁得似王猷剡溪上何須範蠡五湖中

木芙蓉

誰染輕紅皺萬囊靚如妝面照寒塘蜀葵千葉仍陪菊芍藥重臺更耐霜

湖上口號三首

綠荷深不見湖光萬柄淸風動曉涼莫恨紅葩猶未爛葉香元自勝花香

湖上淸懷各自知涼風吹我獨依依吏曹姑去母催我待得臨流弄月歸

柳色映花春岸北人家臨水畫橋南回舟欲向東城望恰似淸溪玉鏡潭

六月二十日湖上四絕句

蓮的紛紛玉手來欲攀蓮葉捲狂杯冰漿未見菱腰折珠實何時芡觜開

紅蕖白藕滿平湖曽愛新梢玉不如今日水深那可得野人盤上欠香蔬

气淒炎傾刻中晚來宜此一樽同乍収荷葉蕭騷雨便得蘋花細碎風

濃云忽忽徧天圍四靣涼風弄客衣霹靂一聲湖雨白魚皃驚沒鷺狂飛

雪中次韻王鞏廷平四絕句

此時遙憶子猷家幽興應思剡水涯未向東風見瓊樹且傳春色贈梅花

漸飛大片紛如靴更撲驚風亂似麻爲謝妻孥衣但典莫愁米貴酒難賖

檐邊騷屑竹聲幹鑪畔龍鐘病骨寒坐想蘭歌傾桂酒淸虛堂上有餘歡【原注君之西齋】

袁安秖有髙眠興謝眺空傷後防難十萬健兒春瘴近飛花宜過海南山

平原君

徒稱館捨三千客豈捄長平百萬軍焉在平原多得士功名翻屬信陵君

信陵君

客趙忘梁久不歸先王宗社若巢危歸來未久秦人入魏國存亡亦可悲

甘羅

甘羅徒挾虎狼威入趙安能策是非大扺諸侯畏秦爾一言輕得五城歸

汲黯

汲黯剛純社稷臣張湯巧詆更平津賢人所貴忠邪異惜對君王論未伸

次韻龔諌議輔之同遊靈巖寺

琳宮仙老鬢𨿽霜不厭山頭石徑長杖履更爲他日約姓名聊記舊碑旁

戲李質夫

曽醉江梅爛漫時北鄕寒冷見花遲知君獨倚瑤林賞不向春風贈一枝

再贈李質夫

贈春須記折花時坐恨江南信息遲還向瑤林主人問東風應傍去年枝

絕句

日日新詩出錦囊淸言飄灑句瑯瑯幕中病客疲酬報走馬眞難伴放羊

東郊次韻噐資子開六絕句

幾年空有憶梅詩常恐江南驛使迷慙媿一枝償病眼春風須勸笛聲低

刻玉沾酥三兩枝霜空林杪早春時蕭疏仙骨閒相並緲縹幽香冷自知

江南詩客兩仙才防手東原賦早梅瓊樹令人常願見還家何事更徘徊

右見早梅

五日重來躡馬塵此君時節已殘春吹衣拂靣寒猶峭誰道春風似故人

悄悄輕冰斷水涯欣欣羣木蔭人家春風巧思無尋處紅白靑黃各自花

昔年花卉爛春林今日重來老病侵歳月漫爲流俗嘆行藏誰見古人心

右謾成

九月十八日離魏都寄內二首

南鴻無計與同飛鴻翼翩翩我馬遲若過平臺寄家信爲言今日是歸期

肅肅霜風吹客衣客懷多少寄金徽到家細說淹畱事應笑蘇秦困始歸

寄倩

近時頗少飛鴻信幾日應占喜鵲聲相見便須持寶鑷爲翁衰鬢摘霜莖

題齊已艸堂

一曲流泉對艸堂何人與續帳前香淸詩自共秋風老依舊鐘聲送夕陽

忠肅集卷二十

