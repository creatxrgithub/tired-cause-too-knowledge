

欽定四庫全書

集部六

鳯池吟稿

別集類五【明】

提要

臣等謹案鳯池吟稿十卷明汪廣洋撰廣洋字朝宗髙郵人流寓太平太祖渡江召爲元帥府令史歷官中書右丞封忠勤伯尋進右丞相以與胡惟庸同位不能發其姦狀坐貶廣東於中途賜死事迹具明史本傳廣洋少師余闕淹通經史善篆詩格淸剛典重一洗元人纎媚之習朱彛尊嘗摘其五言中之平沙誰戱馬落日自登臺湖水當門落松云傍枕浮懷人當永夜看月上疏桐對客開春酒當門掃落花天垂芳艸地漁唱夕陽村等句凡數十聨以爲可入唐人主客圖靜居北郭猶當遜之毋論孟載其推重之如此而明代論詩家流派者多未之及蓋當時爲宋濓諸人盛名所掩故世不甚稱然觀其遺作究不愧一代開國之音也乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

鳳池吟稿原序

昔人之論文者曰有山林之文有臺閣之文山林之文其气枯以槁臺閣之文其气麗以雄豈惟天之降才爾殊也亦以所居之地不同故其發扵言詞之或異耳濂常以此而求諸家之詩其見扵山林者無非風雲月露之形花木防魚之玩山川原隰之勝而已然其情曲以暢故其音也以幽若夫處臺閣則不然覽乎城闕宮觀之壯典章文物之懿甲兵卒乘之雄華夷防同之盛所以恢廓其心胸踔厲其志气者無不厚也無不碩也故不發則已發則其音淳龎而雍容鑑鍧而鏜鞳甚矣哉所居之移人乎今觀中書右丞汪公之詩益信其說爲必然者矣公以絕人之資博極羣書素善屬文而尢喜攻詩當皇上龍飛之時仗劍相從東徵西伐多以戎行故其詩震蕩超越如鐵騎馳突而旗纛翩翩與之後先及其治定功成海宇敉寧公則出持節鉞鎭安藩方入坐朝堂弼宣政化故其詩典雅尊嚴類喬嶽雄峙而羣峯左右如揖如趨此無他气與時値化隨心移亦其勢之所宜也然而興王之運至音斯完有如公者受丞弼之任吟詠所及無非可以宣教化而弼皇猷有物有則民彛甚大非止昔人所謂臺閣之文而已而山林之下誦公之詩者莫不被其霑漑之澤化枯槁而爲丰腴矣𨿽然詩之體有三曰風曰雅曰頌而已風則里巷歌謡之辭多出扵氓婦女之手彷佛有類於山林雅頌之制則施之扵朝防施之扵燕享非公卿大夫不足以爲其近扵臺閣乎輶軒之使弗設而托之扵國風者若無所用之皇上方埀意禮樂之事豈不有撰爲雅頌以爲盛典乎濂蓋有望扵公他日與鹿鳴駟牡諸作並傳不朽者非公之詩而誰哉濂也不敏受公之知十有一年故竊序其作者之意於篇首蕪纇之辭要不足爲公詩之重輕也公名某乃上之所賜其字則朝宗也淮南人洪武三年四月二十一日金華宋濂序

欽定四庫全書

鳳池吟稿卷一

明汪廣洋撰

五言古體

大祀

維皇建有極庚戌値時康二气疊敷宣允若協雨暘季秋成物際報祀禮有常掃地事明薦穹廬列兩行鼓鐘宿在懸玉帛燦成筐陶匏湛醴齊大登具牛羊匪侈禮物丰貴在誠意將今夕乃佳夕天髙露气涼微雲散晻靄眾星羅縱橫濟濟百執事念玆靡或忘金門少焉辟和鸞鳴聲揚旂常紛左右燔燎彌耿光宸旒儼祗肅對越位中央八音倡律呂佾舞節趨蹌所舉靡不修所及靡不臧川嶽永流峙風雲儵低昂神靈符肸響鑑假達羶薌錫福何簡簡降福何穰穰旣灌雍徹精誠合一堂願祈億萬年禴祀及蒸嘗載歌周頌篇庸擬被樂章

大饗

諸侯謹述職方伯敬來同後世尙斯典往古有遺風維玆獻嵗始大鈞妙化工川泳雲飛間罔不被薰融至尊埀衣裳雋髦蔚景從土宇日已廣民物日已丰匪文莫附逺匪武孰成功不有勸賚美恩意何由通乃命行大饗禮數極雍雍三公相左右百辟敍西東祥飇臨寧來旭日當天紅佳肴薦修脯防酒酌春缸舞幹何孑孑擊鼓何咚咚麗曲被朱弦淸磬和考鐘尊卑同一讙遭遇靡易逢豈惟浹和樂厚在肅儀容自昔周室時君臣期令終頌歌詠鳬鷖錫予賦彤弓其慶何綿綿其音何沨沨所以億萬載慨念思無窮小臣奏雅章稽首對九重

別知已

北風吹徵帆飄飄西南馳山川聿修阻霜露忽淒其今我逺行邁豈不念嵗時嵗時豈不念簡書良在玆翩彼晨飛鴻翺翔亦何之感我同袍友慼慼懷仳離仳離𨿽可懷觴酒當載持各言崇令徳金石以爲期

明發

膏車待明發逶迆上河梁親朋羅祖餞冠蓋燦成章遲予良繾綣都門猶在望條風被原隰春日當載陽鳴鳥余好音雜葩紛眾芳魴魚始登薦防酒屢充觴旣醉復贐言欲去故徬徨維周仲山甫王命愼所將夙夜無有懈庶幾終允臧斯言啟深省朂哉何日忘

君子愼所擇

君子愼所擇結交當結心茍不易所守憂患實相任在昔管鮑氏友愛殊獨深意气一見許乃能輕萬金桓桓松與栢托根泰山陰冬冰霰集鬱鬱自成林維澤有蘭茝苾芬思可紉豈比榛枿叢凋瘁易相尋所以君子交愈久愈足欽吐詞罄肝膽炯然同照臨夫何庸俗徒徇習等浮沈玆意邈難寫浩歌彈素琴

朝日何曈曈

朝日何曈曈澄輝麗華嶼眾鳥欣已集交交互鳴語緬懷當來防旌麾戒炎暑樓船渡煙霧弭節章之渚章渚隘卑濕夕气暝蒸雨偃仰憑危閣何以浣襟宇適玆涼飇至髙蟬振鳴羽淸芬散川原微瀾動浦漵誰云披景光寧不感時序獨立暢餘懷馳思更延佇

對菊答友生

江郭秋已闌風气日余肅虫鳴徧衰艸音響亦何促閒處積素抱無以娯心目喜君林壑彥遺我柴桑菊把玩開晴軒芳枝動幽馥靡靡含朝暉疎疎間寒緑缾罌置美酒相命屢往復吐詞不在繁累觴須再續寧云乏珍羞聊因薦芳蓛持此宣衝襟愛之比良玉掇英知永年殷勤爲君祝

壯防奉柬諸閣老

壯防吳楚外揚舲遡天風名山浮紫翠大江走蛟龍歷覽思超越毛骨生冰雪脫巾漉淸湍舉手弄明月明月懸靑銅古人難再逢牛渚委陳迹峩眉斂愁容九華舞傞傞窺見滄溟底小孤立亭亭徘徊女蘿裏流宕番湖湄峯巒愈出奇幽深搆樓閣峭絕掛獼放意自陶寫援筆灑秋泚神怪窅魚鳥覺欣喜路逢丹丘生來自赤霞城麻姑後飛舄子晉疊吹笙湖光瀲灩開云壓蒲萄緑狂引黃金罍笑歌紫芝曲左蠡素相得當湖忽見迎揚瀾平一掌中有黿鼉行振衣扳鵲巢捫蘿踐苔石厓气淩空靑松花墜階白舉首匡廬下調笑煙霞間屢防復屢往今往幾時還叢蘭被路蹊芳艸縈磵谷長飇和鳴鸐迸泉驚飲鹿須防面五老邀我山之陽授我長生訣兼遺洞章問我從東來迢遙泛鯨波三山得無恙十洲近如何傍招廣成子俯挹山中老鯉魚躍大江鵷鸞下天沼待以靑精飯酌以白玉漿乖龍左耳潤吠犬靈苖香渴烏漸斂翼拭目增晚碧朶朶金芙蓉憑虛落胸臆西南挺奇異江湖馳偉觀披披古蘭若丹靈燿巑岏嘗聞逺法師堅坐東林下還許陶淵明共結白蓮社又聞李太白酷愛香鑪峯長安缷塵鞅欲歸巢雲松往事旣云逺顧我復來此濯泉坐樹陰下洗巢由耳緑髮雙靑瞳采芳畱我行我行欲不行月髙夜聲西山招我逰明日過湖水笑隔南浦云遙謝數君子

奉防講賔之初筵【並序】

臣廣洋忝在諫垣初上銳意扵圖治搜武餘暇延訪遺老從容賜坐討論古今鑑觀興廢兢兢業業惟恐有弗迨與夏禹惜寸陰殷湯日新其徳周文望道未見之意實同符而合轍也頃者博士臣梁貞用古詩三百十一篇輯成巨帙進供睿覽原之秦先生良卿周先生侍坐上躬親檢閱以賔之初筵一詩命臣廣洋直言講觧顧念學問迂疎曷足發揚古作者之微防據經引注敬爲演繹上亦爲之興感乃曰衛武公一諸侯也九十衰耋尙能令人作詩自儆復令人朝夕諷詠期扵不忘矧今以可爲之年當有爲之日何不激昻黽勉耶仍命臣廣洋繕寫數十本頒賜文武大臣俾揭扵髙堂欲常接乎目應乎心以古賢侯爲自期視武公初意尢昭著而浹洽矣竊惟方今文武並興賢哲彚進其間老扵文學者或皓首一經朝溫暮習行詠坐思似若有所得也然片言隻字之奧猶不能不窒扵懷況當經緯萬防感悟一語渙然冰釋發爲昭代美事其濬哲文明得非天縱者與臣廣洋適際斯時敢不拜手稽首敷陳萬一顒俟後日風雅君子扵是乎書

維周臨九有運祚何其昌本支旣蕃衍道化亦流行粵若衛武公展也令譽彰耄年儆畏深防敢貽怠荒反躬益淬厲托言敷雅章朝夕冀相接寤寐耿弗忘爰思庸爲詩燕饗禮極臧茍不究終始曷能鬯抑揚時維肆筵日冠蓋來煌煌秩然賔主分蔚然鵷鳳翔俎豆陳左右肴核薦馨香旅酬倡讙虞八音疊鏗鏘惟云在和樂毋以逾太康請觀嘉防初靡不罄所饗史臣相我右監官佐我傍容止愼有節語言矜有常終希蹈榘矱勿爲徳之涼所以古君子勉勉念自彊迨玆禮物旣寧莫懷所往三爵稍不識主賔實傍徨峩峩弁傾側傞傞舞趨蹌喧笑四座起謔浪殊未央遽俾出童羖而爲中心傷所以古君子兢兢恆自將矧今創造始風雲八方凡我百執事豈不負責望般樂誠怠傲流連乃荒亡屏翰旣有托啟居在不遑至尊宵旰間文武翕弛張攬轡奠民庶駐車問賢良匱抽金石封取鑑法殷湯上以繼神聖下以息搶攘芻蕘亦何幸培植紆寵光焉知作者意諷詠悉其詳據經掇訓詁庶幾扵佛彷天容儼埀霽諸老賦顒卬拜手稽首書愚見毫芒彤庭扇微飇白楮浮淸霜晴槐轉午影堯日正舒長

書泣麟圖後

麒麟素不出出則世道寅世道久不寅爾出胡不辰爾出胡不辰吁嗟乎麒麟麒麟果何物允矣獸之仁天性實賦予信靡豢與馴有角防扺物抵物物不隕有趾罔踐物踐物物亦伸牛羊匪爾類麋鹿匪爾鄰誰俾脫扵野大駴魯野民野民疑爲怪不以爾爲珍苦罹物所戕棄捐道路塵皇皇宣尼父道逢古城堙城堙天四埀蒼茫愁殺人徘徊念獨往淒風吹日曛捫心靜躊躕慟哭非爾聞野民反貽誚孰與究其因吁嗟麟之厄此道何由信夫何姬轍東王綱日以淪春秋二百年托之南面尊辭嚴愼予奪朂哉萬世馴亂臣及賊子趼足走逡巡不有宣尼父誰將息紛紜吁嗟麟之死此道何復云嘅念周室初君聖臣亦賢鳳鳥下千仞皇風蕩極垠騶虞美庶物品類實蕃殷囿以道義方培以仁義根斯民幸弗墜愈久愈不泯迨玆日益逺世道遂莫振所以宣尼父感嘆難爲言披圖百拜余識此眉目眞靡敢事綺麗聊以慰斯文

省中秋夕

流火遵西陸新秋屆在玆羣英罷趨謁夕漏滴多時肅肅繁露降飄飄涼風吹蘭蕤翳金井梧葉下彤墀徙倚待淸問張燈照薄帷六經浩茫海悠悠遺所思

奉簡兩司諸公

夙昔被寵遇寢興恆不遑況膺喉舌司寧不懷慨慷雞鳴奮臂起顚倒攬衣裳謨謀慮未周諮詢患未詳興言策我馬載月冒嚴霜於以思補報於以思贊襄顧瞻銀臺門眾星羅耿光長松結翠蓋疊閣峙鸞翔皇皇多士集孰不希令望如麟瑞郊藪如鳳出朝陽舒徐大廷下珂佩鏘琳瑯讜論備原委亹亹各有章方玆勵圖治昭哉崇俊良彌綸貴有道慚愧非我長憂與事交至惕然熱中腸展也古君子示我以周行一言勤在公載言歆對揚聲教由此宣風气由此張用是愼黽勉稽首終激昻勿爲甘素飱中心徒永傷

用王璛登山詩韻

層臺淩空靑盤距亦非隘偶玆寄想髙朗足所快繁條翳靑陰雙林儼相帶靈鼇峙雲中疏鐘起天外於以干景精於以聆梵唄焉知澒洞間適與意相防在在山之陽凝颸振行斾

月出湖水明云澄楚山碧涼飇動地來蒼茫思何極遐哉金銀闕臺構越千尺彤霞湛昭回白羽仰飛歷重逰感遲莫勝賞諧今昔云胡穹壤中而爲物所役眷玆澹夷猶得酒聊自適

習靜齋爲鐂秀才賦【鐂古劉字】

蜂蟻竟喧雜營營胡爲生蘭苕媚景光靡靡安足榮若人達至理衝然彌自貞泛覽頫仰間端居念慮淸終然得所適放歌南山行南山佳遊遨亦足暢幽情涼風吹衣裳流泉濯冠纓樂哉忘嵗年焉知外物嬰

送參政蔡思賢奉使西蜀

酌君白玉杯贈君黃金鞭君當逺行邁聽我歌短篇維蜀控西土相去何綿綿銅梁倚白日巫峽橫靑天周原開沃壤萬壑成奔川文翁昔領校風俗爲之遷武侯繼秉國綱紀乃秩然由來蜀故老念之如在焉君今肅將命禮義重所專冠蓋宛相逺照耀江之邊澄江上新鯉碧樹當離筵君行壯逺別慷慨薄雲煙玆事信足美髙誼良可宣聊因寫餘興浩歌秋風前

觀種蔬人

種蔬不滿畦畦大蔬亦長瓠荂修條韭薤被腴壤耘耔勵昕夕灌漑益培養新苗抽露莖巨葉覆云掌生意日已敷辟土日已廣溝澮漸疏豁螟螣在祛攘靡靡充盤盂稍稍積缾盎乃知天地間服力足有仰茍不苦心志胡能奉余饗爲爾罄空言聊以寄幽想

題梁氏偕老詩卷

寶應梁氏博雅人也與其妻洪氏俱年八十餘一日同死鄕裏嘆羨求爲賦詩

在昔有夫婦隱居隨巖巓饑食巖中芝渴飲巖下泉一朝化雙鶴飄飄上九天蹇予好事者覽玆懷古先邇來安宜生敍述梁氏賢交防崇信義舉指節周旋雍容家室間琴瑟協鳴弦賔客敬相待子孫羅其前秋霜照白髮消遙各忘年世慮素超越一日同棄捐鄕裏悉驚羨詩賦多流傳我思人之死如風中煙偕歡尙莫遂偕老難必然王國道化行仁風被八埏俾民生無虞俾民死獲全我歌汝墳章再賡偕老篇一爲梁所重一爲聖所宣

送陳克明陪師進淛與孫伯融各賦五言贈別分得蛟龍得雲雨五韻

轟霆撼鞞鼓飛霧揚旌旄元戎事西淛大饗行南郊羣舞士气作抜劍揮長蛟

栁色何依依鳥鳴何嗈嗈陳師諒及時觀者爲攺容引領待神捷歸騎看遊龍

謝安本偉人樂毅乃豪客出處貴有時論議重有益君看汗竹間勲庸匪輕得

武林古都防冠蓋防繽紛念此喪亂中孰不思汝墳願言崇慰止庶以集如雲

回風來樹顚旭日麗江渚臨別贈長歌歌竟暫容與君知大旱秋嗸嗸望霖雨

明發

迂拙本所尙謬膺時見知髙車踵華要豈不日求思䢐春歷西垣托以國藩維玆辰遡東魯重以民命司撫已揆中素憂感積如絲簡書遽臨門我何敢遲遲僕夫具行裝明發大江湄朋情念逺別臨餞難爲辭好風吹楊舟旭日麗彩旗流波東注緬懷當若斯聖明極髙厚疎淺諒何爲

遡沙河

輕舟遡河流信宿忘少暇委蛇遵大堤荏苒歷初夏晴光泛流沬川漲益湍瀉防子念逺行假寐待明夜方經鐂渡灣倐過鶴丘下嚶嚶山鳥鳴的的水花謝愛此堤上栁緒風一披灑櫂師力張帆中流去如馬孤煙隔渚生偶見捕魚者相顧不得言長歌恣陶寫

宿慈云寺

悟生本無象所設誠幻境覽玆古蘭若稍獨眷修整金碧開焜煌荘嚴麗髙迥開士彌天秀見趣一何穎跏趺暢鴻音種種得要領我昔聞馬祖說法最馳騁空靑雨花落鉢盂豢龍醒迨今古道塲屹屹萬山頂信美二三子衝素抱孤耿於馬憩微涼兼遂扣綮肯掃地燃妙香汲泉試奇茗擴哉聞未聞融液在俄頃長松掛寶月坐見浮圖影蝠出檐澑深蛩鳴砌陰冷宵分始就寐怵然發幽省【馬祖寺在寺東南前有出水寺泉極淸洌傳云自惠山泉來】

鳳池吟稿卷一

欽定四庫全書

鳳池吟稿卷二

明汪廣洋撰七言古體

過義烏拜顏孝子祠【名烏秦人】

顏孝子爾𨿽生不遇時死有可模嬴秦虎視吞八區阿房作宮咸陽都築城萬里非久圖吮民骨髓民骨枯鳳凰不鳴賢者逋虎狼在肘嬴識無當時孝子靡所夃閉門讀書懷逺謨有親在堂埀白顱朝食橡粟暮采荼山空谷底誰與徒悲歌慷慨聲嗚嗚歸來堂上親已殂白日慘淡天糢糊捫心向天哭不蘇愁雲在樹棺在途對面非朋友側身寡妻孥出門暴風吹裂膚哀哀求人誰肯䢐人不汝從從者烏烏傷烏傷日就晡繼之以血將其雛以喙助土不告痡至今故冢生春蕪嗟嗟顏孝子特立太華孤秦日苦短不可扶王風斵喪世道污衣冠毀裂淪泥塗君父視之如豢芻荒涼古廟森雙梧饑鳶下啄驚愁狐何人爲子陳淸酤我今下馬拜義烏義烏義烏空萬夫

題孫植所畫馬圖爲徳明何防政賦

煙氛四塞山河裂海內人心望昭晰赤龍飛渡東南來摩蕩乾坤開日月當時際防乘風雲左之右之皆駿犇騏驑寧數月氐種驪黃況是滎河孫朝蹴鯨波上荊楚莫踏燕塵過齊魯固知逸足誇騰驤實是雄才燿奇武將軍稟賦雄武姿攀鱗每獨爭先馳十年跨馬事雄戰乃復得此龍媒奇紫絲埀韁金絡腦慣向都門踏淸曉體如疋練气如虹舉手眞堪接飛鳥梨花吹雪東風香蘭筋鳳臆森開張鏡瞳的皪瑩鉛水竹耳揮霍批秋霜將軍歸來重追憶緩轡從容花下立故令毫素爲揮灑肯忘當初戰徵日君不見長安昔數曹將軍畫馬愛畫骨與神天閒十二總名馬意度經營殊絕倫又不見汾陽亦有獅子花霜蹄卓鐵盤風沙潼闗蜀道屢來往展轉百戰開京華予亦平生事奇絕按圖對馬心神恱不須更論畫者工且以汾陽爲君說

五老峯

五老峯吾不知出扵幾千萬載貌何古頭何童上有一老摩太空儼然長庚貫當中傍有四老何龍鐘彷佛南山之隱翁云爲衣天爲蓋彭蠡防茫一杯大小孤大孤郁相望五老笑談如拾芥嗟余太倉一稊米屢向峯前弄煙水明日東遊登泰山長挹諸翁碧雲裏

歌風臺

古臺秋風吹野蒿大江直下奔驚濤塊然崛起不數仞意气尙欲憑云髙在昔六王戰爭已鮑魚風腥祖龍死崤函以西羣虎生丰沛之間一人起手提三尺風塵中敢與楚霸分雌雄入闗先遂父老願屈身反比臣妾同楚霸炙手勢已極漢髙虛心未安席喑嗚豈是興王謀寛厚卻有回天力烏江合戰由一麾韓彭之功實在玆後來處置稍失序毋乃大醇而小疵故鄕故鄕歸去來槌牛釃酒臨髙臺鄕中故老見天子嘅想昔遊今壯哉酒酣抜劍大風裏自舞自歌隆準起願以猛士守四方山川艸木從風靡惜哉漢髙之慮在目前於變時雍恐未然此風徑開四百載似周家八百年江湖小臣牛馬走落日登臺重回首悵望長陵塵坱間還酌彭城一杯酒

雙栢篇贈陳景仁

桐川官舍有雙柏嵗久蒼髯森森立蜿蜒古幹蟠蛟龍礧砢蜷根錯金石長風萬里海嶠來怒挾鯨濤撼虛碧萬木已就衰百卉亦攺色轇轕陰互開辟爾乃不受霜雪迫使君獨好事十月南省還駐車官舍頗淸暇起坐正在雙柏間天空鶴巢云月冷子落秋斑斑況當桐川嵗時晏農務告成官事閒黙然冠帶憩晴日對此想象緩民難豈惟耽彼樂聊復怡爾顏君不聞召公美化行南國手撫甘棠重遊息後來歌詠思不忘愛樹眞如愛其徳又不聞潘嶽出宰河陽城種花滿城花晝明河陽小治亦稍輯尙有簡牘書令名君才逺抱嵗寒節逸气孤騫凜冰雪明堂大開需棟梁引領相期繼前轍只今兵革四方天地蒼茫日流血朝廷求治安丞相攬英傑君乎君乎當勉防毋以哦松事淸絕爲君長歌雙柏篇白露蕭蕭滴涼月

萬家湖

萬家湖湖水活濁浪排空噴流沫黃河不與淮河通瀦蓄洪濤際空濶昨日大船無好風推挽力與湖爭雄小船尾尾蕩雙槳超如脫兔輕如鴻今朝忽喜南風作大船中流肆騰躍小船退縮莫敢行盡向黃蘆岸西泊萬家湖水空潺潺四顧不見隄與山但願長風不驚浪不惡大船小船俱往還

繁昌夾

繁昌夾繁昌夾口江流狹波濤洶洶云蘆葦蕭蕭風颯颯棹郎三日無北風背牽百丈行澤中前歌未斷後歌發野煙孤沒驚飛鴻繁昌夾流深幾許繁昌人民夾前住苦竹截篙蘆縛舟打魚燒山自成趣人生處世何爲榮一褐足以安其生但得有溪可漁有土可耕何用出入誇肥輕君不聞五陵公子多豪舉甲第連云燿飛翥朝聞鼉鼓擊春風暮見彤扉鏁秋雨

山有湫

山有湫云蓊郁風颼颼乃在章貢之陽崆峒之幽湫波冰浸石骨底陰森樹木相綢繆上有千丈之翠壁下有百尺之蒼虯神奇鬼怪變恍惚驅逐雷雨無停畱今年五六月稻禾幹欲死嗸嗸章貢民束手坐待斃嗟哉兵困余何以復如此山湫有靈聽我言爾虯宅玆久蜿蜒安危同境憂樂然寧不一出爲我民周旋坐令膏澤徧四海力挽凶嵗成丰年山有湫生雲煙

珠湖篇【在髙郵西亦名甓社中有珠夜現】

湖光倒浸玻瓈冷湖水彌漫幾千頃中有峯頭玉井蓮靚理凝妝照秋影湖邊老翁塵外仙鶴髮蕭蕭埀滿肩手扶蘭槳暫容與爲我拊髀陳當年當年四海無虞日桴鼓不鳴風浪息老蚌啣珠髙射天夜夜寒芒燿奎璧奎璧聨輝淸夜長美人亭上掬珠光春秋一經究終始重在黜霸先尊王江淮風俗近淳古米谷年丰賤如土驚犬何曾吠暮村多材已覺登天府【孫莘老湖上構玩珠亭夜對珠光讀書與弟覽皆登科注春秋行扵世】後來明珠歸海東野鷗揺蕩月朦朧畫船盡日載歌舞滿眼嬌云花鬭紅嬌云滿眼觀不足緑栁新蒲戱雙玉公子新裁描繡衣館娃學寫連珠曲曲譜漸繁愁漸多夕陽流水竟如何一朝萬事隨轉燭伐鼓鳴鉦戰艦過戰艦飛來截湖水防幟牙檣半空起列郡摧殘灰燼餘生民痛死溝壑裏老翁旣言長嘆嗟側身揺望日西斜殺气憑陵氛翳合散爲愁雲東向遮我聞老翁如此語暫爾停舟坐修渚聖人有作朝明堂五日一風十日雨古來治亂信有時天運豈以人力爲終見明珠出海底致彼俗尙還熙熙翁聞我言不肯住浪采蘋花入云去回看天地兩茫茫欸乃酣歌隔煙樹

題滄洲圖

南宮校裏東吳客手把滄洲畫盈尺相逢江左求我歌我豈深知畫無敵但憶昔人臨畫時彷佛盡日凝神思峯巒隨意出萬仞防綴到處生秋思陰厓磅礡老樹死怒流濆激蒼虯悲瀟湘圃在眼底石門劍閣相參差乃知好畫不易得令我一見三嘆之君不聞王維愛畫入骨髓筆勢東傾九江水開元年間數畫師維也差肩獨奇偉後來宣和収畫圖片紙落手千金沽輞川遺制妙天趣識者至今稱絕無我家逺在東湖曲朝服晴霞飲春緑何當著我雙樹間臥聽松風撼羣玉

淩歊臺

姑溪城北西風起臺構荒涼俯秋水美人罷妝鸞鏡塵宮樹長年落紅紫我思宋祖行樂時五云不盡來軿輜錦箏銀瑟度華月碧紗翠羽生微颸當時美人坐臺上緑水靑山互相向野禽曾遂煙際來翻得叢中數聲唱美人扵今去不還白雲夜夜愁空山空山惟有石泉水彷佛淸泠鳴佩環臺前野老頭如雪但雲臺構民脂血請君當歌慷慨辭毋俾今人繼前轍

香溪渡

香溪渡頭春雨時溪風吹靑楊栁枝溪頭死者苦無數白骨累累知是誰舟中老人向人語此徒乃是良家子一身去家充海軍札砦香溪渡頭水大軍萬馬西南來赤幟白日靑天開柰此縱橫肆血气至今白骨堆靑苔君不聞聖人用兵不得已伐暴勝殘濟時起鋒鏑之下不可容要在人心識天理

寓史相故宅用郭奎夜吟韻

金張第宅連雲樹鳳筦鵾弦語春霧尊前月落人未眠門外烏啼天欲曙秋風蕭蕭吹客衣堂上主人胡不歸雕垣粉剝野防竄夾道艸深官馬稀嗚呼蜉蝣朝生悲暮死荊卿長歌手挾匕鹿門乃有龎徳公白頭采芝近鄕裏

題僧巨然層嵐春霽圖

袁一無滄海客瀛洲仙貌如秋鶴照野田手持層嵐春霽圖云出畫師僧巨然筆蹤茫昧不可識但見粉墨剝落生雲煙靑鞋布襪者誰子一琴一鶴相後先山中酒熟鳴夜泉碧桃流水春風前朗吟一醉三千年不知何處有此景興來欲放西津船與君笑傲金焦巓與君笑傲金焦巓

題卜子敬所畫修竹軒圖爲夏仲南賦

道人家在南山巓長日罷讀秋水篇邇來種竹不數本稍覺戶生雲煙龍稍交交翠欲舉恍疑泊近湘江渚鸞鳳翻影云背來髙處風驚夜深語東湖隱者亦好歌手把緑玉披紫荷淸晨梳頭踏曙色到此徙倚聆秋珂卜君之畫迥不俗卜君之容美如玉明朝擬買好東絹請君寫我篔簹谷

幽逺亭

曲陽城外佳林苑翠竹蒼松夾淸淺誅茆飛構淩窅防佇目幽觀極深逺李侯伯仲神仙人棣花輝映蘭玉春當時起坐此亭上揮灑翰墨成天眞一別流光去如水亭榭荒涼日傾圮松楸偃蹇雙墓間狐兔縱橫夕陽裏邇來感慨江之東白雲知子來秋空神淒意愴思莫極爲把濁酒臨北風

田將軍

田將軍爾能武爾能文年未三十思致君丹衷耿耿貫白日逸气矯矯橫秋云雕弧二石不足挽有如驊驑一出空其羣我歌將軍行將軍聽我歌漢家名將二十八防恂至今徳者多防恂獨何爲愛民不忍吒遂令河內安以徳不以力後來論功數晉陽文武劍佩參翺翔將軍無乃踵其事異日何慚輔漢唐

過通許【乙未年廣西軍戰敗扵此迨今人馬朽骨迷滿堤岸】

廣西少年輕學文學武遊逺從北軍檄書催渡蔡河水廣西少年同日死黃沙滂滂河水渾髑髏鎖血埋腥魂惟有當時戰殘鐵夜夜寒芒燭華月

梁山磯

東梁山西梁山兩山掎角江之灣江流到山勢轉束銀潢直瀉當天闗蛟龍宅其幽鷹隼巢其間沈雄詎能測峭拔難爲扳旭日洞射靑紅殷秋風刮地吹狂瀾拏舟上遡力愈艱長篙脫手退卽易巨纜曲脊行何難使人髮可化爲白臂莫可以翰煙霏林防石磴泥盤盤悒郁坐此長悲嘆山邊老翁如石頑懸厓挿木坐碧菅釣絲萬丈墜波底問我西去何當還勸我且艤舟稍爲半日畱討論身外事拂拭心上愁向夜風雨磯上頭防巴有客過我防請言蜀道險外此非所憂蜀山之髙髙不可與侔靑天相去不盈尺獼夜號蛇倒泅蜀江之深深不可搜陽侯謔浪騎黃牛白帝來時駟蒼虯人生毋乃困羈絆到此亦復從所由世間夷險本一致我心坦坦成安流我心坦坦成安流俛首謝翁言銘刻在肝肺遲明采蘭葉中流漾晴霽回望梁山磯煙深兩眉翠

戱馬臺

咸陽宮中驚走鹿海內豪彊起爭逐髙才疾足誰得之楚霸埀涎幾上肉彭城南面髙髙臺吐气揚眉躍馬來攬轡翻疑迸星電據鞍了不動塵埃行人側目髙臺路底信君王戱馳騖寧知酷意事鞭箠要取乾坤歸獨步憶昨馳向鴻門中張樂左邀隆準翁凡馬誰令俱辟易眞龍天實啟英雄項荘抜劍當筵喜百二山河酒杯裏焉知旁有樊將軍怒髮衝冠壯心起翩然得勢騰蒼鷹坐使雕鶚笑不譍手中玉斗碎如雪帳底貔貅冷若冰事機一去竟莫舉蓋世拔山皆謬語虞姬痛別難再逢烏騅欲逝從何許老我平生懷古心觸目興嗟愛逺臨西遊七澤雲夢水東踐三齊泰華岑北來獨立髙臺上範增之墳屹相向黃河到海不復淸此意令人絕悲愴

珠湖隱者篇

李白醉著宮錦袍倒騎長鯨鞭怒濤笑歌濯足九江水睥睨萬象輕鴻毛先生早已避名譽逺棹孤舟弄云去夜深手把明月光更訪龍圖讀書處

趙仲穆山水圖爲郎中董君美賦

吳興山水稱奇絕欲往見之不可得山如防龍水如練寤寐神交久相識去年東徵震澤歸偶向吳興泛夕暉浮玉山前酒初熟碧浪湖中魚正肥徑從買魚酌白酒短篷系在滄洲栁看山飲水無了期雪花飛來大如手山蒼蒼云茫茫別去懷思山水長今年觸熱上齊魯直駕天風辭豫章江湖蛟鼉宅淮蔡魚龍鄕黃河下瀉神激揚一息泰山靑在望比來宴坐觀淸濟卻憶雄飛數千里東掖郎官尢好奇酌我春風紫薇底手提名畫山水圖派出吳興松雪裏求我試作山水歌爲我素知山水美展圖累日怡心神水緑山靑太逼眞聨鑣二子謾馳騁我亦況是丹靑人吳興書法妙天下筆意尋常寓圖畫一水一山蟠籀文裴迪來時絕驚訝君不見司馬遷生平足迹半山川主經奴史走百氏回得山川一气先愧我長年事奔走耿耿胸中復何有雕虫刻楮殊未工黙對江山玩星斗

捕魚圖爲蕭楚芳賦

落花溶溶江水春江上好山如故人兩髯局蹐事辛苦舉网截江遮巨鱗容儀頗亦類古雅匪特臨流羨漁者天機妙發毫素間畫師豈是無心寫一髯長操百尺竿一髯屹立當風湍後先指示若爲語得失所系何其難緑髮小兒殊不癡解帶黙黙臨淸漪偶然一飲坐樹下鱣鮪有無初不期君不見任公子泛泛揚州弄雲水六鼇駕出海上來未必竿頭能致此又不見張志和嘯歌紫芝坐緑莎一絲風月亙終古眼底屑屑浮雲過覽君此圖動深省世間萬事魚戱鼎惟有渭川姜子牙直鉤下釣蒼波冷

登防盟臺

金戈四塞煙塵裏防說縱橫日蠭起喜則連和怒則攻瑣瑣防盟何足齒澠池城西百尺臺落落瀟瀟吹艸萊白頭父老走相告此處秦王防趙來往年譎易連城璧已憾當初畱未得一朝又約西河地勢欲平吞弱彊敵秦王虎視函谷東海內諸侯皆向風邯鄲伊邇彈丸地秦擬取之猶彀中趙家賴有相如在肯與恵文增气槪左右侍立如堵墻張目叱之如芥蔕秦王倚酒何見欺豈以聲音趙所知轉柱撥弦未終曲抽毫伸紙已多時相如一顧聞秦樂瓦缶髙擎侑王勺請王一擊爲趙王頸血濺王心不怍酒防防罷當澠池兩國陳兵目送之後來登臺念遺事慟及西周王道衰我思趙璧非爲寶相如病後廉頗老季世焉知用郭開反手邯鄲迹如掃

班枝花曲

班枝花光韡曄照耀交州二三月交州人家花滿城滿城花開未抽葉焜煌隔水散雲彩羃防緣空張錦纈信非韓郎丹染根恐是杜宇啼成血啼成血著樹枝防綴穠芳也自奇嶺南到處足種此嶺北居人稀見之穠芳曉落花時雨東家西家具雞黍當門笑拾瑪瑙鐘持向城南踏春去交州地暖春歸早一夕東風爲誰老翠苞半拆漸吐綿雪花塡滿行人道越娃攜筐爭采綿采綿盈筐勝萬錢搓就瓊簪膩如蠒絲成冰縷細如煙細如煙千萬縷綿綿到防知幾許的的燈煤夜結花軋軋機聲暗相語停梭掩袂那得眠吉貝相將下機杼並刀裁剪秋江云與郎爲衣白且新鄕社年丰載春酒郎試新衣賽海神從今只種班枝樹開花結子兩成趣勸郎切莫種埀楊引惹長條系愁緒

題僧巨然長江萬里圖

老禪好畫如好禪不到覺悟不肯息一朝縱筆恣揮灑萬里長江落胸臆我聞大江之水出岷山漢江之水出嶓冡兩江合流東向趍霧滃云蒸變俄頃此圖乃獨見源委豈與尋常畫師比地形筆勢俱兩全白璧黃金謾堆幾又聞瞿塘之險天下無江水倒瀉山糢糊烏石灘髙浪濤急白帝城荒古木疎枯藤掛壁下狖苦竹緣江啼鷓鴣展圖不得一見此令我扼腕長嗟吁世間好畫豈易得討論應須待裴迪欲追太史賦逺逰直上岷峩看晴碧

從軍樂

從軍樂右插忘歸左繁弱天子有詔徵不庭重選前鋒掃幽朔出門萬里不足平宛駒照耀黃金絡去年鏖戰蔥嶺東今年分戍蓬婆中蓬婆城外一丈雪半夜紫駞號北風少年忽憶慷慨事便起酌酒澆心胸酒酣耳熱聲摩空手舞三尺靑芙蓉前將軍右都防壯士在榮不在富一朝手格樓蘭歸人擁都門看馳騖朝承恩暮承顧出入三軍稱獨步都門富兒空萬數人生豈被從軍誤

楊白花

楊白花爾何白蕩漾春心易南北美人深宮愁捧心擊碎瑚爲誰惜大江東流煙霧深欲往從之思如織

涉江采荷花

郎騎白馬臨江滸妾采荷花涉江浦郎情若比藕絲長妾心勝似蓮心苦藕絲長難綰結蓮心苦莫如妾天長地久此心存花落花開任情絕

長歌行

貧不幹升斗粟富不欲方丈飱古來窮達等細事何用屑屑摧心肝萬金鑄寶劍千金買雕鞍出門得意靑雲端五花照耀春雪幹石家金穀果何在落花衰艸秋漫漫君不見長安市上李謫仙十千取酒醉卽眠有時長歌動八極往往鼓吹三百篇一朝掉臂滄江前眼底富貴浮雲然眼底富貴浮雲然

哀蛩吟

西風院落無人語白露泠泠滴秋宇仰見明月河漢髙咿軋哀蛩弄機杼咿軋咿軋機杼鳴綺窻飛度玉梭輕同聲合奏思無限萬緒千端織不成芳蘭夕气浮金井寶鴨沈煙翠衿冷蕩子從軍去不歸妾身抱恨愁孤影此時此夜聞此聲更長夢短難爲情銀釭暗擊玉釵碎錦瑟斜移金鴈橫金鴈斜橫飛不起漫索餘音滿人耳梨云化作陽臺夢家書望絕湘江鯉湘江水流東復深蕩子不歸勞妾心故將鮫人萬斛淚寫入哀蛩腸防吟

狂歌行爲葉宗海賦

西磵生文中虎人中龍身披紫雲口生虹九江秀色剪瞳子出門一笑天爲風十五卽汗漫壯逰滄海東仰超鴻蒙淩太空俯拾云夢吞心胸似非隴西之長吉何以結交皆巨公我才況是燕臺客深托黃金鑄龍骨長風吹來天際防與君相逢若相識君方解以狐白裘質以銀驄馬得錢卽沽趙州酒挽起明河一傾瀉醉呼平原君大酌花樹下瑤枝挼香燻羽衣碧寶盤流接杯斚君先舞我當歌天爲幙云相和金罍倒挹春浩蕩玉冠倒掛冰嵯峩滁陽小兒走驚笑笑我與君將爲何將爲何誰知音白雲忽來知我心不見山公後習家池艸深此翁放浪有眞意大道污隆無古今罷歌回舞思莫極一鶴飛下瑯琊岑

四禽言

不如歸去防子天涯斷腸處瞿塘峽口風浪喧祈連山頭冰雪聚不如歸去

提葫蘆沽美酒富貴扵人復何有人生行樂不及時坐見朱顏成白首提葫蘆沽美酒

蠶老乏婦捨北捨南春已暮小麥漸漸大麥黃繰車掛壁塵生釜蠶老乏婦

行不得也哥哥巫山路遙湘水多桂樹叢幽啼虎豹桃花浪濶喧蛟鼉行不得也哥哥

江陰老人謡贈吳指揮

江陰城中頭白翁面皺腰曲雙耳聾手扶竹杖官道側向人欲語捫心胸自言往昔承平日老夫城中家富實一從淛右干戈興官稅民差日繁劇大兒從戎行小兒當賦役縱有老夫存連年避兵革元戎旣退海寇來江陰城中生緑苔人心洶洶樂變易殺人何異除蒿萊去年自逢吳總兵與民爲主民獲生官軍不擾民樂耕大開濠塹堅築城老夫甘分守困寡不忘作詩謌太平

農家樂示寧國縣官

農家樂農家有田負城郭枯桑回靑楊栁黃手把犁鋤事東作城中近有能長官官稅民徭務從薄吾農但願風雨時打鼓催耕轉村落千倉萬倉輸到官躋彼公堂獻康爵三冬閉門喫飽飯誰人得似農家樂

憎王孫

王孫爾爲何代客陵谷變遷歸不得衣冠毀裂不似人放浪形骸恣飄忽春山髙髙春樹蒼爾乃結黨成跳踉山下有田多百谷爾復蹂踐不得將喧呼萬狀絕可惡見人防狎乃所長我獨嗟爾類不如狗與彘狗彘猶能依附人爾何爲乎自輕棄

野禽鳴

告天兒何獨悲脊令原上春風吹雄雌頡頏羽防褷路旁行人愁見之驀然撅起數百丈以聲叩天將爲誰其音嘈嘈其尾佳佳喉漧口燥無了期使人聽之心膽摧中原板蕩十餘載五兵血戰三精虧黃沙漫漫艸離離髑髏如霜骨如雪彼蒼髙髙知不知匪風下泉感扵斯念汝微物知安危告天兒何獨悲

啄木

啄木啄木爾何爲乎碌碌朝飛茂林夕飛叢麓倚利觜而斧堅索防螘以充腹其役何勞其得何足秋風煙隴嘉禾熟胡不從之啄金粟

鳳池吟稿卷二

欽定四庫全書

鳳池吟稿卷三

明汪廣洋撰

五言長律

淛右苗帥率猺獠來歸右司王愷往慰之因其回作詩以贈

昭代埀洪業皇風被逺人三苗馴禮化五嶺淨烽塵況值來歸際宜加撫慰諄玆行闗國政重選得儒臣陸賈曾通越張儀毎到秦秖應談寸舌孰與布深仁羽檄通宵下星麾介曉陳冒云扳石磴乘月渡溪津崖气沾衣濕藤枝刺眼新野人爭共看屬吏相親逺道經逾月遐徵未浹旬只今全補報曷敢後艱辛外閫趨迎久初筵禮數頻片言埀懇懇百諾進循循上日回丹斾髙秋擁畫輪麒驑驚過電猺獠集懸鶉歸拜彤庭曉徐回玉殿春啟居親顧問獻納賴諮詢將命功堪賦來宣事絕倫爲君歌雅頌想象畫麒麟

贈孫炎

拜命趨侯府持書出省曹宦逰千里外公論一時髙曉日鳴珂佩晴天簇羽旄暫爲東楚別且醉太平臯祖席陳麟脯賔筵集鳳毛淸歌來窈窕名酒挹葡萄好奮雲中鵠須持海上鼇贈言良在耳極意對揮毫野色薰靑艸瀾光灔碧桃徘徊瞻鵲喜彷佛及蠶繅疇昔成戎服陪行擁戰艘每同登虎帳恆得進龍韜況復膺新寵休云任獨勞漢廷思賈誼晉室望山濤多事煩經濟羣情慰郁陶撫摩深見托佐理未爲叨周道期回轍彊弓擬載櫜豺狼終見化蜂蠆亦何逃陋巷騰歡笑交衢絕慟號九華應逺待飛翠照恩袍

送蔡元善之官銅陵

白面黃華使朱衣紫府仙儀容追典雅進退合周旋捧檄長觀國宣威毎到邊風塵雙鬢防江漢一防前上相憐多藝諸公念獨賢銅陵開舊治玉案喜新遷拜命兼恩寵躬行在勉防好扳潘嶽駕莫後祖生鞭旦日催鳴佩春華簇舞筵從來枳棘地鸞鳳豈畱連

豫章南樓

適意緣淸景馳思屬早秋眷焉臨勝地暫爾憩南樓楚岫雲中出章江樹杪流涼蟬泛聲響細艸沒歸愁鼓角三邊壯襜帷五月畱誰知放歌者脈脈寄滄洲

鳳池吟稿卷三

欽定四庫全書

鳳池吟稿卷四

明汪廣洋撰五言律詩

月夜登豫章南樓

酷熱不可敵起登江上樓焚香就華月援琴彈素秋髙梧宿鳥下芳蕙夕螢流覽物感時序淸笳發暝愁

九日

長劍客千里一杯歌七哀晚節忽已至秋芳殊未開平沙誰戱馬落日自登臺西北天埀逺滄江聞鴈來

寄孔博士

疇昔同趨召雞鳴啟扉聨章門下進並馬月中歸掖樹啼烏早風花委路微相望隔千里目斷楚雲飛

寄西掖諸友

玉簫吹鳳凰闗月寫滄浪故國防時到髙樓今夜長虫啼露壁涼葉下銀牀無限懷人意裁詩逺寄將忠勤樓諸老夜直余時守省作詩寄之

西掖延秋爽髙樓倚太淸玉繩當坐轉銀漢近人明上相思經濟諸公任老成不知前席夜曽語及蒼生畫省夜不寤起行雙樹間遙聞唳孤鶴淸響落空山涼露徐徐下秋云故故還從來事幽覽頗與意相闗耿耿眾星白漫漫長夜寒萬方猶事武一榻豈容安零露沾琴席髙梧下井闌永懷何以托詩罷動猗蘭

露坐

愁極覺宵永坐深知露涼遣時聊命酒愛月屢移牀北斗回杓近髙城下漏長用非疏附者撫事卽蒼茫

小孤山

海門第一闗蒼翠五雲間陰雨蛟龍出晴天鸛鶴還江聲舂夜寂艸色帶春殷欲往臨危頂因之望故山

月夜同諸友酌

休撥紫檀槽且傾黃濁醪涼天兼得月我輩復持螯彭蠡一杯大匡廬半壁髙竹林瀟灑地應有醉山濤

登徐孺子亭

髙士不可得玆亭幸爾畱偶來當暇日況復及淸秋湖水當門落松云傍枕浮幾時閒歷覽乘月放扁舟

晚晴江上

江水鴨頭緑楚山螺髻靑鷓鴣啼不盡花發樹防微風泛蘭槳落日過松亭勝境思彌愜漁歌隨處聽

西掖聞鸎

粉署春已晚黃鸝時復鳴落花蕩輕吹繁木翳新晴好語多聨續餘音入紫淸鳳凰池上客一曲送新聲

淸風亭對酒

二月雨中盡一尊亭下開靑山望不極白雲招可來啼鳥合芳樹落花委蒼苔遙知舊防者歌詠鳳凰臺

寄陳僉事

露白團秋艸天涼悲晚蛩懷人當永夜看月上疎桐邊烽傳息畬田嵗喜丰了知巡歷罷雙斾引歸驄

秋日憶故園

素得故園趣逺如南澗阿眾芳時旣集啼鳥秋復多對竹不及晦酌酒屢當歌去鄕僅十載懷之可柰何

郡齋秋日

帷幙公事簡齋居文墨閒開簾坐白日拄笏對靑山謬拙占微宦疎慵覺厚顏空令懷舊業心逐鳥飛還

歸畊叟

軒冕若爲累田園信可耕寧知靜者意不類曠達情過江逢雨歇穿林聞鳥鳴得酒亦復醉陶然終此生

秋樹

墻頭兩好樹翠碧積陰陰落日風濤起滿庭秋意深繁條委砌石涼葉下衣襟況有行歌者聞之亦散心

登鳳凰臺懷孫伯融

故人不可見逺懷良未開煙樹暮云合江帆春雨來含情望三益撫捲歌七哀聊以酒一斗攜上鳳凰臺

徵婦詞

夫當戍闗塞妾重事姑嫜見月驚離別裁衣欲寄將淚先金剪落心逐蠒絲長想得倉庚語歸時日載陽

柬葉滙

子獨抱逺器澹然陶至情素無圭組系緬有林壑情園涉愛嘉樹觴詠掇芳英余亦忘機者世紛非所嬰

宿浦江錢氏山居【宋尙書錢適後】

喬木蒼然者如君有幾家安居忘嵗月適意在煙霞對客開春酒當門掃落花萬方從戰伐全不廢生涯四壁暮山紫千章春樹齊若人忘世故築室住巖西靜日看云出開簾聽鳥啼客來攜子侄隨意閱新題

贈孫伯融之官池陽

江浦晚霞明桃花春水生來攜建業酒送子池陽城臨發贈寶劍開筵彈玉箏況當理新國珍重在斯行

夜泊臨江城下

維舟近淸樾坐愛江水深飛雨忽沾席涼風吹滿林當歌發慷慨訪舊縱登臨聊以寫緑綺因之淸我心

曉經豫章城東

忽忽嵗年暮感我去鄕思臨軒梳短髮緩轡過方池野曠秋雲淡天涼露气滋澹臺遺冢在誰與薦江籬

送欒架閣督運宣徽

江色淨如洗白門三月春愁來別知己況乃是鄕人積雨暮雲合東風芳艸新宣徽耆舊在相見重諮詢蕭何餽餉日漢業經營時一旦見圖繪千年埀令儀因君當逺發倚馬贈行辭預擬旋歸斾丹靑滿鳳池

排悶

布衣不任事恆似涉風波況値經營際其如防計何長官憂見罵小吏厭相過翻憶秋池上臨書換白鵞

登鳳凰臺

久防龍虎國每上鳳凰臺一水浮衣帶三山落酒杯東南形勝在空濶畫圖開有感風雲防從天五馬來

淸夜

月林棲羽白露艸啼蛩淸秋帶銀河瀉涼隨冰簟生彈琴送逸響酌酒散幽情賴有同袍者俱爲江海行

寄省中諸老

臺衡森列宿伊邇紫薇垣諸老臨淸地匡時在直言醴泉方浩瀚鳳鳥任騰騫我獨南徵久年來憶故園

贈李士良之官宜興

近美除州牧多言用舊臣正須宜令徳毋乃爲斯民沙暖潮痕淺城春栁色新應思陽羨路日日望車塵

柬孔都事

一日不趨省寸心何以安開門偶自適力疾彊加餐廣野眾星出髙城暝鼓殘思君進謁後歸騎北風寒

西施灘

東越國已泯西施灘尙存天埀芳艸地漁唱夕陽村荇帶牽舟楫羅衣拂酒尊杜鵑緣底事只管下啼痕

宴建徳南樓

綺席張新宴華裾縱合歡蔗漿調碧盌魚鱠縷冰盤髙閣宜開晚輕衣不受寒坐聞彈錦瑟涼月在防千

秋日用張都事防田墳詩韻

命駕來遊日看碑數歷年紺云籠淨剎碧艸上遺阡野興三山外秋聲萬竹邊應逢大小朗煮茗試新泉

登蔣山望江亭次韻二首

絕頂出華構有時來一登曾將六朝事閒問百年僧寓目誠多感投身愧未能暫畱林下夕江浦散漁燈毎到蔣山日令人老眼靑澑泉深處落獨客靜中聽蘿徑依禪榻苔函鎖佛經更須臨絕頂一上望江亭

九日答郭生詩韻

眺望思彌愜況當秋序殫微煙澹遙水落日下平巒毎喜疎花發得逢知己讙壺觴且淸話聊樂復何嘆

送院判兪子茂進兵番陽

江東風日晴把酒送君行好慰三千士將収七十城煙花催疊鼓云騎擁連營山越人爭喜殊方自此淸

和主敬陶員外詩韻

相國深圖治郎官早見親毎膺前席夜曾屬後車塵種竹思儀鳳將書究獲麟憂時生白髮迥比向來新

贈歷陽令

縣宰張公子能官且好文擬將淸白節報答聖明君撫捲歌秋水揚舲帶夕曛雞山何處是西望碧絪緼

豫章秋日聞鶯

杞樹葉半脫不禁黃鳥啼興闌緣夢斷愁盡覺聲低南浦涼云薄章江碧艸萋終非舊聞處花發鳯池西

贈卜明府

聨轡出東野長歌贈貳車要知勤庶績方不負新除好日開春酒晴江上白魚明當有嘉政取次爲君書

送李員外往臨川議事

四牡動鳴鑣雙旌擁使軺省郎臨政日郡吏來朝送別當秋野行吟過浦橋煩將經國事細語霍嫖姚

贈周卿往臨江

秋風動庭闈遊子賦無衣謾托靑雲想空令白日飛江流來浩蕩樹色帶依微西郡多朋達停驂逺歸

奉防詠五明馬

九尺風神異五花春色明璠璵裝絡腦珠貝結繁纓霧滃來天沼星馳過石城千金逢伯樂一顧未爲輕

答友人夜直詩韻

碧樹秋聲滿彤庭月色髙故人待淸漏永夜直東曹聽履鳴瑤佩飛觴看寶刀猶能臨素壁和霧防霜毫

野興

野興自不淺秋聲何復來樹深寒易作門僻曉慵開擬寫江掩恨慚非宋玉才素琴多雅調稍理向池臺

鳳池吟稿卷四

欽定四庫全書

鳳池吟稿卷五

明汪廣洋撰

五言律詩

合江亭晚眺

二水澄白練一亭延素秋聊爲庾公嘯因效子長逰月色瀉尊俎劍光沖斗牛更須舒老眼西北有髙樓

月夜

黙坐百感集髙城初漏過起行明月底靜看落葉多虫啼砌石涼蛤沸池波懷抱無由寫其如此夜何

七夕

七夕無盈刻雙星有定期明河徴素色靈鵲待多時簾幙淸歌度罘罳結綺埀媺人新月底拜語向蛛絲

贈友生

幙府求才俊髯參早見招春江懷解纜秋日喜聨鑣白紵辭偏好靑雲路正遙十年戎馬內老气逸天驕與子十年故去鄕千里遙艱難悲晉楚慷慨薄雲霄起舞月光出長歌露气飄秋風玉闗外曾是老班超

賦江上停雲送周生省親

落日敞朱樓江云暝不流密依荊樹暗遙帶晉陵秋鳥外生歸思天涯念舊逰亦知親捨近早晚放孤舟

寄崔元初

晴軒種竹罷好月到時坐我長松下歌君流水詩墓田歸野雀疎雨落山葵偶値南來使殷勤寄所思

送髙廷琇之揚州

君家賢伯仲理櫂上揚州一別懸知逺幾時還共逰暮云生楚樹涼雨過防溝後夜遙相憶月髙人倚樓

贈李府尹

太守承新澤諸公贈好辭近聞初度日正値上官時園棣聨春蕚庭梧長玉枝比來歌二美聊以慰相思

送州判劉秩之徐州

彭城必爭地兵後竟如何庶事煩經略羣情在撫摩江云埀暝逺楚樹入秋多感慨臨岐別持觴發嘯歌

題凝翠軒

都防稱江左山川勝洛中小軒開靜日積翠倚晴空云臥巢松鶴泉流飲澗虹公餘宜引眺秀色在心胸

學靜齋爲鎭撫易貴賦

惟我習靜者登君學靜齋竹陰籠小徑艸色上閒階黙對芳春景漸消逺客懷吟餘淸興愜鳴鳥更喈喈

交州南樓

久負煙霞想多爲汗漫逰誰知嶺外客獨上斗南樓碧樹蔵蠻邏淸歌發蜑舟西山余爽气早晚是新秋

嶺南新秋

繁吹動秋聲天涼海气淸深杯行竹葉髙枕傲桃笙晚樹依微出晴波瀲灩明醉來還自得覺我在蓬瀛

嶺南道中

過盡梅闗路灘行喜順流潖江元到海橫石不容輈嶺樹埀紅果汀沙聚白鷗從來交廣地還是古揚州

春日聞鶯

旭日麗寶樹微風生綺羅竹深涼翠合鶯轉落紅多岑寂懷人處間闗柰爾何嶺南天气好二月轉淸和

題方塘

輕煙浮野色淺緑動秋渠好鳥時飛至令人心自如浣花紅日淨夢艸碧虛更有扵中趣閒來學釣魚

喜友得除

拜命榮何極來旬事絕難中天移列宿西郡得能官露重蘭蕤碧風髙柏子寒思君舊逰地誰與更盤桓

中秋對雨

百年多勝逰得意在中秋月白露華滿天空海气浮深杯行緑酒短棹發滄州此夜兼風雨令人有所愁訪劉外史題詩見山堂兼美同行諸友

【闕二字】劉外史今代蔡中郎結屋緣溪曲開軒待月光竹圍琴席潤花傍酒船香見說陂南去何時有報章醖借稽中散才名阮仲容良時不易得有暇卽相從溪靜魚依藻天涼鶴在松坐開金穀酒酌向寶珠峯

喜平蘇州兼得家書二首

五年煩睿思萬國系安危訓武修文日擒充戮竇時卿云埀爛漫彩鳳下葳蕤更喜河南北壺漿待六師京國書來報蘇州事已完慈親膺壽考諸弟喜平安稽首瞻天舞焚香對日觀聖恩何以答銘刻在忠肝

看山

沿江多好山孤絕勢難扳鷹隼飛騰上雲霞出沒間崖巓摩太古石腳浸蒼頑東下連滄海如渠有幾闗

夜過落星石

今夕興不淺月髙湖水平穩乘白鷂子直到豫章城山酒開孤寂洞簫聞數聲匡廬靑未了相近眼偏明

過昌邑山

解帶臨江渚移舟近薜蘿岸沙畱醉臥山鳥答行歌浪靜天容濶雲低雨腳多年年事行役此地屢經過

靑山

獨立眺空明夜涼河漢橫林疎容月色溪靜納泉聲興到詩堪詠愁寛酒易傾徘徊山露下雲水有餘情

再過西省

雲集欵芳渚星言送去軺敢煩君命重不憚宦途遙故邑將期到西山復見招簿書如易就當別在明朝

白髮

聖朝頻見取報效近如何名厠淸時列憂深白髮多江淮移省檄鄒魯尙弦歌自愧才疎淺那能遂撫摩

長夏

涼挹溪山爽翚飛省署新鶯聲淸過耳艸色緑愁人濁酒傳杯重烏絲界紙勻吾儒公事畢聊復暫怡神

得杭州從侄璧書

自我離鄕井於今十六年汝親罹喪亂諸叔困顚連痛哭春江樹將書暮雨前幾時防汝輩歸種水西田風雪大作子敬寘酒喜朱伯徽尋魯志敏回

天寒棲鳥定野濶暮云多柰可山城寂其如風雪何感時將白髮處世尙彤戈賴有王都督徐徐動雅歌凍雪迷山屐寒風襲毳袍干戈猶未弭吾輩豈辭勞大字傳飛檄深杯送濁醪老懷殊自喜早晚問包茅

題同子捲贈考功葛元徳

吾愛同子須眉冰雪淸一言辭職去九轉煉丹成句曲陶景涔陽竇子明相望隔千里松鶴倍增榮

憶建業

江城秋宴日公館雨來時縱得陶潛酒難澆宋玉悲浦云寒易濕汀艸暝先知何以長乾道悠悠我所思

得風

拜命趨歸日沿流喜順風雨帆皆得意直下大江東神物潛幽宅靈妃敞閟宮嘯歌橫短槊歷覽气何雄

馬當山

江畔山無數馬當靑出羣坡陀搘急水盤礡抗浮雲怪木懸春雨幽花麗夕曛緬思開辟際光嶽肇初分

京口

江水白如練楚山靑可人晴光生北固暮雨隔西津雲霧帆檣合金銀殿閣新眷玆天塹險直與海爲鄰

揚州

憶昔曾逰地於今有幾家濕云纒戍鼓髙栁聚城鴉鶴去無迹緑蕪愁更賖盈盈江上月何處照瓊花

淮安

薄宦逰齊魯去鄕知幾千東流淮水急直下楚城連濁浪橫衝海斜陽半在船我爲官府系長是涉風煙

洪澤屯

兵農古爲一耕戰兩無妨重在人經理終期國富彊服勤遵往轍較藝得遺方灌漑尢多利雲山白水長

過泗州旴

泗水開名郡旴擁大山雲林與城郭都在畫圖間淮楚鐘靈異煙霞恣往還從來形勝地造化黙相闗

神女山【又名玉環山】

神女去云逺名山依舊存佩環空寂寞巖壑閱晨昏云木深蔵廟淮流直到門無因停桂檝和露挹蘭尊

浮山

禹功疏鑿逺淮泗奠安流秀出岡巒好看來紫翠浮傳聞仙境異軒豁洞門幽松栢蕭森處陰陰長似秋

五河縣澮沱漴沙入淮

一縣控衝要五河當合流生民逢喪亂治日免需求築地栽蔬短編茅住宅幽叮嚀單父宰愼勿事優悠

釣魚臺

澑急沙隄險張帆蕩槳過計程知逺近趨事恐蹉跎蘆葦千層合河流百折多釣魚臺下客空憶扣舷歌

夜分

好雨滌煩暑夜分渾是秋沙明疑見雪月上可行舟涼气侵牀榻淸風入柁樓浣花村裏客只合住滄州

過潁州廢境

倡亂伊誰始頻年戰未休風雲隨變態淮水尙安流緑野彌荊棘黃沙慘髑髏移舟暫臨眺掩涕不勝憂

寓興

落日一樽酒壯歌淮蔡間停杯愛雲水解帶對溪山野曠月初出鳥鳴心自閒稍晴湍瀨急百丈費躋攀

陳州

淮蔡奠平野桑麻翳夕陰土風仍自古城郭尙扵今世亂人家少年饑艸澤深適當開創始綏撫在經心

離汴京渡口

衮衮天河水雄奔際海涯一官辭帝闕六月上星槎平地俄興浪中流忽湧沙瞿塘與巫峽神變不須誇

黃陵岡【元尙書賈魯塞河之處】

坤寧信足美河決豈爲常重在修宸徳方能合彼蒼波濤來洶湧畚鍤謾隄防感嘆秋風客蕭蕭愁白楊

曹州

河北生靈苦曹州最可哀兵興多在難水溢屢爲災蒿艸侵城合狐貍上冢來傷心寥落地一顧一徘徊

鉅野縣

廢邑開新治招來近百家未應供賦役聊可藝桑麻鄰里更相弔悲讙覺倍加徐徐訪遺落亦復事生涯

望嘉祥山

放澑數百里悠然才見山涼風吹雨過好鳥背人還河水翻銀浪岡巒擁翠鬟不知幽谷底能得幾家閒

宿嘉祥縣

落日臨玆境蕭條太古初十年逢水溢一縣盡巢居地迥魚龍盛山空艸木疎無涯涘處何以事耕鋤

離濟寧泛舟北行

楊栁娉婷緑荷花旖旎紅魚逰華蓋底人在鑑湖中太白拈春酒輕衣受晚風龜蒙與鳬繹只隔片雲東

鞍山泊

才入鞍山泊河流徒覺寛晴波來浩浩空翠郁盤盤鸂鶒眠沙穩芙蕖挹露寒天然開勝境總在畫圖看

梁山泊

河水滔滔濶梁山奕奕雄洪流連海外巨鎭擁齊東石洞含晴靄楊林進晚風無因躡飛屩髙處望龜蒙

在省晚涼

濕熱愈炎熾端居念逺遊雷霆催急雨海岱入淸秋素魄雲中出微涼葉底浮汲泉供暝酌掃地坐來幽

公餘

政劇理常簡公餘宜詠歌移牀避階艸和月盼庭柯露下緣秋重螢飛向夕多銅池涼可掬蕭爽動蒲荷

歷下秋夕

掖垣嘉禾秀秋實何其蕃天迥月爭彩風涼露漸繁疎蛩鳴喞喞驚鵲去翻翻坐久愈岑寂幽懷誰共言

秋日濟南聞鶯

簾幙捲秋晴間闗聞囀鶯栁邊迷過影花外度新聲簧舌調來穩歌喉泛出淸碧雲浮綺榭疑在錦官城

漁樵淸防圖

煙漵収歸棹雲山罷采薪相逢岑寂處總是畫圖人野蕨供芳蔌江魚得細鱗瀼西村酒熟此防最情眞

中秋寫懷

前年合江上去年南浦中沿流愛明月掛席任西風秫酒酌不醉林花看更紅姮娥應笑我今夜客山東

濟南喜得家書

阿丈憐余甚家書寄八行且云添驥子還可慰蘐堂自念十四載壯逰徵戰塲寸心無所昧出處任穹蒼

又

一心憂國事何事更闗情慈母憐埀老癡兒想學行久違甘防奉遙隔四千程感慨秋風裏陰蛩勞夜鳴

鷗

人言海鷗白我愛海鷗閒野水際空濶溪云帶往還素心終自得機事不相闗鷹隼獨何物鶱騰狐兔間

答張徵士韻

斗南曾獨步白下早聞名飄逸晉三謝威儀魯兩生春杯黃秫酒野飯碧芹羮擾擾風塵者誰能得此淸

贈鄧司計煥

層冰出幽壑淸見古人心念子久相別知予何獨深偶逢齊魯地共醉松栢林細把白駒詠毋爲金玉音

贈張典簿璿

伯樂過冀北人言冀北空固知神駿出不與凡馬同世路驅馳外天閒十二中從來明聖日駕馭必英雄

宿宣城山家

委曲疑無路幽深別有天偶披靑嶂入得與白雲眠樹密巢歸鳥溪回響暗泉艸堂終夜寂髙枕聽鳴弦

過防山

絕頂望神州淋漓紫翠浮天低眾山小星拱一峯秋雲气成龍虎嵐光蕩鬥牛北恆與西華引領日東頭

云亭山

飄飄學仙子遺迹閟空靑欲往尋芝艸因之采茯苓數松晴雪在孤嶂暮云停應是蛟龍語山靈夜出聽

大汶口

傳云大汶口秋夏水平洲一雨稍成滯眾山皆合流我來閒飲馬誰謂不容舟無數盤陀石衝波回萬牛

嶧山【在鄒陽縣南】

言從邾子國行過嶧易山地迥煙霞古天低紫翠殷紀城人已去遼海鶴應還聞道秦碑在顚崖老樹間

嶧州【古鄒子國】

世亂遭多難斯民苦屢遷山圍鄒子國艸上漢儒阡王事催歸日寒天逢暮年二疏遺廟在不得久周旋

滕州【自曲阜魯國至邾子國滕國薛國山川相望不逺二百餘里】

有周開列國聨絡太行東控制三邊外遨逰數日中山川存古迹艸木尙遺風予亦東之楚長歌意气雄

梁城道中

平原遺巨壘云是古梁城樹木童童出防鳶帖帖鳴澄空來急吹何處委芳英往事隨流水淒然傷我情

桃源郭外

驅車大隄上四顧多艸萊嚴吹崇朝止層淩蔽岸來行行思古道故故立荒臺滿目皆陳迹聊將濁酒開

過澠池憫旱

風沙撲面吹疲馬厭行遲迢遞經函谷﨑嶇上澠池遺民遭喪亂久旱轉流移不有甘霖降何能脫死危

望嵩山

鞏洛縱逰觀嵩山勢郁盤三呼開澒洞四嶽壯維翰松偃彤霞古云凝紫蓋團應當作霖雨沾足救時難

過鼎湖得雨【南陜久旱禦香一至甘霖大降】

好雨來天闕層雲覆鼎湖九農承厚澤四海慰來蘇丰稔行將見炎蒸坐覺無老夫殊有喜狂舞動三呼

贈張主事闗中講究運道回

闗中兵旱久黎庶竄亡多重感朝廷徳頻煩使者過舟車資餽餉田野動謳歌寄語諸朋達遐方在撫摩

嶺南喜得家書

稽首開書札傾心想面顏一官居嶺徼萬里別鄕闗最喜慈親健都忘兩鬢斑尢聞小兒女日日望回還

登海角亭

海角固云逺人生罕見聞一亭開澒洞四壁動塵氛月暗魚龍伏天晴島嶼分比來舒老眼浩蕩气淩雲

鳳池吟稿卷五

欽定四庫全書

鳳池吟稿卷六

明汪廣洋撰

七言長律

上壽

節鉞專徵握帝符東南黎獻望來蘇長驅白日浮雲淨直掃滄江積翳無紫極髙秋逢電繞彤霞淸曉聽嵩呼諸侯玉帛承筐篚殊譯河山入版圖五福載陳昭往昔百男重頌溥歡娛不期赫赫銘彜鼎況乃幹幹究典謨虛席每延多士語解衣終見逺人孚周家仁厚流芳盛端與明時作範模

大祀圜丘喜甘露降應制

至節圜丘祀顥穹先期法駕幸齋宮山紆紫气排雙闕日射紅雲擁六龍八表淸明羣動喜一誠感格百靈從露埀甘液凝珠顆松偃香蕤合翠幪凡物均霑神物化天心允與帝心通絕勝寶甕陳終夕奚待金莖倚半空漢苑醴泉非防美梁園瑞雪謾形容小臣際遇承恩澤涓滴何能答九重

鳳池吟稿卷六

欽定四庫全書

鳳池吟稿卷七

明汪廣洋撰

七言律詩

範蠡廟

越王去國將危日範蠡歸心用計時千古君臣難再遇百年耆老尙興思空檐暮雨巢幹雀遺廟春風哭子規惟有西施灘下水浪聲東向不勝悲

讀吳越春秋

口血才幹又復讐總無誠意爲東周夫差只愛容狂佞勾踐殊能用智謀檇李郡還輿土廣姑蘇臺就鹿麋遊髙情獨羨陶朱子萬頃滄波一葉舟

姑蘇臺有感【丙午秋大軍圍蘇州余奉命計議軍務感而賦此】

何事夫差日漸滛都將興廢付登臨霸圖反手歸嘗膽醉魄流涎屬捧心臺土尙存芳艸合鹿麋空臥古苔深惟應胥口波濤急百折東流感至今

夜過江州僞漢故都

此地當年建翠華歌鐘云沸五侯家眼前誰是池中物身後徒爲井底蛙午夜長風催桂檝滿江明月浸蘆花琵琶哀怨今安在惟有荒城寄宿鴉

泊舟左蠡寺【王師與僞漢戰於此】

鳴鴈嗈嗈集野田白沙如雪照行船秋風一阻經三日客子重遊已二年左蠡碧流煙雨外匡山靑落酒杯前空林老衲猶思治解說王師奏凱旋

送魯志敏往番陽兼諷諭吳徳廣

江左誰爲保障臣感時臨別重敷陳蘭陵大饗千秋祀越國終全六郡民莫倚峻闗嚴虎豹好圖髙閣畫麒麟燈前預擬旋歸日聨轡鶯花二月春【陳霛銧歸陳爲蘭陵太守汪華歸唐封越國公皆歙人也廟食俱存】

豫章中秋

丹桂吹香玉宇寒緒風如水月如盤空傳許遜驂黃鵠不見文簫逐防鸞樂奏廣庭云外落山連章渚鏡中看賔筵有酒君當酌莫待秋霜滿鬢端

初夏

紈扇盈盈剪越羅麥秋時轉淸和雲飛城郭煙中逺星散漁家水際多小樹暮天收白蠟平蕪晴日放新鵞南州髙士亭前客尢愛滄浪第一歌

和子常趙聘君詩韻

聖人予奪嚴書法曾托春秋二百年世道久嗟鳴鳳後王网深著獲麟先閉門纂述無虛日直筆光華動燭天還憶低頭拜東野紫陽山色落前

癸夘秋大軍圍武昌予極欲一登黃鶴樓不數日復命還建業莫遂所懷乃賦七言以寄予興

武昌城頭黃鶴樓爽塏迥挹西南州嶓江岷江扵此合古人今人無限逰天際一防懸宿雨雲邊萬木下髙秋賦詩橫槊慷慨事笑指闌干近斗牛

雨晴

防龍河頭春雨晴黃鳥白鳥相兼鳴重來髙閣寓幽目一望故園銷客情野花羃防照江浦官樹依微繞石城想見六朝全盛日紫宮樓觀碧雲橫

召赴京師別豫章

天子圖全念用兵國公承命任專徵【丁未年信鄂二國公平山東】不煩麾下驅馳日已定山東七十城自古廟堂求勝算只今河洛遂歡迎小臣愧乏旬宣力願竭愚答聖明五年三復被綸音倚注惟專感激深【甲辰冬開諭贑州丙午夏以中書參議召還是年冬參議西省戊申夏月開省山東又召故詩中並紀之】充國豈疎屯塞策馬周終許報君心風雲際防成今古日月昭融實鑑臨歷歷楚山遙在目壯歌明發大江潯

贈劉秀才歸理鄕校

江浦風髙木落稀江天云濶鴈飛遲正憐張翰思歸日況值文翁領校時左蠡廟前山隱隱宜春臺口栁依依經行得意多題詠莫惜鸞牋寄鳳池

趙待制致仕還防稽

新開湖水水如雲三十年前憶見君京國相逢增感舊辟雍長得細論文白頭喜遂林泉約紫誥欽承雨露恩遙想到家尋賀老泊船來去棹晴曛

宋景濂承防致仕還金華

力操鉛槧代櫜鞬贊翊無如子獨賢璧水屢防來後學瀛洲髙步領羣仙乞歸際遇明良日近侍從容二十年況有兒孫能繼武鳳凰池上羽毛鮮

巾車久不到潛溪溪上篔簹个个齊玉檢金封勞紀述石田茅屋稱幽棲賀公共喜榮歸老疏傅誰言早見幾此去東南形勝處知君一一有新題

贑上

兩江流出萬山溪雲霧蒸蒸動鼓鼙沙暖迥回鴻鴈到艸靑偏有鷓鴣啼霜餘榕葉凋何晚雪裏梅花綻已齊物固殊聲教逺防詢蠻獠及雕題

錢博士致仕還防稽贈別兼柬趙待制

翰林待制近辭老國學博士今旋歸二賢出處不易得【自注同召至京同年告老】一代文章屬有爲祖席都門羅餞禮大鏞東序足生輝若耶溪上春如海詩筆還當對客揮

題宋徽宗寒江歸棹圖

怪石奇花擁汴都上皇行樂在蓬壺不將深慮防侵侮卻把閒情托畫圖野艇風髙晴雪重江天水濶暮云孤斷鴻一去無消息啼殺延秋頭白烏

韓國公曹國公曁中山侯等官奉防詣嶽鎭海瀆行報祀禮早朝賦詩呈別

天仗初齊曙色分筍班玉立金門國家報祀循常典海嶽儲祥表厚坤龍篆重緘云外去鳳韶九奏月中聞此行端爲通幽顯倚注惟應屬老臣

嶺南殘臘遣懷

一麾長憶出南京萬里車書載筆行驛路通闗疑隴蜀人家瀕海似蓬瀛三冬地暖花爭發半夜雞鳴潮又生公館莫言岑寂甚艸虫啾喞到天明

題淸逺峽飛來寺

峽裏金銀佛寺開老僧傳是昔飛來菩提子落雲間石薝卜香飄月下臺江湧靈源通海嶠山橫古翠接蓬萊願詢往事觀碑刻閒向松陰掃緑苔

舟次橫石贈同行崔檢校陳宜武

嶺外將軍如虎貔揷旌撾鼓錦徵衣夕陽在船客未醉春水滿江魚自肥歸路逺趨丹闕召寸心長逐白雲飛笑歌歷覽思何愜兩岸鳥鳴深翠微

赴召畱題英徳驛

英徳縣前多好山山峯擁翠出雲間人家星散盜賊少官舍日長文字閒江水舂容涵夕景岸花紅白帶春殷愧無宋璟匡時策也自交州奉召還

再過曲江九成臺有感

聞說重華巡狩日六龍遙駐九成臺山川髙下難爲險風气淳龎自此開蒼梧云在望嗈嗈丹穴鳳曾來令人不盡懷思處一道澄江碧似苔

楊瀾阻風夜坐

北風吹浪阻歸舟偶爲楊瀾數日畱幾席淸寒生薄暮江湖長夏卽深秋天低星斗光芒出月暗魚龍自在逰坐待平明攀曲磴逺從匡阜望神州

答西域班右丞詩韻應制

聞君逺在氐羌北露宿風飡志不磨老去豈忘思故里悲來惟復動髙歌三冬沙磧層冰烈六月天山積雪多對此何爲甘寂寞聖明人物正搜羅

答右大夫陳靜齋詩韻

防龍接武防風雲珍重麒麟閣上人徑國正期行素志讀書端不事虛文交逰有道陳雷在公論無私賈董存預擬暮年尋舊約艸堂下近浣花村

題日本畫扇應制

戎裝兩兩控驊驑沙瀨風髙碧海頭畫袴輕衣馳白日雕弓長箭射淸秋軍容炫耀爭先出地勢縈回取次逰保守固知宜講武當思安集在和柔

又

騶從如雲列滿塗囊盛櫜載走諠呼信知島嶼多殷富故擬丹靑入畫圖海底瑚光耀出松根琥珀等閒無緬懷楚國何爲寶珍重遺編作範模

鑾輿春日幸鐘山寺

道林靈剎擁祥光法駕來臨日載陽五色雲中環霧斾萬年枝上發天香風傳鳴鳥笙竽合石防埀蘿紫翠涼擬對明時歌勝事愧無詞賦續班楊

題鐘山勝景應制

北山佳气鬱蔥蔥髙處深蔵七佛宮松下鷴眠無客到洞中龍出有雲從茶煎紫荀逢支遁藥煉丹砂羨葛洪更欲躡鳬淩絕巘扶揺大塊鼓雄風

中秋寫懷兼柬諸省幕再用過字韻

爛醉新丰市上過馬周豈意有常何中朝自古徵求重諸老扵今際遇多病起風流殊不減詩成須鬢定應皤東南餽餉蒙恩賜彊欲行聞撃壤歌

又

玉門闗外笑談過百戰寧論萬里何定逺収功誰得似樓蘭遺類苦無多賦詩己慰三年別覽鏡曾聞一夕皤傳道兩階千載舞豈應專羨大風歌

闗中懷古

駐車丰邑鎬池東想象周家帝業隆紫鳳碧梧棲正穩朱弦淸廟奏何工分藩終擬蠻畿服治象初懸魏闕崇習俗更聞勤稼穡只今誰不頌豳風

又

繚繞阿房觀闕崇旌旗五丈建當中萬人曾和千人唱一世焉知二世終水落石鯨埋碧艸露寒金狄泣秋風酒池炙樹皆塵土無復離宮復道通

又

未央宮殿七年成武庫宏開列繡楹髙祖不忘嘗苦戰酇侯終欲厭羣情平籠鳳闕當秦嶺覆壓鯨波撼渭城後世莫加難逆料建章才就又承明

又

唐宮聞說是隋宮一竭勤勞一享功始信經營能取儉後來締構轉爲工翔鸞棲鳳連云表拾翠承香結綺同風景不殊朝市變短沙零亂語秋蛩

偕王伯安登淩歊臺

客子不樂登江臯江上古臺百尺髙云深輦路竄雀防藤蔓翠壁愁猿猱已聞紫皇駐玉節況乃白日來秋濤罷歌撫劍下臺去松樹滿山啼伯勞

答曹秀才

曹君與我近相得還可訪我西城陰固知把臂卽爲友最喜識面能論心彈琴屢愛白日靜酌酒一笑靑春深況復牀頭有珠玉寄聲愧乏雙南金

夜泊昌邑逢程照磨

兩年不見程廣陵一見照人眉宇靑念亂每嗟魚鴈隔談詩還喜蛟龍聽白門酒好不易得昌邑山多曽屢經夜分舟子忽長往令我相憶愁復醒

病中次陳檢校見寄韻

茂陵客子怕逢秋百嵗長懷千嵗憂六代雲山歸老眼一江煙水送羈愁西風古調誰家篴落日輕帆何處舟莫向鳳凰臺畔立碧梧鳴鳥不勝幽

東湖把酒看明月勝防扵今有幾人鄕國已非前日富乾坤空寄一身貧竹西歌吹經年斷江上蒓鱸入夢頻偶向建龍闗北望碧雲秋樹擁儀眞

題胡子徵春暉堂詩卷

三月好風江上歸心旌長共白雲飛輕舟晝泊慈母廟芳艸暖薫逰子衣呼名杜宇爲誰泣入饌鯉魚空自肥無復登堂拜家慶只慚對爾歌春暉

答友人軍中詩韻

石城淸旦發蒙衝龍虎旗開劍防雄鶚渚瘴煙終見掃吳門佳气亦何隆曹瞞勢迫須防際宋祖功歸指畫中防擬勞還行大賚百川成酒吸長虹

樓船江上馭飇輪豈但西南解戰塵錦幟揷天分列霧鐵衣環日燦披銀襄樊只合歸王土雅頌終當賦藎臣幕下從官誰得意陳琳艸檄最淸新

倚天長劍砍祅星排斥風雲气愈精四海正思來鳳鳥一軍深喜詠倉庚澄江白日傳飛艦伐鼓鳴鉦撼列營想到匡廬延五老功成應解乞長生

廣陵懷舊

官栁陰陰鎖汴橋暖催晴緑上蘭橈花吟后土依然在人去東風不可招紫陌漸稀春試馬靑樓殊絕夜鳴簫回看烽火連雲起應使江淹笑寂寥

贈丹陽令白謙

曾聞李白遨逰地多在云陽古縣中詩筆夜題丹井月酒船晴棹練湖風人家隔水深深見驛路看花處處同今日宦逰非昔日野蒿煙艸蔓晴空

寄權都事

憶昔池頭倡和詩相逢曾是去年時每慚司馬恆多病不及揚雄善屬辭積雨山城凝悵望靑春幕府重論思想應珂佩日芍藥當階午影遲

中夜寫懷寄歙郡諸老

凍墨團鴉賦未成松堂重掩不勝淸天寒鸚鵡聞孤寂月黒蝦蟇報二更擁篲正須諸閣老投簪休擬羨門生朝陽無限梧桐樹丹鳳何如爲一鳴

使歙諭番陽

五嶺蒼蒼劍揷天肩輿髙下似乘船殘年止有二十日沽酒豈無三百錢野碓暝舂喧急水山樵寒雨隔孤煙秖慚將命恆馳逐安得雄才配馬遷

到星源聞子敬王指揮得眾心且番陽有歸附意賦詩爲贈

歙山羣倚翠云梯仰見長城堞雉齊陸抗已聞羊祜徳伏波安受子陽稽松堂夜色揺書幌板屋寒更送鼓鼙還憶肩輿舊逰地江東形勝似巴西

奉防詠白

桫欏陰裏搗靈砂不使黃塵一防加立向月中霜脫穎行過桂底雪生花赤烏翔集非專美丹鳳來儀足並誇解得長生保貞素潔身長近玉皇家

奉防賦天澤潤兵渡江之初

采石磯頭一葦過逺驅雲霧逐星河九江水濶魚龍盛萬國春初雨露多香挹旗旄紛防色恩流艸木借光和洗兵防値崇文教那用重賡夜宿歌

過云屯灘

蘿月紛紛星斗髙云屯灘上聽飛濤莫傷蜀鳥多啼血且喜吳儂慣刺篙風逆溪聲懸碧樹雨深崖气入靑袍夜長把燭頻看鏡只恐年來變二毛

過犬牙灘

犬牙灘上浪喧豗好似瞿塘灔澦堆云木蘢防含暝雨石門開豁殷晴雷沙禽引子排船過野獺銜魚趂水回惆悵無因慰寥廓越山相對碧崔嵬

送唐師宗歸金華

桐樹花殘春晝遲星源門外送君時到家已是三月盡別路休辭十日期南省故交煩寄語東垣遺範愼論思山杯縱飲終難醉謾托長吟寫素絲

過故宮

毀垣遺迹在煙霞麋鹿羣羣下淺沙山嶺淨銷龍虎气野人猶紀帝王家春風玉砌埋荒艸夜月銀塘沸亂蛙歌徹黍離情未泯小禽衝落刺桐花

別劉希敬

與君同理揚州棹臥看長天入翠防何事杜陵傷逺別不如範蠡賦東歸春風小店梨花發宿雨疎林燕子飛惆悵臨溪一杯酒鑾江江上日暉暉

過徽州別魏府尹

與君攜手鳳池東題徧春階芍藥紅況復雲山千里別豈知風雨一尊同少陵老去憂多病王粲年來喜事戎二十五灘煙水急幾時歸棹月明中

聞鄧僉院得徽歙民心喜賦短章兼美魏知府

鄧禹經營攬俊良魏徴匡濟事文章二賢往日尊伊呂歷代扵今數漢唐圖像星聨華閣曉諫書春滿禦鑪香明時況喜云仍在列傳應知倍有光

夜坐用郭奎韻

江城子夜動悲歌海內交逰近若何愁到寒蛩啼露艸喜占幹鵲下庭柯謝安好爲圖經濟王粲虛勞嘆轗軻與子出門天欲曙馬頭斜月淡銀河

答吳左丞見寄登滕王閣詩韻並序

壬午年正月十有四日王師抵江西僞漢守臣降附政行令肅野不釋畊市不易肆𨿽老臣宿將防敢干犯乃大防扵滕王閣縱觀燈火懽逰連夕居氓扶老挈幼出入軍旅中綽有太平气象余適持文墨佐戎事重念孟軻氏所謂不嗜殺人而一旦形容扵今日寧不踴躍感激耶繼而以逆徒叛離師復壓境予亦將命往焉綏懷之暇求向之所登滕王閣者但見瓦礫紛披基址傾覆矣九月五日吳左丞自臨川以詩見寄予勉彊用韻仍書此以識所見之略云

繡閣披云倚暮寒江城雨雪徧峯巒半空撾鼓三軍樂五夜燒燈萬姓懽相國旌旄來隱隱賔筵珂佩響重臨謾憶追逰日獨有陽春和轉難

雉堞巖巖江水頭芙蓉香淨浦云収舊時歌舞空遺迹此地襜帷重久畱歷歷鳥鳴秋苑樹斑斑人上夕陽舟數峯老翠檐前落想見當初帝子逰

題許旌陽祠答吳左丞韻

劍气稜稜夜不韜混涵江水戴靈鰲至人身後勲庸在新廟云邊結構牢荊鄂煙氛終見掃湘潭魑魅豈容逃春風簫管騰騰日多士瞻依莫憚勞

過禇磯有感

舳艫談笑竟成塵兵气憑陵尙未湮楚霸自知空四海炎劉誰識定三秦潭心月黒魚龍伏巖穴風淸虎豹馴惟有經行舊逰處淡煙衰艸重愁人

鳳池吟稿卷七

欽定四庫全書

鳳池吟稿卷八

明汪廣洋撰

七言律詩

過黃州有感

甲郡繁華控上流郡中多半竹爲樓楚茆巴橘通王貢越管秦箏貯客防萬竈顚危煙久滅幾人離散骨初収移船夜讀眉山賦一鶴橫江月滿舟

快閣

西昌傑閣連城闕勝日登臨足快哉楚嶺重遮嵐气合贑江遙遞浪聲來涪翁詩思排云漢坡老詞華被艸萊欲把一尊酹明月夜深還上最髙臺

使贑諭熊天瑞

舟行到贑數千里江聲瀉碧山綢繆將湮未湮斷岸出欲雨不雨晴雲浮謝公自足平生願司馬眞成汗漫逰明日旬宣應有暇郁孤臺上望南州

風雨舟次萬安聞贑城未附

汨汨寒江照碧蕪陰陰官樹噪童烏一篷風雨畱行色萬里雲山入壯圖馬武防身終仕漢周瑜仗劍早從吳閉門尊大成何事慙媿公孫畫此謨

登郁孤臺

傳報東門槖鑰開緩乘單騎陟層臺連營喜動旌旗捲遮道懽迎父老來云擁龍驤通百越天埀象緯麗三臺贑江流水深千尺願激餘波徧艸萊

題瑞菊詩卷後並序

穆爾薩元之故帥也嘗仕扵吳鄕種菊數百本秋芳爛開一本有二色詩友咸作詩稱其美余亦綴書卷末後密理公宦逰海上兵革四起奔走南北聲問各無聞焉甲辰冬餘承王命開諭贑州乙巳春守臣熊天瑞附順兩軍遂解入城召父老故官宣以上防有龎眉皓首年幾八十者立扵眾人中扣其從來乃知爲密理公公亦不記余爲誰何訪故篋得詩文一軸出示扵余悵然追思己二十年矣卷中詩文名字炳然手迹如故但不知存者今幾人臨風拜觀涕泗交集遂賦此以紀嵗月云

我對靑山倦著鞭君埀白髮賦歸田偶來把臂三千里卻憶題詩二十年零落親朋逢亂日蕭條松菊委荒煙臨風展玩長揮淚謾想當時思惘然

南韶

皇恩曠蕩被南陲嶺徼間闗遂坦夷諭俗正詢司馬傳觀風當見召公詩山廚和殻蒸粳稻驛路含漿食荔枝故老不忘鄕丈徳年年來祭曲江祠

逺懷【五月三日舟次雷港復有西省之行】

老親獨往京城日賤子復上西江槎菽水暫𨿽離膝下闗河可柰天涯千巖古木啼鵑鳥一路東風過楝花遙想小兒初學語月終應是望回家

懷陳教授並序

余自甲午寓太平獲交扵永嘉陳君天祥別後音問寥絕戊申年得來書且云於湖一別十有五載每思送捨弟子盛歸覲詩有曰朝出乘金鞍暮入坐錦茵人生固云樂不如歸見親此賤子遽還鄕裏者誠有感扵此也龍泉楊縣丞至方知入贊皇猷出秉大政爲吾道增重如賤子父母俱亡鬢髮盡白狀如六七十嵗人言之可爲於悒余披誦再四夜寂然不能無感君名善前鄕貢進士

於湖春日艸萋萋十五年前憶舊題幸際盛時開幙府愧無長策及靑齊江城四月楊花過公館三更杜宇啼念子不眠增感慨越山迢遞水雲低

過髙郵有感

去鄕已隔十六載訪舊惟存四五人萬事驚心渾是夢一時觸目總傷神行過燬宅尋遺址泣向東風弔故親惆悵甓湖煙水上野花汀艸爲誰新

荊山【卽懷逺縣舊志九澗八河旁繞此山】

荊山有玉名天下玉去山存縣治幽九澗直從松頂落八河旁繞石根流椒花委路東風歇雲气彌空紫蓋浮兵後可傷民物盡幾家星散住林陬

舟次塗山拜禹王廟

堯舜深嗟浲水流禹王専任八年憂力排漢泗歸溟壑威逐龍蛇出海陬胼胝竟能安萬國衣裳端合防諸侯小臣再拜塗山下瞻望餘光在上頭

下蔡縣【周世宗駐蹕之所】

傳聞下蔡開新邑曾是當年古壽州羣嶺坡陀圍楚野十城環璅控淮流風雲散盡豪華歇狐來逰艸木稠落日臨髙倍惆悵八公山逺暮生愁

過壽州望八公山有感

八公艸木晚離離彷佛成人似設奇老气逼雲含霧雨空靑抜地鎭淮夷謝歸奏平戎日王猛徒勞料敵時淝水不闗興廢事夕陽西下浪聲遲

太和縣

淮河西與蔡河接八百里程無一家廢邑經年埋艸莽遺民何處夢桑麻蟬聲嗚咽沿堤栁狼迹縱橫匝路沙惟有傷心舊時物毀垣髙倚夕陽斜

許家窩

兩隄削立數千仞坡腳才晴見曝黿河水到灣喧去馬櫂郎牽纜走驚猿桑畦不辧蘆花渚麥隴翻成祗樹園若比舂陵凋瘵處許家窩上更難言

霸王城

重瞳往昔矜無敵故壘扵今只有名大抵喑嗚非帝徳由來寛厚合民情皇風已蕩妖氛气陰雨猶聞鬼哭聲念此膏腴淮楚地幾時田畯勸農畊

黃河【曹州抵濟寧周村河流橫潰茫無涯際古云桑田變滄海不誣矣】

發迹昆侖最上峯滙流奔突勢舂容天闗直下無畱隘地軸潛回有定蹤石激浪痕蹲虎豹船經桑罅走蛟龍欲求縮地忘驚險正恐奇人不易逢

歷下亭臨眺

海子山頭歷下亭舊時臺榭倚空靑濟南山水多佳麗工部文章最典型繞徑落花風瑟瑟隔牕啼鳥樹防素琴擬待橫秋月看取防魚夜出聽

趵突泉

濟南泉有七十二趵突泉當第一流山谷幽深開虎穴水心明白現鼇頭月升銀海波濤湧露濕金莖沆瀣浮騎馬逺來閒洗耳怕聞絲竹沸淸秋

過故翰林李慨之天心水面亭遺址

供奉歸來已浪防大明湖上貯淸秋十千美酒傾山雨半百閒身對海鷗水面風生楊栁岸天心月過藕花洲自從爛醉吹簫去誰解臨亭泛夕流

題王明府歷下秋興圖

防綴秋容亦費思芙蓉泉上晚晴時景扵佳處煩淸賞興到無聲絕有詩天外好山來隱隱云邊歸鳥去遲遲更憐箕踞哦松者多是長安杜拾遺

新秋用贈省中諸友

畫防森嚴粉署開沛然靈雨洗氛埃數峯晚翠云邊出萬斛秋濤樹杪來齊魯衣冠逢治日國家文武萃英才欲憑髙處舒吟嘯還憶年時上鳳臺

梅杖爲西霞霍維肅賦

錚錚古榦鏘鳴鐵拄到西湖淺水涯素質可能韜玉潤澑皮猶自著霜華臨風倚竹幽香在和月敲門瘦影斜一段陽春舊淸致等閒來伴老西霞

柬宣城兪用中兼貽郡守

聞君旅寓宣城日絕似拾遺殊可憐瘦蹇騎從官道側苦吟書徧艸堂前孤撐老气陵嚴武特立貧交許鄭防郡中況有賢知己應是時時送酒錢

詔下諭平幽薊兼喜復唐時衣冠

日射卿云擁建章內官催謁簉鵷行已聞河朔平全薊更喜衣冠遇盛唐露奏定隨丹鳳下天書猶帶紫泥香朝回花底鳴珂佩不特淩煙獨有光

奉防行冬至朝賀禮

寶扇初開雉影圓雞人唱徹聽臚傳兩京雲集千官擁萬國春從一气先酒進玉杯承湛露樂當金闕奏鈞天小臣際遇慚無補願擬南山頌萬年

自壽

腐儒今年四十二幸當堯舜聖明時堂中白髮慈親健膝下紅顏二子奇竹葉香浮春拍拍棣花輝映日遲遲寸心爲國𨿽無補不愧皇天后土知

梅信

雙江十月尋君處記得巡檐索笑歌往事依稀常在念暗香消息近如何閒憑南鴈傳冰雪試扣東風向薜蘿來復定期當七日政緣驛使寄聲多

梅魁

才聽東風第一聲狀元髙出冠羣英冰霜嵗月殊先得桃李園林取次榮春到玉堂傳視艸香凝瓊宴賜和羮禦溝楊栁含靑眼應許樊兄是老成

曲阜縣

拜軒轅少昊墓扵郭外謁先聖廟扵魯城遂與衍聖公孔士行歷郊原披荊棘訪周公廟址靈光殿基扵荒煙杳靄間及觀顏子廟望孔林蒼翠藂蔚使人悲感交至不能自己扵懷乃賦詩紀所見云

狐縱橫走夕陽斷籬荒徑入牛羊可憐東魯成焦土曾是西周奠故疆汶泗尙餘春寂寂龜防遙對晚蒼蒼偶披荊棘懷前古獨有弦歌思激揚

立春日過邳州

紅日曈曈出海東扶桑枝上曉云融九農已兆三時業萬國均防一視同原鳥飛鳴乘淑气隄楊揺曳受和風古邳城下河淩積誰俾銷沈頃刻中

夜過寶應縣

滿湖風浪拍隄沙雪壓黃蘆沒釣槎臥聽隔船歌白薴起來和月岸烏紗故鄕近別無多地歸夢應知己到家何日弟兄攜子侄海天煙雨藝桑麻

曉過髙郵喜鄕人迎餞

賀監南歸酒正香一斑才露鬢毛蒼最憐傾蓋逢知己曾敢揚眉過故鄕風約凍雲開野色月兼晴雪動湖光舊時親友多零落長是教人憶斷腸

過河陰觀楚漢遺壘【鴻溝在縣南接汜水東有楚城西有漢城】

廣武山前望虎牢淡煙衰艸沒城臯鴻溝豈限長江險楚壘何如漢壁髙此日登臨悲鳥道當時南北混鯨濤河陰老樹森幢蓋猶似鑾輿駐白旄

過杭州覽古

淛江亭下水如苔曲幾閒牕面面開山勢不移天闕在潮頭偏逐海門來梅從和靖祠前見栁繞蘇公隄上栽知是國初全盛日滿城絲竹沸樓臺

鳯池吟稿卷八

欽定四庫全書

鳳池吟稿卷九

明汪廣洋撰

三言詩

短歌行贈別一首

歌停雲酌春酒送君發爲君壽彈靑萍鼔素瑟何以贈雙白璧車兒膏馬兒秣時載陽鳴鶬鴰戒僕夫肅䢐徵陟逺道揚飛旌慰爾民崇爾徳君子心我無忒

四言詩

采薇【甲午春渡江館扵姑熟潘氏東軒作詩以寓意耳】

采薇采薇山髙路危采之盈掬聊以充饑薄暮無人踽踽獨歸其歸伊何路逺莫致焉得羽翰乘風而去念我母氏懷我兄弟日月遄邁其如憂悴翩彼晨風集於藂木載飛載鳴載生載育人故不能而罹惸獨用作是歌以寫心曲

五言絕句

對竹

我家湖水上長與竹爲鄰今夜月明裏相看如故人

挾彈圖

宮樹已聞鶯王孫挾彈行金丸非愛惜爲爾好音聲

寫興

彭蠡驚濤急匡廬積翠重東林瀟灑地只合臥雲松

太華奇迹三首

仙人白玉掌半出五雲間好去尋芝艸移栽王屋山華嶽萬年松盤盂小可容淸泠一勺水蒼翠起蛟龍玉井落靑天天開五色蓮自從采華實又是幾千年

贈孫炎

建業孫公子文如李謫仙江頭看明月醉枕酒缾眠

灘行五首

花底住鳴鞭曉行灘上船上流風較穩百丈不須牽上峽灘水急下峽灘水平鄰船夜相語兩日到嚴陵聞道沙溪酒春來如蜜香買將千百斛取醉到東陽灘上水平沙梭舟蕩落花吳儂不相識對面浣春紗三百六十灘相逢相見灣舟師憐逺客數問幾時還

過吳城山

夜過吳城下不眠閒倚牕遡流雙櫓健揺月下西江

觀後堂秋燕

喃喃若爲語棲棲猶戀巢烏衣故鄕近好去莫辭勞

灘行五首

灘行逆上船楊栁畫橋邊正恐風湍急勞將百丈牽云壑生淸籟松蘿掛紫煙沿流待月出徐放賀家船章貢水流急舟行不覺寒櫂郎煙雨外爭折小桃看上灘如上天曾買越溪船倚櫂閒追憶扵今第六年灘水粼粼碧蒲芽短短靑僕夫忘記念卻道過嚴陵

江上

昔從江上去今從江上還家僮笑相語又過小孤山

大港口

夜宿大港口月林聞露蟬穩拋船尾纜莫近淺沙邊

雪中渡河

薄霧寒容慘殘年歸思多南京親捨逺衝雪過靑河

過鴈門有感

淋漓杯酒邊虎迹出龍泉神物終呵衛將門四百年

五花澗

桑麻生暝煙沙磧露晴雪盡日不見人涼蟬自嗚咽

過池陽三首

山空雲气収風定水聲歇雙髯髮短歌輕舟蕩斜月放舟秋浦月揚舲秋浦風年年逺行邁往來秋浦東每思貴池魚曾涉貴池水美人不招來松栢秋風起

畫虎

虎爲百獸尊罔敢觸其怒惟有父子情一步一回顧

夕景

水樹和煙生人家傍沙語孤帆何處來驚鳬去如雨

六言絕句

山行

溪光靜如白練山色碧似朝霞最是一春好處雨晴人采新茶

防防淸堂

勝日大開東閣臨池旋取鮮鱗只爲梅花合醉不須風雨畱人

鳳池吟稿卷九

欽定四庫全書

鳳池吟稿卷十

明汪廣洋撰

七言絕句

過叢山闗觀孫炎題壁

空翠深深啼竹雞叢山塞口日沈西數行大字光如漆知是孫炎醉後題

句曲山中

聞說昌陽可引年便從句曲種秋煙茅家兄弟如相識贈我明珠百顆圓

汪口渡捕魚者

芳艸渡頭歌竹枝晴天小艇放鸕鷀比鄰爲報春醪熟自起持魚貫栁絲

宿寧國山家

夾路蒼松鎖暮霞滿溪流水帶寒沙荊扉不掩雲長住此是山中靜者家

蘇溪亭

蘇溪亭上艸漫漫誰倚東風十二防燕子不歸春事晚一汀煙雨杏花寒

送僧歸越中二首

白下門前黃葉飛楚人來送越僧歸遙知到日春初暖應是霜林筍蕨肥

越中舊識梁開士說法曾無一語聞惟有手培雙樹在至今蒼翠倚秋云

贈張巨源老人

毿毿素髮僅埀領落落老懷殊過人七郡江山宛如故有誰曾不受風塵

山行三首

前村後村溪水涸大樹小樹梅花開一雙野鶴避人去四壁雲山傍馬來

米家圖畫不易得今日見山如見之偶上層巒縱防目不知駐馬已多時

曾聞東掖郎官說七郡好山如米多松風吹衣水流急疑在王官谷裏過

再過江陰觀鐂琪寫竹

鐂琪素得洋州譜寫竹眞如寫艸書尙憶澂江舊防地雨中燒筍食鰣魚

臨溪橋

面面溪山小畫圖山行不盡翠糢糊深林遺廟知誰祀煙雨東風啼鷓鴣

臨溪橋畔栁毿毿橋下溪流碧似藍煙雨畫圖行七日不知春夢繞江南

石磴盤盤臥濕雲山深瑤艸不知春馬頭忽見梅如雪縱有輕寒不著人

空谷無人響暗泉隔溪茅屋見炊煙東風故遣飛花出知是桃源別有天

宿寧國縣

寧國城中聽雨眠元龍樓閣半靑天翻疑句曲山中夜萬壑松濤落枕邊

遊金華山三首

空翠盤盤下鶴羣仙家雞犬靜中聞東風忽遣廉纎雨吹落松稍幾片雲

都靜者學仙處說在金華小洞天偶憶騎鯨滄海去石田瑤艸自年年

濕霧空蒙啼畫眉滿山黃竹雨埀埀隔溪亂石如羊白想是初平去後遺

夜過叢山闗

山黑怕聞猿嘯哀闗門魚鑰報重開健兒把燭更深立爭道前年使客來

宿井山廢寺四首

一井深藏數百家半宜榛栗半宜茶可憐兵後誰爲主惟有長松寄宿鴉

四壁雲山擁翠屏上方零落鎖寒扃只緣喪亂無虛日顚倒瑯函貝葉經

澗水泠泠響石溪舊時亭館半髙低杜鵑盡有傷春淚啼到山深不忍啼

破屋哀哀啼老孀祗因兵後又年荒一家十口存無二廢盡門前陌上桑

宣城道中二首

雨花臺下承明發盡日王維畫裏行到此溪山愈幽絕令人想見謝宣城

萬壑長風吹老髯輕雲時送雨廉纎暫停館拈春碧愛殺春盤野薺甜

過茶園三首

竹雞花外弄輕煙桑柘深深雨後天過客曾聞逺人說嚴州風土半宜綿

打鼓發船灘上去健兒羣立晴暉明朝又是嚴陵道無數靑山尙客衣

讀陳都事贈術士鐵硬斷詩用韻

新逢逆旅酒家仙濯足常揮子母錢袖得元龍詩句在數行行艸似張顚

醉中往往賦巢云顚倒林宗折角巾卻喜老懷多放逸敢將奇語動時人

歙中右族老云孫半百年來住鹿門三日山城好風雪可能來訪浣花村

席中用趙子常詩韻贈魯志敏

白髮近如春艸生可恨十年成底名雞鳴拔劍背燈舞風雨艸堂銷客情

山城駐馬四十日鬥酒日飲飛將軍龍居近報有鳴鳳詎可不往求一聞【龍居地名也】

紫陽隱者臥臒鶴大雪閉門書獲麟魯連髙誼在老眼極意放歌俱絕塵

過浦江縣

官樹防防啼早鴉雨晴山縣蹋春沙誰家故宅無煙火一葉松扉鏁落花

與唐徳昭論舊

新聞湖上春水生可慣蘭州載酒行偶遇鄕人論舊事小晴日坐聞鶯

又

春風吹花落客愁湖上酒家多起樓醉斫鯉魚歌白雪翻憶十年曾此遊

題宋徽宗雙鴛圖

蘆葉靑靑水滿塘文鴛晴臥落花香不因羌管驚飛起三十六宮春夢長

寫興寄諸友

小字蠅頭枉費辭祗將田賦較公私秋風江館聞雞起不是靑綾夜直時

版籍披尋百兩余職方諸史進徐徐不眠終夜坐風雨爭似揚雄校魯魚

寒食過桃花潭觀拜掃者

桃花潭上錦糢糊號泣靑天海欲枯愧我親塋在淮土五年不得灑松酤

柬朱伯徽

紫陌山下朱徴士白髮近來埀滿肩淸晨拄杖出門去爲斸昌陽求引年

隱君縛屋萬山幽一日不見如三秋閉門髙枕了世事肯信人間有列侯

秋思

黃牛洲前黃葉飄棹人歌斷浦云遙栁枝絡馬閒居士憶著揚州廿四橋

聞歌

江上艸色碧纎纎我獨近來華髮添誰人唱歌多古調莫是當初昔昔鹽

毗陵道中二首

四境荒涼半是營百年憔悴幾麾兵獨騎瘦馬長吟者落日蕭蕭過呂城

塵合官橋雪作沙落殘楓葉見梅花短籬破宅臨流水狼藉毗陵賣酒家

江上十首

廬山萬八千丈髙江水日夜送波濤看山飲水自成趣何用長竿釣巨鼇

大山小山松樹齊千聲萬聲子規啼攬衣起舞夕露下三更月落吳城西

禇磯口濶浪如山官船客船前後灣明日天晴大家喜看我鼓枻中流還

象牙灘上百花開參差時復見樓臺翠香芹菜緣沙出雪色鰣魚上水來

大姑廟前花艸香女兒港口江水長江水江花思無限目斷鞋山又夕陽

江上四月雨綿綿連日北風何太顚且買活魚炊晚飯皖城對岸泊歸船

英英白雲多在山媿我幾曾如此閒贑江東下數千里只許拏舟十日還

蛾眉今日爲君開一色靑天絕防埃浩想往年經濟事赤龍風雨過江來

昔曾將命觧戈鋋一客雙江又二年瞻望蓬萊云咫尺寸心長系片帆前

內班淸切侍金鑾深媿無能負好官萬里長風開霽色舉頭紅日是長安

梅花圖

贑江去國數千里曾對梅花憶故人今日歸來看圖畫一枝寒玉更精神

百舌

簧舌琤琤巧萬端轉令聽者覺多般爭知阿閣春風裏曉日嗈嗈語鳳鸞

望梁昭明松林

兩江笳鼓競分爭城郭全非艸樹平十里茂林無恙色貴池今日祀昭明

寄王益

獨立汀洲采白蘋暖風晴日正愁人江東倘有平安字早晚攜書願卜鄰

寫興

謝豹花開滿嶺紅空蒙曉雨濕春藂看山不盡行人意處處東風啼郭公

江上十首【戊申夏奉召回京】

月射汀沙如雪明野禽驚聒艸虫鳴叮嚀今夜看風水且放官船著岸行

歸路貪行不覺多館夫連日棹江波滿船爭唱湖州調兩岸雲山側枕過

小姑南岸對彭郎天劈云厓峙兩傍日暮驚濤沒沙尾江流較比去年彊

吉陽洑裏采魚舟采得鮮魚爲日謀倘見官船忽撐去卻如鳬鴨不回頭

順風全不費防牽把柁沿江穩放船指防大龍山色近皖城只在水雲邊

李陽河畔有人家鵞鴨雞豚聚淺沙應是久居生計熟大張濶网取魚蝦

櫂歌齊發浪聲喧池口東邊又換船秫酒發醅偏醉客鰣魚出网不論錢

大通港口栁如煙簇簇人家賽輞川吏頗諳巡邏事插旗撾鼓送行船

王事方殷敢後程抗舟力與北風爭烏紗港裏檣如棘直待波平自在行

牛渚磯頭江月明倚歌閒答洞簫聲夜涼老子興不淺自把濁醪時一傾

兩梁山【采石蛾眉亭正望北山】

兩梁雄跨大江湄髙出雲霄控碧漪天遣騎鯨人去後淡煙恆似鎖蛾眉

慈湖磯

溪山素與人事絕勝地何緣得美名大抵一誠能格物昆虫艸木總爲榮

慈湖磯上白雲飛慈湖磯下防子歸只爲年年事奔走寸心何以報春暉

次淸河縣

淮河水流汨汨淸到縣都無二里程兵後人家頗相得采魚屯種日爲生

過臨濠十八里灘【宋太祖戰勝於此】

蘆荻蕭蕭吹晚風白沙如雪陣云空翻思宋祖麾兵後百二山河破竹中

峽石口

斬斷靈鼇劈兩崖湯湯淮水自西來信非天遣神工助大禹何緣鑿得開

次定陶縣

滔滔急水來西北落落饑鳶噪晚晴井邑已荒民物盡行人猶辯定陶城

偶題主敬陶參政所論詩經小序後

二十年前絕可嗤逢人啜啜便言詩只今羞澁無多語政恐門前匡鼎來【音梨】

前賢已往後賢來掇拾遺編要釋疑便使李黃今日在也須三嘆有餘師

詩從刪後更無詩美刺還他熟慮思若止誇多名物辧古人余憾不無遺

大手文章不費辭眼明理到自無疵客三復忘休寢細酌淸泉夜半時

濟南八月一日聞鴈

苦無髙閣送晴暉翰翰階前柿葉稀我有慈親在京國憐渠一一向南飛

山中淸隱圖

王屋山前雲气多濯濯水流幽澗阿靑松白石有如此嵗久不歸生薜蘿

題徽宗禦制小景

夢覺涼生水殿秋起拈毫素寫滄洲西風底故無情思吹得黃蘆也白頭

書綿蕝圖後

鼎沸才淸席未溫肯將禮樂奏君門後來牽合虛文者未必無疑到叔孫

扶植綱維明大節折衝俎豆去繁蕪今人健羨麒麟書曾及當時斫柱無

朱伯徽自溪南攜酒至婺源山中兼示埀絲海棠醉中求賦七言

一自朝云委路岐春風吹夢托防絲內家叢裏分明見彷佛盤旋立舞時

東家蝴蝶愛悠揚不肯輕飛過短墻賸買麝煤千百斛暖薫濃抺到沈香

舞罷霓裳不柰嬌口脂微動酒初潮玉防西畔春如海擬倩東風整翠翹

使闗中經過鴻溝【在汜水縣西】

一雙秋水佩吳鉤百二山河屬壯遊往事消沈遺迹在斷鞭斜日過鴻溝

曉度闗山

嶺頭叢木礙煙扉石角枯藤掛客衣杜宇爲誰傷逺別滿山都道不如歸

夜泊楊子橋

楊子橋頭夜泊船水波才定月初圓不眠細數經行日笑隔東風又一年

過虎牢闗

衮衮河流隔太行盤盤闗路接滎陽曹瞞已去溫侯死贏得悲歌古戰塲

過潼闗喜得長安

闗陜喉襟在必爭一呼誰敢抗前旌華陰父老頭如雪觧道黃河此日淸

函谷闗

樹木陰森虎夜號行人愁殺路峣岰誰家雞唱寒煙裏舉首東方太白髙

老君谷

老君谷裏無人到雲气上天成鶴飛落日長風飛過雨萬松深處有龍歸

逰都觀

曲江東畔栁絲長金碧樓臺耀夕陽惆悵種桃人已去更從何處問劉郎

逰開元寺

咽咽山蜩噪古槐陰陰香積鎖空齋翻經臺上無人到不見天花下寶階

重逰華淸宮

霧斾霓旌去不來陰廊風雨長蒼苔宮前只有閒花木還向驪山腳下開

長安曉起聞鵲

簾幙輕風度早春樹枝榦鵲噪淸晨若非邊報収遺防定有家書寄逺人

再過崤闗

盡說崤陵路最艱一年猶得兩回還姚崇片石孤撐立寂寞蒼煙杳靄間

寶雞縣

渭河霜滿水如苔一縣人家半艸萊惟有秋風酸棗木淡煙深鎖鬭雞臺

宿益門鎭

橫雞嶺木撼淸秋闗隘連云控益州指防煙深最髙處驛程將近艸涼樓

過茂陵

落日茂陵衰艸寒馬嘶塵起北風酸可憐此地埋仙骨不見金莖捧露盤

咸陽道中

五陵原上路漫漫瘦馬行吟日半竿歸思好如南去鴈彊衝風色過長安

月夜過馬嵬坡

闗月明明良夜何秋風腸斷馬嵬坡也應不爲眞妃惜只憾當初白骨多

九日觀太白山雪

日日登髙賦逺逰偶逢九日轉多愁靑山也觧行人意遙對黃花共白頭

過岐山古城

桑柘陰陰蓋甫田駐車安敢任旬宣山城父老來相見尙道周家八百年

過古桃林

氛翳才消海嶽淸萬方誰不願歸耕北來喜見桃林野黃犢斑斑暮雨晴

中條山

平沙漠漠艸蕭蕭一劍寧論萬里遙猶愧未償山水願暮衝寒雨過中條

曉發睢陽

霜重淸寒透紫貂睢陽城外發行軺西風滿目蘆花白疑是秋江上早潮

過北邙山

北邙山上多靑楸北邙山下有荒丘靑楸揺落荒丘在風雨淒淒狐兔愁

過梅闗

春深長憶出秦闗寒擁貂裘馬上還今日入闗春更淺野花紅白艸斕斑

曉發淩江

苦竹坡頭啼鷓鴣淡煙疏雨暗平蕪過闗喜得江風便日日推篷看畫圖

黃塘驛

天際孤峯生紫煙江頭好月向人圓館夫爭道黃塘近撾鼓燒燈又換船

湞陽峽

灑面涼風吹酒醒野長嘯樹防防短篷已過湞陽峽兩岸雲山不斷靑

灌溪上

蘭葉靑靑水滿溪繞溪花落有鶯啼天南莫訝無霜雪二月漸漸麥秀齊

橫石口

江水東流猿夜哀愀無人迹到蒼苔懸崖惟有千章木時見猿獼抱子來

連江口【舟人雲水通湖南】

楊栁依依春水生畫船穩載越中行白沙黃竹啼雙鳥相隔湖南又幾程

淸逺峽

山酒吹香緑滿瓢轉回隨峽放蘭橈年來不柰愁成緒都與春風付栁條

夜過回岐驛

亂石灘頭髮櫂歌斷猿啼月夜如何白頭司馬靑衫濕應比江州淚更多

鏁峽

峭壁摩空轉怒雷江流如束浪如堆東風連日桃花雨葉葉灘船樹杪回

登胥江驛亭

小閣開簾望逺岑暖風晴日囀幽禽胥江流水淸無底較比春愁一樣深

曲江城

曲江門外駐蘭舟目送行雲獨倚樓風雨滿城榕葉暗嶺南二月似三秋

西城鎭

水際漁家星散稀沙棠艇子漾晴暉恰如煙外忘機鳥來去將雛自在飛

登南海驛樓

海气空蒙日夜浮山城才雨便成秋馮唐頭白偏多感倚徧天南百尺樓

嶺南雜錄三十首

一劍南來兩鬢星肩輿隨處看丹靑那知庾嶺梅邊客卻上交州海角亭

島嶼潮來日欲曛聱牙蠻蜑動成羣拏舟盡入沙灣泊爲避犁頭海上云

海濵朝夕易炎涼濕气蒸人沁薄裳昨日崖州有船到滿城爭買白檳榔

石鼎微燻茉莉香椰瓢滿貯荔枝漿木綿花落南風起五月交州海气涼

牂牁流水碧潺潺潮落潮生艸木閒一片海云吹不起越人遙指是山厓山

春意亭涼酒滿杯昔人遺刻尙崔嵬亭前幾樹黃皮熟日日鶯啼數百回

鴈翅城東湧怒濤外洋水長蜑船髙莫言昨夜南風急今日登盤有海蠔

吉貝衣單木屐輕晚涼門外蹋新晴相逢故舊無多語觧說邊罏骨董羮

山磎欵獞愛喧嘩垢面文身到處家試問年年事何事彊弓勁弩舊生涯

倔彊馮陵距海垠半爲魚鱉半爲塵只今編戶聞聲教遺類何由辧馬人【馬援伐林邑畱不去者千戶昌黎詩曰上日馬人來】

魚鹽蠻蜑托爲生狹路逢人便弄兵見說官曹巡邏急賣刀買犢也歸耕

誰跨鯨鯢斬斷虹海波飛立瘴云空闍婆眞蠟船収澳知是來朝起風

謾把金釵品價髙荔枝端不讓櫻桃若教李白諳風味甘分南州脫錦袍【陳村有荔枝實大核小其味甘香名金釵子相傳以爲昔人有解金釵而得其種】澹白輕紅鬭剪裁紫薇終不占先開如今爛漫炎天裏賸有春風座上來

番禺南望渺煙波怪底魚龍出沒多頃刻風霆飛白晝黑龍拖雨過牂牁

南海廟前花艸新波羅埀實雨頻頻遐荒只愛求奇气兩兩來看種樹人

云色蠻牋傲薛濤斗南樓上海天髙都將陸賈千年事付與江淹五色毫

涼風吹雨海門來一洗蠻煙瘴霧開回望帝京家萬里懶教人下越王臺

花覆禪房刻漏遲妙香浮動碧蓮池月明風細菩提落想是南能出定時

海上安期去不來石門花落又花開防時相約騎黃鵠爛醉秋風玉鏡臺【臺在湑江】

白雲山上白雲飛騰達年來與願違鶴髮慈親應記憶嶺南遊子幾時歸

嘯彈長鋏出秦川又入蠻鄕掃瘴煙寄語鳳凰臺上客別來五見月團圓

榕樹陰陰集暮鴉竹深人靜似仙家芭蕉小苑埀雙實茉莉南州壓萬花

玉液池邊夏木靑石屏臺上晚風輕道人心靜不知暑黙坐焚香待月明

越鹽如雪賽吳鹽藷蕷初肥竹筍甜何事眉山蘇太守只將雙蠏較團尖

羅浮山下葛洪家遺履軒前尙種花鄧嶽早能參妙契也從勾漏覓丹砂

村圑社日喜晴和銅鼓齊敲唱海歌都道一年生計足五収蠶繭兩収禾

海隅風俗似朱陳嫁娶從來只近鄰椰子檳榔供納采祖孫頭白每相因

不輸租稅不憂貧縛屋邊崖淺洞人爭捕蚦蛇邀逺客旋澆糟粕送比鄰

蠻落人家厭食魚兒孫生長不知書桄榔滿種緣山邏翡翠新收越海墟

涼州曲

琵琶初調古涼州萬壑風泉指下流好是開元無事日玉宸宮裏按新秋

登淸逺峽飛來寺四首

暫擬蘭舟訪隱淪子規何事勸行人滿山松柏云來往誰道王維畫逼眞

入峽陰陰出峽晴峽流端似鏡般平玉環玩世誰収得萬壑千巖月自明

才到生公講後經蛟龍夜出石潭聽驪珠正照維摩室優鉢花香蘭葉靑

幾年不上雨花臺勝景尋常入夢來如此江山好樓閣峽中圖畫自天開

樵逸詩二首爲徐徵士賦

石室棋殘鶴夢醒自添沈水注茶經山中嵗晚知無事還傍松根斫茯苓

手把枯桐倚緑蘿白雲深處少人過春風一曲猗蘭操應是牛山美木多

竹枝詞三首

澗水泠泠淸見沙妾心如水諒無他願言莫學楊花薄一逐東風不戀家

守近東弄玉梭織成濶幅翠絞羅殷勤持贈裁春服莫遣纒頭買笑歌

三百六十灘水淸桃花春漲近來生催歸不待臨岐語昨夜子規啼到明

淳安棹歌二首

淳安縣前江水平越女唱歌蘭葉靑山禽只管喚春雨不道愁人不願聽

鏡裏靑山畫不如臨溪日日望郎書數間茅屋住近水十个松舟時打魚

東吳棹歌四首

太湖茫茫水拍天吳儂只慣夜行船竹枝敲罷燈將滅風雨瀟瀟人未眠

艇子搶風過太湖水雲行盡是東吳阿誰坐理靑絲网遮得松江巨口鱸

玻璃冷浸洞庭山霜竹攢攢橘柚斑垂髮吳娃笑相語官船不似釣船閒

畫槳經過碧浪湖水晶臺閣翠云鋪藍田空老王摩詰肯信江南有畫圖

蘭溪棹歌三首

涼月如眉掛栁灣越中山色鏡中看蘭溪三日桃花雨夜半鯉魚來上灘

野鳬晴蹋浪梯平越上人家住近城篛葉裹魚來換米松舟一个似梭輕

棹郎歌到竹枝詞一寸心腸一寸絲莫倚官船聽此曲白沙洲畔月生時

舟次蒙

蒙灘頭六七家野蒿成樹竹如麻兒孫不解躬耕耨日日煙波理釣槎

夜過寶應驛

短篷風急雨聲多濃墨堆雲水拍河坐久不聞鐘鼔報向人數問夜如何

晚過靑河驛

溯流西望渺如煙黃防齊將百丈牽日暮雨來風浪惡隔河撾鼓換官船

鳳池吟稿卷十

鳳池吟稿原跋

汪先生當艸昧之初力挽宋元舊習爲明朝詩學正宗所著鳳池吟稿膾炙人口不啻夜光和璧嘗考儲文懿集中有寄葛庭光侍禦書云承恵鳳池吟稿汪公名迹久湮聞扵後者賴有文字之懿自非執事表章先哲則並此集散失之矣甚盛舉也忻忭忻忭但僕所得抄本後集有胡仲子標注末有三序聞前集亦有標注惟今閣老丘公家所収本有標注不可並得但此三序不可不刋謹錄上乞付之梓也余查葛公以成化十四年登曾彥榜進士治初年始攺山東道禦史其刻先生集正此時也至今上攺元才七八十年耳勿論板刻弗存卽印本亦不多見先君子嘗以蔵本示不佞兄弟曰楓落吳江冷其誰能逭後死者之責乎手爲校訂將欲就梓而倐捐館捨畱之篋中又二十年矣然其集全無序文亦不分前後字樣不知果卽侍禦刋本否耶儲公所寄三序豈竟未付之梓耶抑已梓而今復失之耶余向過海陵訪求抄本扵柴墟先生諸孫而竟不可得其扼腕可勝道哉今年秋李孝廉素從焦弱侯太史家覓得廣右刻本前有宋承防一序蓋先生嘗左遷扵此故廣中亦有是刻也因相與兌閱更訂二十四字以付剞劂九原有知亦庶幾少慰先人之初志矣至若考求舊序及胡公注本則尙有望扵博物君子云丁巳谷日後學王百祥仲善父謹跋

辧疑

吟稿中有題虎絕句曰虎爲百獸尊防敢觸其怒惟有父子情一步一回顧嘗閱殿閣名臣記及灼艾集皆以爲解大紳學士之作且云成祖素不喜仁宗學士蓋借虎爲諭卒之前星克耀此詩之力也其言似若有據然余考之學士集中絕無此作別有題虎七言一首曰老大文壓舊斑蕭蕭藜藿滿空山明朝再入麒麟隊坐與君王鎭九闗使前詩亦出解手刻中當並載之何獨遺也今按學士之詩亦自有諷意豈當時所指者卽此作而誤書汪詩耶抑學士當時曾並舉汪詩以爲諷而後人遂誤傳爲學士詩耶不然則洪武三年汪公已進封忠勤伯而集亦刻扵是年至二十一年學士始成進士相去不啻數十年矣安得預有此詩而汪公掠其美耶觀吟稿序文出自濓溪宋公之手彼時同居館閣聞見必眞豈亦未之察耶卽如國朝館課刻有汪公白鴈詩一首而集中實無此作先君子嘗手自校訂而白鴈詩不収入詠虎詩不刪去故集中無見獨恨趨庭時未及面證耳吟稿久無善本更欲付之梨棗恐耳食者不察將令汪公之疑不白扵天下後世矣因辧之如此後學王百順謹識

