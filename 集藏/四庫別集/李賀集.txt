李賀集

﹝唐﹞李賀著

●李賀集卷一

李憑箜篌引

吳絲蜀桐張髙秋﹐空山凝雲頹不流。江娥啼竹素女愁﹐李憑中國彈箜篌。昆山玉碎鳳凰叫﹐芙蓉泣露香蘭笑。十二門前融冷光﹐二十三絲動紫皇。女媧煉石補天處﹐石破天驚逗秋雨。夢入神山教神嫗﹐老魚跳波瘦蛟舞。吳質不眠倚桂樹﹐露腳斜飛濕寒兔。

殘絲曲

垂楊葉老鶯哺兒﹐殘絲欲斷黃蜂歸。綠鬢年少金釵客﹐縹粉壺中沈琥珀。花臺欲暮春辭去﹐落花起作回風舞。楡莢相催不知數﹐沈郎靑錢夾城路。

還自會稽歌【並序】

庾肩吾於梁時﹐嘗作宮體謠引﹐以應和皇子。及國勢淪敗﹐肩吾先潛難會稽﹐後始還家。僕意其必有遺文﹐今無得焉﹐故作《還自會稽歌》以補其悲。

野粉椒壁黃﹐濕螢滿梁殿。臺城應教人﹐秋衾夢銅輦。吳霜點歸鬢﹐身與塘蒲晚。脈脈辭金魚﹐羈臣守迍賤。

出城寄權璩楊敬之

艸暖云昏萬里春﹐宮花拂面送行人。自言漢劍當飛去﹐何事還車載病身﹖

示弟

別弟三年後﹐還家一日余。醁醽今夕酒﹐緗帙去時書。病骨猶能在﹐人間底事無﹖何須問牛馬﹐拋擲任梟盧﹗

竹

入水文光動﹐抽空綠影春。露華生筍徑﹐苔色拂霜根。織可承香汗﹐裁堪釣錦鱗。三梁曾入用﹐一節奉王孫。

同沈駙馬賦得禦溝水

入苑白泱泱﹐宮人正靨黃。繞堤龍骨冷﹐拂岸鴨頭香。別館驚殘夢﹐停杯泛小觴。幸因流浪處﹐暫得見何郎。

始爲奉禮憶昌谷山居

掃斷馬蹄痕﹐衙回自閉門。長鎗江米熟﹐小樹棗花春。向壁懸如意﹐當簾閱角巾。犬書曾去洛﹐鶴病悔遊秦。土甑封茶葉﹐山杯鎖竹根。不如船上月﹐誰棹滿溪云﹗

七夕

別浦今朝暗﹐羅帷午夜愁。鵲辭穿綫月﹐花入曝衣樓。天上分金鏡﹐人間望玉鉤。錢塘蘇小小﹐更值一年秋。

過華淸宮

春月夜啼鴉﹐宮簾隔禦花。云生朱絡暗﹐石斷紫錢斜。玉碗盛殘露﹐銀燈點舊紗。蜀王無近信﹐泉上有芹芽。

送沈亞之歌【並序】

文人沈亞之﹐元和七年﹐以書不中第﹐返歸於吳江。吾悲其行﹐無錢酒以勞﹐又感沈之勤請﹐乃歌一解以送之。

吳興才人怨春風﹐桃花滿陌千里紅。紫絲竹斷驄馬小﹐家住錢塘東復東。白藤交穿織書笈﹐短策齊裁如梵夾。雄光寶礦獻春卿﹐煙底驀波乘一葉。春卿拾才白日下﹐擲置黃金解龍馬。攜笈歸江重入門﹐勞勞誰是憐君者﹖吾聞壯夫重心骨﹐古人三走無摧捽。請君待旦事長鞭﹐他日還轅及秋律。

詠懷二首

長卿懷茂陵﹐綠艸垂石井。彈琴看文君﹐春風吹鬢影。梁王與武帝﹐棄之如斷梗。惟畱一簡書﹐金泥泰山頂。

其二

日夕著書罷﹐驚霜落素絲。鏡中聊自笑﹐詎是南山期。頭上無幅巾﹐苦蘗已染衣。不見淸溪魚﹐飲水得相宜。

追和柳惲

汀洲白蘋艸﹐柳惲乘馬歸。江頭櫨樹香﹐岸上蝴蝶飛。酒杯篛葉露﹐玉軫蜀桐虛。朱樓通水陌﹐沙暖一雙魚。

春坊正字劍子歌

先輩匣中三尺水﹐曾入吳潭斬龍子。隙月斜明刮露寒﹐練帶平鋪吹不起。蛟胎皮老蒺藜刺﹐鸊鵜淬花白鷴尾。直是荊軻一片心﹐莫教照見春坊字。挼絲團金懸■﹝罒上鹿下﹞■﹝罒上敕下﹞﹐神光欲截藍田玉。提出西方白帝驚﹐嗷嗷鬼母秋郊哭。

貴公子夜闌曲

裊裊沈水煙﹐烏啼夜闌景。曲沼芙蓉波﹐腰圍白玉冷。

雁門太守行黑

云壓城城欲摧﹐甲光向月金鱗開。角聲滿天秋色裏﹐塞上燕脂凝夜紫。半捲紅旗臨易水﹐霜重鼓寒聲不起。報君黃金臺上意﹐提攜玉龍爲君死。

大堤曲

妾家住橫塘﹐紅紗滿桂香。靑雲教綰頭上髻﹐明月與作耳邊璫。蓮風起﹐江畔春﹔大堤上﹐畱北人。郎食鯉魚尾﹐妾食猩猩唇。莫指襄陽道﹐綠浦歸帆少。今日菖蒲花﹐明朝楓樹老。

蜀國弦

楓香晚花靜﹐錦水南山影。驚石墜猿哀﹐竹雲愁半嶺。涼月生秋浦﹐玉沙粼粼光。誰家紅淚客﹐不忍過瞿塘。

蘇小小墓

幽蘭露﹐如啼眼。無物結同心﹐煙花不堪剪。艸如茵﹐松如蓋。風爲裳﹐水爲珮。油壁車﹐夕相待。冷翠燭﹐勞光彩。西陵下﹐風吹雨。

夢天

老兔寒蟾泣天色﹐雲樓半開壁斜白。玉輪軋露濕團光﹐鸞珮相逢桂香陌。黃塵淸水三山下﹐更變千年如走馬。遙望齊州九點煙﹐一泓海水杯中瀉。

唐兒歌【杜豳公之子】

頭玉磽磽眉刷翠﹐杜郎生得眞男子。骨重神寒天廟器﹐一雙瞳人剪秋水。竹馬梢梢搖綠尾﹐銀鸞睒光踏半臂。東家嬌娘求對值﹐濃笑書空作唐字。眼大心雄知所以﹐莫忘作歌人姓李。

綠章封事【爲吳道士夜醮作】

靑霓扣額呼宮神﹐鴻龍玉狗開天門。石橊花發滿溪津﹐溪女洗花染白雲。綠章封事諮元父﹐六街馬蹄浩無主。虛空風气不淸冷﹐短衣小冠作塵土。金家香弄千輪鳴﹐揚雄秋室無俗聲。願攜漢戟招書鬼﹐休令恨骨塡蒿裏。

河南府試十二月樂詞【並閏月】

正月

正月上樓迎春歸﹐暗黃著柳宮漏遲。薄薄淡靄弄野姿﹐寒綠幽風生短絲。錦牀曉臥玉肌冷﹐露臉未開對朝暝。官街柳帶不堪折﹐早晚菖蒲勝綰結。

二月

二月飲酒采桑津﹐宜男艸生蘭笑人﹐蒲如交劍風如薰。勞勞胡燕怨酣春﹐薇帳逗煙生綠塵。金翹峨髻愁暮云﹐沓颯起舞眞珠裙。津頭送別唱《流水》﹐酒客背寒南山死。

三月

東方風來滿眼春﹐花城柳暗愁殺人。復宮深殿竹風起﹐新翠舞衿淨如水。光風轉蕙百餘里﹐暖霧驅云撲天地。軍裝宮妓掃蛾淺﹐搖搖錦旗夾城暖。曲水飄香去不歸﹐梨花落盡成秋苑。

四月

曉涼暮涼樹如蓋﹐千山濃綠生云外。依微香雨靑氛氳﹐膩葉蟠花照曲門。金塘閒水搖碧漪﹐老景沈重無驚飛﹐墮紅殘萼暗參差。

五月

雕玉押簾額﹐輕穀籠虛門。井汲鉛華水﹐扇織鴛鴦紋。回雪舞涼殿﹐甘露洗空綠。羅袖從徊翔﹐香汗沾寶粟。

六月

裁生羅﹐伐湘竹﹐帔拂疏霜簟秋玉。炎炎紅鏡東方開﹐暈如車輪上徘徊﹐啾啾赤帝騎龍來。

七月

星依云渚冷﹐露滴盤中圓。好花生木末﹐衰蕙愁空園。夜天如玉砌﹐池葉極靑錢。僅厭舞衫薄﹐稍知花簟寒。曉風何拂拂﹐北斗光闌干。

八月

孀妾怨夜長﹐獨客夢歸家。傍檐虫緝絲﹐向壁燈垂花。簾外月光吐﹐簾內樹影斜。悠悠飛露姿﹐點綴池中荷。

九月

離宮散螢天似水﹐竹黃池冷芙蓉死。月綴金鋪光脈脈﹐涼苑虛庭空澹白。露花飛飛風艸艸﹐翠錦斕斑滿層道。雞人罷唱曉瓏璁﹐鴉啼金井下疏桐。

十月

玉壺銀箭稍難傾﹐缸花夜笑凝幽明。碎霜斜舞上羅幕﹐燭籠兩行照飛閣。珠帷怨臥不成眠﹐金鳳刺衣著體寒﹐長眉對月斗彎環。

十一月

宮城團回凜嚴光﹐白天碎碎墮瓊芳。撾鐘髙飲千日酒﹐卻天凝寒作君壽。禦溝泉合如環素﹐火井溫泉在何處﹖

十二月

日腳淡光紅灑灑﹐薄霜不銷桂枝下。依稀和气排冬嚴﹐已就長日辭長夜。

閏月

帝重光﹐年重時。七十二候回環推﹐天官玉琯灰剩飛。今歲何長來歲遲﹐王母移桃獻天子﹐羲氏﹑和氏迂龍轡。

天上謠

天河夜轉漂回星﹐銀浦流雲學水聲。玉宮桂樹花未落﹐仙妾采香垂珮纓。秦妃捲簾北窗曉﹐窗前植桐靑鳳小。王子吹笙鵝管長﹐呼龍耕煙種瑤艸。粉霞紅綬藕絲裙﹐靑洲步拾蘭苕春。東指羲和能走馬﹐海塵新生石山下。

浩歌

南風吹山作平地﹐帝遣天吳移海水。王母桃花千徧紅﹐彭祖﹑巫咸幾回死﹖靑毛驄馬參差錢﹐嬌春楊柳含細煙。箏人勸我金屈卮﹐神血未凝身問誰﹖不須浪飲丁都護﹐世上英雄本無主。買絲繡作平原君﹐有酒惟澆趙州土。漏催水咽玉蟾蜍﹐衛娘發薄不勝梳。看見秋眉換新綠﹐二十男兒那刺促﹗

秋來

桐風驚心壯士苦﹐衰燈絡緯啼寒素。誰看靑簡一編書﹐不遣花虫粉空蠹﹖思牽今夜腸應直﹐雨冷香魂弔書客。秋墳鬼唱鮑家詩﹐恨血千年土中碧。

帝子歌

洞庭明月一千里﹐涼風雁啼天在水。九節菖蒲石上死﹐湘神彈琴迎帝子。山頭老桂吹古香﹐雌龍怨吟寒水光。沙浦走魚白石郎﹐閒取眞珠擲龍堂。

秦王飲酒

秦王騎虎遊八極﹐劍光照空天自碧。羲和敲日玻璃聲﹐劫灰飛盡古今平。龍頭瀉酒邀酒星﹐金槽琵琶夜棖棖﹐洞庭雨腳來吹笙。酒酣喝月使倒行﹐銀云櫛櫛瑤殿明﹐宮門掌事報一更。花樓玉鳳聲嬌獰﹐海綃紅文香淺淸﹐黃鵝跌舞千年觥。仙人燭樹蠟煙輕﹐淸琴醉眼淚泓泓。

洛姝眞珠

眞珠小娘下靑廓﹐洛苑香風飛綽綽。寒鬢斜釵玉燕光﹐髙樓唱月敲懸璫。蘭風桂露灑幽翠﹐紅弦裊云咽深思。花袍白馬不歸來﹐濃蛾疊柳香唇醉。金鵝屏風蜀山夢﹐鸞裙鳳帶行煙重﹔八驄籠晃臉差移﹐日絲繁散曛羅洞。市南曲陌無秋涼﹐楚腰衛鬢四時芳。玉喉窱窱排空光﹐牽云曳雪畱陸郎。

李夫人

紫皇宮殿重重開﹐夫人飛入瓊瑤臺。綠香繡帳何時歇﹖靑雲無光宮水咽。翩聯桂花墜秋月﹐孤鸞驚啼商絲髮。紅壁闌珊懸佩璫﹐歌臺小妓遙相望。玉蟾滴水雞人唱﹐露華蘭葉參差光。

走馬引

我有辭鄕劍﹐玉鋒堪截云。襄陽走馬客﹐意气自生春。朝嫌劍花淨﹐暮嫌劍光冷。能持劍向人﹐不解持照身。

湘妃

筠竹千年老不死﹐長伴秦娥蓋湘水。蠻娘吟弄滿寒空﹐九山靜綠淚花紅。離鸞別鳳煙梧中﹐巫雲蜀雨遙相通。幽愁秋气上靑楓﹐涼夜波間吟古龍。

南園十三首

花枝艸蔓眼中開﹐小白長紅越女腮。可憐日暮嫣香落﹐嫁與春風不用媒。

其二

宮北田塍曉气酣﹐黃桑飲露窣宮簾。長腰健婦偸攀折﹐將餵吳王八繭蠶。

其三

竹裏繰絲挑网車﹐靑蟬獨噪日光斜。桃膠迎夏香琥珀﹐自課越傭能種瓜。

其四

三十未有二十餘﹐白日長饑小甲蔬。橋頭長老相哀念﹐因遺《戎韜》一卷書。

其五

男兒何不帶吳鉤﹖收取關山五十州。請君暫上淩煙閣﹐若个書生萬戶侯﹖

其六

尋章摘句老雕虫﹐曉月當簾掛玉弓。不見年年遼海上﹐文章何處哭秋風﹖

其七

長卿牢落悲空捨﹐曼倩詼諧取自容。見買若耶溪水劍﹐明朝歸去事猿公。

其八

春水初生乳燕飛﹐黃蜂小尾撲花歸。窗含遠色通書幌﹐魚擁香鉤近石磯。

其九

泉沙耎臥鴛鴦暖﹐曲岸回篙舴艋遲。瀉酒木蘭椒葉蓋﹐病容扶起種菱絲。

其十

邊讓今朝憶蔡邕﹐無心裁曲臥春風。捨南有竹堪書字﹐老去溪頭作釣翁。

其十一

長巒谷口倚嵇家﹐白晝千峯老翠華。自履藤鞋收石蜜﹐手牽苔絮長蒓花。

其十二

松溪黑水新龍卵﹐桂洞生硝舊馬牙。誰遣虞卿裁道帔﹐輕綃一匹染朝霞。

其十三

小樹開朝徑﹐長茸濕夜煙。柳花驚雪浦﹐麥雨漲溪田。古剎疏鐘度﹐遙嵐破月懸。沙頭敲石火﹐燒竹照漁船。

●李賀集卷二

金銅仙人辭漢歌【並序】

魏明帝靑龍元年八月﹐詔宮官牽車西取漢孝武捧露盤仙人﹐欲立置前殿。宮官旣拆盤﹐仙人臨載乃潸然淚下。唐諸王孫李長吉遂作《金銅仙人辭漢歌》。

茂陵劉郎秋風客﹐夜聞馬嘶曉無迹。畫欄桂樹懸秋香﹐三十六宮土花碧。魏官牽車指千里﹐東關酸風射眸子。空將漢月出宮門﹐憶君淸淚如鉛水。衰蘭送客咸陽道﹐天若有情天亦老﹗攜盤獨出月荒涼﹐渭城已遠波聲小。

古悠悠行

白景歸西山﹐碧華上迢迢。今古何處盡﹖千歲隨風飄。海沙變成石﹐魚沫吹秦橋。空光遠流浪﹐銅柱從年消。

黃頭郎

黃頭郎﹐撈攏去不歸。南浦芙蓉影﹐愁紅獨自垂。水弄湘娥珮﹐竹啼山露月。玉瑟調靑門﹐石云濕黃葛。沙上蘼蕪花﹐秋風已先發。好持掃羅薦﹐香出鴛鴦熱。

馬詩二十三首

龍脊貼連錢﹐銀蹄白踏煙。無人織錦韂﹐誰爲鑄金鞭﹖

其二

臘月艸根甜﹐天街雪似鹽。未知口硬軟﹐先擬蒺藜銜。

其三

忽憶周天子﹐驅車上玉山。鳴騶辭鳳苑﹐赤驥最承恩。

其四

此馬非凡馬﹐房星本是星。向前敲瘦骨﹐猶自帶銅聲。

其五

大漠沙如雪﹐燕山月似鉤。何當金絡腦﹐快走踏淸秋。

其六

饑臥骨查牙﹐粗毛刺破花。鬣焦朱色落﹐發斷鋸長麻。

其七

西母酒將闌﹐東王飯已幹。君王若燕去﹐誰爲拽車轅﹖

其八

赤兔無人用﹐當須呂布騎。吾聞果下馬﹐羈策任蠻兒。

其九

颼叔去匆匆﹐如今不豢龍。夜來霜壓棧﹐駿骨折西風。

其十

催榜渡烏江﹐神騅泣向風。君王今解劍﹐何處逐英雄﹖

其十一

內馬賜宮人﹐銀韉刺麒麟。午時鹽阪上﹐蹭蹬溘風塵。

其十二

批竹初攢耳﹐桃花未上身。他時須攪陣﹐牽去借將軍。

其十三

寶玦誰家子﹖長聞俠骨香。堆金買駿骨﹐將送楚襄王。

其十四

香襆赭羅新﹐盤龍蹙鐙鱗。回看南陌上﹐誰道不逢春﹖

其十五

不從桓公獵﹐何能伏虎威﹖一朝溝隴出﹐看取拂雲飛。

其十六

唐劍斬隋公﹐■﹝上毛下﹞毛屬太宗。莫嫌金甲重﹐且去捉飄風。

其十七

白鐵剉靑禾﹐砧間落細莎。世人憐小頸﹐金埒畏長牙。

其十八

伯樂向前看﹐旋毛在腹間。只今掊白艸﹐何日驀靑山﹖

其十九

蕭寺馱經馬﹐元從竺國來。空知有善相﹐不解走章臺。

其二十

重圍如燕尾﹐寶劍似魚腸。欲求千里腳﹐先采眼中光。

其二十一

暫系騰黃馬﹐仙人上彩樓。須鞭玉勒吏﹐何事謫髙州﹖

其二十二

汗血到王家﹐隨鸞撼玉珂。少君騎海上﹐人見是靑騾。

其二十三

武帝愛神仙﹐燒金得紫煙。廏中皆肉馬﹐不解上靑天。

申胡子觱篥歌【並序】

申胡子﹐朔客之蒼頭也。朔客李氏﹐本亦世家子﹐得祀江夏王廟﹐當年踐履失序﹐遂奉官北部。自稱學長調短調﹐久未知名。今年四月﹐吾與對捨於長安崇義裏﹐遂將衣質酒﹐命予合飲。气熱杯闌﹐因謂吾曰「李長吉﹐爾徒能長調﹐不能作五字歌詩﹐直彊回筆端﹐與陶﹑謝詩勢相遠幾里﹗」吾對後﹐請撰《申胡子觱篥歌》﹐以五字斷句。歌成﹐左右人合噪相唱。朔客大喜﹐擎觴起立﹐命花娘出幕﹐裴回拜客。吾問所宜﹐稱善平弄﹐於是以獘辭配聲﹐與予爲壽。

顏熱感君酒﹐含嚼蘆中聲。花娘篸綏妥﹐休睡芙蓉屏。誰截太平管﹖列點排空星。直貫開花風﹐天上驅云行。今夕歲華落﹐令人惜平生。心事如波濤﹐中坐時時驚。朔客騎白馬﹐劍懸蘭纓。俊健如生猱﹐肯拾蓬中螢﹗

老夫采玉歌

采玉采玉須水碧﹐琢作步搖徒好色。老夫饑寒龍爲愁﹐藍溪水气無淸白。夜雨岡頭食蓁子﹐杜鵑口血老夫淚。藍溪之水厭生人﹐身死千年恨溪水。斜山柏風雨如嘯﹐泉腳掛繩靑裊裊。村寒白屋念嬌嬰﹐古臺石磴懸腸艸。

傷心行

咽咽學楚吟﹐病骨傷幽素。秋姿白髮生﹐木葉啼風雨。燈靑蘭膏歇﹐落照飛娥舞。古壁生凝塵﹐羈魂夢中語。

湖中曲

長眉越沙采蘭若﹐桂葉水葓春漠漠。橫船醉眠白晝閒﹐渡口梅風歌扇薄。燕釵玉股照靑渠﹐越王嬌郎小字書。蜀紙封巾報雲鬢﹐晚漏壺中水淋盡。

黃家洞

雀步蹙沙聲促促﹐四尺角弓靑石鏃。黑幡三點銅鼓鳴﹐髙作猿啼搖箭箙。彩巾纏踍幅半斜﹐溪頭簇隊映葛花。山潭晚霧吟白鼉﹐竹蛇飛蠹射金沙。閒驅竹馬緩歸家﹐官軍自殺容州槎。

屏風曲

蝶棲石竹銀交關﹐水凝綠鴨琉璃錢。團回六曲抱膏蘭﹐將鬟鏡上擲金蟬。沈香火暖茱萸煙﹐酒觥綰帶新承歡。月風吹露屏外寒﹐城上烏啼楚女眠。

南山田中行

秋野明﹐秋風白﹐塘水漻漻虫嘖嘖。云根苔蘚山上石﹐冷紅泣露嬌啼色。荒畦九月稻叉牙﹐蟄螢低飛隴徑斜。石脈水流泉滴沙﹐鬼燈如漆點松花。

貴主徵行樂

奚騎黃銅連鎖甲﹐羅旗香榦金畫葉。中軍畱醉河陽城﹐嬌嘶紫燕踏花行。春營騎將如紅玉﹐走馬捎鞭上空綠。女垣素月角咿咿﹐牙帳未開分錦衣。

酒罷張大徹索贈詩時張初效潞幕

長鬣張郎三十八﹐天遣裁詩花作骨。往還誰是龍頭人﹖公主遣秉魚須笏。水行靑艸上白衫﹐匣中章奏密如蠶。金門石閣知卿有﹐豸角雞香早晚含。隴西長吉摧頹客﹐酒闌感覺中區窄。葛衣斷碎趙城秋﹐吟詩一夜東方白。

羅浮山人與葛篇

依依宜織江雨空﹐雨中六月蘭臺風。博羅老仙時出洞﹐千歲石牀啼鬼工。蛇毒濃凝洞堂濕﹐江魚不食銜沙立。欲剪湘中一尺天﹐吳娥莫道吳刀澀。

仁和裏雜敍皇甫湜【湜新尉陸渾】

大人乞馬臒乃寒﹐宗人貸宅荒厥垣。橫庭鼠徑空土澀﹐出籬大棗垂珠殘。安定美人截黃綬﹐脫落纓裾暝朝酒。還家白筆未上頭﹐使我淸聲落人後。枉辱稱知犯君眼﹐排引才升彊絙斷。洛風送馬入長關﹐闔扇未開逢瘈犬。那知堅都相艸艸﹐客枕幽單看春老。歸來骨薄面無膏﹐疫气沖頭鬢莖少。欲雕小說乾天官﹐宗孫不調爲誰憐﹗明朝下元復西道﹐崆峒敍別長如天。

宮娃歌

蠟光髙懸照紗空﹐花房夜搗紅守宮。象口吹香毾■﹝登毛﹞暖﹐七星掛城聞漏板。寒入罘罳殿影昏﹐彩鸞簾額著霜痕。啼蛄弔月鉤闌下﹐屈膝銅鋪鎖阿甄。夢入家門上沙渚﹐天河落處長洲路。願君光明如太陽﹐放妾騎魚撇波去。

堂堂

堂堂復堂堂﹐紅脫梅灰香。十年粉蠹生畫梁﹐饑虫不食摧碎黃。蕙花已老桃葉長﹐禁院懸簾隔禦光。華淸源中礜石湯﹐徘徊白鳳隨君王。

勉愛行二首送小季之廬山

洛郊無俎豆﹐獘廏慚老馬。小雁過鑪峯﹐影落楚水下。長船倚云泊﹐石鏡秋涼夜。豈解有鄕情﹖弄月聊嗚啞。

其二

別柳當馬頭﹐官槐如兔目。欲將千里別﹐持此易斗粟。南云北云空脈斷﹐靈臺經絡懸春綫。靑軒樹轉月滿牀﹐下國饑兒夢中見。維爾之昆二十餘﹐年來持鏡頗有須。辭家三載今如此﹐索米王門一事無。荒溝古水光如刀﹐庭南拱柳生蠐螬。江幹幼客眞可念﹐郊原晚吹悲號號。

致酒行

零落棲遲一杯酒﹐主人奉觴客長壽。主父西遊困不歸﹐家人折斷門前柳。吾聞馬周昔作新丰客﹐天荒地老無人識。空將箋上兩行書﹐直犯龍顏請恩澤。我有迷魂招不得﹐雄鷄一聲天下白。少年心事當拿云﹐誰念幽寒坐嗚呃。

長歌續短歌

長歌破衣襟﹐短歌斷白髮。秦王不可見﹐旦夕成內熱。渴飲壺中酒﹐饑拔隴頭粟。淒涼四月闌﹐千里一時綠。夜峯何離離﹐明月落石底。徘徊沿石尋﹐照出髙峯外。不得與之遊﹐歌成鬢先攺。

公莫舞歌【並序】

《公莫舞歌》者﹐詠項伯翼蔽劉沛公也。會中壯士﹐灼灼於人﹐故無復書﹔且南北樂府率有歌引。賀陋諸家﹐今重作《公莫舞歌》云。

方花古礎排九楹﹐刺豹淋血盛銀甖。華筵鼓吹無桐竹。長刀直立割鳴箏。橫楣粗錦生紅緯﹐日炙錦嫣王未醉。腰下三看寶玦光﹐項莊掉箾攔前起。材官小臣公莫舞﹐座上眞人赤龍子。芒碭云瑞抱天回﹐咸陽王气淸如水。鐵樞鐵楗重束關﹐大旗五丈撞雙鐶。漢王今日須秦印﹐絕臏刳腸臣不論。

昌谷北園新筍四首

籜落長竿削玉開﹐君看母筍是龍材。更容一夜抽千尺﹐別卻池園數寸泥。

其二

斫取靑光寫《楚辭》﹐膩香春粉黑離離。無情有恨何人見﹖露壓煙啼千萬枝。

其三

家泉石眼兩三莖﹐曉看陰根紫陌生。今年水曲春沙上﹐笛管新篁拔玉靑。

其四

古竹老梢惹碧雲﹐茂陵歸臥嘆淸貧。風吹千畝迎雨嘯﹐鳥重一枝入酒樽。

惱公

宋玉愁空斷﹐嬌嬈粉自紅。歌聲春艸露﹐門掩杏花叢。注口櫻桃小﹐添眉桂葉濃。曉奩妝秀靨﹐夜帳減香筒。鈿鏡飛孤鵲﹐江圖畫水葓。陂陀梳碧鳳﹐腰裊帶金虫。杜若含淸露﹐河蒲聚紫茸。月分蛾黛破﹐花合靨朱融。發重疑盤霧﹐腰輕乍倚風。密書題荳蔻﹐隱語笑芙蓉。莫鎖茱萸匣﹐休開翡翠籠。弄珠驚漢燕﹐燒蜜引胡蜂。醉纈拋紅网﹐單羅掛綠蒙。數錢教奼女﹐買藥問巴賨。勻臉安斜雁﹐移燈想夢熊。腸攢非束竹﹐胘急是張弓。晚樹迷新蝶﹐殘蜺憶斷虹。古時塡渤澥﹐今日鑿崆峒。繡沓褰長幔﹐羅裙結短封。心搖如舞鶴﹐骨出似飛龍。井檻淋淸漆﹐門鋪綴白銅。隈花開兔徑﹐向壁印狐蹤。玳瑁釘簾薄﹐琉璃疊扇烘。象牀緣素柏﹐瑤席捲香蔥。細管吟朝幌﹐芳醪落夜楓。宜男生楚巷﹐梔子發金墉。龜甲開屏澀﹐鵝毛滲墨濃。《黃庭》畱衛瓘﹐綠樹養韓馮。雞唱星懸柳﹐鴉啼露滴桐。黃娥初出座﹐寵妹始相從。蠟淚垂蘭燼﹐秋蕪掃綺櫳。吹笙翻舊引﹐沽酒待新丰。短佩愁塡粟﹐長弦怨削崧。曲池眠乳鴨﹐小閣睡娃僮。褥縫篸雙綫﹐鉤絳辮五驄。蜀煙飛重錦﹐峽雨濺輕容。拂鏡羞溫嶠﹐燻衣避賈充。魚生玉藕下﹐人在石蓮中。含水灣蛾翠﹐登樓潠馬鬃。使君居曲陌﹐園令住臨邛。桂火流蘇暖﹐金鑪細炷通。春遲王子態﹐鶯囀謝娘慵。玉漏三星曙﹐銅街五馬逢。犀株防膽怯﹐銀液鎭心忪。跳脫看年命﹐琵琶道吉凶。王時應七夕﹐夫位在三宮。無力塗雲母﹐多方帶藥翁。符因靑鳥送﹐囊用絳紗縫。漢苑尋官柳﹐河橋閡禁鐘。月明中婦覺﹐應笑畫堂空。

感諷五首

合浦無明珠﹐龍洲無木奴。足知造化力﹐不給使君須。越婦未織作﹐吳蠶始蠕蠕。縣官騎馬來﹐獰色虯紫須。懷中一方板﹐板上數行書。「不因使君怒﹐焉得詣爾廬﹖」越婦拜縣官﹕「桑牙今尙小。會待春日晏﹐絲車方擲掉。」越婦通言語﹐小姑具黃粱。縣官踏飧去﹐簿吏復登堂。

其二

奇俊無少年﹐日車何躃躃。我待紆雙綬﹐遺我星星發。都門賈生墓﹐靑蠅久斷絕。寒食搖揚天﹐憤景長肅殺。皇漢十二帝﹐惟帝稱睿哲。一夕信豎兒﹐文明永淪歇﹗

其三

南山何其悲﹖鬼雨灑空艸。長安夜半秋﹐風前幾人老﹗低迷黃昏徑﹐裊裊靑櫟道。月午樹立影﹐一山惟白曉。漆炬迎新人﹐幽壙螢擾擾。

其四

星盡四方髙﹐萬物知天曙。己生須己養﹐荷擔出門去。君平久不反﹐康伯遁國路。曉思何譊譊﹐闤闠千人語。

其五

石根秋水明﹐石畔秋艸瘦。侵衣野竹香﹐蟄蟄垂葉厚。岑中月歸來﹐蟾光掛空秀。桂露對仙娥﹐星星下云逗。淒涼梔子落﹐山璺泣淸漏。下有張仲蔚﹐披書案將朽。

三月過行宮

渠水紅繁擁禦墻﹐風嬌小葉學娥妝。垂簾幾度靑春老﹐堪鎖千年白日長。

●李賀集卷三

追和何謝銅雀妓

佳人一壺酒﹐秋容滿千里。石馬臥新煙﹐憂來何所似﹖歌聲且潛弄﹐陵樹風自起。長裾壓髙臺﹐淚眼看花機。

送秦光祿北徵

北虜膠堪折﹐秋沙亂曉鼙。髯胡頻犯塞﹐驕气似橫霓。灞水樓船渡﹐營門細柳開。將軍馳白馬﹐豪彥騁雄材。箭射欃槍落﹐旗懸日月低。楡稀山易見﹐甲重馬頻嘶。天遠星光沒﹐沙平艸葉齊。風吹雲路火﹐雪污玉關泥。屢斷呼韓頸﹐曾燃董卓臍。太常猶舊寵﹐光祿是新隮。寶玦麒麟起﹐銀壺狒狖啼。桃花連馬發﹐彩絮撲鞍來。呵臂懸金斗﹐當唇注玉罍。淸蘇和碎蟻﹐紫膩捲浮杯。虎鞹先蒙馬﹐魚腸且斷犀。■﹝走參﹞■﹝走覃﹞西旅狗﹐蹙額北方奚。守帳然香暮﹐看鷹永夜棲。黃龍就別鏡﹐靑冢念陽臺。周處長橋役﹐侯調短弄哀。錢塘階鳳羽﹐正室擘鸞釵。內子攀琪樹﹐羌兒奏《落梅》。今朝擎劍去﹐何日刺蛟回﹖

酬答二首

金魚公子夾衫長﹐密裝腰鞓割玉方。行處春風隨馬尾﹐柳花偏打內家香。

其二

雍州二月梅池春﹐禦水鵁鶄暖白蘋。試問酒旗歌板地﹐今朝誰是拗花人﹖

畫角東城

河轉曙蕭蕭﹐鴉飛睥睨髙。帆長摽越甸﹐壁冷掛吳刀。淡菜生寒日﹐鮞魚潠白濤。水花沾抹額﹐旗鼓夜迎潮。

謝秀才有妾縞練攺從於人秀才引畱之不得後生感憶座人制詩嘲誚賀復繼四首

誰知泥憶云﹖望斷梨花春。荷絲制機練﹐竹葉剪花裙。月明啼阿姐﹐燈暗會良人。也識君夫婿﹐金魚掛在身。

其二

銅鏡立靑鸞﹐燕脂拂紫綿。腮花弄暗粉﹐眼尾淚侵寒。碧玉破不復﹐瑤琴重撥弦。今日非昔日﹐何人敢正看﹖

其三

洞房思不禁﹐蜂子作花心。灰暖殘香炷﹐發冷靑虫簪。夜遙燈焰短﹐睡熟小屏深。好作鴛鴦夢﹐南城罷搗砧。

其四

尋常輕宋玉﹐今日嫁文鴦。戟幹橫龍簴﹐刀環倚桂窗。邀人裁半袖﹐端坐據胡牀。淚濕紅輪重﹐棲烏上井梁。

昌谷讀書示巴童

虫響燈光薄﹐宵寒藥气濃。君憐垂翅客﹐辛苦尙相從。

巴童答

巨鼻宜山褐﹐龐眉入苦吟。非君唱樂府﹐誰識怨秋深﹖

代崔家送客

行蓋柳煙下﹐馬蹄白翩翩。恐送行處盡﹐何忍重揚鞭﹗

出城

雪下桂花稀﹐啼烏被彈歸。關水乘驢影﹐秦風帽帶垂。入鄕試萬里﹐無印自堪悲。卿卿忍相問﹐鏡中雙淚姿。

莫種樹

園中莫種樹﹐種樹四時愁。獨睡南牀月﹐今秋似去秋。

將發

東牀捲席罷﹐護落將行去。秋白遙遙空﹐日滿門前路。

追賦畫江潭苑四首

吳苑曉蒼蒼﹐宮衣水濺黃。小鬟紅粉薄﹐騎馬珮珠長。路指臺城迥﹐羅薰褲褶香。行雲沾翠輦﹐今日似襄王。

其二

寶襪菊衣單﹐蕉花密露寒。水光蘭澤葉﹐重帶剪刀錢。角暖盤弓易﹐靴長上馬難。淚痕沾寢帳﹐勻粉照金鞍。

其三

剪翅小鷹斜﹐絳根玉鏇花。秋垂妝鈿粟﹐箭箙釘文牙。狒狒啼深竹﹐鵁鶄老濕沙。宮官燒蠟火﹐飛燼污鉛華。

其四

十騎簇芙蓉﹐宮衣小隊紅。練香燻宋鵲﹐尋箭踏盧龍。旗濕金鈴重﹐霜乾玉鐙空。今朝畫眉早﹐不待景陽鐘。

潞州張大宅病酒遇江使寄上十四兄

秋至昭關後﹐當知趙國寒。系書隨短羽﹐寫恨破長箋。病客眠淸曉﹐疏桐墜綠鮮。城鴉啼粉堞﹐軍吹壓蘆煙。岸幘褰紗幌﹐枯塘臥折蓮。木窗銀迹畫﹐石磴水痕錢。旅酒侵愁肺﹐離歌繞懦弦。詩封兩條淚﹐露折一枝蘭。莎老沙雞泣﹐松幹瓦獸殘。覺騎燕地馬﹐夢載楚溪船。椒桂傾長席﹐鱸魴斫玳筵。豈能忘舊路﹖江島滯佳年。

難忘曲

夾道開洞門﹐弱楊低畫戟。簾影竹華起﹐簫聲吹日色。蜂語繞妝鏡﹐畫蛾學春碧。亂系丁香梢﹐滿欄花向夕。

賈公閭貴婿曲

朝衣不須長﹐分花對袍縫。嚶嚶白馬來﹐滿腦黃金重。今朝香气苦﹐珊瑚澀難枕。且要弄風人﹐暖蒲沙上飲。燕語踏簾鉤﹐日虹屏中碧。潘令在河陽﹐無人死芳色。

夜飲朝眠曲

觴酣出座東方髙﹐腰橫半解星勞勞。柳花鴉啼公主醉﹐薄露壓花蕙蘭气。玉轉濕絲牽曉水﹐熱粉生香瑯玕紫。夜飲朝眠斷無事﹐楚羅之幃臥皇子。

王濬墓下作

人間無阿童﹐猶唱水中龍。白艸侵煙死﹐秋藜繞地紅。古書平黑石﹐神劍斷靑銅。耕勢魚鱗起﹐墳科馬鬣封。菊花垂濕露﹐棘徑臥幹蓬。松柏愁香澀﹐南原幾夜風﹗

客遊

悲滿千里心﹐日暖南山石。不謁承明廬﹐老作平原客。四時別家廟﹐三年去鄕國。旅歌屢彈鋏﹐歸問時裂帛。

崇義裏滯雨

落漠誰家子﹖來感長安秋。壯年抱羈恨﹐夢泣生白頭。瘦馬秣敗艸﹐雨沫飄寒溝。南宮古簾暗﹐濕景傳簽籌。家山遠千里﹐云腳天東頭。憂眠枕劍匣﹐客帳夢封侯。

馮小憐

灣頭見小憐﹐請上琵琶弦。破得東風恨﹐今朝值幾錢﹖裙垂竹葉帶﹐鬢濕杏花煙。玉冷紅絲重﹐齊宮駕妾鞭。

贈陳商

長安有男兒﹐二十心已朽。《楞伽》堆案前﹐《楚辭》系肘後。人生有窮拙﹐日暮聊飲酒。只今道已塞﹐何必須白首﹖淒淒陳述聖﹐披褐鉏俎豆。學爲堯舜文﹐時人責衰偶。柴門車轍凍﹐日下楡影瘦。黃昏訪我來﹐苦節靑陽皺。太華五千仞﹐劈地抽森秀。旁苦無寸尋﹐一上戛牛斗。公卿縱不憐﹐寧能鎖吾口﹖李生師太華﹐大坐看白晝。逢霜作朴■﹝木敕﹞﹐得气爲春柳。禮節乃相去﹐憔悴如芻狗。風雪直齋壇﹐墨組貫銅綬。臣妾气態間﹐惟欲承箕帚。天眼何時開﹖古劍庸一吼。

釣魚詩

秋水釣紅渠﹐仙人待素書。菱絲縈獨繭﹐菇米蟄雙魚。斜竹垂淸沼﹐長綸貫碧虛。餌懸春蜥蜴﹐鉤墜小蟾蜍。詹子情無限﹐龍陽恨有餘。爲看煙浦上﹐楚女淚沾裾。

奉和二兄罷使遣馬歸延州

空畱三尺劍﹐不用一丸泥。馬向沙場去﹐人歸故國來。笛愁翻《隴水》﹐酒喜瀝春灰。錦帶休驚雁﹐羅衣向鬥鷄。還吳已渺渺﹐入郢莫淒淒。自是桃李樹﹐何患不成蹊﹖

答贈

本是張公子﹐曾名萼綠華。沈香燻小像﹐楊柳伴啼鴉。露重金泥冷﹐杯闌玉樹斜。琴堂沽酒客﹐新買後園花。

題趙生壁

大婦然竹根﹐中婦舂玉屑。冬暖拾松枝﹐日煙生蒙滅。木蘚靑桐老﹐石泉水聲發。曝背臥東亭﹐桃花滿肌骨。

感春

日暖自蕭條﹐花悲北郭騷。楡穿萊子眼﹐柳斷舞兒腰。上幕迎神燕﹐飛絲送百勞。胡琴今日恨﹐急語向檀槽。

仙人

彈琴石壁上﹐翻翻一仙人。手持白鸞尾﹐夜掃南山云。鹿飲寒澗下﹐魚歸淸海濱。當時漢武帝﹐書報桃花春。

河陽歌

染羅衣﹐秋藍難著色。不是無心人﹐爲作臺邛客。花燒中潬城﹐顏郎身已老。惜許兩少年﹐抽心似春艸。今日見銀牌﹐今夜鳴玉晏。牛頭髙一尺﹐隔坐應相見。月從東方來﹐酒從東方轉。觥船飫口紅﹐蜜炬千枝爛。

花遊曲【並序】

寒食諸王妓遊﹐賀入座﹐因采梁簡文詩調賦《花遊曲》﹐與妓彈唱。

春柳南陌態﹐冷花寒露恣。今朝醉城外﹐拂鏡濃掃眉。煙濕愁車重﹐紅油覆畫衣。舞裙香不暖﹐酒色上來遲。

春晝

朱城報春更漏轉﹐光風催蘭吹小殿。艸細堪梳﹐柳長如綫。捲衣秦帝﹐掃粉趙燕。日含畫幕﹐蜂上羅薦。平陽花塢﹐河陽花縣。越婦搘機﹐吳蠶作繭。菱汀系帶﹐荷塘倚扇。江南有情﹐塞北無限。

安樂宮

深井桐烏起﹐尙復牽淸水。未盥邵陵瓜﹐瓶中弄長翠。新成安樂宮﹐宮如鳳凰翅。歌回蠟板鳴﹐左悺提壺使。綠蘩悲水曲﹐茱萸別秋子。

蝴蝶舞

楊花撲帳春云熱﹐龜甲屏風醉眼纈。東家蝴蝶西家飛﹐白騎少年今日歸。

梁公子

風采出蕭家﹐本是菖蒲花。南塘蓮子熟﹐洗馬走江沙。禦箋銀沫冷﹐長簟鳳窠斜。種柳營中暗﹐題書賜館娃。

牡丹種曲

蓮枝未長秦蘅老﹐走馬馱金斸春艸。水灌香泥卻月盆﹐一夜綠房迎白曉。美人醉語園中煙﹐晚花已散蝶又闌。梁王老去羅衣在﹐拂袖風吹《蜀國弦》。歸霞帔拖蜀帳昏﹐嫣紅落粉罷承恩。檀郎﹑謝女眠何處﹖樓臺月明燕夜語。

後園鑿井歌

井上轆轤牀上轉﹐水聲繁﹐弦聲淺。情若何﹖荀奉倩。城頭日﹐長向城頭住。一日作千年﹐不須流下去。

開愁歌【花下作】

秋風吹地百艸幹﹐華容碧影生晚寒。我當二十不得意﹐一心愁謝如枯蘭。衣如飛鶉馬如狗﹐臨岐擊劍生銅吼。旗亭下馬解秋衣﹐請貰宜陽一壺酒。壺中喚天云不開﹐白晝萬里閒淒迷。主人勸我養心骨﹐莫受俗物相塡豗。

秦宮詩【並序】

漢秦宮﹐將軍梁冀之嬖奴也。秦宮得寵內捨﹐故以驕名大噪於人。予撫舊而作長辭﹐辭以馮子都之事相爲對望﹐又云昔有之詩。

越羅衫袂迎春風﹐玉刻麒麟腰帶紅。樓頭曲宴仙人語﹐帳底吹笙香霧濃。人間酒暖春茫茫﹐花枝入簾白日長。飛窗復道傳籌飲﹐十夜銅盤膩燭黃。禿襟小袖調鸚鵡﹐紫繡麻踏哮虎。斫桂燒金待曉筵﹐白鹿淸酥夜半煮。桐英永巷騎新馬﹐內屋深屏生色畫。開門爛用水衡錢﹐捲起黃河向身瀉。皇天厄運猶曾裂﹐秦宮一生花底活。鸞篦奪得不還人﹐醉睡氍毹滿堂月。

古鄴城童子謠效王粲刺曹操

鄴城中﹐暮塵起。探黑丸﹐斫文吏。棘爲鞭﹐虎爲馬。團團走﹐鄴城下。切玉劍﹐射日弓。獻何人﹖奉相公。扶轂來﹐關右兒。香掃塗﹐相公歸。

楊生靑花紫石硯歌

端州石工巧如神﹐踏天磨刀割紫雲。傭刓抱水含滿唇﹐暗灑萇弘冷血痕。紗帷晝暖墨花春﹐輕漚漂沫松麝薰。幹膩薄重立腳勻﹐數寸光秋無日昏。圓毫促點聲靜新﹐孔硯寬頑何足云﹗

房中思

新桂如蛾眉﹐秋風吹小綠。行輪出門去﹐玉鸞聲斷續。月軒下風露﹐曉庭自幽澀。誰能事貞素﹖臥聽莎雞泣。

石城曉

月落大堤上﹐女垣棲烏起。細露濕團紅﹐寒香解夜醉。女牛渡天河﹐柳煙滿城曲。上客畱斷纓﹐殘蛾斗雙綠。春帳依微蟬翼羅﹐橫茵突金隱體花。帳前輕絮鵝毛起﹐欲說春心無所似。

苦晝短

飛光飛光﹐勸爾一杯酒。吾不識靑天髙﹐黃地厚﹐惟見月寒日暖﹐來煎人壽。食熊則肥﹐食蛙則瘦。神君何在﹐太一安有﹖天東有若木﹐下置銜燭龍。吾將斬龍足﹐嚼龍肉﹐使之朝不得回﹐夜不得伏。自然老者不死﹐少者不哭。何爲服黃金﹐吞白玉﹖誰是任公子﹐雲中騎白驢﹖劉徹茂陵多滯骨﹐嬴政梓棺費鮑魚。

章和二年中

云蕭索田風拂拂﹐麥芒如彗黍如粟。關中父老百領襦﹐關東吏人乏詬租。健犢春耕土膏黑﹐菖蒲叢叢沿水脈。殷勤爲我下田租﹐百錢攜償絲桐客。遊春漫光塢花白﹐野林散香神降席。拜神得壽獻天子﹐七星貫斷姮娥死。

春歸昌谷

束髮方讀書﹐謀身苦不早。終軍未乘傳﹐顏子鬢先老。天网信崇大﹐矯士常慅慅。逸目駢甘華﹐羈心如荼蓼。旱云二三月﹐岑岫相顚倒。誰揭赬玉盤﹐東方發紅照。春熱張鶴蓋﹐兔目官槐小。思焦面如病﹐嘗膽腸似絞。京國心爛漫﹐夜夢歸家少。發軔東門外﹐天地皆浩浩。靑樹驪山頭﹐花風滿秦道。宮台光錯落﹐裝畫徧峯嶠。細綠及團紅﹐當路雜啼笑。香气下髙廣﹐鞍馬正華耀。獨乘雞棲車﹐自覺少風調。心曲語形影﹐隻身焉足樂﹗豈能脫負擔﹖刻鵠曾無兆。幽幽太華側﹐老柏如建纛。龍皮相排戛﹐翠羽更蕩掉。驅趨委憔悴﹐眺覽彊笑貌。花蔓閡行輈﹐縠煙暝深徼。少健無所就﹐入門愧家老。聽講依大樹﹐觀書臨曲沼。知非出柙虎﹐甘作藏霧豹。韓鳥處繒繳﹐湘鯈在籠罩。狹行無廓路﹐壯士徒輕躁。

昌谷詩【五月二十七日作】

昌谷五月稻﹐細靑滿平水。遙巒相壓疊﹐頹綠愁墮地。光潔無秋思﹐涼曠吹浮媚。竹香滿淒寂﹐粉節塗生翠。艸發垂恨鬢﹐光露泣幽淚。層圍爛洞曲﹐芳徑老紅醉。攢虫鎪古柳﹐蟬於鳴髙邃。大帶委黃葛﹐紫蒲交狹涘。石錢差復籍﹐厚葉皆蟠膩。汰沙好平白﹐立馬印靑字。晚鱗自遨遊﹐瘦鵠暝單峙。嘹嘹濕姑聲﹐咽源驚濺起。紆緩玉眞路﹐神娥蕙花裏。苔絮縈澗礫﹐山實垂赬紫。小柏儼重扇﹐肥松突丹髓。鳴流走響韻﹐壠秋拖光穟。鶯唱閔女歌﹐瀑懸楚練帔。風露滿笑眼﹐駢巖雜舒墜。亂條迸石嶺﹐細頸喧島毖。日腳掃昏翳﹐新云啟華閟。謐謐厭夏光﹐商風道淸气。髙眠復玉容﹐燒桂祀天幾。霧衣夜披拂﹐眠壇夢眞粹。待駕棲鸞老﹐故宮椒壁圯。鴻瓏數鈴響﹐羈臣發涼思。陰藤束朱鍵﹐龍帳著魈魅。碧錦帖花檉﹐香衾事殘貴。歌塵蠹木在﹐舞彩長云似。珍壤割繡段﹐裏俗祖風義。鄰凶不相杵﹐疫病無邪祀。鮐皮識仁惠﹐丱角知靦恥。縣省司刑官﹐戶乏詬租吏。竹藪添墮簡﹐石磯引鉤餌。溪灣轉水帶﹐芭蕉傾蜀紙。岑光晃縠襟﹐孤景拂繁事。泉樽陶宰酒﹐月眉謝郎妓。丁丁幽鐘遠﹐矯矯單飛至。霞巘殷嵯峨﹐危澑聲爭次。淡蛾流平碧﹐薄月眇陰悴。涼光入澗岸﹐廓盡山中意。漁童下宵网﹐霜禽竦煙翅。潭鏡滑蛟涎﹐浮珠噞魚戲。風桐瑤匣瑟﹐螢星錦城使。柳綴長縹帶﹐篁掉短笛吹。石根緣綠蘚﹐蘆筍抽丹漬。漂旋弄天影﹐古檜挐云臂。愁月薇帳紅﹐罥云香蔓刺。芒麥平百井﹐閒乘列千肆。刺促成紀人﹐好學鴟夷子。

銅駝悲

落魄三月罷﹐尋花去東家。誰作《送春曲》﹖洛岸悲銅駝。橋南多馬客﹐北山饒古人。客飲杯中酒﹐駝悲千萬春。生世莫徒勞﹐風吹盤上燭。厭見桃株笑﹐銅駝夜來哭。

自昌谷到洛後門

九月大野白﹐蒼岑竦秋門。寒涼十月末﹐雪霰濛曉昏。淡色結晝天﹐心事塡空云。道上千里風﹐野竹蛇涎痕。石澗凍波聲﹐雞叫淸寒晨。彊行到東捨﹐解馬投舊鄰。東家名廖者﹐鄕曲傳姓辛。杖頭非飲酒﹐吾請造其人。始欲南去楚﹐又將西適秦。襄王與武帝﹐各自畱靑春。聞道蘭臺上﹐宋玉無歸魂。緗縹兩行字﹐蟄虫蠹秋蕓。爲探秦臺意﹐豈命余負薪﹖

七月一日曉入太行山

一夕繞山秋﹐香露溘蒙菉。新橋倚云阪﹐候虫嘶露朴。洛南今已遠﹐越衾誰爲熟﹖石气何淒淒﹐老莎如短鏃。

秋涼詩寄正字十二兄

閉門感秋風﹐幽姿任契闊。大野生素空﹐天地曠肅殺。露光泣殘蕙﹐虫響連夜發。房寒寸輝薄﹐迎風絳紗折。披書古蕓馥﹐恨唱華容歇。百日不相知﹐花光變涼節。弟兄誰念慮﹐箋翰旣通達。靑袍度白馬﹐艸簡奏東闕。夢中相聚笑﹐覺見半牀月。長思劇循環﹐亂憂抵覃葛。

●李賀集卷四

艾如張

錦襜褕﹐繡襠襦。彊飲啄﹐哺爾雛。隴東臥穟滿風雨﹐莫信籠媒隴西去。齊人織网如素空﹐張在野田平碧中。网絲漠漠無形影﹐誤爾觸之傷首紅。艾葉綠花誰翦刻﹖中藏禍機不可測。

上云樂

飛香走紅滿天春﹐花龍盤盤上紫雲。三千宮女列金屋﹐五十弦瑟海上聞。天江碎碎銀沙路﹐嬴女機中斷煙素。縫舞衣﹐八月一日君前舞。

摩多樓子

玉塞去金人﹐二萬四千里。風吹沙作云﹐一時渡遼水。天白水如練﹐甲絲雙串斷。行行莫苦辛﹐城月猶殘半。曉气朔煙上﹐趢趗胡馬蹄。行人臨水別﹐隴水長東西。

猛虎行

長戈莫舂﹐彊弩莫抨。乳孫哺子﹐教得生獰。舉頭爲城﹐掉尾爲旌。東海黃公﹐愁見夜行。道逢騶虞﹐牛哀不平。何用尺刀﹖壁上雷鳴﹗泰山之下﹐婦人哭聲。官家有程﹐吏不敢聽。

日出行

白日下昆倉﹐發光如舒絲。徒照葵藿心﹐不照遊子悲。折折黃河曲﹐日從中央轉。暘谷耳曾聞﹐若木眼不見。柰爾鑠石﹐胡爲銷人﹖羿能彎弓屬矢﹐那不中足﹖令烏不得翔﹐火不得奔﹐詎教晨光夕昏﹗

苦篁調嘯引

請說軒轅在時事﹐伶倫采竹二十四。伶倫采之自昆邱﹐軒轅詔遣中分作十二。伶倫以之正音律﹐軒轅以之調元气。當時黃帝上天時﹐二十三管咸相隨。惟畱一管人間吹﹐無徳不能得此管﹐此管沈埋虞舜祠。

拂舞歌辭

吳娥聲絕天﹐空雲閒裴回。門外滿車馬﹐亦須生綠苔。樽有烏程酒﹐勸君千萬壽。全勝漢武錦樓上﹐曉望晴寒飲花露。東方日不破﹐天光無老時。丹成作蛇乘白霧﹐千年重化玉井土。從蛇作土二千載﹐吳堤綠艸年年在。背有八卦稱神仙﹐邪鱗頑甲滑腥涎。

夜坐吟

踏踏馬蹄誰見過﹖眼看北斗直天河。西風羅幕生翠波﹐鉛華笑妾顰靑娥。爲君起唱《長相思》﹐簾外嚴霜皆倒飛。明星爛爛東方陲﹐紅霞稍出東南涯﹐陸郎去矣乘斑騅。

箜篌引

公乎公乎﹐提壺將焉如﹖屈平沈湘不足慕﹐徐衍入海誠爲愚。公乎公乎﹐牀有菅席盤有魚。北裏有賢兄﹐東鄰有小姑。隴畝油油黍與葫﹐瓦甒濁醪蟻浮浮。黍可食﹐醪可飲﹐公乎公乎其柰居﹗被髮奔流竟何如﹖賢兄小姑哭嗚嗚。

巫山髙

碧叢叢﹐髙插天﹐大江翻瀾神曳煙。楚魂尋夢風颸然﹐曉風飛雨生苔錢。瑤姬一去一千年﹐丁香筇竹啼老猿。古祠近月蟾桂寒﹐椒花墜紅濕雲間。

平城下

饑寒平城下﹐夜夜守明月。別劍無玉花﹐海風斷鬢髮。塞長連白空﹐遙見漢旗紅。靑帳吹短笛﹐煙霧濕畫龍。日晚在城上﹐依稀望城下。風吹枯蓬起﹐城中嘶瘦馬。借問築城吏﹕「去關幾千里﹖」惟愁裹屍歸﹐不惜倒戈死﹗

江南弄

江中綠霧起涼波﹐天上疊巘紅嵯峨。水風浦云生老竹﹐渚暝蒲帆如一幅。鱸魚千頭酒百斛﹐酒中倒臥南山綠。吳越吟未終曲﹐江上團團貼寒玉。

榮華樂

鳶肩公子二十餘﹐齒編貝﹐唇激朱。气如虹霓﹐飲如建瓴﹐走馬夜歸叫嚴更。徑穿復道遊椒房﹐尨裘金玦雜花光。玉堂調笑金樓子﹐臺下戲學邯鄲倡。口吟舌話稱女郎﹐錦繡面漢帝旁。得明珠十斛﹐白璧一雙﹐新詔垂金曳紫光煌煌。馬如飛﹐人如水﹐九卿六官皆望履。將回日月先反掌﹐欲作江河惟畫地。峨峨虎冠上切云﹐竦劍晨趨淩紫氛。繡段千尋貽皂隸﹐黃金百鎰貺家臣。十二門前張大宅﹐晴春煙起連天碧。金鋪綴日雜紅光﹐銅龍嚙環似爭力。瑤姬凝醉臥芳席﹐海素籠窗空下隔。丹穴取鳳充行庖﹐貜貜如拳那足食﹖金蟾呀呀蘭燭香﹐軍裝武妓聲瑯璫。誰知花雨夜來過﹖但見池臺春艸長。嘈嘈弦吹匝天開﹐洪崖簫聲繞天來。天長一矢貫雙虎﹐云弝絕騁聒旱雷。亂袖交竿管兒舞﹐吳音綠鳥學言語。能教刻石平紫金﹐解送刻毛寄新兔。三皇后﹐七貴人﹐五十校尉二將軍。當時飛去逐彩雲﹐化作今日京華春。

相勸酒

羲和騁六轡﹐晝夕不曾閒。彈烏崦嵫竹﹐抶馬蟠桃鞭。蓐收旣斷翠柳﹐靑帝又造紅蘭。堯舜至今萬萬歲﹐數子將爲傾蓋間。靑錢白璧買無端﹐丈夫快意方爲歡。臛蠵臛熊何足云﹖會須鐘飲北海﹐箕踞南山。歌淫淫﹐管愔愔﹐橫波好送雕題金。人之得意且如此﹐何用彊知元化心﹖相勸酒﹐終無輟。伏願陛下鴻名終不歇﹐子孫綿如石上葛。來長安﹐車駢駢﹐中有梁冀舊宅﹐石崇故園。

瑤華樂

穆天子﹐走龍媒。八轡冬瓏逐天回﹐五精掃地凝雲開。髙門左右日月環﹐四方錯鏤稜層殷。舞霞垂尾長盤跚﹐江澄海淨神母顏。施紅點翠照虞泉﹐曳云拖玉下昆山。列旆如松﹐張蓋如輪。金風殿秋﹐淸明發春。八鑾十乘﹐矗如雲屯。瓊鐘瑤席甘露文﹐玄霜絳雪何足云﹖薰梅染柳將贈君﹐鉛華之水洗君骨﹐與君相對作眞質。

北中寒

一方黑照三方紫﹐黃河冰合魚龍死。三尺木皮斷文理﹐百石彊車上河水。霜花艸上大如錢﹐揮刀不入迷蒙天。爭海水飛淩喧﹐山瀑無聲玉虹懸。

梁臺古意

梁王臺沼空中立﹐天河之水夜飛入。臺前斗玉作蛟龍﹐綠粉掃天愁露濕。撞鐘飲酒行射天﹐金虎蹙裘噴血斑。朝朝暮暮愁海翻﹐長繩系日樂當年。芙蓉凝紅得秋色﹐蘭臉別春啼脈脈。蘆洲客雁報春來﹐寥落野湟秋漫白。

公無出門

天迷迷﹐地密密。熊虺食人魂﹐雪霜斷人骨。嗾犬唁唁相索索﹐鮺掌偏宜佩蘭客。帝遣乘軒災自滅﹐玉星點劍黃金軛。我𨿽跨馬不得還﹐歷陽湖波大如山。毒虯相視振金環﹐狻猊■﹝豸契﹞貐吐嚵涎。鮑焦一世披艸眠﹐顏回廿九鬢毛斑。顏回非血衰﹐鮑焦不違天。天畏遭銜嚙﹐所以致之然。分明猶懼公不信﹐公看呵壁書問天。

神弦曲

西山日沒東山昏﹐旋風吹馬馬踏雲。畫弦素管聲淺繁﹐花裙綷■﹝糹蔡﹞步秋塵。桂葉刷風桂墜子﹐靑貍哭血寒狐死。古壁彩虯金帖尾﹐雨工騎入秋潭水。百年老鴞成木魅﹐笑聲碧火巢中起。

神弦

女巫澆酒云滿空﹐玉鑪炭火香冬冬。海神山鬼來座中﹐紙錢窸窣鳴颴風。相思木帖金舞鸞﹐攢蛾一啑重一彈。呼星召鬼歆杯盤﹐山魅食時人森寒。終南日色低平灣﹐神兮長在有無間。神嗔神喜師更顏﹐送神萬騎還靑山。

神弦別曲

巫山小女隔云別﹐春風松花山上發。綠蓋獨穿香徑歸﹐白馬花竿前孑孑。蜀江風淡水如羅﹐墮蘭誰泛相經過﹖南山桂樹爲君死﹐云衫淺污紅脂花。

綠水詞

今宵好風月﹐阿侯在何處﹖爲有傾人色﹐翻成足愁苦。東湖采蓮葉﹐南湖拔蒲根。未持寄小姑﹐且持感愁魂。

沙路曲

柳臉半眠丞相樹﹐珮馬釘鈴踏沙路。斷燼遺香裊翠煙﹐燭騎蹄鳴上天去。帝家玉龍開九關﹐帝前動笏移南山。獨垂重印押千官﹐金窠篆字紅屈盤。沙路歸來聞好語﹐旱火不光天下雨。

上之回

上之回﹐大旗喜。懸紅雲﹐撻鳳尾。劍匣破﹐舞蛟龍。蚩尢死﹐鼓逢逢。天髙慶雷齊墮地﹐地無驚煙海千里。

髙軒過【韓員外愈﹑皇甫侍禦湜見過﹐因而命作。】

華裾織翠靑如蔥﹐金環壓轡搖玲瓏﹐馬蹄隱耳聲隆隆。入門下馬气如虹﹐云是東京才子﹐文章巨公。二十八宿羅心胸﹐元精耿耿貫當中﹔殿前作賦聲摩空﹐筆補造化天無功。龐眉書客感秋蓬﹐誰知死艸生華風。我今垂翅附冥鴻﹐他日不羞蛇作龍。

貝宮夫人

丁丁海女弄金環﹐雀釵翹揭雙翅關。六宮不語一生閒﹐髙懸銀牓照靑山。長眉凝綠幾千年﹐淸涼堪老鏡中鸞。秋肌稍覺玉衣寒﹐空光帖妥水如天。

蘭香神女廟【三月中作】

古春年年在﹐閒綠搖暖云。松香飛晚華﹐柳渚含日昏。沙炮落紅滿﹐石泉生水芹。幽篁畫新粉﹐蛾綠橫曉門。弱蕙不勝露﹐山秀愁空春。舞翦鸞翼﹐帳帶塗輕銀。蘭桂吹濃香﹐菱藕長莘莘。看雨逢瑤姬﹐乘船值江君。吹簫飲酒醉﹐結綬金絲裙。走天呵白鹿﹐游水鞭錦鱗。密發虛鬟飛﹐膩頰凝花勻。團鬢分珠窠﹐濃眉籠小唇。弄蝶和輕妍﹐風光怯腰身。深幃金鴨冷﹐奩鏡幽鳳塵。踏霧乘風歸﹐撼玉山上門。

送韋仁實兄弟入關

送客飲別酒﹐千觴無赭顏。何物最傷心﹖馬首鳴金環。野色浩無主﹐秋明空曠間。坐來壯膽破﹐斷目不能看。行槐引西道﹐靑稍長攢攢。韋郎好兄弟﹐疊玉生文翰。我在山上捨﹐一畝蒿磽田。夜雨叫租吏﹐春聲暗交關。誰解念勞勞﹖蒼突惟南山。

洛陽城外別皇甫湜

洛陽吹別風﹐龍門起斷煙。冬樹束生澀﹐晚紫凝華天。單身野霜上﹐疲馬飛蓬間。憑軒一雙淚﹐奉墮綠衣前。

溪晚涼

白狐向月號山風﹐秋寒掃云畱碧空。玉煙靑濕白如幢﹐銀灣曉轉流天東。溪汀眠鷺夢徵鴻﹐輕漣不語細遊溶。層岫回岑復疊龍﹐苦篁對客吟歌筒。

官不來題皇甫湜先輩廳

官不來﹐官庭秋﹐老桐錯幹靑龍愁。書司曹佐走如牛﹐疊聲問佐官來否﹖官不來﹐門幽幽。

長平箭頭歌

漆灰骨末丹水砂﹐淒淒古血生銅花。白翎金簳雨中盡﹐直餘三脊殘狼牙。我尋平原乘兩馬﹐驛東石田蒿塢下。風長日短星蕭蕭﹐黑旗云濕懸空夜。左魂右魄啼肌瘦﹐酪瓶倒盡將羊炙。虫棲雁病蘆筍紅﹐回風送客吹陰火。訪古汍瀾收斷鏃﹐折鋒赤璺曾璺肉。南陌東城馬上兒﹐勸我將金換簝竹。

江樓曲

樓前流水江陵道﹐鯉魚風起芙蓉老。曉釵催鬢語南風﹐抽帆歸來一日功。鼉吟浦口飛梅雨﹐竿頭灑旗換靑薴。蕭騷浪白雲差池﹐黃粉油衫寄郎主。新槽酒聲苦無力﹐南湖一頃菱花白。眼前便有千里思﹐小玉開屏見山色。

塞下曲

胡角引北風﹐薊門白於水。天含靑海道﹐城頭月千里。露下旗濛濛﹐寒金鳴夜刻。蕃甲鎖蛇鱗﹐馬嘶靑冢白。秋靜見旄頭﹐沙遠席羈愁。帳北天應盡﹐河聲出塞流。

染絲上春機

玉甖汲水桐花井﹐蒨絲沈水如雲影。美人懶態燕脂愁﹐春梭拋擲鳴髙樓。彩綫結茸背復疊﹐白袷玉郎寄桃葉。爲君挑鸞作腰綬﹐願君處處宜春酒。

五粒小松歌【並序】

前謝秀才﹑杜云卿命予作《五粒小松歌》﹐予以選書多事﹐不治曲辭。經十日﹐聊道八句﹐以當命意。

蛇子蛇孫鱗蜿蜿﹐新香幾粒洪崖飯。綠波浸葉滿濃光﹐細束龍髯鉸刀剪。主人壁上鋪州圖﹐主人堂前多俗儒。月明白露秋淚滴﹐石筍溪云肯寄書﹖

塘上行

藕花涼露濕﹐花缺藕根澀。飛下雌鴛鴦﹐塘水聲溘溘。

呂將軍歌

呂將軍﹐騎赤兔﹐獨攜大膽出秦門﹐金粟堆邊哭陵樹。北方逆气污靑天﹐劍龍夜叫將軍閒。將軍振袖拂劍鍔﹐玉闕朱城有門閣。榼榼銀龜搖白馬﹐傅粉女郎火旗下。恆山鐵騎請金槍﹐遙聞箙中花箭香。西郊寒蓬葉如刺﹐皇天新栽養神驥。廏中髙桁排蹇蹄﹐飽食靑芻飲白水。圓蒼低迷蓋張地﹐九州人事皆如此。赤山秀鋌禦時英﹐綠眼將軍會天意。

休洗紅

休洗紅﹐洗多紅色淺。卿卿騁少年﹐昨日殷橋見。封侯早歸來﹐莫作弦上箭。

野歌

鴉翎羽箭山桑弓﹐仰天射落銜蘆鴻。麻衣黑肥衝北風﹐帶酒日晚歌田中。男兒屈窮心不窮﹐枯榮不等嗔天公。寒風又變爲春柳﹐條條看卽煙濛濛。

將進酒

琉璃鐘﹐琥珀濃﹐小槽酒滴眞珠紅。烹龍炮鳳玉脂泣﹐羅幃繡幕圍香風。吹龍笛﹐擊鼉鼓。皓齒歌﹐細腰舞。況是靑春日將暮﹐桃花亂落如紅雨。勸君終日酩酊醉﹐酒不到劉伶墳上土﹗

美人梳頭歌

西施曉夢綃帳寒﹐香鬟墮髻半沈檀。轆轤咿啞轉鳴玉﹐驚起芙蓉睡新足。雙鸞開鏡秋水光﹐解鬟臨鏡立象牀。一編香絲云撒地﹐玉釵落處無聲膩。纖手卻盤老鴉色﹐翠滑寶釵簪不得。春風爛漫惱嬌慵﹐十八鬟多無气力。妝成■﹝髟上委下﹞鬌欹不斜﹐云裾數步踏雁沙。背人不語向何處﹖下階自折櫻桃花。

月漉漉篇

月漉漉﹐波煙玉。莎靑桂花繁﹐芙蓉別江木。粉態羅裌寒﹐雁羽鋪煙濕。誰能看石帆﹖乘船鏡中入。秋白鮮紅死﹐水香蓮子齊。挽菱隔歌袖﹐綠刺罥銀泥。

京城

驅馬出門意﹐牢落長安心。兩事向誰道﹖自作秋風吟。

官街鼓

曉聲隆隆催轉日﹐暮聲隆隆催月出。漢城黃柳映新簾﹐柏陵飛燕埋香骨。磓碎千年日長白﹐孝武秦皇聽不得。從君翠發蘆花色﹐獨共南山守中國。幾回天上葬神仙﹖漏聲相將無斷絕。

許公子鄭姬歌【鄭園中請賀作】

許史世家外親貴﹐宮錦千端買沈醉。銅駝酒熟烘明膠﹐古堤大柳煙中翠。桂開客花名鄭袖﹐入洛聞香鼎門口。先將芍藥獻妝臺﹐後解黃金大如斗。莫愁簾中許合歡﹐淸弦五十爲君彈。彈聲咽春弄君骨﹐骨興牽人馬上鞍。兩馬八蹄踏蘭苑﹐情如合竹誰能見﹗夜光玉枕棲鳳凰﹐袷羅當門刺純綫。長翻蜀紙捲《明君》﹐轉角含商破碧雲。自從小靨來東道﹐曲里長眉少見人。相如冢上生秋柏﹐三秦誰是言情客﹖蛾鬟醉眼拜諸宗﹐爲謁皇孫請曹植。

新夏歌

曉木千籠眞蠟彩﹐落蒂枯香數分在。陰枝拳芽捲縹茸﹐長風回气扶蔥蘢。野家麥畦上新壠﹐長畛徘徊桑柘重。刺香滿地菖蒲艸﹐雨梁燕語悲身老。三月搖楊入河道﹐天濃地濃柳梳掃。

題歸夢

長安風雨夜﹐書客夢昌谷。怡怡中堂笑﹐小弟裁澗菉。家門厚重意﹐望我飽饑腹。勞勞一寸心﹐燈花照魚目。

經沙苑

野水泛長瀾﹐宮牙開小蒨。無人柳自春﹐艸渚鴛鴦暖。晴嘶臥沙馬﹐老去悲啼展。今春還不歸﹐塞嚶折翅雁。

出城別張又新酬李漢

李子別上國﹐南山崆峒春。不聞今夕鼓﹐差慰煎情人。趙壹賦命薄﹐馬卿家業貧。鄕書何所報﹖紫蕨生石云。長安玉桂國﹐戟帶披侯門。慘陰地自光﹐寶馬踏曉昏。臘春戲艸苑﹐玉挽鳴■﹝穩﹐車代禾﹞轔。綠网縋金鈴﹐霞捲淸地漘。開貫瀉蚨母﹐買冰防夏蠅。時宜裂大被﹐劍客車盤茵。小人如死灰﹐心切生秋榛。皇圖跨四海﹐百姓施長紳。光明靄不發﹐腰龜徒甃銀。吾將噪禮樂﹐聲調摩淸新。欲使十千歲﹐帝道如飛神。華實自蒼老﹐流來長傾盆。沒沒暗齰舌﹐涕血不敢論。今將下東道﹐祭酒而別秦。六郡無剿兒﹐長刀誰拭塵﹖地理陽無正﹐快馬逐服轅。二子美年少﹐調道講淸渾。譏笑斷冬夜﹐家庭疏篠穿。曙風起四方﹐秋月當東懸。賦詩面投擲﹐悲哉不遇人。此別定沾臆﹐越布先裁巾。

●外集

南園

方領蕙帶折角巾﹐杜若已老蘭苕春。南山削秀藍玉合﹐小雨歸去飛涼云。熟杏暖香梨葉老﹐艸稍竹柵鎖池痕。鄭公鄕老開酒樽﹐坐泛楚奏吟《招魂》。

假龍吟歌

石軋銅杯﹐吟詠枯瘁。蒼鷹擺血﹐白鳳下肺。桂子自落﹐云弄車蓋。木死沙崩惡溪島﹐阿母得仙今不老。窞中跳汰截淸涎﹐隈壖臥水埋金爪。崖磴蒼蒼弔石發﹐江君掩帳篔簹折。蓮花去國一千年﹐雨後聞腥猶帶鐵。

感諷六首

人閒春蕩蕩﹐帳暖香揚揚。飛光染幽紅﹐誇嬌來洞房。舞席泥金蛇﹐桐竹羅花牀。眼逐春暝醉﹐粉隨淚色黃。王子下馬來﹐曲沼鳴鴛鴦。焉知腸車轉﹐一夕巡九方﹖

其二

苦風吹朔寒﹐沙驚秦木折。舞影逐空天﹐畫鼓餘淸節。蜀書秋信斷﹐黑水朝波咽。嬌魂從回風﹐死處懸鄕月。

其三

雜雜胡馬塵﹐森森邊士戟。天教胡馬戰﹐曉云皆血色。婦人攜漢卒﹐箭箙囊巾幗。不慚金印重﹐踉鏘腰鞬力。恂恂鄕門老﹐昨夜試鋒鏑。走馬遣書勛﹐誰能分粉墨﹖

其四

靑門放彈去﹐馬色連空郊。何年帝家物﹖玉裝鞍上搖。去去走犬歸﹐來來坐烹羔。千金不了饌﹐狢肉稱盤臊。試問誰家子﹐乃老能佩刀﹖西山白蓋下﹐賢雋寒蕭蕭。

其五

曉菊泫寒露﹐似悲團扇風。秋涼經漢殿﹐班子泣衰紅。本無辭輦意﹐豈見入空宮﹖腰衱佩珠斷﹐灰蝶生陰松。

其六

蝶飛紅粉臺﹐柳掃吹笙道。十日懸戶庭﹐九秋無衰艸。調歌送風轉﹐杯池白魚小。水宴截香腴﹐菱科映靑罩。蘴蒙梨花滿﹐春昏弄長嘯。惟愁苦花落﹐不悟世衰到。撫舊惟銷魂﹐南山坐悲峭。

莫愁曲

艸生龍坡下﹐鴉噪城堞頭。何人此城裏﹖城角栽石橊。靑絲系五馬﹐黃金絡雙牛。白魚駕蓮船﹐夜作十里遊。歸來無人識﹐暗上沈香樓。羅牀倚瑤瑟﹐殘月傾簾鉤。今日槿花落﹐明朝桐樹秋。莫負平生意﹐何名何莫愁﹖

夜來樂

紅羅復帳金流蘇﹐華燈九枝懸鯉魚。麗人映月開銅鋪﹐春水滴酒猩猩沽。價重一篋香十株﹐赤金瓜子兼雜麩。五色絲封靑玉鳧﹐阿侯此笑千萬餘。南軒漢轉簾影疏﹐桐林啞啞挾子烏。劍崖鞭節靑石珠﹐白騧吹湍凝霜須。漏長送珮承明廬﹐倡樓嵯峨明月孤。續客下馬故客去﹐綠蟬秀黛重拂梳。

嘲雪

昨日發蔥嶺﹐今朝下蘭渚。喜從千里來﹐亂笑含春語。龍沙濕漢旗﹐鳳扇迎秦素。久別遼城鶴﹐毛衣已應故。

春懷引

芳溪密影成花洞﹐柳結濃煙花帶重。蟾蜍碾玉掛明弓﹐捍撥裝金打仙鳳。寶枕垂云選春夢﹐鈿合碧寒龍腦凍。阿侯系錦覓周郎﹐憑仗東風好相送。

白虎行

火烏日暗崩騰雲﹐秦王虎視蒼生羣。燒書滅國無暇日﹐鑄劍佩玦呼將軍。玉壇設醮思衝天﹐一世二世當萬年。燒丹未得不死藥﹐拿舟海上尋神仙。鯨魚張鬣海波沸﹐耕人半作徵人鬼。雄豪猛焰烈燒空﹐無人爲決天河水。誰最苦兮誰最苦﹖報人義士深相許。漸離擊築荊卿歌﹐荊卿把酒燕丹語。劍如霜兮膽如鐵﹐出燕城兮望秦月。天授秦封祚未終﹐衮龍衣點荊卿血。朱旗卓地白虎死﹐漢王知是眞天子。

有所思

去年陌上歌離曲﹐今日君書遠遊蜀。簾外花開二月風﹐臺前淚滴千行竹。琴心與妾腸﹐此夜斷還續。想君白馬懸雕弓﹐世間何處無春風﹖君心未肯鎭如石﹐妾顏不久如花紅。夜殘髙碧橫長河﹐河上無梁空白波。西風未起悲龍梭﹐年年織素攢雙蛾。江山迢遞無休絕﹐淚眼看燈乍明滅。自從孤館深鎖窗﹐桂花幾度圓還缺﹗鴉鴉向曉鳴森木﹐風過池塘響叢玉。白日蕭條夢不成﹐橋南更問仙人卜。

嘲少年

靑驄馬肥金鞍光﹐龍腦入縷羅衫香。美人狹坐飛瓊觴﹐貧人喚雲天上郎。別起髙樓臨碧篠﹐絲曳紅鱗出深沼。有時半醉百花前﹐背把金丸落飛鳥。自說生來未爲客﹐一生美妾過三百。豈知劚地種田家﹐官稅頻催沒人織﹖長金積玉誇豪毅﹐每揖閒人多意气。生來不讀半行書﹐只把黃金買身貴。少年安得長少年﹖海波尙變爲桑田。榮枯遞轉急如箭﹐天公豈肯於公偏﹗莫道韶華鎭長在﹐發白面皺專相待。

髙平縣東私路

侵侵槲葉香﹐木花滯寒雨。今夕山上秋﹐永謝無人處。石溪遠荒澀﹐棠實懸辛苦。古者定幽尋﹐呼君作私路。

神仙曲

碧峯海面藏靈書﹐上帝揀作仙人居。淸明笑語聞空虛﹐斗乘巨浪騎鯨魚。春羅書字邀王母﹐共宴紅樓最深處。鶴羽衝風過海遲﹐不如卻使靑龍去。猶疑王母不相許﹐垂霧妖鬟更轉語。

龍夜吟

鬈髮胡兒眼睛綠﹐髙樓夜靜吹橫竹。一聲似向天上來﹐月下美人望鄕哭。直排七點星藏指﹐暗合淸風調宮徵。蜀道秋深云滿林﹐湘江半夜龍驚起。玉堂美人邊塞情﹐碧窗皓月愁中聽。寒砧能搗百尺練﹐粉淚凝珠滴紅綫。胡兒莫作《隴頭吟》﹐隔窗暗結愁人心。

昆侖使者

昆侖使者無消息﹐茂陵煙樹生愁色。金盤玉露自淋漓﹐元气茫茫收不得。麒麟背上石文裂﹐虯龍鱗下紅肢折。何處偏傷萬國心﹖中天夜久髙明月。

漢唐姬飲酒歌

禦服沾霜露﹐天衢長蓁棘。金隱秋塵姿﹐無人爲帶飾。玉堂歌聲寢﹐芳林煙樹隔。云陽臺上歌﹐鬼哭復何益﹖仗劍明秋水﹐凶威屢脇逼。彊梟噬母心﹐犇厲索人魄。相看兩相泣﹐淚下如波激。寧用淸酒爲﹖欲作黃泉客。不說玉山頹﹐且無飲中色。勉從天帝訴﹐天上寡沈厄。無處張繐帷﹐如何望松柏﹖妾身晝團團﹐君魂夜寂寂。蛾眉自覺長﹐頸粉誰憐白﹗矜持昭陽意﹐不肯看南陌。

聽穎師彈琴歌

別浦雲歸桂花渚﹐蜀國弦中雙鳳語。芙蓉葉落秋鸞離﹐越王夜起遊天姥。暗佩淸臣敲水玉﹐渡海蛾眉牽白鹿。誰看挾劍赴長橋﹐誰看浸發題春竹﹖竺僧前立當吾門﹐梵宮眞相眉稜尊。古琴大軫長八尺﹐嶧陽老樹非桐孫。涼館聞弦驚病客﹐藥囊暫別龍須席。請歌直請卿相歌﹐奉禮官卑復何益﹖

謠俗

上林胡蝶小﹐試伴漢家君。飛向南城去﹐誤落石橊裙。脈脈花滿樹﹐翾翾燕繞云。出門不識路﹐羞問陌頭人。

●補遺

靜女春曙曲

嫩蝶憐芳抱新蕊﹐泣露枝枝滴天淚。粉窗香咽頹曉云﹐錦堆花密藏春睡。戀屏孔雀搖金尾﹐鶯舌分明呼婢子。冰洞寒龍半匣水﹐一隻商鸞逐煙起。

少年樂

芳艸落花如錦地﹐二十長遊醉鄕裏。紅纓不動白馬驕﹐垂柳金絲香拂水。吳娥未笑花不開﹐綠鬢聳墮蘭雲起。陸郎倚醉牽羅袂﹐奪得寶釵金翡翠➀。

➀王琦注曰﹕二詩見郭茂倩所編《樂府詩集》﹐而元人所選《唐音遺響》﹐亦載其《少年樂》一首﹐似皆後人擬作﹐非長吉錦囊中所貯者。至《錦繡萬花谷》《海錄碎事》所引斷句數則﹐尢不類﹐故棄而不錄。

李賀集

