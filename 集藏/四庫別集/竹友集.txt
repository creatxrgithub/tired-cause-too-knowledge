

欽定四庫全書

集部三

竹友集目錄

別集類二【宋】

卷一

古詩一

卷二

古詩二

卷三

古詩三

卷四

古詩四

卷五

律詩上

卷六

律詩中

卷七

律詩下

卷八

古賦

論

辧

序

記

卷九

題防

贊

頌

銘

卷十

墓志

祭文

【臣】等謹按竹友集十卷宋謝薖撰薖字幼槃臨川人江西詩派二十五人之一也與從兄逸齊名號曰二謝逸所撰溪堂集久佚不傳僅散見永樂大典中惟薖集猶存於世然王士禎居易錄載竹友集十卷詩七卷雜文三卷此本乃止詩四卷則佚者又過半矣士禎評其詩曰在江西派中亦淸逸可喜然涪翁沈雄豪健之气則去之逺矣又稱其顏魯公祠堂十八學士圖諸長歌及尋山紅葉半旬雨過我黃花三徑秋二句靡靡江蘺只喚愁一詩持論皆允至所稱挼挲蕉葉展新緑從臾橊花開晚紅瘦藤拄下萬峯頂老鶴來歸千嵗巢則殊不盡薖所長蓋一時興到之言非篤論也乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

竹友集卷一

宋謝薖撰古詩

賦陳虛中振芳堂

靑腰按節臨天關幻成圭璧驚人寰一朝忽起枯槁想墮作人間冰雪顏國香端擬避淸絕鳯車安得窺幽閒雪中長疑肌起粟挽住直恐乘風還風流別乘似何遜哦詩興健排江山華堂燒燈呼客醉況引玊頬依雕防廣平題賦工婉媚杜陵索句愁飛翻山人徑欲悟香寂何當步繞橫斜間

雙蓮閣

水芝凝露披芳塘淺妝濃畫爭煌煌其間艶異不世出連芳並蒂知何祥有如一座兩殊色盈盈植立漢昭陽九回沈水不須沐風生露洗皆生香公如瑤林映紅粉粲然一笑傾澄觴故開華閣掛銀榜大篇金薤垂琳瑯吾聞艸木正瑞世箑蒲扇暑芝生房須煩丹靑頋陸手貎取絕艶歸明光

三益齋

元龍湖海豪蓋代聲借借只今觀耳孫才皆萬夫敵叔兮美無度伯也古遺直當年種玉翁十襲褁雙璧期公垂天云佐郡試戢翼尙開柴桑徑引領望三益嘗聞築燕臺千里走樂劇市骨捐千金廐乘盡虎迹公乃眞好事屣履見逢掖定知子輿輩一笑皆莫逆

顏魯公祠堂

上皇禦宇無長策牧羊奴子孤恩澤銀莬分印屬兒曺二十餘州盡陥賊常山死守平原拒公家兄弟聲名白平原白首立班行忠義凜凜眞嚴霜歷事四朝惟一節當年舌防中丞血豈知丞相面如藍貎𨿽夷易心巉巖老臣何罪死虎口到今誰爲祛其防臨風志士長悲吒矧瞻遺像嚴祠下未能立艸迎送詞一奠椒漿淚盈把

十八學士寫眞圖

虯髯少年龍鳯姿手提一劍平九維瀛洲學士十八輩如雕虎嘯淸風隨到今丰姿傳粉繪皎如琪木參瓊枝秦王功髙蓋天下脫略世故容小疵數公不語意有在敬宗流輩曽何知倘收王魏文學館事如辰嬴當早諌美哉貞觀猶有恨洗蘓眾像一長嘆

靜寄齋觀文忠公迹

董何呼我顚倒裳杖藜階西過王郎郎君好事初舉觴平頭奴子舁兩囊開視文書浩搶攘其間穅秕煩播颺忽驚妙筵有光問誰所書曰歐陽而我盥水方取將覽之三過神色揚反嗟從來見未嘗字體遒媚筆意剛公爲文章軋子長立朝義气凜秋霜借如春蚓縈行行亦當之十襲藏況公字畫乃如此銀鉤金防粲繭紙公嘗臨池墨池水尙言如舩逆風使後來誰評新防體出公一頭子蘇子

與諸友汲同樂泉烹黃蘗新芽

尋山擬三飡放箸欣一飽汲泉泣銅瓶落磑砕鷹爪長爲山中逰頗與世路抝矧此好古胸茗椀得搜攪風生覺泠泠祛滯亦稍稍夜深可無睡澄潭數參昴

讀呂居仁詩

吾宗宣城守詩壓顏鮑輩其間警防句江練與霞綺居仁相家子斂退若寒士學道期日損哦詩亦能事自言得活法尙恐宣城未今晨開艸堂書帙亂無次探囊得君詩疾讀過三四淺詩如蜜甜中邊本無二好詩初無奇把玩久彌防有如庵摩勒苦盡得甘味【闕】侯南州傑論文極根抵讀君詩卷終曰此有【闕】地期君髙無上二謝以平視要當掣鯨魚豈但看翡翠

王坦夫靜寄齋

狙猴在深山騰踔不少停大藏神屋縮首都無營防觀靜異洞見萬物情吾聞子王子縂角逰帝城歸來髩猶綠閉闗慕淵明曲肱北下風聲肅泠泠夢覺忽驚起猶疑車轂鳴齋居屏萬慮乃以靜寄名是中得其趣君門可長扃倘知定能應子冠定能纓鏡以靜故明水以靜故平玆言置座右可配崔瑗銘

示何之忱

往年君別去上馬愁凜冽今年見君面揮汗驚執熱吾曺雪防髩忽忽值晚節云何防心侶乃作如許別昨朝聞扣門梳髮不暇結開門問無恙欲語聲屢咽君家嬌小女可念眞玉雪朝嬉繞君傍忽作泡幻滅念我溪堂老誰能續此絕嗟哉溪澗毛瑣細不容擷相逢顏未開苦語心已折吾人要解事視世一蟻垤共將煩惱緣一付廣長舌君歸數過我不厭酒屢設人生浪自苦豈不愧前喆

哭董彥孚

川流日夜去逝者乃如此平時所知人彊半今爲鬼頃者哭子兄淚積垢未洗寧知少日間俄又哭董子憶昨招君談時維六月朏君方以病告一臥不復起啟手無別言慟哭長已矣初君在童丱警敏無與比讀書五行下大父嘗竊喜謂當寄門戶竟以韋布死死生事亦大誰能獨免耳願沾甘露味倘悟無生理

歲將除因誦前賢粲字韻詩慨然有感次其韻請彥光同賦蓋予與彥光皆年三十九矣

防糧適百里九十居其半駸駸入老境競起末路嘆在世無他能聊以滑稽玩所嗟金石交契濶或星防詩憶西堂語酒借南鄰伴共爲終年醉莫歌何時旦文書謾遮眼挿架復盈案四愁不堪擬九歌僅能亂髮春只數日故態期類盥寧知性本慵矧復肉亦緩人猶樂新故事止仍舊貫酸寒孟生窮斂退韓子懦惜哉連城不變三日炭玉人可求見何暇定舍館退藏亟聞道飲水知冷暖更當崇明徳不愧三英粲

復用前韻示內

嘗聞槁砧詞破鏡諭月半爲期望夫還頋影興婦嘆乃知同室處一笑日可玩所悲孩抱中聚沬何易防嘹然惟一雛單棲若無伴撫枕中夜吁不寐常達旦藜羮具一杯日舉天隨案還勝在板屋秪使心曲亂小鬟維槁項聊可奉擲盥每觀績麻手防急眞不緩娉婷或階楇今古同一貫頗知食薇淸凜凜可立懦仍甘作詩窮烏銀以諭炭行防春日暄婦事勤繭館所求亦不奢勿遣兒號暖布衾幸無恙不換角枕粲

送董彥速逰仙巖

吾聞天竺峯聳若在天上峯前溪萬仞激石吼寒浪堂中老比丘碧眼照林莾徜徉君屢逰局趣我思往此行何所求豈欲除二障聞呼試回頭未可踏折杖茅檐燕寂地山气日夜爽不斬淩霄藤君歸藤自長

寄題云臥庵

閒居不事事枕簟信所便臥形先臥心心靜形晏然復壁非不完加以甃石堅其如方寸亂一夕嘗屢遷榮寵萃一門寧免百慮煎𨿽有水精屏何由得安眠章葉踏謡娘連臂在榻前何如山中人編茅臥山巓白雲宿檐間對鏡心自捐我亦遺垢氛曲肱寄林泉玆庵倘壽我一睡要經年

初夏觀園中艸木

翠葉蕃夏初淸陰勝花時閉闗軌長埽步屧園屢窺靑靑溪中蒲移植井之湄下有九節根服食可不迷往時手種桃只今與檐齊枝間有美實少日將成蹊采菊香滿襜擷薺甘如飴籜龍露新緑椅梧長孫枝觀身要若蕉衞足當如葵節憐孤筠直惡戒蔓艸滋天津白玉郎防花驚洛師吾人守環堵艸木相娛嬉逍遙各自適愼勿相唐嗤

次董彥速示輪老韻【三首】

法湧僧中鸞孤絕翔千仞似聞天竺老續此燈無盡君逰千峯上邂逅一笑哂當知絕諸惡如艸已芟蘊君如千里駒但欲見鞭影旣明才越都未暮已燕境適楚或北轅空嘆道裏永是中皆坦途幽處試深省黃花散若金翠竹森如束此還有妙義機發同箭速可憐鈍根士每嗟力不足須知日月疾僅得羊胛熟

食藕

人憐淤泥上出此萬朶蓮須知淤泥中有藕大如椽本淸凝冰雪末艶方嬋娟玲瓏眾竅通蚴蟉數節連甘寒固不數卻暑最所便髯奴來城市負籠至我前開緘尙帯泥未嚼先垂涎霍霍摩霜刀雷雷挹澗泉切玉墮冷冽已覺沈屙痊芰寔鬭角紫鴻頭剝珠圓秋盤薦此果防使二物捐念此湼不緇余品莫爭妍而能豁憂思令我心歡然奇功更耐老合作飛行仙

翠云道中觀獲

代田誰爲西漢議耐旱幸有占城禾揮防正見八月獲拾穗遙憐一老歌爲言使君驅五馬北陌東阡餉耕者汝曹力穡更當勤愼勿惰逰辜使君

喜劉世基至作詩防之

君家飛猿西我寄躍馬北躍馬望飛猿若千山隔十載一防面一年三寄書書中無剰語只有問何如去年秋風初君馬秣云臥【庵名】鶴立望君來廽鞭不我過今年薫風後取道淩雲來【山名】解鞍愒我廬握手慰我懷胸中所蘊藏言下皆傾倒挽防莫忩忩索去還艸艸堂有鶴髮母室有蓬首妻屋前虎豹怒屋後鼯鼪啼逺逰縱未歸旅寓安得久三年勞夢魂一日接杯酒君歸太早計此樂未易辭人事𨿽好乖興盡當語離壯時須摩厲老矣但跛挈荃蘭本同芳霜雪有一節君識飛猿句【飛猿嶺卽謝康樂詩所謂猿嶠也】我和躍馬詩【躍馬泉荊公嘗賦詩】它時兩相寄抑亦慰相思

中秋示座客

去年中秋時我病起復僕苦遭水帝子百計推不去牀前客問病艸艸壺觴具酧獻呼稚子應答煩老嫗今年幸彊健佳節欣防遇況有座上客蕭散如鷗鷺尊前淸興發豈數靑蚊聚南山又朝隮晚雨細如霧難追阿連玩徒詠希逸賦陰晴天下同吾事亦何預不須淵有珠遑卹食無免人無百中秋對月復防度幸逢方外交姑樂酒中趣君看淸夜䢐艸上已多露

竹友集卷一

欽定四庫全書

竹友集卷二

宋謝薖撰古詩

雨後秋山

宿云防曾陰秀色還疊障如將螺子緑畵作長蛾樣光浮竹木杪影落檐楹上何人妙盤礡淡冩屏嶂五弦豈須撫眾響亦淸亮我病不出逰素壁倚藤杖舉觴酹郡峯歲晚一相訪

種松

淸晨課僕奴繞捨誅蒿蓬身非郭槖駝學作種樹翁胡不種杞栁但種靑靑松念汝受命獨勁气淩三冬明年見汝生何年矯蒼龍種徳亦吾願穆如松上風安知百載後無人思角弓麥陰行可賴不必荒茅中惟當防以棘養視如嬰童此法豈浪傳聞諸玊局公

同董彥光陳妙音逰安樂寺分韻【二首】

著鞭蒼厓陰下馬古寺門老僧乞食去獨瞻無上尊相將二玉人盤礡共一罇境靜悟塵垢林香識蘭孫何年缽羅老同訪花栁村鳥能貫珠歌花能折腰舞老人如帝江識此眞律呂撃節復長謡急觴猶挿羽春風已趣裝行樂更防許吾人但取醉何必浪自苦

聞彥光田舍遇火防焚其廩

睡龍未覺山澤枯其誰濡幙待不虞炎官弭節飛亷怒小屋旋徹大屋塗郁攸飛空百鳥噪煇赫照樹騰呼緑林灰燼一瞬耳況乃田父蝸牛廬天公似惜詩人臒約束風伯爲回車百神救廩鳥工往不待綆缶澆焚如尙令太痩逢飯顆幸未饑死同侏儒怪奇敢追陸渾韻弔賀不必參元書作詩嘲誚供一笑逢人舉似應胡盧

許巨源送筍

君家繞屋靑瑯玕驚雷裂地千兵攢入山長鑱不汝赦日獲玉版登君盤有餘鼠壤幸分似憐我羮稀筯易寛廚人取給晝餔膳防使齒頬生甘寒韭葅薤苗豈復數防美似覺無��嘗聞幽士愛風竹忍嘬其子吾何觀願君養成四時葉他時犯雪同君防

灌園

春初韭爭妍秋末菘更好嗟我喜蔬食如人嗜羊棗何嘗厭滋味政自樂枯槁念彼蝡蠢防性命欲自保變相驚蜊異將糖嫌蟹故於園日渉蒔此可食艸邇來秋雨餘三畆淨如掃畦丁猶浸灌小甕亦自抱問許機事忘何如漢陰老

題頋凱之醉道士圖

虎頭癡絕自不癡丹靑妙處手得之石嵓戱畫防輿子酒狂更貎黃冠師上人坐睡眞被酒二人杯杓不停手一人回面愁不釂二人直視開口笑上有醉書者誰翰林手題獨酌詩題詩眞識醉時味畫圖如寫詩中意珍藏不換一斛珠李詩頋筆今世無

題文與可畫

我昔居西園手植竹數个凜然如徳友節行不敢破朝吟玩霜枝夜聞蕭瑟淸風吹一旦忽不見似覺塵土污人衣朅來翠雲麓日惟見山不見竹𨿽雲山气日夕佳尙恐無竹令人俗昨得與可畫自歸塵壁掛門開風動之如枉故人駕對山看畫信不惡何人更覓揚州鶴

寄孫子稷

我家大馮君淸詩跨陰何尢工媫妤怨不媿靑艸歌後生逰其門玉石例琢磨是中知味少莫辧白黒鵝獨聞子孫子鏘然應鸞和君嘗喜其似謂可同臼科劍池佳山水淸漣映嵯峨孫子居山間新詩日吟哦探囊肯投我有篇未爲多論文定何時一醉金叵羅更當期皓首共理釣魚簑

登同樂亭飲泉

何人愛斯泉結搆亭上屋空亭何所有冷气冝三伏泠泠石甃淨須眉眞可矚欲飲無樽罍挹彼才盈掬何事近亭居更種亭畔菊日飲潭中甘庶用稽死錄

吳民載棄意堂

此身聚沫無堅彊斧工伐性藥腐膓寸田蕪穢尺宅荒玉石落落不滿房黃婆居中補四方焦勞亦坐意所藏土如磽瘠艸不芳令人槁項馘亦黃世人紛紛各膏肓我以妙語名斯堂期君得意觀濠梁從渠婪酣狠如羊君自放意無何鄕一洗痼疾生天光漆園發藥君得嘗

次董彥光乞米韻

董侯朝饑雷殷腹咄嗟無人羞豆粥杜陵太瘦緣作詩玉川辛勤坐憎俗細君截髮恐未暇有弟能令餉君粟不妨更就乞防榔他日金柈供一斛

分韻招無逸兄【得益字】

長懷烏衣逰親姓何戚戚吾曺乃其後何不迨往迹向來鴻雁影曠若參辰隔沈思不可見佇立久淒惻去年霜霰中送別衢路側今年冬風至猶未見顏色念我如楚囚欲往終未得倘能爲我來不逺道裏百要觀衡茅下有此座上客新釀秋已熟老菊寒尙拆彌年心拂郁可以一笑釋仍當戒後乘聨翩載三益

翠云分韻得禪字

杖履信所適溪流忽濺濺行入武陵村偶入桃花源劃然見華屋佛界開靑蓮怱怱伊蒲饌一餉腹果然同逰得吾黨曠達眞能賢董何韻俱勝欲拍諸阮肩兩王亦豪舉一擲常萬錢周郎秀眉宇要是佳少年眾中兀坐子少味亦寡言困眠借僧榻自嘲邊腹便平時所懷人磊落星辰懸防合不易得玆逰豈非天重來恐寡伴獨訪祖師禪

次劉世基韻

兒時窺豹見一斑晚學一技千金殫齋房芝艸不並秀且飡秋菊紉春蘭無心時共白雲出忘機日對沙鷗閒窮人與世各異調敢望一唱仍三嘆昨來卜居向巖邑玉川破屋才數間朝看爽气出逺岫夜聽繞捨鳴淸湍防回欲棹酒船去賀老不見空稽山劉郎好事肯過我入門矯矯眞翔鸞平生飲客愁腐死望君復來酒今防君如止酒要談道同酌寒泉淨無滓哦詩𨿽復落君後彊學猶將效矉裏懸知吾廬不落莫有客同盤飯葵藿已呼摻手縫錦囊更遣長須具芒屩相攜踏徧翠雲峯得助溪山應有作

王摩詰四時山水圖

欲知摩詰詩中畫桃紅栁緑皆摹寫更宿雨帯春煙一叚風光生筆下欲觀摩詰畫中詩小幅短短作四時山平水逺變態是中有句無人知此公盤礡萬物表胸中炯炯秋空曉戱磨淡污絹素世上丹靑擅塲少何人乞與川圖裝成小軸四時俱壁間仍題六字句人言雙絕古今無

同陳虛中洪駒父登擬峴臺觀水漲

雨聲何浪浪溪流勢洶洶莽蒼兩涘間不辧馬牛風翻疑坤軸裂與天河通林杪露寸碧濁浪奔蛟龍櫓揺扁舟下防手閒篙工疏煙媚晚霽飛雲帯歸鴻境物復可冩妙手無僧崇登玆百尺臺令人豁奇胸尊開河南守坐有西山洪逰目托逺懷平水念禹功視河不治行他日望兩公吾儕何所樂白著臥船篷

送邑尉朱登仕告老歸華亭用玉局老仙寄王慶源韻

君不能黃冠還鄕乞鑑湖又不能拏舟送米煩胡奴白頭眞負平生志妙年毫端敵萬夫向來惡少虎負嵎職當疾走編其須袴鞾不是老者事腰間羽箭吾初無揮杯勸影古寺底日有野老爭攜壺頗遭官長勸歸歟婦能右擯兒左扶但令妻病足鹿脯何憂兒寒止熨蒓絲作羮塩未下鱸鱠切玉秋不臒華亭自昔托鶴唳蕙帳後夜聞猿呼不羨人間冶容子團圓十五正當壚

晏如堂詩【並序】

季智伯渠州使君大夫公之長子也早以學問稱其家兒不幸壯歲失明不能世其祿洽聞彊記於書無所不通尢愛泉明詩嘗使細君誦之防意處撃節不能已舊以女家人木蘭隨其後木蘭旣辭去常扶杖獨行消揺自適客至必具酒與之商論古今飲酣興健仰天而歌頋未嘗以貧病攖其胸中也廬山李商老命其所居之堂曰晏如且作銘號智伯晏如先生可謂名稱其實矣智求予詩爲賦雜言一篇

西都執防郎田少家無儲𨿽云貧賤不戚戚著書防患何多虞柴桑避俗翁寢迹安吾廬如何尙作貧士詠更賦楚調長嗟吁乃知兩賢蒿目憂世患不如先生無目自晏如朝哦詩千首暮對酒一壺木蘭能歌作行雨但聞厖婆時誦園田居間攜笻竹自索塗醉或起舞嗔人扶幅巾深衣端可畫每嘆伯時何在無人圖往日山陽徐仲車不聞世事惟耽書使君早興合堂坐誇今彈古定自娛徐能開口論事以難客君當書空作字以曉徐吾知二人可同傳不知防書太史今誰歟

題呂隆禮詩後

岐山鳯多雛鳴必中律呂乃知忠厚家要作謙退語申公二世後有子筆甚武四公如日月映照萬萬古此郎膽如斗一筆要連拄不知秦陳輩渠欲置何許他年品斯人戰國一豪舉

次洪駒父逰明水韻

薖也學耐辱況負三宜休頗有防輿風自許壑與丘仙境想方丈山形懷不周如何在眼山未暇著屐逰蓊欝明水峯爽气常不收遜公釋門老苦節無匹儔食訖自灌畦挈水端若抽到今巾屐在迹勝境亦幽常評左轓賢當從古人求從政獨何有未說賜與由勸耕徧阡陌民歌殖田疇幽尋到山寺弭節聊滯防眾賔各文采粲粲五楘輈賦詩雜流麗如栁春映溝何必打両槳歌舞催莫愁聞風我滋恱尋勝行且謀朝逰可暮返豈曰山川悠

詠二防

辯如懸河陸大夫不畏嫚罵談詩書歸來分槖養羣雛隨從歌舞樂有餘両防髙蹈要齊驅長揖儲君歸裏閭願爲羽翼還商於豈願飛刀繪生魚揮金延客以自娛子孫勤力舊田廬同時異代多不如髙明長遭鬼揶揄平明爭入七香車華屋擬用黃金塗壯心𨿽在逼桑楡長歌擊碎玉唾壺宦成名立盍歸歟江湖之士可胥疏君不見渠家父子並轡出東都於今粉繪冩爲圖集庵摩勒園防者十人以它年五君詠山王一時數爲韻得時字

生涯水中萍漂蕩信所之十年糊其口不食故園葵思歸同越鳥長是巢南枝祭竈郭北隅小屋如雞棲園開十肘地艸木方華滋紅橊媚夕陽初篁揺輕颸招我賞心舊於焉持酒巵合離如日月果有望時詩壇失老將一鼔气已衰賴我如虎賁典刑猶在玆相歡且盡醉莫詠驪駒詩

竹友集卷二

欽定四庫全書

竹友集卷三

宋謝薖撰古詩

李成徳作二筆幾以其一見遺云得樣於郗子中家並示長句輙次其韻奉酬

琴不安弦制奇古可憐不入文房譜鼠須龍尾玉蟾蜍與汝俱成防心侶誰能好事爲品題端效廣微亡輒補謫仙傳樣桂林家以暗投人吾竊取我書太俗如豬下慙羅趙何足數防公厚貺試臨池一字不成如畫虎欲報初無靑玉案哦詩況乏驚人語淨鋪滑薄待君來愼莫踟躕畏今雨

李成徳復用前韻見貽亦次奉和

蔡家筆法擅今古楷書尢誇荔支譜後來誰筆最通神要與渠伊爲伴侶只今書學貴瘦硬弟子員闕誰可補君持此幾要投人字畫不工那得取山人俗書如俗馬骨少肉多今不數當君此贈恐不堪大似無功饗塩虎新詩繼作苦難和只賞君房妙言語嗟予老矣亦懶書防與兒曺冩時雨

次韻郤子中所藏筆幾

聞君文史三冬足家居未奏三千牘明牕棐幾靜無塵筆研淸幽眞不俗小琹承臂筆縱橫章艸眞行隨所欲家藏敝帚將何用時人尙作千金畜此𨿽奇物君不惜似把隋珠當魚目小童傳觀許見貽與君杯酒初相屬吾詩戱作異香山唐衢𨿽見何由哭見公眞玩爲君賦銅缽聲終字盈幅

朱端甫以畫牛一紙遺李成徳成徳以示予爲賦長韻

畫牛蹄角四十八楮生塵昏僅可閱頭頭露地各逍遙不愁牽車喘見月防筆和誰氏子定自道人非畫史把鼻牽回得眞牧信手摹成妙如此朱公自成老斵輪不惜是牛持贈君願君成誦石鞏語更將此畫同參取

次韻李成徳謝人惠牛

君不見八百里誇王氏駁常敇家童瑩蹄角綺紈袴競奢豪臥席不安愁禍作何如傳寶牛圖不飾靑黃如素朴向來奇畫購千金宜在蘭臺天椂閣兩牛方鬭未雌雄或奔而從或小卻其餘三四亦殊絕或如虎臥鶴俛啄滕王蛺蝶東丹馬嘉陵山水靑田鶴如將優劣比人材長文何必慚文若人言愛畫亦一癖被野牛羊何用貎是家持論果非耶煩君試爲評其略

午日

今晨定何祥桃栁各映戶粉團髙气薫鵝防椒菜覆朝飡隨土風杯酒晚來具防絲纒祭筒畫楫誇競渡楚人哀怨情正以屈子故當年葬魚腹蓋坐入宮妬榮華一時好放逐千載慕得失吾不知持杯自欣豫

成徳不面逾月僕以病暑未能出謁輙和所寄槁字韻詩奉寄兼柬子中

門前蓬藋無人埽客去墻陰藜莧老我家城北君城南相憶何其掛懷抱不聞叔寶方外談澄也何因令絕倒知君不作避暑飲閉門亦深荒徑艸鉤章棘句日吟哦玉軸牙籖時探討邇來聞艸鹿脯帖盛湘十日虛蘋摻摻丸藥恐不免俗客縱譏何足道恨我猶嫌褦襶嘲不敢熱行惟夢到君收奇功翰林筆陣可埽龍駒島願言不學司馬公萬事逢人盡稱好我詩燕石初不如浪欲爲夜光寶殘暑促裝行造請曉來涼气迎秋早定邀鄰捨廣文公同聽誦詩傾腹槁

碧筒

君不見韓潮州銀作飲醆誇工倕鐫花鏤松太碎何言豪士亦爾爲又不見六一翁嘗吟鸚鵡紅螺詩華堂一釂豈不樂淸歌勸酒須蛾眉吾儕山人寧有此競折圓荷爲飲器細傾初作露珠圓滿引忽驚雲液碎鼻中寂寂聞妙香舌本徐徐識眞味采蓮當殽花當妓豈有登臨百金費安得城西十頃塘水光容裔暑風涼時引碧筩如象鼻仍防翠蓋立霓裳

感白髮

吾年昔始冠已有一髮白作賦數百言嘲罵等戱劇只今尋舊作一字不復憶恍然如夣寐了不見往迹但有髩間絲冉冉如堪織南方地平濕壯歲多老色行年四十二髮那容惜洗蘓將防白諱老嗟何益一染復星星此語記阿客人生光景促倐忽如敲石詩成亦防語感嘆初無得後應不識今今已不識昔

秋日登鳴玉亭

山路秋陽何赫赫山亭淒冷多秋色豈惟醒耳玊淙琤照眼光寒如練白舊聞瀑布垂雲間怳疑銀河墮天闗西望香鑪不得往个中元有小廬山

次董彥孚韻兼柬之南

大門江南英詩名重當時兒時得其槁同輩爭誦之不及拜諸門常恨生苦遲只今諸孫子籍甚皆能詩大篇每投我孰非黃絹辭我詩不成句落筆爲眾嗤如人食土炭嗜好終不移君何獨賞味與眾眞異馳相望巷南北不面令我思歌聲亦若哭此意誰當知阿大一門傑相爲塵外期風流竹林防應許仲容隨

有懷覺範上人

道人心與貌俱古哦詩不復效等伍淸疑仙掌露華墜新似秋空玉鉤吐要將餘事付風騷已悟機窺佛祖泐潭老子乳於莵果在叢林嘯風雨何當埽室祗樹園夜看金盆聽軟語我𨿽不是龎徳公懶駕柴車入城府公如歸結白蓮社畱我山邊一廛許

次韻之南讀彥光詩有作

君家父子俱能詩天遣俶鳥鳴春時文窮抵掌定不免齊竽不學君何疑平生說詩喙三尺只今蹇喫成期期願君髙處古無上抑以自驚無邪思

次韻彥光睡起病目

蝶夣逰揚臥碧紗知君不賞玉釵斜夢回起坐有佳思亂觸牙籖書五車黒蠅著眼君勿嗟學道乃得靑蓮華商略此言當過我樵靑竹裏爲煎茶

喜汪叔野見過

大汪權奇汗血駒小汪連翩鸑鷟雛垂頭未遇伯樂頋覽輝將下朝陽梧豈知靑衫埋朽壤更令斑髩困泥塗喜君翩翩過我廬握手借問今何如若云難遂白髮志朅來翻作靑衿徒急呼歡伯置座側觧顏談笑聊相娛語及阿兄平日事往往屑涕長欷歔怪君長不滿六尺髙譚似是膽滿軀且寛是事飲此醑逢人但作鞏囁嚅苦畱君住騎勿驅明朝酒盡爲君酤更防月落起浩嘆四面宿鳥鳴相呼

追和栁子厚二詩

讀書

吾生後淵明頗亦念黃虞要知千載外所學非殊塗兀坐對聖賢撫卷一長吁彼智自明哲惟狂益昏逾一源同濫觴派別乃差殊我觀載籍中世事何所無癡人不識古謂與古人俱相望何遙遙淸都視積蘓咄此不可獻諷誦聊相愉嗟哉子桞子文章蓋羣儒速進自貽戚南冠成縶拘天孫不與巧溪神亦爲愚讀書𨿽滿腹何曾救饑劬乃知伾文輩要路難齊驅

飲酒

世故不料理萬事付一樽呼賔陳肴防乃爾不憚頻秩筵初嚴冷稍稍笑語喧有如鄒子律能回寒谷溫朱顏挽不住雪髩日夜煩人生行樂耳惲也亦至言哀哉獨醒人顦顇拾蘭蓀寧知阿堵中端有妙理存

寄題朱氏小隠園

吾聞滑稽兒避世向金馬刈艸吉云鄊探鳯荒城野斯人玩世耳豈必蒿廬下墻東本儈牛君平蓋卜者朝市亦堪隠山林實瀟灑君居占深源境物粲可冩老檜上干云孫桐已拱把雨修竹響風磴寒泉防此翁少年日射巧如注瓦百金裝寶刀千金買流赭晚歌紫芝曲情性妙陶冶蒲履谷皮巾何取綬若若嗟予亦曠蕩與世自藞苴方期訪桃源更欲結蓮社

次韻董之南見贈

章甫不入越夏防多拘時生無適俗韻舉世誰知之鐘嶸不並世無人識丘遲𨿽有落花句知爲何等詩如逢賀賔客方嘆烏棲辭我初出險語俗子爭唐嗤俛眉欲從事復恐遭文移亦知適楚車安可從北馳董子名父子平生所懷思𨿽云識面晚相聞已相知君詩有古意且結皓首期端能啖杞菊時復過天隨

陳循中求賦髙麗詩爲作長句

老松收煙琢玉可試洮州鴨頭緑來從萬里古樂浪傳到麻源第三谷要湏岱郡鹿角膠成方觧土炭嘲請君摩硏寫新作一弄潺湲弔康樂

竹友軒

城北有陳侯眉宇初未識似聞臭味同烱烱見胸臆願言登子軒哦句呼阿客看君陰森下玉潤映連璧龍吟秋夜永臥聽風摵摵或當命柴車獨詠此君側興盡悠然返誰能暖君席

讀荘子內篇

經春十日雨卻掃門無車伏枕夢鳴轂淙琤行渠端坐發深省妙香浮素裾盥濯披陳編諷誦臨前除陳編爲何誰漆園傲吏書奇辭通諔詭空語極虛無得意榮辱境脫身憂患余胸中灌頂句身上如意珠逍遙有妙處領略歸一途塵影閱千世風波連九區畏夏苦執熱開軒除鬱蒸檐前鳥雀喧朝旭上朱甍席間裁函丈詩書浩縱橫槃礡環堵間幽獨懷友生古人在黃卷十載使我傾出門窺物變艸木各鮮榮靑靑墻東竹見汝忽眼明愛玩不能忘移根傍軒楹俛仰與竹俱定交見深情不是無朋友此君冰玉淸風吹萬籟響寒梢韻竽笙我獨哦其間詩作秋防鳴瑯玕亦有實期汝向秋成鳯凰何時來翽翽翔我庭

貫時軒

舊時王子猷愛竹僅成癖斯人向千載論世心莫逆吾軒謐竹友寓意比三益俗士舊雨來今雨定埽迹投足寄其間鼎鼎一何愚倘同蓬蒿鷃勿笑溟海魚

竹友集卷三

欽定四庫全書

竹友集卷四

宋謝薖撰古詩

陶淵明寫眞圖

淵明歸去潯陽曲杖藜蒲鞋巾一幅陰陰老樹囀黃鶯艶艶東籬粲霜菊世紛無盡過眼空生事不丰隨意足廟廊之姿老蓬蓽環堵蕭條僅容膝大兒頑鈍嬾詩書小兒嬌癡愛梨栗老妻日暮荷鋤歸欣然一笑共蝸室哦詩未遣愁肝腎醉裏呼兒供紙筆時時得句輒寫之五言平淡用一律田家酒熟夜打門頭上自有漉酒巾老農時問桑麻長提壺挈榼來相親一尊徑醉北窓臥蕭然自謂羲皇人此公聞道窮亦樂容貌不枯似丹渥儒林紛紛隨混濁山林髙義久寂寞假令九原今可作舉公藍輿也不惡

斸苓軒

萬鐘辭屠羊五鼎貪主父是間多毒臘可茹亦可吐緬懷陶隠居朝服掛神武餌苓期卻老曠蕩適林莾我家城西偏有地一防許開軒俛長松倒影廕庭廡嵌空宿龍蛇晻曖藏霧雨流脂入地脈凝結歲月古長鑱白木柄生事聊付汝想彼塵外人遲暮同煮但當捎兔絲敢望擘麟脯

約諸人逰羅坊觀

陽夏吾鼻祖人物傾九州間攜東山妓文靖極風流屐齒步飛磴快哉康樂逰耳孫牛馬走闒惰無匹儔但有愛山趣尙能繼前修頗厭城市塵拘縶如楚囚朅來龍泉上杖履隨沙鷗幽尋風露靜江月動金虯靑山帯長江佳气日夕浮旁有列仙家丹樓連飛樓琹書靜無華竹樹煩更幽約我雲霞交玆逰及淸秋朱弦蕩塵襟芳尊冩牢愁道士如彌明長頸髙結喉初無石鼎句崄怪壓劉侯從渠倚壁睡吾屬足防搜

無逸病目以詩戱問

六根無牢彊萬事有戕敗丹白豈不加能令眼根壊溪堂老居士學道入三昧空花結空果過眼了無礙偶然幻翳侵惱此淸淨畍道人不易得定爲天所愛恐君墮塵劫豫比小懲戒病眸防空靑勿作兒女態爲君禱於天君病立當瘥未忘覷詩書不敢窺粉黛

題戴崧石鼎聨句圖

衡山道士熊豹姿夜過劉生逢說詩止於座隅初莫識口不能言心自知坐中淸逸校書郎新有詩聲誰過之豈知老子殊不淺可但逐鬼愁蛟螭須臾指鼎出佳句脫略凢韻生新奇二生得句不敢吐鳴聲彊作秋防悲如窘兔避鷹隼懍如敗將收旌旗借問防筆摹者誰定是盤礡眞畫師退之斯文有妙處丹靑寫盡初無遺彌明學道如不死應在衡山深處棲端能過我挑詩敵與君周旋吾敢辭

讀葛洪傳

葛洪錬丹砂卻老得遐壽鶴髮安在哉巖穴遺井舊勞生亦何爲荏苒度昏晝煌煌昆山芝未暇擷三秀寄謝浮丘翁何由挹其防

讀三都賦

漢遭陽九運無復見中興不聞黃屋處郊野蔽旗旌三人已成虎況阻三國兵揚塵日月暗喋血郊原腥作都𨿽云美其如九鼎輕十年翰手摸寫費丹靑人與骨俱朽山川空炳霛吾懷鮑明逺寂莫賦蕪城

田父招飲不赴

萬錢供食如嚼蠟百壺載酒如飲水要知自古窮達人脫略世味皆如此經旬不逢南鄰伴曲肱聊寄北底田父剝喙扣我門頗應昨夜燈花喜殷勤攬衣謝父老陶令愛酒今朝止伏雌可殺葵可羮他日薄飯招鄰里吾君恭儉似文帝勿爲酒醪傷穀米

喜雨【是日間攺元】

渉冬無一雨防阻驕陽上田塵沙飛下田蒲稗荒鋤犁不入土龍具掛壁墻村居巷無井抱甕汲長江汲多恐流絕無以飲牛羊昨宵天意動浮雲霾月光灑然潤物功洗蘇及枯楊先帝劍弓冷小臣涕淚滂屬聞建中號謳歌騰路傍雨從膏澤沛風與和气翔山林獨何幸預喜霑稻粱尙能賦時雨激烈歌阜康

余賦野香亭前木犀花二小詩盛稱此花之妙而江廸彞賦梅花詩以反之往返唱和十數篇二花優劣未決故復長韻示之

君不見杜陵布衾冷如鐡朝來米盡炊煙絕偶然乘興江上行無柰被花惱不徹城南陋巷在江侯讀書蒲團生蟣虱吟成少陵七字詩酷愛梅花似冰雪竹友道人端可嗤頷髭如棘手如從來口業洗未盡醉吐狂辭歌木犀賞花自是少年事出口未覺吾儕癡我今束縛喙三尺勿與世俗爭妍空花徧世不礙眼淡如雲水老禪師

寄題王立之賦歸堂

小官五斗米達官五鼎食均有懷祿心細大各封殖疾驅挽不還此輩車轂擊王侯生綺紈雅意在山澤頗賦歸去來作堂慰休息似聞一尊酒醉眼分靑白何時上君堂酌酒話疇昔和君五字句想望柴桑陌

亦愛軒

漆園防濠梁得意鯈魚樂淵明愛吾廬感彼眾鳥托両賢俱達道妙處要商略夫子誰與歸潛也如可作柴桑久無人玆道竟寥落頗能誦其詩尙友亦不惡世路多艱險君軒可槃礡但恐君出逰蕭朱綬若若

求定齋

吾觀大梁城九衢塵暗天蠻觸日交爭防蚿互相憐此心如慈幡裊裊風中懸王子閉門臥守心長縛禪能定乃能應如鏡別丑姸吾豈匏哉孔子有至言君看日月行亦若磨蟻旋涪翁已發藥此句不用傳【黃魯直爲名此齋並道其名齋之意】

寄饒次守

我初丱角時聞有饒進父【次守舊字進父】破衣下裏捨應書不得舉要是磊落人白眼防法度吹笙彈箜篌餘事能律呂市人惡少年往往爭笑侮掉頭出裏門徒步大梁去蒯緱謁王公敝貂走風雨十年不還鄕無人問死所客從北方來喜气滿眉宇探懷出君詩字字粲璣珇筆縱入顏掦句法窺李杜奇偉可畏人我輩誰比數借問從誰逰一一英俊侶我家阿夷兄詩有春艸句說君不離口恨我識君暮帝城十二衢素衣染黃土食貧出無車覉旅亦良苦束書早歸來只雞祭墳墓況聞霍將軍尙有陳氏母銅山郁嵯峨其下原膴膴我思結茒捨帯經學農圃他日如買鄰定可連墻住頗聞君卜昏我亦未有婦要如子栁子各娶老農女東市買杯杓西市買筐筥南市買綆缶北市買甑釡生理能稍稍來往辦雞黍兩家如有子男女互嫁娶從來不識面便作平生語但緣臭味同請君莫訝許

讀潘邠老廬山紀行詩

杜陵骨已朽潘子今似之欻觀廬山作乃類北徵詩是家好男子札翰非凢兒阿耶有新句把筆如畫錐此詩落吾手三復喜可知有才如長卿武帝思同時不令歌天馬亦合賦靈芝胡爲鬂已凋但作愁苦辭錦囊勿妄發恐爲俗子嗤

汲古齋

人言曲誤周郎頋豈謂周郎眞好古長歌短調各風流說盡心招及眉語頗聞汲古用修綆乃知餘事工律呂君軀三尺膽如斗欲窺唐虞探鄒魯頃來長安濶畫眉時人半額相媚嫵天姿防白惡丹鉛獨有溪頭浣紗女要知學者用心處不追時好乃如許君家有井千尺深容我時攀轆轤否

寄李商老

所思定何方然山麓別來經一年不寄書一幅憶在元眞館與君同飲缸論文久未去夜雪打寒明朝欵君門箯輿踏殘雪尊前聽君談意气排凜冽雪中兩相過把酒俱畱連豈同剡溪去興盡回酒船今年走東吳無復相邂逅遭回行路難歸已三月後逢君所知人頗嘗問君安猶聞臥苫塊毀棘今欒欒君家所嬌兒聞已去懷抱昔我嘗見之瑤環實娟好我歸臥衡門愁君亦如君淋雨子桑病敝冠原憲貧此懷其誰語思君何能已寄聲勞苦君兼問兩季子

竹友集卷四

欽定四庫全書

竹友集卷五

宋謝薖撰律詩

集庵摩勒園觀李伯時畫陽闗圖以不能捨余習偶被世人知爲韻

摩詰句中有眼龍眠筆下通神佳篇與畫張本短紙爲詩寫眞渭城偶落吾手小圃傳觀眾賔坐上宴如居士暗中摸索離人

次韻董彥速送珍上座還漳江

阿師身小膽能大文字曽追權可逰【珍云曽從權可詩僧也】尋山紅葉半旬雨過我黃花三徑秋隨處龎公𨿽有偈他年支遁恐難酬經行若个門風是聞說漳江似趙州

招李成徳

妙年英偉定楩柟老大如樗百不堪黍飯奠孤元伯約山夫豈有徳公談棊無多算愧三北詩要重論窺二南只恐尋芳嗟較晚夜來風蕋落毿毿

采金櫻子

三月花如薝卜香霜中采實似金黃煎成風味亦不淺潤色猶煩頋建康

讀何易於傳

吏皆愁死自焚詔農正勤耕身挽船墨綬紛紛滿天下不知誰拍此渠肩

讀嚴子陵祠堂記

羊裘不見釣臺傾山到臺邊分外靑天上故人新黼黻身前萬事一笭箵章侯筆法逼秦相範子文章原易經圖畫名臣久磨滅此碑千古粲繁星

觀漁【二首】

腹腴端可飽新歡栁貫霜鱗照眼寒莫惜寶刀煩玉腕要看飛雪下金盤

活我波間雙鯉魚待傳千里故人書嬌蛾莫道防君掃怕捲珠簾縂不如

潘邠老嘗作詩云滿城風雨近重陽邠老亡後無逸兄用此句足成四篇今玆重陽只數日風兩不止淒然有懷作二絕句念泉下二人不再作不覺流涕覆面也

地下修文兩玉人淸詩傳世猶新卻因風雨重陽近獨立蒼茫淚一巾

阿兄溫潤玉介導我友淡薄朱絲弦只疑蟬蛻逰人世醉挿茱茰若个邊

隠居

淸時甘小隠卜築在山阿家有傳蠶室機如淩行婆閒看斬貓話羞作扣牛歌不出又三月柴門生薜蘿

秋日登擬峴臺【二首】

步上溪邊百尺臺斬新秋色正傷懷千屏翳繞碧雲合一字傾欹鴻雁來

徘徊欣與賞心同讀徧碑詞字字工共嘆黃壚封白壁一時悲淚灑秋風

秋暑

秋暑不可柰秋風殊未來何時疎畫扇無處覓涼臺誰謂月離畢空驚山殷雷愁聞老農語南畆半黃埃

寄汪信民【二首】

泮水傳經老蓬山佐著才宦防思引去祿飬可歸來要路眼誰白浮雲心自灰少年馬何駛君馬獨虺隤系纜符離日君行殊未歸寄書問毫杜有夣向江西不見揮犀柄頓驚響馬蹄殷勤具雞黍多謝徳公妻

喜董彥速自仙嵓歸

鉢囊髙掛同僧夏逺寄嵓門一把茅地僻狙猴長作伴食貧蕨筍不充庖瘦藤拄下萬峯頂野鶴來歸千歲巢防檢篋中詩防首蒼頭時遣爲君抄

莫莫堂新竹

僻寂漏茅屋蕭梢新竹枝徑迷人不到防宻鳥還知緑色防防換薫風細細吹卽防柯葉老不受歲寒欺

夏夜對月

掃月追涼淸夜分是間風露別乾坤山林畏佳地多籟云漢昭回天不言平野極瞻南紀濶稀星遙拱北辰尊時平萬里無兵革靜愛雞鳴犬吠村

煎甖粟湯【二首】

萬粒勻圓剖罌子作湯和蜜味尢宜中年彊飯卻丹石安用咄嗟成淖糜

松黃浮椀色蒸栗初味餘甘如苦荼粉粟爲湯兩奇絕甚甘純白勝醍醐

聞劉世基疾

君如寒涕嬾瓉師如何久苦造化兒淸漳嬰疾古所嘆淋雨裹飯今其誰探囊苦乏萬金藥歷眼疇爲三世醫他年上防恐不免細君莫念眠牛衣

蔡師直畫山水研屏【二首】

畫翁元勝斵輪扁諭子丹靑如有神平逺還堪助詩思故疑摩詰是前身

淡江山作小屏碧紗煙裏防寒蟾蜍寫盡防倒影身在山陰佳處行

和李智伯病中書事【四首】

多病過嗟蒲栁弱故交聞似曙星疏逢人休問金箆術殺簡冝繙石室書

訓釋𨿽工非世好風流未減已形枯固知商也眞無罪豈謂穹穹不可呼

應知露肘貧堪忍只有哦詩興未疏莫遣木蘭當戶織湏煩阿買八分書

老來防驚詩筆退愁生惟怕酒腸枯尊前學得新翻曲早晚揮杯幸見呼

春寒

冉冉云生嶺翻翻雨決渠畏寒成墐戶惡濕問生魚始快春衫薄俄驚團扇疏天憐憔悴骨莫遣峭風梳

觀碁

客憇茂林晚風生涼簟秋縱橫飛碎玉勝敗決中流北叟暫亡馬西風還覆舟誰能闗許事寓目且忘憂

喜晴

十日江村煙雨蒙曉來初快日升東挼莎蕉葉展新緑從防橊花開晚紅得句又從山色裏發機渾在鳥聲中披衣出戶盻四野好在良苗懷晚風

送香與董彥速【二首】

侯莎新補蔚宗傳藿燥薝粘疑可憎試炷博山元不俗小奩分供在家僧

間一炷結趺坐萬象森森應眼前不印香嚴薫未歇何妨人誚太僧生

暮春久雨

季月何多雨經旬不見山云師工蔽塞羲馭久間闗水已澤中滿寒應天際還壞墻憂盜入只益髩毛斑

晚春書事【二首】

春來畏病不飲酒孤負山南山北花有客欵門驚剝啄無人追韻得車斜獨酬砌下二三子豈憶城南韋杜家不畏詩窮嫌水厄時時搜句煮新芽

未曽防客十觴醉已是飛花三月時忽悟病來眞老矣倘逢聖處亦中之眼前用意半幹沒世上忘形皆白癡誰似陶翁有名酒呼兒覓紙又題詩

和陳虛中與呂少逸唱酧口號

霏霏玉唾勝三語灔灔金荷傾十分檐外催詩疑有雨林間張幄豈須裙臨溪尙憶童時釣問俗仍寛柱後文珍重兩公新句麗落花依艸競紛紛

螢火

日出知何許宵行有底忙自疑緣寸艸不敢近扶桑碎豈堪數神奇安得長微風迹未掃更待九秋霜

七夕書事

燒燭防今夕杯憶故年風前失二士句裏問三隨分蔬設占星古老傳不須文乞巧只有直如弦

朱濠州挽詞【二首】

俊軼金閨彥風流粉署郎憂民形玉色治郡輟鵷行籍甚聞前席居然嘆掩芒何人殺靑簡惠政在濠梁公才眞霹靂令徳故從容未錫九環帯俄傾千丈松淸香銷燕寢遺札陋登封身後累累印紆靑已二龍

哭無逸兄【三首】

久客思鄕社長歌去國門還家未偃息樹旐忽飛翻苦淚不勝滴悲懷誰與論平生急難處愁絕望鴒原文章不用世歲忽値龍蛇遽使賢人隕長興志士嗟有兒才句讀無地可桑麻賴有興元尹能賙孟氏家溪堂載酒地無復故人車敗壁龍衣委荒畦馬齒疏淒涼閉闗賦淪落廣微書但有淸風在時時爲掃除

題於逢辰畫

踏徧江南防歸來試解衣誰言物外賞不與筆端爲石帯蒼苔瘦風凋折葦稀令人淸興發欲問釣魚磯

戱詠石橊晚開二首

靡靡江籬只喚愁眼前何物可忘憂楝花淨盡緑陰滿才見一枝安石橊

無復幽姿淡淡妝胭脂深染薄羅裳芙容影裏避三舍石竹叢中許擅塲

端午卽事

夘飲緣佳節昌陽薦一巵兒諮射團事妻誦賜衣詩懶檢三閭傳爭纒五防絲平生防端午隨分作兒嬉

書李元亮眞牧堂賦後

揮翰眼中元亮牧牛何處臒仙公擇如今不冺當【去聲】家諸子俱賢

題陳陽樹石【二首】

寒藤骨數百尺枯木大七八圍挽取到公奇石俱還數幅寒溪

解寫枯松潤石陳陽筆意名家弟子蔡規今老古人王宰何加

哭汪信民二首

竟欲防梁苑聊甘食楚萍談經謝紈袴植髮愬槐庭著鏡髩毛攺橫空煙霧防誰評貞曜謚更謁退之銘徐穉生何陋袁輩豈如誰知十斛水中有百金魚肘見貧非病疽成憤不攄銘旌返南國寥落正愁予

杞菊

雨洗幽叢淸客襟廚人采掇獨何心根苗扶老或名杖蓓蕾舒黃無數金

絡緯

聒人長向井邊啼在宇丁寧戒授衣織素盡輸官事了秋來工女正投機

倦夜

山月斜臨帳山風細拂裳蕭蕭碧煙靜烱烱白間涼境寂萬緣息心灰千慮亡無端催曙鳥底事厭宵長

喜董之南歸

幹鵲飛翻噪晚林阿南歸騎果駸駸靑衫黃綬霑新命白石淸泉是素心金鑷多情洗雙鬂葛巾從此避華簮來年往獻東巡頌今日聊爲梁父吟

懷祥首座

師在廬西復東無心還似鳥飛空月鉤云幙今何處禪板蒲團隻眼中未悟竹間鳴瓦礫擬隨童子問鈴風前身倘是胡居士打破虛空對沼公

竹友集卷五

欽定四庫全書

竹友集卷六

宋謝薖撰律詩

寄李商老兼柬文若季弓

有客春來傳尺書書詞字字敵瓊琚經時伏枕沈綿甚異縣論交消息疏物外髙情想三鳯眼中何物當雙魚遙知小弟淒涼意騎省歸來正望廬

書臥【二首】

書魔才挽睡魔推鼻息俄驚吼怒雷夢到逍遙大庭館不堪檐外鳥驚回

剝剝啄啄無俗客淸淸泠泠多好風一枕本無憂樂累何須逰宦大槐宮

靑精飯三首

霍山王鄧兩眞隠駕鶴乘雲飛九天當時服餌定何物同飯靑精三十年

從來見說靑精飯晚遇眞人隠訣中長恨聞名不相識那知俚俗號烏桐

南人𨿽號烏桐飯過熟翻成作淖糜太極眞人方未試茅山道士寄何遲

送酒與晏如居士二首

南人釀酒詫深紅注瓦眞成琥珀濃與藥相投莫冝此急分多病晏如翁

此翁曽把春償酒醉挿姚黃更乞花多病只今猶解飲細傾聊爲遣生涯

示李商老兄弟

月夜宜披宮錦袍定知公輩豈蓬嵩文如修水波瀾濶人與廬山意气髙伯氏防於三虎怒凡兒何翅九牛毛相逢徑欲倒家釀莫厭尊前持蟹螯

夏日逰南湖

麹塵裙與艸爭緑象鼻筒勝瓊作杯可惜小舟橫兩槳無人催送莫愁來

詠金來禽

枝上離離金彈丸宜隨玉食薦金槃從來物以逺爲貴酷愛閩中荔子丹

書懷

賴有書遮眼初無客就談身閒惟取醉髮短僅勝簮學僻今何用囊空寶不貪老師行駐錫凖擬問前三

次李商老端字韻

胸中磊磊夜光寒霹靂驚飛在舌端夢去幽尋繞山麓詩來喜色上門防四時更運不停軌萬物並流皆疾湍兩髩凋零壯心在忍窮懷抱若爲寛

招汪叔野

夜語僧窓雪載塗別來夏木又扶疏兩牛鳴處地非逺萬竹陰邊吾所廬兒能竊聼從忘簟子盍徐行可當車莫訝南鄰狂處士摻撾傾坐一軒渠

投贈通守陳虛中

前驅負弩斾旌忙凜凜寒風挾曉霜人道姦藏有三穴公知民病極千瘡揺毫端是霹靂手抵幾還驚鳬鶩行莫向琳宮坐閒冷太阿何事匣中藏

晚晴步塘上

漫踏斜陽堤上行偶逢白叟問年登去年禾幹兆坼今年雨多禾耳生

鳴鳩

云陰觧盡卻殘暉屋上鳴鳩喚婦歸不見池塘煙雨裏鴛鴦相並濕紅衣

聞呂居仁病未差覓使寄問

消渴文園苦病多蕭條子美臥江沱士窮不遇古如此天實欲爲人謂何忠義名家忝申許文章秀气望岷峨期君煉玉煮白石色比嬰童何啻過

種竹

辟地種修竹得方緣祕經成陰向北宇倒影落中庭直取內含素豈惟枝鬭靑龍鐘玉川子猶擬抱添丁

次韻季智伯寄茶報酒三觧

歡伯風流可觧憂疑君此外更無求防芽投我眞拋卻不是能詩薛許州

二生相逢妾換馬我今眞成酒易茶腐腸銷膏亦可戒與子服霧飱朝霞

君如張籍學古淡麗處往往淩陰何長句短章時寄我爲君翻入竹枝歌

懷鐘陵舊逰

五年二度過鐘陵馬上春風醉裏醒南浦江波迷眼緑東湖煙桞半天靑從來地域嘆卑薄怪底山川終炳靈又見徐家有髙士他年重作聘君亭

湯泉泉在法水寺後

亂泉如沸出灣環余燠猶霑野寺間但與山僧洗塵垢還勝漲膩在驪山

食蟹【四首】

端爲懷黃取醢烹豈緣多足恣旁橫焚臍未用集防輩椎髓方嫌太瘦生

分付廚人苦見嫌十臍元有九臍尖要知其中未必有輸與蛤蜊如蜜甜

論功直與酒杯同何事生憎在水中不使落湯頻下箸終令骨醉耐春風

有國嘗憂以味亡須知有毒味中藏誰能不累口腹事莫趂秋風啣稲芒

以牛膽漬槐子送董之南【二首】

雪霜無賴防君髩五十龍鐘成老翁急分槐實要腦滿佇見頭靑雙頰紅

觧牛得膽大如斗投以元槐功更加來歲靑袍映緑髮不妨防盡九衢花

送王坦夫由淮南入京

王郎乘興上扁舟數遣書來冩我憂奏牘三千待金馬捲簾十里夢楊州桃花水漲理歸檝蓮葉杯香消客愁白髮倚門長望子細君應賦大刀頭

逰安樂寺陳妙音載酒

繞郭尋春未見花不知春在梵王家林間新翠張裙幄席上殘紅當臉霞興逸持杯睨云漢飲酣揮翰走龍蛇主人不是陳驚座投轄歸時日已斜

聞無逸兄下第歸

丰林分首各消魂兄弟傷離況玉昆初謂過都防虎脊又令防額向龍門往聞淮北雪花大歸値江南梅雨昏欲寄短書無別語年來花栁自村村

李簿家有侍兒妙麗善歌舞諸人惜其死爲賦詩予亦賦【二首】

艸頭朝泣露漙漙樵歌暮歸丘隴寒當時座上客半醉琵琶不許近簾彈

郎子風流棲枳鸞枳上單棲泣夜防牕前邂逅一笑粲夢中猶作在時防

久旱喜雨

誰言旱魃虐敢奪雨師權彌漫溪流漲瀾翻屋霤懸占年丰防防快意滌柈筵防懶知何幸茅齋穏晝眠

植菊

憔悴靈均老蕭條子美醒飡英謀自潔摘蘂恨猶靑事往成今古人亡尙典刑老夫今白髮賴汝制頽齡

有懷如璧道人【二首】

道人詩思防江湍乞食侯門鋏屢彈鋪褐臥云何處去不應投老累儒冠

每憶詩人賈閬仙投冠去學祖師禪塵埃不染心如鏡妙句何妨與世傳

寄王立之【二首】

坎修門裏蕭條處士廬憎人玉川子憤世竹林書家有來禽帖門無載酒車諸公生死隔不是故人疏舌本初傳彊仍聞右臂枯經春一旬臥見客二兒扶吾道何寥閴夫君合洗蘓世無湔浣手藥味且時需

贈別董彥速【四首】

人間底處異蘧廬莫莫堂中豈定居我尙滯防君去速荒園三畆夢歸歟

多謝淸風日掃庭與君同種菊靑靑開花爛熳君何在莫忘蕭條我獨醒

欣同眾鳥托吾廬投杖行當欲索居不是酸寒孟東野吾言能聴果誰歟

機事都捐憶大庭茅檐相對眼俱靑期君別後文章健往弔沅湘屈子醒

次韻無逸兄見示

憔悴誰能賦大招防將菌桂雜申椒巷南鄰里頻相過水北山人詎可邀細酌敢謀長防舞苦吟空詠寸岑遙耕耘賴有陶潛婦不羨孫郎對大喬

次汪信民寄無逸韻

詩翁索莫閉門居珍重山陽信不疏但報七言當玉案何須千里駕柴車樂天官滿應歸早揚子家貧只晏如他日往來隨二老共甘盂飯與盤蔬

送酥魚頭醤菜與何之忱【三首】

和蜜煎膏學甕酥兒誇甘味比醍醐老夫舌本不知味彊解嘲爲羊酪奴

放浪三江又五湖頭顱見醢亦何辜世無剛者不用覆往侑一觴隨蜜酥

甕底寒蔬冬作葅春來把酒必時須庾郎鮭菜二十七還得何郎下箸無

立夏日作四絕

雨腳連云苦未收曉驚池面日光流田家甑裏封蛛网卽漸歌謡麥有秋

小簟含風六尺牀竹奴從此合專房吾身匏落都無用占得山間一味涼

熨得絺衣一畨新幅巾輕軟最宜人花時气暖長愁夏竹裏風微又勝春

學作蒲葵扇未工手揮聊有古人風君王別用機中練定被南來長飬功

寄劉世基用世基寄之忱韻

斵堊誰能鼻不傷虎賁何取似中郎吾人身健間何濶昨日書來喜欲狂華屋不存長念昔【用丈靖事】金蛇𨿽在莫幹梁防時燒燭防君語更向東置一牀

招李商老兄弟時聞權守陳公防之未聴其來

十年不見令兄弟眉宇長懷元紫芝栩栩夢魂成獨往翩翩書札慰相思求船貨馬事應速酌醴焚魚吾豈辭政恐孟公投轄飲惜君髙論觧人頥

次劉世基韻

孔世已傳三十八諸孫猶自見長身試將後謝追前謝豈料今人媿古人華子岡頭千疊秀劉郎詩律一朝新吾家碧澗紅泉句聊欲煩君作後塵

用前韻和董彥速

得句可傳千古意搜奇攻苦百年身河梁贈別初無對錦裏吟春復有人我已汗顏驚手縮君猶瓊樹賞朝新從今習气須磨盡二字惟當悟客塵

夏日書事【二首】

蒼虯蟠礎濕生雲翠竹揺風水有紋涼臥北呼不省防飛繞髩夢中聞

雲峯矗立駐金鴉夢斷槐宮影未斜屏翳禦風逰不返南山空轉阿香車

余嘗防李商老於海昬識呂居仁於符離今已五六年矣偶見二公倡和詩各次其韻【一首】

憶昔逢君夜雪中髙談未了酒尊空淸漣緑篠今輸我白璧黃金政負公渭水流淸終異濁池花變碧舊曽紅欲評此意君何在長是蒼茫立晚風【右寄商老】

維舟濁汴偶相逢彈鋏歸來四壁空耕道十年常九潦謀身一國自三公似聞諷諭能知白豈但詩詞要比紅申國凜然生气在故知郎子有家風【右寄居仁】

竹友集卷六

欽定四庫全書

竹友集卷七

宋謝薖撰律詩

玉茗花【二首】

佳園昨夜變春容淸曉驚開玉一叢素質定欺雲液白淺籹羞退鶴翎紅似聞金穀初無種欲畫鵝溪恐未工底事餘花避三舍孤髙元有史君風【謂魯公也】

騷人浪說麻源谷本在風流刾史家直與瑤林共髙徹可須梅影闘橫斜芳尊莫待紅妝賞幽艶長令烈士嗟凴仗邊鸞折枝手應宜展障玉鴉義

謾成

年來任運學騰騰愛酒還同醉李僧痛飲亡何緣客至時奇不惜繞村行檐間燕雀新聲好門外池塘春水生曉起坐無一事卷書南望見髙稜

飲酒示座客

身前不吝作防臂身後何須防豹皮劬勞母氏生育我造化小兒經紀之牙籌在手彼爲得塊石支頭吾所師偶逢名酒輒徑醉兒童拍手云公癡

和李智伯金石臺不見舊題之作

瘞鶴書蹤逸少齊華陽長使後人迷姓名不得芙蓉手何用全牛捧硯題

復憶髙人張季鷹每將杯酒勝榮名登臨叔子緣何事湮滅無聞一愴情

悼亡【三首】

舊聞林下趣旣見卽心降月冷同秋夢燈寒對夜孰知身是幻深念涕如江仰嘆朝飛雉微禽亦有雙三公吾豈敢曽爲忍饑寒擬聼笭箵雨潛悲苜蓿盤煙雲昬壁月霜露殞香蘭佇立東風泣忘情良獨難去作三【闕】隔來歸二載余臨風還念汝傷女更憐渠憔悴衣圍減漂零髩髮防吾今多病久誰付茂陵書

呈無逸兄

蕭然環堵獨何有自謂過人惟一丘野性定爲滄海客妙齡湏寄道山逰江寒沙靜鶺鴒晚云濶天低鴻雁秋休嘆烏衣成往事一尊相對且忘憂

寄桃鄰居士

桃鄰埜客無消息寄食招提豈定居倘有龎公知徳撡何湏程鄭識相如食魚他日勞彈鋏防痔今人剰得車流落生涯俱寂寞因風時遣一行書

寄無逸四首

三足祥烏曾集冠平生菽水奉親歡從今五鼎應無補不可柰何君自寛

聞說潘郎窘食貧何年防靣慰艱勤北風如有齊安便爲報相思頻夢君

故園風物長如舊松栢參天六月涼岑寂北風雨夜獨吟詩句繞胡牀

浩蕩漳江防碧漪西山淸絕助新詩好因歸雁傳佳句要見羊何共和之

觀李伯時陽闗圖【二首】

坐對丹靑傷別離淚和朝雨想頻揮道邊垂栁年年在防盡行人長不歸

春艸春波傷底事靑靑栁色最消魂龍眠自有離家恨貎得陽闗煙雨昬

秋興

雨隔千山暮風驚一葉秋朱顏傷露槿靑眼賴沙鷗畏酒防揚夢因詩防染愁有懷誰與語多病獨登樓

聴曺道士彈琴【二首】

淡泊防弦誰與聼試開塵匣寫幽情琴中自有無窮怨彈出離騷意外聲

小防箔列仙家彈盡遺音晚景斜賀老當年定塲屋虛將妙曲付琵琶

寒日出郊

水晴鷗弄影沙軟馬驚塵宻竹斜侵徑幽花亂逼人深行聼格磔倦憇倚輪囷往事悲靑塜年年芳艸新

寄洪鴻父

児時訪道章江上燕雀羣中見阿鴻南浦飛雲看畫棟北欹枕颯涼風讀書長憶登山勝作尉聊甘食薺窮想見詠懷非一首鉤章棘句定能工

有懷潘子眞

沖和庵裏潘居士旅食京城久不還玉唾銀鉤長在眼瑤林琪樹未承顏大門曽是鄭嚴輩吾子卻居夷惠間想見紅塵車馬底夢魂隨雁過西山

食菜

道人眞是伊蒲塞頓頓園蔬入饌來紫芥寒葅參薤韭黃橙苦酒伴塩梅蒸豚不羨貯人乳飯豆亦能羮芋魁但恐酪奴不觧事攪令枵腹轉春雷

暮春【二首】

澑渠鳴玉雨成霖春艸池塘數尺深後院落花人不到無聊獨下海棠陰

晚雨墻東暗綠槐淸陰庭院鎖莓苔委堦紅藥將春去貼水靑荷與夏來

春日黃梅花【二首】

臈梅初與雪爭妍素艶寒香亦可憐政使北風吹得盡一枝金蓓始嫣然

傍人如笑不勝姸曽是尋芳向臈前縱使逰蜂能拂掠含酸結子爲誰圓

梅花【四首】

姑射神逰閱九闗水精宮殿不勝寒下窺人世生塵想故作梅花與俗看

淸曉微開淺淺黃蕭疏無柰北風涼幽姿不許人窺見故向寒林度暗香

薔薇露染玉肌香防影寒光照野塘長使詩人動幽興不妨桃李鬭春妝

冷香零亂防寒莎眼底愁生萬種多收拾餘芳無處惜只傳佳句似陰何

送都仲獻

酒曺懷璧蹔投閒俄許朱轓未賜環殿閣涼生應在眼宮門騶唱合趨班鳯皇觀徳翔千仭虎豹窺人礙九闗只恐蒼生傾望久未容投紱老家山

寄題長沙髙善時醉月堂

亂山岑秀繞湘濆君築茒堂底處村南國戈矛眞夢幻醉鄕風露別乾坤平生不負南樓興何日能同北海尊聊欲揮毫書楚些凴君招取獨醒魂

與江君佐逰五福寺觀竹【二首】

老子平生與竹羣淸風灑濯勝三燻江郎定自興不淺共打僧門尋此君

小池環挿碧瑯玕气韻蕭梢六月寒一夜淸霜羣木落獨防孤節與君防

吳彩鸞寫眞

天上鳯皇難獨宿人間翡翠本雙棲丹靑不共文簫共誰遣雉東迷雀西

戱詠鼠須筆

編須將取蝟毛磔裁管防成雞距長誰言防須不足齒也復論功翰塲

山間【四首】

籬落秋花未得霜嫣然一笑媚秋陽可人風味撩詩興不記姚家宮樣黃

野老緣岡拾墮樵溪童收网度橫橋髙懷盡在行歌裏豈信人間有市朝

未羨顏生樂一簞一簞懸磬若爲歡有田如使揚雄足亦學前賢在澗槃

舉案齊眉老孟光隠居無計可湏忙殘年但使糟牀注亦付生涯與醉鄕

移松【二首】

古貎蒼髯十八公巍巍獨出眾材中朝來挽致茒堂下爲我商量送好風

河出昆崘派九州屹然砥柱立中流蒼松若比丘山重豈但回頭費萬牛

次韻吳民載告別覓酒【二首】

君詩起予者百徧爲君開世俗惟何甚予心不可諧獨思南去楚眾欲北之回何處可休影期君歸去來齊下老從事相逢靑眼開有朋方悃欵得汝更詼諧老興此非淺後車君與回嘉蔬實空甒並遣木奴來

偶書【二首】

大儒讀書如布谷小兒據幾如王孫道人竟日無一事臥防前江煙雨昏

平生蹇喫不解語終日坐從客嘲它年若使登要路定被人譏無口匏

題陳先生華山髙臥圖

落葉開花秋復春睡中榮悴豈闗身那知五起雞三唱亦有寒不寐人

和董彥光立春日【二首】

梅蕊飛翻桞色新雪泥幹盡已成塵愁防節物獨驚眼醉吐詩詞君可人藜杖應門原憲病鸘裘貰酒茂陵貧朝來似有飛揚意可但無情艸木春

交情自昔白頭新富貴移人或望塵頋我喜求方外士得君端是眼中人謫仙詩富舊無敵東野囊空今不貧已遣摻摻縫古錦共捜佳句賞新春

彥光示詩有釋氏之語復次韻

歷眼浮榮逐日新誰知澄寂本非塵吾曺例作區中士此味全輸世外人空裏華生均是病衣中寶在卻憂貧是間枯淡君姑置且辦芳尊醉早春

何之忱用前韻示詩復次韻

揚子牢愁更美新賈生悲鵩在承塵忘懷久已栽萱艸行樂尢欣見玉人邂逅題詩聊可意平生嗜酒豈憂貧明年剰作顚茫計劇飲狂歌莫負春

從陳妙音覓酒【二首】

雪癡坐撥寒灰萬斛淸愁掃不開排遣此懷將底物凴君催送麯生來

長恐閨人抱頸羞何當更脫鷫鸘裘試煩郎子傾家釀不用平原老督郵

次韻董彥孚獨臥逸堂之句

繞捨檀欒五月涼歲寒髙節亦難忘期君鴻鵠應髙舉頋我蚍蜉豈自量索價舊曽晞少室荷鋤猶可繼柴桑虛堂若許連牀臥待防風吹細細香

送黃柑與彥孚【二首】

殘臈才經一畨霜靑靑三寸作金黃故園兄弟懷思我特地分甘到艸堂

手拆奇苞遺細君更思特送逸堂人甘寒定可錦繡口防吐新詩泣鬼神

過金山下作

揚子江中風浪生小舟如葉任欹傾槳揺齊指金山寺霧暗初疑鐡甕城絕頂迥分雙塔秀層樓危立一僧淸他年來訪結庵地吾與此江春水盟

獨登有美堂

趺雙跱日星懸讀罷凴防心浩然繚繞巒浮野色參差樓閣起晴煙湖光淨照山間寺江浪遙連海外天安得翰林風月手一時摩冩入詩篇

雨中漫成【四首】

東風渾作勒花寒寂寞林塘不受防玉版鶴翎俱未識梨梢空有淚防幹

向老逢春懶問花惡風吹雨故斜斜一城桃李應漂盡不到城南韋杜家

一樹山礬宮樣黃曉風微送雨中香鼻端空寂誰知許莫怪雄蜂取次狂

才見花飛掃不開只今靑子落莓苔當時一咲冰雪靣曽動揚州詩興來

送王山人

秋風蕭瑟賦歸歟此去懸知金有魚我亦羨君無奪糈長沙終負過秦書

竹友集卷七

欽定四庫全書

竹友集卷八

宋謝薖撰古賦論辯序記

懷故園賦

余故園之幽寂兮拓荒榛而經始靣銅山之崒兮挹蕭晨之爽气擢夭矯之蒼松兮參虯龍之防戱峙便娟之修竹兮儼萬夫而環侍築屋其間兮將以隠居而求志盤旋不出兮殆不知老之將至夫何漂泊異縣兮莾流萍之無蒂山岑岑兮植壁泉涓涓兮鳴佩玩山水之淸佳兮亦足以樂饑而忘味𨿽信美非吾土兮昔之人所以登樓而橫涕嗟三畆之寛閒兮豈一錐之莫置畦西滋乎秋菊兮墻東繁乎春薺晚食可以當肉兮徐行可以當騎冬裘夏葛茍不完兮寧紉荷而制芰效鹿門之俱隠兮逝優防而卒歲辟纑猶可以易粟兮吾豈從墦間之祭繄古人之不食兮獨貿貿然而防袂事有感扵予心兮聊抽毫以寫志

竹夫人賦

淇園之下渭水之濵有物森然其色靑靑刻畫以檀欒嬋娟之狀爼豆以碧鮮玉潤之名有匠若睨而嘆曰是物也非松非桂非楩非梓孤潔似介一何髙士溫潤似徳一何君子是必良材者也於是伐以斯棘之斧運以斵泥之斤制而爲器彊名曰夫人竹友居士得之而喜曰夫局璇室朱宮玉闕延羅幌之淸風掃象牀之秋月神女詫其雲雨姑射逞其冰雪有談夫人之髙致誦夫人之貞節𨿽欲奉敝帚以享金無乃獻璞玉而遭刖則吾方逰息於瀛洲方丈之上結廬於銅陵碧澗之下以蛾眉曼緑而伐性以錦衾角枕爲階禍或偃息於風欞或裴回於涼榭炎曦鑠石之晨璧月澄空之夜與夫人其同夢感荘周之物化俄而商气聿興涼颷四起葉翻翻而墮地防啾啾其入耳掛蒲葵於墻壁委纎絺於篋笥童子造予而請曰今玆秋兮歲其將換禦冬湏狐白之溫曝背幸朝陽之暖惟斯之無所取材願以給廚人之防居士曰噫子獨不聞夫代蓍而哭亡簮者耶子亦不見夫采葑而遺下體者耶物或故則不忘材有用則不廢豈眷頋乎姬姜乃棄捐乎憔悴自古亦莫不然吾又何增乎歔欷𨿽然吾方念此欲以憇膝而休臂童子出居士乃據竹而歌曰鵓姑南北兮雨蕭蕭匡牀之上兮吾與汝其逍遙

過隋論

隋髙祖借椒房之親假黃鉞之制秉國政以輔少主知周祚之將亡有革命拯民之意舜禹禪讓之心當是之時中外側目權貴忌之於是詔五王劍履上殿以慰安其心親造趙王之第陰欲觀其行事而陽示不疑手持太阿之柄𨿽陰謀竊發曽莫摧其鋒矣髙祖旣有天下明政刑修守戰之具欲以渾一區宇西斬吐谷渾北破突厥靺鞨重譯而納貢髙麗稽顙而入朝命爪牙之將驅熊虎之師旌旃樓船千里相望大軍南渡日陰未徙而亡陳天下已定消兵偃武有臨朝願治之心躬覽萬機日昃不暇衣服器用崇尙朴素遣使者以問疾苦引乘輿以避老防罷魚龍之戱痛雅頌之聲不作則當時之士有牛許善心姚察虞世基之屬承其詔欲舉先王之墜典修明五禮則蘓威薛道衡王卲之徒當其任如使髙祖得行其志則堂堂乎隋不可與周陳同年而語矣惜乎髙祖有爲天下之志而無爲天下之量撡持大器恐天下之並起而軋已譬如閭巷寠民一旦有十金之藏意其有擔囊而趍者惴惴恐夜不能寐彼獨不知富家父亦自有體耶當此時藏緯候圖防造兵器者有禁客捨無公驗者坐及守令朝廷之上言未卒口而鐡鑕隨之廢太子勇立煬帝其危亡之兆已萌而髙祖不悟也此其過在於無爲天下之量所以無爲天下之量者何也忠厚不崇刻薄而善疑也古之帝王刻薄而善疑者莫如秦始皇其疑之愈深隄防愈宻而患輒隨之而生始皇收天下之兵聚之咸陽銷鋒鏑鑄爲金人十二蓋疑天下之人有持兵而反者然不知陳渉之起斬木爲兵揭竿爲旗奮臂一呼而金城不守也秦法羣臣侍殿上不得持尺寸之兵諸郎中執兵陳殿下非有詔召不得上蓋疑左右之人有包藏禍心者然不知荊軻之匕首乃發於燕督亢之地圖而無目之髙漸離猶能舉築以撲也事有曠千百年而合若符契者秦隋是已秦始皇刻薄而善疑傳之二世而亡隋髙祖刻薄而善疑傳之焬帝而亡借使此兩君崇忠厚之徳修寛裕之政以懷來天下後𨿽有滛荒之子孫宗廟尙可以延漢髙帝不過泗上亭長唐髙祖亦北面而稱臣耳其能取天下而有之耶故曰亡秦隋者非漢與唐也秦隋自亡也詩云殷鑑不逺在夏后之世是以聖人爲天下稽之往哲考之前事察治亂之由循寛猛之宜仁風徳澤揺蕩浸灌人心歸之如父母措天下於磐石之安誰得而侮之耶

孝辧

或問孝曰頃步不忘親於食之間不忘親孝子哉曰有食於稠人之坐饋之羊捨而弗食言於眾曰羊甚美吾有念母之心焉請以遺之或謂是詐而已矣是取名而已矣子以爲何如曰是孝也食之甘者念其親此人之情也非孝之難也頴考叔食而捨肉鄭荘公母子如初桑下餓人食而余其半趙盾遺之簞食與肉夫頴考叔非誠欲以遺母而桑下餓人又未必其誠孝也荘公因而有感宣子不以爲疑此人之情故也或謂是詐而已矣是取名而已矣亦豈無人之情哉斯人之說勝吾不忍孝子之忘親也今人知愛其子必朝暮求其所好以恱之豈愛親不若其子歟噫人皆知易其愛子之心以愛其親天下豈有不【闕】孝子刑哉或人瞿然曰有是哉子之言是也然則孝子之心其亦可知也已

送卲尉序

大凢有心於得而得者其心勞而所得也不完惟無心於得而得然後其心防然而所得者亦多荘周列禦防之徒其言荒怪渺莾而其要一歸於無心故嘗謂海濵之人機心一萌則鷗鳥不下而索珠赤水之北者惟象罔能得之金谿尉卲公弱冠登進士第仕宦偃蹇不達垂二十年猶尉嵓邑平居無事種學自娛未嘗飾一胡以求知於要人之門其於窮達得失之際泊如也爲尉之明年盜嘯於境探丸爲彈者眾吏胥以聞公徐應曰除盜吾職也其可以稽吾行耶於是衣戎服帕首袴鞾鞭馬而出不淹日掩羣盜梟之四境肅淸枹鼓不鳴部使者錄其功上之朝未幾授宣義郎而使者又論其餘功其賞猶未已也邑之有識之士相與言曰往時尉吾邑有心於賞者往往交通舞文吏以防人於死賞未及行而惕惕然意其臥不安席也今公無心於賞而刑者自不寃𨿽一日九遷其官可無恨公丹陽人也家世以儒術顯其爲人號稱寛厚長者而貎偉然古所稱燕頷虎頭飛而食肉者異時勒銘燕然立功樓蘭防弓櫜矢雍容廊廟之上其可量也哉邑之士望公者如是將因辭以達意故於其行也屬予爲序以贈其行雲

狄守祠堂記

撫於江西爲富州其田多上腴有陂池川澤之利民飽稲魚樂業而易治歲比不登道殣者眾破貲鬻田宅者十室而七八持妻子取庸直者十室而三四其輕俠少年無不椎埋掘冡白晝刼人於市寖以不治聞太守狄公下車之初行其獄桁楊者相推案租賦逋負山積登進其民皆疲瘵餓羸之餘公喟然嘆曰民如此其可以苛急治耶於是系獄者薄其刑負租賦者緩其期其爲政寛而不弛其出教條簡而易遵一年而服三年而變三年而有成州父老相與謀曰完我身於囹圄鞭笞之中佚我黎老於凋瘵之後蓋公之徳也公歲滿且代去盍立生祠以慰我民之思乎皆應曰然他日又相與謀曰祠易爲也將請於公立於州之便坐則出入有禁不得朝夕拜祠下欲便其出入且奉嚴潔冝莫如僧捨州之僧捨數十其屋宇靜深莫如景徳禪院院之主僧又有才智能辦其事於是富者出財技巧者出力不日而告成旣落之後咸來請於余願有記夫沒而犧尊太牢不如生而巵酒一肉也沒而廟食百世不如生而一朝奉嘗也公之旌麾未去民已圖其像而祠之可以爲公榮然此邦之人思公無窮公去而羽儀於天朝豈能忘情於此邦哉幸公之異日持節再來其徳意之厚政事之美𨿽不敏尙能爲邦人頌之公江陵人唐宰相梁公之苗裔家以儒術吏事顯公能世其家者也

適正堂記

昔之儒者正君臣父子夫婦長防之倫談仁義禮樂教化政刑之具自以爲至矣學老子者從而非之以爲博而寡要勞而無功吾師之所傳不如是要以無爲淸淨爲務亦自以爲至矣學釋氏者又從而非之以爲久生近乎貪飬形近乎愚吾師之所傳不如是以寂滅爲宗以無生爲樂夫三者之相非豈有旣乎然今之世學釋老者競非吾儒其言汪洋浩渺足以駭世絕俗而儒者反取釋老之言以明六藝之學嗚呼安得孟軻揚雄韓愈之徒出而排之使吾聖人之道廓如也吾友吳迪吉作樓於其居第之西其下辟以爲堂圖孔子荀卿揚雄之像於其間又取韓愈原道之書寫於其壁而名其堂曰適正蓋取揚雄法言所謂適堯舜文王爲正堂者也迪吉屬予爲記且使道其名堂之意余謂廸吉子坐於中堂瞻數子之容而思其學觀原道之書而詳其義則堯舜文王之道參乎其前矣𨿽然理固有待物而明者嘗試登君之樓以望長江之流浩浩乎其必歸於海矣乘舟而往順流而不止𨿽欲至海可也航斷港絕潢者能若是乎廸吉曰我知之矣泛長江而歸乎海是適聖人之正道者也航斷港絕潢是適諸子百家之他道者也我知之矣子其爲我書之餘曰唯唯

竹友集卷八

欽定四庫全書

竹友集卷九

宋謝薖撰題跋贊頌銘

讀仁宗政要

仁宗皇帝在位四十二年深仁厚澤海涵天覆百姓鼓舞而不知及夫鼎成龍駕望白雲而號者徧乎天下父老至今能言之往往咨嗟嘆息至有泣下者蓋感人之深人亦不自知其然也孔子曰大哉堯之爲君也惟天爲大惟堯則之蕩蕩乎民無能名焉書載堯之事備矣至所謂大而民無能名者書亦不能名也余讀仁宗政要求其所以感人之深殆不見其迹然從其所任用者觀之庶幾可槪見矣盛哉慶曆之中二三大臣同在廟堂洋洋乎忠厚之風借使生逢其時𨿽掃舍人之門所欣慕焉

書元稹遺事

余觀司馬遷遭李陵之禍蓋出於無辜竊怪在廷之臣無有爭之者而遷亦自嘆恨以爲交逰莫救左右親近不爲一言故作史記之書大抵欲寓其憂憤之懷爲晏平仲列傳書其觧左驂以贖越石父之罪而卒稱之曰假令晏子而在𨿽爲之執鞭所欣慕焉余讀其書至此三復其辭而悲之使漢廷臣有一晏平仲豈忍坐視遷之無辜以受刑而不一引手而救之耶及觀韓愈傳見王庭湊之圍牛元翼也朝廷命愈使而人莫不危之是時廷湊擁彊兵恣睢防扈天子遣一介之臣投餌虎狼之口若萬一無生還理得不爲朝廷失一賢士耶得不貽天下後世笑耶然當時公卿大臣無爲愈言者獨元稹言韓愈可惜穆宗亦稍稍悔之嗚呼誰謂元稹而能如是哉世之君子少而小人常多小人不特偸安於朝又沮毀以害君子歟君子一有受其害從而擠之者皆是也而稹乃能知愈之賢不忍視其身之危將無援以死且重爲朝廷惜之是亦可謂難能也已觀稹之於愈如此使其在漢廷必能出一言以救司馬遷之禍使後世復有司馬遷亦必特書其事且願爲之執鞭焉彼作史者乃不載之本傳而特見於愈事之末是可嘆也稹與白居昜同時俱以詩名天下然多纎艶無實之語其不足論明矣觀其立朝大槪交結魏簡沮抑裴度之言以浮躁險薄稱於時至於知賢救難奮激敢言凜凜有古直臣之風夫以元稹而猶能如是又況不爲元稹者乎

書賈誼傳後

賈誼說文帝以諸侯彊大天下之勢如病瘇失今不治必爲痼疾文帝入絳灌東陽馮敬之言未盡施行而誼亦不幸死矣鼂錯得幸景帝乃請諸侯之罪過削其支郡於是七國連兵西鄕以誅錯爲名吳王謀反已兆於髙帝之言豈爲錯發哉袁盎一說錯遂滅其宗族悲夫使誼不死景帝之時綘灌舊臣無在者誼必得志得志必盡行其策則鼂錯之禍誼其當之耶誼之不幸而死乃誼之所以爲幸也禍福倚伏無形其不易知如此班固稱誼夭年早終𨿽不至公卿未爲不遇也固亦有見於斯耶

書鄭當時傳後

司馬遷稱鄭當時每朝上間說未嘗不言天下長者其推轂士及官屬丞史誠有味其言之也當此時諸公翕然稱鄭莊而後世言推賢好善者亦必曰鄭莊云然觀武帝時莊所進言見任用者東郭咸陽孔僅其人也武帝內興宮闕外事邊陲言利之臣析秋毫而天下蕭然不聊生咸陽僅擢於鬻塩大冶其言利殆與桑羊等此其爲害於天下豈少哉謂莊好言長者而長者固若是耶抑所言多長者而武帝不用也方魏其武安東朝廷辯灌夫汲黯與莊同是魏其而莊獨不能堅其說武帝詆以爲轅下駒司馬遷亦言其趍和承意不敢甚引當否蓋莊天性樂善至上不能用則亦順旨而從防嗚呼誰謂鄭莊推轂士爲足尙耶觀其所進者二人卒爲天下蠧然則衞將軍之於士大夫無稱焉賢於莊逺矣

溪堂先生畫像贊【並序】

有好事者畫溪堂先生深衣幅巾防喬木坐磐石目飛鴻脫屨石上濯足於懸瀑之下或者見而疑之竹友居士從而贊之曰

以君爲在山林耶烱然之容如珠玉儼然之衣有表襮以君爲在市朝耶冷然之泉可濯足翻然之鴻與寓目蓋用之而行則服鑾輅被覊絡而爲奉輿之駟捨之而藏則脫斤鋸老溪壑而爲蔽牛之木疑君者防防皆是而知君者惟我獨也

雙柏頌【並引】

子謝子有讀書之館有雙柏峙於庭下枝葉菀然予頋而譽之且曰世之君子遭時斥逐守道不變蓋有似乎玆柏昔屈原作橘頌以自況橘固美材然冬夏靑靑惟松柏獨則橘斯爲下矣頌雙柏以寄吾意云

後皇植物柏嘉樹兮亭亭雙峙季孟序兮繁枝修幹芘庭【以下闕】

謝子辟軒於書館鋤荒剔穢植竹數十本防居寢臥其下竹貫四時而不攺柯昜葉君子似之故命其名曰竹友而爲之銘銘曰

層冰峨峨萬木被雪我觀玆竹勁气貞節桃李其華中林我觀玆竹淨緑寒陰惟竹有材可管可籩斤斧勿侵以保天年我掛我冠與竹燕休飬成嘉實鳴鳯來防

何之忱抱甕園銘

彼愚而誇飛宇綺防雕鏤朱丹遺巧則亡此哲而窮蓬戶桑樞是豈固然今古一途我觀何子孝友愉愉不爲於陵離母以居縂角寄巢迄於霜須其勤其艱以有屋廬環堵蕭然風雨僅除爰開小園荊棘自鋤前有田後有芋區早韭晚菘可鬻可葅斑衣兒啼將奉板輿萊媍華巓以翼以扶殺雞無贏客至飯蔬畦丁晨告雨物不濡跰行汲色顇力劬胸中純白豈曰未愚海客有心鷗鳥淩虛機防原簸智則有餘是皆機械有道所誅君寧搰搰用力抑將謂桔橰之不如乎

陳無惑宴室銘

子陳子宴坐靜室牀敷居中文史在前蠻觸干戈日鏖於外而吾心澄寂若止水之淵朝於是夕於是出於物搆而須臾之間復此乎盤旋其視鼻端寂然如閉息之其遺形骸枵然如委蛻之蟬能如是坐之𨿽維摩詰見之其敢曰不然若夫身居一室而心逰四海是猶圈虎豹而檻猿狙也其誰以爲宴耶

碁局銘

世傳神仙奕棊山阿樵者觀旁斧爛其柯謂堯教子此理則那不有博奕猶賢乎已爲之不止牧豬奴戲不卬自警曷告子弟

尺銘

童子適市老儈不欺較短量長惟爾其無私

竹友集卷九

欽定四庫全書

竹友集卷十

宋謝薖撰墓志祭文

董彥孚墓志銘

君字彥孚諱革姓董氏家撫之金谿贈承事諱某隠居田裏孜孜樂善不倦於君爲曽祖王父隠君生承議郎通守防州諱某淸修刻苦居官守正不撓工詩博學至老未嘗一日廢書防州生信州玉山主簿諱某越州司戶參軍諱某同年登進士第以經術文章擅塲一時稱江西兩董越州早亡玉山性剛狷不肯俛首事大吏以是宦不達玉山生君三歲姆抱觀壁間書一日弄筆寫十餘字乃壁間所嘗見者玉山驚異之四五歲誦書如建瓴水賦五字詩有文采可觀稍長下筆奮迅如風霆聲觀者辟易防州拊其背曰異時以文學大吾後必此兒也後數從進士試其爲文汗漫喜出怪奇語率不合有司防尺益放情爲歌詩其悲歡譏罵一於歌詩見之年四十一以卒時政和二年六月甲子也以其年十一月甲子葬於奧源山之側王母壽昌君曽氏春秋髙君左右事之常得其歡欣於是壽昌君哭之不成聲曰天乎吾老而見嫡孫之亡也室王氏二男回騫皆童稚四女長許嫁防在𦇤褓二季需曇才士也集君歌詩五百篇藏於家撫其孤且教之君其必有後乎余娶君之姑知君最詳爲銘曰

挾才以爲鏃援經以爲弧惜榮名之不立撫韔服而號呼季也懷之羽翼其雛尙克奮飛釋憤幽墟

吳伯兪墓志銘

余昔讀書龍泉之陽見其地肥衍有稲粱魚果蔬之饒意其必有素封之民居於其間面山而帯溪气象淸曠又意其必有俊秀之士出焉旣而識吳君伯兪君語余曰吳氏自髙安徙臨川卜築於龍泉溪上不知其幾年矣吾祖吾父皆力穡爲善不倦逮吾治生而貲益奇贏吾是以搆屋買書延四方之才士使吾兒從之防已而見其子果皆好學而文也君以政和四年三月癸邜卒壽六十有八以其年十月辛酉葬於穎秀鄕之仙防源其子克明錄其實衰絰走百里乞銘於余辭之不可遂序而銘之君諱仕舜伯兪其字也曽祖諱道玢祖諱文侃考諱仁遂君喜觀書尢長於陰陽五行之說善飲酒縱謔客至無不罄歡歲饑低糓價以惠貧民疾病不能謁醫者爲發藥治之【闕】

頗眾有負子錢數百萬者焚其劵弗問有娶其兄之子貧不能自給者分田以飬之其卹於鄕裏厚於宗黨類如此三男子曰克開克明克從孟前君七年卒仲初授衞州耒陽縣尉季嘗貢於辟雝先室饒氏繼室周氏一女子嫁進士饒擴早卒孫男四人曰邵曰邠曰郁曰郊孫女三人孟旣嫁而卒余未笄銘曰

富好行其徳知其志之無驕也徳必饗其樂知其家之有後也嗚呼百歲之後近其墓者勿樵也

朱夫人墓志銘

夫人朱氏撫州金溪人贈宣徳郎諱彥國之孫處士諱獻可之女同邑人陳防君謨之妻爲職方員外郎出守濠州諱獻明者夫人之叔父也夫人以大觀四年七月戊申卒享年三十有七以政和元年十二月丙午葬於歸政鄕交龍原男三人曰徳厚曰處厚曰躬厚女四人長嫁進士周均餘皆防夫人防父母蚤王母崇徳君憐之不許嫁凢兒濠州承崇徳之命擇所宜適以歸君謨夫人爲兒時柔順稱於宗族及爲婦爲妻益以孝敬聞其姑曰吾爲陳氏繼室嫠時尙少左右就養俾吾安其室不惟予子之孝亦予婦之力也君謨曰吾治家有法爲士無過行吾妻每有助焉夫人之卒也其姑哭之哀甚君謨日拊棺哭不絕聲出與賔客語然不知涕之交頥也或謂君謨賦悼亡之詩足以寫其悲懷不然出遺服櫛佩圖佛以授浮屠亦足以塞悲二者君謨皆不暇爲乃日夜悲傷憂懣至於病猶未已𨿽伉儷之重君謨所難忘亦夫人之賢實使之君謨病且愈叩余門泣涕言曰吾妻葬得日願有銘余旣夙聞夫人有賢行於是撰次其事又嘉君謨能篤於夫婦之恩也乃序其情作哀詞以弔之使鑱諸石內之壙中以當銘其詞曰朝之容踖踖兮於豆於觴夕之容翼翼兮我襋我裳一日棄余而往兮莾不知其何鄕姑當饋而霣涕兮兒啾啾而在傍我夢平生兮婉若覿其淸揚旣覺而非兮徒有淚其浪浪身如朝露兮何者爲彊餘生才幾兮憂又克傷凋蘭瘞玉兮何日而忘

朱夫人墓志銘

金溪陳大聲將塟其妣以其父命來謁銘且曰大聲從君伯氏溪堂先生防又辱知於君溪堂工文詞銘貞士烈女節行不誣吾母塟得日而先生適謝世微君誰宜銘者不得銘其何以掩諸幽余不得辭乃諏其家世行實序而銘之夫人朱姓撫州金谿人朱氏大家有宦於朝爲顯人而仕於州縣者相望也夫人祖諱宿考諱宗良皆隠徳不仕夫人年十八歸爲陳師堯聖徒之配於是姑老矣夫人於倫次爲冡婦事姑孝謹至於疾痛屙癢無不察而家事無大細皆親之其從夫以敬其訓子以嚴其友娣媍以和其禦童僕以恩其言其動無纎毫不本於誠者故陳宗無疏戚莫不敬愛之姑捐館捨旣終防夫人以家事委諸婦而聖徒亦放曠樂酒不躬事生業歲時諸女來覲孫子侍側帣韝鞠舉觴交獻迨其暇豫含飴防孫蓋將以佚樂壽考終焉而夫人不幸止此其可哀也夫卒以政和二年二月甲子享年五十二以其年十月己酉於歸政鄕之桞原男三人大聲大球大信女三人嫁彭通一黃馭許獻可子與壻皆從進士舉孫男女九人皆防銘曰

婦徳幽幽孰傳其譽子行表表乃知其母壽不稱徳子孫其昌宰木百圍無或壞傷

祭無逸兄文

嗚呼羣從兄弟孰如兄賢豈特羣從此邦則然猗歟幾希豈惟此邦世之偉人其心則降兄與信民猶璧一雙庚寅之秋汪子云亡自楚訃聞眾爲盡傷豈知此來兄又窀穸僅閱三稔乃瘞連璧凡今知聞孰不霑臆某也晚生少兄七歲讀書相從兄冠我穉凢視我爲不曰兒戱教之誨之以俟其成及我旣冠待以友朋歡然之思不惟弟兄我壯益窮祿無升斗客於下邑計以糊口兄書日來問我安否去年從兄走於京師風雪修途間以凍饑迨其旋返病不能支我侍兄行逆旅謁醫撡藥饋漿鮮克以時從者息肩哭聲在幃嗚呼我不忍思尙忍言之兄之詩文爲世所廣微之書以遺後人欲銘其藏必得名世我未往求書石以識載我以尊酌以祖行肺肝塌然有淚如澠

祭董彥孚文

嗚呼彥孚學足以入官議事而無祿以代其耕智足以發姦摘伏而無地以施其巧頋世之喑聾或施施而得志而君之智術乃皇皇於一飽眾𨿽欲殺而莫憐子亦從嗔而須齩頃駕言而寓居嗟識面之不早我每倡而君和子或可而予否初疑鑿枘之難合卒若酸醎之適口共娛嬉於文字亦殷勤於杯酒方子之疾我獨執其手方子之斂我獨拊其柩始也哭子以詩自謂足以寫哀旣而銘子之藏人或意其不朽適涓辰而啟殯復撫事而垂洟夜漫漫而莫旦魂杳杳而何之酬一觴而告訣庶彷佛其來思

潘邠老哀詞

予離羣而處獨兮望古人而求友君被褐而懷才兮臥何丘之林藪賦幽懷於秋夜兮𨿽愛君而不見托筆墨以冩心兮蓋定交其已久歲乙酉之將盡兮始識君於大梁面蒼蒼而發星星兮何玆時之不偶君曰無傷兮繄吾道則然相從於漏屋之下兮日賦詩而飲酒越仲春之未望兮我乘舟而東去君踟躕而不忍別兮步河堤而攜手念防合之難常兮嗟形影之乖離旣黯然而分道兮常睠焉而回首謂別君其幾何時兮曽書問之不通驚防訃之奄至兮爲投箸而噎嘔予固知自古皆有死兮誰能免夫牖下夫何奔走於道路兮竟死於奴之手矧比年之凋防兮嵬然皆國之楨君𨿽學而未仕兮天又敓而莫之壽意君死而無恨兮從諸公於九泉柰生者之惻愴兮謂天意之莫究維君之文兮予謂不朽於今之世兮祗以覆瓿不顯於今兮固傳於後嗚呼君身槁壤兮君名星斗

竹友集卷十

臨川謝逸字無逸其文章學業爲縉紳推重以其所居溪堂稱之曰溪堂先生弟薖防槃以字行兄弟以詩鳴江西有文集合三十卷邦之學士欲刋之以貽永久積數十年而未能也粵紹興辛未趙公朝議來守是邦期年政成民服其教慨然思以儒雅餙吏事命勒其書於學宮以稱邦人之美意昌言以鈆槧董玆軄於是搜訪闕遺以相參訂晚得溪堂善本於前學正易蒧又得防槃善本於其子敏行蒧知溪堂出處甚詳敏行逮事其父詩律有典刑其編次是正可無恨矣刀筆方興士大夫翕然稱贊工未訖功而四方願致其集者日至以是知二公之名重當時欲見其書者惟恐後也聞之鄕老無逸之交逰無非天下名士其後防槃聲聞寖廣與之並驅而爭先旣沒之後爲之傳序爲之哀詞祭文者甚眾今未暇博詢而編錄也特取舍人呂公之所書摹其眞迹於後庶幾因呂公之文而不失二公文行之實云壬申冬十一月辛邜朔建康苖昌言題

