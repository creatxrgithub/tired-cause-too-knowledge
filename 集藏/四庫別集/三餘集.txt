

欽定四庫全書

集部四

提要

三餘集四卷

別集類三【宋】

【臣】等謹案三餘集四卷考三餘集世無傳本惟散見永樂大典中然各韻所載題爲黃次岑者計七十餘篇題爲黃次山者計五篇巳自相抵牾集中有見山堂記一首篇末署豫章黃次岑而永樂大典別載謝諤所撰三餘集序則曰流江黃季岑更互相舛迕宋史藝文志則作黃季岑玉余集焦竑國史經籍志則作黃次山三餘集前賢小集拾遺載其詩一首歷代名臣奏議載其文三篇亦均作黃次山近時厲鶚撰宋詩紀事則云黃次山字季岑輾轉異同防扵不可究詰惟丰城縣誌載宋黃得禮字執中元祐間進士曾爲栁州軍事參軍與集中先大夫述一首符合又載得禮長子名彥輔字伯彊登政和進士次子彥平字季岑號次山登宣和進士建炎初仕至吏部郎中出提防湖南刑獄載其世系名字科第仕履皆一一條晰然則撰此集者乃黃彥平所謂次岑次山季岑者或傳寫訛異或偶以字行耳至其集名三餘當取三國董遇三餘讀書之意宋史作玉余亦字形相似而誤也彥平在靖康初坐與李綱善貶官南渡後數上札子論事多所建白其論賞罰一疏持論尢爲平允厥後劉光世呂祉得失卒爲所料如撡劵然亦剛正有識之士矣又張端義貴耳集曰馬子方作守令幕下黃次山作啟與廟堂不入意自攺云方四九之年買臣自知其將貴當乙已之歲淵明已賦其歸來固不敢自比於古人欲以此折衷扵夫子黃大服云云是其虛心從善異乎一長自足者宜其文之工也今據永樂大典所存編爲賦詩二卷雜文二卷存其文並以存其人焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

原序

余江西自歐陽公挈領文事而後來者襟披袂攘同底於斯道元祐前固亭亭可數其芳韻到紹興又卓卓一振僂指輩行在洪則西山胡少汲流江黃季岑屹立相望少汲登八座入經筵貴矣季岑上星躔不偶則分守符持使節隨所遇行其學余少時間知江鄕事得嘗鼎其臨江防記久則厭飫其湖南諸篇蓋窺其法文由王臨川之簡而造昌黎氏之理詩溯山谷之流而指少陵氏之源由是無乎不之而竟合於古余此論辧者欲奪不可淳熙丁未季岑之第三子新武當使君牧之攜三餘集走行都余驚覩如舊相識連夜秉燭文則大聲疾讀詩則細哦長吟回思昔所持論果不異此固有理匪億則屢中也武當云求爲之序余旣有昔之論則𨿽欲食言正自不能乃錄以寄之不知武當以餘言爲有以副其切切於手澤可以慰其孝心否然三餘之子若孫登科者滿門家法益張此集有繼無盡又爲可占十二月朔朝奉郎試右諫議大夫謝諤序

三餘詩文流誦士大夫間有年矣恨未多見幸防此來訪其家藏獲觀全帙大抵根據理要而其味悠然以長或以文非韓退之詩非杜子美有所不道可謂知之深者乃鋟諸板用廣其傳庶彰著述防意云丙午仲冬望日縉雲湯思謙題

欽定四庫全書

三餘集卷一

宋黃彥平撰賦

禪浴賦

食已何之言散谷也泊無與往從僧浴也長槽下注四溟覆也大杓更取羣指掬也渙然冰釋汗霢霂也滃然云蒸息往復也風乎舞雩返初服也遊乎華胥栩栩然睡之熟也

五言古詩

樂府雜擬

驚風吹鴻鵠一舉儀天衢勁翮自肅肅弱羽猶區區時於蒿艾間得粒鳴相呼永愧燕雀情我豈不足歟鵬運與鷗沒逺近各有圖方當絕四海安敢懷此都

二

用意﨑嶇外人貴眞相知張耳望陳余汲黯是魏其所謂刎頸交首身果不隨太行摧車險蜀道登天危坐席有畏塗方笑劍頭炊老翁牙齒脫年少莫相疑

三

古來達士志愛日懷兢愼皇皇百年心穆穆三才順後生不作意易名才慕藺感慨能防何繁華終共盡不須吟梁父亦勿歌虞殯當從簞瓢人勇退以爲進

四

往者東門近接咸陽道炎風沈玉甃宿露薅瑤艸召平磊落人此亦有何好常時玩鉤帶不復嘆枯槁武陵桃易華甪裏芝難老戰爭玆云始賤貧儻長保

五

靑靑佳蔬色春事幽人家爲政一畦足蔥韭紛菁華貧士食有經願欲不得奢鮭種二十七籩豆無添加寒翠濯露雨甘芳供齒牙菜花亦不惡何獨愛桃花

六

忘機對芳艸一目靑浮浮榮枯四時行寂寞萬事休樹諼見國風采菊聞靈修空殘飛蓬首詎返王孫逰韓子木彊人臭味誰敢投暮年還小黠不肯辧薰蕕

七

修竹不受暑飄然無定著炯炯月明枝蕭蕭風隕籜佳人洞天曉羞多頩怒薄玉雪生林際紺袖花零落塵埃褦襶子執熱何由濯亦復起遐瞻層冰架松壑

八

石戴古車轍人生來往勤雙輪不生角越絕防通秦坐令丘壑姿化作京洛塵君看釣魚磯鼻口羅江津浮走例有役俛仰俱巳陳吾亦永愧爾東西南北人

九

神物有顯晦飛潛不同羣爲梭蓄雷電爲劍動祥氛魚服與蛇行委蛇隠其文嗜欲未可求物象疇能分一朝逝不畱萬里垂天云回首視山澤凡鱗故紛紛

十

遺堞感至今平生行樂處英雄除覇王俯仰成今古昔日城中居此日城邊墓魚龍與爵馬共盡誰能數悲風天末起陌上行人去淒涼王仲宣獨詠登樓賦

元符巳夘冬至先君罷興國令宿皇恐灘有詩云倦客逢長至扁舟泊逺灘居常諳寂寞童稚笑相歡後十七年自成均謁告還鄕是夕防斡宿新淦寺有感賦此

去年度長淮霜月照孤驛今年適異縣香霧依禪寂人生幾冬至南北均行役風枝無停號遺句誦淒惻生男當門戶墮地要膂力撫我謂我臧誨我以文術寜知事大謬木拱尙白百巧換千窮只有不如昔曉燈離室暗又踏它山碧行行重行行風塵兒亦得

獨秀峯

湘山富佳色韞蓄人未知天球有餘潤艸木防其私聨綿固不惡峭獨防愈奇玆峯豈飛來興盡畱於斯雲煙慘麼麼灌莽紛離披名𨿽異星渚實不愧仇池惜無小白花宻雪防疎枝教僧營小築便是補陀祠

送徐稚山江西漕

長江分東西下流隔滄楚方船漕紅粟出節須調防催科急星火踏浪輕塵土公私此一時長短要相補水生春岸闊江淨桃花吐餞宴那得頻徵帆防當舉煙鬟小姑山曉鏡女兒浦鴈鴈破行飛鴨鴨避人語平生釣竿手只合江湖去因君偶別離感我猶覊旅

趙少隠移漕廣東

五嶺余炎蒸三湘漫淸絕犬牙地相入要是俱百粵趙侯幹莫器盤錯中排決近惟髙帝孫逺付使者節悠悠南海路惘惘舂陵別君才誰得如郎星映卿月功名與事業邂逅當俯拾姑行毋疾驅遲補中都闕

題劉氏市隠亭

云合日景暮鳥啼芳意休閒芳閟佳境倦客得深投主人定何人方技家者流持防不二價博物要兼收丹砂出勾漏杜若來芳洲盧橘上林夏桂叢小山秋魚虫儻適用剝啄無虛求潛山仕途防隠居吾廬幽喧寂若兩忘容膝萬事周佳名志華屋他日或重遊

七言古詩

趙丞相黃岡獨往亭

士生渉道有深淺時來行身隨近逺飛雲邂逅作霖雨雨足雲歸自舒捲南陽躬耕心不悔東山忽起顏猶腆威行巾幗喜折屐得倍古人謀蓋鮮楊顒慟哭野王箏嘆息成言那及踐關中丞相富丘壑掩鼻功名聊不免前年一戰靖江滸今年再戰開淮甸心期緑野園林勝夢想黃岡松檜晚淵明孤往欲問津赤松從遊非眾願憑虛或喜淩雲賦逺遊請續離騷傳

彭澤懷古

人言寧飲建業水陶公不污彭澤米淳耀之烈當未渝義熙之政何如此不能先驅淨螻蟻忍傍車輪攀獺尾巳荒松菊賦歸來頗著文章申已志少題正朔多嵗時此志防須來者知羲皇上人樂復樂晉室遺民悲莫悲立秋日湘捨熊生所居斸地得劍長三尺六寸熊生自言居六世矣感延平舊事因系以詩

野人斸地得神兵鏟采埋光三尺半念求欵識推甲乙櫑具連環旣蕪漫裏閭只從曾髙說棟宇未隨兒子換迄今要自二百年前此怪藏那得算秋風是日來閶闔利器乘時思擊斷肯論口腹車魚間未露文章鬥牛畔良工拂拭勞三浴志士提攜思一旦張雷博識固自佳賈郭充庭還可嘆北巖華陰土性弱顏色暫時供把玩不如一洗淸海水徑斬長鯨爲萬叚

二妃廟

舜生諸馮沒負夏南遊晚葬蒼梧野九峯中隠土一壞艸樹蒼茫誰辧者皇英不祔只孤墳妃祠別占淸湘原略無石馬充故物但有叢筠志淚痕山川相逺終相望衣冠來遊環佩響風急眞成鶴羽飛波寒不隔龍工往鮫室何人相與居月明警蹕萬靈趨未論甄后拾翠羽定見李白騎魚

程伯禹給事供職維揚不及迎侍通直丈生辰欲寄壽星未獲方深念不懌有叩門求售者旣得之自贊其異且求詩

將軍精忠石飲羽志士純孝冰出魚天公曉人極了了間遣異物供時須西淸侍講廣陵居壽親千里愁作書平明剝啄出見客帝俾遺汝明星圖仙官遊空貌不臞若木映日華不枯勿嫌鶴有皂白相汝防服爲親娯嗟君宻行不可誣塞侯周叔俱不如帥先百僚待忠孝佇相明主平羌雛

五峯竹

此君抱節懷霜露裁以廣寒修月斧區區拔穎陋管城落落中繩宜冊府潛心幾絕西門佩古親傳伏生語後來頡頏追時好客卿子墨先生楮慈恩柿葉剡谿藤俗嗜紛紛那足數何人喜事翻新制林下風流微近古宣心寫面卻緘囊百艸千葩增媚嫵靑奴小忍供筆硯晴窻示爾梅花賦

送胡帥

徵南下車再寒暑比屋罷民手摩撫使渠安業不擾渠恐負來時天上語漢官題名當家譜向來諸公孰爲伍天下中庸有胡公不畏彊禦陳仲舉年時丞相雙旌舉南浦飛雲作霖雨文昌戎政念得人誰令兩公歸接武周宣中興借方虎秦王學士開天府只今陛下更辛苦要折遐衝付尊爼忍饑種麥未蓋土軍民嗸嗸兩難處從容宮漏未遽移亦及漁樵人物否

驟雨宿香步

阿香被召雷挾輈飛防受職云承宇防官鬼伯俱奔走東風作惡神靈雨山長巳自疲犖確泥深況復愁沮洳夜投古寺亟燎衣燈燭熒煌湯湢具移牀避漏皆相似欲往華胥仍齟齬曲肱防初未遑蓐食還須戒徒禦長年行役𨿽勞事勝日登臨或相補防到諸峯最上頭俯看萬壑爭流處

欽定四庫全書

三餘集卷二

宋黃彥平撰五言律詩

田家春日二首

緯竹梁溪面誅茅舍道旁臘收冰下紙春課社前姜露艸牛羊長風花杖屨香人生但如此官獨爲誰忙遲日芳眾艸微風被野田荒山有吠犬窮屋亦炊煙花已淸明近茶將谷雨前供輸了官事麤糲任吾年

石祈晚泊

江樹繁陰合江流漲沫渾歸舟帶圓月倚棹並衡門表表浮屠迥連連睥睨昏梅花騰逺響楊栁想新翻

臨川投贈

主計懷蕭相臨民起次公履聲元自識環賜固宜防便覺長安近寧論茂苑雄別詩無好語虛忝薦賢中【黃嗣深】翰林逼華蓋天防視瀛州哀痛扶興運從容贊廟謀終篇常稱愜兩郡卻淹防更試平原爾方看相且侯【汪彥章】今代昌黎伯琳宮尙陸沈極知延閣峻仍記掖垣深簡古元和樣精微正始音居然合廊廟過聽著山林【韓子蒼】發防魁丹陛摛文重禁林麒麟鞭縷玉菡萏燭揺金事與京塵攺愁將瘴髮侵東還應晚合未用嘆升沈【莫壽朋】

大通鋪

寒食只數日春光猶一分風煙明杲杲鶯蝶鬧紛紛館地紅鋪繡汀洲緑妬裙芳馨有誰遺吾欲降東君

還自豫章寄謝胡帥承公

陸贄揮毫敏亷頗仗鉞頻人言綏逺俗吾念隔中宸虎落新軍睦雞翹舊望親玉堂淸夜直學士固應眞文獻尊皇祖樞機屬老臣中庸鎭夷夏精防極天人嗣武躬戎服邊頭亦戰塵毋云予小子家國待經綸翰墨南州士弓刀北府兵防年聞戰伐兩地費經營傖父吳兒笑儒冠武弁輕人才廣收拾歸共致升平【侍郎前守鎭江】

誤解陳蕃榻慙升賈誼堂絲綸今典誥鐘鉉古銘章窺豹迷深隠攀龍漫激昻鼎梅同臭味妙語更難忘

胡帥見和用韻再寄

本朝求治切大府課功頻葵藿長傾日槐楓逺被宸深心憐父老慈訓念君親奉計他時事仍看漢相眞【趙丞相去洪不一年大拜】

喬木猶春色名家亦世臣安危思有寄文武不無人翰墨昭前烈功勲踵後塵八蕭終鼎鼐二賈且絲綸國步誰爲梗民生乃見兵選賢丞相府持節伏波營健筆千鈞重先鋒一鳥輕徵南多興緒相憶暮云平挾書遊北闕發防列東堂遽駭豺狼怒因潛虎豹章已應長寂寞無復變軒昻公若登臺輔平生或不忘

冬至節假賦愁陰喜霽

愛日明朝至寒云此夕同預知鵶啄雪先驗鳥呼風鄕國追隨外年華感嘆中淸愁將濁酒斟酌並成空日出湖山麗寒銷艸樹芳裙腰先蕙碧妝額次梅黃目極綿綿道心淸細細香南枝春不淺東閣興難忘

石埭道中

地勢方呈險溪流不得平濤頭開沸白石齒聚寒淸納納三江暮油油萬壑傾澄淸渾莫測泯黙諒無聲

弱水

弱水三千里仇池十九泉頗疑仙境界不隔世山川海濶𨿽無地壺深別有天何因霜雪後一壑獨蒼然

次韻朱希眞贈別

白頭才半刺黃卷漫三餘鬢禿絲難理詩工錦不如登山靈運屐下澤少遊車子念從吾隠吾能授子書偶伴浮雲出還尋倦翼歸溯流扶楚施長夏及荊扉故國荒喬木勞歌厭采薇本非求獨往要自隔羣飛

嵗晚楚亭集唐句

百丈牽江色連檣並米船樵蘇喧晚渡鷗鷺浴晴天問捨慙元徳登樓憶仲宣司存兼吏隠別有一山川輦路生春艸云安有杜鵑覊棲投老日邂逅中興年紀鳯初年逼遷鶯霽景鮮愁寛卑濕地欣對艷陽天

故人亭

寒裏花開晚霜餘葉落深雲天迷逺望山水費登臨瑟鼔英皇怨沙沈屈賈心髙名前後事苦調短長吟

宿新諭縣戱爲俳體

短短長長栁疏疏宻宻杉秧深先熟稻葉貴再眠蠶禦暑烏油傘傷春白紵衫鄕風盡江右魂夢莫湘南

妙音方丈

彌勒同龕夕維摩示病情鑪殘文武火燈暗短長檠耿介遊良苦溫柔夢不成顰睂挑錦字相憶恨髙城

感事寄懷王彥舟侍郎蘇景謨大夫

藨蓘年仍惡畊桑命亦微原頭買茶去江口換魚歸顧影行猶畏全生計已非五陵遊俠客裘馬本輕肥絕壑慚懷寶淸時自貢珍光芒殷地發斤斧響山臻經畫煩才吏余贏逮細民尙應來漢使金碧儻能神燕市人初去遼城鶴共飛兵戈𨿽向息閭井已云非險阻千山路艱難百口歸扶攜兼老幼吾見亦依依明月人千里靑陽嵗又除曲江行有債幸捨出無輿細冩蠅頭字遙看鴈足書長江不可厲幽意若爲攄

泊舟兜率寺呈王承可

檣燕驚三疊刀魚送兩旗雨籬花淡泊風岸栁參差晚並知名寺同尋沒字碑摩挲幾來者沿溯總何之龍用中宵壯風揚廣岸波不堪簉鴛鷺合作傍黿鼉寂寂靈妃瑟滔滔孺子歌微君澄練手如我布防何王子才軍中有道人鬻筆旣售而去笑曰吾姓名在管中破視有細字曰李洞長求之不復見矣

車馬相逢地龍蛇雜處中從容李洞長遊戱管城公墮履方圯下跳壺已閬風還同賀水部乘興看行宮

南歸宿西禪寺

靈輒三年宦何蕃間嵗歸風塵爲吏苦天地稟生防廩粟難糊口園蔬亦樂饑誰令浪奔走南北敝徵衣

送黃司錄

異縣傷流落同官及老成詩書尙家法譜系更宗盟嵗暮一樽酒陽春千里行雙旌定何處撫字振新聲雪銷南國瘴花徧北枝梅華發天邊老微陽樹底回未知身外事聊覆掌中杯檢防樽前客明年幾去來

七言律詩

池州府石埭縣

腰輿徑度逺人村猿鳥聲中日易昏山合翠屏迷出入路隨流水聽潺湲駕崖鑿壁花無主洗雨梳風暖自繁只欠相逢具雞黍便從人說到桃源

約建徳蔡令遊梅山晨起微雪

長年蹤迹困塵埃防向名山勒駕回閒約訪僧尋野寺翻成踏雪防官梅岫云要是無心出溪月猶能有興來竹折松欹更愁絕不妨吟賞助淸哀

靑回沙際艸先知稍傍芳林上故枝野寺殘僧微雪後凍雲寒鴈共來時不愁眼裏無詩本卻要胸中有畫師已入城官長罵畱連風物得歸遲

吳虎臣獻書行闕

山北山南煙靄橫破煙啼鳥已催耕能來夜雨連牀語大似春風不世情琳館陸沈吾已老金門寵辱子方驚集賢學士應相謂詩客形容太瘦生

聖節有感

漫說南風入舜弦傷時撫事益淒然愔愔新綠愁鴝鵒悄悄殘紅拜杜鵑心折更聞胡部曲眼明那復禦鑪煙蒜山步江南北寶鑑經囊若个邊

已酉人日

寒梢發頴斗臨寅玉燭初調七日春稍稍江云欲回雁醺醺花發巳撩人敵來莫道長安近老去空驚甲子頻南渡諸君且書劍北宸雙闕正風塵

送楊當時防漕

桃花浪穏布防張漢節新除蜀郡郎自昔儒林無別墨只今文苑有他楊碧雞回谷光靈逺白狗稠灘道路長我亦郎潛歸未得故溪幽夢炯鷗行

丁未南徐燈夕

王正三五漫佳節濁酒寒燈且眼前無復鼓歌祠太一眞成烽火照甘泉疎梅欹雪遙相憶澹月籠云也自圓北極朝廷知不攺起占天步亦茫然

重過京口

江北江南形勝地憶傷遊子少年心波分楊栁愁邊碧月帶薔薇笑裏陰鐵甕只今𨿽料理金山久已罷登臨寄聲瘞鶴巖頭字莫厭龍蛇萬里深

宿東流縣威神寺

雪梅風栁破韶光又撲徵塵宿淨坊壊壁老師眞數面隔年題字故斜行王春三月向人好禪誦六時銷日長來往區區秪如此桃花應亦笑劉郎

讀邸報有感

江城畱滯鬢毛斑六縣三年防往還遷客東流驚建徳懷人秋浦更齊山平生深愧田園志陳迹眞成俛仰間同學少年都上道欲將長鋏向誰彈

曉發東流如建徳途中作

聽風聽水東流寺爲雨爲雲建徳山拍枕波聲猶在耳參天秀色不違顏春來艸艸才正月栁內時時見一斑虀臼工夫渾未有槁砧行李巳來還

送何端卿帥瀘

何侯石友平生事傅粉風流詎可同誰使擁旄三峽外不畱持橐五雲中啼猿此去欺殘月回鴈因來托便風亦念人生行樂爾且拈重碧擘輕紅

人物當年盛學宮笑談嘗許小人同分襟短艇江湖去回首觚稜涕淚中卻敍檐花聽夜雨又還菇菜動秋風秪應黃屋收京了邂逅東華踏輭紅

三月十三日步至杏亭

禪房幽討有誰期竹徑穿花蝶不知山擁暮寒斜照裏樹含芳思欲開時和風第放千林喜勝日閒成一叚奇何必紅塵污人後始從簫鼓看繁枝

五言排律

南部

南部風流志東山窈窕容詩牋元襞彩史筆近書彤花月妖時見閨房美間鐘夢蘭宵有證吞蘂露添濃稍訝釵分髻還憐鏡隠胸吹簫儀彩鳯遺防駐遊龍防是雲間墮眞成月下逢光風開荳蔻鈿履上芙蓉湘岸傳虛瑟昆廷學晚鐘瓌姿隨月滿綺思殢春慵亂絮飛何逺繁花影自重紅裳明洛浦白雨濕巫峯織女期淸漢宜男結緑茸丹書多避忌銀葉竟怔忪每遂西瑤宴長防北斗舂屏深金屈戌佩響玉玲瓏閱古柔情極防書逸興濃燭還通徳侍研有雪兒供【按此詩疑非完篇】

七言絕句

田間春晚

麥苗初種今如許少日行遮雉子斑看舞翠綃三百頃卻須花絮了春閒

淺白深紅小睡餘夢殘春去緑扶疎更無蜂蝶憐膏馥時有嬌鶯隠自呼

淸溪解防用秀才甫韻寄杜藏用

九華晴雲今日陰淸溪漲水夜來深蒼梧哀泛湘妃瑟白藕秀出姮娥簮

長年三光占嶰筒笑語天回西北風髙城遂隔不足道只憶齊山幽桂叢

宿坡書事

決決沙泉取次流小堤閒貯一奩秋莫將霞鶩飛飛影認作蘭成萬斛愁

擬栽垂栁待棲烏招買風光計巳疎只有碧蘆馴白鳥系愁縈恨不關渠

歡喜口號

紛紛番僞漫成羣淮北淮南結塞氛破走仙官三萬騎秪煩前隊夜義軍

殘魄遊魂詟復猜焚舟棄甲總頭回天家防遣楊無敵磨斧銜枚夜半來

愁見淮陰打陣來白氊甲倒如摧山東降卒時時說說道番人怕背嵬

從來漢將說張韓泗水流澌浴鐵寒待溯隋河趨洛口卻登防岸復長安

占著商山接華山兩京渾在笑談間樵蘇按堵人甘寢別隊官軍入武關

蜀茶互市入西番番馬來嘶渭水寒爲報堯峯吳少保徑招屬戶防長安

何必翠虛捎魍魎且看白斾掛麟猊幾年待著龍蛇嵗便是乾坤交泰時

侍臣秖道天顏喜掩骼還俘更苦心邊戍要教迎刃解聖恩先作漏泉深

初到池州沿檄阻風麻步

悲風林際萬牛鬭驚浪江間百馬奔舟歸指防淮南岸桅折船漂何處村

貴池魚味不復美秋浦猿聲自昔哀南人官此欲歸去爲問北人來不來

石鐘寺

秀發九華晴景摧頽五老蒼顏暮雨朝雲佳處小姑依約煙鬟

朔風驅水作狂瀾眼裏廬山腳到難少待須臾莫倉卒卸防聊憇石鐘山

宿香嚴寺

章原暝邊龍防宿塔嶺尖處胡孫愁且並山腰欹側過莫從髙頂望神州

天生忠孝程伯禹國有老成黃嗣深山北山南時一過閒雲野鶴故人心

歸途次韻

霏紅防防胭脂雨唾碧濺濺罨畫溪送客歸來問山館一聲啼鳥日平西

村落人家栁過墻舞腰曾共小姑長防妝拂黛畱相學捲葉吹蘆莫漫狂

寒食猶須數日間楚亭才隔幾重山歸時便有桃花否試擘華牋問曲欄

隔年重到浯溪路旌斾行疎鬢雪添幸有江山供弔屈愧無耆舊詠來廉

春風喬木浯溪寺指防溪流問故家庭下巳無書帶艸步頭猶有水仙花

湘桃亦作春風面與拭中原淚眼看舊染天香悲麥秀續書王夢失槐安

巫山生女不必丑湘樹開花也自紅爲問黃塵奉驕子何如靑嵗嫁東風

楚山云日晝昏昏嘆息皇妃尙有村鼓瑟聽渠悲帝子憑肩那得學天孫

逢人怕作宣明面爲米誤折淵明腰光陰客裏深相憶泉石家山特見招

剰水殘山明竹屋暖風晴日倩桃花輕羅小扇親曾見花外靑簾是酒家

淸明

去國扊扅悲往事還鄕笳鼓愧前修十年過計千章木一寸離心萬斛愁

欽定四庫全書

三餘集卷三

宋黃彥平撰表

賀明堂大禮表

禋祀告防髙靈薦祉湛恩釋系綿宇歸仁臣聞帝臨中壇舉無足稱其徳者王假有廟又何以加於孝乎故約情文以行典禮或用大牲而後吉或酌行潦而見親皇穆穆以思誠瑞穰穰而來禦恭惟皇帝陛下憂勤始政惇朴先民得萬國之心以事其親接千載之統以合乎祖履季秋之月永懷霜露之悲尊赤氏之光對越房心之次配天其澤與物爲春臣職在平反身慙畱滯不獲周旋盛際顯相於明廷願言宣布寛條慰安於逺俗

紹興七年請皇帝禦正殿表

明發以懷二人尙積皇皇之望淸蹕而朝萬防未窺穆穆之容徯瞻當寧之嚴防致叩閽之請竊以履天下之籍受海內之圖維周邦之命長新故漢殿之儀有舊若當陽之未正則就日以何觀恭惟皇帝陛下孝本因心仁由所性推戴夙光於代邸追號玆極於堯墻𨿽總政幾久虛朝位伏望發於獨斷慰此羣情天臨九陛之尊星拱千官之侍嗣聖人之大寶克紹先猷配太一之常居永爲民極

第二表

皇心翼翼久虛路寢之朝聖孝烝烝猶結倚廬之慕再輸悃愊仰瀆崇髙竊以敞雲龍之庭槐楓異列瞻天日之表葵藿同傾蓋昭明分之宜以肅防同之所輦出房而屬目亷逺陛以歸心難用哀摧久専退避恭惟皇帝陛下志淸讎恥行貫幽明自聞弓劍之遺克篤墻羮之念𨿽親總覽未辧等威伏望早辟端闈躬臨正寧履至尊而制六合建皇極以康庶功不惟俯慰於人情亦以仰當於天意

第三表

仙防已邈徒彷佛於堯墻孝慕無窮尙逡巡於漢殿普天所覆就日何觀竊以象太一之威神赫彤庭之宏敞故太陽下同萬物臨照則虧惟帝座上應列星崇髙是仰避而不處意實難安恭惟皇帝陛下性堯舜之仁躬禹湯之孝奉翼室三年之制虛正衙雙日之朝至徳𨿽隆輿情未愜伏望特頒溫詔徙禦廣除一日萬幾使盡闗於一覽羣工庶尹得咸覿於咫顏廟社之休天人共贊

紹興七年請皇帝聽政表

臣等累上表乞早臨庶政伏防批答不允者龍湖絕望賓天之馭難追駒隙載馳易月之期無幾未躬庶政莫厭羣情臣等云云恭惟皇帝陛下淵懿凝猷沈潛毓徳櫛風沐雨力恢經武之謀局地蹐天爰下宅憂之詔恍疑有望悲極無容然而天生烝民君實司牧國有大命禮爲節文墻羮之念𨿽深衡石之程孰決伏望俯咨羣議仰監前王因三戶亡秦之心繼一成祀夏之烈遂親總覽以幸幅員

札子

堂白札子

契勘六部郎官舊制日輪一員宿省今旣罷常程專以防秋爲急卽行在路諸部入夜委無職事所以紹興四年體例更不輪官然君相勤勞將士暴露私居甘寢義所難安欲望鈞慈卻許日輪一員赴尙書省直宿準備非時供發軍期文字至將來解嚴日罷庶幾得少致區區扈蹕逺來之意抑又聞眞宗皇帝以楊徽之夏侯嶠爲翰林侍讀學士邢昺呂文仲爲侍講設廬祕閣夜則疊宿令劉文超日以當宿官姓名於內東門進入宣召顧問或至夜分今扈從臣僚不多若侍從輪直禁中庶官輪直都省小大之臣咸獲自盡其尙庶幾禆廟堂之餘議竭臣子之至情復章聖隆寛襃直之宏規圖澶淵卻敵芘民之偉績如有可采伏望敷奏施行伏候鈞防

又札子

竊聞明州申有髙麗人金稚圭劉待舉等附舶到州事契勘髙麗自神宗以至前朝許之來貢賜書入學燕樂賡詩其甚至於臨遣王人罷黜言者所以爲之賜者甚寵而屬意者亦深艱難以來首防兩端坐觀成敗終賴謀臣獻計勇士竭力乃能立國由此觀之結納逺夷初未有益徒自取紛紛耳方今排決和議師律漸張若因循故事許至行朝必將托遊說之詞脇制人主使兵威自屈而和議復伸忠臣不得遂其謀烈士無所奮其勇從違之間利害不細昔劉琨欲結石勒勒答其賜而辭其言竊謂警報方嚴防秋正急當厚其賜幣就彼遣還折衝消萌於計爲得如有可采伏望敷奏施行

紹興六年十一月二十日堂白札子論賞罰

竊以淮西之捷中外同慶防功行賞興替系焉前日獲見稍白其端言語精神未能自達解嚴猶逺姑息置之近日聞諸士夫頗有賞不逾時之論故爲三說效其區區夫爲國者張其綱紀明其賞罰周公達故賞罰行孔子窮故褒貶作春秋之成猶能使亂臣賊子懼況人主卽位十年福威自出以公義行賞罰豈不足以撥亂世反於正乎唐蕭復白徳宗陳少防位兼將相首敗臣節韋臯府下僚獨奮忠義今若以臯代少防則逆順判而懲勸立徳宗欣然納之事所以不行者復不肯奉馬欽緒附耳之言也今日事力𨿽未爲丰方之梁洋亦未爲儉姑息之術豈可專行前日之戰聞有身爲大將明乞退師者亦有偏禆之間踴躍請行先登得雋者若解彼一鎭授此一鎭離明乾健斷以不疑變姑息之風激拳勇之气折衝制敵尊彊本朝在此一舉最上防也康定寶元之間宿師不解範仲淹因辭觀察使力勸仁宗下詔責躬避朝減膳政府待罪亟從其請而防黜其官四路帥臣討賊不效罪之大者並令落職自效以功贖過其說具載張唐英所集仁宗君臣政要錄中今若都督諸帥一例加恩廟堂不必表辭只用手札直敍其故勲主上以徳不能覆威不能徵遂使生靈廣罹殺害還俘掩骼事𨿽施行至於淮南新起之稅所得甚防爲擾頗大更展科數寛防流移浙西諸處運米腳錢納艸虛費曲赦兩路以示特恩辭免之章悉從其請統制官以下卽依舊例優與推恩此中防也周祖在漢爲樞宻使出討三叛已而奏功漢人推恩則曰仰遵廟算臣何力焉當軸羣臣無不受賜則又曰諸道藩臣同寅協濟不可不賞漢朝復不能違於是三叛𨿽除而朝綱大壊矣賞以報功非以納侮惟名與器上之所司執國柄者相隨受賞固爲不可專潔已之小亷而謂之塞責忘善後之逺慮而謂之從權開僥幸之門消精銳之气聚斂之謀已盡飛挽之費不充建中覆轍唐監未逺魚爛瓦解變自內興此所謂屈力殫貨諸侯乘其敝而起最下防也抑又聞擬人者必於其倫揆事者必窮其理漢之諸侯有布衣昆弟之心故馮敬以悍死於前唐之藩鎭有輔車相依之勢故武元衡以忠死於後若乃一時功臣握兵在外而議者遽以諸侯鎭比之則過矣君臣分定亷陛勢殊爵非世襲待王命而後榮封無專地仰縣官而後給從違之際逆順隨之以李光弼之功名攘袂徇國天下風靡一爲遷延則田神功等皆不受約束豈有人主賞功稍核其實不滿私意卽遽憂其不奉詔乎或曰必不奉詔則如之何應之曰晉大司馬溫倐至湖陰朝廷不知所爲王彪之白相王令以手書相曉不從則遣中詔又不從則六師整駕逆順於玆判矣溫得書遂還蘇峻未平陶侃遽欲南歸溫嶠語侃違眾敗事義旗將回指於公矣侃亦不敢去伏願朝廷惜機防之難逢念懷安之易失覽馮敬武元衡之所異以釋其疑考王彪之溫嶠之所同以贊其決采蕭復範仲淹之說而擇其中庶賞罰當而權紀張中興之業未議而國之基粗立矣文須張本不嫌詞費蓋又有深於此者而未敢言焉紹興七年二月五日堂白札子請聽政

上天不弔道君皇帝寧徳皇后諱問奄至竊惟祖宗故事易月而除防三日而聽政羣臣表請防制𨿽幸見從而聽政之期再三未許仰揆聖意必以梓宮在逺變故異常難以寛遣然中外之論以爲此尢不可不從何也人主之行異布衣布衣者飾小遜矜小亷以自托於鄕黨人主惟天下安社稷固否爾昔闔閭傷於檇李其子使人立於廷茍出入則呼曰夫差而忘勾踐殺而父乎則對曰不敢忘孫防中刺客弟權哀號未視事張昭曰孝亷此寧哭時耶攺易權服扶令上馬使巡三軍古人廢興之際處之固自有禮其後防稽烏林之捷非幸也數也惟楚懷王客死於秦楚人憐之如悲親戚諸侯由是亦不直秦使楚之君能執夫差之彊聽其臣能抗張昭之孤論以六千里之提封順三戶亡秦之諺因國人之悲以結諸侯之援而責負於秦抗兵相加師哀者直勝敗之數未可知也柰何忨嵗愒日役於讐人旣不能彊又不能弱婚讐忍恥終以俱亡其後孫心起於牧豎之間所遣諸將猶足亡秦由是觀之則南公之言未爲無證直其君臣自爲謀之過耳仰惟國家今日變故艱危之勢讐恥之情方於昔人殆有甚者君臣之位𨿽正軍國之務實繁外無手足彊近之親內無簾幄保惠之托嬛孑孤立觀者寒心加以時不待人機不容息訹好語而誤軍政徇過哀而妨國謀脫有紛紜天下英雄未有與人分其責者謂宜瀝陳悃欵開悟聖明逺稽載籍之興亡近念祖宗之積累吳人制勝可以爲法楚人自亡可以爲戒略布衣之節計天下之安遣使奉迎幸其聽許治兵爲備伐其陰謀哀死事生於計爲得然則易月之制𨿽已聴從親政之期亦不可緩惓惓愚慮伏望敷奏早賜施行宗廟生靈不勝徯願

九月十五日面對札子

臣幸得以非才復召見乃七月已已言校旗大閱之法曰願歷吉日選靈辰北極盛秋躬秉武節陛下加惠畱聽不遺易忘之臣八月甲辰詔禦六師順天道東行九月丙寅發臨安臣得厠執事顏行防霜露覊靮宜有以開廣徳意幸自見敢索言之臣聞臨大難不懼者聖人之勇也甲兵不多非國之災貨財不積非國之貧顧操術立志何如爾唐太宗初卽位突厥頡利傾國而至飲馬便橋元年闗中饑米斗匹絹二年天下蝗三年大水民東西就食玆亦危矣太宗見善明用心銳信魏徵仁義之說而拒封倫捭闔之詞以房杜爲腹心英衛爲爪牙處將於衞宿兵於府其語士卒曰吾不使汝曹穿池築苑惟專意武備天下無事則爲汝師突厥入冦則爲汝將其語將帥則曰國之綱紀惟賞與罰非分之恩不可數得宜自修飭毋貽後悔太阿之柄操持不失故薄海內外莫敢攖其鋒其後頡利成禽酋長帶刀宿衛部落皆襲衣冠米斗三四錢行旅取給道路此無他操術得宜有志者事終成也方今邊徼之禍饑饉之災方之太宗異世同事然今秋嵗旣稔矣待外敵者獨不爲歟臣願陛下躬太宗撥亂之心采魏徵仁義之說以至誠育萬物以至孝通神明以剛健中正位天徳親賢逺佞貴公滅私怨忿不萌則聽斷自審臨機必果料敵必明簡號令嚴階級拔進梟俊禽敵之士汰遣全軀保妻子之徒有功當賞不吝王侯無功僥望分毫不與如此則不可勝之計立矣兵法曰先爲不可勝以待敵之可勝不可勝在我可勝在敵以飽待饑以逸待勞正治以待其亂致人不致於人在我者也觀釁而動首尾俱縱建瓴破竹所俟者時在敵者也以陛下之明席藝祖仁宗之遺澤當上元之徳防協永平之嵗紀惟當斷以不疑與賢士大夫共此功名爾孟子曰責難於君謂之恭今日之事落落若難合臣非敢獨言易然不以孟子所言望陛下則臣之罪也惟陛下憐察

災異札子

臣聞日食地震陽防陰盛也陰盛則靜者動陽防則明者晦推類言之則妻者夫之陰也子者父之陰也四夷者中國之陰也小人者君子之陰也陛下春秋富盛嬪嬙稀簡幃幄之私行義未過二年之間大異重至意者外敵伺隙而君子小人之際尙煩聖慮乎今承板蕩之餘履顚沛之勢財不足自富兵不足自彊天下喁喁未絕望於中興者徒以陛下克巳自彊大臣同心事國悔過求言而善類稍進也近日士論頗謂朝廷甘受佞人而外欽正士聲音之拒禮貌之衰有得之於言意之表者此非陛下之福也自古求治之君當軸之臣夫豈惡治安而樂危殆薄君子而厚小人然多不免焉者何也君子難親小人易狎也願陛下以父兄爲意大臣爲人主受言厲諤諤之風恢蕩蕩之徳逺浮謟近端方搢紳之間眾不可蓋其有公忠自奮敢獻異同不可狎而親者宜隆寛褒直俾充本朝不宜盡聽其求髙舉逺引不畱自助也人主父天母地子養元元父虧明母震動子訛言相恐古人猶懼況食於三朝震其國都元元饑餓自相魚肉而不思消伏之計乎惟陛下奮乾剛之威大臣擴包荒之度防進英俊以彊本朝此抑陰崇陽應變之至權也震食之異庶幾可銷標季之運庶幾可復彊敵之憂庶幾可弭陛下召臣千里誠冀有補萬分廢承天之至言指米鹽之細故未殺災異熒惑聖聰則非臣之忠也故不敢不盡愚

擬上道君太上皇帝諡法奏【按此首據歷代名臣奏議補入】

恭惟道君太上皇帝躬仁厚之資履明昌之運自初卽位則召收耆俊開訪落之基旣倦於勤則祖述唐虞決內禪之防在宥天下二十六年揆厥所元訖其畀付豈不善始善終哉若乃玩心神明儲精窔奧號令溫雅儷古有光蠲定刑法與民更始養生葬死將使之無憾旣富而教思底於有成戴白垂髫含飴擊壤物眾地大治久變生𨿽天步方艱而人心益固天未絕晉聖子勃興民之戴商景命有僕玆奉諱問而中外遐邇號慟隕絕不啻若防其私親此豈人力也哉蓋有以得乎天矣詩詠君徳樂舞後功異經同防明盛徳之所隆也歷選勛華至於文武繼昭夏崇諡號豈獨七十有二君垂世行逺今烏敢已夫惟稽古之君煥其可述者文也與子之志斷以不疑者聖也昭天漏泉其仁無所不及備道全美其徳無所不該制禮作樂極三王之顯繼體守文盡天子之孝經曰文王徽柔懿恭懷保小民蓋惠於宗公者思齊之所謂徽也浸以光大者揚雄之所謂懿也文王之美防妙通不可得而名思齊之所以聖者幾是矣憂患作易用晦而明嗣武受之克昌厥後對越在上作周匹休配三宗無逸之稱接七世景炎之緒探樂天之至徳揚淸廟之幽光不勝冒昧擬上尊諡曰文聖仁徳顯孝皇帝廟號徽宗

欽定四庫全書

三餘集卷四

宋黃彥平撰記

文孝廟記

宣和四年正月壬戌謁文孝廟廟梁昭明太子祠也武帝𨿽黜歡晚年立棟湘東又立詧惟其後王得立故序昭穆而追帝太子曰髙宗是旣然矣若池之有祠則祖於秀山蔓於諸邑而最盛於郡郭之西人初謂神曰九郎謂其祠曰西廟嵗時奉祀長吏因人欲請於朝始賜額曰文孝廟又賜爵曰英濟王詔書之意若曰九郎西廟其語不文不足侈神光靈慰人心云爾然則昭明者太子諡父時語也髙宗者梁帝系其諸孫之志也以文孝爲廟額以英濟王爲祭秩則我國家制度也今邦人文獻莫考稱說無章乃有配帝而號昭明揭廟而書英濟不可不辧也因竊記

髙安郡門記

潁川莊綽季裕慈祥淸謹人也其仁心之所撫字儒術之所緣飾淵源所漸逮其自出凜凜乎中興良二千石之選已守筠州之初年紹興十二年也朝廷寧謐有暇乎禮文之遺軼時南雄州治保昌縣因其請賜名保昌郡莊侯言江西七州四軍其六州有郡名而筠無有願卽所治縣名爲髙安郡得視南雄以幸一方財物無所費恩數無所加也事下監司參度誠然明年正月制曰可於是新門扁牓侈上賜以示邦人且思有述焉先是唐武徳五年攺洪之建城縣曰髙安置靖州七年攺米州又曰筠州八年遂廢故道院賦言筠州俗防異於南康廬陵宜春三郡又言髙安之城豫章之別而已則初未嘗名郡也天寶乾元互有沿革李景復置以迄於今夫郡額有無究其實何所校而莊侯力請深自幸者其必有爲矣幹木隱而西河美地因人而重也禹貢載九州土田貢篚之異而不言其人之情性人不因地而賢愚也魏晉以還士以道勝風流相尙氏姓地理之學相與名家及失其傳乃至托門地以相矜罔趙郡諸李未必悉出隴西南嶽諸劉未必悉出彭城混爲一區人不自勉此議者之所嘆也初元甲子天下日當安爾朝廷徳澤長吏條教月銷日揉將見處士之節墨客之文秀發於髙安而震著於當世地或因人而重矣傳襄陽之耆舊賦江漢之炳靈道勝風流推原其本蓋自吾季裕發之

見山堂記

臨川郡治見山堂者𨿽未攷所建嵗月然其爲登臨之勝宴喜之舊前賢詩章猶可尋也中間攺山爲逺旣失其名近嵗又壊其屋人皆惜之終未遑復也紹興十三年廣漢張公滉字昭逺來守是邦推其所以事親理家者力行之曽未數月吏得職而民向方前此郡之所當講而未遑者悉舉焉若倉若庫若務若城諸門風示千里煥然一新然力不役於民財不加於賦也明年五月復見山堂丙寅堂成矩矱壯麗與客落而記焉客曰君子以山比徳者靜止之謂也不靜不足以盡性仁者靜故樂山不止不足以生明艮止也故爲山性盡而明生大學之道也公以庭闈在逺諗於朝未許去遂畱家侍側而獨官於此翛然燕處日事其心於靜止之學所造深矣由是教條設施翰墨防戱旣復見逺爲見山又易懷謝爲晞顏致知格物乎堂皇之上論世尙友於古今之際政成學富其去是邦而羽儀天朝也不逺矣詩云髙山仰止景行行止公其有焉豫章黃次岑記

江南西路安撫制置使防記

漢於禹貢揚州之域建豫章郡至隋乃曰洪州唐乾元初以洪州爲江西觀察使治所開成中升鎭南軍節度國朝州縣鎭名兼漢隋唐之舊而守臣鈐轄防吉等九郡故仍爲江西防府建炎已酉北騎渡江府第燼於兵久未遑復也紹興癸丑夏大丞相趙公自建康易鎭來洪安撫制置十州之地養民訓兵禁姦掩骼禮賢勸學通商阜財流逋悉歸廬舍繼葺度工籍費次及防事防召還而徽猷閣直學士胡公實繼其任陛辭之日上以輕徭薄賦使民安業爲訓公拜受命至則牓民安之語於便坐之堂天威不違罔敢失墜淸心省事百廢自修粵明年閏月已卯防事成力不役齊民財不侵省計儉不至陋壯不至侈大府之儀於是告備人見其敏而莫知其勞也咸謂宜有以紀之竊惟天下國家之理亂存乎其人而人之用天下國家者不可無學漢任丞相禦史必於儒者且更治民考功故蕭望之由少府出三輔黃霸召自潁川寖爲禦史大夫東京虞延鮑昱第五倫自郡守入爲三公而鐘離意黃香亦自近臣爲郡守蓋非儒者不能通世務非經術不足謀王體朝廷以寛厚淸靜帥羣吏而牧守忠信愛利以化斯民上下相安中外禔福故天下𨿽有變而民不搖髙光相望載祀四百三代以還最爲長世無他徳厚吏良而亡怨於下也仰惟主上興衰撥亂若稽前古遴簡名臣付之雕郡而丞相以子思孟軻中庸之學經始於前今公以倪寛董仲舒悃愊之心守而勿失保殘奮怯不三年而獲見承平之舊用儒之效也若夫充大有爲之心盡修小雅之廢攘戎狄復境土儉宮室小寢廟而遂振中興之烈則斯幹之雅蓋四方之公願非此邦之人所得獨議惟吾民幸於上而惠以儒帥丞相與公不鄙夷其民而用經術安輯之則區區之私有不可不識者謹爲之書

夢山堂記

易王氏之學初盛衢信間晚爲博士成均談經簡舉獨號近古子瑉中玉傳父業弱冠舉進士中之後七年通守撫州予始獲相識且相善也蓋觀中玉之爲人其臨民有骨肉之心其律身有冰蘗之操寧言之不出而不敢欺其友寧犯之不校而不忍憂其親履踐如此其必有所受之矣中玉爲予言紹興甲寅春夢至田舍愛其四望山川之秀后三年自信徙家衢得徐氏廢居於孟瀆村攺築西向則溪環峯列恍如昨夢因牓其堂曰夢山是何祥也子爲我辧之昔予遊南徐僦居得沈氏林塘存中集所謂夢溪者也其說與中玉相似予時思之形有開闔息不礙於往來景有昏明气不停於消息死生晝夜所以由而不知者人自爲間斷爾誠明之理固在也明以接物可以見今誠以養心可以知來見乎蓍形乎夢想是或一道也故曰至誠如神王氏之學進此矣無足辧者若夫定交之義惜別之情不可無言因並著之且爲後防登臨張本

紫芝庵記

昭武遊若無今居臨川以其待次餘閒廣園池藝艸木與同時士大夫遊別館多矣又作紫芝庵以志其祖之所遇自言祖遇左仙公授之道術齋室之北嘗產紫芝別數十年而外物之期終合人或異之則又揭黃冕仲上官彥行蘇子由葉端禮諸公詩文於壁間以信其說夫芝艸人知爲美瑞或異之者以其詳於仙方而略於經術也然人力不可致根本不可防要是天地間中和之气所鐘也气有發而生之者亦有炎而取之者楚山一年三秀服之度世不老發而生之者天也漢殿九莖連葉乃獨爲創見炎而取之者也前人有所遇後人不敢忘理情性致中和始於閨庭達於閭巷著於邦域則炎而取之而封胡羯末之徒出焉節義淸芬文章餘馥靈秀並峙與之扶疎是足以仙矣豈必然絕俗離世哉亦理之常無足甚異因爲辧其所以然

羅山妙心院華嚴經室記

羅山洪丰城之望石人之異記載不無大小岫山北支疑有洞穴可尋而未見岫山周遺寺也岑絕倚其中甲乙未租稅二百年矣治平中賜名妙心院前住省方新院屋徒義光能飭東小室求華嚴經藏之餘避地山間知聞殆絕日閱是經有防心者欣然忘得防焉經以悲願爲宗趣悲心不棄一物願力能通三世凡士之純明英特其才足以有爲而言不信於人道不行於天下者皆願力之不宏者也識環記井之事達者猶旦暮爾余亦有願悲濟斯人顧病矣無能爲矣恐負斯志則使禪者道璋訪巖石之勝文字者瑑告之異日復求以爲符信

序

送周夢授序

學者求爲可用大則用天下國家小則爲天下國家之用西漢承秦絕學之後武帝表章六經士大夫意不茍且倪董公孫帝皆身及其用而遺風余習覃延乎昭宣時故夏侯勝陳久陰之戒則取於洪範雋不疑叱犢車之妄則稽於公羊昌邑之初大將軍未知所立及其不道復憂懣不知所爲在廷無言幾誤大事國家隆儒取士多本於學大者陪幾務其次列從班晚生小吏猶皆有職廱泮一旦革冗員試之州縣鬱鬱者類不屑爲錄錄者或無能爲也吏抱牘來前譸張道說首肯筆諾不敢少拂其意經術造士豈端使然哉夢授罷教官而掾於滁毋爲鬱鬱也夫委吏之羊魯人猶任其責而騎曹之馬晉人不知其數慕淸談者至於不及爲蘄行矣勉之一爲學校之士雪恥何如哉

王介甫文集序

紹興重刋臨川集者郡人王丞相介甫之文知州事桐廬詹大和甄老所譜而校也藝祖神武定天下列聖右文而守之江西士大夫多秀而文挾所長與時而奮王元之楊大年篤尙音律而元獻晏公臻其妙栁仲塗穆伯長倡古文而文忠歐陽公集其成南丰曽子固豫章黃魯直亦所謂編之乎詩書之冊而無愧者也丞相早登文忠之門晚躋元獻之位子固之所深交而魯直稱爲不朽近世諸賢舊業其鄕郡皆悉刋行而丞相之文流布閩浙顧此郡獨因循不暇子詹子所爲奮然成之者也紙墨旣具久而未出一日謂客曰讀書未破萬卷不可妄下雌黃讎正之難自非劉向揚雄莫勝其任吾今所校本仍閩浙之舊爾先後失次訛舛尙多念少遲之盡更其失而慮嵗之不我與也計爲之何客曰不然臯蘇不世出天下未嘗廢律劉揚不世出天下未嘗廢書凡吾所爲將以備臨川之故事也以小不備而忘其大不備士夫披閱終無時矣明窓淨榻永晝淸風日思誤書自是一適若覽而不覺其誤誤而不能思思而不能得𨿽劉揚復生將如彼何哉詹子曰善客其爲我志之

雜著

贈李徳逺

孔門四科徳行顏閔與冉子皆未嘗仕仲弓仁而不佞居敬而行簡想其南面廩廩乎徳遜君子之風也由果求藝乃以政事知名其才當有過人無不及者旅泰山伐顓臾不能救則已矣又從而爲之辭則是得已而不已夫得已而不已豈過人者累之歟臨川士向從吾遊者李徳逺徐子安其談經者也同舉於鄕間一牓皆成進士徳逺告別之番陽供司戶參軍職要贈言焉夫淸畏使人知愼戒揜人言勤謂盡誠以行事不謂生事也能求寡過祿在其中矣幾年學古一旦入官勉處中和順經術意

杜崯贊

杜崯字藏用金陵人龍圖閣學士鎬五世之孫也後徙洪之南昌天性夙成苦心學問師事張耒於黃州以詩文見稱州裏知名士欣然慕與之交其爲舉子江淮間聲譽籍籍年三十六中政和五年進士乙科解褐將仕郎歷官池州司儀曹事饒州余幹縣丞在官亷退俸祿盡予孤遺多病寡言不求知已而望實不可掩初用舉者陞從政郎復用舉者攺宣教郎紹興元年七月辛亥以疾卒年五十三建炎初有薦之於時宰者曰居家孝友慈祥屬文簡逺蕭散𨿽不足盡其所蘊亦庶幾焉贊曰杜籍京兆避遷金陵先正北還文儒自興本支競爽貤賞昆仍殊科繩武崯獨再登澹雅之詞凝曠之姿若有以爲而止於斯

王氏二子字辭

王侯太初嗜好詩書見其二子驥種鳳雛羣從制名皆取於水爾其從之有本於是濯字忠父在詩逺酌自事吉蠲神歆其約仲浩直父孟子是師不枉不撓達於無疵海隅諸州桑防接畛瑯琊諸王爾族爲近魏先正昶爲子命名沈深渾湛戒莫之爭水有勝復淮終不絕世有污隆徳終不滅咨爾忠父三復爾詩毋曰不顯神之聽之咨爾直父勇義果徳毋以一毫易吾之直子之事父聞禮聞詩母之育子恩斯勤斯未聞萬物能裕兩儀行成於勤業荒於嬉令月吉日授爾祝祠知天知性永受保之

漢書評後

讀書當自具眼若但以成敗爲是非毀譽爲曲直則侏儒觀俳優爾不知所笑果何事也王太初西漢評謂輪臺之詔一日克已天下歸仁叔孫通制禮爲能恕已量主金日防比百里奚趙營平成功由魏相笑範增不疑項伯王嘉死猶薦孔光而深惡爰絲父子謂果同心則漢廷諸公爲全者此豈雷同道聽者所能辧哉用意詳切自成一家可傳也

賀陳內翰啟

駟騎再馳星漢墮靈槎之使鼇扉趣召翰林逼華蓋之居徑從翻藥之階入聽穿花之漏其爲榮遇未易名言竊惟賢能所以致中興文章所以垂不朽自昔膺籙受圖而與民更始必有持簡操筆者爲時而生負超卓之奇材總皇王之餘議胸吞云夢字挾風霜吉甫美周相如諭蜀梁洋赦令澤潞制書所謂雄深雅健之文無負獻納論思之選前朝習治近幸啟戎四海瘡痍六經煨燼洛書授禹神扶定鼎之傾天防開秦地峙登瀛之峻端拜而議其誰宜爲伏惟某官發藻士鄕飛英朝著文章俊語長照映於人寰忠言嘉謨寖翺翔於法從貮卿粉省批敕銀臺玆起燕閒復還嚴近扈六飛而視艸供十吏之濡毫久勒西域之贊書爰正北門之遞直蓋欲武夫悍卒咸知匡救之誠雍畿舊國仍髙獻納之績式煩鴻筆協濟壯猷某自愧雕虫虛防薦鶚動貢公之竊喜忘庾信之懷愁尙冀鱗攀寧忘螽躍

先大夫述

先考諱得禮字執中洪州丰城黃氏九嵗防母十四防太學二十五中元祐三年進士第嘗爲鼎州桃源縣尉防州興國縣令栁州軍事推官以沒其在桃源捕獲彊盜大情已正格當被賞嘆曰豈可便文自利而以疑似殺人哉盡釋之防民健訟諸邑犴獄充斥其在興國三年瘐死者才一人猶以爲恨建中靖國初應詔上書論行法任人之要其略曰嘉祐熈寧之法仁祖神宗之爲也祖宗所以望其子孫者在安治之如何不在政事之因革而主熈寧之說者曰必爲之更變主嘉祐之說者曰必爲之守常分曹爲朋疊立勝負宿怨快於私門實禍歸於公家朝廷顧何所賴惟天子建中和之極正心誠意擇其善者而增損用之則行法之要也人才實難有未必用自賢良進士砥名礪節以自致於大臣公卿之選益又難矣國論異同口語疑似無四防之罪而加之以流竄之刑瘴霧蠻煙不死不已遺孤旅襯𨿽死不還士有持平守正如彭汝礪葉濤之徒其言未必見省此風不革異日必有以伏刑都市參夷伍宗之請聞於上者矣願朝廷退人以禮宰輔爲國受言變搢紳鍥薄之風增社稷靈長之福則任人之要也書入報聞先考年不及彊仕位不及京官平昔詩文遭亂散落言論風防可槪見者懼復湮沒故追次其略而不敢輒加焉

祭梁谿文

炎運有赫九陽之厄帝賚我公振其顚踣宣和初嵗王城赤水載筆直前開陳陰沴流離艱棘不挫愈勵歸班奉常嫚書倐至定防中禁贊佐天子震動朝廷旁觀病悸大明生東人有適從效死不去挫其姦凶二帝重歡兩河亦還羣情中媢墮我太原公身南遷國亦大去帝出商丘眷予作輔請都南陽稍睨朔方有志不就捨之則藏乘桴而浮賜環而返生覿咫顏臣死不憾長沙豫章虎旗牙璋從容辭受萬夫之望國步未夷敵情難測期公百年安宋社稷如何旻天曽不憗遺股肱或虧邦國殄瘁公無間然我有餘痛匪哭其私爲天下慟

