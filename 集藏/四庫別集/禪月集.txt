

欽定四庫全書

集部二

禪月集

別集類一【唐】

提要

【臣】等謹案禪月集二十五卷補遺一卷唐釋貫休撰貫休字徳隱姓姜氏蘭谿人舊本題曰梁人案貫休初以干寧三年依荊帥成汭後歷遊髙季興錢鏐間晚乃入蜀依王建幹徳癸酉卒年八十一終身實未入梁舊本誤也其集初曰西嶽集皆居荊州時作吳融序之貫休沒後其門人曇域編次歌詩文贊爲三十卷自爲後序題曰禪月集此本爲宋

嘉熙四年蘭谿兜率寺僧可燦所刋毛晉得而重刋之僅詩二十五卷豈佚其文贊五卷耶補遺一卷亦晉所輯然所收佚句如朱門

當大道風雨立多時一聫乃贈乞食僧詩今在第十七卷

之首但道作路雨作雪耳晉不辧而重收之殊爲失檢文獻通攷別載寶月集一卷亦云貫休作今己不傳然曇域不云有此集疑馬端臨或誤毛晉又云西嶽集或作南嶽集攷貫休生平未登太華疑南嶽之名爲近之西字蓋傳寫誤也又書籍刋本始於唐末然皆傳布古書未有特刻専集者曇域後序作於王建幹徳五年稱檢尋稿艸及闇記憶者約一千首雕刻成部則刋行専集自是集始是亦可資考證也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

禪月集卷一

唐釋貫休撰

樂府古題雜言二十九首

善哉行【傷古曲無知音】

有美一人兮婉如淸揚識曲別音兮令姿煌煌繡袂捧琴兮登君子堂如彼萱艸兮使我憂忘欲贈之以紫玉尺白銀鐺久不見之兮湘水茫茫

讀離騷經

湘江濱湘江濱蘭紅芷白波如銀終須一去呼湘君問湘神雲中君不知何以交靈均我恐湘江之魚兮死後盡爲人曾食靈均之肉兮个个爲忠臣又想靈均之骨兮終不曲千年波底色如玊誰能入水少取得香沐函題貢上國貢上國卽全勝和璞懸瓈垂棘結緑

陽春曲【江東廣明初作】

爲口莫學阮嗣宗不言是非非至公爲手須似朱云軰折檻英風至今在男兒結髮事君親須斆前賢多慷慨歷數雍熈房與杜魏公姚公宋開府盡向天上仙宮閒處坐何不卻辭上帝下下土忍見蒼生苦苦苦

白雪曲

列鼎佩金章淚眼看風枝卻思食藜藿身作屠沽兒負米無逺近所希升斗歸爲人無貴賤莫學雞狗肥斯言如不忘別更無光輝斯言如或忘卽安用人爲

上畱田

父不父兄不兄上畱田蝥賊生徒陟岡淚崢嶸我欲使諸凡鳥雀盡變爲鶺鴒我欲使諸凡艸木盡變爲田荊鄰人歌鄰人歌古風淸淸風生

洛陽塵

昔時昔時洛城人今作茫茫洛城塵我聞富有石季倫樓臺五色幹星辰樂如天樂日夜聞錦姝繡妾何紛紛眞珠中姑射神人文金綫玉香成暮云孫秀若不殺晉室應更貧伊水削行路塜石花燐燐蒼茫金穀園牛羊齕荊榛飛鳥好羽毛疑是緑珠身

野田黃雀行

髙樹風多吹爾巢落深蒿葉暖宜爾依泊莫近鴞類蛛网亦惡飲野田之淸水食野田之黃粟深花中睡土裏浴如此卽全勝啄太倉之糓而更穿人之屋

臨髙臺

涼風吹逺念使我升髙臺寜知數片雲不是舊山來故人天一涯久客殊未廻鴈來不得書空寄聲哀哀

梁妻

秦之無道兮四海枯築長城兮遮北隅築人築土一萬里杞梁貞婦啼嗚嗚上無父兮中無夫下無子兮孤復孤一號城崩塞色苦載號杞梁骨出土疲魂饑魄相逐歸陌上少年莫相侮

蒿裏曲

兔不遲烏更急但恐穆王八駿著鞭不及所以蒿裏墳出蕺蕺气淩雲天龍騰鳳集盡爲風消土喫狐掇蟻拾黃金不啼玉不泣白楊騷屑亂風愁月折碑石人莽穢榛沒牛羊窸窣時見牧童兒弄枯骨

夜夜曲

蟪蛄切切風騷騷芙蓉噴香蟾蜍髙孤燈耿耿徵婦勞更深撲落金錯刀

行路難

君不見山髙海深人不測古往今來轉靑碧淺近輕浮莫與交地卑只觧生荊棘誰道黃金如糞土張耳陳余斷消息行路難行路難君自看

擬古離別

離恨如防酒古今飲皆醉只恐長江水盡是兒女淚伊余非此輩送人空把臂他日再相逢淸風滿天地

戰城南二首

萬里桑幹傍茫茫古蕃壤將軍貌憔悴撫劍悲年長敵兵尙陵逼久住亦非彊邯鄲少年軰个个有伎倆拖鎗半夜去雪片大如掌

又

磧中有陰兵戰馬時驚蹶輕猛李陵心摧殘蘇武節黃金鎖子甲風吹色如鐡十載不封侯茫茫向誰說

少年行三首

錦衣鮮華手擎鶻閒行气貌多輕忽稼穡艱難總不知五帝三皇是何物

又

自拳五色裘迸入他人宅卻捉蒼頭奴玉鞭打一百

又

靣白如削玉猖狂曲江曲馬上黃金鞍適來新賭得

夢遊仙四首

夢到海中山入个白銀宅逢見一道士稱是李八伯

又

三四仙女兒身著瑟瑟衣手把明月珠打落金色梨

又

車渠地無塵行至瑤池濱森森椿樹下白龍來嗅人

又

宮殿崢嶸籠紫气金渠玉砂五色水守閽仙婢相倚睡偸摘蟠桃幾倒地

輕薄篇二首

繡林錦野春態相壓誰家少年馬蹄蹋蹋闘雞走狗夜不歸一擲賭卻如花妾誰云不顚不狂其名不彰悲夫

又

木落蕭蕭虫鳴喞喞不覺朱蔫臉紅霜刼鬢漆世途多事泣向秋日方今少壯不努力老大徒傷悲如何

長安道

憧憧合合八表一轍黃塵霧合車馬火熱名湯風雨利輾霜雪千車萬防半宿關月上有堯禹下有防卨紫气銀輪兮常覆金闕仙掌捧日兮濁河澄澈愚將艸木兮有言有言與華封人兮不別不別

富貴曲二首

有金張族驕奢相續瓊樹玉堂雕墻繡轂紈綺雜雜鐘鼓合合美人如白牡丹花半日只舞得一曲樂不樂足不足爭教他愛山靑水緑

又

如神若仙似蘭同雪樂戒於極胡不知輟只欲更綴上落花恨不能把住明月太山肉盡東海酒竭佳人醉唱敲玉釵折寧知耘田車水翁日日日炙背欲裂

禪月集卷一

欽定四庫全書

禪月集卷二

唐釋貫休撰

古風雜言二十首

古意九首

一雨火雲盡

一雨火雲盡閉門心蘭花與芙蓉滿院同芳馨佳人天一涯好鳥何嚶嚶我有雙白璧不羨於虞卿我有徑寸珠別是天地精玩之室生白瀟灑身安輕只應天上人見我雙眼明

陽烏爍萬物

陽烏爍萬物艸木懷春恩茫茫塵土飛培壅名利根我本是蓑笠防知天子尊學爲毛氏詩亦多直致言不慕需臑類附勢同崩奔惟尋桃李蹊去去長者門

美人如遊龍

美人如遊龍被服金鴛鴦手把古刀尺在彼白玉堂文章深掣曳珂佩鳴丁當好風吹桃花片片落銀牀何妨學羽翰遠逐朱鳥翔

乾坤有淸气

乾坤有淸气散入詩人脾聖賢遺淸風不在惡木枝千人萬人中一人兩人知憶在東溪日花開葉落時幾擬以黃金鑄作鐘子期

莫輕白雲白

莫輕白雲白不與風雨防莫見守羊兒或是初平軰人生非日月光輝豈常在一榮與一辱古今常相對君不見於公門子孫好冠蓋

古交如眞金

古交如眞金百煉色不回今交如防流儵忽生塵埃我願君子气散爲靑松栽我恐荊棘花只爲小人開傷心復傷心吟上髙髙臺

常思謝康樂

常思謝康樂文章有神力是何淸風淸凜然似相識一種爲頑嚚得作翻經石一種爲枯槁得作登山屐永嘉爲郡後山水添鮮碧何當學羽翰一去觀遺迹

常思李太白

常思李太白仙筆驅造化宗致之七寶牀虎殿龍樓無不可一朝力士脫靴後玉上靑蠅生一个紫皇殿前五色麟忽然掣斷黃金鎖五湖大浪如銀山滿船載酒撾鼓過賀老成異物顚狂誰敢和寜知江邊墳不是猶醉臥

憶在山中時

憶在山中時丹桂花葳蕤紅泉浸瑤艸白日生華滋篛屋開地罏翠墻掛藤衣看經竹窻邊白三兩枝東峯有老人眼碧頭骨奇種薤煮白石防趣如嬰兒月上來打門月落方始歸授我防妙訣恬淡無所爲別來六七年只恐白日飛

酷吏詞

霰雨灂灂風吼如劚有叟有叟暮投我宿吁嘆自語云太守酷如何如何掠指斡肉吳姫唱一曲等閒破紅束韓娥唱一曲錦段鮮照屋寜知一曲兩曲謌曾使千人萬人哭不惟哭亦白其頭饑其族所以祥風不來和气不復蝗乎蠈乎東西南北

還舉人歌行捲

厚於鐡圍山上鐡薄似雙成仙體纈蜀機鳳雛動蹩躠珊瑚枝枝撐著月王凱家中蔵難掘顏回饑僝愁天雪古松直筆雷不折雪衣女啄蟠桃缺佩入龍宮步步遲繡簾銀殿何參差卽不知驪龍失珠知不知

陳宮詞

緬想當時宮闕盛荒宴椒房懱堯聖玉樹花歌百花裏珊瑚牕中海日迸大臣來朝酒未醒酒醒忠諫多不聼陳宮因此成野田耕人犁破宮人鏡

擬齊梁酬所知見贈二首

靜只焚香坐詠懷悲嵗闌佳人忽有贈滿手紅瑯玕不獨耀肌魄將行爲羽翰酬如上靑天風雪空漫漫

又

美如仙鼎金淸如纖手琴孫登嘯一聲縹緲不可尋但覺神洋洋如入三昧林釋手復在手古意深復深慚無英瓊瑤何以酬知音

經古戰場

茫茫凶荒迥如天設駐馬四顧气迂結秋空崢嶸黃日將沒多少行人白日見物莫道路髙低盡是戰骨莫見地赤碧盡是徵血昔人昔人旣能忠盡於力身糜戈防脂其風膏其域今人何不繩其塍植其食而使空曠年年常貯愁煙使我至此不能無言

村行遇獵

獵師紛紛走榛莽女亦相隨把弓矢南北東西盡殺心斷燒殘云在圍裏鶻拂荒田成血竿打黃茅雉驚起傷嗟个軰亦是人一生將此闗身已我聞天地之大徳曰生又聞萬事皆天意何遣此人又如此猶更願天公一丈雪深山麋鹿盡凍死

漁家

赤蘆蓋屋低壓恰沙漲柴門水防疊黃雞靑犬花蒙籠漁父漁兒掃風葉有叟相逄帶秋醉自拔船樁色無媿前山腳下得魚多惡浪堆中盡頭睡但得忘筌心自樂肻羨前賢釣淸渭終須畫取掛秋堂與爾爲鄰有深意

田家作

田家老翁無可作晝甑蒸梨香漠漠只向堦前曝背眠赤桑大葉時時落古壍侵門桃李宻倉囤峨峨欲蔽日自云孫子解耕耘四五年來腹多實我聞此語心自悲世上悠悠豈得知稼而不穡徒爾爲

江邊祠

松森森江渾渾江邊古祠空閉門精靈應醉社日酒白龜咬斷菖蒲根花殘泠紅宿雨滴土龍甲濕鬼眼赤天符早晚下空碧昨夜前村行霹靂

苦熱寄赤松道者

天云如燒人如炙天地罏中更何適蟬喘雷漧冰井融些子淸風有何益守羊眞人聃之役髙吟招隠倚碧壁紫气紅煙鮮滴滴澗茗園麯塵色驕奢涼冷合相憶

偶作二首

新詩一千首古錦初下機除月與鬼神別未有人知子期去不返浩浩良可悲不知天地間知者復是誰

又

門前數支路路路車馬鳴名埃與利塵千里萬里行只見靑山髙豈見靑山平朱門勢峨峨冠蓋何光明黃鳥在花裏靑蟬奪其聲爾生非金玉豈常貴復貞寄言之子心可以歸無形

春晚書山家屋壁二首

柴門寂寂黍飯馨山家煙火春晴庭花蒙蒙水泠泠小兒啼索樹上鸎

又

水【一作】香塘黒蒲森森鴛鴦鸂如家禽前村後壠桑柘深東鄰西舎無相侵蠶娘洗蠒前溪淥牧童吹笛和衣浴山翁畱我宿又宿笑指西坡豆熟

春晚閒居寄陳嵩伯

春霖閉門久春色聚庭木一夢辭舊山四鄰有新哭菇蒲生白水風篁擢纖玉爲憶湖上翁花時獨瞑目

長持經僧

嘮嘮長夜坐嘮嘮長早起杉森森不見人聲續續如流水摐金掙玉吐宮咽徴頭低艸木手合神鬼日消三兩黃金爭得止【佛言常持經者可日食三兩金】而槁木朽枝一食而已傷嗟浮世之人善事不曾入耳

茫茫曲

茫茫復茫茫滿眼皆埃塵莫言白髮多莖莖是愁筋未達苦雕僞及達多不仁淺深與髙低盡能生棘榛茫茫四大愁殺人

古鏡詞上劉侍郎

至寶不自寶照古還照今仙人手胼胝寥泬秋沈沈不是十二面不是百煉金若非八彩眉不可輒照臨卽歸玉案頭爲君整冠簪卽居吾君手照出天下心恭聞太宗朝此鏡當宸襟六合懸淸光萬里無塵侵此鏡今又出天地還得一

送姜道士歸南嶽

松品落落雪格索索眼有三角頭峭五嶽若不居嶽此處難著藥僮貌蠻名鄙彼葫蘆酒滿擔劣起萬里長風嘯一聲九貞須拍黃金幾落葉蕭蕭【闕】杳窅送師言了意未了意未了他時爲我致取一部音聲鳥

了仙謡

海中紫霧蓬萊島安期子喬去何早遊戱多騎白騏驎須髮如銀未曾老亦畱仙訣在人間齧鏃終言藥非道始皇不得此深防逺遣徐福生憂惱紫朮黃精心上苖大還小還行中寶若師方術棄心師浪似雪山何處討

禪月集卷二

欽定四庫全書

禪月集卷三

唐釋貫休撰

古風雜言三十首

循吏曲上王使君

需宿需宿炳爛光合蒸蒸黎民鐘此多福自東自西自南自北伊飛伊走乳乳良牧和气無形春光自成大信不信貽厥無朕需女需女爾亦須語使君爲理風震古需女需女爾亦須語我欲喙長三千里枕著玉階奏眀主

古鏡詞

我有一面鏡不磨似秋月上惟金膏香下狀驪龍窟等閒不欲開醜者多不恱或問幾千年軒轅手中物

懷張爲周朴

張周二夫子詩好人太癖更不過嶺來如今頭盡白人傳禹力不到處河聲流向西【周】又到處卽閉戶逢君方展眉【張】不知是不是若是卽太奇我又聞二公心與人不同一生長在寂寞中有時狂吟入僧宅錦囊鳥啼荔枝紅有時捜海山腦珊瑚枝動日杲杲聖君在上知不知赤面濁醪許多好

題顗三藏院

儀淸態淡雕瓊瓌捲瀟灑無塵埃嶽茶如乳庭花開信心弟子時時來灌頂壇嚴伸防塞三十年功苦拘束梵僧夢裏授防言雪嶺白牛力深得【師曾受神僧眞言於夢中】水精一索香一鑪紅蓮花舌生醍醐初聴喉音寶樓閣如聞魔王宮殿拉金瓦落次聴妙音大隨求更覺人間萬事深悠悠四音俱作淸且柔愛河濁浪卻倒流卻倒流兮無處去碧海含空日初曙

古意代友人投所知

靑松𨿽有花有花不如無貧井泉𨿽淸且無金轆轤客從逺方來遺我古銅鏡掛之玉堂上如對軒轅聖天龍睡坤腹土蝕金鬛緑因知燕趙佳人顏似玉不得此鏡終不【闕】

聞知已入翰林

天驥頭似鳥儵忽四天下南金色如椹入火不見火吾交二名士遽立子帝左鳳姿旣出世天意囑在我奇哉子淵頌無可無不可

上裴大夫二首

我有一端綺花彩鸞鳳羣佳人金錯刀何以裁此文

又

我有白雲琴朴斵天地精俚耳不使聞慮同眾樂聽指指法仙法聲聲聖人聲一彈四時和再彈中古淸庭前梧桐枝颯颯南風生還希師曠懷見我心不輕

上劉商州

周邵吁噓气結爲禎祥雲客從逺方來持此將贈君時命偶不謬授館終南東愔愔良吏師不寐如老農孔孟文之天代天有餘功代天復代天后稷何所從

閒居擬齊梁四首

夜雨山艸滋

夜雨山艸滋爽籟生古木閒吟竹仙偈淸於嚼金玉蟋蟀啼壞墻苟免悲局促道人優曇花迢迢逺山緑

果熟無低枝

果熟無低枝芳香入屏帷故人久不來萱艸何離離苦吟齋貌減更被杉風吹獨賴湖上翁時爲烹露葵

紅藕映嘉魴

紅藕映嘉魴澄池照孤坐池防放文彩雨气增慵惰山翁寄朮藥幸得秋病可終召十七人雲中備香火

淸風生滄洲

淸气生滄洲殘云落林藪放鶴久不歸不知更歸否支防到江湄江臯木葉飛自憐爲客逺還如鵲繞枝南枝復北枝玉露沾毛衣

塞上曲二首

錦袷健兒黑如漆騎羊上冰如箭疾蒲萄酒白雕臘紅苜蓿根甜沙鼠出單於右臂何須斷天子昭昭本如日一握黳髯一握絲須知只爲平邊術

又

去年轉鬭陰山腳生得單於卻放卻今年深入於不毛敵兵抜帳遺弓刀男兒須展平生志爲國輸忠合天地甲穿𨿽卽失黃金劍缺猶能生紫气塞艸萋萋兵士苦翔風墮指猶控弩封侯十萬始無心玉闗凱入君看取

擬齊梁體寄馮使君三首

庭鳥多好音

庭鳥多好音相呼灌木中竹房更何有還如鳥巢空賴逢富人侯眞東晉謝公煌煌發令姿珂佩鳴丁冬故山有深霞未如旌斾紅慚非衛霍松何以當淸風

露益蟬聲長

露益蟬聲長蕙蘭垂紫帶淸吟待明月孤云忽爲蓋伊餘石林人本是燒畬軰頻接謝公棊輸多未曾賽

大道貴無心

大道貴無心聖賢爲始慕秋空共澄潔美玉同貞素偉哉桐江守雌黃出金口爲文能廢興談道弭空有雪林槁枯者坐石聴亦久還疑紫磨身成居靈運後

書匡山老僧庵

篔簹紅實好鳥語銀髯瘦僧貌如祖香煙蒙蒙衣上聚心縹緲【一作渺渺】入鐵圄白麏作夢枕藤屨東峯山媼貢瓜乳

讀顧況歌行

雪泥露金冰滴瓦楓檉火著僧畱坐忽覩逋翁【況別號逋翁也】一軸歌始覺詩魔辜負我花飛飛雪霏霏三珠樹曉珠累累妖狐爬出西子骨雷車拶破織女機憶昔鄱陽寺中見一碣逋翁詞兮逋翁札庾翼未伏王右軍李白不知誰擬殺別別若非仙眼應難別不可說不可說離亂亂離應打折

冬末病中作二首

冬風吹艸木亦吹我病根故人久不來冷落如丘園龍與摩詰吁嘆非不聞顧惟年少時未合多憂懃風鐘逺孤枕雪水流凍防空餘防妙心期共靜者論

又

胸中有一物旅拒復攻擊向下還上來惟疑是肺石山童頑且小用之復何益教洗煮茶鐺雪團打鄰壁宛轉無好姿徘徊更何適庭前早梅樹坐見花盡碧屋老多鼠窠窻卑露山脊近來胸中物已似輸藥力防吟復防吟依稀似莊舄

遇葉進士

文章擬眞宰儀冠冷如壁山寺偶相逢眼靑勝山色气隆多慷慨語澹無他力金繩殘果落竹閣涼雨滴自媿龍鐘人見此衝天翼

寄杜使君

淸晨捲珠簾盥潄香滿室杉松經雪後別有精彩出瑯函芙蓉書開之向堦日好鳥常解來孤云偶相失有時作章句气槪還鮮逸茫茫世情世誰人愛眞實淸髙慕度宴黙攀道一殘磬隔風林防陽解冰筆亦知休明代諒無經濟術門前九个峯終擬爲丈乞

寄髙員外

冷冽蒼黃風似劈雪骨冰筋滿瑤席庭松流汗相抵喫霜絮重裘火無力孤峯地鑪燒白櫪龐眉道者應相憶儵忽維陽歳雲暮寂寥不覺成章句惟應將寄蕋珠宮【一作人】禪剎云深一來否

書陳處士屋壁二首

有叟傲堯日髮白肌膚紅妻子亦讀書種蘭淸溪東【處士有種蘭篇】白雲有奇色紫桂含天風卽應迎鶴書肎羨於洞洪

又

髙步前山前髙歌北山北數載賣甘橙山貲近云足新詩不將出往往僧乞得惟云李太白亦是偸桃賊吟狂鬼神走酒釅天地昃靑芻生堦除擷之束成束

對月作

今人看此月古人看此月如何古人心難向今人說古人求祿以及親及親如之何忠孝爲朱輪今人求祿惟庇身庇身如之何惡木多斜文斜文復斜文顚窒何紛紛

山茶花

風裁日染開仙囿百花色死猩血謬今朝一朶墮堦前應有看人怨孫秀

上孫使君

聖主得賢臣天地方交防恭惟嶽精粹多出於昭代君侯握文鏡獨立塵埃外王演俗容儀崔陵小風槪馨香擁蘭雪峻秀髙嵩岱嵇松領嵗寒莊劍無礱淬威稜玉霜直匠石金槌大詩穿明月珠道拍安期背中興鸞鳳集直道風雲防萬卷似無書三山如歷塊徳乎天所縱淸矣誰堪對有法在朝端無塵到冠蓋具瞻從密勿旦夕調鼎鼐爲君整衢尊爲君戢蕃塞豈知吾後意憂此毗陵最親手賜彤弓蒼生是繄賴下車鄰宼散是物冰壺內龔遂喪廉平次公太繁碎袴襦砧動地父母歌闤闠瑞雪鏁戈鋋非煙繞旌斾寜思子產冰肎羨任棠薤忽如春再來不獨天重戴昻藏海嶠鶴冷碧仙庭檜物物動和風家家有新態芙蓉開防幕錦帳無纖鼓角穿凍雲恩波動耕耒姦回攺精魄禮教書紳帶必於堯舜日還似房杜軰野人有章句格力亦慷慨若不入孔門世間更誰愛

禪月集卷三

欽定四庫全書

禪月集卷四

唐釋貫休撰

古風雜言三十首

行路難四首

不防當時作天地剛有多般愚與智到頭還用眞宰心何如上下皆淸气大道不知處那堪頓得羲和轡義不義兮仁不仁擬學長生更容易負心爲罏復爲火緣木求魚應且止君不見燒金煉石古帝王鬼火熒熒白楊裏

又

君不見道傍廢井生古木本是驕奢貴人屋幾度美人照影來素綆銀缾濯纖玉雲飛散今如此綉闥雕甍作荒谷沸渭笙歌君莫誇不應常是西家哭休說遺編行者幾至竟終須合天理敗他成此亦何功蘓張終作多言鬼行路難行路難不在羊腸裏

又

九有茫茫共堯日浪死虛生亦非一淸淨音竟不聞花眼酒腸暗如漆或偶因片言隻字登第光二親又不能獻可替否航要津口譚羲軒與周孔履行不及屠沽人行路難行路難日暮途逺空悲嘆

又

君不見道傍樹有寄生枝靑靑鬰鬰同榮衰無情之物尙如此爲人不及還堪悲父歸墳兮未朝夕已分黃金爭田宅髙堂老母頭似霜心作數支淚常滴我聞忽如負芒刺不獨爲君空嘆息古人尺布猶可縫潯陽義犬令人憶寄言世上爲人子孝義團圎莫如此若如此不遄死兮更何俟

泊秋江

岸如洞庭山似剡船漾淸溪涼勝簟月白風髙不得眠枯葦叢邊釣師魘

嘲商客

葦蕭蕭風摵摵落日江頭何處客斜倚帆檣不喚人五湖浪向心中白

寄王滌

梅月多開戶衣裳潤欲滴寂寥𨿽無形不是小讎敵地虛艸木壯雨白桃李赤永日無人來庭花苦狼籍吟髙好鳥覷風靜茶煙直惟思萊子來衣拖五般色

上馮使君五首

撐船碧江上春日何遲遲汀花最深處拾得鴛鴦兒

又

漁父無憂苦水仙亦何別眠在綠葦邊不知釣筒發

又

樵叟無憂苦地仙亦何別茆屋岸花中弄孫頭似雪

又

扣舷得新詩茶煮桃花水防防數片帆去去殊未已

又

仁政無不及乳獺將子行誰家苦竹林中有讀書聲

擬君子有所思二首

我愛正考甫思賢作商頌我愛揚子云理亂皆如鳳振衣中夜起露花香旖旎撲碎驪龍明月珠敲出鳳凰五色髓陋巷蕭蕭風淅淅緬想斯人勝珪璧寂寥千載不相逢無限區區盡虛擲君不見沈約道佳人不在玆春光爲誰惜

又

安得龍猛筆點石爲黃金【西嶽龍猛大士於硯中磨藥防筆成金西天有龍猛金其色紫】散爲酷吏家使無貪殘心棠宻葉成翠幄欵鳳不來天地塞所以傾國傾城人如今如今不可得

古塞下曲四首

古來沙漠地勁旅聚如蠅寒雕中石落在黃河冰蒼茫邏逤城枿枿賊气興鑄金禱秋穹還擬相慿陵

又

戰【一作白】骨踐成【一作化黃】塵飛入徵人目黃雲【一作塵】忽變黑戰鬼作陣【一作夜】哭陰風吼大漠火號出不得誰爲天子前唱此邊城曲

又

日向平沙出還向平沙沒飛蓬落軍營驚雕去天末帝鄕靑樓倚霄漢歌吹掀天對花月豈知塞上望鄕人日日雙眸滴淸血

又

狼煙在陣云匈奴愛輕敵領兵不知數牛羊復吞磧嚴冬大河枯嫖姚去深擊戰血染黃沙風吹映天赤

鼓腹曲

我昔不幸兮遭百罹蒼蒼畱我兮到好時耳聞鐘鼓兮生丰肌白髮卻黑兮自不知東鄰老人好吹笛倉囤峨峨谷多赤餅紅鰕兮析麋臘有酒如濁醯兮呼我喫往往醉倒潢洿之水邊兮人盡識孰云六五帝兮四三皇如夔如龍兮如龔黃吾不知此之言兮是何之言兮

經曠禪師院

吾師楞伽山中人气岸古淡僧麒麟曹溪老兄一與語金玉聲利泥棄唾委兀兀如頑云驪珠兮固難價其價靈芝兮何以根其根眞貌枯槁言朴略衲衣爛黑燒嶽防憶昔十四五年前苦寒節禮師問師楞伽月此時師握玉麈尾報我卻云非日月一敲粉碎狂性歇庭松無韻冷撼骨搔窻擦檐數枝雪邇來流浪於吳越一片閒雲空皎潔再來尋師已蟬蛻薝卜枝枯醴泉竭水檀香火遺影在露松枝月中折【師去世有甘露降於庭松】寶師往日眞隱心今日不能墮雙血

邊上作三首

山無緑兮水無淸風旣毒兮沙亦腥羌兒走馬疾飛鳥聯翩射落雲中聲

又

陣云忽向沙中起探得遼兵過遼水堪嗟防塞徵戍兒未戰已疑身是鬼

又

見說靑塜穴中有白野狐時時出沙磧向東而號呼號呼復號呼畫師圗得無

送張拾遺赴施州司戶

道之大道古太古二字爲名爭莽鹵社稷安危在直言須歷堯堦撾諫鼓恭聞吾皇至聖深無比推席卻幾聴至理一言偶未合堯聰賈生須看湘江水君不見頃者百官排闥赴延英陽城不死存令名又不見仲尼遙奇司馬子佩玉垂紳合如此公乎公乎施之掾江上春風喜相見畏天之命復行行芙蓉爲衣勝絁絹好音入耳應非久三峽聞莫廻首且啜千年羮醉巴酒

書倪氏屋壁三首

茶烹綠乳花映簾撐沙苦筍銀纖纖窻中山色靑翠粘主人於我情無厭

又

白桑紅椹鸎咽咽面揉玉塵餅挑雪將爲數日已一月主人於我特地切

又

水嬌艸媚掩山路睡槎鴛鴦如畫作春光靄靄忽已暮主人剛地不放去

續姚梁公座右銘【並序】

愚嘗覽白太保所作續崔子玉座右銘一首其詞防乃典乃文再懇再切實可警防未悟貽厥將來又見姚崇卞蘭張說李邕皆有斯文尢爲奧妙其於束勗婉娩乃千古之鑑戒資腴矣愚竊愛其文惟恨世人不能行之十得一二一日抽毫遂作續白氏之續命曰續姚梁公座右銘一首𨿽文經理緯不逮於羣公而亦可書於屋壁云

善爲爾諸身行爲爾性命禍福必可轉莫慤言前定見人之得如巳之得則美無不克見人之失如已之失是亨貞吉反此之徒天鬼必誅福先禍始好殺滅絕不得不止守謙寡欲善善惡惡不得不作無見貴熱謟走蹩躠無輕賤防上下相依古聖著書矻矻孽孳忠孝信行越食逾衣生天地間未或非假身危彩虹景速奔馬胡不自彊將升玉堂胡爲自墜言虛行僞艷殃爾壽須戒酒腐爾腸須畏勵志須至撲滿必破非莫非於餙非過莫過於文過及物陰功子孫必封無恃文學是司奇薄患隨不忍害逐無足一此一彼諧宮合徴親仁下問立節求已惡木之陰匪陰盜泉之水匪水世孚艸艸能生幾幾直須如冰如玉種桃種李嫉人之惡酬恩報義忽巳之慢成人之美毋擔虛譽無背至理恬和愻暢沖融終始天人之行盡此而已丁寜丁寜戴髮含齒

上盧少卿覓千文

荊山有美玉含華尙炳爛堪爲聖君璽堪爲聖君案艸木潤不雕煙霞覆不散野人到山下仰視星辰畔倘或如栗黃保之上霄漢

謝盧少卿惠千文

廬山有石鏡髙倚無塵垢晝景分煙蘿夜魄侵星斗苞含物象列搜照魚龍吼寄謝天地間毫端皆我有

禪月集卷四

欽定四庫全書

禪月集卷五

唐釋貫休撰

古風雜言二十二首

大蜀皇帝壽春節進堯銘舜頌二首

堯銘

金冊昭昭列聖孤標仲尼有言巍巍帝堯承天眷命罔厥矜驕四徳炎炎堦蓂不凋永孚於休垂衣飄颻吾皇則之小心翼翼秉陽亭毒不遑暇食土堦苔緑茅茨雪滴君旣天賦相亦天錫徳輈金鏡以聖繼聖漢髙將將太宗兵柄吾皇則之日新徳盛朽索六馬罔墜厥命熈熈蓼蕭塊潤風調舞擎干羽囿入芻蕘旣玉其葉亦金其枝葉葉枝枝百工允釐享國如堯不疑不疑

舜頌

髙髙歷山有黍有粟皇皇大舜合堯徳五典克從四門伊穆大道將行天下爲公臨下有赫選賢用能吾皇則之無斁無逸綏厥品彚光光得一千幅臨頂十在隨蹕大哉大同爲光爲龍吾皇則之聖謀隆隆納隍孜孜孜孜切切六宗是禋五瑞斯列排麟環鳳披香立雪四方納賮九圍【一作囿】有截昔救世師降生竺幹壽春亦然萬年萬年

大蜀髙祖潛龍日獻陳情偈頌

有叟有叟居嶽之室忽振金湯下彼巉崪聞蜀風景地寜得一富人侯王旦奭摩詰龍角日角紫气盤屈掲日月行符湯禹出天步孔艱橫流犯蹕穆穆蜀俗整整師律髯髮垂雪忠貞貫日四人蘓活萬里丰謐無雨不膏有露皆滴有叟有叟無實行實一瓶一衲旣朴且質幸防顧盼詞暖思鬰軒鏡光中願如善吉

寄大願和尙

道朗居太山達摩住熊耳手擎淸涼月靈光溢天地盡騎金師子去世久已矣吾師隠廬嶽外念全刳削擲孔聖之日月相空王之槖籥曾升麟徳殿譚無著賜衣三銖讓不著【太平裴相公與師詩云竟辭聖主宮中詔來赴遺民社內期】惟思紅泉白石閣因隨裴楷離京索【時裴公出守鐘陵與師同行】邇來便止於匡霍瀑布千尋噴冷煙旃檀一枝翹痩鶴峴首故人淸信在千書萬書取不諾【裴公鎭防陽頻使迎取師堅不往】防人昔爲門下人扣佩惠無邊垠自憐亦是師子子未逾三載能嚬呻【江西三載誦法華經】一從散席歸寜後溪寺更有誰相親靑山古木入白浪赤松道士爲東鄰焚香西望情何極不及曇詵淚空滴【詵逺公弟子常在左右】桐江太守社中人還送郗超米千石【昔郗鑑送米入山與道安】寶書遽掩修章句萬里空函亦何益終須一替辟虵人未解融神出空集【匡山神爲逺公侍者闕辟虵人入師曽闕書不知何緣得相見惟沖融無相而防耳】

上顧大夫

碧海漾仙洲驪珠外無寶一嶽倚靑羣山盡如艸君侯聖朝瑞動只關造誰云倚天劍含霜在懷抱誰云靑雲險門前是平道洪民亦何幸里巷淸如掃至化無經綸至神無祝禱卽應炳文柄孤平去浩浩卽應調鼎味比屋堪封保野人慕正化來自海邊島經傳髻裏珠詩學池中藻閉門十餘載庭杉共枯槁今朝投至鑑得不傾肝腦斯文如未精歸山更探討

寒月送士入天臺

之子逍遙塵世薄格淡於云語如鶴相見惟談海上山碧側靑斜冷相沓芒鞋竹杖寒凍時玉霄忽去非有期僮擔赤籠密雪裏世上無人畱得之想入紅霞路深邃孤峯縱嘯仙飇起星精聚觀泣海鬼月湧薄煙花點水送君丁寜有深旨好尋佛窟遊銀地【佛窟銀地造天臺云境也】雪眉衲僧皆正气伊昔貞白先生同此意若得神聖之藥卽莫忘逺相寄

上杜使君

爲魚須處海爲木須在嶽一登君子堂頓覺心寥廓右聴靑女鏡左聴宣尼鐸政術似蒲盧詩情出沖漠從來苦淸苦近更加澹薄訟庭何所有一隻兩隻鶴煙霞色擁墻禾黍香侵郭嚴霜與美雨皆從二天落蒼生苦瘡痍如何盡消削聖君新露更作誰恩渥卽捉五色筆密勿金鑾角卽同房杜手把乾坤槖籥休說卜圭峯開門對林壑

送僧入馬頭山

馬頭寶峯秀塞寒空有叟有叟眞隠其中無味醍醐亦非般若白趾碧目數百瀟灑苦竹大於杉白熊臥如馬金鐘撼壑布水噴瓦芙蓉堂開峯月入嶽精踏雪立屋下伊余解攀緣已是非常者更有叟獨往來與我語情無剛彊气透今古竹笠援補芒鞋藤乳北風倒人幹雪不聚滿頭霜雪湯雪去湯雪去無人及空望眞气江上立

上盧使君

夔龍在廟堂𨿽然有僉議蒼生得父母自是天之意鄱陽气候正文物皆鮮媚金鏡有餘光春風少閒地膺門倚寒碧到者寜容易賓從皆鳳毛爪牙悉猿臂樓臺千萬戶錦繡龍歌沸大惠虫鳥全至嚴龍虎畏可憐召伯樹婆娑不勝翠詩搜日月華道咽神仙味嘉樹白雀來祥煙露墜中川一帶香【闕】開幽邃地逸少情有餘東山境不啻恭聞聖天子廊廟猶虛位應知黎庻心只恐徴書至

送顥雅禪師

霜鋒檘石鳥雀聚帆凍陰飈吹不舉芬陀利香釋驎虎幡幢冒雪爭迎取春光主芙蓉堂窄堆花乳手提金桴打金鼓天花娉婷下如雨狻猊座上師子語苦卻樂樂卻苦盧至黃金忽如土

和楊使君遊赤松山

爲郡三星無一事龔黃意外攀喬松日邊揚歷不爭路云外苔蘚須畱蹤溪月未落漏滴滴隼旟已入山重重捫蘿蓋輸山屐伴駐斾不見朝霞濃乳猿劇黠掛險樹露朮翠脆生諸峯初平謝公道非逺黯然物外心相逢石羊依稀齕瑤艸桃花彷佛開仙宮終當歸補吾君衮好山好水那相容

送崔使君

栁門栁門芳艸芊綿日日日日黯然黯然子牟戀闕歸闕王粲下樓相別食實得地頗淹歳月今朝天子在上合雪必雪況綘之牧文行炳潔釋謂緣因久暱淸塵王嘉迎安逺狎遺民媲彼二子厥或相似論文不文話道無滓士有貴逼勢不可遏麟步規矩鳳翥昂枿峴首仁蹤項頻跋商云乳麝香可撮望塵一气連紫闥吾皇必用整乾坤莫忘江頭白頭逹【白頭達事見髙僧傳】

杜侯行【並序】

愚自江東兵荒之後受杜氏兄弟深知往曽見陳陶與撫州蔡京使君雜言曰蔡氏行今亦擬之曰杜侯行雲耳

天目連天摶秀气崢嶸作起新城地徳門鐘秀光盛時三虎八龍皆世瑞頃者天厖亂下鯨翻海烽火崩騰照行在江表惟傳君子營劍衝牛斗疏眞宰金昆玉季輕三鼓煮海懸魚臣節苦鴈影參差入瑞煙荊花燦爛開仙圃我聞大中咸通眞令主相惟大杜兼小杜但能致君活國濟生人亦何必須踏金梯折桂樹宣宗懿宗調舜琴大杜小杜爲殷霖出將入相兮功徳深生人受賜兮直至今杜侯兄弟繼之後璞玉渾金美騰口常言一呼百萬何足云終取封侯之印大如斗恭聞吾皇似堯禹搜索賢良皆面覩杜侯杜侯君儻修令徳克有終卽必還爲大杜兼小杜人之戴兮天筆注國之福兮天固祚四海無波八表臣如今而後君看取

偶作五首

誰信心火多多能焚大國誰信鬢上絲莖莖出蠶腹嘗聞養蠶婦未曉上桑樹下樹畏蠶饑兒啼亦不顧一春膏血盡豈止應王賦如何酷吏酷盡爲搜將去蠶蛾爲蝶飛僞葉滿空枝冤梭與恨機一見一沾衣

又

機生機巧生巧心鑊烘烘日煎炒闖蜀眉嚬遊海島扶桑椹熟金烏飽金烏飽飛復飛四天下人眼

又

孰云我輕薄石頭如何喚作玉孰云我是非隨邪逐惡又爭得古人終不事悠悠一言道合死卽休豈不見大鵬點翼蓋十洲是何之物鳴啾啾

又

君子食卽食何必在珍華小人食不食縱食如泥沙淸歌且莫唱妙舞亦休誇爾非鳳炙麒麟肉焉能一掛於齒牙去來去來歸去來紅泉正灑芙蓉霞

又

君不見金陵風臺月榭煙霞光如今五里十里野火燒茫茫君不見西施緑珠顏色可傾國樂極悲來畱不得君不見漢王力盡得乾坤如何秋雨灑廟門銅臺老樹作精魅金穀野狐多子孫幾許繁華幾更攺惟有堯舜周召孔孟似長在坐看樓閣成丘墟莫話桑田變成海吾有淸涼雪山雪天上人間常皎潔茫茫欲火欲燒人惆悵無因爲君說

山中作

山爲水精宮借花無塵埃吟狂嶽似動筆落天瓊瓌伊余自樂道不論才不才有時鬼笑兩三聲疑是大謝小謝李白來

聞前王使君在澤潞居

爲善無近名竊名者得聲不如心誠哉是言也使君聖朝瑞乾符初刺婺徳變人性靈筆變人風土煙霞與虫鳥和气將美雨千里與萬里各各來相附信哉有良吏讖應百數【東陽古者相傳有記云刺史滿一百卽有好刺史來後有大宼至使君來正當一百人兩年後果有黃賊來公避地逺去】古人古人自古人今日又見民歌六七袴不幸大宼崩騰來孤城勢孤固難錮攀轅旣不及旌斾衝風露大駕已西幸飄零何處去婺人空悲哀對生祠泣沾莓苔忽聞暫寄河之北兵彊四面無塵埃惟祝鑾輿早歸來用此咎繇仲虺才使四野霧廓八紘鏡開皇天無親長與善鄰宜哉宜哉

將入匡山別芳晝二公二首

噴嵐堆黛塞寒碧窻前古雪如白石臨岐約我來不來若來須撥紅霞覓

又

紅豆樹【一作花】間滴紅雨戀師不得依師住世情世界愁殺人錦繡谷中歸舎去

禪月集卷五

欽定四庫全書

禪月集卷六

唐釋貫休撰

古風雜言三十首

送楊秀才

北山峨峨香拂拂翠漲靑奔勢巉崪赤松君宅在其中紫金爲墻珠作室玻璃門外仙獓睡幢節森森絳煙密水精簾捲桃花開文錦娉婷眾非一撫長離坎答鼓花姑吹簫弄玉起舞三萬八千爲半日海涸鼇枯等閒覩愛共安期碁苦識彭祖祖有時朝玉京紅雲擁金虎石橋亦是神仙住【一作柱】白鳳飛來又飛去五云縹緲羽翼髙世人仰望心空勞

別杜將軍

伊余本是胡爲者采蕈鋤茶在窮野偶披蓑笠事空王餘力爲文擬何謝少年心在靑雲端知音滿地皆鳳鸞遽逢天步艱難日深藏溪谷空長嘆偶出重圍遇英哲畱我江樓經歳月身隈玉帳香滿衣夢歷金盆【金華山最髙處】雨和雪東風來兮歌式微深云道人召來歸燕辭大廈兮將何爲蒙蒙花雨兮鸎飛飛一汀楊栁同依依

送夢上人歸京

伊余龍鐘歸海涯千山萬水情自怡夢公別我還上國江邊慘執行遲遲向我道雲中覓伴未得伴又示我數首新詩盡是詩只恐不如此若如此如此卽須天子知蕭蕭金吹荊門口槐菊鬭黃落葉走前程勝事未可涯但恐圭峯難入手蓮峯掌記韓拾遺鴈行雍穆世所稀二十年前卽別離慿師一話吟朝饑

問嶽禪師疾

世病如山嶽世醫皆拱手道病如金鎖師遭鎖鎖否【大塵爲世病無爲無事爲道病如金鎖】伊昔芙蓉頰談經似主渉蘓合晝氤氳天花似飛蝶覺樹垂實魔軰刺疾病也不問終不皴膝【師惟坐不臥也】春光冉冉不上爾質東風浩浩謾入爾室云何斯人而有斯疾

上荊南府主三讓徳政碑

明明赫赫中興主動納諸隍冠前古四海英雄盡戢兵皆如圪圪【一作矻矻】天金柱萬姓多論政與徳請樹丰碑似山嶽一從宼滅二十年琬琰雕鐫賜重疊荊州化風何卓異寡欲無爲合天地𨿽立貞碑與眾殊字字皆是吾皇意君侯捧碑西拜泣臣且何人恩洊及鳳凰【一作詔】銜下雕龍文徳昧政虛爭敢立函封三奏心匍匐堅讓此碑聲蓋國我恐江淹五色筆作不立此碑之碑文不得

施萬病丸

我聞昔有海上翁須眉皎白塵土中葫蘆盛藥行如風病者與藥皆惺忪藥王藥上親兄弟救人急於已諸體玉毫調禦徧贊揚金輪釋梵咸歸禮賢守運心亦相似不吝親親拘子子曾聞古徳有深言由來大士皆如此

甘雨應祈

春雨偶愆期艸木亦未覺君侯不遑處退食或閉閣東海浪滔滔西江波漠漠得不願身爲大虯金其角玉其甲一吸再喢雲平霧匝華暢九有淸傾六合使不蘓者蘓不足者足情通上如膏綿綿有叟有叟鼓腹歌於道邊歌曰麥苖芃芃兮鶬鶊飛日出而作兮日入歸如彼艸木兮雨露肥古人三樂兮我樂多之天之成兮地之平兮柘系黃兮瓠葉靑兮乳女啼兮蒸黍馨兮炙背捫虱兮復何經營兮

寄韓團練

眞宰動洪罏萬物皆消息惟有三珠樹不用東風力君子天廟器頭骨何巉崱海內久聞名江西偶相識誰不有詩機麟龍不解織誰不有心地蘭茝不曾植多君二俱作獨立千仭壁話道出先天慿師動臻【一作榛】極靑霄鴈行律紅露荊花滴偶然成逺別別後長相憶行至鄱陽郡又見謝安石畱我遇殘冬身心苦恬寂江上春又至引頸山空積何日再相逢天香滿瑤席

春野作五首

閒步淺靑平綠流水徵車自逐誰家挾彈少年擬打紅衣啄木

又

山花雨打盡滿地如爛錦逺尋鷓鴣雛拾得一團蕈

又

大牛苦耕田乳犢望似泣萬事皆天意緑艸頭蕺蕺

又

斜陽射破塜髑髏半出地不知誰氏子猶自作意气

又

牛兒小牛女少拋牛沙上鬭百艸鉏隴老人又太老薄煙漠漠覆桑棗戴嵩醉後取次掃

深山逢老僧二首

衲衣綫麄心似月自把短鋤鋤榾柮靑石溪邊踏葉行數片雲隨兩眉雪

又

山童貌頑名乞乞放火燒畬采崖蜜擔頭何物帶山香一籮白蕈一籮栗

道情偈

艸木亦有性與我將不別我若似艸木成道無時節世人不防道向道卻嗔道傷嗟此輩人寶山不得寶

懷二三朝友

傷心復傷心流光似飛電有惠驪龍十斛珠不如一見君子面愁人復愁人滿眼皆埃塵有惠黃金一萬斤不如一見於仁人我昔讀詩書如今盡拋也只記得田叔孟溫舒帝王滿口呼長者

偶作

君子稱一善馨香徧九垓小人妒一善處處生嫌猜口如死人鐡尺拗不開稂莠蝕田髓積陰成冬雷因知咋舌人千古空悠哉

義士行

先生先生不可遇愛平不平眉斗防黃昏雨雹空似黳別我不知何處去

觀懷素艸書歌

張顚顚後顚非顚直至懷素之顚始是顚師不譚經不說禪筋力惟於艸書朽顚狂卻恐是神仙有神助兮人莫及鐵石畫兮墨須入金罇竹葉數斗餘半斜半傾山衲濕醉來把筆獰如虎粉壁素屏不問主亂拏亂抹無規矩羅剎石上坐伍子胥蒯通八字立對漢髙祖勢崩騰兮不可止天機暗轉鋒鋩裏閃電光邊霹靂飛古栢身中龍死駭人心兮目眓【音莂】瞠【音旭】頓人足兮神辟易乍如沙場大戰【一作戰敗】後斷槍橛箭【一作斷骸折骨】皆狼籍又似深山朽石上古病松枝掛鐵錫月筆天竈墨斜鑿黃金側剉玉瑚枝長大束束天馬驕獰不可勒東卻西南又北倒又起斷復續忽如鄂公喝住單雄信秦王肩上剔著棗木槊懷素師懷素師若不是星辰降瑞卽必是河嶽孕靈固宜須冷笑逸少安得不心醉伯英天臺古杉一千尺崖崩劁折何崢嶸或細防仙衣半拆金綫垂或姸媚桃花半紅公子醉我恐山爲墨兮磨海水天與筆兮書大地乃能略展狂僧意常恨與師不相識一見此書空嘆息伊昔張渭任華葉季良數子贈歌豈虛飾所不足者渾未曽道著其神力石橋被燒燒良玉土不蝕錐畫沙兮印印泥世人世人爭得測知師防名在世間眀月淸風有何極

送盧舎人三首

一曰勸君不用登峴首山讀羊祜碑男兒事業須自奇此碑山頭如日月日日照人人不知人不知靑山白雲徒爾爲

又

二曰勸君登商山不用覓商山皓云深雪深騾馬倒我願終南太華變爲金吾後見之不爲寶我願九州四海紙幅幅與君爲諫艸使躡卨踐夔逢軒見皥日環五色是物得老如此卽商山皓商山皓君不用討他他必來相討

又

三曰君不見釋梵諸天壽億垓天上人間去復來君乂不見紫金爲輪一千幅寶洲【闕】四皆臣伏輪王釋梵作何因秪是隆大乘福自古皇王與賢哲頂敬心師刻金玉報通三世釋迦言莫將梁武爲題目君不見近代韋裴蔣與蕭【韋處厚相國出入廟堂禮佛如朝見君父裴休相國師事空王信敬無比出將入相偏重禪門蔣闕相國墻壍空門爲大檀越中書藩鎭常事天王蕭仿相國淸徳冠世白業常修爲佛骨碑見行於當世】文房書府師百僚代天理物映千古布發掩泥非一朝大哉釋梵輪王璞已矣何人繼先覺行行珍重寄斯言斯言不是尋常曲

宿深村

行行一宿深村裏雞犬丰年鬧如市黃昏見客合家喜月下取魚戽塘水

黃鸎

一種爲春禽花中開羽翼如何此鳥身便是黃金色黃金色若逢竹實終不食

送越將歸防稽

面如玉盤身八尺燕語淸獰戰袍窄古嶽龍腥一匣霜江上相逢雙眼碧冉冉春光方婉娩黯然別我歸稽巘他年必帥邯鄲兒與我殺輕班定逺

別仙客

巨鼇頭縮翻仙翠蟠桃爛落瑚地浪濺霓旌濕鵬翅略別千年太容易

寒江上望

荒岸燒未死白雲癡不動極目無人行浪打取魚籠

讀唐史

我愛李景伯內宴執良規君臣道昭彰天顏終熈怡大簸怕淸風糠粃繚亂飛洪罏烹五金黃金終自奇大哉爲忠臣捨此何所之

樵叟

樵父貎饑帶塵土自言一生苦寒苦擔頭擔个赤瓷甖斜陽獨立朦朧塢

禪月集卷六

欽定四庫全書

禪月集卷七

唐釋貫休撰

五言律詩三十一首

春山行

重疊太古色蒙蒙花雨時好峯行恐盡流水語相隨黑壤生紅術黃猿領白兒因思石橋月曾與故人期

送諫官南遷

危行危言者從天落海涯如斯爲逺客始是好男兒瘴雜交州雨犀揩馬援碑不知千萬里誰復識辛毗

懷香鑪峯道人

常思峯頂叟石窟土爲牀日日先見日煙霞多異香冥心同槁木掃雪帶微陽終必相尋去斯人不可忘

觀李翰林眞二首

日角浮紫气凜然塵外淸𨿽稱李太白知是那星精禦宴千鐘飲蕃書一筆成宜哉杜工部不錯道騎鯨

又

誰氏子丹靑毫端曲有靈矻如山忽墮爽似酒初醒天馬難攏勒仙房久閉扄若非如此輩何以傲彤庭

晚泊湘江作

煙浪瀁秋色髙吟似有鄰一輪湘渚月萬古獨醒人岸濕穿花逺風香禱廟頻秪應諛佞者到此不傷神

淮上逢故人

故園離亂後十載始逢君長恨南薰奏尋常只自聞荒窗秋見嶽赤地夜生云莫嘆謀身晚中興正用文

讀杜工部集二首

造化拾無遺惟應杜甫詩豈非域槖【一作槁】奪得古人旗日月精華薄山川气槪卑古今吟不盡惆悵不同時

又

甫也道亦防孤身出蜀城彩毫終不撅白雪更能輕命薄相如命名齊李白名不知耒陽令何以塟先生

題簡禪師院

機忘室亦空靜與沃州同惟有半庭竹能生竟日風思山海上月出定印香終繼後傳衣者還須立雪中

讀劉得仁賈島集二首

二公俱作者其柰亦迂儒且有諸峯在何將一第吁句還如菡蓞誰復贈襜褕想得重泉下依前與眾殊

又

役思曾衝尹多言阻國親桂枝何所直陋巷不勝貧馬病惟湯雪門荒劣有人伊余吟亦苦爲爾一眉顰

天臺老僧一首

獨住無人處松龕嶽雪侵僧中九十臘云外一生心白髮垂不剃靑眸笑更深猶能指孤月爲我暫開襟

經費隠君舊宅

巉巗玉九株秀濕掩蒼梧祥瑞久不出羲軒消得無雨和髙瀑濁燒熁大櫧枯到此思歸去迢迢隔五湖

秋末懷舊山

昔住匡廬北無人知姓名侵云收糓粟引蟻上柑橙寒雨雪兼落枯林虎獨行誰能將白髮共向此中生

春過鄱陽湖

百慮片帆下風波極目看吳山兼鳥沒楚色入衣寒過此愁人處始知行路難夕陽沙島上回首一長嘆

寄僧野和尙

鳥【一作島】外更誰親諸峯卽四鄰白頭寒枕石靑衲爛無塵橡栗堆行逕猿猴繞定身儻然重結社願作掃壇人

寄馮使君

端居碧雲暮好鳥啼紅芳滿郭桃李熟捲簾風香淸吟繡段句黙念芙蓉章未得歸山去頻升謝守堂

寄紫閣隠者

積翠藏一叟常思未得遊不知在巖下爲復在峯頭苔上枯藤笐泉淋破石樓伊余更何事不學此翁休

寄天臺道友

大是淸虛地髙吟到日晡水聲金磬亂雲片玉盤麄仙有遺蹤在人還得意無石碑文不直壁畫色多枯冷立千年鶴閒燒六一鑪松枝垂似物山勢秀難圗紫府程非逺淸溪逕不迂馨香柏上露皎潔水中珠賢聖無他術圎融只在吾寄言桐柏子珍重保之乎

旅中懷孫路

暮塵微雨收蟬急楚鄕秋一片月出海防家人上樓砌香殘果落汀艸宿煙浮惟有知音者相思歌白頭

貽世

至理不誤物悠悠自不明黃金燒欲盡白髮火邊生苦惑神仙防難收日月精捕風兼系影信矣不須爭

覽李秀才捲

香沐整山衣開君一軸詩吟當秋景苦味出雪林遲經濟防人到工夫兩鬢知因嗟和氏淚不是等閒垂

懷方幹張爲

冥搜入仙窟半夜水堂前吾道秪如此古人多亦然螢沈荒塢霧月苦緑梧蟬因憶垂綸者滄浪何處邊

四皓圗

何人圗四皓如語話嘮嘮雙鬢雪相似是誰年最髙溪苔連豹褥仙酒污云袍想得忘秦日伊余亦合逃

懷白閣道侶

寒思白閣層石屋兩三僧斜雪掃不盡饑猿喚得譍香燃一字火磬過數潭冰終必相尋去孤懷久不勝

讀孟郊集

東野子何之詩人始見詩淸刳霜雪髓吟動鬼神司舉世言多媚無人師此師因知吾道後冷淡亦如斯

懷四明亮公

孤峯含紫煙師住此安禪不下便不【一作石】下如斯太可憐坐侵天井黑吟久海霞蔫豈覺塵埃裏干戈已十年

秋過錢塘江

巨浸東隅極山吞大野平因知吳相恨不盡海濤聲黑气騰蛟窟秋云入戰城遊人千萬里過此白髭生

上兪許二判官

近拋蓑笠者急善遇休明未許親宗伯焉能識正聲病容經夏在嶽夢入秋並無限林中意今逢許郭傾

懷劉得仁

詩名動帝畿身謝亦因詩白日只如哭皇天得不知旅墳孤嶽羸僕泣如兒多少求名者聞之淚盡垂

禪月集卷七

欽定四庫全書

禪月集卷八

唐釋貫休撰

五言律詩三十一首

歸故林後寄二三知已

昨別楚江邊逡巡早數年詩𨿽淸到後人更瘦於前岸翠連喬嶽汀沙入壊【一作瀼】田何時重一見談笑有茶煙

春寄西山陳陶

搔首復搔首孤懷艸萋萋春光已滿目君在西山西壍水成文去庭柯擎翠低所思不可見黃鳥花中啼

秋末江行

四顧木落盡扁舟增所思云衝逺燒出帆轉大荒遲天際霜雪作水邊蒿艾衰斷猿不堪聴一聴亦同悲

送人歸新羅

昨夜西風起送君歸故鄕積愁窮地角見日上扶桑海气生初霽潮痕匝亂荒從玆頭各白魂夢一相望

思匡山賈匡

山兄詩癖甚寒夜更何爲覓句惟頑坐嚴霜打不知石膏粘木屐崖蜜落冰池近見禪僧說生涯勝往時

偶作

十載獨扃扉惟爲二雅詩道孤終不雜頭白更何疑句冷杉松與霜嚴鼓角知修心對閒境明月印秋池

贈方幹

盛名與髙隠合近謝敷村弟子已得桂先生猶灌園垂綸侵海介拾句歷云根白日升天路如君別有門【弟子謂李頻也】

漁父

一葉一竿竹眉須雪欲零陸應無祖業香必是伊腥兒亦名魚鷓歌稱我【一作爾】洞庭回頭深自媿舊業近滄溟

題友人山居

卜居鄰塢寺魂夢又相闗鶴本如雲白君初似我閒月明僧渡水木落火連山從此天臺約來玆未得還

寄宋使君

寺倚烏龍腹窗中見碧稜空廊人畫祖古殿鶴窺燈風吼深松雪罏寒一鼎冰惟應謝內史知此道心澄

懷武夷紅石子二首

常思紅石子獨自住山椒窗外猩猩語罏中奼奼嬌乳香諸洞滴地秀眾峯朝曽見奇人說煙霞恨太遙

又

弋者終何慕髙吟坐緑鼇燒侵姜芋窖僧與水雲袍竹鞘畬刀缺松枝獵箭牢何時一相見淸話擘蟠桃

送人徵蠻

七縱七擒處君行事可攀亦知磨一劍不獨定諸蠻樹盡低銅柱潮常沸火山名須麟閣上好去及還

懷周朴張爲

二子無消息多應各自耕巴江思杜甫漳水憶劉楨白髮應全白生涯作麼生寄書多不達空念重行行

寄令狐郎中

雨打繁暑盡放懷步微涼緑苔狂似人入我白玊堂壍鳥眠堪畫庭檉夜益香惟應蘂宮子時到虎溪傍

鄱陽道中作

鄱陽古岸邊無一樹無蟬路轉他山大砧驅鄕思偏湖平帆盡落天澹月初圎何事堯云下干戈滿許田

歸故林別知已

別離無古今栁色向人深萬里長江水平生不印心逺書容北鴈贈別謝南金愧勉靑雲志餘懷非陸沈

送僧遊天臺

囊空心亦空城郭去騰騰眼作麼是眼僧誰識此僧歇隈紅樹久笑看白雲崩已有天臺約深秋必共登

詠竹根珓子

出處慚林藪才微幸一陽不緣懷片善豈得近馨香節亦因人淨聲從擲地彰但令筋力在永願保時昌

硯瓦

淺薄𨿽頑朴其如近筆端低心防潤久入匣更身安應念硏磨苦無爲瓦礫看儻然仁不棄還可比瑯玕

水壺子

良匠曽陶瑩多居筆硯中一從親幾席常恐近兒童卓立澄心久提攜注意通不應嫌器小還有濟人功

筆

莫訝書紳苦功成在一毫自從防管錄便覺用心勞手防時難棄身閒架亦髙何妨成五色永願助風騷

碁

碁信無聲樂偏宜境寂寥著髙圗暗合勢旺气彌驕人事掀天盡光陰動地銷因知韋氏論不獨爲吳朝

夜對雪作寄友生

皓彩中宵合開門失所蹤何年今夜意共子在孤峯气射燈花落光侵壁罅濃惟君心似我吟到五更鐘

題惠琮律師院

苦節兼靑目公卿話有餘惟傳黃葉諭還似白泉居猿撥孤云破鐘撞眾木疏社壇蹤迹在重結復何如

寄淸泠山道人

常憶淸泠子深云種早禾萬緣𨿽不渉一句子如何蹤迹諸峯匝衣裳老虱多江頭無事也終必到煙蘿

秋盡途中作

行行芳艸歇潭島葉紛紛山色路無盡砧聲客彊聞殘陽曜極野黑水浸空墳那得無鄕思前程入楚云

秋居寄王相公三首

禪林蟬蛻落地燥可生苔好句慵收拾淸風作麼來餅惟飡喜悅社已得宗雷還似山中日柴門更不開

又

松聲髙似瀑藥熟色如花誰道全無病時猶不在家【逐六塵名不在家也】山童舂菽粉園叟送銀誰訪孫閣談到日斜

又

气與非常合常人爭得知直須窮到底始是出家兒閣雀銜紅粟鄰僧背古碑祗應王與謝時有沃州期

讀宗幸蜀記

宋璟姚崇死中庸遂變移如何遊萬里秪爲祿山兒泣溻乾坤色飄零日月旗火從龍闕起淚向馬嵬垂始憶張丞相全師郭子儀百官皆剽劫九廟盡崩隳塵撲銀輪暗雷奔棧閣危幸臣方賜死野老不勝悲【時有羣叟遮道泣見於上】及霤飄淪日行宮寂寞時人心𨿽未厭天意亦難知聖兩歸丹禁勲名太華齊因知納諫諍始是太平基

禪月集卷八

欽定四庫全書

禪月集卷九

唐釋貫休撰

五言律詩三十二首

聞徴四處士

一詔羣公起移山四海聞因知丈夫事須佐聖明君白酒全傾甕蒲輪半載雲從玆居諫署筆硯防人焚

送友人下第遊邊

失意窮邊去孤城值晚春黑山霞不赤白日鬼隨人角咽邊風沙昏磧月新明時至公在回首莫因循

寄匡山紀公

錦繡谷中人相思入夢頻寄言無別事琢句似終身書卷須求防須根易得銀斯言如不惑千里亦相親

聞無相道人順世五首

一事不經營孤峯長老情惟飱橡子餅愛說道君兄池藕香貍掘山神白日行又聞行腳也何處化羣生

又

自昔尋師日顚峯絕頂頭𨿽聞不相似特地使人愁庭樹雪摧殘上有白狝猴大哉法中龍去去不可畱

又

嘗思將道者髙論地罏傍迂談無世味夜深山木僵下山遭離亂多病惟深藏一別三十年煙水空茫茫

又

石霜旣順世吾師亦不住杉桂有猩猩糠粃無句句土肥多孟蕨道老如孾孺莫比優曇花斯人更難遇

又

百千萬億偈共他勿交渉所以那老人密傳與迦葉吾師得此法不論劫不劫去矣不可畱無蹤若爲躡

苦熱

松桂枝不動陽烏飛半天稻麻須結實沙石欲生煙毒气仍榦扇髙枝不立蟬舊山多積雪歸去是何年

鄂渚贈祥公

寂寥堆積者自爲是髙僧客逺何人識吟多冷病增松煙靑透壁雪气細吹燈猶賴師於我依依非靣朋

懷武昌棲一二首

嘗憶能吟一房連古帝墟無端多忤物惟我獨知渠病愈囊空後神淸木落初祗因烽火起書札自玆疏

又

淸風江上月霜灑月中砧得句先呈佛無人知此心寂寥從鬼出蒼翠到門深惟有雙峯寺時時獨去尋

寒食郊外

寒食將吾族相隨過石溪塜花沾酒落林鳥學人啼白水穿蕪疾新霞出霧低不堪回首望家在赤松西

送道士歸天臺

道髙畱不住道去更何云舉世皆趨世如君始愛君逕侵銀地滑瀑到石城聞它日如相憶金桃一爲分

經孟浩然鹿門舊居二首

孟子終焉處遊人得得過深黃狖小地煗白雲多孔聖嗟大謬宗爭柰何空餘峴山色千古共嵯峨

又

花落谷鸎啼精靈安在哉靑山不可問永日獨徘徊塜穴應藏虎荒碑祗見苔伊余亦惆悵昨日郢城回

春送禪師歸閩中

春色滿三湘送師還故鄕穿霞逢黑鴧乞食得紅姜大化宗門辟孤禪海樹涼儻爲新句偈寄我亦何妨

途中逢周朴

東西南北路相遇共興哀世濁無知已子從何處來菊衰芳艸在程逺宿煙開儻遇中興主還應不用媒

避寇山中作

山翠碧嵯峨攀牽去者多淺深俱得地好惡未知它有艸皆爲戶無人不荷戈相逢空悵望更有好時麼

避寇上唐防山

蒼黃緣鳥道峯脇見樓防檉桂香皆滴煙霞濕不開僧髙眉半白山老石多摧莫問塵中事如今正可哀

題嶧桐律師院

律中麟角者髙淡出塵埃芳艸不曽觸防生如此來壑風吹磬斷杉露滴花開如結林中社伊余亦願陪

上馮使君渡水僧障子

跣足拄巴藤潺湲渡防曾盡權無著印不是等閒僧熊耳應初到牛頭始去登畫來偏覺好將寄栁吳興

秋夜翫月懷玉霄道士

光異磨礱出輪非雕斵成今宵剛道別舉世勿人爭徵婦砧添怨詩人哭到明惟宜華頂叟笙磬有餘聲

上杭州令狐使君

顏冉徳無鄰分憂浙水濵愛山成大癖求瘼似諸身視事姦回盡登樓海嶽春野人如有幸應得見陶鈞

懷諸葛【一作覺】二首

諸葛子作者詩曾我細看出山因覓孟踏雪去尋韓【遇孟郊韓愈於洛下】謬獨哭不錯【諸葛云思牽吳岫起吟索剡雲開】常流飲實難【諸葛曾爲僧名然有詩云到處自鑿井不能飲常流】知音知便了歸去舊江幹

又

羸馬與羸童微吟冒北風店孤僧共歇日落思無窮囊艸無非刺魏人那識公【投魏不遇而去】鸎花五陵道去去與誰同

懷錢唐羅隠章魯封

二子依公子雞鳴狗盜徒靑雲十上苦白髮一莖無風澀潮聲惡天寒角韻孤別離千萬里何以慰榮枯

送沈侍郎

從知無逺近木落去閩城地入無諸俗冠峩甲乙精山多髙興亂江直好風生儉府淸無事惟應薦禰衡

題宿禪師院

身閒心亦然如此已多年語淡不著物茶香別有泉古衣和蘚衲新偈防人傳時說秋歸夢孤峯在海邊

秋晚泊石頭驛有寄

蕭索漳江北何人慰寂寥北風人獨立南國信空遙燒塢新云白漁家眾木凋所思不可見行鴈在靑霄

別盧使君

杜宇聲聲急行行楚水濆道無裨政化行處傲孤云幸到膺門下頻防俸粟分詩𨿽曽引玉棊數中埋軍山好還尋去恩深豈易云扇風千里泰車雨九重聞晴霧和花气危檣鼓浪文終期陶鑄日再見信陵君

秋夜吟

如愚復愛詩木落卽眠遲思苦香消盡更深筆尙隨饑童舂赤黍繁露灑烏椑看卻龍鐘也歸山是底時

禪月集卷九

欽定四庫全書

禪月集卷十

唐釋貫休撰

五言律詩三十一首

桐江閒居作十二首

木落雨翛翛桐江古岸頭擬歸仙掌去剛被謝公畱猛燒侵茶塢殘霞照角樓坐來還有意流水靣前流

又

香剎通眞觀樓臺倚郡城陰森古樹气麄淡老僧情壁畫連山潤仙鐘扣月淸何須結西社大道本無生

又

靜室焚檀印深罏燒鐡瓶茶和阿魏暖火種柏根馨數隻飛來鶴成堆讀了經何妨似支遁騎馬入靑防

又

不問庚桑子惟師妙吉祥等閒眠片石不覺到斜陽獨自收櫧葉教童探柏瓤王孫莫指笑淡泊味還長

又

詩琢冰成句多將大道論人誰知此意日日袛闗門乳防穿荒壁溪龜上淨盆因知無事貴言外更無言

又

紅黍飯溪苔淸吟茗數杯祗應惟道在無意俟時來樹疊藏仙洞山蒸足瀑雷從他嫌復笑門更不曾開

又

蟬急野蕭蕭山中信屢招廚香烹菌術詩好抵瓊瑤諸境教人認荒榛引燒燒吾皇禮金骨誰更美南朝

又

露滴滴蘅茅秋成爽气交霜椑如蜜裹風栗似鹽苞浮蘚侵蛩穴微陽落鶴巢還如山裏日門更絕人敲

又

壍鳥毛衣別頻來似愛吟蕭條秋病後斑駁緑苔深珠翠籠金像風泉灑玉琴孰知吾所適終不是心心

又

芙蓉峯裏居關閉復何如白玃兼花鹿多年不見渠紅泉香滴瀝丹桂冷扶疎惟有西溪叟時時到廬

又

憶在山中日爲僧鬢欲衰一燈常到曉十載不離師水汲冰溪滑鐘撞雪閣危從來多自省不學擬何爲

又

囊非撲滿器門更絕人過土井連岡冷風簾迸葉多村童頑似鐵山菜硬如莎惟有前山色窻中無柰何

寄馮使君

山風與霜气浩浩滿松枝永日燒杉子無人共此時爲文攀諷諫得道在毫釐惟有桐江守常憐志不卑

經棲白舊院二首

竺卿何處去觸目盡淒涼不見中秋月空餘一炷香殘花飄暮雨枯葉蓋啼螿誰禮新墳塔蕭條渭水傍

又

國寶還亡一時多李徳林故人卿相泣承制渥恩深舊藳誰收得空堂影似吟徘徊不能去寒日下西岑

贈李祐道人

闒茸復埃塵難親復易親皆疑有仙術問著卻愁人祗是耽浮蟻曽云見泣麟相逢先合手渾似有前因

贈景和尙院

藏經看幾徧眉有數條霜萬境心都冺深冬日亦長窻虛花木气衲掛水雲鄕時說秋歸夢峯頭雪滿牀

上宋使君

折桂文如錦分憂力若春位髙空倚命詩妙古無人有感禾爭熟無私吏盡貧野人如有幸應得見陶鈞

離亂後寄九峯和尙二首

亂後知深隠庵應近石樓異香因雪歇仙果落池浮詩老全拋格心空未到頭還應嫌笑我世路獨悠悠

又

蕭灑復蕭灑松根獨據梧瀑冰吟次折逺燒坐來無老寒披衲孤云靜入廚不知知我否已到不區區

送王賔於赴舉

冬暮雨霏霏行人喜可稀二階欣夜雪亞聖在春闈馬疾頑童逺山荒凍葉飛經師無一事應見麗龜歸

題靈溪暢公墅

境淸僧格冷新斬古林開舊隠還如此今人來又來嵐飛黏似霧茶好碧於苔但使心淸淨從渠嵗月催

送髙九經赴舉

回也曽言志明君則事之中興今若此須去更何疑志列秋霜好忠言劇諫奇【志列忠言皆舊人也】陸機遊洛日文舉薦衡時虎迹商山雪云痕嶽廟碑夫【一作憑】君將潦倒一說向深知

東西二林寺流水

水爾何如此區區矻矻流墻墻邊瀝瀝砌砌下啾啾味不卑於乳聲常占得秋崩騰成大瀑落拓出深溝逺歷神仙窟髙淋竹樹頭數家舂碓磑幾處浴猴共月穿峯罅喧僧睡石樓派通天宇闊霤入楚江浮爲潤知何極無邊始自由好歸江海里長負濟川舟

送王貞白重試東歸

心苦酬心了東歸謝所知可憐重試者如折兩三枝雨毒逢花少山多礙馬遲此行三可羨正值倒戈時

早秋卽事寄馮使君

金脈火初微開門竹杖隨此身全是病今日更嗔誰落葉崢嶸處諸峯爽拔時惟思棠樹下髙論入圓伊

贈景和尙院

貌古眉如雪看經二十霜尋常對詩客祗勸療心瘡炭火邕湖瀅山情紫竹涼怡然無一事流水自湯湯

寄西湖胡汾

待價欲要君山前獨灌園𨿽然未識面要且已銷魂鹿睡紅霞影泉流白石門伊余心更苦何日共深論

題師穎和尙院

師院淸無敵師心智不知臘髙靑眼細閒甚白雲卑煮茗燃楓枿泥墻札祖碑愛師終不及謾住許多時

遊雲頂山晚望

云頂聊一望山靈艸木奇黔南在何處堪笑復堪悲菊歇香未歇露繁蟬不饑明朝又西去錦衣與峨眉

劉相公見訪

千騎擁朱輪香塵豈是塵如何補衮服來看衲衣人莊叟因先覺空王有宿因對花無俗態愛竹見天眞欹枕松窗迥題墻道意新戒師慚匪什都講更勝詢桃熟多紅璺茶香有碧筋髙宗多不寐終是夢中人

禪月集卷十

欽定四庫全書

禪月集卷十一

唐釋貫休撰

五言律詩

寄赤松舒道士二首

不見髙人久空令鄙恡多遙思靑嶂下無那白雲何子愛寒山子歌惟樂道歌防應陪太守一日到煙蘿

又

余亦如君也詩魔不敢魔一餐兼午睡萬事不如他雨陣衝溪月蛛絲砌莎近知山果熟還擬寄來麼

鄂渚逢楊禹

流浪兵荒苦相思歳月闌理惟通至道人或謂無端燒猛湖煙赤窻空雪月寒知音不可見始爲一吟防

別性空禪師

積翠迸一瀑紅霞碧霧開方尋此境去莫問幾時廻蕩槳入檐石思詩聞早雷惟師心似我欲近不燃灰

送胡處士

不名兼不利相遇海西濆白字未幹髮淸時錯愛雲頭巾多酒气竹杖有苔文久積希顏意林中又送君

寄瀾公二首

小一頭應白孤髙住歙城不知安樂否何以近無生【師常供養十六羅漢梵語云無生】燒逼鴻行側風漧雪朕淸途中逢此信珍重未精誠

又

荒亂拋深隠飄零逺寓居片雲無定所得力是逢渠【光洞山道人云吾師獨自往處處得逢渠】瀑灂羣公社江崩古帝墟終期再相見招手復何如

寄棲一上人

花壍接滄洲陰雲閉楚丘雨聲𨿽到夜吟味不如秋古屋藏花鴿荒園聚亂流無機心便是何用話歸休

送僧之湖南

湘水萬餘里師逰芳艸生登山乞食後無伴入云行宿雨和花落春牛擁霧耕不知今夜月何處聴猿聲

秋末寄張侍郎

靜坐【作處】黔城北離人半歳彊霧中紅黍熟燒後白雲香多病如何好無心去始長寂寥還得句溪上寄三張

古塞曲三首

單於烽火動都防去天涯別賜黃金甲親臨白玉墀塞垣須靜謐師旅審安危定逺條支寵如今勝古時

又

方見將軍貴分明帶冕旒聖恩如逺被窮防不難収臣節惟期死功勲敢望侯終辭修裏第從此出皇州

又

百萬精兵動參差便度遼山回疑地絕秋老壯天驕逺樹深疑賊驚蓬迥似雕凱歌何日唱磧路共天遙

古塞下曲七首

下營依遁甲分帥祀河隍地使人心惡風吹旗焰荒捜山得探卒放火獵黃羊惟有南飛鴈聲聲動客腸

又

歸去是何年山連邏逤川蒼黃曽戰地空濶養雕天旗揷蒸沙堡槍擔卓槊泉蕭條寒日落號令徹窮邊

又

彊冦日相持如龍馬不肥突圍金甲破趂賊鐡槍飛漢月堂堂上邊云慘慘防黃河冰已合猶未送徵衣

又

南北惟堪恨東西實可嗟常飛侵夏雪何處有人家風刮陰山薄河推大岸斜秖應寒夜夢時見故園花

又

不是將軍下邊兵豈易當雨曽淋火陣箭又中金瘡鐡嶺無靑艸金微有白狼因思無戰日天子是陶唐

又

楡葉飄蕭盡關防烽寨重寒來知馬疾戰後覺人凶燒逐飛蓬死沙生毒霧濃誰能奏明主功業已堪封

又

萬戰千徵地蒼茫古塞明陰兵爲客祟惡酒發刀痕風落昆侖石河崩苜蓿根將軍更移帳日日近西蕃

古塞上曲七首

幽並兒百萬百戰未曾輸蕃界巳深入將軍仍逺圖月明風防帳磧暗鬼騎狐但有東歸日甘從筋力枯

又

中軍殺白馬白日祭蒼蒼號變旗幡亂鼙【一作沙】漧艸木黃朔云含凍雨枯骨放妖光故國今何處參差近鬼方

又

白雁兼笛幾年垂淚聴陰風吹殺气永日在靑冥逺戍秋添將邊烽夜雜星嫖姚半頭白猶自看兵經

又

久雨始無塵邊聲四散聞浸河荒寨柱吹角白頭軍戰馬齕艸烏鳶識陣云徵人心力盡枯骨更遭焚

又

帳幕侵奚界憑陵未可涯擒生行別路尋箭向平沙赤落蒲桃葉香微甘艸花不堪登隴望白日又西斜

又

地角天涯外神號鬼哭邊大河流敗卒寒日照蒼煙殺气諸蕃動軍書一箭傳將軍莫惆悵髙處勒燕然

又

山接蒲昌水河連勃勃城數州今已伏此命豈堪輕磧吼旄頭落風漧刁鬥淸因嗟李陵苦秖得沒蕃名

古出塞曲三首

掃盡邊塵迹回頭望故關相逢惟死鬭豈易得生還縱宴參邊樂收兵過雪山不封十萬戶此事亦應閒

又

玉帳將軍意殷勤把酒論功髙寧在我陣沒與招魂塞色干戈束軍容喜气屯男兒今始是譀出玉關門

又

回首隴山頭天連艸木秋聖君應入夢半路遣封侯水不擔陰雪柴令倒戍樓歸來麟閣上春色滿皇州

聞赤松舒道士下世【東陽未亂前相別】

地變賢人防瘡痍不可觀一聞消息苦千種破除難陰徳那虛擲深山近始安關評角玉器琢雞冠傲野髙難狎融怡美不殫冀迎新渥澤遽逐逝波瀾蛻殻埋金隧飛情駕錦鸞傾摧千仭壁枯歇一株蘭仙廟詩𨿽【一作難】繼苔墻篆必鞔煙霞成片黯松桂著行幹影拄溪流咽堂扃隟月寒寂寥遺藥犬縹緲想瓊竿伊昔相尋逺畱連防盡歡論詩花作席炙菌葉爲盤彭伉心相似承禎趣一般琴彈溪月側棊次砌云殘儵忽成千古飄零見百端荊襄春浩浩吳越浪漫漫巳矣紅霞子空畱白石壇無弦亦須絕回首一長嘆

贈抱麻劉舎人

郡政今良吏門風古縉紳萬年唐社稷一个哭麻人憤烈身先死敷敭气益貞天乎資大寶泰矣見忠臣得罪鐘多故投荒豈是迍玉寒方重澀松古更靑皴鵬鶍寜惟白龍多豈止荀道孤梳有雪恩重淚盈巾諭蜀須憑艸成周必仗仁三峯宵旰切萬里渥恩新賦鵩言無累依劉徳有鄰風欺仁祖帽鼠訝史云塵禪叟知何幸談有宿因雙溪逢陸海【東陽見故浙西侍郎】荊渚遇平津【江陵見吏部相公】落日愁聞笛何人爲吐茵生徒希匠化寰海仰經綸疾愈蟬聲老【時公在荊州間居夏疾方可】年丰滴頻劉虯師弟子時喜一相親

禪月集卷十一

欽定四庫全書

禪月集卷十二

唐釋貫休撰

五言律詩

夜寒寄盧給事二首

刻羽流商否霜風動地吹邇來惟自惜知合是誰知壍雪消難盡鄰僧睡太奇知音不可得始爲一吟之

又

心苦味不苦世衰吾道微淸如吞雪雹誰把比珠璣作者相收拾常人任是非舊居滄海上歸去卽應歸

送葉防赴舉

年年屈復屈惆悵曲江湄自古身榮者多非年少時空囊投刺逺大雪入關遲來嵗還公道平人不用疑

聞王慥常侍卒三首

世亂君巡狩淸賢又告亡星辰皆有角日月略無光金柱連天折瑤階被賊荒令人轉惆悵無路問蒼蒼

又

宗社運微衰山摧甘井枯不知千載後更有此人無政入龔黃甲詩輕沈宋徒受恩酬未得不覺秖長吁

又

儻在扶天步重興古國風還如齊晏子再見狄梁公棠樹梅溪北【公爲婺州大理梅溪婺之亭名】佳城舜廟東誰修循吏傳對此莫悤悤

秋晚野步

藤屨兼閩竹吟行一水傍樹涼蟬不少溪斷路多荒燒嶽陰風起田家濁酒香登髙吟更苦微月出蒼茫

聞大願和尙順世三首

王室今如燬仍聞喪我師古容圖得否內院去無疑【大師行髙徳廣必生彌勒內院】嶽鬼月中哭松龕雪次隳直須文五色始可立髙碑

又

鄴衛松杉外芝蘭季孟間盡希重詔出秖待六龍還不疾成千古令焚動四山感恩終有涙遙寄水潺潺

又

師稟盡名卿孤峯老稱情若逰三防外爭把七賢平苦霧埋空室啼有咽聲今朝益惆悵曾沐下牀迎【愚常念法華經師見卽下牀迎云吾不敢以眾人相待也】

聞葉防及第

憶昨送君詩平人不用疑吾徒若不得天道卽應私塵土茫茫曉麟龍艸艸騎相思不可見又是落花時

送僧之靈夏

舊識爲邊帥師逰勝事兼連天惟白艸野餅有紅鹽蕃近風多防河渾磧半淹因知心似月處處有人瞻

書無相道人庵

造化太茫茫端居紫石房心遺無句句頂剃有霜霜白鹿眠枯葉淸泉灑毳囊寄言疑未決【一作巳】須道雪溪旁

明進士北齋避暑

相訪多衝由來徳有鄰捲繁暑退濕樹一蟬新道在誰爲主吾衰自有因秖應江海上還作狎鷗人

晚春寄吳融於競二侍郎

白頭爲逺客常憶白雲間秖覺老轉老不知閒是閒花含宜細雨室冷是深山惟有霜臺客依依是往還

喜不思上人來

沃州那不住一別許多時幾度懷君夜相逢出夢遲瓶擔千丈瀑偈是七言詩若向羅浮去伊余亦願隨

秋懷赤松道士

仙觀在云端相思星斗防常憐呼鶴易卻恨見君難石罅靑虵濕風榸白菌幹終期花月下壇上聴君彈

送劉逖赴閩辟

離亂生涯盡依劉是見幾從來吟太苦不得力還稀路入閩山熱江浮瘴雨肥何須折楊栁相送巳依依

苦雨中作

通宵復連夕其狀秖如傾卻遣思山者忽然嫌水聲好花飄艸盡古壁欲云生不柰天難問迢迢逺客情

送僧歸日本

焚香祝海靈開眼夢中行得逹卽便是無生可作輕流黃山火著碇石索雷鳴想到名王禮還爲上寺迎【有僧逰日本云彼秪有三寺上寺名兜率國王供養中寺名浮上極品官人供養下寺名只上寺風俗供養有徳行卽漸遷上也】

贈信安鄭道人

貌古似蒼鶴心淸如鼎湖仍聞得新義便欲注陰符黙坐詩常有閒行影漸無杳兮中便是應不食菖蒲

送吏部劉相公除東川

帝念梓州民年年戰伐頻山川無艸木烽火沒煙塵政亂皆因亂安人必借仁皇天開白日殷鼎輟誠臣一日離君側千官送渭濵酒傾紅琥珀馬控白騏驎渥澤番番降壺漿處處陳旌幢山色濕卭僰鳥啼新帟幕還名儉良醫始姓秦軍雄城似嶽地變物含春白必侵雙鬢淸應誡四鄰吾皇重命相更合是何人

送智光禪伯

萬里歸一衲曹溪初去尋從來相狎輩盡是不知音乞食林花落穿雲翠巘深終希重一見示我祖師心

夜對雪寄杜使君

片片含天意紛紛勢莫拘灑於諸瑞後【時有柏樹再生甘露頻降】憂恐一冬無鶴防聲偏密風焦片益麄冷牽人夢轉淸逼瘴根䢐掃徑僧傾笠爲詩士棄罏橋髙銀防蝀峯峻玉浮圖盈尺何須問丰年已可敷遙思郢中曲句句出冰壺

送王轂及第後歸江西

太宗羅俊彥桂玉比光輝難得終須得言歸始是歸風帆天際吼金鶚月中飛五府如交辟魚書莫便稀

送盧瞻罷廬陵幕歸閿鄕

文行成身事從知貴得仁歸來還寂寞何以慰交親芳艸色似動胡桃花又新昌朝有知巳好作諫垣臣

避冦白沙驛作

避亂無深淺蒼黃古驛東艸枯牛尙齕霞濕燒防紅冦亂時時作人愁處處同猶逢好時否孤坐雪蒙蒙

聞李頻員外卒

蒼蒼難可問問答亦難聞落葉平津岸愁人李使君文章應力竭茅土始天分又逐東風去迢迢隔嶺雲

江陵寄翰林韓偓學士

久住荊溪北禪關掛緑蘿風淸間客去睡美落花多萬事皆妨道孤峯謾憶他新詩舊知己始爲味如何

閒居作

閒門微雪下慵惰計全成黙坐便終日孤峯秖此淸身心閒少夢杉竹冷多聲惟有西峯叟相逢眼最明

和韋相公見示閒臥

刻形求得相事事未嘗眠霖雨方爲雨非煙豈是煙童收庭樹果風曳案頭牋仲虺專爲誥何充雅愛禪靜嫌山色逺病是酒杯偏蜩響初穿壁蘭芽半出甎堂懸金粟像【相公常供養維摩居士】門枕禦溝泉旦沐𨿽頻握融帷孰敢褰徳髙羣彥表善植幾生前修補烏皮幾深藏子敬氊扶持千載聖瀟灑一聲蟬碁陣連殘月僧文似大顚【韓吏部重大顚禪師】常知生似幻維重直如餅憶蒓羮美茶思嶽瀑煎秖聞溫樹譽堪比竹林賢脫穎三千士馨香四十年寛平開義路淡濘潤淸田哲後知如子空王夙有緣對歸香滿袖吟次月當川休說慙如犍堯天卽梵天

禪月集卷十二

欽定四庫全書

禪月集卷十三

唐釋貫休撰

五言律詩

寄山中伉禪師

舉世遭心使吾師獨使心萬緣冥目盡一句不言深野火燒禪石殘霞照栗林秋風溪上路終願一相尋

秋寄棲一

一別一公後相思時一吁眼中瘡校未般若偈持無【公時有眼瘡因爲之念多心經】捲句冰團大鑪煙櫪橛麄勸君君記取不用更他圖

懷匡山山長二首

白石峯之半先生好在麼捲簾當大瀑常恨不如他杉罅龍涎溢潭坳石髮多吾皇搜艸澤爭柰謝安何

又

見說面前峯尋常醉亦登雨餘多菌出燒甚古崖崩覓句曾衝虎耕田半爲僧聞名多歳也常恨不飛騰

懷髙眞動二首

知爾今何處孤髙獨不羣論詩惟許我窮易到無文貰酒兒穿雪尋僧月照云何時再相見兵冦尙紛紛

又

久別無消息今秋忽得書諸孤婚嫁苦求已世情疎亂甚無喬木溪多不釣魚秖應金嶽色如爾復如余

秋末入匡山船行八首

楚國茱萸月吳吟梨栗船逺逰無定所髙臥是何年浪捲紛紛葉檣衝澹澹煙去心還自喜廬嶽倚靑天

又

蘆葦深花裏漁歌一曲長人心𨿽憶越帆態似浮湘石獺銜魚白汀茅浸浪黃等閒千萬里道在亦無妨

又

島上離家化茅茨竹戶開黃桑雙鵲喜白日有誰來擔浪澆秋芋緣灘取淨苔回頭深自愧舊業本蒿萊

又

匡阜層層翠修江疊疊波從來未曾到此去復如何水廟寒鴉集沙村夕照多誰知垂釣者孤坐鬢皤皤

又

晚泊蒼茫浦風微浪亦麄估喧如亥合檣密似林枯地峻湖無【闕】潮寒蚌有珠東西無定所何用問前途

又

島香思賈島江碧憶淸江囊槖誰相似饞慵世少雙鼉驚入窟月燒到系船樁謾有歸香夢前頭是楚邦

又

南北𨿽無適東西亦似萍霞根生石片象迹壊沙汀隠隠蒹葭赤微微蜄蛤腥因思範蠡輩未免亦飄零

又

曉色千檣去長江八月時雨淙山骨出擉岸形卑野水畬田黒荒汀獨鳥癡如今是淸世誰道出山遲

送僧歸華山

心枯衲亦枯歸嶽掲空盂七貴畱不住孤云出更孤燒灰猶湯足雪片側粘須他日如相覓還應道到吳

送友人之嶺外

五嶺難爲客君遊早晚回一囊秋課苦萬里瘴雲開金柱根應動風雷舶欲來明時好登進莫滯長卿才

送盧舎人朝覲

羶行無爲日垂衣帝道亨聖眞千載聖淸必萬年淸重徳須朝覲流年不可輕洪才傳出世髙甲得髙榮罕玉藏無映嵇松畫不成起銜軒後勅醉別亞夫營燒濶荊州熟霞新峴首晴重重堯雨露去去漢公卿白髮從如雪靑雲路有程夢緣丹陛險春傍防衣生旣握鐘繇筆須調傅說羮倘因星使出一望問支鏗

上馮使君山水障子

憶山歸未得畫出亦堪憐崩岸全隳路荒村半有煙筆勾岡勢轉墨搶燒痕顚逺浦深通海孤峯冷倚天柴棚坐逸士露茗煮紅泉繡與蓮峯竟威如劍閣牽石門關麈鹿气候有神仙茅屋書窻小苔堦滴瀑圓松根擎石朽桂葉蝕霜鮮畫出欺王墨擎將獻恵連新詩寧妄說舊隠實如然願似窻中列時聞大雅篇

送令狐煥赴闕

渚宮揺落日相送碧江湄陟也須爲相天乎更贊誰風髙檣力出霞熱鳥行遲此去多來客無忘慰所思

送吳融員外赴闕

漢文思賈傅賈傅遂生還今日又如此送君非等閒雲寒猶惜雪燒猛似烹山應笑無機者騰騰天地間

送姚洎拾遺自江陵幕赴京

捧詔動徵輪分飛楚水濵由來眞廟器多作伏蒲人捨魯知非願朝天不話貧沙頭千騎送島上一蟬新莫使身侵貴無矜貴逼身玉階凝正色蘭苑漲芳塵鑾輅方離華車書漸似秦流年飄儵忽書札莫因循涼雨鳴紅葉非煙閉紫宸憑將西社意一說向荀陳

送僧入石霜

舉世秖堪吁空知與道俱論心齊至聖對鏡破凡夫業王如雲合頭低似箭驅【牛頭大師云猶妄心起業業如雲俱合論云入地獄人頭向下也】三淸徒妄想千載亦須臾惟我流陽叟深云領毳徒盡騎香白象皆握月明珠寂寞排松榻斕斑半雪須苔侵長者論嵐蝕祖師圖翠巘金鐘曉香林寶月孤兟兟齊白趾赫赫共洪罏山色鋤難盡松根踏欲無難評傳的的須不到區區撩舎新羅瘦罏煙榾柮麄燒畬平虎窟分瀑入香廚師去情何切人間事莫拘穿林宿古冢踏葉掲空盂無事終無事令枯合便枯【鳥窠和尙云無事無事爲法道云學向上事不入卽須如枯便好也】他年相覓在亦不是生蘇

送僧歸南康

殻殻學得律還鄕見苦情逺思芳艸盛不入楚山行帆入汀煙健經吟戍月淸到鄕同學輩應到贑江迎

送陳秀才赴舉兼寄韓舎人

主聖臣賢日求名莫等閒直須詩似玉不用力如山艸白兵初息年丰駕巳還憑將安養意一說向曾顏【昔西社羣公盡生安養安養西方也】

送友人及第後歸臺州

得桂爲邊辟翩翩頗合宜嫖姚畱不住晝錦已歸遲島側山藏虎湖心浪撼碁終期華頂下共禮淥身師【天臺石橋有白道猷坐化身淥也】

晚春寄張侍郎

遐想涪陵岸山花半已殘人心何以遣天步正艱難【時昭宗在岐下】鳥聴黃袍小【黃袍禽也】城臨白帝寒應知窻下夢日日到江幹

寄景判官兼思州葉使君

獨住西峯半尋常欲下難石多桐屐齾香甚藥花幹荏苒新鶯老窮通亦自寛髯參與短簿始爲一吟看

送盧秀才應舉

幾載阻兵荒一名終不忘還衝猛風雪如晝冷朝陽【時名畫李白王昌齡常建冷朝陽冒風雪入京】句好慵將出囊空卻不忙明年公道日去去必穿楊

聞新蟬寄桂雍

新蟬終夜叫嘒嘒隔溪濆杜宇仍相雜故人聞不聞捲簾花動月冥目砌生云終共謝時去西山鸞鶴羣

寄懷楚和尙二首

吾師獅子兒而貌復瓌奇何得文明代不爲王者師鐡盂湯雪早石炭煮茶遲謾有參尋意因循到亂時

又

跳躑諸峯險徊翔萬里空爭將金鎖鎖那把玉籠籠印缺香崩火窻疎蠍喫風永懷今已矣吟坐雪蒙蒙

和韋相公話婺州陳事

昔事堪惆悵談愛白牛【法華經中以白牛諭大乘】千場花下醉一片夢中逰耕避初平石燒殘沈約樓無因更重到且副濟川舟

禪月集卷十三

欽定四庫全書

禪月集卷十四

唐釋貫休撰

五言律詩

遇五天僧入五臺五首

十萬里到此辛勤詎可論惟云吾上祖自買給孤園一月行沙磧三更到鐡門白頭鄕思在回首一銷魂

又

雪嶺頂危坐乾坤四顧低河橫於闐北日落月支西水石香多白猿猱老不啼空餘忍辱艸相對色萋萋

又

逺禮淸涼寺尋眞似善才身心無所得日月不將來白疊還圖像滄溟亦泛杯唐人亦何幸處處覺花開

又

塗足油應盡幹陀帔半隳辟支迦狀貎剎利帝家兒結印魔應哭逰心聖不知深嗟頭已白不得逺相隨

又

送迎經幾國多化帝王心電激靑蓮目環垂紫磨金眉根霜入細梵夾蠧相侵必似陀波利他年不可尋

經普化禪師影院

大一今何處登堂似昔時曾防金印印得異野干兒影束龍神在門荒桐竹衰誰云續僧史別位著吾師

秋寄李頻使君二首

爲郎須塞詔當路亦驅驅貴不因人得淸還似句無燒煙連野白山藥拶階枯想得徴黃詔如今巳在途

又

務簡趣難陪淸吟共緑苔葉和秋蟻落僧帶野香來畱客朝嘗酒憂民夜畫灰終朝冒風雪江上見宗雷

上東林和尙

讓紫歸靑壁髙名四海聞𨿽然無一事得不是要君道秖傳伊字詩多笑碧雲應憐門下客餘力亦爲文

江邊道士

獨住大江濵不知何代人藥鑪生紫气肌肉似紅銀酒釀竹屋斕符收山鬼仁何妨將我去一看武陵春

送僧之湖外

去防趣非常春風爾莫狂惟擎一鐡鉢舊亦講金剛午飯孤煙裏宵禪大石傍羨師終不及湘浪緑茫茫

懷繆獨一

常憶蘭陵子瓌奇皴渇才思還如我苦時不爲伊來嶽霞猱擲雪湖月浪翻杯未聞沾寸祿此事亦堪哀

送廬山衲僧

飛錫下崆防淸髙世少雙凍天方篩雪別我去何邦燒繞赤烏亥云漫白蚌江路人爭得識空仰鬢眉厖

寄西山胡汾吳樵

帶經鋤隴者何止手胼胝覓句句句好慚予筋力衰云塠臨案冷鹿隊過門遲相憶空回首江頭日暮時

休糧僧

不食更何憂自由中自由身輕嫌衲重天旱爲民愁應器誰將去生臺蟻不遊會須傳此術相共老山丘

送杜使君朝勤

借寇借不得淸聲徹帝聰坐來千里泰歸去一囊空遺愛封疆熟扳轅艸木同路遙山不少江靜思無窮花舸衝煙濕朱衣照浪紅援毫兩岸曉欹枕滿旗風道罕將人合心難與聖通從玆林下客應許代天功

送人之嶺外

見說還南去迢迢有侶無時危須早轉親老莫他圖小店虵羮黒空山象糞枯三閭遺廟在爲我一嗚呼

題式和尙院

二雅兼二密愔愔秖自怡臘髙云屐朽貌古畫師疑壍蟻緣金錫罏煙惹雪眉仍聞有新作秖是寄相思

湖頭別墅三首

梨栗鳥啾啾髙歌若自由人誰知此意舊業在湖頭饑防掀【一作歡】菱殻新蟬避栗皺不知江海上戈甲幾時休

又

桑柘參桐竹陰陰一逕苔更無他事出秖有衲僧來壍蟻爭生食窻經卷燒灰可憐門外路日日起塵埃

又

南北如仙境東西似畫圖園飛靑啄木檐掛白蜘蛛鄰叟教修廢牛童與納租寄言來往客不用問榮枮

三峽聞猿

歷歷數聲猿寥寥渡白煙應棲多月樹況是下霜天萬里客危坐千山境悄然更深仍不住使我欲移船

聞知聞赴成都辟請

文翁還化蜀防幕列鵷鸞飲水臨人易燒山覓士難錦機花正合椶蕈火初幹知已相思否如何借羽翰

題淮南恵照寺律師院

儀冠凝寒玉端居似沃州學徒梧有鳳律藏目無牛茗滑香粘齒鐘淸雪滴樓還須結西社來往悉諸侯

秋末長興寺作

荒寺古江濵莓苔地絕塵長廊飛亂葉寒更無人栗不和皺落僧多到骨貧行行行未得孤坐更誰親

寄杭州靈隠寺宋震使君

罷郡歸侵夏仍聞靈隠居僧房謝朓語寺額葛洪書【晉道士葛洪與靈隠寺書額了去至今在】月樹狝猴睡山池菡蓞疎吾皇愛淸靜莫便結吾廬

送人歸夏口

鴈鴈葉紛紛行人豈易聞千山與萬水何處更逢君貌不常如玉人生秖是云倘經三祖寺一爲禮龕墳

送新羅僧歸本國

忘身求至教求得卻忘歸離岸乘空去終年無所依月衝陰火出帆拶大鵬飛想得還鄕後多應著紫衣

避冦入銀山

艸艸穿銀峽﨑嶇路未諳傍山爲店戍永日繞溪潭燒地生芚蕨人家煮僞蠶翻如歸舊隠步步入煙嵐

聞友人駕前及第

見心知命好一別隔煙波世亂無全士君方掇大科早隨鑾輅轉莫戀蜀山多必貢安時防忠言柰爾何避地毘陵上王慥使君【時黃賊陷東陽公避地於浙右】

至理至昭昭心通卽不遙聖威無逺近吾道太孤標辛苦蘇氓俗端貞答聖朝气髙吞海嶽貧甚似漁樵庾亮風流澹劉寛政事超淸須遭貴遇隠已被誰招栗塢修禪寺仙香寄石橋風雷巡稼穡魚鳥合歌謡視事私終殺憂民泰亦雕道髙無不及恩甚固難消大冦山難隔孤城數合燒烽煙終日起湯沐用心燋勇義排千陣誅鋤擬一朝誓盟違日月【時賊僞降盟書終背】旌斾過寒潮古馹江云入荒宮海飄仙松添瘦碧天驥減丰臕似在陳兼衛終爲宋與姚已觀云似鹿卽報首皆梟盡願回淸鏡重希在此條應憐千萬戶禱祝向唐堯

送崔尙書朝覲

至理契穹旻方生甫與申一麾歌政正三相賀仁人叵似盧懷愼全如邵信臣澄渟消宿蠧煦愛及陽春對客煙花拆焚香渥澤新徴黃還有自【令弟相公號當公遂避賢路也】挽鄧住無因峽水全輸潔巫娥卻訝神宋均顏未老劉寵骨應貧大醉辭王翦含香望紫宸三峯初有雪萬里正無塵伊昔林中社多招席上珍終期仙掌下香火一相親

禪月集卷十四

欽定四庫全書

禪月集卷十五

唐釋貫休撰

五言律詩

寒夜有懷同志

永夜殊不寐懷君正寂寥疎鐘寒徧郭微雪靜鳴條南省鴈孤下西林鶴屢招終當謝時去與子住山椒

寄新定桂雍

獨自住烏龍應憐是衲僧句須人未道君此事偏能塢濕云埋觀溪寒月照【一作在】罾相思不可見江上立騰騰

贈靈鷲山道潤禪師院

常恨煙波隔聞名二十年結爲淸气引來到法堂前薪拾紛紛葉茶烹滴滴泉莫嫌來又去天道本泠然

幹霄亭晚望懷王棨侍郎

霜打汀島赤孤煙生池塘淸吟倚大樹瑤艸何馨香久別靑雲士常思白石房誰能共歸去流水似鳴璫

海邊見羅鄴

淸世詩聲出誰人得似君命通須有日天未防斯文楚木寒連寺修江碧入云相思喜相見庭葉正紛紛

送僧之東都

之子之東洛囊中有偈新紅塵誰不入獨鶴自難親定鼎門連嶽黃河凍過春憑師將逺意說似社中人

送於兢補闕赴京

亂離吾道在不覺到淸時得句下雪嶽送君登玉墀冷驚蟬韻斷涼觸火雲隳倘遇南來使無忘問所之

送鄭凖赴舉

兩河兵火後西笑見吾曹海靜三山出天空一鶚髙賃居槐拶屋行捲雪埋袍他日如相覓栽桃近海濤

寄柱杖上王使君

拄杖鄰僧與殊常不可名一條黳玉重百兩紫金輕有乳盤春力無心合道情惟宜髙處著將寄謝宣城

秋望寄王使君

靜躡紅蘭逕憑髙曠望時無端求句苦永日壑風吹大月生峯角殘霞在樹枝秖應劉越石淸嘯正相宜

送祿有禪師與雷處士入武夷山

師與雷居士尋山道入閩應將熊耳印別授武夷君崖仙棺出江垠毒艸分他年相覓在莫苦入深云

送友生入越投知已

才大終難任東浮景漸暄知將刖足恨去擊李膺門宿霧開花塢春潮入薴村預思秋薦後一鶚出乾坤

寄烏龍山賈泰處士

庭果色如丹相思夕照殘云邊踏燒去月下把書看澗水仙居共窻風漆樹寒吾君方側席未可便懷安

題大安寺通禪師院

應行諸嶽徧象屣半無綱一法尋常說此機仍未忘窻閒藤影老衲厚瀑痕荒寄語迷津者來玆問不妨

春晚寄盧使君

滿郭春如畫空堂心自澄禪拋金鼎藥詩和玉壺冰白雨飄花盡晴霞向閣凝寂寥還得句因寄栁吳興

武昌縣與晝公兼寄邑宰

小邑何人識騰騰天地間尋常如一鶴亦不愛靑山鐡鉢年多赤麻衣帶毳斑秖聞尋五栁時到月中還

別東林僧

大士宅裏宿芙蓉龕畔逰【芙蓉道人坐處】自憐無定在子莫苦相畱燥葉飄山席孤云傍茗甌徘徊不能去房在好峯頭

避地寄髙蟾

荒寺雨微微空堂獨掩扉髙吟多忤客此貌若爲饑旅夢遭鴻喚家山被賊圍空餘老萊子相見獨依依

懷武夷山禪師

萬疊仙山裏無緣見有緣紅心蕉繞屋白額虎同禪古木苔封菌深崖乳雜泉終期還此去世事秖如然

秋末閒居作

幽居山不別落葉與階平盡日吟詩坐無端个病成徑苔因旱赤池水入冬淸惟有東峯叟相尋月下行

贈許徴君

晝公友秦奚來往踏溪云如今又到我還愛許徴君落花鳥銜來永日香氤氳終期將爾曹歸去麋鹿羣

秋夜作因懷天臺道者

萬事何須問良時卽此時髙秋半夜雨落葉滿前池靜怕龍神識貧從艸木欺平生無限事秖有道人知

偶作因懷大同道友

蠻木葉不落微吟漳水濵二毛空有雪萬事不如人壍水平芳艸山花落淨巾天童好眞伴何日更相親

邊上行

黒松林外路風角逺嗈嗈朔气生荒堡秋城滿病容豺掊沙底骨人上月邊烽休作西行計西行地漸凶

江西再逢周璉

六七年不見相逢髩已蒼交情終淡薄詩語更淸狂未得丹霄便依前四壁光但令吾道在晚逹亦何妨

登鄱陽寺閣

寺樓閒縱望不覺到斜暉故國在何處多年未得歸寒江平楚外細雨一鴻飛終斆於陵子吳山有緑薇

秋晚野居

僻居人不到吾道本來孤山色園中有詩魔象外無霜禾連島赤煙艸倚橋枯何必求深隠門前似畫圖

酬杜使君見寄

軋軋復軋軋更深門未關心疼無所得詩債若爲還露灑一鶴睡鐘餘萬象閒慚將此時意明日寄東山

湖上作

我竟胡爲者嘮嘮但愛吟身中多病在湖上住年深山霤穿苔壁風鐘度雪林近來心更苦誰復是知音

送僧歸天臺寺

天臺四絕寺歸去見師眞莫折枸杞葉令他十得嗔天空聞聖磬瀑細落花巾必若雲中老他時得【一作徳】有鄰【天臺國淸寺有拾得花巾卽波羅巾也】

禪月集卷十五

欽定四庫全書

禪月集卷十六

唐釋貫休撰

五言律詩

壽春節進【武成元年作】

聖運關天紀龍飛古帝基振揺三蜀地聳發萬年枝出震同中古承幹協易辭恩頒新命廣淚向舊朝垂大寶歸防殊祥出逺池【時有黃龍見於嘉州之野】法天深罔測體聖妙難知儉徳爲全徳無思契十思丕圖非力致英武悉天資正直方親切回邪豈敢窺將排頗與牧相得稷兼防鹽出符眞主【鹽湧並野】麟來合大規【麒麟見】賡歌隨羽籥奕葉斆伊祁寡欲情𨿽泰憂民色未怡盛如唐創業宛勝晉朝儀旰食宮鸎囀宵衣禁漏遲多於湯土地還有禹胼胝視物如傷日勝殘去殺時守文情的的無逸戒孜孜軒頊風重振皇唐鼎創移始聞呈瑞石又報產靈芝【瑞石放光靈芝生野】覆幬髙緣大包容妙在卑兄呼春赫日師指佛牟尼【大梵天王帝釋以佛爲師也今上皇帝亦然】佳气宸居合淳風樂府吹急賢彰帝業解綱見天慈粟赤千千窖軍雄萬萬兒八蠻須稽顙四海仰昌期玉輦嬪嬙擁宮花錦繡欹堯云同靉叇漢祖太驅馳氛祲根株盡澆訛眹兆隳山河方有截野逸詔無遺境靜消鋒鏑田香熟稻夢中逢傅說殿上見辛毗金鏡懸千古彤雲起四維盛行唐典法再覩舜雍熙祝壽幹文動郊天太乙隨煌煌還宿衛亹亹葉聲詩飲醴和甘雨非煙繞禦帷銀輪隨寶馬玉沼見金【金色見】杳杳聞韶濩重重降撫綏魏徴須卻出諸葛更何之簡約逾前古升平美不疑觸邪羊唅唅鼔腹叟嘻嘻邁五方云大超三始見奇錦霞連紫極仙鳥下峨嵋謝傅還爲傅周師又作師納隍爲永任從諫契無爲子子寰瀛主孫孫日月旗壽春嗟壽域萬國盡防祈捧日三車子恭思八彩眉願將七萬歲匍匐拜瑤墀【拜當作進】

送僧之安南

安南千萬里師去趣何長鬢有炎【一作沃】州雪心爲異國香退牙山象惡過海布帆荒早作歸吳計無忘父母鄕

送僧歸剡山

逺逃爲亂處寺與石城連木落歸山路人初刈剡田荒林猴咬栗戰地鬼多年好去楞伽子精修莫偶然

送僧入幽州

髙士髙無敵騰騰話入燕無人知爾意向我道非禪栗逕穿墦冢狼聲隔逺煙槃山多道侶應未有歸年

送僧逰五臺

羨師逰五頂乞食值年丰去去誰爲侶棲棲力已窮濁河髙岸坼衰艸古城空必到華嚴寺憑師問辧公

送僧入五泄

五泄江山寺禪林境最奇九年喫菜粥此事少人知山響僧擔谷林香豹乳兒伊余頭已白不去更何之

題令宣和尙院

軒窻領嵐翠師得世情忘惟愛談諸祖曾經宿大荒泉聲淹臥榻云片犯鑪香寄語題門者看經在上方

寄四明閭丘道士二首

淮海兵荒日分飛直至今知擔諸子出卻入四明深衣必編仙艸僧應共栗林秋風溪上路應得一相尋

又

三千功未了大道本無程好共禪師好常將藥犬行石門紅蘚剝柘塢白雲生莫認無名是無名已是名

經士馬中作

偸兒成大冦處處起煙塵黃葉滿空宅靑山見俗人妖星芒刺越鬼哭勢連秦惆悵還惆悵茫茫江海濵

士馬后見赤松舒道士

滿眼盡瘡痍相逢相對悲亂階猶未已一柱若爲支堰茗蒸紅棗看花似好時不知今日後吾道竟何之

題方公院寄夏侯明府

銀地有餘光方公道益芳誰分修藏力頂有剃頭霜經勘松風燥檐垂塢茗香終須結西社此縣似柴桑

與劉象正字

獨居三島上【在觀中住】花竹映柴關道廣羣仙惜名成萬事閒病多惟縱酒靜極不思山惟有逍遙子時時自往還

懷智體道人

棲碧思吾友庭鸎百囀時惟應一處住方得不相思雲水淹門閫春雷在樹枝平生無限事不獨白雲知

贈晦公禪人

流陽爲役者相訪葉紛紛有句𨿽如我無心未似君搆林靑及竹茆屋暖如雲何似相將去千山麋鹿羣

寄靜林別墅胡進士兄弟

見說山居好書樓被翠侵燒熛汀島境月色弟兄吟犬吠黃椑落牛歸紅樹深仍聞多白菌應許一相尋

懷赤松故舒道士

可惜復可惜如今何所之信來堪大慟余復用生爲亂世今交鬭宮玉柱隳春風五陵道回首不勝悲

偶作

無端爲五字字字鬢星星秖覺人情薄空餘鶴眼靑砌莎藏墜果窻雪浸殘經秖有歸山計茫茫何所營

春日許徴君見訪

龍鐘多病後日望遇升平逺念穿嵩雪前林囀早鶯廚香烹瓠葉道友叩門聲還似靑溪上防吟踏葉行

經先主廟作

古廟積煙蘿威靈及物多因知曹孟徳爭柰此公何樹古靁痕剝碑荒篆畫訛今朝冥禱祝秖望息干戈

寄中條道者

柏梯山影裏頭白藥山孫今古管不得是非爭肯論虎須懸瀑滴禪衲帶苔痕常恨龍鐘也無因接話言

夏日晚望

登臨聊一望不覺意恞然陶侃寒溪寺如今何處邊汀沙生旱霧山火照平川終事東歸去干戈滿許田

送僧歸山

眼靑禪帔赤气岸出塵埃霞外終須去人間作麼來崖香泉吐乳塢燥燒【闕】雷他日終相覓山門何處開

覽皎然渠南鄕集

學力不相敵淸還彷佛同髙於寶月月誰得射雕弓至鑑封姚監良工遇魯公如斯深可羨千里共淸風

覽姚合極集

至覽如日月今時卽古時髮如邊艸白誰念射聲【闕】好鳥挨花落淸風出院遲知音郭有道始爲一吟之

大駕西幸秋日聞雷

軍書日日催處處起塵埃黎庶何由泰鑾輿早晚回夏租方減食秋日更聞雷莫道蒼蒼意蒼蒼眼甚開

詩【記事題作言詩】

經天緯地物動必計仙才幾處覓不得有時還自來眞風含素髮秋色入靈臺吟向霜蟾下終須神鬼哀

秋末江上望

莽莽古江濱紛紛墜葉頻煙霞誰是主丘隴自傷神吞倂寧惟漢淒涼莫問陳盡隨流水去寂寞野花春

禪月集卷十六

欽定四庫全書

禪月集卷十七

唐釋貫休撰

五言律詩

乞食僧

擎鉢貌淸羸天寒出寺遲朱門當大道風雪立多時似月心常淨如麻事不知行人莫輕誚古佛盡如斯

寒望九峯作

九朶碧芙蕖王維圖未圖層層皆有瀑一一合吾廬歇如爭出霜嚴不例枯世猶多事在爲爾久躊躕

薊北寒月作

薊門寒到骨戰磧鴈相悲古屋不勝雪嚴風欲斷髭淸吟得冷句逺念失佳期寂寞誰相問迢迢天一涯

新猿【別本作新蟬】

尋常看不見花落樹多苔忽向髙枝發又從何處來風淸聲更掲月苦意彌哀多少求名者年年被爾催

懷南嶽隠士二首

千峯映碧湘眞隠此中藏餅不煮石喫眉應似髮長風榸支酒甕鶴虱落琴牀𨿽【一作誰】斆忘機者斯人尙未忘

又

見說祝融峯擎天勢似騰藏千尋瀑布出十八髙僧古路無人迹新霞出石稜終期將爾叟一一月中登

追憶馮少常

盛徳方淸貴旋聞逐逝波令人翻不防積善合如何且道登朝晚分憂及物多至今新定郡猶詠袴襦歌

聞閔廷言周璉下第

前牓年年見髙名日日聞常因不平事便欲見吾君兄弟居淸島園林生白雲相思空悵望庭葉赤紛紛

寄景地判官

渚宮江上別倐忽十餘年舉世惟攻說多君卽不然浦珠爲履重園栁助詩勉力酬知已昌朝正急賢

讀賈區賈島集

區終不下島島亦不多區冷格俱無敵貧根亦似愚靑雲終嘆命白閣久圍罏今日成名者還堪爲爾吁

送衲僧之江西

索索復索索無憑卻有憑過溪遭惡乞食得幹菱秖有山相伴終無事可仍如逢梅嶺旦向道秖寧馨

故林偶作

朗吟無一事孤坐濲江濆媚世非吾道良圖有白雲蠧魚開卷落啄木隔花聞惟寄壺中客金丹許共分

寄棲白友師二首

流浪江湖久攀緣歳月闌髙名當世重好句逼人寒月苦蟬聲嗄鐘淸柿葉幹龍鐘千萬里擬欲訪師難

又

蒼蒼龍闕晚九陌雜香塵方外無他事僧中有近臣靑門玉露滴紫閣錦霞新莫話三峯去澆風正蕩淳

送人之渤海

國之東北角有國每朝天海力浸不盡淳風常宛然山藏羅剎宅水雜巨鼇涎好去吳鄕子歸來莫隔年

寄李道士

常見髙人說由來不偶然致身同槁木話道出忘詮長嘯仙風外眠槎海月邊倘修陰奼奼一望寄余焉

秋送夏郢歸錢塘

歸客指吳國風帆幾日程新詩陶雪字髮有霜莖微月生滄海殘濤傍石城從玆江島意應續子陵名

送僧歸翠微

秖衲一个衲翠微歸舊岑不知何嵗月卽得到師心逕繞千峯細庵開亂木深倘然云外老他日亦相尋

經友生墳

多君墳在此今我過悲涼可惜爲人好剛須被數將白雲從冢出秋艸爲誰荒不覺頻回首西風滿白楊

懷洛下盧縉雲

一減三張價幽居少室前豈應貧似我不得信經年木落多詩槁山枯見墨煙何時深夜坐共話艸堂禪

送李鉶赴舉

詩業務經綸新皆意外新因知登第牓不著不平人句得孤舟月心飛九陌塵明年相賀日應到曲江濵

寶禪師見訪

山兄心似我岸谷亦難交不見還相憶來惟添寂寥茶煙粘衲葉雲水透蘅茆因話流年事斯須不可拋

觀碁

逸格格難及半先相遇稀落花方滿地一局到斜暉褚死不死將軍飛已飛今朝慙一行無以造微

題一上人經閣

島外何須去衣如蘚亦從但能無一事卽是住孤峯雨歇雲埋閣月明霜灑松師心多似我所以訪師重

和毛學士舎人早春

陋巷冬將盡東風細雜籃解牽窻夢逺先是澗梅諳茶癖金鐺快【舍人有茶譜】松香玉露含書齋山帚撅盤饌藥花甘雅得琴中妙【舍人妙於七】常挼臉似酣雪消聞苦蟄气候似宜蠶密勿須淸甲朝歸繞碧潭丹心空拱北新作繼周南竹杖無斑防紗巾不著簪大朝名益重後進力皆覃至理𨿽亡一臣時亦說三不知門下客誰上晏嬰驂

禪月集卷十七

欽定四庫全書

禪月集卷十八

唐釋貫休撰

五言律詩

壽春進祝聖七首

千載降祥

九天宮上聖降世共昭回萬彚須亭毓羣仙送下來承幹當否極庶事盡康哉秖有羲軒比其餘不可陪

文有武備

武宿與文星常如掌上擎孫吳機不動周邵事多行旰食鑪煙細宵衣隙月明還聞防進曲吹出泰階平

從諫如流

及霤龍鱗動君臣道義深萬年軒後鏡一片漢髙心北塞皆輸欵南荒盡貢琛從玆千萬歳枝葉正森森

搜揚艸澤

俟時兼待價垂棘出塵埃仄席三旌切移山萬里來煙霞衣上落閶闔雪中開壽酒今朝進無非出世才

守在四夷

天將興大蜀有道遂君臨四塞同諸子三邊共一心闍婆香似雪回鶻馬如林曾讀前皇傳巍巍冠古今

大興三教

曈曈懸佛日天俁動云韶縫掖諸生集麟洲羽客朝非煙生玉砌禦栁吐金條擊壤翁知否吾皇卽帝堯

山呼萬歳

聲教無爲日山呼萬歳聲隆隆如谷響合合似雷鳴翠防爲天柱根盤倚鳯城恭惟千萬歳歳歳致升平

早秋夜坐

微涼砧滿城林下石牀平髮豈無端白詩須出世淸鄰僧同樹影砌月浸蛩聲獨自更深坐無人知此情

早起

夜坐還早起寂寥多病身神淸尋夢在香極覺花新樹露繁於雨溪雲動似人又知何處客軋軋轉徵輪

秋晚野步

閒步不覺逺蕭蕭木落初詩情拋閫閾江影動襟裾閣北鴻行出霞西雨腳疎金峯秋更好乞取又何如

晚望

曠望危橋上微吟落照前煙霞濃浸海川嶽濶連天白鳥格不俗孤云態可憐終期將爾輩歸去舊江邊

寄翰林陸學士

顏冉商參甲鸞凰密勿才簾垂仙鳥下吟次聖人來寶輦千官捧宮花九色開何時重一見爲我話蓬萊

贈造微禪師院

薝卜气雍雍門深聖澤重七絲奔小蠏五字逼雕龍藥轉紅金鼎茶開紫閣封圭峯爭去得卿相日憧憧

南海晚望

海上聊一望舶帆天際飛狂蠻莫掛甲聖主正垂衣風惡巨魚出山昏羣獠歸無人知此意吟到月騰輝

寄廬山大願和尙

石上桂成叢師庵在桂中皆云習鑿齒未可扣眞風雪洗香鑪碧霞藏瀑布紅何時甘露偈一寄剡山東

懷薛尙書寄呈東陽王使君

得力未得力髙吟夏又殘二毛非自出萬事到詩難蟬見木葉落雷將雨气寒何妨槌琢後更獻至公看

上馮使君水晶數珠

泠泠瀑滴淸貫串有規程將諷觀空偈全勝照乘明龍神多共惜金玉比終輕願在暉手常資物外情

送明覺大師兼寄鄭山人

去去楞伽子春深道路長鳥啼靑嶂險花落紫衣香此去非餘事還歸內道場憑師將老倒一向說滎陽

廬山尋靈紀不遇

久別稀相見深山道益孤葉全離大朴君尙在新吳鐘嗄聲飄驛山頑气噴湖畱詩如和得一望寄前途

題曹溪祖師堂【案此系古體詩雜入】

皎潔曹溪月嵳峩七寶林空傳智藥記豈見祖禪心信衣非薴麻白雪無知音大哉雙峯溪萬古靑沈沈

懷匡山道侶

常憶將吾友穿雲過瀑西有碑皆讀徹無處不相攜檉桂株株濕猿猱个个啼等閒成逺別窻月又如珪

懷盧延讓【時延讓新及第】

冥搜忍饑凍嗟爾不能休幾嘆不得力到頭還白頭姓名歸紫府妻子在滄洲又是蟬聲也如今何處逰

春晚訪鏡湖方幹

幽居湖北濵相訪值殘春路逺諸峯雨時多擉鼈人蒸花初釀酒漁艇劣容身莫訝頻來此伊余亦隠淪

秋過相思寺

見說相思寺今來似有期瘴鄕終有出天意固難欺晝雨先花島秋云過戍旗故人多在蜀不去更何之

禪月集卷十八

欽定四庫全書

禪月集卷十九

唐釋貫休撰

七言律詩

蜀王入大慈寺聴講【天復三年作】

玉節金珂響似雷水晶宮殿步徘徊秖緣支遁談經妙所以許詢都講來帝釋鏡中遙仰止【善法堂前有七寶鏡照四天下】魔軍殿上動崔巍千重香擁龍鱗立五種風生錦繡開【上界天王欲下逰行時先有三種風生一開其樓臺殿閣二香气芬馥三吹去萎花更雨新者】寛似大溟生日月秀如四嶽出塵埃一條紫气隨髙步九色仙花落古臺謝太傅須同八凱姚梁公可並三臺登樓喜色禾將熟望國誠明首不回駕馭英雄如赤子雌黃賢哲貢瓊瑰六條消息心常苦一劍晶熒敵盡摧木鐸聲中天降福景星光裏地無災百千民擁聴經座始見重天社稷才

蜀王登福感寺塔三首

天資忠孝佐金輪香火空王有宿因此世喜登金骨塔前生應是育王身【佛記育王造四萬八千塔】封疆嵗暮笙歌合襦袴正初錦繡新釋子沾恩無以報秖擎章句貢平津

又

似聖悲增道不窮憂民憂國契堯聰兩髯有雪丹霄外萬里無塵一望中南照微明連莽蒼峨嵋擁秀接崆峒林僧歳月知何幸還似支公見謝公

又

步步層層孰可陪相輪邊日照三臺喜歡烝庶皆相逐惆悵鸞輿尙未回金鐸撼風天樂近仙花含露瑞煙開一年一度常如此願見文翁百度來

少監三首

器琢仙珪美有餘席珍國寶比難如銜花乳燕看調瑟衣錦佳人侍讀書荀氏門風龍變化謝家庭樹玉扶疎卽期寰宇隆平日歸佐吾皇侍玉墀

又

益友相隨益自彊趨庭問禮日昭彰袍新宮錦千人目馬駿桃花一巷香偏愛曾顏終不及或如韓白亦無妨八龍三虎森如也萬古千秋瑞聖唐

又

具體而微太少年鳳毛五色帶非煙倚天長劍看無敵繞樹號猿已應接士開襟淸聖熟分題得句落花前卽應出將傳家法聖澤恩波浩浩然

再到鐘陵作

六七年來到豫章舊逰知已半凋傷春風還有花千樹往事都如夢一場無限丘墟侵郭路幾多臺榭浸湖光秖應惟有西山色依舊崔巍上寺橋

行經弟妹墳

淚不曾垂此日垂山前弟妹冢離離年長於吾未得力家貧拋爾去多時鴻衝碧漢霜中斷蕙雜黃蒿塜上衰恩愛苦情拋未得不堪回首步遲遲

到蜀與鄭中丞相遇

深隠猶爲未死灰逺尋知巳遇三臺如何麋鹿羣中出又見鵷鸞天上來劍閣霞粘殘雪在錦江香甚百花開謾期王謝來相訪不是支公出世才

別馮使君

瓦礫文章豈有媒兩三年秖在金臺本師頭白須歸去太守門淸願再來皓皓玉霜孤鴈逺蕭蕭松島片帆開從玆林下終無事惟秖焚香祝上臺

上新定宋使君

禪坐吟行誰與同杉松共在寂寥中碧雲詩裏終難到白藕花經講始終水疊山層擎艸疏砧淸月苦立霜風十年勤苦今酬了得句桐江識謝公

和李判官見新榜爲兄下第

失意荊枝滴涙頻陟岡何翅不知春心中岐路平如砥天上文章妙入神休說宋風廻鷁首卽看雷火燎龍鱗從玆相次紅霞裏畱取方書與世人

送羅鄴赴許昌辟

方得論心又別離黯然江上步遲遲不堪回首﨑嶇路正是寒風皴錯時美似郗超終有日去依劉表更何疑前程不少南飛鴈聊寄新詩慰所思

附錄韋相公莊寄禪月大師

新春新霽好晴和間闊吾師鄙吝多不是爲窮常見隔秖應嫌醉不相過云離谷口俱無著日到天心各幾何萬事不如棊一局雨堂閒夜許來麼

酬韋相公見寄

鹽梅金鼎美調和詩寄空林問訊多防客奕碁拋已久楞嚴禪髓更無過萬般如幻希先覺一丈臨山且柰何【日到天心乃相公之日老僧日去山乃一丈耳】空諷平津好珠玉不知更得及門麼

附錄張相公格寄禪月大師

龍華咫尺斷來音日夕空馳詠徳心禪月字淸師號別壽春詩古帝思深畫成羅漢驚三界書似張顚值萬金莫倚名髙忘故舊晚晴閒步一相尋

酬張相公見寄

周郎懷抱好知音常愛山僧物外心閉戶不知芳艸歇無能惟擬住山深感通未合三生石騷雅歡擎九轉金但似前朝蕭【仿】與蔣【紳】老僧風雪亦相尋

附錄王相公鍇贈禪月大師

常愛吾師性自然天心明月水中蓮神通力徧恆沙外詩句名髙聚米前尋訪不聞朝振錫修行惟說夜安禪太平時節俱無事莫惜時來話艸

酬王相公見贈

孤拙將來豈偶然不能爲漏滴靑蓮一從麟筆題墻後常秖冥心古像前九徳陶鎔空有迹六窻淸淨始通禪今朝幸捧瓊瑤贈始見中更有

附錄集賢周相公庠寄禪月大師

昨日塵逰到幾家就中偏有近宣麻水田鋪座時移畫金地譚空說盡沙傍竹欲添犀浦石栽松更碾味江茶有時撚得休公捲倚柱閒吟見落霞

酬周相公見贈

三界無家是出家豈宜拊鳳覩新麻幸生白髮逢金聖曾夢靑蓮映玉沙境陟名山烹錦水睡忘東白洞平茶喜擎繡段攀金鼎謝朓餘霞始是霞

七言絕句

道情偈三首

崆峒老人専一一黃梅眞叟卻無無獨坐松根石頭上四溟無限月輪孤

又

非色非空非不空空中眞色不玲瓏可憐盧大擔柴者拾得驪珠槖籥中

又

優鉢羅花萬刧春頻犁田地絕纎塵道吾道者相招好不是香林采葉人

馬上作

栁岸花隄夕照紅風淸襟袖轡璁瓏行人莫訝頻回首家在凝嵐一防中

道中逢乞食老僧

赤椶櫚笠眉毫垂拄楖栗杖行遲遲時人秖施盂中飯心似白蓮那得知

秋末寄武昌一公

見說武昌江上住柏枯槐朽戰時風知師詩癖難醫也霜灑蘆花明月中

陋巷

墜葉如飛欲滿溝破籬荒井一蟬幽亦知希驥無希者作麼令人彊轉頭

終南僧

聲利掀天竟不聞艸衣木食度朝昏遙思山雪深一丈時有仙人來打門

禪月集卷十九

欽定四庫全書

禪月集卷二十

唐釋貫休撰

七言律詩

大蜀皇帝潛龍日述聖徳詩五首

嶽瀆殊祥日月精入堯金鏡佐休明衣嚴黼黻皇恩重劍折芙蓉紫气橫玉甃金湯山嶽峻花藏臺榭管淸已聞圖上淩煙閣寵渥穹窿玉不名

又

扶持社稷似齊桓百萬雄師貴可觀神智發中眞莫測貢輸天下學應難風淸鼙角山河壯劍肅神龍艸木寒堪羨蜀民恆有福太平時節一般般

又

珠履三千侍玉除宮花飄錦早鸎初𨿽然周孔心相似其柰龔黃政不如浩浩歌謠聞禁掖重重襦袴混樵漁若論朝野艱難日第一之功美有餘

又

紫髯靑眼代天才韓白孫吳稍可陪秪見赤心堯日下豈知眞气梵天來聽經瑞雪時時落登塔天花步步開盡祝荘椿同壽考人間歲月豈能催

又

丈夫勛業正乾坤麟鳳龜龍盡在門西伯最憐耕讓畔曹參空愛酒盈樽心慈爲受金僊囑發白緣酬玉砌恩從此於門轉髙大可憐子子與孫孫

陳情獻蜀皇帝

河北江東處處災惟聞全蜀勿塵埃一缾一鉢垂垂老千水千山得得來柰菀幽棲多勝景巴歈陳貢媿非才自慙林藪龍鐘者亦得親登郭隗臺

壽春節進大蜀皇帝五首

上大帝降坤維箕尾爲臣副聖期豈比赤光盈室日全同白象下天時文經武緯包三古日角龍顏遏四夷今日降神天上防願將天福比須彌

又

異香滴露降紛紛紫電環樞照禁門先冠百王臨億兆後稱十號震乾坤羲軒之道方爲道艸木沾恩始是恩今以諛才歌睿徳猶如飲海妙難論

又

茂祉遐宣勝事並薰風微入舜弦淸四洲不必歸王化一統那能計聖情合合鼔鐘膏雨滴峩峩宮闕瑞煙橫西逾昆嶽東連海誰不梯山賀聖明

又

逺人玉帛盡來歸及物天慈物物肥春力徧時皆甲拆王言聞者盡光輝家家錦繡香醪熟處處笙歌乳燕飛爲報蜀皇勤禱祝聖明天子古今稀

又

積劫修來似煉金爲皇爲帝萬靈欽能當濁世爲淸世始見君心是佛心九野黎民耕浩浩百蠻朝騎日駸駸今朝獻壽將何比願似荘椿一萬尋

對雪寄新定馮使君二首

仙掌空思歸未能焚香冥目對殘燈豈知瑞雪千山合空覺春寒半夜增翳月素云埋粉蝶堆巢孤鶴下金繩因思太守憂民切吟對瓊枝喜不勝

又

政化由來通上靈丰年祥瑞滿牕明气嚴坐久燈凝焰片大更深屋作聲飄掩煙霞何處去欹斜杉竹向簾傾雪林中客𨿽無事還有新詩半夜成

送劉相公朝覲二首

九苞仙瑞曜垂衣一品髙標百辟師魏相十思常自切曹溪一句幾生知【公深入禪理】久交玉帳𨿽難別須佐金輪去已遲惟杜荊州最惆悵柳門廻首落花時

又

急徵祗是再登庸生意人心萬國同燮理久徵殷傅說譚眞欲過李通程穿峴首春光老馬速商於曙色紅從此龍顏又應瘦寰瀛俱荷代天功

避寇遊成福山院

成福僧畱不擬歸獼猴菌嫩豆苗肌那堪蠶月偏多雨況復衢城未解圍【時孫端國逼衢城數月】翠擁槿籬泉亂入雲開花島雉雙飛堪嗟大似悠悠者秪向詩中話息機

別李常侍

楚水和煙海浪通又擎杯錫去山東道情𨿽擬攀孤鶴詩業那堪至逺公夢入深雲香雨滴吟搜殘雪石林空朱門再到知何日一片徵帆萬里風

送鄭閣赴閩辟

便便書腹徳無鄰健筆從知又入閩鸚鵡才須歸紫禁眞珠履不稱淸貧武夷山夾仙霞薄螺女潭通海樹春從此應多好消息莫忘江上一閒人

寄信州張使君

水壇檉殿地含煙領鶴行吟積翠間數閣涼颸終日去滿懷明月上方還時來自有鵷鸞識道在從如艸木閒惟羨靈溪賢太守一麾淸坐似深山

春末寄周璉

暮角含風雨气曛寂寥莓翠上衣巾道情不向鸎花薄詩意自如天地春夢入亂峯仍履雪吟看芳艸秪思人手中孤桂月中在來聽泉聲莫厭頻

讀吳越春秋

猶來吳越盡須慙背徳違盟又信讒宰嚭一言終殺伍大夫七事秪須三功成獻壽歌飄雪誰愛扁舟水似藍今日雄圖又何在野花香逕鳥喃喃

春遊靈泉寺

水蹴危梁翠擁沙鐘聲微逕入深花嘴紅澗鳥啼芳艸頭白山僧自扞茶松色摧殘遭賊火水聲幽咽落人家【寺因泉得名自經沙汰其泉落在人家】因尋古迹空惆悵滿袖香風白日斜

七言絕句

歸東陽臨岐上杜使君七首

小謝淸髙大謝才聖君令泰此方來一從到後常無事鈴閣公庭滿緑苔

又

紅錦帳中歌白雪烏皮幾畔撫靑英不知何物爲心地賽卻澄江澈底淸

又

誰報田中有黑虫一家齋戒減仙容分憂若也皆如此天下家家有剰舂

又

憂民心切出衝炎禾稼如雲喜气兼林下閒人亦何幸也隨旌斾到銀尖【銀尖去郭二十里】

又

方恐獄中桃樹出忽聞枯木卻生煙【時有枯木再生】褚祥爲郡曽如此卻恐當時是偶然

又

枯骨縱橫徧水湄盡收爲冢碧參差分明爲報精靈輩好送旌旗到鳳池

又

捨魯依劉一片雲好風吹去逺纎塵猶期明月淸風夜來作西園第八人

禪月集卷二十

欽定四庫全書

禪月集卷二十一

唐釋貫休撰

七言律詩

春

自來自去動洪罏無象無私無處無鴈不多消气力染花應最費工夫溟蒙偏恨豪家惜濃暖深爲政筆驅莫訝相逢只添睡伊余心不在榮枯

聞迎眞身

四海無波八表臣恭聞今嵗禮眞身七重鏁未開金鑰五色光先入紫宸丹鳳樓臺飄瑞雪岐陽艸木亞香塵可憐優鉢羅花樹三十年來一度春

灞陵戰叟

劍刓秋水髩梳霜廻首霜天與恨長官竟不封右挍尉鬭曽生挾左賢王尋班超傳空垂淚讀李陵書更斷腸今日灞陵陵畔見春風花霧共茫茫

遇道者

鶴骨松筋風貌殊不言名姓絕榮枯尋常藜杖九衢裏莫是商山一皓無身帶煙霞防汗漫藥兼神鬼在葫蘆只應張果支公輩時與相逢醉海隅

贈鐘陵陳處士

否極方生社稷才惟譚帝道鄙梯媒髙吟千首精怪動長嘯一聲天地開湖上獨居多艸木山前頻醉過風雷吾皇仄席求賢久莫待徵書兩度來

懷鄰叟

常思東溪厖眉翁是非不解兩頰紅桔橰打水聲戛戛紫芋白薤肥蒙蒙鷗鴨靜遊深竹裏兒孫多在好花中千門萬戶皆車馬誰愛如斯太古風

贈軒轅先生

曾親文景上金鑾語共容城語一般久向紅霞居不出若非淸世見應難滿罏藥熟分仙盡幾局棊終看海漧略問先生眞甲子只言弟子是劉安

偶作因懷山中道侶

是是非非竟不眞桃花流水送靑春姓劉姓項今何在爭利爭名愁殺人畢竟輸他常寂寞只應贏得苦沈淪深云道者相思否歸去來兮湘水濵

送新羅人及第歸

捧桂香和紫禁煙逺鄕程徹巨鼇邊莫言掛席飛連夜見說無風卽數年衣上日光眞是火島旁魚骨大於船到鄕必遇來王使與作唐書寄一篇

送新羅衲僧

扶桑枝西眞气奇古人呼爲師子兒六環金錫輕擺撼萬仭雪嶠空參差枕上已無鄕國夢囊中猶挈石頭碑【南嶽石頭大師劉珂郎中作碑文也】多慙不便隨髙步正是淸風無事時

春晚桐江上閒望作

江上車聲落日催紛紛擾擾起紅埃更無人望靑山立空有帆衝夜色來沙鳥似云鐘外去汀花如火雨中開可憐瀟灑鴟夷子散髮扁舟去不廻

商山道者

五千言外得音石屋寒棲隔雪林多傍松風梳緑發只燒崖藥防黃金澄潭龍气來縈砌月冷星精下聽琴曽夢先生非此處碧桃溪上紫煙深【隔一作得】

聞許棠及第因寄桂雍

時淸道合出塵埃淸苦爲詩不仗媒今日桂枝平折得幾年春色並將來勢扶九萬風初極名到三山花正開更有平人居蟄屋還應爲作一聲雷

瀔江秋居作

無事相闗性自攄庭前拾葉等閒書靑山萬里竟不足好竹數竿涼有餘近看老經皆澹泊欲歸少室復何如面前小沼淸如鏡終養琴髙赤鯉魚

上縉雲段使君

淸畏人知人盡知縉雲三載得宣尼活民刀尺𨿽無象出世文章豈有師術气芝香粘甕榼云痕翠防滿旌旗今朝暫到金臺上頗覺心如太古時

春末蘭溪道中作

山花零落紅與緋汀煙蒙茸江水肥人擔犂鋤細雨歇路入桑柘斜陽微深喜東州云寇去不知西狩幾時歸淸平時節何時是轉覺人心與道違

野居偶作

髙淡淸虛卽是家何須須占好煙霞無心於道道自得有意向人人轉賖風觸好花文錦落砌橫流水玉琴斜但令如此還如此誰信前程未可涯

七言絕句

再遊東林寺作五首

臺殿參差聳瑞煙桂花飄雪水潺潺莫疑逺去無消息七萬餘年始半年【傳記盡云安逺持炭三車盡生兜率天人間四千年彼天一晝夜亦三十日爲一月十二月爲一年壽四千嵗】

又

桓舊輦殘云濕耶捨孤墳落照遲【昔桓入山禮逺公遂捨輦至今在逺公堂下】有个山僧倚松睡恐人來取白猿兒

又

玉像珠龕香陣橫錦霞多傍石墻生辟蛇行者今何在花外惟聞鳩鳥聲

又

愛陶長官醉兀兀送陸道士行遲遲買酒過溪皆破戒斯何人斯師如斯【逺公髙節食後不飲而將詩博緑醑與陶潛飲別人不得又送客不以貴賤不過虎溪只在寺門前而送陸靜修道士過虎溪數百步今寺門前有道士岡送道士至此止也】

義

白薝卜花露滴滴紅苾芻艸香蒙蒙田地更無塵一防是何人合住其中

題蘭江言上人院二首【時王藹先輩有詩二首題其院因和題之】

一生只著一麻衣道業還欺習彥威手把新詩說山夢石橋天柱雪霏霏

又

只是危吟坐翠層門前岐路自崩騰靑雲名士時相訪茶煮西峯瀑布冰

書石壁禪居屋壁

赤旃檀塔六七級白菡蓞花三四枝禪客相逢秖彈指此心能有幾人知

送人遊茅山

茅眞舊宅基猶在藥竈苔深土尙殷君見道人慿與問大還還字若爲還

聽僧彈琴

家近吳王古戰城海風終日打檣聲今朝鄕思渾堆積琴上聞師大蠏行

禪月集卷二十一

欽定四庫全書

禪月集卷二十二

唐釋貫休撰

七言律詩

中秋十五夜月

噀雪噴霜滿碧虛王孫公子翫相呼從來天匠爲輪足自是人心此夜余靜入萬家危露滴淸埋眾象叫鴻孤坐來惟覺情無極何況三湘與五湖

鷺鷥有懷【前東陽王慥使君養一鷺鷥名瑤花】

粉魄霜華爲爾枯鴛鴦相伴更堪圖愛來沙島遺銀屋終作金籠養雪雛棲宿必多淸瀨夢品流還次白猿徒今朝不覺頻廻首曽伴瑤花近玉壺

東陽罹亂後懷王慥使君五首

昨來秪對漢諸侯勝事消磨不自由裂地鼔鼙軍羽急連天烽火陣云秋吹毛淬劍𨿽無數防血爲盟不到頭誰爲今朝奉明主使君司戶在隋州【時黃巢奔許公防土勇救萬禦押於防血連西而渠魁詐降都將連城爲盟違約遂於戍地當不與衢睦杭守同貶中也】

又

只報精兵過大河東西南北殺人多可憐白日渾如此來似蝗虫爭柰何天意豈應容叛亂人心都攺太凋訛不勝惆悵還惆悵一曲東風月胯歌

又

爲郡無如王使君一家淸冷似云根貨財不入崔洪口俎豆嘗聞夫子言須髮坐成三載雪黎民空負二天恩不堪西望西風起縱火昆侖誰爲論

又

魄懾魂飛骨亦銷此魂此魄亦難招黃金白玉家家盡繡闥雕甍處處燒驚動乾坤常黯慘深藏山嶽亦輕搖恭聞國有英雄將擬把何心答聖朝

又

不是龔黃覆育才卽須淸苦逺塵埃無人與奏吾皇去致亂惟因酷吏來刳剝生靈爲事業巧通豪譖作梯媒令人轉憶王夫子一片眞風去不廻

秋夜懷嵩少因寄洛中舊知

罏爇旃檀不稱貧霏霏玉露濕禪巾紫金地上三更月紅藕香中一病身少室少年偏入夢多時多事去無因如今憔悴頭成雪空想嵯峨羨故人

避地毗陵寒月上孫徽使君兼寄東陽王使君三首

一到毗陵心更勞冷吟閒步擁云袍豈緣思妙塵埃少自是風淸物態髙野色疎黃連楚甸故山奇碧隔河橋終須愚谷中安致不是人間好羽毛

又

常憶雙溪八詠前講詩論道接淸賢文欺白鳳眞難及藥撚紅蕖豈偶然花濕瑞煙粘玉磬簾垂幽鳥啄苔錢自憐不是悠悠者吟嚼眞風二十年

又

殷靁車雨滴階聲寂寞焚香獨閉扄錦繡文章無路逹袴襦歌詠隔墻聽松聲冷浸茶軒碧苔防狂吞衲綫靑惟有孤髙江太守不忘病客在禪靈

秋末寄上桐江馮使君

山東山色勝諸山謝守淸髙不可攀薄俗盡於言下泰苦心惟到醉中閒香凝錦帳抄書後月轉棠陰送客還野客沾恩歸未得蕭蕭霜葉滿柴關

七言絕句

禪師

擊鼓求亡益是非木中生火更何爲吾師別是醍醐味不是知心人不知

道士

花島相逢滿袖云借花論道過金巾騰騰又入仙山去只恐是靑城丈人

風琴

至境心爲造化功一枝靑竹四風寥寥雙耳更深後如在緱山明月中

庭橘

蟻踏金苞四五株洞庭山上味何殊不緣松樹稱君子肯便甘人喚木奴

落花

蝶醉蜂癡一簇香繡葩紅蔕墮殘芳因嗟好徳人難得公子王孫盡斷腸

孤云

將比鷺鷥還恐屈始思殘雪不如多淸風相引去更逺皎潔孤髙柰爾何

苦吟

河薄星疎雪月孤松枝淸气入肌膚因知好句勝金玉心極神勞特地無

古戰處

鬼气蒼黃棘葉紅昔時人血此時風相憐極目無疆地曽落將軍一陣中

偶然作

蟬聲引出石中蛩寂寞門扃葉數重誰道思山心不切等閒盡出兩三峯

招友人宿

銀地無塵金菊開紫梨紅棗墮莓苔一秋水一輪月今夜故人來不來

禪月集卷二十二

欽定四庫全書

禪月集卷二十三

唐釋貫休撰

七言律詩

山居詩二十四首【並序】

序曰愚咸通四五年中於鐘陵作山居詩二十四章放筆槁被人將去厥後或有散書於屋壁或吟詠於人口一首兩首時時聞之皆多字句舛錯洎乾符辛丑嵗避寇於山寺偶全獲其本風調野俗格力低濁豈可聞於大雅君子一日抽毫攺之或畱之除之修之補之卻成二十四首亦斐然也蝕木也槪山謳之例也或作者气合始爲一朗吟之可也

休話諠嘩事事難山翁只合住深山數聲淸磬是非外一个閒人天地間緑圃空階云冉冉異禽靈艸水潺潺無人與向羣儒說巖桂髙枝亦好扳

又

難是言休卽便休淸吟孤坐碧溪頭三間茆屋無人到十里松陰獨自遊明月淸風宗炳社夕陽秋色庾公樓修心未到無心地萬種千般逐水流

又

好鳥聲長睡眼開好茶擎乳坐莓苔不聞榮辱成番盡只見熊羆作隊來詩裏從前欺白雪道情終遣似嬰孩由來此事知音少不是眞風去不廻

又

萬境忘機是道華碧芙蓉裏日空斜幽深有徑通仙窟寂寞無人落異花掣電溪云眞好諭如龍似鳳不須誇君看江上英雄冢只有松根與栢槎

又

鞭後從他素髮兼湧淸奔碧冷侵簾髙奇章句無人愛澹泊身心舉世嫌白石橋髙吟不足紅霞影暖臥無厭居山別有非山意莫錯將予比宋纎

又

鳥外塵中四十秋亦曾髙挹漢諸侯如斯標致𨿽淸拙大丈夫兒合自由紫術黃菁苗蕺蕺錦囊香麝語啾啾終須心到雲溪叟千嵗櫧根雪滿頭

又

慵甚嵇康竟不廻何妨方寸似寒灰山精日作兒童出仙者時將玉器來筠帚埽花驚睡鹿地壚燒樹帶枯苔不行朝市多時也許史張金安在哉

又

心心心不住希夷石屋巉巗鬢髮垂養竹不除當路筍愛松畱得礙人枝焚香開卷霞生砌捲箔冥心月在池多少故人頭盡白不知今日又何之

又

龍藏瑯函徧九垓霜鐘金鼓振瓊臺堪嗟一句無人得遂使吾師特地來無角鐵牛眠少室生兒石女老黃梅令人轉憶龎居士天上人間不可陪

又

五嶽煙霞連不斷三山洞穴去應通石牕欹枕疎疎雨水碓無人浩浩風童子念經深竹裏彌猴拾虱夕陽中因思往事拋心力六七年來楚水東

又

塵埃中更有埃塵時復雙眉十爲顰賴有年光飛似箭是何心地亦稱人回賢參孝時時說蜂蠆狼貪日日新天意剛容此徒在不堪惆悵不堪承

又

翠竇煙巗畫不成桂香瀑沫雜芳馨撥霞埽雪和雲母掘石移松得茯苓好鳥傍花窺玉磬嫩苔和水沒金缾從他人說從他笑地覆天翻也只寧

又

騰騰兀兀步遲遲兆朕消磨只自知龍猛金膏𨿽未作孫登土窟且相宜薜蘿山帔偏能橡栗年糧亦且支已得眞人好消息人間天上更無疑

又

嵐嫩風輕似碧紗雪樓金像隔煙霞葛苞玉粉生香壠菌簇銀釘滿淨楂舉世只知嗟逝水無人微解悟空花可憐擾擾塵埃裏雙鬢如銀事似麻

又

千巗萬壑路傾欹杉檜蒙蒙獨掩扉斸藥童穿溪去采花蜂冒曉煙歸閒行放意尋流水靜坐支頥到落暉長憶南泉好言語如斯癡鈍者還稀【南泉大師云學道之人癡鈍者難得】

又

一庵冥目在穹冥菌枕松牀蘚陣靑乳鹿暗行檉徑雪瀑泉微濺石樓經閒行不覺過天井長嘯深能動嶽靈應恐無人知此意非凡非聖獨醒醒

又

慵刻芙蓉傳永漏休誇麗藻鄙湯休且爲小囤盛紅粟別有珍禽勝白鷗拾栗逺尋深澗底弄猿多在小峯頭不能更出塵中也百煉剛爲繞指柔

又

業薪心火日燒煎浪死虛生自古然陸氏稱龍終妄矣漢家得鹿更空焉白衣居士深深說靑眼胡僧逺逺傳剛地無人知此意不堪惆悵落花前

又

露滴紅蘭玉滿畦閒拖象屣到峯西但令心似蓮花潔何必身將槁木齊古壍細香紅樹老半峯殘雪白猿啼𨿽然不是桃源洞春至桃花亦滿蹊

又

自休自巳自安排常願居山事偶諧僧采樹衣臨絕壑【金華山出樹衣僧多采爲蔬菜味極美也】狖爭山果落空階閒擔茶器緣靑障靜衲禪袍坐緑崖虛作新詩反招隱出來多與此心乖

又

石罏金鼎紅蕖嫩香閣茶棚緑巘齊塢燒崩騰奔澗鼠巖花狼籍鬭山雞防荘環外知音少阮籍途窮旨趣低應有世人來覓我水重山疉幾層迷

又

自古浮華能幾幾逝波終日去滔滔漢王廢苑生秋艸吳主荒宮入夜濤滿屋黃金機不息一頭白髮气猶髙豈知知足金仙子霞外天香滿毳袍

又

如愚何止直如只合深藏碧嶂前但見山中常有雪不知世上是何年野人愛向庵前笑赤玃頻來袖畔眠只有逍遙好知已何須更問洞中天

又

支公放鶴情相似範泰論交趣不同有念盡爲煩惱相無私方稱水晶宮香焚薝卜諸峯曉珠搯金剛萬境空若買山資言不及恆河沙劫用無窮

七言絕句

再逢虛中道士三首

天目西峯古壞壇壇邊相別雪漫漫如今四十餘年也還共當時恰一般

又

囊裏靈龜小似錢道伊年與我同年壺中長挈天相逐何處升天更有天

又

吾道將君道且殊君須全似老君須尋常有語爭堪信愛說蟠桃似甕麤

禪月集卷二十三

欽定四庫全書

禪月集卷二十四

唐釋貫休撰

七言律詩

上盧使君二首

一領彤弓下赤墀惟將淸淨作藩籬馬卿山嶽金相似張緒風情栁不如【不如當作怨卑】心染煙霞新句出筆驅姦蠧宿根隳鄱陽黎庶還堪羨頭有重天足有

又

司馬遷文亞聖人三頭九陌碾香塵盡傳棣萼麟兼鳳終作昌朝甫與申樓聳嬌歌疎雨過風含和气滿城春因知寰海升平去又見髙宗夢里人

陪馮使君遊六首

登幹霄亭

擁翠捫蘿山屐輕飄颻紅斾在靑冥仙科朱紱言非貴溪鳥林泉癖愛聽古桂林邊棊局濕白雲堆裏茗煙靑因思廬嶽彌天客手把金書倚石屏

遊靈泉院

珂佩喧喧滿路岐亂泉聲裏扣禪扉對花語合希夷境坐石苔黏黼黻衣鳥啄古杉云冉冉風吹淸磬露霏霏惠巗亦有孤峯在只戀繙經未得歸

過相思嶺

譽自馨香道自怡相思嶺上卻無機荒渠葉覆深霞在片石人吟一鳥飛何處風砧傳古曲誰家冢樹掛斜暉因思往事眞堪笑鶴背魚竿未是歸

錦沙墩

臨水登山興自奇錦沙墩上最多時𨿽云髮白孤峯好其柰名淸聖主知艸媚蓮塘資逸步云生松壑有新詩翛然別是神仙趣豈羨東山妓樂隨

釣罾潭

境靜江淸無事時紅旌畫鷁動漁磯心期只是行春去日暮還應待鶴歸風破綺霞山寺出人歌白雪島花飛自憐亦在僊舟上玉浪翻翻濺艸衣

迎仙閣

澗香霞影繞樓臺捲箔憑闌耳目開況從旌旗近鸞鳯可憐談笑出塵埃火雲不入長松徑露茗何須白玉杯誰道迎仙仙不至今朝還有謝公來

賀雨上王使君二首

一片丹心合萬靈應時甘雨帶龍腥驅塵煞燒連窮【闕】電衝霓滿窅處處巳知倉廩溢家家皆歇管聽

應須蚤勒南山石王霸淸風滿內庭

又

由來天贊徳惟馨朋禱心期事盡行妙久聞談佛母【公久與東村大願和尙談般若般若者佛母也】感通今日見神明破除秋熱飄蕭盡還似春時散漫傾他日爲霖亦如此諸生無不沐經營

感懷寄盧給事二首

緜緜逺念近來多喜鵲隨函到綠蘿𨿽匪二賢曾入洛忽驚六義減沈屙童扳鄰杏隳墻瓦燕啄花泥落砌莎好更因人寄消息沃州歸去巳蹉跎

又

常憶團圓繡像前東歸經亂獨生全孤峯巳住六七處萬事無成三十年每想苑墻危逼路更思鉢塔曉淩煙如今憔悴荊枝盡一諷來書一愴然

賀鄭使君

三衢蜂蠆陷城池八詠龍韜整武貔才諭危亡書半幅便思父母淚雙垂【時公檄書才去卽便歸降來款云思父母則血淚雙垂憶兄弟乃江山隔越】戈收甲束投仁境汗浹魂飄拜虎旗死地再生知徳重精兵連譀覺山移人和美葉禎祥出陣善深爲典教推仗信輸誠方始是執俘折馘欲何爲淸威嚴令無纎長路深山不拾遺七邑恩波歌浩渺一方云物自鮮奇天文仰視同諸掌劍術無前更數誰戰馬閒眠汀艸逺秋鼙幹揭嶽霞隳義爲土地精靈伏仁作金湯鐵石卑龔遂劉寛同煦嫗張飛關某太驅馳笙歌席上偏憐客刀劍林中亦念詩縠渚美爲長飲水金山髙作受降碑時猶艸艸秋方盡陳是堂堂孰敢窺寵渥豈惟分節鉞勲庸須勒上鐘彞神資天贊誰堪比名遂功成自不知捲箔倚闌云欲雪擁罏傾榼酒如飴扶堯社稷常憂老到郭汾陽亦未遲釋子沾恩無以報只將葑菲賀階墀

送鄭使君

刺婺廉閩動帝臺惟將淸淨作梯媒緑沈槍卓妖星落白玉壺澄苦霧開仁愛久懸溪上月恩光又發嶺頭梅天資劉邵龔黃筆神助韓彭衛霍才古驛劍江分掩映畫旗花舫下喧豗鳳麟帟幕芙蓉拆洞壑淸威霹靂來禮樂封疆添禮樂塵埃時節勿塵埃茘支花下驅千騎薝卜林中禮萬廻【時八安大師在回院也】視事蠻奴磨玉硯邀賓海月射金杯謳歌合合千門樂鼙角雄雄一閣雷君父恩深頭早白子孫榮襲日難陪東陽緇素如何好空向生祠祝上臺

贈陽公杜之舅

分盡君憂一不遺鳳書徵入萬民悲風雲終日如相逐雨露前程卽可知畫舸還盛江革石秋山又看謝安棊談諧盡是經邦術頭角由來出世姿天地事須歸槖籥文章誰得到罘罳扣舷傍島淸吟健問俗看漁晚泊遲霞影滿江搖枕簟鳥行和月下漣漪周秦漢魏書書在麟鳳龜龍步步隨金殿恩波將浩浩圭峯意緒謾孜孜郡中條令春常在境外謌謠美更奇道者藥罏畱要妙林僧禪偈寄相思王楊盧駱眞何者房杜蕭張更是誰應念衢民千萬戶家家皆置一生祠

遊金華山禪院

玆地曽棲菩薩僧旃檀樓殿瀑崩騰因知境勝終難到問著人來悉不曽斜谷暗藏千載雪薄嵐常翳一龕燈多慙不及當時海又下嵳峩一萬層

七言絕句

寄鄭道士二首

常憶蘇耽好羽儀信安山觀住多時不知玉質雙棲處兩个仙人是阿誰

又

誰帶金輪髻裏珠何妨相奉上淸都舊山大有閒田地五色香茆有子無

送少年禪師二首

秀眉淸目樹花衣一鉢隨緣智不知佛與輪王嫌不作世間剛有个癡兒

又

萬水千山一鶴飛豈愁遊子暮何之古今此著無人防王積新輸更不疑

古劍池

秋水蓮花三四枝我來慷慨步遲遲不決浮雲斬邪佞眞成龍去擬何爲

曹娥碑

髙碑說爾孝應難彈指端思白浪間堪嘆行人不廻首前山應是薴蘿山

比干傳

昏王亡國豈堪陳只見明誠不見身想得先生也知自欲將畱與後來人

送人遊茆山

鳥啼花笑暖紛紛路入靑霞白石門君到前頭好看好老僧或恐是茆君

聞杜宇

咽雨哀風更不停春光於爾豈無情冝須喚得謝豹出方始年年無此聲

聽曉角

三防單於滿閣風五行無忒月朦朧如何十萬家休戚只在嗚嗚咽咽中

春送僧

蜀魄關關花雨深送師衝雨到江潯不能更折江頭柳自有靑靑松栢心

問漁人

風惡波狂身更閒滿頭霜雪背靑山相逢略問家何在廻覻蘆花蒼莽間

律師

薝卜花紅徑艸靑雪膚冰骨步輕輕今朝暫到焚香處只恐牀前有虱聲

禪月集卷二十四

欽定四庫全書

禪月集卷二十五

唐釋貫休撰

七言律詩

宿赤松山觀題道人水閣兼寄郡守

珠殿香軿倚翠稜寒棲吾道寄孫登豈應肘後終無分見說仙中亦有僧云斂石泉飛險竇月明山鼠下枯藤還如華頂淸談夜因有新詩寄鄭

春遊涼泉寺

一到涼泉未擬歸迸珠噴玉落階除幾多僧秪因泉在無限松如潑墨爲云壍含香啼鳥細茗甌擎乳落花遲靑山看著不可上多病多慵爭柰伊

經吳宮

夫差昏暗霸圖傾千古淒涼地不靈妖艷恩余宮露濁忠臣心苦海山靑蕭條陵隴侵寒水彷佛樓臺出杳冥此是前車況非逺六朝何更不惺惺

送薛侍郎貶峽州司馬

得罪惟驚恩未酬夷陵山水稱閒遊人如八凱須當國猿到三聲不用愁花落扁舟香冉冉艸侵公署雨翛翛因人好寄新詩好不獨江東有沃州

將入匡山宿韓判官宅

一宿蘭堂接上才白雲歸去幾徘徊黛靑峯朶孤吟後雪白猿兒必寄來簾捲茶煙縈墮葉月明棊子落深苔明朝江上空廻首始覺淸風不可陪

送鄭侍郎騫赴闕

文章國器盡瑯玕朝騎駸駸嵗月殘彩筆秪宜天上用繡衣偏稱雪中看休驚斷雁離三楚漸入祥煙下七槃翰苑舊知憑與說紫金輪畔寄書難

上盧使君

一別旌旗已一年二林眞子勸安禪常思雙防華堂裏還似孤峯峭壁前步出林泉多吉夢帆侵分野入祥煙自憐酷似隨陽雁霜打風飄到日邊

寄匡山大願和尙

一聽音下竹亭卻思牕雪與囊螢秪將淸淨酬恩徳敢信文章有性靈夢歷山牀聞鶴語吟思海月上沙汀不堪廻首滄江上萬仞廬峯在杳冥

別盧使君歸東陽二首

雨气蒙蒙艸滿庭式微吟劇更誰聽詩逢匠化惟貪住日覺恩深不易銘心苦秪應消鬢黑夢遊頻入倚天靑從玆還似歸回首惟祝臺星與福星

又

家在嚴陵釣渚旁細漣嘉樹拂牕涼難醫林藪煙霞癖又出芝蘭父母鄕孤帆好風千里煗深花黃鳥一聲長終期金鼎調羮日再近尼山日月光

溪寺水閣閒眺因寄宋使君

溪木蕭條一憑闌玉霜飛後浪花寒鉤魚船上風煙瞑古木林中砧杵幹至竟道心方始是空耽山色亦無端誰知太守分憂外時把西經盡日看

春送趙文觀送故合州座主神櫬歸洛

喜繼於悲錦水東還鄕仙騎卻尋嵩再燒良玉堯云動方報深恩絳帳空逺道靈輭春欲盡亂山羸馬恨無窮他年必立吾君側好把書紳答至公【先軰桂人曹鄴郎中】

禪月集卷二十五

欽定四庫全書

禪月集卷二十六

唐釋貫休撰

補遺

光大師艸書歌

雪壓千峯橫枕上窮困𨿽多還激壯看師逸迹兩相宜髙適歌行李白詩海上驚驅山猛燒【一作海上風驚驅猛燒】吹斷狂煙著沙艸江樓曾見落星石幾回試發將軍炮別有寒雕掠絕壁提上猿更生力又見吳中磨角來舞槊盤刀初觸擊好文天子揮宸翰禦制本多堆玉案晨開水殿教題壁題罷紫衣親寵錫僧家愛詩自拘束僧家愛畫亦局促惟師艸聖藝偏髙一掬山泉心便足

擬苦寒行

北風北風職何嚴毒摧壯士心縮金烏足凍雲囂囂礙雪一片下不得聲繞枯桑根在沙塞黃河徹底頑直到海一气摶束萬物無態惟有吾庭前杉松樹枝枝枝健在

賦題成都玉局觀孫位畫龍【位東越人僖宗南巡隨入蜀後攺名遇】

我見蘇州昆山佛殿中金城柱上有二龍老僧相傳道是僧繇手尋常入海共龍鬭又聞蜀國玉局觀有孫遇迹蟠屈身長八十尺逰人爭看不敢近頭覻寒泉萬丈碧

觀地獄圖

峨峨非劍閣有樹不堪攀佛手遮不得人心似等閒周王應未雪白起作何顏盡日空彈指茫茫塵世間

贈雷卿張明府

任官徵戰後度日寄閒身封卷還髙客飛書問野人廢田教種谷生路遣尋薪若起柴桑興無先漉酒巾

獻錢尙父

貴逼人來不自由龍驤鳳翥勢難收滿堂花醉三千客一劍霜寒十四州鼓角掲天嘉气冷風濤動地海山秋東南永作金天柱誰羨當時萬戶侯

繡州張相公見訪

徳符唐徳瑞通天曾叱防諛玉座前千襲彩衣宮錦薄數牀禦札主恩偏出師暫放張良箸得罪惟撐範蠡船未報君恩終必報不妨金地禮靑蓮

題某公宅

宅成天下借圖看始笑平生眼力慳地占百灣多是水樓無一面不當山荷深似入苕溪路石怪疑行雁蕩間只恐中原方鼎沸天心未遣主人閒

海覺禪師山院

人言海覺老宗師隠絕層巓世莫知靑艸不生行道迹白雲常防坐禪扉六環金錫飛來後一銀河瀉落時借問大心能濟物龍門風雹捲天池

悼張道古【昭宗時道古官拾遺以直諫貶蜀中死】

淸河逝水太悤悤東觀無人識至公天上君恩三載隔鑑中鸞影一時空墳生苦霧蒼茫外門掩寒云寂寞中惆悵斯人又如此一聲蠻笛滿江風

月夕

霜月夜徘徊樓中羌笛催曉風吹不盡江上落殘梅

夜雨

夜雨山艸濕爽籟雜枯木閒吟竺仙唱淸絕過於玉

晚望

落日碧江靜蓮唱淸且閒更尋花發處借月過前灣

早霜寄蔡大

昨夜楚鐘鳴飛霜下楚城定知遷客鬢先向鑑中生

贈寫經僧楚云

剔皮刺血誠何苦爲寫靈山九防文十指瀝漧終七軸後來求福更無君

摘句

今日再三難更識防辭惟道待錢來

鴈蕩經行雲漠漠龍湫宴坐雨蒙蒙

刻成箏柱鴈相挨

黃昏風雨黒如磐別我不知何處去

郭尙父休誇塞北裴中令莫說淮西

萬計交人買華軒保惜深

如何忠爲主至竟不封侯

但看千騎去知有幾人歸

朱門當大道風雨立多時

一生不蓄買田錢華屋何心亦偶然客至多逢僧在坐釣歸惟許鶴隨船

家爲買琴添舊價廚因養鶴減晨炊

粘粉爲題棲鳳竹帶香因洗落花泉

貫休集名不一卷次亦不倫計氏云西嶽集十卷吳融爲之序蓋幹寧三年編於荊門者也或又雲南嶽集謂曾隠迹南嶽也馬氏云寶月詩一卷未知何據其弟子曇域於僞蜀幹徳五年編集前後歌詩文贊題曰禪月集重爲之序誚吳序或以文害辭或以辭害志或以誕飾饒借殊不解休公意也宋人相傳凡三十卷余從江左名家大索十年僅得二十五卷其文贊及獻武肅王詩五章章八句俱不載不無遺珠之憾今略補一二於後又工書人號姜體以其俗姓姜也不知者指爲姜白石何異章艸緣章帝得名誤稱章氏艸書耶又善畫羅漢郭若虛云是休公入定觀羅漢眞容後寫之故悉是梵相形骨古怪余曾三見卷軸或水墨或設色未知誰是彊氏藥肆中物余家藏一十六幅其中伏虎尊者偏袒倚杖凝然不動虎蹲座下如祥麟馴驥又一幅寫侍者掲瓶傾水龍從瓶中騰起雲端尊者托鉢仰視龍湧云徐徐而下絕無生擒活掣張拳瞠目之狀豈庸工俗師能著一筆至若布景陳器凡軍遟鍵震越摩羅俱蘇摩刺竭節佉陁尼防奢耶之類種種奇妙絕非耳目間物圖畫見聞志云有眞本在豫章西山云堂院供養於今郡將迎請祈雨無不應驗其落欵云大蜀國龍樓待詔明因辧果功徳大師翔麟殿引駕內供奉經律論道門選練教授三教逸大師守兩川僧錄大師食邑三千戶賜紫大沙門云虞山毛晉識

休公徧謁諸鎭帥毎以詩句不合而去初謁荊州中令成汭汭問其筆法答曰此事須登壇而授豈可艸艸而言汭怒遞放黔中因爲病鶴詩云見說气淸邪不入不知爾病自何來後避亂渚宮荊帥髙氏優待之館於龍興寺感時政乃作酷吏詞以刺之復被黜郁悒中題研子云低心防潤久入匣始身安弟子以爲匣者峽也相勸入蜀遂離荊門直趨井絡上蜀主王建陳情篇禮遇甚厚畱居東禪院二年建龍華召令誦近詩時貴戚同座休公欲諷之作公子行貴幸皆不悅先是錢鏐自稱吳越國王休公以詩投之有一劍霜寒十四州之語鏐令攺爲四十州乃可相見休曰州亦難添詩亦難攺孤云野鶴何天不可飛乃入豫章之西山後入蜀此事見釋氏通鑑唐詩紀事亦然惟髙僧傳云獻詩甚愜王旨遺贈亦丰復考吳越備史曁錢氏功臣碑則知贊公之說謬矣晉又識

禪月集卷二十六

禪月集後序

門人慧光大師賜紫曇域述

有唐翰林學士兵部侍郎吳融請爲敍先師長謂吾門人曰吳公文藻贍逸學海淵深或以揖讓周旋相待矣或以文害辭或以辭害志或以誕飾饒借則殊不解我意也子可於余所著之末仰重序之曇域乃稽顙而言曰語云子疾病子路使門人爲臣子曰欺天乎曇域小子何敢敍焉師曰子不知皆孔子弟子記諸善言以成其書況吾常酷於玆心勦形瘵訪奇稽古慰以大道睠然皓首豈爲賈其聲耳且吾昔在吳越間靡所濟集聊欲系志於翰墨得以亂思不湣遺老矣子無辭焉但當吾意而言之然又不可以過之樂天長吉似之矣吾若與騷人同時卽知殊不相屈耳直言之無相辱也曇域遜讓不暇力而序之

序

先師名貫休字徳隠婺州蘭溪縣登髙里人也俗姓姜氏家傳儒素代繼簪裾少小之時便歸覺路於安和寺請圓貞長老和尙爲師日念法華經一千字數月之內念畢玆經先師與鄰院童子法號處黙偕年十餘歳同時發心念經每於精修之暇更相倡和漸至十五六歳詩名益著逺近皆聞年二十歳受具足戒後於洪州開元寺聴法華經不數年間親敷法座廣演斯文邇後兼講起信論可謂三冬渉學百舎求師尋妙旨於未傳起防言於將絕於時江表士庶無不欽風年齒漸髙屬天下防亂時處黙和尙謂師曰吾師抱不覊之才懷自然之道時不與我誠無傷哉復謂先師曰分袂無血淚望處空防幹後隠南嶽深居不出先聃爲備者曰吾聞岷峨異境山水幽奇四海騷然一方無事遂乃過洞庭趨渚宮歷白帝旋聞大蜀開基創業奄有坤維嘆曰不有君子寧能國乎遂逹大國進上蜀髙祖詩其略曰一瓶一鉢垂垂老千水千山得得來髙祖禮待膝之前席過秦主待道安之禮逾趙王迎圖澄之儀特修禪宇懇請住持尋賜師號曰禪月大師曲加存卹優異殊常十年以來迥承天眷無何壬申歳十二月召門人謂曰古人有言曰地爲牀兮天爲蓋物何小兮物何大苟愜心兮自欣泰身與名兮何足賴吾之治世亦何久耶然吾啟手足曽無愧心汝等以吾平生事之以儉可於王城外借之以艸覆之以紙而藏之愼勿動眾而厚焉言訖奄然而絕息遂具表以聞帝蹙然久之乃命所司備一期葬事於時在城士庶無不悲傷曇域遂以先師遺言上奏請以薄葬之禮帝曰朕治命可行焉勅令四眾共助儀特豎靈塔敕諡白蓮之塔以癸酉年三月十七日於成都北門外十餘里置塔之所地號升遷事旣周哀制斯畢暇日或勛賢見訪或朝客相尋或有念先師一篇兩篇或記三句五句或未閒深防或不曉根源眾請曇域編集前後所制歌詩文贊日有見問不暇枝梧遂尋檢藳艸及暗記憶者約一千首乃雕刻成部題號禪月集曇域𨿽承師訓藝學無聞曽奉告言輒直序事時大蜀幹徳五年癸未歳十二月十五日序

時嘉熈四年五月十五日婺州蘭谿縣兜率禪寺住持賜紫禪悟大師可燦重刋

右禪月集吾裏髙僧貫休所作唐末生於裏之登髙幼而頴悟志慕空門祝髮受業於安和寺遊江右歷湖南晚遇蜀主終焉詩不苟作頌詠諷刺根於理致法嗣曇域編萃成集雕刻以廣其傳安和今攺兜率禪寺詩集闕焉無聞住山率他郡人或縛於禪寂而不肯爲或廹於營造而不暇爲或利於赴應而不克爲識者恨之鄱松庵燦禪師出於越趙福王之門王之孫國史左司宗卿守婺時招致居焉恬澹無營得浮屠氏本體掛錫之初訪予山中故事首以是對師慨然任責尋求故帙得於裏中檀越之家計工食費數萬而贏先捐鉢中所有不足則募眾緣鳩工鋟梓不日而成旣成求紀歳月竊謂越五季及我宋多歷年所釋家者流豈無一二好事而不能使此詩與此山俱爲不朽今師乃度越前輩創出一段奇事以爲動心駭目之觀志可尙已是烏可以不書嘉熈戊戌孟春朔旦黿溪周伯奮謹防

大蜀國龍樓待詔明因辧果功徳大師祥驎殿首座引駕內供奉講唱大師道門弟子仗選鏈校授文章應制大師兩街僧籙封司空太僕卿雲南八國鎭國大師左右街龍華道塲對禦講贊大師兼禪月大師食邑八千戶賜紫大沙門貫休

禪月眞堂

無爲楊傑

童子依師蘭水濵聲名眞是碧雲人定中傳得阿羅漢十六身中第幾身

嚴韻上和

濟陽江衍

瓶鉢違離濲水濵知心曾有幾多人無爲一見分明識指防堂頭是後身

見兜率寺舊功徳載成一絕句

一去鄕閭八易年生還幸見舊因緣卻嗟勝事今難作自善當時信力堅

番陽松庵璨上人來往吾鄕兜率有年矣予偶到彼因言西嶽集禪月貫休所作也先世嘗收於書室璨老有請謂其徒喜聞樂道而未得全集欲攻木廣其傳余嘉其用心勉成其志遂檢玆集與之仍薄助鋟版畢復請紀其事庶後有考於斯嘉熈戊戌九日孟湖童必明書

禪月集後序

