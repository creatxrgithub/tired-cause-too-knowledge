《覆瓿集》

﹝明﹞朱同撰

欽定四庫全書

集部六

覆瓿集

別集類五

明

提要

臣等謹按覆瓿集七卷明朱同撰同字大同休寧人洪武中翰林學士升之子也承其家學自號紫陽山樵明史附見升傳中所紀官履甚略範檁跋稱洪武中以人材舉爲東宮官尋進禮部侍郎而同時範準作雲溪歸隠圖跋則云由吏部員外郎升禮部侍郎準字平仲嘗受業於升與同交至契所記宜得其寔又明史載同坐事死不詳其由蔣一葵堯山堂外紀乃云同以詞翰受知宮人多乞書便面一日禦溝有浮屍帝疑之遂賜死其說頗荒唐未可信也集凡詩三卷多元末之作爽朗有格文四卷議論純粹不愧儒者之言惟以七言古體之八句者列爲律詩則編者之悞耳

乾隆四十三年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●覆瓿集目錄

卷一

五言古詩

七言古詩

卷二

五言律詩

七言律詩

卷三

七言律詩

五言絕句

六言絕句

七言絕句

卷四

序

卷五

記

卷六

記

說

銘

跋

卷七

賦

書啟

傳

墓志銘

祭文

卷八

附錄

●覆瓿集原序

嘗讀吾鄕汪公仁峯文集內有新安師友序專述理學諸儒稱許簡嚴而楓林學士之後繼以禮侍朱先生同大同先生字也學士之冑也是父是子家學相承卽宦業亦自表表後以遭誣蒙難未竟厥施而懿行遺編則揭日月而行者矣淶以訪古仰止鄕先達曽跋渉至其仁裏瞻謁先生遺像會其裔孫時新茂才問有無文集知久失咨嗟者久之逾月茂才搜錄先生覆瓿稿詩文各數卷余斂容讀之文則羽翼六經詩則盛唐風致猶可想見國初渾渾噩噩之景象焉又何其幸也𨿽篇章散落十不存二三而得窺一斑亦可測其全體矣遡洙泗而嗣徽音是在箕裘與私淑之君子後學範淶書

●欽定四庫全書

覆瓿集卷一

﹝明﹞朱同撰

○五言古詩

伯元宅閱故書有感示彥珍【丙午】

鄕裏昔承平甲第爭相髙十年罹兵燹瓦礫生蓬蒿君家全盛時池館集羣豪揮灑共談笑緑衣照靑袍借問創業難昔人無乃勞勤勞未易道朂君永終保架上多羣書片紙俱可考徼幸不可求靑霄未易到有源斯有委毋爲彼行潦好風自東來悠揚吹百艸及此愛日遲莫負靑春早與君爲兒童簡編時捲舒回頭二十年舊學日已疎韶光速流電那能少躊躇君子與小人所趨不相如逺之良不難愼勿迷厥初作詩示同志因之重欷歔

始生日有感【癸卯】

天馬辭月窟飄然來沙場飛鴻失其羣哀吟獨南翔我生胡不辰三年羇錢塘矯首屢四望雪晴關山長男兒生墮地勲名在四方那能守丘園鬱鬱懷故鄕所悲有雙親白髮埀髙堂溫凊誰當共甘旨誰當嘗所以終夜起愴然悲以傷由來忠孝節千古埀綱常大罪旣逆天細事胡足量登髙觀大荒大荒何茫茫白日懸蒼穹不照遊子腸

送吳允堅掌儀入閩省親【癸卯】

海鳥拂羽翮翩然獨南翔楚人不識鳯焉能知商羊我本黃山人仗劍遊錢塘見君恨已晚盤桓與蘇杭忽動定省念告言駕海航我親亦念我白髮埀髙堂未遂終養心中宵不能忘豈無負郭田與君濯滄浪男兒百年間事業不可量努力在少年莫令鬢毛霜我有淸樽酒爲君舉一觴酒酣發長歌中心愴以傷莫辭今夕歡可以訴衷腸明朝片帆去雲海蒼茫茫

樓居翫月偶成【戊申七月】

岑樓乃面西不知觀月出但怪牕外山皺文何歷歷倚欄夜向分疲極暫偃息夢破五更寒滿樓映虛白呼童急開牖當檐掛圓璧淸气灑襟懷皎月侵牀席半輪漸銜山湏臾盡傾沒遙天空明際四山已如墨佳景不可畱難得良易失長笛忽一聲喚起東方白

贈副使丘克明【並序】

徽府織染局副使丘克明居官時有毀之於上官者折挫抑鬱成疾不復出因得辭歸袁州與之友者裒詩贈行爲賦此

木落長空髙霜風凋百艸此時新安客夜夢宜春道經綸方欲展歸計一何早豈無五色綫黼黻衮龍好所悲本素絲彰施非我抱自從居官來衣裳屢顚倒萋斐成貝錦危機固難保況以羸病軀當此百憂搗故山松菊晚三徑復誰掃歸耕實吾事巖穴聊養浩不聞堯舜世巢由亦髙蹈朂君靑松心永保冰霜操

同餘子韶等十人赴儒選舟行分韻賦詩得臨字【辛亥秋】

明月出東海餘輝照衣襟赫日苦炎蒸愛此淸夜深況有羣賢俱樽酒相與斟共嗟會面難扣舷發長吟嚴親旣我棄遺書寧披尋遊子復逺徵何以慰母心聖朝無棄物四海同君臨豈以衰絰儒而彊加冠簮君當登云衢我當歸故林努力崇令徳矯首領佳音

彥銘江兄分韻得九字復賡之

裏閈本非遙如何別來久今日獲同舟相看憶南畆聖朝起山林內顧何所有仰事猶未終固辭非敢後文昌富文藻云夢吞八九覩此琳瑯篇豈同艸木朽

題蒲石軒

靑靑水中蒲磊磊澗邊石托根相依倚出處同所適托根各有宜出處亦有時昔也俱棄捐瓦礫沈污池今登君子堂璠玙等奇翫灌以淸冷泉藉之靑玉案蒲根朝潤石石罅朝云陰嘉名揭華扁允矣君子心

贈馬則賢【並序】

馬則賢星源叔敬先生子也叔敬儒而能醫與先子友善則賢受府帖辟爲吏不得辭尋以母憂獲終喪之請而歸其鄕人江孟思訓導爲裒詩以贈因賦此【壬子】

芳艸碧未終秋霜一何早母恩那可思寸心欲奚報𨿽有白日輝已缺春暉好飲恨抱案牘方寸惄如搗陳情已得請幾筵躬灑掃忍淚不敢揮嚴親亦云老志養已自慚況乃傷懷抱我親亦念我棄捐兩秋艸去年被斬衰逺渉金陵道慈親日倚門眼枯鬢如皓聖恩果天寛放還喜絕倒𨿽無三釡養菽水芼蘋藻與君本通家世學所當考亡者旣如斯生者期終保文昌裒詩篇令我索枯槁我辭亦良苦未易眾人告但願各勉旃矯首望穹昊

兪恕道掾郎入閩贈別【時王駙馬辟之壬子】

君子務行道仕隱非二途胡爲斯世人視如冰炭殊醉心軒冕場如有桎梏拘放志丘壑間自謂巢由徒兪君通濟才況乃世業儒端居豈傲世宦遊豈榮軀駙馬王晉卿好賢當代無閩徼開大藩一夫寧向隅君方居幕下贊畫多良圗俊彥集一時靑紫咸拖紆進取寧我心慨然思蒓鱸歸來且慰意山水亦足娯知已終未酬明當戒僕夫秋風動徵斾朋從餞城郛三山邈天涯興至成斯湏賤子亦感恩未能效馳驅送君千里行屏營當路衢

瑞蓮詩贈李子才【並序】

李子才宰昌化於凋瘵荒蕪之餘撫字深至民多歸之昌化舊有東坡池植紅蓮子才采蓮實種居後是年卽放花變靑色明年花盛開中有並頭者子才喜其瑞自賦詩賡者盈捲歲壬子冬來江守徽郡癸丑夏會於郡齋以瑞蓮實及詩卷示余索賦勉爲步韻【癸丑】

昔年李靑蓮嘉號何芳郁所以聞孫池嬌紅變冰玉方當移種時蓮房綻新緑善政猶蒲盧發逹果神速舊染出污泥亭亭起初浴荒郊昔寥寥裏煙今簇簇趨事若子來那復令頞蹙瑞气集奇葩雙鸞並肩宿豈惟感淳風政爾勵澆俗旣淸貴溪流復浚練江曲勲名在朝堂暫此淹驥足誰當獻斯歌預擬汗靑錄

題姚智伯仲凝霏軒【遂邑人甲寅】

蒙蒙煙霧姿靄靄山嵐影氤氳盈太虛伊誰爲收領髙人構層軒斂此微茫景霏集琴書潤气侵衣裳冷花霧融春雲林气掩秋鏡已識軒中人欲寫軒中勝琳瑯詩滿編撫卷髮深省

題杜休寧溪行圗

溪行足佳興艸樹煙中稠天光蕩林莽石稜見長洲憶昔越中行逸趣甘林丘豈謂靖節翁亦有彭澤遊府帖日夜下催徵無時休邦本旣已寧民瘼誰當求感此發長吟擊楫臨中流何當獻斯圗一解蒼生憂

江孟思求題季弟歙教諭季用挽章捲

維南有祥鳯文采華羽翰好音鳴朝陽來集紫陽泮方當瑞盛時一往不復返空有五色雛羣從已星散世路多險艱勞生足奔竄蓋棺事卽終何用計修短元方哀獨深淚向詩篇滿淚枯眼亦枯當以情自澣

題自畵贈王徳中

月出城東頭團團上明鏡古樹倚朱樓棲烏驚未定小星淡已無大星逺相映艸露發夜光荷盤拭秋淨良朋喜同遊淸賞寄髙詠安得白玉繩爲人系淸影

○七言古詩

春歸曲【丙午】

春欲歸庭前小園花亂飛杜鵑聲聲口流血喚春喚落空山月小橋流水柳絲斜水面遊魚吹柳花春風蕩漾人自醉艸深池暖生蒲芽亂紅堆徑君莫掃明年花開春又好但得有酒登髙樓不用花前嘆春老四山雨過翠光流春歸不知蜂蝶愁野花爭開已結子如何不令人白頭

雪中書懷歌和範平仲韻奉寄黃陳二親【庚戌】

幾年不見臘前雪今復三日迷長空六出微茫眇毫髮墮地化作冰瓏松大鈞播物本無意妙巧如此豈人工赫日三伏間鑠石金爲融宇宙炎炎淨無滓那有許物畱蒼穹徹夜春蠶聲寒重頑無風曉視漫漫玉滿界琪樹冰柱交玲瓏已喜萬古煩歊盡並作一色乾坤同山禽苦寒下庭除此豈有意投樊籠爕理當聖明三白知年丰黃竹蒼梧事已往鄭田周鼎何時窮置此勿復陳憂心易忡忡故山早梅凍未開誰肯乘興探芳叢黃陳齊名世稀有祗共淸樽擁鑪紅我欲策蹇驢路危梁不通憑欄作詩寄逺目賡酬細味毋匆匆

黃親和前韻見示因再用韻奉寄【立春後二日】

君不見少陵愁坐方書空亂髮過耳徒莑松蒼天欲畱千載名故爲起僵令詩工又不見天山六月雪未融平砂莽莽連蒼穹漢家大將不顧身直使絕域覘皇風失意騎驢京華春得志金轡搖玲瓏丈夫升沈類如此古今一致誰能同天馬振霜蹄乾坤猶樊籠莫以萬里姿俯戀春艸丰黃州風景豈要觀秦嶺髙詠眞途窮昔賢俱同黃屋憂寧爲一已心衝衝用之夜驚鵝鴨池不用曉訪梅花叢歲寒始知松栢堅肯逐浪蕋浮花紅臘凍成春泥泉動土脈通元气已復行周旋與君靜守毋匆匆

雪後喜晴三用韻奉寄黃陳二親一笑

畵屏樓前髙挿空逺樹如髮冰瓏松羲和駕龍海上來淨掃丰隆藏雨工平地瓊瑤一尺彊斯湏已作春泥融乃知幻物徒爲耳變化神速由蒼穹髙岡尙嚴凝萬里鳴天風玉削芙蓉射初日金碧焜耀光玲瓏此時十二欄淸興誰能同初平鞭羊起白石仙骨肯受羈樊籠亦有耽睡人翫易知旋丰二仙俱爲方內遊妙悟元化知通窮根歸乃枝萌夫豈心衝衝我欲乘風三山行更向逋仙探寒叢人間富貴寧幾何使我不得童顏紅柯山太華只目前澗水原與滄溟通賡酬不盡登臨興卻笑信筆徒匆匆

耕田歌【和王建體丙午】

林藏宿雨鳩聲急老農扶犁荷蓑笠田多不知牛力疲驅牛叱叱嗔牛遲野島隨人啄鰍鱔銜飛鳴噪桑樹巓耕罷平田水如鏡涵空倒浸茅茨影白鷺雙飛不怕人香雪無塵羽毛淨野老田間自相語秧少傳聞好禾黍辛勤不敢望贏餘輸向官家奉明主

醉歌行贈唐佐衡【甲辰】

君醉烏程酒我挽烏號弓飲酒非儀狄挽弓非逢蒙君不見陶令一醉北窻下陶然直與羲皇同又不見鼎湖龍去不復返獨畱遺迹千古存蒼穹神物會有時不用悲途窮飲酒湏飲二千石坐令四海還淳風挽弓向天九烏落但見一輪正日當天紅嘆君猶未遇蹭蹬吳越中擊築西湖上眼前四海空丈夫但保千金軀不患不遇眞英雄嗚呼不患不遇眞英雄

題鄭以仁府掾南山堂【癸丑】

谷口鄭子眞𨿽非陶處士彭澤歸去來未必不同志古人論心不論迹今人論迹不論心曽子武城子思衛出處一致非升沈築堂悠然對平巘碧雲過雨南山逺孰謂今人非古人淋漓文字見題扁

看云生黃山采藥歌【江景榮丁巳】

看云生黃山采藥行黃山之峯三十六采藥行行徧山谷有時看云宿天都千澗萬壑云模糊北辰咫尺星匝地當空皎皎秋蟾孤天雞初鳴海光赤下窺羣動喧號呼白雲掀浪接滄海洶湧萬里迎金烏此時看白雲便欲扶輪登天衢沛然三日霖一洗旱魃羣生蘇靈芝與丹艸下以醫疲癃上以寧君軀慶雲布祥癡瘴息夭札俱令歸壽域看云不負出岫心解將醫人轉醫國功成依舊歸黃山采藥看云老山間石牀夜濕洞云宿芝艸曉茁東風還紫陽山人昧精討看云不識黃山道安得乘此秋風早與子相期拾瑤艸

送吳彥才之京【己未】

吳郎休陽人毎念休陽樂一朝挾策辭休陽回首白雲滿山郭紅日皦皦升天衢五色雲中朝帝居男兒有才當大用何必儒生空讀書

程節婦

玉可裂劍可折貞婦之心不可奪山可摧陵可隳貞婦之操不可移荃蘭松栢有至性肯與百卉同衰盛唐虞三代嘗比屋共姜以來能幾姓程家遺事得所聞保幼植弱心尢勤慈孫孝子不忍說詠歌尙托埀後人

送黃彥輝之官長洲丞

朝發京都城暮上姑蘇道姑蘇臺上今何如揺曳春風有芳艸芳艸萋萋接長洲居民商舸何其稠大船如屋連平地淸歌妙舞盈髙樓此地民風尙華藻力農不似爲商好商兒鼓柁任所遊貧民科徵豈終保理民平政在斯行愼勿逺效藍田生

激淸軒歌爲呂旭作【壬戌】

左史裔孫東籬子築室先塋俯淸泚登車攬轡懷昔人髙揭軒名照牕幾憶昔趙宋自南渡國計每被姦臣誤忠臣烈士何代無裂眥衝冠向誰訴賊臣專制無敢言左史秦檄盈書編讜言直論破鬼膽父子輝映相後先桑田久矣淪滄海賊子姦臣復誰在大義長行天地間白日懸空耿光彩聞孫傳家有眞迹寶愛不啻連城璧每言傳迹不傳心祖孫何曽異今昔當年邂逅遊芹宮樽酒幾度良宵同長夜挑燈誦遺槁義气凜凜橫心胸攜書自我來京國兩年不見澄淸色夜深回首黃山云風露滿空秋月白

率溪汪茂卿求寫溪山小隱圗因題圗左

漸江天際來如絲委蛇下遶孫王祠兩岸靑山如走馬勢與江水俱馳下疎煙逺近見村墟茅屋竹籬總堪畵隱士家居溪上村雲煙水石供晨昏田園歲入了官賦足迹不到王侯門溪魚入市充盤餐啄黍有雞牢有豚論文痛飲醉方已髙朋滿座無空樽秋風蕭蕭歲雲暮奔走誰能免公務乾坤如許憾身多何況持家立門戶寫畵題詩良獨苦夢魂想象無由覩我欲作詩奉明主挽此髙風還淳古四海蒼生悉安堵

送儒醫洪毅夫

松蘿山頭雲气橫落石渡口滄江平舟人艤棹童子候欲別未別難爲情洪君不獨醫國手千金祕傳懸肘後蘇家有井不自醫投劑二豎聞風走江樓有酒君莫斟酒斟不盡離人心杏花成林春風深花屏山下來相尋

散步至楓林

信步尋春不知逺小徑委蛇遶平巘雨餘翠滑石磴危靑梅如豆低埀枝屋上靑山壓檐重風衷幽禽時一弄主人不歸柴門關山犬認人自迎送花落鳥啼白日閒依微機杼鳴林間徘徊不覺歸來晚淡黃落日銜空山

古木寒林歌【甲寅】

遂邑蔣存中以名家子選爲稅務官得請而歸求余寫古木寒林賦此題之

遂陽山城萬家邑古木參天蔽原隰虎踞老石龍回空雷擘蒼崖起羣蟄故人結茅溪上居日臨流水觀扶疎因懷萬牛棟梁重乘興偶謁承明廬滄海無際百川趨掛席欲進空躊躇故山喬木邈何許但見萬里連荒墟秋風江山客衾簿夢到家山舊丘壑靑林白日誰共閒逺望有人髙倚閣解印翩然歸故丘再覩古幹交螭虯棟梁無用甘樗散與爾老壽同千秋紫陽山人筆如舌爲爾寫向鵝溪雪堂上今亦生楓樹安得長歌繼前哲

萬松道人吹簫圗【甲寅】

萬松道人者三衢之開化人也宗李氏學有塵外致好吹簫其鄕人汪彥修與余會於遂邑彥修讀儒書頗能曉葬法自號拙閒老人道人因彥修求作萬松道人吹簫圗值連日苦雨不能出因爲寫以遣日並題數語以貽之

萬松道人持洞簫吹作鈞天鳴鳯韶海月初上萬松頂淸影滿地風瀟瀟吹罷玉宇空寥寥餘音縹緲隨風飄靑鳥前導丰隆禦乘興便欲淩靑霄玄丹已熟九鼎火白鶴不畏長天遙萬靈執役雷電走倒酌北斗翻招搖拙閒老人眼如電每向燈前究黃卷淸臒已是地行仙識君知心豈知面求我爲寫萬松圗手弄參差自相娯吮毫欲寫輟復止豈以色相摹太虛我亦吹簫翫月窟金丹未能換毛骨賀老誠能識謫仙大鵬九萬同超忽

覆瓿集卷一

●欽定四庫全書

覆瓿集卷二

﹝明﹞朱同撰

○五言律詩

感懷癸卯【二首】

報國空懷策思鄕懶上樓家山千里逺湖海二年秋世態湏靑眼覊棲自白頭倚門思子淚應寄浙江流

其二

不作東山臥空登王粲樓丹心朝對日病骨夜驚秋故里頻來夢吳霜易上頭憾如江水闊薄暮接天流

送人歸後有懷

歲月懷桑梓霜風到客衾思親方寸亂送客淚痕深此去望鄕信何時聞好音神光應變化寶劍暮龍吟

次韻馮伯昻同發姑蘇

魯酒不可飲湏傾三百杯君恩猶未報丹寸肯成灰自有鯤鵬路可令鷗鷺猜長江波萬里誰負濟川才

次韻伯昻見寄

家山不可望南國暗旌旗怕讀登樓賦長吟伐木詩云低江樹逺天闊海帆遲卻憶同舟夜何如載雪時

可惜

可惜碧桃樹孤根逺日華緑微枝底葉紅淡雨餘花傍水含朝露照人生晚霞明朝重去看一一墮泥沙

題畵

宻樹深藏寺輕舟暖棹煙藤蘿埀石上艸閣俯江邊髙岸立峭壁歸鴻來逺天平生江海志付與畵詩傳

端午中黃親招飲齊明樓分韻得橊字

五月春花樹墻頭有火橊情因親故重酒爲倡酬畱山色入牕滿溪聲繞座流何湏問蓬島只此是丹丘

舟過石崇湖次韻彥銘【辛亥】

山勢西來盡波平接太淸地連天塹重名蓋石崇輕鏡淨空無滓風翻浪忽驚掀篷莫回首何限故鄕情

其二

舟行堤漸闊圓影浸空淸浪蕩四山動帆飛一葉輕望逺心如醉思親夢亦驚君恩天廣大那可不陳情

贈王若霖二首【並序】

王若霖歙之儒生也素未之識回自鐘山適值同行時若霖新授江南奉新丞至薪嶺之北曰馮村將別自爲起句求余足之以贈別因再用韻以勉之云【辛亥】

且酌樽中酒重逢未有期歙南看月夜江右望云時路逐溪聲轉山隨行處移明朝登嶺後回首倍相思

其二

幼學壯行誌書生本自期方當勤苦日莫負聖明時雨過嵐光重雲開樹影移祗應崇令徳千里慰遐思

題折枝梨花兼實圗【癸丑】

秋日梨花詠道園曽有詩靑枝已秋實白雪尙春姿蘇子非今夢杜陵憶少時不因良友筆誰重昔賢思

題自畵扇贈曹子純

野樹秋容老層巒曉气蒸寺鍾如隠隠江水自澄澄舉世悲傷足何人樂曲肱抱琴林下者好結浴沂朋

贈智惠憶歸南泉

欲破愚癡障須懸智惠幢三生漫吳越一吸盡西江泉石曽供眼雲山故入牕祖燈期再續已見外魔降

○七言律詩【內附七古佚篇】

西村畵山水爲羅傳道邑令題【辛丑】

飛泉千尺埀長虹嵐气散作煙空蒙秋林髙下見村屋古寺如聽雲間鐘樓臺依約煙樹表溪橋野艇行人小西村畵癖嗟餘同對此興與秋天杳

次韻馮伯昻見寄

君在髙樓對山坐我向蓬牕對山臥湖山收雨作晚晴山色滿簾牕外過茶煙石鼎松風逺半枕梨云春夢破起來便作春山遊莫待早梅如豆大

其二

錢塘江頭看潮坐錢塘江上聽潮臥潮聲半夜捲海來一霎雷霆枕邊過起來倚劍看靑天月光出海半輪破笑問酰雞甕裏天豈知世上干坤大

上已苦雨呈汪養晦【戊申】

三月三日苦淫雨春遊無計令人愁雲低暮色近埀地風捲濤聲遙撼樓靑天白日果何處急電轟雷方未休最憐桃李花開樹零落離披不自由

大雨

三月十八苦炎蒸客子解衣如甑中忽驚雷電繞庭戶已見風雲盈大空雨聲倒挽銀漢落水勢直與滄溟同前村咫尺斷來往令人倍憶濟川功

夢中渡江之作

東風如顚怒淸曉百尺危檣挿天表張帆破浪追流星萬頃茫然一時了半生慣見風濤險登岸汗流愧沙鳥回看煙際波連空靑山一點江南小

登子陵釣臺有感

淸曉扁舟維岸陰百年幾渡來登臨遊人仰扳石磴險飛臺俯瞰滄波深客星帝座一時事江水雲山千古心哲人去矣不可見擊劍空作秋龍吟

題畵

老虯參天勢欲動古樹錯立交嶐嵸淸溪雨過生碧雲隔岸嵐光入檐重小亭臨水淸且漣怪石翠濕苔蘚妍倚欄讀書兩忘言豈應未了黃庭篇

汊口程伯齡扁所居曰容膝山房求余寫喬松古木圗因題以爲贈【己未】

老松參天倚淸濆卓立迥出凡木羣百年生息飽雨露一日變化超風雲雲溪故家足喬木容膝山房更淸淑知君每愛林下風故寫幽人坐溪腹

應制作瀟湘八景【甲子三月】

洞庭秋月

嶽陽樓前秋風起碧波夜涼秋在水纎云捲盡四望遙一色澄淸幾千里爛爛銀盤海上來金光蕩漾鏡中開洞簫依微碧煙外應有羽客淩風回

瀟湘夜雨

三湘重湖碧雲暮岸葦江蘆不知數孤篷夜半驚夢回四顧茫茫莽回互乍疎乍密還瀟瀟澤被枯槁翻天飄江湖豈無廟堂念恩深不知千里遙

煙寺晚鐘

重巖疊障生虛籟碧煙隱寺橫如帶老禪出定月照廊數聲忽度長林外西來大慧非頑空要將耳觀開愚蒙洪音浩蕩無逺邇播揚萬里資皇風

江天暮雪

嚴風凜冽云埀地逺岫平林失蒼翠馮夷剪水作飛花一色迷漫滿天際孤舟釣緡昏未收蓑衣淸興勝狐裘三白但有丰年兆一身饑寒何足憂

平沙落鴈

秋色澄空碧霄逺蓐收气肅寒云卷數聲嘹唳天外來低落平沙水淸淺羽毛獨爾知隨陽豈爲饑膓懷稻粱銜蘆不煩避矰繳解网今已同商湯

逺浦歸帆

灝气滿空秋灑灑潦盡潭淸木葉下片帆幾點天際來破浪乘風如走馬江漢今爲鴈鶩池商舶釣艇從所之暮歸晨出會有時愼勿縱欲令人嗤

漁村夕照

茅屋人家小門徑紅蓼白蘋欲齊脛收緡曬网挿疎籬短渚長洲遞相映紅輪畱照懸逺空水村澤國俱春融飯飽不知身外事欸乃一曲歌淳風

山市晴嵐

平湖逺接靑山麓瓦屋布簾煙簇簇曈曈海日出山頭晻靄林霏淡平陸鮮鱗可買醪可沽醉歸不倩傍人扶皇風萬里被海隅漁樵樂土無處無

山居述懷【壬寅】

投迹窮山休便休閒身猶抱古今愁百年自分田園樂萬里誰思社稷憂郭令豈無陶令志董生寧有賈生籌經綸本是男兒事莫理雕虫到白頭

奉寄陳秉初

欲冩蒭蕘報所知楚天云闊鴈書遲扶傾已藉諸公力側席應勞聖主思舊俗難忘周社稷危時空望漢旌旗投鞭何日踰天塹晉拜元龍會有期

夢歸梅花初月樓

一劍新從死地來夢魂長繞故山隈淸輝萬里秋光老寒影幾枝春信回但覺親恩天廣大豈知世事日塵埃片時枕上團圞樂無柰城頭畵角催

過永樂田家有感

移舟暫泊釣魚磯一徑委蛇入翠微落日園林雞犬富秋風平野稻粱肥農翁但道徵徭重啼鳥那知世事非莫怨棲遲身是客家山亦有舊柴扉

嚴君誕日

年年稱壽梅花月今日淒涼思故扉堂上有親埀白髮階前無我戲斑衣淛江秋老人空瘦回嶺風髙鴈過稀安得元戎先十乘洗天風雨早同歸

七月登吳山感去年離家之作【癸卯】

江上秋風吹客衣江頭塞鴈又南飛報君寸鐡曽無補作客一年猶未歸黃菊未沾新雨露白雲應鎖舊柴扉登樓莫憶去年事且向欄桿看落暉

雨中奉寄李仲吉員外戴子華二契兄

興來欲訪戴安道詩好長懷李謫仙客裏風光渾是夢雨中官舍小於船已知生死同今日莫使才名愧古賢世上英雄誰是主與君努力中興年

奉寄山陰縣丞陳大用

才名本自重南金未許相逢嘆陸沈異路共爲千里客故鄕誰念五更心海門日上天光近江浦雲歸樹色深莫道過門風致盡扁舟正擬過山陰

同年仲望參謀髙徳初過嘉興三塔寺分韻賦詩得門字

風急舟輕似馬奔楚吟又動望鄕魂暮云三塔林間寺茅屋幾家湖上村鴈陣逺衝霜浦令邊塵遙接戍樓昏平生毎愛逢僧話帶月何妨叩梵門

宿嘉興通濟院題壁

過盡平湖擬問津忽驚林屋傍湖濱竹陰風細疑無暑花落鶯啼別有春身世不逃嗔妄想飄零長作別離人何時一了平生願歸去家山拜老親

至日登吳山

聞道春從地底還望春獨上吳山巓海帆幾點落天外塞鴈一聲來日邊彈鋏敢求遷代捨思蒓未許賦歸田男兒出處關風化不用擡頭問老天

次韻髙徳初述懷【時寓化成庵】

夢破梅花夜不眠滿牀明月正中天一時用捨眞兒戱千古興亡著簡編身老自堪歸杜曲詩成誰使效張顚平生心事何人解擬向王門一上箋

其二

笛聲驚起海龍眠送作江南雨滿天世上風雲閒老手山中燈火廢殘編竄身嶺海悲韓愈借榻禪房喜大顚自是艸廬無意臥不煩束帛爲戔戔

奉贈唐佐衡老師

平生毎愧朱公惔歲晚忽逢唐子西上國未瞻郊鳯至故居空聽夜烏啼談詩抵掌唾壺缺把酒臨風江月低他日卜鄰何處好黃山髙與白雲齊

次韻楊思齊感懷

百錬冰淸任斷魂吹竽無意上王門三年未有匡時策一飯總成明主恩獻賦得金眞易與艸玄投閣不堪論頭顱鏡裏今如許莫遣秋霜鬢上存

同馮伯昻泛舟由姑蘇過吳江抵錢塘舟中有作

連牀夜聽姑蘇雨柔櫓曉棹吳江云大地北來山勢盡長江東去浪花分知君久抱屠龍技嘆我空懷封禪文安得扁舟早歸去故山髙臥謝知聞

吳江卽景分韻得池字

平湖萬頃去帆遲遙見孤村列戍旗一塔已無當日箭三髙猶有昔年祠風掀急浪飛橋動霜滿髙樓畵角悲欲訪鴟夷何處是望中煙樹自參差

過吳江思歸【甲辰】

歲暮江春憶故園片雲猶隔路三千長歌作客豈今日拔劍出門思去年古歙春歸梅似雪吳江風靜水如天雙親欲望兒歸日無柰南來有障煙

次韻馮伯昻見贈

扁舟載雨夜沈沈好語時聞咳唾音彈鋏作歌知客憾論功坐樹見臣心無緣可結三生夢有志終成百錬金江左幾時休戰伐與君攜手步園林

元日有感【壬寅】

萬國衣冠拜衮衣兩年元旦負歸期江云朝卷千尋碧海日晴曛五色旗江上雪消春水長山中寒重早梅遲莫思鄕黨常年會寶劍當酬國士知

慈親花甲之日是夜夢中稱壽覺後有感【壬寅】

夢中樽酒壽慈親夢覺登樓望白雲四海尙聞悲戰伐百年何計樹功勲眼枯自灑孟宗淚情裂誰憐李密文但得寰區歸上國便當萬死報明君

次韻萬壽塔長老贈天眞藏主天眞宣人

萬壽寺前古木森系舟時復逺相尋詩成不作人間語琴好誰聽世外音琪樹風生驚夜雨法壇云靜覆春陰敬亭山色何年別日暮江東千里心

題冷起敬如此江山亭

亭構吳山百尺梯更闌時聽海雞啼絲桐夜雨淸猿夢楊柳春風送馬蹄雪漲海門天塹闊潮回江浦月痕低登臨若問登臨句如此江山如此題

發錢塘至余杭城阻雨三日題城北樓【二首】

三載江淮奔戰塵濟時空負百年身靑山尙是來時路城郭今非舊日人追信已無蕭相國舉賢誰似晉胥臣明朝又上新安道回首錢塘淚滿巾

其二

百雉孤城流水東靑山掩映戍旗紅蛙聲日夜亂城柝嵐气作云漫碧空茅屋幾家兵火後關河千里戰塵中鵾鵬自有天池路非復吳中舊阿蒙

過昌化次前韻

未拂徵衣滿面塵雲林何計乞閒身荒村白日有啼鳥廢屋頺垣無住人大地豈應終破碎普天誰爲正君臣髙堂自有二親在且向晨昏事盥巾

度昱關宿老竹田家及抵家述懷【甲辰】

險阻艱難備此程百年生死一毛輕但知憾比徐方寸深媿才非杜北徵茅屋晝藏牛共臥山溪夜渡虎同行歸來已喜雙親健莫遣秋霜上鬢莖

次韻李仲吉見贈

千里還鄕已到鄕故人應是更淒涼珠還合浦神光在鴈叫寒云別憾長滄海桑田心不變山林鐘鼎事何妨雪深山徑藥苗小何日林間遇阮郎

奉簡敬道兄長見顧

林間終日坐蒼苔有客過從此地來厚饋逺稱慈母壽好懷今爲故人開黃昏燭盡雲山出半夜詩成風雨催莫厭田家供奉薄看花村塢當銜杯

題自作山水

小閣獨坐日無事幾回飛夢到天臺一時風雨眼前過萬里山河筆底開林下有人閒白晝世間無地不黃埃便當辦取九節杖劍閣匡廬頻往回

其二

誰剪吳江半幅天滄洲詩思便悠然長江萬里云埀地錫杖一條僧上船怪石定從山上落喬松勢與海相連好山是處堪圗畵任取旁人笑米顚

過瑤溪訪兪敬道不遇因畱宿是時敬道有金陵經商之行

故人別去忽三月乘興泠然禦曉風避客本非叚幹木泛舟應擬陶朱公牕間月影生林外壁上燈花落酒中自是過門不相見風流難與昔人同

贈別鮑尙絅赴人才選

五月炎天金石流故人何事買行舟興亡莫問烏衣巷嘯詠應過白鷺洲幾載焚膏傳世學一朝束帶應時求欲知別後相思處月上梅梢夜夜樓

施杜端三使君見訪索贈

聯翩三騎出城東此日追遊淸賞同但向梅花翫初月肯隨柳絮逐春風稻收平野郊原曠鴈叫淸霜宇宙空先後錦還京闕近莫言耕釣有隆中

秋雨感懷

云鎖幹巖晝不開攬衣小閣獨徘徊風飄翠色紛紛下雨送寒聲陣陣來竹葉已空前日醉桂花莫受曉霜催眼中千古興亡事撥向鑪中鐡筯灰

實夫有金陵之行令人重增慨嘆短章奉寄以見下懷

春首過從到敝廬談詩淸夜剪園蔬久知衡宇能容膝豈料王門再曳裾見志但知孫綽賦濟時莫上賈生書眼中故舊飄零盡回首西風嘆索居

汪尙書挽章【澤民】

敬亭秋色何人敵天挺奇才出士林問學始膺先代澤艱危終見老臣心乾坤推轉有興廢賢聖操持無古今徳業已埀靑史筆卻令後死重哀吟

歸故宅

曲曲淸溪來往頻故園又得見先春筍穿捨北竹繞屋梅倚墻頭花笑人泉石幾家供客眼江山萬里暗兵塵由來軒冕多翻覆澗水松風未是貧

同鮑氏諸公遊靈山絕頂松林

大地山河一覽中登臨感慨古今同片雲又作人間雨萬里自來天外風尙有塵埃盈下界全無纎芥礙虛空吹簫玉女雲中下指點蓬萊滄海東

冬夜

千林秋盡夜迢迢十二欄桿倚碧霄道統已慚周茂叔將門還許霍嫖姚亂山明月涼如雪半夜狂風怒似潮白面書生成底事莫將身世老漁樵

題白雲樓

自作繭窩人已仙白雲明在尙悠然登樓作賦傷今日荷鍤攜壺思昔年欄倚長空秋見鴈林藏積雨夜啼鵑九齡帝與誇當日白髮重看繼世賢

題登源緑照亭

登源洞裏石如屋緑照亭前水作湖溪聲遶坐驚風雨山色入欄供畵圗身世幾時歸澗谷林泉何地不蓬壺髙朋盡日追遊樂莫厭沾衣雨載途

贈項子全

三衢項子全宦遊江湖間常勤勞王事已而以醫學自娯乙己歲攜其子訪宗族於貴溪過門求見索詩適以他出不及奉迓走此爲謝

過門未識子全面久矣逢人說項斯宦志已灰更變後宗枝還念未分時曽楊近古無神術盧扁於今有國醫尙擬好風吹杖履夜深雨足剪園葵

山中書懷奉寄葉實夫【丁未】

投迹深林百念休春花秋月與追遊雨餘山色朝當戶風外溪聲夜滿樓已■﹝扌棄﹞歸畊辭虎口還思結友效龍頭吟余獨上南岡望猶自空懷杞國憂

五月十五夜對月【丁未】

正愁苦雨作梅霖向晚雲開見逺岑天淨已推圓鏡上山髙猶隔半村陰淸光本自無圓缺人世果誰分古今明夜陰晴不可斷欄桿獨倚漫沈吟

同董伯和登砂子嶺觀聖潭瀑布【丁未】

小徑穿溪斷復通叢林陰翳失西東重巖直入九霄上古廟深臨萬壑中白日忽驚飛急雪靑潭愼勿怒潛龍誰知一勺靈湫水解與人間作歲丰

上江山中卽事

山上靑山樓上樓結樓髙下倚林丘通幽一徑苔蘚滑壓屋四山空翠流松梢滴露作疎雨嵐气入檐生早秋我來暫下陳蕃榻一洗平生今古愁

至楓林登東山樓有感

樓隠喬林白日長桂花不斷四時香山蒸嵐气作朝雨竹引水風生晚涼身在豈應愁計拙興來時復動詩狂東山一爲蒼生出贏得人間話幾場

曹操楊修翫曹娥碑圖【戊申】

江水粼粼照岸浮古碑如堠立江頭誰知手撚吟髭日已是心疑國士秋姦計不逃人物議畵圗解冩古今愁沽才鬭虜固應爾更有同時鸚鵡洲

嚴陵舟還喜晴贈陳大用

幾日濃陰撼朔風今朝新霽早推篷山頭積雪連云白海上明霞照水紅身世已知歸計穏舟行況與古人同通家喜有朱陳舊努力躬耕待歲丰

其二

霜寒水落石如林瀉壁直下三千尋遡流豈辭上灘澀到家不厭尋源深片片浮雲或聚散衮衮長江無古今此懷只有陳摶解故喜扁舟論素心

何士明判簿以詩求作雲麓書隠圗不果爲作步韻奉答【己酉】

十年江上憶茅廬故托毫縑冩舊居濟世可堪終稼穡蒞民無計禦樵漁久知心逺懷桑梓已喜身閒棄簿書雲麓眞山應會見莫看圗畵賦歸歟

題送行詩卷【辛亥】

端木孝友孝思從先子遊尋復侍尊人之官江西有送行書卷余未之作今歲又侍親在朝偶會於鳯凰臺下求補此卷爲賦此

江西未有送行句此日相逢再賦詩定省羨君多伯仲飄零憐我獨孤遺夢回石水論文夜喜見秦淮問禮時後會茫茫又何地應湏努力慰相思

題王悅中長司林泉歸隠詩卷

王君歸隠林泉志先子當年亦有詩身老可堪奔走職子賢不負聖明時夢回雲海滄波逺春到園林化日遲我欲遺書訪泉石白雲已有宿年期

發新城至江浙書懷【癸丑】

夜發新城望浙城好風吹送片帆輕一丸皓月天心小萬里滄江鏡面平白浪總催前後事靑山不盡古今情重來十載登臨地何處故人同眼明

覆瓿集卷二

●欽定四庫全書

覆瓿集卷三

﹝明﹞朱同撰

○七言律詩

十月十六夜嚴陵城下翫月【癸丑】

誰送冰盤上九天淸光不減夜來圓云連逺岫橫天外山擁孤城枕水邊重鎭已空前日夢棹歌猶認去年船半生未了滄洲願安得埀綸繼昔賢

遂邑阻雨書懷甲寅二首

一春多事覉遂陽處處水潦如望洋靑山雨歇鳥啼急白日門關蠶績忙倚門無復念遊子思親空自摧衷膓慈烏中夜驚獨宿爲爾涕泣沾衣裳

其二

癡云一月翳朝陽四望平蕪盡海洋蜀魄喚春空自苦吳蠶作繭爲誰忙一身畱滯難回首萬事牽縈易斷膓繼述久知心事重莫將流涕浪沾裳

杜休寧秩滿將行以李生畵鶴畱別江彥銘令余爲題【李生前朝人自題云某人作以記重逢】

文昌自是文章伯令我題君畵鶴詩翹首豈無霄漢志潛身猶待羽毛期李生昔記重逢日杜老今當惜別時好爵與縻應有意林臯空動故人思

宗家成仲以先子所題墨竹求詩

先子手筆故家竹蟠虯蛟龍墨尙新典則喜存三世物文章猶見百年人修莖已傲風霜晚嫩葉還沾雨露春欲繼短篇題紙背披圗令我倍思親

向明樓【甲寅】

庚戌之冬先子爲宗家子敏作向明樓記道其移孝就忠之意因得疾歸不起今年賤子省家林子敏邀宿是樓求題斯捲次早倚欄雲山萬變曉光中誠爲勝槪復念斯文先子之絕筆也謹賦近體以寓傷感之懷

向明樓上乍登臨對景興懷感慨深萬疊雲山迎曉日一庭煙樹接春陰獲麟自念當年筆報主誰知此日心萍梗東西根本在毎飛魂夢到家林

題希陶詩卷【甲寅】

宗家子華名菊自號希陶翁有詩卷子華好讀易亦好飲自注學易碎錄其志可嘉求題玆捲爲賦

典午忽兮不可尋靖節感慨何其深赤松終遂博浪擊孤竹肯攺西山心百年事異有興廢曠代志同無古今希陶果解前人意述酒雄篇時一吟

其二

奕世宗家不乏賢衣冠猶見璧珠聯甘爲彭澤歸來後欲究庖犧未畫前酒熟但邀鄰捨飲書成應付子孫傳思鄕遊子情何限安得相從濯澗泉

贈別趙省郎【乙卯】

趙璧連城舉世知紫陽一見又分離莫辭逺客長徵日正是男兒報主時山路春明花隠隠驛庭煙暖柳埀埀定知公館多詩興好寄雙魚慰所思

同休邑丞應叔原由屯溪泛舟至溪東贈別時丞委運海船木【乙卯】

屯溪渡頭春水生孫王山下滄波平斷雲過雨有底意落日靑山無限情送別已知難作別舟程那敢緩王程江山勝處湏題詠安得與君同眼明

遊觀崖亭圖【有序】

爲石文舉長司題遊觀崖亭圖是亭杜休寧所創余去年嘗同杜公遊有詩

落日溪頭曽艤舟新亭俯瞰碧波流當時對飲偶嘉會此日題詩思舊遊天葆逺涵淸鏡曉齊云平接野煙秋少陵醉後雄篇在幕府還能爲爾畱

汪谷賓因李雪齋求余冩臨淸樓圖並詩

野人未上臨淸樓作圖題詩神預遊題詩不盡登臨興作圖漫冩憑欄秋水南鬟黛入簾小松蘿空翠當牕流想象賦成終未穏安得乘興來上頭

題菊堂【有序】

戴榮仲以菊名堂因眷家程孟徳求題以不知其爲人未之作也而孟徳催促坐守因賦

菊堂詩債已年餘孟徳重催始就書欲寄淵明籬下句未尋安道雪中居淸香獨傲秋霜老棟宇猶涵夜月虛甲子千年誰解得爲題君捲倍躊躇

江節婦【有序】

節婦孫氏友人江彥功之母也先子爲之傳翰林諸公皆爲品題今歲彥功復求僕著語時孫氏已棄榮養而先子亦捐館矣傷今感昔爲賦

蕭江節婦先君傳苦操雄文照亂離操定不隨天地攺文傳空使古今悲平原渺渺春暉逺蘭樹依依麗日遲把卷欲題當日事嚴親又動九京思

夢別陳彥珍【並序】

臘月十日夢陳彥珍判簿考滿而歸方樽酒談笑間復有長安之除促使已在門矣惻然別去夢中作此覺後急書之

握手相逢喜未闌又遮西日上長安江山千古形空壯戈甲十年民已殘路逺誰憐行役苦情深自覺別離難下車早報平安信白髮髙堂涙未幹

黟山汪孟和以其祖居棲碧樓作圖求賦爲題之時爲府吏

謫仙去我日已逺誰復結樓棲碧山韶華一逐流水去碧桃幾見春風還龍魚毎懷鼻祖重騏驥肯放聞孫閒題詩不盡歸歟意安得與子窮躋攀

題自畵

樓觀橫空倚薜蘿千尋晴碧落滄波天連極浦歸帆小云鎖重巖積翠多一壑已堪藏蠧籍百年只合老漁蓑扁舟艸閣相看者應有臨風欸乃歌

題金山寺【庚申】

袖拂塵埃到上方白雲深處自生涼金鑪香細輕浮座貝葉陰濃靜轉廊十二樓臺余寂寂三千世界杳茫茫流傳今古爭梯接獨有文公重感傷

題宣上人棲碧軒

謫仙不答俗人問此是西來第一禪究竟本無文字教品題猶有短長篇軒開淨幾云生座欄瞰淸溪水漲川忽憶門前車馬事故知宣老卽靑蓮

靑蓮居士謫仙人酒肆藏名三十春湖州司馬何湏問金粟如來是後身此李謫仙詩也大慧語錄雲歸宗可宣禪師與郭功甫友善功甫時任星子尉宣寄書云且托生君家六年望君見顧功甫得書驚喜中夜見宣入內妻果有姙及生卽名宣老才周歲記問如昔逮三歲白雲端和尙過其家才見便呼師侄端云與和尙相別幾年宣屈指云四年端云在甚處宣云白雲座上喫油■﹝米咨﹞忽門外推車過端雲門外甚麼聲宣作推車勢端云過後如何答曰平地一條溝云

題自畵楡溪淸隠圖寄程國輔【庚申】

楡花飛處杏花開盡是髙人手自栽古寺晚鐘僧出定平林春雨鷺飛回傳家幸有藏書屋報主慚無濟世才何日許辭金殿直杖藜莫訝客頻來

其二

初月梅花近水開滿林仙杏爲誰栽雨晴采藥穿雲去風暖尋詩步月回身近玉墀膺寵渥手調金鼎詫奇才鳯凰池上頻回首會見鵷班接踵來

升春官侍郎遣篤郎歸寄陳姊夫徳銘【乙丑二月】

憶昔家居溪上村靑山爲郭石爲門姻親賴有朱陳舊問學誰知道義尊君守園林承祖澤我糜廩祿荷天恩疎慵若有歸田日世學還湏重討論

其二

自攜琴劍別幽居魂夢無時遶故廬訪逺已知親誼重趨朝還念菲才疎百年霜露遺先壠萬卷牙籖積舊書歸到楓林煩護念時傳消息報何如

遭誣得罪賦此以見志【乙丑三月】

四十趨朝五十過典章事業歷研磨九重日月瞻依久一代文章制作多豈有黃金來暮夜秪慚白髮老風波歸魂不逐東流水直上長江訴汨羅

其二

自知亷潔可匡君豈料顚連更殞身七載儀刑多制作百年經史豈無聞人情洶洶何時定世事茫茫總莫伸九死一生何足報盡將心事付蒼旻

○五言絕句

契友汊口範平仲寫雲溪歸隱圗成題此

疊巘靑螺擁閒雲白練舒林椽數間屋彷佛似吾廬

題畵馬手卷

八駿去已久驊驑未易逢君看七十匹若个是眞龍

其二

塞北平如砥沙場五月寒驊驑不受馭焉用置奚官

○六言絕句

題琴趣軒捲

構屋已題琴趣寫懷更賴詩腸一操九臯鳴鶴仙風吹送天香

其二

箕子誰傳悲操汾亭空寄餘音獨有杏壇玄聖乾坤今古同心

其三

澆世漸離淳古九嶷望斷重瞳寄語軒中髙士爲誰彈作南風

其四

淨幾鑪煙晝靜小齋花气春酣莫作商聲秋調鶯啼三月江南

題浯溪淸隱圗贈吳甥

山下半篙春水溪頭幾樹疎煙爲問故人閒處聽松應是髙眠

題五城程均敬畵

雲散山連晴碧江空樹倚髙秋天外歸舟何處山中十二層樓

○七言絕句

小園栽菊

菊苖移向小園中好雨初晴土脈通不是陶潛耽野趣欲畱晚節待秋風

其二

老菊叢根寄小盆也知春至長兒孫扶持已費栽培力長育全資雨露恩

卽事

菊自離披蝶自愁道人無事懶悲秋多情昨夜三更雨洗出靑山著屋頭

其二

結茅深住白雲窩人迹何如鳥迹多村塢月明聞犬吠定知山虎夜深過

畵扇

是處靑山好結廬杜陵每愛野人居白雲不作蒼生雨長向林中伴讀書

題錢舜舉海棠白頭翁

睡起嬌紅映緑紗春風籬落一枝斜山禽自是頭元白莫向花間怨歲華

題宋太祖蹴球圖

龍未興雲虎未風一包元气聚英雄等閒蹴向陳橋驛百二山河舉步中

墨菊

三徑秋香不可無伊誰描得影模糊只愁醉倒陶彭澤故著當年僧褐夫

畵扇【癸卯】

時余與董伯和同寓越與作此圗以寓思歸之意故題之如此

一棹滄浪煙霧深古松陰底自沈吟家山只在靑山下重疊暮云何處尋

宿江頭不了寺

分得禪房半榻眠譚空因悟靜中天隔牕一夜江頭雨忽憶春山好種田

訪祥雲谷首座不遇

荷鉏欲訪祥雲谷云出天涯晝寂寥擬念過從知姓字秋聲何處有色蕉

遣人歸寄

年餘始報平安信萬緒千端下筆難但得雙親長健在不湏流淚倚欄桿

其二

甲辰之冬十月望行客此時應到家想得雙親淹淚眼問兒何事在天涯

其三

兩字平安報細君勲名未了百年身但令貞潔如圓月不用春閨夢逺人

至赤岸

千里奔馳志未灰小舟又唱楚歌回舉頭遙見�和塔無數靑山隔岸來

題畵扇錢葉省郎越中行

三月錢塘春漸濃老松長吼海門風故人一別知何處天外靑山是越中

其二

淸明時節雨霏霏客子新裁白紵衣日日江頭問消息洗天風雨幾時歸

題畵

溪上靑雲好結居午陰不用廢葵蒲松風吹醒江湖夢猶道潮聲撼艸廬

其二

老樹亭間翠影疎逺山煙外淡模糊扶笻但問淸溪水還向長江作浪無

其三

林臯獨立誰家翁悵望天際來秋風暮煙未收逺山淡海潮初落滄江空

其四

老松屈盤倚亭樹靈物那無鬼神護只愁一夜風雨來化作神龍擘崖去

除夜有感【甲辰】

椒盤明早頌椒花又是新年革歲華卻憶去年當此夜吳江霜落夢歸家

其二

大地久嗟風土異昊天終見歲時同來朝擬上南山壽安得封詞付曉風

雪霽

曉分梅影天花白夜引蟾光玉色明臥對軒牕迷近逺忽聞鼓柁剡舟行

題自寫山水

岸上靑山山下云孤舟潮落系江濱卻看江上風濤險何似林間自在身

花朝登砂子嶺

山上白雲山下溪雨餘石磴靜無泥幽禽不管興亡事盡日林間自在啼

睡起偶書

八面欞牕八面開畵屛牕外緑於苔竹牀藤枕涼如水睡熟不知山雨來

泛舟嚴陵【己酉】

江水環山觸處開長歌輕撥浪花回舟行轉盡疑無地又擁雲山一簇來

其二

雨聲徹曉收不住船頭水髙三尺彊只許多買山陰酒中流擊楫歌滄浪

其三

千灘水沒浪花浮鼔枻乘濤喜順流兩岸靑山看不盡扁舟五日到嚴州

其四

來時水沒幹灘平歸去水落石崢嶸卻看岸痕思前日舟在埀楊樹巓行

閒閒道士求題息齋竹

楚山修竹不可致誰冩秋風筆底開疑是道人吹紫竹月明引得鳯凰來

小景

短籬茅舍是誰家樓隱松篁石徑斜記得系船溪上日暮山重疊鎖煙霞

簫

紫管何年玉刻成宮商隨指自分明夜深喚起洞霄月十二彩鸞天上鳴

楊妃上馬圗

錦韉銀鞍映綺羅開元猶是舊山河海棠春暖嬌無力寫向生綃恨轉多

白描湘妃圖

苦竹嶺頭啼鷓鴣瀟湘江上是蒼梧月明猶記當年夢仙袂翩■﹝僊﹐去亻﹞羽﹞淡欲無

楓林牧隠圗爲吳子

松蘿逺削靑芙蓉笛聲又起秋原風牧客醉歸牛飲澗黃花滿地霜楓紅

雲溪歸隠圖【並序】

洪武壬戌範平仲以事之京持圗求補前序爲題絕句於圗上以見意爲後會張本云

雲溪歸隠終難隠客館裁詩未是詩待到柴門重掃日是余文債欲償時

春江送別圗贈吳伯成省郎使回【乙卯】

三月江南煙雨晴杜若艸沒滄江平輕舟短棹又相別花落鳥啼難爲情

其二

王程豈計路逺近山色自與帆相迎想得皇華歸使日日邊遙拜五云明

墨菊寄方山程徳明

方山處士別我久毎挹髙風晚節香賴此鵝溪三尺雪寄君日日作重陽

寫墨菊寄陳彥珍

挑燈乘興寫秋芳寄與幽人晚節香栗裏尙遺三徑在何時同子醉重陽

題自畵寄陳親

柴門舊日經遊駐畱得風煙在故居爲問盤中陳處士溪山淸興近何如

戲問龍筆架

古貎人傳漢祖顏全無變化似庸孱何如千載風雲志俛首低回筆硯間

答

頑軀豈望風雲會素志長懷鐡石堅待到文明開聖治負圖也學出河邊

題畵

紫陌紅塵沒馬頭人來人去幾時休誰家有酒身無事長對靑山不下樓

錢塘歌

錢塘兒女面如雪錢塘兒女腳如鐡販鮮海上不歸來夜夜吹簫望明月

竹枝詞十八首

錢塘兒女不學鍼月明樓下理胡琴逢人但道新畨曲不識春愁海樣深

十八嫁郎眉未開郎輕離別重求財扁舟一逐江潮去日日潮來郎未來

郎去從徵不見來門前小徑已生苔願得海門髙萬丈倒流江水送郎回

郎在潮東儂在西臨鸞愁畵逺山眉梅花月冷珊瑚��������

湖上兒女宮樣裝小舟蕩漾芰荷香逢人便唱相思曲不道儂家有阿郎

郎去從君二十年花開花落任春妍門前有个埀楊樹不著遊人系畵船

十五十六月正圓樓頭買卜問靑天月如照到吳江水郎在吳江第幾船

儂家住在湧金門靑見髙峯白見云嶺上已無丞相宅湖邊猶有嶽王墳

葛嶺東頭是相門當年甲第入靑雲樓船東入裏湖去何曽望見嶽王墳

郎心恰似江上篷昨日南風今北風妾心恰似七寶塔南髙峯對北髙峯

勸郎莫上南髙峯勸郎莫上北髙峯南髙峯云北髙雨雲雨相隨愁殺儂

芙蓉月底雙鴛鴦飛來飛去在橫塘人生多少不如意水逺山長難見郎

阿儂隨郎上釣舟郎作釣絲儂作鉤釣絲無鉤隨風揚釣鉤無絲隨水流

湖艸靑靑湖水深畵船撐出斷橋陰畵船無柁是郎性斷橋有柱是儂心

茜紅裙子縷金紗多在湖船少在家黃衣年少不相識白日敲門來索茶

阿儂家住第三橋白粉墻低翠竹髙春光一日老一日怕見花間飛伯勞

望郎一朝又一朝蕭郎信似浙江潮錢塘潮信有時失臂上守宮無日銷

小姑擬郎去不歸爲郎打瓦復鑽龜靑山尙有飛來日豈有人無相見時

覆瓿集卷三

●欽定四庫全書

覆瓿集卷四

﹝明﹞朱同撰

○序

重編新安誌序

洪武九年春有旨令各府州縣纂輯圖志知徽州府事臣張孟善復關同知徽州府事臣金石提督之於是期集儒宿摭采庶務而命布衣臣朱同類輯成編同竊伏自惟郡縣之有志猶歷代之有史也山川人物之繁夥制度典章之錯綜因革之故古今之變靡不具焉是故不可以易言之也況比年以來干戈底定所在版籍百不一存今乃搜求捃拾於焦土灰刼之後而欲盡夫典故記錄之詳其亦難矣而新安則自宋之南渡郡人羅願博考遺書网羅眾說輯成一書巨細兼該綱目備舉其學問之博探索之勤固有非他作者所能企及後十六年四明劉炳守郡日俾教授李以申續之又八十年至元之延佑郡守朱濟又俾郡人洪焱祖以再續焉是三書者幸猶不冺而他如梁蕭幾王篤之記唐之圖經宋太平興國之廣記祥符之書以至姚源之廣錄則已不可得而見矣然而三志之續作者非一是以體制大綱𨿽以祖述羅願而紀錄之法重復駁雜不無有焉今又續之則成四書首尾一事而翻閱檢討已不勝其煩蓋必變而通之提綱舉目錯綜比事芟繁摭逸旁搜總核合爲一編然後可以爲不刋之典成一代之言斯豈陋學淺識所能纂定固辭不獲於是黽勉奉命條疏總會四閱弦望始克成書深媿編次倉皇不無掛漏而爬羅剔抉補缺正訛則有望於當代大人君子云洪武十年丁已冬十有二月旣望新安布衣臣朱同謹序

送副使丁士溫赴召詩序

詩之爲教與政通夫言之精者爲文文之精者爲詩甚矣詩之未易言也明良喜起之歌由來逺矣古之聖人以法制禁令不足止人之邪心也是以二南之詩正始之道王化之基用之鄕人邦國使夫人之感發興起於歌詠之間滌蕩消融涵泳洞徹而不自知其遷善逺罪此上之所資以爲教者然也下而至於閭巷小人女子亦莫不有作焉𨿽未必當於理而發於情之天有不能自已者其文理音節之髙下有關風化之盛衰是以天子巡狩則命太師陳詩以觀民風昔吳季子觀周樂而知諸國爲政之得失𨿽其聰明絕識有過人者而要之音韻節奏有不純在文字之間是以聲入心通若是其神妙而非後世之所能及也後之爲政旣不能如三代則其詩亦與之俱下然時有治忽政有污隆則詩亦不能不隨之升降其亦囿於气化之中而不自知其然耶間有傑然而出者唐之陳子昻李白杜甫軰其冠也然數子者豈獨長於詩哉有其才而未盡用於世於是發而爲詩向使推其蘊以庸於時則其政事之美必有絕出人者後之學者徒知步驟其句讀而不知所以爲髙者有不在乎句讀之間是以學之愈工而愈不能及也歟吳郡丁君士溫官於歙者二年矣僕以僻處山野未得時見以奉髙論而間見其詩淸麗溫和發於性情之正知其得於詩之本旨非徒善學數子而已則其知教化之源悟政通之道而佐聖朝之至治以鳴國家之盛不有望於斯人歟士溫以奉省部之召戒道有日郡之士友祖以餞之而求文以爲贈僕是以發詩之遺意而道其欣慕期待者爲之序

杜君遊觀圖序

柳柳州謂君子必有遊息之物髙明之具使之淸寧平夷然後理達而事成夫气煩則慮亂視壅則志滯是以邑之有遊觀者實爲政之一助也休陽居徽萬山間而平衍縈回秀拔間出淸粹奇麗而無麤雄角力戰闘之勢是以其俗懦而淳其民文而秀號稱易治兵興以來勝負相尋居民逃散城郭丘墟官乎是邑者催徵奔走以供奉之不暇而往昔遊觀勝景率冺沒摧頺於荒煙野艸而不可復識洪武四年會稽杜侯貫道以儒士擢宰是邑侯日躬庶務疎通剔抉時雨旣霽東作方興則杖履郊遊撫摩勸勞與文士耆舊探松蘿之幽谷陟顏公之髙顚構亭斷石之厓振衣齊云之上以發慮怡神訪蹤稽古詢民俗講治道而向之泯沒摧頺者莫不洗塵顏挺奇骨獻靈呈異於幾杖間以通神思而聳視聽是以其臨事也知之悉而見之明舉措適宜增損得所事繁而民不怨政平而下樂趨柳柳州之言於是益信侯今秩滿而朝京師其邑民某等命繪士吳蕓軒寫其平昔勸勞遊觀之勝槪爲圖求余序其去思之情以紀之餘謂醒心丰樂醉翁之亭黃溪西山鈷鉧潭袁家渴之記昔賢爲政遊觀之勝發前人所未發者固未嘗不同而亦未始能同也歐陽公當宋之隆平是以惟宣上徳化與民同其樂子厚則娯情山水以忘其故都而消其抑鬱若吾杜侯則撫字之情不能勝賦役之重樂民之樂與歐公之時固有間矣且以彊仕之年始於百里之寄方將盡蘊奧展經綸於時寧有柳栁州之懷哉越州名都公所產也奇山秀水於是焉萃登髙丘望逺海上會稽探禹穴以大其視聽廣其心胸而助其文章政事者不爲少矣而邑民之爲此者豈非以紀公行政施惠之時勸勞遊觀之所以冀異日登朝堂之要而猶覽是圖以毋忘其發軔之初者耶是爲序

黃山圖詩序贈歙縣尹皇甫遵道

周官職方氏辧九州島之國必首之以山鎭泰山巖巖形於詩人之歌頌其來尙矣豈非以毓靈鍾秀興雲雨產庶物澤被一方爲斯人之所仰者歟黃山居歙之西北百二十有八里東南近歙西南界於休陽其西北則蔽於寧國之太平縣山之髙千伯二十有八仞其峯三十有六水之源如峯之數合流爲溪者二十有四洞之數半乎溪巖視洞而少其四靈異之迹殆不可勝紀此黃山之大觀也毎雲霧晦冥則百怪沸騰雷雨在下秋髙气淸奇峯倚空神光射目磊落嶄巖崢嶸壁立如武士千羣快劍長戟森羅天表迨夫絕澗壑捫藤蘿緣靑壁而陟天都之髙巓以望逺海則東俯滄溟西連華嶽南窮百越北接幽都蝸羣蟻垤際乎四空宇宙混茫盎乎一气身超物表神遊太初下視萬彚之起滅者眞酰雞之在甕也且其靈芝仙艸藥餌丹砂可以卻老駐齡驅邪起疾惠周乎萬物利通乎大都是以方外之士多於是焉萃而官遊乎是邦者未嘗不壯觀焉平陽皇甫君遵道宰是邑三年矣時民困於徭役已久公方奔走撫摩日躬庶務是山以地逺而僻非有公事未得縱覽常以爲歉今且政成而朝京師同郡休陽士友繪是圖裒詩贈別而求文以敍其首僕以爲斯山之勝萬變而不窮𨿽殫筆力以摹之誠退之所爲掛一而漏萬者也豈區區丹靑所能彷佛哉公以儒擢是職嚴於律已壁立萬仞人不敢幹以私其自樹立如此其臨政也不立異不要名而誠意之孚惠澤之被愈久而愈深交接士友謙和如不勝引進後學奬勵如不及其育才成人之美又如此則公之有慕於此山也實所謂仁者之樂豈徒爲觀遊之具而邑民之倚賴於公也亦豈有異於是山之瞻仰哉今以淺近之言而形容公之徳政又豈非以丹靑末技而臨摹黃山之巨鎭也哉𨿽然僕之於公辱知最深不可以不能辭也乃書之以爲序

送歙尹皇甫遵道考滿序

昔先王之任官也必首之以徳行九徳之分臯陶之所以謨明弼諧未聞取其才而遺其徳者也夫豈不知才之可以集事哉徒以取備用於一時孰若扶綱常於千古是以終不能以此而易彼也世教日衰功利智力之說興以爲徳之美不足以盡經綸之用於是始有量才之任焉下而至魏無知之儔白面書生之譏束之髙閣之誚又下而至雞鳴狗盜之軰一切以取快於一時不暇復爲教道人心經久之慮矣聖天子以神武一海內始盡取諸儒以任牧民之職時平陽皇甫遵道擢宰徽之歙縣公之爲治也嚴以律己恕以待物不飾外以誑人不欺中以利己而誠意之孚惠澤之被於人者愈久而愈深是以軍國之需不能不取於民而民未嘗以爲病也鞭朴之威不能不加於民而民未嘗以爲厲也夫豈無故哉今公秩滿而朝京師郡之士友惜其別而索贈言於僕僕故首發徳行之說爲斯人告或疑之曰聖人之理天下猶梓人之構大廈也材之大小髙下各適其用而後備焉今子之言毋乃守一偏之見而悖於時乎僕曰不然雲臺之功非無其人也而卓茂是求誠以植立人心維持世教有非一材一藝之所能集也聖朝所以用儒之至意其不在玆乎司馬君實有言才徳兼全謂之聖人才徳俱亡謂之愚人徳勝才謂之君子才勝徳謂之小人噫愚固無容於世矣聖人吾不得而見之矣與其得小人孰若得君子若公者其庶幾乎君子者歟此非僕之私言士民之公議也是用直述其說以爲序

送休寧縣尹杜貫道秩滿序

會稽杜侯貫道宰休陽之三年秩滿朝京有日徽郡士夫及僚佐交從惜其別者咸有言以贈邑民李某亦請文於余曰某也庸孱無似兵燹以來室廬敝於隳突體力憊於奔馳而靡所底止者二十年於玆矣侯之至也驗民力以任役政平而事舉如某者始得以少蘇焉孟氏所謂猶解倒懸者果身親見之侯且行矣冦恂之借旣不能達之於上則述其徳政以道其去思而宣其湮郁者肯爲某一言乎余哂之曰子之意則誠善矣侯之爲政也爲公家耶爲私人耶豈徒厚於子而其去也固將展其才大其用而登姓名於太史氏矣亦豈有待乎子之文哉曰不然軍國所需於民者固不少矣然物有定數限有程期驗其稅而均輸之寛其期嚴其罰夫人得而集之也惟力役之徵或不容溥及於民者必專有所委而後可於是點差之政興焉之役也官無定法則吏緣爲姦事之輕重或相什伯而家之肥瘠齒之登耗才之髙下萬有不齊擇其力以任事少有不當則家破而事不集下疲而上不知斯人之斃於此者相枕藉矣侯之治邑也以是爲政之先務周知乎閭裏之情僞洞徹乎物力之厚薄人才之髙下責任之重輕豈不各當其可合人情宜土俗是以民不至困而官事以成某之所以得少息肩者以斯政之善也侯豈徒厚於某哉甘棠之詠見於召南騊駼之歌形於漢室皆發於情之不能自已者之二公者亦寧有待於人言乎哉余聞而喜繼而嘆曰是非邪正之公天理民彛之著孰謂今人不如古乎古之爲政也世其土子其民巨細周知姦僞無遁故百年必世之期有所責望後之守令視其地猶傳捨情未孚俗未諳而瓜期已至求其俗美化成難矣孰有精明洞察處官如家如吾杜侯者乎以侯之才假之以歲月則其所就又豈止於是而已乎管仲奪伯氏駢邑三百而無怨非私怒也姚荊氏受代民吏泣擁馬首不使去者非私恩也陽城爲刺史判官不敢按者處官如家也子賤彈琴而單父治者得任人之術也夫開誠布公處官如家任人而不全任乎法者爲政之要道也侯之行政施惠自視爲所當然耳而民之不能自已有不知其所以然者斯非人心天理感應之機之極夫罔墜者耶於李某之請見侯之爲政不可以莫之書也遂錄其說以爲序

又【代休丞應叔原作】

學者將以行之也古之君子幼而學至四十而始仕其所以爲學之道卽其所以治民之法未始有二塗也後之學者方其爲學則狥乎詞章記誦之習及其出仕則理乎簿書期會之規所學所行判然二道於是學而後入政之說遂視爲虛語矣嗚呼學之與行豈誠有二致哉必也眞有傑出之才推其所學措之臨民政事然後知古今之時𨿽殊而聖賢維持萬世之道未始有異也洪武四年掄才之選盡取諸儒海內多士旁搜殆盡於是會稽杜君貫道初宰徽之休寧越五月而僕亦丞斯邑時識者以僕不閒吏事而膺叢脞艱難之政上旣爲聖朝求治得人之累下且爲政事倉皇失措之憂而僕亦深懼未有實學以副責任之重旣至則杜君理庶務均徭役僚佐同兄弟之義庶民盡撫字之誠處官如家知無不舉𨿽以僕之不敏亦得承風宣化用底於有成焉則君之傑出於常人者不旣多矣乎今君秩滿而朝於京師祖道有日掌銓衡之任者考殿最必有知人之鑑登樞要以盡所蘊固不待於人言矣而僕之不能黙黙者蓋上爲朝廷得人之賀下爲多士出類之光且知幼學壯行初無二道傑出之才古今一致使如某者亦得以分光借潤於下風也於是乎言

題邵思宜瓜圃鋤云圖序

靑門生自號以瓜圃鋤云求紫陽山樵圖而序之者屢矣因詰之曰東陵侯固君家事始仕而終隠者也今子方處庠序育英才將期以有爲而遽爲是舉耶曰否又詰之曰樊遲學圃夫子非之子學聖人之學者也而乃是之好豈非背馳夫道者耶曰否又詰之曰灌園之論固異端憤世疾邪有激而發者不足以訓況畵所以適其情之所樂文所以道其志之所存子之所樂者情耶情固不可縱也將以道其志乎志亦未易言其向也試有以語我乎靑門生乃莞爾而笑曰是非爾所知也是非爾所知也子獨不讀夫詩乎瓜瓞唪唪者后稷肇基之原也綿綿瓜瓞者古公來岐之始也耕鋤種植其培之也深耘灌扶持其達之也逺則其忠厚而仁及艸木者夫豈一日之故哉業其業誦其詩而思其人以感發乎千載之下不知身之在唐虞之時歟在商周之時歟紫陽山樵聞之喜曰士固有曠百世而相感者其靑門生之謂乎乃爲之圖而記其問答之語於上洪武十年日南至前十日朱同書

舟行分韻詩序

皇帝有天下之四年有旨盡取羣儒以選任之四方多士雲集輻輳徽之先在是行者十人維時舟次南陵之毛家浦蘆葦風生東溟月出並舸中流傳觴倡和共嘆人生出處之難而聚會之不易也於是以杜工部星臨萬戶動月傍九霄多之句分韻賦詩以紀之亦且以寓夫箴規之意而令僕序其首僕以爲唐虞三代之隆處君師之位以政教臨民者皆眞儒也心法之傳教養之道刑政之具載在方冊世變日下風气日漓於是政教判爲二塗君人者有崇儒之美名而未得眞儒之實用爲儒者窮經皓首而未得盡行其道於時下於是者或拘古今異宜而不適於用或學非所守而反悖於經先王經世之大法幾乎息矣今天子以神聖英武之資龍飛江左掃蕩羣雄不數年而天下定於一乃罷黜百家一用純儒豈非世道之將隆斯文之大幸而爲儒者所宜致思乎夫學貫天人功被萬世文足以經邦武足以撥亂者眞儒之學也學有淺深而不可以彊齊者也守寒素之舊而無驕奢之習知亷恥之義而無污下之爲不立異以要名不屈道而求合行止去就一盡乎在我而無一毫利害計較之私者眞儒之守也守則吾儒之所當同者也況新安考亭夫子桑梓之邦道徳性命之學禮義亷恥之行乃漸磨旣久所謂幼而學壯而行今也遭聖明之世沾教養之澤當盡蘊奧以濟時守節以律已而無負乎聖天子用儒之意則豈徒斯文之幸而已僕也不孝罪重父喪未期母疾未愈而衰絰以隨諸公後斯綱常之重政教所先必當請而歸者是以不復行而致辭學守以爲諸公別且將跂足林下以徯所謂好消息者爲吾邦斯文之慶幸也公其尙有取於愚言乎同是行者婺源四人胡原昉江道全江道原胡徳耕休陽五人餘子韶朱曰可汪銘徳汪徳懋江彥名余歙人朱同也是爲序

送居貞之鞏昌序

鄭君居貞與余俱爲新安人余差長一歲自幼趨庭時聞其先府君樗庵翁名播縉紳間於居貞未識也洪武十有一年樗庵翁致政歸田余因獲接言論侍教誨於杖履山水間翁渾厚謙恭凡所以引進後學者惟恐後且聞居貞好古博雅問學孜孜不怠時居貞奉母喪居閩中猶恨未之見也俄而余以有司貢至京師而居貞亦以賢良舉會於天官溫乎其貎之恭也粹乎其言之衝也詩書家學之淵鄕情道誼之契吳季子之與鄭子產栁宗元之與薛存義不是過也居無何余以典教郡庠歸居貞亦以母喪未終還閩中明年樗庵公以疾終於家越四月而居貞奔喪至𨿽哀毀倉皇間以事至郡城必會會必畱宿論事物析文理切磨辧難若河決東注亹亹至丙夜不休然後知其非惟學之美且以見其守之篤而才之贍誠非餘子之所可企及也冬十月居貞旣克襄事還三山又明年冬餘以菲才忝佐天官越一歲而居貞亦至通判陜西之鞏昌矣夫居貞之於余也居焉而邑裏同心焉而道義同家焉而世學同仕焉而出處同然則𨿽不同焉者寡矣乎今居貞行有日徵言於余余可以無言乎哉士之生於世也出處之大節有二忠與孝之謂也必能全之而後爲成徳之士列於君子之林矣然二者實相資以成故昔人謂事君不忠爲非孝而求忠臣必於孝子之門故孝而思竭其忠則必能立身而揚名其爲孝也大矣忠而思盡其孝則必能修身而謹行其爲忠也全矣余與居貞之未出也其事君之大節爲政之先務所謂如或知爾者講之非不明計之非不熟在今日俱所當勉者然而家世積累之勤詩書付托之重繼述之未遂問學之未成松楸桑梓之懷臨深履薄之戒其可不思所以盡其孝而全其忠者乎余與居貞爲通家子弟其鄕士契誼之隆有非他人所可倫故於臨別之贈道其所以同於始而冀其所以同於終者爲君子告焉洪武十有四年八月旣望紫陽山人朱同書

贈地理汪煥章序

先子存日於經籍注述之暇多畱心於俯察毎風日佳好必策杖縱覽乎山川之勝以爲塟書𨿽非聖人立教之道亦造化之奇妙格物君子所不可不究者也矧地之是非關乎體魄之安否爲人子所以仁其親者不容不致意焉非特爲後裔謀富貴也然自楊筠松旣沒是術裂於閩贑判而不合者三百餘年於玆派別支分互相矛盾其爲人之禍反有不可勝言者孰有翫山川之情探造化之本優遊厭飫融會貫通以濟人爲心繼斯業而利斯世者乎一日歸自外喜曰頃遊休邑之由山塘觀汪煥章自塟其先隴而知其必有得於是術矣向所謂繼斯業而利斯世者其在斯人乎無何煥章來請見偕先子省家林而余以疾弗克上下其論議於山水間今春煥章又至而先子已捐館矣追思往昔摧裂肝膓欲叩其歸九京不作又知煥章身甘淡泊心慕佛乘與世俗挾是術以誑人而利一己者相萬萬益思先子知人之明於是杖屨登臨言契意合將別索贈言於余余以適丁家禍百感薫心志慮荒迷豈有意於文辭者然得過庭之遺訓固不可不爲煥章告也大塊分而兩儀立气化之流行形質之布列俱不離乎五行也五行又不離乎陰陽天之三光其輕淸者也地之嶽瀆其重濁者也然地囿乎天中寒暑晝夜之辧萬物生成之故而所以成造化者皆由乎日是以因其形之所至而時日方位立焉探造化之原者不可不深究也山川之流峙起伏向背髙下形體也而有性情焉求其情之所聚气之所鍾捨形體何以哉是尢不可不深究者也斯說也二塗而一致均於五行而已矣五行又一陰陽而已矣眞是之歸無不脗合此先子有得乎窮理之妙而悟夫筠松以前未判之術者煥章誠能精求黙玩用力之久自當有得則先子之所以有望於煥章者殆不虛負而斯世之賴於子者詎可量哉是用書以爲贈言且以告夫求是術者里人朱同書

覆瓿集卷四

●欽定四庫全書

覆瓿集卷五

﹝明﹞朱同撰

○記

聽泉樓記

石門爲歙南之奇觀其山之髙而雄者則有方吳危峯嵯峨突兀出其上峻而奇者則有寶金峯砂子嶺森羅環列立其傍其水之岀也則羣峯攢立擁蔽周回百折繞其後其中則平原曠野阡陌縱橫煙樹桑麻郁然而靑盎然而春不知有山之髙源之深也陳氏世居焉以樓名者曰此山曰環翠曰先月曰臨淸其它齋閣池亭不可歷舉伯仁陳君又構小樓於大坑上有年矣而未有名之者柔兆惇牂之歲延其從子彥珍課童蒙於其上因遣其子耘夫求名於余餘七年前嘗宿是樓展捲披吟終宵不寐聽夫泉之過樓下者其聲泠泠歷歷鏘鏘瑯瑯如羽衣仙客環佩丁東深有可樂焉者於是名之曰聽泉在易之蒙彖辭曰匪我求童蒙童蒙求我象傳之辭曰山下出泉蒙君子以果行育徳山腹之下初出之泉淸瑩香潔不污不滑有類乎童蒙之本心艮少男也故曰童蒙又坎爲耳耳者聽之司也然則伯仁以斯樓課蒙童而余以是名之得無意乎夫泉之出於山也蓊然云根罅然石隙泓乎其出於中涓涓滴滴不息不竭激於石也則金石其聲匯於坎也則圭璧其形津津源源以達於江海之茫洋浩蕩而人不能窺其涯際者此泉之本也聽者於此有契焉則有以知夫此心之靈虛明洞徹靜則主於敬以養育其所得動則勇於義以果敢其所行孳孳不息以至徳被生民功加後世者卽此童蒙之心而非有假於外也𨿽然不可以槪論也迨夫春霖驟至羣潦畢集則斯水也自髙而注勢如建瓴西射東衝而束於兩岸之隘不得逞其欲於是滂浡激怒聲如奔雷咫尺之間驚心駭目若是者乃溝渠之曓漲雨後之洪流而非泉之本然者也善聽者於斯則必有所擇矣旣以名樓遂書而記之

石門讀書圖記

閼逢執徐之歲端木孝友孝思侍其尊人以善公官於新安受業於先子以怡怡之情兼切偲之道資敏而志堅學勤而行篤方將交相贊勉而期其底於有成也俄而先子歲受朝命往來在道繼而入翰林知制誥不得卒其講授之業於家而孝友孝思亦且從其尊人之官江右矣屠維作噩先子始得請而歸明年以疾終於正寢又明年僕不能辭郡邑之貢斬焉衰絰而來京師獲會其尊人於朝余而訪孝友於書室慰問惻怛之誠琢磨懇到之意溢乎言表於是有以見其志愈堅行彌篤而誠無負乎師友期待之意也居無何僕得終喪之請歸且有日孝友別於客邸謂僕曰頃自侍親江右繼居浙右於今七載𨿽道裏悠逺音問闊疎然教誨諄勤言猶在耳石門書樓環山帶水講授之所几案之間未嘗不日接於目而存諸心然猶慮夫不克卒業以墜家聲而負先師遺訓是懼子能爲某圖而記之俾日見而猛省焉是亦庶乎爲學之一助與僕於文固所不能而於畫尢非素習加以哀感燻心奔馳少暇豈有心乎筆硯者然義不得辭因其長兄孝芳訪僕林下而書以寄焉夫學者窮理致知以爲修已治人之本也天地萬物之理具乎性分茍非學以究之亦何由周知其說以爲力行之地哉故旣博學於文矣必約之於踐履之實焉非徒操觚弄筆抽黃對白而已也子之尊人以其問學文章措諸行事踐履端方歷練周悉遐邇咸知於過庭之際講之明而守之素矣又何待於他人言乎昔子貢以文辭稱夫子教以一貫之道及其方人則自以爲不暇斯言也先聖之遺訓而子之家學也敢舉是說以爲贈孝芳以其二弟修習之勤而尊人居官屢乏也不暇問學而往來經紀其家斯誠得爲學之本與

休寧縣重建皷樓記

會稽杜君貫道宰海陽之明年政平廢舉民旣悅服乃卽其故址重建皷樓於官署前其邑民某等具述公重創之故與夫經營施設之方徵文刻石以志永久僕嘗稽之周官挈壺氏軍事縣壺以敍■﹝木槖﹞則司馬掌之鼓人軍旅夜鼓鼜則司徒掌之二者俱施之軍旅者也至司寤氏掌夜時禦晨行禁宵行夜遊而屬之司冦是則王城之官意者當時侯國亦必有是而後世凡城若邑必有壺漏之水五夜之皷樓於署前以總之者蓋本是職復兼二者而有之歟夫明時聴政禁暴禦姦一視聴齊眾庶者王政之先務也重黎分司羲和分職聖人所以順天時授人事不爲不重矣後世乃視爲不急之察亦獨何哉此公所以構樓之意也楹之數若干髙若干延若干袤若干因故趾仍舊制不華飭以美觀不因循以就圯此公構斯樓之宏規也考民之趨事而等其殿最明約束罰怠頑以供瓦木百工之費不動編民不糜國用政舉而勸懲立樓成而民不知一舉而兩得焉此又公設施經營之有道也左遊仙右靈鳥松羅拱其北顏公峙其南前乎此未嘗見也今始奮峻起伏吞吐雲煙圍平野接霄漢若將環繞峙立以聴命於斯樓者闤闠之集蜂房蟻陣憑欄一覽萬狀呈露此樓成之勝槪也斯樓也固足以見公爲政之大端矣彼食焉而怠若事吏胥之獘不革貧富之役不均一有所徵事未集而民已病視公之事寧不忸怩於中乎斯樓之毀者屢矣歲乙酉前朝吳興唐子華來宰是邑遂鼎新之不幾載而復毀至今始遇公焉二公俱浙產也斯樓之遭豈偶然也耶昔子遊宰武城以得澹臺滅明爲喜僕於是邑爲桑梓之鄕於公固所敬慕然竊取昔人遺意非公事未嘗一見又公善政之施民有頌聲上有大比亦非僕固陋所能悉書第此一舉亦足見公之爲政之先務得設施之良法且因邑民之請不可以莫之記也於是乎書

練溪閒居記

中庵余公信卿承世冑之貴秉鈞要之權亦旣有年洪武六年以老得請奉旨居新安新安練溪大源卽揚之水也出績溪縣大尖山澎湃湍激曲折東流繞郡城西會四水南流以入新安江郡城之立跨山依水以爲固公之居在城之西偏南面水陰之山曰城陽唐方外許宣平隠所也逺望喬松數本在山巓之凹遺址存焉重岡疊嶂枝聫秀拔踴躍後先以列乎前古寺樓觀林陰塔影嵐光翠靄入戶侵檐不知有城郭之隔市廛之囂也公平居無事則圖書在幾披吟紬繹以養性情而消永日客至則整冠對坐談今古論人物道典故鏘金戛玉足以廣見聞聳觀聴令人傾耳不倦毎風日佳好則幅巾野服杖履逍遙與二三友士俯練溪之淸流登水西之梵剎探城陽故趾以求方外之遺蹤陟紫陽髙巓以訪考亭之餘蘊或據怪石或坐長林唱和吟嘯日暮忘返人逺而望之但見其形超興逸若寫神仙於圖畫而其中所存之灑然者固不得而知之也僕間嘗造其居公輙接納談笑或置酒𨿽不自嗜飲而酬酢不厭其寛和接物類如此殆忘軒冕之貴而尙道義之髙者歟時劉時中素慕公髙風因令邑士邵某圖其閒居之趣與文士歌詠之而公又俾僕記其槪僕惟襄陽公舊鎭也峴山髙陽池昔人遊觀之勝豈特倍蓰於練溪而公獨眷戀於是者何哉蓋襄陽形勢之地英雄之所必爭是以南北有事往往則爲名藩重鎭實扼巴蜀之門戶控江漢之領袖而規中原之咽喉也昔闗公乘勝據有而孟徳幾欲遷避羊祜臥皷不戰而吳人已爲寒心此豪傑之士割據覬覦之雄圖騷人墨客感今懷古之壯觀而非端居嘉遁之所也徽之爲郡介乎萬山僻在一隅豪傑之所不屑而山秀水環泉淸石潔足以淸心娛目全身避世是以黃山之嵯峨紫陽問政之宏衍多爲仙逸棲逰之地公見先斷果勇退急流在易所謂見幾而作不俟終日者視功名富貴何如也然則孰使其盤桓眷戀於斯而忘故土之勝者其必以是也夫旣爲記已又從而歌之歌曰練之溪揚之水源淙淙流彌彌結茅屋臨淸泚泛余舟兮漁梁振余袂兮城之陽望峴首兮愼無懷乎故鄕

橫洲書堂記

孔子稱子賤之賢曰魯無君子者斯焉取斯又曰裏仁爲美擇不處仁焉得知甚矣學之不可無父兄師友鄕黨閭裏之助也自吾鄕晦庵夫子紹周程道統之傳時則有金華東萊呂先生道同徳合天不假年厥後文定何公受業於晦庵髙弟文肅黃公以至文憲王公仁山金公相繼而起而許栁黃公前後相望若景星卿云他郡所不敢企及𨿽曰間气所生而父兄師友鄕黨閭裏之傳受原委的的乎不可誣也應君叔原亦金華之蘭溪人洪武四年擢貳徽之休寧時民凋瘵於徭役已久時之爲守若令者求事之速集則假嚴刑以立威求民之歸已則行小惠以沽譽事𨿽少快於一時然利己而病人者於人心天理之公果無愧乎君之爲治則不然刑不能不施而不倚以立威惠不可不布而不假以沽譽守儒素推至誠平易近民始𨿽無赫赫名久而誠意相孚有不忍捨而去者固有知其必得鄕黨師友之助矣暇日以其橫洲書堂求記於僕曰某之曽祖諱湘字深之居蘭溪縣南十有五里曰橫洲常第進士以處州酒庫提幹秩滿致政歸隠於家時稱曰橫洲先生若張子厚之橫渠然構堂面洲以爲訓子弟之所因以是名洲水之溢涸天時之晴雨汀蘋岸艸列岫叢林與煙雲相吞吐萬變而不窮有足觀者鄕先生自然何先生景實朱先生皆爲品題今百餘年矣墨迹尙新兵火之禍所不能免而斯堂巋然如舊日曽孫二十餘輩亦多知向方某不敏際時休明佐治於玆凡所以律己治人不敢妄有所設施者皆祖父遺訓猶恐後人不知祖宗積累之勤流慶之逺而無以遵守也子盍爲某記之於是又知其非徒有得乎鄕黨師友之助而家學之所由來逺矣僕自幼讀父書蒙過庭遺訓已聞金華師友講授之盛如彼無替先人早世遺書未能盡讀老成凋謝霜木晨星朋友舊遊天涯地角自恐孤陋寡聞而卒爲庸人之歸今乃聞是堂子孫相承不替復如此則斯郡文學之盛如吾橫洲者猶必有其人而未盡聞於世也安得躬親執經問難於其間乎是以不復辭而書其景慕之私以爲記

退思軒記

君仁臣忠父慈子孝天下之定理也然爲君父者豈必待臣子之忠孝而後仁且慈爲臣子者豈必待君父之仁慈而後始盡忠孝之道哉斯又各盡其職之定分也昔舜之於瞽瞍號泣於旻天必至底豫不格姦而後已以爲不若是不足以盡夫人子之職分秣陵施君孟文佐戎幕於新安以不合於時罷去杜門讀書反躬自咎因名其燕居之所曰退思而求文以爲記僕以忠孝𨿽二事而實一原聖人教人以孝事君則忠故曰臣子事上進思盡忠退思補過將順其美匡救其惡忠也過也由乎已故當思盡之補之美也惡也本乎君故當將順而匡救之四者咸已之責也而退思爲尢焉何則忠有所不盡美有所不將而惡有所不救俱非己之過乎是以審旣往以勵方來而盡夫臣子之職者俱退思之事也若夫任用之輕重恩遇之淺深事幾之利害他人事也於我何有哉惟自思補己之過而已噫彼食君之祿惟恐其不厚冀君之爵惟恐其不髙屍君之位惟恐其不久且固聖人所謂無所不至者斯固不足言矣上焉者才矣而惟恐不盡其用功矣而惟恐不酬其勞言聽計從矣而惟恐勛名之不已彰事違身退矣而惟恐是非之不已白斯韓信楊惲輩之所以不能免者又其上者以直沽譽而無忠君之誠以退爲髙而無憂世之慮其於退思之義何如哉是豈徒斯人之不幸而要非國家之福也若施君名軒之義其庶幾乎欲盡臣子之職者歟𨿽然臣子之自處者固當如此矣天之所以生斯人而用之者夫豈無意於其間哉艸木之質必飽風霜烈日之苦而後堅其材聖賢之生必備艱難困苦之嘗而後成其徳昔人以少年登髙科席父兄之勢爲美官有髙才能文辭爲三不幸者實以鋭其進驕其志恃其才而滿其量不能致逺大之業也然則孟軻氏所謂動心忍性增益其所不能者不在斯人歟不在斯人歟此余所以喜其退思之名而樂爲之記也

罷釣軒記

由新安郡城西南行可三十里有市曰嚴鎭其地衍沃其川淸徹可耕可釣其民智巧善技藝凡有所爲必精絕過人其水由黃山三十六峯縣瀑奔淙湍激澎湃至是則湧爲平川汪洋漣淪白砂靑石與疎篁茅屋相隠顯誠好道君子之所樂也友人呂徳昭氏世居之徳昭居汪溪之西先世祖墓之側瓦屋可十許楹中蓄書史圖籍屋之東編短籬藝菊數十本日翫其間自號東籬生周環繞以幽篁古木參錯庭戶間每隆冬積雪萬竿低亞靑白交加於是又額是軒曰蒼雪是皆善掇軒中之勝以自樂者此外又以罷釣軒捲不逺千里求余記其梗槪豈以其東籬蒼雪猶未足以盡其軒之勝耶余因思四年前常道過其居當盛暑中剖瓜行酒與其鄕老二三輩道漁樵田裏間事遂醉臥是軒中及覺則庭戶寂然月影穿林淸輝散布枕席間林外人聲咿啞因露跣出行溪上見籠鮮鱗以歸者卽之乃徳昭也曰漁翁晚釣呼取得之鬥酒未盡其半當烹是再飲於是攜酒與魚復釣溪上於時波光浸山林陰翳月藉艸而坐飛觴交錯盡歡乃罷不知淸云之滿身也旣歸卽欲爲文以紀之而未果今徳昭復以是求余記余竊有疑焉夫釣隠者之事也徳昭以茂才擢用郡庠教誨之職有年矣躬講授親燈火督課童蒙日不暇給間有家事日晡而歸戴星而往豈復有唐詩人之所云者哉然則罷釣云者政以見其無復有曩時之事也古之君子學則優於有爲守則甘於窮困其未遇也版築魚鹽賤隸之役固所不讓有莘之夫渭川之叟蓋可徵已方今大明中天照臨萬國搜隠剔陋野無遺才斯有志之士激昻補報之秋也然則徳昭之欲罷其釣者其亦有見於出處之大義歟徳昭自幼以文學稱詩尢淸麗不茍吾又以知是地不獨技藝者之精絕過人也於是不辭而書昔所經歷者以記之洪武十有六年歲在昭陽大淵獻七月旣望嘉義大夫禮部侍郎朱同書

自得軒記

余畏友江君彥功構軒於南溪居後扁曰自得背倚長江面撫方池中之延袤可方丈不華不飭而明潔可愛名卉假山列乎池上圖籍書畫秩其座隅而又蔭之以屏繚之以垣方盛暑中流金爍石一入是軒則嘉種旁羅奇峯髙挺淸陰蒼翠鱗鮮泳遊若身遊乎天臺廬阜太華岱宗扳香鑪倚日觀而上靑天也若枕淸溪坐長林嘯傲乎白石淸泉而不知有人間世也且徑街幽邃非佳賓不得入余嘗屢過而喜之因求文以爲記余諗之曰世傳軒轅夢遊華胥而怡然自得卒以登遐子殆有意於方外者耶荘生之自得自適釋氏之冷暖自知皆其自有悟入而不可以告人者子其有得於是耶曰否僕之少也蓋嘗有志乎學矣中遭世變播蕩流離數年而歸故址則先人獘廬已爲蓁蕪瓦礫之墟乃辟荊棘芟蓬蒿築室耕稼給公上奉甘旨處鄕鄰和上下裏役之劇日用之繁莫不身歷而審處之晨出夜歸不遑暇食然猶慮夫有所疎略而不得盡吾心者況復能從事於經席乎乃構斯軒以爲息肩弛擔之所蓋夙有志乎云臥林居而不得也故爲是以當夫神遊惡知方外釋氏之說哉𨿽然方其應接紛紜神昏目眩而憩乎此澄心息念危坐反觀則萬慮冰消乾坤定位豁然若有所得者然後審旣往測方來髙下淺深必期曲當是以酬酢萬變鮮或獲戾此僕自有得於是軒而因以名之他固不知其說余聞而嘆曰是固庖丁之善刀達摩之面壁而吾儒之所謂尙絅非潛心乎聖學而旁通乎釋老者不能也子乃欲踐其實而逃其名乎夫學無精粗事無巨細積力之久俱自有得是物也臣不能獻之君父不能傳之子孔聖之上達顏氏之卓爾輸扁之斵輪不其信乎然則可以爲教者文爲制度人之所同不可以傳者黙識心通已之所獨故孟子曰君子深造之以道欲其自得之也蓋深造以道所以教其爲學之功欲其自得不能授以獨知之妙惟造之深是以自得後之學者未嘗盡下學之功而驟謂得上達之理吾考亭夫子力排而深救之至訓自得爲自然而得其矯當時之獘也深則其釋本文之旨也略勢固不能以兩得歟君子之於學無適無莫期於是而已矣余旣嘉彥功之能達是理又文義之不可以不究聖學之不可以不明也故書是爲記以貽之

永慕亭記

汪氏之盛於新安由來尙矣支分泒別各有攸宗其始居黟之黃陂者謂之黃陂汪氏傳四世而又有下宅中巷中宅上宅之分焉枝繁則勢分理固然也中巷有大公者始居休寧之潛溪子孫蕃衍尢盛他族其十六世孫有曰桂字煥章者懼其世愈逺而愈疎也於是遡其源以譜之又仿老泉親其所自出之義率其族之勇於義者於其六世祖諱某墓前構亭曰永慕裒田以畝計者若干春以拜掃秋以薦新而寓其時思之意於是尊祖敬宗之義庶幾乎備矣猶恐其後無以遵守也命工立石徵余文以記之餘謂古無墓祭惟宗子在他國庶子無爵而居者有望墓爲壇而祭焉由其不敢祭於家也送形而往迎精而返時祭之外薦新之屬無月無之而時思之義至矣又何假於墓祭乎世教日衰禮法寖廢爲孝子順孫者旣不能稽諸典禮以盡夫追逺之誠則於其中有不能自已者於是乎有假釋老之教而立所謂庵若觀者於墓旁而附祭焉𨿽非先王制禮之經而秉彜之極天罔墜者於此亦可見矣況乎宗法久弛姓氏混淆徳位匪兼禮樂疇作甚者誶語箕箒徳色耰鋤而父子天倫壞亂極矣奚俟親盡然後爲途人乎此余於煥章之事不能不重有感也君子創業埀統以爲可繼爲子若孫者誠能以祖父之心爲心而遵行弗弛則俗易風移民徳歸厚於世教之補非細故矣又豈獨一族一鄕而已耶故爲記其梗槪於右而系以詩詩曰新安之汪十姓居九功崇徳深克昌厥後淸泉同源喬木分支因地立名有曰黃陂繼遷休寧潛溪之上族處尢繁並惇義讓有孫曰桂懼迷厥初周爰咨詢作譜畫圖復謀同宗親所自出僉曰義舉事奚敢忽我裒我田我築我亭木立是崇惟祖之寧春雨旣霽桑柘斯柔率我同宗祭於故丘七月流火嘉榖旣登薦其時食潔我粢盛黍稷非馨惟徳之馨庶或饗之鑑我微忱漸江湯湯東馳千里孰浚其源以達於委目視耳聴總總林林釋其本原彼獨何心無源無流身從何生百爾君子視玆墓亭

覆瓿集卷五

●欽定四庫全書

覆瓿集卷六

﹝明﹞朱同撰

○記

容膝山房記

海陽爲徽之屬邑山水率多奇峭秀拔圓整淸麗衍爲平川融爲村墟層巒疊嶂鸞鵠停峙駿馬交馳與雲煙竹樹掩映遐邇𨿽居萬山間而頗有江湖之思非他邑比由漸江旁曰閔口者遡澗溪而入十有五里二水合流曰雲溪山水奇秀於是爲最僕少遊而樂之今二紀余矣兵興以來人無寧日喬木池館接棟連甍率摧頹於荒煙宿雨中令人慨然興今昔之嘆程君伯齡族居於是爲遊息之所不事華飾而明潔可愛凡雲溪山水之勝於是焉萃先子嘗過而喜之爲之扁曰容膝山房且許爲之記而未暇歲在癸丑復徵言於僕僕自揆無似曷敢以斯文自詭然繼志述事者固人子之職義不得辭夫古之君子於問學之淵行已之要茍有自得𨿽一二字終身佩服而有餘或不能然卽萬卷五車於身心果何補也軒冕之榮金玉之貴有識者咸知其爲外物至其臨利害決去就而斷斷不惑者幾人由其不能熟翫精體躬行實踐而眞知其味云耳在昔陶彭澤以經綸之才冠世之學而丁時顚沛不事異代安貧樂天風節之髙人莫不知至其子房報韓之心孔明扶漢之志卒未白於後世而屢見於詩其賦歸去來辭也有審容膝之易安曰審曰易翫之熟而矚之徹矣堂髙數仭於我何加畱侯之願從赤松臥龍之躬耕南陽謂非灼見實踐而能之乎夫惟能守貧窶之素而後能安節義之閒能安節義之閒而後能盡經綸之用聖賢之事固非常人所能知也伯齡山房之構能矯時俗之浮華而先子容膝之名足以表其深趣矣余又聞伯齡之尊父曰辰齋翁惇厚篤實方承平時鄕裏以甲第相髙而翁獨仍其舊非無見者尢足以觀家學之有自矣等而上之於聖賢之域若彭澤令者不有望於吾伯齡也耶遂書是以爲記

閔口觀音堂記

新安漸江源出浙嶺東流休陽縣南過小澗曰閔口實爲徽達西江之周道漸江山水率多峭拔峻急杠梁莫安至此則少漫爲平川淸泚渙漣涵云泳日頗有江湖之思然源淺流疾每驟雨不崇朝而澗潦四集洪流猝至舟楫莫濟公私病之至正己丑休寧吳公望之先府君曰某常造舟於是且欲構亭以憩待渡而壬辰兵亂不果歲庚子土人邵永達謀於其兄永成捐貲伐木造梁以便往來時先人過而喜之且手書疏語俾求綱維於邑之判簿而朂其底於成永達亦欲構亭又以疾卒不果洪武七年甲寅冬永成復念其季之志未就也乃謀於公望求渡旁地於里人畢子敬子敬施其地公望亦具所得之地以步計者八十中分之售其半於永成而施其半共爲堂址且助其瓦櫪之費永成於是身任其事乃基乃構其季永和永安旁助其勞中像普佗化境而附二家之先於其旁且招梵修施漿飲者爲經久規模而求書其事於後夫徒杠輿梁王政所先實前人用之不可缺者作亭棲神𨿽不本乎聖人之教而去聖逾逺禮法廢壞之後孝子順孫之心有不能自已者率多假此以致意焉固可以見天理民彜之極天罔墜者矣先人嘗曰徳不在大功不在多惟欲心之向於善成人之美類如此餘才質疎庸詎敢以斯文自詭重念斯舉也永成能卒其難弟之志而公望能繼其尊人之心孝友之誼斯爲備矣且先君子嘗勸勉之知事之的莫我若也奚可以不能辭故爲書其槪於右贊其成者程仲悅黃彌髙朱伯仁吳宗甫洪武十年歲在彊圉大荒落仲春旣望里人朱同記並書丹

壽春堂記

壽春堂者海陽汪眞士明昆季奉其親之所也士明父曰伯圭母張氏年俱過耆士明盡友恭之道以和其家而奉其親喜其親之具慶而家之克諧故構堂而以是名之壽以人稱春以時名耆年之壽未爲稀有四時之春於我奚與而取以名堂何居箕子之陳洪範也壽居福首短折居極先以爲人生之禍福莫重於是也孝子於其親之年一則以喜一則以懼所大願而祝者親之壽而已四時之序春居其首勾萌甲坼孳尾生育天地和同生气之元而將亨之時也詩人取譬所謂秋日淒淒冬日烈烈者叔世之諭也春日載陽春日遲遲者斯世將隆之比也其在人也亦然春秋未富血气方盛身之春也父子篤兄弟睦夫婦和家之春也泰運將亨文明肇啟者天下之春也一時云乎哉然則熊經鳥伸以永天年者身之壽子孫繩繩以克永世者家之壽徳被生民功加後世者澤之壽撫安黎元培養邦基者世之壽建中立極守先傳後者道之壽一身云乎哉大化流行寒暑更代萬物之生必有得气之先者是以靡艸死於盛夏寒梅花於隆冬方今運啟大明業埀正統開泰運於否極基隆平於方來者固斯世之壽天下之春也而士明父子昆弟辛勤於積累孝友於家庭當疲敝未蘇瘡痍未復之時而父母俱存兄弟無故同心協力以克有家非符當代之運而得气之先者乎則夫盡友恭以奉甘旨睦家庭以給公上子孫視效罔替厥心祖孫相繼百年如一日萃春風和气於一堂之上余有以知汪氏之未艾也況等而上之者乎士明以記請余嘉其孝友得其道名堂得其實且幸其符泰運之開而得气之先也故爲記諸壁以示訓於其子若孫俾蒙祖父之蔭享承平之福而知所自耳堂居休邑之東市洪武丁巳孟夏旣望朱陳村民朱同書於愛日軒

○說

貞白軒說

遂陽碧川道人宗老氏學而尢工詩畫書札自扁其軒居曰貞白新安朱同讀儒書而亦溺志於是三者是爲學不同而所好則同故爲之說以諗之其辭曰聖人作易內卦與不變者皆曰貞貞者四徳之一先儒所謂正而固者也白者五色之一聖人以之比於自潔則所謂涅而不緇者也貞之義於是爲冬冬之屬水其色黒斯一說也至洛書九數之一則已白矣古先埀教若忠貞貞潔潔固白之異名也然則貞其正固於所當守之位而白則修潔於其所當飭之行歟素位而行斯可謂之貞江漢以濯斯無愧於白矣此吾儒之說也老氏之學有曰王侯得一以爲天下貞一卽其所謂萬物之母者也其說以事爲之末爲非道而以反本還原爲宗其反觀內視復命歸根者卽所謂貞者歟其知雄守雌卽太白若辱之謂也若然則貞者固其分內事而白乃其所不自居者豈非謂進徳修業何必涅而不緇深藏自晦何必自彰其潔乎碧川以是名軒其本於君家之教耶抑亦有得吾儒之說也若書札詩畫之習在吾儒爲翫物喪志在君家亦有妨乎爲道日損之說均所當戒者故余旣爲發二家貞白之義而並以是告之亦以自儆云爾

程庭輔二子字說

海陽程庭輔翁名其二子長曰和次曰義請字於先子先子爲俱字曰徳而別之以孟仲且諾以字說未之作也旃蒙單閼之歲復謂僕曰繼述者人子之事也盍措一辭以終子先君子之志僕不敏不敢以斯文自詭然姻婭之密邇契誼之隆篤服過庭之言知名字之義俱莫我若也奚可以不能辭乃爲之說曰天理流行付與萬物得其全而靈於物者人也拘於稟而不能推者物也人之所以能靈於萬物者以能窮理盡性擴而充之以全其所賦者耳聖人作則因義立名爲萬物凖是故以天賦與言則謂之命以受於天言則謂之性以人所當行言則謂之道以得於心言則謂之徳命也性也道也徳也初非有二物也夫人之得於天者未嘗不同而人之所受而行之則或有異故徳有大小厚薄逆順吉凶之不齊焉聖神文武堯徳之廣運也伊尹之一徳所以總其凡臯陶之九徳洪範中庸之三徳所以詳其目仁義禮智斯徳之大者矣周官以鄕三物教萬民曰智仁聖義中和而總之曰六徳獨遺於禮以其別於六藝噫徳之義其溥矣乎程翁之名其子而先君以是字之者其義不在玆乎應物中節而無乖處事斷制而合宜翁之躬行心得所以訓於家庭者固不待於人言矣然性命則本其所自出之原而道徳則立其所當爲之理道猶爲眾所當行之路而徳則行而有得於吾心之實所謂誠身守約窮理盡性以至於命者獨非在徳之一字與然因名而立字因字以求義循名責實爲進徳修道之助者不有賴於斯文也耶

天遂子說

盈兩間以有生者小而艸木禽獸大而聖賢君師總總林林莫非物也之物也旣生乎天地之間矣然能不斲喪夭折以遂其生者何其鮮哉艸木之生不嚙於牛羊不伐於斧斤不毀於水火以至於合抱連尋者實千百之什一也人之生也幸而不爲異物矣然或天於殤或折於暴或蔽於昏愚斯皆天之不遂其生者也今幸而不夭於殤不折於暴不蔽於昏愚則所以遂我者不旣多矣乎然而百年之中老弱疢疾居其半學道行義之日甚有限也古之君子惟自知其若是難得而易失是以夙夜孳孳不敢少怠盡心乎博文約禮之功事親敬長之道舉而措之家國天下之廣立天地心生民物命繼絕學開太平皆以爲吾職分所當爲夫如是可謂不負乎天矣茍爲不然非甘於自暴自棄者乎友人洪詵積中睦之遂陽人資敏好文其鄕先生令以天遂子自號求說於余余𨿽不獲知其所以號之之故然其勸勉之至意有不在玆乎有不在玆乎故特舉是爲天遂子說

率東程顯公墓說

墓以藏體魄也墓之有說以埀逺也有宋程先生顯字允彰號南墩東晉太守元譚公梁將軍靈洗之後先生生宋雍熙丙戌幼志於學長授鄱陽令以淸節自持士民愛之淸聲達於遐邇未幾解印歸思以光大其先業世家黃墩因亂徙避富登祖墓之側先生復遷黃墩構屋居焉不忘祖也立祠審坑歲時祭祀修譜圖重本也立莊由溪剏田五頃備糧役備荒年凡先世所欲爲而未舉者先生一以爲己任也慶曆丁亥十二月十二日戌時疾作遺言囑子毋墜先業毋違母命毋戾於義讓言訖而卒距生丙戌正月十一日午時享年六十有二葬艸市竹林頭艮山坤向配鄭氏賢能內助生雍熙丙戌沒庚寅與先生同穴子二長永次求孫男二嗟夫士君子立身天地間其大志有三一曰樹功名二曰繼先志三曰歸全體先生始而出宰克樹淸聲繼而歸隠建業立祠克光前烈旣而考終明哲保身體受居全三者備而立身之大節完矣此先生之墓所以可書也余與裔孫仁叟雅有舊因次第其說勒石於墓用垂久逺云

野航齋說

曹君從善壯遊江上亦旣有年歲在重光大淵獻歸新安結廬郡城扁曰野航諸鄕先輩雄文疊出所以發揮之者亦云夥矣而猶徵言於余余以比遭凶禍先子傾背已及二年焦心於傷感之餘瘁形於奔馳之際筆硯素習日以荒蕪𨿽黽勉剽竊亦何所發明固辭不獲因三復杜少陵詩而悟曰淵哉乎吾從善所以名齋之義非知道者不能也君子之涉世也機愈深則禍愈酷備彌至則患彌多理之必然無足怪者夫舟所以行水而已世之人以小舟不足以涉大川也於是有靑雀黃龍之舳連云蔽日之帆備之之道亦云周矣然而濟江湖經巨浸而猝遇風濤之變幾何不葬身於蛟魚之腹其幸而得免則往往號呼神明而求全於萬死之濱者何可勝數今則秋水才深四五尺而駕恰受兩三人之野航以遊乎白沙翠竹之村風濤所不能驚魚龍所不能害怡神風景適趣詩篇視向之心驚目怵於艅艎巨艦者爲何如哉從善之習乎此者舊矣夫是以歸休之構安於容膝而無羨乎彼者與聖人之訓固以先覺爲賢而尢以逆億爲戒虛舟之觸人不之怒蓽門露居盜不之顧而重闗堅閉者多不自保然則無仁義之施而徒勞心於預備者果何益哉𨿽然抑有說焉不可不爲從善告也操舟於水水之逆順忘於水者得之人之居世世之利害忘於世者見之夫惟其忘之也故舴艋不足小巨艦不足大遊心乎物表措身乎太初而不以身與乎興廢存亡之變爲能得之然則滿其欲於舸艦之大者適足爲覆亡之機放其志於野航之小者亦未足以語至道之妙若內外兩忘行所無事大行不加窮居不損者其惟聖人乎此吾𨿽以從善之敏固不敢不告而納諸聖賢之域也謹書是於捲尾以復焉

○銘

惟齋銘【並序】

會稽杜君貫道扁其燕居之所曰惟齋人或疑之曰聖人一貫之言曽子子貢咸獲聞之獨曽子能洞達無疑而惟子貢則猶未也今君字貫道而以惟名齋則已能端木氏之所不能者耶新安朱同應之曰子亦知夫子之告二子者有異同與告端木氏之一以貫之者貫夫所學之理也其告曽氏者貫夫道也子貢多學能識以爲聖人亦猶是也故夫子問而啟之曽子所守者約躬行實踐固將悟夫萬殊之原於一本矣故夫子以是告之而卽應之曰惟天之生物各因其材而篤焉聖人非有所偏也三千之徒參以魯得堂堂之張侃侃之賜𨿽各有所長也道統之傳曽氏獨得其宗然則後之學聖人者捨曽子將奚師杜君之字貫道而以惟名齋夫何疑之有旣以釋或人之疑杜君請銘之座右乃爲之銘曰

昔在宣聖學徒三千曽氏之魯獨得其傳實踐躬行反求之已一貫之道無疑而惟柴愚師辟賜也多言去道愈逺各得其偏顏氏之子未達一間如有所立幾於一貫貫道其字以惟名齋曾子是師學聖之階散爲萬事歸則一理列聖相傳如斯而已燕居有所幾淨窻明敢告君子聽我齋銘

平率齋銘

漢東胡公明善守新安扁其齋居曰平率命郡民朱同銘之同維公以文學政事徧歷朝著而守是邦所以名齋之義宜有深旨而同見聞寡陋學識疎庸豈足以發明公之蘊奧而揭諸座謹述其義於左而銘之以質於公按平字之義於六書無所考先儒往往以平衡平準爲訓其見於經傳者如平章百姓稱物平施之類是也率字爲大索之象形上下兩端象所用絞率者中象索兩旁象麻枲之餘因爲率帶藻率之率又借爲率循率領率略之義率循如率循大卞率徳攺行之類是也同以爲凡物得其平則明物之平莫平於水爲凖者取則焉惟其平也故凡鑑於水者妍媸巨細各肖其狀而無毫髮之遺一有微風艸芥之動其平則不能明矣而況狂瀾急瀨不平之甚者乎不獨水然也木石骨角之適於用者切磋琢磨之工至則莫不皆明慶封之車可鑑平之至也鏡之明也微有凹凸之不平則物之來鑑者莫不喎斜醜異而不得其形之似況不平之甚至於顚倒於中者乎人心亦然人受天地之中以生萬理咸備率之而行謂之道惟其聲色臭味四肢百骸之欲交於前而動於中故不得其平而邪正是非顚倒錯亂不能明而不知所以率矣聖人作則定之以中正仁義靜養於未應物之先省察於將應物之際是皆切磋琢磨之功所以去不平而致其平者也是以此心之明如水與鑑上下四方今來古往萬理莫不具於我夫然後泛應曲當始能平其心率是性以率物矣聖經賢傳之旨內聖外王之學未有能加於此也公以是名齋則日用之間所以治民者可知矣嗚呼豈獨治一郡之道哉又豈一行一事之沾沾者所可同日語哉若夫以平易率略爲公名齋之義者固不足以知公也銘曰

維皇上帝降衷下民得之以生爲我天君物我相形純一以散不平於中是非錯亂聖神設教以致其平涵養省察率性而行惟平故明惟明能率水鏡之空萬里攸出明明我侯治心以平平心率物因物賦形琴堂之嚴萬事咸理孰知其由乃本於是燕居閒閒有洞斯軒鑑玆齋銘政教之原

○跋

書先子臨晦庵夫子書尊徳性齋銘後贈曹子純

右考亭朱夫子爲程允夫書齋銘一紙先子所臨玄黓困惇之冬餘友曹子純解館告歸因以是貽之而書其所以然於左嗚呼此吾晦庵之精義而先子之手筆也余奚敢輕以畀人哉先子以斯道授人者蓋不爲不多而稟資英敏超邁頴悟者亦不少矣晚歲始遇子純子純貌質而言訥內明而外晦人視之魯者也至其隆師親友之誠好學踐履之篤則有非他人所能及者是以先子甚喜得人於暮年而惓惓期其底於成也業未卒道未傳而先子已捐館矣僕𨿽不敏奚可不推原過庭遺訓爲子純終告乎列聖傳心宣尼集厥大成三千之徒參以魯得子思中庸之書原乎曽子其曰尊徳性致廣大極髙明者存心之要而道問學盡精微道中庸者致知力行之事也濓洛之學至吾考亭而集厥大成搜尋疏剔會元統宗幾無餘蘊然其智知仁行勇彊之說與夫知及仁守期月之守顏子服膺者不能脗合諸如此類𨿽矯時獘而於經文本旨不能無遺憾焉此陸氏之論所以不能同歸而先子每爲之長太息也此扁此銘發明蘊奧啟迪後人者尙復奚加使子靜復生亦當斂衽先子所以臨摹傳久之意夫豈徒以筆墨畦徑之故而僕以是授子純而期待之者亦豈以爲常情瓊琚之報也哉

書周彥名先生遺後錄後

右同郡彥名周先生所撰遺後錄一卷周氏始居海寧之周村其祖曰宣義公者遷居郡城之南今已八世家學淵源之懿詩書手澤之傳悉毀於兵先生以身老子幼懼後之人無以知祖宗積累之勤而篤孝思追慕守成之本乃紀其上祖儀刑服禦遺文片紙輯以成編又取姻家明徳金公遺墨附其後以授子婿金汝恭以致其子先子旣終之二年玄黓困惇相月先生力疾致奠間以是編示僕曰盍爲我一言僕因伏讀再四掩卷太息曰先生之用心其深矣乎祖父之於子孫精神之融會一气之貫通𨿽百世猶一朝者惟相傳以心而已然心者存乎中者也發而爲言動語黙衣冠儀表文辭之傳札翰之著俱此心之用見於外者也爲子若孫者不於是致意焉亦何由見迹而知心哉先生甘貧苦學躬行實踐人孰不知視世之事末技以衒眾自欺者相去萬萬是固非徒有得乎祖宗之心亦眞有以見聖賢之心矣昔歐陽文忠之尊人惟以心之厚於仁而知其必有後先生以身承家世之逺而訪求遺文片紙於反復壞爛之餘以傳不朽則後之發軔於久積之餘顯揚厥祖而知其來之有自者不有賴於是編之存乎斯先生之所以用心而深望於後裔者是月旣望朱同書

跋程洺水爲範甥可起字說後

範爲休寧望族世居邑南曰博村宋故翰林學士洺水程先生實諱震之舅洺水先生葬其姊而撫其甥因爲之卜居焉故範氏之居汊口自可起始其世孫曰準字平仲與餘生同年學同業交同心洪武十三年冬餘由郡庠授天官員外明年季春平仲知吳堡縣事別於秦淮客邸因以此卷示余俾識其槪於左則平仲推尊祖敬宗之意於其所自出者可爲盛矣然則推是心以仁其民愛其物符前人期待之深意而壽其詩書之傳者不有望於吾平仲也耶洪武十四年辛酉春三月望前四日裏生朱同拜手

書書錢舜舉畫後

昔人評書法有所謂龍遊天表虎踞溪旁者言其勢其曰勁弩欲張鐡柱將立者言其雄其曰駿馬靑山醉眠芳艸者言其韻其曰美女挿花增益得所者言其媚斯評書也而余以之評畫畫之與書非二道也然書之爲道性情則存乎八法義理則原乎六書昔之習書者未必不本乎此無他術也而善書者固不得不同而亦不能不異猶耳目口鼻人之所同而狀貌之殊則萬有不齊也畫則取乎象形而已而指腕之法則有出乎象形之表者故有兒童觀形似之說𨿽然徒取乎形似者固不足言畫矣一從事乎書法而不屑乎形似者於畫亦何取哉斯不可以偏廢也吳興錢舜舉之於畫精巧工致妙於形似其書法之媚者與筆法所自本乎小李將軍木石遒勁𨿽未之及而人物居室舟車服禦之精巧殆可頡頏居吳興三絕之一其以是與且其折枝啼鳥翠袖天寒別有一種嬌態又非他人所能及者禪家有五眼觀是畫者又別具一眼不可以沒骨律之也繆君仲禮得是畫於解綬之時因憶吳興舊遊且有感於其詩有所謂莫言倦客多牢落正是詩人覓句時之語欲得能言之士相與詠歌之而求余書其說於卷首然則仲禮之有取於是者豈徒以其媚而已哉故不復辭而書此以告觀者

跋釣隠詩卷尾

嚴陵嚴君徳以釣隠自號諸公於序若詩歌發明之者旣已夥矣而猶徵言於不敏之僕僕以爲公有得於家學之傳而仿乎鼻祖之爲者人孰不知而其時事則有大不侔者橫足加帝腹動星象謂居今而有是事乎無是事而效其名孰曰可𨿽然斯皆其迹而非其心也獨不見夫水乎水之性惟趨下而已矣澄則淵激則波萬變而不可測者夫豈水之性哉所遇之地然也方子陵之釣於富春豈有待於光武之召故爲是以沽名哉不以外境動其中而已今均徳之以是自號者其亦眞有得乎鼻祖之心而不於其迹者與斯固魯人之學栁下惠者故特表而出是說以歸焉

覆瓿集卷六

●欽定四庫全書

覆瓿集卷七

﹝明﹞朱同撰

○賦

云賦

客有指白雲而問於主人者曰山澤之隈滄海之湫滃然而升气虛以浮不足而行非蛇而風與水爲偕匪蛟匪龍油然而興伊誰蒸之沛然而雨伊誰注之禦空而遊誰其負之捲海而翻誰其怒之八表同昏誰其屯之一色晴昊又誰掃之乘風而馳姬滿之八駿不能追也凝然而止劉秀之六軍不能擬也塡山隘谷風雨淒淒當是時也大塊一气不知端倪恍然霽止乾呈坤露於斯時也鳯翥鸞翔奇峯羅布映日而霞孰染其丹凝寒而霰孰結其九變化俄頃不知其端若是者懸河之口長虹之筆不得而殫也子盍爲我言之主人笑而應之曰子獨不見夫水乎一泓之少一勺之多澄之爲鏡撓之爲波渇者思飲垢者思滌淵之而淸激之而白是豈足以盡夫水之迹哉迨夫天池之茫洋北溟之浩蕩浸日月而不以爲深載山嶽而不以爲廣鵾鵬之所不至而舟楫之所不向百川注之而不溢尾閭泄之而不竭颶風振之而不揺太陽沸之而不熱是以窮天地亙萬古而不能磨滅者也而雲實祖之子又不見夫風乎薫然南來百卉斯茂淒其西至悉斯以皺大王斯民有雌有雄觱發暢和有春有冬若是者豈足以盡夫風哉爾乃細入無內大充無垠吸之而寒噓之而溫蓬然而起馳乎八極寂然而止不見其迹禦冦之所禦大鵬之所搏泠然而往倐然而還是其浩然而充乎兩間者也而雲實乘之且夫太陽之精其亙千里緯天而行周而成歲一北一南一寒一暑歲月日時由玆以起萬物之生成二气之降升鹹由於是爾乃入昧谷淪幽都載大地於一周出扶桑之東隅蒸水气而上徵浮沆瀣於太虛此云之所以出渤澥起山谷而升天衢也請觀夫五嶽之巓四瀆之濆水無日而不降云無旦而不興恍惚變化糾錯紛紜果孰宰而孰君之耶其有濟於人也則爲祥爲慶時雨甘霖其有害於人也則爲蔽爲瘴曰災曰淫而云亦何嘗容心哉言未旣客矍然而起長跪而謝曰往者徒覩其形未究其理子發吾蒙至矣盡矣主人曰未也請爲子歌之歌曰

水爲父兮風爲馬太陽蒸兮九之野出大壑兮浮蒼天沛然而降兮油然而升去不知所歸兮來不知所爲倏而合兮忽而離乘吾車兮髙翔駕白螭兮驂鳳凰丰隆先驅兮應龍馭與爾遊兮帝之鄕

琴書樂趣爲汪士素賦

若有人兮結茅屋昔城郭兮今林麓味往古之遺書兮奏瑤琴之雅曲耽二者以成趣兮判自處乎幽獨昔彭澤之歸來兮尙樂之以消憂何時俗之沈溺兮欲捨此而他求謂古學其不利於今之人兮謂操瑟其不可以干於王侯獨倀倀其奚之兮甘老死而無尢鶴鳴兮好音和之兮素琴堯舜禹兮傳心熟視兮微吟皇天啟乎聖明兮則將歌南風以陶斯民致吾君於湯武兮援伊周以爲鄰虎豹九闗其不可以徑度兮固將樂二者而終身仰白雲兮蒼蒼俯淸溪兮齒齒祖宣尼以爲師結伯牙以爲友四牡兮騑騑六轡兮耳耳駕言往兮松之羅求若人兮汪之子

送楊汝翼攜家臨濠侍親【父爲徽府經歷已而臨濠屯田】

送美人兮溪滸水漸漸兮石齬齬秋霜染兮丹楓風蕭蕭兮木葉下栢爲舟兮桂櫓帆揚兮棹舉浮錢塘兮過姑蘇橫大江兮入淮浦子就養兮從父父躬耕兮戀主孰敢懷兮故都何所莫非兮王土淮之山兮楚之水禾黍油油兮魚唯唯望暮云兮思君倚衡門兮愁余

悼女賦

珠零兮璧毀海气空兮月光曙鞠育劬勞兮五齡今忽歸兮何所玉爲容兮淸楚中聰慧兮便言語夫人兮痘疹汝獨罹兮荼苦昔不離兮母旁今胡爲兮荒土誰抱養兮誰憐空荒煙兮宿莽風淒淒兮夜深雨寒蛩鳴兮哭山鬼露漫漫兮不可以久處飲汝兮食汝有湛兮淸酤髙堂寂兮無人持汝歸兮慰王母出不復余送兮歸不復余迎目不見汝容兮耳不聞汝聲回空房兮太息有浪浪兮淚零俯視兮幾筵恍見汝兮目前仰視兮蒼天天蒼蒼兮茫然均覆幬兮萬物胡於汝兮獨偏彼旣苗而不秀今始感夫聖玄豈余身之尢愆禍逮汝兮九泉致汝夭兮實由我復奚怨兮奚言重曰娟好靜秀性仁孝兮弄筆誦詩不煩教兮嬉戱膝下語聲淸兮北堂恃汝以慰情兮鞠育訓誨期永久兮天步孔難獨罹此咎兮音容目前日以往兮捕影追風空勞想兮汝母悲深涕交頤兮魂而有知愼勿離兮重闈白髮中心悵兮應門何人望汝歸養兮

雲麓書隱賦送休簿何士明歸鄂州【並序】

士明世儒先仕江西之陳后歸本朝與令同罹憲网令素貪婪懼自經死按者知簿無辜欲令重易押字以自免不可後蒙恩釋還鄕裏其操守類如此純乎儒者可尙也

維蒲圻之疊秀兮繄何君之故居佩祖考之遺訓兮詠聖賢之詩書固與時其相忘兮聊自樂於樵漁抱器而深藏兮豈炫玉而求售慨斯世之莫余釋兮勉宦遊乎江之右棄薜蘿而束帶兮豈余心之所歡庶潔己以盡誠兮求余心之所安王事叢於一身兮紛總總其如麻顧斯民之凋瘵兮豈鞭撲之能加巨浪掀於溟渤兮渺四望其茫茫欲淩波而徑度兮謂一葦而可航念趨利而避患兮非祖父之誨也寧濟人以自危兮𨿽顚隮而莫之悔也不以存亡易其心兮固同僚之義也或由此而南轅兮實余初之志也時矯首而西望兮雲麓邈其悠悠榛棘莽乎故居兮狐兔交於荒丘感春秋之霜露兮壠墓隳其誰修寫夢思於畫圖兮反歸路而無由忽皇恩之浩蕩兮縱去畱於簡書非聖人之解网兮𨿽振羽其焉如棄靑紫於浮雲兮羌旣反吾初服願耕讀以卒歲兮遵祖考之遺則白雲歸於故麓兮本出岫之無心松菊郁乎三徑兮尙不攺其淸陰維攜書以歸隠兮固予心之所喜顧去位而西還兮非邑民之所願國用不可以不供兮空杼柚而無窮嬰兒號於中路兮失慈母其焉從矧藐焉之小子兮每聽話於襟期乃一旦而逺離兮孰能置而弗悲𨿽同處於兩間兮邈後會之無涯願努力於明徳兮庶以慰夫人之去思

○書

達李同知書

伏蒙閣下不以愚昧遐棄猥賜召命竊以下車以來不敢以無公事造謁今承嚴命敢不趨奉約束及昨獲瞻顏範承辭色然後獲知所以下召之故敢以書達之籖史道其肺肝惟閣下埀察焉同聞學者所以致用也然用之差級必先由身及家然後可舉而措之耳未有無形而影無源而流者也同無似自幼至長承過庭之訓奉師友之規凡所以爲學者未嘗不以致用爲先以踐履爲切今聞朝廷取士自揆有不可不出者四有不可卽出者一致君澤民顯揚父母爲學之分內事一也方今聖君勵精爲治思賢如渇一得之愚不於此時獻其芹曝以效尺寸之長尙奚俟乎二也孔席不暖墨突不黔懷土求安聖有明戒三也況比年以來海內多士搜隠揚陋殆無孑遺而同也能獨野處以求自逸乎四也斯四者俱不可不出者也然小人有母今年七十有一老病交加卒無寧日前年衰絰膺召𨿽獲終喪之請然往還不越兩月而倚門慟哭竟至目盲至今飲食起居不能離側旣無子息以慰目前又乏兄弟以代定省若復逺出難必歸期則菽水之養托之何人憂念之深必至不救學爲忠孝反累及親亦何面目立人世乎是以每念及此摧裂衷腸而不知淸涕之交頤也斯所不可卽出者也今閣下奉朝命選良才將期得人以裨聖治若同棄親不顧受命卽行則天地所不覆載王法所不容誅者也閣下亦何取焉倘辱察四不可不出之勢必不久居念其一不可卽出之情少延歲月俾得奉母以終天年則陳力就列實所當爲𨿽捐軀糜首以報聖君亦所不憚且閣下臨民守土民之父母也而同叨居治下獲被政化子孫也豈有父母而不憐其子孫者乎是以不遑俟命而先以書言焉伏惟恕冒昩之罪鑑迫切之誠而曲從其請則風化所闗豈同之私幸而已哉無任懇禱之至不宣

達張太守書

同聞古人有言士爲知己者用又曰士詘於不知己而伸於知己同自顧學淺才疎無庸斯世伏蒙閣下不以其不肖而猥賜召命廁之文學之末處以郡庠之任而責其成功之實斯豈同所敢當然謂之不知己不可也同敢不竭駑鈍披一得之愚以爲知己報乎𨿽然欲盡忠於所報而不得伸其素志使其志之不獲伸而能責其報者均未之有也是故謹以尺書布腹心於下執事惟閣下埀察焉夫學校乃風化之本政教之源禮樂之所由生人才之所自出職卑而道則尊秩輕而任則重此古之聖君賢相未嘗不致愼於此也三代以上君卽師也政卽教也禮義所以導之於未形之前而法令則繩之於己見之後二者相須以成治道不可得而偏廢也周官賓興之序讀法之文槪可知矣秦漢以降教不如古士方從事於學則惟侈乎記誦辭章之習及登仕版則惟務乎簿書期會之規所學所行判爲二道於是所謂學者遂視爲太平美觀之虛文而爲儒者亦多妄自菲薄而茫不知經世之義以致武人俗吏直指爲迂闊於事而無預乎斯世治怱污隆之故者夫豈其本然哉方今聖天子以神聖英武之資建不世非常之業深鑑屢朝之獘而欲復乎三代之隆塾庠序學棊布宇內其於爲學之規則必本之以徳而肄之以六藝人才期於是焉出隆平期於是焉基掃卻虛文求歸實效非斯世斯人之大幸乎閣下體朝廷之意下車以來拳拳以學校之未立人才之未得無以裨補乎聖化而報稱乎上意是慮乃過聴輿言而委之同同𨿽不敏佩先聖之言服先人之訓而所爲學者未嘗不以徳行爲本經世爲業亦未嘗敢以山林爲髙詞章爲華也況遭昌運豈不思自奮勉以答聖朝而報所知乎竊嘗謂任人者將必責其功之成於終而任於人者尢必謹其綱之立於始閣下之於同也必責其成而同也豈容不謹於其始耶古之聖君賢相倚托以成事功者必略繁文之細去嫌疑之迹通上下之情肝膽相照然後事功可立而成效可期茍徇案牘之常處嫌疑之地尊卑隔越欲行次且將語囁嚅而欲責其功之成者未之有也是以不得不以其一見之愚爲閣下告焉夫綱不患不立而患守之不能固事不患不知而患言之不能從立事必先於正名成功則由乎實踐同也母服未終而預領其職則不正其身何以正人將姑往來其間而講明其設施之方則不居其位不謀其政況非躬行實踐何以致事功之成是故欲速不達爲政之經也閣下幸寛其歲月俾終其喪然後請命於銓衡正其名而以督其事躬行實踐以先之誘掖漸摩以導之信賞必罰以齊之略其繁文去其嫌疑然後期以歲月而責其成效同敢不策駑駘竭志慮以承閣下付托之重而答朝廷教養之意哉嘗見易合者必易離輕奉承於其始者未必成事功於其終是以不避呵譴而獻其衷曲惟閣下實原諒之干冒崇嚴毋任悚栗之至不宣

○傳

孫上捨元京傳

孫上捨嵩字符京崊山人狀貌怪奇趣尙幽潔以薦入太學宋亡歸隠海寧山中自號艮山示不復仕杜門賦詠淒斷淪絕以寄其沒世無涯之悲時婺源有制幹許月卿先生者亦宋進士宋亡歸隠制齊衰服之以居月卿婿江凱及婺源人汪炎昶皆絕意當世俱從嵩遊其詩悲壯激烈讀者可知其爲人方回得嵩詩嘆曰持此以見朱文公可無愧矣嵩弟巖字次臯亦以詩名

○墓志銘

皇甫氏五世墓志銘

聖朝有天下之四年悉取海內儒士以選任之時皇甫遵道擢宰徽之歙縣公之爲治也嚴以律己寛以待物不立異以矯時不逆情以干譽而至誠惻怛久而相孚民固知其非有得於忠厚之風世徳之懿或不能也閼逢攝提格狀其祖父家世以告朱同曰僕平陽郡人也祖宗以來皆潛徳弗仕惟以詩書忠孝之道訓其子若孫僕不敏忝玆百里之寄凡所以治民律己者皆守先誡不敢怠今秩將滿欽惟聖天子以孝治天下許諸有職者得暫歸省親戚掃丘墓僕將請告歸重念先世皆厚積而不發栽培涵濡以至於某今不能發揚先徳以暴白於後某之罪也且東西南北之人不可以弗識聖有明訓今欲立石墓前歷敍始祖曁髙曾祖考以告後人庶不就冺沒以少逭其責而盡人子之心子肯爲僕志之乎同惟歐陽公瀧岡之表昭曜千古與宇宙而不朽要其心惟推原世徳之所自以告後人報本反始之一誠而已今公有命余何敢辭謹志其槪而銘之始祖諱某配某氏髙祖諱某配某氏曾祖考俱諱某配某氏世爲平陽民昭穆以序俱墓於某地銘曰

厚其積博其施嗇厥躬昌後裔平陽之原昭穆惟序刻石發潛以告來者

○祭文

生日祭先考文

嗚呼哀哉去年是日親友來賀同妄欲先考權開四官之戒以盡一日之歡不可曰吾所以戒者正爲此耳且曰此事惟具慶者可爲汝輩好爲之此後無我則不忍爲矣嗚呼孰謂今年果不見乎先考終身勞瘁見子甚遲旣而有子甚喜所以托子者甚重而期子者甚逺嘗謂同曰吾髙祖而下承繼宗祀者惟汝一身而已可不重歟每生辰必設奠悲泣曰吾生時親族鄰里莫不忻忭鼓舞來慶汝祖曰祖宗累世以來厚積而不食其報是子必能顯父母報鄕邦者今有此志而未能盡行負親族閭裏之望汝生時之喜亦猶是也吾不及爲者汝能繼之以不負祖宗以來期待之意則吾之志遂矣嗚呼孰知兒之不肖其能勝此任之重且逺耶先考平日孜孜汲汲於聖賢之學旁而於釋老百家之書莫不究其奧而鉤其玄竭力研窮日不暇給議論折衷一歸於正嘗曰釋氏以生死爲一大事凡其修爲惟求脫此而已猶有爲而爲者吾聖人之學則不然夭壽不貳修身以俟生順死安行所無事又曰人物之生旣有形質之拘則有物我之間紛然萬殊由玆以起死生去來之感無形質則無所拘於彼此無所在也無所之也而無不在也無不之也無所見也無所聞也而無不見也無不聞也晚歲涉世之艱見有得死於家者曰此時而獲此死幸矣迨夫去冬之疾曰吾元气消盡幾不能支然所賴者藥力可扶耳今年秋不得令肝木不受制而盛行以克脾土故不能飲食四肢無所仰而消瘦金不能生水故一冬無雨而有嗽上气疾不獨此也秋不收則冬無以藏冬不藏則春何以生不以此時急補肺金而生腎水以爲之本則來春必有痟首疾愈不可救今藥一至吾有生矣每痰涎上攻曰凡汝輩無恐此天時也但得一雨吾病解矣嗚呼雨則降矣而不得早救痰涎之攻藥則服矣而不得早扶元气之衰豈自知其不可救故爲是以寛子女之憂耶將眞不自知其不可救藥也豈其厭處人間世潔身而獨去耶將修身以俟而無容心於修短也所謂形質則壞矣其本眞之不可壞者果無所在而無不在耶無所之而無不之耶無所見聞而無不見聞耶所謂生順死安者果有以證平生之道學耶果有以證平生之行業耶精誠之感通魂夢之交接曾不知其果有果無也嗚呼哀哉昊天罔極難報劬勞一奠告哀庶幾來饗

卒哭祭先考文

嗚呼哀哉流光迅速節序變遷卒哭在臨重增崩潰按禮三月而葬今不能遵者泥乎葬書陰陽拘忌之說此固先考平生之所畱心者不能破其惑也嗚呼哀哉先考於聖賢之學考六經之源味詞章之旨以得聖賢之心究歷代之政以盡經綸之用捨浮靡之習以救斯世之獘日不暇給以終天年其於立身之道博學以待時安貧以養志奉先以盡孝獻納以盡忠卹閭裏以盡仁亷取與以盡義自奉薄而待人厚勵志苦而律己嚴嗚呼若先考誠不負天地之所生誠不負聖賢之所成誠不負斯世誠不負斯時者矣奔馳於晚歲刻苦於餘年而不得受子女安閒之養𨿽先考之素志厚其施而不望其報所以期待後人者如此在子女之悲則何時而已耶經籍在笥孫子在堂日麗風和宛然去歲而親之音容則不可復見矣嗚呼哀哉繼志述事千緒萬端思報劬勞昊天罔極日月有限哀慕無窮尙鑑微忱歆玆一酬

小祥祭先考文

嗚呼哀哉日月不居奄至小祥追思去年五內崩裂儒見其生謂之中處釋老之蔽曰浮曰寓自中處言思求盡職視之如寓求超變滅此先考平日之雅言也先考之生斯世也探萬化之原以達性命之道究制作之始以盡名言之義發前賢所未發通百氏所未通一以貫之幾無遺蘊著書立言埀教萬世𨿽位未得盡行其志學未得盡明於時然而究所修爲可謂能盡中處之職矣莊老之自然釋氏之寂滅區分彚別索隠鉤玄原始要終淵澄洞澈而不身入其中是蓋優爲之而有不屑者也於戲先考之生旣無負於中處矣而其逝也𨿽不求釋老之超滅寧與體魄俱腐乎大中至正之道不以生而存不隨死而滅符同乎元气槖鑰乎陰陽貫通乎四時而主宰乎萬物者前後聖賢同一理也同一心也會人物於一身通古今於一息何前後彼此之間之有獨子女之悲終天罔極者鞠育之恩深創業之事劇埀老奔馳而定省之道缺律身儉薄而甘旨之養疎付托之重而力不任繼述之繁而志不逮泛葦筏於溟渤望津涘其尙遙不知何日得副其責望之意以慰九亰之心也嗚呼痛哉日月若隙撫節增悲饌酒陳前庶幾來格

祭叔父東父文

嗚呼哀哉先叔父之生也承祖父之餘庥值斯世之隆平誦詩書之格言繼道脈於家聲擴舊業而充之新堂構於軒楹其於棠棣之間孝友著譽或可比倫於明道之於正叔東坡之於欒城矣夫何天步艱難否泰相仍子旣沒於王事室復毀於燹兵僑寓流離孑孑惸惸念兄弟之異地日相見而未能埀老東西情傷涕零此先考所以抱無涯之恨於終生也幸有女之若男庶相依於餘齡𨿽東牀之獲耦長僕僕以遐徵念宗祀之疇依惟倚托乎諸甥鄙姑息之細人苦訓誨之叮嚀所以期待而責望之者豈徒盡子女之情而已嗚呼哀哉猶子不肖咎不自滅二親相繼而背傾負罔極之深恩顧隻影之伶仃所以承付托之重繼先世之逺而不絕如綫者固夢駭而魂驚也傳家有子尙呱呱於𦇤褓立身未定猶闇闇於修程恆馳騖乎東西每焦思而勞形夢家林之遙遙慨霜露之先塋柰何身爲事役累數月而一行其於缺孝養之道愧猶子之誼而抱終天之恨者何時而可平耶嗚呼哀哉客歲之夏忽叔母之先逝老景何堪揮涕傷情幸得人以奉朝夕冀暮歲之康寧豈謂今春一見遂爲永訣而竟隔於幽明乎歸藏之地旣以違於先志實以僻逺孤露匪徒憚乎途程今玆之卜旣叔母之伊邇而猶得乎佳城庶可以托體而妥靈於斯土也嗚呼哀哉身後之事春首固已言之矣使同而有二男耶則將繼於先兄而叔父是承使同而止於一子耶則必奉二世之主而同祀於家庭此同之所以遵先考遺命而報叔父之徳亦以盡區區之情而已蒼天茫茫丹旐亭亭一酹告哀尙鑑斯誠

覆瓿集卷七

●欽定四庫全書

覆瓿集卷八

﹝明﹞朱同撰

○附錄

唐仲實贈朝京詩序

士有當世不相知異世而相慕者如沈諸梁不知夫子陳瑩中不知程子所謂當世不相知者也如司馬相如慕藺相如字曰相如陶淵明慕諸葛孔明名曰元亮字曰淵明所謂異世而相慕者也黃魯直蘇子瞻俱起於宋神宗朝子瞻西蜀人魯直江西人生旣相同居則相近當時魯直與晁無咎張文潛秦少遊謂之蘇門四學士魯直猶未知名子瞻嘗曰讀魯直詩若食海錯多則致疾尙若不滿意者及魯直古風一首投見而曰江南有佳實托根桃李場深相慕悅子瞻以托物比諭得三百篇體制教授朱大同訓導呂徳昭生同裏又同學年相若道相似出則同出歸則同歸銜杯朝飲挑燈夜讀大同種竹數十个題曰翠雨軒徳昭亦題其亭曰蒼雪其同門合志有類此哉今大同朝京徳昭賦古風二首以松比大同以兔絲自諭美其行而慨已之失所附也後有作者宜采而錄之故爲文以弁其篇端云洪武庚申日南至同裏唐仲實敍

呂徳昭贈朝京古風二首【歙人名旭】

長松何靑靑蟠根據陵阜昂霄直幹修覆日涼陰厚堅貞冰雪姿歲晏色逾秀風聲聞九天洶洶波浪吼兔絲乃小艸托根相依負纒綿引蔓長屬意在長久明堂需棟梁匠石逺來取陵阜不可畱萬牛重回首小艸徒萋萋疇依以滋茂故土存本根棄捐復何有顯居廟廊髙永固金石壽

古劍何蒼蒼年深土華蝕气蝕塵土蒙光與鬥牛射曠世無張華望气誰賞識幸逢劍客知殷勤爲磨拭淬之以江水礪之以砥石明月懸雙環寒冰炯三尺一敷蛟龍吟載揮鬼神泣劍客日相親提攜欲逺適時淸不得將匣函掛髙壁用行舍則藏周防愼爾徳神物有變化際遇豈無日

孫傑贈朝京詩【休陽人】

紫陽山水盤蜿蜒紫陽之裔人中仙文光騰空射牛斗筆陣落紙驅雲煙幾年典教黌宮裏淸畫弦歌夜經史峩冠繼述玉堂人絳帷樂育靑衿子閒來興在山水間時將金碧圖巖巒富室豪家俱不與只寄林下詩人看落落才華出天性炯炯精神瑩冰鏡九天龍耳知姓名一旦鶴書來幣聘鳯鳴麟見當明時男子要爲天下奇坐使文風振寰海紫陽艸樹增光輝我生坐映寒窻雪但讀父書嘆才拙髙誼早結金蘭心淸談幾共松蘿月君今應召趨蓬萊江天欲雪梅花開眼底斯文少知已長歌滿飲玻璃杯玻璃杯酒眞珠色可緩離愁壯胸臆行見丰城揭故人煩君道我長相憶【掲君名模字平仲時爲翰林學士】

兪忠贈朝京詩【峴山人】

盛世相催起隠淪先生從此上通津周情孔思能超古晉帖唐詩迥逼眞雪擁金陵梅破玉春回采石水生鱗會看曙色趨朝早命服煌煌照眼新

馬則贈朝京詩【星源人】

鳳噦噦鳴朝陽聲和五音協色絢五采彰翔覽徳輝九千仞一出象表明時祥

麟振振性孔仁四海治化洽一出休祥臻聖代昭明見林藪淳風浩浩明時禎

曹■﹝興上﹝泛﹐去氵﹞下﹞贈朝京詩【歙人】

曉日光照漸江濱江濱喜見梅花新折梅贈別知心人知心人作玉堂客得句還憶山中春

汪和贈朝京詩【休寧人】

初月樓前梅正香靑雲路上趣行裝職依化日黃金闕繼述淸風白玉堂賢俊滿朝虞稷契文章鳴世漢班揚先生從此班鵷鷺治世咸爭覩鳯凰

範平仲書雲溪歸隠圖後【名凖】

余與朱君大同程君伯靜生同歲大同最長伯靜次之餘最少自幼多鞠外家與伯靜孩提嬉戲不啻同气七歲時舅氏延前翰林學士楓林朱先生於家塾而大同侍其尊父來同硯席明年先生由鄕貢赴春官越三年己丑先生又來教雲溪明年先生官池陽余與伯靜受業東山精舍又二年壬辰江淮兵起郡邑爲墟先生亦自池陽歸余與伯靜束書避地石門山中肄業涉三載歲乙未又侍先生客璫溪是秋郡邑又復騷動遂逃難駭散而詩書之業荒矣又三年戊戌先生召余授徒石門曹氏與大同講學於家一歲之間燈火之聨詩酒之聚此幸殆未始有也自時厥後戶門徵役之供衣食俯仰之給歲無寧日而大同則明家學以底於成然三人者𨿽相去有逺邇相見有疎數而此心之同斯道之契則未始有間也大同旣優於學而機巧天成故精於書又善繪事凡音律技藝之事皆能諳焉嘗相謂曰吾儕自幼相處至今埀四十年此後聚散未可知也容繪圖作文以紀實庶使後來者知世契之有自也未果而余遊閩矣越二年歸訪大同於石門相與談論往昔感慨咨嗟余乃請如舊約大同以余閩歸爲作雲溪歸隠之圖後四年丁已大同過余雲溪上縱觀山川之勝乃曰向所作殊不愜意當再寫余以古疋紙相授圖成而文未暇及也明年春大同舉明經典教郡庠余亦以文學見舉於有司旣得辭乃就訓導縣學伯靜則以商晦迹江湖間者屢歲越二年庚申有司舉原籍人才而餘三人先後被召大同任吏部員外郎未幾升禮部侍郎伯靜知衛輝之胙城余則備員延安之吳堡乃攜是捲請大同追補前作而余行速矣於是友人掲平仲爲序大同書之舒徳介賦之以餞余行又明年以事之京復伸前請大同勤於公事不暇作文乃題絕句以見意明日別去假道訪伯靜餞余出西門二十里握手慟哭而別後三得胙城書而京國之問無聞焉去年夏友人胡士林復來官綏徳能備道故舊之詳比秋則聞掲君之喪今春考滿由延安入陜則始知吾大同之不幸也嗚呼悲夫三月自陜出汴涉河北訪胙城而伯靜以考最升督府斷事矣余意以爲此𨿽不遇而至京必可同邸聨牀以盡契闊比至則伯靜已獲罪被逮欲見而不可得余又以爲今𨿽不可見事久得釋終可見也姑待之未幾余得除工部主事到任未及月而遭誣不復能自明因誣自訴以冀免而卒罹咎鉗縲近五十日而伯靜猶未得解蓋皆不知其所終也嗚呼余與二子相知之眞相去之逺相別之久大同已不可復見伯靜又不可得見而余亦落陷阱殆非天乎追思疇昔嬉戲之同硯席之共出入相攜寢食必偕自幼及壯四十年間終始如一日者豈偶然也哉豈可復得也哉因閱舊篋得是捲恐客中散逸遂述平日交親之厚與夫聚散去來之不可必禍福倚伏之不可知者於卷末寄歸遺弟深源藏於家庶後來之爲子孫者有徵焉洪武乙丑七月二十五日乙酉休寧範凖書於官署之小軒

範平仲賀大同自杭歸覓程子尙爲嗣詩

近聞返棹錢塘日有子螟蛉喜若何虹井千年慳慶澤蜃樓三月溢淸波萱花堂北春云暖燈火城南夜雨過衮衮公侯由此兆翰林陰隲在人多

其二

不須吉夢到熊羆彩服趨庭春晝遲杏倚云邊根自固桂花月窟種尢奇膏腴接壤魚鱗集臭味同芳艸木知索飯門東啼正急杜陵空有兩男兒

平仲賀大同見子

去年甫見螟蛉子今日歡傳老蚌珠駒出渥窪神采異鳯生丹穴羽毛殊淸風桂子秋香綻初月梅花春意敷家學自玆應可紹城南燈火詫韓符

張羽賦梅花初月樓贈大同【烏程人太常寺丞】

吾聞仙人好樓居乃在閬風之圃玄洲之墟雲窻霧閣千仞表靑天十二金芙蕖風飆叱馭不可以徑度安能跨海騎鯨魚新安先生列仙儒卜居平生茅未誅曉攜靑鹿向煙霧一徑初入千縈紆桃源忽向眼底見風物但是秦人餘五丁何年運斧鑿石樞洞戶夾立中平舒紛紛過客弗敢翫山君守護煩呵噓先生結樓萬木杪迥若麗譙雄且孤連峯忽斷西南隅捲簾看月蛾眉初梅花千樹雪不如飛觴醉月弄花影爛然身墮白玉壺亞卿結髮讀父書十年住樓山與娛一朝徵起靑雲衢佩玉日向君門趨樓前梅花自開落樓頭明月還盈虛南牕孤燭照歸夢覺來枕席非吾廬且當致身佐唐虞夔龍豈容混樵漁長幹美酒熟可沽梅花如雪覆緣蕪神州月色天下殊何用區區懷故都花間臥月紅■﹝毛瞿﹞毺人生花月何處無

周孟啟題梅花初月贈大同

昔公脫略泉石隈未築酒樓先種梅梅花髙樓日相映最愛靑天初月來靑天月出香霧開碧紗綺席無纎埃蠶叢太白古時雪刻此萬斛瓊瑤堆素蛾行空攬飛鏡霓裳照影相徘徊徘徊玉立吟情起硯墨虹光動冰水水部淸狂東閣畱庾公曠浪南樓喜紅椒綠酒金叵羅坐招圭璧更吟哦詩成酒閣眾賓醉萬事攘攘如公何公從承恩事天子吏部文章五雲起殊榮喜秩佐春官益有聲名在人耳上林觀梅花照天鳯臺望月層霄裏闌干百尺思故園剩水殘山渺千里千里迢遙春夢還梅花初月報平安廣平花發未應去更長南枝爲掛冠

曹倬贈詩國子助教

天葩昨夜煥南樓生魄浮雲分外幽自是主人得眞趣陰陽太極坐中收

覆瓿集卷八

●覆瓿集跋

禮侍公楓林先生子也諱同字大同以外家陳姓號朱陳村民又號紫陽山樵志景仰也公文才武略圖繪丹靑無所不精時稱爲三絕洪武中以異材見舉備員東宮懿文太子崇重特甚晉禮部侍郎吁遇亦隆矣哉尋以被誣得罪太子救之弗及然非其辜也嘗憶族祖平仲公師事楓林先生從隠石門三年後舉明經以理學名世汪仁峯先生集擬之胡雲峯陳定宇之儔及門之士猶然況家學淵源如先生必無不殫悉要領窮究精微豈其明哲不足以保身而顧罹於禍天耶命耶於先生何尢耶語有之求忠臣於孝子今觀集中思慕之篇不一而足數十年如一日所謂五十而慕非與世烏有爲孝而不爲忠者哉亦足以徵先生矣嗣官其子夢祥公朔州守則先生之迹信可白於天下後世而髙皇之心不亦深可亮乎先生爲不亡也已檁桑梓末學每勤仰止而欷歔乎往事恨未覯其遺編今歲暮春展拜像下從其後裔求舊迹見畫菊題詠及是稿數種文追兩漢書逼晉人詩儷盛唐洵所謂三絕者也噫是皆先生之緒餘也夫且若爾其它不尢可推哉玆裔孫無垢甫將以遺稿壽之於梓後之慕先生者因其文遡其人必有爲之扼腕而三嘆又必有爲之深信而傳述者夫奚俟乎餘言特以臆見志其快覩云耳海陽後學範檁謹跋

覆瓿集跋

