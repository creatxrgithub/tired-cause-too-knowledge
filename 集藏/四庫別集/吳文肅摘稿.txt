

欽定四庫全書

集部六

吳文肅摘稿

別集類五【明】

提要

【臣】等謹案吳文肅摘稿四卷明吳儼撰儼字克溫宜興人成化丁未進士官至南京禮部尙書諡文肅正徳初儼主順天鄕試以爲臣不易命題爲劉瑾所怒以飛語罷去瑾誅乃復進用其程文今在集中存其事也其集初蔵於家至萬曆甲申同邑王升武進莊煦及其從孫達可爲選而存之其孫士遇始刋板故名曰摘稿史稱儼性方嚴操履淸愼爲文章莊重簡古詩詞淸麗可諷今觀所作當何李未出以前猶守明初舊格無鉤棘塗飾之習其才其學𨿽皆不及李東陽之宏富而文筆舂容詩格亦嫻雅往往因題寓意不似當時臺閣流沿爲膚廓𨿽名不甚著要與東陽肩隨亦驂之靳也乾隆四十二年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

吳文肅摘稿卷一

明吳儼撰

五言古詩

送髙舜穆宰瑞安

嘗聞陶隱居燒丹白雲嶺所志在神僊不落死生境至今嶺邊人相傳事幽屏出門見縣吏退避匿形影君今往治之順俗須淸靜勿求上官知而乃事威猛威猛民不堪舉目視前穽譬如汲淺井不煩用修綆又如煮小鮮不煩用牛鼎鼎大火易燔綆長勢難整淸靜兩言中味之覺雋永

題畫屏次國賢韻

少年誦詩書心恆慕伊周蹉跎成老大白髮上我頭作羮不爲梅濟川不爲舟金馬石渠間彊陪英俊逰去年歸故山幸得兩月畱坐石聽啼鳥持杯發淸謳豈敢肆雄辯萬物移春愁自從到京國仍懷杞人憂故山不能見畫中容可求

長橋跨蛟溪靑山繞四周聞君年少時扁舟泊溪頭臨深戒在心坐臥不出舟於今二十年乃復思追遊追遊不可得官職相牽畱溪上采蓮曲山中采芝謳采芝貴及春采蓮貴及秋秋無蛟龍害春無虎豹憂二者不可兼問君欲何求

譽竹

勿謂吾竹瘦竹瘦形乃奇潛龍月下影老鶴風前姿云丘有帝竹其種舜所遺一節可爲船維楫將安施況我未眼見傳聞猶可疑何如此瘦竹眞作俗士醫挺挺若骨立森森如直鰭萬古孰同節西山饑伯夷

靈壽杖爲羅進士父賦

嘗聞靈壽杖似竹還非竹天然合尺度而自有節目漢庭賜孔光不稱三公服今歸羅隱君始脫泥塗辱暫曳過崆峒終攜入盤谷扶顚與持危要不借僮防赤藤苦不堅桃竹頗類俗艸木若有知安能不羞縮但恐君力彊棄置倚墻屋蛟螭見光怪雷電時相逐

題陳明之畫桃

蟠桃在海中去此防萬里西橫一枝來累累生九子九在易之陽一乃數之始從一至百千其算猶未已陽𨿽有老少中各含生理祝壽更祈男畫意或如此

湘水飛雲爲徐廷用主事賦

湘水有白雲飛飛無定止朝從水東生暮向水西起東西浩無涯要不離湘涘防子在長安去湘八千里望云云不知吾寄吾思耳他山豈無雲吾親不在彼湘水豈不遙白雲長戀此朝暮望不休變化安可擬或薄如輕綃或積如結綺或碎如衣穿或亂如旗靡或如鳥翼張或如魚鱗比或如馬脫銜或如車就軌或如神仙人冠服盡奇詭或如禮法士弁冕而端委鬱鬱復紛紛千里猶尺咫髙山不礙目況乃隔城壘願言借長風吹我渡湘水長風軟無力不能移步跬願言隨飛鴻直入湘雲裏飛鴻有長翮我乃無短羽望之若可親卽之又不邇何日得依云不以望爲喜我作飛雲篇聊以代陟屺

贈浹侄

家有二頃田負郭仍膏腴城有五畆宅繞屋皆桑楡客來一斗酒不則飯一盂僮奴足使令而不親樵蘇髙眠日晏起州縣無追呼試問舉族間盡有此樂無

國賢示和陶止酒詩因次其韻

吾飲苦不多不待戒而止止不在多言戒在方寸裏五斗可觧酲古人紿妻子不飲固鮮歡劇飲亦何喜從容五七行客散主亦起飲與不飲間乃自有至理獨醒似絕人沈湎必傷已有徳以將之庶防其免矣糟丘本無山酒池焉有涘不醉不醒人寥寥百千祀

國賢再和以止酒意出楊太常復用韻

和陶復和陶止酒亦云止君不慕子云胡爲相表裏太常日日齋以禮拒妻子君不屬禮官胡爲共悲喜紛紛止酒人暮止朝仍起不如吾少飲終亦無醉理文士多尙同達人惟任已趣捨旣殊途發言斯異矣吾嘗夢醉鄕曠逺無涯涘世復杜康家不廢劉伶祀

送淩志學

君性巧過人乃自謂養拙豈惡人間世紛紛學姦譎行拙常欲方言拙常欲訥出門拙何爲不學事干謁北窓日髙眠詩書自怡恱文格不隨時自咲肱三折朅來試校職就補贊皇缺但得祿代耕莫問官冷熱況此函丈間論議皆時哲春乘帳下風夜立門前雪豈無惡巧者爲拙傳衣鉢

竹居爲子雨父賦

結廬在深巷瀕水仍栽竹豈無閒隙地可種奇花木惡彼競春妍愛此淩寒緑主人好藏書架揷三萬軸挾冊就淸陰自課諸郎讀業成獻瑯玕萬言猶未足殺靑日無虛坐見長林禿

送王成憲分韻得帶字

王君名眞愚惡世多狡獪千金爲卜鄰喜我愚相類彼此兩忘形送迎嫌瑣碎客或不具冠主亦不束帶有時呼濁醪對酌取同醉殽核隨有無盤飱戒奢忲古人縱眞率要不過吾輩君今別我行拂衣何綷防豈憶秋江寒鱸肥正堪膾檇李有靑襟一一待品裁旣無州縣勞亦鮮簿書債教育得英才君心豈不快嗟我愚無徒獨行恐招悔賸馥與殘膏何由復沾丐臨岐對樽酒不飲發長嘅

送徐三母舅

我觀天下人一一皆有母獨我無母兒少小依諸舅朅來幸長成恆不侍左右防官逺鄕閭薄祿戀升斗舅從江南來出迎急奔走扶掖上髙堂百拜九頓首開樽呼小童具饌命新婦嬰兒喜牽衣效我前爲壽豈是骨肉情天然知所厚歡聲動比鄰自卯飲至酉人生百年中此樂良不偶舅呼我來前我樂汝知不見汝猶見娣意豈在樽酒樂極翻成悲又恐別不久防風吹薄衣斜陽掛衰柳恨無魯陽戈匆匆遽分手昔日渭水陽今朝潞河口世異情不殊所乏惟瓊玖

除夜喜丁生餉酒戱用東坡饋歳韻呈景鳴汝礪

結髮事詩書常以酒爲佐買書不論錢得酒寧復貨書多酒滿缸不慕官職大天寒研生冰飲劇缾屢臥光陰箭脫豈但蟻行磨不飲復不吟落莫可能過送酒兩鄰翁對酌相賡和

送董訓導思學

董子漢大儒正誼不謀利君爲幾代孫家學尙未墜下帷誦詩書世事不掛意焚膏補日力汲汲求道義先達每指云是必淸廟器安知古鼎彛不粥今市肆計偕來京師再就彤庭試拜官復儒冠刀筆恥爲吏月俸縱云薄尙可供糗糒何必公與卿然後可行志吾知函丈前亦自有公事師生論議中豈獨在文字八閩善人多春風應逺被象賢古所稱知君諒無愧

次匏庵先生版屋韻

達官宜髙居胡爲喜卑下豈是三命余動欲循墻者天予固甚丰自取恆欲寡何必大廈成而後虛三瓦無梁架榱題無牖餙丹赭惟有牕隙中尙能通野馬鬼瞰非所憂客來可延坐看云數卷簾看月疑乘舸溫燠不知冬通明復宜夏有書常滿牀有酒常盈斚自讀仍自斟髙情還自冩豈無數仞堂得志弗爲也

處黙爲姚廷佐

鐘聲非不宏不扣常不鳴靈雞本司晨暮夜乃無聲自鳴鐘不祥夜啼雞遭烹在物尙如此況爲物之靈處世有至道片言不可輕興戎與階亂聖訓何昭明十語九中理一失禍所生所以不如黙終身安且榮仰觀捲舌星俯誦緘口銘直欲效瘖瘂匪但守如缾

浴鳬

僊人王子喬舊賜上方履雙雙化飛鳬翺翔雲霄裏吾鳬居水中隻影不相比春風楊柳堤秋月芙蓉渚新蒲細藻間浮防復容與朝在河之洲暮宿渭之涘孰云兩脛短竟不致千里天然性好潔日日浴不已非是惜奇毛不屑受泥滓彼爲稻粱謀唼喋禍所倚吾自愛吾鳬网羅知免矣

齒落

我年六十一已落第三齒若更活數年所存知有幾剛風著唇吻利與劍防比豈待入腹中而後疾病起譬若建重門一扉常自啟外侮窺其間孰禦而能止又若築長堰隙穴不容蟻今已決尋丈不竭安肯已或言死與生其機不在此不見張相國齒盡乃食乳髫齓若編貝或有短折死此𨿽釋吾憂終焉非至理齒落竟何悲不落亦何喜但願不腫痛叫號動鄰里食物有所妨肴核宜棄置朝夕啖粥糜其味固自美出言有所妨對客宜少語況我之所病正在傷煩易憶我初落時掩口含羞恥只今落已慣與不落相似作詩記嵗月亦漫戱云耳

同白巖諸公淸涼寺避暑

寺出髙城上已與塵世隔誰知眺逺人猶恨髙未極睠玆西北岑擥衣思峻陟初繞東岡行相顧戒勿亟叢篁夾疎松蒼苔封斷壁捫蘿心尙恐踏磴足屢仄登頓自忘疲攀援誰所迫山腰若稍平欲坐恨太窄倚樹憩重陰於玆休足力回頭瞰其下黯闇深莫測恍聞風雨聲疑是蛟龍宅排云更直上從吏不能掖藤蔓直垂肩巑岏低礙額倐忽至絕頂一覽千峯碧始覺宇宙寛八荒無畛域不知上去天還有防千尺長江地底來秪見一綫白豈是禹鑿余抑乃巨靈擘不然混沌初融液已無迹風捲白雲飛山銜紅日昃星斗懸碧空一一手可摘飛蓋結層軒翚翚若張翼持杯復髙歌沈思還對奕豁我千里眸愈我煙霞癖且勿論廢興俯仰懷疇昔

從軍行

驅馬出長城天寒日色薄四顧寂無人黃雲暗沙漠疆吏爲予言雲中兵屢黷近入陽和川縱橫恣殺掠少壯悉奔逃老弱塡溝壑安得用韓範驚彼心膽落昨聞大將軍自比衛與霍張燈召賓禦置酒縱蒱愽誓封狼居胥單於蕃服此意豈不佳恐遂成疏略轅門荷戈者兩手凍如束雪深饑不餐冰堅渇難鑿靖邊未有期凱歌何日作欲歸歸未能未信從軍樂

送陳子居主政天津收糧

粼粼海邊庾積粟半紅腐每嵗猶轉輸道路日旁午簸揚隨沙塵漂流任風雨辛勤千里來輸十不得五田家米如珠官倉賤如土豈是入官人不知作田苦今日好分司豈弟民父母爲國仍爲民豈徒爲小補

送李徳崇

一別二十年顏面尙如舊豈惟不攺顏長貧能固守自烹陽羨茶旋酌金陵酒聊以敍契濶爲問當時友半死半漂零所餘惟某某增予感慨懷停杯復低首翻思天地間萬物無不朽人比物𨿽靈安得與天久棄置且勿言君姑酌大斗

題畫

靑靑百尺松下有一畝陰南風吹松枝拂我膝上琴一彈猗蘭操再鼓白雪音餘響入松去枝頭作龍吟

寄劉東山五首次國賢韻

去冬天苦寒平地一尺雪長安百萬家十五告糧絕誰起劉司徒慰此民望觖莫學謝東山令我心愁結東山歸東山東山今益髙荊薪煮白石心逸亡身勞淸風不用買明月時可招今日靖節翁何必仍姓陶雅志在山水所至輙搜奇君山十二峯髙深孰似之一峯畱一月周防嵗爲期山花與山鳥相熟亦相思東山有耆叟古貌復古心古人不在今今孰爲知音觧冠掛神武歸來臥山林白雲似相逆英英起前岑白日未雲暮靑春先獨歸采蘭以爲佩采荷以爲衣釣魚不設餌況復爲釣磯鷗鳥與公狎知公本無機

月下絲桐爲閻大防作下二首同

琴操古且澹殊無恱耳聲所以世俗人紛紛喜秦箏秦箏𨿽恱耳安得如琴淸對月一再鼔庶幾姮娥聽

藥圃晴耘

春初雨力肥藥圃發生早誰知百藥中亦自有惡艸艸性易滋蔓藥苖易枯槁去艸勿去遲趂此日杲杲

平蕪曉望

懷古視平蕪嘗聞少陵語今公復有懷所懷在何許前望龍盤山道路修且阻艸木鬰蒼蒼獨不見伊呂五言絕句

東莊十八景爲匏庵先生賦

東莊在東城宛似江村裏翠竹防茆檐柴門暎流水【右東莊】

菱頭初刺人菱葉已零亂試問采菱歸作蔬還作飯【右菱濠】

主人愛此君手植三十畆明月落空庭淸風來短牖【右竹田】

地僻人蹤少溪深樹影多遙看泊舟處斜日曬漁蓑【右南港】

樹影連村暗荷香隔防聞移舟向南浦驚散鶩鵞羣【右北港】

雙井何人鑿村名今尙存試看欄石上或識漢文園【右雙井村】

稻畦如矩方畦疎收亦寡從知道人心不是喜圓者【右方田】

春暖蠶初浴柔桑綠未勻小姫持酒果來祀馬頭神【右桑洲】

細雨紅初熟薫風綠滿林采時畱防顆明日飼山禽【右朱櫻徑】

上岡振衣塵下岡恐還有不識岡上頭能容結茅否【右振衣岡】

流水縈林外回波繞檻前天光與云影不得直相連【右曲池】

垂楊夾古防容我寄輕舠莫向江湖裏驚風挾怒濤【右艇子浜】

靑靑丘隴上曄曄紫芝芳眾艸驚秋色云根不著霜【右紫芝丘】

仙桂從誰折橋名是處傳人言吳季子家住水東邊【右折桂橋】

家近神僊宅蒼松一徑遙閒來弄泉石無意問參寥【右全眞館】

古人已云䢐今人思繼武應知後來人要以今爲古【右續古堂】

日暮荷鋤歸就此軒上息西疇猶未耕遲我養餘力【右畊息軒】

煦煦依浮藻遙遙避釣鉤濠梁隠君子知樂不知愁【右魚樂亭】

寄儔弟

故國靑山好春來夢不眞去家𨿽太近猶是未歸人

題陶知州菊莊

愛菊因投紱柴桑亦任眞誰知千載後復有姓陶人

聞李健齋斫牕前雙桐詩以唁之

斫卻靑桐樹墻根自少陰流金日應鑠何物助淸吟

題扇

茅屋藏深樹柴門對逺山主人多不出杖屨得常閒五言律詩

宿安平驛

昔年逢險厄今夜宿安平流水船前過防風樹底生入云孤鳥影隔岸一蟬聲追憶檣傾日中宵夢亦驚

集天趣園二首

髙丘構華屋物理近人情止水畱云影防風度鳥聲委泥花有恨匝地艸無名欲試登山屐﨑嶇路不平愛客頻移席張筵復傍池酒行常引滿坐久不知疲風動花增媚雲開石獻奇休文才最富無借雨催詩

遊觀音閣二首

石壁臨無地江流激有聲檣烏依岸宿水鳥避人行日度松陰轉風來暑气平要知形勝在歷歷問山名極目江波濶驚心沙岸摧倚巖誰搆閣斷石自封苔水鳥隨潮去風帆逆浪來江山千古恨盡付掌中杯

寄堵樂耕

兩地無千里誰能憶舊逰李邕歸北海徐穉臥南州月出防云斂風來宿雨收羨君雙足健獨上水西樓路僻書難寄官閒客亦稀臥聴黃鳥哢竚看白雲飛月暗燃藜杖風輕換葛衣南來才一月無日不思歸

贈瀚侄

白屋無遺業靑年自立家眾皆稱汝儉我獨惡人奢客到惟供茗春來不種花有田仍負郭著意樹桑麻春夜寒猶峭門前雪更深老予甞獨坐謝子逺相尋共說耕田樂能諳聚族心大家聊自足何用積黃金【新春寒甚雨雪連日艱於行路瀚侄省予南都八日而後能至其勤甚矣侍間因問羣從治生之道歷歷爲我言之且爲一二好遊者憂其用心不亦厚乎因賦此以贈】

送引之黃門兩廣勘事

一別成萬里此懷良黯然鳥聲人語雜山色水光連禦瘴常攜藥調琴更解淸風盈兩袖千古激貪泉

送程瑤

一夕金風動飄然振客衣自知防尙早又逐燕先歸水落江流急天寒樹影稀獨憐城上月不減舊淸輝

別春

九十春光盡如君惜別何樹頭花片少林外鳥聲多撫景頻移席怡云獨放歌明年知此日還向客中過

次師惟明韻

西湖岸東畔上有故人居會數常憑夢情眞少寄書直鉤聊作釣大澤豈憂魚試問寒潭月年來虛不虛

聞三弟移居城中喜作

城郭依靑嶂門墻帶碧流出逰無十里來往有孤舟鰕菜隨時具詩書不逺求已聞開小閣何必更髙樓

書李時馨扇

初夏天猶冷疎簾日漸長讀書窮壼奧問字識偏旁對案常忘食摳衣屢上堂取靑如拾芥老我有餘光

題沈克寅扇

功名無捷逕學問有階梯夜寢常看月晨興每聴雞要從年少日思與古人齊老我猶看鏡衰年更噬臍

題林廷振扇

前舟泊沙汀早發不相待岸口樹陰多天邊風色攺撫幾對靑山何須更滄海同時采珠人今有幾人在

北望

煙火千家瘴霜風十月天羣臣不從駕八駿自巡邊日落孤城逺云低朔漠連翠華何日返黔首得安眠

朝天宮習儀回道中口占一首

翠華前日出戎輅幾時還綿蕞依窮塞嵩呼出逺山云迷靑瑣闥月照玊門闗漢檻嶙峋在憑誰許一攀

船牕對月

船牕看月出光彩射人眸水底魚龍避林間魍魎愁影分云外樹波動驛邊樓五月江湖上蕭然似早秋

送李司徒

南國佳山水悤悤未徧逰棲霞聊試屐靜海蹔停舟道梗誰能進身輕不用憂勸公無入險一月住揚州

送萬生潤

至日闗將閉明朝客欲歸一身依棘寺百里問庭闈水落溪聲靜霜寒樹影稀故鄕如問我老病不勝衣

聞渡江諸親遇險驚嘆有作

記得江頭別悤悤又一年船開官渡口帆落寺門前不守垂堂戒翻思彼岸懸近傳消息到令我意茫然

送唐黃門

國計勞神算邊儲輟從臣回頭靑瑣近隨路防衣新庾嶺風迎節淸湘月照人此行成萬里樽酒莫辭頻

寄王子麟潘惟喬

扁舟君送我恨不送君還雨過添新水雲飛戀舊山客牕長畏病宦轍幾能閒雙騎何時到秋風爲啟闗

次匏庵先生煨橘韻

白雪枝頭蕋黃金葉底團旣疑爲火齊復認作冰丸冷熱隨時攺調和適口難鑪中方就灼掌上復傳看軟比雞頭肉圓如鶴頂丹瓤虛還可剖核小豈容鉆追念致來逺還憐味帶酸殷勤重鄕味常貯水晶盤

七言律詩

元宵應制二首

一年好景上元多又送春聲到踏歌燈照九衢通禁苑月明雙闕近銀河虹橋影裏龍旗動琪樹陰中鳯輦過歡樂不忘民疾苦皇華逺近布陽和

玉宇璚樓入望賖五雲長防帝王家魚龍出沒燈前戱桃李芬菲火底花鳯吹聲低風力細云和奏罷月輪斜兒童未識升平象咲指祥光作曉霞

國賢憲副見寄次韻二首

畱都無處不堪防何獨雞鳴與覆舟澹澹煙籠淮水月疎疎雨送秣陵秋城邊好景看將徧野外荒祠弔未周已約詞林諸老宿肩輿九月上牛頭

散地偏宜著菲才淸時誰合過江來庭前趂雨移松栢屋後先秋去艸萊紀徳謾尋前代石讀書還憶舊時臺故人相去無多路時見虹光燭上臺

聞石田逰荊溪欲觀予所藏小畫以詩迎之

畫船未泊五雲溪信息先傳滿邑知花漸飄零愁置酒鳥猶啁哳苦催詩莫憂震澤波濤濶須信南宮筆畫奇自掃水邊山下路候公杖屨欲追隨

次石田觀畫韻

錦標玉軸家家重任耳人多任目稀鑑藻要知顚末在丹靑只論古今非山居幽寂柴門迥溪渚蕭條野鶩飛忽憶平南渡江日倉黃七帖尙藏衣【石田詩祗言畫而不言書故末句及之】

予莊晚步

扶笻閒步洛橋東水色山光迥不同黃鳥引雛靑嶂外綠楊倒影碧波中分秧日近愁無雨刈麥時來喜有風造物可隨人意變較量笑殺兩鄰翁

和楊少宰孿子韻

屋頭不用聽靈烏聞得家人笑語呼夜半燈花長一尺朝來日影射雙弧藍田種就連城璧滄海生成照乘珠家學淵源知有自勿愁參魯與柴愚

送周生楷

千里尋師到石頭思鄕忽上仲宣樓道逢二鳥人爭羨賦就三都志未酬江上芙蓉花試雨岸邊楊柳葉驚秋歸防好趂東風便昨夜髙堂夢逺逰

送李府丞乃兄某

新年莫恨客中過未有春風到薜蘿池艸自成非夢得塞鴻行斷柰愁何今宵對月同尊酒明日中流起棹歌千里相思定何處夜深獨臥翠巖阿

次東園先生除夕韻

爆竹聲殘夜未央六陰極處轉三陽羲和自有無窮意鳯歷因畱不盡行去國兩年猶昨日縣家百里亦他鄕換符祀竈聊隨俗自嘆閒官反學忙

送馬太守還任

兒童竹馬候江邊行路人歌太守賢淮海兩堧皆赤地合肥一郡自丰年甘棠樹底還聽訟綠柳陰中復課田太史續書循吏傳芳名合置李離前

次東園先生齋居韻

東園新竹有新居五月長齋此屋廬【先生不出五月矣】畫省喜瞻紅日近碧山悵望翠屏虛心存國計紆籌防道在吾身任捲舒賓客到門俱有意案頭勿著絕交書

次東園先生春雪韻

雪花如掌暗長衢綠樹妝成白玉株屬國一心惟在漢將軍中夜已平吳忍寒獨立堦前鶴攫食羣飛野外烏凍硯連朝未消釋詩翁莫怪有新逋

送孫少卿

殿頭供奉老鴻臚心欲求閒過舊都月請俸錢眞不薄春防山水自堪娛禮成爲奏三年績家近渾無百里途明日玉堦仙仗外也應隨眾效嵩呼

哭太皇太后次鄭亞卿韻二首

地維將缺莫能支哀詔函封下玉墀任姒徳音堪繼續髙曹家法可差池外廷不與當時政中壼還畱舊日儀夜夜長秋宮裏月淸光慘澹似凝思

萬金方藥竟難支臣庶悲號望赤墀長樂春歸花滿地影娥人散月當池一朝奄棄三宮養百世長存九嬪儀聖子神孫哀罔極春來秋去不勝思

環山樓爲陳太僕瑞卿作

滁陽新起見京樓樓外靑山繞四周春意自催禽鳥樂浮雲不記古今愁樹籠月色千家暝松度風聲萬壑秋莫道諸峯能掩閉舉頭西望是皇州

壽包太守父八十

池陽太守年六十猶有八旬翁在堂白髮還爲稚子舞斑衣自學老萊裝松髙百尺根如鐵菊至重陽花更黃逺我不隨賔客後雙溪同進紫霞觴

送韓司徒

君命臨門不敢稽嵗朝就道尙嫌遲春風前引朝天佩冬日還畱去國思西北軍興常告乏東南民力又堪悲司徒自有生財道誰謂時艱未可爲

挽伏羌伯

竹帛曾書大將功百年威望重西戎戰酣塞上云連地敵退轅前艸偃風禦侮自來三防在殺身曾有防人同至今血染山頭石雨洗年深色更紅

壽林廷振

平市街東第一樓主人𨿽老尙風流六旬下壽明年是十二同庚與宴不歌吹忽驚梁上燕起居無借杖頭鳩鳯雛稛載來江右一笑能消萬斛愁

壽都景章八十

已到磻溪感夢時何心更慕帝王師曾逢仙授長生訣每遇人吟遣興詩囊裏有錢堪買酒鏡中無發可成絲髙年誰似翁彊健日日登臨力未衰

次呂太常賞牡丹韻

淺紅深綠自相承妝靚何勞粉黛凝種自洛陽城裏乞詩從長慶後來增若誇國色應無敵欲殿春光恐未能只此尙嫌花富貴不須更染碧金稜

侍家君逰牛首登兜率崖次靑谿韻

老大登臨興尙豪逺隨杖屨竟何勞道傍雨洗松根瘦樹杪云連石筍髙僧愛孤虛新起閣鳥嫌峻極不營巢爲休足力頻思坐欲問靑天首屢搔

次前韻答呂太常

公負詩中一世豪朝吟暮詠未言勞衰年莫作靑年看小隱還輸大隱髙夜靜燈殘蛾撲火春歸花落燕爭巢細評物理應長嘆短髮蕭蕭不耐搔

送魏都憲

奉勅江南僅兩年蜚聲已達冕旒前何人爲補中丞缺此日還將舊政傳貪賄吏驚先解綬弄兵人散欲畊田願公爲國持三尺一嵗官應見幾遷

送邦彥學士先生二首

散地偏於懶性便我來君去思悠然出門是處成三昧視日何人記八甎夜靜月移花影亂春深風度鳥聲圓而今每憶當年樂始信瀛洲別有僊

朝陽門不比春明別逺無過是兩京名姓尙畱東觀在官銜不減北扉淸船從白鷺洲邊過馬向烏衣巷口行冠蓋幾人來送別獨予南望不勝情

沙河道中次周檢討韻

防風無力可飛沙天气如春自可嘉勒馬問途將幾里入門畱客是誰家義魚灘淺冰初合射雉林深日漸斜遙望萬山環拱處六陵尙有五雲遮

謁劉諫議祠

蕭蕭風木古祠前千載英靈尙凜然銳意一言能悟主豈知無力可回天寒蟬抱樹何由化凍雀爭枝未肯還溪澗絕無蘋藻在不妨一勺薦甘泉

西望泰陵恭賦

北斗杓西是泰陵小臣瞻拜淚塡膺功髙堯舜曾無忝道在詩書可並稱遏宻豈知聞四海太平何必見三登詞林老宿心思竭欲繪乾坤恨未能【時修實錄未成故云】

回至淸河小憩

風靜雲開天日晴艸平沙軟小輿輕防茸虛有狐裘在蹀躞時聞馬足聲賣藥僧歸山麓去負薪人避道傍行倦來蹔憇淸河側折足鐺調骨董羮

和石學士予莊韻四首

招隱何須賦小山杜門更欲建重闗采菱歌落雲煙外打麥聲來咫尺間昔日種成松老大淸晨放去鶴飛還道人本是心無事較雨量晴亦不閒

長鑱不用斸蒿萊數月渾無一客來帶雨初移庭下竹試花又見臘前梅月明松逕隨山轉岸仄柴門逐水開莫道白雲飛不去有心長防讀書臺

鏡裏叢叢白髮新癡心方且學修眞論文客到常辭出問性人來不厭頻短牖南頭修竹譜曲防東畔酹花神夜深篝火尋芝術勉彊支持此病身

矮屋低墻艸樹平百年別業喜初成滿頭白髮猶忘老對面靑山不記名行路喜逄田父罵出門怪有野人迎春禽何與農家事布谷聲聲爲勸畊

艤舟蜀山候沈石田晨起聞已過悵然賦此

自到衰年常懶出終朝何事坐江幹蘭槳桂橈畱黃瀆茗碗薫鑪對蜀山無柰寂寥呼晚酌可堪風雨作春寒相迎三日還相失始覺人生防面難

方山送別

逺上方山更土山尋春選勝送君還故人情重思投轄明主恩深見賜環車騎漸分斜照裏旌旗猶在萬松間利名自古誰能脫今日輸君破一闗

請柴墟賞紫牡丹

十年前賞舊花欄幸喜重來得飽看謾揷藩籬防折損欲畱富貴補酸寒竹籠無借靑絲菜畫省應憐紫玉盤明日花前須盡醉一畨風雨一凋殘

登雞鳴塔次白巖二首

浮屠髙倚石頭城不信慈恩獨擅名萬里空蒙看鴈過一聲咿喔聽雞鳴長江細浪添春雨半壁斜陽弄晚晴搔首問天知不逺碧雲深處有人聲

寶輪矗矗倚天髙拾級相從豈憚勞東望風煙連魯國西來雲雨失臨臯煩公倚壁題名氏容我憑欄散鬰陶鈴語聽來渾不識恍疑江外落春濤

復次賞花韻

珍重名花置曲欄百年能得防回看未開長怕春風惡載酒還愁夜雨寒簾幙髙縣垂地碧鸞凰欲下繞空盤詩人有意來重賞爲語羣兒莫折殘

遷居後涇川以詩見惠因次韻

莫因四壁笑相如自愧無能稱此廬避雨蹔爲終日計癡兒便擬百年居酒酣夜臥牕前月睡起朝繙架上書正苦炎蒸侵病骨可堪鳯歷數歸余

用韻答白巖

誰說東遷意不如靑山重疊繞吾廬可憐京國繁華地還似江村水竹居蛛网未應封筆硯燕泥偏欲涴琴書願公廣廈成千萬大庇窮人喜有餘

次答涇川

每讀新詩意戄如虹光連夜貫吾廬山東羣盜無寜日海內何人有定居三尺尙存腰下劍一編不廢案頭書髙軒來日能相過玉屑霏霏聽緒餘

送房參將

父子親曾授六韜十年不試怒衝霄防戎新沐君王寵萬里寜辭道路遙潯水月明烽火熄蒼梧云破瘴煙消功成防見封侯日宣政門前揷左貂

次白巖韻

江壖潮落水痕深江岸樓髙近十尋云鳥影從牕外度水龍聲在樹頭吟空林雨過無三伏石竅風來有八音自古國謀多野獲不妨乘興數登臨

次白巖西亭韻

橘中妙理不容談簾外靑山自可耽鳥度方塘歸瞑樹風吹急雨洗朝嵐詩章立就公何敏酒令方嚴我不堪回首故園無百里對人休唱望江南

鰣魚次涇川韻

水族紛紛此獨淸鸞刀欲下細無聲澄江网集波濤濶深夜人喧炬火明食指動知嘗美味澤梁禁在說漁徵膾余棄擲還珍重鱗甲支離覺漸生

和鵞湖畱別韻

昨夜雨聲先作寒朝來那復聽鳴鑾風前莫弄桓伊笛日下應彈貢禹冠老去著書猶未晚病中投紱始知難人傳藥石言盈耳尙有囊中未試丹

邀鵞湖過山莊避暑

小洛橋西碧澗長濯纓不必問滄浪五湖地濶春無瘴六月山深夜自涼池面雨浮菱葉亂門前風細稻花香髙旌暫住柴門裏音信何愁滯一鄕

送李亞卿致仕

才看平冦歸臺省又見投簮出國門報主有心身尙健論兵無地舌空存靑山夢與紅塵隔綠野詞從白雪翻歸路正當春景暮東風江上落花繁

送嚴州趙推官

百年琴鶴不須攜兩袖淸風拂釣磯晝靜訟庭芳艸合春深山館落花稀鄰封佩犢人猶在闔境飛芻卒未歸安得家家千樹漆不愁無食與無衣

送列縣丞致仕

行囊不辦買山資問我先求贈別詩有子入官心自足任人生謗怒何爲門前舊種千竿竹屋後新開五畝池賓客未來風日好乘閒獨釣大江湄

雞鳴山和鄧司徒

習靜空山物物幽出闗何必問靑牛閣依巖構如巢小云過檐前似水流斷壁斜陽紅欲斂逺峯新雨翠偏稠雞鳴獨占城西勝蓬島徒傳海外洲

和白巖再疊前韻

山城面面俯長溪萬古溪流不向西鶯逐春風林外囀鴈歸寒渚雪中迷雨晴石上泉聲細日落巖前樹影低老圃不須長抱甕只今新水已成畦

壽張司冦乃翁

鸞書昨夜出天扉八座貤封世所稀鐘鼎已非前日養斑斕還著舊時衣云畱咫尺無勞望壽過岡陵不用祈堂下有人吹玉笛分明爲奏鶴南飛

壽劉尙寶克柔

畱都閒靜獨符臺散地何煩濟世才白髮幾年愁逺別防衣今日喜重來銀絲細斫秋風鱠玉液新篘雪夜醅千里江山隨處樂壽筵何啻一時開

次西涯假山韻

秋深病起彊登臺不倩人扶亦壯哉怪石立當狂客拜新題還待醉翁來空巖泉落琴初奏斷壁云生錦未裁誰道岡巒眞是假層層疊疊似天開

觀梅次西涯韻

帶雪移來竹外枝藏深猶恐或傷之百花頭上應先發二月江南已過時莫向髙樓吹玊笛秪宜東閣賦新詩廣平縱使心如鐵相對寜辭酒滿巵

送田尙書致仕

一朝投紱竟何心愛國惓惓意自深老去身猶依輦轂春來夢已在山林送迎門外無生客供具囊中有賜金莫道二疏蹤迹逺古人還恐不如今

送楊中書代父掃墓

辦裝曾見賜千緡乘傳何煩更問津禋祀本承明主意出門非愛逺逰人長亭客散車塵暗舊隴春回樹色新今日故鄕誰不羨鳯池相繼掌絲綸

臯湘書屋次西涯韻爲敬所閣老作

碧欄朱檻俯沅湘不比長沙隔異鄕江上水淸魚可數逕邊霜冷菊偏香鉤簾靜愛靑山近撫捲閒知白晝長昨夜客牕眞夢見海陽雲樹晚蒼蒼

過歌風臺

項蹶嬴顚四海平更思壯士作長城豈知產祿初萌蘗應恨韓彭已就烹富貴漸生亡國態英雄偏重故鄕情風雲不作歌聲歇日暮惟聞鳥雀聲

飲仕弟淮安官署

汝到淮南已半年汝兄無夜得安眠須知此防成佳遇莫恨相逄是別筵古樹蒼蒼畱夕照斷鴻嚦嚦唳霜天追思老祖淸風在閭巷歌謡百世傳

和鄭先生病中見雪韻

春愁萬斛幾時消穀日陰雲自嵗朝逐客正迷秦嶺路詩人猶記灞陵橋艸根凍合猶含潤木未花開亦旋飄忽憶詞林諸故舊五更騎馬正趨朝

馬先生徙宅戱贈

家具能勝幾兩車車聲軋軋過前閭缾罌未臥知藏酒行李𨿽多半是書雪後園林春事近夜深燈火客牕虛悤忙好記魚軒在白髮年來恨獨居

觀史黃門蓮葉硯有感

石蓮不信世人栽太華峯移一瓣來髙潔豈爲盛酒器堅貞長傍讀書臺縱然剝落傷全璧猶勝沈埋臥綠苔寄語黃門好收防玉函珍重莫頻開

一葉芙蕖翰墨香百年故物借珍藏換鵞人去遺書在瘞鶴銘存舊迹亡承露尙堪毛頴飲含污不怪客卿狂皁囊疏艸常咨爾未敢淹畱在玉堂

【硯乃宜興王氏舊物其甥張云翹得之不戒於僕遂至殘缺旣而爲友人所紿售於毘陵俗子李鐸無所用又入方莊李氏玆歸巽仲黃門此詩蓋紀實也二十五年前予嘗見之卷中尙有彛齋雲林諸公往復數書及履道銘一首未刻今皆零落獨倪迂一書存耳可嘆可嘆】

元宵遇雪次鄭東園先生韻

記得前年此夜中觀燈曾入建章宮三千火樹髙低見十里星河逺近通破敵有時思將帥駕虹無地覓僊翁今宵踏雪街頭去贏得璚瑤襯軟紅

送陳黃門父還閩

白髮新封諫議歸山林巖壑盡光輝長溪水落灘聲靜逺岸秋深樹影稀雙斾淸風迎紫誥滿船紅日照斑衣天恩浩蕩應難報早遣僊郎侍瑣闈

送徐二母舅

簫皷喧喧滿畫船路人遙指作神僊居家不必千金產贍族先分二頃田云影倒流歌扇底燕雛輕拂舞筵前誰知元舅長相憶夜夜池塘夢惠連

待曙樓次西涯韻爲兪黃門作

樓頭淸旭斂輕霏樓下還看過客稀秉笏有人思待旦髙居無地比凝暉啼烏聲將歇彩鳯翩翩勢欲飛今日皁囊無別事萬言意只在宵衣

吳文肅摘稿卷一

欽定四庫全書

吳文肅摘稿卷二

明吳儼撰

七言律詩

硯瓦墩爲周仲鳴作

孰移龍尾晉陵來風捲波濤翠作堆髙樹恍疑爲象管薄雲遙認作松煤春泉不洗千年垢秋蘚常封數尺臺形勝眼前人未識久藏榛莽待君開

和鄧司徒逰神樂觀登醴泉亭韻二首

不學修眞訪羽仙曾將詞賦奏甘泉畫龍可致千峯雨養鶴還謀二頃田厭聽南音歌樂府笑持野防薦賓筵追思四老同逰日倐忽於今十五年【壬戌秋與王東麓馬紫巖楊邃庵李東莊同逰故云】

畱都官府似神仙下馬閒聽石上泉但得醒心兼洗耳不須問捨復求田黃鸝避客藏雲樹翠竹分陰入綺筵莫道人生難聚首重逰仍約在今年

同白巖諸公淸涼寺避暑二首

城西古剎倚層空鷲嶺東來有路通樵唱不知蘿徑外梵音只在竹林中隔江鼓棹人乘月溽暑添衣客避風【時周大理增木棉衣故云】白髮老僧殊解事問誰詩句似休公古寺遙看入碧空竹間石徑暗相通九重宮闕雲霄裏千里山河指顧中地迥自應消暑气樹髙偏易起秋風翠防【陳後主亭名】舊址今安在不用殷勤問逺公

中秋夜與儔弟翫月用西涯韻

誰懸明鏡在中天把酒無從問謫仙昨日雨隨風作黨今宵人與月俱圓對牀已辦畱同叔得句何煩夢惠連弟勸兄酬須盡醉西樓一缺又明年

鄧司徒宅賞菊

折得東籬數種花白衣未到酒須賖低昻鶴頂迎風舞零落鵞毛帶雨斜龍腦淸貞香不散禦袍端正色偏嘉司徒宅裏頻來看何必陶潛處士家

壽賈鳴和乃翁

神仙誰說駐崆峒潁上親逢百嵗翁語笑不談今日事衣冠眞有古人風芙蓉花發香猶淺瑇瑁筵開月正中拜舞司成年老大膝前還看作兒童

荷花燈

分明玉井小芙蕖髙蓋亭亭出翠防暫借東風開紫熖不愁淸露落紅衣六郎自怪年年熱妃子應憐步步非笑殺詩人看不厭夜深更僕尙忘歸

小圃絲叢生有一蒂三四莖者園丁以爲怪一老僕獨以爲瑞來語予予曰謂之怪者非也謂之瑞者亦非也乃賦一詩以記之

秋圃叢生並蒂我知非怪亦非祥气鐘此地偶同發物有何心獨擅塲翠蔓出墻風裊裊黃花盈架露瀼瀼自嗟潦倒無他祝但願兒孫滿畫堂

城南曉行限韻與白巖雙溪同賦

侵晨出郭旋添衣自笑浮生未息機終日馳驅何所事故鄕咫尺尙忘歸江空月落潮聲小野曠天低樹影防不識饑烏底心性避人還欲向人飛

聽鄭伶琵琶

鄭伶名價重江東五百梨園技盡空子夜猿啼殘月白上林鶯老落花紅江頭商婦愁無限塞外明妃恨不同可惜曹綱今去逺何由兩市鬭西風

雪中送李時馨

嵗暮天寒朔雪飛故鄕有客苦思歸據鞍不覺頻呼酒對竈何妨共燎衣路比山陰淸絕似人如東郭履全非健翁久矣無消息爲問年來瘦與肥

送汪海云

浮溪之後見斯人意廣才髙志未伸愁對落花先置像喜看修竹爲傳神輕防欲去常逢雨久病歸來正及春要識松楸須問我洛橋西畔石嶙峋

夢予莊

夢到山莊自扣扉山人驚喜主人歸民饑莫怪牛羊瘦嵗歉誰言地土肥庭艸色回春意早林鴉聲亂暝煙防醒來何事猶惆悵水浸磯頭舊釣磯

諭驥兒二首

交防零落少知音驥子須當識我心盛酒盆埋紅杏底采蓮舟系緑楊陰梅開溪上千株雪橘熟霜前滿樹金終日擊鮮應混汝行廚多隻在山林

眼底何人是賞音老年心異少年心春深倚杖聽鶯語日午移牀就竹陰倒屣自迎門外客買山無借槖中金平生所愛惟柑橘歸日須看綠滿林

用韻贈沈壽卿

吳人相對共吳音須信儂心卽若心旅館今宵看月色故園何日醉花陰門前不厭頻來客囊裏猶存舊賜金吟得新詩宜自愛莫教輕易與雞林

拜王司馬墓

海內驚聞早拂衣白鷗猶道未忘機自從禹穴探奇去不見遼城化鶴歸人逺鳯臺春寂寞月明仙嶠露霏防英靈耿耿知何在應附龍髯左右飛

逰土山寺用前韻

倦向雙林欲解衣入門何暇問禪機義魚稚子持竿去賣藥山僧負米歸松逕月明樵唱逺竹林風細磬聲防歸來輿皂心偏急遙望重門步若飛

飲魏國園亭

臺榭秋深百卉空空庭惟有鴈來紅曲池暗接秦淮北小逕遙連魏闕東富貴豈爭金穀勝文章不與建安同上公亭館無多地猶有前人朴素風

惲憲副書約春盡防龍江驛

送客時登黃鶴樓江波日日向東流詩人謾道眼前景老叟空懷身外憂鸚鵡洲邊春艸細鳯凰山下暮云收故人旌節聞東下借問何時到石頭

乙卯季冬見白髮效樂天體三首

白髮新生豈少恩天教小子漸稱尊一莖便作千莖種四十將開八十門拔去自家難諱老染來何物可除根後生切莫輕前輩日月隨君萬馬奔【右喜白髮】

曉來對雪常梳髮鏡裏何緣得上頭豈爲作詩眞太苦或因謀國有深憂官叨七品誰言貴年過三旬未識愁莫是家庭元有種人言今日可憑不【右問白髮】

人生大率百年期四十寜當發白時秪許頭顱畱少雪可容髭發盡成絲恆言未敢先稱老壯志安能便服衰春筍秋禾今已悟東坡兩語是吾師【右止白髮】

除夕景鳴餉酒戲作小詩奉謝

一詩換得兩缾罌文字年來價漸輕潤筆不知金石例危詞長恐鬼神驚嵗除狂態還依舊老去浮名敢浪爭明日衣冠隨萬國山呼不盡小臣情

元旦醉後與景鳴引之聨句戱柬國賢

醉邊倔彊妄稱兄醒後心降气亦平藏鹿隍中眞是夢伏屍蝸角竟何兵棊能不著爲長勝辯到忘言更有情忽憶木雞因有得獨輸全徳與鄰生

景鳴和章欲任癡名予不敢許復次前韻

低頭眞合拜吾兄兄自無言意亦平地讓一頭明退舎【予居與景鳴第相連而退一捨】戰曾三北敢稱兵亡誇爲有予眞妄智欲成愚子不情擲筆據梧聊假寐令人千載憶莊生

送馬學士

人間何處是蓬瀛翰苑相傳近玊淸蒼蘚階除春雨合綠槐庭院午風輕安眠竟夕無宣詔讀史隨人有品評今日長卿仍姓馬又因消渇暫南行

送西寜兵備潘以正

五月霜風捲斾旌六蕃相率道傍迎只今塞外無烽火空負胸中有甲兵校獵平原秋艸碧投壺客舎夜燈明誰知緩帶輕裘者自是官家萬里城

送王世賞雲南提學

歸向滄洲近十春始持憲節出風塵幹將可合埋藏久薏苡何妨謗語頻絕塞競看金馬客雄詞驚倒碧雞神他年宣室虛前席應爲蒼生訪舊臣

寶應湖阻風

琉璃城闕水晶官玉局仙人到此中便覺黿鼉忙徙窟不妨波浪直翻空隔溪茅店雞聲早千里家山月色同明日檣烏幸無恙莫教深怨石尢風

送充道乃兄某南歸

友於一見卽成別不欲緇塵上素衣霜信似催鴻鴈去月明如送鶺鴒歸官河冰合來時路江渚煙迷舊釣磯又恐移文先有在不容重采北山薇

挽周月牕醫者

南來北去任天眞到處逢人論谷神醫不專門兼老少藥無定法有君臣讀書牕小能畱月種術堂虛尙貯春愧我獨無遷史筆倉公傳後續斯人

和西涯先生擬卜居宜興韻三首

畫船曾泊舊城陰防筆親題漢上襟夢卜敢忘明主意登臨不負壯年心幽並客向沙塵老湘漢人愁艸木深陽羨溪山眞不惡卽今坡老是知音

一雨商巖萬里陰淸時亟欲解塵襟田園有興成前約杖屨相從是夙心玉在銅官山益潤珠藏罨畫水增深古來風土同荊楚不用咻咻學語音

莫爲槎頭憶漢陰長橋南下可開襟采芝試聽山人曲伐木應知長者心江夏米無陽羨好巨區水似洞庭深勿言少賤無知已艸澤中間有賞音

用前韻戱柬徴伯

五雲溪傍太湖陰不借三江逺作襟誰說市朝成大隱要知父子本同心石能攻玉皆爲礪水可容舠卽是深何事卜鄰無一語疑君未欲聽南音

用卜居韻邀國賢賞雪

宻云千里夜同陰有客相邀話素襟凝結固知由地力丰登誰識是天心紙牕外借三分白瓦隴中鋪一尺深五鼎待君同下筯【時新作五小鼎】莫勞終日聽車音

西涯宅觀梅花

東風聊借一枝春特慰巡檐索笑人花比去年香不攺詩從今日思尢新舊傳傅老能調鼎近許逋仙爲卜鄰忽憶故園千樹雪無由獨步大江濱

次敬所少宰贈傅北潭韻

重重煙樹數家村王事何須與客論老鶴風前聲更逺孤松雪後色長存萬言不盡明公意一飯難忘聖主恩今日雞泉東咫尺艸亭聊爾寄乾坤

送張亞卿進萬壽表分得秋字

一尊酒餞小瀛洲明日神京拜冕旒云爲從龍歸北去水因朝海向東流淸風到處迎僊斾好雨隨時送客舟萬口山呼意難盡獨將金鏡續千秋

逰天竺

佛國誰聞有此山【門有佛國山三字故云】幽深彷佛類商顏鳥歸故道如相引雲起前岑自不閒月落鐘鳴僧入定風吹酒醒客忘還峯頭何處飛來石長鎖松筠苐一闗

臂痛漸愈次張東海韻

三時臂痛一時瘳冠幘依然又上頭病脫偶逢醫國手功成全借醉鄕侯【香蛇浸酒故云】鐘山髙處憑欄望淮水東偏載月逰酒思詩情渾不減臨池興復似前不

戱築雪假山次韻

風驅滕六似哀號爲恨儂家輦築勞轉日可無雙岫在礙云眞有一峯髙經營意匠輸天巧掩暎詩斑上髩毛西蜀雪山誰是假同歸滄海作春濤

送龍致仁主政管閘

伯髙何但省郎才爲有詩名水部來官驛算無千里逺斗門日放幾回開深春尙擁藍闗雪未蟄先驚夏澤雷莫爲苦吟畱過客舟行到此已心灰

諸公以絲詩韻險復賦一首

不向東陵學種偶擕一本自鄰家苞中未見靑絲縷架上先看滿眼花雙實交加垂曉露數莖蟠結掛秋蛇天寒百卉凋零後老蔓靑靑更茁芽

次杭方伯壽日韻

梅花長自占先春一度相看一度新投紱正當垂老日歸家猶是未閒身雪晴風暖笙歌細弟勸兄酬禮數頻試問尊前稱壽者防人谷日是生辰

世卿誦鬭艸聨句戱次其韻

懶向東風看落花筠籠摘艸戱相誇欲尋指佞兼醒醉直造山巓與水涯色弄靑紅根可辧味分甘苦性應差莫因今日兒童戱便作神農注防家

示園丁

爲我先營養老資靑靑雙髩欲成絲賞花壯日心猶在抱罋當年力已衰園小不宜遺地力春深切勿後天時綠陰如幄花如錦應共佳賓醉玉巵

壽伯舅謙齋翁

甘雨和風徧域中太山喬嶽可論功人思識面多瞻仰天本無言自感通淸淨宛如曹相國純誠全類富韓公我於元舅無他祝鶴髮年年侍九重

送顧士亷編修父還松江

北來南去防多時怕見緇塵上素衣斜日城陰千里別秋風江上一防歸鱸肥不用思張翰鶴唳誰將弔陸機莫怪冠裳苦纒縛封章早晚到巖扉

寄師惟明

白晝遲遲玉漏沈北牕淸興在孤吟半生未試屠龍技三刖無慙獻璞心自有文章齊白璧不須籯槖貯黃金緘書爲托南飛鴈一入靑冥思轉深

送郭大尹魯瞻

山陰未久又朝歌南北民風竟若何圍帶減緣勤撫字閭閻靜爲緩催科棠梨花外雙鳬下楊柳陰中匹馬過到處喜迎賢令尹兒童婦女笑聲多

壽楊方正乃翁

笑傲乾坤八十年垂垂白髮暎朱顏髙情已在羲皇上遺愛猶存召杜間淸白傳來知有子利名看破覺無闗長生要訣誰能識浪說神仙煉九還

和白秉徳寺中齋宿韻二首

蕭寺淒涼月色寒雪消將盡尙畱殘自嗔嵗月忙中過暫借楞嚴靜裏看同捨謾勞虛左席上方誰許建騷壇明朝又入承明直依舊含香更握蘭

齋閣東西各一方燔柴同見燭天光南郊本爲蒼生禱東作先祈百谷穰隨世功名成潦倒應人文字恨劻勷洛陽盡是紅塵地不信香山獨不忙

仁仲齋居和章盛誇僧寺之美復用前韻戱之

防衣自慣雪山寒笑殺詩人覓嬾殘梵語本空何足聽天花𨿽好有誰看北門不信齋無室西域徒聞戒有壇邪正分明如黒白鮑魚莫誤作芝蘭

送鄖陽太守胡天敍

昔日曾過舊艸堂喜聞髙論夜聨牀東曹初受司徒薦南國新分太守章地控三方連隴蜀水流百折到荊襄中間待哺知多少安得人人粟一囊

寄堵邦寜

碧梧翠竹水雲鄕中有幽人行最方洗耳不教聞理亂逢人秪自說畊桑春來秉筆修茶譜花發隨時具酒觴天與淸閒渾不識登臨猶恨一身忙

寄任十

而翁與我是忘年我憶而翁願爾賢孝似曾參寜過分弟如王覽亦當然夜深燈火冝勤學雨足郊原好種田勿逐少年逰俠伴鬭雞走馬縣門前

次國賢韻送浹侄

城東水竹有新居盡是前人手澤余羣從中間惟汝長百年譜牒至今虛北來暫假朝天夢南去還看種樹書行役到家應自樂風波更愁予

壽徳輝母某太夫人

近時王母定何居不在瑤池在帝都堦下行廚麟作脯曲中新譜鳯將雛【時徳輝與其子守仁皆在朝】紅顏不假橊花暎健步何須竹杖扶愛日恩光天假貸靑官輟講助歡娛

挽吳汝礪

生爲同姓客爲鄰每愛交逰我獨眞字法近從山谷變詩才惟許宛陵親身嘗百藥猶多病家累千金尙似貧後日書香知未斷嬰兒風骨已驚人

次守溪少宰夜飲韻

妙句曾題邴曼容【守溪贈行詩有宦況輕於邴曼容之句】至今什襲未開封袖中懷刺羞頻謁馬上趨朝喜暫逢仕宦心輕今更嬾登臨興在老尢濃洞庭湖水東山路杖屨何時得逺從

送蘇伯誠由江西攺四川提學馬上作

長空雪霽朔風號送客方知去客勞蜀道莫言今日易廬山還似舊時髙璽書新換增光彩旌節長懸脫羽毛試看靑襟誰最好筆頭滚滚帶春濤

邦彥第四和章不至復用韻促之

詩人不厭六虫號奴厭詩筒入逓勞東野久知韓子富老坡獨數柳州髙任教勍敵輕雞肋卻喜寒林得鳯毛凍硯頻烘浪湧小奚誤指作溪濤

次仲實詠雪

六花莫認作飛霜疋練誰家有許長當午漸疏知避日迎風不下欲循墻太平有意先呈瑞輕薄何須更學狂莫與梅花較優劣縱多一出已輸香

送伍朝信省祖

記得嬉逰大父前分甘膝上是何年朗陵老去思荀彧靈運歸來拜謝新制防衣初試舞舊騎竹馬尙依然碧桃花下稱觴處更祝靈椿壽八千

挽章恭毅公

回天力仗一封書震地雷霆我自如海內瘡痍何日起胸中孤憤防時攄狄公直諫安唐室商皓危言定漢儲慙愧後公三十載無由一束致生芻

小茅山書屋

小結茅山屋數椽藏書卻笑米家船長檐不解防歌舞淨幾偏宜閣簡編蝌蚪影涵春雪裏伊吾聲落晚風前遙看翠竹蒼松外時有虹光夜燭天

挽周尙書

入官已不爲身謀壯嵗聲名動冕旒執法堅如於定國活民多似富靑州官居廊廟無遺恨老去江湖有逺憂試問近來諸老宿立朝還有此公不

送鄧生下第

壯嵗才名已不羈儒冠誤子亦多時從知照乘珠難售方信千鈞弩獨遲夜雨靑燈愁客夢秋風澤國動鄕思何年挾防重來此折取蟾宮第一枝

送段惟勤宰新城

龔黃卓魯是何人千載令人仰後塵寜拙催科書下考莫由防徑問通津公門似水誰嫌簡馬骨如山始信貧三尺待君來執法觸邪還見廌冠新

壽大理陳少卿母九十

不在山間與水邊女中亦自有神仙種桃直待三千嵗屈指才過九十年嫁日舊衣何太窄滿頭黒髮尙依然白雲似解賢郎意片片飛來棘寺前

挽歐時舉次蘇伯誠韻

白髮瀛洲苐一仙【同年庻吉士時舉最長】王堂閒暇日如年文興六一將衰後易究乾坤未畫前武帝不知顏駟老漢廷偏讓賈生賢可憐才大終難用祿薄無由滿二千少年不作探花郎老去功名心更忙白髮窮愁多夜雨靑雲得雋已斜陽殿前同對三千字門下誰持一瓣香丹旐飛飛歸舊路旅魂彷佛記吾常

送南京張學士先生

東白文章舊有聲金縢國史誥初成南都命下新承寵九月秋髙始啟行鈴索不愁深夜警官銜猶帶北門淸石頭城外秦淮口一片輕防掛月明

壽程宗魯父母

湘流曲折繞長沙百嵗巖髙石徑斜深靜初疑王母宅幽閒又道葛洪家堦前袖手調靑鳥花下浮觴泛紫霞回首防衣千里外楚山時被白雲遮

送守溪乃兄世隱東歸

難弟歸來兄亦歸髙堂齊著老萊衣洞庭金橘霜前熟笠澤銀魚雨後肥伐木有聲來戶牖采薪無伴扣巖扉山邊水次逢人語莫道長安是與非

送體齋先生省祭

學士歸來掃墓田天風特爲舞松杉鹽梅久待調商鼎版築猶思在傅巖墓左丰碑仍舊額祠中木主換新銜碧山不是流連地顒望春江掛錦防

送聚上人還普應寺

鈴語遙遙紫翠間分明爲報逺公還龍施法雨迎新檄雪作天花散舊山淨土未歸飛錫逺淸淮初渡木杯閒從今髙臥雙松底便是淵明嬾出闗

壽丘閣老先生

官居鼎鼐秪如貧贏得聲名動紫宸一代文章歸館閣三千禮樂化成均壯年報國丹心在老去憂民白髮新試問開元到今日匹休房杜有何人

和陳大理麻姑韻

白墮年來善竊名瀼西珍重瀼東輕富人只解藏千斛靈藥何曾斬一莖知爲老生虛左席尙畱餘瀝在空罌明朝雪滿長安道不惜衝泥問麯生

【昨汝礪選部傳示麻姑之作深以不與此防爲恨及見汝礪乃云疇昔之夜所飲多蘇酒後出麻姑數杯眞僞未可知疑以予故而有所吝且盤餐又皆全卿餕余殊無主客禮以是枵腹東歸作惡者兩日予亟欲索飲爲二家分別是非又以祈雪在齋居中因次前韻簡成甫並全卿庻來日續前盟以雪厚誣無謂我爲惡客也】

飲陳大理麻姑戱用前韻奉謝

夜來惡客已除名從此西人不敢輕細斫江魚成雪膾旋燒野菜帶霜莖燭殘逗𨖻須明月缾罄搜尋倒別罌公子乘閒能過我濁醪許借有鄰生

齊魯觀風送熊繡衣

百里孤城海岱中鷺車隨處問民風東看蜃气朝成市西望天門【太山有東西二天門】暮倚空仲父冢前春艸綠齊桓祠下野花紅如何今日營丘裏村社人多拜蓋公

送李宗淵南還

文采風流阮步兵窮途猶負少年英詩因失意長懷憤客未深知嬾出迎萬里空懷投筆嘆一時誰識棄繻生醉邊離恨都消盡又聽鶯啼四五聲

送華文光下第南還

上林花木亂紛披正是東風力軟時羣蝶漫教爭落絮靈烏直欲占全枝側身歸去何妨逺整翮重來未當遲萬里雲霄須自惜弋人誰識羽毛奇

壽維之父母

人間何處近蓬瀛滄海東頭第一城門外碧桃花未老庭前丹桂子初生兩回甲子從頭數重受官銜徹底淸白首相看無个事含飴日日有餘情

送李孟寅下第

長安已誤看花期千里鄕園有夢思貧乏故人同臥起蕭條官道獨淒其雲飛每恨靑山隔水涸長嫌畫舫遲試問長年何日到芙蓉秋水未開時

題新防書屋圖

百尺江流浸白沙綠陰深處是誰家雨催春去少啼鳥風送晚來多落花架上古書編甲乙筆頭新語帶煙霞主人素有文園渇日日濃煎七碗茶

楡錢

紛紛楡莢送殘春鵞眼成堆不濟貧白屋漫飛寜有母朱門𨿽入未通神天生肉好周遭在地作罏錘鼓鑄新秪恐貪夫看不破對人猶自欲傾身

立夏日郊行約介夫先生不至

春光才盡落花稀追補春逰尙未遲滿地綠陰如布席撲人飛絮似撩詩便先數日有何好再後防時無此奇笑殺城東艸者獨眠髙閣未曾知

送當塗張教諭子充表弟

中表文章百煉金逼人驚爾气駸駸偶然名落書金榜贏得官淸比翰林伏櫪可能忘逺志短檠猶自識初心明朝捧檄江城去采石磯邊水正深

送徐子仁

兩防披披興浩然兒童多識是髯仙【子仁號】搜奇二酉云生履覽勝三江月滿船無處不爲詩債苦有時還向酒家眠到頭懷土心難遣此日登樓憶仲宣

送李希賢浙江提學

十年髙臥玊堂寒今日方辭苜蓿盤冠似惠文非法吏職居亷訪卻儒官芙蓉江上迎旌節鷹隼秋深振羽翰便道過家無百里重闈尢喜問平安

觀國趨庭送介夫乃弟

誰似君家父子賢一門圭組自相傳過庭便可詢奇字侍寢猶能問太紅日舉頭天尺五白雲回首路三千伯兄此別應多恨夢裏何時見惠連

送吳先生恕

落木蕭蕭動客情寒砧又起助秋聲逐南飛鴈過江去望北固山驅馬行贈別詩多囊槖重闗心事少往來輕到家松菊渾無恙稚子牽衣一笑迎

送李子陽歸省

自將心事奏楓宸不比尋常愛乞身淸夜偶成炊臼夢白頭還憶倚閭人旌旗壓捺潮聲小樽酒招呼月色新問罷起居還就道東風莫戀碧山春

送張朝敬下第

春闈漫說得人多麟鳯依然漏网羅天與奇毛終奮迅我憐逸足暫蹉跎思鱸莫認爲張翰抱璞誰知是卞和明日西風江上路芙蓉花影蕩秋波

送張大尹

靑山重疊防城樓城下人家瞰碧流地盡畊桑民尙困境多盜賊吏多愁分符未報三年政捧檄先懷百里憂爲問袁公何徳化至今血食未曾休

送劉衡仲宰濬縣

此地曾回墨子車君行切莫更躊躕舊時風俗多酣酒今日人家半讀書野外勸畊春雨足簾前聽訟曉星疏嚴君治縣應畱譜善政先看視篆初

送李徳馨司訓饒州

白也詩豪復酒豪云孫今日更風騷朝成百韻才猶鬰暮飲千觚興轉髙祿可代畊寜怨薄職當授業敢言勞秋風彭蠡洲前醉筆底翻翻滚翠濤

賀屠冢宰乃翁封少保

垂垂白髮碧方瞳五見封章到浙東今日海濱無二老古來林下少三公康彊疑是神仙侶寛厚猶存長者風莫道松牕眞遁世權衡人物是誰功

送西安太守

報政歸來五馬閒停車隨處看靑山舊聞民瘼還重問新賦詩篇不再刪風送虎符歸少華雨隨熊軾過潼闗趙張已去三王逺合置君侯伯仲間

長春軒

四時花木繞欄桿倚杖朝朝帶笑看樹防淸風能卻暑牀頭新酒可袪寒地偏客少門長閉老去心閒夢自安睡起不知天早晚碧牕紅日正三竿

壽秦汝厲父

當門喬木碧千尋一卷先天萬古心設帳馬融無伎樂傳經劉向在山林堂前弧矢春生影花防壺觴夕借陰千里鳯雛來獻壽居家何必積黃金

重九前一日同王地官徳華過袁太守山莊

匹馬來逰五柳莊主人渾不似柴桑指天論事知多憤擊鉢催詩覺太忙丹藥未成畱宿火菊花將發待重陽醉中激烈歌聲起不放行雲過短墻

防功徳寺次朝文韻二首

登髙俯視亂山低山勢如攢萬馬蹄石壁倒懸霄漢外玉泉斜注寺橋西龍從千尺淵中臥僧向三義路口迷【時有僧隨行誤引至西直門故云】習習香風攜滿袖卻疑騎馬過蘇堤野寺門前信馬過莫將塵土涴煙蘿云蒙山頂晴猶雨月浸潭心水不波靑杏子垂珠蓓蕾紫藤花發錦曼陀詩人興在畱衣外石壁新題不厭多

用守溪韻送儉弟

布衣相見又空還好去畱心幾格間無月讀書方就寢有詩題石始登山下帷董子寜思佚運甓陶公不愛閒自恨靑春皆浪過於今爲爾惜紅顏

又用前韻寄三叔

曉入承明近午還未容髙臥艸堂間醉中病酒猶呼酒夢裏登山始見山千古文章成底用百年冠蓋有誰閒題詩再拜呈諸父始覺王蒙益厚顏

惠卿惠詩次韻奉答

綠陰庭院晝沈沈哽咽蟬聲助苦吟戰北夷吾非是怯傳經劉向亦何心【惠卿秋闈不防設帳授徒故云】燈前羣從能分韻眼底誰人利斷金莫怪秋來少飛鴈長安西去塞云深

山臒爲張信卿作用亷伯先生韻

宦途誰憶北山薇今日君知昨日非憂在江湖人合瘦戰殘聲利體應肥饑膓滿貯三千卷空谷偏宜百結衣門外落花深一尺漫憑詩酒解愁圍

送仲惟馨

東風捲地落花殘倦鳥應知息羽翰春雨足時初試屐靑山好處一凴防藥籠舊蓄三年艾金鼎新成九轉丹醫國醫民心未巳可能髙枕臥江幹

賀陳方伯生子

六十年餘始弄璋熊羆先已兆禎祥髙門蓬矢春生影老蚌明珠夜吐光別鵠暗憐商穆子傳家翻笑蔡中郎從知瓞宜秋圃淸露瀼瀼百尺長

樂漁爲李汝璧乃翁賦

百尺淸流繞碧岑黃塘遺老興何深棹歌聲落紅蓮渚蓬屋詩成古栁陰剖粒自當輕萬戶一絲終不換千金騎鯨本是公家事莫道漁翁秪姓任

送將樂李大尹熈考滿還任

分符逺在劍溪旁薦疏嘗聞奏建章令尹每稱民朴魯閭閻惟說吏循良桑枝帶雨村村綠麥穗連云處處黃歸向石頭城下過還將治績報髙堂

寒夜獨坐用前韻

牀頭酒熟不須賖墻外簫聲隔防家檐澑漸冰疑作柱燈光無焰未成花雪山尙記形如舊月殿平看影欲斜吟退筆尖髯凍折要將冷澹向誰誇

贊皇淩訓導書至感嘆有作

寒燈寂寞夜窓虛誰信官居似客居俸薄未能供伏臘道存應不廢詩書燕山北去梅花少易水西來鴈影疎莫道玉堂霄漢上故人無力薦相如

雙龍道院

雙溪曲繞雙峯下翠碧空涵老子宮朝斗壇開雲起處步虛人在月明中石門夜濕莓苔雨蘿磴秋生劍履風習靜每來依道侶卜鄰非爲道相同

立春後二日通宵不寐天明乃夢到家

平生性懶長貪睡何事春宵睡未濃作意不看殘夜月淸心又聽五更鐘夜無好夢隨雙蝶眉有閒愁蹙兩峯合眼朝來到鄕社滿溪春艸綠茸茸

請同年諸公過院中齋宿

玉堂近在鳯樓東長見文光駕防虹中夜不妨迎勅使故人尢便逓詩筒向陽樹得春光早臨水牕涵日影紅何事欲居蕭寺裏撞鐘擊鼓聽談空

元宵三首

天上今宵月色多人間到處有笙歌寶燈燦爛成銀樹星斗分明落絳河萬嵗山前仙掌動百花香裏輦塵過教坊音樂應無數獨有淸平調是和

莫道君門萬里賖君心如燭照民家瑤笙夜啟千門月火樹晴連萬井花鳯闕上臨珠斗近鰲峯髙礙彩雲斜輕煙試看歸何處化作天邊五色霞

華燈澹月鬭淸光玉漏遲遲夜正長韶樂奏時雙鳯舞輦塵生處百花香防山巧對龍樓外仙掌平分禦座旁宴賞每懷憂惕在宵衣傳授自先皇

聞命有喜

南北隨人有重輕出門何必問春明莫言防宦非鄕土須識畱都是帝京色養少酬平日願官銜不減舊時淸三千里路看山去忘卻乘舟觸熱行

渡口曉行

曉色蒼蒼暑气平綠楊深處有人行百年沙岸隨流徙五夜風防趂月明歸客未能離北土野禽先解學南聲濁流到此應窮盡遙記淸源是驛名

送沈壽卿

鄕園忽隔三年別京國俄成八月畱夜雨牕前長對榻秋風江上又同舟帶圍漸覺休文瘦時事新添季子愁他日相逢定何處杏花紅滿曲江頭

過淮用渡口韻

雨收風定水波平畫槳雙敲自在行到處酒簾迎棹舞防船漁火隔江明峯頭栁亂旌旗影水底蛙喧鼓吹聲屈指過淮今八度津人相見亦知名

挽徐徳重

吳門昔有隱君子家住洞庭山上頭詩律深嚴唐句法衣冠典雅晉風流閒看白鹿眠深艸時許沙鷗近釣舟萬事從今總零落獨余明月照荒丘

送徐州蘇指揮致仕

六十年來萬慮輕眼前無物更闗情碭山艸綠春歸馬泗水風寒夜洗兵野外懶窺烽火影帳前愁聽皷鞞聲獨懷聖主恩難報尺籍長畱子姓名

送黃司空

昔年冀北公辭我今日江東我送公報政豈應如許速愛君曽有防人同山因剪伐材將竭民爲徴求力已窮誰向九重陳至計班行瞻望老司空

和西涯先生夜坐韻

玉堂深處不勝寒彩筆新題暎雪看有約買田來敝裏何時騎馬出長安閉門自覺賓朋逺倚杖猶稱拜起難海內名山應有數登臨髙興未應闌

送沈克寅

我視尊翁作少年爾今頭角已嶄然讀書好破三千卷時譽應歸尺五天萬里雲霄無弱羽一家衣鉢有眞傳【從祖司空先生弱冠登科故云】自來建業由勤苦莫愛山窻日晏眠七言絕句

元宵應制

鰲頭矗矗煙花裏鳯閣層層錦繡中月色總饒通夜白燈光已占十分紅

雪霽雲開月色寒六街燈火萬人看檄書忽報將軍防夜奪昆侖第一闗

送萬克修歸省

婺星錯落照慈闈趂此秋風月夜歸舊日斑衣猶在笥一畨起舞一光輝

含毫且勿賦秋聲共看新秋新月生一防淸光𨿽似小絕勝十五後來明

寄儉弟

露下空庭月滿除淸宵憶弟意何如天邊無數南來鴈不爲儂家帶一書

客牕聞雨

宦情羈思兩悠悠落葉寒聲戰暮秋今夜蕭蕭牕外雨無端添得許多愁

題王寶扇【寶有梅花百詠】

寒梅無意鬭春妍吟到逋翁覺已煩誰道暗香疎影外勞君又著五千言

寄李太守

仙翁長日愛彈碁敵手於今更有誰聞說西鄰姚弋仲未曽戰北气先衰

送陸全卿巡按福建

問君頭上是何冠到處能令暑作寒只恐馬前霜易落荔枝五月未成丹

方山四景

千株萬株山杏開無柰開時驟雨來半委泥沙半流水山靈亦自爲花哀【右杏林春雨】

暮門斜日對寒流一片雲凝萬古愁泉底有人呼不覺白衣蒼狗自悠悠【右覺渚寒云】

粵王遺隴名猶在古木疎疎半已枯每到月明霜滿地直教啼殺樹頭烏【右粵隴鳴烏】

山作圍屛對面張疎林木末掛斜陽王孫莫射西飛鶴云外仙人恐姓方【右方山歸鶴】

題畫二首

誰言髙樹獨靡陰六月涼風自不禁相對可能無一語含毫爲調水龍吟【右哦松】

逺汲淸泉漑欲深童兒那識汝翁心虞廷六管終須備不爲春來十畆陰【右灌竹】

待隱園次楊太宰韻

綠樹鶯啼春正深絮飛花落滿園林長松不攺靑靑色嵗暮相看共此心

圉圉洋洋樂有餘誰言我獨不知魚縱教九島回千里那比江湖得自如

待隱園依北固山題名石在墨痕漧何時布襪靑鞋去老眼摩挲試再看

芙蓉枝上露華淸楊柳陰中獨自行江上美人期未至停歌不發更含情

洗竹從來爲太繁獨畱髙節與人看渭川空自誇千畆爭似公家只數竿

一葉扁舟十幅蒲長竿短髮傍江湖不知煙波裏曾見逃名範蠡無

松間石上聽鳴泉淸比琴聲更自然有客欲來醒俗耳掛冠已約在明年

淸風明月兩無求花逕柴門日轉幽莫怪主人歸較晚君王有詔欲分猷

題扇寄徐文烱表侄

東風力軟落花輕一曲離歌客未行載酒滿船還載月坐聽啼鳥溧陽城

題沈克寅扇

綠楊黃鳥試春聲畫舫朱簾送客行醉後不知君別去醒來猶記溧陽城

明妃詞

西風冽冽塞云愁凍合長河水不流只恐妾顏明日攺單於輕易犯邊州

玉顏一去黃金殿香骨終埋白艸原千載逰魂歸不得至今靑冢尙含寃

宮詞二首

花影疎疎月影昬沈沈魚鑰鎖重門無端步下空堦立踏破蒼苔石上痕

淸簟疎簾困日長南風時送芰荷香隔牕女伴來相約同到池頭納晚涼

塞下曲

一聲畫角起邊愁滿目黃雲暗戍樓夜半將軍傳號令明朝要斬郅支頭

邊城九月雪飛花睥睨髙寒集暮鴉今日樓蘭猶未滅沙塲戰士莫思家

送三弟東歸

燈前相對一尊同衰頰那知是酒紅醉後已忘離別恨樓頭又聽叫霜鴻

東籬秋菊試新黃江岸蒹葭未著霜路入故鄕三百里遙看鴈影落橫塘

寄丁芝山

聞君脈理見秋毫袖裏咸陽術更髙芝艸滿山光曄曄常分一葉惠兒曹

秋夜雨止風作

秋陰初散雨初晴颯颯西風夜有聲夢繞五雲溪上路不知身在石頭城

紀夢

靈椿雕落已多時猶記當年澗壑姿昨夜夢中眞想見分明月影過南枝

大椿不駐八千秋空使孤兒日日愁獨有當時枝上月至今還照屋西頭

示驥兒

未嘗糠覈體何肥空有便便腹十圍但願吾兒勤苦學何愁淸痩不勝衣

夢寐分明在碧山澗泉深處洗塵顏從來只說休官易今日誰知退亦難

送沈四舅

花外鶯啼三兩聲坐中有客不勝情縱令花落春光老猶向垂楊樹底行

雨中與沈克寅賞蓮二絕

紅蓮花映白蓮開花影交加入酒杯疑是南威與西子雙雙聨袂雨中來

西洴溪上萬花開季子門前錦作堆花笑主人何太俗秋風將起未歸來

席上戲贈冩眞龔士常

不冩褒公與鄂公卻來吳下冩吳翁衰容老眼都相似獨不能摸左耳聾

汪海云爲驂兒畫白雞鮮潔可愛戱題一絕

菊叢東畔石防西素質天然不染泥玉漏未殘天未曉莫教輕易艸間啼

海云又爲駟兒冩赤雞形差小而有文復戱題一絕

絳幘低低距未長自知不入鬭雞塲宋公相對談處應有旁人擬鳯凰

哭李充昭

虛堂落筆鬼神驚生防龍蛇臥素屏莫怪遺文無諌艸白麻猶未拜延齡

題栁燕

深深庭院鎖春愁盡日珠簾不上鉤懶入茅檐定巢壘暫時飛向栁枝頭

和國賢謝茶

雨坼靈芽我發船北風吹斷碧山煙一杯未觧文園渇七碗何能到玉川

品茶世獨推陽羨評水人多說慧山今日相從調眾口莫教騰沸鼎鐺間

士修惠左傳一部已爲峽水所壊後加裝潢又防爲風雨所漂因成一絕

昔年沈沒黃牛峽今日漂零季子家左氏兩遭風雨厄天公應是猒浮誇

秋江一棹

萬里長江一鏡平空林落葉戰秋聲孤舟不畏歸來晚已見沙頭候火明

謝汝礪惠橘次韻

百顆勻圓逺寄將靑虯小卵半塗黃詩人莫作多酸恨采日應知未著霜

題貓捕蜻蜓圖

養得貍奴善匿形閒來花外撲蜻蜓不知黠鼠渾無忌白晝徐徐出外庭

吳文肅摘稿卷二

欽定四庫全書

吳文肅摘稿卷三

明吳儼撰

表防

恭賀登極表

臣某等伏承五月十八日詔書恭聞皇帝陛下遵奉遺詔允升大寶臣等誠懽誠忭頓首頓首謹言乾旋坤轉九圍懷再造之仁日照月臨率土仰重熙之治慶騰寰宇歡溢華夷竊惟出震繼離正化成之攸始承祧踐阼視創業爲尢難庶邦拭目以觀太平四海側耳以聴新政撫兆民而爲子包六合以爲家漢之傳世二十四君獨文景克紹其美周之享國八百餘嵗惟成康能擅其名恭惟皇帝陛下睿知夙成聰明天縱靑宮主鬯式彰三善之名寶歷在躬爰作百神之主秉璧而見上帝端冕以臨羣臣幽明感通遐邇昭泰和气流於八表祥光燭於九垓孝養兩宮日勤三至明禋七廟昭格一心立舜木以求箴銘湯盤而致警諒闇恭黙當寧憂勤來嵗攺元不忍急於更化卽辰肆眚乃先示乎薄刑逋負𨿽大而必蠲勤勞𨿽小而亦錄近則市不易肆逺則海不揚波九夷八蠻悉臣悉貢六府三事惟敍惟歌澤覃莫大之封疆仁被無知之艸木化殆成於期月治何待乎三年伏願居安思危愼終如始念祖宗付予之重思王業保守之艱節用愛民淸心寡欲緝熙聖學容納善言親近老成之人安享和平之福固皇圖於不防衍聖祚於無疆臣等分事守官盡治畱都之職上章勸進莫參法從之班望𨿽邈乎山川心實馳於象魏想黃朱之贄如瞻嗣徳之容誦明良之歌用副責難之義歡呼蹈舞倍萬恆情臣無任瞻天仰聖激切屏營之至謹奉表稱賀以聞

奏請回鑾防

謹奏爲回聖駕以安人心事臣等初聞聖駕出京幸昌平等處曾具防瀆冒聖聰言詞蹇拙不蒙采納旣而又聞八月念八日聖駕復出過居庸闗幸宣府又幸大同宰輔不及知羣臣不及從三軍之士不及衞防以行臣等戰懼驚惶罔測聖意之所在伏而思之是必敵兵縱橫邊報急數陛下慮羣帥之不力憫邊氓之被俘急於制馭遂不暇咨之廟堂謀之帷幄而行耳不然沙漠之淒涼決不若京師之富麗邊塞之馳驅決不若宮禁之尊嚴陛下奚取於此而輕身以幸之哉古之聖帝明王不能無外侮之患三苖不服虞舜固徵之矣而奉辭伐罪乃責之大禹舜實未嘗自徵獫狁孔熾周宣固伐之矣而出師致討乃責之尹吉甫周宣實未嘗自伐載之詩書昭然可考今在廷之臣文武如林寜無一人忠貞謀勇可以委任而陛下必欲自行耶夫君居其逸臣任其勞此古今之大義若天冠地履不可得而易者今陛下自任其勞而以逸遺臣下是愛身不若愛臣下之深也無乃倒置與聖駕初出之時臣民引領北望皆謂回鑾必在九月萬壽聖節則天下之朝賀者畢至四方之貢獻者在廷豈宜使之空行九月過後又謂回鑾必在十一月長至令節則九廟有嵗享之大祭兩宮有慶賀之大禮豈宜遣人以代十一月過後日望一日今又過元旦若干日矣聖駕已回逺不能知萬一未回則郊祀大禮古今所重尢非臣下所敢代者將遂缺而不舉與若謂敵尙在邊必待敵退而後聖駕可回與萬萬無此理且京師者天下根本之地郊社宗廟於此乎建立宮殿陵寢於此乎奠安羣臣百工於此乎防萃三軍萬姓於此乎長育財貨珍寶子女玉帛皆於此乎輻輳外之郡國𨿽或有一二富庶必不及京師萬分之一況逺在邊徼者乎譬諸人身京師猶腹心也郡國猶肩背腰膂也邊徼則四肢也腹心安然後肩背腰膂安肩背腰膂安然後四肢無恙今有人焉養其四肢而心腹之不安則不顧是可謂之善養身乎況今京師內外人心揺動口語借借轉相傳播徐淮以南荒饉千里去冬三月雨雪爲災民無衣食至於父子漂流兄弟離散略不系戀間有自經及投水而死者民窮至此安保其不爲盜哉臣等恐所禦之敵尙逺隔於陰山而不虞之患或猝起於肘腋此不可以不煩聖慮也伏望皇上念九廟之統緒思兩宮之付托審內外之輕重卹黔黎之窮困速回聖駕端居九五修眀政教委任賢才則百廢盡舉四海來王無復北顧之憂矣臣等縻祿畱都山川修阻限不能俯伏道左扣馬泣諌不勝惶恐戰懼之至爲此具本謹遣辦事官賫捧謹具奏聞

論

爲臣不易【正徳丁夘順天鄕試程式】

論曰人臣之職不容扵不盡也而亦不容扵易盡也何也爲臣非難而事君爲難事君非難而盡職爲難職有不盡不足以爲臣而可以易之乎世之自以爲易者是不知其難也知而謂無所用力焉者是畏其難也知而不畏而猶日愒月玩無所事焉者是易其難也不知其難者不能爲畏其難者不敢爲易其難者自以爲不足爲則亦何職之能盡哉是以爲人臣者不容不盡其職而亦不容以易盡歟孔子之告定公意有在矣此非孔子之言也當時有是言也亦非當時之言也虞廷有是言也大禹陳謨於舜不曰克艱厥臣乎蓋嘗論之君猶元首也臣猶股肱耳目也君資臣以成治猶元首資股肱耳目以成其身也君臣一體則臣之事君宜若易易矣而謂之難何哉嗚呼此正所以爲難也衣人之衣者懷人之憂食人之食者任人之事而況號爲一體者乎自一命之士而上至百官庶府均爲王臣不可謂其不難然其任也小其責也輕至於受股肱耳目之寄則其責固有不同者矣而敢以爲易乎且一人之身百責所萃震撼擊撞難於鎭定盤錯棼結難於解紓辛甘燥濕難於調劑黯闇污濁難於茹納陰陽難於燮理風俗難於變化禮樂難明刑政難舉君子小人難辧辧而難於進退九夷八蠻在荒服之外者難於賓服鳥獸艸木之妖難於消滅麟龍鳳諸福之物可致之祥難於畢致是皆吾一人之責也吾之責吾不能盡猶爲股肱而不能輔翼耳目而不能視聼元首何賴於爾而亦何以股肱耳目爲哉此正所以爲難也若此者其難在我我猶得而勉焉而其不在我者則非吾力之所能爲也何也其始進也見任之難其旣任也見信之難及其旣信也有終之難昔者舜之扵禹可謂知之深矣必待四嶽之舉而後命以百揆之職其見任不亦難乎舅犯從文公扵外者十有九年可謂任之久矣及其反也猶不能無疑至沈璧以誓其見信不亦難乎周公之於成王以叔父之親居冢宰之位可謂信之専矣而三叔流言避居東都使非雷風之變其心終無以自明其有終不亦難乎是三者得之扵君而前之所謂難者一有不盡又將諉之誰哉是故阿順以爲容逢迎以爲悅吾有爵祿之榮而不罹拂逆之患可以無難矣而非大臣之所冝也去國而逺害潔身以爲髙我有優防之樂而不與危亂之憂可以無難矣而非大臣之所忍也直言而極諌身亡而國危我有後世之名而不捄覆亡之禍可以無難矣而非大臣之所願也然則果何如而後可以盡其職哉必也正已必也有容必也鞠躬盡瘁必也陳善而責難必也進思盡忠退思補過而不敢以爲勞必也知無不言言無不盡而不敢以爲直必也國爾忘家公爾忘私而不敢以爲忠必也利不茍就害不茍避而不敢以爲義必也有蹇蹇匪躬之節必也有翼翼小心之恭必也有素絲之風而無愧赧之容必也有赤舄之安而無顧慮之態然後大臣之職庶乎其少盡耳彼不知其難與畏其難者固不足論而易其難者又自以爲不足爲而以怠心乘之則𨿽有髙天下之才絕天下之智亦終扵敗而已矣何足以事君也哉𨿽然爲臣固不易矣至爲君之難則尢有甚焉者以一身而處萬民之上以一日而有萬防之繁故智不足以周天下之務則邪正不明徳不足以服天下之心則政令不行一念不謹或貽四海之憂一日不謹或致千百年之患可以爲易乎故爲君者自知其難而又知爲臣之難爲臣者亦自知其難而又知爲君之難兢兢業業上下交修則難者可易而天下之治亦無難矣

序

順天府鄕試錄後序

皇上嗣大歷服之初厲精圖治訓飭諸司惟舊章成憲是遵內外羣工莫不戰兢惕厲思自奮以副上意期月之間政事之敝者以補偏者以正廢且墜者以修百度振舉議者以爲有洪武永樂之風噫感應之效一何神速如此哉正徳二年秋上命臣春臣某爲順天府考試官試錄旣成臣某謹序諸後竊惟舊章成憲皆祖宗宸謨睿略以爲聖子神孫億萬年之法未有遵之而過者今百司庶務皇上悉欲復祖宗之舊而況扵文乎文非但可以華國也而扵世道實有關焉至扵程式之文其所關尢重何也上之所取下之所趨也其所取者雅則天下悉從而雅所取者浮則天下悉從而浮士習之正否於是乎判而可謂弗重矣乎洪惟我太祖髙皇帝創業之初天下甫定卽命開科取士越十七年著爲定令唐宋數百年間屢更屢易而未盡者至是益加精宻焉故百四十年來守之弗失而文之體格則似不能無少變焉者臣嘗觀洪武永樂之間其文渾厚宣徳正統之間其文簡明成化治之間其文奇麗可謂日益以盛矣然奇則鉤深摘隠其流漸入扵晦麗則取靑嫓紫其流漸至扵澆爲世道慮者能不思所以變之乎有宋嘉祐初士習險怪歐陽修深以爲患痛加裁抑一時知名之士皆不在選物論𨿽若不平文體卒爲之變識者韙之臣扵修無能爲役而心之爲世道慮今亦何異扵古故今日所取者匪徒以其文之工惟雅是崇焉其所棄者匪徒以其文之不工𨿽工而浮亦不免於黜焉自京畿而逹諸天下庶乎文之少變耳士習旣正則他日出而從政亦罔敢弗正惡有作聰明亂舊章以自陷於浮薄者哉臣不佞思所以仰副上意者蓋有在扵此故書以爲登名扵是者告並告夫未登者以圖後舉焉

送上髙司訓徐君東之序

都城之西都城隍廟在焉毎月朔曁望則商賈畢集大者車載小者擔負又其小者挾持而往海內外所產物咸萃焉至則畫地爲限界張肆以售持金帛相貿易者縱橫旁午扵其中至不防行相排擠而入非但摩肩接踵而已遐方窮邑之人偶一觀之則驚嘆彌日向人嘖嘖誇詫不已至其夢寐亦然蓋平生之所未見意人皆已若𨿽欲不誇其心固不能自已也而凡人之至是者孰不欲一往哉今年吾友徐東之以貢至其隙也適其期也亦告予以往日且晡未歸旣而歸則暮矣予怪其久也而叩之乃蹙頞而言曰予之至也其羣集者已先據其衝閉其途矣而後之候其隙而入者猶若貫魚然而予也不防從立於門而望之見肆之所列焉而猶恐其未也坐扵道隅槖焉而充篚焉而盈防焉而上隆若川流之過乎前也予得盡觀焉而猶恐其未也久而其過者益眾其羣乃觧予扵是乃卽而觀焉而駔猶謷謷且召且鬻也予見夫文士之圖籍槧鉛武士之弓矢農之錢鏄鉏釤工之斧鑿刀鈇貴富者之眀珠大貝貧夫之敝衣敗屨兒童之防具婦女之粉黛脂澤以至道釋家之魚螺鐃鼓俳優家之箏簫管物物具焉而扵古之所謂簠簋瑚璉彛鼎樽罍惇牟巵匜之屬獨一無所見何哉是豈售之各有其地邪予曰古之噐不鬻扵今猶今之器不鬻扵古也豈惟無所售之人將怪而駭之且毀之矣𨿽然不售扵今無害其爲古也世有好古君子則什襲而藏之矣人將求見而不可得而況扵求售乎東之黙識予言唯唯而退居數日授上髙訓導來徴贈言於予予謂東之好古道學古文詞是蓋難鬻扵今之世者今𨿽仕有官職而歳祿僅可具饘粥未可謂已售之器也玆行也其韞櫝以待愼無與何樓之物爭直扵列市之肆哉

送季丈光祿沈公謁告南還序

光祿古重臣也成周之時內饔外饔亨人臘人以至酒漿醯醢之屬皆扵冡宰任者不以爲防任之者不以爲煩豈重口腹然哉宗廟之祭祀百官之宴饗四方賓客之饋餼皆此焉出則其所以事神治人之道具矣冢宰佐王理邦國其職固如是也我朝設官置寺監扵成周凡四方貢獻水陸方物可以爲鼎爼籩豆之實備食飲膳修之用者皆受而藏之以時而供具焉是亦成周之遺制也然周之王畿不過千里外而五服山川之物產有限當時祀典視今不甚殊而宴饗饋餼之禮尢數未聞有匱乏者今天下之廣倍扵成周其物之蕃從可知矣物不加少而供具不加多然猶恆以匱乏爲憂無乃防之不以其道乎是固官司之所宜憂也吾季丈沈公拜官三月亟以疾去其亦有隠憂歟𨿽然公一署丞也丞之上有正焉而一時之長則有卿焉有爲之佐者焉又有爲之丞者焉其憂當有大扵公者彼不以爲憂而公乃以爲憂乎𨿽然食人之食者憂人之事公之所憂固非分外事也夫知所以憂之則必圖所以防之矣爲一署之丞者能圖所以防之其他爲丞者又圖所以防之其大扵丞者又圖所以防之尙何匱乏之足憂而成周之不可並乎公之歸吾扵是乎有感

送劉君克立還任屯畱序

屯畱居上黨之脊山石磽磽而物產不能比數他邑民生其間多儉嗇而好爭訟錙銖不平相與告訐無已故常不安土居視去親戚墳墓如去傳捨漠然不加戚扵中初洪武曁永樂時編氓滿萬戶今檢其版籍逃者十六七賦稅不能請以削而徭役或加焉𨿽其存者亦有臲不自安之意其所患豈獨在難治而已哉吏扵斯者急之則無以保其民緩之則無以應乎上盻盻焉日望代去爲幸𨿽欲安其位不可得也劉君克立以庚戌進士爲其邑令知舊罔不爲克立危者克立毅然往卽所治視民之流亡如子弟之在拘縶招之來之又從而飲食之使葺其廬之廢者以居墾其田之蕪者以藝器有鋤斸種有秔稌畜有防犢皆受扵官擇四鄕老以典其事日有程月有課嵗暮則計所復之戶口以著扵籍民之歸也無算焉某地有鐵冶廢而不治已數百年克立訪其遺法以教民凡釡錡錢鏄刀鈇之器急扵民用者皆自取足四境之外持粟帛而貿易者接踵由是有無相通而財用益得以饒矣民欲徙而之他自度無安於此者其肯去父母之邦乎今年夏六月考三年績扵吏部爲一時之最適予邑令缺伯舅謙齋少傅先生欲上請而更之命子諭以意克立有難色遂不敢彊是匪徒民安克立而克立亦安於其民矣孔子曰君子學道則愛人克立其學道而有所愛者歟𨿽然古之時居官長子孫今則不然治縣三年有成績而又有薦之者法必遷今克立之績如是而薦書至再至三則其遷也蹻足可待克立𨿽欲久扵屯畱法可得乎予固不防不爲其民先憂也扵其行八君子爲之詩而予爲之序

送白君輔之南還序

世謂刑官之子孫多防好事者從而傅防其說遂謂臯陶亡後考之傳記臯陶之子孫實封英六故其冢至今在淮南而云亡後何也或曰臯陶之子孫不能世其官𨿽有猶無或曰五臣之後皆有天下而臯陶獨無故云理或然也說者又謂李之爲姓自臯陶始臯陶爲理官子孫以官爲氏訛而爲李至唐而亦有天下扵五臣獨差遲耳其說信然刑官之子孫果防乎唐虞而下善治獄者莫若於定國然其父於公特一郡法曹耳自謂治獄有陰徳令髙大其閭門可容駟馬髙蓋以豫待其子若孫之興其後果爲丞相爲禦史大夫封侯尙主累世不絕若持契券而責逋負人之言信歟否歟予自筮仕以來十年之間見拜大司冦者凡三人而我頫庵先生最後前二公予不敢名之特其執法之堅持身之謹尙能記其彷佛其後皆不甚顯君子不能無遺憾也先生寛平仁恕深得罪疑惟輕之意獄有要囚日夜爲求生道不得則垂涕遣之由是罹文法者𨿽死亦自以爲不寃其賢扵定國逺矣以陰徳論之於公之及一郡與先生之及天下孰多而孰少哉今先生諸子皆卓然成立而仲子輔之爲南京刑部郎中焯有政聲駸駸乎又將世其官矣予扵是益惡夫羣吠臯陶者且服於公之能取必扵天喜獄之可以生人也蓋天之扵人譬人植艸木畜禽鳥然顚者扶之病者飼之其心固且日望其生且長也愚民無知而遽致之死地是豈天之意哉故好生者謂之順天好殺者謂之逆天順天者昌逆天者亡其道彰彰明也考古者之所聞驗今玆之所見曷常失十一扵千百乎輔之賀正來京師因省先生於官邸其竣事而歸凡同鄕而同朝者咸賦一詩以贈而予獨爲此言望輔之不獨世先生之官而又將世其徳抑亦觧世之譊譊者也

送無錫大尹姜君某序

無錫江南大邑也其地廣衍而多沃其民淳其俗富而好禮地廣衍則所產繁而沃則其產也恆裕而美民淳則訟不煩富則租稅易出而好禮則易使也夫臨易使之民理易出之賦聴不煩之訟而又居丞簿尉羣吏之上以制百里民物之命是邑𨿽大亦何難治之有哉故凡爲令扵玆賢而遷秩者多矣然而不賢者亦不敢謂全無其人卒未聞有以罪去者是非令防自勉也民不上聞而上無由以聞欲去之而不可得也𨿽然物議之在下嚴扵公法之在上百年之爲令者某也剛某也懦某也介某也貪某也公而明某也私而闇匪獨縉紳能言之𨿽坐防市耕畎畝執工役者皆防歷道其詳至扵暗室屋漏之事亦一一指畫若嘗從旁竊睨而得其顚末者甚則摘瑕釁爲歌謡播傳人口後𨿽幸躋顯仕欲冺而終不可得是則不賢之令𨿽不以罪去而其可畏不有甚扵得罪者哉易治其始而難保其終易治其外而難制其內江之南惟無錫爲然吾固未嘗不爲其爲令者懼也姜君某以丙辰進士往治其邑主客錢君世恩翰林華君文光來徴贈言扵予予與某有一日之雅故敢以所聞者爲告某思其難不忽其易謹其始圖善其終又安知其善議者不從而歌詠之且碑以志之也傳曰心茍無瑕何卹乎無家況因是而有家乎某其勉之

送烏程司訓吳君士元序

同學吳君士元膺貢至京取教職得浙之烏程鄊之仕者或爲之喜焉抑又有爲之憂者喜者曰烏程浙邑也然自吾宜興陸逾蘭山過長興可信宿而至其水道則下烏溪出震澤由震澤入大錢大錢則烏程界也而風帆駛疾有不俟終日者矣凡天下之仕而近者有近扵是者乎憂者曰自吾邑之烏程信近也而其俗則逺也吾聞其學校𨿽設而士之登堂者月不一至焉稽其名籍有矣至滿九載或尙有未行束脩者焉月食粟三石伏臘之費無所於出室人交謫我戚戚也而徒曰近近亦何益乎予曰嘻其所謂憂非吾之所憂其所謂喜亦非吾之所喜者君子之仕在行其道而已道茍行𨿽嶺海萬里之外簞食瓢飲吾心終日樂焉否則近在衽席而日享五鼎之奉固自有不能釋然於中者矣夫人之仕進天也道裏之逺近命也餼廩之厚薄人也而其道之行與不行則在乎己也在天與命與人不可得而彊而在已者獨不可得而致力乎是憂喜在士元又非予之所敢知也況學校乃教化之所自出風俗之厚與薄其機正在此而不在彼士元忠信防厚素著於鄕今𨿽在卑位其亦得少試乎則所以教之者固自有道舊俗之薄又安知不變而從厚也哉故扵其行書此以慰其戚戚且以望予鄰邑之同歸扵厚也

送南昌司訓談君文瑞序

南昌古洪都也其山川人物具見扵三王所著滕王閣序記賦中茍不失之誇齊魯燕趙何以加焉誇不誇吾不可得而知昌黎公一代之文豪而惓惓以不得一寄目爲憾則其言殆亦可信矣世之仕宦者孰不樂居此哉𨿽然官自簿尉丞以上各有司存固無有無事而閒居者刑獄期防簿書日廹乎吾前則山川𨿽勝或不得逰或逰而不得騖逺陵危探奇歷險以盡其地之勝謂之不逰可也人物𨿽賢或不得而接或接而不得朝居夕處上論下議以盡其人之才謂之不接亦可也兼之者其惟學校之官乎或謂學校以教人爲職防覽宴集非其所宜是蓋不知所以爲教者也古之善教者莫如孔子是二者有害扵教則舞雩之集東山之登孔子何取焉彼勞形役力扵句讀防畫之間窮日而後已者乃童子之師之所事非所望扵學校者況訓誨教導之暇嵗有餘日日有餘工又匪獨流連於二者之間乎是固人情之所樂而不可廢者也吾友談君文瑞以文學名塲屋二十餘年屢試不偶竟以明經拜南昌司訓外𨿽笑語欣欣察其中實有不釋然者故扵其行爲語可樂者以慰之

送廬州太守馬君考績還任序

少宗伯紫巖馬先生之冢子曰汝礪甫守廬之三年報政扵朝便道拜先生扵南都其歸也儀部郎中向君致先生之意徴贈言於予且示以石城少宗伯李公石齋大學士楊公之文予受而讀之凡西蜀人才之所由盛馬氏門戶之所由起衣冠簮組之所由傳襲父子兄弟南北之所由防聚與夫汝礪治郡之績部使者薦防之繁皆已備而無遺矣予復何言汝礪廬守也予請以廬人之爲守者爲汝礪語之班固西漢書所載循吏止於六人而廬人居其二朱邑文翁是已邑之治北海去汝礪所居尙逺姑置勿論文翁所治之蜀則汝礪父母之邦也昔之蜀非今之蜀猶有洪荒朴魯之風焉文翁不敢以蜀視蜀而以齊魯視之日夜以興學校爲事民風丕變卒之禮教興而人才盛視齊魯有加焉文翁之化也自漢至今蜀之人莫不思之而況吾汝礪乎廬在先秦已屬內地人知事詩書今在王畿千里之內爲天子股肱郡涵濡王化百四十年其視蜀之在漢固有間矣廬之人才世固不乏而今日之禮教視昔有加乎汝礪自視與文翁之治蜀何如其庶防乎吾不可得而知也其尙有歉乎吾亦不可得而知也所可知者古今人不相逺而今之治廬比昔之治蜀尢易耳古者鄕先生歿則祭於社若文翁者必祭於社者也汝礪嵗時進而拜之尙思所以匹休而無使其顓美扵有漢也哉予忝交汝礪父子間而先生待予尢厚故於汝礪之行不敢以今人相勉而以古之人爲期其亦先生之意云

太保康敏白公挽詩序

挽詩何自而起乎說者謂吳伐齊公孫夏將戰命其徒歌虞殯此其始也以予觀之夏之志在敵愾故令人先爲是歌示若送死然非所以爲挽也或云田橫死門人畏漢不敢哭乃作蒿裏薤露之歌其說近是然亦不能無疑焉橫之歸漢惟二客從橫旣死二客皆自刎是可謂慷慨以殺身者敢死而不敢哭乎使誠畏漢則歌與哭何異意者漢吏感橫之義隨柩敍哀後世相承爲挽歌耳是則凡所以挽之者皆傷之也非擯棄流落窮困無聊之人則無以發哀痛慘戚之詞若夫公卿大夫道行志得亦何用挽爲哉予扵是蓋有說焉道𨿽行矣而或未究其用志𨿽得矣而或未竟其施天下之人聞而傷之挽之可也又其上者功業塞天地徳澤被生民後世思其人而不可見𨿽由今挽古亦可也吾郡白康敏公自給捨十一遷而至宮保其所建白扵上而敷布扵下者不可勝計天下陰受其賜人惡得而知之至扵慮囚省刑降防賑饑殺河流通餉道其功赫然在人耳目有不可冺百世之下人猶思之而況今日之熟扵見聞者乎詩自魏國徐公而下凡若干莫非傷之也思公而不見不待百年而作者也

送大司徒東園先生致仕詩敍

富貴功名外物也自其不得者而觀之未有不以得之爲榮而致之爲甚難者自其得者而觀之則亦未見其榮與難也然古人有衣錦夜行之說行百里者半九十之諭豈冨貴未足爲榮必冨貴而歸故鄕者斯爲至榮功名非有所難必功名而全晚節者斯爲至難歟東園先生自翰林檢討五遷而至少司徒數年之間乞身求去防凡十餘上皇上念其舊學宿徳毎賜溫詔以畱之最後辭益切始得兪防進秩大司徒給驛以歸世之所謂至榮至難者先生已兼之矣諸卿大夫無不喜而爲先生賀而某獨有憾焉何也君子之進退以道爲重而世之所重者君子有弗重焉先生爲檢討未久卽以疾告歸讀書屏山之下二十三年而後起此其志豈在功名富貴者哉其積之也久宜其發之也大其守之也固宜其行之也力先生爲他官某不暇盡知自浙江按察副使入爲國子祭酒時某在翰林見先生日以周孔之道訓冑子嚴立條教月有課而嵗有程意師道自玆而立未防攺官南都某亦無由詰其所以然者後若千年某來南毎侍幾杖輙見賦詩飲酒爲樂若無所事事私竊怪之今嵗春夏間司徒王公以疾在告先生掌部事者三四月奏減冗食嵗省國儲二十餘萬其所設施扵是亦可槪見矣使爲司成而假以嵗月司國計而不爲人撓得専政焉則其見諸事業者當不止扵今之所見而已況坐而論道廟堂之上哉惜乎位不稱徳而用之未盡其才耳此某之所以不能無憾也太宰泉山先生而下五人以瀛州舊好防餞玉亭之上用李太白天邊防綠水海上見靑山二詩句爲韻分題贈別其意亦若爲先生喜者而某獨云云非敢以爲異也非門生座主之私也蓋以見君子行道之難而所重不在外物也

東園先生文集序

有儒一生禮度甚閒挾書一冊詒予招鶴亭下置之幾上再拜而請曰某東園先生之子也家君之文無慮數千百篇家君不自愛重稿多爲人持去散而僅存此冊蓋千百之十一耳今將鋟梓願爲序以永其傳予曰文之傳也系乎人不系乎序先生之文豈待序而傳者哉且文之有序所以序作者之意也若某之愚防膚淺何足以窺先生之意而敢序其文乎辭不獲開卷讀之未竟數篇卽斂袵而嘆曰先生之文甚類老泉某知之矣其气昌其思深其詞正而不阿其辯博而不雜老泉而下莫之能及也旣而自疑其言之妄以爲老泉特西蜀一布衣耳晚年受薦得一官止扵主簿而吾先生少掇髙科入翰林爲法從歷官大司徒其出處顯晦不同若是而其文又無一句一字相襲者擬之得非其倫乎旣而讀之旣思之旬月乃釋然而悟曰是宜其同也某不妄也老泉少不好學年二十七始發憤讀書數年而後下筆爲文吾先生初入翰林卽歸臥屏山讀書二十餘年其養之也久故其志也慤其積之也厚故其發也遲其見之也眞故其取也精聲實本末一無不同而何以顯晦疑爲哉然而防有不同者老泉處韋布而所論皆朝廷之事先生服大僚而所作多山林之文其意有不可曉者豈所謂處江湖則憂其君在朝廷則憂其民易地皆然歟是固無害其爲同也昔者老泉以文謁張益州益州許其似司馬子長又以謁歐陽文忠公文忠許其似荀子夫荀子古之大儒子長古之良史後世之所仰望而不可及者老泉以布衣謁名公卿得如是之稱不爲卑矣而老泉當時當之不爲深喜今某爲先生門下士而妄稱先生之文類老泉烏防得先生之喜哉老泉曰樂道人之善而不爲諂者以其人誠足以當之某樂道先生之善者也非爲諂以求悅者也是故始終以老泉爲言書諸簡末以授扵某

壽陳孺人八十詩序

甲子某月日予送客扵石城之門之外暮而歸兒上有二刺焉視其姓字則侍禦沈君公茂陸君如昆也其傍有幣焉問其所從來則二侍禦之所委也問其何爲者童子錯愕不能對翼日如昆以書至則徴文以壽克仁之祖母也予聞克仁少失所恃而陳孺人鞠之茹苦而吐甘避濕以就燥無所不至是故稱號之際𨿽云祖孫而防義之隆實逾母子今孺人見克仁冠豸服繡歸拜堂下其心不旣樂矣乎昔者李令伯以舅奪母志而鞠扵祖母劉氏泰始初詔徴令伯爲太子洗馬令伯以祖母年髙不忍離左右遂不應命百世之下視其防者莫不仰其風焉夷考其時劉氏之生正三國分爭之日避亂逃難依險負阻防不防自存及天下甫定而其孫又爲官司所廹其困苦無聊可謂極矣今孺人生長太平之世耳不聞金革戰爭之聲而其子若孫或處或仕閒暇從容甘滑滫瀡之養日有加焉其樂視劉氏何如哉夫人壽則宜樂樂則益壽二者常相須也以劉氏之困苦無聊而年防百嵗則孺人之享年過扵劉也灼灼然可知矣孺人眀年壽始八十其設帨之辰在八月某日去今尙逺克仁自謂系官扵外而其尊君鄕進士朝用又將校藝南宮弗克以時稱慶今玆奏事扵朝便道過家欲先舉一觴爲壽其同寅諸君咸爲歌詩以祝之予忝同鄕故序諸首簡且出二侍禦之幣歸諸克仁並以獻於孺人

送營繕正郎王君歸省序

古者設官恆以職之繁簡爲重輕非但爲遷陟遲速之地亦以別才能之大小耳今之兩京一也說者謂南之視北爲簡焉六部一也說者爲工部視他部爲簡焉工部之四司亦一也說者又謂諸司視營繕爲繁而營繕若簡焉豈其然乎上自郊廟乘輿之禮物下至軍旅賓客之器用𨿽北之所成其材悉扵南乎取之而南之宮殿祠宇庫廐倉廩關梁道路修之嵗無虛日不可謂無事也姑以所聞一事言之前七八年都城之北偏就圮朝廷命以時築計工慮用費財物以千萬計部不能給遂下配率之科扵傍近州縣百姓騷然不寜怨讟頻興歷時逾嵗杵聲不絕比者東偏亦就圮而修之逾月工已告成民不知勞財用損前十七八其髙卑猶北也其丈尺猶北也其徒庸猶北也其效乃若是之不同者是孰使之然聊大司空防計總理之功固不可誣而營繕出稽入考條分縷析尢有助焉司空𨿽賢而營繕不得其人則綱舉而目不張猶爲無益也以是而觀則南之營繕爲繁乎簡乎輕乎重乎時俗之論不可據以爲信昭然可見矣王君承徳自丙辰進士歷陞營繕正郎聲稱卓然一旦思逺去其親乞告歸省方君某馮君某徐君某以同寅之好反覆勸之不防止其行豈承徳亦自以務簡而可去乎愛親之心勝不暇計其他耳聖朝以孝治天下凡京官之有親者例許六年歸省蓋不欲絕人之私也承徳以例請上亦以例報可孰得而尼之𨿽然予將有所告焉夫忠之與孝其名𨿽殊而其所以爲道則一防忠而不能孝則其忠爲未至能孝而不防忠則其孝爲未純承徳溯江歷險履雪踐冰不憚萬里之勞可謂不遺其親者矣不遺其親肯後其君乎方春至家問起居無恙外卽回輈以就道親𨿽有離憂其心固樂也承徳是行豈不一舉而兩得哉行有日其同寅三君來徴贈言於予予旣筆其大者爲言而又以往事告之非徒然也非敢彰前人之失也蓋欲君知斯職之重而來之速也

送陜西參議賈君之任序

陜西古秦也六國未一之初天下之謀臣智士日夜思仰關而攻秦西有戎夷窺間伺隙又未有長城之固秦四面禦之不聞有敗軍虜將之恥非善守而能然乎不徒守之之善而已穰侯武安王翦諸將軍無嵗不出戰今年攻晉明年攻楚又眀年攻燕攻趙士卒動以數萬計多或至六十萬以一國之民而興數十萬之師當時若有餘力以千里之地而供數十萬之師之費當時若有餘財惇本力穡之效大矣秦之無道固不足言而其富國彊兵之術亦惡可得而少哉今西陜之地延袤防三千里而民居相接我聖朝休養生息百四十年未嘗一日妄有所勞沃野之產斗粟不輸京師悉以實塞下爲士卒費又嵗出府庫金帛以給之地視昔加辟矣民視昔加聚矣財視昔加多矣宜敵兵畏威逺遁不敢南牧而頻年佚入邊疆數百里內民之老弱者困於轉輸少壯者疲於戰伐報防之音寂乎無聞尙可謂之善守乎哉問之州郡州郡則曰非我之責問之藩臬藩臬則曰非我之責是則任是責者誰歟食君之祿而欲専委罪扵武弁難乎其免矣臬謂非其所守尙有可言藩自布政使而下皆守土之臣出治一道則謂之分守一障之不能安一民之不得其所不可謂之善守而況敵騎若是其充斥哉賈君天錫自戶部郎中陞陜西參議唐君某羅君某胡君某來徴贈言於予予謂君生長汾州去陜最近前聞陜之不善守而不扼腕嘆息非人情也今之陜卽有一道之寄守禦之奇防素蘊胸中者能又一施而不委之於人乎地非所守告之同官可也今世士大夫喜談唐虞恥論秦漢間事予善秦之善守無乃非賈君之所欲聞乎君子之事君能致富彊如秦而道徳則比隆唐虞是亦無不可也予同年邵君民愛倪君秀夫皆官扵陜其亦以是語之

送泉州太守包君之任序

今之郡守古諸侯也成周之制大國不過百里𨿽周呂有大勲勞於天下當時封之齊魯未嘗敢逾其制而其受之也亦未嘗敢視爲小其後魯地稍大孟子猶以爲在所當損況其下者乎今之大郡延袤千里小者不下數百里其地視古亦已侈矣而爲之守者恆若少之不知自視其功與周呂爲孰優耶夫受人之地而視以爲大則畏心生視以爲小則怠心生畏則共共則愼愼則勤勤則凡可以養民者無所不至怠則忽忽則驕驕則淫淫則凡可以厲民者亦無所不至是故人之賢否政之得失固不待稽其終之所成而已判然於其初矣泉之爲郡左吳右粵又濱於海隅號爲閩之奧區自置守以來前後不知凡防十百人多泯而無聞初孰不以爲小而不足爲乎惟其不足爲而後不能有爲而卒於無聞以是故也考之郡誌以循良稱者得二人焉宋嘉祐治平之間有蔡君謨者爲石梁三百丈以濟萬安之險又植松七百里以庇行道之人迹其行事當無一日之息至嘉定中西山眞先生設方略以捕海冦去苛徵以來畨舶下至閭閻之訟租賦之徵罔不究心焉玆二人者敢視泉爲小乎君謨以文學名西山之道徳又爲後世所景仰宜不屑於細政者而其所爲若是蓋由於有畏心而然耳其功業之成豈徒然哉包君民敬由南京監察禦史出守泉州恆若有不釋然者吾知其非以爲小也其心蓋有所畏也畏於始而圖其終二公安能專美於宋乎等而上之則周呂亦可企而及矣予辱交民敬頗久其兄民望禦史又與予有一日之雅而予同年京兆李君時升又爲之請於是乎書

吳文蕭摘稿卷三

欽定四庫全書

吳文肅摘稿卷四

明吳儼撰

序

送廣東防議徐君之任序

廣東古百粵地限隔五嶺之外三代以前不與中國通至秦漢始內屬爲郡而猶背叛不常號爲難治中州之仕宦者皆不欲往得則戚戚以悲至宋猶然自入皇朝版圖百四十年於玆涵濡列聖之仁化風俗爲之丕變詩書禮讓視齊魯若有加焉豈惟其民之易治而已哉故仕者無不樂往有聞其風而慕之至有不得而以爲戚者矣然去京師逺甚自昔爲政者多順其俗不拘拘於法節目疏濶胥吏得以爲姦而黑白易致於瞀亂非有明辯之才鮮不爲其所欺地產白金丹砂水銀珠璣玳瑁鐘乳諸物可包可篚又賈舶一至則奇貨交集光耀人非有亷潔之操鮮不爲其所惑山水之勝甲於天下奇花異卉徧被巖谷馨香四時不絕一縱遊觀則流連而不返非有勤敏之志鮮不爲其所溺故能去是三者則聲名赫然振動一方倐起而服太僚比他藩爲甚易觀扵昔之都憲楊公今之大司馬劉公可見矣孰謂修扵嶺海萬里之外而名不聞扵天子殿陛之間哉南京工科給事中徐君希魯陞廣東右防議予同年戶部郎中鄧君貢甫幸鄕人之將防其澤來徴贈言於子夫天下之事患在不能知知之而不能言猶不知也言之而不能行則亦與不言者等耳君爲諌官前後防聞扵上者無慮數十中之所陳予𨿽不得而知至扵人之賢否某也明某也闇某也亷某也貪某也勤某也惰必嘗次第而別白之矣其言有不善乎前之所指爲賢者今從而師之所指爲不賢者今從而戒之其行有不善乎行旣善則名譽自彰爵祿自崇入內廷而服大僚也有日予恐廣之人又不得久防其澤也予與徐君同官南都知其爲人足以爲善又能受人之善言故因貢甫之請於是乎言

送河南按察使僉事徐君之任序

天下之地有難治者三而四夷不與焉一曰逺二曰險三曰曠逺則法令有所不及險則足以容姦曠則五方之民雜防而其俗龐三者有其一尙難扵治況兼而有之乎信陽古平氏縣也今𨿽河南而去其省甚逺又其地北接陳汝控帶許洛四方逃移而至者𨿽不占籍而可以居冥阨之塞在古所聞故南之盧鳯湖之黃襄椎埋剽竊之人借爲淵藪州郡之吏莫防誰何某邑之盜逃扵某州州則曰我民不爲盜也某州之姦匿扵某邑邑則曰我民不爲姦也追𨿽移以文而彼此不應以實獄訟歷數年而不防決則其治之也不亦難乎朝廷特設僉事一人以撫民而兼兵刑之任爲是故也或謂天子有道守在四夷況信陽乎是蓋不知爲國之道者千丈之隄潰扵一蟻之穴非一蟻防潰之也其隙旣開其終不可禦耳書曰有厥罪小乃不可不殺詩曰無縱詭隨以謹無良是豈好殺小罪而惡詭隨乎其防防杜漸不得不若是其嚴也故穿窬之盜不息則起而爲剽刼剽刼之盜不息則起而攻城略地矣是惡得而可忽哉大理寺正徐君成章陞河南僉事實治信陽其同寅鄒君某而下若干人來徴贈言扵予予謂信陽信難治矣徐君其可以爲難而遂已乎夫畏其難而不敢爲者懦也知其難而謂不足爲者妄也懦與妄天下不可以治豈惟信陽茍及是時眀其政刑俾惡者有所畏而不爲善者有所恃而不恐則千里之中環信陽而爲郡邑者雞鳴狗吠四境相聞而逺者無害其爲逺夜不閉戶道不拾遺而險者無害其爲險農工商賈各食其力而曠者亦無害其爲曠矣向之所謂難治者今豈不易易哉予於徐君同官南都知其非懦與妄者而又重之以諸君之請故爲之言

送四川少防劉君之任序

予至南都聞大夫士之賢者未嘗不識之心然而猶有未識者則僻居簡出之過也予友朱君升之戴君遜之毎爲子道劉君景章之賢予心識之未暇識也間過少宗伯馬先生第景章在焉頎然其長溫然其容予心賢之而又未暇與之論議也旣而陞四川右防議過予言別與論古今人物得失成敗若指諸掌乃知昔之所見不足以窺中之所存而升之遜之之言猶有未盡者焉予益賢之因問蜀道所由景章曰有二焉其一溯江而上西之夏口又西之荊州又西之夷陵又西而入峽其道甚便然瞿塘灔澦之險古今所聞百丈逆牽而上進寸退尺不幸一失手則怒濤悍湍之中舟人無所致其力惟叫號神明以求濟而亦有不脫者焉𨿽便吾不防從也其一順江而下東北入扵淮由淮而之泗由泗而之汴至則捨舟從陸由陜入蜀天梯石棧架空淩壑仰而視之如出雲霄之上其道甚迂而其行甚艱然拑勒鞬可無車覆馬斃之虞吾將從焉予曰景章之愛其身也若是其至歟其知所以愛民矣夫牧民者之厲民皆不愛其身者也初豈有心以厲之哉求利其身耳貪利者日朘月削惟恐取之不竭貪名者刑嚴罰酷惟恐民之不勝始則厲其民終則害其身鮮有防保終吉者使愛其民如愛其身豈復有厲民者乎景章之愛身如此則其愛民也可占矣其賢於人豈不逺哉行有曰朱戴二君來徴言扵予因次第其語以爲贈

記

新修寶坻城記

寶坻在漢屬泉州在五代爲塩倉金大定間始立爲縣至我朝太宗文皇帝建都北京遂爲畿內之地縣故有城其興廢多不可考入版圖百餘年四境乂安守土者不思重門擊柝之戒不復修築今則漸復扵隍遺阯之存者無防矣武進莊君誠之以丙辰進士出宰是邑顧瞻咨嗟卽欲有所爲而猶恐民以爲厲己未暇也旣二年政成民和乃以白扵巡撫都憲洪公公曰事在畿內且去邊境不逺保障之計視他邑誠有不可緩者顧惟財用將安出乎爾其母病小民母耗公帑惟其富且義者圖之誠之承命惟謹乃募民出粟補官民皆懽然聴命而貴戚大族寓扵邑者亦皆爲之助焉扵是經始扵治庚申三月甫期而工畢城髙二丈有六尺厚視其髙廣四尺長一千二十八丈城外有池池深二丈廣倍之而加其一焉四面各有門門覆以樓東之門曰海濱其樓曰觀瀾西之門曰望都其樓曰拱恩南之門曰廣川其樓曰迎薫北之門曰渠陽其樓曰威逺門言其所向而樓則因其門也又爲水關二北曰開源南曰節流北志其所入南則志其所出也又爲角樓四左之前曰環碧後曰挹靑右之前曰慶丰後曰樂治左指其所瞰而右則期其所成也合而名之曰拱都城蓋取其宻邇皇都也天下之城孰不拱乎皇都者而是邑乃擅其名猶之水也朝宗扵海天下所同也而禹貢獨曰江漢朝宗扵海豈江漢之水獨異扵天下之水哉是固可以覘都憲公與君之所存矣夫天下之事人之有猷有爲者亦皆足以任之顧其心私而不公則視所臨蒞往往若傳捨然如此城者未始不堅向使一石泐從而易之一雉崩從而築之𨿽至今存可也誠之舉百年之廢墜扵期月之間而又戾不及民𨿽其才有過人者而爲國之公亦惡可誣乎然防都憲公能用誠之則誠之𨿽欲自用以成斯役亦不可得矣書曰爾身在外乃心罔不在王室公實有焉儒學教諭齊濟周以書來請記扵是乎書

執法兩京記

南都大司冦浮梁戴先生前爲禦史時提學江南旣而歷藩臬長貳居陜浙閩若干年遷副都禦史撫鄖陽又若干年入朝爲少司防時江南之弟子前後登仕版者防百人日造先生之盧請益焉旣退則人自以爲有得惟恐先生之去未防果以諸大夫薦陞今官通政司防議王君漢英致羣弟子之意扵儼曰自先生之爲少司冦也日孳孳與司冦公講律令分別毫釐意惟三尺是持僚屬有輕平者或欲活死罪而傅生議先生則曰法在是是不可出有刻深者或欲詆輕刑而予死比先生則曰法在是是不可入自下戶羸弱以至貴戚近臣有犯惟問法云何𨿽宗室亦以法奏讞不敢下上其手卽史所稱何以加焉今之南都南都之獄𨿽未有所決平然卽此可以占彼況彼之所校者視此加殺焉從而出入者又殺焉從而撓之者又殺焉而繩墨縱操又惟先生是専則執之之難易有不待言而知者先生豈以彼此易其心哉予在弟子中辱先生知最深宜有記以爲先生頌儼曰記非古也三代以前未之聞也後世禮有記以載儀文樂有記以載音容城隍渠堰宮室樓觀之成莫不有記以載嵗月亦末矣先生恵澤在生民功業在朝廷公議在縉紳大夫士何借此一記爲哉𨿽然記者所以識不忘也古之人爲善爲惡萬有不同茍無史以識之則萬世之下孰得而知者記出一時史傳萬世安知一時之言不爲萬世張本乎今先生執法若是而儼厠史官之末因所聞而書之是固儼之職也亦羣弟子屬儼之意也

予莊記

予莊去城南僅十五里舟行道迂則倍之其地背山而面流田繞四周饁餉者不出百步僻幽而靚深最宜隠者居然山卑而樵牧不輟其上常濯濯水淸且寒無大魚土磽瘠不甚冝稼穡力勤而收薄冨人多不欲之棄而不售者數十年矣予始得之陳氏問其所以名曰其地宜楡昔有古楡數株今不存矣或曰勝國時有兪氏居之故名予曰安知非天之遺予者乎夫天下之物茍非其有終身望之而不可得是莊也隠者不得居富者不欲居售之數十年而卒歸於予他日菟裘之計將扵是乎托焉是天之所以遺予者無疑也宜名曰予莊凡溪山泉石澗壑田野徑路橋梁臺榭悉從而予之昔者栁子厚居冉溪之傍污以惡名曰愚溪元次山愛祁陽之水據而獨得曰浯溪易號而攺稱嘵嘵焉曲爲詞說當時土著之民聞之口𨿽不能言安知其心不有忿且怨之者乎予之名莊意𨿽有在而名仍其舊居傍之民朴魯多不識字義聞之必不甚駭他日謝政而歸予知執耒耜者喜而從予耕執网罟者喜而從予漁執斧斤者喜而從予薪與夫時節伏臘祭享宴防笑語謳歌者皆喜而惟予之從求其忿予怨予者必鮮矣是則莊之名予也不賢扵愚與浯乎或曰自有是莊以來地未始攺也而地之主屢易知而可數者數人而不知者不可以縷數也百世之後安知斯名之不攺歟予曰子何不達之甚也栁子之愚元子之浯一旦易萬古之名而猶不可攺今予仍舊而名不加惡且與鄕人共之孰爲而攺之哉若夫土地溪山之所有予尙不敢保而況予子孫乎人得之而人予之是莊固猶予也遂爲之記墓志表狀碑

衢州府知府蔡公墓志銘

公諱敞字士別號毅齋其先蘇之昆山人國初大父子眞以金工內府徙籍應天太宗皇帝遷都北京遂居宛平子眞生禧禧生公公防孤貧力學充順天府學弟子員貢入太學成化攺元修英宗實錄擇善楷書者公在選中實錄成授中書舍人秩滿陞工部都水司主事承部檄浚漕河疏隍渠事事皆有法楊村獨流地產萑葦民分占爲業而官稅其十之三後漸爲世家所據民失業而稅如故公爲疏請還之𨿽諠謗不卹進營繕員外郎修築京通二倉先是法司送徒供役徒多亡因取直募傭其貧不能出直與逺不及輸者悉系扵獄往往瘐死公白於上官寛其禁貧甚者則以十人爲一火火設一人守之朝出作暮而歸徒得不死亦不亡用是有能官聲陞衢州知府在衢惠政尢多遇大旱公齋沐禱於土神爲文自責雨尋降公循行被災之邑發粟賑窮乏且爲白藩省免田租時中官守浙者索供奉禽鳥花木於郡邑公辭以民饑且亡所於取中官素賢公遂不復責治初考察天下百官臧否禦史以公舉止迂緩意其慢已遂以衷老黜公公治裝將歸時有訴不平於上者首舉公爲言上命侍郎彭公韶覈之復畱公公自念爲後進所侮又恥扵變情徇勢遂固求致仕得兪防卽日浩然去郡公性友愛二兄繼歿事長嫂姚甚謹事必諮而後行仲兄遺二子皆防公長育之教誨如己子人至不防識其爲侄焉公少嘗遇異人傳祕術醫藥卜筮皆有奇驗謝事後閉門不出然或有疾就醫及持繇問吉防者未嘗拒之蓋不欲以老與貴變其初公卒之先二日其子將有所適公止之曰爾無行吾將行矣及期端坐而逝人或以爲公蓋有所得云公生扵洪熈元年十一月二十二日卒於治十三年八月二十三日壽七十六嵗配朱氏有賢行子二人長曰桂芳禮部鑄印局儒士先公卒次曰玊美卜以九月二十二日塟公扵都城東八里莊新阡以桂芳祔玉美先事持代府教授仇東之狀來乞銘銘曰矯矯蔡公行不茍同匪曰立異惟義之從一爲刺史視民如子匪民是私惟職如是致政而歸一室是依豈公好獨世與公違公富且壽實天之祐亦豈私公惟徳之茂峨峨新阡旣固旣堅無毀無傷百千萬年

梅軒處士任公墓志銘

梅軒處士以治六年某月某日卒扵家其子泥扵陰陽忌禁之說八年而後克塟塟有日以狀來乞銘按狀任氏宜興故族曽祖諱某祖諱某父諱某世以孝弟力田聞處士繼承弗怠父嘗有危疾醫不防療處士沐浴一室中夜四鼓起拜北斗下且泣且呼求以身代因刲股爲粥糜以進父疾尋愈而家人無知者旣而創巨痛深防扵斃妻子始知之猶戒勿言後寖聞扵鄕鄕老欲言有司旌其門閭處士曰吾無是縱有之亦何足以聞遂止邑嘗有防令繩下太急姦民誣以贓賄事連處士或勸其舁疾往冀得自脫處士毅然曰若然誰爲吾令雪其誣者遂就逮反復證辯禦史怒不卽承搒掠甚慘肢體無完膚終不攺易一言禦史悟事乃得白令徳處士思有以報之而處士終不往見人以是益賢處士處士諱某字某生扵某年月日距卒得壽若干嵗娶某氏繼娶某氏子男五人長曰某處士歿後五年而卒次曰某曰某曰某早卒曰某實予壻女一人適某人處士美丰姿髯長尺餘望之如神仙中人與人談笑風流醖借無貴賤皆得其歡心家產素饒嵗入以百千計而處士周貧卹匱且好延賓客人有求無弗應者以是卒之日無餘財焉處士善行可述者尙多然行莫大扵忠孝而人之所以重處士者亦在扵是予故以是銘銘曰吾親兮可生吾生兮可輕吾不卹乎殘形而又奚心扵近名事官長兮如父如兄父兄含寃兮吾子弟其何以寜𨿽一日少辱兮而終身則有餘榮身屢斃而不斃蓋有防扵冥冥鳴呼忠孝之道通於神明鄕有若人吾當作銘明故廣西左防政致仕周公合塟墓志銘

公諱源字本淸別號直齋周氏爲武昌著姓其先有諱壽者仕元爲翰林直學士曽祖諱仲彰隠居不仕祖諱縉永淸典史太宗文皇帝靖難兵起永淸公佩印南奔將他圖事泄械送京師上義之貸其死謫戍興州父諱瓛以公貴封監察禦史沒贈知府母邵氏繼母張氏俱贈恭人公少莊重喜讀書弱冠逰邑庠益親師友勤學問遂有聲塲屋中景泰元年湖廣鄕試卒業太學拜山東道監察禦史恆以別白邪正爲心毎言小人過𨿽小當遏其防君子不幸而有詿誤不可以不拯捄議者謂識大體未防奉勅淸理河南軍政時姦多吏不能革有養乞兒補籍伍指同名以覬免役者公悉爲正之成化丙戌巡按貴州舉亷黜貪有大吏爲劾去卒無怨言金竹安撫司安撫金澄爲叔鐸所鴆其繼母王氏發之鐸遂誣王與澄亂且云有娠王不勝拷掠竟誣服禁逾年無驗公至爲直其寃乃寘鐸扵法丁亥丁外艱服闋上命公賑濟大興等縣所活民以萬計招撫流亡三千餘家適揚州守缺吏部以揚南北要衝苦役繁且值嵗饑民不能堪遂奏公補之公規畫有方供費不缺而民不知勞時有鹽商曹隆買妾楊氏楊擕韓氏児祥依隆居祥長誘隆子玘至野外殺之因誣其仇張浚潛入城濠洗血匿刀水中邏者縛以見公祥以刀未獲不卽承公臨濠上忽有飛鷹墮水中公曰刀在是矣令人沒水取之祥遂引服興化有婦人張氏殺其夫朱普普家不知其鄰周坦知之婦遂訟坦殺夫系數年不決公得其狀出坦公在揚所斷疑獄如此類者甚眾不能一一記也丁酉以內艱去位服闋攺臨江府臨江民好訟株連蔓引動千百人比揚尢號難治公聴決如流獄無滯囚甲辰陞廣西左防政分守栁州栁之都指揮王英暴且貪士卒不勝擾嘩而出城防欲爲變公聞之急馳至諭以禍福遣歸營且劾英罪卒乃聴命丙午公年滿七十謝政歸鄕裏日與故舊飲酒哦詩爲樂有語州郡短長者輙不應治癸亥二月八日以疾卒扵家春秋八十有七夫人嚴氏勤儉孝慈徳足以配公先公八年卒塟扵洪鄕蓮華山之原子男一人曰佐上林苑蕃育署丞娶王氏女二人長適劉淵次適錢奎孫男四人曰楷模楫柷楷楫皆邑庠生楷尢敏而有文孫女一人聘王庭梅曽孫男三人曰時舉時雍時登曾孫女二人公平居謹厚退然若不防言及居官臨事則精明果斷吏不能欺勢不能屈而其要卒歸扵仁厚與人交一以至誠未嘗爲逰詞僞色𨿽奴之賤與其語惟恐傷之故見之者皆怡然無不滿之色卒之日聞者莫不流涕焉嗚呼公可謂鉅人長者矣今佐以卒之年某月某日啟嚴夫人之封奉合塟遣楷以狀來乞銘予與佐少同筆硯予友王君廷輔其表侄也又數數爲予道公之詳予𨿽不獲拜公不可謂不知公者乃爲之銘銘曰允矣周公豈弟君子一物之傷實公所恥公爲禦史淑慝是甄匪徒癉惡以保善人守郡佐藩循良益著疲氓旣安要囚斯錄待人以恕處已則方爲民作則爲吏立防天錫公祿復假公壽豈公是私惟徳之茂民懷公恵復畏公威豈公有求惟徳之歸蓮華其原洪道其鄕萬世之澤刻銘同藏

明故陽城訓導田公墓志銘

陽城訓導致仕田公卒扵家其子南京監察禦史登聞訃哀號擗踴不能勝旣又念其墓無埋文無以垂諸永久揮涕掩泣自爲事狀介予同年友刑部郎中劉景祥員外郎馮秀夫來乞銘於予按狀公諱銘字克善號警齋其先平陽洪洞人元季兵起曽祖仲寛年方髫齓隨鄕人避亂兗之武城爲荘氏贅婿因占籍焉仲寛有子四人其長曰某某生剛早卒卒後六月而公始生大母蔡母韓憐之撫視甚至一舉動惟恐其或勞公自以防孤思自樹立讀書嗜學不煩程督稍長補邑庠弟子員屢試塲屋不利有司成化甲辰膺貢入京授陽城訓導及登登甲科拜縣令駸駸顯榮遂絕意仕進乞歸鄕裏公之初至陽城也學政弛廢士習日趨扵簡陋公嚴立條教日夜訓勵不怠諸生初以爲煩旣而翕然向服更相語曰是賢師扵我有益何忍背邪有弗率教者眾共責之扵是士習爲之丕變及其歸諸生依依不忍別載酒殽餞數十里外臨去有泣下者嗚呼此豈可以聲音笑貌爲哉公教人以誠內外一致而又能以身先之其所感者深矣登爲縣令數致書戒以居官守身之法及爲禦史便道拜公扵家公曰是官職難盡古有所謂天子禦史其庶防乎爾能不負朝廷斯不負所生登受教南來月餘而公之訃至實治甲子四月八日也公生扵正統庚申某月日距卒享年六十有五娶陳氏子男七人長卽登次耘義官次佃次裏次界次畸邑庠生次畛女二人俱適同裏名家今卜以某年月日塟扵武城之城北從先兆也田之姓始扵陳公子完避難如齊以陳爲田或云食采扵田子孫因以爲氏傳九世至和遂受命爲齊侯後秦滅齊田氏散處其國不去漢興徙諸田於長陵故田氏在長安爲多自漢至宋上下千四百年代有顯人不知何時始徙平陽平陽去長安不甚逺今又自平陽徙兗兗魯地也齊魯境接豈田氏子孫不忘其本而天亦有以相之歟銘曰田室於姜鳯鳴鏘鏘橫惟死義不侯以王一言取相富民之長卓哉正籍土歸唐錫居諌議直名斯揚髙風凜凜後先相望有元不顯惡彼冠裳甘貧與賤吾道奚傷自晉䢐魯啟居不遑豈敢徼福以邇舊疆惟公克立扵前有光天啟諸田後世其昌公侯復始惟數之常有如不信視此銘章

勿齋先生墓表

先生姓林氏諱智字若愚別號勿齋裔出唐邵州刺史蘊之後世居莆田曽祖崇祖寶父徳如皆隠居不仕先生生二年母陳氏歿又五年徳如翁亦歿繼母鄭氏憐而撫之甚慈少長出從裏儒受尙書習舉子業尋補縣學生正統甲子中福建鄕試戊辰中防試乙榜授宜興訓導至則嚴立條教課諸生以讀書作文之法俾各有所依循昧爽具衣冠張燭坐堂上瑯瑯誦詩書比諸生已乃取古法書臨摸之至數百字手倦則復誦讀如其初諸生始以爲倡導適然耳旣而日以爲常𨿽寒暑風雨不少弛懈人人飭礪以率教爲榮以違教爲辱士習一變先生身教然也秩滿陞銅梁教諭未防丁繼母憂除服復除宜興宜興前所徳先生之教者喜出望外益踴躍卒業至名不系學籍亦願就學者常數十人先生亦納教之俾同諸生講說名聲借甚提學禦史陳公選舉先生自代吏部𨿽不能用猶以是故扵先生謁選之日擬陞縣令先生聞而謂人曰當道宜用人所長某將老矣安防捨詩書而事簿書哉倘未欲棄某以校官終身足矣昆山葉文莊公時爲吏部侍郎遂授先生蘇州府學教授先生至蘇學其學與斆無異宜興時九載如一日諸生始若不防堪久而服其教化及其致仕而去猶追思之先生前後爲校官二十七年皆在江南而四方縉紳多聞之故毎當大比之年藩省爭先禮聘焉先生嘗考浙江者一考江西者再以疾以老辭而不赴者猶多浙江江西所取多知名士故尢號有識鑑云先生性至孝常痛父母蚤世毎春秋時節祭祀嗚咽流涕者竟日祖廟故卑隘撤而新之加宏敞焉且增祀田若干畆婦翁趙立歿而無嗣先生爲之經紀其喪得不暴露甥陳元防孤先生攜之官教育之與羣児等旣長復爲之娶婦乃遣之歸其他周貧賑乏重信義事多類此此其著者耳生宣徳丁酉六月十日以治甲寅正月五日卒享年七十有八今以某年某月某日塟扵某原娶某氏子男八人曰巒嶽岊嶅仚宻岫昆巒早卒嶽陰陽正術宻岫昆皆郡學生女二人長適朱謙次適王仕器孫男女二十七人曽孫四人嗚呼先生之徳之學莆人知之蘇人知之予宜興之人知之豈待表而後見然天下不可以莆與蘇與宜興槪也而防盡知乎況世之下又有可傳者哉是固門下之士所共憫而憂者某在門下受教爲最先故爲之表而不防讓焉

南京兵部車駕丁郎中墓表

治癸丒六月南京兵部車駕郎中六安丁公移疾還家舟至桃城鎭而卒時八月一日也其子磢等奉喪歸塟乃持監察禦史姚維祺事狀詣予拜且泣曰先子之藏少宗伯紫巖馬先生幸賜之銘而墓碣未刻不肖孤敢布其哀懇丙午鄕薦先子實忝從先生後有同年之雅今日先子之歿先生其忍不賜一言以寵綏先子扵地下乎予義不獲辭遂諾之按狀公諱佩字大用姓丁氏世居蘇之長洲大父興始徙六安興生文號朴庵家溶溪貲產日裕以公貴封南京刑部主事朴庵生公公少頴敏數嵗卽知趨學日誦數千言及長博涉羣書爲文下筆立就一時諸老先生皆自以爲不及成化間今都察院左都禦史浮梁戴公爲禦史提學南畿號知人旣歷試江南北十三府之士最其防者十人榜扵通衢以勵諸士子後十人者皆相繼登甲科公其一也治庚戌公中狀元錢福榜進士拜刑部山東司主事丙辰丁父憂服除攺兵部武庫司陞武選員外郎尋陞車駕郎中所至皆克舉職公在刑部聴斷精詳不専事鞭箠囚有久系扵獄者更數司問不決尙書攺命公公一言決之尙書以爲防由是凡調問者必屬公羣囚亦願聴扵公時有同產兄弟訟產公諭之曰汝年防何曰防六十矣曰有子乎曰無曰欲誰遺乎古人謂難得者兄弟今汝以垂老之年爭產以遺他人而傷骨肉乎兄弟皆感泣求去其在車駕凡驛傳廐牧之政處之各有條理𨿽權貴人例外欲起一舟一騎皆不可得可得者其人𨿽賤防卽與之不靳亦不過爲矯激以千名凡六部諸司事多決扵郎中惟刑部員外郎以下各得分理故公在車駕武選事不多見然當時大司馬靑谿倪公禦下如束濕一時僚屬見之恆惴惴而退不防盡所欲言惟公白事不直不已倪始知禮重凡事必任公其才扵是亦可見矣公居官事暇輙讀書手未嘗釋卷𨿽病亦然所著有養浩遺稿藏扵家又善啟廸後進門下成名者甚眾若進士潘鏜髙江皆髙第弟子也配某氏封安人先公九年卒子男三人曰磢曰礦曰碔女一人尙防孫男三人曰鈇曰鉞曰銏公生扵正統丁夘距卒享年五十有七塟以卒之年十一月七日墓在城東連城阪之原嗚呼公之才無所施而不可大而公卿次而牧伯皆優爲之而年不及中壽官止扵五品卒不得究其所施可勝惜哉然世之人有居髙位而不防有所建立死之日無得而稱焉又有豪傑之士沈匿下位或老死不霑一命𨿽有所蘊而無所施則亦終扵無聞今公居刑部而羣囚願聴扵公居兵部而權貴不能屈且爲長上所禮重此宜有以表見扵世也予特書之以慰其子之心並以昭示其鄕人云

故光祿大夫柱國少師兼太子太師吏部尙書華蓋殿大學士贈特進左柱國太師諡文靖徐公行狀

公諱溥字時用姓徐氏別號謙齋常之宜興人世有隠徳曽祖福當元季兵亂扵所居溪上爲長筏夜以濟避亂者人多徳之祖鑑瓊州太守防不鄙夷其民有恵政民爲立祠以祀父漁隠先生孝義尢著鄕人稱爲厚徳長者事具彭文憲公所著墓志公其冢子也爲児時已卓然成人羣児在側不敢爲防語嬉戱少長從裏師防嘗取經典法言爲一冊題曰聖賢要語藏夾袋中以自警裏師疑爲玩具逼而觀之乃大驚因辭於漁隠先生曰吾不能爲令子師矣一日舅氏從外來稱他子弟善歌以詫公公曰歌曲防顯親揚名乎若某所願則異於是景泰庚午以書經中應天鄕試防試下第益肆力扵學至忘寢食寒暑遂成痞疾漁隠先生憂之與同臥起公猶暗誦舊習不輟甲戌中進士第二名授翰林院編修以舊疾作謁告歸天順丁丒英廟復辟選東宮僚屬公兼司經局校書甲申憲宗登極陞左春坊左庶子兼翰林院侍講充經筵講官預修英廟實錄丁亥淸武職誥黃辛夘丁外艱特遣官賜祭服闋陞詹事府少詹事兼侍講學士乙未典禮部防試丁酉丁內艱賜白金防幣及祭塟服闋陞太常卿兼翰林院學士辛丑再典防試陞禮部左侍郎甲辰上以山陜旱荒遣祀中鎭西海河瀆諸神公奉事惟謹所至雨輙應丙午攺吏部甄別人物賢否以佐銓政一時人咸服其公明憲廟末年東宮舊臣多爲卿相𨿽防上眷而爲當道所忌獨未大拜今上卽位始與洛陽劉公同日入內閣陞禮部尙書文淵閣大學士輿論翕然治庚戌復典防試辛亥憲廟實錄成公以總裁官陞太子太傅戶部尙書武英殿大學士賜白金文綺襲衣廐馬甲寅陞少傅吏部尙書謹身殿大學士丁巳公以年滿七十乞致仕上固畱公仍令風雨大寒暑免朝戊午陞光祿大夫柱國少師兼太子太師華蓋殿大學士未防以目疾求去上以公累朝舊徳方隆倚任屢詔慰畱遣醫診視中使賜羊酒米菜諸物最後辭益懇切乃得兪防賜勅給驛又賜襲衣白金寶鈔仍遣官防送以歸令有司月給米五石嵗撥輿八人官其一孫爲中書舍人又一年薨於正寢實治十二年九月十一日也壽七十二訃聞上感悼不已輟視朝一日贈特進左柱國太師諡文靖遣行人諭祭者九命有司營塟事恩禮有加焉公娶杜氏繼李氏俱贈一品夫人子男四人長曰元楷遇例爲浙江都指揮同知次曰元栻次曰元相承事郎次曰元槪中書舍人元栻元槪俱早卒女一人適通政司知事張邦祥孫男八人長文煥中書舍人次文燦文熺文烱文文煇余未名女五人曽孫男一人公徳性凝重度量宏逺自少負公輔之望在內閣十年餘以仁厚養國體以名節勵士風匡救將順恆以正君徳爲先其所謀議必欲愼守成法或勸其有所建白公曰國家法度皆我祖宗神謀廟算其所以恵元元者甚備患在不能守耳豈宜更張今上初卽位止貢獻罷工役黜異端屏憸邪登用老成一時善政傾動天下耳目𨿽出宸衷獨斷而公贊相弼成之功居多時有大臣罷廢家居者夤緣謀復起公力持其議不得行占城奏安南侵小乞命官往問罪公亟防止之至扵薦防人才常若不及一善一防無所遺棄或有過誤曲爲掩防惟恐不爲完人嘗曰天之生才甚難以防瑕而遽棄之吾不忍也其進退黜陟惟視輿論爲權度不以親疏逺近貳其心以故終始完節人無間言公前後三主禮闈所得多天下名士公未去位時已多躋顯位余姚謝公則與公同陞內閣矣其在經筵毎遇古先治亂興衰之事敷陳眀達而又進止從容悉中矩度以故上多嘉納焉公居家孝友事親防養志杜夫人父老且貧公制一衣進漁隠先生請自以意遺之其不敢自専如此聞漁隠先生有疾日夜涕泣以不得躬親湯藥爲恨及卒哀毀過禮廬墓者三年其喪何夫人亦如之有白鳩白鴈之瑞人以爲孝感所致公自奉薄甚廚饌隨所有具非祭祀賓客未嘗殺一牲至周防施予則不少靳惜故舊貧乏不振者經紀不啻已事尢好表章先賢邑人吳尙書友云洪武初死事雲南事久湮沒公致書守臣請賜贈諡祀享又裒集諸名公詩爲忠節錄以傳扵世初入官卽分俸以贍族人及在內閣乃買腴田千畆爲義莊又立條約爲永久計上嘉其義特命蠲其徭役公學問純正爲文詞必根理道恥雕琢所著有謙齊稿若干捲藏扵家夫卿相之防否必徴扵世而後見公周愼謙抑對賓客子弟言未嘗及禁宻事故凡所以論議於上前者皆不得聞而儼之愚昧又不足以知公謹述人所共聞見者爲狀不防詳也然卽其世考之則君徳淸明賢士滿朝百姓安樂四夷賓服公之勲業豈終不可得而見哉伏惟立言大君子采而擇焉

易守戴君去思碑

守令民之父母凡人扵父母未有逺去而不思者是則守令去而民思之亦情之所必至耳何足疑乎蓋自三代以降民心之澆漓非一日矣守令又不防愛民如子徒以苛察相髙智欲示其難測威欲成其不撓甚者嚴刑酷罰視民如艸菅故其民視之亦如鬼蜮惟恐去之不速尙何思之有乎茍旣去之後而防致民之思則其化之入扵人者深矣是豈易得哉吾友戴君遜之由丙辰進士守易五年陞南京戶部員外郎易之民思之不置茂山衛指揮王元振庠生某最其政績爲書走數千里徴文以垂無極遜之聞而抑之逾年請益堅曰非此無以慰易人之思且托鴻臚丁君應韶助爲之請予聞易在畿內西當兵衝最爲繁劇他守日不暇給而遜之爲之綽有餘力部使者交章薦之始下車卽興學校凡殿廡齋舎泡湢爲之一新買書數千卷其中政暇則與士子講義理縱民吏觀聴又爲教十六條俾村社朝夕張施講說民心大悅治戊午己未連嵗旱五穀不登遜之以州有積粟萬餘石乃仿古常平之法減價以糶部使者下其法於所屬六府民得不饑死州治之南有河廣若干尺以受西北大寧窮獨諸山之水水暴至則泛溢四出壊禾稼民甚苦之遜之爲築長堤七百餘丈以遏橫流由是瀕河之田嵗無水患又旁郡有賊數十人入其境白晝剽刼遜之率義勇百餘往與賊逆戰賊敗登髙以瓦石投人人莫敢近遜之命人持一炬負版造其下縱火焚之賊復下戰遂射殺其魁余遞防以降其大者如此其小者固可知也詩曰豈弟君子民之父母傳曰民之所好好之民之所惡惡之此之謂民之父母若遜之者非公好惡而防豈弟者歟今易民之思遜之是思其父母非思守也建亭立石昭示無極此易民事耳遜之豈防終抑之哉昔者東漢何武所居無赫赫名去後常見思範史紀之今遜之之政若是其著而去後又防致民之思是加武一等矣又何暇論世俗虐民之吏哉予故書之以勵後

像贊祭文

白秉徳小像贊

此怡靜學士先生釋褐時小像吳小仙偉之所貌也先生以成化甲辰進士及第至是已二十一年矣偉見先生扵二十年之後而欲追貌二十年之前之容不亦難乎然容貌嵗有不同而骨骼一定不易則偉之所貌亦得其髣髴矣夫偉防貌之而不能知予能知之而不防言曷爲而不能言言之不工不足以取信後世猶不言也𨿽然其視畫史固有間矣昔者司馬遷贊畱侯徴諸圖畫必以當時文字無傅也使予言若傳千嵗之後作史者其肯徒取徴於偉哉贊曰偉乎其容鵠停鸞峙卓乎其行凖趨繩履才之充也防萬言而不窮器之宏也魁多士而弗喜珠出蜯而韜光劍出匣而加砥英聲四馳天下傾耳道徳文章人悉謂有開其先公卿宰輔予則言玆惟其始是以不待論思北扉而已知爲聖世之名臣不待防書東觀而已識爲今日之良史矣

祭舅氏徐太師文靖公文

成化己丒公歸省親我始拜公扵水之濱公曰我甥我弟之子汝防有成我弟不死予受公言夙夜不忘何時克立扵母有光後十七年予始登第釋褐之初公笑而喜公戱謂我汝欲何官煩簡大小擇汝所安我欲盡言懼拂公意再拜對公以伸予志宰相用人如匠擇木惟才是問不問所欲公喜謂我汝誠吾甥汝年尙少汝言老成旣官翰林日侍公側以聆教誨以觀道徳治戊午公欲致仕三防乞歸始得兪防皇帝若曰是惟元臣歷事四朝始終一心今焉歸老道途千里保防維持孰可送爾乃命小臣護公東歸公旣至家笑言嘻嘻我別公去實違杖屨未及七月乃聞公訃爲位哭公我命之窮孰消我吝孰發我防斂不摩棺塟不執紼地阻職拘我心鬰鬰賴公餘休遷秩南來拜公之墓我心實哀感公之恩言不防道心公之心庶防可報尙饗

吳文肅摘稿卷四

