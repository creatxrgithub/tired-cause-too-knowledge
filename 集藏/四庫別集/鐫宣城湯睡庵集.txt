鐫宣城湯睡庵集

﹝明﹞湯賓尹著

●目錄

序

卷之一

卷之二

卷之三

卷之四

卷之五

卷之六

卷之七

卷之八

卷之九

卷之十

卷之十一

●睡庵集序

不佞結夏一枝巢中杜門無所接構適門人王生來手睡庵集一編請序予讀之竟曰嗟乎至矣哉夫文生於情乃爲眞文三代以還王迹熄而詩亡非詩亡也亡於情也非情亡也亡於情之眞也是眞者音之發而情之原乎歌謠燕享樂府鐃歌古體近律皆感於事徵於情而會於時時之逓降三代不能不爲漢魏漢魏不能不爲六朝六朝不能不爲李唐三變此之謂風從風而靡者人規而人模代程而代守曰文必於左馬班揚詩必於曹劉李杜捨我眞精餂人余唾衣冠優孟神理索然噫假令文必左馬班揚詩必曹劉李杜此數公者已穪烈爭鳴何勞更舉乃嘉賓不然彼其直而不倨復而不煩樂而不嬉哀而不怒若風水之相遭煙波浩渺眞文出焉故嘗捨筏而登彼岸亦不棄律而成體裁洋洋乎裒一代言矣今夫薄海內外摻觚者無啻九牛毛然疆笑不歡歡者未必風流暢適之景也疆哭不悲悲者未必宰騷抑欝之懷也餖飣人物補綴山川卽累牘連篇何諳情事又曩日諸賢有不羞辱而吐棄之耶宜嘉賓之樹赤幟於中原而趨者之若的也玆刻也天壤間誦習幾滿烏知夫戔戔者不獵取而淺收之曰左馬楊班曹劉李杜今復在此此之爲風又曷可長乎嘉賓且柰之何矣𨿽然嘉賓方著作彤闈經綸黃閣行將百世模楷又奚有於一編也是爲序萬曆庚戌夏五五日江夏郭正域題

●睡庵稿卷之一

宣城湯賓尹嘉賓著

暫歸敬亭

李季宣席上同江進之謝在杭

江進之大理暫還桃源

出麒麟門

之眞州

別李季宣三首

酬江大理

小院

壽劉云衢年伯

寄天目僧鎧公

書孫仲言遊梁圖

脊今哀諸譚也譚氏孝友其弟沒於彭蠡其兄從越時而母叔轉相痛以繼死者凡四焉別有家傳甚詳史聞而唁之

過劉全言樓館

宿下關

金山

焦山

送孫聞斯

舟行

采石

寒食敬亭同荀二汪八時望汪九

侍家封公三天洞

族思林起家應山而賓尹時告在裏寄此奉懷

唐君平邀泛宛溪依韻酬

宗大父初號覺予偕予北遊未除親服每自痛念以懷玉自志焉吾宗有儒久積學實懷玉翁也予厚願望兼悲其思因並贈此

追次

送沈震陽自燕還裏之福州任余客燕時有遙憶

寄送劉金華

出門

江中

宿靑溪

弔阮母新爲推官將母饒州

於鼎季於不佞同年然鼎季之舉禮闈未發榜而歸我輩南北相望未有貌也己亥之秋餘微服皖上而鼎季死巳三年墓艸宿矣

宿小孤山下

小孤山

湖口

舟宿

龍山

九日龍山

荻江

宿蕪湖

江畔

江夜

采石

望夫石

自五溪至靑陽舊寓

雜詩

池陽道

晚獲

南陵二首

南湖

絕句

舟中

泊船貽潘景升唐君平

湖中

蕪湖酬閔水部

弔徐鍾林

雲松爲某壽

憶昨

南中立春日喜汪九榮期至

三弟任尹至

○暫歸敬亭

行子風煙去住頻殷勤鬥酒別城闉紛紛黃葉下衝鳥曲曲靑山低媚人雲水遠連鄕思澹衣冠微覺野情親故園此際歸來賦松菊翻疑主也賓

○李季宣席上同江進之謝在杭

枕郭曙云靜攤書鬥色髙款言忘夕景偶坐集羣髦竹態憐人瘦江聲與客豪風期杯外合名迹市中逃抖擻談鋒劇周旋酒政勞慵心吾欲臥寒月下城壕

○江進之大理暫還桃源

共踏廣陵燈獨鼓滄浪枻望望去帆影長天開遠勢楚水與湘云生煙分曉麗洲邊芳艸行波上流鶯睨前棹入仙源山江倍澄霽主人山門幽蒙蒙花盈砌平添一月春與君照庭際【其年四月閏】我昔問桃源去人不知歲但羨洞中深每覺乾坤細今我狎漁人扁舟自不系超超身外身竊笑洞門閉日月枉見欺雞犬亦塵世簡之謝秦人君其母畱滯

○出麒麟門

都門回望白雲間馬首陰陰霧裏穿陵樹滃蒙疑帶雨帝城杳藹欲連天懷人去住三江水弔古悲歌六代煙寂寞可知經歲晚淒涼野岸立饑鳶

○之眞州

衝寒出郭看山長迢遞風煙接混茫別嶼連天供淺翠空郊落日幔疏黃閒來江畔聽漁唱細向雲間數鴈行一臥滄洲隨處好不將南北問家鄕

○別李季宣三首

擬作淮南隱還歸故國春臨橋杯送客渡水閘畱人瓜步潮相引蕪城柳欲新長江對離別千舴望中頻

江城休沐處獨客掩寒扉避事常稱病逢君可當歸竹林春雨細蓮館夜燈微去住翻驚遽棲棲心曲違

水樹依楊子風帆上敬亭淡交堪傾蓋奇味敵中泠思闊連云白春深奪眼靑前林鶯正發求友語丁丁

○酬江大理

千家江郭臥朝暾靜業依微夢酒尊度歲不知梅並發窺人巳覺雀忘喧杖藜劉向云沈閣賜策何公雨到門【用何比干事】望國望鄕無那病須君夙駕奉明恩

○小院

小院城隅臥最能陰櫩殘雪閉層冰勞勞鬭歲千門爆寂寂欺人一夜燈生態流年空作客懶心羸骨渾如僧南江云物雙溪迥曉樹菁蔥隔秣陵

○壽劉云衢年伯

天亦不遠厥有蛾眉炎雪其皚望之凜而冥冥者鴻戾於九昊惇彼髙人世也可調道在龍蛇用行舍藏有書在簏有琴在牀蜾臝之子祝而類我師弟友朋家庭則夥伯兮仲兮躍起中原賦詩酒謌我樂衡門沃野蹲鴟江出其腹皇博其流徧爾景福含道遺名令徳壽豈不可卽也伊可仰止

○寄天目僧鎧公

何年攜策去偃臥不知春萬劫開雙目孤云伴一身入山初得道乞食少逢人亦有塵中客淒淸共爾貧

○書孫仲言遊梁圖

仲言先尊人令濟源去今三十年矣而濟人之祠祭不衰仲言走拜祠下以歸其士民爲迎送並繪圖以別

洛陽春騎傍河津父老殷勤載酒頻共禮祠前雙抱淚與君同是大夫身

遠山丰樹共蒼蒼聖水壇西臥太行君到吳關回首望白雲猶自護桐鄕

○脊今哀諸譚也譚氏孝友其弟沒於彭蠡其兄從越時而母叔轉相痛以繼死者凡四焉別有家傳甚詳史聞而唁之

睇彼脊令飛鳴提提自郢湘來還於左蠡蠡水中絕不可以揭或坼之航濤鼓風厲【一解】衣襦不足長年﹖﹖束﹖﹖束曹以狂日﹖行攘於木﹖片木伯兮仲兮摻袪而吁仲氏羸孱伯也焉如【二解】僕夫有言伯幸遊且不有生者誰任死者維伯之言天夭是椓生不忍獨死不忍獨【三解】宛彼擁樹縶肘肢肢數見數沒居然如攜日乃驀矣二子閴矣天乎人乎悼聲載塗【四解】世父世理【世理譚叔字】舟復其處不見二子乃見人語捲鬟釃血沙麋信信沈辜出卜嗟其﹖命【五解】心之癢矣霣莫致之返盡於室云何贖之嬛嬛嫠母抱伯是從我後不又遑卹我躬【六解】兩世相生今也相死叟叟骨肉莫遠具爾因心則友九原可作唶今之人何渥何泊【七解】

○過劉全言樓館

漸覺春風善全憐野服輕憑欄低客航開牖臥官城坐晚余江照杯零過漏聲隱心吾自足得爾更忘情

○宿下關

何其淒切夜長短聽雞鳴獨枕欲無著鄰船頻有聲風多催漏緊月滿候潮生溘溘桃花水重來度石城

○金山

結宇望晴空云髙翳午鐘棹波愁動地席石聽眠龍人語喧連岸江行特湧峯何人堪瘞骨千載墓門封

○焦山

長濤吹立海東門突兀幽奇別有村竹樹槎牙眠殿角水田次第出山根摩厓更勒埋云鶴望气偏驕曝日黿願以行藏準處士容身何地不君恩

○送孫聞斯

絲絲柳風陌上生姿眷言行邁實銜我思遊光何駛別易會難一年之間代往代來回首風塵白日長安豈無他人與子齊驩調故刻理子密我疏秉素遁華服舛誼俱時事如沸何時可目奮言執手有眉長束昔之去矣曠載思飛今我來斯及旬而違天髙月明酒酣耳熱深夜嗚嗚寸心焉發我昔遊秦今子豫章我擷河華今子蠡匡山何嵂兀水意澹蕩惟我與子雙情交漾

○舟行

下水入揚州上水登瓜步石角龍子盤亭亭當江柱

長檣安艇子雙帆阿那起作意客中歸江風信人駛

蒲帆廿四幅半日渡江南誰云似使馬蹭蹬拽桃驂

曲枕倚左肘俄而上生柳江頭有行人還堪拗折否

靜夜潮吞月荒洲岸打風從頭生舊夢艸艸五更中

踏水一行鴈隨船數里蘆鴈過畱字影蘆長拂花須

別嶼迷遙霧空江抱冷沙夜深霜咽箭淒斷舊琵琶

愁飲秦淮水彊弄秦淮月渡頭如有人不忍歌桃葉

○采石

絕巘橫天柱危巖出石樓不堪李供奉獨眺大江流

○寒食敬亭同荀二汪八時望汪九

層嵐紆麗日髙館辟春風風俗鄕園熟登臨我輩同踏靑連市女浮白笑村童百鳥當軒狎孤云入徑逢花須交刺蝶土脰亂生虫積火開楡柳輕煙宿梗楓遊閒心自遠羸病隱能工千古相看處依依思不窮

勝迹猶堪討晴光不用賒峯巒趨一郡城郭俯千家古塔荒郊出孤亭野樹遮攜行憐舊社作供試新茶倚杖山無數傾尊日欲斜風林棲過鳥池艸上鳴蛙騎後蘭爲佩檐前柳似衙夕來歸興怯吾意惜春華

○侍家封公三天洞

寂歷環層屋玲瓏轉密嵒遙天開玉鏡絕壁度雲帆地肺風嘗宿山頭日欲銜石重煙絮絮樹立艸摻摻乳借仙丹和崖驅鬼斧劖徑穿憑燕繞沙沸覺龍饞玄白隨人命髙深祗自緘明心窺聖諦佳境隔塵凡鐘近淸禪寺花飛點客衫慚余走牛馬紀述不成函

○族思林起家應山而賓尹時告在裏寄此奉懷

涢陰習靜聽弦歌帶印臺前鵲正過玉女泉翻春雨細雲公城曳野煙和靑山盡與官庭繞芳艸其如故郡多小謝自憐工嘯臥懸君明牧奉恩波

○唐君平邀泛宛溪依韻酬

麗日臨春晚晴江媚景紛蟬聲理水曲蝶意點風裙橋齒連爲岫城頭倒似云石潭窺淺澹花絮逗氤氳心膽當前吐須眉照底分歸燈邀市火星斗更成文

○宗大父初號覺予偕予北遊未除親服每自痛念以懷玉自志焉吾宗有儒久積學實懷玉翁也予厚願望兼悲其思因並贈此

八十宗老翁自號玉泉子遠心出榮利平生絕憎憙皚皚栗且溫其中泠泠耳老翁反其眞大宗萎喬木孺慕復夫君因之號懷玉以言懷玉人在握饒璠玙何當久櫝韞而乃礫石沽君其善自持連�應在玆

○追次

驅帆渡廣陵往來摧濤聲去年初八月還家假王程初七泊楊州十七歸敬亭馳節置堂上觀者塡門屏入門著錦袍袍色鮮且明向前拜大母而乃拜雙親大母驚扶兒撫背呼心肝兒今著此袍兒今著此冠吾兒眞气象得及老身看辛苦教汝父一生作不前幸得生吾兒書債得兒還兒從雙親後再跪前致詞孫兒薄才徳何敢望區區因緣並教誨無非大母余別母三二年不能忘須叟今日幸歸來得供大母娛大母謂兒言兒其厚自愛汝身非汝身後先皆馮賴早晚須善調喜怒尢當耐維時九月中兒忽病勞煩熱甚不省事醫巫爲攢顏大母得聞之合掌但鳴天全家仗此兒伏惟天見憐問婢問孫婦中夜起盤旋兒病兩月餘日減大母飡病時兒不知間時婦爲言兒起聊理髮行遊鄣越間阿爺與阿娘返裏事廬田大母畱市邸孫婦獨周環三弟娶新婦羹湯諒所閒有妹十四五日嬉大母前以此緩心意出門薄歲年除夕僅返裏不及將辛盤新正隨阿爺急問大母安上堂拜大母大母色兪歡撫背如前語仍言兒自寬孫婦還報言大母健以便聞此稍快意兒等邀天緣願言無辠過供母歲千千會母稱七旬親戚競陳觴詞林馥牙軸樂部喧絲簧四座傾佳賓箱壁懸名章冠冕兒逐爺弟妹羅成行人爽景亦媚閭裏爭輝光大母再三嘆作念不及此吾爲爾家婦機布舊生理本自爾祖父不辧羅與綺今日何會因壁間驚累累貧家驟作貴恐吾不任爾戒之愼莫忘念吾勞苦裏賓筵亦以畢兒當入官去急呼孫婦前爲夫治行李兒率孫婦前長跪再三語念兒當別離王事固靡盬兒無百種懷懷母常勞苦男無百種乞乞母常爲主初拜辭阿爺再拜辭阿母還家囑嬸姆兼囑次弟婦大母今老矣光陰不堪數好自力扶將勤心養大母言罷彊登車零淚落如雨大母見兒啼重來兒車傍盈盈復隱隱叮嚀以傍偟汝父汝二叔送兒於遠方兒其放意去切莫自悲傷兒彊拭淚幹大母請歸房兒當從此去不敢復啼傷二月十六日車發才臨舟十七掛遠帆積水西北流三日抵蕪湖廿三抵石頭大叔蕪湖轉刺刺語不休入門謝大母兒去不曾憂行行三月朔重復到揚州一路楊柳花飛翻攪深愁阿爺謂兒言我心殊作乖小叔送兒去我當從此回言念別阿爺心事重悲哀買舫不得宜因之以裴徊頃之初七晨有僕倉皇來急問僕何語出口似復含爺兒相顧驚知是大母災一哭各僕地牽衣肝腸摧人言大母厚金石永無垠豈謂慶與弔便在旦夕生兒便同阿爺還呼大母魂生會不可再死會當可尋舟中有朋友三三相慰論大母有遺言汝身非汝身阿爺吞聲言友言理良是以身酬大母兒爲孫巳矣顧吾爲人子別母數百里生時不及訣死時不及撫吾行負神明終天恨何巳腸斷各分風痛裂慘河水搶地拜阿爺滿踵淚橫瀉兒別大母時大母不忍捨今日阿爺還誰爲問孫者往日歸還別別時上壽筵今日別還歸歸當哭黃泉三載能待孫雙旬忽相捐長貧苦萬態乍顯不復全冥冥大母心果其能自甘季叔隨爺還二弟隨兒行骨肉自相將母母憂弟兄其日雛烏啼啞啞碎五更繞樹無可棲血灑邗江濆還往四五月憂喜等天壤空懷報徳公今還何所望因之念人事千萬不可量一爲愛日言痛絕摧肝腸

○送沈震陽自燕還裏之福州任余客燕時有遙憶

匹練吳天一望鄕橊花如綺照行裝隨君去去看明月此際腰肢問沈郎

晴色燕山映酒旗徵車一道柳風吹看君飛渡雙溪月騎到螺江熟荔枝

甘棠千載舊知名繼武如君倍有聲爲問越王云外石知君此去得分明【公大父舊宦閩中爲名禦史】

○寄送劉金華

年少金華令風流冠百城使車聽異迹縣譜舊知名念我難獨語送君多遠情狂奴存故態此去�江淸

○出門

關法度雞鳴急股犇如翽拋得腳跟皸博換皮囊蛻不爾刀俎間豈足他人膾潛身忌影多衛身孤不柰出門財出門兩意更狼狽江畔一漁父榜船適來會分明杪忽天尙以饞余匈牙槳趣開張篷頂且封蓋往日喜風柔今日祝風大風大去颿駛須臾脫境外回頭數百里或者文母害私取一杯水三向江頭酹

○江中

遠江憑嶼闊髙樹與雲遮風力降蘆葉秋容颒蓼花避人行浪裏得意賴漁家見說山靑處前峯入九華

○宿靑溪

拂拂葦蕭鳴空江黑夜行亂投無島嶼呵止恐巡兵側耳犬曾吠驚心螢乍明得依溪畔宿悲喜說無生

○弔阮母【中丞公側室進士堅之母也堅之】新爲推官將母饒州

良日不可再秋風皖水悲烏生常念雛母子飛提提去矣榮彩輿歸來泣素帷念此慘以淒反乳空爾爲在公有遺刑我儀矢靡他陟岵哀徵冬陟屺愁徵西悠悠曷有常鴟鴞今是非對爾不能言淚下沾裳衣

○於鼎季於不佞同年然鼎季之舉禮闈未發榜而歸我輩南北相望未有貌也己亥之秋餘微服皖上而鼎季死巳三年墓艸宿矣

此地空傳於季名秋風蕭瑟皖公城死去最憐猶有婦別來誰說更爲兄

落木淒淒江水渾行吟江畔巳聲吞三年地下君安否人世風波不可言

○宿小孤山下

寒江憐獨客荒嶼耐回環自在雲間月孤髙水上山漁舟銜岸泊葦戶背風關別夢如相慰能無損去顏

○小孤山

拳拳如許扼中流落落顚厓絕九州島一拄乾坤憑指掌兩丸日月信沈浮腳跟牢定誰相似面目稜嶒可自由永夜潮鳴孤嘯發天風掖我最髙頭

○湖口

湖口圍成邑山頭曲置城兩孤當腋出九派入胸平舟楫紛無數風波愼爾行近因流浪急不及見潮生

一片城頭石孤危俯大江檣飛雲帶堞帆止月臨窓蟹甲登田壯蛩簫語壁哤怪來容易瘦秋到水猶降

○舟宿

多難棲江上謀身愧不工天河容永夜野樹易髙風漁板時窺白螢燈小放紅一年秋思急催落布帆中

○龍山

近事那堪說他方滿目悲長歌催紡緯新伴得伊尼樓小日偏厭衣單風故欺淒淒無不可莫遣老親知

投館生如再離羣趣暫閒沈冤霾落日刻迹瘞深山鳥咽亭臺畔天搖艸樹間物情聊可見底事夢東還

大牓通明殿傳言上帝宮髙髙不可問昧昧乃無同神駿賓姬滿枯魚葬屈公誰能養白雀振策運劉翁

莫測巉巖裏尋源屢欲迷路徼剛履半艸長與肩齊斜日歸潭小疏流忤石嘶前林風動處渴虎印新蹄

谷口云嘗定山頭水不扃日寒殷鬼嘯沙活滌龍腥宿莽掛空壁危椽支古亭天秋松石下野韻覺泠泠

我昨來山上山山未著黃幾朝投寺宿萬樹爲人忙葉落驚紛雨寒枝奉早霜榮枯亦有分安得怨離鄕

莽莽山間世淒淒物外吾牀頭行栗鼠樹杪見樵夫客至無冠蓋僧來共缽盂壯心銷欲盡贏得尙眉須

雙觀居其趾羣巒盡欲朝云行頻入閣水語細穿橋白艸沾秋靡蒼鷹得地驕罡風吹幘墮恣意掃紛囂

雀舞臨香積龍眠隱法臺碧潭初地湧紺宇八方開竹樹連爲蓋江湖俯若杯山居人得意畫席醉莓苔

寒風吹木葉萬樹入空樓客裏難爲夜山中盛作秋無能忍石闕未免顧刀頭偶起披衣望昴星時一流

幽獨勿復論居連鳥族多當秋行暮色匝樹尙春歌共惜故枝好其如驅迫何人情念桑梓及此堪滂沱

斜日隱且見髙風直復橫石銜云欲立樹帶鳥齊鳴虫澀欺衣食鴻來睨弟兄所居秋色暮轉使客心驚

隻身能造次萬業祟衣冠悔不入山早空嗟行路難拂流黃石臥映日赤楓攢卽此聊棲托秋深鴈��

一自宵行後倉皇直至今被蛇驚朽艸防虎怯深林石發幹難料苔衣冷不禁寒山淸照水俯仰見余心

○九日龍山

一年流蕩半江關偸得殘身襯得閒無那客情悲鴈候彊拈故事說龍山雨中木葉紅飛血石上煙雲翠染鬟載酒有人聊恣飲授衣何處祗愁顏

○荻江

霽日澹野姿靑天洗宿云遺我風微微活活生波文棹頭魚欲起帆頭鳥自羣顧見隨船山蒼翠臥氤氳

○宿蕪湖

霜渚泠泠攢遠碧寒鴈吹沙日將夕須臾煙定一江淸秋老天髙月正明遊兒宿月淒曠野家人望月啼庭下非商非宦復非戎儂今離別爲誰也

○江畔

風霜催蘆稔頭頭生白髮江畔不禁秋怪底流離客

○江夜

靜夜江生打岸風一江煙月兩蒙蒙依蘆鳥定愁初冷出艸螢飛試小紅

○采石

云寒益石出秋瘦尙松肥江畔月明明空闊照蛾眉萬里澄彩色當年宮錦衣並命爭魚龍得意豈爾爲狂潮捲天吼夜半叩篷圍波上似人立髣髴捋須髭呼酒對飲酌太息三致詞欲殺眾何意千秋某在斯薄態從古然我其定焉之生有嚴陵灘死有李白磯

○望夫石

妾身甘化石石意更堅貞待得夫歸日還應石化人

有情妾化身無情石不語君若有情時認取舊時婦

江中水日流江上石常在石應有泐時妾心終不攺

望夫夫不歸夫歸悔何及寄語閨中人相教愼離別

○自五溪至靑陽舊寓

我生無長物何事工逼迫淒厲逐秋霜憔悴歌長陌落葉路傍多紛紛閱行客雨宿山色蒼風漧石面白林麓忽雞鳴悟此區中宅隨處皆乾坤於我豈其窄感之謝鄕人冥心甘絕迹枉直亦以多身世少至百不信六載前舊屋相朝夕重來主人非市郭宛如昨

○雜詩

側側官道柳愁絕臥枯煙人行何所爲競折童其顚儻亦眉綠故受忌不受憐雙湧女媧墳一夜補靑天

晝蠅何謍謍夜蟁何拍拍況此骨出軀抵汝恣剝磔涼風有日來汝輩滅無迹當其未滅時兩掌不及格

寒蛬匿壁間夜半鳴地甕蛺蝶不成眠輪盡今昔夢霜下海水枯僵龍牙角鞚槍楡一尺短斥鶡嚇�鳳天籟不能平日夜秋聲慟

白茅產道旁望冬顏色枯荒荒艸根下牛豚據爲廬豚肩立凍鳶牛背棲饑烏物態相因依蕭蕭獨慘予引領睇故鄕欲還無寧居

○池陽道

秋覺流離盡形同家室殘畏人辭姓字間道變衣冠木葉沾泥滑山風吹雨寒陰霾今日事天地不成歡

欲別未忍別言歸不得歸一身能幾幾萬界想非非露竹朝啼鳥霜嵐午濕衣弟兄重散處枯眼看鴻飛

○晚獲

晚獲無男婦新畬有歲時田家相聚樂笑殺路傍兒

○南陵二首

復出南陵郭驅馳歲欲闌艸枯垂露白日至逐山寒路惜雙溪近人容獨鳥看頻來家信急不得報平安

長短猿聲秋浦歌棲飛春谷更如何人來湖口風霜老路遶山間木葉多每憶云生嘗近捨最憐鳥去尙張羅眼邊了了看鄕國淚並淸溪千尺波

○南湖

南湖湖影闊霜樹遠微茫噪水鳬頭壯牽舟艸尾長晚山煙後翠初月日邊黃飄泊知予事翻愁近故鄕

○絕句

浦鳬沙鴈渺荒荒渡水看山說故鄕遠近波光搖艸活髙低樹影接雲長

○舟中

霜白天髙月尙明槳人伊軋喚船行可堪寂歷鴈孤嘯何處相思雞一聲樹渺湖南煙絮絮潮來江上水盈盈拂衣自我憐能事婚嫁居然累向平

○泊船貽潘景升唐君平

淒泊苦霜風紲舟不能發叫鴈慘枯葭寒潮沸明月懷音渡頭靜窺影村燈滅悲喜難具論巳矣鄕園別人間底事無我身殊恍惚出門聊自橫需地不盈席髙波立寒水照君髯如戟何時對靑天仰面容�捋

○湖中

一湖橫鬭蛟龍宅夜半波嗥飛百尺水怪張牙立浪頭倒衣起視無人色天地風霜俱促迫欲行不行歸不得荒荒月白照狂水寒兔千年凍欲死

○蕪湖酬閔水部

帆檣千堞抱城河灑血遙添積水波傾蓋得君憑肺附亂離余我尙頭陀天髙星斗催長嘯江靜魚龍聽短歌勉彊倔彊今日酒贏將一醉抵諸魔

○弔徐鍾林

水咽淮淸河煙枯白門柳憶昔與君別屏營立京口流宕各斯須一別行且久思君貌壯健憐余病而瘦病瘦豈足堅壯健法當壽浮雲忽以遷風波重回首南北旣不緣生死失其偶朅來踰三年奇事無不有人天黯未平刼火燒宇宙白日跳魍魎小兒欺忠厚死者宿艸間存者他人手道旁無干骨厲气霾牛斗笑笑人間世弔唁無所取搴衣行更重憶我同門友地上不容賢地下相安否人生能幾何壞土誰先後痛飲讀離騷名士應不朽君其饒自知生前一杯酒

○雲松爲某壽

長松何鬱鬱托體髙山隅山髙望入云與天相伏扶歷歷雲中松乃比天上楡松枝襲雲气松根貯云精旭日照飛蘿蒼翠羃氤氳素髮如可晞永以投吾簪豈無他芳華懿此挺幽貞

○憶昨

憶昨出門時六尺不自有奔絕大江濤著處驚漁笱商風蒲葦鳴落日茳蘺瘦人間慘裂形崎疊蒙蒙受道逢一禿者宿義逼嬰臼我凍解衲衣我饑給盂糗念我發童童今日得朋友相從悔不早低頭思前後

白門古煙裊楊柳閒淒迷楊柳可藏烏急翅語南飛朔吹搖霜天憤景集枯枝如何明月夜翻成繞樹啼

飛雨濡縷血彊顱射逆風沈冤千古獨快意聚人同顧影心自寒仰面恃天公觸死乃悟生因窳以爲隆緘書謝世醫我甘瘖盲聾

○南中立春日喜汪九榮期至

不信奇寒後重飛葭艸灰歲將孤客盡春得故人來淡嚼存生菜酣拈待笑梅從前勿復語對爾且悠哉

○三弟任尹至

風林底處有寧柯鴻鴈他鄕爾暫過寄得書中腸盡斷將來衣上淚偏多髙天白日呼聲急寒夜靑燈夢景訛母子爲誰生作別歲時其柰遠情何

睡庵稿卷之一

●睡庵稿卷之二

宣城湯賓尹嘉賓著

庚子春住天界寺二首

孫晉仲入學書寄

句容道中

王當塗季重使君趣遊牛首

棲霞

松亭篇爲鮑丈賦

寄蘇儀眞

壽伯潤母

燕子磯

南中春詞

京口懷劉叔熙

毘陵會孫聞斯兄弟聞斯出都中見二作書贈行次手之追往撫今不覺泫然依韻卻酬

懷鎧公

壽吳聯衡

虎丘

同陳士爕招寶山雨後喜霽欲渡普陀不果

東湖

臺州東湖彭應壽憲副招飲同陳士燮卽事

靈峯洞

風宂

靈巖

大龍湫

國淸寺

金地嶺

雙溪

天封寺

桐巖

遊靈隱之勝初夜奇於月次日包園奇於溪又次日白衲庵奇於竹石而數日之內主僧勝公奇於齋於茶同遊爲陶座主兄弟謝開美王廣微

再至包園

懷陳士燮

浙還道逢王郡公贈別

寄梅季豹

天目西方庵

鎧公分經臺

贈朗初僧

李戶部先生省覲

馮廷尉父母壽詩

前塘翁五十

陳汝礪同邑令遊壺山圖

感懷送牛巡按

尹明府入覲

題朗初像

贈相者

贈僧

東山艸堂爲施處士賦

立春日馮宋臣招飲看竹軒

澹居原博至

鎭江道同友限韻

道中限韻

和友人春閨

龍潭道中

○庚子春住天界寺二首

但有僧爲侶何妨寺作家禪枝烏再集節韻鼓新撾嚼雪回甜味探春茁蚤芽宿愁全一掃不更語隆窪

結宇松園密環墻竹路髙所居重繭繭一味別嘈嘈課弟攜書簏尋朋戀布袍四鄰山色好竟日得周遭

○孫晉仲入學書寄

余與晉仲旣交其父又交其兄其兄秀慧父母憐愛之甫婚冠而夭其父以哭子相赴一寡母提諸孤此何等時也余每爲人言與過之輒涕盈獨以爲孫氏之天有晉仲與兩弟晉仲年少入學亦旣抱子皆吉祥善事矣余謝裏且半歲獨爲晉仲作詩志榮慨以勉其進

多君美才望復爾慶鄕關稱意衣冠外含情父子�靑雲知路遠白日見天還努力存吾黨春風事事�

○句容道中

都將殘夢割喜見美云遷暖意微窺樹春容澹寫天遠山烏尾裏細艸馬蹄邊一路梅花瀨乘溪弄懶煙

○王當塗季重使君趣遊牛首

烏衣巷口烏棲客筍鞵木屐侵長陌眼光晴日媚金陵魂夢江聲吞采石采石何人擁傳來看花行部及春梅風流不使縣官勢肝膽能傾中聖杯興來結騎長乾道馬腦阡眠鬭芳艸曉气酣鶯管漸調寒煙約柳蛾方掃南京生事樂朋遊蠻榼三春不肯休蹋徧城南鴉鞿綻又賒長耳上牛頭牛頭朱碧倚髙閣玉筯仙人行六博斜照花竿倒塔頭浮空畫檻飛泉腳吾友王君絕世姿彈琴臥治有餘期河陽果樹車中貌康樂登臨池上詩與君酣遊日亭午帆驅馬渡看無數道路不覺催人別春風轉作纏綿語山水人生亦有緣如余尫病豈能耽幸以風波辭故國嬴將流落了江南是處江南堪散發幽奇不獨誇天闕請君置酒蛾眉亭重與靑蓮嘯明月

○棲霞

別卻南齊不記辰尙畱碣舊榜庵新點頭石出皆成佛抱腳江飛欲噴人露飲脊岡松剝削滑穿葽艸鳥逡巡此間習靜生堪寄乘興還尋花藥春

○松亭篇爲鮑丈賦

峩峩山間亭離離長松姿上蓋淩丹霞下基拏蒼螭櫩楹覆余秀懸蘿帶菁蔥襲裾時雲气入耳有淸風餐枕逼仙蹤質色無燐淄豈不姤寒暑亭亭長如斯逍遙其中人乃與天爲期寄言卜居者搴芳空爾爲

○寄蘇儀眞

長淮南接鳳皇橋遲日春風臥客饒數以豬肝累安邑行看鳬舄下王喬蕪城樹暖初啼鳥楊子江深欲上潮蚤爾逢君歸去易他時或恐算舟軺

○壽伯潤母

露竹經時秀風萱耐晚看母儀能自聖儒術盡容寒客滿須陶髢兒勤咽柳丸縣知籌不極消息海云端

○燕子磯

一塊石巃嵸獨與長江競晝夜怒龍呼潮頭飛血迸海颶射人立鼓气增雄橫裂壁奮獰須天地不得平須臾景澄鮮萬里函濤淨日出﹖骨控孤根照出髙峯勁山學靑蓮花波盤明月鏡丹閣紛臨空繡幙施糚靚本以地形絕兼之時節盛兒女鬭春遊牙槳相緯經差差雙燕子帖水時窺榜

○南中春詞

齊齊城外踏靑行城外齊齊煙艸生才出城門簾乍捲不堪黃鳥一聲聲

南門如洞擁蜂窠力盡雙肩腳子摩定是乘春爭赴伴不然平日底般多

取蚤先燒梅廟香他邊佛會又催償殿頭个个巡羅漢一陣檀煙細繞廊

凹凸空頑赤土堆萬家馳逐賭春杯人情只顧爭髙去足下誰憐莝短苔

三翁四媼發都厖自領偏提飲自雙一歲一回臺畔老靑稍如縷掛長江

裀花席艸向山陂轎子團團並作圍畫地不教人眠擲兩傍蝴蝶簇沙飛

狂情弱步壓衣重日午人多暖气烘蹔拂輕綃腮粉落露桃花合靨朱紅

士女祁祁富兩都江南羅綺競鈿車髙梁橋畔風吹處危帽紅裙幾隊驢

大家齊出鬭風流看罷秋千看蹴球女伴瞥逢相拜問前朝曾共打春牛

雨花臺上酒簾髙木末亭中絲鼓嘈鬧處能閒濃處澹背人無語折櫻桃

尋常懶髻發空垂一倍春妝擬入時睡裏喚來梳洗急隔窓忙殺賣餻兒

時樣輕妝別樣新竊紅衫子竊黃裙秦淮昨夜翻新譜疊疊纖歌更遏云

常日春風長板橋琵琶細語撥檀槽一從騎鳳蕭郎隔著處花飛怨百勞

掠約愁情半額黃歌雲唱雨逐流光近來小部抄名字猶說當年馬四娘

豆蔻初生著蘂遲於今零落罵封姨可憐水上賤裙約付與閒人唱柳枝

忘卻施家東與西閒情久矣絮沾泥何當夜夜夜深處城上饑烏空亂啼

花須柳眼撩無賴露索風弦理不成白晝臥來慵似醉一牕語燕沸茶鐺

衫燻石葉宿香疑滿檻鶯花一袖憑一袖掩將雙齒縫費來瓜子日三升

輩輩兒童放鷂嬉跳天拔地欲何爲憐儂總被春風誤攪得千絲與萬絲

今日春遊春事嬴卜天明日又晴明君看塔上層層火並射飛霞燒晚城

金陵遊騎白翩翩白盡楊花啼紫鵑抵命貰春春欲暮郎楡搨得不成錢

一夜挑花漲一灣蘇州船進水西關遊山徧後旋游水只有金陵春不還

魚沫吹腥入酒蠃酹他辛苦鑿淮河回頭三十三年事消與南來一笑歌

○京口懷劉叔熙

風吹鐵甕江煙碧憶君曾是經年隔郭仙墳上石稜層呼江爲酒石爲席縱腸橫舌倒明波一嘯翻云磕龍額似我乾天天作梗獨遣水工爭射景朅來無地走狂濤紛紛下石塡深井昨夜夢君淚如水欲說當年無所以回看白浪髙無耐金山焦山驚得在

○毘陵會孫聞斯兄弟聞斯出都中見二作書贈行次手之追往撫今不覺泫然依韻卻酬

憔悴驚看別後顏骷髏嬴得气俱闌誰憐平陸成三峽我亦當年合萬山抆淚不禁今昔夢斷頭一下死生關與君昆弟重交臂可是尋常杯酒間遞南遞北馬蹄駸略約還山意味深早向鷗鳬眠露艸無端鷹隼集霜林借人驅遣除冤責得爾悲歌償夙心從此醉醒休更問離騷反反盡行吟

○懷鎧公

我昔交子時子發與我齊行路各所適志意無參差子別忽超悟我別轉沈迷悟者入深山祝發以�篦迷者走長安朅來空於思東目最髙層雲寒虎亦嘶多子閉幽關歲月其中棲拾芋親作糜糜絕忍朝饑深雪凍不僵中夜念阿彌生死細事耳一了了百疑矧玆功與名視之如酰雞淄澠一以判焉得不東西

得路者得路住山者住山大道割恩親骨肉俱棄捐而肯此之泊以嗅彼之膻自我鶩南北夙義曠周旋其時有發人軟美遞相前我適遘含沙一鼓萬喙攢風厲葉辭柯須臾紛臛然羣怖無腳跳存問一髠偏出山赴千里不出巳三年六載不相聞相聞急難間重圍萬柵中一棒寘身潛挈我廣柳車飲之淸泠泉頭顱安可知衝波走鰜鰜半世刳肝腸宿命得君權乃知削子發以完我﹖﹖冉頁﹖賒渡不賒舟我存子復還天目有與無抉目以瞪天

○壽吳聯衡

字弟私無槖寧親�彩衣百年人易半風義似君稀云鳥夕陽靜湖山春艸肥因之歌進酒一倍想庭闈

○虎丘

春山好向便帆逢滿目春陰細雨供石意悟時僧不語劍光降後虎無蹤臨池壁峭半天坼出水雲多千樹封惆悵闔廬墳上月年年絲管醉吳儂

○同陳士爕招寶山雨後喜霽欲渡普陀不果

何言海上�咫尺到孤城馬迹沙堪印龍涎霧自橫南來看佛影空外吼人聲遙想千年後重遊又得耕

陵海何年事陰晴變幻間須臾收宿瘴數點見諸山利施開天勝慈悲動客顏明明三島外別有一云灣

事水彊爲活離船少得家潮還收石■﹝虫去﹞雨息檢鹽花老屋防髙颶危墻寫曲蝸窮僧亦可伴不爾弄魚叉

朝來風稍緊無數抱山眠暫解雲頭雨忽開霞腳天一齊鼉鼓放三水鮝魚船此景俱堪抹此情殊與傳

有血塡精衛無魂唱鷓鴣潮音蕩胸次海气濕髭須日出帆俱健船開山亦孤那能不飛動呼酒照菖蒲

不惜倚抔土閒看朝暮云何當瀉杯水澆盡古今墳白晝骷髏語陰空野火焚往來鞭石足一爲弔秦君

○東湖

湖中蔓綠出長葑湖上肥陰臥小松十錦六橋俱不用淸光如爾越撩儂

駕得鞋兒窄樣船深深菇葉沒雙肩就中蕩槳無人見忽有聲來疑種田

酒酣人倦夢闌珊夜半推船過堰難逼向月波成小歇波光攪亂月光殘【舊月波寺今爲余園】

相國園亭漸蘚苔何言佛土久沈埋宰官自是當年佛拍手相逢笑幾回

生來海上慣風潮信水添風著意搖最有穿蓮能快事顚顚恣殺越娘腰

但囑官人坐得牢偏於怒浪弄輕舠催稍唱櫓齊聲作不使西湖屋上篙

花頭三尺水中趨墮水拖泥也不虞誚說游船如屋裏何如屋裏坐看湖

漁舟潑剌捕魚兒衝斷紅菱白藕絲懶慢鴛鴦雙翅亂一行雲數組鸕鶿

荒田一片種芝麻濕洞霾云腐麥芽若使化爲蝴蝶去也應日日夢丹霞【霞嶼在洞中相傳最勝】

雲山一一宜亭榭艸樹芊芊待畫樓借得孫公來此住賭將西子嫁明州

○臺州東湖彭應壽憲副招飲同陳士燮卽事

避暑辭諠選地工噓天碧樹漾窻風山連埤堄登堤畔雨約荷花過酒中閣道數飛雙袖濕人煙初洗一裙紅蓮歌只唱西湖美不料西湖東復東【寧波有東湖前遊得十絕】

就中分向小蓬萊若个池亭面面開桃李陰深傳舊缽芙蕖花半捲新杯詩敲一字腸俱攺茗鬭三班舌幾回少小慕君天上似逢君應得自天臺【應壽尊人諭宣州家大人出其門應壽省覲至宣予尙幼】

○靈峯洞

石門門不扃石梁梁難跨重關界危磴度嶺神奇乍轉徑境轉佳探山如噉蔗絕壁兩圍城輸攻不得下坳坎石屋深結構成精舍砌墄累層臺巖巖覆天瓦拔地擘千尋八字髙門架布席展靑天天靑歸一罅入座時雲霞白日精光射晴檐織雨絲伺衣注微瀉聽響輒飛來每爲人所嚇嵌空屋漏痕懸澑滴晝夜我來坐其中淸涼失炎夏對舞掀雙鸞綽約不能罷折簡招五老五一堪同社醉呼劉允升千年與君借【雙鸞五老俱峯名】

○風宂【是日盛暑】

爾自居宂不知炎熱﹖﹖侯以冷灰其气不絕今爾觸熱反逢其烈不如守中還歸於宅惟爾之宅旣淸且潔爾宅是常炎炎者滅

○靈巖

摩壁尋溪計巳闌搏空折徑倍奇巒乾坤不惜縱�出耳目於斯應接難削處成峯淩地角飛來似雨亂雲冠裏糧僧寺忙炊午及到巗頭又廢餐

○大龍湫

迸空者何物不關風雨雪亦似長搖虹亦似碎流月海气白龍飲玉洞靑天閱鼓吹時大噪狂舞恣歡悅有時聞嘯聲橫射將人批捧匜仰接之脫帽相持扼觸怒忽超飛舐涎不可掇虛無遠近間變態眞奇譎銀河落九天差別不差別昨讀會稽詩勝遊誇五泄而疑鴈宕水乃以一級絕談宕固師意談泄亦我竊請到雙觀時與師品優劣

○國淸寺

接著遊人只皺眉人髙人下苦支持殘僧剩寺憐如此請看門前松樹枝【舊九里松獨萬松徑三字在】

竈前竈後盡相安賊賊驅人穴裏鉆誤認閭丘新太守至今饒舌罵丰幹

齊齊拍手兩頭陀跳入寒巖穩舊窩爨下只畱三塊石後人來者自燒鍋

犬吠驢鳴枉不休異人逼剝避人遊自從走入寒山道只與寒山話石頭

幾道飛泉浣竹房幾竿新竹漾禪牀更添夜半山坳月淸景淸音夢定光

○金地嶺【嶺有定光招手石】

曲磴幾回盤峯髙倍儼然逼天猶避日墮地祗聞泉篆壁翳重蘚圍城泄縷煙我來應有約招手白雲邊

○雙溪

遙指靈墟臥赤霞寒風闕下路三叉徧山羅漢俱成果遶寺菩提尙作花艸際龜螭埋佛壠桃源雞犬熟農家尋幽擬向無尋處溪響蟬嘶也覺嘩

○天封寺

寬障通良畝因之想勝門而何花失路只有竹如髠租地供檀越開砂稅世尊逃冤能卜此此景復煩冤

○桐巖

我來欲向天臺路行過三日不知處山山總是客中緣一任驛夫肩我去人耶馬耶費攀躋再轉再折無盡期絕壁髙髙倚空起其中奔者爭浮蟻蟻行盤中如旋磨仰視天公簸箕大前山卻向後山移人腳突從人頂墮巖巒到此各各奇削障裁屏俱疑神所爲就中石立溪走木健花肥猿猱欲跌蜂蝶忘歸劉阮之境無乃是使我徘徊終日不能巳若曰天臺石梁其尙未焉得醲華如此撲人意

○遊靈隱之勝初夜奇於月次日包園奇於溪又次日白衲庵奇於竹石而數日之內主僧勝公奇於齋於茶同遊爲陶座主兄弟謝開美王廣微

飛來峯上月相望在庭前得得殊非意明明解共憐因風頻破樹照壁淺穿泉幾夜樓頭問而今可遽眠

就涼緣竹路衝雨轉梅時石沒溪邊坐天催午後詩濕鴉疑幘子吠蛤學尨兒劇想流杯處臨橋水更奇

澗頭穿筍徑冷冷脫胎初云外摩峯影稜稜刺骨餘風流眞不減孤絕轉憐渠便欲其中隱稱爲竹石居

盂缽供多種牙旗鬭幾班珍菹山海外香色有無間自我除兼味因君想八關茶經將食譜許日得閒刪

樹眾隨緣息山平信步得登涼幾失夏逢客總如僧鳥去何妨定云來屢欲層一年眞受用獨此抵除乘

○再至包園

煉石而補天至今天一色所以女媧氏萬古稱奇特補天天尙杏補地地形裂裁石作溪梁誰能絕縫割天然一片成鬼工人巧奪刓月嫁新娥撐霆矯明蜺依約銀灣流累累搘機石貯水或以腹浮水或以髺或嚙水而牙或觸水而額石中水益奇水底石皆活繞亭復穿林奏聲絲竹越明明倒林影生翠連云靄我昨遊未飽竟夕想爲渴回味得重來臨流意已豁僕挈敝茶鐺僧洗殘齋缽石在選舊席泉來吸新沫洗面復漱齒濕髭三四持忽復裸衣裳赤腳沙頭踏穩鴨睡猶■﹝輕上足下﹞閒魚噞且鱍得趣與之狎爾我同解脫偶也曳零蟬秋風生輕葛

○懷陳士燮

同心連臂恣行遊半壁東南兩屐收袒幘野袍隨步適山光海气繞身流煙村絕處嘗逢寺僕馬疲時又得舟每向人間誇勝事別來悔不更淹畱

○浙還道逢王郡公贈別

楚國泣卞氏漢宮遣明妃誰能揆厥理千載長歔欷小兒彊解事廉吏安可爲將爲在者仇將爲去者思瀉水空腹中冷暖良自知

宣州近來事咄咄怪非一陸地簸狂濤■﹝豸契﹞貐向人立嘯族費眠眉剗士消牙筆羸臣冤不開良官徙何疾官徙升似謫萬故不能詰臣也羸堪憐骨肉幾相失唶哉知底人不顧天與日

自我在人手拔命越中行朝哭錢王墳暮笑西施城龍湫與石梁作意供餐羹墮地無此奇小可抵除乘遊夢引大羅興盡少主人夜聞山之神似言有所迎秋中云物美歸去兮淵明一艇坐花兒秫翠正當晨命酒不停漱發興有餘淸半部越絕書適慳永嘉吟將心托秋風隨君唱與賡

○寄梅季豹

以所觀宣事能作惡者世貴也能羣爲雄者秀才也我起家賤貧性不解惡又離其雄是以進退狼狽季豹酒狂意气能侮貴官其在秀才中又廢之久者也聞今年尙應遺才試猶欲於此隊中作響豈睹其雄聲復鼓舞乎抑無所發憤之云耶我是以笑而問之

於今時路祟文章曳尾泥塗分所當盡有天供佳事業肯爲人作嫁衣裳奇窮不廢娛姬妾大醉偏工罵李王座上若無梅季豹也容他輩得猖狂花鳥平湖佐酒卮我來君去狎棲遲東南半壁分行腳臺宕雙遊換正夷幸不衣冠防鬼妬嫌多姓字誤人知相將欲問淸狂病劑水砭山可得醫

○天目西方庵

依稀路盡不人間又得茅庵在目前絕壁形骸支老樹遠空音語度流泉層城直踞三生石委巷時耆尺五天指點西方隨處是那將公案費年年

○鎧公分經臺

訪舊還山又一年花開葉墮息諸緣將無夢我驚難定勿復談時臥益堅月上松臺依白石云移竹筧護丹泉充盤食味充門景紫芋髙於十丈蓮

○贈朗初僧

秋風吹月照秦淮剩板殘魚試冷齋五井燈明懸半榻三山葉瘦擁雙鞵我來子往東西織倒捉橫拈合並埋遙想雲門舊時路一盂一缽許誰偕

○李戶部先生省覲【時戶部搉揚州】

菼潤楓幹祖道晴蒲帆十幅渡江行忍言明月關津稅不負秋風魚蟹羹暖似小春花信息天連極浦鴈途程夾畦晚獲村村事猶及司農紀太平親捧天書五色函仙郎牘最主恩覃傳經家世藏秦壁問易山房理邵庵久客吳音兼白薴新尊楚實有黃柑縣知此際庭闈樂宦迹鄕心劇好談

○馮廷尉父母壽詩

堂前遞勸酒杯深堂上雙調玳瑁琴望裏云司懸�鑑傳來天語耀華簪於公門大堪容馬季子門髙不用金應有神人賫廣策懷中探出雨中臨

○前塘翁五十

家常起蚤願年丰五十行來一笑中手口並將心事快衣冠嬴得古人同閒開水竹緣扉白細滴松花漉酒紅但使耕桑遺葉在不妨老去作田翁

○陳汝礪同邑令遊壺山圖

見說壺公隱舊山壺中宮闕異人間何年仙令曾分騎此日行遊定啟關應有龍文欺斗落直從蟹眼探潮還盤陀石上憑君坐天尺明明一掌攀

○感懷送牛巡按

西來走長河東去流大江來者潤國中恩波濡萬方去之聲諠闐呼嗥擁旌檣馳道出三山天子狩舊邦小民當冬暄大吏凜秋霜﹖使發東南地姥驚彷徨微公土無皮卷之供尊璫田中誰爲蟊道中誰爲狼水犀一以然妖宮不得藏遠者不可殫近者聞吾鄕■﹝豸契﹞貐晝迎人牙摩吻更張彌天恣网羅原野無畱良十二萬石君彎弓射扶桑廉慈亦以傳三寸刳人腸酒部固有神艸聖呼爲郎九門儻不扃風謠母乃長徳怨非所任此知則本良下之萬元元上之有蒼蒼【舊張太守俗呼酒鬼又呼顚郎】幹鵲營枯巢半生費勞役終日萬回翔一枝不遑厝豈伊鳩則饕無端掠其宅鵲鷇不敢前哀嗥徒拍拍維鵲亦有族叫噪不終夕何意鷹眼來謂鵲腦可食驅鳩以鬭鵲連巢舉毀格盛邀爽鳩雄匝天恣酣齕巢亦不敢問鵲亦不敢惜煢煢余尺雛竄響深林匿菇葦澱朝朝風濤悲昔昔仰面叫騶虞騶虞反爲螫獨鳥弇州鳴眾喙焉可息息者不停攫伺之黨爲益矧玆髙鳥騰孤鵲安所席蘇武在�廷寄命於大澤羝生武亦生羝寧有乳日天子射上林鴈足曾系帛而我在國中況君有丹筆我胡不羝羣而日虎爲迫目送鴈南飛白日爲儂黑

○尹明府入覲【二首】

殊望超超眾所欽傳來縣譜自山陰霞明疊嶂閒開閣練淨雙溪美奏琴一馬二童官況淡傾城夾路送情深君王若肯偏恩澤闕下仙鳬倘再臨

去馬駸駸薄望諸恩深感慨擁歌呼著奩斷獄惟摩耳抵幾齊兒可奮須霧裏有天知吏聖山中無地覺臣孤君看貫日緣何事軋軋堪憐頭白烏

○題朗初像

海上逢汝海上江東逢汝江東且道是汝不是天靑月白皆同

○贈相者

貴賤與壽夭莫之爲而爲饒君術如神止於能前知君所能知者人所不能移以君好眼力笑人塗面皮習俗貪咫尺達者觀無涯作善與作孽誰巧復誰癡

○贈僧

玅玅機無著如如理不窮長安隨處是一笑信西東黃檗山頭木開元寺裏鐘憑誰說來去此意與君同

○東山艸堂爲施處士賦

卜築何年倚翠峯東山吟詠巳重重門前客到無題鳳洞口兒還總化龍瑤艸幾莖依白玉茯苓千歲得深松可知冠蓋工新舊猶有文池不攺容【東山首唱爲前乙未許石城先生作者皆步其韻】

○立春日馮宋臣招飲看竹軒

才出城南寺剛逢春到時受風饒面峭﹖﹖見土覺芽滋雅席添椒貢長軒抱竹埤坐中淸味得簾外鳥先知

赴時髙坐餅鬭紙白纖纖僧供眞無抵朋樽復此拈野翁隨意達歌妓有情恬拾得春如許歸來月似鎌

○澹居原博至

暫解山中制言攜宛上生離情開柳眼淸話到鶯聲發短何如祝腸枯幾得傾同來赴僧社趁我白門行

○鎭江道同友限韻

撮合春風一騎寒惜春不惜忤風看閒和舌本鶯爲友笑折腰肢柳自官花睡直愁經雨損驢鳴猶快及途幹遙憐城外遊思女今日安黃儻未安

緣�風惡更緣江掠殺肩輿八面窓道上盡判驅策戰舟中只合卷帆降鴉因柳亂營偏密蝶爲花翻舞不雙旛動可知心自動幾人特地建金幢

○道中限韻

一夜東風洗繡奩柳眉花面照垂檐山嬌處女迷煙冶艸泥王孫過雨纖夢去江心云臥塔追來社末燕衝簾緒長緒短情無極裂破湖州萬丈縑

○和友人春閨

開牖乍持奩飛花忽墮檐歲時重復爾衣貌可勝纖他處應馳陌阿誰私睨簾慵心魂夢裏合眼疊吳縑

○龍潭道中

只道放船好風顚不可渡滿路探花枝何如跨驢去

睡庵稿卷之二

●睡庵稿卷之三

宣城湯賓尹嘉賓著

醉石齋

春遊

枝隱庵贈吳文中

偶出

鎧公至輒別

羅錢兩兵馬招遊牛首同潘登之曾志丰家弟仲任

獻花巗

陳志玄遊武當

贈錢叔達

南中逢曾先生飲於髙座寺

陳學使還裏行赴冏卿

題畵

天界寺同君平季豹伯潤看月

紅梅

南城柳

齋中薔薇

春盡日唐君平梅季豹宿天界寺同賦

春日懷

南歸寄詩一首自余來斯閉門天界戶外絕不見聞懶病相仍筆研俱瘞今春又盡矣雨久無聊偶取舊題詩讀之淒然相念偶書寄此

贈雲松沚公

蕭太公詩

壽王小岡

齋中對竹偶讀韓集和侯協律詠筍因韻排律

積雨一春偶五月初一初二兩日日晴李敬松招游船同唐聖吁君平家時望仲任之作

呂進士祖母

某索贈

送王廣微再入會稽

和朱侍禦遙壽蕭行吾五十

唐君平生子

別金陵

醉茶絕句

江上偶詠

自宣州發同汪八汪九過荀二

揚州舟中

儀眞舟夜

浦頭鬧

遙題古勝園諸迹

方太僕還靑亭冊以松竹遠還靑爲韻

杜道執赴海鹽道執初令大冶三年今補任

李方麓太僕使黔便歸

除夕雪次蘇韻

盛翰檢使秦籓便道展省

張翰檢賫禦書中州

陳贊善冊封魯藩

畢封公偕壽

夏給練使琉球

大中丞溫公恩綸

施濟宇親家五十

至日過孫丈見懷僧四偈余素不習佛因喜四作歸輒和之如數然非於佛法起見也

壽李崞縣時以入覲來

松圖爲黃芳楠先生壽

送孫二令藍山

題畵

○醉石齋

我愛蘇長公前後怪石供以餅易諸兒物薄而用重我愛米元章終日惟石弄端笏下拜之兄丈成呼誦昔云石似玉其解出禹貢玉亦常物耳不得以怪哄呼丈亦巳奇當身誰伯仲懷袖中許物納納語盎甕何來水土精輻輳貯盆﹖﹖贛質如萬菓園文如千色緵鳥獸羽毛翔人鬼須眉動颒洗益精神活水再四摝礐硌各獻異飛揚不可控徧索天地間品物無遺種獎識恣沈酣茶鐺與酒筒拂拂十指間氤氳流石湩木末盛絲簧雨花驕纓鞚得爾爲主人門庭織遊踵醉罷倚之眠枕漱諧淸夢

○春遊

春日冶遊場春風故故狂蹴翻紅叱撥拗斷紫垂楊鳥以衝人亂花因撲地忙輕衫顚倒極競拾一年芳

算得春將盡重寒又覺非崢嶸花气味需次酒光輝馬勒支腰襻貂逢約耳衣何緣風路裏更與蝶俱飛

○枝隱庵贈吳文中【吳善畵閩人】

掛笠者誰子乾坤載一瓢臣心甘傲許皇世頌如堯屋木攙天古窻煙索雨饒怒飛無所羨安隱托鷦鷯

毌言一枝小芥子納須彌塵劫消眉角山川到腹笥酣來聊點綴造物辦恢奇祗作閩人語前身儻伯時

○偶出

畏事復畏寒關門臥風雨不虞楊柳枝巳作長腰舞

○鎧公至輒別

去年我訪君與君抉天目今年君訪我與我住天界人生到處可逢天底事冤親仍有債二十四番風變態桃李無言楊柳拜投君聊爾撚春花不道看花君不耐憐余獨往少茅廬笑爾空行缺布袋今朝燕子差差飛昨夜蝦蟇喀喀吠行行語語總無情修修寺竹空相對

○羅錢兩兵馬招遊牛首同潘登之曾志丰家弟仲任

壺榼凡頻卜晴明此恊謀各攜平素好共副及時遊泥潤驢俱健煙和鳥盡謳亞堤花賽綺被隴麥傾油柳帶黃金飾茭裀碧玉浮森林環出郭列肆抵傳郵气勢司城要供張地主優贈堪資轎馬費不裹糧餱以此便行樂因之集勝流半春逋未了幾度願方酬宿忌風兼雨新懷喜尙憂乍貪紅掠面切怕黑當頭趁得山迎接忙將寺奔投登臨吾欲濟屏翳爾權收梯上騰騰步窓開浩浩眸石楠飛紫燕銀杏化靑牛竹節塗牛翠松脂染漆髹攙空僧縛屋擢壁鴿粘篝霧蛻文殊洞丹懸大士樓嵌宮藏佛窟滴澑貯靈湫巘勢圍三帀江光瀉一縷塔圭何自倒門孔是誰鎪側臥窺天咫橫枝記祖由蔥菁驕欲襲陳迹怪而幽往曰失朝拱殊形帝所尢及其除悖逆神夢國之庥向背應偶爾忠邪有定不胡乎不林放底亦戀宣州炙轂狂談笑提冠恣溺溲老兵巡酒碗小唱撥箜篌扐袖時安爪時弦更舉喉舞繁催拍亂歌揚蹙纖愁細襪淩雲檻長裾掩月鉤踏靑擠盛會呼白盡嘉猷毀譽燒空火輸嬴落子楸酣中萬得趣身外一何求但覺山心足隨■﹝扌棄﹞雨意稠灑衣偏落落洗屐大悠悠駛護將兒雀殘聽逐婦鳩一篩隨帽決連抹並詩勾獵葉諠層戶舂蹊泛淺溝先聲楊茗銚餘興壓糟篘過景捫腸會慵陰捉鼻齁鴉歸憐屋宇鹿息警罝罘通脫惟髙枕橫撞亦莽丘明朝重約伴度嶺更淹畱

○獻花巗

憑空踏石瞰牛頭賓主東南盛旅酬花恣鳥銜飛趁觜塔迎人靜立當眸檐前竹笑添新子壑底松呼怒老虯何事重云空翳目罅中隱隱大江流

○陳志玄遊武當

劈地跳天峯廿七半空彩錯疑鏤出甜鹽漉艸著池芳熨斗裁云春瑟瑟西行東返朝還夕孝武秦皇曾不識祕靈直爲聖明開借觀亦豈凡夫得看君淸齋五十日抱雞牽犬遊仙室个裏梅花不是梅折取還儂榔上裁

○贈錢叔達

耗盡當年俠塵中自得禪情深斷兒女語至謝風煙屢結放生社長辭諛墓錢識君曾未久意气巳無前

○南中逢曾先生飲於髙座寺

依依楊柳思朝昏掠約東風又白門兩眼洗空三世業寸腸刳盡半生恩頻當杯底鶯呼友笑出林間竹抱孫久別乍逢逢更別可堪桃李獨無言

○陳學使還裏行赴冏卿

風聲南國道關西花奏春城桃李齊气備四時推季野文興八代重昌黎幾年發盡人才礦去日爭攀車馬泥誰似瓦全誰玉缺可堪楚璞待君題由來神馬種從西相馬經於相士齊人驥一羣空伯樂日車特地禦重黎朝天幾處酬金勒渡水憐余惜錦泥總願帝閒閒八駿萬年王會及雕題

○題畵

渴蜺山連郭啼煙樹隱樓近來庵景似輸爾獨漁舟

○天界寺同君平季豹伯潤看月【用季豹韻】

積雨經重洗回光得倍新假然明夜夜不必愛人人天闊方懸鏡云罷也避輪淸華眞可襲轉玩轉精神

勝地兼良月生來值幾宵漏髙魚暫定衣濕兔全驕湊泊皆奇士幽淸絕叫囂玉蘭花下醉疑是美人招

○紅梅

亭亭獨立鬭淸寒徧體楊妃汗粟丹風格若教遲兩月往年疑在曲江看

○南城柳

綠樹垂垂欲飲溪愁風愁雨綠眉低朝來道上嬌新滑又得如鞭試馬嘶

○齋中薔薇

梁王竹堂靜花宮瘦楡影長格殢芳心冷風吹不醒宿雨挫含胎紅粉■﹝馬宛﹞泥墻誰家拾玉淚收作面脂光

○春盡日唐君平梅季豹宿天界寺同賦

雨欲翻盆風欲簸五日僧房四日臥臥中謀霽勝謀生才得生回春竟過南中之春在南郭天界前後報恩左晴來一日萬人趨騰騰男婦烏蟻磨每逢寺裏便燒香但得艸間齊擺坐阿誰眼色向人拋底事鞵根當景墮泥他鶯弱管喉調恣殺蝶顚裙簡拖我亦從來工解樂著身天界閒情大出門寸寸抵酣呼勝遊況復才人和才人者誰梅季豹壺自親提鍤自荷往來虹電鬭晴光醉後珍珠迸咳唾禪魚酒拍盡堪逃獨笑無錢堪酒佐有日素齋仰普徳有時薄餅尋髙座雜童雜老信終朝似禿似儒分半袔二十四番春信急共將花事粗忙課花事遊情煞未完老運春光行坎坷從前廿日雨頻傾昨夜看天風又作幽將屋底夕還晨蝶翅塌零鶯嘴愞合脂芍藥駁容顏凝露薔薇爛包裹勾抹都兒多少緣花魂人興皆摧挫萬緒千絲撥繭蛾突到髯公愁暫破髯公髯公天下奇梅君與爾俱仙蛻季孟之間二爽競肯於其中弱一介惱公作天澀陰霾怪底英雄困蓬堁好景人間能幾多風雲反復其誰柰王莽九錫周公懼侏儒飽飯東方餓春天告去夏天來迎新送故聊相賀

○春日懷

南歸寄詩一首自余來斯閉門天界戶外絕不見聞懶病相仍筆研俱瘞今春又盡矣雨久無聊偶取舊題詩讀之淒然相念偶書寄此

秋興君重爾春愁我大都雨多花黯淡天闊水模糊冷眼低楊柳慵心語鷓鴣憑誰嗟命薄怪底久詩逋

○贈雲松沚公

一春天界寺日日沚師逢風雨巡三月笙簧奏萬松主賓憑鳥舌空色想花容就得王維句玄言問老龍

○蕭太公詩

蕭太公者侍禦鶴侶蕭公祖之尊人也侍禦公南巡旣久士民親之萬曆二十九年歲在辛角季春之月太公稱八十幾侍禦公所轄士庶與侍禦宦遊交者有口有心無不爭相祝也賓尹旣爲之民又適在南快逢其盛因爲歌七言近體四章雜之行酒之末以當鼓缶云

逶蛇蠶國課耕桑銀艾橫侵書帶長偶爲看山鞭尺杖最歡庭對壓南牀嬰兒老去猶存色瞳子年來覺漸方一自熊羆歸廌史不將淸夢到周王

華蕚通城鏵影偏明明禦气接雙泉攜來鹿市山頭伴分得峨眉雪色妍罨畵閣時鶯健語浣花香處柳酣眠何須耄耋期頤數直向莊生論大年

迢遰巴山入望頻浮來鍾阜瑞煙新登臺歌鳳迎靑鳥驀地行驄躍紫麟處處齊歌眾父父人人願上各身身欲知燕喜庭闈事請看壺漿快吏民

蘭燻鳥沸照松廳走肉飛絲樂競呈見說都門齊獻頌偶因部下得通名人間鸑鷟威霜羽天外鷗鳬狎露盟我亦庫書中脈望憑君持卻引星精

○壽王小岡

久接王夫子深中雅澹然澆園依地靜掀戶枕城偏謝去囂紛景拈來止觀禪琴書堪狎主冠帶盡髙懸軟屐長於外輕衫小市邊酒籌巡艸樹茗信探風泉乍得鬮春社欣看敞壽筵須交老友捋膝徧小兒牽趁席低紅藥當櫩咔紫鵑嫰晴嬌擘月濃雨巧涵煙就水江鰣美沿籬竹筍鮮閒心沾柳絮賀客榻楡錢舊入循良傳新參髙士編靑笻如許伴趨走更年年

○齋中對竹偶讀韓集和侯協律詠筍因韻排律

埋迹知聞寡抽身气象軒動應乘正運處亦厭塵煩等富驕君後孤淸長子孫酣煙侵藥圃��亞荷盆崛曲盤基固槎牙破雨昏年來經冷澀底樣剉春溫迸土神偏王拏云勢欲騫龍飛驚角出虎變覺皮存小玉鵝笙疊新篁鳳管翻【韓出垠字今以翻】菖蒲空益智桃李但無言稠節慚甘實濃華謝老根堅彊攙壁石瀟灑脫籬籓擁戟千官隊摐金萬馬奔須臾連碧漢一夜別泥園鼓暢須雷令栽培藉日恩勾牽虵出艸忤絕貍窺垣回步淩羅襪當階擬蕙蓀剗除無萬徧蹋藉幾千番道路口誰惜生成意可論短長終自致陰蔭尙堪繁非久看鳴籟寧能止助飧縱橫聊得地去就曳何門隱霧疑頭戢張風漸笑掀總畱貞士幹一任小兒髠敲劼搖庭樹淒涼掠旅魂重賡侯協律春粉撲朝暾

○積雨一春偶五月初一初二兩日日晴李敬松招游船同唐聖吁君平家時望仲任之作

尋春一上雨花臺春雨春風妬客鞵旦旦決盆工潑撒家家提榼費安排卜當上巳薺燈澀盼得淸明麥粥乖擁被臥如鉆短竇倚窓立似戲長篺愁聽聒聒生鳴瓦忤殺盈盈別墁街盡日涴泥挼細牒阿誰照水脫橫釵臨流不渡頻嘶馬沈突無煙徧產蛙減額褪腮花剝洗塌巢崩屋鳥顚厓緣堤眼瘦朦朧柳寫壁涎濃出縮蝸惱亂宿奩髽小髻摧殘短匣繡空靫禾頭落落連田嫁蠶子蠕蠕並箔埋滿市米薪騰作玉一城老少郁成痎東鄰結隊時難料西第邀歡事不諧巳分心灰同爛艸怪來骨凸抵枯柴只疑天璺傾河漢何幸神工借女媧但遣羲和初執政覺人眉宇一齊佳各攜男婦驕松霽並試衣衫撲老霾醉客三千能意气壚姬十五雜優俳筵爭亭午游船盛腔鬭昆山拍板皆桃葉桃根翻晉譜龍頭龍尾弄秦淮忙調燕子窺風牖戲逐魚兒上水階隔幙鴛鴦齊入鏡平檐朱雀盡懸齋贏將百樣當場戲補貼三春未了懷巡酒故應撾急鼓鎪詩那用揭行牌聊陳漁父歌新沐底勸云師莫再差五日湘累明日事招魂萬古屬吾儕

○呂進士祖母

容易孫枝玉樹芳他時茶蓼底般嘗百年開壙先形發累夜祈天不解裳夢斷機絲淒織月塵埋奩鏡冷函霜臣無祖母無今日艸罷陳情淚轉長

九十單棲七十年贏將孤寡待曾玄只言嬰臼從來少不信熊魚可得兼穿宂道傍歌薤露奏書闕下繞蕭煙閨中盛美男兒烈靑史昭垂定幾篇

○某索贈

五夜機絲織幾橫一燈雙伴讀書聲年年萬里秦淮月照徹孤幃底樣淸

總煩太史筆縱橫巴婦千秋更有聲司馬祗今收貨殖祖龍不用築懷淸

○送王廣微再入會稽

來年重畫舊時遊越角吳根取次搜禹鼎摩來俱怪獸陶家卜得又眠牛博開障子千巗美細座花兒一艇幽我亦隨君魂夢織錢唐朝暮看潮頭

○和朱侍禦遙壽蕭行吾五十

半百棲遲老豫章焚枯酌醴味偏長緣階薜荔橫書帶繞屋流泉洗墨莊行業一門連魯衛光華千里映潘楊不須遠寄鐘山玉自有雙珠炯在旁

○唐君平生子

鐵网朱絙海底鞚褒中博得明珠弄報恩塔頂對門開六月十五神光動我怪唐髯昨日歸萬里風雲不肯飛豈知天公有深意雄心畱取作龍媒唐髯生得眞男子與君濃笑畫唐字眾向唐髯將酒賀髯也持杯先酌我湯餅今朝會須及爾催座中先拾金盤並玉果

○別金陵

數載南徵客胡爲又北徵約裝俱避地捧檄僅謀生遠水黏無畔髙鴻叫有程環環空執手相送石頭城

若論閒遊地南中亦快哉湖山城裏出煙雨市頭來檢物無澆俗淸談有勝陪但除冠蓋外盡可試尊罍

花雨層臺上松云老寺邊塵間穿繡幙步裏落香鈿夾路工攤貨隨場串賭錢半生重見獵豪俠想當年

久矣棲天界於今一榻存共遊花眷屬看長竹兒孫夜誦依鐘靜晨餐乞缽溫所親驚得似須髮異諸髠

不淺琴尊興言尋雪竹居馮陵別墅屐軟捷半山驢名字如相借經綸或病諸乃知持世者消息在盈虛

石子岡頭路朝朝廢往還屢新當目景半熟遇人顏拂翠穿林密窺霞射塔殷眼中有遺友或恐在他山

梅季瓢嘗掛唐平■﹝髟上思下﹞屢挼相將倚樹�時或扣舷歌竹裏全通衲檀橋半隱娥秣陵眞快地況復快人多

出郭寺還寺逢僧茶復茶隻身嫌更徙數歲巳爲家蟻磨營新國蜂忙逐早衙紛紜看物理爾我一長嗟

唱徹江南弄人傳湯惠休垂情看艸長作意及春遊釣影酣淮月樵聲出鷺洲平居貪熟懶捨此復焉投

車馬長安道風沙一窖塵曾因護眉面幾欲揖簪巾蛾子重投繭魚兒轉赴緡行藏難自理顧影惜孱身

貼地尙虞危箋天略問之可憐烏夜夜徧繞樹枝枝冷暖消孤腹稜層茁老皮素心翻入世一任野僧嗤

薄味羞雞肋閒情愛鶴翎多霏云在想獨酌水爲銘瞪俗聊浮白長年極殺靑登舟殊不樂雷雨過江腥

○醉茶絕句

不識曲先生胸頭气作獰馮誰澆磊塊桑薴爾多情

活火試新泉云芽白吐煙引人著勝地相顧巳頹然

無力學王通酣情一覺中睡餘聊得味取次覓盧仝

寧與眾同醉何爲我獨醒君過揚子驛爲我取南零

○江上偶詠

記得佟家曲三言淚不降猶憐小田女十二號無雙裙衩應添尺檀槽別作腔隔生凡許歲孤夢墮秋�

○自宣州發同汪八汪九過荀二

貼得差船如甌■﹝婁瓦﹞雙颿細葉雙溪口曩年識亂送行人祗今閒殺官亭柳官柳淒淒眼欲脫一天碧色�深黝我畏鄕人遁遠方君憎薄俗藏田畝我船暫艤傍君屋君屋如船不容斗籬頭蒿艾沒腰骭簾押秋云髙影蔀長將帽額磕檐牙時以筆牀依竈曰赤腳老婢甫驅雞家生小奴前抶狗入門入門意色躍作禮不暇齊拱手裸裳提帽恣羅縷主人喚茶客喚酒誰謂荀郎立壁貧食畦俎海橫三九酒香色味敵茶奇珍珠琥珀夫何有平生勺滴唇不到今日登場興劇徙五椀七椀無窘眉大捷須臾幹甕缶熱血頻澆气欝菌吻中作惡幾吐嘔窮交貴交定何輩天下半稱好朋友如毛緩急風捲蕭軟美居恆善箕帚己亥以降乙未前終始始終僅某某危冠博帶裹肥肉柴柵其中焉可叩男兒脊梁足自磨豈堪托命於人肘已解富貴如浮雲未必功名眞不朽看君有屋復有田長日髙舂下門牡

○揚州舟中

傍晚依微弄袖風竹西歌吹亞江東行船堤畔連城畔看月雲中似水中鴉帶殘陽歸晉國螢排腐艸出隋宮往來一夢供煙雨是處漁燈逗火紅

○儀眞舟夜

溘溘芳塘澀藕根絲絲無柰柳堪髠向人輒吐蛙聲急舉世難明月色昏使馬使舟終道路易裘易葛彊寒溫靑泉白石年年思卻笑於今又食言

○浦頭鬧

石門嚙束管喉急黃河之水黏天立雷輥電薄底盤渦龍獰兕吼飛濤泣兩板旅艎戰狂水度索爭前拽不起伐鼓摐金睹勝力長橦巨纜齊牽直項羽直搗章邯壁人馬無不一當十往也嘗聞淫預歌浦頭三閘今如何千呼萬叫始經過猶向空中拜浪婆

○遙題古勝園諸迹

古佛堂

一園儲一酒隱

餘慶堂

樓居

一晚香圃一柏臺

王子衡讀書艸堂

艸徑

一凝翠亭一羣芳亭

柳池

嘯臺

﹖古佛堂

秪合藏身寄渾惇指天指地舌堪捫無端閃出雲門路又向人間占一尊

﹖一園儲一酒隱

楡錢乍放收蠶矢稻穗新肥拾蟹胥但得歲貯七百斛不妨曲部作尙書

﹖餘慶堂

孔顏鎭日臨天下堯舜於今長子孫何物个中堪世世平泉艸木復何言

﹖樓居

誰臥元龍百尺豪酒旗書庫一齊髙尋常世態堪供睡納與雙門響似濤

﹖一晚香圃一柏臺

幸自當霜能傲歲猶貪生翠欲浮空閒簾靜日搖新影疑有人來尙跨驄

﹖王子衡讀書艸堂

子衡先生讀書處於今仰止有遺堂若較謝墩安石住不應堂姓尙隨王

﹖艸徑

一夜春來風瑟瑟綠階繡幙艸爭出自與花官護小芽履韈將迎俱隱密

﹖一凝翠亭一羣芳亭

花城竹路趣登薹綠雨紅煙曉鏡開旋拭琴尊邀好事嬌光幾道襲裝來

﹖柳池

拂堤弱柳絲絲綠出水鮮荷柄柄香倚杖臨橋閒步步遊魚飛鳥各成行

﹖嘯臺

蟋蟀鶬鶊次第鳴前亭燕語後蛙更數家鼓吹宮商疊並與孫登佐嘯聲

○方太僕還靑亭冊以松竹遠還靑爲韻

盈盈百畝園挺挺百丈松砢磥有餘用前身知是龍綠篁苞舊胎紫蘿含新茸月上鶴聲聞依布髙士蹤

名家識丰屋舊都識喬木八九鳳將雛千百筍成竹雲來樹影重風送茶香熟呀然皖城東三垂步朱轂

晨風吹茂林夕照下芳畹怡心事以怡送目景逾遠綺席趣鱗鱗珠纂立憲憲遙知上皇人此中足息偃

朗陵八龍盛諸王馬糞賢所貴人物嬴甲捨豈足班熲熲插珥貂纚纚服廌冠一門七業興英豪恣周還

山黛相凝秀煙江共羃靑故鄕三千里與君鄰載酒識艸玄卜社問徳星有谷萬斯年世濟以爲型

○杜道執赴海鹽道執初令大冶三年今補任

幾年大冶鑄南金又向鹽官問火燖疏鶴載云供宦況遠雞候曉接鄕音當秋蟹稻齊登市常日魚龍出聽琴半載長安工看月可如到海月全臨

○李方麓太僕使黔便歸

姓名久矣在南牀袖有風稜筆有霜共語行驄推宿望朅來安驥見新章螭頭此日衣冠盛輦下於玆議論長突兀班心眞獨立看君往歲作臺郎

冏伯命周欽克正康侯錫晉慶方蕃屬車會見春遊廣秉傳驚看秋駕尊奏彩持觴賓客集褰帷問俗語言溫郊迎弩矢爭先負萬里黔南檄到門

○除夕雪次蘇韻

將將白騎舞簾纖催得殘更鵠漏嚴大地盡鋪縣圃玉職方先貢解池鹽燻尊栢葉行盤角剪水梅花落帽檐一陣淸光儲宿戒攝提春巳露勾尖

海童漉海浴金鴉輸盡鮫鮹不計車臘市相將堆粉荔揚州忽憶看瓊花吹回葭管灰千縷凍合樓臺月萬家生事一年捱又過寒江辜負挺魚叉

時窮摧磊不勝纖異日齋宮枉戒嚴黃帝珠還疑象罔西施妝靚笑無鹽明年歲好占新莢夜半春生照滿檐酒炙諠闐非我事擬將白糝試茶尖

城頭急鼓亂寒鴉闕夕諸神駕五車玉笛吹還龍角暖銀泥蹴作馬蹄花烹羊唱酒堪爲歲捲餌披蓑別有家大笑身爲妻子設年來又費畫錢叉

○盛翰檢使秦籓便道展省

新開冊寶重升儲綸綍尋常幾得如奏日重光龍啟閣看云五色鳳銜書天家葉葉金莖麗公子翩翩錦服初怪底函關多紫气寵榮先到世臣廬

○張翰檢賫禦書中州

萬方誰不頌升平一代鴻儀取次成珥日曉占圖諜瑞繩河遙曳羃光榮諸王天下尊周室使者風流似長卿是處恩波家國共路花山鳥亦逢迎

○陳贊善冊封魯藩

歲歲天家寵冊封詞林歌送事重重幾看揚馬推廷宿得似龜蒙表魯宗綺陌競遊吳苑樹仙班初數省門鍾君行泰岱先觀日夜半飛紅射大松

○畢封公偕壽

煙坪畊讀好追隨練水黃山合到眉福事自天齊拜慶封章有子得親持雲開瑤艸鵝吹管日耀珠光■﹝虫史﹞伏池遙憶當筵承酒處淸商一部卷中詩

○夏給練使琉球

蘿圖圭谷際荒遐萬里恩威寄漢槎渡水盈盈橫地脈窺星歷歷共天葩往來風伯趨千翼大小龍神拜五牙海國東方殊不遠羲和一日一還車

○大中丞溫公恩綸

黃河澎湃來太華蔪以磔有挺者堯門山水搤其脊巨靈護屓贔中有眞人宅身世歌考盤分與紛囂隔遊皇初服庭登漢力田籍耕饁得嘉賓詩書富遺筴如山膚寸云終爲天下�如河出火惇潛酒於泑澤及其導龍門稽天浴日月篤我大中丞明時作柱石獨領百司綱裁成秉規尺帝曰嘉乃勛玉檢開貤冊淸峨中隱宮有阡舊如睪豸甫服新章蹲螭勒新額妖狐不敢藏龍火照通夕秦樹遠離離宿艸蕭煙碧奏誦滿中朝走也愧雞跖

又

華嶽孤標矗慈峩爽气瑩夙儀推地望環種得人英歷代衣冠贈當年丘壑情鹿門甘共隱冀埜足深耕牖熟羲皇夢齋圖綺皓名馥芬收茞杜堅朴老盆罌逐世無長物詒謀在上卿風連臺閣起雲與綬篸橫祝史親隨杖天王爲割牲循墻三命後祭酒一鄕平瘞玉流光遠樅金髮響閎朅來關尙紫初度水應淸負劍蒼龍躍銜書白鶴鳴殿中尊總憲先世錫殊旌牢醴司庖治扃堂起部營綠章油葉葉丹服火頳頳月表桐花濕煙端桂樹榮神羊鐫衛鼎石馬耀桓楹大矣孝熙詠昭哉徳社聲典刑髙不極趨步覺空瞠故國思喬木明時任老成願言篤嘉佑規尺見參衡

○施濟宇親家五十【先世有東山艸堂】

艸堂髙處接晴霞遺事東山遺興賒門業共傳施氏易隱侯親種邵平瓜階前乳鹿生銜艸巗下游蜂細釀花如此百年今甫半名場若个有津涯

○至日過孫丈見懷僧四偈余素不習佛因喜四作歸輒和之如數然非於佛法起見也

君臣賓主倒頭翻飲醴何人辧覓原身世夢中偏說夢祖機言下轉多言不堪斷滅趨頑相道是精魂又鬼門拾得幾堆幹屎橛擬將香味向誰論

佛典儒書信手翻多年浸灌也逢原到頭結束成何事無舌通身解作言三尺嚴霜冬至夜一條直路午朝門隨行拜舞隨行散法性明明具可論

前郊一夜黑風翻捲盡茅廬見廣原悟影弄人人弄影喜君忘我我忘言茶鐺紅處風生谷竹榻明來月滿門渾沌還渠眞渾沌未分天地復何論

摸索金鍼暗裏翻買絲空自繡平原觀心炯炯終歸妄恣口囉囉作麼言鶖子是君應得路瞎驢憐我未知門溪邊女子堪畱宿賒與他生共討論

○壽李崞縣時以入覲來

親隨王會祝齊天喜見鵷班擁列仙徳讓巳書循吏傳久長新倚聖人前朝來桐馬分宮酒午後沈楡篆禁煙歌吹徹明春政入可知花鳥共年年

○松圖爲黃芳楠先生壽

夭桃與穠李歲歲逐春風得意繁華內泥人指顧中雲霄誰獨立霜雪若爲雄勁色寒淩竹淸聲曉奏桐在形堪作長入夢擬爲公宿譽擅元禮餐精﹖﹖寧葛洪浴翎新駕鶴拂鬣茌行聰明世需楨幹於君卜棟隆

○送孫二令藍山

來論去馬並匆匆宦路文緣較達窮此日專城朋輩羨當年大將弟兄同琴如宓子彈而治室有澹臺公寄隱於斯堪樂矣雲山吾亦慕湘中

○題畵

數里杉楓映水寒一汀煙月寫新灘此身巳作浮家計畱著茅亭覆石蘭

睡庵稿卷之三

●睡庵稿卷之四

宣城湯賓尹嘉賓著

新正羅伯倫齋中分來字

玄象山房有集杜一冊有詩艸六冊初余讀集杜不知其爲杜句也及讀詩艸不知其非杜句也詩愧不能擬擬集杜以頌之其變化不及則巳遠也亦以明夫學唐者出於玄象則玄象出於睡庵則亦止睡庵而巳

送南太僕罷歸

寄成爲倉

送曹能始

壽曾喬峯

送南子興

送黃太僕冊封荊藩

讀柯母懿略

送柯公明出守沂州

龍廉孺攺教

題畵

壽萬制府

允修齋中話舊

環山小隱圖爲胡伯玉題

風箏和朱元介

自鉏園八詠

百花居

超遠樓

觴詠齋

宜暑亭

獨笑軒

澹逸處

片雲石

劉百世招飲園亭同董太初沈太玄二丈分得人字

顧贈公

贈林承甫太學次元介韻

送夏黃門使琉球

陽谷納請告歸裏

喜沈士範登科士範爲君典先生伯子

吳長輿登科

吳給諫壽母

過孫聞斯

羅贈君

呂母節壽

送劉恩徵憲使再赴秦中

邵熙臣賫禦書山東諸藩府

讀易山房爲李封公賦

題畫梅送友

墨牡丹

墨蓮花

待漏圖爲仙功曹題

壽朱兵部父母

送呂醫澄南

壽裏婦八十

題朱元介畵墨梅

壽呂公

梅泉

呂幕赴杭州

珠泉呂翁榮膺冠帶

爲楊醫題卷和孫聞斯

蟠桃圖爲某內使壽

杜袁度新授中書

昆侖萬松圖

再別田仲口占

贈遊中捨拜恩會逢其尊人新拜司農

王還朴父母

送焦素臣還黃山

○新正羅伯倫齋中分來字

三日不出戶佳人此接杯茶鐺生气詔雪牖抱光來興與燈爭力詩因酒限才一年新霽夜星火照喧豗

○玄象山房有集杜一冊有詩艸六冊初余讀集杜不知其爲杜句也及讀詩艸不知其非杜句也詩愧不能擬擬集杜以頌之其變化不及則巳遠也亦以明夫學唐者出於玄象則玄象出於睡庵則亦止睡庵而巳

詩家一標準略地兩隅空聲吹鬼神下光輝仗越雄百中皆用壯絕景與誰同今夜文星動靑熒雪嶺東

拔劍撥年衰生逢酒賦欺眾中見毛骨行路洗欹危操割紛應手開懷無愧辭競將明媚色拂匣照西施

墨客藹云屯瞿唐爭一門詩書遂墻壁鬼物傍黃昏气得神仙迥情依節制尊大風吹地轉壯士斂精魂

諸家憶所歷消息苦難眞嘆時藥力薄闕下受降頻騄驥人得有風雷肯謂神彌年逐淸景彷■﹝彳象﹞識鮫人

天意髙難問南徵盡跕鳶殘生逗江漢無計斸龍泉畏虎不得語寒花亦可憐中原有兄弟爲我一潸然

○送南太僕罷歸

並以平生淚臨行轉吁天孤臣元自苦美詔想能堅輦下開新路河源浚古泉明時甘老去躬種渭陽田

風物亦難料田園君得歸廢興時也命朝暮是還非老馬堪閒瘦輕鷗欲伴飛琵琶何處語昨夜譜明妃

廿載君恩重單危彊負戈爾情嫌報少人意轉求多雲駛遙添嶽關行側讓河古詞存棄婦今代一長歌

曉鶯啼復啼春閏艸俱齊舊典余牽馬他年信乳羝人如明月遠家住華山西好取身將母皇心識縱麑

○寄成爲倉

笑傲雌雄劍悲歌羽徵聲年來幾鬼物樂事似他生瘦骨經風透孤身傍月行猶憐兄弟在意气兩眉橫

以我生還後思君傾蓋初論心偏自密衛足一何疏百怪天雨粟三言海大魚頻年多史冊魂折不堪書

何妨彊項令得地巳身拌獨有冥心客髙天欲問難避人南北屐投老是非壇歲與流波急憑君習水觀

○送曹能始

瘦行寡所適懶性與君便記得分帆處江波思渺然重堪京似驛轉戀日爲年後夜淸齋伴相期枕月眠

又向南中路閒官有老資吟懷日以富散意乃母宜吳越討應徧山川付與奇畱君無計得抄取一年詩

○壽曾喬峯

醉君園亭內君歲如我今而我甫弱冠力量方崚�亂擊鐵如意倒臥梧桐陰其日气吞海江湘不及斟朅來幾長安鬢毛塵土侵拱揖角搶地杯棬力不任昔日跳叫漢倏變爲啞瘖回頭十五年往事陸以沈而與君共者歲寒松栢心雨花好樓臺秦淮盛鼓笙君更五十年寸寸地追尋傍石兩梧桐不攺舊森森爲我置一榻可以寄孤吟

○送南子興

經云太華山四方而削成落落不可及有如南子興髙者南之韻瘦者南之形左輔王祭酒詞賦淩西京我輩屍祝之今也遊其甥冰玉價以齊力量無觭傾昔我登西嶽逐望多美云王气在玄象滃然張精英地脈巨靈開斯人乃踵生

驅車復驅車牛馬紛通衢儂是村牧兒信口吹泥壺終日牛背眠艸水墨丈餘看子駕渠黃生騰周八區不如化爲蠅托子以微軀

弱羽帶箭來風雨無干翎眼眶血模糊左右驚虛抨在云恐不髙在林恐不深一身兩身贖昨夢今夢頻四顧弟兄間脈脈含中情

走馬趨北風露面■﹝馬宛﹞泥沙十道馱金錢輾塵日以多事繁論亦碎百舌鼓呀呀月光不到地愁絕中蝦蟇我絲無所吐心如靑鼠瓜進而與子謀子拜問大家前此四十年風景夫何如

一歌將進酒二歌月重輪三皇皇者華四步出夏門錦服傍魚軒夾路山溪明憶往觸西事集句撥不平今日傳天書萬里驅風生上馬醉蘆酒鞍劍懸蘭纓杜句與韓碑千載足崢嶸

天气漸炎熱感君如風燻所以把別盞斯臾未忍分送君願景緩迎君願景遒天爲設佳兒亦得月餘畱幾回墻頭月爲君沈且浮與君相見時令子辦拿周

○送黃太僕冊封荊藩

親函銀詔出朱官一道飛髾曳楚虹宗子介圭分赤社使君威節帶靑驄行遊江腹連恩闊遙上山眉與帝通爲語皇華多貴從駉詩三字蓋諏風

○讀柯母懿略

自古以至今容賢抑何難智非自愚割貴非由賤捐彼我各頭足服食本不姦何爲今古人嫉媢遞傾煎共爭在天地天地亦云寬而況於女子所爭牀第間寵辱眼光中相憎固其然宜乎樛木風千載美無鄰態觀人間世夫婦乃交儇夫借子爲名婦借子爲權忌制一以觸妬鱗不可鬈誰者生且育重爲樹副勤有鮑有管子有皮有公孫身賢者賢與孰與進賢賢簪珥脫不辭煦澤仍以溫及夫所乳兒哺之過於生機下兒就讀股上兒就眠教誨以成人保護以長年母乎非母遺兒安得有身母乎有母遺兒忘身所因慈顏一以別涕淚夢桮棬回頭卅五年日夜聲爲吞大恩無以報泣歌慈母篇微母子不食微子母不陳惠善亦何負持此規閨門

○送柯公明出守沂州

公明之言曰某不肖曩選在監實蒙馮司成公一言之譽今之得試爲州也猶以試蓺受知澹生王公然某文事之遇於此巳矣吾憐其語意似不能釋然一旦者又久斂袵其才爲歌一解以勞之

詞華久矣占江東東海於今表大風三尺焦桐音似水一函塵劍气如虹髙懸樂石秦碑古下嫁才人趙步工從此詩書供擘畫壯夫應自悔雕虫

○龍廉孺攺教【龍先令海澄】

紅塵不染亦多時莫訝新盤缺荔枝迎送減來便供佛簿書拋處好吟詩曾因海颶施龍雨會見天華覆虎皮人世屈伸君閱取茶鐺煙裏一枰棋

○題畵

何處杳平波舂環天半疊椅峭發孤文和光溶於頰倒景插花官鳬鴈雙雙帖遠心渺難卽拄杖指丹葉

○壽萬制府

露气曉光凝盤山拭遠稜堠烽消塞靜禾黍快秋登金煉瑩於燭銀河直似繩開亭宴諸部士馬肉飛騰

萬里臥明駝前軍樂事多使風調鐵馬出月醮鈿螺醉裏紛催鼓閒來約射沙蘆笙吹處處大半是饒歌

越國歸來後降施恣得收刺閏傳露板飲器波骷髏部舞多椎髻夷王解帣鞲最宜平野望沙磧盡良疇

霽闊弓膠健陰森劍室靈嚴砧發鼓气簇米畵山形月落林猶紫蛟逃海不腥秋風如陣馬時復亂流螢

回首東方事紛紛幾局碁千年舊屬國命發引絲兒大將穿營日天王賜劍時多君饒膽幹曰豈以身爲

牙旗新晃耀礟矢正喧闐一洗鱟帆雨俄淸蜃閣煙龍荒回白日鰈海戴周天箕子如生在殷勤在馬前

太息安危事猗與將相難如公眞命世文武並登壇後乘托從事先聲奪可汗誰哉貽我輩坐饗腐儒餐

秋動潮河水寒風入箭痕看君歌舞日勤苦下壺飧經緯諸公力生成聖主恩一杯三酹地舊伐敢重論

○允修齋中話舊

不爾能重會堪誰往事談怪來生馬角涕下食魚泔凍色心猶悸悲呼舌尙含祗今一杯酒暗裏覺酸甘

眾裏偏隅獨前時但影雙魄魂收北極升斗決西江尊動蛇縣壁沙寒鬼齰窓憑誰歌易水羽徵不成腔

○環山小隱圖爲胡伯玉題

每日憶山中相將付墨工云容依壁臥竹路與簾通酒禁開朝沐詩情索遠筒舊遊足追逐予在此江東

何者爲朝市相看巳絕塵庭前參兩鶴月下醉三人寄到鱘魚美趨來燕子新爲君歌四憶云繞定中身

○風箏和朱元介

糊腔駕篾競髙危笑笑人間鬭小兒無樣浮游驕燕雀幾番荊棘入棠梨飽看揚去情如紙彊與爭將命抵絲莫得風光都使盡春風亦有下場時

○自鉏園八詠

縱到朝參隊煙雲气味存看君修圃事只是種蘭蓀

○百花居

處處逆風燻尋香競作羣不知花王所溪上相紅雲【王去聲】

○超遠樓

風韻自超超乾坤个裏�登樓時一憑小恣目光遙

○觴詠齋

噴出俱成錦將杯作餌鉤爲君量口腹萬丈築糟丘

○宜暑亭

塵去不關掃風來相對彈此中無熱想宜暑亦宜寒

○獨笑軒

或曰在瓦甓或曰在矢溺此道巳忘言先生穪笑笑

○澹逸處

種藥那堪逸看山只顧濃人情偏自遠佳境不曾封

○片雲石

朝與朝雲遊暮與暮云宿君情無暮朝所枕皆云族

○劉百世招飲園亭同董太初沈太玄二丈分得人字

一水通都貴遲光四月新貯齋全踞勝趺艸剩畱春溪勢收潀壯風痕掠浪皴貌天張膽鏡浴日轉蹄輪瑟瑟趨丹籞霏霏切紫宸云根爭漱玉石發欲梳螓蕩燕輕湔尾跳魚淺試鱗蒹葭沿步贙鶴鷺上階馴圃曠維醋藥溝閒足飽蘋禁分宮樣錦驕絕市頭塵近樹紛如揖遙峯束若�嵌空懸塔頂堆案列城堙萬雉齊端笏千章雜姿紳橫門開滿月髙閣到靈辰朱碧連叢綴房櫳傍渚陳出林僧送客隔岸鳥窺人埤堄平官柳蒲蘆類女筠付圖濃淡稱作幅短長均傾蓋心期合延尊興象申牽裾臨巷口攜榼下池漘摘乳瓶辭火登鮮鼎就緡軟歌應密拍簡令廢深巡伴鴨貪眠味觀花悟了因山川緣共愜雅俗語皆眞幾處攢眉社誰家折腳薪指彈來去現贈釋影形神靜引年爲日歡忘主也賓各拈詩裏韻俱適笑中身夕照奇煙吐圓潭薄霧娠餘情銘盎甕懶態側綸巾在吏無前賞乘閒約後頻何當明月夜數夢臥江濱

○顧贈公

宿艸猶尋處士蹤云裝煙駕想從容山中賦就人堪臥柱下書來鶴每逢竹素一家藏匏史麻黃千載耀芝封而今日月光輪滿波到南江潤幾重

○贈林承甫太學次元介韻

圖中五嶽望中賒藕孔長安壁角蝸擬試鷲頭看截海行依鵬背負飛霞入時眉黛臨宮樣出篋篇章鬭筆花贈劍似君書法是笑予執管但牙槎

○送夏黃門使琉球

渡水島中島觀風州外州魚龍輸職貢人馬看迷樓按節綏皮卉舒圭等粵甌天王恩數異之子詫奇遊

牙從排風伯前驅誓海師潮平三嶺靜星闊四天垂巨舸飛逾鳥扶桑望若薺航梯知不盡應有象胥隨

水气圓■﹝巾登﹞似蓬壺墨點靑天晴消颶母岸近卜蜻蜓木汁充酰貴鯨珠代蠟熒圖書山海富好爲續遺經

○陽谷納請告歸裏

莫甚今年暑財回昨日涼只言聊注籍不道遂催裝云迥鷹辭架山閒蜜課房一途風景穪最美稻花香

作縣抽身後居然悟息機評琴酬舊債納劍襲初衣照月臨湘近看云入楚肥與君山水約狎主莫相違

○喜沈士範登科士範爲君典先生伯子

朝來頻側耳鄕信若爲先擘見書中目幾成馬上顚急從妻子道徧向友朋傳太史差能續英雄倘自堅

天欲幹鏌利經年水火多逢人財拂拭當境足婆娑前輩生開面新郎滿唱歌鳳皇毛更長池上有遺窠

○吳長輿登科

千年老劍渾無敵萬石洪鐘遠有聲出眾色偏迷下蔡解紛書始克聊城飛離海浪看魚大卸脫鹽車見馬鬡累歲不降信屈事兩眸今日爲君淸

○吳給諫壽母

營得新丰到帝鄕朝昏兒女總相將門臨碧樹看云裊身在淸蒲與日長何處大官分壽酒幾家機杼出文章此時亦有思親者遙望江南數舉觴

○過孫聞斯

懶散支離自不禁逢君班著彊追尋乍生顏色如看劍頓洗胸懷似撫琴忙裏過門須見面閒來獨坐亦論心不知羲象成�用一畫紛紛說至今

○羅贈君

九華九十九芙蓉山乎桀秀人則鍾扶輿磅礡有羅公羅公生長華之野灝气鴻蒙謝姚冶不挾金貲走國中獨友石戶耕華下華下平田苦攻作歲收三日應不惡庾盈爨熟閭裏欣貧鰥餓寡交爲槖誰言種徳如耳鳴人天聞聽聰且明不然華下一抔土天子何由知姓名赫赫華綸照華野蕭煙幾道環梧檟河源積潤自昆侖汪洋直向中原瀉羅氏之谷未艾也我觀庫部君人人以爲眞長者

○呂母節壽

秋浦江淸淸見底畫向人間字作紀一從寒月閉幽窓修合多年謝鉛水三秋風入荷葉幹獨有藕根抱蓮子絡緯叫霜斗垂地杼絲軋軋三更裏兒今錦服拜明光應是從前母織累呂爲甲姓貴蟬聯宗黨俱稱阿母賢母持門戶勝國士人間豈必眉須全孰能似母健且貞四時松栢長靑靑九十九峯看九華百歲筵開噉甘蔗

○送劉恩徵憲使再赴秦中

還家又是別家期細柳肥花一望眉今古長安煙點點去來兄弟燕差差西園月照思公幹絕塞風威識子儀莫怪聖朝難作計知君到處賴恩私【君屢推諸藩不報】

自爾西來賀聖人祥符初見月重輪龍章再拜機中錦鳳吹新調字裏銀樂事不窮天置閏雄材思借地嚴秦一程芳艸隨紅斾盡夾魚軒奉所親【恩徵家京師今將母西徵】

○邵熙臣賫禦書山東諸藩府

中夜傳書出禁闈親瞻日觀奉恩輝海東气王如圓■﹝穴上登下﹞天北星明是少微五子齊承皇帝制三年再著使臣衣禪梁躡岱尋常事獨此祥符遇者稀

○讀易山房爲李封公賦

芾陰連陜北蜚遁臥湘南豫石終身介需云每日耽中行無遠復髙節有餘甘蓬室規爲局蒲簾道若函古龍蹲護朽神策覆椶楠夢去蒼牙辟靈來綠字諳兩儀愁破碎一炁照泓涵畫倍成何事圖流亂巳郯卦爻皆切腳今古盡呢諵系表幾人會機前些子探言蹄忘在兔思繭笑如蠶撥泐媧皇石敲開渾沌龕琴非指上取茗向鼻中參視履占元吉觀頤寶不貪縹囊家業貴朱紱主恩覃繞屋書生艸貽莊墨勝柑風矜遊太上彈沐老瞿曇擬問山房眾前三與後三

又

銅符擲卻巳多年綸綍從教自日邊茅蓋一穪居土宅鐵撾三試古人編閒情斷處交離坎道力圓時見地天鐘鼎旗常兒輩事閉門吾獨艸吾玄

○題畫梅送友

撚卻須根凍參來鼻觀香江南如在眼風雪不曾忘

歲歲傍靈谷生香啖不足一歲走長安生綃戀一幅

風操嘗憐獨繁華不逐時些些歸筆札一種占淸奇

白雪調��心知獨此盟美人思欲絕孤月立三更

○墨牡丹

獨倚欄漧笑不成繁中�略艷中淸此身不屬韓宣武慚負當年兒女情

○墨蓮花

擥結鴛鴦勝雙棲五井房紅衣翻不著獨自有波光

移種自郴州其根大於椀持來詫北人題詩標墨篆

海南有睡蓮約態揖飛泉月明升蘂气夜夜伴君眠

○待漏圖爲仙功曹題

云幄光光星射角鼓聲衙衙雞聲喔博山三面篆逶迆孔蓋因依冒鳳扆九卿六官齊列陣臣也結束來追隨尋常山中說皇帝皇帝威儀森鹵衛黃髮三公不得窺何況野臣蠛蠓細鴻臚喝唱撩雲際五拜三稽頭搶地左帳文官列文樬武達右軒蹡盾鼻赤蜺黃龍擢煙穗扶光影影抱華珥遙側見之帝修意海獻龍藏山獻瑞輦玉馱金萬方至駱駝牛馬解輸職昨者煤鬼尙穪贄顧臣𨿽小亦倮類孤身無賫徒腹愧臣無文墨謝兵事觕學法書不識義文母害中悟一字禾傍著刀其音利獻之天子箴規備索米索肉笑東方飽繆壺鉏醉小遺

○壽朱兵部父母

走肉飛絲部部奇眉龐發綠祝齊齊新銜方外穪司馬好事雲中下碧雞卜世永昌陪國姓充朝作頌副天題昆明是處堪行樂萬里何緣逐杖藜

○送呂醫澄南【呂能詩有西山遊艸】

長安街畔酒堪賒醉裏衿期湖海涯屐齒西山成近艸歌喉北裏擁如花形神酷似仙家呂道術還同譙國華多病半生工謝絕逢君便欲日回車檢點詩篇注難經思君別後見云停春風行李移茶竈夜月尊罍問酒星面色渥丹須髮白門庭無恙水山靑江南薊北隨緣訂我往君來早結亭

○壽裏婦八十

東家山樣積金錢西第尊官勢炙天若向箕疇差五福赤窮老嫗位居先

○題朱元介畵墨梅

竹榻茶鑪次第裁墨鳬香浸返魂梅閒來試展湖州塌又欲憑君索韈材

○壽呂公

千千石楠樹歲歲榮君堂秋江秋浦明照見白鷺光遊子出京邸八月領新涼彩服安以華朱弦紆淸揚盤果摘橘柚俎鱠陳鱘鰉言攜鍾阜云再分大官漿朝請洗沐如赴官赴家鄕舉杯酹者三天恩不可量

○梅泉

何處西方有美人貌中風雪意中春尋常摸索無緣得忽漫相逢野水濱

寒水泠泠駐碧潭悠悠香韻鼻端參月明繚繞羅浮夢合向其中置睡庵

○呂幕赴杭州

半江吳越接風煙官路遊場也結緣到日仙人開紫桂行間幕府出香蓮云髙龍井畱茶鼎月滿孤山倚釣船屐齒東南爭得似浮家我亦憶當年

○珠泉呂翁榮膺冠帶

朅來八十穩溪蟠忽漫非熊落釣竿通徳裏中堪祭酒耆英社裏共彈冠幾方泉石公侯印若个漁樵將相壇乍借璽符封釜竈自添文火養金丹

○爲楊醫題卷和孫聞斯

車車馬馬逐塵紅我亦當年護病躬解說江南堪寄臥傳君有術隱壺中

往時多病孫郎共理藥尋醫好結因近日孫郎知倍健壚頭鼎畔倘逢人

○蟠桃圖爲某內使壽

綏山木羊南康石狗一樹千圍實大如斗半以啖王曰忘其口乞君一核爲君盛酒奉上主人勸千萬壽

月素素云縷縷吹鵝笙催鳳語靑城大人何處舞日日洛陽聞雷鼓

○杜袁度新授中書

千秋杜老太宗師幾代松陵茁玉蕤爭譜蘭陔傳舊艸重開薇閣制新詩常參五字登文佛寄興三杯入雅池肯向金臺歌伏櫪多君赤汗表權奇

○昆侖萬松圖

靑鳥銜書去復回翩蹮招上閬風臺西方山勢東方似好擬瑤云逐海來

扶桑髙起大松齊海上初聞唱碧雞一自異人摩頂後千千松樹解東西

朝服松枝暮遠遊倒行直上海山頭恆河沙界須臾徧石爛松枯定幾秋

鶴欲雙飛龍欲行拏云喝月底般淸更從永夜髙風發化作人門萬嘯聲

割官就養意如何幾粒洪厓飯較多細束龍鱗待雲雨龍孫龍子舞婆娑

或乘黑犬或靑牛領得玄霜鬢似油一十八公頻入夢門庭葉葉挺奇抽

○再別田仲口占

平生不道別如斯別後音容好護持苦雨尙憐畱半日邀天且莫問來期腹何以病惟應割口不能開轉若癡一月一回今夕晦誰言明月照相思

○贈遊中捨拜恩會逢其尊人新拜司農

日者傳三天子都晴虹十道燭扶輿權知寵錫東朝渥銀詔先須自祕書

熒熒正字憐公子策策先農屬老臣闕下謝恩前後拜庭光服彩一時新

牙簽錦軸滉云端萬里星辰著桼﹖﹖看珍重一門佳事集滿朝人士盡彈冠

○王還朴父母

避世隱墻東當年負戴同墨華攢老蠧績火照秋虫廣澤生明月髙門表大風憑誰歌百祿天道似張弓

林中泉下客姓字允登天兩秩新朝貴千人舊墓田芝綸華耀日椒醞瑞生煙素業今看爾臨風倍莞然

○送焦素臣還黃山

但說焚書事千年罵李斯於今看世路挾冊亦何爲

並集髙陽裏無人解正音千緡空一擲莫更買胡琴

本是千金劍尋常賣不成匣中亦自可珍重養龍精

祕密軒轅竈無人火自溫看君探藥乳靈宅始開門

睡庵稿卷之四

●睡庵稿卷之五

宣城湯賓尹嘉賓著

爲周永明壽母

許心陽南還

送潘象安致仕歸裏

明皇演樂圖

送兪曲江之任兼訊鄧吏部

甲辰首秋卽事書段明府瑞粟捲

別意

張象先歸壽母夫人八十

壽於宗伯

麻伯顧赴永昌衛幕

金秀才還吳

劉年伯司訓潤州賦送

賦贈杜日章兼致劉恩徵觀察

朱驗封壽母冊

爲劉百世題米仲詔畵

社集城南

拂衣圖

寄壽鄧山人

別鄧田仲

送鄭駱思守括州

米仲詔還縣

汪原博訪予輒還悵然賦別

寄酬劉恩徵恩徵見懷詩用予雪景蘇韻仍韻一首

新正病起

孫聞斯時過射所依韻

沈司馬被言十二詩語工而意恬予甚旨之步韻作如數用廣其音非僅以相慰藉也

萱圖爲朱元介壽母

謝友可之南

陳汝礪罷官歸閩

羅駕部母壽

乙巳上封公壽

兪母捲

丁年伯母耋壽寄祝

乙巳一病十餘日不復省解人事幸而不死然亦危矣病境次第自病中聊述之

贈李一庵書賈六十

讀崇徳錄爲沈贈公作

爲張宿甫壽其從兄

杜氏園雜詠

○爲周永明壽母

驅馬何年五色驄何年轓蓋鎭江東何年出仕何年隱閒與兒孫話乃翁

上筐蠶子花間浴出閣雞雛稻後肥依杖門前閒步步孫男孫女共牽衣

承歡兩兩自朝昏此日分身意可論乞得一章娛晚歲畱將一管扼天門

嗚軋當年機杼音看君錦色勝黃金此行正向衡山道黃帝丹砂並可尋

○許心陽南還

處處春風捉臂彊一春兩眼悞流光明朝又道人南去共與春歸作底忙

五六年來純是夢醒來不記夢來時齁齁幾夜遊思攪似向官亭折柳枝

匣裏寒光吐復含阿誰屠狗亦兒男悲歌慷慨無方說誦與三行董邵南

轎畔央溝堪气息酒間蔥薤耐鏖糟閉門弱史無多味夜半長吟閣瘦尻

不堪入市山中鹿卻擬歸田海上鷗今日送君南北路半生心事轉悠悠

尋常人說鄕心棘近日鄕人解厭�不信同君三四輩幾年行境在他方

柳細花肥驛路分臨行送想一隨君敬亭陌上看長巳無柰其中起白雲

當年龍尾刻龍形抱水含霞夜夜吟贈爾虛中兼守黑共相磨礪底般心【許丈以硯見餉】

長安車馬走炎炎生死交情■﹝米離﹞蜜黏似我與君相約伴只將靑水點靑鹽

■﹝舟光﹞船屐齒百分空牛首燕磯久負公此約的應惟隔歲憑君三酹指朝虹

○送潘象安致仕歸裏

少傅文章中捨詩齊盟狎主憶當時長城五字今誰共供奉多年老固宜邸第數驚卿相換歸囊翻耐賈兒欺宛溪正與新安接百尺千尋有所思

○明皇演樂圖

大酺洛陽城魚龍百戲陳永新方掠鬢萬隊寂無聲

十家齊作行掐作女媧瓤莫唱霖鈴怨歸來太上皇

忽憶虞天子南風得意晨鼓琴二女果固有足終身

銜杯非我馬刻檀非我燭底因供奉官亦奏淸平曲

○送兪曲江之任兼訊鄧吏部

一夜風雨來滿城��囂壯士心慨慷臨別不得驕兪鼻忽焉馳唐髯亦以遙誰知聚首驩乃爲離思招枯身果無憑隨風東西飄當年文字戰似賭盤頭梟手勢摠不殊豈辧六與麼下第卽下第折腰卽折腰獨有心膽存白晝光不消釀酒拾檳榔削牘剪紅蕉虞琴幾千年到君得幾調儒事較於今分明此行饒江南山水佳我情如暗潮嘗恐再送人孤畱不養嬌南海舊文都羣倫屬斗杓蚤晚爲催裝穩我代漁樵

○甲辰首秋卽事書段明府瑞粟捲

雨之施物以滋今日何意徒放虐爲百晝百夜不見天與日城無畱椽田無畱粒嗟我窮民生命焉乞天子費十萬金人不滿一文爲父爲母爲妻爲子爲居爲食壹文空刓終歸何極不如廣置循良郡有段公邑有段公饑疲以起年谷以丰但願天公雨禾黍不妨禾穗多於雨

○別意

常言古別離萬感因別至及我當斯境一語不得遂昆朋紛我眼感慨平生義得君如得劍夜行亦生气往日熱肝腸傍人都歔欷今日重送君不覺落淸淚

我行長安中晉送不成趣天亦尙憐吾君輩得少住如何一日間倏忽東西去遠峯云戴驛秋節風吹樹蘄州亦以遐鎭遠焉知路朝與日光朝暮與日光暮卽使我分身幾處難爲步

○張象先歸壽母夫人八十

富者窖金珠受饗不及身貧者舐米糠夕舂不辦晨亦有屠沽兒發響不盈庭亦有侯王家作孽以及親麻姑𨿽得道不聞佳子孫孔孟豈不聖不聞母修齡孝子與壽母千年難以並捧檄而色動我知古人心拾第芥不殊達士焉足榮所喜泥金日當母設帨辰所喜致身時偏作錦衣行堂下跽奏觴堂上朱絲紛耀壁光熒熒總是當年燈尋常照麻績今夕照冠纓子曰依膝下一日薄三旌母曰兒勉旃孝莫大揚名牛酒盛髙會閭裏蕭煙橫敬亭若我容願乞殘雲英

○壽於宗伯

偏以還山望獨殷出山霖雨入山云拾來艸石皆靈藥課卻枰尊亦上勛孤鶴一童生伴侶八蠻九狄老知聞遙瞻斗度中臺近齊向奎婁揖紫氛

閒披羽服臨仙窟自著金篦斡化功納履以來常拜石騎驢相見共摩銅一肩擔盡乾坤界赤腳親行日月東个裏周還眞甲子他年平格在其中

○麻伯顧赴永昌衛幕

東南士子乍西徵送曲齊謌出塞行馬尾寄將無盡酒玉門關外酹班生

小時無計作淸狂賭勝從知射鴨彊今日鵲弓新在臂好隨蕃將逐黃羊

黑山秋景靜邊樓水膩芻肥馬不收唱徹太平驩縱飲羌兒羌父拜齊頭

○金秀才還吳

望入江南杳靄間云�云淨野風閒吳門白練今何似只有行人匹馬還

歲暮春來趁虎丘朝歌莫舞點齊頭當年誤聽生公法直到如今說不休

○劉年伯司訓潤州賦送【其子進士教授順天】

功名聊復了人間儒與儒官總得閒橋梓一時專講習枌楡十里隔江灣淸來舌本中泠水秀拔眉峯北固山个裏春風堪入座尋師我亦思南還

一氈千載傍尼壇更向何班齒貴官危坐虎皮余我老扶搖羊角信人摶閒中覓伴書爲上身外無求睡最安遙憶此時朋輩集梅花拈得就樽看

○賦贈杜日章兼致劉恩徵觀察

玄冠紅帓動成羣韜略詩書徑欲分虛左一時思將相兼長誰合赴風雲談碁罷後收名虜殺賊歸來艸檄文近日得之鐂憲使鎭中年少有如君馬上傳來幾折詩就中離合見權奇不言將種多能事饒是文家亦可兒盾鼻淋漓玄鬼嘯牀頭光怪老龍窺一毫端抄三千國弓力如今施不施

○朱驗封壽母冊

處處覃恩沐寵光滿朝封事屬仙郎門庭紳笏無端列齊向麻姑數舉觴

三尺短檠燈艷斂照絲照麻照書點熒光一夕倍分明對卻銀泥壁閃閃

朝霞羅縠夕煙鬟馥玉馨蘭吐若含更與庭萱添彩色春風葉葉佩宜男

○爲劉百世題米仲詔畵【時仲詔令銅梁】

曾從鴈宕看龍湫勢似孤危思似幽山下亭臺亭外樹省能如此鬱蔥不

塵情勝景不相當莫怪桃源久閟藏此水此山差不惡風流只合度劉郎�

詩中有畵畵中詩摩詰元章兩兩奇蜀國山川超絕甚憶君盤礡解衣時

劉家亭子盡堪描舉向何人筆似刀檻外天光臨水發鬥間王气倚城髙

○社集城南

嘗安慵是病偶得醉爲醒共燕新趨社看云善寫汀食單供菜甲花事狎園丁日夕猶依竹行行韈履靑

○拂衣圖

未必昨非今便是但言子貴我甘閒琴書老矣無長物松菊依然存故山白鶴上嶺復下嶺靑牛出關還入關車塵馬足不得謝淸風髙節誰追攀

○寄壽鄧山人

佳名動人間江東鄧伯羔有胸富如海有思洶如濤有口吐如屑有手劃如刀北地亦以降濟南不成驕壇場奉姓字衣冠矚斗杓曩我丱而聞疑其人已遙每恨生較晚不及與同朝王生今甫言此乃今人豪崛起嘉隆間身存道獨韜開筐遊竹素三徑隱蓬蒿築亭瞰淸池池光與亭搖露花香自滋竹風冷相敲五十以學易古銓今銓標猶傳問世篇等世如牛毛絲綸束釣竿棋枰爛柯樵心靜骨益勁地僻景逾韶上有鮮雲煙下有丰林臯白日騎蒼龍玄言狎三茅媿不往從之一官眞系匏頌言托王生聊以明仰髙

○別鄧田仲

三月長安雨謀霽似謀生半年揀選官望命逾望晴命下百酣歌雲開萬祝聲嗟我亦何意戀子成不平得命與得晴一夕愁緒並得命子當別得晴子且行丈夫會有志致身各及辰嗟我亦須眉而乃兒女情

華榱耀廣衢安不如山家珍錯羅方員甘不如茄瓜丰酒濃於膠不如啜柔茶妖嬈鬭牡丹不如嗅梅花豈無車馬人於我莫子佳半生丘壑債經年得子賒回首忽分飛孤行可若何不如覓雲林以當子婆娑

○送鄭駱思守括州

五馬乘轓日三錢賜詔時福星兼地耀汪澤與天期吾道遭逢泰東南惠顧私奚囊多藥艸特此起瘡痍

常擬直班余依君四庫書塵中多率爾別後復何如驛馬當風駛林虫語月虛仙都山洵美恨不有吾廬

○米仲詔還縣

隨牒來朝者無君八月畱攜家便帝裏歸國後諸侯乘暇催驩景逢人惜雅遊一尊相對意頻上飲光樓【仲詔園樓名】

太息中朝盛珙琛集異方尙憐官折累堪憶戶輸將靑夢三刀路紅塵一騎忙獨流江似錦爲爾照行裝【仲詔入計攜蜀藩內庫解賠累不得行】

去後園誰主行間山更佳摩云收造化拜石托同儕秋健臨風翮天開積雨霾蜀門工作賦莫類長卿俳

○汪原博訪予輒還悵然賦別

日夕南北心來去紛於織意外忽逢君枕魂交暫息豈無桑與麻在亂不成緝豈無車與馬失足不成匹本以林泉姿朝市終爲逼觸境無新驩懷人有遠憶一片深山云君來甫將得

長安十二衢朱門處處開多子長安行一刺不甘懷心知萬里輕尋常重門隈我無豪家樓臥子以空齋有風聲搜搜有雪色皚皚保此歲寒操期子永無乖夜語落明星寒光迸窓來

地曠雪逾滿冷影射須眉對子適相當言共幽白姿淒淸復淒淸子寒亦似之長安街道寬錯土陳瑤璣匆匆人馬來須臾踏成泥所以與子盟初心悔馬蹏

胡風一陣沙形影不相從何況燕與吳山川重復重寒天一陣風毛鬢栗簾櫳何當逐長途快刀切馬鬃一心數驛亭千言謹厥躬恃玆月明明流光子懷中

○寄酬劉恩徵恩徵見懷詩用予雪景蘇韻仍韻一首

邊頭刀斗報纖纖�色軍威一等嚴部曲行杯開虎陣蠻童翻角譜烏鹽燒腥帳遠殷連塞畫米山成簇滿檐使者旌旗云外立受降城北露竿尖

官燭光中噪曉鴉魚河直北想行車遙同蠟日催蘆酒轉見駝房拂柳花劍首定將千百國詩壇聯得兩三家閒來獵雪牽鷹犬笑指銀泥畵戟義

○新正病起

理櫛曾何日移年已一旬睡功愁漸減病種劇增新束帶應無力驅車別有人白門門外路此際定遊春

○孫聞斯時過射所依韻

慵心齊卸馬密屋一圍春竟坐失長日相商多古人窓空收界大樹老冒煙新獨此閒中意時爲子所親

隔戶巳無塵單居最得春擬身嘗在寺近捨恰逢人學道莫如闇敲詩不厭新年來賞音處孤磬一相親

○沈司馬被言十二詩語工而意恬予甚旨之步韻作如數用廣其音非僅以相慰藉也

細拾夫君過風流只課詩免塵聊復耳集議竟如斯道以丰蒙辱知因寡得嗤彈文三四讀功罪轉多疑

何當胸戴甲幾處舌翻簧萬種味中味憐予嘗復嘗負戈空誓日相劍郁含霜往事如今說差堪校白黃

但有心能遠何言宦不工品倫生後定謠俗死前同萬事殘碁裏千年數著中馮誰商得失遮莫楚人弓

似我虛糜廩終年腹但便決飛安控地寬政仰如天未敢僥行險明爲拙見憐照顏深自笑乘馬愧屯邅

肩國勤桑土憂時切沸羹屢疏淸禁衛獨計策金城一木那支廈羣星總忌明朅來甘厭世魂夢亦成輕【司馬有屯田防邊諸疏】

白璧焉可寶靑蠅善點污孤貞道所戒柔弱生之徒莫聽履霜曲愁看出塞圖著冠又成悔與子盟樵夫

食蓼自忘苦不從葵蠋甘拂衣聊得性漱石有名譚世影歸浮泡名根坐大貪贈君雙白鶴飲啄待蘇耽

若論生平業前賢亦以多詩書招鬼祟樽俎伏干戈司馬下蠶室離騷沈汨羅黜官猶細事之子且誰何

戶戶筆能操春聲鬭百勞如君堪霸社壯志直奴騷大翼風衝起洪流石過嗥獨愁名見逼轉似毀難逃

卽日巳成昨無端更覓非界空云自性人靜鳥忘機竹素老亦得菇蒲深可依錢唐有潮汐時看月生微

題石摧和氏亡金意不疑當其適未偶緘口難爲辭一旦開公道千年皆巳知視今猶視昔爲子畱佳詞

宦笑車生耳行矜沐振冠鳥翻緣樂駴雀豈以珠彈赤手逢辰易丹心後甲難江湖無不得只故主恩寬

○萱圖爲朱元介壽母

拈來一艸祝長生兩字忘憂合道情色借竹林依大士春隨柳綫到南京並陳彜鼎年皆壽別置花盆景絕淸更譜詩篇三四輩當筵弦管最分明

芬蘭文石映枝枝甜露常行子午滋花下有春人不老庭閒眞樂物能私萐莆屈軼何言瑞火棗丹桃總屬癡一種靈根偏襲吉長裾佩得與男宜

○謝友可之南

十年筆札伴車程此日財堪就兩京拄笏山川新得意過江王謝舊知名談無前晉畱牙慧坐向明時看肉生更聽桓伊三弄笛憐君一往有深情

官如比部地南畿勝境閒情世所稀湖畔稻香窺蟹過塔頭燈靜見鴻飛淮余王气潮應大柳種當年樹幾圍誰願淄塵久京洛白雲心事�君歸

○陳汝礪罷官歸閩

鎭目紅塵只■﹝馬宛﹞顏今來贏得一身閒卸將皮帶腰寬博好向家庭試舞斑

馬上無歌蜀道難我元非我亦非官人間萬事供眠外付與浮雲屋角看

○羅駕部母壽

曾讀稽山愛日篇簾庭春永樂依然板輿正軟便司馬饋食當年憶卻鮮眾母歌騰天錫誥五官王甚海添年持觴況值中秋節歲歲銀云照管弦

○乙巳上封公壽

細閱人生境旬年盡得知多男心較苦不肖累偏奇味薄代耕養勞添別歲髭在官新拜慶猶起隔云思

同席爲儒者誰其老主恩星明��裏香醉稻粱村孝謹宜兄弟詩書長子孫淸��泓水聊以媚盤飧

○兪母捲

手理寒機口哺兒烏啼昔昔血絲絲祗今彩舞綸飛日轉憶寒機月照時

黃鵠悲鳴想故雄枝枝連理泣霜風完君一日千年計頂戶支門舊腹中

博得天家意外恩蕭煙騰處是綸溫但償地下人辛苦便好抽身守墓門

○丁年伯母耋壽寄祝

一道淸溪與月鮮幾聲云鶴赴秋堅身同楚老偏能隱教勝鄒人不用遷樹背以萱橫碧韻佩裳多菊嗅黃煙部中剩有蓮花瓣歲歲當觴峯自前

○乙巳一病十餘日不復省解人事幸而不死然亦危矣病境次第自病中聊述之

常言生死事會須有關格白日與黃泉會須有主客誰明去矣途卽系今玆宅五體各具陳兩眼亦以劃呼叫百不省舉止迷所藉骨肉四面環牀中徒列魄息息寄渺茫人鬼復何隔

彼時何卒卒闔室走臞臞父應子之泣弟應兄之呼哀懇拜醫人倉皇謁覡巫卜課與推星百術紛且劬而我獨不聞精气焉所如

笑笑人間世分明一夢休夢中翻說夢誰識夢緣由一呼嗡不還去明尋卽幽得了方爲眞在生都成浮跕他四顧人彊來問骷髏

憶往病初發表裹熱如蒸壯火食羸气焦灼百不勝須臾欝成痰沸瘛急上升其勢如湧泉其形如凝冰舌本墨而渴言譫目直瞪撚衣兼摸牀諸忌以齊徵此時命寄醫獨言脈可憑

榮衛滯不理火毒上下攻肥痰甫就停燥糞結其中欲遺不得遺百苦千難叢利下莫敢承盧鵲無奇功捱夕復捱朝旬餘始得通久迷心漸開十死生財逢黧憂一屋人攺顏將無同

神明誠恍惚其道信而貞伊余行無良敢云邀寵靈十年兩危病於法俱不生每當窮篤時忽忽見神明曩者儼關公辱況臨前楹耳根不隱響粼粼車馬轟今玆病憒憒大士不離牀鼻端與心坎兩回發妙香事理有無間聖人不語神予懷謝不任聊以識精誠

平生事艸率黑白不成校三十八年來迷離等醉眊在世眞成竊臨危默自約極當沈憒中精堅偏一竅檢察儼有物鞫勘窮奧宎歲月無逃网心迹俱雙照乃知業隨身至人言不窕一死終無辭安�朝聞道幸矣尙回生白日以相醮

一歲塡喪門一門衝白虎次第臥牀簀稱病無老豎前月及家弟次月及賤姥篤勢盡驚人寸心摧莽鹵�兩僥無害循資余接武旬餘不省事一家色無主病者亦巳矣無那生者苦數月奉邸居無晷展眉宇所愧兒多諐乃以憂尊父亦有維桑親羣羣相卹撫鐻金而禱神膜拜紛如雨餘行自涼劣親故胡所取感之不能謝省躬徒自俯

潮退沙紋皺病退面容顣今晨不成寢取鏡聊自復鬼形不敢認惶怖欲走伏骨上徒畱皮皮中不復肉僅餘髭須張少以稱眉目

勺漿不入口夫旣半月多今來嚼�汁滋味復如何殷勤知者言調理理更苛饑飽與風寒纖微不得訛一謝絕思慮二切戒怒訶三忌久觀書四忌客嘍囉愼之重愼之病加於小�雨中餵春蠶燈下護秋蛾獨有靜息功可以養天和

生來靡短長惟工一覺眠頭角枕方支鼻心鼾以宣適玆病之餘百性與形遷永夜難爲曉展轉費攀延十道問女奴今夕何夕天時遣看犂星在屋東西尖聞雞喜數鳴聞鴉喜眾闐尋常黑甜趣一失恐不還生長寄庵中焉能暫拾焉

長安日下塵奔走車與馬穴蟻攢腥羴臭蠅逐蛆飷服食鮮且肥妻孥矜﹖﹖女者亦有功名人胸圖畫夷夏亦有文章士鉛觚奴董賈許務以爲髙呂稷以爲野惠施以爲博孔丘以爲寡羣徒轉相笑所得各自哆傀儡捩機關誰眞定誰假屢劫不降心一病都消也眼前作底光憐燈復拾灺

麋淖勉支腹朝夕須術參羸軀敢自持常若行■﹝山斂﹞嵚朔風偏瀝淅剸物如刀鍼不敢啟帳帷常常擁被衾觸緒有來端遺塵無�心鄰家雙白鶴時以送淸音

輔理踰月餘試步力猶微兩童肩兩腋兩股方得移自室而造堂養力須經時言語失次第動止鮮威儀慵心倦長安平常貫掩扉得此安意臥他賓亦可辭懷居有射所懷人有心知咫尺別累月離合何其奇人生苟不死會多相見期容我尙乾坤白日照於思

○贈李一庵書賈六十

李一庵儒而賈賈而儒嘗以語人曰假南面百城何如擁萬卷書經史東序子集西隅我於其中老伴蠧魚韞櫝而藏待價而沽或得吾神或得吾髓或得吾骨或得吾膚或以爲賢爲聖或以爲公卿大夫乍展眼心志爲之頓豁稍涉足顏色賴以不枯其不善用者乃竊以爲盜竽咄咄長安如藕�居塵翔於天糞棲於塗東家驅馬西家曳驢富貴之子以虫負穢功名之士以蠅攢蛆菜市街頭盛牛羊與鵝鴨城隍廟口販珠寶與珊瑚自吾十年齒朝於斯吾曾不知其孰賓孰主而獨於李氏父子往鼓掌而來掀須此亦聊足以自寄其區區今李氏曰六十而壽不佞猶幸其未也尙以廿二年之月日從事於冊板之麤然後與君捐經擲史焚子瘞集共期遊幹汗澷探至道於空虛

○讀崇徳錄爲沈贈公作

焚木一成灰火傳無盡時鼎鼎百年內薪火復爲誰兩都富冠蓋賓從走盛衰第宅織侯王金錢賭賈兒正寢饒告終壽考足眉黎白日忽掩光西風一以馳朅來訪姓字閭鄰不及知�九重天子制百代瞽宗祠五十年往矣一旦闡於斯千金不解受旁人笑窮癡金蓄會有用終今亮無遺趣轡委旅塵當年行道悲大齊而牖下祗今亦累累夫君聲不泐彼其誨無追人世各縈算達者差便宜

又

幾輪霜月伴公交車身後生身上玉除此日墓田髙著馬舊時茶井冷添魚顓門孔壁歐陽學約矢齊城魯仲書千載瞽宗應不滅長年牖下定何如

○爲張宿甫壽其從兄

衣鮮馬怒盡時名革履方袍獨老生士不居官眞自在家惟課子極淸平閒眠竹榻看云上靜展茶壚信水轟七十從心何所作祗應池艸句還成

○杜氏園雜詠

懷古艸堂

縹緗閣

柳徑

橫琴石

三珠靈洞

浣芳塘

蘭畹

棲鶴軒

卓笠山

飲仙亭

帶玉泉

翠微山房

聞鶯館

松牕

曇花精舍

垂綸磯

蕙畮

倚劍臺

﹖懷古艸堂

自我先天地分明見在心百年俱鼎鼎誰古復誰今

﹖縹緗閣

藜杖疑天祿牙簽鬭鄴侯此中懸半榻可以恣鼾齁

﹖柳徑

走馬射堂前穿堤踏紫煙靑絲持作埒柔條持作鞭

﹖橫琴石

窽坎者何切噌吰發遺響乃知太古音不在弦爪上

﹖三珠靈洞

花竿照空碧娃鬟語何處漉漉月光中鶴羽衝風去

﹖浣芳塘

步步池塘上驚波刺繡﹖﹖弓餘芬驚歲月不更近燻籠

﹖蘭畹

園中滿種蘭種蘭比君子豈無桃李花淸幽不似此

﹖棲鶴軒

此鳥非凡鳥淸聲遠徹云總然甘偃息不入鷺鶿羣

﹖卓笠山

山頭逢杜甫帶笠日亭午作詩解瘦人君今母自苦

﹖飲仙亭

飲中歌八仙豈必人盡石我自不沾唇亦嘗與斯席

﹖帶玉泉

浪定一池月中宵照瑟瑟捧之光欲流和家抱不得

﹖翠微山房

鑿巘供書幌雲峯列翠眉獨遊無限好朝靄夕陽時

﹖聞鶯館

个是江南韻而今卜塞西春風芳艸日更與盡情啼

﹖松牕

綠水欲漸漸長茸刺額簾請君聊拂拭人見是龍髯

﹖曇花精舍

近見曇花記無根解盛開功成偏好道君儻木西來

﹖垂綸磯

朱鷺魚以雅取魚食茄下主人坐釣磯將以問言﹖未者

﹖蕙畮

蘭花巳呈穗蕙艸復弄色與君不相見幽思遙相識

﹖倚劍臺

擬膾樓蘭肉尋常且蓄威朝來財看劍寒血者人飛

睡庵稿卷之五

●睡庵稿卷之六

宣城湯賓尹嘉賓著

師中家慶捲爲郭靑螺先生壽其太公

送盧眞常守南昌家二弟爲其屬檢校

區海目先生赴滁

聞斯感懷詩致不堪樂予亦同病者也次韻如數用相反解

贈仝平原

髙幕赴鄖陽

天界兩僧受官南歸

郭姑之子仲升訪余南歸口號相勗

耿侍禦捲

觀云來丈藏畵偶書於射所齋居

送里人之汀州任

送人之滇南任

黍珠春永圖爲張孟奇壽母

雪溪圖

劉靜之歸覲

送鏞上人還竹居庵

憶射所

幼博重訪余步韻答贈

張孟奇徐鳴卿招同黃貞父米仲詔鄧玄度畢孟侯蔡敬夫李伯遠劉百世韓孟郁集李將軍園分得蒼字

贈曹子野

淮安哭吳均濟給諫

梅肖陵夫婦雙壽

泇河舟中

歸舟

立秋前一日飲李季宣靑蓮閣

八月十二夜汪原博榮期招飲同梅禹金

十四夜赴禹金招同原博榮期仍用前韻

壽殷母李夫人

還宣

重至九華

淸溪不及入會畬聿云承追示贈詩步韻寄答

宿鄱陽湖

桃花嶺懷丁右武奉答

桃花嶺侍相公座主步韻

寄懷潘景升

家封史六十蒙景升佳什見贈答謝代啟

寄懷鮑山甫

過皖江

皖江集阮氏伯孝

廬山東林寺

白鹿洞

遊佛手巖至訪仙亭講經臺雲霧大作欲至五老峯不果途中占三絕句

孫晉仲兄弟齋頭話舊

集眞庵

赭山

蟂磯

江行

壽任侶梅六十

吳福生之黃山

爲張象先唁母

爲臨安黃明府壽母八十

○師中家慶捲爲郭靑螺先生壽其太公

銅柱遙標豬夜郎銀泥重耀舞衣裳西番地辟增天大南極星髙與日長食重萬人行酒炙饒謌一部奏淸商更傳廟祏無窮羨親見丹書指泰黃詶國詶親見丈夫乃文乃武壓拘儒兒母念我昭忠訓帝語頻封葉夢符快閣暖風嬌燕喜畵廊初日照麟圖公家勛業汾陽似拜慶汾陽得似無

○送盧眞常守南昌家二弟爲其屬檢校

京塵一以謝眉思入峯淸好懷誰與同一路黃烏鳴柔風祖後騎鮮云拱前旌髙髙滕王閣臥理有先聲材大地無劇心衝物自平轉聽訟筒稀桁楊宿於楹默坐日向午西山煙半橫其下有章江疊水印沙月汲水飲酌余濯我閒冠纓衙頭一榻懸相將爲誰迎

大雅適相洽別疾恨逢遲淒戀復一腸仁者心所知歷歲長安門手足不曾離誰云一種樹忽作東西枝東枝定誰扶西枝定誰攜野蠶縈枯桑宛轉吐生絲念公富龐徳賤子得所依不惜解手足破身以相隨

○區海目先生赴滁

不向淸流問故關時平有味是官閒江南日莫瑯琊道絮絮云生疊疊山

平生最愛歐陽子謫宦滁陽兩記文千古江山靈气再擬畱一石待夫君

○聞斯感懷詩致不堪樂予亦同病者也次韻如數用相反解

朝來隨例說新春不記居庭只舊身一室圖書權作主隔階兒女轉相親誰家摩頂堪成莂幾道投胎合棄貧造化壚錘聊戲耳嫌他柳肘有何神我亦行看四十春支離翻厭在生身無成一事何言子未免關情特以親機利場中甘最拙升沈數里耐長貧明知福相從來薄掩取如多恐犯神檐光開處見靑春花艸虫魚總化身有有無無寧我獨來來去去定誰親兒童若長應催老婚嫁無勞亦穪貧是火是薪忙著眼難言委蛻便傳神一抹虛空習習春骷髏我亦僅殘身敢論萬事足不足試探毫端親未親彭籛骨朽何曾壽猗頓墳荒果道貧滅是本然生也得莫將無益損精神

○贈仝平原

十載辛勤意居然綰舊章蟻封猶宛壁雀路幾翺翔煦日照廳壁閒雲來印牀平原有逸事毛遂請居囊

○髙幕赴鄖陽

嘉君饒文操而世寡知音鴻鵠仍戢志鷦鷯聊托林須眉澹粉水花鳥悅天心遙見房陵道春風舒遠襟

○天界兩僧受官南歸

攜來靑栗辦腰裝蚤向天門拜紫章不信西方爲異教袈裟今亦會冠裳

南朝薺樹媚煙鬟寺寺禪牀可寄閒但得此方爲教主疏慵我亦戀官班

○郭姑之子仲升訪余南歸口號相勗

偏憐兒女一生劬不及生前反哺烏總使陰靈能愛侄可堪�爲乞孫無

燈火虀鹽�百劬廿年誰復辧朝烏爲言報母供生策除卻埋頭別路無

○耿侍禦捲【有序】

侍禦山東人也往江陵當國我宣有沈翰撰懋學忤意歸微有餘給諫亦名懋學以疏諫罷居裏裏因均賦有民噪壬人揣柄相意訛言噪始給諫欲入其罪誅之賴侍禦按應天棄官爲白事以得�故至今按應天者穪耿公予有里人之厄大��惡生奪殺我宗婦轉以相陷謗刺四行無可�告賴關西牛公按應天批駁詳明紛稍稍解予不敢班班誦言八年於此讀耿侍禦捲心爲憤烈聊附識之

憶吾昔在丱威福聞江陵噫欠爲風雷炙手天地焚逆之墜淵坑附者升隆津多少盧王孫四野鼻柔■﹝夋兔﹞徽寧有二士姓異而名均一從史氏歸一科掌爲民爲民亦可巳相公忿不宣鄕鄰有鬭者里巷生煩言危矣嫁咼﹖元奇一士幾不天覆卵得寧巢所恃持斧人官謫我自知身活耳不聞咄咄我耿公江南再生身而我逢耿公愈於逢兩親密恩識何所天閽聊自陳亦有後死者讀之倍涕盈稅亦自可攺妻亦自可混幹皮萬不支一宗安足論附者爲誰甲威福誰之因誰其持斧來單指挈孤臣願逐余司徒抱頸訴平生伐石紀兩公千秋祝無垠

○觀云來丈藏畵偶書於射所齋居

亭亭籬落寬圍雪幅幅溪藤澹著煙探取陽回何似業函中書畵語中禪

一道晴雲射射堂山泉水樹有生光總憐个裏能消俗不犯塵間車馬場

○送里人之汀州任

東南風气好追遊臘後春前艸似油更道故園官路近府中亦有謝公樓

傳來荔子勝雙柑鬥酒黃鸝盡日耽珍重官人南去好請看汀水獨流南

○送人之滇南任

出門半步說相思萬里單車自可兒笑指碧雞山不遠白雲垂處見峯奇

桄桹枸醬四時供海貨淜街百道通只有金錢無用處換將手貝與兒童

○黍珠春永圖爲張孟奇壽母

羅山浮山如甑甒月淸露紫虹光吐中有神人常舂黍葛洪之妻鮑靚女累黍成丹紛無數啖之數顆齊沖舉玉鵝吹笙白晝舞銀云櫛櫛覆下土下有遺粒成雲母潔於甜雪軟於乳帝遣何姑爲鮑侶何姑鮑姑俱仙去濕竹煙橫迷臼杵吾友張子好閥簿世世結廬於其所先人曾綰陸川組亦是葛翁勾漏處母年耋矣神明茂个是神明不待語何家云絮定輸杼鮑家黍竈應開戶一缽盛來合許許日月雙光七日煮奉母食之千萬壽

○雪溪圖

寒水沈沈織似縑長郊一色與天黏不知空撒成何樣只有溪流覺暗添

混將下土憎成黦揭向空原總忌明靜戶冷窻參透處爲言無色復無聲

○劉靜之歸覲

世外論心者塵中會面稀可堪驅馬獨復此送鴻飛大野雲千疊髙天月一圍憑君淮海望鎭夜夢將歸

宦情亦未盡輪馬劇紛紜不爾曹偏冷其能去獨殷吟林秋捲靜帶菊野裳芬子捨驩君入滄江伴白雲

○送鏞上人還竹居庵

一夢消塵世閒居夢秣陵城闉連野闊塔牖見雲層幽徑頻穿竹淸談乍對僧寄生甘養拙長臥我將能

○憶射所

淸齋空咫尺物景一冬分壁罅多穿葉窓虛雜度云野風吹樹急獨鳥叩門勤柰可長離別寒鐘靜夜聞

○幼博重訪余步韻答贈

飲君殘糜瀋僅染髭須色頷邊總富絲臨杼不堪織尋常筆墨弄寄身聊偃息千古斯文場寥寥竟誰復本質一以乖雕鐀徒掩飾燕石舉世珍至寶難人識分明黃帝珠非象罔弗得君有松滋鄕我有槐安國知白守其玄萬言輸一默脫略文字外墨始貢其職

鉛刀思一割駑馬思十駕與子苑中遊淩兢空日夜人皆饒才儁臨池工一瀉而我獨幹暍操管不得下聊略兩三銘避人凡幾捨亦辱子見收屨大小同價朅來病臥深藥餌無休暇養病兼養拙墨事久當謝詩思健驢背憶子風中跨似我百不任儻也扶風蔗

○張孟奇徐鳴卿招同黃貞父米仲詔鄧玄度畢孟侯蔡敬夫李伯遠劉百世韓孟郁集李將軍園分得蒼字

王侯美宅偏能空冠蓋閒遊也學狂角奕共爭生死地品茶聊試是非場樓臨四野觀爲大天入三春色正蒼選勝呼朋眞得意嚴城落日總誰忙

○贈曹子野

指天畫地動成羣出眾微言得似君識下有神通甲子眼中無物遁風雲且傾管輅三升酒更續靈棋一卷文此道廢興知命在怪來朝貴集紛紛

○淮安哭吳均濟給諫

萬舳千艘路傖儾得送君去來開閘水離合出山云屈指交遊半吞聲鬼物羣不堪頻顧影河上思紛紛

信有前因定相逢不意中千年了一別萬境等成空啼眼垂楊道傷心宿莽風獨嬴妻妾在並得友朋同

宿命慳官祿虛銜耀掌科朅來臨任近勞頓送人多气色看諸僕風塵試所過回颿財咫尺涼熱較如何

旅襯淮陰道郵亭漂母祠日斜狐欲哭風急蓼偏悲一木竟難料千秋空爾爲王孫好歸去客死亦何辭

○梅肖陵夫婦雙壽

隴上歸耕似老龐贏他冠蓋一門彊紅雲冉冉兼天繡白髮垂垂到地光別自有春村釀熟爭來作臘雪花香閒時細檢官中況此際財堪至喜堂【公判夷陵有至喜堂】

○泇河舟中

曾記春遊處雙肩盡力摩如何船子路轉似郭門窠旬日蹶焉臥萬人勞者歌咽喉操國命僅一勺之多

萬古龍門峽流黃辦灌輸可堪欺歲事欲一討天吳宮保偸身後金錢沒淺夫年來開塞狀得似禹書無

○歸舟

落落難爲思棲棲負此身著冠翻自悔洗沐又成顰本以貪閒癖言尋洗俗因亂非緣世業窘乃爲鄕人雪涕追前事驚魂憶故辰豺狼驕作橫魑魅劇紛繽牙眼銛戈劍機關密网罠笑談行殺戮頤指唱囂嚚四幕天無燭平鋪地有銀溝泥沈少婦幾肉啖孤臣婦鬼堪充計臣臊豈足齗陷章飛刺刺惡少走甡甡廉範終辭鄧包胥不入秦逼圍期一炬判決抵千緡合室俱無主單門何所陳韜頭聊以竄委面索誰親跋路睨猶數黏居徙更頻冤乎幾不臘危矣動盈旬破衲朝朝混枯蘆昔昔蹲偶全邀白日後死托蒼旻艸木皆悲恨龍蛇有詘伸幹皮仍帶履孑影且京宸輿隸趨迎舊朋儕浣慰新相將齊作拍不語各含嗔莝秣閒支骨差池乍洗鱗側班臺室近分粒大官勻故帙蕓香發空齋花藥禋琴尊安淺澹簪佩列淸津下楗當亭午披函極祕辛射堂肥納月茶竈飽酣薪同館遨方數髙梁興可循出門山在望覓寺水之濱甫覺眉尖放偏增手腕勤石渠供筆札樺燭趣絲綸虫衮章難緝葫蘆樣不倫役思勞李昉識字苦梅詢竟夕揮無暇周旋腹告屯推觚鈴索急斲牖硯冰皴宿命歸磨蠍殘肌逐﹖﹖卯殳﹖鶉形將心遞病福亦禍爲鄰岐路俱臧谷長年等槿椿安排終壑石底事費蹄輪徑色陶潛菊湖情張翰蒓可能辭夢寐未省棄吟呻托迹宣尼魯傷懷亶父豳馮誰殲猰■﹝犭兪﹞深恐抱麒麟敬謝魚須笏重拈鹿耳巾熟眠敲抑癭傾醉答鶯唇巳分完生計何須問裏仁定知天地內別有待嘉賓

○立秋前一日飲李季宣靑蓮閣

蒲颿幅幅倚樓開坐擁琴尊亦快哉薄霧幾層推月出好山無數渡江來輪將秋動虫先覺換得更深鳥越催值此景光堪護惜別經三閏看毛腮卸卻牛皮伴狗屠不妨淸話老蟾蜍吞江浴海爭三閘餞夏迎秋寄一壺屋裏帆檣仍在眼行間云鳥盡先驅與君細品當筵樂絲竹還能勝肉無

○八月十二夜汪原博榮期招飲同梅禹金

故里無方避懷人幸爾同捉刀疑魏武祕帳得王充靜語三更後微情兩頰中所思無可那判取曉光紅

○十四夜赴禹金招同原博榮期仍用前韻

著處說江東乾坤此調同狂言驚眾走貧腹得君充伴鳥云俱宿行杯月可中十年嬴兩夜倍覺燭花紅

○壽殷母李夫人【少莊先生側室】

當年侍從有輝光百代儀刑說少莊三五在東星合小八千爲實歲偏長身先女訓惟歌雪潔與夫齊只嚼霜若个須眉能獨立君看笄閣亦流芳

○還宣

目隨鳥盡天空闊身帶雲歸界欎蒸獨對敬亭呼李白不知魑魅喜還憎

○重至九華

曾向山堂作主人而今遊屐又重新山山著意來供奉齊辦雲煙和米薪

擬將白石煮靑泉夜夜雲峯落枕邊十六年來舊時道熟云熟兩飽周旋

老大堂頭皴面皮佗年都是乳沙彌勤勤問訊瞪瞪認我亦腮毛倍可疑

萬瓦如鱗繡碧空僧寮客捨盛西東獨遺佛殿灰堆裏記取菩薩一劫中【化城殿火】

瓣瓣蓮峯似蒜頭一層山裹一溪流夜來踏得溪聲壯疑在錢塘江頂遊

行行側側黑山顚旋東松毛代蠟然奔上嶺腰一回首紅煙亂點似漁船

詩如太白遺仙蛻學到陽明結聖胎慚負無能班二子讀書堂裏又重來

記取空齋下睡時千山月落老猿啼書魂今夜三更後猶檢從前子曰題

無端白誑閔家園又鼓無端士女喧地獄不空有公等莫教終古悞兒孫

始知山亦涴浮名困頓塵間車馬行香火不靈僧道散齊云九子盡堪盟

秋後芙蓉老面光籠雲羃霧巧遮藏李夫人病經憔悴不肯將身見武皇

○淸溪不及入會畬聿云承追示贈詩步韻寄答

一天霞腳燒晴空半幅蒲帆趁軟風借得淸溪澆小杜定他粉本付南宮如眉江月臨初地似竹煙巒出老叢个裏憐君好詞賦獨將雙目送飛鴻

○宿鄱陽湖

乍息湖中路言尋艸際廬掠風驚鬢冷橫月亞眉疏行李輕於鳥盤飧薄得魚因之念鄕國殘燒一翻書

○桃花嶺懷丁右武奉答

个是山中道者儔胡爲此地缺同遊懷人我亦頻占鶴辟世君其類飲牛覓壑尋丘云共賞談玄舉白斗堪浮桃源一路俱相待疑有飛花傍水流

○桃花嶺侍相公座主步韻

山水脫塵寰煙霞冒層嶺置足漸以髙棲心滋以靜倏忽攬玄黃秋光集萬頃雲母長松茸神瀵輸冉井擬入武陵幽轉勝桃源靚雞犬不聞聲鹿﹖加虎時窺影客路各成趣僧寮俱益景知巳樂莫樂閒居永莫永

正逢黃菊節齊上桃花嶺人地旣兩奇心迹亦雙靜十載貯離腸直瀉當玆頃當其在離時榦枝如廢井一朝眉宇開山水俱生靚步步而趨趨願爲形與影語至無精雜長情催短景一日如兩日所得亦巳永

入山多艸木蔥翠圍成嶺山得樹以腴樹得云而靜憑顚四望處風煙變俄頃碧水出其腹著地成渫井天晴紅葉幹秋容轉夭靚背嶺見人行依稀黑豆影髙髙下下田壹似棋枰景觸目有餘適夫何較暫永

閱世如閱局涉世如涉嶺當局鬭一先不如旁觀靜峻嶺崄以崎雲雨不踰頃暮田朝魏其朝驩暮擠井明知腸有刺猶自眉成靚鬼彈落虛堋含沙工伺影何爲景中人何爲人中景到頭一著空相忘巳永永

辟穀臥黃石吹笙度緱嶺吾愛吾夫子成功斂寂靜煮藥會盈鐺種藥會盈頃爲霖爲雨龍寄養於淵井龍在水長碧雲畱山更靚富貴洵空華功名洵泡影麟閣與雲臺不堪供小景回首十年事一咲天地永

○寄懷潘景升

幾載湖頭別相將弄槳牙泥情連燕子宿夢到蒹葭問屐當誰適看髯想各加金昌舊時道多爾賦盈車

○家封史六十蒙景升佳什見贈答謝代啟

火棗丹桃乞未能祗贏彩服侍烏藤貽來一字如眞誥施及雙親得好朋云出天都新白嶽山連地肺老金陵何時拉取江南伴辦與追隨百度登

○寄懷鮑山甫

黃白山中路經年音信稀云筵何物下花課幾般肥世味供鼾睡閒情賭局圍江南堪狎主可獨爾言歸

○過皖江

鄴中身子鏡中顏一泒寒江耐往還莫話九年前九月愁風愁雨大龍山

○皖江集阮氏伯孝

千章木覆龍山觀一葉舟通皖伯祠支枕不忘開榻處當杯重擬詠懷詩魑魈舊事三生夢牛馬頻年兩頰髭欲借長江爲信使潮來潮去每相思

○廬山東林寺

重云翻出現【登講經臺雲霧四塞忽大風一卷獨見香壚峯】逢道特相隨【繇天池至東林三十里許矣壚峯正當其門】慧遠千年意香壚峯自知總緣官乞米不爲酒攢眉何日東林社蓮花禮六時

千載池荒後重開舊日蓮漏聲應不滅燈信若爲傳返照髙臨嶽深秋澹瀉天虎溪相送處情景兩依然

○白鹿洞

千古宮墻存廟貌一堂鐘鼓合軒縣閒尋鹿迹偶遊此乍聽松風亦爽然同異幾人開隻眼往來各白辦雙肩鄱陽湖水廬山月徧照東西南北船

○遊佛手巖至訪仙亭講經臺雲霧大作欲至五老峯不果途中占三絕句

垂垂佛手放新綿接引人登第幾天大地山河都一抹就中來往似周顚

何人重上講經臺徹地經聲吼若雷應有諸天齊作供法雲法雨捲空來

○孫晉仲兄弟齋頭話舊

閒想廿年事物情更幾番通家橫作牘知巳萬難言掛劍虛憐墓張羅小約門無爲嘆朝市與子狎林園

三步腹應痛片言心所親祗今誰老眼舉世得空身笑笑還吾故超超見爾新久傳糜自可況復酒杯親

○集眞庵

竟日人俱寂深更寢尙吪陰虫緣壁巧澑雨集檐多梵誦魚千板禪枝鳥一窠閒來安枕席聊得就云蘿

○赭山

又逐新晴去煙蘿許更攀地偏幾失路泥滑彊登山暑裸工披拂諠藏恣往還一都城市客暗裏一身閒

身帶江云淨行臨野樹寬到巓風得勢放目水成觀問塔年來古憐僧寺巳殘靑靑穿履迹最喜竹平安

○蟂磯

久說蟂磯勝乘閒一赴之涉江成露宿薄暮受風欺夜臥半帆月起瞻隔岸祠母言興廢命登眺亦維時【其日宿雙港不果�】

系艇垂楊處江心表舊基百年經變化片石失孤危山水難爲主榦坤幾自持金焦與瞿灩突兀起男兒

疑是永安宮音儀彷佛中佩刀驚袵席抱石泣英雄壁蘚柔蒸澤魚鮏緊呷風憑誰操鐵板髙唱大江東

○江行

晨起席方掛水熟以舟輕牽風一路蘆列行隨我行拜舞快周旋綽約殊有情一轉復一折腰力不自禁須臾頭勢翻搶頭向佗人怪爾無恃操占風捷於神十十與五五東靡而西傾豈不負毛髭胡爲勞其生秋霜一夜漧枯折終何成

○壽任侶梅六十

一別金陵四十春相思何地不勞神乾坤澹蕩初周甲花鳥芳菲又受辛醮月梅魂當斝拂泛池蓮目簇筵皴荊溪舊碣依然在好向任公覓釣緡

○吳福生之黃山

休夏詩名噪居山道業尊有時聊杖屨無地不羲軒淬劍泉方辟含丹鼎尙溫與君參對訖三十六峯存

○爲張象先唁母

待得玄旌日言逢紫誥初參乎驚嚙指由也泣枯魚素業兒孫好淸門風物疏千年了一出聊此慰苫廬

亦云慈福備並羨壽年尊人子情何極終天恨獨存鐺焦堪作供綿臥定奇溫涕淚收寒菽殷勤語故園

○爲臨安黃明府壽母八十

萬古綱常人不朽四封民社吏多能嬴他下戶驩塡谷償取髙堂苦嚼冰赤錦分機光灩灩紅弦入管吹騰騰看君法喜從來闊無數禪門點佛燈【余時爲赴鎧公之請】

睡庵稿卷之六

●睡庵稿卷之七

宣城湯賓尹嘉賓著

虞丘崇善祠歌也任丘劉師修建神祠爲親祝壽士子聞而和之

虞丘八章三章四句二章八句二飲潘稚恭得君字同李季宣汪元博

浮山僧赴五臺附揚州舟行

上巳同潘稚恭夜泛稚恭以送予來揚

鄧玄度赴南省得明湖二字

同焦素臣集唐君平齋中依韻

初秋社集得飛花二字

秋集鏡園共得聞山二字

八月十五夜

淸秋晚霽集鄧時化宅得花字

淸秋晚霽分韻各一首子興得和字獨成二首見示依韻奉懷

南司成子興邀同孫宮贊宗文陪詹觀察分十一尢

和鄭儀部別都門同志詩兼寄劉伯先

雨中過顧六吉邸捨以應是雨催詩爲韻

九月十六日同子興過宗文夜坐先日爲宗文初度

秋日趙哲臣宅賦得菊向酒邊開

何君美宅對菊

書劉山西先生壽冊

壽區翁

劉無美南還依韻

陶鳴臯初丞鄒平擬一言奉贈不果今又補靈璧矣於其行詩以送之

何君美趙哲臣二丈使歸同日出都賦贈

周侍禦至自南

陸君啟進士歸壽母夫人

漁陽行贈蕭大將軍

寄松江張年伯和韻

訪陸無從先生同來馭仲梁君肇先生之子鶚侍分得江字

聞金副憲決意歸覲口號攀畱

施處士六十初度

麻子羽初度

子領南雍陳

贈詩帀歲予旣罷步韻奉答

書向忠節傳略

爲胡工部漸季壽母

上寧國祖塋舟行往復

遊黃山

蓮花�至海子

十七日自海子至松谷庵示同遊諸子

松谷遊諸龍潭

喜潘稚恭至稚恭來自眞州追於海子不及相會松谷庵

松谷庵雨中卽事

由松谷至翠微寺

雨中上白雲庵次景升釣橋壁韻

黃山雜�

徑山詩

徑山贈慈云上人上人由老靑衿六十而緇

弔方采山先生

會稽哭歇庵先師六首

送鮑宣城入覲

贈鄭華亭

病臥幾不起得膠州先生書知有太公新制兩月甫理答拈筆上此

鄧玉笥父母初度

王臣湯自言顓意謁僕宿敬亭行李爲盜所劫僅以身免畱睡庵月許告歸出兩尊人像爲書此贈

○虞丘崇善祠歌也任丘劉師修建神祠爲親祝壽士子聞而和之

瞻彼虞丘隸古瀛洲僊者所宮卿云蕞藂瞻彼虞丘有皇其閣冠日切云君子所度惟此華閣築不以私上鏹精鏐自講筵詒自講筵詒天子之澤資事敬同以報親徳報徳何以天子無疆親也罔極願言偕長猗大士文昌或九十七化或三十二應人之叩神靡弗敬矣神之赴人靡弗定矣祈季者季祈男者男惠者不費欲者不貪諺曰張仙文昌之神一曰在周爲張仲以孝友聞惟我公伯仲孝與友共有之似之誠則必動惟大悲乳度活眾生惟我劉公積徳參仁世惇厥良世儲厥祥爾壽而康爾熾而昌神之命之食舊無量庭有萱字長生桂之樹盈前楹靈繽紛光照社奠椒漿答神嘏四方男婦奔走祠下

○虞丘八章三章四句二章八句二【章十句一章十一句】飲潘稚恭得君字同李季宣汪元博

趁取晴光好作羣柳花蘭葉一齊燻房如艇子圍春密話到驪歌趣酒紛江隔竹窻靑獻岫煙浮茶注白連云幾年夢寐勞相憶布置須眉得似君

○浮山僧赴五臺附揚州舟行

邗溝日日長春潮不盡官船打鼓騷一葉中流偏自在五臺正對杖頭瓢

到處相逢似水流人間爾我一孤舟請君自向文殊說若處連山也是浮

○上巳同潘稚恭夜泛稚恭以送予來揚

風流那復數蘭亭一夕蕪城巳百娉塢畔桃花迎盼盼堤邊柳絮伴靑靑當窻月細眉初畵泥酒鶯嬌語未醒障袖濺裠約何所空將邗水寄丁寧

○鄧玄度赴南省得明湖二字

久矣東臺虛賈誼於今南國拜陽城千年丰芑重營度一日唐虞再太平風勁霜凝靑瑣闥山光水秀白門行縣知擘畫皆時務可獨批鱗動聖明年年淸夢落江湖最幸仔肩有丈夫每飯不忘知杜甫極談世事見夷吾前林風靜淸猿鶴遠浦雲飛辧乙鳬作奏暇時吟詠好煙霞遲我舊皇都

○同焦素臣集唐君平齋中依韻

鑪頂香文軟盤頭石景幽熟云透疏壁細雨濯淸秋朝事勿復齒鄕心其柰愁願言王子晉控鶴以登緱

密室遁偏嘉雲光天一涯讀疲初得茗飯罷小觀花知巳坐還坐貧尊賒復賒莫嫌成懶癖此外卽囂嘩

○初秋社集得飛花二字

市近囂能謝庭空暑盡違不妨成密坐乍可抵疏幃老樹將蟬語閒雲共鳥飛一尊秋正好憐取月光肥

世路那堪涉羣情祗益嘩隱身聊舊業得意幾名家談助開湯社文成鬭筆花周旋貪永日河影落檐牙

○秋集鏡園共得聞山二字

一段秋光沐曉云碧天掩映碧波文紅衣卸脫荷身老墨字斜飛鴈語聞憑樹直臨宮闕迥漑蔬兼得禦泉分此時此地俱堪賞小結亭臺亦不羣終歲長安但掩關偶因騎馬得看山尋常眉角胸頭事乍放淸溪古木間趁水漉魚供客便隔林窺鳥伴僧閒江南蘆葦應空闊鷺意鳬情一往還

○八月十五夜

明月明如許經年未有之照人奪魂魄取醉濯須眉仰視語欲斷深驩思轉悲不堪重步步砧急漏嚴時

○淸秋晚霽集鄧時化宅得花字

座滿良朋客勝家秋光亦較倍春賒蛩聲細切吟紅葉鴈字橫飛畫白沙薄薄雲開天澹宕蓬蓬風動樹窅窊臨杯直待西林晚明月芙蓉滴露華

○淸秋晚霽分韻各一首子興得和字獨成二首見示依韻奉懷

江東渭北邈山河此地相逢擊築歌幾番談鋒催日短半生情緒入秋多晚來弓月將人掠霽後綃云與物和酌酒欲酲酲欲醒旋移新水煮松蘿當歸遠望當悲歌一往深情喚柰何賢聖酒姑馮量進君臣藥小得身和著冠束帶情皆懶偶白妃黃計巳跎獨有朋來堪共臥秋風秋月射堂多

○南司成子興邀同孫宮贊宗文陪詹觀察分十一尢

一湖淸滑水如油絕勝江南蘆荻秋獨倚宮城偏浩蕩不勞歌管已風流林煙漠漠疑環嶼岸火星星似泊舟最是長安車馬地同心人暇得同遊

○和鄭儀部別都門同志詩兼寄劉伯先

送送傾城潞水潯敢從名位論浮沈憂時不淺三長牘報主無多一寸心付與乾坤成浩气憑他日月照孤襟春明一出渾閒事好伴靑泉白石吟幾人忠諫大名垂策有治安表出師盡職盡言皆事業賜環賜玦總恩私直期心地淨還淨敢問時流知不知豪傑聖賢君自取微危爭抵一絲絲攢蛆吮痔劇堪憐我亦椒姜性自偏末路可誰�白日端居聊一瞪靑天幾多經史論今事無恙山河伴古賢風急天髙行路苦看君穩上荻蘆船江南水色與山光每一行遊浣俗腸久矣其中髙士聚於今類作直臣方將軍橋下蛟嗥月季子祠邊劍吐霜珍重歲寒心莫負爲予前度訪劉郎

○雨中過顧六吉邸捨以應是雨催詩爲韻

累夜月難臥孤光力不勝深情百種撩告辭無所憑一朝秋雨來滴瀝洗崚嶒檐牙赴眾響榦葉聲相應庭外無號蟬庭內無黦蠅涼髙思以澹暑盡景逾澄獨往亦云足矧玆集良朋

忙時供馬蹏策策驅不巳閒時楗空齋白魚鉆故紙供馬亦以罷爲魚復何事不如卸冠衫淸談對知巳有吐必終腸有約必終晷料無熱路人衝泥驚坐起朝報日累寸嘈嘈聒兩耳莫跖與朝夷孰非而孰是

離離燕辭梁唶唶鴻遵渚蓬蓬脫木風淫淫打窓雨節序不相畱物情良可睹暢懷就新樂埋頭悔前腐孔林與驪山東西兩壞土

十年行慳運觸處成憂災蟁狢囋喘余全領僅幹骸支撐聊手足手足復以摧故鄕別父母異鄕殯嬰孩百齡能幾何當此百景催怪來他家白倏忽上我腮知幻謂當遣偶感終難裁嘗恐陰雨至引愁入門來幸此會弟兄兼以銜酒杯短言長言中兩眉一朝開

偶坐日易莫深談淺酌時況乃昏黑雲停午巳如斯跋燭不可記催騎固云宜其柰勉畱天開戶轉如篩決決聽瓦澑韻節葉音吹啾啾絡緯鳴亦似解吟詩大雅出自然千古知者希

○九月十六日同子興過宗文夜坐先日爲宗文初度

遠天霞腳踏晴嵐露意云情吐復含累夜月明如卓午个中人靜得函三驚看烏鵲同無住气識金銀自不貪落帽登髙餘興在猶將短髮試冠簪弄月吟風自我徒不妨倦眼酒杯扶長安銅狄摩來未鄰右金環記得無話到丁年騎竹馬坐當丙夜噪城烏人情一笑堪迎送莫問張弧與說弧

○秋日趙哲臣宅賦得菊向酒邊開

翛然籬下隱一種殿羣芳舊友惟陶令新知得杜康齊燻矜麝馥敵色鬭鵝黃應有同心約殷勤佐舉觴

團露一枝枝當風笑舞奇最憐新釀熟正及晚花時蟻濕猶拈瓣蜂來數點池淸寒餘我病慳量亦奚辭

○何君美宅對菊

城中甲捨如鱗列城中�圃蜂皆歇獨余盆子兩三頭貯得秋香孤且潔一種芳菲耐苦寒夭隊繁叢非所甘戚家歌鼓侯家宴�爾行杯色不前眾中暗裏心相結乞食貧兒小有�座上祗今胡爲者陸沈人間走牛馬蹔換腰支斗米錢千年我亦淵明也不如歸去不如歸開徧黃花總後時月下冷衫霜下酒與君只合住東籬

○書劉山西先生壽冊【禦史光復之父禦史新按山西】

霜威雪色照行軒繡斧初徵望獨尊累月封章皆石畫平生家學有顓門勿欺兩字從庭授再錫雙綸見主恩聞說徵君棲隱處成蹊桃李自忘言山西夫子舊知名此日山西擁傳行道水自河通禹貢觀橋及梓見堯羹人間鷹鶚當空立天上鷗鳬結露盟捧檄下車知倍慶法星髙並壽星明

○壽區翁

瓜棗終成誕瀛蓬亦杳然不如文字托聊得姓名傳龍戶頻覘气珠官舊種田白雲垂嶺外爲爾憶遙天

○劉無美南還依韻

寧有讒無極終知徳不孤乍乘休沐日閒畵出關圖池艸蛙方急雲天鳥自䢐入林煩選席蚤卜爾爲徒

邊烽與朝舌此日日相尋饒有五湖興難忘漆室心尊前爲樂計雅後變騷吟囊底孤桐在時流爨下音

○陶鳴臯初丞鄒平擬一言奉贈不果今又補靈璧矣於其行詩以送之

輸攻墨守久聲馳又道春秋佐理宜素業勉從於祿學舊逋積似送行詩山中樂石供淸嘯廳下文松繞翠漪雪色東南堪寄望每因朝爽一榰頤

○何君美趙哲臣二丈使歸同日出都賦贈

同人偏羨出門交一路煙光掠馬梢天外歸心塵外事但嬴攜手卽茹茅

遙憶相將上百泉山光水韻一齊姦■﹝口酋﹞然嘯發神皆往辦爾分尊抵一先

語到憤時工嘔血身當別處願加餐與君相約無多法邸報從今束不觀

嗣宗狼籍終須酒曼倩支離也得諧似我疏愚無置所梁鴻冢畔盡堪埋

相思寸寸抵鄕云況復相知巳脫羣料得秋天占气象領花領鳥屬三分

○周侍禦至自南

爲問南中事遊兒好辦歸定情新也故鬭論是耶非若个烏藏柳誰家燕傍扉照臨欣得地蚤晚借餘暉

○陸君啟進士歸壽母夫人

忽地交占牘驚傳子大儒挺喬岡勢遠穴鳳羽儀殊髙第譽方壯北堂顏以愉削觴眞得意淸夢轉憐吾

舁輿連竹入鮮服取荷裁霞腳漧文幅星波上酒臺及秋坤道王到越禹門開揀得金書出靈符特養胎

○漁陽行贈蕭大將軍

數十年來款塞天子不惜金繒賚將軍髀肉看無柰肥牛大酒醉模糊起視旄頭增忼慨

宰���倚作驕薊門一道控全遼將卒齊聲喝賭梟今年��恐怖死大帥西來說姓蕭

漁陽突騎天下殊東殪日本西滅妖氛掃盡洗兵車兒男磨墨盾鼻上爲公勒石醫無閭

○寄松江張年伯和韻

偶從人世覓眞人公與平泉巳接塵意大得時歸竹素身無拘處避楓宸一星幽火畱茶鼎半幅柔颿理釣綸張陸舊傳交讓瀆其間池水正淸淪

總憐天未喪斯文消息盈虛破幾分交論不堪投到漑興宗最喜得陳羣功名老去惟親酒書札傳來盡寫云夢繞松陵吾亦樂魚香蒓美熟知聞

○訪陸無從先生同來馭仲梁君肇先生之子鶚侍分得江字

別後髭須我亦尨多君老臂力能扛一貧如此身滋貴羣俊當之气轉降嚼酒幾回重待月理帆許久更維江拈來七字參文佛聚首須臾到樂邦

○聞金副憲決意歸覲口號攀畱

半壁東南倚大梁忽傳洗沐有新章攜兒扶老情何極塞路沿江走欲狂身世莫逢眞顧復歲時惟恐再饑荒使君但得重回隱戶戶齊燒佛頂香

悅親何以說朝昏養體其如養志尊事在四方弧矢貴人添一紀斝杯惇𦇤中赤子回三顧麾下丰京動九閽林臥抵今誰得穩憐予欲訴巳忘言

○施處士六十初度

萬事無過隱菇蘆亦有人千年桃得實一枕石堪貧尊斝甫周甲禾梁適受辛菟裘吾欲老巖叟足比鄰

○麻子羽初度

半生肝膽逢人赤半生眼孔逢人白橫身作臥直身行從來不信乾坤窄往日儒巾盡得驩時文落紙聲稱籍與君同起丰沛中同是晴川門下客拂劍頻搖日月光開函剩有風雲迹誤落塵寰十七年轂騎衣冠徒觸額狐兔豺狼無不有人材昭代眞充斥世間所謂好男兒盡成婦女甘巾幗朅來官爵納他人重與君遊完七尺願君早試排天翼願君豫辦支天脊昨夜傳奇演竊符侯嬴李同多感激摧秦救趙者誰子毛公薛公我亦適

○子領南雍陳

贈詩帀歲予旣罷步韻奉答

落筆能成五色芝蚤於慧閣見淪漪斗邊光逼覘星使車尾膏隨信兩師頌酒最憐酲解獨宜茶偏賞味回遲多君意气橫天下擬向琴堂植佞枝

當戶何當更著芝何如菱蓼隱洄漪牢籠半世歸魔域機械千般費偃師失路漸知修道得逢僧深悔入山遲月明是處堪棲宿羞傍人間烏鵲枝

○書向忠節傳略

忠節諱朴慈溪人獻縣知縣靖難兵入懷印自剄死萬曆癸丑有裔孫日萼知建平出傳相觀

冠車無萬出河間壯士封疆鎖鐵�千古樂陵原上望葛衣猶濺血痕殷

巳分將身固首陽周公端不負成王只今死事諸臣骨共與天家廟貌長

大海長江表寸靈千秋公論伴宣城【陳尙書迪衣帶詩千秋公論明於日】人奴幸遇侯來保莫更相逢禦史瑛

方黃鐵練頭顱巳累葉云來近若何吳越世家傳獻縣光前應得建平多

○爲胡工部漸季壽母

起部聲光籍慈闈教化行景風來舊輦善气接層城穿鳳機中字吹龍曲裏聲共傳懿徳永汝水正淸淸

月戶開堂北星車度社南樹萱多气色食蔗有餘甘錦閣新乘翟廉規舊卻蚶往來官槖瘠佐酒倚名函

○上寧國祖塋舟行往復

兩月積成澇一朝忽見山人皆伸屐齒天亦破陳顏是處臨花塢周流接水灣總無鄕國事容得飽乘閒

拂水乍乘郭黏云盡置山隰原齊獻瑞魚鳥解承顏宿�鮮緣岸柔舟健入灣往來人似織並喜拾春閒

飲溪天覺近雲杪更銜山俯仰工玄對浮沈一浣顏踏沙分子細進艇陟凹灣但有淸堪味中流顧影閒

沿堤曲以新�覆面丫山熟路經回夢長天照夭顏幘因風乍岸眉與月當灣穩坐髙灘急牽移亦不閒

一葉穿溪入勞勞大小山村惟花事壯肆以酒酤顏烏語悅新霽潭聲空窈灣農耕方料理亦得與漁閒

雨後山皆見其前幾毀山乘除歸大造云物攺韶顏桃李圍成圃箄船簇幾灣一春儲笑傲及此許身間

○遊黃山

偶途次大病四日甫至湯寺而景升以先一日至翠微傳予來自松谷云且去松谷矣蒙自翠微貺詩依韻戲答

病裏牽車信路通不知身在五煙中乍逢湯寺承新沐頗怪君行疾順風地主多情迎似避山靈作證色非空此來酣與軒皇約六六峯頭徧待公

○蓮花�至海子

但說山遊眉宇掀朝來竹林爭闐諠千峯萬崿開華園似拱如迎意誼惇攐衣策足以前奔隻身飛空等云屯跳天跋地鎭乾坤有山無路縣肩跟木以梯戙竿以援上下周遭馳且翻便於猱狖捷於猿鼻孔貼壁脰屬垣突然跌蕩淩平﹖山鬳瓦﹖脊梁搖搖神軒軒左右見之足皆蹲面無人色舌齶反言﹖豆譳孫郎哭失魂就中胡子稍能騫彳亍顧盼聲爲吞老成矯夭推髯晜前牽後挽需老髠更稱昨來丞相源道塗堛塞沙霾渾惻惻力力不可論較之今日驅廣原墮地以來無此��腳穿脇陟天門一罅三光指午暾側身欲進叩於�九豹當關廌兩�帝遣容成錫纛旛飛紅走翠集云盆錯陳玫瑰供�飧五山食豆四瀛樽�裳綷縩朱冠褌鵝笙龍笛沸篪塤花樓香��霞暖平生耳目居井眢到此形骸都一燔當年丹鼎火猶溫我欲於中試�潘素書之外祕眞言我欲乘此啟��冒險行遊志有存塵世局蹐如雞�抱妻畜子夫何恩文章��未爲尊看予白晝枇天根尺鷃安能知大鵾

○十七日自海子至松谷庵示同遊諸子

一枕�營夢覺驚愷之�筆杜降聲雲濤震嚇喉俱啞風�馮�足每輕�出爲嵐橫出嶺俯來似送仰來迎請君��龍吟笛譜作人間大海行

○松谷遊諸龍潭

飯起淩溪行溪聲面面作如歌復如啼如拍節相和如奏絲簧細如摐金鼓大搏石立巉岏深潭四五个呷水齒齗齗宮宮龍母臥靑黃黑白赤諸名亦彊坐猛勢疊凹中睨壁章邯破磅礡莽回互風日爭掀簸須臾貼浪文喜色須眉賀物影若遊空綠淨不忍唾吾愛深潭旁石骨眞龍蛻別理養珠池潔甚防塵涴缽底數螺旋俯仰光相磨瀁日無定色目艷閃欲墮至寶信遺斯象罔終無那

○喜潘稚恭至稚恭來自眞州追於海子不及相會松谷庵

故山千里共追陪撮勝偕英兩盡﹖黃海偶而畱指爪綠潭幾處照毛腮石間蛤吠聲如犬樹下兒啼響是雷莫訝數朝齊作雨多君新帶大江來

○松谷庵雨中卽事

湊景一朝分山山欲化云洗翻龍子缽拖濕女郎裙罩樹千峯暗舂濤萬壑聞不堪橋斷處紅淚落紛紛

山徑疏泉脈溪圖寫水葓五龍齊噴玉萬馬約嘶風臥被推光逸燻衣狎賈充巫煙兼蜀雨爲一惱髯公

○由松谷至翠微寺

幾朝贍養足神全�壁開峯倍益妍怪石盤來胸蕩日奇云繡處領緣天山童采藥初乘霽龍母臨潭盡發泉最喜翠微歸杖底況兼不費杖頭錢

○雨中上白雲庵次景升釣橋壁韻

冒雨穿山羨未曾息肩無寺寺無僧寬圍白浪身千葉峭入靑天手一藤龍吼藥鑪舂急杵猿調茶鼎煮孤燈與君伸腳量�頂踏著云根不記層

○黃山雜�

閒山閒水待人閒景物乾坤一剎間似某隱來新得地近年人倍誦黃山

費佗竹杖兩三條摩盡靑天�仞髙但一拔身身界闊齊州點點等秋毫

驪山浴後再黃山夢到羲軒影亦閒銀鴈金蠶都一炬酌杯先蘸祖龍顏

蘭蒲列席屑楡香黃帝開天古道場當代聖人尊聖母祝釐新敕賜慈光

煙樵一曲新鵝管乳洞生硝舊馬牙財攝組簪歸道辦衣光葉葉領天霞

潔淸不獨表溫湯溪走潭渟水盡香共看軒皇修合處看今隨地湧丹漿

老猿墮臂鳥翎驚黏壁攙天等幻身不向蓮花溝裏上連山十分減精神

攀援絕處偏投足登頓危時正聳肩直得髑髏全劈破堪來此地學安禪

石根皺處便成盤積翠千年老石端短鬣瘦筋甘偃臥槎枒死不拜秦官

洞頭洞口列峯齊環似花竿拜似圭更逐洞中張板屋何如連洞一丸泥

萬峯回合繡成堆活翠生花撲面來勝界淩人身欲絕不須重上煉丹臺

萬疊云升萬壑藏羣天�葉香茫茫東峯下漏西峯日笑蹙金鱗踏海光

誰家巧匠琢花矼疏密纖肥稱景龐欲置睡庵開八面玲瓏萬笏盡當窓

傍巖一縷翠云篩頃刻巖頭祿一池似恐獻奇奇不盡亞將峯色下垂垂

呼茶定裏云方變著杖勞時雨乍零山息獻酬人息步巖巒一洗竹竿靑

由來此地聽鳴弦雜雨爭飛響倍宣二十四溪俱應律連喉拍掌奏軒縣

箐密叢中側脰行萬般花樣不知名總憐艷色殊香並別掠幽人一段情

山形歷歷輸情別崄勢淩淩呷味深不向此中嚴討論也應辜負入山心

突處巳經天共削幽來兼得地同眠一從擲缽源中過絕似鴻荒太古前

晚山煙幕失西東日入峯存似嵌空收拾一天歸鞹裏又張明月�新弓

壁土孤撐壑上行每將夷險試生平保無失足魂常定縱有奇危夢不驚

穿山疏淺極深濃山骨山皮山髓供夜半驚聞山鬼哭苦遭剝啄不相容

嵐云如繡態紛紛出沒山間作景文蚤起看山云亦起始知常有宿山云

○徑山詩

覓友尋師度會稽含情千載不能啼閒從國一堂頭過一瓣香兒弔冢雞

拔天跳地穿黃嶽抱月回風隱徑山著處盡成香國土單肩赤腳恣周還

半月東山水上行燻風南逗晚涼生從君參得黃楊木大好隨緣斷佛情

格物何當物格殊子韶妙喜兩模糊而今剩有關西首劍擊憑誰落畵圖

○徑山贈慈云上人上人由老靑衿六十而緇

若論出家事眞須大丈夫法門無閥簿將相復何如

以我安心處看君下發時世情都嚼徧漸覺道情滋

萬竹圍成翠千山欎起煙朝來瞻大士巳結宛陵緣

○弔方采山先生

理數大齊無過百乾坤不朽況兼三累朝元老連東畢當代文章壓濟南閱世如碁聊幾局遊仙似夢巳眞酣延陵舊劍終須掛暇日憑公理白蟫【公素園久諾爲作序】

○會稽哭歇庵先師六首

半世疑情甚憑髙一問天玉山終日剝梁木幾枝全果否彭籛夭將無盜跖賢斯文看喪盡底事不生憐

滅度不滅度馮誰轉法輪眾生齊作佛住世亦須人徧地文殊藥傷時魯國麟不堪長夜嘆空說火傳薪

頻日眉嘗斂逢師手亦張總無苛禮法得任性疏狂坐每連昏晝談堪決肺腸平生謂巳矣百爾足相忘

不惜蹄涔納何當大海枯壯陽一以蝕晦魄復焉蘇涎竭蝸終裂光盲兔亦䢐怪來啼不盡累歲竟嗚嗚

亦合離塵俗相將到樂邦竹風吹舊榻樵雨落新腔定裏前身見重來顧影雙可知船子月分印越西江

窄艇沿湖入肩輿信寺畱夜禪分茗舌春課拾花勾共說千巖好堪成幾度遊山陰舊時道不意是西州

○送鮑宣城入覲

昔伍伯狠如狼今何其如檻羊昔老掾鴟吻張今如蚓反水漿昔官府實玄黃今如蟬吸淸涼昔日土計十囊五囊公今不持一物職貢無所將公行公無行大豪巨猾祝公遄升竈婦舂兒祝公重臨公若重臨福下土百姓齊聲擊缶鼓

○贈鄭華亭

載得華亭鶴初鳴自九華有聲淸唳漢無事緩行衙欝郁康成艸沾濡宋就瓜養堂雙耀日齊祝萬人家

○病臥幾不起得膠州先生書知有太公新制兩月甫理答拈筆上此

坐斷人間舌無情望卻回乍因云葉墮遙見海門開日月行如彈冤親聚作灰與師習水觀差得照於■﹝髟上思下﹞

牧豬今日事躍馬意全降幾著輸贏局諸般醜淨腔排場都一抹孤脊彊能扛黃石山邊過惟餘履迹雙

漱石我爲我逝波人閱人憂來知委頓病至亦吟呻負土祥呈鹿銜書異紀麟百年渾故物毋更語傳薪

夜眠看白骨晨客候靑蠅子在回何敢斯文或可憑懶容深入榻健思遠扶藤望望千山月環回自海升

○鄧玉笥父母初度

宛水宛水淸且漪使君新來江之湄一泓明淨澹須眉訟筒寂若桁楊棲犛大竈眠雞居塒萬守萬令前此誰書院坊牌兩誓辭彊宗詟伏細民嬉漢陽太守其庶而雙溪城下歌聲齊祝萬斯年環耄猊

○王臣湯自言顓意謁僕宿敬亭行李爲盜所劫僅以身免畱睡庵月許告歸出兩尊人像爲書此贈

周遊敬亭陟彼屺顧瞻母兮隔千里白雲往來泥遊子父兮母兮兒在此名不參巨公大人迹不屬丰山勝水寧以其身委盜賊腐儒肥賈那足齒

睡庵稿卷之七

●睡庵稿卷之八

宣城湯賓尹嘉賓著

國初有知府黃公諱榮祖者實建今郡學已隨家郡城今諸生中色其裔孫也予讀其遺捲爲書二詩

朱憲昌卜居廣陵顧予睡庵依韻奉答

存歿口號

贈郭伏生伏生以景升書至

蔣玄同歸雲間用原贈韻兼懷玄宰眉公兩先生

別峯庵

送若谷上人兼寄其師蘊璞

李玄亮歸雲間致問眉公以詩代書

訪月邦於海藏庵同汪原博周華父孫伯揆

觀珠詩爲邢祕書以禮白衣得子作也星士郭生自廿餘年前決祕書以是歲得子尢奇並及之

壬子春攜六弟近尹赴旌徳考寓周生書屋予諸生時館者見壁詩淒然懷念用壁中舊句他時歸臥故園春爲韻

李礽啟枉予睡庵

程君衡枉予睡庵贈別

鎧公訪予謝贈

旌徳西嶺

望梓山不及登

壽施濟宇親家

哭嶽父沈靜庵

予宗大海向予道其邑父母麥公索詩以誦

爲鮑子尙浤壽其母戴孺人

膠州趙玄衝師訪予宛水上尋過吳門輒別紀想二詩

寄壽林仁甫

任母毛孺人六十

遙祝王蓼水以八閩之英持平八桂家季父一中朝莫趨事沐浴恩渥命作此詩

宿黃渡同景升

初入柏梘

遊柏梘二首

稽亭道中

送殷大滌之福寧任

壽遂安令吳芝房家弟就尹爲其屬簿

遙壽汪士能

奉壽曹母徐太孺人曹母者進士元甫履吉母也

善權洞二首

澹庵詩爲張稚原作

壽梅母楊孺人九十

送吳純所宰耒陽

鄒愚谷先生七十敬賦近體四章托申向往

挽旌節梅母

髙君翰先生七十再作詩敬賀

南園大雪馬仲良止飲竟日兼貺四詩依韻奉教

壽張母王孺人七十

江先生由宣學博遷惠州別駕以六月言別賦贈

許先生由宣州學博擢令陽宗賦贈

贈饒心衢

詹中丞誄詩

除日還家

髙淳譚令膺封代魏生韓生

贈虞司理考滿

五日赴蕪湖龍舟

午後一日梁無他水部招飲泛江陟驛磯同潘景升二首

采石詩

訪鍾伯敬下燕子磯用韻二首

雨中泊舟江東門外潘景升再攜冦郝二姬集莫愁湖而別

天臺圖壽阮居南徵君

攜謝閣訪曹元甫詞人至者十數輩依景升韻爲詩

�元龍就讀予齋帀三時言歸賦贈

送王淸川郡丞之臨安任

同黃玄龍南陔

壽張如川光祿

蕭自上世丈枉�山齋言念吾師黯然成韻

梅日宣五十

歐陽戶部家園冬後牡丹兩放遙贈

○國初有知府黃公諱榮祖者實建今郡學已隨家郡城今諸生中色其裔孫也予讀其遺捲爲書二詩

千古宮墻廟貌新百年棠芾憶斯人而今定載端門筆亦有芻兒見獲麟

道惟鄒魯開賢聖吏有龔黃長子孫今日衣冠推舊學擬將通徳表其門

○朱憲昌卜居廣陵顧予睡庵依韻奉答

跳出塵中人鬼關嬴佗佻達也能閒居身似鳥空明外過眼如雲反復間客子論心多白社年來行腳半黃山與君一覺楊州夢買得瓊花亦解顏

○存歿口號

巳訃公安袁六休夷陵雷史復難畱楚中才子幾銷盡乞與人間一小修

年來新幸領山川楚尾吳頭好作緣可是貴遊遊伴熱一尋隱伴便相捐

歸田巳得偸生計比部猶縣捨死書寄語荊門曾太史林間輦上興何如

○贈郭伏生伏生以景升書至

不因淸影到茅橺長日三竿閣每簾拔劍逢人惟露膽將書投我各張髯詩名久盛西江派文徳虛憐小畜占海內相知如問訊雲閒鳥盡正酣甜

○蔣玄同歸雲間用原贈韻兼懷玄宰眉公兩先生

吳門市走也能僊變姓捐孥祗一先久絕貴遊窮巷裏乍逢閒客短鐺邊量缾有粟權朝食夾岸無廬仿半船【玄爲余書半舫二字】藏似陳眉行似董何須五萬買枯鞭

○別峯庵

持魔持佛總歸空有發無情道力通火裏觀身親見塔塵邊說法自來鐘閒雲入市剛三疊側月臨庵只一弓莫捏他家敳捧喝年來貪得耳根聾

○送若谷上人兼寄其師蘊璞

我有大患爲我有發旣削子發以縱子韈天上天下云胡不跋而我愚公乃致重刖世法道法總幹屎橛三萬六千消君一喝

○李玄亮歸雲間致問眉公以詩代書

年年心境夢眉公身在膻場未敢通一自姓名歸落籍支分山水劃江東

香案牘前尋吏帖珍球船裏護蠙宮聞君新著逸民史千萬母忘漢孔融

○訪月邦於海藏庵同汪原博周華父孫伯揆

驢事方休馬事還就閒那得便成閒長林己餞初生月終歲頻穿未了山露地茅根趨白業黏霜杮葉損紅顏時情物理都消歇準擬從君一掩關

○觀珠詩爲邢祕書以禮白衣得子作也星士郭生自廿餘年前決祕書以是歲得子尢奇並及之

算來祿命勝商瞿出色兒郎爪發殊道是滿門齊供佛當生親解髻中珠

福不唐捐命不違偶從日者說玄微親知得授陀羅訣七政三盤護白衣

○壬子春攜六弟近尹赴旌徳考寓周生書屋予諸生時館者見壁詩淒然懷念用壁中舊句他時歸臥故園春爲韻

富貴功名撇眼過朝橫金紫暮漁蓑敝吻直將■﹝犭兪﹞猰抵孱肩彊與豺狼磨長年揭揭气欲﹖二祖八宗鑑匪他常言獨掌難成拍亦云斧小不勝柯用之則行舍藏矣一生作計丘與軻齊梁不遇輕三宿陳蔡相從饒四科

百無所恨平生爲一見故人驩解頤宛溪句溪淨且潔何故唾洿使水玆從前意气渨馬矢情緒蒸結徒抽絲天髙地厚局且蹐空腸一寸焉撐支提他世界與官祿盡付人間向火兒布袍脫粟吾自足安所不得貧賤時

十八年前學應舉十八年後引初衣致身抽身喜得蚤四十歸田世所稀朅來伴弟臨遠試齊研同窓半是非東西文場影亦熟不關督學心尢肥聞知見知欣有托將喪未喪天意微無事間聽一鳥語聲聲喚道不如歸

白板子中堪穩臥黑甜味美午剛挫每談少壯輒風生仰憶周遊枉天大納爵巳無革帶鈐還儒更省朝昏課嫌山峯少云忽出喜人不來鳥衝過牕明幾淨物景淑舊日生徒時在座入室升堂並有之池頭科斗私自賀

歲閱四壬子午路【予以壬午童生考入�今歲壬子】沈浮浮沈凡幾度自小不辭行路難崎嶇博得三溪步他年額發今頷髭依稀長短相更互使气偏傳博浪推斷腸本是丁香樹無端落莫沒塵淄飛揚跋扈全非故好少好老好武文半生總被科名課

閉門此際彊出門豈能量腳踏乾坤出門山水閉門書矢約分工細討論黃嶽白嶽封境內歷年夢想批云根腳跟首躡梓山是遊目如昨寄遨魂齒角不復掛朝輦性情可以親鄕園尋山尋水信所便六合之外聽其存

四時疊帝如推輪隱見教學相主賓諸生祭酒巳冬事仍故諸生如再春爲之不厭誨不倦道在從兄與事親撫今追往心惻惻步步趨趨似有人回首涕下不能止當日燈膏倍苦辛父母兄弟命所寄朋來時習徳爲鄰

○李礽啟枉予睡庵

美亦一嘉賓惡亦一嘉賓車蓋塞長安中情非所親裂眼看公輔脊梁生作獰平生兩酸眶注不出頭巾或解曰憐才才亦科第耳或解曰憐貧貧或不止此對面兩捫胸脈脈何有以

昔也門無膻紳士織於梭今也門無鈐密戚鮮經過昔也云如宣紳士爭鼓棹今也云如宣密戚皆相笑寒溫別有鍾聲气成孤調敬亭云鳥絕恨不攜謝朓

○程君衡枉予睡庵贈別

身同孤鳥性同云突地團圝也出羣肝澹瀝時生劍色須眉澹處說茶勛檐頭雨急傳淸響塔裏燈明寫赤文乙未以前辛亥後周旋來往得如君

○鎧公訪予謝贈

葛路藤場較萬端入頭容易出頭難而今似我頭方出面目逢君子細看

著冠束帶千重繭驟馬馳車幾窖塵今日得人全洗削眼光胸坎一時新

緣頭生發發生簪次第親疏豈費尋若說脫簪還戀戀問君當日剪刀心

人間交態總紛紛艸乳花滋只自燻世法己完成出世淩空初下敬亭云

三年死限曾天目一代開山又化城我巳林泉堪狎長看君豎拂作功名

○旌徳西嶺

橫來側往總成山密樹重云學閉關此去流泉應萬尺桃花那得到人間

石露決決云裊裊下窟上巢木之杪廿年塵涴井底底今日置身擬天表

折牒云花不待蠶髙眠斜日沒苔龕尋常沸鳥聲俱絕夜逼深時聞虎酣

○望梓山不及登

紛紛士女競遊山下上危嵐宿巘間百種芳花縈健屨一羣夭鳥拂柔鬟多情煙月畱今昔無恙神

○壽施濟宇親家

大熟山林味相將骨肉緣一枰環甲子三雅閱流年河水紋猶皺秋云態每遷佐驩饒勝侶貪與日周旋啟手憐予疚鐘情難具陳舅甥驚去住兒女倍酸辛奏酒一爲樂加籩酬所親今秋天地美暖气得回春

○哭嶽父沈靜庵

直擬芳華入歲登何來舛事復相仍頻年風勢摧喬嶽是處緇塵恩玉冰三步炙雞澆太尉寸心一劍表延陵姻親漸減身全暇舉案傭舂計可憑

○予宗大海向予道其邑父母麥公索詩以誦

沸石焦林臥欲僵每從暑極得眞涼眾人之母歌誰嗣一郡如君賀最良安隱何緣趨佛土溫淸乍喜接天漿黃雲是處堪陰映可獨燻風在宓堂

○爲鮑子尙浤壽其母戴孺人

春聲淅瀝漸成珠絳雪丹云見鮑姑欲向君家盟舊絹石函祕策得存無盤飧茶味惟含糵畦序芳顏剩種萱宜老宜男忺得地春風綠緒滿庭園

○膠州趙玄衝師訪予宛水上尋過吳門輒別紀想二詩

結交天下士意气如虹奔知我與我知差池笑語讙我知則巳矣知我難具論下下而髙髙身如車子翻峻阪歷巳盡聊復回其轅平生檢謁牘姓字半乾坤一朝壑與丘百顧無一存今晨淸鏡開喜色動春暾眉宇接新驩剪拂思舊恩漢陽影巳寒會稽復聲吞巨靈未可滅天心重晏溫臘竭條風來庶矣蘇陳根

百年忽巳半寄生予逆旅朅來三十年新奇飽險阻把君如夢寐妮妮兒女語物情共所諳塵路無復取空鏤一寸肝報恩無處所江山與風月猶堪作徒侶勉旃春夏畱懸裝啖云嶼黃嶽白嶽峯可以下芳諝云胡吳會行倏而詠歸與視頷余亦白相將能幾許負心非一則百際俱齟齬捧繭贈行李抽絲千萬緒

○寄壽林仁甫

林仁甫公子之靜修有道者也顧予宛中予及艾又顓輯名言觴予仁甫少予正十歲當其期無以爲報孫晉仲曰千黃金爲壽不如一言林君之指於觴翁兄具見之矣乃爲一詩紀一時道義之契

半生巳作知希貴不惑應驚學所難道味研時存獨契物情諳處耐同看穿山歷落辭鸚鵡蹋地繁華厭牡丹最有靑靑林下竹年年相遣報平安

○任母毛孺人六十

入座客皆醉及春桃始華慶雲生狄佩旭日映檐牙偕老弋宜鴈多男唪有瓜庭除贏樂事分艷到山家

爲憶金陵路闈廚互探親方舟逢瀨水闔室似比鄰間歲相爲壽論年校一旬遲予上女兒拜手上堂頻

○遙祝王蓼水以八閩之英持平八桂家季父一中朝莫趨事沐浴恩渥命作此詩

親持簜節廣詢■﹝言耴﹞景物彌傳柳柳州萬里山川遙對酒四時煙月獨當樓空明水似看魚立宴愷風能引鶴遊【柳志載立魚石駕鶴樓】若向蓉城間初葉思人樹遠盡春秋

○宿黃渡同景升

又向黃家問渡來黃山黃海憶追陪長橋細月眉相約別館層峯影欲開城郭遠時輕就枕山川逋久數酬杯獨憐天意知遊意大費風霖洗宿莓

○初入柏梘

樹樹欣相接山川並作圍溪流隨響入寺影曳煙歸長日夏方壯晴天綠正肥尋幽無處所此地得初衣

○遊柏梘二首

崇巒萬仞小成埤置產髙原置屋低溪鼓共喧丁字水山更頻報午衙雞茶槍盛長連旗放竹子新生與母齊一枕羲皇淸到夢風牕石榻任君棲

摩厓蹋壁費朝功轉向初臨認引虹閒石可憑環坐密危橋巳斷仄根通族云在樹光生袂洑澗穿林響奏桐細數魚兒知樂矣四遊無際似行空

○稽亭道中

進取山容熟衣冠領晏溫濃陰看月聚蒠薈與云屯繡嶺聊爲郭遊嵐並在門蝶裙經樹綰■﹝艸雀﹞襪拾茅蹯燒刼灰遺迹畬塍水上痕麻深不辧路犬吠始知村石穴通三穴﹖殷天光接一魂所逢皆隱具相對巳忘言

○送殷大滌之福寧任

之國便於裏軒軒五馬行不妨河朔飲猶及尙畫程照水荷香熟嘶風蟬羽輕藍溪溪色好須讓使君淸

彼豁得周還靑梧碧藕間所憐親故集無復貴遊顏風雨如相戀云霓盡日攀宛陵亦足睡寄語霍童山

○壽遂安令吳芝房家弟就尹爲其屬簿

奕奕維桑彥栽花滿井隅人皆推舊學境亦署新都市戶親承沫開冬大賜酺縣知天路近雲裏識雙鳬

合樂榮萱艸昭庭寫柘漿繄予分手足於役具供張羣望社而稷微忱趨以蹌筵頭呈擪舞嘗得誦齊芳

○遙壽汪士能

不分文章崇翻憐道義眞太函良巳矣髙步尙斯人擬鵙常單食爲龍必隱鱗南朝天界寺吾亦臥經春

閱世宜稱老逢人總諱名賦心聊控引酒徳政縱橫傍水唫玄鶴添霜洗碧橙何年隨杖屨與爾話云淸

○奉壽曹母徐太孺人曹母者進士元甫履吉母也

不向昆明問劫灰姑溪淸淺等蓬萊婺星麗日躔龍角娥月當江燭蚌胎迎气晏溫開北戶並精慈養誦南陔看君大被多延接數出魚羹餉客杯

○善權洞二首

髙下幽深信所之雕鏤眞覺造工奇泉聲滃郁行山腹樹影槎枒列石眉穿壑絕時僧引脰陟苔滑處女揚袘白龍一喚應須立竇子陵陽舊有期

祝英疑亦傳奇耳可是空山有迹不雙洞鬼呼如復出千年人在得同遊流泉隊裏添歌嫰亂石藂中試步柔會向巖頭捫碧蘚幾多脂墨漬荒丘

○澹庵詩爲張稚原作

寂寂桃花嶺章江過雨初臥山靑到牖餐月皓當廬水落石方出天空鳥自如濃華無地著爾我一軒渠

築園成日涉開閣憶平津無復冠車驟因之澗壑親琴書單更�鐘鼎覆猶新別有承先徳閒雲意可循【先師相有閒雲館】

○壽梅母楊孺人九十

首夏薦嘉菽官橋肥柳枝嘗於拜慶處倍憶舞斕時百歲人猶健兒孫喜可知願歌將進酒更奏遠如期

長日遙相揖千山盡到門黃雲冠邃閣綠艸繡平原風景佳無極庭除樂正繁大年人共瑞況得樹之萱

愛爾諸孫侍琳瑯觸目逢多才徵世美介福自天鍾子女成通族髙曾轉少容神明關眼耳名理亦堪宗

○送吳純所宰耒陽

十上公交車九不報蹔領臯比敷聖教一朝徙握耒陽圭半壁天南歸大造驕他舌柄蜩螗沸犯我顏行狼犬暴塡坑無萬血彌腥食肉者誰空臂掉

天子徒煩慰卹勤窮民在處多無告權將一邑寄一賢好爲撫綏備羣盜我汝幸不中兵革增租益課爭先效人民社稷有人乎餘生庶幾安屠釣

○鄒愚谷先生七十敬賦近體四章托申向往

年至思先輩時危急異人孤行天下小獨復道情眞五酉精窺物三庚淨守身可堪屠釣叟長此渭川濱

不著鄕人籍彌髙國士門領身寧落穆俯世絕寒溫霧毒龍嘗臥林囂鳳自騫超然評論外亦足鎭乾坤

白雪中原後諠闐鬭鼓旗百途爭市贗一脈抵懸絲﹖﹖間地堪誰共呼天信在玆多君刪述業太始索軒羲

巨手營家樂人情不謂然裁成余艸木位置及山川喜得林泉侶兼深絲竹緣隱居如辦宅吾亦乞閒錢

○挽旌節梅母

長年開八袠大事紀千秋搦管閨儀重顏門帝語畱以玆垂世顯不負室居幽盡力支宗祏仔肩到白頭

馬肝羞肉食熊掌得魚泔經世齒無齲於今目共含綱常垂竹帛廟社寄笄簪憤極中邊事須眉不復男

○髙君翰先生七十再作詩敬賀【有序】

同鄕慶賀贈送之文必隱人是役是嫠婦作嫁衣裳甚無敍故槪謝之至心所欲言無俟人索也平生敬事君翰先生無地著舌今且觴同鄕紳旣以相使諸士友之親厚及交予者彌聚趣再言謂非予言不足悅先生先生於予父予母予誕每詠歌之不足又從而申之施於不佞巳矣施於人親者如此爲人子者宜何如報也文字之外別拈韻書愧乏瓊琚聊申悃愫

一世才華警捷敏一生肝膽向人盡三尺純鉤徑寸錐所至公卿頻接軫東驅蛋戶掃鯨鯢西控番兒茹玁狁絕海風威絕塞勛丑類聞之咸息屏書生縛賊如縛豕擬獻天子行受脤廟社諸方貌鑄金銘誦千秋績懸簨髙才猛气不可遏下撻伊優等螻蚓異代同聲轉漆膠同時連臂偏矛盾一朝組紱納屠兒歸對故人聊一哂程途百曲气猶健技藝千饒家逾窘權將麈尾拂雞鳬薄以書﹖木戶﹖﹖作欄楯生平意所不得處時煩筆札代斧釿百幅溪藤萬丈縑橫潑麋丸腕更緊憶昔長安東道東子馳我驅齊韅蚓朅來拔足臥鄕園北戶南窓限牡牝偶談世事君欲怒但說人情我其忍萬骨何當餵羊髙墉只合蹲鷹隼安寵全軀各養驕至尊焦苦日稱朕男兒亦自有眉須肯向此時甘朐月﹖忍稽亭敬亭垂履屐宛溪句溪濯腸腎官銜不署紙自貴囊錢縱空衣可凖逢時不過位三公七十之年車亦引譏贊升沈工飽嘗役巳恩讎絕畦畛似予專貪親健彊喜君發勢猶宣鬒白白江魚趁午潮靑靑籬竹生冬筍月嶼風林事事宜山膚水豢俱充牣馬牧牛醫蹋地來共飲千瓢歡合巹

○南園大雪馬仲良止飲竟日兼貺四詩依韻奉教

竟日寒光射水心城坳巖曲長盈尋茶勛栗冽移新味竹勢威蕤隱故林月魄梅魂淸到影魚潛鳥宿寂忘音多君幽意能相問委巷柴扉空自深

菟裘雜傍冢間營繪堊煩天又玉成幾陣城隍摧突兀一林云石鬭寒淸撲人殘粒窺烏瘦舐客新衣信大行荒境不妨貧作供旋煨榾柮芋魁羹

危上孤樓緩倚欄壁間爲乞寫容安同心出處兼金斷書事侯王幾局殘酒膽傾時何用酹談鋒壯處不曾寒■﹝骨孝﹞兒射鴈紛紛落磔犬刲羊取次看

酒興文心密所妍裁交半臂巳陶然四垂山合天能下一炁云升帝有先齒齒稜層惟品石騰騰縕籍只儲煙請觀孤絕髙寒夜更復何人得穩眠

○壽張母王孺人七十

一春離城郭春事覺芬菲始信潛林好偏資長菽肥及時每彩服得意在庭幃恣以諸生味相將母氏徽柔泥催燕喜冶樹喚鶯歸碧艸兩余秀紅檐煙上微累旬工晦景玆日展晴暉靜入雙溪奏淸�疊嶂圍睦雍人盡附孝謹世稱希羹盡不聞釜膏深遙應機叔堪朝士共姑並大年祈是子能珍席多才豈絆鞿行觴聊割脯上瑞擬登翚拜慶康而壽隨緣棲且飛闔門雙健飯吾亦遂初衣

○江先生由宣學博遷惠州別駕以六月言別賦贈

巳瞻舊學傾江左又見新除出海南種樹成陰收夏暑驅車作倅上秋嵐行開五嶺靑如削別憶雙流綠似藍謝守髙齋應不朽藉君此地置蘇庵

○許先生由宣州學博擢令陽宗賦贈

聖代昭文徳吁謨竟遠施安民先置吏敷教勝行師今古西南策專成守令爲特驅畿輔鐸豫勒要荒碑路向牂牁盡星從益部移旋云秋澹蕩倒水暮逶迆紀產魚偏美遺經貝更奇箐煙淸六詔囂霧浹三危白國開雞足烏蠻唱竹枝殊方皈禮樂上理逮戎夷謝朓靑溪館王褒金馬祠誰言徵蓋闊嵐岫日追隨

○贈饒心衢【有序】

饒生叔彥供予遊文雅可愛其父心衢公初暮浙藩明練有績臺司俱重之滿閱徙益州戎曹而公拂衣歸矣男兒爲功名所縻不蚤斷每每牽絆世网蹈入禍患中如公眞足媿我輩也歸有年好詩書有司數延鄕賓公猶嗛不肯應余近慕之爲賦二絕

越水吳山憶往還芙蓉碧幕寄官閒而今約略官中況明聖湖頭月幾灣

捲他事業三杯酒付與兒孫四庫書長日深山眠正熟樵風耕月近何如

○詹中丞誄詩【有小引】

大中丞魯翁詹老先生以丁巳辛於宣城裏第其子進士君在朝訃請天子賜贈官賜祭賜葬越二載己未嘉平之廿三日將殯城南賓尹爲作誄辭三章

記拂中丞袖摧山沸海時衣冠誰適主門戶別成私道以羣嘂白綱緣獨坐持潔身心愈苦聖主得相知

一輩就田閭東都洛社圖兒童歸姓字山水足淸娛灝气人皆飲鴻儀世所模憐予侍朝壑今日始言孤

湛露從天數肅煙到地榮人咸懷舊徳帝曰念忠貞在省權威折居臺吏徑淸而今瞻輦轂誰復領冠纓

○除日還家

歲日聿雲暮言歸在舊廬寧親爲上理遁世得安居細雨織長路輕風幕廣除閒情都欲換眞性自如如

○髙淳譚令膺封代魏生韓生

湖南湖北一山分九里洪波百里云澤國賴君卑室聚路人呼母遠疆聞生男盡以譚爲字錫命驚看帝有文世徳作求堪記述詩書我亦借芳芬

○贈虞司理考滿

風儀髙博韻淸眞攬轡翻知擁碩麟彜器圖芳名在甲芝泥錫羨日加申行都分部三天子啜水彌康兩大人百尺千尋遙映影餘波欣得藉肥仁

○五日赴蕪湖龍舟

靜气窺人逐鬧場持危舟楫有行藏江湖自闊何須競風日相將未省狂急病讓夷看擘力退尋進尺悟身防財言宗國魂多恨乍借離程一舉觴

○午後一日梁無他水部招飲泛江陟驛磯同潘景升二首

束佩翻多攬隱裾臨江置酒意何如揄材妙手兼疏水酹屈深情再酌予顥气迎嵐低接樹遠聲呷浪淺聽魚浮家輒與同人便不向前賢誦卜居

水何澹澹石齹齹幾陣晴峯挾影過蒨秀如君季最少崚嶒於我閱偏多安漁是畔堪舒碣揖酒隨方可倒螺欲向其顚臺且榭仰邀髙鳳俯靈鼉

○采石詩【有序】

采石詩多詠李供奉予往有欲殺眾何意千秋某在斯句爲臨川湯義仍所偏嗜顏之臥處以今思之此山較供奉差老亦差奇卽前無供奉當自超舉矣庚申五月與潘景升往復自成一詩阻風兩日和景升長韻再補一詩

維舟暫寄渚之陽天翠橫飛插兩梁溪側就江寬沐浴山危畱石�品藏長林松老宜封爵靜夜魚遊擬上堂辟古鎭今多气象可容此地得�狂

如此風波不可行旋依李白看江橫幹林挾怒頻呼兩伏怪乘�亦射晴在擾得閒隱者思扶人無咎長年情熟酣薄界昏霾態飽領長途曲折程篷底乍須龜作枕磯頭聊以蚌爲城浮家泛宅亦云足萬歲千秋空復情山水有緣堪作主神明所據保無兵他年置我老松下陰霽浮沈始得平

○訪鍾伯敬下燕子磯用韻二首

道故追新思不窮周旋猶幸一江通廿年遊屐尋來往半世交情憶始終壁勢出羣衝鳥外月光約語入林中毌言突兀偏相取境地孤淸事事同

�憐訪舊似乘閒選勝同人一日間賞韻不分朝與壑奇情偏得水兼山還他歷落聊伸气數盡交遊足赧顏笑指十年前是夢無端天地費相關

○雨中泊舟江東門外潘景升再攜冦郝二姬集莫愁湖而別

�緣莫雨失朝霞天半明星尙未涯逋發巳經辭燕子約眉重爲�蓮花同披煙嶼撩郎面小罵香風妬妾家宛轉雙門成底迫去來來去想回車

○天臺圖壽阮居南徵君

華頂昔曾上天臺望莫崇云雷生踵下日月在眉中桃洞紛於水石梁繡若虹南遊堪寄傲持汝壽君公

○攜謝閣訪曹元甫詞人至者十數輩依景升韻爲詩

密圍圃墅愜孤尋廣拓疏襦接素陰似約千山齊到閣忽逢多士集如林依天作供奇云態喚石能言伴鳥音一自華峯搔首後居然靈異辟於今

○�元龍就讀予齋帀三時言歸賦贈

得復朋來步與趨總憐天眼未全孤藏經是處臨霞幕聽讀於玆踞竈觚塔火熨城占气象山煙揖樹表匡扶壇南破冢堪慵臥用世終期管樂徒

○送王淸川郡丞之臨安任

中廷�廷走塵埃至尊勞苦人民災徵兵徵賦日旁午塗肝折骨空蒿萊宣州數年聊有托副守王公淸且約晝臥昭亭云幾層朝餐宛句溪一勺偃身延接無卑尊四部衣冠爭出門鑿壞似予詎因熱黍谷逢春亦覺溫天子東南極左顧朱轓皁蓋滇池路萬里山川幾席間看君直指鄕州去傾城老幼盡躋攀夾轂牽裾不肯還羣黎安堵蠻�定靜理遙瞻諸葛山

○同黃玄龍南陔

照水身俱淨看云客共怡觸緣林嶼合所在景光移薄路坳成曲髙岡恣得欹孑行貪對面可獨隱相宜

○壽張如川光祿【爲其壻孫晉仲其尊人禦史公】

日月重暉�新聖主林泉乍憩舊勛郎不辭杖屨看山碧好把尊罍對菊黃天種麒麟連宅相家傳獬廌襲冠裳敬亭秋色雙溪月專向庭間辦壽觴

○蕭自上世丈枉�山齋言念吾師黯然成韻

漢水聿云逝昭亭空所思喜今逢世弟驚復見先師夜月生孤涕秋風�健髭重恩無地報得不負男兒

乾坤互回莽新故太縱橫索索�生气離離匣暗鳴狂麋丰艸性乳雀野田行雙鬢亦巳見前人空眼明

○梅日宣五十

策將時事付流光半世紛綸百歲場道廢道興知命在報讎報徳幸身藏乾坤此際堪支枕庭序於玆適舉觴【日宣尊人是月八十】彈劍賭�都剩事偕君學易伴羲皇

○歐陽戶部家園冬後牡丹兩放遙贈

丹心不惜殿羣芳一曲淸平調未央舊事云朝開禁閣新詞月夕想霓裳謝他濃艷偏生色淩卻寒威倍有香吾道至今存碩果如君端不負花王

睡庵稿卷之八

●睡庵稿詩卷之九

宣城湯賓尹嘉賓著

王令公移自寧陽聞命

沈士一內舅五十賦贈

七月十六日爲劉孔昭壽其母夫人

壽梅母吳孺人六十

蘊璞來宣予臥病兩月依來韻送之

傅仲執寄贈依韻奉答

齊越�枉予山齋依韻

哭禹金梅三丈

雙壽篇送曾偉卿歸覲

丙辰喜雨謠美鄧侯也

爲沈士弘內兄奉酬聶醫

壽吳蓮亭七十

陳漸鴻丈宿名�捨爲巨公大儒所推重課槧之餘旁摭素��忽忽入其精微試之姻朋應手畢�予省視二人十九瘠病幾不能捨以朝昏歲丙辰臘望漸鴻稱五十歲戲拈藥名作五言律二章賀贈之

贈兪學博

壽梅母趙太夫人七十

余第七小弟爲梅伯獻丈之壻伯獻有嫡母趙太夫人稱八十餘爲詩文壽之數矣家封史以誼屬至戚�余更酌再作五言律一章

鄧令公奏續膺封詩

王生孫芝來宛上旬日輒言歸念其大父養泰先生予代觴以言

風木遐思捲爲詹生日煥書

遙詠太玉樓貽王昭文

黎南陵擢守羅平

送倪生歸壽

敬亭山同傅仲執孫晉仲

吳鶴澤以外訃還江陵奉唁

贈答朱元�

渡京口步潤州城上自西門至南門

舟由丹陽宿金壇

辛酉四月閱詹曰至制義是日適聞報

壽關太尊

蘇叔瞻公祖由畿南憲副參知湖廣賦二詩紀別

汪景謨六十壽詩

江上晤陳長卿年丈長語竟夕

韓孟郁來自粵東月餘賦別

贈麻子羽

太初程公別駕吾宣而歸歸二年所士民誦念不能忘天啟二年二月二日是其七袠之期尹部下舊民也深交其父子間遙賦詩爲壽

訊程撞生

壽趙肩宇

寧國李侯有母之喪賦唁

潘稚恭有小像一軸多名流題識偶寄朱元價家佚不知所在頃得之市肆中攜來宛戴淸之謂其舊像不類復寫之

內弟沈大五十寄贈

張範之孝廉北徵

壬戌春掩關睡庵

直卿王太祖有貞母史太老夫人以季春朔四日爲設帨之辰恭賦近體六章獻壽

贈蔡平陰

壽王太守詩

壽林樵叔嶽沈先生七十

句容駱侯有母夫人樓太君七十壽矣侯大父第乙丑給事刑科侯尊人噪文譽尙欲決舉子戰其從父侯我寧國同壬戌進士榜同官畿輔爲子述事趣言代觴

九華從心上人顧予予適結夏於景徳寺憶自壬辰館九華閱今三十三年老和尙了心往甚相契好其徒琴虛琴虛之冢子從心亦三世交矣破文字相作一詩送之

赤城王侯榮膺恩封

持地庵行送彭興祖北謁南樂相公

贈王宣之

程公祖太初訃至宣州作詩弔之用致悲感二首

劉孩之五十壽

沈士良五十奉贈

結夏景徳寺贈別顧子予

送僧覺一之五臺致三學禪師

友人汪中區遇吏部戴斐君於西湖贈之詩云擬及予兼托致意予銜感之爲步其韻成詩

○王令公移自寧陽聞命

首善丹陽郭無勞更析疆印函新報鵲車轄舊承凰气色千人悅謠歌庶事康來蘇徯我後端不負壺漿

蚤莫關憂喜云霓睨去來驚心果父也浹耳詠君哉幽凷重生白枯髏擬再孩乃知社稷主顧復在蒿萊

○沈士一內舅五十賦贈

把臂恣周旋同耕宛上田啜蔬惟愛日隱壑不知年忽爾稱將半驚予老更先養生兼課學精進是知天

○七月十六日爲劉孔昭壽其母夫人

忍向人問說舉觴提提雛鳳得相將尋常削滑修甘事並與顓精奉北堂海運心知拜賜籌雨甘雲慶報新秋枕中鴻寶驅雞犬閣道靑藜燭斗牛

○壽梅母吳孺人六十

一覆一翻塵裏蠛自長自短地中烏後先徳善知難弟下上耆年似老姑入闡提場堅忍鎧禮如來座解珍珠桑田海水堪搔癢調禦人天幾丈夫

○蘊璞來宣予臥病兩月依來韻送之

久廢朝昏課頻尋內外方藥堪參小品枕以薦孤光門﹖﹖目甘山笑周身信壑藏老生與死病還我自堂堂

有身我所患出世爾言還豈不風塵外其如天地間獨尊禪作悅百冗病能閒別後恆河皺相知各護顏

○傅仲執寄贈依韻奉答

一水黏天闊層雲枉道過盟心聊爾耳卜世問如何辛辣存姜桂菁蔥泥薜蘿乾坤枰局在數著亦云多

雄飛需健翮弱羽爪﹖見寧林但各安棲宿何堪較墨尋遠情生魄月精義揀沙金往復西湖曲流泉續好音

○齊越�枉予山齋依韻

披襟得所適毒爇不因時俊異看山健幽淸下月遲門庭寧自廢肝膽暴於玆若向交遊論物情君巳知

○哭禹金梅三丈

尋常工熟臥拔足便成行白法燻應透紅塵累自輕聖賢千古社兒女片時情一局爭先後因君道味生

下視白雲端蠕蠕蟻旋盤拍浮生事了徙倚道塗寬耐可秋光半相將月影殘笑題臘盡日與世作團圝【禹金臨革有持�拍飲願空違急急如律令臘月三十日等語】

無復歐陽子何人哭聖兪戰酣空視舌悲至特張須澆��茶串聽書踞竈觚年來山澤興萊爾未全孤

數部靑門曲風流思出羣驗灰新正樂搜壁廣詮文累劫前倉頡千年後子雲姓名應不沒洛誦正繽紛

○雙壽篇送曾偉卿歸覲

郡閣集靈耀三鱣發遠祥猗與我曾師精聲永昭明推我朝昏飡披我寒燠裳八寓不足橫�賞破尋常昔昔伴齋廬家人婢僕忘恩勤惠且溫抑亦在宮良藻蘩有休儀錡釜於以湘繄子脫褓襦而時嬉我傍手股相提牽儼成弟昆行朅來卅十年弦朔欝相望喬柯一以頹樛蘿黯低昂磨鏡不得前廢琴心倍傷眣忽子來臨如開日月光一聲郎罷啼對眼枯雙眶囝無二姥侍藐諸焉作彊二姥者孰誰一莊與一楊腹兒不腹兒拊畜差等量誦緯雜紡絡雞聲足足揚宛陵越金陵徽刑寄官璜挾板尋舊扉赤翅仰天翔豈不關矢弓含情在北堂龍虎薈丰芑中有神鼎漿采之和菊英可以佐遙觴知己心所懷東音騰笙簧並素奉阿姥修祝延千霜

○丙辰喜雨謠美鄧侯也

正月二月三月前朝滴沰暮澶漣家家竈下靑鼃眠三月以後剛報夏雷收聲雨告假東詛西祝不肯下白叟黃童托命我公我公臨壇十步五步額地以��面黧色瘁音哀酸善气仁心帝所嘆須史霢霂傾甂洀千人舞萬人歡仰事俯育隱人庶保無患辦一枕髙三竿【一解】

宣亦勞止量腹縮口殘莩來奔自齊自魯今日不雨明日不雨東人之東予歸無處昨糴不及升今鬻盈斗且犂且耙插我秧馬活我下戶我父我母【二解】

蜥蝪蜥蝪龍來會食龍來會食玄酒馨稷無所取猳豬使君攻苦毄淡敕戒妻孥並啖菜茹合衙減餐合邑大酺肉良甘者胡爲乎傳與本官今日斷屠【三解】

五月十三澍雨大足滿郊白骨更生壯肉五月十六屬公誕辰傾國攜觴奉獻所親天亦有耳民亦有胸公以一力呼天民以萬口祝公云子來孫富貴丰隆視此雨渧與諸崽童【四解】

○爲沈士弘內兄奉酬聶醫

老將姚平仲名醫薛伯宗殺生俱在手緩急若爲胸瞥見靑騾迹移來柳樹癰瓌奇寧自致未許福容容

○壽吳蓮亭七十

�塘潮气解催人雨兩�云百感新不向人間問甲子看君七十守庚申客捨西湖憶往年舞裙欹拍恣周旋而今傳換三庚字試味重煎六一泉

○陳漸鴻丈宿名�捨爲巨公大儒所推重課槧之餘旁摭素��忽忽入其精微試之姻朋應手畢�予省視二人十九瘠病幾不能捨以朝昏歲丙辰臘望漸鴻稱五十歲戲拈藥名作五言律二章賀贈之

時事偏鉤吻邪蒿解剌人何當歸舊裏附子學全身鴨舌生香細龍須薦席新炎黃有槁本可以越三輪寄生差半百百合耳邊過慈母倚閭健三孫下榻多從容舉新酒續斷寫輕歌燕齒余將及鴻丹仗爾和

○贈兪學博

垂垂煙樹擁昭亭曲曲驪駒引曼聲不是春風最相惜長絲那得綰諸生椎牛釃酒欺盤冷結駟連�笑轍環等是一官仍徙地恰將消息問尼山

○壽梅母趙太夫人七十

志之�梅茂才與焉梅母以丁巳仲春之二日開八袠同事諸子共稱壽觴

史庫分知接侍頻就中逸艸見彤綸書王正月經洪筆奉母千秋有異賓池上赤文終起鳳盤頭鮮脯憶行麟蓬萊淸淺凡三會爲借長�拂海塵

○余第七小弟爲梅伯獻丈之壻伯獻有嫡母趙太夫人稱八十餘爲詩文壽之數矣家封史以誼屬至戚�余更酌再作五言律一章

�澤流天永慈云映日輝鵝笙吹管細麋髓割牲肥樛木一以詠蒹葭得所依兩家俱慶老長此曳斕衣

○鄧令公奏續膺封詩

當制頻聞守令賢有君如此詫無前閭閻乳哺經三歲社稷蒸嘗累百年桃李盛時羞棘刺鳳皇集處賤鷹鸇欲知明牧�波闊無恙菇蘆得穩眠

○王生孫芝來宛上旬日輒言歸念其大父養泰先生予代觴以言

漉酒傾三雅攤書擁百城有孫堪邁種命字曰升卿隱石銷淸影徯雷發壯聲惠山泉一縷萬頃寫坳泓

○風木遐思捲爲詹生日煥書

城頭烏啞啞啼乳哺恩深今當反爲朝聲莫聲血眼迷離顧視舊巢老烏安之東飛西飛靡所托棲永嘉之鳥翔而宛溪於庭於冠三足來儀不有名詞曷永我思請公紙尾大書一鷖

有軒有軒氏養靜吞花臥酒山妝靚儒之冠冕人倫鏡左圖右史墨華映搏將虫迹作家珍拭與麟符爲徳印

○遙詠太玉樓貽王昭文

鵝笙新吹舞瓊臺玉洞千年一笑開大好容成能玩世排空親駕紫霞來

王笈相尋十八天云脂月乳嗽流泉永嘉舊物淸如許貰與宣城號又玄【昭文尊公丞宣州嘗顏其衙齋曰又玄】廚頭割味皆麟髓匣裏生光屬斗文一自吳山歸隱後夢魂嘗繞鴈湖云

寄取生綃出八梭【昭文以家織見餉】裁成半臂寫煙蘿不須境地人天勝也伴山容壑意多

○黎南陵擢守羅平

行行五馬赴滇池遐邇中邊普徳施授簡屢尋髙士傳芾棠親憩大農陂從知幹略諸城廢是處酣歌十道馳數載恩波酬不極與君髙琢去思碑

○送倪生歸壽

今之海州城舊爲郯子國我宣尼父昔嘗問官於其所至今登山望海有遺則郯子誠賢孔子誠聖一往一來千載競詠我無寸長可以待問不知倪主一歲一來宣州城云何質疑而就正嘻倪生人生百業忌耳食經舌嘗之味始出籍甚文章巍乎科第上玉堂登金闕綰兩制書生之榮亦云大備自我嘗斯嚼札不啻�林之下博遂之間花晨月夕水嶼煙嵐烹葵剝棗薦旨及鮮兄弟在側兒女在前僮僕在禦姻友在筵二老人忘其爲老而我亦不覺年之爲年一日三公不與易焉嘻倪生生亦有父有母有年七袠式歌且舞家有玄廬大海渚別看天地開鴻宇平生得意在種植庭花囿竹何蔥楚大伊小伊東陬西陬蓬壺蹀■﹝爕﹞飛紅雨肯庵先生樂知許嘻倪生世不乏賤貧之子修身行己歸親福祉復不乏貴富之家躋尊食厚爲親辱詬嘻倪生以生之才文章科第何不得顯親悅親亦有以歲月將身各努力

○敬亭山同傅仲執孫晉仲

嵐城煙市不勝收財踏闉郊思欲幽一路夭啼稱喚起夾堤新黛氏忘憂塔田黃檗雙雙峙山閣靑蓮得得畱與子焚修仍縱飲馮誰萬古共春秋對禮遙瞻屋角斜飛雲去鳥望中賒睡鄕乍到思眠石味界回甘欲買茶八代文章歸別業廿年生事夢空蓽莫嫌握手頻頻惜皮面恆河巳皺沙

○吳鶴澤以外訃還江陵奉唁

本以貧而仕翻憐始願乖別前風振鐸歸處匣生霾流水趨諸子靑山狎我儕依依云鳥在莫不夢髙齋

○贈答朱元�

人皆羨華冑子欲起靑衿事業必�致詞章每匠心以玆天壤契轉向幽巖尋東溟與西嶽其誰辧髙深

○渡京口步潤州城上自西門至南門

亭亭一艇指西關萬頃波濤澎湃間煙火萬家圍鐵甕孤髙獨立是金山

團團城子倚三山浴海吞江約幾灣旋向女墻髙處望金陵王气郁周還

滿城肥綠走春云裂眼波紅射夕曛小罵春風開幾折唐追山上女郎裙

覓船不復有船行共說連朝士女忙女拜茅君趨句曲士迎督學過丹陽

可堪孤塔置山坳破寺猶憐貼晚郊歌鳳不聞麟筆蹶逢人只合自稱貓

○舟由丹陽宿金壇

裁踰開甲湖又越珥村鋪往來織槳子一水經諸路隨意綠煙濃麥浪翻於霧四遠原隰平極目田疇富春盈各景麗霽久羣光聚蝶翅欲相泊鶯聲如有訴數里竹成埤百畝松圍墓存者矜鷹犬逝者悲狐兔誦語諸豪家巳覺人非故物盛豈無衰似朝必有莫長林一影淸伴月君其悟

○辛酉四月閱詹曰至制義是日適聞報

輦戰舌徼戰血劍首諸臣供一吷醫無閭山平骨穴舂兒竈養腸空裂六虱翩蹮彌蹀�公交車盈牘如�鱉看君囊底浴寸鐵文昌上將授神莂埋輪蚤�中丞轍旄頭一指煙滅書生之恥始可雪

○壽關太尊

巳驚天下多兵革猶喜生成載一方新聖主恩崇皁蓋古諸侯地重丹陽宛溪波闊家家潤疊嶂風髙戶戶涼三輔近畿馮保障百城齊奏萬年觴

○蘇叔瞻公祖由畿南憲副參知湖廣賦二詩紀別

桃弧棘矢開荊楚紫蓋黃旗直鬥牛半壁不須勞聖主三朝共數冠諸侯深培鎬芑施方博俯狥林蕘思並幽酣臥竟忘身在壑瞻依一上問和樓【予南南郭外有小齋在雙梅下公題其樓曰問和】

緊地無分畿與疆徵車六月斾央央旄頭盡掃�當滅鶉尾新臨楚益張遠樹檣烏遊赤壁晴田稻蟹別丹陽乾坤沸甚憑戡定弭盜安民是本方

右庵僧六十

佛道中興日神光大現時九層靈寶塔六袠本庵師瘦貌能堅固精心得摠持擬如隋舍利仁壽至今遺

○汪景謨六十壽詩

新安山水饒供客天下紛紛謁黃白新安人快冠車遊結襪三公鯖五侯亦有當年好事流借交報恩與報讎太函大泌書千折其中十九皆休歙貿刀鬻筆爛羊頭不惜西鶼與東鰈似我驅車廿數年所識徽人亦沓然多君精謹寡交際舊友太僕君所契翟公門巷任公兒林下何人堪把臂天啟於今初攺元枯菀炎涼色始眢看君甲子一周視黃河直倒昆侖源乾坤歷歷巳如此物態豈容重過耳酣中日月夢中身請約尊罍從此始

○江上晤陳長卿年丈長語竟夕

撲地閱江千舳艫千種列下水上水風往來信所發或竟夕篷底或千里一日張颿而鼓行隨風勢最吉云胡逆風使乖性翻瞥烈波浪刺天來櫓敗桅檣折孤孑誰與援全身寄飄忽乃知造化功人力不能奪咄予人間遊許身一何拙居然背風勢不肯效明哲糾糾隼集墉汨汨狐營窟竊國象爲鼠枝官多於虱�狄與亂賊嘗恐逼王室不材道盡閒有恥憤偏切諫爭非所事無端舌偶出取笑同曹友俱詆爲怪物矰矢四面集孱蹤焉可拔削迹以還農此气得覬豁無祿菽可薦無田薇可掇百事不掛心顏色滋充實一睡十春秋鎭歲廢梳櫛寂烏叫枯林深夜忘其匹憶予初登朝漫滅羞干謁意气適子諧出入並巾襪憶予遘鄕難幾與家人訣惟子深相憐多方出於穴憶予重入邸獨灑孤臣血惟子知予心容容非所屑憶予臥深田半與知交絕惟子猶撫塵音郵時通達記子與予言汝亦太唐突不能忍人苦自苦偏茹結子自待甚泠待人何太熱以玆爲眾忌逢時須攺轍子曰我自知中邊入飲蜜鳬短與鶴長不能易其質皇网正恢博英流幅守秩愚者宜安逸賢者宜勞役豈以出處岐而攺气聲一豈以云與泥限此膠與漆禍首比干竅厲階獲麟筆處世無所遇立身有本末君其翥天飛吾以埋吾骨

○韓孟郁來自粵東月餘賦別

敬亭曾復霽顏開驟鳥驅云亦快哉百尺淸溪堪並照千年李白喜重來談經夜半尊方洽憶到中原案每推世自有人聊寄世華山酣擁鼻如雷

○贈麻子羽

以我投閒地期君射策年屠龍終自就牧豕不妨賢百尺臨潭水千秋上嶺煙長汀明月好賒取酒如船

○太初程公別駕吾宣而歸歸二年所士民誦念不能忘天啟二年二月二日是其七袠之期尹部下舊民也深交其父子間遙賦詩爲壽

風謠千里博相傳楚水吳山共祝年保赤人皆思去後通玄君巳悟生前綺霞閣上云心戀立雪齋中月气妍等是好春無近遠爲憑芳艸揖芳筵

拂袖抽簪意气存可堪兵革沸乾坤遭時如此林泉貴安隱於玆齒徳尊綽楔一門稱孝友衣冠累代列兒孫從心所欲彌精進吾欲從君叩道源

○訊程撞生

倉頡未制字上古豈無書仲尼未生前魯國豈無儒庖犧作网罟其流爲徵誅道學盛行時遺民盡爲胡紛紛黑白場桀知而堯愚則是禍天下聖人爲盜竽請君觀其元心與無始俱

○壽趙肩宇【南少宰中宇先生之弟】

每值隆冬節相將感歲寒人無如少宰交巳廢長安風義存千載周旋到二難心期兼耳順奏酒願加餐

○寧國李侯有母之喪賦唁

牽帷擁纛共悲傷老幼傾城走欲狂有母尸饔齊飽徳多君制錦正成章恩勤忽免嬰兒乳朝莫如捐儉歲糧十月霜程催跣道淸溪明月伴歸裝

○潘稚恭有小像一軸多名流題識偶寄朱元價家佚不知所在頃得之市肆中攜來宛戴淸之謂其舊像不類復寫之

行捲足相親徘徊覺有神從離翻得合悟影必隨身簪履仍還舊顴毛倍取新眼光牛背上个是意中人

○內弟沈大五十寄贈

相逢不厭賤貧時憶昔當年誦扊扅外內弟兄情旣翕行藏用捨味鹹宜半生天地齊臨齒首歲河山合到眉家在江南兼廢臥濁醪鮮蟹得相持

○張範之孝廉北徵

自遠方來羨有朋聖朝物色渴賢能南徵北討時方極西抹東搽我亦曾剩爾乾坤交後進期佗風气快先登馬蹄■﹝爕﹞蹀權奇甚不惜長安閣尺冰

○壬戌春掩關睡庵

簡出卽爲家何妨換歲華鳥馴時下席蜂凍卻歸衙靜定開天宇明光泛雪車未能忘野郭惟【恐失梅花】

○直卿王太祖有貞母史太老夫人以季春朔四日爲設帨之辰恭賦近體六章獻壽

彩服承驩日黃堂上壽時萬家齊奏酒百部競陳詩行地徵光大班春報祉釐帣韝滿閭裏物物仰弘慈

南輔倚黃圖東徵賦大家蕋雲開疊嶂瓊露浥麻姑桃李花皆醉耕桑鳥並呼郡平無老幼俱得上驩娛

貴仕二千石丹陽鎖更雄尊親知備致福祿倍來崇政就超三異人和集百同門規宛水是一味酌淸泓

四表歡心萃千秋樂事饒河龍供鯉饌竹馬舞蝸髫長駐春爲首公餘日幾朝慈徽兼孝徳蚤巳徹丹霄

經年惟嚼檗膬滑不知甘農課示勞杼官箴卻餉坩竆閻皆戴父率土詠宜男所在屍而祝前人目可含

蘭心余上巳萱背及芳春接韻流杯處彌思解髢辰大酺遊許日髙榻下何人有母尸饔者殷勤徳類新

○贈蔡平陰【有引】

平陰蔡公爲政有殊績其尉朱爲予鄕人傳誦之偶手其贈王永啟詩見示永啟亦予友依韻作詩代書以志向往

不向人間卜偶奇人間事事總堪疑林棲未許蜚鴻穩廟器何當墨綬垂閩海多賢陪上宰栢梁七字發予思願爲蓐薦供民社父蔡師王琢岱碑

○壽王太守詩

直卿王公以甲子孟秋四十初度部下治民競爲頌聲予適結夏未竟勅斷言詞聞公秋日和李白秋登謝朓北樓詩知公之有意於謝李也爲集二詩擬聯句體述而不作勉效鄙忱凡四章

水石遠淸妙【李】桑楡蔭道周【謝】輕雲霽廣曲檐隙自周流物色盈懷抱【謝】山河亦衾禂涼花拂戶牖星影入城樓毫墨時灑落【李】蘭卮且獻酬共命江南管【謝】澹然吟髙秋【李】

苕亭似玄闕【謝】下撫謝朓肩【李】俯仰流英盻【謝】云蘿尙宛然【李】秋河曙耿耿遠樹曖阡阡【謝】好鳥集珍木松風鳴夜弦【李】披衣就淸盥【謝】酌醴奉瓊筵北堂千萬壽【李】南嶽固斯年【謝】

白水田外明【李】憂來不可極覘星視農正南望朝云色【謝】勸龍各一觴於焉自休息【李】應藉兩岐詠且臥淮南秩【謝】談笑遏橫流終與安社稷予亦艸間人【李】托身洪波側

便娟綺牕北潘度式如瓊【謝】衣劍照松宇陵巒抱江城【李】云生樹陰遠【謝】水淥秋山明【李】上客光四座【謝】千廬機杼鳴【李】興文起淵調【謝】禮樂秀羣英【李】瑤席塵滿【謝】因之頌徳聲【李】

○壽林樵叔嶽沈先生七十

鳴蜩矜令節佳事在衡門久矣山林貴兼之齒徳尊幹旄深自遠漁釣喜偕倫虛白生光異眞丹食气溫飯牛禪帝舜牧馬拜黃軒族盛文將武謀詒子若孫泰山依日觀喬木接煙村世路看新態心知感宿言握冰慚玉潤泛海得河源太史千秋後髙情一代惇【子少蒙君典先生獨知之契】擬攜長壽酒朝夕話乾坤

○句容駱侯有母夫人樓太君七十壽矣侯大父第乙丑給事刑科侯尊人噪文譽尙欲決舉子戰其從父侯我寧國同壬戌進士榜同官畿輔爲子述事趣言代觴

桐生萱豫正蔥菁玉樹瓊芝況滿庭�武舊傳存諫澑削甘新喜得侯鯹棲眞南嶽飡甜雪王气東皇走疾霆部下聲聲呼眾母懸知萬頌引千齡

拖紳年少捧輪骹道路生光壓輔郊地肺窅窱通帝闕天漿斟酌上官庖鳬飛林際雙題竹鶴占山頭久字茅句水一泓趨句曲爲歌燕喜願來巢

○九華從心上人顧予予適結夏於景徳寺憶自壬辰館九華閱今三十三年老和尙了心往甚相契好其徒琴虛琴虛之冢子從心亦三世交矣破文字相作一詩送之

歲月三三但瞬揚峯煙九九信毛藏全身不戀新羅國遺迹偏畱舊講堂爾輩能來前輩往世緣自短道緣長華嚴說竟渾無語拄杖相將看佛光

○赤城王侯榮膺恩封

千人歌舞萬人傳共說安寧與殿宣屍祝巳看盈兩國奏成奚必待三年賜之金璽光連日眷爾東南語自天毒霧場中施法雨溫淸我亦藉髙眠

○持地庵行送彭興祖北謁南樂相公

我宿藏經閣君依持地庵持地是我護命主多君朝夕與之參平與不平世界事毘捨如來曾�記色無色處影欲絕想非想所魂堪寄不然時物難料理徵兵徵餉勢未巳巡撫不知其所止連章累牘舌戰起長安城中走禦史世界大要如斯矣

天子無由得死士我等賤窮何道覓知巳首防雍蔽撤副封朝廷巳深知弱翁宰相之職和陰陽或有逆賊風雨與災傷責大謁者其襄章中國之內豈遂無永芳子其采奏以爲明時防

○贈王宣之

數月開元結夏期古堂持地得同持離家配爾依僧剎省事輸渠尙發髭境境幼成惟見畫生生業習或稱詩髙情遠致聞玄度不道同聲出處岐【宣之將北行謁許太史】

○程公祖太初訃至宣州作詩弔之用致悲感二首

謝朓樓頭月千江一派通髙天忽黯澹眞气閟鴻蒙法法有來去依依憶始終兩家相唁尉曲奏思悲翁

何許別聲韻年年寤寐間擬隨杖屨相伴閱江山蔽芾詩三疊阿含果一還低佪語父老遺樹不堪攀

○劉孩之五十壽

靑瞳綠發鬭雙眉猶記紅綾餅餤時鼙鼓漁陽思版法麓廷岣嶁紀功碑英名似爾遺鴻影傭隱憐予枕蟻陂世事順違堪一抹命乎非也久能知

○沈士良五十奉贈

假我年方數於今命可知長貧增道味多難減情癡君又稱初度人母忽壯時精勤各努力寡過是心期

○結夏景徳寺贈別顧子予

料量盈虛笑翟公時情礙處道情通無勞更索冠車內此後多逢山水中襟抱所需惟載月■﹝髟上思下﹞毛如在各生風贈君粉本開元寺塔額鈴牙出半空

○送僧覺一之五臺致三學禪師

憒憒大塊場詰屈千遂道孔儒而釋禪其門皆怙號撩天鼻孔掀欄翻舌角鬧野狐幻百端蝦蟇工一跳誰者兀枯身陸地爭排奡華池激之淸明月韜其耀五臺五體堅八風偏不到則是無心地諸魔如糞掃著處見文殊山山佛光照一袖敬亭云披拂臺山貌千峯接一魂因之送懷抱

○友人汪中區遇吏部戴斐君於西湖贈之詩云擬及予兼托致意予銜感之爲步其韻成詩

祓佛皆增價馳驅擁若云擬收天下士總奉聖明君爨後諧音樂犧前被繡文因之語寒穀气色�成醺

睡庵稿卷之九

●睡庵稿卷之十

宣城湯賓尹嘉賓著

壽旌節太君梅母

贈張云浦

約程君達過別雨日夜不停次鄒彥吉韻兼寄懷

春日寧國舟中

壽李翁夫婦

繇西坦道入黃山

繇湯寺至蓮花洞與景升會宿

牛春宇開府南贑

李漕撫席上

淸明日集李季宣閣上得羣字

壽郭母張孺人六十

壽劉止亭

送顧山子遊歙

送張雲林山人

鄧宣城入覲言別

王郡丞公入覲

許江陰歸覲

奉賀許理公公子彌周詩

孫子雙自金陵謁予宛上入杭入池而別

新城先生繇寧國諭安化

王徵處有母八十諸姻友爲之祝

爲王犧先孝廉壽其兄仰岐五十

孫鵬初先生計與其初冬壽僕五十文兼詩牘至情誼婉篤環佩淒感詩弔之兼遺子嗇子雙制歸

金陵雜誌

雨花臺

輿中偶憶

南園卽事

寄贈饒心衢夫婦並開七十壽

壽梅親母五十

答陸文若見訪

胡天嶽司理訪余南園依韻奉贈

秦京訪余尋別

沈朗臒將入廬山謁憨公經宣州訪予予畱南陔結夏兼呈憨公

壽劉母張�夫人

爲吳茂才壽母

壽楊誠字七十

胡伯玉範士恭顧予庵中

阮寄峯六十壽

壽王母黃孺人

麻姑行爲岐陽徐丈壽其母夫人八十

壽麻母

挽吳同文

壽仲母六十

朱其勤將陸侍禦書訪予輒歸予答陵書再寄問田仲

孫母馮太孺人六十壽

沈士信內兄六十賦贈

壽顯實梅丈六十

壽麻涇陽七十翁有子爲名士與予善

壽施舅母

爲孫文季壽其嶽母王孺人

壽■■■■■

壽■■■■■

壽■■■■■

壽■■■■■

■■■■■■

■■■■■■

■■■■■■

雜詩

讀會稽先生覽鏡詩步韻十首

○壽旌節太君梅母【有序】

太君爲大參宛溪先生之冡婦而禹金之丘嫂大參禹金爲海內人士所推慕然位與年不充其量今巳矣而太君獨以奇節長年歲己未春王正三日開八十之觴沈士翹有望者太君之侄壻也偕其兩兄爲壽僕素在禹金交下嫂視太君爲侑七言以先爵者

瑣闥丹鉛世擅豪再增彤管列貞操傲佗雪盡山川麗轟與天聞綽楔髙蔗境共欣花有萼彩衣偏羨鳳之毛上尊春酒年年綠通市門符系壽桃

○贈張云浦

吳門結襪興如何提帽何年自楚過八九君其吞夢澤三千我巳皺恆河塵寰歷盡情皆減道力研來味轉多髙鳥閒雲知處處不妨行腳作頭陀

○約程君達過別雨日夜不停次鄒彥吉韻兼寄懷

春夢雨偏長相緣入睡鄕幾番槐角鬭一枕稻花香得爾如看劍逢人愧隱囊伯通廊廡下寄迹可能量

○春日寧國舟中

閉戶經春臥欲平彊將水事赴山程牽移不覺催舟上斗絕翻如踏璧行反照綠楊嬌在影雜歌黃鳥巧爲聲晴光一路便撩眼最是無情解有情

○壽李翁夫婦

傳經疑韋氏作令似陶潛酌酒一爲樂看山不計年鳥書聞石囷漁榜曳湘煙杖策淩衡嶽星沙若个邊

千載徽音壽母篇桓車翟屨並穪賢洋洋楚澤同淸隱喜見繁花玉樹前

子晉瑤笙出翠微手挼琪艸媚菜衣西池阿母三千歲遙見銀云繞牖霏

○繇西坦道入黃山

少年不簡事鶻地落澑塵轉側輒成礙生如四角輸百種皆觸喉動與諐爲鄰掛冠裁知恥伐木悔稽唇豈無壑與丘置此褊中人

黑白太分明瞥然居身夭算局一生疏數著乾坤了還山謂得計山情越浩浩平夷無所取積步升奧渺不覺天爲髙但見地之小

最愛山居者一山圍一村眾峯翼垣屋潺流多在門激水看磨碓耕鑿食天恩雲光時來翔捨密景逾溫得此亦云足況乃友黃軒

○繇湯寺至蓮花洞與景升會宿

鎭日逐孤笻發興在奇險遙巒與近巘後先拱立儼瑰情出天表飛翠撲人臉日腳欲迎人梳云生絕艷吾欲往卽之決股廢拘撿有石骨如削有松發如染有身如小鳥石石松松扂如以魚游水水艸恣喢噞我神甫得壯羣眉忽以斂登髙而臨深拳拳齊諫貶路窮剛置杙源開輒架﹖旣以供吾目又言息吾趼造物殊多情君乎胡所歉赴社多名交髯來風冉冉共領一峯月巖額縣星點毒气忌蒸嵐深把洞門掩驚昏忽杖策跳擲成夢壓夜半老狖啼起視光睒睒

○牛春宇開府南贑

萬玉趨庭日雙旌出鎭年云嘶開埒馬艸醉插冠蟬是物皆生气諸方並拜天郁孤臺上望禾黍政綿芊

天下久多事東南復大災將無煩隘地得不仗雄才夜月螺亭酒春風庾嶺梅姚江遺貌在髙躡萬人推

負劍矢相隨孤顏彊自持生全初不意報徳擬何時四國通耕鑿千峯靜皷鞞願言賡盛業擊【壤狎舂兒】

○李漕撫席上

一羣弱鴈財安止十道封孤巳息頑河朔共將名【以下缺文】

○淸明日集李季宣閣上得羣字

來帆去棹織如雲每到江鄕輙對君禁取煙光偏梟梟趨來山色政紛紛提壺挈榼看成隊躤柳探花競作羣回首此時膓斷盡不堪手足一朝分

○壽郭母張孺人六十

靑箱白板世爲儒不惜牛衣與鹿車珍重支頤瓶裏粟殷勤辟珥架間書光憐丙夜篝燈後露上寅階■﹝奭斗﹞酒初力穡逢年終信事翟華應得映蓬閭

○壽劉止亭

舊日長安令威名天下聞蠲租回侍禦抗疏動明君冠紱輕於鳥都城擁似雲中原有苛賦翹首思紛紛

一歲一爲壽驩呼萬戶聲唱歌開水調釀酒拾秋英有海籌方進無鹽味獨淸饒遊賓從好明月滿蕪城

○送顧山子遊歙

髙著擔肩短著笻石英泉液紫煙重踏山萬个峯如屑擬選黃山若个峯

○送張雲林山人

夾袋多名輩堪誰意气馮君言機在目我愛影爲朋出市添新雨歸庵夕息燈堅肥諸想在不復問胡僧

○鄧宣城入覲言別

朝賢不復問縣主獨相關總得林泉熟先須水菽閒門單無夜警親老適慈顏一自君臨貺髙春臥故山

莫識恩何許相將耄與倪黃池趨北路傾國踏成泥欲免眞如乳聞聲但有啼宣州循吏傳前此不曾題

○王郡丞公入覲

洗手臨新篆無繇名一錢往來惟飲水奔走競朝天道路擁不絕兒童臂以牽相期迎斾蚤服采課春田

數載宣城道崎嶇亦頗聞萬期安故土一爲借夫君江靜新開月天淸駛送云東南幸無恙當不慮邊氛

○許江陰歸覲

稻秔新熟蠏新肥最喜新郎擁傳歸路入香山黃菊醉窻開靈洞白雲霏聲居眾父齊持酒樂上尊人並著衣壽考一門時所羨看君朱紱有光輝

○奉賀許理公公子彌周詩【有序】

理公精至之性直通帝所愛慈之徳久浹民間往令仙源時有商瞿之感一城移祝萬戶齊聲未逾年理吾郡至止之月輒喜得雄驩舞徧於國人七八月種痘走各神宇下修蘸事者空一國老幼亦不能言其感所以迨晬日梅禹金欲偕予爲詩歌張之予病未能也家弟近尹適同一二文學有言爲先一言用紀盛美

靈根培灌巳多時瞥見威蕤發異枝帀歲褓文添八佛頻年福字禱於尼眼前髙大題門駟腋底須臾綰印螭是處驩呼歌旣醉忘情我亦夢熊羆

積年乳哺滿民間天意人情兩約環喜見庭前生玉樹探誰墻內得金鐶兒時俎豆粗能弄家有琴書小命山但冩璋麞訛亦好對君不惜鬢毛斑

○孫子雙自金陵謁予宛上入杭入池而別

著處吳兼越讙傳弟與兄髙門添世藻入座自多驚山水南來秀秋冬景逾淸都將云夢澤譜作白門行

十載行遊屐多君一續之齊華呈並岫苕霅落雙凘西子湖不遠謝公樓在玆泉林有餘想把袖索新詩

楚尾吳頭際因緣結小山可堪宛句水側置洞庭間賓主無成位英靈互往還旅遊推白也得復詠雲閒

○新城先生繇寧國諭安化

夕漱宛溪影曉行湘上春梅山開遠道苜蓿映盤新波漢云俱闊星沙江獨奫安寧須教鐸紳士倍相親

○王徵處有母八十諸姻友爲之祝

多君安隘巷水菽不言貧彩服娛慈母艸蔬畱故人晨光椒酒熟芳意梅花新接武登堂者皆緣夙義親

○爲王犧先孝廉壽其兄仰岐五十

每至初秋節雲霞逐景淸大年成於樂長日願爲兄澗石嬌茶味林樵美扇聲燂湯與洗爵吾亦度平生

○孫鵬初先生計與其初冬壽僕五十文兼詩牘至情誼婉篤環佩淒感詩弔之兼遺子嗇子雙制歸

送盡英賢作古人驅光逐景返其眞陵遲夕拜重開詔寂歷泉臺也避塵來往接輿歌楚鳳春秋絕筆紀郊麟不分朝壑都閒置共領乾坤臥水濱

○金陵雜誌【有序】

景升旅吳旣三吳雜誌今來金陵欲備譜軼事殺靑之自始皇厭勝後延經六朝甫得佳情冶語薄還鬱鬱之气然偏割江壖其明滅關轄猶微至今日則帝者之上區開天之首勝曲巷委榭之劇皆與皇風帝脈相映染一物湮沒詞組沈霾不得不引爲臣子職任景升之拳拳於此豈徒以供淸人之舌如晉宋故事而巳乎

爲問何年賦遂初何年生事隱樵漁云牙夜靜淩鐺漱石發朝晴帶檻梳橐裏不妨寒臥共尊前未許友朋虛共君勿復談時局軟枕枯棋韻有餘

○雨花臺

行行重上雨花臺云老山新取次來一縷粘天江浩宕累層出郭塔崔嵬眉橫自昔空無界發短於今挫似苔炎寢晉陵相代謝千年量襪一遺堆

○輿中偶憶

回想生平事嫣然一解頤百途經世險萬種讓予癡

○南園卽事

園情洞景得相將余習猶堪賭勝場差去塞鴻多快事伴來飛燕有生香霏霏月色宜人酒拂拂虫聲入我牀最抵一先聊自足驚佗後樂以名堂

○寄贈饒心衢夫婦並開七十壽

裁荷初獻綠佩菊又呈黃壯節秋兼夏華筵色與香天淸風正美庭靜日方長但說供雙壽雙眉特地揚

○壽梅親母五十

未艾先稱老周親得所尊自甘身讓席不願婦持門續織資該博�裯領惠溫勤斯知母徳爲代小郎言

○答陸文若見訪

私甘閉臥了乾坤百不虞人尙及門到來鮮目﹖與俱隨影坐定芳煙亦抹痕自言東海一男子天未喪斯寧後死一代文權洵在玆不然敬亭魁父耳狂簡相看雅頌宜�遙山水■■時表海蕝江爲履﹖﹖爰其餘對境付羣兒

○胡天嶽司理訪余南園依韻奉贈

久向林間安漱石偶從天上接需云行來寬博河山影吐出淸眞蘭蕙芬措躬似矜花得意忘機直覺鳥同羣雄飛雌伏神皆合宛轉雙龍燭斗文

○秦京訪余尋別

賣向街頭醬幾甔厝將生艸掩孤庵到人一似頭相責【京有頭責齋】於子能深腹有談輦上朱丹工久謝封中黃白耐同探欣逢惜別重重訂橄欖偏回食後甘

○沈朗臒將入廬山謁憨公經宣州訪予予畱南陔結夏兼呈憨公【有序】

至人不在朝廷則在山林朝廷之政尊主安民山林之政盡性至命而巳士不研精性命爲妄希經濟如盲人登臨𨿽躋窮巓於景光了不相涉盡天下材智學問之士而僅以供身心性命之用時事可知不忍言矣吳中沈朗臒性根靈慧采綜博遠分其才可周百人分其人可當在中在外緩急之用遼陽失守四隅交訌乾坤何等時而欲從憨導師於廬山紫柏憨山皆異人也旣後先爲釋門所縻朗臒又將牽去時事遂終不可爲乎人之急性命也宜不後於急時朗臒堅志獨往亦男子耳而予猶粥粥塵塊以不能劇割兩人爲解相對赧顏世不能用朗臒而今朗臒必爲釋門牽去終可惜也爲詩以送之

宿與名山約棲遲劇可憐行藏甘辟世否泰勉希天步影孤淩嶼衣光薄攬煙狂歌逢聖主來往日周顚

爾忌頭相責予增舌可捫乍逢成意气欲語更寒溫慧業消千劫雄心了一髠隱身無不得未忍別乾坤

作計身憐塜心言死便埋儻天文未喪此地隱堪偕流浪朝朝急音書事事乖引君深入處云壑領淸懷

吾亦愛吾廬棲賢擬卜居共期肝淅瀝那計發乘除養拙鞭其後探微賦有初寄聲參五乳法喜自蘧蘧

○壽劉母張�夫人

善訓無踰勞以瘠吉祥最得壽而康秋聲絡緯皆呼酒黃色花姑蚤薦裳个裏蓬萊經淺水幾家雞犬識旌陽持杯盡向諸神祝天部諸神半姓張

○爲吳茂才壽母

百歲長爲壽諸生暫乞躬饒佗車馬驟贏我水蔬融冬筍生新籜春蘭長舊叢乃知一日養不以易三公

○壽楊誠字七十

大有名流奏大名無煩仙棗與侯鯖閒論字學推家訓細蕳方書善養生練气合丹憐鶴影吐光成紫龍精年年爽籟髙秋半遙揖黃山當酒觥

○胡伯玉範士恭顧予庵中

每從澹極得眞濃物態參差久到冬穪影淸嬴如鶴立寄懷駘蕩見山重一江分注閒人籍十月親行宛上峯貯水貯煙都腋底馮將筠管冩龍種

○阮寄峯六十壽

不問邊隅擾那知朝貴喧受辛方出否周甲又逢元廛市�同俗衣冠盛一門雲閒兼鳥盡隨意可添尊

○壽王母黃孺人

合樂榮萱艸昭亭寫柘漿行杯萸尙紫制佩菊爭黃楚尾明南極吳歈誦北堂紘綖知自績寒杼織云章

○麻姑行爲岐陽徐丈壽其母夫人八十

宛東隅山麻姑麻姑神隸仙都好女子澤顏膚髻發垂與腰俱衣文章艸紺朱緯鳳繶絡鸞絇美繕盈香光旉擗麟脯充行廚手似鳥爪杷蛘不著鞭經背亦云娛擲米墮地成丹朱狡獪變化年少如自言出入蓬萊間東海三變爲桑田海水祗今正淸淺行復揚塵陵陸顚世界紛紜無乃然醫無閭山白骨闐家室者誰劇可憐袵左袵右將邅延兒爲人師職匪閒教之孝弟忠義先雞共棲遟狗竈眠嘉隆萬隆若干年侍從板輿月餐錢古人一飯不忍負何況列聖恩齊天願以無疆祝衝主輦轂亭廬各寧宇兒孫子女得長聚老婦無恙安朝餔酹酒仙壇承福祜

○壽麻母【有序】

麻鴻伯鸞有母谷夫人方七袠賓尹與孫念先曰紹繩武曰繩舉麻氏通家繩又鴻伯倩而孤與孫皆有嚴制不便躬祝壽之以言

兒曹無舉蓼莪章燕喜方新魯誦長瑞以文成兼宅相福因老至見身康蓬萊淸淺連東海黍谷陽春到北堂挹彼注玆歌泂酌多君觸目有琳瑯

○挽吳同文

徳讓直應追季子忠貞端不負循州擬將好事題金闕豈謂先期賦玉樓似舅半年剛作別宜兄此地得同遊獨遺寂寂還孤等雞骨支離勉慰畱

○壽仲母六十

芳韻俯檐牙來煙接近家隱裳裁薜荔村醞酌桑麻朗月明玄對平疇會淺沙削甘聊奏酒鳥爪更堪爬

○朱其勤將陸侍禦書訪予輒歸予答陵書再寄問田仲

交遊幾幾共肝腸一字心知當遠裝嚼酒差彊同李白回潮直欲問江黃時危不道翻橫楫歲儉憑誰問糴匡千古邵平堪廢臥同君匏系簡﹖當

○孫母馮太孺人六十壽

孫母者孫生仲豪冠時之母也親友與仲豪交者咸集爲詩吳元芳劉旭來言予爲之詩

親母知其子相將各以觴气聲延廣被步武接登堂霜女行仙酌云孫制錦章君看龍臥處光映水之陽

○沈士信內兄六十賦贈

少小周旋者於今定幾人雲林終自好風味足相親外內兄將弟乾坤冬復春百年渾彈指不道又盈旬

○壽顯實梅丈六十

華冑多賢者如君倍有聞髙情寄丹壑令子起靑雲紳笏爲家乘詩書擬冠軍何言周甲子福事舉超羣

○壽麻涇陽七十翁有子爲名士與予善

茶事方閒酒事生持觴重見白雲橫衡門似我皆投契木鐸於今擬發聲謝朓詩攜驚李白麻姑信■拜方平蓬萊淸淺揚塵未陵陸他年又得耕

○壽施舅母

母儀如嫂嫂如姑甕饁鍼舂事事劬嚼盡人間冰檗味野田黃雀樹枝烏

一夜孤光一影偕兒如甲折命如灰而今老去孫枝壯蔗境方長橄欖回

○爲孫文季壽其嶽母王孺人

文史有餘資淸眞佐理宜因知慈訓誥得似女宗師流韻琴堂潤生香蕙艸滋年年梯幾席爲一奏瑤卮

○壽■■■■■

少小讀泇序神功纘禹基流波知不極宅相儻因之中外俱推聖提攜獨�慈爲逢懸帨日長誦九如詩

○壽■■■■■

桐生茂豫發靈和淑景淸聲繞檻多近北巳占萱絢爛在東偏共月■﹝浦上女下﹞婆赤虹十道明於璧綠蟻千巡凸似波闔戶壽康俱若是丹桃火棗復如何

○壽■■■■■

水菽風泉就日曛肥颿輕艇坐氤氳傾來若下千旬酒繡得昭亭幾片雲指爪麻姑仙事幻髢發陶母徳音聞無須縮地長房術七日星槎一送君

○壽■■■■■

韶光冉冉度春多共挹芳霏入笑歌琪艸映階呼季女玉山梯幾祝靈娥■■■■■■■■■■■■■傳得木公金母是桃華桃實正婆娑

○■■■■■■

擬贖君家大海行鳳毛麟角又先聲赤刀一握昭宗器白壁雙環識世英蕳點身心須下楗■■道徳是前程年來大被衣冠祟莫更輕肥逐後生

○■■■■■■

大國何勞虛逐北木鳶猶自詫能飛乾坤眼在張孤是魑魅情多嫁百非一醒一癡人盡棄苟生苟義意皆違頻年泛宅依吳越隨處滄江有舊磯

○■■■■■■

檀板聲方歇藍輿興巳馳懶煙橫織屨鮮日起當�趁市爭驢子呼錢鬧乞兒人生亦有分祈懺欲何爲

○雜詩

日月居諸未肯畱六窓出入笑獼猴嬴他怒雨驚濤後賒得丰山勝水遊

歷歷蘩花吹向柳亭亭廢塔走連山酒餘得茗回甘味■甚看禾起秀顏

花樹中行一月餘嫣紅縟綠繞衣裾酣來大覺身俱玉趁好朋僧蚤結廬

○讀會稽先生覽鏡詩步韻十首【嗣補刻】

形趨憔悴發趨皤半世人間春夢婆魚以烏將問誅者桂之樹何其蠧多酸甜不淺千般味孤梗猶存萬死柯脇弱詒愚眞事業付教翁仲兩如何

睡庵稿卷之十

●睡庵稿詩卷之十一

宣城湯賓尹嘉賓著

黃白安司理考績述意賦贈三首

壽施處士

田來無詩

李原培甫四十姻友醵金爲壽予賦七言律侑之

胡翁九十壽

上寧國壠舟行

荊谷宗侯七十壽詩

依韻答贈伯聞宗英

程相如將軍應司馬聘聘文有有眼識英雄語喜而自賦知交多屬和者

玉亭王孫來宣無與對奕者詩以調之

鄧田仲兄自荊州來�送之江上作詩紀懷

貢湖南先生與其孺人後先謝世不越月孤衋然在疚未遑跣弔寄此唁之

陳夢維別駕吾郡再貳郡守仍用前滿考蒙恩封作詩紀賀

吳元翰見訪依韻答贈

爲吳淑夷壽其母施八袠仲冬十四日也

米仲詔贈言倡和

題葛衡嶽小像兼爲壽

奉弔淸泉曾大父

藐諸餘閣在殉侍敢天稽江湛然同知祖母節述

問若禪士訪予南陔作詩送之

遊師子巖題師乳庵三字仍爲作詩

贈殷徵卿

贈陳砥南

暢所宗侯七十壽遙同尙寶澹庵世兄奉觴

壽馮贊皇

程母楊孺人七十壽代汪生�易爲祝

奉挽汪伯母程太孺人

落日

孔開仲翰父八十壽詩

爲何丕顯壽其尊人澹余先生

寄壽樂愚仧上人時寓謝公墩

就醫鎭江回過於園夜泊記七年前同年周君食酒予園中在者園主人其弟孟巖大參伎酒淋漓極一時之快

金山

張孟奇遺訊步韻奉答兼懷徐太守

樊山孟嘗先生貽詩相訊步韻答之

陪侍曾霖寰郡公自南陔步泛宛溪次韻

宛溪送霖寰公祖之南部仍用前韻

赤城王侯徵上地官郎任奉贈

潘三丈持一小幀索題不識何景或曰似小兒鬭促織緣筆書之

旵山

拈扇頭韻送周承明

送楊將軍赴閻司馬檄之薊遼

遙爲愚庵老禪壽

壽方蔚宗

壽孫太玄

丙寅除日沈全昌五十詩以賀之

贈玉光僧

爲鮑余庵民部奉壽其尊公鑑臺先生

寧國東安

錫山訪華聞修夜讀其枉予詩次韻

贈張玉

王太守直卿兵備徽安

奉弔宗母吳宜人

晨舟

夜至雙橋

滄嶼夏林是瀨上史彭兩園名我以丁巳攜家來遊頗熟其境滄嶼舊爲園主作記夏林與其舊主人飲宴數日今皆不在爲之愴懷丁卯九月二十日

胡懷南解操院歸東拈扇頭韻

完初來自淮上擬歸川中一雨潤公贈云住山須得住山斧子羈宣城數月口占一偈送之

答海虞潘文部

歲甲子平宇七翁辭世孤賓尹時服尙在小祥哭不成聲詩以挽之

壽曾大母張太孺人七袠

壽宗母孫孺人

肖墩徐翁八十壽

○黃白安司理考績述意賦贈三首

以往宣州事紛員難具陳巷謠知不極驛奏抑何頻睒閃狐馮稷齒﹖虞齖鼠嚙囷風柯無靜羽湍浪少寧鱗天意沈而霽人情欝乃伸得誰操法咫耳目一朝新

按節黃雲渥扶輪赤日行禹書形盡獻秦鏡影俱淸繡斧推前纛旄倪擁後旌於刑翻見徳悟殺乃爲生鷖誦裘無戾龍章璽倍明三朝疏績冠差不負人英

我亦遊斯世羣倫小得窺宂爭蟻自在褌處虱何其邊徼訌嘗滿朝廷論轉踦可誰堪志气得不愧男兒舉事全張膽收人似列眉乾坤差有屬庶以穩山茨

○壽施處士

喜逢初授歷更得日逢人澹蕩方周甲芳菲適報辛力田堪守拙結襪解親仁予亦頻來往相攜可百春

○田來無詩【有小序】

鹿鳴之先一夕邂逅一小姬田氏小字三兒遂爲引衿財十二歲耳世路悠悠一別不復知所在今二十八年矣偶來金陵於他酒所見一田氏姬小字九兒可十四五歲問之則其姑侄行也撫今追往情事惻惻恍如漢武重見李夫人舊田字無雙殊譽冠平康間予乃以來無字小九並爲作詩記貽之

乾坤凡幾著出處偶因之每到停車處深憐解佩時舊交惟顧影新態復橫眉好寄一生事閒遊倍所思

○李原培甫四十姻友醵金爲壽予賦七言律侑之

匈�未滅恥身謀昏嫁粗完得自由倦後談兵彌慷慨貧能作俠亦風流琴書色潤千鍾■帶礪恩深一劍畱彊仕似君差樂矣笑人寂寂老田疇

○胡翁九十壽

以少爲貴者官品以多爲貴者壽年算到期頤彌不盡酣風啖月自神仙

○上寧國壠舟行

﹖裏經三日周旋一艇長人如遊汗漫水似上瞿塘避路猶驅險乘流且鬭狂出門筋力盡可更問行藏

○荊谷宗侯七十壽詩

新天子踐阼尺一下諸王爲訪宗藩內差誰齒徳長赤文垂北極紫炁在西方銜甲臨玄扈加辛紀壽房曰臣某輔國卜世得其昌襟帶河山重軒縣禮樂光五朝參谷璧四代接羹墻硎俗作模範惇宗辧糴匡精心翊廟社觸目見琳瑯爲善胡不樂同休宿所將鬘云紛振萼綺日甫登桑嶽秀堪供髓河淸好薦觴殽函雄百二我亦夢咸陽

○依韻答贈伯聞宗英

靑門之社赤幟縣太華少華倚日邊爭劃彼蒼靈掌在莫尊於素秋光遷王侯有種載殊骨山水得�生�煙更欲因君通七子弇州歷下定誰前

○程相如將軍應司馬聘聘文有有眼識英雄語喜而自賦知交多屬和者

有眼識英雄人倫五字中經行天以下怒激海之東豆粥思馮異圍城急李同善謀與善戰緯略賴諸公

有眼識英雄眉輪數吐虹貧猶歌妓費老益射聲工結客如連袂驅奴擬撥麷登壇多後輩知爾恥雷同

有眼識英雄仁賢倚運通可誰開日月此際戢煙逢﹖火師濟思方集匡扶豈必躬乾坤誠得所溝壑盡堪終

○玉亭王孫來宣無與對奕者詩以調之

未許乾坤了一枰無端日月費經營險夷任爾行無忌黑白嫌予眼太明揖讓徵誅皆剩局王侯將相總虛名而今且袖傍觀手輸與他人作小鳴

○鄧田仲兄自荊州來�送之江上作詩紀懷

忽漫相逢似夢中吳頭楚尾閱南東秋風入棹侵蘆白夜雨聯牀逗火紅枯後淚生猶竟踵煩來語廢祗塡胸追亡訪隱情何極得似爭車逐馬同

患難交攻病與貧驚看萬死一生身歸田以後誰知巳磨鏡而前識異人日月於孤偏減照山川得爾暫加親卅年生理重回首顏面差存不上塵

猶記長安挾冊時千千女伴鬭雙眉家傳趙氏歸來璧世誦淮西僕後碑【田仲甲�春卷會稽先生輩共擬爲元】公器豈堪供負販美居忍擲付纖兒人材國運相關切致語當塗好護持

西極恩波奠水西南來甌粵鎭東鯷多君風譽馳英簜【田仲理鎭遠溫州皆著殊績】�我端居濫曰虀輦上衣冠叢蟣虱區中人命賤鳬雞苦無職守甘寥寂共著漁衣謹蓼堤

平生蹤迹蹇三爻剝瘃枯皮抵凸坳門戶於今成火宅乾坤何處著寒巢墊巾郭泰終難理閉合揚雄秪自嘲雲雨河山都歷徧對君勿復數知交

頻來歲歲說荊襄迣棹騫車上武當垂死病中猶見夢乍生還後擬相將慳緣已限三年服詢舊仍勞萬里裝學道棲玄終素業期君共飲白瑯霜

貪與周旋五日程彊將柔檝綰長徵衰趨頷下各相惜塊宿胸中焉所傾湖水自流思衍緩霜潮初落影重生金焦一道通淮海悠遠孤髙喜結盟【時田仲取道東壩之髙郵會朱云來予伴之京口】

脫盡塵埃啖雪冰還他歷落气稜稜不分形似惟神似个是江陵與宛陵丘壑各專成小局名山全寄杖孤藤興來情往知何限楚艇吳航約歲登

○貢湖南先生與其孺人後先謝世不越月孤衋然在疚未遑跣弔寄此唁之

士有通家好人難百歲期俗緣輕自厭香界踵相追帀地無歸處昊天不弔時聞聲俱下淚顧影益成悲憶昔頻攜手深談各展眉射堂畱研席書帶接箴規肺附朝昏侶躬行道義師可堪壞梁木復此果﹖﹖枯枝伴老偏牽幼酬親更課兒幽明應不忒魂魄儻因之東雨蒙蒙�南云泄泄垂同歸君所樂殉待我何疑百贖難爲料分身莫可誰徘徊庭序畔擬待貢公綦

○陳夢維別駕吾郡再貳郡守仍用前滿考蒙恩封作詩紀賀

屏星奕奕映緹油風采翩翩自勝流共羨楚材饒臥裏猶傳天語勞監州明淸一道雙溪月屍祝千年疊嶂樓舊土舊民新拜爵居然封建古諸侯去紱來綸織似梭蜩螗羹沸竟誰何仗公調劑心偏苦不爾罷鄕事更多增秩賜書知帝意輕車熟路狥人和尢憐弱羽安棲啄惠我無私載道歌

○吳元翰見訪依韻答贈

疊嶂樓頭宛水濱李家賓客謝家鄰總憐丘壑堪招隱敢謂菇蘆亦有人老去逢�深愛惜窮來看劍長精神局天蹐地成何事羨爾乾坤廣置身

○爲吳淑夷壽其母施八袠仲冬十四日也

負米椎牛並所思當筵倍惜酒臨卮縣弧似我憎身贅修菽同君仰母慈九萬里風斯在下八千歲壽以爲期遙傳拜慶家齊國輯瑞呼嵩此一時【仲冬十四日爲今天子萬壽臣賓尹以是�生】

○米仲詔贈言倡和【有序】

初以四奇詩贈仲詔者曰米家園米家燈米家石米家童園與石憶在邸曾經遊覽燈也童也偶未之見想予斥歸後所有事搖搖引予懷賞彌渴然終以未臨實際不敢擅評至後增六奇曰詩曰文曰書曰畵曰賞鑑曰印章六事者予之服膺仲詔久矣羣英競倡艷企滋興爲步韻言

日新知大業冶法近何如可卽卑中晚其寧蹈古初脫喉俱合律付手輒成書久厭撚須苦思君韻有餘【右詩】

大海弇州闊蛾眉歷下髙闊防繩檢溢髙忌琢追勞此味竟寥泬羣工爭驛騷可誰無蹍地得似米家豪【右文】

流美通天地神奇體自然名堪鍾傅亞法儻擔夫傳韻遠居鋒外思微在筆先憐予偏發禿管氏冢能全【右書】

非君泥山水山水自知人觸界供形勝關生領性眞趁香窺蝶數誤筆落蠅因爲就南都賦咨嗟畵可珍【右畵】

古物與今物逢人作小參可寧眞贗別兼得性情諳集乘堪賓五當杯快牙﹖皿三總憐癡一絕耆癖不言貪【右賞鑑】

何言刀似筆筆道易流名繆篆重無敵靈心世所傾虫魚經自著河洛瑞先呈个是平章手乾坤擬削成【右印章】

○題葛衡嶽小像兼爲壽

當科期甲乙其畝載南東舊社文心契新籌酒數崇寄歡聊邃壑發譽得雄虹卜隱仍求友前賢擬葛洪

○奉弔淸泉曾大父

一門堪影寂相對各聲淒無復髙曾會偏憐去住齊撫心歸罔極逐宍祗長啼巨室摧喬木宗彜失大圭服情推五重�兆得三題

○藐諸餘閣在殉侍敢天稽江湛然同知祖母節述

市義媒榮嘆轉篷側身無計可維風阿誰緩急馮笄閣廟祏千秋指腹中

淩他士節冰霜窖付與公評日月光饒使梁州無斛米也畱淸白一門長【母節巳膺旌歙志成於後一歲遺之故云】

○問若禪士訪予南陔作詩送之

禪習之境在寂不枯在囂不亂學禪者能處寂而不能處囂未有能詣者也南朝諸剎如天界報恩普徳靈谷與一切郭外小庵俱淸洗蒨粲絕去塵混禪悅其故然耳承恩居朝市之衢貨貝鮏羴與缽器雜侶問若主其禪堂皭然精至有幽林邃壑之色接其吐論和泠蕭遠楚南周大司農皖桐吳總制皆重之予囂然於人間世今𨿽寂瘼無徒猶射人眼愧問若之能自濯洗也吾友劉敬夫旣爲之詩予亦和之

味義依黃檗禪棲寄白門半牀三學了孤缽一身存我亦夢持地隨君入定魂博林淵壑足是處可承恩

○遊師子巖題師乳庵三字仍爲作詩

丹崖翠壁擬登登繞路雲光踏幾層劫火乍經甘廢置佛衣若在可中興入林鳥密論三學夾岸松髙證一乘饒有肥疇供瘦缽不嫌此際寄孤藤

○贈殷徵卿

小閣嘗簾晝寢仍驚傳客至自江陵攜來書札鄧田仲貌爾才情潘景升濁酒澀囊聲沸沸紅泥碧地影層層良朋所在成簪盍大政山林可代興

○贈陳砥南【有序】

韓子之語陳砥南曰相地巧識龍耳談兵熟諳虎鈐談兵於隱人無所須矣擇地亦擇其可與避世者因與之周行半月而贈之詩

中外非無事行藏亦有緣周防兵法解杜徳地文�試閱山川徧翻思買隱便脫身雄�外樓托好周旋

○暢所宗侯七十壽遙同尙寶澹庵世兄奉觴

星畢連天宇河榮葉地符領身惟上善得力在多虞時事�麟鳳朝昏嘯鼠狐大忠幾不免賤子謬爲徒公道昭明主沈埋尙藐孤不成逢剝復焉敢問頭顱報報宗侯狀恢恢我輩俱文端稱老執尙璽亦中孚鴈齒開金埒騂酮挹玉餔客分徐孺榻市接葛仙衢撫袂和弦節彈冠畵輦圖淸平歡奏曲龍種足前驅

○壽馮贊皇

縣弧此際說尊生跋履當年憶遠徵華不注東臨海�醫無閭北看雲橫乾坤鑿度偏誰主日月周還又幾程乍借敬亭爲小榻江澄山翠奏升平

○程母楊孺人七十壽代汪生�易爲祝

萱背��馥萸房釀菊尊市書兼市義詒子更詒孫茀���壽春秋寵一言太函有遺齒莫不借鄕園

○奉挽汪伯母程太孺人

髧髦垂到白專屋僦成玄歷歲冰霜飽千秋日月懸興門馮一婦持世杖多賢此際全歸者風操亦凜然

寡母久稱王家聲與業芳共傳詒有谷不道節初商親戚歌蒿裏神明相壽房可堪仍陟屺悵望北之堂

○落日

謀朝不謀夕亦得隱靑山橫目忌相刺周行且告孱斂之�寂寂返顧影閒閒若木重登者乾坤一霽顏

○孔開仲翰父八十壽詩

望日瞻云倍所思宮衣乘傳更臨卮非熊車後占能世若鳳庭前辧有儀桃實水薌通地肺蓮髙峯影接天眉遙傳國福齊家慶虹渚瑤圖此一時

○爲何丕顯壽其尊人澹余先生

寸烏尺兔如飛駟嬴鹿無幾項騅逝英雄一擲不謀朝何況庸愚餧狗彘歷朝譜牒傳忠義白日光光照天地大兒孔融亦云足危言危行狂得意儒冠提卻爲溺器不羨九列與三事杖��臣血未幹甕頭濁酒堪洪醉

○寄壽樂愚仧上人時寓謝公墩

入山想異境覓友憐同臭吾昔與子要托身在匡阜曰社擬蓮開共禮六時漏遠遊適不諧近居若有授羣壑一江集城帶諸峯皺金焦踵下泥黃白食前豆山水旣巳腴況乃衣冠湊宗雷盛往還陶謝交馳驟事理罔不該義味隨所叩有時厭塵寰茅蓋決天竇有時辟煙火絕粒甘孤咮寄身得無身大志亦云就出世乃入世斯法誰能究徘徊墩上人一局碁堪覆

○就醫鎭江回過於園夜泊記七年前同年周君食酒予園中在者園主人其弟孟巖大參伎酒淋漓極一時之快

鐵甕則成別金壇亦得棲晚天霞上夭望日月生齊引澑穿蒲埒隨煙就柳堤叩門如有約景物舊曾題

斂舟來水隒擬榻傍園湄鳥起驚聞履虫遊暗拂■﹝髟上思下﹞蔚岑增歲薄杳靄集昏姿莫不重尋討周旋亦有期

委宛經行處依微趾欲先有亭多在想無燭不須牽老樹云扶健方塘月吐圓園丁知姓字魚鳥儻能傳

入室猶聊且臨橋恣欹依荻蘆開遠竇星斗落重幃夏甚丹宜旺天晴綠更肥延樓一長嘯棲泊謝蠙衣

寄語周君食何人伴九原紅妝應自好白墮彊誰吞乍別輕千載重來接一魂無能隨爾盡殊覺礙乾坤

○金山

臨髙臺髙臺矗矗獨立山之岑玆山始字浮玉已攺字曰金虎攫龍拏石齒森森妍皮不裹癡骨崚嶒突兀孤髙其貌狀磊砢歷落其性情環大江四面而繞之與狂濤巨浪搏擊喧尣﹖豕以相爭江爭山之髙山爭江之深我亦不知誰峙誰流誰後誰先誰昔誰今憶昨渾沌之鑿亦云苦劃天劃地太莽鹵明分淸濁爲兩界合塡壤壚一頑土誰遣馮夷驕且舞劈大塊以橫行駐長條作雨府瀝蒼昊之汁螫泰媼之乳排洗泥滓不知處所或言子胥抉比干剖英雄血熱日夕憑怒鮏气不歹﹖丂煎熬終古更誰遣禺彊作梗捧一拳以爲敵來不解迎去不解逐任萬頃之風波杳不能搖撼其赤脊彼狂者流寧息勢捲聲而去之卒無關於損益爾其異世之後人事代易石爛海枯地升天汨長江之水不容杯丁寧爲予畱此一片石

○張孟奇遺訊步韻奉答兼懷徐太守

梅花庾嶺限長天香夢淸魂定許年古與爲徒今不偶眾皆欲殺子偏憐林煙山水孤相賞月旦春秋各自縣天上惠州如得見風流我亦憶坡仙

○樊山孟嘗先生貽詩相訊步韻答之

騷壇牛耳許誰盟蠻布雞林直賈名橘頌不堪懷正則藜光常自照更生逢人輒訊欣無恙觸事相關薄有情帝制殷勤徵實錄多君本紀定先成

○陪侍曾霖寰郡公自南陔步泛宛溪次韻

脫囂臨野境攺律破炎時凷伏終疑龞雲從此禦螭緒來開跌宕語至益英蕤竹露淸搖粉蓮衣秀寫漪長城環水榭獨鳥到山茨窮分安殘壑深懷臥便輜日暆將燭代杖極以舟馳溪色宛如練秋光永見曦壁縣霞欲飲星動浪無移別後憂岑寂尊前恣委蛇健杯與柔翰千祀紀佳期

○宛溪送霖寰公祖之南部仍用前韻

鬟水連江地敷桐浥露時黔黎攀去纛赤版上文螭云物羣而集衣冠萎以蕤昭亭縣麗矚采石隱洄漪稼穡懷丰芑倉枋賦楚茨國資開斂畫士飽重輕輜半壁倚爲柱並州心所馳擬潮來幼海如夜待朝曦贔屓琢無極壺漿迎不移予情多偃蹇趨步迹逶蛇社稷兼屍祝殷勤劃後期

○赤城王侯徵上地官郎任奉贈

纛發昭亭擁更畱依依鳥靜與云柔於垣集鴈歌安宅阿閣巢凰擬徳遊顧我啼聲頻孺子多君遺愛在並州東南民力堪回首中外劬勞借著籌

○潘三丈持一小幀索題不識何景或曰似小兒鬭促織緣筆書之

殪吞

意气中而今蕉夢老英雄擘閒無用髀生肉戲看羣兒鬭小虫

○旵山【在涇縣去宣八十里髙十里】

窮山窮水極蹄輪爲谷爲陵問所因一路叢蓁欺弱步千層危巘置閒身下方市郭俱成末拔地雲天轉自親欲辧齊州煙點是離人間世得棲眞

十里行行巳下舂晴嵐髙處見天空霞光送日仍推月林影眠禽卻詠虫夜靜小池生定水秋淸獨宇透罡風此間缽器如能辦作務何勞與俗同

○拈扇頭韻送周承明

我居子往共南東業白無塵市遠紅趣洽博林云在壑行攜爽月步生風溪聲疊嶂流雙碧燭影開元出半空此地棲遲誰得似李韓俱載寓賢中

○送楊將軍赴閻司馬檄之薊遼

彗孛飛光屯殺气杜松劉挺烈腦胃差余楊子一生身付與霸陵驕醉尉腰下劍鋩偏躍凸故土陽不甘沒縛報

主報知己歸時共理靑山骨

○遙爲愚庵老禪壽

猶憶循西直城樓接野煙一乘趨佛國萬曆奉皇年聖以慈增惠功因定得禪五燈垂葉葉六漏禮蓮蓮度世心逾密談經義更鮮隱淪深寄托儒宿飽周旋予亦曾參座於今聿歲遷緇林銜曉日銀漢限長天京洛塵𨿽隔閒居影自偏仰瞻龍象力灋乳倍貞堅

○壽方蔚宗

如斯時事須儒俠曾於淮陽識俊人閒過白門誰作主偶逢朱亥定相親有時齒劍惟酬徳若个揮金總鬭貧命世半千身半百肯將日月等蹄輪

○壽孫太玄

太玄翁者我鄕之隱君子與我輩友善其誕日至其甥張士惇厚道與其宗念先曰紹咸來索予言爲觴予爲之詩

疑事疑情未許參歷頭歷尾巳全諳石居士籍畱研北農丈人星見斗南與世湛浮寧陸陸聽人前後說三三賃舂舉案眞堪老我亦楷君署繭庵

○丙寅除日沈全昌五十詩以賀之

全昌於予爲內侄道義相洽好其五十壽也予欲一言爲觴而孫孝廉曰紹全昌倩也其弟曰繩曰纘皆以父執稱盟侄遞謀予言爲觴侑有是序言

躇步仰一气髙髙老長碧日月如桔橰來往勞於役許大乾坤事壓盡英雄脊挾杖競九州島誇父爲逐客天啟六紀年大明一統歷歷紙首尾空臘盡歲云夕而君弧甫縣如月哉生霸宣尼父有言五十以學易而君於其年蚤巳勒圖籍觀生得姤復觀世悟損益說理如說事解經奪重席子夜報新旬君始探一策尙平畢婚嫁從此無非適君其善養頤愧予空鑷白

○贈玉光僧

萬緣隨眾結定力與年深孔道辟禪徑閉門生隱心過云先去馬寂月待歸禽悟得山林好同君借半林

○爲鮑余庵民部奉壽其尊公鑑臺先生

瀨下云生日有鱗老人星現表朱垠安車最吉占璜釣委佩驚看走石麟朝食五煙分禦廩鄕蔬千里削吳蒓臨風玉樹堪翹首更羨逍遙詠大椿

○寧國東安

依稀記得諸生路赤腳雙跟硌石間奔走不辭爭馬疾朝昏翻喜戴星閒他年逝水陳居海此日歸云穩在山老樹道傍空腹臥風霜歷落飽容顏

○錫山訪華聞修夜讀其枉予詩次韻

何來命駕與飛觴短世猶存道味長竹汗多奇能致牘茗香四遠欲升堂煙雲節序蒼還白楓柚秋光赤復黃與子十年重遇此髙談不減少年狂

○贈張玉【有引】

玉來自楚梅長公爲作硯仙引中有句云峴山亦似峴仙志其從襄陽來也及後有李夢白書牘數稱硯仙云有詩書之韻故從石予作詩次聯及之因呼爲峴硯

撲面俱成態憐心劇可參石猶存硯北山似憶徵南夭月分眉兩晴江顧影三周旋惟寄夢怪底睡名庵

○王太守直卿兵備徽安

帝寵煌煌重芑丰拓圖開印舊封中充宣歙池觀察使據江南北上游雄九州島賓從矜三搢六郡風謠頌五總波潤仁肥屍祝廣多君福祿自來崇

蹊廞物態織長門博大眞人道獨尊幾閣晝簾聲液液巷閭春木﹖槖气溫溫鬋茅賴乳皆童孺觿笏交驩盡弟昆疊嶂樓髙臨宛句水流山峙奉明恩

○奉弔宗母吳宜人

往年舞象�登堂衵服斕班稚子行世譜疊傳螭鈕貴朝英接迹馬鬉香可堪樂事乾坤隘不柰憂違日月荒樹背在萱休北望板輿馮幾數沾裳

○晨舟

孤艇雞聲起夜眠野荒人迹境蕭然晚光壓盡菇蘆月水气蒸成楊柳煙筋骨伴來惟有病詩歌廢去久無篇我猶昔也誰非昔兩度尋醫又十年

○夜至雙橋

夾岸無天一抹靑牽移約束似溝形看云獨立臨長水避月重來見小星靜夜魚藏聲寂寂遙洲樹細影泠泠尋常閉屋成勞憊此日孤舟表性靈

○滄嶼夏林是瀨上史彭兩園名我以丁巳攜家來遊頗熟其境滄嶼舊爲園主作記夏林與其舊主人飲宴數日今皆不在爲之愴懷丁卯九月二十日

累歲不成樂於今聊作遊將無邀片晷可以浣深愁故景惜滄嶼良辰及素秋人天共搖落百感此淹畱

圃事爲農事花場作稻場雞鳬棲麗館犂耙掛髹廊無復衣冠接翻嫌竹木妨主人如欲出爲一慰炎涼

籬�分野朴水外減生鮮漱石兼茶醒呼禽起柳眠池臺荒照日竹樹損畱煙祗益山川古重遊一灑然

魚擲猶驚客虫吟故伺人綠垂桐覆彴粉腿芰粘漘亭館無爲主藤蘿薄與親所需遺記在或以護生身

歲歲工疏築朝朝便蓋軒慮蜂棚設幄妨鳥埒增鈴艸木役心計笙歌博目靑詒謀亦無賴悔不早門扃

去矣人非昔來兮我亦孤庭空飛燕燕樹老叫烏烏亭午光猶黯園丁貌欲逋可堪王霸業盡托子孫無

嘗愛夏林盛數株藤倍奇因緣千古得攀臥十年【以下缺文】

○胡懷南解操院歸東拈扇頭韻

毋言濁渭與淸涇甘立須知五味亭攬轡獨教波浪息拂衣重覿海天靑麟皇疊出遊仁裏鴻鵠髙翔破杳冥賜玦賜環皆聖澤萬年長此祝鍾靈盛世巳傳求故劍官徒無用泣新亭空囊出處江湖白半壁平成天地靑物望蚤收君浩宕名機久息我沈冥宛溪一水能東注海岱遙瞻別有靈

○完初來自淮上擬歸川中一雨潤公贈云住山須得住山斧子羈宣城數月口占一偈送之

住山斧子問如何劈破人間萬種魔近日更參黃檗訣元來佛法也無多

黃檗宣州擬上堂鑿成大樹作陰涼鐝頭打地凡三下門外深松又幾行

○答海虞潘文部

每誦緇衣伐木篇安危擬一瞪靑天何人砥柱堪持幟似我浮沈類刺船萬里風雲雄把劍千秋山水曠鳴弦枕中祕訣存鴻寶雞犬分來也得仙

○歲甲子平宇七翁辭世孤賓尹時服尙在小祥哭不成聲詩以挽之

畝宮縫掖足舟旋蜚遁明時八十年客捨頃間辭濁世主人莞爾儷眞仙鄕園歷歷同攜杖溪閣頻頻共品泉去住後先如結伴憐予淒斷蓼莪篇

○壽曾大母張太孺人七袠【有序】

予宗自九府君以名徳起家至小子賓尹之身凡六世矣云礽似續指繁踰千而封太史與前靑縣淸泉翁尙在三服齒尙差長少時曾同研席故行𨿽翁孫而相接眤好如昆朋至大母張太孺人之於吾母曾行也齒尙少六歲以今季夏朔穪七十自九府君以下諸姓屬內外存者可二百餘人帣鞲階下斑斑以次上壽乃太孺人性其謹約過自抑損屏帷庖井之間𨿽密親稚子不聞喉響𨿽甚急劇馬童竈婢不能得其疾色是以子婦多愉就之太孺人謙謙不自遑至與曾玄講平禮意念滋恭焉蓋吾一門之內柔順懿婉母儀無間然者必太孺人是式也予夫婦敬事如吾母觴之以詩詩曰

東有麻姑南有南山南山之南云色鮮庭有佳樹尊以萱擗麟脯行金盤麻姑來會自言東海三爲桑田擲米成丹令我宗壽母壽千年子孫世且蕃

○壽宗母孫孺人【有序】

歲戊辰母以六月稱壽記母於甲午年稱未亡人其夫諱養賢者予父行壯時與予偕筆硯志气甚厲今幸收之於此貞婦不以年而操潔千古則莫長久之道也爲作貞母篇以致祝焉

五月六月橊花如血赤日行空精光烈烈憶爾夫君挾冊時與予共浴蓮花鐵一逐馬飛一被驢跌英雄意气困馳驟到此那能不心折健婦持門勝丈夫寸心力狥忠臣節有舅有舅直呼婦前婦是我兒管鑰付焉有姑有姑相將尺閨足晝羃漿足夜絮絲有叔有叔長短肩立人盂人七庶幾續食兩月呱呱命若懸夢魂惟有天周旋兒今長大孫蹄笑抱此可以答皇天歲月久長閱�五六十老婺自陳苦畱與天壤能作古下視科第功名不啻如塵土百男不稱夫一婦眞豪舉

○肖墩徐翁八十壽

有人家�麻姑源麻姑眞人傳與言�世不禁陵陸變修已無過道徳尊君心君貌如乳子餓寡寒鰥需箸匕眾母之母眾父父至性��而雉雉萬口齊來納壽觴春秋歲紀八千長老子眞言猶玩世未必功徳畱�方

睡庵稿詩卷之十一

