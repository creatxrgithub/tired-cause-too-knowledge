

欽定四庫全書

集部三

廣陵集

別集類二【宋】

提要

【臣】等謹案廣陵集三十一卷宋王令撰令元城人防隨其叔祖乙居廣陵遂爲廣陵人初字欽美後王萃字之曰逢原少不檢旣而折節力學王安石以妻吳氏之妹妻之年二十八卒遺腹一女適吳師禮生子曰說其集卽說所編凡詩賦十八卷文十二卷又拾遺一卷墓志事狀及交遊投贈追述之作皆附焉今才思奇軼所爲詩磅礡奧衍大率以韓愈爲宗而出入於盧仝李賀孟郊之間𨿽得年不永未能鍛鏈以老其材或不免縱橫太過而視局促剽竊者流則固倜倜乎逺矣劉克莊後村詩話嘗稱其暑旱苦熱詩骨力老蒼識度髙逺又稱其富公並門人相答孫莘老聞雁諸篇古文如性說等篇亦自成一家之言王安石於人少許可而最重令同時勝流如劉敞等並推服之固非阿私所好矣其集久無刋本傳寫訛脫幾不可讀今於有考校者悉爲釐正其必不可通者則姑仍舊本庶不失闕疑之意焉乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

廣陵集卷一

宋王令撰藏芝賦並序

丙申嵗自四月至六月【一本作夏四月】大雨而余之所客天長縣東北皆瀕【一夲作邊】湖澤地浸以下頗以水爲患傷艸木多死邑居無薪芻而益貴薪益來自逺以余之所居則薪之自北來者常售於余間而有得若枯華斷穎根梗蔕芥支離臃腫與碩實所【一本作頗】異於常艸者而皆取以戲就其中嘗試視之餘得則芝也折傷不全計之於完此當一葉耳不知其他安在也其生不知逺近要皆在縣之北以常負薪之所來則芝從可知也示人【一本作以之示人】則不齊【一本作不能辧】有由是而知有芝有由是而信爲【一本作有】芝有𨿽得是而弗之信者然芝之爲物不常有而或出可愛者也自古詩之作見於今者凡三百篇其以風賦比興而附見於物若蘋蘩薇蕨荇苞【一本作芑】苦藿荑唐防蓫瓠匏葛郁薁葵藚葑芹藻莫茅荼蕳苓蓬莠蘋蒿萇蒲萑葦葭菼蕭艾稂荍蓍芑禾麻菽麥黍稷豆菽秬秠穈粟稻粱菅薴捲耳芣苢菁莪莠葽荷華遊龍茹藘芍藥之類雜見並出然此特艸耳其多蓋如此而未嘗及芝也自詩而下長辭章而善自托者獨有屈原今其離騷九歌具存而可考然其況意所及自詩人所紀之外復益以江蘺芙蓉杜若薜荔木蘭白蘋畱荑掲車蕙芷茝菊芰蘅薋菉葹蕪藥蓀而地所常產目所同識之艸盡矣若夫陳忠而直私忿廢而怨逐托於彼而取此以見義此則予之所知至於道則予不得而一也然稱類巳眾而芝復獨遺是誠何故耶說者遂以九歌之三秀爲芝余以其不明又其辭也則曰適山而采之則芝非獨山艸蓋未足據信也及觀漢樂歌蓋當時文工槧人緣飾世治以裁【一本無裁字】主意耳非有如詩人騷客郁於中而不得言憑於物而後見者皆非予所好也今予得芝而賦之意皆在於賦序故不道也

庭勾突萌抽蔚擢秀孰非春兮坯培壅堙播漑軋蒔孰非人兮不爲常生時見挺出芝則神兮靈幹不阿眾葉類附不孤有鄰兮生莫時期毓無種裔天生徳兮芣苢薦庭【一本作蘼】蕪薦道退野卽兮生無【一本作有】本根防不滯茹無吝惜兮榮而不華槁而不枯莫損益兮茨萊翳陰髙出下蔽適以取容兮朝囷射幹齊長並秀徳不校同兮荒原穢壤棄放委廢若將終兮知者謂【一本作爲】誰何爲來者似不必逢兮困於不知束於薪蘇自信不恥兮摧戕折傷披本斷幹禍不自巳兮火災木焚投置不縮知命有止兮偶於自生不祈見聞吾與爾巳兮

懷感賦寄滿建中粹翁並序

懷感賦者何感於此而懷於彼也孰可懷之河東滿姓粹翁其字也懷之者何賦以見之也

朝忽忽兮置食而嘆暮戚戚兮黙笑與言莞襲襲而重美兮幾按按而巳安宜而能自休兮何不安以坐眠旣峩乎而冠兮衣而裒完出可以遊兮入居而端幸竊而得食兮他無病患豈怡融之不有兮曷苦心而蹙顏嗚呼莫知我思兮思將奚殫念彼淑人之逺兮東南之偏其人𨿽小兮巳冠而人肩其徳孔明兮百燎其燀旣濯潔於江漢兮又秋陽暴其明鮮我俯仰而不知其髙且厚兮疑此而爲地天苟世之無知兮猶將盻千世而懸懸旣有而不吾托兮如之何而不思旃企長途之坦坦兮人百馬轅而不系而覊於我足兮勢不得而自前嗚呼命也兮不遇則難吾從事於人兮亦久有年旣齟齬於不合兮間一收於百千惟燭外不燭內兮【一本作言恂恂如可信兮】但見睨美而笑妍【一本作面睨美而笑妍】惟其心不可量兮如平流之與深川忽揚而波兮急而爲湍以木而涉豈不旣利兮亦時忽而摧顚昔吾平地而不之信兮今乃爲解維之船巳濟而悔兮嗟曷爲乎此緣以是望夫子兮實純白而完堅使我有得如夫子者兮則我之思將二三而不專今不見而疑無兮浩東望而泛濫【一本作泛瀾】非我能一於夫子兮實世無夫子而使然

言歸賦三章

歸乎歸乎從玆世以奚爲世不能以是而從吾吾安能從世以適非求吾志則不得苟以食則從之非大人之獨畏吾且慚於臺豎之窺彼皎皎之潔不受污峣峣之髙不受瀦吾盍繇【一本作從】此以歸乎

歸乎歸乎人誰適從盍求【一本作守】吾之志乎俱杲日而有【一本作以是】逃乎卹影之息乎從夫人以適越眷吾車之柅乎不剡足以狥屨合終跣而巳乎嗟匏之不食安知不得之【一本作自】濟乎

歸乎歸乎吾何歸乎吾食無田吾寢無廬吾防無蒭吾餔無葅四方不可遊吾亦無馬以取道眷魚鹽與工賈吾豈從買賣子以爲撓然則無以歸而柰何安吾命以施夷從吾志以委蛇歸乎歸乎歸何時乎南山之阿

竹賦

於此有物焉其材劇而色剛其軀瘠臒不配所長色盛气充膚理有光臨臨兮其髙其可仰也挺挺兮其直其不可以枉也毅毅兮其羣其不爲黨也其立自樹【一本作直】而不倚其長絕眾而不離恬無盛衰以聼四時置身嘗安視物死生弟子不敏昧於考成罹世斮刖甚者遇烹其守不移附者益【一本作日】增愚所不知請筮以明筮曰斯夫其始甚鋭旣極而止【一本作上】者歟後生晚起超出輩類者歟確乎不防以節終始者歟死傳其徒不私以【一本作其】子者歟生久處而不回死知命而不恐老者求以自輔少者得之而無用是其繇曰誰藏孔殷而不思藩彼架未柱我安事【一本作俟】椽優哉遊哉聊以永年幸聼筮之請以竹言

倚楹操序

魯漆室女倚柱【一本作楹】悲吟鄰人疑其有淫心而欲嫁也漆室女曰楚【一本作魯】人得罪於其君逃吾東家馬逸蹈【一本作食】吾園葵使吾終年不食菜吾西鄰失羊請吾兄追之霧濁水出使吾兄溺死終身死兄【一本作使予終身無兄】政之致也吾憂國傷人心悲而嘯豈欲嫁哉自傷爲人所疑入山林見女貞之木嘆息弦歌作二操而自經死

馬則食葵而余則饑盜則得羊而余無兄知誰爲此【一本作同】兮余不聊生誰余哀兮餘思深中忽忽兮外不知其嘯吟野哉鄰妻兮曽謂余淫以己逆人兮余不知其何心

亡羊奔奔豈不有鄰子可閉門亡羊不復去何自逐身則非牧霧蒙蒙兮水漰漰謂兄無行兮兄行不忍一失於鄰而思失厥身𨿽然【一本無此二字】殞子之身兮其亦如亡羊之鄰

鼷鼠操序

魯文公七年鼷鼠食郊牛之角魯南之野老聞而嘆曰不可不知懼也旣而又曰天下之事備矣

鼷鼠鼷鼠實食其牛牛則不知彼牛彼牛旣卜以郊傷則免之【鼷防傷物而物不知故世謂之甘口鼠】

噫田操四章章六句寄呈王介甫

田彼黍矣則食於秋我人之耕載芟載薅【一本作春載來耨】豈不憚勞將食無攸

田彼黍矣幾不螽蝝我人之耕而不謀年惟其【一本無其字】不謀年是用卒食

伐木伐木無廢於勤不足柱榱猶用以薪豈弟君子無易於人

誰能【一本作云】采芹不適有獲果蓏樹之則食其實豈弟君子孔敬且力

終雌操

林鳩之雌兮不有巢而子兮而有巢以止兮吁嗟乎巳兮終雌之從兮吁嗟乎雄兮終巢之樂兮吁嗟乎鵲兮

終風操

云之揚揚油油其防望我雨以卒【一本作適】從以風雲之油油揚揚其去我挽不可泣立以佇終風不休終云不畱不我田不谷我收巖巖南山有川其下徒能必云不能必蓁蓁者林有越而樛人伐以歸我䢐安休嗟今之人顧己是求有顧者木曷爲而材大折以薪小生何哉嗟今之人誰同我哀

夕日操

煜煜夕日逝何忽兮有輝而星爾畱曷其我視而防我適不行我盡日乃傾獨何求於爾星煜煜夕日不尙有朝皦皦君子去誰繇招死如可從生百不聊繹繹道周伊誰之園夙不築自【一本無自字】垣今安以樊人各有心亦不思旃

於忽操序

劉表見龎公將起之而公不願也表曰然則何謂公曰我可歌乎旣歌命弟子治【一本作】之凡三操

於忽乎不可以爲其又奚爲離婁之精夜何有於明瞽曠之耳聾者亦有爾【一本作塞何有於聲】束王良之手兮後車載之前行險以旣覆兮後逐逐其猶來𨿽目盼而心駭兮顧其能之安施委墨繩以聼人兮𨿽班輸亦奚以爲於忽乎不可以爲其又奚爲椽櫨桷榱之累重顧柱小之柰何方風雨之晦陰行者艱而莫休居者坐以笑歌不知壓之忽然兮其謂安何

於忽乎不可以爲其又奚爲謂雞斯飛誰得而覊謂豕斯突何取於是皆以食而得之吾方饑而噫雞兮豕兮死以是兮

辭粟操序

子列子辭鄭子陽粟歸而作是操

食人之粟飽復何【一本作奚】爲當人之賜罪亦【一本作欲】何辭有以我爲是兮豈無以我爲非巳兮巳兮吾何以勝人之言兮

陬操【孔子去趙作】

行曷爲兮天下老吾身而不歸人固舎吾而弗從吾安得狥人而從之昔所聞其是兮今也見之則非嗟若人之弗類尙何足以與爲彼天下之皆然嗟乎去此而從誰信亦命巳矣夫固行兮而曷疑

廣陵集卷一

欽定四庫全書

廣陵集卷二

宋王令撰樗髙操【一云仙樗】

惠子去聖【一本作宋】望大樗而作

崇崇北丘其上有樗【一本作崇崇北山其山有樗】逺者以爲梁或者爭以柱就而睨【一本作視】之曽無事於欂櫨嗚呼木乎期我於逺者歟【一本作何取於求室歟】

松休操

蔚彼南【一本作北】山有松其猗孰堂而基孰壊不支逺莫與【一本作以】識其【一本作斯】斬以狙猿之杙是近是度謂【一本作喟】家之無桷嗚呼松乎余歸此休乎

南山之田贈王介甫

南山之田兮誰爲而蕪南山之人兮誰教墮且來者何爲而往者誰趾艸漫靡兮不種何自始吾往兮無耜吾將歸兮客吾止要以田兮寄我治我耕淺兮谷不遂【一本作穟】耕之深兮石撓吾耒吾耒撓兮耕嗟難雨專水兮日專旱借不然兮穎以秀螟懸心兮螣開口我𨿽力兮功何有𨿽然不可以巳兮時寧我違而我無時負

送黃莘任道赴揚州主學

子之來兮東之舟暮不至兮誰牽【舊本作撓】以畱子之去兮西之馬朝何亟兮不秣而駕駕明【一本作何】適兮䢐揚揚之郊兮泮之央泮之冰兮春之水泮之莪兮芽茁於涘泮之鷺兮防白以止泮之土【一本作官】兮除掃不滓泮之人兮立以望子久不可待【一本作待子不來】兮足並以跂子未至兮謂奚子之至【一本作來】兮何以慰之招其來而挽其去納以寛而不嚴以恕增其長而救厥玷【一本作阽】失培其根而使華以實泮之人兮子喜子先何適兮不夙吾治

送黃任道歌

吾門之達兮爾可疑以入兮進之不時兮吾豈不爾待兮何后未至兮前巳過之來猶有望兮去何勝追俯吾著【直居切】而卽兮況堂若室兮又歌曰

敖耶學耶爲來往耶衣之荼荼冠膝膝耶何進趨之舒不若退走之速耶𨿽終不吾聼兮猶無貽我嗟

翩翩弓之張兮詩三章寄王介甫

翩翩弓之張兮其亦弛則藏兮惟此乘馬不秣而駕維彼乘駒不駕以芻

翩翩弓之觩兮其亦弛則櫜兮廐我乘馬不適以駕同彼乘駒亦食以芻

瞻彼車兮旣徴其輻有駒斯服有馬斯牧心之憂矣聊以反覆

我策我馬寄王介甫

我策我馬將安從人之衝衝誰適逢言歸於東

我策我馬將安求人之悠悠誰適謀言東之遊

井則有泉渇者俯之燎之陽陽寒者附之君子則髙吾則仰之

無衣一首招黃任道歸

豈曰無衣不能素裳縫齊有鏘直韍以方豈曰無衣不能素履絇以爲戒夙夜以無怠素裳夷夷誰渉不褰素履幾幾誰渉不止始也何所爲我推我宗惡余之無從睢盱以爲恭今也旣宣我力羣心慝慝毀予以自徳曽莫肯巳直爾我目矣何爲而睡聰亦云聼曽莫有告謀及於道佛且訕以笑謂白蓋黒或者亦以赤行何必有足巧言以成迹以我有常從爾罔極翩翩者舟在河之深人持不至亦以自濟嗟爾君子歸歟予遲

效醉翁吟【一本云寄題醉翁亭】

山巖巖兮谷幽幽【一本作山巉巉兮木修】水無人兮自流始與誰兮樂此昔之遊者兮今非是淸【一本作滌】吾樽兮防吾斚欲禦以酒兮誰宜壽者山蘼春兮野鹿遊亭無人兮飛鳥下喜公有遺兮樂相道語從人以遊兮告以其處髙公所望兮卑公所遊公爲廬兮燕笑以休摭【一本作摝】山果以侑酒登溪魚而供【去聲】羞仰春木以塞華俯秋泉而潄流公朝來兮暮去肩乘輿兮馬兩禦來與我民兮不間以處誰不此畱兮公則去遽花垂實兮樹生枝我公之去兮今忽幾時知來之不可望【一本作願】兮悔去而莫追人皆可來兮公何不歸靑山宛宛兮誰爲公思

桃源行送張頡仲舉歸武陵

山環環兮相圍溪亂亂兮漣漪花漫漫兮不極路繚繚兮安之棄舟步岸兮欲進復疑山平阜斷兮忽得平原巨澤莽不知其東西桑麻言言兮田野孔治【平聲】風回地近兮將亦聞乎犬雞信有居者兮盍亦往而從之語何爲乎獨秦服何爲乎異時見何驚兮遌錯貎何野而棲遲問何迂兮古昔聼何感而喑噫秦崩晉代兮河覆山移天顚地陷兮何有不知上無君兮孰主下無令兮孰隨身羣居而孰法子娶嫁而孰媒旣棄此而不用何久保而弗離豈畏伏於亂世兮猶魚潛而鳥棲寧知君之爲擾兮不知上之可依豈懲薄而過厚兮遂篤信而忘欺將久習以成俗兮亦耳目之無知眷敍言之綢繆與歡意之依稀及情終而禮闋忽回腸而念歸更酸顏而慘頞嘆異世之從容惜暫遇之偶然嗟永離而莫同舟招招而去岸帆冉冉以行風豁山靄之披袪赫曉日之曈曨驚回舟而返盼忽逕斷而溪窮目恍惚兮圖畫心輈張兮夢中何一人之獨悟遂萬世之迷蹤惟天地之茫茫兮故神怪之或容惟昔王之制治兮惡魑魅之人逢逮後世之淩夷兮固人鬼之爭雄抑武陵之麗秀兮故水復而山重及崖懸而磴絕人迹之不到兮反疑與夫仙通君生其地兮宜神气之所鐘觀顏面之悄悄兮其秀猶有山水之餘風憫斯民之無知兮久鬼覆而仙防顧窮探兮逺覽究非是之所從因髙言而大唱一洗世之昏聾

我思古人答焦千之伯彊

我思古人兮不【一本作忽】古今之異時生玆世之誰期欲勿思而柰何獨斯人之不見聊【一本作故】永懷而自歌樂吾行之舒舒忘玆【舊本作忽忘】世之汲汲睇萬里以自驚兮豈寧俯以效拾載重道逺兮予欲行而誰與累九鼎以自重兮顧尫之弗舉矯身以爲衡兮權世之重輕廣道以爲路兮聼人之來去

魯仲連辭趙歌並序

司馬遷謂魯仲連不合於大道【一本作義】以余考之信然要之一時則連固壯士而有所不爲此則余喜之【一本作所喜】常壯其辭趙之意惜其不廣也因爲之歌曰

秋風起兮天寒壯士醉酒兮歌解顏螳螂何怒兮轍下蟻何鬭兮穴間紛擾擾兮誰者則賢井方崩兮治隧屋且壓兮雕椽生則役兮弗系念此禍至而知悔兮身忽焉其已死陶唐虞夏兮今則古矣彼秦且帝兮連有蹈東海而死耳

山中詞

山中兮何遊登彼山兮樂天髙棄吾馬以取步降吾車兮足兩履石當道兮行旁木礙上兮下俯曽蹈險之非艱聊憑髙兮下顧何所視之乃牛而獨見之如鼠彼促促者出其下兮曽其身之非傴吁嗟䢐兮離婁之死則巳古之不較其爲短長兮何獨計其髙下山髙兮崔嵬山之【舊本作山中之】路兮百折而千回趨前行【舊本作行趨前】而就挽笑顧後使推之彼遊者誰兮何以子之車來

江上詞【渡江遇風作】

江之水兮東流溯湍流兮寄人舟舟無袽兮載函重風乘波兮棹人用濟不濟兮柰何橫中流兮涕滂沱來何爲兮不待今𨿽嗟兮安悔舟方乘兮人不吾以覆且溺兮我則同人死

江之水兮東流濟欲濟兮何由水浸浸兮灘露暮濤下兮夜潦收舟不行兮推之兮陸力不足兮汗顏行無由兮塗足時不逝兮柰何歸日暮兮塗逺去風髙兮水波行躊躇兮佇望聊逍遙兮永歌

江之水兮東流防湍流兮望歸舟舟來歸兮何時步芳洲兮濯足陟南山兮采薇江風波兮日暮望夫人兮未來

江之水兮東流防湍流兮望歸舟風滔滔兮浪波苦嗟往者兮未還惜行人兮將去去何適兮歸何時執子手兮牽子衣行何如兮來復濟豈無兮他時

寒林石屏

虢山之逺數千里虢石之重難將持舟車虢來每苦重金盎尙棄不肯攜苟非世尙且奇怪孰肯甚逺載以來何況虢人自珍祕得一不換千瓊瑰流傳中州盛稱賞主以詫客客見祈世人賤眞珍貴假見者喜色畱膚皮彊材美幹立修蔭羅列滿野誰復窺我嘗客坐例一見實亦可愛小且奇初疑秋波瑩明淨魚子變怪成蛟螭鱗須爪角尙小碎但見蜿蜒相參差又如開張一尺素醉筆倒畫胡髯髭如何石上非自然猶是軟弱從風枝髙樓曉憑秋色老煙容雨气相防垂喬林隱約出天際醉目逺暝分茫微不然誰家老圖畫破碎偶此一片遺借令人乎弄防畫尙恐巧拙成瑕疵如何石理自生長安得當世無猜疑髙堆黃金募辯說萬口利鋭如磨錐或雲南山產巨怪意欲手把乾坤移先偸日月送嵓防次取艸木陰栽培天公怒恐浸成就六丁桃斧摩云揮世人乘此得分裂鍛琢片段貿財貲至今風雨虢山夜樹石號作鬼神悲又云春气入山骨欲自石裏生蒿藜根株芽枿未及出卒遇匠手相鑱隳多稱老松已變石此固剪截根須離又云鬼手亦能畫多向石色成屏帷固知物怪浩難盡誰能向此明是非城狐老能男女變海蜃口或樓臺吹世間自是有此類何必詰曲窮所歸細思此屏竟無用石不中礩木莫【一本作不】支徒將文理有小異招聚瞽說成籠欺咄哉閉口不復論爲語愛者無我譏

贈愼東美伯筠

世网掛士如蛛絲大不及取小綴之宜乎倜【一本作髙】儻不低斂醉腳倒踏靑雲歸前日才能始誰播一口驚張萬誇和雷公訴帝喘似吹【一本作乞少淹】盛恐聲名塞天破文章喜以怪自娛不肯裁縮要有餘多爲峭句不姿媚天骨老硬無皮膚人傳書槧莫對當破卵驚出鸞鳳【一本作飄】翔間或老筆不肯屈鐵索防急蛟龍僵少年倚气狂不覊虎脇挿翼赤日飛欲將獨立跨萬世笑誚李白爲癡兒【一本作嬰兒】四天無壁財可家醉膽憤癢遣酒拏欲偸北斗酌竭海才防木華鏖鯨牙世儒口軟聲如蠅好於壯士爲忌憎我獨久仰願得見浩歌不敢兒女聲

廣陵集卷二

欽定四庫全書

廣陵集卷三

宋王令撰呂氏假山

鯨牙鯤鬛相摩捽巨靈戱撮天凹突舊山風老狂云根重湖凍脫秋波骨我來謂怪非得眞醉掲碧海瞰蛟窟不然禹鼎魑魅形神顚鬼脇相撐挾

偶聞有感

鯨豗海翻飛陸塵鐡房孤劍枯紫鱗擠排壯士僕不起天公始自誇爲神誰令冦敵牙枿橫不防不鋤安得平常星作彗倘可假出手爲掃中原淸

寄題韓丞相定州閱古堂

始聞定作閱古堂又聞定有閱古詩揚之逺定五千里思得兩翅擘以飛偶聞人來說堂事初敝兩壁無塵疵間時公來命繪匠親以玉指交畫揮教令某載若某狀匠拜奉命惟不辭左圖守相父母吏右狀將帥熊羆姿長冠峩峩偉笏佩鬭以白爲裳衣屹如丁寧立以議遜若避讓行而隨圖成儼【一本作嚴】毅色可詟過吏不敢竊目窺仍令大筆署行事寫出黒膽朱肝脾死者有靈如不冺合有英气來附玆故公之謀不知出宜有神鬼【一本作物】陰助其茫茫九泉謂巳朽豈意一旦存形儀請畱中壁素莫繪待千嵗後公以歸當搜國匠第一手狀寫公像存依稀要知文完武繩備遺與萬世瞻思資我知觀者定墮淚不復峴首羊公碑又聞當世大手筆磊砢詩句相撐支手蛟龍防解角爪擘虎豹全脫皮鄆州溪堂遂寂寞韓詩塵蔽人不吹想應從此傳萬世粹玉貫串珠縈累小戎何爲而縮伏久滯公斧血不滋何事功成事業就兩手一掃淸三垂【一本作陲】歸來天子喜以頷泰階輝煥平無欺【一本作欹】次招當世艸茅士各使呈露心腹披締裾聨纓上廊廟畱與後世圖爲師然後回謝閱古堂彼合異代今一時

龍興雙樹

春城花艸【一本作艸木】窮朱殷俗兒趂走腳欲穿問來無悰喜自適時到雙樹爲奇觀莊如天官植幢蓋毅若壯士蒼衣冠老枝又芽忽並出似欲並力擎靑天靈根深盤不可究疑與地軸相拘攣不知培栽竟誰手而又始植爲何年行捫步繞不可問但見茂色連雲煙東風牽人少遊此佛屋日日重門關𨿽有大蔭人不及於此尢得志士憐束蒿爲楹樗爲柱居者略不憂其顚乃令遺材抱美植不得總載桷與椽髙堂傾欹未支柱匠者日亦經其邊不思大幹有彊用反以斧鈍難其堅吁今誰是愛材者定知惜此雙樹篇

原蝗

蝗生於【一本作蒲】野誰所爲秋一母死遺百兒埋藏地下不腐爛【一本作朽腐】疑有鬼黨相收【一本作扶】持寒禽冬饑啄地食拾掇谷種無餘遺吻惟掠卵不加破意似畱與人爲饑去年冬溫臘雪少土脈不凍無冰凘春气蒸炊出地靣戢戢密若在釡糜老農頑愚不識事小不撲滅大莫【一本作不】追遂令相聚成气勢來若大水無垠涯蓬蒿滿眼幸無用爾縱嚼盡誰爾譏而何存畱不咀嚼反向禾黍加傷夷鴟鵶啄啣各取飽充實腸腹如撐支兒童跳躍仰靣笑卻愛甚密嫌疏稀吾思萬物造作始一一盡可天理推四其行蹄翼不假【一本作反】上旣載【一本作戴】角齒乃虧夫何此獨出羣類旣使躍跳仍令飛麒麟千載或【一本作始】一見仁足不忍踏艸萎鳳凰偶出卽爲瑞亦曰竹食梧桐棲彼何甚少此何眾況【一本作而】又口腹害不訾遂令思慮不可及萬目仰面號天私天公被誣莫自辧慘慘白日陰無輝而余昏狂不自度欲盡物理窮毫絲要袪眾惑運獨見中夜力爲窮研思如知在人不在天譬之蚤虱生裳衣捫搜剔撥要歸盡是豈人者尙好之然而身尙不絕種豈復垢舊招致斯魚朽生虫肉腐蠧理有常爾無何疑誰爲憂國太息者應喜我有原蝗詩

別老者王元之

二敵之來始何自乘我中國方迷昏各投【一本作設】陰誣【一本作險怪】張誕妄尋附罅隙爲株根例誇難能壓甚畏釣博天下要推尊其流汗漫巳不制尙自衝蕩洪其源一敵中侵欲內侮猶遣萬甲疆塲屯何哉二敵日內壊不思刷去仍資存嘗聞古人第气類皆以化外不足論惜乎無倫弗禮義幾希不得人相捫吾觀世之陷此者不啻火立足向燔豈期之子旣自悟不思跳出乃欲余方往就西北食聞子亦整東南轅𨿽然去就固在子安忍惜手不試援

答李公安

自古名士紛如毛多見博帶裳衣褒如其可學不可逮【一本作殆】三滿夫子皆儒豪其文淵源尢可愛江海駕蕩相吞滔方吾少時未識愧引領日望聲齊髙窮吮折吻气力絕始盡退伏非所曹近來筆硯思置去新詩苟有亦自韜間時屢索不肯出若欲獻貴賤厥操李君南來久有日我姑得見試捾搯忽逢詩挑欲我接快句鋭利磨【一本作如】矛刀要令口獻近章句若急敵迫不可逃顏頳舌澀不可吐滯若亂緒彊抽搔惟其自陳尙訥怍況又聼者寧不聱退歸自與敗者比誓欲棄甲弓矢櫜新詩見殺又須和咄哉自守何不牢

廣黃醇正叔二思詩

木落不去根水流常背源木落方病寒尙覆本根溫水流忘由來散亂【一本作漫】卑濕牽讀子二思詩起予二者言木實類君子老有孝感【一本作慕】存水亦【一本作乃】人迹然動由名利【一本作爲】世俗牽【一本作纒】使我父母感【一本作感我父母恩】一夕身百翻人世但可悲【一本人生徒可悲】小官何足言情防有相奪心迹固此【一本作巳】分勉之多自寛行見西歸轅

晝睡

太古一去浩萬世百智競起紛修治【平聲】交將砭刀潰瘡痏縱得平好無完皮傾山竭河論麯水都投大海爲酒池中間秫稻不滿掬日益醖釀成澆漓不知淳風竟何適萬手齊舉招【一本作爭】不回北窻淸疏鳥聲好晝扇自穩間支塵埃不到日影薄枕簟拂拂生涼颸四支舒安百慮廢髣髴認得太古遺散【一本作精】魂怡愉不旁適心肺正靜無邪思因能不有世俗夢獨與淳气相盤嬉伏羲持刀割文畫古意蕩盡無銖釐睡無吉凶無得失縱欲彊卦安能爲故能獨存至今日人各已有反不知須知睡義大亦【一本作益】盛【一本作甚】豈獨牀第誇昏迷君子勞心事業暇得時休息安天倪小人一心包萬險迨退就枕皆平夷使其睡心大充擴去與君子何毫絲當年嘗聞曲肱樂曽及至聖宜無非何況於夢更有得不見公旦因嗟衰後來紛紛不知樂舎去大路趨邪歧竹林猖狂事飲鍛捫撥蚤虱無畱衣好惡低上浩萬端竟不及此亦可嗤蚊虻紛然始誰造一一口吻如鍼錐食人肌膚得腹飽不解黙去猶鳴飛攘拳揮臂不可卻聒耳不異笙匏吹𨿽然今尙爾無柰當有獵獵秋風時爾軀糜潰爾口壊我牀安穩我枕欹平時多賢貴不及念日偃瞑休恬怡【一本作怡怡】

哭辭

一哭摧心肝屢哭雕朱顏心肝摧日痛朱顏雕日幹二十人未壯我衰巳毛斑古人不得【一本作可】見今人誠可嘆

古興

出門將何從與物隨紛紛不得所欲爲還與俗人羣外迹久巳非獨嗟心所存自信有可羞彼人何足論

秋居

秋居寒蕭疏秋意愁交並飽犬無吠志饑烏有凶聲庭空鳥交下墻穴鼠更爭浩嘆欲出門日暮不可行

雪中聞鳩

孰謂拙者鳩巳厭不可彈吾寒方病雪爾何雪【一本作喜】自喚寒城千萬家什伍赤兩骭通衢結沮冰走指墮或半門閉市無人竈冷煙不防俗以雪爲賀我獨雪之嘆富貴宜爲憂不憂亦何患

吳江長橋

老匠鐵手風運斤一挾刄入千山髠明堂有在不見用此爲失地猶濟人西瀦巨澤江海通獰風撼地波撐空當道獨能支地險更東安得與天窮莫比垂天紳莫比跨地帶渇龍枯死幹無鱗絕海失舟踏鯨背秦帝東遊逐仙迹累重肉多飛未【一本作不】得三洲水隔不到山借得紫虹千萬尺平時塵土埋吳雄吾亦棄劍來遊東欲觀水盡朝宗海安得身乘破浪風爲約他年可歸處頻倚欄幹不思去季鷹範蠡不足奇待我爲名千古歸

題滿氏申申亭

申申亭者名自誰河東大人身銘【一本作名】之方其作亭自休息固欲申暢名其題𨿽然自奉頗幽樂豈敢兼忽當世爲若日所憂非所及因以遁世無悶辭丈人疏髙喜自適志不限約來無時門無賔僚車馬絕室有幾杖衣冠【一本作巾冠】欹夜徑行招海月伴晝榻坐與天云期春林喧和鳥聲好勝聼俗論相啞【一本作嗢】吚塵埃縱爾得風力卒不到此徒自飛亭前朱朱有冶態亭下白白無俗姿好木畱存竟見實惡艸鋤防無容茨嘗聞景勝未易敵須有大句相參差故吾經年不敢往日望詩老力可支偶來爲遊適巳晚花梢尙有春餘遺髙哦繞樹惜時節拾嚼紅庁行逶遲回防北林竹萬顆【一本作个】寒气【一本作翠】欲起淩人威淸風時來助气勢寒甲夜聚言語私方將投間日來此腳踏樹下成交蹊無端塵土又爲隔明日跨馬西北馳心思夢好定頻到不必直俟歸風吹

晚嵗

晚嵗【一本作嵗晚】意不適新詩老無情萬古共【一本作去】一嘆百年行半生貧憂世累重賤喜身責輕義有不可嗟【一本作必可嗟】非吾不能平

聞太學議

白日流上天牛虱無遁形萬目盡爲用而不駭日明穴鼠夜值螢嗾嗾相聚驚鼠穴不日通鼠足不日行巳矣不日識乃此螢爝矜鮞鰕防井坎莫與江海爭籠禽不失飛詎識云漢咄哉浮薄兒勉爲髙大營

贈別晏成績懋父太祝

懋甫相門兒家世踏【一本作防】纓紞早年綴官薄靑衫蔚於菼本宜多驕矜不謂鋭意敢意貪英雄交一手欲四攬偶來濫予防臂搦手巳頷酒獰誇胸襟頂踵都一膽壯心羞摧藏義內喜葅歜要言相死從【一本作死相從】顧豈苟難斬聼其自陳論峭防不平漸要之當一切固令不黤黯【一本作黮】憶予少年時亦自喜黠防於今老而悔壯意【一本作志】日凋減惜夫相遇遲君放我巳檢驟聞彊大語若虎餓得防巳無相髙心徒有志气感春風吹天昏醉目睨愁慘念當相別去兩懷不無黲何時重來過慰我涸轍噞惟其去後懷猶一飽復歉幸有西南風時作寄我槧別張粵南夫溫子堅元白滿執中子權黃兾端微

始吾得三滿自謂得過人一日不見之巳恐愚賤濵憂思叢中來腹腸生毛鱗輕舟刺而南久結願解紳入門顧我笑喜气沃以新徐徐相抽尋軋軋聼引陳先生固天賢擬議何可鄰諸君人相得熱炙杳相燻而我拱其間貪喜乃失神鳯凰朝百鳥鴟鴉亦來羣然其气類同終獨鳳鶴親發爲鳴聲和上下相鏗純苟非治平世不得此類馴故其聞之者舞蹈相揺振輕風促回舠後防無涯根【一本作垠】作詩謝幸甚顚倒迷歡欣如將銘自賀又欲書諸紳

廣陵集卷三

欽定四庫全書

廣陵集卷四

宋王令撰寄李常伯滿粹翁

我思古人不可見獨以兩眼紙上求苦讀才疲卽伏枕亦兾夢寐從之遊每疑賢聖世間有豈獨古出今則不心之所藏弗靣見常恨世腹不可搜𨿽然其中充美者間或外發文章彪揚淮而南誰名聲盛說李滿幹萬喉靑天白日所同見眾亦不敢加瑕疵而餘零丁始就學獨矯眾棄先拈【一本作擡】收要其所學與必至不止顏孟須孔周決將健走獨取到顧我不肯少待畱新詩惠見薦自詟若遇重壓並見投星機織成付地錦神冶鑄出舂天矛輝光交華目反咀過美涎並流退歸畏愛復願學恍若見富潛謀偸顧其才力非當對猶以一髮紖十牛使我苦勉不少【一本作可】得搦筆欲下先慙羞有如姣惡各具【一本作異】體肉骨不可彊雕鎪或云才華乃天與何寡不益多仍【一本作猶】裒幾時髙車得【一本作來】防合預期蹈抃呼旁陬臨風呻哦欲有寄自恨拙繭無長抽

寒林石

嘗聞千嵗松爲石豈意今逢林出屏苟非木根久自化豈此石理能有靈世間萬怪浩莫【一本作難】問枉哉山海徒有經舒山虢水固險異疑有神手藏幽防

謝束丈見贈

賤生不自辰親沒身孤零家無一稜田不得農以耕巧智不迨人工賈難自名妄來覷【一本作親】文字朱墨紛縱橫合窮心狂髙不肯束世程掲欲望孔孟今昔相招迎去古逺莫到復今難回行窮步匍匐歸失虎犬不成顚倒塵土中甚若魚噞羮祖死不反骨姊寡歸攜甥蒼黃無爲謀嘆慨私失聲叩頭屋廈借解衣鍋蓋【一本作盎釡】賡【一本作更】甔石固莫致升掬猶時營學左世共笑身賤人交輕父戒子勿效妻引夫無朋妄承西來招喜色轉以騂非惟巡脫死始有心期生兒童相回環朋友推弟兄有問多無對新聞多慚驚自羞陋淺人偸竊幸未黥風窻敝淸虛飽腹摩膨脝睡足起有書案几交堆盈自喜主人仁不我賢而惸新詩重來貺褒揚借光榮何以示相謝以銘逾血盟

夢蝗

至和攺元之一年有蝗不知自何來朝飛蔽天不見日若以萬布篩塵灰暮行嚙地赤千頃積疊數尺交相埋樹皮竹顚盡剝枯況又艸穀之根荄一蝗百兒月兩【一本作再】孕漸恐髙厚塞九垓嘉禾美艸不敢惜卻恐壓地陷入海萬生未死饑餓間支骸遂轉蛟龍醢羣農聚哭天血滴地爛皮蒼蒼逺復逺天聞不聞不可知我時心知悲墮淚注兩目發爲疾蝗詩憤掃百筆禿一吟靑天白日昏兩誦九原萬鬼哭私心直兾天耳聞半夜起立三千讀上天未聞間忽作遇蝗夢夢蝗千萬來我前口似嚅囁色似寃初時吻角猶喞嗾終遂大論如人間【一本作然】問我子何愚乃有疾我詩我爾各生不相預子何詩我盍陳之我時憤且驚噪舌生條枝謂此腐穢余敢來爲人譏爾𨿽族黨多我謀久已就方將訴天公借我巨靈手盡防東南竹栢松屈鐵纒縛都爲箒掃爾納海壓以山使爾萬噍同一朽尙敢托人言議我詩可否羣蝗顧我嗟不謂相望多我欲爲子言幸子未易呶我𨿽身爲蝗心頗通爾人爾人相召呼飲啜爲主賔賔飲啜嚼百豆爵主不加詬加歡欣此竟果有否子盍來我陳予應之曰然此固人間禮儐價迎召來飲食固可喜蝗曰子言然予食可愧哉我豈能自生人自召我來啜食借使我過甚從而加詬爾亦乖嘗聞爾人中貴賤等第殊雍雍材能官雅雅仁義儒脫剝虎豹皮借假堯舜趨齒牙隱鍼錐腹腸包虫蛆開口有福威頥指專賞誅四海應呼吸千里隨捲舒割剝赤子身飲血肥皮膚噬啖善人黨嚼口不肯吐連牀列竽笙別屋連嬪姝【一本作別室閒嬪姝】一身萬椽家一口千倉儲兒童襲公卿奴婢聨簪裾犬豢羨膏粱馬廐余繡塗其次爾人間兵皁倡優徒【一本作兵倡釋老徒】子不父而父妻不夫而夫臣不君爾事民不家爾居目不識牛桑手不親犂鋤平時不把兵皮革包矛殳開口坐待食萬廩傾所須家世不藏機繪繡緜【一本作繡繪錦】衣襦髙堂傾美酒臠肉膾百魚良材琢梓楠重屋擎空虛貧者無室廬父子各席居賤者餓無食妻子相對吁貴賤𨿽云異其類同一初此固人食人爾責反舍諸我類蝗名目所食況有餘吳饑可食越齊餓食魯邾吾害尙可逃爾害死不除而作疾我詩子語【一本作言】得無迂

寄滿子權

吾愛子權詩苦嚼味不盡窮思欲名狀百比無一近初如貪追兵屢請忽許進旗旄左右幢防劍後先刃方爭奮拏先忽覩斬亂狥徐驅得平郊萬甲合一陣偏裨走起頗中間坐吳臏喊呀鬭志酣髣髴窮敵訒前軍奔交兵後馬走斷紖須臾聲金收萬噪快一儁羣降挑戈矛叩拜乞用釁蒼黃請命間竊視不敢瞬云壓空虛半夜暴霆震睡耳起欲掩驚僕失肝腎壯者固巳然況余乃齠齔及其久詳味欲吐復自恡有如羅百珍次第嘬嚼順貪丰不辭多愛美忘余餕故其防人口𨿽久咽喉潤何時匹馬來【一本作東】畏愛气兩振惟其未合間如不獲謝藺望風爲此詩顚倒猶合燼

再寄滿子權二首

秋盡啼衰虫君思云柰何我愚得君思合少君賢勞我心則多非獨辭源長瀉海爲江河平生未始有防【一本作玷】缺玉日拂拭金燒磨尋常防與貍見一足已蹉又況一地臥三虎狗彘𨿽勇何敢過揚州我何思靑山無一螺午市不畜寶米鹽財如他而吾三夫子一身各丘軻瓊林自生寒結露成冰柯文章日組緯玉機飛金梭誰有眞珠繩結作張麟羅防爲當世祥聲爲太廟歌我願參眾民手足揺婆娑

有錢莫買金多買江東紙江東紙白如春云獨君詩華宜相親綴連捲大十牛腹要盡寄我無寄人我將攜之東【一本作攜之東海去】腳踏海水洗齒唇轉來淸澈飲百斛蕩滌腸肺無纎塵嘗聞泰山髙髙處天爲鄰借如無梯不得上亦欲大叫呼天神鋪陳君所詩噪口雷鼔震世多俗耳固莫告當冀上帝依稀聞正聲定不感凡類舞躍百鳳千龍麟安能學俗兒一卷不復呻天公聞否尙未快【一本作決】安得纎翼穿秋旻

答束徽之索詩

世味久已諳多惡竟少好惟詩素所嗜決切欲深造人安已不休眾恥我獨冒有如獺行迹欲攺復自蹈肝腸困尋搜吻舌倦搏造心靈無餘多爲此日有耗巳勤尙無成旣苦每自勞自笑如秋蟬饑極不止噪努力排韓門屈拜媚孟竈惟此二公才百牛飽懷抱我如餓旁【一本作旁饑】者盻盻不得犒不知去幾多窮行究未到無門隔籓籬發罅窺堂奧愛之不可入抵觸發狂噪借使苟有成不知竟何要孤名非所求獘俗詎足傲況乃非所及窮海未爲浩不知何時休定訖死與耄因疑今世人恐有我同操徽之才超髙竿幢出標纛爲學尙淹蘊富櫜不肯暴文章內未豹外襲一以皂大論尢堅彊推舟出行奡瑉砆不施功徑欲制珪瑁幸此不我陋敎誨日陳告昨因語及詩請我使自道屢謝不得命迫窄遂顚倒披堅誘羸兵伏瓴待穿盜取勝𨿽然必窘窮亦堪悼勉爲瓦磚投幸有金珠【一本作珠玉】報

寄滿居中衡父

前防去莫追後見來死期別嘆後見難悔恨前防稀惟吾衡父兄【一本作友】金純玉光輝裁磨殺圭角不與瓦礫齊大匠陶百窯不問履下泥一衡舉十鈞何棄毫與釐余獨何爲人乃不忍使遺有如橫道芻萬足踏不疑子何嗜好殊獨俯掇【一本作拾】以歸整束使不茨欲令雜蘭芝蘭芝有天香芻賤雜則非然其厠置間適與薫染資文章每借觀罅隙窺晴曦議論使坐聼穴瞶聞英池春園或承招遊騎亦許隨劇云愛風枝爇火圍夜棋縱談心【一本作襟】開張倒笑冠欹披匹馬載以來東首頸脰疲夜夢不厭勞百里夕一馳想見目與眉百障千藩籬不虞自投置遂若鳥遭黐何時獲因緣連箠促馬蹄誓當盡晨昏不復起退辭

自訟答束熙之

洞洞之室或者穿巖巖之墻或者緣墻緣室穿【一本作墻室穿緣】來何哉中有玉萬黃金千金玉固非盜所有盜者然眾人不知謂爾富不知爾自【一本作亦】何心顏盜財固爲小人戮盜名自是君子姦咄哉自訟毋自欺幾希不在穿緣間

謝李常伯

人從東南來忽得連紙詩行義不赫曄名聲無萎蕤𨿽嘗誤見辱旋則拜席歸別久謂巳忘不圖猶記之長封大書字顧我巳忸怩開縢把之讀推與果失宜剝虎防羊豬借使出類奇見豺先自奔遇豢還羣隨是故古之人爲巳賤若斯有聞未之行季路終不嬉名浮過所實孟氏恥以非今而承所賜乃此亦可噫賢者寧過哉當是我有欺忍愧讀終篇喜驚攺肝脾嚀嚀教誨言舉舉仁義辭初令探本根諭以海與池乾坤老六經遺編爛孔姬尙恐惑異說教之無遷移彊聞終日幹仁不三月違卒以二者終要我勉不疑百誦百再拜下淚如掛糜【一本作麋】交朋百愚防此語聞之誰憶初從粹翁睡耳忽得提震驚破百昏寐覺悼前迷今而去之久苐塞心叢茨驟承夫子言快斧加芟荑舊穢忽剗削新除【一本作塗】坦平夷念當不舎去戴服同冠衣猶恐免袒間復作須臾離且將鑱之心不止涅之皮二者苟不能終死庶不遺平生苦嗜詩此篇況驟馳喁哦夜不休齮嚼午忘饑仰嗟天骨雄俯嘆人莫爲星明有常髙日圓無食虧讀久口益嚵舌軟涎流垂想當措意初嚼云吐虹蜺唇牙哆華鮮肺腸湧光輝故其紙上言飄有霄漢姿何可對酬謝約【一本作度】海量珠璣

對月憶滿子權

長風掠海來吹月散百鏈【一本作白鏈】靑天豁四碧雲靄不容緣牕軒飄先秋露气入簟扇寛【一本作空】庭生夜涼蚊口不得擅人靜暮客去坐偃適自便淸牽睡思醒明發醉膽健披風睨白月瞪視不爲未甘景獨勝思出大句狂搜得無奇猛吐復自吮篇成若奴婢气骨終【一本作竟】凢賤棄置不復收嘆感退自旋起探君寄詩兀坐諷百徧駮哉劇雄勁百札洞一箭間逢騁新奇春云弄晴霰古鏡終重厚九鼎掛一吾嘗笑夫人語富則自願及嬰愛君念始自信惓惓閱女當求嬙慕士在獲彥鄙哉尋常者何用目識徧得逢誠幸多旣別遂堪喭乖離時況久防合卜未先思之不可見飛魂不身戀秋城崔嵬髙圍我屹若圈安得擘風翅飛出不自殿巧爲相見謀反覆竟未善惟當逺相要共借月爲靣相離苟同天舉目亦兩見又況相去間財止百里縣不知竟可否寄詩代請勸

八檜圖

客有要我八檜吟手攜八檜圖來懸掛張滿壁惕可駭盼顧左右同嗟嘆旁摹石刻署名狀各有憑附相夤緣或髙相扶互倚礙或斷欲蹷猶支顚彊枝抝回信有力髙幹復俯蛟虯拳尋根及枝逮條蘗例不防直皆旁偏雷疲風休雲雨去蛇龍鬭死猶鉤纒安分爪角【一本作無】與尾鬛徒見上下相蜿蜒不知生時竟何謂略不參類常木然宜乎今古惑昧者揺擺舌吻歸之仙一龍盤拳老髙大傳云【一本作曰】聃者由飛躚當時駕鹿蹋以上迹有町疃遺相連多應蠍殘鳥啄啄不爾誕者彊鑱鐫聃能惑人已自幸豈此上去能欺天借如聃功可升躍鹿亦何幸飛相連於中一木特甚異膚華逆理紐左旋傳云聃人【一本作手】所自栽我知此語定鑿穿苟令實爲聃者植推以天意猶可言當年曷不紐向右若曰世爲左道牽如何眾輙【一本作識】不省究反重神怪令聃專乾坤中含萬品彚此獨自異誰令旃【一本作殊陶甄】窮思竟慮莫可索欲世不惑誰能搴【一本作褰】仙書虛荒喜誕妄推說事理尢緜延世人一讀卽化變日望飛奮相迷癲豈非此木久樹此浸漬亦爲異說遷故其形植與生死時以異怪招驚憐先時世不早斤斧放大其老訛誇傳當年同生好材幹半以直伐成燒燃憑妖附誕相樹立卒自死活終完全葉枝凋疏不有蔭材直弗柱曲莫轅不知畱存防飬者竟以何理惜不捐我有尺鐵大剛利久以鑄斧磨山巓卒無柯柄尙棄置懶乞月桂求嬋娟

秋夜

秋夕不自曉百虫齊一鳴時節適使然鼓脇亦有聲爭喧鼠公盜窸窣蛇陰行獨有東家雞苦心爲昏明

答束孝先

純金出鎔鑪【一本作鑪】烜赫掩熾火錦成洗春江眾目莫柰魚鹽物誠微誤用幸不涴君家兄弟賢我見始驚夥文章露光芒藏蘊包叢脞關門當自足何暇更待我固知仁人心姑欲卹窮餓苟論才不才自合棄如唾憶昨西來初戚惕侍【一本作恃】客坐交持駕說口張闔不可鏁間發辧經義鐵舌莫摩挫髙文忽下投白日駭天墮怖欲前掩布帛不可裹初視【一本作觀】固宜驚獨獲亦堪賀又如遇【一本作逢】貴人繡錦飾婀娜回眸忽自鑑惡靣復窶裸屈降心巳甘嘆憤志亦頗雄髙豈復爭愛卹亦加荷大詩又【一本作忽】來及推與太浮過自無賢可稱以是惡甚播譬如享尫人豆食止則可苟彊擔石負蹉跌適足禍何以論報心結艸效鬼【一本云結艸同魏】顆

戱食雀

秋風雲气寒秋晝夜兼饑禽濕不飛左右煩顧瞻有雀獨飛下施徐入吾檐毛羽刷參差嘴距交鉤銛【一本作鉗】跳乘新舂箕取飽公不嫌而吾本有意聼之取微纎忽驚自飛去聿不少淹反就髙髙枝啁气不恬嗟乎此微類豈不無以厭來旣冒彈射固難責其亷然【一本作而】余乃無罪見怒何過嚴

廣陵集卷四

欽定四庫全書

廣陵集卷五

宋王令撰金繩掛空虛自勉兼示束孝先

金繩掛空虛日月系兩垂天童坐戱弄縱掣成東西百年未死間晝夜無窮期短短固可惜舒舒定非宜有聞未之行有學未及知白髮巳班疏朱顏亦童黎智慮昏晚年聰明退前時縱欲加自修去日何勝追柰何少自廢老則成空悲

寄洪與權

與江南來適自滿門防初無合我志財以客靣待時時相鉤探稍稍互酬對根源豁披張扄鐍失分解君然頷還嗟我恐敬若戴相逢時旣多相待兩交快予初請子交子曰何可外中又謝不徳卒曰吾而愛旣而苐以年子合我兄拜揚𨿽士云多往往事冠帶中間滿夫子崛出百萬最更以子從之而吾米則稗朋從偶許攀防合日與在春晨巧誇招月夕因論話書狂逸飛蛇碁毒甚含蠆相謀務奇勝聚口笑拙敗貪驩不知嵗冬律忽移再余饑奔先西餓色靣畱菜子待去亦恨書以問我柰別來君何如思子我心痗朋分無舊歡世險有新態髙言足瑕疵俗學牽細碎貧知身貴重病覺學力怠壯心已無多況去日有退豫期後相見頑陋徒老大好勤寄余書思子百憂萃

寄滿子權

子權今謂何久不治蘭書子素賜我多豈以此遂疎予亦知嘗時病與貧相俱冉冉艸沒階客腳不踏廬貴者事名位崖岸誇異殊賢者縱肯來顧我欲取【一本作取取】無惟餘齪齪徒吾亦羞與居潭潭一室空編帙環三隅暴陽不憂償偸飽幸未誅且可延朝昏憂思老頑愚獨有思子懷涕下時喑嗚

冬陰寄滿子權

雲載雨惜不下北風吹急水相黏周遮覆蓋不通透錮結巳厚難披燖微陽未復老陰壯計去暖律時猶淹靑天何可一日失漸恐此去無由瞻日馭自懼不得脫略出急入地下潛憑陰托寒恣淩爍風伯得意【一本作志】欣沾沾但幸天公不省悟誰顧地下人嗟讒隔絕霜露曠不下帝有潤澤何由霑非惟勾芽凍天折亦恐萬類由玆殱九龍銜火互相暖稱有日我借不甘羣兒鋭奮不量席欲仰吐气吁以炎惟有壯士抱劍臥思得美酒聊自酣

弱弱誰氏子

弱弱誰氏子鮮鮮一何姝來奔富人家妻與富人俱【一本作居】嚴【一本作華】妝問夫子我豈彼室如夫子笑遣之彼寧與汝【舊本作爾】都升堂【一本作褰裳】由阼階徳色溢以舒親賔不敢笑退語相嚱吁髙堂聚羣婢惟諾相咨睢家事忽不圖顧指取自如朝令拆柱薪暮遣藩籬除風雨半夜來百釁生不虞屋壓盜隨至夫死別嫁夫東鄰有淑子【一本作女】惟【一本作恬】不事鉛朱端居待人求正色不敷腴淸鏡見【一本作照】白髮行媒不顧閭不知愛妻人取舎何異歟

贈黃任道

長河之流幾萬里駭若瀉自天上來奔湍衝山防地走直有到海無邪回人之所觀乃流沬猶以激射憂天摧想其根源發聲勢如縱烈火燒千雷古來走死萬萬腳竟莫識自何來哉我疑鴻荒混沌日衝破天地之元胎誇娥揺頭巨靈走避不敢道曽疏開鋤耰之成乃畎澮欲計議此誠可咍長防大艦不敢絕尙恐飄去無垠崖愚兒腳慣踏潢潦安敢逆此如溯洄

答黃藪富道

角角適時足力走猶或遲從而不逮人不若坐視之而予始用此巳無先人思間自念斯世固亦未易爲以其得而慚曷若退自宜老身可孔顏餓死猶夷齊予心最樂此尢喜用自持豈將六尺軀賤易五羖皮但無百畆田得【一本作可】抱剛气歸年來事窮蹙露暴無自依姊寡不能嫁【一本作無爲家又一本作子得家】兒孤牽我啼平生事文字無路活寒饑勉從進士科束若縛𦇤兒時時忽自笑【一本作笑自忽】往往窮加悲【一本作述窮悲】有如髙飛鳥中路饑自低鋭知從食來不【一本作豈】意身投黐神龍拏白日挾萬里飛使其【一本作之】口有銜安得無馴隨𨿽然平生志固未忍相遺間時自散開縱吟助噓財將舒【一本作輸】己和豈敢偸人知黃君道徳者術業何頎頎手提九黃鐘旁取折籥吹懸知失气類誤以唱和期不知里社歌不可郊廟施況余衰病餘有气亦巳卑加之困俗學羝角方牽羸詩陳盡自道幸子憐無疵【一本作玼】

春風

春風東來暖如噓過拂我靣撩我裾不知我心老有異亦欲調我兒女如庭前花枝笑自愛風裏艸力更相扶旁林曲樹足飛鳥不問燕雀鴟鳶烏求雌要雄各有意豈但聞競爭春呼春巢成多夏卵眾明年計此更有餘非惟喧呼亂人耳漸恐巢穴妨人居收殘射中豈無道我亦力可彎長弧林深枝曲矢不入況弓待借家所無行吁坐盻不可柰安得靜黙投身俱

長風

長風吹百艸勢力亦隨靡地長風易休艸力復隨起長風隨令歸風去何時來百艸安正繁蘭生爾何哉

東風

東風來幾日窮巷不見春不知得花由只見挿花人東【舊本作春】風能幾時聼爾多歡欣徒恐春風歸汝我同悲辛

哭詩其一

死者徒巳死思之恨無涯生者非素心還作死者嗟今古悲略同斯道竟柰何哀弦直易絕哭詞曲難歌

其二

朝歌聲吁吁暮哭聲轉無聲無血隨盡安得目不枯目枯不足嘆無目心自安目存多所見不若無目完

其三

切切復切切淚盡琴弦絕憤气吐不出內作心肝熱朝漿渇不勝暮潦濁不淸何以慰我懷安得滄海冰

其四

哭莫傍滄海淚落長海流流深風濤多駕蕩覆我舟不若灑春艸荊榛蕪蔓莖怨气觸艸死猶得香蘭生

其五【一云又哭詩二首】

朝歌憂思多暮歌無柰何偶嘆气亦絕未慟血先沱淚落入口少不如出眼多安得常病軀不爲瘠且瘥

其六

目𨿽淚所出由來心乃源白日照我靣意欲幹泛瀾而不照我心我淚何由幹況在重雲遮使我何自安

張巡

祿兒射火燒九天鬼手不撲神聼旃羣庸仰口不肯唾反出長喙噓之燃睢陽城窮縮死鼈危系一發懸九淵巡瞠睨逺兩眥拆【一本作折兩】怒嚼齒碎須張肩恨身不毛劍無翼不能飛去殘賊咽翁軀腥刀子磔爼日嚼血肉猶經年霽云東攘兩臂去西來才有九指還胸中憤气吐不散去隨箭入浮屠防忠窮智索其自效更臠愛妾嘗饑涎我疑沒日賊不食恐其肉酖死不痊又疑身骨不化土定作金鐵埋重泉何時山移陵谷變發出鼓鑄戈或鋋吾如得之顧有用不誅巳然誅未然

贈李定資深

渉川固有道造舟不如梁曽聞水覆舟不聞死乘杠柰何掲厲子先先勇褰裳豈盡水害人固亦謀非臧鳳𨿽謂靈畜無竹或【一本作終】死饑竹今無方無鳳云非其時使之羣【一本作隨】鴟鳶饑飽爲止飛非惟失所【一本作厥】靈亦與彈射期

又

坦坦誰之田施施繳且弋烏來玩其機鵲至喜其食長鴻飛防防志與萬里極豈無啄飲心寧饑不人得湍激日蹙蹙風稜勢漫漫柰何舟上人試死才一間苟不以利渉安坐思誠艱客𨿽懼謀梁而木嗟在山

古廟

古廟隆隆敝庭扉風剝壁黦柱榱我來安知神所依穹堂窸窣風旛旂神君龎軀突須眉視我睨睚坐倨箕惕爍觀者駭不怡羣鬼後先張福威直東之廂步逶迆目益所見怪可噓馬牛羊犬雜豕雞或戴以首旁四支間有人靣身亦非老祝趨前爲眾詞口吻囁嚅言嗢吚稱別狀類顧東西唱號名字分何誰空虛防寞非所期豈亦以此爲人屍視其膚革巳彪貍寧有中反恬肝脾又有械器身挈持【一本作提攜】傳言癘疫此乃資古之日行歷虛危猶恐盛陰鬼所隨磔儺於門驅使馳今安取此廟以祠不念延虛殆尫羸農凶年多苦餓饑苟幸得飽不擇【一本作釋】祈來則拜叩盡敬祗幸天之澤偸自歸民徳且恐報之時餗肴豊鮮牲魚肥欲奠以獻更濯巵進謝千語拜百低工鼓於庭巫舞衣祝傳神醉下福禧農謝神去祝徹之庭前匕割棄余遺鵠烏下爭趂不飛回顧神靣如故時意者不爲祭謝移嗚呼神固非吾知

雜詩

方春不種蘭終嵗無自佩良田弗加芟徒穉亦無嵗空令雨露恩日夕被蒿艾安坐饑怨天此理果誰在一日不爲田百艸巳有根況復間三時其穢何待論豈不有錢鎛從羞慵借勤嵗晚憂不耕何獨議鋤耘晚春樹上下聚百虫不有口似躉則生尾如蜂設不二者然亦徒生無庸淸陰不可居嵗晚還秋風

廣陵集卷五

欽定四庫全書

廣陵集卷六

宋王令撰

猛虎

猛虎出白日其欲未易量人人有怒心常懼不敢戕壯士獨何者忿气裂怒腸脫身防劍去奮躍如驚翔𨿽挾必勝術豈無邂逅傷虎不食壯士壯士自虎當意貪眾人完豈暇爲軀防虎死眾人惠虎存憂一鄕果哉彼丈夫賴有一劍將使其無所操未免伏道旁有劍不刺虎爲謀信非臧無劍徒虎爭𨿽勇適爲狂利劍亦可嗟人有我獨【一本作獨我】亡日暮南山阿直道何可望一虎固已爾況復千豺狼

答問詩十二篇寄呈滿子權

令旣愛盧仝蕭宅二三子之詩而猶恨其發之輕也然忘其效而更重之則得矣逮子權之起予予實慕之輙爲十二篇其意亦不異子權所謂東墅諸子答問者予獨廣之爾其水車之篇獨異於子權然特其文則然吾之子權與吾與他知詩者謂爲不異也鎛問耒

金堅𨿽不磨木曲亦已揉幸防主人用反要主隨後適從【一本作彼】慵耕兒𨿽功不見取良田常無収何塞不耕咎

耒答鎛

我用常在金任金適由木苟得金爲用何惜木微曲幸得主人隨不卹汗行犢必求隨主人我用諴不足

又

我用於主人良田無虛種主人不我以我適爲無用不知主人饑嵗卒安自奉由來我求人孰與求我重

又

我必爲人用不必用於人若也責不耕君眞問諸田

耒問鎛

一畦失之荒爾力亦可耨天下方漫蕪爾功亦何有

鎛問耒【一本作答耒】

天下方漫蕪顧我適有庸使其巳除滌我將何以功我豈大無效【一本作無大效】自是用我慵

耒問斧

子斧誰爾爲黒白大分別朝伐一樗死暮伐千樗蘗爾終不自謀幾日【一本作幾何】不缺折

斧問耒

大樗吾猶伐小樗何畏蘗吾缺猶俟磨爾折將柰何

水車問龍

來何必召云去何必飛天我名不爲龍何能雨爾田

龍答水車

神龍謝子車子能未足多上潤𨿽已然【一本作足】下竭將柰何

水車謝龍

水車謝神龍下竭固無柰旱則我爲用爾龍尙何謂

龍謝水車

神龍謝水車吾語爾來前爾𨿽用於人亦我用於天在物固不同於用豈殊然水下髙田幹爾能俯水取假人不爾用爾受田責否吾身𨿽爲龍動亦天所主天猶不有命我安事爲雨

秋懷

槭槭庭前樹【一本作槭槭庭樹葉】朝零非昔稠呦呦艸虫鳴暮急曉未休爾𨿽無不平豈亦有哀憂胡爲勞吟呻與士傷感投壯士亦何者哀我與虫酬所抱不列陳調苦難謡謳髙目有逺見直懷羞曲求蒿藜襲久安功名忘前休日月忽未幾天地今復秋少壯負所懷老大將安謀生無及人功死骨埋泉羞胡爲不奮飛徒與寒餓仇

中夜

晝日苦卒卒忽焉【一本作然】不加思長夜漫不眠起復日所爲所爲浩多愧不與初心期虛云聖賢學實從世俗歸𨿽恥猶柰何長歌涕垂頥

又

擾擾從俗爲日與所學戾茫茫坐三復心面自相愧守道惡從人取俗【一本作食】患髙世誰令二者異不得一吾致

士患常不學

士患常不學不學常防然學成安所施用捨系諸天孔孟去已久寥寥泣遺編斯道未易爲今古如同年

舉舉媚學子

舉舉媚學子居曰不吾知知而有不能無乃失於欺不知未爲患不欺浩難期咄哉天下懷何以天下爲

秋日

秋日不照天秋云自明晦脫葉下衰艸蜩蟬事今退天地功方成艸木猶怨顇志士感所懷長吁下淸淚

秋興

秋風吹人有髙興醉懷感物傷盛衰秋來縱得蒿艾死嵗晚已非蘭蕙時哀歌不入俗耳聼大笑自與萬古期長鴻爾飛好𨿽有繒繳安所施

翩翩水中舟

翩翩水中舟旣滿何用載主舟者誰子無乃忽於敗兼濟𨿽期仁過任適爲害自是人致然已溺何足怪

書懷寄黃任道滿子權

西風吹云空晴日露髙曬駑馬無速騁歸客思逺屆長林剝霜紅逺水漾寒派露虫悲自【一本作且】咽風菊老猶介昔予來方春防防樹生態今歸亦未幾馬踏落葉壊時物固有然盛衰信難槪吁嗟爲生勞黽勉計無柰伊余有遐致久此困俗械嘗思擺絕去自放出世外髙懷樂天寛逺目斥人礙有田足晨昏有圃具葅菜父母不待養妻子固易賴世孰得丘山亦孰失蔕芥人自能輕重吾將守所愛六經老誠明萬古熟成敗得時爲醢鹽滋味和鼎鼐失猶有萬世令名自沽賣自視久已明決不事謀蔡寄詩侑子觴期子和而【一本作且】再

令旣有髙郵之行而束先兄弟索餘詩云

擾擾利學者久不可與謀讀書乃何爲老不知軻丘弗卹義所在務期髙爵収嘗聞失則嗟不聞得之羞知誰洪其源使世乘其流於今巳汗漫更久將遡遊嘗聞古人言饕餮爲共兜謂惡豈必多偸飽徳弗修不知自思者捨此何所由故余早知懼誓將異人求寜爲寒餓嗟不同富貴謳此行況有獲師徳髙前修因嘗請子行勉子無逗𨖻於吾乃何有同病不獨瘳𨿽愛謂予然尙疑子終不惜子有髙材竿幢揭華旒苟能自擺去不爲世學囚行將見逺到彊弩射弱菆何必請予詩自合治子輈

酬束丈貺詩兼敍所懷

白日立中路犬去不形相夜以【一本作有】盜自來何敢怨犬傷主人忽加念謝恕犬無良盜子愧伏前有言願加詳見賜固巳多恕犬誠未臧

惜交詩贈束孝先

千金得寶刀不若得揷歸寶刀𨿽云利邂逅傷瘡痍傷瘡有復日傷皮無完時不若逺所傷取揷安自持一鑿以成井再鑿以深資淸泉冽其中定徳發不移飲可沃吾心浴能淸吾肌此道如必尙【一本作當】庻幾有常爲旣庸銘我前又書薦余知

再贈束孝先

玊缺見不撓劍折知眞剛張目不見心人固未易量念我未知子徒知【一本作然】外觀望安識子所懷赤日包白光去去終我身兩兩無相忘縱予道路憂骨尙付子藏

卜居

吾求一屋逮兩月貧不謀貴【一本作富】何以圖朅來自放就窮巷幸得之喜何敢吁頺檐斷柱不相締瓦墮散地梁架虛門無藩防戶不閉時時犬彘入自居主人於我莫自致爲我補葺加垍塗翻翻匠氏乃誰子頡頏作气厲叫呼羣雄洶洶助聲勢睥睨淩我要我酤歸來嘆息無自得兩日財致酒一壺徴多償少意不愜棄我忽去如逃逋重來閴寂不可問依舊四壁編空蘆嗟余𨿽貧日猶爨可不善爲盎釡謨外戶不閉古則爾今也盜賊過街衢乞錢買籬作籓固更學關楗防朝晡鄰翁問我乃何者得毋亦以名自儒王朝潭潭聚冠蓋幾人不載卿相車子何布被不蓋肉浪自名士【一本作浪稱爲士】實則奴假爲無能守編戶猶可自擇安閻閭胡爲戚卒困此去矣何屋不可䢐此居卑注不待說四髙中下流無渠夏霖連延久積注往往竈下秋生魚始來圖此不自擇終見坐與蚯蚓俱何況梁壊日蛀【一本作傾】腐一僕非爾力可扶苟來暫安急旦夕反以身就殞壓虞乃知窮則失自愛死得正命有幾且翁乎爾言誠得矣我方困甚非眞愚

聞哭

冬溫春疫早死者晨滿街但聞哭子悲不聞哭母哀老慈愛益深壯剛气則乖嗜欲奪天性情思占妻孩詩三百具存聲巳亡南陔人情古不美況復嗟今哉

養賢

萬鐘豈不多財得孟子辭千乘友子思猶曰須我師古賢不易養養賢則巳而今賢養自易無於古加疑

廣陵集卷六

欽定四庫全書

廣陵集卷七

宋王令撰送李公安赴舉

行子冠上塵梁宋道傍土塵逐冠敝損人來還復去馬蹄日月長踏盡西北路近者何紛紛姿狀頗秀舉傳言天子詔士得四方赴來如鵲翅翻去若蠅頭聚市兒屈指計過百日未暮昔周方盛時得士才十數唐虞此爲盛中復容女婦昔何稱才難今也寜異趣但恐所取異今古殊尺度夫君乃髙才久有及物慮今又奮絕去挺防欲自樹余窮非所知久有山林素但無百畆粟乃就羣才賦仕道得亦嗟困窮失爲懼二者各有命予亦【一本作又】何所與

離髙郵答謝朱元弼兼簡崔伯易

昔來何悠悠今去亦泛泛豈自果進退姑且便飲啗三代今去遼士食久已濫徒死不爲義可無苟石擔平生墮百爲且就投鈆槧束身入世程開口就人嘆怒喜有失得眉睫煩窺瞰野鳥或在籠山猿有終檻能安此爲命𨿽失亦何【一本作何所】憾予嘗勇自明磨古得前鑑抱關賢所容較獵聖或暫庶未負初學尙爲神所監予行人之嗟我笑不爲頷子獨辱所厚以詩系歸防命和始自書狂言庶非儳

東園贈周翊

嘗聞東園遊觀嘉晚趂時節亦自到東風不知來者多一日芳蹊踏無艸山櫻著子寒尙遲江梅殞蘤香可弔扶疏枝葉未成防偶來正值斜陽照千株紅杏暖自酣風引髙炬燒晴燥夭桃未老已抽靑略略朱旗冠翠纛𨿽然素李不爭花似洗朱丹誇瑩皓其他百種不可名如列錦繡快晴曝何低何髙何后先一一盡觧承春笑楊花輕佻最得力飛過靑天去何冒弱柳低垂弗辭賤以力憑風爲春掃黃鸝嘲啁【一本作啁啾】聲語和似對逰人見情抱蝴蝶塡委不知數飛亂人眼漫顚倒黃蜂𨿽忙不爲身以甘遺人竟何道子規終日勸客歸吾無間然念何報嗟餘多病所趨乖又懶讙呼逐年少經年一春爲嘉時行過不卹每自譙然𨿽無酒不觧歌索逰尙少貧交召何時期子早再逰風雨不【一本作何】可旦夕料

龍角歌和崔公度伯易

嘗聞螾出軒轅丘其長百尋圍十牛民驚臣愕爭論詶帝亦謂應土徳修賜螾傍海連十洲俾朝食壤暮飲流仍命九龍狎其遊視龍有角急起羞亟去訴帝龍有【一本作可】憂帝憐不呵許爲謀召一龍食系其喉揮萬力士乘其頭披肉斷角塞螾求螾取而冠萬鬼雷號電【一本作雨】泣竟莫捄黿擗鼉踴弔蛟虯奮穴出哭勞鱔防八龍怒走乞天仇天賜六丁皆劍矛取螾防角磔大幽下龍載【一本作拜】帝問何由臣攀墮髯不可畱竟去不知天所尢龍寃𨿽復骨不収傳流下古說易【一本作不】浮我聞其語疑有由以龍易螾理若不愛不知蔽似有繇人皆傷龍爲嘆啾我獨鄙其與禍投嘗聞龍徳神自周出飛於天入海休棄此不處與螾儔以養就人理固偸果死以此嗟何仇我來但愛遺角觩是非欲竟理莫搜君學窮物功【一本作巧】搳掊其說獨挽萬蠒抽當有實論破眾廋勉矣投以釣海鉤

春人

春人輕飄喜聚散春筵笑長白日短柳芽嚼雪噴盡寒桃花燒風作春暖春衣少年當酒歌起舞四顧以笑和紅天緑爛狂未足春更不去將柰何

送贈王平甫

士學何漫漫近習忘逺紹文章多自名誰出得髙調子才希世珍防俗起孤峭如觧萬里駿不以覊縻要篇章綴淸新霞電絢天彯【一本作縹】夜歸借之讀掩紙疑有耀洗手脫世塵飛身就遐眺舌骨誰謂朽死魄如可召縮手不願學神巧謝人妙余材生何偏日月費吟嘯収奇欲身名攬古願獨弔平生勇前爭未始卻自料一日接大敵說舌忽忘挑如秋九磨鏡廹我以醜照貪觀朝日明退失兩目了願假斧斤惠刻形近天肖寄聲誠甚勤獻璞定逄笑

山陽思歸書寄女兄

淮風情舒舒楚水日夜流風能駕吾防水可載我舟余歸知幾時子望懸百憂念我兄弟寡商參各殊州十年不一逄防合何所由幸逄子來歸與我相慰投甥兒入吾牽甥女出吾畱子吾笑其間貧不知可愁心如熈春陽樂若醉酒酬憶我別子日將行更逗𨖻泣恐傷子心淚出仰目収別日才幾時別思日九秋心隨西北風日望東南樓主人仁且賢憐我覊旅遊晨粳玉炊香暮酒金注甌盤蔬羅春靑豆脯兼夕鱐爲食豈不美義咽不下喉要當歸子同半菽飽亦優始予志所學義當望軻丘朅來與世評眾口忽起咻嘗觀世金朱此道久巳偸胡爲不奮去附世如贅旒而子亦待人特以貧不謀參差兩如此偃蹇勢略侔要當共引去逸世出网罘遐追避世徒子與侍巾裘吾將亦娶婦力以石臼求貿田結歸廬種樹屋四周子居課桑蠶我出鞭耕牛教妻績以筐使兒餉東疇坐笑忘嵗時聚首成白頭歸乎當何時【一本作歸依期何時】詩以侑子謳

大舟

大舟無風防不舉小舟榜入靑去漁子舟中呼且歌夜半聞魚誰得多

望花有感

春來幾時余不知但怪日日柳梢好我嗟無地自種花常恐東風只生艸誰家有園不可入時時縱欲信自到寒梅最香落巳防桃杏𨿽遲亦顚倒髙枝飛鳥夜踏空低樹狂兒日摧抝惟餘零落滿地紅主人更聼奴頻掃悲來四顧慷慨歌要且傾酒澆顏酡春歸欲挽誰有力河濁𨿽泣行柰何

小雨

一夜風聲驚屋破四鄰叩壁呼我賀久知旱勢非所期果見雨逐浮雲過庭塘流注已有餘田畆不霑亦何柰【一本作那】雷嗔電笑竟何爲【一本作雷嗔電笑爾奚爲】幽人空廢南軒臥

餓者行

雨雪不止泥路迂馬倒伏地人下無【一本作扶】居者不出行者止【一本作返】午市不合入空衢道中獨行乃誰子餓者負席緣門呼髙堂食飲豈無棄願從犬彘求其餘耳聞門閕身就拜拜伏不起呼羣奴喉幹無聲哭無淚引杖去此他何如路【一本作道】旁少年無所語歸視紙上還長吁

世言

紛紛世俗言病【一本作倦】客久厭聼聖賢沒已逺【一本作賢聖轍巳逺】是非久無定六經紙上言黒白欲誰證獨有自信人中得不外競

曁陽居其一

出無王事牽入不治居捨蒿藜【一本作菜】入墻屋塵垢變幾架糟糠苟無憂智力取自暇逄詩卽廢日得客輙忘夜積懶遂成性習勤反如詐幾不類怠傲【一本作放】愧【一本作羞】恥將何謝

身非爵與官車馬久不謀家無田倉儲雀防非我仇朝出從人居詩書講前修暮從兒子嬉歡笑何所憂間將筋力疲懶使志慮収斗糈尙煩送誰謂能無求

復繼前題二首

自吾曁陽居巳見月四周流年不我謀寒暑忽巳遒老來何足嘆【一本作嗟】苟死固【一本作亦】可羞子今【一本作而今】用力薄暮齒將何収

斯道久冺冺斯人固悠悠歸豚非吾心在禮惡不酬從人效屈伸俯仰不自由於命有當然信矣何足羞寄題宣州太平縣眾樂亭爲孫莘老作

令君架亭樂荒幽得地適興萬景投亭成𨿽名爲眾樂地僻無客誰與逰訟休民去吏隨散獨有文字與令畱把書開闔坐自笑回視令職忘卑陬昔聞酒賤喜易醉今說魚美予【一本作余】何憂彈【一本作權】琴有聲尙近俗要觧絕以意求況持髙懷屈下邑志气略與彭澤侔身嬰民憂手持【一本作提】版心愛山水寜非偸景好不見但聞說使我耳目私相仇亭前行迹不破艸亭下野鳥常喧啾山云朝噓翠巘出海月夜下淸溪浮春花夏防巳有【一本作可】愛況使風雪【一本作馬】回冬秋惜予不得與快意共上岑崒望九州黃山聞好眼未識夢想欲到迷無由圖傳粉墨固未好願假壯筆一攬収果逄來篇騁雄勝【一本作怪】若執造化窮凋【一本作雕】鎪【一本作搜】一時文工豈不偉千里寄我何以酬耳昏俗語久欲洗爲我一謝山前流

廣陵集卷七

欽定四庫全書

廣陵集卷八

宋王令撰謝客二首

擾擾車馬客各【一本作出】以勢利奔自問閭巷人何爲亦紛紛與客成往還勉就俗所惇禮不經聖人頗厭後世煩欲問無所得歸視紙上文非以孔子心尙拜陽貨豚乃知偪仄間心迹久【一本作固】已分去矣可柰何更問來者門

又

躚躚出何爲奄奄歸就臥不知身所謀徒與俗相和本無聲利求【一本作營】久厭車馬過詩書𨿽滿前走奔不暇坐收身衣食餘抱病嵗月破得不勝所忘進亦【一本作益】何可課前躅杳【一本作莽】難躋下愚旋易墮【一本作知自墮】得勢有然爾命矣何可柰

春遊【一本作城西遊】

春風誰相呼鳥語到庭戶罷書起何遊【一本作往】系馬城西樹寜須客眾隨聊與春相遇髙林美風竹疏影有淸覆可以便行坐觧脫快巾屨日長天地寛飄戾飛雲度風枝緑未柔【一本作舒】日蕚紅先露芳辰信可尙嘉興惜無寓舊聞黃公壚頗【一本作屢】枉壯士顧予𨿽輕數子自適偶同趣起觧身上衣就貰靑旗酤獨酌不待勸【一本作誰勸酬】興至還自注對物無所語似若喧嘩惡𨿽無歌舞勸幸可篇章賦乾坤本閒暇人物自紛遽勞苦曷不樂嵗月失巳屢酒防起四望落日不可駐饑馬自知家何須問歸路

遊江陰壽寜寺

寥蕭枝上風蜩蟄以秋告黯靉道旁樹防緑涼可冒況承積陰余急【一本作忽】雨蕩晴昊初涼逞【一本作騁】新威宿暑懲舊躁漫漫【一本作悠】出門路踽踽可誰造江聲洶西奔海逺劇東到中間可行望洗滌【一本作濯】去塵【一本作陳】抱況於林阜間古屋架晴燥蚊蝱稍斂收軒戶可淹傲惜乎余獨遊不可【一本作自】擕所好踟躕竚歸步風作冷相勞

賦黃任道韓幹馬

天寶天子盛天廐吐蕃入馬上天壽紫衣馭吏偏坐前騎入都門不容驟西極苜蓿得气肥六閒飛黃臥嗟瘦千秋【一本作承明】殿下誰把筆當時人無出幹右傳聞三馬同日死死魄到紙气方就鐡勒夾口重兩衘墨絲丱尾合防紐天門未上人就觀老騶驚嗟失開口生搜朔野空毛羣死斷世工無後手當時天子惜不傳送入禦府置官守邊塵勃郁燕薊來宮闕蕭騷旣焚後誰棄千金出手收足踏萬里避奔走幾經蹂蹀道邊塵今日寜無紙上垢罇前病客不識畵但驚馬气世未有冀北駿骨無時無生不逄幹死空朽世工無手不肯休任使气骨陋如狗

甲午雪

平居汩汩喜自墮萬事過目不省窺一年南北兩見雪未始把筆成一詩朝防气象浩茫昧夜歸瞑想通幽疑夢乘虛空謁帝所砆礩象柱承榱坦塗壁堊相照射鶴扇虧蔽狐腋帷帝旁鮮鮮舞萬女寶綃雅冶吹裳衣累蠙【舊本作珠】貫瑀錯組佩斥棄朱黛素兩眉撩搔王母戱華髮袒脫【一本作指防】姑射爭膚肌提璫擲珥互投報顧我塵垢加笑譏其傍臨臨立萬鬼帝所寵與借色辭密呵細紵賜裘舄笑齒髮露寒差差諸神斂【舊本作畏】避不敢望棄唾墮落成珠璣朝懽怡棄煙霞暮慨吁【一本作呼】吸成云霏互偸天帑購黨與散布【舊本作布散】萬分千珪紈羅練縠不計數【一本作較計】逆取倒曵交橫披鞭驅巨靈劫誇父揮斧觧系【一本作系觧】關星機東觀豗頺墮壁角南顧禿鬝亡斗箕其他雜冗【舊本作冗小】莫分辧從見漫亂如籮篩雷公爭前泣訴帝至此豈可無省知願分羽衛勑【一本作急】天討助以積雹千山【舊本作山中】齊金神擁遏【舊本作前驅】按行道後乘駕以萬玉蜺寶刀聨【舊本作聊】翻夾鐡盾玉防鉤子橫珠旗天【舊本作霜】風蕭蕭吹縞素貝甲合陣【舊本作夜合】窮天圍磨砮揷羽注萬矢彊弩競發相聨飛姦窮詐極不保守引組自縛相連歸累俘奏【舊本作獻】愷闖天陛越雉防羽按舞儀帝呼祝融付焚棄散灰下地無畱遺徴朋索黨計輕重斬戮屏翳囚風師扶桑瞳瞳露軒豁日禦復反天衢馳覺來四顧駭皓白心與恍惚爭是非冬雷無聲電不照疑亦眾鬼乘其私天髙地下非所職且可把酒無咨嗟

日蝕

錢塘山人大署壁曰十月朔日且蝕坐者跳起行者畱愚聞之驚智爲惑我時過市偶自停兩目視閙耳聼自嗟身賤不有位安得置此誅四刑惟此丙申日在未天面黯鬱昏不濟舉頭仰日巳半虧羣陰得志云不披塵函欲開鏡尙掩誰把白壁塗之泥大哉象浩難測安有庸人以術得天乎反成竪子名不念吾皇禳以徳吾聞日名爲大明光一自出減月星今乃爲之成薄蝕安得君子不爲小人乘

送曹杜赴試禮部

霜風瑯瑯鳴鼓鼙鳥寒夜噪樹折枝居者不出行者歸廐馬解銜車棄脂長河夜冰船就維百賈晏起朝閉扉爲問當今行者誰出門千里到何處母送拊背父嘆嘻兒惜欲去哭挽衣上馬反顧紛涕洟非所願欲去何爲家𨿽有田丰嵗稀所得償公不及私況望羶薌事庭闈結髮從學今十期始自有志狥孔姫豈願從世成依違髙堂華髮紆素絲暮年待子爲光輝望我日久莫報之苟得一笑辱弗辭況望【舊本作得】三釡家無饑吾於二子久所知怪其才髙所就卑今乃語此誠可思近聞天子變典彛欲撥舊況收新奇子行出仕適其期驊驑得路無啣覊罷酒行矣無自遲去取天寵酬親慈

同孫祖仁王平甫遊蔣山作

山形郁盤陀石路隨直紆【一本作迂】防松坐興長飲泉百煩除憶望江上樓采翠橫晴虛愛之不能去取席臥與俱若逄佳賔客不暇【一本作假】外禮拘意愛交自然笑語略可無常思一往遊杖履窮昏【一本作朝】晡忽從賢豪招气類喜不殊更以肴酒隨傾瀉談笑余仰躋蒼崖巓下視白日䢐夜半身在髙若騎箕尾居懽餘悲感集論說追古初在昔天下衰羣姦起相屠相地視八極懷險歸此都全吳旣臣魏余晉仍避胡此右山所瞻形勢髙四隅遊者昔爲誰名字不見書想當出塵樊盤礡望八區固宜有髙興何亦妄滯濡憶在初元年虎狼出當塗眾豪泣相盟萬甲聚一呼樓船下三江千里懸旌旗忠謀屈巨猾弱力張逺圖乞靈訴明神至此當踟【一本作躊】躕想當得請初勝勢先羣誅𨿽時幸成功偪仄已可吁豈無當時人縮伏巖下廬約身甘賤貧卑勢無憂虞坐視擾擾中同爲禍福軀我當明時來木石聊自娛遺祠今莫問故邑已成墟歸謝山下民相期在犁鋤

對竹

竹風何撩【一本作寥】蕭晝盡發寒籟修纎諤天官揚揖縱玊佩豈無俗子遇自防幽人愛心虛中養恬節密外禦介春萌喜含養夏籜竟分解無花與物爭有防亦人賴威威南山鳳爾飛何時屆【舊本作戒】道逺寜不饑寒枝久虛待豈非繒繳虞安有羽翮態【一本作】當柰葉間虫蠧爾所食壊

暮行

晴煙去人髙暮色上天半山衘日入深云佇星出緩塗昏歸鞍長林近去翎短悠悠宵偃慵衍衍暮行欵南城岌髙躋近野匝四坦來期遐思舒暮云所見罕星星颭風燈歷歷吹月琯【一本作管】靜樂遺世喧淸思破塵懶心通江海浮【舊本作淸】气寒天地滿玆興將誰同【舊本作同誰】兒輩未宜算

野步

久攖末俗喧脫【一本作去】就緑野靜方隨巾屨便那暇賔客命林紅落春衰艸【一本作桑】緑爭夏盛時從老農語久佇行子聼謂言勞苦後各以【一本作相與】閒暇慶時逄瓶盎酒【一本作活】亦有肴核稱喧嘲忽無次歌唱仍相詠酒防紛起坐白髮忽【一本作或】兩凴兒乘旁樹嬉牛臥前籬瞑予方困俗累愛此近天性何當從之歸買捨與相並

古風

古風何寥疏世方盛誇慕利塗劇先趨直軌迷曲注渾渾九河翻仡仡百川注分爭或多岐險枕才一趣睢盱承至歡詟疊謝絕怒才得升斗多勉售形骸顧不知萬鐘得孰與一日裕況承丘山羞願易頃刻遇誰能脫近役自放就遐騖航湖足茭魚防野厭芼茹行招千古遊坐與來世語延風敝虛襟揖月坐嘉樹此意固有然【一本作自有尙】童兒【一本作兒童】未堪預

蘄口道中三首

舟行邈棲遲江流潏排蕩魚驚躍或出鷺下飛何颺交遊偶相捨偃息聊自放回首失匡廬云霏暮方上

又

稍稍【一本作悄悄】江上雨聲入牕壁寒悄悄【一本作稍稍】舟中人曲肘自枕眠安臥不成寐起坐浩長嘆離家日逾百行路忽巳千昔與燕俱來今見北鴈還道裏苦不通寄書如棄捐風水相噴薄歸期無端空令秋夜夢反覆如循環

維舟溯江流人力與水爭回視東下人恍如禦風行誰能倒長江奔瀉暫西傾聊用快客意何憚魚龍驚

廣陵集卷八

欽定四庫全書

廣陵集卷九

宋王令撰贈廬山老居訥

訥公匡廬老詩句整以雅標韻樂天淳不肯外禮假所居遠城市絕俗就閒暇崗崖道路惡亦爲佳客下余𨿽昔所聞相見今乃乍愛其語言好超絕忽世跨馬舁就其居燈火共淸夜惜不見其壯巳老吁可訝髙才可施用售世嗟無價臨別更何論共是忘言者【一本作共是相忘者】

旅次寄寶覺訥師

小雨破宿暑曉風忽焉遒山深樹翳陰蜩蚻應已秋淸坐想髙絕語言誰應酬豈不念一往抱病終自畱覊旅少往還有來或非儔命僕一謝之縱我冠屨休移牀上髙堂解書散牀頭於此有嘉興念世誰與謀獨思山林人【一本作林下人】玆意可綢繆何當買田廬共遂丘壑遊

寄呂惠卿吉甫兼簡林伯通【呂詩附】

踆踆門外馬客至知謂【一本作爲】誰昔靣尙未逢那論心相知揖客拜上堂【一本作拜客揖上堂】謝客辱弗遺寒暑相問酬惟諾坐無爲靜黙近尢遠多言足瑕玼勉從客所論還顧所學非念此廢無益對書坐長嘻【一本作爲此嘆無益廢書坐長嘻】獨思同懷子念遠莫見之豈無寄我書嵗晚若苦遲聞頗困王事豈無閒暇時況有同僚賢相期在書詩人生天地間常恐食所縻去就兩莫謀防合寜有期余病不自樂舊學益以隳【一本作日益隳】近者非所同遠者勞夢思江水日夕東道途宛而夷寄書當在勤【一本作寄遠當日勤】無謂往還稀

答逢原

呂惠卿

晨在趨長司跪坐與之言偶然脫齟齬相送顏色溫歸舍未休鞍簿書隨滿門相仍賔客過欹午僅朝餐平生性懶惰應接非吾眞況乃重戕賊良气能幾存就夜甫得息閱我幾上文開卷未及讀睡思巳昏昏自知小人歸昭昭復何云每於淸夜夢多見夫子魂側耳聼髙議如飲黃金罇覺來不得往欲飛無羽翰昨日得子詩我心子先論怪我詩【一本作書】苦遲友道宜所惇豈不旦夕思實苦案牘煩豈無同官賢未免走與奔相見鞅掌間有言無暇陳嗟嗟玆世士無食同所患念我力難任聞子謀更艱久知爲之天安能怨寠貧吾聞君子仕行義而巳焉亦將逹吾義豈遂爲利牽東海有滄溟西極有昆侖古來到者誰不過數子尊子巳具車航吾亦爲檝輪欲一從子遊不知何時然

寄崔伯易

擾擾閭巷士過我何所爲屢來徒我煩不來我弗思少年樂知聞喜與客子隨晚歲事恬黙與世益參差騎馬出尋人中路輒自歸歸來亦何樂書史自相期巳與往者親可無玆世違欲語無所得起視北鴈飛念子遠千里昔別今巳期寄聲𨿽云多所得竟亦稀近者忽報書期我往就之不知予苦窮系此不可離尙廹朝暮憂寜有道路資人生少所同老去財幾時予勢旣若此子復不肯來但恐百年間齟齬終其齊詩以【一本作僅】寄子招亦以冩我悲

寄孫莘老

黙黙不自得勞勞非吾任不與君子逢誰復明此心偶客來自南口有千里音知無木索勤頗復山水吟對之爲一笑欣如獲千金宣城風物佳古語昔巳忱太平又其有道途邈幽深溪流彎環山勢屹抱臨況復寂寞人黃綬事陸沈公田秫旣收客席酒屢斟悔予昔南浮不往一就尋波濤忘日月疾病廢古今歸來就覊銜外慮日巳侵適時愧非才對客輒自瘖譬如火炙膚【一本作炙肌】暫忍久莫禁惟思【一本作致】百畝田爲可足釡鬵投身脫世箝斂足蹈古箴寄言所【一本作我】同懷相期在中林

夏日平居奉寄崔伯易兼簡朱元弼

天風變春和晝日差夏永門防【一本作庭】閉無事燕雀志益靜紛翻詩書帙棄散懶收整時來就枕臥復可取窺省心恬逐物閒迹濶與世屏鮮鮮南山暖秀色在修【一本作穎】苟嫌【一本作逃】安坐慵還可【一本作與】遠遊騁自緣智能薄反得閒暇幸交朋久相逺疎懶欲誰警

憮憮庭下樹陰影日已敷臒臒閉門人簟席自捲舒髙枝就逺冠曲枝掛裳裾【一本作襦】還來從此息臥視詩與書桓桓門外客從徒駕驪駒不知來何聞【一本作爲】乃肯顧我閭呼兒往應門謂言出在塗非我敢厭客非客與我疎以予拙語言無以得客娛一不當客意恐與世患俱不如兩相忘何能效紛如

效古

流沙不勝車弱水不載舟謂言行子歸無苦事逺遊寄子素絲裳聞子衣苦單失今不來還歲晚將柰寒

送朱明之昌叔赴尉山陽

朱使拜書天上回志以身試百里障靑衫飄若風外荷借馬載出塵土上凖眉嶄如見天秀獨立系馬萬里望身軀𨿽小胸腹寛沛如絕海橫秋漲久宜脫絕事髙致豈願卑冗勞俗狀髙堂華髮親老矣四海無家寄幾杖世外言髙信獨奇人前腰折嗟已彊尉官𨿽小俸𨿽薄猶有餘錢買甘養想當家帷奉顏靣防衣躬【一本作身】率婦子餉詵詵兒女戲滿前累累諸兄坐相向人間此樂不可幸一笑自足百辱當時淸固應稀盜賊俗寜不煩笞掠好偸閒暇事簡編思予【一本作我】寜無尺字況

學子

來學子從我問古風謂【一本作吾】言古之人學不求世功以其明智余施與天下同能知學爲身自不卹窮通童子顧我笑是言得無防斯道使可遵曽不聞父翁謂言童子歸益自謀厥躬吾不能爾言亦不必爾從【吾不能爾言一本作吾能爲爾言】

出門

出門將何從中道忽自思彼懷與爾殊亦合念子歸樂有詩與書遊有山與陂誰言竟無從猶有影自隨

雜詩【一云古人】

古人重非道饑不苟豆羮有爲非其心或不脫冕行如何后世人以官業其生鄙哉樂欺人猶以聖自名

寄滿子權

昔心何悠悠今學益漫漫莽如浮江河【一本作滄海】浩不際崖防生𨿽樂文字勤不償几案重編空堆塵折簡久枯汗徒知陳市肆表列環四畔巳無探討勤胡可賢否按零丁晚觀泯滅舊習彖得指來歲期失忘去日算嘗聞勤惰間巳是愚智判防羞欲何顏避恥愧無翰不能繩已怠何力禁人叛文章觸世嫌議語限客竄時牽好惡卑俗撓是非亂早衰奪舊剛多病襲新懦心經衣食艱事廢米鹽半何謀脫身去割迹與俗斷耕荒食新收鑿窒復舊貫念生如冬冰至死僅春泮其間能幾時何恃苦自緩翩翩淮南英顯顯士林冠方手未爲辱遊子昔同閈篇章覿新華論說聼橫捍包奇晚自走去實王府玩近書何相撩頗以名見謾不知老者拙棄此久巳斷【決斷之斷】子方勇自樹解轡縱新駻行期拾春靑采綴綰歸腕乖【一本作暌】離思舊歡遷徙就新絆無琴𨿽自歌有酒欲誰伴閒暇當寄詩持此資賀換

梅花

風吹冬暖變春暖江梅艶艶橫新枝經年不逢間何久忽此相遇如有期初開尙寂寞仙人綴佩懸瑤【一本作珠】璣後日重來不可辧漫漫月樹畱寒輝淸香芬敷志何逺可惜不使蝶得知遊人爭至無日夜對之但笑果喜誰不知春工用何術摶造萬物皆可爲得非各使出所巧約與鬭競合一時不然裁剪未易給鞭役眾鬼寜不噫終年成功財幾日旋亦墮壊良可悲傳聞昔時大烹享九牛合鼎羊豕隨一取所實薦滋味神啜不吐人食宜安知後世無所用兒嚼不美還棄之古今萬事皆若此爲爾【一本作汝】遠樹成嗟咨

金山

長江從天來意欲以地分西山避之逃東山開爲門木石【一本作石木】所不捍土沙固隨奔東西兩隨海【一本作兩通海】勢巳無完坤如何中流居獨遏萬里渾坤維賴系得地靈煩窺捫不然巳飄泊兩分不相存禹力所不除天意固可論全欲沈【一本作決】九淵下視萬古根畏彊激常情中立愛此墩詩成欲誰和感慨心徒煩

客次寄王正叔

夜長夢反覆百瞑百到家歲計晚未【一本作難】成客愁與日加【一本云客悲同日增】長途千萬門何地容我過【一本作車】而子壯亦貧與餘同一歌

南山雪

世於利祿不擇義苟可走奪足恐蹉家儲千金吝銖兩不敢盡費烏【一本作焉】用多百年到【一本作至】死財幾日恃若固有理則那莊生嘗以富爲病愛其放逹與俗過南山衣雪變羣【一本作爲】玊舉以賣世【一本作俗】售幾何山翁固亦富自喜稚子無誚【一本作謂】貧猶歌

短謡

中燈冷暈重緑前西風葉相逐曉霜披瓦月上軒枕夢不成鴈聲續拂衣起步行繞壁萬慮無成淚沾臆鉄房老劍澁不靑閃系【一本作擊】八柱不可索白晝出門歸路迷冬日易夜還空歸人將豪傑視如艸天困英雄未與時長鯨滯斬海波揺塞甲不捲邊塵囂吾徒顦顇乃【一本作我】如此安得長喙呼重霄

暑旱苦熱

淸風無力屠得熱落日著翅飛上山人固已懼江海竭天豈不惜河漢幹昆侖之髙有積雪蓬萊之逺常遺寒不能手提天下往何忍身志遊其間

贈杜漸子長

吾鄙少與合杜子愛所多直木有正性深源無亂波齒少蔚未冠心古先巳皤卓哉金石姿勉矣勤鍜磨

交難贈杜漸

兩防共謀渴相飲期入水【一本作及水】一防下縋缶一防上尾前防以之跌【一本作失】後防以之死防死何足噫夫人才可悲平地把手笑乘崕撥足擠賊防易爲力壯楗完墻籬交防難爲人笑靣惡肝脾前日信其是今日悟其非安得先知明有如灼火然則柰之何期子同吁巇

廣陵集卷九

欽定四庫全書

廣陵集卷十

宋王令撰答友人

幽蘭生深林不佩亦自臭天馬苟伏皁駑足日加驟蘭生諭人學不爲仕乃究馬伏侔自怠一失遂永後以今曷爲言念子不可逗前我初識子愛其肌骨秀又觀所爲詩往往擅髙右迨熟相與言低俯如有就我樂成美者遽以古【一本作鄙】詩叩上言髙雄張中雜富貴鬭且將起其貪固【一本作因】欲激其懋尙謂非重邀猶恐信不厚揮汗謝爲書戴雨去自奏予始喜此讀若獲逐彀如何答我詩遽此與前謬我始得則謝實若答雉【一本作雄】嗅大凡欲有爲當決如蝠狖苟進又安【一本作欲】退何自防穴首吾見人自荒未有【一本作見】耕不收設或堅決爲加以勤自副石將爲澑穿曲亦因累揉大可入聖域中能踐賢囿借使不及然【一本作此】猶足聞見富中吾不可止在我固無疚已迷不自復懼子遂著陋【著一本作防】聼之無予違斯言將不又

道士王元之以詩爲贈多見哀勉因以古詩爲答

利劍不刺防大釣不聯鮞天昏白日沈劍決浮雲披地蕩海水揺釣引九鯨縻固其用不常安得易用爲當其未效間是亦鉛與鈹吾非小丈夫胸中少翹奇少年嗜勇黠跨壓百雄低兩眼皆豚羊一腹千熊羆使气睨羣輩問今當我誰四海有守兵謂予皆恥之左手將醢戎右手期鋤夷書足記姓名劍亦棄不治【平聲一本作持】不願當世是不羞羣曹嗤曰富貴在我又何有年時塊視勒山功芥拾封侯一日忽自悟吾豈防彊兒舊聞有六經條【一本作修】理兩可師無不至聖人有學中自隳勿遂謂不及吾由【一本作猶】未嘗追好勇不好道吾將自誅非浩乎如有失茫乎其若思望乎如未獲專乎如有期夜或不記寢晝或忘其饑不以懦自卻不以庸自卑樹而不可防山而不可移拒之不使雜磨之不容疵孰爲古之聖孰爲今之推孰逺不可到孰髙不可訾置易攻其難力險肆自夷上自太古先岐軒而望羲下至三代來堯舜禹湯姬周公汲汲勞仲尼皇皇疲軻況比踵遊雄愈磨肩馳或示我使向或導我使隨或鑿我未開或完我已虧或退而我引或墜而我提或輔而我夾或顚而我支或砭我贅疣或膏我瘡痍浴我抆我垢醖我釀我離計昔以較今悞是而恨迷固知於聖賢實辱再造私道逺致力多功大收效遲今而所存者【一本作有】財一毛於皮苟曰成不成我有罪未知如夫用不用敢系天爲辭若寒餒貧賤此於我何居若誇毀譽訾此其如予奚王君異學者見我加嗟咨敍其念惜心【一本作情】投以弔勉詩語愛則然爾燭理似或遺輙自訟由來彊答非所宜

客杭思李常伯滿粹翁及衡夫子權因寄此

始予旣迂疎城郭非所樂聞吳富山水思往頗計較脫身東南來見實與聞效吳之山稜稜吳水淸不撓豈無適之徑以可泳以棹而獨何爲然反門自閒【一本作閉】罩念我西北州數子吳莫【一本作甚】較正心醇無醨粹行瑩不皰逓言張聖賢賡口唱弟孝大非友宜當實可師而效我愚不敢望時以管覘【一本作窺】豹進如暗赴明退必醜厭貌自恥以別白疾匝天地趠坐思朝成癡夢遇夜不覺山水𨿽素喜實不如誨教嗚呼何時歸作詩以自閙

夜坐

破多穿風冷燭無定焰滴瀝隨衣淚反覆到心念趨生迷夷塗失城陷深塹病拙未爲療膏肓不容砭無家可容歸有竈亦斷掭鳬短鶴脛長飲啄兩自贍天有不可問何獨於我欠吾觀序卦辭否乃適泰漸而余何爲者獨此不見驗譬如白爲緇一造遂永染久生人所羨我獨處之厭安得蓋棺去手足同一斂

寄姊夫焦韞叔兼簡三姊

風舟挽晴江載客日夜行身逺心在家腹腸何由平未知所到期先計還歸程時尋別時語涕淚下縱橫仰觀風中云下視水上萍共在天地間可無同飄零瀉此罇中酒美魚其飲羮𨿽飽不厭饑彊醉終自醒笑言𨿽在逺音問猶有【一本作有可】形願因東南風時寄西北聲

采選示王聖美葛子明

酒盞【一本作淸罇】厭連行眾客喧巳醉忽得【一本作指】簿上籍共出名外仕孤昂忽雄軒泯黙亦馴致追爭相後先得失自愚智隨時有能稱逐釁得呵訾有非人力爲竟亦【一本適與】天幸值或果以禍覆亦有終自遂卒無及物效徒自髙人气回罇變新局忽若巳異世嗟人久巳迷髙爵樂自嗜誰爲衎衎飽竟是【一本作逐】孜孜利矜驕決【一本作快】雄奢摧折嘆淹滯昏昏忘所大擾擾爭其細安知茫昧間身非天所戲是非未暇辧歡戚先巳至退之昔裁詩頗以豪橫恃暮年志气得金玊多自慰買居紀堂【一本作廂】榮顧影樂簪佩喜將閭巷好持與妻子議彼哉何足道進退於焉系安知九列榮顧是徳所累寜論聖人爲適莫固以義有時曲肱樂不以易富貴吾曹頗勉修玆道久自詣何必問浮雲斯理固可視

古興

颭颭樹頭葉翻翻水中浮暮潮通長河載入江海流顚倒濕就溺紛淪來不休行人坐成嘆風惡久藏舟

中秋望月

月形何完完秋靜气彌放玉輪困瑕纇投擲去天仗前無衡軛施憑誰挽能上回旋天地周馳騁固【一本作信】巳壯古今磨不燐剛耿固可諒予欲假之遊自投上窮亢東折扶桑枝【一本作株】西塞昧谷曠天機與廻斡日馭縱休暢苟畱揚輝中無復顚【一本作傾】側悵是謀敢吾專行矣天【一本作期】帝訪傳聞天路艱蹉蹶【一本作跌】就淪防帝居深九閽有謁未易傍鬼神喜陰暗陳列忌忠亮進知自致艱退使斯謀妄回頭暮堂上【一本作中】螢爝光相望

病起聞說貪山頗有泉石遂不能遊

一病百志墮起逢秋物防力弱未勝行厭聞客言山言山多在逺𨿽近尙莫攀拏深吾無舟逐陸誰借鞍不如無所聞收心就恬安南軒頗扶疎古木髙四觀不知秋葉疎但怪朝影斑羸軀便偃側籍有槁與莞仰攀孤云髙臥見飛鳥還苟此且自適何能謀所艱【一本作奚能謀所艱】

眾鳥

鵶鵶枝上鳴欲下飛復屢忽投羣輩先以我棄肉去羣鳥起爭攫旣失反親慕餓鴟盤且【一本作礡】下欲奪進復懼羣鵲【一本作鶴來】何軒軒聚噪如罵怒鳩鴿恨不逮回旋自號呼庭雀審細微知非已能預跳梁暮堂下不捨稗粒顧

贈周伯玉下第

京塵漠無聊客書聞報罷防身眾人後載水千里下微裝困無餘歸馬劇連跨邈無失時嘆抗舉與俗謝但言廢文學從今益休暇【一本作閒暇】詩書得窮搜【一作搜尋】朋友可邀迓如解萬里駿脫去銜【一本作衡】軛駕𨿽時念親貧嘆息忽自吒已如嬰兒啼心在聲不嗄悲樂於【一本作與】俗異使我喜失詫吾聞百年生暫就天地捨中間有逢遇窮逹何足訝譬之適時運寒暑變冬夏炎涼忽焉殊裘葛代相借於身亦何預時與外物借嘗聞莊生言中不怛外化逢雞就知時遇彈因求炙況持身售人五羖豈眞價士材嫌易知女好固擇【一本作女好惜輕】嫁勉之時我過酒賤衣可貰

送僧自總

吾病不喜語客來但寒暄頰舌且不能況事文字間彼總乃吾舊不見今三年一日踏我門告我將南遷問之行所止其去何由緣言方學從師惜以日月閒將求佛所宗就乞世未傳浮舟江海波蹀屣山嶽顚行方極所到未可【一本作異】歲月還謂余昔同遊當得【一本作得相】送以言噫佛與吾學兩分不相全今余與子遇無異東西轅共憇中道間邂逅相畱連我駕志在逺子驅良亦遄吾終不爾從爾終不回旋兩各劇所勤相逺日益懸又出所爲文要我加量銓熒熒掇其英曄曄粲滿編惜哉不經師如珠莫鉆穿𨿽有可寶資終以無用捐吾觀古人書蓋亦不但然道徳藹於中口實助使宣豈有防其根而望華可搴不知源所來何用其流沿人材苟不長得一且可專六經眾子文其治自足觀身當聖人時來學浩萬千獨顏才庻幾他固未可肩人有老於行不聞可逃天子何不從此去就異說攣弗思自解縱又欲引世纒常觀已論徒恥出妻子前彼髠以爲羞爾以爲忻懽生棄父母養【舊本作生而棄父母】士得執以鞭彼爲則遇刑爾還自稱賢羞惡所不存爾說尙何先予欲收子身解去子所牽浴以淸冷波佩以蘭與荃相從中道驅障塞異道【一本作道所】偏愛之幸其聼不聼誠可憐

雜詩

關雎後之淑棫朴君之明兔罝尙好徳況乃公與卿所以彼行葦惇然遂其生誰能此歌爲我發古聲召公方伯尊材亦聖人亞農時憚煩民聼訟小棠下嗟今千里長巳恥問耕稼彈琴髙堂上欲以無爲化

廣陵集卷十

欽定四庫全書

廣陵集卷十一

宋王令撰答友

客嘗疑西伯何至羑里辱瞽鰥𨿽父子尙脫井廩酷昏主𨿽聖臣飛禍安可卜致命遂其志𨿽窮不爲戮

送崔伯易歸髙郵

山頭喬木長山髙山下泉深沒榜篙春牛畢耕巳閒暇春馬還有人逰遨田中靑旗署沽酒道上雙孫抉白毛子有歸資好來比我方飄泊可嗟勞

觀魚

江渚日夜歸江痕下汀磯漁者不自勞推舟就寒漪得魚樂防多忽忘身在泥未聞任民風豈信絲緍非

山中

山頭樹靑靑山水日泠泠攀樹掛冠【一本作衣】裳飲水淸肺腸自然古心髙忽與世態忘有道不足名無責身始康

快哉行呈諸友兼簡仲美

脫巾艸坐踏地歌花影落酒生紅波防劍橫膝仰面笑醒眼不識天爲何平時塵土埋英雄卻學弄筆爲雕虫太阿補履不足用老驥捕防終無功安得雄心大膽子與之把臂論心事不使生前眼見仇何用死時屍磔市人生病老多壯時百嵗祗如梭過機安能局促努筋力眼穿仰望丹桂枝

壬辰三月二十一日讀李翰林墓銘云少以任俠爲事因激素志示杜子長並序

皇祐壬辰嵗天子詔天下興賢者予以故不預因竊自念生太平世讀書學古自少壯期切切以自奮進裨補當世之萬一不幸窮蹇顚倒不得比常流作古詩二十韻示山東杜子長秀才喜我者也亦可預進士舉因以勉之云

嗟吾爲顓防木朴無所思成童始就學數嵗通書詩十五尙意气自待固不卑嘗爲冨貴易有如塗上泥苟意欲自進足至則履之二十忽自笑學乃謀寒饑倘冨貴是致其亦壠斷爲𨿽曰爲學難我易易則冝墻籬號障塞猶可鉆隙窺豈此聖人道苦勉不及期反覆私自念已急猶懼遲思而或有得行之固不疑跛以見聖賢不及猶可隨道逺志所畢疾驅亦忘疲逮玆五十年財若穿銅錘柄執似可役持用寧無施何意甚困躓不及庸常兒多病骨出露薄食筋力羸防飽晝睡穴雞飛暮乘塒世旣雞防儔冝吾安窮奇

愼交

昏鏡無好面惡土無善禾鏡不但自昏損人顏色多地惡根不長禾死其柰何必欲識巳眞抆鏡除埃塵必欲得善禾易地勤耕耘安得浪與兒誦口而思身

西園月夜醉作短歌二闋

我有壹欝气從來未經吐欲作大嘆吁向天穿天作孔恐天怒琥珀春撥醅泛艶紅出杯無客尙有月把對心尙【一本作暫】開踏地長歌仰天笑突兀坐見朱顏頽從他日月趂人老一醉萬事皆悠哉丈夫身在不憂困未必天心竟不回

又

醉眼不識天疑是髙帳幙忿月喝不住起欲取繩縛誰令吾不飲飲劇始知樂若令東海觧醉人吾亦去取北斗酌

春夣

春風兒女喜不合丈夫愛日午困魔來四體倦欲觧春禽只隨花中飛幸此無聲聒我睡一夣夣周公笑與伊尹語問今天下賢者誰何爲見棄不見取紙傳周官十卷書安用久畱不燒去二夣夣孔父防手怒目瞠天下皆曰自孔氏獵取利祿安榮身髙官志遂不思道牽以嗜利露已眞如何貧賤用我者皆是冨貴用我無一人三夣夣我身化爲鳴鳯雛飛飛兩足髙迅迅六翮舒直上髙髙天天門閉鎖阻我回我畱不肯去以翼摶天天門開天公遣玉女問我何事來再拜謝天公賤臣無所知幸至天公前敢問無【一本作何】所屍臣聞伊尹於湯旦於周安致天下如山丘愚孫騃子相承繼卜世以過天位畱自從中代來世世亦有相如何反覆無定時猶以亂割醫瘡痍天公何忍是不救恰如旁坐觀奕棋又聞人間人一一天與命孔饑孟退荀楊賤天公豈不知其賢與聖顏子號庶幾早死不久生子夏旣防子左丘亦失眀伯牛疾牖間原憲貧病成晁錯死非命賈誼夭不卿賜死蕭望之罪免劉更生羊祜許國斸墓破反得墜折無完肱又如艸木及禽獸苟推以理亦莫知春气不加松柏好秋風先敗蘭蕙枝蝮虺中人皆巳死鴟梟食母然後飛願天明告臣以祛臣心疑天公未及言起遂東風吹覺來何所諭壹欝雙淚垂

寄王正叔

形骸飫饜城市勞思得逺志與俗逃借來馬病行欲倒著鞭廹急翻奔跳連綿半日走十堠急雨隨濕衣與袍到家覓火烘衣濕亟書名紙揮墨毫由來道同志易合頋人謂我此【一本作子】可交形穢向逄珠在側聯坐愧用狗續貂喜愛常令對面月招延不許他有庖談直抵世不到大論許致君爲尭喧呼脫落【一本作路】笑絕倒中樂不肯旁誚嘲久孤得聚【一本作助】气遂振張目視人皆麼麼促席捉手坐接膝不肯放去逾分宵平明懶睡未及起稠疊僕足煩見招披嚢示我丈數紙晚霞爛漫【一本作滿】新晴霄魂迷心醉不敢議畏伏縮若防見貓同騎疲【一本作瘦】馬逺眺望獨止不進湏連鑣江東山水雅丰冨熟視若在圖畫抄嶙峋髙疑地作限浪【一本作浩】逺若天不包是時髙秋鱸可鱠愛欲棄綬同魚舠直道有知私自賀生平欝結數日消笑顏快意面攺色食飲愜足腸生膋今之腐儒不可洽欲近俗气先腥臊尋常語我我不聼視如秋月鳴蜩蟧數日忽得正叔語溫玉摐【一本作縱】擊金相敲胸懷坦儻气熖大天馬斷轡鯨橫濤惜乎偶防復促別歸鞭行袖交相飄還家日益無聊賴口久不語如著膠畏人常先走木猭得食毎後殘桃螬飄風西來嵗月晚寒壓天面低不凹一夕濃霜死【一本作洗】羣翠病若火逼毛髮焦鳴鴻南飛【一本作歸】地得暖鴉【一本作雛】烏暮去林有巢使人對之亦自感平時乃此窮途號百憂叢侵方寸亂頂髮不癢手自搔時時彊酒期自醉不忍把筆【一本作把筆不忍】私成騷近嫌文字不足學欲出簡札臨淵拋惟思邊堠願得到耳靜意若聞金刀安得鐵馬十數萬少負弩矢加矛腰力在快戰不願守直令疻鬭而血鏖東西南北四問罪使人不敢誣天驕增屍爲城骨築壘滴血釁地塵不囂歸來再拜賀太平亟出敵首都城梟如何壯志不可遂窮愁壓挫朱顏雕因君知我故道此以代面語相喧呶

贈劉成文

予生謝早先晚世相逅邂禮俗不可徴百孔千瘡壊平時以是念食美不知【一本作嘬】誰爲醫國者已亟不圖瘥引脰望古人去我逺以太斕斑紙上語十才一二在思人樂其言把讀不知懈愛其善調理未訖已期再探窺古人心憤懣世俗敗常思得英奇肝肺相誘勱以是求世人未免許以漑不特學憂孤直恐性失介嗚呼聖賢人旣以捨我邁如何有常者亦不可得拜𨿽然眾嘲揚未忍徑伍噲劉生江東儒心臆寛不隘遇我數日語收若俯拾芥久從固所望驟得尢所快立海觀鯨鯤乘霄飲沆瀣和風吹滯酲利爪搔癢疥我質遂媿陋香禾映粃粺和言遂愧疏長江掩涔派辱索冝有獻百擇無一愛作詩期笑咍幸無怒目睚

唐介並序

唐介以言事得罪人多詩之僕亦欲詩之又嘗思曰爲諫官以諫得罪冝矣而人詩之是亦當世以諫得罪者少也然則介又可詩也已

以諫得罪者爲誰【一本作聞者誰】四海多作唐介詩俗兒口狹文字碎欲狀介事語反卑嗟嗟我亦介之徒【一本作介之比】此恨不助【一本作恨不助介】掀目眉三更燈死百慮息四睫不交雙目眵推枕起坐狀介節以手捫臆爲介思信乎介亦壯男子直能金鐵其肝脾雷霆之怒萬鈞重人主之威猶過之一語所犯百死在要領可斷族可夷堂堂介也人之難不畏所畏將所持捧書入奏伏文陛身視赴死如食飴面折庭諍語論險直舌鐵硬堅不移天子怒叱大臣語眾笏交【一本作共】抵侔戈揮如何面笑目不瞬气不略詟顏怡怡卽日議下得逺斥中使臨遣監妻兒柰何左右口吻毒只有死請無還辭然今天子甚明聖𨿽暫盛怒終復歸嗚呼能對治亂鑑介也能其瑕疵語曰五諫吾從諷仲尼逮【一本作遣殆】有激而爲後世巽懦祿位徒緣此粉飾屍素非必也事有不得已冝乎訖死爭不回偉哉介也已不朽日月爲字天爲碑寄語媒孽子介縱蹈死吾何悲

還東野詩

吾於古人少所同惟識韓家十八翁其辭浩大無崖岸有似碧海吞浸秋晴空此老頗自負把人常常防於時未嘗有誇詫只說東野口不幹我生最遲暮不識東野身能得韓老低頭拜料得亦是無量文章人前日杜子長借我孟子詩三日三夜讀不倦坐得脊折臀生胑旁人笑我苦若是何爲竟此故字紙童子請我願去燒此詩苦澁讀不喜吾聞旁人咲嘆之殊不巳又畏童子言藏之不敢示柰何天下俱若然吾與東野安得不冺焉

偶作

女醜忌明鏡不知自羞人士醜忌公言不知自羞身羞人不出前丑聲日可湮修身無不至令問【一本作令聞】日益振鏡與言何尢見忌不見親

烏鴟

雄烏無空衝雌烏無定飛一巢不易成兩口千柴枝巳髙懼風顚已下憂人窺欲集更自翔旣安復重移烏巢又生烏復哺猶可期鴟梟亦有巢母死子後飛嗚呼造物者於此竟誰屍

寄王正叔

微生不過人气力兩麼力學失自謀徑古與今左病世相陷賊樹性期剛果豈不中是時然亦未嘗過柰何眾好殊未語咻已夥倀倀獨何之云云鋭亦【一本作易】挫忠言不售耳直面屢得唾怒目瞠以環謗口焰而【一本作如】火出門先自羞【一本作慚】有衣恍疑裸過市不成步傴僂侔鼈跛周旋不出扉迷若蟻循磨人惡固爲甚自厭近亦頗媚世定有術欲學從誰可必也泥自售【一本作信】恐由此始禍賢子逺相問幸有以敎我得報速是冝翹企不容坐

不願漁

終焉【一本作身】可伯爲不願爲漁子當時渭陽人自是【一本作示】直釣耳今非結网身【一本作心】豈有得魚喜試身風波間特用豢妻子古今同爲漁意義不相似采薇南山阿歸耕南山下食苦心無虞守約自閒暇出處皆有【一本作由】義在理無用訝今人舉一隅何足語學稼

雜詩效孫莘老【孫詩附】

魚蝦無所能動輒困人得蛟鯨能則乖覆舟取人食龜龞能謂殊刳剝同一劇龍不入网羅亦不爲人識犬羊飬扵人壯則人食之猛虎嗜人肉【一本作能食人】終【一本作亦】昧獵者機豺狼與狗同爲害豈必威封【一本作豊】狐能爲人還作行子妻

雜詩呈逄源

孫覺

鴻雁最知時未逃羅與网不能忘稲粱千里安得往鳴蜩腹空虛見喙因其響丹鳯穴九霄虞人常夣想

廣陵集卷十一

欽定四庫全書

廣陵集卷十二

宋王令撰呼雞

雞呼雞來前犬嗾犬至止夫豈必可召役以食乃爾今吾曷爲悲人而雞犬爲自計無自存西山謝夷齊

江上其一

風吹平江起長瀾野客坐嘯酒在顏興來就上南山觀固應散發防更好何用美質加獘冠

其二

夣載十舟勝一鉤曵緡萬里懸十牛飽食身至東海投還踞秦山待魚食所得果可餔九州

其三

山頭斫竹下作竿系鉤沈水坐防觀餌魚水濁魚不幹棲遲終日或有得歸去猶可【一本作取】妻子歡

其四

江頭風平可照水衣冠面目略相似與我同咲固相喜何用妄攜客子來不可與語祗相視

飲客【一本作靑山】

靑山何巗巗江流自渾渾欲由白石道先自長松門其間有萬景軒豁忘乾坤適可得以心不可爲客論安得山水交共無世俗言攜琴冩古聲酌泉求淸源適時固𨿽【一本作巳】疏謀道豈不惇誰能歌此詩侑我飲客【一本作此】樽

江城

江城酒熟賤賣【一本作買】醉江人提魚不到市半道得錢相【一本作歸】和歌翁倒子扶相枕睡江南山髙不見天江北水逺無復地馬驚墮崖舟【一本作船】覆波可惜行人【一本作子】死聲利

效退之靑靑水中蒲

雙雙水中鳬足短翼有餘飛髙旣能逺行陸安事俱

又

雙雙水中鳬來疾去閒暇江湖風晚波泛泛自髙下

又

雙雙水中鳬已往又回頋弋者窺未知舟來避還去

又

雙雙水中鳬常在水中居還有籠中防騰軒仰不如

又

雙雙水中鳬食飽不出水靈鳯來何時鴻鵠志萬里

霜風【一本作冬夜】

霜風裂寒窓餘響到我牀聞防有嚙聲不省何物傷兒呼湏我起頋無燈燭光伏枕置所念志夣通扶桑

孟子

孟子不肯比伊尹仲尼方可【一本作且】期文王聖賢自得【一本作待】固厚重庸俗始以已較量微生喜以佞面【一本作爲】詆臧氏惡非禮所當惜哉二子不自重【一本作思】以人可否何不詳

過揚子江

長江來何從逺自西極詹中破蜀山流始與巴水兼川原日混合激射勢益嚴奔渾萬里流不自頃刻淹駭如防天來急若赴海添潮汐日往復旦暮難安恬攻沖气何雄吞囓勢未厭因思禹功成自匪尭謀僉久巳口效噞豈復頭今黔余來方冬時怒風何沾沾掀轟駕髙浪山阜相聯粘有如合萬鼎就沸烹羣憸天陽盛焚爍鬼力爭炰燖聲勢欲狀說有口嗟如箝湏臾稍收斂晴風蕩氛涵澄動自息拂拭痕無纎宛然帝女鏡仰照靑天奩遐觀淸神心俯視分眉髯有如尭舜時惠澤四海霑登賢黙與慮流惡聲無霑【一本作呫】洗除巗穴空蕩滌昏姦殱恩波浩滂沛浸潤咸滋漸羣山西南來垂天下帷幨霜風月淩厲紫翠生觚防無波互澄照黯慘畫一縑扁舟出中流俯仰迷頋瞻人生貴自便苟信何用占方期謝黃塵竊身放蒼蒹閒從魚鳥逰黙相蛟龍潛築室近【舊本作水起】釣防巉崕挿居檐行春掇苞薇坐晚登鱨鮎仰思峻極髙俯愛善下謙更與虛曠間日放詩鋒銛行求避世交望醉江城簾出處要皆道終窮亦何嫌

晚泊

月形如張弓下影射秋水寒江風靜時逮目失洲址漁歌去時唱歸和讙未巳豈無人間樂自快適爲喜客子有倦懷歸心動秋葦更假滄浪淸聊用洗塵耳

姚堅老見約偶成

初正布新和余臘爭近候升騰陽力防恇怯老陰鬭江云蕩空碧【舊本作無據】疏【本作朝】雨沐淸晝林梢釋冬枯土蘗壯春簇萎蕤風日舒刻畫山野秀闗闗先春鳥格磔弄晴咮無人與調和【去聲】終日自嘲詬惟君卜近適過我許來就遷延日屢蹉嘆惜月復彀人生誠多故世事那可究惟當自推置障絕俗慮冦休閒倘能偸疏懶當自宥徒行苟憚勞借馬欲誰廏淸沽如定攜佳客可先購勉之無使遲梅蕚【本作蕋】已堪齅

初聞思歸鳥憶昨寄崔伯易朱元弼

去年春日花盛開嘗有鳥啼歸去來餘詩告爾東海志子笑屬我南山杯將睎遐蹤蹈髙軼就防去迹離俗堆同時防者最誰上朱子峭擢淩春材門關午景臥正懶過我呼號如春雷鄰驚偸【一本作爭】窺婦女怪婢騃奔【一本作棄】走兒童咍門開納坐聼論列咲口侈哆傾胸懷寒葅半菽要同飰韲醤叫乞喧鄰隈僧從南浮雲【一本作櫜】異角尉觧西去遺亭防心爭誇漫【一本作誕】詰蜒蜿日樂虛豁畱崔嵬栁梢黲黲坌晴絮杏蕚爍爍翻遺埃春湖平停照空碧涯防曉上攙天桅西歸頗阨窮餓久南泛未免丐乞哀朅來隨人事卑折忽自頋影慚紙摧平時客坐不敢語苟以惟諾償嫌猜胸中糾結浩千萬到口不吐如橫枚比來頗自撥俗礙日傍竹樹良徘徊昏昏萬事置不省知已疏懶心難裁一聞春風動啼鳥猛若重睡忽喚回咨嗟嵗月急若矢嘆息無地安蒿萊比於見人日加懶行恐合【一本作接】俗老益乖不知飄浮寄玆世竟亦何計收形骸春林沾沾風日好飛止自便冝爾諧何爲猶尙歸不得世間萬事眞悠哉

望招隠山花回逰江山思崔伯易因寄朱元弼【一本作春日】

春山曬日開百花紅紫亂眼生交加靑【一本作晴】天晴【一本作靑】髙褰翠幄繡被堆疊帝所家平江千里鋪一席扁舟晚若棄履舄安得一醉眠千年【一本作百年】世間萬事都棄捐

同頋保之逰靈隠

閉門不知春色到出城始見江梅開行探幽泉至髙絕共坐巨石聊徘徊時逄天風吹客過還有野鳥驚人來林間躬惜所未歷歸馬空載斜陽回

揚子江阻風

揚子江風十月初西駕巨浪無隅常憂傾搖地爲動意欲起塞天無虛大舟不行就系防小舟分去爭得魚舟中壯士起坐笑有酒更爲斜陽酤

山中

山中亦有出山路山人自不與世通拂衣起行飲流水枕書就臥聼松風地寛江河競搖蕩天濶日月爭西東乾坤自爲四時役萬事不到幽人胸

出門

出門萬事非聊復閉闗坐親識久相逺與世絕弔賀適時旣非謀接俗益加惰外物等不來何必問客過

南徐懷古

昔人戰血化爲土今人常懷昔人苦大江截海流鐵甕城髙排萬虎乾坤未定龍蛇爭日月湏歸仁義主江山本不爲英雄英雄自負江山死

東城

昔予出東城初見壠上耕忽忽自北至嵗月令人驚𨿽云一艸死萬物尙華榮誰能當此時嘆息微陰生

餓虎不食子

餓虎不食子饑鷹不雌求虎餓不擇肉盛怒遇子收鷹饑爪喙獰尙與雌同韝人豈二者然防義冝綢繆親戚不冝怒割防以爲仇此割非常割此傷無血流肉割愈有【一本作有愈】日防割傷不收一割大義死【一本作防】再割面相仇親戚尙皆然況又他人儔是巳與世絕於世何足尢

松江曲

松江深處八九尺去眼百里長風波吾山井泉廢不汲一不知深防何君家自無千尺綆那知江深不如井

贈王介甫

當世胸懷萬古淳平生才術【一本作平生事業】老經綸況逄尭舜登賢日不復伊周望古人得志定知移獘俗聞風猶足警【一本作起】斯民九門無謁天旋防【一本作過】何惜長令仕爲貧

贈王平甫

當世所交識者稀十年聞子幸見之平生所負自信重他日可期人莫知誰肯艸茅窮釣築世方簡策誦臯防丈夫出處誠何較卻痛蒼生爲淚垂

贈孫莘老

至愚不學常如足盛徳之充久自彰管小始疑天可盡綆窮終信海非量始慚自待從來薄不及時中適取狂安得此生天與幸沒身得不去門墻

思京口戱周噐之

江南別日醉方醺貪愛靑天帶水痕忘卻碧山歸路直誤投浮世俗塵昏終期散發江邊釣當有漁舟日系門但恨故人猶喜仕他時胸腹未堪論

舟中作

杳杳波濤去莫窮要須流合海無東長防百尺嗟無用醉絕重湖咲逆風

寄束伯仁

身逐南舟去不回廬畱滯得徘徊頭夜宿平防斗巖下朝陰俯聼雷西頋波濤浮日月東歸天地入塵埃何時得遂幽棲志常把韋編靜處開

題假山

擾擾人心巧謂何我腸愚只愛無它目前好且畱平地浪愛山髙險自多

廣陵集卷十二

欽定四庫全書

廣陵集卷十三

宋王令撰夜歸

衝衝行路自多岐已踏歸途尙慮非夜犬只知人是盜不知人亦夜來歸

口占示姊

盎竭嚢空且笑歌更從吾命聼如何不湏直有牛羊樂只以無求冨自多

姊答

無求子樂我何悲且與兒曹並日饑子道合人終不苟有求𨿽欲可從誰

和孫莘老將赴太平

先生素志已形詩弟子何妨鼓瑟希時若伊周方有任命如孔孟可無歸要終四海乘槎去髙謝西山食粟非此道難言身未果且當從世共依違

又

紛紛世俗競朱金仕道人人說直尋但以一官求飬志豈扵千古有遺心嗜偏羊棗情何甚戱及牛刀意自深何日山林遂歸計南風進講五琹

露筋貞女廟

待夫以死如知命信已輕生可謂貞指原爲愚今尙眾莫言吾志不難行

渰渰

渰渰輕雲弄落暉壊檐巢滿燕來歸小園桃李東風後卻防楊花自在飛

寄聱隅先生黃晞

王朝簮笏擁天扉肯以經綸假布衣老信蒼生終有命窮憂當世益思歸一身誰作千年望兩眼空防萬事非聞說韋編日開閱可應三復嘆知防

春愁

只聞來客說春逰不遂花前咲自畱浪說春期計春盡畱春無術只春愁

少年答春愁

花枝裊裊咲當觴且作春風防日狂縱使春歸猶有酒酒酣春去亦何傷

和朱元弼春逰

閉門無著只疏慵謾出畱連與眾同栁卻有情愁落日花惟能笑謝東風恨無日到三春外盡防人狂六極中泛泛相逄且相咲久將吾道付窮通

春日

提壺聒聒惟呼酒杜宇喧喧只說歸坐怪鳥聲皆有取靜於人事益知非巳嫌世濁胡爲混能待河淸固巳稀爲語夷齊旣甘餓可能分我首陽薇

對花

憂愁卒卒人無樂花艸紛紛物又春安得無憂與無慮對花還作笑歌人

靡靡

源源世俗尙依違靡靡風流日正防吾病未防終是是人言何似喜非非況當天下難能地欲撥憸人未發機要格君心是知術不然應合買山歸

觀水

細如蝦影足畱連大可蛟鯨出自然當使川流應到海只今坎止亦成淵民憂不見尭咨日地礙何由禹鑿穿可惜臥龍無意思不隨雲去雨春【一本作秋】田

讀孟子

去梁無故又辭齊弟子紛紛益不知天下未平𨿽我事巳身巳枉更何爲後來誰是聞風者當世何嘗不召師士要自髙無頋世遺編今亦有人疑

鸛

毛羽人將鶴品流斜陽髙處自遲畱人言殺爾三年旱應是巢成更不憂

寄朱元弼

春城春雨緑春潭冉冉【一本作刻刻】歸舟上去防愛子有詩畱我別悔予無酒伴君銜東風隨捲行人袖落日猶明去客衫好有新詩寄幽寂我心【一本作孤懷】無泊似搖

春逰

春城兒女縱春逰醉倚層臺笑上樓滿眼落花多少意若何無个觧春愁

龍池二絕

滿目塵埃白日陰皇天無命且深沈終當力捲滄溟水來作人間十日霖

又

盡道神龍此有靈一池澄靜暮痕淸如何蟠屈無飛志卻放鳴蛙有怒聲

月蝕

盧仝不作昌黎死天目𨿽盲未【一本作孰】見嗟坐嘆【一本作睨】淸光無惜處一將吞吐聼蝦防

偶成

種花紅不實俗客醉仍喧防去樹加谷日無人過門

偶感

壯志老來退窮愁無易攻風雲詩气防天地醉心胸午枕著不覺晝門闗更慵由來自疏拙底處不相容

寄滿子權

西北風吹數紙詩神門樞鑰鬼闗機九原黃土英靈活萬古靑天霹靂飛我是懦夫無壯志近思依日竊餘輝髙樓暮挿暗空助東望君心防翅歸

寄洪與權

劍气寒髙倚暮空男兒日月鏁心胸莫藏牙爪同癡虎好召風雷起臥龍舊說王侯無世種古嘗冨貴及耕傭湏將大道爲奇遇莫踏人間齷齪蹤

上聱隅先生

夫子儒門傑心誠行亦醇玉金精粹美椒桂性芬辛一入隨邦計咸期利國賔生民待儒效天意屬人倫蜀犬爭驚日鄒人不識麟窮途千古淚白髮四方塵獘世誰思救仁賢自合振愛狙徒食費好鶴浪軒馴不結臨川网偸安厝火薪忠言驚苦逆恬議貴因循漆軌書三上淸時死九濵不思防蟻壌徒欲衞龍鱗當道豺狼愎升堂犬馬嚚旱余雲不雨命塞噐藏身獨抱遺經老來爲後進陳手提三聖出口壓九師堙眾耳雷霆震羣觀日月新韋編重【一本作垂】斷絕文席互酬詢魯變全歸道陳糧絕更貧賤生無自幸俗系弗容親盆覆徒經日龜埋不仗人短詩徒自訟巳伏下斯民

春晚雨後

東風柔弱事春權劇雨無端轉愴然不惜好花都委地卻令逺艸直平天龍蛇久蟄應思奮蛙蟈【一本作蠙】乘時巳自先緑栁由來卻堪笑葉眉愁劇遂長眠

良農

良農手足胝老賈不親犂歉嵗糠糟絕髙門犬馬肥天心不冝咎人理自誰屍安得悠悠者來同予一悲

瓊花

無雙亭下枝宻宻復稀稀蚌碎珠駢出須牽蝶合圍防湏珍作寶常恐散成飛況是東風後【一本作暮】防人莫易歸

夜深吟

叩幾悲歌涕滿襟聖賢千古我如今凍琴斷燈靑暈誰防男兒半夜心

和合春雪

莫嘆年來雪句遲雪遲詩句更依防風來海國鹽波涸春入仙田玉气肥雛鶴暖嬌揺羽脫老龍枯癢退鱗飛天工人代如端的安得吾能及九畿

紙鳶

誰作輕鳶壯逺觀似嫌飛鳥未多端才乘一綫慿風去便有愚兒仰面看未必碧霄因可到偶防終日遂爲安扶揺不起滄溟逺笑殺鵬搏似爾難

贈別晏樊父太祝

縮伏蒿萊聼命沈房孤劍鐵塵侵方思力舉滄溟水潑殺生平气焰心不謂偶君誇意气無端起我胸襟男兒合是公侯噐未忍風前墮淚吟

和洪與權

溝中老弱轉流屍夫不容妻母棄兒常得民愚猶是幸不然死等更何爲布衣空有蒿萊淚肉食方多妾馬思君也天心省民數未知死所又何辭

題天長縣蘇太尉廟

唐室無臣覆手移坐防悍媼制庸兒思量可惜當年死卻是西來問鼎師

春雪有感呈王正叔束徽之

彼雪晚何滛乘時橫此臨必將滋及物自合大爲霖也道春來好何余臈後陰冬誠不道蒼帝亦何心俗口誇同粉愚觀謂似琳獨於平處薄不似險中深逆吹爭爲力淩寒苦助【一本作坐見】侵落疑天未悟壓恐地難任蟄戶開重墐冰魚上復沈欲開花謾妬垂死艸奚禁短韻徒堪嘆慿君附入琴

古鑑

一片靈光合有神不知鎔鑄更何人春耕破塜衣冠盡鬼手摩天日月新鑑面祗知西子姣照心難見比干眞主人深有收藏意當待淸明不受塵

代人送常州致仕張待制

心貪進退適全冝上印飛書劇去翚薦口不加張耒老明朝竟放孔戣歸黃堂合有遺思在靑史還畱後世稀此去江湖見鷗鳥爲言今合信無機

代人送常州張卿掛冠

淸優四皓官瀟灑二疏顏直道空華發明時獨買山如聞元老議尙恐輭輪還誰是塵埃者淸風合自攀

謝束丈

卓鄭簪裾宻作林相如貧病彊來臨藜羮才飽無他志肉食俄充有媿心死馬偶能逄市骨濫竽常恐負知音古來一飯皆論報何日王孫遂有金

和束熈之雨後

獵獵風吹雨气腥誰翻碧海踏天傾如何農畯三時望只得官蛙一處鳴何處斷虹殘冷落有時斜照蹔分明當車收轍雲藏迹依晴空萬里平

寄衡父滿翁【甲午十六】

只卓來篇不許雙社壇髙處立旌幢自知孤敵難爲勝欲豎長幡一面降湏學依墻勤哭楚莫同伏弩助收龎何時王子歸重搦笑倒秋醪防灔缸

幽居感懷寄滿子權【乙未夏】

卜得幽居四絕鄰尋常庭巷斷蹄輪門前犬豕臥橫道城上牛羊下視人滿眼夕陽閒艸樹回頭歸路正埃塵思君未有東來計何日雙眉對面伸

廣陵集卷十三

欽定四庫全書

廣陵集卷十四

宋王令撰詩

偶成

十日九自病偶平還苦吟萬金無枉志千古有遺心靜隱支憑幾寒搔髮解簮南風久寂寞誰繼五琴

信筆

紛紛世趣竟多途失在從人得在吾苟獲一時兒女笑定罹千古聖賢誅防生何事疑人佞孟子當年亦自迂滿眼悠悠懶商較盡畱來者議賢愚

蜋

擾擾蜋不足評區區只逐糞丸行若乘飲露嘶風便又作人間第一淸【世言蜋變蟬驗之亦有然者】

答王薄正叔

當年論友笑常情誰使風波忽沸騰自有赤心包白日竟無綺語敵靑蠅重來赭面還如火自許淸誠卒似冰反覆來篇卻堪嘆待將遺恨寄朱繩

秋懷寄呈子權先示徽之兼簡孝先之熙【滿子權詩附】

樹哭寒蜩艸哭虫何堪覊客憤時窮卒無可樂羣書外百不堪言一嘆中云黯暮天沈白日土塵平地斷淸風支居若問秋來況淚滿遺編髮亂蓬

次逢原秋夜見寄

滿執中

病對園林萬事空肯將寂寞感途窮消磨壯憤詩書外破碎閒愁笑傲中霜苦亂虫淸叫夜夢寒孤竹冷敲風思君別有悲秋意不爲南湖一釣蓬

送仲寶叔赴秦幕

秦闗千古有雄名秦地寧時自心戰爭艸野英雄無敵國朝廷勲徳倚長城錦纒紅帕將軍府紫電淸霜武庫兵絕幕烽煙沈逺太平金鼓雜讙聲淮西司馬新恩重魯國儒生舊望淸黑膽赤心男子事大弨長劍丈夫行待垂賈誼言余餌就試終軍請去纓縱不首傳函報死亦須頸系背笞生當年功業鯨鯢盡振古勲名日月明莫嘆暫從紅幕去待於歸望碧幢迎愚時若忝書功筆未信燕然有舊銘

從光師求花

我有歸心不可寛憶君花好舊常歡若令醉眼異鄕見定作故人相笑防知有靈根分客易卻憂平地得春難只應胡蝶還相識飛過東風又可嘆

九日寄滿子權

懶將衰病照淸流爲有歸心欲白頭幸自好花開便笑不甘爲客見成愁長歌欲彊秋風醉髙處先輸俗子遊我在無聊元亮死當年今日共悠悠

上黃任道

家世無防舊材資第一良山川儲地秀日月合天光逺色抵千古洪聲壓四方道如天未喪子讓世誰當文斧摩空運儒工縮手藏鎔金斥淄石截玉出端剛追復軒羲舊裨縫典誥亡傳爭噍噍問望蔚堂堂章甫通期冠緇裘詎合裳計量遺丈引収取竟尋常有漸𨿽宜賀論才固在傷偶來官簿版何異任牛羊客有裝垂槖時窮道括囊貧才完竪褐義不及妻糠劍折終羞屈蘭移不攺香幸偸容足地恥學反羮墻同日如無善當年尙取狂互鄕前事在北面有先望

答滿子權兼簡衡父

居唱柰髙何君休我試歌古今愚智府天地是非羅何日功名就靑雲日月磨俗兒吾不較計此竟誰多

寄滿粹翁

心愛滿夫子論師不敢交誠明大中性二五老陽爻後學誰思進吾防久辱包思之無見日夢把客門敲

寄滿衡父

寒葉落傞傞荊榛刺出柯四鄰松竹少晚歳雪霜多玆世居無可勞生計柰何此心須見子不敢向人歌

多陰

寒云慘四垂萬景浩成悲白日不可見靑天自取欺晚煙先夜色宿雨借寒威【借韻】泥潦莫相涴西風防有時

次韻立之紅葉

雨露三春少風霜一夜多從來有根本不怕下枝柯楚岸楓相屬吳山橘與和秋居好相慰醉色伴吾酡

聞富並州入相

元首賡歌樂股肱四方彊逺【一本作廣】喜聲盈忠賢不死天心在輔弼終歸聖慮精中國自今應更重本朝前日可嗟輕要須待見成堯舜未敢輕浮作頌聲

寄黃任道

勞生滚滚欲何如去髮紛紛日【一本作巳】滿梳萬古聖賢同夢寐百年天地只蘧蒢詩書計出田園後歲月期收道路余安得優防似濠上共將談笑戲觀魚

答劉仲美

多謝劉夫子殷懃寄我編何時共杯酒一笑似當年嵗月回霜雪生涯廢簡編終期收晚學茅屋送【一本作賦】歸田

舟次

梢梢修竹夾溪斜樹系孤篷白淺沙風力引云行玉馬水光流月動金蛇村酤客聚還成市晚釣舟橫便當家山野生涯本閒暇誰令客子自勞嗟

次韻子權京口夜宿見寄

寒江漠漠客防稀獨泊扁舟望翠防巳防綠聊自適更邀白鳥共忘機水閒海月寒初上【一本作漾】樹盡秋城碧自圍嗟我相思邈千里不來同此兩忘歸

答孫莘老見寄

髙門鞍馬日光榮勢力紛紛起共爭偶以不能聊自便敢於玆世獨求淸生無人愧寧非樂死有天知豈待名客食官居同是苟何須稱別異平生

登郡樓

江城朝濕晴煙樓上風防送去船苟得息肩閒歲月時來開口笑山川田園啼鳥三春月江海扁舟萬里天何計脫身來此老靑山白髮兩忘年

感憤

二十男兒面似冰出門噓气玉蜺橫未甘身世成虛老大見天心卻太平狂去詩渾誇俗句醉餘歌有過人聲燕然未勒胡雛在不信吾無萬古名

聞邕盜

病中防淚語前流藜藿無端肉食憂常嘆平時輕死士未知誰手付天矛好將弓劍隨軍去況是英雄得志秋若使班超終把筆由來何路取封侯

登州迎波亭

海面淸風萬里寛偶來知巳脫塵闗自嗟客世無虛日卻被斜陽占盡山海鳥不來靑嶂靜漁師歸去暮江閒從來雲水有期約直待功成是厚顏

聞雁

可憐飲啄鎭隨陽何處聞時最斷腸萬里波濤九秋後五更風雨一燈旁乾坤莽莽連舟楫繒繳紛紛羃稻梁安得人同覊旅意悠悠南北不相傷

憶潤州葛使君

六朝遊觀委蒿蓬想象當時事巳空【一本作淸談事竟空】半夜樓臺橫海日萬家簫鼓過江風金山寺近塵埃絕鐡甕城深【一本作爲】气象雄欲放船隨明月去應【一本作當】畱閒暇待詩翁

何處難忘酒十首

其一

何處難忘酒君臣艸昧初謀臣偸賊膽力士【一本作首】幹凶鋤日月明將霽乾坤害欲除此時無一盞何以壯【一本作訖又一本作助】雄圖

其二

何處難忘酒天心渇太平焚山急賢出防艸惡姦生議盡芻蕘口歌回雅頌音此時無一盞何以快【一本作暢】輿情

其三

何處難忘酒登賢入用初一身兼禹稷四海再唐虞去聖千年恨明時一日舒此時無一盞何以酹亨衢

其四

何處難忘酒王朝四海中魚鳶上下樂狄朔南通萬玉叢丹陛千簮合辟廱此時無一盞何以樂成功

其五

何處難忘酒君王宴豫年羣謀安一統無口議將然閒暇開元後優防大業前此時無一盞何以慰遺賢

其六

何處難忘酒王臣立藎方羣邪終自直萬死不摧剛社防旁難塞【一本作防社】龍鱗逆易傷此時無一盞何以洗憂腸

其七

何處難忘酒窮邊壯士歌寒弓彎未試秋劍防新磨月落陰山暗沙昏伏甲多此時無一盞何以陷前戈

其八

何處難忘酒欃槍世不平孤兒未勝甲孀母送爲兵气絕心肝裂號窮血淚橫此時無一盞何以活餘生

其九

何處難忘酒窮才世不知出門無直道開口礙當時白髮無端速靑山不忍期此時無一盞何以慰憂思

其十

何處難忘酒亡君復舊逰黍離經故國【一本作土】麥秀悼前羞逺目何勝盡行車逆自畱此時無一盞何以謝悠悠

廣陵集卷十四

欽定四庫全書

廣陵集卷十五

宋王令撰詩

送錢公輔赴舉

廣庭簮紱立差肩黼坐雍容第【一本作當衙一本作防】眾賢士得采衣如晝錦人瞻歸馬若天仙況提巨筆乘時出應有髙文與世傳我久疏慵無壯思聊傾病耳待江邊

春興

眼前紅緑日加增欲遣春愁興未能安得好花渾自實使無閒地得生荊欲圖【一本作願圖】長醉貧無計起逐東風懶不勝芳艸斜陽正柔【一本作姿】媚益知髙處不堪登

庭艸

庭艸綠毰毸庭花閒自開長鴻抱寒去輕燕逐春來時節防風栁生涯寄酒杯傷春欲誰語逰子正徘徊平時巳多病春至更蹉跎惡土種花少東風生艸多客愁渾寄淚野思不堪歌獨有詩心在時時一自哦

春怨

掃地待花落惜花輕著塵逰人空眷戀踏去卻尋春春來還自有逰人常是春歸獨念春落後見花尢更惜不知誰忍掃和塵

又

三月殘花落更開小檐日日燕飛來子規夜半猶啼血不信東風喚不回

暑中懶出

暑雲無雨易飛揚旱日當天不可望浪走俗塵無逺到不如嘉樹坐餘涼巳嫌風少難平暑更被蟬饑取實腸夢到周公才我事如何陶令說羲皇

暑熱思風

坐將赤熱憂天下安得淸風借我曹力捲雨來無歲旱盡欣云去放天髙豈隨虎口令輕嘯願助鴻毛絕逺勞江海可憐無際岸等閒假借作波濤

悲秋

歲事荒涼晚易悲西風日夜弄寒威秋來寡婦尢勤織誰是行人未有衣常恐衰顏隨節換空防落葉倚風飛從來最是悲秋者況是悲秋客未歸

秋日寄滿子權

樓前暮靄暗平林樓上人愁意思深未必薄雲能作雨從來秋日自多陰三年客夢迷歸路一夜西風老壯心欲作新聲寄遺恨直先斷淚盈琴

次韻介父冬日

客夢愁生枕雞號喜向晨朔風能動地短日更隨人宮栁防埋凍江梅想漏春淹畱歸未得塵土暗烏巾

白雞冠花

如飛如舞對瑤臺一頂春云若剪裁誰爲移根蓂莢畔玉雞應爲太平來

去艸

出土初如直嫋嫋隨風競自斜漫借人鋤勞剗防只消夜雨又萌芽良田力盡農夫嘆直道春荒志士嗟滿目靑靑盡蕪蔓更於何處問蓬麻

次韻和人古松

直枝難立【一本作與】鳥徘徊地瘦根孤【一本作孤根】礙石回山野不逢終更老閭閻無用始爲材更無匠伯身嘗過祗有幽人眼暫開誰與【一本作向】東【一本作春】風記霜雪爭令平地肯栽培

大松

十尋瘦幹三冬綠一畆濃陰六月淸莫謂世材難見用須知天意不徒生長蛟老蜃空中影驟雨驚雷半夜聲卻笑五株喬嶽下肯將直節事秦嬴

松

直道日蚪拳雷防僵龍出靄煙【一本作長枝冉冉葉戔戔龍失風雷臥矯拳】但假深根常得地何憂直幹不扶天𨿽然世匠遺掄度肯與凡材較後先可惜春【一本作東】風愛桃李獨令霜雪漫年年

和人防柏

一時封植由誰力萬古樵萊偶自全不惜以材同失地好畱更老共支天人疑久有神靈守客愛生無雨露偏爲語長松號孤勁得秦封爵果何緣

慈竹

不求丹鳯食不學景龍吟自有慈仁意相依歲月深潛符君子道可媿世人心徒爾秋郊外靑靑數畆陰

落葉

暮秋木落剝霜紅俄覺平林一夜空茂遂本憑枝榦力卻辭枝榦逐西風

不雨

去歲秋霖若決川今春不雨旱良田道邊老防饑將死云外蛟龍懶自眠赤日有威空射地淸江無際漫連天誰將民瘼牋防闕四海皇恩一漏泉

雨後

毶毶栁色綠垂齊艸引靑天去自迷人說春園有尋路我嗟荒徑正行泥蝶多平日渾如夢花好誰家又有蹊兒女狂嬌隨馬逐髙眠可惜日垂西

約僧宿北山庵先寄平甫

上人合動山間興吾恨衰遲學謝安納屐操笻那有限吹雲落雨漫無端先憑報信春枝破預想分題雪屋寒林下不諳人世苦笑將霜鬂與君防

和人久雨

拂拂春郊起綠煙羣農日日望丰年龍移海去遺天漏蚓得泥深樂地穿憶酒有心吞俗價傷春無語寄哀無田卻作無憂者贏得丰凶一聴天

對月

栁梢地面絕防風一片寒光萬里同冰骨直疑潛裏換塵心【一本作襟】都覺坐來空蚌胎有露珠成顆蟾窟無雲玉作宮莫怪幽人吟到曉不知淸興自無窮

夜月

可嗟落日誌悠然便有羣星出見天夜月自明人自愛不妨人亦閉門眠

孤云

一片孤云逐吹飛東西終日竟何依旁人莫道能爲雨惟恨靑山未得歸

晚晴寄滿子權

常恐朝陰至夕曛好風吹去信多勤得逢白日忽開眼可惜靑天尙有云安得植梯懸碧落共操長帚掃妖氛恨無玉纊充天耳垤鸛鳴鳩願不聞

晚虹

晚虹隨雨過山巓誰挿靑雲倒掛懸可惜兩垂空到海不令一直徑衝天不堪暮靄難相蔽嘗到斜陽亦可憐好使渇來能劇飲且教溪壑減淸淵

春城望湖

春城綠野欝相望閒客閒來興自長不見暮云成宿雨空防芳艸到斜陽花生惡土終成笑蘭不逢人自信香𨿽有塵纓無處濯坐觀漁者滿滄浪

樓上望湖

樓上人腸渴欲枯樓前終日望平湖無舟得往滄浪去爲問漁人得意無

江上

羃羃江城沒逺煙暮雲歸族忽相連春江流水出天外晚渡歸舟下日邊杏蕚春深翻淺纈栁花風逺曳晴綿無錢買得江頭樹輸與漁人系釣船

野外

綠野愛平寛偶來或永嘆村兒駭車馬野犬吠衣冠亂艸無閒地斜陽有去鞍良田半蹊徑始信直行難

暮歸馬上口占

林宻村村暗寒鴉【一本作鴉寒】處處啼水光連野白雪意逐云低風勁童呵指泥深馬失蹄客心兼暮色歸去兩淒淒

小雨

平生從事漫徒勞時以休閒近酒醪東海可從誰自重南山如與客爭髙老將日月來防鬂生委乾坤寄一毛更展韋編探萬絕懶從人世問滔滔

余杭倦逰

醉倚秋風笑自攻偶來還去竟何蹤巳夫鳯鳥今不至行矣鱣鯨非所容且把心胸同伏虎誰知頭角是眞龍歸乎伊畆殊難得死爾西山尙有從

送和祕校

野客從誰忽解顏樂聞髙論厭樊間致身富貴時寧少仕道功名古亦艱好說靑山從我老當分白日與君閒扁舟聞說明朝別何日音書可到山

送聱隅黃先生

黃風吹土截天橫瘦馬著鞭驅不行尙說苦心酬直道誰知白髮爲蒼生平時夷狄恬忠藎常日公卿足仰成𨿽有英雄無用處卻令老去買牛耕

送周噐之歸潤再索

何須別子始沾衣久有江南去夢飛爲語靑山幸相望壯夫終不白頭歸

送庭老罷尉金壇

心無畦畛見天眞落落男兒七尺身莫嘆一官淹聖代聊將三釡慰慈親月明空照居民侶風急隨飄去馬塵寂寞西軒人別後海棠花好爲誰春

送李廷尉濠梁

直道無通可小官眞漫論夫君自行義而我更何言獨柱難爲力橫流不柰渾此心持送子飲淚當前樽

送束徽之入京

出處身之道窮通命有時九門無直謁千里去何爲南畆春耕近西風去馬羸白雲況多恨歸計莫令遲

別陳藥院

客居平日有誰親一別三年百病身爲道難言輕感慨羨君無病更醫人

寄介甫

天【一本作髙】門防陛鬰【一本作益】巍巍勢利寧無淡泊譏誰與跖徒爭有道好思吾黨共【一本作自】言歸古人踽踽今何【一本作誰】取天下滔滔昔已非終見乘桴去滄海好畱餘地許相依

奉寄黃任道

蒿萊日日沒幽居時得新詩亦自娛爲有逺懷希稷卨或時飛夢見唐虞久諳末俗難謀道益厭庸兒妄問儒絕筆斷弦無意寄笑將逺目睨淸虛

奉寄朱昌叔

勞勞忽忽欲誰從要有田園去自終衰俗未知誰得失古風期與子窮通三年客興防秋葉萬里歸心寄斷蓬知有世嘲無意解自慚疏懶甚揚雄

廣陵集卷十五

欽定四庫全書

廣陵集卷十六

宋王令撰詩

到潤望竹林寺憶朱昌叔

常與幽人過竹林重來無地豁煩襟靑山欲去誰堪語薄俗相期不到心何計江湖終隱釣去隨魚鳥共飛沈塵埃聞說難爲客早晚歸來憶舊吟

奉寄伯兄防伯

心迹牽覊逐勢分一生襟抱向誰論十年漂泊迷南北千里憂思厭夢魂書托逺懷期日月眼和衰淚望乾坤何時得就歸來賦老守桑麻聚一門

奉寄崔伯易

功業嘗聞亦有時可能天命出依違終看世態眞何道不得吾心自合歸【一本作厭從流俗學依違已知玆世非吾事況有斯人起我歸】廊廟得逢應有義艸茅𨿽老尙知非秋來客況無他異時向西風誦式微

寄滿子權

窓前幹枕夢忘還門外淸風晝掩闗天下誰當千古後牀頭自笑六經閒能將道系窮通裏安用身居進退間自愧公心猶有蔽淸時無日不思山

又

終年謀食亦何得浪取窮愁只自侵餓死有時非正命勞生幾不愧常心百年此去塵埃在【一本作滿】萬古從來意思深莫說山林是輕往窮來無計得山林

寄李君厚

一笑東風去十年重來稚子巳差肩脫衣呼客家聲舊把酒論心士气全病驥逺思牽直道老鷹秋夢入靑天自言出處身無累一把窮通寄自然【一本作自言暮齒𨿽憔悴醉膽猶能忽十年】

寄滿粹翁

滿子吾逢久皇皇未見閒老成終到孔窮死亦爲顏學術思無際誠明去一間吾𨿽有心者力苦未能攀

彊顏寄任道子權

彊顏求世亦何從甔石時時得復空何日能無寒餓役此身得與聖賢終人生汲汲須髙致世態渾渾未易窮安得相逢共相語荒城回首又春風

招夏和叔

矻矻雕鐫役俗兒六經塵土有誰吹我追往聖思前躅子苟安行卽後時大遇定爲當世福不逢猶作後來師思量最是男兒事此外吾曹不足期

贈崔伯易

巉嵓惡面挿蒼須中道時時自笑呼但怪佯狂輕去俗果聞髙論足開余惡防富貴庸男子喜見徜徉隱丈夫我是自髙無許可今朝爲子一長吁

贈裴仲卿

匣劍光芒射鬥牛持攜天下洗人仇英雄心膽老猶壯道路風塵行未休名重更須完小節義髙何必論閒愁蒙蒙細雨陵陽市折取重梅上酒樓

寄都下二三子失舉

翹翹數子防羣倫落筆文章妙有神淸世暫時藏琬琰紅塵終不臥麒麟淹畱京國三年客牢落江河一病身得喪窮通𨿽付命防眉忍淚巳沾巾

又

太學虀鹽共苦辛寒窓筆硯日相親梁王臺畔一分袂揚子江頭三換春篋裏黃金須買酒髩邊白髮解欺人窮通得喪誰能定況是男兒有此身

李南夫罷舉歸隱

夢寐風儀近十年塵埃無路覩雲天淸朝未得榮簮紱黃卷何妨樂聖賢物外髙情誰與共人間佳句已爭傳欲知富貴終難動一片丹心本寂然

甫裏

甫裏先生得古風放身全入隱淪中足磨漢榻星辰動筆挫吳天物象空往事欲尋人寂寂舊田安在雨蒙蒙當時引重髙才者誰是曾來一畆宮

次韻朱昌叔見贈

𨿽無才學可人羣偶有誠心與古親玆世幾人能永富此身何卹不終貧生無簮綬身寧屈死有詩書志尙伸自匪與君嘗素計斯言何敢易謀人

次韻滿子權見寄

當世雄圖不可懷退居蒿艾自沈埋門無來足荊生道病不能鋤艸上階自是直方違世易況將疏懶合人乖無由與子同樵種回首平林浪可柴

和束熙之論舊

當年齠齔偶同門糊口重來巳十春仰嘆早成渾屬子始知老拙盡輸人火煙論友勞薫灼桂蘗爲生合苦辛待防聖賢堂奧去願持箕帚掃遺塵

謝束丈

喜赴西招足屢蹉自慙愚鄙取無他能終未學生何幸得活諸孤賜最多愧面未甘徒巳矣報心全寄命如何須知下客終思用不必時時彈鋏歌

答許勤之

不作明堂柱石【一本作唐虞稷契】臣要當歸去老江濱不知何處田堪買拋卻浮生一片塵

答劉成父四愁詩

倦客維揚每自悲有時防淚等閒垂眼前所識皆庸我天下爲憂可語誰把臂便嫌逢子晚開縢乃見起予詩卷舒萬徹吟千徧此後多應手有胝

謝成父

舊說詩無三百年於今拭目讀君篇巳嗟吾道微如綫不意斯文未喪天金玉有聲情不俗蕙蘭之臭美尢全塵埃滿眼逢何晚气類相期久合堅以義求人今遂得於心無媿果爲賢不須刺口論憔悴吾輩【一本作黨】恓惶自古然

還蕭幾道詩卷

武夷山骨挿靑防秀气中蟠產俊英髙似君平於市隱窮如東野以詩鳴驊驑老騁靑雲足綠綺純含太古聲顧我自憂衰病久爲君防眼暫時明

再次元韻答幾道

塵囂擺落到鴻防始見當時遁世英叢棘敢思丹鳯至寸筳慚叩巨鐘鳴須知奔競浮榮路未若喧傳不朽聲此道固爲流俗笑苟非夫子欲誰明

謝幾道見示佳什因次元韻

曾酬唱和向家溪嫫母終慙敵艶妻豈意誤將三獻玉翻來輕博一丸泥利能絕地同莊劍巧可淩雲上魯梯巾衍珍藏𨿽巳固祗愁飛去化爲霓

又

篇篇光絕奪春華中有純音正不邪跛鼈久慚追駭足降旗今巳怯崇牙淸新格調空吟諷猥冗言辭自咄嗟爲我指迷終有得曲蓬從此長叢麻

偶古

卒卒往來舟翻翻逐利謀中流誰自溺方去不回頭

思歸

平生孤憤自然不作春蠺但食眠幹祿有心羞枉道無田虛日望丰年每將浩嘆期黃卷已許多憂競白顚舊笑古人輕獨往近來還自憶林泉

秋日感憤

擊劍髙歌四顧遐男兒何事系如瓜蛟龍不是池中物燕雀烏知隴上嗟命有儻來猶未耳天徒生我使窮耶謝安未是才難者底事蒼生卻盛誇

又

坐睨歸鴻起自嗟西風吹落淚痕斜聚書老懶堆塵楮秋劍寒酸蟄鐡蛇自是臥龍猶戢角浪嗟穴虎向生牙從來思擲班傭筆況是西山舊有家

襲襲

襲襲前修與後生要言髙爵是身榮卻將獵較誣師聖不見三年學有成

病中

十日身無一日寧病源知向百憂生寒侵騏驥應方瘦蠧滿楩楠豈易榮小閣晝閒書帙亂畫堂風靜藥羅聲北山扶杖終歸去寄語嵒猿莫曉驚

寄介甫【時爲郡牧】

已推事業皆歸命空有文章自滿家借使牛羊𨿽有責豈於鳯鳥獨無嗟人畱孟子皆非道客議揚雄正自嘩賢哲相望每千古得逢猶設與時差

上杭帥呂舍人【溱】

玉海澄中粹金山防外佳無前誰與敵獨進不容偕列象明星璧遺思結館娃【蘇爲舊治】一麾迎日下四海望霖乖今見詢僉允從來注意諧推溝常巳任濟域定民皆富裕吳中俗優遊治外懷樽環常滿客醉擁坐添釵賤子儒名業平生客旁淮塵埃方困頓時命兩沈埋居拙思營窟炊窮欲析骸毛生禰衡刺麻繋呂匡鞋海逺狂圖酌天髙妄欲階請𨿽非久得來實爲貧嗟況是常瞻目將希未施崕𨿽然愚者慮庶享惡人齋肉骨非難力銘心謝莫涯定須爲進互庶或未愚柴

上邵寶文【必】

出處身之道窮通命所闗孔猶聞宋逐軻亦退梁還玆道方中否流風有後艱客來方病憲人戚不堪顏士有髙山仰身嘗送駕攀徑心思古到獨手欲今扳憔悴窮年學乖疏五兩綸魚鹽聞古隱畎畆識今閒蹈海時何謂無田力亦孱淸醒甘澤畔富貴柰墦間進壯羝羊觸行屯乘馬班食貧欣道在慍見笑兒頑時巳輸雌雉心猶恥瘠環偶逢邦有道喜睠涕無觀水求窺海知天顧適山𨿽歸滕國聖尙賤許行蠻進效無橫艸希仁等棄官聖門猶進惑恵政況先鰥自道非能賦幾希不敢【一本作取】刪誤知何【一本作奚】以報忠信赤心殷

贈致政郭大丞

冠蓋衝衝語退居幾人年少褫銀魚風波脫去都無累日月閒來靜有餘一斗獨傾花下酒五車時曬腹中書【大丞洪飲而自儒書之外浮圖老子陰陽方技之說無所不覽故云】論詩深媿非商也敢向邱門望起予

閒居奉寄幾道

門前一徑長寒莎耳冷不聞車馬過疏竹有風堪待月空庭無雀可張羅道心自覺閒中得懶性還從病後多回首西城望詩老此心此性復如何

廣陵集卷十六

欽定四庫全書

廣陵集卷十七

宋王令撰詩

慵

衣冠慵整鬂慵梳萬事從來靜有餘卻笑嵇康慵未得區區猶作絕交書

金山寺

萬頃淸江浸碧山乾坤都向此中寛樓臺影落魚龍駭鐘磬聲來水石寒日暮海門飛白鳥潮回瓜步見黃灘當時戶外風波惡祗得髙僧靜處看

登甘露寺閣

忽忽勞生歲月催時偸髙迹出浮埃風沾艸樹江朝動春入川源緑夜回欲出壯懷臨八極可無樽酒到髙臺江山不與人相語似待忘言野客來

讀西漢

漢得孤秦萬時當年丞相要無爲洛陽年少空流涕誰謂書生果有知

讀東漢

漢鼎重炎逆血熬當時天子亦勤勞不能乘作唐虞計未防嚴陵所謂髙

讀商君傳

利害從來識所存固難輕重與人論趙良不自身爲客剛欲都君使灌園

書孔融傳

戲撥虎須求不嚙何如縮手袖中歸虛云坐上客常滿許下惟聞哭習脂

武侯

三顧𨿽然志意【一本作計】深出非由道此【一本作處】何心平時【一本】胸腹能多少且【一本作只】與羣兒梁父吟

叔孫通

弟子從來學未純異時得失【一本作失得】亦頻頻一官所買知【一本作曾】多少便議先生作聖人

韓吏部

宣尼夾谷叱彊齊吏部深州破賊圍始信眞儒能見用可爲邦國大皇威

讀老杜詩集

气吞風雅妙無倫碌碌當年不見珍自是古賢因發憤非闗詩道可窮人鐫鑱物象三千首照耀乾坤四百春寂寞有名身後事惟餘孤塜耒江濵

讀白樂天集

北邙山下一孤墳流落三千綺麗文後世聲名髙白日當年榮利等浮雲屏除憂憤歸禪寂消遣光陰在酒醺若使篇章深李杜竹符還不到君分

過伍子胥廟

西風騷客倦逰吳弔古心懷此暫舒鬼籙久應除佞嚭民思今果廟神胥𨿽然邪正皆歸死柰有忠防各異書回首舊江江水在怒濤猶是不平初

防伯廟

古廟鬰崔嵬朱門傃道開今人不爲讓間或乞靈來

和人古劍

安知歲月幾經今傳記汗漫不可尋得自廢墟埋萬古失曾飛將購千金客思秋水龍泉冷士嘆中原虎穴深好與壯夫同隠約鐡房寒澁壁塵侵

琴

古風寥落欲何尋常記南風素意深聞說五不斷欲於何處借人琴

不獨區區操縵間要期追逐古風還吾民有慍何當解學得南風不敢彈

謝張和仲恵寶云茶

故人有意眞憐我靈荈封題寄蓽門與療文園消渇病還招楚客獨醒防烹來似帶吳云腳摘處應無糓雨痕果肯同嘗竹林下寒泉應有恵山存【先有詩云寶云更許同嘗否擬待重烹第二泉故有是句】

和人孤雁

朔磧云深憶舊行心驚漢月忽騫翔江南水濶無天地漠北沙寒有雪霜逺目送飛沈暮靄西風吹影過斜陽衡南未到歸何日須信張羅近稻粱

雁

萬里長爲客飛飛豈自由情知稻粱急莫近网羅求闗塞風髙夜江湖水落秋哀鳴徒自切誰謂爾悲愁

送雁

來時羣雁去相隨病眼防天逺不知爲有客愁歸未得獨凴斜日望多時遲遲南國無春雪細細東風滿栁枝蝴蝶黃鶯有期約好加歸翥莫令遲

鴉鳴

庭前佳樹緑陰成樹抄飛鴉去就輕自顧主人無敗徳豈嫌爾口有凶聲平生直道常多禍兩耳淸風一聴鳴輙莫爲人輕自重須知彈射易忘生

馴鹿

日日野心新籠欄外彊馴祗消指馬相便有逐原人昔起歌賓興今無伏囿仁豺狼好牙爪應笑角如麟

和人放魚

春溪水暖緑蒲沈兩兩逰鱗躍紫金必以直鉤應不得果知非命亦何心舟吞逺海鯨鯢老餌滿平湖网罟深縱爾豈知吾有意渭川人去事難尋

和人促織

秋虫何爾亦怱怱何處人心與爾同夢枕幾年懸客淚曉窓殘月破西風人思絕漠冰霜早婦嘆窮閻杼柚空更有孤砧共岑寂平明華髮滿靑銅

問促織

衰艸風來響不【一本作自】知破窓燈滅月藏輝白頭老婦無機織臥【一本作坐】聴鄰兒懶打衣

苦熱

土燥木根焦禽窮自防毛龍遺赤日走天避火雲髙虎懼千山熾鯨憂四海熬風防不飽腹蟬亦爲身號

和束防初九日不見菊登髙

從來秋菊不曾栽敢向西風怨不開我自傷秋有髙興非闗特爲菊花來

簾

髙明庭宇好崇基枉把疏簾窣地垂必欲滿堂陰有樂誰能暗室自無欺捲舒未必風無意開隙須防燕解窺莫道人終可遮障可終遮障亦何爲

詆燕

金屋人嬌柰燕何暮簾好捲放來過今年已見燕無數何況明年燕更多

燕答

春日樓臺暖气低東風無主【一本作著】自東西尋常【一本作人家】簾幙有多少何處畫梁無燕泥

觀飲

不飲𨿽然合眾難何妨眾客自盤桓巳看手足互顚倒更聴人人自謂歡

答耿奎

浮生飄泊委蓬蒿洴澼無封耿嘆勞心學古人方有媿身從衰俗忽爲髙苟慚枉駕幹簞食肯謂非時愛一毛末學從玆益知守善人不鄙與華裒

江上

浩煙波不可名我來閒自濯塵纓久思滄海収身去安得長舟破浪行天濶水雲連黯淡日間鷗鷺自飛鳴屈平死後漁人盡後世憑誰論濁淸

洗竹

去年春筍宻相扶洗去心圖翠色疏髙節欲令人盡見枉枝何惜手親除臨川常可持爲釣待鳳猶能飽有餘須防月明風勁夜寒聲薄影滿茅居

春夢

湘水茫茫春意闗岑郎一睡片時間誰知行盡江南路枕上離家枕上還

秋日偶成呈杜子長顯之兼簡仲美劉丈

丈夫不合自窮愁藜藿先須天下憂君不唐虞皆我罪民推溝壑更誰尢須將兼濟爲吾事若只誠身亦我羞滿紙古人皆有道如其所學願軻邱

歲暮言懷呈諸友

萬事無成只一吁窮年況復嘆窮途功名未立頭先白貧病相仍气尙粗富貴早知皆有命窮通料是不由吾防須開口隨時笑一曲長歌醉倒壺

日益無聊賴偶成呈子長

一夕西風葉下柯覊人憔悴發沈屙窮來無子知難得命薄於人可柰何困臥牛衣空有淚劇彈鐡劍不成歌陶家壁冷塵埃滿何日云雷起鐡梭

醉後

醉裏分明別是天最宜沈溺過流年平時政要全稽古盛世朝廷不乏賢但得有生皆自遂不妨吾屬亦陶然沈湘死屈如何者卻把醒名欲自専

梅花

曉枝開早未多稠屢齅淸香不忍収萬木巳知春盡到百花常負後來羞東風也合相和暖臘雪無端欲滯畱滿眼蕭疏正堪惜莫將橫笛起人愁

木花

簇簇紅葩開緑荄陽和閒暇不須催天教爾艶呈奇絕不與夭桃次第開

蔬蘭

曉折寒蔬野圃間荒林深處有芳蘭世無賢士紉爲佩猶有幽人日取餐

廣陵集卷十七

欽定四庫全書

廣陵集卷十八

宋王令撰詩

九曲池悼古

刳地決洪波深流隱【一本作引】木鵞檣髙防系錦堤暖栁藏河防甚心方兆顚危念則那去都如脫屣東下若瘳屙殿腳千論女宮眉斛計螺迷樓挿空逺水調掲聲和忠切聞無路愚防面自阿君顏未回笑賊首已稱戈運去天移鼎人遷地見禾當年遺廢沼及此尙名歌古往悲奚寄今傳迹未訛水寒波刺甲土老岸髯莎落照畱歸【一本作飛】鳥西風困舊荷暮林迷逺嶼夕靄暝前波【一本作坡】亡國誰堪問覊人恨自多憑欄不成去歸意爲蹉跎

寄宿倅陸經子履

勲業悠悠未可貪直須隨處酌醺酣君知仕路三無慍我與人情七不堪聞借朱衣爲別乘想回靑眼憶髙談東風尙有西行約甬水橋邊定解驂

太湖

西南無盡望吞恐罄吳郊海近私憑蓄天低不敢包蛟龍宜自宅螾蛭莫令巢逺浦才分防歸檣略認梢水乘潮更濶地過底宜坳鳥絕煙維斷風淩浪脊交大橋橫作書別岸缺成爻吟恐詩無气圖憂筆費抄歸輸範蠡得官許季鷹拋志憶心應系歸誇口定勞窮何須蹈海來好卜編茅著戶生同隱居民釣自庖滄浪未容濯魚枻夜停敲

答劉仲美

莽莽晴川水寥寥病客舟來隨風浩蕩去逐淹畱生計梁邊燕歸心海上鷗多慙故人句欹臥一長謳

平山堂寄歐陽公

廢苑繁華未可尋孤城西北路崯檐邊月過峯巒頂柱下云回艸樹陰賓客日隨千騎樂管弦風入萬家深知公白玉堂中夢未負當時壯觀心

歲暮呈王介甫平甫

歲暮逺爲客一身歸計深塵沙日翳翳雨雪夜陰陰喜色開南信悲懷動北琴感時須寂寞何獨少陵心

塵土呈介甫

塵土紛紛起處防祗隨風力亂噓吹髙張白霧橫宮闕低引輕雲暗路岐客坐昏防歸耳目人行斑白上須眉誰知霶霈天飛雨洗滌輕浮防有時

溪上

溪上淸漣樹老蒼行穿溪樹踏靑陽溪深樹宻無人處祗有幽花度水香

金山

馬蹄行盡九州閒無處歡娛得破顏只有此中宜曠望誰令天作海門山

朝云

朝雲飛飛來無窮暮云漠漠昏相防閒來旣自不成雨拂去安用遮長空擬鞭屏翳問白日更謫星伯誅長風盡【一本作書】令萬物被光景夜看北斗朝天中

登城

病來萬事懶自宜髙城有樓間登【一本作可】躋來期淸風脫日熱坐厭逺日防天低閒郊【一本作雪】艸樹漫防昧落日燕雀爭依棲臨風一嘆人不防【一本作人誰防】直气飛去添虹霓

招束伯仁杜子長夜話

久陰忽晴已可賞況復夜气驅蚊藏淸風逆回六月熱急雨借得三秋涼非惟歸云人目快更有白月天心當從來萬古有未盡待子一夕心胸張

臨別州

十年來往常依依此日復去來何時靑山有意退弗忍白髮不逢歸未遲乾坤不盡萬里望艸木無限西風悲塵纓欲濯惡獨潔滄浪流去淸無涯

春意

春空漠漠多愁容春意冉冉隨歸鴻寒雲飛髙不肯雨白日翳暗何時風閒花野艸各意態濃煙弱栁相昏防北窓厭睡不知夜起見海月如秋空

雜誌

性說

或問性者何謂也曰難言也曰古聖人亦不言歟曰古聖人言不得巳而言不得已而言是哀生民之愚也餘業聖人者也敢廢言乎哉曰然則性何出也曰上而億萬世下而億萬世其源吾心是也推吾心而以通萬物之心一心也是則性者萬物之源乎廓而無形象也寂而無兆朕也不日不月陰陽不能晦也不雷不霆气象所由應也天蒼然稟之而上也地隤然稟之而下也日月星稟之所以經緯也山川稟之所以融結也然則人介其間稟之粹者也人皆有稟之之資而不知所以稟也是蔽之也蔽之來非一日二日也當湛然之時無思也無爲也粘湛而情生則感气而育矣感气而育則溺之形質矣溺之形質則事物之攻將千馳萬驟而不能反其源也嗚呼物格則局之視也聲激則局之聴也事牽則局之思也舌鼓則局之言也樂生則欣喜集也苦纒則悲哀來也好惡相兵也是非相戰也異而出於同同而反之異以繩墨辧曲直也而不知不繩不墨所以爲曲直也以冰炭等寒暄也而不知不冰不炭所以通寒暄也噫大道昭昭彌綸於天地間柰何世之人不逹也世之人所以不逹者喜惡之情爲之防也善者曰吾守是舍吾守何道之有也惡者曰吾守是舍吾守亦何道之有也善者泥於善惡者泥於惡頑然封執而不知聖人之變也曰然則善惡等歟曰善與惡利害則殊矣要其事爲皆出於情也今夫霜露之濡生殺不能廢一也知露之能生霜之能殺而不知霜之所以爲霜露之所以爲露要之於潤則一耳彼人所以執霜露云者局之於生殺之情也善惡之於人豈異此哉曰然則善惡之情不足辧歟不辧何以爲聖人也然則善惡之來各緣其習也薄也厚也隱也顯也人固有始善而終惡者始惡而終善者本末渾然而善者始終渾然而惡者有善惡參相用者此皆何也曰向吾所謂善惡之來皆緣其習也者此也始善而終惡是善情薄而惡情勝也始惡而終善是惡情薄而善情勝也本末渾然於善善善者也始終渾然於惡惡惡者也善惡交相用是善惡之情交相勝也曰然則性果無善惡歟曰性無善惡也有善有惡者皆情耳曰善惡紛紛何由復其性也曰夫明覺之人不畱善也不滯惡也善惡忘則好惡平好惡平則物我等物我等則湛然無情於其間故能與太虛等矣曰當是之時則與太虛等亦無有爲歟曰是何言也水之止萬物之鑑也谷之空萬物之應也聖人者天下之母肯遺天下之子哉天下之子不可計也非而悖於是者有矣惡而忘於善者有矣非而悖於是惡而忘於善聖人未嘗忘於心也心不安則思有制作行於其間矣紀綱教化所以惇天下之本也典章法度所以開天下之誠也符璽斗斛所以公天下之平也刑法號令所以檢天下之姦也春秋以是爲春秋也禮樂以是爲禮樂也易以是爲易也詩書以是爲詩書也噫古之逹此道者皆聖人也伊尹曰以先知覺後知先覺覺後覺予天民之先覺者也予將以斯道覺斯民也伊尹覺斯民之道上而億萬世下而億萬世捨吾所謂性者無可覺者矣噫聖人沒典法淪防知吾道者幾人也後之世徳行不修仁義不著使天下之人冺冺然入頑獷之俗而不自知者皆不知性之罪也有志於天下者可不念哉

師說

上古之書旣巳汩沒其他治具不可稽見而五常【一本作五帝】之學求諸傳記間或見之夏商之書𨿽號殘缺然學亦有名【一本作學之名具存】法周則大偹故其施設炳然彰白若然帝王之於治具【一本作日】它𨿽世有取捨於學則未聞或廢也豈非君師云者兩立不可一蹶歟夫惟至治之世其措民各有本而次第之以及其化故地各井而民自食其業𨿽有士農工商之異未嘗不力而食因其資給然後繩其防惰澄其淫【一本作遷】衺耡其彊梗其治略以定矣然猶鄕遂有庠序之教家國有塾學之設自庶子以及卿大夫士之子皆入學爲之師以諭其道爲之保以詔其業示之知仁聖義中和使相充擴【一本作存蘊】孝友睦婣任卹使相修飭【一本作行】禮樂射禦書數使相開曉故其左右之聞前後之觀不仁義則禮樂迨其淬磨漬漸【一本作漸浸】之成則入孝而出悌尊尊而長長然後取而置之民上則君盡其所以爲君臣盡其所以爲臣卒無有一背戾者其出於學而存於師也道之衰微迄於余周【一本作戰國】如絙石之於將墜其引綴未絕者猶一綫髮繼之暴秦不扶而抑遂至崩壊漢興宜大更制而財補縫之故其俗無所防範聴民所爲卒放壊不至治然能郡縣創孔子祠立五經博士置弟子徒員防賢良本經術以對當時得失於古𨿽未爲善而其風遂號爲治平豈前世遺風余化漬染而未斬耶抑民苦秦而效見易也當此之時士猶能相尊師故終漢世傳詩書禮易春秋而名家者以百數十計晉魏而下寖以沈溺更數十世惟唐爲近古大抵財追齊漢治而未能逺過嗚呼何爲而止此也夫天下之所以不治患在不用儒而漢唐以來例常任儒矣卒不至甚治者何也有儒名有儒位不儒用【一本作不用儒術】而然爾其在於學師不立而育賢無方聖人之道不講不明士無根源而競支流故不識所以治亂之本而不知所以爲儒之任而又上之取之不以實而以言故也夫人所以能自誠而明者非生而知則出於教導之明而修習之至也如無爲師則天下之士𨿽有彊力向進之心且何自而明且誠也夫天下之才力訓導而懋勉之猶患其粃窳故七十子身逢聖人而親薫炙之其聞與見不爲不至猶且柴愚參魯師辟由喭賜不受命而貨殖冉求爲宰而賦粟倍又況後聖人數千歲其書殘缺朽蠧又資材下於數子而欲聴其自爲而不立學與師猶其願獲而顧不耕也如必待其自賢而取之多見其稀濶不可俟也自周至唐緜數千歲其卓然取賢自名可以治國者由孟軻抵韓愈才四人是其力能扶持其教而竟不之用者所以歷年巳逺人出甚少也如其多則或用之矣苟患其少無如廣學樹師續其所不長擢其所未髙使知所以爲治而識所以救亂然後名聞而實取之則庶矣天下之師絕巳久今之名門徒教組刺章句希望科第而巳昔者子路使子羔爲費宰子曰賊夫人之子今賊人者皆是皆取戾於孔子者其惡得爲人師惡得爲人師

廣陵集卷十八

欽定四庫全書

廣陵集卷十九

宋王令撰雜誌

招學說寄興叔【乙未】

曰吾固愛木之不自已焉安得吾學而木然也安得人學而木然也吾學而然將有以與之人也人學而然將有以取於人也吾學而然與之人友道也人學而然取於吾師道也友且師學而不倦者夫木哉木哉安得吾學而木然也安得人學而木然也今夫木始於萌蘗眇於毫髮計其根萌之徑相長不過以寸及其春夏之綿苗雨露之兼仍積之日長生之不休彌抱而不可拱焉則休者安其陰息者仰其材睨而上計之千百尋而不可逮視其芽蘗毫髮時豈不過甚而得巳耶然而不足猶若也向使其拱把而止則朽折若芽茁然惡在能千百尋哉今夫木生於山林而用廈屋木非能手舉以招言列於人而自謂其材也而又山林之與廈屋其逺勝言哉而人不能遺斧斤必至焉故木患不材耳安有材而遺者也使其材而或遺則爲材益大則世豈能終遺之哉𨿽然木生自爾也非爲材而後生也非爲人不以爲材而不生也故木有似夫君子吾固曰學者曰吾固愛木之不自已焉安得吾學而木然也安得人學而木然也今夫人之所以異於禽獸者非謂其衣【一本作角】而不毛也以其聰明視聴然也視父而知爲親聴長而知爲順此人之所以異於禽獸也然而未善視聴焉百步之間荒忽之外察一芒毛之垂而熟蚊蠅之聲者邾婁師曠之所以異於眾人也然而未及大視聴焉顏子坐而視百世之上見舜之行焉聞舜之言焉坐而視當世見孔子之行焉聞孔子之言焉閒而視一身見過欲萌於無形非欲倡於無心聲故孑然自持循且曰舜何人也予何人也又曰瞻之在前忽焉在後惟顏子爲能見也他人固不之見也非惟顏子爲然惟舜亦然舜樂取於人以爲善取於人以爲善是見而取之也樂取於人以爲善是聞而取之也非惟舜爲然孔子亦然孔子曰今吾於人也聴其言而觀其行顏子以之自明舜以之取人孔子以之攺過夫人【一本無人字】能自明若取人與攺過豈不爲大視聴哉故邾婁之明師曠之聰是天與之也顏子之聰顏子之明學得之也天與之故能勝人學得之故能勝天今夫視者聴者才天與之也然而未如學得之也學得之如何如顏子而巳矣如之何如顏子學不倦而巳矣大哉學夫今夫【一本作之】人莫不學【一本作莫不好學】也然而未得名【一本作爲】好學者猶範之冠蟹之筐耳以其名爲而實非也人有能惡【一本作知】範冠蟹筐之心則知好學矣夫道固不逺人而人自逺之苟有求道之心而持之至誠則何可當耶苟爲有求道之心而不能持以至誠亦末如之何也巳詩不云乎伐柯如之何匪斧不克謂其學道非至誠不能也人皆曰我智過禽獸而視之而未有以過之也故求髙不如鳥求深不如魚千仭之山人不勝其髙也而鳥常卑之更擇髙而巢焉以是人不得而窺也千仭之淵人不勝其深也然而魚猶薄之汨其深而穴焉故人不得而釣也苟能充魚鳥髙深之心而施之學則人能及之者鮮矣夫道無逺而人無不能有逺不能者謂不爲也今有人曰吾不能走千里之逺而能反覆百步之間不休則千里也夫末喜子都天下之大姣者也人同以末喜子都爲大姣而末喜子都尙自懼未爲姣更漸朱塗粉慊慊然惟懼人或美於已而不得【一本作能】美於人嗚呼曾謂好聖人者不及末喜子都好姣乎然學者亦捨已而先人故夫今之人責人一以義而待已卒以恕責人以恕則人之就聖人也速待已以恕則己之去小人也緩且不知責人不已竟何多於已也苟能以攻人之心而攻已之心則過失不勝其多矣夫觸刑辟而爲非禮義者小人之肆者也懼刑辟而不爲非禮義者小人之拘不得志者也可以爲非禮義而不爲非禮義學者之守也情安禮而行安義君子哉惜乎未及好學者也吾學而求爲君子者也嗚呼不爲小人之拘不爲小人之肆者幾希哉夫人之於人則患有不知有不能問而自爲已則安不知而學不能陋夫欺人哉今有疽瘍之在身則求於人而願去𨿽撓困折顙累百拜而不辭也有不求而爲之治而愈則必思謝之至於【一本作有】過惡之在身而不知求人或者告之則不謝更怒甚哉疾惡之不如疽瘍也斯人而有恥者鮮矣人之爲父兄愛子弟皆知擇師而教之至於已身而反不知學悲矣夫惑矣夫

迂說

非禮之舉非義之動皆是也以其非禮非義而止者蓋未之見也以其非禮非義而止之者又未之見也今有學聖人之道而行聖人之義者皆曰迂以其迂而止者皆是也以其迂而止之者又皆是是也是何勇於彼而惡乎適此也止之爲愛人耶豈樂人之爲非禮義而懼人之爲聖人也耶

是非說

是非人人之有也是非或非人人之有也何爲其然指已與人曰爾爲爾我爲我人皆曰是也智者觀之亦曰是也指已與人曰爾爲我我爲爾則人皆曰非也智者觀之亦曰非也斯其爲是非是也故曰人人之有也於此有人生而未嘗之山也而原藪是居又未嘗聞人說山之爲何如也一日客有自山而來者以山之髙大語之原藪之人相與笑駭曰是豈有是出吾門適吾野防足引目而四望之地皆平也何曾爲有山則語其爲山者是也謂其無山者非也故曰是非或非人人之有也今人所以能是非原藪之民者以其常見聞諸山也如不嘗聞與見則原藪之民何以異故曰是非不徒於山也夫道則亦有然者矣

交說送杜漸

孟子道性善信其性之善也然其有不善者非其才之罪也不能擴而充之而習之逺之然也有能資性之善而充之習不相逺之則信夫純乎哉前吾學者吾師也吾見其擴巳充而習不逺者也吾不知其始爲何如然也後吾學者吾之徒也吾多見其不能擴而充之而習之逺之始吾亦爲然然後知杜子賢夫人逺者也能資性之善而充之習不相逺之是將信夫純者也杜子名漸年少朴茂韜藏不挑抉平日未嘗輙語言與吾居且五年乂最爲親洽而未見其懈且過也言之有實也行之有信也與吾交而遊者多矣未見其可愛如杜子者故吾獨樂朋友之杜子亦猶然乃不輙他人之從而獨我自待也居相爲羣也別相爲思也見相爲喜也言語相唱答而出處相往來也故悲而同爲吁窮而相爲謀樂而相爲讓去就相爲之可否過失相爲之扳牽吾獨杜子望而杜子亦望予然也方吾窮困寒餓牽而之東西不旬月必復合於其未合間已共嘆恨而況今而去吾乃久也故序其行獨道其可愛與相合與去可嘆恨而不及所學者吾與杜子素講之熟矣吾知杜子之不吾忘而吾又敢自忘耶

龍池說

距眞而西七十里曰六合縣地皆原阜無川澤縣行五里曰龍池池之南居民數十家又有亭以休行者余嘗過而宿焉愛其池之寛逺旣而防之又殊渾不可窮極且怪其龍池之謂因求而問之則曰世傳此地舊無池爲常人居昔而忽防焉旣而有龍居之也今其池之東北冬寒水涸淺處尙見柱石與遺井在焉以是驗之舊爲人居也決不疑矣民四時必具祭否則水旱如旁郡卽不爾則風雹害稼余舊嘗疑於龍今又得此說私怪駭之因退而思之曰天地人三才也上而爲天日月星辰在焉而不得下而雜人也下而爲地山川艸木在焉而不得上而雜天也況又中而人與禽獸哉是各有分定而不可雜以上下也故飛者𨿽髙巳上則窮穴者𨿽卑巳深則死而龍者潛而伏淵躍而飛天風雷雲雨動且從焉是其神亦大矣獨能雜出於天地人之間吁亦盛哉今何孑然獨居此也夫人非龍曹也地陷眞郊人則防死龍獨害人而居之安耶祭而有求也所求非所力則𨿽祭當不受而民或不祭而龍又當淩風厲雹以驚禍之耶夫風雨天之付龍者以其能行雲施雨蘓焦活枯而然爾龍何旱而不用爲雨不祭而用是求食耶江海至大也橫亙數千里鯤鰕共容之龍盍居而且樂焉而何爲齪齪居此與蚯蚓伍也豈彼不容龍而龍私居此耶不然則龍懼其大而不往也余觀易之乾卦及他經傳所載凡擬聖人君子則必以龍是豈龍者能利人而不自私者耶今何乃爾也夫龍者豈盡居此焉耶又將若人者有君子人而有小人人耶

馬說

東郭之兒生而未嘗逢馬意其四足而甚大者皆牛也他日適市而逢馬焉驚而呼之曰是牛何以是斑斑也其聞者笑之語之市人而市人笑之東郭之兒自失焉歸而語諸長者則馬也以是不語者三日東郭之先生聞而過之曰孺子亦有所失乎曰非也吾嘗以馬爲牛旣知其爲馬矣吾慙而未言將無以見市人也先生曰噫馬信爲馬矣孺子以爲牛孺子之過也市人乃能笑孺子者是以馬云也苟不以馬而以他使是非幾不能不以牛爲馬其於孺子有間乎孺子殆未之學耳市人固不足慙也

廣陵集卷十九

欽定四庫全書

廣陵集卷二十

宋王令撰正命

語曰子罕言命然則命固聖人罕言之矣自西夷入中國以佛而性命之說始雜而孟子嘗謂人之性善而荀揚者互出以爭之自二子之興而孟子之說益明而今世言性者尢多而詳大要歸孟子則爲得而世之好事者往往偸去以附佛而爲說然亦言性者未罄也而命之說尢旡言而佛者盡狀人死生終始之迹以籠人而爲命而陰陽之家復推步五行之支榦日月星辰之經躔遲速以迎合人之修短貴賤以爲命而愚者自思旡以出其說而信惑之其源蓋始出於惡不必斥賢不必用而人始惑於貴賤矣死有修短而賢者或丁其短而愚不肖或老而稱年【一本作老而二字】而人始惑於死生矣故佛老包妄以爲談而陰陽者騁奇以取然人之信且惑者大要不知命也夫舜賤而爲庶人貴而爲天子是莫之致而至者也然而舜致之以孝使堯之時而舜以孝且聖則命亦可爲邪抑堯以丹朱爲不嗣而廢之耶以旡命而廢之耶而舜避之南河之南舜何爲不知命使舜而爲知命則避亦詐哉歷者曰歷之數始於易是伏羲而來知易莫如文王也然而文王拘於羑里曷爲不知命苟爲知命曷爲憂患而作易哉【一本無而作易三字】文王之後聖且知易又未有如孔子也孔子曷爲不知命苟爲知命曷爲聘七十二國老而後止哉如古之文王孔子猶且不知命而謂今之星家歷翁能知釋者能言耶借釋氏陰陽之言之然則是人無死非命也人無死非命則死實命之由然而不在人則是桀殺龍逢桀非有罪也龍逢之命之【一本無之字下同】然也桀順天而致命者也紂殺比干紂非有罪也比干之命之然也紂順天而致命者也如是則桀紂不必爲善爲善不免於誅命之然也跖蹻不必不爲惡爲惡而死不減壽命之然也幸而釋氏陰陽之言不盡信民則惑而無自立不幸而釋氏陰陽之言盡信之則當死者不死不得以義責命之由然也當生而死之不得以義正命之由然也若是則上無暴誅誅者命其時也下無暴死死之者命其時也夫然則烏是堯舜烏非桀紂哉嗚乎其亦不思矣夫人之學釋氏陰陽者謂堯舜生桀紂之時則亦爲桀紂之暴耶不然則人之命死者何自處之也謂桀紂生堯舜之時則亦爲堯舜之仁耶不然則人之命不死者桀紂安得而暴哉使釋氏陰陽之說行而天下盡信以爲命則將見盜殺其父而子不復曰父【一本無父字君字】命適至然也盜殺其君而臣不復曰君命適至然也不然則不知命而逆天理矣故予嘗謂人不可不知命而不可知非命不可知非命者前之謂釋氏陰陽者之謂是也人不可不知命者知其命之自我云也命之自我云者天下有道以道殉身富貴我命之也是命在我者也天下無道以身殉道𨿽窮賤死而不回亦我命之也是命在我者也夫人生之有死人之終也死𨿽有長短一歸於終爾故曰死生非爲命惟其死生之者爲命貴賤貧富非爲命惟其貴賤貧富之者爲命若是則死生有義我不敢苟死生亦義之云也我所以命之云也故事父有道事父不敢不死事父之義云也我之事父之命云也事君有道事君不可不死事君之義云也我之事君之命云也如是則子得其子之命臣得其臣之命旁推而逺及之無適而不得命君子謂之知命昔者孔子嘗言命矣在困之卦曰君子致命遂志夫困爲無用之世有言而不信君子尙何命以動哉故君子致而遂志耳使如人各有命則𨿽死何可致耶又彌子瑕嘗謂子路曰孔子主我衛卿可得孔子曰有命然則命者謂我有義命之也不可主佞人以求卿也其傷顏子則又曰不幸短命伯牛則曰亡之命矣夫者亦謂二子之死之短不能盡其所以自命云耳而孟子亦謂知命者不立巖墻之下而桎梏者非正命夫然之謂知命

志述

士之所志不同因以有得失則信然予固不能一也若夫明哲自重之士惟其道之所以而信之猶謂其志有得失余蓋非之而未信也夫士之所趨不同固多而其志則有二利與道云也志於利者禦人而襲其千金防惡犯上以盜其國與非其道而枉人之鬥筲𨿽所以取之不同輕重小大之各異然志於利則爲之不志於利皆不爲也是其志於利則同也夫禦人而人亦禦之防惡犯上而不獲任人之鬥筲而不得其是曰失吾志云耳然則是失其志也若夫志於道者得其時挾其道進而行之天下所得吾志者道也富貴豈吾之志哉非其時而道不行於天下去富貴而不居是猶吾之志也曽何損益於吾心哉以是言之士苟以其志進退於世𨿽大行窮居於勢利則然其爲志則一也夫心𨿽不可必得之於天下豈不可得之於一身哉故曰士未嘗有失志也今之沛然坐人上以享牛羊之食者人視其面蓋赫然退而語之者謂得其志故也是人亦謂以吾之得志故也今褐衣不完飯糟糠嚃藜羮以自顧者蓋其气怫然人之言者曰是其失志故也其人亦曰爲其失吾志故也不知人將志於富貴者乎直將志於道者乎夫苟志於富貴則誠然苟志於道則余知其兩失也若夫良志則不然其堅如金石其常如金石其照如日月豈以外物之接與否遂以爲得失哉余觀世之顯者驕而不見其道於天下賤者失已不能自恱以余考之常兩失其志如此今吾言之欲求其志者知在此不在彼則將有得巳而巳者𨿽然余亦用自鑑耳或曰孟子之言得志者非歟曰彼以天下言也故有得失餘言志之在身者故無得失然歟然則孟子與餘言何異哉

醫諭

一邑之醫舉十人一人實能而九人名不能能者嘗任醫不能者嘗任人任醫者如何曰某病也是必砭某病也是必藥曰砭楚而藥苦柰何曰病必砭藥而巳如爲置楚苦則死未可諱也任人者如何曰某病也是宜砭某病也是宜藥曰砭甚楚如可藥易之曰是亦藥可也惡在其必砭曰藥甚苦且柰何曰是亦有甘者耳惡在其必苦以故而不能者常爲用能者常不用他日邑長病疇咨左右而可者召其九人之一人焉重數月而病無損又召其一人焉則仍無損更五六而不及能者然後嘆曰邑無醫後之者不尙前不若復召初爲醫者巳而召之噫是人也何不思使其有可療之道則前固用之矣不待數月而後徒巳也如爲無益𨿽召之將加病何一日困且憊其子有爲能者言則罵之曰醫召固在我是故惡出夫彼吁乃人也何其瘳其於未死也幸

讀孟子

予讀孟氏之書一年而奮奮於防中二年而縮縮懼不能行三年而退黙以吁嗚呼孟氏之道可知矣方周之衰天下諸侯紛起以爭彊謀相弱【一本作脇弱】眾謀一寡天下之士鋒口以起迍兵交戈相搖以【一本無以字】鬭而不休惟恐殺人之不殘收地之不多屠城滅國之在【一本作或在】人後然後天下之君下堂去席引手側耳以願就其說而謀聽計行故朝而襲人於前暮而人襲於後一勝一負不移踵而相復血骨滿野不一顧者而日磨銛淬鋒以力齊地醜抗不相上下方是時貪狼之君朝敗而暮討已心疾【一本作忌】口嘆謂復恥之不速又聽昏視淫廹於一切之見方此時而教以王者仁義則謂爲迂濶而無益於事也必矣辟猶志在逐免寧肯輟坐以待免【一本作鹿】又肯信不顧之走墮穽而遇虎耶故三代之季暴亂未有久於周者無他聖人不出賢者擯逺不聽而中庸之君耳窒目蔽樂於所以亡而不悟所以興卒至咽吞銷蕩財六國而秦復暴有之又遂大亂而聖人之言息矣漢興孟子與五經連置博士而當世學者不知先此自西漢賈誼劉向軰號爲多言又嘗爭出以謀憂天下而於孟氏之學不切切深造則漢儒之學可語哉自唐韓愈前【一本作首】倡之後天下日知所向至今則孔孟之學盈然矣然卒有疑者今其言區區欲以百里數百里之國五年七年之間懷諸侯以有四海復爲政於天下又其言皆曰有七十里五十里興者未聞以千里畏人何時如此其難而功如此甚大效如此甚速也而孟子之後學孟子者皆爲公相輔有天子之天下而乃至不能治辦務理顚倒而不能條貫舉天下求柔四夷年饑蔬谷不登則民皆殍散烏在其能不以千里畏人也豈孟子利於自一國而有天下以爲政【一本無此三字】而不利爲政於天下耶不然虛語耶不然吾何言哉吁

書墨後

班固言墨書七十一篇而今之傳墨者財十三篇耳又其書多非墨所素心予嘗按書傳之雜出者合質之多無得也然論其大防亦時時取吾儒裼襲以自出故同是堯舜而非桀紂無足疑也自司馬遷之博聞而猶不知生於何時故云或先後孔子而未知也予嘗評之而謂使翟而先孔子以生則翟之荒愚當得先矜哀而後誅使翟而生孔子後則元惡何待教耶予讀其書至其所謂絲染篇則益憐翟之昏不明而妄傷人之失習而不知巳將習人以失也然後亦疑翟實生孔子前也然翟學之興𨿽翟固有罪而所由亦時然方周之衰先王之法禁盡廢天下之士爭出而名家者甚眾然翟亦其一爾方此之時先王之道息天下之士皆不知自爲學𨿽仲尼之先之後而道未盡信天下故翟於此時出與間防故從翟者多也然翟之能偸天下以自名豈不爲幸耶而予獨傷翟之不得後孔子故不能自有知又其書傳之不幸而令人信以遲永翟罪以予觀之翟乃不幸也然予獨愛孟子之能第次人曰逃墨必歸於楊今而視之𨿽害人者有殊差而豈能一逃孟子之言予嘗病世之釋老者則思得楊墨之書以校比其淺深故嘗兼求之而楊氏之言絕矣豈害輕者去之易耶而墨之書𨿽不完在然要之世傳不盡廢也其書𨿽缺而其大槪固具存爾夫楊氏爲我防一毛利天下不爲豈老之謂耶墨氏明鬼尙同磨頂放踵而爲之則佛矣然佛老之害當世𨿽同然當世之受害則老輕於佛以是計之又豈逃楊歸墨【一本作逃墨歸楊】之效耶至於二夷之荒妄雄猾所以資禍當世者計楊墨則其倍又百矣然世之學多謂孟子之後楊墨者空矣而不知老楊佛墨之関合如此也嗚呼道之不行自文武【一本作成康】而來其巳逺矣然仲尼之後數十年而墨墨數十年而秦秦數十年而老老數百年而佛佛今千有餘年矣而其間特力獨抗撥邪說而自正者財孟子與韓二人爾然又身立無由道不及天下財空言以待後世則今其道得不絕冺者抑亦二賢之言耶而予嘗觀當世佛老者徒張誕以射愚而人不知其爲害者信亦幸矣亦不幸吾儒之道不被不爲卻掃逺棄耳而亦幸而釋老之無人不然則孔子不復容於今而暴秦不獨暴於古也然世之學者獨奮攘兩手直進不旁顧以鋭於入夷非惟終自愚更左右出以牽獵當世合羣起而助之攻噫亦甚哉予嘗視世之防佛老者有道惟貪與懦愚不思耳貪故樂爲之誘懦故易爲之懼愚不思則自擇不明合三者於一心則何適而不入耶今予之區區惜翟之不後孔子以生而惡前孔子者非徒愛翟也欲學者之知今而學翟者罪之過翟也言學翟之罪過翟者又欲其知釋老之又甚之也作讀墨

廣陵集卷二十

欽定四庫全書

廣陵集卷二十一

宋王令撰書秦醫後

太史公曰秦醫其智矣乎夫知其不可爲而不爲也彼攻之不可逹之不及藥不至焉醫亦何以爲也吾觀世之醫而死者甚多未見知其不可爲而不爲之也彼知其不可爲而不爲之者其良醫乎其亦智矣乎

書明皇紀後

唐續大亂之後天下困苦人人思休息迨【一作逮】諸盜殱盡四方無事拋棄弓斧歸復耒耜民始有生心時亦小康至貞觀中君臣胥熙上招下來朝無遺謀民無遺殃而天下治平矣然當世之臣猶失淺近故唐𨿽暫平而無長久光大之策卒使於古有愧繼之髙宗循而不修終無事於天下而武氏女子排房闥出自稱制而天下亦安之豈非武徳以來積治承平民方徳唐而未思亂也及明皇帝平韋氏戡內難出承睿攬有天下然能多自勤明又天資神度超防上世而亦鋭意有天下心又開元以來諸臣忠公宣力悉心加之天時連仍吉而不凶故能鬥米五錢民行千里不裹糧餱天下旣富矣人人自愛防不肯欵觸刑辟故連嵗決獄才數十計自周漢而下千百嵗已來語爲治平無出貞觀開元也太平旣久上志日益銷墮當時窮謀竭力之臣半以老死後來者幸以佞媚進亦以佞媚終然不雄悍狡愎陰爲中賊故直者伐防忠者流逐天下之事靡靡寖敗壊而不之悟方且伐鼓賡歌曰形詠太平更漬溺【一本作淸竭】幸愛雄牧要官隨意授之不問其賢能何如故內包國忠之姦而外稔祿山之禍又天下久平人不識兵革令守皆常俗吏惟知循奉條章文飾姦隙以窺伺富貴而巳故潼關一防而京師旋溺天下守土之臣如壙土爾誰知赴君死國之爲宜然哉及其西遷之初棲棲如旅人以天子之尊數世之徳而不能活一妃妾宗族逋棄或且誅死而方淚吁以爲無甚負天下不亦謬哉迨肅宗卽位計較戶籍而祿山一亂所失五百餘萬存者半之吁人死又勝數哉百姓何罪也唐室之衰自此始矣嗚呼明皇帝以積徳之後又承丰余富庶之時如此然且不免一旦之亂又況其不及明皇者可不思哉詩曰迨天之未陰雨徹彼桑土綢繆牖戶今此下民或敢侮予信夫作此詩者知道也非周公吾其謂何

書李勣傳後

論曰隋唐之交天下大潰而所在虎鬭龍爭而勣於此時能牙爪出以自用天下巳平矣文皇猶多事四夷而嘗得勣以甘心故突厥延陁之平勣尢用自偉而世主亦多尙之獨君子者有以罪勣也而文皇頓傾心以注勣𨿽耏須有以爲勣用者猶不嫌有損以賜之而況其外者耶殆其終盡之言則甚矣太宗寢疾謂髙宗曰汝於李勣無恩我將責出之我死後汝當授以僕射則必致其死力豈於勣猶有遺憂而平時亦以奇禦勣耶及髙宗廢後之議竟亦得勣力以致武氏移天下然余嘗病文皇之不果於明如使勣尙爲用固巳嘗用之如猶有一日之憂尙多其前功則自可休豢之且俾來者無授以柄則巳矣如天下方有事顧勣獨有能不若亦以忠死之【一本作不若以赤心死之】又惡在賣之以収其力哉然如勣𨿽有用於一切而常不可爲文臣謂其未知夫所以愛君也方武氏之議如遂良無忌軰更探沸【一本作湯】以患而勣獨忍不顧𨿽其心固自有存然亦有所從來也然勣曺終無用假之得其力尙何用之適宜爲憂矣余讀之至此惜其知人常無難而使人常難於知人又病其使人者多不以道也故重言之然至勣之孫敬業竟以兵動武后時而謂爲復唐以誅豈非天耶然爲人臣者亦不可不知其愛君也

讀石介原亂因書

古之治要自井田之壊百實同踣無復張起昉於衰周以至今日二千年間其爲治平如客寄故靡靡日轉潰腐猶一軀緜百創𨿽間有膚儒碩人摩按吮傅爲得飬防旋卽剖割以至於肉盡骨出無可柰何猶將觧筋折節血視髓破碎而未之止嗚呼吾道者不巳甚乎於予何從而誅也𨿽然固有可疑者聖人不出賢者棄之不用而邪駢蠧交相扇蕩而不休又豈孔孟之謂天之將喪斯文與未欲平治之然耶宋有天下行百年名儒六七作然猶逗滯淺近未經絕古𨿽間得聖人之遺言苟置於大有爲則未免泥與匱以是使人不多喜其書及得石公操所畱文若原亂明禁等篇是亦欲有爲者也有欲救之言無可救之道吾則謂斯【一本作斯吾】具不爲公操爾惜夫不之用也巳

道傍老父言【癸巳】

道傍老父髯而黒瘠天甚寒衣破上而露下王子過而嗟之老父曰小子何爲嗟答曰翁老矣衣食不足以勝寒餓筋力巳疲不能得自休小子不肖竊有志故敢以嗟父曰子來前吾語汝夫畜者求食蒭犬者懷葅然則尸之者宜若然耶且不知吾軰又尸之誰也天乃亦宜牛馬其思歟答曰太平之世明天子在上四民各獲其利衣食所不及者遊惰之民爾𨿽然公何爲至是父曰時運凶有田不足以償租負子孫散亡不能見保然則老人者尙有罪耶謝之曰公無多怨歳饑爾柰之何父怒曰饑可罪邪受人之羊匪牧是思十羊而來九皮而歸曰羊病死奚牧之非然則可乎小子未可與語也又何志之有邪掖其杖而去追而謝之弗復應

段秀實太尉傳【作時新唐書未出】

吾每讀栁子厚上史館書及太尉遺事再三欲捨而不能也心疑其韓退之直史館時而久不得太尉傳今而得之徒齗齗無奇節又烏覩所謂遺事哉巳而疑子厚實獻否也間取而並之此則栁志耳更爲之贊云段秀實字成公隴州汧陽人也方六嵗時母且病侍不食者七日及長喜自厚重內敢防而與人欵欵不疑實剛決者初從安西節度馬靈詧討防密以功爲其府別將更事髙仙芝而李嗣業請以爲判官得綏徳府折衝肅宗起靈武呼安西兵節度使梁宰不起應秀實見嗣業曰事繆矣天子令而有不從者嗣業亟以白宰得兵五千去赴朔方而以秀實爲之助力戰有功防父死以喪去嗣業不可曰公且去【一本作爾去】嗣業失兩手無能矣起之爲節度判官復奏爲懷州長史知其州而嗣業卒秀實哭泣營塟之皆有禮荔非元禮見而義之復奏爲節度判官及白孝徳爲使累遷太常卿爲度支營田副使而大將焦令諶以田課民曰比秋入我熟【一本無熟字】防嵗旱以訴不得哀民其窮有死終無以輸乃以狀関營田秀實書其狀仍使人求柔諶諶怒入田民罵曰段秀實非我所畏也爾何心謂我畏而訴之叱以所書狀加其背而杖之人二十訖垂死輿以來秀實走防之泣曰爾窮以我爲歸意我脫爾也借我不自能則亦巳矣今又苦爾使得杖咎實我爲之不在諶卽呼水來爲洗其血手裂裳帛裹藥傅所創卽觧馬使賤以速售得急錢以入令諶而令諶亦不之知軍有尹少榮旁不之平防令諶而罵之令諶聞而大負媿不自食且曰段公仁人我尙何面目見之一夕亦防其卒軍之遷西時汾陽王子郭晞軍客在【一本作於】邠士卒甚亂暴而不加制而節度白孝徳亦顧惜自【一本作其】爲難聽不加裁秀實不可之孝徳曰公言非不願獨汾陽柰何秀實曰公誠能以都虞候假秀實當無不可者孝徳喜如言旣一日晞軍十七人坐市飲奰不相平奮以兵防醸器壊酒出流散秀實急取斬以令市晞軍聞而怒噪且盡甲矣孝徳懼以謀秀實曰無恐也行往辭之因觧其【一本作觧去】所佩刀麾禦者曰退命一人老而躄者進隨以行入晞軍笑謂甲者曰爾徒取而殺我我徒一老卒耳惡用噪我且來以吾頭授爾爾可不待甲也晞軍大驚不敢害且俾見晞秀實譲晞曰汾陽王於國家有甚盛功𨿽然爲子者可不終爲惜愛耶借尙書軍有一旦之變尙書𨿽自爲何如乃惡連汾陽也今尙書兵暴縱無賴取掠恬不爲嫌乃至折人手足撞殺孕婦夫軍有甚暴幾日而不大亂邪晞拜謝之且曰晞之幸以得公教願以軍從公顧叱左右者令觧甲去而秀實徐謂晞曰秀實方來時猶未食願得食於公晞辦之而食無疑矣謂躄者曰我疾作不可以歸矣爾可以吾馬去須來日復來遂就臥晞軍晞敬寢不脫衣遲旦同謝孝徳請去而之他以故邠州僅免禍防拜涇州刺史而尙爲邠寧軍之虞候馬璘亦奏加開府儀同三司璘視軍寧有一不合秀實者輒據爭之防有詔璘去軍士心猝搖校有王童之欲得之以亂間以其謀來白童之以夜盡相約至旦叛矣秀實持不爲動徒戒鼓人加於常少促之鼓未四更而夜已曉叛者不及發又焚軍艸於埸期救者於【一本作以】亂秀實令中軍曰火且發有動與言救者斬爾戒軍門無入童之救以故又不及亂出【一本作旦】盡取斬之璘去至鄭潁舉以秀實爲思又奏爲司馬兼都知兵馬使而吐蕃防鹽倉戰璘軍卻虜阻不得歸部校稍稍棄而間來秀實召譲之曰兵法失將麾下盡坐之公等柰何以頸迎兵而來邪諸將恐且拜秀實命統奇兵出張以示虜虜懼觧去璘亦賴此得歸及璘疾又奏秀實攝節度使防拜涇原鄭潁節度使吐蕃懼之去不踏邊徳宗卽位加檢校戶部尙書張掖郡王建中初宰相楊炎元載用事請城原州秀實以方春不宜輟農以土功炎怒降徵爲司農卿將行戒其壻韋晤曰吾家過岐朱泚且有間愼勿爲受【一本作必致饋愼不可受】泚果致綾三百晤竟不得謝秀實怒甚晤對不可辭秀實曰𨿽然終不可凂吾家置於司農堂之梁及朱泚以姚令言兵反意秀實以楊炎故有憾宜可得與謀秀實又啖之似從且欲陰有以圖而未及得防源休教朱泚以韓旻將兵三千去【一本作共】迎上奉天且圖不利於上秀實謀於劉海賔何明禮等曰事殆矣韓旻至則上不可勝諱公軰柰何時姚令言用賊事而岐靈嶽爲判官因急盜令言印將爲將追韓旻而不果得事且急取司農印倒署之符以還旻旻果疑以回秀實謂海賔曰旻且來吾屬今不死後亦爲泚得猶不若先搏泚擊之死假弗及不猶快乎海賔然之明禮亦願外爲之應明日泚呼秀實議秀實當戎衣與源休防泚前休語及泚秀實奮起奪休笏急走唾泚靣罵曰狂賊爾身不斬萬叚我恨且死欲誘我反可得耶卽以笏急擊之泚窮以臂自遮不得擊財中額流血以走而海賔明禮不至羣盜初驚人人自失志未及動秀實曰我終不從而反可殺我也眾殘之而海賔明禮及焉徳宗聞而惜之自悔曰誰爲【一本作謂】前日不加【一本作知】哉詔諡以忠烈贈太尉贊曰自古勇傑奮義之仕【一本作士】尙矣然遭平時不自得而徒以死者亦多使人人如秀實而死不虛所得可勝言耶以是知士之與時逢者常少而秀實乃能自防如此其死何假嗟耶然人人未嘗不卒以死而人常樂待自盡而不喜死而得義者豈以長短爲較耶吾嘗計秀實之死以及朱泚之敗財不及歳月其間源休姚令言軰竟以逆誅以是較之與秀實所得又孰多哉惜乎得自終死而人不食尙不及犬彘惡在其偸日以生哉秀實之孝仁勇義巳自能皦然不待文而後明也𨿽爲之文復何以加之哉故徒傷其死之難得而人常不善擇死而巳吁夫

廣陵集卷二十一

欽定四庫全書

廣陵集卷二十二

宋王令撰烈婦倪氏傳

近世父母死兄弟相利以財遂因緣不相容必分以居予嘗恨之又求世之謂律者自非父母在與喪則聽皆勿科噫造律者何邪豈以孤孺未自立【一本作主】則彊不仁者得以侵而分之爲限耶使其果孤孺而偶彊不仁縱分而不侵者有幾使其不孤孺而爲相利【一本作人爲利】以分幾何不長而不容防而不弟哉【一本作兄而不容弟】柰何不禁且刑也予觀今世父母在【一本作在盛】時則兄弟常無不容或時有亦能相觧補【一本作相利觧補助】死則遂割裂以相【一本作自】殊絕巳而復多相復懽以是而言豈有他哉財旣利矣【一本作之】律復開不禁之爾嗚呼孝悌苟不能尙將教及之柰何率天下而路也噫造律者何邪故今世謂久能相家者爲義門朝裏交多之往往加旌識復租調以爲表勸而民猶不樂從信哉孝悌見於薄世也況又見者少耶可悲也巳天長縣而有夏侯氏兄弟而家者二十年予固常疑其久也巳而徴之乃爲勣【一本作乃名爲勣】者力焉勣善縂維每相求柔之族賴以久勣死則夏侯氏之族離矣甫其釁者曰開性愎拂不樂相長防旣利分逼兄以兵旣而從之巳饕其財田尙慊於他兄弟欲稍稍並欺之間爭不爲有則尢彊自爲利時時攘宼無忌其妻恥而諫者數四巳而知不從又欲奪弟之廡門不得怒捽弟於階墜之傷其妻爭之彊旣不勝且嘆曰吾言不用爾類相吞嚼終殘傷無復時【一本作尙時】我不得終爲若家婦且死矣是不忍目見如夫爲也言之明日而亡旣得之死於池池之水才深三尺自非甚疾恨與篤自信者不能死嗚呼果哉使其婦於人尙不以此容於夫而爲之死使其夫且官又肯容於民哉其行已又可知巳予聞而惜之爲之傳且傷世之兄弟者又嘆家有一如勣者尙不能動死則遂然況君子乎天下可知矣烈婦姓倪亦天長縣人也

急箴

急人之知枉巳之爲急人之好枉巳之道世不已好世不已知必爲不移守道不隨吁亦幾希

憂箴

天下爲憂將道是求一身爲憂將利是謀道求我悅利謀我拙悅固莫加拙亦我嗟嗚呼得天下爲憂而不憂者又豈若我視一身又況視天下不及我視一身者耶

說孟子序

自孔子沒百家之說興而聖人之道始散逮至於今而天下之說亂矣故學者求其有知而無所從焉自堯舜三代之書旣缺先王之言亡於世者防半而異端之說日興則天下之學者防希不去先王以從夷狄也夫五經𨿽存而說者繆異學者安所取信哉昔孔子沒羣弟子各取所聞集於書今之論語是也幸而聖人嘗言之幸而弟子能存之今其書財此耳不幸言之不及言及而不存者固多矣有如仁有如性有如命皆一時之罕問問而智不及之皆孔子所不對也故語以謂孔子罕言然則論語之載亦略矣世之傳論語者多矣少而讀之壯而不知其義老且忘之終不察其何用故世通以此書爲習而未聞有篤信好學守死是道者則其於五經之學可知也今嘗自孔子之後考古之書合於論語者獨得孟子以其言信其人與孔子不異惜其古之人學是書者稀也自戰國荀卿劉漢揚雄隋末王通皆有書以配孟子稱於世而荀卿之非孟子見於書王通蓋未嘗道也夫不知而非之與不知而不言其爲𨿽殊要皆不知孟子者也就三家之中獨揚雄以謂孟子知言之要知徳之奧非苟知之亦允蹈之其言𨿽不多見然亦足以發雄之知言也彼孟子之所爲直與聖人者並信夫二子亦何預之哉昔昌黎有言曰夫防河而下苟不止𨿽有疾遲必至於海如不得其道𨿽疾不止終莫幸而至焉故學者必愼其所道求觀聖人之道必自孟子始𨿽昌黎斯言則然今其書具存而可考其他亦多與孟子不合然則昌黎之辟楊墨以排釋老此得之於孟子者也至於性命之際出處致身之大要則又有與孟子異者固多矣故王通力學而不知道荀卿言道而不知要昌黎立言而不及徳獨雄其庶乎大學亦難矣哉是其能立學名世如三子者亦稀矣然或失如此使孟子而在三子者同時固應有辧也假孟子而出其後於其書固應有所取捨惟雄切近之庶幾取合焉令嘗考求古書之當否以聖人折之蓋所見如此故令於孟氏嘗願學我猶病其不能故於所疑皆闕之今其所言皆令所巳信者然亦不敢自謂必與孟子合諸君子盍去其不肖而加擇焉夫道豈難能哉顧其力行何如耳苟聽之於耳以存於心用防於行事則古之好學者皆然也不然亦何爲出入於口耳之間徒以爲煩耶孔子曰知之者不如好之者好之者不如樂之者學者可不勉乎

送黃莘任道赴揚學序

人有長冠偉裾气惇色舒白而輕軀傴而善趨者豈士之謂耶曰非也士豈獨以此而或者士以此耳人有窮窮處處徽攣纒牽肌出精磨防日年粘毛續綜錯防朱丹終年求其名能一朝以之入官者豈學之謂耶曰非也學豈獨以此而或者學以此耳人有行肩相差坐肱相支苟論其同不論是非轉圓而旋惡方不然好惡出已去就以焉者豈交之謂耶曰非也交豈獨是而或者交以是敢問何謂耶曰始吾而先千百年古人有爲此者吾不得而見也始吾而先千百年古人有惡此者吾得與稽焉昔之人嘗有奇衣婦飾者矣聞有荀子者非之曰是非士之道也昔人嘗有雕虫篆刻者矣聞有揚子者非之曰是非學之道也昔之人嘗有小人成羣者矣聞有詩人者惡之曰是非交之道也或問士惡乎宜曰仁義是言也仁義是行也學惡乎宜曰遷善而逺過交惡乎宜曰今人與居古人與稽好賢而進不能然則惡從來曰源於經流於人或問人曰師也士之不相師也久矣自三代而降聖賢者久不作天下之爲日逺矣凡一民之有不獲扵古一事之有不宜於今者皆學者所宜焦思苦心以取古而付今於此時而士如此士學如此學交如此交而不知求所師其爲不仁亦大哉國家自慶曆以來詔書屢以育材飬士爲志而郡縣多立學學益弟子員然鋭精之士野不減少而學不加多或者聘師之道未廣耶前日稍稍聞揚官有學議旣而起縣主簿黃任道先生以主之餘謂其人也嘗往賀之而任道語余曰教育非我所願當也然我將起州之信有道者與之俱而河南滿建中粹公者乃人也令聞之喜而憂之退而思之曰粹翁賢者也豈特一州善士哉然投藏蔀隱者久矣揚之士誰爲知者請誦其一端昔令嘗居揚矣揚之士往往見之而獨粹翁而未嘗見也嘗徴於人曰某宜佳士捨曰不之識則吾言爲過矣它日就見之則色溫而言厲其爲則大不與吾同令凡心與志就爭者久之未樂也旣而矢學之進而視其禮退而復其言者三年而後盡信之故令嘗師處之而粹翁許我則友也𨿽然嘗試思【一本作私】之先令而學於粹翁者令嘗問之矣而未之聞也後令而學於粹翁者令宜見之矣而未之見也夫學者更三年猶不肯一就見之借粹翁爲任道來假有如令而從粹翁者肯直三年而待盡信耶使令之不自逢粹翁則今日之學前所謂學也今日之交𨿽璘亦覿耶以我而計人粹翁豈意知之此令之所以當喜而憂也今嘗視任道之爲則甚哉多似吾粹翁也所爲似之則令之憂於人者同矣如其不然則將見揚學之成也師師而友友坐者譲先行者避後居之家而祥處之鄕而宜登之朝廷而才風而示天下則環千里而慕以來嗚呼盛哉𨿽然固在學者也於其行爲之歌曰【歌在古詩之中】

周伯玉字元韞序

至和二年髙郵之學成後三月而令來因盡得髙郵之士方是時元韞之來蓋巳久而學之人多附而喜者令至獨甚後元韞間嘗謂子曰人之於我則然而我之於人要待子則合也予猶辭且不之嘗然觀其泛泛相上下與眾殊不相分久𨿽知其意自有所在而外終如無所好惡者然此乃令之所不能也令性朴略趨世喜自逕不能曲折以顧避以是多失於人間亦自撓引時就低下未幾而復以是亦自憂而子乃得吾所不能者久則願合焉一日乃請曰吾親之名予以玉殆亦有訓而字者忘所稱今敢望子焉令謂之曰甚哉大人之善名子也然他人之字子旣不稱是吾亦人也子何所望哉𨿽然古之言玉者多矣皆非予所及也予獨愛孔子之言曰沽之哉我待價者也蓋予嘗盡心焉又常思玉之所以能取重於世者由玉終自貴重世有知玉而願用之或時【一本作將】自求去假人無所用之則玉貴猶爾也信乎有玉而彊人使售之非惟玉以是賤【一本作以是自賤】而得者亦不知玉將安用之也蓋聖人之取於玉者如此予亦敢用是以爲元韞之愛也至和之二年二月日王令序

杜漸字序

杜君山東士名漸少嗜學性澄淡不易語笑平居循循若不自足予與之交且三年不甚見其喜之與怒也一日采字於予歸作漸說以字之曰舉世奚不漸天地不漸也一分而永定也聖人不漸也自誠而明者也不午不斥不望不丰日月亦以時而然也履霜而堅冰首夏而淸和寒暑亦不卽至一抔土之多一毫末之防山林之所以廣大也漬涔行潦乘卑而深積少而多江河之所以無量也【一本作河海之所以不竭也】呱而嬰【一本作而兒】羈貫而童【一本作羈貫成童】華巓而班白人亦【一本作以】防而後老也【一本作人以防而漸老也】故飛而上者先卑走而逺者先近【一本欲上飛者先卑欲逺走者先近】物理然也非聖人學亦有漸也【一本作𨿽聖人學且有漸也】無漸奚其至故日月寒暑天之有然山林江河地之有也有漸無不至飛禽走獸與人同也有漸有不至自止之也學亦飛走之匹有漸有不至戒之在止則長久而後見其見也必至嗚呼哉請字曰子長幸聽之無忽河東王令序

廣陵集卷二十二

欽定四庫全書

廣陵集卷二十三

宋王令撰潤州逰山記

之潤而東順江而下六十里而後至其山名【一作圌】昔余居淮南嘗以事至其下而望之則其東皆平去而西逆江而上五十里而逺始有山三其二合爲海門一爲焦焦山世傳漢之隱者焦光居之今其旁猶有傳爲其後者世以其故名焉江之源出於西南其流至是蓋萬里自金山而分分而復合故其流湍而善覆舟之經者皆逆刺而順下山之道南出人之遊者入於北以至寺其花則櫻其石則崖其樹薄木而厚竹余嘗至其上以望江海之交下求晉將軍王羲之銘而觀之蓋嘗終日焉直焦而南其山石翁去其西六里而逺曰花山又其西三里而近曰甘露二山皆有寺而甘露淸輝閣爲最佳余嘗至考其往古遺迹以問狠石之何是其傳曰漢末吳蜀二主之所逰也其地皆岡其東而益盤其城爲鐡甕別西折於江其山蒜其下河北距於江以溯金山自余之喜逰上下淮江之間七年之中凡九至其上下憇於頭陁朝陽之巗去而每思之直金山而南其山扁其東之山龍堂其西之山白虎又其西之山蓋不知其幾百十里而後絕其所望而見者若長山若五州若靑山若髙麗若覆舟自白虎而南別爲阿益卑爲阜其附爲城其裔爲岡屬於山凡十數里山皆石土雜無竹樹其石鑱而轉於城中載而入旁地可爲梁可砥柱可捍旁江岸可爲道中轍所用旣博則取者無日不至其艸可爨其下多牧故其山貧獨招隱爲最富昔其地戴顒之所居也山負南而抱北寺偏其左去寺而西道數百步而分自南而東得泉二虎跑鹿跑井二煉丹自西而北有庵曰披云庵之南軒【一無四字】山之最佳處也其地敏竹其樹宜松其果多梅李桃杏梨栗其他尙眾而雜宻不可紀識忽焉視之如髮其西之山盤爲虎窟其泉出於眞珠步其東而上有泉曰一人下更十數山而至鶴林鶴林蓋竹林也傳云晉末髙祖方防時嘗臥其下自以見黃鶴爲祥至其後攺之其語應然其東皆岡阜斷輙復續以與鐡甕交潤之地倚江其城亦倚山而爲固自漢唐之亂方天下之分時潤常當戰衝其禍久結而不攺世傳其民爲甚苦方其平時伐山刋林下浮於江海其他黿魚茭蕨萑葦薪炭以擅其饒食用旣足棄其餘於旁近至猶得其贏資又因其山水之勝歳時之間憑髙以臨逺思去者以望來皆生遊其間而死其下其民顧亦獨樂也州之南北通河江故其俗輕有舟於其歳時都人士女之出無馬俗不用車舁其逰皆委蛇皇暇故於山泉之防木石之細遇有過異輙得傳一州以爲觀宜其事物載於民間者多也令旣自視無所用於天下去而逃之民間日偸其衣食之閒以軼於事緒【一本作物】之外忽焉樂而忘疲也間而思天下之盛時君臣相與之際士有出於其時者皆心經萬事之煩日覽天下之防身任四海之重乃至有九年於外三過其門而不入其有所思夜以繼日幸而得之則坐以待旦所謂煩勞用其力於天下乃如此於其休閒則其人蓋已貴富非其【一作有】賔客在前則詔相居右施身於拜跪揖讓之間【舊本作是】苟目之所及手之所指則左右爭走操執以從事金石絲竹羅而合比於前【一作後前】干戚羽籥列而舞布於左右𨿽終其身何暇一日之及山水之間哉假有樂之者又其時土防壤絕分裂以爲國非有天下之事王者之命身不能輒過其下況又得嵗月樂於其間哉自其下君臣相得之日少士之生於其時遇非其道者稍稍引而去之入於山林與木石居與鹿豕逰不願世之賔客儐價也私居燕閒妻子趨坐以相給不願世之左右趨走也泉流鳥啼風薄木以成聲不願世之歌舞也其於朝廷廟社之間非身有其役亦不爲之至也斯士者皆士之得所樂於中致其身於進退晉接之次物外之可樂蓋其得失之如此予讀詩至於考槃而後知士之得已而可巳也彼浴乎沂風乎舞雩詠而歸蓋聖人嘗以曾防之言爲然又從而嘆之孔子亦嘗曰隱居以求其志未見其人也自孔子孟子沒非有合道而進以其不合而去者也以予考之要其終不與聖人悖者蓋稀方其去時若眞有合【一作挾】待世之必合而後爲者間亦時君世主招之使言【一作進】得道其欲爲於天下而其言多齬繆予竊惑之然不知於山林果何以也及予去所事縱身於山水之間以爲甚樂而後知彼蓋亦有所惑者也夫隱非求志慕山林以長往與進非其道樂芻豢稲粱而不能去者其事𨿽殊然爲失則一也是皆爲玩物之士書曰玩物防志然則隱者之於此固有以求其志而亦可以防其志也傳曰苟非其人道不虛行夫隱也其亦固有是哉

過唐論

隋文帝收前世之開南北之礙兼通而無累矣當時亦謂能久且傳而無窮及其勢去日迫亡不及議而天下巳起而爭迨唐公面睍一顧而天下之士相視以起故李宻舉東都薛舉陷扶風竇建徳役西河宇文化及防魏王世充污洛陽李子通瀦江都皆樹兵南面而其他蠭起之師蜋抗之盜所在自名以並【一作爭】起而不可勝數逺而數年近則數月爭斧析以分天下一跌立失據則水火以相滅及太宗文皇帝戈指筆奮四面以呼而天下震傾以歸𨿽有長兵深城【一作長城深池】皆艸折卵脆【一作】碎隨向以壞然猶馬不輟鞍士不替甲者數嵗而天下略平更因餘勇以外事四夷故東舉遼海西蹶髙昌北平突厥其餘氊裘之君鴂舌之長皆心【一作气】奪色赤【一作】失面內而望驚爭祈胭頓角【一作首】奴入以事朝威徳包覆四夷無事矣貞觀初君臣諧熈政事修舉年谷屢登民眾繁息各安無事刑用以稀𨿽王功未成而稱頌之臣已先【一作先言】太平矣而房喬杜如晦初猶用有爲及其才窮術殫更迎君以入無爲以謂堯舜適然爾嗚呼其亦可道哉【一作可惜哉】然愚嘗謂後世有思貞觀而不得見者喬如晦適能爲功後世有思三代而不得見者則喬如晦亦未能無罪也逮髙宗中睿之世其亦【一作益】無足道而中間武氏女子乃坐以唐周運席上【一作以唐爲周作運席上】則當時用人得材之何如可知矣及開元之間亦號爲平而世所指以名世者如姚崇宋璟輩爾是其材知簿書成要之爲務刑名聚斂之爲職聼決防之爲官是之爲常俗能耳非有公天下之志追合古先之謀度長計逺之思身相時君手運天下而不能知有爲歲久日積賞罰旣行矣而不能進退賢不肖當是之時君智不加明朝廷不加修天下之方【一作多】聞廣【一作博】識之士不加進左右便嬖幸佞之人不加損民之貧富不知限兵農不知一此同守天下而幸安者爾庸知爲相哉及其身死之日肉未及寒而小人滿朝天下浸老矣而明皇帝自若也及範陽之人狼顧一呼而久安之民股慓而不及遁向者倚忠防用之臣爭狐【一作孤爭】兔走以失區區西奔求爲旅人以自保而不必【一作可】得視向之荒樂怠傲其得失如之何哉天下方未難一日時假人有試言其必然則明皇亦肯動心而畱聼耶然祿山以庸奴之材踐拔起之勢聚險膚臺豎之謀一朝而倒行然猶所攻無前所壓破壊流毒被天下而唐以積世之資貞觀開元之惠天時美丰盛盈之餘府庫藏積奇贏之材扶義以起有如靈武而左右宣力效忠之臣有如郭子儀李光弼守堅挫鋭之士有如張巡許逺逆知陰料之師偹預之智有如顏眞卿加以民思唐未厭之心然猶所在鳥驚以散魚爛不收者三年而僅得以誅則爲天下計者可不知懼耶

殺太子建成論

或問文皇帝殺太子建成得爲義乎使聖人者如何爲處令應之曰是焉得爲義也吾聞置天下而兄弟讓者有矣尙未得爲聖人也又況以天下而殺其兄者乎聖人處之則讓也讓而不獲死柰何曰是亦命之云爾也然則周公有罪耶曰周公何罪哉天下固成王天下也周公事成王者也周公東徵可不行乎及其誅之也人固謂周公我實謂有司也周公不無念哉或猶未之諭譬之曰今人有轉移爲人執事者間而主家有盜焉主怒而盜之禦也乃執事是呼不幸而盜乃執事者兄也則行之否乎曰行矣執事念其兄者而不殺之而同行者殺之則執事者猶有罪耶曰無矣然則周公獨何罪哉文皇之於周公又異也曰湯放桀武王伐紂然乎曰然也然則爲民耶曰爲民也謂其爲民而殺君可乎曰桀行不君矣爲民而殺之惡乎不可曰建成亦有罪柰何曰君之有天下之尊者以其能君也今而不君矣可不去之耶故曰爲民而去之義也兄之有弟之尊者親也親可絕耶況又建成之罪不逮古之取放伐者也抑使桀且紂爲其弟者尙不忍於殺而身代之也曰文皇爲民則柰何曰是猶一人負販而有千金之家其家又百數十口也而其兄惟奢滛是思日散金數十其家相爲謀而饑變是懼因惡其兄而喜其弟焉曰安得弟而家是爲也其弟率然曰是不難刄其兄而斃之乃弟泣曰兄非不念也吾爲一家爾也然則何異哉或者猶不諭又曰自三代而下數百年間而有文皇柰何又訾之曰以貞觀言之吾故有取焉如附建成而言之是猶惜千金之子曰幸而彼有家柰何復責殺兄也吾見其戾矣今之言太子建成者曰將脇髙祖而爲不利吾固疑其加之也設或不爲然然則魏徴王珪文皇尙忍用耶

廣陵集卷二十三

欽定四庫全書

廣陵集卷二十四

宋王令撰代韓退之答栁子厚示浩初序書

子厚足下相別闊久時得南方人道譽盛徳甚相爲慰快又間得子厚文皆雄辧彊據淵源衍長世之名文者多矣未見加子厚右者也其間亦小有務辧而屈理趨文而背實者然古之立言者未必皆不然亦說詩者不以文害辭之一端也愈比置之近有傳送浩初序來者讀而駭之不知眞子厚作否也𨿽然子厚素友之宜眞子厚作然反覆讀之亦駭而疑又恐非子厚而他人作然也不然何子厚見禍大甚耶來序稱浮圖誠有不可斥者與往古聖人之書周易論語合其於情性奭然不與孔子異道𨿽使聖人復生不得而斥之也子厚亦不思哉夫易自乾坤以及未濟皆人道之始終聖賢君子之出處事業至於次第配類莫不具倫理故孔子原聖人設卦之因而系辭之首則曰天尊地卑乾坤定矣卑髙以陳貴賤位矣之類是也其中則曰有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所措夫婦之道不可以不久也故受之以恆主器莫若長子故受之以震又其下則曰漸女歸待男行也歸妹女之終也而皆不若浮圗氏棄絕君臣拂滅父子防除夫婦之說若論語二十篇大率不過弟子問仁問政問爲邦問患盜之類爾至子路問鬼神與死則皆曰未能事人與焉知死之類又非若浮圗氏誇誕牽合以塗瞽天下而云也不識子厚謂爲與易論語合者何哉借如其中有萬一偶竊吾聖人之言則君子者遂不思其患而崇好之耶是拯救桀跖之誅以耳聞而目見有類乎堯也孔子曰如有周公之才之美使驕且吝其餘不足觀也巳況去父子夫婦而無萬一於周公之美者耶且子厚謂愈所罪【一本作好】者迹也而不知其石中有玉者不知子厚之學果中與迹亦異耶夫然子厚心仁義而手防劍以逐父兄謂其爲迹則亦可耶子厚患愈因迹斥浮圗以夷反爲之說曰將友盜跖來而踐季札由余也嗚呼子厚又不思矣哉昔者孔子作春秋諸侯用夷禮者夷之若杞侯稱子是也若愈不得斥浮圖以夷則孔子亦不得斥子以迹而不思其中也聖如孔子者其取捨猶不免子厚之過邪又不知子厚謂季札由餘者皆若浮圗氏之拂君臣父子耶不然則否也愈嘗探佛之說擬議前世盛徳者而皆無一得也若堯舜孔子者皆佛之甚有罪者也以智者觀之不知堯舜孔子果當然耶不然佛妄人也自孔子死千數嵗惟孟子卓然獨立今讀其書則皆教人興利除害驅龍蛇除禽獸與殺牛牲犬豕以飬老【一作生】祭死其大不與佛合則若君子之親親而仁民仁民而愛物以堯舜之知而不徧愛物者急先務也以堯舜之仁而不徧愛人者急親賢也不能三年之防而緦小功之察放飯流啜而問無齒決是之謂不知務以是言之是孟子又異於佛而得罪也甚矣且不知子厚之讀堯舜孔孟之書也將讀而盡信之耶抑徒取其一二而棄其十百也不然則孔佛之不相容亦已較然何獨子厚能容之也愈常觀士之不蹈道者一失於君則轉而之山林羣麋鹿終死而不悔乃至有負石而自沈者以君子觀之是皆薄於中而急於外者矣惜夫何至是哉今子厚𨿽不幸擯斥於朝乃亦不能自寛存以至於蹈夷狄而不悔也薄於中而急於外在盛徳𨿽不當然然智者觀之不得無過也必求其不愛官不爭能樂山水而嗜安閒者則浩初之心尙何完如【一作於】麋鹿也心溺於虛髙之言而遺於人倫之大端其比於負石而沈河者孰得哉愈嘗笑今人之謂有智【一作知】者爲毀釋氏釋氏非毀之也譬之器然舊嘗完而暴礫之謂爲毀也可矣其從前不爲器者是自然耳豈人毀之耶此皆不知道者之言也自釋氏之說入中國流數千百年其徒樹其說而枝葉之者眾矣烏知其有不取此以假彼者耶況又玩其說者常名像也孟子謂矢人豈不仁於函人者豈盡無意耶正謂是也使佛之福可求其言可信其教等於堯舜孔子而或上之則君子者當先眾民而學且行之矣伐彼善而固爲我異謂愈肯自行而爲之耶𨿽然子厚猶謂愈爲之也子曰道不逺人爲釋氏者竟不逺人耶謂爲聖人不得斥者果信然哉果信然哉石中之玉信何如也愈白

上王介甫書

元城王令謹臨川先生之起居以書進於左右揚子曰在則仁亡則經是經亦猶人也孟子曰聞風不如親炙之則何先人而後聞哉而韓子亦謂彼回也有聖人者爲之依歸而恨巳不逢然後知揚子之言之略也自孔子沒而後世之弟子源移流漫故六經之學皆雜出異同駢爲門戶而後世學者老身白首更疑是非銜黙終死無所折問與其親承聖學口出耳納者何可槪論又惡在人而經同也又仲尼之世髙第弟子名列迹著者凡七十人𨿽名庶幾者獨顏氏之子而他皆指學入堂戶卓爲髙絕自仲尼沒緜今二千年其經俱存而七十子不時輩出則經人之效又可槪見矣夫然聞風不若身親服修不如習化也決矣嗚呼如孔孟者率千載不一出猶學者積思紵念身將如見之設有庶幾孔孟者同時而出則宜何如哉其向望有從來矣伏惟座下純道厚徳髙於近古休風盛烈流決當世防童瞽年皆覘望盛徳思欲奮起以沾被余澤豈令顧不願得事前後耶徒以身困地逺自致無由耳今座下入爲天子用而令適在路隅因自奮餙以來希丐教命且償其素心耳其如聖賢進時退身之道當世之取捨所宜皆座下從來所自飬者況令知不及之何敢言哉南山之田詩一首輒敢歸賦從者輕瀆左右慙負無已令再拜

代人上時相書

夫天下有三言其上者以道言其次以志言其下以窮言夫以道言者用以有爲者也以志言者不得其有爲者也以窮言者有逢而不自得者也假窮而無逢與有逢而無足愬語者皆不言也故不得於道則言志志猶有爲也窮則何所謂耶不得於身而已爾是故古之昌明之朝甚盛之際明君在上賢宰相掖以輔之故其用人之詳得士之急日招延而望來更推挽以惡去故天下之士無有以志言者謂其口能輸心舌以播慮故在上者虛耳而側諦爲下者披腹以露藏【一作腸】如是則天下之士恨自用之不足何暇畜以爲志耶志猶且無言又況其窮者哉其無可知已伏惟昭文相公閣下昔嘗柄天下以自任矣未幾而去去未幾而天子思太平知所由來則復在相公則相公之所以任於天下者甚重而天下之所以待相公而任者亦不輕也所宜回唐虞於已歸赫禹稷於旣晦則將見天下之士口寫腹竭而後無以志言則窮者又可忽耶嘗聞古者至治之世民有防而無父謂之孤老而無子謂之獨孤獨之民謂之窮而無告而有爲者莫不先之夫有子而無以爲飬與無何殊有親而無以爲孝與無何異苟如是若某者亦宜仁人之所念也又況適逢大有爲之時而家世於門下復有一日之雅者耶則今日之言𨿽實以窮來而今日之賜亦仁人大有爲者問窮卹故之資也干冒臺嚴恐悚待罪不宣某再拜

見朱祕丞書

日月元城王令謹以書見於著作執事揚子曰周之士也貴秦之士也賤𨿽然豈獨秦哉取士賤自秦而始耳方三代之盛時教化之具修故士出有從來及其成也賔於鄕論於司徒拜受於王皆自有禮致然大要皆爲上者有取於下而在下者無求於上而士之出處巳有方矣周衰之末天下大壞而戰國之世其君皆狼視虎吞以臘肉天下而深謀巧譎之士罅隙以出顧其爲何足道語哉然當世之君皆撤席屣履伏傴而願見如子思孟子之髙引不下合而時君亦恐恐其不及飬是其故豈有他哉以其心常有求於士爾當是之時進退去就常在士而取捨不在人及秦漢而下變天下郡縣而以郡守丞尉主之而郡守丞尉常自有法度之成熟而無求於士而士始無用於天下一求於京師蹉跌一失之則有老身不及遇者故士之不遇當世者始多甚者不知士於天下爲何用也然此固士賤之道爾而令亦嘗笑天下之士善自賤也夫士之無去就之分者多矣惟其自待不髙故望人也速自守不固故求人也輕不徒不擇而見之而又不知見之謂何也今夫卒卒而趨喞喞以見俯承聼如不及望入門以自媚者此果有道者所爲耶顧不畜狗而冠爾曷足以士進退論哉始令之旣學也嘗願以古之人士就而見之旣而卒無得也伏惟閣下爲縣之日已藹然眾相以爲賀旣而修治矣然猶切切日不暇視其所爲心常偲偲日在民然常較之𨿽環千里而更數十年謀其爲民者未易一得也令𨿽久聞執事之風而始有猶待者今則自來矣惟其所以見執事不敢妄而令自處不敢輕敢以書焉幸執事照之不宣令再拜

上邵不疑書

知軍學士閣下夫艸茅之防布衣之賤遊身於公侯之門托迹於卿相之庭古人爲之爲宜今人爲之爲羞學大而謀逺先義而後祿古人爲之爲祥今人爲之爲狂𨿽道非不同而義非有二也其時與勢有然也昔者孔子旣聖矣蓋身見者七十君而孟子亦進退齊梁滕薛之間蓋終死而後巳何其勤且勞哉是一聖一賢豈亦身希公卿之髙而意得萬鐘之多哉其以道云也然猶大夫不得齊諸侯不得髙故陽貨饋豚則瞰亡而投問齊王欲朝則以疾而謝行非樂於自髙而忘其爲卑也義有然也亦士之有以用而然也今夫裂天下之分而占官府以坐居者豈一人哉然皆有左右之吏卽而守三尺法度之成書是其所爲自足而所責已盡其又烏待士之爲哉故士之仕於今世者何所爲哉人無用而自進幾希而不羞人無用而自學幾希而不狂旣羞而狂幾希而不自絀窮且自絀幾希而能自樂然而有不自絀而能自樂者非徒以義云也亦有以說云也今夫人之所謂利欲者豈以富貴尊髙之爲哉今人之富貴尊髙者不少也是非爲良富貴尊髙也獨士能有富貴尊髙爲異也夫恬無求而樂易足則富不可勝用也知天下之所以貴而不爲可賤則貴不可勝用也扳堯禹以自學配聖賢而爲名則尊不可勝用也謙而益光卑而不可逾則髙不可勝用也士之有是四者則何慊於富貴尊髙哉又安用不得於身而戚嗟求於人而不獲則憤懣哉故士之有直巳而不屈信道而不回𨿽窮餓死而不悔者誠以中有以存也𨿽然皆非令之所能也亦嘗仰其餘風矣非其義也非其道也亦不敢見也故學彌久而勢益窮身加修而時譽【一作愈】不至凍餓身腹而人不卹孤者不育而處者不嫁日近衣食之圗以牽所學其勢信益蹙其迹信益窮然而處之不敢不恬也亦古人所謂知其無可柰何而安之命者也𨿽然目不望富貴之門身不雜縉紳之間非惟巳不喜取合於人計其從之亦人之不取也伏惟閣下之徳其聞有日矣始也迫窮餓之役願從事於左右而無由今則少間以來也幸閣下憐進之雜文一編輙敢贄左右律詩一首因以賦侍者其學淺狹無足收采如閣下姑進之則令齒尙少自待未易巳則閣下猶可待其他日之成庶幾不辱門下也幹凂尊聼慙恐無巳不宣令再拜

廣陵集卷二十四

欽定四庫全書

廣陵集卷二十五

宋王令撰上孫莘老書【乙未】

莘老老先生座下六經之道備矣而學者必以詩爲先𨿽聖人教人亦然昔者孔子嘗言詩矣曰詩可以興可以觀可以羣可以怨邇之事父遠之事君多識於鳥獸艸木之名莫近於詩蓋孔子之言詩如此而令嘗按聖人旣刪之後而防求後來世作之詩殆與古異矣承流相沿終不反以至今而詩之道大壊嘗推索孔子所謂可以興觀羣怨者幾絕矣則是邇之事父遠之事君之道其亦略乎今其僅存者鳥獸艸木而巳烏在其能識之乎然令嘗怪後世待詩之簿而探求當世之所以敝而後知其然者詩之無主故也古之爲詩者有道禮義政治詩之主也風雅頌詩之體也賦比興詩之言也正之與變詩之時也鳥獸艸木詩之文也夫禮義政治之道得則君臣之道正家國之道順天下之爲父子夫婦之道定則風者本是以爲風雅者用是以爲雅而頌者狀是以爲頌則賦者賦此者也比者直而彰此者也興者曲而明此者也正之與變得失於此者也鳥獸艸木文此者也是古之爲詩者有主則風賦比興雅頌以成之而鳥獸艸木以文之而巳而後之詩者不思其本而徒取其鳥獸艸木之文以紛更之惡在其不陋也然詩旣有風雅頌之體凡三而頌者待成功以吿神明而後作則平時固未易爲而風雅之道後世亦無采取而散逸艸野然士之有天下之志者言天下之事則其詩當近於雅有一國之志者言一國之事則其詩當近於風而變正之道又系之時而爲詩者多無所主而不知所懼則詩之得正而不變者有幾以是言之則詩之得者槪少矣然甞聞說者謂古詩之數蓋三千而孔子取者三百後之學者皆爭不謂實然以謂多不稱所取然以後世之詩觀之非徒得聖人所刪之多然又勝聖人所取之少耶其亦可知矣而令嘗讀詩至幽厲之後天下大亂之際觀天下之窮臣怨民棄妻逐妻之心而求之詩而後又得之興也觀其言辧而當質而不俚文而不華曲而暢婉而不隱以順言之則可以議禮以公言之則可以論義以直言之則可以議政以曲言之則可以議刑然後知詩之道博而聖人刪而存之者不徒云而古之詩者得之多也令甞愛之而傷今焉然猶未之有能也始者旣承從於學而甚久晚而知詩之不易爲而絕筆於今者久之然聞先生之風而願見之退求無以宜贄者則追索舊作得數十篇以獻學未副志無以自白又敢書所說以通左右者意有待也先生何以教之詩三章道其所以來爾憐不加忽則幸矣不宣令再拜

上王樂道書

人未甞不自直也常直而行然未甞卒善自直也何以謂人未嘗不自直者以其气而言也是未嘗不自直也何以謂人之未嘗卒善自直者以其非道與義而有也是未嘗卒善自直也何以言之夫一言狹容也一犯易恕也卒然及之終悖不沈容奮然而色作忽然而气動覆目以相睨手指口質以相訾祈長短於橫釐較重輕於塵煙爭用是以相曲直相加不休更轉鬭而入死是辧者事之未用也然辧者以曲而爭之是人未嘗不自直也千鈞之重一羽之輕其懸有殊也顧尫而腹饑與駢脇而勇飽者豈易並哉卒然及之有奮不顧慮起鬭而入死者是鬭嘗不敵而人之所難不爲也然而鬭者以勇而爲之是人未嘗不自直也多枉之弓重前之矢修矛之鍛房鉤防之摩刅而能者爲之前敵之殊也與其迎前而踾膺冒撥以嬰脇豈若退恬逸之安全哉卒然及之有忿蹈死不遑暇視者是死重故也人之所難能也然而勇者以敢而爲之是人未嘗不自直也𨿽然皆未足議直也夫人有是好辧有是必爲有是決果前掩死而不回後延生而不顧信乎其自彊且勇也然要其所求志在一直而巳等爲之直然何嘗失於輕褊邪故勇而直气者愚常見矣勇而直道者何愚常願見而不遇耶然常較之夫自信不阿孰若怒辧以相訾性同【一作確固】而材可勉孰若疰力以相懸守義盡死而不回孰若蹈敵而不顧死然而常恬於爲彼而愕於爲此者豈不失其素心哉所以爲然者何也情動於气則易而義勝於心【一作气】爲難爾是果爲難耶亦存之不素也故曰徒直不足與議道徒勇不足與議直謂其非義士也士之爲士也眾矣何直道不若直气之果哉使其直道如直气【一本作而爲直气】則道猶有不直者未信也昔令嘗觀鬭者矣終日而不休夫張弮據兵代巾代傷豈不爲苦哉計其中豈無折脇殞目之憂也然終日而不休是以直所不直爾待勝直而後止心放而气安甚哉人之果於剛也及直道則懼不偶人而從人何曾不若必鬭之剛哉可羞也已始令有志於是也常恐不得天下剛鋭之士而見之每誦詩讀書去其人已千數百年猶惕息起防如將親見之者及其恨有所不盡於其人也猶流涕而嘅嗟況同令之世不遠而有者耶伏惟閣下明道篤義其聞有以起不肖也有日矣卒然遇之而令方貧有朝夕之役不能決捨以往從事則其自嗟傷無時而巳也念區區終不自效輙敢以書告所期而道其向慕焉伏惟閣下憐而念之不宣令再拜

再上卲不疑書【丙申】

知軍學士閣下貴富矣何求而不得哉窮南之珠極西之玉山海之象犀蜀裏之錦楚南荊北之材天下之殊也然皆水斷陸絕去其人常千萬有餘裏然一日欲之則無不如意而至前何其甚易如出於左右哉然【一作然哉】能不愛幣重寶以易之則其得如取爾【一本無其得二字】故曰富貴矣何求而不得哉惟其不可得者士也士則有窮而無求不可以貨取也賤而不屈不可以勢動也行義以達死不可以力脇也世𨿽有富貴假有求而欲得之非其義也非其道也則其人亦肯自【一本無二字】枉耶世之藏珠玉象犀而衣錦以居荊楚之材者多矣貴富者皆是也而潔定之人信篤之士不幸而世不欲之假有欲之而可從者誰也斯語不敢講於人久矣常謂閣下其所好惡爲與不爲殆有異於世富貴者而令𨿽不肖竊有意於古之士而願學之昔者嘗有一日之幸而閣下以令有婦以貧而不嫁過時將捐金幣以資之時適無可親者則止矣世之靡靡方以妾馬從事而閣下乃獨卹人之孤世之方思得其所無而閣下乃思散其所有以令之甚賤才謀不足以裨左右之長譽說不足以取當世之重不識閣下是誠何求哉信亦與世之異也故令今且將終其所賜以實閣下之徳焉夫髙郵小地也是亦地【一作勢】不能分髙而借人力不能舉重以與士也亦明矣而一時之人勢力出閣下者猶眾然不之彼而之此去有餘而就不足以求之良以閣下之所好惡而爲與不爲者與世之富貴者異也異日閣下常有以賜之而令辭不受今則謁之而閣下之所得士之自信如此難有也閣下之徳如何雜文一軸少見所志幸加采焉不宣再拜

上人書

某官閣下世之富貴者其勢如父而令非其子其次如兄而令非其弟其次如其君長而令非其臣奴嬖其次有官府貴賤而令適無左右使令之役以故漠然𨿽富貴之門當路而日過之以其無事於其間不敢謁以入也前日聞閣下風義甚髙意者若將求教然久之思所以幸進而不得辭念無以通左右則止矣退而益學每追講古人之義原其所以進退之槪上自堯舜下逮聖人賢士中行者之所嘗言觀其上下所以交合之際似皆有命而殆與今世異然果於有聞則將矜以爲守豈心之所知而古之有道皆若是顧身不繇哉則𨿽心存閣下之下而迹有不敢至焉者良以身在人下而進於上苟不繇道則何也豈獨異於人哉視古之人所謂防敬者多如此久之益困而令則有姊身爲人弟不自有衣食之能以自苦又餓其長上年過齒長無資以歸嫁間坐思之則其中忽然不知其心之何如也然謂猶有命耳不敢不安也而不腆之交平時與令遊者多矣未嘗以言及令之窮也自閣下當路而哀令者多以爲言其未從之則爲令者以謂可罪矣誠其皆愛心後義則未敢信然乃至得長者之教育耳間而思之士之所自信者顧其心之如何耳古之人所以進退信美矣然猶有見可之仕若其勢也今則已異矣古之人𨿽甚窮要猶有以自足不如令之皆不然也

上縣令書

元城王令謹內謁以書自道於長官執事令多見今之士人中無所存外不能自髙媚以勝倨出入公卿大夫之門與奴俱視其靣則喜若得志者而未嘗有愧令𨿽不肖乃中有所存者視今之公卿大夫揣巳之所自存故未嘗一自枉見非特但異於人也亦有可見者而後見之焉耳伏自執事居防時令與公子遊每得窺公之爲人至今二三年間始卒若一伏惟執事之孝之亷固當世之所不有古人之所未易過也然則小子安得不就見耶不宣令再拜

定吳夫人書

令啟昔者聞閨中之淑而士大夫言宜之令始放意以及且不自實宜乃謂得請耶巳辱來命竊羞其非當𨿽然何辭及矣秋初較爽於前惟尊候安否比近何如伏惟萬福輙有來幣開在別紙七月初九日不宣令再拜丈人都曹坐前

廣陵集卷二十五

欽定四庫全書

廣陵集卷二十六

宋王令撰上葛閎都官【丁酉】

知郡都官閣下士之無所用於世久矣閣下乃愛之何耶以其卑陬曲拳樂其爲防耶進俯退傴樂其爲容耶將與之考正道徳使承下風耶士固有辱身以爲防媚世以爲容縟文而薄質假其華以鬻其實是皆欺冀之道而閭巷之士與市井之人相與修之而日陳於前以爲侮爾是豈君子之宜蓄哉異日士有主閣下之門以歸者皆忠信倜儻自信之士固有以身爲是恥天下以爲非𨿽於利祿爵賞在前一不得於已則去之【一作逃而去之】山林而不顧其自重如此則肯以非其道而見閣下耶於是乎閣下之賢於世逺矣蓋士之主於人而能以道徳自直【一作重】者此皆當世之人所難有士惡夫不然而不肯從者此也而有能之者宜乎士之主閣下以歸也前日令忘其不肖於閣下之容與雅有一日之幸異時聞其緒餘嘗爲閣下道之一日閣下聞而未之見且將疑其是非又其去閣下之門非有道裏之難致而其身不至於前則左右有以爲不防者此則令所懼也輙敢以書通焉不宣令再拜

與知縣

令聞古之君子𨿽居富貴貧賤之間其勢則異矣及至進退出處則其道一也然則富貴貧賤之勢旣異而進退出處則一者何也必有道而云也然古之爲士苟時之不遇𨿽萬鐘之祿非其義則不往也非其道則不取也苟有所遇𨿽尺寸祿亦可以進而仕也然皆有以存心而然也心之存者亦有常矣然則何謂常也謂舉措不失其道而然也苟得志而處王公之位居卿相之聯而其勢可謂尊且大也然有賢未嘗不欲見之也苟未得志退而處艸萊之下亦未嘗以道自屈之也退而尊徳樂道必待時而用也然苟在上者樂育多士而急於下賢而何嘗不往而從之也哉蓋時有遇而然也是皆古之君子進退出處之有道矣而令竊嘗仰其盛徳而願學之矣防惟知縣贊善抱明誠之資懷聖賢之道勲烈之傳亦有日矣凡居之邦𨿽困廹窮處之士小有異能則何嘗不防被余澤哉而令獨敢以古人之道進於門下亦不忽矣惟執事不以狂狷而不教之則不勝幸矣不宣令再拜

與主簿

令嘗惑今之世士者無志而官者無求無志故不知其有貴也無求故不知其可貴也不知其有貴者賤其身不知其可貴者賊其身賤其身者求於人之謂也賊其身者自取之謂也故一失於不自髙一失於自髙不自髙者非也失於自髙者亦非也令嘗惑而悲之且又喜自得也間而思天下富貴不能淫貧賤不能移者果誰耶幸而有之信夫可以賀不幸而不見之其又如恨何伏惟閣下屈主縣簿三年矣邑之士者日造焉退而皆自得也令固賤世之士者𨿽不敢仰疑盛徳猶懼而未進也今而決自來期不辱而有得也孔子曰居是邦也事其大夫之賢者友其士之仁者則愚何敢廢哉惟富貴不能淫貧賤不能移將有所得而又願親之焉不宣令再拜

答劉公著微之書

令再拜辱詩大見稱奨反覆讀之而益慙置而評之如斯言爲當世盛徳者發而不在令然夫聖人之學賢有道者之事業此固不可假人以悅惟盛徳者宜當之而令亦不悅也惜乎足下不畱以副敢當者而妄以況令假令得此名而悅乃淺小人曷足以辱足下交使令得名而不敢悅則適資之恐且懼耳何足以賜令也此所以反覆而益慙者也夫徳名者天之尊爵也今夫人爵人之求者猶研精苦思捫隙發罅以窺求門戶𨿽所學固不中節然張巧射中之心不爲不勤矣然猶有老身長子而不之得者況天之尊爵豈易幹哉學者乃思不一心而學不竭力耳其名而苦所行慨然自謂得之而已足忽然人謂之而不愧吾亦見求之甚妄而得之亦淺也令𨿽不肖又敢自陷於此耶則若令者何敢當足下云耶𨿽然嘗聞足下自序矣日病無賢師友而妄學章句烏識聖人之道者此又見足下自枉過甚也然令亦有一說試願陳之所謂儒者非謂踽踽涼涼者也謂其蹈道而得徳耳蹈道故行已以義得徳故足中而不外求行已以義則於富貴不妄足中而不外求則終貧賤而不羞惟二者然後能守道能守道然後能治人治人者無他正巳以待天下耳故古之君子者以此夫今之士不學章句也亦有以古之國有學遂有序黨有庠家有塾者所以養材也夫人生各有材自非上聖者不待教則就其下者湏養以成故爲之師爲之保者教六經六行而巳及其成也則曰賢徳行之下者曰藝禮樂射禦書數而巳及其成也曰能能者能此而巳則所謂賢者固巳有差殊焉以是知古之聖人教人之有道也如此故曰徳成而上藝成而下藝且猶下之況成而不名藝者耶今夫章句之學非徒不足以養材而又善害人之材今夫窮心劇力茫然日雕刻爲事而不暇外顧者其成何哉初豈無適道學古之材固爲章句之敗耳自章句之興學者日馳以爭入其爲言皆鉆鑿破碎又有尺寸物色之限終其業猶忽九牛而計其毛假能舉其皮而忽其一犍猶未得能名嗚呼亦巳勞哉夫古之爲衣服器械禮樂名物之用大要不過適時便人爾自夫三代之君各有損益非固爲異也亦沿時而制作爾假後世有賢聖者作計未必盡取此其間亦各有取捨又況足班班盡心耶古之人未有聖如孔子孟子者也若畢戰問井地孟子曰嘗聞其略哀公問舜冠孔子忽而不對使蔕芥區區可名爲學則二聖人者可忽而不言耶然則今之名數事物之學何足稱君子之門也自章句之學興天下之學者忘所宜學而進身甚速忘所宜學則無聞知進身甚速則謀道之日淺甚者不知誦經讀書何以名學徒曰求入以仕夫學者仕比之市人市夫市者所以通貨財也人之有貨財則有適市之心如無貨財徒能疾走以入市於道謂何哉今之仕者何以異於是夫髙位重祿學者之市也道徳利澤學者之貨財也有行道施徳與民利澤之心然後求位與祿可也今夫章句而進者何異於無貨財而徒疾走者哉𨿽適市於道何也故士之不學章句者以如此終不得已必待此而後進以仕則始徐徐先謀道而後思進亦未晚也令之所聞如此其自待亦以此足下謂之何也如聞從楊學又將守此以賀不宣令再拜

畱孫莘老教授書

始者先生盛賜令以臨之今而乃久矣而防惠猶若也惟視不明視之有不精聽不聰聽之有不詳心之防頑而窒塞不通以自庶幾𨿽然亦嘗試之矣進而私得先生之儀悔前之夷退而復企先生之躅忘力之不足𨿽然先生亦巳勞矣通其來不閉而開而招使之歸曲而教旁防而逺導不責其無近效口諄諄而气怡心下接而色垂扳鉗枿牙障杜徑岐父無子憂兄不弟系交名雜贄拜列第次論歸取先後至無地危冠長纓溢出戶外𨿽然令等亦樂矣昕而興黙息以聽儲神防精開聖人之經朝而議暮而執所事洗目去穢識先生之禮方圖久而庻乎曾謂先生絕令之忽然也𨿽然令等先狀諸襟刻剝無所取益如畜舊防累過千百不足取用只益有損然先生旣惠於厥初幸賴終賜之何勝拳拳仰慕之至不宣令再拜

納孫莘老教授拜書

夫愚不可爲甚矣愚而可爲幾希而不夷夷不可爲也是愚不可爲也然所以謂愚者無知也愚而無知𨿽夷猶可愚惟其有知而不爲以自夷則愚之有罪者焉𨿽然令何知夫六經之學聖人之事業皆所以仰望於先生也令亦何所知始者先生旣甚惠不鄙夷而以教日益以所聞此諸生未知獲幸之何由也然從事之日巳久而禮不立無上下之分而雜以相抗非惟不安於心又左右顧以畏人然先生亦何惜不以安諸生也令方兒時固嘗學事人巳知防嚴禮貌之不可失於人也又況於所師哉今而旣學矣反悵然無所下豈有能於童子而不能於成人欲行之於鄕人而忽於盛徳此非令之所知也伏惟先生念之夫師道之不見於世久矣願先生少有以示之令所幸也諸生之所望也不宣令再拜

慰崔伯易防

令再拜防弔於伯易足下伏聞不幸以至大故伏惟伯易天崩地潰何以爲容心摧腹裂何以爲哀坐作起居几案【一作杖】墻戶顧猶昔然而親巳矣何以爲思𨿽然命有適然理有終巳而丈人奄及上壽則伯易之養固有長日矣勉思人子爲後之義無至毀滅謹奉慰何勝哀慘伯易其自重令再拜

講罷謝卲牧不疑書

令嘗聞春秋之學約而暢隱而不沒事皆系聖人之取捨進退非誠通聖心而志在事變者不可與也後儒沾沾各以意近有不自得弗肯恬巳以意實猜誣巳自聖鑿孔納柄非有條枝務自名家不卹非是則聖人之言暴君污臣有不討誅聖人之後援類比近【一作引比】無所證驗以傳合經疑是而非適爲二三無足表暴令嘗學之三年而未能也嘗思得通實之士而見之今也旣自幸又推思其從來則閣下有以賜之何敢不拜有如窮逹之分貴賤上下之等進皆有拜伏承事之禮是皆僕僕事人之道而令方有所學力不足使令令不敢辱執事亦不敢拜以是伏惟閣下加亮焉不宣令再拜

謝卲牧

伏承學士明公哀令之窮特有餽贐感愧之素何能巳巳𨿽然令之所學有不安者【一作有所不安】輙敢以辭夫士之不敢望於貴有位也舊矣𨿽得萬鐘之多不願易並日而食𨿽得執圭之貴顧不如鋤犁棘荊豈惟志不願哉是其有命而中亦有以自足者令每讀其書思見其人顧巳之反乎是者汗出滿背左右顧人以慙非曰能必然亦願有所學也又嘗聞古之君子周之則受賜之不敢拜然閣下必以爲周令已有餘而無或不足賜不敢拜閣下必以爲賜則士之不敢當有前聞矣何獨今而疑之人固各有志令方誌在貧賤願閣下憐其有志全之而不彊假爲無志則閣下之門亦無所用之不勝皇恐之至不宣令再拜

又謝卲牧

重承來貺益加愧懼然士之不能自守久矣一不從於朋友猶且懼之況當路富貴之門喜怒禍福所自出哉以閣下之門而容有自守之士顧不美耶以令賤窮而能有不顧之勢所獲多矣輙敢再拜以聞不宣令再拜

寄孫莘老書

令啟近不聞問巳嘗上狀並鄙詩今應在道也得來教伏承起居萬福近所苦者何事於此絕不聞願一示及所諭介甫甚悉於此疑者固亦多略類此是亦何所疑哉彼教之不攺而後誅之固善也以今之世上下代易如朝暮之客耳乃欲以古之成法責之恐非知變者之論也夫聖人之於刑豈樂輕用耶惟過與不知者宥之耳至於後世民之饑寒而刑其爲盜不教而責其孝悌故曾子謂如得其情則哀矜而勿喜者此耳論者以謂吏之以賄敗者過邪不知邪以祿食民而爲此尙亦哀矜之耶法令之著天下甚矣此屬豈不盡曉耶於此教之而不斥於他尙有斥之者乎必有斥之者於此爭先後耳於他無他者是畱以禍天下也夫以位在人上而有盜賊之行尙何以在人上乎不可在人上廢之而不用宜矣論者旣牽於古說不察其輕重爲此紛紛耳余須面請不宣令再拜

廣陵集卷二十六

欽定四庫全書

廣陵集卷二十七

宋王令撰與劉秀才書

令惶恐向嘗令子之辱廹於尊命黽勉以從不得終讓自獲來過日見穎發方且駭愕嘆愛疑較比而不及何暇自乘以師耶後生可畏聖人猶或難之況令小人學出眾後方期從人以師未終所業惡敢輕自加人以髙耶徒以天拙無業早知通文字偶來於此日鉤掇童子以自脫莩餓𨿽以得飽然其謂所學何以是懼慚無寧日臨食興嗟志折心缺此惟所臨童子猶爾況令子開敏者何可復當也念終不敢自愛懼徒損以無益以孤左右虧辱厚意終宜有償之此其時也伏聞辛君秀才旦夕至縣𨿽令與之疏素不盡知其爲學然齒髙日深從事之歳久𨿽它賢傑無異論苟財如令軰合遠過之況其以貧來所資尙慊令得於人有餘以此易彼甚爲允協又況如令實徳不加之而令子素所從防者不可忽也古人有言曰女智莫若婦男智莫如夫此徒習聞耳猶待久而彌通況志於道者哉是所宜也伏惟加念之令惶恐

與束伯仁手書

令頓首向托任道奉書得否袁君來辱書甚勤伏承起居無恙至慰至慰令卽此已與學朋防頗自爲學疑繆多矣無從考正柰何比日奉計爲學不輟足下居家多閒無衣食之憂能肆然不以外物自幹一縱於學此天之資也更在撥其故常無狥世俗則後日將奉見於古人之地可不勉哉藏芝賦以見索之故常錄一夲適値發介甫書將附少文字以獻今𨿽得寫夲而槁艸尙在州蓋托袁君錄之須後信奉呈近頗作詩亦不能得嘉思惟山中詞江上詞作非苟然𨿽未爲工然其素心也以素所好愛輒謾致之試與防之不然示下冬寒保衛元韞行速【一作迅】不謹令頓首

又

令啟向嘗奉狀後久不得報中間令亦自揚往還求不得便者久之固無以爲問比日起居何似思企思企任道歸後亦相見否縣中諸事何如別有何相識爲學計不懶則進徳無量然更望勉之自圖髙大無滯區區之間久辱見愛輟望道此髙文時見寄春寒自愛不宣令啟

又

令啟連辱兩問及辱賜詩過以所爲文示如令鄙者豈能知識然甚喜爲學之進惟更勉之後將過是則令益當媿也比日起居安否令居此幸無他向欲至揚後竟以病罷久別再所攀仰近日病何經因便示及鄙文屢辱齒索然以粗繆頗羞示人以故久之虛損勤厚輟錄少許奉上惟以所非告之良幸微之兩得書亦以所文爲寄比益進可喜春暖自愛無事能至此否必不可時寄書不宣令再拜啟

又

令啟今日丈文行已附狀洎鄙文計已得之伯仁昆仲固相愛無惜所短見示向托伯易先寄防山記去不知得未如未得因便取之令近益偸衣食之間以自學尢思相與講之也新又近有否進學應不已無流於俗不泥於近斯二者皆學之大患所竊思以爲戒者辱見愛因道之近得宗魯書知防聚如故殊眷眷也家叔累欲奉書多以事廢今又與趙興者不相防因不及奉狀也如果見訪甚幸令以女兄之故殊思遠遷恐後難相遇也此事不欲人傳幸祕之未間保重珍愛不宣令啟

又

令啟前人回令已在舟中當日遂行到江陰又已經月向累累奉書欲早來圖一相見竟不能如願良用悵然離潤日長奉一小簡後得元韞書知已附去還達否比日安否何如伏計萬福令侍外無他自入夏病作與去年無異可怪南北遷徙事累日甚學益廢柰何柰何令以女兄親期甚廹太平之遺已到自計猶有未足輒以書奉幹尊丈薄有所假宜亦見哀若萬一目卽闕之不及見假亦望立示一報所假與綿但送元韞可也仍告示送所假往之潤蓋恐去取者相差介甫到常必興學此亦稀濶之遇果來從之大好尢須爲長久之計爾師學難遇今世之學分於多門以令所考自揚雄以來蓋未有臨川之學也更在勉之餘未及盡令啟

又

令啟四月南航比今方還道路濡遲連經疾苦復思家謀歸殊無情況抵眞復病今日方似差已𨿽奉思無已終不暇致書其勢以此故耳比聞兄弟皆失薦殊用驚嘆士之食不足幹玆世者失此不能得祿故亦可哀伯仁兄弟家幸足𨿽失亦何足多卹必如以材古之名賢尙爾況吾軰學未巳者則今日之失亦安知非福也比有暇謀學否令於此尙可畱數日足下果肯顧之或可得旬日之防幸畱意切切令腳疾不已不樂南居至家當北遷恐復還潤恐欲知也宗魯安否以病中伏枕遣此不暇上狀想亦見諒也嘗許其子名序在蘄嘗錯鄙意後輒無暇至家當成以奉寄矣不訝不訝諸相識道意千萬一來久別殊思相見一咲樂不可失也令啟

又

令啟旣逓書奉候三日疑足下終不來令以兩家叔歸輙至揚省之往還復四日得書具審防意仍惠筆團皆已収訖愧悚相去甚近令以足病不便乘馬以故不可上謁伯仁昆仲家事皆主於父兄何系而惜一來此耶令畱此尙須數日無惜一來甚幸鄙文別後時亦有之令病不能書果肯枉顧可就錄之也承見教以自愼此令之所志然每失輙自悔恨其不肖者未嘗不在此今伯仁復以自振我敢不拜貺媿荷媿荷如有所聞無憚頻示人無以言藥我者久矣伯仁果不遺令之幸也余須俟面盡冬寒凜冽千萬保愛珍重自惜令啟

又

令啟向遇趙具於常具聞動靜伏承惠書告以不逮相別之久殊慰所思及承來問益恨相遠不得再就所益愧荷無巳愧荷無已令旣至家已冬至復以生用之窘已從常人之招旦夕當遷旣定居且復近書以講所未至甚思足下與同也不審伯仁昆仲能一來乎常視潤𨿽差遠要無所虞一也何惜而不見顧乎余須靣謁冬寒比劇千萬保防不宣令啟

又

令前以家事干丈人言愉色垂似有意窮困者退歸喜幸達旦不寐思其遂有成宜如何圖報也令每觀前世豪傑之士方甚窮溺時或偶有力者鉤援之每色然背靣汗如身承若人賜者因自喜願有徳於人而未能今而乃希望門下令𨿽不肖不能自修尙以及古豪傑以光承盛徳卒徒以死猶將忍絕而嘆息狐首以不瞑爾侍余幸開說之非敢廹促也備忽忘於左右爾如何如何不宣令啟

謝束丈

令皇恐不肖無所用於人因緣於此去而復來苟得食以自延其於丈人有賜素厚也居自念之卒與足酬報者廹於莩餓又不得自引以去其慚於旦暮不忘也一有所貺見之汗出且憂甚區區無以辭與辭而不得請媿於中而拜於外則心迹判別而相羞所不安乃此不謂復辱所命輙道此惟薄其賜圖其安所以望也何勝欵欵不宣令皇恐

又

令頓首令觀古之聖人賢者賤事開端初亦似有可疑者及諦讀而審思之則有義焉無疑也故孟子於長者之賜𨿽不義之許卻而弟子疑之而孟子不自疑也後來學者不貪其得而於進退之間不自疑如孟子者希也又況令哉𨿽然取之者義也又復赧然於外而心悛而不皇暇也令不肖無才能又少孤以故不容當世近於饑餓不能不濫思其西來以所聞學欺紿童子以貿易旦夕之餓含愧忍恥有靦面目固非古所謂仁義孝弟宜得食於人者豈容復拜他賜耶夫周卹貧賤古人皆望於諸侯大夫而不在丈人也何以承奉不勝愧赧不宣令頓首

謝束熈之

令老鄙徒犬馬之齒加長所學與爲皆荒茀不蹈道晝夜自思冀一二於千萬間或能力行自脫於小人亦非今日之謂蓋終身云也熈之春秋富盛聞見蒂核延蔓接連而不殊絕作爲文字皆純粹遒勁使當世有盛徳美材者皆將畏伏懼縮崩角折而願相朋友如令軰何敢冀望後塵哉比此西來而足下窮餓之憫卹也借之聲色爲幸已過昨日復偕令昆抗拜堅彊不可移易承奉之際髮立股栗不知何自而當之也憂愧未輟再拜詩賜閱其言詞若形容千百歳古之人者不然則須當世之賢者而後當之或者猶讓也令獨何人非敢售也少當詣門拜從者之辱不勝恐栗不宣令啟

答王介甫書

令再拜啟辱所賜書伏承起居萬福令已至眞吏歸不過三五日耳令以足疾不樂南方竊欲於潤謀一息肩之地不知果得否也人情不易遽去旣至家當遲畱至春初車馬至江寧幸一見問當謀侍謁也道路時聞流議固俗人常態耳求之於義未見有失也此職安可以久居所請𨿽頻要有得而後止耳辭旣遜順𨿽煩亦何所害承見示諸君之論以謂不宜自求便安數混朝廷此似不量爲使與請郡輕重者也使要之不可爲則請𨿽煩有不避也世之與官爵有所徼求與自以爲寃而求直者書有數十上矣若以義論之則使不可爲決矣以義論之則𨿽煩與彼何異耶何爲而遽止以憚煩耶近聞江東在位往往怨怒此皆令所親見介夫所待遇未有以失之也然而人之如此者以其所爲異耳特公心不阿黨以逰玆世難恐久而不免人禍也古之人非其時有魚鹽賈販自沽者多矣然未有爲貧而爲公卿大夫者非惟不可亦勢不便耳今旣參差其間要得郡後止耳不審何如配兵不習水事竊以爲上論無害今居其職安得無所言耶若乞河北山東関西河東等路應已配人量道裏遠近各配重役或無江河處但非邊江𨿽在江南似亦可若江池太平等州或上以更有邊江州郡似此類者必闕兵士應役或於旁郡不廢綱運州郡如舒蘄信歙等州抽壩應用如江東轉運司於江寧別作小營聚十州兵士祗偹上綱之類如已配在江池等州此人不防水者並乞攺配不邊江腹內州軍不審亦可否或聞亦有條不許差北人上綱信否仍問知兵士旣上綱爲重役法當二年一替今旣上綱卽四五年不替多爲用財者所侵聞支士旣滿限饑寒不能自存多逃竄以求脫𨿽十將節級皆然其下可知也但不知提刑司亦治此否道路其他無聞其所施置所置炭定磁民間甚以爲便乞知之冬寒砭骨伏乞保愛令再拜

後批

請郡事不可已幸思之以北人易他郡南人𨿽連家遷亦似無害

與王介甫書

令啟舟行濡遲以十一月到家十二月遷常久不得行李所在殊竊怪人向辱賜書定來淮南遇人之此來者輙問之竟不得所審以至今不知比近起居如何伏惟萬福所請後復如何使不得所欲後更匱乏未審何計以自持必不得已以從之後且有大於是者何以辭之乎然必欲不受以今日之窮觀之彼有以制我矣𨿽無從可乎苟必爲不受【一作苟必不爲不受】則孰與今日自必乎此亦機防不可不愼者也不審所擇如何令之來此事故亦紛紛矣往還𨿽多不見所同只以廢日足疾之餘心虛喜忘恍惚無聊學固廢矣思仰教諭不審何時復得侍謁若在淮南異時或幸一見未間時乞賜問春末日熱伏惟愛防不宣令再拜

廣陵集卷二十七

欽定四庫全書

廣陵集卷二十八

宋王令撰答呂吉甫書

令頓首吉甫閣下辱教甚厚其所推望期我於君子令乃鄙者何能及是乎𨿽然事固有不然不容黙黙令以謂今之庠序非古之庠序也惟章句是程苟得利者是學日夜講之防希而不禍仁義也必由今之法度則不待自信之士不由今之法度惟古義是陳則不有問者言之何哉不有聽者告之何哉古之人所以教者蓋曰不憤不啟不悱不發舉一隅不以三隅反則不復也孔子豈不欲人盡聞其道耶勢不可耳以謂不若是則人非自得之非自得之則資之不深資之不深則居之不安令觀近世之士固有力學矣惟其志意不安於所聞行義不繇於道其在學之不明知而不信耳學之不明惑也復何言哉知而不信者繇口言之而耳聽之其思不至乎心故也語曰學而不思則罔思而不學則殆況欲聚無求之人告以其所笑之行耶其不聽也必矣假有聽之者君子其告之若是乎令故曰今之庠序有徳者所不居不及徳則不敢居然前之所言蓋推明今古之同異有徳者之爲不爲耳皆不爲不肖發也前日至揚州有以其拒府命告之者令惕以驚知非其所居也忸怩以慙旣不得已也輙以是告之自以不肖之學慕於古人者當如是敢自取進退於其間也夫世之公卿大夫不謀道徳也久矣今馮公信賢不知令之不肖欲防之於民眾之編折公卿之勢而以禮加之此乃不苟然者蓋有意於道徳也令亦以謂人之過以古人望我我𨿽不及是苟以世人容悅之道報之不盡其所言竊以謂不忠因自進其區區不謂其傳乃爾也令之不肖不足以信於人久矣彼以所聞之異故驚也夫以無足信之言告不信之人傳所驚異之語宜復於上者失令之心也吉甫視令平日之言豈不然乎詩非法言與孔子弟子不爲詩令諸嘗有之但傳者失令之意耳夫七十子之於仲尼日聞所不聞見所不見彼方瞻之在前忽焉在後何暇以作詩爲事乎後世學聖人者取其文字而學之數百年其說漫漫防其流而遠其言攀其華而不取其實士之舍道徳而爭以文字爲學也令竊悲之因其間而及此耳夫古詩之在者三百皆聖人因人言而存者謂其道有在乎是者故不廢也孔子嘗言曰爲此詩者其知道乎以鴟鴞之詩爲知道則其他有不及道者矣故其用於詩者可以興可以觀可以羣可以怨用是而邇之事父則不悖遠之事君則知義夫學固多術矣欲爲大人者學爲大人欲爲善人者學爲善人何謂大人之學非先王之法言不言非先王之徳行不行口無擇言身無擇行者也何謂善人不踐迹亦不入於室者也古詩之得聖人之道者多矣其有不合於聖人者豈少乎然其意之所存要歸乎善則其作於善人者多矣豈容無擇乎士之學孔子者乃知盡信其言而不擇推古之爲者以爲道而教後世乃大放於言以馳騁其末習用壯其誇滛靡麗之爲其間𨿽有不失正者吾恐揚子所謂風一而勸百壯夫固不爲也孔子曰君子於其言無所苟而已矣如世之作詩者能無苟乎令故廣孔子之意以爲存詩所以載道而不作今世之詩未必不爲道也何以言之夫多聞擇其善者而從之多見而識之此古人之所以學也施之於古詩不可耶顏子曰博我以文約我以禮夫學固自有約也夫孔子之言傳於今者蓋然其詩有曰不忮不求何用不臧豈不爾思室是遠而則曰未之思也夫何遠之有夫孔子豈毀詩者耶言之有不便義之有不盡耳固曰學者豈可執詩以盡信乎因吉甫之問復自陳其不肖試一思回示其末也不宣令再拜

與杜子長書

子長足下令貧無資身術從禮有責不敢易受寒餓死懼辱先人後以故偸苟自全令將伏聖人之道以乞丐於諸公非不自念其詭拙念此外又甚詭拙也此月二十日欲與諸公防子長還喜來否令載拜

又

令載拜相識多日所道多常式言不及所存暮而多切急怨嘆語宜乎君子疑且畏也𨿽然相交結之道固心須相同耳若夫出處遠近旦夕旬月之不相面者此固迹耳心同而迹異於交何所害所患者迹同心異耳十囚同圄亦非不同處也至於心則二五其異矣幸得君子聽信之爲學𨿽然貴相親近有漸摩然君子與僕尙同州裏間必不遂棄則言語相問對文字相假借亦固尙無疑直恐君子必疑我書此以待後質令再拜

與李君厚書

令頓首令之西來初未爲媿也及日以所學食於人然後大有媿焉夫古食於人而安不皇媿者皆內有餘而推以及不足故當世之聞者從而過者化故曰其君用之則安富尊榮子弟從之則孝弟忠信者以其賢有道者之效如此爾假不爲然安得人人而食之今令之所食則異矣已不足而彊於人故聽者不從觀者不化日防鞭抶而學者𨿽懼猶附離相半然後自嘆非賢有道而益知人不可欺也方日懼慚奚暇貪有所取也所賜束脩謹具回納懇愊懇愊不宣令頓首

魯子思哀詞

令居揚之日久而相從事爲友者槪多求其久而相親歡者惟魯氏兄弟令方少年時尢狹中不能容人過故與友者初時猶相能終多置吾而去之而於兄弟則未之然也令學日益久而所爲益與前日異而視二魯殊沾沾【一作怡怡】可喜如前日時每退而懼之久而亦【一作益】相好也問以年而第之二魯皆長於吾則從而兄之二魯初讓不肯予當也久亦從之今年之八月予以事如揚從魯氏家則見其仲氏康安民而不見其伯氏子思者怪而問之曰疾也予𨿽不得見之爲不足亦謂時時小有疾人人之所不免亦不加憂也歸而令亦病久不通人事而忘爲問也或者以死聞而不類傳疑者信矣子思之死也予之西來甚窮所爲亦【一作益】自信益以爲友不堪而去之者眾今乃聞子思之喪其心之哀可知也子思少孤無他兄弟其兄弟安民者爲子思叔父之子子思之死時尙未娶無子而其後絕矣嗚呼可哀也已作哀詞一首寄其弟安民與故與子思防者見之無過餘怨也詞曰

嗚呼子思信去我而死耶生有死而爲常猶行者之必【一作有】歸然眾人之安以施遲而子何去乃忽兮豈視今世之無可樂兮釋然自脫以去之不然系之天者命兮才止絕於斯始子之學汲汲兮固願有以設施旣充而成科兮豈寧就死而不寧待時𨿽適世之不逢兮顧居身之甚約而前聖古【一作後】賢兮道固不樂因【一作顧】忽然而逝兮何其無乃非子之【一作無子】然兮命也止斯嗚呼不可論兮天有知而無知曰人人而命者人竟誰爲間不吾應兮思之益疑善人如子兮殞亦先時評【一作誶】曰嗚呼子思人之無良口豁髮蒼駢走不僵子而不祥年夭以殤蒼天蒼天彼人謂何此何不長嗚呼子思人之無良食玉以朝衣金於腰子何不祥不容糠糟蒼天蒼天彼人謂何此何不聊嗚呼子思人之無良十百孫子瓞延裔子而不祥斬先人嗣蒼天蒼天彼人謂何此而不世嗚呼子思兮已矣可懷來不及父飬兮去不子遺名無畱世兮學與腹埋嗚呼子思兮何負於天哉

弔李顯之秀才文

至和三年閠三月二十一日元城王令謹以文敬弔於亡友李君顯之之靈曰

嗚呼顯之死爲無知歸於冺黙一世之勞萬世以息死爲有知子適何去又果與生孰爲樂否親呼吾子弟號我兄腸裂心崩絕不復生人不忍聞子忍去之似非子心乃命之爲禍福之來應不在身有如乘髙射其下人中者乃偶不中則多理其若玆又安用嗟子有髙材躓於世學急名一科以就親樂其爲文章振振儀儀如裂錦紈制爲裳衣玉尺金刀度裁適宜合以縫袵上祫下齊可衣以防亦可以朝人皆子宜子亦逍遙嘗謂吾學不可得祿挾已有餘慊吾不足曽敢謂子而不得科又終夭年命其如何吾嘗有持要取自適不寧愉愉從人戚戚生死有天窮達我命學非以官求輔吾性以是而言孰爲短長孰爲生死孰爲得喪何欣何嗟何咲何洟惟其義仁情則有之子爲有靈吾言其防子而無靈何憾之有

送窮文

維皇祐壬辰十二月三十日謹奉香酒送窮鬼而告之曰嗚呼窮哉果有鬼歟人皆送爾行爾又行乎自我之生迄於如今拘前追後失險墮深舉頭礙天伸足無地重上小下卒莫安置刻瘠不肥骨出見皮冬燠常寒晝短猶饑衰人之趨幸徑防途已或徐徐眾人之避蝮手斷臂已或必至人趨宜前人避宜去不前不去爲我何故是宜有鬼扳前推後不然曷爲顚倒去就今日晦日傳子欲行有酌斯淸有焚斯馨揖行頌禱期爾之行在昔有唐賢曰韓公立爾名字俾傳無窮謂鬼爲無公豈紿我疑鬼爲有爾其來些跛倚以須目瞑心醉若有若無若發夢寐軒然而來翼然而至疊足竦膊閃目哆喙如將有言臨吐復止顧視前後更相咲指乃進而言曰贈行以言在人則然我徒鬼爾何有於言必欲遣我是亦有畏桃茢葦索古人所謂我非常鬼亦不畏是主人乃恐悚而前攝衣謝之然則不敏敢問何畏曰夫長足先趨長手疾取見利忘義喜得忘與此名曰貪笑面美口拜膝喏手進常在前退每居後此名曰佞負口苦身中藏外貧磨鍼續補故代新此名曰吝比終輕初勇於利圖閉目百思開口千塗此名曰巧貪佞吝巧我實畏之有不我遣我背而馳借問主人子還有否主人乃愧心汗手澁舌訥口鄙實無之去畱願受

五銘序

古之人於物常有銘自經見之餘而它傳記之雜出尙多惟古人之不徒爲言而來者愛之益新非余敢謂爲能也然余獨取不得余心者銘庶防以自觀耳

冠銘

不可以已不可以薦趾旣尙而貴亦有以棄

衣銘

誰能有衣不惟其良誰能正衣不素其裳

履銘

旣素而承胡不用以行

杖銘

惟其不能而願行跂而便軀可輔而趨旣偃且踣其亦何力嗚呼杖不能扶人而人用杖扶吁

門銘

入而謂何出者誰其日缺然以開非所宜者來而常盜是離【一作罹】可不愼哉

言銘

昔余嘗有言矣而不知售言之難也及人有言於余而後知售言之難而余猶在小人也然人之言於餘皆非其過而余猶不能虛以答於不旣況余嘗實刺中人所甚病幸而及君子則余復何言不幸如余等小人則余之獲罪於人多矣作銘自誦且戒多言是可誦也且可戒也銘曰

子必於賢人之於賢胡有言人之爲言非子然人以爲言胡得焉捨旃捨旃子以爲言胡卹焉人不必賢於不必賢胡有言子以爲言𨿽子然子之爲言胡得焉捨旃捨旃人之爲言胡獲焉

故祕書丞徐君墓志銘

嘉祐三年東平呂倚將葬其舅徐君於揚州江都縣某鄕某原卜以某月甲子吉語其防王令曰舅諱天錫字日休故吳忠武王溫之後祕書丞某之子祕書君之葬南丰曽鞏銘其墓序其家世甚詳惟舅氏防有奇志方其少時徐氏𨿽失勢然故將相大家子弟絕不近書舅氏獨爲學以自業天禧中以進士起家爲筠州司理參軍主祥符縣簿薦者多論其材至於亷以謂可學而不可及也攺著作佐郎知寶應縣攺祕書丞明道二年三月十二日以疾卒卒時年四十九及舅氏時倚尙防未嘗從之以久其爲人沈深終不自道其能以故不能得其所爲也及其旣卒倚嘗愛思其賢惜其無所聞於後而一時交防無復在者下從其家之故老遺問其所爲又皆鄙俚賤人無所紀識獨能道其富時視財利無所愛惜至其甚貧亷蓋毫不假也人有誣取其田者不與之校亦終不非其人然此皆倚所已知於舅氏之所爲乃其常耳非其慷慨大節也其治寶應寶應之人饑大疫募民出米爲饘粥以食民聚醫藥以治病者其家屢戒之使自愛無身行民間以切近病人君以爲爲令當然不聽也然竟卒以疫後二十五年倚過寶應而問之吏民猶能記其卒之年月日時蓋其稱念不忘也卒而無子先人痛傷之至於倚而力及葬葬宜有銘而舅之爲不傳此倚之所以問也令謂之曰古之志士仁人號名施於後世其行事無聞者蓋多徒以聖賢學士所嘗推道之爾後世信其人謂其所稱者不誣必然也今子欲見其舅於後世而不求人之道徳可信者乃以問令此令之所以自懼其不肖也𨿽然徐君信佳士其爲不復見其詳今其所聞猶足銘其人也銘曰

因其所有輙推散之不求其無喜亷自持以我任民死弗顧辭猗歟淑人宜後之貽

廣陵集卷二十八

欽定四庫全書

廣陵集卷二十九

宋王

令撰故屯田郎中張夫人許氏墓銘

許氏之孝愛三世而益聞當世之賢士大夫多喜道其事而見之書爲之譜說序記甚詳凡數千言行於世而世益信其孝愛之篤也蓋許氏之先巳【一作旣】嘗通顯矣今又貴暴而有聞且世有孝實亦宜其然也夫人先司封外郎某之女而今天章閣行制元之兄適屯田郎中張公某若干年而卒方夫人之歸張公已嘗娶有二子一女皆兒孩夫人撫之曰是亦吾子也吾獨何忍不愛之愛而不能教猶非我心也故二子某某卒賴夫人以成登進士第而夫人亦有二子沆瀣沆亦以進士入官今爲某縣令瀣好學有文旣立矣而卒然葬夫人者沆也夫人少時於文學聲技無所不學而卒通於詩樂於琴時習於算數故其子正靜淡漠不失於幹者殆其有以自資也尢於詩能考而知義張公之在恩州夫人巳病念父母之逺而涕泣嘆息曰旣從夫矣如吾父母何死於此命也病且亟如欲有所言者公曰𨿽然有不幸吾且俾子爲進士而女嫁士大夫夫人曰然無憾矣然終如其言夫人之卒先公十有防年而葬與公同日沆旣以夫人尹氏祔於公則夫人之墓次於左也以夫人徳宜有銘銘曰

詩始國風以家所自夫人以之資就完懿孝不忘夫慈能成子云誰不學而克能此

西頭供奉官王君墓志銘

君諱懷忠字孝傑世家開封府開封縣景徳中契丹入邊天子視師澶州募民間可使將者於是同日見者十人上皆與之問答審知其果能也人與兵二千使分城北隅爲十寨其一人卽君之父貞也後至殿前班都虞侯以卒詔贈其父美率府率以君爲三班借職上卽位恩加奉職監在京河南艸埸澶州河南酒務加右班殿直監興元府西縣商稅和州兵馬監押坐免遇寶元郊祀恩起爲右班殿直潭桂二州巡轄馬遞鋪黃捉鬼爲盜荊湖提防刑獄司言自盜起不意兵擾未治更多無足賴者輙擇其可用以聞幸上聴從之詔以君爲全邵永三州同巡簡攺左班殿直自羣蠻亂南方皆天下至險之處兵𨿽久頓不敢言入有敢入者隨敗君諜知山川道裏之詳夜召壯士數十人與之俱行襲之遇賊輙戰戰而巳屈者聴降前後斬首一十九降者四十六人所奪甲弩鎗盾過當明年轉運使議於衡道永三州置寨奏以君爲樂山主寨君城樂山塹山爲壕鹿角四重城上爲乳垣敵樓石炮連弩弔橋閘門所以防域之具畢備城中廬巷防庫各便其所而易守又蔽山爲隧道突門通城中以備賊斬白水峒主雷勝父子及其黨一十八人自是羣蠻去君部無入者矣君居南方八年罷歸去安撫司奏君功可賞樞宻使難之與兩次合人家便差遣而巳以故得揚州江都廣陵兩縣巡簡攺右侍禁用大享明堂恩加左侍禁用大臣薦充泰州如臯等縣巡簡加西頭供奉官卒於京師年四十有九君娶田氏有子七人男四人確礪皆舉進士女三人長嫁殿直趙資令四人並防將以某年某月日葬君開封縣某鄕某原確礪問銘於守元城王令令以謂國家自景徳以至慶曆四十年間南北互有事而王氏父子仍踐其地惟其任軍有輕重遇敵有小大故其收功有厚薄要皆嘗捐身原野爭冒鋒矢之下方是之時死不暇顧寧論異時之富貴乎由此言之豈有他哉忠者不忘其上而勇者羞於苟生其大欲遏亂沮暴於天下小亦盡其職而無媿也一食其食畢其死力而不悔此與夫世之事人以職而苟爲容容之計者其行義固有間矣此予之所以銘也銘曰

宋有天下登民於平吏守弗防胡敢內驚旣齮我邊遂飲於河疇奮自民爲王前戈桓桓虞侯气動上顧勇形於軍指死而騖君於前人實纉實類在昔南荒羣獠方猘窮崖絕峌保爲巢穴無復人行鴥爲騰猱君居其間捍城厲軍時入其阻輙以防聞吏苦無功稍自誣冒君縱使降不以俘告皇有顯澤用嘉爾績君不言薄曰維臣職謂宜大壽以它就功曷壯未老遽僕以防惟汴之陰陽原之下鑽石勒銘用關萬古

左班殿直袁君墓銘並序

袁氏之出爲舜後與陳分於袁鄕而世居陽夏其流不可窮巳君世於舒天聖中以家自西來吏於江淮發運司親死不歸葬遂占借爲眞州之揚子人景祐中以久能平亷例當官得三班借職更三官而得左班殿直巡簡楊之銅城鎭坐免以歸君亦適老矣退居揚之尹婁河上其地蓋君嘗官而樂之也旣居二年令侍叔父以官來令方少得君之子相歡也君𨿽以病瘖然一聞客來爭冠帶以出間有過之者與之相對終日而笑喜自如獨其言吶吶無能矣以是益不知平生之所爲而君之二子視尙之尙防於君之爲槪不能省念間有所聞亦不過公能忘私苴補姦漏得稱能官而巳計其是亦有以過人而取之也獨其官久而益貧家居如新爲生顧其用又甚儉則信矣如忠亷者而君尢喜書人亦多稱爲能𨿽君亦嘗刻於學也而其子遂以世其家旣數年而令學自省加於前時間嘗怪二袁齗齗無所異而樂自鄙以循俗令亦誚之二袁慨然曰如子儒者也𨿽予亦樂此吾親老矣左右之飬朝不謀夕自知家貧以得食爲急古之士者處之燕閒則業專修而知益明顧予力有不足者𨿽然我豈盡忘之聞常道自孝弟始如此固予不敢不勉也令嘗憐其志而傷之間觀其事君然後知其言爲實然也居無何而令去聞君亦卒矣葬有日二子來請曰𨿽然必子銘顧所與之如何予亦曰令固知無銘爲難也君諱某字某二子翼軫葬君於眞之揚子縣某鄕某原從先人之兆次時某年月日也銘曰

已矣凡莫不爾尙何嗟此葬父母於是君亦歸於是距葬君者又子死生之義備矣

前左班殿直袁君墓志銘

君旣退居令始與君子防後七年而君卒卒三年而葬前葬之三月君之子謁令以銘令爲次其行事而銘焉敍曰袁氏之出於陳爲舜後君之先世久不顯忘其譜記不知其流何別也君諱康字諱之世家舒之懷寧仕於淮南江浙荊湖發運司積十五年而得三班借職監州堰遷奉職監防州稅某州銀銅遷右班殿直攺揚州銅城鎭巡簡遷左班殿直坐免歸老於揚州之洲君爲人寛和其禦事平亷其涖家整約其教子修謹娶某氏卒從娶楊氏有二子翼軫與令防者也其葬以某年某月其地在眞州揚子縣某鄕某原銘曰

地阜而隆曲宛而窪中卜以宜君宮嵗月旣諏日時孔良洵求且祥君安歸矣不騫不圯以祉其孫子

叔祖左領軍衞將軍致仕王公行狀

王氏舊望太原自公之五世祖居魏之元城縣不知其始何遷也以至公皆元城人曾祖某仕某朝至閣門通事舎人祖庭溫開寶中仕爲泰寧軍莭度副使考奉諲右班殿直贈左武衞大將軍公諱乙字次公公生少孤長能自奮以學連以進士上輙罷下防於江淮間景徳中詔求祕書於天下公適有之去獻之京師上書言臣父常得事許王府推於先帝有一日之幸臣實其子天子下其書問驗補三班借職巡睦衢婺三州私茶監攺三班奉職溫臺明越四州巡簡用舉者監越州西興鎭兵馬轉運使薦公才可益就用之攺蘇湖秀州靑龍鎭巡簡於是上居東宮公上書言太子方少陛下爲擇師傅皆賢誠甚盛美獨左右小臣行能未聞有以過人夫師傅之進有時則太子與小臣居以爲常苟但無過猶嫌不能有益一有不正其習可不愼哉願陛下擇於朝庭賢有聞者益求其比以輔成太子書奏不報故事士之出兩川仕朝庭者𨿽老猶不聴歸公獨上言曰陛下幸以其材任官何獨猶疑之如此蜀地𨿽險陛下臨之蓋甚惠仕者又皆其賢人情不宜有他且蜀去京師逺老者不可載之與俱則去離父母生嬰終身之憂死棄萬里之外臣誠恐孝愛之士終不爲國家用也臣愚以謂聴還之甚便詔許兩川之士復歸又得離其旁近官自公言始又言姦貪吏如李溥邊肅材𨿽有過人幸復聴用之猶不可使爲州以近民又言比年制度請益復古而朝廷大臣下至九品吏皆無廟與士庻人同祭於寢非所以嚴鬼神長恩愛厚孝實於天下也幸以次限之立廟不報恩加左班殿直幹興初朝庭新逐宰相大臣用事指巳之不便者以爲黨逐之宣徽使曹瑋素名忠正亦在譴公以防爭曰曹瑋忠臣先帝用以爲陜西河北三路部署以藩陛下蓋察其材任之也豈顧不知其忠耶陛下新卽位亦當引瑋類聚以自助何逺散逐之臣固知非陛下意而大臣敢以姦亂國也賞罰天下之所信陛下可自取用之毋聴大臣自便書奏一時皆爲之驚攺監楚州啇稅請廢北神堰置閘嵗省役二十一萬一千三百人米六萬八千石詔以公言爲閘果便加右侍禁大臣薦之加閣門祗侯監定州兵馬攺提舉黃河埽岸上書言將帥微弱所養非所用不可應一旦其略曰臣觀三代之政至於久而不能無況其下邪自唐末大亂盛彊者爭起以分天下所在阻兵以自守國家得之於戰爭之後上天厭兵久矣故太祖皇帝稍斂將帥而奪之權行之旣久其微弱卒有四方叛而起者恐非邊將之能應況天下之勢弱甚陛下獨不監秦耶夫北方之盛日久矣極盛必衰其外有黒水彊大之敵下有中山廣平彊弗順之族臣觀其勢不能無變假如五單於復分於今有若呼韓邪附而願歸者不從之則合而爲患從之則爲朝庭者計將安出耶夫人之材能不同則上之用舎各異夫駢脇多力臂彊走悍刺堅而中深此人之能也可爲人用而不能用人今置將不問其材謀何當一以能使之臣見其敗軍也夫以能將能以指使指不若臂之使指也臣視在邊之將誠論其材謀幾能以臂指之不同耶夫軍事至重陛下旣遣將又置監軍監軍苟知兵尙安俟將苟不知兵後與將衡決於事無益也夫兵趨時如飄風搏利如飛鳥機發於心變見於目身走赴之一跌則後矣其爲豈一一以盡傳耶使皆上聞報可而後用之是兵乃陛下與大臣自用耳安用將居千里之外耶如必疑之則勿用不疑而用之一切可聴其自爲無以尺寸防之如是而不效更覆其軍皆可斬之無赦以懲艾其後敢以非其任而當此者使知其果死也夫茶鹽取之山海其出無窮陛下苟聴民之有力者行其利於天下卒使輸粟益邊則邊實可備也不聴天聖中遣禦史河北聚糴以備邊公獨言河北粟少又近邊不宜糴以空民食不若以茶鹽募江淮入谷河陰良便事下三司議以爲非是公奏曰臣言誠甚利三司徒以臣爲賤故沮之臣願身置三司辧其非是狀已而發利害十事三司不能折其一詔以公議當是從之果便由是三司始害公能加右侍禁監杭州駐泊兵馬公自言曰臣始言入彀河陰嘗與三司使胡則有曲直後蓋自以事罷獨疑以臣故罷之是豈能無忿於其心今知杭州而臣官屬之後應有以報臣也書上攺眞州駐泊加東頭供奉官以病乞監滁州商稅攺泗州普照塔用舉者攺揚州駐泊兵馬坐免復起爲東頭供奉官監光化軍商稅復閤門祗侯薦者言公能幸它用之攺淮南西路都巡簡使恩加內殿崇班連上書請民牛聴耕逃開田請賑饑民以息冦賊請罷荊湖路酒課以便民限民出錢償官則民不觸罪請如殺牛馬之賞更倍之以購殺人者則罪輙得又言鑄銅爲錢其利甚薄兩母一子今銅復竭宜禁民鍚雜銅鑄之法其付二宜能支一切皆不聴上書言臣方少時常願盡其能以進效今老矣願觧所官上以爲左領軍衛將軍聴其致仕書方下卒於海州年七十有三公內剛外恂居與人交歡然及加以不直𨿽彊其才不可以勢得也故公之所在𨿽嚴貴人多憚之於其所職每列以是非爭之每揺而不動去而其下亦多思之皆能道其行事以嘆其後反不然者然其直亦其平生終不以進退得失之故以自枉故仕嘗材名矣大臣屢薦之卒不用其言之又多廢者亦以此然公蓋自得不悔也嘗從容言於客曰義固有必直𨿽天子敢以死爭不憚卽如非義𨿽賤人吾屈矣然則吾守亦約矣居家慈其族多賴以飬公先娶林氏早卒後娶劉氏於公之卒林巳葬今用劉氏合葬焉子三人越石秦州觀察判官子建仁傑皆舉進士女二人長嫁進士林度次嫁項城主簿宋適孫三人之翰彥暉彥卿將以某日葬公眞州揚子縣某鄕某原謹狀公之行事將求世之有道者銘之謹狀荊公作志

廣陵集卷二十九

欽定四庫全書

廣陵集卷三十

宋王

令撰

外域

問外域之與中國抗甚矣大者並帝而爭彊扵其小弱猶以王自居令之而不肯聽拒之而不可制國家四有天下東盡海浦南連交廣西引羗巴北極並代中貫萬里不爲無地生口蕃衍載在簿籍者不可勝數不爲無人鍜金挽革貢甲萬里獸皮鳥羽膠漆絲枲隨其所出交易扵天下以相爲用砥礪剡刻日無休工其器錯出扵州郡交輸扵天府所在充塞不爲無器拔距投石猿臂駢脇蹶彊挽長射中飛鳥走及走馬【一作奔馬】一日令下則以身自試者無慮千萬不爲無士金角旗鼓進退坐作未嘗一日廢習不爲無敎因百年之安承旣富之後以天下之力不爲無備每一議據前世以占成敗盈廷自天子謙謙大臣好問延及幽側其披艸萊奮巖穴自出者不可勝紀不爲無謀以主對客以逸待勞以我之直加彼之不直不爲無名然而師出無功遇敵輒挫頓重兵扵久屯屈至謀扵成算外不得休內不得息財困扵重糓糜扵久費中國力爲之勞財爲之貧而外域蓋自若也以予考之自秦漢而下皆然其術不足道也自三代之時其詳𨿽不得聞然其大略可舉也予竊疑之方其盛時天子合諸侯以禦冦攘其勢固易爲力與今無甚異也扵其衰末中國自相並伐方是之時如韓晉秦趙皆以國自立被兵終世然力亦能支之今反不然何也諸君子行且仕矣有如陪大夫之末議承朝廷之遺問其將何以計此諸君子幸明以示我

肉刑

問肉刑之用扵世今其明見扵書傳者三代之法爾唐虞之世不可得而詳矣故記說多謂起扵夏后之世而書亦曰象刑惟明故荀氏者謂非之曰象刑非起扵治古蓋起扵亂今所謂象刑者象天道而制刑耳如使殺人者不死傷人者不誅赭衣屝屨以爲戮𨿽尭舜之聖不足以治而適所以爲亂其爲論甚詳世皆以爲然而揚子云獨曰唐虞象刑惟明夏后肉辟三千何不相從之如此諸君子之學其講唐虞之治詳矣肉刑之用否豈無說乎今日之學蓋異時之用扵世之道也可無議哉

稅法

問古者之稅其法什一而民足後世之稅加寛矣如漢文景之間或三十稅一而民尙貧𨿽今亦然願聞厚稅而民富之道何術可行扵今薄斂民貧何由而異扵古此亦治道也幸無譲

禮樂徵伐

問孔子曰天下有道禮樂徵伐自天子出天下無道自諸侯出此孔子之所以作春秋也以余攷之扵春秋諸侯之變禮易樂者有矣侵伐圍入者有矣斯皆孔子之意也至扵徵則不言何也使當世之無是事孔子不應曰徵伐自天子出有而不書孔子之意安在若曰徵者上伐下敵國不相徵則天王亦不稱徵何也願試辯之

言行

問孝經曰言滿天下無口過行滿天下無怨惡蓋卿大夫之孝也昔孔子嘗言矣陳蔡之大夫惡其議也至圍之以兵將殺之其行也宋桓魋欲害之孟子行其禮扵齊王驩怨其簡巳甚矣其人聖賢也或以言或以行其不得扵天下如此考其下賢士大夫見扵書傳旣嘗位扵朝廷而親信矣後卒以讒惡敗者未嘗不以言行也何獨孝經之言然言聖賢者皆不能然也諸君子學且進以仕其爲卿大夫何以自取扵孝而免扵怨惡余竊欲聞之焉

爲邦

問顏淵問爲邦孔子曰行夏之時乘殷輅服周冕樂則韶舞放鄭聲逺佞人夫夏時自漢固巳行之矣假如後之作者有乘是輅服是冕求韶之遺音而舞之斥鄭聲與佞人而逺之苟盡是道亦能致治如古之時否

封建

問周建子弟同姬姓者五十三國秦起周後謂周以封建失天下盡除前世之法𨿽子弟不得有土然傳二世而秦亡漢監秦當世之士爭以封建推言周秦所以長短者故髙祖文景之間子弟半天下後頗以敗亂然斷則復續與漢相終凡四百年由是晉宋隋唐之間言封建者益多晉取用之卒敗隋唐之間名𨿽用封而實與周漢異矣然唐亦垂四百年故後世議者多以封建爲守矣敢問周漢唐之君歷年之久秦之歷年之短果以此耶果以此則周漢之君所賴者何事必不以此求破後之議者以何說夫封建同姓以自藩屏用求永世果聖人之意乎非聖人之意則周公爲周而用之何也諸君明以敎焉幸無讓

治效

問孔子曰如有用我者三年有成孟子曰有得百里之地皆足以朝諸侯有天下苟大國不過五年小國不過七年必爲政扵天下自周秦而下漢唐之間仕者非經明行修世通以爲不稱而孔子之學大盛扵天下士之挾是道以進者世常至宰相大官方是之時時君世主皆巳統有天下號令興廢通行扵四海非如百里之小而朝諸侯之難士之大者出有爲小者出有言其居朝廷甚者終身至淺少矣猶不啻扵七年五年三年而功效曾不見扵天下不知學古人者何失之也諸君子旣學孔子行且進仕扵朝廷嘗以思往者之失而有所得乎而令願聞之

賞罰

問湯之伐桀其誓曰爾尙輔予一人致天之罰予其大賚汝爾不從誓言予則孥戮汝武王之伐紂亦曰多功有厚賞不廸有顯戮予以謂桀與紂天下之大惡湯武天下之至仁致其伐亦曰順乎人而巳矣故書以謂東徵則西夷怨南徵則北狄怨曰傒我後後來其蘓夫民望之若此故曰無敵於天下夫因人欲去而去之其勢如以水滅火何獨廹其人而用之狃之以賞罰其誓乃如此予竊惑之願聞明教

分田

問分田之法計民之口以授食自五口之家逓而上至九口以爲下中上凡三等其家𨿽授地不同固亦均矣自其外子孫之蕃過扵是者則有餘夫之田予嘗考之扵書以周制言之其法甚備然皆地巳均定獨余夫之田因其食口之眾而增之不知取扵何地以今視之上農之家食或數十人古豈無此邪其田亦何可勝給也分民以就田則父子相離如近郊逺郊之差蓋相逺數十里況四封之內其逺有過甚者耶苟老者無以養則少者之居安耶誠使其往來無間則地逺有不勝者力從而廢扵田則王政果何如耶諸君子博學知古其說如何

稅法

問漢武外事四方饋餉賜予內興宮室池臺苑囿一切過古封禪巡逰招延方士禱祀非鬼求致神仙其費極甚以至扵不可勝算逮其末年財用大屈扵是用羊之計始酒以禁天下至唐天寶中天下大亂兵用滋廣第五琦自蜀以禦史使淮南始收塩利以禁民至其後以天下之財十分計之塩利占其六自是方鎭稍稍自負其彊阻兵以叛不復貢賦凡數十州方是時中國之費益多財賦之入日眾至張滂王涯以茶亦可禁如酒自是山海之利無有在民者矣扵是趙贊復建雜稅今之百物之徵古未之有蓋自贊發之𨿽然贊獨用以資常平視嵗之丰儉以爲出入以便民不以給國家費也朝廷承五代之後百年以至今日天下旣平四夷無事宮室苑囿不增禱祀一切如禮行在未嘗巡逰天下一家貢賦非有缺虧凡唐漢之利皆盡用之而有司之費尙闕不聞富足何也夫承中國多事之後財力困竭之時一得其利猶用以濟安有如平時兼用之而反有不足者今竊怪之諸君子以謂其安在思欲革而治之何法語曰好謀而成夫欲進而仕者謀國之道所宜謀也

禮樂

問禮樂壊扵世久矣今其書尙存而可考然皆廢不復舉當世屢痛之豈惟今哉求扵前世自三代而後皆然也往者卿大夫或請扵朝士亦奮行扵家見者頗怪之甚者以爲笑而皆不能明也況扵行之乎以予考之扵古蓋三代異禮而樂亦不同也夫欲新一世之民而民不聽乃欲家至而人觀之使必置而用此耶近者嘗作樂矣陳其器皆世所未識也按其聲則宜審而莫辯夫興禮之士皆獨行以抗一世世亦不相爲用反頋而笑之自縉紳之士且然而欲望下俗末流被服其風聲不亦難乎予固疑其不然則禮樂何緣而變也諸君子當有以言之

讓徳

問讓者天下之盛徳而聖人之所推髙也然而吾徳當之聖賢固有其事而弗讓也伊尹嘗曰惟尹曁湯受天明命周公曰在予小子旦孔子曰文不在玆乎孟子曰捨我其誰哉蓋吾徳當之聖賢固有其事而弗讓也若堯以天下歸之舜舜曰徳弗嗣舜以天下歸之禹禹曰徳罔克然二聖人者若其徳誠不足以當天下之任則並時而在舜禹之上者誰歟苟無其人其僞讓乎且堯之命舜以相天下而不聞有辭至舜命禹而以相讓之稷契曁臯陶垂又讓扵殳斨伯與益又讓虞扵朱虎熊羆伯夷又讓防龍而讓其秩宗焉舜之命官必當厥徳而裁諸位者也四人者宜如舜之宅相而弗讓可也反固辭者何歟然又終不聞易四人之位以遂其稱如稷契防臯陶今猶見之書而列扵二十有二人之職至扵殳斨伯與朱虎熊羆又不見舜以垂益之推避而卒任其人以成其讓道而列扵是職蓋其才各稱而不可易也然則四人者是僞辭歟孔子曰防逹樂而不逹禮而伯夷乃讓以典禮焉又豈舉爾所知乎或曰堯舜之朝其臣𨿽有盛徳猶不敢當盛位蓋其道之素行也然伊尹周公登師保之位未聞稽首推避如古四人者孔子孟子自任天下之道而不曰有人焉語曰泰伯可謂盛徳謂其能以天下讓也夫其能讓則其不讓者所不直歟不然則巳徳當焉皆宜固有其事而弗辭可也諸君幸詳言之

謀斷

問予讀書至舜禹之盛亦可謂盛矣然其相告戒蓋曰弗詢之謀勿庸也或者以謂人之謀不相同久矣以孔子孟子之聖避扵天下數獨扵諸侯當世卿士大夫任朝廷之事者其甚則欲殺之其下猶以爲迂濶無足用也故其自道曰莫我知也夫吾見亦罕矣吾退而寒之者眾也使其謀之皆同問之皆得則其困不如是也昔漢文帝議以賈生任公卿在朝之臣訕之以謂年少其爲專欲紛亂耳而賈生卒以是見疏唐憲宗將伐淮西裴度獨持其議其他將相大臣皆以爲未可而度卒有功夫二主固嘗詢之矣漢文詢而從之則非憲宗詢而不聽則有功惡在其必詢也其考扵詩亦患人謀之不同其詩曰謀夫孔多是用不集何是詩書之不相同也諸君子以謂如何

徳祿

問記曰大徳必得其位必得其祿必得其名必得其壽古之可謂大徳者誰歟非孔子伯夷栁下恵顏淵冉伯牛之徒歟然而絀扵魯逐扵宋周旋扵天下應其聘者七十國卒以窮死位可必得乎飯疏食飲水曲肱以樂絕糧扵陳蔡祿可必得乎無仲尼則西山餓夫與東國絀臣名可必得乎伯牛夭顏淵短命以死壽可必得乎昔孔子之扵世亦曰無所必而巳矣今乃必得之何也或者以爲此語指舜而言也夫旣曰大徳矣則天下皆然也豈止舜一人哉諸君其明言焉

民食

問民食之制尙矣余考扵周禮廩人之職是其制曰凡萬民之食食者人四鬴上也又三鬴中也又二鬴下也說者以爲此給萬民糧食之法也謂四鬴三鬴二鬴皆舉一月云也夫年𨿽丰凶無常然民食多少固有常也亦可增減乎夫食二鬴而足則多至四鬴不亦過乎食二鬴而不足則制民者下嵗亦使民饑乎給食之法果何如也苟聚斂扵國則期扵民者逺矣出納能無難乎苟散廩扵野期民扵近則吏職不勝其多也夫民食要爲之制而巳耳使其蓄之有餘用之有節民自爲藏良易也欲以千里之地天子爲置吏而以時給之不亦難乎其扵食之不足則移民就糓必如斯言則遂空其地苟空其地則耕耨安得以時耶不空其地其移民之制何如哉古亦有行之者見扵書傳者乎後世嵗凶民之流亡甚苦矣在上者思以法制之而議者難焉諸君子學且進扵仕則可不思扵此乎

兵法

問世之言兵者不宗孫武之書則司馬法也其道何足言哉然其謀人之國帥人之兵計利以去害其說亦有長者自武之後至今蓋千有餘嵗或未之能過也則其可無取乎其說曰兵久而國利者未之有也予視後世良然間者西方亦常有事矣兵出三年而大臣憂頓兵費財非利就其臣伏輒釋其罪而聽從之蓋朝廷經國卹民之制也以予考之扵古乃不然易曰髙宗伐方三年克之詩書載周公東徵其久亦與髙宗無以異以二聖之智何其成功之緩也以後世計之兵久而國不爲利者髙宗周公亦不憂扵此乎固有憂而不得巳者乎豈聖人之兵與後世之兵有異也

賦稅

問聖人職在飬民亦所以資民而飬也然而天下之廣調度之煩賦之稅之不適多寡之中是桀貊之道考之扵古蓋有什一之法在焉此謀治體者所宜圗也國家承五季之馭四海之眾旁連三垂延衺萬里其間復有偏伯之地先朝納土之後務在便安元元一從寛假是以稅法𨿽存而重輕未適其中今一旦欲舉天下之籍而均之然慮民心久安重爲煩擾至扵經制之方注錯之術亦未知所從諸君講學洽聞必有佳畫悉心陳之庶驚防陋

廣陵集卷三十

欽定四庫全書

廣陵集附錄

有宋王逄原墓志銘

王安石

嗚呼道之不明耶豈特教之不至也士亦有罪焉嗚呼道之不行耶豈特化之不至也士亦有罪焉蓋無常產而有常心者古之所謂士也士誠有常心以操羣聖人之說而力行之則道𨿽不明乎天下必明於巳道𨿽不行乎天下必行於妻子內有以明於巳外有以行於妻子則其言行必不孤立於天下矣此孔子孟子伯夷柳下恵揚雄之徒所以有功於世也嗚呼以余之昏弱不肖亦固士之有罪者而得友焉余友字逄原諱令系王氏元城人也始余愛其文章而得其所以言中余愛其節行而得其所以行卒余得其所以言浩浩乎其將沿而不可窮也得其所以行超超乎其將追而不可至也於是慨然嘆以爲可以任世之重而有功於天下者將在於此余將有之而不得也嗚呼令去余而死矣悲夫逄原左武衛大將軍諱奉諲之曽孫大理評事諱珙之孫而鄭州管城縣主簿諱世倫之子也五歳而孤二十八嵗而卒卒之九十三日嘉祐四年九月丙申葬於常州武進縣懷徳南鄕薛村之原夫人吳氏亦有賢行於是方娠也未知其子之男女銘曰

壽胡不多天實爾嗇曰天不相胡厚爾徳厚也培之樂以不罷嗇也推之不怨以疑嗚呼天民將在乎玆

廣陵先生傳

劉發

王氏舊望太原自先生之七世祖居於魏之元城不知其始何遷也叔祖父乙居廣陵先生防育於乙故遂爲廣陵人年十數嵗晝從羣兒嬉夜獨誦書往往達旦不眠率以是爲常未嘗從師爲辭章卽雄偉老成人見之皆驚年稍長倜儻不覊束周鄕裏之急爲不義者面加毀折無所避人皆畏而服之里人滿執中謹厚人也一日先生過之執中以先生所爲爲非是先生因自悔更閉門讀書久之所得益以閎深乃爲竹賦以自廣具載文集其姊寡居貧無以自存乃聚徒天長巳而積薪之中得芝之葉先生有感焉乃著藏芝賦賦序多不載載其賦【具載文集】是時丞相荊國公赴召道由淮南先生賦南山之田詩往見之公得先生大喜期其材可與共功業於天下因妻以夫人之女弟焉旣而徙髙郵大守邵公必延請主學先生辭不獲巳彊應之尋亦辭去邵公爲部使者以其節行聞於朝廷不報先生旣喜退隱思江南山水之勝乃遷居潤賦江上山中之詞居頃之熟於潤之山川道裏又著逰山記以寓其意居無何以江陰幽僻乃去潤遷江陰江陰地下濕得疾苦足弱因復遷常未幾以足疾終天下士大夫無論識不識皆痛惜之荊國公爲志其墓荊國旣志其墓又哀思之著於詩多至十數篇先生徳業之敏如駕四馬馭夷路駸駸驟馳𨿽健步者邈不可及然聞一善言見一善行未嘗不嘆慕自以爲不逮事寡姊如事父教姊之孤兒不啻巳子歳時祭祀於其考妣必流涕親識饋遺纎介無所受諸生有獻度其家爲禮𨿽甚貧不取也平生爲文多操紙立書未嘗有槁或有槁卽焚毀故其終家無遺文先生方生管城君命之曰令兒未及更立名而管城君卒故先生因名令初字鐘美建安黃莘以其造道之深字之曰逄原吳氏從先生一年而寡歸治田桑布素以待盡其趨操議論皆是宜爲先生配先生旣終方得女荊國公爲擇所宜歸歸吳夫人族師禮亦名士嗚呼道之不明於世久矣惟道之不明故士之出處皆莫知其所宜守仕於朝廷者知進而巳時不足以有爲𨿽或援而去之猶不能自止也不然則溺於厚利苟狥世俗以自私無足道也隱於山林者知退而巳時若可以有爲𨿽或援而出之猶不能自屈也不然則喜於名髙苟違世俗以自顯而無足取也夫天下有道以道狥身天下無道以身狥道古之君子無必出也無必退也顧道何如耳苟外於道而拘於出處之迹宜其無自而可也方先王之盛時所以造士者有術優防崇養成其自得之實而不使其少累於外物故士多見夫道之大全而進止行遁無所於三代而後世不知所以造士士未明所以行巳而紛紛外物旣巳變易其思慮矣則其所守無所適當固其所也嗚呼若先生者可謂豪傑之士矣去三代之久如此而以宏材敏識偉節髙行特立於一時使其無不幸之死而幸於世則其所施設當如何哉𨿽然以太王王季文王武王成就天下之士至於易商爲周而士之備道徳之美者宜不可勝數矣管蔡一以流言而朝廷上下遂皆信之知保周公而賦四國者才十夫而巳然則士不待文王而興者豈特罕聞於後世哉𨿽先王之世固巳然矣推此則若先生者其可易得哉世之知先生者或以其文或以其行未爲知先生者也知先生者惟荊國公而世或疑之故詳載先生之行事而論次之門人劉發謹傳

與王逄原書

王安石

安石頓首讀所辱書辭見足下之才浩乎沛然非安石之所能及問諸邑人知足下之行學爲君子而方不巳者也惜乎安石之行急不得久防從足下以逰及求足下所稱滿君者而見之所示稿副輙防玩不審定復枉顧否不勝幸望也

二

安石頓首逢原足下比得足下於客食中窘窘相造謝不能取一日之間以與足下極所欲語者而舟卽東矣閱足下之書竊有疑焉不敢不以告足下書有嘆蒼生淚垂之說夫君子之於學也固有志於天下矣然先吾身而後吾人吾身治矣而人之治不治系吾得志與否耳身猶屬於命天下之治其可以不屬於命乎得於行而不得於知吾恥之也得於知而不得於行吾不卹也盡吾性而巳孔子曰不知命無以爲君子又曰道之將行也與命也道之將廢也與命也孔子之說如此而或以爲君子之學汲汲以憂世者惑也惑於此而進退之行不得於孔子者有之矣故有孔子不暇席暖之說韓子亦以爲說吾獨以聖人之心未始有憂有難予者曰然則聖人忘天下矣曰是不忘天下也否之象曰君子以儉徳避難不可榮以祿初六曰防茅茹以其彚正吉象曰防茅正吉志在君也在君者不忘天下也不可榮以祿者知命也吾𨿽不忘天下而命不可必合憂之其能合乎易曰遁世無悶樂天知命是也詩三百如栢舟北門之類有憂也然仕於其時而不得其志不得以不憂也仕於勢不在於天下國家與夫不仕者未始有憂君子陽陽考槃之類是也借有憂者不能奪聖人不憂之說詩者非一人之辭也出諸國之賢者則道不能盡軌於聖人也宜矣然汲汲以憂世事孔子固有取而不爲也孟子曰伊尹視天下匹夫匹婦有不被其澤者若巳推而內之溝中可謂憂天下也然湯聘之巳猶囂囂然曰我處畎畆之中以樂堯舜之道豈如彼所謂憂天下者僕僕自枉而幸售其道哉然其謂孔子曰可以仕則仕可以止則止率皆聖人也乃吾所願則學孔子也又論禹稷顏回同道曰鄕鄰有鬭被髮纓冠而救之則惑也今窮於下而曰我憂天下至於慟哭者無乃近救鄕鄰之事乎孔子所以極其說於知命不憂者欲人知治亂有命而進不可以苟則先王之道得伸也噫且以七十子之賢親出於孔子之時獨曰用之則行舍之則藏惟顏回有是況去聖人之久而私力於學者耶孔子論聖人有先後者學者知其然則宜法孔子安可慕其所以慕而巳乎世有能諭知命之說而不能重進退者有矣由知及之仁不能守之也始得足下之文特愛足下之才耳旣而見足下衣刓屨缺坐而語未嘗及巳之窮退而語足下終歳食不葷不以銖忽妄售於人世之自立如足下者有幾吾以爲知及之則必能守之故以安石之所學報足下荀子曰塗之人可以爲禹以足下之才行僕安敢不以孔子之道友足下乎不宣安石頓首

三

安石頓首逄原近已附書亦得所賜教殊感慰惟逄原見教正得鄙心之所欲方欲請而已被防還都遂得脫此亦可喜也但今玆所除復非不肖所宜居不免又幹混朝廷更增不知者之毀然吾自計當如此豈能顧流俗之紛紛乎不久到眞州冀逄原一來見就不知有暇否幸因書見報安石止寓和州耳來眞惟迎老親來視女弟旣而歸和俟命也冬寒自愛安石頓首

四

安石頓首承防渉到江陰與賢閤萬福良以爲慰安石居此鬱鬱殊無聊念非見君子誰與論此不久來江寜冀逄原一來不審可否倘可與子明同來乎不知腳气近日如何切自愼愛千萬千萬近見莘老其不肯與人事固知其如此久矣而書來過相稱譽似以俗人見遇不知其故何也旣巳在此職事矣彼以此遇我殆其宜也冬寒自愛

五

安石頓首辱書感慰舟但乘至蘄陽當無人何問兼是吳舅法所當亦何嫌不自駕之以往還就載官物可也旅居僧捨良亦無聊千萬自愛時以書見教今日尙苦大風不可行怱怱不謹

六

安石頓首被命使江東按刑獄事明日遂行欲至揚州宿畱別乞一差切欲一見逄原幸枉駕見追只於丹陽奉切勿以事爲解也他湏面陳此不詳悉切見過専奉遲切切

七

安石頓首辱教具曉盛指陳山人今在此幸便訪友也他事面謁怱怱不謹安石頓首

八

安石頓首比辱足下來見顧存而人事紛紛殊不得從容盡所欲言而遂爾逺違區區向往之情豈可以盡言哉到天長乃知行李巳到毘陵腳气已漸平復殊以爲慰卽日動止想與吳閤俱萬福貴眷各康寜巳到宿薄晚遂行更數日卽到京師別上狀然書所傳道豈可以盡意乎近見說腳气但於早起未下牀未語以前取唾以手大指摩腳心取極熱乃下牀久之自不復發嘗試爲之此乃嘗有人以此除疾爲之方也葛子明得書否二舅處有書來否熱不可勝任殊以爲憂爲之柰何安石頓首

九

安石頓首不見已兩月𨿽塵勞僕僕企望盛徳何日無之怱辱惠書承以論語義見教見微防奧直造孔庭非極髙明孰能爲之仰羨近辱子固夷甫過我因與二公同觀大所嘆服何時得至金陵以盡逺懷安石頓首

十

安石頓首自別逄原一得書遂不知行李所在伏惟巳還曁陽今此介往幸諭動止之詳以慰思渇也居江陰果可以徙否安石之勢恐未能自脫於此矣罪戾日積而缺然無友朋之救此寤寐所以怵惕而不知其所爲者也逄原不知可以逰番乎番亦多士可以優防卒歳試思之也人還一報幸自愛重安石頓首

十一

安石頓首得手教承尙在江州思企何可勝言安石昨到金陵匆匆遂歸番陽冬末須一到金陵不知逄原此行以何時到江陰今必與吳親同舟而濟但到金陵莫湏求客舟以往否近制舡難爲謀自金陵至潤只一兩程到潤則求舫至江陰亦易矣安石處此遂未有去理如孫少述丁元珍曽子固尙以書見止不宜自求便安數混朝廷則他人復有可望其見察者乎罪釁日積而不知所以自脫足下奚以爲我謀哉配兵不習水事甚善但計今之勢如此等事皆不可與論說不知足下意以爲當如何施行幸試疏示更有所聞悉望見教所至幸望畱意訪以所不逮也至冬末到金陵欲望逄原一至金陵見訪不知可否私心極有事欲面謁切試思之幸能一來爲恵大矣安石頓首

十二

安石頓首逄原足下方欲作書而得所賜書尢感慰惟逄原所以教我得鄙心所欲出者窮僻無交防所與議者皆不出流俗之人非逄原之教我尙安得聞此方力求所欲但未知何時得耳及冬春之交未得脫此冀相遇於江寜不審肯顧否承教許如此當可如約也但不謀潤居何也江陰豈不可畱乎若在潤則相遇尢易耳配卒事湏靣敍乃悉余更有所聞悉望見教今世旣無朋友相告戒之道而言亦未可必用大抵見教者欲使安石同乎俗合乎世耳非足下教我尙何望於他人切無所惜也冬寒自愛安石頓首

寄王逄原

王安石

北風吹云埋九垓艸木零落空池防六龍避逃不敢出地上獨有寒崔巍披衣起行愁不愜歸且把卷闔且開永懷古人今已矣感此近世何爲哉申韓百家爇天起孔子大道寒於灰儒衣紛紛欲滿地無復气熖空煤炲力排異端誰助我憶見夫子眞奇材楩楠豫章槪白日只要匠石聊穿裁我方官拘不得往子有閒暇宜能來晤言相與入聖處一取萬古光芒廽

哭逄原

王安石

布衣阡陌動成羣卓犖髙材獨見君杞梓豫章蟠絕壑騏驎腰防跨浮雲行藏巳許終身共生死那知半路分便恐世間無妙質鼻端從此罷揮斤

逄原挽辭

王安石

蒿裏竟何在死生從此分謾傳仙掌借誰見鬼修文蔡琰能傳業侯芭爲起墳傷心北風路吹淚濕江云

思逄原

王安石

自吾失逄原觸事輙愁思豈獨爲故人撫心良自悲我善孰相我孰知我瑕玼我思誰能謀我語聼者誰朝出一馬驅暝歸一馬馳馳驅不自得談笑彊追隨仰屋臥太息起行涕淋漓念子冢上土艸茅已紛披婉婦且少年防防一兄婺髙義動閭裏尙能致財貲嗟我衣冠朝略能具饘糜葬祭【一本作豆】無所助衷顏亦何施聞婦欲北返跂予常望之寒汴已閉口此行又參差又說當產子產子知何時賢者宜有後固當夢熊羆天方不可恃我願適在玆我疲學更誤與世不相宜夙昔心巳許同岡結茅茨此事今巳矣已矣尙誰知江與潭茫茫山與陂安能久竊食終負故人期

思逄原

王安石

蓬蒿今日想紛披冢上秋風又一吹妙質不爲平世得微言惟有故人知廬山南墮當書案湓水東來入酒巵陳迹可憐隨手盡欲歡無復似當時

又

百年相望濟時功嵗路何知向此窮鷹隼奮飛凰羽短麒麟埋沒馬羣空中郎舊業無兒付康子髙才有婦同想見江南原上墓樹枝零落紙錢風

與舅氏吳司錄議王逄原姻事書王安石

安石啟仲冬嚴寒伏惟尊體動止萬福王令秀才近見文學才智行義皆髙過人見畱他來此修學𨿽貧不應舉爲人亦通不至大段苦節過當他恐二舅不欲與做親久不得委曲不審尊意如何傳聞皆不可信也安石目見其所爲如此其可愛也未拜見千萬乞保尊重不備安石拜上

又

安石啟新正伏惟二舅都曹尊體動止萬福向曽上狀不審得達左右否王令秀才見在江陰聚學文學智識與其性行誠是豪傑之士或傳其所爲過當皆不足信安石此深察其所爲大抵只是守節安貧耳近日人從之學者甚眾亦不至絕貧乏況其家口寡亦易爲贍足𨿽然不應舉以安石計之今應舉者未必及第𨿽及第未必不困窮更請酌之此人但恐久逺非終困窮者也𨿽終困窮其畜妻子當亦不至失所也渠卻望二舅有信來決知親事終如何幸一賜報也尙寒伏乞善保尊重不備安石頓首

與崔伯易思王逄原書

王安石

伯易足下逄原遽如此痛念之無窮特爲之作銘因吳特起去奉呈此於平生爲銘最爲無愧惜也如此人而年止如此以安石之不肖固不敢謂足以知之然見逄原所學所爲日進而在髙郵見之遂若不可企及竊以爲可畏憚而有望其助我者莫如此君𨿽足下之言亦以爲如此今則已矣可痛可痛然此特可爲足下道爾人之愛逄原者多矣亦豈如吾兩人者知之之盡乎可痛可痛安石再拜

與王深甫

王安石

安石頓首近已奉狀不知到否竟不得脫省中巳今日就職聞足下當入都下幸能早來冀得一見若足下來差池則安石此月乞去淮南迎親矣出不過三四日則還至都下幸足下且畱以待安石還事欲講於左右者甚眾切勿遽去若令不得一見又不知何時奉見切勿急歸也有王逄原者卓犖可駭自常州與之如江南巳見其有過人者及歸而見之所學所守愈超然殆不可及忽得報死矣天於善人君子如此可嘆可嘆如逄原者求之於時殆未見比不知常君方之孰賢耳可痛可痛恨足下不得見之耳書不盡意自愛自愛安石頓首

別孫莘老思王逄原詩

王安石

逄原未熟我巳與子相知自吾得逄原知子更不疑手把湖上舟望子欲歸時茫然乃分散獨背東南馳寥寥西城居解後與子期雞鳴入省門朱墨來紛披含意不自得彊顏聊爾爲防合常在夜靑燈照書詩往往並衾語至明不言疲匆匆捨我去使我當從誰送子不出門我身方覊縻我心得自如今與子相隨隨子至湖上逄原所嘗嬉想見荷葉盡北風捲寒漪巳懷今日愁更念昔日悲相逄亦何有但見鏡中絲

客有示余王逄原詩編者因成短韻逄原廣陵人

死年二十八嵗

張舜民

古人深恨不同時𨿽得同時不識之獨把遺編想風質皇天何負十年期

王逄原哀詞

郭祥正

追髣髴兮故國之山邱與子之相遇兮聼其言而若秋雍雍而肆兮嚴嚴而收樂我之心兮以遨以逰子將娶兮於南州不得從子以往兮翻自省以幽幽川陸兮沈浮日月兮再周聞子之長逝兮愴我之深憂子不可見兮道將誰求彼蒼者天兮胡與胡求疇如子之學兮使不位於公侯欲奠生芻兮靈何自而薦羞想風期兮柰何悵平昔兮悠悠

淮南部使者邵必奏狀

臣伏見國家詔下開嵗貢士丁寜告勸勤亦至矣然士亦有負其業不求聞達者臣恐州縣不得而薦天子不得而知臣伏見揚州布衣王令文學徳行俱出人右奉寡姊如嚴父教孤甥如愛子寒饑窮困不攺其守求之士人未見其比臣叨列職司國家利病皆得言之見賢不舉實臣之罪

先生行實

前忠武軍節度推官知滁州來安縣孫侔爲通直郎致仕侔上言尋醫已二十二年乞致仕特除之侔字少述吳興人四嵗而孤與母胡氏居七嵗能屬文旣長讀書多自得之文甚奇古內行孤峻少許可非其所善𨿽鄰不與通也慶曆皇祐中與王安石曽鞏名聞江淮間應進士不中母病革時以爲恨故侔義不得仕客居吳門吳興丹陽揚子間士大夫敬畏之知揚州劉敞薦之曰侔居則孝悌仕則忠信足以矯俗扶世求之朝廷呂公著王安石之流也詔以爲試祕書省校書郎揚州州學教授辭不赴敞知永興軍奏辟管句機宜文字亦以病免英宗卽位沈遘王陶薦侔及王回常秩可備侍從皆除用之侔以忠武軍節度推官知滁州來安縣熈寜三年翰林學士韓維復薦之以爲常州團練推官皆不受安石少與侔友善兄事侔安石爲軍相道過眞州侔待之如布衣時然侔晚年卞急至於罵坐怒鄰論者以爲年耆而徳衰也初王回常秩王令皆有盛名令行能尢異諸公稱述之最早回亦不壽秩仕差顯惟侔不仕終始【出哲宗皇帝實錄】

先生逸事

處士之有道者孫侔常秩王令侔揚州人居於蘇州湖間好爲古文章尢方亷不能與俗浮沈而接物則防以和秩潁州人應進士舉初未爲人知歐陽永叔守頴令吏較郡中戶籍正其等秩貲薄在第七眾人遽請曰常秀才亷貧願寛其等永叔怪其有讓問之皆曰常秀才孝悌有徳非庸眾人也永叔爲除其籍而請秩與相見說其爲人秩由此知名及張唐公守頴因薦秩於朝廷賜以粟麥束帛固讓不受自陳方應舉無隱者之實不敢當賜是時余守揚州亦以孫侔聞朝廷賜之如秩侔受而不謝兩人者取捨異或講其意予以爲秩尙節而侔安禮者也可謂周之亦可受矣尙節者潔而介安禮者廣而通令亦揚州人時落拓不檢未爲鄕裏所重後折節讀書作文章有古人風王介甫獨知之以比顏回也【出翰林侍讀學士劉公敞雜錄】

吳夫人傳

吳氏臨川人家世儒學聞見習熟防而有智旣嫁而寡其夫之友王安石弔之曰康子髙才有婦同蓋以氏黔婁之妻也王氏吳氏皆臨川望族人物之盛世通婚姻故安石知其賢爲詳元祐七年三月唐州言伏見本州泌陽縣上馬鄕故江寜府錄事參軍吳蕡女年二十二嵗而歸布衣王令未及一年而令卒是時王婦方二十三嵗獨有遺腹一女其兄欲奪而嫁之號泣弗許歸老父母之家屏迹田桑以事兄嫂荊釵布素不事塗飾如此三十二年矣今在本縣黃池陂獨居掌治陂事每嵗農隙躬率農夫數千餘人修治堤堰蓄水灌田利及一方一方之人循稟教令子弟有不率者自擕檟楚以求治之罪農民無知非有威刑不可以齊苟非節義出眾何以服之欲乞朝廷特賜旌表詔賜絹一十匹米一十石其後以壽終於泌陽所居焉【出國史列女傳】

節婦夫人吳氏墓碣銘

侄朝請大夫擢發遣簡州軍州事王云撰

夫人吳氏撫州臨川人廣陵先生元城王公之妻先生諱令字逄原道徳文章名一世二十八而卒夫人抱始生之孤往歸母兄防除議所適泣涕自誓屏居別墅僅蔽風雨惡衣糲食人所不堪三十有五年以終厥身凜然古之節婦天下稱之家始來唐唐多曠土熈寜中詔募民菑墾治廢陂復召信民杜詩之迹眾憚其役之大煩於是略睨莫敢舉夫人因其兄占田陂旁慨然謂眾曰吾非徒自謀陂興實一州之利當如是作如是成乃辟污萊均灌漑身任其勞築環隄以瀦水防斗門以泄水壤化爲膏腴民飯秔稻而其家資亦累鉅萬夫人一毫不私服用之儉猶昔也方且汲汲振窮乏周疾防貸不能償則爲焚劵徳聲日聞逺邇信服訟不詣官決於一言久之四境無復凶嵗民深徳夫人之惠相與列言於州州聞於朝優賜米帛而鄕人矜以爲榮迹其澤被一方功昭於時豈特古今女子所未嘗有𨿽烈丈夫建立無以過之嗚呼是眞先生之配也夫人尙書屯田貟外郎徳筠之曽孫尙書都官貟外郎敏之孫江寜府司錄參軍蕡之子婉婉慧成父異之嫁不輕諾廣陵先生妙年英特聲振江淮荊公一見以爲友勸其舅以夫人歸焉居無何而寡遺腹有一女長有淑徳荊公髙選諸生以嫁錢塘吳師禮歷博士諫官右司貟外郎爲時名臣夫人天才超然辭翰之工不假師授喜讀孟軻氏書議論宿儒所不及謂非婦能皆祕弗耀父事兄母事姊姊亡感慟得疾卒年五十九實元祐八年十二月二十七日兄豪奇士也夫人旣卒二年以先生葬常州躬防柩北來道病亦卒十年乃克合葬【一本作窆】於唐州桐栢縣之淮源鄕又十四年外孫說擢官大農出佐雍州以其州朝夕之念不逺數千里力請易襄過唐上冡顧墓碑未刻乃使來請云曰室家之道古難其全淸規懿範曠不並紀今先生名在國史夫人繼有佳傳夫婦俱賢偉奇傑出髙視千載邈無與儔昔荊公志先生之墓以爲可以任世之重有功於天下且謂夫人有賢行又詩哭之曰康子髙才有婦同曁銘司錄公則曰季女有特操如夫荊公世之師而每稱重如此可以知其賢矣斯又垂世炳如日星孰敢措一辭於其後哉𨿽然前志志常州之葬爾今合葬於唐而無辭以紀則百世之下安所考信族子誠不肖爲是悼懼敢以伯母夫人之徳烈碣於墓上爲唐人無窮之傳銘曰

烈烈夫人婦節髙世有功於民才實國士興陂漑田均利千里唐無凶年歳已四紀方城之南百萬生齒及爾云來敢忘玆惠桐栢嶷嶷淮流其東維徳不朽維名無窮墓門有石刻紀嘉績凡唐之人過者必式

廣陵集附錄

