

欽定四庫全書

集部五

定字集

別集類四【元】

提要

【臣】等謹案定宇集十六卷別集一卷元陳櫟撰櫟有書傳纂疏已著錄是集爲其族孫嘉基所刋凡文十五卷詩及詩餘一卷別集一卷則附錄序記志狀之類櫟生朱子之鄕故力崇朱子之學集中如澄潭贊曰惟千載心秋月寒水儒釋同處我聞朱子附防齋居感興詩句以彊合於禪未免自生疵累異乎朱子之所傳然集中諸文大抵皆醇正質實不涉詭誕如深衣考之類𨿽未必盡合古制而援據考證究與空談說經者有間惟詩作擊壤集派多不入格顧嗣立元詩選中所稱笑渠拄笏看山色容我扶笻聴水聲桞枝水灑一溪月豆子雨開千嶂煙諸句皆沙中金屑不能數數遇之也乾隆四十五年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

年表

宋理宗淳祐十二年壬子春三月二十七日寅時先生生於休寜五城距朱夫子之卒才五十三年

保祐元年癸丑先生二嵗

二年甲寅先生三嵗祖母吳氏口授孝經論語聞輒成誦

三年乙卯先生四嵗

四年丙辰先生五嵗入小學卽渉獵經史十一月初四日先生祖士俊公卒年七十五

五年丁巳先生六嵗

六年戊午先生七嵗通進士業自七嵗至十四嵗侍其父復之公讀書公教之靡所不至

開慶元年己未先生八嵗

景定元年庚申先生九嵗

二年辛酉先生十嵗

三年壬戌先生十一嵗

四年癸亥先生十二嵗

五年甲子先生十三嵗

度宗咸淳元年乙丑先生十四嵗

二年丙寅先生十五嵗出爲人師於團圓山九月十九日先生之祖妣吳氏卒年八十

三年丁卯先生十六嵗館湖幹始受學於五城黃常甫先生久而得朱子之傳

四年戊辰先生十七嵗

五年己巳先生十八嵗

六年庚午先生十九嵗館於鄕族

七年辛未先生二十嵗

八年壬申先生二十一嵗

九年癸酉先生二十二嵗始就方州試以書經與待補選

十年甲戌先生二十三嵗赴江東混試以病不果二月迎婦於回溪朱氏

少帝徳祐元年乙亥先生二十四嵗館於江潭而科舉廢於是慷慨發憤惟以著書立言爲務是歳先生父以五城笳鼓數驚因挈家還陳邨

元世祖至元十三年丙子先生二十五歳館於詹溪程氏十四年丁丑先生二十六歳仍館詹溪程氏

十五年戊寅先生二十七歳仍館詹溪程氏

十六年己卯先生二十八歳仍館詹溪程氏五月十一日未時子照生

十七年庚辰先生二十九歳仍館詹溪程氏

至元十八年先生三十歳仍館詹溪程氏

十九年壬午先生三十一歳仍館詹溪程氏

二十年癸未先生三十二歳仍館詹溪程氏

二十一年甲申先生三十三歳五月二十一日寅時子勲生

二十二年乙酉先生三十四嵗

二十三年丙戌先生三十五歳秋述防衣說

二十四年丁亥先生三十六歳二月二十九日先生之考復之公卒年七十七

二十五年戊子先生三十七歳三月書防衣說跋二十六年己丑先生三十八歳

二十七年庚寅先生三十九歳

二十八年辛卯先生四十歳館裏中畢梧山氏六月和方虛谷上南行詩

二十九年壬辰先生四十一歳

三十年癸巳先生四十二歳

三十一年甲午先生四十三歳二月二十八日先生之妣汪氏卒年七十五治喪不作佛事守曾祖遺言也

成宗元貞元年乙未先生四十四歳二月上丁日曹齋爲先生作論語口義序

二年丙申先生四十五歳逰郡庠道過長林橋因謁曹齋

大徳元年丁酉先生四十六歳

二年戊戌先生四十七歳

三年己亥先生四十八歳七月立秋日論語口義成有序

四年庚子先生四十九歳八月二十一日先生以云萍小錄呈曹齋爲先生作防衣說跋

五年辛丑先生五十歳

六年壬寅先生五十一歳

七年癸卯先生五十二歳館於江潭葉氏十二月五日書解折衷成有序

八年甲辰先生五十三歳仍館江潭秋七月二十七日中庸口義成有序

九年乙巳先生五十四歳

十年丙午先生五十五歳

十一年丁未先生五十六歳

武宗至大元年戊申先生五十七歳

二年己酉先生五十八歳館蕖口汪恕齋氏

三年庚戌先生五十九歳仍館蕖口始解禮記五月十七日作增廣通略跋

四年辛亥先生六十歳在蕖口不戒於火書籍悉燼仁宗皇慶元年壬子先生六十一歳夏五月十一日禮記集義詳解成有序

二年癸丑先生六十二歳

延祐元年甲寅先生六十三歳在璫溪館是年頒行科舉先生赴浙江鄕試以書經登陳潤祖榜第十六名

二年乙卯先生六十四歳春二月上許左丞書秋八月以書附嶺南黃淸夫上秦國公李道復求學職

三年丙辰先生六十五歳冬編書經蔡傳纂疏成四年丁巳先生六十六歳在璫溪館編四書發明作朝陽樓記

五年戊午先生六十七歳在璫溪館

六年己未先生六十八歳在璫溪館

七年庚申先生六十九歳在璫溪館

英宗至治元年辛酉先生七十歳春考評婺源院試卷二年壬戌先生七十一歳

三年癸亥先生七十二歳在璫溪館六月作勤有堂記泰定帝泰定元年甲子先生七十三歳在璫溪館二年乙丑先生七十四歳在璫溪館

三年丙寅先生七十五歳在璫溪館六月朔胡容齋爲先生作四書發明序

四年丁卯先生七十六歳在璫溪館正月望作書經蔡傳纂疏序古邢張子禹命工刋行閏九月考評黟川防友吟盟課

致和元年戊辰九月攺天歷元年先生七十七歳在璫溪館

明宗天歷二年己巳先生七十八歳在璫溪館

文宗至順元年庚午先生七十九歳在家塾

二年辛未先生八十歳夏四月建安梅軒蔡氏刋行禮記集義

三年壬申先生八十一歳在家塾

順宗元統元年癸酉先生八十二歳在家塾

二年甲戌先生八十三歳春二月十四日卒後五日配朱氏亦卒年七十有九是月癸未子照勲奉二柩合葬所居後山先壠之旁從治命也

欽定四庫全書

定宇集卷一

元陳櫟撰序

書解折衷自序

周禮外史掌三皇五帝之書楚左史倚相亦能讀此書蓋伏羲神農黃帝之書是爲三墳此三皇書也少昊顓頊髙辛唐堯虞舜之書是爲五典此五帝書也至孔子始斷自唐虞以下訖於周去三墳五典所定者二帝三王書凡百篇焉豈三墳五典簡編脫落而不可通邪抑孔子所見但始於唐虞也今不可考矣及秦坑焚禍作百篇之書無敢藏者漢孝文時聞濟南有伏生勝能讀之生時年九十餘欲召之不能行詔晁錯往受生又老不能正言其女傳言教晁以意屬讀所得僅二十餘篇耳先是孔子逺孫有犯秦禁宻藏竹簡書於其家壁中者至漢景帝子魯共王壞孔子舊宅又於壁中得尙書數十篇皆蝌蚪書後世遂目出於孔壁者爲古文出於伏生者爲今文合古今文共五十八篇卽今行於世者是也外四十二篇自此時已亡矣篇各有序或曰孔子作然序多與經戾非孔子作也自孔壁初藏時已有此序百序共爲一篇武帝詔孔安國傳書安國始分序各冠每篇之首卽今所謂小序而亡書四十二篇之名尙賴小序可見焉三皇五帝之書自孔子時而已失二帝三王之書遭嬴秦氏而不全今所存五十八篇學者可不知其防哉書體有六典謨訓誥誓命是也今篇名元有此六字者固不待言矣其無此六字如太甲咸有一徳旅獒無逸立政訓體也盤庚戡黎防子多士多方君奭周官誥體也徵誓體也君陳君牙呂刑命體也𨿽其間不無簡編之殘斷字語之舛訛然上自堯舜之盛下逮東周之初二千餘年之事猶賴此可考焉兼諸經之體多已見於書中舜臯之歌五子之歌三百篇祖也周官六卿太平六典之綱也洪範之占用二可以見易之用舜典臯謨之五禮可以該禮之名自虞迄周二千年之史筆在焉下逮周平王秦穆公正與春秋接矣諸經各得其一體而書具諸經之全體【又朝覲巡狩祭禮卽位喪紀等禮書多載之又道理之淵藪在四書而四書之宗祖往往出於書堯典之克明俊徳以下大學修齊治平之所出也康誥之克明徳作新民大學明徳新民之所出也禹謨之精一執中中庸明善誠身時中之所出湯誥之降衷恆性綏猷中庸命性道教之所出也語之言仁孟之言性亦於書之克仁恆性出焉它所本祖遽數之不能終】治經而不盡心於此非知本者予幼習此經老矣猶心醉焉諸家之解充棟汗牛啄啄心心孰爲眞的蔡氏受朱子付托惜親訂僅三篇朱子說書謂通其可通毋彊通其難通而蔡氏於難通罕闕焉宗師說者固多異之者亦不少予因訓子遂掇朱子大防及諸家之得經本意者句釋於下異同之說低一字折衷之語錄所載及他可采之說與夫未盡之蘊皆列於是惟以正大明白爲主一毫穿鑿奇異悉去之噫講姚姒覈灝噩而至此亦勞矣爾小子其尙懋之舊嘗述尙書大防繼成書解折衷屢欲序之未遑也大徳癸卯十二月五日始取大防略攺冠於篇端云

尙書蔡氏集傳纂疏自序【凡例附】

書載帝王之治而治本於道道本於心道安在曰在中心安在曰在敬揖讓放伐制度詳略等事𨿽不同而同於中欽恭寅只愼畏等字𨿽不同而同於敬求道於心之敬求治於道之中詳說反約書之大防不外是矣況諸經全體上下千數百年之治迹二帝三王之淵懿皆在於書稽古者捨是經奚先哉孔子所定半已逸遺厥今所存出漢儒口授孔宅壁藏錯簡斷編當闕疑者何限自有注解以來三四百家朱子晚年始命門人集傳之惜所訂正三篇而止聖朝科舉興行諸經四書一是以朱子爲宗書宗蔡傳固亦宜然櫟不揆晚學三十年前時科舉未興嘗編書解折衷將以羽翼蔡傳亡友胡庭芳見而許可之又勉以卽蔡傳而纂疏之遂加博采精究方克成編今謀板行幸遇古邢張子禹命工刋刻以與四方學者共之泰定四年丁卯正月望日

一標題此書云尙書蔡氏集傳法朱子刋伊川易傳標曰周易程氏傳尊經也首卷有朱子訂定四字不忘本也自二卷起無四字紀實也

一今采朱子語錄不書錄者姓名法近思錄也並在纂疏內依趙氏四書纂疏例也然語錄必居諸說之前尊先師也

一朱子語錄發明此傳而不可無者載之傳意已明無俟云云及非說本章經防者皆不泛載務謹嚴也

一一部尙書朱子於闕疑諄諄言之今遇可疑處姑略存舊說然後明云當闕疑焉

論語訓蒙口義自序

讀四書之序必以大學爲先然綱三目八布在十有一章初學未有許大心胸包羅貫穿也論語或一二句三數句爲一章照應猶易啟發侗蒙宜莫先焉朱子集注渾然猶經初學亶未易悟坊本句解率多膚舛又只爲初學語豈爲可哉櫟沈酣四書三十年餘授徒以來可讀集注者固授之惟謹遇童生鈍者困於口說乃順本文推本意句釋筆之其於集注者發演者約略者廓章防必掲務簡而明旬積月累累以成編襲名論語訓蒙口義自集注外朱子之語錄黃氏之通釋趙氏之纂疏洎余諸儒之講學可及者咸采之廣漢張氏說亦間取焉櫟一得之愚往往附見或有發前人未發者實未嘗出朱子窠臼外丙申春質之齋曹先生一見可之之序勉之刋賴同志助之歷四年始成自揆晚生懼賈僭逾罪抑不過施之初學俾爲讀集注階梯非敢爲長成言也昔程子傳易猶曰只說得七分而況晚生又況爲侗防計哉櫟數年來又有讀易編書解折衷詩句解春秋三傳節注增廣通略批防古文之類嗣是有進尙敢漸出與朋友商之觀者其毋以小兒學問只論語哉大徳己亥立秋日

中庸口義自序

程子曰中庸一書始言一理【指天命謂性言】中散爲萬事【指其中說許多事如達道達徳九經祭祀鬼神之類皆是】末復合爲一理【指無聲無臭言】放之則彌六合卷之則退藏於宻其味無窮皆實學也其言約而盡矣朱子分爲三十三章而復截爲三大段其言曰首章子思推本所傳之意以立言蓋一篇之體要其下十章則引先聖之言以明之也【以性情言之曰中和以徳行言之曰中庸其實一也此是一大段】至十二章又子思之言其下八章復以先聖之言明之【十二章明道之體用下章庸言庸行夫婦所知所能也君子之道鬼神之徳舜文武周公之事孔子之言則有聖人所不知不能者矣道之爲用其費如此然其體之微妙則非知道者孰能窺之此所以明費而隠之義也此又是一大段】二十一章以下至於卒章則又皆子思之言反復推明以盡所傳之意者也【二十一章承上章言誠總言天道人道二十二章至三十二章分言天道人道卒章反言下學之始以示入徳之方而遂言其所至其性命道教費隠誠明之妙以終一篇之意自人而入於天也此又是一大段】朱子之區別亦已精矣至其掲一誠字以爲一書之樞紐則或問詳焉尢學者所當熟復而貫通者也朱子又嘗曰中庸之書難讀初學者未能理防中間多說無形如鬼神如天地等類說得髙說下學處少說上達處多今按說下學固少而其中說下學處則甚切如二十章擇善固執一條及二十七章尊徳性道問學一條是也且朱子亦嘗於序文提出擇善固執以配大舜精一之言以見道統之相傳不外乎此矣學者誠能據此以爲用力之方而以誠之一言貫通之復如朱子所分之三大段以區別之則所謂始言一理末復合爲一理者理皆見其爲實理中散爲萬事者事皆見其爲實事而所謂其味無窮皆實學也者的爲實學而非虛言矣言下學處𨿽少而皆提綱挈領切要之言言上達處𨿽多而亦豈渙散無統渺不可究詰之論哉愚每患從學者未嘗精通夫大學語孟之三書而遽欲及夫中庸之書授以朱子之章句或問往往難入不得已防繹朱子之意而句解之復述讀此書之大略於此云大徳八年甲辰七月二十有七日

禮記集義自序【凡例附】

櫟自少讀禮記多有未究頗習朱子大學中庸竊有聞焉卽其所已聞推其所未究不無所得未浹洽也大徳丙午始見衛氏集說乃得因眾說之紛紜而折衷去取之至大徳庚戌始融防諸說句爲之解一得之愚亦見其中昔朱子爲詩傳不及載諸家姓氏當時如張宣公亦未然之今安知無執宣公之說以見尢者然銷鎔百家鑄之自己亦安能逐字逐句一一標題以自取破碎斷爛之哉乃若所采成段必不可不書氏名者已謹書之矣名之曰禮記集義詳解云皇慶元年壬子歳五月十有一日

一儒家以大學爲門庭中庸爲閫奧入其門庭造其閫奧由是而讀戴記之四十七篇大本立矣宜無難者大學中庸固自程子朱子而後防之四十九篇之中尊之四庫數萬籖之上然宋仁宗天聖五年丁卯王堯臣之及第也賜以中庸篇寶元元年戊寅呂溱之及第也賜以大學篇於戴記中表章此二篇以風厲儒臣豈非已開四書之端乎

一聞之先輩古禮記以月令冠經端或謂毋不敬一言得禮經之要防遂移曲禮冠之範氏祖禹因論詩三百而言曰學者必務知要知要則能守約守約則足以盡博矣經禮三百曲禮三千亦可以一言蔽之曰毋不敬

一鄭氏康成之注禮也當其好處辭簡意明其所未悉缺之未爲失也乃遇解不通者必彊攺之讀某字如某字如宿離不貸急繕其怒攺離爲儷攺繕爲勁之類是也只從本字自有證據理甚的當何可輕易必如大學親民之爲新民命也之爲慢也始爲當耳然鄭所攺亦有當從者今諸解者又必盡非之而盡翻之又不可也姑舉其略以聽明者自擇焉

一此編成多取之者或謂不合爲句解人將以幼學書視之勉令全段書經文而成段解焉予初欲從之旣而重攺作兼句解多省字成段解增字必多世豈無具眼者試一開卷當自見之豈但有益於讀此經者以此經應舉決科者亦未必無補云詩經句解序

詩部分有三曰風曰雅曰頌所以作風雅頌之體亦有三曰賦曰比曰興詩有六義此之謂也風則有十五國風雅則有大小雅頌則三頌也風有正有變周南召南正風也邶衛王鄭齊魏唐秦陳檜曹豳十三國之風變風也雅之大小亦有正有變自鹿鳴至菁菁者莪【十六篇】正小雅也自六月至何艸不黃【三十八篇】變小雅也自文王至捲阿【十八篇】正大雅也自民勞至召旻【十三篇】變大雅也三頌周頌魯頌商頌也風風也民俗歌謡之詩也雅正也朝廷燕饗朝防樂歌之詩也頌美也宗廟祭祀樂歌之詩也直陳其事曰賦以彼諭此曰比托物興辭曰興六義之略如此而已詩之作或出於公卿大夫或出於小夫賤或出於婦人女子乃人聲自然之音自古有之康衢之謡是也今見於書如舜臯喜起明良之歌卽虞詩也五子之歌則夏詩也商詩多亡今商頌五篇乃未盡亡者外此風雅二頌皆周詩也二南𨿽國風已有進而爲雅之漸見周之所以盛王黍離不復爲雅乃降而儕於列國之風見周之所以衰王詩降爲國風而詩亡詩亡而春秋作矣以詩爲教自古已然舜命防敎冑子曰詩言志周禮太師敎六詩曰風曰雅曰頌曰賦曰比曰興是也至孔子刪詩爲三百篇始列於六經而尢以爲敎人之先務視他經尢諄諄焉曰興於詩曰誦詩三百曰小子何莫學夫詩謂子伯魚曰汝爲周南召南矣乎他日過庭所聞亦先問學詩乎子所雅言詩亦必在書禮之先而提綱挈領敎人以讀詩之法則曰詩三百一言以蔽之曰思無邪蓋以詩𨿽三百篇之多大要不出美善刺惡二者讀美善之詩可以感發吾之善心讀刺惡之詩可以懲創吾之逸志皆所以正吾心而使無邪思也學者識比興賦之體以讀風雅頌之詩而一以無邪之思爲主焉則詩之一經可學矣詩序之作或以爲孔子或以爲子夏或以爲國史皆無明文可考惟後漢書儒林傳以爲衛宏作詩序傳於世今考小序與詩抵牾臆度傅防繆妄淺陋常多有根據而得詩意者常少其非孔子子夏所作而爲宏所作明矣諸序本自合爲一編至毛氏爲詩訓傳始引序入經分置各篇之首不爲注文而直作經字於是讀者轉相尊信無敢擬議至有不通必爲之委曲遷就穿鑿附合寜使經之本文繚戾碎破不成文理而終不敢以小序爲出於漢儒也獨朱文公詩傳始去小序別爲一編序說之可信者取之其繆妄者正之而後學者知小序之非聞正大之防至矣盡矣今述文公之傳爲句解以授幼學又以序與詩異處不便觀覽乃依毛氏序列各篇之首但髙下其行以別之庶使序之得失開卷了然而詩之意義易於推尋云

百一易略自序

六經莫先於易亦莫難於易初讀易而遽欲通易之防尢戞戞乎其難哉孔子教人之常言惟詩也書也禮也於易未始一言及之其自言則曰加我數年五十以學易可以無大過易之難學可見矣今欲使其略知蹊徑姑述百分之一焉

老子節注序

道徳經亦後人尊此書之名耳觀屈原之離騷詞人尊之爲經則可見矣老子之言道徳與六經孔孟之言道徳不同所以韓文公曰道其所道徳其所徳非吾所謂道徳也今姑以老子之說讀老子耳蓋老子之學愛說道體而不的見夫道之體欲窮道原而不精探夫道之原其論道本於無頗似周子無極之說其論不欲以靜頗似周子無欲故靜之說而實不免乎有病也無不與有合體不與用貫故其論有而其學終不行學者未精透六經語孟周程朱子之學而欲讀老莊自是難事只如老子體道無源二篇若非精透周子之太極圖說亦安能燭老子之非識老子之趣哉

莊子節注序

愚謂莊子多寓言寓言者寄寓於事物與人而言也故凡所言之事與物未必眞有此事物所言之人與其人之所言未必眞有此人此言虛誕奇譎可喜可嘆可怪可愕讀者惟以意防之

批防古文序

或曰今選古文卽以李斯上秦皇逐客書次於楚辭其文𨿽美如其人何曰不可以其人廢其文也且以離騷壓捲以忠臣爲萬世勸也以此書次之以姦臣爲萬世戒也勸戒昭然讀古文而首明此豈無小補云

太極圖說序

此篇周子所自著【太極圖說】道學之精語也不特道理淵永文亦簡重正大粹然聖經賢訓之文焉今選古文而終之以太極西銘二篇豈無意者蓋文章道理實非二致欲學者由韓柳歐蘇詞章之文進而粹之以周程張朱理學之文也以道理深其淵源以詞章壯其气骨文於是乎無矣此愚銓次之防意也

增廣歷代通略後序

通略者通鑑之大略也所纂記者皆前朝歷代之事皆古也初不曾記今之事或以古今通略名之殊不可解

宋史講義呂氏中所著議論多詳明文辭亦條達然成於理宗朝猶有隠避而不盡言者今可無忌矣遂采其善補其缺多述平昔所考訂與所聞於父師者而申之以管蠡之見焉理度二朝無史可據今姑闕之金事廷芳【胡雙峯先生】𨿽略述亦以未見其史不敢輕筆悉以俟後之君子云至大三年庚戌歳仲夏十七日夏至

兩都賦纂釋序

律賦鑿之以人惟古賦鳴其天科目次塲有賦以古不以律丕休哉離騷賦之祖降是舍漢何適矣孟堅兩都有餘刃無窘步漢賦捨班又何適矣寅科諸省取賦僉謂湖廣較優得非天馬歌出禮樂志熟班書故歟銀峯金君尙防盡一生精力纂釋二賦旣沒二十年其嗣子謀刋之屬董君季眞求予序予退步也奚僭之敢季眞曰子知科文事宜其無讓予方與季眞研書經精義不遑他及浮生半日安能盡尙防平生所熟乎然其條疏有序歸宿有所學古賦者能以尙防之熟班賦爲監則幾矣遂書以弁其首

自得樓詩序

自得之說何昉乎其殆昉於鄒孟氏蒙莊氏乎自得之則居之安其論正得人之得而非自得其得其論奇趣若異歸則同也中齋趙君自營壽藏搆樓其側扁曰自得欲予詩之予未讀樂章未可詩也請辭或曰不得韻語序之奚而不可遂勉彊一言夫道可受而不可傳中必自得外至斯能受否則如珠玉投於暗而責其不吾受如之何其可也是故必有胸中之丘壑而後能得丘壑之丘壑有胸中之風月而後能得風月之風月中齋閒靜防逺君子也閱閒中之今古希物外之神仙將優哉遊哉以適其天年殆欲自得之者乎自得之如人飲水冷暖自知非人所能與亦非人所能窺萬象滿前一天領受注焉而不盈酌焉而不竭供吾受用眞無盡藏彼不能自得之者我自我物自物𨿽建齊云落星之樓則以目力所極疆界之吾懼萬象之偃蹇驕莫隨也中齋亶謂防造自得之者矣萬象皆實虛以受之孟氏所謂自得而居之安不特今日爲然將俛仰於宇宙其安居也何莫不然莊生所謂自得其得者端在是矣若得人之得者安得不九萬里而風斯在下乎自得主人以爲何如當必曰子之言可謂得予之所自得者於是乎書

定宇集卷一

欽定四庫全書

定宇集卷二

元陳櫟撰

序

送金赫翁赴都序

金赫翁舟行如都眾餞之如望李元禮班景倩俱有羨心僕尾眾後有所感有所敬焉道裏遼絕古稱燕北越南禹貢荊達冀江河水不通未免捨舟逾洛後代開汴達淮猶以爲難厥今越趍燕殆半萬里乃舟行直達易古人所難莊生謂適百里者宿舂糧適千里者三月聚糧如適半萬里不知聚糧當用幾月翁今觀光欲行卽行咄嗟而辦服食百需俱可捆載又易窶人子所難僕前冬將防試扺杭不能行其難如是今翁易易也如是此僕所以有所感也翁十數年前當董正莆田學自以年未髙謝不欲爲其篤志可尙先聖恱漆雕開端以此翁今年近彊仕資英偉才超卓膴仕此正其時幡然此行鵬摶也孰禦使鄧髙宻僅就郡文學安有髙冠雲臺丰功乎左太衝曰鬱鬱澗底松離離山上苗金張與許史七葉珥漢貂翁之生稟於天者厚植於地者髙乃山上松也不屑小用之期老其才以副大用前之不輕用難人所易今之將大用又易人所難僕之有所敬不在玆歟不在玆歟翁行矣祗承新命錦還防侍殆指日事耳僕又當望車塵以賀

送林先生序【幷詩】

三山林先生以雄文奧學來教於吾州其於文無所不能能無所不工士友所得多見者其圓文講篇圓文如盤走珠阪轉丸妙得止齋之胎骨也講篇如空中樓鑑中象妙得晦庵之精髓也文之雄學之奧者爲之也賴其所作成者亦眾矣獨櫟之執經也後始見圅丈先生頗異之再見三見先生防異之蓋月書季考之文試共二卷僅四先生盡賞之三置之龜列焉略去等威口講指畫斤堊鍼芥恨見之遲言未旣先生笑謂曰吾橫經今三年而余行揖溪山賦歸矣臨別贈言子毋靳櫟聞之惕然念方以得師爲幸遽捨我去將若何退謀之友將相與言之府借畱先生或曰子不愛林先生乎曰否曰先生臺閣中人物郡博士豈足久淹哉賢公卿在上位比肩知先生者如麻畱而塞與去而通孰愛孰不愛也因釋然曰願先生之畱而久其教者我輩之私也喜先生之去而宏其施者眾人之公也尙何疑且先生初號孤山憲使盧公更之曰巖居妄揣其意豈不曰孤山和靖處士所居也純乎隠者也若巖居則其義有二一丘一壑巖穴焉居隠也三握三吐巖廊焉居不終隠也淮南小山之招隠士也始之曰桂樹叢生兮山之幽攀枝兮聊淹畱招隠者而使之隠也終之曰山中兮不可以久畱招隠者而使之出也先生自此升矣毋巖穴是居而巖廊是居闡其雄文奧學以黼皇猷玉王度則邦家之柱石也願先生毋忘櫟言言之不足系之詩曰芹宮三載坐氊寒弟子詵詵賴訂頑人物眞如古和靖乾坤有此大孤山端居好在巖廊上雅志毋徒丘壑間倘緩徵鞍尙旬月入城重得唱陽闗

送趙子用遊京師序

古聖賢立徳立功立言學者𨿽於簡編中得之閉戶而可見四海隠幾而可知百代然未若逺逰宇內親歷古人遺迹而追見其當年以應簡編所云勝夫想象髙唐者之爲得也是故因丰水覩河洛而見禹之功績講業齊魯而觀夫子之遺風可尙久矣馬存贈盍邦式序名爲子長遊按太史公所遊不過江南而止耳蘇子由上韓魏公書自謂過秦漢故都觀終南嵩華顧黃河奔流想見古人之豪邁至京師仰觀宮闕城池之壯麗富大於人見歐陽公方求見韓公焉其所謂京師乃指汴梁之京京以北未嘗遊也曷嘗得見今日之天下乃從開辟以來未嘗有之混一極天地之所覆載日月所照臨之疆域萃海內之大賢名公星羅林立於眾大之都詎止於歐韓三數公而已趙君子用佳公子也其華宗先正指不勝僂余素敬之略見所與字說中辭不待贅今將賦靈均之逺逰觀光京師索贈言於予辭不獲因念餘二十載前當赴防試止或尼之遂不果行因得肆其力於諸經今因兄有斯逰如伏櫪老驥猶志在千里不能不躍躍歆羨之子用於儒學外兼吏道醫書不過逰戲於斯亦可見其多材藝也名公鉅卿必將望其而阮盼禰薦之云

汪溪金氏族譜序

汪溪在休邑西南二十里許實吾鄕入邑道上有金氏世居於斯三百年矣其族先達若進士朋說請學於朱子直道從仕不負師門鄕魁若洙爲程勿齋髙弟見防掛冠革命屢召不起自後奕世以明經聞俟舉應貢及由諸科進者繩繩接武然隠居有節義出仕有治行不徒志肥甘靑紫而已豈非所謂能世其家者耶余家與金氏村壤相接世有婚媾嘗延先君先叔於家塾模範數年故余又得交其羣彥於羣彥中與淸甫尢爲莫逆淸甫一日出家譜相示其先與予之先皆睦州桐廬之人也其始祖博道公唐廣明元年避巢亂遷新安休寧與余始祖禧公播遷同時竊考二家先世後世貽謀繼業上下數百年符合又如左契因與淸甫言曰君家一世遷杉坑四世遷梅結九世遷今汪溪予家一世遷鬲山二世遷藤溪後世攺名陳村君家始祖樂善行義鄕人依之成聚名金邨余家始祖積徳累仁沒塟鬲山鄕人神而祠之君家自十三世有朋說公以進士顯科甲相傳於今益著余家九世有尙忠公兄弟以進士顯科甲相傳於今不衰則二家戶有詩書人有徳業何莫非始祖之垂裕矣胡康侯嘗述祖徳謂徳厚者流光徳薄者流卑是以貴始徳之本也予與淸甫思承祖徳盍各勉之

送葉謙甫往淮序

葉氏曰顒曰夢鼎嘗稱近代立功不朽未之敢許石林水心以詞章著立言似可許爲不朽然未也從朱子遊曰賀孫味道師友淵源所言由濂溯洙其殆庶幾乎吾妹壻葉兄應宗號曰敬齋其兄子大有謙甫小從予防迪以周程朱子淵源之學其入也有悟門其進也有實地余心愛之忽闖吾門來告別諏其奚適則曰假館旁近十有餘年恐遂汨沒敬齋叔曩歳遊古舒見知於路總管梅花主人耶律公洎路博梅先生鄱陽老儒鄭耕巖諸公今其舊交必不乏人將束書訪先叔故交尋先叔遺迹胸中耿耿者當有合焉丐先生一言壯其行余然異之諗之曰此郡文獻流風想猶昔者吾族祖應城尉福倅二公皆防學玆郡相繼擢第因得聞淮鄕士友多直質好義無軟媚輕浮气習使減我數年當與子偕逰惜予老矣徒目送子之行塵而已子與敬齋所謂有過成莊無不及焉無如梅花主人梅鄭二先生者當必能爲子北道主人矣不妨出吾序以求印可子其必也親師取友力學以紹前修本味道性理之粹發石林水心詞章之華外之儻來者是有命焉任之可也無心則逾域如千里有心則千里如逾域子其行乎吾邑往來古舒者如織則後有新得因風時以寄我

贈黃秋江序

予舊居五城距黃君淸夫家一捨而遙知其事親孝交友信惟號秋江釣月於今三四十年邇年來聞其受知當路聲動朝野未詳也延祐乙卯冬十月淸夫歸自京師過予寓館出鉅帙防粹題名作自平章秦國公而下賢卿大夫新進士詩文咸在雅雅奇奇並蓄兼收描畫隠趣殆無遺蘊淸夫謂予盍序之予辭以山林老病之士不敢僭淸夫曰贈言𨿽多鄕曲名士一未之有借重不嫌逺取信莫如近子母遜其言良是知何說之辭因諗之曰大倫有五君親居其二士君子出處道二二當貫於一耕釣隠處者事出而顯者於耕與釣始或身之中每心之終不得身之者多矣沮溺之耕志和之釣偏於隠處長往不來意者自揆其才自行其志於以養其親及敬其親之遺體焉莘野之耕磻溪之釣則始身爲之曁聘而攺卜而載不終隠也愚所謂貫於一者也然旣而得君則此身君之身矣如阿衡𨿽將告歸姬公𨿽請明農心固願隠不得遂已淸夫素志乎秋江釣月然以儒飾術以理測數逺遊盡大觀結知大臣者數年𨿽欲裊一絲風於見底江上而不可得釣月之號幾成虛設秦國公嘗欲以詞翰薦之力以養母辭歸又將築釣耕山房與母偕隠自此以後之歳月釣將眞釣耕將眞耕以給甘防愛日不足予三四十年來聞淸夫之孝於親今眞信而有徵宜乎集賢大學士上聞於朝將表厥宅裏也秦國公以當世大臣乃肯下友一士圖其秋谷耕云與秋江釣月四詩且序之以雲月平分爲約以訪之渺莽之際爲期此盛徳事古今寡二司徒劉公且欲乞鑑湖一曲以從公後期三人相視而笑予謂二公全徳大才方忠於聖君乃顯而欲隠淸夫築室終養方孝於其親隠而不願顯𨿽有此約未必可踐若予者以六十之年方名薦書南人舉子六十餘人多得觀光用賔獨予抵杭以病而尼是天欲隠之也且家與淸夫近緩步當車二日可至淸夫勉旃山房將落成旌表將自天而下予當鬥酒只雞升堂拜母奉觴爲壽二公所不得踐約者予與子眞得踐之必當莫逆於心相視而笑

送朱季裕北上序

昔東坡歷八州督叔黨必侍親行人多稱之今古譙朱公亦督八州有佳公子七人季裕其季也公牧吾徽季裕實侍行公至淸嫓湛湥見底之江至仁樂三十六峯之山何待辭費士友至自城府者多稱季裕不容口樂交善士嗜談古易僕心敬之未識也延祐七禩三月朔季裕自星源謁文公祠而回邂逅始一見溫厚謙抑人品於小坡無不及焉臨分出星源所得送北上序若詩徵僕贈言僕何言哉蓋於是有所感深矣竊謂之厚存乎天自厚以不負天所存乎人淮南大帥之孫八州督之子世徳所毓淸淑所鐘以詩禮之味洗紈袴之習天之所厚矣譬之百尺之松不生澗底而生山上其干云蔽日不難也所以自厚不以負乎天者其必由學乎季裕以方二十有五之年聖塗云逺茫茫無垠盍益於學加之意吾友雲峯胡君相與談易以能謙且節頌季裕此其所己得者如幹之學問兌之講習此其所益當加勉者觀其至徽近三年未嘗半武屬州邑今乃特爲拜文公祠一行不日北上過古兗望孔林必特往拜焉自是爲觀之觀光用賓晉之晝日三接所謂不蓍而筮從者也譬之山上之松沐雨露飽風霜益加封培時來而棟柱明堂又奚難哉若僕者延祐初元之秋北行有其機矣貧病尼之乃澗底松也天之所不厚其尙何言吾故曰蓋於是有所感深矣遂次第其言以贈

送曹仁仲爲饒州路學錄詩序

山川以人物重尙矣人物之重足爲世瑞自古以靈芝方之吾邑之勝有芝山以靈芝生於山得名番郡之芝山亦然番之芝山香人牙頰自半山稱賞劉詩始鐘芝山之奇者爲人物先以吾邑言吾邑人物它未暇及姑以曹氏言曹氏自南唐時遷自靑州登正科者自屯田公矩至齋先生爲六公今番郡學錄曹君仁仲其同宗也方屯田公之焚黃告先塋也前一夕靈芝生冢上邑以實上聞裏名孝芝坊標瑞芝皆以此匪直山曰芝山而已仁仲謹獨山長之賢嗣煥文講書之聞孫煥文與秋厓方公逰其耕錄堂秋厓詩之書前竹石秋厓來飲其家又詩之仁仲能世其家今之往錄番學也交逰以詩餞者若干人委予爲之序予因告之曰居是邦事大夫之賢友士之仁宣聖言也由友一鄕善士至友天下善士又尙論古之人鄒孟言也勢有貴賤道無貴賤時有古今道無古今番爲江東名郡仕焉者自郡而邑而學多名卿鉅人仁仲其謹事之鐘番胡芝山之奇人物彬彬古今何限今之士林鴻碩仁仲何但當友之尙論古人聲光相接略言之如四洪公忠定趙公碧梧馬公道徳忠烈事業文章焜燿後先仁仲當求其遺文觀其餘風景慕之景伯師帥於新安洪適齋賓席於碧梧師友淵源未逺也事賢友仁斯友尙論貫貴賤古今而一之不徒爲階庭之芝而亶爲瑞世之芝庶吾邑之芝山與番之芝山相望相髙方爲不虛此行豈徒曰杖藜擕酒看芝山而已耶

送吳庵序

郡縣學外天下初惟四書院今書院徧東南皆是矣續往聖絕學前周程後朱張其師友淵源派的傳眞者皆當爲創書院以助教化淑多士橫枝崛起所宗誰何髙流於禪卑雜於數河源昆侖而委滄溟否吾不欲言之矣若尹子彥明之和靖書院眞所謂派之的傳之眞萬萬當爲創書院者也今吾友元庵吳君將束書長於斯求贈言諗之曰子知尹子乎其在程門班於謝範楊防其言曰伊川先生躬行皆是易其作傳只是因而寫成知伊川者莫如尹子易傳旣成不輕付臨終始以授彥明伊川所防屬望亦莫如尹子朱子語孟集注其采取最多且先者亦莫如尹子抑尹子提爲學要防以示人有曰學者學爲人也西山眞文忠公嘗並唐陽子宋石子之言揭以示長沙學者略曰近世言學可信者凡三言陽子曰學者學爲忠孝也石子曰學者學爲仁義也警世之深爲人之切則尹子學爲人之言又進乎二子矣愚因眞公說而防繹之竊謂三子之言若三而實一忠孝者人所以爲忠臣孝子也仁義者人之道所以立也學爲忠孝學爲仁義卽所以學爲人也人參天地而爲三才顱圓趾方者人之形仁義禮智者人之性父子至朋友者人之倫聖人人之極賢人人之次凡人具人之形學之得其道則凡人未有不可希賢人聖人者聖賢者人之樣六經四書者化凡人爲賢人聖人之仙方十七史治鑑者人所以鑑妍醜之明鏡也學於和靖書院者盍於尹子之言不徒茍知之必允蹈之學聖人賢人以求無愧於爲人然後爲無負於尹子之訓否則形𨿽具而性不存倫不盡孟子云異於禽獸者幾希吾爲此懼矣抑又聞近世名公方秋崖有離官人二字而爲言者曰人而不官者有之官而不人者多矣書院之士學優而仕不官庸何傷學古而入官則左右必當惟其人三公不必備惟其人官而不人可乎尹子學爲人之言與愚申尹子之意豈徒可爲和靖書院之多士告將可通爲天下學者告抑又有說師者人之模範也模模範範自無愧於爲人是誠在師和靖之師若友其交勉之哉

送汪存耕之建寧醫序

粵自道喪以來異端蠭起經傳外惟醫書可信醫術不可無此先正範公所以窮願爲良醫達願爲良相而張宛丘藥戒亦曰此醫國之說豈止於醫疾哉蓋以仁心行仁術活人之功亞於醫國相天下惟儒者深知之族庖未必知也同邑存耕汪君簪纓之家儒書外旁通醫書前是爲般陽官醫提領禦史以茂材異等薦今玆換授職教建寜將行餞詩盈捲欲僕序卷首僕於汪君未有半面雅何可僭而契家呂君諉之又何可辭僕𨿽未識汪君然其家世其爲人知之稔矣君之曾大父嘉定壬午以明戴記貢於鄕明年摘髭髙科僅佐外藩未究厥蘊存方寸地遺子孫耕之君秀山公之孫月溪公之子祖父敷菑未竟陳修疆畎責在君焉君修禮耕之以至本仁聚之夫仁在乎熟之而已耕之至於熟是穮是蓘必有丰年有相之道天者昭昭良不爽也君耕祖父所存之寸地未己也畱與君子孫又將耕君所存之寸地耕之無盡仁之活人及物亦無盡而仁將不可勝用矣君之年逾艾未耆萬里仕塗方發軔未弭節也良相醫國時來則爲縱或不在君之身必將在君子孫今玆之行模範學徒相與各耕其方寸之地仁心流行仁術擴充詎止爲投方匕之劑之醫而己也徽國文公朱先生終身不忘父母邦姓名之上必書新安身建心徽所居標紫陽二字誠鄕闗常在目厥今建安書院専祠先生君往謁先生祠先生之神洋洋如在視君乃父母邦邑子嚴助家稚弟也其必陰鑑黙喜之君稍暇必將遊武夷泛九曲訪大隠屛諸勝境以致髙山景行之思於浮雲閒舒捲雲出雨乾坤二詩必防有所感發領防於心者建安名儒彚徵林立君試出此卷呈之豈無首肯僕斯言者乎是爲序

錢塘沈教諭送行詩卷序

古杭山水甲東南自東坡倅且守於斯履屐所經賦詠所及流峙勝境益攺人觀瞻香人牙頰鐘奇毓秀生其間者率多奇偉傑出他郡人物鮮能或之先坡公同時郡人沈公存中與公逰考訂博洽匪直筆談可傳不朽良方防粹亦蘇沈並稱與陸忠州逰戲集方似今教諭沈君立之以古杭名流據臯比吾邑其存中派耶僕嘗略見其詩淸麗秀防自愧老嬾莫至邑郛不得親雋永之味頃蕪湖尹浦文敍立之詩亦謂其藻思橫發綺語煥映旁采輿論知其師範嚴講篇暢諸生經口講指盡率多陶成今代者至將攜琴書歸訪孤山梅花交防諸名士惜其去俱餞以詩俾僕冒序捲端僕聞鄧髙宻使不遇光武亦不免爲文學椽況近歳名卿自此而飛騰遡淩者何限沈君行矣萬里官途發軔昉此弭節未渠央尙使後之續郡乘者登載君氏名與存中公趾美肩芳是則吾儕之望也己君其勉旃它年其無忘今玆之同遊哉

送唐長孺赴平江學錄序

鄕友平江學錄唐長孺書來將以夏五問道所由需贈言於余余諗之曰錄於侯泮教官爲第二員古蘇阜繁於江南爲大郡地分千里師道參任之其若爲稱此書生家法捨孔孟而它求非忠吿也敢摭二章以告居是邦也事大夫之賢友士之仁者以友一鄕一國之善士爲未足又尙論古之人聖賢格言子飫聞之予何言哉然勢有貴賤道無貴賤時有古今道無古今子之此行無遽以師自好盍兼以取友自力事之云乎師之謂也豈但曰友之云乎凝香燕寢大府元僚皆極一時之選綰銅章據臯比必多君子事其賢者嚴憚以成吾徳何可忽鐘茂苑笠澤英气彬彬林立老成何限儁秀亦何限友其仁者切磋以輔吾仁又何可忽道在焉不以貴賤分也子前是訓導鄕校玉成一郡佳子弟郡侯僚佐賢子孫多執經所友鄕國善士眾矣逰漸逺友漸多國士天下士將盡友之然未也盍尙友古之人泰伯季子皆以讓稱季鷹天隨髙風淸絕文正範公近代名卿第一流石湖冠冕佩玉之詩文首楊陸而出之皆所當神交於千百載上者其與乎聖門師友淵源者又有焉曰吳公言偃吳人也其祠朱子記之和靖尹焞嘗寓虎丘今寺祠之子遊孔門文學科彥明程門髙弟不待贅子之此行謁二公祠瞻六公像當致髙山景行之思以平昔所聞於鄕先師朱子者參之二公與蘇之士友精講而實踐之道在焉不以古今分也子行矣余他無以贈子矣吳江垂虹橋天下奇觀松江四腮鱸天下奇味子也觀其觀味其味凡與他俊防必多有詩焉第蘇州而後諸公吟未盡之物色分畱遺子者將盡唫之好風東來時以寄我

送董季眞入閩刋書序

先知爲知大公爲仁何謂也番陽防山董公三十年前嘗宗蔡氏書傳輯朱子語錄增諸家注解間以己見發明之書成藏於家其嗣子季眞謀刋以廣其傳予二十年前亦嘗編書解折衷宗朱蔡采諸家附己見大略相類第不盡載蔡傳於前耳星源雙湖胡公見予所編季眞聞之轉索焉將防於一予以相去逺相見難未之發也雙湖惇勉自成蔡傳錄注至商書而雙湖不祿意遂怠季眞乃肯以其先君子全書賜教予始竭精疲神防合以成一書季眞不逺二百餘里來見板行之謀甚堅爲畱旬有五日臨行索贈言予謂防山成此書若先知科目之興表章風厲者豈如竇公儼以奎聚預知文運哉亦如荀卿所謂千載必返古之常弟子勉學天不防以理知之耳先知爲知防山以之私小其見者未必不幸家有學鉢祕之以謀進取季眞乃能上以成父志廣以惠同志孝子也仁人也史遷於談班固於彪不必逺引以儗之近卽蔡氏事九峯成傳久軒以行世焉視之奚以異大公爲仁季眞以之如予者於先知之知旣輸防山一籌於大公之仁何忍與季眞二致於其行書以遺之是書行豈直爲湥山賀與自賀將與天下學者賀

送彭矮仙序

矮何病哉矮若陋也矮而仙不陋矣矮何病哉江西彭子挾地理之學以防而矮於形天實矮之也彭子疑人之矮之也以矮仙自命予謂气質有淸濁粹駁而智愚賢不肖以分形之長若短不論也顱圓趾方四肢百骸長者此全形短者亦此全形也健順五常百行萬善長者此全性短者亦此全性也使短者而形性有一不具矮誠病矣今俱不然矮何病哉所貴乎人在求盡其性踐其形耳能盡性以踐形形𨿽矮不失爲聖賢性不盡形不踐形𨿽長不救其爲愚不肖是故堯長舜短文王長周公短其所以爲聖一也不聞以是優堯文劣舜周公也古之短小而以賢知稱者良多長大而愚不肖者尢不少使長大卽爲魁梧短小眞爲寢陋則曹交巨無覇賢於孫叔敖晏嬰矣夫然矮何病哉彭子以方壯之年而閒於禮辧於言容貌辭气實徳之符𨿽地學非余所知然觀其見知之多則有異已𨿽然仙六經不道也蓋自秦漢方技家始彼之所謂仙猶儒家之所謂上智大賢也換凡而仙猶變化气質使不肖而賢愚而智也陸老嘗有言曰有方爲子換凡骨來學晦庵新著書信斯言聖賢之書乃換凡骨之仙方也地理家與儒家若異然地以理言理無二理則當無以異兼通儒學始精通地理之學地理之學郭景純第一祖也景純之忠義學識文章姑觀其對王惇注爾雅之文豈曖曖昧昧於地理乎哉子或不罪愚言而力行諸則由仙我凡骨然後仙人枯骨枯骨者歸復於土而使其子若孫公卿將相源源焉庸非仙乎余故曰矮而仙矮何病哉

送吳甥仲文序

吳甥彬仲文耕經獵史種學績文每有悟入予夙器之今年三十有九每來見輒悵嘆今玆尢甚予怪之則曰世業本無多家益落假館不能免知我者希所遇輒不滿意進旣不得芹吾君退又不足菽吾親且不獲從容艾吾徒疇昔之嘆以此今玆尢有可重嘆者官差只候戶服役縣庭家預其一分主簿防役莫賤於斯年垂及彊仕乃伈伈俔俔辱於斯恐下負所學對舅氏不覺重嘆此之故予解之曰甥無嘆知己不在多虛谷方公餘幹胡公齊曹公三公國士天下士皆於甥加賞識傳曰三卿爲主可謂眾矣世蓋無契劵三公者否則知我愈希我斯愈貴人不識自有天公知甥無嘆凡吏於土蓋民之役非以役民自一命以上其候司其造請其鞅掌不知旬月幾奔命勞殆百於甥且弗躬弗親不可得今甥役於勾稽防差簡靜出靑蚨倩解事者自有舊不過割假館所得刲螳腹以辦此猶愈於脫牛胡袖穿犢鼻褌先後馬塵而不能者可貴可賤之實良不在外昔之士牧豕儈牛猶屑爲之孰使至此非天乎長官如我輩人必將於士類具憐豈必親役甥然後愜哉甥行矣母重嘆仲文聞斯言仰天大笑長揖而去

送張靜山序

荀卿有言雩而雨何也曰猶不雩而雨也彼蓋疑祈與雨防天茍雨𨿽不祈亦雨耳吁有是哉天地以生物爲心人得天地此心是爲仁心理也性也天生五穀以生斯人此理之常或有凶旱水溢者數之變數𨿽變理可斡回之不忍人之丁斯旱而誠以禱諸天將以理性之常回气數之變也延祐二年乙夘糴價踴甚夏大水未幾便旱予居田裏蒿目柴胸不忍其至斯極也婺源張君靜山道法素髙幸畱吾裏予亟延之協誠以禱符牒一行陰官駿奔云隨鑪煙以興雷應令尺而震卽得雨猶未洽夜四皷雨大作建瓴翻盆者逾二時焦捲回生澗溪增流槁徙而鮮憂豁而愉我以吾誠資君之法君以其法協吾之誠此吾儕性中之仁也以吾仁心感通造化生物之心如契劵關鑰耳況今調元贊化端有其人傅巖之霖眞自啟乃心出誰謂不雩亦雨哉荀卿以性爲惡者也爲此論宜無足怪張君歸遂書以贈公里多先覺盍出之當有印斯言者

楊萬谷公侯契劵圖序

唐國師楊筠松防郭景純術爲人卜地立能噓冰氏子春之人徳其仁呼爲楊救貧三數百年於玆此名尙掛人口熟人耳也國師逺孫叔昭君號萬谷世其學以遊予聞其爲士大夫卜佳城甚夥恨未得一拭目一日盡圖之標曰公侯契劵出以示予謂予序之予披圖歷觀如古杭汪徽國之下楡村鄱陽魏知州之玉仙壇休陽金國捨之匣裏明珠槐堂程直閣之玉幹蟠鳳宣城湯提舉之暑林琵琶西里程登仕之佛子負倚余幹曹判丞之明湖飛雁古歙吳州判之鄭村壽藏爭奇競秀其餘饒於財之家所卜無慮二三十所遽數之不能終是皆將如陶士行之督八州羊叔子之登三事非如窶人望救於國師者東坡所謂如持左契夏諺所謂如執劵取償其是也乎一念之仁心心相傳鼻祖耳孫其歸一揆予聞鄒穀之黍生春噓之者鄒子律也萬谷之心如鄒子之律鄒谷之谷其仁一本萬谷之谷其仁萬殊一本萬殊萬殊一本貫以此仁萬谷皆春宇內佳城散在千萬山谷者何限萬谷以黑囊用靑囊溫如鄒子律一是爲人擇而春之嗣是有得續修圖志累牘聨編而以示予予將爲君特賀不一賀噫披圖索驥昔人異焉按圖索地後人識焉地不愛寶徳人遇焉

送楊叔昭序

地有理尙矣地理二字昉於易系辭地理施於塟則昉於郭景純而大明於近世儒家者流有疑之者司馬文正楊文節諸公是也有信之者朱文公蔡西山是也文節答文公書有曰郭景純忠義以死大節卓然然豈不前知其故而逆善其先人之窀穸乎吁有是哉忠義者臣子事君之理也能死易死得其理難忠義以死如三代之龍逄比干萇漢之李固杜喬唐之張巡顏杲卿之徒皆是也獨景純乎龍逄以下豈皆不善其先人之窀穸而然乎景純死得其理臣子之責塞矣郭氏有此賢子孫郭氏之榮大矣區區富貴云乎哉故論禍福之大者莫大乎生子孫之賢不肖而富貴利達貧賤憂戚次之朱文公理學宗師亦信地之有理地之無理文公肯信之乎謂地理之可疑至誠齋而極知地理之可信至晦庵而定然地之有理知之非艱守之惟艱知之矣不守之茍且以求合遷就以謀利𨿽知猶不知爾中庸曰擇乎中庸而不能期月守也是故知之而貴乎守之也楊叔昭唐國師筠松之後世其家學予交之有年予思吳越之人養生務繁華送死殊忽略親之遺骸率投水火與委之於壑何異叔昭能盡所見參稽互訂以求眞是之歸予所以不能忘言者欲其知此理而必守之也守之云何必持守所學不茍且不遷就之謂也於其行書以爲贈

送余公亮赴恩城同知序

心友余公亮將赴恩城多贈言者矧交情如予欲黙得乎官無髙卑及親三釜而樂否則一日養不以三公換也恩城地𨿽逺然有志則萬里咫尺無心則咫尺萬里公亮年方壯志方銳逺不足云第不能奉版輿就養耳白雲之思切則靑雲之路輕或謂忠孝不兩全予謂求忠臣必於孝子之門未始不可兩全公亮行矣至彼之餘以誠告當路早謀寜親當路非人子乎我體倚門之心以爲心當路必能體我陟屺之心以爲心歸有日矣年當喜懼日有短長一念及此三釜三公奚足校哉於其行遂書以贈

送休寧敎諭孫有常序

宛陵孫君有常以薇省檄來教吾邑予邂逅識之語未竟別去然邑庠諸生談君善不容口予以是敬君今三年矣官滿將歸拳拳諉予友吳正夫求予贈言其亦有以敬予也乎忍靳不一言教官非他官比慶曆間州縣始立學縣有學未有官往往令丞有文學者兼之其後始專官以教曰主學必付之南廊老儒若橫經郡泮其選尢重必黃甲曁南省前名曁優平等上捨洎一任回試教官中者始之守倅待以上客六曹不能班其選重故其教行理勢然也今因革異宜郡博士且視昔選任殊輕況邑庠乎然任是官者當思稱千里百里師儒之重何可不自重哉孫君教吾邑良知自重由是陞擢逺大詎可量乎或翺翔侯泮間能自重其道以自重其官也必矣自重其道安在曰不出君名若字間彰厥有常昉見虞朝克用常人繼見周世夫子曰聖人善人不得而見之得見君子有恆者斯可矣朱子云有常者之於聖人髙下懸絕然未有不自有常而能至於聖者聖門進學具有科級聖朝進人亦具有科級聖塗云逺發軔自有常始仕塗云逺發軔不自教官始乎行矣孫君君家莘老仲益文章聲名赫赫若昨日趾其美者不於君是望其將疇望

送朱君赴鹽官州陰陽教授序

九流之說昉自漢劉歆儒家者流陰陽家者流其二也歆說行世遂謂陰陽自陰陽儒自儒嗟乎曷不折諸聖賢之言乎夫子贊易曰一陰一陽之謂道陰陽气也所以一陰一陽者道也朱子中庸章句曰天以陰陽五行化生萬物气以成形理亦賦焉折衷以聖賢之言儒家可貫通陰陽家第偏於陰陽家者不能貫通於儒家耳聖朝崇重儒道不以本遺末於諸路府州設陰陽教授以典司之予友朱君勅差鹽官州陰陽教授將行辱需贈言予竊謂君家文公之易本義四書注釋太極圖解講貫五行陰陽太極之理至矣盡矣君於家學亦云精熟矣本也由本以該末以之教焉授焉餘事耳豈眞偏於陰陽家者流之學而已乎吾郡中全方君方知鹽官州中全之學親傳虛谷之學虛谷之學心傳文公之學予與虛谷爲莫逆交聞此久矣予於中全契家兄弟也君抵鹽官其爲我寄聲先生以此質之必將首肯於斯言

送汪了翁序

同邑汪了翁名存正其居距吾裏不過長亭予舊識之今玆忽來告曰存正少習儒書弱冠曾爲童子師不幸喪所天弗獲己攺業逺逰初傳祈川謝君躔度學繼傳章貢曾君地理學遂以卜地談天涓日之術行當道諸公往往靑盼之嘗參校陰陽諸書編一覽歷同業多傳焉前兩載逰秋浦淮堧今將再往願先生贈一言壯其行予見其請勤勤其辭諄諄遂述其言如前繼諗之曰子之名若字其本諸孟軻氏胸中正了焉之云乎人與物接其神在目神之君在心心天君目天官也胸中蓋指心之天君言心正則神精而明不正者反是子所存之心果正眸子之了亦宜地理家書曰靑囊經又有所謂黒囊黒囊者何則眸子也心爲一身主宰萬事根本心君正眸子明一以貫之黑囊匪直施之靑囊而已以之談天以之涓日壹是皆以了焉之眸子爲本一覽之編亦了焉之眸餘光所覽耳予由子之外貌覘子之中心卽子之中心印子之外貌以吾子之黑囊逢諸公之靑眼宜哉宜哉抑予又有說聞之晉師曠曰人少年勤學如日出之光中年勤學如日中之明晚年勤學如炳燭之照吾子少也習儒今中年耳以胸中之正眸子之了如許何忍當卓午之天不溫尋舊業以充拓其性天乎師曠瞽者也其言尙然了然之眸者聞斯言當不待辭之終而躍然悟惕然懼汲汲然自力矣予年八十有一使僅如朱子之七十有一宣聖之七十有三其及爲子發斯言乎子也其母忽於予言

贈醫士程堯叟序

昔範文正公嘗曰達則願爲良相窮則願爲良醫博哉斯言人所共聞也伊川先生嘗曰我亦有丹君信否用時還解壽斯民淵哉斯言人所罕誦也予竊謂醫家書肇於三皇之初而愈行於萬世之後小則通閉解結大則立痿蘇瘵甚則起死回生爲人司性命者醫也誤人性命者亦醫也醫良不良之分禍福天淵焉自非賢明智慧之資未易勝此此秦越人倉公華佗徐文伯龎安常之徒所以間見於古而寥寥於今也噫嘻良醫信不多見而自古曁今良相尢不多見臯防稷契伊傅周召逺矣蕭曹丙魏房杜姚宋亦相之良者是皆有丹可壽斯民其餘時來則爲之相肉食無逺謀者比比皆是旣無丹可以躋民仁壽甚者反使生靈爲血爲肉焉達不能爲良相反有愧於窮而爲良醫以此方彼孰得孰失又何窮達之足校哉今星源大醫程君堯叟以其世傳之醫學行於士大夫間有年矣予始識之歙邑吳君濟川館中稍久頗稔其人察脈精用藥審非族庖者比其知於諸公也亦宜濟川主人方禮聘之使主其壽安藥室期俾逺近之人舉無札瘥疵癘而咸躋乎壽安之域不私其身爲堯民之叟將使民吾同胞皆得熈熙爲堯時叟焉醫之良如此挾吾道之丹而不得壽斯民者當有愧色子羨良相乎良相羨子乎辱徵予言敢援文正伊川之語演之以爲贈堯叟以爲如何

送程仲本再往長樂侍親序

節卿大尹程公之嗣子植仲本其年甫伊川作顏子好學論之年夏間歸自廣東來從予逰先後僅五旬耳甚欲鑄之使有成然不能防之使速化其資不爲敏而其心則甚勤立志良可嘉而求效似太急汲汲然欲一日讀二三日之書一日見數日之效而其序不當然也秋來家問呼之來侍又將有數千里之行求予餞行序予前所爲字說盡之矣又奚以序爲請益堅予不忍終恝然抑將何以爲子謀哉朱子教人讀書之法曰循序而漸進熟讀而精思敢摭之以語子循序漸進則夫子無欲速之意也學如耕焉昔聞程子有心如谷種之語是種也由浸而播而蒔而耘而糞而灌而獲日至之時熟矣一節不謹鹵莽而種必鹵莽而收安有不循序不待時而速成之理乎子之務學愚敢以欲速爲戒子之還侍也從容贊決宜蚤法陶令賦歸來罔俾淵明專美晉宋間詩不云乎式遄其歸是也尊公之逺官愚敢以歸速爲勸予性素朴直老不能攺二速字意反而心眞知我罪我惟賢周魯裁之

送王彌道江寧教官序

今世儒者之學當深探其淵源以紹正派然後時出其緒餘以掇巍科必志於爲百世之士匪直徼一時之榮而已吾友王君彌道將江寧教官告予行不鄙求贈言余謂同門同志莫如君有八百里之行三四年之別自當一言奚以求爲教官非他官比聖道顯晦人才成否闗焉從昔以來所甚重而在我尢當自重慶曆以來州縣皆立學學皆設教官試而後除又必甲科捨優方得除州郡坐次通守之下卽教授六曹未能或之先也教邑庠曰主學必南廊老儒始得爲之其重之也如是近年以來多借徑於斯牽補架漏選任不如前之重任之者亦鮮知自重思之胡得然教授任千里師儒之寄教諭亦任百里師儒之寄者而可不知所自重乎自重如之何曰深根源以紹正派是也聖道統緒繩繩迄今羲黃堯舜以來羣聖賢之道統至孟氏而絕紹之者周程三子續孟氏之絕學紹之者又朱子彌道之少也從吾先人防先人生嘉定辛未距朱子夢奠才十餘年耳去朱子之時若此其未逺吾休陽距文公闕裏地若此其近先人授徒非朱子之書不讀余自少受讀惟謹彌道少餘十一年耳師友淵源朋友麗澤於今五十餘年彌道年益長親師取友益多前是教諭番學時屢請學於虛谷方先生得其字說納交孫元京諸君賴其切磋如是者指不勝僂所謂根源以紹正派亶有爲之教諭番學未幾教諭古歙今玆之行似鄧仲華之三爲矣甚慼焉不樂余曰君行也建業六朝文獻之地臺察府縣之名公卿大夫布列焉必有知君者君教焉於斯廸之以根原之學而出其緒餘之文以之掇巍科仕明時將彬彬輩出若徒爭一韻之奇競一字之巧於風雲月露間縱儌一時之榮而不可言百世之士不特君不當以是望江寧士余亦不敢以是望君也君行矣事大夫之賢友士之仁此聖師所以授端木氏者君所飫聞力行餘言贅矣

送地理遊季常序

地有理尙矣聖人作易俯察地理矧以地理爲人尋牛眠馬鬣而不本於理烏乎可世之挾是以行者疇不能以地理自標而於天理之全體大用懵然者甚夥是故不能燭天理者未必能深造地理也婺之防氏世精於斯其先字務徳者注狐首經行世名公亟稱之美不待贅其裔孫衝古與予相慕而未相覿然聞其人友於齋曹先生先生稱之不容口其人益可想見今玆有客來訪吉彰其名季常其字者挾吾契家古逸汪公書以前乃衝古令子古逸髙弟也望其眉睫觀其進趨聆其談吐覘其胸次宛然一儒者捨假館亦以家學行族庖寧有是予因已異之起拱而請贈言予行年八十𨿽不知老之將至而於景純之學未知問津𨿽欲言不知所以言一再辭請益力因問其年甫及三十正晉子野所謂如日出之光者喜其年之富力之彊遂防交之淺而言之天下無二理也不可因館之舍而遂並吾學捨之也盍於家學外加意於聖賢之理學昔朱夫子蔡西山惟於理也故有味於其言而發明乎其書子能因其已聞已習而求其所未聞未習於理之全體大用以黑囊奄有包羅之本此以用夫靑囊燭天理以深造地理眼底且無全牛族庖者其不辟易百捨避子乎又況程夫子之門定夫公之學與上蔡和靖龜山諸公並稱其所論學而在務本朱子旣采之於後而尢標之於首舉一節可以槪其餘此非防氏先哲乎子更能學其學以求其所務之本送君常者自崖而返矣子必勉之子歸以吾斯言告古逸公亦未必不以爲然

定宇集卷二

欽定四庫全書

定宇集卷三

元陳櫟撰防

跋汪古逸續硯譜

傳曰所見異辭所聞異辭所傳聞異辭借斯言勘硯譜其庶幾乎蘇翰林易簡譜羅鄂州願志所傳聞也有未審而異辭固宜唐中合積譜令婺源日所爲然未必親履硯坑所聞耳有未審而異辭亦宜王雙溪遊研山記親見宜審矣猶有未審何也家距坑稍逺一防耳𨿽親見詎能盡究其精詳是以所見猶異辭況所聞所傳聞乎後之人讀所傳所聞之說而謂盡其精詳可乎此古逸汪君續硯譜所以作也君鱅溪公之後庭聞本眞又館溪頭數年距坑可十里又多得諸義山程君之說程君世家溪頭洞究硯材所自出硯質所以異君又與之不一防歷以實其言庭聞旣眞親見復當宜乎今譜盡究硯之精詳又盡訂前人之疎舛也見貴親又貴久貴同貴達程君世家於斯汪君數年館於斯是謂久二君又偕行致察各精互指各盡是謂同二君皆識見髙明論議精審一說焉一筆焉非昧昧茍且者比是謂達兼是三四者而有之甫克臻玆吁厥惟難哉聖賢格物致知之學一一能如譜斯硯則何書不可讀何事不可學何理不可窮哉抑又謂硯石也証之譜絕佳之品難得如許亦石中玉也然硯貴適用匪直供玩好而已刷絲羅紋星若眉等信奇矣茍適用無此可也縱有此懼豪奪潛竊珍藏不敢用無益也是以識之貴乎逹處此亦貴乎達也梅郡守堯臣詩曰案頭龍尾硯切勿苦求精謂達已愚敢斷之曰察硯不可以不精用硯勿過求於精義山傳古逸意索跋僕生無田食一破硯烏知其精詳讀君譜昭然若發蒙不可無以報遂書

跋五城黃氏族譜

予生於五城與求心諸兄爲同隊魚而求心獨爲出羣鶴生𨿽晚猶幸及見諸先生如黃提幹公【雷奮】司戶公【雷復】制幹公【雷利】主學公【山】間蒙賞識若艸牕先生【智孫】則吾先師也漕元公【彌昌】則父執而嘗參請焉者也人徒見一時儒風之盛實甲吾邑豈知甘泉有源珍木有根未有無所自而偶然者蓋黃氏以儒擢科始於寺丞公【何】寺丞之學得之庭聞而印正於表伯叔父棣華【俯】竹洲【儆】二吳公寺丞不特以所學淑其宗且淑其甥洺水內翰程公【珌】焉東坡有曰稱人之善必本其父兄師友厚之至也非得諸父兄之教詔師友之講磨則淵源不正流派必差吾族自陳村遷五城數世矣有從曾祖父應城尉【惟】擢科從祖父福倅【慶勉】繼乃叔世科福倅弟貢元【應午】亦領鄕薦黃陳二家之父兄子弟往往交切互磋重婚疊媾所謂父兄之教詔師友之講磨蓋兩得之櫟也不肖實亦內得之父外得之師旁得之友年廿有四始侍親自五城歸陳村於是又與求心諸兄動隔一捨而遙或別數年而見講磨疏矣科目久歇於焉聿興同志如主靜義所存方兄已不及見及見者惟求心求志與餘三人耳外乎此非卑諂則驕吝可與談此者其誰乎兩家子弟天其或者陰誘其衷使得續學鉢文燈以不隤其家聲乎願也未敢必也求心編緝華譜諸老平生大槪咸在令予序之予不得以固陋辭謹次第其說而歸之致其景仰因寓其感慨云

太醫院使汪公挽詩防

古以醫名世必稱秦越人淳於意輩然未始大遭遇且莫克有終惟岐伯對黃帝巫咸事帝堯以醫術侍聖天子而二人榮寵後世未有儷者焉今太醫院使大司徒徽國汪公擅越人淳於之學而有岐伯巫咸之遭玉聖躬陶和气功在社稷福被生靈官極一品國建上公明哲保身榮褒莫二賢嗣國良太守孝誠天至奉襄惟謹杭俗之塟於水火𨿽相國京仲逺不免國良卓見超俗獨不之忍求名術得吉卜於臨安縣之下兪村子西總管於公父子有通家好聞塟期已逼亟躬執紼不遑廣爲徵些章聞而執筆者僅三十有八人得詩以篇計者五十有一昔太史論李將軍謂知與不知皆爲流涕今公之塟聞者咸挽而哀之何居得非以聖人之身非徒一人之身乃百萬億蒼生之身也公以醫衛聖人之身功在三朝如岐伯對黃帝之問著書而示法萬世巫咸醫帝堯之身陶和而雍熙黎民是百萬億蒼生皆於公乎受賜吾儕皆百萬億蒼生之中一民也其知與不知皆爲流涕也宜哉吾友觀萬旣序於前盡矣子西兼俾櫟爲後跋遂不復辭

時思堂記跋

祖考逺矣一气流傳在子孫之身主宰此身上以承旣往下以開方來者在子孫之心心所感通思是也禮有五經莫重於祭祭者禮之寓思者禮之本時有久近地有逺近無時無地而不思不但雨濡霜降報本反始以時思之而已譬之木焉木之根榦枝葉歷時旣久不復在矣而木之气流傳於果果之生意鐘聚於仁斯果也斯仁也所以綿萬木之生生者在是也果猶子孫之身仁猶子孫之心歟東平張氏爲中原望族宦譜繩繩鏗鍧宇宙間今新安總管容齋先生來牧吾州容徳恢恢育民庶一日出二鉅軸問陳某曰吾親墓傍建堂以奉烝嘗扁曰時思有年矣此諸名士記若詩也子爲我跋之某辭不獲命復於公曰公之身祖考之气也公之心之思所以感通祖考而福於云仍者也公𨿽宦防四方去東平先塋千數百里公之心之思無頃忘焉則時思之堂𨿽逺在千數百里外時思之心實近在方寸間方寸之心卽堂也是時思之堂隨寓而在也今日宦防異日之歸朝無一時不思春秋之祭祀無一時不表其思堂卽心而在矣旣出身以佐聖天子功成名遂奉身歸祖鄕拜於斯堂公之心上慰祖考之心祖考之心用懌乎公之心昔人晝錦之堂寕不遜公出一頭地哉公家世之詳具見記詩中此不贅

跋朱北軒所藏朱文公帖

文公遺墨獲見屢矣公之大本大原在所著書其餘事在筆札天分卓絕無往不髙防戲於斯上逼魏晉學者於公之大本原精之熟之則於公遺墨必不但以筆札視之眞若瞻公在前矣於墻於羮仲尼子弓況於其遺墨乎朱北軒宦藏公此帖屬余跋之餘自少鉆仰公之學老而彌勤今年七十有二儌幸過公一年矣竊述管蠡之見以致髙山景行之思北軒然之否北軒侍郎公曾孫韋齋家婺源侍郎家休寧地之相去若此其不逺也昔楊修闗西人揚雄蜀人風馬牛不相及修猶謂雄爲吾家子云北軒豈不可曰吾家文公乎其寶藏公帖也固宜

吳端翁詩跋【名範】

汴之治至元祐而極學問詩文亦至元祐而極學問造極程氏是已詩文造極蘓黃陳氏是已學問未暇論論詩文元祐二三公同時詩人文士莫不願登其門收名定價一經賞識至今望之殆若神仙中人蘇文定宰績溪時吾邑吳端翁先生登其門因文定而見文忠遂交後山又見知無爲子楊公傑序其詩才百三十字字字燦若驪珠端翁遂得與於元祐文獻之傳盛哉端翁終身布衣知之者鮮幸遇二蘇楊公於生前又幸遇虛谷方公於身後方公於詩鮮所許可而於端翁詩稱重之摘選之豈偶然者端翁七世孫彬仲文予甥也予早年得見端翁詩而敬慕之中年聞虛谷語與予契劵惜端翁詩零落居多今存不能十一耳予竊謂吾邑詩人當以端翁爲稱首次焉者吾宗漫翁尙文質夫宣和間防太學亦以詩鳴端翁詩中有與陳可大唱酧詩可大卽漫翁之父九公丕也自後時文盛而詩絕響迨科舉停而詩復興吾邑以詩見知虛谷者有孫元京愛賞出於罕見褒譽不免過情元京歿虛谷簡曹齋始有吳華孫枯之評吳謂式賢孫卽元京又於元京詩有枯章瘁句回未之滿之評然後其論始公若端翁之詩典正而無式賢之華丰碩而無元京之枯者歟吳甥持端翁詩請予跋之予年七十有二閱詩文不少矣遂據其詩之僅存者略評而跋之以諗朋友之公正者惜不能起虛谷而質之云

跋朱復齋山居雜興四十首

復齋朱君余與別於辛亥之冬年已六十有一其嗜吟如嗜炙今又加四年矣忽寄書及詩報哭兄哭女哭妻憂患頻仍而山居雜興四十詩則優遊愉怡如未始有憂患者其嗜吟猶昨日也書中拳拳祝予品題之予方卽蔡氏書傳纂錄附注廣其未及未發者於詩殊未暇也勉賦五言十二韻書卷後而歸之

詩章發乎情惟在止禮義然亦忌酸嘶萎卻剛大气紫陽見心翁三灑期服淚疑其憂患余靈君共憔悴寄我四十詩四時分四類石湖雜興篇淸新無二致不見酸嘶辭一是怡愉意若未始有憂出人幾頭地倘未善自寛寧能樂天趣禮義固大閒文章豈小技笑彼拘譾儒自縛動顚躓老矣葛天民優遊聊卒歳

徐氏族譜跋

徐與秦俱伯翳後秦以暴顚徐徳而綿偃王廟食於太末之支縣龍丘今爲衢州西安縣民多姓徐氏繼守玆土者三四人皆自謂偃王后遇廟隤剝率撤而新之徐氏蕃衍詎止於衢其以徳綿信矣今徐君伯英之先府君月溪翁自謂其先世由栝蒼而寓杭又由杭而依吳氏女兄於吾邑之五城余少也獲識之玆讀雪矼江君所敍徐氏家乘謂栝蒼上世之支派圖因遷徙失亡今所知僅髙曾而上余按栝蒼與三衢接壤衢之東南距處之遂昌界僅百餘里其先世之居栝蒼者自三衢而來必矣抑予又他有感焉山谷先生詩曰白屋可能無孺子黃堂不是欠陳蕃陳徐之交尙矣我族祖福倅公之登壬辰第也實出徐公元傑榜下徐陳之交又有此二公焉福倅嫡長孫義所兄之聚徒講授也月溪之賢嗣伯英又與予族侄月卿同牕徐陳之交世濟其美月卿屢傳伯英言需予跋其譜予何忍終辭竊謂陳爲虞鰥後徐爲偃王后俱以盛徳百世祀者也兩家子弟其尙以徳交相懋哉

跋張普心哭墓詩文

天下豈有無父之人哉又豈有無祖之父哉人生於父父生於祖祖生於逺祖故曰人本乎祖自大父以上至始祖皆祖也吾身之於父若祖𨿽有逺近之分一气流傳百世一身耳祖父之體魄陰爲野土祖父流傳之气實在吾身乃至斬丘木以宮其身或薪之貨之以利其身而視祖父之丘墓曠土爲朽骨爲與吾身相秦越斯人也不學無識故耳豺獺之不若殺觸松之鹿之獸之不若非人矣我爲人之子孫而伐祖父之墓木天理昭昭必生不孝子孫以伐吾墓木且又甚焉恐將如所謂不得蓬顆蔽焉若是者將無木可伐焉吁不忍盡言矣貨墓木者爲不孝買人墓木者爲不恕我利人墓木而買之人亦將利我家墓木而買之天下之惡一也知惡之而推如心之恕者不爲也遐思及此其忍買諸乎伐墓木者有禁世有不畏法者則此說窮伐墓木者必有禍世有不畏鬼者則此說窮以天理感之曉之庶乎其可聞此而尙不知戒是化爲禽獸化爲鬼蜮無人心天理之徒吾蔑如之何也已讀徳興張公普心哭墓詩文哀其祖廸功少府之墓木遭子孫赭之無餘而以言辭泣血告之其意良可悲也聞予名寄聲求予跋予何言哉姑髣髴蘇長公四菩薩閣記意以天理感曉之焉耳外此何知焉抑予聞朱文公居建陽投牒婺源訟族子之伐祖墓木者其人就逮告邑宰曰某信有罪矣編修久不歸省墓庸非罪乎宰以此言復於公公聞之曰某之罪也復於宰請釋之亟歸展墓嗟夫晦翁之事普心所當警省而效法之也其終子之身歳時必率羣從以掃松楸防視惟謹積孝誠哀思以感動之母徒追咎其旣往焉其與以空言聒之者相百矣敢竊取坡公意以爲普心族人告而直以朱子事爲普心告普心茍然之其有復於我

跋無礙子言性錄

學莫貴乎通通之反則爲礙學至於無礙則通矣通則情可約性可適而言性純乎無矣無礙子早則師孔孟中嗜佛老一日出言性錄巨篇示余余亟展亟誦知其欲融儒老佛而通之期於性天之周流無礙如孔顏之所謂樂老荘之所謂超然逍遙遊佛氏之所謂觀自在云者此意良可嘉夷攷其躬行則又往往以桃笙方牀梅花紙帳之單棲自約自適視世之溺其情梏其性蔽錮於利欲膠漆盆中者超出萬萬玆其所謂通而無礙者歟然言性之云云則必純乎洙泗鄒嶧之淵源而後通萬世而無無礙子五十之年今方過五其於學博而將返之約老成定見安知其不爲橫渠之晚逃佛老而終師孔孟也哉余方有望焉則又當泚筆以俟

跋東坡中山松醪賦

天生坡公如生千歳之松本欲使之棟明堂柱淸廟也神宗欲用而未及宣仁用之而未終乃卒厄於羣小元祐八年癸酉六月以端明翰林侍讀二學士出知定州定州古中山國也公自此遂收朝迹不復升而貶竄顚隮以死矣是何異燧棟梁大材使效爝火小用而卒將煨燼泯滅也哉公制松醪而賦之蓋托物以自傷非徒區區於一松而已也吾嘗謂棟梁之材與麯蘗之醴古人皆以諭輔臣事業公如此松進不得爲棟梁退乃收薄用於酒醴是醴也固上不得爲傅說中不得爲曹參下亦不得爲周瑜勁節澁味蓋所謂終然不可口者坡公性气殆酷似之無怪其在熙丰不容於熙丰在元祐不容於元祐也公以癸酉十月至定紹聖元年甲戌六月自定安置惠州十月至惠二年乙亥公在惠四年丁丑閏二月再安置昌化六月過海七月過昌化公畱定七八月耳計此賦必作於紹聖元年五月以前今觀公自書此賦後題云紹聖二年十一月十三日書是又乙亥歲在惠所書也不特坡公進退亨窮判於此時卽宋一代之理亂興亡虛實判於此時公賦有曰遂從此而入海翻天之雲濤後四年果入海豈先知耶抑語防也耶後乎此時爲元符爲崇寧宣和靖康三十三四年而有丙午丁未之禍矣公𨿽不言然識者見諸賢之受禍如此豈不能逆知其必然耶自此紹聖乙亥凡見第四乙亥而後宋再亡蓋一百八十一年自紹聖乙亥距大徳八年甲辰實二百一十年大徳七年癸卯予館寓江潭葉君家有坡公手書此賦絹地黑茸綉之逺望如眞字體端重雅潔如覿正人君子之容使人愛玩諷誦不能自己越明年三月又飲此賦之旁遂想坡公當時之所傷感並述吾曹今日之所追感者而爲之跋嗟夫此二百以上年大賢之奇文妙畫也猗歟主人爲我寶之

程松谷孝經衍義跋【名防道】

文公集注謂孟子每事道性善必稱堯舜以實之性善以理言稱堯舜者質其事以實之也公著小學書立教明倫敬身列於前而實立教實明倫實敬身備載於後必質之聖賢往行以實前言意與孟子同今吾友婺源松谷程君孝經衍義載經文五孝而采堯舜禹湯文武之孝以次及於歷代明君賢卿大夫士庶人之孝著其行事以實之庶防人知仁孝非徒空言聖賢的有實事而不懈於取法也此意古矣與孟子朱子之意其歸一揆者也文公旣成孝經刋誤又欲掇取他書可發此經之防者別爲外傳而未之及勉齋黃公嘗繼公志編之松谷想未之見而所采有暗合者尹和靖謂伊川躬行皆是易其作易傳只是因而寫成耳松谷予同門友也丙寅丁卯間松谷學於艸牕黃先生之門時服其先君子之服予目睹其書銜卹二字於扇蔬食終三年平生心敬心服之今讀其從孫之跋謂松谷嘗刲股救親執喪水漿不入口三日哭哀於墓有虎食吠犬事予爲松谷心友今甫聞之松谷不言而躬行尢可敬也松谷此編發明士之孝拳拳有望於吾黨之士謂講之明則知之眞知之眞則行之力固然矣愚猶謂知之旣至行猶當力降而庶人之孝人𨿽庶也行則士也詩云釐爾女士謂女而有士行者庶人能孝非庶人而有士行乎庶人未嘗學問天性之美自能行之士嘗學問必能考聖賢之成法而或有愧於庶人之孝行且不可以名人矧可以名士乎愚尙欲松谷采眞文忠公孝友堂記不知孝者不論知孝而不知友非孝妻子具而孝衰於親異姓婦人入門而賊同气之愛以戚其親世之犯此者尢可痛也由此類推凡行辱親等以次著之庶有益乎松谷長餘五年今行年七十有七矣夫婦偕老賢子孫滿前且見曾孫若干人矣一家一宗蒸蒸仁孝抑又生理優裕於前人間全福幾備膺之天之報仁孝君子端不誣也松谷此編以實躬行發實議論盍刋布之使家得置一通講明躬行之其於興仁興孝之風豈無小補云

跋朱艸庭程文

黙軒朱君彚其先君子艸庭先生程文若干篇求諸名公序之亦徵於予予勉彊應命於今十有六年已失之再徵於予予文稿數帖辛亥所寓不戒於火皆歸煨燼不可復識黙軒委予重作言諄諄不置嗟乎亦奚以如羽斯輕之言爲哉囊歳所云大略謂科目舊法重困英雄艸庭以寶祐癸丑入賢闗洎捨成法解褐於咸淳甲戌戰藝數十塲歷二十有二年甫教授姑蘇鼎命革矣時科目未興其言感慨如是而止今科目聿興悉更舊題不斷章文不綺靡一是皆以明經爲本士能精熟四書爲典雅不崖異文字摘髭卽可第艸庭家學淵源自岐山先生理學來岐山之學艸庭善繼之辛苦始一第艸庭之學善繼之者獨不在黙軒及羣從及諸孫乎防且咄嗟而第與艸庭後先相輝映此君家劵內物果熟岐山艸庭之學是區區者不余畀乎若夫艸庭之作眞所謂省監程文簡而無傲等篇膾炙人口其美不待贊晦庵跋李白詩謂今人動輒作詩何曾夢見太白腳版耶予於艸庭程文亦云

跋汪季澄所藏四皓觀泉圖

昔人碑四皓廟謂其避秦知亡安劉知存拒髙祖命知退應孝惠聘知進稱其知進退存亡不失其正合易文言所云者今玆好古君子示四皓觀泉圖有龎眉四大老風淸樾翫寒泉意態翛然其采芝商山時歟易貞晦皆坎凡十六卦取象於泉惟防爲然大賢之出處進退當法易之蒙泉時止而止合斯泉之坎止時行而行合斯泉之流行退而處體蒙以育徳出而進體蒙以果行四皓之觀泉其出處進退於泉允符於洗心之經非惟知乾道之進退存亡亦有得於蒙泉之流行坎止其愛觀斯泉也固宜山泉汪先生如泉及物嘗仕矣未盡其用家藏此卷以示孫曾意端有在時焉未遇體蒙泉以育徳時之逢也體蒙泉以果行不果於忘世而果於濟世盍如四皓之觀泉以審出處之誼乎拳拳忠愛願與堦庭蘭玉共勉焉謹書卷後而歸之

跋批防周禮訂義

泰定甲子六月七日敏求寄示周禮訂義首冊余細觀而喜之承諉以防校自後屢借屢換凡三載始足防校亦始畢此本刋刻甚拙而多誤揆之理而可是正者固多以意防者亦不無齊稷下諸儒有言曰學問如何觀防書又聞前輩有言曰校書如掃塵一面掃一面生由前一說言之餘固不敢以學問自居由後一說言之餘亦不敢以纖塵自必敏求其明鑑而恕待之

跋韓昌黎畫圖

昌黎韓公之左遷守潮陽也行至京兆府藍田縣藍闗卽秦峣闗示侄孫湘詩曰雲橫秦嶺家何在雪擁藍闗馬不前善畫者繪爲圖山嶺重疊雪景糢糊人馬行其間俱有畏寒淩兢狀觀之令人淒然公學正識卓守堅論嚴欲水火佛骨忤憲宗意謫爲此行雨雪霏霏僕痡馬瘏亦良苦矣公鐵石心肝當自忘其苦侄孫湘逺來追送之湘卽公兄子老成之長子也公祭老成文曰長而予待其成有恩於湘矣示以詩欲托以死可嗟也已余謂公之堅貞節操有似屈平之放逐憔悴斵冰積雪與蘇武之出使絕域囓雪餐氊其於湘也疇昔有春生之仁湘之於公也今玆有秋肅之義其精貫天人行絕今古百世之下聞其風者當懦立而薄寛焉又怪夫後來好事因此詩所云傅防謂湘有仙術開頃刻花於牡丹上現前詩二句按唐史及諱行錄湘字北渚擢長慶三年進士第官至大理丞不聞其好仙也味公此詩略無花上嘗現詩句意觀者其無惑於無稽之言

跋汪子磐詩

予不及識汪定齋而識之文字間魁鄕舉陞賢闗登南省一是皆以窮經爲本而爲官樣程文以範後進者定齋之子復心承詩禮之傳以明經其淵源而捲波瀾入於詩予讀虛谷方先生所謂瀟灑吟稿序知之復心之子子磐詩尢淸雋其本本源源可知也予族侄定父持其稿示予欲予一言夫贊頌子磐定父盡之矣余何容言𨿽然愛莫助之何可以老生常譚並自疑沮昔朱子復程允夫書欲其以語孟三百篇爲作詩本源子磐於經必所素通盍更以祖父所精通者爲法則由淵源而波瀾其於詩特餘事耳豈止爲今詩人之詩而已哉觀於海者難爲水遊於聖人之門者難爲言六經詩文之海也子磐登海云亭之詩曰靈若不自多嗟哉彼河伯則亦旣自知之予言贅矣

書孔明出師表後

周公作周禮以宰統宦寺宮府一體也前漢此意猶有存者鄧通文帝弄臣丞相申屠嘉得召而欲斬之宣帝以後體統寖壞近習之權重於宰相後漢卒以宦寺亡宮府不一體故也孔明識治體故慮及此其後孔明旣沒所薦忠賢蔣琬費禕董允相繼秉政皆能確守此意後主猶賴以存諸賢皆沒陳祗進而嬖幸黃皓用事後主遂亡惟不能遵宮府一體之戒以至於此哀哉東坡曰孔明不以文章自名而出師一表與伊訓說命相爲表裏朱子曰胡致堂議論英發人物偉然向嘗侍坐見其數杯後每歌孔明出師表前輩於此篇尊尙如此豈茍然哉

書蘭亭記後

王逸少東晉人才之傑出者耶一時宗尙老莊淸談無實獨論建識時務且嘗沮桓溫請遷都之議斯人不多見也此篇以一死生齊彭殤爲誕妄蓋辟莊周矯流俗不但文字之工而已

字訓注解跋

番陽程蒙齋小學字訓朱子目以大爾雅然止三千字蒙齋同邑董介軒嘗爲注釋沈毅齋以程訓未備增廣之吾邑程徽庵猶以爲未備合程沈所訓又增廣焉其條百八十餘且自加注釋愚嘗謂幼學未可貪多能熟大爾雅而通之此進聖途第一步由此漸進始可久徽庵視介軒所釋精深初學恐未易及舊據管見釋之一是以明白爲貴使童習者一見了然其於性理入門不爲無助𨿽有傳者未廣也延祐乙巳春介軒從子季眞來見謂聞之松峯璩君字訓至徽庵而大備惜未之見予因盡出之相與篝燈細玩信其爲宇宙間精妙之書季眞謀防梓板行此意甚佳遂舉以授之又問之吾友黃求心行叟徽庵初刋之臨汝時無吳竹洲論說其孫刋之家塾始自增入卽今所授本也其說甚少亦無所悖姑仍其舊觀者宜知之云

書程與京祖雲山翁所作風月二竹捲後

墨君妙處余不能知老筆蒼古於故紙一枝一節間想見其玉戞擊金瑣碎全勢則亦頗知之與京示其祖雲山翁風月墨竹二幅謂翁防戲於此落人間者不少而家無一筆藏焉乃今質肅【質肅公權邦彥】聞孫割所愛還以畀和璧歸趙靑氊復王不足言矣予謂文與可蘓長公竹非不髙然寶之不如寶此何也此尊先祖遺筆也爲人聞孫欲見其祖不可得見其祖筆墨之一二玉立長身宛如見其祖然嗟夫與京其永寶之哉

題觀奕圖

王質觀奕而斧柯爛有味乎其觀之也或爲之圖或臨之木或勒之石使千百年後彷佛見之誠韻事也有朱升者從賓暘江君購得此紙精神聚於枰局木石發其風致行役匆遽中把玩不釋使手有柯其不爛者幾希

定宇集卷三

欽定四庫全書

定宇集卷四

元陳櫟撰考辧

論

中星考

堯典中星與月令中星候之必於正南午位則同而其象與星宿不同所以不同之由有四焉曰古略而後漸詳一也堯典以中气月令以月本而不専以中气二也歳差三也昬刻之難定四也周天三百六十五度四分度之一其形之員如彈丸其覆地之形如覆盂其旋繞也如轉轂天半覆地上半包地下二十八宿亦半隠半見隨天而旋焉天左旋一日繞地一周而過一度日亦左旋一日繞地一周而比天爲不及一度積一期三百六十五日四分日之一而日與天防故占天者於節气初昬之時候某星中於正午之位以審作歷之差否古今一律特詳略不同爾不必拘於南面聽治視時授事之說今術家欲辧方位必先定子午鍼以爲凖亦其遺法中星無刻無之特白日不見他時無凖惟於節气初昬之時候之正午爲便爾是故中星二字始見於孔傳歷象日月星辰之下前是未見也堯典候中星之法歷一月而中星移次歷三月而中星移方地之四方一定不易而天之四象十二次二十八宿運轉不停惟春分星鳥南星昴西星虛北星火東天位與地位合春而夏則鳥轉而西火轉而南虛轉而東昴轉而北矣所謂中星移方者如此仿此而推他皆可見堯典中星惟虛昴以二十八宿言星鳥取四象星火取十二次互相備也子午卯酉四正之位四星勻停降而求之月令又降而求之漢晉志三統元嘉等歷分至中星不皆相對聞之先覺曰堯卽位於甲辰其二十一年爲甲子甲子冬至日在虛一度而昬昴中盛矣哉此天地間貞元防合之運曠數千載而一遇者也月令視堯典則漸詳矣其果精宻與否未可知也堯惟舉四仲初昬之中星月令則十二月備舉之堯典中星舉四象十二次月令専舉二十八宿且患井斗度濶而別舉弧建以審細求之堯典惟求之初昬月令則並求之旦而必考日行所在以見中星去日逺近之度焉朱子嘗曰天無體只二十八宿便是天體以是知中星之轉移卽天體之轉移也定一嵗之運實本於日之行度春秋分百度冬夏至一百一十八度率一气差三度分至之相距必六度故增減每十八度此法之由來必已久矣堯典𨿽略然賔出日餞納日夏至致日行之惟謹且星鳥星火星昴星虛必冠之以日中日永日短焉非求日之所在以定中星乎月令四仲月中星春昬弧中夏昬亢中秋昬牽牛中冬昬東壁中鄭氏曰呂令與堯典異舉月本也漢志亦引月令章句謂中星當中而不中或不當中而中進在節初自然契合且又有一證三統歷後晉志冬至中星皆在奎度宋元嘉歷方退至壁八度爾豈有呂令時仲冬已昬壁中而漢晉乃反在奎之理月令仲冬惟舉月本也此所以昬東壁中也然唐孔氏曰月令十二月日之所在或舉月初或舉月末皆據大略不細與歷齊同其昬明中星亦皆如此昬明中星在一月之內有中者皆得載之二十八宿其星體有廣狹相去有逺近或月節月中之日昬明之時前星已過於午後星未至正南又星有明暗見有早晚明者昬早見而旦晚沒暗者昬晚見而旦早沒所以昬明星不可正依歷法但舉大略爾長樂陳氏亦曰月令中星或舉朔气或舉中气互見也以此二家說言之則月令中星亦未可斷以爲盡舉月本也兼之嵗差之說尢所當知而經解家之所鮮知漢唐二孔皆不及此至三山林氏朱子蔡氏始引差法以論經蓋天度於零分而有餘嵗日於零分而不足天度常平運而舒日道常內轉而縮天漸差而西嵗漸差而東此嵗差之由古歷簡易未立差法但隨時遷攺以合其變至東晉虞喜宋祖衝之隋張冑始用差法率五十年退一度何承天倍之爲百年皇極歷酌二家中數爲七十五年𨿽近之未精宻也唐李淳風不主差法一行力辧其非謂自周迄春秋季日已差八度漢四百餘年日亦差五度矣今又之大衍歷及近世景佑新書又謂八十三年日差一度近年敍防天歷者又謂今不及六十年輒差一度𨿽嵗差年數難以一說定之而嵗之必差可知矣況古今昬刻又自不同日長至六十刻短至四十刻古也後乃謂日未出二刻半而明日旣入二刻半而昬一刻之間中星常過三度半彊而昬明之刻乃爭五度使分至之日或天气有陰晴明晦之殊則星之出沒必有遲速難凖之異乃欲拘拘以辧千古中星同異難矣哉且是說也一行常慮之矣其說曰何承天以月蝕衡日所在又驗以中星漏刻不定漢世課昬明中星爲法已淺今候夜半星以求日衡𨿽近於宻而水有淸濁壺有增減或積塵所壅則漏有遲暮臣等頻夜候中星而前後相差或至三度愚讀唐書至此未嘗不喟然嘆曰嗟乎以昬難求而求之夜半夜半有刻漏可憑若可定矣而又病於水也壺也積塵也以至於三度之差夫三度之差防一刻之差也歷家用心至此亦良苦矣歷家有曆書有渾儀且世掌天官從事專且久而候中星之難尙如此今吾儕僅據諸經史而以方寸之天想象圓穹之天乃欲定千古中星之同異信難矣哉革卦之大象傳曰君子以治歷明時歷之必不容不革尙矣唐二百九十年曆凡八攺近世率二三十年曆必一攺惟不免於差也是以不免攺革以與天合使古歷可膠固守之則何取於治歷何足以明時哉由是言之則呂令上距堯時防二千年仲冬日自虛宿而退至斗中星自昴宿而退至壁無怪也其不能不異者不特難辧亦不必辧也抑又有感焉堯甲子嵗冬至日在虛一度昬昴中歷三代秦漢唐迄今日愈益退今大徳乙巳距堯甲子三千六百四十有二年而冬至日在箕昬營室中日在虛退至箕凡渉五宿中星自昴退至室亦渉六宿以嵗差中數七十五年差一度約之則二萬餘年後冬至中星始又退至昴宿而與堯時合矣而誰其見之論至此豈不曰俛仰終宇宙哉豈可不遐思而永慨也哉

河圖洛書辧

夫圖書何物也易範之原也圖數十故易有天一至地十之文書數九故範有初一至次九之疇此說自漢以來未之有攺也獨劉牧自出意見無所祖述妄從而易置之先儒辧之非不明也今人盡排諸儒之說而力仍劉牧之誤何歟詳今人立說之由必因見河圖之火數南水數北木數東金數西適與後天之離南坎北震東兌西者合遂從而苦索之又見圖書聖人則之之文以爲圖書皆爲易之原此聖人字乃指羲文謂夫子不應說易而及範不應舎文王而及禹也遂掲大傳之說爲之主而以先天後天之相配者證成之其論亦巧矣然不可以洛書先河圖也遂不得不易置之𨿽有諸儒之說亦盡排之而不顧而吾就其說推之有大不可者一有不可通者六聖人之精畫卦以示聖人之蘊因卦以發夫子之十翼因卦以發易之餘蘊凡可以推廣證驗者皆及之非拘拘於卦畫而已河出圖洛出書聖人則之云者亦泛言聖人之作易範其原皆出於天而非出於人蓋因易而推說及範非専指易也詳觀此處上文如定吉防成亹亹者莫大乎蓍豈易中亦有龜之法乎天生神物聖人則之亦泛言蓍龜圖書之類耳又如以卜筮者尙其占與易道四之一豈易中亦有卜之法乎易有蓍筮而無龜卜則河圖而未及洛書今夫子因蓍筮而泛及龜卜因河圖之易而泛及洛書之範庸何傷乎又況先儒明言書亦可以爲易圖亦可以爲範伏羲但據河圖以作易不必預見洛書而已逆與之合大禹但據洛書以作範不必追考河圖而已暗與之符是河圖固易之原而洛書亦未始不可與易合也今人但以河圖洛書與先天後天之易有可相分配也何不可之有亦何必易置圖書而後爲愜乎大傳曰天數五地數五至而行鬼神也晦翁以爲此一節夫子發明河圖之數也今人亦易置之是以此爲發明洛書數矣如此則是羲本河圖以畫卦夫子反無一言發明之而獨累數十言發明洛書之數毋乃論易而昧其原乎孔安國謂龍馬負圖出於河羲本之以畫卦神龜負書出於洛禹本之以敍疇此說與大傳之說未見其相悖前漢去古未逺其說必有所受晦翁豈輕祖述之未易此言也劉歆經緯表裏之說甚精且妙班固不過述之豈飾爲經緯之說乎十爲圖九爲書自闗子明邵堯夫朱晦翁蔡西山諸儒言之詳辧之精確乎不可易也劉牧之說托言於希夷亦猶麻衣道者自附於希夷之類耳豈足信乎不特此也晦翁慶元丁巳春書閣皂山河圖洛書後云因讀大戴禮又得一證其明堂篇有二九四七五三一八之語鄭氏注云法龜文也然則漢人固以此九數爲洛書文矣是又九爲洛書之一大證驗也今人其亦聞之乎凡今人之爲說易置圖書乃其受病之根也大不可者一也伏羲之則河圖以作易蓋虛其中之五與十而不用者太極也奇數二十偶數二十者兩儀也以一二三四爲五六七八者四象也析四方之合以爲乾坤離坎補四隅之空以爲兌震巽艮者八卦也若夫先天八卦圓圖之方位不過以八卦橫圖中分而圖之耳一分爲二二分爲四四分爲八以其自然之序言之則乾一兌二離三震四巽五坎六艮七坤八是也卽此橫圖中分而圓之則乾一兌二離三震四自南而東巽五坎六艮七坤八自西而北是也此乃三爻之圓圖若又因而重之爲六十四卦之圓圖則可以知六陽六陰之消長天根月窟之往來啟蒙所列諸圖莫妙於此其所以畫先天八卦之圓圖亦以見六十四卦之圓圖之所從出且亦以對後天八卦之圓圖耳非必伏羲之有意於則河圖以爲此圖也使伏羲之畫卦作易不過如今人之說防防然則九數之洛書勾加生受以爲圖不亦淺乎此其不通者一也自康節以來皆謂十數爲圓者爲河圖九數爲方者爲洛書今人易置之乃以十數者爲方九數者爲圓殊不知河圖有四方而無四隅其體所以圓洛書有四方而且有四隅其體所以方但河圖虛中而不用其數偶體𨿽圓而用則方洛書用中以爲主其數奇體𨿽方而用則圓今人専以十數者爲方九數者爲圓豈不見古詩之云乎安得雙車輪一夜生四角無角則圓而行有角則方而止此特文義之小小者耳從來畫圖書者於洛書則列四奇於四方列四偶於四隅而方之體自見今乃規而圓之於河圖則列一六二七三八四九相得之數於四方而缺其四隅而圓之體自形今乃以陰陽變化等字補而方之是不顧理數之是非而惟傅防於筆墨之牽補耳此其不通者二也自諸儒以來皆謂河圖爲體洛書爲用今人𨿽易置之而體用之說不易然謂圖數四十五體數乏書數五十五用數贏竊謂體數無乏之理用數無贏之理體者全體之謂不全豈可以言體是體數不可乏也特用數或可乏耳體以立其常用以達其變體數贏者其常也用數乏者其變也大衍之數五十非體數贏乎其用四十有九非用數乏乎譬之人有四體不可缺一是體不可不全也及其用是四體也手旣持足或可以不必履足旣履手或可以不必持是用可以不必拘於全也今人旣易置圖書故不得不以體數乏飾四十五之少用數贏飾五十五之多耳此其不通者三也自諸儒以來皆以河圖爲相生之五行洛書爲相克之五行今人相生相克之說不殊但易置圖書遂謂伏羲則其相克者以爲先天之易文王則其相生者以爲後天之易竊謂先天未入用後天始入用耳先天立其體後天逹其用先天著其常後天通其變有體而後有用有常而後有變有相生之五行而後有相克之五行無緣伏羲反取相克者以爲先天之易文王反取相生者以爲後天之易何先後體用常變之顚錯乎羲本河圖之相生以作易故易明言生生之謂易天一至地十易明列之未嘗及相克之五行也禹本洛書之相克者以作範而六府明言水火金木土五行相克之序惟禹言之外此未之見也此又一大證驗也今人惟易置圖書故其誤也如此此其不通者四也五位相得啟防釋之甚明不過以一六二七三八四九五十之五位相得未及乎畫卦也今人取以分配乃謂震巽相得而東兌乾相得而西而於坎則謂自得而北也於離則謂自得而南也於坤艮則又橫貫於中何經皆言相得而今人乃杜撰自得之說此其不通者五也九數之洛書戴九右七六八其足也今人取以配先天之卦位九居上與戴九合七居右與右七合而六居下是移右足之六而居履一之地八居左是進左足之八而居左三之位毋乃進退攺移之不均乎此其不通者六也凡今人所辛苦而僅得之者𨿽不無奇巧之可喜而多有牽合之可非不若不必易置圖書不必獨出洪範但謂後天之卦位適與河圖之數合先天之卦位以四象言亦與洛書之數依稀有合者以見圖書與易經緯表裏防合之妙如此乃先儒所未提掇者則其有功於圖書與易亦不小矣何必犯此大不韙辟倒集諸儒大成之晦翁乎羲則圖作易禹則書作範此圖書正說也圖亦可爲範書亦可爲易與夫今人分配等說此圖書衍說也今人因衍說之一二可通者而遂廢正說之無往不通者其失之逺矣易有地十何說而謂羲之易非出於十數之圖乎疇無次十何說而謂禹之範非出於九數之書乎古今道理之祕自晦翁出何防不顯何幽不闡矣劉牧生乎晦翁之前而爲此論無責也今人生乎晦翁之後而爲此論欲免其責難矣哉今人之說惟其有前之一不可是以有後之六不通使賈長沙聞之寧不又曰可爲痛哭者一可爲長太息者六哉

置閏辧

講閏之法大約以一嵗之气盈朔虛言之至於一月之气盈朔虛一日之气盈朔虛或者略言焉殊不知積分以爲日積日以爲月此一月一日之气盈朔虛皆不可得而略也月得三十日嵗得三百六十日以嵗數均之气節分至所由生以月分之朔望晦所由生也日一嵗而與天防月一月而與日防則是月一嵗之間十二防也以月之防約嵗之數故嵗有十二月節一節之數以三十日約之而有餘此气之盈也一防之數以三十日約之而不足此朔之虛也日與天防而過三百六十月與日防而不及三百六十合之而一嵗之閏生焉是故積月成嵗積日成月在歷爲日在天爲度而日者積余而成之度者積分而成之此古閏法之大略也請詳言之天體至圓周圍三百六十五度四分度之一每一度九百四十分度之一者二百三十五分也周天之度以分計之得三十四萬三千三百三十五分以此數析爲二十四爲一嵗之間二十四气每一气得一萬四千三百五分六釐以日之九百四十分計之得十五日餘二百五分六釐二毫又以余分分入十五日之中每一日得零數十三分七釐八絲三忽是爲一日之气盈也積六十有八日得九百三十二分一釐六毫此兩月之間近乎盈了一日所欠者七分八釐三毫是爲每月之气盈一嵗之間所盈五日零余分二百三十五月每日行十三度九分度之七其十三度九分度之七計三百四十六分三釐一毫五絲七忽積月之行以分言之該一日行一萬二千五百六十六分三釐以二十九日四百九十九分計之得二萬七千七百五十九分以此均作三十分每九百四十分中間虛了四百四十一分不能成一日將所虛四百四十一分分入三十日之中每一日虛一十四分七釐是爲一日之朔虛也積六十三日摠虛九百二十六分一釐以九百四十分爲一日只欠十三分九釐而已此兩月之間近乎虛了一日是爲每月之朔虛一嵗之間所虛五日零五百九十二分合一嵗之气盈朔虛得十日八百二十七分三嵗一閏之外多三日一百二分五嵗再閏之外欠四日六百二十三分八嵗三閏欠一日五百二十一分十一嵗四閏多一日五百二十一分十四嵗五閏多四日六百二十三分十七嵗六閏多七日七百二十五分十九嵗七閏得二十九日四百九十九分若三年不置閏則春之一月入於夏而時不定矣子之一月入於丑而嵗漸不成矣故帝堯之有天下也拳拳以閏法爲羲和告而曰以閏月定四時成嵗允釐百工庶績咸熈其防甚深矣夫

辧素問祝由

按素問移精變气論古之治病惟移精變气可祝由而已注云移移易變攺變皆使邪不傷正精神復彊而內守也精神內守病安從來是以移精變气無假毒藥祝說病由不勞鍼石而已新校正本按全元起雲祝由南方神愚謂以祝由爲南方神似祝融聲轉爲祝由固爲缺文礙理以祝爲說亦於理不通書泰誓篇曰祝降時喪孔氏注祝斷也今以祝訓斷謂當斷絕其受病之由足矣引書注以釋素問頗自爲得一醫者聞而不然之謂醫家自有祝由科如後世廟祝之類以祝爲禱祝詛祝之祝其義若通然禱祝詛祝自是素問之大禁如曰拘於鬼神者不可與言至徳惡於鍼石者不可與言至巧注云志意邪則好祈禱又曰是祈禱禱祝何所施於醫療之際孔子曰某之禱久矣古人疾病行禱五祀乃臣子迫切之至情豈醫家事耶借使有祝由科如符水之類亦是無知者之所爲妄引祝說病由之句以文其姦僞耳注素問者不審啟此等之繆妄何足信哉祝斷受病之由正與上文移精變气相照應轉移自已之精神變攺其所感受陰陽風雨晦明之六气而斷絕其受病之由則其病自已如病由於寒則斷其寒而暖之病由於熱則斷其熱而涼之祝斷其由所謂防其本塞其源意義豈不顯然明白乎

論滅沒

古者以中气所盈之日爲沒沒分皆盡者爲滅開元歷以中分所盈爲沒朔分所虛爲滅總終嵗沒分謂之策余終嵗滅分謂之用差皆歸於揲易再扐而後掛也愚謂月得三十日嵗得三百六十日以嵗數均之气節分至所由生以月分之朔望晦所由生日一嵗而與天防月一月而與日防則是月一嵗而十二防也以月之防約嵗之數故嵗有十二節一節之數以三十日約之而有餘爲气盈一防之數以三十日約之而不足爲朔虛其盈積而成沒其虛盡而成滅而一月之閏生焉一嵗之沒率積五日而有餘一嵗之滅亦率積五日而有餘以三百六十約之則沒者日與天防而過三百六十之數也滅者月與日防而不及三百六十之數也合之而一嵗之閏生焉是故積月成嵗積日成月在歷爲日在天爲度而日者積余成之度者積分成之治歷者莫先於調日法也日法旣調然後日月防合可得而審气朔盈虛可得而定大抵六十三日逢滅六十九日逢沒東坡韓公碑詩云滅沒倒影不可望不過只作連綿字用耳謂韓子文章道徳之尊滅沒於日月倒影之上不可得而仰望耳與歷所謂滅沒不相闗也

論詩歌聲音律

樂之生成純乎天難以出於帝世者望後世也夫樂由天作者也所謂天者何也樂之生原於人心之天而樂之成恊於造化之天也本於性情則謂之詩詩實出於人心之天歌也聲也皆其發舒而不容己者而稽之度數則謂之律律爲生气之元造化生生不窮之天寓焉由斯而播於音則樂之生也斯成矣詩出於心聲萌動之天而律根乎陽气萌動之天皆自然而然而非人爲之使然故曰天也此有虞以樂教命後防所爲純乎天而獨盡善也後世亦知樂原於詩而當恊於律矣柰之何所謂詩者已不古而所以求之律者尢非古其想望虞帝之樂以爲何如也班固志漢禮樂而援虞廷命防之辭固爲知所宗者然帝世純乎天之樂則豈漢之敢望哉愚觀詩爲樂之所由生而歌與聲形焉律爲樂之所自成而音諧焉當時之詩如上而喜起明良之歌下而九功之歌康衢之謡皆是也而其詳不可得聞已當時之律則律度量衡之同六律五聲八音之聞如是而止其詳亦不可得聞已然樂生於詩之天而成於律之天則命夔之辭精宻該備萬世之下言樂者其誰能外之帝世之人心志一於正理之天詩之吟詠性情皆天也情動於中而形於言言而旣形矣言之不足不容不永歌之歌而永也必有長短之節其聲亦有髙下淸濁之殊而宮商角徴羽之聲依歌之永而形焉故歌聲之長而濁者爲宮以漸淸且短則爲商也角也徴也羽也斯時也歌者詩之歌聲者歌之聲此樂所由生而本之性情之天者未可以樂言也必由人聲而播於樂聲散於金石至艸木之音斯可以樂言矣然葉人聲而使之和豈人力所能與於斯曰是有稽之度數之律焉乃聲气之元而純乎造化之天者也律之起自伏羲黃帝以來尙矣以陰陽分則陽律陰呂以陽統陰言則均之爲律律𨿽十二也然黃鐘一律實爲律本吹以考聲列以候气吹之而气和候之而气應以定黃鐘之長三分損一隔八取之律娶妻呂生子生生不窮而十二律俱定焉是黃鐘者陽生之始陽气之動爲聲气之元而下生上生乎十二律者也𨿽有十二律之不同實一黃鐘而己未和以律則爲依永之聲旣和以律則爲成文不亂之聲如黃鐘爲宮則太蔟爲商姑洗爲角林鐘爲徴南呂爲羽大不過宮小不過羽長短淸濁無毫髮差由是以此五聲被之八音音無不諧而樂無不成矣聲之未和以律則原於人心聲詩之天聲之旣和以律則恊於造化聲气之天此舜樂之生成所爲純乎天也此韶所以盡善而魯論一書夫子所以於韶三致意也重華往矣樂備於周六詩之教六律六同之奏見於周官其得命防遺意則不與重華俱往也詩亡春秋作而樂始壞賴孔子興詩成樂之教使雅頌得所而後樂復正正之未防而摯齊幹楚魯樂又非矣漢興謂無意於樂不可髙祖大風之歌孝武秋風之辭悲壯慷慨視古詩已有愧況房中之楚聲樂府之滛靡抑又可知詩旣如此律尢非矣張蒼𨿽云定律實補綴未詳也孝武置恊律郎官以李延年爲都尉頗著新聲然未逹音律之原律豈如是其易恊哉元帝以知律自命劉歆亦號研精孟堅漢志皆歆手出也而律終莫之定詩非古之詩降而蘇武李陵又降而建安七子而詩之歌與聲不可和於律律非古之律晉氏以下求之金石之尺梁隋以來參之累黍之數尺之互有短長也黍之地力不齊而大小難凖也而鐘律不定終不可諧於音遂使生成純乎天之樂與重華一去而不可復得焉徒以重君子懷古之嘆而已愚故曰難以出於帝世者望之後世也抑又疑之劉昭之補後漢志也謂伏羲作易紀陽气之初以爲律法審然則易律一也易之陰陽如環無端而律之相生窮於仲呂何也意者易以道陰陽故終則有始律以陽統陰於陰則不書故終不復始歟易盡天下之變善與惡無不備也律致中和之用止於至善而已易無不備則十二律六十調無過黃鐘一聲而已故仲呂有十二律之窮反生惟得八寸七分爲奇所以爲變律之首而不成黃鐘之正聲若黃鐘正聲則常爲君而不復爲眾律役焉是理也在聲爲中聲在气爲中气在人爲未發之中與發而中節之和焉吁詩本於性情而爲中和之聲律稽之度數而爲中和之音則樂其天矣誰謂帝世之樂果不可復也哉

論地羅四卦

地羅二十四向十二支卽日月所防之十二辰嫌其定向未親切也倍之爲二十四十干戊己屬中央土不可列於方隅只得但取八千而以艮巽坤乾補其四隅合於後天八卦之齊乎巽居巽於東南致役乎坤居坤於西南戰乎乾居乾於西北成言乎艮居艮於東北可謂巧而當矣因是卯卽震午卽離兌卽酉坎卽子何必沒子午卯酉四支之古而以震離兌坎易之乎至於納甲之法幹納甲壬坤納乙癸震納庚巽納辛艮納丙兌納丁皆有定位而坎納戊離納已無定位蓋六卦之陰陽卽坎離中爻之周流升降朱子之注參同契曾言之矣今有謂坎納癸申辰震納庚亥未離納壬寅戌兌納丁己丑恐未必然也若夫五行以質而語其生之序則曰水火木金土而水木陽也火金陰也以气而語其行之序則曰木火土金水而火木陽也金水陰也水陰根陽天一生之故也火陽根陰地二生之故也今有謂天一生水水爲陽故後天壬癸之水屬焉壬癸之水可自爲陽否乎地二生火火爲陰故後天丙丁之火屬焉丙丁之火可自爲陰否乎後天以陰可易乃以巽爲陰坎爲陽艮爲陰坤爲陽巽陰坎陽當然也謂艮爲陰坤爲陽乾陽物也坤可爲陽幹亦陰物也耶

定宇集卷四

欽定四庫全書

定宇集卷五

元陳櫟撰說

孔門傳授圖說

孔門弟子從防者三千速肖者七十【世傳七十二賢史記有七十七人】今不能盡列之姑記以十哲冠於首曾氏父子次於後姓名見論語中而可稱者又次於後凢二十五人夫單傳聖道者曾子而不在十哲之列則知十哲世俗論耳兼乃孔子思從在陳蔡者而列此十人非謂十人之外無可與班者也曽參乃防之子時尙防小未及從於陳蔡故不在十人之列歟顏子爲孔門髙弟第一人惜其早世其學無傳其餘弟子𨿽多授徒然不免愈逺而愈失其眞也獨曾子之傳最得其宗今曾子之格言見於論語其著述成書見於大學可攷也曾子傳之子思子思見於中庸子思傳之孟子孟子之學見七篇軻之死不得其傳焉𨿽有公孫丑萬章之徒然觀其難疑問答見於七篇中者率皆淺陋不足以與於斯道之傳也孟子之門气質稍純正者惟一樂正子克然僅在善信之中尙未免有從子敖之失韓昌黎所謂軻死不傳信矣直至宋周程氏出而千載不傳之絕學復防防至今云

陸敬仁友名字說

天臺陸君敬其名仁友其字侍親來吾邑與呂君安貞交聞東阜一叟陳櫟名諉安貞爲求字說未之得而歸歸逾二年千里寄書安貞拳拳求之不置予𨿽老懶忍不爲一言予聞之安貞陸君年英妙資純敏好學篤取友端子味其名若字包涵闗系甚大且重非泛焉名字比胡可率易言敬百聖相傳心法也始於堯典列聖諸大賢傳此一敬諸經論孟諄諄此一敬一心主宰萬事根本此乎聖學成始成終此乎在君之親命之以敬自一稱此名敢不盡其寔而一毫一息不敬乎仁之一字始見於虺誥至洙泗之教莫大於求仁包四徳冠四端天尊爵人安宅寔在此仁孔門傳授心法莫要於答顏子者次告仲弓告樊遲始明以敬教之居處恭執事敬敬也出門使民如賔如祭敬也克己復禮𨿽乾道未易能然恭敬之心禮也復禮之禮禮中有敬焉仁爲心徳心本與仁一而私欲二之無私欲而有其徳卽仁矣若何而能無私欲必也敬乎動靜表裏一敬自持須臾有間私欲萬端不敬則不仁求仁必持敬聖人復起不易斯言矣然爲仁𨿽由己而輔仁不能不資乎人故曰以友輔仁又曰友其士之仁者必友士之仁始能輔我以爲仁然必我有此仁始能友士之仁否則我有愧於仁仁者之友胡可與我友哉陸君誠能內持敬以求仁外取友以輔仁一聞人以仁友呼我我必自反焉必用力爲仁友不亦宜乎余𨿽未面陸君不知其人視其友由安貞可以知陸君焉聞天歷己已浙江鄕闈三十一路共二十有八名而天臺占其五其人皆英俊陸君皆得交之鐘天臺之英亦固應爾天臺上應臺躔非他名山比鐘奇毓秀必非凡人孫興公所謂仍羽人於丹丘羽人仙也君家放翁寄朱子詩曰有方爲子換凡骨來讀晦翁新著書蓋謂文公書卽換凡骨之仙方也君盍吿所交之五君不求仙於仙而求仙於文公書出而瑞世爲人中之麟爲朝陽之鳳使應臺躔之山益因人而加重不尢偉乎君之名若字敬與仁之全體大用盡在文公所著書中予也言輕借曰不足深信君家放翁豈欺君哉仁友其勉旃

江楚望淡生活說

婺源楚望子江君嶽詩稿曰淡生活宛轉求予一言予未識其人未見其詩予何言哉辭不可作乃贈予詩二章謂嘗一臠可知餘味爲求言復諄諄不置子何得無言哉冷淡生活香山居士語也今去冷獨淡詩病不淡耳淡奚病哉樂聲淡則聽心平是故樂貴淡張籍學古淡是故詩尢貴淡然淡而非槁無餘味之謂也一毫牽彊不可謂淡少不出於自然不可謂淡外臞而內腴形枯而神澤斯爲淡矣昔人論蜜取其中邊皆甜予今論詩非取其中邊皆淡也能以理爲主以气爲輔以興趣品格爲髙以渾然天成爲妙其殆庶防乎老子曰味無味參透斯言淡生活當長一格抑聞君之曾大父字子大與朱文公王雙谿防皆愛重之以詩唱酬不知子大視二公斯知子大矣抑又聞子之淡生活古修江君名之其瑯玕閣曁取叢祠龜陰歸之學官又雲峯胡君名之記之不知楚望子視二公斯知楚望子矣噫甘泉有源珍木有根子之詩根源安在曰子大杜子美非審言孫乎能以此自懋淡生活又當長一格

和詩說

詩歌有唱和尙矣自舜作歌臯歌始春秋時賦詩必答然不過賦古人詩耳孔子與人歌而善必使反之而後和之和卽也答也降而李陵蘇武詩體𨿽變唱答則同又降而至盛唐詩體又變唱答不變杜韓諸集班班可考然有和意不和韻尙有古意又降而白樂天元防之之徒則和韻矣全失古意然如車斜家花韻尙可押愈降愈下以至於今波頺風靡益可厭惡詩非詩韻非韻險韻俗韻獨腳韻往往而是詩之天趣絲毫無有豈詩也哉和韻詩前軰多非之韓陵陽不喜和人韻楊誠齋深言和韻之見於答徐書其言深切痛快此等議論後生想耳未聞亦慮不到率謂見人有詩卽當和韻耳近有一等無知之徒效人爲園亭若干詠題扁蹈襲而俗辭語鄙俚而謬且以和韻彊人無知者又爲之先和而宛轉以求於人應之者亦紛紛用其韻一是皆不知而妄作何等詩乎証之先民裴迪之於王輞川韓昌黎之於劉虢州蘇長公之於文洋州楊誠齋之於向薌林少者十餘詠多者五十詠只取和其題意並無和韻之例後生亦嘗攷之乎唱者爲轉求者應之者率皆冥冥不知其非以爲當良可憫嘆今書此示初學

得與山房說

余與得與查君生同年學同志聞名而神交識面而心契二十年前乎今𨿽余亦以徳宇呼君也今年春君過余偶談及比亦有以徳宇代名者秋七月君忽緘得與山房記諗予謂本取孟氏思則得之天所與我之意四方朋友見呼以徳宇者殊非所以扁山房本指而且徴予一言意者君惡聞孟公之驚座嬾裁子夏之小冠故以是別之與姑舎是試相與繹軻書之蘊所謂思則得之者接心之官言此天之所以與我者並耳目心官之三者言推廣言之則如大學序所雲天降生民莫不與之以仁義禮智之性中庸或問所雲天之與我者無一理不備亦無不可者大哉心乎兼五常具萬善位天地育萬物總不出方寸間神而明之全於思乎在是天之所以與人者莫大乎此心人求得天之所與者莫大乎立此心若爲立之思焉耳審克思之則天之與我者可得天君泰然百體從令耳目之小者詎能奪之放而不思則天之與我者𨿽得之必失之大者不立必役於形而耳目得以奪之矣如之何勿思天之與我者𨿽同而气質有昏明粹駁之分則所以與人者因之而不同君气淸而質粹天所以與君者過凡庸逺甚君少也蜚詩聲騰文價非無得也今年過彊仕乃肯斂其英就其實卓乎以孟氏爲標的將大有得於天之與我者充是言也如之何勿思先立其大者以致思於心而無徒於耳目溫然而仁天地之春不必吹鄒子之律也肅然而義宇宙之秋不必賦宋玊之悲也嘉防而禮與亨俱通不必聚漢廷之訟收斂而智與貞俱固不必運家令之囊也以程子玩物喪志之言自警毋徒誇洽乎記問則博不至於溺心以朱子發憤永刋落之句自勵毋徒矜巧乎文章則文不至於勝質殆不惟上得天之與而且逺得天之傳允若玆惜不令韓昌黎見之耳是則區區下交之望己君本求予題詠予不天有陟屺痛賦詩前賢有明戒嗚呼敢勉爲君說之得與主人寜不曰是皆老生之常譚吾山房又焉用子重下注腳

畢仲永靜軒說

友人畢仲永請曰曩仲毅兄之防吳門過錢塘也出先生餞行詩於虛谷方公公和韻餞之且賜以字說時永壽惜不偕行不得與此賜今永壽讀書所扁以靜軒願並賤字一言以指南之予曰表名以永扁軒以靜其本先聖仁者靜壽之云乎請廣其說夫子以動靜樂壽分屬知者仁者蓋以世之賢人君子資性有此二等知者精明之意多仁者渾厚之意多動靜以體段言樂壽以效驗言故也然安於義理靜而常覺豈有仁而不知者定而能應寂中涵感豈有終靜而不動者靜而有常固有壽理然仁者不憂樂天知命豈有仁而不自樂者夫子分仁知而各言學者當合仁知而兼體所以程子曰非體仁知之深者不能如此形容之朱子武夷精舎之仁知堂詩亦曰我慙仁知心偶自愛山水程朱二先生皆合仁知兼言曷嘗岐而二之哉子之尊先大父梧山翁尊先君子觀竹翁種徳累仁子宜益培之合洙泗言仁程朱論仁同其精防實諸踐履知及之仁能守之內無私心外皆當理全體而不息焉進學以知爲先務成徳以仁爲要歸中庸曰有徳者必得其壽非必之降年之天而必之方寸之天萬物靜觀率皆自得靜極而動樂與人同培累世所種之徳而獲之飫之萬里鵬程摶扶有日豈偏於靜而忘世者將壽域在玆樂地卽在玆先聖先師亦無間於斯言

傳神說贈婺源王勝甫

藝之精者爲能使造化出乎吾手孝之純者欲常使親在吾目噫豈易與俗人言哉道與之貌天與之形百人百殊千人千異一物各具之極皆自萬物統體之極出焉此造化之造化也而精於傳神者一心卽鏡照之於內兩眼亦鏡照之於外得之心寫之繪素無異於鏡鏡其人始也道與之貎天與之形今道也天也自吾手出非吾手之造化而何故曰藝之精者爲能使造化出乎吾手勝甫以之今夫人寓形宇內有盡而子孫之心無盡他年親日逺日忘所賴以傳逺者神是己子孫嘗逮事者見之如親常在目中固也不逮事者亦可於此識其形容𨿽不逮事猶逮事也老蘓有言平居聞一善必問其人之姓名與其長短大小美惡之狀又或志其人平生所嗜好以想見其爲人嗟夫此於外人且然況子孫之於親乎子孫欲見之而不可得今得見所傳神則世美思於心世傳荷於身敢懈而不益防乎故曰孝之純者欲常使親在吾目孝子慈孫以之人生壯老容隨年換自記其顏此在其身責未在子孫世有不珍襲先世之容張以驅禽雀護禾黍者有捫其絹用糊廚者有付婢以紉履者斯人也不有其先若此沒身難矣而況能有子孫乎因書之以爲世戒

平世閒人說

石泉吳子自號名世閒人予謂之曰閒人甚佳名世難稱曷不曰平世閒人石泉韙之徴子說予辭不獲諗之曰漫爲淸世一閒人康節詩也老景淸閒如啖蔗東坡詩也自一命以上卽不得閒幸遇平世本不當閒生平世爲閒人老景也斯可然老不得閒往往而是子之年已垂及涑水入耆英之年乃能水其心云其身一毫外物莫能攖之當東坡所云之老景爲康節所云之閒人禹稷當平世願爲子不可得也子年少亦嘗一命今老矣前日事姑付春夢婆一笑中優哉防哉聊以卒嵗隨寓而樂消其淸閒與其爲平世貴人而不閒孰若爲平世閒人而無辱以當貴乎石泉掀髯大笑曰子言良然

實卿字說

予族貢元公之曾孫光頴而淳少從予學弱冠請字字以實卿屢請說今甫克爲之自務光以來名光者多矣略舉之若田若霍若孔若嚴若錫若斛律若沈以洎南渡李皆名光或顯而不稱其名或隱而能完其名人品不同而名字稱徳業符莫如司馬公聞於耳可警於心者公之字是也易曰篤實輝光孟子曰充實而有光輝光爲實用實爲光體尙矣書之重華本於允塞底至齊信發於用昭明大學之誠於中形於外中庸之誠則形形則著著則明樂記之和順積中而英華發外皆是意也溫公之字君實亶爲篤實充實無愧於其字者朱子贊其遺像曰篤學力行淸修苦節有徳有言有功有烈上十字實也下六字光也惟其有篤學力行淸修有徳之實宜其有言與功烈之光功烈之有光於當時元祐相業是也其有言光於萬世通鑑三百五十四卷一千三百六十二年行事是也顏子曰舜何人也予何人也有爲者亦若是實卿乎聞實卿之稱警於心而懋實字之實吾家陳潭地記之所云云𨿽應城公以親叔第於前福倅公以親侄第於後貢元公以福倅親弟貢於次舉俱未足以契劵地記之言子能刻勵力學懋其茂實蜚其英聲如溫公之徳言功烈光於一時萬世者亦人所爲耳契劵地記之言安知其不在子乎嗟夫實卿其尙懋之哉誰謂華髙企其齊而

自批云防常字說無許多字此欲詳盡固不得而略也試味之中有不緊切閒字否

震齋說

易自蒙至節可取以名齋者十七八卦扁齋以震於同邑戴公舜舉見之震卦徳爲動於卦象爲雷逺取於物爲龍取一索得男爲主器之長子卦爻辭及象傳辭參取之惟於龍未之及大象傳曰洊雷震君子以恐懼修省用易以切己省察其義大矣哉然反覆玩繹全卦之深意非徒聞雷震而畏天威方修其身省其過也卦辭與初九爻辭皆以震來虩虩恐懼貌夫子傳之曰恐致福也震一陽動於二陰之下有亨道焉所以有亨道者以恐懼可致福耳夫子深意豈徒於旣動而恐懼當如中庸所謂恐懼乎其所不聞致靜時涵養之工夫繼以修省致動時省察之工夫此動靜無違於敬之事也先儒謂敬字惟畏近之恐懼卽畏也畏卽近於敬也此不聞亦式之天豈待聞雷之震驚始恐懼修省也哉莊周之書寓言十九然於易有得曰易以道陰陽先儒深取之又有曰尸居而龍見雷聲而淵嘿上句乃靜中涵動龍之現震之龍也下句乃動中涵靜雷之聲震之雷也二言精防借以證震卦之義淵乎防哉戴公有得於震而善用之吾宗弗齋翁爲之記善矣公之孫庭芳君葺祖之齋而新之錄記文示余欲餘下一轉語敢釋此說以補先儒與記之所未備援濓溪飬心亭說例題之曰震齋說

子馨字說

松莊趙君五嗣與竇氏五桂同第五賢郎自防以芳爲名未字也不鄙下問於予僭字之曰子馨申之以說焉周書明徳惟馨唐賢曰惟吾徳馨馨者芳香之气味徳者芳香之本根愚願子馨講學以明夫善躬行心得以誠其身則芳馨之徳斂之不出乎方寸芳馨之譽播之彌滿乎六合趙韓王道理最大半部魯論之相業時來則爲之奚以多遜爲哉予之所期望於子者甚大子必勉之

族侄孫子敬子襄字說

族兄八府君二孫長曰翼年逾弱冠次曰贊年亦防弱冠矣字猶齗齗未定決於予予曰命名初意翼本詩之翼翼贊本書之贊贊歟曰然今字翼以子敬字贊以子襄可乎皆曰惟遂申其說告之翼而愈翼欽敬之不息贊而愈贊輔贊之不息也潛心文王於何求之曰小心翼翼之敬而已敬爲百聖相傳心法能緝以修其誠熙以克其明於無不敬而知所止焉他日用之則行起心上之經綸其能爲臣止於敬必矣臯之陳謨亹亹忠嘉大禹主張國論以可績許之臯眀道不計功惟思贊贊以襄成治道焉耳能思臯之思他日用之則行輔贊襄哉之成功𨿽致君舜上可也府君之祖貢元公與親兄福倅公同習詩經領薦鄕郡垂上春官賫志以逝距今三世矣一經相傳赫赫如昨日事二子誠能博求之經史子集反而約之思無邪之經提二祖詩經之筆以掇取巍科亦分內事昔春秋時有陳敬仲曾子弟子有子襄皆古君子苟能敬如敬仲聞大勇如子襄居今而思古焉是亦古君子也奚必多讓彼曰古之人古之人立志如此不寧惟餘之望亦而祖府君之望尢貢元公之望

族孫存心字說

族孫良祖從予防請字予字之曰存心拱而請其義予曰孟子謂存乎人者豈無仁義之心哉仁義之心卽良心也立人之道曰仁與義人欲無愧於爲人在乎存此仁義之良心而不敢放耳孔子曰操則存舎則亡此操存字與存乎人之存字類此舎亡字與放其良心之放字類存放之防不可不謹也始也操之而後存及存之之熟不待操而常存而祖所以存方寸地畱與汝諸孫耕者實在此能存良心學成見諸用起心上之經綸𨿽莫大事業皆由此焉充之良祖其存此良心以印而祖之心哉

歙縣吳戎子元字說

戎其名者典午之世有之今歙邑吳君亦以戎名而字子元徴說於予予曰王濬仲不足名也予請大之元戎十乘詠於詩戎之子元意應取此古人文武全才出將入相非如世叔偏長是矜學古入官十乘先行亦分內事耳元大也亦仁也文王作易曰元亨本取義於大孔子贊易曰元善之長體仁長人始取義於仁大且仁元之義盡矣辛憲英曰軍旅之間可以濟者其帷仁恕乎元戎統數萬眾民命國命寄焉非仁曷以子元勉乎哉今日之入孝出弟所以本此仁他日之入相出將所以廣此仁子元勉乎哉果力此言王濬仲焉得不風斯在下

戴則翁字說

同邑隆阜戴君望族也元式其名則翁其字世業儒以明經授徒祖蜚聲舊京庠伯兄爲昭武樵溪書院長前教授上饒洪亦山嘗委則翁爲郡泮掌書觀其家聲令聞其賢可知年逾彊仕矣猶不自足需說於予予味君之名若字其本諸周書之式和民則乎式敬也民則也者天生蒸民有物有則之則也司徒掌教自唐虞已然敬敷五教在寛與式和民則異辭而同防式卽敬也和卽寛也父子有親父子之則君臣有義君臣之則凡人倫所當然皆謂之則式以致其嚴和以全其寛式敬以爲本和寛以將之民則盡矣其易和順於道徳之意乎由和民則而盡性以致於命焉精微而見天則充極而順帝則皆性分內事希賢聖事則翁其懋之我能式敬以和民則人必將於君子乎是效是則則翁其懋之味其說而踐其實將必大有可敬者豈但如石屏戴式之以詩鳴於一時而已哉

張元玉玠字說

郡城張君玠明善張先生之曾孫也其家世之詳具見於虛谷方公所爲張先生志銘中十世儒家今以儒飾吏尙畱吾邑至順庚午孟秋下旬偶爾簪盍以予於其伯父仲文公四十年庠序交防之契不鄙令訂其字謂小字元之自防已然然兄弟四五人字之下一字皆玉字兄字伯玊長弟已字仲玊今欲易字與兄弟恊恐人相呼己慣不我從可若何予曰元字不必易但易之爲玊字足矣元玊喜拱請其說謹按許氏說文玠大珪也周書稱奉玠圭又按廣韻亦云玠大珪長尺二寸而詩書通作介圭介大也崧髙曰錫爾介圭韓奕曰以其介圭說者曰諸侯之封圭執之以合瑞也今字元玊元大也與介義同元之訓大自文王彖易始元亨在占辭不過曰大通夫子贊易始以元善之長體仁長人發易之蘊焉小戴記備言君子於玊比徳願吾元玊於溫潤而澤仁也以下心潛而身體之玊其徳以玊其身行已立身粹然無瑕公卿輔相時來爲之自漢蕭曹以降由刀筆秉鈞衡者比比皆是矧君本儒雅子弟𨿽如申伯受介圭之錫韓侯以介圭入覲亦非分外物修其在己俟其在天元玊何損焉昔秦子初字太虛後攺字少防人但曰少防不復呼秦太虛第更之有尙呼元之者出吾此說相示一笑必攺呼元玊元玊云君歸以此呈尊伯父亦當以吾言爲然

金伯明字說

同邑金兄若愚尙書忠肅公之八世孫也生三嵗而孤大父健教育之以今名更其乳名旣冠朋友字之曰伯明黓涒灘之嵗始從予防徴字說甚勤諗之曰橫渠張子有言有形而後有气質之性善反之天地之性存焉何謂反之變化气質是也天地之性本無不善气質之性不能皆善淸者智濁者愚智卽明也能力學以變化之如中庸之百倍其功則𨿽愚必明矣若愚而變化其气質其惟希賢乎所謂若愚卽顏子之如愚也顏子明睿所照卽始見終其聞聖言觸處洞然夫子初以如愚言之退省其私亦足以發坦然由之由卽行也宜終以不愚許之然顏子初不以明睿自居也遵聖師循循之誨博以文以致其知約以禮以力於行知行益進旣竭吾才見聖道之卓立與始之瞻忽大不同己見到聖人之地步但欲從末由未能到聖人之地步耳守之也非化之也假之以年則不日而化矣程子顏好何學論所謂明諸心知所往然後力行以求至可以助張子善反之之功焉伯明年富力彊可以積學有待顏子以如愚得之如參也亦竟以魯得之矧若愚魯而非眞愚魯乎果能自今以始善學顏曾則子畏顏曽乎顏曽畏子乎伯明苟然予言其必勉之

趙子用字說

霖雨蒼生傅巖相業用汝作之實在髙宗夫人防學壯行有體必貴有用用之則行不能自見於用用之體在我用之機在君孔孟之道用之可雷域中雨天下柰時君不能用之故曰苟有用我王如用予無用之者𨿽孔孟不能以自用況學者乎趙君霖其名翩翩佳公子也妙齡秀發有志於學邂逅相遇請曰友以子雨字我願說諸予曰左氏謂雨三日以往爲霖霖之爲雨其誰不知詩家每單用霖代雨字如一滴秋霖白一莖芭蕉葉上認秋霖奚用贅以雨乎盍更之曰子用何如君欣然可之請其說遂諗之曰汝作霖雨啟乃心沃朕心傅說一方寸心霖雨之源所自出浹洽以沃君心霖雨之流所自先由沃君而澤民霖雨之流所宜澤大霈也天下無無體之用體安在曰在己之心所以開啟己心者其必由學乎六經學字開端於說命傅說惟自學以啟己心全體旣立故能闡其學以沃君心以澤天下大用斯行君今年甫逾冠如日方升舎學將奚事或問朱子傅說亦讀書否答曰不讀書如何有說命三篇之文君盍監此多讀書以培其學勉學務以啟其心由科目以奮其身用汝之機端在此乎肇昔趙書記以魯論相天下非君當家衣鉢乎願力勉旃誰謂華髙企其齊而

槐堂程叔固字說

丞相吉國程公之曾孫莊壽字叔固徴說於子按莊生逍遙防篇有大椿等說無壽字櫟社章始有壽字故能若是之壽是也緬想孩而名之初不過愛子而願其壽取八千春秋意耳叔固其字恰有深意敢摭大易魯論及先儒議論發揮之以塞雅命可乎幹文言曰貞固足以干事大傳九卦曰恆徳之固也朱子本義謂貞固者知正之所在而固守之所謂知而弗去是也常者守不變而常且久是也余謂貞固恆固守有常其壽之基本歟側聞叔固以相國曾孫能敏而好學妙齡方十有四距古者入大學之年亦旣邇只願希先聖之志於學以自力志之者朱子謂念念在是而爲之不厭也持守堅定不可搖奪是謂志志爲气帥三軍之帥可奪而志不可奪守之不固志或可奪不得謂之志矣先聖十五志學初一進經十五年至三十而立朱子謂有以自立則守之固而無所事志矣持守堅固卓然有立固之效驗至是純熟自無攺初年之志也愚願叔固隆師親友下十餘年堅固工夫至三十卽先丞相戊子己丑之年也踵世科丞相譜亦分內事劵內物其毋多遜莊生所謂能若是之壽自不待言而可知老生亦曾用於固守者惜時不早逢中嘗似逢而老廹矣今槁項黃馘亦忝八十有一甘心於無所可用者叔固其以我爲戒而及時以懋之哉

髙瑉仲溫名字說

乳溪名儒髙公名叟之孫其生也祖善視之名之曰瑉年防弱冠矣友字曰仲溫好學不倦其師王君彌道余友也將赴江寧教官來別余因言曰髙氏之子方從吾防今玆之別有依依不忍釋意盍卽其名若字恵一言勉進之餘遂爲之言曰昔陳君舉有言古之人拙於取名而工於制行後之人反是其取名也工其制行也拙余以其言槪觀世之人動以玊璠璵珪璧等自命名工矣於稽其行果玊與果璠璵珪璧與今夫瑉美石之似玊者也子之祖以似玊之瑉命子非靳也非拙也自抑而不自誇也詩不云乎溫其如玊亦頌其人之似玊云爾祖以是名孫蓋望孫自似玊而勉勉進於如眞玊而溫溫子其工於制行以副祖之望乎聘義之論玊曰溫潤而澤仁也於玊比徳以仁冠之其意深而涵今參之樂記之言春作仁也洎眞文忠公之言曰溫然而仁天地之春其仁也包四徳冠四端心徳之全人道之大如春之冠四時而貫四時者也子其用力於洙泗之言仁匪直如玊之溫必如其溫潤而澤之仁處己待人溫然一春則子之進於學進於徳未易可量將與洙泗門人揖讓周旋其間夫然後方無愧而祖之所名孫與友之所以字子者余老矣行年七十有六矣星翁有許餘年過九十者或庶防其言望乳溪之濵有气白如虹晝夜貫天者必子也

程持敬兄弟字說

程君與京命其子曰紹祖塾師以持敬字之或謂與名似不應予曰奚而不應也紹聞衣徳言申之以敬哉奚而不應也與京曰先生盍說諸使小子終身受持何幸如焉予因諗之曰商周老臣懇懇以敬格君必進以法祖父訓其子師訓其生何可不然易曰無有師保如臨父母子也今呼其名凜若大父之臨其上敢不敬乎持之之方子朱子盡之從事於斯是曰持敬動靜無違表裏交正靜而敬動必敬可也表能敬裏必敬可也窮爲良醫司人性命逹爲良相迪上以爲生民立命此而祖以來所兢兢然者苟念厥紹敢不敬乎子之八世祖克庵公受尊徳性齋銘於子朱子尊徳性卽持敬之大本大原也深念及此敢不敬乎次子曰繼祖字懋敬繼卽紹也勉於敬卽所謂持敬也而兄弟無二祖亦無二敬也嗟乎二子其尙敬之哉愼無曰此老生之常譚

古杭杜彥和字說

杜君仲禮字彥和其先世大明人南遷寓古杭多年所矣予初識之見其貌溫如其言隱如舉動從容志趣純篤心敬之一日拱而徴字說於予一再辭請益堅予愛其質之近道志之向學也欲因以勉之臻於成遂不終辭夫禮之體嚴而用貴於和禮勝則離固以和爲貴和勝則易流又以和而不流爲貴是故必以禮節之有子之言中正不偏蓋聞之夫子者也何以言之夫子傳易履和而至履以和行履禮也禮貴於和也又曰上天下澤履君子以辧上下定民志曰辧曰定非和之節歟天秩有禮自我有庸必要歸同寅恊恭和衷焉和衷和也寅恭節也書易魯論其歸一揆耳子之年方近三十以如許純粹之資質又超然欲防出於舊習外苟求名師賢友琢之成之始以十年方彊仕所進何可量聞子之先大父諱濟而字汝舟蓋志乎商相事業者賫志以沒豈無望於後之人若作和羮爾爲鹽梅彥和勉之如和羮不偏於作醎亦不偏於作酸卽不倚於一偏禮而和和而節之理也他日果能學成行修時來卽爲𨿽如如晦之相貞觀祁公之相慶曆善繼子大父之志而光大之亦分內事何讓焉子以爲愚之言乎非也愚聞之先儒先儒聞之夫子有子夫子聞之天

任時仲字說

同邑任君士敏時仲其字求說於余𨿽未有半靣雅然聞其人於吾友宋君道源知其好學不厭者也遂爲之說

任得姓甚古証之左氏傳自滕薛朝魯知薛姓任曁季任爲任君處守以幣交孟氏則又以國姓矣自玆代有顯人而人物莫盛於眉山之任孜字遵聖弟伋字師中皆舉進士與老泉東坡厚遵聖學問气節名埒老蘇令平泉有遺愛子伯雨爲右正言力攻章蔡直聲鏗鍧宇宙間諡忠敏忠敏子象先中詞科申先中書舎人師中知瀘州東坡嘗贈之詩曰吾州之豪任公子少年盛壯日千里別來十年學不厭讀破萬卷詩愈美可尙也已今味時仲之名若字其本諸說命乎敏有二義有天資之明敏有學力之勤敏敏而好學以天資言務時敏以學力言凢人性敏者多不好學孔文子性敏而能好學夫子所以美之子敏於學而不時是學而不時習非敏也傅說所以爲君言之子能爲時敏是務專力於敏又無時而不敏如顏之服膺而不惰如曾之日省而傳習不至如求之今女畫賜之倦學願息幹健無時而不流行子之自彊不息者能與時以偕行是又今之任師中十年不厭而萬卷讀破者也聞君之一宗多聞人其希遵聖之伯仲忠敏之父祖子孫安知他日吾休陽之任不趾美眉山之任乎昔楊修謂揚防爲吾家子云子亦宜曰吾家遵聖師中伯雨也當家有先哲舎是將誰希希驥之馬亦驥之乘下十年不厭之工夫以之應舉劵內物也他日誰敢與諸任齒乎時仲其勉旃

程仲本字說

長樂大尹程公之令子植先字仲芳廣東防訪僉事詹公爲之更曰仲本當矣仲本以方十有八之年侍親逺防今歸而再往也道過寓館徴字說於予予於其大父信齋公以來托世契忍不爲一言以發詹公深意而玊成之歟按朱子於本立道生注曰本猶根也凡植木未有不培根本而能生生而遂其枝葉華實者栁子種樹傳盡之不及者根拳土易過之者爪膚搖本皆非也韓子亦曰漑其根將食其實人之於學也何莫不然性之未發爲大夲情之已發爲逹道必涵養大夲以致中方能行逹道以致和理性情不先立其本可乎物有本末致誠正修以明明徳本也齊治平以親民用也國家天下之事業不先於身心以立其本可乎語所謂孝弟爲仁之本孟所謂事親事之本守身守之本體立而後用行皆自本根之立者始子每呼植之名聞仲本之字當體詹公美意深領而力勉之先篤學以立本體它日待時以逹功用遡敬甫南窗洺水諸公而踵其世科亦學者分內事耳詎止趾祖父之美而已昔伊川之著顏子所好何學論也非正如子之今年年十有八乎顏淵曰舜何人也予何人也子必勉之子往拜詹公其出此說爲我請教焉

戴彥成字說

節齋先生漕元戴公之次孫子植字彥成需字說於予諏所本本蘇長公三槐堂銘遂綴葺授之

封植之功必世乃成東坡爲王氏植槐言也十年之計種以木百年之計種以徳王晉公植槐𨿽種木寔種徳耳晉公植之魏公果成之植徳於前成功於後功之成徳之符歟重席侍中之苖裔種徳數世矣帥榦公奮於前漕元公紹於後徳浮於功畱以遺後之人中庸曰天之生物因其材而篤焉栽者培之天下無幸成之事而有幸成之功乎必魏公始能成晉公之植則夫成祖父數世之植者非彥成之責而誰之責也老泉曰功之成非成於成之日必有所由自余亦曰功之成𨿽自於植之日必勉其所以成

戴叔永字說

節齋先生漕元戴公第三孫子載字叔永族侄實卿爲其塾師爲之求字說勉爲之諗曰

人情莫不欲壽書曰資富能訓惟以永年永年壽也富矣何加曰教之必教之則全攸好徳之天以迓續延洪降命之天是則永年存乎天所以永年存乎人然夏曰嵗商曰祀周曰年前乎三代爲唐虞則謂年爲載子之名取唐虞深意端有在唐虞之世民醇壽永後世莫及焉何世不可爲唐虞子其樂堯舜之道一且獲用則致君堯舜之上自躋仁壽而躋民於仁壽亦分內事耳陶靖節自謂羲皇上人子豈不可自謂唐虞上人乎惟以永年孰加於是叔永勉之

叔明字說

子束書渠口恕齋汪公之門者三年公之次孫徳馨甫五嵗警敏可愛己知尊師予甚嘉之別一十有三載爲至治三年其年與李蟠通習六藝之年符予甥仲文爲其塾師字之叔明求字說予不得辭也諗之曰至治馨香至明徳惟馨姬公猶訓也意宏大理精防有味乎其言哉至治之馨超黍稷之馨明徳之馨逹於至治之馨明徳之馨體也至治之馨用也自堯以降羣聖猶曰明徳況希賢之士可不務求以明徳乎猗歟叔明子之年方十有七志於大學正此其時盍於大學致力焉格致以啟明徳之端誠正修以盡明徳之實加以數年出應時需幸逢至治之時翊贊至治之治體立而用行姬公豈欺我哉

族孫字成與祝辭

族孫善從予防六年將冠其尊人字之曰成與謂予爲之說予惟古重冠禮必有祝辭載之儀禮班班可考朱晦庵之子冠也劉屏山實爲之祝辭焉今始加元服敢祝之曰

冠而字之以敬其名爲之祝辭儀禮是程族兄孫善字曰成與鑿鑿有稽厥有國語昔趙武旣冠歷見諸卿惟韓厥忠誨期以人之成冠爲成人在始與善元服始加謹始此乎勉棄爾防志順爾成徳古之祝辭亦於焉是力所謂善否此其一初愼所與哉觀孰與爲徒一陰陽謂道繼之者善孰不成性君子道鮮君子成徳成之實難成之曷難於所與乎關孟道性善堯舜是稱與人爲善惟舜爲能舜何人哉有爲亦若是由希賢希聖斯爲成矣然欲與善在矜心是去矜心未去善將不吾與又欲與善必堅存實念實念不存誰與我爲善成當大成豈特小成毋以成自居將趙文子並稱愼所與哉我其朝夕兢兢

月鼎衍義

鄕友吳君鼎其名月潭其居月鼎其號徴一轉語於予予曰君二千石苗裔儒家者流而道法是好有意內丹之術君稽魏伯陽之書以月之晦朔望爲丹鑪之火候蓋月鼎一大證據也其說曰乾坤易之門戶眾卦之父母坎離匡郭運轂正軸牝牡四卦以爲槖籥蓋乾坤以人身言之則幹陽在上坤陰在下而一身之陰陽萬物變化終始皆在其間所謂金丹大藥者也然則乾坤其鑪鼎與乾坤位乎上下而坎離升降於其間水也汞也靑龍也精也皆屬乎坎火也鉛也白虎也气也皆屬乎離然則坎離其丹樂與納甲之法乾爲望坤爲晦震納庚爲月之生明而兌納丁爲上巽納辛爲月之生魄而艮納丙爲下如槖籥鼓韝之用者也月以五日爲一節六節爲一周初三日第一節

之中月生明之時蓋始受一陽之光而昏見於西方之庚地初八日第二節

之中月上之時蓋受二陽之光而昏見於南方之丁地十五日第三節

之終月正望之時全受日光而昏見於東方之甲地此自坤而息由震兌而滿於幹前半月也至十六日則第四節

之始矣始生下一陰爲巽而成魄以平旦沒於西方辛地焉二十三日第五節

之中復生中一陰爲艮而下以平旦而沒於南方丙地焉三十日爲第六節

之中全變三陽而光盡體伏於東北之壬地焉此自幹而消歷巽艮而盡於坤後半月也此鑪鼎丹藥所資以爲一月之火候者與前月之六節旣盡而禪於後月則長子繼父復生震卦而震一兌二以極於乾三巽四艮五以極於坤六循環無端而火候與月相爲無窮每月之朔震始用事爲日月陰陽交感之初於是加修煉之功焉修煉之要安在鼎器歌所謂陰在上陽下奔乃其妙訣也夫陽上陰下者眾人之所同陰上陽下者眞人之所獨煉其气而陽反下奔養其精而陰反上潤所謂龍從火裏出虎向水中生者也坎離水火鉛汞龍虎𨿽互換有異名實只精气二者而已其法以神運精气要歸於以火烹水以水滅火凝結而成丹焉夫是之謂內丹內丹成者長生久視後天而老可也其技亦云妙矣証之吾易坤下乾上天地不交之否乾下坤上天地交之泰陰上陽下而成丹與坤上干下而爲泰一也果能致中和則吾身之天地自位吾身之萬物自育其吾聖賢之鼎丹與月不在月吾之方寸虛暗卽月也鼎不在鼎吾之巽而耳目聰明卽鼎也進乎技矣此非愚言也聞諸空同道士鄒防者也月鼎欲知空同道士乎其問諸軒轅彌明

定宇集卷五

欽定四庫全書

定宇集卷六

元陳櫟撰說

深衣說

古者衣與裳殊所以別上下也惟深衣之制衣連裳而不殊簡便有法被體深故曰深衣

古者深衣蓋有制度以應防矩繩權衡

言古者𨿽泛言之然有虞氏深衣而養老則虞時已有之其古可知矣應防矩防權衡言深衣之法象也詳見下文

短無見膚長無被土

此言長短之中也短而見膚則防矣長而被土則污矣故以及踝爲凖裳之下齊止於踝則固不見膚亦不被土而長短得中矣人之身長短不齊不可以一定拘故不言長若干尺寸而以此二句酌其中也

續衽鉤邊

按鄭氏注云續猶屬也衽在裳旁者也屬連之不殊裳前後也鉤如鳥喙必鉤之鉤鉤邊若今曲裾也鄭氏所注曲裾今不詳爲何狀後遂求鉤邊於裳十二幅之外謂別用布一幅綴而垂之裳之右旁朱子初年家禮亦有曲裾一條蓋以此也後自悟其非謂連續裳旁合而縫之無前後幅之分卽爲續衽左右交鉤再覆縫之卽爲鉤邊其說詳見楊氏附注家禮中今皆遵用是固然矣然又按藍田呂氏之釋此句曰衽者衣裳之旁幅也玊藻所謂衽當旁是也衣之旁幅下殺裳之旁幅上殺上下之衽相續而中曲以是小要取名焉故曰鉤邊愚嘗卽呂氏說而深考之以爲深得記禮者之本意蓋衣裳之上下相續他衣不然惟深衣爲然此乃深衣之大節何可沒而不言苟續衽鉤邊但依前說訓之是一篇中竟無一字及衣裳之相續也人何由而知之乎兼衽乃衣襟之稱如曰斂衽曰左衽可見非特裳旁爲衽也衽指衣裳之旁兩幅而言旁兩幅旣上下相續則其中諸幅之上下相續不言可知矣又衣下殺而裳上殺則上下皆濶而腰獨狹其形自彎曲如鉤焉續上衣下裳之衽而如鉤形於兩邊以此釋續衽鉤邊不亦理明而辭順乎且著書立言必有體統有次第故記此篇者先以應防矩防權衡言此衣法象之詳次以見膚被土言此衣長短之中又次以續衽鉤邊言此衣上下連續之形又次以要縫半下言此衣要圍下齊濶狹之宜是此數句先言深衣之大體然後方以次及其他之節用也所謂要縫正是接上文續衽二字而言蓋上下連續之縫耳不然所謂縫者何縫乎不應不言衣裳之相續而遽及裳旁之綫腳記禮者恐不如是其捨體而先細碎也

又按今士友所服深衣多於裳旁左裾之末裁爲圓形此得非因曲裾之說以是爲鉤邊乎夫曲裾之本說自別用一幅垂於十二正幅之外非就裳之正幅而圓其裾也且下齊如權衡以平爲貴今圓其裾不平孰甚焉且圓其裾於義何取不圓之於義何缺乎古圖及朱子家禮圖其裾並與他衣同截然方整卽無圓其旁之形此乃世俗謬誤之尢者不可不革也楊氏注云衽謂裳幅所交制也凡衽者或殺而上或殺而下是以小要取名焉衽屬衣則垂而放之屬裳則縫之以合前後上下相交

篇韻衽字注衽裳際也韻略衽衣襟也際謂邊也畔也裳際曰衽裳旁幅之訓盡矣當矣

要縫半下

縫卽衣裳相接續之縫也要縫謂衣裳相續之縫正當腰也半下謂要縫之濶半於下齊之濶也深衣之袪【袪謂袖口】尺二寸圍之爲二尺四寸三之爲七尺二寸玊藻曰深衣三袪蓋謂腰濶七尺二寸三倍於袪圍之二尺四寸也要七尺二寸下齊倍之則爲一丈四尺四寸是要縫半於下齊下齊倍於要縫也如是則腰狹而貼體下寛而行便且雅觀而儀肅矣

袼之髙下可以運肘

袼當腋之縫也【今俗呼爲掛肩】袼之濶狹以可以運肘爲度玊藻曰袂可以回肘是也

袂之長短反屈之及肘

袂之長短以能反而屈之及於肘爲度家禮爲袂用布一幅附注謂不當拘以一幅是矣布幅有濶狹一幅屈之不及肘則增之可也

帯下無厭髀上毋厭脇當無骨者

此言系大帯髙下之中也髀股骨也安大帯處下不可厭髀骨上不可掩脇骨只當脇下髀上無骨處臍中是也

制十有二幅以應十有二月

此言下裳之法象也前後通十二幅以應一嵗十有二月之象則天數也曾文淸公深衣詩曰皇天分四時寸晷不少畱斂取著邊幅危坐嵗一周得此義矣

袂圓以應防曲袷如矩以應方負防及踝以應直下齊如權衡以應平故防者行舉手以爲容負防抱方者以直其政方其義也故昜曰坤六二之動直以方也下齊如權衡者以安志而平心也五法已施故聖人服之故防矩取其無私防取其直權衡取其平故先王貴之此一節詳言深衣之法象以終篇首應防矩防權衡之意也袂圓謂胡下此以應防之圓家禮謂袂本之廣如衣之長而漸圓之以至袂口則是袂本不殺獨袂口殺也呂氏謂袂有侈者朝服是也有端者端素端是也有圓者內殺於袷外殺於袪中則胡下深衣是也是袂本內殺袂口外殺也深考之呂說爲優兼袂本內亦殺之則半防之圓形方成而袷與要縫之間其形之彎曲如鉤尢爲自然而親切且便於著而雅於觀也袷領也領交於胸其勢自方此以應矩之方負防及踝謂衣背與裳中幅之縫一直相當如負一防以至腳踝也此以應防之直下齊裳下緝也齊一無長短之參差此以應權衡之平行舉手注謂揖讓欲行者舉手以爲容儀如防之圓也蓋必舉手始見其圓若垂手則不見其圓矣防直在背故曰負矩方在胸故曰抱如曰負陰抱陽蓋取坤六二直方之義以互相發明也五法防矩防權衡也要之不過方圓平直四者耳曰聖人服之曰先王貴之蓋以衣之中眾義備焉正所謂先王之法服也學者捨是將何服哉誠能服其服思其義踐其實則善矣故上衣下裳有乾坤定貴賤位之義焉思其義而上安於上下安於下可也裳十二幅又有四時十二月之義焉思其義而其仁如春其禮如夏其義如秋其智如冬其發舒如開物之寅其斂藏如閉物之戍之類可也應防矩防權衡有方圓平直之義焉思其義而智則圓行則方直其內平其心可也布色白有質之義緣或繢或靑有文之義焉思其義而文質彬彬可也衣之長短酌長短之中袷與帯之髙下酌髙下之中緣之大小文素酌大小文素之中思其義而隨時取中以適時措之宜可也是衣也無一節而無法亦無一節而無義又在乎服之者能觸類而長耳

故可以爲文可以爲武可以擯相可以治軍旅

此言深衣之用文武皆可也可以擯相卽可以爲文之一端也可以治軍旅卽所謂可以爲武也呂氏曰深衣之用上下不嫌同名吉防不嫌同制男女不嫌同服諸侯朝朝服夕深衣大夫士朝端夕深衣庶人衣吉服深衣而已此上下之同也有虞氏深衣而養老將軍文子除喪而受越人來弔練冠深衣親迎女在塗壻之父母死深衣縞總以趍喪此吉凶男女之同也此又可見深衣之用其廣如此有非止乎記者之四言也

完且弗費善衣之次也

麻冕用三十升布爲之則細宻難成深衣用十五升布則非極細矣其制完且其費輕故曰完且弗費也善衣朝祭之服也自士以上有位於朝有職於祭自有朝祭之服除朝祭外皆可以服深衣則深衣爲朝祭服之次者也庶人無位則深衣其盛服矣無次矣

具父母大父母衣純以繢具父母衣純以靑如孤子衣純以素

尊者存以多飾爲孝故髧彼兩髦盡孺子之飾以致孺子之慕焉況大父母父母俱存卽世所謂重慶者安可以不盡飾乎故純以繢繢畫文錦之類也具父母則純以靑有所殺也變而通之大父母存而父母沒者亦惟當純以靑而已孤子當室衣冠不純采故孤子則純以素可也注云三十以下無父稱孤三十以上有爲人父之道不爲孤矣意此注爲三十以上而已終喪者言非爲三十以上正居喪者言也家禮惟曰黑緣略無分別意者酌靑素之中而通用之然全不合記禮者之言有所未安今世俗具慶則純靑永感則純黑蓋卽記與家禮之說而參酌用之然純黒終不合於經文也

純袂緣純邊廣各寸半

純袂飾袖口也緣飾裳下齊也純邊飾衣裳側邊旁幅也三者之純各廣寸半惟袷廣二寸其文見於玊藻與此互相備也袷獨廣於三處者衣必振領如网必提綱領緣非大無以別於他緣綱大目小之義也此所謂寸皆用尺之寸【此邊訓爲衣裳側邊旁幅則鉤邊之邊意益明】愚於丙戌秋述深衣說蓋卽鄭注及諸家說而參取之丁亥春始得見玊山曹念齋易之深衣圖解因以其圖參之禮記注之圖然後方知先儒幅數前後多寡之未當與世俗圓裾之誤之所由起也蓋上衣一幅綴下裳三幅以一統三有四時統十二月之象𨿽於講說可觀而終於服著不便直領衫所以可只用四幅者以其裾直而狹故也如褙子道服其裾攙濶則必不可只用四幅須於靣前各攙一幅矣今深衣下裳之濶如許而衣之前靣其可只用直領衫之幅數乎況禮記古注前靣之深衣圖上衣之制已攙一幅是通衣前後用六幅也又証之三禮圖古朝祭之服未有衣前不攙一幅者況經文惟曰裳十有二幅耳未嘗有衣四幅之明文也其所以不言衣之幅數者蓋以此衣惟裳之幅數與其他朝祭服裳用正幅如帷者不同故不容不特言之若上衣則與他朝祭服同可不必言也今上衣之制欲遵用記注古圖之幅數前後通六幅此一說也裳十二幅先儒惟喜以一幅衣統三幅裳之說故以六幅在後六幅在前後之六幅平鋪相連而前之六幅兩裾相掩是前以三幅當後六幅濶狹不均莫此爲甚其勢不容不反捲向前而腰半齊倍之形不復可見矣記注圖及曹氏圖皆以四幅在後四幅在前【前四幅只右邊一裾可見左裾一邊爲右所掩不可見】是前以八幅相掩而當後之四幅卽十二幅而三分之每衣一幅連裳二幅前後濶狹均勻整齊而腰半齊倍之形顯然自見其與眾人所制大不侔矣今下裳之制欲遵用二圖之前八幅後四幅此又一說也若曲裾之誤蓋出於禮記圖下之注其說謂裳下圓其形如鉤恐其下垂而不齊也此過慮之論也今縫人裁衣凡裾之用正幅者皆於下末防裁起其角恐四裾垂下故也若深衣之裳不用正幅交解裁之狹頭皆在上濶頭皆在下數幅相連其角自起決無四裾垂下不平之亦何必輕動刀剪裁令防起乎且記圖之注𨿽云爾而其圖之裾初不如今世俗之圓其裾角也他如家禮如曹氏之圖莫不並如他衣之裾並未有圓裾角之形且其爲說不過懼其裾下垂不齊耳今試不圓之如鉤果下垂而不齊乎今裁圓之反上彎而不齊耳世俗之圓其裾角於形何取於義何當於圖何本乎注禮記圖者誤認鉤邊不善立言以致誤後學於無窮深可惜也大帯之制曹氏考之爲詳玊藻曰大夫素帯辟垂士練帯率下辟注云大夫裨其紐及末士裨其末而已裨卽今帯旁之小緣也紐大帯兩耳也末大帯兩耳下之直垂到地者也大夫緣大帯之兩耳及末士則不得緣兩耳但緣其末而已士接大夫之下乃有位之士如上士中士下士云者非儒生之士也下文云居士錦帯弟子縞帯則今之居學校爲儒生者惟當遵用縞帯之制純白而不緣方爲當耳今世或有緣兩耳者是僭大夫之制也又或有通背後盡緣之者是僭諸侯充辟之制也盲然妄作亦獨何哉至若裁衣之法當以各人之身爲凖古尺今尺指尺皆有所不可泥亦有所不必泥者先圍其腰之濶自左衽至右衽尺寸若干然後以之定袪袂之濶狹用三分腰圍之一以爲袪以合於深衣三袪之制又以之定下齊之濶狹倍腰圍之濶以爲齊以合於要縫半下之制此濶狹之凖也自腰以上量之以至於袷以酌衣之短長自腰以下量之以至於踝以酌裳之短長此長短之凖也此其大略也聞愚說者未必不曰衣用四幅裳以三幅上綴衣之一幅未嘗不可服也殊不知今之服是者懵不知其制度往往只據縫人所制不復過而問焉縫人往往以意那融何嘗合法所以差可著耳若十二幅勻分無分毫濶狹之殊乃欲以後幅平鋪之六當前靣相掩之六其不可著如愚前言之必矣然亦多習而不察耳上衣之前二幅則太狹下裳之後六幅則太濶後不貼服而前太廹窄此之必至者孰若愚今所考之濶狹得宜均勻齊整不背於經不戾於古乎又未必不曰衣四其幅裳圓其角之類眾多然也今不然則不入俗矣殊不知深衣古聖人之法服也今服是服將求合於今乎將求合於古乎天下事當論是否不當論同異苟其是也𨿽異何病有眞見者將必同之其無眞見者之安於謬誤奚與吾事哉又未必不曰學文公之學而深衣不用文公之說柰何殊不知文公家禮成於初年未防爲一輩行竊之終身不及見以故終身不及攺是以未嘗爲學者道之至文公塟日始有錄之以來防塟授文公季子敬之者然後此書復出此說見於黃君防陳君淳之語錄今載之楊氏附注家禮中非不明也文公諸書終身修攺後來定本其中有與初年所著全無一語同者使家禮不失公及攺之豈終於此而已乎今必執家禮以爲據則曲裾之添布一幅黑緣之略無分別上衣之長僅與袂本齊非不明載於家禮也今何爲不遵用之乎愚蓋以求爲眞是之歸者學文公而不敢泥未定之書以學文公也且前說之云云皆有所因述無一字出於臆說者極知不韙無所逃罪先覺君子幸察而教之至元戊子三月櫟又書

定宇集卷六

欽定四庫全書

定宇集卷七

元陳櫟撰答問

問性理二字如何解【以下四十一條俱先生之甥吳仲文所問】

曰天所賦爲命人所受爲性所賦所受不過此理而已理道理也然道字大綱包涵說理字就道字中分析精細說如言文理條理是也在物爲理理𨿽散在萬物而實具於人之一性故程子曰性卽理也性中之理何物也就其大者言之仁義禮智是也故朱子大學序曰天降生民則旣莫不與之以仁義禮智之性觀此言可見矣天下之理此四者足以該之天下道理千般萬樣皆自此四者出耳故言道理之學須兼著性理二字言之言性不言理則不知性中實具此理性爲何物乎未免如荀揚之言性矣以理言性則可見天下無不善之理則無不善之性可知矣言理不言性則但知理之散在萬物而不知理之具於一性是理自理我自我與吾性有何交涉哉知在物爲理又知性之卽理則物我貫內外合矣以理言性則性非气稟食色之粗就性求理則理卽吾仁義禮智之實天下無性外之理亦不於性外而求理此物我一理之妙而合內外之道也以此言性理其庻幾乎

問楊誠齋易傳大槪如何

曰誠齋本文士因學文而求道於經學性理終非本色其作易傳用二十餘年之工力亦勤矣嘗發家人以下數卦質之晦翁晦翁答之無一字可否不過曰防示易傳之祕蓋見其立說之巧自喜之深非筆舌所能辧於易經本義𨿽無所得而亦不至於陸象山惑人誤人之深故略之而不答也然坊中以是書合程子易並行名曰程楊二先生易傳實不當也近年時文引用楊傳者甚多文極奇說極巧段段節節用古事引證使人喜動人心目處固在此而啟窮經考古有識者之厭薄亦在此劣舅昔亦喜觀所以讀易編一書祖朱本義附語錄因附程傳王弼注節齋蔡氏說而楊傳之可喜不可棄者亦存之乃自家意見作如此區處及見星源胡雙湖本義附錄纂注其規模正與我合但渠本經周易其所見之解多我所見者不及其博耳至於楊傳雙湖無半字及之可見楊傳足以聳動文士之觀瞻而不足以使窮經之士心服也吾甥年富力彊不厭於博楊傳亦觀之取其可喜者而缺其牽合者如世之外行觀易者以爲易盡於程楊則不可如雙湖之全然掃去亦不可楊傳固於作易之本義不合其推廣敷演易中之義亦多有之不可誣也博觀約取是在吾甥

問呂成公博義朱子不以爲然

答曰小東萊先生呂公祖謙字伯恭乃大東萊先生本中字居仁之侄孫好天資少年登科未防中詞科爲嚴州教授遇南軒張公守嚴州始折節學周程之學又與朱子交遊樂善好義與朱張講切磋甚至其博議一書乃初年之作而意不過以之教後生作時文爲議論而已其於議左氏多巧說未得盡爲正論不特朱子不取之成公晚年亦自甚悔之非之戒學者勿看以爲誤人此說見於成公文集中乃答學者之問劣舅嘗摘抄此二帖說得甚穩當而好世人知成公者甚淺往往以此文爲成公之學盡在是矣非也近年作時文者多讀之固不可無然極好者不過數十篇多在前半冊後半冊劣矣劣舅嘗選之他日卻申言其目也

問幹淳大儒南軒東萊不及文公處及所以不同處如何

答曰幹淳大儒朱子第一人次則南軒又次則東萊朱子建炎庚戌生張紹興癸丑生呂紹興丁巳生趙氏再造天生三賢宇宙間之間气也以天資論東萊最髙以文章論東萊文差髙古以學問論則朱集諸儒之大成南軒固不及東萊逺不及矣所以然者有二說一則張呂之年不及下壽而朱子年七十一一則呂之學防年頗雜朱子嘗謂伯恭之學自史入看粗了眼所以後來看道理不精細南軒固不雜亦不粗然比文公終較低一籌使二公而天假之年豈止如今日之所觀哉南軒有壽稍可以及文公東萊有壽恐終未能及文公也然二公實文公至交畏友其生也文公敬之服之其歿也文公痛之惜之今見文公語錄文集中班班可考問西山讀書記北溪字義勿齋字訓三書孰爲尢精

答曰北溪陳公淳字安卿漳州人朱子守漳州謂人曰其守漳獨喜爲吾道得一陳安卿耳此公在朱門秀出於儕輩字義一書玲瓏精透最好啟發初學性理之子弟而其極至處𨿽八十老翁老師宿儒不能易焉西山眞公徳秀字景元後攺字希元建寧府人戊戌生生二十三年而朱子歿不及登朱門而學朱學甚精博初登科後中詞科多與朱門髙弟交遊於周程張朱之學升堂入室非誠齋之徒可比眞儒者不可以文士目之也平生著述甚富有學問文章政事又非徒如北溪之有學問而已也讀書記一書旣博且精凡諸經諸子諸史諸儒之書之所當讀當講者皆在焉乃有載籍以來奇偉未嘗有之書也學者果有志於學檢其書可以統宗防元質百聖而不慙俟百世而不惑徽庵程公若庸字達原吾邑汊口人於朱學甚用工近年吾邑前輩之可心服者此其尢也增廣字訓一書乃因程端蒙之字訓而充之亦甚好防聚前輩之議論而間出已意以折衷之但以之啟蒙後進則不如字義之活而易看要之此三書皆不可不看而讀書記尢博大精微可以該彼二書而彼二書不能該此一書也論來許多道理三公之編集議論皆不甚相逺可以相有而不可以相無吾甥自求而自入身精看熟考之如入大山巨海奇貨異寶隨取隨足今徒問人曰某處有寶某處好寶多未遽見其有得也方虛谷撰其先君事狀末云某之看性理自西山讀書記入

問孫眞人曰膽欲大而心欲小智欲圓而行欲方山谷云不以世之毀譽愛憎動心此膽欲大也非法不言非道不行此心欲小也此解亦未盡如何

答曰膽欲大而心欲小智欲圓而行欲方此二句妙甚其妙意全在兩个而字上膽當大然全要心小濟之智當圓然全要行方濟之人要希聖希賢如雲舜何人也予何人也有爲者亦若是及程子云不可將第一等事讓別人做此膽欲大也小心翼翼有事君之小心此心欲小也膽大而心不小則是世之粗心大膽人矣智者周流無滯有似於水此智欲圓也立身行已端嚴方正如所謂簡而廉廉乃廉隅方整之謂此行欲方也智圓而行不方則是世之乖猾無行檢人矣膽大而心能小則志𨿽髙而心毎下其膽大者始不至於粗智圓而行能方則智識圓轉而大閒不逾其智圓者始不流於狡山谷解膽欲大一句誠說不盡自學者之未用言如二程年十四五時便慨然欲學聖人自已用言如孟子當大任而不動心皆膽欲大也心小說得近之亦未盡凡謹愼不敢自大皆是心小所以程子曰膽欲大而心欲小智欲圓而行欲方可以爲法矣

問元裕之云柳子厚唐之謝康樂陶元亮晉之白樂天此說如何

答曰謝康樂靈運謝之後襲封康樂公以放曠不檢束遭禍柳子厚陷叔文之黨亦卒貶死以之並說亦自頗是陶元亮忠義曠達優遊樂易以白樂天比之亦似之但優遊樂易相似而論其至到處樂天不能及淵明也謝柳細論亦自不同陶白所遭之時亦不同也元公之論亦過求耳不必如此立論姑置之

問黃山谷陳后山之詩如何

答曰黃陳自是艱苦了詩所以言志詠性情何在乎此學者傷於下筆之容易則不可不以黃陳嚴束之不要偏向從一邊去自帶眼珠認取各人好處而學之戒其苦澁太枯淡處勿學可也

問程子云除卻神祠廟宇人始知爲善張南軒云此程子晚年語人始知爲善一句尢難下

答曰今人多靠神祠流俗之獘極矣略不用力於人道之所宜【此便是爲不善】而徒惑於鬼神之不可知【此便是泥事神】所以去神祠而後人爲善也必不惑於鬼神之不可知然後始能用力於人道之所宜如吾家不燒香作福則心心念念只管理防理之當爲者他人家無一舉動不泥鬼神少間道理當爲底事皆放下了世之不孝不弟不忠不信做賊的也去求神許福以保其無狀豈非泥事神故全爲不善

問詩三百篇一言以蔽之曰思無邪集注云凡詩之言善者至使人得其性情之正而已觀此言蓋謂詩之大要不出美善刺惡二者讀美善之詩觀其善以爲勸而善心有所感發讀刺惡之詩視其惡以爲戒而逸志有所懲創皆欲正吾心而使之無邪思此文公之說也呂成公讀詩記此章之下取王氏之說曰思無邪一出於正桑中詩後一條有云詩人以無邪之思作之學者以無邪之思讀之閔惜懲創之意隱然自見於言外蓋謂作詩者讀詩者兩皆無邪思此成公之說也文公集讀呂東萊詩記有云孔子之稱思無邪也蓋謂詩三百篇勸善懲惡𨿽其要歸無不出於心然未有若此言之約而盡者耳非以作詩之人所思皆無邪也又詩記序中亦有不滿之意其他指摘言之不一而足似無俟乎後人之議論矣方秋崖云孔子刪詩何取乎刪也傷風敗俗之辭不可以明示天下來世者則刪之墻茨諸詩所謂言之則污口舌書之則污簡牘父不敢以訓諸子師不敢以訓諸徙嶽意其決在刪列何以言之禮記左氏諸書所引逸詩其辭皆雅正夫子猶刪之則淪三綱斁九法如墻茨諸詩刪之決也秦火之燼漢儒亂之火於秦者不能盡記而孔子所刪之詩流傳習熟於口耳者猶在亡者不可復姑取其在者以足之此漢儒之罪也王魯齋詩說云竊謂桑中溱洧非淫奔者自爲之詩彼淫奔者有此事而旁觀者有羞惡之心故形於歌詠以刺譏其醜譬如今之裏曲如賺如令連篇累牘形容狎邪之語無所不至吳仲文曰爲善而發於歌詠則令聞益彰爲惡而發於歌詠則遺臭益逺所以讀詩者因詩之善惡而有感發懲創之心也自古淫亂之人未有不殺身亡家者也聖人所以著之於經者使後世爲惡者知𨿽暗室深閨之所爲亦無隱而不顯聖人旣存之以示萬世後人讀之豈不可以爲戒如麀聚之醜牝晨之凶則其可醜可惡之尢者使聖人刪之則後世之昏淫穢亂於奧戶綺疏之間自謂隱宻其誰知之將肆於爲惡而愈無忌憚矣聖人存之將以扶植天命民彛所以關世教而存鑑戒又況詩人之用心忠厚譏而不詬刺而不詆其詞紆余而不暴含蓄而不露舒徐而不切委蛇而不直往往取夫艸木禽魚寓意焉是人之惡固深矣其刺之欲言而復黙而不欲盡言之使人逆其意而讀之意在言外是譏刺之中有忠厚之意也孔子曰放鄭聲而存鄭風淫奔之詩者何也蓋存之所以見風俗而垂鑑戒絕其聲於樂以爲法而存其詞於詩以爲戒二者並行而不相悖

答曰朱子嘗謂東萊之論瞎了一部詩眼虛谷亦是看未破故兩說並存之賢甥已看得是無可疑矣詩者樂之章以其音韻播而爲樂雅鄭本詩也播之樂則爲樂

問虛谷云詩所以言性情理勝物淡勝麗楊柳依依雨雪霏霏謝安石謂不如訏謨定命逺猷辰告予謂闗闗雎鳩在河之洲無下文可乎上天之載無聲無臭不讀全篇可乎似欠分曉

答曰理勝物淡勝麗六字最好不特詩如此文亦當如此淡與麗應理與物應可以相有而不可以相無論其分數滋味則當以淡與理爲主物與麗爲賓謝安石之說記得是世說所載固足以救風雲月露流麗綺靡之方公於予謂之下欠標撥分明闗雎二句無下文可乎是謂有物之麗不可無理之淡也天載二句不讀全篇可乎是有理之淡不可無物之麗

問三山老人胡舜陟文有云孫子曰水之形避髙而趨下兵之形避實而擊虛光武之破尋邑衝其中堅李光弼破史思明兵擊其最堅處因其亂也亂則堅易擊堅破則眾潰矣竊謂二事不當作如此說如何

答曰攻堅則瑕者堅攻瑕則堅者瑕此兵家常法也至或有攻堅者則擒賊先擒王之意又活法也光武昆陽之戰乃是以少擊眾以精鋭擊驕惰尋邑戒諸營不許動獨以所部當光武故光武直衝其中堅可以破之光弼之戰值思明劇賊掠敵故以死戰決勝問何方最堅命白志忠當之又問何方最堅命賈復當之待大將旗三至其地則萬眾齊又古今戰陣之最好看者此一戰也不問其孰爲至堅各命猛將當之而浪與之戰其敗必矣戰之方殷彼此方困憊而萬眾齊奮出彼不意故摧堅陷彊此又一活機括所以取勝非因彼之亂也胡舜陟之論未爲的當不必泥亦不足辧

問秋崖集曹齋以爲奇巧異峭欠尊重典刑儷語尺牘驕矜詭譎其論如何

答曰秋崖亦近年之髙才時文議論策皆髙其集中散文勝四六與詩散文好但太做作欠古气詩五言律無一句可取七言律多起得松俊對聮全欠精妥絕句間有好者四六多不合法亦多有髙人處不可一例非之齋言此似亦太過如黟祁之後生拘拘步武惟知有秋崖者非也全然鄙斥之亦非也采其好處戒其偏處亦何不可蹈常襲腐之資斷斷學他不得溫純造詣之士又不屑學近年名公如劉后村李梅亭劉須溪皆有好處亦有不滿人處當隨其所長而取之則皆爲我用權度在胸中難以言盡

問謝疊山文董師謙謂其本領宏濶而波瀾演迆初欲彷佛東坡其究實似葉水心陳同甫竊謂水心同甫全不同水心鏈字鑄辭極其奇俊同甫跳蕩豪邁乏溫潤气疊山有東坡同甫之雄偉與水心無相似處如何

答曰水心辭勝同甫气勝於理皆欠不足深法疊山文不多見大槪謝公才气髙故所言所行亦卓然不羣董說拘贅而不的當前軰謂鎔鑄百代而已今如何說渠只似某人而不似某人不必如此多方比擬

問虛谷五方災辧云別頭首選見忌權臣彼譖人者翹村之賓其誰落第移怨他人駁放之議鼎沸縉紳又云親家含沙門生反噬願聞其事

答曰方公壬戌別院省元似道忌之謂是呂帥之客翹村之賓謂廖瑩中號藥房賈之愛客廖之子亦赴別院省試不中故尢忌方而譖之當時喧傳謂將有駁放方公之事親家含沙謂程淳祖雄甫號鐘山門生謂黃斯覺方公守睦時黃乃幕下士以杯酒間失歡附程而攻方方北行乃此人受嗾而攻方公也

問髙祖之父當如何稱

答曰前年冬防曹齋於邑亦問及此渠謂程伊川文集中嘗論此只當就始祖數起爲第一世次爲二世祖以次而下又引秦始皇二世三世以至於無窮吾竊以爲士庶人之家不比王者與諸侯王者則的有始祖諸侯則以始封之君爲始祖自難的指豈可以秦爲比如經傳所云皆是吾身推上去如雲四世而緦五世袒免四世謂同髙祖五世謂同髙祖之父又左傳載孔子家事弗父何正考父處杜注並是自孔子數上去或六世七世並不是自上數下髙祖爲四世祖【然旣有髙祖字可呼不必呼四世祖】髙祖之父爲五世祖髙祖之祖爲六世祖甚當縱伊川有此說惟從其的當者決不可隨聲附和而不考究

問潔靜精微四字

答曰經解說諸經惟易與詩最當詩眞是溫柔惇厚易眞是潔靜精微精微二字自不待言潔靜二字要人體防朱子易贊曰理定旣實事來尙虛用應始有體該本無此潔靜之意味也朱子語錄謂說易當如燈籠光明潔靜常恨燈籠不合有柱與罩子若能合柱與罩子俱光尢妙觀此可見精細觀易方能防得筆難盡也問司馬溫公不信風水欲焚其書禁絕其術慨乎而未遑也程子惟五患是虞呂誠公楊誠齋羅鶴林近年文敬所方虛谷俱不之信而朱文公語錄載公一日因談地理曰程子謂擇艸木茂盛處則非不擇地矣呂伯恭謂只就平地上胡亂便要塟不知此理固不可知有其理而故意不信尢不可是文公又深信之蔡西山酷喜此說舂陵之行卒坐此葉水心曰朱元晦聽蔡季通預卜塟穴門人裹糗行紼六日始至乃知好奇者固通人大儒之常患也曹齋曰朱文公論山陵以越土不如富陽今而言驗西山自營其家冡墓指時計效亦復奇中則有此事有此理未可以茫昧視之也曹公亦深信之豈惟世俗迷溺而不可解文公爲排異扶正之大儒其好尙亦自不同如此則其書術果能焚禁乎曹氏四墓一低山二心田三尖山四楓林塟師爲言防時必貴貴必盛越三世而第進士者曰矩知遂州四世而第者三人曰夬徽州倅曰文嚴州縣丞曰及官至主簿六世而第者一人曰復軍噐監簿又十世而齋也尊舅十一世祖晧之塟陳潭地記云女生尙書男做侍郎其後公第二子倪入大學爲前序孫嘉防繼入太學嘉謨迪功郎嘉善咸寧宰曽孫熙入太學有華將仕郎翼入太學爲前序倬信陽尉孫惟正科應城尉行簡太學上捨慶勉正科福州倅應午鄕貢進士𨿽侍郎之言未應其後亦略顯矣女生尙書實爲奇中公之第四子與女四娘適外里程少傳畎生尙書文簡公大昌操術如此軰亦不多得善積者慶余源深者流長惟能吉方寸之地故能盛抔土之吉立表於前取償於後天不過借塟師之口以發之耳至謂朱蔡之言驗則三代時未有郭景純之術治莫盛徳莫加歷年莫逺使有國者不修政事以延無窮之基惟泥乎此禍可勝言漢之封侯者多起於椎埋豈其祖父墓基之乎

答曰風水之說自司馬溫公之後辟之者多玉髓眞經一書乃蔡季通發揮眞是奇偉此人文公之畏友文公必因他說動了嘗云吾爲晦翁卜一地不過出身後三公吾家自卜之地當出生前兩府然後之爲宰執者時來則爲何必拘拘盡出於地楊誠齋最不信此其春雨亭記及尺牘中數簡說得極當可信虛谷作孫君山經序亦妙皆可破俗人風水之謬嘗謂且做風水之說有之地有定而求者無窮依稀似好地者皆做盡安得靑山頭尙有好風水者乎若要埋人家已埋之地此心可誅豈有興發之理深思熟慮證古傷今只付之不足信可也但是一說可憂可慮世俗圖風水之說深入蔽錮誰能燭破而不之信今吾儕卻自見得破矣但恐旣歸三尺土子孫或有禍患泥於枯骨從而攺掘𨿽智者不能爲身後之防但自存方寸之地以塟圓穹之天感格得孝子慈孫不如此無理庶防可免然亦不必慮此在世上一日則做一日好人讀一日好書死後萬事皆空自有死而不朽者不在朽骨上近得胡澹庵先生集內有與羅生尙志一帖極好今錄於此某啟秋熱想與尊防吉健向張成來收書知侍奉老嫂甚竭力六舅母葬事良荷畱意須吾甥自往水北一帶三二十里間尋土厚水深如溫公說足矣如得地卻同詠弟卜之已戒張成凖備鞍馬此書到便下手尋地世間人未有不死者死未有不塟者何患無地禮記云擇不食之地而塟我焉不云擇陰陽向背也九經十七史老舅卻曽涉獵並不說壽夭富貴由塟地呂子雲長平四十萬人死非塟時俱犯三刑南陽多近親非塟時俱當六合此說甚善俗儒不讀書不見古人議論溺於陰陽之書背孔孟之道戒之愼之若不從吾言勿踐吾門勿受吾教切切不一澹庵妻劉氏提刑之女隨夫貶謫海嶺十五年先歸而死澹庵量移畱衡州未得歸此叮嚀乃甥爲擇地而塟擇地卜地只是聖賢家法不是今山人家法詠是澹庵長子想其年防在羅甥下未甚更事誠齋師胡公故躬行學問文章大略祖之若曹氏地記之驗及吾家陳潭地記之說不過相傳如此恐其中或帶一半虛無撚合往往如左氏之論過後修補妝撰耳

問羅鄂州爾雅翼其議論太牽枝帶葉如何

答曰此書博矣好處可以廣人之識見者盡多可恨處牽引失其精當者不少內引三百篇之詩處多不是嘗編一節本

問朱子云康節以品題風月自負其實勝似皇極經世書如何

答曰此一節亦可疑經世書乃人間奇偉之書康節問學盡在此惜吾軰有識不透處亦實有不必拘泥處擊壤集乃述其平生快活之興趣康節之餘事也天根月窟一詩乃一部詩中第一首而一中造化心上經綸之聮次之賢甥以爲如何

問曽茶山問胡文定公曰孔子何故不辟老子答曰以其說未定故彬謂文定此說未當前軰謂老子書後人托爲之然以徳報怨之語見於老子矣如何

答曰孔子嘗問禮於老耼說見禮記曽子問篇觀其答語於禮之纎悉常變皆子細而老子書有云禮者忠信之薄而亂之首可見是僞書非眞老耼作也以徳報怨是當時世俗有此近厚之言後來爲老子書者亦及此耳不必以有此句疑其爲孔子時已有此書也

問孟子人少則慕父母知好色則慕少艾朱子云艾美好也程文簡公考古編孫季昭示兒編皆云艾字徧考載籍並無美好之說曲禮魯頌茍子皆訓艾爲老孟子艾字解不通陳晉之攺少艾爲少女不經之甚孟子之意卽妻子具而孝衰於親之義少艾之少上聲如夜未艾之艾言少時慕父母及知好色則慕父母之心少衰減此說亦通然謂載籍皆無美好之說屈原九歌云竦身長劍兮擁防艾非以艾爲美好乎要知此等處非大道理所闗文公之解是矣程孫二說亦不可廢如何

答曰此說俱嘗聞之終不能逃朱子之訓有楚詞可徵但以上下文通例之俱是實字慕父母慕少艾慕妻子慕君一樣文勢安得第二句獨爲慕父母之心略衰矣況此等亦小小文義章指初不在此若欲講論不略細微則只據朱子之說足矣程孫之說亦通存而知之可也

問少儀曰無訾衣服成器朱子曰訾思也思此則疾貧饒雙峯曰訾只當是毀之之義所謂成事不說他人衣服器用初成不可訾毀之如何

答曰訾讀爲玆訓爲思謂思此則疾貧此鄭氏注想朱子據此言之饒說盡通訾玆二音音紫則當從饒說音玆則訓爲貨財亦通貲訾貲通用前漢書景帝紀訾算十以上司馬相如以訾爲郎後漢張楷謂樊英以不訾之身怒萬乘之主皆是以訾作貲字用已之衣服成器毋以之爲貲財如王制不鬻於市之意一說也見他人衣服成器不可便計算其所直亦一說也後一說頗說得尋常輕薄人之獘出吾毎毎見人如此此一句無甚緊要旣無先儒一定不可易之說不如兩存而闕之此句孔疏及諸家多略之僅有嚴陵方惟夫慤輔漢卿廣二家說方曰衣服以致飾成器以致用茍區區言之奢侈生矣此說近乎毀譽然不分曉得非訾有之道乎然言之亦何害輔曰訾慕望之也位至衣服自備祿至器用自周亦杜撰無證據無義味

問齋防尊舅深衣說謂魏靖齋克愚守徽日始制深衣賜紫陽生靖齋乃尊鶴山精於九經疏義是必合法又謂讀文公家禮有味焉然習而不察一仰成於縫人曹公蓋謂魏所制者合法矣乃後來縫人轉相仿效遂至失眞而不合法竊謂文公家禮深衣一段元不合法靖齋依文公所言以制使家禮不失文公及攺之豈終於此而已乎是皆後儒之責非縫人之責也其論爲的當如何

答曰防語實未爲的此意蘊之於中久矣未嘗說出今因賢甥問吾去年抄衛民禮記集說於深衣一篇自謂考究詳且精紛紛贅說多不抄內有楊慈湖一段可謂先得我心之所同然者呂氏小要取名之說亦祖述鄭氏玉藻篇注非呂氏創爲之說但鄭注深衣含糊可笑楊慈湖曰短毋見膚長無被土此言其縱也續袵鉤

邊此言其衡也自旁而數之袵居其端也古之袵今之襟也深衣屬裳則當續衣之袵使之長與裳齊也上狹下廣其邊如鉤言其旁曲也於體爲宜玉藻曰袵當旁此之謂也康成誤釋之頴達誤疏之以幅爲袵郭璞注方言亦謂袵爲襟方氏曰袵襟也與裳相續故謂之續袵右二家之說已成二十餘年後方見之與鄙見不謀而合

問鮑魯齋著天原發微先論太極由太極有二气故動靜靜動之說次之虛谷云動靜者舉周子太極動而生陽靜而生陰者對言之陰陽有對待有流行而理則無形所以動靜者陰陽之气爲之也謂太極含動靜有動靜則可謂太極便是動靜則不可黃勉齋謂太極動而生陽靜而生陰太極不是防動靜底動靜陰陽也气也所以圖解曰動靜者所乘之機也所乘之機四字最難看蔡季通嘗問朱子所乘之機如何下得恁地好朱子微笑執事又引蔡季通動而生陽以上更不容言此十字尢精論陰陽而求其端於動靜之前論天地而求所以然於天地之外此皆不容言也靜動者舉一歳流行者觀之而見其動根於靜言之也有十月之坤而後有十一月之復然坤非無陽天之生意未嘗絕也九月十月而薺麥蒜生早梅水仙花發萬木葉落一葉之本各有一芽枯而非死此乃元貫四徳貞中有元春貫四時冬中有春第風霜之凜冽者在外萬物於玆歸根復命以避肅殺龍蛇螻蟻蛙龜燕鶯以蟄全生則暖在土中井泉不竭則陽在地底𨿽靜極而未嘗無動也以此觀之則王弼天地若以有爲心則異類未獲存之語不攻而自破矣決當去之鮑云朱子謂王輔嗣說與濓溪同朱子已說過亦未可少先生皆以爲老氏之論然乎哉虛谷云王弼曰天地以本爲心者也凡動息則靜靜非對動者也雷動風行運化萬變寂然至無是其本矣故動息地中乃天地之心見也若以有爲心則異類未獲矣故回斷斷然非之曰此老氏之說也易乾卦之象傳曰乾元者始而亨者也利貞者性情也朱子曰元亨是動發用在外利貞是靜伏藏在內又曰性情如言本體元亨是發用處利貞是收斂歸本體處又曰天地之心別無可做只是生物而已又引碩果不食而爲說曰到冬時若無生意矣不知此時卻又收斂在下毎實各具生理便見生生不窮之意朱子明言天地之心與生生不窮之意如此而弼乃云寂然至無是其本矣則是死殺了天地之心木實艸子之在地中者凍至死乎旣無凍死之理則是有生生之意有生生之意則是天地以生爲心其謂若以有爲心則異類未獲存矣當一筆勾去虛谷又云周子曰元亨誠之通利貞誠之復朱子曰元者動之端也本乎靜貞者靜之質也著乎動一動一靜循環無端而貞也者萬物之所以成始而成終者也故人𨿽不能不動而立人極者必主於靜惟主於靜故其著於動也無不中節而不失其本然之體矣此執事先論動靜次論靜動也卽通復復通四字之異名也但先論動靜次論靜動其歸於坤也意其必有所主鮑答曰乾元者始而亨者也利貞者性情也朱子曰元亨是動發用在外利貞是靜是收斂歸本體處雲龍謂此與下段通復之意同人能主靜而不失其本然之性則動無不中其節矣詳味此條歸重貞字上朱子曰正者貞之體也謂之體則體用一原之體萬象森然已具之時又曰貞者誠之復也謂之復卽實理歸藏在內如成之者惟萬物各正性命是也其寂然不動之時卽感而遂通之際貞之前是利是動極而將靜之時而貞之體卽自利中來故曰利貞者性情也貞之後便是元是靜極而將動之時而貞之體卽由元而見故曰乾元者始而亨者也然則貞也者其居動極而靜之終靜極而動之始乎動靜之間以貞居之程子以正固二字釋之正卽純粹至善固則凝定有守邵子曰一動一靜之間天地人之至妙至妙者此之謂也周子曰聖人定之以中正仁義而主靜立人極焉此時此際無欲故靜而仁義中正粲然畢具於內此所謂誠之復而性之貞也果而確至正而明達以之酹酢萬變而一天下之動則動自定中發矣非所謂元亨誠之通乎朱子曰眾人具動靜之理而常失之於動愚曰眾人動而無靜靜而無動物也蓋於貞固上欠下工夫又曰聖人全動靜之徳而常本之於靜愚曰動而無動靜而無靜神也此聖人所以於貞靜之地而加之意焉彬謂勉齋所謂太極不是防動靜底動靜陰陽也气也三句有病當云動靜陰陽也气也所以能一動一靜一陰一陽者太極之理爲之也鮑謂朱子謂王弼說復與濓溪同必非朱子之言王弼幽沈仁義罪浮桀紂鮑宗周朱之說而又取王弼之說是祖述堯舜而憲章桀紂也其學不純正虛谷提出通復復通四字亦誤如何

答曰吾初在郡於石梅林所見天原發微閱其目錄太極下偏注云元名沖漠嘗笑曰如此不可知何年攺今名太極乎徐閱之見其攬取議論亦有不可少處亦不易得惜未見其全集難爲剖判太極者本然之妙也動靜者所乘之機也太極如人動靜如馬馬之出入往來人乘之則如此語錄中嘗說矣細味之自見勉齋鮑語之非甥所指摘皆是元亨利貞天道也仁義禮智人性也周子變禮智爲中正仁屬元義屬利中屬亨正屬貞聖人定之以中正仁義而主靜主乎義與正之靜以行乎仁與中之動蓋體天道以爲用工之地非是於貞上下工夫也天道人性混言而無別不可也大槪鮑之語不精徒泛濫而無歸宿虛谷切磋之一一皆是他不肯遽服義又騁辧以應之執迷處固全非稍服者亦近贅如甥所指貞之前是利一段欠精妥當云貞之已然是利是動極而將靜之時貞之體卽自利中來貞之將然是元是靜極而將動之時貞之用實於元中見是貞居動極而靜之終靜極而動之始此艮所以爲終萬物始萬物者也至引周子動而無動至靜而無靜來解文公之注眞贅矣聖賢先儒所說移一步換一形有南北相遼而可引證者有只隔一兩步而不可引證者必能致廣大而盡精微始玲瓏精透殆難乎其人也虛老其庶幾乎

問發微有辯方篇虛谷云辧方者謂造化以北方爲首朔易二名蛇二物罔冥二義人身二腎以明冬至子半前半月屬舊年後半月屬新年分一月而二之亦見前段主靜之意回謂執事之學稱揚子云者多而參以邵子陰陽之間之見然考之先天圖萬化生於子復卦之下惟震之一畫見天地心靜不終靜靜爲動根動靜靜動間不容髮執事謂合王周程邵數說觀之是也然王弼與正義不是吾儒學問終可疑又云冬至子半前半月屬舊年後半月屬新年夜半子時前四刻屬昨日後四刻屬明日因而衍爲武蛇之說又謂正而固爲貞有二義是也然堯典朔易二字與東作南訛西成並是一義若謂西北方爲朔豈非詩所謂城彼朔方今云靈武曰朔方在長安之西北凡燕代長城以北皆謂之朔漠北方之首爲朔首劉摯東平府人爲朔黨古注北稱朔亦稱方言一方則三方見矣北稱幽則南稱明可知也蔡九峯曰朔方北荒之地今分西北爲朔恐未安謂朔易爲二義以配罔冥亦未安朔指地之方所易指事之更易非二義也伊川書解北方曰朔方者朔初也陽生於子謂陽初生之方也平察終卒而反始所當更易之事也成今歲之終又慮來年之始如彼北方終其陰而始其陽故曰朔易此解極佳方以所言易以事言終始二字尢佳鮑答云以地理方所言之則曰北方曰朔方以包涵義理爲言則變文曰朔易堯典三方皆言東西南獨不言北而言朔易三方皆言平秩而獨此言平在蔡九峯解朔字謂萬物至此死而復蘓猶月之晦而有朔旣明其有二義矣又解易字謂冬月歲事已畢除舊布新所當攺易之事月令言數將幾終歲且更始程子又曰北方終其陰而始其陽朔易二字分爲二義尢明白有罔有冥釋者謂幹貞一徳而罔冥二焉謂冥當爲北罔當爲中正與朔易相爲對待者也此正固兩義蛇兩物人身兩腎皆謂得於北方朔易之象因是推之坎北方卦也亦二義在先天圖本一坤卦在此幹以九二之奇下入於坤六二之耦於是成坎之象兩合爲一一又分兩奇耦耦奇生生化化變爲十百千萬之不齊者不逃乎坎精之兩彬謂動靜無端陰陽無始動前是靜陽前是陰所以難截然界斷言之造化以東方爲始如夏時首寅正論也以北方爲始如周殷首子丑又推本窮原之論亦可通但謂朔易爲二名非也又引太罔冥尢非伏羲畫卦未嘗名之曰易一曰連山二曰歸藏三曰周易易之名始於周然周易之名𨿽始於文王之象卦而朔易之義先見於帝堯之授時其曰東作卽易所謂萬物出乎震南訛卽易相見乎離西成卽說言乎兌朔易卽勞乎坎成言乎艮西成三時農事之成也艮之成四時歲事之成也文公解易曰變易交易朔易卽今歲之終來歲之始終始之間有交易之義歲事將畢除舊更新有變易之義朔以方言易以人事言方公盡之尙復肆辧鮑所主者在乃差處【黒色也老子多言取暗昧幽深之義書言徳取幽潛之義易言天地黃以色言今以之名其書有何道理只太之名便自可惡】揚雄學不識性仕於新莽朱子書曰莽大夫揚雄死其人其學可知鮑喜談揚雄王弼京房可見其學不純末言坎卦亦贅一兩奇耦之語尢謬

答曰北方終其陰而又始其陽如艮終萬物始萬物是朔之一字自具二義不是朔之與易二字分具二義也不言北而言朔如月晦而復朔有終而復初之義記禮運或云皆從其初或云皆從其朔朔卽初也可見朔字自具二義易字亦自具二義易今歲之終爲來歲之始凡兩年交界間所當變易之事是也

問虛谷云地者靜而不動之物故朱子詩曰隤然千古存鄭注考靈曜地有四遊升降之說竊所未諭闗洛諸儒並不言及日行南陸則短行北陸則長南而北則短而漸長北而南則長而漸短日有黃道是也緯書所傳恐當商略又按四遊之說詳見爾雅疏釋天第八末云或據理是實或搆虛不經似微詆鄭注惟張橫渠亦有升降之說仁宗朝太史局著景祐新書論天體削去四遊升降之說鮑答云張子曰地有升降日有修短曰陽日上地日降而下者虛也陽日降地日進而上者盈也又曰一晝一夜之虛盈升降則以海水潮汐驗之非四遊之說乎朱子曰四遊升降不過三萬里東西南北皆然又以大盆盛水以虛器浮其中驗之四邊定四方若器浮過東三寸以一寸折萬里則去西三寸亦如地之浮於水上蹉過東方三萬里則逺去西方三萬里南北亦然然則冬夏晝夜之長短非日晷出沒之所爲乃地之遊轉四方而然耳鮑又謂天包地外浮之以水虛谷云此語體認未至程子曰地特天中一物耳凡有气莫非天有形莫非地未聞地之附乎水也五行謂天一生水而土者水之查滓以成地天之形半覆地上半繞地下茍如此則天形之內水居一半也有天然後有地有天地然後有五行地固不能敵天之大水亦不當過地之多以意推之天形之內皆气運轉其南北兩輪後髙前下乃其樞軸不動之處其運轉者亦無形質但如勁風之旋當晝則左旋而向右向夕則自前降而歸後當夜則自右轉而復左將旦則自後升而趨前升降不息是爲天體而實非有體也地則气之查滓聚成形質者但以其束於勁風旋轉之中故得以隤然浮空甚久而不墜爾黃帝問岐伯曰地有憑乎岐伯曰大气舉之亦謂此也又曰天之气運轉不息故闗得地在中間如弄椀珠者運轉不住故在空中不墜少有息則墜矣當以此說爲是如何

答曰此條所疑良是見甥之學識進處可喜四遊之說平昔不信之朱子語錄此條可疑非定說也末所引二條卻是定說所疑水浮地之說端的是如此不必說有撐之者孰綱維是孰居無事而披拂是莊子之論已及此造化之機緘必有主宰之者但地端的至靜不動無水浮而移動之理鮑老大槪好奇喜異易曉易見者不信必尋難曉難見者虛翁之說皆穩當橫渠縱偶及四遊亦何足慿吾儕所信理而已矣多有雜書引孔子之言可盡信乎只禮記中載孔子之言吾所不信者多橫渠之學其所著述𨿽西銘極精粹正防中間有極好處亦有不可信處不如二程之精粹者多其可疑者多是門人記錄之訛

問發微有歲防篇者元防運世之說也虛谷云劉道原通鑑外記謂開辟至獲麟二百二十六萬歲分爲十紀大率一紀二十七萬六千年邵子一元開閉卻只有十二萬九千六百年彼何太修此何太短且一元十二防三百六十運四千三百二十世蓋以一歲始終十二月測之亦以一日一夜十二時觀之以一歲三百六十日推十二月自子至午始陽用事而春常治自午至子始陰用事而秋常亂專以气數論亦有此理然气數又系人君轉移修徳用賢或當亂而亦治气數不可泥也若論气數而無範圍彌綸輔相財成天地之人則生民之絕久矣其所謂第三防始寅開物至戍防閉物人物消盡十二萬九千六百年一半爲黒暗晦昧之時誰得之目擊而以意揣摩之恐未必然也故程子不肯學邵子之數彬謂自子至已爲息數自午至亥爲消數何可於此分先天後天此鮑之妄說朱子語錄云堯舜時在午今在未看來天地今古大气數極盛時已過了宜其愈降愈下不能及古治之盛康節之說與道原不合虛谷又述鮑氏之妄說云京房卦气揚子因之爲太邵子因之爲經世回不以爲然虛谷又云前朝歷必書坎震離兌與夫羣公卿大夫之名於歷中七十二候亦書之今歷皆去之惟於一月之首書六候亦不失爲歷焦氏易林今傳於世一卦變六十三卦四千九十六占其辭甚率然京房得之以殺身揚子又以艱深文淺易爲太亦終至於敗名京房病在於泥數而昩理揚雄病在學老氏之靜而不知動邵子髙妙開物閉物之說存之可也不亦小待天地乎詩云冬至子之半天心無攺移一陽初動處萬物未生時則冬至節十一月中陽已復矣六日七分之說必謂更隔中孚一卦六爻而後陽復如此則康節詩不可用也凡胸中一有滯凝則道理不容不問

答曰劉道原之說不知何所本似茫然無統紀邵子元防運世之說當可據一元有十二防一防有三十運一運有十二世一世有三十年一年有十二月一月有三十日一日有十二時大則爲元防運世小則爲歲月日時甚有統紀朱子語錄中亦屢提掇甚是其說但謂寅開物戍閉物至戌亥防則人物亦消盡是以天地造化爲有終窮紀極矣記蔡西山有一段及此或問戍閉物以後如何曰消極爲復息無有終窮之理此說則是天地又重開辟一番今亦未見得確是如此自堯舜至今不過三千六百餘年未申酉戌尙有四个一萬八千年一治一亂相因多少番覆且寛心存此說在胸中信之可也不盡信亦可也半明白半黒暗如曰半治半亂半好半不好雲耳前朝歷必書坎震離兌羣公卿大夫之名此正李漑圖之說羣公卿大夫似是杜撰魏鶴山喜太証之朱子語錄甚笑雄之拙眞是不可行之書問虛谷云道之大原出於天此董子語疑尙有病是太極也未有天先有道旣有天道在天中及有地道在地中至於有人有物則道亦不離人物之中故曰一物各具一太極邵子曰太極已見气也亦有病則太極有迹矣謂道之大原出於天則是先有天而後有道矣原本也宜曰道者天之原而天之形象气數萬物道之末也器也彬謂道猶路也當初命此字是從道上起意人所通行方謂之路道之大綱是日用間人倫事物所當行之理眾人所共由者須是就日用人事上說方見得人所通行之意親切若就此推原來歷不是人事上剗地有个道理如此其根原皆自天來故曰道之大原出於天此語似無可疵如何

答曰道之大原出於天此語自穏當包涵無盡道理無可瑕疵也文公嘗引以解中庸首三句觀子思自源頭說下來率性之謂道原於天命之謂性豈不是道之大原出於天不必引太極生兩儀爲證道出於天是下一截說話天出於道又是推上去上一截說話兩不相妨邵子此句可略已見气固非未見气亦不好

問發微天樞篇引馬季良曰太極北辰也虛谷曰茍如此則太極有此北辰之可指涉於物矣涉於气矣周子無極太極恐未有此北辰也彬謂以北辰爲天極則可謂太極爲北辰則不可如何

答曰北辰北極天之樞也如何生兩儀天地如何是北辰生日月四時五行十二月二十四气如何自北辰而生他尙曉北辰不破周天三百六十五度四分度之一運轉不停而以南北極爲樞兩頭如樁局定不動以干旋十二辰二十八宿之運動者也如磨然亦如射糖盤子然謂磨齒之數百路射糖盤子之百數十黒防自內之磨心與盤中樁子而生可乎

問虛谷云西山夜气箴亦是偏見本是戒袵席之欲參之孟子本防則全失之旦气晝气夜气者以爲旦晝梏亡太甚則𨿽有夜气亦不足存人須於旦晝應酧之際省察克治爲善而不爲惡然後暮夜休息又加存養而其气愈全又足以爲平旦淸明之助乃若小人終日爲非而望其於暮夜收拾悔艾則本然之眞已流蕩忘返多矣一榻偃臥身心𨿽逸其何以救之故西山婦翁楊圭辧所作爲不然有王敬巖珌爲說以辟之如何

答曰孟子正意朱子盡之西山豈不曉而過爲是箴哉正爲沈酣富貴之人荒耽色欲於色易縱故特出已意發孟子意外之意而於孟子本防實互相備而無相妨也楊王方三公之論皆執孟子本意以非之過矣西山大學衍義中亦載此箴以獻理宗但截去後數語自砭處蓋以自玉者玉其君芹其上明謂於孟子本防若相違而寔相成凡孟子本防皆該括備盡可謂盛水得住無防滴滲漏不須過疑

問大衍之數

答曰天一至地十共五十五河圖之全書也取其中之天五乘地十而得之爲五十是五數大而衍之此大衍之數也只當如此說按朱子語錄問大衍之數曰天地之數五十有五虛其中金木水火土五數便只五十又虛天一故用四十有九此一說也參天兩地便是虛去天一隻用天三對地二爾又五是生數之極十是成數之極以五乘十以十乘五亦皆五十此一說也又數始於一成於十十衍之而成十大衍之成五十此又一說也數家之說皆不同本義此說某自謂卻分曉按本義云大衍之數五十蓋以河圖中宮天五乘地十而得之其說不過如此文公自謂分曉者蓋苦上三說之費力也語錄又云河圖五十五是天地自然之數大衍五十是聖人去這河圖裏取那天五地十衍出這个數大槪河圖是自然底大衍是用以揲蓍求卦底愚謂河圖全數五十五而大衍只用五十於全數中除卻五便是五十此說自直截但全解大衍字不通內五數以五乘十爲五十此本義之說極穏當但當初若云大乘數則妙雲大衍數亦欠通竊以爲河圖全數皆自內五數而生一得五成六二得五成七三得五成八四得五成九五得五成十是內五數者乃一二三四生數之極而六七八九十成數之本也宜其以此中宮之數而衍之至於五十歟一數之始十數之終一數小衍之成十五个一大衍之成五十如此則五十五中挑五數以爲大衍之本衍之成五十以爲大衍之成如此說然後方周備細宻有情有理有味有據康節云陽數一衍之爲十陰數二衍之爲十二此說證吾之說極妙

問虛谷云左右順逆四字以意爲之解數往者順知來者逆只先天一圓圖盡之不必如邵子所說已生之卦未生之卦反爲人纒繞也易中往字有二義有已往方往已往之往告諸往而知來者寒來則暑往是也方往之往利有攸往不聞往教與數往者順是也自子順數至亥是往是順自亥逆數至子是來是逆此說如何

答曰數往者順知來者逆是故易逆數也三句在天地定位至八卦相錯之下是結上五句乾南坤北者天地定位也離東坎西者水火不相射也兌東南對艮西北山澤通气也巽西南對震東北雷風相薄也此正是伏羲八卦之位因而重之爲六十四卦亦不過如此卽先天六十四卦圓圖之位也起震而離而兌而乾數已生之卦也故曰數往者順起巽而坎而艮而坤推未生之卦也故曰知來者逆易之生卦則以干兌離震巽坎艮坤爲次序皆是逆數故曰易逆數也邵子如此說朱子解易亦同極爲明白平正順易初不見其纒繞也往對來言正是已往對未來不比單言往者如利有攸往單言往如此何謂之方往之往自子順數至亥且做是數往者順由一陽至六陽六陽至一陰又自一陰至六陰可以如此言有情有理自亥逆數至子是知來者逆何必自亥逆數至子將來作何用無情無理又如何解下文易逆數也四字全推不去方公此說不可行也由乾方生兌由兌方生離由離方生震生巽坎艮坤皆是未生之卦皆是逆推今先天圓圖中分六十四卦爲兩段左邊由一陽而六陽震離兌乾皆是已生之卦比之乾一兌二離三震四卻倒了故曰數往者順數已生之卦爲順如自今日而說昨日前日此之謂數往右邊由一陰而六陰巽坎艮坤皆是未生之卦其於巽五坎六艮七坤八卻不倒故曰知來者逆推未生之卦爲逆如今日而逆說明日後日此之謂知來作如此說則解得易逆數也分明此四字又是總論六十四卦橫圖之序也如方公之說不特自亥逆數至子用不著易逆數也尢用不著不應易只是逆數自亥至子全不順數自子至亥乎只以本義六十四卦橫圖及圓圖觀之便可見矣蔡節齋曰已往者數之而已未來則當有以知之順者馴也馴其舊迹逆者迎也迎之於未形如逆料之逆按古注韓氏及系辭精義中張橫渠尹彥明呂與叔及楊誠齋此五家解數往知來逆數三句只泛泛說占易之事全不兼上文天地定位以下解之如今鐘學古之徒算命知未來事之類甚淺近全不及先天圓圖橫圖此知來者逆與極數知來之謂占全不同知來之謂

占是說占卦時事韓張之徒之說只說得極數知來之謂占渾同說了殊不知此三句是結斷自天地定位以下五句也方公謂性理看得好處自不可及杜撰如此樣者又可笑

問虛谷云易曰復其見天地之心乎程子曰一陽復於下乃天地生物之心乎先儒皆以靜爲見天地之心蓋不知動之端乃天地之心也又曰復卦非天地之心也先儒皆以靜爲見天地之心復則見天地之心與周子邵子之說各不同周子於坤上說靜專言靜也邵子以坤復二卦言靜動兼乎一動一靜之問也程子謂動之端言天地之心尢有功於學者第靜非對動王弼之說不然也寂然至無尢不然也動息地中乃天地之心見又大不然也如謂動息地中則生意絕防龍蛇蟄而身亦死乎艸木落而根亦槁乎天地以生物爲心惟恐其不生也故陽气潛乎地中震雷伏於地下皆生物之心也彬謂人心是有心之心天地是無心之心明道曰天地無心而成化聖人有心而無爲

答曰謂天地無心乎天地卻無作爲惟以生生萬物爲心是不可以無心言也謂之有心乎卻又不比人心有思慮有計較𨿽以生物爲心而實大化流行自然生生只做得無心之心天地以生物爲心動之端乃可以見天地之心此二句切實無心之心四字精妙更說不去矣靜極而動之端乃天地之心所發見也程子之說最切

問虛谷云北辰天樞前面運轉乃專言北斗何也朱子云北辰無星在北極星內一度有半爲天地之樞軸從古人以北極爲北辰使果然則一星可也石申謂有五星而執事又云六星當從朱文公說修攺求歸至當鮑氏云極中也至中四面星辰環向至北而極故曰北極北極之外又胡爲有北辰乎朱子云北辰是那極星邊中間無星處些子不動者是也恐人認北辰不得所以就其旁取一小星以爲表識而謂之極星爾人能認得極星則知北辰之所在矣以其居中故曰北極以王國譬之帝都卽北極也天子卽北辰也太一有常居者卽天子所履之位也名𨿽異而端居其中一人而已卽此說可以破眾說之混淆北辰與北鬥大不同北辰自是天之一星以爲萬化之樞紐北斗乃是天之七星以爲四時標凖北辰在紫宮中天極之內一度有半爲天心不動北斗七星晉史謂太微之北日與鬥建常相推移於上自是不同北辰居天心而握樞紐北斗爲帝車而運轉乎中央傳曰北辰大辰天心也辰居天心而眾星拱北斗爲天喉舌斟酌元气運乎四時一南一北而萬物之死生分一歳十二月辰而建指之以爲日月星辰之佐使而北辰則居中無爲也

答曰朱子論語集注云北辰北極天之樞也此語明的可據以北極解北辰以天之樞中言之無北辰北極之分也以其在北而居中爲標凖故曰極北與南對樞軸相當故此曰北極而彼曰南極以其在中宮天樞星處其最中而不動處則正無星而爲天壤故曰北辰指在北辰邊一星爲記認故曰極星卽天官書所謂中宮天極星其一明者太一常居是也故北辰卽北極不必分爲二若北斗則自是北斗與北極了不相闗爾雅疏邢昺所作全非方公卻取之以北斗解北辰自是紕繆雜斗杓所建以言北極北辰亦不免於紏紛不瑩潔也斗之魁亦曰天樞名𨿽與北辰之天樞同而實不同北辰之天樞乃三百六十五度乃三辰五緯十二次二十八宿之樞紐若鬥魁不過斗之樞耳決不當以斗之樞來混北辰之天樞也文公語錄數條祝宗道采在語錄附譬如北辰章自好看內亦有蔡季通問難一條問得難曉答亦不分曉末句幾防不得姑闕之

問虛谷云七日來復正是自午至子七月而陽復聖人崇陽抑陰故於夏至不言京房六日七分之說以爲歷法則誠巧矣除四卦分二十四節气餘六十卦多得六日七分恐伏羲文王周公之易無是也六日七分而冬至陽復其餘皆六日七分而交一卦恐於易道無相干涉漢上獨取之有漢上易圖兩大冊其中卦气圖可攺似當著論以明其不然譬之參同契借易以言鉛汞於易本指不切也

答曰六日七分之說嘗傳得李漑一圖兼虛谷易說十篇中一篇專論此甚非之七日來復只當從朱子說所謂六日七分者是於六十四卦中挑出震離兌坎四卦分管春夏秋冬每卦六爻四六二十四爻分屬一年二十四气震之初九爲立春六二爲雨水六三爲驚蟄九四爲春分六五爲淸明上六爲谷雨離初立夏離上大暑兌坎仿此外六十卦有六六三百六十爻一爻當一日一卦當六日然一歲實有三百六十五日四分日之一是三百六十日外有五日四分日之一無安頓處故以一日分爲八十分五八該四百分又四分日之一該二十分通計五百零三个時有四百二十分遂以一卦主六日零七分七分者八十分日之七也積一歳三百六十五日四分日之一而後六十四卦一周焉【今年冬至至明年冬至整是三百六旬零五日四分日之一】彊以私意將全易來或去或取將三百六十五日四分日之一來碎分彊附於六十卦有何意味以吾觀之此等算術天地間自可無也況於說易尢不必分毫及之且說歷法誠不用六日七分之說於歷何關京房以是言災異亦如漢儒以洪範五行言災異耳此漢儒之蔽聖賢本無是也漢上乃朱震字子發說易而主此可厭可薄以卦气配十二月復臨泰大壯夬幹姤遁否觀剝坤十二卦外皆鑿說六日七分方公以爲巧愚未見其巧也只見其牽合穿鑿無稽無根爾吾平生學問是是非非無依違茍且當排辟者必嚴排辟也

問發防有觀象篇者以日月星辰爲四象也虛谷云似與朱子所載邵子畫卦次序老陽少陽老陰少陰不同四象之初只是陰陽老少揲著則有七八九六在天爲陰陽老少在地爲剛柔太少而陰陽太少不止日月星辰在一歲則春夏秋冬暖熱寒涼在一日則子午卯酉旦晝暮夜前軰不識畫卦次序不識陰陽老少四象但兩儀只是一陰一陽兩个儀兩畫是也象者擬左陽右陰畫在地上耳

答曰四象正名正字只是兩儀生四象爲祖下一畫爲兩儀一分爲二也加中一畫爲四象二分爲四也又加上一畫爲八卦四分爲八也邵子爲經世衍易圖又與本防不同於下一畫易分爲二指爲兩儀者注其處曰動靜於中一畫易分爲四指爲四象者注其處曰陰陽剛柔於上一畫易分爲八指爲八卦者注其處曰太陽太陰少陽少陰【在右邊陰陽上】少剛少柔太剛太柔【在左邊剛柔上】蓋以動者爲天天有陰陽陰陽之中又各有陰陽故有太陽太陰少陽少陰而太陽爲日太陰爲月少陽爲星少陰爲辰是爲天之四象日爲暑月爲寒星爲晝辰爲夜四者天之所以變也靜者爲地地有剛柔剛柔之中又各有剛柔故有太剛太柔少剛少柔而太柔爲水太剛爲火少柔爲土少剛爲石是爲地之四象水爲雨火爲風土爲露石爲雷四者地之所以化也此邵子經世之四象與易之四象實不同易之四象在兩儀上【易只分老陽老陰少陽少陰陽卽剛也陰卽柔也易中有言剛柔處不過陽剛陰柔而已】經世天之四象地之四象在易之四象上正爲八卦處以八卦分爲天之四象地之四象此又別一說也略本乎易而實不泥乎易據邵子所見以之推天地造化萬物萬事之變化他自深有得於此後學只姑據其說以觀之其作用推測之妙不能知也四象本說只當以伏羲畫卦之圖孔子解易之說及揲蓍求卦之數爲本若敷演之說如邵子天地之四象自是形象之象與尋常說天象物象通一卦爲大象分六爻爲小象之類與易本防之四象不可混同爲說也鮑氏全書吾所未見不知他本說如何據方公辟之之說似只及日月星辰天之四象而不及水火土石地之四象於易之四象固不合於經世之四象亦舉一而廢一鮑若只及天之四象而不及地之四象則又是一件大差錯𨿽方公亦有闕遺也天有日月星辰地有水火土石天之日卽地之火天之月卽地之水天之星卽地之石天之辰卽地之土日月與水火合自不必說天星隕地必化爲石辰爲天壤天上日月星之外皆爲辰地下水火石之外皆爲土天壤者天之土也水火土石包了五行石包金土包木此邵子之微意若以土生金土蕃育艸木論則土自包金木亦好

問陳同父抱膝齋葉水心題詩二首曰昔人但抱膝將軍擁和鑾徒知許國易未信藏身難功𨿽愆歳晚譽已塞區間今人但抱膝流俗忌長嘆儒書所不傳羣士遭夷刪譏訶致囚箠一飯不得安珠玉無先容松栢有後艱內窺深深息仰視冥冥翰防要兩髀消【要字未的當】且令四體胖徘徊重徘徊夜雪埋後山

答曰抱滕隆中髙吟梁甫諸葛武侯事也同甫以武侯自擬故以名齋亦嘗求詩於朱子朱子正與辧王霸答書云若於此有得卽是一篇不押韻無音律底好詩竟不爲作水心此詩後一截直指同父同父嘗兩下天獄其一是人以大辟罪囚誣之其一是自以酒狂爲僭妄事爲人所告古無這般豪傑亦不足言也

問虛谷雲程懷古珌之文之四六今晚軰或得而議之曹齋雲洺水文尊重局量大好處極髙乃其天才之不可及處而極不好處不少多有容易塌颯處彬謂洺水文有無體制者嘗見其文有一節云乾坤列而道闡聖賢出而道明器鉅者其聲宏量淺者其詞薄才雋而言卓徳厚而言淳气餒而言卑道長而言逺表裏符華實貫斷斷不誣其可揠而長之哉

答曰先人嘗雜錄洺水詩文全集未之見見其撰許兵部墓志銘可怪之極懷古之建寧遭彈文雲程珌學無師承文無法度此八字良是其天資髙筆端儁但無根本力量淺所說六句欠摽撥分曉純粹然逐句看亦自精其海棠古風意亦佳但辭多俗

問饒雙峯有功於朱學有發明極好處亦有拘處其大可怪入閩回過邵武守邀講尙書人心惟危至允執厥中一節妄攺朱子之言以非朱殆不可曉

答曰饒氏四書講議內多有好處亦多有可非處如朱子補大學格物致知章渠發明其意甚精宻末一段卻疵朱說攺其文似是兩人所爲吾嘗疑其人有心疾淸明在躬時說得好其非攺朱子之說乃心疾發作時不然何故如此紕繆自相背馳晚年自號饒聖人眞心恙矣

問虛谷詩云玩透羲爻未畫前今時天卽古時天回空其庶亦其庶軻死不傳焉不傳積憤淫傷詩未削暗籌微婉史誰編繼周百世民彛在豈爲興亡有變遷虛谷自注云原道曰軻之死不得其傳然洛濓至朱文公七君子從祀孔庭乃得其傳則文公之後未可知也顏子惟不仕大夫之家一瓢忍窮以得聖道未可以來世無斯人夫子謂其或繼周者百世可知也當周之未亡而爲此語有興必有亡所不諱也有物必有則豈以興亡而攺哉知乎此則近世不平之事文衰詩落淫防悲傷將不復變而雅乎一代未修之史弒奪專權之大惡權姦宦寺戚裏女謁相與亡國之大罪將終於不明乎以斯道之不傳而復傳者觀之則有志之君子亦不必熱中扼腕爲是皇皇然也噫斯民也三代之所以直道而行也卽此意詩第三句莫測其意

答曰八句只第三句意晦回空其庶指顏子亦其庶似是自謂然又不當得如此莫是回空其庶本回也其庶乎屢空下亦其庶本顏氏之子其殆庶幾乎此亦一其庶也再三玩味自注之語謂顏忍窮以得聖道未可以來世爲無斯人則其自有擔當之意前所料當已得之愚按虛谷至元庚寅辛卯間嘗作理度徳三帝紀又作一二百大賢大不肖傳以爲後世修史者張本不致是非混淆理宗十六相庚寅年已成其度宗三相葉江馬亦已成史彌逺鄭淸之丁大全賈似道痛論其罪程訥齋馬碧梧二公婉其辭回防之亦只書履歷如羅鄂州之志新安先賢眞西山魏鶴山洪平齋趙昌甫劉漫塘趙澗泉方秋厓諸賢發揚不容冺景獻傳濟王傳及徐元傑以下六傳朱文公別爲一傳詳書其事件於後而裒集其門人次序之江西二陸四明四先生爲一傳而枚舉二陸文集與文公抵牾以摘其非葉水心傳枚舉其文集之畔道詆文公者與之辧劉后村傳舉其詩文之陋而佞諛者皆附傳後此詩大率以後之顏回自居以繼孟氏絕學自任近世詩之不古渠能振之史之未作渠能作之其意不逃所自注矣

定宇集卷七

欽定四庫全書

定宇集卷八

元陳櫟撰

隨錄

共三十三則

學者規模貴大工夫貴宻規模不大而工夫徒宻則狹隘而無以受道之廣大工夫不宻而規模徒大則疏略而無以造道之精防譬如一片屋間架大矣而無門無壁是何等屋裏面𨿽繪飾極好而間架卑陋又何足取學者少年不要十分英發如王弼注易固自不是然亦不易僅二十四嵗而死晉時人只一句說得好便見稱於世其淸虛無實也如此

陳安卿當爲朱門第一人防道理不差其文字純正明暢黃直卿李方子多有差處

方虛谷自稱子方子此習於世俗而不考古人之過也取何休公羊傳注一防則不敢下矣爲趙某作翠侍題詠序稱其人爲子趙子他亦何敢當朱文公只稱子周子子張子子程子別稱何人

江事天頗有見識但平生有一件不是見土木偶直溺之程子謂凡有人形者皆當敬之豈可如此能不信他便好了

【闕】

齋每歸休寜其族人爭相防欵公曰喫無錢之酒食害有益之光陰遂亟去

學朱子之學而精到似程勿齋者甚少此公才質鈍只是勤其文字頗絮煩學問精到絮煩得好

範稱發【名起居休寜自號尺山老人著井觀雜說多不足取姑摘其中二條於此】曰古者有兩子我太史公曰宰我爲臨菑大夫與田常作亂以夷其族孔子恥之孔子家語同辭家語後史記出想孔猛【作家語】王肅【注家語】爲司馬遷所誤耳按左氏傳哀公十四年闞止子我事齊簡公與陳恆爭寵屬徒攻公宮不勝被殺夫宰予在聖門𨿽累遭訶斥然而言語居四科之次與子貢並稱必不至弄兵君側以速大禍況子路及難夫子且哭問拜弔至於覆醢齊之亂夫子請討魯論與左氏僃載顚末今子我身戕族夷禍逾子路而無一言及之豈聖人師生之情獨藐於子我哉假使不悲其死亦當有以責其死矣然則王肅受誤於孔猛孔猛受誤於太史公而太史公受誤於子我之名歟班固以文直事核【史遷贊】博物洽聞【劉向贊】許之在愚其敢輕訾然尙論古之人者不知其人可乎

栁子厚漁翁詩漁翁夜傍西巖宿曉汲淸湘然楚竹煙消日出不見人欵乃一聲山水緑南城童宗說音注欵音襖乃音靄新安張惇頤音辯亦無異說今按玉篇類篇廣韻集韻欵從矣從欠倚亥反相應聲也乃曩亥反【此字之本旨】語辭也皆無襖靄音者文簡程公演繁露謂舟人於歌聲之外別出一聲以互相其所歌今徽嚴間舟行猶聞其如此若然則倚亥曩亥二反正似舟人相歌之聲又何必於篇韻外特創二音而後爲得耶

方虛谷文云學者臨川而四明文也永康而東嘉臨川撫州郡望陸象山撫州又象山之門人慈湖楊簡敬仲四明人四明明州慶元府也陳亮同甫門人然亦與之遊從同甫之墓水心銘之有云我覺子覺詆濂喝洛黃直卿李敬子之守可移乎象山之學實流爲禪專以覺悟訓學者以我之覺期子之覺而詆斥濂溪周子伊洛程子之學有禪家呵佛罵祖意黃榦字直卿李公謹字敬子皆朱子門人上足能守朱子之學而不爲象山所移者也其餘同門亦問有爲所移者矣水心自建康帥閫病歸不復出大肆力於碑銘記文四方甚重之陳筠牕名耆卿字壽老吳荊溪名子良字明輔二人皆宗水心爲文𨿽奔走其後而追之終莫能繼此見幹淳間有此樣學問文章皆不以正理爲主者也

所謂穉變而來老化而去天地間萬形皆自無而變爲有自有而化爲無物之稚者自無變有而來物之老者自有化無而去來生也至而伸也去死也返而歸也此八字括盡人物死生之理

程泰之禹貢圖不愜人意不能使人一見了然其所指山水地名徒添出後來者愈使惑亂可無此圖

夷堅志乃容齋洪景盧【邁又號野處諡文敏公】借以演史筆虛誕荒幻明明如此今謂莊列爲虛誕荒幻而廢之可乎此二字出列子夷堅聞而志之一句謂未嘗見其事而記之耳夷堅卽左傳中所謂庭堅卽臯陶也凡三十二志趙與時賓退錄述其序意甚詳說夷堅二字亦明今坊中所刋廑四五卷後靣多有益於人不盡荒誕惜無本子

齋文字中屢用軼字嘗靣問之云滿字之意問所從來云見人用之卻不言何人按左傳彼徒我車懼其侵軼我也乃車相逾過之意未見滿字之訓旣未知所本不如勿用愚按軼字亦疊轍三音荘子奔軼絕塵揚子河東賦軼五帝之遐邇王褒有軼才東坡始皇扶蘓論鞅自以爲軼堯舜而駕湯武洪光弼【晧】中和堂記今天子紹開中興逺軼孝宣皆超過之義所謂土然而居恐只是塊然而處之意風然而休恐只是韓文其去也風休之意乃是以死字實字作活字虛字用之然大奇矣不可爲法

劉辰翁字防孟號須溪江古心之愛友文字有好議論惜無全篇純雅者其學不自朱子來是其天資髙後來漸漸迂僻如注杜詩多說得迂晦教人費力解說可笑其人好怪父喪七年不除以此釣名

楊誠齋亦間气所生何可輕議其詩文有無限好語亦有不愜人意處文過奇帯輕剽處蓋自荘子來

程文簡公易老通言光宗喜老子此書投合光宗其彊合處節去其單解老子處自好

文所以明理必明理然後能作文必講學然後能明理講學當於何下手不出乎讀六經四書而已六經非大儒不能盡通初學且先通一經四書亦當讀之有次序文公定法先大學次語次孟末及中庸今皆當按此用功精熟以防四書窮一經然後讀官樣典雅程文以則仿之又求之古文以助其文气曉其文法𨿽大儒教人亦不過如此而已

論孟集注只在熟讀精思貫穿透徹而已先且要記得一部四書在我胸中不靠印本提一段首句便衝口念得下面細字然後卻問自得之妙所謂自得之妙在各人自得言不盡意難以語人也

黃山谷云由杜子美以來四百餘年斯文委地文章之士隨世所能傑出儕軰未有升子美之堂者況室家之好耶予嘗欲隨欣然意防處箋以數語終以汨沒世俗初不暇給𨿽然子美詩妙處乃在無意於文夫無意而意已至非廣之以國風雅頌深之以離騷九歌安能咀嚼其意味闖入其門耶故使後軰自求之則得之深矣彼喜穿鑿者棄其大防取其發興於所過林泉人物艸木魚虫以爲物物皆有所托如世間商度隠語者則子美之詩委地矣

程斗山雪詩云良謀𨿽已禽元濟勝賞無如得李貍誠齋𨿽嘗借李貍言牛尾貍然恐不可只作如此用之又古詩云欲騎揚州鶴不食武昌魚揚州猶可上武昌不可居對巧意未粹吾甥仲文詩雲雨添新水半篙緑風減殘花防片紅工而妥梅花詩雲淡勻姑射仙人貌淸奪林逋處士魂奪字未妥當攺作返

嘗讀胡余學作壽慶樓記云文字頗絮然卻自好大凡作文字如裝然先且說一片冷語又時時說一段可笑之話使人笑末說一段大可笑者使人笑不休又曰此記出齋後只將仁者壽積善餘慶兩句來反覆議論竟無一字相犯難得

張益州畫像記謂公曁曁公來於於曁曁武毅貌軍旅容也玉藻篇戎容曁曁老泉用曁曁字本玉藻文

定宇集卷八

欽定四庫全書

定宇集卷九

元陳櫟撰

傳行狀墓志墓表

通守陳公傳

公諱慶勉字志問世家休寜之陳村曽祖嘉聞始遷五城祖仁傑父克紹皆不仕叔父惟字斯傳深春秋紹興壬子冠鄕舉乙夘再貢丙辰擢第調徳安府應城尉而卒士論惜之公生於淳熙癸夘甲子年甫二十有二以詩經貢於鄕五試春官紹定五年壬辰徐公元辰榜擢丙科年已五十矣授廬州舒城尉六年癸巳四月之任端平元年甲午全子才孟珙等師入河南謂中原可日復制府諉公董餉汴京米以石計者萬有五千載以舟百自合淝部舟至京口支裝渉湖而江又溯河而淮北過徐泗南過盱眙歷濠梁扺壽春交卸之日斗升無虧駭風濤危哨騎脫萬死而得一生未幾敵決潼闗水踵三家灌智瑤軍故智事有大謬不然者矣公亦匹馬南還與吏士皆饑疲采野柿梨棗代食幸而得還尉於斯者前後凡防人不自我先不自我後乃獨丁此時吁危矣哉幸公在任日常率士卒棄馬徒步捕獲彊盜兩夥共二十有一人解上司正典刑勞績章章他如相視山寨數十處教之備禦有方邊民獲入堡安集凡此皆鉛槧之士所深避不敢爲者非公文武才全疇克爾此豈內地行呼唱衒防捧之尉云乎哉端平三年丙申替歸次授嘉興府華亭縣蒲東監鹽塲嘉熙三年己亥十一月之任次年庚子霪雨泥濘攤曬久妨鹽課虧額遭庾臺罰俸百指嗸嗸日糴以度楮幣一緡僅得米二升有半居官謂食天祿孰料其窮至此未防大疫且大饑亭戶四百五十有奇死且逃之餘僅存百九十貧不聊生煎辦無力坐是課大虧所辦十不及二三庾臺初索公印歷寄庫繼察公防勤無可致力無可歸咎陳於朝令公解見任別注一等合入差遣奉防特依公遂離任別注淳祐元年辛丑十二月也不自我先不自我後饑荒疫疾公適丁之所幸庾使知公朝廷知公遂得善去不然殆哉然公之在任也先是姦民蕭元輔者以亭塲三萬畝冒獻於禦馬院公親詣臺條陳原委利病乞奏於朝石卿孝淳備以公言敷奏得防以元塲還亭戶石公令公代撰碑頌以垂不朽焉饑疫而課虧於一時非公之過塲復而課辦於悠久乃公之功公於官何負哉石公去馬公繼之奏令公善歸馬公力也公嘗上馬公書有曰淮西之餉汴海東之疫饑皆百年所無之事而某任警曹則當之任鹺局則當之豈骨相寒苦而然耶嗟乎可嘆也已仕途萬里出門卽羊腸天欲飽公之智熟公之仁未必非福自是而後三四任以前之畏途視之差可以言順境矣三授韶州推官淳祐五年乙巳七月之任先是獲盜賞典屢陳未行左司徐公榜下士孤寒無援爲言於朝七年丁未正月凖吏部符下奉防轉儒林郎攺次等合入官赴部注籍四月始離任方公之在任也以札子言二事於部使者其一言寺院之其一言州兵之單有曰有寺院則有住持近年以來僧不以戒行任住持惟以奔競爭住持耳官因常住之多寡立爲租息之定額利租息之入開告訐之門大率常住有千緡之入則租息収千緡之半今日僧請增輸則乙可攘甲之處明日訐其小過則丁可毀丙之處是官與僧同盜常住也某仕於韶如端溪英石諸州多所經歷毎到寺院東倒西傾未嘗有一榻可臥一竈可炊者稽所由蓋常住歸於郡守之囊槖寺院壊於客僧之住持聼其壊頺誰任修理名曰祝聖而廢墜至此成危邦之陋風豈太平之盛觀爲人臣子忍辱視之今冝敷奏之乞委本路監司覺察有常住持處只許衣鉢相傳不許客僧夤緣請住有戾於此上下同以贓論庻主僧不至視寺院如傳舎寺院不至終敝棄如弁髦其於祝萬年壽豈爲無補言兵事有曰廣東諸郡多與章貢郴桂鄰溪峒縱橫時乎出沒相挻而起遂至震驚始畏張皇而卒至滋蔓兵不足故也昔儂智髙之禍可鑑矣一二年來如韶有九峯之擾章貢有寜都之擾懲之於前則宜防之於後策將安出曰塡補官兵措置民兵是也何謂塡補官兵諸郡廂禁有名無實欲行招補柰招之易而飬之難姑以韶一郡言之郡計匱乏何以辦此本郡𨿽無生財之道而有出息之計竊見江浙郡縣全借榷稅而獨不行於廣南民擅酤之利者日以富官非酒泛之給者日以貧倘許官自設法與江浙一體施行官酤界外不妨民酤則酒息可助招補矣又竊見廣南鄰郡官鬻鹽今本郡有寄樁省錢萬緡倘借此錢以充官鬻本柄與鄰郡一體施行而於官鬻界外不妨鈔家則鹽息可助招補矣又竊見本州有萬緡解庫嵗有出息約二千緡倘許以此出息亦充衣糧費則解息可助招補矣合此三者以資招補於民無損於兵有飬闕籍補以彊壯老弱代以子弟委監司以稽原額飭郡守以嚴教閱則廂禁庻幾可革何謂措置民兵陜西義勇兩淮萬弩手皆民兵也二廣號爲樂土土曠民稀所以處流民置兵籍猶有可議者試以韶一郡言之冒占戶絕之田無時無訟不辟不耕之地茅葦相望凡若此者倘自朝廷行下官不許私占盡行根括籍爲官田稽其畝步以處江上之流民而徙耕之所過州縣量行資給爲之室廬貸以牛種復以租役家籍一彊壯爲半年軍春夏耕耘秋冬教閱自縣而一郡郡而一路籍田可處萬家則得萬人爲兵矣今江上流民動以萬計與其使耕於沙州聚爭於不足之區孰若使耕於二廣散處於有餘之地與其使冒疊哨之危以資敵之向導孰若使爲樂土之兵以備吾之緩急大率若淮之萬弩手焉以出息飬州兵以爲緩急城守之備以閒田飬民以爲緩急調教之備二者官無飬兵之費而坐獲飬兵之利不猶愈於束手無防乎凡此皆言言允當鑿鑿可行茍目前以冀終更者那計及此韶守張公貴洪舉公有曰九韶俗悍訟牒繁興有積年不決者陳某畫諾之頃燭姦擿僞如見肺肝吏服其公民懷其惠今玆班赴臨發之日吏民依依不忍釋觀此及後蕭漕之舉公公無負於韶可知矣淳祐八年戊申赴班僅授鄂州蒲圻丞赴見闕十一月之任政事之暇時與趙宰侯尉爲文酒之防有足樂者湖北漕蕭公逢辰舉公有曰陳某性資純恪學問老成擢第二十年安貧守道調曲江推官二廣屬郡貨寶所聚仕於彼者誰慕酌泉之操獨能載月而歸一寒自苦玆貳政蒲圻率職輔令門淸如水邑民嘆服頗有淸靜無欲之化當職得之親見初非溢美自非公之聲實相符前後一操豈易得此於漕使哉十一年辛亥五月替歸五授簽書威武軍節度判官防公事兼西外宗正簿領十二年壬子十二月之任三山大郡也節度大府也外宗簿亦朝士也公往任簿領於斯裨贊優防不必有赫赫之功而後見也西外宗正趙公汝佺福建提刑胡公頴知福州陳公昉交章舉公最後知福州陸公徳輿舉公有曰陳某稟資朴茂蒞事恪勤佐幕兩年老成譽滿信不誣矣寶祐三年乙邜三月替歸六授行湖南轉運司主管文字四年丙辰七月之任時趙公葵家居於潭鄕老程公元鳯以書爲公先容趙公首見公卽有老成持重之褒自是日信重之方漕使章公靑孫之赴召而去新使洪公燾之未來也有防命公防印非朝廷知公有素豈輕寄之以此時兵興雲屯待哺招糴給運防至嘗以減糴數中朝省且以書言之程相論度牒登仕誥難售程公復書有究心職業之稱與裁減誥數卽暗減糴數也此於事理當減而求減者也繼有湖南和糴二十萬石前寶慶二郡乞蠲免公恐上江四郡紛紛援例所糴數將如何敷之別白利病曲盡其至陳於朝省五年丁巳九月省札行下明言湖南運漕陳宣義申述詳明極可嘉尙已札下令道永寶慶日下炤數糴足札付湖南轉運司嚴督之省札褒嘉夫豈易得此於事理不當免而不免者也六年戊午八月漕司闈試士史漕巖之委公董試且俾飭考官命題立說主於正大公體氶惟謹是舉取士允協輿論公有力焉九月出院替歸開慶元年已未赴堂求倅時有帯朝職始得倅之防援外宗簿領以請得通判武岡軍替何籍闕何又替於大信者也未防賈宣閫奏特辟楊季衝替見任於大信有防令下兩任攺替公念攺替則闕愈逺又恐宣司再辟人則此闕終爲有力者所奪不得已攺注福州倅景定元年庚申某月也公嘗簽判是州去思在人將以半刺重臨先聲所騰士民鼔舞嗟乎豈謂遽以二年辛酉二月七日謝世而去之乎公自少負儁聲叔侄弟兄自爲師友與應城公治經𨿽不同而學術淵源則同過庭聞詩出於父命遂與弟貢元公同習詩亦同以詩經蜚聲塲屋逾冠領薦士林艶之次春南宮宣昭義問之題已屢擬之而竟下第公不怨勝已反求益力然後乎此二十有七年始第則已老矣﨑嶇州縣之職二十年非無功非有過而仕止於是使假我數年終福倅之任家事亦詎止是家素單寒公謹畏自持終始冰蘗沒之日田畝不盈百人多以老且貧爲公惜是皆俗見孔子非萬世仕者之法乎爲委吏必防訃當爲乘田必牛羊茁壯長盡其職分所當爲而已矣使後日不爲魯司寇孔子之爲孔子自若也何損焉公自歷官職分必盡有功無過賞不酬勞班攺宜宰邑晚節宜通守皆天也公何媿哉譬之於物早遲巨細時節分量一聼於天菊之香晚不羨梅之先春鷽鳩之搶楡不羨云鵬之摶扶吾方以壽考安貧爲公幸而不以老窶爲公惜識者當有取於斯言循轉自迪功至宣義以官年少拘礙不得上贈二親公嘗恨之逹觀亦不足多恨公爲文長於論事有陸宣公之風五七四六皆典重純雅惜遺逸者多耳櫟於公爲族侄孫卽公與詩詞唱酬六五公同叔之曽孫不忍公之沒沒無傳也隨所見聞追而爲之傳外是有當牽連得書者謹附見焉公母弟貢元公諱應午字志可以詩經領甲午鄕舉防諸侯於東都止駕言䢐東題也主意謂賢君欲振動天下之精神必自吾身之振動者先之所以必東其駕以東諸侯之駕气象雄偉終篇稱是至今膾炙人口垂免解而不得試竟以癸丑歿公家問中深惜之公遺文中有和侄履正長短句曰一種名駒日千里駸駸良驥曾防到文塲掉鞅奔騰猶未問汝視文淵子侄誰同誰異莫效季良豪傑士伯髙謹厚宜操履以馬援之戒兄子者戒之尙可見前軰之遺風焉此則先叔父字徳之丙午先預薦而韓守補降爲乙榜者書此以見公一家文學之盛又以見勵族侄之嚴盛徳事之一端云泰定元年春二月二日戊午櫟謹書

處士南山戴君行狀

皇慶壬子同邑桐岡金公聘予爲塾師其戴氏外孫蘭庭芳時方十嵗從遊三年警敏異常兒予器之謂必成立後十四年泰定乙丑面以其先君子南山君行實爲托禮辭之旣而尃書以事狀來請之勤勤予對其二舅讀之漸讀漸涕零哽咽不能言黙誦終篇嗟夫尙忍言之哉謹按事狀摭實書之君諱杞字南山姓戴氏世占名族於徽之休寜上世居亳之譙國徙袁之宜春南唐保大間銀靑光祿大夫撿校國子祭酒兼監察禦史上柱國諱安始遷邑東由山鄕之隆阜裏是爲君十四世祖墓在黃墩小練原髙祖諱靖從事郎婺州蘭溪主簿二子次諱得一建康府知錄曾祖也妣金氏祖諱杼江東漕貢辟司幹官妣吳氏邕守竹洲公儆之孫女繼寇氏考諱登庸號震齋舊師弗齋陳公宜孫妣吳氏伯父諱元凱武學釋褐授成忠郎池帥司幹辦公事世母朱氏侍郎公晞顏孫女年九十有一矣尙健壽者如斯夫君生以至元甲申十二月十六日亥時歿以大徳癸夘正月十一日戌時得年僅二十數之短如斯理有不可測者後六年乙酉十一月十五日葬於鄕之遐富原君防頴悟五嵗而讀書十二能文鄕先逹弗齋陳公齋曹公皆賞異之賦詩有驚人句友梅吳公資深次臯孫公巖有取焉君之從叔父貢元公采爲蘭言如此君娶金氏武岡君新寜簿公革孫女國舎桐岡公應鳯女也一子是爲蘭君歿後二十五日始生方在母腹族之人幸其女窺覦將爲後及生男也震齋喜極宿疾頓蘓親督養視閔閔焉冀其長而有立也越三年丙午震齋亦歿於是寡孤零丁無所於依外大父哀之挈以歸燾之維之撫之育之天地父母之恩不啻也君季氏良佐君相臣實總家事桐岡公爲叩請取先疇鴻溝之責家董租入移戶稅自由山而裏仁以便輸應少長付塾師教之又爲卜謀姻對凢所以曲成者無所不用其至延祐丙辰桐岡不幸亦逝賴諸舅承先志念不少殊嵗己未蘭年十七始贅於歙山泉之汪氏丞相吉國程公元鳯之孫甥也外舅公元淸愛同鳲鳩與外氏交扶植之豈期明年汪氏疾弗起甥館興闌逡巡歸祖廬依叔父以居泰定乙丑春建康鈔庫提領汪公巽元歸以孫女家事甫粗定蘭每端居深念君片言隻字不復存一日伯舅摠管公伯顏遇君所贈程徳庵詩於揷架中以授蘭曰而父手澤也蘭驚泣拜受襲藏以生不識父今得見詩若書何哀幸歟金氏每謂蘭言君仁孝天至念母食每寡必深探所欲時進甘防不忍須臾離側如孺兒之不能去乳母也考晚嬰疾寡出乂門戶事殷君嘗藥於內幹蠱於外靡遺餘力亦無不滿親意嘗自言曰二親年未六十吾方幾冠天或者鑑吾孝親之心庻幾親康寜則反哺之日長也金氏年十九歸君悉鬻奩藏買田如幹畝二年而寡又三年而舅姑繼沒於是挈子依母家每遇展墓烝嘗時必挈之以歸銜哀茹苦不遑寜居者二十年吁亦可憐也已今年春甫爲子畢娶自今以始子其得時定省婦其得供珍鮭乎天道好還固宜爾也遐富原之地祖產也初未知可塟與否自君歿金氏切切謀卜藏宵感於夢謂玆吉地徧諏塟師其言悉符良佐惇手足之義慨割其半以完斯美且從臾亟爲之其地去家可十里鐘秀萃美滃郁環抱遂舉以塟斯役也桐岡公實主之金氏又捐置山貲左右前後得之無遺將搆屋墓傍捐田谷淨侶以防香燈期世世無怠也良佐之生母範氏事震齋日久蘭以不逮事大父母於所愛宜加之意擇先疇上腴五之一助叔父以養自戊申迄今不少怠此義之交相感應者皆可尙也庭芳痛目不識父而心切於報父不忍有美而弗傳將求文銘諸羨道以圖不亡之壽又以父之不年而未仕也恐不當得銘援昌黎韓子銘處士盧君於陵例以請今之昌黎而彊委重焉此固報親之大者乎竊謂又有大者焉天生大賢有始厄而終昌者趙文子杜祁公皆遺腹子皆能亢其宗而昌大之匪直著親之美而已王逢原邢居實皆能詩文而早世逢原無子居實未之有考人所貴有子有賢子耳謂有文爲不朽有子爲不死不死必不朽矣仁者不必壽數也仁者必有後理也由此觀之理未始不可測也子能表父文傳父美孝矣能賢其身昌其宗尢孝之大者庭芳年未志學予具知人之隻眼者已知之後十餘年果印予言今年甫二十有三正晉子野所謂日出之光自日出而日中以曁秉燭鼎鼎未央寛以數十寒暑久大徳業其何可量文子祁公當而三吾言豈有印於前而不印於後者朂哉庭芳玆豈非先君子所深望於子者謹狀

友山處士程公行狀

公諱泳字孟遊號友山世居休寜縣南之防裏髙祖諱某尙書文簡公大昌母弟也曾祖諱律於樞宻正惠公卓爲從弟始遷居中宅祖諱以丰父諱用中又遷居汪圻下溪之傍卽田爲宅里人呼爲田裏焉數世種徳績學韜光淳祐五年乙巳實始生公公自防神采英防應對爽徹從塾師往往靑於所出書得顏栁楷法習程文錚錚有聲晝之所誦夜夢多誦之至數十句不誤夜夜而然其劬於晝可驗也持所業請正於鄕先逹屢遭賞異眾謂父祖不耀委祉於公踵文簡正惠世科當不逺不數年科目廢矣公不但文墨超邁世事尢練悉淸幹有餘少與兄臞山公友悌天至恊力幹蠱率以用譽年二十有四丁父艱自是應門戶接都保邑大夫侍史胥徒恭謹和厚稱明果公正實兼之事防難處一出言人無能異者彷佛王彥方陳仲弓之風丙子夏羣小逞謀害公愷悌君子神明扶持宗黨助順防軰隨以磔然疇昔所藏羽化不復完公劬躬貶用力訓子世其家不數年物力防復舊適郡邑差爲倉庫官歷數年時方難爲坐是業又落公劬躬節適如初不數年又防復其初方將含飴防孫啖蔗佚老而公謝世矣實大徳甲辰某月某日也享年六十不爲不壽而人無識不識皆惜之者以公徳人也公所以爲徳人何也請索言之公事親孝少喪母事繼母如生母事兄悌與兄競爽怡怡切偲平生無間言處家整奴僕軰肅然待族厚聘塾師教諸子羣從附焉者不與校處鄕和事長者甚恭接少者略不倨待下焉者亦甚得體交外姻盡道公內同邑處士求邇先生範公孫女也求邇子司戶公卒二子方防公爲謀屋於所居傍遷而近焉扶持之成立之惟力是視求邇公世業家聲賴此不墜公力也待塾師恭而有禮不丰不嗇終始十數年如一日周禮六行曰孝友睦婣任卹揆公平生於是六者無一不備謂之徳人非乎且資性忠厚恥言人過聞人述里巷鄙防事嘿不贊一辭兢兢畏謹無一髮可指可議或言某家今頺剝如許應之曰吾軰要如許甚不難愼勿取其覆轍駕之觀公一言一行悉皆可爲世範太上首立徳次功次言功言胥徳乎出徳在己功在天公𨿽不逢無功可述然處家處鄕是亦爲政復何憾焉嗚呼世不復有斯人矣公之將化也得疾醫療閱兩月愈矣閒坐觀摘橘防風襲之又疾臞山視之曰兄某不起矣只在明日訓子訓侄媳皆忘私盡孝等語言言切當至明日起坐索水盥潄如平日略不亂恬然而逝觀此亦聞見中所無公之內範氏少公一嵗其沒也以戊申某月某日後公五嵗二子椿楚皆學成行立一女適同邑趙某孫男幾人孫女幾人卜地於範公博村故君之園斯地也術人素云可公素聞之未言臨歿防及之範君素恨報徳無所卽欲義遜公內範君女兄也力辭不受必酌中直以酬議遂定椿楚將以年月日防事謂櫟曰先人日月有時將塟矣欲刻志羨道必先以狀計當今大手筆莫如先生敢以詩櫟曰聞之沈隠侯郭有道漢末匹夫非蔡伯喈不足以偶三絕謝安石臺輔時無麗迄乃有碑無文審如斯言則士傳世在有徳不在其位文傳世在有文不在有碑僕於公自年十三得陪硏席繼爲八年塾師與公交前後四十年公知僕心僕知公志且文簡公母櫟六世祖之親侄女也我之曾老姑爾之髙祖母老杜嘗以是語王砯僕之於公亦略似焉乃不復辭謹狀

恕齋居士汪公墓志銘

士君子立身行世修天爵而人爵從者誠可尙天爵修而人爵不我從庸何傷與其得人爵而有愧孰若徳行立而無人爵之爲安知此者可以論恕齋居士汪公矣公徳行人也姓汪氏諱士龍字潛叟恕齋其自號曾祖諱黻祖諱繹考諱祺世居休寜之芳塘四世祖始遷蕖濱實上祖質庫基也家嘗中否公少力學壯爲通儒不拘拘章句之末實能明體適用貫窮理盡性開物成務而一之外嚴而內寛貌威而心慈肅恭勤儉再振其家而張大之古以六徳六行興賢不敢防公以全六徳然彊恕近仁由忠爲恕亶爲有之若孝友婣睦任卹之六行以全許公可也事二親盡歡每以欲飬不待爲終身恨孝矣爲兄善其弟弟歿愛從子伸老自防俾同居育之誨之成人爲之娶畀之田別居之屋友之推也待族壹是以和爲本𨿽好尙防不同者終心服而歸於同睦內族也以婣外親言之視一事可見其大者公娶霓湖提幹朱公孫女娶之五六年迎外姑吳奉飬之視之謹事之恭歷十有六年享年七十有三而疾不起防塟盡禮有過無不及不寜惟是外姑之孫思義年甫十三俾侍祖母俱來撫飬成立之爲之婚娶畀之田以租計者百有五十居之屋逾陸士衡之三間今表侄之子亦克家焉性如鄭當時之好客賢士過從必禮遇之實能以賢知賢擇塾師必謹以才其子若孫可謂能任於友也已至於愛眾尢鑿鑿可稽周急略無倦干求假貸者每輟食應之咸感悅而去尢樂施捨裏之巨幹曁上資幹抵邑必經之途泥而眾苦之捐財募工石之凡數里以便永久他杠梁之修徑路之築指不勝僂又於本都創麻田堨漑田四頃而贏日督工成之風裂肌日防面不顧旣成兩岸易頺歷數嵗卒堅久之裒費有田之家十不逮二三一力足之而後止平生與物無競酷嗜詩書不驕不奢惟惇朴實賓至咸遊橘中之樂他雜事平生不掛眼吾故曰公徳行人也以鄕三物之六行許之其誰敢攺評人有徳行如許而賓興不及之此權衡人物者之責公何愧焉惜公不用於世而僅於家若鄕故其實可見僅如是使得進而用世推其明體適用之學其所建置詎止如今所觀而已昔馬伏波徵五溪見飛鳶跕跕隨毒霧始羨弟少遊之欵段下澤鄕稱善人由是而言進之不如退也出之不如處也信矣近世以來汪其姓而逹焉者宜莫如畫繡之相君然汪黃並稱公論弗之許極人爵而辱何如公無人爵而安之爲得哉元貞初元乙未公革故居而鼎新之至大辛亥厄於王元之火尺椽無遺余延祐乙夘子繼先志所欲爲肯堂肯構面勢不易宏壯有加焉公生於淳祐乙巳正月二十有三日之子時沒於皇慶壬子十有一月二十有四日之酉時享年六十有八壽幾古稀豈易得者至治壬戌正月初四日之子時與孺人朱氏合塟江家丘去家才百舉步而天俾之佳城尢不易得天所以報善人也子男一人仲孫孫男二人徳馨公之善所鐘訓所成皆賢敏謹願見者不問而知其爲恕齋之子若孫也尢天所以報善人也某受知於公也深公待遇之也亦至己酉至辛亥公以塾師賓之塟之五年泰定丙寅秋七月旣望仲孫示公事狀俾志銘公墓某也何敢以固陋辭銘曰終身何行惟恕一言何但終身裕後淵泉樂哉斯丘偕老之阡如公昭昭骨心傳

廣東淘金副使滄洲金公墓志銘

至徳癸亥七月六日副使君卒於汪溪裏第其孤天驥天澤告訃予哭於外次尋往弔之孤將防事集其族彥商確墓銘僉曰知爾父無如陳壽翁先生盍謁諸先生當無辭得銘爾父其瞑矣孤述以告余執述欷因嘆與君童年契誼白首久要君竟先余歸矣余尙忍銘君哉君諱玉相字淸甫姓金氏按家乘稱博道公自桐廬遷休寜杉坑者其第一世祖也竦自杉坑遷梅結者其第四世祖也松靑自梅結遷汪溪者其第九世祖也松靑孫宣議郎倫倫孫國子學錄忠忠孫茶提舉振虎振虎實君父也母吳氏君生有美質自防卽知務學誦習不休迨長究明經防於制科文字能指摘瑕疵故鄕鄰治舉業者悉就裁正然君所自爲文則根理道剗削枝葉𨿽至粹美殊不合於時俗屢試屢蹶竟不獲一第其豪爽負气雄視一世憤郁放爲詩歌鏗鏘可入吟詠自是絕意塲屋告所知曰吾終滄洲人也縉紳大夫有知君者在當路遂以懷才薦辟授廣東淘金副使捧檄笑曰官𨿽卑猶不廢吾賦詩況廣東佳山水經蘓長公欣賞嘗言入廣奇遊冠絕平生今可行吾志也及蒞任嵗有常課易足官以閒散無事日載酒尋幽興至詩成翛然自得行役潮州謁韓廟有作友人曹齋稱爲禁鼎一臠忽懷故都請致仕歸與族老防遊賡酬笑傲積累篇牘有滄洲集有古風詞韻遘疾卒距生寶祐丁巳七月六日享年七十有七娶防里程氏子男二人長卽天驥次卽天澤以泰定甲子十二月三日奉柩塟於果子市丑未向予嗟君有才行至老不獲一試及出乃得所謂漫郎散秩又無所發泄信有宰之匪由人也銘曰壯而曳輪於時逍遙滄洲吟嘯以嬉老而稅駕於時逍遙滄洲吟嘯以嬉天不昌君之時而惟昌君之詩吾今以爲君慰而弗以爲君悲

桐岡先生金公墓志銘

桐岡金公塟三田原之六年嗣子南庚語其友陳櫟曰先墓羨道之石未立大懼有美弗傳子其爲我圖之予辭不獲敢摭實以書謹按公平生立身行已興家裕後樂仁義之善惇孝友睦婣之行世居休寜邑西四十里之陽午洲曾大父文藻始遷璫溪大父修和迪功郎嚴州戶曹參軍父革由右庠擢第授成忠郎主武岡軍新寜縣簿歷世積善鐘秀於公公諱應鳯字朝陽桐岡號也生淳祐丁未九月之二十五日自防警敏種學績文簿公入學家事不遑理時公年甫十二三卽幹蠱用裕務學理家兩致其力簿公借徑韜略本深孔壁書公熟庭聞以書經預計偕賸員問津壁流慷慨以功名自許未幾而鼎命遷科目停經綸志大時弗遂矣簿公官湖湘公母弟竹所公諱應貴侍親宦遊家事不暇過而問公畱家儉勤自立始終不憚煩癸巳夏簿公年垂八十始捐館先疇視初倍蓰不啻合締創繼述一身兼之人以爲難公弗自謂能也簿公訓子嚴公竭力順事奉母楊氏以裕蠱聞二親俱年髙而終謀窀穸惟謹墓所一崇道觀一營佛剎皆捐田谷其徒俾事焚修仁孝於親州裏艷之與竹所公友愛天至平生無絲毫間言簿公卒同防二十年壬子遷居始析業公曾大父之與弟兄析業分當四取一甘辭多受少取七之一義遜也今拓先疇皆公力寜混同而中鴻溝焉曾大父立徳曾孫篤之以友立言端可模楷當世擇師教子孫甚力扁書堂曰一經前貢士胡雙湖記之長嗣之仕古荊爲巴圖爾民戶副總管也賦詩速其行期以公謹廉勤戒以畱戀家山子之能仕父教之忠信矣之官之月聞公訃戴星奔喪去家二千里十有一日而至本欲移孝爲忠弗獲竟其忠還遂其孝子何媿公之教哉族蕃衍壹是睦之以和長少欣欣然當傾洞初邑居良難公攜長婿館谷家傍左提右挈之越十有六年完璧而返戴氏外孫蘭生而已孤公鞠之家教之成之遂爲令器余姻戚緩急可效之力者悉無靳親友或天水違行不降心以相從公不忍坐視力調劑之或代輸束矢鉤金或捐產毗虧益寡感公義彌罅圓橢歡如初綽有王彥方陳仲弓余風待人儉恭處鄕公平世俗驕矜偏私態無幾防見於顏靣不怒而威睦婣也任卹也片言細行筆不勝書周官以六行興賢能孟氏以樂仁義之善爲修天爵而人爵從之當公盛年使時與之逢世科詎足多遜然林泉自樂於鄕是亦爲政於家付功名於子孫亦足以稱善人傳不朽矣何必身預賓興列人爵而後愜哉公三娶先二汪氏今黃氏子男四人長南庚次南仲後竹所次南呂次南周三女長適汪安次適戴杞季適黃瑺俱宦裔孫男五人震祖隨祖觀祖謙祖鼎祖孫女一人公嘗自云諸孫之母有四入吾家家庭惟見雍睦如一母然予嘗對曰非先生身修家齊儀刑肅雍其孰能與於斯嗟夫此可以觀公之家政矣公之善行卓卓如此公歿於延祐丙辰七月之十二日享年七十塟於丁巳之某月某日鄕曰千秋裏曰和化原曰三田墓之形曰匣裏明珠朱子感興比狀人心有曰珠藏澤自媚是方寸之心田與匣中之明珠蓋異名而同體皆自公之心得之櫟也素與公遊知公莫我詳無溢美無誇辭所以報知己也文成延祐壬戌七月某日

銘曰縱觀八極詐暴欺孤禰觀以蟻石方之狐豈若林宗蔑勢與位有道一碑芳菲千古嵓嵓桐翁不爵而尊道行家鄕善樂行惇淵哉公心澤媚珠存埋玉匣珠方寸本根畊之無盡兮心爲田孫曾防防兮掌珠圓世世生賢子兮卽斯阡

汪主靜先生墓志銘

士君子卓然有志於成立者多本於家學相承有以見之眞故其所行遂足以稱世否則逺非有所承學之無其本而畢竟克成厥志也者防希先生諱深字萬頃號主靜姓汪氏丰神秀偉卓犖異常四嵗時塾賓授大學章句卽成誦八嵗已渉獵經史及其長也發憤聖賢涵濡玩索爲文落筆驚人十六七嵗時遂與當時有志之士講道於平山堂謂今學者之病在於未有灑然融釋處知所持守只是苟免顯然尢悔而已於是盡棄平日气習更鞭飭於不及處脫然有自得气象同志稱其人品甚髙予少時已聞其爲有道之士深欲負笈以從値祖母氏多難而已迨今猶以未獲及門爲歉先生越國公後江南望族世居休方塘髙祖諱伯通仕宋判福州政聲沛然曽祖諱邦昌祖諱思懋仕宣議郎父騰坡老於文學隠徳立言家政巨細皆條理之不以勤先生先生以故得専於學其成之者逺矣叔父從龍仕宋廬州判弟恕補太學生季弟椿分巡江浙以廉善見稱先生孝友剛正動中禮度不以勢合利交年十九領鄕薦屢試禮部下第以景佑元年將除職偶丁吳太夫人艱服闋遂授湖州安吉教諭於是先生之爲教也慨然思有以作新其人匪徒從事乎文章博極古今辧傳注之得失逹羣經之防同極聖賢之閫奧推攷禮樂制作刑政因革之文使學者有所依據以爲日用常行之地每月朔日升堂召諸生環立講求斯道之要嘗謂古道修明人心純一後世文藝之工展轉沈痼幾於蠧蝕不存然而理之在人心者不容冺也國朝諸儒復振逺響斯道晦而復明吾州近幸翼之胡公教授誨澤尙新人之耳目爾諸生天資𨿽通塞不齊必求體用一源顯防無間之妙使髙逺者不墜於荒忽循守者不流於滯固其功用豈不大哉諸生因而奮修前哲潛玩而服行之大小翕然歸仰尊稱爲主靜先生湖州士夫莫不曰前有翼之後有主靜時位𨿽不同立教有先後者勢當然也至若用世之久速及人之淺深致效之逺近大小天也非人也時近臣以先生薦於國學而議者以主靜之學陸學也非朱子之學也遂罷其事嗚呼陸子豈易言哉彼又安知朱陸異同之所以然哉咸淳攺元賈相専權誤國竟辭歸丘園以償夙志夫人金氏先公數年卒先生生於紹定辛夘以大徳甲辰卒於正寢享年七十有四嵗先生存日嘗謂子曰塟者藏也欲人之不得見之謂也古之善塟法者莫如郭景純曷不逆善祖父之塟地以免子孫斫頭之禍觀胡澹庵楊誠齋諸公之言其不足信也明矣脫有不諱但求水深土厚足可以爲朽骨之永宅子曰棠國學生也是冬吉日將奉先生柩與夫人合塟於黟縣黃陂中洲之旁坐亥向丙是園先生之祖思懋公創也棠具是情告予以表銘先生墓櫟也深喜先生之見與予合而先生之行髙出人一等故敢忘潘氏志周子之誚而學爲之書先生女四人所適皆名族程梅溪張官舎朱館生星源金竹程壽卿是也孫男曰傑曰顯有學有守咸有徳士也嗚呼如先生者克成先志啟佑後人眞所謂豪傑之士也天下國家其可防斯人也哉銘曰汪顯江南孰浚其祥克世其武中選文塲品節湖學徳教馨香奕奕崇丘中洲園旁公安於斯我悼何忘

傅巖處士汪公孺人吳氏墓志銘

黟於新安爲縣人淳俗古素稱小桃源隠君子樂居之宜傅巖處士汪公之先世自宣之新建徙而家焉初居黟之考川五世祖遷古舒父將自舒還黟道番陽以事防轍迹回環終定居黟之傅巖承先志也公汪姓諱元字元善自汪氏龍魚見張平子賦中代有顯人越國其尢彰彰者畫繡相君玉堂少師洎黃陂諸逹官指不勝僂獨公家數世以隠徳稱曾祖諱某父諱某妣張氏以開慶己未夏四月二十有三日生公於番陽公四嵗哭母五嵗始侍父還黟冢樹依然蒼翠不剪數世積善鄕人不忍戕也公事繼母李氏以孝聞昆季三人公居次以友於稱弱不好弄長篤學研經史習賦詞庠序試多頴出鄕先生亟稱之謂將摘髭一第而鼎命革矣嵗乙亥丁父艱哀毀終制卜吉安厝防塟無違禮自弱冠立身待人壹是以古爲師銘座右有曰謹畏行事怡閒養神接物和柔理家儉勤終身力踐之累世鄕稱善人公培之益崇重義輕利非其道一介不取鄕閭周急無倦於周官六行曰孝友曰睦婣曰任卹亶謂克全鄕人愛敬靡問戚疏至有望門息訟者有王彥方之風自防迄老無一字入官府以故丙子軍變羣小竊發肆屠燎公所居鄕賴公安堵無虞公劬躬節用辟田十頃而贏擇師才其子成以學遺以安僉謂公無媿於龎徳公焉公娶吳氏性行淑溫事舅姑孝處妯娌族姻和待下慈婦徳母儀實兼之人謂公之拓業興宗內助之力居多督男詩書飭女桑麻內外肅然家法爲邑裏最至大己酉夏四月十有三日公無疾與家人訣怡然而逝享年五十有一自此吳氏綜理家務十有六年節適合宜家不墜益裕眞與公嫓徳合美𨿽伯鸞之孟光淵明之翟氏無足多遜生於景定辛酉秋八月十有六日沒以泰定甲子春三月七日享年六十有四子男二某某女二人某某子壻也孫男四人向學頴敏二子深以二親窀穸未卜爲歉甲子冬靑囊師指牛眠吉地在分水之原其地與二從弟共之議探籌決所歸一拈而得地旁近田若山皆輻湊璧完若神授天相然實公爲善之報亦二子孝感也合塟自姬公以來未之有攺謹遵之以乙丑嵗春二月十有六日襄事念公潛徳如許有美弗傳不仁而不可爲也四年冬丁夘十二月遂以行實介塾師倪君諉同郡陳某志銘之某聞公善於倪君也久今玆又讀事狀紀實不誣其何可辭然聞君子有二道出與處也汪氏之出而顯者如前所舉二公畫繡並稱汪黃玉堂以行李伯紀謫詞取譏出而媿孰若處而安出者難工處者易持尙矣古桃源隠者潔身不仕半山以有父子無君臣少之今小桃源公家居數世隠亦如之公之令子篤志勵諸子以學彬彬向成立未有久隠而不顯者昌黎韓子有言明天子在上可以出而仕矣願階庭蘭玉力學待時以印斯言趾畫繡玉堂之美而無其疵使人曰傅巖處士濟川和羮不在其身在其子孫不亦逺有耿光乎哉越明年戊辰春正月望始克謹志而銘諸銘曰小桃源霞蒸川原分水隠君阡配同穴劍雙潛永固安慶綿延

靑可墓表

塟書非惟無益於人反深貽禍於人塟書非惟不靈於人亦未嘗靈於己郭景純以後之人迷於其說何其重不幸也景純忠於晉朝爲王惇所殺然初焉曷不逆善其祖父之塟地而庇子孫免斫頭之禍乎自卜塟地後竟淪沒於大江心自謀如此何靈於人使塟術果可信也塟師紛紛曾無興其家者不過棲棲人門以禍福怵人誘人肆爲欺誑而已塟者藏也欲人之不得見也昔之賢者謂死不害於人擇不食之地而塟我焉蓋欲擇無用不毛之地以不妨人之耕植未始欲擇吉地爲後人利達富貴計也愚人惑於塟師見某家富實某家宦達必推其先某地出之此地遂有名於時名之以某美形盛之久必衰其衰也子孫挾此地以售於人貪者捐其重貲圖之圖之未得訟而廢者何限幸而得之舉以塟焉此其有名之地遂如傳捨更代寄宿不保其家之久而不衰也衰則子孫又以售於人而後之寄宿者又來居於斯矣然後知不食之地果爲朽骨之永宅而有名之地不保其不爲貴勢所奪也塟有中道如楊王孫之裸塟固非矣過之者埋金自狥標所有以示盜或記之籍以示子孫又過爲牢固以防之子孫貧而自發者不少爲盜所發者尢多發之必鬻之未有不敗者敗者賣者必受禍夫始買者亦或遭誣厚塟之不特爲身禍其貽禍於人若此反不如裸塟之不及者爲無禍也昔之厚塟莫如秦皇始不免項籍之發末不免求羊之煙薄塟莫如五季周太祖懲唐十八陵之無不發掘也遂紙衣瓦器以塟孰爲自禍孰爲自全乎泥塟書以求福而不顧子孫之衰防而賣之以取禍與厚塟以自取發掘暴骨之禍者其爲愚蔽一也蘓文忠公詩曰是處靑山可埋骨逹哉言乎吾女兄適古墩吳氏其舅執敬公慕義好古君子也姊婿諱惟深字子靜與先姊同生於淳祐乙酉三子長曰昌先卒次曰彬不惟無力可圖風水亦雅不信風水塟其父母兄於所居之後山旣扳當世先生君子各爲志銘復諉母舅表其墓其家世之詳履行之懿志銘具今惟記生歿塟之嵗月昌生於淳咸壬申歿於至大辛亥享年四十嵗子靜歿於延祐甲寅享年六十有六嵗泰定乙丑正月塟父子同穴先姊歿於泰定丙寅享年七十有八嵗竟以是年八月祔塟冢相去一二尺許皆坐申向寅將取坡詩靑可二字扁小亭於傍先取溪濱白石砌其冢擇石之稍大而勻者成靑可二字於其上焉若稽古先賢之不信風水者夥矣章章者前有司馬文正公次有澹庵胡公繼有誠齋楊公胡楊二公之言比之司馬公尢爲深切著明楊公之說見於答朱侍講書答羅必省先幹書與春雨亭記閱其文集可知不暇詳述愚尢於胡公之言有感胡公乞斬老檜逺貶海外其配沒於家公書囑羅甥尙志合季子泳同擇塟地只於水北一帯家山取其土厚水深足矣世人未有不死死未有不塟何患無地九經十七史老舅皆渉獵並不說富貴由塟地俗儒不讀書不見古人之議論溺於陰陽家說背孔孟之學戒之愼之若不從吾言勿踐吾門勿受吾教澹庵之於羅生戒其泥風水尙恐其信風水不免危言痛鍼砭之豈如予之吳生能身不信風水與予之定見脗合無問不待戒諭之費辭豈不加於澹庵之羅生一等乎遂喜而爲之書第前之云云髙見逺識者寜幾人見而怒之者必多矣其愼無泛出之也哉至順二年辛未嵗丑月望日東阜叟陳櫟撰

定宇集卷九

欽定四庫全書

定宇集卷十

元陳櫟撰

書

上許左丞相書

延祐二年正月吉日學生新安陳櫟謹齋沐裁書拜獻於左丞相公先生鈞座前櫟聞之周公往百世無善治孟子沒千載無眞儒無善治聖賢之道不行無眞儒聖賢之道不明道不行而猶明焉以其講明見諸推行道猶有可行之日道不行而並不明焉則人心昧昧乎莫知所之而道終無可行之時所謂百世無善治者如漢之蕭曹丙魏唐之房杜姚宋非不可佐天子相天下而事業終有愧於古所謂千載無眞儒者漢儒莫如董仲舒然言正心而不及誠意唐儒莫如韓退之然言誠意而不及格物致知是以𨿽能著衛道之功於一時而無以任傳道之責於萬世故孟子而後能爲往聖繼絕學而任傳道之責於萬世者曰近世之周子程子而集周程子之大成者有朱子焉朱子之學初明於東南而未明於西北恭惟先正魯齊先生鐘乾坤之間气於覃懷而挺生眞所謂豪傑之士北方之學者未能或之先者也首宗朱子心防身行遭時得君倡鳴道學上而啟沃乎聖主次而啟迪乎儲皇又次而作成乎賢士夫夫其有功於斯道大矣以不世之眞儒佐聖世之善治道不特明於斯世且將行於斯世矣天不憗遺賫志以往善繼善述有先生焉孔孟周程之嗣子未聞其家學防防如先生之繼先正者天獨厚於先生天其無望於先生乎聖主繼興緝熙聖學開文明之運爲科舉之行贊皇猷定科條壹是以朱子之學風勵海宇以經明行修責望多士先生之功居多親勞徒禦策馬南來江浙省闈躬爲董督壹是以寛厚加惠多士先生之功又居多政聲洋溢豈久外藩不日召還又閳相業使道之未盡行於先正者盛行於先生繼孟子之眞儒成周公之善治天下蒼生不於先生乎望將誰望哉此不特天下蒼生之所望聖天子之望也而實天之望也有如櫟者新安之晚學也生文公之鄕讀文公之書少知防心老尢篤志學校縣府舉之以應鄕試偶爾儌幸近嵗前十一月間貿貿比來將侍同行赴都防試豈謂薄命感冷途中到此之初卽已伏枕是以𨿽欲首拜光範之門而不可得至十二月初六日眾皆舟行病魔獨尼之今療病理甫瘳期限已迫勢已不能前進觀國之光則惟有退而守先王之道以傳學者而已然不一拜下風望大賢之威儀聞一言以自壯則是將虛此生全虛此行也竊惟文公闕裏乃古建古歙二州二州儒士素盛於東南實賴父兄師友之教耳濡目染有素而然所謂魯無君子斯焉取斯者年來老成凋謝後學荒唐寖不如前良可慨嘆而又任庠序之教責者多非其人又所謂以其昏昏使人昭昭者今玆鄕舉猶幸古歙掛名者有魯兩生不至大爲文公羞焉櫟二十年來略有編纂不敢一毫不祖述乎朱子又或就其臼窠中而發明之於語孟有口義於易有讀易編於書有書解折衷於詩有述傳句解於禮記有集義句解於史有增廣通略之類貧不能刋僅所刋語孟口義一書而已羽翼先儒之書以模範子衿之軰𨿽自弱冠以來不能一日舎筆耕而食然及人者終有限焉區區之愚不無望於先生先生矜其貧病而遣之歸乎惟命其許之待後舉而赴都還試乎亦惟命其或造就之任紫陽書院山長或任徽路學學正使得以朱子之學迪後進以續紫陽之燈乎亦惟命願先生歸相聖天子繼先正以明此道於天下櫟也不敏亦可略助明時使斯道略明於朱子之鄕焉干冒威尊下情無任惶懼之至

上秦國公書

延祐二年八月吉日學生鄕貢進士新安陳櫟謹齋沐裁書百拜獻於平章大丞相秦國公鈞座前櫟江南一寒士望翹材館逺在九霄上安敢輕以書瀆若稽昌黎韓子亦嘗以鄕貢進士上書光範之門以此例之或者其可又以黃淸夫相門之客櫟之良友也托其貢書似非無因而前是用忘其防賤輕叩洪鈞首祈相度天寛略垂聼焉櫟聞之姫公沒百世無善治亞聖往千載無眞儒無善治聖賢之道不行無眞儒聖賢之道不明漢唐以來往往坐此恭惟國公大賢間世遭時得君可謂繼亞聖之眞儒姫公之善治逺方寒士𨿽不能盡知輔相大業然海宇蒼生沐浴於深仁厚澤中豈非聖賢之道得公而行乎科舉宏開昭昭然以朱文公之學揭日月而行之天經人理復浸漑士心聞皆公所建白豈非聖賢之道賴公而明歟櫟也幸際斯時忝與士類前嵗應江浙鄕試偶在選中結友買舟期應防試亦旣至古杭行有日矣倐爾遘疾眾行獨畱療經逾年甫得痊愈試期已迫度難奔趍然亦不敢擅自歸也告狀杭州路錄事司勘防移闗始克還家防繹舊聞以待學者繼獲覩書坊所刋防試程文內有科錄程試該載聖防內一欵如櫟等不曽防試病患來遲之人亦許得與寸進堯言逺布信如四時猗歟盛哉眞激勵作成之大造也櫟生於前壬子嵗犬馬之齒於今六十有五矣羣材皆春散木尙槁豈造化之有偏特未有聞於鈞前已耳櫟也生朱文公之鄕學朱文公之學自少有志至老彌勤發揮先儒之所未盡言諸經防徧𨿽假館授徒不能一日捨此以食然其及人終不爲多倘防鈞慈欽遵已降聖防照年六十以上例除櫟一泮水近闕使得及此已老未衰之年以平生所聞於朱文公者與諸生講明而躬行之作養成材以待選舉或使道略明於鄕郡則未沒之年皆感戴之日也謹托淸夫爲聲悃愊惟國公垂憐焉干冒威尊恐悚無已櫟再拜

上馮路教抱甕先生書

五月吉日學生成徳齋生陳某謹齋沐裁書再拜申呈於路教翰相先生某聞盧誕有言曰經師易求人師難得所謂人師者何也非童子之命之師也非一卷之書之師也非家有塾黨有庠之師也道髙一時名重一世家傳文獻淵源之懿身任人物權衡之責夫是之謂人師之人也生而時焉之不同不可師也時同而地焉之不近不易師也其時同而地近而其勢分之大相遼絕𨿽欲師之而不得師也若夫經師者由百世之後等百世之儒以方寸之天君對方策之聖賢一開編而可得也奚其難今夫求馬必於冀北求木必於鄧林求學問文章必於鄒魯也漢之淵云宋之範蘓皆以蜀珍雄天下今先生實以之今夫后稷之孫無倩穡伯夷之兒無奪席其所耳濡目染者有素也是以論其世也故衣冠之家有閥閱豈惟衣冠哉學問文章也亦然聞先生家自鴻碩先生以來世傳學問之燈世擅文章之錄則先生眞學問文章家之有閥閱者也而又刻苦以世其傳沈酣以飽其蘊腹萬卷書足萬里路以老懿身任人物權衡之責者非乎櫟也以時論則幸與先生並世而生以地論則先生適來教於吾州以勢分論則先生師也櫟亦可備弟子列者也以人師之難遭而幸其機之適遭不求師之將何時哉此櫟之所以來也抑又聞先覺者教人後覺者教於人教於人者而不遇名師儒是求珠玉於鶉衣而怨其不吾予也教人者而不得才子弟是投珠玉於暗路而責其不吾受也故後覺之心每患名師儒之難遭而先覺之心亦患才子弟之難得昔薛公奎至成都得範景仁曰吾喜得一偉人朱文公至臨漳曰某來漳州獨爲吾道得一陳安卿耳前軰之喜得才子弟甚於後軰之幸遇名師儒也櫟也生五嵗而讀書十嵗而能文十五嵗而僭爲童子師始也科舉之法行於時文之外知有窮理之學不屑於時文而已也繼也科舉之法廢於吟詠之外猶不變乎窮理之學不専於吟詠而已也今也學不前人年不後人悠悠磋跎進寸退尺犬馬之齒且三十有七矣先生倘以爲可教而辱教之𨿽不敢自詭於蘓門之晁陳亦必不敢叛去爲韓門之籍湜也此又櫟之所以來也抑又聞先正鴻碩先生之春秋通解胡文定嘗采取之櫟願學焉而未之見也昔有欲讀書不能得而爲人慵書以讀之者又有欲傳龔氏易而挾餅代食以求者櫟也竊有志焉先生倘矜其立志之勤而慨然肯以家傳之學傳之是又因人師而得經師也此又櫟之所以來也惟硯是田無稅可役其來也實異乎眾人之來是以先陳此書敍其所以來之意惟先生其幸教之干瀆師嚴惶恐無已

上張郡守書

延祐元年正月吉日路學成徳齋生陳櫟謹齋沐獻書於總管大學士相公尊先生臺座前櫟嘗讀昌黎鄆州溪堂詩知東平爲山東巨鎭久矣近嵗以來中原文獻萃於東平表表奇偉有先生焉先生把麾姑孰以徳行文章爲政事有古人風今之士大夫無是也嘗恨不得以拜下風亷頑立懦居無何而先生爲吾郡來矣某一介晚學附籍郡庠累重家貧假館苟活每一至泮裹糧倩僕良不爲易玆聞先生下車方新士民胥慶前日欲拜而不得者今何幸將得而拜之所以勇於一行爲吾郡士民賀亦以自賀並將鳴其私焉某生朱子之鄕學朱子之學性膏理髓嚅嚌迄今竊嘗編述發明朱子之說爲論孟口義編書解折衷詩述傳句解禮記集義句解等書鉆研探討捨朱子之書不好也幸遇聖朝肇新科舉一以朱子之書風勵多士鯫生平生所學庻防少可自見學校公舉以充職員某也𨿽愚何敢自棄固宜聞之踴躍以期無負聖天子教養防擢之盛心柰何極貧無資莫能自致學校體例諸生年六十以上者給以月糧某犬馬之齒六十有三矣例當有請前時以館寓瓠繋未之敢請今玆幸遇先生學道愛人之賢師苟不仰首一鳴復何時哉倘防指揮學校給以三五月耆儒糧米使得少助往來之費實拜生成之賜不淺鮮也某平生編述僅刋口義一書字細紙惡不便臺覧冒昧謹獻一部或可以呈之舎人焉耳又有感於溪堂之詩曰謂吾公父孰違公令吾郡士民以之又曰公無斁遺此邦是庥先生以之干冒威尊無任戰栗俟命之至

賀鄧祭酒書

七月吉日契家學生陳櫟謹齋沐裁書百拜申賀相公匪石先生鈞座前某自別先生亦旣累載聞先生得時行道超遷不一遷亦當修辭貢書特賀不一賀竟墮魯人之稽臯者以萬里寄書恐遭洪喬之浮沈也今玆乃敢飭尺箋瀆丈函以遇便極的保無石頭驛事惟先生垂聼焉先生自亷車而翰苑自翰苑而祭酒固古今儒者之至榮實今日儒臣之尢重自建祭酒以來責莫重於今日而先生身任之甚盛甚休多賀多賀竊惟祭酒之名其來尙矣古者主有盛饌賓推老者一人舉酒以祭故以祭酒稱昉自荀卿爲齊三老稱祭酒焉漢之侍中魏之散騎常侍功髙者並爲祭酒其名重矣而猶未也漢置博士十二人推聰明有威重者一人爲祭酒謂之博士祭酒官漸重矣而猶未也晉咸寜中立國子學置國子祭酒國子之名見於周禮師氏以三徳三行教國子保氏養國子以道而教之六藝則國子祭酒卽成周之師氏保氏其官乂重矣而猶未也齊建元中置國學祭酒有攺國子學爲國子監仍置祭酒而唐因之又攺祭酒爲大司成未防復舊領國子學太學置祭酒一人専掌監學之政且令儲君受業焉執經講說必以儒學優重者爲之其官愈重矣方之今日則彼猶未也恭惟先生世擅蜀珍望隆時棟備君子所教之五而模範賢闗焉推天下逹尊之三而羽儀朝著焉愚前所謂古今儒者之至榮亶其然矣所謂見當今儒臣之尢重果何謂也太學國子祭酒前朝有是官矣重是選矣爲太學生國子生之宗師而已矣其於啟沃上心贊襄聖學未之及也欽惟聖天子聰明天縱緝熙月將俾祭酒之臣進陪講讀發明帝王心傳之懿講貫修齊治平之本於以紹道學於旣往開太平於方今皆責之於祭酒是合經筵賢闗爲一官而委重於先生愚故曰見今日儒臣之尢重蓋謂此也此蓋卽唐朝儲君受業之意而充廣之非近世太學國子祭酒専任學政之比也先生何以稱此尢重之任哉愚知之矣不出先生前所提調校刋之書而已矣大學一書君天下者之律令格例也眞文忠公大學衍義一書儒臣毗贊聖學之根本龜鑑也如有用我執此以往先生平昔所有志而未得行者今得行其所志不在此書其將焉在上而啟沃下而訓誘竊料必已熟講乎此矣愚猶不能忘言者亦欲先生之知其知我心也贊襄聖學其本體也佐興聖治其功用也有本無用非學也以耆壽俊爲社稷臣愚將大有望於先生焉近江東僉事郭公會間談及先生三日一進講積誠感動研精敷陳可謂致主澤民千載一遇矣近世明經筵講義必推廣經義以逹於治道不徒空談道理而已東南民力吏治之利若病先生之所熟知昔欲爲一道之福星不得専焉今𨿽未沛天下之霖雨將有待焉陰滋潛潤本於沃心昔唐令儲君受業所以預培他日治平之根基今玆俾贊襄聖學可以立見當世治平之效驗豈直教雨沾濡於館下諸生而已學顏子之學志伊尹之志使是君爲堯舜之君使是民爲堯舜之民此尊先正覺民生先正之有志而未酬者善繼其志而酬之不在先生乎先正之所以期望於後之人者其不在玆乎愚此書之賀實爲先正賀爲天下賀寜惟太學國子諸生賀而已北望賢闗與星同拱惟先生鑑而恕之不備

與胡雙湖書

啟防通釋中揲蓍五四爲奇九八爲耦處初學者或不能通昔嘗思之五去一而爲四九亦去一而爲八固也然四何爲而爲奇哉意者揲之以四以象四時四時具而後爲一年者一其四時一年之象也此四時所以爲奇者兩其四時兩年之象也此八所以爲耦先生通釋中意必以易曉而未之及愚謂曷若明白爲後學言之耶髙明以爲何如

答胡雙湖書

三代以後年數易考有甲子哀定以前年數難考史與稽古錄世多抵牾恐難一一以稽古爲定通略說克明峻徳處以爲修齊治平此說出於溫公朱子述之耳不意此老已見到此今見稽古中可考大學宗祖之說出眞西山衍義其第一章

卽載堯典一章說秦世變升降處其說出尹起莘綱目發明此外𨿽不無祖述今亦難一一盡述此其大者卻不可掩爲已有論明帝崇儒之虛美不足蓋召佛之實禍批教抑之太過愚謂不過虛美耳渠之崇儒先儒於富之教之章已略及之未是十分美事畢竟邪正不兩立旣有召佛入中國之大過則𨿽有崇儒十分好處不足言矣序文未作終必須作向有一族弟見通略謂當春秋戰國時說及孔孟後來未及增此先生纂要如已及之甚好如未也請添入然後以一大議論包括之意欲謂三代以上治與道合經與史合三代以下治與道分經與史分朱子謂呂伯恭不合先防史麤了眼只當先防經此後世經與史分故也二帝三皇時治統與道統合聖賢逹而在上道明且行此時經卽史史卽經也帝王往矣治統與道統分道統寄於孔孟窮而在下之聖賢道𨿽明不行矣是後經自經史自史也史𨿽有司馬遷班固以降諸人及司馬公通鑑其畔於經者多有之今吾軰纂要通略之作提起伏羲爲道統之祖而又提掇克明俊徳親九族章以修齊爲治平根本自可以斷盡三千年君徳相業以經之道斷史之治史卽經也且可爲宋三百年事張本將述周程張朱以俟他日續下筆又何防史粗了眼之患哉先生苟不下此筆某明年當爲之大掃一片議論以洗近年一種鄙薄道學謂與晉人淸談同科之謬論先生鑑此意否

又答雙湖書

癸已之冬先辱謙翰隨卽齋沐修答未知其得逹矣否今年夏書坊之所有刋易本義亟不論錢買之研朱焚香毎一展玩毎一景仰方此梅邊細讀見梅見易如獲見君而謙翰復翩其飛墜矣亟爲展誦乃知旃防協洽午夏方徹紫石稜一以不墮浮沈爲幸一以寄書難逹爲嘆也以多問寡抑損勤劬某也何人可以承此此蓋執事學愈髙心愈下不自知其辭之謙耳附注詩傳此一段大事前嵗聞有此舉甚以未得一聞緒餘爲歉繼而似山玉甫二丈相見聞皆謂左右釋詩多有可疑讀詩之功不逮周易因叩其說皆謂如崇墉言言不當訓爲言議之類他卻不能舉今讀來教誠有此說某竊謂文公於六經惟易詩特筆成書自謂易被前軰說得道理多了恐翻這窠臼不轉至於詩無復遺恨後有揚子云者必好之其訓釋亦云當矣今欲附語錄纂諸家述已意但存他說以互相發明或發其餘意之未盡者足矣不必過求異也今承來示謂詩解見謄數段去復注其旁云不暇錄惜乎某不得親見其說徒以條教大略及所聞於人者想象蠡測而管窺之當於何許而考核其眞是之所在哉牛羊腓字之腓引易咸其腓証之極當崇墉言言之言引於時言言証之恐未當於時乃虛字又有於時語語相連其爲言語無疑崇墉乃實字以上下文閒閒連連安安及下一節茀茀仡仡文意稍詳之此不過言其髙大之貌耳不如只依文公說爲當此等連字據古人出口叶韻爲是耳兼古字多通用兩言言各自爲一義不相妨也不顯不時等不字只依舊說以爲豈不顯豈不時似不可易大率詩人之詞緩反其詞以逆其意而讀之味在言外後來人多如此下不字今人開口亦多如此直訓爲不顯未見其得履帝武敏歆此乃古事之荒逺可怪難明者先儒釋之大槪有兩說毛注則謂姜嫄躡帝嚳之步武鄭箋則謂姜嫄履天帝之指拇毛說似實鄭說似怪然惟其怪也不由人道忽爾有娠是以三棄之而卒収之遂名曰棄使只如毛說因祀髙禖夫唱婦隨由此有子此乃事理之常復何怪何棄乎文公取鄭說非好怪也蓋以神聖之生異於常人容或有之如天命鳥降而生商之類耳故取鄭說冠於前以蘓張二記證於後考究至此他亦說不去矣今存毛嚴之說以互相發明亦自不妨但不可必是此說而疑於前說也要之如此等處姑存而勿論可也縦巧爲之說亦有何益據愚之見左右於易不十分自立說其附已見者不過十之一二耳今釋詩亦須如此前軰之說灼然未盡未明而我之說灼然穩當明白者則出之不然不如其已不必過於求奇以來云云也兼聞入閩之期已的恐一刋印後攺正便難幸聞有熊先生老成宿儒相與參定必無輕易如見熊公後千慮之得倘與之符願左右勇於刪削只存其穩當者稍渉奇異不契公論則棄去之使正大光明爲無纎瑕之拱璧與本義附錄纂注久逺並行不亦善之善者乎未板行間已聞異議一板行後使果有受人指防處悔之何及大槪朋友間樂美服義者少嫉妒背非者多某平生無他能頗酷於樂善耳以左右下問之盛心純實無僞知其必能服善故敢直以所聞所見爲告若夫嫉妒背非萬萬無之但懼或者之不免也外承寄示易辧極感極慰陽虛陰實之謬左右謂與佛老異端之學何異愚直謂此與兒童之見何異耳辟之甚不難但盡裒一部易中說虛實處而與之辧能如此詳明的當則非精熟於羲經者不能也正論日揭異說冰消盡美盡善敬嘆不暇某受賜宏矣某十三日午方得解初九所惠書外批索報甚急且又聞道存歸期在十五日恐蹉此便欲寄良難是以亟亟匆遽治復只據一時愚見述之直突覼縷恐竦曷勝何日一拜下風少罄所蘊未見惟厚自珍嗇伏幹臺照不宣

答胡雲峯請考評書

昨賓暘行僭厓略數行字以請玆領教墨三復如侍典刑大槪人之作文自是者多服義者少非純不服義也亦多有自知不明而不知已之爲非知人不明而不知人之爲是者彼有一等私小之見橫乎胸中恥已之失惟恐勝已者乂不論也此所以易於召閙也二三先生納之閒闌中亦旣解命矣鉅帙六謹以緘付來使前數名外其餘不欲嚴於去取要亦無以大相逺其雜排之以附於後惟命其截斷不使太泛亦惟命至於銓次之間某管蠡之見豈敢自以爲是不契尊意處聼自髙下置之更惟命秉卓然之見以持公論之衡鎭喧囂之辭而立吾道之幟不能不於先生有望焉經疑前六篇實欲作者主名知其文不知其人亦理所不可也其餘諸經古賦俱乞於後便中寵示全榜批教姓字卷上多撰他名或代名不可以爲據敢乞拜意玉湖相公先生尊賜皆出雲峯之吹噓感戢感戢已修謝書並及之矣回仲儀郡博一緘並此附去頤指呈逹爲荷楮短心悠未究忡惙惟髙明鑑之未見間更望珍嗇以壽斯文不宣備

答胡玉湖請考評書

某自一二十年來側聞執事先生允恊輿情丕承先志以明經一脈倡率士類佐闡人文甚盛甚休由是歸心門墻積日如髮第未獲一拜下風常用悒悒以爲此生欠事詎圖今者會友以文巨帙累重諉以銓次嘗轉托雲峯先生力爲辭之雲峯不特不善爲我辭且勾引先生賜之札翰於是乎黽勉披賞不敢辭矣甫得竣事謹以授之秦綱望賜臺電一矚之未知能愜髙見契公論否耳恭惟先生於玉比潤與湖俱淸振起斯文是亦爲政後舉不過一再秋風迓續文公丁夘之气數機闗所系未必不由於斯櫟也預以爲賀至於憫熱惱之瘴衣之以疊雪之輕解妝寒之圍飫之以松明之紅此意厚甚下拜之餘附此以謝未知何時掬湖中玻瓈玉以洗昏花以快披覩臨楮不任拳拳

答王仲儀書

櫟去嵗聞琴書寓考川川泳雲飛良深健羨今春方以未詢履祥爲欠而云錦天落矣三返五復何快愜如之明經課評荷雲峯玉湖二公舉以見諉老病荒疎懼不任此方控辭間執事又從而慫慂之亦旣黽勉拜命矣或以召閧公能爲之解嘲否也貴州髦士如林得諸公又從而鼔舞之其雪去秋庚申之恥而迓文公丁夘之運近在後秋轉瞬見之耳全在雲峯老師與吾仲儀老友領袖後進以爲文公闕裏增光區區不無望焉何時得握手劇談以豁愁思

答胡雲峯書

近齋心價者捧至教字披誦方知有八月半之翰而未領隨卽防答索及四書發明四小帙附齋心回便拜呈今不知已到未此月望賓暘方逓示前翰連張累紙詳縝謙厚𨿽得前席而聼何以過之快甚慰甚賜報諸作姓名明經人才之盛足見師友淵源敬嘆久之王葵初聞其名矣董季眞以乃翁所編蔡傳附錄纂疏來竭力與刪定補注內其葵初批字刪除處見其學識不凢因附書逹葵初不一字之答想是季眞匿之其說甚長他日有會晤緣當及之拜問本義二條冩去之後隨卽悟文言幹九二夫子明有幹徳中正語已悔所疑之過今詳教頓覺豁然以程子中無不正及未濟九二証之了然矣朱子曰九居二本非正以中故得正也此亦易不可爲典要之一知正例而不知變例固不可也惕厲亦是至疑批教詳明尢幸尢幸朱子曰無疑處卻要有疑又要無疑使我之有疑得以無疑者先覺之賜也感刻感刻賜報本義通釋外尊著不一旣未板行又難盡借又賜報四書通防之著前信方謂未成書以今尊諭覘之書成矣坊中四種附錄爲最纂疏多不滿人意集注依樣畫葫蘆而已不堪視覧故不得已而有發明之編今批論謂纂疏集成多有差繆可謂先得我心又報集成外添得數家亦難得也大學有盧玉溪通義最不易想亦在一家之內若夫北溪之學庸講義陸坦之木鐘集纂疏已略取之但未盡善爾前信欲拜觀通防數十板以見防模大槪賜教爲幸顒望顒望

與張純愚書

某嘗讀龍溪諸志銘及碧梧所爲龍溪志銘知徳興之張甲天下又嘗讀伯東伯大之程文知具文可示法天下未識其後人何如人也二三年來偶於胡兄所見頴叔字說固知有純愚猶未悉繼於地理楊兄所見葉氏牧隠吟捲作者無慮百人獨純愚一說超然傑出亟錄之敬服焉然猶未悉然料此必徳興之張也謹識之心意謂何當得見斯人而交之今年攜書此來與二程君交偶談及牧隠說二程曰是吾鄕中云人所作繼而蘭叟此來又及之蘭叟方曰純愚本徳興人乃徙而占籍於婺源耳愚然後方自喜聞弦之能賞音而所料果不謬也知蘭叟將有考川三役拜會之期遂於臨岐祝之爲寄聲於純愚先生非不欲書未敢書也蘭叟再至則荷寄聲且曰欲寄以書以冗未及寫𨿽未得拜讀已領盛心某何修而辱先生先施之哉夫然前後之不敢書者始敢書矣所以有牧隠說之云云者蓋如老泉所謂亦欲執事之知其知我也若夫不肖則以何者求知於執事哉某自少頗知經之當明今老矣犬馬之齒六十有一矣而經猶未易明也嘗謂仄仄平平之詩俗下應酧之文儒家事業詎止乎此而一望茅葦盡疲精神於此嘗心非之聞考川有明經書院司教事者雲峯胡丈執事與爲僚其必皆注意於此而實能稱乎此多賀多賀健羨健羨庚寅識雲峯於郡城今二十有三年無由再見請談次得一唾名問興居幸甚某三十年繆作俗下應酧之詩若文去秋東屏不戒於火俱燼焉不足惜有一增廣通略乃因雙湖胡丈所刋史纂通要而再訂正者無他本亦燼焉書解折衷詩述傳句解禮記集義句解語孟口義等未審何時得執以北面求印正於先生乎所抄先生牧隠冊子亦燼矣先生窮防臻奧是惟無出出必超邁似此者何限嘗一臠想全鼎因風可賜教一二否願也不敢必也問先生之年於二程君皆不能記因筆不妨批教拳拳及此者亦老泉張益州畫像記之意也冒昧奉書不覺覼縷惟髙明鑑之不備

與汪竹溪書

憶今春侍家叔掃松楸道經仭墻因獲遂識荊之願𨿽老成典型時見淸夢然以無謂不敢數動閽人詎圖謙尊忽賜誨示乃以諸令孫彬彬玉立特有西塾之招非老先生緣先曽大父燈窗之世契愛召棠之甘而忘戎李之苦何以得此矧重以諸族多方吹噓左提而右挈之某也又奚說之辭黽勉拜命矯首淩兢謹此拜酧伏幹尊照

與汪古逸書

今春領臺翰詳宻殊甚而持書人去急匆匆僅拜答數字不能道所蘊之萬一當緘去四書考異一小帙惜所刋不免有誤字不便臺覧想能以意會之不審合尊意否耳答書初凖擬暇時從容作之而匆匆無寜日便鴻無我過者迄今不能如願愧甚愧甚玆恃契厚僭有欲言同邑梢云吳兄萬頃翩翩佳公子也屏山先生大尹之孫松所都巡之子篤志學問詩文俱工有令子年方志學欲從明師以玉成之某素與萬頃托交以此見詢亦聞先生大名非一年矣小生遂力以先生爲薦玆拜此紙以逹其意萬頃亦自作先生書萬望曲從其情慨然諾之不特萬頃賢父子飽領誨益小生亦可時時請益萬頃且有容小生詣其仭墻之美意若得償此願以慰生平未得會晤之懷尢幸也亟亟拜字一生常苦匆忙有王半山之先生一笑而鑑之恕之幸甚

答吳萬頃書

疇昔之嵗輕抵鄭公鄕辱賜汲引僕軰急歸不果拜命迄今愧之繼以惡詩道謝又辱寵和突過黃初壓倒元白不足以言之也自後無謂不復嗣音悠悠迄今常切崇仰斗山忽出臺翰所諭敬悉小生與古逸汪交書不一而未之一識此丈壬戌生好學好問朋儕罕見其比毎心服之玆體臺意作一書逹之申之以臺翰可謂知已又復篤教古逸必幡然應聘也自行之目必自酌之得宜小生不敢出位而言也匆匆拜復不能治擇言語來使鶴立不可稽之故耳伏祈臺恕不具備

答曹齋書

某去臘三緘蒙瀆而辱向答之一是謙光十七日先拜領十六早尊翰至次月初九日尊翰始至整肅披誦一一如侍深以所代懇蒙允諾爲至幸闓端新嵗方顒佳音而首翰又翩其天落矣亟展亟讀且審壽履康勝何喜慰如之行狀示教仰荷重勤眞是無一節不包括無一字不研覃馬遷史筆韓栁文法允謂兼之非老於文學其誰能爲只如姿貌凝重意度粹夷八字已是畫出一梧山翁矣良工心獨苦老杜所謂苦卽先生所謂勞也必具隻眼而後能覺之已卽授觀竹君感慰之深口莫宣述但令先代聲謝臆俟三虞之後専恪修書以旣悃悰其長嗣仲煒亦附此引忱惟先生鑑之逹虛谷書謹領俟遣杭僕並發才有報章專當申納劉生適亦至矣卽令下手春丁以前恐難得便勢只可於此行拜省之後以摹本拜呈也畫之一教眞如耳提而面命之感激何可云諭

與呂存方書

司馬公有言某與景仁【範鎭】兄弟也但姓異耳余於存方亦云少而宻壯而疎勢也迹𨿽疏情則宻義也戊戌十一月初十日訪存方偶値其先尊伯大祥建齋在次日整辦怱遽中存方力防之不容其去樽酒細論不以冗奪待我之義豈不益於此可見而余竊有愧焉先君與先尊伯交眞是莫逆某故人稚弟也乃沒不及哭祥始及拜記曰旣除喪而後越人來弔得無近之乎一語識愧存方其教之乎

異姓連行雁少時同隊魚膠投情最宻梗泛迹因疏下榻匆忙際論文應接余幽冥負父執來拜廹祥除

答金滄洲書

櫟憶去秋道鳴珂暫簪盍自後𨿽坐嵇康之懶不書不面然僕心似江水日夜向滄洲未嘗暫違也昨辱觀萬先生枉顧道美意出華緘何修而得斯於滄洲欣幸無斁櫟惟秺侯之門先君先叔俱嘗遊焉不肖何人俾繼此躅𨿽出觀萬愛念之意汲引之勤然自非滄洲羲娥其觀人之眼溟渤其容人之量亦安能於總總客處中知有所謂陳櫟者又詎肯於故人下客之子而期以愛必兼愛也哉櫟行四方得此於人蓋寡此正願擇所從而未之得者矧重以觀萬稱道誼云之髙不容口此而不從其將奚從以此言之聞命卽拜疇不謂宜然自今客他方則可在父母之邦則未可見主人館我今五載略無間言義合控辭然後拜命及力辭之而主人苦防之形防神馳殆兩浹旬進退維谷將如之何方欲修不能拜命之報章候伺觀萬到館耑人申納而觀萬又此來矣苦辭求決而主人終苦防不放輕帆好去便吾道付滄洲昨𨿽屢哦此詩今牽掣其事乃爾舟近蓬萊風輒引之分也夫還珠淚垂可勝淒斷負觀萬滄洲二先生之深知非意也勢也事會無極豈必終無效驅策之期哉肅此修謝萬冀赦原治報魯臯臨楮慙汗伏幹穹照

答汪竹溪書

某早嵗侍松坡老師坐知羣從多典刑嶺雲隔之尙欠立雪不圖今逺貽音書及賤姓名誰誤聼熒胡嶺雲不能隔之耶巡檐聳觀梅花與有徳色令孫森森立竹方就師模如某迂疎掄選見及不由介紹特逹相知樂莫樂兮固已心許矧重以朱丈昆季之慫惥乎然某於梧山賢周魯托世契依劉已十餘年詎敢不告而去之戀戀綈袍尙有餘意坐是欲遽拜命而未之可謝蘭竇桂正晉子野所謂好學如日出之陽者授受緣法天苟相之少緩嵗年安知暫睽之不終合今日之不輕去河南氏者卽他日之不輕去浮溪翁者也別楮不敢防謹璧歸之記室眎入萬幸令小阮提領郎卿不及另幅聲謝附此引忱惟是有辜嚴命非意也勢也伏告穹照不備

與徽學屠教授書【名約字存博】

某頓首加拜謹呈路教提舉月汀先生師席某隆冬逆旅獲瞻師模語未終別去鷁退蠖屈天乎人也何尢扶憊而歸過郡城不敢以藍縷見意謂繼必可以從容請教豈期三載竟隨魯臯非先生鑑之以日星之明容之以江海之寛某也寜免於戾徽泮積如蝟先生以嚴正公廉一洗之昔枵然而不足今霈乎其有餘惜也斂此經綸整頓之手僅施之一斆學而未大用也𨿽然嘉聞美譽無翼而飛豈無能以轉聞者先生自此升矣預此多賀某散材也自度無所可用惟致力先儒之書發其蘊以圖不朽而已去冬編蔡書傳附錄增注已成已與番陽一董兄謀刋之閩坊矣見編四書章句集注發明亦將過半未得求印正於先生殊以爲恨也干冒師嚴無任戰汗顒徯之至

與吳子靜書

久不奉問惟有尊仰中間疊辱頒餉不及一字聲謝簡慢之咎奚以自文然無心之感爲咸乃感之眞不言之說爲兌乃說之至卽辰嵗聿雲暮伏想合宅尊大之眷均受福祉荒涼四壁蔑表餽嵗之意者寸芹遣前物防意全仲文好學有進深可爲喜吾儕人家但如山谷所謂勿令書種斷絕其成功則天也如肯見過不必以嵗暮爲嫌

與吳執敬書

某遙睇宗衮公遨嬉處緬想髙風無謂而書焉以爲恭瀆也因以不敢襟度明豁必鑑此衷仲文來知尊履壽康良切欣喜去冬之杪辱令似桂山上捨盟書有収錄兒曹雅意𨿽乏便未及令具遵稟狀然已心領恃有老成典刑必覆燾訓誨之也區區本意欲令長稚一出仲文之意以爲長稚故疾恐或不免有發時不如令小侄勲孫應命此子𨿽教之十數年然未嘗出𨿽仲文以爲可而某不敢必其可也所恃者先生以眷家祖行提撕綱維之但令伴令孫相與習句讀務相去其不是不及處不以客待之而以孫教之則庻乎其可先君之孫卽先生之孫也倘沐以先君之故施及其子孫俾得由此漸漸稍慣可以悠逺借庇某也未沒之年無非感恩圖報之日也夫豈惟兒曹而已哉末由拜侍敢乞厚自珍嗇躋登上壽臨楮不任拳拳

與子勲

我本未欲遣汝出偶遇機會故如此汝須是自卓立自爭气自求長進自做取成人不可如前日悠悠見笑於人今幸遇親家執敬老師重厚典刑可以親炙取法姊夫子靜先生博淹修防可以資問請益好文字好說話隨手錄取歸日要觀仲文非特益友實足爲汝師渠之言一一謹守之不可一毫違之按渠之言而力行之永永無失今受人子弟之托須是且以教人爲急自已事且放緩然教人讀卽是我讀教人做文字卽是如我自做教人解書卽是我自解教人熟而記得卽是我自熟自記得教人便是自學如此力行不特人有長進我亦自有長進又教人讀書今𨿽不必與人盡解然我卻不可不自曉得須是毎日隨人所上之書逐段自檢防解得曉得不可徒讀其句讀而不曉其道理如和尙念經也毎日早起晏眠除登厠外莫妄出一步不可與人閒說一句惹是非待學生必正色端莊如此決不遭侮夏楚人家多不樂此不宜施須是勤而有常謹審而不敢輕易能守得勤與謹二字萬萬無失言語要簡而當從容而分明最不要誇張妄誕學生事業與主人商量各人具一日程而日日謹守之

答吳仲文甥【凢十四首】

近與曹公交信報中全出示乃尊八十老人嘆末章及齋齋和一篇並尊文欲抄示以匆匆未果次第再信索之得之當錄去也齋石假山詩曽見之因戱成一首大意謂木山可言假石非假也一卷石之多捲石卽山之具體而防者且天下大小無定在莊生云秋毫爲大而泰山爲小使有據鵬背而上九萬之上其下視泰山亦捲石耳假義有二有眞假之假有假借之假凢有形於天地間而爲人所受用觀翫者皆假我也名僧有偈云百年借汝間觀孫仲益嘗拈掇以爲尺牘見之注中𨿽泰岱齊魯靑未了者齊魯之人亦不敢認爲眞已物自羲黃以來泰岱亦幾換山主人矣爽鳩氏不能終古常樂之也今徳父爲今季子知在徳不在山石小山已物而不認爲已物不過假借之以適吾之樂其徳自可以不朽縱渠夜半有力者不計也以此竟成古句一首不曽帯歸匆匆亦記不全未及錄去又恐中間或者不察以爲含譏遂不欲發要之不過說正當道理末段嘗說得徳父好處出矣吾甥以爲何如賢甥之說後篇五峯九峯之說不爲佳不如前篇吾文自有意深淡不妨不必爲俗人遷就也如何如何令弟處畱下杜詩選半冊乃律詩望索以見示近見劉須溪杜詩注杜詩本平易易解而劉批反艱深其辭卻解不得可怪見之否然亦間有好處有暇欲盡注之但不知有力可成否耳石假山詩曰木山可言假石山何假爲一卷石卽具山體山之小者逾怪奇若謂捲石不是山撮土與地有二與秋毫爲大泰山小大小定在誰究之倘騎鵬背髙九萬下視泰岱應有玆吾謂假字有二義以假借言端有意人生字宙間形聊百年偶凡所受用莫非假欲專一壑毋乃蔽田廬山園並貨寶借以閒觀了玆世倐來忽去或終身气聚有之散斯棄粵從羲軒昊頊辛泰岱幾換山主人芳林崇土艮嶽石力爲兒戱堪笑嗔泰岱眞山靑未了齊魯亦難認爲眞爽鳩𨿽樂豈長樂但視爲假常欣欣延陵徳翁今季子小山已物呼假耳元和在徳不在山徳意不朽山意閒適吾人樂聊爾假不妨夜半有力者

又

齋雜作管見內有吾輩所自能見到者有舊已面得之者其能廣人見聞者亦不少近見答一書甚詳盡惇篤末書一絕云孫曽鼎立淡壵垕年歳珠聨寅夘辰或抱或擕無不可老天照覷這閒人晚福眞樂可羨也視虛谷將死五律之可憐過之萬萬吳恕齋講義於朱學盡不差亦無大過人者皆不肖所能知能言當摘錄之後便歸納

又

承索放翁詩見遣去其詩甚典雅工博極好學南渡後幹淳以來詩人如此公者不可及矣承和詩肯將圓行應圓物但以古心傳古人好周易二字不過周家所作之易三易經卦皆八連山夏易也歸藏商易也今之易周易也伏羲之易惟有卦名而無辭自文王作卦辭周公作爻辭方有今之易經孔子作十翼乃易之傳耳易交易也變易也交易爲體變易爲用朱文公論之詳矣虛谷桐江續集有先後天吟百首多好惟其中說周易一首不是以周爲周流大不是此不知何人好奇之論而虛谷誤信用之耳

又

承錄示尊先吳端翁正詩序及摘聨極感摘聯俱精絕詩壇律起結小不滿人意而兩聨絕佳舊傳全詩數篇豪壯工巧兼有之但不似蘇黃一輩之渾厚耳諒於中原文獻之正脈有難以一槪論者歟誦其詩不知其人可乎是以論其世也楊尙書名傑字次公號無爲子其名見於坡詩呂成公文鑑選其詩文近傳其爲婺源胡氏作防衣堂記此詩序髙於記相去十餘年筆力之進如許可敬畏近示冊子胡余學復卦講篇詳明不可及何其中有云孟子謂伯夷太公盍歸乎來斯朋來無咎之證歟此引證失之巧矣齊魯曕沈毅齋髙弟名興龍寶祐丙辰文榜易義過省許許山屋名月卿以易魁別院所答魯瞻問易圖一書恐非山屋山屋文學不類此看易圖亦恐未如許精到略果其答想是初年淸明在躬之時但得魯瞻發問之書一觀方極分曉否則尋此本義前所列諸圖及蔡節齋易傳後所說參看亦好然此書中亦多有徒詳而欠下語精妥處亦容有誤處大勢自好

又

福侄授所惠字已悉諭及孟義諸眞者誰乎甥舊自相爲知已可也近日光侄至見記解必欲借曲禮上下去已付之所編述甚欲以傳知已庻廣其傳但在發去者見體早送來不失墜元本失之則防本塞源抱恨無窮矣髙作一冊遣下環秀亭賦摭方公秀亭記之餘意辭甚明暢多景軒記末因以箴之可取望逺樓記𨿽得之心境記然亦不能全善三石說自虛谷千佛閣記來亦佳逸老園記模冩工意趣佳斷制之法從齋南山道院記來以逸老人之餘年餘年只可自言不宜施之於親當作髙年祀社文甚佳無鵠形矣防以充人形也充人二字當攺作踐其得心亭記月齋記石假山說拙庵說全善勉旃勉旃

又

前遣去孟子口義看後於盛意如何人回試一二語及之老舅初十日歸十一日便下手解禮記今早奉先祀午後讀之至晚亦了卻內則一篇四日共十七版髙作一帙筆力大是長進咄咄逼前軰不止目前所罕見第一篇

賦意有所祖述漸漸看至中間漸入蔗境老夫當避路但勝是麗勝淡辭勝理年漸髙筆漸老他日不患不成霜降水涸未可卽遣回當選冩數篇防以示人云吾家亦有此宅相也老舅不能如山谷萬一賢甥殆過三洪師川逺矣開春晴得好過我少欵但恨無可以欵畱者閔仲叔周黨相過惟飲水相視而已恐不免此爾統祈孚亮

又

人至首詢椿桂消息知俱錦還各遂防侍甚喜讀所惠字稔尊祖老先生以次並納福老姊康健尢慰近來無寸暇此爲骨朽後生活他日當與賢甥細商之亦自憐其自苦不能閒也念之否適閱所問至孟子首章仁義義字之疑昨嵗所成孟子口義已及之矣不可不傳之吾甥先遣前冊去自謂稍能得朱老之意望作急抄之換後冊去有一後序內専及此半作而止吾甥勉我成之它日看也此無他槁他本萬告而珍之

又

伏承椿萱重疉之賜毋乃如文帝賜張武以愧其心耶兼尊娘安人貴恙如許何必稠復講此卻則不恭受則重愧感激之餘繼以嘆服也侍邊千萬爲道謝意前日所發示文字亟此歸納此一宗文字虛谷逺矣以下諸人之作何敢望其萬分之一虛谷之作切於小桃源尢切於今日進士之難之末出作序者與本人之名有手段且前純述志隠子之言後方爲之作歌正用送李願序家數番陽張仲良一絕句亦可取廬山千仞歐公賦盤谷兩山韓子歌險語奇文世常有髙風淸節士無多隠然有諷誡意下此而作者尙當於志字立議論諸人皆無發明得志字有力者匹夫不可奪志也若志立得定灼見世當隠而隠莫說三徴九辟𨿽千徴萬辟亦不可奪吾之志方足以稱志隠之名若販賣云壑邀射虛名如盧藏用之終南防徑李渤之少室索價此而謂之隠豈知隠耶恐所謂程堯者亦不過借此爲虛聲耳設有貲可求仕有媒可進仕未保其不奪志也以此箴之或可奪其膏肓

又

胡仲虎四書通庭芳委校之且令是否之好處盡有但雞子討骨頭處甚多最是不以祝本爲定本大不是文公適孫鑑庚三總領題祝氏附錄云後以先公晚年絕筆所更定而刋之興國者爲據今乃不信其親孫之言而信外人之言只看中庸首一節斷語諸本與祝本疎宻天地懸隔乃隠而不言而専以爲政篇徳之爲言得也得於心而不失一節來辧謂得於心而不失爲定本而非行道而有得於心之說得於心何必加以而不失得於心是得何物不比據徳云據徳是道得於心而不失乃是因據字而下不失字耳似此之類不少只是纒辧數年前與之交頗信吾言凡所云云皆具存也

又

前日不曾戒甥一事夏秋之交最難將理將理之法第一要不多飲水不特冷水不可飲𨿽熟湯亦不宜多飲如遇小渴不如忍之忍之而慣自不思飲如遇大渴不得已而索水不若只潄去煩熱略略咽些入胸膈不宜引滿大吸快意一時以貽日後脾寒防痢之患也渴時閉口捲舌揷上牙之內自然有津液來候滿口細細咽之自不渴此學仙妙法

又

照病且嬾勲亦不用心皆不可望能傳吾學者其吾甥乎冬末上來望帶取紙筆文字當傳者作急了之若悠悠半年僅傳一二何時是了近日某借人朱子語錄昨日一日抄一十二板不過循循冩未嘗汲汲也十詩甚感但稱奬過情自家舅甥只貴用實意不要如此啟事甚妥帖工致起八字妙但宮居二字不好吾甥好學好問故一髮不貸如此甥所作比近時所見又進矣可喜可喜勉之勉之

又

承惠字甚喜所言言言允當可謂愛之之深使其能一一謹守則吾何慮之有哉勲兒旣見之後仍賴苦口戒飭之姊夫家只以自家子侄待之有不是直戒切之尢所願望見之只令在中門外不必令入中門一步此一件不妨以客禮待之也見令具榜子去參諸尊長但見二令叔祖不可無榜又不好下只得下眷侄孫三字如何所當見之眷家前軰望一一引之進見教其不及扶其不至包其不能是所願望舉業一件今日相尙不做舉業往往只理會作詩眞實詩不易作簡不可不作想子弟漸長此等亦漸作對簡詩口義之類皆所當習然詩且當作絕句先五後七未要便作律詩做絕句三兩月見蹊徑方可問津於律向來老成而能作得詩成者自少況初學乎先易後難漸近法也勲孫字畫未成不可冩本見付去黃字顏字令摹以授同牕某小年編錄太早致終身冩字不好𨿽教學今三十有六年未嘗與學生冩一幅本不過摹本而已日間不可一刻放過燈下只宜立定程限讀日間書毎般讀防徧讀足便就睡子弟精神有限不可徒久坐而瞌睡徒損其明日之精神無益也

又

初九得家報方知邑中有公移到來賢甥宜與說作此寃家有何實益其子學於吾者五載今反以徳爲怨平昔自恨薄命不偶動遭反噬以爲芝蘭而滋植之變爲荊棘以爲鸞鳯而卵翼之化爲梟獍者往往而是孝友睦婣人之行也令叔一房上而事父母次而待兄弟族人外而待師友於此四字如何天理人倫有是乎沈毒陰狡最損人福平白善淑最增人福甥其開譬之若十分難言望勿吝一行面盡其委折尢好

又

此回之事亦是宅中房下一項大變折得一番大禍近聞犬屢升屋蹲而吠此妖也仲耆一病此怪證奇疾也此誣興而病遂愈豈非破財折災乎甥宜以順處逆以待天者之定於此事拋棄之不要畱在心胸吾所望於甥者甚逺宜以公平正大爲心不可一毫效彼也回宅時千萬過吾家詳細言之塞上翁曰安知非福乎尊祖厚徳所以待吾甥一房者不薄其面以諭我之意甚好容面商之然後力贊其決吾於甥所闗系付托非小事甥切宜克已自彊以慰老懷吾於此當拭目以覘甥之逺業初聞必不平以古君子之事觀之以理遣之未有不平者相愛之深慮其因此饑寒或生疾也切望自愛

與梅屋叔

某有小事仰瀆尊聼近日與可叔面言要割稅入敝戶此若出於戲言則付之勿言若或果有此意乞賜一言力止之敝戶惟其無稅錢所以可與學中打捱若才有百貫錢稅便爲所牽持矣五城者七兄嘗笑黃麟哥謂先祖通判做一世官不肯受親戚族人一文稅錢寄附見得一介懦夫儒戶而受人稅錢今日但見小利未覩他日之大害耳此可謂名言若夫包納本戶一二百丈稅則尢利之小者便是貼之以七十分亦不願受此小利以貽他時之大害割來易割去難某人之事可鑑也可戒也謹以直覆千賜以仁人之一言冒瀆恐悚恐悚伏乞尊亮

與春塘叔

日昨領尊翰爲曹學錄求贈行詩序引嘗匆匆奉答殊愧艸率繼而思得其說奮筆一揮而成議論頗精切不可移之它郡它人節節照映句句工宻字字秤量知良工心獨苦者其惟吾叔與二三知心乎番陽名士如林所謂作文要可張吾軍然後可以出手不然是辱吾徽亦自辱吾鄕貢進士也諸公贈行詩章亦宜彼此互相指摘推敲不至貽芝山羞爲佳劣侄行年七十有三老矣其言𨿽苦而味頗腴聞者當不罪之秋崖耕緑堂詩錄示人以爲記尊翰亦以爲記非也此詩恐不可出以示人內有諸人讀書不如睡又云者也之乎助何事譏斥鄙俚似非其得意之作後一首可以出手必元自有眞迹奚以某之再冩爲哉此說不及奉命非懶也敍引繕冩呈似過尊目以授曹君

復實卿侄【名光】

近日作答信後某日髙一哥來方知所寄還程松谷文字挾以自隨將歸後送還之未幾到與可處今必歸矣見發程君可大所求之文到敏求兄處遺像記頗自愜鄙意道理亦實是如此挽章不爲好卻見盡其家世平生履歷及塟地亦一字不可移用於它人所贈言則不可言序序必送人行乃可言吳丈與夏放皆謂之序恐無此體例也夏放最亂道汝何人敢大言無當將與卿大夫上之司徒初見卽擲之非之不擬來取也此人乙夘生邑市無人推薦此等無狀無識之物可哀也哉今亦死矣康節云還知虛過死萬徧卻似不曾生一般此物足以當此漫及之可發一笑賢侄所寓渠宅多好書半年數月後可以逐旅借看亦一大好事預以此賀吾曩嵗見好文字必抄或摘毎嵗必進得一兩書嘗自笑與老婦言之今年又買得一件書田矣自到璫溪後便不能及子西摠管亦頗有好文字初自江陵回得文公儀禮全書七十冊嘗妄意欲抄取一部繼亦成悠悠今年老眼昏花不能償此願遂爲終身之恨亦漫及之言此者勵吾侄可爲之時勿磋過也

與髙四叔翁

去年婺源胡雙湖數相勉將蔡氏書傳編附錄纂防勉從其言成得三分之一繼而海口董養晦又挾雙湖書來欲借所編采入其叔父董深山所編中以不見深山所編拒之不發今夏養晦之來攜乃叔所編四冊見示遂亦發數篇授之蓋深山之子季眞將攜入閩板行甚堅彼中已有刋主矣近季眞貽書盡發全書共十一冊來諉以刪定但其所編多泛濫不切自家議論尢泛使人不滿其書先已經王葵初及雙湖刪之矣葵初丙午生好見識遂因其已刪者而痛刪之秦誓以後者與董相參次第將畢卻將董編參取自堯典以至防子合爲一編蓋此原有書解折衷故成之頗不甚費力近以十餘篇凂髙一哥錄取一本爲底本髙一哥亦自錄一本不審略曾見之否如未見則髙一哥解盟時必可攜歸共看也今番此書覺無餘蘊矣老來自苦東坡所謂頗利前賢予骨朽後人眼目亦自憐也因有餘紙偶及之餘需後便切冀心亮

又

蔡傳集成亦聞置一部此名亦大言無當到何處謂之集大成初與約並名而刋爲攺乃父之序文外面書套之語亦商量冩定到後一切反之今刋者卻是元序何等猱談初焉用半年之力授以成本之時震哥云彼拐先生耳至彼必自刋乃父名予對以未必其然我之忠厚不逮後生之明了逺矣此不要也愚謂其中有精切而遭去者無限逞其懡防之辭易其擔當之語往往有之奪吾說以畀新安胡氏者五十許條雙湖在必不容其如此內他人名字差錯者不少字畫差錯無限初授之本外添熊氏之說無一而是禹貢中有大亂道之語由南而窺址等是也與禹貢初無毫髮幹渉徒爾大言以見其博此子不識妄加去取令人憤悶不得爲完書也已攺定成六卷近日方畢非一紙所能盡其詳自述一刋蔡傳本末當攜歸與髙一哥一觀庻怡然賞之

又

十五日迫晚僮來領惠字已悉虞夏書已有玆不發盡發商周書去董之罪不在畔盟不並名以刋而在妄刪節割裂使看不得有遺恨中間胡雙湖實無一字凡新安胡氏曰者皆吾人之說也雙湖至公平使其在也必不肯如此董亦不敢如此因筆及之仔細將此本與刋本防檢便可見楮筆不能盡也字說昨早方成亟亟書去余需嗣便心亮爲荷

與黃求心

不面不書忽忽數載兒侄軰來往幸得略聞起居然終恨不得親承博約之爲快也去冬聞今嵗攜琴書爲汪溪遊甚喜當易於盍簪豈兩各匏系倐閱一兩月一見尙難偶外甥吳仲文過我謂特欲造函丈進拜遂拜此字以問近況此甥乃某女兄之第二子自少頗篤志於學數年前館於歙因得見齋先生甚防稱賞回其一啟頗期待不薄繼嘗以其詩槁呈虛谷先生亦防其賜一防期待尢不薄試一印之可知今嵗先定向杲一館以意見不合力去之偶見過聞梅結有一館未有人試爲一詢之偶一言而合初不知其詳及其至也乃又有不愜其意者年來吾道固厄而此甥之厄又甚焉亦嘗多方開解之順而安之可也某於兄長托深契故略及之兄長有可提撕警誨之者幸勿吝鼎呂來嵗仍館於長幹滄洲金大暇時當必有此行桐岡自杭回滄洲必見之兄長得暇與偕行一遊亦好但主人畱外踐迹不欲假如何偸閒先一省見亦不敢落後也楮盡只此切丐尊照

與金滄洲

久不簪盍多相燕鴻近聞臺候稍稍違和天相吉人想已平復玆有少稟外甥吳仲文後一軰行之可望者方曹二公皆稱許之今嵗爲梅結遊某自悔其輕於一言此甥素聞先生斯文北斗吾道東風意欲下荊州之拜遂拜此字爲之先容有可賜提撕者乞勿吝其詳見求心信中玆不贅桐岡自杭回車後當必過此又可飽聆誨益也乏楮修字不謹伏幹恕詧

與中澤程氏

去冬畱邑郛獲晤語豺狼不問麟鸞受誣徒爲左右嘆憤蔑如之何別後啟處何似乏便不及書每切馳情最是失禮尊兄昆季令侄昆季其不以薄誼咎我者防希玆有白事未言先慚昨嵗兩薦塾師兩聼納竟皆爲反覆者所誤遂誓不復言此事今玆有言恐尊兄亦笑之厭之矣然尊兄見超凢庸當亦鑑某非故欲相誤特爲人所誤耳捨侄名光字寔卿戊子生從小問業貭疑於某學識頗正筆端亦俊性行甚純字畫盡楷現亦習應舉之文近寄經疑十篇加之淬礪盡可應試兄能見聼置之西塾令侄令嗣不爲無裨某非如王氏有譽兒癖知心之前不嫌其直也

答考水胡盤溪【代子西】

比貢柔緘特厪答翰光芒飛動與二寶而三珍感感某前日以尾細故不獲已又修字爲記室瀆發未二昕夕而秦使突如其前晉帖翩然而下矣其何以當之某材侔襪綫恩受言絲上有七十嵗之親逺爲二千里之役半山所謂古人一日養不以三公換有味斯言趦趄久之家嚴時勉之行君親之命俱有不容違者遂方敢爲行計避左裏之險道出九江不獲稟違政此自訟詎圖誼云郁穆叢珍稠疊嘉而貺之禮甚丰也卻之不恭受之有愧與其不恭也寜愧登嘉勉受何以報之外辱霜蹄謂賜虞祖屈產之馬似復晉歸其不欲明言卻之耶禮記所云如斯受賜癡兒何敢不拜

謝送塟

某近者卜塟先君過防尊慈崇篤契誼逺賜賁臨範張交好乃今見之先君有知銜茹必矣況於其孤其何敢忘日欲躬走仞墻以謝迂臨之辱恐勞起居以故不敢輕率是以飭墨卿以代面謝伏乞穹照不具

謝履襪巾幣

某昨者贊揚好事慚愧善歌曾防拍調之遏云遽賜縑繪之疊雪讀所惠翰知雅意已先於未將以迹觀之則似磚之拋玉之引也念舊憐貧煦濡而濡濕之在左右爲盛徳事其如老生之不遑只受何一拂拭一步履無非銘篆恩私時也亟此占酧言不盡謝何時簪盍悉畱靣旣

謝星源王正山豬肝及酒

懶殘鑪邊六花誤約孤負燈花如此空樽何靑州從事與公子彭生攜手同行惠而好我從事曰相與入醉鄕可乎彭生曰吾平生吐出肝腸豈曰豕交之哉二子辧不已某捫腹而謂之曰此中空洞無物能容卿等數百人願借前箸籌之二子曰善竟歸心腹

代逹汪靜軒

某昨效龎公之入城勤陳蕃之下榻擾春風者深矣揖別言歸一步一感渴教信宿尊仰方新待臘之栁露靑賓春之梅綻白乘咸臨之吉利迓開泰之亨嘉此其時也仁者之靜與松蘿俱凝定仁者之壽與椒栢俱延長歌擷澗芹以將此頌惟尊慈不以其輔瀆而翕受之則百斯幸以序附特此致意以達愚誠等祈尊恕

答黃叔玉

某不見叔度鄙吝久生又得山谷刀筆鄙吝亦掃而空矣梅檐展玩疏花與有徳色某玆親慈以寒家增累特貽慶言且有珍貺此何足掛齒牙者君家山谷嘲小徳詩曰中年舉兒子漫種老生涯解著潛夫論何方無外家此兒之育適可似之敢借此詩歌之以謝短帋占酬不敵先施統祈親照

寄鄭時庵

某昨畱都下與君爲莫逆交眞異姓兄弟也英遊時乃坐他冗不克躬餞迄今愧之猝猝言歸念欲卽詣鄭公鄕以訊近履寔沈祟之尙未脫然坐是力不逮心非意所料卽辰春和景淑寅想榮侍萱親婉容愉色昔人所謂壽觴舉慈顏和者不得専美矣健羨健羨少需賤體可以奔趨卽容問師潭途伏謁墀下以究所懷也不腆芹少寓寸誠一笑領之幸甚

答鄭時庵

某春間防貢一箋隨沐響答繼飭蚓墨方瀆是慚未防側聞大斾祈純嘏於星溪滿擬回轅可卜望塵之拜詎意徳星之聚竟成參辰之不相比也政玆渴仰劃捧誨函義榦情條燦然十從事之內燕山昨夢居然喚醒並轡連牀易得之半萬里外握手論心乃艱於才三捨間今之隔濶牽於人前之會聚相之者其天乎靖惟執事宇宙一庵時止時行與道黙契止者暫也行者分內事也先爲時棟榱桷或以次収焉予日望之焉用佞多儀寵賜充牣衡茅卻之不恭勉拜雅命之辱緬想徳門仙輯逍遙水晶宮中暑溽梅蒸潛卻無朕彌深歆羨未見爲憾幸防心蔗漿錦掤之適以待殊綸不宣

答李泰宇

某玆承一紮逺餉多儀縶雪天之玉貍橫冰泉之赤鯶塵出麥岐之秀意見李蹊之眞有笏可拄耶莫倒持否無波相及者如幹沒何

與戴廷芳

臺翰緘示寄府判先生佳章感激感激怱怱未暇載姑少俟之前日邂逅季澄學正嘗靣稟欲附課稿還寔卿侄已荷畱聼昨晚攜至摠管宅則知入長幹今早問已回轅矣玆敢附去轉爲左右瀆得附示此侄不至沈浮多感多感屢許以虛谷續詩寵假尙未示下得終假惠之幸甚不敢污損當珍防以歸奎府也

答汪景初教諭

近得盍簪別來倐兩閱月玆領妙墨如接晤言保舉一事魯兩生不肯行寔以年未及格亦理當然非有他謂也荷再諭及足仭誘掖之盛心賓暘侍其尊翁在邑見心則以其尊翁亦在邑未敢聞斯行之所逹總管書敬畱於此俟歸投之如有令兩生行之意尙當具年甲籍貫以聞止軒之文防忘之矣近有目疾不欲苦思以甚之俟有佳思則綴緝呈似不具

代金赫翁答季澄

伏辱誨示以先人襄事特加問勞足見篤敍之髙誼劇切知感彼時自合走報蓋以路逺且春雪連作不欲重勞是以欲報而不果今謙翰拳拳𨿽親辱執紼亦不是過謹拜此以謝鳴謙之辱不遑它及切丐穹照

又

春首詣仭墻展履端之慶禮也旣而冗奪至於紱麟令旦親稱觴致椿松之祝尢禮所當然又以冗不克趨前於是簡慢之咎愈不可宥矣過期之餘甫能擷溪毛以見區區公其謂某何如人哉謹拜此以鳴其所以然亦首罪之一端也惟尊慈鑑其隻影而貰之則百斯幸矣

與汪季澄

不侍誨論一瞬許時箋敬區區亦以無謂不敢穹遡寸忱則不以書問防數爲恭慢也玆恃寛度僭有稟瀆此月朔日承本縣文書爲路學儒人不陪拜事勾喚且罰鈔小生自甲辰秋丁及甲寅五月拜朔十五年間外皆前任諸學官寛恕今忽例遭勾罰此必學司混同呈上梅先生未必注意及小生也玆拜梅先生一書懇之書之辭語婉曲當矜體玆不揆爲髙明瀆如逹乞頤指左右爲逓上如不欲自發去則潘半村鼎兄石養正兄二表兄次第凂一兄爲投之亦可萬丐必爲投逹不至沈浮寔爲至幸尾塵瀆非恃契愛不敢及此不逺胥晤當得靣謝伏幹臺照不具

答汪稱隠

比者不揆蚓竅蠅聲僭休官五詠過辱鳴謙鄭重以謝此奚以謝爲哉前軰謂進之難不若退之難至以放鶴出籠縱魚入壑自諭其樂可想也今者先生全節而退髙矣先年而退尢髙也髙之故樂聞其詩而和之此奚以謝爲哉取於造物也廉故造物之報之也永取之不盡故享之亦不盡先正定齋翁不盡取之畱以遺公而公又不盡取之畱以遺二季位不滿其徳天之與平陽氏豈可涯涘也哉某不肖方年六十有三可以進而自棄不進先生嘗廻顧之期望之負此知已每竊自愧今忽忽七十有五矣猶不免傍人籬落是亦不可以已乎何當得脫此防從公於山之巓水之涯以傾倒所懷也未卜省謁惟冀厚自珍防以躋上壽以儀鄕邦謹拜此以謝先辱伏楮拳拳不宣

與程材仲

某昨日耑書招致之爲一二日之畱敍十四年之別飲食之錫予之賢昆季之於故舊得之矣老拙無以當之如愧何揖別言歸彈指頃忽忽數日感激未渠央也靣諭令薦進名術嘗以嚴陵項君松山對歸之次日適會之於族叔與可家與之言適値其將經過鄭裏之的便遂以隻字爲之先容或卽偕之歷覧以訂所擬或與之約而需後期一聼裁酌此丈遊諸公間多敬信之昔年子西之塟親三舊松山與焉去年之塟內赤丘松山専焉以賢昆季之髙一見之餘必自能賞識之何待愚言之贅哉以拳拳塟親之心適召地仙之至似亦有緣法焉未見願淸心養气以迎多祐令兄處不及別字稟不殊此松山行速拏楮拜此殊愧艸率惟髙明恕鑑之不宣

慰曹濟之

某頓首拜申慰濟之教授學士尊契家兄大孝某近三月間扺邑詢尊祖老師近履知無恙方以爲喜畱宿數日而未歸未防忽有風傳老師訃音者驚呼惶惑驚者恐其眞也惑者疑其非眞也未防吳觀萬歸自邑方知其傳眞矣嗚呼平昔泰山北斗之仰今其已矣恭惟老師判簿先生乾坤間气海宇偉人方爲程文闗舉子之口而奪之气及爲師儒炳紫陽之燈而傳其心全節無瑕上壽有永何可憾者二賢嗣之先沒數也伯魚先孔子卒𨿽先聖不能免也六賢孫之善繼理也子思續道脈之傳賢昆季所當勉也某自聞訃音卽已動念謂辱老師之知自丙申迄今二十年平生無知已知已惟老師一人耳苟不親往以哭以弔於心安乎卽與觀萬商之擬以少暇同觀萬黃求心問葉舟之途靣慰有日五月又抵邑則聞諸菊存先生謂昆季或它出恐小生軰之行或參商不相値盍尼斯行小生思之有如龜山所言於心終有打不過者無以寓意謹致雞酒之敬撰一奠文以冩拳拳惟兄爲焚白焉萬幸令弟諸兄長一一呼名尢幸諸兄荷祖父道脈之傳而尊兄承重之責尢重惟節哀順變以逺者大者自期至望至望玆拜字托菊存逓呈伏幹臺照

答汪古逸

某自去冬復書後今春有傳先生今嵗攜琴鴈塘者爲之甚喜喜也者喜其有拜識之機也忽又傳先生遭齊衰三年之變者爲之大戚戚也者想其同我三十四年前劬勞之痛也又恐因此未必遂拜識之願也度老病必不能往弔則欲附一書以慰探便無從迄今耿耿戴兄廷芳連日畱外家謂其居距鴈塘可十里可附書正欲今早作書而昨晚篝燈時領先生所賜誨翰矣感甚愧甚靖惟壽母太孺人年垂及百躋登髙壽𨿽未知垂帨的何年以尊年六十六則太孺壽數可以想見人間世誰有以六十六之子而得事防百嵗之親乎老天於先生厚矣生也有涯數必有盡今日之變可無憾矣先生於禮已在不毀與惟衰麻之間當體母氏之心爲心母氏之心豈欲垂白之子致毀過哀以戚我防防之懷乎先生念及此可以酌居喪之禮矣先生知及仁守何待愚言欲持服於家思親之仁也今過卒哭之期以勢而赴館亦交友之信也交友不信亦在非孝之科先生處之是矣又何待愚言然猶不能忘言者蓋欲先生因愚言而寛旅中之懷耳

慰程前邨

近董季眞行嘗附答書方掛漏是懼江照磨至又辱寄聲時前書想未逹今想已逹矣照磨未防言先生近罹壽萱太夫人之戚某聞之驚嗟失聲徐問太夫人之年則上壽九十年登九十百千萬億人中誰能有之以先生年六十有七而上有母在百千萬億中人又誰有之天之厚太夫人至矣厚公尢至矣自他人觀之足可無憾公孝誠天至新罹此變恐不能堪然証之禮六十不毀七十惟衰麻在身以衰麻在身言𨿽少不及以不毀言則已過之願酌其中而處焉向者畢梧山之母徐生於文公夣奠之年年九十三而沒梧山甲申生年已六十九乃母初病時丁寜梧山云我年九十以上已大幸汝年垂七十宜爲我自愛汝若過於哭泣我防防中亦不懽喜汝宜深戒之想太夫人之見亦必如此禮書公所自悉言之似贅敢援梧山之母之言以爲公告某久客梧山門此語寔錄也願公深體焉前軰云萬人叢中一人曉性理文章萬人叢中如公者敢無一人望公爲太夫人自愛爲吾道自愛儀州裏以幸後學某三十六而喪父四十三而喪母家貧不能養欲養親不待以公之家防必不缺且親享髙壽仰視之愧死對照磨略言不覺涕泗橫流也願公鑑此而自覺焉至懇至懇

慰友喪父

某久不交書則亦有以中間聞執事有何憂戚而未詳玆會廷芳方深知之始敢防修此紙首惟鑑察某比者不意慶門凶變有尊翁府君之戚府君橫舟老師之嫡嗣聞名久矣而未及識於癸酉鶚薦之文嘗得伏讀之甲戌混補回途得參覿之人物頎然玉立今猶隠隠心目間不謂才償識願而遽仙逰也禮爲人後者爲之子執事罹此與所天同哀悰何以堪然又聞之在禮有不言而事行言而事行身親之而後行之分況不免任人子弟之托乎此其不可爲一槪之哀也明矣執事熟知禮意何待愚言想三虞之期已近之或過之矣願以逺者自期此區區下交之所望於心契者老衰道阻不及靣慰而以書惟孝子仁恕察之玆因廷芳回附此以寛臺懷匆卒不具再拜申慰

慰戴時敏

比者不謂慶門凶變尊翁堂錄太師老先生奄棄明時始者風聞疑而未信夫以尊先太師後學山斗昭代蓍龜縱不爲衛武之九十入相亦何妨如伏勝之期頤傳經乃今天不憗遺奪此大老使後生於何而考徳時巡於何而就問識與不識皆爲流涕矧足下純孝天至其何以堪然有一說可以舒足下之深悲老子有言死而不忘者壽不忘何也死且不朽之謂也古有三不朽曰立徳立功立言老先生徳爲人師言爲世範著書立言部使者已轉而上聞矣行將垂世千古不朽尙父天命之壽與臧文仲身沒言立之壽相維於無窮視相如之且死而以封禪書獻諛者過之萬萬昔吳人謂孫仲謀曰此豈孝廉哭時願以逺者大者自期勉進久大之徳業扶持先生所著書章章永傳其視僅以一至之哀自任者爲何如某不揆僭越以慰以期惟足下抑哀順變不鄙其狂愚而幸聼之禮合躬詣繐帷一瓣一慟於以哀死而弔生顧影自憐有願莫遂慰唁紙又墮魯臯惟髙明恕而察之不宣

慰胡濟鼎

某玆者不意慶門凶變壽母太安人奄棄榮養執事孝誠天至愛敬兩全考叔之羮將有待而遺孟宗之鮓將有待而寄一旦遽遭此變何以堪諸自玆以往返哺而烏何在臥冰而魚空肥甚爲哀慕蓋可想見自耳玆聞傷悼曷勝卽欲一詣繐帷以哭以唁家事如蝟酧應不遑外奔內馳日不暇給忽忽嵗蛇赴壑矣旣躬造之弗獲又隻字之復稽縱寛度不督過之愚獨不愧於心乎是用拜此以代靣慰更望節哀順變勉進饘粥以顯揚自期是所願望令昆季翰學至孝不果別狀意不此殊統祈親照

慰曹齋

某不修箋敬整整經年非於師門簡慢也不欲無謂徒瀆尊也近此月初吳甥過邑郛會仲玉學正知次令嗣希文抱恙問何證謂胃弱不納食某𨿽不敢言固已竊隠憂之無從問訊日徯平復之音忽社後之四日竹牗寄聲見報謂希文竟不起矣驚駭痛悼無以爲懷有是哉慶門之凶變一至此哉先生與判閫安人俱以八十之髙年而罹此倒置之大故其又何以爲懷昔人爲陶士行言越騎酷沒天下痛心何況人間父子情乎自聞此變卽欲奉慰然亦無說以寛先生之憂恐只以重先生之戚耳要之人稟受符直二五之气數或厚或薄或長或短天也非人之所能爲也亦惟順天而已荘生曰孰使我至此者非天乎況希文懿行奧學髙文妙畫種種出人又且諸郎俱佳不惟克其家而且世其學而又有孫竹立矣年登五十有五已不爲夭如東坡所謂人有文爲不朽與有子爲不死此兩言者希文足以當之所使人不滿者以八十之親而繼哭五六十之子則爲逆耳此爲理之所不可解要亦數之不可逃先生髙明有素處常逹變必有可以自寛自釋者何待愚言天下禍變亦要人當夫子萬世宗師早哭伯魚僅有子思爲之孫亦待曾子而成就之先生今玆事體不髙於宣聖數等乎願先生順天所命加愼眠食以躋登伏生髙允以上之壽是所願望玆因便風附此拜慰不覺覼縷惟尊慈鑑之不備

定宇集卷十

欽定四庫全書

定宇集卷十一

元陳櫟撰啟疏

文

發解謝路總管張公啟【並辭防試】

學生陳某啟右某伏防頃給省府解據叨中鄕試第一十六名者伏以鳯詔天頒初試紫薇之省鵠袍星列兆分丹桂之枝若僥幸然有綱維是竊惟科目久行於歷代端莫甚於邇年經穿鑿而不根文浮華而過實士鮮學問國奚取於若人世蔑事功眾遂疑於吾道誰謂昊天之不復必待聖人而後行洪惟我皇作新多士舉祖宗欲舉之典豈惟發第以決科善海宇本善之心教以明經而修行鳶魚飛躍雕鴞橫翔戰藝江浙之鄕闈餘三十路登名賢能於天府才廿八人自笑衰頺敢儕英彥如某者箕裘舊業簪紱寒宗心繹四書何待今日腸搜千卷已迫暮年本無一毫欲進之心忽際千載難逢之防庠序不令其知覺名遽報於亷車縣路遂見之施行據例申於省戶無僕而挈子以往乏輿而行陸以還嗟樗櫟之散材勞桑楡之晚景艱辛萬狀病足甫瘳驚忝一名驚心愈甚單薄敝緼敢言觀上國之光羞澁空囊何以渉修途之阻顏駟已老揚意徒逢加孟徳頭風之忽纒似王式逿地之時作玆防惇禮亦旣優隆分今膳學之資仿古續食之意然癃病之勿遣具載漢書𨿽俊造之同升有慙國士況眾人方勞於競進而小鳥獨倦於知還是惟不聞當防見憫知感知自以謝以辭玆蓋伏遇總管大參相公先生政比龔黃名齊召杜親迂熊軾之貴斾特出於邦郊俯憐鮒轍之窮恩不垂於江水豈忍下士之危苦願申大府以保全倘沐矜存曷勝欣幸某敢不隨其未沒之齒欣玆尙在之心𨿽不能如晁董公孫芹君父而廣千言之對或可以紹周程朱氏模弟子以綿一脈之傳感徳彌深修辭祗淺謹奉啟事躬詣臺階塵獻伏惟臺慈俯垂鑑念不宣

答黃求心賀發解啟

眷契弟陳某右某啟伏以試紫薇省浪戰千二百人之塲分丹桂枝濫滿一十六相之數未謝切磋之益先厪慶問之貽衮褒過情圭復增愧恭惟府愽翰林求心先生江夏望族紫陽碩儒州麾制閫之世科早宜靑氊之繼繼季考月書之都選才立赤幟以頻頻此行偶魚漏於网中髙舉仰鴻防於漢外新聞長道價而倍收實效豈比冒文聲而徒竊虛名因傳末交亦與後榜諒爲吾徒而增喜亟令子墨以騰緘君實景仁有如同气而異姓王楊貢禹何當在位以彈冠好切於心如出其口不覺修辭之過遂防執禮之恭某壯志已灰衰髯盡白近旣行而中悔懼冬仲而逺徵旅館之題欲塗烏本心可見文卷之成僅塞白同志所知餅不可餐而雷殷於中衣𨿽徒掛而日逼其上初殊苦甚後略如之蔑春蠶食葉之從容騁渴驥奔泉之迅速使力嘗盡復吉不分未必癩頸之陳三遂逺舉首之王十今亦幸矣尙何言爲然汗顏浹背之時至越南而尙病當墮指裂膚之候詣燕北而豈全兄尙爲憂我寧不懼惟冀斜日得保餘年其譲諸子以步瀛州踵晁董公孫之對尙與先生而宗洙泗翼周程朱氏之書權謝臯稽鑑融榮幸謹奉啟事申謝伏惟尊慈俯垂鑑察謹啟

代竹所賀吳教諭南發解啟

伏以司泮宮而發解歸去來兮謁吏部而超遷自此升矣喜初回於繡嶺信增耀於錦鄕足爲深欣矧防造就恭惟州來季子之裔紫陽闕裏之英倚元亮之南牕卓然素志仰退之之比斗賴此羣心起長泉壑之堂兼教桑梓之郡望近孚於靑佩聲逺播於金臺又據臯比乎兩州凡新鳯歷者十載處士星照少微之閣旣書檠之分光嚴灘月流子陵之臺復詩囊之爭響博士凡三爲矣天池其一飛乎𨿽墨綬𨿽朱幡徒發勞人之嘆必粉省必黃閣始究眞儒之功庻防可文學之鄧元侯逺紹若敵國之大司馬敢述輿頌豈曰私言某朴防材葛藟同本實三生之厚載荷一見而垂情久慕客星因束書而來訪防庇宗老蓋倚席之懷慚孤金鑄而倐去倐來伏玉成而善終善始豈無他人不如同姓非徒借提挈於今玆先收棟梁次拾桷榱殆又賴帡幪於他日其諸贊慶防旣敷敭

賀吳竹所授本邑教諭啟

伏以花縣比子男之國有序有庠木鐸振父母之邦善教善諭札頒藥薇之省譽馳芹之濱位𨿽淹於三年歡已騰於萬口恭惟儒林先覺侯泮名流華冑遙遙世不乏於季子竹香細細日何可無此君推經笥之素充羨筆鋒之最鋭圓文嫓陳君舉讀之若盤走珠講篇肖陸象山聞者將汗流雨眾瞠其後多瞻在前沿溯紫陽四書之源漫潤嚴陵七里之瀬業講魯齊之防聲在梁楚之間盍自此而橫飛乃不屑乎躁進玆受知於當路遂職教於家山喜气播殷雷之聲迷途望標月之指臯比肆展新靑衿多出舊靑衿麈尾重揮昔絳帳宏爲今絳帳矧初新於品式值首飭於冠裳手板𨿽槐璧珪攸始身章方褐金紫所基更兼朴角之橫烏換卻深冬之立鵠觀瞻聳若模範偉然竚聽橫經之精微頓洗倚席之塵陋新媺士習不愧盤洲之學碑大振家聲盡發端翁之詩蘊某蘭交素比相悅尢深僭成四六之鄙辭略寫萬一於盛事先生自此升矣將收爲明堂之棟梁小子其何述焉更願紹中林之蘭蕙鋪棻防極悃愊徒增

寄馮伯田先生啟

伏以淸新庾開府久慕詩聲聰明大馮公今瞻道貌不得拜於席下殆虛生於世間謹修函丈之恭略紓方寸之悃恭惟路教察判秀石先生儒林老宿喬木故家由鴻石以來接東魯淵源之正自蠶叢而出稟西州流峙之英文章鎭於東南學問根乎家世紛若麒麟楥幻海市以誰存詭然蛟龍翔巋靈光之獨在莫施所蘊大肆厥詞平生幾千篇近不屑西江之挽回數百嵗直逺追唐世之豪萬戶可經三公壓盡妙哉吟捲長流天地之間偉甚聲光若引星辰之上聿惇棠棣言觀泮芹遂令萬仭之屏盡識二南之範天開幸防人賴作成向者味先生之詩僅得諸虛谷之序芬芳一臠何如列鼎之全珍淸泠半瓢孰愈飲河之充量今願竊有請也不識可得見乎某硯鉄未穿鬂霜已染假鄒君之館餘二十年補魯泮之員才三兩載幸入大聖鑪錘之造略聞中原文獻之傳塤箎之吹式和金石之音復振子由之爲陳教適復遇坡老之來文潛之事黃門要亦爲長公之客倘與其進敢昧所傳

寄呂教授求移籍啟

伏以效顏淵之潛心素知尊於聖道如子春之傷足恐或戻於齋防謹殫拙訥之辭仰致圓融之懇竊惟州縣立學𨿽有逺近之殊國家待儒初無彼此之異惟自嗟於困頓難常窘於奔波必將適百里而宿舂糧始能毎一月而陪釋菜貧寧辦此病復謂何如某者少也不如老之將至禿鶖可笑久如韓子之頭童鷓鴣見憂復類叔山之趾兀名久掛於學校身樂就於範模業在蕓人事難由己無東家蹇驢之可借惟南阮犢鼻之自慙與其默默而遭譴訶孰若拳拳而聲悃愊謁殿稍近姑願附於邑庠醫療隨常容再還於郡泮尙冀蛾子之時術豈終鷁陣之退飛矧在邇年爰多舊例如金同舎葉同舎之有請蒙楊先生鮑先生之見從引援以言淩兢曷已自非明哲父師之在上孰養疲癃弟子之不中玆蓋伏遇允矣儒宗蔚然壽俊鐘奇廬阜傳道學於一燈擢秀橋門振文聲於六館屢趍泮水聿來富山鋪張白鹿之遺防訓迪紫陽之闕裏遂令礦質亦累鑄鑪今玆憂病而憂貧防若自疏而自外然異世能啟洙泗之堯舜而一時難化唐虞之共兜豈邇之云乎亦心親而已倘許其便寧昧所傳某敢不鏤骨銘膺銜恩報徳益加鞭防不負甄陶豈必朝夕於旁在楚猶在晉也誓將心目常見於墻復於羮焉毣毣有懷詹詹防旣

謝曹齋撰族譜序啟

伏以族冷如冰名愧舊鑪之鐡文華於衮價增敝帚之金聿降錫類之仁辱取敬宗之義榮實均於同派感豈獨於私衷竊惟本支所貴於有圖文行豈容於無紀故族譜法明允自先世而已傳然事狀效履常亦後人之當務不量輕率略效編摩非印正於名公難灼示於來裔因輙過門而弄斧豈期閉戶而造車玆蓋伏遇某允矣儒宗蔚然壽俊爲貞元之朝士不愧初心聞正始之遺音樂傳晚進致令狂斐獲遂依歸悔不早於擔簦詎敢云於傾蓋謁臯比而防倒屣揮麈尾而許對牀因出汗牛之書俾遂窺豹之願乃知家乘正續三編爰篤宗祊已先一著自厚葛藟庇本根之愛因興艸木同臭味之憐不吝溫辭增輝寒族褒嘉過矣慙竦若何拈防第之相仍使其知本乎祖悼決科之悠邈勉以不慚乎天藥石意深珠璣辭溢某敢不益加刻勵期稱奨題不亢身焉亢宗惕若綿力薄材之懼自成已以成物侈哉殘膏賸馥之霑感刻何窮鋪棻防旣

賀金滄洲六十啟

恭審欣遇壽辰有殊常嵗六十花甲從頭喜於又新八千椿年僂指延於惟永稱觴莫遂揮楮以陳香雲想繞於滄洲歡聲更殷於京兆族茂而貂蟬熾競觀戱防之重重春歸而櫻筍來且樂傾杯之灩灩芹贄良眇莞頓爲榮

賀山泉汪氏娶溪南吳氏女啟

蘭階喜溢梅實吉臨在戶三星光照山泉之下盈門百兩來從溪水之南召不果於鳬趍誠略將於燕賀延陵禮樂已先傳世世之芳內翰文章定永紹猗猗之譽甚慚輶瀆所冀莞存

復襟兄賀生女啟

昨之甥館幸親炙於譚私玆辱管城特逺貽於谷紮剝封荘誦隱幾懷慚乃以蝸廬遂符虺夢旣殷勤而慶問復璀璨以寵頒下拜周章中藏感激彭澤慰情之語𨿽則云然茶山少盜之吟寧無可笑亟玆展謝尙需嗣陳

賀趙巽齋生曾孫啟

恭審於門善積謝砌瑞重托橘頌之曽枝孫又生子表萱叢之丰本髙遂見三日气見於食牛盈月標覘於峙鵠某莩盟有忝相悅惟多采彼香芹列諸副楮聊申燕雀之賀用慶鸑鷟之奇逾九望百齡頻稱觴而上壽誇一門聚五世想含飴之開顏盛事誰肩菲辭難罄

賀吳南授婺源州同知啟【名夢炎】

解篆花封防恩芝檢牧文公之闕裏風月平分比彥章之鄕州城郭至重民方歌於來暮公暫賦於閒居某初忝莩盟尢深相悅謹修尺牘用表寸衷衣錦何殊本新安郡之疆域把麾甚樂紹江南守之治平

賀汪溪金淸父孫成婚啟

玆以震子成婚冢婦協吉自延陵之華閥兩小無猜配滄洲之聞孫二美允合花燭燦燦桃葉蓁蓁禮漫存羊賀已防於後至傳誇占鳯昌必應於先占輶瀆甚慚莞存斯幸

賀古墩嫁女啟

玉愛之歸及時桃華正灼金屏之開有日蓉褥將門矧肺腑以連姻宜手抃而交慶夫以月上之宜室何殊靈照之在家遇采鸞之仙想沸歡聲於韓土得乘龍之壻應多喜色於吳門寓敬茶香儌榮莞粲

賀吳子靜娶冢婦啟

恭審二陽之月三星在天詩詠摽梅屬長子之主器禮嚴采迎爾相以承宗向平之畢債將新蒍賈之稱賀敢後彘肩初解巽羽先嗚有嬀逺育姜宗婦道豈殊於臣道吳氏世生季子今人何遜於古人期望頗遙涵容是幸

答呂竹納幣啟

繞子猷之竹市隠甚髙居同謝安之墩山棲自適好允諧於二姓盟實定於一言伏承魚書之云絢鴛錦之霞明味葉蘭金榮深葭玉申國教法嚴甚定成令子之達材處默嫁具蕭然敢援昔人之佳話權謝不恪揆敍未央

賀汪覺翁授府判啟

恭審芝檢榮膺竹符分佐江西地千里推吉水爲名州斗南公一人枉髙材而俯判勅書星耀喜气云蒸賀敢後於常倫分況居於世契莫將尺楮爰采半芹以斯道覺斯民志本同伊尹之志佐天子相天下堂期新伯產之堂贊頌罙深涵容是幸

楊學正啟

載道脈於南紀濟美山續詩派於西江齊芳誠叟喜正始遺音之尙在嘆貞元朝士之無多漫仕而不擇官分符而居爲正

趙學錄啟

大雅不羣英材無敵演迆天潢之舊派公子翩翩壯觀星水之新州人物表表將縉紳於朝著姑領袖乎儒流發軔仕塗弭節鄕校

謝送蟹啟

伏辱郇云特貽郭索好詞嫓白旣誇虀臼之辛半殻含黃雅稱橙醯之釅居然防此何以報之愛公子之無膓固合蹣跚於湯鼎非吏部之左手安得拍浮於酒船得之若驚言不盡謝

約族人葺鬲山祖墓防

伏以人本乎祖年代逺而易忘精至於神祠墓存而可攷惟我陳氏實望他宗粵從唐末之時來自嚴陵之郡居藤溪裏歷世熾昌嘉善鄕一方屍祝爲潁川之始祖號鬲山之府君廟貌𨿽嚴丘墳漸圯夫以總總林林之里社尙致敬於雞豚豈有防防蟄蟄之子孫乃不如於豺獺𨿽嵗年之已久然地裏之非遙今當大徳甲辰議就季春谷雨敷靑蚨之現鏹標白蝶之寓錢因葺眠牛之岡瞻遺像洋洋如在庻生下馬之敬覘吾宗世世常興凢預玆行請題於後

修築貯水塘疏

伏以復鴻潦之波兆朕應繇黃鵠灌鱗圖之畞修築須頒靑蚨惟玆延充塘素爲亢嵗備中因廢弛久莫支吾是以當炎官火傘之張欲救禾苖焦捲此乃類海洋尾閭之泄惟見泉脈漧枯枉怨天時坐失地利今將效躄浮圖之起廢其可令巧媳婦之擎空期協眾心防增舊制加塍圍白虹之隠隠儲水灔綠鴨之粼粼弗爲胡成有備無患凢今番出費之戶卽他時承漑之田詳具於前幸題於左畚若云杵若雨興工行見一新稼如茨庾如京獲利定應十倍

新塘嶺施水庵疏

伏以一間佛屋與白雲分防盞義漿如甘露美惟此新塘嶺實爲古路頭宜建亭憩足力之疲勞將施水潤舌根之枯涸𨿽略經始誰與成終證盟借普陀觀音質慈悲而無愧圓覺投檀那施主信福壽之有歸

星洲寺疏

伏以星化石而羅洲渚寺已半於千年木經火而飛煙埃工欲施於一旦夫豈小力量能成大防模將悉慿月斧風斤盡與新寶坊金地頂禮檀越心發菩提化筆大書而特書景福已至而益至認祖師西來意象教莊嚴符莊子南華經鵬程奮迅勤拳誦波羅蜜報答結歡喜緣乾靜専坤動辟實上祝聖神萬萬之年革去故鼎取新豈但庇前後三三之眾

心田庵上元疏

伏以珠緯躔十二官萬民司命璧月明三五夜一嵗上元當天官賜福之辰正人世奏星之日受籙者乘玆而閱籙有生者期至於長生災曜伏吉宿臨斡神機於道域修禮耕陳義種分善果於心田祈壽年華請書初度謹疏

定宇集卷十一

欽定四庫全書

定宇集卷十二

元陳櫟撰記銘

贊賦

謙齋記

謙之象見於易謙之說見於書伏羲畫卦於艮下坤上名之曰謙未有辭也人未知謙之益也伯益贊於禹曰滿招損謙受益時乃天道𨿽非論易謙之益明於此文王爲彖辭始曰謙亨周公爲爻辭始於謙上三爻皆吉利餘六十三卦則六爻未有純吉利而不凶悔吝者夫子爲彖傳始曰天道虧盈而益謙純用伯益之辭之意不過以虧代損以盈代滿而謙之益於是大明謂非祖書之說以贊易之象可乎同邑謝君益字謙甫儒家稚弟以儒習吏退食燕坐之書室扁曰謙謁記於余余辭謝久之請不懈則諗之曰謙之理具見易與書中先儒發明無餘蘊何用後學重下注腳君其書伏羲之卦伯益之贊於齋壁而潛心焉漢名卿自酇侯而下多由吏進身君能心謙之理而充之無一念不謙無一事不謙今日之習爲吏謙之卑而不可逾也他日之由吏以進身謙之尊而光也全受謙之亨吉利而無他卦爻凶悔吝受益孰大於是謙人道也益謙天道也人道盡天道見矣謙甫以此爲予之言乎非也予聞之先儒先儒聞之伏羲伯益文王周公孔子伏羲伯益文王周公孔子聞之天

養心堂記

養心之義於軻書屢見養心二字於寡欲章特見周子究極孟子所未言至矣婺源王君澤逺揭二字扁其堂寄聲徴記於予予學素昧重以存庵胡公之言敢不勉爲之言竊謂寡之又寡以至於無周子不欲學者僅至寡欲而止故以大賢以上之無欲望之無欲故靜尙包涵說無欲則靜虛動直遂究極說非可泛責之學者也孟子欲學者之養心必自寡欲始故以寡欲而心存望之存卽養也心爲性之郛郭欲爲心之蟊賊養心不自寡欲始不可也孟子本章辭不待贅竊謂寡欲養心在大學屬誠意正心盡心知性在大學屬致知格物非知性盡心以致其知誤認人欲爲天理者有矣其於欲也𨿽欲勉彊以寡之東窒而西流朝薙而暮茁求寡其欲戞戞乎其難哉必知性盡心以致其知則見善旣明用心必剛更加誠意正心之功庻防欲可得而寡矣勉勉循循而不自已寡之又寡以至於無未必不由此而進者防雪不容於紅鑪冰澌自釋於旭日非寡焉而猶畱其根也蟬脫人欲之私春融天理之妙是心也始焉操之而後存今焉不待操而自存矣堂不在堂此心卽堂升髙明正大之堂入蘊奧精深之室是由孟之寡進周之無於以養心其至矣乎旣以復王君且以自勵云

朝陽樓記

朝陽樓子西金侯之所創也其先君子桐岡公捐館之一月侯聞訃自江陵官所奔歸水陸三千里以十有一日而達又二月卽其祖宅之東建爲樓三層髙明宏敞不二三月竣事亟爲之者何承先志也其名若何標先字也祖居西澗澗之東可一樓其地數十弓犬牙入鄰壤樓防無地起兩世數十稔欲之未得侯以大義交相感樓址甫完書所云考作室厥子構者此樓之所創也朝陽之云見於捲阿桐岡公字實本諸此自雅號熟齒頰字鮮克知樓巋然宅東大明東升樓先受日公之音容日逺日忘登斯樓也旦旦寅賓思親而不得見見朝陽如見其親焉揭而彰之示不忘親此樓之所名也澗之西瀕澗舊有亭侯鼎新之夾澗有梅益增植之取其尊先大父主簿公之舊扁曰春先者扁之主簿公遊國學登上第春先事業受用未盡標以遺後之人侯不忘祖訓復揭以期子侄朝陽之樓不忘父也春先之亭不忘祖也𨿽一樓一亭而倫紀關焉斯亭一澗隔之欲登樓由宅門度壽安之橋不翅百舉步始克蔇乃橫一橋屋其上爲舟形以通之扁曰橫舟𨿽狀形紀實亦不無意云

等慈庵記

休寧於新安爲縣縣之南有黃原原有等慈庵庵之僧有碧庵上人永寧以其出倫紀人而其事關倫紀可尙也已庵肇基唐貞觀間實臨溪方興寺支流久爲祝聖道塲燈燈相傳宗風克振今庵主心庵潛上人碧庵師也碧庵出率溪何氏先世宗博公昂爲時名卿其後仕者相踵父原淸文學世其家享年六十有二母程氏合美嫓徳享年八十有四碧庵生官宦儒家十有三嵗出家等慈二十六而祝髮附方興南院籍身出家心不忘家也葛藟之本根蓼莪之生育切切於衷苦心劬躬銖累分積買田十畝以兄次子本中純孝嗜學可托也祝之收所入永爲烝嘗資又買田入庵之常住囑其徒爲奉先世祀畝數亦如之僧俗表裏相交期爲悠久其用心亦宻矣自大徳九年秋九月肇此謀至十年春正官有防僧續置田土許歸並元籍中甫克立文冊謂競其志詎知事有不然志猶未竟延祐元年春閏三月不戒於火庵燼焉二年夏午檀施重構規模視前益崇以敞眾緣所不逮倒鉢囊足之又自建鐘樓於門之東偏妥何氏神主其下前所云囑其徒爲奉先者始有定所又懼久而易冺也將鑱之石而屬筆於予奉先之田皆詳諸碑陰庻竟其志吁其用心亦逺矣予竊謂凢佛所宮一是皆祝萬壽爲本尊君也君身所自立也鮮聞以報親爲務如碧庵者親身所自出也謂事關倫紀非與此固儒家說也而實亦佛家說按四十二章經有人事天地神祗不如孝其親二親最神也防哉言乎儒佛有異教教以孝無二理天典民彜人孰外哉然不於他寺若庵乎見惟見諸等慈何以故碧庵儒家子故耳昔墨者之其親厚孟氏質之引儒道以對先儒謂其援儒而入於墨予謂非儒家子濡染倫紀之教不能因而通於儒碧庵何宗博之裔其墨名儒行也亦宜予故曰以出倫紀人而事關倫紀可尙不可尙哉表而出之非徒爲學佛者勸亦使儒名墨行者媿矣事勒堅瑉世謂不朽然石可泐碑可僕其文章不可磨文豈不壽於石矣乎若予者非老於文學且自棄於時其能壽於石以垂不朽乎抑昔東坡與維琳同生寄之詩曰與君皆丙子今予於碧庵有劉白同壬子之宿緣此遂不復辭云延祐五年六月十日

星洲寺記

星洲寺以地名名寺也溪南涯數鉅石怪奇突兀旱不趾露漲不頂漫寺門靣之相距約百舉武嘗聞地之石天之星也証之春秋傳邵子說地理書靡不合金華仙之詩尢切曰星宮著地化爲寶坊是也今寺獨擅此勝非得地歟寺始創於唐太宗貞觀十年丙申立公開山僧也三代而下最稱太平未有及貞觀者此寺之建首逢此時非得時歟始建迄今六百八十有九年嗣而堂構代不乏人寺僧一榮自咸淳癸酉祝髮劬躬節用爲寺出力三門寢堂土地神祠鼎新爲之佛殿鐘樓則蠱壊而葺之他如塑繪圬鏝鑿築甃砌等殆不勝書亦旣完美延祐甲寅不幸燬於火僅存藏殿寢堂又能硬著脊梁心弗退轉經始於乙夘陸續於累年佛殿重營厥費頗夥倒已囊鬻已田用潰於成塑像制噐種種漸備用鈔以錠者千計持鉢所獲者居什之一其徒大椿則創鐘樓永慶則創齋防皆與有勞焉所未有爲者亦旣防度且將不愆於素今夫千金子萬石君世豈無之一再傳之或三四傳王承福不免嘆爲則李師道欲贖其所質矣今寺隨燬隨創金地淸淨木天髙明赫奕如昨何以故有人如榮公與其徒者乎非得人歟昔溫彥愽與馬周俱告太宗曰願常如貞觀初則善矣易曰神而明之存乎其人有人焉則地以人重時以人來苟非其人地由是弗興恐不免鐵鑪步之嘆矣榮公紹往開來燈燈相賞常得其人則此寺常如貞觀初豈非善之善者乎又況寺將崇成國家攺元方新重逢今之泰定卽如初逢古之貞觀也榮公將匹休立公焉抑榮公所可書又不止是撥已田若干畝入常住贍其徒詳於碑陰慈也榮公本藏溪汪氏二親長幹創屋一區於墓傍近墓田亦若干畝屋則往來居之他日付其徒繼居焉又孝也孝於其親亦四十二章經所教也事關倫紀尢所宜書予防家五城經寺門望茶煙絫矣今委紀之倘續後遊償金華仙晝吟山入座之願庻不爲寺中生客榮公者叢林老宿嘗爲都綱云

睂壽庵記

歙石門靜軒吾宗也構庵於所擬壽藏許扁曰睂壽述生平大槪得吉始末徴記於予予櫽括潤色書之公防嗜學長益淹該亶爲克紹箕裘歷江湖持門戶露宿風餐鮮有寧日宜其蠱裕先疇鼎新石庫增鄕閭壯觀望粹珪璋气淩雲霓胡可涯涘乃能鑑老氏知足知止之戒超出世之沈溺不休者其於先世窆事孜孜不能怠固異乎漫不警省者庸術是聽而但苟簡尢異乎覬覦榮達者膚學陰陽而墮因循天誘其衷地呈其寶祖若考若妣之吉兆壹是逢之不寧惟是公配程氏嫓徳偕老亦預獲擬藏雙劍之所於戴邨流抱峙環朝揖天造𨿽獻者名術相實自天何以証之公效傅修期司空表聖自營繭室由經始迄就緒動罔不吉此豈偶然哉諏所以名庵之義則曰天其鑑我夫婦方寸契造化而錫以齊睂朋壽乎按詩曰睂壽以表壽證今取其辭異其義此公所願也又以田三百而贏永入庵中贍守庵人戒子孫無違辭並詳田畝勒碑陰此公所慮也予謂公仁孝人也仁莫大於愛親孝莫大於襄事以報親公於祖考妣允爲仁孝之子孫天必生仁孝人以爲公子孫此理昭昭可信不誣公所心得躬行子孫將是則是效謹守先業又可大焉公夫若婦齊睂朋壽此福之在其身者佳城之應如羊叔子之登三事陶士衡之督八州此福之在子孫者不待必之天而必之此心之天朱子曰天卽理也以理知天公之所願必遂其所慮者必無心卽天也天豈逺哉公名一徳靜軒號也又號梅生前丙辰今年六十有五配生前庚申今年六十有一其壽方隆未艾云

洪氏閒雲堂銘

水泉雨雲坎象所共雲爲雨體雨爲雲用未雨之雲似閒非閒旣雨之雲閒也眞閒出雲降雨學非忘世雨齊雲歸學非狥世君云其心坐閒雲堂休時閒閒與云行藏

書燈銘

義所讀書檠令予銘之因書其罩銘曰

雪平跧牕月仄踞屋昔人無燈如許勤讀今我有燈篝幕熒熒不其光用晦而明非雪而炤不月而曜陋彼囊螢徒千其爝敢有不勤籟沈更深燭姦雄膽洞聖賢心

家傳祖硯銘

族侄孫贊子襄捧其髙祖十九省元所畱付佳硯求予銘謹序而銘之

吾祖通判公以詩經擢鄕舉官終三山倅貢元公公其親弟也亦以是經冠鄕舉復會諸侯於東都至駕言䢐東之題其文至今膾炙人口所謂自東其駕以東諸侯之駕者謂之絕妙好辭非歟將赴南宮不幸賫志以逝平生用一龍尾佳硯東坡所謂無田食硯者用之不盡畱以遺後之人有二曽孫學紹祖鉢文傳祖燈迨其孫亦好學不倦猗歟美哉食硯田而不墜有能四五傳而防防者豈非世之所鮮有乎余甚嘉之言之不足申之以銘

銘曰無田食硯東坡有云髙祖一硯五世所珍學鉢文燈防防善繼永言寶之欽於世世

敏齋銘

三衢徐南塘登楊山之門番陽明善程公實師之星源王拙齋登朱文公之門明善之孫可庵實師之今敏齋君名時敏以敏名齋者明善之六世孫可庵之曽孫也父雲巖以數名儒之後志道據徳依仁而遊於藝精工醫術敏齋繼之儒家閥閱穹崇如是誰能或之先以儒飾醫匪業岐黃之術而已世居饒徳興之程邨雲巖始遷婺之中平敏齋今寓歙城予未之識族侄實卿與之稔轉爲求予一言錄示董盤澗所爲明善堂銘且云斯堂也程去華實記之予於諸公師友淵源聞之久矣遂爲作敏齋銘云

程朱之學上溯孔孟南塘拙齋其傳也正敏齋之先實師徐王儒學承承累世昭彰雲巖繼之志道遊藝迨至敏齋匪專方技六經學字始見傅巖遜敏與懷三義相參學自遜入濟之以敏豈徒謙退汲汲勉進勤敏不已允懷不失修者乃來來者乃積顏實若虛進未見止拳拳服膺脗合乎此豈惟儒學醫學亦然眞積力久藝宜精專匪直良醫可逹良相以敏啟沃時來毋譲

處善齋銘

邑居劉長卿以處善齋記文等求予文予閱之有張士元一記盡平正略云善之所在先知所擇而後安所處知行之學自有次第紫陽闕裏講貫已熟劉君於行處用力不患不知所擇矣余不復架屋上之屋也餘皆閒言語緊要只此十數句而已餘人之作皆可無也余爲作一銘

銘曰安於處善天人防語先師語注亦嘗采取善𨿽本性未易審處處且未易安尢難遽處之云乎止而不去不先明善善在何許明善伊何必自學始學以明善見善明矣擇善處焉故士得已居之而安純熟方爾元善之長曰仁是已終當處仁爲安宅主明善其初處仁而止處善而仁善斯純至處仁而安希聖地位忠愛長卿諛吾所止作此銘詩卿其朂只

族譜贊

九族之云昉於堯典釋者謂父族四母族三妻族二歐陽文忠取斯說朱子韙之昔齊晏子不隠君之賜固猶是也世之譜族尙矣未聞兼譜異姓之親今伯英爲髙曾世譜而解吳王三氏皆有記焉其惇九族厚彜倫之義尢篤敬爲贊

禹疆徐州姬祚徐土族蕃括蒼班班綬組哲人伊何錢塘歙浦觀光用賓奉母視女月溪令子曰伯英甫學紹箕裘筮仕孔膴養終者代敬宗尊祖自流溯源江淛修阻昭穆益遼塗人胥覩取則歐蘓聿親乘譜次圗懿親若姑若母卓哉伯英親仁好古九族義明由玆惇敍奕奕云仍繼志防武拭目華編豈云小補

畵馬贊

驄靑其質龍文在脊匪渥窪產胡爾神特冠帯緋衣懿何人斯靿履揭裳徐引長覊豈伊僕臣職典天廏馭馬千里敬供萬壽龍馬不世良禦應星妙寫天眞何代丹靑

孤竹贊

見墨竹二軸其一孤竹上有贊云睂山老人題孤竹君其一雙竹上有題云淸獻公雙竹吟因和其韻

竹竹孤竹國君此其遺族獨立亭亭與誰同緑龍想單吟鳯難雙宿應契特立獨行者之心不動羣趨旅進者之目千畝不見其有餘一竿不見其不足竹竹似魯狷士不見親厚之涼涼如衛君子斐然有文之鬱鬱月來影自伴瑯玕風至聲能戞珠玉特操何假於依附髙節了無所阿曲嗟彼朋邪之徒豈不有愧於孤竹

宋彌章自號蓮舟贊

異哉運乎生華峯頭飄十丈花爲一葉舟廣平苖裔太一之儔帆無盡風泳餘波流吾道正派絽孟者周愛蓮誰同心今與侔身艘心柁聖涯是遊由濓溯洙勿虛勿浮風月無邊穆穆颼颼良不偶然來從吾遊頌中有規子領也不

澄潭贊

長汀聖公上人號澄潭今年夏五邂逅瞻其頂相惜怱怱未及交箭鋒機玆承寄聲需余爲下一轉語思韓之於文暢栁之於浩初皆爲下筆今亦何忍答以不語禪乎因爲澄潭贊寄之

贊曰傳燈要妙性海心源有澄斯潭淵淵其淵禪定有素湛然止水如珠在盤盤定珠慧澄不在潭而在心珠現水月中寂炤空虛惟千載心秋月寒水儒釋同處我聞朱子

扇贊

昔張無垢紙扇三年自誇其儉我將倍旃人無好事我無長錢一裘閱世可希此賢

和不求人贊

不求人贊曾大父唱之通判和之唱者不可得見矣幸得見和者而知曾大父之嘗爲此贊也曾孫不肖想象先世意而僭補之癸亥十月初四日晡時

屙癢切身倩誰搔之斵木爲手具體依稀天賦風騷芒刺背貞一搔一快勝呼醜婦噫報落金兮截盛金盤思麻姑仙爪兮豈不利夫麻頑孰若此手兮木居士女借名李衡家兮木奴以命汝噫𨿽不求人兮未免求木奴之指孰若反掌以自搔兮君子求諸已

和五六公不求人贊

梓人揮斤刻木成指𨿽乏纎纎可侍君子搔我屙癢及我背膂爾力所至不仁者止我有防酒只可養气我有詩書只可適志予美亡此誰侍巾櫛醜婦之功賴有爾耳爾予相親俾不求人無忝名義

婺源李復初字贊

婺源李復初兄館寓頗相近淳雅可敬然過從亦疎丁未冬十月晦來言別索字說甚勤予念坡頴名說老泉自爲之晦庵冠子祝辭屏山爲之非父非師誰其僭之敢請益堅予曰說之不可也贊之可贊之曰人同此性性同此初性者安焉奚以復爲聖降而賢復焉不免復之奚在曰在明善明善屬知復之屬行舜曰精一思曰明誠聖門善復莫如顏子不逺之復能復於禮孔博以文知之於先又約以禮行之次焉以復其初至於亞聖沙澄水淸塵磨鏡淨復初學顏亦顏之徒入百聖域守三字符

庭芳字贊

戴兄蘭字庭芳云坡公之曾孫震齋公之孫杞山公之子好學不倦翩翩佳公子也嘗從予遊屢以其字求說竊謂名二子說老泉爲之文公冠子祝辭屏山爲之予不欲僭以贊易說辭美之之中寓勉之之意云

騷集眾芳首蘭是稱晉人謂蘭宜生階庭托根幽深無人自媚欲祕其香風不汝祕根培愈固芽茁愈萌培根安在重席帯經揚於王庭自家庭始侍中裔孫流芳無已

程與京艸虫手卷贊

艸卉昆虫造化生成精微奇妙豈力所能一以貫之實大巧流行爰有良工妙奪造化若艸若虫逼眞非畫小巧云乎哉天機呈寶無價體仁主人手卷橫陳能事擅塲出戴子澹雲云行無心淡然任天眞偶泄天巧不雕琢謝鋤耘采芣苢菁莪在中沚芥菜方紫納須彌待其子矍麥亦著花亶謂四美蝶洵有情蜂如有聲雍容閒雅可尙乎蜻蜓蜥蜴昂首若寄奴所驚蚱蜢折臂蛾子臘遇之將舁以行我聞周子庭艸交翠觀生物气象謂同自家意思張子厚聞驢鳴亦謂如此又聞詩家以畫爲眞今諸艸諸虫生意津津勿微小視之囿大化無垠體仁主人一披翫之養胸中生物之仁

夏君文槁贊

文气所形尢貫道噐气信豪放道更精詣集義生气气配道義道气合一文響天地

風雩亭賦

判縣先生創風雩亭齋曹先生記之至矣盡矣然昔張宣公風雩亭詞之餘意猶有可言者裏晚學陳櫟敢發宣公未盡言之蘊而賦之

云屋趙公風雩有亭家世琴鶴其風最淸不此焉以爲足上溯沂水之曽慕彼舞雩之風適樂意之舂容觀防也之所懷與三子兮不同龍見而雩壇壝聿崇爰有茂樹防蔚可防當春和气風景恬融見天理之流行欲無芥乎其中風來自天風之者人澹蕩適至偶披其襟風此春風宇宙吾心宜聖師之所與獨喟然其賞音防也𨿽狂其心不泯春風無窮千古常新坐風雩以乘風諒何古兮何今大儒先生椽筆作記窮深發微巳詣其至今復賦之毋乃或贅辧不厭明敢獻所疑防之見處深契聖師行有不掩以狂獲譏旣曰與之曷又狂之始超出於由求卒僅儕於牧皮昔子張子已慮及玆初新嶽麓之亭特系風雩之詞謂尋防心之所造當究顏氏之深工防外誘務敬恭浸私意之脫落斯樂意之內充今究顏氏深又安在非在乎他克已復禮防見處之𨿽髙惜行處之未實使徒慕其气象而未知所用力寧不荒於過髙致有體而用虛必以克復之學補曾防之所無克去已私復乎天理匪徒見此地位必實致其踐履倘私欲之蟬蛻得春融乎理趣迨顏樂之不攺庶風雩之無惟云屋公卓哉先覺豈惟風曽防之風蓋以樂顏子之樂亭扁翠侍克己睎顏翠不於其蛾於其山侍不於其人於其巒不復陽臺云夢興入蒼翠之間已克兮禮復欲淨兮理純儼儀刑之相對爲樂山靜壽之仁人吹面而受和風披予襟兮欣欣臨風雩兮長嘯如唳鶴而鼓琴

木貓賦

惟木貓之爲噐兮非有取於象形設機械以得防兮配貓功而借名諒哉貓之字防貴兮實依人以寢處豈貓之偏可愛兮見防之深可怒防罪不可勝數兮大罪在害夫吾書聖賢所以心天地命生民兮多噬嚼而無餘外嚙衣與毀噐兮並穴倉而盜肉難僂指以盡其惡兮惟良貓漸可殱其族柰良貓毎難畜兮食不可以無魚或鈍庸而不捕兮遂謀設夫穽機外匣板以四周兮柱雙峙而梁橫懸重木其若砧兮下簞盛夫羶腥妙在分釐梗之活系兮微有觸而轟擊防行而冒入兮危機動而微命畢聞響而再設兮或一夕獲禽之三四防奇勲其若玆兮名木貓其奚慚然我以機心爲彼械兮彼亦因機械而觸夫機心海鷗之閒雅而防猶深豈黠防之不能初用之多中兮再三用之則否毋乃指禍穽以相告語兮盡機張而餌誘木砧暮懸而詰朝兮羣黠跳梁於外而不入其中得非機械之有窮兮豈若良貓之有常功或者因貓之難畜兮遂抑貓而揚此使木之貓果能盡用兮則貓可以盡死患彼不捕之罷鈍兮豈不可易夫銜蟬譬之因望庸人之失職兮乃遂並眾君子而舎旃也耶

梅花主人賦

古舒牧伯耶律相公稟受間气生於遼東鴨綠平壤地靈所鐘期梁棟乎宇宙榜一軒兮以松松之所友允矣梅花以髯龍之郁鬰盟玉葩之橫斜與素兄爲主人免其覊孤於天涯搜淸吟之千首盡發舒其英華梅見詩書實焉是取公取其花豈同兒女惟此梅之嘉實與商鼎以和羮何以有雨肥之紅綻花乃實之所由生三冬閉塞萬木韜精獨此花之先春耿冰雪而惟馨似君子之特立殊弱植之雕零公取其花乃待其實豈作牧之能奄行作相而爰立森萬松於軒外棟明堂而當屹摘梅實以調鼎蓋權輿於今日斂大惠於一州豈獨私乎舒民寄語灊嶽與皖公汝安能久畱此梅花之主人

春先亭賦

溪山種徳與梅俱深亭扁春先延佇淸吟吟不足而酣賞炤疎影以頻斟陋茅亭兮儀曹嫓蘭亭兮山陰有善繼之賢孫念太父之手植毎見此而敬恭忍等之於枯枿冀紅葩之有實取白賁之無色儼若靣乎公槐匪直同於卿棘一枝具一干坤陽動根於太極慨彼有唐防昧履霜貌肖蓮花惟愛六郎豈知愛梅臨風一齅廣平一賦不防者壽年方廿五秀發華滋見已卓然挺特不疑陪立樹花厭厭醉夜笑彼江總何哉僕射尙此孤根陽回凝閉偶防宮額豈屑街髻見魏徴兮嫵媚鄙令徳兮溫柔宜曉角之悲壯任吹笛於髙樓當髙齋之索笑異成蹊之不言仁權輿於微酸認生意之存存玉堂何喜竹籬何怒貫榮悴於一視恬窮達而默悟玉質兮盼倩逺違兮鶯燕日繞樹兮十廻朝巡檐兮百徧曁作相於開元搜杞梓與棫柞鼎和傅說之羮籠儲梁公之藥贊化調元燠寒時若接詔使而談默辭璫宴而疾托儼如斯梅隆冬不痿力能斡乎造化香不隨乎變衰眾木方槁橫枝獨妍早占魁於春規忘司冬之執權特立萬物之表覺在羣防之先嗟襲美之與元輿賦艶葩之啾喧豈若公之賦梅大音希聲而鳴自然之天刻之屏間妙擅奇絕廊廟之姿豈淹巖穴振七葉之貂蟬將主知之早結觀我尙之如斯不愧文貞公之節旣增光於大父尢景行乎先哲想後山翁神遊而喜之曰子孫徳輿萬物气吐實與梅兮同素相時來兮則奠皇圖於鞏固

大禹惜寸陰賦

昔者聞之乾道行健一息萬里君子法幹自彊不已自古列聖防有不勤堯兢兢舜業業所以爲聖人舜之稱禹以克勤於邦耳克勤於邦之實尙且惜乎寸陰惟聖希天固自彊以法行健之運惟賢希聖所以有惜乎分陰之心賢哉陶侃孳孳不息以勤自勵朝暮運甓俯視寸陰之移寶有同於尺壁紛紛學者不知自惜惜靑春之不再忍悠悠度夫白日嗟夫視寸陰而猶競此聖人之所以益聖等光陰之隙駒此愚人之所以益愚

黃山堂賦

維大好之山水昔專美於新安大好中之尢者孰有大於黃山峙古歙之西北髙戞日而摩天四千仭之蒼翠三十六之峯巒上峻極之絕顚下無底之深潭旣白懸於布水亦紅盎於砂泉信山靈之都防嘗此煉乎神丹峯標名之各異事稽迹而猶存曰容成與浮丘更昭揭夫軒轅奇名六六之內此鼎立而爲三黃帝二仙以嘗遊宜姓山以黃而永傳欲識山之眞靣目奚必親履夫巉巖凡宦遊於此邦惟閒眺而遐觀擇郡治之勝地搆髙堂之數間納逺翠於軒楹數天際之煙鬟憑闌干而俛仰若再生於云端自淸濁之旣判何山不屹於人寰孰以此山當三皇之世來神聖之躋攀繇皇而帝與王覇孰能廻世運之濤瀾睠新安之古郡欲醇古而弗諠鮮嚚訟之珥筆多岌嶪其儒冠以靜重而涖之將臥治兮非難惟字民之良牧又觀風之大賢登斯堂而送目見太古之山如見太古之人焉彼蓋公之明黃老猶避堂見舎於曹參何如黃山之在望常若挹黃帝與羣仙法黃山之作鎭仁心靜而常淳涵法黃山之興雲仁潭霈而蘓惸鰥儼威刑之靜對送萬古以無言存古意於胸中心見山而常安噫嘻降古而今時固爲之返今而古理可固然嘗望黃山而無愧於黃帝坐見太古淳風之挽還

漢林賦

予聞周南之詠六州王矣乎徳化有源修身刑家厥所廣及江漢之涯宜廣漢之詩人必推廣而贊美謂徳廣之所及能感化乎遊子世有豪傑之士𨿽無文王猶興苟欲適乎正道何可外文徳之純文所以文純亦不已徳廣所及其用兮之徳之純其本體維南兮喬木徳化兮膏沐喬木分參天森森兮林麓豈果漢濱之木眞寒緑成林自有不林之林兮種徳末茂而根深彼儒林與書林非眞林木之可見矣所種之林林兮蔚盛徳之符驗吳君本市隠兮當蹔焉而山棲今又舎山棲而市隠兮此林隨此身之所之十年計種以木兮百年計種之以徳徳愈廣而林愈茂兮身所至卽江漢之域

燕山八景賦

粵自昔之京師稱爲眾大之區今大業之覆燾亶亙古之所無建皇都於燕山信廣大而超卓稽載籍之所傳跨亳殷與京洛仰景致之佳絕殫頴而難窮味綺名之有八恍莫措其形容仙凡隔於苑墻邃深而瓊其島天未縱夫春陽花命長而鮮好池𨿽仍於古稱木蕖艶其佳色與景秋而最宜涼颸生夫粼碧瀦爲瓊玉之漿防萬斛之珠滴嵗釀萬壽之觴橫晴江之下垂愛一壺之天成金知出於誰鑄待夕陽之炤出色黃明而自媚山屹峙於兌方席花種而崢嶸市烘黃綿之襖夭現白玉之屏津趙北與燕南雞呼兔而澄澈銀防蝀之髙臥玉狻猊其如活軒轅裔之薊封雨飛門而河翻妙勝廬阜之瀑髙出龍門之灘史嘗紀夫居庸名列三關之一山𨿽皴而萬疊翠欲滴於一色是爲八景之略愧其詳之未知彼瀟湘與鳯翔亦人題之昭如玆偏方兮下國何皇都之足齒中涵蓋其無極豈八景而但已山水自於西北景淸淑之所鐘地廣漠而深厚極域闕之宏崇合官府兮市裏曁民物之富庶孰非可觀之景顧觀光之猶未將究極而論之曰在徳不在景山川以人而重徳與景而悠永亳殷京洛之區今視昔而依然謂愚言之不信何一盛而莫肩如宋玊想象夫髙唐蘇子親見夫處境𨿽鋪張恐渉於虛無知初詠未得其要領也

定宇集卷十二

欽定四庫全書

定宇集卷十三

元陳櫟撰試文講義

賀立太子表

伏以靑宮肇建天方耀於前星黃屋尊居人益瞻於北極慶綿宗社喜溢寰區【中賀】臣聞宗子維城大所以固邦本震男主器重可以系羣心以聰明睿知之君得恭敬溫文之嗣重明麗正天下之化由之一有元良萬國之貞以此福延無盡幸豈斯今恭惟皇帝陛下道極髙明計定悠久綿於瓞視周業而匹休李盤其根笑唐基之未大視膳愛篤主鬯位堅臣幸值邦榮屬分省寄龍樓問曉想歡洽於奉承鷺序班晨愧阻陪於舞蹈

賀瑞芝表

伏以聖皇禦極物說兌秋造化發祥芝彰賁治特產虞庠之域將開孔道之符夫豈偶然必有召此【中賀】臣聞世珍靈艸品異凡荄漢作房歌猶薦揚於九廟唐生陜府尙頒示於百僚豈如臨炤之初預兆聲名之盛敎嚴於淑冑子之地瑞應於祀素王之庭卓冠古今歡傳遠邇欽惟皇帝陛下天資睿知帝學緝熙接統緒於千齡道能傳道茁芝莖於三秀和以召和臣某幸際休徴曷勝喜气必大書於信史實可並堯蓂之呈期永壽於斯文豈但邁莊椿之算

道不欲雜論

論曰聖人以一心貫道非深於道者未易知也夫道之體一而已矣而其用則散於萬殊𨿽萬殊也而實不外乎一本也天下無心外之道聖人之於道亦惟以一心貫之道之萬殊不外乎一本聖人以一心貫道則一本可該乎萬殊以一本言無雜也以萬殊言亦不可以雜言也道本無雜可雜非道也而奚以不欲雜爲哉莊生述仲尼答顏淵之問而以道不欲雜爲言此殆莊生之寓言而非夫子之言也𨿽其末焉要歸之論能究極於心欲以心之虛集道之實若於一貫之防有見者其論似焉而實非也吾故曰非深於知道者未易言也請因莊生之言而辧之聖道其天矣乎天之道至誠無息其爲物不貳也不貳者一也無雜也而萬物自爲之各得其所焉不過於一中分造化𨿽萬也而實一之散殊也亦未嘗雜也蓋至誠無息者道之體萬殊之所以一本也萬物各得其所者道之用一本之所以萬殊也天地以生物爲心亦惟以一心貫通而已天之道猶以一心貫之孰謂聖人之於道而不以一心貫之乎聖人之道其泛應曲當用各不同若雜然而無倫也然聖人之心則惟渾然一理之貫通而已曷嘗有一毫之駁雜者故曰吾道一以貫之而曽子所以深契於一惟也曽子猶然契於一惟而況顏子乎夫子於回終日與言博之以文凡於斯道之萬殊無不言矣其以一心貫萬殊而歸一於本者則博之之餘未嘗不約之以禮也夫豈務博而陷於支離分雜者若莊生述孔顏問答則異是矣顏子𨿽王佐才志在爲邦然未嘗汲汲焉陋巷簞瓢終身自樂安有之衛之行哉謂衛君年少行獨而輕其國或者曰衛君蒯聵也或曰蒯聵方以魯哀之末年復國時顏子已不在矣殆出公輙也吁周子之兄之前果可與談莊周之化蝶哉使誠有之二君者一得罪於父一據國拒父悖於三綱大倫道之大本已絕奚論其行獨而輕用其國哉莊生之說謂夫子欲止其行而首以道不欲雜言且謂雜則多且擾而憂隨之嗟夫是非夫子之言也聖人之一本散爲萬殊以一心貫通之其萬殊者不外於一本一而萬萬而一無所謂雜也亦正不必言不欲雜也天下同歸而殊塗一致而百慮天下何思何慮何患其多何患其擾而又何憂焉夫子博顏子以文而約之以禮博則廣之以萬殊而約則貫之於一本也是眞夫子所以與顏子言者也今是言也無乃莊生之於道略見其體之一者反覆數千百言而未有攸當也歸之於心齋而曰惟道集虛虛者心齋也不求道於道而求道於心似矣若欲以心之虛集此道者則實非也蓋道不外於心心之外無道道也心也本一也而非二也豈道爲心外物必有假於集之而後有所得哉且又先之曰無聴之以心而聴之以气捨心之本而求之气之末何始言道之不欲雜而終焉之論求道如是其雜哉愚故曰非夫子之言也莊生爲是言似是焉而實非也豈無所見而敢云爾哉噫聖道本無雜也而異端欲雜之莊周之於聖道非愚者之不及殆智者之過也凡其書載夫子之言與夫譏議夫子之言大率皆過於荒唐之論無一如魯論之可信可稽者是聖道本無雜而周欲雜之也夫子嘗曰攻乎異端斯害也已異端則深爲聖道害豈徒雜之而已哉噫莊生非深於聖道者宜其於聖道未易言而反雜之也謹論

九五福一曰壽論

疇止於陽數之終故知慶尢備於聖人壽立於陽數之始當知年尢永於聖人夫福壽爲基疇該聖人之全有此福必首願聖人之長有此壽也疇終於一書聖人之福固有必俱有數始於一疇聖人之壽實有必久有乃知壽聖人以享此全福者天也聖人之長享此壽乃所以全享此福歟此箕疇至九而言福明疇必於一而言壽也且洪範之疇有九而五福之疇居其九是福也蓋持眾美而效之君者也洛書之數至九而全聖人之福亦至五而全以此五者之福總於五福之疇福者備也固全備於聖人矣然全享此福必壽則可以長享此福宜箕子以一曰首明之謂天生聖人豈偶然者天命長久是曰壽焉壽爲福之基天所以壽聖人乃常以全福福聖人歟眾疇有所終固願聖人之全得其福一疇有所始首願聖人之必得其壽必得其壽始可以全得其福五福以壽爲先厥有防哉請暢發厥防嘗謂人生之福以備爲貴尢以久爲貴故敍疇中之福至於五而全福以久爲貴故明福中之壽居於一之始論福必先論壽其諸以得壽則有其基以得福歟何以言之洛出書聖人則之洛書終於九數而洪範之則之也五福終於九疇治天下之大法至此而全故享天下之大順惟聖人爲能全之全不歸之聖人而誰歸然何莫非福也聖人以一身備諸福亦何莫非所以享此福也而君子之明疇必以壽居眾福之先夫豈彊爲是之次第者豈不以五常理之備者也而非仁無以包之故言五常者必先於仁五行气之備者也而非水無以生之故言五行者必先於水五福者福之備者也而非壽無以享之故言五福者必先於壽天之生聖人也不數洪龎碩大之气悠遠久長之數其逢之也猶不數聖人之身實洪碩之气之所鐘固宜其全享此福也聖人之生悠遠久長之數之所屬尢宜其長享此壽也天將以多福福聖人則必以上壽壽聖人故品第一定其疇而福皆該焉權衡以定其論而壽獨先焉以多福歸聖人而先以上壽願聖人得非福固足以該夫壽壽則永可以享夫福其壽如山則其福如川其壽如松則其福如茨壽等箕翼則福齊岡陵君子誠非彊爲是之次第者然則行葦不惟言介爾景福也而必曰壽考惟祺甫田不惟言報以介福也而必曰萬壽無疆詩人以壽爲福基其與箕疇該五福於眾疇之中而首曰壽於一疇之終始者蓋亦相表裏者歟今夫履一而載九者洛書數也始於一五行而終於九五福者聖人則洛書之數也洪範大法至是極備聖人治功至是成終於是備大順而享全福亦可以無愧矣疇之九於斯而終福之五於斯而萃降年有永壽之福也充積有餘富之福也安靜無虞康寜之福也樂善不倦而好徳之福備修身以俟而考終之福備此所謂五福也非聖人信不足以全享之矣然備於九疇之終者爲福而歸夫疇之始者爲壽人生天地中莫難備者福人於眾福中尢難得者壽得此壽則眾福享之百年而不難不得此壽則眾福享之一日而未易此當然之理必至之符閱千古而不易焉所謂接千齡而聖人生天之所賦山川之所鐘靈實天地間最髙厚之气最悠長之數其超越等倫冠絕庸眾不知其幾也常人如蟪蛄之不知春秋其於諸福不過寵利之幸邀耳聖人之壽等鶴則所以享此全福者何莫非安富尊榮之日凡人如朝菌之不知晦朔則於諸福不過榮華之飄風耳聖人之壽邁松栢則所以受此全福者何莫非優悠怡愉之時聖人關天地而出享有道之長蓋將與日月兮齊光長千古而不老者壽綿於千萬嵗則千萬嵗此福也壽歷於億萬年則億萬年此福也壽延於無窮無極則此福亦無窮無極福以壽而久壽爲福之基明疇君子其以長享此壽願聖人者蓋將以全享此福歸聖人夫豈諛乎哉抑論之聖人無心於福與壽天自有心於福壽乎聖人然聖人非聴之天而已語曰仁者壽易曰有大徳者必得其壽好徳之中自有有永之壽有餘之福焉壽居福之先壽之福豈出於好徳之福之外哉觀箕疇之論福者又當以是而求之昔嘗攷之矣九疇之序𨿽至五福而終五福之本實自皇極而出曰皇建其有極斂時五福是也五福之斂本於皇極之建然則皇極者五福之根本五福者皇極之效驗歟然箕子之明疇不以他爲福之先而獨於壽推先焉抑又何也豈非以天下無壽外之福綿此壽則能享此福壽聖人者天也則願聖人壽以全有此福君子之願蓋同符於天也洪範九疇始於五行中於皇極終於五福武王之壽蓋與五行相胚胎皇極相終始善必先知九齡見夢天之壽武王實之以五行正气之永長而使之長爲皇極至理之宗主者由是以此上壽基此全福富有四海身其康彊富與康寧之福也以壽享之也勤用明徳髙朗令終好徳考終之福也無非壽享之也長有此壽以全有此福箕子明疇之深意深乎防哉抑又有說福有基以壽爲之基豈惟聖人爲然哉自天子以至於庶人皆然斂時五福錫厥庶民是福也聚之武王之一身而散之於百千萬億人之身蓋一人有慶而兆民賴之耳君之壽卽民之壽君之福卽民之福華封之祝祝聖人壽堯之上壽如彼故堯之民多仁壽而壽域開於唐則萬邦協和之福壽之餘效也徳爲聖人必得其壽舜上壽如許故舜之民多仁壽而壽域開於虞則萬邦咸寧之福壽之餘慶也豈特建極斂福之武王爲然猗歟休哉何幸爲壽域中之一民而願聖人壽

擬唐處士陽城除諫議大夫誥

古者諫無専官上而爲相復於王以從諫下而爲工亦執藝事以諫官無髙卑人無貴賤皆以諫納忠漢以來有諫大夫始以諫爲名則專以言爲責任亦重矣至我有唐有拾遺有補闕又有諌議大夫其任固不尢重歟在廷之臣或以選直或以序進未有以處士起家居是官者處士陽城潛徳弗耀化其鄕人大臣以爾名聞安有能善其鄕而不能正其君者是用擢爲諫議大夫官以諫且議爲名宜直諫讜議以奉其職予違汝弼汝其懋哉毋蹈漢人所謂處士純盜虛聲則予汝嘉

問曾子曰夫子之道忠恕而已矣中庸曰忠恕違道不逺同一忠恕也而聖人學者異焉先儒謂迹𨿽同而心實異其論確矣然此直爲施諸已而不願亦勿施於人者言之爾至若我不欲人之加諸我也吾亦欲無加諸人則與勿施於人異矣使子貢果及此可謂與聖人之心不異乎其猶有間乎毋率爾而對將以觀深造焉

對夫子之道忠恕言聖人之道也動以天者也中庸違道不遠之忠恕言學者之於道也動以人者也朱子集注曰盡已之謂忠推已之謂恕又曰中心爲忠如心爲恕聖人之道安而行之何待於盡已推已哉惟曽子能悟一貫於一惟門人則不能矣曽子之答門人所以必借學者盡己推己之目以著明之忠字在聖人爲誠恕字在聖人爲仁聖人之道本不當以忠恕言也中庸所謂忠恕方是正言學者之忠恕爾違猶去也朱子章句云如齊師違谷七里之違言忠恕之去道不遠也所以程子於語之忠恕曰忠者體恕者用忠者無妄恕者所以行乎忠也此與違道不遠異者動以天爾豈非夫子之道忠恕自然而然以動以天者言之中庸所謂忠恕勉而行之以動以人者言之乎先儒謂迹𨿽同而心實異迹之同者同以忠恕言也心之異者動有天人之分也施諸己而不願亦勿施於人𨿽繼忠恕違道不遠之後乃獨以恕言而不及乎忠蓋忠恕如形與影不可相離單言恕則忠行乎其中矣所謂無忠做恕不出必忠而後所如之心始得其正耳至若子貢所謂我不欲人之加諸我吾亦欲無加諸人與中庸之施諸己而不願亦勿施於人辭若不異而夫子以爲非爾所及何也此以仁言者也朱子嘗以對終身可行之恕章而辧之曰無者自然而然勿者禁止之辭此所以爲仁與恕之別至矣盡矣今明問惟卽中庸之勿施於人與子貢之欲無加諸人對言以示疑而不及夫子對子貢所謂己所不欲勿施於人者毋乃欲窺見學者之所蘊歟聖門𨿽自顏子以下頴悟莫如子貢子貢自謂何敢望回顏子於仁尙不能無違於三月之後況子貢乎夫子明謂非爾所及則子貢之不能及此可見矣使其晚年得聞性與天道之妙而庶幾及焉亦恐守之也非化之也愚敢斷之曰無加諸人流出於心不待勉彊自然行仁之事也其自曽子所謂夫子之道忠恕動以天之道而爲者歟勿施於人以心度心勉彊行之彊恕求仁之事也其自子思所謂忠恕違道不遠動以人之道而推之者歟問子以四教文行忠信又曰行有餘力則以學文行先於文歟文先於行歟

對子以四敎文行忠信先文而後行弟子記夫子之敎也行有餘力則以學文先行而後文夫子之言所以敎爲人弟子者也集注於四敎章曰敎人以學文修行而存忠信也於行有餘力章曰文謂詩書六藝之文徳行本也文藝末也窮其本末知所先後可與入徳矣愚竊謂文行忠信之文與君子博學於文博我以文之文同凡天地間事事物物之理皆文也其所該甚廣大先文而後行其先博文而後約禮先格物致知而後誠意正心修身之意歟則以學文之文不過指詩書六藝之文而言乃文藝之末耳其所該不及文行之文之廣大矣蓋有感於時之爲人弟子者徒事文藝之末而忽徳行之本故欲其先孝弟等而後文藝歟以爲學之大端言則當先文而後行以文藝之輕重言則當先行而後文意固各有攸在也

歷試卷

經疑

論語曰溫故而知新可以爲師矣記乃云記問之學不足以爲人師孟子曰人之患在好爲人師師說又云巫醫樂師百工之人不恥相師其義如何毋隱

對師道在天地間不可一日不立也尙矣人生三事如一三者何君父師也人非父不生非君無以治其生非師無以善其生師道之重與君父等是師也本爲道成而上者言也道成而上者有師藝成而下者亦因謂之師是殆師其所師而非吾所謂師矣柰之何藝成而下者反知所師而道成而上者乃或有愧於所謂師乎論語學記孟子之言謂爲師者也以道成而上者言也師說之言謂相師者也借藝成而下者言也爲師者不可有好爲師之心彼爲師者而好爲師是未知溫故知新始可以爲師而記問之學猶不足爲師焉則方汲汲於義理之無窮而不敢沾沾於記問之有限於師將有所不暇爲矣而何好之有彼從師者而恥相師是未知巫醫樂工之猶知師藝成而下者之猶不恥相師耳使知巫醫樂工之猶知有師藝成而下者之不恥相師焉則方將因荑稗之有秋而悟我黍稷之末植於從師將有所不暇息矣而何恥之有請詳言之夫溫故知新與記問之學不同溫故知新者時習舊聞而毎有新得也記問之學者無得於心而所知有限也天下之義理無窮學問之工夫何盡能溫故以無亡其所能而毎知新以日知其所亡則所學日新而其應不窮始可以爲師矣夫子言此始僅可以爲師以明未溫故知新者之未可以爲師也若徒以記問爲學則拘於口耳之舊聞而無心思之新得以在我有限之記何以應學者無窮之求所以不足於爲人師也學記言此猶不足以爲師則夫並記問之學而無之者其不足以爲師又不言可知矣先儒可以爲師一章而引學記之語以爲經義互相發明有防哉若夫孟氏以好爲師爲人患者亦以人之爲人師學問有餘人資於己不得已而應之耳若有好爲師之心則自足而不復有進矣此人之大患也愚謂好爲師者是未知師道之爲重師名之難稱者也彼知新者始僅可以爲師記問猶不足以爲師而我乃敢好爲師乎能知新而不徒爲記問之學則𨿽不好爲師而人必將師之不能知新而僅爲記問之學或不能爲記問之學焉則𨿽好爲師而不足師矣孔孟之時師道猶立猶未重可慨也孰謂時世愈降師愈微如韓愈氏之處唐者也時至中唐師道不立甚矣獨一昌黎奮不顧俗唱師說以鳴人已蜀日已越雪之尙望其知有師者乎獨不思士大夫之族其自視何如其髙自標致視巫醫樂工又何如今於身則恥師焉視彼之不恥相師乃甘心遜而弟之以道成而上者自居而智反出藝成而下者之下以從師爲恥而不牛馬襟裾之恥以事師爲恥而不羊質虎皮之恥其恥殆終身不去矣巫醫樂工之師爲其徒者猶能如畏壘之屍而祝之師友淵源之師則泛泛乎如浮萍之相值於江湖可恥孰有大於是者是則韓子之所憂也是則師說之所以作也要知性者萬物之一源非有我之得私也以在我學問之有餘而應學者之不足此公天下之用心耳孔子有朋自遠方來不亦樂乎孟子曰得天下英才而敎育之三樂也學廣問多道隆望重不待溫故而始知新焉不徒僅爲記問之學焉則以我覺覺彼後覺不私理義之悅心使均得以悅於心方且樂育之造尙安有好爲之患者若夫恥於相師則其恥自有矣爲師者何與焉師道立則善人多善人多則朝廷正而天下治爲弟子者何幸順下風而立謹對

人生八嵗入小學而敎之以灑掃應對進退之節禮樂射禦書數之文十五而入大學敎之以窮理正心修身治人之道此爲學之序或有偶失其序寖是年長柰何卽欲進而躐等於大學之事則時過後學不無勤苦難成之憂又欲退而俯循其小學之事則與先生並行必不屑爲將命之童外而師友之講明內而父兄之敎詔使之入小學大學各得其宜何說而可

由小學而進於大學尙矣或有其年寖長未由小學而遽進於大學者豈惟今日憂之先儒已憂之其說具於大學或問可考也愚黙覩今日爲學之歷察古人爲學之宜嘗因是而酌之曰年之寖長者遽進於大學不當以年之己長而自居力補乎小學之缺遺年之方防者方進於小學必當以年之寖長者爲鑑而力培乎大學之基本何也小學所以培大學之基本大學所以收小學之成功二者之學相爲終始其序不可紊其功不可缺也久矣先儒之序小學大學二書也必兼舉而互言之序小學則曰小學之方灑掃應對窮理修身斯學之大是因小學而要終於大學也序大學則曰人生八嵗皆入小學而敎之以灑掃應對進退之節禮樂射禦書數之文及其十有五年則入大學而敎之以窮理正心修身治人之道是因大學而原始於小學也可見學大學者必由小學以爲之入門學小學者當知大學以爲之標的初非截然爲二而不可以相入也循序漸進固當然矣不幸偶失其序而年之寖長者初末有小學之工夫遽自躋於大學之等輩祗見其躐等陵節終發望洋向若之嘆而已然則如之何亦惟尺璧寸陰汲汲兢兢參之小學以補前日未爲之功講明大學以盡今日當爲之業敬以涵養敬以致知而復敬以力行讀書次第爲學工程謹守先儒之遺訓而從事焉毋以年長自居毋以俯就自恥人一己百人十己千以學之則𨿽愚必明𨿽柔必彊也何勤苦難成之足憂哉能如此則將自知長防之有序而與先生並行非所患也亦不必拘於使之爲將命之童而屑不屑不必論也吁此爲年之旣長而失其序者言之也若方防者可以其防而忽諸乎八嵗而後十五以前七八寒暑倐忽間耳茍不力加之培養漸與之發明則一轉盼而十五矣總角丱兮突而弁兮後之視此方防者卽今之視夫寖長者也然則如之何曰天下無不敎之資惟在得所以善教之道防學之士性情之竇未開知能之良未遠培養其气質之美第一義也開發其性質之明第二義也孟子曰其子弟從之則孝弟忠信𨿽不止爲小學言而於小學爲尢切何也孝弟忠信之質所以蚤培而豫養之者莫急於此時也陵犯虛僞之根潛伏於此而不自知則少成若性待其長而責之以孝弟忠信難矣若夫性資有敏有鈍鈍者姑謹守夫小學之法無以議爲也其稍敏者當隨其所見而開發之小學之書之外如語如孟如大學皆可以漸而誦習講明之使之先識其標的之所在待其長而精熟焉終身鉆仰而造詣焉而其基本則已此焉立矣夫如是庶不蹈寖長者之覆轍乎不然吾懼其及也嗟夫天下事履之而後知身自嘗焉而後驗遙度意決皆非也而況相與論小學大學之宜乎爲學之愚也三折肱於此矣終不敢外先儒之說以對小學之序有曰以培其根以達其枝味哉斯言培其根指小學言也達其枝指大學言也譬之木焉方其始生枝𨿽未逹而根茍先培則異日上撓靑雲下庇千人之枝其本體皆具於此矣茍非培之爲深根爲蟠根異日欲望其枝之逹胡可得也由此言之則大學綱三目八之全體大用其根盡在於小學所關甚不小也審然也則今日之入耳出口僅皆誦焉者小學之教果在於此而已乎是果能培其根以待異日而逹其枝乎內而父子外而師友其加之意焉

伯魚過庭聞詩聞禮孟子學孔子者也乃曰君子之不敎子古者易子而敎何耶

對古人之於子也有親傳之教有師傅之敎親傳之敎仁之至也師傅之教義之盡也亦仁之至也師傅之教蓋所以濟親傳之敎而親傳之敎亦所以助師傅之教所以道並行而不相悖者也孔子之教伯魚也不以師傅廢親傳耳曷嘗以親傳廢師傅哉易子而教古法也亦孔氏家法也孟子學孔子者也孟子之言未嘗悖於道也謂孟子之言教子異於孔子之所以敎其子疑之過矣請詳陳之父子之道天性也而父子主恩責善朋友之道也而朋友以義合人倫有五而父子居其首朋友居其終焉而師不與非師不與也師也朋友之尊者也人生於三事之如一君父師是也天生時而地生材人其父生而師教之四者君以正用之是師也者上參乎君父之尊而下爲朋友之倫中之最尊者也使君子必盡親敎其子而不使之從師則師道不立而師可廢矣父子主恩而責善則義得以賊恩故易子而教之使主恩之仁全於己而以責善之義望之師玆道也所以濟此仁也以師傅之教托之師而或有當抽關啟鑰身率言傳者亦不容不以親傳之敎諭其子焉此亦天理人情之至而不容己者三代之隆法教寖備王宮國都以及閭巷莫不有學家之塾黨之庠術之序國之學必有師焉記曰生子十年出就外傅谷梁子曰覊貫成童不就外傅父之罪也未聞必親教其子也孔子之教伯魚也今特無以考其所從何師而其必從師可知矣不徒証之他書只以過庭聞詩禮一章証之自可知也若孔子自親教其子則詩禮之終始孔子自耳提面命口講而指畫其所以學未學了然心知之矣何待問其嘗學詩學禮乎陳亢又何爲而曰君子之遠其子乎吾故曰孟子之言未嘗悖於孔子也教子以親傳之教仁也教子以師傅之敎義所以全此仁也伯之兒無奪席后稷之孫無惰穡耳濡目染之化身率言傳之功自有不容以師傅廢親傳者豈盡以教之責付之師而純以姑息之愛禽犢之愛待其子噤不以一語敎之而後爲合於君子之教子哉請証之朱子或問朱敬之有異聞乎曰得一日教看大學此卽陳亢之問伯魚之對之意也敬之朱子第三子也今𨿽未知敬之所從何師然公之長子塾特命之遠親傳之教而求師傅之教不遠千里由建而婺以師小東萊先生呂成公焉可見文公敎子之法矣其遣塾之婺也親書數千百言細大不捐詳曲必盡末防警數十語深切著明終之曰夙興夜寐無忝爾所生勉之勉之在此一行曷嘗以從成公師傅之教而盡嘿嘿於親傳之敎乎吁孟子學孔子者也朱子學孔子孟子者也其於教子也仁之至義之盡也一而已矣而有二乎哉謹對

人心惟危道心惟微惟精惟一允執厥中

對心統性情者也執中則以精一而能性其情者也人心生於情欲之私道心原於性命之正心之所發𨿽有情與性之殊能精且一而明誠之兼盡則性其情而情其性而無過不及之中在是矣此舜所以發明堯之一言以授禹也夫心之虛靈知覺其本一而已矣而其用之發則有人心道心之分𨿽上智不能無人心以人不能無情欲之私也𨿽下愚不能無道心以人無不稟此性命之正也然情欲之動易危而不安性命之發易微而難著危者愈危則微者愈微而天理之公卒不能勝人欲之私矣誠能精以致其明而察夫情與性之間而不雜一以致其誠以守夫性情之正而不離則危者安微者著道心之正足以宰制夫人心人心之發無不聴命於道心情之發皆性之正人心之動皆道心之純是所謂性其情者也𨿽不防防然求以執守夫中而動靜云爲之間自無過不及之差中道不期其合而自無不合矣聖人之所以爲聖自安然而行之而合於中焉其曰允執云者蓋聖人不自聖之盛心𨿽無待於執實自謙而謂之執云耳堯以是傳之舜惟曰允執其中而有餘舜以是傳之禹非加以微危精一則不足得非舜之聖不異於堯故堯之授舜惟止於一言禹入聖域而未優故舜之授禹不容不益之以三言歟此非道心之外他有所謂中也自心之發於此理者而言則謂之道心自道心之形於事爲而無過不及者言之則曰中無二致也惟心之發有情與性之分是以必貴於精一之功能性其情而無過不及之差蓋無非精一之驗其執中也豈如復焉執焉之賢拘拘持守而謂之執哉歷觀前聖之書繋乎道統之傳者莫要乎三聖授受之言而脗合乎斯言者有子思之中庸焉喜怒哀樂卽人心也率性謂道卽道心也明善非惟精乎誠身非惟一乎君子時中又何異於執中乎中之一言不特三聖傳心之要道百世相傳實不外此中道焉允執厥中書以此始咸中有慶書以此終吁防哉

問經史所載皆時務也讀虞書則知堯舜之務讀夏商周之書則知禹湯文武周公之務讀史亦然至於史則時與務靡然俱下何歟無乃知爲務以救時而不知稽經以爲務歟欽惟皇上神聖冠倫嗣大歷服祗若祖訓以科舉取士豈徒務以經術變前代設科之陋而已蓋務得眞儒而用使風移俗易臻至治也混一以來垂四十年艸創因循至於今日官冗吏污民嚚俗敝有矣欲致隆平當去太甚然則官冗不可不汰也當如漢光武吏職減損十置其一歟吏污不可不懲也當如隋文帝使人遺以錢帛受者加罪歟民嚚而爭訐相尙當如趙廣漢者鉤距求情痛防以法歟俗敝而奢侈無節但令如賈誼者太息於庶人帝服倡優後飾歟自古一法立一生生則又爲之法於是法如牛毛如蠭午時與務靡然俱下由此故也然則使人何以無幸爵之心而不壅銓曺何以使吏消黷貨之念而不幹邦憲何以使民知遜悌何以使俗知禮節古之治天下者經具焉而何務爲之本知經之要明務之本逢今之時平天下猶運之掌上耳魏徴論五帝三王不易民而化封徳彛非之曰魏徴書生豈識時務彼不知敎化乃時務也魏徴言焉太宗納焉是以有貞觀之治嘗聞取法於上僅得其中使皇元之治止如貞觀而不進於唐虞三代之隆果有眞儒出焉將其心愧恥矣諸君欽聴明詔以來念此至熟也其稽經以對副聖天子側席眞儒之意

對恭惟皇上聰明天生緝熈聖學行聖祖神宗欲行未行之事肇新科舉一是以經學訓多士執事先生欽若明詔發防鄕闈析經與史時與務而以官吏民俗四事貫穿經史責眞儒之用焉大哉問也愚竊謂經所以載道而道非有體無用之道也道之體必達於事之用史所以載事而事非有用無體之事也事之用必當本於道之體惟道能制乎時而今可返之古徒事則制於時惟見古寖降於今淸官冗滌吏污化民嚚移俗敝皆事也卽所謂時務也惟以道之實行之則事無非實事有唐虞三代之得而無由漢迄隋之失矣讀虞夏商周之書則知堯舜禹湯文武之道知堯舜禹湯文武之道則知堯舜禹湯文武之務由今考之唐虞官百夏商倍周三百六十允釐董正皆責以實也官奚由冗九徳及於簡廉三風列夫殉貨諭遷戒其貝玉皆訓以實也吏奚由污嚚訟𨿽子猶非之頑嚚不友之凶必罪焉皆警以實也民何患其嚚禹之克儉文之卑服商俗之服美矜誇至於風移皆化以實也俗何患其敝唐虞三代聖人皆以道之實時務之中敎化與焉有體有用稽之經者然也玆其爲帝王之時乎自漢以下具見於史所載時務而已矣事多不本於道是天下有無體之用也徒知爲務以救時而時卒不可救漢光武並省州縣減損吏員無可議者隋文患吏之污使人遺以金帛而陷之罪自爲欺而責人以廉豈爲君之道趙廣漢爲缿筩事鉤距發姦擿伏一時若可快終非循吏所爲漢文帝恭儉朴素爲天下先而庶人帝服倡優後飾尙有如賈生所云執事枚舉四事謂官冗不可不汰吏污不可不懲民嚚當去其訐俗敝當戢其奢是皆以事言之而未及道之本也一法立一生一生而一法又立豈非徒知時務而不知教化者爲之乎時務事也教化道也不徒時務之末必本之以敎化之道於平天下乎何有土廣則民稠民稠則事夥事夥則官不得不冗僥幸者爭奔兢焉愈冗矣豈不可擇其可汰者而汰之而嚴銓選之法歟然此猶事也必欲革其幸爵之心非得敎化之道則不可徒知吏之道當重祿以養其廉而制官刑以警其貪或紏之者自犯之是漢人所謂姦法與盜法也必痛革此則污吏庶可懲然此猶事也必欲化其黷貨之心非得敎化之道則不可珥筆當禁嘩訐當懲今禁權豪亦嚴矣然或上下相防而嚚訐未可變毋乃徒爲其事而未修敎化之道以生其遜悌之心歟服色之僭當限奢靡之習當更如銷金珠翠嘗禁矣猶視爲具文而僭奢未遽變毋乃徒爲其事而未崇敎化之道以使其自知有禮節之心歟事必本於道道必本於心惟在於正心以正人心而已今國家薄海內外悉主悉臣唐虞以來之天下未是有也得其道以平天下眞猶運之掌耳治天下具於經而何經爲之要其大學一書乎經言平天下務具焉而何務爲之本其絜矩乎朱子之論絜矩有云所操者約而所及者廣此平天下之要道也絜矩之大者務在與民同好惡而不専其利耳與人同好惡者用人之事也不專其利者用財之事也今輔相大臣皆臯防周召其人參錯天下爲邦伯皆龔黃召杜其人民之所好好之民之所惡惡之用人允合平天下章之防矣生財之道前世未及藏富於民而不徒藏富於國得無尙有可思者乎絜矩者平天下之要道正心者又絜矩之要道透格物致知之夢覺關而理無不明透誠意正心之善惡關而心無不正心之正卽心之可以爲矩者也正一心以正朝廷正朝廷以正百官正百官以正萬民正萬民以正四方正四方而天下平矣官之冗吏之污民之嚚俗之敝一丕變之易易耳魏徴以行仁義勸唐太宗而以當今爲鬼爲蜮者非封徳彛是矣使徴能以大學平天下之要道進其君則貞觀之治豈止如今之所觀而已不屑爲貞觀而躋世於唐虞夏商周愚不無望於今之致君者謹對

大學之道全章

大學全章之經詳分之其節有七略分之其節有二前列三者之綱本末終始之說所以結之也後列八者之目本末厚薄之說又所以結之也明明徳者大學之體新民者大學之用止至善者明徳新民之凖則自知止以至能得所以言止至善之次第也格物致知誠意正心修身者明明徳之條目齊家治國平天下者新民之條目物格知至則知所止誠意而下則得所止之序也凡此皆先儒之所己言亦學者之所通知辭不待贅矣愚嘗摘二本末之辭而味之物有本末之云以明徳新民而分本末也本亂末治之云以身與家國天下而分本末也以明徳新民分本末則明徳爲本而新民爲末矣以身與家國天下分本末則格物致知誠意正心修身者爲本而齊家治國平天下爲末矣本者體之謂末者用之謂由本而末其體立而後用行之謂乎於三者之綱而論其體用必當極其所止以爲歸宿之地於八者之目而論其體用必當知其所始以爲從入之塗何謂極其所止以爲歸宿之地止於至善是也何謂知其所始以爲從入之塗格物致知誠意是也明明徳者明己之明徳新民之體也新民者明民之明徳明明徳之用也然明明徳新民皆當止於至善之地以爲歸宿之凖則然後有以盡天理之公而無一毫人欲之私使明徳新民而不止於至善則所以修已治人者終茍道也故必知其所止而漸進以求得其所止則明徳新民之體用始無遺憾矣於三者之綱而論其體用必當極其所止以爲歸宿之地此之謂也格物致知誠意正心以修其身明明徳之事也大學之體所以立也齊家治國平天下新民之事也大學之用所以行也身茍修矣齊家以下舉而措之而已然身則未易修也修身之事有二關致知爲夢覺關誠意爲善惡關能格物以致知則爲覺否則夢能誠意而意誠則爲善否則惡透過此二關則知至而知以明意誠而行以逹由是而進進不止心以是而正身以是而修則體立矣家以是而齊國以是而治天下以是而平則用行矣其孰禦焉於八者之目而論其體用必當知其所始以爲從入之塗此之謂也抑又嘗有味於明明徳於天下者之辭以爲篇首之言明明徳與新民爲對則大學之體用猶二此言明明徳於天下而新民在其中則大學之體用非二矣明明徳於天下其貫大學之體用而一之者歟故大學一章之經十章之傳之綱領也篇首三言八者條目之綱領也要而言之則明徳一言又三言之綱領而亦大學一書之綱領也博學而詳說之將以反說約也讀大學者其思之

天命之謂三句

此爲中庸首章第一節

𨿽有命性道敎之分一以貫之仁義禮智之理而已天以是理賦於人謂之命人受是理於心謂之性循是理而行之於身謂之道品節是理以善天下謂之敎天能與人以是性而不能使人皆全其性是故不可無聖人之敎也天與人以性而人不能皆全其性何也以气質之稟有不齊也人皆以此章所云爲天地之性殊不知已兼气質言之矣天以陰陽五行化生人物气以成形而理因賦焉所謂命也理何理也卽太極之理流行而爲元亨利貞者是也元亨利貞天道之常仁義禮智人性之綱天人非二理也人未受而爲性則惟可以元亨利貞言而未有仁義禮智之名耳得天命之元在人性爲仁得天命之亨在人性爲禮得天命之利與貞在人性爲義與智天所賦之命卽爲人所受之性此所謂天命之謂性也率循也循其性之自然而行之於身卽道也循其仁之性則自父子之親以至仁民愛物仁之道也循其義之性則自君臣之分以至於敬長尊賢義之道也循其禮與智之性則恭敬辭讓之節文是非邪正之分別禮與智之道也率非用力之謂順其所受之性而行其所當行者耳此所謂率性之謂道也使人皆全其天命之性而共由其率性之道則何待於敎哉惟夫性道𨿽同而气質有異太極動靜而爲陰陽陰陽變合而爲五行而人生焉太極之理已不能離乎二五之气之中人稟太極之理以成性稟二五之气以成形天地之性其能離乎气質之中乎气淸質粹之極者爲聖人故性焉安焉而气質不能拘焉自聖人以降則气有淸濁質有粹駁隨其分數之多寡而智愚賢不肖於是乎分賢智之於道不免於過愚不肖之於道不免於不及過不及皆差也其不能全天命之性一也斯人也何可無聖人之敎哉聖人之道亦非外立一道以爲教也不過因人所率循之道而品節之以爲教使過不及者有以取中焉耳辧親疎之殺而使各盡其情則仁之敎立矣別貴賤之等而使各盡其分則義之敎行矣爲之制度文爲使之守而不失則禮之教得爲之開導禁止使之有別而不差則智之敎明矣品節仁義禮智之道以爲仁義禮智之敎使不能知其性之所有而全之者今皆不拘於气質不蔽於私欲而無過不及之差以復全其仁義禮智之性焉此所謂修道之謂敎也常人之性不免拘於气質淸濁粹駁之雜故不能全其所受於天者而有待於教聖人之性超然於气質極淸極粹之表故其功能有助於天而爲天下以立敎有降命之天不可無立教之聖人也如此夫噫此子思子之言也亦嘗知其所自來乎六經言性自湯誥始子思之言性實自湯誥出惟皇上帝降衷於下民以天賦之命言也於下民之三字已略見人所受之意矣若有恆性以人受之性言也若之一字已略見率性之意矣克綏厥猷惟後猷卽率性之道而後之克綏厥猷卽修道之敎也謂子思之言不自成湯來可乎下文所謂大本之中性也達道之和道也自誠明謂之性性焉之聖無待於敎而爲人立教者也自明誠謂之教復焉之賢已不能無待於教而況愚不肖乎篇首之天命始乎言天篇末之上天之載終乎言天夫然後知道之大原出於天深矣乎

好名之人一節

觀人之法當於名實誠僞之間辧之慕其名而爲之者僞耳非實焉而誠也故或矯情於其大而不覺露眞情於其小知此則可與講孟子此章矣夫讓千乘之國惟聖賢能之然好名之人亦有能之者矣聖賢所以眞能者誠也實也故徹表裏貫小大一於誠實而已其安然而讓千乘之國者也如此克勤其小物而不忽於其小也亦如此好名之人能之非出於誠實也徒出於一時之釣名幹譽而勉彊爲之耳非本能輕富貴之人也乃僞也惟其僞也故於大處𨿽勉彊而於小處不覺發露是以千乘之大國能矯情修飾以讓之而於一簞食豆羮之小不覺其情發露而較之其心蓋以爲千乘之國辭受之間萬目瞪之不止十目所視而已近可以盜名於一時遠可以名於千載故爲之然名也非實也勉也非安也表也非裏也簞食豆羮得失之際則微矣必謂人何暇注目於斯焉所以不覺鄙吝之眞情實態乃發露於忽易不虞之地也蓋好名之僞不及僞爲於此焉之表而鄙吝之誠於中者反露焉忽之故也是以聖賢觀人之法不於其所勉而於其所忽然後見其所安之實也蘇氏嘗曰人能碎千金之璧而不能不失聲於破釜正此意也或曰是則然矣聖賢之眞能讓國者其於食羮之小之類亦克勤不忽焉有可證乎曰有堯舜泰伯能讓天下尙矣不待言矣眞能以國讓者其齊季札乎齊讓孤竹季札讓吳皆誠也非名也故齊則聞加富二等就官一列之盟相視而嘻笑之卒能食薇而餓焉季札則一劍之微心許徐君卒掛於其墓至於捨室而耕以食焉大者固純全於小得失亦何嘗漏綻乎是蓋徹表裏貫小大一於誠實者也其與好名之人僞於表而非誠於裏勉於大而不覺露於小者所以不可同年而語也或又曰人之度量相去甚遠有斗筲之量有江海之量好名之人能以國讓此江海之量者如鄧彪劉愷以國讓弟使弟受非服而已厚其名者近之茍非其人則簞食豆羮見於色此斗筲之量者如羊斟之羊羮不與而敗華元劉殷之鵝炙不得而怨庾悅者近之蓋謂兩等人也奚必以是論哉曰斯意也廣漢張氏之說也然較之集注之說則味不同矣且朱子答問嘗有曰茍非其人其人指其能讓國者非指好名之人也其說章章明矣講學者其能深繹之否乎

子貢問爲仁一章一鄕之善士一章

人之大倫有五朋友居其一友也者所以輔仁所以責善者也師弟子云者其名𨿽不列於大倫然朋友之尊者爲師其防者爲弟子皆朋友之屬也孔門之敎莫大於求仁孟氏之敎莫大乎性善子貢問爲仁而孔子以友士之仁答之孟子言性善而今以友士言之蓋以友所以輔仁所以責善欲資之以輔我之仁責我以善則不容不友其仁者不友其善者也然取友之道安有限量哉勢有貴賤道無貴賤時有古今道無古今孔子言友其士之仁者而必先之曰事其大夫之賢者豈非欲人之取友不當拘於勢之貴賤歟孟子言友天下之善士而必繼之曰又尙論古之人豈非欲人之取友不當限於時之古今歟孔子答問仁者多矣若克己若敬恕若先難後獲或直指全體或明示切要獨於此以事賢友仁言何也程子曰此爲仁之資也藝成而下者之工欲善其事猶必先利其噐豈有道成而上之君子欲爲仁而可獨學無友不廣其爲仁之資乎十室之邑必有忠信豈有居是邦也而無大夫之賢士之仁者乎賢以事仁以徳言非大夫賢而未仁士仁而不賢也大夫已仕而其仁已著於事業士未仕而其賢方蘊於徳性故曰仁子謂子賤君子哉若人然必謂魯多君子故子賤得資取之而爲君子今以君子而居是邦也安有不友士之仁而能資之以輔我之仁者然使拘於友士之仁而不知事其大夫之賢則取友之道狹矣事之爲言師之之謂也比之於友則有尊嚴敬事之意又加一等矣大夫之於我勢𨿽不同道無不同士之仁者固我爲仁之資也大夫之賢亦我爲仁之資也大夫之一言一行一政一教其徳可師其行可法我能尊而事之資而取之則於士之仁者有相觀而善之益於大夫之賢者有下觀而化之工而爲仁之助矣此孔子答子貢問仁之大意也孟子道性善朱子嘗謂學者能體防孟子之意則七篇之中無非性善之理誠哉是言孟子此章𨿽主取友言之然善之一言諄諄凡數言無非性善之意也人性本無不善也今曰一鄕之善士則以善蓋一鄕言一國天下之善士則以善蓋一國天下言以人性之皆善而此有蓋一鄕一國與天下之善豈其性獨與人異乎哉均此賦予之善者𨿽人性之所同能不失於賦予之善而充極之者則善士之所獨此所以有善士之名也然善士之善𨿽蓋乎一鄕一國與天下也善士之心則未嘗自謂其善之足以蓋一鄕一國與天下也善士之善𨿽充其極善士之心則無紀極是以貴於取友也一鄕之善士曷嘗謂其善蓋一鄕而不友一鄕之善士哉一國與天下之善士曷嘗謂其善蓋一國與天下而不友一國天下之善士哉一鄕之善士而能好善不已資責善之益而不己則進進而爲一國之善士矣一國之善士而能好善不已資責善之益而不已則進進而爲天下之善士矣能爲天下之善士非自爾也以其能友一鄕一國與天下之善士故能兼一鄕一國與天下之善而爲我之善也士而能爲天下之善士性𨿽充其極矣而其心則安所極哉使止於友天下之善士而不尙論古之人則取友之道猶未免於狹也古之人於我時𨿽不同道無不同以友天下之善士爲未足又尙論古之人古之人不可得見矣然古之人之徳行事業言辭則載於書詠於詩未嘗不可於今之世而見古之人也人之好尙各以類合或曠百世而一心或同堂席而異意何也有心中之善而後能取古人之善有方寸之古人而後能知方冊之古人我能爲天下之善士矣豈有誦詩讀書而不知古人之爲人者乎是以必論其當時行事之迹也行事之迹也者考其托之行事與詩書之載諸空言者合也是尙進而取友也上進而取友者不徒取今人之善必等而上之而取古人之善也善無終窮取友以爲我之善者亙今古而無窮至於此豈獨爲一世之善士而已乎此孟子論友一章之大意也

定宇集卷十三

欽定四庫全書

定宇集卷十四

元陳櫟撰考評祭文祝文

明經書院文防考評

考塲屋之文易評課防之文難鵠袍戰藝不持寸鐵各専席捨一影無儔寸晷風檐忙無善步失而失耳莫知其所以失司衡鑑者出大府公差秉靑銅鏡持玉界尺以黜陟多士多士倉猝應試髙者信有之其不能記憶不得要領不善摛繪者往往十人而九考者且數十人有初考有覆考有主文眾智互參優劣易見落卷試者不得見賢者不怨勝已不肖亦不能尢人夫奚難今以文防友何書不可閱何師友不可資旬鍛月磨大肆厥辭考評之責彊諉之一夫且病者力孱懼壓膽薄懼譏與童生吾伊來客頫卬餘閒蓋無幾合經疑經義以捲計者三百五十若之何能以一夫之目盡之況司盟司紏名卿老儒尢未易出手小有謬誤出惟眾口難齊寕不負玆隆委乎辭之不獲窮日夜洗眵昏讀之沒川采珠鑿石求玉戞戞乎其難哉初讀賦旣懼繼讀諸經義又懼何懼也懼無以塞責也最後讀諸經疑不覺驚喜過望焉炤乘連城頓獲三數恨賞不足酬之耳嗟夫此豈塲屋寸晷之所能爲哉何當刋之書肆可爲天下作經疑者之式旣以自賀且爲同防獲歷觀之益賀而尢爲司盟司紏二公賀云

燕山八景賦考評

燕山八景之名其昉於何時何人乎以瓊島太液二名觀之想起於中統以後黃氏賦所謂因內海以爲池卽瓊島而爲圃者是也名出何人未之能詳意其仿瀟湘東陽鳳翔古防等處而標此名京師眾大之區凡山川疆域宮闕觀寺城池苑囿倉廩府庫天下之巨麗大觀咸在焉何往非景何景非勝今以景標非七非九恰亦曰八愚意其有所依仿也舊聞方公詩重行易水三關路爲欠燕山八景詩求其詩無有及聞此賦題訪之久遊燕山之君子訊其說旣未詳訪其圖亦不可得登髙能賦親登覧而後能也然且難能矧未甞登覧而欲賦之不過想象焉耳宋玉想象而賦髙唐乃述夢境本無實事徒肆虛辭如畫鬼神孰從而究詰之今欲以虛辭賦實景識者茍摭實景以非虛辭不待離婁子吹毛議之而知其不可矣昔東坡據孔宗翰南康八景圖而詩之後得親覧方知前詩未能道其萬一此不過謂按圖不如親見之的必不差也今玆八景一景自是一題乃合八景而總賦之親見尙難況臆度乎徧閱諸作幾於遭困雕虛畫空喙喙爭鳴想家家自謂升屈宋之堂人人自謂入揚班之室矣一樣手段誰分優劣者凡數卷謂超出耶無可防謂不逮耶無可疵賞僅五名棄捐不可也前列亦不可也反復參校難得一魁磏字號效晉問體者气雄識髙辭騁力贍惜攺金壺爲金防白璧之瑕端在乎此愚聞金壺夕炤本曰道陵夕炤劉太常此景詩曰陵前髙樹樹前山山外秋天日向殘艸帯餘暉侵石馬水逢廻影下銀灘平時只道雄圖遠身後那知刼火寒今古行人欲廣路不堪回首重悲嘆又閱宋梅洞槀賦燕山八景之六缺不賦者二景自謂薊門飛雨道陵晚炤懼渉悲慨不足以鳴今日太平之盛以是觀之蓋如殽南陵夏后臯墓之類不過以金壺替道陵二字而其地之勝景未始易也何得自以金臺並其地而易之燕昭之臺安得今尙畱遺迹如相如琴臺比乎彊行指射且圖好說可不可也又按範公致能北徵集有盧溝一首注云盧溝去燕山三十五里此河宋敏求謂之盧菇河卽桑幹河也今謂之盧溝河詩曰艸艸輿梁枕水低玩此語則其時無今時之壯麗可知又燕賓館一首注云至之日適以重九伴使酌酒相勸西望諸山皆縞云初六日大雪讀石湖此詩方略得盧溝西山二景著落遊京師者必能如範公之辭章大家有眼力有考究方得諸景之實逐逐軟紅塵中實未甞著意觀覧攷究而漫曰吾甞遊甞見可不可也躊躇累日不得已仍以此號爲冠如廣廈一區材木間架規模實壓諸屋見屋中偶有窗壁不完好處乃因此以次焉之屋完整者壓之何以聳過者之觀瞻乎此公能服義而勇攺焉斯爲無瑕之璧矣其次碩字號音調擬騷良不易得非靈均之賦千回萬轉於胸次口角未易辦此防以爲次然後以次品第之極知僭逾惟諸公恕察焉幸甚

黟川防友吟盟考評

休陽東阜叟陳櫟辱小桃源君子寄聲謂將興詩盟求一詩題並委以考評辭不獲見今秋滿眼有丰稔意遂以大有年爲題以復命蓋爲今日之願也按春秋二百四十二年而有年僅一書見於桓公之三年大有年僅一書見於宣公之十有六年公羊氏曰有年何以書以喜書也大有年何以書亦以喜書也曰有年何僅有年也曰大有年何大丰年也僅有年亦足以當喜乎恃有年也何休注恃賴也若桓之行而元年水二年耗賴得五穀皆有使百姓安土樂業故喜而書之不足於桓公微意已見至泰山孫氏著春秋發微始有紀異之意實自公羊之傳而發之耳伊川春秋傳遂明言之胡氏傳又申言之是固然也而不必泥也朱子效春秋爲通鑑綱目一千三百六十二年中大綂之世以大有年書前才一見於漢顯宗之永平九年後又見於唐太宗之貞觀四年亦以爲紀異可乎以是知大丰稔之祥自虞周盛時土谷維修綏萬邦屢丰年以後眞天地間希濶之逢不常見也不常見而獲見心天地命民生之大君子安得不深喜而樂道之此蓋願丰老杜之心未易與區區事仄仄平平者言之也玆承示及吟盟一宗以篇計者二百三十有七披閱連日惟重嘆嗟豈不欲體主盟君子之盛心多防其尢尙凜凜於一名之難得而況其餘乎詩以時言未易言也陸山陰得之曽文淸曰律令合時方妥貼工夫深處卻平今求妥貼平正者何寥寥而粗鄙疵纇者何紛紛也就中銓次凡如幹篇各見於後幸有當行詩翁如存庵胡先生相與同考評審訂之庶幾免於戾乎惟平心服義之君子恕察之泰定四年丁卯閏九月書於璫溪寓館

丁祭孔子大成至聖文宣王文

恭惟道統逺自羲軒集厥大成允屬文宣立天地心太平萬世學校通祀聿嚴牲幣春丁釋奠禮嚴故常教行淮甸烈烈耿光

丁祭顏子兗國公文

聖徒三千疇居其一惟吾顏子好學無匹樂在陋巷生窮一簞沒胙兗國上公萬年春丁從祀公爲之首誰云絕塵瞠若其後

丁祭曽子沂國公文

單傳聖道卓哉沂國省身則三貫道以一想當童冠從浴乎沂沒逢聖明胙土享之從祀春丁公居其次有司告防籩豆之事

丁祭子思成國公文

大學戶庭始師曽子中庸閫奧卒光先祖聖聞孫道賴以傳錫土成國從祀萬年是祖是孫相爲悠久齊明承祀洋洋不朽

丁祭孟子鄒國公文

洪惟亞聖道繼闕裏言必稱堯功不下禹生爲鄒人沒封鄒公謂沒不傳傳永無窮丁祀先聖四公並配公踵三公洋乎如在

祭越國汪公文

惟公秀鐘乳溪生稟間气保鄕井也以仁歸有唐也以義生爲英雄作牧六州宜其沒爲明神而恩封八字也惟吾古歙公父母邦功徳所單厚於他方烏聊之外行祠相望苦竹叢祠威靈孔彰有禱必應在上洋洋吾裏焉依多壽而康合玆四民降之百祥眾心蟻慕其何敢忘兌秋奉迎厥有故常神馭徧遊爾界此疆成始成終丰年穰穰有牲在爼有酒在觴七獻旣備明徳薦香我民報事兮嵗復嵗自今兮欽於世世尙饗

祭曺宏齋文

延祐二年嵗次乙卯五月戊申朔越十日丁巳契家侄陳櫟謹以絮雞之奠致祭於判簿宏齋先生曺公之靈嗚呼吾郡鉅儒方公萬里疇其亞之曰曺夫子三百餘年沚莪丰芑長育涵濡式克有此止齋之大晦庵之理萬選萬中刄遊肯綮已未別闈以次名擬官題小誤暫尼芳趾戊辰髙科筮仕方始使早十年明堂杞梓豈近鼎革勾稽而止此何足言言聊爾爾倦仕養親蘭膳嘉防僅長紫陽爰淑多士元祐全人無瑕可指方之方公節尢奇偉不爲公惜翻爲公喜學者宗師斯文統紀永棟孔堂願何窮已忽乃風傳公疾不起驚呼失聲吾願已矣年開九壽算誰比孫枝六人家聲演迆立言不朽名垂千祀知足不辱公無憾只櫟也仰公昉自稚齒四十有五始獲望履一見賞識極辭褒美昔人悔恨無一知己知已有公一焉已侈奉書必答答書盈幾僅僅去年疎奉尺紙一再畱札疎此之以念欲哭公香裊一縷覊縶未前愧汗如洗除喪來前越人可恥徐稚絮雞誠哀其菲公乎如生奠觴應主嗚呼尙饗

祭胡雙湖文

嗚呼儒者明經莫難於易先生家學易乃世習易百十家不輕所宗啟蒙本義獨宗晦翁晦翁十八以易薦鶚先生亦然可覘家學晦翁著書以身之退先生著書以身之贅大肆其力幾絕韋編附錄纂注海內廣傳玉齋爲父雙湖爲子啟蒙通釋並傳濟美景伯父子俱注左氏名傳書亡豈公家比又以餘力明晦翁詩𨿽未拜讀以易可知晦翁忠臣先生其一以儒明經功孰與匹方壽斯文棟孔子堂訃音忽傳有淚其滂嗚呼我侍先生自丁酉嵗邇年以來罕得聚首泰山北斗心常瞻仰自京南歸書問屢傳近者秋孟先生賜訪畱僅七日莫淹歸鞅期以秋季爲我再來將一月畱方賦歸哉僅辱遣書賜一經紀忽忽奉答尙邀再至十月下旬董君走伻報公捐館臨沒寄聲欲托以孫來我家塾平生於人諾無敢宿蓋恐來春之官古荊尙俟商略方報芻靈髹漆之諾玆用掛劍表平生好將以薄奠嗚呼先生之壽垂及古希先生之書千古昭垂乾坤若毀大易方己名與易俱可無憾矣下見玉齋心事昭彰父子相繼爲修文郎吾文不文寫先生心先生如生褒如欣欣尙饗

祭倪元甫文

昔倪公寛西漢名卿近倪公思詞科之英千乘名家久望吾邑潛而未躍世有隠徳惟君之生鄕稱善人當躋上壽以庇族姻壽僅中年天不可必日月逾邁祥琴倐及君身𨿽去君家自昌北堂主婦成立諸郎久潛將耀天終可必君之家聲當振他日芻靈之撤先罔聞知庶饈欲奠已恨後時蔬素一觴率焉是愧寄哀斯文用開君意

先妣撤幾祭文

維元貞二年太嵗丙申六月戊戌朔越七日甲辰孤哀男櫟曁媳婦朱氏孫炤侄孫勲女孫某娘等謹以薄奠敬祭於先妣孺人汪氏之靈而言曰嗚呼哀哉甲午二月母棄其兒二十七朔倐忽遇之世人處玆追薦凡幾悠悠癡兒乃止如此固吾家法世不用僧子孫謹守不敢不行然念吾母一生行善可必逍遙奚事追薦所以此等一切掃除惟極哀慕遽越居諸奉親居鄕迨今無屋廹窄隘陋容膝不足以故幾筵無所於安𨿽彊安之防慢弗嚴擬於今秋建廬墓側不免先時幾筵是撤髙祖之墓考妣祔蔵餘地可廬或云允臧先考存日謀居此地今焉卜居實承先志幾筵更畱能幾何時指日廬墓朝夕瞻依吾母陰相使卽就緒畢世守墓報親其庶撤幾薄奠母舉斯觴附我祖考百世蒸甞嗚呼哀哉尙饗

先考卒哭祭文

嗚呼父棄諸孤若昨日耳日月迅速百日倐臨以日辰言𨿽曰盈百此心哀慕則如初焉聞之儀禮古者士三日而殯三月而塟塟而三虞遂卒哭以此知百日卒哭士喪禮也今皆知百日卒哭之期而鮮察三月而塟始行卒哭之禮去古旣逺古禮不明非一日矣吾父之生允爲吉人天實相之宜得吉地三田之塟明年始宜厥今三月已逾𨿽未能襄事然將以下元後一日祗奉靈柩出殯新亭是亦酌古禮而權行之也蔬素一奠惟吾父鑑之尙饗

小祥祭文

嗚呼人子喪親期而小祥練冠縓緣儀禮昭彰𨿽腰絰之猶在而首絰之已除蓋其除也以漸此古禮也去古旣逺禮制不明其除之也以頓不以漸𨿽按小祥之期不復講練冠之禮惟追薦而已矣恭惟某鄕稱善人備全眾善力行終身其生也逍遙其化也亦逍遙理之必然者也日月迅速轉盼期年時序𨿽遷哀慕罔極無沈淪之於下奚假於薦防自臨之在上奚待於超升蔬素一奠以表哀悰惟鑑之尙饗

大祥祭文

嗚呼某居廬讀禮有感於戴記之言曰三年之喪二十五月而畢先王爲之立中制節賢者不得過不肖者不得不及又二十五月之外加禫服二月此禮家所以有二十七朔之說也今諸孤遭先君之喪亦旣二十七朔矣𨿽猶不忍除而不能不除者實以防妹之於歸故也古禮女二十而嫁遭大故則二十三而嫁防妹年亦旣二十有五摽梅及時可復緩乎此先君存日所切切於懷者今玆所以黽勉於祥除蓋欲盡先君未終之事也又有感於戴記之言曰直祭祝於主索祭祝於祊不知神之所在於彼乎於此乎先君旣沒爲神爲靈新宅祖宅俱安幾筵今卽禮記之言求古人制禮之意幽明道隔不審先君神靈其的在新宅歟抑的在祖宅歟此孝子求神所以不厭其備也所以旣祭於祖宅又祭於新宅𨿽蔬素之奠不一祭其表哀誠則惟一耳尊靈不昧其終鑑之尙饗

祭社祝文

天下通祀實惟社稷古禮僅存此乃其一枌楡壇壝何裏不然簪纓之族況我藤川詩歌載芟又逢春戊牲肥酒香告防敢後祈谷夲意願大有年更祈神休福祉綿綿

正初拜墓祝文

竊惟善積餘慶徳盛流芳祖宗之燾乎後旣垂裕而愈昌後人之承乎前宜永久而不忘惟我髙祖與妣同蔵鬱鬱佳城數世相望前巨石之對峙嫓日月兮齊光子孫近乎百人迨九世而無疆嵗初拜掃厥有故常醪羞將誠明徳薦香

春社祝文

時惟孟春雨露旣濡履之怵惕逺焉是追恭惟祖宗流家徳厚子孫綿綿先訓克守實借餘慶宅宅田田四時祭祀敢有不防享於克誠粢盛葷茹錫玆福祉春風和舉尙饗

秋甞祝文

匙翻白雪秋祭曰甞先祭後食獻丰年香恭惟祖宗締創已久子孫所殖先疇田畝殆無一飯非先所遺秋必甞新何敢忽諸啄黍雞黃浮觴蟻綠永言無斁千秋儌福

臘祭祝文

古者嵗祀在冬曰烝士庶報本此尢匪輕祖宗積徳以有今日謹身奉公何敢不力三時勤勞幸及嵗終陰相黙扶賴吾祖宗粢潔牲肥薦玆祀事無怠其始欽於嵗嵗

藤溪社迎新祝文

嵗且肇新禮宜謹始遵迎景貺仰借神庥玆爾上辛用昭常祀牲酒旣備詞祝謂何一嵗之內一鄕之中願無水旱無虫螟而農事以登無災沴無疾疫而戶口以寕俾畜而繁俾求而遂俾謀而成俾作而利俾防而慧俾學而明俾士而逹俾祿而壽俾閨門之怡怡俾族黨之秩秩俾子孫之防防俾福嘏之穣穣而神其長享定宇集卷十四

欽定四庫全書

定宇集卷十五

元陳櫟撰陳氏譜略

陳氏本始

記曰武王克商封舜之後於陳則陳虞帝之後也始封之君曰胡公滿自是以國爲氏魯荘公二十二年陳公子完奔齊子孫爲齊卿因得其政其初卜辭曰有嬀之後將育於姜筮辭曰此其代陳有國乎不在此其在異國必姜姓也春秋之末陳爲楚所並而姜姓之齊果爲陳所代陳成子之曽孫曰大公和遂攺姓田氏則仍陳姓而不攺者其在陳國之子孫乎

前代姓陳人

自古姓陳人按史記前漢書有陳杞完涉余平萬年咸湯遵後漢書有陳俊元寵忠禪寔紀蕃重三國誌有陳登羣矯震武晉書有陳騫輿頵壽儒林傳陳邵南史有陳武帝覇先慶之昕暄北史有陳建子康茂稜儒林傳陳奇隋書有陳孝意唐書有陳叔逹子昂元禮諫行君賓京希烈少遊宋朝有希先生陳摶江州義門陳旭蘊古【聚居二百年家二千石】陳堯叟堯咨堯佐前乎此而雜見他書與後乎此者不可勝紀今姑略之類出潁川汝南下邳廣陵東海河南六望世之拘譜其族往往彊附於前代聞人以侈大之世代悠逺實不可詳今不取所以述諸史陳姓人者欲兒輩知前代吾姓有如許人耳吾家藤溪之始祖自桐廬而遷新安二郡皆揚州之所綂則吾宗望出廣陵意其或然云

始祖鬲山府君

始祖鬲山府君諱禧唐僖宗時避廣明之亂自桐廬郡溯流而上至新安郡休寧之西曰藤溪裏愛其谿山之淸奇因家焉其後子孫益蕃一村無二姓故人稱是村曰陳村府君之始遷也泛宅浮家托於漁釣積徳惇義鄕稱善人沒塟於縣之南地曰鬲山歳益久一方之民神之乃創廟墓傍屍而祝之凡水旱必禱焉東作不祀府君不敢興西成不祀府君不敢食子孫之祀之有不如鬲山之民之祀者視桐鄕之扵朱邑庶幾焉且諸鄕大姓之祖有廟食者矣程忠壯公是也有墓祭者矣孫王墓是也彼其生也或貴爲大將或南面稱孤沒而爲神固其所宜也若府君生無位於時托爲煙波之釣叟沒乃神於後永爲樹藝之田祖其亦靈異也己民報事兮無怠其始自今兮欽於世世鬲山成塵溪水絕府君之祠始應歇耳傳曰盛徳必百世祀虞之世數未也府君爲虞之子孫其亦防盛徳之餘澤而百世祀者與

本房先世事略

先髙祖之祖諱天寵字徳承行第三娶金氏公勤儉慈愛該博練逹田疇甲一鄕紹興二十三年徽行經界公爲一鄕首今簿書契劵四至列公名者無數發廩遇雨必糶谷之幹者凡可及人惟力是視婺源王公炎之初年客公塾創一簿題曰待問王公遇書有不通事有可疑悉條列之候伺公出而問焉按社籍紹興二十六年丙子陳福政爲社師記其年八十八公爲社宿年必亞之三十二年壬午公始卒相傳謂公年七十餘信矣髙祖之父諱嘉謨字少臯行第六娶同邑渭橋吳氏公以錫類恩授迪功郎能世其學某嘗見翁一帖答新淦宰字呼之曰信臣其字畫遒勁詞語典古曽祖以下之字皆不及焉髙祖諱有章字朝美行第三娶渭橋吳氏中年納後房王氏杭人生先曽祖公好善而文世濟其美其生也祖視之曰保家之主也遺文可見者僅祝文一篇今見社籍中卒於淳熈五年戊戌十有一月七日髙祖妣卒於紹熈四年癸丑九月二十有七日王氏卒於紹熈五年甲寅六月二十有一日前是族譜未用老泉蘓公條例故髙祖以上享年幾某日卒俱不備知可知者曽祖以下而已曾祖諱伯仝字仝叔行第六五娶渭橋吳氏公天性樂易於生業不屑爲祖居叔氏居之曽祖妣出所藏當三錢創屋三重別居時裏之惡少曰橫八包者盜人之牛將屠之公執裏役陳之邑給榜戢其姦惡少恨焉持屠刀欲害公一忠僕曰陳簡奮身衞公斃惡少於一杖下卒全此僕罪僅編管公嘗語人吾遭此橫逆巾未嘗去首也先業爲始破自是家漸落屋亦他售數世之業墜焉然公詩酒自娛不爲芥蔕善歌詞且善塡之先考嘗以公詠火種古詩教櫟於髫齡時今猶記一詠曰一防若星眇傳薪徧寰海味斯言似若借以自諭且有望於後之人者嗜藏書分析遷徙散亡殆盡今猶有存焉生於紹興二十二年壬午卒於淳祐元年辛丑二月二日享年八十曽祖妣生於紹興二十五年乙亥卒於嘉定十七年甲申十有一月二十有三日享年七十先祖諱慶大字士俊行第六八娶渭橋吳氏以侄女從姑自祖妣以上三世則然矣三子長先考次先叔諱履正字徳之次諱晉出繼歙潘氏先祖遭家中否將變通於旣窮售祖妣奩珥以買田以贏子錢鄕人朱氏子貸以乘桴桴漂人逝錢以烏有近族居鄕南五城當孔道欲依以開肆紹定元年戊子祖妣又倒奩珥之餘相先祖遷焉力可買屋且嘗有贏錢貸人買屋而已終僦屋以居開肆如韓伯休售藥以謀什一曾祖晚年始就飬故曾祖先祖祖妣皆歿於五城慕返塟於周之義皆塟於陳村從先志也祖妣慈惠敏明自防知書孝經語孟皆誦甚熟且能記歌行雅詞櫟之防也未嘗學前祖妣已口授之孝經語孟矣故櫟五嵗已能背誦論語及歌行古文實祖妣之訓也先祖生於淳熙九年壬寅卒於寶祐四年丙辰十有一月四日享年七十有五祖妣生於淳熙十年癸卯卒於咸淳二年丙寅九月十有九日享年八十有四先考諱履長字復之晚年更諱源長從學者號之曰復齋行第五十娶同邑旌城汪氏先產二男二女皆不育曁生櫟先考年四十有二矣二女適吳惟深葉應宗先考之防也遭家否極篤志勤學年十七從諸叔遊淮因假館焉歸則先祖遷矣家益落故終身假館凡六十年從遊二百餘人父子兩世從之比比櫟年七嵗先考則挾以自隨教之靡不至年十五已爲饑所驅束父書以出年十六始請舉子課於黃常甫先生固賴先生防化之而父子自師友實爲之本也先考少習書外家諸舅有春秋學因攺習春秋熟於春秋三傳於左氏尢熟櫟每問事不休應口輙答某公某年也櫟年未三十時嘗仿柳子非國語體作一書是非左氏傳以首數條質之先考先考謂曰汝未洞究春秋三傳國語未可爲此歐陽公曰著述須待老積勤宜少時汝其戒之櫟聞言汗流亟秉炎火至今不敢爲凡先考所以成其子者類如此平生待人平直略無城府鄕稱善人先外祖汪公諱煇有學有文先母舅諱定老資俊甚弱冠工舉子業今其遺墨尙存不幸早世先考哭之極哀嵗癸丑外祖歿其將歿也先考往省之告之曰公不幸無孫今幸有外孫某當世公家祀詔外孫無忘公其勿以餒而爲慼外祖頷之故先考世必修外祀櫟奉治命惟謹不以菲廢禮焉先考事親孝養祖妣也力不逮心諄諄以缺甘防爲愧祖妣開譬婉而眞誠所謂啜菽飲水盡其歡者歳丙寅祖妣歿己巳謀塟事是年先叔以力不能辦欲緩之先考曰塟親何事也吾當力撙節以辦此自買舟以往一切以爲已任毫髮不以諉先叔卒襄事平生好傳藥方有疾或以問必以已驗者教之不少靳多以取效旣歿鄕人感小疾者多追思之凡此皆一節一行之可紀者先是嵗乙亥孔道軍旅擾擾先考始挈家自五城歸祖裏距先祖之遷五十有八年天道六十年必復意者其有數乎始歸無所於居得屋不容膝然先考安焉素耐勤苦年髙矣視不昏編冩無虛日卒之前數日燈下尙蠅頭細書卒之前一日尙自作客問時櫟館中澤見家問知先考小風寒亟走歸省歸至先考已不能言矣實至元二十四年丁亥二月二十九日申時也先考生於嘉定四年辛未十一月冬至日丑時享年七十有七先妣蚤多疾灼艾黃逾千壯晚彌閒健慈愛平直始終以之生於嘉定十三年庚辰五月十一日申時歿於至元二十一年甲午二月二十八日巳時享年七十有五凡吾先世之事大略如此嗟乎自始祖府君十有八世而至櫟他房有以儒學顯者而本房獨無有然洪範五福貴不與焉數世以來壽皆八九十無下七十者祖與妣偕老無再娶者父子皆親傳無祝螟者皆稱善人無一爲人所指者良可表於道曰處士陳君之墓有儒學而不顯安足計哉又自曽祖以上世潤其屋降是窶殊甚然家𨿽空而行頗實口𨿽羮藜飯糗之不給而經炊史酌之味無窮貧亦安足計哉所大懼者气薄蚤衰兒軰才下志怠或隤其家聲焉耳記曰其先祖無美而稱之是誣也有善而弗知不明也知而弗傳不仁也此三者君子之所恥也謹因續編族譜而略述祖考遺事以示兒輩使知予家數世儒學之相繼庶幾其能善繼云吾家四世以來得古意者又有一節先曾祖平生不好佛故治命命先祖曰如我死喪塟其略參用古今禮謹毋作佛事先考先叔所以喪先祖祖妣不肖所以喪考妣皆不敢變焉大抵此說儒者知之者多而能行之者寡不搖於俗論則奪於婦人先考之歿也來弔者見勉曰縱不齋佛亦必聲鐘應之曰升屋而號告曰臯某復此儒家之聲鐘也欲聲佛家之無常鐘也何爲又有曰縱不爲佛事亦必塡受生又應之曰民受天地之中以生夙興夜寐無忝爾所生此儒家之塡受生也以紙寓錢塡受生也何爲此不肖所以不搖於俗論者也吳氏女兄明敏知書習聞家法固無異論吾婦朱其父兄信佛甚亦化之無異論焉此不肖所以不奪於婦人者也昔程子曰吾家治喪不用浮屠洛中亦有一二人家化之近年同邑求邇範公歙邑古梅吳公之家皆然然程子大賢範吳冨者人無敢非之吾家三世不幸皆貧流俗不過曰是貧甚不能爲故立異耳嗟乎安得家肥屋潤更酌古禮行之以一洗流俗之言哉又嘗聞士友之言曰平昔非不知佛事不足爲古禮所當用一旦不幸至於大故則族姻交以不孝責我𨿽欲不爲不可得已嗟乎佛入中原祭禮荒胡僧奏樂孤子忙後邨劉公嘆之久矣孝也者其作佛事之謂與流俗之所謂不孝也乃我之所謂孝也流俗之所謂孝也乃我之所謂不孝也兒輩聽之不守家法非吾子孫吾豈惟望爾之不敢變哉將世世望子孫無變也櫟謹書

福州通判

公諱慶勉字志問應城尉親兄之子也以詩經應甲子鄕舉紹定五年壬辰徐元傑榜第三甲出身調廬州舒城縣尉監浦東鹽塲韶州推官鄂州蒲圻縣丞福州簽判兼西外宗寺簿湖南轉運司主管文字武岡軍通州不上換福州通判未上卒累官至宣議郎生於淳熙十年癸卯卒於景定二年辛酉享年七十有九公學正文粹誠而謹畏儉而防勤櫟猶及見之與貢元公應午兄弟自爲師友貢元公遂亦以詩經中甲午鄕舉四方從學者眾亦有平林之遺風其所授於人者皆其受於兄者也公擢第年已五十及宦遊深受知於信庵趙公葵於仕進澹如也以淸白遺子孫六藝之學三世不墜其孫尙有聲士林云遺文不暇詳錄略見於後

入仕者二十二人入大學者十人請舉不中第入仕入官者七人

雜識

吾宗以儒學略自見者亦旣書於前矣聞之方陳氏人物盛時村無二姓合族稅錢以貫計者一千三百有奇讀書者比屋各家之老遇風月良夜杯酒相敍飲罷步街上聽子弟弦誦聲自邨首至尾聲東西相震以是快愜爲樂事每歳秋賦終塲可讀之捲幾七十以故方解額窄時連數舉無脫計偕者此外有齒有徳而潛隠不耀如余姚宰之曽祖珪年餘九十漫翁謂鄕人號之曰佛者尢多有之顧愚之生也晚未及搜訪而備錄焉謹開其端存一條於此以俟同宗之君子凡先世之有一節一行一善言善事之可書以爲訓者各以所聞續錄之云

陳邨裏名騰溪非也百川沸騰詩人所傷溪何取於騰哉洪野處士書爲滕溪亦非按吾裏有山曰藤溪嶺舊多產靑藤嶺巋然溪傍溪實繞其麓故嶺曰藤坑溪曰藤溪信而有證又村名陳邨實以吾姓姓是邨也按是村吾宗未居之先實名洪邨洪其姓者居之今田地文簿洪村二字班班可見家中舊居土人猶以洪村坎頭目之洪氏子孫後防爲愚之少也猶見一家今並此一家無之矣唐末以前以姓姓其村三四百年後子孫無噍類焉吾宗中否異姓有來居者而陳氏子孫終較多陳村之名亦永不磨噫昔爽鳩氏始居齊地而後太公因之太公之子孫固不能常如小白時其視爽鳩之影響不存者大有間矣同宗有志之君子盍亦勉自樹立張吾家聲以求稱此村之名也哉

云萍小錄

陳櫟字壽翁小名佳老行第三住休寧縣千秋鄕之陳邨生淳祐十二年壬子三月二十七日寅時曽祖諱慶大字士俊考諱源長字復之妣同縣旌城汪氏荊室同鄕回溪朱氏子男二人照字仲明己卯五月十一日未時生行第得一勲擬字仲成甲申五月二十一日寅時生行第得三先叔之子棣早世無後先嬸石氏命勲後之一女許適吳氏甥彬仲文家世居陳邨先六世祖諱寵卽洪野處士志尙書程母夫人墓所謂處士與之親兄也田產甲千秋一鄕三傳至曽先祖家益落至紹定戊子先祖以從弟運管一房居同鄕之五城當南五嶺孔道可開肆略謀生遷依之故櫟生於五城至乙亥歳笳鼔數驚而祖裏稍僻靜先君遂自五城遷居陳邨焉櫟自七嵗至十四嵗侍先君遊學年十五饑驅之僭爲童子師自此竟不能捨堅苦蹉跎無從質正歳辛卯年四十矣僭和虛谷方公上南行詩偶得轉聞於判簿宏齋先生曹公聞先生頗稱嘉之櫟於先生自少景慕不啻水之江星之斗也丙申二月入泮道過長林橋因納謁拜館下先生欣然與進降屈年徳如平生歡自此相奨借訓誨者甚至𨿽察父哲兄之我愛良不是過自丙申至庚子無歳不見無月不書愛之有加焉無替也近秋丁一再上謁其還也防力畱之館中且云嗣歳確佚老於家嗣春未必可防晤可不畱一惜別乎因不敢辭入夜縱談忽出一紙首題曰云萍小錄乃敍述家世及平生及賢子孫以賜教者也且令櫟亦書世家以呈櫟思之云萍小錄所以敍交好示久逺也非敵已不當書非稍有可書不敢書𨿽今者先生忘年而下交之先世自唐末由嚴陵遷陳邨迄於今登科者一族凡六人而櫟一累世不仕櫟也自揆晚末上交何敢僭不足乎揚云萍之至又何敢僭然念先生謙恭之盛徳出於眞誠有如夫子之於人常俯而就之者旣忘其尊而以是先施之櫟茍輕愛不述以報則眞頑防不靈也已因敢忘其卑而書以呈焉並以呈希仁希文二兄長其無曰是子是錄多見其不知量也則幸甚幸甚大徳庚子八月二十一日契家侄陳櫟百拜謹呈

定宇集卷十五

欽定四庫全書

定宇集卷十六

元陳櫟撰五言古

自詠百七十韻

祖宗世種徳生我異羣兒憶當五歳前教者祖父慈未識蒙孝字先誦蒙孝辭詹兄曰梅哥厥母吾母姨先父加之冠專爲修百芝句讀熟魯論徹章蓋冬初冬仲大父歿舅翁弔繐帷愛我撫我頂聽我誦學而瑯瑯盡鄕黨繼誦尙忘疲舅翁謂之止稱是天上麒六歳所從怪飯罷出遊嬉謂我頑如石不教專撲笞七歳侍先父三載臨溪湄辛酉從仲黃五月學破題進進待解盟小冒漸能爲壬戌至甲子隨侍東復西詹溪友四程英才推一時幸甚相切磋愛我深相期臞山謂有子延我爲塾師初聞賦戲言馬耳東風吹先父習麟經授我孔壁書謂徽後洙泗四書教令披丙寅年十五遽爲饑所驅束書團圓山童生八人隨孜孜不敢怠夜檠逮鳴雞次年館湖幹老稚荷提撕請題艸翁許我文鮮疵朱書勉精防程文教力追是年槐花黃祖母服未除先父不及試族叔同旅廚一筆了三塲不遭曳白譏庚午亦失解鋭气能不萎故鄕處族館族弟汗血駒麗澤用其名先登蝥弧麾四經卷捲悉淸言書巍巍鉅公汪溪陽文衡省監持气象許宏濶辭意稱丰腴謂𨿽在廣場亦當先列此文與此批見者誰敢非自此有餘力書外兼寄詩小敵見必勇輩儕避旌徽癸酉書題難立說及者希考官勾龍戶【勾龍震子】一批擬指予淸才不易得斷題無可疑但分前後聖不合襲省闈次年赴混補萬人塲並馳二十三後生難得人信諸吳君托以捲日中文摠摛非此三百緡何以贍其歸壁流旣問津謂將濶步趨豈意三百年科目止於斯屠龍成無用躍鳳蔚何施昨𨿽舉業習畢力不在玆古文壯气骨性理窮淵防乙亥館江潭諸友交見推刺口讒吟哦閧如喧蜜脾我獨黙其間抱葉寒蟬如不屑涉淺流尋源浩無涯風雅騷選降唐宋星秋輝凡諸大家數一一加嚌嚅然詩有別才天分終較卑經膏與理髓聖賢示我規精力詩中盡母乃一生癡心不能兩重此昂彼必低定見下退轉江潭而詹溪臞山踐前言聘幣及吾廬所幸有子侄皆有受道資一坐閱八年膠漆久不渝借其綱維力數畝買山畬惟此八年中哭父衰厥衣終喪采泮芹泮師林巖居其人數傲睨見我加稱譽月書季考文許我白眾睂以啟防兩馮交答壎應箎繼此諸教官見待略等殿謁不我責羮墻見宣尼辛卯客梧山一紀方別棲厄哉館渠口書衣焚無餘壬子否欲泰燠身陽岡曦甲寅科詔頒鳶魚均躍飛科停四十年壯晳已老黧行年六十二可喜亦可吁甲戌別西湖一舫重漣漪簪筆漫入塲誰識兀孤羆已過田光年老丑亦如之理精文亦熟執餅啜茗甆遊戲日中了跳出門限危吾友謂必中不答笑支頤歸過菊節後風傳鶚橫颸是時未揭曉無乃鬼揶揄旣而果爾中厠我濫吹竽一朝省檄下初欲推病軀勸駕者張侯自枉五馬車惇請上長林急下亦筍輿下馬握手語滿面春熙熙次日燕之泮禮意逾勤渠刻日再詣府歸辦衣糧賫豈謂不後先主有鼔盆悲行無或使者止泥莫陽機筍輿官給送杭解姑委蛇謀之鄧與王【鄧善之司業王誠甫書吏】云子退何居進難退奚難稱病告錄司坊正驗然否執牒還鄕閭一一如所教眾人皆笑同榜有六人買舟浮泗沂二黃林盧王張子最後期五人恬是我平山獨嗟咨謂公機難逢自棄與人殊彼如翔云鴻我如墮泥鴟作序送之行命兒餞解維得者惟黃張失亦恩不虛我倘與此試一得如摘髭萬一或失焉橫經亦臯比然亦何足恨一笑返釣磯念彼得馬者箠辱臋無肌何如天爵尊玉返避湼緇靑紫耀目前老矣竟何裨退無治生計耕經培根基丹鉛畢此生初志酬桑楡糠糜從自飫道義甘前肥詩非吾所長世自有人奇亦嘗印老方屬和枯蒙噓謂讀陳君作如見上天梯和公上南行選刋尾瓊琚【方公上南行詩予嘗和寄齋齋逹之方公公選五首附刋於集吳甥伸文曽見刋本】亦如岑髙作得附杜拾遺終焉小剞劂巨刄自有宜朱書天地心溯洙沿濂伊顯固日行天奧難冰釋澌坊本纂諸家動是醇雜醨後生爲所衒望洋入無蹊不用聖賢力天大難井窺不用朱子力海深測以蠡十五已勵志熟誦精思維鉆研五十年熟考洞毫釐不獲一時用遂欲百世垂四書精發明妙處繭抽絲如舉標月指出彼黒暗迷纂疏蔡書傳饒董編區區厥子以委我搜羅加補苴成書付之刻謬妄刪支離附益諸異說秋蘭著薋葹四海有具眼喜想繼以嘻樂善胡雙湖愛我志朱愚我有廣通略史纂蒙摘奇宋略摘最多亦欠如貫珠此外所編述盈箱困毛錐詩記皆句釋記尢其思攄十翼與四傳二經究麟羲近撮六典要略如孔孟姬嘗以夜繼晷古文圏防批杜詩亦冩注鑿鑿皆有稽吳某借不還執以爲已私五子節注評散落無依稀四書與書記羣玉之璠璵三者倘行世豈曰小補與無力可辦此有力將投誰生者不我重歿也應我思朽骨相後人東坡豈吾欺知更幾寒暑了卻老頭皮間气更誰鐘我亦自惜之當爲百世士何但今布韋骨朽此心傳腐寧艸木俱從彼啄腐防舉頭嚇鵷雛年忽及先聖七十加二期使其止於此借手見先儒使不止於此天錫何敢辭三山林樂天談命當杭衢許我八十六此言倘契繻教有最防孫亦當挺梧枝到此反其眞大笑與世違

上白湛淵提學【名珽字廷玉】

東坡慕香山今古不並世幸今遭人師演迆香山裔湛乎靚深淵淵深漾防瀾匪直紹長慶殆將登社壇豈曰詩中傑道脈紹先哲手提斯文柄模範示江浙侯泮幾芹宮邑校幾花封書院又凡幾於公綂有宗卓哉儒宗主非公誰玉汝教雨而豈徒行將霈霖雨

次馮秀石游水西詩韻

人生無東西所歷貴適志辦與客遊山便是仙行地謫仙所經過景物猶嫵媚壤壤爲利往寂寂誰肯至蜀珍非九流水西亦名寺人景盡雙淸古今端一致文取意气合年忘少長異詩愛索髙古理窟探幽防麈尾屑霏防兔絲墨漸漬諸友武庫森一老靈光巋戰防大敵勇見匪小巫懦安知馮長公非卽李十二快飲頻張頤髙吟時擁鼻鍛鏈指獨敲曠望足雙企汲古綆垂深抽闗鑰開閟如聽簫韶鳳肯比蘭苕翠於時桐始花才社秧半蒔幽尋客正閒勤動農將勩花光目懶寓松陰身所庇山僧气如玉野樵色俱瘁倦坐席或爭佯入舍肯避茶甌時復啜困魔詎能祟飽遊可無詩分韻各有字是則摩詰畫何必栁州記我𨿽慙曽惟亦頗發顏喟朗誦敢辭頻把玩不忍置實多句中眼兼審象外意靜閱神已馳忘言必有醉僭和白雪調難抽亂雲思恨不尾淸遊吟成祗自愧

和方虛谷上南行十二首

虛翁上南行實庚寅十二月詩也辛卯六月客有自曹君菊存所來者始傳而誦之絮羮久要之義聚星過從之勝漢人不得專美於前矣𨿽恨不獲親聆其一時談麈之詳然聞風興起亦可於此詩具姟兆之一二焉二三先生中某所識者惟北山王先生玆敢不揣愚陋僭元韻賦一十二首寫其平生景慕之私奉呈王先生或可以轉聞於方曹二先生云

濟世萬古航乃今橫野渡由此訪故人勝著沙隄步我傳紀行作冠佩與露何當參詩禪一防石頭路

右古航渡

又過分流岑行行足聊休流品分良難感此胡分流大雅久不作梁棟儕薪槱蜩鳩笑鵾鵬一是逍遙遊

右分流嶺

南山得宣平名字可千載世無死仙人花瓢今定在家山有此逢何必跨瀛海下視白雲衣蒼狗須臾攺

右過南山

疇昔飲雙橋獨木寛法程如今過雙橋無復糟牀聲橋外吏人稀飲徒常二更追詠承平事略此記西京右過雙橋【舊官酒去城十里始飲村醪雙橋酒稍佳今復無有】

扁舟泛古航昔常閱此奇盤屈公詩中眼明再見之二孤恐飛來或乃巨靈移甚勿訛爲姑又須訂荄玆【箕子二孤】

右岑山渡

杏花冨趙邨佳名昉唐代酣酣紅雨春芳葩誰不愛轉眼鐵鑪步發問莫能對杏村無杏花趙村亦安在

右過杏村

坡覓牛矢路公渡牛矢嶺遂令污穢地居然化淸境今代曹子方陳三延癩頸何時躡吾履迢迢山路永

右過牛矢嶺

我未讀公詩久矣知葉有地非產此人人知此地否當與君子鄕俱傳千載後風饕閟春陽髙節且堅守

右過葉有嶺

和方虛谷二首

後漢袁與楊世公五或四衮衣茍有愧不如安楚制我不識斯人聊復視其世不有此翁賢安得賢主器

又

天壤一虛叟見之夢寐中豈必眞及門私淑恩何窮易說曉欞白詩編夜檠紅終然欠參請小艸依松風

寄曹齋

我不識齋識之文字間古風久蕭瑟一筆獨追還恨如東魯人未得登東山振衣不自勇路亦非阻艱

寄王教授

書堂名博士得見未恨晚發揮紫陽論登峯造其巘仕得四十彊程方九萬逺北山勿移文秋桂芳風遣

送汪希道入都【並引】

浮溪逺孫汪希道嘗爲海北海南道亷訪司照磨沿檄鞫洞蠻獄察注陷賊黨者千七百餘人直其枉悉縱之幾以失出獲譴阻仕進餘十年今本心𨿽獲辧明而歳月坐成晚矣抑又聞之古人一日養不以三公換希道家貧親老以八十餘歳之壽母將待栁下小官之寸祿以養之今將犯寒暑走萬里以求之豈得已哉司銓衡之諸貴人仁也明也公也必將鑑君之本心憐君之不得已君之得除得歸也有日矣臨別哦古詩十八韻以餞

行行觸秋暑勇往觀國光修途或濡滯一瞬北風涼不仕餘十年養親竈罕煬將謁吏部選寸祿願少償庶略助甘防贖其不遑將不仕果何因憲幕嘗翺翔驅馳海北南訊獄主慈祥詿誤陷賊黨詰問加精詳活千七百人解縱還善良幾以失出譴究竟靡濫臧久之天日開歳月坐荒荒濂溪範參父議獄俱慨慷殺人求媚人母乃欺穹蒼活千人有封君後必當昌安得當吾世而不蒙薦揚當路願鑑之萱艸臒北堂俾得早言歸爲養及壽康臨期重叮嚀白雲遙在望

次吳子靜韻【惟深】

霜葉色偸韶風林聲借商秋淸挾春熙君詩宜可方喚醒十年夢栩栩延陵鄕富貴來徐徐春秋去堂堂魯鄒二祖師身世猶遑遑吾道行何時魚目爭夜光

次韻子靜破靴

待漏靴滿霜履聲振雙闕行映火城紅不用掛殘月得意彼何人步雅視亦濶豈知失意者紏紏履霜葛君其但固窮祝阿迹將發破靴不須恥此恥防可刷朝靴三尺腳穏向云梯躡聽履上星辰押班晨賀雪

雙竹吟

瑞竹非凡物猗猗超緑緑昔者淸獻公家園有雙竹雙竹比兄弟永歌嘆不足因念世之人詡詡相笑逐誰似孔融讓誰似姜肱宿鴒原與鴈行人反愧禽畜萁豆同根生相煎如泣哭豈復念兄弟同气出父族何如此二竿驚雷拂云速雙淸儼齊對立空洞腹墨君有此奇可使食無肉大勝雙頭蓮不減同穎谷豈不見明皇遊園感雙竹

文丞相

三百年社稷痛哉尢此公偸生皆負媿旣殺卽褒忠不屈箕並罹殃巡杲同

題梅庵圖【卽汪禦史】

詩書曁春秋於梅著其實捨實多言花後世富篇什花耿冰雪面實蘊乾坤仁獨步眾芳中允矣庵中人勿徒於其花名嫓花禦史實調相君鼎天下歸仁裏

贈葉君訥

定山葉君與餘同生於淳祐壬子君侍其先君子逰學五城余已識之旣而君館東閣余館葉村相距宻邇交好不薄聞其有賢嗣尙未之識餘子忽得其所贈言來徴餘一言付之黙黙乎泰定三年丙寅日南至

放言易欲訥力行難欲敏孔訓朱子箋辭簡義淵永得祿自有道言行俱當謹敏而濟以訥當言豈終隠取信在言前何待矜口吻君子愼樞機相可冠班筍君家顒與鼎前後作防凖發軔吏警曹勉旃推素蘊

四美堂詩【爲悠山宗人作】

壽富祿皆福壹是可言美意願本何極分限貴知體嘗聞海中國太倉一稊米天莫限量我惟在此徳耳徳則仁而壽徳則富於義徳則祿在中徳則福順止徳爲眾美基如堂必有址悠山吾宗秀厚徳與山擬樂山壽如山由壽享福祉富蓋不待言饑人望公庾祿爲仕者奉鯤化程萬里溢美公飲聞瞽言述其理吾聞諸詩人箕子子思子愛助良區區山甫已能舉

七言古

題春先亭

春先亭初成胡修存篆宋公梅花賦於其上櫟嘗和宋韻成賦一篇今數年矣玆同敬存觀梅亭上復賦古句

贔贔寒威薄穹昊搖落千林迹如掃受命獨秀除松栢餘木僵立疑枯槁犯此祁寒敢著花先天下春梅獨早姿冰質玉面嚴冷我見魏徴殊媚好爲花作賦宋廣平鐵石心膓本堅貞胡爲乃作流麗語欲踵庾信肩徐陵聞有此文莫能得僅見皮子加褒稱近世李君使交州得諸塵壁輕連城未壯之年能賦此字抵珠璣辭綉綺老宋賞其善體物比況防粹古羣女襲美效之賦桃花前作後述工摹擬繁華而有妖艶姿方之女子亦宜爾我觀梅花如大賢天地閉時全其天羣表獨立超眾甫髙標孤絕無比肩孤竹伯子聖之淸聞風凜凜頑皆廉獨步戰國性善翁次庶幾焉魯仲連眾醉獨醒湘累屈苦節雪窖蘓屬國三國無儔葛武侯有晉徴士陶靖節作者七人梅花徒賦中曷不勤招呼賴有永保貞固語宋公相業玆爲四字符

寄鄭耕巖

昌江鄭君耕巖戊申歳托余妺壻葉子轉詢期閏說余研精寄似今九年矣延祐丙辰二月甲申客至自古舒出一緘不省爲何人寄久之方知耕巖也耕巖小阮子謙僕忝同榜今耕巖索詩題其巖石栁陰捲誼不容諉因賦柏梁體三十韻應命

古來隠士多躬耕身將隠矣焉用名巢由以降名著稱皆違本志非眞情眞隠充隠分僞誠終南防徑招譏評隠而無名妙不勝詩之眾聵將驚霆君家子眞當哀平五侯霧塞黃冥冥此何如時可軒騰宜哉掉頭呼不應遂使谷口聞西京名掛法言聲鏗鍧君其裔耶良錚錚幾載龍舒以道鳴巖居髙尙追芳馨時哉不同逢文明胡被褐韜連城鄭公鄕想多豪英仲容方奮靑雲程曷不彈冠濯塵纓天風再秋鶚孤橫春浪紅暖翻飛輕幡然堯舜君與甿他年身退當功成法疏廣受辭恩榮明農巖下相攜行世有畫工傳丹靑與今手卷雙合並

呈呂云石提舉

在地爲石天爲星幹文爛然石之精一卷石山亦一體況玆盤石云倐生斂爲膚寸舒彌大防作兜羅錦世界時時敷布吐芳心靉叇崔巍相映帶相門出相世有人暫司茗課槍旗春起爲皇家壯柱石出雲爲雨蘇民生

答汪靜齋

北辰所居環眾星動中閒靜義尢精浮溪先生富孫子名齋以靜惟先生天地中間理最大理欲須當明限界無欲故靜參濓溪窗艸不除緑書帶且陪嗜學賢主人搜膓千卷憑先春起佐明時開壽域願在域中爲一民

黃山水閣畫壁爲金子範作

自有宇宙有此山相傳黃帝嘗躋攀山以黃名端自此標出六六奇峯巒太古名山鎭吾歙連跨三州裏三百縱能多辦謝公屐費幾光陰幾跋涉何如圖向素壁間隨意臥遊仍坐觀俛仰之間如登峯胸吞云夢同寛閒容城浮丘古仙子揖之爲賓軒轅主對山如接太古人勝與俗人相爾汝主人樂山希仁人識此名山面目眞何山又復古於此三王之世傳斯今六六洞天何足數此六六峯最奇古日觴佳客此亭中醇醴陶陶盎淳風

蠟梅

梅屋叔長示順安劉公蠟梅詩軸且令續貂伏讀啟發多矣謹韻拜呈

蜜蜂三生有花癖獵徧梅兄與礬弟釀花爲蠟蠟作花吐向梅梢眞蠟底蠟梅有詠首蘇黃絕唱後人誰敢詆今代胡曾劉禹錫唱予和汝吟毫泚春風吹來珠玉篇嘗鼎知嗣元和體恍然生我梅香前有味如醺百花醴折花因復細端相山麝臍燻薇露洗萬木如槁梅獨春太極初呈品彚抵此又梅中別出奇滴蠟緘封春信啟翫花又復誦公詩喜佩服矣勤拜稽非花毋乃眞蜜脾我將求古君臣禮蠟是眞耶卻又非別花有眼眼幾瞇

呈董掌書

董公仁義陳兩言基開漢劉四百年仲舒天人對三防格心正論千載傳公家家聲塞宇宙江右儒林推海口蘓黃帖刻志君堂晦翁新授盤澗叟以儒飾吏固可人願推家學蘓生民豈惟近效著蓮幕行將大用垂朝紳次韻呂周翰教授景濓亭觀蓮附仲文呈之

春桃飛盡紅雨繁夏槐更禪緑云屯此時泮宮蓮萬柄一一生自七星根愛蓮夫子振絕學道脈灰冷還以暄翫花扁亭景濂字一洗紅妝象縐裙大者錢塘十里湖小者齋外一瓦盆防作六郎見何猥此曹毋乃迷禽門子非愛蓮愛君子一寸膠淸一寸渾對此水光晚色靜如挹光霽醒神魂髙出太乙眞人舟坐祛大暑酷吏寃如使徒於蓮景濂見道猶隔幾塵昏景濂眞處在何許夫子自有圖書存文公訓釋揭日月價重趙璧並魯璠池蓮窗艸皆寓爾圖書難盡意與言我徽文公舊闕裏濓溯泗窮淵源君豈不見後山叟尙於六一稱嫡孫宗朱祖周在吾黨景濓當作如是論甥其呈似呂先生何當參請師模尊

夜聞織

東鄰西捨織燈明萬籟無聲此獨聲我何安逸彼何苦軋軋未終雞已鳴目似鰥魚因不寐安知我暖因彼成

五言律

和汪監察梅庵詩

間气所鐘聚兼由積善余身閒知地勝神動覺天隨日謂幽居好人疑大用遲浮溪家集裏盡與和諸詩

放翁有叟韻

有叟居東阜辛勤亦數椽文燈空照古筆耒不逢年我已窮愁慣天無賦予全校讎與評議猶秉一朝權壬辰十月初十日聞萬一叔以九月五日死於淮出涕之餘賦此

邂逅遇所識歸來不柰愁時聞前輩死轉覺此生浮世界空花夢榦坤落葉秋追思黃父語今日淚空流【予少居五城叔毎以苦語鞭防之】

枕上用子靜冬夜韻

夜今六十刻熟睡若爲謀髮禿已無本情恬忘莫愁樹云空憶李茶月孰驚周不寐集方感心期墮繆悠

次韻兪崇節和乃弟飲酒詩

有酒身無事多君與弟斟老猶具慶子閒作太平人讓果同初意燃萁異吟終身思聽雨富貴不如貧

孫次臯寄示呈方公三詩用韻奉寄

學海煙浪泳遊無盡期誰非鉆蠧簡鮮有辧雞碑力量公誠到聲名後必垂孟張匪韓子定有不卑卑

又

石鼎彌明老可孫劉與侯年光外急景物卷中畱髙蘓門嘯雄空赤壁舟吟邊風韻似一詠一消愁

又

我與公相識俱當緑鬂初蒿防僭松倚枿槁愧陽噓往慨悠悠別今方續續書箋馳當簪盍自此不宜疎

次韻酒限

濡首起濡唇初慳後絕倫勿耽雙玉酒遂溺萬金身豢豕流生禍烝豚已泣神古人多惜福惜福始全眞

又

寧自三緘口從渠九醖觴道中臻樂地酒裏覓仙鄕勿以淸明在而云發出狂卿卿我自我醒醉兩相忘

次韻月卿侄藏曽祖硯

幸異元賓硯傳爲子敬氊一生曽受用四世尙磨研玉喜在山潤云因不雨全文章無極盡余澤及曽遷新居有桃符曰自樂巷無陋由勤屋不華十餘年矣炤壁未漆堦檐未砌丁未春始克爲之乃足前十字成一律

自樂巷無陋由勤屋不華桃符今幾載藜徑只貧家唐世土階是虞時漆器奢門髹檐復砌於我事何加哭方虛谷先生【丁未嵗正月十四日卒於杭】

目深窺理窟身獨據詩壇偏得古猶少兼全公不難槐柯千里幻椿算八旬寛癖愛湖山好郎君侍闔棺

壽逹觀【五月五日】

初度天然巧端陽不後先良辰逢五五壽算祝十千不羨宮衣賜勤鋪角黍筵安期蒲九節更可引髙年

穿井

按官歷十二月某日宜穿井是日開日也且井宿直之吾家用工巧逢此日深二丈餘而得水喜而賦之【戊午歳作】

井宿值開日逢玆應再難眞能九仭及頓覺百憂寛地冷冬方暖冰湍夏更寒子孫又孫子啜飲有餘歡

有賦假儒眞儒者今賦二首

儒立三才命其何以假爲但矜麟作瑞已昧虎爲皮气見大巫索才非男子奇誰司人物柄明辧勿遭欺

又

世固伸知已眞儒始識眞學將開百聖才可進千人卜夏母爲小賈山猶未純卞和明著眼席上果何珍

挽畢觀竹三首

家學淵源接人豪湖海稱問津遊璧水從宦到金陵蟻夢炤千幻燕詒明一燈方將儀後進仙去理難憑

又

相觀惟有竹竹外懶凝眸早播無雙譽髙交第一流裕齋明藻鑑虛谷並英遊知已陂龍化公宜不復畱

又

我忝登門客悠悠十二春鯉潭隨步屧馬鬛攀輪域近從先正神安防後人天晴表公福雨防不霑塵

挽洪簿二首【名炎祖】

歙城虛谷後猶幸有斯人學問師鄕老勾稽子邑民丹鉛充庋閣朱墨泥車輪壽僅幾重卦遺文賴不冺

又

抱甕教多士於時識景星多年嗟判袂幾度聽橫經郡乘椽揮筆男邦刄發硎賢郎專行狀不朽愼鑱銘

代石養蒙挽周醫教

逹豈爲良相君今逹以醫祖宗興自我杭歙疊爲師二防逃無處三皇祀有基蒙成並盛徳誰不涕漣洏

寄吳子靜

君家吳季子炳炳著麟經繼世誇睂白持身尙鬢靑字能齊逸少才更嫓齡翰苑揮椽筆垂紳步帝庭

羨子西造朝陽樓

气勢薄蒼穹樓髙百尺雄屏維山聳翠鉦掛日升紅眞可臥餘子端如見乃翁胸中梓人傳相業在胸中

汪氏雲林堂

雲林朝市逺恐負一生豪不仕疑無義隠居何自髙作霖膚寸合搆廈斧斤操科第湖州始超宗紹鳳毛

蕓儲

蕓壁書魚蠧爲防魚蠧書須將雙眼防匪直萬籖儲磊落腹能載昏迷心悟除金根猶恐悞負訓惜居諸

用韻贈別隆興劉君

睂宇挾翠气西山簾轉晴未嘗前日識似有故人情醇比周瑜酒和如傅說羮相逢遽相別去去太忙生

賀金桐岡生日

七十古稀有公今尙一年君心安以樂家政老而傳隠逸𨿽三逕恩封自九天勲名付蘭砌閒適壽綿延

挽李髙甫【祁門浮溪人】

李願隠盤谷古今名並垂箴能規冢嗣贊自許男兒兩世壽髙甚八旬年近之外山埋玉處執紼總漣洏

又

庚癸濟民餒豈求榮子身大朝交止信初命報行仁咬菜戒持已思蒓尼省親詎知成永訣哀慟徹穹旻

又

李願盤旋處名微隠更張大才眞濟世小用僅徵商救斂富公弼息爭王彥方遺言遵古禮逾月卽謀藏

五言排律

經訓乃菑畬【試題】

學用菑畬比精由粗乃成譬諸農父事訓以聖人經習戒成紛白披母捨殺靑情田加種耨性地卽郊坰倘匪道耕熟翻慚畝稷馨金根校讐誤詩禮愧趨庭

賀戴庭芳誕男

譙國家祥應充閭消息眞掌圓珠的歷頭峙玉嶙峋肇始中元節眞元防合辰鳳儀先驚鷟駒駿必麒麟九畹芽初茁一枝芳正新幹成來豈偶震索積方臻祖徳潤彌浩孫謀蟄更詵他年重坐席有日搢傳紳親爲含哺悅賓沾分果均此郎騰踏早郎罷尙靑春

挽郡城周醫教

姓與平原共相良醫亦良少嘗宗孔孟長始世岐黃救命光宗祖仁心起瘵尫杏林何足擬淳意足相方神效誰能企陰功詎可量帥連居兩郡殿首祀三皇復戶爲人計論堂傾已藏校官成赤立道貌想淸揚創始君無靳蒙成後敢忘徳髙天必鑑位下我何傷竹野自標雅棣華相並香頃田今友愛鬥粟古慚惶何啻千人活行防五世昌蒙荘埋玉處送者淚應滂

七言律

次金滄洲病中九日韻【丙辰】

縱不龍山孟萬年合如陶令醉籬邊𨿽云物物皆詩料誰解時時與酒錢我輩白頭多間濶菊花靑蘂劣芳鮮喜公勿藥將簪盍同泛金英倒玉船

次滄洲喜替弓手韻

塵土弓刀未是癡紛紛刻木久難欺王恂時復揮椽筆樊噲從渠飲斗巵絕異一兵新解甲並祛二防好舒睂出羣老鶴雲天濶啖蔗光陰日日詩

汪靜軒木假山

嘉祐集中知木山蛾睂盤屈小煙鬟三峯想墮虛無裏一記長流宇宙間巒岫遊魚今突兀豪酋虫蟻久躋攀老泉坡潁皆人傑古意蕭蕭力挽還

擬呈張郡守

中原文獻接前修毓粹鐘和自鄆州金馬玉堂眞學士花屏練帶古諸侯近爲姑孰規模在逺紹曲江功業優宰相靑氊應可復徽民有幸且淹畱

與黟尉王長卿【名元】

少府河汾夫子後小桃源裏日吟詩錦囊盡富句皆好防棒𨿽懸威不施平易近民民父母謙恭待士士宗師體仁未展長人志庭滿槐陰防有時

與黟簿楊雲海

蜀珍從昔重乾坤三鱣家聲尙可言朱墨勾稽今弛擔紫淸淩遡卽騰軒睂山焦木秀重萃黟邑甘棠恩永存鄰壤書生辱多問何當一見以文論

奉答齋諭先生

俄驚耳順過三年顧後瞻前愧昔賢自笑說鈴辭枉費誰云經笥腹空便歸鄕漸慨交朋少爲客焉依行輩先多謝新詩過期待悠悠歳月漫推遷

次劉知事和荀廉訪見寄詩韻【知事名徳溫】

斯人磊砢更英多防善防能志若何劍气懾姦鋤故態丹心救世起沈屙且添集上詩千首不愛車前印幾窠凜凜道將風烈在眞如淸濟貫黃河

賀金子西誕第二子【十一月十三日】

天知欲益讀書子第二雛今得得來家世孝忠爲命脈扶輿淸淑所胚胎存心耕雨一犂地積徳淩雲百尺臺三日食牛气如許貂蟬當復映公臺

和竹山月臺韻

我今想象賦髙臺超出塵寰亦快哉人物風前臨玉樹朋儕月下倒金罍但疑夜種白楡少豈必秋延丹桂來斟酌嫦娥四時好眠遲何惜與徘徊

次韻贈王竹庾【竹庾精靑烏之學】

天地盡寛行路難何如不出戶庭間家𨿽棲鳯多栽竹身卻尋龍飽防山到處爲賓省造次數竿誰主自蕭閒靑囊囊取靑蚨去歸翫穿苔虎豹斑

上鄧善芝提學

仲華不遇劉文叔所志願爲芹藻師苗裔今提江浙學風霜待相聖明時萬家夜月燈俱炯滿座春風物自熙教雨行將濡霖雨召歸當軸未應遲【仲華鄧禹也】

上焦總管

棠防前曽芘武林馮熊展布防逾深東坡通守無爲守黃覇初臨喜再臨豈但州麾持皂蓋防當鼎鉉鑄黃金孰先一郡後天下卷起西湖大作霖

上倪杭教【湖州人】

湖學生平蘊蓄奇聲馳杭泮據臯比定知徧受諸公賞豈但專爲儒者師洙泗淵源歸誦課湖山景物入歌詩家聲善論中和極歸贊明時封禪儀

上浙西道防訪使

去天萬里逺乘驄寄命司存肅政中廉吏淸污湛秋月訪民疾苦盎春風鎭浮徳與吳山重鑑試明還浙水同攬轡何須外庸記秉鈞終屬黑頭公

和王宏翁韻二首【似山子】

傳家有子端不死恍惚王充疑再生君擅詩聲如伯起我慳飲量似公榮相逢客裏自多感各在貧中更愴情王粲陳琳如可作歳寒冰雪眼雙明

又

馬異盧同孰異同年𨿽逾壯似成翁芙蕖尙喜不朝日松栢何嫌經朔風网掣珊瑚滄海底篙撐舴艋急流中吾言𨿽直不無意何惜乘時急用工

次汪稱隠府判退休言懷【並序】

士大夫仕而能致髙矣七十而不得謝𨿽賜之幾杖以安之然不得遂其髙於心未必安也年及而致仕者循其禮不待年及而先焉者尢見其髙今府判稱隠汪公去七十尙七八禩能先告老且得遂焉上以褒表其親下以成立提擕其孫若曽孫愚也傳其休官言志五詩讀而髙之而慕之遂僭繼其聲奉賀五首

早歳先彈貢禹冠喜公早退謝身還三千水擊溟茫外七十車懸感慨間自覺飲冰才冷淡如何啖蔗盡淸閒宣尼也發歸與嘆幸也詩書得定刪

又

公負文章錦繡心祗須蓮燭賜恩頻退歸期不慙先世大用姑將付後人陶菊一籬存晚節傅梅二季俟陽春文宜爲誥席珍待蘊美浮溪代出綸

又

逸軌超然逺市塵畏愁回首幾悲忻形同鶼鰈不期合顏異鶚鸞定自分對越心還昭若日舒徐迹似懶於云易陳九卦稱而隠額手公能尊所聞

又

無事出門適意行忘機安得遣鷗驚笑渠拄笏防山色容我扶笻聽水聲萬百入塲惟日醉三千成刻幾春晴不拘年及方辭祿試授歐公自細評

又

竹馬翩翩娛放翁美哉異代與同風一門四世福良實萬戶千鐘事亦空人自風波鳬上下我能味道蜜邊中孫得見無難者十載曽孫花炬紅

和程伯玉遊普陀韻

櫟兒時聞諸五城黃提幹公謂大丞相訥翁先生程公事母至孝與黃公同肄業郡庠見其毎日行朝供之餘必一歸奉母未晡又至此說蘊諸胸中七十年矣玆防季澄教諭逓示槐府伯玉程君謁普陀大士爲母祈禱一宗詩案知君訥齋從侄孫也孝行如此無愧家風良用起敬因和韻奉寄

侍母何須羨洛濱訥翁純孝世持循普陀瞻望鄭花曉東野符同寸艸春寶婺壽光寧有極白虹玉徳本無塵海中仙果千年實采獻知君已問津

【晉汝南王亮兄弟三人侍母伏太妃祓禊洛濱並持節鼓吹一時榮之東坡詩洛濱侍從三人貴京兆平反一笑防山礬花卽鄭花觀音宴坐處有此大樹花見山谷山礬花詩注】

題歙人程叔固字說後【乃槐堂丞相吉國公曽孫】

騷人橘頌說曽枝相國曽枝有此奇固守一貞能用易頌兼四始必興詩滔滔桃浪春還透鬱鬱槐陰晝尙遲志學有常致而力丙辰衣鉢竟傳誰

戴廷芳立尊人南山公碑用髙四叔祖韻

一生不被北山移隠徳俱登羨道碑揮染筆鋒推逸少雕鏤文采羨公垂孝誠永永終身慕盛美彰彰百世知旣固旣安尢利後必然何待問蓍

送畢永仲遊姑蘓省親兼訪虛谷

永翁冰蘗仕蘇州玉潤今玆省侍遊緑浪紅欄多勝槪淸風明月一扁舟在家𨿽好閒非計行路良難謹自謀須念椿萱頻僂指歸期莫待近新秋

又

四海九州虛谷老見之不用覓階梯父書呈徹能求教世契惇崇定指迷非過南京參待制是圖北斗仰昌黎片言隻字如相贈歸袖光芒萬丈霓

賀汪稱隠壽藏五首

少壯幾時俄已翁速如馬耳射春風槐庭縱極三公貴蒿裏終歸一穴同生也有涯那免盡死而不朽豈眞空地行仙捨公誰是只合衣冠貯此中

又

自述公眞善自知我生觀處孰觀頤耆英初過馬君實銘筆早逢王獻之【王仲儀爲作生前志銘】著腳家山眞覺穏回頭宦路始經危先時不利後人好永宅修期畢自爲

又

栩栩蘧蘧夢不驚退藏於宻漫經行【壽藏名退宻庵】歸來松栢非無徑仙去芙蓉豈有城九卦三陳深易學萬家千戶擅詩聲誰能得與公家似五世文庭震逺聲

又【以下二首借韻自述】

也知難久愛吾廬自卜生墳去歳初五患但遵程子戒一毫不泥郭君書桐棺似趙貧非病石槨如桓密反疎死後不忘方是壽太虛如室了空虛

又

自笑那能免罰觥古稀過此竟無成此君辱與偃松友太白尙分殘月明客燕尋巢嗟寄托老蠶作繭自經營率然未覺摧頺甚靑眼猶因緑醑橫

呈鄧匪石【名文原字善之庚申年五月分司自黟過婺源屢問賦迹於子西因同迓於溪口柯邨渡】

廡車兩度過山城攬轡澄淸素志行學道愛人春坱圠詰姦刑暴月分明貅斂戢知嚴律雞犬安恬免震驚甘雨隨車契天意政聲休洽聽歌聲

黃秋江母有孝節門之錫命贈之詩者盈軸索予賦一首

稱未亡人六十年恩光褒表節通天栢舟堅苦母心遂蘭膳甘飴兒志專九鼎名端由相重一絲風不被官纒事闗倫紀非他比宜入新安郡乘編

丁未元旦試筆

雨當元日柰何天甲子欣欣兩日前五十六翁成老境百千萬輩望丰年癡繙竹簡心皇惑饑搗薇根生接連我不自憐尙憐彼燈花如笑恰爲然

辛亥元日

分嵗杯醺已遣愁雞聲呼起攬衣裘椿年浪說八千永花甲今逢六十周白首惜春猶冉冉朱顏愒日悠悠曰耆指使將誰使愁亦徒愁一笑休

和東松庵嶽王遺像詩韻

朱仙鎭上據全兵萬里中原不足平棘寺銜寃眞枉死松庵遺像尙如生中興四將尢芳烈大節千秋擅令名可恨張循阿老檜卻令同傳玷忠貞

賀張玘齋得第四孫【並序】

昔徐卿二雛少陵歌之穎濱第四孫東坡詩之今者恭審祖徳深培孫枝又長在令嗣則爲徐卿之第二子在先生則爲穎濱之第四孫森森蘭玉衮衮公侯良深健羨賦詩爲賀聊寫私忱

充閭瑞气鬱蔥蔥蘭玉孫珠現掌中第四孫今似蘓子無雙譽定嫓黃童編傳圯上家聲逺网舉儒流祖徳丰復泰臨余陽用壯棟隆逺照曲江公

次光侄詩韻

誤子窮途計已疎擇棲所恨匪岡梧酉申乞捨傳書鴈庚癸呼馳汗血駒儒術謀身慚杜甫老農請學合樊須細思金亦何勞躍陶鑄從諸天地鑪

次葉郎賀張仲白壽藏詩韻

應笑姚崇憂墓碑生前枉費計謀私何如只付靑烏記未到同藏黃石時借箸待將陳八難羨輪直可頌三斯內敭外歷多餘暇安樂行窩盡賦詩

賀仲白兩旬得兩曽孫【用葉郎韻】

橘頌孫枝慶疊重河淸盛事有誰同客來且伴竹爲馬母教期吞膽用熊連覿太翁兩旬內防呼髙祖廿年中壽過一百公家事前有張蒼後有公

次唐長孺兄見寄詩韻

海外馳神大九州何如弭節且椒丘非熊尙父晚猶逹射虎將軍竟不侯朋友倫中交有信山川阻處郁相繆硯銘世擅筆鋒鋭秋試朱衣定防頭【唐子西有硯銘】

又

世路風波不足驚山林深宻適吟情十洲三島果安在一聖九賢能再生夜月明眸思菊枕春風轉盼臥桃笙蟾宮有路君當往筆陣縱橫在此行

次鄧善之五月菊花詩韻【俗呼滴滴金】

前來伴蹙巾橊滴滴圓黃防徑幽不待臂萸添醉興且隨腰艾動騷愁金明難辦一朝費花早防成五月秋浥露掇英眞菊否名同實匪暫淹畱

吳甥爲程醉經求和孝隠堂詩

廬墓從來闗大倫人心萬古理常新隠余夫豈更求顯孝外元非別有仁天地範圍大郛郭雲煙環繞近比鄰須知心醉六經士不是尋常橫目人

次韻祈雨

相公湖上老詩仙一語才聞便格天霢霂已蒙千畝雨霏微方裊一鑪煙潛憑象教小乘力好紀麟經大有年田野歡聲入酧唱周詩直見夢魚篇

雨數日不止又用前韻

莫是陽臺行雨仙未知民以食爲天半篙碧已添淸漲全幅練宜拖霽煙稻總低頭收有日禾如生耳恐無年憑誰爲我箋天闕喜雨詩成苦雨篇

賀陳竹牖生孫【與令嗣月日時同】

幾日名駒產有嬀中秋圓鏡始蛾睂淸鐘桂子初三月秀挺桐孫第一枝舉世淡然如嚼蠟於家樂甚自含飴魯荘生與父同日不似今同日與時

木犀珠

巖樹初開金粟明累累如貫耀人睛非生蚌殻圓還皎若比龍涎馥更淸分種元從天上落粉身今撚掌中輕莫言合浦光常在斂袖歸懷夙有情

寄黟邑胡伯翔【應薦】

小桃源本是仙宮先輩風流想象中文富固將儀瑞鳯詩窮那肯弔寒虫半巖煙雨梅花落一夜陂塘春水雄若問近來成底事箋詩注易夜燈紅

次黟舒君濱韻

久悟文章爲小技聊於詩律辧寛嚴巧思信斡無中有至味須知淡處甜練帶索云千里濶筆鋒抽月一同尖何時得著黟峯屐桐火松窗雨半檐

呈徐學錄茂林【玉山人與徐教同姓不同族】

紫陽裏得兩徐侯分據臯比共細籌古歙書生宗北斗上饒髙士冠南州象山要防期參攷鵞寺遺言願講求老幹將收作梁棟茂林豈但竹君修

次吳正夫賀余中鄕試韻【二首】

聖代崇文科目興鳶魚飛躍一機新楩楠喜得賢能士樗櫟何須老病人天地正交𨿽遇泰舟車所至未逢春仕途廣濶無能往畢世甘爲艸莽臣

又

同志同經辱與遊迂疎未到學而優敢言才過千人俊安得詩輕萬戶侯我似北溪老漳郡君如季子重延州年當六十云遲暮縱使爲公匪黒頭

和愛山叔端午韻

方喜槐庭日影移蕭蕭雨忽濕柴扉略傾蒲酒滋顏面急倒蘭湯浴瘦肥湘水恨長騷尙在防符髮短髻難圍竹林安得頻相聚坐對南山晚未歸

金子西新創朝陽樓【三首】

忽搆巍樓甲第傍知公報本意難忘無邊秋色千巖列不斷溪聲萬壑長面面玲瓏宜夜月心心精爽在朝陽有時慨嘆憑欄久如見前人舊艸堂

又

髙敞崇樓面勢宏遙瞻東日上蓬瀛故人把袂春如海野客論詩墨作城幔捲山光飛瀑布樽開檻外聽新鶯修桐防見陰逾宻過者皆興仰止情【子西尊人號桐岡】

又

朝陽髙額聳觀瞻登此樓臺意欲仙一面虛明先受日三層兀突欲攙天從渠餘子臥其下常若乃翁瞻在前東望扶桑如咫尺藥欄花嶼自年年

寄廻嶺汪景周參軍

龍魚芳裔閱千年奕世生賢豈偶然景慕姬公勤握髮遭逢漢武侍祥筵春風桃李門墻麗晚節松篁籬壁堅疎略如予稀見面幾時重叩五云邊

答張叔黎

笑談直欲覓封侯投我新詩湛似秋不向夢中仍說夢當於樓上更安樓學精要法斯文孔道妙須參太極周云影天光涵映處方塘活水防源頭

題洪氏西園隠防館【並引】

洪君昭父袖詩過予謂其家有隠防之館旁辟西園好事者多詩之餘謂隠防之義實本於中庸莫見莫顯之何詩之者之不一言也昔君家文安公以小隠自命彼不過謂得山林趣耳自君隠防之視之蓋有得於聖門之理趣文安又譲一頭地矣敬演此義當必有印可之者

隠防之義自淵然標揭中庸在目前更辟西園供獨樂肯隨北裏漫爭妍窺人新緑深深隠背澗殘花朶朶眠小隠君當超祖躅鳶魚飛躍摠由天

出處

出處行藏豈偶然機緣盡處自應遷浮屠桑下無三宿博士虀邊偶四年外物未須多悵恨中扃幸巳略流傳一時不得如吾願久逺相防不愧天

次韻儒戶蠲徭

蠲徵芝墨幾畨新實慮陵賦子衿聖學相傳千載逺君恩不隔萬山深蠧魚文字誰勤閱野馬塵埃日暗侵好是自鞭勉其實不然何以服人心【和成此詩無帋可冩姑以此槁與仲文甥一觀但後一截𨿽吾儕自勉之言恐或者不察人不樂聞不必轉以示人也】

吳執敬生曽孫【應午】

盛事喧傳閭裏中古墩佳气鬱蔥蔥一門四代孫生子萬口詞同誰似公曽又復身易見仁而能壽道無窮客來莫訝出迎懶竹馬駸駸伴放翁

次程鐘山所寄詩二首【淳所】

𨿽濶鷗盟蝶夢通不然何以見心同故人有感舊時雨後學因觀前輩風安得一團和气老共浮百斛酒船中願公書勸歸來防鬱鬱無雲只欲東

又

詩無斧鑿竟通仙慣閱興亡休問天文字藏山河注海功名蓋世黍炊煙大槐爲國徒成夢短防防花屢易年我欲攜琴孤棹訪堦前書帶已芊芊

易巾偶與子靜同日同樣同價戲成一首

與君同日換烏紗愧我頭童髮並華難復脫來頻漉酒祗宜籠去自煎茶側時嘗得詩中味敝矣曽如足上靴貧不儉期頗類儉屢將墊角漫相誇

再用易巾韻

隨處聊慿制漆紗豈其官樣必京華竹皮最古今苴履椰子稱奇亦貯茶【椰子可爲冠亦可爲茶瓶見山谷詩】禿髮已知頭似筆笑顏底用面如靴小冠子夏時方尙岌嶪淩雲敢自誇

三用易巾韻

緇布如今儉用紗比升三十此非華尙何惜頻拖拂滃白須防自磑茶存古鮮能端與甫趨時誰不笠和靴誤身儂已悔無及破防多情莫漫誇

四用易巾韻

人情反覆薄如紗終歳淸愁鬂欲華先苦半生眞食蓼回甘晚景異嘗茶無錢歳僅易新防有綫冬猶補破靴如此兩窮詩作祟尙拈句字向人誇

五用易巾韻

月移梅影上窗紗恰讀新篇對月華和似鵞黃盈盎酒淸於兔褐半甌茶金身漫說蓮生座汗腳何妨霜滿靴選佛選官俱是幻詩名不朽待人誇

次子靜九日韻

良辰何事故遲畱知我臨風逺想不黃菊傲人籬一帶紅萸入琖酒千籌衣裳暮染山云白樓閣朝開客路秋俛仰之間尙陳迹今年宜不去年侔

九日見流民又次子靜韻

節日登髙眺八方柰何蒿目竟荒荒觀渠蟻國民頻徙感我牛山涙數行樂土可依宜向慕愁城無計轉淒傷黃花似有撩人意一笑相攜入醉鄕

呈曹齋【戊戌秋丁參陪入城別後寄之】

龎公元自入城希陪祀芹宮禮不違虛設肩輿惟拄杖懶持手版只深衣前朝進士見髙躅南極老人瞻逺輝亦步亦趨我何幸飽聆淸論透精防

答樵陽地理熊心泉【處仁】

只道尋龍解識眞豈知詩亦盡驚人胸無塵俗方名世心有淵泉可潤身相地眼髙江月午穿天句好野花春景純以外誰兼此五字遊仙萬古新

用前韻答婺源許屏山【士元】

未識蒼屏面目眞名章先肯寄塵人長吟月琢風追句想見泉流山立身蛟劍一揮那復怪花瓢常在永如春神仙孫子非凡骨尢喜詩成字字新

次月卿侄韻三首

族祖當年負大名如今願子振家聲語非泣鬼未爲險義必入神方見精三徑梧桐云影翠一池荇藻夜痕淸著書不少前賢樂髙閣研朱字字評

又

鴈挾淸風送子詩政當籬底采花時見山安得如彭澤迷道方將問具茨更篤先賢前聖學求爲防婦外孫辭數聲漁唱斜陽外定有人來說項斯

又

萬樹松篁繞屋長喜君座上墨花香夜鐘獨釣溪頭月曉雨親耕圃外桑歷落詩篇秋更健紛披菊瓣老仍黃年來異地悲萍梗何日相攜返故岡

賀毅所生男【壬辰九月十日】

六十年當天運復祖孫恰遇兩壬辰只今有子萬事足喜與當時一第均壽菊正花香未晚蟠桃遲實景常春此人的是逢辰者曽祖靑氊付此人

次韻吳義夫營壽藏【有引】

義夫吳君預卜壽藏於先隴之旁不問陰陽拘忌賦詩以祛諸郎之惑徴和於吾甥仲文仲文轉以示予余謂塟書之惑人深矣吾儕之勘破易欲兒曹之不惑難陰陽拘忌自固不問然未藏之前或旣藏之後子孫惑於浮言其若之何此等皆非人力之所能爲惟有靣見先人於地下畱方寸地遺子孫耕於身後以天感天使其自不至於此可也載一章以當請益髙明其可之否乎

蠒室預謀身後居誰能終始愛吾廬深長覺世伊川說奇怪迷人郭氏書得覲先顏斯已足但畱寸地便堪畬何拘白虎靑龍說走徧雲山問故墟

題望逺樓

江天樓閣列遙山云物相期日往還心逺本超雙目外身髙聊寄一欄間王孫芳艸當前出遊子花驄到處閒欲送飛鴻忘久竚從來俗慮盡行刪

圍獵

昆虫已是蟄藏時獵騎紛紛繞翠防勿謂火攻爲下防略同兵戰寓危機仁心誰去网三面殺气似環城四圍幹豆元來因報本充庖豈但愛鮮肥

寄題唐叔重敬養堂【名鉉歙人吏於休寜】

菑畬經訓世其門貭肅公家幾葉孫駿驥寧辭聖路逺靈犀肯受吏塵昏代耕𨿽鮮官中祿敬養自怡堂上尊戴記防哉思弗辱守身愼重過璵璠

七言絕句

贈項松山【嚴州人精地理】

嚴陵風物壓山陰晦老遺言尙可尋最喜一翻新雨後山南山北在君心

又

久客天涯不計年靑烏妙術自仙傳景純去後惟君繼滿室松風奏管弦

送梅巖浙遊二首

誰識梅花巖下人香中堅坐十年春如今一出緣何決瘦影橫斜致自新

又

吾道難行且試行感今弔古眼雙明乘閒一訪孤山老印我寒香半防淸

九月十八日立冬是夜大雷電繼以風雨

今日防行令新轟雷掣電駭人心天公想做開鑪節電是火光雷鼓音

促織

翠羽迎風淸夜幽催人機杼替人愁聲聲卹緯有深意我唱新詩不勝秋

晚蟬

秋早梧桐颭晚風鳴蟬無數樹陰中斜陽似假渠聲勢只是斜陽不久紅

秋後蠅

夏日營營繞案飛秋來引類欲何爲從教羣集秋瓜上落蔕秋瓜能防時

贈臨溪程子【名道眞】

同邑子程君精專修鏈兼善丹靑伊川詩曰我亦有丹君信否用時還可壽斯民此君之家學也君但畱意於伊川所有之丹而可矣二十八字用寫此意

妙門深入造遊戲丹靑不足言吾道眞丹紹程子遇時端可壽元元

庚午歳七月讀離卦有感

日昃惟當鼔缶歌餘年不樂更如何時行則行止斯止隨處無非安樂窩

屢有傳予死者戲拈二首

可笑人頻傳我死其如天自永吾生惟無可用故能壽豈苟然哉櫟字名

又

生也有涯終气散死而不朽此心傳豈眞無用大有用羽翼聖經或勉旃

壽汪盤隠【又號竹逸戊午四月二十九日】

首夏淸和六月暘蓂畱一莢喜稱觴延長气象爲公祝化日方長壽更長

又

竹溪六逸是前身固蔕深根保性眞我謂大椿如竹茂八十嵗月益蓁蓁

又

樓標盤隠在花叢夭矯千松盡作龍一濤聲鱗鬛動此君眞个有仙風

又

桃花千尺有汪倫李白相逢意最親今日竹間髙逸在十洲三島屬斯人

壽惠山【壬戌四月十二日】

金佛浴來先四日玉蟾圓處後三宵此爲嶽降生申旦鶴露添杯喜气饒

又

淸和時景防將半五福箕疇祝更全燕子日長方進進瞳方鬂緑不知年

靑子亭【植梅爲亭故名以下二首爲悠山宗人作】

摽實和羮今鮮知爭吟水影月香詩似梅人旣公家有防見成陰子滿枝

長春亭【植月季爲亭故名】

奇葩滿架月盈盈不是胭脂態自輕寄語亭中讀書客春光如許好聞鶯

詩餘

浣溪沙【壽汪盤隠】

盤隠誰云必太行神交李願躡遺芳今朝南極一星光野處襟期尢順適退藏滋味更悠長歌中元說壽而

康

淸平樂【寄惠山壬戌四月十二日】

惠山蒼翠逺與毗陵嫓彼處錫泉標第二此更鐘奇毓異年年初度浮觴醉餘新瀹茶香山下冰濡雪乳淡中滋味悠長

又【壽彬齋四月二十八日】

淸和天气三莢蓂猶翠恰喜先生初度至近迓薰絲佳致幾年人物彬彬文華貭實惟均壽宿臨之在上龍溪文脈常新

西江月【寄汪梅庵禦史】

禦史乘驄剛直廡車攬轡澄淸先聲應播五羊城一道凜然尊敬庵外疎花破玉枝頭佳實調羮催歸不入秉鈞衡豈但動公詩興

玉樓春【和金滄洲】

新篁搖翠添波緑妝防璫溪深一曲靑衫司馬緩來遊卜夜淸歡孤繼燭江心挑杖聊開束更好著鞭馳駿足樽前頗有遏云聲劣可纎纎扶藥玉

又

庭槐鬱鬱云屯緑新霽彩移階砌曲麗詞入手可弦歌想是咄嗟成刻燭牙籖髙閣應難束黃你有時誇睡足覺來課讀愛諸孫他日登金仍步玉

臨江仙【次月卿賀生日韻】

吾族英才常接迹年來似曉星稀子言秀逸未嘗巵老夫拍案起不覺漸舒睂靑佩次孫欣得與樊川小侄名宜香分甲午月宮枝各當傳祖鉢教養願觀頤【時奇孫從學於月卿】

滿江紅【賀金子西生日十一月初十日】

幹鵲鳴檐殷勤報主人生旦端巧遇迎長添綫的堪稱贊律轉一陽葭已動復來七日梅初綻符羲經數迓新祺綿髙算萱春永斑衣絢蘭房煥琴聲衎盎一門和气流霞深泛世濟忠貞貂珥七年登彊仕鵬程萬正小春佳候敵神仙閒遊翫

滿庭芳【送陳徳翁】

標格衝聲名洋溢徳人泰宇春融一團和气還與伯淳同成就燈窗弟子今陞擢論鑄顏功彈冠興依稀貢禹應聘教王宮公家梅澗老臯比戚畹聲振江東矧詵詵冑子得坐春風自此先生升矣班玉筍文補山龍充徳量薰陶宇宙和气一團中

水調歌頭【賀汪覺翁受吉水州判】

殿閣防涼迥吹到勅書新定知盤谷深處艸木煥精神帝念水紋成吉合得捲阿吉士州政佐經綸婉婉幕中畫行矣細敷陳除書至喜气溢列朝紳志伊所志將以斯道覺斯民家有靑氊鈞軸振武接芳塵自秉浮溪筆畫錦記逢辰

水調歌頭【壽金滄洲】

天遣東萊呂丁巳端南州秺侯芳裔如此生嵗嫓前修僂指六旬逾一過眼流光兩世花甲又從頭浩气塞天地吾道付滄洲日未暮宴初列九霞流齊睂偕老如願桂子播芳猷孫稟箕張雙宿祖付詩書千卷此外復何求但願延椿算燕翼更貽謀

金菊對芙蓉【壽金桐岡九月二十五日】

壽宿騰光壽香裊碧鬱蔥枝上梧桐記紱麟令旦門掛弧蓬今年東閣郎皆侍懷章綬拜捧金鐘榮華富貴眼前誰似堪展睂峯秋髙景物俱濃正堦前金菊巧對芙蓉愛菊名壽客壽與公同醉蓉初瑩凝脂面酣天酒芳臉潮紅何妨判飲與花雙醉醉似花容【金氏園有醉芙蓉】

滿庭芳【壽縣判梧山先生】

僂指中秋齊頭十日後庚玉兔初當年此際天恰生賢自旦駸駸至望淸味永翻勝規圓髙掛在碧梧山上淸絕緑生煙懷中梧月炤天知心事銖視貂蟬防衣無價寶樂自無邊此去古稀近也長生籙世世相傳慈萱側金杯滿泛梧月吸年年

滿江紅【送朱姓吏滿歸】

只說琳川精吏道恢恢餘地元來是深衣儒者將儒飾吏傳世四書端實學待人一縣皆和气及芳辰解賦歸來眞堪醉肩已息心無愧靑鬂在蒼顏未符君家翁子【朱買臣】年當貴九十月終行鶩退三千水擊摶鵬易豈有材如此不超遷行知遇

水調歌頭【壽朱子章】

七十古稀有今喜見先生紫陽家學淵奧場屋舊家聲鶚薦西風早歳豹隠南山晚節天爵自尊榮桂子蘭孫擁南極老人星杜陵老多酒債羨修齡豈如壽富兼得熊掌與魚並八十老翁爲將九十武公爲相不足爲公稱鶴算與同文道重藐公卿

沁園春【壽張起齋四月十一日】

首夏淸和望前三夕天現壽星恰先庚三日釋迦浴佛後庚三日呂洞賓生慈佛神仙引前導後來作人間瑞世英今耆艾久提綱諸道幾萬儒燈金甌行覆香名天再遣畱侯佐太平防榮封萬尺編符黃石算綿千歳經誦黃庭從赤松遊足知雅尙好待他年功已成如今且向壽星明處滿捧霞觥

定宇集卷十六

欽定四庫全書

定宇集卷十七

元陳櫟撰

別集

胡容齋四書發明序

予夙聞新安爲朱文公闕裏學子必有能傳其學者岀守玆郡聞屬邑之士休寕陳君櫟字壽翁延祐甲寅科舉初興鄕試與選將防試以病不果行遂老於家得大肆其力於四書一以文公絕筆更定之本爲正而發明之儒學錄山陰王君汝錫爲之校正謂其所編能發宗防精微而蔑隻字冗泛無坊本語徒詳擇不精之造物尼之於前而昌之於後不爲無意者當今表章理學啟迪士心使盡得觀之而講習有助焉提調學校宣明教化予職分內事也將索而刋之以壽其傳其於世教亦豈小補哉泰定三年丙寅六月朔旦正議大夫徽州路總管兼管內勸農事邢臺容齋胡元序

齋四書發明序

自朱文公四書行世學者童而習之或病其不能驟通也爲語孟句解取集注語裂而附之刋夲如麻數十年比比然其體弗類且於一章大防闕焉休寕陳君壽翁爲論語訓防口義以示涇曰吾以是詔其子若童子生句釋之章防亦具不敢繁欲訓防也不敢求異一本文公之說涇得壽翁於文字間斂袵久之恨未識其面一見心降亟讀之其於文公之說如李光弼代子儀軍營壘士卒麾幟無所更而气象加精明焉壽翁於是爲文公忠臣矣集注外元有或問其後又有勉齋黃公通釋壽翁疏而貫之且不費辭是其可尙也已卷首學習孝弟二章聫以警語殊有理於上智下愚不移謂是只言气質非言變化气質大是淸峭他皆此類至山梁雌雉上下文一段能坦然明白通言之又可喜也予所見僅九篇窺豹一斑如此壽翁寶之豈惟可以訓防將白首紛如者亦爲之醒然涇其一也安得並二十篇借抄一通用自怡翫以授城南之讀元貞柔兆涒灘之嵗春上丁裏晚學曺涇拜手謹書

曺齋深衣說防

徽士自淳祐壬子嵗魏公靜齋克愚來爲守始知服深衣蓋由特制賜紫陽生涇在列焉靜齋之先君子鶴山先生精於經是必合法自是同儕轉相仿慕人具一通學校期集用準襴襆以爲簡便然習而不察一仰成於縫人行之且五十年而予亦六十七嵗耄矣其不察猶夫人也陳君壽翁以舊說見教訓故敍次若出於其自爲言而未甞不本之先儒要其歸於經意卒無背也其爲說字字研審其大節目則曲裾圓裾之辧衣裳幅數連屬之當令人一見煥然至於以二句十四字爲續袵鉤邊之訓酷似孟子說詩例比呂氏尢爲峻潔而鄭氏之云亦可因是推之以還夲防然微壽翁鄭意晦矣嗚呼玆古大人格物之學也人人於讀書遇事平心而玩觸類而長如此亦何經之不可窮何理之不可通而何事之不可處哉豈特深衣一節也大徳庚子秋八月齋曺涇防

龍廬陵增廣通略序

新安兪子懋氏典戎輈於禾川之上暇日出其鄕先生定宇陳氏所編通略一帙以示予曰先生此書明白簡要將便學史者之初今鋟諸梓以行於時子爲我序之云惟司馬文正公資治通鑑一書扶持人極有光諸史至矣備矣而朱文公通鑑綱目實據夫司馬公之書且示夫書法焉二書行世炳若日星然而學者非假以年嵗之積微辭奧防亦孰見其涯涘哉今觀夫通略之編起於伏羲之世迄子宋祚之末其於歷代帝王之行事世系之源流人品之髙下與夫治亂之迹修短之運莫不撮其精要之語而防貫之簡則不至於脫略易則不至於放失使盈架之書若可以探諸囊歷代之事若得以指諸掌於初學誠爲有補𨿽然陳先生者朱夫子里人也子懋與先生又同裏而子懋以文士卽戎於吾邑當軍事從容之時而獨能致力於史學使君子之道得以淑諸人鄕先生之書得以傳於世賢哉子懋之用心也吾邑有水窓先生劉益友氏所撰綱目書法若干捲有功於朱夫子昭昭矣其書行於海內六十餘年鄕邑遘燬煨燼相望云幸以老病歸山不能爲水窓新其板籍收其亡書使得與新安諸書並行於世惜哉今云爲子懋序之者適有以寄愚之恨云前福建等處儒學提舉廬陵龍云謹序

胡雙湖與先生書

日率易奉狀隨領教答三復無厭垂報目疾作楚張堪損讀一方妙甚某弗及知誤投謬作致使增劇愧以萬也今想洗光咸池之日月矣尙惟刋曉慰此拳拳所和敬存詩大好末意正得朋友相與之道但靑眼目成莫啟其疑心如何尙未附行也大成殿記難防文晦防出方妙後生難與讀通釋貼出見教者五行不得土不能各成一噐蓋以質言形而下之謂之噐是也非指噐用之噐言河圖言行合者如一與六合乃水行之類洛書言位合者如一北九南乃方位之類恐作者之意是如此分今後惠書告免師席二字某與先生爲斯文至交只當以兄弟之情相與才過一字便非所宜防也至禱至禱日來理防史要每作一代防已分明卻一二日內不肯下筆忽然得勢成又不難必數日方成亦自莫曉尙惟有以警防之幸甚

又與書

某端肅加拜申定宇先生集賢尊契執事臺座前某癸巳冬師易拜書納交於執事甚懼厪略甲午仲夏甫得拜領三月初六所賜還教披味無慮十數亟題其後曰予讀定宇陳君所答書繾綣之情箴規之意匡救之心流動筆端使人把玩不能去手余朋友交際多矣愛不忘規未有如斯人也孔子曰益者三友今於定宇乎見之何當決此片雲抗手奉呈大雅之編考評叩擊求爲眞是之歸之爲尢決也姑識之尙猶他日宿此意於腹臆兩年矣今玆雅頌已成所得益多欲一攜呈莫果前月半後賀彊翁提舉望鱣堂僅餘一捨極謀前詣因循意莫能遂願不通之咎難以自文奎璧麗天惟加額首某所作雅頌一是夲義規模集傳之下次以附錄又次纂注間又次愚謂區區不堪泥毛鄭以來舊說只是因夲來字義涵泳其防意爲之訓釋如牛羊腓字之引易咸其腓訓之爲足肚如崇墉言言引於時言言訓爲言議如有周不顯與不顯不承於乎不顯之類皆只解作不顯意味似覺深長如履帝武敏歆意欲夲嚴氏旅毛氏之說附於後其間文義尙小有不同於嚴氏此類尙多未易枚質之得與經存亦頗以爲通暢獨恨未能一一求教於執事以定其可否耳今決擬開正入閩分付刋印彼中幸有熊先生者可以相訂決不敢輕易也昨所賜髙和實爲絕唱第某不敢當重不敢當耳圖書辯細膩詳密無毫髮遺恨眞可爲紫陽夫子吐气亦可少見吾易之有人矣陽虛陰實之說尢爲謬妄何異老佛異端之學某見亦作一辯以排之恨無孟韓筆力摧陷廓淸以羽翼吾聖人之道耳謹此求教過尊目後有未盡處更乞爲之恊力以濟尢妙尢幸某詩解見謄去數段如不合尊意便幹直以賜教無回防無隠黙是所望於吾定宇之賜也卽當攺正不敢諱疾忌醫惟先生首肯之立竢立竢等幹臺炤某頓首再拜

胡雲峯與先生書

某頓首再拜路教聘君老先生定宇函丈前月半間甞奉書相答且再四囑之伯敬母致浮沈今未審已徹尊覧否惟是艸率深虞不謹老先生恕之可也玆因族家遣人取齋心聞之已更深矣老眼燈前愈覺昏花拜此彌覺潦艸然有此的便坐失之又不可所呈前書請教切幹一一批示求借老先生所著四書就付齋心以來尢幸尢幸或簡帙重大權且教以庸學可緣某借閱爲通防一書必欲得老先生者附於諸家之列切乞勿外某顒竢之惟是年來老成凋謝老先生斯文碩果某不得以時參請是自棄也幸而族家托眷名閱往還不乏尙幹因風賜教有一鞭其不逮是所願望或者不賜鄙斥惠然爲諸生一來尢所願也臨楮不勝拳切菊花將開伏幹爲晚節自重伏丐尊悉

又與書

某伏自初夏辱尊翰念欲奉書以報乏便弗果賔暘來甚喜謂此便最的曁其歸也又莫之知以故凡欲言者鬱鬱不得吐然而尊仰則不昕夕間也此月薦承教墨謹畫一拜復於左

一明經課文煩目鑑揭曉後逺朋競來觀錄莫不唶唶然稱嘆曰年將七十而所評諸捲自首迄尾蠅頭細字批過何其眼力之老而明如此也是是非非無一字差前前後後無一卷舛何其心力之精且健如此也使鄕試防試有考官如此何患無奇材者出耶公論如此非某一人之私此等處正自用諛之一字不得某不敢也

一預賞名姓經疑第一吳性初鄕間羅田人胡敬存髙弟亦甞從遊於炳文第二名胡徳某侄孫也向者所取醉經兩次魁選卽其人是也第三名王鶚仲儀之子四五六陳子文金復初朱升第七胡仁壽某曽侄孫第八名程興賢第九孫祖皆鄕間人第十王伯翥徳興人第十一兪闈此卻饒州老儒王葵初之筆去年饒有課試卷子極多某司評此生書易居魁亞其人可知矣今先生批其一問云所見端的與區區寫注疏者不同二問云非有所見不能合二章而一之於是知其所見與先生略同私自以爲喜王希旦兪明葵初饒州徳興人有易學摘編

一仙鄕所髮卷子某恐尊見以爲疑故有撥出此數卷之說今考評至公至明有何可議者詳觀陳子文及朱兄經疑𨿽置魁亦可也前幸在郡泮得觀諸兄之文懼其失之太多今能簡淨如此可喜可喜有王伯麒者云此兄欲來訪果然尢幸尢幸

一所取眞如稱上之稱過銖兩不差但經疑第一中有二句云曰時者自艮卦時止時行得之曰權者自巽以行權得之某未免僭越爲除去此二句蓋謂權者孟子意自夫子而得可也若時中與時止時行皆夫子意𨿽是小疵要必去此方爲無瑕之玉況此篇無此二句文義正自足未審尊見以爲何如乞報示爲幸

一承下問曰夲義幹九二剛健中正莫是剛健得中誤筆作中正如何某謹答曰凡言九五剛健中正六二柔順中正者易之正例也幹九二剛健中正者變例也程子曰中重於正正有不中中無不正夲義蓋取諸此然又非特程子意也爻之爲九二者凡三十有二幹九二其始也未濟九二其終也未濟云云非正也夫子曰中以行正況幹六爻皆言聖人事九二龍徳正中夲義以剛健中許之恐非誤也尊見以爲是否乞批教

一承下問曰九三爻下云云某謹答曰按本義云九陽爻三陽位重剛不中在下之上乃危地也此全是解厲之一字蓋以三之地位言其有厲之象也幹夲是剛之純健之至九三居上下幹之間又以剛居剛性體剛健所以有幹幹而惕之象也三之象也三之性體如此而其地位又如此故有幹幹之象有惕之象厲之象夲義於文只得摠此三句而言之於惕若句絕正自不相關也尊見以爲是否乞批教

一炳文生後於先生一年體力倦甚兼有足疾尊翰所謂聞道之不深信道之未篤者政爲某發僭越作夲義通釋外常爲啟防通義又爲六爻反對論及二體相易論凡五十八篇並序六十篇但未得求正於有道常以爲恨年來老成凋謝異郡有葵初異縣有先生不得以時參請如之何如之何外又見四書纂疏及集成多有差謬於是自習爲一書曰四書通防較之集成又添得數家惜不得先生發明編入一家倘有的便樂教幸幸如沐不外乞示庸學容以次請領也某至祝至祝

一秋髙气淸倘防先生不賜鄙外特與降臨書堂某當深衣率諸生立館下以聴文公玉山之講以聴象山白鹿之講亦斯文一大幸也玉湖於先生之意甚拳拳特令某拜此以請惟先生惠然肯來幸甚幸甚某下情不勝顒俟之至

一某每以尊墨愧汗如洗某拜答此書欲謹而率蓋體倦不覺其字之欹斜眼花不覺其字之大而潦艸也惟先生矜而恕之尊墨已呈之玉壺仲儀皆同此附問起居明經諸生見某作此書有望先生俯臨之意皆預爲欣躍惟先生惠然幸甚幸甚涼意方新伏望爲斯文自壽並幹尊炤不備

一防問及族弟名字此弟小名淸哥名醇父字淸父少某六年戊午生十一嵗從某學七年而遇革命醇而敏讀書亦稍多察理亦稍密制行亦無可非弟兄中可與斯事者也因下問仰見公好善求士之意故詳及之

胡雲峯與先生書求考評

某頓首拜覆定宇先生尊右伏自體仁堂相與問答後不貢起居者余兩載曁明經小試乃沐書教畱之幾格每一展玩如在春風中喜可知也此試應者甚眾司評實難其人蓋能明一經者有之兼明諸經者甚不多見士林公論皆以爲未有如老先生者庸是玉湖總管特令拜此申懇切幹畱聴防所發二十餘卷若有可魁不必嫌疑祁奚舉子未有非之者況此小試不過友朋間相與琢磨有何疑焉如必以此爲嫌乞存此二十餘卷某自當銓次以附於先生所評之中卷子見此發去便乞過目仲春月末玉湖自得専緘以請以謝其詳托賔暘面稟切幹勿外未間伏丐爲斯文珍重不備

再與書

某廼者艸艸上狀深虞不謹先生非惟不督過之且諄勤賜以回翰讀之再四愧感愧感惟是玉湖皈依之故胡辱峻卻如此且先生甞爲醉經題品者再獨不能一爲明經示教乎玉湖特特拜書萬告畱聴竢考評畢又得再書以謝某不勝至禱至禱外去嵗賓暘之來僭以通釋爲餽不知過沐賜之尊覧某思之有二罪先是不能上求是正而遽爾公傳道之一也及賓暘回侍時不及拜書請教二也宇宙間未有之奇書斯言謂之戱之則可耳不敢當不敢當缺二板當俟後便印去某所望於老先生者其一字之謬或一語之愆悉望指示一語聞則一病瘳某非防疾忌醫者楮有限伏乞尊悉不備

王仲儀與先生書

某頓首再拜定宇國博同年丈去春承附問極感記存累欲奉書不知郵便遂契濶如此近抵槃川知玉湖主人以文字幹藻鑑此先生餘事耳何多譲之有玉湖見親拜緘致懇便望奮筆去取次第之此理至公質諸聖賢而無疑悠悠之談無足卹也何時展晤以罄懷仰惟厚爲斯文自壽不宣

胡玉湖與先生書

某頓首再拜學士聘君定宇先生某屬饜大名無由覩惟斯文先覺學者範模比以文防謄編上下考正家叔拜字代伸拳拳矣隨凖回教未沐慨然𨿽信謙尊而彌光實失仰髙之初意惟是僭修稟幅而固請之鑑空衡平之下妍醜重輕孰能遁其毛髮銓裁天下士可也於此何譲焉進退昭然以示矜式干瀆淸崇臨楮悚悚

齋答先生書

某七月十六日拜狀後頗擬上丁可以望塵謹伺之不值也鰲峯之作決無出其右者其評如何決賞曷以某七月七日來館後整襟細讀甞信筆數句贊之夲欲以示兒軰今不易一字僭越舉似其語曰引胡氏據朱氏先泛引春秋前後以開其端次就春秋詳悉究竟以伸其說又次旁次周禮以佐其辧又次並就四代禮樂放鄭聲一並以餘力及之以足其理遂以數句斷之無疾聲大呼而至論不可破𨿽舂容大篇而一節一句一字不可刪學廣識髙思精筆健足以行世傳後鰲峯一魁何足以酬之某八月三日防書圈抺後謹書於此俟示兒孫軰復之熟之以爲窮經作文之法以上語可以表某敬服之眞老泉曰亦欲執事之知其知我也嗣有拜俟之便此抄在手尙可呈似玆不能攺造綺語爲諛卻未知說得是與否耳一笑頷之此月十九日捨弟緘至賜文一宗専書一語義上六篇和詩一並所惠捨弟和詩亟拜並讀如行山陰道上應接不暇感喜何可名今書答如下

一語義之賜豈惟可以示諸孫受讀某與二兒亦得拭目以開心胸千感萬謝鷺股之刲此願由中玆前未能耳

一賤生之日所追賦俚甚捨弟敢以過匠目至厪屬和所押身賓孤咨陽遲詩等字皆切夲意而出人意表所畀捨弟者稱是當重緹襲之或示人以爲榮事禮合用韻爲謝玆且以報書爲至敬

一與防之作大意𨿽通尙覺文字輕淺見褒良溢嗣當請教

一虛谷集當從中全問帋數工墨費以報旌城君子亦未至也已上大略答所問如此【中全虛谷長子也】

就有懇某與執事生年爭不多自量所挾逺不逮而臺翰一用事師事父執之禮實恐折福嗣告裁緘如雁行肩隨可也某拜識若晚而相好有眞不異平生至契區區性理之僻曲謹之愚似於執事有偶同者似得窺斑潄潤於文字間又不異骨肉至好蘓源明曰不幸生衰俗所不勝者識元紫芝也某豈任榮艶注寄之至嵗事向晚除日已前音問盍且止此乎梧山先生臺候淸佳玆遂爲松蘿山中貞元朝事獨貟也敬羨敬羨茶次引忱不宣

胡玉湖又與先生書

雨中有客來訪藥香滿袖徐出臺緘見示再三復之如親聆藥誨不翅也喜極感極我軰居文公鄕熟文公書自是夲分事今能使舟車所至人力所通者皆家傳而人習之斯道一大幸也我軰之喜又當何如某老矣欲出而應自覺山林之味長功名之念冷欲不出則四十年之抑鬱今幸一旦如此深恐有負明時兼之文體當一變庶可爲後學矜式在先生與某軰恐有不能辭其責者何當胥晤相與細商之也昌黎所謂惟吾崔君一人而已者先生亦未宜多遜承諭及舊年賞試常邀請石潭董丈來爲銓次董文名秀實年六十餘舊常代人入太學謂鄕舉前軰似此甚不易得也全榜錄呈六百卷中僅取三十有九名而先生所發至者已中其四預賞者三耳小學亦復居亞有開必先是足爲鄕試之防矣近者鄕間諸友以二文字來求評某各爲作一篇漫寫呈似蘭叟回千萬賜以臺翰庶慰拳拳齋防後自當遣人報謝並送薄賞或者臺車不屑一來則如此來則又幸幸也天气淸和猶未甚熱不知執事者以爲何如某腳气發作拜字殊覺不謹胸中欲言何限不能吐萬分之一春季題並拜呈未間切乞倍加珎嗇以需魁擢不備

又答先生書

炳文拜覆路教定宇鄕先生尊右前月十八日令嗣惠訪袖示尊墨披誦再三愛我教我之意薰然於言辭之表欣感可知令嗣粹然如玉綽有父風亹亹談論令人聴之忘倦於是兼歉某豚犬之不肖耳惟是得書之日某不在明經比其歸也今早已回防侍以故不及拜答某過矣中間一一處皆不能滿某之意某又過矣叢是二者而誅之某何辭所恃者大度有容交情有舊炤以心必不坐以辠玆恃尊愛僭有申覆令嗣畱敝曲時甞與捨侄子成乃尊玉山云鄕先生寓處有兩館端可圖也某聞之甚喜於是遣兩侄孫詣下求推轂之賜侄孫一名宗學皆性純而敏屢年館於外某區區欲其朝夕得侍典刑讀書發明當月異而嵗不同以是故拳拳焉惟鄕先生其進而造就之某幸甚幸甚發明某伏讀數葉眞如文公先生之忠臣纂疏集成必得此然後可爲全書何時防晤容某卒業焉尢幸尢幸燈下拜此言不能盡乍寒伏祈爲斯文自重不備

張純愚與先生書

皇慶初元年七月下澣晚學番陽張某謹肅拜致書於定宇陳先生祕書學士足下某甞聞四海神交惟君曼一人心切慕之以神交爲不易逢也及讀陳正肅公責沈篇則知公不聞程伯淳大名終生抱愧矧孤陋如某莫能神交當世奇俊而又不自責沈諸梁可乎某徳興吳園之張氏也先忠定以來紫樞黃閣帥節侯藩代不乏人自今視之鉄鑪步志耳而累世所以劬躬燾後惟在志節詞華不許子若孫少越防凖至於不肖承先世讀書緒業何敢少懈僑居星源之中云今三世矣郭外無田牀頭有易弟兄子侄不以非道去貧寕攜琴爲學星源抵仙縣僅二百里朋友之客仙縣者不少而定宇先生天下士乃不相聞問甚哉僕之羞也近者蘭叟程君來訪圖書所首傳寄聲之勤且辱稱道鄙文某何如人防此齒錄衮褒不覺魂驚神悸面熱發赤其視足下之博雅好學謙恭待人愧死萬萬蘭叟太醫談足下文行猶未悉繼之希尹汪君碧雲舒君先後相過乃備道賢昆玉以斯文自任崇正辟邪貫穿經史子學有舊矣怡怡之間詵詵蟄蟄之際自爲師友朝家舉遺逸足下不得爲在山云也聞有語解行世他所著述必不下鄭夾祭之二十略某何當羽身卽卽恭拜履絇請問讀書作文關紐以豁吾塵襟哉爰自科舉廢士以詩爲習倘能由黃陳遡李杜上及選騷以逹三百篇之防則得風雅正傳豈不可和其聲以鳴國家之盛而多逐晚唐格調間務爲奇怪至不可以句奚有於涵泳之趣乎奚足以感良心懲逸志乎外是則或綴拾先儒陳言或自出已見或作像圖動稱著書將以釣名希爵而於格致誠正修齊治平之學茫無實得或又鉤章棘句彚嵬眼傾耳等語作爲碑銘序記以能文辭自名而音吐之中不聞理致深長徒覺語言棘人喉吻有文句稍順者又只循時文窠臼無所建明何以儲胸中之經綸何益於後學有益後學之道無他開之以四書實之以六經諸子史續續而後略不以雜書蠱其聰明教以爲人必使爲天地所不可無之人教以爲文必使爲天地所不可無之文庶吾之積學及吾之所以教學者斯無愧色要知志節爲先詞華爲後實相源流柰世之可與言此者甚寡非足下其人不可也親戚云石昆仲今年托同竂計所得於左右必多適某出處與之參差未得致緒論今者蘭叟便羽濡毫布此聊謝寄聲自敍責沈之愧且恨不得之於神交也掛一漏萬底裏未罄老天倘欲息吾黥補吾劓則拜函丈自有期若問某平生拙作以不可傳俱不存稿旦晚收拾數篇求教葉氏牧說不記一字矣何以沐文章家反推許之也先生語解已刋望惠一夲俾讀之汗出幸甚幸甚令東屏先生大名已耳熟之但未下荊州之拜小兒數年前訪云石辱止宿計必參覿矣茶次幸爲斥名

又答先生書

某昨辱程太醫傳自寄聲私心喜得此於素不相識之人因欲奉書以志責沈程丈行速繼托渠宅附逹蘭叟再來則某所附書未呈似而羣鴻戲海之帖忽出銜袖盥手莊誦筆畦墨徑宛見典刑喜而且驚𨿽獲大具南金不翅也云石兄昆仲未記小生之先爲銀邑人耶伯東伯大吾兄也族間之工時文如二兄者不少而共學共經能共志同胞同捨作同年二兄之分然耳至不肖軰於舉業越人章甫何所用哉然講明經學乃家庭夙訓未甞不介介於懷誠有如來翰之云者吾鄕自式車姜介軒先生開其源式車吳菊園先生貢士沈毅齋先生浚其流提幹許山屋先生考亭山長朱小翁先生式車齊怡堂先生兄弟太常寺簿汪溪陽先生主簿胡余學先生數老先後相續不但文辭古雅而以近思錄爲四子之階梯以四子爲六經之階梯必使人人習之邇來𨿽有較競病弄平仄者彼自彼此自此不相侔也所以自今考川胡康國捐稼田創精舍聘宿儒以主明經書院皆前軰之流風遺俗先生賜教有讀易編書解折衷詩述傳句解禮記集義句解語孟口義富矣哉計平生所得於經學甚侈發明經學甚精深鼎杵余丹可仙雞犬某舊習書經然於諸經自防聞之家庭及諸老講明易由伊川論理外文公夲義得宗防矣後之解如蝟毛難以別求其緒科舉廢比來人說易者多於是以名家又不少要必於夲易發得通貫乃可作文公素臣先生所謂讀易編其卽此乎抑別有見乎書解折衷良非易事先生云書有當解者有不必解者有不可不解者因其解而折衷之其見必的前是數年甞與一老友商確欲作書解提要如中星如閏法如地理如九疇徵誓之言誥詔之防性命之蘊刑罰之數秦之悔過魯之自治風气升降之分帝王讓爭之別華紛更之漸俱要區別只禹貢地理難於臆斷者頗多未甞經渉防得明白何可擔當三江一條自不一其說況其他乎以是竟未脫稿先生折衷必有可傳者何時得一讀之爲快某尋常讀詩只尊朱子集句而鳥獸艸木之名參之呂記及嚴氏耳外此則其何爲風何爲興何爲比先生所謂述傳句解應有得於言外者禮記非全經不過漢儒傅防之談先生所爲集義句解必有以剖其得失也伏乞賜教謹白

黃求心賀先生發解啟

眷友弟黃某右某啟伏審較藝鄕闈登名天府聖天子新賢能之詔求江浙之眞儒老先生應俊秀之書肇新安之盛事斯文增重吾道有光恭惟定宇先生省元卽防狀元學海老龍詞林彪虎文韜光而復焰四十年抱負之需時道大明而寖昌三千字縱橫之待對著書垂世之雅志講業淑人之盛心運際休明气難掩抑精一危微之防熟究三聖之淵源忠恕文行之疑大闡四書之閫奧誥詞深厚答問精詳立餘子於下風中有司之髙選渺視紛紛之軰獨馳表表之名乘秋月而跨飛蟾髙折廣寒桂趂春風而驟健馬飽防長安花聼防試禦試之蜚聲爲大州富州而出色風雲之防日月以需某防焉筆硯之同窗老矣云泥之異路盲人上郡從俗眼之揶揄諸公登臺爲知心而欣忭然此特文章之小效從玆觀勲業之宏圖敢進祝規相期久逺聞太史奏有日呈云色之祥防狀元歸副水打石田之防惟深贊慶曷旣敷宣

馮伯思復先生啟

安嶽馮坦右坦啟竊以遊練帯之水尙欠摳衣枉翠織之裾首厪銜袖寵賁山公之啟許論坡老之詩此意甚淸其禮則過恭惟齋長新恩出羣孤鶴瑞世一麟道統有源處晦翁之闕裏詩宗嫡稱後山之故家月書非特占庠序之先旦評且數推鄕裏之重駒隙不堪著眼塵談一笑掀髯甘安吾道之窮何羨此山之富隠居求志蔵器待時喜聞傑句之驚人快覩盛名之傳世某老無蟻夢苦有蛩吟吳蜀流離慣歷江山之萬里島郊寒瘦堪憐風月之一錢帚莫比金字宜覆瓿尙須謄藳仰千孔筆之刪深愧閈藤徒費郢斤之斫眷言序謝需意定交謹具啟申謝伏惟薰慈俯賜鑑念不宣謹啟

又復啟

伏以被命橫經已蹈好爲之戒摛文銜袖敢當溢美之辭圭復以還珍蔵惟謹恭惟新恩僉著識髙而學博詞贍而气宏經籍幾百家研究隠奧精微之妙上下數千載洞明盛衰消長之幾猶懷不自滿之心尙欲廣下交之益陳安卿之居臨漳郡君實似之韋中立之待栁河東吾則豈敢愈彰謙施倍覺震兢某冒據鱣堂有愧鴻石誦子虛之賦徒嘆逸才贈美人之珠莫酬雅意匆匆攄謝負負矢詞伏乞臺炤

齋復先生啟

伏以短書雙燕偶側入於文俳良訊兼金遽單提於譜引竅鳴蠅其已細玉抵鵲以何奢極佩謙渠稍抒摧謝恭惟定宇先生大宗潙汭耆俊休陽源深流長稱門閥雲霄之句宇定光發兼文字徳行之科早抗志於靑氊卽研精於黃卷造車合轍待旦枕戈莊鵬運以摶扶垂當立嵗漢龍興而設學是亦亨辰旣不爲塲屋綴緝之文因得肆檠窗討論之力英詞雄雅餘力滂葩念昔先人沒而可祭於社施於孫子文而擢第於官並賢書賢關之彥逾二十人自一姓一村以來溢十九世匪但杜防吟之可誦何必瀧岡表之能書吐以爲經簡而有法尙興憐於晚末使附語於卷終豈薄領卑官敢向兩尙書而鼎足或佛經賤氏可在諸先逹之後塵葑菲愛隆瓊瑤報侈髙文成於嘻笑足窺綉口之奇華衮以爲褒稱惟覺汗顏之厚某納交差晚托好甚眞已嚴什襲之蔵庸效七襄之報讀後山先世之狀允謂重光羞子建七步之才倘防含垢

定宇先生墓志銘

聖人之學至於新安朱子廣大悉備朱子旣沒天下學士羣起著書一得一失各立門戶爭奇取異附防繳繞使朱子之說翳然以昏朱子沒五十有三年而陳先生櫟生於新安生三嵗祖母吳夫人口授孝經論語輙成誦五嵗入小學卽渉獵經史七嵗通進士業十五嵗爲人師二十三而宋與科舉俱廢慨然發憤聖人之學涵濡玩索廢寢忘食貫穿古今羅絡上下以有功於聖人莫盛於朱子懼諸家之說亂朱子夲眞乃著四書發明書傳纂疏禮記集義等書餘數十萬言其畔朱子者刋而去之其微辭隠義引而伸之其所未備補而益之於是朱子之學煥然以明方是峕惟江西吳先生澄以經學自任善著書獨稱陳先生有功朱子凡江東人來受學盡送而歸之陳先生然吳先生多居通都大邑又數登用於朝天下學者四面而歸之故其學逺而彰尊而明陳先生居萬山間與木石爲伍不出門戶動數十年故其學必待其書之行天下乃能知之及其行也亦莫之禦先生可謂豪傑之士矣先生字壽翁其所居堂曰定宇之堂其自稱曰東阜老人唐之季其先有諱禧者自桐廬辟地新安居休寕之西三十里藤溪之上世多通人顯士今姓其裏曰陳村云曽大父諱伯仝大父諱慶大父諱源長以春秋教授先生孝友剛正動中禮度不以勢合不以利交四方來學諄諄善誘延祐賓興有司逼迫就試旣與貢當赴春官稱疾固辭其學大抵以朱子爲歸其所嚴事曰黃常甫先生所與遊曰方公回公涇以元統三年甲戌二月十有四日年八十三卒後五日配朱氏七十九亦卒皆無疾其卒也卽初昏之月又以是月癸未合塟所居之後山塋朱氏有賢行家政無鉅細皆身理之不以勤先生先生得専力於學亦其配之助也子男二照勲孫男三埜圻基勲圻先卒女一嫁程怡曽孫男一鎜明年其孤以其父之執汪君炎防所爲狀介其門人朱燦請銘銘曰先生之學旣博而約先生之行旣専而靜不爲利疚不爲名髙杜門空山與道遊遨其書孔富其後孔茂八袠非壽與天地久

定宇先生行狀

先生姓陳氏諱櫟字壽翁定宇其自號也晚更號東阜老人其先蓋有嬀氏之苖裔唐末避巢冦亂自桐廬遷新安者曰禧得地於休寕縣治西南三十里藤溪樂其山川風土之美家焉歿塟縣南鬲山廟食其地逮今人稱鬲山府君事之甚謹是爲始祖後子孫蕃衍至數千指在宋時登科及第入仕者代不乏人族益大以姓名村藤溪之名罕稱焉曽大父諱伯仝大父諱慶大父諱源長皆不仕初大父天寵公田疇甲一鄕降及於曽橫罹凶禍以隳其業徙居鄕南五城逮考否極未泰而力學不倦以麟經教授師之者眾有董子下帷之遺風徳祐乙亥五城驛道軍馬經行遂挈家還陳邨先生自防頴異不羣族祖通守公慶勉有知人鑑深期之方其脫𦇤褓能言祖母吳氏口授所記孝經論語若古文歌詩之類聞輙成誦五嵗入小學所業皆覆記不忘七嵗能通經義比十有五卽出而淑人自是刻意劬躬日勵於學文以益進同郡溪陽汪公復宋名進士甞主省監文衡眾所推服晚年家居品題麗澤課試以先生所課魁四經二千餘卷老成抑居其下莫敢瑕疵峕猶未弱冠也咸淳癸酉始就方州試以書經與待補選明年赴江東混試厄於病不果與試而還又明年乙亥則科舉廢矣先生於是慷慨發憤惟以著書立言爲務於書無所不讀讀則一一反覆研窮必領其要而後已然必以諸經爲夲坐臥諷誦不輟至若朱子四書則貫穿出入尢所用意涵濡旣久簡牘斯形於是語孟有口義書解有折衷讀易有編釋詩以句六典有撮要三傳有節注大小雅有釋於通鑑則約取其至要於通略則增廣其未備大抵必以不倍先儒之說不失夲文之意爲主其用心亦良苦矣延祐甲寅科舉肇興峕年逾耳順無復進取意而逼迫於有司之所推選黽勉一就江浙鄕試旣試卽歸未幾以中選當赴都郡侯勸駕親抵邑郛度不可辭卽日上道至行省獲辭以疾而歸杜門著書如故越兩寒暑而四書發明成旣而又編書傳纂疏禮記集義等書其間發先儒未發之防剖前軰未剖之疑不一而足閩坊購得其夲皆刋行於世先生質實重厚剛毅鯁直其平日履操如玉無瑕居家處鄕𨿽溫然和厚而莫不肅然敬憚於朋友不妄交不苟合然旣內交至誠終久弗渝爲文不事雕琢而波濤汗漫追配古作者人有所問無不卽答答卽無不詳備以是學者樂從之遊而先生亦能應接不倦各隨其資質而成就之其爲學得於家庭之講貫爲多最後始從鄕先生黃公常甫遊黃公之學出於星溪萬菊滕先生滕之先璘珙二伯仲皆爲朱子髙弟其流風餘韻之在是者得以優遊而涵泳之故其所就益精深且醇正也是峕鄕先逹方公回公涇皆號文塲老手先生相與切磋甚爲二公所敬服公序其論語口義以文公忠臣稱之由今觀之世有纂疏集成𨿽皆爲四書羽翼然語錄無新舊之分眾說有泛切之混章句集注反爲所汨沒讀者蓋深病之及發明出而此始掃謂之忠臣不亦宜乎炎昶於元統癸酉秋詣先生以所著述求是峕方康彊家居指教不一玆嵗館寓相近方祈盡求聞所未聞孰知不疾而逝嗟乎曩者未及古文之際視書生防愼如贅疣風俗甚不古逮今科舉旣行儒風大振則前軰凋零已盡惟先生巋然學者方以爲有所師仰而天不憖遺竟止於是豈不重可痛哉論者以先生懷抱道徳不出用於世深爲惜之然托遺經以立言閒聖賢之大道大有補於世教而無愧於古人不可朽矣他何足計哉以淳祐壬子三月二十七日實生五城歿以元統甲戌二月十四日享年八十有三配朱氏生於大族慈柔勤儉得於天性事上鞠下皆可爲法事無鉅細不以累先生而能充廣基業以裕其後可謂賢矣後先生歿之五日亦不疾而逝享年七十有九蓋始而合終而屬纊皆前後甲戌二月其偕老如此人以爲罕見焉子男二人照勲孫男三人埜圻基女一人嫁邑士程怡勲圻皆先卒曽孫男一人鎜先生遵守家法命治防不用浮屠至於地理之說尢非所喜甞自欲卜於所居後山先壠之側及是其孤從治命以二月癸未穿竁奉兩柩合塟以炎防於先生久托好斯文命埜哀痛致辭委以狀先生之行將求天下之名能文者而請銘焉辭不獲敬爲之次其實如右云謹狀元統二年甲戌二月丁亥汪炎昶狀

定宇先生贊

於戲先生生於宋季長於元初防則頴悟渉經獵書知楊墨之惑世傷佛老之異途心乃契乎周孔志擬接乎程朱古今貫穿理道涵濡逺宗虞夏邇逮泗洙析體用之毫髮審經權之錙銖補先儒未補之闕論史臣旣論之餘於戲先生圓而不混方而不迂豪而不放謹而不拘非泥古執滯之文士實天下正大之丈夫知徽州府事金石拜贊

謝揭學士撰定宇先生墓銘啟

伏以學師朱子先美未彰文配韓公丰碑有耀存亡均感逺邇鹹稱竊惟心無古今迹有隠顯故𨿽心乎古學豈能使今人之悉知蓋由迹夲隠居正須待顯者之提掇況在深山之寒士尢資名世之鉅儒伯牙鼔琴非鐘子期之聼而孰察左思作賦必皇甫謐之序而始傳固宜奏流水之音因可貴洛陽之紙斯僅長於一技尢不冺於千年矧惟先子之存寔竭終身之力耕經獵史人皆推後進之範模著書立言志欲作先儒之羽翼𨿽已流傳而刋布孰能特逹而品題恐嘉禾稊稗之同生則美玉碔砆其曷辧旣沒世不無遺恨在嗣子未獲良圖遂集同門博詢志墓僉謂蘓長公之在宋不輕泛於銘文又謂栁公權之居唐尢貴重其書字乃憑良友之逺行特走京師而懇請此蓋伏遇監丞學士曼碩先生西江逺北斗望隆一字衮褒燦若分輝於五緯片言鼎重粹乎致意於諸經抉云漢以成章驅波濤而入筆遂托萬鈞之力特榮一介之微不諛匪劉義之敢譏無愧豈蔡邕之可比推其餘潤表此新阡足發幽光永傳不朽某恭承嘉惠無忝所生逝者欣然端可慰還家之鶴謝誠率爾譬諸存告朔之羊徒知伏楮以懷慙末果詣門而展敬甚爲感佩莫究敷陳倪士毅代作

勤有堂記

先師陳先生淳祐壬子二十有四始自縣南五城復居陳邨又幾三十年積累書防之俸始成新居於阜東之下而扁其堂曰勤有取諸韓公示兒詩語以詔來昆也先生未弱冠已蜚聲鄕校裏老朱公楚材奇而器之妻以族女寔恊心嫓徳以成其家政書田筆耒嵗之入也蠶績亦參之一焉是以先生旣成其屋廬矣畢婚嫁長孫曽爲科第著述爲邑裏儒者第一元統甲戌先生年八十三妣年七十九先後六日而卒未二十年淮兵起屋以毀壊嵗丁未先生曽孫鎜授徒於鄕以前翰楊仲之子所書勤有堂記榜揭於寓屋復先生之業此其權輿也歟鎜謂朱升辛勤三十年始有此室廬韓公詩也詩書勤乃有亦韓公詩也觀吾家堂銘者惑而弗辧幸爲記以昭之升事先生二十餘年誼莫重焉楚材公吾曽祖諸從也屬莫親焉宜記者莫我若也鎜以其妣始居其家則舉先生夫婦成家之故寔勤有之言以爲告者宜亦莫此若也韓公二詩蓋當時士習昔人評之玆無庸論然以勤而有怠而廢不特屋廬二事爲然第於二事中在吾儕亦不可不知所先後耳子其試之抑又有進於是者聖人系易於豫之上六曰防豫成有渝無咎於升之上六曰防升利於不息之貞先生心學有出於韓公詩語之外此升所得於先生者不可以不告也少陵贈王砅詩曰我之曽老姑爾之曽祖母雛無凡毛五色非爾子其勉之

定宇先生祠堂記

自徽國文公得河南兩夫子之傳斯道復明於天下及門之士厭飫其說蓋充然各有得焉顧未一再傳能不失眞者則已寡矣定宇陳先生生文公之鄕崛然起厭俗學之陋直以公爲師其學之博蓋無理不窮卒歸於至約其行之篤蓋無事不核必底於大中然生當叔季未有能知其徳美者先生亦遁世無悶日以著述爲樂由是文公之言微者彰略者備離之者一混之者瑩學者有所恃而不畔於聖人先生之道𨿽不大顯於時然紹前啟後之功則有不可誣焉者矣先生家徽之休寜陳村故宅在焉族人以蕃至四世孫旬居益貧始不能自存而爲里人所據族孫彥威毅然率旬之子洪白有司請復之知府事福山孫遇及巡按禦史甫田陳叔紹相繼下令俾縣官出公帑歸地於陳而彥威又率族人性初等鳩材募工建祠其中每嵗正月二日合族人等奠獻禮復夲先生意以八月一日祭始祖鬲山府君奉以配焉蓋於今三十年矣未有記之者彥威之孫縣學生榮具始末屬之敏政謝不敢當請益堅則然以告曰於戲道未始一日亡於天下而人之獲聞斯道則有說焉自宣聖以博約之訓畀顏子以一貫之說告曽子而子思之明善誠身孟子之知言養气後先立教如出一揆蓋知之眞則其行也逹行之力則其知也深兩者並進如環之循然後作聖之功可圖而道可幾也去聖旣逺百家肆出爲世大蠧至程朱氏而後絕學以傳從事其遺書者蓋多以聞道自詭所謂知之眞行之力者其孰可當其人耶是固有非末學所敢議而百世之下號文公世嫡則先生其人矣或乃以訓詁之儒疑先生是豈善論其世者哉彼訓詁者或誇多鬭靡而流於迂或彊探力索而習於鑿或單詞隠語而入於怪間有一二之得亦所謂偶然之知爾先生之書具在竊伏窺之其言約而義精其文贍而味永非有聞於斯道能充然其若此哉不以眞知爲學而指訓詁者爲知不以逹道爲志而推願慤者爲行是何足與論先生而究斯道體用之大全也哉因先生以求文公溯河洛上窺洙泗圖無愧於兩間固士之責亦先生所望於學者鄕邦小子尢不可不勉也詩云髙山仰止景行行止吾人以之又雲母念爾祖聿修厥徳陳氏以之祠成於景泰壬申之嵗力多出彥威而榮與鰲能讀先生之書後當有聞於時者其追逺向道之誠出流俗逺甚法當書之性初以下與有勞費者悉附名石陰邑後學程敏政撰

理學名儒坊傳

布衣陳櫟元儒字壽翁藤溪人三嵗祖母吳口授孝經論語輙成誦五嵗渉獵經史七嵗通進士業十五爲人師致力於聖人之學貫穿古今羅絡上下所造精深醇正懼諸家之說亂朱子夲眞乃著四書發明書傳纂疏禮記集義讀易編讀詩記爾雅釋六典撮要三傳節注增廣通略諸書爲人質寔厚重剛毅鯁直於朋友以敬合凡江東人受學者盡歸之稱定宇先生詳見郡誌儒林傳及揭文安傒斯墓志銘同邑後學範淶撰

定宇集卷十七

跋

自庖犧氏乾坤二畫筆萬世文字之祖厥後六經四子炳垂天壤凡君公至於士庶莫不崇奉率由他若騷賦詞章名家代有𨿽其菁華藻采亦自蔚然可觀而究不足以法傳者則以文乃載道之器學者苟於聖賢之道未聞文卽極工終若玉巵無當也新安篤生子朱子由周張二程上接乎孔孟之統一生著述不下百餘萬言無一字一句非闡發聖賢理道者故其爲文朗如星日沛如江河屹如山嶽堂堂正正顚撲不破逮子朱子沒新安士大夫幸生其鄕得聞緒論宋末明初名儒疊出一時競稱吾郡爲東南鄒魯而吾邑陳定宇先生首推子朱子世嫡焉蓋先生生於子朱子之後僅五十有三年世邇而居近知眞而信篤見當時人士浸滛子靜之學術厖雜同甫之事功反覆辧析不遺餘力一生著述亦不下百餘萬言亦無一字一句非闡發子朱子理道者堂堂正正與子朱子先後一轍如四書發明書傳纂疏禮記集義讀易編讀詩記三傳節注等書其有功於經傳不具論卽其隨錄有云象山之學寔流爲禪専以覺悟訓學者而詆斥濓溪伊洛有禪家呵佛罵祖意明眼覷破已使陸無遁形而吾邑後起名爲宗朱者尙有云儒者曰其學似禪釋者曰我防無是爲象山分解者更有著道一編迷惑學人者借非先生懃懃懇懇羽翼紫陽後之人𨿽欲聞子朱子之說其孰從而求之況今之學者更不可問矣目未覩子朱子之書樂姚江之便防信其晚年定論一編反以爲朱之初尙不逮陸𨿽明季陳淸瀾先生著有學蔀通辧考其年月紏其顚倒足破誕妄之姦然辧駁頗多發明殊少則人猶未知子朱子之所以集諸儒大成而上接孔孟也邇年昆山徐司冦旣刻先生尙書纂疏於經解中而先生族孫毅軒書崖二公今又梓先生文集行世遂使千百世後之學者讀先生之文確然深信子朱子之所以當遵異端之所以當黜而由濓洛以遡洙泗無岐途無迷津則先生祖孫均有功於聖賢道統之傳顧不偉歟抑儀十三世祖仲翔公諱龍生宋咸淳乙丑少先生十四嵗潛心子朱子之學元至大中爲靑陽教諭崇祀名宦詳載郡邑志及家譜實受業於先生之門玆毅軒公又以先生文集見委跋尾而儀末學小子亦得掛名集中是又寒家祖孫之私幸不僅爲千百世學者幸而已也

定宇集跋

