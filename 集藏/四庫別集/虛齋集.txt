

欽定四庫全書

集部六

虛齋集

別集類五【明】

提要

【臣】等謹案虛齋集五卷眀蔡淸撰淸字介夫晉江人成化甲辰進士官至江西提舉副使以守正忤寜王宸濠將中以罪謝病歸越數月起爲南京國子監祭酒未及上而卒萬曆中賜謚文荘事迹具眀史儒林傳淸初學主於靜後主於虛謂天下之理以虛而入亦以虛而應故自號虛齋成化間士大夫多空談理學惟淸防實力行能不爲訓詁支離所域所著易蒙引四書蒙引諸書皆別著錄眀史藝文志載淸所著虛齋文集五卷與此本合淸爲學以窮理爲主平生篤守朱子之說其讀蜀阜存稿私計中謂朱陸俱宗孔孟而門戶不同然陸學未盡符於大中至正之矩不免爲偏安之業其宗防所在可以槪見及其釋周易時於朱子之解意有未安者又多所異同不爲苟合是其識解通逹與諸儒之膠固執滯者不同故其文章亦純厚朴質言皆有物𨿽不以藻彩見長而布帛菽粟之言殊非雕文刻鏤者所可防及至本傳稱淸在吏部因王恕訪以時事淸上二札一請振紀綱一薦劉大夏等三十餘人恕皆納用檢其文並不見集中蓋編輯時巳有遺佚而今不可考矣乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

虛齋集原序

溫陵蔡介夫虛齋飾躬砥行動凖古人其學以六經爲正宗四書爲嫡傳四儒爲眞平生精力盡用之易四書蒙引之間闡發幽祕梓學宮而行天下其於易深矣究性命之原通幽微之故眞有以見夫天下之賾象其物宜天下之動通其典禮四方學士師宗之曰虛齋說也守毋變扶衰振落溫陵造就可謂易學一時矣經義趣深理到論防諸作暢達疏爽詩文別出體格掖人心而系名教卒澤於仁義道徳粹如也貞剛善晦而亦間取夫名者之忌在禮曹三原王端毅公引入爲吏曹竟復爲禮曹乞南又乞告特起按察副使督學江西寧庶人仇予因仇介夫介夫引而去逆瑾亂政起祭酒以鎭壓人望而介夫先沒矣嗚呼介夫之不爲鼂錯龜山非幸耶景尙遺徳姚英之諸君子爲立祠葛石厓志貞爲輯遺文梓之一時交與予在也序其可辭夫有造道之文有述事之文楊子云曰商書灝灝爾周書噩噩爾後世有作其雄視前人亦不爲少矣卒之無足嗣往徽而歆來聽又況移情役物越禮分而爲者嗚呼邪說也贅言也雅論也知斯三者可以定是文矣其不然文華作气質雅收聲而去道逺而昔後村序艾軒之文曰以言語文字行世非先生意也介夫言語文字間哉介夫初主於靜旣又主於虛楊月湖方正曰主於靜是時理學中輟二公寗永貞丁王夫江朝東崛起於曠鉤深索隠二公殆獨得云正徳辛巳夏仲道友見素林俊書於雲莊靑野

欽定四庫全書

虛齋集卷一

明蔡淸撰詩

自嘆

五十𨿽未老巳知非少年欲將心事道秪恐付空言

題扇

風本造化權卻從手中得因思天下事也須著人力

見武夷二首

日日問山水今日見武夷防頭一段意山靈知不知泰山孔子登武夷朱子寓吾想萬山靈亦羨二山遇

別鄒汝愚謫雷州某所吏目五首

識君未三月別君遽萬里自疑非丈夫淚落不能止識君未三月別君遽萬里終不爲君恨天地有正气識君未三月別君遽萬里應思生才難莫負乾坤意此行比遊學十年觀造詣炎荒無友生神交李伯紀慷慨出門去黙與千秋期飽喫恵州飯少和淵明詩我觀古丈夫揮手構寰區節士非得已矧彼章句儒六籍垂世意豈爲崇簡書心丹宜細煉爲邦者如愚

哀鄒汝愚六首

天地元無情汝愚信死矣舉世嗤笑之吾獨不如爾汝愚信死矣展轉淚沾襟一死未光明爲君恨轉深年少心更赤竟以死遐荒英魂飄何許願返托班行思君眞益友過我擬十籌思君不可作緘恨付春秋君昔抗疏日計亦念至死正气由乾坤有懷莫能止有懷莫能止一死亦吾事

君气蓋一世君窮直至骨身死無所歸妻孥無黔突遙遙萬里道老父訝喪紼生子願聰明爲君長壹郁

送黃邦瑞還廣

抱病日防防君今又逺行斯文諒有味分手能無情栁色才沾白稍頭又轉靑百年眞轉轂何以慰平生

第一山和胡太守

一登第一山自覺眾山小日起海門騰雲連邊樹杳物情隨運遷元化無時了一事類登山懷哉愧不少

月夜雲谷室聮句

今夕復何夕靑燈共片心聮詩乘酒興弄月傍花陰淸趣伴光景閒談斷古今萬年不盡意要在自家尋

福州寄同志

去家十五日始入福唐州宦心未汲汲鄕思柰悠悠行亦諉雙老用何能一籌途中每自問揩目看春秋

白鹿洞書院武侯靖節祠二首

洞中那得臥龍蹤因石興思蓋世公當日何人撐國事洞中正爾臥眞龍

靖節當年更隠憂欲爲諸葛勢難籌眼中風物皆非舊惟有黃花共晚秋

尹太守遺愛祠二首

山自蒼蒼水自深賢侯遺愛可勝吟至今一个祠前月猶照當年撫字心

饒他槖裏有千金難買邱民一防心今日泉山一片石千年永作牧民箴

題何子完孝感詩

昊天罔極更何言此事惟堪心自憐滿捲新詩傳盛事孝心當日豈其然

月梅

冬裏有春一味淸不因風雪不知名問渠知己有誰在月在天心人在庭

四一迂士捲

造物無言露卻眞采眞多是看花人傍花隨栁前川樂數百年來幾問津

送唐給事兩廣盤糧三首

使君自說未更事足認使君自老成年來頗訝當途客欲將矯拂輔升平

錢谷元非吾分外握算亦能助太平學術多君非口耳此行認取舊書生

感君遇我特從容愧我疏庸百未通宇宙之間大有事煩君細問白沙翁

題鄭驛丞髙岡九老圖二首

九老髙岡恣勝遊西來匹馬正追求我今亦奉吾親去紫防山頭境最幽【紫防吾泉名山也】

擾擾塵途二十秋歸心今巳托東流披圖喜見林間叟極目雲山興不收

題畫舟中昻首者

閒棹扁舟出釣磯涼風掀動數莖髭江天一覽淸如許誰解昻頭不語時

建溪戀竹

十月二十七日舟過建溪溪滸有竹數枝獨秀出其倫類且近映溪流天光涵之上下玲瓏其景妙甚爲之停舟注玩不能去者久之舟中有王氏子自言能畫因令圖其像共載焉詩以詠之

一見此君便有情況臨浮碧涵虛淸行邊不忍拋君去敬寫君眞作伴行

飛鶴窺汀

一道風雲次第經低徊有意在沙汀丁寧莫爲緘鱗計且看滄浪淸不淸

遣興

舉天地間一正气誰能收之腔子裏饒他身外無餘物可受用的滿天地

讀書評寄鄭仲平

昨夜得一讀書訣因風寄與吾人說此身跨在雲霄上俯照人間了毫末

又作文評

最愛前人一語眞豪華落盡見眞淳我今特與梅花約桃李相逢各認春

題周世祥員外又是一別捲

丈夫出處亦何意遇流則行坎則止都門才喜接春風而今又是一別矣

哀天臺黃亞卿二首

我入銓曹詢故事心香一瓣屬天臺只今柱石廟堂者多自當年推轂來

十年自占優閒地一札傳來歸夜臺不惜官階未極品胸中生意尙無涯

挽溫方伯

一日蓋棺萬迹陳百年何事只憂貧輸公勘破人間事獨執一淸見古人

戲友人作墨鶴

天下皆知鶴質白怪君何意墨其身應嫌皦皦者易污直將此意悟時人更願無心待品物形形色色任天眞

登淸源次馬太守韻

行行行上北山巓始信人間別有天紅日當頭眞可捧白雲著袖似相牽細思田土千般物何似淸源一滴泉我欲便爲棲隠計壯心未忍負靑年

同黃石二生遊獅子巖和陳少參韻

一上獅峯四望低恍然身躡九霄梯風雲何意俱來防虫鳥無心自在啼靜對乾坤疑有話追思先哲愧畱題攜朋更向淸源去去路相將莫遣迷

寄張廷實四首

夜窻諭虫有引在京

六月初二夜靑燈獨對紙窻外有虫欵扣欲入者久之頗悶其徒勞而不得其門也然茍納之則彼決然赴死地矣不忍也口號以諭遣之云

爾虫勿愴忙是乃燈灼光迷途殆爾福得路將自殃去去效尺蠖朝來朝太陽

答林待用江湖念亦在京

每見江湖靣便生霄漢心此心固未穏有病莫能任豈惟吾身病心亦久淸陰未須論世事歸去亦自鍼因見江湖靣轉得天地心天地心如何黙行古今大徳自惇化川流本靜深百年等旦暮浮雲浪自歆胸中無活水安得商家霖

又和滕古甫見寄

平居喜誦古人句男子要爲天下奇卻愧年來三十四正是濓溪作縣時

興動時亦嘗試吟一二詩第淸於此段工夫甚缺因詩伯扣及以請教耳詩𨿽不足言然區區心事亦略見於此昨承出處之問卽是爲復矣

題盛用陽師省捲

我覽師省字惕然中不寧悠悠老將至省身愧未能惟昔有曾氏三省日有恆惟今有盛氏乃能上師曾師曾固非難師曾亦豈易省身勿泥三隨地安著己柔者思不隨剛者思不厲操術必求精濟人不謀利如此類推之一息不容己此心貫萬端疑卽一貫地人品夫何常希曾亦曾矣小子嗟後時羨君早立志從今創腳跟行逺必自邇

同年防

愛我同年防防中皆俊英入同奉天殿出或各専城譬如一家子腑肺親弟兄或內而侍養或外以經營戮力家事理所冀家和寧丈夫始讀書便擬掇科名及其旣登名豈徒娯一生髙科一時事千載有汗靑富貴無所樹風花不百齡端居時獨念宇宙事非輕皇天生我曹豈我私聰明民胞並物與此責在書生昔年窻下業一一皆典刑少者忌謀躁老者戒宦成願言各自愛年弟復年兄

題雲谷室

山矗矗水簇簇白雲一片臥空谷臥空谷兮渾無心乘風起兮應爲霖

秋江送別

我愛秋江水一淸淸徹底淸波靜涵萬古心淸流一瀉直千里君今從此發修程我聊贈此淡中味

和張大尹登最髙峯每句上四字皆張詩

身在翠微兮我意登泰山之仲尼眼空溟渤兮而亦收其吞天之勢以助吾胸中之奇足躡靑雲兮遂揮長風而直上手扶紅日兮光光明明於宇宙間是曰男兒

題商山四皓圖

鄒魯儒生落秦火諸公正在山中臥咸陽宮殿三月紅諸公洞裏自春風馬上英雄饒善罵罵聲不到商山下獨憐帝子意來防一至漢廷力回天君不見李斯韓彭皆葅醢秦皇漢帝亦安在當年商山四老翁至今人間往往想丰采

洛江行送業師

我有先生學行獨不羣籍籍聲華動八閩我竊緒餘尙一薦嗟吾先生兮始自貢途充國賔先生不見伊呂當年無科第自有功名萬古新困龍若際風雲便方潭勺水可騰身𨿽然先生早了環中趣否泰由來都是春此行如遇成都卜只問忠與孝不問屈與伸

題嚴陵送別捲

我未識江生而知生之名生年始十六文采動羣英乃父嚴州守其學見之行承家今有子賢路擬相仍吾友阮君浩楊欽及其兄與生同筆硯臨別莫爲情千里馳書來祈我贈詩聲詩以道情志不以供人事矧我非善鳴何以塞君意𨿽然仁者贈言古有之要之其言不必寄嘗聞君子學爲己請贈此語當篇詩

畫圖景

崇山巍巍矗天起根盤不知幾十里萬木羣然山之巓其中大者挺然長榦而繁枝明堂之棟應可擬逺山其勢浸微茫雙峯直靑雲裏丈人結廬擅山光閒來呼童攜竹杖出門一徜徉翹然矯首靑雲上意欲乘風至帝旁一得至帝旁俯首瞰下方何處民窮何俗陋誰爲姦惡誰善良便應奮起今日憑欄手爲玆民胞物與一鋪張鋪張畢塞吾責然後歸去來兮舊山阿千駟萬鐘柰爾何

題洪氏慈節堂

慈母人間非不多慈而節者能幾何洪母之慈似亦少慈不徒愛愛而教一燈母子共分光母讀子讀影相弔若其操節果何如爲念夫家世業儒我今儻若差一念萬卷家藏棄無餘天地一逆旅百年能幾許夫在則視夫夫亡則視子但願子有立夫死猶不死妾身自分止於此吁嗟兮洪君君母之賢世罕倫君今莫計位髙下只取胸中一物眞我聞立身須以道善名是顯親汗靑豈必皆達者未計眼前屈與伸我亦爲人子年來已度三十春家貧自少事章句父祖力家百苦辛往年吾祖己捐棄臨行猶願孫成器而今一第市童憐痛哉吾祖安在矣祖母於今老色深念之中痛不能任雙親四目僅一子況復暮景仍駸駸平生學力盡虛耳世事顚迷無與比靜中自笑復自悲授之以政將何以每覽程朱性理書踐履一意負心期古云三十骨骼成輕暴气質若未移顏淵三十徳行立鄧禹三十功業畢我今三十何爲哉少日已去老將來父祖教育良可哀爲感洪君訴母苦客燈獨對淚如雨濡毫不管詩家數爲君艸艸傳心語

四哀詩

成化辛丑予自京師南還以病少畱嚴州嚴之士就予館問所疑者二十人其中楊氏二子銑欽最敏而厲夜讀書率至四鼓日不復就寢予固期其成而常戒其過也越數年欽領鄕薦而銑以病卒其親友皆曰是過於苦學所致噫死生有命固己獨不曰守身爲大父母惟其疾之憂乎知所以爲學者正不當爾予今不得九原而責之矣獨念其正身刑家之化有可言者銑病亟妻陳氏年二十四哭曰婦人喪夫其初誰不云守節但不保其終耳且後日守節與否死者亦安知其能悉哉遂潛入室自縊死旣蓋棺而夫目亦瞑遺一女欽育之未幾亦死欽哀痛久甚而不能忘也因求大司空鉄泉胡先生大司成雙溪劉先生爲序爲歌以存兄之名以傳嫂之節以伸巳之恨予素不能詩文適覽二先生之作懷昔感今自訟其缺也不揆而續貂焉而乃追尢銑苦學之過者以欽此病猶或未盡祛也設有議予不宜用死者之事戒生者則豈知予與欽相與之情哉失言之咎吾寧任之四哀之目見胡先生序云

一哀兄

古有二宋與二蘇我意二楊亦並驅銑也早逝欽也孤霜月哀哀孤雁呼銑也之逝何早乎旬日期盡萬里途

二哀兄卽師

昔日小蘇與大蘇對牀舊約老不疏生今此願不可攄靑燈獨對讀遺書讀書之意竟何如立徳立功澤八區顯祖宗兮大門閭伸兄遺志無使孤

三哀嫂死於貞烈

一死人生所必有佐逆偸生多白首往往仍出儒紳冑到此昏顚不可究娟娟女兒閨中秀夫危未絕命先授所決夫目得親覯靑天白日九地透至性獨能全所受寧知身名朽不朽嗟嗟末世多盜儒如此女兒眞丈夫若夫昔也曾師吾吾今以若爲師乎

四哀侄女死於孩提

兄嫂相從九地遊獨遺孩女哭啾啾丁寧內人勤卹收古有伯道若知否神理茫茫竟莫求掌中珠失竟莫畱骨肉之恩竟莫酬此恨此恨百年何人瘳

雜著

管見上堂尊

治病者必求其致病之由然後藥力之施得其地而病可起不然藥物千種所投泛漫無益於疾也近日彗星之異天道逺固未可必知其果爲人間何事而見然以目前之事計之或者外冦之勢方張而吾所以禦之之具瀟然無一可仗天之意其爲此耶愚謂此病也非病源也數十年來上下玩安忽危紀綱日以廢弛紀綱日廢則士風日獘士風日獘則民力日屈民力日屈則國勢之危隠然無形歳復一歳如種在地萌動有期政使無邊場之警亦將有境內之憂故今日急務在朝廷之紀綱其次乃在邊境紀綱旣振朝廷旣正疆場自固外冦自服矣何謂紀綱不振愚不能周知四方事姑以耳目所及者言之前歳淸寧宮災皇上躬自修省又誡論羣臣各陳時務得失於是兩京科道官請以皇上所得李廣所受朝士賄賂簿籍按行黜罰而更賢共理此固亦修省之大節目也而中外臣僚狥情爲己曲相彌縫竟使皆得無恙縱以人眾爲疑亦當去其太甚柰何公論所指曰某爲姦之首而姦之首乃晏然朝端不動矣曰某爲佞之魁而佞之魁乃亦晏然朝端不動矣至其所貶逐以應天變者僅言事禦史胡獻一人耳卽此一事皇上所親目而切齒者臣下猶能巧計彌縫如此況於其他之可以遊詞浪說惑於萬里君門之外者哉愚𨿽不能悉舉抑亦無待深言今日紀綱之廢弛一至於此士大夫風俗安得而不壊乎故一波動萬波隨謂罪皆計免何用惴惴懷刑謂功皆可以權得何必孜孜從事茍可以利其身赤子之塡委溝壑不暇卹也茍可以利其家君父之大事所系不暇顧也非但大姦大佞其實至愚至癡士風如此民力之屈尙忍言哉今士民之貧者無立錐之地而宦官厠養至有宅舍擬於公侯金銀動以萬計此皆萬民膏血所萃也朝廷錙銖而取於民以爲士馬之資者乃多充牣於庸將之家轉運於權幸之門於是兵弱不能衞民敵騎一至而邊人身家一掃空矣諸若此類愚亦不能盡言也意今日中國之虛實四裔亦當知之過半矣甚可懼也抑豈惟四裔爲足虞前世艸木間英雄往往乘間而起蓋士風獘則人才乏民力屈則兵力弱今日天下大勢皆然故謂備禦之具無一可仗也其可不汲汲及時振吾紀綱以捄藥之乎夫賢者必用不肖者必去有功必賞有罪必罰此紀綱之大凡而朝廷之所以爲朝廷者也嘗怪周世宗以蓋世之雄舉中原百郡之兵而伐南唐宜若無事於再舉者而乘輿三駕首尾四年僅得江北而無全功何則當時南唐僅能持其紀綱也如叛將朱元之妻樞宻使查文徽之女也文徽以寵臣故表乞全其女命唐主批曰只誅朱元妻不殺查家女當時無有能以巧計彌縫之者故國𨿽弱小猶能支吾大敵焉況以今日堂堂天朝幅員餘萬里萬國無二尊曰兵曰財色色皆可辦者惟紀綱朝振則國勢夕張矣不然地大不足恃久安更可危也當宋元祐閒朝廷相司馬光而黜章惇輩盡革熙丰獘政遼人聞之戒其邊吏曰中國相司馬矣愼母生事開邊隙以此觀之中國動息四裔無不知者其可自廢吾所恃以爲外域利哉更以周世宗髙平之戰觀之才一按誅敗將何暉樊愛能等而兵勢遽赫然攺觀於俄頃之間自後百戰百勝率如破竹之勢則紀綱爲國之命脈舉四肢貫百骸至重而不輕也明矣若夫紀綱根本所在則又在於人主之一心故心正則百事可正理明而後其心可正講學而後理可明學必正學母徇於文藝之末而後有明理之功其指要則皆不外乎眞氏大學衍義一書所言矣嗚呼此一書者眞聖學之藏寶也人主不但當以日講經筵凡深宮燕居之際終食造次之頃皆當時時誦服不少遺忘務使其言浸漬融化於一心之內而時出疊見於應物之間然後爲有得而天下事皆可無俟多言矣不然安得事事而爭之旦旦而正之也哉此𨿽書生之常談其實不易之至理蓋不患外域之不服而患朝廷之不治不患萬事之不理而患君心之不明今日修省之計伏惟大臣爲國家先謀其大者生之言粗疏繁絮非敢擬爲尊者所采以獻上也冀采其意而更爲詞以獻上耳

又

今日兵備廢弛而邊境爲尢甚其當捄爲尢甚急蓋朝廷養兵本以制敵而今多役於權要之門朝廷給財本以養兵而今多落於權要之手气勢不振於未戰之先威令不行於方戰之際功罪不明於旣戰之後我之虛實旣素爲敵之所窺敵之虛聲益足爲我之所畏今欲救之糧賞宜遣朝官以頒給不必悉關由於將領私役宜専委官以防察無事則寧恣之逸遊非親得雋於矢石之間者不得冒功宜從兵部報效試中者乃遣之一或敗事於旗鼓之下者不得逃罪宜委方正官員紀功者並察之然其要在於將帥之人品不凡人品不凡則無事於防察以妨其權其機在於朝廷之紀綱振舉紀綱振舉則自將帥以下無不用命昔儂智髙屢敗官軍宋一用狄靑爲總帥而南方遂平於旬月之內周世宗始敗於北漢立誅敗將何暉樊愛能等而兵遂無敵於天下唐羣帥討淮西之兵不用宦官監軍而用裴度臨督一舉而事定蓋同此將領同此士卒同此器械同此糧賞亦在乎所以用之者何如耳此非經世之大本似亦救時之急務也謹具手啟以備采擇之萬一

自箴十四條

夫禮者賢愚貴賤之相休戚存亡之幾也

四肢百體身之膚殻也愚惡者所均有也心術言行身之精也思齊賢者所致力也於此而不致其力焉是無身也所存者膚殻焉而已矣多言何爲

事理通達而心气和平故能言品節詳明而徳性堅定故能立此語其誰不知誦之顧實得者難耳

人之眞常見於飲食言動之末因仍造次之間故君子愼獨除邪之根也不然畢露矣

善愛其身者能以一生爲萬載之業或一日而遺數百年之休不知自愛者以其聰明而際盛時操名器徒以就其一巳之私而已矣所謂如入寶山空手回者也斯須不離乎正大則俗所謂吉者亦自不我離於斯須矣𨿽或不吉猶吉也斷乎必然也天地不能違者也虛而一盡矣

最要靜愈靜愈靈

步步是理卽步步天堂

蓋聞天地所以長久者以其气運於內而不泄耳故仁者靜而壽天下事斷非浮躁者所能完也

分陰不惜學力不充當事臨疑口耳無所歸手足無所措

不學無術之獘至於赤族

立人之道曰仁與義一陰一陽也蓋凡接一切人應一切事皆當以仁爲主至於仁之行不去處便有義以裁之矣故不窮

【闕】

許多當避嫌【闕】

便以聖賢自擬王應韶云此魯男子善學栁下恵之法也

書戒五條

吾置書亦甚難子孫宜念之善讀之則忠臣孝子碩徳奇才之士皆自此出不負吾所以積書之意也不善讀之或僅足謀祿利而已行業無聞物論不與書於汝竟何有哉吾墓土亦無輝矣

讀書貴乎以序而一一則可以致精精則有得而著己矣學不著已𨿽多何爲

前輩云臯防稷契何書可讀蓋此數公者𨿽未嘗讀書亦未嘗不窮理也窮理力行以致用學之爲道何以加此吾嘗見有胸富萬卷筆下如流而實於其身不得幾字受用者則學其可不務擇術哉使臯契輩生今世吾知其亦自不能已於讀書但其讀之得術耳

每讀書時輒有欲取而用之之心則亦何必多爲也然旣有是心則又自不容不多矣

書籍視他物尢須愛防小學書載顏氏家訓一段盡之矣其借人更須愼

與郭文博書【凡九段】

承文博書拳拳欲得京師中好文字議論以爲進學之助吾自到京一向匆匆未有可以答來意惟天官冢宰王公舉朝士大夫皆以爲方今第一等人吾頗辱其教愛時召至書軒賜之談論間及書史多有可發吾人志意者因憶數段錄寄

其一

皇上一日禦經筵公侍講退召問予以大學心有所忿懥一章之防予略述舊聞以對公頗然之因曰今日當講先生於此數句各貼一先字謂事未至而心先有所忿懥則忿懥之行不得其正不知若無个事有以激其忿懥彼亦安得無端而生忿懥耶卽是有所忿懥則忿懥卽著於其事矣又安得謂之無事而先忿懥耶予意公此說盡精切茍非有得於體驗者宜道不到此故錄之公且微笑當講先生未必有體驗身心之學也

其二

中庸道不逺人章自詩云伐柯伐柯至君子胡不慥慥耳公亦疑只是一串意謂忠恕貫天下之道如何只把作愛人一端之事吾故意朱子或先入於張子正蒙中所載之三言也

其三

論語夫子之道忠恕而已矣公不以予舊說爲然曰朱子之說亦未當也忠恕不宜分貼一貫曾子本意是謂忠恕一理貫天下之道而無餘者也故曰有一言而可以終身行之者其恕乎不知朱子若得聞此說以爲何如亦可見此公之髙也此方是眞學問者乎

其四

孟子無爲其所不爲無欲其所不欲公亦以爲上句是以義制事方外之功也下句是以禮制心直內之功也且曰盡之矣故曰如此而已矣

其五

人之有徳慧術智者恆存乎疢疾公亦謂朱子所解恐未當蓋孟子本言凡人之無智慧者心常安泰不知憂患甚者安其危而利其菑惟有智慧之人則心便常存夫憂患故獨孤臣孽子身履乎逆境其操心也危其慮患也深故能在邦必達在家必達行無不得也此說如何疑朱子解恆存爲常由存字與由字義本相逺此亦可備一說也

其六

易經仁以行之公亦欲主當理無私之說謂愛字狹但寛以居之欲作寛緩以區處之此說未能無疑

其七

系辭傳之說亦多未能合公本治易然於各經亦皆涉獵尢熟於書詩常言我亦垂老方理防學問此亦可見學問之有益於人矣不然此老何以至今日尙拳拳也而公之徳之才垂老而不衰者其有得於學問之力益信矣公今年七十四

其八

有一給事中奏請求天下之異才者事下吏部議公偶問予曰此事當何如議處予謝以淺陋不足與此等言論公固令述所聞於朋友間議論云何予對言異才尢光嶽所靳亙古不多得今日上之人𨿽未可絕望當世之無人然亦不可必求其人以實其科端教養精舉察而己矣至於天下之人尢宜自量不可因上之有求而妄應其選以逺大自勵而巳矣況今天下人才大槪以科目收盡矣此外所遺異才宜不可多得然淸亦疑天下異才或不入於科目但恐亦須以試而知堯之於舜且歷試之必若求之於林野亦當先求於庶官之已試者也

其九

公又問今學者滿天下何故異才難得予對言是固有由也上之人所以養之者本未盡其道下之人又幸際時之升平而售之急耳以生所見言之如生稍知章句訓詁人便舉而進之於學宮矣未幾作經義甫成篇便得補廩以爲當然矣又未幾作三場文字才可讀便迫迫期中舉中進士矣一中進士則官已到手或無暇於學或自以爲無用學矣其仕而能學者無幾耳又或有過時扞格之患蓋識見旣淺踐履必薄規爲必粗非所謂俟其熟而食之者也況自幼入小學而其所學者多非學做人之實事人才之不如古者以此故𨿽有異質者亦不能成異才生等躬坐此病今日𨿽知悔前之欠實蹈扞格之患矣公曰然吾兒子承裕今年二十三丙午年已中舉然吾未欲其急於仕且令靜覽羣書間閱世務冀他日得實用耳此一段似有益於吾輩故詳錄之

自警詩

自怪讀書廿餘年於今始解書中意往聞世俗語津津總道讀書萬倍利吁嗟讀書只爲利是亦商人而已矣古昔聖賢所樹立明並日月照天地非義一毫絕胸中方能充養浩然气方能做得人間事彼志美衣兮沐猴而冠耳司馬相公何等人巍巍勲徳甘布被彼志美食兮多是啖同類人能飽徳膏粱薄簟瓢之中有餘味或志宮室事華居寇公樓臺何地起丈夫以宇宙爲家道義是安形骸鄙或志田宅遺子孫賢而多財亦損志關西所遺惟淸白雲仍百代榮其裔此外或爲燕居娯帷薄之間尢所忌挺挺時賢楊繼宗之官能不攜其累吁嗟復吁嗟世上榮枯無百年人生芳穢有千祀靜言思之吾將哀若復不堅須早逝經云人心惟危道心惟微今亟書此我拏誦之每旦出房用提吾耳庶幾不至羞見爾

寄張廷實書

別吾廷實久矣得緝熙先生傾欵連日私以爲天餉也翌旦且復西東敬就燈下索筆附上愚見一二代靣論因便示正幸也向日所寄宋地官來華翰及次韻白沙老先生諸詩已領感佩感佩

人之一身亦微矣而充其能事直至於與天地參者子在齊聞韶三月不知肉味且看聖人是甚麼樣下工夫我輩尙何以自諉乎

每讀書時輙有欲取而用之之心則亦何必多爲也然旣有此心則自不容不多矣

天地人物柄皆在靜上

道學乃造化元物也故靈

透地穿天木石眼經邦濟世水雲身

心當靜處天機現气到完時鬼力隨

與姚徳輝

古云三十年前好用工吾人年且三十矣將柰何昔項羽之救趙也旣渡河沈船破釡持三日糧示士卒必死無還心一戰勝之由此遂霸天下夫羽無足言也然能決志用勇直於死中求生如此是亦學者所當師其一節而未可以人廢也漳浦姚徳輝從予遊將歸求予言以警其惰予始爲借粗論之防見陳進忠其亦以是語之也

贈鄭溫卿宰鄒平

虛心順理毋激毋隨凡獘事且先去其太甚者使愛孚於下而敬不失其上久之無不可爲之事矣

凡能爲百姓立久大之利者類非作色於旦夕者所能也

學者平居常患不得行道一旦得百里之邑而君之多有不樂就之意是皆欲一蹴到公卿者邪安在其爲行道借曰今之作縣實難然賢公卿由此而出者多矣謂非進徳之地其不可也夫

自古卿相與艸木同腐或遺臭於世者何限而卓魯輩乃僅以一縣令名萬世其後來亦多至卿相蓋其初心但知爲縣令而不知爲卿相也

辱誤愛索贈言顧闇劣何以稱求益之盛心適歸來夜已深得恵東云發行在明早拙才匆遽不能成文艸艸如拾碎耳然何事於此吾溫卿平昔所讀書多矣

廬墓文移一條

欽差提督學校江西等處提刑按察司副使蔡爲廬墓以終喪服事據饒州府呈據本府儒學申據本學廩膳生員周鴻呈有母董氏於治十六年八月二十六日病故至次年閏七月二十六日父又繼故鴻居喪三十九个月母喪𨿽終父服尙缺一十五个月況廬墓未滿二年痛哀之情不能自釋云云如防呈乞姑容在外廬墓私補父服等因備呈到職參照先王制禮不容稍有過不及之差周鴻母喪幾一載繼喪父則父母之哀一時俱已作於其心而父母之服及一切喪事俱不容不並行於外矣今乃欲於母喪二十七个月之後復修父服如數則是方母服未滿之先其哀父之念能且遏之使不行格之使有待乎宜無是理也蓋𨿽過厚之意實非中正之行方今三重昭昭文軌攸同自用自専常刑罔赦吾所期於鴻者要在爲善於獨不求甚異於人使無名過其實乃爲恰好不謂此舉乃涉迂怪也故爲直之使知所勵

答洪元達書凡十三段

承元達書一通及問目三條覽之知學識進步至喜也前二條所問𨿽關理致卻容易剖析末一條只是度數之間然頗難分理自克忠到數日尙匆匆未暇序答玆遇人便且就末條所問述其管見其前二條稍暇亦當寄復以相質證有未安處便中希更不惜駁難如此往復最有益也

其一

按孟子注云周七八月夏五六月則周正月爲夏十一月可知矣是乃所謂天正者也不然天正之正字何所安著商正義亦宜然但愧覽閱未博不得其證耳

其二

易臨卦本義云或曰八月謂夏正八月於卦爲觀其以或曰冠之者界前說也前說是謂八个月也非必以周正言也然周正於遁卦之六月亦適謂之八月但文王系辭時未有周正耳

其三

春秋胡氏傳夏時冠周月之說𨿽非後學所敢輕議然每讀之覺其曲折費力終未能愜然於心或意經所書王正月者蓋謂時王之正月明其非夏時商時所謂正月耳爲自夏商以前便已有三正疊用之事矣夏啟聲有扈之罪云怠棄三正可見矣故夫子於春秋有王正之文歟想王正二字亦有自來不必是孔子所立也

其四

夏時冠周月之說朱子當時又嘗疑之其說見春秋大全注云文定春秋說夫子以夏時冠月以周正紀事謂如公卽位依舊是十一月只是孔子攺作春正月某便不敢信據今周禮有正月有正歳則周寔是元攺作春正月夫子所謂行夏之時只是爲他不順欲攺從建寅耳愚謂據朱子說則周時之所謂春非夏時之所謂春亦明矣此說與今胡傳不同

其五

正字旣可推移而疊用春夏秋冬疑亦可隨之而遞遷矣設使今日乍以十一月爲正月人必怪之然久之人亦必安然以爲正月而不覺其異矣使今日乍以十一月爲春人又必怪之然久之又必安然以爲春而不覺其異矣試以他事試之便亦可見但周正終不如夏時之善故夫子私以授顏子曰行夏之時若夫春秋所載皆周之事其從周似無疑孔子平日以生今世反古道者爲何如人顧於尊周之書乃自犯之乎其告顏淵云云者謂若得邦家而制治則云云也胡氏以爲此見諸行事之驗也愚未敢必其然儻如其說經文不用書王字矣而又何謂作春秋以尊王也

其六

胡氏所據有二說一曰前乎周者以醜爲正其書始卽位曰惟元祀十有二月則知月不易也是未知有三正疊用之故矣旣攺正便當攺月數也又周詩七月篇亦有用夏正者七月流火九月授衣之類

其七

又其一曰後乎周者以亥爲正其書始建國曰元年冬十月則知時不易也不知秦百事不師古顚倒錯繆何可殫言其以亥月爲正已是不識正字爲何說矣則又安知攺月以從時乎縱使攺十月爲正月亦一槪顚錯耳本無足深論也

其八

周以建子之月爲歳首未盡善也孔子春秋不之攺者據實而錄也秦以建亥之月爲歳首又全無謂也朱子綱目不之攺者亦據實而錄也周攺正春秋於歳首則從而正月之秦無所謂攺正者綱目於歳首則只從而十月之此亦可證春秋於周月數未嘗攺矣使胡氏修綱目亦將以夏時冠秦月而謂之春正月乎其曰冬十月者又秦之不知師古而偶存古之一節者也然皆無足深論

其九

又按莊二十八年冬經書大無麥禾胡傳曰麥熟於夏禾成在秋而書於冬者有司於歳抄防計歳入之多寡虛實也此說亦覺曲折愚意經所書之冬卽夏時之秋也其與夏麥並言省文例也若大無麥禾爲指在倉廩者則大有年亦爲指在倉廩者乎

其十

冬十月旣云建亥則月數用夏正明矣此節無庸疑者自秦始皇二十六年以後至漢武帝太初元年以前俱用冬十月爲歳首來問謂綱目於漢武未攺朔之前一皆以夏正書之大槪然也但正月之正字爲虛用耳

其十一

四時及各月數𨿽易而甲子未嘗易也故夏正月建寅周三月亦建寅商正月建丑周二月亦建丑知此則知如今年辛亥須管到建亥之月然後今年歳君始滿明年壬子亦須管到建亥之月然後滿今俗以十二月交春時爲滿者非也所以千歳之日至必以甲子年甲子月甲子日甲子時爲歷元云

其十二

大抵周時𨿽以建子月爲正月然天下終有呼爲十一月者餘仿此故左傳載僖公五年卜偃言滅虢之期曰其九月十月之交乎丙子旦日在尾月在箕鶉火中而下文卽云冬十二月丙子朔滅虢林堯叟注云以星數推之乃夏之九月十月晦朔交防之日夏十月周之十二月也是周人固以周正紀事亦或有時用夏正矣蓋公家紀事必用周正者時王之制也私家紀事或用夏正者以所自來者逺也而亦可見夏時之正有非周正可及在人自有所不能置而不用者也予嘗謂凡古聖賢所創法皆不可據今所便而任己見輕攺之以周公之聖夜以繼日之思其攺夏正一節分明攺得未盡善況他人乎

其十三

三正疊用之說似疏而通且亦有據其試思之前二條得暇更欲寫出若他有疑盡可寄來商量此段可質恆謙亦可寄徳馨仲殷二友議之

聖人心安於正論

昔有問於程子者曰形貌怠惰而心不慢可乎程子曰安有箕踞而心不慢者愚嘗因是而得夫心迹相符之說今觀魯論記夫子席不正不坐而先儒謝氏以聖人心安於正釋之嗚呼心迹之相符也審矣蓋知人之箕踞由於其心之慢則知聖人之席不正不坐由於其心之安於正此其心迹相符之理正可以相形觀也愚故特舉程子之言以發謝氏之意於以見學聖人者必自治心始也是爲論

劉項論

或謂劉項𨿽成敗不同要皆一時英雄也愚竊謂不然夫英雄以識見爲先項氏當垓下之敗曰此天亡我非戰之罪且羽旣以其亡爲非戰之罪則自古之亡者如桀紂如幽厲可數也其果皆戰之罪乎而帝王之興也又果皆戰之功乎此則項氏之識見也項氏無論矣髙帝大風之歌曰威加海內兮歸故鄕安得猛士兮守四方嗚呼王者之守四方也猛士而已乎此則漢髙之識見也𨿽其仁暴興廢不同要皆未到英雄本色也

嶽飛班師

嗚呼嶽公報國之志所以終不酬者果天耶人耶彼髙宗秦檜無復論矣愚獨恨公之未知權也孝子之於親也從治命不從亂命公向者親受髙宗肺腑之屬曰中興之事一以委卿矣今乃無故一日十二金字牌趣班師此非檜之爲而誰檜爲之而髙宗聽之則亦亂命之類耳將在軍君命有所不受正謂此也茍利社稷専之可矣公亦素好左氏獨不知斷以此義耶且其時萬世之悲憤旣積吾胸中不世之機防又在吾目前朝廷乃無故入姦臣之言使我十年之功廢於一旦將不復以宗社爲意父兄爲念果何說也吾爲國臣子誓赤心報國者也矧有成命在又民遮道慟哭者聲振野此亦天意也不以此時特出不得已之計脫然於防常法度之外而有所敢爲則終爲姦臣所制縛而君父大事自我去矣又何言哉夫權姦可畏髙宗之不足倚吾亦知之矣獨不見前日宗畱守乎人臣殺其身有益於君則爲之況污其身以善其君乎當日之事愚以爲正當用權以濟直馳表而南極陳時之難得易失不敢自墜於姦臣之計以負陛下肺腑之托而延吾國家萬世之辱隨舉鞭而北滅此而後朝食可幾也胡爲乎竟以不得擅畱一語自將哉夫徇君命之忠孰與爲吾君報萬世不共戴天之讐之爲忠也且髙宗之所以忍與金和而急召公者亦惟懼吾力之未足以克而反速來禍耳今吾自揆吾力必克無疑矣一舉而克之以還報吾君以爲如何也旣克之日安集之餘人民府庫籍上於朝將士卒伍亦約束以俟朝命吾特蓬頭跣足步至國門上表自劾其違命進兵之罪借槁以待粉身碎骨萬死甘之吾赤心報國事畢矣儻必吾全則從此乞骸骨歸田裏終身布衣蔬食自處於除名不敍之數曰後有違君命者𨿽能成功如此律若是亦足以存王法而白此心於吾君與天下來世矣蓋其轍行𨿽近類桓溫而心迹則與溫有間不害爲同行異情也此乃所謂權也夫權出於不得已者也若果不得已而猶不用權𨿽聖人無以濟事而聖人亦不立權之說以教天下萬世矣況公當日之事尢非可以一夕安者乎易有之曰大過之時大矣哉大過君子以獨立不懼意大過之時必有大過人之才而敢爲大過人之事不膠於防常故轍焉乃克有濟也是故以天下與人上世未有也而堯始行之君無道而伐之上世未有也而湯始行之君覆典刑而放之自艾而復之上世未有也而伊尹始行之萬世之下終不聞有以爲名教罪人者使公當日而出此其要歸於忠孝耳又非有攺立放弒事也誰得而罪之嗟夫大丈夫建大事茍非利己安能爲防常法度所制縛哉靑天白日萬世一日也所責備乎英雄者正在此耳今一解而歸非惟前功盡棄其身之不免人固已豫知之矣嗚呼公何不爲趙氏九廟神主惜此去就乎此見可與權者之難也嗚呼使公當日雪恥之志旣酬而後爲檜所害愚亦爲公甘之矣

臯陶執瞽瞍疑

桃應問曰舜爲天子臯陶爲士瞽瞍殺人則如之何孟子曰執之而已矣執之之說愚猶未能釋然也夫舜君也臯陶臣也臣之於君猶子之於父也瞽瞍寔舜之父則亦臯陶之大父也不然亦非臯陶之屬而爲臯陶者乃但知有舜而不知有舜之父知有其父而不知有父之父執之而已矣愚恐臯陶於此或有所不安也非惟不能安其勢必至於使舜竊負以逃而舜之逃實臯陶驅之也則一時之天地神人其將委之誰乎爲匹夫復讐固義也以一匹夫之故而遂廢天地神人所依歸之聖主於權衡得乎孔子曰父爲子隠子爲父隠直在其中矣舜父殺人臯陶必執而戮之舜亦聽其執而不禁焉如此乃得爲直乎夫臯陶明刑以弼教也使天子之父殺人爲之臣子者必執而甘心焉斯亦可以爲教否乎凡此皆愚之所展轉於心而未能寔得聖賢之意者也然則桃應之問也孟子答之當云何竊意孟子當時只可答云若舜爲天子其父必無殺人之事也如此則絕不費辭而已足以倒桃應之問矣設桃應復曰瞽瞍向者尙欲殺舜矣何以謂其必無殺人之事也則將應之曰欲殺舜者未底豫之日也瞽瞍之未底豫也舜方如窮人之無所歸其肯安受堯之天下乎旣受堯之天下則瞽瞍底豫矣瞽瞍旣底豫又安有殺人之事也設桃應復曰瞽瞍未底豫舜嘗妻帝之二女而不告矣受堯之天下又安知其必底豫而後可也則將應之曰不告而娶爲無後也孟子固有是說矣然無後與無親其罪恐未易差等此又愚之所未能釋然者也且不得乎親不可以爲人又可爲天下君乎姑記其疑以俟達者

衞武公孟子孰優

邵國賢述某人問衞武公與孟子孰優淸謂武公實踐之學疑孟子無以過其入爲王卿士信無瑕可指矣然不聞有大建立於天下後世也使孟子得君計其規模運用當有旋乾轉坤張皇皇極之理不但如斯而已也抑六合之內上有天下有地中有人自伏羲神農黃帝堯舜禹湯文武周公孔子顏曾思孟及周程張朱之數聖賢則盡人道立皇極於中而上配天下配地更無所與讓者也其餘羣哲則槪似紫薇垣中諸有名大星宿環拱乎帝座者也曰然則詩謂睿聖武公又何得爲孟子屈邪曰伯夷伊尹栁下恵獨不謂之聖乎但謂有功徳於一時則可孟子則有功徳於萬世願學孔子而不爲夷尹者也故宰我謂夫子賢於堯舜是亦可以例矣

論詩

詩學在程朱當爲後世主張了柰何亦混眾人作律詩夫詩以言志耳豈必用平側對偶而後成其言哉旣拘對偶則有當言者以不諧聲律而已之又有不必言者姑以湊押聲律矣是何趣味是何道理其始創爲律詩者決非有大人之志有不俗之見者也不可復以導士

亷生威銘

亷則威伸淸風先人茍舉動得其當令之行也如神不然𨿽周公之才美與師尹之勢位匹夫或能勝予也譬之神龍失水抑予非不能論理而徒論其利害也論其利害斯尢可畏是故君子靜爲本儉爲貴李膺按部貪濁聞風而解佩亦自省事而無所系累矣

靜生明銘

靜則生明方寸之府天朗日晶坐照來物物無遁情毗女知廢陵母知興郭公知杞蘇老知荊爲蜀山人爲董五經不可度思蓋人心本天地之至精惟節欲定神以養之而不爲物所鬭則自還其虛靈不然雲霧漲空𨿽泰山在前對之如防矧無形之至理與未來之事功嗚呼我憶曹爽人固已禽之胸中矣駑馬戀豆芻猶欲爲富家翁

虛齋集卷一

欽定四庫全書

虛齋集卷二

明蔡淸撰書

寓杭州上瓊山邱祭酒先生書

淸自拜別而南再閱月矣念親庭日近私心每以自喜而顧師門日逺則此心又有不能不自惜者何也淸生扵逺方自其少小始解人言語卽聞當今天下有老先生矣稍長頗識讀書時時從長者求得老先生所爲文章誦之𨿽淺陋不足以窺測其奧然竊見其詞气老健理味悠長而光明闓爽正大無奇語無難字而亦無軟態讀其文者賢愚皆獲其益意其胸中所守確然而表裏洞達當以气節道徳名世者也扵時𨿽未由一挹春風而心則以爲依歸所在久矣顧疏賤俗子仰瞻天人何路請閽凡更防春秋乃今得至亰師羣四方之士以觀盛徳之光扵闤橋之下而又得在與進之列時賜教督以開發其愚昧凡平生大制作欲以訂旣往以垂將來者皆得而伏讀之扵是向日之所慨想慕望以爲可仰而不可親者一朝爲知己淸自念亦幸矣用是深願得畱供灑掃以卒業焉而鄙人家宅之私竟有以奪之曽不逾時遂爾趣歸百年之幸忽自棄之他日尙能必得其門而入耶顧彼四方山林之下稍有志者仰淸譽而讀雄文尙欲奔走門庭一領餘光而不可得而淸也遭遇若此乃亦自棄而歸然則是歸也尙得如老先生者爲之依歸耶縱能私有所進而鑿空杜撰其能防何耶此淸之所以怏怏而自惜焉者也未審比日尊候如何淸途次借庇粗安第近南來天气彌熱舟中不能常親筆硯所命批防易經大全八冊尙有一冊未完負罪負罪淸竊謂此一經者當時諸老纂修旣不依古易編次如象曰彖曰等字至今不知何謂而所采諸家之說又或多咈扵義理而乖扵本義至朱子有向前未定之說明與本義不同者亦多搜掠以備成書使天下學者猶或紛扵多說而靡所適從似扵古人所以一道徳之意猶未也嗚呼當時諸老何人也猶有此憾況區區淺生俗學安敢有所是非扵其間哉承命以來無任愧恐姑以本義爲宗而以尊命爲防自程傳之外凡合扵本義者批之其非本義意者空之有𨿽扵本義不甚切而實有發扵義理者亦批之有𨿽切扵本義而一意錯出者則惟批其一二而餘皆空之有本義意兼兩三端而彼僅得其一二者則亦批之有文采甚爛似扵舉業可用而實詞勝理者則亦空之有數十句皆通而僅一二句未妥者則批其數十句而空其一二句有數十字皆通而僅一二字未妥者則批其數十字而空其一二字有連板數說無一切要者則皆空之有連板數說而無一不切要者則皆批之但主理勝不甚拘舉業要用也然而亦在其中矣至扵訓詁名義之間大體凡例之際𨿽非舉業所急然切以爲此等處乃入易門戶學者尢不可不理防故亦從而批之若其中閒字稍有可略則皆略之矣所恨性質愚魯工夫尢極麄疏殊不能得其精當以副尊意徒能用其一已井蛙之見而已竊料朋友間見之必多有不合而疵議非笑者然而區區選取之間蓋亦未嘗無說也惟老先生淸暇時試一過目而加增損焉則幸也獨系辭傳一冊義理最爲防妙眾說尢爲紛拏閒嘗取而讀之乃有思量移日而竟不得其歸一之說者故未敢下手也夫上下經義理非獨易扵系辭傳也經中一畵一字中涵天人之祕亦烏可以易言但卻自爲條項可以逐一理防又彖者材也爻也者效天下之動也旣曰材曰動則有迹可尋矣若夫大傳則多取源頭大道理髮之動數十百言所言者或三才之道或鬼神之情狀又或先天後天圖意也此豈淺生俗學所能定其說哉政使有得扵萬一亦豈能自信其必然哉故此須老先生自裁之或更命工夫深者理之乃庶防不誤讀者耳淸固不敢非特以舟中天熱不及爲之故也遵命扵河道屢訪海大尹舟欲以附之竟不遇今至杭州因以托張鴻臚云

與孫九峯先生書

淸所以見怒扵寧王者一是賀王壽之旦不得已獨去了朝服中蔽膝一件爲嫌其服制與在朝行扵親王者不同而與行扵皇上者無異也二是三司官舊用初一十五日朝王而扵初二十六日謁孔夫子淸乃力請三司勿徇舊例俱用初一十五日行禮乃先謁孔夫子此乃以正禮處王王卻疑淸有他意扵其間也三是王素有憾扵林待用都憲防人因言淸與待用頗厚王遂並怒淸而力求淸之短使人扵亰師傳謗欲以並壊之不知淸碌碌凡品豈敢望林公髙致王亦待之過矣抑淸在官盡有過失然亦皆可對人言者固不之卹也四是王素知淸無學術一日扵宴侍間故設機械直譏其不能詩文淸姑防理對之爲稍咈其初意蓋朝廷方面官豈容藩王輕易挫折也至扵奏討防衛事淸當時已知爲王積怒而同僚又有挾術相傾者寧復敢一語及之王乃對三司道淸獨有後言明欲誣以非議詔防之罪淸故因同僚之諭亦明言王者不宜輕易發言朝廷按察司官藩王亦不宜輕易訕詈且王此語必得之人所傳言若所傳果眞豈但可發之扵三司便應以聞扵朝而罪之然傳言之人必得以爲證固未可輕加誣也爲此累不敢輕自屈以取容隨其多方捃拾乍冷乍暖自信有道理在也特聞此王府中諸般左道俱有誠慮一旦死扵無名則非惟有孤朝廷任使及斯文責望之意而吾一身上闗祖宗所傳付下系族姓所籍賴者俱未有一毫成立亦可虞也故遂決意引疾致仕耳此其大略也余不敢盡言想近日江西人士至亰傳說不一或有失眞而惑知舊之聴者便中姑略及此蓋淸亦不得已而致仕耳豈是能髙者況官任提學亦無用別索髙名也若有意扵髙則矯激矣淸不爲也但今得善其退亦幸之甚矣相見知無日造次代面心照可也自知而宻之可也正徳三年正月日某再拜

上天臺謝祭酒先生書

淸家居時提學周時可先生嘗爲淸道及盛徳云秉禮持義一時學士大夫所共推重淸𨿽不肖心已知向往矣已而得赤城論諌錄讀之又得遜志齋集及赤城詩集讀之三集者皆執事所訂定表章其所闗渉與近時人所刋行泛泛者迥不類執事所養扵是益昭然可辧私心益用勤向慕不能忘第愚下之資不能遂借是以私淑爲愧耳三集之中遜志一編則天地正气沈欝百年而防冺防者一旦遂得其全以顯行扵當世執事與黃亞卿公及前學諭趙先生之功大矣噫如遜志者蓋千載一人也天地幸生斯人而乃不終祐之使斯人得竟爲人世用天地果有知乎哉痛言及此使人直有追憾天地之心柰之何哉使斯人當日得盡行其志愚以爲伊周格天之業宜亦不逺而竟止此謂之何哉吾知良工爲之苦心甚矣篇爲之收句爲之訂今日編集之勞不減昔日著述之功矣遂使其正學其義气今得與日月並垂光扵天壌之內人人得而仰之自當萬古不磨卽此亦可以見道理之外利害成敗所較終不多古今眞可以旦暮視也理長扵數亦明矣而執事之功亦扵是乎有不可磨矣始淸得覽是集時以爲執事蓋遜志知己也於時蓽門私願只欲得執事輩人當路爲斯文宗主庶幾得以幸斯人而今日執事所位實宗主斯文之任也豈非今日世道一機防哉淸知執事自是得專爲斯文出气力凡闗系世道好事在所得爲者皆不久次第見矣近之爲國家生長人才逺之爲宇宙春秋是非進之而遂斷國論贊皇猷以盡出其素蘊者蓋皆自有其地如所聞近日條上六事亦其重節目也昔人只云仕宦當作執金吾執金吾趣味如國子祭酒其小大逺近豈可以同年語哉此天下知執事者之所爲共快固將大有期扵後來也淸向得見執事扵劉時雍方伯所繼遂進拜扵朝房以十數年之仰慕而幸得瞻望扵一旦乃又若澹乎其情而全無所云云者淸自知固甚明恐執事過聽未知淸之愚下而與進或太早耳蓋淸蚤有慕賢之心然慕來慕去至今尙未得所慕到手今此之來碌碌何爲秪是爲升斗之祿從事簿書求免責而已故每見賢人君子談吐間亦不欲多及好人好事有似乎厭言之者而亦不欲數數往來扵大人君子之門者以受教未有其地徒多往還無益或秪爲賢者累也此豈有志慷慨舊勵者之爲哉誠有自知自防之一私見意執事或未之察也因便眞吐其情云執事南行時淸以賤疾在告不及拜送至負至負久欲奉書一謝以素拙扵翰墨尙未及也近者家叔父監生睿從禦史刷捲復命來京言執事扵語次曽一齒及且又有所教直以行時勢所拘制不及稟領爲負耳生得此益增感愧昨因家叔父復監行迫簡率奉謝未盡所言玆者人便特此少布悃素庶幾執事亦得知生非自甘於外者云

寄周黃門書

南都別後執事之風神道履常聳然目睫中淸自抵家忽忽六七載匆匆僅如數日其中憂故孔多百不如意分內可知不欲縷縷旣而得覩執事扵壬戌登科錄繼聞兩縣卓異政迹𨿽音問兩濶而中情相愛如春矣卽今擢位黃門亦得行其道之地而大行所學使萬物各得其所之階也懋哉懋哉尊府老先生九月初遇此病中幸得奉侍半日辱所以防勵不肖父子者深逺備至銘心之感有難名言前此淸有書托陳進士錫齋轉奉渠未果行又有托陳克謹寅長渠又以中途得命畱家不竟達只此片心欝欝莫展久矣其爲負也淸稟气旣駁且弱年邁五十而扵分內曽未能一成立今玆冒名提學而實學不聞道力不副心自知有負玆任徒貽斯文羞況學政所闗盡重豈容老病庸流久屍其位不卽自引退哉已扵七月馳本乞致仕今只待報到卽行儻吏部或更行勘鎭巡有相畱意亦當繼有陳也適因丰城令朱君佐行奉此少申數年契闊之情病中不次不悉統祈心照外奉韓栁文一部備覽又程文及文移各一冊不爲知己者自諱其醜也

與陳時安憲副書

自己酉嵗七月都下一別抵今適周二嵗敬慕之心未嘗少忘去嵗論裁減宦鎭以靖地方一防堂老三位皆嘖嘖稱當淸亦私錄一通近日爲公借防亦皆以爲切實精至之論也顧斯言之行不行其所闗系豈細故哉然自公發之安知其不終行扵後日也且公節行政事色色出人他日將必有以慰民望者固辱愛小子之所願見者也林待用今已長憲雲南前在雲南數年威恵甚著下民敬信如神明林廷玉先生在彼巡按每書來輒推重且曰所知鄕邦中最出色者矣李貞伯儲靜夫在南都學行之重人無間言果符向日所諭近又有王鴻儒者字懋學南陽人年三十二三學識不減靜夫而勵志有爲又皆可望但自以學未成尙韜蓄其鋭他日當有見扵世者因並爲吾人及之意皆所樂聞也懋學今爲南京戶部主事玆因提學周先生告行益注懷仰臨紙初若無可言忽不覺縷縷又淸友鄭升者侯官縣人今爲廣東掲陽教諭其華藻似不甚出人而其學最正文亦自好行尢可重來嵗廣西若缺考試官此人某所任也亦周先生所知者公可恊贊然非其有屬扵淸也幸亮之如不缺人則已不宜固必也

上東山劉先生書

淸戊午嵗寓都下得拜送老先生致仕南歸當是時老先生已絕念世途自分與赤松子爲伴矣旣而爲先帝所簡在士望所推戴幡然復起爲國家擔當大事無少趦趄前卻之態此豈止如近世名流期以一節自髙者所可論其涯量也哉且老先生數年在朝廷天下士夫人人知其不可一日無者況重以先帝之遺托去之一字在老先生豈忍出之口而形之辭哉彼人念不及天下大計識不剖破世間黒白而徒顚倒公論以效順私門而老先生則因事見防欲以全一生之大節欲以全君父之大恩欲以立士夫之表則固宜決扵今日之一去也然老先生今日之去爲老先生計固得之矣若爲朝廷計爲天下計則有大不然者不知誰當執其咎耳淸自別去南都近二年家居又六年自知凡百有退無進自甘槁死扵下矣乃承老先生列位當道不棄使供今日之事眞所謂以蚊負山者日夕戰栗非可自知而令甥李學諭亦能察此意而相之庶幾可不至甚得罪扵斯文淸亦自揣矣果才弱不勝便當及早引身而退當不令重得罪扵大人君子輩也數年以在艸野不能致書古云莫謂無心向門下也曽終夕望三臺淸之情正類此玆因令甥之便敬此少布其私莫盡愚悃惟俯賜道鑑幸萬

與內翰汪二先生書

淸不肖奉辱二位先生知遇及與進意良厚感佩何可當自南京歸家僅數十日而家父喪百願違心以故久不及修問吾府尊來承教帖益用感愧淸今服闋已一年然先父母之塟僅得封壙而未成墳大父母塟失其地久未能遷亡妻亡兒尙寄淺土近日次兒年二十復喪百苦叢身家貧累重且志荒業廢自顧益無可仗以自立者北上之期未敢卜也玆因吳公便病中裁素一伸情悃吳公眞有古循良風居今世而肯如此做人如此做官者絕無防世道之薄可嘆而信郡之多賢益可徴矣夏末惟二賢千萬爲國家爲斯文順時保重是祝

寄李宗一書

陳憲僉到承恵翰並香枕感感來翰諭及貧病一節詞情頗切淸亦適病中念宗一也久忽得此情悰何如也然此事自有宇宙來賢豪君子亦不知是多多少少屈受而無詞矣柰之何哉義命二字正須扵此際有安著防耳淸賤病已一十年非止今日宗一所素知而始終一貧債負輾轉則𨿽宗一有未盡知者玆不欲多及也靜言思之儒者致用尙欲經理一世康濟羣生而今數口之家生計乃常不辦至數數仰資他人貽憂父母才之疏劣如此亦可自考𨿽然士之常也今少宰彭公自號從吾居士者素貧也賢者自結自解自愛其身以有待吾一身亦非止今日吾一家所取賴而已也大凡背瘡多是內有憤欝不堪火气橫出肉理所致昔人困此者見扵史傳多矣吾宗一何緣有斯疾也何緣有斯疾也今𨿽窮不猶愈扵遂死乎自愛自愛淸不能爲子力也淸亦嘗有自解之法卽今臥防自題云命好徳不好王侯同腐艸徳好命不好顏淵任窮殀非敢以徳自居也用以自朂以見貧之外又有在所當念者耳衷情縷縷臨便增切貴恙後气色果何如注想如在目前

又

气體肥厚之人飲食常要甘平味多病後痩減亦然此又養生通法也淸每年夏來一日之內常兩餐用粥得免焦渇只此一節亦不知是省了多少藥物耶冬亦一餐用之酒最能敗腎且昏神宗一戒之气體厚者能戒之久後自有一段分外精神今人多不曉也李白王勃素嗜酒未必能助其興然其本原正大聰眀爲此汨沒多矣陶元亮亦每自謂嗜酒然料其人決不肯飲至昏醉故能全其眞而見之文章者若是其沈欝而光潤不爲酒困何有扵我哉此當知聖人之不得已防然自不及亂矣

又

三代以降井牧之制不復又別是一干坤矣天下之生紛紛董董上之人大槪都不甚照管他號照管者恐亦未盡其道只是任他自貧自富自有自無惟知有田則有租有身則有庸而已田連阡陌由他無卓錐之地亦由他也則夫今之士者上旣未得有官者之祿下又不得爲農工等事老者欲安少者欲懷如何得全不爲一家數口計長逺而徒坐守窮餓朝不謀夕哉許魯齋先生固嘗有言以教學者矣足下且有二弟可令事此但要戒令勤恪不華如淸則孑然隻身卻有難者耳近日亦頗爲此費心非是圖貨財滋植但得免債負能自給斯過望矣借人錢本令的當兄弟或義男營運生理此決不害義但營運要取利少而平穏者是長防耳亦恐欲速不達也因便寄去云云

與黃徳馨石仲殷書

進孫至承來翰及佳恵近所得如何聞防中庸序已畢亦見得與大學相表裏乎蓋所謂道統之傳者卽大學之道也所謂允執其中者亦止至善也仁義禮智之性道心之正也气質之稟不齊所以人心惟危也精則察夫二者之間而不雜者格物致知也一則守其本心之正而不離者誠意正心修身也以天下之大聖行天下之大事不過如此是乃所以齊家治國而平天下者也蓋昔者伏羲神農黃帝堯舜禹湯文武周公以是傳之孔子孔子以是傳曽子而及子思元無二物也區區近來賤體如舊偶閱孟子盡心下一篇才畢自別後多牽扵俗心緒董董𨿽曰防書得防無防大扺惟三十年前用工也二友勉旃

復李宗一書

自古凡未及一面而輙以襟期相付與者其气味類非人所知而執事以施之淸拜賜厚矣然惜執事之誤也淸泉南一俗士耳凡百不如人執事不知淸敢不自知往者年頗少志頗鋭覽古對聖之時容有分毫不自揆之意今則愧悔滿胸懷矣此其故何也念之可哀領吾林先生手教及味來翰意知執事方擊楫河洛間隠然有收功一原之想壯哉行矣百年易暮若眼前一切亦豈在所掃者離乎此又不足以言眞矣蓋其最防全在不言中言及此淸慙負天地君親慙負師友矣執事自愛不盡所懷一見何日附奉筆四枝墨一板表意耳

與黃徳馨書

累承來書知所以愛助我意甚厚益友之言豈可多得吾𨿽未能盡行之然不敢忘也渉世甚難蓄徳宜豫靜之一字更須扵動中驗之動而不失其靜乃爲得力反覆體驗又止是虛而已蓋居常一念及靜字猶覺有待扵掃去煩囂之意惟念个虛字則自覺安便目前縱有許多勞擾而裏面條路元自分眀無用多費力而亦自不至懈惰也且靜亦須虛方是靜本色不然形靜而心騖扵外或入扵禪者何限人心本是萬理之府惟虛則無障礙學問工夫大抵只是要去其障礙而已此言吾未能盡行之但彷佛似有一二時襲得此光景者或非意之來應之若頗閒暇至寤寐之際亦覺有甜趣故吾妄意虛之一字就是聖賢成始成終之道今且與足下一私講之試訂其是否人便可書復也此等言語足下只自知之蓋吾平生行不掩其言甚多工力未到故態時發則此等言語秪爲人作口實笑謔耳今嵗科舉不知足下與仲殷得了此否

與周提學書

久不覿模範昌勝翹仰玆赴禮闈道三山謂得領片時春風之賜用壯萬里之行至莆乃聞旌斾自漳南返豈天嗇其遇耶竊聞之有識者云仕宦當作提調學校何則以其得専爲斯文出气力爲國家生長人才又非其他官比也尢在持重爲之耳生旣不獲一面以是一言獻而狂率之嫌不敢避也途次不及致詳幸察

與陸憲長書

淸辱知愛最深感荷何可忘自甲子嵗奉書山東後枯守家林莫能嗣音愧負愧負近至江西得邸報知擢憲吾閩海道一帶千餘里自此當波恬浪靜矣且八郡之人至今飽公向日徳政扵今繼之信乎事半而功倍也淸到任已數月秪是紛紛度日曽未有絲毫之力扵學校間視公向者一日了數十大公案猶綽乎有餘裕人材相逺何如也願益爲國家爲蒼生自保重便中特此申意附奉小書數冊手帕二方殊不能盡下情

寓九江寄宗侍禦書

自執事以疾乞歸生思仰不能已苦無人便莫知貴恙平復與未後得張元器先生及饒侍禦言貴恙久已平復但意堅不欲起蓋先生自有見也生非先生謬薦不得供事江西學校愧劣才不勝重任日夕凜凜如蹈春冰恐有孤朝廷任使及吾先生所以論薦之盛意矢心扵天不欲扵紙上縷縷惟先生便間有以教戒之又幸志同先生數時不惜教戒受其恩知同此感佩也適防辰州太守陳行且諸生試卷未定造次僅具大略不盡區區惟順時加重將來當有大爲國家宣力之日耳

與畏庵朱先生書

向者自浙江來知已擢湖廣右方伯繼又聞已轉左公輔之拜想在旦夕正人得路國家之慶生民之福也何庸喋喋淸幸不爲君子所棄外辱收而置之教導之列銘心刻骨自不能忘柰庸下之資只今居閒猶不免與俗冗相還往且持不願之心以酬酢乎其間得一失百而又力未能自拔而遂去私懷凜凜恐終有負扵大君子之門他日𨿽欲自新其路無由且大期已迫耳興言及此甚自愧屈也向自南京歸自以家父素康彊少計之猶當得十年團圝之樂不意有今日之事復何言哉今則是永感之人矣又何所不可哉且進旣不能有分寸禆益扵當世退又全無以自異扵流俗況且閒居圖自逸扵勢似便且易者而亦未能鄙拙之甚可知以此自知不敢復有厚望扵當世而僕僕爲行計也聞吏部近日方嚴起復違限之例淸亦不顧矣便中徑述其私之直如在父兄前語實恃恩鑑不罪餘情陳通判當知其槪

與曽侍禦書

伏在喪次諠寂殊路使節行畱傳聞不一自諉契防將復有日不欲扵書問間塵瀆耳臘月廿一日已奉先祖母及先母之柩至二墳所本卜其日先塟祖母俟先母墳成之日則塟先母不意臨期卽有拘礙今攺卜正月初五日塟祖母十一日乃塟先母也初三日在先母墳所承本府羅同知遣官至寒家送皂二名云察院所遺者訝未得詳卽以初五日塟事回家過府問故羅乃出院牌見示讀未終竟驚愧汗浹不能已淸一顓蒙庸俗人耳若曰頗知分不敢求稱所欲不敢虧負扵人則或庶幾若曰學行雲云則豈不自知況本蓬戶蓽門之子孱孱碌碌之人幸際明時得側士大夫末塵自父母而下咸獲霑被恩余衣食之類視前加厚矣近𨿽有疾幸賴藥力已就平復二喪且以次第舉塟稍遣目前盡爲過分撫心惴惴惟自待之不稱而慙愧天地君親慙愧賢士夫知己耳近者本府縣以執事及諸公俯待之故益加意相遇頗出眾人之上羅同知淸愼自持當官絕不聞分毫有所取受而爲僕措置治墳之費及分俸米見恵此禮羅歷任七年未曽一施之他人者也隆意所向人情增光知感知自豈特儀物間哉噫僕之負執事多矣豈盡知僕之無所識知無足存錄也哉今者院牌又復云云獨自顧何人而敢當眾人之所不能當受眾人之所不能受者哉昔鄭綮爲相有自知之言後人以爲鄭五才實無取惟自知一節稍可贖愆僕竊是之抑思古人亦有直自擔當者亦有徑行不辭者大抵皆自覺其無沗乃能自安如執事此舉誠非不肖者所能安也僕又非能矯激立名者庸劣之資求同眾人尙懼不克況敢求異扵人哉萬一中有矯意則爲重負斯文知己骨肉之情神天當明誅之或暗壊之爲人間矯激者作戒矣所以不敢安受者特以自知不任而卻冒然利而受之以重傷賢者之明實所不可故同知𨿽屢遣送終不敢受亦庻幾用此一節贖愆者也且來儀僕𨿽不受不凡之厚意則固有出扵物外者矣如或者以爲執事施禮扵僕而僕卻之則爲全不知執事與僕相與之際者矣此意非可言盡惟知己虛心鑑諒當終收之度內也使斾北旋應在旬月內外續奉未由在途在朝幸加自玉爲國之光爲民之庇過蘇郡防貴僚王先生乞爲申再三意

與碧川【闕】先生書

生數年跧伏家林憂故孔多不敢陳瀆然區區懷徳懷教之心𨿽在多故未能暫忘也恭惟先生碩徳宏望臺階在卽而乃以防恙力求退休上爲天子之所眷惜加恩下爲中外士夫之所光榮嘆慕令始令終光前振後門下生實不勝慰願之至淸去嵗四月至江西供職向自揣孱庸況病疾素多自分槁死林下矣今乃復叨竊此職且此職乃人之所易者生屈扵才反以爲難以此久稽奉問而負愧益深中情益切每一見惟徳年兄便覺愧心勃勃且丁寧遇便見報者屢矣而至今乃得扵驛舟中薫沭拜此惶愧惶愧伏惟老先生臺斗之明淵海之量必能俯照不肖淸而未忍厭棄之也近者丰城丁監生到亦防鼎言存問感激感激向生求髙祖墓表老先生猶惓惓垂念但以淸所防事已失未及就請不日便當續錄申請倘得賜賁尢不世之光也

寄梅一之書

相別忽一載餘懷仰殊深執事學正而行介區區竊所嘆服企慕而未能及也然爲賢者願望未涯更望少濟以中和闊逺气象如何大凡气之所在理卽隨之而得夫淺深也恃知愛輙質所見區區凡下之資過悖尢多所兾便中痛指一二使得早救分毫如此往復吾人庶不爲虛相遇者嗣續一事𨿽曰有命然固有大理存陰陽和而後雨澤降夫婦和而後家道成或陽亢陰怯則志意且不相屬生理何從融結亦非造物者所授也區區此言渉鄙防知爲君子所不韙然天地絪緼男女搆精聖人扵易言之矣執事今日豈厭聞乎文獻通考己承寄到至荷永貞得相聞否董汝淳儲靜夫王懋學想時相見誠人間樂事也

寓九江上秦太宰先生書

生自拜違來私門多故非所宜瀆然拳拳戀徳之心未始暫忘也向恩門內艱生僅得拜一慰帖及小奠儀洎後遂不能嗣音罪負自知實賴臺慈照宥生違教後亦只如舊日碌碌耳況齒益長學益荒兼才力素劣弱又以是永感之人自甘枯老林下與艸木同腐矣乃辱老先生平時齒錄當途綆汲使得供事江西學校間第此任甚不輕而不肖生甚弗克負荷旦夕凜凜正自不知將何以報塞朝廷任使之萬分以不負我老先生教愛造就之盛徳耳生今年五十有四而早衰有甚扵六七十者𨿽曰不忘學然所進其能幾何惟旦夕勉彊自淸其心自平其气凡扵學校一切事務一聽扵道理之所役使耳所願務其實而不徇其名要其成而不刻近效不敢以文章爲人才之實事而必使學者反復思惟古先聖賢所以著書垂世之意與我國家之所以教人讀書而以文章取之者究竟其意之所歸宿果安在此則生今日之所以汲汲而未敢多語扵人者也老先生恩同父師故敢及之夫民至愚而神也況民間俊秀淸敢欺之乎抑能欺之乎淸之所以期不得罪扵朝廷期不得罪扵老先生期不得罪扵斯文者槪在此也生恃恩厚偶爾及此不覺繁絮惶恐時序寒暖數易惟吾老先生年尊任重當爲國爲蒼生倍加保愛至祝

與方石謝先生書

生曩嵗因叔父睿貢書後卽奔母喪到家又遭祖母防𨿽非承重喪門未可卽吉故在家日久旣復京又失長兒尋攺南京數年間憂患奔播少有寧日百事俱廢故𨿽執事之門亦久失扵問候所恃大賢汪度有以亮之於形迹之外淸今乞恩終養者誠以父老身單而子防此目前當由之路無容疑者顧發之遲矣發之遲者私心牽之也然𨿽牽於私而終不能安旣而思之凡心之所不安便是天理之所不許不若聽命扵理圖得心安之爲利也昔人所謂樂志云者疑亦文過之辭耳愚意但自身處置得是卽是爲親也又淸自知從學失其術垂老不得實用故數年素餐一績不立使復遲一二載或得循資少進尢患所以立也自以公旣不能有益扵時私又背棄其親而圖計其外不計其內𨿽復生世百嵗秪益以負君親故此舉必求成而後已而亦不暇計親之養與其身之已老也適得孫志同書謂執事聞淸此舉始有惜淸去之意旣而亦以歸養爲然蓋執事之所以然淸者非人所能盡知矣此卽所以厚淸也志同素厚淸所厚必以正此舉全賴其成就尢見其不肯俗淸也淸今旣出漢西門心始少安自謂亦求以不負師友之一節也因便輙吐其情用申謝意外此斯文之責天下之事其屬之執事者計自有本末有輕重旣到手時必不放過矣小子何知述至人之望扵執事者如此耳

與九峯孫先生書

奉別益久仰徳益深聞令器從一已冠婚而志行不凡克守先生家法益用慰喜淸家城市而心久馳扵溪山巖谷之間然困扵無力至今未能超脫以去自愧自悼百事無成計大期不逺將懷羞入地終無以自白扵世可柰何哉人其亦柰之何哉適漳州進士石腆見過造次附拜因及不肖情事如此所謂貽知己羞者也向者從一加冠淸恨不得觀禮扵阼階之下玆附小儀致賀乞勿外久負字說之命以塵心俗筆至今惶恐不能成文愧罪何可當尙期汪度未卽加譴也淸又念自治攺元得官在職者七年而以事故家居者十年所見朝野之事𨿽醇疵不可一槪而獨皇上聖徳凝然不動環海大綱萬靈妥帖實有艸茅書生一旦得富貴及自負才气志節之士安恬之久所不能持不能到者居常以告鄕父老及子侄學生輩使知有聖眀之徳覆幬之恩而自慶其有生之幸蓋諄諄縷縷言之至爲或者所迂不自厭也比忽聞皇上爲邊情累勘夫實事干綱獨運電爍雷轟驚羣蟄扵九地振王靈扵萬國甚盛甚盛快哉快哉可以徴聖徳之涵負可以期生靈之永泰可以卜國祚之綿長鄙人數年所得喜事無此比者而鄕人得扵傳聞亦以信淸向者之言爲有以也所恨淸腐劣之甚不能爲眀時展效尺寸如得及早明白自退一意與村學生輩講說人倫物理相勉相勵相與服行而固守之以求不甚愧扵爲人不甚負扵君親師友亦庶防其可耳而格心贊治修廢保丰事業則自有當世諸賢哲在便筆及此爲愛我者盡不自知其孟浪也靜夫希大進之尙質諸先生以造次俱未能致書然拳拳向仰無時忘之倘問及乞爲道意否則不必也靜夫先生近有書到隨當修報矣淸舊有讀中庸私記一部甚冗穢近因諸生之求忙迫稍爲塗去其太無謂者而出之名曰蒙引初槁明其未爲定說也且今以寄從一目下備防正望先生公暇賜一裁教示下乃幸仍乞轉致靜夫先生同賜教示也大學亦已完語孟及易經俱有之以欠溫故姑俟後圖鄭仲平先生李宗一先生各有子侄讀書倘來取幸次第與之並乞達求教意

與都憲吳先生書

生自向者南都奉違不久卽以侍養歸家尋遭先父大故兼荊婦次兒繼亡家寒而事冗地僻而交疏以故老先生之擢山西擢河南皆久後乃得報惟今都憲之擢四月卽得之福州聖朝所倚以爲西南一面長城而一方數千里生聚咸所仰哺取給焉其任亦重矣哉況廟廊梁棟需材有日平生所學所負將次第爲斯世斯人盡出之此其爲慶豈敢止以爲鄕邦之光姻戚之榮而已也哉更念盛徳不遺微末生家居嘗兩辱江右手教去冬博士張顒歸自河南又得尊賜書儀感荷稠疊殊缺修謝至負至負玆有稟聞貴祖墳在晉江縣三十二都與寒家石壁山祖墳同鄕且相近二十年前便已承委查訪全然無以復命今嵗二月因附塟亡妻扵家祖墳之左暇以訪之鄕老遂得其的卽挾與同按故迹令祖墳故址宛然蓋有被堙沒者亦有掘穵未盡灰土尙可認辧者其本都諸人能爲證佐者尙多倘及今不追問恐人事參差嵗久益漫耳淸懷此欲陳有日意欲修書至雲南不擬尙在南都謹特此報計老先生聞之當自有權度矣目今泉郡知府慈谿包民敬名溥亦南道中人似當移文托其用心勘處並立石標界以明大家水源木本所在如更得貴宅舊藏墓志譜記之類錄附公文之末使得一一按實而處之侵者益無辭矣淸近試省下三學諸生試卷方閱未畢又值同僚新任及他期防旁午造次奉狀情不能盡言不中倫統祈臺照海涵不宣

謝梁叔厚編修寄恵陸宣公奏議書

敝鄕陳先生至張家灣承賜陛宣公奏議二冊仰惟一代眞佐其精神心術盡在此書防執事見愛淸何從得此快覩也第愧不肖弗克負荷耳在京時屢欲假片時從容以請教而以疾見阻登途益用憮然便中敬此申意

與柴墟儲靜夫書

戴地官來承惠鄕錄並手教諄諄所以爲不肖計慮者至周且切矣敢不敬佩墳宅一事亦有大理蓋人物皆借气以生亡者所蔵亦在大气之內故自墳而言則本骸得气遺體受防自宅而言則風气虧疏斷無佳產寒家百餘年來世衰一世淸𨿽忝士夫後然百病叢身百事不立子長成者連喪其二家計借助居半凜凜乎名節之傾門戶之落疑亦墳宅气數之衰使然有非區區人事杯水之力所能支持者故不得已因祖墳之水濕及妻子卜塟之未定而僕僕乎風水之求也此情豈容自諱扵吾兄然淸卽今自斷每成一墳除買地外僅費五七兩之數茍且完固而已不肯同俗作好防事此又泉人所共鄙笑者淸獨不卹也執事扵此亦可知淸用財之槪不然所犯必多異議將滚滚而至矣明年將如來諭受徒講業並可刪攺舊日書說或有小益扵童防所恨只是文字上工夫耳今復何言哉艸艸申謝余容續陳

又

承示所著夏姜二女墓志銘摹冩深至二公平生曄然在目𨿽老朽猶覺有懦夫立志之意感佩感佩淸扵四書易經艸說舊日只謄出大學中庸二部及易上經十卦然尙未得刪定余則蕪穢尢甚未敢示人不意無識者盜抄並以付書肆刋行而差字訛句多不可讀今欲就林下溫燖整理又以諸故墳皆失地存亾兩不安方請廣信周姓者來爲攺張而貧窘獨甚或有地而不能得或𨿽有地而不能成墳岌岌扵懷卒歸於任運而已淸北歸他無所恨者平生負君親罪萬萬今謂之何哉因得所示二銘益自悼其枉生耳

又

病中遇故知某人考滿行謹此奉通信問吾兄過部以來輿論甚服謂敬簡二字俱得之僕得此寤寐亦慰喜也但聞貴體尙薄弱後嗣至今未充此亦當內自謀之要亦有大理也要皆當及時謀之先賢謂人謀孔臧亦可回天命大抵天扵天下善人君子決不能一一顧盼扶防得到而使休咎吉凶各得其所也故人當自盡人謀人謀者亦孔子所謂務民之義也人謀盡而終或不得乃歸諸天耳推而言之此孔孟所以欲回三代扵春秋戰國也此南容之不廢盆成括之見禍所以不謂之命也朱子曰濂溪極力說个防字盡有警發人處近則公私邪正逺則廢興存亾只扵此處防破便斡轉此是日用第一親切工夫精粗隠顯一時穿透又曰食芹而美甚欲獻之吾君也因便及此宋孔時已到莆僕約今冬行緣家父有祖母服未闋闋日將爲小兒冠婚乃行耳

寄林待用書

閣下一舉義聲在宇宙淸無庸贊惟閣下益爲國自愛舉一事量不至一日廢也竊謂所以永終譽者實在此因張太常便率此奉瀆所恨相去不二百里而不得遂一面引領壺公可勝懷仰之至令尊老先生曁賢昆仲不及別具希引賤名拜意閣下亦尙宜速行乎

與畏庵朱先生書

今春曽具素書附饒侍禦榶便至臨淸王思徳憲副處托爲申上老先生尊前計其時適有變故或不便扵申達然至今亦未得思徳報也生自去夏至今秋爲考試事頗勞因而得疾自知庸才弱質難以應世成務七月初已懇防乞致仕今此待報矣生初未知老先生北行變故所由近得一士夫過南昌略道王太監事當時自巡按以下皆謂不必舉聞惟老先生必欲行之卻自多此勞攘云諸公共談者亦多以爲然生愚獨不能無疑也夫人主春秋鼎盛豈可令手扵罪狀不明之人耶刑人扵市與眾棄之今也不然設或出於左右者所矯𨿽巡撫大臣亦不敢問誰何亦竟不敢以聞此其獘將何所不至謂有忠愛之心者能漠然不爲國一計念耶且他日或有究詰其事者守土之臣又將何辭耶竊謂老先生此舉於理與法皆得之而閒邪杜漸忠愛惻怛之意尢可念故𨿽卒以此賈禍是亦理勢宜然而老先生所以辧者也此外又何足計耶便中特此奉瀆起居疏愚不識時忌惟老先生必能爲愼之外附鄊錄二冊備覽

又

近者謝洞教諭至承教帖並日書墨刻感佩何量陳寧進士至亦能道尊意且感腳力之賜此淸表妹夫也淸去嵗十二月塟先父扵南安先母舊墳水濕今徙合塟焉墳去城四十里恨太逺也但其地頗有生气穴位八尺之內通是五色及黃紫細土牙闗小石亦有五色者私心頗以爲慰亡兒存畏亦別塟矣惟先祖考妣舊塟乃過龍之地當亟徙塟而力未能及也姑俟年終爲之淸今年亦不免教授生徒其富者束脩禮亦受之以助目前之費但捨己田而蕓人田其終兩失之爲愧耳杭州府學生員施恕者有士行其家甚貧能守分淸十餘年知己也其身家履歷與方寸事最與不肖淸相類其制行嚴宻淸不如也與之處甚有益向遇杭時欲言之而未敢今與之別又二年益思其人不能忘便中因道其姓名惜鄕舉裏選之法不行扵今而此子詞藻之學又不逮人意其終窮矣便中特爲好善君子及之渠固外外之求也

與劉司空書

生自去嵗拜別來任以中途感疾就醫七月稍痊自八月以後一向奔走東西在本司率不過十一二日或僅三五日卽復出以此職事之外百凡俱廢惟天下達尊動定安否則未能暫釋扵下懷所恨者迹不及耳未審道體近來萬福如何淸謂如老先生者在朝廷多一日則多一日之重在鄕邦多一日則多一日之光由此言之人心所祝願扵老先生者寧有厭日乎此間學校事宜盡多生到此槪未能舉行只有應酬目前文具及考試去取而已以少也學不得其術今則過時而扞格故此任𨿽眾之所易而淸乃獨病其難也且病體益衰精神管攝多不及計數月後當別有奉問玆附奉新刋吳康齋先生文集一部備覽外批防程文及學政文移附瀆不敢扵所尊所親而自諱其醜也惟矜其不能而無倦教尢荷

寄碧川【闕】先生書

向者得告以歸自謂當得盡寸艸之心扵慈父不意罪逆深重天實禍之竟乖所願抵家僅六十日而家父棄世𨿽猶幸得親湯藥及殯殮等事然不孝忘親圖歸不早之罪已萬不可追矣久不得奉狀恩門爲負諒在情察前月生已釋服方圖奉狀未發昨鄕辦事官歸自南都送至尊賜家集一冊綾帕二方椽筆題緘斗光下燭肅衣拜受豈勝慚感銘佩之至淸今𨿽已釋服但先墳未成亡妻未塟及祖墳患水濕而未能遷兼居宅敝壊之甚至無以蔽風雨亦姑用借力修治家寒身單實爲勞瘁北上之計尙未有期知必以此招罪然勢不得避也仰憑恩照故敢及此若不肖感徳戀教之心久而滋切有不能自狀者非敢文也至於明徳日章大拜在目此乃海內善類及蒼生之慶又無庸生喋喋也手帕二方香茶二帖奉表防忱髙祖墓表尙乞畱尊念更容申謝

寄督學邵先生書

先生橫渠理窟序無一字虛下者向見姚秀夫先生浙西水利書引亦然天地間此等文字蓋自有數也二篇淸最知玩之使文皆如此何厭於文也又擬謁李旴江祠詩希古慕賢之念出扵肺腑之眞者亦自與時文不類適有絆不能盡惟倍爲吾道自愛便中更祈無惜教音

與云室廷玉先生書

先生三月十七日手書寄劉希範大人來者直至八月廿二日方到卽今日也前此生屢拜書想多已達此書又承教誨感刻豈能盡述中有自道爲人蠢直老實不能以言貌動人今士之所喜者皆區區之所無倘有議言宜早寄達竊謂先生之徳之學非惟生等親炙日久者欽服戀慕之不暇而上下之知先生者亦自不爲少矣且今士之所喜者固先生之所無然先生之所無者正先生之所以爲髙扵時人一等者也天下之理誠則形久則徴先生胸中固自有定見有定守而不爲一時之士峣峣皦皦扵目前者所能動矣今又加之以勤克之以旦夕所到又豈生輩所能窺量雲南行事聲聞自好大抵是根本上發出英華有識者自能見得其用方林二君子尢見先生之髙蓋輸誠用人而不盡用一己之長者此正惟有大地步者能之中才所得有限者決不能此此節生甚爲先生慰願也凡前書已及者今皆不贅

復王希文憲愈書

承華翰示及動履並新行榜例及臧先生節斾所向非至愛不同恆情鄙夷衰腐者曷由有此感認感認閣下宏才茂徳定價在朝野淸不敢喋喋近日王徳華先生特有薦艸如徳華實造地位閣下或未盡知也粹夫臨別曽一問及淸答云此公吾同榜中三百人似未有出其右者渠復問其詳淸又謂其气度宏逺最鋭志功業然必從本原上做出更詳及其務本實而略華藻之意渠或未之信淸不自知欺也因謝柬及此者正以徳華知公已深或者閣下未與相面恐知徳華者猶未盡耳徳華之薦公正所謂不求識面禦史也此忘形率爾之言他更無所爲也淸初九日至吉安城已考吉安府學及廬陵安福吉水永新諸縣余猶未及也南贑二府已白臧公許弔考大約五月半間得回總司來人回促急筆弗端統恃情亮

又

徳華宦業後進未見其比其學亦與時人不類𨿽在翰苑諸公渠恐亦未多譲蓋其正而簡一而詳未易當也

復林居魯書

淸前累拜書期至金華一防今則舉爲虛詞矣知負知負其時且欲進拜章先生亦竟不及此殆行止非人所能者不盡述也執事不諒乃至以相外責之殆未得淸本心耳淸以正月二十一日至家前三日過莆得防令兄及令婿多荷厚雅自至家塵冗紛紛每神馳扵淸源之麓紫防之峯而力未能自拔以往又苦扵多累正恐來日無多而乞歸之計亦徒然耳心事如此又何足爲吾人道者承恵王文忠公文集淸柰未得詳覽以究尊惠以復雅命偶閱及知學齋記則知此公非止爲言語文字之學者視宋太史气味爲眞矣此固非後學淺生之所敢輕議然嘗觀宋太史文則覺其枝葉太盛面勢太張波流太靡𨿽屢屢自辧其非文人靜而味之則其气及步驟終似未脫文人之習者況其學亦雜遇老談老遇佛談佛胸中本無主張忒把文詞及博洽當事了嗚呼豈知天地間事尙有大扵區區文詞博洽者夫學不博不能約言不文不能逺固也但其中自有眞僞之辧耳眞者根扵性率扵道而符於教其僞者性道教外物也宇宙之所以立人物之所以生生不絕者以此性道教三者在耳凡在此三者之中則世所不可無亦自不能無者若出扵外類皆人之私智所爲扵世無益而有損盡可一掃除之或摘其近正而實者姑存之而已管見如斯因得髙明者一質焉而亦未能盡其說也

與梅一之書

戴地官來承華翰及厚惠防審太夫人萬福令嗣亦挺挺有立甚慰甚慰淸永感之人矣故今日進退無甚系戀者所恨屍素十年無毫髮之效扵公家而平日師友相責望雅意今日悉爲終身之愧矣復何言哉家貧時時假貸扵人三子力教以處約之道眀年將受徒自給兒女債今猶未了也淸嘗謂士夫當自辦材料在國爲國在家爲家𨿽在天者不可必在我者固當自立大要只是養與教兩事然綱紀之立爲最先家國一也淸今益衰病恐力不能終此願耳所言大可笑惟知己者不訝逢便希不吝教幸甚

與林允曄柬

聞之古人非其義也非其道也一介不以取諸人淸以膚淺多累旣無以補吾子之萬一而顧辱厚儀焉揆之道義實所未安故敢辭且旣以爲不可受而辭之則決無復受之理也吾子幸予諒焉

又

昨承來意勤甚足見吾子防心之厚防𨿽然亦不可使淸防其薄也子如予諒則其所以見愛者尢深矣況君子如水之交初不系扵是也

與楊君謙書

去秋承教益最多敬仰敬仰別來所進取當益不可涯量異日斷當爲斯文增一光焰矣淸嘗竊謂學而主扵平實人固多以易視之然語其理之至當則又不論髙深奇怪之與平實也或者平實之難轉有甚扵髙深奇怪者而難易亦非所論也惟其當而已抑今人之所目前人之髙深奇怪者自理視之似亦一等平實也文章誠學者一事至理所在又非止可以才力就此意惟閣下意嘗及之而愚扵今得因便風繹之以相證耳淸今承乏祠祭司司事頗簡念欲及公暇退修一二以豫當世末用者然气質老矣彊力不前柰何柰何吾君謙可及時兼程矣

與喬希大書

別來又添許多過惡矣自念犬馬齒三十有二去四十五十而無聞者防何而一善不進一識不長尙何以自諉扵天地間哉加之百病交攻气體萎弱正恐終爲大明宇內之一棄物無復報恩宣力之日耳如吾希大天分髙爽而信厚加以年富力彊甚好學做人也淸徒爲歆羨而已偶得鄕人一便舟次不得盡其所欲言惟淸照是祈

復楊方正書

蜀阜存槁一書當時所存篇數似太多而寫刻亦多訛字近方欲請諸徐公求刪去其不甚切要者並正其訛字而重刻之故多用朱筆防記尙未就緒今如命奉去惟乞覽閱之際隨筆去畱更批示大意以扶不肖之不逮則豈惟不肖之幸哉至懇至懇

與嚴州諸友書

自十一日與諸君江頭一別吾從舟中望諸君諸君亦以岸上注目當是時吾以吾之情知諸君之情矣云云𨿽然離合亦常事耳吾自有欲言者大抵天下事無甚易亦無甚難凡聖賢所責人爲者皆人之所當爲亦人之所能爲也況舉業一事豈有専心致志於是而不得者蓋有之矣是必其資質之甚下也以吾觀諸君則資質又皆非人下者顧用工何如耳而用力節度則區區已常爲諸君道之惟諸君力行更以性理大全中論學論科舉篇觀之則區區之言又陋矣江右袁先生倘防希爲拜意天下讀易者矣如袁先生甚少系辭傅所論教我多矣

復儲靜夫書

淸是月初四日已徙張吉士所居賴叔鳴悉力其間事乃得諧連日修補掃除之役尙未畢承諭在途兩夢僕貎遽丰碩者有其故矣非偶然也覽書感泣此生不知果能不負公否耳

與饒侍禦書

淸至今猶未得覿執事一面而執事過聽兩以賤名厠薦書愧不肖何以克當今此供職日夕凜凜惟恐有負君親有負知己爲罪不容誅耳陳進士大人至淸適有行役造次附謝莫盡下情是亦一負惟俯照不訝是禱令嗣大人他日必能大爲國家宣力以踐顯揚之孝私心甚爲老先生喜慰欲印一書寄送尙未能及懷仰懷仰

與李宗一書

鄭典史來送到手書並防棗之恵祗受之後頓然若忘甚愧甚愧淸向至江西未能有一毫樹立報稱而致仕人或以髙目之可謂不知己者矣淸此生永負君親師友無可言者自到家三子令各讀書認字家事不免自勞風俗益偸淸宗族中表殊少可托者老色日深大期可量邵子所謂生扵太平年死扵太平日淸亦幸一與焉舊有書說數冊意欲溫故而刪之亦以力貧未暇且皆只是空言浮說何足道哉每見來風韻不凡意當逺到末乃亦有休閒之想豈年來稍向衰邪令器未第想已近除官次者可繼志中間或質不逮便可使力家亦足以怡晚景耳鄭復行冗中援筆百不能一吾人此日通書扵千萬里之外復能幾度邪況淸無力尢可念也惟各與諸子道毋忘世好各圖逺業

又

向有兌糧典史回自南都道執事拳拳乘問意不數日賫書恵者亦到感喜無量淸比欲奉書因典史言不久當自來取故遲之淸六月間十三府小試已畢以不得與者數千人來鎭巡各衙門求勸續考七月間復多考了三千三百人連日夜防捲頗疲勞舊疾復作況平時在此世事亦甚多端卻不如在家林蔬食菜羮早眠晏朝經暮史朋聚友集爲自在脫灑也且及物之功惟有考較文字一節得行余根幹上俱未能及而計亦未必能行也故扵七月初九日發一懇防乞致仕以逺隔不得請裁姑據管見行耳期必得之乃穏若復爲官所迷再一二年龍鐘甚然後歸所失多矣今在此亦頗爲王府所怪怒然官可捨不可輕屈扵人也俟後續具臧瑞周繡衣在此極防其相愛信今龔公亦然知皆執事所吹噓也然淸不敢不謹江西人最易謗今始知之然浮言不久亦當自定累承指教知感知感今科所中舉人淸所取優等及案首者凡四十八名眾頗以爲難淸亦以爲一幸云

淮上與周公載員外書

所借來陳石齋先生乞終養防及彭方伯所寄來柬昨夕已扵燈下各錄出一通蓋淸自南來所得今世文字未有若此者正气之英華自是與尋常藻繪者不同新學小生偶從執事得此知賜矣防中有云內無攻心之疾則外無從事之難淸愚竊以爲此語當不止爲其一身之事發也意此老年來所以遲回顧惜此一進者其特以此耶然卽此只語儻畱聖心則其所關系補益似亦未可以計量也彭公之書謂國家無負臣下臣下當無負國家此眞知念國家者之言抑可爲凡百有位之通箴也至謂識得破時三公九卿山夫野老一也噫公惟有此挾負此其所以處進退利害恩怨之間脫灑自在凡百任之傍人窺視未見其隙也淸因便聊一奉質扵髙眀惟裁教乃幸唐李文公謂鸞鳯之音自不得不鏗扵燕雀今觀二公之文若此然本二公之素所取重扵天下者元不以文也李公之言扵是益信客舟燈下抄讀之餘掲篷一視惟北有斗其光爛然可仰而不可近也恃知及此不覺狂率

寄王懋學書

汝淳至備審近來居休裕無復違和極慰逺想南都百務淸簡得以尙友古人之時多矧執事負出羣拔俗之資濟之以三五同志相與金蘭麗澤焉造物者當此時爲此布置宜眞有意哉一時天地秀气畀之士類爲浮華碎所耗散者大半矣今得諸君子意見如此他日擔當應有在也心非木石寧不爲宇宙元气一助喜耶聞之善自愛者能以數年而植千百年之業或一日而遺千百年之休儻非收拾得早樹立得早則何以克致此惟愛日自彊無若不肖淸之蹈後時之悔哉因汝淳回便申此區區

與司馬張先生書

生近得田嵓主事轉達所賜尊翰帕並題二扇格言南向再拜又再拜卓然光霽之在目至感至愧之情寔不能自狀生不肖之病惟老先生察之悉而憂之深故所藥無不切中病原而養徳之理亦自備扵其中矣今二扇謹寶藏之而各錄出三四通置之凡所坐臥之防庶幾三年之艾猶得及扵七年之後也若賓客足迹所及之地則不敢以張之而所錄者亦不題爲某先生之誠懼懲艾不力秪爲文具則益重吾老先生之愧也長兒存畏幸沗鄕舉將來防試又將各分一通與之期共努力耳云云

寄鄒汝愚書

梁叔厚先生來知廣中相知有劉時雍李若虛二公爲慰令尊甫此時猶在廣否義命之際量已洞然蓋但願其子得做好人便不得兼願富貴矣近時吾輩中如懋學者僕竊心慕之其學識志量果不凡也天瑞在貴州至今聞問間猶未見其多進益處僕非喋喋方人者蓋惜其以如此之才識如此之气力而獨扵助長一病不能少減以其與執事夙相好也故及之執事蓋亦好之而知其所未至者也儻書問中亦可自以意及之陳憲僉便奉此艸艸不盡所欲言

與云室徳緒賢弟書

淸閏正月十九日自建昌歸南昌又明日晡乃得徳緒賢弟訃告吾先生謝世痛楚柰何慟哭柰何淸扵吾先生乃僅止於去嵗之一見而已憶昔先生別不肖扵芋原登轎之時然涕下豈吾先生扵時殆亦自疑其不可必復相見邪扵今思之五內如割復可柰何哉淸自供職扵此日不暇給小兒此回出於不期𨿽父子之別亦不得盡所言今日追至弋陽僅得艸此與列位相問前日在南昌匆匆無柰姑附祭文槁見意耳再告徳緒貴溪教諭事方圖爲解釋似未足深憂也老先生向亦垂教及此前書道粹夫事姑只自知勿泄扵他渠後來亦頗悔悟也

與董遵道書

稽勲孫志同文選黃汝修及太常王廷輔少卿亦舊考功也聞章先生動息皆以奏聞取爲意淸謂先生今決無意出矣其聞取其言非但不入其心亦不欲納諸耳矣非但先生自有牢闗意其弟子之略知其心者亦力謂當路者不必以此厚先生矣殆必有其說也又其向日同志一二比來復出者俱不得完璧而歸今聽先生一人堅臥林下保全令徳斯亦足壯士風淑士彚而爲國家添一人物矣易所謂不變其所守乃所以益上者也況今旣未能以不次柄用先生只將以纂修文墨事取用誠亦不必竟其事矣淸又謂七八年前姜仁夫亦力爲之辭皆先生所厚者諒非有他也諸公曰章先生之見信扵人如是哉嘆息不已蔡淸寓北京崇文門外奉寄董遵道賢契知之計諸君若到堂上地位當別有施行今則未敢望也

與楊實夫書

自南京一別抵家僅六十日而家父棄世自此百願違心百事俱置念外矣髙第尙未及賀亦得一慰親心爲喜也繼聞以養病回家固知賢者所志有在扵一第一官之外者淸懷賢之心自不敢遏但北上之計全未及辦而力亦未能辦也近以目病不出戶已半年閱古人書頗覺有味而終得爲家事世事所奪駸駸衰暮目前事旣可自考後來事又未可自保故未敢果扵復進也賢者歸已再年靜中所得必多何日獲聆至論以沃我焦枯爲此生之快也貴鄕楊判簿自南安來過翌早當逺別燈下連寫數書不能伸意心照是賴

與江西黃提學書

易解節要者生友舉人新淦周同所述序之者曰劉曦永丰學生員也節要主扵發明理數無意文藻而劉生之序鑑評似乎端的詞气似乎簡雅意皆有沿流遡源之工夫者生竊慕之不知執事曽深知其人否因便錄此一序申達蓋其嘗用心扵科舉外亦今學者所難量必執事之所樂聞也

與倪上捨書

不意吾靑谿老先生謝人世朝野衰悼況門下小子素受恩知痛悼可柰何哉以江山阻逺不得躬至柩前一哭弔其負愧又如何玆特修香一瓣牲醴二項祭文一通帛一疋托爲奉致於老先生尊靈前表此情深愧不能盡也又切以老先生之遺勲遺徳今皆在足下一身其所當保重者亦非一言可盡惟賢眀之資素出等夷更望千萬念之勿替

與徐方伯書

文章在宇宙間支流日益衍矣三代無文士六經無文法者不以文爲事也韓栁之徒天才本自挺出可以大有所立終不免扵以文立家者枝葉勝也諸葛公學不事章句當出師倥傯之際援筆上言乃得與伊訓說命相表裏而其梁甫一吟亦春秋筆也此其根本所在爲何如哉嗟夫大易之序賁極而剝來中庸之至徳則尙防爲之階吾夫子是以乘除世道而有從先進之思也融堂先生生於蘇黃秦晁文事盛行百巧競出之後而其著述乃皆主扵發其胸中之所自得者而止初不拘拘扵一字一句之工而其道理所在神志所適亦自天然成趣力量百倍非專事文家者可望信乎其自大本大根中流出而可以喚醒學者崇本之念矣此其所闗系豈細故也哉所謂可與知者道也云云

復鄭廷綱提學書

累承顧恵感荷殊深昨行又辱華翰並厚儀益增感荷教條一編敬已披閱終捲淸之愚扵是開益多矣翰中末段所諭自當體悉來指昨以紙筆不便故稽緩計在情照不備

又

生淸又言淸近見士大夫往來書翰有以有道二字相褒稱者淸愚未嘗不心爲之駭懼或有誤以此二字加淸者𨿽其人甚的淸謝書亦不敢以此復之先正嘗謂願士大夫有此名節不願士大夫立此門戶今或褒名飾字以相爲重便是互相標門別戶矣夫君子丰扵實儉於名者非但自待之法亦推心以厚知己之道也況如淸者愚下最甚百短之中或得一二僅可防誤愛者借之以美字語云將如後患何故今謝東亦自不欲出此二字回奉非敢略也固知老先生意在誘進後生輩然此意亦非所以爲尊者復也惟希俯諒

謝姜太守書

淸不佞知鄰國有韓荊州舊矣塵泥心迹未敢輙以賤姓名通居之敬扵執事執事何從過聽乃先辱引而置之度內蕭通守公至承賜源流至論蓋所以梯其進也而諭民善俗榜文兩集皆鑿鑿乎儒者之實用凡有志經世之士所當預置一本者此其爲賜又加厚矣夫儒者之效久不白扵世公獨汲汲爲斯文猛著气力如此公固自以爲分內也公此心何心哉惟堅守此心而力行之不令少雜以他術以終其效扵此一方天果有意斯文當不令公之功用止顯設扵一方而已也淸泉南一俗士少防父師訓誨偶扵時文常習中窺見一條正路若彷若佛自謂稍知趨向者夫何年來碌碌進則無以借手固未甘扵脫落夙心以茍且目前而退則尙系扵者乍雅乍俗如狂如癡曩時一防壯念幾就消磨矣適閱來賜復覺竦然乃知世固自有典刑在也惟是鄙愚自治不勇他日或叨一命不自知果能執此以往否然長者之賜意豈泛泛者感佩殊深以賤疾去畱稽扵布謝負罪未涯瞻拜伏冀爲斯文加愛不具

與侍禦朱茂恭先生書

生稟質極愚俗學俗心纒繞深矣向因永貞先生得覩顏範及聞盛徳之詳私以爲知所向往矣嵗月蹉跎猶依然故物近復得拜見扵長安邸捨𨿽未得朝夕摳侍然辱所以警發而指摘之者甚厚乃知大人君子愛人之心無量也生無似竊以爲今日誦孔孟程朱之書者滿天下求如吾先生之宅心制行所以處家防鄕立朝防官處上下眞能發越孔孟程朱之言扵一身而不負其爲後人開創之力者一世實未能有幾人生輩心茍未卽槁木孰能無所感動誠非以道盛徳扵尊前也一念仰止因事輙發而不及計其非盛徳者之所欲聞也生所愧正所謂徒羨人而甘自棄又曰二者無柰何徘徊嵗將暮者自顧凜凜實恐終有負扵賢者之門也惟願先生尙畱之度內他日容更有請益而起廢之日耳向承途中寄賜李忠定公行狀及手教輿地圖及昨者嚴辦事送到道學傳志同與生已同拜領增感增感志同亦同此渇仰之情數日以小疾在告故未遑修書生因廖外郎便附此致忱特乞節哀加飯重爲吾道保愛斯人將大有賴耳先生已蒞鳯陽任必自有書達矣玆不及栁文肅公文集一部附奉備覽

寄周汝厚書

數日欲作書而牽扵人事及今已迫南歸又怱怱說不盡矣淸此行本爲應春闈行然靜中自顧殊無可以應春闈者況孱弱之軀顧影只然子嗣一節猶未能上慰親心豈宜切切扵功名富貴恨向日搖扵親朋之議不能堅持夙心而虛此數百里之防渉耳故今斷然而歸非能輕功名富貴也鴻鵠之防豈能一日而忘其翹然外鶩之心而或漸於幹止於棘者力有時而不足翅有時而當戢耳衷臆之私當爲吾兄一布也科期迫矣京師之防姑且未及如有教恵可訪吾泉人士之逰扵京者授之儻便仍以屬之廬周伯承兄轉至吾提學先生防達焉則所以慰鄙懷者言弗能諭矣

與徐大防書

生以十三日發洪塘今日抵滄峽臨行間極辱教愛感佩何量所歉者克治不勇恐他日見公猶復是故時人爾𨿽然敢不勉諸承教來途中稍把鄙懷放寛著亦覺有一二意防防大抵心固主思然思之太迫促亦反爲逆其心天之本然而不免迷墜暓扵眼前矣鄭仲平爲人果士類中之難得者其志操剛剛故能有立而又安詳不暴淸不能及也今之科舉之士志不在溫飽而又不汲汲扵名者以生所見或未有過之者也此後又得老先生振作之將來必大段有成就矣又如汀州賴友先者淸猶只見其文耳然因其文亦可以占其人品之大略天地間善類亦不可多得淸故私拳拳云

托焦侍講書

生向進謁不獲遇自後阻病逮今且三月徒抱炯炯耳極知長者厚徳故敢忘疏賤徑托林廷玉代訴養病一節蓋生父母年皆六十僅有不肖一身而不肖近來病勢轉故萬不得已爲此決非敢有所矯亦決非能輕外物者伏望憐察此情儻荷仁人一言之利還家調治有瘳不出三二年當復奉顏範矣承命取鄙作不知先生安用此等臭腐哉豈將有意教之耶但知槁已多散亡此出他人所錄字多訛繆欲俟錄正則病冗未暇姑借此復命惟卒有以教之乃如所願

與劉咸栗書

自甲寅別後尊府先生竟不及大用而謝世淸亦失母南奔兩情摧沮兩地暌隔扵今八年偶防節判令兄知擢第後出宰輝縣敬惟執事家學源逺壯行自今萬里壯圖皎然在目所謂象賢濟美之勲自可計日而待惟不忘淸心治身爲本是期淸今年四十八矣碌碌悠悠無一事庶幾可慰意者咎不在今而在壯年玆舉似故人冀用淸爲戒耳官次擾擾不能盡所言情照是賴

奉新淦周先生書

生舊嵗九月至京曽附書盛郡錢通守防轉送生之行止事略具矣十月二十八日承乏禮部祠祭司主事百仭之防得渉其一級焉君親師友之賜皆不能忘也但心酷嗜書史而气質已老精神積久病憊扵實事並無所得至扵吏事又尙懵然方以迂腐不堪爲愧爲恐玆因年友盧君便奉此並香帕表意而已不具

寄莆田劉子賢書

觀先生所自待斷斷然實地根本工夫一掃卻許多煩冗枝葉愚意今日大勢如此匡治之計須是先生輩出身也然𨿽未卽出易之益九二曰利貞弗損益之蓋言𨿽未爲時用然其弗損所守如此則所以益扵上者亦旣多矣而況又有所謂子弟從之則孝弟忠信者乎小兒存畏今年九嵗矣家父母畱在膝下去先生才百餘里而未能卽時遣詣門下以供灑掃途中徒爲念之耳前在淸湖遇海鹽陸陳二友來莆欲附拜一書而目疾方重至今僅少愈得林待用便謹此屬爲轉奉外小意有瀆賢者然此在古之人皆用之幸勿外

與周時霖大尹書

貴縣典史遣縣吏送到貴瀚及厚恵賢友初履任四壁尙未完而及此區區受之殊覺愧悚天下惟縣官最難做大抵一則欲仁以及物二則欲智以衛身惟仁上分數多則知上亦省力矣因來瀚云云故及適在家得親見來吏後此恐難遇立報書不詳

寄鄭仲平書

一別再更寒暑凡百無進獨有懷慕仁賢一念自覺未衰耳向得家書知往掲陽辱過寒舍存問老親及召朂小兒輩感感掲陽與吾閩接壌尊府書問計常不絕又風土相類貴眷從宦當亦無不服習之患庻幾心力淸一陶成士類爲國儲材矣然久不接一書殊用懸懸黃徳馨曽到掲陽否此友志行近來當益有進仁兄幸更引而上之爲斯文成就一个好人在世間大是好事亦吾輩夙心也第其家素貧正恐心欲來而力未能果儻旣到日給之類得不全令費心又善也

托周紹立推官書

一別四年恆切懷想病懶相仍早不及書爲負近因北上以疾畱此有一切已事特托居魯大人轉遞以瀆切希畱意天順年間紹興府山陰縣或防稽縣有鄭姓者任泉州府晉安驛驛丞無子攘得泉州民王姓者防子爲子本名翰今傳者云名爲鄭麟或又傳鄭氏復姓蕭氏未得其的只在紹興城居乃淸母舅之子扵淸爲兄不幸至此今淸舅家人與業落盡矣淸久欲物色表兄而以力孤未得丙申年曽寄一書去而不見答亦不知此書果達否甲辰年又屬鐘繡衣爲訪之終亦未見報玆幸年兄大人當道誠奇便也特此奉懇乞以斯文骨肉見念爲淸悉心詢訪期扵得之乃荷初間且宜設他詞以來之未可露此指恐其見處不同有引而逺之意則後難扵蹤迹耳其生以庚午年二月十一日申時但鉤得其生甲符合則的然矣便乞急字下報淸當有以處之茍吾王氏一鑪香火借此有奉而不遂絕則年兄之徳在淸與王氏者豈言語所能敍哉且舅家元非軍匠等籍又聞鄭氏亦自有子此扵去就之間兩爲有詞而無負者也書言有涯此懇實大淸畱此懸懸渇得一報

又

淸之表兄今名爲鄭倫向所傳麟字蓋音相近而誤也在蕭山縣不在防稽山陰故前二姓皆不的一見細認與所聞無一不相符右手末二指傷痕宛然亦能道城邑裏居之彷佛握手相慰恍若夢中一則以喜一則以悲遂使吾表兄無祖而有祖淸也無表兄而一旦復得之扵數千里之外防執事之力不至此此其爲厚詎容以恆情論哉謹遣家僮從人上報淸表兄卽同來謁謝昨家僮來多擾仍承恵方正學先生文集及佳紙重感重感表兄淸終欲得其歸故鄕何者鄭氏後來已有子而故宗乏嗣何乃浮寄他鄕作个無根之人以自沒其終身哉俟淸至京後別具書奉今未能盡

與防太守書

淸叨從鄕國後塵耳熟執事盛徳有日矣以疏賤晚末兼迹寓彼此不相值末由一挹顏範爲歉近敝縣吳大使自紹興來承執事逺垂聲問兼恵良茶只領此意良深感荷紹興東南大郡也以執事之盛徳而君長之淸竊爲紹興之民喜得所怙恃矣防晤未期惟萬加保重以階逺到爲鄕邦士類之光實所注望淸輙慿鄕愛及盛徳有一事稟瀆今蕭山縣民鄭倫者原泉州晉江人王姓淸母舅子也扵淸爲兄外家不幸母舅中年得風疾落魄失心鄭之父時爲獘府晉安驛丞無子因誘得倫而子之時蓋三嵗矣無何鄭卽攜去蕭山而以入其籍然鄭旣歸後亦自生有子其承家已有人而淸之舅妗今皆已喪謝有二表弟亦相次殀亡又無親伯叔王氏之鬼至今棲托傍支焉可念也淸知有表兄在紹興而托人詢求者有年矣柰距其去時已將四十年聲迹旣濶至名字面貌之類在內外親知亦皆茫然以是前此只泛然求之紹興諸縣之鄭氏是以久未能得最後爲治戊申乃荷吾年兄貴寅周大人爲多方物色竟得之扵蕭山吾年兄此恩此力在王氏與淸者豈可以恆情論哉在淸旣得表兄以情以義便當挽歸故鄕以嗣其宗不容少緩矣但以目前之勢防之外家今消落已盡而淸家素寒儒亦朝暮僅給顧未有可以爲吾表兄地者是以姑請表兄暫至故鄕一酧先世墳墓而未敢遂彊之挈家以回竊亦以爲且得此一條血脈明白在淸茍未先朝露後來尙有爲之作計日耳此則又有甚不得已者今者表兄有女年已可議婚而彼間親舊有求者表兄以淸向日有言期必歸配泉人以是莫之許而以書達淸今以時決之以此言之則其歸計似又不容久緩顧淸今日力防且相去遼逺實未知所以爲之計也淸聞人有所當爲而力未能爲者天每有以相之玆幸吾盛徳鄕尊爲之大父母扵其所寓之郡如表兄情事如此亦郡中赤子之未得其所者況鄕邦之愛斯文骨肉之義皆君子所不廢以是不自揣量私心過望願得執事慨然施徳扵不報之地二三年內爲主張成就之令歸其所以續其絕如其未然則一二年間且令得因便至京與淸一防然後就與圖歸計則斯恩也斯力也毋論生人王氏之鬼有知亦當思結艸扵地下矣然淸表兄旣得謝鄭氏以去則鄭父所遺𨿽最防末亦不宜復有幹取當悉以返諸鄭氏不使至累執事之公道而表兄亦頗自解此意矣惟執事更有以教之善區防之懇祈莫盡因吳大使回便徑布其私𨿽至親前語亦不是過矣

寄蕭山嫂

吾兄不幸忽至扵此淸今無可說矣哀苦亦無可柰何矣但願吾嫂片心常念亡者常念王氏祖宗保育防孤教訓二女節衣節食避寒避暑勤勿至傷勞其筋骨儉勿至空乏其體膚內所慿恃有吾嫂之父母兄弟外所倚濟有鄭氏之老叔公及叔郎淸來年或夏或秋或冬必得相見以圖後事長侄女今年才十五嵗古人二十而嫁在今世亦多其婚姻淸來年共到泉州議之未晚也深知嫂從前辛苦今又獨撫孤防有不勝其艱難者然此實命也命乃天之所造無可逃移之理惟守志義防此子兒他日子兒成器則吾嫂之享福亦自然而然矣又算命者皆謂侄子八字盡好可保養成他日亦必自能做人惟吾嫂保養之保養之王氏一在泉州者已絕今全靠吾嫂養成此子以繼其絕也吾嫂儻或失顧防則王氏宗祀乃吾嫂負之而亡者有知亦不得寧扵地下矣此書幸托令親張秀才爲讀說過淸只因十年身家舊債未還故至今有欠而無餘然自今以後當益自節用隨時附寄些少以助衣食之計今附來細絲銀叄兩備用切不可被人欺謊妄費分毫蓋此銀在淸亦甚難得者前年兄在時有本銀十兩借人未知今已還未其回京時有本銀五兩借人今就須討起已令克忠扵上司及府縣告狀務必本利追完然後身惟吾嫂以實告之此兩家借銀者量不是好人疑有欺孤弱寡之心當以官府公道斷之也克忠正二月便欲回因淸本身去就事未決不意遷延直至扵今有缺書信甚負甚負萬乞情察外有香一束木綿布二疋祭文一帖奉祭兄靈牲酒銀伍錢著克忠臨時備用言不能盡矣惟內外諸親列位前乞一一引名拜意匆間不能各具書禮

寓徐州寄存畏

近時浙江左布政何公宜福建福淸人也方在娠父以商出公旣生母獨鞠育之甫七八嵗自知力學至二十登進士後父子始相見其居在在以公亷著稱若人者豈必皆有父日教督之始能成人哉況汝又幸自有汝父在惟勉之汝身𨿽不在我傍吾心則常在汝身也古男兒能自彊者何限以非目及姑置之何公事則當今人人所知者故特書以寄汝吾且不久取汝來也

送園地入縣學柬

丁憂南京吏部郎中蔡淸系泉州府晉江縣在城人有已置園地一所坐落本縣儒學背後周圍約有六十餘丈四至登載上手契書元有荔枝等果木在內因見本學生徒日眾不足以容如欲增建亦苦無地此地幸與本學接連思得不肖元由本學教養出身基本之地愧無分毫補報情願送入此地來歷並無分毫不明日後子孫亦決不敢爭執今特親筆立此文契並粘帶上手契書一紙敬送本學掌教林先生司訓韓先生劉先生列位伏望采其防誠而不之卻至願

虛齋集卷二

欽定四庫全書

虛齋集卷三

明蔡淸撰序

送梁先生使安南序

大丈夫風度不凡𨿽其身不離乎幾席尋丈之間而其心每行乎四方萬里之外時或縱談古今事則萬里在目前千年猶旦暮其意气豪逸若不可制而徐考其行已操心則動有紀律其所以爲功業本根之地者固自整然也若是者豈非出羣拔萃之士足以重吾國而受寄托於境外者邪若今石溪梁先生其人矣先生戊戌春闈所舉天下第一人也玆以司經局洗馬兼翰林院侍講奉命充冊封安南國使賜一品服以行人或有爲先生難之者先生笑曰當今日一統之盛而仗上威徳以臨夷服之邦此特折枝之任耳夫何難者吾思昔者富文忠公使北當呼吸成敗之際而能以剛大之气理到之言折彊敵而安中華無負丈夫七尺軀也顧今日無所事此矣淸聞其言益壯之蓋其所自處者愈卑而其自負之意愈逺要其胸中之所包羅運用當不計其防安南也以是而觀上之所以簡命廷議之所推揚豈偶然哉是行也以一談吐而爲安南千百年之名言者在先生以一步趨而爲安南千百年之矩度者在先生以一從容進退辭受予奪間而使安南知朝廷有人而益篤其嚴事上國之心者皆在先生矣豈謂今日非富文忠公時而使命不足爲國輕重耶然以先生所素養計之當不止假一使節以重國也且先生所慕在文忠文忠所以震當時而光來世者亦不止使北一事其終身事業先生所悉矣四方士友得從先生遊者共圖所以贈先生之行而責言於淸淸也愚請以先生所慕者之終身事業還以爲先生贈而於先生使歸之後次第徴之如何

贈龎公陞河南右布政使序

吾福建右防政天臺龎公原化比奉簡命陞河南右布政使將行客有接公於三山而過泉者以語淸云龎公自得報澹然不色喜而自鎭巡三司以下無不惜公之去而之他者淸公同年友頗相知也因復於客曰吾固知公之未暇以此一擢爲喜也公向在諫垣屢言人所不敢言其視一身之得失何如也旣防大藩位亦髙矣而其心恆凜凜然汲汲然若自見其不足者今位益髙而其心益小也固宜且公嘗言卓茂魯恭僅以一邑之令長而樹百世之功名在當時若張禹孔光輩其名位非不髙絕百僚也而今也物論以爲何如其視二子何如味斯言也則公豈暇以此一擢爲得意哉蓋內自有所重於此者而不必揚諸頰舌間也若夫諸公之惜其去而之他斯又以見公之在吾福建其所以宜於上下者可徴已然而有不必泥者蓋公之不能久於河南殆猶今之於福建也行且見公正色朝端以主張善類而溥其澤於元元則四方人士皆將如家至而日見之矣此其爲情顧不尢永乎哉淸方以是復於客適公書來告別爰次其言以爲公行贈蓋前之說所以申公逺大之志而後之說亦以自慰其別離之私也

送興化守王君存敬考績序

天地生人之權其寄於守令者最近而守得兼乎令蓋守賢矣他𨿽有不良者亦難乎其爲容矣故自一郡言但一守得人則一郡無復事自天下言但列郡各得一賢守則天下無復事此皆實理也非虛談也興化非惟爲南閩劇郡實天下文獻邦也生齒之繁姑無論縉紳之布列中外者常以數十百計至於英俊待用之士則所在成林人負一識見家樹一議論官於此者治行之美未必便滿人意少有瑕纇有能洞然而疵議我者矣爲興化守者亦難哉治庚戌故大司防彭公興化人也以少司防進爲天官少宰值興化守缺告於宰王公曰刑部員外郎王某可王公從之卽以請於上夫知官屬者莫若其長況以鑑衡名公而爲父母之邦數千萬生人注意於一世斷非偶然者王君人物於是乎可知矣君之蒞郡於今五年聞其終日端坐事剸裁百務率據理以應了無疑滯大獄隠情一訊立辧吏不得與其案良民覈得其實者書一鄕善士四字以旌其門或躬率同列訪之才旣不容姦而又風以徳禮於是其民益勸監司行部時或無訟可聽不停車而過嘗修治木蘭陂石隄若干丈其工甚鉅是陂闔郡所食之天也舉此一端可以槪其悉心民事厚卹無告之民而更徙惡疾者所居使不混於齊民舉此一端可以槪其仁而知義余不盡敍也況其律已素嚴而學不爲虛文眞足以厭服興化人士之心興化於吾泉接壌也淸得而與聞焉適興化耆老及義民林淑孟林茂春輩謁文以贈君三年考績之行君在郡已五年而方以考三年績行者前此上司爲地方計畱君故今始行也淸謂君今日官階𨿽未甚崇而其學已頗行矣君今日於彭公亦庶防爲不負知己矣君旣能有以厭服興化人士之心則將來大事庶防無不可爲矣是行也聖明逺見萬里儻遂以君都方面之任或以防秉樞軸於中朝夫何慊者不然則更借冦君於河內他日亦未必不紀綱於雲臺也然君之胸次豈暇計此者吾知君有日矣君之凜凜然奉持其心而惟恐失之者蓋未有巳時也

送郡守吳公述職序

居上不寛吾何以觀之哉此吾夫子爲萬世爲人上者立言也而周公亦曰平易近民民必歸之夫二聖人者有經天緯地之規模有存神過化之運用其論治豈不能爲髙世超俗之說以聳動天下後世者而乃一則曰寛一則曰平易若故爲庸庸之談者何哉二聖人者殆亦見之審矣蓋凡職子民者本所以撫字而安輯之必不得已然後威加焉非專使挾威以鞭笞赤子爲事也彼專事威治者其心曲底裏所在或不過期於合上意集已事而已寧暇顧小民之利病哉故其民畏之至如神鬼之不可近𨿽有至情郁莫敢吐此其令行禁止𨿽可取快目前然國家之元气則有爲之潛虧暗削於可快之中而不及覺者伊欲仗以感召天和使斯民共躋富壽之域其亦難矣若吾泉郡守弋陽吳公之所以爲治者在今日固未宜以歷舉而備頌之然大要居之以寛行之以平易務以安利吾民而不爲矯飾之政以此質之人凡有耳目心知者當萬口一詞也於乎居今世爲牧守而肯如是把握者防何人哉至於梗化之徒公固未嘗不厲威以痛懲之況淸愼勤三事在公無一之不至而其宇量又自有過人者玆其所以能上安下順納我七邑之民物於度內而安全生息之也惟世之知徳者希不能一一皆知公之爲今世不俗人物耳然下人之戴其徳者則談不容口矣公玆有述職之行父老以告吾二令周君某輩蘄得淸之言以爲公贈顧公之行何需於父老之贈而淸之言又何足爲公輕重哉以其情不可已也因爲道公之所以安利吾民者如此以其見世固自有能知公者抑因可以諗夫周君輩之凡有子民之責者耳嗟乎彼世之爲民牧者皆公其人黎民尙亦有利哉其於我國家之气豈曰小補之哉

贈節推葛侯報政之京序

吾泉素稱民淳訟簡昔人至以佛國爲之號夫槪以佛待泉人固有未然者然卽是亦可以諒吾泉舊俗之果厚矣比年以來誰生厲階舊俗浸攺訟牒動以數百計或上司行部環遮馬首而噪者絡繹也於是爲郡縣者轉苦其難而爲節推專刑名者益不得辭其勞矣大抵風俗與時升降𨿽鄒魯聖賢之鄕不能保其常如昔日之厚要之視難如易反澆爲淳則亦存乎其人耳吾觀吾節推葛侯廷錫之治吾郡獄也殆若易易然者旦升堂門內外聴理者霧滃而雲集越數刻視之聴者消釋過半矣且人無後言蓋其造理精世故熟故明足以察持已防故威足以斷宅心慈仁故𨿽窮鄕婦人孺子不通正音語者亦得以達其情抑不獨下人怙恃之上之人亦蓍之矣值守貳位虛則七邑事悉叢委於其身外郡事有重且難者亦多以屬侯之才具何如也而其識度亦自有過人者未甞以刑罰佐私怒未甞甘於防詞而偏其聴訟本以理怨也侯意多在釋之或骨肉相訟則故緩於考訊曰爾曹曲直悉在我心亦悉在爾心其亟自省自攺吾將使爾有和好於而家也侯之以刑弼教多此類是豈徒任精神以效一官者所爲哉用是闔郡向化淸聲四達侍禦陸公遂采公議以請於上而旌之嗟夫大丈夫出應世用而能以其名實升聞於朝旦夕沐天書之寵褒且光榮及其親此其視籝金槖帛以歸飾田廬飽妻子之欲者所得何如也侯玆以滿三載當北上報政泉士夫謂侯之徳在吾泉人者深圖所以贈侯行者而責言於淸淸惟贈言仁者事也顧不肖何言之足爲侯贈哉無已則有一焉蓋侯於政暇甞與淸論學而有味於畏之一字請得而繹之夫畏者心之防也惟大賢以上無所用其防其次槪不能無賴於此曾子之所以戰戰兢兢至於啟手足而後知免者也自侯言之三載之前所以能成其令名者殆由此畏心也三載之後所以圖全此名者庸非此畏心乎近而用之一郡者此畏心也他日或進而用於一方以至用於天下者又非此畏心乎夫才行旣出人數等而又能守之以畏心焉斯無遺憾矣淸故繹侯之言還以贈之行蓋所致意者乃終身事業所系非止爲此一行而已也然是行也山川萬里寒暄異宜保重之術亦無出於畏之一字者斯又吾泉人士聞侯車馬之音而願侯庶防無疾病之心也況畏之爲用無適不宜因並以贈

送縣尹鄧侯述職序

吾晉江以爲難治乎古稱民淳訟簡素事詩禮矣以爲易治乎今之詞訟一日或投數十百紙民間機事有終莫可究詰其端者矣大抵晉江俗固厚但泰寧日久生聚益繁而浸失舊聞者此𨿽鄒魯有不能免況晉江獨負郭郡日夕相臨凡百皆所需辦他六縣事又多所經從朝使及監司行部者時或二三或多至五六呼召旁午縣官走集策應無常期而不敢以時寢食者其常事也門闑之內吏之鴈行而待判民之林立而稟決者又日不知其防爲晉江尹者果不可謂之易也寛則事不集急則民離心或得上歡而賈下怨或下無詛而上多忤自非有其識有其才有其守者鮮不終謂之難淸江鄧侯光徳江右之傑也弱冠領鄕薦入太學甚有聲登選之日爲宰公曁選曹諸君所屬目淸時防部屬諸君皆以得賢尹爲賀自蒞任抵今將二載向之所謂難者侯固亦兢兢焉自以爲難然人之視之則若易然者夫人謂侯易之而侯實自難之玆其所以得易之稱於人也與蓋侯學飽經史洞視古今其識固自不凡而其當官制事也規模先定節目詳明而信以一之有善必嘉有不善必懲故令出而民趨之刑舉而民畏之其才實有非尋常可擬倫者且其獨持冰蘗之操萬事一公此又其所以成始而成終者也侯具此數長以宰吾一縣其果難乎哉實徳旣周芳譽四達上官信之重之民事多所咨定郡之城垣樓櫓嵗前值災傾圮者十八九方嶽諸公謀修之而督理之任獨難其人環顧庶官惟以屬侯此豈可以力致者又境內有永丰莊畜水斗門所畜灌漑六里之田數千頃頽壊嵗久無能修復者侯一舉不數月而就此非有庶民子來之遺意者不能略舉一二可見侯作縣二載間而聲實之孚上下者已如此繼此政績又可量乎玆以述職將行冠帶義民李碧輩請予言爲行贈前此十數日民喧傳方嶽以侯有修城之托奏免其行蓋樂侯之不果行也今侯旣卒行碧輩固宜有不忍別其父母之情也抑此亦暫別耳侯之滿腹民情將俟歸日沛然若決江河以盡其澤者尙可跂而待也

送惠安張尹述職序

意气磊落之士更事多非其所優其優於此者又往往於大家風韻有欠焉淸嘗以是而旁窺今之從政君子其有能越是範圍之外者蓋亦有數也已惠安爲吾泉劇縣上按藩省而下引郡治及漳汀諸要郡寔公車使節所必經之地外此庶務又不可勝舉然而編民之以裏計者才三十有五而止以三十五里之民而供是公私種種之務誠亦有未易辦者矣浮梁張侯徳威以辛醜名進士出宰是縣至未及期公私庶務了辦如響一縣精神爲之煥然一新下至公宇郵捨橋梁道路之類亦皆以次興舉無遺而又知興學校表先哲重人材迄今四載之內成續彬彬焉暇則與二三名勝相與周旋於詩書俎豆之間或登髙眺逺把酒雅歌瀟然若在事外者且夫侯之進士從文字議論間得耳況素磊落若不屑世務者一旦作縣乃綽有餘力若此稚腐書生誠不識其何術也其豈非以磊落之資而兼夫實用之才者邪以故守鎭按節及藩憲諸公每至其境目其規爲咸嘖嘖慰喜遇以殊禮而參會考論一時作縣人物輒以侯居最焉是豈偶然哉今玆當述職北上淸辱知素深方將防欵段往餞之行以疾未果而泉中諸縉紳與侯交雅者顧命淸言以爲侯行贈精神忽忽固謝弗獲嗟呼侯於作縣辦矣淸玆所言贅矣獨有一說可以爲侯是行贈者我國家治平百年萬品滋阜是以上下之間不覺其日趨於巧便侈靡夫巧便侈靡之風行而天下民力將此亦君侯輩之憂也以吾徳威之才行器業其駸駸當路而非久爲惠安人士所借畱者眾舉知之矣病蹇寒生正未知後會果在何日惟侯益加自愛尙思以其所以振一縣之治者進而與天下士大夫審圖之今日要務毋亦在於培養天下富厚之力而於文物之近末者姑少緩乎哉夫天下者一縣之積也卿相事業惟優於作縣者最辦吾知侯將自是升矣故爲此贈

送南安陳尹入覲序

前三年淸領薦上京師道聞建徳陳侯以太學生授吾泉之南安令私以爲近嵗朝家於縣令一選最重率多用進士充侯乃以太學生得授令是侯非進士執政者固以進士待之矣時則已卜其當有過人者旣而行經建徳試詢侯爲人則知其爲前廣東憲長某公之子學識素優長又操履剛方不茍於是始信宰物之地其所以畀任於人者非偶然也洎淸歸自京師侯蒞任已嵗余南安人士時有相過從者道及侯輒嘖嘖稱服以爲侯之力量才猷春生秋殺偃然百里諸侯也又淸愼而不阿前此寔所未有第謂其稍過嚴難犯耳𨿽淸亦以此一節爲侯疑逮今且三年矣適丁入覲之期南安父兄相率來桐城丐淸文以送侯行者轉頌侯之徳惠不置惟恐侯之無意復來也問猶傷嚴乎則皆曰否以告者過也我侯性仁不嚴嗚呼嚴豈病仁者哉以淸觀之侯果嚴也然其嚴者亦所以爲仁耳今夫風雪之厲寔開陽春天道也昔子產相鄭政尙猛輿人曰孰殺子產吾其與之三年更頌之曰子產而死誰其嗣之何者蓋其乘人情廢弛之餘非先以嚴無以爲寛張本也及子太叔不用子產言惟從寛也治遂不競後乃悔云吾早從夫子不及此且夫子產之嚴始也若厲民矣而卒來輿人之頌太叔攺而寛宜其於民永便矣而卒貽後日之悔辧治體者於此亦可以尋其故哉故爲政者宅心當一以愛人爲主而立法則有時乎尙嚴非終始於嚴也譬之治地然始也芟乂其艸莽揮斥其瓦礫繼則當沃以淸泠之澤滋以糞壌之利俾遂其生植之天矣吾南安俗固厚民固淳然泰寧日久人情流於懈弛而或玩視其上者𨿽在鄒魯不能免此侯之治所以始得嚴名而今乃浸以爲惠也繼自今規模旣定民志旣一吾知侯𨿽欲復嚴亦當無所用其嚴矣述職來歸鳴琴而治可也淸故曰風雪之厲實開陽春諸父兄其以是言質之侯侯必欣意會於此此則淸之所以爲父兄贈侯行者也若夫侯之徳政之實則章章在人耳目且有輿人之頌及諸先生之述作在矣故不贅

送按察司楊照磨考滿序

至今談我朝淸明之治者尙嘖嘖三楊公時之云三楊公者我太宗曁英廟累朝所倚任腹心輔臣也其一爲吾閩文敏公榮一爲江右文貞公士奇又一爲湖南文定公溥三公者俱以學術器業厭服一世而文貞之精粹溫宻及所以潤色太平者或又謂其最優淸每景仰髙風且念欲一見其子孫而扣之以盡其平生行業之素而末由曩以諸生舉於鄕獲接今按察司照磨泰和楊君明之於三山時予𨿽頗得君爲人猶未知其爲文貞公之孫也玆予得告南歸適君秩滿之期某人因以書幣至泉徵言爲贈且曰此文貞公之孫也其居官淸愼惠愛最得上下心先生宜無靳焉淸嘗得文貞公文章讀之見其當時所施之士大夫者往往皆規以公淸自靖仁惠及下之言蓋非獨當時受其言者以爲終身之規今其言播之天下凡得而覧之者大抵皆因之有所感勵而作其自樹之志而況於親爲其孫者乎君以淸愼惠愛得上下心理固宜然也君行且去此以上績於天曹位任將有加焉則君之所思以紹厥祖之休者當又如何也公昔嘗序送族孫明逺訓導云吾家自元至今殆二百年內自朝著外至郡縣百司之職無不有焉而無一人以不職失其官者明逺必克繼之而後爲賢子孫也又曰吾猶冀吾楊氏之子孫皆賢也嗚呼盡之矣若君者其豈不爲楊氏賢子孫也乎哉朂其終焉可也

送鄭仲平教諭掲陽序

吾與仲平相識者二十年相知者十年矣吾之學不如仲平之正吾之行不如仲平之堅吾之制事處家族處鄕黨上下不如仲平之剛以信凡玆數大節目吾皆不如仲平乃僅有中進士作京官一節爲先仲平耳吾之所得視仲平不亦末矣哉吾以是自知不可一日無仲平也方幸其舉進士來京師而圖爲相依之計冀或借以少進焉而仲平今乃以乙榜例授教官得廣之掲陽教諭以去吾甚恨失之然仲平之授是職初未甞自以爲少也吾意仲平所得者其將於是乎昌哉掲陽士風其將自是益進於昔日之所謂盛者哉是蓋人事一機會也文選郎吳公敬昆掲陽人也旣得仲平以主其鄕邑之教間以稽諸眾眾多知仲平者盛稱其賢吳公乃喜曰吾庶防能爲鄕邦得賢師儒矣乎凡吾之爲是言者豈固以張吾仲平哉吾誠欲掲陽人士知吾仲平之大槪庶防其不以尋常爲祿仕者見目而當有气求聲應於舉子常業之外以備吾國家異日爲棟梁柱石之用者也吾又欲掲陽人士知吾文選之所爲鄕邦模範計者有若此之拳拳庶防其感勵之心益有不容少緩焉者也更欲吾仲平自是恆念文選及眾人厚望之意益加凜凜其心期他日大有以慰於文選及眾人者也行矣仲平丈夫生不爲將相得爲師儒亦可矣且善自待之如安定胡先生之在蘇湖亦止一州學教授耳而教澤被當時餘芳流萬載其不能自愛者𨿽黒頭公長樂老其浮雲富貴今竟何如哉吾仲平於此固知辧之早矣此則朋友相知之言也

送觧元林汝宣赴春闈序

鄕舉裏選之法旣逺有國者取士率專以文藝一科爲正途士生斯世茍不能自甘於艸木俱腐而欲以功業見者必先以其天所厚我之聰明而費之於此然後於功業之地有階而可致故自唐以來名公鉅人不能捨是以進身所謂豪傑之士由此而出也然謂豪傑出於此則可謂必出於此而後爲豪傑則不可謂旣得於此而遂爲豪傑尢不可也言及此則吾人之責其亦重矣吾泉同安林君汝宣少予一嵗而天資敏甚器宇老成學問之力尢出人防倍眾期之髙第也久而屢不得與主司者遇逮丙午秋果舉福建鄕闈第一人且前此數與其同儕較試於郡邑及藩臬諸公汝宣名往往在第一則汝宣之素負可知而是舉也允愜公論有不待贅者矣然則汝宣遂持是以取第春闈而致身於通顯也抑又何嫌何疑而汝宣方且自視若有所未足者爰就所居之傍搆書樓一所日夜藏修息遊於其上如是者又三年蓋其所得視前益厚矣乃始治裝辭二親爲赴春闈之行其友某書來請予言以贈之予於汝宣故相知其始之未捷也予期之久而未得也予訝之其旣得也予喜之然喜其得於秋闈者又未若以其遲於赴春闈而喜之之深也何則三年學不志於糓昔夫子時猶難之況今汝宣文學旣成於工夫積久之日而且魁薦於其鄕者乎予意汝宣胸中必有處矣其自待必非以一得於此而遂爲豪傑者矣必將由是以進而自臻於豪傑之實地者矣明樓靜舎左圖右史披捲歷歷可法可師予不能爲汝宣言之而汝宣亦何假於予言哉蓋常思之矣我朝自開科以來會元狀元且不能悉數況於解元乎就解元言之在吾閩亦不爲少以今而觀其聲迹尙昭昭燭燭於人耳目中者能防哉予才不汝宣若也而舉於鄕時名適相同今玆所言艸茅所用以私自警省焉者也故於汝宣此行爲誦其略計當無以其詞采之不華而病之乎

送凃君體常司訓湯溪序

予嘗竊以爲丈夫生不爲將相得爲師儒其可矣何樂乎爲將相也夫爲將相者茍其道術素具行之以時呼吸進退之間危可安安可久亂可治治可大治以數十年之身而遺數千百年之休何負乎爲丈夫也時乎有事將數百萬之眾運籌決機坐使梗化干紀之徒冰消風靡脫吾民於鋒鏑之下又何快也是故君子樂之然古人之名將相可數也其學大抵皆有所受則師儒者凡百人才之所自出是又未可以亞於將相論也宋安定先生亦一學官耳而當時所造士足以供國家數十年之用向令及門者有房杜英衛其人則將相之業𨿽不及身爲之固亦有所遺矣謂師儒所就者狹可乎哉今世師儒之官自國子先生及督學憲臣之外多有不樂就者意者道不足以自尊而世情冷暖之間或不能無所擇耶至於其間有樂又往往出於日暮途逺之計其志未必皆爲人才謀也若是者蓋視師儒爲易爲而不知師儒之難爲也不知其難爲而爲之則固未敢以深望矣吾友凃君體常與予相知二十年其徳性最良其在學每上官按試率常居第一予始望其大就也乃竟不得典一第今以貢來試於殿庭及銓曹皆髙等遂受浙之湯溪訓導以行或曰其年猶少盍少待君曰吾自樂之也或曰惜官小不稱其才君曰吾固甚難之不敢小視吾官也吁今之訓導無知童子猶小之不敢自視以爲小者僅見吾體常一人士別三日當刮目吾友比來所得者其深乎玆行其將有意於湯溪之人才哉予故首以自古名賢之出於師儒者爲言之非以侈君之觀也所以壯君設教之規模也不知君竟以爲何如耳

送判簿楊君之京序

吾泉郡屬有七南安號最難治蓋晉江𨿽巨縣附郭多供應然地稍裕糧稍輕民猶易於趨事自惠安以至永春則縣浸狹民且淳而事益簡惟南安多深山峻嶺或行數十里不聞雞犬聲地可耕者不能三之一而從昔科糧獨重視他縣率一再倍以是其民多貧民多貧則勢屈於有力者往往以不得其平而鳴於上如是則事益繁俗益偸而官之者益難矣𨿽縣令號得專制猶或難之而況於佐令者乎太興楊君宗震由太學生來主縣簿三年得人和而事無不治且職專財賦民之輸者自以時而退罔有後言此可不謂之才哉才名旣著上官之委重於君者益多君常戴星出入或野宿不得歸廨捨者連旬日事之上報者往過而來續無不了辦然則君之才不止優於一簿也今以滿三年將考績之京上官又以闔郡折色糧價萬兩當貢之天府而督運之官實難其人乃因其考績之行而俾督運之京先公而後私亦以重其人也濱行耆民洪文傳環輩相與敍君之績謁淸文以爲贈顧淸豈足以知文哉姑據所敍而道其略如此蓋民素沐君之惠而不忍君之別故爲是贈以重君之行而期君之速歸以終其惠於吾南安之民也抑淸又有致意者君至京師儻當道故人有問及民俗者幸爲言今天下大勢如壯盛之人飲食起居自如也而善醫者察其脈而危之以爲病在腹心焉何者民僞日滋也民僞日滋者官爲之也官爲之者上官之察治不精而刑賞或失經也噫民之病也久矣蒼鷹乳虎日饜膏肉顧得賞而無後災如之何民其不趨於僞哉僞之害其有涯哉此當道者之責也煩爲語次一及之

賀典幕蔡君承上官奬勵序

天下之官惟作縣最難而典縣幕者爲尢難作縣而得上官之奬勵者固難至於縣幕而得奬勵者爲尢難或蒞任二三年而得之者已難至於蒞任甫及一年而遂得之者豈不又爲益難哉斯可以見人才之優劣矣安溪典幕蔡君某以去嵗十月終抵任今嵗九月郡守吳公卽移文於縣俾率所屬官吏耆庶用鼓吹花綬牲酒之類自學宮導送君抵其捨以奬勵之此安溪百年所僅見者也蓋君某邑名家子少穎敏而好學旣而以爲養故不得就其志乃從事曹掾而得此幕職樹此政聲也聞吳公文移大意若曰某官自抵任以來節操旣堅規爲又當了積年之逋負於視篆數月之間佐一縣之紀綱於刁風屢作之後此蓋摭實之言而奬勵之禮所由舉也蓋非蔡君之賢明無以來吳公之奬勵非吳公之奬勵無以顯蔡君之賢明且奬者奬之於旣往勵者勵之於將來斯蓋期其始終一節而績效益隆也況其所奬勵𨿽施之於蔡君之一人而其所勵實行於七屬之庶官此爲政之所以不可無賞罰也此賞罰之所以爲鼔舞人才之具也此蔡君之被上官奬勵所以不可以無術也此安溪士民之所以請予文以爲賀而予之所以不辭也

贈錦田驛宰丁本茂攝縣事竣序

淸江丁玉川天下之名畵史也惟其以是一藝名天下故凡人之遇其子若孫者猶有加於尋常之無聞者焉則人豈可不有以自重乎哉玉川之孫本茂爲吾泉惠安之錦田驛宰自其始至惠安人士槪知其爲玉川孫矣其宰錦田也公車使節往來無虛日君處之綽綽焉用是當道者可之檄兼鹽塲事夫鹽之與驛其冗均也君以一身蒞二冗間初若不覺其冗者君於輩行中亦可謂能乎哉比者縣尹浮梁張適欲白事於省時縣事未有所屬顧僚佐咸無在者惟丁君可乃以縣事屬之丁君果能一遵張約束且秋毫無擾焉凡執役於縣者甚安之迨張旣歸君乃退復厥位夫驛宰天下多矣以他官攝縣事者天下亦多矣蓋未有以驛宰而攝縣者而今乃於丁君見之君其果有過人哉試近取譬論之天下事大槪亦如畵然何者物有象善畵者惟鑑其象而肖之至於濃淡疏宻之間則在乎布置得其位事有理善處者惟肖其理而行之至於損益輕重之際則在乎措置得其宜審能是以宰驛可也以攝鹽事可也以攝縣亦可也又推而廣之則有不止於治縣者丁君蓋亦有得於此乎丁君得玉川家之傳者也其平居亦嘗推類及此乎鄕老陳肅輩介予友孫君恆謙請予言爲贈予𨿽未深知丁君之爲人然以其爲張侯所屬用又孫君爲之請知其果非庸眾人也臥病間爲秉燭書之

送邵君廷瑞歸淳安序

吾邑二尹方侯某造予具道其外叔父廷瑞之賢且曰吾家食時君之遇我厚君玆之來也又與恆情不類蓋聞吾爲嫉者所仇事在有司而傍無彊近之親恐緩急無能任吾事者故不逺數千里以來旣至而吾事幸得直吾事旣直而君不可畱矣自始至今才浹旬耳而行期確不可緩吾誠不能爲情也顧其平日所重惟徳行文章儻先生幸惠一言以表其行亦少塞主人之缺也嗟夫凡士夫官於他鄕其親戚故人之來官所者大抵非以情卽以利耳以利者多見其欣而來怏怏而歸主人則或以怏怏於其來而欣欣於其歸以情者庶防反是然始以情來中或遷於利誘而終至於失歡者亦多故士夫當官而患不得於其親戚故人者往往也是豈士夫一得官之日而遂恝然於其親戚故人哉親戚故人之知義者寡矣如邵君於吾二尹其所以處夫去來遲速間者利固不足言而情之說亦未足以盡之蓋一於義者也故其來也有戚戚焉而其歸也欣欣焉主人於其來也欣欣有甚焉而於其歸也則戀戀不能釋焉無他一義之所終始也故曰以利交者有時而離以勢交者有時而叛惟以義則自結髮以至白首或窮達夷險之異途皆不失其金蘭風味也如邵君者斯可爲薄俗勸矣於是乎書

送郭徳孚歸增城序

增城郭君徳孚吾郡通守廖公祖母氏之孫於公爲兄弟行雲夫論兄弟之親固有倍蓰於此者而或相視猶人人也而公之於君乃千里馳書邀必至官所風雨對牀無間同胞久之猶不聴其去玆固可以知君爲人之素而公於親親賢賢之義亦可卽是以占其餘矣適廣中有盜弄兵於潢池者君用是急於歸防其家族而公亦有是托於君也君遂行公館秀才楊裕卿輩因請予言爲贈人有恆言皆曰親戚云親戚云然徒得其言而不得其所以言者亦多蓋親愛也戚憂也人情惟相親愛則相憂戚矣相親於無事之時而相戚於有事之日此親戚之言所由立也或者當無事時各能以親自名酒食相徴言笑歡洽自以終始無間然矣及夫一貴一賤中情乃見至有不得其門而入者又或少有憂虞則相視如途人計利害以爲趨就絕不可托矣斯豈親戚之謂哉若公之於君也親𨿽不甚切而情則甚親蓋其疇昔相與道通气合有在於親戚之外者故今日有此眷戀有此付托耳且公之始邀君也將以同其樂而君今辭之歸也乃有以分其憂是其於道義又各得之矣予聞以勢合者勢衰則離以利合者利盡則疎惟以道義合者亙始終歷夷險而如一日其公與君之謂乎君今歸止罄所心力使兩家門戶咸得保全無恙報音至泉公心以慰而吾泉闔郡民庶士夫亦爲公而慰心焉則予之言益中矣是爲贈

永寧衛送別序

永寧衛儒者張士昭爲予言其衛知事陳君用之之賢曰吾衛中弦誦聲素希自吾二三子者始私習焉用之獨善之而病其孤也訪諸貴冑及戎籍子弟之秀者悉勸使就學或步詣其門諭之曰古人𨿽在軍旅不忘道藝人間惟此一種味最不可少者且爲惇請興化鄕進士陳愈爲之師使傳其學旣三年得可進者三十人爲申白當道乞得如民間俊秀例附充泉州府學以均教育備選舉格於時制不克盡如志然永寧自是文風稍進學者徳之又曰君有學有守在衛幕獲上而信友也凡衛之宿獘巨姦以白當道而誅革之殆盡皆他人所蓄縮不敢任者其事固昭昭然逺近耳目中也今其職滿九載行有日矣吾儕其能恝然乎爰各賦一詩以寫其不忍別之情而未有序之者惟先生念其有勞於吾人也而有以賁之嗟夫今天下事涉斯文者何預於武家𨿽公侯之尊都閫之重亦無有能任其責者而人亦無得而責之況於衛乎況於衛幕者乎用之之所用意於是乎爲不凡矣夫佐衛幕而能愼操履贊籌畫嚴泉貨之出入公獄訟之是非得無咎怨於上下斯亦足矣何暇籌及斯文於疇昔所乏之地哉用之分外事業有如此則於愼操履贊籌畫誅姦革之類又何有哉使不制於命位任稍隆得従事於士民之間則其所建立又當何如哉吾是以意天下之尙多遺材也用之今秩滿例得陞矣然吾猶爲用之惜也蓋平世旣用資格鮮有不次之擢固未知掌銓衡者其知用之能如吾輩之悉否也以理揆之玆行或可得令長乎昔卓茂魯恭僅以一令長而樹百世之功名斯亦足伸丈夫之志矣如止以長衛幕耶𨿽不得其志亦其一衛之幸也蓋世有位尊而才不稱者謂之鰥官曠職有材優而位不稱者謂之徳浮於位二者孰得而孰失孰榮而孰辱必有能辧之者用之行矣毋取必於在人者而惟盡其在已者善其終以全其始可也是爲序

送愛菊軒歸臨川序

臨川愛菊軒先生吾郡侯陳公之伯兄也公起布衣擢甲科躋顯宦外忠於國事而內不失其親之養者正以有先生爲之兄也先生孝友之行膾炙人人又雅意髙潔不爲勢利覊愛菊之號亦可以知先生之槪矣某近自京師歸先生適奉髙堂之命來泉視公相遇於逆旅初未知也雍容數語乃知公之有賢兄焉以爲從容且有日及抵家不數日而先生已戒道言歸公不能止也晉庠諸先生及士友因命某言以餞夫宇宙間凡百皆外物惟天倫之樂最眞先生以卓犖之器而潛徳邱園偕諸仲季上奉百嵗之親使公得以一其心力於爲國爲民而無內顧之憂今玆之行又非爲名利役也其來也念常棣之愛其歸也急椿萱之奉則先生之所以爲人子爲人兄者於此又可槪見矣自古忠臣孝子常苦於不能兩全豈惟以君臣之分殊彼此之情隔蓋亦無良昆弟以任其門內之憂耳今公以雙旌五馬之貴二千石祿之富而二親適皆遐齡康豫光膺天寵於華堂之上又得先生爲之伯氏以綱紀其一家之政時一往返以通安否此其爲樂人間能有防哉孟子曰父母俱存兄弟無故一樂也若公者得之已有餘矣𨿽然此猶未足以盡公之樂也公方欲推其樂以及於人使吾泉闔郡赤子咸得以父父子子兄兄弟弟又欲進而廣之使天下人人親其親長其長寰宇之內同一家人父子之天而後公之願始塞矣乎此則所謂後天下之樂而樂而非止一身一家之事者也故因序先生之別而及之先生其必有以贊於公矣

壽蔡孺人九十序

友人文選員外郎黃君汝修甞爲淸言其外祖母蔡孺人王氏之賢且曰凡婦人識見所不及者獨超詣焉當吾外祖蔡陶公之尹巴東也未及三年且無他介累一旦欲乞致仕歸祖母不色難且贊決焉自是相與周旋林下教子育孫者又三十年外祖壽終九十祖母今亦年九十矣幸尙康彊無恙也淸爲之嘆曰玆乃所謂配徳者乎抑其壽亦相配殆天相也玆豈非盛世之人瑞哉未防汝修示淸以其所作慶壽圖及其所得於諸縉紳君子所爲壽詩曰六月六日吾祖母生辰也將以是申吾情焉願爲一言引其端顧淸實寡陋不敢當而有不得終辭者嗟夫壽者天之所甚靳者也王公鉅人力能拔山智能竭海而萬方不能攘一壽蓋甞以耳目所及考之一鄕數十家或數百家中求年七十者指已不可多屈信人生七十者稀矣若八十者或連數鄕僅一二見至九十者則或闔一邑一郡所無間有之又往往气息奄奄其無害者又或衣食之不裕或足衣食而乏子孫焉或子孫無良焉又或徳不稱其壽𨿽壽無足深取焉其在女婦則苦樂由人不能盡如意者尢多曽如孺人者配徳賢大夫耄期偕老孫曾成行況子克世其家物而婿位少司空女封淑人孫行有職天曹者哉司空淑人者汝修父母也然則孺人之壽之可慶也爲何如耶蓋不特汝修之所喜躍有事凡與汝修有一日之雅者亦皆爲之嘖嘖稱慶也況孺人尙康彊其壽又未可涯哉𨿽然孺人之得髙壽固有大道矣洪惟我聖祖再造華夏列聖相承熈洽已百三十年和气充乎寰宇萬物槪得其所故今日往往有髙壽老人在人間爲其子孫所慰焉不然中外多故生人皇皇石壕至有應役備晨炊者其能九十耶吾以是念我國家之徳之在吾民物者深矣此汝修之所當知也然而天下之太平無事也久矣此又吾輩之所當知者也

洛陽送別捲後序

右洛陽送別圖一幅詩十數首序文一篇吾晉江士夫爲令尹鄧侯子執方歸淸江而作者其於斯文骨肉之情天涯南北之感致身靑雲之望槪盡之矣鄕先輩香山尹劉侯又命淸厠一言於其後且曰鄧侯謂蔡子知我者儻於此能不吝鞭防駑駘之言又何幸也顧鄧生自是千里良駒而區區百病叢身方自謁醫之不暇而敢以蕓人田自許哉然知己之意長者之命皆不可虛辱也甞慨昔人好學而困於貧至或偸鄰光囊螢火或借書以讀猶汲汲於其志之就聞鄧氏淸江巨室也生席潤屋之餘澤兼祿入之餘貲書籍膏火之類計無有不如意者矣矧富年英質逺到可期此而不好學焉眞負此生哉眞負乃父師之教育哉亦爲負今日諸士友之所以握手丁寧於洛江之上者之雅意哉抑後世之所謂好學與古之所謂學者有不同此又在所當早辧者甞記紫陽夫子之訓云書不記熟讀可記義不精細思可精惟有志不立更無著力處凡今之貪祿利而不貪道義要作貴人而不要作好人者皆是也直須一躍躍出此關不仗作此等人方始有長進處又曰盡讀聖賢之書而不通於心不有於身不能推於人此與書肆何異淸之誦味此言久矣噫非知之艱也非知之艱也玆爲生及之戚戚若芒刺在背耳意吾鄧侯之所以厚其子者亦當無出此道故以綴於洛陽送別捲之末庶防髙材疾足者逺到之一助也系之歌曰送子於洛之陽兮洛水泱泱孔子曰逝者如斯夫玆味一何長願言咀嚼兮當百倍於別酒之嘗洛江浩浩兮無逺弗到孟子曰有本者如是兮應知實道之可靠吾病枝葉誦說之誤吾半生兮不知此於世道也何補於君親兮何效

洛陽送別圖詩序

順天府秀才武進畢君朝用今親君某衛指揮使公介子而吾泉貳守公同髙祖從弟也朝用從父家京師吾貳守公自始貢至登第之日皆就而家焉故與君恩義之篤一如親昆弟也朝用以去冬來省公公畱之不聽其去者數月玆將去旣自爲詩送之公之館賓鄭世用曁凡與君交雅者亦不能釋然於其去也爰命工繪爲洛江送別圖而各詩其下以識意且屬淸序之蓋洛橋在泉城東二十里許送別而必以是入圖者泉之人凡送別者必至是也蓋取其景眞事眞而詩之發興有以矣嗟夫昔太史公世居西河而南逰江淮上會稽探禹穴窺九疑浮沅湘北涉汶泗講業齊魯之都鄕射鄒嶧曁過梁楚以歸收拾其所得得一部史記焉則大丈夫不可不志四方也明矣今君居京師在天之北而吾泉邈在天南相去八千里君之迢逓而來也所居名山大川多矣所得奇聞壯觀眾矣豈無以觸於耳遇於目而防於心者乎吾泉人物𨿽非齊魯鄒嶧之比然十室之邑必有忠信又豈無足以助君之見聞者乎況貳守公文章政事蔚爲一時所雅重君於公之入也可以學問其出也可與觀政所得又不旣多乎君玆行信又不爲徒行矣𨿽然子長一部史記固得之於四方而蘇老泉杜門讀書不出戶者六年亦卒以成其業予謂君之來也旣有類於子長之逰旣役役無所得今駸駸入老矣又以百累所牽欲爲老泉之守而不能甚矣靑春之不再可念也玆固爲君拳拳焉若夫區區別離感慨之情則有不暇喋喋者且諸君之倡詠盡矣

贈醫士童君某序

自愧齒益長學益荒行業益頽落四方故人尙有不忘我者而我之負故人則多矣嘗聞宇宙間三不朽立徳也立功也立言也然是三者固有輕重自古未有能立其徳而無其功與言者𨿽顏子之窮固自有功於名教零落數語萬世鐘呂設不幸不傳在當時亦必以善言徳行歸之若有功者𨿽無其言亦自爲不虛過一生矣惟能言者最不足恃桞州金陵至今爲天下口實況不敢望桞州金陵之萬一者乎是故言不足恃也蓋言必出於躬行心得之餘然後其言有味而可珍庶防足以信今而傳後不然言者與受其言者俱不足爲有無也愚以是深自愧省不欲事此無益之勞久矣曩從都下歸過浙同行二十人病者十有七予疾勢尢殆藩臬爲致某縣童君某醫之次第無不起者愚之徳君何如也薄有所酬則不受曰盍贈我以言乎不容卒辭也諾之今四年矣而未克償人之無信如之何哉夫僕非敢忘君也誠以其言之不足爲君重耳然而終不可無以償於旣諾之餘也抑古之所謂贈言者匪止揚其善而已固將有以進之也是故有請贈之義君兩浙名醫也予也懵於此道其將何以進君哉閒嘗道聴一二似有至理聊爲故人晤語及之或有得意外喜而風者徧諸醫歷諸方不效有國醫者直紿之曰趣辦後事不可復爲矣於是病者以爲必死悲甚而病頓愈蓋以憂藥其喜也此豈有方可傳哉又有痢下者一良醫多方療之不止一日偶見作字者持水器注硯指按其上竅則水不下放之乃下因悟曰吾得方矣遂炙其百會穴而痢止此又豈但能傳古方者哉夫醫者意也固此類之謂與凡古方所載計君皆已洞然矣若此之類蓋亦君所樂聞而或足以印證君之所得乎君穎悟過人通書史又重義輕利平生活人之迹蓋不可勝計古之所謂立徳立功者固不止如君所就而君之所就要亦不可不謂之徳也要亦不可不謂之功也夫仁亦在乎熟之而已矣愚固於君有愧也

賀歐陽生冠帶序

南安興賢裏歐陽生鎬防喪父繼喪其大父且伯叔期功之親亦以次淪謝獨生隻身孑然依大母以爲生其天資聰敏仁厚有過人者未弱冠能奮自樹立孝養其大母撫其家人而惇睦其姻戚人皆賢之旣而所治貲產日益丰裕非惟先世門閥悉還舊觀而其堂搆之功乃有功於前烈人益賢之比者朝家以邊防事重令民有能出粟助邊者與冠帶榮身生復如例得冠帶焉於是其姻友謝芳輩榮其事而謁予文以爲之賀予昔乃交生之大父元之及叔父秩二君皆好學重義有聲士林轉盼數載則皆已隔防途蓋嘗訪其後事而爲之愴然今乃聞有生之振勵能中興其家世故人情云胡不喜聞而樂道也夫物理有盈虛而振作存乎其人以曹翰氏元勲之家而子孫一僕不復起以希文少從母外適矣乃克振範氏之宗而昌大之蓋善人宜有後而人力可回天非偶然也生今年才二十有六而所立出人已如此茍能如是益衍其先世詩禮之澤律身而教子親親而愛人表裏合一誠壯老堅一心則歐陽氏之祚宜未有涯𨿽範氏家世之盛理或可防也豈止今日親朋所賀者而已哉予𨿽膚淺猶或能泚筆記之以爲爲人後者勸也

書歐陽行周先生文集序

閩人登進士第自歐陽詹始此昌黎韓公之言也夫以一第倡一方此其人物似亦未足多者何至動韓公之紀錄也蓋閩自漢武帝徙其民於江淮間而虛其地至唐中世民之生聚猶且無防而況於文物乎獨歐陽先生秀出凡民之中早知從事乎周公孔子之道文行蔚然觀察使常公深奨異之至京師受薦陸宣公與韓公及李觀李絳崔羣諸公聫第皆天下之選時稱龍虎榜焉則其視尋常一第者固有間矣謂非一時之豪傑不可也自是閩士始知所向慕儒風日以振起相師不絕迆邐至於楊山李延平輩分河洛之授之朱子而正學大明道統有歸吾閩遂稱海濱鄒魯矣是正有類夫瓞之勢其蔓不絕至末而益大者謂非先生實爲之根柢又不可也先生故有文集十卷行世前輩稱其精於理而切於情可知其非止工於辭者而近世無傳焉今宰福郡林先生始自內閣錄出以傳吾師信丰尹荘世平先生得而刻之於梓力未克成吾郡守弋陽吳公克明聞之曰是玆郡中文獻也吾當有以表章之遂捐俸以卒其工而屬淸一言顧先生家世履歷行業詳載唐書本傳及李公貽孫之序者已刻其捲端無庸淸小子之贅矣玆特揭其所系於斯文一脈者如此使後之人知先生之功在吾閩者不止爲進士第破天荒而已也

蜀阜存槁序

融堂錢先生生丁宋日之暮蓋不能攺廢繩墨以投時好者閒嘗小試仕途不旋踵輙捲而去之往往棲托於寛閒寂寞之境日與聖賢相賓主與其徒相倡和與風月溪山禽魚花木相朝暮而其神之所適蓋自東極之東西極之西南極之南北極之北千萬載之上千萬載之下皆在其所鞭駕覧歷之內也嗚呼亦振世之人豪哉其言曰人間之樂動中見之天地自然之樂靜中見之又曰坐閱羣經觀其規模制作如四時錯行如日月代明無一不與我心相應者又曰大包宇宙元無際微起藩籬卽未純嗚呼先生之所自得者如此以此而見於詩見於文又豈區區愚生俗子所庸置其品題也哉惜其遺槁今不盡傳是編名蜀阜存槁則今吾閩右布政使梅軒徐公所收集於散落之餘而校定焉者也公將行之梓命門生蔡淸覆校而序之且曰其詩文皆自大本大根中流出與尋常枝葉者不同淸因以此意求之而得其大致若此嗚呼先生沒於淳祐間去今二百餘年而其遺槁乃始得吾徐公表章之是大類昌黎集之見認於二百年後之歐陽公者矣斯文之顯晦豈自有其時哉先生名時字子是其學得之慈湖楊先生簡敬仲行業詳載宋史浙之淳安人也徐公名貫字原一亦淳安人

中州音韻序

盡六合所有者旣莫不各有其字矣然生民之初未有其字先有其聲聲𨿽出於人之口其實皆气機之自動天籟之自鳴究其微有毫髮非人所能爲者後之哲人乃用六法以制其字而捨其聲故聲本於气气有陰陽五行聲有淸濁五音天人一也惟气之界分不同故五方殊稟而聲亦隨之然天然自有之中則不容有二也蓋天地之中气在中國中國之中气在中州气得其中則聲得其正而四方皆當以是爲的焉此元髙安周徳淸先生之中州音韻所以爲人間不可無之書也思昔先王之世書必同文文同則聲同其必有以中天下之不中者矣秦漢而下王者不考文及江左音倡而天下無正聲因循千有餘載而我太祖髙皇帝始命儒臣大釐正之名曰洪武正韻信有以追先王考文之典而爲萬世不刋之書矣然人知正韻出於當時儒臣承詔之所編定而不知其有得於中州音韻之書者宜多也何以言之虞文靖公一代名儒也嘗愛徳淸先生之書而序之深許其得音之正而序中所謂吳楚傷於輕浮燕蘇失於重濁云云者今正韻凡例中純用之則是當時諸儒之采用其書初無損於諸儒之自得而適足以見其能集眾美以成一代之盛典爲可嘉而徳淸先生之功亦於是乎爲不可掩矣顧其書𨿽爲識者所賞而未及顯行於世況更物以來蠧蝕湮晦復百餘年吳興王文璧先生隠居樂道沈潛書史而不廢音韻之學今年九十矣乃能取家藏故本大加訂正視故本爲益精且詳以吾閩憲僉張公某其甥也屬爲梓行之適漳守羅侯某及龍溪尹姚君某獲見其書遂請於公以成其事俾淸識一言於其端嗟乎是固天地間之中气正聲所在而我朝一代盛典所開先者也充其用則被之弦歌可使大樂與天地同和而天下化中者亦未必不於此有取也其可使無傳乎文璧先生以九十之老而畱情於此其庶防漢伏生之風乎而張公輩樂成之是皆能爲斯文出一气力者也

題防引初槁序

國家以經術造士其法正矣第士之所以自求於經者淺也蓋不務實造於理而徒務取給於文文𨿽工術不正而行與業隨之矣舉子業之關於世道也有如此淸之始業是也承父師之教指自謂頗知所用心者故有三年不作課而無三日不防書間以其所窺見一二語諸同儕要亦未能脫時文气味也然或已訝爲迂逺而厭聴之矣淸乃多筆之以備切磋久之積成卷帙庚子赴京已收置於行囊旣而因冗翻自遺之逮至京檢覓不得意其失之途中矣時方溫故輒復有錄更三閱嵗故錄乃復得之家中防會前後所錄詞意重復者過半又有前後異見至一句而三其說者皆無暇刪次也祿仕多年故紙宛然而比日後生輩求之頗切欲終棄置則一得之見或有資於童防欲俟刪正則溫故之功又非旬時可辦姑略會而次之先去其最冗穢無謂者其諸凡近似有理之言皆且存之以俟他日溫故之餘得加汰削乃就有道而正焉名曰防引初稿明非定說也四書及易經諸捲皆有之今已謄出大學中庸二部及乾坤二卦張國信輩借抄因爲之道其故以引其端云

刋精選程文序

今之舉業之文非古也而其理則猶古也惟其所求於理者有未瑩故其命於詞者不能發夫理而反以障夫理於是其文之去古也益逺矣夫舉業在今不可廢也欲變舉業而古之在今亦未易也孔子之論治道曰齊一變至於魯魯一變至於道夫孔子獨不欲齊之一變至於道哉勢有所不可躐也此𨿽非所宜援然其理有相彷佛者予釋褐時鄕子弟有從予請業是者予弗暇也乃爲選取四書程文中之優等者數十篇略加批防以指示之使其不至於純乎架屋疊牀浮花浪蕋之習也其亦進於古之一階乎嗟乎古云古云文詞云乎哉而況於舉業之文云乎哉予之亡是有年矣乃今奉命視學江右見士子之業是而不得其方者多因檢出此以爲之式諸生遂錄布諸梓予適見之爲書此以道其故尙欲徧選諸經及論表防判等文之優者而批防之使各有所式而時文悉趨於正亦淸今日分內一細事也

古文苑後序

右古文苑一編相傳以爲唐人得之一佛寺經龕中蓋皆昭明文選所不錄者然不錄於彼而悉集之於此則其取捨之間亦不能無辧也宋章升道爲之考訂訓注遂以行世逮更世以來其傳在人間者防絕矣今侍禦寶應張公世用得抄本焉按節吾閩暇日因出以示淸且曰吾嘗以歷代文章气韻求之及防以前輩二三君子之論是編𨿽未及純乎古固亦近乎古者而世之學者之不及見亦久矣吾今將以播之梓盍爲我識一言邪淸以膚淺固辭不得於戱斯文一脈至我朝盛矣自六籍四書而下諸子百氏及諸傳記凡人間昔所未有者往往以次而出至於文章之集若文選及文粹文鑑文類之屬所以供學者之玩者又不知其防然猶未得見古文苑也今張公復爲梓行之使學者復得增許多見聞學者之生斯世何其幸哉故是編之傳愚以爲益足以徴我朝文物之盛也然公於是編特以其近古而好之耳近古者猶好之而況於純乎其古者乎文辭之古者公猶且好之如此而況於古之所以爲古者乎故是編之傳愚又竊以爲公喜而其所以喜者則又在於刋書之外也

江湖勝覧後序

淸漳楊氏文修性警敏而慷慨不羈常遨逰江湖間歷覧江湖之勝以自適且所至輒訪名勝士而從之逰以求聞所未聞用是士林諸公多奇之有江湖勝覧之詩贈焉積而成帙因來泉介吾友吳君士際攜之以詣予予不容無一言也姑掇諸公所未及者而爲之告曰子好逰乎吾語子逰有在外之逰有在內之逰水行地中流爲江瀦爲湖蓬於是楫於是挹月露之淸光盼水天之一色者在外之江湖也固勝覧也然人心自有源頭活水積之則爲鑑湖之萬頃放之則爲長江之浩流其中風景仰接天光俯羅萬象以遨以逰不事外求而樂在其中者此在內之江湖也尢勝覧也文修於在外之江湖則覧之熟矣且諸公爲文修道之悉矣第未審於在內之江湖亦嘗有聞乎否亦嘗經逰乎否故予之說將使文修自是反其在外之逰而爲在內之逰內外交修則天地間不可限量好人物任吾子爲之矣豈止江湖一逰人而已哉孟子曰子歸而求之有餘師君子之告人固如此願吾子其思之幸毋謂予儒者類多迂談闊論也

淸玩冊序

予適有行役過杭而疾新淦周君某時客杭念其爲伯氏虛白先生門人也屢爲謁醫視之疾賴以瘳乃邀予逰西湖予以病加於小愈辭君從之旣而挈其所集古今名畫一冊題曰淸玩者示予曰閱此殆亦不逰之逰而其中景物又有非西湖所能盡者予笑曰是名淸玩固淸之所宜玩也次第而閱之有升空之日漾波之月夏峯之云冬嶺之雪而觀夫竹樹離披掀動之勢又可以知風之所在也則天之文於此而可玩者矣或連峯疊嶂如五老九疑或一碧萬頃如洞庭彭蠡又或峭壁幽巖平原曲澗淸泉白石艸亭釣磯在在成趣斯又地理之可玩者也其間庶物則艸木花果以至羽毛鱗介之屬隨地而見種種不乏茍能觀其妙則戾天之鳶躍淵之魚濓溪之窓艸橫渠之鳴驢槪皆不外乎是至於人品則攜琴者執捲者漁者樵者牧者行者坐者或在竹林或在松陰或在山隈水涯又或坦腹跌坐而神馳於云物之表或張防鼓棹方泛泛乎濤浪之間而又或烏紗在首金帶在腰而淸坐泉石瀟然若在事外者玆又不知其爲何人也嗚呼予於是乎有感矣彼泛泛乎濤浪之間者其意趣所在固未可知而其馳神於云物之表者殆能超世累以爲髙者乎然或徒以此爲髙而不屑意世務亦非中庸之道也若夫以軒冕之貴而得兼夫林泉之樂者玆毋乃昔嘗奔走王事而今也功成名遂而身退蓋所謂先天下之憂而憂後天下之樂而樂者乎所謂金馬玉堂三學士淸風明月兩閒人者乎玆豈非吾人之至願者哉然而必有其具焉非可以幸致也而亦有命焉不可以必得也命𨿽不可以必得而其具則固在我之所當修者也凡集中人品皆惟人之所爲而吾之所慕者在是則又愧於其具之不稱也披閱之餘感慨興焉因爲之序以歸於君君有二子方讀書勵行有用世之志其閱是也將無同予所慕乎尙勉之哉宜毋同予之愧也

淩雲葉氏族譜序

葉之先本楚同姓春秋時沈諸梁其後也食采於葉號葉公子孫因以爲氏今其字同而音異者猶韓移爲何邾訛爲朱之類也葉之得姓始此自是支流散漫四方不能悉究其巓末已吾泉南安淩雲葉氏其先唐時有諱諶者居雍州諶七世孫孜宋盛時徙光州孜子炎曽官至光祿大夫以渡江之變徙處州麗水之感徳鄕孜曽孫淸爲興化軍之莆田縣尉因徙仙逰之古瀬又十四世至學諭迅始徙南安之龍臥山未防徙淩雲迄今傳十有九世上溯諶爲四十世凡千四百四十三人登仕版者百五十五人其出於淩雲者三十人中間顯者或史傳所載或郡誌所書或功業昭於國家或節行重於裏閭旣皆燦然炳然於譜傳中矣先是其譜之著於荊湖緫幹明矣僅托始於學諭公而不得其上世所自蓋其去仙逰之日旣逺一時未遑於旁詢或詢之而不得故也至是明之八世孫眞保乃追而求之得其同姓仙逰公美所藏先世國學生雍及徽猷大監棠所著譜而印証之學諭公之諱字及生卒甲子彼此不防而同君以爲水木本源的然在此無庸復疑卽命其子邑庠生昭按其本而錄以足之分其帙爲四類一序引之文舉大端也而先世之誥勑事詩記等附之文之屬也次宗支圖以著其世親親之序也又次仕宦總目親親之中有賢賢貴貴之義也終之以譜傳歸於親親也無間賢否貴賤一也旣成以求予序夫家之有譜猶國之有史也是蓋人之所以爲人者也何以言之人生天地間有聚焉聚之大者爲國小者爲家𨿽與羣物同一生育於天地之間同一歸盡於大化之內然迹往而聲存事過而情系自有不至與羣物類者此國之所以有史家之所以有譜也國有史則可以昭監戒維世道家有譜則可以序昭穆厚人倫小大𨿽殊理則一也況夫家人之聚也世更一世有不能常其聚者以不能常其聚之故而思所以系屬之使不至於遂畔渙無統以相忘如路人者微譜則何以哉此固人之所以爲異於羣物者也此先民於宗法旣廢之後所以倡爲譜牒之制於以扶植人道於不墜者夫人道之所立旣有在於此今或蠢然而生荒然而死一身之外漫不復省念則夫所以上承乎其先中遇乎其屬而下啟乎其後者皆不言可知而又果何以爲人而異於羣物也哉嗚呼薄於其親者一身之外若有餘篤於其親者心逰乎累世之上而不足如眞保之所存所謂心逰乎累世之上而不足者非邪推是心以往所謂一孝立而萬善從之矣爲葉氏之族人以及其子孫茍能體是心而勿替引之吾見葉氏之澤其將彌逺彌光而未可涯也

新淦周氏重修族譜序

吾虛白先生旣致陜西憲副事家居取故族譜重修之首凡例次圖志次先塋表又次文翰卷數不一視故族譜詳且宻矣於是板而傳之凡族人無老少各畀一冊使藏之又寓一冊於其門下生淸而使之綴一言於後嗟乎淸之負先生甚矣先生猶不忍外而猥使有事於其門內之譜哉淸念始爲弟子員時先生適僉憲吾閩邂逅考試閔其愚昧而乏師授也指引之使學於云室林先生之門又以其貧而助之薪米筆紮之類旣又進之家塾使與其子共席硯而朝夕躬指授課督之猶其子也嗟乎世寧復有斯人哉抑先生歷中外二十餘年其他徳善播在人人者何限顧非今者所宜縷縷耳大抵先生心事眞所謂民吾同胞物吾與也而況於所謂其初一人之身者乎君子善推其所爲必自親者始此先生於族譜之修所以愈加詳宻而不容已也先生此心使得進而廣之可以澤天下壯皇猷而限於其位年才五十二而乞休用未究其蘊此朝野之知先生者之所爲深惜者也然以其餘力用之一家如是譜之修以至祖塋之究祭田之復家傳之著宗法之舉可以尊祖焉可以睦族焉可以貽後焉可以惇俗焉固所謂是亦爲政者也使先生之子孫及族人能引是心而不替則隨其窮達崇卑仁孝之澤皆有不可勝用者矣淸自得遇先生以來已三十矣犬馬齒四十又八矣僅能借乎先生之賜以攺其身外之物色而已外此則皆三十年前故物也仰惟先生徳業在世足以重周氏之譜而老門生樹立不類不能爲寒族之重而徒以貽師門之愧故因先生之譜及之以告周之後人蓋一勸而一戒也若周氏世徳之深厚支之繁衍與其遷徙始末見於前人所序及先生父子之所自述者悉矣皆不贅

安平柯氏族譜序

吾晉江八都安平裏有柯氏淸少時往往聞鄕人道柯富戶名者蓋自洪武永樂間柯氏以貲雄一縣有司舉富戶實京師至今其子孫世丁富戶役淸圵逰時嘗主於其家且宿與其族之彥曰綱字朝舉者同習舉子業於縣庠朝舉今以年過五十棄舉子業不事淸𨿽階此得祿仕然亦五十無聞矣朝舉玆以其族譜序爲屬淸愧無聞而義不克終辭也蓋亦閱其譜故有鄕耆序之曰柯姓本吳仲雍八世孫柯廬之後逺孫述宋時居縣之水溝頭登劉輝榜進士歷官龍圖閣學士卒祀於學宮述之孫翰字國材紹興間徙安平此言若有徴者而繼之曰兵革後失其譜牒今不敢追遡其上惟斷自十郎始按譜所稱十郎者距朝舉僅五世其上已莫考則所謂柯廬之後及龍圖之居水溝頭者槪莫之詳矣惟柯氏實安平大姓而柯西埭之田至今尙有屬柯氏則國材之爲其逺祖理爲近之然其世數亦已不可以夢卜而知矣大抵譜之設特以系親而已若先代之顯晦世次之逺近門族之盛衰皆所不論也抑亦有不足論者顏子淵簞瓢陋巷而有輕萬乘之良貴存焉袁氏四世五公非不賢且貴也而紹與術終不得借以蓋其不忠不孝之罪禹以聖徳神功爲天子則郊祀鯀以配天矣親之所在豈可擇賢邪信矣夫譜之不必名人華冑之援也一有所援則罪不容誅矣淸是以不敢襲前序之文也及閱朝舉所自撰次則渾無他意其世首十郎次致政其名字尙缺以不可彊也又次曰長孫曰天乞輩乃有名字詳其所可知也傳至朝舉一行計存役凡若干人朝舉今且見孫矣其孫行上距十郎爲七世壽妖不一又得若干人而皆未有顯者然要之亦皆不失爲太平之良民也且其圖列明備昭穆秩系親親之義具存已爲得譜之本指矣況有祠堂圖有世系緫圖有大宗圖有先塋圖有先世畫像前後本傳各以類又有凡例數條冠其端家範二篇殿其末其所以衍先澤而垂後規者尢爲切實懇至家範最後引唐栁玭戒子孫之言曰惟孝慈友弟忠信篤敬此乃食之醯醤不可以一日無者嗚呼盡之矣使柯氏子孫信能是𨿽無龍圖學士等名公爲之逺祖不爲缺典抑又安知如學士等名公者不自此而有作乎是朝舉之所譜初無過於今人而其所譜之意固自不後於古人也吾以是取之

恩命褒崇詩後序

恩命褒崇詩一冊吾福建憲僉吳興張公拜受其知荊門州時旌異誥命而藩臬諸公及士林諸先生爲之志其喜者也間屬淸綴一言於其後淸惟我國家之所以勵臣工而勸忠孝者至厚且周矣京官七品以上三載考稱則錫誥勑封其身而又推恩封贈其父母及妻有差若外官則必至於九載秩滿考稱然後授以是恩焉蓋重內也然使一拘此制則外官之治行超等者其將何以別之故於其超等者惟覈其實則三載之餘卽以授之謂之旌異此則公今日之所得者也公由戊戌進士知寶應縣服闋攺上髙已而陞荊門尋陞同知福州府進拜憲僉僉憲之日旌異誥命始至蓋自入仕迄今二十餘年然後二親室家始得被恩易號公之喜可知己夫一身之貴名猶未足爲甚喜惟二親及室家皆以吾善名故得被天語之褒命服之錫此於臣子之心何如哉淸聞公自入仕防明謹愼視民如子視官事如家事而始終如一日當其爲縣日巡撫大臣及觀風使者以其政績卓異請旌於朝者凡四次爲州之日又得二次至於凡當道之以繒帛牲酒奨勸者不計焉積其後迹效以有今日之恩命亦可謂之難哉況外官之得恩命難於京官而外官之以旌異得之尢難於尋常之僅以稱職故而得之者也夫惟其得之甚難故在已爲可喜而在人之聲其喜以賀之也良宜向使公爲州之日所操或少變於爲縣或爲郡之日少損於爲州則功虧一簣而此事或參差矣由是言之公今日之得此其亦良可自慰哉矧今旣位方嶽之重而其治行方益隆望實方益大將來所得恩命又宜有進進於此者矣所恨者太宜人早世先大夫亦僅及見其登仕而不得一享今日之光在公之心殆不免於悲喜之交集耳然及親而仕而忠孝之得兼致其力者此人之願也亦人之幸也其不幸而岵屺之望已絕所謂𨿽欲孝誰爲孝則惟畢力於忠卽所以爲篤於孝矣此固公今日之所以夙興夜寐者乎嗚呼忠孝之途逺矣哉載玩諸公之作其所以致望於公者亦皆未有涯也

題寵褒錄後序

右封贈誥勑凡十道今福建左防議泰和徐公積其向爲南京兵部主事及署郎中時所得者也蓋贈其二親者誥勑各二道封其身及妻並贈前妻者各三道公之積而錄之豈徒然哉豈徒以榮君恩而已哉蓋迹𨿽類於榮君恩者而意則實在於不忘乎君恩而思益有以貽親之光也嗟夫臣子心事於是乎有可以自知而不能以語人者矣淸公之同年友且同事於南都者有日自謂頗知公者然公固自有定價於當世而無俟於淸之縷縷也故太子少保南京兵部尙書華亭張公道徳功業名一世於人物最少許可其所薦南都縉紳士凡三人而公居其一未知公者亦可以得公爲人之槪矣惜其當日薦揚之語今不能詳惟往嵗巡按禦史陸公疏公治行於朝而請旌之其詞可記者云淸愼立心而貪者懼公勤處事而廢者興斯實錄也然亦自其宦業一端而言耳若公學識之精明志气之堅正宇量之宏愽則皆有未暇及者然則公他日事業之所至其可量哉故誥辭有之云尙加毖愼以俟登庸夫以公之實徳升聞至防天語之褒許有如此夫安得不念念不忘羮墻如見益有味於毖愼之防而爲是錄以自隨以自規而自防勵也哉信非徒以榮君恩而已也淸以是又知公後日所得恩命之有進進於此者矣

壽王太夫人序

今秋當大比而興化守王君存敬當以夏考績之京師按節及藩臬諸公以君學行才猷之優也畱使防紀綱於塲屋間俟訖事而行君以二親俱垂白在堂久擬便道以省而七月七日又太夫人初度之晨計日數程形畱而心往矣固請如期行諸公重違其情也竟許之旣戒日貳守朱君某輩以書抵淸曰吾王君𨿽委質明時而常得伸所願於其親其始尹溧水也父確齋先生判和州相去僅數捨問安之使源源視在膝下不相逺逮確齋致仕君以刑部副郎援例歸省者嬴一年旣有興化之命復得便道以拜家慶值確齋年登七十時與君相好者咸有述作以爲壽日稱觴之侑今玆之行太夫人年六十有九俟旣上績過家亦適七十矣吾輩亦願假子一言以侑太夫人壽日之觴不可乎嗚呼嘗讀詩至王事靡盬不遑將父又曰不遑將母而知人子一委質於國則不得兼伸所願於親者自古然也如王君之於其親屢得幸會如此豈其獨多得適然之便耶抑其孝心獨至自有潛孚黙祐之理耶是所謂人所深願而不可必得者信可賀也已然淸謂君之善養其親者又自有在也君起家進士歷官中外凡四轉階所在皆盛有聲稱故一時士大夫語學識者必及王存敬語操行者亦必及存敬語才具之可大任者亦必及存敬焉是君之所以致養於其親者視他人固自加一等矣豈止夫二千石之祿養與夫間時乘便之一省侍而已哉是重可爲髙堂壽也已抑又有當爲君盡其說者淸嘗謂天地鑪炭也古今旦暮也人子心非木石其誰無椿萱同春不老之願耶而黙計理數之將然則知昔人所謂愛日者其味良苦蓋有未深經咀嚼者而今之所謂具慶上壽云者有時而境變於外情變於內矣嗚呼其可柰何哉其可柰何哉吾竊羨夫自古賢哲之能立大功名於天下者至今其親得與之俱不死或不幸事功不大就而名節之克完者亦爲有以不死其親而同歸於仁孝之域則是人子壽親之計於萬不可柰何之中又自有可以深長思者耳嗚呼言及此淸益爲慙負天地君親矣然此亦豈宜與不知者道哉自不知者觀之將謂吾以壽親行而彼以吾親之不諱日爲計何左耶王君當不謂然而獨有味於吾言也

送柯節推考滿序

成化辛丑冬十二月吾泉節推潮陽柯公以九載秩滿先是吾泉士民計公秩且滿不得以久其惠也相率詣當道者乞轉以聞之於上而畱之而格於法不克至是公且行矣士民咸依依不忍其去念無以致其意者乃相與謁諸縉紳先生或爲序或爲頌又或爲詩爲歌以道其行而鄕之致政諸公亦皆戀戀於其去也復命淸小子序之嗟乎淸於是有感矣何則世之吏於土者某見亦多矣方其始至之時大率人皆歡迎而謹事之無不敬且愛者然久之或左所望則退有後言其心惟欲其速去一旦去則路人視之甚者排而去之則路人之不如矣此豈惟在人之不厚要亦其有以取之耳由是而言則公之徳在人者不言可知況公之爲政素非有厚於諸公而諸公亦非有利於公者而其所以戀戀於公之去何哉某以是益知徳之感人有不期然而然者矣故凡以智禦物者物終不親以力制人者人終不服以利自厚者利終以賈禍大抵天下惟好人好做而愚也稽之古徴之今斷斷乎其未有不然者也故特因是發之以告夫世之吏於土者若夫公之盛徳之實與其世徳所自發身所由及上下屬望之意已見於諸先生所述者則皆不贅

八桂聮芳詩序

盈天地間皆气也盈天地間人物皆气之凝而成焉者也气有精有粗粗者勿論矣其精者大槪亦有兩端一鮮明一沈篤鮮明者文勝文勝者其美外揚在人如子張子華王褒劉栁之徒在物則爲鳥之鶡雀獸之文豹花之牡丹芍藥木之嫩栁夭桃之類是也沈篤者質勝質勝而積之厚則美充於中暢於外韻於逺文在其中矣在人如回之愚而足發參之魯而傳道黯之戇而社稷臣在物則爲獸之麝如鳥之鶴如花之蘭木之桂與栢之屬是也然栢之屬𨿽與桂類而不能花桂則又能於風霜揺落之餘而發其英華淸芬所被逺不可禦至有香聞十里之號是尢所謂充於中暢於外而韻於逺者矣乎自有科目以來每以文塲得雋爲折桂枝香者予猶未得究其所以意者其有取諸此乎夫果取諸此於桂無憾也抑未盡取諸此歟桂之潛徳似亦欠發揮哉嗟夫郤林之一枝乃竟落莫於僞朝燕山之五枝始稍昌明於宋室故求桂之桂則深巖茂嶺時可一遇求人中之桂則士林文苑厥惟艱哉洪惟我朝列聖相承凡所取辦以整頓宇宙者率於學校焉養之而於科目乎收之於是廣西蒼梧李氏一門父子昆弟相繼登桂籍者至八人焉八人之中曰棨字某者今以賜進士出宰龍溪淸始未知其爲人近侍禦某公少防某公巡歷自漳返吾泉咸爲淸道侯之美且曰使凡作縣者皆若人焉庶事其康哉黎民尙亦有利哉而吾友鄕進士龍溪陳朝佩亦亟稱之蓋實大者聲宏理自然也玆非所謂充於中暢於外而韻於逺者乎然則是固亦人中之一桂矣其餘七人者淸未及識也然一本連枝意其風味亦當不相逺矣適故上龍溪掌教曾某先生馳書介至泉屬予爲作諸縉紳所詠八桂聮芳詩序且疏八人名字履歷之詳俾志之淸以爲此在諸公之賦詠述作已詳可無用贅爲也獨桂之所以爲桂其精實所在則有不容以不白者故略發管見如此蓋將使凡李氏聮芳之士咸取類比徳於終身而非僅以文塲之一捷爲便足尙友於桂也嗚呼自有天地卽有菊至晉陶淵明出而後菊之名始彰自有天地卽有蓮至宋子周子出而後蓮之徳始顯物固以人重也且自古人才之出於一門者在唐虞有八元八愷在周有八士在漢有八龍旣皆樹實徳於當世流餘芳於來代矣區區之意尙兾李氏八桂有以上接夫荀氏之八龍俾載籍自此添一故事而非徒寄聲價於一時士夫之唱詠而已耳惟李氏聮芳之士尙采其意而略其辭之不華哉是爲序

龍江吳氏族譜序

譜牒亦近世人間一故紙耳而天地生物之心與人之所以異於物者皆在焉何者天地以生物爲心而所生之物因各得夫天地生物之心以爲心其在人則爲仁固人之所以爲人而貴於物者也然仁主於愛愛莫大於親親祖宗親之至尊者也族屬親之至近者也夫上戴天下履地中含心而爲人而於其親之至尊至近血脈精神實相貫通者乃或迷於時局於勢而不得以展其情焉天地精英之在斯人者其能終無介然者乎是以𨿽當王政旣熄宗法久廢之後而譜牒之制創出於近代仁賢胸中之天理不能自已者遂爲來世永永不刋之成憲嗚呼玆豈獨人爲之巧所及哉人心之所以不死者天也故凡知祖前賢以譜其族者要皆仁人孝子之徒而或尙不知爲此者則未免於其天者猶爲有蔽也吾泉南安之吳氏自其始祖三十五府君肇基於黃龍江南歷今八世環江之南北連檐接棟皆吳氏其子孫蓋二百人矣且夫此二百人者其初一人之身也夫自一人之身分而至於爲二百人枝榦益繁而去本根日益逺則譜其可以緩且略乎哉緩且略焉將或至於忘其身之所自出而視其同宗爲路人者矣譜其可以緩且略乎哉先是其五世有曰繼祖者肇爲之譜至六世信宜教諭爵者繼修之然缺略尙多至是爵之從弟睿乃命其二子鳯鵾旁搜逺訪於凡其有可考者悉采而錄之以足夫前人之欠至於其終莫可考者則仍舊缺之蓋其缺者所以傳疑而其所及詳以足夫前人之欠者大抵皆實錄也嗚呼天地生物之心與人之所以異於物者寧不於吳氏有徴也哉余故本其出於人心之不容已與其不可已者告之庶吳氏之後人及凡得觀吾文者其於親親之情亦皆有所不能自已者焉耳

送陳大和先生撤館歸莆序

人非學不得其所以爲人學非師不得其所以爲學師也者導之學而造其所以爲人者也自有生人以來不容一日無焉者也第今之學者其所請業於師者不能一一與古人同𨿽然今所業者本經四書及諸子史古聖神及諸賢哲之精蘊在焉天地人之道悉備𨿽使古人復生亦不能捨此以爲學彼識之不逮者其窮年矻矻固不免僅資之以爲應舉之用文具之需中間有識之士固將於今世法度之內探遡古人用意所在而取其精蘊以自淑而亦以淑夫人初亦不害於科舉也莆中陳大和先生有聲莆庠舊矣今年春南安庠生黃天保輩禮致於九日山而設帳焉予以多病故少所接遇尙未及一挹其丰采然聞之士友皆言其學素博以詩經名家而識精行修凡與諸生講議文字間往往必求古人精意所在不至淺淺然徒渉其流而已用是諸生咸有所啟發勸勉勃勃乎其有生意焉玆將撤館以歸黃生輩徳之介吾徒傅浚請言爲贈予故爲道今時之學猶可以不戾於古人而大和之教有得於古人之意者如此嗚呼古學之不講久矣蓋學之名是而學之實則非也使爲師者皆知所以教爲弟子者皆知所以學則何患今日之無聖賢世之不唐虞三代也哉甚可慨也

送邱教諭任滿啟行序

丈夫生不爲將相其爲守令乎不爲守令爲師儒可矣古之聞人其爲將相者發謀出慮動爲天下回生起廢或折衝千萬里之外不負男兒七尺身也是故君子欲之然位甚髙責甚重才亦甚難於負荷守令𨿽位望少卑據其職守得以子其所部之民民亦從而父母之如龔黃卓魯政使位不至公卿財不供旦夕然死有餘榮矣守令視古邦君其位亦未易至也茍學問充備操履端方得後生俊秀而以其所得者分之如胡安定諸老先生其所養育造就可以供國家累世棟梁榱桷之用此其視爲將相者抑亦何歉乎哉今之欲爲守令者旣不可必致至於師儒之職又往往有不願爲而出於彊抑者嗟乎師儒古君子之所樂爲也今使持其不願爲之心以爲之則其所以爲教者槪可知而當路之人固彊抑之亦獨何哉豈以教之所系者末乎且其所以不願爲者或者以有司多不之重而與之相響應耶則亦勢使之然耳此又有可論者也海陽邱某先生成化丁酉舉廣東鄕闈戊戌試春官居乙榜授吾泉之惠安掌教方是時先生春秋尙富使復少待後舉未爲滯也而先生一舉卽就蓋其所樂爲也故其至之日教條一新士類向服又得浮梁張侯徳威爲之尹動輒響應政教相爲流通以是學校精神視昔加數倍丙午鄕闈一薦得三人焉惠安前此所未有也謂出於偶然可乎由是言之先生之教惠安亦旣有成績矣玆先生秩滿將奏績之京惠安人士咸不能釋然於其去張侯因合諸人士之意使來桐城屬淸言爲之別淸故首爲舉師儒之可爲者論之於以見師儒之職本無負於士夫惟士夫當求所以無負於師儒如邱先生者乃庶乎其可然則先生自此升矣

仙逰張氏族譜序

甚哉譜系之有闗於人倫不細也今夫一人之身分而至於爲途人而喜不慶憂不弔甚而相淩相奪之恬不相卹者亦無怪其然矣源逺別世復一世懵不知其有骨肉之連而親愛之心無自生耳又安得人人皆長者能溥其同胞一視之仁也哉予客京師無日不與人接也忽其間有云某鄕人也則欣然迎揖而與之語矣又或云某卽某之某於子有防則又加敬愛而禮際行焉或緩急爲之奔走不辭矣向使初不知其爲誰則亦泛然遇之而已耳夫人情不甚相逺也況同宗之親天性之愛誰則無之世固亦有視其至親如途人者是又非可以人道之常論也故曰譜系有闗於人倫不細爲能使人各知其所親故也而譜系之修不修則又存乎其人焉吾閩仙逰之張氏其先廣之惠州人宋紹興間有曰升者爲仙逰縣丞卒於官子孫不能歸因之楓溪嶺而家於蜈虹山前又傳六世號謹齋者亡其名遷澄滄又三世曰記者與其兄某弟某凡三人攺卜象峯下至於今三支之子孫若干咸不攺舊觀記之孫定有文學而重行謂先澤寢逺子孫分徙不一且前乎此者以無譜故欲詳考旣不可得失今不爲後之視今將復有如今之視昔者乃逺考旁詢於凡可知者生卒娶之類悉就修纂各以行第相從其有逺而不可知者則以傳疑之義而缺焉間以貢來京師防予於旅邸因求序之嗚呼據定之所修者如是後之子孫其將慿是得以老其老防其防昭爾昭穆爾穆而不至相視爲途人矣若定者其可謂能世其先者乎嗚呼凡爲張之後人者其尙思所以世定之爲乎抑子孫之所以世其先者又不止修譜一事張氏世居文獻之邦當有所從受矣玆不喋喋聊舉其端云

送莊先生尹信丰序

淸受業師曰遁庵莊先生有宋少師藻齋公爲之逺祖有國朝廣西僉事松崖公爲之父有徳慶州判官世範公爲之兄又諸父有爲兵科給事中者有爲雷州知府者可謂閥閱之門矣而家則素貧用則素約蓋不獨未仕時爲然前此旣尹於陸川六年矣而貧約如故也則吾先生之所以爲人者可知玆以考績至京攺任信丰信丰江西小邑也而吾先生大才也以大才任小邑當道者獨無所用其鑑衡乎蓋先生始以例授逺方任得廣西之陸川今九年之秩未滿也故攺任例僅得此當道者不欲以伸一人故而攺令固勢然也夫才與命不能相謀自古豪傑負有爲之志而展轉下僚不得大伸其志者何限吾先生於是乎可以命自遣矣且命在天者也而又有在我者存吾先生愽學髙志少年聲光馳八閩閱世益深抱負益壯所養益不凡其所施爲不以官之崇卑地之廣狹限者又豈區區門下小子所容喙哉出崇文門而南望天髙日朗萬里極目無障於是而拜送吾先生之別先生之意气何如哉老當益壯窮當益堅漢伏波之言吾先生之素志也

虛齋集卷三

欽定四庫全書

虛齋集卷四

明蔡淸撰字說

靜之字說

周王儀賓開封黃侯澄朝京師將歸其舅河南解元李君宗一吾友也以其未字屬爲字而說之曰將借子之言以寄予意也宗一之意我知之矣殆不止區區一別間也蓋侯本開封儒生以才俊學行選授玆寵自常情計之侯自是皆貴艶光景儒生故味勢恐不能不浸薄矣故宗一之爲此意者使侯定其心源而不汨於時波𨿽貴爲皇家懿親而常惇孔氏家法也宗一之意其在是哉是其意眞得親愛之道哉吾聞之水以澄而淸夫水本淸也初何濁之可澄惟動而撓之或自流動而所之者非其地於是乎有濁耳然使濁者復得片時之靜則濁滓自沈而還歸於淸矣用是而觀澄之之方其無出於靜之者乎故字之曰靜之嗚呼靜之時義大矣哉貫三才皆主於靜也水特附於地者之一物耳在人則方寸之間亦有源頭活水焉茍失於主靜則勢利之來自外者旣得以動而撓之而情欲之發於中者又自動而失其所之於是乎源頭濁矣源頭旣濁尙何有淸流之可味也哉我思古人居天下之廣居立天下之正位行天下之大道富貴不能淫貧賤不能移威武不能屈事物變故𨿽千態萬狀交至遝來於吾前而吾之本眞瑩然者處之常有餘地應之常有餘味殊若不見其孰爲可喜孰爲可悲孰爲可厭孰爲可慕者無他靜而已矣此則所謂孔氏家法而侯所當益讀書親友以求焉者也或曰動靜相生若子之說將遂無動矣乎曰非也以靜而動動而主於靜焉夫主於靜而動則動而無動矣是說也吾得諸易然吾愧吾言多矣何日從容尙與吾宗一共說盡其所以然

宗序宗一字說

淸一日謁吾約軒洪先生先生曰吾方念一見子若有侄曰倫曰朔者俱冠而未字子其爲我裁之承命沈思久之未能得先生曰倫可字宗序朔可字宗一乎於是淸及同侍者咸應聲贊善二字遂以定先生曰然則子其以吾命字之意載之文吾將寓歸俾二子朝夕省焉亦庶幾成人之一助也淸素膚淺且屬有行事匆匆固謝而不得命乃退而以先生所謂命字之意求之大抵盈天地間皆物也人亦物也夫人亦物也而乃獨有以貴於凡物而充其量則至於與天地參而凡萬物又皆在其度內者獨何也嗚呼豈非以其有倫也與哉夫倫也者序也序惡在舉其大父子以親序君臣以義序夫婦以別序長幼以禮序朋友以信序此則人之所以爲人者也故人必得其所謂序者而後可稱爲人不然鹿豕共聚馬牛而衿裾耳人也哉倫乎倫乎其可不知所宗乎先生之所以字倫爲宗序意者其出於此耶政使其不出於此然而成人之道毋亦不外乎此耶若夫朔也者一月之最初一日也故取義於一嗚呼一之時義大矣哉天向一中分造化天此一也人従心上起經綸人心亦此一也天下之達道五所以行之者一也一所以成已也凡爲天下國家有九經所以行之者一也一又所以成物也自古聖賢論學其要不出乎敬之一字而究其所以爲敬者無他亦惟主一而已耳書曰徳惟一動罔不吉徳二三動罔不凶而人鬼之闗於是乎判矣朔乎朔乎其又可不知所宗乎先生之所以字朔爲宗一愚又意其出於此也政使其不出於此然而成人之道毋亦不外乎此耶間以質之先生先生曰得之矣盍爲我書之嗟夫天下之道知之非艱行之惟艱言之非難行之惟難如何而爲序如何而爲一如何而爲人如何而爲非人淸也窓下十載亦旣知之矣亦旣能言之矣然反而考之吾一身之間則其所謂序所謂一者竟何如矣噫尙何以信於二子哉其不爲負吾先生哉昔人謂誠自不妄語人而不妄語三字力行之直至七年而始成顧淸也力行之功能幾而乃時時剽取古人之道徳仁義云者於紙筆間玩弄之謂非妄語吾誰欺故玆𨿽以先生之命不敢終辭而實筆下之言皆胸中之愧也故旣書其大意而復綴此以識吾愧且因以警夫二子者庶幾顧名思義敏行踐言而無或蹈不肖淸之愧則於成人之道自不待淸贅矣

林潮字履信說

潮天地間之最信者也余襄公以爲月臨夘酉則水張乎東西月臨子午則潮平乎南北蓋月與水皆陰也從其類也故今濱海三尺童子亦能指日刻期而得潮汐之候者以其最信也嗟夫潮天地間之最信者也信人道中之最要者也子曰人而無信不知其可也大車無輗小車無軏其何以行之哉夫人而無信則無往而可行如其信則將無往而不可行矣然則信之於人道其亦所謂一言而可以終身行之者乎而成人之道槪在此矣且人道不外乎四端四端之信猶五行之土仁不得信則仁非其仁義不得信則義非其義禮智皆然愚故曰信之於人道其亦所謂一言而可以終身行之者也故友鄕進士林順吉之従弟曰潮旣冠字之者曰履信履信二字出易大傳於此取之者以潮之信而期林生之履其信也昔唐福建觀察使王潮亦字信夫蓋一理所在古今舉莫之能易也抑予於此又有所附說云始順吉旣孤其家用之需京師往來之費皆出生父孟愷甫隨取而給有人情所難能者亦可謂信於義之士矣聞林生質美且知學誠使能近取善於其父而逺取善於古人推而充之則於成人理似可期者其友黃時達郭文博爲請其字說於予予多病與筆硯疎久矣勉爲艸艸

詹寶字世重說

世之所重者寶也而其所謂寶者大抵皆指金玉之類言嗟乎金玉信寶矣予亦惡得以金玉爲非寶也哉顧天下之寶有重於金玉萬萬者世或未之知耳我思古人莫貧於顏淵莫困於齊夷陋巷四壁之中首陽荒山之下簞瓢薇蕨之外無餘物金玉安在哉然計其所得則有塵視金玉薄一切勢利而不屑者矣故去之千嵗之下一聞夷齊子淵之名者𨿽庸人孺子亦知聳慕興起焉至於王公鉅人家累萬金而日食萬錢者蓋不知其幾千萬計自非其勲徳才猷有足與其名位相當者則皆與春花朝露同一泯滅澌盡而無聞矣其有聞者又或穢名在世人所指罵而唾詈焉者也用是論之世人所重者果安在哉果安在哉安溪詹生寶信厚而知所向者昔嘗從淸遊近以事至三山謁見吾云室林先生先生因錫之字曰世重而命淸爲繹其意先生之意淸竊有以知其在此而不在彼矣敬如命爲生發之惟生思之思而得之則𨿽貧如顏淵困如夷齊亦且樂爲之矣而況未必皆貧且困乎

士器字說

淸溪謝生興國貳守公之子也性敏而能用其敏於學公以是愛之予亦以是器之門請予爲之字及其說焉予謂士以器識爲先而曽子曰士不可以不毅是則士之器貴乎而乃士器也宜以士器字然而士之器豈易言哉夫士之器非尋常器也其本然之量斂之則不盈一掬放之則包乎六合自外而實之則累千萬不見其有餘自內而出之則累千萬不見其不足大哉器也顧人或自小之耳是故有斗筲之器有瑚璉之器而又有不器之器生也將安居乎且九合諸侯一匡天下管氏以蓋世之功名固已自許於伊周之右而俯視乎百世之下矣而其器乃爲夫子所小何哉是必有說矣生敏者也其思之思而得之則不待予說之竟而所以自居其器者自不容以不大矣嗟夫士君子以藐然之軀而欲磊磊落落於天地間不把第一等事讓與他人做者直以有是器耳而乃自小其器則其所就能幾許哉予常以是自勵以生可與言也玆欲爲生言之生也尙其朂哉珍重哉女器也

王生泰字士亨說

世治曰泰亂曰否易以干下坤上之卦爲泰者天位乎上者也而下交於地地位乎下者也而上交於天天地交二气通而世道隨之所以爲泰也泰則內君子外小人小人道消而君子道長士之亨固然矣否則反是故文王系泰之彖曰小往大來吉亨正主士君子言也某部某官某君之子泰冠賔字之曰士亨而某君請予爲之說予故爲本諸易以復之如此蓋古人之成說實不易之定論也抑予又有所附說焉孔子曰不患無位患所以立故士不患其不亨患無可亨之具耳使其無可亨之具則𨿽值世之泰可以亨而何以爲亨也故曰邦有道貧且賤焉恥也苟其有可亨之具矣設不幸而時與我違其具固在我也則身𨿽否而道亨矣夫泰亦亨否亦亨泰則物我俱亨否則我亦不自失其爲亨所謂由來豪傑士世世皆時雍者也信可以爲士矣亦可以爲成人矣惟士亨圖之哉

鳳崘字瑞周說

百鳥並生育於兩間也而惟鳯爲世之瑞百王並宰制乎六合也而惟周爲得是瑞周以前僅一見於軒轅氏之和鳴再見於有虞氏之來儀周以下則絕無聞矣漢宣帝所得者鶡雀耳由此觀之鳳之爲瑞至周而止可不謂之重哉周詩有云鳳凰鳴矣於彼髙岡此之謂也安溪髙氏實其邑之名族某字甫之子曰鳳崘崘亦岡類也而賓者字之曰瑞周其従兄鳯峑儀叔爲請其說於予予因爲解鳳崘之所以字瑞周者如此𨿽然鳯之瑞以其聲容人之瑞以其才行才行果不羣於眾人則庶幾所謂鳳凰之於飛鳥者實與聲符也如徒名曰鳳字曰瑞而考其實乃僅與碌碌庸庸者伍而已則鳳兮鳳兮何徳之衰又何有於瑞哉顧名思義此在瑞周正不可忽

李愉字順夫說

司吾泉安溪之教事博羅李先生之子愉字順夫者今年以易學句讀來證於予其將歸也求予爲繹其字之義以爲終身規予不得辭大抵人子之順乎其親者必有和气有和气者必有愉色生名愉而字順夫命字者之意吾以是防之當不逺矣然而順云順云色愉云乎哉謂色愉非順者非也謂順止於色愉者亦非也噫凡爲人子者言及此不覺慚負天地尙能彊顏爲生譊譊耶𨿽然生且歸矣不得不爲生一言然亦不暇詳也惟昔者夫子之告曽子曰身體發膚受之父母不敢毀傷孝之始也立身行道揚名於後世以顯父母孝之終也只此二語順親之道無餘蘊矣而順夫之義亦無餘說矣順夫歸其以予言質之尊甫先生以爲何如

惠夫字說

惠夫東廣博羅李生字也生之尊甫某先生爲吾泉安溪司訓而其兄順夫於予亦嘗有相切磨之義其冠而字也其友某輩因請予爲之說焉按韻書愛也撫也夫愛而撫之非惠而何此之所以字惠夫也嗟夫天下之道仁而已仁之用愛而已愛之行惠而已君子學道則愛人惠則足以使人故自親親而仁民自仁民而愛物者一皆此惠之流行而貫通也惠云惠云片善云乎哉充惠之一字亦可以爲成人矣𨿽然惠者仁之用也天下未有體不立而用獨行者故昔者朱子解仁之義云仁者心之徳愛之理心之徳以體言愛之理以用言必先言心之徳而後言愛之理者體立而後用有以行也則惠夫於此其又可不知所先務乎哉此𨿽亦昔人之成論然理之所在萬古不易理旣如此予之筆亦不能不惟理之命矣惟惠夫勉旃是爲說

宋子紹字說

宋子紹名傳字之者其外舅吾泉掌教馬某先生也子紹始成童従馬先生來泉予數接之於先生所愛其惇信恭謹視瞻顒然知其必名家子也詢諸其友又知其能隆於師友而志學不怠心竊器之洎至京師其尊甫今刑部主事景暘君時適與予同事南省一見莫逆遂定交焉又四年予復自京師歸則子紹已魁然成人且抱子矣嗚呼人生眞能幾何彼之少者日以壯則吾之壯者日以老又將何疑詩曰及時當勉勵嵗月不待人予於子紹有感矣子紹之友栁廷信林思正皆予舊知爲請解其字之義夫開道名義以奬進後生者亦父執事也予聞子紹世家浙之開化開化宋氏最爲名族其先有曰某者爲兵部侍郎曰某者爲刑科給事中又前後之爲郡守者二人爲縣令者三人典教郡縣者五六人方今領薦書及遊膠序者又八人而主事君又方顯用於時駸駸髙位是其簪纓世美科第聯芳一門之盛環浙江東西蓋亦鮮有其儷者而爲之後人者正宜思以繼紹傳述於不替也語云莫爲之前𨿽美弗彰莫爲之後𨿽盛弗傳馬先生所以命字之意與主事君所以命名之初意或者其皆在此矣此亦所謂三字符者也子紹其念之哉𨿽然予又有說焉昔在東京袁楊二族皆累世公卿論門地者蓋莫得而軒輊然袁氏淸徳不及後竟以奢僭墜惟楊氏能守其家風四世如一日爲海內所宗仰逺非袁比夫論衣冠之盛則袁楊並稱兼論世徳之懿則獨歸楊氏此可以見宇宙間所貴又自有出乎軒冕閥閱之外者誠不以富亦只以異不其然哉推此義也夫茍能種學勵行無忝爾所生則𨿽終身不沾一命亦足爲克紹前休而況子紹又方著鞭雲路期以益昌其家世者哉予不及識宋氏之先及其他父兄子侄所知者主事君爲人守文執義垂老而彌堅其言行气象酷與吾馬先生類而子紹之徳性可愛又如此能致隆師友以進所業又如此然則子紹子紹子宜知所紹也已矣

傅浚字汝源說

南安傅生名浚字汝源蓋取諸恆言所謂浚其源者乎此其尊甫地官員外郎時舉公所自裁者也生之冠也公屬予爲閱文公冠禮行之予因用其字以命之漳郡黃伯馨吾郡田景瞻郭文博輩咸在防旣而請予爲發其字之義惟生之才質可愛可期人多能道之者然予之所期於生者又不止學問文章一技耳學問文章亦流也亦源也夫源在汝汝而源之斯汝源矣不然源非汝源且並其流而失之矣孟子云源泉混混不捨晝夜盈科而後進放乎四海有本者如是此之爲汝源朱子云半畝方塘一鑑開天光云影共徘徊問渠那得淸如許惟有源頭活水來亦所謂汝源也顧二夫子之言皆引而不發予也何人又安能爲喋喋聊爲生一舉舊聞誦之耳況生素志非止涉其流者乃父所以命名擬字之意噫當毋負矣

雜說

解友人

漢太傅卓茂初爲密令上下皆嗤其不能河南郡至爲置守令茂不爲嫌治事自若數年治行大著尋遷京部丞及王莽居攝以病免歸光武卽位首訪求茂詔曰夫名冠天下當受天下重賞遂以爲太傅愚謂良賈深藏若虛發遲者聲宏一茂之身始而上下皆嗤其不能者此人也終而名冠天下以明天子爲知己者亦此人也則吾徒亦勉其在我者而已又何必計區區者於旦夕間哉

警念

天下未有無根之木未有無源之水未有無祖宗父母之人人身不能頃刻而離乎祖宗父母人心不可頃刻而忘乎祖宗父母心而忘乎祖宗父母是木之斷其根水之絕其源者也縦不旦夕死滅亦禽獸中之頑賊者矣天下未有忘祖宗父母而能趨生路者也未有不忘祖宗父母而肯置其身不善者也

自箴

昔之君子能使人之未見也有翹然願見之心其旣見也有戀然願畱之心至其不可畱而去也則有憮然恨失之心是果何修而得此哉大抵才旣充行又髙而一將之以至誠而已矣嗚呼李膺黃憲明道溫公一時人望萬載髙風

牀頂銘

寡欲之人徳業日新气正而神全故也多欲之子嬰疾必死神荒而內槁故也

施勉仁贈畫梅

友人古杭施恕勉仁所贈其詞云此花風操先生以之更願先生大行所學如此花之實爲用於鼎鼐也自愧凡品不足當勉仁之贈然良友勉進之意其何可忘爰筆其意張之坐隅

題畫龍

天地間陽物皆健龍其純陽至健者乎純陽至健則輕淸之極矣惟輕淸之極則神盛而有以舉其形故能伸縮變化於天淵之間而莫之或測也然吾意其未也神亦當微神微則形重而不能舉矣故今山谷中往往有死龍骨本艸亦具載之蓋終是數內物也近見學士才人題龍者多贊其靈而不及發其所以靈其有畫龍一軸索予題因及此嗟夫龍𨿽靈不靈於人心人心之靈也可以雨八荒而澤萬世不窮也此人所以爲萬物之靈而龍猶不免囿於禽獸之類也夫

題林謹夫吳江雪舟捲

父未有不慈者知教者難知所以教者尢難子未有不欲孝者知立身以顯親者難知所以立身顯親者尢難近者從鄭君仲平遊仲平每爲淸提撕此意適觀石湖先生示子之詩與其子謹夫之自敍而益信其然因書以識其大意

題王時用思親捲

仁人孝子白頭終養且猶終身慕而不能置時用少小失怙恃今有妻子之奉田廬園林之樂矣而無所致其孝誠焉如之何而不思如之何而不思嗟夫往者不可作矣思之且柰何昔人云將爲善思貽父母令名必果將爲不善思貽父母羞辱必不果斯又庶乎所謂事死如事生者使九原有知又何啻坐享一日三牲之養也

題雙挽捲後

侍禦張君廷用裒其二親出時所得諸名士夫哀挽之詩爲一帙而屬淸一言於其後惟人子之於親也生則欲致其養焉沒則欲致其思焉旣久而又欲有以傳其名行於來者庶幾其不朽焉嗟乎人子愛親之心夫豈有窮己哉淸聞侍禦君律己嚴待人恕牧民有惠愛而侍憲有風采循是而進其所以思貽父母令名者又綽綽乎有餘地矣因書此以贊之蓋其所致力固有在於文字之外者也

爲史少參題朝貴送行手卷

淸自退休家林所接縉紳士夫能以道心相照映且實能以所學推之有政者得今少參史公文鑑一人因記前十年防今都憲儲公靜夫憲副王公懋學於京師二公天下士也皆嘗爲淸道史之賢時淸己心傾向而以宦迹西東未及有請乃今得償所願其慰藉何如也傾蓋之餘因得覩其初出參四川日諸朝紳所贈詩一卷並外捲文數首又知世之名徳知公者固多也嗟夫天下惟知己爲最難遇惟受人之知爲最難任謝安早爲王茂所器許他日淝水之役宗社實賴焉富彥國爲範希文識拔於釋褐之初卒能與戮力輔成慶曆之治丈夫之不負知己有如此淸觀諸公之所以期許於公者皆不凡事業也諸公豈虛施哉計公之所以期報於諸公者又豈當居古人下哉如淸不肖平日負知己良多今則杜門待盡之人矣復何言哉責人則明尙於斯捲有感也

題方正思萱冊葉

嗚呼慈母之恩無窮而慈母之年有限孝子之養有限而孝子之思無窮然借此無窮之思可以爲不朽之計焉可以爲不死其親之地焉嗚呼斯其無窮之理又未可以有限之言盡也惟吾方正悉之矣不肖淸亦嘗辱方正爲引其端矣又何言哉顧不肖淸亦喪母之人也中所慚愧可勝言哉惟方正尙有以教之

題松滋王世子靜庵捲

三才一太極也太極一動靜也而動又主於靜者也自天子至於庶人未有不主靜而能善其動者也嗚呼靜之時義大矣哉松滋世子以此名庵庵之取義大矣哉然主靜必由寡欲而入此皆淸所得於先賢緒論而眾之所以襲聞者也然卒無以易於此也載觀諸彥所述大防要亦不出乎此

題烏情捲

烏之爲物以色不如鷴以音不如百舌得人之喜不如鵲得人之奇愛不如鸚鵡而其所以得重名於人間至使白樂天旌表之以爲鳥中之曽參者無他以其返哺哀慕之情有不羣於凡鳥者耳予友邑博範某自喪其大父某齋公三十餘年而其哀哀追慕之心恨不能少延以致其祿養之願者此其視慈烏亦可謂之異類而同情也已推是心亦可不愧於爲人師也已故吾廷玉先生爲題烏情二字而鄕士夫又多爲詠歌之蓋欲以永其所思而充大之非許其所己能而已也

題林世祥教授及古十詠捲後

嗚呼自公卿至於庶職其地可以恩徳人者何限然卒能使人恩之徳之至於生而祠之者甚鮮矣而吾世祥先生有焉又以其所爲得罪於人心之天至不見容於時人者亦有之矣而吾世祥先生乃致有及古十詠之評焉且聞之者不爲疑與之者不爲過先生何以得此於人哉嗚呼先生縦復終老寒氊亦不爲不達矣由是言之世固有都髙爵厚祿而反爲窮者顧人未之察耶

跋月湖集

月湖先生詩文純正而精切其於雅道譬如齊人之必爲齊語君子𨿽醉寐訛言不作市井聲气也尢善鑑別物情含委曲以規人於正蓋誠之不可掩如此此豈可以尋常文章家例待哉淸此行後期不論矣惟得此而時展玩之如先生日提其耳而教戒之也抑先生之所以與進淸又有在於文字之外者思之惴惴若不自容耳

讀愛蓮說

菊曰隠逸所謂隠者爲髙也牡丹曰富貴所謂仕者爲通也蓮曰君子則所謂君子哉蘧伯玉邦有道則仕邦無道則可捲而懷之者也後賢注此皆未有得周子命辭之意者故特發之

格言有跋

愼言語以養其徳節飲食以養其體不以脾胃熟生物暖冷物

欲心一萌當思義理以勝之斯可矣

夫人之情易發而難制者惟怒爲甚第能於怒時遽忘其怒而觀理之是非亦可以見外誘之不足惡而於道思過半矣惟省思慮屏嗜欲時起居調飲食使不至過甚則可矣

能於病中移其心如對君父畏之謹之靜久自愈病後服藥不若預防

自身有病自心知身病還將心自醫心境靜時身亦靜心生還是病生時

此淸舊堂尊南京大司馬華亭張先生惠扇所題右格言以藥淸之病者也嗚呼先生盛徳君子也其愛人之無已有如此淸於是寶藏其扇而別錄出此詞置之室中常所坐臥之處而不敢以揭於外人耳目所及之地者誠懼懲艾不力不能副先生之教而飾文具爲益重不肖之罪也

跋月孤子防通四教論

老氏一端也佛氏一端也如月孤子所従又一端也且抑儒爲四而防通之是又一端也夫道一而已矣羲黃堯舜所樹正派所謂繼天者也天亦一而已矣試近取譬之萬古此天地萬古此生靈使天下生靈盡衣服盡禮樂父子則眞父子夫婦則正夫婦如今日諸倫理之類者萬古不能易也如使天下生靈盡削髮而禿顚盡槁形而灰心盡滅夫婦盡贗父子盡裸體而親土以可能一日安乎𨿽百秦皇吾知其不能遏天下之不心非矣其有自外而安之者所謂末如之何耳夫理義人心所同然至於人心之所不安者天之所不與也而猶以爲吾將以事天何哉然則亦安在其爲與儒防也若要其立體之淸虛處則容有與儒類者此非月孤子亦識不到此但曰貫體用合內外則不敢知耳月孤子最名好道持此論請評訂者再閱年矣未有以復之而其請益勤令人起敬心焉屬有行艸艸大略月孤子試更思之以爲如何尙有以見復可也

題一路到白頭畫有張芳洲先生跋

右跋出吳興張寧蓋芳洲先生也所謂僉憲宋公則不知誰何此爲杭士翁謙所得以惠予嗟夫何哉世所謂一路到白頭者昔衛武公年至九十猶懷抑戒不愧屋漏顏魯公自入仕忠義震天下屢斥屢廢卒以八十之年爲國死難如此輩人眞可謂之一路到白頭者也若夫爲漢帝師患夫詭言誤其國以保其身之寵祿將相累朝名義不顧自號長樂老而世亦榮之者止可謂之富貴到白頭耳遽謂之一生暗昧到白頭亦可其於千載尢不明因私識之且以諭吾後人

探符之妄

更始時赤眉樊崇等擁眾百萬病無稱號恐不能久乃求漢家子孫在軍中者得三人曰茂曰盆子一曰孝爲三札置笥中令以年次探符盆子最後得之眾遂稱臣環拜立以爲帝盆子時年十五敝衣赭汗見眾拜恐畏欲啼茂其兄也謂曰善藏符盆子卽齧拆棄之猶朝夕拜其故牧主劉俠卿時欲出従牧兒戲俠卿怒止之崇等亦不復候視也

愚謂崇等欲建大功而議所立不先盡人謀別賢否而一聴諸神謂探符爲至公如此者萬無不敗之理今人用探札定嫌疑者尙多此其監矣噫光武按赤伏符以王梁爲大司空又欲以防文用孫咸行大司馬亦曰殆哉

艸書

愚謂艸書正起於眞書之欲急而已故法欲近眞而可認辧近世工艸者多恣筆勢以爲奇或襲前人之繆而不知反詭怪百出至今日獘極矣愚𨿽有意反正而筆力不及也柰何

隠帖

士必有捲舒風雲之志包括宇宙之學黙防神聖之識然後造化爲徒百事可做處俗而不累於俗脫俗而不絕俗矣

答友人

近時東垣十書出識者以爲醫家之王道有志當世者宜識此意

題三教一圖

三人者一曰孔子一曰老子一曰釋迦其邂逅徜徉事之有無無庸論矣然觀其畫意亦似有二三其趨而不盡同者豈畫之有意乎開元僧某持此圖請題爲舉吾書中所有者應之云孔子曰三人行必有我師焉擇其善者而従之孟子曰自生民以來未有孔子也

示兒

同裏某人有五男其四皆於夏月急癥死術者多言其宅地不善勸徙之後有識者曰此地法不敗何以有四子之厄也蓋君屋太矮而門前有池淸澈又有喬木十數章當暑月君之子必常浴於池而風於樹之下故其死先後同癥也其父哭曰是已是已乃塡其池以杜其害云噫快心事過必爲殃豈惟池樹之能殺人哉孝子以類推之可也因筆之以示兒曹

答不算命

論命我也信一半我命也自知一半更有一半不可知在人爲人事舛兮天機微人力至兮天意回我非彊不信命兮信所當信疑所當疑

題白巖捲後

自有天地卽有太行自有太行卽有白巖白巖之名晦於始而顯於今者以吾希大也然則能使白巖之名終古常新而不泯者又不在希大邪吾嘗思之天地一洪鑪萬形俱有獘惟山嶽巖岫之屬能閱世長存而不老實天地間之最壽者也然山嶽能自壽而不能自顯五嶽諸鎭山之外大槪皆以人顯如傅巖以說顯首陽以夷齊顯之類若人𨿽不能得數外之壽而能有以自顯茍有以自顯則𨿽亡而有不亡者存壽亦無涯矣故得志如說輩不得志如夷齊輩至今歷數千百年聲實未嘗一日絕於人之口耳其生气常赫然浩然於天地之間𨿽謂之眞不死可也使神仙度世之說果不妄吾知其不能以彼易此矣希大今日西北之第一流人物也其學其識其行業其風度斷未可以一時功名之士待之也吾謂希大今日之借名白巖猶以爲人而附於山也他日希大事成則白巖又將永有附於希大矣此理在吾輩皆所當深味而及時以自防勵焉者也王應韶之贊希大云學以古爲的仕以道爲事𨿽不求名而名隨之噫盡之矣淸也不類無能爲役聊引此意而期相與黙識之不敢向多人呶呶也

民情四條答當路

一福建多山路山路多險隘如今浦城縣仙霞等嶺及福淸縣常思嶺上官常所經行猶或詫爲險峻抑不知此猶通衢大路也其險甚處上有懸崖峭壁百十仞下則有不測之坑谷泉防其中聲如震雷而僅以盈尺之板或半腐木枝架其上以度甚可危也又或林木蒙翳披一罅而入數十百步不見天日與探虎穴無異其出也木葉艸刺粘帶滿襟裳當時平無事行者無讙呼追迫之聲猶若未甚害不幸如去年漳賊溫文進倡亂不三四日抵安溪縣縣民匆卒委棄貲產奔入泉城欲従陸行則恐賊伺其隘萬無一生姑投溪舟而人眾利先溪舟小不足多任載胥及溺皆無辜之民也可勝痛哉夫橋梁道路亦王政一事諸葛公倉皇立國於蜀日不暇給猶以此爲務今職方內地皇風淸穆百餘年而此等事有司猶視爲度外設使溫文進輩稍有黠防之智不離穴以卽平地則官軍𨿽數十萬其如不得方軌不得成列之徑路何恐亦未能絕如此之易也況𨿽幸無虞而行旅之出於其路者犯涉艱危亦有官君子所當畱心者竊意可於嵗事稍丰之日令有司督諭當地大姓或照里甲圖分相地勢所便以次分治之非必大動工力大抵皆有成蹊如傍崖之徑元用木度則去其腐且小者易以堅且闊者或架方橋於其上又善矣其木石則取之左右無窮也若林木叢翳處則刋之焚之使獸蹄稍逺行人不至卒與虎狼遇也今之大姓家有餘資而濫費於淫祀何限此等在在有之若令捨彼爲此督諭有方蓋未必不幡然樂趨也未必皆勞鞭箠也如民力不足𨿽佐以官錢亦可也其於有事之日兵民尢爲大助

一福建僻在海隅去京師近萬里民間所貢方物如白糖樟腦荔枝龍眼之類是其本土所有近京去處所無者有司科民當地買辦貢上天府自是不易之制也亦有如牛皮雜皮生鐵肥豬鵞之類若悉辦本色則路費靡矣是以有司例科銀兩僉付解戶入京買辦逺方之民乍一到京四無知識莫知所從於是京中有一種名攬戶者就而與交其主家鋪家亦皆通情有素欺其單弱多方誘誤將銀權買貨物稽期圖利者有之貨物失意或酒色蕩盡卻轉誘他人那補此負重復誑誤者有之甚至有誆逃無所追究者解戶之害或破家或亡身更貽累親屬仍及有司耳目所及可以指數願爲申請諸朝攺立定規自今但近京所有色物只令所在有司科解銀兩交納內府此等物民旣可以就京買辦官有見銀亦不難爲措置矣庶幾姦民無所滋其惡良民不至受其害有司亦易以了公事且省無名之費增備有用之需以此法斟酌通行之天下或者其可

一福建屬郡人民自永樂宣徳以後多有田巳盡丁巳絕而其糧猶在者名爲無徵灑派小民夫何故時事推移田產潛入於豪右上下欺蔽有司莫爲之分明嵗復一嵗遂不可柰何又有一種恆產姦民元田不失一段顧乘造冊之勢買囑裏書飛入絕戶妄指無徵又在灑派富家則厚享無名之利貧民則虛受不根之害此何理哉又有自傾墜其先業者妄減元田糧數冀以糧輕易售逮其漸次賣盡寸土無存而虛糧在戶多者不下數十石此其人固不足卹爲其子孫者亦云艱哉至於生存無計挈家逃亡裏書又作實無徵造報矣如此等獘蔕固根連若不大爲芟正民俗實無由淸愚意丈量田畝之法終在所宜行也但得人爲難耳抑聞此獘今日在在有之天下豈有終不可淸之敝事哉

一天下僧田之多福建爲最舉福建又以泉州爲最多者數千畝少者不下數百以無君無父之人兼飽食暖衣之奉何所不至而吾良民旦夕疲筋骨曽無卓錐之產者何限各處無徵田糧灑派貧民者又何限其僧田爲豪右巧計僭據者又何限經云君子裒多益寡稱物平施若以今富僧與貧民較之可謂不均之甚矣且古有限民名田之議況於僧道今日當道君子盍請諸朝量減寺院多餘田畝分給貧民爲業亦古者授民以田之意或以補貱無徵糧田亦所謂截長補短之意此其所大利者民也官也其謂不利者特僧道耳而終莫決意舉行不知其所顧惜者何居其餘已嘗面論者玆不及

記

讀蜀阜存槁私記

竊惟先天地而始後天地而終一道耳道一則其說不容有二宋理學大明至朱子與陸子俱祖孔孟而其門戶乃不盡同先生之學則出自慈湖楊先生敬仲而宗陸氏者也其議論有曰毫分縷析較便宜若个便宜總不知總是自家家裏事十分明白十分疑此先生之學也正所謂尊徳性工夫居多者也故其論詩曰詩成正自不因題看取風人發興時語到口頭無可柰未須搜擾苦吟詩則先生之詩可知其髙矣其論文則曰不爲世態酣濡不受古人繩束捲舒出沒如朝霏暮云始筆下有自然風味則先生之文可知其髙矣嗚呼亦一世之人豪哉蓋其在萬山中玩心髙明有日是以其言論槪以六經爲吾心注腳每有引而不發之意而其興之所適軒然霄漢之上俯視萬有若無一足嬰其懷者此可以見陸學之未盡符於大中至正之矩使當日得究其用恐於開物成務之實終必有疎處茍其疎也則其所自受用亦恐其不覺而近於佛老此朱子之於陸氏所以每欲周旋以補其欠而不得苟同焉者也噫千聖相傳家法類皆自博之約而一敬以成其始終陸學固不可謂不主敬者而稍墜於徑約旣失之徑約則其心宜不周於細微而其獘容可遏乎自古髙明之士往往有此在孔門則曽防之徒是已夫子所以欲歸而裁之也載觀集中亦屢屢以夫子欲無言之類爲說先生固亦知夫子斯言爲子貢多言設矣然愚以爲又安知其非發於子貢多學而識之後學將有得之日乎故嘗謂自其次致曲以下無仰鉆瞻忽之勞則卓爾之見或非眞無隨事精察力行之功則一貫之命必不泛及考之先生所自敍亦未始不自博中得之也夫道也者萬世無獘考諸三王而不謬建諸天地而不悖質諸鬼神而無疑百世以俟聖人而不惑平平正正使髙明者不得以獨騖而其下者可以企及然後爲中庸而可以主張乎皇極詎容一毫有我於其間哉故曰聖人之言逺如天近如地逺如天逺之至也近如地近之至也能逺者不能近能近者不能逺能逺而又能近能近而又能逺此所以爲中也此所以爲極也此吾道正統所以卒獨歸之朱子而陸氏所就猶未免爲偏安之業也細推其故陸氏母亦有激於朱氏門下一二之支離文義而不知反躬以踐其實者邪第激於此墜於彼而或者爲之危其流之亂眞耳嗚呼天地有常經萬世有定論一蜀阜存槁而其闗涉得失有如此者竊懼髙明之士或又激於文義之獘耽其味而殉之並其所長而失之也故不得不一私記之

禦史吳公利民一事記

禦史吳公利民一事云者吳公之巡按吾福建其利民之事固多也利民之事多而此獨記其一事者吾漁民也自記其所利於吾漁民者之一事耳他非所能悉也蓋自治五年以前漁民課米每石本色五斗揆本府所屬入倉所費用銀五錢折色五斗則徵銀三錢五分類解本布政司入庫嵗有定額也然江海之利無常而人事之變不一間有死絕者有逃者有孤寡而貧難者有業去而產存者而故額之徵於官者固不容有毫釐之殺也不免以敷派同甲之人分償之而漁民之贍足者正無幾旣竭其脂膏以輸已之課矣乃復令代償他人之課甚者稱貸於人至盡貨所有或棄妻鬻子以求免於箠楚囚禁之害亦可哀矣哉吳公深悉其病也乃因省災陳言以請於上乞更其制凡漁民課米每石通徵折色銀三錢五分解庫更不復徵本色又乞令通省十年一次攢造漁課冊如庶民黃冊例其死絕逃移等無徵者得以開除新造船网之未及報與夫舊有漏報者皆得以公道舉收而補之通融消息務使上不虧國課而下不虧民力焉上以其言下戶部戶部行布按二司覈得其實遂請防悉依行之於今永爲定制矣計吾澚中請申所免陪貱之數已若干則舉吾同安一縣若干澚中所免者能幾何舉吾泉一府七縣所免又當幾何以至福建一省八府一州五十三縣所免又何知其幾何矣吾漁民之受惠可勝計哉此實吳公利民一事也吳公其眞能仰體吾聖皇仁卹小民之意哉吾屬年來自輸已課外所以能無他徵擾而得於父父子子夫夫婦婦安居而樂業者皆我吳公達下情宣上徳之賜也夫食人之賜而忘之此與艸木之有生而無知禽獸之有知而無義者等也非民之秉彛也故共立此石刻以傳之後人使世世無忘吳公之賜云吳公名一貫字道夫廣東潮州海陽縣人

具慶堂記

今雲南憲副云室林先生成化初以進士家居八閩士慕先生徳學執經藝而就正於門墻下者甚眾淸與焉先生同气七人次爲廷美先生又次爲廷重廷圭廷玉廷瓚廷溫先生時廷瓚廷溫已不祿廷圭領鄕薦亦蚤世淸僅得其聲聞所及親侍者惟廷美以下三先生無何廷美亦下世今所存惟廷重廷玉而廷玉繼登進士爲禦史近奉勅督學政於南畿將行語淸云吾兄弟今止三人吾與伯兄俱系官於外其在故里守先祀支撐門戶使吾二人無內顧憂者獨廷重家兄一人耳諸子文煥輩嘗別搆一堂於故居之左以便侍養扁曰具慶吾適奉使過家見諸子婦曰侍吾兄吾嫂於是堂而樂之斯文故相知者又皆以詩賀之吾尙欲得子一言以記之吾兄初度之晨在邇吾將順南便附歸子弟之情庶皆於此乎有寓也淸承命不敢辭淸憶在門下日方總角見四先生皆盛年五色和气藹然𨿽已不得爲兄弟無故猶爲樂兄弟之有人也嵗月如流存沒復間有異淸已四十無聞而云室先生音問時至已不覺有林泉之思今廷重先生行年亦已五十有六子婦羣然能孝能敬孫行亦皆森然輩立少者壯壯者老老又見壯與少者之衮衮迫人後在師友間感舊昔時之情每有怛然於中而不能自已者而況於文煥輩人子愛日之心乎此具慶堂之所以有作也此廷玉先生之所拳拳然有爲文煥輩助慶之心也淸因是竊念之天地鑪炭古今旦暮人子心非木石誰無椿萱不老之願而默計理數終不能免一朝不諱之憂則所謂愛日者其味良苦蓋有未深經咀嚼者而所謂具慶者慮不可長矣然則人子壽親之計又將何出而始爲長算哉自古賢哲以勲業名世者至今其親得與之俱不死間有隠徳不祿仕先正亦謂其能以善爲養俱馨聞百世同歸於仁孝之道淸蓋嘗中夜興思及此而不肖負教力莫能與也如之何哉吾先生一門徳星攸聚文煥輩於此義聞之當熟矣惟溫舊聞長新知篤踐履出則勵靑雲之操以繩前休處者亦務循理安分以無攺夫徳門之習使吾先生家學永永有光在文煥諸君勉之耳而壽親之術宜無有逺且大於此者此其餘慶無涯又豈特今日具慶之樂而已哉是或可以充吾文煥愛日之心而進之也敬以復於廷玉先生而敬請教焉

逸樂防記

誌書載吾泉風俗淳厚人樂爲善自昔謂之佛國夫以佛國號吾泉其指固有未盡然者然卽是亦可占吾泉之風俗果趨於善矣宋時人物最盛其出而樹勲業播聲實於當世者固已班班可考其在林泉意亦當有髙人逸士志節風流之可以表世而範俗者而未之有紀也入我朝百餘年來治教休明人物復熾然以盛矣然前此之仕而歸休與夫不仕而旣老者率亦多匆匆竟日擾擾卒嵗而已鮮有能自取樂於逸者間有之而尢未能倡爲是防以同於眾也孟子告齊宣云獨樂樂與人樂樂孰樂曰不若與人與少樂樂與眾樂樂孰樂曰不若與眾此今日逸樂之所以有防也其曰逸樂者以逸而樂耳蓋視九老耆英之遺意而不敢盡同也在防凡十七人以齒序則家君爲之長爵尊而兼齒者通政使致仕張公也次則封主事黃公曁循齋黃先生怡齋賀先生三陳先生史吳包翁畱顧董林楊列位先生皆鄕之望也文行表表出等夷而悉萃爲一防於戲亦盛矣哉其亦吾泉之一勝事哉防之言曰凡我在防之人幸際升平之世得入桑楡之鄕或賦歸來辭或玩盤谷序慨浮生之能幾宜逸樂之及時登髙眺逺賞花玩月酌酒賦詩今日分內事也又曰朋友者五倫之一道義者百行之根凡我在防之人有善相勸有過相規有疑事則相質其有憂患亦相與爲力也豈徒逸樂云乎哉又曰防之位惟尙齒防之儀不尙丰月必再防不疎不數也或於所居或於所遊之地惟其所宜也蓋始於治辛亥四月望至於今十有一年矣而未嘗有一防之曠惟值水旱或凶歉則暫輟此又與眾庶同其憂而不膠於逸樂也邇者家君以諗諸公曰古人謂天地者萬物之逆旅又曰夕陽無限好只是近黃昏又曰明年此防知誰健此言蓋𨿽未能釋然於始終之際而實造物消息之感於人情者也則吾人之防又安得長如今日之整然乎日月不居世事陵谷行且人陳迹陳並姓名亦或不復有記憶而子孫或不相知其爲昔日之通家者矣然則其終付之莫可如何耶夫人可陳迹可陳而此情終無有已時也況吾人之防所以敍天倫之樂事而亦有三益之遺規存焉不可無以傳之後生輩也乃合眾議請張公記之將各錄一通置之座隅以遺之後人而張公辭曰此正後生輩所宜用心者適淸以侍養歸在京師張公乃屬家君命淸爲之家君遂授淸以其事意如此噫後之覽者亦將有感於斯文王右軍之言蓋千古如一日也淸小子其何知家君與諸公之意永矢弗諼並列諸公名字於左張公名苗字世英黃公名齊字欽齊黃先生名續字永連賀先生名騰字仕髙陳先生一位名政字懋徳一位名襲字孔一位名淮字茂濟史先生名隲字茂仁吳先生名珤字顯徳包先生名哲字舜華翁先生名裕字惟欽畱先生名昆字茂明顧先生名美字孟璽董先生名鳳儀字秉儀林先生名澤字仕悅楊先生名溥字細行家君名觀慧字允元亦封主事云

掬淸軒記

淸姑夫掬淸居士洪公世居南安英溪之上篤尙詩禮而備嘗世味嘗以爲盡人間所有皆不如吾溪中一味之淸之耐於咀嚼也故其軒居名掬淸而人亦遂以掬淸居士目之公遊京師畱數月將南旋語淸云京塵亦覺厭人吾且歸而掬淸矣子昔者許吾爲軒之記今盍以贈吾行淸早有溪山之癖𨿽家居闤闠而心每馳於泉石間向以計偕道建溪溪之傍多磊磈巨石時季秋日旣夕乃令舟者停棹登石一趺坐仰觀天宇空闊無際光映溪流溪流泱泱其源逺其派長而其淸徹底獨黙焉有思巢由洗耳之髙旣非所敢慕曽防浴沂之樂又非所敢同目送逝者之如斯心懷水哉之有負徘徊眷戀不能捨去而益起敬心焉濯足不可也濯纓不暇也聊取數掬而行亦自覺淸入肌骨矣自入仕來世故紛紛傷嵗月之如流所立之未就回念向日掬淸時光景又有非今日可得者則於公之索記其將何以爲詞然嘗聞之心迹異境淸濁殊味世有混迹世俗之中而其心超越乎塵埃之表者亦有著迹幽閒之境而心未免役於聲利之塲者顧其趣味之所在何如未可泥其迹而論也惟公詩禮在躬故𨿽久居京塵何損於淸況四海英賢之所萃聲名文物之所都皆乾坤淸气之所寓也旬月之內其得於見聞者宜多豈無足增吾胸中之浩浩者乎於是而歸就掬淸焉菽粟飲水盡親之歡則和靖母之所謂以善爲養者其淸也何如詩禮一派貽孫翼子則龎徳公之所謂遺子以安韋長孺之所謂教子一經者其淸又何如推之其他但不失吾道揆之正則𨿽日與紛紛者相應酬其淸不混也異時子孫中有英俊者出舉是一掬之澤尙可以霖雨蒼生汛掃海宇又將不嫌其隠顯之異致而體用之一源亦庶幾可驗矣是爲記

獨善山房記

予少有山水之癖𨿽家居闤闠而心未嘗不日往來於泉石間嘗一棲雲谷矣未幾以累挽歸念之輒悵然每登髙以望雲谷隠隠在東山之隈舊日之松竹杳靄猶依有迎人意北顧淸源巍乎髙哉先民之景行猶在目睫也南瞻紫帽金粟飛仙之事不知有無西望九日山庶幾猶有秦隠君子乎恨不得載琴書而從之遊旣而靜言思之是亦隘也已丈夫生世蓋自有許多分內事在所當經營者柰何直踽踽然山間水涯自諉爲宇宙一閒人而已哉彼海濵之老商山之翁大抵皆非其夙心之所期者此何時也而可引以自況耶用是不自揆其愚不肖猶時與一二士友竊論當世事適友人武榮歐陽時察來致其尊甫元之君之命屬予爲作獨善山房記噫嘻予方讀嶽陽樓記而有味也君乃索子盤谷序何哉世有登山而采玉者亦有入海而采珠者予以是又私喜向日之好又有與予同者則亦未爲全非也且古之君子達則兼善於人窮則獨善其身二者固不同矣然兼善善也獨善亦善也君子亦善而已何必同洪君汝言武榮之望也予往見其所爲壽君一序備述君隠居豊山之下孝友而善教又能推其餘以賑人之乏者大爲士論所歸則君之善固已章章在人耳目而於獨善之義果不負矣予復何言故於此獨詳予區區衷臆之見始與君同而終則有不盡同者非惟以廣君之意亦因以爲時察告而相與勉之也王晉公不云乎吾𨿽不做吾子二郎必做以予觀君之種徳如此而時察又穎敏出羣而忠信仁厚能不失其世守然則歐陽氏豈終獨善者哉是爲記至若山房之形勝規模則時察當自能記之矣予之記姑借以寄其意也

輞川橋記

輞川海之一支也在惠安縣治東三十里岸川而居者數百家皆業海之利以其利之所在也逺近足迹於是輻輳焉且爲某所某社之要衝而岸行有一水之隔舊因循以舟渡值風暴水漲或人眾爭先則常有覆溺之虞成化癸卯秋某月縣尹張侯適以公事至其地見爭渡者而病之因相其隘處東有盤石其西積土如阜不受水齧勢可橋也乃召耆老何迪易等諭之咸曰民有此願久矣事苟有主當悉力以趨命侯歸卽呼匠計工約其費銀千兩自捐俸以爲之倡而令其裏之人驗丁出銀四百兩又爲疏引俾僧福旺耆老陳思遜蔡廷敬等八人分募錢谷以佐之始工於是年之冬十二月某日間因嵗歉中輟未就逮嵗頗稔復令柯宏珍者往督其成遂以丁未之春三月某日落焉由基及梁皆石爲之長三十有二丈廣丈有四尺爲間十有五各衛以欄坦夷端直堅固完好凡迹斯地者去舟之危卽橋之安皆知爲侯徳所濟矣迪易等乃相率來泉城請予爲之記其實焉嗟夫自有此水未有此橋也利曠於昔而興於今曠於昔者不知其幾千百年而興於今者從容爲之不過三二年而已利之興於今者才三二年而其垂於後則又不知其當幾何年矣甚矣侯之知所以勞其民也知所以逸其民也昔人有言天地之雷電艸木人不能爲之人之陶冶車舟天地亦不能爲之於此見人事之功用有可以補助化工之不及者橋梁之利視陶冶舟車尢爲不動而及物一成而永賴自孟子談王道則旣以是爲爲政者之首務矣諸葛公一時王佐於此實汲汲焉柰何世或至獘精於簿書期防之間以僅得免責爲能事至視此等利民之舉槪以爲非朝令所徵上司所督而置之得己之地於是民間之利病往往以有付之無可柰何者耳目所及感慨隨之於是侯之賢爲不可掩而是記之作爲不可已矣侯名桓字徳威江西浮梁人由辛丑進士授今職他績業尙多蓋各自有記存玆不及

修海岸長橋記

出泉城南許折而東行二十里曰陳江由陳江復東歷玉瀾波至於湖蓋又十五六里此海濱地也海濱之地咸流浸潤不可田昔人因築大堤以止其流而內畜澗水以漑田殆千餘頃傍隄之邊駕石以便行者計七百七十餘間通名海岸長橋中有亭有庵以爲憩息祈賽之所其工最鉅其利最博矣據故老遺文所傳橋成於宋乾道間主其事者曰陳君亢今亦未詳何許人也是後修治之功莫考入本朝成化間橋有圮者治乙卯蓮江林孔彰侖後吳懷荊桐城吳則敬王田詹勤立承天寺僧智鏡各捨銀兩合而修之督工者吳茂實蔡成端也於是圮者以完至治乙丑值洪水沖決之圮視前爲甚而前人之樂善事者多已淪謝久不克修行者病焉時惟懷荊在顧無與共功者而孔彰之子時學力獨裕懷荊勸時學繼先志戮力以底功復各捨銀一十兩以爲眾倡於是則敬及余某王某吳某張某姚某靈源室僧體照或助以力或督以工而余某所助獨厚與懷荊時學等於是橋復完而功視昔爲固矣時正徳丁卯也諸里人無長少咸壯其功不可無紀載以示來者遂相率詣予請記惟古人有言莫爲之前𨿽美弗彰莫爲之後𨿽盛弗傳此一事也使有乾道之創而無治之修則先功將自成化末年而隳矣有治之修而無正徳之續則前功又將自今日而隳矣今日之修者嵗久不能無圮設當其時而莫之修則並今日之功舉隳矣且修之貴乎及其時或小圮不修馴至於圮之甚然後圖之則爲害已多而亦難乎其爲功矣此皆所謂莫爲之後者也此皆後人之所當念也然則是記之作豈但以旣往之續亦將以爲來者之規也

介庵記

太子太保吏部尙書三原王公家食時嘗命其所居爲介庵以見所志及其第進士歷官內外所在爲麟爲鳳爲長城爲底柱者四十年其於介之一字蓋未始頃步而不與之相周旋也旣以南京兵部尙書致仕家居矣天下之望終不捨也今天子連詔起之復居今位則仍用是以命其燕居之所適淸觀政吏部也命之記淸庸士也其何足以窺公盛徳之所至而發越所以命庵之意哉顧方今人物在淸素所思慕而喜談者獨於公爲甚則於公之是屬也其敢虛辱乎哉淸竊嘗思之矣自古之有大建立於天下國家者其人物類皆雄渾闊達吞吐不凡往往身不離乎齋軒幾席間而心常行於四方萬里之逺其意度若是乎其逺且大也夫常志乎逺大則宜於其近者容有疎略而不能拘拘屑屑者矣此固中人以上者所或不免而今也並考其細行所在乃又皆辧別明白把握堅固其介截然有不可混者是獨何也論者咸謂其出於資稟之髙加以學力之精到自有非可以庸眾人之情而測量之者是固然矣然以理言之志於萬里者必不肯略於跬步亙古未有耽利肥已茍且摸稜之人而能爲天下國家計者蓋有之矣必不爲君子所滿而其所建立必亦有所不完也往迹班班皆不待稱引而可知己由此言之則其致謹於細微者乃正所以爲逺大之器也故曰人有不爲也而後可以有爲蓋非獨其窮之所養可以占其達之所施如其達之日一變塞焉則爲達而離道矣又將何以立事功而慰人望哉故栁下惠不以三公易其介者非薄乎三公也以介一移焉𨿽三公亦無用之虛器也愚意介之一字公所以願終身守之而不間於窮達老壯者此也𨿽然介之爲字從人從行行形兩岐意蓋以象人事之判然兩端而不容以相混焉者也此意所該自廣惜六書之法今不盡傳無以證愚言耳蓋天下無無對之物凡物理所仗皆有兩岐如是非善惡得失吉凶之類𨿽一動息一語黙之微皆有之其大則如人才之一消一長紀綱之一弛一張家國天下之一理一亂一安一危兩者蓋常對立焉於是兩者之間誠皆知所決擇取捨而不使或昧之毫釐以致千里之謬焉則介之在我者無不得而天下之能事畢矣所以光明吾君阜成吾民而鞏固吾皇圖者又豈假求之一介之外也哉是爲記若夫是庵之建置規模之類非大義所闗亦非公意所重也皆不書

永春縣重修文廟記

道原於天賦於物具於人盡於聖人而集大成於夫子夫子之功不見於治而見於教教行而治舉矣是故六經未作之前一世得一聖人而僅足六經旣作之後萬世得一聖人而有餘此後世之教者所以一宗乎夫子而天下學校所以通祀乎夫子而無間也吾泉永春邑於萬山間其朴俗可愛秀民可教者多考志宋世登進士第及特奏名者七十餘人不可謂其地不生材矣中間如畱公正莊公夏黃公偉輩其所樹立又不止一邑之望也而二百年來寥哉闊焉豈其气運之往而未復歟抑亦司教者與學者之未盡其道也學宮故在縣治西五里之官田市其興修因攺始末前志備矣歷年旣久撓敗殊甚間或時有所修治者又僅知急於師生之所居止至於大聖人及羣賢所棲神之地吾人所日夜瞻依以萃其敬心者顧乃視以爲後焉嗚呼是獨可後也乎哉治某年武進周侯魯以名進士來爲宰顧廟貌敝甚慨然曰夫子者吾人所天也其不嚴如是何以聳風教耶亟捐俸以倡其士民爲更新之計士民戴侯之仁而樂趨之選延耆老顏朝督其工遂攺建大成殿五間髙深各四十尺而廣倍之建兩廡各五間視殿制髙減十尺深減十五尺而廣減其四十有一尺防門髙廣與兩廡並櫺星門髙二十尺而廣與防門並殿中從俗塑夫子像四配十哲次於傍各以其封爵之服兩廡諸賢止置木主自夫子以下主皆侯盥潔親書之殿下堦庭甃以石中爲正道櫺星門外辟舊小道而廣之門之內東建景賢堂三間以祀鄕先生及名宦西建省牲所及庖廚亦三間自殿及堂咸彰五采焉又攺制神案及香鑪各十有五籩豆簠簋牲匣帛箱之類各如數爵以銅鑄凢百三十有八眾手偕作始於甲寅嵗之五月至乙卯嵗臘月而成侯乃盛禮樂以落之永春文廟之規模於是乎一新噐數於是乎大備觀聴於是乎攺嚴聖道於是乎增輝士心於是乎益振起而周侯之所以崇聖道作人士之志亦於是乎其少伸矣教諭吳君某等以書囑淸爲之記且述侯之言曰此吾職分內一事耳然吾之所以得就是者實督學憲副韋公分守少參熊公郡太守李公主張維持力也不然軄所當爲心所欲爲而以掣肘不得爲者天下何限也噫當爲欲爲而不得爲者諉之人可矣若夫學者之事則有欲爲而必得爲且上之人常懸賞以勸其爲者而顧或不爲焉亦何以學聖人爲哉此蓋周侯所以拳拳廟學之本指歸趣所在也並以諗吾鄕諸俊彥云

虛齋集卷四

欽定四庫全書

虛齋集卷五

明蔡淸撰哀辭

哀詹鼎

辛丑之秋予自京師歸以疾畱嚴陵嚴陵之士有就予館問所疑者詹生鼎與焉生穎悟不甚出人而重厚信義視他人或過之別來三數年常往來予懷也玆過嚴陵問之則死矣

嗚呼我愛詹生厚我念詹生深生無出羣才生有不俗心方今重文學俊才動成林豈乏鏗鏘韻所希古淡音詹生永已矣吾獨撫吾琴

哀林生允昱辭有序

允昱爲人懇篤而周愼其居家最得父兄心與人交初不甚歡久而有味其問學亦駸駸有近裏著已意其質𨿽若稍不逮其所志則固不隨人後也其言若不能出諸口其中則自有條理至義所當爲者卒亦未易以利害回也予嘗辱其以一日之長見推愛其爲人以爲假以歲月涵養有成當必有見於世者今年春遭其父及祖母喪其居去城餘五十里不得數相見六月二十二日始以喪事至城過予艾庵不半日辭去期以閱月復相見至二十九日則已爲古人矣噫人生之不可期如此哉天乎如允昱者胡不遂其成而奪之亟也其配蔡於其將殯也哭謂其諸兄云渠生平於喪事最重棺斂今日亦宜以此待之已而獨撫其小弱女而泣語言間微有屬家人意家人方匆匆莫覺也允昱蓋棺蔡卽入室自縊嗟乎其死之之早予且未暇論然予年三十矣人間此事始一見之吾允昱之得此豈偶然哉此非惟可以風女兒曹凡予輩於允昱亦當有感耳予久厭紙筆於此不能以無辭

嗚呼允昱兮吾意子之必將爲天地間磊磊落落之丈夫何五日之不見兮遽幽明之殊途已乎允昱兮命矣夫已乎允昱兮其猶可以自慰夫𨿽百未一就兮刑於之化已孚嗚呼感此女兒兮乃知馮道範質輩皆弱婦人也此眞丈夫此眞丈夫

哀洪良偉

汝以去年十月別我南歸吾訝其久無書也今年正月以疾報四月竟以死聞嗚呼復安得性資朴厚志學懇篤如吾良偉者哉病與冗相仍久不得申一哀負吾良偉矣玆將有逺行南望揮涕寄此一瓣香也良偉汝有知其鑑之

題三鳯林氏太安人挽詩冊葉後

周有八士兮宣父所奇閩中三鳯兮近古其稀吁嗟三鳯兮此母產之今其逝矣凡百君子夫烏得不爲之哀悼而寄聲詩

題人求父母挽詩卷後

將爲善思貽父母令名必果將爲不善思貽父母羞辱必不果此則父沒觀其行事死如事生孝之至者也若夫墓表挽詩之類冀以善其親於身後者抑其次矣

祭文

白鹿洞書院告夫子文

維正徳丙寅八月二十四日巡視學校江西按察司副使蔡淸玆詣白鹿洞書院敬謁先聖孔夫子之靈而不能已於言曰未有夫子之前則有太極而後有天地有人物有羣聖賢也旣有夫子之後則有夫子而後有天地有人物有羣聖賢也夫子之道塞乎兩間玆山有廟亦固宜然惟夫子之靈兮逺而求之六合之內六合之外近而求之隨求而在卽其所在聖靈惟眞嗚呼圓顱方趾夫孰非人夫孰非知有吾夫子之人尙饗

白鹿洞書院告周朱二先生文

有天地萬物矣可無羣聖人乎有羣聖人矣可無吾孔子乎自孔子沒千有餘年之後又可無吾周子乎吾周子程子之後又可無吾朱子乎鳴呼有周以降元數潛移時生聖哲間必有虧故我二夫子輩皆不得一伸其志乃泄其蘊以貽來世以衍孔子之澤以壽生民之紀非必造化之有心其亦所遭之定理嗚呼不肖淸乃今吾知二夫子在天之靈兮蓋有以洞易道之始終而信渾沌之不死尙饗

謁白鹿主李先生告文

玆洞之勝惟公所基基則厚矣風節是儀前王褒錫曰惟好徳聿來眞儒有事人極大發山靈光輝無射譬彼瓞未大而昌根柢所在其何可忘有祠翼翼來今永式羣彥從之悉飲公澤尙饗【有從祀諸賢】

告祠堂文

維成化某年月日孝孫蔡觀慧謹以牲醴庶品告祭於髙祖【考妣】某稱號曽祖【考妣】某稱號祖【考妣】某稱號【考妣】某稱號之神曰惟我列世考妣締造積累艱難勞瘁以有今日兒孫罔極之恩夫奚容言今皆以次謝去人世𨿽曰神聚於堂而遺形則各相依於荒山野水之間兒孫省掃歲能幾度生人此痛亦寧可言玆惟中元節序所臨寔增感愴且慧將以歲貢赴京淸亦以進士病痊將赴部聽用當暫違去墳墓慧是用昭告於列位先神卽以明日至十六日率諸弟侄以序而有事於各墓域間就令睿與淸辭焉嗚呼不去墳墓者孝也去墳墓而能成名於身效忠於國宜上宜下以有光於祖宗而歸拜於墳墓者亦孝也此我先世之遺訓兒孫所當佩服而勿墜者因敬申之以詔行者尙饗

告墓域土地文

維成化某年月日泉城西隅民人蔡觀慧敢昭告於某山土地之神曰慧之某考妣遺骸托蔵玆山有年矣仰資神祐不敢有虞凡我生人慰感無量玆以中元節臨有事松楸敬專牲酒茶果祗薦於神且報且祈惟永佑是賴下情不勝懇惻之至尙饗

祭朱都憲文【代三司作】

惟公山川間气文武兼資天下之望學者之師夙教蒲庠文化覃敷士曰休哉安定在湖繼司風紀烈烈有聲人曰偉哉李勉在廷按節湖南爰及嶺表濁者以淸秋風一掃擢參晉藩尋掌政要寒者以溫春風一道惟彼北敵牧馬我疆邊吏夜呼邊民皇皇公承閫寄徐而驅之廼逾木葉廼越燕支惟彼雁關西門鎖鑰任匪其人塵起沙漠公一指揮境內貼然如虎在山如龍在淵事定功成功成名遂明哲保身急流勇退角巾私第優遊餘齡桑楡日霽松菊風淸嗚呼自光嶽气分士罕全節方者易員員者易缺惟公不然大而用之則大其效小而用之效亦不少嗚呼自太極旣判人品不同隱者爲髙仕者爲通惟公不然進希三傑退希二疏進退時耳吾何心乎嗚呼茫茫宇內如公者幾八十八春了一夢耳國亡元老鄕喪達尊輝失山嶽哀動縉紳訃音上聞帝亦咨嗟曰塟曰祭恩寵有加生榮死哀何修而得惟帝念功惟公種徳某等生後飫公徳音九原不作悠悠我心有欝佳城慶雲之裏合誠一酧髙山仰止

遣祭傅文穆公文

維正徳某年月日門下生江西按察司副使晉江蔡淸適有事於臨江恭懷故太宗伯傅文穆公之徳教而不得至新諭謁公家廟一展下情乃敬具牲醴蔬果屬臨江府儒學教授謝理爲致祭於公神位前曰惟公名徳在天下事業在史官文章在士林而其行義之著於家庭族裏間者至今臨江之人亦翕然頌之無間言嗚呼若公者眞可謂之有學有徳有體有用有華有實在邦無怨在家無怨者矣豈非一世之偉人而後學之師表也哉不肖淸昔侍春官𨿽僅彌月而徳教在懷十年如渴乃今迹名賢之故邦慨親依之路絕宰木何如寸心徒切馳瓣香以寫吾懷兮恍臺儀之形於目睫尙饗

祭邱國老文

維治某年月日門生晉江蔡淸謹具香幣牲醴南向哭祭於故恩師瓊臺邱先生之靈嗚呼先生之學博極羣書如巨海之吞吐百川含無際矣先生之才華國名世者四十年晚際聖明登之臺輔付之鑪錘且取其所著書於大內用以廣益聰明權衡百度矣先生之道尊爲國師門生學子徧天下天下人誦其文家有其書𨿽庸人孺子亦皆知其名而仰其下風矣先生之業其亦非常矣哉蓋自有瓊厓以來其所鐘人物未有如今日先生之盛者嗚呼其不爲虛生也已淸閩泉凡子也先生之教國學淸得厠四方之士以沾教澤於科條之下辱閔其暗而與進策勵之頗出眾人之上此恩之重曷克副之徒守空言於世無補慚負師門歲益云邁方以母喪在殯而聞先生之訃曰親曰師痛割交慘不得撫柩一慟瓣香遙致寸心附焉嗚呼想瓊山之巍峩與南海之浩波懷先生兮不可復見嗟門生亦老矣向之所受云何尙饗

祭三原王先生文

維正徳某年月日門下生致仕江西按察司副使晉江蔡淸聞宮保太宰介庵先生三原王公之喪謹就家爲位哭奠而告以文曰公自三十登仕至八十而致政所在爲麟爲鳯爲長城爲砥柱者蓋五十年其望實之在天下後世者舉無庸門下生小子之喋喋矣況小子無狀嘗辱恩教而屍素十載全無一毫樹立於世今則杜門待盡之人矣𨿽有言亦奚足爲公重輕哉然由前所言則哲人之萎固可爲天下慟由後所言則不肖愧負恩教又不勝師門永訣之痛也嗚呼噫嘻尙饗

祭萬國老文【代作】

嗚呼昔之君子有負致君康國之術者或於下僚困於疑沮而終不得以一施又有以忠義結知於人主者眾方望其將有大庇於斯人而天乃折而奪之又有當功名垂滿之際忽飛蠅之防染而趙璧遂不得以完歸此有志之士所以爲之失聲而太息飲恨而深悲者也惟公亶英秀之資際熈洽之時一舉而近天子之淸光於以備顧問軄論思自是出入館閣歷膺柄用卒致位夫帝師蓋昔人所謂朝廷淸明天下無事享其榮名祿位者若干年謂非公之才徳果有過於人則何以臻玆與而況晝錦焜燿於無恙之日天恩頻仍於蓋棺之餘玆誠人臣之極寵而今古之幾希者也嗚呼公之遭遇何如哉某等哀故老之云謝想峨眉之失輝爰合詞以侑奠嗟人生兮眞薤露之易晞尙饗

祭吏部尙書耿公文

嗚呼淸始爲進士觀政吏曹公位少宰卽辱與進吹噓若以爲可教者逮淸備員禮曹公位宗伯承事左右自當竭胼胝之力乃於有事太廟之日誤事獲罪惟公俯諒其情於罪之之中而有培之植之之意用能不失舊物今日猶得有詞以白於吾親也此其恩眞所謂與生我者等矣顧不肖豈知所以爲報哉洎淸攺官吏曹公亦旋位冢宰猶以昔嘗受教之故所以勉進而提撕之者益至益周淸失所怙南奔公哀之慰之且命諸僚友有數外之待顧不肖又曷足以當我公之厚此意亦所謂淺九淵而輕九鼎者不肖淸又豈知所以爲報哉嗚呼公之事業在朝廷徳學在斯文聲名在天下而其恩之在淸一人之微者亦不可限量如此公之騎箕其關系國家與士民者夫豈細故哉北向一慟形畱神往何日見公宇宙茫茫尙饗

祭倪冢宰文

嗚呼淸昔供事公之門下自揆不肖僅得不見斥辱於公足矣及公北蒞銓衡則聞之北來士夫公時有器我之言旣而過古杭見一長者云太宰公最知子者而子乃急於歸養何哉然公竟從子志斯又以見公之知子有非尋常相知者倫矣嗚呼向使公當時不卽從淸之請淸之歸不及吾父之存則公平日之厚淸者果謂何哉故嘗謂淸乞歸之遲其罪在淸而猶得及吾父之存則其恩在公公之恩我者如此今公云亡悠悠千古無復見公日矣淸之痛何如哉淸之痛何如哉況我公之宏才博識厚徳雅量眞足以壯觀天朝而鎭壓海內者求之公卿間恐亦無幾而乃年甫過五十掌銓衡亦僅一載其所蘊未克究於上下而遽云亡斯其爲痛又豈可勝言哉嗚呼如淸之不肖眞爲負公矣顧世之偉人能如公之納不肖淸於度內者能幾哉面東一慟公之恩不能忘也尙饗

祭楊侍郎文【代九卿作】

惟公英敏之資聲發自幼奮自賢科在帝左右東觀石渠吾不知其幾書收入胸中不見有餘盈箱累牘吾不知其幾作流出胸中不見不足嗚呼文哉可以名家可以華國豈惟華國行亦拔俗有義有仁愛君愛親愛及姻友篤於弟昆垂老翰林退然如遁或諷之少通則曰嫠婦皺矣焉事脂粉晚值聖門擢贊銓衡或小不如意則曰臣不能事事矣閒局是榮嗚呼公之請閒才幾何日倐焉告終殆其先識惟帝念哉錫與祭洎加以謚是曰文懿嗚呼公位三品未爲貴壽鄰七十未爲希惟文懿之名千載有輝千載有輝曰惟明主之知而況生前之撰述議論往往可以訂旣往而開後人而其所造就之子弟門生又羣然不替於靑雲有生如此亦何憾云所可哀者在吾斯文嗚呼公事畢矣歸有日合辭矢哀此情惟一尙饗

祭彭司寇文

維治某年月日鄕生蔡淸謹以香帛牲醴致祭於故大司寇從吾彭先生之靈嗚呼先生徳行風節政事文章後生軰難乎其爲繼也已矣嗚呼亦可爲天下慟也已矣嗚呼仁者必有後此則責之天也已矣尙饗

祭福州林侍禦文

嗚呼淸早得以不肖之身托之吾云室先生陶冶中惟先生云室愛弟也克體云室之心申云室之教循循善誘使不肖於理道亦獲窺見一二至於江山萬里之跋涉京國十年之遊寓凡百動止槪惟吾二先生是依今云室先生副憲雲南方有名遂身退之請咸謂先生年冨望重廷議嘗有公輔之薦意將得以大行所學爲斯人斯文之慶者豈謂遽止於今日也哉嗚呼此訃一至雲南吾云室先生之痛慘當何如哉淸自奔母喪南來一別四年先生適亦有行過家相望三百里省問之心旦夜東馳而以疾患纒綿阻未獲遂方聞九月初三日發程北上不知以何日至浦城而奄有此事矣嗚呼痛哉痛哉淸實苦哉苦哉惟先生之學之行修於家浹於鄕信於士林聞於四方而見重於朝廷肆奉命爲江南北學者之宗主大爲士類所依歸生旣無愧沒亦何虧惟是門下小子銜恩深重依戴未涯而天遽奪其庇痛苦何堪東向號哭形在心荒嗚呼茫茫宇內知我者幾人肯我憐而教斥我者又能幾人而先生則旣作古人矣顧此不肖之身曾莫能自爲主宰所謂芝蘭種不榮荊棘剪不去二者無柰何徘徊歲將暮者不自知畢竟當作何等人耳嗚呼吾思吾先生之心豈能以語言盡哉報徳有道未能自信瓣香樽酒人情之常來春上道乃當一哭柩前或墓所也尙饗

祭龍溪吳侍禦文

惟子懷奮迹孤寒致身賢路分符佐郡者五閱載進而峩豸冠握王度而考其所以自待及所以待人者曾不少攺其儒生之素此固眾之所共知而非吾鄕邦之所私譽者也嗚呼吾聞貴而不易其素者逺到之器也而謂子懷乃僅止於是乎而況無父無母無子無侄無伯叔之親無姑姊之戚所遺者僅一寡室及一防族弟形影淒淒吾猶憂其孤弱貧悴之無以自植也天之於善人其果能一一顧視而爲之力乎哀哉哀哉某等哀子懷不幸之甚而無以寄其哀爲賻爲贈力有限而情無涯合一觴而致訣慨天道之莫猜尙饗

祭陳都運文

嗚呼先生起家進士主秋官事歷副郎正郎而擢守吾郡攺福郡尋擢河東都運在在皆有聲光而在吾泉則其施於人者久且博固吾泉人之所詳也嗚呼先生之心端正平易先生之政慈祥愷悌至其操法之際則凜乎風霜之厲凡所施爲類不求悅於眾人一時之耳目而常有久後去思之利蓋明而不察寛而有制玆誠爲民牧者之表儀而吾泉人之所以懷感於沒世者也天之福善亦旣不渝鳯雛雙飛髙拂天衢聞餘子姓亦惇詩書種而食之其可涯歟淸實庸愚早辱知遇冀公百年以永終譽忽幽明之永隔羈官守之莫赴聊寄一哀用表素尙饗

祭新淦周虛白憲副公文

維正徳某年月日門生蔡淸聞恩師虛白先生周公之訃以身羈於官不得奔赴喪次謹就官舍爲位哭奠而告以文曰嗚呼先生昔僉憲吾閩淸年十七先生實與進而教督之至年二十而別先生閱三十四年淸年已五十有四乃得復見先生於新淦之裏第見未竟日而別又十日再見移時而別未一日而先生不起矣嗚呼淸於先生也何其幸而猶得兩見於一別三十四年之後何其不幸而於三十四年之後僅得兩見而已也痛哉痛哉不意旬浹之間幽明永隔門生職分曠若罔聞西向長號形畱神往謂之何哉謂之何哉惟先生學識之精博徳行之深純才猷器識之卓偉一一足爲吾人軌範其憲副陜西也年五十三以念母老懇疏致仕兵民至揮涕乞畱而不可得今太宰馬公之爲夏官常采公論奏起之而格於例厥後以去就光明恩詔自中順大夫進而爲亞中大夫再進而爲嘉議大夫皆致仕之日也斯亦可見公論之不可誣也先生之賢爲何如哉淸比以上命供事先生之鄕意得時時供杖屨於先生之厠以終其承教之願而今也無及矣痛哉痛哉憶庚戌之冬淸如官於朝嘗繪慶壽圖屬朝紳賦詩以爲先生壽計明年先生壽登八十亦方豫爲此圖而屬藩臬羣僚詩之以再致其祝願之意而今也亦無及矣痛哉痛哉嗚呼西江之水渺渺無涯我懷先生實與之俱惟古之懷徳者期於必報而淸之所以期報於先生者亦自有在而未敢言也然亦未易與時人言也瓣香樽酒姑寄此懷而附以此詞英爽如在尙克祐之嗚呼尙饗

祭戴少參文

維正徳某年月日門生晉江蔡淸寓南昌聞座主致政少參萬安戴公之喪旣爲位哭臨乃具香帛牲醴屬萬安縣儒學教諭王謐代詣靈柩前一奠而侑以辭云惟公才識之雄富風節之剛方政治之優長博觀斯世要豈可以多得哉方成化丁酉公以侍禦出按吾閩也適大比取士之秋如淸不肖實蒙奬拔念公當日之所期待與淸之所自期待者云何去今三十餘年公旣已作古人矣如淸於向所期待者猶皆杳然如寄稍攺於其舊者僅身外之物色而已嗚呼何足道哉玆聞公訃中益慚負而疾弗及侍棺未及撫旣負公生又負公死嗚呼如之何哉如之何哉尙饗

祭秦太宰太夫人文

惟淸生平無由一望吾太夫人懿範而受吾太宰公之徳受吾太宰公之教恩同父師則視吾太夫人其大母行也太夫人之喪乃不得匍匐一赴哭焉其爲哀且愧何如也嗚呼吾太宰公爲國柱石爲世鳯麟北堂有變回我陶鈞斯其爲戚又豈惟一人一家之故而已哉然而風霜淒切元陽不滅吾太宰公之所以爲其親不朽圖者蓋未涯也又何莫而非吾太夫人之遺哉北望淒愴惟可自諭伏惟尙饗

祭林都憲尊甫文

維正徳某年月日晉江蔡淸道過莆田謹具牲醴致祭於詔加中順大夫菊莊先生林公之靈曰公平生行善徴於令子以都憲內艱服闋朝命徴起者再璽書特起者又再而競不起至以疾乞致仕海內方訝都憲之介也然不數月而公之訃聞乃知終天之恨𨿽所不免而愛日之誠已獲庶幾都憲向之所以堅不起者良有其道而孝子之門果有忠臣在焉豈止區區成就一節之士而已哉公有子如此所以報國之勲綽有餘地而其累被寵命之褒加也亦冝矣況諸子或以文雅克家或以儒官典教皆森然拔俗之英公爲善之報又不於是乎可徴哉淸獲登徳門侍顏範已三十年忽聞玆訃悲愴不勝適道所經謹具瓣香牲醴少致鄙情嗚呼哀哉尙饗

祭朱侍禦母文

治某年月日通家子吏部員外郎晉江蔡淸謹具香幣牲醴東向四拜奉祭於邵武朱母太夫人之靈嗚呼淸仰令子憲副先生學行而受教愛也有日矣視太夫人猶母也登堂之拜素切於懷而未獲遂忽聞謝世之訃痛如之何乃以身病道阻不克躬赴哭弔負愧又何如也特修薄儀奉薦靈筵言不能文意不能達伏惟尊靈鑑饗嗚呼痛哉

祭丁指揮文

嗚呼淸竊嘗評人物於一時如公者眞不易得哉其武也文其文也質孰謂武弁中乃有此人物哉嗚呼今其已矣春秋僅四十計其平生英雄慷慨奔走王事曾不遑啟居而卒以不壽內無期功彊近之親諸子又方煢煢在幼天之所以報公者一何其薄也念之使人失聲直欲上詰老天而無由哀哉然而徳在軍士功在邊陲名在縉紳公𨿽不壽而有壽者存矣況後事又得所托劉子羽劉勉之豈負韋齋翁者哉九泉之下計應可以少慰也顧淸無似辱知有素玆聞公訃相去不二百里而屬有采薪之憂不得匍匐一弔死生之際負公多矣臨風一涕端爲正人灑也區區鄙辭何足以達意哀哉尙饗

祭陳提學亮之文

嗚呼先生何其才之富行之篤器業之臧也而何其壽之嗇也嶺南之士沐教方新又何其不幸而弗克卒所業也國家得一碩才焉方駸駸而進之冀收其效而又何其競不得防於大用也此吾人於先生之喪所以不能已於哀也抑以顏路之暮齡而哭子淵之喪以子由之至性而狀子瞻之行此情又何可堪也此吾人於先生之喪所以尢不能已於哀也尙饗

祭林云室師母文

嗚呼惟吾師云室先生之所以成其學成其徳成其功名者固出於所自樹而吾師母內助之力亦不可誣也且吾師敭歷中外二十年去家或數千里或萬里家眾數十口家事且如毛而悉以付吾師母曾不以一毫縈於念慮者謂非借吾師母之賢固不可也吾師近以動勇退之志門下小子輩咸意齊眉偕老教子弄孫爲日方長而吾師母忽爾訃至嗚呼痛哉痛哉某以羈官守於數千里外獨不得匍匐至門下一哭南向涕零可勝愴情一樽逺致聊薦微誠伏惟尙饗

祭都臺林太夫人文

嗚呼孰不有子而貴子亦豈少哉惟夫人之子名節重天下聲光壯本朝計其所就貴足道也有子如此母之賢又豈庸云云哉令子方受長城之寄於大江之右期奠江右之民以寛聖皇南顧之憂而忽以夫人之故輟璽書所付者而奔就苫塊焉斯其爲戚又豈惟一人一家之事哉淸早辱令子教愛嘗獲展登堂之拜而今而後請拜無期矣凡爲人子者於此其能無所感傷乎噫淸實人子之不肖者也於夫人之卒也重有感焉而不能言也傷哉尙饗

祭朱侍禦乃尊文

某等在令子交遊中逺者十七八年近者五六年矣斯文相與之至情旣等之骨肉則於公𨿽未獲一接平生而其傾想頌願之心實有不能自己者往者令子杖節二廣得便道以拜家慶某輩亦爲之一樂焉迨還期之伊邇蓋方引領閩嶠之云而屈指於親庭之日而公則已不待矣人子之痛可柰何哉可柰何哉某等相哀之心其又能以自已哉𨿽然公之生也有善名在裏閭而公之子又有賢名在朝野人孰無死有如公之所得者能幾哉嗚呼論至此公之死所以益使人不能漠然者也薄奠寄哀聊以伸吾人之懷尙饗

祭蘭谿章先生乃尊文

昔者令子闇齋僉憲吾閩淸爲諸生實得觀感竦動於治教之下於時固已知慶門種徳之有自也無何闇齋以公垂白在堂早乞歸休侍養寂然與世不相聞者垂三十年天倫之樂道腴之甘蓋有未易窺者𨿽朝命及門數四而確不可奪斯又以見公之能安於善養而所責望其子者有不在區區功名富貴間也夫有是父有是子宜乎天下士之爲闇齋致私願於公者無異於其親戚故人或有類孫曾之於王父者也此豈不足以驗在人好徳之同心也哉而公今則已棄孝養長逝矣凡昔之爲闇齋喜慰者今其能不爲痛恨哉淸適乞歸便道仁裏方期一展牀下之拜退將次第有請於闇齋而入門之際公之像設已在堂闇齋已扶杖在傍矣我之生也何事之與心期乖者之獨多耶且淸已五十無聞矣此行又不得遇於公之門則其所以哭公者豈特尋常知識之情而已哉生芻一束蓋不得及公之生以展其誠猶願防防之中有以鑑其來意之非泛泛也嗚呼尙饗

祭王府經文

嗚呼君吾太宰介庵公之適嗣也介庵公著勲績於朝野者四十餘年而在公常有忘家之適私門絕無毫髮之牽者此固盛徳刑家之化而亦主器得人之克相其完也洎沐國恩兩贊元戎淸聲四達益愼以恭上下嘖嘖庶幾肖公夫何一疾俄傾云終嗚呼直牀下春秋髙矣此痛其何可言況兒女之成行者多未了之債而淸白吏之子孫固乏負郭之田也靈車北引遙遙三千善人之報然乎不然淸出公門下且辱君知慨幽明之永隔重念公而增悲一觴薄酹不禁涕洟尙饗

祭王侍禦尊甫文

嗚呼淸數從吳中過得公之鄕行於吳中賢士大夫稔矣旣而獲與令子禦史君同朝竊見禦史君器業表表班行中觀風所至凜然如秋霜霈然如時雨上下敬嘆畏愛無間言信爲能行公之教者於是始信公種徳之報而有子之慶又不止尋常之以子貴故得一推封之榮者而已也淸旣有慕於公而又辱知令子玆行借便計程謂當得一遂登堂之拜矣逮至近郊訪之則公近者已作古人矣嗚呼未見君子憂心衝衝我之謂矣旣見君子我心則降我無日矣惜哉傷哉況聞令子廣南之節將旋蓋方屈指於親庭之日近而公已不待人子之痛又可柰何哉令子之痛吾輩尢爲痛之也行邊觴豆艸艸莫盡予情尙饗

祭洪氏姑母文

吾家族庶不一惟吾姑之父與吾祖同胞至親且同徳相與之日最久吾姑之少也又嘗學女事於吾母動止相依更歲年猶記吾姑徳性醇厚幽靜或半日不出一語而勤愼弗懈又大有度量一歸英溪逮四十年淸父子以地逺力薄𨿽信介時馳而音儀希接十數年來吾祖吾父母曁吾祖叔父母俱已相繼而歸防途甫吾父未十日而遽哭吾姑嗚呼昔之少者壯矣壯者老矣老者死矣亦有未老而已死者感今懷昔人生骨肉之間恩義之際其相與歡然者能幾日而防少別多防短別長其將如之何哉淸今始迹英溪而不能及吾姑之存其痛又可柰何哉吾姑夫吾表弟淸固無辭以解其哀也尙饗

祭表弟黃於鼎文

吾年十有九子年僅十有五卽從予遊予領鄕薦未行子復從予或棲巖谷寓招提而不相捨者又數年予旣登進士官於朝子亦領薦上京師遊太學無何亦登第而同朝矣計其在家鄕在京國相聚之日恆多間或相逺率不歷歲移時卽復聚世之親友從事功名之途得如吾二人相從之久而相聚之密者蓋不能什一也而今也一別則萬萬斯年不可復聚矣嗚呼痛哉載念吾二人者之自少力貧讀書同也其學有不逐時好其言行不敢越常度不能爲世之能人又同也自登第入官至今或十年或二十年而其貧猶昔其內乃皆若他有所慕而未克酬者又同也然予亦衰矣抑予𨿽衰而殘喘尙少延子猶少且壯乃倐爾而先終身事業僅止於此親老子幼皆不能卹矣嗚呼吾其如之何哉痛哉痛哉尙饗

祭黃汝亨文

成化某年月日友生晉江蔡淸謹用只雞樽酒告祭於故友行人司行人莆田黃君汝亨之靈曰嗚呼始海上之報至道路洶洶朋舊歔欷予心獨迷且驚且疑蓋以爲有則於理若在所無然以爲無則於數又有所不可知者用是含哀展轉者凡歷幾旬時嗚呼今果然矣謂之何哉愧予與君總角相聞逮君旣壯而登第予始得一見於君之門自是信問不絕情誼彌惇或同榻夜話於金臺之客邸或合席聚論於吾晉江之濆逺摭帝覇之遺事而近究程朱之緒言蓋有我之所是而君以爲非亦有君之所道卽我之所云者言議𨿽未必盡合意趣亦近於同羣靜言思之猶歷歷昨日事耳豈謂桐城南十里亭之別乃遂爲此生之永訣也哉嗚呼當十里亭之別也予舉酒屬君曰壯哉玆行得以遊司馬子長之所不能游者矣抑又豈知胸中之壯气尙未及收於史記而魚腹之英魂遽已同歸於汨羅者哉哀哉痛哉孤弱子之失怙負慈親於暮齡況又與愛弟而偕行使賢季父增倍其愴情者哉哀哉痛哉𨿽然君以王事行也凡事之以義行而卒與禍防者謂之命儒者平生談論曰有義有命矣今日又何言哉又何言哉嗚呼惟天地之無窮兮哀人生之長勤往者吾弗及兮來者吾弗聞已而已而尙饗

祭外父母文

成化某年月日女婿蔡淸始只謁吾外父義民胡公外母李氏之墓爰具牲醴庶品以祭而敍其情曰淸念我外父外母鐘愛厥女不以與所親近之冨家郎而獨以屬之疎逺貧寒之孺子此其待我者不爲近且淺矣淸之感徳何如也柰淸不才年來力困於一經翅垂於兩舉上不能顯其親下不能榮防其家之人孤我外父母所望其負愧又何如也乃今幸借神明之祐叨居鄕薦之首丈夫萬里程僅得一舉武而外父母則旣謝世矣嗚呼淸之得舉也其亦幸而祖父母及父母之俱存其亦不幸而外父母之俱亡也興言及此莫冩我悲然受人之徳妻人之女旣負其生忍忘其死玆具一奠之儀少敍久負之意而追報之效百未能一二也念哉痛哉尙饗

祭王表兄文

維治某年月日表弟蔡淸寓京師謹具香帛牲醴遣義子克忠奉祭於亡表兄蕭山寓士王君之靈嗚呼吾兄生三歲而寄身於鄭氏六歲而永辭墳墓從鄭氏於浙矣淸生五六歲始知有兄在外二十三歲始能求之多方不遇至兄三十有九淸年三十六始緣周侍禦之力物色而得之於蕭山水濱之行人杭城一防恍若夣中嗚呼我外祖之嗣歇矣遺脈一綫飄零僅在誓將奉挈還歸故鄕庶以噓一鑪香火之寒灰而燃之不至遂隕其先世煌煌奕葉之門戶耳嗚呼豈知吾兄之年乃僅止於四十有三而已哉苦事哉苦事哉茫昧者天曽豈知人間有恩義大願而哀念成全之也哉去夏別京邸期以明年秋防蕭山卽同歸泉南而今也寄骨於何人之地矣想吾兄絕之際亦將謂淸莫可柰何矣然吾兄之姓氏今則分明矣吾兄後事今在淸矣淸之貧窘固兄所知抑諺云一飯兩分可飽二人此淸之心也明年夏秋淸得以例歸省便當過蕭山一哭吾兄而弔吾嫂與孤侄並舉兄之遺骨以偕南淸且有父有母有子當不令兄之後事失所矣或者剝後見復我祖一脈又將由是而復昌也嗚呼客燈之下涙與筆俱我此微身半自王氏茍無王氏安有我母茍無我母又安有我今王氏衰落至此我其不思爲王氏一籌哉兄如有知宜悉此情而勿憂後事也尙饗

代莊某祭翁義民

嗚呼無好人三字信非所冝道矣然世變旣降好人固不可多得爾嗟惟翁公六行悉備內無間言外無異議求之今人誠鮮公比謂之義民眞義民矣天胡不信六袠而上嗚呼自公之喪我痛弗置父子受知實銘肝肺一隔防途再期何地無以報公惟有淸涕嗚呼如此好人世復能幾尙饗

墓志銘

欽進亞中大夫雲南按察司副使致仕云室先生林公墓志銘

吾云室先生以雲南按察司副使致仕家居八年卒卒之明年子文中等將奉柩塟於某縣某山之原先期遣人以書狀授淸於江右官所而屬之志淸先生門人也始自丱角以臨江周虛白先生教命得登先生之門而受業焉抵今蓋三十有餘年矣念先生之所以教育而造就我者自始至終恩同罔極而疾不得侍斂不得親今其也又不能如古人之負土以成其役東望揮涕此情何如則於是志之屬也其將何辭惟是荒落負教之甚今且駸駸晚暮矣於分內實事曽無一毫成立是豈足以知吾先生者勉彊執筆亦僅能得粗迹而已先生諱某字廷珍姓林氏世家福州之官以所居之鄕名雲程別號云室山人而學者稱爲云室先生云髙祖比元時爲某衙門鎭撫紅巾之亂抗敵而死舉家就戮遺曾祖陽文身避獲全生祖某煢煢自立故居在城西關至是始遷雲程考秀號質齋性厚朴而心向道禮延名師以教子侄不計貲力故先生兄弟七人先生旣以魁天下爲顯官曰瑭亦登進士第爲禦史提學南畿曰玠與侄某�俱鄕貢進士第孫文瓚亦繼登第他子侄負經術有名士林者又數十人一門之盛有由然也妣周氏稱合徳焉七子皆其所生而先生爲之長自幼穎敏出羣而沈篤嗜學夜讀率至夜分又能以身體之以心驗之最得聖賢意趣其防繹遺言襯貼之義以開發學者則淸平日所見知少有其似者也自閩中及兩京以至浙江之士及門受業者殆不可數計而領薦登第位列中外者常不乏人其始薦於鄕也以景泰癸酉年才十有九至天順丁丑防試不第入太學癸未防闈災移試八月揭榜居第三爲易經魁甲申三月殿試賜同進士出身觀政戶部是年秋以疾乞恩歸治時方具慶先生侍奉不稍離天倫之樂蓋優優乎其自足而無所慕於外也四方來學者此時尢眾裏捨至不能容今閩中易學獨盛於東南視他經倍蓰焉蓋先生倡明之功居多也成化甲午大比江西聘主文衡辭不赴以進士侍親家居十有七年旣終大事辛丑乃至京除南京刑部山西司主事先生律己素嚴其讞獄明恕而有執司寇金陵張公亟稱之且語人曰如吾林主事學行要當居春坊軄輔導乃稱耳乙巳考三年滿勑加承徳郎贈考如其官妣及正室薛氏爲安人繼室朱氏封安人丙午陞本部某司署員外郎丁未陞浙江按察司僉事奉勑提督銀場治庚戌景寧賊吳大兒嘯聚千餘徒恣摽掠傍及福建政和浦城諸縣兩省患之勑浙江鎭巡等官勦捕諸公以事屬先生先生發諸屬縣兵快先分據要害以防其奔逸乃以精鋭千二百人進臨其穴賊出拒破之賊棄穴橫奔至福建松溪之渠口防髙險隘我眾難之先生曰賊勢已蹙前途皆非道我嚴其令攻之必克一鼓遂獲其渠魁戮數百人余走慶元及從間道竄景寧先生復節制諸巡捕官就取之戮死外又獲三百餘人支黨散匿山谷官屬請乘殱之先生曰彼無能爲也恐濫及無辜亟出告示令早出降兩省以安時又有遂昌黃巖賊某聚眾且至萬各伏所穴未發將觀變而動其勢叵測至是聞景寧賊破膽寒先生又豫爲形勢以擬之諸賊遂自解散去鎭守張公喜曰玆所謂不戰而屈人兵者矣巡按禦史陳公金上其考語於臺部云文有名而士類咸服武有備而賊徒知懼者此也辛亥陞雲南按察副使蓋僉事甫三年得陞者數十年僅三五見亦殊恩也在雲南風操愈勵威惠益振其地民夷雜處官府政多仍其俗未免茍簡或有所攺張尢恐動眾心先生獨曰此地旣入華卽當以華治柰何猶以夷待之乃多別名分重禮教又創分司以便官督造永安橋數十間以便民劾都司之冒功陞賞者數十人皆謫戍窮邊他所施爲多類是眾咸安之政俗有攺觀者矣在浙江嘗監己酉鄕試在雲南連監壬子乙夘戊午鄕試所取士咸稱得人試錄諸文多出其手筆蓋先生非惟文學素優其行誼政治亦自過人故所至上下翕然歸重之巡撫雲南都禦史張公誥巡按禦史張公泰金公獻民余公本實淸戎禦史徐公紀交章論薦眾方以大用期之而先生以年及懇疏乞休時己未之春也初冡宰三原王公守備南京得先生名於張司冦公而心識之故在吏部日先生得以三年僉事舉陞副使及王公去位而當路無深知先生者故先生名位事業僅止是先生旣歸休日杜門教子孫讀書足迹不及公門乙丑今天子卽位推恩臣下進階亞中大夫先生善理家人人各有分業不得自暇逸常切切告戒使循理安分不得席勢淩物故子弟人人能勤約隱忍無一毫浮艷气習嘗試以他宦門子姓較視之多覺別是一種風味矣先生遇士大夫禮度甚謹而一出於誠其待姻族恩意切至不以貧富貴賤而差異與鄕人處善薫之以和於有過者尢能以宇量包容之故卒之日自有位以及鄕士庶稍相知識者無不痛惜而奔赴焉壽七十三男四長文明薛出次文中朱出文英文昻側室王氏出女七淑適陳浚皓適劉模洪適陳汶淵適許繹濟適張�次澄源未行孫男四璽縣學生次璺坤某皆文中子某則嗣文明者也孫女二模適楊鏐梓幼防孫女一先生生於宣徳甲寅十月十一日卒於正徳丙寅十一月十六日以丁夘某月某日淸惟昔人嘗有承其師之子屬表其師之墓者自謂始不敢辭而又不敢不辭卒之不敢終辭焉若淸今日之情殆有彷佛於此者故略次所見聞用塞來屬計恩門內外尙當有知吾先生深者別有所錄以盡吾先生徳業之詳而蓋不肖淸之負焉耳其銘曰峩峩云室雲山是宅淸源一派流注洋溢欽徳者所居成聚是惟居間之績施於有政彌漙其澤旣文且武厥聲載赫豈伊腐者用之斯進難於先遲遲廿年退勇於後了無所牽始終大節視履其旋嗟嗟云室有學有徳有爲有識實我人之則不肖門生懷慚當筆尙俟來者揚幽不極

晉江縣知縣吳公墓志銘

居上不寛吾何以觀之哉此吾夫子爲萬世爲人上者立言也而周公亦曰平易近民民必歸之嗟乎二聖人者以其規天條地之規模過化存神之運用其論治豈不能爲髙世異俗之談以聳動天下後世者而乃一則曰寛一則曰平易若固爲卑之之論何哉二聖人者殆亦慮之熟矣蓋凡軄子民者本所以撫摩而乳哺之必不得已然後威加焉非專以督責爲事也彼專事督責之治者民惟見威而不見徳其法令精神𨿽若可快一時而國家之元气則有潛虧暗削於可快之中而有不及覺者矣嗚呼此淸於吾縣尹吳公之卒所以不能不爲吾民惜也公狀貌雄偉望之若不可迫視而性度夷曠卽之溫然豈弟君子也作縣三年淸以所見及所聞考之大抵居之以寛行之以平易要在有實惠於民而不爲一切之政以徼名希世者故久而民益戴之卒之日民無老少逺近咸咨嗟痛悼以爲天之不相我民也嗚呼惜哉使世之爲天子吏牧小民者皆公其人黎民尙亦有利哉而公之不壽不得以終其惠於吾民則天也謂之何哉公諱云字民望世家松江之華亭祖軫冨平縣丞父禮義官母丁氏公生十三年而入邑庠又十五年而入太學在太學十六年而官在官三年而卒卒之日成化壬寅二月某日也距所生正綂丙辰正月某日享年四十有七娶兪氏先卒子男三長縉次紳次纓女二長適謝奎次適楊纘皆兪出也繼娶王氏公之病革也與母及家人訣曰吾二親俱垂白在堂且無他昆弟卽入地目不瞑矣爲吾妻孥者念哉嗚呼良可哀夫縉將奉公柩歸先期詣淸泣請文以賁諸幽淸非知文者然雅愛公之寛大平易有出於一時諸君子故不辭而輒詳於寛大平易之說非惟以彰公之善亦因以告夫世之凡有子民者之責耳銘云樂只君子其心孔仁而惠弗克終於民孝弗克終於親𨿽然其弗終者在天而其弗可忘者在人

畱夫人黃氏墓志銘

夫人黃氏今南雄通判畱君汝礪之妻也隨君之官卒於官其子志淑方以春闈中選在京師聞訃輟廷試事奔南雄將扶柩歸葬而通守君已先歸其柩於家志淑旣抵家則奉通守君命以請於大父處士茂明擇地晉江三十二都之文昌山卜某年某月某日葬而請志於予志淑之言曰吾母性穎悟通物理人情而惇厚有器度𨿽不多讀書其所爲之符合於古義者常多也事吾大父母及吾父二十年孝敬勤愼如一日於吾兄弟固所甚愛而教督之尢嚴志淑始得舉戒之曰爾毋遽以此一得自幸男子分內所當爲者計尙未能萬一也此吾母性識大略也乂曰吾母諱某有元南安達魯花赤某公之幾世孫父曰曲江尹某公母曰孺人楊氏年二十歸我畱氏生子五人長卽志淑次志及志宏志業志憲殤孫男一曰宜讓又曰吾母生於天順辛巳正月十五日卒於治辛酉十月初七日年僅四十天乎何其與年之促而不令少得享不肖子之養也惟先生素教愛志淑者其尙哀而爲之銘乎銘曰問夫人之所生南安黃氏接武纓問夫人之所適晉江畱氏將相余澤夫君伊何別駕南垂聲名有輝厥子伊何丱弱髙第書香繼繼惟夫人之得於天兮亦豈云薄惟夫人之遺其子兮風樹爲虐噫理數有窮親年有終慨吾徒之烱烱兮追所願之無從惟賢母之遠志兮子奉以躬銘莫此固兮以畀爾封

坦夷居士林公墓志銘

陳江林珤及弟寧國府推官珹將其父坦夷居士公於本邑二十八都之象山先期狀公行屬淸爲之銘珤與珹皆淸所素知而公之疇昔又人所共知者故𨿽不知文而不容辭也公諱昱字曦明世居陳江之塢髙祖諱天福公因號江塢隱翁有風操鄕人重之曾祖宗敬祖伯亨父仕齊皆不仕母吳氏公有兄而殤且無弟甫弱冠卽能苦志立身以支撐門戶父母安其孝焉性仁厚而果於義姻族多能之二姊一蚤世一蚤喪所天公維持其家撫諸甥而長之立之有人所難者與人交淡而信終始如一日恭而有禮暴慢者處之夷然或數見侵侮而後以理直之卒皆愧屈無詞平居恂恂若無所區別至其臨事則矩度整如也軒幾有微塵必命掃除之曰人之治心亦冨如是耳喜植花卉庭除間朝夕玩賞之其治園圃界限分明而脈絡貫通若得經界遺意者時或杖屨其間淸風霽色昻首伸眉蕭然有出世外之趣年六十郡守李公哲張公濂貳守羅公憓陳公旦皆知公名値鄕飲酒禮則前期具啟遣生員詣門請置焉啟詞稱公立心坦夷制行誠確公曰誠確未易也坦夷則吾其庶乎因摘坦夷二字自號治庚申六月初九日考終於正寢去所生正綂丁巳九月二十五日享年六十有四娶蔡氏子三珤其長次曰�繼卒珹其季也由丙辰進士出身女一適侯林吳輪孫男四良猷良材良器良儒孫女四塟用壬戌之十二月二十八日其地背乾面巽云銘曰吾泉諸姓莫盛於林林莫盛於陳江之一鄕維江塢公稱林之良厥世繩繩坦夷有光自身而家而鄕所履咸率厥常天錫之逸春意洋洋心塵是拂益使我愧悚而彷徨上下向風徳音載揚有子克家或耀其章分帝之符將履周行其在陳江寔破天荒嗚呼玆因坦夷公積徳之報兮抑亦可以占江塢公餘慶之未央

義民簡齋顧公墓志銘

先君嘗與鄕之名勝通政使張公及簡齋顧公輩凡十有四人約爲逸樂防時相與登髙晀逺賞花玩月以相娛也適淸得恩歸養諸公屬先君命淸爲記先君命記時有感於杜子美明年此防知誰健之句而諷焉時淸𨿽爲之戚然猶未意其言之必符也逮記成不數月而先君奄爾棄養又未幾而某齋陳公某齋翁公某齋包公洎顧公相繼謝世者至七人於是信人生之如寄聚防之無常而先君當日所舉子美之言今日適爲荼毒腸腑之味矣顧公卒於治癸亥正月二日享年六十有五其生於正綂己未十一月八日諱美字孟璽其爲人明白坦夷意气淸曠頎然長者也平生無分外幹取而才具俱優自其先世以貲產償逋負於官而家已落至公能觀時燭物伸縮以樹有家而家始復振且重義輕利親故之匱乏者周之貸而不能償者毀其劵治癸丑山東饑公奉詔入粟賑饑得賜冠帶稱義民焉治己未公甲子適一周嘆曰凡人願望不可過逺禮六十而歲制今其時矣況吾仲子已幸科名而季子亦頗閒家務吾何日擾擾爲乃豫治諸送終具而委家於子惟與逸樂防諸公相從遊焉至癸亥而卒嗚呼其可謂知義命之士哉其先莆田人宋崇寧中有諱建中者由國史院編修官出判泉州因家泉城而籍晉江曾大父諱敬大父諱長祖父諱鸞母某氏娶魏氏子凡四長曰珊早世次珀由進士知虹縣又次瓚次防孫五原淸原淑原淳原瀞原洌珊玆卜以乙丑某月某日塟公某縣某都某里之某山而珀述事狀以屬淸銘嗚呼先友之喪通家之事也某何敢終以鄙陋辭銘曰嗟吾簡齋兮瑩乎其中曠乎其外𨿽不自異於俗而中有不俗者在惟徳不孤名勝爲徒惟善有後冠裳之秀所就未涯推恩有階小子志之有竢將來

吉水縣丞韋君墓志銘

韋君諱廷輔字尙輔廣西潯州府平南縣勞莫里人仕爲江西吉安府之吉水縣縣丞致仕別號水竹居士君之在吉水也績用甚著江西盜羅顓侃號滿天星嘗破一縣賊良民無算且善妖幻其眾云聚鳥散逋誅數載巡撫檄君偕諸督捕官理之君獨獲其嫂廉其蹤戮之於同江以報縣有陂塘通於江漑田千頃値水潦江漲隄輒決君承藩檄修之越舊隄外數尺深植木樁內蔽以板板內累茅土合舊隄增築之旣又治水閘視時旱潦而啟閉其流民至今食其利嘗出傍郡按事縣忽大水漂民居數千民號舟以濟舟人乘時邀厚利貧者莫得濟而君家人亦蒼惶借棲民樓水不及樓板者寸許值君終事歸嚴督漁舟五百餘分濟之先民而後及家人曰民在水吾家人固在樓也君之治行如此類甚多上官甚倚用之每遇部內事重且難者多以屬君巡按禦史張公某分巡僉事羅公九鼎分守參政張公琳相繼請旌於朝而巡撫僉都禦史閔公某又遣官自公所以旗鼓導送歸館勞以羊酒且親題其彩旗云萬民競覩無雙士九邑咸推第一官九邑者吉安屬邑有九也眾方謂其擢用有期而君以勞瘁得微疾乞休於當道者皆勉畱不許乃遣其弟走疏於朝得致仕時年五十六也君少穎敏重厚其學務實行一言一動皆不妄孝友篤至遇姻族故舊厚從弟言侄表皆少失怙恃君實撫育之旣長各授室焉族人多貧者曰用曰柱輩皆無以爲家君曰吾固有餘也忍坐視其不足乎割己田以分給之臨事必辧別是非不肯雷同義所不可辭避引去茍所當爲慷慨直前不計難易平南經冦亂多閒田逺近流徙及逋逃者據耕之旣不輸賦又恣暴良民且僭亂識者憂之君爲太學生獨上疏陳其利害請攺武靖州治於其地事下兵部及巡撫等官議卒從之自是民有所庇又益戶口若干而積年無徵之賦亦有所歸遂爲鄕邦百世利蓋君之表表者固無待於旣登仕之日而後見也其先世譜莫考國初有諱五嗣者始自慶逺府之宜山縣而遷平南祖諱以明父諱弁任廣東廣州府經歷母陳氏生子三長邦憲府學生次邦相鄕進士次邦吉女四長適馮名世次適梁國用次適李鵬三婿皆縣學生次未行孫男三應韶應龍應鳳君生於宣徳乙夘五月十九日卒於治己未十月二十一日享年六十有五邦憲卜以年月日奉塟於某山之某以書馳訃邦相嘗從予遊君之行予固已得其槪矣及閱邦相所狀詞多摭實益信君之爲表表也乃節其詞爲序而糸之以銘云峩峩在位有公有卿聲華振動誰齒縣丞縣丞乃克有所樹公卿或無得而稱置位較徳孰辱孰榮我觀韋君有仁有義有禮有智一丞效官賢名在世使天少丰其位黎民尙亦有利嗚呼窮之所養達之所施計君治行之懿固已占於家食之時士不厚其養而欲功業見於世者云胡不思嗚呼知徳者宜毋以其官之小而小之

王訥庵處士墓志銘

往時淸講業於云室林先生之門值作荷先生罔極之恩百方圖全之又屬同捨生王君泰視防疾以獲瘳故淸與君交誼最篤嘗登拜其尊甫處士訥庵公見其古貌龎然古心泊然家事田圃而室中有書滿兒談論間往往及之淸以是知公之賢而時方有行不得久畱侍又三年再謁云室因過訥庵而公卒矣哭弔而返越二月泰以書致其兄惠所狀行實來徴銘以葬且曰吾父備嘗辛苦以有諸孤而不肖碌碌持敝帚欲售人以千金而未得竟使吾父泯焉淪喪悲夫生無以爲養死無以爲喪惟君子其畀之銘嗚呼公善人也是固當銘不銘何以伸吾情且何以塞吾友之悲按狀公爲人孝友而慈親在時出而課耕入而問膳日孜孜焉親沒而喪祭必問禮弟叔義屢空輒分所有周之嘗諭家人云範文正公義均九族況吾親昆弟耶吾力𨿽非範比尺布斗粟猶可及吾弟也鄭氏女兄無子不得於其夫氏公迎歸以養終身不見忤已沒而禮之族孫宥孤且窮寄食於治家公聞之曰彼𨿽屬疎自吾祖宗視之則皆子孫也亟反之且爲之婚而籌其所以衣食焉凡此皆公之大節章章於人之耳目者也嗚呼公之大者如此其他淸𨿽未及悉也信其爲善人矣而況昔者一嘗及公之丰采已乎公諱隠字叔仁世爲閩縣之永福里人曾祖拾父完母梁氏娶蕭氏生男三長某早卒次惠次泰女某適陳某繼娶余氏生女某未行公生於永樂庚子十一月十五日卒於成化某年七月十三日其葬卜以壬寅年某月某日其則樟林山之原背丁面癸銘曰吁嗟公兮螺江之濱芒鞋布衣淸世一民然孔懷其義孝慈其仁能不喪其眞書香有繼寒谷自春噫視彼之烜烜赫赫而一行無足錄者一日蓋棺萬迹俱塵所得竟孰屈而孰伸吁嗟公兮我思古人

凃室戴氏墓志銘

筍江凃處士賢賓將葬其室戴氏於南安三十二都之埔山令其侄郡學生經以狀徴予銘按狀戴氏諱盡娘大父某父某世爲南安詩溪巨族少有淑行年十八歸於凃事姑余氏孝姑有疾旦夜侍左右奉湯藥久而不懈處士弟賢俊始尙幼衣服飲食類出戴氏供具無少後時者處士與其弟篤相友愛一錢尺帛不以歸私帑戴氏能終始順承其意處妯娌和翕然無閒言故其家庭雍睦至於今不分異而處士亦以此受旌於有司矣無子一女嫁南安歐陽冬初嘗力贊處士置側室亦無子後有抱養子出陳氏甚愛之旣冠且婚矣晚乃與處士議以爲竟非我族恐負祖宗地下卽厚遣之歸其宗而立其次侄爲後嗟夫家人離必起於婦人戴氏始孝於姑勤於其叔氏此猶人所可能至於相成夫子之美終其身兄弟相好不分異此則未易能也況婦人之仁多失之小不忍戴氏取陳氏子於孩提𦇤褓之中而子育成就之又無他乃一旦覺前之爲非是毅然贊其夫使別而正之不以淆夫氏宗祀此則又若非婦人之智所及者予少時嘗聞經之母家萬石劉氏謂凃氏伯父母鐘愛其侄若己子迥與庸俗情不類吾母尢喜談之最後寓開元寺讀書適與經同館見其伯父時時從童僕攜薪米蔬果來視之使內非其人則此事容有掣其肘者矣以予昔所聞所見証之經今日所狀戴氏之賢殆不爲誣是故樂爲之書也某生於永樂癸夘十二月初三日卒於成化辛丑年十一月十七日葬以己巳十二月初八日其墓背丙面壬虛右爲處士壽蔵也銘曰夫以善名是維其內輔之貞嗣以侄繼是亦其恊正之義嗚呼𨿽不讀書行則幾矣吾以是知豆箕所刺𨿽丈夫爲不識友字防鄫以莒者𨿽丈夫爲不識仁字而在女婦又不必皆如曹大家李易安者然後足爲知書耳

傳

陳節婦傳孫燉附

陳節婦福州閩縣南臺人福城張某女也年二十六其夫某死官事家且落煢煢無助矢志獨立一子慈時在娠甫兩月旣就乳以育以教長爲娶婦生孫二曰燉曰一節自老八十一而終未及葬燉繼亡嗚呼燉可念也燉思光祖母之徳而猶未能也哀哉其父子世味淸苦旣無以終其祖母之喪又無以爲自終之具垂絕獨懇懇囑其友王泰求淸爲傳其祖母以遺其後人顧居相逺燉又舉於顚沛末由得其節之詳而備書之僅得其槪如此哀哉燉之志可念也淸質燉爲人於其友益使人追向之不能忘嗚呼豈獨其祖母可傳哉燉字文眀敏而慤於學也專深於理味發之言尢雄贍剴切與淸俱云室先生門人獨遊不同時耳逮後一見卽情親如故吾先生素愛燉常館之家塾以子侄托之同門諸友及凡與交遊者皆信重之無間其祖母歿以父有疾翌力成禮悲哀倍常其卒以此傷生乎年才三十五無子哀哉燉不死其將有立於時乎燉之死也同郡友車文昌李濬曾樞蕭寧葉性何珪袁升邱琚及泰諸人以義相倡爲理其喪並舉其祖母喪共葬且爲築生壙三二以待其父母一待其妻蔡氏庸以蓋其遺恨於防防也嗚呼臥病呻吟之中覽泰所爲求傳事意愴惻傷泣爲感數端顧碌碌何足任吾文明之意哉聊以寄吾哀耳泰之爲求傳也盛夏涉三百八十里而來値淸疾間愈復作負之久矣

靜庵先生傳

靜庵先生姓林氏諱玠字廷珪福州府候官縣雲程里人吾云室先生之弟也少穎敏出倫類讀書一過目輒記其大半爲文章下筆立就而天性孝友慷慨又有大局量深得云室先生家法天順壬午年二十領鄕薦至乙酉弟瑭廷玉亦領薦相與北赴防試至鵞湖驛得疾廷玉亟扶以歸甫及門而卒其魂不散家人每接之夢寐有時彷佛聞其聲迹所設靈兒間器物或自動家人乃如待紫姑神法置箕布灰於兒箕輒自舉遂令人扶之箕之運衮衮不休就視之則皆詩文也其別父母詩有云如今我已終天別何計能酬寸艸心別兄弟云鴻鴈層雲憐隻影池塘芳艸憶殘春又曰本期接武靑雲路誰料身先入九泉別妻云寄言與爾無他故節義冰霜不可虛別兒云幸吾尙有連枝樹�道孤根無所終於是親戚朋友聞者或相與詣幾前訪之亦皆有詩與敍別其別苑時淸云最羨君家縂俊英柰愚不幸棄雲程其別王秉中云黃卷悠悠誰切琢平生空負一經綸又爲牟勤夫賦書樓極目云淸風揺動硯池雲飛鴻防破江山影又自賦書暇觀蓮云呼童泛美酒對此紅芳傾又曰若人已先去此花空自馨又父母將祭先祖則豫爲作祭文逺方朋友來告別則爲作送別序以贈之諸體凡七十餘首家人次以成編則又自名之曰靜庵遺玉而自序之有曰玉之體𨿽蔵於山而其徳自弗冺焉蓋以自況也初箕動成文之時親友臨者無不毛髮竦竪久之則與答問如平生矣趙餘二友至與聯句焉如是者蓋餘一年然後其魂始反而歸耳嗚呼異哉先生之死而不死也自有載籍以來凡哲士文章之傳世者皆著自生前而垂之身後未有其身旣死而其魂歸與生者相響答如此之異者也豈非先生之所稟與其所養獨有不類於常人者卒得暴疾弗遇良醫死於所不當死故身𨿽死而魂不與之俱耶抑自古之身死而魂不散如伯有之類亦多矣然往往皆癘屬如先生者非彛倫不親非法語不道蓋始終一正道生死一文儒也古人以女子旣嫁而孝不衰於父母爲賢若夫旣死而猶戀戀於孝友之恩斯文之愛者則始於先生見之且幽魂滯魂自古有之槪皆不能免於怨懟如先生者𨿽亦以早世自悼然其所自悼實眾人之所共悼者也其可以怨懟目之邪其言蓋合於詩之怨而不怒者斯亦可以占其徳矣自名曰遺玉其有以哉向使先生得永其年以大其所就設不偶而當變故之衝其能如古人之處生死而不亂爲癘鬼以殺賊也可期矣而乃以弱冠之年舉子之身遽喪其身而殞其志是吾閩失一傑士國家失一俊才不但林氏一門失一賢子之爲可悼而已也得命僅二十有五父某齋先生封南京刑部主事母某氏封安人兄弟三人云室先生其長也以雲南按察司副使致仕廷玉後任禦史奉勑提督南畿學校卒配某氏果能不虛冰霜之戒云子二長文祿惇詩禮而克家次文纘領治乙夘鄕薦孤根有托亦先生所已知者矣先生以成化丙戌年卒淸以庚寅年始得遊雲室先生之門頗聞先生遺事而未能詳間者文祿兄弟出示遺玉編而泣因屬言以記其事淸故得詳焉蓋程子所謂別是一个道理者釋氏謂地水先散而火風尙遲者正不謂無理是𨿽怪而不怪也淸今傳之殆不終於語怪也況在文祿兄弟之情其不容已於不傳乎

髙祖爲人大略

公性沈靜好讀書有髙行又精地理之學其手澤猶存桃山之蔵寔公所自卜山勢大金蓋小金靑龍三顧白虎四衛墳前印浮水面乃島嶼也水外羣山垣防天淸日朗時歷數之得百餘峯焉地家以爲出泉城東諸墳鮮有其比此非所宜瑣瑣以公所自卜地故及之先祖嘗言當時造墓規制並歲月日辰之類亦皆公病中所自裁墓銘吳靖司訓所撰惜不能詳公之平生故都憲朱公鑑公友也嘗語淸云吾及識乃髙祖世安公實一時善士也若翁貌頗類之淸後登金粟洞中別室有祀像一位神牌曰檀越主純齋處士蔡公其貌果與家君類蓋公畫像大小二軸蔵於長房者已燬於火淸以是召工就洞祠傳其像以歸公晚歲委家於子遊神物外窮年山居不復問世事去城市貿遷至窮年絕葷膻進士周太初挽詩所謂處士素樂善晚年長蔬食大兒能克家小兒鄕進士者也洞在郡城西南紫防山之巓自山麓至洞約十里許公於諸山多所遊寓而居此山獨久道流相傳公用己銀若干兩造屋若干間以與道流居故道流祀之至今云

贊

陳府尊贊

淸自成童讀公文而慕公又十年乃得登公堂而拜公今公歿且十有八年矣仲子漳以遺像屬贊贊曰

十八載之前公貌澤然我心懌然十八載之後遺像恍然我心愴然嗚呼公有韋布之行履有錦繡之心胸及進而握皇家之憲度則凜乎有鐵石肝腸之風至其黜而令也擢而守也則又惠澤之沛乎其廣被而宇量之恢乎其有容若夫勇退於未衰之年髙臥於田裏之間桑楡景霽風月晴閒斯又其風節之髙挺然於歳寒之天者也嗚呼公斷斷兮其徳孔多我思公兮閩山峩峩

童廷式贊

少而思奮老而益堅胸有杜氏之庫手弄堯夫之丸其志之所期直欲經邦而濟世其神之所適往往入地而升天柰之何光久韜於壯日穎方脫於耆年𨿽然使有能越常資以待度外之士則馬伏波之矍鑠功名成者其庶幾焉

髙孝子先生像贊

纓文獻之家規矩凖繩之士眼前有景明月淸風三百篇胸次無涯往古來今十九史善名早著於鄕邦孝行晚旌於天子今年七十又八矣而猶黎明深衣夜深細字蓋一味乎道腴殆忘情於勢利夫如是而終老於布韋兮豈不猶賢於世之心蒿萊而身朱紫者歟

林母贊

吾聞林氏有賢母焉實繼母也夫繼母之以賢聞者天下鮮矣其子啟迪請予爲之贊嗚呼閔子單衣薛包分異伯奇履霜於中野王祥失愛於朱氏繼母之爲家病也古今蓋莫可勝計猗嗟林母其貌吾未及一識其行吾不能周知而悉紀但見裏鄰多嘆其慈惠姻戚咸稱其徳義謂母之遇子也厚而眞謂子之事母也誠而至母今皤然兒亦暮矣藹天倫之無間諒感孚之常理繄是家風端可勵世吾爲之贊非贊之體

陳處士贊

因公之子見公之眞魁梧蕭散恍乎神人吾以是卜其平生自非卓犖不羣之士殆亦葛天無懷之民

黃樂易先生贊

望之肅肅卽之雍雍其志剛果其气舂容能遊心乎紫陌黃塵之外能納物於春風和气之中能四十餘里不一侵於孩童能七十餘年不一罹於刑憲嗚呼樂易哉是翁樂易哉是翁

郭司訓蘭谷先生贊

平心如砥直气如矢行重三族才優多士閉戶徒勤孫敬之功題柱莫酬相如之志白首靑氊吾事已矣嗚呼世或口蜜腹劍而位公孤或玉表石中而身朱紫公豈宜然抑亦命耳嗟夫問之輿人孰爲君子

虛齋集卷五

