

欽定四庫全書

集部六

文簡集

別集類五

明

提要

臣等謹案文簡集五十八卷明孫承恩撰承恩字貞父南直隸華亭人正徳卒未進士官至禮部尙書兼翰林學士掌詹事府謚文簡是集爲其門人楊豫孫董宜陽朱大韶所編七卷以前爲疏表講章皆進呈之作八卷以後爲賦詩詞曲二十七卷以後爲雜文陸樹聲爲之序承恩於嘉靖之初以庶子充經筵講官今集中所載正始箴鑑古韻語及講章卽是時所作及官宗伯時齋宮設醮承恩獨不肯黃冠遂乞致仕較之嚴嵩諸人靑詞自媚者人品卓乎不同其文章亦醇正恬雅有明初作者之遺樹聲序有曰國初之文淳厚渾噩彬彬焉質有其文迨闗西信陽兩君子出追宗秦漢薄魏晉而下海內藝學之士咸願執鞭弭從之標品位置率人人自詭先秦兩漢以希方軌𨿽體尙一新國初淳龎渾厚之气或少漓焉公生長憲孝朝博稽宏覽邃詣淵蓄故出之撰述類皆深厚爾雅紆徐委折論者謂公平生立言類其爲人云云亦平允之論也

乾隆四十四年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●文簡集原序

毅齋先生孫文簡公平生所著詩文屬公門人校次成集者總若干捲公歿子漢陽守克弘出以授梓問序於余余不佞何能爲役往不佞釋褐公與闗中馬文簡公實貳宗伯兩先生皆館閣宗巨不佞辱公里閈後進數因之以幸承教兩先生兩先生所爲推轂不佞已不佞入讀中祕書職史氏獲從子大夫後入侍交戟之內退而詮論作者大都國初之文醇厚渾噩維時鼎命方新宇夏寜廓一二文儒應興運而出以當制作之任鴻裁瑰撰遵尙體要列聖紹休太龢淳龎之气萃宣人文炳蔚融鬯一時儁喆逓興登館閣以黼黻絲綸藻繢帝謩者彬彬焉質有其文迨闗西信陽兩君子出追宗秦漢薄魏晉而下之海內藝學之士咸願執鞭弭從之標品位置率人人自詭先秦兩漢以希方軌𨿽體尙一新槪之國初淳龎渾厚之气或少漓焉公生長憲孝朝夙挺英喆少壯登朝偶亨嘉之會洊歷華貫直承明著作之庭博稽閎覽邃詣淵蓄故出之撰述類皆深厚爾雅紆徐委密不鉤棘而匠意閎深不琱鐫而藻思芊縟不擬躐而動引繩墨舂容典致卓乎大雅譬之冠冕佩玉委蛇中度鉶豋在列蒼然古色要之體格取裁一軌於先正而出入馳驟在廬陵步武間論者謂公平生立言類其爲人公直項不茍詞色淳靖廉退終始一節獨以忠實結主知當公宮詹時疏請建儲者三出閣講讀者二上亷公忠悃方向意公會公引年去不踰年召還公朝論謂公旦夕且拜麻未幾公堅意乞歸矣昔宋陳恭公入相學士張安道艸制麻獨敍其首請建儲謂功在納忠向令公不去卽少須臾入正臺揆功業可逆睹公竟髙引使論世者惜公不究用於時乃餘考按公立朝前後章奏懇懇誠至得老成愛君憂國之體卽所施措𨿽未萬一試其經綸大指亦較然著矣余不佞追惟始進竊冀幸承教於公晚復承命序公之集因論次公生平並識其大者若此萬曆癸未夏五月賜進士出身資政大夫禮部尙書兼翰林院學士經筵講官國史總裁前吏部右侍郎掌詹事府事陸樹聲序

●欽定四庫全書

文簡集卷一

﹝明﹞孫承恩撰

○箴

正始箴

翰林院編修臣孫承恩謹奏爲端本始以隆治道事恭惟皇帝陛下承太皇太后大行皇帝簡命付托入繼大統神器有歸生民有主社稷幸甚天下幸甚臣惟天位維艱不可不謹然尢莫當謹於初政之日初政者天下臣民拭目望治之始天意鑑觀以爲去畱治忽安危之所系也是以古人忠告於其君者莫不致意於是昨者陛下甫正宸極念承傳之重明發詔旨大新庶政謙沖退托圖治拳拳臣謹伏讀則任賢納諫愛民屏姦収人心愼爵賞振紀綱肅刑威凡所以端本始者陛下固已得之矣夫自古帝王之興未有不獲天人之歸而能永保治安者竊觀陛下當毓徳名藩聖明之譽已洽逺近及承命將至萬姓踴躍爭先快覩而至止之晨靈雨時降登極之際天淸日熙及明詔之降父老感激垂涕謂不圖親見聖明天子與此太平景象天休震動人心歡騰非偶然也陛下眞可謂極天與人歸之至矣天人旣同治安可必則陛下所以上答下承者當何如哉夫始者終之對謹始所以善終善終必先謹始未有謹始而不能善終有罔終者則由始謹之未至也亦未有善終而不本於謹始少怠於初斯終之所以不善也陛下玆可謂得端本始者矣因所已得而益探其本自身心以及政治益求所以端本始者斯則所以善終也固結天人培植國祚億萬載無疆之休端在於此臣以陋劣備員詞垣幸逢聖明媿乏禆補然區區誠懇不勝願望之私欲以芻言上贊萬一特竭庸鈍作十一箴一曰正始二曰修身三曰敬天四曰法祖五曰勤政六曰講學七曰愼微八曰持志九曰謹好尙十曰簡近習十一曰溥仁恩纂葺舊言麤成條貫意存忠愛僣越不辭謹隨本獻上臣無任惶悚戰懼之至

正始

皇皇大君其道不易克艱所先愼始之義始義云何若弩之牙必審必愼乃罔攸差惟昔楊朱見途而泣可東可西惟所意適嗣徳在初伊告其君作事謀始易亦有云毫釐之差千里之謬發軔弗臧莫可藥救惟古聖哲謀逺慮深上承天意下副人心天人咸歸綢繆固結治以漸弘盛大之業茍簡微見百慮一訛卽使攺爲其損已多於惟我皇當陽出震中外臣民翹首觀聽新服厥命徳亦惟新恭已端本追蹤古人惟善惟惡厥有貳轍出此入彼更靡他說念玆伊始兢業自持尙觀治平式隆丕基

修身

天下之本實惟君身身修之化至疾至神修身之功正心誠意由身而推家齊國治正心律已罔有弗恭意誠及物幽明感通不誠不信不正曷令顚迷昏狂咎惡滋甚仰惟聖哲夜寐夙興如對上帝如承神明制事以義制心以禮內外夾持罔或過舉聲律身度左矩右規一言一動憲天之彜身焉旣修是曰端本動無不化推罔不凖於昭史冊巍巍皇皇萬世人主戴其休光彼昏彼狂遺譏罔極孝子慈孫不可湔滌敬告陛下監念在玆惡可爲戒善可爲師治化日洽聲光日著天徳無私作配堯禹

敬天

在昔伊尹敬告厥辟曰天無親所輔以徳天𨿽巍然視下則卑人君動息天必應之彼昏不知謂天不吾計瀉天棄天無所不至天乃震怒降以禍災棄之若遺不可復回惟天愛君豈欲如是天之於君父子之義父固愛子教望實深子固絕之父寧不嗔是故明君天命是勅兢兢業業不敢怠忽敬天云何匪徒虛文勉盡君道循理修身以是格天天乃用慰區區虛文天不容僞況此初服始承天休天命所視或短或修欽若聖皇名藩毓徳仁孝敬承天所眷錫自此以往益敬益虔用祈永命享祚萬年

法祖

書監成憲詩由舊章是曰君道靡愆靡忘聖帝明君孰非可法法必於祖益近而切耳目所逮气體所承追思企仰寤寐墻羮矧惟臣民安此徳澤思復見之鼓舞悅懌於穆孝宗逺承三王十八年在位其道彌昌不敢逰畋不敢縱逸商宗寅恭周王畏抑如漢文恭儉純誠則殊如宋宗仁厚明斷有餘厚澤深仁深培固結豈惟則然有謨有烈尊親愛戴率土媚玆培植國命萬世賴之聖子神孫宜是則效紹述不忘斯謂大孝恭惟聖皇幹蠱惟新振起飭治如涉大津踐修前猷功光聖祖庶幾鴻名嫓美萬古

勤政

昔益告舜罔逸罔淫奭也告武夙夜罔不勤舜武聖人猶以是訓則凡人君其可不愼旦陳無逸諄切丁寧廢興治忽監戒孔明天位惟艱萬機沓至逰豫宴逸政乃廢墜天運惟健永位髙明君子自彊法天之行未明而衣當旰忘食汲汲孜孜靡間頃刻況復初政蠱壊之餘興化善治易轍攺圖事之當爲未易數縷匪倍其勤曷以克舉逸則日縱攺悟莫從諱過拒諫乃罔克終帝其念玆願自振勵上師古人勵精圖治斯須宴樂慮妨萬幾毫髮縱恣終身之非愼終如初與勤相習庶績用熈治道以畢

講學

君心昏明政由治忽欲明無昏惟學爲急難明易昏惟人心之常開以義理警以存亡心猶刃焉學乃砥礪心猶鑑焉學去塵翳思古明辟率是孜孜日就月將功期緝熈說告武丁學於古訓漢唐令主亦克好問惟帝爲學胡可弗勤培養聖質啟發聖心然學之方當盡其道末而詞章則匪其要詞章技藝喪志無裨精一之傳聖學之軌朝有經筵講學之地立厥成規不以寒暑廢爰咨爰擇侍從儒紳降略陛級俾從容以陳或稽之經或參之史義理大原興亡大旨法善戒惡聖心昭明以達爲政治罔不成

愼微

天下之事必有其幾幾之所伏至隱至微眾人蚩蚩昧厥先見懵焉弗覺縱恣怠玩豈知至隱至顯者存孰謂至微至著之原彼惟不覺乃迄禍害弗慮將長弗慮將大一星弗滅勢必燎原蟻穴弗治遂成滔天滔天旣成潰堤莫塞燎原旣盛竭澤奚益大易有訓履霜堅冰絕過未著防禍未形未著而絕乃至無過未形而防卒以無禍故曰聖哲知彰知微眾人所忽聖哲所虞一念必謹中心恆惕如有禍患近在袵席帝實聖哲明照弗遺而況初服禍福之基敬哉念哉無隱無顯杜漸防微噬臍可免

持志

人欲有爲貴持其志志焉弗持或進或退是故明哲發彊毅堅見之旣灼守之弗遷志用正直不雜佞士志本抑畏不奪侈肆志在聽納觸諱靡尢志在問學罔有輟休志在天徳不雜人僞志存法古不安近治志明如日萬古常新志仁如天永冒萬年彼中才主執徳弗固始非弗臧卒則攺度亦有昏虐長惡遂非志存不善莫可轉移仰惟吾皇赫赫初政坤轉乾旋百度鹹正陰霾淸廓陽徳煥升旁燭無疆九幽昭明仰惟自今久暫如一如水必東無有攺易道日以廣治日以純萬萬世下仰瞻聖神

謹好尙

惟人之心眾欲交病端𨿽甚微卒罔克禁矧惟人君富貴崇髙易縱難遏六馬弗調況玆憸壬善誘巧伺投間抵隙以售其計惟是上智燭理斯明屏絕嗜好湛然中扄亦有嗜好道徳仁義亦好善言亦好直士紛華可喜視之塵泥淵然澹然泯焉莫窺道用以周徳用以植𨿽百憸壬無可自入茍或悖是多欲一萌憸壬抵掌競爲承迎心本易淫復此沈溺顚倒禍敗乃罔紀極欽若陛下正始之基羣小喁喁潛窺隱微治忽之分如反復手操持維難若禦大冦惟帝念哉寡欲養心豈惟逺佞百福是臨

簡近習

君徳修否實系近習气體移養近習之執與吉人居習於其正黙化潛孚弗覺其進與邪人居習於其非潛引黙奪與化弗知漸染燻陶莫是切近鮑魚芝蘭古人所愼近朱者赤近墨者玄齊言楚語以地而遷惟昔盛時特謹於是陪僕■﹝執上目下﹞禦罔非吉士旦夕承弼納之矩規欲爲不善其孰與爲細而起居大及爲政乃罔不欽亦罔不令恭惟陛下卽位之初奔趨盈庭莫辧賢愚嘗以是求諛佞正直正直必進諛佞必斥進一正直眾正樂輔斥一諛佞眾佞自阻前後左右丞疑交修有益無損聖徳日休

溥仁恩

於惟天道有冬有春人君法天有義與仁冬主肅殺春主發育貞下起元剝則有復霜雪之後雨露以濡陽和昭融一气而噓刑誅之餘乃有慶賞洪恩汪濊照澤生養元貞疊運天道以行仁義疊施君道以成於惟聖皇配天出治振綱整紀風飛雷厲赫赫肅肅恭行天誅元惡巨姦咸服其辜天威孔昭天恩未沛人知其威未見其惠況玆餘孽戰懼靡寧聖徳包荒許以更新曠蕩之仁當以時出以釋危疑以安反側明明我後詎獨是遺曰有所待以漸而施小臣僭冒仰贊萬一仁昭義行永奠邦國

右十一箴皆古人所常告於其君今之進言者所嘗及陛下所習聞者似臣之愚不當復以是瀆但求之君道實莫先於此況夫太陽照物物荷生成各輸其誠豈嫌同眾卒用綴拾以效區區辭𨿽鄙庸義則顯直但主激切觸諱實多亦恃聖明自可無諱獨慚臣學術寡淺不能各極其趣然其大旨亦具粗陳伏望陛下不以臣言爲可棄置之座隅燕閒之時俯賜省覽則於聖徳聖政不無涓埃之助臣不勝犬馬愚誠爲此具本親賫謹具奏聞伏候勅旨

文簡集卷一

●欽定四庫全書

文簡集卷二

﹝明﹞孫承恩撰

○鑑古韻語

翰林院編修臣孫承恩謹奏爲鑑往古以圖惟治道事臣以庸愚備員近侍恭遇皇上徳由天縱學造日新考索理義之原覽觀治亂之迹頃頒手敕俯命儒臣欲於尙書之中摘取善惡之事編爲韻語悉用常言庶便繹思以爲法戒臣惟自古帝王靡不各有所尙而尠或不騖於私縱有能寓意於斯文亦不過肆情於逸樂固未有畱神政治致力身心如我皇上者也夫人臣孰無效忠之念而患無其階亦或有進言之階而又無其會今幸獲聖明之遇而況忝職分之司則此區區豈容自黙臣竊惟君道莫先於稽古鑑往要在於得師非欲爲博物洽聞之資將以爲圖治修身之則常觀世之或治或亂未有不系乎君身故君之一動一行悉皆有闗乎世道是以必有堯舜湯文而後致雍熈之化亦必有唐宗漢祖而後収治平之功其或闇主暴君率致喪邦亡國事𨿽往矣史則昭然然於典籍浩瀚之難窮固當有綱領徑捷之易見而況播之於篇什敷之於永言卽其諷誦之間益見啟發之易知慕致懼內省思齊蓋有惕然不能以自安油然不能以自己是爲君道之助誠莫有切於斯肆惟皇上特發睿思有此盛舉顧玆神識之超詣益見聖性之髙明臣是以仰體淵衷勉攄薄識披歷代之史籍究往古之是非上該唐虞下逮唐宋君之賢否善惡時之治亂安危或可以爲師或可以爲戒就其事迹之叢委摘其得失之顯明人不必多而但舉其尢事不必該而惟存其大悉加櫽括俾可詠歌事皆卽實言率徑情若夫上古非無聖哲之君而紀載闊疎無所稱述其它末世亦有善惡可紀而事迹猥瑣不容槪詳故玆所陳僅止於此然而臧否之兼具庶幾法戒之並存茍能實措諸心則亦可以爲凖其有資於激勸豈惟比乎弦韋臣愚職號論思義存獻納每慚屍素莫展報私幸及見聞乃爾僣越苐媿臣識見闇昧問學荒蕪或是非之弗彰或詮次之無敍或去取之失當或抑揚之不倫或意不足以盡人或辭不足以達意凡此數者俱不能無況其爲體𨿽不必於工奇而亦媿夫太拙𨿽賴陛下言不必於忌諱而亦懼夫太疎以此抱疑無以自解顧惟恃朴忠之有在兼自信告誡之當然輒用錄成隨本進上伏願陛下燕閒之際俯賜覽觀取其意而略其辭憐其志而恕其僣茍有可采幸不棄捐時自披吟用以儆勵朝夕翹想夢寐勞懷則於身心政治之間不無毫髮涓埃之益臣螻蟻微忱冒瀆天聽無任恐懼願望之至爲此具本親賫謹具奏聞

唐堯帝

帝莫陶唐盛巍巍冠百王徳於天並運道合地無疆聖學傳千古欽明照萬方有生窮宇宙孰不戴休光

臣惟孔子曰大哉堯之爲君也惟天爲大惟堯則之自古繼天撫世若二帝三王皆聖人也而獨堯爲盛卓冠首出誠所謂髙明配天博厚配地者矣執中一語開百聖心學之源至言其徳則敬之一字實其統宗立本之地休光偉烈衣被宇宙千萬世下仰而戴之與天壤俱敝可也

又

帝徳𨿽難狀帝心亦可言愛民常罪已敬徳儼臨淵大化由身始神功格上玄於維千載下白日看髙懸

臣惟堯之徳大矣蕩蕩乎莫得而名矣若其心之所措則一民之饑曰我饑之一民之寒曰我寒之一民有罪曰我陷之其愛民之可得而言者如此富而不驕貴而不舒其敬徳之可得而言者如此時雍之化自明徳而推功業之隆覆冒無外今去堯之時幾千百載矣而其心迄今如見若日月之行天萬代瞻仰何其盛也

虞舜帝

克盡爲君道無如帝有虞執中遵聖軌大智秉謙虛端拱雍容日時巡治理余典謨煥千古彷佛見都兪

臣惟孔子以君哉贊舜誠以舜之爲君也紹執中之傳廓大知之用經天緯地討罪制刑定朝巡考法度咨嶽牧命九官凡君道之當盡者悉以次舉矣極有爲於前享無爲於後典謨具在迄今猶可想見其一時君臣都兪吁咈之气象也

又

明徳身爲範人文日與開韶鳴靈鳥至幹舞逺人來龍衮輝宸極南燻愜聖懷泰和千載遇稽首詠康哉

臣惟舜以明徳先天下制禮作樂人文日宣鳯凰儀而有苗格垂衣拱手端已無爲彈五弦之琴歌南風之詩天下向化世稱泰和之治者必先唐虞可謂千古獨盛者矣

夏禹王

大禹爲君日勤勞卹萬民鐘鞀求善切典則貽謀眞飲酒疎儀狄當車泣罪人龜疇敍常道三聖實同倫

臣惟禹之爲君也一饋十起一沐三握以勞天下之民懸鐘鼓之類以求善言制典則以遺其後嗣絕旨酒以示有國者之戒見罪人而悲其民之異心至於因神龜之出而畫九疇皇極建中萬世爲君之道莫加焉漢儒董仲舒所謂三聖相授守一道者以此

啟王

繼世家天下承傳啟有爲恭行知聖學伐叛凜皇威不有仁賢譽其誰逺邇歸鈞臺朝玉帛編簡有光輝

臣惟夏啟嗣位之初卽有扈氏之亂啟能奮發率六師以徵之觀其誓師也恭行天罰之一言足以見其能敬承繼父之道然其仁賢之譽固已預得天下之歸心是以鈞臺一享玉帛咸會繼世若啟者亦可謂賢矣

太康

禹業中嘗替浸微有太康忽違忘祖訓逸豫恣禽荒洛表畱旬月民離失萬方怨歌勤五子今古有餘傷

臣惟太康盤逰無度畋於洛表至十旬而弗反犯厥祖禽荒之戒矣則安得而不喪邦也

少康

夏有少康帝﨑嶇離亂間振衰能自競布徳更親賢踐土光前業明禋配彼天遂令垂絕緒復見中興年

臣惟少康當王室衰微之日﨑嶇離亂之間有田一成有眾一旅能布其徳而任用其舊臣誅滅叛亂克復故物祀夏配天若少康者可不謂中興之賢君哉

桀王

帝桀窮凶惡貪殘虐萬民矯誣空自托怨毒苐招嗔天豈培凶徳民應屬至仁南巢奔竄日民怨爾時伸臣

惟桀以暴戾失人心乃托天以誑惑其眾而致時日害喪之怨然天卒不可誣民卒不可彊南巢之竄又何避乎

商湯王

勇智由天錫寛仁實性成執中不偏倚樂善絕驕矜攺過風雷厲澄源玉雪淸日新傳聖學萬古誦盤銘

臣惟湯以勇智寛仁之資而又能誠於與善勇於攺過利欲不污日新自警是其檢身之功有如此者故能執中建極紹舜禹之統者非湯而誰哉

太甲

縱欲皇儀喪風愆祖訓眞猶多不逺復幸不竟沈淪佑啟惟天眷匡扶亦老臣處仁遷義美萬古仰如新

臣惟太甲欲敗度縱敗禮違厥祖風愆之訓而居桐之後乃能自怨自艾是𨿽成湯之澤未斬而伊尹訓迪之功亦不可誣也夫聖人不貴無過而貴攺過則太甲之處仁遷義豈不猶足爲賢君乎

太戊

太戊屍君位嚴恭以自居天人原脗合敬畏靡差殊徳政修無闕祥桑正爾虛永年膺寶歷端拱治平余

臣惟周公稱太戊寅畏嚴恭檢其身於天理至於治民之際亦祇敬恐懼不敢荒寧享國七十有五年史稱其因桑糓而知懼修先王之政明養老之禮早朝宴罷問疾弔喪七日而桑糓死太戊之勤政敬徳如此則其能弭災而致壽也宜矣

髙宗

亦有髙宗帝眞稱繼世賢居崇知稼穡肇迹自幽潛恭黙逾三祀雍和徧八埏試披三命讀聖學見淵源

臣惟武丁舊勞於外故其在位能知小民稼穡艱難恭黙思道發言雍和是以由身而達之政也則成嘉靖之休由政而著之民也則小大無時或怨和气充洽治平日臻而有享國永年之效至若說命三篇備見論學次第後世人君有事於學者所當究心也

祖甲

祖甲衝年日幽潛田裏間亦知諳穡事應自悉民艱惠欲周黎庶心存逮寡鰥未能儕二祖合與困知班

臣惟祖甲亦以幼沖居民間嘗知稼穡故其在位能保惠庶民不敢侮鰥寡而亦如上太戊武丁二祖享國久逺然太戊近生知武丁學知祖甲則困而知者也

總述三宗

君道先無逸由來萬善門豈惟治之本實乃壽之原斂則神常固操之气自存卓哉三令主應不媿湯孫

臣惟勤者眾善之所萃爲治之本而又致壽之原也蓋勤則能収斂収斂則精神內固勤則能操存操存則血气循軌是皆致壽之道也而逸樂怠荒者反是焉商之三君𨿽有優劣不同而皆能盡其道者可謂不媿成湯之後矣

紂王

紂惡仍浮桀驕誇妄自賢漫云生有命不道罪彌天殺戮忠良逺奇淫妾婦憐倒戈躬衣玉牧野看當年

臣惟紂以小才私智自矜慢天虐民殺戮忠諫作奇技淫巧以悅妲已其暴戾若此而乃責命於天何其誕妄也牧野之事豈非自取哉

周文王

穆穆文王聖詩稱敬止功謙卑靡侈泰徽懿見柔恭求道心何切仁民意莫窮勛華卓相望異代儼同風

臣惟文王以穆穆深逺之徳無所不敬而止於至善謙沖抑損聖不自聖柔而非懦恭而克誠其求道也則己至而猶若未見其愛民也則已安而猶若有傷何其徳之盛也宋儒程頥言文王之徳似堯舜豈不信哉

武王

赫赫維周武巍巍稱大君愼官崇激勸厚俗正彛倫仁徳躬行盛謙虛訪道親皇風動遐裔五位澹凝神

臣惟武王之爲君也任賢用能而官使愼崇徳報功而激勸明重五教以正彛倫惇信義以厚風俗邇不泄逺不忘而極仁徳之盛訪天道受丹書而盡求道之誠此所以皇風逺被垂拱而天下治也

成王

令哲遵先業師臣禮數隆天威嚴敬忌明徳罔昏侗禮樂昭文治徵誅振武功守成稱令主萬代仰髙風

臣惟成王以令哲之資嗣守先業尊禮師傅敬迓天威克自明徳制禮作樂以昭文治誅奄伐淮以振武功覲耿光揚大烈是以後世論守成者必首稱焉

康王

祖業遵無怠神人儼敬恭保釐介東土匡翼望臣工徳教寰區洽囹圄越世空唐虞隔千載亙古兩時雍

臣惟康王克遵洪業敬恭神人命畢公以保釐東郊之任圗治諄切是以四夷賓服海內晏然百姓興於禮義囹圄空虛天下安寧而有唐虞之風泰和之治亙千古而兩見者也

宣王

周室中微日宣王勵志年謙虛資徳教玉帛起遺賢旱魃爲時虐憂勤契上天載歌江漢什武烈亦巍然

臣惟周自穆王以後王室漸衰宣王獨能勵精圖治以振起之任用賢臣順天心更治理諭徳教舉遺士云漢之詩述其遇災而知懼江漢之什美其武功之克成中興之美可以比隆少康武丁矣

厲王幽王

赫赫宗周盛人謀還自傾力行窮暴戾滅徳肆驕矜嬖寵彛倫斁徵勞怨刺興桑柔瞻卬什千古鑑分明

臣惟周之王業厲王旣壊於前幽王大壊於後俱以暴虐侈傲厲則徵役不息而致民之怨嗟見於桑柔之詩幽則寵褒姒任奄人而易太子見於瞻卬之什豈非千古之明鑑哉

秦

土苴輕仁義凶殘法令崇詐愚非徳化力刼豈心從多士泥塗裏遺經烈焰中千年狂暴迹遺穢永無窮

臣惟秦以戰闘並列國吞宗周剗絕仁義純用法律詐愚黔首威制六合坑天下儒生焚先王典籍窮凶極惡罪通於天歷千萬世不可湔也

漢髙祖

一劍興王業三章易暴秦寛仁多偉度明達更殊倫好善若在已聽言如轉輪魯邦經一祀國脈倍精神

臣惟髙祖以恢洪大度寛仁愛人除秦暴虐此其造漢之本而又加之以天性明達知人善任使樂善好謀是以成帝業之易也至於闕裏一祀則漢家之元气實系焉其識見卓越而規模宏逺矣

文帝

漢帝躬玄黙依稀有古風率先惇儉朴聽納事謙沖祗有仁民意都無振世功耄齯歌至徳三十九年中

臣惟漢文帝躬修玄黙專務以徳化民惜露臺之費衣弋綈之衣止輦受言卻坐容諫勸農功除田租專以厚民爲事而絕意於邊功逺略施及景帝民受其惠富庻康寧求仁君於三代之後豈有過於文帝者乎

景帝

儉朴遵先業謙恭亦靡遑寛刑極仁愛薄稅減經常坐致民生厚平將漢道昌守文能不媿千古繼成康

臣惟景帝恪守文帝之恭儉其寛刑則減笞法薄稅則爲制三十而稅一海內富庶興於禮讓有刑措之風焉論守成賢主必以成康文景並稱信哉

武帝

盛气臨區宇雄才隘昔人不勝多欲累無補制紛紜威武行殊俗舟車起算緡表章功則有六籍麗髙旻

臣惟武帝以雄才大略狹小漢家制度內事多欲外務紛更徵伐四夷威行絕域旣而海內虛耗算及舟車矣然當六經殘缺之後而獨能拳拳表章之先王之道賴以不墜此則帝之功也

昭帝

君徳明爲本而難在幼年日星照讒佞金石任忠賢阜俗休前政生民喜息肩聖聞昭達謚千載映遺編

臣惟君道莫要於明昭帝以十四歲而辧上官桀之詐信任霍光其明有可稱者承武帝虛耗之後節用愛民專意與天下休息頗復文景之業昭之謚可謂不溢美矣

宣帝

彊察中宗治王猷頓一新勵精勤綜核任法禦臣民明作功𨿽著惇弘意頗湮輕儒迂徳教千古議紛紜

臣惟宣帝以彊察爲治信賞必罰綜核名實是以吏稱其官民安其業然而雜用刑名不專徳教周書所謂明作有功者固得之而惇大成裕之意則冺矣至其非太子以儒生不足任周政不可用則其所見不亦繆乎

元帝成帝

漢業何緣替元成二帝來懦柔難自植昬惑詎能回戚裏叨天柄朝廷養禍胎莽新行簒竊元不咎平哀

臣惟元帝以恭儉好文之主然柔而不斷昬而不明不能辯別邪正忠直之士多用獲罪成帝荒於酒色抑又甚焉寵任後家假以政柄王莽因之遂行簒竊其所由來漸矣不待哀平之世而後見也

光武帝

武致中興盛文成帝載熈持循每謙約治理更勤咨物欲無私好權綱只自持崇儒興教意永作後人規

臣惟光武當漢祚中絕討定禍亂恢復前烈致身太平謙約自持上書不許言聖勤咨治道講論每至夜分宮闈無嬖幸之私耳目無珍玩之好明愼政體總攬乾綱至於表節義興學校重道崇儒所以垂範後世者大矣

明帝

尙論東京治人猶憶永平憲章勤愼守幽枉必昭明養老儀文備崇儒禮教興祗憐傷慧察雅度欠含弘

臣惟明帝在位恪遵建武制度明習憲章幽枉必達臨太學行養老之禮命諸儒執經問道禮教興行東京文事可謂盛矣惜其少傷慧察弘人之度獨未優焉

章帝

愷悌由天性居然長者風禦人羞察察臨政獨雍雍有詔褒循吏無心顯治功伊誰仁卹典頻著汗靑中

臣惟章帝天性愷悌素厭明帝苛察事從寛厚議論雍雍有長者之風焉嘉襄城令之爲政不擾褒以璽書而以刻薄求名者爲戒至於卹民之政史不絕書可謂仁厚之主矣

順帝

眾正登庸漸蒼生望治頻囹圄釋賢輔錫典厚亡臣抑諂明珠卻興儒學捨新詎堪權幸在治道更逡巡

臣惟順帝卽位之初一時賢士如黃瓊李固者皆以次舉天下想聞其風采釋虞詡於獄中悼楊震之以忠獲罪而錫之塟祭桂陽獻大珠惡其求幸媚卻而不受起太學捨宇之頺壊者亦可謂賢而當時權幸在朝根黨盤結竟不能救漢業之衰也惜哉

桓帝靈帝

逸徳荒君度刑臣擅主權忠良空授命凶徳欲彌天戾政招災異狂行污簡編豈知亡國論遺恨在他年

臣惟桓帝荒淫在位刑賞失道靈帝尢甚黨錮之禍流毒縉紳忠臣義士駢首就戮作列肆於後宮以貿易爲戲造萬金堂以聚貨財虐政狂行致災招變後人追論亡國而痛恨於二君良有以也

晉

主國原非義貽謀況不臧守成無典則祖徳自淫荒只有浮華競都無禮法防五胡云擾日嗟爾禍源長

臣惟晉旣以簒逆得國而復無典則以貽後禮教以淑人是以政事茍簡風俗浮靡紀綱缺墜廉恥廢滅則國非其國矣固宜其有劉否之亂也

隋

大業乘機會都來詐術中誰云胥吏道便與帝王同嗣子姦天位狂心恣暴凶不緣英主出何自息疲癃

臣惟隋得天下以詐術而又用法律爲治廢太學黜儒道持此欲長治久安難矣而況以煬帝之狂暴促之二世而亡非不幸也

唐太宗

一代稱貞觀千年覩令辰韋弦親讜論鏡鑑比良臣宮女疏幽怨要囚感至仁武功與文徳彪炳後無倫

臣惟太宗以武功定天下以文徳致太平樂善聽諫彊仁慕義賢臣比鏡鑑以考得失忠疏比弦韋以藉師資怨女三千放出宮死囚四百來歸獄貞觀之世天下乂安四夷效順兩漢以後所未有也

玄宗

內難淸夷日當年亦治平開元醒裏過天寶醉中行蜀道風塵地西宮掩抑情有初終不竟作戒甚分明

臣惟玄宗以臨淄王討定韋後之亂卽位之初勵精圖治朝廷淸明天下康乂晚歲昏徳縱恣奢侈以底危亂回視初年眞若醒醉之異者詩云靡不有初鮮克有終其玄宗之謂乎

肅宗代宗

克復劻勷日勤勞亦守成權閹播威福悍後障聰明繼世惟姑息何時見治平釀成藩鎭亂消沮媿王靈

臣惟肅宗以勤勞克復兩京亦可謂賢矣而外制於李輔國內制於張后至於代宗皆以姑息爲事不思經世逺略朝廷威令不行藩鎭之亂唐室之微實自此二君始矣

徳宗

聚斂非王政偏私豈建中天資傷忌刻性學欠昭融賢輔終疎斥姦邪是顯庸治平𨿽有志才小竟成空

臣惟徳宗之爲君急聚斂務偏私疎斥陸贄信任裴延齡盧杞是以𨿽有平一天下之志而卒無所成宋儒範祖禹謂其志大而才小心褊而意忌彊明自用不能推誠禦物尊賢使能斯言盡之矣

憲宗

法祖追洪烈勤咨想治平威行藩鎭戢政一紀綱明謀以明能聽功因斷乃成逺猷𨿽弗竟亦不媿中興

臣惟憲宗卽位之初慨然有志於貞觀開元之治數與近臣講論治道日旰忘疲討叛誅亂而藩鎭效順政權歸一而紀律再張蓋其天資明斷是以能信用忠謀而成中興之績也

文宗

寡欲心淸曠天資亦厚寛虛襟容直諫勤政絕逰觀志爲興衰切才於撥亂難恥爲凡主恨空使後人嘆

臣惟文宗天資甚美淸約簡淡寛厚恭勤誠有可稱者然深惡朋黨而不知所辯欲去宦官而不知所倚則由其才之不足耳獻赧之比君子惜之

宣宗

法賞無偏濫憂勤有祖風儉能財用節樂與讜言從一紀余安靖羣情感大中誰教猜刻勝逺略未恢洪

臣惟宣宗用法無私重惜官賞憂勤節儉樂於聽言故大中之治海內安靖後世思之則亦唐之令主矣然其天資忌刻以好惡之私不能委任賢相圖謀治道而反或斥逐之故當時𨿽號稱小康然藩鎭之亂法中官之擅權猶自若也唐室之亡卒坐此二事則其於經世逺略亦昧矣此則爲可恨也

懿宗僖宗

唐室懿僖日眞爲板蕩辰普天多冦盜繼世總昏嚚已是垂亡地猶堪殺諫臣誰雲天降罰釀惡盡由人

臣惟懿宗以昏徳在位唐室大亂盜賊橫行僖宗繼之其惡益甚殺三諫臣足以決唐之必亡也

宋太祖

仁厚開基異崇儒聖道尊至誠寓杯酒心事洞諸門愼獄欽民命懲奢塞敗源身先端化本彷佛見王言

臣惟太祖以仁厚立國崇儒重道親贊孔顏數詣國學以杯酒釋兵權而人感其誠洞開諸門曰似其心之無邪曲愼獄而定大辟覆奏之法懲奢而碎七寶之器至於自謂夙夜畏懼以徳化人所謂大哉王言者庶幾近之矣

太宗

罪已消天變仁民隱至情厚倫施義粟勤學購遺經節爲山林重功於宦寺輕不慚稱令主恭儉更仁明

臣惟太宗之爲君其敬天也因旱蝗欲自焚而致霖雨因彗星肆赦而彗滅其仁民也廣醫方之賜立常平之倉貸粟義門以勸風化購求遺書酬以官賞徵處士不至顧嘆其髙節恐宦官與政寕略其有功恭儉仁明可謂有帝王之略矣

眞宗

章聖幾賢主咸中亦治時愛民釋逋系聽諫納危辭重道頒經籍憂蝗罷宴嬉惜哉祥瑞事白壁見瑕疵

臣惟眞宗在位屢除天下逋稅放釋系囚田錫居言職凡上五十二疏言率剴切無不容納錫死嘆其直賜九經於學校因旱蝗而罷宴禁樂亦賢君也然而崇奉道教天書之詐則迷謬甚矣豈能免後世之譏乎

仁宗

仁儉承先業遐荒仰治平饍因惜費減物爲愛民輕講學忘炎暑陳圖列禦屏黎民懷惠澤翼世痛昭陵

臣惟仁宗以恭儉仁恕其節費也或中夜思食恐遂爲例而止或以其太費而媿不堪出通天之犀以合藥療民而不靳惜經筵語侍臣以甚暑未嘗倦命圖無逸篇於屏風朝夕玩視可謂盛徳之主矣宜其惠澤感人之深也

英宗

讓徳終喪日其如歷數歸仁心放宮女孝道協慈闈臨政參今古求言裨缺違史書經統一千載仰前徽

臣惟英宗以賢明繼統其在位也放釋宮女克盡孝道臨政必求朝廷故事與古昔所宜詔中外言時政闕失命史官編歷代事迹司馬光資治通鑑所由作焉統一諸史博綜羣言垂惠後世多矣

神宗

一代有爲君齊家更守文逰畋元不事土木總無聞法制熈丰盛兵戈遼夏勤傾心相安石國是日紛紛

臣惟神宗以奮發大有爲之志恭儉守文無有逸徳可謂賢主而志意太鋭聽信太陿務更張而開邊釁蓋自王安石大用而天下始紛擾矣

哲宗

元佑更新法拳拳復祖謨宣仁元聖哲馬呂亦匡扶幸免調停誤終爲紹述誣惜哉全盛業坐見日西䢐

臣惟哲宗以衝年卽位上有宣仁後之聖下有司馬光呂公著之賢攺熈丰之法復祖宗之舊亦賢君也至晚年小人假紹述之言於是黨籍禍興君子盡斥而宋政大獘矣

徽宗

帝聰多技藝土木漫然荒旣作神霄會仍開花石綱勞民崇艮嶽違好伐遼陽爲墮丰亨說終當出幸亡

臣惟徽宗天性機敏而不善用畱心技藝崇奉道教惑方士林靈素之言而作神霄之會惑蔡京丰亨豫大之說興土木事逰觀置花石綱造萬壽山違好敗盟開邊召釁而卒爲金人所乘顚沛北狩悲夫

髙宗

五馬傳初渡皇圖喜再開守文堪令主撥亂欠雄才和議誰教信精忠漫作猜偏安方自足恢復見悠哉

臣惟髙宗﨑嶇南渡再立邦家恭儉有餘明斷不足可爲守文之主而非撥亂之才也且帝旣悟秦檜之姦榜之朝廷矣而終墮和議之計旣知嶽飛之精忠而復使檜得以誣其罪而殺之所謂明斷何在也其不能恢復也宜哉

孝宗

恢復當年志英明自爾殊仁行社倉法勤寓敬天圖武烈心徒競謀謨意總疎紛紛多論議畢竟墮模糊

臣惟孝宗以英明之資有志恢復爲南渡諸帝之首是以敬天勤民之意見於政事者如此然有其志而不得其道故𨿽躬親騎射閱武治兵而不能總攬羣策動違事幾紛紛之議卒成空言而已

理宗

帝也中才主恭儉亦守成用人雜忠佞行政半昏明不有遵行實空存理學名只餘表章意正論息爭衡

臣惟理宗在位崇尙道學表章儒先之言可謂賢矣然所貴乎崇尙者不徒向慕誦說而要在舉而措之身心政事則儒者之效白矣理宗無遵行之實而徒慕其名故用人則邪正並進政事則治亂相半斯皆務名無實是以無補於國事也然其意向之美使理學大明於世則其功亦豈可少哉

度宗恭帝

戎馬慿陵日宮闈恣樂辰非因天有惡自是國無人忠憤嗟多士安危倚大臣殷勤徳佑詔哀誦不堪論

臣惟宋至度宗之世元兵日迫喪師失地殆無寜歲天下事十去八九矣而帝方溺意於酒色若罔聞知則國之亡也果天耶人耶又是後三學之士屢疏宰臣悞國忠憤激切而一切置之不理其有避難遁去者往往相繼𨿽有詔戒禁者而不能止也爲國至此亦可悲也

總論

往事今之鑑遺編迹未陳是非須決擇終始貴持循隨善皆歸治無非不敗身商書三四語千載可書紳

臣惟前代之事具載史籍考其善惡以爲法戒惟愼所決擇而固守焉耳夫善亦多矣曰敬曰仁曰誠曰勤曰儉曰明曰斷曰納諫曰好賢曰安靜曰崇儒重道曰勤學好問皆善也夫惟二帝三王始爲全徳余則難乎其備矣而皆足以致治其眾善之類相反者或有一焉皆足以致亂然其治也以善之多寡爲優劣其亂也以惡之多寡爲速遲則有志於治者其於善也固當務其全而不可安於偏求其多而不可安於少其於惡也可不兢兢焉惟恐有一以兆危亂哉商書曰徳惟治否徳亂與治同道罔不興與亂同事罔不亡終始愼厥與惟明明後斯言誠君人者所當佩服也

又

於穆維天運君心法自彊聖謨猶炳炳天命凜皇皇睿哲皇今是欽明道日昌願言期勿替千古配陶唐

臣惟幹之大象曰天行健君子以自彊不息天以至健而常運人君以法天而不息不以人欲害天徳所以自彊不息也天徳者理也降衷之所賦古訓之所載非學無以爲考索之地非敬無以爲踐履之基主之以敬輔之以學然後理明而徳全恭惟皇上以上智生知之資不自滿假嚴恭抑畏稽古窮經所謂敬與學者陛下旣已得之矣臣復何言惟願常存此心永逺弗怠以益造乎髙明昌大之域而一毫之人欲莫或間之則所謂法天行健者在是而眞足以配帝堯之盛於千古之上矣臣不勝惓惓

文簡集卷二

●欽定四庫全書

文簡集卷三

﹝明﹞孫承恩撰

○頌

聖壽齊天頌

具官某謹奏爲恭頌聖壽事嘉靖三十一年八月初十日恭遇皇上萬壽聖節臣愚忝受恩私不勝忻忭區區祝願無能效誠謹撰聖壽齊天頌一篇辭𨿽拙劣意實勤懇謹用繕冩隨本進上伏乞恕臣僣瀆俯賜覽觀臣惟天以積气運行於上是爲萬物之祖覆燾羣動生養始終蓋有道焉故曰爲物不貳天之道也𨿽玄穆不言而所以主宰於渺渺者若有治焉故曰天無私覆又曰福善禍淫天之治也若夫運亭毒歷古今不倚不測不震不陂又有壽焉故曰悠久無疆天之壽也人君者實天之所厚而盡付以民物之責故曰大君天之宗子中天下而立統禦萬方臣妾億兆所以代天之爲者則有君之道也有君之治焉故曰格於皇天格天者君之治也法天以爲徳配天以爲治則有君之壽焉故曰萬年天子萬年者君之壽也上古聖神羲軒堯舜湯文遐哉邈矣降是而下寥寥焉洪惟我皇上以大聖之徳居大君之位三十一年於玆純誠體道仁昭義立徳博化廣緝熈敬止精一無雜法天之道至矣四海九州島均躋治平垂髫之童戴白之叟莫不歡忻怡愉鼓舞生養於春臺玉燭之下配天之治何以加焉道本法天治足配天是誠紹羲軒嫓堯舜邁湯文於不言矣則齊天之壽非我皇上孰克當之臣聞之傳曰自堯舜三代以來莫不稱天以舉事至尊至大而極壽誠莫天若君卽天也臣事君猶事天也則所以祝君之壽不徵之天曷以哉臣不佞竊擬詩人頌禱之體作萬壽齊天頌一篇繕冩上進臣干冒宸嚴無任戰懼恐栗之至頌曰於穆乾元磅礡渾淪輕淸上浮覆幬無垠廓落穹窿髙明悠久懸象順成主宰萬有二气闔辟四時錯行列宿繁張兩曜代明潤以雨露肅以雪霜鼔以風雷福以禎祥惟貞惟健不二不息普之無心運之無迹抑髙舉下損余補虧孰究孰測孰綱孰維遡之無始引之靡窮浩浩蒼蒼莽焉圜穹居髙無爲監下有赫大君宗子實畀有徳於惟我皇天挺神聖配天在下正位凝命執符禦鼎立極建中心包元理身代化工神炳萬幾智周八表與時偕行憲天弘道號令雷動政教風行經綸制作炳煥日星恩澤春煦刑威秋肅莫非至教以培以篤禮秩天常樂宣太和以陶以淑以漸以摩七政式齊九功丕敍玉燭常調金輪永禦大化浹洽洪恩龎洋徳冒四極仁育八荒逍遙翕聚太一黃庭冥思玄化虛養谷神丹丘乘鳯玄圃禦麟人瞻景福天錫長春大道難名至徳無極玄象希夷雷聲淵黙茫茫堪輿蕩蕩明徳始兮何肇終兮疇測維玆秋仲聖誕再逢元樞繞電華渚流虹蓐収灑塵少皥應節金風薦涼玉宇澄澈萬邦玉帛重譯梯航虞庭結佩漢殿捧觴垂拱穆穆舞蹈蹌蹌日月光華天地開張小臣庸鄙翰墨濫司頌禱不文曷罄微私稽首龍庭祝我皇壽與天齊年萬壽萬壽

萬壽中天頌

臣惟帝王居天之位曰五位享天之福曰五福位以五言言至尊也福以五言言至備也而數之有五則如天度之方中而所居所享者正無疆也洪範五皇極曰皇建其有極斂時五福夫皇極以五居中而其獲福亦必以五焉數以五爲中則自五而十而百而千而萬固皆由此以馴至乎其極是以聖人貴之也在昔唐堯中天而生自十六卽帝位而享有聖人之壽與古之羲軒不殊至於大徳得壽莫如舜周王壽考莫如文然舜則三十登庸三十居攝而文王受命惟中身二聖人者𨿽亦中天而興而其所以享天之福殆未爲全際其盛言中數者必其受天之眷旣久而中於天者正隆也然則自古迄今應運而獨盛得數而無疆者是孰有加於我皇上哉皇上年甫十五而纂承大寶今玆紀元歷三十有五年而聖壽適屆乎五十之會五而復五生生不窮正猶乾象中天於穆而不已也乘其數而積之極其象而擬之聖壽萬年端可測識而臣子祝頌之願則何有窮已也臣荷蒙聖恩賜歸田裏此生餘年實沐生成顧犬馬齒邁無庸竭力惟瞻禮天樞虔祝蒙算此則少可自效毫髮玆遇聖誕五旬福祉天髙萬壽伊始欣躍感激不勝惓惓輒不揣僣冒謹撰萬壽中天頌一篇繕冩上進臣無任隕越惶懼之至頌曰昊天穹窿積有常度一气渾淪有五參互十百千萬五則爲中相得而合恆久不窮巍巍大君繼天立極中正以觀乃見天則位曰天位九五飛龍福曰天福備五攸同五位五福數居中正髙比天樞方升莫並在範皇極配居五尊斂福以五實惟其倫中天而興惟堯爲大邃古羲皇享國俱邁舜文遐祉在後則然律以中數若靳於前欽惟我皇超越今古徳配上玄多歷年所英年禦宇三五貞明乘五而七久道化成華渚流虹天開黃道五袠當陽南極髙耀五气葉慶五緯發祥玄皇降鑑申錫無疆無爲而爲無逸乃逸恭已南面日中未昃積小髙大五五相生如岡如陵以莫不增極數知來五五不息如淵如泉流行時出稽首聖皇壽考維祺由五逮百建極承釐稽首聖皇應運獨盛由五至千執中有慶稽首聖皇得數有常由五臻萬居尊彌光臣荷皇仁眷及垂老刻骨難酬敬祝壽考瞻禮霄漢遙叩九重此身■﹝畝犬﹞畝敢忘敬恭竊比康衢庸致頌祝聖徳日新聖躬萬福聖躬萬福聖壽萬年純亦不已歲歲中天

慈孝獻皇后山陵禮成頌

具官臣某謹奏爲述大典揚大孝以光聖徳事臣惟孟軻氏曰養生者不足以當大事惟送死可以當大事恭惟皇上頃以慈孝獻皇后山陵勞心焦思不遑寧處愼重周悉爰咨廷論言人人殊未當聖心蓋皇考睿宗顯陵旣在漢南皇妣義無逺隔此實人子眞切至情而況皇上以聖人行大孝蓋尢有超出尋常萬萬者且地道貴靜顯陵旣越歷年歲休徵協气隆盛完固無容他議肆我皇上禦六飛躬詣展謁閱視宅兆天啟聖衷一見而決孝誠感格神明黙佑慈宮南祔大禮告成聖心以寧天下臣民莫不欣慰是非偶然也臣惟人君之事親生以天下養歿以天下塟此天子之孝帝王所同而皇上今日之舉盛大彰烈尢曠古未聞者誠不可無以昭示萬世臣以庸劣濫與詞垣邇蒙皇上擢置宮僚愧無毫髮裨補顧惟以文字贊述聖徳乃臣之職差可自效謹撰慈孝獻皇后山陵禮成頌一通繕寫進上猶惜臣前弗在從行之列目撃儀文制度之盛掛一漏萬又學陋才薄述義膚淺摛辭鄙庸不能極揄揚之美臣大懼獲戾仰惟皇上矜而宥之臣無任﹝云云﹞頌曰皇帝臨禦徳冒九有百祿穰穰荷天之佑乃歲戊戌季冬之辰皇妣獻後厭世上賓帝在諒陰﹝音闇﹞哀慕誠切圖襄大事若抱冰檗帝念襄事重大維艱親體攸附朕敢弗勉﹝葉平聲﹞帝睠衡襄皇考是宅朕忍皇妣阻越南北爰咨爰度羣言盈廷百慮一訛莫之靈承乃歷西山亦曁太峪不二曷疑不疑何卜翼翼顯陵旣妥旣寧奉遷來合孰主孰慿帝曰嗟哉朕其南狩躬履相度庶幾無謬帝乘六龍乃時巡行元僚卿士六師烝烝黜幽陟明省俗考制天運日臨鸞輿戾止峩峩純山蜿蜒盤礡鍾神毓秀先皇攸托天與其崇地與其厚雄峙屹立萬靈是守皇上展謁顧瞻而咨吾親妥靈亶莫是宜並厝同藏乾坤合配造化締構萬世之遺﹝葉去聲﹞淵衷旣定神天順之乃回六龍言歸京圻乃禴乃告祖於獻禰諏吉卜良爰以從事帝咨於朝二三重臣汝侍慈宮實代朕身帝咨於朝遴選百辟汝相玆行各供爾職帝用齋祓秉執精虔錫佑冥冥黙祈穹玄乃申戒諭汝臣汝鄰惟朕哀悰汝體朕心師拜稽首祗受休命小大駿奔罔敢弗敬乃奉慈宮乃駕龍舸千夫挽維百夫將舵元戎桓桓翊衛后先虎盾龍旗照耀川原肅肅侍從察舉弗式明明奉常典祀孔飭千艘霧擁萬楫云隨殷天動地塡谷塞涯逺邇守臣奔走爭疾瞻望拜稽迓迎絡繹郊陳原設牲醴苾芬感嘆追慕皇妣聖仁泛濟逾淮涉江䢐漢駕濤淩瀾度越渺漫赫赫皇皇巍巍堂堂川嶽效靈神祗致祥陽侯先驅馮夷後翊風伯助利雨師降澤龍舟閒閒五兩翩翩安行中流其安如山慈宮至止天開日熈雲煙動色江山發姿湯沐舊都聖慈降陟耄倪嘆嗟舉手加額乃吁先皇乃窆玄宮云堂月竁並位雙龍嚴寢旣扄靈气愈固亙地終天永奠萬古若益而完若增而奇復嶺參差重岡環回蒼龍矯矯白虎圄圄朱雀茇茇玄武嶷嶷﹝葉上聲﹞云楣繡栭金楹玉磶大庭黃殿崢嶸赫奕靈艸瑞木森羅周遮鸞鳯翔翥蛟龍盤拏重城山峙萬雉云列包絡林巒掩映日月玄化沕穆王气鬱蔥聖子神孫祚流無窮大禮告成報命維亟帝孝哀思乃慰乃懌普天並休率土同春一人有慶賴及兆民皇帝大孝愼終是圖允信允誠百王範模皇帝大智玄理昭晰眾言紛厖靡得而惑皇帝大斷神謀潛施機發矢決鬼神莫違皇帝大聖神明合徳謀無弗成動罔弗獲盛儀曠典古無前聞惟皇創之畢義盡倫功成道竟上恬下熙凝神穆淸澹然玄虛無爲爲爲無事事事迎釐三神錫福庶類卜徵考祥元吉允臧超周邁殷並虞配唐萬壽萬齡永立民則微臣作歌以播無極

擬嘉靖聖徳頌二篇

掌詹事府事吏部左侍郎兼翰林院學士臣孫承恩謹奏爲恭頌聖徳事臣伏覩邇者皇上渙發徳音諭鎭撫司恁衙門原監犯人楊爵周怡都放了又昨該禮工二部傳奉聖諭朕思京城九門地大人眾有貧窮死喪而不能塟者有四方客死而不能歸者暴露屍體朕甚憫焉著五城禦史督令地方查有此等卽以義地瘞之臣竊惟楊爵周怡俱前以言事得罪皇上弗卽深咎但行監繋乃者宸衷天啟不究其譴責特與釋放中外臣民莫不鼓舞歡忭仰皇上天含地容之量眞度越前古又惟皇上加意黎元思周慮悉前念民間疹疾節次發出禦藥遣臣某等施散玆復念不幸死亡者窮民無主殯埋特有此舉皇上愛民於養生送死備矣赦過宥罪聖主之宏恩憫艱卹窮王政之大務皇上於玆二者舉行不出旬餘仁之至義之盡大聖人之徳化眞與天地同流臣不佞備員詞林以文字爲職忻逢盛事念不可無一言以贊述洪烈謹依唐韓愈宋石介所撰元和慶曆聖徳頌臣今撰嘉靖聖徳頌各一篇篇各三百六十字𨿽才識短淺不足上擬古人而區區螻蟻之誠聊藉以自效輒敢繕冩隨本進上臣干冒天威無任惶悚隕越戰懼之至爲此具本親賫謹具奏聞

其一

於穆聖皇統天禦極陽煦陰肅坤闔乾辟乃廿四載秋仲日吉皇心有感渙號大發惟帝若曰朕荷洪業惟爾臣工予輔予弼君臣義合禮恭臣職古稱諷諫曉人宜識往有二臣陳疏過直朕心頗迕薄嘗示罰朕玆念之諒彼誠怛狂悖𨿽有忠愛是泄矧彼懲創悔悟必切蠲除辜愆俾出縲紲朕於臨下賢否能別朕於好惡順帝之則賞善則浮紀過不越咨爾臣庶咸聽予說罄竭臣恭毋自造孽體朕至懷亦罔震懾惟帝一言星日昭揭天地鬼神咸布在列徳音洋洋警動六合臣庶稽首仰帝明哲惟帝一心淵穆莫測如天之運如神之黙皇赫斯怒莫或敢遏如雷斯迅如電斯掣皇心悅豫怒不畱匿如冰斯泮如霧斯釋稽首聖皇天地合徳並育兼容無終惡嫉稽首聖皇並明日月無逺弗燭無幽弗徹稽首聖皇神武不殺操執乾綱無敢玩褻洪恩汪濊帝澤充洽君子奮庸姦宄遏絕耄倪歌呼途巷歡愜遐荒傳播罔不畢達大猷允升無有間隔鴻圖永固無有杌隉超周邁商堯禹合轍彼宋彼唐孰是方絜千萬年歲光耀史札

其二

於維上天萬物父母大君宗子天所畀付天能生物不能遂物左右斯民大君之責生欲有養終欲有歸不有王者孰主孰依維昔文王澤及枯骨掩骼埋胔王政之一世衰俗降治不法古虛文𨿽存實政莫覩流離委頓掩覆莫施下食螻蟻上食鳶鴟吾皇聖神心含大造惠鮮煢鰥綏輯饑殍念厥沒者暴屍棄骸孰憫孰惻顚沒艸萊陰雨霜月寃語吟嘯朕主神天寧不汝悼天地𨿽大或缺其仁吾皇一念旋乾轉坤乃召司徒汝其度地悉俾瘞埋汝勿怠事乃召宗伯汝其詢咨撿括以行俾無或遺相彼王郊其土埴埴墓人冢夫乃經乃畫千夫如雲萬鍤如雨勞相踴躍畚築具舉屋如堂如斧如坊如崇崇連連郁其岡如於殤於厲於士於旅是慿是藉是宅是處焄蒿淒愴若或有知枯壤銜恩冥途結悲周文則仁據所目見善推其爲皇澤丕徧皇澤丕徧逮於重泉矧也吾人覆冒曷言至和燻蒸玄化坱圠動植蒙休民不天折宇宙淸肅罔有害災怪妖藏滅諸福畢來補天不能助地不及百神效靈左右拱翊稽首聖皇壽萬千億

瑞雪頌

嘉靖辛丑歲月正元旦大雪浹日惟我皇上禦宇以來治化旁洽和气上蒸乾坤淸寧風雨調順昨歲季冬偶爾愆陽雪未降澤皇上憂思勤民避殿不禦親行露禱者彌旬精誠上通天眷屢回雪意頻作郁且未施皇上惓惓憂形宸諭懇禱益虔以冀終惠至是雪果大降臣謹按傳曰雪者五糓之精元旦一歲之始元日而雪雪以元日是其爲丰年之兆太平之徵不偶然也夫景云甘露瑞矣而未切於民芝艸醴泉瑞矣而未切於用皆有歌詠以彰盛美矧今歲朝瑞雪應禱錫福黎元其爲休嘉尢大且重臣備員禮官法宜紀述贊揚聖化謹拜稽首作瑞雪頌一通以獻丹扆頌曰明明天子秉符握幹存心天下加意黎元皇皇上天神化罔測精祲維時錫佑以徳昨歲暮冬時雪少慳丰隆蘊澤歲事曷占於惟聖皇若恫在躬憂勤夙夜重軫田功避殿齋居存仁淵黙歷旬匝月虔禱靡斁乃命宗伯乃勅太常欽若玄典式布儀章精誠孚契天人流通耿耿聖心對越昊穹孰云幽遐感應則邇同云屢合若有所俟越歲元日乃發祥禎滕六用事瑞雪大零雪之初零綏綏若緖瑤爲之臺玉爲之陛雪之再零沈沈無聲千山被縞四野鋪瓊近而睨之龍伸鳯抑逺而望之六合一色瀌瀌皚皚繽繽紛紛晶瑩皎徹眩目爽神一歲之始三元之首不此日先不此日後疵癘潛伏災眚祓蠲螟蝗入地亶也有年宸衷以寧憂勞用釋匪一人之私爲我民懌士歡於朝農忻於裏咸荷帝仁名言曷以詩紀云漢書稱桑林自古爲烈矧我於今於穆上帝居髙聽下朗焉九淸神功不假天子明徳上帝降康不言響應丕顯允臧聖徳日崇天眷彌固立我民極永膺純嘏

禾麥重祥頌

我皇上禦極之二十有二載爲嘉靖癸卯先是壬寅歲我皇上以旱熯軫慮爰稽古制創雩壇崇事極勤誠焉自是玉燭調均雨暘時若乃今年秋山東泰安州守臣以嘉禾瑞麥進旣而西苑督理農事侍臣及大司農亦獻瑞糓內外若出一揆其植皆一本二三穗至四五穗者累然若綴瓊珠精華巧妙迥異凡穎我皇上念事闗民生非他瑞比乃擇吉槱燎以奏上玄明禋以告淸廟蓋所以答神庥昭景貺甚盛典也臣謹按傳記有云王者徳冒下土則神禾嘉糓生夫東嶽生物之府禦園得气之先又泰安者大治吉昌之名也禾麥之生適於其地靈異之至豈不昭然可知稽之往牒若周禾之異畆漢麥之兩岐是皆各有其一惟我聖祖髙皇削平前元之亂神功聖徳克當天心於時則有禾麥並見乃於今日而再覩焉仰見我皇上盛徳洪仁盤天極地所以召此奇瑞與皇祖之世先後同光皆本我皇上一念敬天勤民動格帝衷故雩祀膚功天休滋至覩玆洪眷允兆康平足以驗聖祖神孫萬萬年宗社無疆之庥也臣本庸陋備員禮官輒不自量謹撰蕪頌一篇上塵睿覽𨿽天地之髙厚難於名言而我明一代之庥祥聊以紀其盛云頌曰惟天佑氏惟辟奉天奉天克配宰握化權於維聖皇臨禦九土道契重玄徳超邃古睿思攸繋歲事維勤昔也旱熯軫瘁我民雩壇崇崇祀以時舉驅役風雷調爕暘雨雨暘時若風雷攸從百靈受約並奏膚功天維降康地維獻祥靈貺駢集以佐我皇睠彼東藩泰山之麓造化發生元精滲漉亦有內苑宻邇帝居鍾和毓粹神靈所儲有麥斯奇有禾斯異被隴連塍揚翹吐穗芃芃穰穰薿薿煌煌或三或五聨穎合房龍鳯肖形雲霞被色連蜷繽紛莫可殫述司農自內守臣自東呈祥獻瑞不約而同迪若古先曰周曰漢一也僅聞並也則罕維我聖祖辟乾闡坤易亂以治乃致斯珍祖孫同聖先後式符視周有麥視漢有禾天子曰都荷天之錫曷報曷稱明禋孔飭天子曰都列聖之庥曷報曷稱祀事聿修慶雲甘露豈無佳禎凡玆爲瑞亦兆治平惟麥與禾亶切民生朕寶在玆非可他擬稼穡維艱民食攸倚天心仁愛歲事以登民無阻饑朕則用寧於維聖皇仁民若子允懷保之無有窮已於維聖皇仁同於天蠕蝡肖翹並育穹玄物阜民丰時和歲稔犴狴空虛邊疆宴寢稽首我皇民生保息茫茫堪輿同登壽域王政大成王化大行臣作頌詩垂億萬齡

文簡集卷三

●欽定四庫全書

文簡集卷四

﹝明﹞孫承恩撰

○表

賀萬壽表

天地儲祥啟億萬年之鴻祚聖神際世應五百載之昌期仰飛龍之在天覩流虹之降渚乾坤動色日月增華恭惟我皇上徳合希夷道通元始握寶符而凝命躬景運以宅中天心格而風雨時懋致中和之極治化昭而禎祥出正維熈皥之辰闡玄化允契乎三靈膺鴻號獨超乎千古監觀有赫眷佑彌昌歲事屢登黎庶遂倉箱之願皇威逺暢邊陲息桴鼓之聲建皇極以表萬方播洪鈞而陶庶品嘉此仲秋之屆候實維上聖之誕生萬寶相將告成二儀以之交泰水朝宗而星拱極萃五服之冠裳嶽效奇而川獻珍來百福之孚佑溢歡聲於率土靄瑞气於層霄卽眞宰之洪庥徵大君之遐福臣等叨塵侍從濫被恩私擬金鑑於唐臣疎庸竊愧瞻龍光於堯陛欣忭實深伏願保合太和茂綏純嘏天長地久綿帝壽於無疆聖子神孫奠皇圖於不拔臣無任﹝云云﹞

又賀萬壽表

伏以道隆皇極衍五福於箕疇慶洽明時侈曠儀於王會同羣心以傾日祝遐算以齊天海嶽發祥聖神應運臣等誠歡誠忭稽首頓首稱賀者恭惟皇帝陛下英明天啟敬徳日新誠格上玄雨暘燠寒時若仁漸下土山川鬼神畢寧欽承列聖鴻圖懋衍萬年寶歷遜志配殷宗之時敏單心並成後之緝熈凡與生成曷勝慶戴嘉此仲秋之月載逢降聖之期日月貞明乾坤淸謐金莖露渥仰承霄漢淸華紫蓋云屯遙見函闗異气白鹿呦鳴於靈囿嘉禾合穎於周郊靈液流甘慶澤自天潢而益逺神龜呈瑞珍圖應河洛以同符協气從淸風並翔歡聲與天籟共暢載新慶典誕展彜章望黃厔於雲中拱翠華於天上樂成九奏想鳴鳯以來儀班合兩階紛獻雉於重譯秪承陛唱競效嵩呼仰一徳之懋昭來百神之孚佑臣等幸逢熈運叨列淸班寅奉宸居敬歌天保樂造化生成之徳誠莫罄夫揄揚極臣子忠愛之忱但益勤夫頌禱伏願寶唐臣之金鑑恆日就而月將邁周室之歷年同天長而地久臣無任﹝云云﹞

賀冬至表

伏以黃鍾應律式占天地之心紫極迎祥茂際貞元之會禮隆亞歲運協昌辰恭惟皇上先天不違與神合契功髙萬化徳洽九圍喜諸福之備臻信重玄之黙佑嘉禾產於帝耤瑞鹿貢自親藩郊廟鼎新天地祖宗昭格雄藩率服農工商賈謳歌方隆滋至之休益荷復來之慶時當子之半日如度以方中運啟午之元雪應期而已降斯誠天眷明徳又將錫以丰年是以凡厥庶民用咸協於皇極大明之治斯其盛矣中興之烈無能名焉臣等職忝淸班躬逢長慶同萬方而獻履率百辟以迎祥覩六管之飛灰是竊感時思報誇五紋之添綫每因撫事興懷道隨陽長而臨而泰六合迓王王之春徳與日新乃聖乃神九重介萬萬之壽本支蕃衍宗社奠安臣無任﹝云云﹞

賀正旦表

伏以斗轉靑陽寶歷應三元而首祚春回玊律黃鍾含萬象以宣和乾坤會交泰之期日月啟光輝之旦璇衡攺度鼓陽气以被八區蓂莢舒祥順時和以先庶彚三陽肇長九宇咸亨仰惟皇上徳合上元道通太始文明協極保至治於無爲剛健體元運神功於不顯自天之佑如日之升王道順而泰階平賴一人之有慶陽徳亨而善類長知庶績之咸凝矧玆元會之辰大集亨嘉之祉條風拂曙祥光聮玉仗於中霄葭律司春瑞气曜靑旗於東序歷開二紀萬方占帝徳之昌化洽重華九葉建皇圖之永時臨正始慶協履端臣等職沗淸班躬逢嘉會荷乾元之大造俯遂生成際陽徳之方中仰祈豫大伏願體天弘化斂五福以錫民承幹偕行撫三辰而宰物聖功時敍大敷六合之春景運日隆永介萬年之壽臣無任﹝云云﹞

又賀正旦表

元辰獻歲聿占四始之祥首祚當陽誕設九儀之會天佑維新之景運日增永命之丕基慶集皇躬歡騰寰宇恭惟皇上體元居正乘震執規月令周旋布政靑陽之左天時茂對同符斗柄之東懸象魏以和民垂衣裳而恭己天地交泰茂裁成輔相之能上下志同繼明良喜起之盛當三元之令節適百辟之來王南面受圖中庭旅贄執玊帛者萬國舞干羽於兩階日月光華旦復旦於元旦臣民滌蕩新又新而作新髙居絳節之朝洞啟蒼龍之闕卿云縹緲瑞藹繽紛臣等叨侍淸班忻逢縟典沾濡徳澤隨萬物而生輝感格聲容偕百獸而率舞效王公之上壽獻椒柏以稱觴瞻望靑旗知天顏之齊豫傳呼彩仗聆玊語之春溫仰陽徳之正隆荷乾元之大造三靈協順與三朝而俱升百福永綏衍百祥而並受履端於始舉正於中歸余於終期三百六旬以成歲如山如阜如岡如陵如川方至膺億千萬壽以統天臣無任﹝云云﹞

又賀正旦表

伏以兆正三陽茂協履端之慶曆新二紀忻逢布象之和品類作而咸亨乾坤交而成泰呼嵩效祝擊壤騰歡恭惟皇上道合無私徳建有極垂衣裳而撫四海察璣衡以順三辰衍太平有道之長臻端拱無爲之盛日行黃道藹瑞气於正元云擁紫宸極休徵於獻歲四方來賀鵷鷺之抃舞充庭萬國稱臣玉帛之旅輸盈府春從天上艸木生光澤布域中華夷恭戴臣等幸班禁侍久沐恩私犬馬無知願竭服箱之力乾坤罔極曷申補報之私忻戴微情倍萬恆品伏願五福時斂百祿是遒王道偕日月而並明聖壽與天地而同久臣等無任﹝云云﹞

賀建慈慶慈寧兩宮表

伏以並建慈宮新一代尊隆之典光輝祖構壯九重巨麗之觀貽萬世之洪休風四海以純孝鴻名昭掲駿業備成歡洽寰區慶綿宗社臣等誠歡誠抃稽首頓首上言竊以聖人之徳莫加於孝天子之貴必有所尊姜嫄肇稷以配天簡狄生商而受命粵惟坤元之效法式開幹運以當陽是宜兼尊養之隆爰以篤育成之慶長樂有聞於漢世興慶實紀於唐年義本無稽制亦未稱曽如聖代獨創宏規法象上接於鉤陳位置適當於震兌千楹嶽峙百棟云興岌臺殿之嵯峨翼廊廡之窈窕層階阿閣旣軒豁以崢嶸奧室曲房亦虛明而姢靚檐牙屹以並望輦道宛其中通左慈慶右慈寧名實昭乎日月祖太任母太姒福履恊於天人豈惟隆孝養於一時蓋將垂法制於百代信王者之備物見聖人之盡倫事耀前聞業彰盛徳玆蓋伏遇皇帝陛下道髙萬古徳配二儀究仁義禮樂之精微得堯舜禹湯之純一大孝格於天地至徳感乎神明酌典則以兼法前王善繼述而增光列聖惟立愛莫先於老老而推恩必始於親親用寅重乎母儀示日嚴乎子道龍樓問寢儼天步以雍雍鶴禁承歡奉慈顏之穆穆嗣帝歷無疆之佑集仙源積慶之圖茂衍新祺彌膺多福此實我皇上孝心篤至睿性髙明振無前之休以垂子孫億萬年無疆之慶者也臣等幸際熈朝恭逢盛事歡同燕雀依大廈之帡幪班列鵷鴻奉宸旒於淸穆五云絳闕宵輝南極之星萬歲玉巵晝永東朝之日伏惟皇極茂建大道允升一孝立而萬化行百順從而兩儀奠徽猷懿範世揚文母之休嘉聖子神孫克對皇天之眷命臣無任﹝云云﹞

賀醴泉表

伏以二气委和慶澤啟華池之瑞萬靈禔祉祥原應淸室之符惟聖徳速於感通故休禎必以類至矧玆上瑞洽於明辰昔陶唐之徳茂淸平若有夏之化成俊乂必稽盛世乃恊殊祥豈惟漢室中元之僅聞寧多宋時陽址之一見歷宣往牒殊溢前休玆蓋恭遇皇上道合干行徳同坤厚茂澤旁滋於觸類汪恩普施於同仁是以天錫休徵地宣靈祕神流浚發靈液潛通初汩汩以微輸遂源源而畢達嗽瓊噴雪吐碧瀉靑湛天光於一泓映日華於四際弗先弗後允將誕聖之期非邇非遙適在殿廷之介𨿽卿云絢采未踰斯神釀之奇縱璚露飛甘豈若是靈膏之潤誠昌時之瑞應而一徳之明徵也臣等職列淸班恩沾霈澤欣逢慶典揄揚同寶鼎之歌快覩珍符稱頌擬溫泉之賦伏願三靈效職百福攸同率土淸寧賴一人之有慶自天申佑祝萬壽以無疆臣無任﹝云云﹞

賀白鹿表

伏以聖主當陽茂建升平之治皇天眷命屢徵物產之祥和气之所深培化工之所甚祕生非偶爾出固應期仰惟我皇上盛徳統天至仁撫世妙參三極髙蹈百王謳歌盡四海之臣民休澤被兩間之動植大塊積氤氳之化玄機運發育之功有鹿甡甡抱奇姿於中野厥形濯濯稟正色於西方霜毛蒙茸皓質鮮潔隨常貢而逺至充彤庭而並陳旣疑出自於冰山復訝來從於庾嶺華林內苑益爲天上之珍至性靈心自是仙源之種閒雅有度馴伏不驚眞同雍畤之麟來擾周文之囿覽觀往古總會前聞𨿽曰產不絕無然皆出非其正惟軒黃世曽一見遂得上眞若老子乘以誕生聿開玄道皇上肇降之日適此禎瑞之來誠萬歲之貞符爲千古之盛事臣等心同葵藿徳戴乾坤罄一毫捧日之私祝萬歲齊天之壽心𨿽罔極言不能宣伏願天地位而一人安陰陽和而萬物育諸福畢至承帝眷於益隆大化永孚系苞桑於彌固臣等無任﹝云云﹞

賀靈雨表

伏以玄修昭格天心鑑一念之精禋靈澍流滋聖徳感兩儀之順應寰區浹潤匝宇沾濡九重荷帝力於不言萬類仰神功於無象玆者恭遇皇上道通三極徳徹九玄念民事之維艱憂先稼穡欲歲功之時敍望切云霓傾黙禱於淸宮爰精修夫玄典油云觸石感通應六禱之誠靈澤流膏優渥慰三農之望沛流泉於井谷覃餘潤於田疇物與時欣徳隨天降臣等恩同沾被報乏涓埃時獲休徵願頌雨暘之若年占大有豫祈稼穡之成皇恩滲漉於無疆帝社綿延於不匱臣無任﹝云云﹞

賀擒虜賊表

具官某等謹奏爲慶賀事嘉靖二十三年十一月十一日恭覩皇上以擒獲逆惡首賊王三等告謝郊廟社稷臣等誠歡誠忭稽首頓首上言稱賀者伏以天動明威聲雷霆於九有帝昭聖武廓氛祲於八荒中外歡騰凶殘殄絕惟威靈之感召故忠義之奮興仰惟皇上徳契重玄道通三始昭事上帝而上帝居歆統攝萬靈而萬靈效順假神通以肅淸六合資玄佑以康濟兆民事有出於不虞變或生於所易幹違憲典悖逆天常雨露之施𨿽無擇乎禾莠梟獍之性實自戾於生成逆賊王三者本我邊氓原非異種往因風塵搶攘遂乃逋越叛亡頓懷蛇豕之心逺棲沙漠之地忘乾坤之大造安豢養之微私謂天道可以或逾而王法可以終逭大集醜類屢犯邊陲肆意虔劉恣行刼掠凶稔惡極三辰巳昭籍其辜罪積貫盈九幽乃陰禠其魄假手義勇效力擒狝向若虎狼之在郊劇有噬人之勢今如雞鶩之就縛曽無折箠之勞非緣神助於冥冥豈得功成之易易是宜梟之太白以正亂賊之誅懸之邊隅用示遐荒之警卽今羽翼之旣剪行將種類之漸除震驚氈裘之心發舒神人之憤尊國勢於難犯消邊患於未然宗社有靈臣民具慶臣等章縫在列文墨是司志切憂時漫許平戎之策力慚執鶩曽無負矢之能喜聞一士之成功想見三邊之息警依彤庭而稽首向楓陛以揚言伏願無怠無荒益務內修之實有嚴有翼不忘外攘之心囿海宇以同春奠皇圖於永固臣等無任﹝云云﹞

擬謝賜禦制重華等殿置經書備覽詩表

具官某伏蒙聖恩頒賜禦制重華殿各置經書備覽詩者載籍森嚴肅宸居之廣貯奎章炳煥拜皇澤之下施渙命來自九天睿識超於千古丕承至治宏闡聖文戴乾坤髙厚之恩被日月光華之燭謹攄誠而獻頌恭對闕以揚言臣某等誠歡誠忭稽首頓首竊惟帝王之學本於心帝王之心逹於政推之制作之實用固皆彌綸之大端粵自八卦畫於羲皇而文字始立一中發於堯帝而道學攸傳虞舜之勅天時幾商湯之明命顧諟敬止務緝熈之學燕居陳戶牖之銘此古昔獨盛於帝王所以並隆於治化降是而後義實尠聞問學畱心徒事虛文於口耳詞章究意率矜小技之雕鐫然且上下相誇後先逓述孰是身心之益曽無政治之禆歷選前代以來未有今日是舉玆蓋伏遇皇帝陛下聖神文武中正齋莊至徳上契乎重玄洪仁丕冒乎率土興居儆惕檢身常恐未遑夙夜憂勤求治眞如不及五兵盡戢動四海之歡歌諸福畢來蒸兩間之恊气皇風沕穆世教休明誠太平有道之時極天與人歸之至頃於治理之暇欲加遊息之功謂爲益宜莫如書故開卷必有所得命諸殿閣悉爲貯儲大訓法言在在具足牙籖錦帙種種精嚴天步所臨不必逺攜近挈聖意所及卽可隨取任觀惟玆一念之微實爲萬事之本蓋天下之道罔不萃於經書人主之心必當有所系屬皇上樂觀典冊靡間斯須是誠參前倚衡日周旋乎斯道執盈捧玉儼對越乎神明其於繕性養心蓋有黙契潛孚之妙惟而禦民撫世實多前言往行之資君徳攸闗治道所系此皇上超詣獨出之見得於端居靜養之餘旣非有所率循亦不由夫啟告爰揮睿藻用述皇情探義理之淵微闡聖賢之蘊奧培一心以學而善端日資貫萬事以心而幾微必察神明以徹合帝則而無愆徳業乃昌紹前休而克配謙虛望道學古得師不息著日新之功主敬造聖修之極由是而參贊化育由是而奠位乾坤惟體驗工夫之極純故功效發越之甚大典謨帙內何殊執中精一之言風雅篇中允契維天於穆之語會千聖之心於一旦括羣經之旨於一詩聲動宮商光騰奎壁帝王之文之盛其又何以加焉聖人之學之全蓋已盡於此矣顧皇翰眞同乎琬琰抑湛恩俯及於臣鄰臣等並以顓蒙之資素媿身心之學念微涓細壤智無補乎崇深而蟻悃葵誠志實切乎將順重叨錫賚愈切戰兢詎惟謹襲以世藏恆當洗心而日誦天地之全體𨿽非意度之所能窮日月之隙光猶幸窺測之微有見欽戴皇猷之盛節行看聖治之大成伏願有始有終益勤益敬以孔子之言爲必可法以堯舜之道爲必可行期致明徵務求實踐誠通三極功並兩儀囿斯民於不識不知措斯世於大化大順臣無任﹝云云﹞

致仕後賀聖節表

慶恊誕祥徳福兼隆於天縱仁逾必世華夷均被於日中秋際仲而旦浹旬宣八風於閶闔電繞樞而虹流渚兆六符於泰階誠九■﹝宀禹﹞同歡爲百王獨盛者也玆蓋伏遇皇帝陛下道合上玄剖神符以配帝化行無外握靈契以維坤禹迹中興道已崇而心下舜華重恊徳愈盛而撝謙應一元十二萬年卜修齡之伊始肇九重三十二載覩景命之方新萬國咸寧昭太平於有象諸禎畢集迓初度以開先嘉气充盈休光炳煥呈上瑞於白兔發盛徳於金精气應西成律調南呂天香乍騰於紫禁月色將麗於丹霄正治隆化洽之辰極天與人歸之至矧玆臣庶曷罄名言臣樗櫟腐材江湖逺迹章縫竊幸恩榮特賜於始終芹曝有懷瞻戀敢殊於仕隠丹心爲國竟何補於乾坤皓首戀君實不忘於畎畝歌堯風而擊壤望魏闕以呼嵩伏願皇極彌昌天休滋至輝聮南極凝萬壽之無疆心拱北辰仰一人之有慶臣某無任瞻天仰聖欣躍慶戴之至謹具表差義男某賫捧奏聞

文簡集卷四

●欽定四庫全書

文簡集卷五

﹝明﹞孫承恩撰

○疏

請皇太子出閣讀書疏

具官某等謹奏爲禮儀事臣等並以庸愚荷蒙皇上簡拔列職宮僚媿無以仰答聖恩於萬一邇者恭遇皇上念皇太子冠讀維時特命輔臣猥及臣某查議舊典擇吉舉行此實宗社無疆至計綸音一播中外臣民踴躍稱慶臣等職當輔導方與眾拭目快瞻盛典繼聞禮部有暫輟之請伏蒙皇上降諭輔臣只可移取通利之辰不宜暫止此誠皇上逺覽獨斷愼重國本至意也臣等切思皇太子方當幼齡未勝繁禮若稍簡易亦必能行但今宮中演習左右內侍率皆朝夕與居易於玩狎將順則有匡正則無演習之時或多扞格先儒有云習與智長化與心成是以古人尙有𦇤褓之教以成養正之功冠禮𨿽云一事固至教之攸寓蓋不惟期以成人之道而謹其儀節正其心志作其精神端其趨向所闗匪細況皇太子岐嶷之質凖以祖宗法制早誨豫養實在此時臣等欲望皇上先令皇太子躬行朝謁皇上親閱其拜稽進退之度如有稍不合式卽賜面諭夫皇上有君之尊有父之親臨之在上皇太子嚴敬心生教必易入且得躬覩皇上天徳巍巍一言一動莫非觀法所謂不言之教黙契潛孚感化尢速至於東宮內侍人員更望天語叮嚀令其仰體皇上至愛至教之意各事之以正俚言褻語毋得一入其耳戲狎無益之事玩好不中之物毋得一接其目皇上旣身教於上而又令內侍祗承於下將見皇太子言動日謹禮文日閒如聖諭所謂移旬演習自熟端必然矣其冠讀舊儀仍乞皇上親賜裁省乘此春和舉行則上足以副皇上佑啟之心下足以慰臣民願望之意宗社幸甚天下幸甚

請二王出閣講讀疏

臣惟自古帝王享有天下思欲開萬世無疆之業莫不以儲嗣爲重而儲嗣莫不以教養爲急誠以儲嗣者繼紹大宗統承天位異時君國子民責任攸在夫人必教而後習而教必以豫是以古之帝王無不以是爲重且急也伏惟天眷聖明皇嗣蕃衍恭聞二皇子睿齡已長英質夙成固各有爲善之資則教養之務正在今日譬之金以煉而益精玉必琢而成器則豫養以成徳豫學以明理其事一也臣伏見皇上頃者札諭輔臣欲爲二皇子議舉選婚之典此實宗社大計皇上不俟人言特爲念及蓋天啟聖衷意有所在中外臣民無任忻慰臣等庸愚繆叨侍從荷蒙聖恩拔擢濫職宮僚固輔導東宮之官則所以將順徳意之美者非臣責哉臣愚竊惟學記云當其可之謂時今二皇子之年維其時矣則出閣講讀在今日豈可緩哉或言東宮冊立大典未行名位未辧若講讀之禮須冊立舉而後可及臣愚竊謂時易過而難畱心常懈而易置只今冬寒歲暮固不及舉迨明春和暖景日休明講讀之舉允宜其時冊立婚選皆禮部事臣不敢知至於講讀之請則臣之事臣不以時進言則不惟上負皇上任使之心下貽臣僚鰥曠之誚臣之爲罪其將何辭臣愚妄意今新正伊邇乞勑禮部欽天監揀選吉日請二皇子俱暫以親王禮出閣講讀惟皇上命官教道之聖子天聰啟悟必易俟皇上淵衷旣定然後再舉鴻儀崇登鶴禁選婚分封之典以次施行其於事理未爲不可如此則養以豫而睿徳早成學以時而令資益茂上之可以爲聖次之可以爲賢上足以慰皇上貽謀之逺下可以慰臣民瞻仰之素而愚臣鰥曠之罪亦可以稍逭萬一矣干冒天威罪當萬死伏望皇上俯鑑臣愚曲垂寛宥豈惟臣愚幸甚天下臣民不勝幸甚爲此具本親賫謹具奏聞伏候勅旨

請二王講讀第二疏

謹奏爲請二王及時講讀事臣惟人必學而知道道以學而後知人之不可不學也記曰禁於未然之謂時學之不可以後也蓋凡士庶莫不皆然而況帝王之子及時務學其所系甚重而顧可後哉故曰化民成俗必由於學古之王者建國君民教學爲先伏見裕王景王二殿下近已舉行冠禮岐嶷卓異英姿秀出睿徳夙成中外臣民得於瞻仰傳聞莫不忻慰臣惟冠者成人也聖父在上將責以爲人臣爲人子之道古者十五入大學學也者正所以學乎此也二王固各有爲善之資則今亦惟務學而已蓋𨿽以聖人生知亦未始不學孔子十五而志學臣謂二王旣冠以後出講務學當以次及而逾旬不聞意皇上淵衷蓋已豫定不敢率易進言煩瀆後該禮科給事中章適疏請講讀隨該禮部題覆奉聖旨這事朕與卿計令舉行何待適言臣竊謂淵衷果自有主非臣下所能測識也然伏俟又已二旬尙未見聖裁臣愚竊謂時者易邁而不復二王講讀已自過時若復因循怠緩坐廢光陰則理義將蔽於見聞徳性將移於習染𨿽有令質而末由知道則於所以爲人子爲人臣者恐未能各盡其當然無以副我皇上之意也臣愚不勝拳拳只今時日淸和上下恬熈朝野安靜正惟讀書講學之時伏望皇上勅下禮部行欽天監揀選吉日命二王出閣講讀教導之官惟聖意所用則啟迪之下理義日明涵養之餘徳性日熟開悟通達堅定純固上可以爲聖次可以爲賢稱其爲大聖人之子而我皇上貽謀燕翼之心其永慰矣臣犬馬之齒已七十一歲衰老日甚疾病纒綿計日待盡豈復更有希冀但受皇上簡任厚恩而官以侍從爲職朝夕恐恐無能少伸禆補仰答恩私故敢冒昧披瀝誠悃干冒天威臣不勝恐懼戰栗俯伏待罪之至謹具本親賫奏聞伏候勅旨

請冊立東宮疏

請及時舉建儲大禮以重國本以培國祚事臣等竊惟元良系天下根本建儲實宗社永圖見於詩書所載古今明徵皇上聖明天縱固已早見豫計何待臣下淺陋之識仰贊萬一惟聖學須於豫養嗣徳罔不在初古者十五而入大學自天子至於庶人共之自昔聖帝明王曁我祖宗列聖莫不致意於是誠以逺貽謀重國本也然必冊立之典定而後可及於講讀冊立定而名分正講讀親而聖學明今天潢衍慶已及茂齡而鶴禁尙虛鴻儀未舉此必以深槪於淵衷而天下臣民之所仰望者也臣等並以庸愚叨荷國家作養臣近又蒙皇上矜錄於廢棄之餘以還輔導之職竊祿以來未有寸補顧今國家之大計與臣等之職守莫有重且急於此者輙冒昧陳懇儻蒙聖明兪允下臣議於所司具儀上請欽定乘此春和舉行則名分旣正教養亦豫承祧主鬯隆燕翼於靈長而積學修身及春秋之鼎盛國本以定睿徳以成宗社無疆之福端在於此也伏惟聖明俯賜采納天下幸甚臣愚幸甚臣等不勝瞻仰祈懇之至爲此具本親賫謹具題聞伏候勅旨

請冊立東宮第三疏

請及時舉建儲大禮以重國本事臣惟太子者天子之貳上承列聖之宗祧下開萬世之統緒是以古帝王之膺歷受圖貽謀胤嗣與臣下之進言入諫爲國效忠莫不以早建豫養爲務我國家爲重詹府之制設坊局之官非以備人員而已臣以庸愚濫當宮僚之首念惟皇子年及十五正宜出閣講讀之期而名稱未正震位久虛是在臣職所當言此而不言臣則有罪於本月某日冒昧具疏陳請候命連日未蒙賜允施行仰惟皇上宸衷淵穆固非臣愚所能窺測但惟建儲國家至大至切之務以其時則不可失以其事則所系重臣先年嘗待罪禮部兼職宮詹中蒙恩準休致去自分沒齒田園無望仕進而獨念叨沐國家作養三十餘年之恩未有毫髮報稱余非所及獨建儲一大事恆切於心繼聞禮部嘗題請二次俱未舉行顧臣身在艸莽無由自效夙夜耿耿常恐溘光朝露且不瞑目幸蒙皇上不終廢棄復賜召還職専詹府臣竊自謂賢俊滿朝任使無缺而復錄及臣者意者復欲責臣以輔導畢此一大事臣之朴忠庶得少償矣乎深竊自幸是以力疾兼程而來以仰副皇上盛意比至受職造次未敢爲請繼則復值國事搶攘尙猶不敢煩瀆玆忽又己更歲只今春气和煦朝野恬熈舉行大禮更復何待是在皇上一措之意而已臣今已七十二歲犬馬餘生知復有幾皇上之所以用臣與臣未畢之志誠願及未塡溝壑得覩熈朝巨典以效涓埃仰答天地洪恩於萬一故敢不避譴責再進狂言干冒宸聰罪當萬死伏望矜憫臣愚少霽威嚴俯垂寛納豈止臣一人之幸將宗社之靈實與聞之臣無任激切仰戴祈懇之至爲此具本親賫謹具題以聞伏候勅旨

遣永明殿上香謝恩疏

地接皇居啟宮墻之肅穆禮隆道統掲昭事之崇嚴奉帝命以將承豈臣愚之可稱慚惟汗下心切冰兢恭惟皇上以神聖之資膺君師之任惟古是則欲大有爲謂道原於天允在人以承其緒道傳於古當自我以會其宗上遡羲軒下及周孔創永明之邃殿妥列聖之神靈定涓朔望之辰一展瞻依之敬顧萬幾之時系或遣代之間行濟濟大僚孰弗宜於任使庸庸末品敢冀望於眷存仰荷鈞恩知非承乏重琳瑯之禦筆題犬馬之微名初傳示而若驚繼奔趨而恐後金門乍辟瞻星月之在天玉殿遙開覩豆籩之敷席循墻局蹐執事屏營逹帝徳之精禋竭臣恭之稽拜盛典肇隆於明代睿謨實耀乎前聞伏願道務躬行建皇極以刑四海徳惟善政敷至治以康兆民大化顯行皇圖永固臣無任﹝云云﹞

陽慶進香謝賜銀幣疏

一陽肇復再惟玄典之修百辟寅承式體聖心之敬固臣子當然之分無分毫可錄之功冒叨渥賞之駢蕃俯媿瓣香之微末臣無任﹝云云﹞

請九門施藥疏

具官某等竊惟聖人憂民無所不用其極凡饑寒疾病舉切吾身先事而預爲之防患至而曲爲之處仰惟我皇上此心實與古先聖同符合轍身居淸穆心在閭閻屢詔有司賑卹貧匱拳拳之念上徹穹玄臣等竊見比者時當盛暑炎气鬱蒸積沴成災散爲疫癘傳聞都城內外民無老幼傳染甚多僵僕相繼況窮巷蔀屋單夫寡婦食不充口一有疾病醫藥尢艱坐視危殆臣等考之周禮醫師之職其屬有疾醫以掌養萬民之疾病凡有疾病者使分而治之所以惠養黎元重卹民命爲慮周矣臣等愚見伏望皇上勅下太醫院差官督同順天府惠民藥局給散藥材檢驗方書某方可防未病某方可治己病考論運气量治湯藥分撥醫士九人於九門人煙輳集之處招諭給散庶幾未病者得先事可免已病者亦不至顚危其於貧窶之人尢爲便益天心降鑑𨿽有厲气不爲災矣臣等以庸碌備員無能仰贊聖化偶有所見謹用上陳干冒天威下情無任恐懼隕越之至

謝賜藥疏

仁民利物聖人存博施之心拯困扶危王者有補天之政肇爲醫藥爰濟沈痾道𨿽昉於古先事則盛於今日臣民具慶感激難名仰惟皇上道契羲皇心含造化以萬物爲一體視四海爲一家保民如傷求治不及頃因時饑作沴遂致疫厲肆行旣納臣言命所司廣爲治療復厪宸慮謂庸術尠克奏功俯念民艱親勞神運爰稽祕錄酌病宜以制方特發內藏備珍材以成劑九門施散爭來逺邑之民萬口歡呼頓脫顚連之苦溥玄功於不宰妙神化於無爲謂臣等昔疏請之與聞繼奔趨之有事眷懷均惠特命寵頒榮捧而歸式覩妻孥之驚喜珍襲以待何虞疹疾之侵陵助蒲栁之衰姿激風雲之壯气自今以往皆仰藉於生成此身之餘更無以爲補報臣無任﹝云云﹞

施藥復命謝賜銀幣寶鈔疏

具官某恭遇皇上以朝天等三宮門外欽施禦藥命臣等提督施散事竣蒙聖恩賞臣等各銀三十兩彩段二表裏新鈔五千貫謹稽首頓首祗領訖除赴鴻臚寺報名廷謝外伏以聖人存心斯世洪仁丕冒而弗遺王者加恵窮民善政曲成而無倦憫物疵之莫救出神劑以敷施渙命祗承寵頒濫廁名言罔旣感懼交並仰惟皇上愛洽黎元恩同大造視札瘥之在下若痌瘝之切身道傳羲聖之眞法用桐君之妙罄都城而普濟卽如意以名丹廢疾皆痊枯槁受回生之賜沈痾並起殘癃全未盡之年功覃生育之仁道合培成之化臣等備員供事有媿贊襄𨿽殫犬馬微勞奚補乾坤大徳幸逃嚴譴誤被溫綸賞旣懋於鼎來榮逾加於晉錫白金耀目彩服飾躬寶鏹駢蕃書囊充溢叨玆異數實倍常倫心仰戴於鴻休喜不勝於雀躍伏願神功黙契膺百順於無疆大化旁流保萬物於咸若聖壽川增日至皇圖地久天長﹝云云﹞

再遣施藥事完復命疏

具官某等伏以天地以大生爲心合羣品而並覆聖意以弘仁爲念無一日而或忘思之也必周防之也必豫至於醫藥尢切民生然歷觀前代之君率莫究心於是乃今制爲成藥況復頒自尙方曠古所無盛時僅有仰惟皇上心同造化惠洽黎元曲成不遺廣祖宗惠民之術徧育無外體皇考愛物之仁旁推輔相之宜恆切痌瘝之慮醫有活人之責藥無愈疾之能悼彼顚連不可計數凡其不救之廢疾豈皆已盡之天年方固有通神之功人實難希世之遇聖心弗念民命孰憑恩無間於富貧施必先乎老弱塡衢溢巷羣來逺近之民舉手傾心盡感刀圭之賜化機黙運帝澤旁流蓋自春之頒已喜沈痾之漸少由今以往懸知民物之大康鼓元气於寰區布太和於宇宙著參贊之明效成位育之極功誠爲徳冠百王功髙千古者也臣等再奉聖旨一遵成規濫與奔趨無能贊助覩玆盛事庸展頌私仰天地之仁而誠不自諭囿乾坤之大而口莫能言惟曁臣民同一歡忭﹝云云﹞

施藥事完復謝賜銀幣疏

具官某伏以綸音溫被荷寵渥之自天寶藏分頒愧報稱之無地省躬知懼揣分難消臣誠惶誠恐稽首頓首恭惟皇上大徳配天至仁育物軫念君民之一體爲圖生殖之萬全金鼎飛丹七返萃神醫之妙瓊宮普惠九秋回帝域之春臣等猥以庸愚叨承任使因人成事深虞徳意之尙孤惟帝其天𨿽在微勞而必錄包涵無外錫予有加彩帛承筐顧補衮之何力帑銀在笥於作礪以無能實多蚊負之慚惶叨沐鴻恩之浩蕩敢不志堅百錬仰沾鎔鑄之休行累一絲勉效忠貞之節伏願仁風敷暢和气四周至治無虞被祥光於八表太平有象普福蔭於萬年敷同四海之心共祝一人之慶臣無任﹝云云﹞

請給藥九邊將士疏

具官某等謹奏爲廣聖恩重邊圉以激勵人心事臣等竊惟聖人愛民之心無窮而勢則有限以有限之勢而欲盡無窮之心則其推之也必有道處之也必有術是以博施濟眾爲堯舜所難而天下萬世稱其仁者惟是故也仰惟皇上愛民拳拳仁同天覆頃者念民生疾疹世醫旣無善藥貧者況莫致醫一抱沈痾多至不救是以特稽祕錄制造神丹遣臣等於朝天等三宮給散民庶臣等欽遵督同委官並地方人役連日施散凡逺近軍民老弱有疾隨請隨付莫不歡呼踴躍而去其報服飲有效者日不下數百轉呻吟於謳歌置夭札於仁壽甚盛事也臣等竊惟皇上於畿甸之民三施藥矣蓋自二十一年之夏與今歲之春並今次所施沾被聖恩者殆將百萬輦轂之下亦已周徧浹洽俱獲生全矣惟是限隔逺地爲皇上守禦邊圉之臣與夫披堅執鋭之士沙漠苦寒之處醫藥少通聞其有疾病者惟事巫覡不知治療𨿽有官醫在軍亦不過虛應故事是以沈痾展轉顚危暴卒無所倚賴戕傷尢多念其同戴堯天同瞻舜日聞皇上有此施藥之舉翹首企足寧無欲得之願夫聖人之仁篤近舉逺皇上雨露曠蕩之恩篤近者不啻足矣舉逺者有未徧也臣愚伏望皇上一面委臣等照舊京城給散或成藥尙有餘者差官二三員分投賫送各邊上令彼處巡撫都禦史量爲給施其將官等或三袋或二袋軍士各一袋散畢各造冊繳奏不惟病者得以生全抑使人人知我皇上存念疎逺加意邊陲恩洽則感深感深則思奮思奮則气倍气倍則戮力其爲邊圉之助豈少哉夫古人投醪挾纊者尙可以激勵士心故宋祖賜西徵裘帽三軍感泣況皇上以眞徳實惠溥及萬眾其所以感刻而思報者又當何如也臣等才識庸下濫蒙皇上委任仰惟神謨天運豈尋常所能窺測萬一偶有此見輙敢冒昧上聞狂妄之罪惟皇上俯加矜察焉臣等無任隕越戰懼之至

文簡集卷五

●欽定四庫全書

文簡集卷六

﹝明﹞孫承恩撰

○疏

顯陵興工祭告題知疏

具官臣某爲欽奉勅諭事謹遵奉欽定十月二十五日未時吉恭行祭告興工訖仰惟皇上孝思無窮園陵軫念頃因修飾之舉益崇哀慕之情臣以庸愚濫承委任星軺夙夜敢辭奔走之勞天語丘山殊切淵冰之懼整齊庶務戒約百司儼二聖之對臨竭一誠之昭格云陰開朗風日晴和庶民子來眾藝畢集卽人心之趨事知大工之亟成臣叨與盛儀榮逾素分仰瞻紫極修封疏以遙馳俯瀝丹誠冀宸衷之稍慰爲此具本差承差胡朝宗親賫謹具題知

顯陵工完祭告題知疏

仁人盡親愛之誠有感卽觸大孝極終身之慕無時或忘矧惟陵園尢切軫念肆殿宇之少敝爲聖心之深憂發命詢謀擇人任事専大廷之元僚以董其務付禁近之親臣以監厥成官必備乎庶員工必選乎眾藝事當再舉計出萬全惟及時以圖爲故事易集而財不費惟得人以綜理故工具美而日不逾復棟宇之巍峩增山陵之气勢臣以庸陋濫司禮儀精白仰聖訓之昭昭恪恭奉王言之凜凜駿奔從事𨿽夙夜之不遑冰兢積中懼愆尢之不免叨榮異數一快平生詠先皇徳澤之隆仰大君制作之盛山川盤亙王气鬱蔥莫罄揄揚徒增欽嘆神靈千古奠鴻業於無窮彤史萬年貽聖謨於不朽爲此具本﹝云云﹞

祭顯陵事畢回京謝賜銀幣疏

具官某欽蒙遣祭顯陵畢回京復命伏蒙賜銀貳拾兩紵絲二表裏鈔一千貫臣謹頓首拜領訖竊惟聖心永孝特虔遣告之儀臣職何禆敢受殊常之賜衣裳在笥彰華耀於匪頒寶鏹席珍戴光榮於晉錫顧惟膚淺濫沐寵榮此蓋恭遇皇上大孝格天駿命聿隆於祀典至仁覆物鴻私仰荷於崇褒臣薦承髙厚之恩莫罄涓埃之報服之無斁終身永佩夫絲綸守之如泉日用敢忘於陶冶伏願文謨武烈治兼三五之英聖子神孫派衍億千之盛臣下情無任﹝云云﹞

顯陵工完謝賜銀幣疏具官某欽蒙聖恩賞銀叄拾兩紵絲二表裏臣謹頓首拜領訖伏以陵殿重新禮稱尊崇之典聖恩廣被貺多繁縟之儀賞旣懋於鼎來榮逾加於晉錫白金耀目彩幣章身揣分奚堪省躬實懼玆蓋恭遇皇上制作開先規模裕後竭精誠於霜露永伸終慕之懷渙綸綍於日星大布匪頒之賜至如凡品亦誤殊恩臣敢不服以自珍藏之爲寶鈞鎔陶冶寧忘作礪之資衣被裁成尢切不衷之誚伏願廟謨光大益宏錫類之深仁天眷靈長昭受顯親之遐福臣無任﹝云云﹞

景命進香謝恩疏

星宮毓瑞賀元造之再周景炁凝華會長年之二慶崇修丹籙翊贊玄儀集萬福於聖人竭一誠於臣子瓣香上進大賚下頒愧叨金帛之榮慚竊珍羞之異永言戴荷莫罄揄揚臣無任﹝云云﹞

陽慶進文字謝賜銀幣疏

香炷冒陳已荷隆恩之寵錫科文恭進復驚渥賞之下頒撰述在侍從當然玄典矧聖明至重𨿽編摩終歲是亦未足爲勞顧纂輯暫時而可卽爲盡職精工文綺生光衰老之軀璀璨良金增重寒儒之篋是於履長之一節幸叨拜賜之兩番固由撫眷之至仁恐爲公家之屢費欲控辭而弗敢彊登拜以未安藏之中心誓捐糜於此日懷之沒齒擬銜結於他生臣無任﹝云云﹞

景惠殿工成祭告謝賜疏

肇隆新祀曠典殊聞恭荷祭余洪恩均沛伏以醫與儒道而同用藥爲民命之攸闗爰稽上古聖神乃始創爲法制下及歷代賢哲由玆祖述益勤補造化之玄功救蒼生之夭札是以凡有家國之寄皆當愼重於斯然而報祀禮文率多循襲簡陋不有大聖之作曷觀曠古之規恭惟我皇上道統三元徳冒九有心存黎庶頃刻不忘於懷政寓仁恩無往不用其至謂玆醫藥尢切民生式修昭事之儀以示隆重之意鼎新殿宇極偉麗於觀瞻寅勅臣工竭肅恭於妥侑冀感孚於黙黙獲顯相於昭昭臣等叨與禮官覩玆盛事傳頒膰脤仰大造以洪施飽溢肺腸媿素飡而無補伏願一人有慶四海同春軒岐之術大明和扁之流繼出鼓太和於宇宙敷天坐致乎雍熈復元气於渾淪率土同躋於仁壽聖心以懌王道永昌臣等下情無任﹝云云﹞

歲終例賞謝恩疏

明主蓄臣以充任使之用人臣效職當躬夙夜之勞匪惟義分之固然自是施報之宜爾顧食祿已叨於周歲又匪頒忽見於一朝拜賜自天措身無地仰惟皇上用人不遺寸善施恩每越恆規沛汪澤於天心出下情於意外臣顓蒙無似侍從濫塵𨿽鉛槧勉竭於晨昏媿淺庸無禆於絲髮何期大賚亦並諸臣璀璨良金藏衣笥而增重鮮華彩繪懸書室以生輝詎輕易遂爲日用之需當珍襲允爲後人之守家傳盛遇世念皇恩蹇拙無才難罄感懷之語朴誠自許誓殫酬報之私臣無任﹝云云﹞

元旦玉仙宮門慶祝疏

紫極開祥慶一气方亨之候靑華布淑正九重納佑之辰臣某禱南嶽以歡呼瞻北辰而舞蹈恭願皇上履泰階之景運道契三玄握幹始之禎符化行九有惟淸惟靜乃聖乃神超廣成千二百之遐齡並天下萬八千之歷數臣無任﹝云云﹞

辭免光祿寺日給膳羞疏

奏爲辭免賜給史館酒飯事節該大學士嚴嵩題爲纂修書籍事奉聖旨著孫承恩張潮充副總裁官欽此専在史館恭修大明會典所有光祿寺酒飯照例逐一闗支近日復蒙聖恩令臣管理部事臣已欽遵到任管事臣切思幸際聖明猥蒙簡拔已司邦禮復領宮詹養亷之資叨經年月補報之益尙缺絲毫倘復給於大官誠益慚於厚饗伏乞容臣辭免前頂酒飯自到任日爲始截日住支其日前所修大明會典容臣等參校編摩候功完之日謹當繕寫呈進庶幾微臣稍伸敬事之誠幸逭素飡之誚臣無任惶恐祈懇之至

仙慶進香謝恩疏

瑤宮久寂九重撫節以興思玄典再修百辟戴天而展敬垂千齡之懿範倐二載之仙逰隆名極天上之尊崇陟降在帝居之左右配天坤徳允惟列聖之歆護國陰功猶切羣生之望臣率循常職恭進炷香濫承渥賞之恩深抱無功之媿報酬何以感刻難勝日月貞明仰大明於一統乾坤貞觀祝嘉靖於萬年臣無任﹝云云﹞

復謝賜藥疏

具官某伏以聖王存心無外澤務均施大智待物有差恩必隆近欲禆民庶之全其壽尢樂臣子之同其休俯媿顓蒙濫承優渥仰惟皇上道凝元始徳契重玄體天地以爲心紹神黃而舉事謂羣情之所願欲壽實爲先六气之所浸淫病則不免治療若非神妙顚連寧得生全特軫皇情制爲成藥旣已覃施於黎庶遂因普及於微臣恩較眾殊數於常倍豈造物錫與生成之徳獨有所偏謂臣愚俯仰系屬之私均將是賴此實聖皇體念之至意益增臣子激勵之微石難名糜軀曷報臣等百拜以受什襲爲藏緩急用之有餘旦夕恃以無恐蠲除疾疹益堪趨事之勞禆助精神更有效忠之地臣無任﹝云云﹞

賀永禧仙宮安扁疏

仙宮再辟巨榜髙懸龍鳯岌乎糾纒雲煙玆以滃郁卽上天之眷佑占皇祚之方隆夷夏同歡神人共慶伏以史冊紀禎祥事闗時而必錄春秋重興作役在民而必書長樂儲祥名𨿽聞於前代髙閎傑構制莫傳於後人取號實疏爲義亦淺然且迹傳往昔光映瑤編而況此仙宮定號之初實我皇上受釐之始是蓋芳騰宇宙美冠殷周天同大而日同輝聖與謀而神與巧創玆傑制工掩前人者也仰惟我皇上存心精黙體道淵衝頃因禱祀之典屢興謂焚修之所未稱益宏聖制遂有玆宮一木寸磚方看聚於旬日千楹萬棟忽驚覩於崇朝歷考前聞未有其比臣目玆盛美莫罄敷宣陪鵷行以入賀難同率舞之歡望鳯闕以揚言願效梓人之頌臣等無任﹝云云﹞

祈雪進香謝賞疏

玄儀肅啟祈三白以兆年丰丹陛寅趨竭寸忱而供臣職諒天心之佑聖鑑帝徳之勤民無能贊助於分毫徒竊效勞於奔走奉駢蕃之寵錫興感激之愚衷無說揄揚有慚面目報酬何以乃心口以自謀佩服難忘但肺肝而深刻

賀瑞雪疏

聖徳升聞無髙弗格至誠潛逹有感必通覩六出之呈奇喜羣生之獲賴歡騰周甸頌溢堯衢仰惟我皇上徳配昊穹道同元始畱心民隠無乎不卽弭寧之方精意玄功有作率爲綏和之本頃因冬將逾月雪尙厪施爰申洪典之修重爲蒼生之禱瀝誠致懇浹日益虔精禋旁達乎璇臺呼吸上通乎帝座指揮滕六號令玄冥不後不先適惟大雪之候以慘以肅式章陰徳之成實有契乎玄功詎止驗乎穡事皇威暢達廓萬里之烽煙義气嚴凝正九天之肅殺妖氛逺絕疵癘不興允昭至徳之玄微實表太平之有象气機孚格莫盛於玆帝王貞符孰有過此臣等謬叨淸秩沐浴太和際熈代之淸寧仰乾元之覆幬伏願三靈眷顧茂膺純嘏之休四海謳歌長覩太平之象

元旦賜酒飯謝恩疏

萬福來從適屆履端之慶九重叩祝正當展敬之辰罄臣子之涓埃戴乾坤之髙厚寵頒下逮局■﹝戚﹞靡任在元輔則爲宜何微臣之敢冒領黃封而沾旣醉飡玉食而媿素餐白首光榮幸叨承於屢錫丹心報稱誓勉竭於餘生臣無任﹝云云﹞

遣祭永禧殿謝賜表裏疏

伏以玄宮創建荷天眷之潛通瑞榜宏開藉神功之黙佑信無誠而不格咸有事以爲榮恭惟皇上徳合九玄道孚泰一自虔修於內殿肇舉精禋頃寅禱於新宮特開宏構神明助化昭假居休爰從定號之初載修謝告之典凡叨對越咸竊揄揚臣榮列駿奔寵承鴻眷效趨蹌於展拜特軫睿衷荷珍錫之駢蕃殊越常分沾濡優渥荷戴兢惶臣無任﹝云云﹞

大告大典進香謝賞疏

春回海宇已看靑帝之敷仁聖憫閭閻更舉玄儀而祈歲僭表臣恭於香炷俯驚天澤於冰襟徒切感銘無能頌禱願丰稼穡時若雨暘同熈天地之淸夷永見邊陲之寧謐臣無任﹝云云﹞

幹光殿更扁祭告奉先殿謝賜祭品疏

華扁新更益著貽謀之盛鴻儀誕舉式彰繼志之休天道下際而常明景命適臨而肇事丕承玄貺茂集皇釐臣等莫與駿奔濫叨寵錫飲黃封而沾醉飡玉食以忘饑莫諭欣榮惟深銘刻無任歡忭感戴天恩之至

給假疏

臣一介艸茅淺陋無似幸際聖明濫竊侍從復蒙簡眷擢置宮僚屢叨寵賚逾於涯分但臣自去冬十一月以來奔走道途冒感風寒偶失解發遂致兩足受傷酸痛軟弱步履艱楚一向服藥調治罔有成效臣仰荷皇上天地髙厚之恩中心實切感激每思稱報萬分未酬故日逐勉彊趨事不敢以微疾自安柰臣稟賦素弱年齒漸邁積勞日深前疾又復加甚自今年七月以來每至夜分不能成寐輾轉達旦以致精神短少血气虛耗肌肉日就消痩臣舉家皇皇多方醫藥迄今未獲少愈況臣近蒙聖恩命充會典副總裁未能竭日夜之力以事編摩病中思惟若負芒背此實由臣福過災生不善調養之所致也伏乞聖慈俯念衰齡曲垂矜惻特賜假日容臣得就私宅専心醫治候將來少獲痊可卽出供職則臣犬馬未盡之歲實我皇上天地再造之恩也臣無任﹝云云﹞

考滿謝賜羊酒疏

勤勞莫罄濫延六載之榮寵祿已踰仍荷一朝之賜省循內愧瞻戴中兢伏念臣本艸茅謬參流品叨塵禁苑薦歷淸華顧資名已積於歲年而廩祿虛糜於日月方切懷憂於瘝曠何期錫賚以駢蕃尊俎登嘉榮溢大官之饗門閭增色恩叨內醞之頒惟天地之覆幬同仁故雨露之沾濡畢達臣感恩罔極報徳無由敢不益竭忠誠寧自諉於駑蹇愈加策勵期少效於涓埃臣無任﹝云云﹞

謝賜紅柿疏

華林異種出自上方綺席余珍賜來蔀屋甘淸玉露何論太華之蓮味重金莖寧羨洞庭之橘生芳津於咀咽滌塵思於煩囂感切肺腸光生幾席臣薦之祖禰分及妻孥卽物興思願丹衷之自托效忠殫力仰洪造以難酬臣無任﹝云云﹞

謝賜香茹飲疏

時當炎暑气滯鬱蒸我皇上茂對時育物之仁軫君臣一體之念特頒珍劑用資攝調臣方抱微痾仰叨寵錫感恩實同乎覆載圖報敢惜乎捐糜恭依法以煎烹謹不時而飲啜行看孱憊坐致平康臣無任﹝云云﹞

謝賜鮮柿疏

天家異品貢自親藩禦席余珍頒來下界覩頳顏之耀日想嘉核之含春安邑之產豈同靈闗之名莫並甘芳潤頰淸徹爽神仰飫恩私俯慚報稱未須百錬擬永托夫赤心歷自九秋誓堅持乎素節臣無任﹝云云﹞

考察自陳乞休疏

奏爲自陳不職乞賜罷黜以昭勸懲事近該吏部題奉欽依六年考察在京三品以上官員大臣自陳以俟聖明去畱此虞周黜陟幽明漢室考核名實國家磨礪羣臣之重務也臣忝從大臣之後例當自陳伏念臣一介艸茅叨居二品誤蒙皇上恩眷任用而碌碌庸庸於國家政機無禆絲髮臣且自知莫恕何況公論可容臣觀諸臣𨿽職務不同然莫不各有所事效謀宣力獨臣閒散𨿽有鉛槧微勞何補乾坤大造而猶濫糜厚祿繆列淸班瘝曠如臣允宜罷職臣所以局踖慚媿不能自安者也臣又惟詹事職系宮僚將來輔導儲君實其職務必得性行純篤經術通暢精力彊明者而後稱臣以淺薄疎庸旣無以爲異日涵養燻陶之資當啟沃訓迪之寄而年齒衰邁視聽昏蒙竊自揣量實不能副頃者臣以七十引年荷蒙皇上不卽斥棄復賜俯畱再欲自陳深懼煩瀆玆當朝廷公行憲典大明黜陟敢瀝悃誠懇求休退伏乞聖明將臣放歸田裏別任賢能則不肖者不得久妨仕路而朝廷收建官之效矣爲此具本親賫謹具奏聞伏俟勅旨

請老致仕疏

謹奏爲懇乞天恩容令休政事臣以淺薄備員詹府虛糜歲月碌碌無庸昨於去年十月初六日因老病不能供職具本乞恩休致荷蒙皇上不卽棄斥未賜允放諭以卿有疾宜善加調治不準休致此皇上俯念微臣不忍一旦棄遺洪恩浩大不勝感戴之至除已赴鴻臚寺報名初十日午門前叩頭謝恩重慚惶感深涕淚𨿽粉身碎骨圖報萬分邇來又易新歲歷四月矣仰體聖諭在寓延醫療治加意調理藥餌無日不親但臣年已七十三歲血气大衰非藥力所能療以是久服無效頭眩自汗日久自虛兼以脾胃損傷時苦泄瀉百病交攻莫可醫治舊有痰火等癥近復舉發繼又感冒風寒展轉沈重兩月以來睡臥牀簀醫藥不效飲食少用勞虛憊極骨痩如柴轉動須人扶抱此可證驗豈敢肆欺只今𨿽少進湯粥而消爍痰嗽日夜不歇漸成勞瘵實有性命之憂倘一旦溘然朝露家鄕迢逓水陸艱難私心過計實切愁苦人窮反本犬馬骸骨願得首丘恐不能遂伏枕涕泣無所控訴是用披瀝誠悃哀鳴於君父之前伏望皇上俯賜憐憫微臣激切之情容臣休致豈惟臣不勝大幸將舉家大小感戴天恩之至沒齒不忘矣

乞休第二疏

謹奏爲再乞天恩容令休致事臣於去年十一月初舊疾痰嗽舉發繼復感冒寒邪醫藥不效展轉沈重幾至狼狽三月有餘不能履地於今月日具本乞恩休致伏蒙皇上諭畱不卽棄斥臣惟君卽父也父之於子不因其子疾病無用遂加擯棄仍復保愛冀其痊愈子𨿽頑冥寧不知勉彊體念父心甘於自棄臣以庸末受皇上莫大之恩𨿽粉身碎骨無以爲報敢辭沒齒終事皇上豈忍一旦言去逺離闕庭仰戀聖恩肝膽如割皇天后土實所鑑臨但臣委系衰邁病勢不支一舉一動須藉於人𨿽復彊畱無所報效矧病日亟旦夕可慮決無痊愈之期家鄕逺隔幾四千里未知得遂生還與否伏望皇上俯賜憐憫早允臣去猶可不孤首丘之願微臣情出激切言詞粗率不知忌諱實不得已非敢過爲苦言以煩瀆聖聽干冒天威罪當萬死臣無任隕越戰汗待罪之至

乞休辭闕疏

臣頃具本乞恩休致荷蒙皇上憐臣衰老鑑臣誠切特許兪允且賜給驛續該臣子前軍都督府經歷司都事臣孫克宏爲臣老憊逺行身無親丁侍側具本奏瀆天聽給假送臣還鄕旣憫念臣曲賜全生又憫念臣子不奪其志使臣逺行有賴此皇上天寛地厚之徳臣父子𨿽萬死無以補報緣臣衰弱不能躬詣前朝叩謝除臣子克宏赴鴻臚寺報名廷謝外臣某無任忻忭仰戴之至謹具本奏謝以聞

致仕後聖節進香疏

臣荷蒙聖恩放歸已抵私家賴乾坤之洪造存丘壑之餘生感戀𨿽深報答無地玆恭遇萬壽聖節羣工拭目瞻虹流電繞之光四海傾心祝天長地久之算況臣竊祿四十餘年受恩倍尋常億萬身𨿽逺於魏闕祝敢後於堯封臣謹備彩香一座托都督陸恭代進獻帝壇仰祝崗陵之遐祉少申葵藿之微忱伏願履道凝神體元居正玄穹黙佑過周家定鼎卜年之期紫極呈祥接黃帝迎日推筴之統臣無任瞻天仰聖忻忭屏營之至爲此具本専差義男孫賫捧謹奏賀以聞

文簡集卷六

●欽定四庫全書

文簡集卷七

﹝明﹞孫承恩撰

○講章

孟子講章一道

孟子曰人皆有所不忍達之於其所忍仁也人皆有所不爲達之於其所爲義也

這是孟子盡心下篇教人推廣善端以盡性的說話孟子說人皆有惻隠之心故莫不有所不忍此仁之端也然以气稟之偏物欲之蔽則有不忍於此而忍於彼者矣能卽此不忍以推於所忍而亦不忍焉則惻隠之心無所壅遏而無往非仁矣人皆有羞惡之心莫不有所不爲此義之端也然以拘於气稟蔽於物欲則有此𨿽不爲而他則爲之者矣能卽此不爲者以推於所爲而亦不爲焉則羞惡之心無所間隔而無往非義矣夫仁義者天之所命而爲吾心固有之理與生俱生但其端在人發見甚微故必體驗察識卽其所發而擴充之斯可以全其本然否則善端愈微生道幾息展轉汩溺將無復有所不忍不爲者而仁義之性遂以梏亡此孟子教人之深意也臣惟人之有仁義卽天之有陰陽仁屬陽乃天地生物之心義屬陰乃天地嚴毅之气而人得之以爲心者也然人品不同故其分數亦異惟聖人者气質淸明道心純一合下便能不虧其固有之理全得天之生物者滿腔子皆是慈愛之充周全得天之嚴毅者滿腔子皆是道義之貫徹其於不忍不爲如水之必寒如火之必熱如騶虞之必不殺是以寛裕溫柔足以有容親親而仁民仁民而愛物舉一世而涵育之發彊剛毅足以有執正心以正朝廷正朝廷以正百官正百官以正萬民正萬民以正四方舉一世而裁制之盛徳大業皆自其一念不忍不爲者而推之也仰惟皇上稟上智之資具至聖之徳存心天下加惠小民愼刑獄時頒欽卹之條念煢鰥屢行賑卹之典檢身律己敬畏自持出入起居之罔弗欽發號施令之無不善仁義之徳與古帝王同符矣然堯舜尙以博施濟眾爲難聖賢每以理欲幾微爲懼道之無窮盡也如此伏願益培善端克新聖徳休息愛養凡膏澤可以厚生民者期於必行兼聽好察凡念慮少有乖道義者卽以斷止仁之施者愈深愈博義之立者愈宻愈精以之而育萬民以之而正萬國則徳業之盛眞可以比隆唐虞三代矣臣愚無任惓惓

書經講章二道

歲月日時無易百榖用成乂用明俊民用章家用平康

這是周書洪範篇箕子爲武王推衍庶徵之疇的說話上文旣言君臣當以歲月日之間五者之休咎爲徵以省已得失此又言休徵所感之效歲是一歲月是一月日是一日時是一時雨暘燠寒風五者該來的節候如春夏以燠秋冬以寒一歲之節候也六月䢐暑九月肅霜一月之節候也飄風不終朝驟雨不終日一日之節候也各以他那節候而至不少僣差休徵之應如此則其效當何如百榖是民食所資使或雨而澇暘而旱歲且歉矣今則件件皆得成熟國家政務所以爲治者茍天時旣逆則人事益乖今則事事皆得修明俊民是賢者若是气運不和則天地閉而賢人隠今則賢者在位能者在職俊民則章顯矣一家之中有九族焉茍气運乖逆則殃咎日至今則身其康彊子孫逢吉家則用平康矣是知人事之各臻其效者由天道之順其常然天道不自順則以五事之得也古之聖王所以兢兢業業惟恐少有過差修徳於身以爲召和之本當其時三光全而寒暑時五榖熟而人民育朝無廢政野無遺賢和气薫蒸休嘉旁達有由然矣降及後世君道不明本之身者固多過舉疵徳謬政致戾召乖治不古若亦何足怪仰惟皇上天縱聖哲純誠無疵懋徳建中旣足爲感召之本幾微戒懼每益愼省驗之功是宜休徵日臻治效日著然比者年榖𨿽登而四方常有水旱災傷之奏政事修舉而尙不無缺欠賢才效用而亦不無淹滯荷福永綏而前星尙未耀此皆聖明所當畱意者也伏願聖不自聖法古帝王兢業之持日愼日至俾五事之徳愈備愈隆於以迓續天休導迎和气則唐虞三代隆古之盛復見於今日矣臣等不勝幸甚

文王卑服卽康功田功徽柔懿恭懷保小民惠鮮鰥寡自朝至於日中昃不遑暇食用咸和萬民

這是周書無逸篇周公述文王能所其無逸以告成王者如此卑服如孔子稱禹所謂惡衣服舉一端則宮室飲食之儉可知康功是安民之功如發政施仁除殘去暴都是田功是稼穡之事徽懿都解做美字徽柔懿恭是溫柔恭敬到恰好處如詩之柔嘉堯典之允恭非柔懦足恭者可比鰥寡憔悴須待上人加意賙卹他才有生意這便是惠鮮鰥寡周公說昔我文王居西伯之尊享一國之奉顧乃安於卑陋之服以卽康功田功所急者安民之政所親者稼穡之勤而於自奉之樂所性不存矣且內有柔恭之徳而極其徽懿之盛和易近民於小民則懷保之使之樂利安全於鰥寡則惠鮮之使之生養蘇息自朝至於日之中自中至於日之昃一食之頃有不遑暇用以咸和萬民而不使一夫之不獲蓋文王心在乎民不自知其勤勞至此也夫崇儉素卹窮民勤政事皆文王無逸之實是卽太王王季家法而成王所嘗率乃祖攸行者周公言之獨詳得無意乎臣聞宋儒程子有言養身至於延年進學至於作聖爲國至於祈天永命皆工夫到這里則有此應文王徳爲元聖壽及百年子孫千億延祚八百其根本只是純一之心緝熈之學應驗到此後世人主何憚而不師文王哉然周公於無逸篇說文王如此其勞至立政篇說文王罔攸兼於庶言庶獄庶愼則又如此其逸何歟蓋敬天勤民之誠固不容已而提綱挈維之要自有所存文王之勤異乎秦始皇之衡石程書隋文帝之衛士傳餐者矣是以學貴有常張而不弛將有進鋭退速之憂政貴有體博而寡要將有君行臣職之獘惟顓以文王爲法則無逸之義盡矣仰惟皇上寛仁恭儉無一念不在於民惕厲憂勤無斯須不持乎敬重農桑而民知務本發內帑而政急救荒十載之間宵衣旰食無間一日文王誠不得顓美於前矣尢願躬修玄黙之化俯順節宣之宜執簡禦繁闊略細務愼終如始允升大猷觀無逸必觀立政則知周公之所以告君觀豳風必觀二南則知文王之所以垂裕皇躬康壽胤祚無疆天下臣民不勝慶幸

孟子講章一道

帝使其子九男二女百官牛羊倉廩備以事舜於畎畝之中天下之士多就之者帝將胥天下而遷之焉爲不順於父母如窮人無所歸天下之士悅之人之所欲也而不足以解憂好色人之所欲妻帝之二女而不足以解憂富人之所欲富有天下而不足以解憂貴人之所欲貴爲天子而不足以解憂人悅之好色富貴無足以解憂者惟順於父母可以解憂

孟子因萬章疑舜爲怨其親故引舜之事推其心以曉之說道昔者帝堯因四嶽薦舜能盡孝可太用乃使其子九男二女與百官牛羊倉廩俱各全備於以給其任使丰其食用以事舜於畎畝之中舜之所居一年成聚二年成邑三年成都天下之士多願就之者堯以舜這等賢聖乃將相視天下而移以與舜焉然舜爲不順於父母如窮困之人無所依歸其怨慕迫切之甚如此夫天下之士恱之人之所欲舜爲天下所歸而不足以解其憂好色人之所欲妻帝之二女而不足以解憂富而有財人之所欲舜受堯之禪富有四海而不足以解憂貴而有爵人之所欲舜踐堯之位貴爲天子而不足以解憂人恱之好色富貴這數件皆極天下之可欲然聖人視之只如浮雲然舉無足以解憂者惟是以不得乎親不可以爲人不順乎親不可以爲子必得順得父母而致其歡恱斯可以解其憂耳孟子推原這幾句說話可謂眞知大舜之心者矣是知天下之事有在性分之外者有在性分之內者前面許多可欲之事皆是性分之外的至於父子之親乃是與生俱生不可解於心者常人重外物而輕性分聖人惟只是見得一个性分在我當盡更不知其它此所以天理人倫之正也爲人君者要在此處講求體認眞切著實躬行則一善立而百善從可以通神明可以刑四海治天下亦不難矣宋儒眞徳秀引之以衍大學之義意蓋如此

大學衍義四章

上晚年自恃承平以爲天下無復可憂遂深居禁中専以聲色自娛悉付政事於林甫林甫媚事左右迎合上意以固其寵杜塞言路掩蔽聰明以成其姦妒賢嫉能排抑勝已以保其位屢起大獄誅逐貴臣以張其勢自皇太子以下畏之側足凡在相位十九年養成天下之亂而上不之悟也

眞徳秀曰此唐舊史論林甫之語也林甫心迹盡於此矣臣惟小人之志惟在於富貴彼其窺伺迎合先意順適取恱君心杜塞言路掩蔽聰明而上無以知其姦妒賢嫉能排抑勝已則人君不見有可用之才而惟己是用以刑威刼制則人莫敢與抗而可以行其所欲爲此四言者切中小人之情狀其術巧而深周而固茍非剛明上智之資尠不墮其計者自昔姦臣皆莫不然不特林甫爾也夫惟明君夙夜敬徳檢察身心不敢稍有縱事以杜其窺伺之計而又好賢納諫明目達聰長慮逺顧使天下之事皆明白洞徹無有隠伏則小人選盟蔽之私自不得行由是賢才可無遏抑刑獄可無枉濫國家治安職是故也夫亂不生於亂而生於治益之告舜儆戒無虞聖帝明王𨿽當極治之世視安若危兢兢業業以圖惟治理常恐亂亡在旦夕者考之玄宗之世僅號小康特以在位日久耄荒倦勤心志邪蕩遂偃然以承平自恃肆情行樂信用姦佞疎逺忠賢冥然昏然置國事於度外天下之亂已成而不之悟一朝禍作潰敗決裂幾至喪亡林甫之罪固不可勝誅而玄宗之失君道亦甚矣豈非後世人主之永鑑哉

安祿山専制三道陰蓄異志殆將十年以上待之厚欲待上晏駕然後作亂會楊國忠與祿山不相恱屢言祿山且反上不聽國忠數以事激之欲其速反以取信於上祿山由是決意遂反發所部兵十五萬眾以討國忠爲名上召宰相謀之國忠揚揚有徳色曰今反者獨祿山耳將士皆不欲也不過旬日必傳首詣行在上以爲然大臣相顧失色

眞徳秀曰祿山之所以反者由林甫養成之而國忠激發之也國忠身爲大臣而激賊使反者果何爲哉欲人主信其言之驗而自保寵祿故也蓋姦臣之心茍可以爲已之利者𨿽危國家覆宗社而不顧吁可畏哉方是時祿山長驅向闕聲震河洛而國忠猶進諂言以惑上聽其志亦以取恱爾而馬嵬之變身首誅分家族殄滅寵祿果可保耶祗足爲姦臣之戒而已臣惟所貴乎大臣者爲其足以任天下之重事患未至而預爲之防禍將發而曲爲之備考之唐史言祿山久蓄異志當李林甫之時非不知之特以其嘗屈服於已故容之而莫之發至於國忠其智術旣不足以籠絡祿山忤其與已相抗乃始屢爲帝言且數以事激之使速反以取驗此眞徳秀所謂林甫養成之國忠激發之其激發之者欲人主信其言之驗而自保寵祿也臣愚謂祿山之反不系國忠之激但使爲國忠者稍有憂國之誠旣知祿山之謀則必延納英賢分置將帥訓習武事以張皇國威則明皇𨿽不卽聽其言以疎祿山而吾已陰爲之備可以折其逆謀矣乃徒知之而不思所以處之徒幸其言之驗爲已固寵之利而不知禍之亟爲國莫大之害大臣如是國家亦何所賴其罪可勝誅哉徳秀又曰方是時祿山長驅向闕聲振河洛而國忠猶進諂言以惑上聽其志亦以取恱耳然馬嵬之變身首誅分家族殄滅寵祿果可恃邪祗足爲姦人之戒夫小人之心極其志慮始終惟知爲已至於國家之大計曾莫之及然其一身一家之禍亦何足言而敗壞天下生民受其塗炭宗社幾於滅亡是則可恨惡也

元載在肅宗朝因李輔國薦擢平章事後肅宗潛誅輔國載預其謀代宗卽位載權益甚又以貨結內侍董秀使主書卓英倩潛與往來上意所屬載必先知之承意探微意無不合上以是愈愛之

眞徳秀曰元載之承意探微卽李林甫之善測帝意也先結輔國後結董秀卽李林甫之賂上左右也姦慝相師不謀而合蓋如此臣謹按元載以度支郎中擢轉運使旣因李輔國之薦引而致位宰相復以董秀之宻授上意而得以迎合取寵二人皆內侍近幸載𨿽姦佞智巧使非得二人之助亦未必能爾則人君其可令臣下得與左右近侍私相結納哉然載之術乃李林甫之故智蓋姦佞之人其設心旣同則欲行其私須用此術故後之元載卽前之林甫唐之林甫卽漢之恭顯與夏之寒浞曠代異時同符合節若面相授受者蓋由其設心之同也夫天下事變不常小人之乘間抵隙者何限人主不有以防之則聽納之下豈能一一辯察或因其少有合意而誤恱之則卽已中其姦展轉迷惑而爲害日深矣蓋小人罔上之計固巧而深而明君所以禦之之術則約而要眞徳秀所謂虛懷無我虛靜少欲嚴內外杜私謁以一正禦眾邪此人君所以防小人者誠不可不加之意也

初楊炎爲相惡京兆嚴郢左遷大理卿盧杞欲陷炎引郢爲禦史大夫先是炎將營家廟有宅在東都憑河南尹趙惠伯賣之惠伯買以爲官廨郢按之以爲有羨利杞召大理正田晉議法晉以爲律監臨官市買有羨利以乞取論當奪官杞怒貶晉衡州司馬更召他吏議法以爲監主自盜罪當絞炎廟正直蕭嵩廟地杞因譛炎曰玆地有王气玄宗令蒿徙之炎有異志故於其地建廟炎貶崖州司馬遣中使護送未至縊殺之惠伯貶都田尉亦殺之

眞徳秀曰姦臣將盜國柄必以殺僇立威杞惡楊炎旣譛殺之趙惠伯何罪亦殺之蓋不如是無以張已之權而使士大夫懾服之也是時徳宗在位未久而杞已得以私意殺大臣異時失國奔播之禍於此可見矣臣謹按書曰天討有罪又曰惟辟作威刑者天之所以誅有罪天子代天理物故得以執其柄然亦必刑當其罪斯可謂之天討故周禮以三刺斷庶獄旣訊羣臣又訊羣吏又訊萬民𨿽尊如人君亦不可得而私也王制凡治獄自下而上末則司冦以成告於王王命三公參聽無異說王又以三宥議免必不可免而後刑𨿽以人君之威亦重卹人命而不敢易也天子且然盧杞爲人臣乃欲假威權懾服羣心以私意殺大臣如斃狐兔考之唐史楊炎𨿽有罪然如盧杞所坐則非其實況趙惠伯之死則濫已甚旣不聞三刺之議又不聞告成於天子惟其意而莫少顧卹焉則其恣肆可勝言哉當是時諫官不敢發其私怨家不敢白其寃其威權之刼制人心者可見矣徳宗初卽位正勵精圖治之日而姦臣敢爲如是由其昏徳不聰之故此眞徳秀謂可以占其異時失國奔播之禍也

文簡集卷七

●欽定四庫全書

文簡集卷八

﹝明﹞孫承恩撰

○賦

一統地理圖賦

客有好事者間思宇宙之內封壤之間自混沌之旣分兮爰奠位乎黃玄惟乾坤之覆載兮吾不知寰宇之邈寛韙皇明之統馭兮同車書於八埏幸生太平之盛世兮顧乃守環堵以窮年不有負於此生兮空沒齒於閭閻景太史之芳躅兮欲極逺而逰觀於是籯金裹糧簡徒治裝辭井邑去故鄕陸而車馳水而舟航翺翔乎天下徧歷乎遐方渉堯封之蕩蕩究禹迹之茫茫先幽薊以窺神州之佳麗兮實天府之上國萃衣冠於輦轂兮來玉帛於殊俗瞻居庸之險阨兮列羣山而雄峙眾水效其朝宗兮拱帝都之形勢次豫州以觀四達之會兮爲天下之土中覩河洛而思聖勲兮勺鼎湖而想遺弓弔漢楚之戰場兮升北邙之坡陀陟首陽之層巓兮詠采薇之髙歌感洙泗之遺化兮彷徨乎鄒魯之墟拜闕裏之尊崇兮仰日觀之巍巍循漢祖就國之道兮覽闗中之奧壤挹終南太白之秀特兮出虎牢潼闗之雄壯想前代之故都兮同傳馬之更馳弔賢君哲士之陵墓兮蔓煙艸之離離履鳥道之﨑嶇兮識石門之險固詫三川之環縈兮壯峨眉之重阻冒瞿塘之深險兮瞻劍閣之倚天究蠶叢魚鳬之往迹兮亦已茫昧而無傳歷山川之迢逓兮抵荊楚之名區登峴山而懷古兮剔荒蘚於殘碑尋故壘於赤壁兮快周郎之奇功濟汩羅之淸流兮哀三閭之孤忠溯大江而抵建康兮窺牛渚而挹天門釣明月於水底兮呼李白於江心臨石城之虎踞兮望鐘山之龍蟠慨宇宙之有此都兮不知興廢之幾遷經吳會之故國兮悵麋鹿之逰姑蘇浮震澤之浩瀁兮嘗松江之蒓鱸攀會稽之巉巖兮探禹穴之幽深淩胥濤之洶湧兮持一樽以酹鴟夷之英魂揚舲於彭蠡之湖兮艤舟於潯陽之浦覽洪都而宴傑閣兮想昔時之歌舞濯瀑流於玉峽兮攬秀色於匡廬唁二姑之與彭郎兮果傳言之有無徧足迹於閩粵兮盡東南之都會過劍津之溶溶兮拜武夷之精舍訪南越之勝槪兮弔五羊之故墟度藍闗之屈曲兮躬展拜於韓祠泛湘水之悠悠兮翫蒼梧之雲煙悼妃子之遺恨兮遺竹上之斑斑窮滇國於南荒兮盼金馬碧雞之崔巍顧林木之參差兮恍武侯徵南之旌旗繄足迹之所極兮盡六合而無遺企九垠與九垓兮越四方而超四維晞吾發於暘谷兮憩若木之華滋斥勾芒以先騖兮馭東皇而導之吾究羲和之所沒兮睨虞淵之沈沈吾斥魯陽以揮戈兮陽告余以莫任指交州以南騖兮蹇余覲夫祝融冒毒瘴之冥冥兮又曷可滯余之行蹤極幽都之陰陰兮勘玄冥之所都羌墮指與裂膚兮凜冰山雪嶺之嵯峨荷神天之棐相兮似諒余之勤劬經九死之無恙兮幸生返於鄕閭於是翩翩然歸充然若有所得侈然自以爲功身居蓬蓽心遊鴻蒙覩江山於目睫兮恍歷歷於胸中昔天涯而今環堵兮嘆萍梗之行蹤夢魂依依而靡定兮恍髙舉而飛翰時過都而越邑兮亦渉水而登山念斯遊之不再兮恐遺亡於他日今不有以識之兮後必難於記憶掲圖用存夫梗槪兮欲常常而在玆俾不時而省覽兮庶歷久而不遺紀聖明大一統之幅員兮欲以侈今而示後於以張皇乎幽渺兮傳盛事於悠久於是閱禹貢披職方撿山經之所載兮考地誌之所陳參昭代之書志兮質以玆逰之所經乃邀陳玄於絳邑兮招毛穎於管城來弘農之陶泓兮致會稽之禇生斟酌酬度商確計評勞心苦思竭精費神豈爲億料而想象實乃歷覽之親曽爰布爰列載摹載勒上下奠置左右規畫泓也贊思禇也紀集穎也纂錄玄也潤色泄元气於手底吐玄機於胸臆分界域之向背兮定道裏之逺近辧分野於毫釐兮正封疆於方寸寰以四海奠以中央總九州島於內區限四夷於外邦表皇畿以爲極列方嶽以爲綱都邑井然而錯峙丹靑炳乎其輝煌奠大川以通道兮紀名山以作鎭上下截然其甚明兮嚴君臣之大分顧兼舉而並錄兮見一統之無餘盡日月之出沒兮何非聖明之輿圖囿八荒於我闥兮納四海於斗室邈遐陬之寥廓兮蓋一覽而可悉固不待出夫戶庭兮而殊方絕域舉意可至於瞬息是𨿽無知之童孺兮亦能按之而指識間以示人莫不目豁心釋賞其用心之勤服其運思之宻見宇宙之大全得萬里於咫尺有識微先生者從而爲之歌曰於惟皇明有九有兮蕩蕩幅員莫古右兮偉哉斯圖吾深取兮區區芹曝效畎畝兮願將一本獻我後兮皇皇令緒愼保守兮百千萬年此宇宙兮以及斯圖垂不朽兮又歌曰茫茫海宇莫大器兮我君我相勞奠置兮八荒𨿽逺一覽旣兮豈曰徒然寓深意兮詳於中域宻內治兮略彼要荒別外裔兮於此可見經濟具兮先天下憂分內事兮推以爲治運掌易兮寶哉斯圖勿輕視兮

憫已賦

慨餘生之屯剝兮耿兀坐而躊躕念心事之多暌兮漫彈鋏而長吁昔余旣有此生兮承鞠訓於嚴慈蹈忠信以爲履兮紉蕙蘭以爲衣悲昊蒼之弗弔兮降荼毒於衝人叩辜愆而無所兮何天髙而地深痛終天之永隔兮抱冰炭而莫言瀕九死而一蘇兮幸微息之僅延歲冉冉其不居兮倐寒暑之屢催紛人事之沓至兮慨門戶之就衰思繼述之維艱兮恐餘力有不任航一葦於巨川兮蓋渺渺兮其無津旣不能傭力爲工賈兮又不能爲胼胝之黔黎誦遺書而自誓兮謂立身其在斯鞭駑鈍而疾驅兮勤朝夕而靡遑窺百氏之浩瀚兮溯千古之茫茫自余旣粗有知兮妄意靑雲之可易致欲自見於明時兮紹箕裘之遺緒應賓興而歌鹿鳴兮遂觀光於帝都奄長風而北徵兮陪羣英而並趨呈瑯玕而叫閶闔兮欲廁夫重瞳之一彀何造物之戲人兮嗟一敗而莫救期鵬摶而鳯騫兮乃鷁退而蠖伏謂容與而翺翔兮乃顚躓而躑躅豈得喪之難必兮亦勝負之靡常意樗櫟之庸材兮固難以登夫廟廊憫素志之旣違兮恆偃蹇而悲窮何余心之褊迫兮蓋凜乎其不自容忳抑鬱其憑中兮抱耿耿而莫語匪敢怨尢乎天人兮恐年歲之不吾與亦知夫古人所貴無悶兮幾抑制而罔措豈功名之誘人兮非排遣之能去悵闗山之迢逓兮瞻白雲之飛飛夢靑鶚之彩服兮奉晨昏於慈闈旣通塞之有時兮亦何事乎棲棲尋舊業以藏修兮不有先人之獘廬舒長笑而去國兮駕扁舟而南適恐江山之笑人兮何去之匆匆而返之寂寂守田園而窮處兮仰君門於九天悼初志之牢落兮徒掩抑於逝川懼孤陋之莫進兮來卒業於成均皷篋笥而逰歌兮叨列天下之俊英何誾誾而秩秩兮蓋於是而得乎大觀嗟余身之渺渺兮愧望洋而永嘆惟九稼而不一獲兮豈無若人之淹畱顧涼薄之何能兮乃冀朝種而夕收返內省之甚歉兮莽荊榛之荒翳望修途之無涯兮奚一蹴之可至水悠悠而東馳兮日瀏瀏而西翥往者旣不可追兮姑再圖夫後舉秉此志而弗怠兮何金石之爲堅誓將以逺到兮寧懼夫九折之摧吾轅謂玄化之杳冥兮固窮逹之難占委吾生於大順兮置欣戚於自然噫噓嘻天生我兮謂何天抑我兮謂何有弛斯張兮理固不爽來不可拒兮去不可戈居易俟命兮君子所多貞途安履兮不激不阿冥行妄趨兮此理則那韶鄭疊奏兮孰察貞訛明明在上兮求無我詑黽勉終歲兮惜此逝波優哉遊哉兮聊以永歌

風雨阻歸舟賦

忽乎其驟至也如狂瀾驚濤逆走橫擊千兵萬馬奮迅馳突闐闐雷聲揚威怒赫飄忽淜滂揮霍叱吸撼谷振山搙木■﹝戚﹞石寒日無輝黯慘將匿同云四興彌滂濩宻急雨如注炮衝矢集白浪洶騰回波蕩潏孤楫軒舉抑退偃側惶惑錯遽莫進咫尺率水滸而安之聊靜坐以少息謂恬霽於移時乃顚冥於終夕張餘威而未殺斗猛勢其尢力嗟乎我歸自東如鳥倦翼中心忉忉憂思何極恨縮地之未能欲兼程而並日何天意之無知假風雨以橫逆言念故廬甚邇匪逖悵悵白雲千里斯隔郁如其焚我心恐衋莫能奮飛袖手無策擁寒衾以孤吟兮羌睫淚之欲滴仰玄穹而長嘆兮惟神明其鑑識

龍洲介壽賦

龍洲翁宦遊四方歸老故鄕山焉徘徊水焉徜徉付名利於不競樂子姓以成行乃屠維大荒落之仲春兮會四陽而獨盛占大壯以利貞兮配夾鍾而律應實惟中和之令節兮紛庶物以憑生皇覽揆於初度兮乃是月而降生繄天生人之不無意兮顧得之以爲壽徵韙花甲之幾周兮羌復遇夫玆晨於時震木之位鶉首之躔發靈吐祥煥彩炳烻少微歘其■﹝火朗﹞耀兮南極炫其■﹝火芒﹞熛耿聮輝而並燦兮騰爚煒於層霄祥光炳其下燭兮瑞气靄其盈庭吐光曜以綿亙兮垂景艶之忻忻乃辟玳筵之翼翼兮萃嘉賓之至止日旣吉而辰良兮壽域開而宴喜繚靑雲以爲屋兮舒絳霞以爲茵曳翠幄之幨幨兮揚惠風以氤氳建雄虹之彩燭兮五色雜而華敷爇沈檀之冉冉兮排玉戶而襲金鋪挽天河以爲漿兮傾斗柄以爲杓指南山以作案兮■﹝奭斗﹞北海以爲醪乃有曼倩獻桃麻姑劈脯儼鶴鹿以成行兮紛馴擾而儀舞叱宓妃而鼓瑟兮揮秦女而吹簫容成趨蹌爲余度曲兮王母欣然而彈瑯璈羌仙韶之並奏兮淩天風以徑度隔人世之風塵兮又何羨乎瓊洲與瑤圃繄獻酬之旣洽兮紛屢舞之僛僛何笑言之孔樂兮綴明月而成辭齊捧觴而上壽兮致殷勤而有述究長生之有要兮審一气之和徳發金匱之珍訣兮抽石室之玄英曰吾惟不勞形而搖精兮保神明之淸澄吾不能吸日月之光華兮飱沆瀣之精醇虛以爲受兮靜以自存豈必絕人而獨立兮效羽人之長生荷至言之覺迷兮舉忻然而有得再捧觴以致謝兮忽不覺有詞之成什乃歌曰曲正揚兮酒未終兮持此淸酤壽此翁兮願公之壽同太公兮翁亦載歌曰惟眾君子善祝兮惟餘耄荒慚恧兮荷我後王貽我榖兮仰惟靈修錫我福兮顧玆優遊何不足兮於是眾客陶然旣樂頺然就醉攜扶而歸尢覺香風之飄袂也

貪鼠賦

正徳庚午十月十九日余歸自海寧買舟長安舟人畜一雞甚馴夜半爲鼠嚙死捕而箠殺之明早烹而食焉有感其事濡毫作賦此

有雞雛舟子所惜飲啄以時不懼不逼晝而出嬉宵棲於樊𨿽警曉之未能亦啄粒之靡閒中夜祟作鼠闖其穴嚙頸及足撏毛灑血急起赴之已無濟矣發而視之全然斃矣索此竊者寂然逝矣廢雞而嘆黙坐以俟有物蔌蔌於樊之裏起而燭之則向之鼠睥睨睢盱欲舉雞去急窒其穴一捕而獲𨿽有捷足莫克走脫於是按張湯之法律奮季龍之毒手決脇潰腸碎骨裂首剝之烹之入舟子之口嗚呼噫嘻余嘗聞之物之甚狡莫與鼠匹晝伏夜動善避巧匿蘇駭其黠盧嘆其劇爾雅所載品類靡一或舞端門或穴神丘名鼫者詩人所刺托社者齊相所憂是鼠之巧物莫與侔斯獨何爲遺是禍尢抑余聞之神龍天飛變化乃全童子狎之有欲則然雀以食羅魚以餌誤蛾以明而見焚猩以酒而致僕凡物殞生孰匪欲故今是鼠欲竊食以肥身而身翻爲人之所食也矜小智以掩人之莫覺而不虞爲人之所識蹈危機而罔測臨利害而弗避也爲口腹以喪軀則亦惡在其爲智也究物性之致然兮因亦貪之爲害也抽餘思而作賦兮用以示夫人之戒也

修徳應天賦﹝有疏不果進﹞

謹奏爲愼修省以弭天變事臣惟人君一身與天地相爲流通人事感於下則天道應於上是故君以五事天以庻徵休咎之殊災祥之異皆由於君公卿百執事不得而與焉是以人君之尊實與天地參其行事誠不可不謹斯理斷斷有不誣者伏覩今歲夏秋之間京師淫雨爲虐引月浹旬天時鬱蒸人多疾病米價湧貴饑民嗷嗷田禾將登漸有浥爛盜賊生發行旅艱難臣又聞淮濟一帶以至山東水災尢甚至蘇松地方則又亢旱車戽不及田禾焦枯臣聞至治之世風不鳴條雨不破塊陰陽以正寒暑以時茍非盛時則有愆陰伏陽淒風苦雨恭惟皇帝陛下宅心中正律已謙恭聖徳日新王化旁達是宜天心上格休徵畢來而今也其應如此然災不虛生必由人召竊恐陛下所以格天者容或尙有未盡必有所以致之故天以是示告必欲陛下之全盡乎臣聞皇者遇災則增修其道帝者遇災則增修其徳王者遇災則增修其政蓋自古帝王𨿽已明聖無可瑕疵然其遇天變也未嘗敢謂不由已致益加修省此其所以益明益聖天心慰恱轉災爲祥伏願陛下以古帝王爲師恪謹天災增修徳政求所未盡者而必盡之以仰塞天心則災變之弭可不旋踵矣臣以陋劣濫竽詞垣𨿽曰文字之司實有獻納之寄輙敢效古人律賦一通名曰修徳應天賦仰塵睿覽謹隨本獻上干冒天威無任惶悚待罪之至爲此具本親賫謹具奏聞

天人甚邇感應孔明天心主於仁愛君道主於敬誠故彼之所以示我者毎急於幾之發見則吾之所以奉之者當速於事之攺更臣嘗上稽洪範庻徵之疇旁參漢史五行之志知休咎之來也無端由善惡之感也則異君道修於下則瑞爲之臻人事失於此則變從而至𨿽有參錯而不齊無非譴告之至意故惕然知懼者乃明主之所爲冥然不卹者乃庸君之所事臣請卽今日庶徵之應稽上天譴告之心維玆夏令之旣畢正當秋令之漸深其爲气也嚴凝而淒凜其爲色也爽皚而晶熒百榖爲之結實萬寶相將告成而乃土泉濕蒸淫雨滂沛蓋已涉乎夏秋亦幾易乎朔晦屏翳驕而轉肆羲和欝而潛退嗟后土之難幹憫禾頭之生穟溝塍滿溢窶人生理以維艱墻壁頹穿客子宵興而不寐臣聞陰雨爲小人蒙蔽之象溫燠爲人君寛大之恩故刑誅淸肅則候气自正邪佞屏黜則陽徳大明是其無感弗應誠若響之隨聲恭惟皇帝陛下克敬克誠作肅作乂卽聖徳之無疵固與天心而相契然而休徵未臻咎徵薦至𨿽天意未可以測知在聖明豈宜其有是若雲天之仁愛告毎急於幾微則考之當今亦或可言其一二臣敢不避誅夷之罪用輸螻蟻之忠意者憸壬容有在側而逺佞之志漸以中阻元惡未卽顯戮而討罪之律漸以弗公忠諫未必從而聴言之意漸有所厪正論未卽用而任賢之意漸有不終施恩未遑而政之措也與綸音而有異役民太濫而仁之著也與初時而不同至明容有所未燭下情容有所未通心之所主或有出於意見之私念之所加或有戾乎道義之正躬行之實或缺具文之美徒勝是皆不能悉純乎天故足以爲感召之證若曰不系於斯則何爲而有是應方今閭閻愁困於饑餒盜賊充斥於郊圻商賈被其刼掠官司不能撫綏方值秋成之有望復遭霖雨而害之竊惟陛下徳音屢布固已切切於愛民視朝不違亦旣拳拳於治理顧民隱之若玆諒聖心之所注惟夫國是當斷而未斷善政當舉而未舉旦夕無將順之人左右多阻尼之獘亦或似乎蔽蒙亦或同乎怠豫且夫天之愛民也切則警之不得不速君之奉天也恪則思之不可不周故不敢謂一善已足以舉其槪恆恐一失皆足以致其尢臣嘗卽感應之顯明略類象之拘泥休之應也恆艱其全咎之感也毎見其易故屢事善矣而休徵未保其類從一事失焉而咎徵或得以錯至必若案圖而泥文是爲慢天而自恕如曰此事得而此咎之應乃數之或然彼善盡而彼休之違非我之所致殊不知災之示下毎苦於妨時則稽之於疇豈能以相值固當合之以省厥愆不可分之以求其類茍卽舛錯以爲辭拒人言以自諱則人主終無警懼之時上天不白譴告之意所以漢儒穿鑿甚失箕疇之微旨是故善言天者必不拘其迹誠事天者必當返其躬視上天庶徵之休咎悉由吾一气之流通恐懼修省秉誠心於淵黙消伏感召達精意於昊穹畱神於萬幾之煩致勉乎五事之徳事有所當舉斷之以必行義有所當從主之以不惑用舎刑賞一毫不徇乎私號令政教百事必責乎實究民隱而俾無壅蔽沛徳意而務無阻阨夫方其始也旣有以拂人心而召乎災沴洎其定也卽可以回天意而致乎祥禎蓋謹之又謹徳政旣無所戾則以和召和休嘉自無不臻將見四時正而品彚以育三光全而泰階以平四海戴之爲聖主萬世仰之爲明君小臣至陋深懷葵藿之誠陛下至仁不罪斐狂之士知土壤固無禆乎崇髙諒滄溟豈獨辭乎瑣細輒敢爲古人聲律之文罄臣子責難之義蓋因事獻納乃侍從之當然以文箴規類百工之執藝愚誠必於盡披拙直初無所忌𨿽詞之謭謭視古作以獨慚而意之區區較昔賢而無異惟仰槪於淵衷庶少禆於聖治

別知賦

何予心之無聊兮羌忽忽如有遺匪懷祿而靡釋兮乃獨悵悵而弗怡予昔有志於泛愛兮謂傾蓋猶知心何人心之險幽兮迨山髙而海深繄自信而靡顧兮幾顚踣而阨窮紛栩栩以相逐兮孰有能諒予之愚衷孔聖所貴乎無悶兮在予心其何疚歲冉冉其不居兮恐姱名之日僕嗟夫子之何謂兮曰予心之靡他予亦未敢自謂其必然兮顧夫子之與我共勵志於進修兮勤相予之不能羌窮探而力紹兮尙墜緒之大振指迷途以並驅兮謂千古其一時追逸軌而莫及兮顧蹇鈍而已疲窺末光於徳鄰兮資輔仁之麗澤感夫子之巨誨兮皦此心其如日謂因依以沒齒兮奉周旋以綢繆何此會之弗可常兮遄欲別而莫畱呼天龍而爲駕兮逝褰裳而去玆遡長風以遐徵兮指故山以爲期掩衡門以索居兮羌畢志乎初服奉教言之孔明兮期報君以不辱念夫子之悃款兮卽欲去而盤桓出都門以悄悄兮感雲龍而永嘆鳥孤飛而嗷嗷兮獸失羣而悲鳴伊物類且有然兮顧若爲乎予情亂曰春江兮水深春艸兮愁人靡靡兮長路望望兮云岑渺懷人兮何極浩離思兮難任倘不我兮遐遺時惠我兮徽音文

簡集卷八

●欽定四庫全書

文簡集卷九

﹝明﹞孫承恩撰

○賦

黃洲賦

太守崇仁吳侯以黃洲自號人惟知其以地名故而未諭其志之芳潔也余爲作賦曰夫何一美人兮羌潔淸而好修抱昭質與姱節兮懷耿介而靡儔裁朝霞以爲衣兮綴明月而爲裾服芳馨以自珍兮意澹靜而自舒繄大江之西逝兮爲巴山之故區有地曰黃洲兮實美人之所居何巨浸之沆漭兮見沃壤之恢恢郁原隰之膴膴兮又羣山之四圍風气宛其萃止兮旣淸曠而又窈深何美人之自得兮寄超世之遐心繚白雲以爲垣兮接層波而爲砌旣滋蘭而樹蕙兮又植荃而藝芷把瓊枝以自玩兮浥沆瀣以自娛太和與逰兮澹泊爲徒絙空桑之素弦兮亦陳編之是理何太音之寥寥兮感千古而有以時扁舟以獨詣兮尋白鷗之芳盟喜魚鳥之弗我猜兮羌馴擾而不驚采蘋花以作脯兮汲淸流以薦觴歌滄浪之遺歌兮詠蒹葭白露之章舉世汩汩於榮華兮嗟利區之擾擾顧趣尙之靡同兮孰與玩此芳艸軼埃壒而上徵兮豈能混其冰襟思古人而莫見兮蹇獨勞乎寸心夫豈傲世以自異兮誠不忍易志而攺度惟昭昭之未渝兮恐不及前修之踵武皇有訓其孔灼兮睠大義之謂何維出處之有異兮亦惟蹈素履而靡它秉此志之衝衝兮繄髙情之未衰及吾行之未逺兮緬故鄕而永懷人間富貴眞露電兮誠何足以把玩彼貿貿以沒齒兮豈直髙人之一粲惟人情之易溺兮紛此蔽之莫祛競自詫以爲能兮乃獨謂其爲已迂蹇餘生之僻固兮仰潔芳而興慕恐美人之我違兮倐歲月之雲暮鼓余楫之斾斾兮拂余袂之翩翩從美人於洲中兮聊優遊以忘年

後黃洲賦

余旣賦黃洲頗見主人志操主人曰侈矣而余之意則猶有未盡也再爲賦曰

黃洲老仙寄逺興於雲天羌特立而寡和爰托號以自宣客有問曰蓋聞居巖處穴者未覩乎通都蔽席隠茅者未識乎大廈誠以溺近者不可言逺志小者難以語大故神龍遭蝘蜓之侮鵾鵬罹斥鷃之譏豈惟賦形之有異亦乃爲識之不齊吾不意以先生之軒豁博大而顧爲是之拘拘也渺茫瀛海厥有十洲維眞仙之所居咸翳鳯而驂虯偉先生之絕塵眇八極而天逰歷汗漫而無際參翺翔而與儔何依依於故常睠玆土之淹畱堪輿有靈境名勝有遺迹繄焯異於人間非僂指而可悉陟紫霞而仰文公之懿範聞赤壁而思周郎之奇勛嗟桑落之千年邈爛船之幾春伍以胥傳蔡以瑁著名鸚鵡者興志士之悲表琵琶者墮遷客之淚斯皆圖記之攸載抑亦耳目之所詳豈若玆土之卑卑實吾聞之未嘗吾意先生胸襟之空洞度量之淵永疊泰華兮千尋吞云夢兮萬頃何此洲之區區足以當先生之一哂也老仙曰吁子言已迂凡子所陳我曷敢居吾聞天下事貴其眞名必以實若誕而誣乃道之賊故君子無溢美無侈情趣卑溺近者旣余心之所鄙抗名傲世者亦余心之所憎維吳之先世居玆裏繄死徙之弗遷睠宗族之萃止洲何名兮此黃土脈腴兮色中央田可耕兮水可湘庸詎謂兮非樂邦地以人而名勝在古今其固爾豈開辟之肇初卽焯異其若此維玆土之𨿽隘樂民風之孔淳地何能以美余顧顯之之在人且吾聞樂樂自生禮不忘本茍玆義之有合又何必髙譬而逺引嬰世故而靡釋驚歲月之屢䢐悵道路之阻修望白雲之可呼撫倦逰之將歸永畢志乎初服庶敬恭兮不替瞻桑梓兮在目不然則君子固將志在天下心存九州島顧予𨿽蹇滯而執迷誠亦何取於此洲言已客去老仙俯幾而歌曰黃之洲兮吾有廬蔽灌莽兮俯淸漪繄阻越兮誰與居江水來兮沒吾故扉吾有廬兮黃之洲衛不祥兮神庇休繄阻越兮邈悠悠嗟猿鶴兮無怨尢羌歸來兮弗久畱

又後黃洲賦

余旣兩賦黃洲辭𨿽陋劣而於先生之髙情雅致自謂頗得一二焉客有言曰子亦嘗究黃洲矣乎維黃洲故有出相之讖矣先生抱公輔之器實足當之子宜以是爲先生賦斯得其實而惜乎莫之及也且子言乃隠處事非用世者之所宜也是𨿽蔓延多辭豈先生所嘉耶余笑曰固哉斯言若是乎人之志趣之靡同也子試以先生爲何如人也先生所存固非淺薄所能識然嘗侍其論議庶幾道徳之士也志道徳者功名不足以累其心而乃區區以爵位言不亦爲先生瀆哉卽如子言吾恐先生之不恱也滋甚客曰𨿽然試爲賦之餘曰唯唯紛吾行而逺逰兮眇浩蕩其焉往遵大江而西邁兮得崇仁之奧壤弭節南阜之野釃酒欒巴之祠勘紫玄之幽幽躋芙蓉之巍巍庶幾猶有所謂神仙者乎有瀦淵然有洲突然民居若屯棟接甍連而復有石梁當震之隅揖父老問曰此非秦皇帝之所驅者耶胡爲乎其在玆也父老曰嘻子言毋易厥惟有靈吾爲子語嘗聞古老相傳是橋興則地出名相稽之往昔屢有徵矣地靈人傑厥祥呈矣名勝相望馳休聲矣盛衰疊尋幾廢興矣玆惟其時際盛明矣且子獨不覩乎巍巍重重隠隠隆隆長鯨臥波修霓橫空彼其破渾茫淩空闊紛魚龍之驚奔委波濤之寧帖地祗獻績川後效能啟大壯之自天匪綿力之系人吾意當有賢者出建功策勲以際昌辰乎余駭曰有是哉是气數然歟抑風水之說然歟抑事有偶逢而適遇者歟吾聞天地之運有開必先故社鳴而賢人生河淸而聖人出亦彰彰矣推之於此其理固有相類者歟然若所謂屢有徵者余實未諭敢請其略以廓蒙蔽父老曰是更僕不可盡也姑語子以其尢者宋有晏殊氏剛峻且文好賢愛士爲時名臣偉哉荊公道擬經濟比迹伊周志三代治有羅點氏學優行恭淳熈之間踐華陟崇是或逺在一郡近見一邑固孕靈之自玆乃屆期而一出者也嗚呼噫嘻是則然矣然吾所惑者語多傳疑事或傅會今之不能逮古猶面之不能及背橋之於人其時世之先後或相馳而或相值古老旣無所傳簡策亦無所記乃臆度其必然則若之見固無異卽夢以爲眞而余之問亦何殊按圖而索驥也於是父老黙無以對余亦思之弗得神倦就寐夢一丈夫變幻晦冥緇衣玄冠有偉其形呼餘言曰余黃洲之神也維玆地兆生賢久矣然气之盛也不數而賢之生也實艱所謂名世者甚靳靳也而彼之所述又何其卑耶就而論之莫若王氏之盛然以學術亂天下爲宋室禍則其相業何如也而謂玆地鐘靈毓秀在於是不亦重辱哉且君子亦惟求其實何如耳不惟其實而區區以位言則陋矣子亦不聞耶有元中葉嘗出一人矣曰吳艸廬氏實以儒者之正學爲孔孟之的嗣其名位𨿽非晏王之倫而其徳業則固伊周之類矣自後寥寥且二百餘年若甚惜而固祕者久蓄之餘今又發於其裔矣而獨不知耶子亦盍於其人論其所存而要其所至茍有至焉則猶足以驗昔言而重玆邦嫓前修而益聖世而乃拘拘於往者之究不甚泥哉余載拜謝教曰噫嘻是矣彼有頎然而長志端而神昌挺然而介剛好修而潔芳郁乎其文章以黃洲自號者非其人耶神顧而笑余亦驚覺爰筆以記嗚呼異哉

冬庵賦

潤城之南膴膴芳甸萬子結廬而冬庵是扁客有問者曰四時運行歲功以成暄寒異候系人戚欣先生何居而庵以冬名意者厭暄喜寒玆爲異於人耶萬子曰達人大觀何欣何戚若玆之云未覩其賾子其不知請觀之易客曰若是則廣矣備矣逺矣邃矣精取義矣難測議矣賤子不敏請繹其似夫何玆室之幽邃兮旣便娟而又窈深天地肅其淒凜兮庭戶閴其無人余潔淸以姱美兮羌退伏而獨處泊乎與泰初而無鄰兮蹇逍遙而容與袖凍手於風檐兮撚疎髭於霜晨索美人以共笑兮對白雪而孤吟誦羲父之遺經兮究乾坤之奧理覩萬物之收藏兮感吾心而有以謝繁華於搖落兮羌結實以歸根繄貞固而弗渝兮於以得夫性命之眞守一靜於羣紛兮存一誠於眾僞仰先哲之明訓兮聊優遊以卒歲

弔嶽武穆賦

愧餘生之後古之人兮撫遺事而傷咨弔英雄於旣往兮惟將軍之尢悲昔宋徳之旣否兮值彊敵之跳梁嗟世主之庸惑兮矧相臣之弗臧臣不有其君兮子亦不有其父忍戴天之大仇兮肆安居而弗顧彼廟堂之何心兮何將軍之獨勤誓畢力以報國兮身百戰之經營戰郾城而大捷兮信軍聲之破竹震氈裘而褫魄兮宛恢復之在目厄讒邪之抑制兮奉君命以班師凜擅畱之不可兮功垂成而就隳仰蒼天而慟哭兮天無耳而不聞悲靈修之莫余知兮欲控訴而無門驥望長途而欲騁兮乃烹之於中路豪鷹側目於淸霄兮絳籠縶而甚固日曖曖而西翥兮時靡靡而過中嗟英雄之一死兮慨機會之不可以再逢𨿽天意之或然兮亦將軍之咎也豈不聞將在軍兮君命有所不受也堅前志而弗移兮羌有進而無退也權輕重以處之兮寧自受夫不諱也宣至誠以自奮兮仗大義而長驅伸皇威於雷震兮掃幕南而空之搗厥黃龍兮井湮而木刋雪九廟之仇恥兮見司隸之衣冠挈故物以盡復兮報明明之天子歸伏闕以銜哀兮瀝血誠而祈死顧偉節之如斯兮或君恩之所寛也縱罹辜而受戮兮亦將軍之所甘也委薄軀以效主兮乃將軍之素心知吾事之旣畢兮何一死之足云舒神人之痛憤兮畱英烈於萬世羌𨿽死其猶生兮可含笑而入地理固有用權以濟事兮乃君子之所多胡效小順以自阻兮致大功之蹉跎彼狂蠱之弗思兮固不暇夫深責吾獨惜夫將軍兮抱遺憾而不釋訪孤墳於湖濵兮渺幽懷之綿綿紓情辭而一弔兮酹宿艸之寒煙羌英爽兮知不知謂餘言兮然匪然

後別知賦

夫何天日之淒厲兮歲忽屆此凜冬玄云渰渰以布濩兮原野閴其多風舟人告余以吉日兮翩余袂乎吾將逝懷冰蘗以爲羞兮雜申椒以爲糒歲昔甲戌之南騖兮指故山以欣欣懷友生而戀戀兮尙淒惻而弗禁矧玆與二三子之闊違兮復背鄕而去邑顧餘情之若爲兮獨悹悹其莫釋吁嗟末世之混濁兮競佻獧以自賢猖冶妖之淫狐兮子都掩抑而弗妍蹇餘生之顓顓兮抱迂拙而不知去莫或諒余之濩落兮惟二三子之我與沕淵潛以僻處兮寄遐情於逝波安淡泊而靡余厭兮同衡門之詠歌羌窮居之足娛兮余將終此而無悔何前瞻而後顧兮觸余心而多慨紛總總其憂集兮余豈樂爲此故也曠慈闈之晨昏兮忍而不能措也昔余有志於千古兮指前修以作則屯中道而邅逥兮恐令名之不植曰不仕無義兮懷依依而靡寧茍抱質以勉進兮或將來之有明余旣采杜蘅以充幃兮又薜茘之盈擷將以遺夫美人兮致情愫以永結女嬃要余以愼重兮盍從巫咸而訊之巫鹹陟而靡降兮世悵悵而誰稽余令猿鶴以共策兮猿鶴告余以不可曰時俗之迫阨兮顧玆行之或左抱余迂拙以自試兮恐枘鑿之宜然子誠欲丐夫濟兮思刓方以爲圎余詎不諒玆兮羌微衷之故在余誠鄙庸而靡似兮忍以祿位而自械信吾志以無疑兮依前修以節中置得失於自然兮詎媕婀以爲容余兢惕而慚恧兮惟淺薄之靡濟紛羣龍之滿朝兮顧顓顓之何恃鑄柔鉛以爲劍兮束葭葦以爲楹不審已以自度兮將顚殞而莫任道貴黽勉兮余其敢摧頺而自畫碔終不可使爲珵兮俟顚殞其奚益吾與猿鶴共要兮洎松菊使爲盟曰吾行之不逺兮保姱節以堅貞繄二三子之共鑑兮諒斯言之靡措參追逐以無由兮獨臨風而延佇亂曰維吾行兮合散固無常期與子別兮又何嘆息而增欷歲忽忽其遒盡兮恐流光之弗居其各崇爾徳兮庶以究將來之所基

畱都翰林六植賦

六植賦賦六植也賦栢賦桂賦竹賦桐賦槐賦桑院中之植不特六六者植之美也余來攝篆旣五閱月人事之酬酢已稀又無簿書之煩長日暇甚覽物觸興各得短賦一首𨿽辭旨淺拙無禆於理道然視博奕不無猶賢抑托物比類風人之義所不廢焉輒存之以貽同志且備院中故事云

雙栢

夫何雙柏之夭矯兮羌不知植之歲年匪移根於新甫兮則分種於岱嶽之巓當詞林之淸切兮亦致身之得地繄盤踞之髙爽兮寧羨夫秦封之貴挺長材兮旣瑰奇森秀葉兮又紛披結珊瑚而綴實瑩琥珀而流脂承日華於淸曙兮接雲气於中天浮沆瀣之湛湛兮沐靈雨之涓涓迸孤根兮金石摧郁老幹兮排風雷恍雙虯之蜿蜒兮當白晝而不垂固造化之鍾秀兮有神祗之護翊殿羣植以後凋兮壓眾卉而莫匹彼其貞气毅色似諍臣拂士懷蹇諤而無阿柔也髙標雅操似幽人介士之貞潔而靡求也傲歷冰霜似蘇屬國之抗節威武莫得而屈辱脫落夭妍似孤竹君之制行而不可凂以塵俗若其凝重端莊者又似夫偉人元夫拱立正視而威儀之嚴肅也挹眾美以凝徳兮獨仰止而斂袵乘一气之深培兮閱千秋而無盡守玄穆以靜處兮抱貞素而靡渝養材具以大成兮將爲明時之所需

雙桂

曰此有雙桂兮本幽谷之靈根抱風霜之雅潔兮稟乾坤之淸芬羌移植之何時兮臨玉署之軒墀曽敷榮之幾見兮遽荒穢而莫治有瓦礫之磽確兮又蔓艸之糾纒根拳曲以弗舒兮色慘顇以弗妍無條柯之掩靄兮又何宻葉之蒙翳雜果臝蠨蛸以並居兮鳥雀過而弗視肆棄置以弗惜兮將生理之日戕乃摧薪之弗逺兮又何秀發之可望﹝葉﹞日余見之而悲兮嗟爾生之何瘁也豈爾材之固然兮乃遏抑爾誠亦何以自遂也斂英華而莫見兮抱闇闇以終年顧異質之何有兮謝桃李之嫣然命僕夫以從事兮揮錢鎛以芟夷屏瓦礫與蔓艸兮畚丰壤以厚培汲淸泉以日沃兮水土浹而流膏日欣欣以攺色兮似謝余以幸遭繄雨露之旁施兮乃承藉之有地也發天香與秀色兮余誠爲爾冀也維摧殘則易兮而長養之孔艱吾亦詎能爲爾必兮顧餘力之旣殫嗟物理之有亨屯兮豈獨爾植之爲然思夫天人之際兮感余心而永嘆

叢竹

維此亭側有叢竹兮貞幹扶疎挺蒼玉兮濃陰蒙茸團繁緑兮夕蔭明月影朝旭兮凝霏泫露如膏沐兮涼飆徐來聲簌簌兮滌除塵氛解郁燠兮泠然中襟淸可掬兮不如凡葩衒紛郁兮維此勁堅抱貞肅兮歲寒靡凋異羣木兮日暮佳人倚空谷兮闇然潔修豈不爾淑兮人亦有言療士俗兮詎必渭川玆豈不足兮有懷王猷先得所欲兮我時亭中坐幽獨兮顧瞻猗猗醒心目兮言念君子詠淇澳兮比徳匪玩尙自朂兮

孤桐

有桐特生兮墻之陰旣修直兮又郁森敷濃陰而四垂兮聳喬柯之幾尋墻之陰兮窅而僻翳蓬蒿兮塡瓦礫塵坌積以四塞兮又狐鼠之衝斥嗟嗟爾桐之何爲兮乃生於玆地也雜櫸栁與樗櫟兮爾豈若是類也後皇錫爾以良質兮旣材且珍充虞廷之貢兮備韶樂之瑟琴匪托根於蒼厓兮則擢秀於泫溪映朝陽之菶菶兮實鸞鳯之攸棲物與地而兩稱兮顧造物之所私嗟嗟乎爾桐兮何獨偃蹇而在玆豈玄化之莫憑兮信物理之乖舛嗟嗟爾桐之虛生兮辜厥美於弗顯玉之堂兮虛以敞有崇臺兮萃蕭爽風日淸美兮塵囂靡侵是惟宜爾處兮藉土脈之厚深吾欲徙爾以植玆兮顧人力有不任吾誠莫爲之所兮徒仰睇而沈吟

獨槐

爰有嘉木虛星之精柔條春敷宻葉夏榮挺扶疎以獨秀乃孤蹇而無朋未緣結根於文陛亦旣聳望於詞林冉冉猗猗鬱鬱亭亭驚兔目之初見又鼠耳之倐更嚴翠幄之髙張訝碧雲之久凝無延袤之庇畝亦婆娑之蔭庭被朝煙以暫暝漏夕陽之微明來闗闗之鳥語隠嘒嘒之蟬聲靑虫並懸而吐絲赤蟻緣柯而漫行韻涼颸於淸晝祛熱毒於炎蒸鑽燧時而致用守宮誕而莫徵我有幽軒棐幾潔淸時來燕居神舒志寧撫嘉植以流憩亦商歌而獨行無取士師之聴訟思得友生以談經玩金葩之毶毶攬瑤實之靑靑繄物生之何知闗人事之多情彼有感時序而騖進取吾將勤服食以制頹齡

兩桑

有猗者桑彼墻阿托根得地郁婀娜雨濡露澤發生茂卑身蔓條陰庇覆南風吹吹葉沃若綴玄椹兮又鮮渥供蠶事兮弦琴瑟嗟玆二用惟汝徳弗余微眇倘有取畢身殫才爲君許

文簡集卷九

●欽定四庫全書

文簡集卷十

﹝明﹞孫承恩撰

○賦

南徵賦

惟皇明之十葉兮新天子膺寶歷以龍飛明徳光乎列聖兮鴻恩暢乎九圍緬彼交趾實惟炎荒遵王靈於一統謹職貢於殊疆繄兼囿而並育兮溥皇仁於一視降綸綍以寵錫兮乃詢謀而選使媿薄劣之無似兮托近侍於闕庭何承乏以冒濫兮奉渙命而淩兢歲惇牂之仲秋兮爰發軔而云邁奄萬里以孤徵兮指雲山而慷慨吾斥蜚亷以先驅兮令屏翳以灑塗結彩蜺以爲纓兮樹靑鸞以爲輿冠切云之岌岌兮佩璁珩之鏘鏘擁雄劍以激烈兮心灼爍而四揚泛浩渺兮越阻深走陂陀兮歷﨑嵚天風肅其媵余兮又時暘之赫臨豈神監之在玆兮顧佑勤而棐忱涉歷乎江山之大兮周流乎宇宙之半廓耳目之嵬瑣兮蓋於是而得乎大觀弔往哲之遺迹兮覽前代之故墟時嬰心以激烈兮亦感嘆而欷歔過都邑以歷覽兮每觀風而問俗余誠不及古人兮歌皇華以自恧心搖搖其靡定兮念前途之邈悠羲娥倐其淪代兮悲節序之弗畱天慘慘其無色兮云黯黯其欲雨覩艸木之搖落兮驚歲華之雲暮玄猿蒼兕紛其成羣兮鼪鼯向余以嘯號荊榛郁其瞇目兮閴原野之蕭條冒寒霏以晨騖兮戴明星而宵馳余豈不知自愛兮顧王事之靡稽蔑倒景兮禦長風乘玄冥兮遡鴻蒙廓蕩蕩其無際兮乃今見乎寰中驚使節之煒煌兮謂自天而下墜覩逺人之駿奔兮見王化之無外天莽莽以無極兮路行行而未遒忽吾及夫南徼兮暫弭節乎此州睠土俗之遐絕兮亂山莽其糾紛瞻斗柄於直北兮恍羲馭之可捫夕惕若以自厲兮懷冰蘗以彌堅諒中情之端潔兮何非妄之能幹惟使事之靡易兮矧馳驅於絕域羌海立以山動兮冀增光於上國懷先哲之令儀兮豈薄劣之所任覽典籍之攸載兮固有槪於余心偉子卿之大節兮仰士燮之淸風傳卻姬以自潔兮陳諭夷以致從曰臣職之固然兮尙黽勉以爲則繄玆行之多違兮睠逺道之孔棘紛訛言之屢變兮﹝傳交中事多不同者﹞羌欲信而莫憑淹玆畱以渉旬兮使余心之怦怦繄犬馬之戀主兮望君門於九天曠慈闈之定省兮仰托意於穹玄顧王事之靡盬兮尙言歸之未涯睇行雲以長嘯兮臨北風而興嗟念去國以萬里兮神恍恍而弗寧渺不知吾身之在玆兮心忽忽而自驚坐白日以成癡兮蹤履起而彷徨夜迢迢而弗寐兮獨展轉而達明﹝葉茫﹞辭曰堯封浩蕩極坤輿兮聖徳含洪溥涵濡兮有懷冰兢臣職供兮靡嗟於役效匪躬兮顧玆多艱憂心忡兮懷忠履信惟我師兮抱此以往復何疑兮

北歸賦

月孟陬以日吉兮反南旌以言旋振余袂之輕矯兮浩歸興之翩翩遵故道以云邁兮鼔桂楫於中流指亂山以北騖兮歷川原之悠悠羌久客以郁陶兮乃玆辰而暫怡路匪縮而若近兮情與境而俱夷於時靈雨浥塵條風布暖煙霏霏而漸薄日曖曖而猶短水樹澹其鮮新兮雲霞爛以輝暎對景物之熈明兮得魚鳥之飛泳春水兮綠波春艸兮蘼蕪翳村村之桑麻響山山之鷓鴣呼天風於蘋末兮掛髙帆之百尺何歸心之飄揚兮與飛鳥而競疾嶺之北兮江之東覽揚俗兮觀浙風瞻帝都於日下指吳會於雲中陟奇勝而靡暇兮空引領以寄情乏登髙之藻思兮媿往來之虛經豈賞心之故違兮實王命之多懼懷兢惕而靡寧兮何能爲此暇豫仰子長而莫企兮又使職之曠鰥惟裔荒之頗歷兮覩民生之孔艱覽天宇之浩大兮澷萍梗之如寄興千古之遐思兮悲百年之身世惟人情之戀土兮在窮達而則均矧屺岵之眷懷兮紛百感之萃心緬故園之芳菲兮喜歸歟之及辰亟吾行之弗緩兮慰慈親之倚門

榮壽贍思賦

讀書而仕仕而得天子褒榮其親人子之至願也至樂也而惜也父則逝矣不及見矣人子之至恨也至痛也而幸也猶有母氏之在也於是黯然以傷躍然以喜悲弗及矣喜何能已嗟嗟陳子吾爲子悲而復爲子慶也乃述其意作榮壽瞻思之賦賦曰

遡吾宗之邈悠兮或鼻祖於黃虞仰先徳之代有兮服古訓而爲儒憫餘生之旣晚兮固寡昧與顓蒙曰未有知識兮承鞠訓於慈宮昔余嚴親之好修兮躬一節以淸眞亶一鄕之善士兮甘約處於衡門更母氏之聖善兮旣柔慧而貞睦相夫子以造家兮實儉勤以自朂余旣詩禮之有聞兮又母教之篤至服非惠而匪躬兮佩非善而罔系何日月之弗居兮靈椿倐其早凋叩辜愆而無所兮何地厚而天髙幸慈闈之無恙兮奉修瀡於晨夕亦旣黽勉而自奮兮乃策名於仕籍守官箴以罔懈兮誓一念之兢兢並休烈於俊髦兮藉天地之寵靈洪恩湛以汪濊兮辱封章之俯及騰雙龍之糾纒兮燦五云之烜赫王言鄭重以褒嘉兮發潛徳之幽光階淸朝之一命兮殆百世而流芳乃母氏之徽猷兮亦昭灼於裏閈封稱懿其顯貴兮有章服之炳煥岌龍冠之燁燁兮霞帔爛其襜襜藹庭闈之溢喜兮動髙年之色歡盼萊彩以欣欣兮心爲之恱懌獨悲夫嚴親之弗見兮不覺涕泗之橫臆彼具慶寧非願兮顧人事之靡齊也不有慈闈之康豫兮曷慰夫寸艸之私也紓孝誠以莫寓兮恆祝願於昊蒼萃胡福於母身兮享眉壽以無疆維堂構之旣崇兮門閥倍其有耀嚴親而有知兮亦九原而含笑繄存沒之均沾兮儳焉媿此眇躬圖報稱之無能兮永畢力乎臣忠系曰國有令典善斯錫兮勸孝勸忠自古昔兮有美陳子克舉職兮封章自天爛生色兮陳子拜稽抱兢惕兮感念存沒悲喜集兮區區愛日無終極兮天鑑純孝佑誠惻兮怡怡髙堂福履益兮曽玄鼎來紛繞膝兮我謂陳子心靡斁兮孝思維嘉人爾則兮

感蟋蟀賦

庚寅秋七月旣望夜寢書齋聞蟋蟀之聲驚節序之迅速念徳業之蹉跎感而作賦曰

當淸夜之迢迢兮窅天宇之沈沈何啾啾以喞喞兮亂寒蛩之悲吟時則銀河在天玉露如洗澹月流輝涼飆不起爾乃空堵暗壁幽砌閒庭非公非私自止自鳴何悲而泣何怨而訴其舒徐也何思其淒惻也何慕或獨唱而無偶或相和而同聲或語短而屢變或永言而尠更或更端而方濃或終章而暫停或闌珊而欲歇或羞澀而弗勝或沈思而未縱或得趣而自矜孰好汝而爲娛孰叩汝而故答孰誘汝而弗知孰督汝而靡輟孰假汝以音聲之妙孰授汝以疾徐之節以時而有顯晦何感而爲語黙豈新愁之旋增聊舊恨之未滅混一類而自分引百變而弗雜羌何物之善鳴兮齊萬籟於一吷余時幽夢旣闌宿酒全醒卻慮屏思側耳靜聽如窶人貧女之出其無聊如放臣去婦之吐其不平如感風木者極終天之恨如羈逆旅者切懷土之情如鼓盆者彊歌而終悲如慰別者當喜而翻嘆如過故都者興黍離之欷噓如念行役者極中宵之淒惋如抱沈屙如懷隠憂如登山臨水送將歸者意戀戀而莫釋如辭家逺役顧娟子者語刺刺而弗休虞姬請劍而吞聲韓娥當筵而斂態懷湘靈之淒淸動雍門之感慨腸斷山陽之笛魂銷薤露之聲寄慟哭於絕塞寓哀怨於胡庭非宮非徵不律不呂疏數弗齊音節自會爾其乘气機之感觸兮任天倪而呻吟𨿽知生之云晚猶喜鳴之及辰昔摧藏而未逢久泯黙其如結抱終歲之窮愁欲於玆而盡泄極抽思而弗竟愈出奇而莫窮何情事之如許兮而藐軀之能容旣歷歷以分明亦切切而覼縷恍依牀而近榻兮似向余而訴與感余心以掩抑兮增百年之煩憂方自念之弗暇兮顧何能爲汝謀嗟乎盛時不常流光易換念餘生之幾何已百年之彊半悲沈腰之漸怯驚潘鬢之倐變媿徳業之無成將與艸木而同貫矧玆感物而摧傷置此心於冰炭抱耿耿而莫語答悲韻而永嘆欹孤枕而弗安獨惺惺而達旦

東石賦

郡伯晉江黃侯別號東石餘惟石有貞固之義而東者震之隅說文東動也陽气動也有生物之仁焉侯之徳以之餘欽侯之爲人也爲作賦曰

猗玆石之崛起兮屹然嵥立乎天東旣巉巖以矹硉兮又■﹝山含﹞岈而穹窿羌憑借之靡階兮又附麗之無窮挾光晷以直上兮超埃壒而接渾茫鍾造化之神秀兮稟乾坤之純精煙霞滋其色澤兮雨露濯其光晶掲泰淸以貞觀兮並萬象以森羅當蒼龍之夭矯兮走東西之羲娥資幹徳以堅貞兮秉少陽之發育泄和煦於至靜兮盎生意之郁勃蔭若木之華滋兮映扶桑之朝暾海色蕩以滉漾兮瑞气靄其氤氳表形勝於四極兮擅秀色於千巖何盤踞之凝重兮見巖巖之具瞻拔孤標而倚日兮儼一柱以擎天亶神明之扶翊兮類化工之雕鐫俯萬有之嵬瑣兮凜气澤之髙深通地脈於嵩岱兮又綿絡乎昆侖出膚寸以爲霖兮沛甘澤於八埏斂玄功於靜黙兮永獨立乎乾坤重曰維石之懿古所述兮易艮取象又介特兮禹貢怪石充庭實兮隕宋維異紀聖筆兮降是日繁紛載籍兮誕妄乖離孰辧質兮平泉萃奇厥志溺兮達人大觀等戲劇兮豈如玆石具法式兮卓立雄峙表正直兮義貞仁澤乃全徳兮靜壽固然垂無極兮

水竹居賦

友人朱君朝和別號水竹蓋以居之所有也而其寓志之雅潔亦因是以見焉聊與短賦曰

繄若人之卜築兮爰擇勝乎江鄕川原迆其逥合兮何窈深而郁蒼旣淸流之湜湜兮有蕭疎之新篁嚲繁陰於階圯兮浮澹爽於軒窓鳴禽紛其下上兮煙雲浩其縱橫移風月於渭曲兮分幽致於瀟湘若人洵其好修兮羌信美而潔芳旣員通而靡滯兮又淸節之介剛謝塵喧以不染兮托意興而徜徉玩道體於鳶魚兮歌濯纓於滄浪蓋將希蹤乎淇澳而嗤彼嵇阮之徒蔑禮法以爲狂者耶

平田賦

咸寧管子號平田蓋取古人治心之諭心之本然無弗平也而人故弗平之嗚呼生民之所以相攘相攫君子喪道敗義小人殞身覆族甚之屠爛糜滅而禍及天下者厥亦何故哉夫平爲恕爲公爲克己爲安義命於道也幾矣吾竊有感於管子之志也故賦之

維天於穆兮大道孔夷降衷於人兮靡有偏陂﹝葉皮﹞淳風旣漓兮人心昧其當然作意以好惡兮任小智以自賢矯亢爲髙兮怪僻爲異顓顓以自詫兮而弗知於道之離斯其賢智者之過兮狃气習而莫之移也矧彼世俗之工巧兮又吾心之所悲也習狙詐以爲能兮繄方寸之險巇有戈矛與荊棘兮城府深而莫窺起波濤於平陸兮設機穽於堂■﹝土幻﹞重溟九泉匪邃兮曽城岌嶪而匪髙紛擾擾以馳騖兮擠越人而弗顧羌是已以非人兮逞私心而嫉妒彼故爲是之﨑嶇兮吾惟見其獘獘也彼張弓者之何爲兮亦徒自取夫困瘁也嗟嗟管子獨何爲兮與世俗而背馳志澹靜以寛舒兮履坦坦而無疑付行藏於自然兮曽無所容吾情吾惟於道是勉兮遑於世俗而重輕下者吾弗之陵兮上者吾弗之援吾惟安吾義命兮誠不知夫人之愆立人達人兮聖有訓其具在揆人心其曷異兮吾能獨髙舉而逺邁仰天明之莫測兮曽何較計之私顧平平之康莊兮信吾步而安之嗟嗟管子之取是兮其會道之最也我維時繹兮見義之大也天弗平兮天柱以崩地弗平兮地維以傾寒暑弗平兮歲功曷成日月弗平兮晝夜弗貞人心匪平兮亦茍免而幸生徑峣崅兮敗輿輻水湍急兮舟則覆置器弗平兮器欹以戕措足於平兮免蹶而傷人心弗平兮斯速咎而召殃巉巖絕壁兮勢則易窮長原廣漠兮曠乎四達而靡弗通峻流激湍兮不逾數里大川巨浸兮汪洋渺彌而曷可以計嗟嗟管子兮久大之業吾又烏能測其際也亂曰原田膴膴嘉谷植兮心維田矣萬善出兮田焉弗治平稂莠生兮心維然矣邪慝興兮聖人之田平復平兮以槪斯民天下寧兮嗟嗟管子視以爲正兮

嘉嶺賦

陜之延安有嘉嶺山侍禦董子之居在焉因以爲號按志地有範文正公遺迹董子以名法從異時勛業未可量蓋有志於慕範者余賢其人重其地作短賦贈之

粵古雍之奧區兮萃坤輿之秀靈運遊衍於無門兮突澒洞而上徵緬地勢之雄偉兮環四塞以爲城繄神明之攸啟兮豈人力之經營考分野以正墟兮映井宿之亭亭旣嵚﨑以岞崿兮亦紆逥而窈冥聳形勝以峻絕兮壓羣山而罕京抗淸涼而枕重霞兮挾五龍以爲鄰森楩楠杞梓之紛敷兮蘊百寶之光晶匪神靈之窟宅兮胡氤氳之是凝將造化之特厚兮肆天作而地成仰忠賢於異代兮曽玆地之是經揮椽筆以表志兮肇錫之以嘉名慨今昔於一瞬兮謂往轍其可尋

春岡書屋賦

猗玆岡之特起兮實聮絡乎嵩山旣恢衍而博大兮又逶迆而屈蟠繄土脈之美厚兮迓春至而流膏靑陽時以鬯達兮發艸木之夭喬有斐劉子結屋其下因世徳以爰居亦靈淑之攸藉掲辛夷以爲橑兮斵桂檀以爲楣牀有魏公之笏架挿鄴侯之書條風扇其幾席兮瑞靄襲乎軒窓紛百艸之英郁兮又松檜之郁蒼玩逰鱗兮水曲睇飛雲兮林麓映隆隆之朝曦聽呦呦之鳴鹿感太和之坱圠兮覽品彚之芳芚仰天宇之浩浩兮同萬物而欣欣詠舞雩之髙風修蘭亭之禊事效尋芳於晦翁追行樂於伯子愛友良朋時同晤歌怡適琴書披歷煙蘿究岡名之以春兮共敷繹其奧理惟艸木煙雲之華澤兮乃何談之易易曰春爲天地生物之心在天爲元兮在人爲仁首四序以發育兮冠四徳以眞醇固君子體之以長人兮托玆名以寓意不然則岡何釋於三時兮而獨於春是取劉子大雅盛徳在躬涵一腔之和粹浹一气而沖融登陟廟堂柄用斯及弘沛厥施康濟民物贊陶冶於大化助槖鑰於洪鈞蓋仁風與和徳極布濩而氤氳蓋將彌九州島溥六合物無疵癘民尠夭札溥春生於不匱移化日以舒長息澆風之慘栗復太古之醇龎玆其所謂春岡耶

又春岡賦

有崇者岡厥壤沃兮維晉有山遼以邈兮太和融結互磅礡兮逶迆陂陀相聮絡兮鍾靈萃秀盛發育兮東皇按律惠孔渥兮生意坱圠澤滲漉兮一气氤氳鎭常續兮如彼化國候烜燠兮艸色花香澹氛郁兮劉子結廬枕厥麓兮棐幾明淨窅深穆兮有圖有書森萬軸兮於焉起處養靜篤兮於焉藏修達靈淑兮飲和葆眞仁以爲服兮後皇嘉惠大僚陟兮典司邦禁明勑罰兮義以仁出擴愛術兮煦嘔斯民化玄黙兮聿昭淳風侈元徳兮玆岡之名頌無斁兮

弔屈原賦

溯汨羅而訪古兮得屈大夫之遺迹艤扁舟而敬唁兮撫往事而仰孤忠惟君臣相合之不偶兮明良不可以幸會而茍逢嗟嗟大夫生不辰兮值世道之阨窮夷跖不可以共事兮梟鸞不可以並榮嗟嗟大夫睥睨羣小之滿朝兮又安望夫從容進說而君從詮狺狺於羣沸兮曽不余心之諒也顧君心亦不察兮余將曷爲之仗也徒戀祿以茍安兮將爲君子之所讓也姑去位以逺羣惡兮溯湘潭於長放也顧江流之浩渺兮願下爲蛟龍之蠶食實余心之自取兮非夫人之我逼余將以愧夫羣小兮又冀夫君心之察識或悔悟而攺圖兮庶邦國之少益拂絕先王之祀兮豈非余心之所厭也顧余自靖之爲大兮何眇躬之足憐也我寧九死而不易兮羌秉一性之貞堅也將叩河伯之深宮兮抑附馮夷導已於上徵歷九疑以見重華兮訴余心以自明後死者千餘年論大夫者孰得大夫之微衷彼賈栁二子猶未罄厥義兮又何罪乎美新之揚雄善乎紫陽氏之論也人孰無過大夫乃忠之過人患無忠大夫乃過於忠是誠議擬之允迪兮合人心之所同吾悠悠以遺論兮將質大夫以自通行藏出處貴惟時兮乃以數諫而致君恩之弗終思聖人之遺訓兮掲吾道之大中顧大夫之獨行兮似有戾於中庸嗟嗟大夫叩九閽於萬里兮將無致忠之失所也沈眇軀於千仭兮將無爲忠之稔禍也大夫豈不自審兮曰自視之弗頗懷瑜握瑾以好修兮曽不忍混濁世以自污顧此身之皎皎兮濯江波之沄沄凜一死之決裂兮將禦正气以爲神顧彼後君而忘國兮誠蠆豸與蜾蜫立世道之大防兮昭日月而等乾坤慚末學之何嗜兮肆臆說而呫呫冀余心之一白兮附公案之一畨誦離騷於九歌九辯兮委詞章之貫古畱規矩於天壤兮紛後來者之踵武藉余膏與剩馥兮或亦及門而窺戶仰大夫已積年歲兮曽不得少伸余之寸忱承嘉會以道經兮致瓣香展拜於江潯懷大夫而不忍去兮顧余心之侘傺撫長途之悠悠兮尙徘徊而延佇舒長嘯以孤騫兮邈遐思於煙水

月明千里故人來賦

有美一人天一方兮自我與別歷星霜兮邈焉阻違若參商兮思之不見懷孔傷兮念厥契誼無時忘兮欲往從之陸無車馳川無航兮縮地無術心傍徨兮今夕何夕天宇蒼兮宛宛月出爛然光兮淸輝溢出照徹茒堂兮松菊蕭疎澹幽香兮琴書靜好銀燭煌兮有客行行來何鄕兮從以兩僕挈囊箱兮山川迢迢渉津梁兮幽居僻寂他靡嘗兮是余所思久相望兮天假其逢匪餘量兮應無念我特逺訪兮惠然其來示周行兮跋余引領喜欲狂兮躡履承迎倒衣裳兮呼兒治具羅酒漿兮野簌餖飣欵壺觴兮傾倒別懷話故長兮我思古人有範張兮雞黍爲約言不爽兮子將無同意獨良兮抵足共臥展衾牀兮夜如何其殊未央兮明河西斜影扶桑兮雞旣鳴矣東方明兮遲子未發且徜徉兮世事浮雲杳茫茫兮執手相看魂飛揚兮後會未期淚浪浪兮古言雲龍感衷腸兮安得如然同翺翔兮無苦惜別贈言臧兮人生會合詎有常兮交誼固篤以道彊兮胡爲其然歌慨慷兮金玉爾軀愼修藏兮各懋明徳無怠荒兮

文簡集卷十

●欽定四庫全書

文簡集卷十一

﹝明﹞孫承恩撰

○詞

送侯少府詞三章

春陽兮載晴攬余轡兮郊坰紛髦齯兮歡迎羌雞犬兮弗震驚褰幃兮逺覽何極目兮多感閭閻寂寥兮野荒蕪莫克賑汝兮將柰何

右東郭行春

有亭兮翼然弭余節兮停驂訊父老兮疾苦汝疾苦兮余訴政曷爲兮康汝殫餘力兮汝處致汝兮樂生庶余心兮以寧

右西郊問俗

有屋兮棠溪之濵侯至止兮玆蒞我氏望棠陰兮戴侯仁侯令去兮弗可畱望棠陰兮我民憂侯玆陟兮羈上國懷我侯兮再歌召伯

右棠陰遺愛

首陽操

夷齊二子伸大義於千載之上所謂特立獨行以俟後聖者想其淸風髙致旣無怨尢不平之私而毅气剛腸亦非有掩抑可憐之態史遷之傳旣無以知其心而世之所傳采薇之歌又何其委靡而衰颯也豈好事者附托之歟爲擬首陽操一章

西山之岑兮上有蕨薇我采以食兮足以療饑勛華不作兮世道隳玄云杳冥兮將何歸睠大義兮余其敢違茫茫九州島兮孰余知後聖作兮謂余是非吁嗟兮彼厲階者其殆而

鐘石辭

古有石鐘今有鐘石石鐘以形用鐘石以神用費子取以自號其旨微矣余雅辱費子愛誼不可黙作辭頌之

有窿者石湖之側兮卓立奠峙瞰深碧兮天與之資地與質兮巉巖矹硉儼正直兮上穹而圎下丰益兮我審厥象孰彷佛兮有偉巨鏞奇雄特兮洪鈞槖鑰巧摶埴兮元气胚胎渾融液兮於鉦崇崇甬衡嶷嶷兮取象昭昭筍簴秩秩兮雨沐露濡紛藻飾兮日精月華增色澤兮傳世千古靡傾仄兮勿褻勿試神具敕兮含英蘊靈杳沈黙兮大音則希靜以爲徳兮障頹鎭浮有餘力兮我觀萬有紛叱翕兮魚龍嘯悲風濤蕩激兮斂此羣籟厚厥積兮鏗鍧維時振闔辟兮淸廟明堂肆登陟兮發揚天聲播無極兮壽

宋樗庵辭四章

大貝兮南金昔公之出兮望崇士林翩其歸來兮三泖之滸九峯之岑

峯之岑兮泖之滸澹逍遙兮自容與養髙兮履素紛余囂兮亦莫余侮

北山兮采芝南澗兮尋詩傲睨宇宙兮浮榮塵壒讀書以娛兮不知歲月之云邁

有淸其秋令節芳兮有叢者菊吐幽香兮登公堂兮舉公觴兮伐鼓吹笙浩且昌兮祝公壽兮樂無疆兮

近田辭

近田者參府靈寶許子別號也許子號近田其志不專於田卽田以見志耳爲辭以闡之且以致相發之義焉

惟道在人不逺伊邇求道於逺道則非是近義云何爲切爲親隨處隨在目擊道存則匪汗漫則匪浮誇愈近愈眞愈逺愈差是故善學鞭辟近裏本之於身以達於事卽類取譬充義達爲是謂一貫粗精顯微許子有田近也匪逖惟志之占惟道之的許子恂恂本實是惇崇虛飾無則匪其人我言許子厥猶有義匪近惟田心性之諭故曰聖王人情爲田田而弗治稊稗生焉畢力盡瘁惟農之良禮耕義植人情之防許子勉旃夙夜祗惕庶幾寡愆以厚其徳

近田詩

有田有田不逺以阻東郊西疇厥壤膴膴

我黍我稷我稼我穡昬余作力匪朝伊夕

中田有廬有室有軒桑麻當門楡栁蔭園

雞鳴於陌豚散於野牛辭其軏亦在墻下

言饁於畝率我僕夫時往時還朝不及晡

滌之翼翼箯之握握載稇載積堆戶塡閾

庖羞佐酒烝嘗妥侑惟此伏臈洽我親友

於焉怡怡於焉媞媞率我故常祖先之貽

思夫人生有涯而謀則賖厭厥隘卑乃馳心荒遐

思夫人每忽易而務厥難曷忘乎近安而冒彼逺患悠悠我懷喟焉永嘆

李白祠迎送神詞三章

荊之澧州新建太白祠於蘭江之上余奉使寓郢獲聞其事因此作詞畀州之人俾落成之日歌以祀之

蘭江兮悠悠望夫君兮中洲藥房兮芝宇辛夷爲橑兮桂爲柱神之來兮風泠泠建云斾兮騎長鯨屋梁兮明月恍夫君兮見顏色靈倐忽兮陟降儼左右兮不可以像靈惠我兮勿夷猶靈不顧兮我心則憂

右迎神

靈夭矯兮旣臨坐瑤席兮顧歆咫尺兮不獲以覩渺餘思兮心猶苦酌淸流兮薦觴采蘭花兮作殽脯鼓瑟兮吹竽致殷勤兮爲君娛君弗娛兮曷處悵盤桓兮聊延佇

右降

神靈杳眇兮神軒軒爛宮錦兮翩翩墨花兮飛雨儼龍鸞兮騰翥歡弗固兮易離望天門兮君欲辭靈風生兮極浦倐其旋兮不渉以遙度吁莫顧兮扳莫畱褰余袂兮願從子於昆侖之丘

右送神

歲聿其暮送朱東原司教東平

歲聿其暮翔翔蕭蕭言策其駑送子於郊

歲聿雲暮寒日翳翳傷子不逢感我出涕

驅車轔轔徒禦傾傾式遄子行我心用寧

言言東平魯邦之域宮墻崇崇懋子嘉績

金則有礪矣木則有矩矣造爾多士子其處矣

胡子匪宜我獨與子暌離孰輔吾仁孰砭我疵豈無友朋不如子心知

屋舟詞

江水兮悠悠若有人兮夷猶舟何爲兮棟宇屋何爲兮在中流藥橑兮芝楣照晴波兮參差泛泛兮搖搖宛馮夷兮來居淺渚兮月明極浦兮雲橫繄髙褰兮獨丘何塵緣兮足縈江水兮茫茫若有人兮徜徉謂舟兮疑屋謂屋兮可航珠戶兮貝宮掛宿靄兮簾櫳窈窕兮突兀結蜃樓兮乘風月明兮淺渚雲橫兮極浦蹇獨立兮髙褰寄一笑於千古

築城詩﹝爲尙代巡城柘林作﹞

我行其野黯黯其陰悄無居人榛莽阻深

我行其野言執其役君子攸爲靡遑信宿

翼翼君子觀風省方於焉惻楚於焉彷徨

乃觀流泉乃相原隰乃縱乃橫乃經乃畫

千夫萬杵版築如雨捄之度之以開百堵

突而翼然雉堞云連可保可障允固允堅我人攸止可以安全

有室有廬耕鑿居處於寒於暑於賈於旅長育生齒千百其祀天子之命監司之賜

詛倭詞

詛倭詞詛倭奴也倭曷詛也嗚呼倭昔暴亂荼毒吾民吾民怨倭深且極矣恨無以報之且虞其復至恆惴惴焉乃今大侍禦仰山尙公作城於柘林柘林實松南鄙前臨大海倭曩據以爲巢穴城成倭來不能犯而吾得以恃賴保障是可以無恐因敍新功追往事作此辭以詛之或曰倭禽獸善盜其性然也頑狠嚚凶不可以人理告語如詛何固也激烈訶詆聊以攄吾人之痛憤且呼天吁神冀有昭格悔前禍而錫新祉吾見天必有以報倭也又事固難於創而尢難於守貽此詩於土人使其詠歌感愴常若履兵刄而在急難且傳之子孫弗忘激勵永保玆城勿壊云其辭曰

蠢爾倭誕敢犯我大邦吾地臨海兮惟大邦之封疆吾於倭非世仇兮曷加我以暴凶乘我不備突而其衝樂土居民任汝焚刼兵刄橫加誰敢爾掣戕我骨肉父母弟昆漂血暴屍盡室闔門拘系迫逐無地遁藏死者枕籍生者奔亡吾與倭兮生並斯世同戴髙天同履厚地爾亦有骨肉兮與我無異戕人虐人兮曷不反已蠢爾倭赫赫天朝如日大明有翼監司帝命是膺監司逺慮築城庇我亟謀亟成若有神助監司慈仁卹我孔周百凡生生罔不我謀宅我廬舎給我廩庾聮以師長衛以卒徒卒徒桓桓若虎若羆蠢爾倭我今來居故業是守我織我耕幸復我舊我有崇墉爾能越度我有長戟亦有大斧亦有神炮摧山倒海藥鏃射爾爛汝腸胃我土非昔捍衛孔固陷穽中藏罟擭四布汝來汝來絕汝歸路蠢爾倭吾恨汝心死且不朽欲得汝肉飽我豕狗爾肆無道極惡窮凶天道好還斷不汝容我徳監司樂生已足我惟痛念死生骨肉吁地呼天無地報復皇天上帝丕顯大神厭惡汝惡我怨庶伸蠢爾倭兮天不生汝少災害兮皇風淸穆世開泰兮爾倭爾倭爲虫豸兮萬載千年永絕爾類兮

文簡集卷十一

●欽定四庫全書

文簡集卷十二

﹝明﹞孫承恩撰

○五言古詩

貞軒詩

世變旣云下古道日澆漓奔趨競成俗翕訿營其私富貴茍可得寧計節義隳鄙哉邪佞子婦女畱須眉吾觀貞軒翁挺拔人中奇衡門養髙潔食力聊自宜立心羞婀娜制行無傾欹安貧靡卑屈樂道無憂疑朝彈猗蘭操夕歌考盤詩不求兒童憐只許天公知譬如百尺松不作妖妍姿又如百煉金不作繞指隨夷齊空山守采薇可充饑誰言原憲貧商歌自怡怡斯人𨿽云逺逸駕非難追願翁保令徳終始期無虧

古意

美人生南國絕世多妍姿窈窕如遊龍靑楊宛娥眉與我結綢繆恩愛兩不疑靑蠅一朝集白璧生瑕疵恩情中斷絕棄我忽若遺盈盈對面間邈如天之涯感今復念昔使我長嗟咨

展謁孟廟

稽首孟夫子萬古道學宗七篇溯源流乃與洙泗通義利王伯辧日星麗蒼穹拳拳救世心績視禹稷同早年事咿唔童子呫嗶功及玆詠聖涯鉆研愈無窮玆晨出祠下瞻謁展敬恭巍巍泰山尊恍若親徳容道術喪千載異論方訩訩無由起夫子爲我摧其鋒天理有至正吾道惟大中叩公公不言涕涙沾心胸

和題擊甕圖

我思賢哲人不與尋常肩方其髫齔日事業先可占溫公當年事誰把丹靑傳偉哉擊甕時仁智亦兩全公昔相元佑忠義稱名賢誰知及物功已見成童年人心妙不測運用合機權試看此兒嬉伊誰教能然古今一俯仰人物成灰煙我心良悠悠浩嘆秋風前

奉題涯翁集句錄後

郡伯內江諭先生得涯翁集句錄二卷將鍥之梓寄予校正訛誤旣已略訂數字偶得鄙句僭附卷末

我思李夫子篇章蓋其餘平生制作外攬古爲嬉娛藉之發吾眞陶寫亦自如浩穰諸名家精采畢獻輸譬之大盈府充牣隨所須木難兼火齊瑤瑛與瓊琚搜羅盡瑰珍見者心神舒元戎統六師揮斥熊與貙簫韶八音備琴瑟諧笙竽組織敓天巧劑量極錙銖渾無斧鑿痕若以一气噓翁才實兼人不受繩墨拘驅役混古今約束誰能逾大行與王屋移易來庭除天吳及紫鳳裁割衣與裾若和五鼎味若貫八寶珠江淮河濟漢異派而同趨隔世覿顏面一席相惟兪富哉方寸中載此萬卷書再思半山老髙名照寰區繼作有文山耿耿忠義俱今人卽古人三賢固無殊坡翁眞戲劇其論亦甚迀見公定俯首愧悔稱起予君侯重文事愛此輕璠玙授予欲何爲秉筆校魯魚淺薄諒非任玆意不可虛但恐襲金根有識同揶揄

秋懷和答友人戴師觀五首

淸宵不能寐起坐發哀吟明月照髙樓浮雲起層陰百年宇宙內慷慨憂思深所思亦何似世故萬感侵四時更代謝光景易銷沈丈夫志事業念此那能禁美人隔秋水傾想遺嘉音報酬媿無侶擬托雙南金

其二

月明姜被寒掩映成獨宿天涯若飄泊念我親骨肉春風吹荊花負此正芬郁慈闈奉晨昏不得共粟菽憂來浩無端淸涙動盈掬蕭條鶺鴒詩展捲不忍讀嗣音久疎曠引睇佇雙足明發當有至燈花結新緑

其三

美人生南國麗質耀目明與我結綢繆執手瞻三星並綰同心結雙吹紫鸞笙中道忽暌違迢逓京國行繆通金閨籍欲去覊功名空齋耿思憶我豈如長卿遙遙天涯夢落月屋梁停媿無縮地術黯然傷我情

其四

楊朱泣岐路墨翟悲素絲習染當自擇去適愼所之流光俯仰中昨者非今時請看桃李花倐忽成空枝努力崇令徳研精寄幽詞少壯一無能老大徒嗟咨仙人不可學漫托餐玄滋落日不返照逝水無回期古人賤尺璧此語當三思

其五

肅肅風振葉冥冥雨翻盆羇人悄無事兀坐掩重門朱炎何有哉暫得免蒸燔澄神任偃仰澹黙靈臺暾簡冊有眞趣幾席無囂煩興來發嘉句亦復開淸樽落魄澆愁膓經營役吟魂須臾華月上耿耿依黃昏薿薿庭下樹小結濃云屯放情六合外飄飄淩紫氛

讀秋水篇

玆辰適在告幽齋有餘閒端居淡無慮俛黙神自全時抽架上書得閱秋水篇逹生寄深旨乍覽意不宣疏觀大化中物物各自便小大無等差秋毫眇坤乾逍遙通大道冥思入幽玄泛泛涉滄溟浩浩無津埏我今亦忘吾會意應無言行雲逓髙楹好風入疎簾倦來復拋書支頤任頺然豈不畏疎散局促尢自賢

寓感四首

白日在天上明兩以作離人君發天徳普照亦如之浮雲纎末生倐見昏陰滋玄象有混辟懷歌盛明時

其二

牛性不司夜犬力不任耕鉛難鑄作劍杙豈勝爲楹致用茍越分懷羞堪拊膺驅駑駕逺道縱葦濟滄瀛所憂在顚溺旦夕爲怔怔柰何相逢者猶懷欣羨情

其三

人生宇宙內苦被日月驅賢豪凜英聲際時步亨衢談笑生風雲咳唾落明珠餘光照海宇惠澤沾寰區有如縱壑鯨豈比涸轍魚朝侍未央殿夜宿承明廬煌煌炳勲業瑣瑣誰能如

其四

楚趙昔從約糾力抗秦師遴選才智士便給如風飛毛生本無聞翩然請囊錐鄙哉平原君胡乃昧先知從行亦碌碌側目空睢盱侃侃數語間兩國定深期從來豪傑士未遇識者誰

賜扇

天門啟閶闔百辟依彤墀中官出傳宣賜箑無尊卑元臣帝股肱受此乃其宜顧臣亦何人得荷乾坤慈炎蒸方在候效用眞及時𨿽非金玉貴爲用良珍奇金星點素質落落明珠璣於昭古先訓入眼光陸離臣非諸葛侯白羽揮軍師亦非晉謝安仁風慰羣黎惟堪坐玉署斂袵哦書詩爾時一披揮習習來涼颸格言荷聖教佩服眞臣師致身明時用得此良艱希天恩誠浩蕩報答容臣私常聞古忠良因事納箴規臣亦有悃誠上告天王知惟昔有虞氏聰徳無偏遺制玆曰五明睿知勤疇咨亦有周武氏仁恩徧敷施道逢暍死者手執此自揮惟玆二聖人■﹝樊﹐心代大﹞治誠孜孜以玆虞周世萬載歌無爲吾皇睿作聖秉徳恆謙撝願惟時風若今古同雍熈

冬月同諸友遊永樂寺飲旺公房分韻得野字

蕭條沍寒候浩蕩風振野吾人亦好事乘興來蘭若意豈在行樂欲識棲禪者上人本空寂風度亦蕭灑慧朗鑑在懸論辧長河瀉爲陳西來意超悟愧吾寡未能三乘通誤謂四大假冉冉妙香度翩翩花雨下﹝坐久微雪﹞怱怱具盤飡灔灔酒盈斚綢繆師意勤感媿我顏赭抗別復須臾題詩信聊且

送張侍禦巡鹽淮南

張君西江英秀色出天表名聲凜臺端玉立眞皎皎浩蕩四方誌溟渤一杯小淮壖有新命冥鴻羨輕矯斥鹵窮東南國計豈毫杪歲久法滋玩流獘劇瀾倒傷哉醝丁艱軫念心悄悄流移骨髓枯存者顏色槁貪墨誅求徧豪滑侵漁巧以玆獘百出未易一一了君誠濟時才柄用苦不早通融有長策至理在探討冰霜肅姦宄陽春輯流殍恩威兩得所夙蠧期一掃秋風吹蕭蕭旭日照杲杲贈言不及他持此永爲好

送張之訓

長風起天末遊子念髙堂髙堂不可見累疏陳明光曰臣有老母孀居凜秋霜一別十載餘甘旨不得將區區烏鳥情一念慘衷腸皇心悅其孝允子還故鄕錫以金泥書云漢昭天章稽首叩帝閽長揖別友生歸興逸難遏心與雲飛翔春日方皞皞春風亦揚揚行哉莫遲遲白頭正相望

題張陽峯太史捲

唶唶復唶唶集我檐前鳴嚴翁且至止棨戟臨門庭兩年隔天涯瞻云每惸惸今朝拜膝下髙堂溢歡聲翁旣載欣慰有子沐恩榮昔著靑衫別今來錦衣迎兒亦載欣止承顏慰私情昔別固康彊今來倍精明子歸亦忻忻中庖出珍烹僮僕亦忻忻趨蹌奉杯觥孫枝復榮秀蘭芽覩寕馨怡怡子父歡天倫樂難名相過日無虛雜沓皆朝英陳樽與列俎擊鼓還吹笙人事苦難齊此樂尠得並因玆感餘懷涕淚沾冠纓

苦熱

今日不可出畏景蒸炎熇崔巍火雲行勢欲焚層霄乾坤一鑪冶天地同煎熬初疑河海竭又訝山嶽焦生人蟻虱然眾口均嗷嗷而我坐斗室局促增煩勞對案不能飡尙暇筆硯操馮陵發大叫欲去不可逃安得呼風姨捲地驅長飆徒懷杜陵句赤腳淩瓊瑤煩紆漫自苦澄凝覺逍遙造化生萬物意匪殃吾曹輕箑聊自揮漸喜風蕭蕭俛仰神內融散適形俱超我熱良可舒感事增郁陶忽憶山之東寇盜方驛騷哀哉六月師卓午腰弓櫜濟時愧無術撫已徒忉忉

送張君分教華亭詩

江右張君積學久屈今年以貢得分教華亭余固華亭人也於凡吏吾土者得一良輙喜之矧得明師如張君者爲喜不尢至歟小詩非賀君實爲吾鄕賀也

良金須陶冶美玉藉雕琢二用茍弗良不若礦與璞張君西江彥賦性甚溫朴讀書三十年雄劍斂霜鍔朅來貢明廷奉檄專教鐸行食松江鱸去聴華亭鶴吾邦號多士濟濟見犖卓君行諒無恧於道乃先覺臯比仰師模披襟分惟諾誾誾講唐虞肅肅陳禮樂案牘無俗勞衣冠有眞樂𨿽乏官資崇得免名號濁公相豈不貴賦命有厚薄勢分何足言食祿要無怍方今崇文教君去勿落莫明秋期奏功得士當倍作

觀弈

空堂手談誰剝啄驚戶外袖手余亦閒看此兩敵對勢多楚漢彊地割鴻溝界斂拓互闔辟錯綜明向背攻圍盛行陣隠伏妙機械奇出風雨交冥搜鬼神會爭雄不相能奪雋詎容貸時移方一晷妙處得三昧彼云聊優遊我謂無勝敗疾呼君太狂頳顏子眞隘一挫未應餒收局還可再玆藝未足賢徒食聖所戒

送同年馬進之弟省兄歸

別淚弗可忍離愁浩難祛行行送將歸執袂久躊躕我昔同元方瓊林曳華裾元方凜臺端名聲等璠玙子來專省候千里命軺車西堂動詩興天倫足歡娛念舊亦過我荷子意勤渠英英玉堂質快覩珊瑚珠玄云忽相渝萍蓬邈難居回首瞻故鄕歸葺先人廬風雪豈不慘欲發不須臾我心良郁陶元方定何如天有赤羽鴈水有紅尾魚明年二三月望子平安書

聞玉河水聲有作

獨騎欵段出落日背髙城行行過玉堤忽聴潺潺聲會心豈必逺一笑兒童驚坐我瀑布傍泠然洗中扄長安盛車馬輪蹄日轟轟向來通市中無此祛俗淸利名世所競獨玆人不爭會當卽堤邊卑棲結吾楹飽聽日無厭不使塵囂生

吳北川許海味不至訊以詩

我本東海人旅食越兩載緬懷故鄕味厭說天庖宰故人吳季子殷勤許分待腆意未拜嘉初約忽中攺得非多遺忘無乃甚欺紿笑予太早計停筯想風采小詩當催逋還勝百錢買會當入吾飡腹中有東海

東園八詠

讀書堂

虛堂亦幽幽藏修任昏旿研精典籍間俛仰見前古君家有書香努力期接武不似東鄰翁惟堪貯歌舞

叢桂庭

中庭何所有丹桂儼成行朝露浥華滋秋風吹古香名門擅今昔毓秀非尋常會多靑雲侶逺紹燕山芳

吸月亭

獨酌明月下流光正徘徊長歌邀明月落我樽中醅掀髯和月倒一吸空樽罍謫僊如可作此地應追陪

悠然亭

幽興渺無極攝衣陟層臺天空飛鳥沒萬里長風來南山自嵯峨逺覽心神開懷哉彭澤翁難與俗子諧

聯碧池

甃池自成趣左右拱吾亭西池水初滿東池泉又生浮光碧練淨倒影靑天澄時來鳬鷗侶欲共幽人盟

玉虹軒

一泓湛寒碧源脈自中泠紆徐蜿蜒然汩汩繞前楹憑軒聊徙倚可以濯座纓浩歌滄浪吟千古有餘情

翠云屏

小結作屏幃翠色日蔥蒨宛宛如雲屯亭亭當戶見常淩風雨交不逐朝暮變深秋揺落時猶可勝一面

雪香林

吾聞東園勝乃佀羅浮村英英姑射收寂寞回春溫千枝綴晴雪萬蕋迎朝暾徘徊自索笑欲起逋仙魂

秋日雜詠

詠山居

山深秋意早地僻人迹闃落葉滿庭戶涼气襲巾舄泉流雨澗深徑轉風磴逼野鹿時或過山鳥鳴更寂巖壑浮晴嵐幾席映佳色拄頰哦霜晨持杯吟月夕

詠溪居

卜築枕流溪秋水淸渠渠可濯亦可潄可烹兼可漁菇蒲日與鄰鳬鷗日與居驚風吹薜蘿疎雨灑庭除灘聲入座涼野色納窓虛長歌考盤吟俯仰心自舒

詠村居

幽居自村落僻逺無市喧禾黍依夕照桑麻宿輕煙深巷荷鋤歸兒女迎門前雞豚入棲柵牛羊下郊原鄰父有好懷時來話田園食力寡心累濁酒供年年

詠城居

甍連復井絡犬吠雜雞鳴西風簾幙靜返照樓臺明授衣及新涼家家動淸砧垂簾酒肆列入市魚舟腥田翁售新榖野老販溪菱人歸闤闠空昏鴉噪埤城

詠京城

都城列萬雉宮殿切五云淸霜鳴曉角祥光擁朝暾周羅民庶居窈窕王侯門重譯萬方貢垂衣一人尊亨衢連廣陌馳驟復驚輪稽首奠治功萬載歌洪勲

詠禁省

月臨仙人掌風生承露盤曙色尙熹微秋色凜髙寒千門俱洞開六龍駕輿鸞陛戟用虎旅鉤陳列鵷班簫韶奏雍雍劍佩鳴珊珊惟應多瑞气日繞蓬萊山

詠郊野

落日下平蕪逺水涵晴空西風正揺落澹靄何冥蒙千山生夕陰一望逺近同艸色迎霜白楓林借春紅平坡散歸羊云外號徵鴻依依野人村處處聞髙舂

詠田家

白露被西疇■﹝禾罷﹞稏行可穡秋來喜多晴場圃除殖殖鎌銍各爲操任負翁媼懌兒童拾穉穗雞母啄狼粒共言歲事丰租稅期早畢不有三時勞何能一時逸

詠漁家

生涯惟网罟結廬雲水鄕舟橫斷岸淺門對淸溪涼潮引滄波逺風吹白蘋香中流朝鼓楫芳洲晚鳴榔煙凝林樾暝鳥沒靑天長倦來臥篷底一曲歌滄浪

詠酒家

栁橋橫翠檻竹籬出靑旗淸樽浮緑蟻香羮薦銀絲經霜橘初熟輸芒蟹新肥歡迎滌器傭嫵媚當壚姬騷翁解遺嚢豪客駐金覊髙陽有餘興風月剰堪題

詠妓館

靑樓映朱箔深院連曲房淸颸滌殘暑白薴生微涼銀箏禦瑤席寶鼎煨沈香芙蓉紅隠褥芭蕉緑上窓五陵屢經過千金賦髙唐冉冉粉香叢長年樂未央

詠富家

榮華擅京洛甲第連朱甍院宇生微涼爲樂方稱情新裁朱履潔乍試羅衣輕華堂日張宴飛蓋相追迎吳兒與越女彈絲復吹笙酒酣歸洞房含笑擁傾城

詠貧家

陋巷少人迹依依長蓬蒿秋气月淒凜四壁何蕭蕭絺綌不掩脛饔飱但簞瓢禦寒旣尠具卒歲亦無聊荊妻厭藜藿稚子慣山樵無端昨夕風捲我屋檐茅

詠旅舎

飄蕭墜寒葉寂寞虛堂秋遊子久行役索居寡良儔明燈照空壁啼螿動羇愁情悰念悄悄川原邈悠悠中夜起彷徨仰視河漢流萍蓬偶棲泊太息未能休

詠書齋

幽齋極蕭爽淸秋無垢氛捲幔落遊絲辟蠧羅香蕓瑟淸調流水硯冷生微云拳石結新緑古鼎畱餘燻縹囊旣零亂牙籖亦繽紛及時宜進修兀兀窮朝曛

詠閨思

淸颸吹蕙帳明月照蘭房中宵念行役掩抑獨淒涼微寒生薄衾思奉君子裳天涯渺阻修何由越川梁昔如鸞與鳳今如參與商黙黙向誰訴悄悄徒自傷

詠故宮

西風吹黍離疎雨濕殘礎空梁長見日頹垣間余堵石馬縈靑蘿銅駝沒黃土花容猶宮妝栁眼尙媚嫵繁華等風煙形勝消龍虎惟有舊時月照人自今古

詠廢宅

人事已非昔遺居猶至今蕭條白晝靜寂寞黃昏陰老樹集昏鴉敗砌寒蛩吟階空蚯蚓出壁古苔蘚侵乾坤多變易俯仰易銷沈更無故主居獨有閒人臨

詠佛寺

秋气日已佳況此紺宇寂古松蔭佛殿幽花照禪席穀虛哭山鬼林暝啼木客風來語梵鈴雨至灑石壁長廊獨徘徊蘿徑自捫歷時聞孤磬聲云深杳難卽

詠道院

新秋入琳館物意何蕭森露滴丹竈冷云護芝房深棋聲間竹院簫韶出風林千門鎖虛寂石壇晝陰陰苔花繡古篆鶴唳流孤音淸虛絕塵俗悠然生道心

詠古廟

古廟知何代蕭蕭秋日荒丹靑旣剝落香火亦淒涼怪鳥號深林饑鼠竄空梁殘碑土花蝕蔓艸過人長蛛絲网破牖蝸牛上頹墻神理有消歇人事焉足傷

詠荒塜

狐兔竄古穴荊榛長荒丘西風吹白楊疎雨灑松楸樵夫朝出歌牧兒暮來遊宰木給斧斤芻蕘飽羊牛寂寞掩泉臺千古魂幽幽更無祭掃人空餘斷碑畱

詠邊塞

窮邊秋气早六月飛霜華胡兒弓力彊馬蹄蹴風沙黃雲連白艸極目天無涯孤城控險阨令嚴寂不嘩淒風傳畫角落日悲鳴笳徵人於此際誰不動思家

題畫蘭棘

美人羞自獻空谷抱幽貞翛然絕塵俗誰結歲寒盟荊棘豈不茂睠焉昧平生徘徊日將晚慨矣思靈均

梅莊詩

幽懷厭塵俗芟蕪辟新莊莊居何所有寒梅有孤芳乾坤揺落時見此姑射妝英英綴瓊佩燦燦明珠裳紛紛掛涼月隆隆映朝陽豈無桃與李俗惡非所臧蘭蕙豈不好弱質易摧傷何如此花魁勁節飄寒香主人冰玉姿對此形神忘亦有山中侶時來共徜徉旣讀廣平賦亦詠逋仙章未言調鼎鼐且共嘗冰霜

文簡集卷十二

●欽定四庫全書

文簡集卷十三

﹝明﹞孫承恩撰

○五言古詩

夜聞鄰兒讀書

東鄰誰氏子讀書夜無眠風吹咿唔聲落我牀頭前我聞不復寐俯仰心茫然憶昔髫齔時早能讀陳篇嬉戲不自力流光若奔川及玆未聞道老大徒悁悁儒冠亦何有虛生亦堪憐誓言今其始黽勉心幹幹鑿井茍弗已終見淸冷泉

雨中過顏東郊

陰霾幕四野宻雨紛如絲扁舟何所適野人有深期我興良自佳僕夫苦淋漓壺觴雜飣餖艸艸隨所攜同行二三子聊與斟酌之樂事苦不全夙言每乖暌有懷渺難招悵然起遐思﹝朱方齋吳春洲有約不至﹞

扁舟蕩雙楫溪澗穿窈窕雨行良不惡況得所歷妙依依墟裏煙落落展遐眺冥蒙雲樹昏荏苒風竹掉髙桑布榖鳴逺渚鸛鶴叫時惟農事急蓑笠逮翁媼小橋曲通村竹所期遙造不似山陰翁匆匆遽回棹

又

艸堂極瀟灑水竹多幽深主人有好懷展席俯淸吟時花弄芳姿好鳥囀佳音燻風泛叢蘭飄颻滌煩襟二子雙玉立勸我酒重斟適意豈在酒我病況靡任人生合並難晤語愜素心數觴已陶然一笑忘古今

又

宻雨漸細微流雲散淸霽斜陽漏微明返照在水澨晚晴人意佳起步行繞砌話言雜桑麻朴野有眞意我性本丘壑早已厭塵事瀧岡有宅兆桑梓情所系何當乞身歸與子結鄰■﹝契﹐廾代大﹞

又

千林暝色起日落西山■﹝土幻﹞牛羊時下來歸鴉戀其巢興盡復言旋短棹風飄飄犬吠叢薄間漁火明江郊星月澹微茫煜然吐林梢喧喧市聲近擾擾物役勞我生本無期一笑樂亦聊但能無拘牽何地非逍遙

獨酌

春風散和燠霧斂天日晴楊翹吐華滋萬彚爭熈明幽居寡相接而況塵俗攖興來命壺觴獨向檐前傾好花當姬待鳥韻笛與箏悠然自滿引浩笑春冥冥美人渺難期俗物吁可憎小山差彊意獨立當前橫舉杯一勸之與子兩忘形山靈不解飲傲睨終古醒我酌還自酬直欲空瓶罌頹然徑醉臥雲月爲枕屏

餉農過壠上

赤日正暉赫朝露暄以干念我田中人駢胝多辛艱披衣過壠上不憚觸熱難腥風蕩炎氛艸木俱焦顏呼兒傾筐筥有酒兼有餐田父知我意感謝多欣歡我今乃田畯自笑更自嘆無田均憐翁力薄非汝慳佇立獨移時呼兒與俱還豈曰此爲勤吾意差少安

題松月捲

幽齋淡淸夜長空斂浮煙素娥從何來宛宛落我前髯翁矯而立顧影如矜妍相看本無期忘形更忘言爲招山中相再酌騎鯨仙悠然對終夕不知淸漏傳

示子效玉川子

書齋坐淸晝昧昧心弗怡阿松忽前來出扇乞我詩阿松性沈嘿頗不喜施爲我疑乃質魯但識栗與梨今朝忽好事我喜爲解頤呼兒更來前聴我好言詞汝今十四歲非復髫齔兒讀書吾家事誨汝良孜孜讀書添智慧讀書破愚癡讀書爲賢良讀書佩朝裾汝前當七齡頭角頗岐嶷何更七年來碌碌但如斯豈汝誠質魯變化猶有期抑汝故懶惰懶惰無由醫人生要樹立詩書乃鎡基利達且莫言賦命固不齊但觀不學人何別隸與廝學庸及語孟精義要深惟尙書最難讀功當百倍之考事貫今古摛文炳珠璣今𨿽未能然爲學當視玆似汝恁陋劣萬難兾毫釐吾又念世徳承傳汝當思吾宗百年來詩禮人共推穆穆抑齋老黌宮擁臯比汝祖雪岑公淸名絕瑕疵我𨿽勉繼述淺薄恆忸怩汝若不自立自汝隳門楣汝觀東鄰氏綽楔髙巍巍有子不嗜學破敗共笑嗤又觀西鄰翁起家自茅茨有子立靑雲裏閈騰光輝人生無愚智共識好與媸東西兩家子問汝當何居光陰不我待日月相奔馳汝勿恃年小一去難再追不信觀汝爺尙記發垂垂轉眼亦幾何淸霜點烏髭少時不自力及此徒傷悲我家世淸白囊槖無餘貲幸存薄田畆猶可供粥糜亦有書滿架古訓光陸離役使有童奴免使執爨炊古人貧亦學勞苦身無資我今𨿽淡薄不令汝寒饑汝若更不學此咎當責誰只今當長夏俗事無牽縻願汝務學業毋徒習遨嬉切磋同阿哥和鳴恊塤篪莫似汝父懶失學悔後時願汝崇明徳忠信以自治入則孝爺娘出則敬友師莫似汝父癖愆尢日潛滋莫起侈泰念淡薄守家規莫習輕薄態執禮須謙卑但觀世上人浮侈終自隳我今已四十精力會有衰汝年漸長大將以門戶遺男兒貴自彊奮發不可遲爺娘𨿽汝憐豈得長提攜世事不可料前程杳難窺賢不肖系人造物無容私驥子始墮地骨相超等夷駑駘亦自別寕候異日知如今亦稍稍我竊爲汝疑再看汝一齡便可分雄雌恩義不相掩舐犢非爲慈汝不用吾言吾將汝鞭笞告汝出苦語拊心轉歔欷勉哉不可忘一一鐫肝脾

示侄

剔蠧莫剔深愛木木反戕責子莫責深愛子成乖張阿桂吾猶子天資頗馴良況復汝年歲當亦知臭香我心良念汝骨肉情故長誨汝刻骨言汝母視尋常今已年十七已列大人行顧汝猶童兒立志殊未當昔我京師歸汝肩始齊牀忽忽七年過今已似我長我目多閱人英俊如雲翔弱冠富文學下筆鏗琳瑯汝負讀書名滅裂無一彊汝腹自空虛汝貌徒昂藏我每憶汝父九原杳茫茫死者不可作感我涕淚滂食桃棄其核有子委路旁骨肉天性眞有子焉得忘昔汝父早歲多才能文章亦復惇行誼有志馳四方恨哉賦命薄未立輙已僵天道久必復或欲於爾償我今誠念汝念汝須扶將有言不汝告如瞽行倀倀戒汝莫嗜酒嗜酒志意荒戒汝莫遊俠敗家之斧斨莫羨不義富金玉積滿箱爾目不知書馬牛而冠裳莫羨不義貴炙手猶沸湯爾能富徳業金紫來煌煌阿桂聴我言汝意得無傷汝今已解事諒我無別腸古聞幾卿義我視猶慚惶王基意則厚吾不爲汝望但願汝卓立門戶得汝光汝若不自彊伶俜辱爺娘子賢子不肖嘉榖與莠稂爲榖與爲莠在汝自較量人生亦多事門戶要劻勷我今漸潦倒期汝早激昂我意良覼縷筆舌難盡詳知汝省念無拊心但茫茫

題畫艸

春風一披拂萬彚呈華滋寸艸萌枯荄各復爭芳菲大哉天地仁發育無偏私黃鍾鼔槖鑰一元運其幾誰與爲此圖毫端吐春熙髙者揺華風下者揚芳蕤麼麼彼何者薨薨亦翾飛分明太極意未許夫人知

雨後步園中

滂沱鳴中宵淸朝散微旭黑雲靉而■﹝雨上對下﹞雨意猶未足小園偶信步襟抱豁煩燠濯我畦中蔬薿薿淨如沐平原獨鶴下淺渚羣鳬浴天風動疎篁鏗戛萬緑玉端居覽眾妙幽賞愜心目孤吟無與酬長嘯振林木

觀園丁除艸

中園種嘉蔬地瘠蔬葉稀蔓艸雜其間復爾纒綿之六月盛炎暑亭午張赫曦園工力芟鋤根株俾無遺造化普發育雨露無偏私去惡佑善良人事理則宜蘭蕙生當門斬刈不得辭矧爾惡類繁不去將何爲

督園丁種蔬

懶拙寡生事興在田園中學圃非爲癡我與樊子同種藝宜及時剗鎛藉爾傭王政著月令在汝敢弗供肉食豈可常淡薄儒家風何曽費萬錢自以遺厥凶小園無寛畦連延亦橫縱兾爾發育茂日食倘可充

紀鳥

小園逺塵市水竹頗幽深上有枝柯稠下有灌莽深有鳥名不識結巢在其陰日夕勤哺雛啁哳多淸音吾意憐此鳥不異籠中珍不敢語人知懼有兒童侵野貍孰告汝竊伏伺無人睢盱欲攀緣探巢恣噬吞幸我適見之惻然爲驚奔急爲驅之去愛護意彌勤黃口亦易長旬日毛羽新隨母共上下喧呼各欣欣好生物我同並育天地仁及物豈吾力聊以慰此心

中庭植小花數種戲述

中庭小作砌種植紛羣葩園丁昔好事移自西鄰家汲水勤灌漑張席亦周遮經時土流膏倐已抽萌芽逮玆花葉稠紅白爛交加𨿽無姚魏富幽艷亦可嘉豪門事珍玩田家重桑麻戲劇吾亦誣聊爲兒童誇

與友人艸堂小酌

閒居寡晤語二妙喜過從倒屣竹徑間焚香艸堂中呼兒具雞黍杯盤媿匆匆所貴意味眞豈在品物丰云陰暑气微左右動涼風但恐日夕至不計樽罍空話言及出處惜我性乖慵人生貴自適顓蒙詎能同酒酣起縱步銀蟾已生東長揖送二妙矯首冥飛鴻

觀羣兒捕魚

秋來久無雨溪小落欲幹茸茸聚眾魚煦沬猶自歡羣兒競褰裳不暇具綸竿舉手如拾塊相矜共諠讙脫者能幾何鱗鬛半摧殘白小莫比數汩沒泥水間老夫濠梁興悠然每憑欄戒兒勿盡取致爾口腹饞生平耳目隘境外江湖寛安得徙汝楫相忘渺濤瀾

送鍾君升廣東僉事

送君秋色裏歌我春云篇春云亦何爲變化玄黃間昔君署秋曹商律行秋權秋云自蕭森摘伏摧神姦今君被寵命名藩職旬宣春云乃油油著物盡成妍爲霖澤枯株焦槁多生顏悠揚本無心舒捲道自全從龍會非遙覆冒連八埏輪囷復氤氳作瑞歌丰年

使交發雲間

赫赫奉王命迢逓絕域行玆當別故國促裝戒晨徵時維八月秋云物肅以淸舟人理桂楫天風引長旌丈夫四方志意气沖冠纓腰間雙鏌幹虹霓吐晶熒姻戚羅祖餞亦復勤友生天書照玉節顧瞻羨光榮豈知逺遊子莫釋內顧情髙堂有慈闈素領霜雪明忠孝不自謀百年負深誠仰天嘿無言拊心但惸淸

錢塘

錢塘名都會山林多淸妍層城塡華屋巨棟相鉤連歌吹日無虛笙簫間絲弦通逵接廣陌車騎何喧闐我來屬淸秋況值升平年遊觀邦人士日醉湖堤邊維玆盛官僚地主多時賢喜予斯文契邂逅意亦虔名山古招提扳遊列芳筵登臨誠雅懷王事靡敢愆萬里方此始心旌日懸懸顧此簡書畏我行敢淹延

西湖

東南饒湖山開此佳麗境澄湖一萬頃倒影鏡光淨逺山翠屏紆近山晚妝靚禪闗郁岧嶤云外發鍾磬畫船如畫屋揺蕩波不定芙蕖明的歷魚鳥樂飛泳林祠與嶽墓瞻拜得所敬林祠竹梅疎嶽墓松栢勁緬思南渡後文物亦云盛偸安湖山樂气勢遂不競國緒綴旒危邊圉豺虎橫玆惟堪逸遊未足擬形勝腐儒感興亡弔古發孤詠酒酣促歸駕日落煙水暝

虎跑寺

軺車任登登山徑繚而曲深邃得蘭若傑構聳巖谷林空號鼪鼯境僻走麋鹿寄迹亦偶爾一住且信宿禪房木榻淨石鼎妙香續跑泉虎已逝淸冽猶可掬煮茗試酌之一洗腸胃俗蒼瑉宛深刻坡翁有遺躅詞翰兩絕妙光彩照林麓平生丘壑情苦被王事促山僧念逺行舉手向我祝是身浮雲然再至渺難卜匆匆出門去浩蕩看鴻鵠

羅剎江

江風吹徵衣扁舟渡空闊曙色漸開朗逺岫橫一抺悠悠滄波去澹澹孤鳥沒中流擊簫鼓啞啞棹歌發夷猶蕩漁艇舉网魚潑潑帆檣亂髙下來去若超忽扣舷發淸嘯客懷頗軒豁一杯酹胥神弔爾忠義骨山川渺天涯未可計日達顧玆習暇豫瀟灑送日月無徙念前程坐使心慘怛

釣臺

發軔富春驛艤棹嚴陵灘緬懷隠士蹤訪古登巉巖峩峩釣臺髙寂寂空江寒目曠塵襟開天逺浮雲間惟子秉髙節卓立超人寰紛紛仕進者視子莫敢班出處各有道要在義所安矯激非中庸汩沒斯貪頑王事有程期寸心劇飛翰登舟渺回首煙水空漫漫

艸萍﹝驛﹞

山行忽終日日落風颼颼蒼然暝色起原野煙光浮依稀見村落兒童逐歸牛山徑叢竹深鳥雀聲啾啾萬物已偃息我行良未休驛吏走倉皇再拜候道周顧之問前途爲餘指林丘入門華燈列山醪獻新篘空堂耿無寐百感不自由惺惺待明發起坐聽更籌

東鄕﹝縣﹞

廿里忽一村十里忽一郵行行歷重山長途邈悠悠惟玆鄕土異山田已微收村墟頗蕭條深林叫鉤輈況聞多冦盜逢人肆虔劉玆邑實鼎建刼掠始得休陰雲黯然至林木深已幽大雨忽滂沱泥塗滿行輈僕夫欵柴扉請此盍少畱咄嗟行路難悵然增煩憂

南昌

今秋气候異九月猶炎蒸客行苦馳驅弭節南昌城玆邦實巨鎭人事相頻仍招邀荷地主疎傭怯承迎思惟庚辰變叛逆乾天刑兵戈苦騷屑殺戮何縱橫我行經故墟鳴禽寂無聲慘淡來悲風酒帯戰血腥壯哉孫與許英風凜猶生無由寄一尊涙灑江濤淸

漳墅﹝鎭﹞

觧纜發洪都風順五兩輕煙波浩彌漫極目如掌平遙遙蕭灘驛望望臨江城不知此何方但聞雞犬聲桅檣宻如櫛水際何縱橫要津實四達商賈多所經壯年逺遊賦浩蕩江湖情向來守堂戶局促孤此生

螺川﹝驛﹞

江上晚來雨蒙蒙濕秋光螺川屆重九負此節序芳登髙若無緣回首思故鄕粲粲籬下菊秋風爲誰香故鄕日已逺愁緒日已長嶺海極天際前途杳茫茫送僕從此回附書慰髙堂扁舟忽不見引領空彷徨

十八灘

一灘橫我前一灘落我後巨石何礧礧拱向若迎候大江日東馳勢若萬馬驟崩奔聲喧豗欲與萬石闘初疑坤輿翻又訝溟渤漏舟行稍弗戒頃刻不可救叮嚀篙師力黙祈鬼神佑昔人訓垂堂入坎敢自咎

新城﹝南康南安之間居民築以禦盜﹞

山行欲盡日得此原壤平樓櫓忽依然突兀橫孤城入門市肆列雞犬咸樂生費不藉公家版築以義成玆城昔未有盜賊時慿陵玆城旣云建禦暴得所憑設險古有之要使良善寧修葺貴不廢無忘始經營千山橫紫翠夕陽映霞明前途尙未暮驅車且須行

梅嶺

雞鳴事晨徵秣馬走長路輿夫雙足健峻巘若飛度梅嶺不見梅翻訝傳載誤惟餘萬松樹夭矯入雲霧駐節張相祠瞻拜想風度谽谺古洞幽白猿不可呼平生說玆山險逺驚寐寤玆來望家鄕忽忽慘情愫王事有驅馳筋力疲世故白雲意何極慷慨歌陟岵

平浦﹝驛﹞

度嶺浪自悲登舟情更歡山川頗淸曠少慰行路難浮煙散孤嶼旭日生晴巒所喜瘴癘息寧計水澀幹﹝自南雄無水﹞平浦路悠悠幾瀨復幾灘韶江計非遙漸聞水漫漫﹝聞韶州江始深﹞故人從何來﹝是日會吳舜弼﹞報政海外還附書不及詳匆匆報平安

韶陽

淩江一超忽日覺眼界新莽蒼村落稀靑山多白雲行行過韶陽蠻語漸不眞衣服中土異竹幘革可紉﹝始見戴竹帽皮帽者﹞暄然秋冬交气候如深春人行靑靄中鳥啼榕樹陰韶樂久不作﹝郡有韶石舜南巡作樂於上﹞鳳鳥亦不聞弔古空躊躕前山已斜曛

淸溪﹝驛﹞

接淅復接淅王事靡敢稽朝方辭赤水暮已宿淸溪扁舟順流下驟馬猶自遲雙■﹝木虜﹞劈浪花歡呼喜舟師亂灘不識名巨石紛差差輕風助微瀾瞥過忽不知迢逓萬里道客子多憂疑前途盡如然我行豈無涯

飛來寺

羣山何糾紛逺望若無路舟行兩崖闊得此梵剎古幽深白雲居窈窕靑蓮宇細徑縈絕巘軒楹勢飛翥深林鎖寒煙時有猿嘯侶地勝欣所逢仰睇久凝竚登陟若未暇略已得其趣須臾轉前山回首不知處

麻墟水

沄沄江波闊黯黯毒霧吐舟行麻墟口川原見深阻疊嶂千萬重賊穴難比數西或連閩蜀東應接吳楚居民與商舶刼掠莫敢禦無人向誰何況敢索徵賦我來值零雨寂寂無所覩竚立空嗟咨此獨非王土

麟山﹝驛﹞

晨徵聞曉猿客子愁欲絕淒風響枯葦石壁掛缺月古驛臨水涯隠蔽山萬疊麟山名空存豺虎日噬嚙嶺外甫浹旬風景迥爾別佩刀猶衣袵﹝自此以南無不佩刀者﹞疇能命其掣懷土心屢悲逺覽意頗豁媿無濟時術猶有紀事札

蒼梧

扁舟謝逆浪泊此梧江潯孤城倚山顚下瞰江水深玆惟百粵衝重鎭當喉襟轅門肅軍威殺气常蕭森重華不可弔四野雲陰陰水井泉尙活火山光已沈夕霧兼晨霏瘴厲方侵滛交南此半途行邁方自今極目天南陲望望愁人心

鐵鑪頂

舟行歷寒溪黯黯云物暝昔聞鐵鑪步今過鐵鑪頂鐵鑪已無覩但見山水迥林木杳深黒巨石立鼎鼎百里無炊煙山徑人迹屏頗聞舟人言日者屢傳警潛過崖壑下僕從面目冷畏途眞險艱嘿坐心怲怲

白馬堡

悠悠逺行邁道路日荊棘朝過白馬堡十二磯接迹羣山極深阻孤鬼時跳擲不知開辟初何以恁阨塞累累數十夫帯雨荷殳戟屯戍存空名緩急果何益我欲極搜薙盡使川谷滌恐此終不能回首長嘆息

相思洲

斷腸曾有峽漂神曾有灘如何此經行使我憂萬端江闊風浪急逆上舟行艱況玆饒瘴癘雲水昏漫澷故鄕渺何許身落千萬山不聞鄕土音惟見鴂舌蠻王事苦未竣我行何時還感念少遊語悒郁不可刪

斷藤峽

灘束江水急一流忽旁分斷岸百尺餘儼若辟兩門人言玆峽中水勢常崩奔我來值冬日水退露石根徭人負深阻巢穴蜂蟻屯前聞肆屠刼犬豕相狺狺峽旁少行舟過者斂精魂惴惴畏其出誰能問其津昔年韓襄毅曾玆建殊勛朅來幾何時江路復荊榛煌煌秉使節旌旗耀江云萬里吾目中犬豕何足云

潯州

畏途何﨑嶇落日江水黃舉頭見潯州孤城倚髙崗蕭條市衢靜莽莽籬落荒山田廢不耕四野多豺狼邊臣勞輯柔冦盜蔑紀綱感事增唏噓悄悄情內傷兩岸擊刁鬥竟夕嚴堤防喧聲不能寐起視明星光曈曈曉色動山鳥鳴且翔揚舲復前徵望望闗山長

烏蠻灘

洪波積浩蕩巨石何崢嶸猊虎相攫拏角立俱猙獰雄爲蛟龍翻洶作風雨聲濺沬爲陰霏白日生晦冥造化亦何意創此險不平誰觸巨靈怒倒捲天河傾艱危客意阻摧頹壯心驚伏波有遺烈﹝南有馬伏波廟﹞吾行當乞靈

火煙﹝驛﹞

舟經火煙驛而不見煙火山圍白日陰頹石立磊砢河流劇湍急激射如箭笴百丈勞挽牽頓曵如鱉跛懸崖巧砌疊仰視畏欲墮下有蘿薜封上有雲霧鎖路險意彌切覽勝亦云頗會當乘長風一鼔中流柁

白沙

扁舟淩洪濤日暮弭雙楫沙淨白如粲鬼燐乍明滅好事吳將軍﹝參將吳宗來迎﹞邂逅尊酒設爲言盜賊繁干戈日騷屑當寧推轂勤閫外誰秉鉞哀哉此生民川谷日流血逺信苦未眞﹝是日得交南信﹞客子腸百結酒酣看吳鉤激烈雙耳熱金柝喧兩崖畫角韻嗚咽酒散復別去空江浸明月

南寧

理楫𨿽云逺長途豈容盡山城忽前橫喜及朗寧郡人煙頗稠集阡陌少荒頓雞豚雜喧囂竹木斗淸潤畏途多險艱愁緒日苦困此邦庶樂土一笑破孤悶前徵聞有陸召僕屢顧問久陰忽新晴天意與百順脂車復秣馬欲發待明晙

千龍寨

山徑一何惡一嶺復一溪初言舟行苦陸走更險巇晨發千龍寨豗隤馬行遲偪側欲無路艸深與人齊依稀見村落竹屋多傾欹野人驚使節駭走如鹿麋陽春徧海宇窮谷猶有遺諏詢苦不悉向風長嗟咨

忠州

連山橫巨鰲林木蒼煙重黃茆接天際一望不可窮忠州暫弭節日落多淒風土酋服櫜鞬執禮殊敬恭×知州黃建保郊迎甚謹﹞地僻山徑惡使節古不通﹝自來上司無行此路者﹞創行乃自玆詫訝驚老翁渉歷豈宿分窮荒寄行蹤平明登前途回首隔萬峯

太平

長原轉髙崗徑路石磽確江流相回環山勢亙綿絡入城人迹稀白畫閉寂寞公館艸樹荒饑烏下庭啄椎髻女婦醜短袵赤雙腳﹝自此以南女■﹝女員﹞衣節盡然﹞扶攜趂朝墟白髮裹靑篛陸行多豺虎水行多鮫鱷慘慘客子情觸目風景惡

屏巖﹝左江山多峭壁惟此獨峻﹞

層崖何嵚崟下瞰江水立斬絕數百仞隠約蔽白日嵌空猿猱居黕黒太古色若非鬼工鑿定是神斧劈江風吹蕭蕭江水波蕩潏扁舟經其下人細如蟻虱壯遊玆行最歷覽難具述睥睨气屈蟠淩跨神爽逸村居不知名﹝旁有村﹞風物更蕭瑟奇觀不有此何以慰悒郁

鐙勒﹝驛﹞

連山忽崖斷蕭條見村墟古驛但有名籬落同民居驛吏跪沙際顏色慘不舒自言爲祿仕寄迹豺虎區乾坤有界限天角與地暌瘴厲日慘毒鬼妖日睢盱使事豈不榮客懷日憂虞經行我猶然爲爾增郁紆

龍州

莽莽輿地闊煌煌使星明我行歷山川南徼越萬程逺人識天使﹝土官知州趙相﹞再拜江邊迎舎舟歷荒郊蕭蕭徵馬鳴旌旗何悠揚落日喧鼓鉦羣觀空裏閭雜沓兒童驚乾坤極覆載絕域俱王氓旬宣古皇華淺薄媿弗勝平生乏夢想中夜心靡寧神京望不極矯首瞻靑冥

發龍州﹝交南有事不果入﹞

猶豫識每闇差池意徒勤炎荒一弭節忽忽越兩旬交南已在卽望望隔片雲天意限夷邦無緣被皇仁翩翩返皇華言歸復玆晨重來或無期欲去還逡巡行役豈不勞中止非我心使職自無狀仰首慚蒼旻

發蒼梧

悠悠客心驚冉冉歲華易春風吹天涯百艸淒已碧長江無勁鱗逺漢有倦翼萬里今此歸慰喜動顏色樓船沸簫鼓東道勞祖席持杯心已慵觧纜翻不懌睠焉念初至有友生死隔﹝崇禮先十七日卒﹞鳥鳴喚其侶獸鳴求其匹同來不同返惻愴涕沾臆

過梅嶺

歸途忽何鄕絕巘弭飛蓋梅闗玆復登浩蕩豁眼界峯巒出奇姿竹木露新態景物非有增自與人意會山僧設茗供顧我喜健在瘴地已脫迹頗覺肝膽快鄕心逐歸云逸興軼塵壒矯首望故廬目極飛鳥外

贑江

昔從此路去今從此路回轉眼花石潭已失章貢臺天公與便風知我久客懷船頭飛浪花噴激如瓊瑰江水淨如洗徵衣絕纎埃惟有方寸富萬壑並千崖曠然心神超笑口天與開嶺表夢寐中回首何悠哉

桐江

桐江水淸駛送我仙槎還好山過無數再見嚴陵灘山中羊裘翁笑我歷險艱試汲中流淸一洗瘴癘顏春風曉來急苔磯雨斑斑舟行爲滯畱天意故少慳故園喜漸邇春事將闌珊且作看山行滯畱非所嘆

抵家

春風蕩白日晨鵲噪庭樹遊子嶺表歸歡笑喜僕禦我行昔中秋丹楓落江渚歸來易歲華冉冉栁飛絮顏色漸老蒼急景不少駐人生苦難保骨肉喜歡聚上堂拜慈親入室撫嬰孺浮榮何足言一笑觧百慮

文簡集卷十三

●欽定四庫全書

文簡集卷十四

﹝明﹞孫承恩撰

○五言古詩

東歸潞河舟中詠懷

朔風屆寒候凍日照行色遊子還故鄕云鴻整歸翼低回多慨嘆寂寞尠歡懌還鄕豈不樂撫事感今昔前年使南荒瘴厲憂病疾今年走燕薊風霜忍寒栗飄飄萍蓬蹤萬里天南北勞生苦馳驅豈得頭不白行行出都門悄悄抱淒惻顧瞻五云闕萬感交並集上懷聖明主端拱在宻勿憶昔臨禦初臣忝侍從職艸茅兩封章海嶽效壤滴三年逺江湖心在斧扆側所憂萬幾煩無乃近缺失一陰當六陽萌蘗已消匿日中不恆居漸次見虧昃邇來時事新臣也所目擊吁嗟是非辧要在愼決擇嵯峨九天髙無路達忠赤諫諍力匪任悲嘆腕空搤況今邊陲警日夜馳羽檄遐疆盛戎馬近甸暗長戟惟玆當嚴冬殺气浩充斥邊軍久疲獘何能冒鋒鏑矧是國計虛囷廩尠儲積頗聞兵家要當先足芻食士飽躍而嬉馬飽騰於櫪似玆寡預備何以支勁敵吾皇念元元當寧頻嘆息推轂遣重臣急若拯焚溺廟堂坐諸老精白心一徳豈無濟時略爲國建長策惟爾眾列侯金玉爛輝赫時平竊恩榮光寵被臧獲無亦勉所圖少竭報稱力詎應但安享徒耳气盈溢乾坤際多事臣子致命日惜也臣不武莫與荷殳祋空懷漆室憂竊抱杞人惑況今逺彤庭山川苦違隔以玆懷區區憂慮何能釋同袍數君子意气雅莫逆顧我多慰藉餞送城東陌攄懷正諧洽分袂還倉卒共言厚自愛復道長相憶嗟予乏曠懷當事易感激念此友朋誼怦怦轉憂惄古言同心交燕越猶一室歲寒茍弗爽何必勤面覿落日策蹇驢逺水浮畫鷁迢迢越川陸歷歷過都邑旅情轉蕭條鄕思頗增劇故園三泖上望望未能卽吾園頗宜人地迥自幽寂逶迆接郊坰蕭森帯泉石虛齋足偃仰平隴可登陟鳴鳥聲上下野竹蔭蒙宻竹吾甚愛之昔也手親植老梅臨水涯疎影斜更直素葩抱幽香含笑待人索嗟予幽遁志中歲遂成癖且當息塵囂聊適疎懶迹董帷猶可下顏樂終靡易鳴琴白日靜讀易淸夜閴野老容問字漁父許分席玄化杳難知世事靡終極天傾五嶽峙我亦空慽慽乾坤莽浩蕩歲月不再得惟慚百年內碌碌靡稱述明明日月光照我巾與舄盈虛頗測究義利亦分析樂天惟聖優乘運乃達識稽首羲皇占履二保貞吉

艸堂成漫述

小園理榛穢經始構此堂幽深旣臨溪軒敞復面陽土木乏巨麗規制亦頗良八窓開虛明炎暑生淸涼庭前數松樹屋後千篔簹了無紅塵侵似覺白日長我性本曠寂逺謝名利韁況玆幽居成自喜素心償臨風倚曲檻待月移方牀旣以哦詩書亦可欵壺觴鯤鵬摶扶揺蜩鷽搶楡枋爲適各不同吾玆感蒙莊

星變

五夜天無雲列宿繁以張仰見東北隅怪事發異常一星光煜煜芒吐數尺長上掃天心中斗柄爭低昂河漢影淸淺月色黯無光眾星漸稀疎獨與太白當吾聞天垂象感召非杳茫歷考往牒中爲訓亦昭彰仰惟吾聖君秉心契陶唐夙夜勤萬幾四海兾時康災變亦何爲此理誰能詳三歲三見之簡冊所未嘗艸茅杞人憂時時熱衷膓巫咸不可問天道信詎量矯首睇玄穹俛黙心彷徨

擬古二十七首

季冬耿長夜朔風振喬林幽齋不能寐起坐發哀吟美人曠千古遺我金玉音褰裳邈無從悵望空勞心

又

有鳥白翯翯來自東海潯𨿽無文采爛潔白羽毛新飛飛集神州瑯然揚淸音威鳳儀朝陽和鳴葉韶琴日短羽翼單天闊雲霧深鳳鳥苦不省鴟鴞將見侵四顧羇旅孤愴惻反哺心會當乘便風復歸故山林

又

我有一良劍傳是古鏌鎁自信靡文飾埋沒混泥沙慘淡無晶光斑剝生鐵花世人亦有寶詡詡各自誇磨淬明白雪本質固無加百金飾劍首金珠燦星霞一朝售之市傳觀共稱佳我劍亦在側唾手爭喧嘩好惡莫容辧撫之自咨嗟什襲始有待終必遇張華

又

上天示鑑戒災異何頻仍奏報四方至聖心靡安寧疇咨諸臣工渙汗揚大庭陳言禆缺違治道期一更北斗酌元气吁謨運權衡皇華走星軺恩波逮蒼生於惟吾皇聖格天以勤誠豈惟彌災變三五行可升

又

天於西北虧地於東南傾煉石補缺漏蹴山塞重溟洪河稽天流象罔紛縱橫赤手障頹波萬古焉能成漆室有隠憂非嘯鄰婦驚其力誠何施其志良可矜

又

今日忽不樂駕言出遨遊遨遊亦何之迆■﹝辶裏﹞登崇丘累累有孤墳傳是古王侯野人不記省時來牧羊牛長夜旣寂寂泉臺永幽幽不論貴與賤寧識賢與不人事有代謝榮華逝難畱感彼牛山言使我涕泗流

又

邊隅近殺气昴星燭天明長矢射漢月牧馬川原腥揮霍風雨急刼掠雞犬驚黒云壓孤壘哭聲殞三軍羽書日夜馳震動咸陽京天子按劍怒含淒湣蒼生徵調選材勇授鉞思豪英制敵在素豫得人壯長城安得百頗牧坐使邊塵淸

又

少年不識事負志殊慨慷陿小宇宙內思欲超八荒舉身登日觀縱目臨扶桑兩手擎日月照耀無邊方天道有隠幽世途有更張羣居慚噏噏獨行媿涼涼文豹亦霧隠神龍亦淵藏蹇予將柰何聊以永徜徉

又

金風振肅殺原野艸木黃畋獵方及辰命侶百夫行麗服多妍姿駿馬如龍驤拓弓作滿月鳴鏑飛秋霜飛騰如猿猱捷下千仞岡飛馳與電逝矯捷莫可當耳後生風聲鼻尖出火光俯身殪貙獳仰首射欃槍妖狐無遁迹狡免無畱藏田獵何足言聊爾猛气張

又

淳風日澆喪世道江河流傾危售姦欺笑談隠戈矛得時鼠爲虎失勢鷹成鳩秦越可骨肉父子堪仇讎天道旣漠漠人事良悠悠誰能挽滄溟一洗生民羞又美人生南國佩服何芳菲采芝旣盈纈攬蕙復充幃殷懃遺夫君悃欵將有爲人心靡諒止眾女讒蛾眉明明仰先哲載籍有光輝吾義固匪愆後世定是非惟彼古道湮使我徒傷悲

又

知人良不易毀譽多譸張人心殊愛憎眾口異雌黃叔孫短仲尼軻謗由臧倉歐朱若人言君子爲豺狼皎皎明月珠污泥閟其光蘭蕙豈不馥斬刈焉得芳世事每錯亂顚倒迷四方棄置莫重陳重陳人心傷

又

孔翠耀文彩雕籠苦長羈冥鴻翔云端弋者空慕思局蹐牛絡錦容與龜曵泥洛下嘆陸生東門悲李斯無利害豈及無榮辱焉施乃知沮溺流未可輕瑕疵

又

幽居悄長夜孤吟步中庭澄澄天宇靜金波淡微明眾星何歷歷八九羅縱橫仰首望星月低頭念平生星月豈不光無緣表忠誠四顧將何依黯然獨傷情

又

莽莽宇宙間人物何瑣屑志士欲自見慷慨負奇節握瑾懷蘭荃冰霜凜孤潔造物忌皎皎萬事成瓦裂世若無公言憤懣當泣血

又

萬事等芻狗所貴惟此身六鑿相披攘汩沒喪天眞人生非金石今古一旦昏朱顏不禁秋颯然變埃塵古來賢豪士用世多苦辛身後竟如何漫有空名存空名載方冊逝者寧復聞徒令雌黃徒顚倒播喉唇飄揺廣成子脫屣離垢氛乘雲駕飛龍萬古誰能馴

又

我思避世士乃在匡山陬身與浮雲閒心與造物遊躬耕豈不勞田野日休休有酒且孤斟得句還自謳黃鵠舉千仞萬事同一漚孤懷信髙鶱淸風邈難儔望之不可及使我中心憂

又

我昔登岱嶽仗劍叩天闗振衣翔千仞日月如可攀縹緲雲霧低颯爽天風寒俯首視九州島塵世何漫漫相逢王子晉緑髮芙蓉顏授我紫霞篇飫我絳雪丹招邀入太淸陟降三神山後天永長存獨立超人寰決擇苦不勇欲去更盤桓塵土汩沒人萬事成波瀾悔恨無由追撫膺但長嘆

又

鄙夫貪幸得志士無茍安義禮凜大防毛髮誰能幹介石不終日洪流激奔湍磊落開心胸自擬白日看交遊亦滿眼知己良獨難願言推子心爲我照肺肝

又

漆園有傲吏放言恣汪洋八荒爲庭隅天地爲蓋藏大小等鵬鷃修短齊彭殤𨿽非中庸道理亦各有當鴟鴞矜腐鼠木災怨靑黃彼其視萬鍾何啻一粃糠英英威鳳騫矯矯神龍驤其人如可作吾當爲褰裳

又

我有百煉銅鑄爲盤龍鏡制擬軒轅古色作寒冰瑩外可毛髮鑑內可心膽靜持之遺靈修期使萬象正胡爲眾妒興詆詬乃交並人心豈眞昧物價諒有定千秋在世間誰能掩光熲

又

幽齋耿枯坐省心一鑪香四十七年非往事空茫茫我有緑綺琴轉弦調淸商心緒紛如絲掩抑不成章翩翩南來鴈嗷嗷云外翔爲予吐哀音黯黯增離傷我有素心人逺在天一方安得與俱來執手語衷腸

又

幽人志林泉軒冕非夙慕軒冕豈不榮蹇薄寡所賦鷹隼縶絳籠側目雲霄路野馬駕華軒畢竟非故步一語辱豎子拂袖悔其悞張子有嘉言碧山不予負

又

禍福相糾纆理數乃雜揉從來宇宙間萬事何不有天道杳莫窺玄機黙而黝弔者在衢路賀者在戶牗想當造物時任情屈身肘盛衰本無常稱意詎能久昨日東陵侯今朝種瓜叟

又

白雲出深谷團團似車蓋誰云本無心爲雨澤枯塊飄風從何來吹落九州島外依依不成雨負此色霮■﹝雨上對下﹞出處寧固必舒捲乃無礙且復歸舊山氤氳鎭常在

又

嗟吁寡聞道當事力靡勝坐無涵養功憂樂苦纒縈時當拂逆來淺中每怦怦𨿽無得失較不免寵辱驚有客欵我堂慰言極殷誠上探元化理中述聖哲情謂予子有得悄悄疑未平謂予子無得諒子心地淸丈夫志逺猷雅量包滄溟公論定身後瑣瑣焉足爭我起拜謝客如醉寐得醒一洗芥帯胸烈日消春冰佩服金玉言優遊畢餘生

又

我有五畆宅迢迢東海隅有屋盈百椽有芋亦數區曲欄接芳榭修竹俯淸渠過門無俗賓接席皆文儒別來歲星周惆悵恆欝紆豈惟負風月猿鶴皆怨吁白雲何英英招邀與之俱誓將返吾轅歸讀先人書達人委元化出處無定拘命運旣已然徘徊將何如

翰林院敬

一亭落成恭和禦制宸章麗貞刻翼寵見玆堂吾皇熈聖學文理何宻詳天徳穆而純無少嗜好妨大哉敬一功勲華卓相望乾坤際熈皞一徳屬明良甄陶仰聖謨報稱當無忘

兩松

兩松誰移來眼底生突兀故人知我意惠與百金值其髙餘二尋其蔭可數席根柯大如盎謂是兩世物當其初移時至費百夫力舁載勞車舟經從破垣壁我初疑其艱不任遷徙厄培根致其深壅土致其宻其上維長綆其下鎭巨石邇來當炎熇髙架障赤日園丁苦奔命灌漑靡敢佚初時逮今玆蓂莢亦屢易天澤與人爲並至兩無失生意微發舒濯濯吐嫩碧已見抽新芽相將結佳實幽勝增艸堂磊落壓羣植浮生靡長世貞幹乃閱歷詎知百年後誰主亦誰客大觀眇宇宙玄悟等空色因歌兩松詩一笑聊自釋

使郢過比干祠

孤墳郁嵯峨屹立古道右危祠亦虛敞綽楔出疎栁使節偶經過一步一稽首仰瞻義烈姿千載尙不朽憶當商季時忠佞雜紛揉君道固匪臧臣職甘就剖𨿽無心七竅實有血三斗皇天表忠赤並示百代後玆墳不數仞嵩華等髙厚畜君義何尢戮諫邦必覆古訓炳日星芳名垂宇宙

襄陽七懷

襄陽爲自古要地撫遺迹弔往事有懷七人焉因各賦詩一首

諸葛武侯

堂堂諸葛公道本伊呂匹方其未遇時龍臥泯淵嘿一朝感時奮變化乃莫測恢復信本志爲漢誓討賊大義凜照揭乾坤爲開辟指揮動風雲忠誠貫金石士生三代後聞見漸卑溺公也眞天人正气泰華敵升平禮樂具搶攘兵革日抱負鬰未施永爲後人惜公神在天壤萬古終不沒再歌出師表斂袵三嘆息

龎徳公

龎公大隠流世利迥莫幹身如野鶴矯心與浮雲閒刺史不能致候謁隴畆間夫耕妻出饁相對嘗怡顏富貴得幾何憂患來無端善哉至人訓遺子獨以安鹿門何髙髙遂志終盤桓避世深復深采藥遂不還惟有遺迹存髙風照人寰

羊太傅

太傅古遺愛徳義孚逺邇亶有儒者風不作狙詐計張皇師旅間裘帶自容與敵國感其惠何止挾纊士聖賢有不爲不以天下利不殺一不辜不行一不義推公心所存或也其可企公績多漢沔愛戴極翁稚公卒邦人悲走哭空裏市峴山日巉巉漢水日彌彌思公不可作反袂拭淸涕

杜工部

少陵詩之聖渾渾元气通尙論制作盛盡善如周公胸藏五車書筆掃千軍雄輝煌三禮賦曾獻明光宮平生用世志自許稷契同摧頹值時難坎軻悲途窮兵戈苦騷屑黃屋當塵蒙﨑嶇走行在饑寒迫其躬操觚賦時事宇宙歸牢籠勤拳社稷慮懇惻生民恫凜凜忠毅色烈日明秋空上可繼風雅下應陋雕虫一時旅人迹萬古詩壇宗九原倘可作執鞭吾當從

李翰林

白也眞天才變化如神虯生平恥齷齪邁往隘九州島詞林昔供奉天子寵渥優一朝被讒構斥逺金殿頭髙情與逸思芥帯弗少畱供奉非公榮夜郎非公憂詩筆驅萬象醉眼輕王侯晞髮扶桑巓濯足滄海流今古等一瞬天地同一漚以玆昔人言謂公似莊周公去幾閱世公名重千秋誰云公則亡神爽八極遊蓬壺隔弱水浩蕩不可求緬懷舊行蹤使我心悠悠

孟浩然

浩然亦髙人神思乃淸朗讀書陋拘牽制行喜疎曠賦詩妙天趣力索不可彷沖融大雅音金石振遺響禁中遇天子召對心所向終焉意不合歸哉南山放唐詩盛千古公也李杜行布衣一時窮髙譽後人仰我來經故里慨矣勞緬想鹿門當時月依依漢江上

張順﹝張貴附﹞

襄陽昔受困敵騎何憑淩矯矯二烈士提兵援孤城雪涕奮雄劍悲風起冥冥赤手蹈虎穴義气孰敢攖輕舟駕巨濤江水爲奔騰轉戰前無當勢若可橫行惜哉天亡宋其功竟無成一時雙玉節皎皎照日星我來尋故壘黯慘愁雲凝艸木爲號呼猶似戰伐聲英魂凜赫赫萬古常如生

題大司空鶴山李公完名捲

造物靳全名君子愼晚節顚冥利欲途出處多玷缺我觀鶴山翁行志亦已決當其直道時姦黨共媒孽矯矯節乃見知幾保明哲其於視爵祿何啻吹一吷皇心憫忠直天語極諄切完名兩大字星日共昭揭云臥閱寒暑甘心采薇蕨徵書復來朝八座揚茂烈極知髙世志夢想故山月我懷仲山父玆義久斷絕俯仰千古情臨風且嚅囁

悲萱永懷挽鄭秋官母

北堂有萱艸鬱鬱呈華滋西風動地至一夕吹殞之荼毒遊子懷眼枯淚成血鳥啼白露零中夜腸斷絕淒涼舊縫在零落機杼寒豈無牲鼎祭不及生前歡河水向東逝滔滔無休息此心明月如達旦不攺魄水亦有盡處月亦有虧時思親復思親一念無終期

和陶靖節止酒

陶翁詩止酒而實未嘗止反復筆舌端沿襲答和裏微酣見眞性沈酗匪君子欲止意固佳初念亦可喜愁止歡不來吟止興不起無量不及亂斯則有妙理立言思久暫作戒度人已十詩酒八九浪說眞止矣此物爲世用廣博靡涯涘細數莫具陳大者偹禋祀

村居小景圖

迆■﹝辶裏﹞山麓盡宛然見民居周圍自成村編籬植桑楡鄰比數十家樂生各愉愉老翁四五人霜雪爲須眉一翁攜稚子檐牙步徐徐一翁偕一媼偶坐自爲娛一媍上堂來甘旨供舅姑一翁杖畦間課僕勤菑畬一翁立當壚有童執瓶沽一翁坐當席課諸童子書一嫗並一婦浣濯衣與裾一媍抱兒行在手復有攜一媍抱兒立惜弄若掌珠一夫睨其側笑視歡有餘一犬走吠人一犬臥當閭牛當樹陰息牧童坐風雩羊豕食而嘻雞鶩相喧呼村有古朴風似是朱陳余應尠盜賊警抑復無徵誅感此不易得想象增嗟吁

避冦移居入城

杜甫昔逃難年始屆五十而乃自云衰奔走病纒骨我已七旬四健步豈如昔而亦嬰禍患倉皇事潛匿我以二品歸豈甫坐貧戚甫寓秦蜀地萬里苦行役我不離鄕井止有城垣隔惟思骨肉親不免抱於悒況當逺先祠回首淚沾臆仰叩天茫茫主宰祈監識

遷居述懷

元亮昔徙宅欲就素心人少陵善鄰翁飲酒契誼眞我今來此居非爲卜其宅乾坤遘災屯海冦肆鋒鏑焚刼徧村墟殺人亂如蓬我旣衰且病日處憂虞中繆爲國大僚乞休恬晚歲可以不貲身乃爲盜賊斃以玆挈妻孥造次來城居城中土地貴尺地寸金如避難且淡薄而敢志寛美幸有此虛齋猶堪便寢睡牀頭一編書長日聊自娛薫風自南來恍似遊華胥風塵尙簸蕩人心尙憂惕城守無須臾刁鬥勤旦夕而我以老憊獨適心靡寕何當洗干戈四海歌淸平

文簡集卷十四

●欽定四庫全書

文簡集卷十五

﹝明﹞孫承恩撰

○五言律詩

爲何養髙題扇景二首

傲睨江天闊依依島嶼明風林聞落葉煙渚看云生黃綺終堪隠巢由不慕名爲君占易畫履二得幽貞

又

約處惟求志逢人懶折腰空山足盤礡幽境謝喧囂野色連蒼莽詩情遡泬寥掀髯誰與和涼吹自瀟瀟

揺落

揺落孤村晚江山一獘廬頗憐賤子病重枉故人車釀熟尊多酒溪深饌有魚百年寸心事相對一嗟吁

何處難忘酒二首

何處難忘酒茫茫宇宙間浮生無百歲壯志有千年窮達非由我賢愚不系天此時無一盞心事向誰宣

又

何處難忘酒傷時變故多有心羞末俗無力障頹波漠漠從誰問悠悠竟若何此時無一盞彈鋏不成歌

南齋十詠

南齋周先生以十物求題示不忘也原其意作詩以表之

書籍吾家物經時脈絡穿香蕓虛舊篋科斗半陳編貽後眞良產資身豈舊筌猶思疇昔遇日日共周旋

右蠧簡

貧賤舊時情年來怨不平牀頭違夙契墻角締新盟苦窳非前見淒涼減夜明猶思疇昔遇相對坐深更

右廢檠

緑綺遺來久凋零漸不任尾焦存古制弦斷惜知音難廁虞廷樂空含太古心猶思疇昔遇彈處月當襟

右舊琴

寶劍出吳鉤精光紫電流芳塵凝古匣銳鍔掩淸秋尙作蛟龍吼還令魍魎愁猶思疇昔遇懸佩上皇州

右塵劍

墨妙傳來敝書齋老歲華奔泉空渴驥入艸失驚蛇零落行春蚓模糊點暮鴉猶思疇昔遇摹搨愧姜芽

右敝帖

我愛丹靑妙傳來歲月䢐天機還慘淡繪色漸模糊煙水渾明滅雲山空有無猶思疇昔遇曾費百金沽

右殘畫

素質明云浪分來自剡溪捲舒曾未試篋笥已多時覆瓿吾寧忍摛文子亦宜猶思疇昔遇心事重相期

右故紙

價擅烏金重研來滿硯香鴻文曾潤色豹槖費珍藏已見規模缺應嗟歲月長猶思疇昔遇揮染走龍光

右余墨

名著中書省曾誇戰捷還遺功尢未泯末路已驚難鋒力慚新銳衰頹類老殘猶思疇昔遇橫掃湧濤瀾

右頹筆

我有端溪石人言紫玊堅文章經點染歲月老磨研凹底云根漏刳中雨腳聨猶思疇昔遇日日試松煙

右穿硯

過東禪寺友人書齋小酌二首

何處藏修地禪房雲水東院深無犬吠門僻有苔封萬里看鵰鶚三冬困蟄龍不須悲世事且領一尊同

又

交情憐久別今日此尋君話舊消淸坐開樽對白雲乾坤空落落世事總紛紛不盡畱連意歸途已暮曛

貞軒詩

先民有遺訓末俗見斯人自是甘肥遁誰能混世塵行藏吾道在宇宙一身貧髙誼眞堪托吾將與結鄰

雪望

宻宻復皚皚玄陰鬱不開雨凝飄漸積風急去仍回欲把羲娥弔還將混沌猜誰歟蓑笠者沽酒過橋來

對雪

朔雪千林盛連天舞素霙依依巧作態脈脈故無聲只可如袁臥難爲訪戴行小山渾不俗玉立更崢嶸

寄題儲薴西山亭和汪東麓韻三首

窈窕深穿壑嵚岑小築丘川光涵鏡靜石气雜云流花鳥娛幽興蒲荷足晚收更聞貽後逺千卷貯層樓

又

古樹藏迂徑平臺對石橋兩堤莽回合一水故迢遙鮭菜君家足林泉我興饒何當乘暇去吟賞判連朝

又

吾聞蓮塘曲儲子構名山石作三峯峙溪流九折灣塵中有兜率海上見商顏羨爾萃奇勝誰言造物慳

都下臥病

臥病洛陽城不知時序更屢空諳客味數問荷交情壯志因愁減衰顏覽鏡驚前程那可計休咎任浮生

送劉公勛乞終養歸

筮仕便辭歸寧親願不違私情烏鳥疏髙興北山薇花塢潘輿穏秋風萊彩輝嗟予望云意爲汝益翻飛

爲戴道士題畫鶴

不逐腰纒客淸溪歲月深﹝戴號淸溪﹞朝從遊碧落夕返憩瑤岑華表歸時語黃州去日心蒼茫明月夜兀立候松陰

遷寓五首

客裏多遷次今玆始定居亦知同逆旅聊復認吾廬鄰訪新移客兒齊未展書終宵眠不穏明月照窓虛

又

雅志憐幽寂吾廬亦自宜城臨風到急地逼月來遲病起身猶歉門扄客屢題幽懷無所寄多種菊花枝

又

門倚重城地心瞻咫尺天最欣少塵事況喜近仁賢斗室堪兒讀空庭足馬旋宦途媿貧薄那敢過求全

又

突兀見危城天然列障屏開軒藉深穏壓棟自虛名夕照樓臺麗秋風鼓角淸趨朝應自慣不用聽雞鳴

又

是處誰非寓吾廬又再更天涯淹久病客思喜秋淸歲月看人老拘牽笑此生故園三泖上回首獨含情

邸中思家四首

寂寂書齋夜悠悠對短檠異鄕千里夢故國一家情歲晚風偏勁天空月正明孤吟愁不寐戍鼓逓髙城

又

白髮親齡暮靑山客路長經年千里信一讀九回腸最喜猶彊飯深期早促裝不知何歲月花底進霞觴

又

不見伯兄久荊花靜晚風平生惇手足此日任西東萬里看鴻鵠三冬困蟄龍不知今夜燭誰與一尊同

又

靜夜長如歲羇愁冷似灰繆通京國籍虛負故園梅不寐聞寒柝多情減壯懷無端寥落意一一上心來

題陶淵明畫

白日識歸心涼風吹葛巾世行元嘉歷身是義熈民望裏停雲賦門前送酒人緑楊深匝戶別是一家春

雨

疎雨夜深聞朝來暝不分隨風看裊裊雜霧更紛紛徑艸添幽翠池波織細紋居閒無晤語袖手對鑪燻

竹

蔭屋交虛翠當窓送夕涼淸聲時到耳濃露濕沾裳老幹排籬出新梢落粉香再歌淇澳什不擬晉人狂

與諸友避暑河亭小酌

勝事聞河朔吾亭亦自宜凍雲低結暝檻水淡生漪竹韻淸醒耳瓜漿冷沁脾況憐明月上歸興更遲遲

將曉

歷亂銀河落朦朧曙色微忽看入幽戶漸已透疎幃物各知羣動吾思欲攬衣幽居𨿽少事頹惰自非宜

幽事

幽事時時有閒居頗自便聽鶯畱徙倚教鶴助蹁躚掬水苔磯坐尋芳竹徑穿卻憐城市裏車騎正喧闐

和答諭揚庵郡公五首

宇宙寛如許卑棲但一枝何期野人屋欣得大賢詩髙鳥冥冥去飛花故故辭美人隔秋水無計鎭相隨

又

種竹期三徑栽花亦數枝溪山余逺興天地入新詩塵世久成厭淸時難便辭終當返初服猿鶴共追隨

又

遺老吾何敢居閒得自怡力耕聊卒歲久病欲忘詩盛美嗟誰及迂疎忝受知最憐公務劇扳屈媿無期

又

卜築眞成戲幽棲任俗猜登臨屈冠蓋光彩動蒿萊自媿盤飱薄能將懷抱開迂疎或不棄乘興肯重來

又

叩戶醒殘夢開門得好詩驪珠驚到眼宿屙忽如醫喜溢髙歌久才疏勉和遲小亭成勝事幽寂動春姿

夜雨

小雨看終日昏來灑更微新涼透疎簟餘潤濕書幃宿鳥翻枝警流螢觸暗飛雲間淡星月時復見依稀

雨不止再詠

黯黯連旬雨陰雲只自浮竹窓巢翡翠粉壁上蝸牛野徑人行少溪塘水漫流病夫爲歲計兀坐正含愁

雨益甚再詠

淅瀝無時歇俄驚忽沛然疾奔橫迥野宻灑暗長川檻水看將溢茅堂懼欲穿蒼茫渾不觧黙黙向穹玄

雨後邀友人

寂寞孫康宅幽懷若與論昨宵時雨過今日緑陰屯傍檻先鋪簟臨流重洗尊卽看能枉駕候子立柴門

雨中和答友人

風雨飄蕭至煙霏日夕深二儀莽回合萬象盡陰森龍蟄慚髙隠鶴鳴懷好音何由得聯席重話百年心

雨止

稍稍風生樹疎疎雨散痕淸溪明素練斜日爛頳盆粉蝶過吟幔沙雞舞竹根幽尋何可已擬一過前村

和答詹東魯年兄

寄興有孤亭居貧亦自淸野花當檻落山鳥近人鳴雅意師樊子多才媿長卿此心無俗累永夜月同明

臘月過東莊命園丁揷栁

寂寂東莊晚蕭蕭風正嚴栁陰常媿薄此月更應添未擬成深徑還教覆短檐明年看蓊郁云幕映靑簾

和張石盤侍禦年兄過訪之作二首

倒屣迎騘馬焚香共艸堂情因罇酒洽興逐野雲長子特來乘暇吾翻得少忙不緣重交誼經月懶冠裳

又

曲徑通蔬圃淸溪帶艸堂野花隨意好鳴鶴向人長得得閒中趣悠悠物外忙偶聞談出處爲子欲褰裳

贈別石盤二首

道誼交情重江湖別意深淸樽聊此話何日更同斟慷慨悲時事蹉跎媿壯心向來憂國淚相對各沾襟

又

去去從此別重逢亦杳然乾坤雙眼闊歲月寸心懸失學嗟予病憂時念子賢明朝何處望風雨隔江天

東裏艸堂二首爲表兄賦

屋後桑麻長檐牙鳥鵲喧叢篁深夾徑喬木翠當軒自適淸眞態都無俗累煩優遊百年內此外更何言

又

吾生厭塵俗羨子得深棲座有鴻生至門無鳳字題緑蒲抽水直朱果壓枝低此日從君飲眞■﹝扌棄﹞醉似泥

晨起

避俗常忻靜晨興亦不妨疎星映幽戶寒露落芳塘花竹輝書幌琴尊靜艸堂不緣有幽事自是惜流光

秋夜

露下聞蛩早城中擊柝頻驚風時攪樹明月似窺人壯志看雄劍中年歉病身悲歌還出戶徙倚望星辰

雨後過友人別業

雨過郊原淨幽居愜老夫弄晴花欲語得意鳥頻呼風栁千絲裊煙莎一望鋪欲過故人話須挈杖頭壺

克嗣侄畢姻示以詩二首

爾父違而早天遺後死悲友於情曷已對汝淚空垂鞠育歸惟我承傳系有誰室家大人行須效大人爲

又

造次嗟貧薄區區畢此心都將百年淚一徹九泉深儒素由來舊家風豈獨今淫奢人易溺俛仰一沈吟

題便面二首

寂歷靑山晚悠然似古春溪云生白石茅屋斷紅塵嵐重渾疑雨山深不遇人秪應橋下水照見白綸巾

又

脫屣浮雲逺幽居賦考盤秋衣裁薜荔長佩纈芝蘭白日吟邊過靑山天際看松風驚謖謖吹我切云冠

春日放舟

鼔楫春江上幽懷無柰何輕風泛蒲栁斜日蕩煙波歲月雙吟屐乾坤一釣蓑濟川成底事吾意漸蹉跎

病起二首

一臥兼旬日居然怯病魔山中寡塵事靜裏見天和鄰父抄方送門生載酒過朝來頗彊健還我稱弦歌

又

久病朝來櫛徐行力尙慵幽花渾自媚野鶴故能從望逺勞昏眥臨池歉瘦容焚香還靜坐書卷任飄風

爲楊士行題扇景二首

林木散淸霽微風度水遲扁舟蕩落日紅色照吟髭逸興孤云逺閒情白鳥知美人渺何許幽賞共襟期

又

老樹頹崖石輕舠拂渚磯水花含晚淨沙鳥近人飛涼吹還欹帽晴雲欲染衣何由添入我吟倚對斜暉

又題扇景士行號晴川

碧漢煙俱斂幽巖花欲然美人多逸興載酒過前川傲睨天垂野嘯歌風滿船何當三泖上似爾亦飄然

七月廿七日借曹錦溪舟出郭小泛戲作呈舟主一笑二首

畫舸隨潮發幽懷頗自宜鷺移參別渚蟬咽送髙枝碧水靜風浪黃花驚歲時世途多感慨吾意欲何之

又

揺落楚江湄秋風獨棹時孤雲淡離思斜日照吟髭忽想橫江鶴因看入水鶿天隨有眞趣吾欲共襟期

月夜露坐甚適

月出炎氛息空庭爽气浮斗杓初北指河漢欲西流竹臥橫侵榻螢飛徑過樓坦然無俗累自覺興優遊

督園丁漑菊

元亮歸來興黃花歲晚心數枝渾自祕九日漫將臨會見風霜肅全資灌漑深東籬吐幽艷我欲對淸吟

獨坐

旭日照檐楹髙齋虛更明閉門幽意愜隠幾篆煙淸野鳥每雙下林蟬時一鳴敢云拋世累暫爾學無生

次韻謝吳黃洲郡守過訪

瞻企時常切追陪此日親偶同山簡興來賞習池春眞率惟蔬具迂疎愧野人醉餘猶自整隨意岸烏巾

借韻述懷二首

地僻塵喧少幽居誰與親琴樽消俠气花栁媚長春感事頻懷古逃名欲避人百年天地裏白日照烏巾

又

避世非吾事幽居迹頗同石田鋤夜月茅屋領春風文債蹉跎有江天夢寐空懷人渺無極望入泬寥中

九月

天上繁霜降人間秋色深千林飛落葉萬戶動疎砧憔悴潘郎鬂低回宋玉心吟詩欲排悶哀詠更難禁

菊

野菊叢叢艷淸香細細寒孤根謝桃李幽致契芝蘭欲共陶翁醉思遺屈子餐小齋明棐幾移得一枝看

秋日泛舟

幽意渺無著溪邊掉小舟天晴鳴野鶴浪穏趂輕鷗不俟鑑湖請聊同笠澤遊悠悠隨所適吾欲聽漁謳

秋晚村行

步屧江村晚西風小作秋深林喧鳥雀落日下羊牛機杼千家共田禾一望收偶同野老話雞黍爲遲畱

悲秋

海上涼風動山中秋日深百年摧短景萬里接層陰凍蕋依時放寒蟬戀樹吟平生揺落意臥病更難禁

觀刈稻

秋霽郊原淨平疇刈獲空千林畱夕照隔塢聴髙舂數口勞生計三時念僕功流移多未復能得幾家同

和郭杏岡秋日漫興十二首

禁宻鄰天上淸閒學瀼西風光不相負筆硯且幽棲徑僻花通牖階深蘚護泥興來得佳句自向壁間題

又

雨後蛙喧吹風前鶴報衙觀書焚柏子臨帖泛松花客至檐鳴鵲天晴散晚霞此中淸寂甚底處著紛華

又

院靜如僧寺官閒類隠居凍雲低接樹露井暗通渠慮淡入禪定心遊到古初自知迂拙甚底處曵吾裾

又

忽忽悲時事悠悠念此心道窮知己少性僻避人深樹色陰連屋花香淡拂襟盡於疎懶便無補費光陰

又

虛館深秋色閒情坐日西幽花當檻落小鳥傍檐棲石罽苔漫砌天書鶴篆泥𨿽無觀物妙興至亦堪題

又

閒官稀候吏玉署例槐衙樹隙鳥窺牖水邊魚唼花斷虹低返照殘雨亂明霞自是神仙境幽幽逺世嘩

又

未老先欣懶辭人慣索居愛花頻葺土引水亦穿渠乳燕離巢後髙梧落葉初時防候謁吏聊復整冠裾

又

信步獨行吟悠悠太古心鳥聲聽處慣山色望中深憩石頻搔首臨風一振襟片雲應送雨小院落虛陰

又

喜看殘暑退短景日行西兀坐偏神爽冥心與道棲風輕蛛葺网雨過蚓蟠泥詩拙慚人看惟應僻處題

又

庭空下饑雀吏散早休衙引鶴尋芳艸教童掃落花有書消白日無句詠靑霞市逺人聲靜眞堪斷俗嘩

又

林宗好孫子如我好閒居得句頻貽我論交最憶渠異聞多白帖妙句擬黃初薄劣眞無似深慚共曵裾

又

慷慨千年事低回一寸心行吟白日晚悵望碧雲深曠志思超世虛懷不滿襟濟時吾豈敢捲裏較陶陰

春日漫興用前韻十二首

徙倚當淸晝花陰漸轉西小詩妨實學野性愜幽棲排闥迎山色移牀避燕泥無邊風物好隨意入新題

又

吏隠吾兼得髙齋休早衙琴樽消意气風日醉鶯花撫石衣生潤臨書字剪霞極知成散誕聊復避喧嘩

又

自任淸眞態難同木石居花濃陰照砌艸細淺籠渠正是蠶眠候相將麥熟初城南聞更好欲向滌塵裾

又

疎拙從吾性幽閒快賞心斷雲隨鳥沒淸漏隔花深聊適吟中趣誰題漢上襟小庭成久坐茂樹有餘陰

又

坐惜春將晚行吟日又西鳥皆忻競啄鶴只愛孤棲澹蕩頻催暖廉纎不作泥詩成詫朋輩絕勝竹間題

又

近侍元非吏瀛洲豈是衙有鶯皆喚友無樹不飛花點易研淸露希眞咀絳霞從來輕世務不獨厭紛嘩

又

此日江南景吾思水竹居檻邊巢翡翠花底戲雝渠遊客提壺處農家布榖初懷人邈難卽誰與共襟裾

又

節物隨時變浮雲任此心花香捲幔入艸色閉門深感事空彈鋏懷賢每正襟畱連未歸去斜日度輕陰

又

厭俗俗難避望山山更西獨憐玉署靜時有白雲棲對此花成陣何妨醉似泥好吟吾亦癖重和來年題

又

澹澹雲生暝陰陰日過衙小窓穿燕子髙棟拂楊花調瑟弦流水醪醇斚泛霞出門卽塵市車騎正喧嘩

又

喜有同心友時來慰索居淸談成欵洽髙誼正勤渠消息占羲畫幽玄遡太初卻憐寡昧者還此愧襟裾

又

對景忽無語何人識此心尋花穿屈曲洗硯汲淸深小鼎時添火晴窓漫解襟踏枝何處雀攪碎一庭陰

送餘子華歸省

詔許寧親去爭看太史歸春深花霧重寒退栁風微越嶺茶堪摘姚江鱖正肥因君動餘興夜夜夢班衣

文簡集卷十五

●欽定四庫全書

文簡集卷十六

﹝明﹞孫承恩撰

○五言律詩

使交過嘉興舟中對雨

雨上羣山暝云深萬木稠橫斜飛迥野颯爽送髙秋弭節依蕭寺孤吟倚舵樓故園猶咫尺早巳動離愁

遊龍淵寺二首

躡屐此登臨云闗深更深佛香霏霧气僧唄殷潮音竹院浮空翠松窓積暝陰世途吾亦厭欲此學安心

徙倚禪林勝瞻依佛界寛雨花飄石座幡影落松壇地迥紅塵隔云陰碧殿寒一泓杳深黑疑是有龍蟠

重遊沈氏山莊四首

弭節追嘉會畱歡惜此筵投壺靑障裏洗醆白雲邊東道千金意皇華萬里船題詩不盡興把筆看秋天

舊艇仍同泛名山得再窺野塘添活水修竹更新枝僕喜曾來客篇題未了詩明朝復成別沈醉不須辭

徑熟登應便苔深步屢驚山靈知舊客天意與新晴﹝連日陰雨﹞空翠沾衣潤幽花照眼明忽思張柱史慷慨百年情﹝往與張汝立侍禦同遊﹞

薄與山靈素重來續舊緣深巖棲宿霧曲澗咽飛泉不計觴行急從教帽影偏醉中渾忘我隨意舞風前

石屋次韻

石屋何年鑿秋風此度來空明通日月蒼翠疊莓苔元气蒸常濕煙霏鎖不開何當傍幽勝隨意築琴臺

螺川與杜元吉話舊二首

九日江波上一杯逢故人淸時無藻鑑滄海有遺珍惜會頻催飲臨風漫正巾王程還此別回首隔云津

幾載交遊隔玆晨笑語同淸樽酬令節彩鷁共秋風道誼襟懷裏乾坤感慨中獨憐雞黍約有日更從容

晚泊

野屋平臨岸江流曲抱城星移拖水白月近接沙明夢杳靑山隔愁多白髮生燈前聞戍鼓獨坐正含情

江夜

月出四山靜江空獨鳥飛逺汀漁火暗茅屋住人稀病體愁衝險中年志息機秋風吹日夕老卻故山嶶

江舟對月

靜夜瞻明月孤唫愴客神獨憐蟾窟地能照白頭人細艸虫鳴近深林鵲囀頻明朝淸鏡裏霜鬢又添新

至梧州

的的炎荒路蒼梧云物幽孤城淡斜日疊嶂肅髙秋鮫室光常祕龍洲水自浮兵戈聞處處感事重添愁

遊韓太監山園小酌二首

宮監園亭好天開枕翠微境寛魚鳥樂地僻吏人稀細艸薫苔徑寒花照竹扉無端幽意動惆悵故山薇

淸燕隨飛蓋長筵對碧岑徵歌魚出沼選射鹿驚林樽斚花香度簾籠樹色深無因長借榻有約更窺臨

忠州道中

晨發瞻長路蒼涼映曉暾寒藤縈古木野竹翳荒村徑合黃茒盛山連碧霧昏垂堂寧敢論去去任乾坤

龍州候信不至

王事何緣畢鄕心動欲飛只將捱白日唫到幾斜暉事變看常錯人謀每自違愁來損眠食應減帶腰圍

題仙巖

峭壁開靑嶂幽居鎖翠微玄猿將子掛蒼隼引雛飛神斧曾經鑿仙人杳不歸惟餘一片月終古自依依

遊仙巖二首

山郭行廚近平原小隊齊俯窺臨石屋飛步憶丹梯日薄煙光暝天垂樹影低尋幽豁羇思吟倚更淒迷

空洞含陰霧虛明漏逺天扳遊偶今日開鑿自何年逸興飛雲外遐思邃古前夕陽還命駕烏帽受風偏

歸途至南寧喜見二僕三首

嶺表將歸日天涯欲盡年偶於童僕遇翻成兒女憐望杳靑山外心馳白鴈前中年頗恇怯觸事易淒然

已是臨歸日何堪見汝曹覊棲憐若病行役問吾勞灘束江聲急山藏瘴霧髙故鄕猶隔逺離思轉滔滔

幸喜多安穏聊將慰客途入舟翻自失對酒更頻呼骨肉憑誰訊鱗鴻有到無白雲瞻不極淸淚落江湖

阻風同鄧太守子幾小酌崇禮舟中

野曠饒風色江空閣使槎一樽聊此會萬里共天涯局覆誰應伯梟成各自誇腐儒渾不觧袖手看君嘩

舟行復值風

白日行將晚滄江流正深風聲動地至云物接天陰牢落孤舟夢飛騰故國心今宵何處泊莫近有猿吟

贈吳參戎四首

嶺表三冬使滄江萬里槎幸逢賢地主聊復慰天涯方叔周心膂嫖姚漢爪牙羨君多將略隨處向人誇

南國威名舊朝庭簡命專殊方人繪像素節士稱賢拂劍風生鍔彎弓月滿弦軍中多暇豫亦不廢詩篇

山郭籠寒霧江波浴逺天長風雄鼔角斜日送樓船文事將軍觧名家武略專相期樹勛業博取漢貂蟬

嶺海吾行逺風塵道未休瘡痍方日甚武略更誰優慷慨捐軀志從容應敵謀去將銅柱洗來伴赤松遊

季冬重遊韓太監山園二首

使節玆仍駐名園喜再過入山黃葉滿貯屋白雲多水靜魚深隠林空鳥不歌重來知莫遂回首意如何

有暇還尋勝無庸問報書題詩不盡興刺眼尙如初地主儀文備儒生禮法疎祗將連日會摘盡一園蔬

與蔣舜咨夜宴話別二首

吏散庭除靜筵開笑語親不嫌通夕話俱是異鄕人歲月空雙鬢髙深獨此身相期樹勛業嶺海正風塵

文飲樽頻閣淸談語不嘩髙樓傳戍鼓瑤席散燈花寒日他鄕夢春風海上槎萍蓬無定所相憶又天涯

畱別舜咨二首

萬里家山興兼旬故舊歡軺車君暫住使節我當還王事有離索天涯須勉飡髙堂垂白在爲子報平安

幸喜逢南國愁看賦北梁江湖催日景原野媚煙光藩省專民社賢科得俊良莫嗟久借宼會見早徵黃

哭都諫兪崇禮三首

向曉從容話俄驚生死分牽衣頻顧我忍哭更呼君書劍親孤櫬精靈結暝云無言向僮僕衰淚落紛紛

契闊無終日顚危實異鄕皇天生變故白日照蒼黃誼切幽冥隔魂歸山水長病軀那值此顧影獨神傷

王事馳驅久間闗嶺表行才猷當首讓冰蘗共心盟似子堪人物於今失俊英臨棺寄一慟豈獨友於情

發梧州

移棹靑山動揚舲沙鳥鳴諸公勞祖席萬里快歸程天與微軀健囊知使節淸夕陽重回首煙霧隔孤城

舟中對雨二首

舊雨連今雨江雲接嶺雲冥冥看轉宻漠漠認難分漢節歸無恙鄕書杳不聞推篷試孤酌容易得微醺

宻雨聲猶續髙天黯不開忽看橫野去還作蔽江來水鳥拂舟健溪猿嘯侶哀客愁多寂寞北望正悠哉

舟中有懷三府卻寄二首

展席勞扳餞持觴愧屢辭醉來渾忘別醒去漫能思淸夜籌添後蓬窓雨到時此身萍梗似回首益淒其

喜托兼旬愛眞成萬里違不堪懷別恨賴是故鄕歸目極連山阻帆開帶雨飛平生苦情累幾日重依依

舟中夜雨

淅瀝何曾住孤舟寒气侵只將一夜雨滴碎百年心不寐頻欹枕呼童更攬衾朝來江水長應沒舊痕深

阻風二首

浩浩北風疾陰陰春日寒孤舟遡逆浪百丈曵髙灘轉覺歸心切空嗟行路難白雲遙引領當食不能餐

朔吹翻波洶孤舟坐浪欹客情空黯黯雨意欲垂垂詩句刪唫後鑪燻打坐時天涯喜歸去不敢怨遲遲

贈鷗江徐老先生四首

暫弭皇華節來過君子鄕龍門驚倒屐艸閣共焚香世服投閒早天教閱歲長只應髙隠地白髮照滄浪

喜見桑楡日鄕推齒徳尊豈知萍梗地得奉笑言溫蒙養恩猶昔通家誼更惇因公多惻愴風木暗消魂

童子摳趨日先公道誼俱淒涼嗟歲逺福祉似公無逸思還堪賦髙年不用扶獨慚淺薄者酬徳志猶孤

問訊經年約登堂此日歡淸言喜新得往事動長嘆江闊浮孤嶼春陰生薄寒重逢渾未卜再拜別公難

重會杜元吉昆玉二首

雞黍經時約皇華此日旋追陪荷髙誼離合固多緣淸話淹終夕明河落逺川不堪談往事二十九年前

京國同門日天涯話舊時故交憐久別浮世嘆多岐淺薄慚非分飛騰自有期勉旃崇徳業候子鳯凰沲

贈吳黃洲五首

憶自公歸後吾人切去思卽看今日論已斷百年期賢哲誰無毀行藏更弗疑受知慚淺薄未有答恩私

欲識黃洲貴今看孰與同誰能於宦滿猶只似儒窮天道終當定人言久自公英標看驥子會擬振家風

爲問黃洲隠何慚緑野賢閒情渺煙水髙興薄雲天道在寧論貴身輕卽是仙曾聞極玄思注得衛生篇

浩蕩黃洲上超然謝世喧水禽時近榻俗客不過門憩石云生袂唫詩月滿樽浮榮亦何有勘破底須論

久別情何極相逢話獨長世途嗟蜀道心事付滄浪問我幽棲地添奇水石旁無由得公去重醉舊茅堂

畱別黃洲二首

孤楫淸江渚離筵落照邊一樽同笑詠明日隔山川契誼看如此愁懷益渺然無由慰瞻遡時望寄詩篇

把醆春風動唫詩白雪香歸心迷故國別意滿河梁后會渾難卜驪歌不厭長心知無近逺底事重彷徨

常山喜得家信三首

此日逢家信千金喜更眞客瞻異鄕月人別故園春安穏無餘望康彊有老親拳拳寸艸意感激戴蒼旻

幸有平安慰兼云得兩兒抱慚非孔釋夢巳恊熊羆天意將無定吾年巳漸衰宗祧百年事撫已重嗟咨

失學憐兒軰臨緘意不無卽看語造次詎有苦工夫春雨招梅友秋風聘橘奴﹝書云近種梅橘﹞小園多幹當幸不至荒蕪

過嘉興

望入吳山水鄕音聽漸眞天涯空歲月腳底幾風塵桑梓人情好鶯花客意新男兒詎懷土堂上白頭親

抵家雜詩四首

觧裝謝長路及門當晚春風光渾自喜花鳥似相親慰訊州司厚過從父老眞山川多歷覽時或詫鄕人

跋涉巳云畢低回不自禁更因歸日喜還憶去時心毫末眞無補髙深實有臨老親多慰藉添得二毛侵

小圃多新思苔階覓舊蹤胸中富萬壑眼底失孤峯興動王孫艸詩哦處士松更憐茅屋角添得竹陰濃

徙倚當春晚行唫步翠苔猶思曩日別不道來年回栁及時新揷桃經手舊栽似憐主人出遲得數枝開

和答郭杏岡司成三首

見說官居好悠然吏隠情花邊棊屢覆竹上句時成勛業看前輩才猷範後生況聞門第寂冰雪照人淸

我亦幽棲好新開水竹居道心成澹泊習气半消除慷慨能忘世疎慵不廢書馳驅有王事明發又巾車

暫領幽棲樂都忘作宦時迂疎故人念蹤迹野鷗知引月牽吟幔畱云護藥籬平生但隨運何地不相宜

疊淸字韻述懷一首

養拙諳生理端居感世情易從今日學丹憶幾時成淺薄慚明主聲名藉友生幽齋誰是伴風月送雙淸

和郭杏岡別業八首

杏岡子示予以杏岡別業詩八首予亦嘗小葺園亭於東海上覽杏岡子之作動幽思焉因倚和之

郭泰藏修地城東十畆莊蒼筠深夾徑緑薜漫緣墻采藥云侵屐吟詩月近牀幽懷渺無際淸嘯海天長

聞說東莊好居然逺世紛短笻行引鶴頹石坐看云鄰父時遺酒山僧觧乞文秪緣幽意狎魚鳥亦欣欣

天上辭鸞掖山中結艸廬乾坤容寄傲江海渺愁予靜有思玄賦貧無乞米書素心厭塵俗非敢謂懷居

選得寛閒地幽居取次成曲欄通窈窕髙棟自虛明鶴舞持杯看朋來倒屣迎都將廊廟志一任寄芳衡

野步來春寺淸吟對晚沙啟扉巢語燕移酌坐臨花宰相陶弘景仙人蔡少霞極知盛幽事眞足向人誇

未必能忘世遺榮是此心浮名虛歲月幽與且雲林地僻車塵逺門閒艸色深陶翁有眞意吾亦厭鳴琴

沃壤平林接虛堂曲徑通薜蘿淡幽翠籬菊艶寒叢散食畱山鳥收蕓辟蠧虫野情眞自喜無事入城中

未擬身全逸聊將服返初不忘勤葺構得有此林廬畱客閒垂釣焚香靜讀書風情有如此何異輞川居

東郊別業用前韻

予旣和杏岡子別業八首因憶故園復借韻短述如數洛中吳下風景𨿽殊其幽致可互見也

何處容歸隠誅茅辟此莊山靑紛作供云白繚爲墻野竹生當戶宵虫鳴近牀水邊與林下時自放歌長

濟世無長策歸休有敝廬雲山如媚客花鳥亦忘予冥悟安心法閒抄種樹書卽看幽隱興寧羨市朝居

危石當窓疊疎林傍水成萬竿修竹色一徑野花明土沃宜耕稼村荒少送迎坐來雞犬靜長日掩門衡

艸閣臨鷗渚衡門接鷺沙披星催刈獲冒雨看移花有感歌黃鵠無才詠落霞幽懷聊喜述非欲向人誇

性僻違時好居閒愜賞心晝眠來雨閣曉櫛坐風林宻藻潛魚穏寒叢聚雀深空花看世事一慨雍門琴

掩戶靑春靜焚香斗室虛地畱髙士宅天錫野人居自喜迂慵稱慚於禮法疎行藏俱有命莫問道非歟

抗志浮榮外遊心邃古初幸玆投散迹政類愛吾廬庾有新登粟家藏舊賜書陶然足俯仰不欲賦貧居

漁艇深依岸炊煙逺隔林喜無俗客到時有幽人尋落日心猶壯中年感易侵考盤仰先哲千古繼髙吟

仲夏廿二日同吳石湖蘇一齋楊麟山會王鶴城別業漫賦四首

薄有丘園興同心喜見招野航春水闊茅屋午煙消花靜休蜂課籬閒長藥苗傍鄰如可卜終老混漁樵

我亦村莊近新知王子居良菑枕茅屋蔓竹匝修渠野叟驚冠蓋閒心狎鳥魚追從戀朋好日過欲無虛

村徑門深隠溪塘水漫流髙原人放犢古木客維舟坐久褰衣步詩成把酒謳蹉跎竟何事吾道付滄洲

喜托斯文契休辭酒淺深晤言今日事道誼一生心野日畱餘照溪云閣暝陰興闌吾欲返宿鳥漸歸林

六月廿七日諸君子會予艸堂次前韻四首

重訂茅堂約無嗔折簡招追逰匪公等意气向誰消村釀分鄰甕山蔬薦菊苖安期如可訪欲去海門樵

門駐髙人轍光生賤子居開軒納涼气展席俯淸渠野老遺朱果溪翁畱白魚輕雷應送雨百里殷空虛

歲月堂堂去江河靡靡流笑談且樽酒身世自虛舟莫易催歸思須教倚棹謳更容移小艇同傍白蘋洲

座拂花香細階連艸色深狂歌吾巳醉不飲公何心煙水三江闊風雲萬里陰素懷邈何許托迹在巖林

七月廿五日會蘇子嘉會堂再次前韻四首

名酒吾當戀行雲不可招素心丹自炯衰鬢雪難消短袖隨風葉長鑱剗芋苗盡■﹝扌棄﹞書籍棄買斷北山樵

樽俎同淸燕江山賦索居登樓欣眺望濯熱欲臨渠文火殘香篆蕓香落蠧魚俗紛渾不到羨爾志恬虛

逸興孤云逺年光逝水流陶翁三徑菊範老五湖舟我酌公須飲公詩我爲謳長生如有訣同覓向玄洲

文飲吾情頗淸言麗澤深風光行樂處慷慨醉時心花散霏霏霧雲開白白陰誰云宦遊好不博此園林

會飲吳石湖精舎次前韻四首

吳子幽棲地閒來荷勝招玉舟浮白墮翠釡映紅消菜長雨餘莢禾抽壅後苖知君輕俗累雅志在耕樵

水竹王維宅煙花老杜居尋芳穿曲徑浥賞憩淸渠艸軟飛蝴蝶萍開跳白魚百年多暇景幽興莫教虛

對酒歌明月濯纓懷碧流不須移短榻欲去棹扁舟花當嬋娟舞鳥如弦管謳晚風聲斷續漁唱隔汀洲

物意人同適韶華酒共深雲山如媚我花鳥亦知心石鼎靑霞气胡牀碧樹陰晚蟬鳴未穏曵響過前林

宋樗庵李鶴峯同一齋過訪次前韻四首

上客時難致和風特爲招壺觴容我對鄙吝向公消野色迎新霽天香發舊苗共言歲事好■﹝禾罷﹞稏漸堪樵

有客髙軒過慚予木石居寒蟬頻到耳秋水漸通渠釀熟尊多酒溪深饌有魚未須愁日暝松月照庭虛

賤子耽幽寂諸公總勝流西山堪拄笏野渡見橫舟玉屑聆髙論巴兪媿俚謳臨風一舒笑逸思滿滄洲

天際涼風急庭前秋色深觸懷若有累靜玩夫何心魚躍頻依藻鶴鳴方在陰白駒歌皎皎我欲縶中林

會麟山別業再次前韻四首

風月自堪適壺觴復此招野情轉蕭散習气未全消海上金光艸山中白雪苖浮榮如可棄吾與子同樵

地僻無塵事髙人稱隠居啟扉云在戶決澑水通渠瀚海聞摶翼濠梁看躍魚百年知道寡粗得究盈虛

小徑花陰合閒階日影流主言宜盡興僕語好回舟歲月無公案滄浪有棹謳白鷗閒似我隨意立芳洲

物外乾坤別樽前意興深雲山欣屬目事業媿初心野水淡秋思庭槐生夕陰商歌二三子逸響振雲林

述懷

逺道心爲惻隆冬天與晴風輕官棹穩野曠暮寒生惜別懷知厚匡時恥聖明離羣有孤雁嘹嚦不堪聽

江夜

永夜風威盛蓬窓燭影孤魚龍舞幽壑星月墮澄湖無補乾坤大空悲年歲䢐病駒懷秣飼心折向長途

野望

朔地寒偏極河源凍欲枯遙天圍迥野落日滯長途戍古昏雅集村荒旅店孤中年蕭索意覽眺不能無

舟中對月四首

明月淸江上臨流思爽然練揺無定影璧碎不成圓鳥雀翻枝警魚龍抱影眠美人渺何處孤笑落云邊

良夜不思寐蓬窓漫倚風月光連浩渺水气接空蒙大地將無盡銀河似可通謫仙還許約乘興訪龍宮

月映千山雪波揺萬道金水風生澹爽林木坐陰森逺塞徵人淚髙樓獨婦心有懷多感慨吾亦動悲吟

皓魄開無際淸輝滿大千白楡揺歷歷玉露滴涓涓羇旅添愁思家園興渺然年年看月白吟倚艸堂前

月下舟行

燈晃蓬窓靜舟行夜色荒無眠情黯黯開戶月蒼蒼宿鳥棲枝穏危堤隠霧長忽聞人語近不省是何鄕

南歸會金陵李栗齋同行夜雨栗齋邀飲舟中

黯黯篷窻雨迢迢故國心斯文喜荊識樽酒共宵斟濩落江湖迎馳驅歲月深因君談往事淒惻恨難禁﹝四十年前隨先君宦金陵﹞

淅瀝聴寒雨篷窓半夜闌孤城亂鳴柝髙浪急江灘細數燈花墜休辭酒醆幹獨憐身抱病何以奉淸歡

夜閴江聲迥雨深風色寒不禁歸思切翻念僕夫單末路增長嘆間情渺大觀小山幽興在露滿桂花團

同栗齋飲張仰山別駕舟中三首

細酌淸歌動微風錦纜牽居常惜萍梗邂逅合畱連古道低殘日冥鴻度逺天無端故園興飛越酒樽前

川迥兼天末帆開背日斜孤村依逺戍宿鷺聚寒沙病體樽深怯淸談興更賖卽看冰雪晚能不惜年華

城市多違阻官程喜接聮平川移逺棹髙栁俯長筵舊識王祥貴新承董相賢幸陪今日話已勝讀經年

衛河舟中短述奉同行諸君子

野曠居人少河流逐岸紆蒼煙迷古戍落日聚啼烏已是悲長道還聞警不虞相依有羣彥聊慰客心孤

晚泊

艤棹息風瀾樵炊暫倚灘疎星垂野近明月浸江寒吠犬時聞警棲烏卒未安帝京與鄕國離思共漫漫

除夕

歲盡惟今夜鑪薫只自圍年華隨日去事業與心違斗北星河曙天南烏鵲飛披衣還出戶瞻望獨依依

元日

把筆書元旦彈冠肅令辰帝城千戶曉皇統萬年春歲月淹黃卷雲霄悵紫宸悠悠空竊食無補媿前人

朝天宮習儀和甘司空幾山韻三首

大禮展仙宮瞻天咫尺東衣冠明旭日環佩散微風覆載功難報黃虞道正隆祗應勤頌禱想見萬方同

閣道云移采鑪薫篆裊煙乾坤資帝極虛薄忝官聮云閃開黃幄霆驚肅曉鞭自多垂老日身際太平年

琳宇千官集新春萬象蘓堯廷聞華祝漢室陋嵩呼電繞開昌運龍飛恊瑞圗聖明求治切虛臆佇嘉謨

畱都玊署無梅悵然有懷小園

古署空梅朶幽懷若爲消幾株東海上千里夢魂遙生意余碩果貞柯靡柔條春風歲歲好底用悵今朝

東園燕集

勝日張髙燕名園集巨公笑談霏玉屑歌舞動春風花霧迷城堞山云接梵宮從來幽興劇欣賞意無窮

送陳大諫獻績北上

奏績趨楓陛停驂別艸堂三年多獻納千載屬明良風節雲霄上忠誠日月傍臨岐何所效挽手贈幹將

送曹大諫獻績

北闕聞名日南都會面年才髙靑瑣地人誦白雲篇煙霽花明驛江春水接天長歌倚黃鵠送子興飄然

送傅光祿獻績

春晚日沈沈長風野色陰人趨溫室樹名著漢官箴聖主求賢切蒼生望治深臺衡行且致願一沛甘霖

文簡集卷十六

●欽定四庫全書

文簡集卷十七

﹝明﹞孫承恩撰

○五言律詩

江上阻風二首

極目風濤壯渾疑地軸浮鳥飛驚半墮蛟舞愜深遊吾道將無措天心欲示畱家園渺何許回首不禁愁

出處應誰主吾行可自由如何一江隔翻作半旬畱云色連天暝濤聲蹴地浮安恬應有日任我渡中流

和答沈鳳峯二首

沈子趨朝日同予被命年幸玆聫桂楫忽漫阻淮船望已秋臺重文將北斗懸經旬阻談笑逸思邈云川

落日懷人切滄波鼓楫遲我承丹陛命君赴白雲司健翮終雄奮疲駑已倦馳忽承瓊玖贈裁答媿蕪辭

徳州晚泊

落日滄波上孤城艤客槎風聲回絕岸月色漫平沙宿鳥頻移樹殘燈細吐花中宵愁不寢歸思浩無涯

舟中見燕

斜日迎風弱輕看掠水低天涯渺長路春晚足融泥洲上時同憩栁邊還獨迷小堂多舊壘如去任教棲

燕羣飛向南詩以送之

戀土知非意隨春亦晚謀如何當此日尙自傍人舟屋舊多棲托巢存或是不不嫌主人出好去爲相畱

再吟送燕

念汝南飛去憐吾正北行相看異鄕日忽動故園情梁舊棲無攺泥新葺易成祇愁主人出莫爲捲簾迎

夜行二首

月出波光淨吾舟且自行危檣逐影去逺火帶星明淸世原無警他鄕亦故驚不聞有人語數自問前程

人語知舟近吾行賴不孤如何當夢覺猶未盡前途月落行偏澀崖髙逺費呼勞人竊自媿此意不能無

飲許龍石學士園亭短述三首

桂楫依沙渚茅堂共酒巵經年勞注想此日慰深思檻竹吟風細流云渡苑遲塵襟喜披豁坐久欲忘辭

天上歸來早城偏卜築幽孤亭淩日起髙樹接云浮覩鳳人爭快登龍士願收寧親容暫爾未許遂優遊

地迥塵喧隔林深暑气微移樽臨曲檻爛酌對斜暉世事浮雲變交遊屈指稀百年會能幾分手重依依

送張玉溪院中四詠

玉溪示四詩托物比類風人之義在焉不特詞之工也紫藤之什猶有深意嗟乎正直之爲物妒者豈惟松栢哉綴拾緒餘亦作四首

小山

壘築當年事崔嵬儼作山漫言三島勝同峙兩儀間松嶼春云合蘿庭夜月閒知公登覽際逸興邈塵寰

方沼

憶昔到池上觀蓮有數公疏泉通漢苑作賦陋唐宮﹝宋之問有秋蓮賦﹞逸興遲新碧﹝初見葉﹞微吟佇晚風須知消息理莫謂色爲空

薔薇屏

小植叢叢宻名稱類省薇憑渠聊作障莫用亂鉤衣仄徑條應縛暖風花自飛故園遙憶汝三載賞心違

紫藤花

寂寞羣芳歇玆花晚著花低叢深隠雀老幹曲盤蛇裊裊上緣物鮮鮮濫擬霞風霜揺落後爲爾悵韶華

再和玉溪四詠

淸切無塵地陂陀小有山聊玆契幽趣頓似出人間鶴憩心同靜雲棲意自閒張衡多藻句流誦徧區寰

池上蓮栽宻年華不負公香分巴子宅色奪梵王宮濫濫蘸淸泚裊裊泛光風昔遊如可繼歡賞莫教空

虛庭藉屏障綰束有薔薇縱少才當局應憐色染衣月明增旑旎雨過正芬菲孤松不成蔭物理固相違

春風發羣卉也復到玆花石根斜引帯樹杪亂藏蛇深夜垂淸露遙香散彩霞幸玆無剪伐聊與度年華

再疊四韻

玉署原非俗瀛洲合有山秀鍾紅日下勢接白雲間花落午風寂鳥啼春意閒九衢車馬鬧仙境隔人寰

撿押風光別勾稽歲月公卽看靑玉案湧出白雲宮小蓋髙擎露微香暗逐風幽懷寄篇什逸思欲淩空

石家錦步障玉署障黃薇繁花迷睡蝶香霧襲春衣樂爲遮風日聊資賞郁菲秪愁春事歇轉眼又相違

曲附延髙蔓濃攢滿眼花心惟依檜栢狀不擬龍蛇裊裊揺明月霏霏團紫霞羣芳各競秀爾獨殿春華

和陳石亭早梅之什

才見陽和轉相將風信催似攙春色至特向主人開景較兔園早詩同何遜才獨憐亭上石欠我共徘徊

送太學生鄒子開南還

文采爾翩翩窮經正少年來遊上國日歸及早秋天孤楫懸西照寒枝咽露蟬好尋桑梓樂還詠鶺鴒篇﹝鄒昆季不睦﹞

送劉啟明赴泰寧尹

問爾官何向驅車入晉陽郊原淡煙日旌斾肅風霜民隠懷綏切邊陲保障良勉旃樹勛業雲路看髙翔

和夏桂洲喜瑞雪二首

喜見飄零雪應知兆有年銀花分霽色瓊樹借春妍泱漭浮光气冥蒙接逺天重玄昭黙佑一徳鑑精虔

上苑同云布遙空瑞雪飛千林瓊作障萬雉玉成圍地合知天近山明訝夕暉憂民勤聖主神鑑若無違

送陳二尹部運還松

驛路速歸旌燻風五兩輕徵輸多茂績撫字有賢聲省稼星軺徧哦松公署淸繄予桑梓念送子重闗情

送熊文徳尹劍南沙縣

送子之官去天髙風露涼好看循吏傳未覺簿書忙省俗花村靜鳴琴白日長先公遺迹在肻爲奠椒漿﹝先公有哀慕祠在延平﹞

使郢出京西玄宗伯復餞

夙奉交情厚朝承寵餞勤情知非久別誼自惜離羣莽莽朔風厲蕭蕭秋日曛明晨回首望煙樹隔紅雲

早發

晨起披星出冰霜凜在襦淒風欺舊幌病骨藉重狐北望瞻天漢南飛感月烏須臾曙光動迆邐見長途

早發微雨隨霽道中卽事

宻雨灑長路行雲上客衣才看沾霢霂旋復露熹微墟市人來集林坰鳥漸飛忘機雙屬玉立在碧苔磯

駐節蕭寺

小憩皇華節閒瞻琪樹林不逢僧說偈欲問佛安心晝暝長廊靜香消古殿深坐深還促駕容易日西沈

郵亭早飯

莽莽衝寒候茫茫度板輿孤亭聊小憩病體得微舒風物鄕心切盤飡野飯餘檐前有饑雀乞食下庭除

夜行

深夜苦催發人行語不嘩林烏驚列炬候騎聽鳴笳歷歷星垂野澄澄月布沙忽聞山犬吠知是有人家

南陽道中

靡靡川原接蕭蕭徵馬鳴西風吹葉下殘日抱林明弔古悲歌動傷時幽憤生蒼茫時極目依約見孤城

恭謁顯陵

宇宙鍾靈地先皇劍舄藏萬神嚴翊衛千古閟玄堂江漢輸源逺匡廬引脈長中天瞻北極繚繞五云翔

恭謁潛邸

肅穆瞻皇宇岧嶤切紫霄彤庭白晝靜桂寢瑞煙飄天啟飛龍地虹流誕聖朝萬年徵往牒四海戴神堯

都司公燕

太府皇宮側孤城曉日東名僚全楚盛髙會此時同臺迥旌旄列霜淸鼓角雄酒闌還別去錦袖倚微風

陸石涇中丞邀飲王總戎園亭

勝會髙賓集名園幽興多野亭藏雨竹仄徑入煙蘿幾席香縈篆笙簧鳥送歌更憐賢地主不醉亦虛過

邀石涇夜酌

暫屈中丞駕還憐老子迂霜淸城角響月過竹窓虛欵語多鄕思盤飡媿客廚扳畱須盡興莫問夜何如

吳蓀塘攜酒夜過

白下當年別淸尊此夕同簿書君屈驥衰鬢我成翁歲月蹉跎裏乾坤感慨中話長不知倦落盡燭花紅

王周二生移酒夜過

寂寞竹臺夜欣承二妙過城頭起嚴柝屋角掛明河勸酒憐渠厚論文益我多看君才具美蹭蹬欲如何

五泉中丞南江憲副招飲席上口占

把袂年華攺通家契誼深﹝二公尊翁俱先人同年厚友﹞不緣今日會空負別來心竹院霜晨肅山城海日陰世途終感慨相對一長吟

飲黎仰止宅

霽景江天豁層軒野望開雲煙嗟往事歌吹送深杯明世思耆碩湖湘老俊才病軀還久坐東道有髙懷

駝村大巡邀飲

天上來文斾湖南傍法星層樓敞髙宴短晷落虛庭深酌歡能盡悲歌醉喜聽還言情未愜更約坐山亭

戲作畱別靑蓮二首

神遊臨漢沔星軺亦郢城奇事一朝見斯文千古情仙書勞每贈瓣香心獨誠回首蘭江上日日白雲生

玄圃辭仙侶瑤宮駕海鯨風雲供笑詠湘漢結精英睠我言歸日貽詩悵別情懷君何處望明月大江橫

飯何老家

繚繞重岡去數家村落中門多達官轍主有古人風城市身稀到田疇歲屢丰野情無適契短述贈山翁

宿古寺

古寺何年辟皇華亦偶來疎風禪榻靜寒夜竹窓開擾擾浮生世悠悠浩刼灰中宵眠不穏羇思轉難裁

早入天壽山值微雨二首

曉踏橋陵路沈沈雨在林靑山埋白日黃殿肅玄陰功徳垂無盡精英儼若臨無能酬覆載空媿暮齡侵

日月環陵寢煙雲庵檜松千年遺祕劍萬壑拱神龍寂寞仙遊逺氤氳王气重輕雷來倐忽挾雨過前峯

和張陽峯山行詩五首

五佛寺

雅愛名山勝春遊惜未曾幽懷渺何已倦足尙堪登欲問無生偈還尋出世僧風塵出汩沒秪益病顏增

梅花洞

縹緲羅浮境虛明小有天低枝橫掛月古石暗生煙地迥塵喧隔名標世代傳無從究開鑿漫自說桑田

弘光寺

小盡登山興來投古寺深亂雲迷鷲嶺淸晝發鯨音世事眞同幻霜華漸上簪迷方聊觧悟慚媿百年心

登巖頂

絕磴扳緣上憑虛得大觀振衣翔物表決眥入云端日落鄕心碎天空劍气寒莫言虛日力聊適野情歡

洞口

回合連千障谽谺豁兩門地幽春自老云護晝長昏細路紆吟屐浮嵐襲酒尊時應猿鹿過石蘚印蹄痕

和張龍湖山行

冬霽郊原靜天開水墨屏疎林出茅屋寒日翳云汀逸思迢玄覽長歌入紫冥山中少塵事僧戶晝長扃

送全九山太史使魯藩

冰雪歳雲暮西風折栁條皇華重文徳藩邸挹臺杓劍气沖晨霧恩光徧魯郊玉堂推宿學佇望早還朝

登燕臺

九月燕臺上憑空眺望賒神都王气合故國白雲遮日落猿聲急風髙鴈影斜羇懷正無那況復聽悲笳

有感故園和馬西玄韻三首

我有藏修地層軒接素波病軀宜曠寂幽意締松蘿京國年經別荒蕪日漸多素心原有約吾敢負煙蓑

自別幽棲地無時忘故山不知巖桂發虛負艸堂閒江海遲歸思風塵益病顏鴻看矯矯羨爾政難攀

我憶幽棲地蕭然水竹居野情聊取適薄分敢求余中散惟便懶河汾擬著書素懷渺無限不獨爲鱸魚

瑞雪三首

帝錫丰年兆春乘雪意來花明禧聖院瓊積望仙臺颯沓來無盡氤氳掃不開九重昭泰象萬室仰堯階

朔雪千林盛連天舞素英依依巧作態脈脈故無聲似在空明界渾疑白玉京感孚歌帝徳鼓舞賀升平

滕六恭承事天孫巧散花積來無玷垢飛處故欹斜精意通三極歡聲恊萬家皇風應有象春色浩無涯

無逸殿直宿次韻三首

奏幣神君殿祈靈太乙壇願均一雨施徧灑萬方寛月映觚稜直風生碧樹寒感恩慚補報憂思浩無端

展禮瑤爲席呼雩玉作壇仰知聖心切憂待阜民寛禁鼓傳淸漏絺衣生薄寒甘霖應不逺只在五云端

肅肅紫垣靜微微香篆淸卽看塵事逺頓覺道心生開闔從玄化憂勤仰聖明不勝顒望切數起問陰晴

送陳佩昌赴龍遊博士二首

昔先大夫宦延平三山陳君佩昌嘗以書通予獲見之時君之尊翁掌教吾松而予先兄則其弟子員也俯仰幾二十年君玆以貢得分浙之龍遊余旣重君學行而又有今昔之感故賦詩以贈之

劍冰聞名日燕臺會面年文場淹白首世業只靑氈夜雨弦歌靜秋風苜蓿鮮知君惇古誼志不在騰騫

弱冠承庭訓長箋念子賢齊芋慚我濫楚璞得誰憐世事看更局年華歲逝川無端懷舊意相對重淒然

送周萊峯出守平度州二首

旭日都門道含淒送子行巳多場屋誼況是故鄕情柳拂春郊騎花明海國城雲霄初發軔期爾樹聲名

愛爾文章士而今民社司愼惟邦本重莫厭簿書卑郡古弦歌在春深艸木熈聖賢從政理須記講求時

和答宣龍田自況之什二首

會面從今日聞名自昔年摶鵬時久擬屈驥古來然賦見安貧志文辭潤筆錢蹇予聊托契造次敢言緣

老我催頹漸慚猶逐少年官情聊漫爾野性故依然淺薄叨天眷屍鰥愧俸錢何當返初服習靜息諸緣

送吳玉田赴進賢訓導

旭日照吟鞭燻風吹客船洪都新教鐸聖井舊風煙慷慨歌今日遲回惜別筵勉旃端軌範玆地固多賢

送楊東川赴監利訓導

迢逓荊門道看君領教行家從故鄕挈士喜近郊迎雲散獅山出風來鶴澤淸仲宣樓尙在作賦繼休聲

送戴瀛岡赴奉新訓導

戴子吾邦彥書香奕世傳風雲孤素志事業付靑氈嶽暝云埋麓江春水拍天袖中有龍劍把贈帝城邊

送朱后齋赴河南

大省看筮仕名門克象賢憶逢君少日今見我衰年﹝僕昔與君尊翁橫溪同遊太學君方弱冠﹞自是源流逺非闗雨露偏玈翁有遺迹試問洛人傳﹝君伯父玈溪曾爲河南左轄﹞

和放棹卽景兼述懷三首

落日扁舟逺微涼生葛袍沙添新漲淺帆倚夕陽髙世故看誰是風期不易消扣舷一長嘯秋色滿江臯

宦業全無著羇懷日更加有書消白晝無句詠靑霞雅調弦流水悲歌劍拂花茫茫滄海嶠回首未應賒

塵外黃金賤尊中白髮微昔賢多遁世老我巳忘機明月如堪約白雲何日歸浮雲應勘破吾欲問漁磯

致政歸

休假經年疏歸來此日情秪緣憂老病敢謂薄榮名擊壤詩頻諷思玄賦欲成柴門稀客過吾亦懶將迎

題北溪耕讀卷

卜築淸溪上衡門枕稻區桑麻深繞屋煙水緑平渠倚杖歌黃鵠呼兒具小車石林堪晚對隨意閱殘書

園中漫興

小圃閉深春居閒適性眞治蔬思抱甕嘗筍欲開尊老矣無髙興稀哉幾故人林泉聊爾已不復問朝紳

避冦入城寓居官廨

避冦此來居兼旬伏暑餘髙城鳴柝後落日閉門初風月自淸景簾櫳非故廬艸堂時在望竹影上窓虛

慰侄孫友仁昌祖居宅俱罹冦毀二首

祖屋成灰燼倭夷很毒情我聞增慨嘆汝定淚縱橫已已無深痛徐徐可再營才能年更富寧患業無成

世事寧非數人生合有災幾年勞積累一日變灰埃出谷鶯非托遷巢燕亦猜但看勤植立天意有安排

卜居

避冦來城郭倉皇就此居敢思求巨麗幸得免憂虞艸舎鄰翁過蔬畦稚子鋤地偏情未穏吾自憶吾廬

城卜值重午

海上旌旗滿人間令節臨亂離天不顧樽酒我何心井邑炎煙徧村墟殺气深逃移思骨肉何處覓來音

盜賊

盜賊何充斥咆哮劇虎狼焚燒靡孑遺逃竄各倉皇骨肉稀音問交遊有死亡憂來頻悵望淸淚濕衣裳

大雷雨二首

忽聽轟雷震渾疑大地揺滂沱鳴急澍揮霍走狂飆玄化杳難測天威黙自昭凶頑嗟已甚應得爾魂消

梟翥與鴟張難當爾跳梁嗟無羆虎將恨縱猰■﹝犭兪﹞狂罪惡己盈貫神明自鑑量將無轟霹靂萬里淨炎荒

冦退述懷

聞道倭夷退貪殘志巳充官軍猶假息將帥可言功天意含糊里人心戰惕中莫教桑梓地再見燎煙紅

亂後出城二首

刁鬥聲猶在瘡痍痛正深田廬迷故業飄泊慰歸心生理渾無賴催科況可任感時添老淚到處一沾襟

變亂歲時更皇天未洗兵連村才一突十口半無生宿鳥無棲托孤嫠接道行艱難勤救死愁聽說催徵

除夕示兒侄三首

城上更傳急尊前燭焰紅卽聽數刻過便是一年終酬酢看昆弟愁嗟獨病翁不知今夕飲再得幾畨同

老淚傷時落衰顏借酒紅豈期鄕國難竟底歲年終慽慽懷先徳惸惸成老翁卻思色養日笑語幾回同

秪有愁容慘寧看笑靨紅試從千古論誰駐百年終世難能無歷童兒易得翁他年今夕會須憶此宵同

喜兒侄俱屬和

身外塵緣淺堂前酒醆深笑予多感慨喜汝漸能唫敢忘先人徳應憐後裔心醉來還自慰膝下玉森森

勉諸孫四首

汝辱冠裳列常兒已不同名稱須務實令始要圖終篤教非吾力勞之在汝翁百年先世徳期汝振家風

學海今初涉工夫未有涯卽看童子耳敢以大人期澹薄吾無遺承傳汝自爲祖孫原一气愛汝故孜孜

吾祖肇文基嚴親益大之我承猶彊勉汝父僅支持到汝應愈重投艱實在玆世途多偪側振起是男兒

艸有薫蕕異人因習染殊今朝同隊侶他日幾賢愚白日聫翩去靑春逓續催再看三二載便是大人爲

勉諸侄孫二首

見爾諸孫子瞿然感老迂只今叨顯達魯歷苦工夫立志須超世承家惟業儒男兒期逺大毋忘祝桑弧

濟濟靑衿子不殊同隊魚朝來適相過見後幾長噓問學登天似工夫掘井如靑年毋易擲當爲惜居諸

贈董子元移居次張月鹿韻二首

之子淸修士悠然大隠情移居原避亂習靜爲逃名庭有鳴陰鶴林多求友鶯通家眞忝竊羨爾著書成

羇旅相過日論文數啟予風塵聊對酒水竹且謀居樂志宜公理垂惟擬仲舒舊林煙月在歸夢未應疎

石湖諸公小會艸堂二首

艸舍曽期聚文軒此屈臨淸遊達人事好客老夫心共惜交情厚休辭酒醆深民艱方日甚感嘆幾沈唫

竹牖與茅堂居然野老莊髙人時枉顧衰白頓生光徑艸浮晴翠林花送晚香杯行莫停手天際易斜陽

諸君有和再答

眼底兵戈滿尊前涕淚多時艱合有此天道竟如何至治思隆古愁懷幾逝波相看俱白首莫厭數相過

用前韻再呈石湖

俗子無交涉名賢辱眷臨辭榮元亮興憂國少陵心黃鵠翩其逝滄波流日深陽春有髙調佇聽一長吟

雅志樊生圃遙慚裴相莊靑雲謝冠紱白首映輝光尊酒深浮碧鑪薫細裊香連陰劇愁思今日快晴陽

書三詩翁集後三首

昔有三詩叟唫情月共髙百年忘富貴千古擅風騷掛劍誼何極懷賢心獨勞萬安橋下水日夜自滔滔

邁往耽詩志窮瘝守義身不緣好事者虛負苦心人伯道悲無後原思獨患貧招提行樂處悵望幾長嚬

白日坐超忽靑山自古今眼前無耉老越世得遺音後死吾何及斯文誼獨深無能永翁譽俯仰爲沈吟

文簡集卷十七

●欽定四庫全書

文簡集卷十八

﹝明﹞孫承恩撰

○五言排律

畱別方伯劉公﹝先君子同年正徳庚午歲﹞

聖主敷皇極名臣重保釐千年開泰運八葉際昌期公也山川秀巍然柱石資蕭何元應昴傅說又騎箕徳盛人規範才隆帝簡知畢公終輔相方叔暫藩維令出風雷動恩行雨露滋百司遵約束多士仰光儀老手便繁劇寵才大展施勞心𨿽惕勵退食每逶迆勲業今如此臺衡實在玆詎云追丙魏直可繼臯夔望重心逾下官崇禮益卑故交𨿽久睽葑菲正無遺賤子慚庸劣窮居嘆蹇奇壯心空突兀末路竟差池鄙俗方嗤哂髙情獨奬推赤心眞自托靑眼匪公誰徳較丘山重恩同鞠育慈豈惟勤佩服直欲鏤肝脾未信終淪落還當策鈍疲埋光羞匣劍脫穎志囊錐落落乾坤大悠悠歲月遲焉能心怏怏祗是守規規自許當雄奮從來恥伏雌酬恩尢有地報徳豈無時行矣眞難負天乎不可期願公多福祉閱世享期頥搦管紓情愫當緘更忸怩莫能名大徳聊用識微私欲別心尢戀臨岐意獨悲西風吹去棹翹首又天涯

登第後表謝釋菜日俱值雨有作

一滴春瓢雨知時集建章才看飄禁籞又見濕宮墻云擁中天近煙浮碧水長皇仁應浩蕩聖徳與汪洋襟佩諸生肅簫韶九奏張恩波期共沐化雨故難忘葵藿心偏耿羮墻意獨忙許身今日始稽首頌時康

送少傅劉老先生展墓歸

元老扶三聖臺衡領百司山川鍾秀气宇宙際昌期率土瞻神觀中朝肅令儀文章呈黼黻藻鑑炳著龜任棟材偏稱爲珪玉不疵匡時心獨赤憂國鬢成絲一代經綸著千年徳業垂九重資說礪百辟守蕭規地望方隆重松楸切孝私懇陳披悃愫歸去荷恩慈誥錫明廷命黃焚祕閣辭光榮覃梓裏傳頌徧耄倪謝事應多暇懷髙諒未宜乾坤雙眼闊出處寸心知霖雨蒼生望鹽梅聖主思商山與洛水莫久滯旌麾

送王司馬致政歸

八座聲華舊三朝見老成際時依日月接履上臺衡聖眷憐耆碩公心忌滿盈累陳丹悃疏去結赤松盟旭日明騶從秋風引斾旌天空紅葉下川渺白雲平訪舊容僧欵尋幽帯鶴行乾坤看晚節造化與完名戀闕心猶赤忘機夢自淸汾陽初觧組司馬暫辭榮出處隨舒捲功名任重輕

喜雨奉郡伯諭惕庵

臥病連旬不能出門戶堂下無不肖之迹者四閱月矣而屢沐垂問眷存殷至鄙衷感愧何言日者憫旱禱雨而雨隨至公之愛民之誠通於天矣不肖歸臥田廬躬耕待食而年丰可望將實與田父野老同一忻忭輙課鄙言十四韻

奉見區區兩月苦無雨郊原生白煙君侯重民隠軫念獨勤惓竊笑焚巫妄惟師罪已賢精禋極昭格誠懇契幽玄小暝驚俄爾濃云忽沛然臥龍起深壑晴日暗居廛淅瀝初堪數奔騰遂欲顚銀河橫迥望瀑布注髙檐江鳥飛應盡林花濕更妍黍禾靑被隴畎澮緑盈川巳慰三農望寧無一物偏潛孚徳政在闔辟化工全賤子三冬計東原數畆田有懷同野老拭目待丰年

野舟詩

放浪非吾志煙波且自由𨿽知川可濟巳與世無求泛泛同江葦飄飄類野鷗行依漁艇亂靜向鶴汀收明月蒹葭浦淸風杜若洲笑歌天漠漠濯足水悠悠魚鳥供詩興雲巒豁醉眸入天迷逺近逐浪泛沈浮倦後憑舷臥狂來倚棹謳放懷眞自得髙興若堪儔逋叟西湖勝龜蒙笠澤幽郎官謫仙醉赤壁老坡遊寧用如神技聊齊泛海桴垂綸情亦稱擊楫事堪憂富貴非從好風波任所投乾坤雙短棹身世一浮漚自是無拘礙誰能管去畱滄浪有餘興吾道盡優遊

送祁通府入覲

旭日開新霽長風吹斾旌天空紅葉落江闊白雲平玉帛君臣禮扳畱父老情詩歌南浦緑棹拂晚山靑驛路分吳甸河山接帝京人瞻千里月鶴共一天淸勲業看前哲才猷範後生九重方側席好去立虞廷

觀奕

空堂手談誰剝啄驚戶外旁觀似予閒當局眞敵對勢多楚漢彊地割鴻溝界斂拓互闔辟錯縱明向背攻圍盛行陣隠伏妙機械奇出風雨交冥搜鬼神會爭雄不相能奪雋詎容貸時移方一著妙處得三昧坡云方優遊我欲無勝敗疾呼爲太狂頳顏亦頗隘一挫何須餒斂枰還可再玆藝豈猶賢飽食聖所戒

晚宜樓

結構幽棲處江天欲暮時翠屏看更好虛閣坐偏宜霞暎千峯亂潮隨一棹移橫空翻暝色絕島起孤吹倦鳥投林速歸云到峽遲喜看羣動息覺與眾緣遺忽忽浮生事悠悠千古思且將娛晚興聊復撚吟髭勝事君多會髙情我最知愧非陶謝手細寫入新詩

送沈立齋赴吉安博士

振鐸看君去離筵惜袂分人才重江右名譽擅休文秋夜聽山雨春風采澗芹艸玄揚子寂傳業鄭生勤聖世寧遺士旌書會出羣未應虛歲月遲子有奇聞

寄壽大宗伯汪石潭先生

天上風雲會人間福履優尙書踐臺斗學士下瀛洲聖井神光合靈山瑞靄浮髙閎張壽域華降集淸秋曲度南飛鶴年標北海籌達觀欣失馬靜慮不驚鷗歲月雙蓬鬢丹靑萬卷樓登髙謝安屐訪舊剡溪舟薄海瞻全節中朝仰令猷九重優老典行矣賁林丘

送金硯江赴東光文學

金子吾邦秀名馳巳廿春珠光𨿽不掩鵬翼未全伸少試魁倫輩雄名聳搢紳昭昭視霄漢落落且風塵幸不名稱濁寧嫌廩祿貧漢廷重文學魯士籍陶鈞畿甸聲聞近淸銜樂事眞弦歌依日月夢寐切星辰業紹毛公逺儒宗董子醇應無題鳳客會有問奇人莫易羇懷動須教意气振天寧終困士世亦自儒珍彈劍思疇昔持杯悵此晨勉旃身未老終擬樹嶙峋

三石聫芳詩

西蜀席氏三伯仲俱擅髙才里人夢有石浮江而下有文曰三石聫芳旣而三伯仲俱以髙科登顯仕爲三石之應仲氏虛山學士索予賦此詩

宇宙生奇異山川產俊良地靈自今昔神貺兆禎祥巴蜀雄南紀蠺叢肇啟疆岷峨橫井鬼黒水奠雍梁大藥余丹乳奇珎錯瑀璜秀鍾端有在物產詎能當席氏聲華舊髙門慶澤長遭逢宜必偉朕兆固非常沕穆誰屍宰精神接杳茫江波浩吞吐星月澹蒼涼有石乘濤下中流勢欲揚馮夷來獻瑞川後迥舒光鬼斧鐫神篆龍宮發祕藏煙雲動姿色蛟鱷避文章誤是君平識疑堪舜廟將斷經遺漢代深刻類岐陽贔屓神鰲負漂流弱葦揚將無逾析木直欲渡銀潢一气潛昭感三辰競耀芒玄冥安測究徵驗匪荒唐已見連翩起都將次第償嶙峋增气象濤瀨籍輝煌並立雲霄上髙擎日月傍程材作金礪效用柱明堂疑補蒼生漏期跨碧海梁會須齊華泰千古鎭巖廊

寶應湖風濤之險贈同舟三君子

觧纜風威盛揚帆暝色生湖波昏浩渺星月慘光精蕩漾中流險喧呼半夜驚入船跳急雨跋浪偃長鯨惶惑同舟侶艱難共此情病夫興盥櫛舟子乞神明河渚依微見蒲叢漸次橫未須論近逺暫得免煩縈愼重應無悔濡袽合用銘朝來同慰喜相與記玆行

少湖見懷有詩用韻奉酬

江海蹉跎客風塵蹇拙人未辭簪紱累終擬菊松鄰淺薄承嘉會幽閒稱病身聊將愼出處敢謂異羣倫有美詞林彥無瑕廊廟珍明時徵鳳鳥絕代見麒麟化雨覃江介淸風灑俗塵文山人仰岱學海士知津逺荷金聲贈常懷玉樹親矢心期佩服此志敢教淪

蔡林屋考績北上別予以詩用韻答二首

傾蓋名聞舊談文媿老成才髙推鼎甲心莽得夷庚意趣卑流俗門墻列俊英艸玄甘爾寂好徳見吾衡考績官評著還山逸興生野猿迎主熟湖月印心明話別增離索貽詩荷悃誠迂疎慚造次珍重此時情

學道曽論志蹉跎竟寡成浮雲觀世變逝水嘆年庚不擬栽朝菌還期采夕英迂忠懷衮補繆拙濫文衡麗澤髙賢與分襟別恨生君方惇雅道世復際文明欵接多慵廢酬知但朴誠緇衣吾敢負猶爲跂髙情

登毗盧閣

峻閣壓巑岏閒來一倚欄飛甍懸裊裊曲磴郁盤盤海嶽同標勝羲娥互轉丸望窮孤鳥沒神爽朔風寒似絕千尋上﹝上聲﹞眞將萬里看波濤湧空翠緯象宿檐端披豁塵寰隔攀緣佛界寛慈云翔寶地王气滿長安淨理因超悟玄心契妙觀諸天疑出現一气俯彌漫自得冥蒙趣都忘陟降難依稀見吳會鄕思欲飛翰

讀石江中丞因成堂記賦二十四韻

海宇開熙運旬宣屬老臣賦才元傑出爲政必殊倫巳見吁謨宻兼承大制新圖回方懇懇敷繹故諄諄宏議宗謨訓髙詞軼漢秦豈惟書力役實以寓經綸軻籍稱平政羲經紀勞民務三知體要畫一示規循總總言都異肫肫意獨眞持衡應比石察隠動如神疏滌源無滯調停理故因欲將蘇槁朽咸與沐陽春且識心多瘁毋云力易陳乾坤方鞅掌時事重艱辛杼軸民財困東南國賦頻儲胥資妙算懷保藉深仁周悉憂民念勤渠報主身會看功日峻終擬道全伸天爲生賢佐時方仰大鈞願言依衮扆跂足上星辰久矣欽明徳囏哉踵後塵具瞻方赫赫雅度但恂恂末俗堪誰語迂衷竊自珍祗將言作頌敢謂業相親

次雙巖司馬亭溪少宰夜酌聮句韻

官理無休暇良宵共此筵地當深巷阻候屬一陽前欵語方諧洽披襟各粲然鑪薫芝閣暖燈晃錦袍鮮霜月縈窓細寒花照幾妍未窺風雅窟試續孟韓篇倚玉才難並眈吟興頗偏冥搜超象外角勝得奇聯壯擬戈揮日狂思劍倚天文章悲世代聲價仰前賢翼亮須羣彥甄陶屬大銓塵勞方鞅掌雅會合畱連星宿蕭何履風雲祖逖鞭彚徵時正泰端揆任彌專白髮催予老靑山結舊緣病駒懷戀戀威鳳故翩翩浮世看皆幻虛名秪用傳有懷慚竊祿無術觧延年興盡歸驂動詩成彩筆懸何時擬重會把醆賦雲煙

和雙巖雪月賞菊之什

寒夜大雪霰冰山郁嵯峨登堂欣有會對菊可無歌狎恰三人共聮翩五字哦差池胥會少感慨系時多韓孟才非敵曹劉興不過髙城聞擊柝深巷息鳴珂放浪予誠罪撝謙公謂何疏弦余古調勁質靡柔柯鵰鶚橫霄漢驊驑驀澗坡豈惟抒悃素直用發天和縱語言無擇論心誼不頗焉能甘齪齪秪是守波波共擬心扶日難教手障河襟期忝同趣才力竟殊科病骨思丹換衰顏得酒酡莫教誇父日空憶魯陽戈魏老非嫵媚陶翁且婆娑但令樽有醑莫計雀堪羅要使常披豁而誰事惟阿相期崇令徳永誦白圭磨

借韻述懷

垂老寡歡趣孤懷尙嵯峨朝吟梁甫操暮聽濯纓歌意豁掀髯笑詩成把酒哦闗心時事切入夢故山多徳業蹉跎廢光陰逓續過朋簮嗟異處朝署喜聮珂未死終難已無聞可柰何但令車有輔寧患斧無柯幸際明良會叨登鸞鳳坡媿將聲土缶濫擬廁云和宻勿欽韓範邊陲仗牧頗願言勤策勵寧敢惜奔波愁疊千重嶂腸縈九曲河此生浮泡幻塵迹轉蓬科秪益頭顱雪無由笑臉酡感恩思隕涕報國欲橫戈宇宙分多事才賢盛那娑﹝猶言如許也﹞好將忠作報不負禮爲羅擬玉期無缺爲鋼欲靡阿詎應甘汩沒槁壤共沈磨

擬萬壽無疆詞次韻

五位嚴宸地千官魏闕前秋髙澄霽色空半起鑪煙於穆瞻龍衮鈞韶恊鳳弦百蠻熙禹甸八極仰堯天義肅乾坤正仁覃品物妍愚臣勤頌禱聖壽萬斯年

夏日水殿納涼應制次韻

爽气浮蓂莢薫風泛芰荷晴開天滉漾石甃碧嵯峨翠仗千官從芳朝萬乘過瑤宮聊駐輦水殿忝聮珂帝道惟淸淨皇襟順太和寧須周室箑欣戴舜弦歌華栱生靈籟飛煙隠女蘿恍疑云出竇不見襪淩波自慶三辰豫才慚五字哦空傳晉河朔似奉召捲阿願得淸陰普從知惠澤多對時垂拱治萬載保山河

擬從幸玉霄公主山莊詩次王摩詰韻

迆■﹝辶裏﹞春明逺風光入望賒從聞仙子宅自出帝王家臨幸勞天步鮮醲暢物華回環浮碧落傑構接飛霞漫說銀河泛虛聞博望槎樓翔秦女鳳地產葛仙砂北闕崇瞻近南山落照斜不因時省俗亦或訪桑麻主貴應誰擬宸遊數未涯何須千里駿自有七香車

擬奉和幸三會寺應制次宋之問韻

勝日宸遊處因過禮覺仙瑤壇騰法雨寶地肅香泉鶴舞如迎駕猿來慣聽禪縱觀欣湧塔普度肅諸天化國羣生仰鑾輿萬象懸言旋宮月上正照紫城圓

送司成龔云崗赴南都

宮諭龔子擢南司成例有贈言偶觀介翁集有爲龔子壽太夫人詩借韻一首

甲第聲名重朝廷寵渥頻人文開泰運宇宙際昌辰帶綰金魚麗袍裁錦雀新卽看風軌地原是廟廊珍多士沾時雨賢僚契徳鄰鹽梅須鼎輔風采切朝紳雅志希前哲休光絕後塵陶鎔資大冶禮樂範斯人共仰師模盛隨看帝命申髙崗鳴彩鳳瀚海躍神鱗將母瞻黃道承歡侍錦茵北堂娛永日南國慶長春惜別情何極論交意獨嚬佇聞徵召下翹首大江濵

送許少華中丞十六韻

漢室推賢日周畿仗鉞辰謀謨禆廟略懷夾沛皇仁已見流亡甚兼虞冦盜頻旬宣催命急拔擢拜恩新許子眞奇傑髙才迥絕倫人稱今法從我識舊儒珍制閫心同石飛章筆有神行空看驥足跋浪偃鯨鱗天設闗河險時須保障臣百僚資彈壓四牧重咨詢造士弦歌動臨戎鼓角振詩哦每橫槊局對或畱賓令與風霆迅恩將雨露均端期蘇槁朽不獨靜煙塵慷慨匡時志勤劬報主身卽看勛業地圖畫照麒麟

使郢出京九卿諸公餞別報國寺

玉節淸冥下羣公祖帳同雲煙開霽色臺殿肅秋風卽奉嚴禋裏須知聖孝崇驪歌邀落日劍气拂明虹倚席懷髙誼持觴激懦衷皇華慚莫稱何以詔顓蒙

石涇中丞攜酒夜過

倒屣中丞至燒燈綺席開朔風疎檻竹寒月淨琴臺漢水波濤偃山城鴻鴈哀我多懷土念公擅濟時才雲樹頻年夢壺觴此日陪通家非一日二十五年來

飲童內方宮詹宅因畱別

闕下從分袂湖南共此筵冰霜看晚節松竹倚晴天古復文風暢名門世澤延不應龍久臥佇見鳳孤鶱宻勿經綸侍乾坤翊戴全雷陳多契誼王貢合聮翩屢拜髙文贈深承奬與偏才𨿽媿邾魯臭或比蘭荃雅會歡無那王程興已遄相期無限意執手大江邊

和戴龍山丁祭十二韻

殷祭宵當午良辰日在丁生民匪吾道長夢竟誰醒陛遣溫綸重筵鋪黍稷馨肅雍昭禮樂於穆儼神靈宇宙資元化刪修正大經聾聞儆雷電■﹝日米﹞昧識丹靑木鐸疑狥座弦歌或近屏馳神勞仰極想象媿中扄道與乾坤並恩當肺腑銘登天悲伎倆志學惜年齡瀚海將探蠡洪鐘擬舉莛禮成余敬在翹首立宮庭

少傅夏桂翁六十壽詩

聖世開熈運昌朝得大賢河圖呈瑞旦崧嶽降神年日月光華盛風雲慶會駢遭逢原有數軒豁固無前鳳矯翔千仞鵰騫隘八埏對時方育物熈載乃旋幹登陟三臺峻調和二气平弘樞資宻勿大冶荷陶甄徵角招相悅鹽梅用乃宣眷隆錫馬日任重負鰲肩遊刄分羣骼孤峯障百川令儀欽穆穆雅徳見淵淵懇欵抒長策從容握化權陽春功泯迹時雨澤無偏學術三才貫詞鋒八面專經綸徵事業風雅寓詩篇翼翼匡文徳雍雍和舜弦人傳白雪句家有紫霞編榜揭蛟龍翥巖鑴星斗懸全才元不噐盛美總能全望重心愈下功髙志益虔卽今黃閣老原是玉堂仙火宿輝南極台光燭昴躔遐方瞻气象朝士樂周旋才見三元始重占六甲圓環中神獨至鏡裏髮常玄平格從天壽沖虛像帝先松喬行可致鍾鼎故裒然靜養探玄理冥心契道詮百祥來止止一气亙綿綿皇祚無窮紀貞休幸共延小詩追吉甫奕世擬流傳

寄徐長谷三十八韻

徐子眞英特之官山水鄕聊將經濟手暫屈簿書忙憶昔鄕掄秀稱才爾擅場敷言稱賈董作賦陋班揚天櫪看騕褭人間覩鳳凰霜蹄初展步云翼滯髙翔職爲親民喜情於好爵忘一方淹國士百里見星郎別我闗山去經年桃李芳傳聞多慰羨施設不尋常訪俗心應下緣儒政乃臧疲農思徳化昭代出循良造士弦歌動威姦紀法張教遵周禮樂人誦漢文章日霽髙原黍風淸沃野桑循行時露冕翁稚或褰裳拂劍春星落彈琴山月涼槐庭閒引鶴蕓閣靜焚香吏治原非俗髙情合得償地從侈名勝家復迆封疆覽秀天門上探奇雪竇旁﹝縣中二山名﹞詩成宜刻竹興到或飛觴報政行超最抒懷尙激昂世途多感慨吾道屬行藏淸廟須珪璧工師擇豫章卽看徵汲黯未必老馮唐問訊鱗鴻杳暌違歲月長臨風遙灑翰佇立望蒼茫

荒壠小會吳石湖有詩次答

春晚多陰曀玆晨霽景開荒原完小構雅會稱深杯詠述慚無範﹝範成大有詠壽藏詩﹞堂閎敢望裴君恩全賜賚先業勉規恢愛客思投轄呼兒更洗罍莫教歡易擲應念老相催纘述堪誰畀松楸重自哀膝前五孫侍身後幾人培有地還移竹無心漫植槐烝嘗聊稱矣耕讀亦宜哉骸骨終長托行歌歲幾回百年天地裏感嘆若爲裁

石湖用前韻紀興再次答

老境多愁思朝來懷抱開漫遊偕勝侶樂飲怕停杯散性惟希白髙蹤曷擬裴秪看時齪齪寧見量恢恢我自匏爲斚誰家玉作罍雅懷須盡日僕子莫教催杳杳終天恨淒淒滿目哀貽謀那逺料積善乃深培美植惟梧檟深陰勝棘槐懷賢何及矣撫世亦悠哉瓶罄思回棹詩哦不計回諸公盡才彥拙句懶刪裁

謝張明崖大中丞招飲

大府崇文會淸秋啟盛筵幸當離亂後樂覩治平年巴蜀雄藩服峨眉產俊賢九重専簡命列郡仰旬宣討伐乾坤正綏懷雨露偏山川回气色瀚海息風煙井邑原無恙耄齯獲保全農家秋晚刈僧寺日髙眠舒慘先王治張弛事理然衣冠欣盛集云物麗髙天疎竹臨軒翠幽花對客妍思回搶攘際興洽笑談前磊落行籌算含容富簡編詞壇曽力騖藝苑更精研盛徳敷遺逺仁人繼述先平生想風采此日共周旋勛業今如許臺鉉望已專詎惟詩詠頌佇看鼎彛鐫念往吁嗟久懷朋涕泗漣孝思情罔極推愛意良虔食報猶徐也昭施必大焉老夫如健在奕世看騰騫

再疊前韻答明崖見和

夙有詩魔癖今叨文會筵無聞慚往歲垂老憫流年憂世懸微悃匡時合讓賢媕婀誰則是意气竟何宣自分疎慵廢其如質性偏玄機難測識世故浩雲煙都憲經綸宻明時翊戴全憐予多老病下榻稱髙眠消長推天道歡娛順自然寸心徵白日拙守托蒼天喬木需時用丹葵向日妍撝謙形迹外放浪酒樽前愛士勤三接劬書覽百編保釐心獨至丹墨手親研髙步玆爲盛衰庸愧率先風流雅傳播事業劃回旋繋遁吾何敢含章子自專謳歌今日事鍾鼎後人鐫野老歌黃鵠詩人詠碧漣雅情眞挹損鄙志亦勤虔啟助良多矣才情實歉焉無能攀逸翮翹首仰髙騫

城居贈任海村

我厭城中寓出門卽囂塵雅情難適散矮屋莫舒伸昔自罹憂日時當避難晨𨿽求淳厚裏竟寡素心人擇處違前訓安居欲近仁徳惟慚淺薄化未浹比鄰伏臈尠酬與深藏但襲珍紛華非夙好屠賈豈吾倫酒熟無朱共詩成乏阮論摧頹惟老子風月伴閒身吾子差彊意衝襟雅任眞面交難許故知契不嫌新江館深秋色金風吹白蘋相望路無幾顧我莫嫌頻

閒居冩懷

七十稀從古吾生隘五年不緣修攝致頗藉藥功全感激君恩重優遊老景延風塵過夢裏意興托樽前穹壤蘧廬似義娥轉轂然行藏今皓首心事只靑天愛竹多畱筍澆花曲引泉幽齋無俗事時詠逺遊篇

憶舊居二十韻

我憶舊居好依城亦半村惇龎通鄙落汗漫接平原潮汐交流匯濠梁拱翊尊途迂尠冠蓋地靜逺塵喧膴膴菑畬合深深花竹繁樓髙延皓月窓豁近朝暾背水開精舎誅茅構小軒山僧時造席野老日過門散適東西陌將迎三兩孫攜笻登隴首把釣坐槐根興倦時支枕朋來共倒樽潛魚觀泳躍好鳥看飛騫雅意娛松菊閒情戀鶴猿﹝葉﹞差同元亮宅敢謂辟疆園自昔懸車也怡情賴此焉優遊延日月倐忽幾寒暄秪擬詒謀逺寧知遘數屯變生非意料禍烈半燒燔先世經營志今皇賜惠恩自慚都上負那得免煩寃玄理無來復天心有黙存興衰誰與問俯仰信乾坤

文簡集卷十八

●欽定四庫全書

文簡集卷十九

﹝明﹞孫承恩撰

○五言絕句

園居漫興﹝三十首﹞

花竹暎幽齋柴扉背水開主人緣謝客終日沒人來

又

屋後萬株花垂楊拂岸斜野人遙指認望見是儂家

又

雨後苔階滑朝來杖策行未應輕踏破愛此色靑靑

又

樹底通幽徑花闌亦逶迆柔條未經縛棘刺亂鉤衣

又

端居息眾喧靜坐澹百慮坐久不知夕斜陽在髙樹

又

嘉木交檐翠新梢拂檻靑一雙魚虎子飛近竹窓鳴

又

潮來水平堤潮退水根出何當修下牢常使溪水溢

又

溪頭一朝雨水長三尺餘若教更終日俯檻拾遊魚

又

髙原獨鶴下逺渚孤雲飛會意不可寫涼風吹葛衣

又

虛亭萬竹中亭午日色薄風寂不聞聲時聞落新籜

又

春筍無拘管橫階只漫生似知主人意故欲斷人行

又

霢霂朝來雨旋添菜甲肥鄰翁亦眞率覓取到柴扉

又

朱果累累熟園開細細香摘來得甘美先奉老親嘗

又

果熟山禽伺園扉早未開兒童觧珍惜拾取半殘來

又

晨興閱殘編開窓曙光入忽有野人過隔溪笑相揖

又

小白分無數迎潮作隊遊憑欄可垂釣急爲辦綸鉤

又

竹幾匡牀穏幽軒更灑然小窓明月下來伴道人眠

又

莫謂吾橋小曾經失足來從教修葺好穏步任蒼苔

又

野筍無料理惟宜賤子飡若教都作竹約略百來竿

又

推窗送逺目依依煙樹開白雲拖片影飛過北村來

又

散髮髙雙屐淸宵步月明水中有潛魚應知吾履聲

又

茂葉團陰宻繁枝結實低獨行時自摘分食到童兒

又

開園覓時蔬稚子笑而語摘來經幾朝今朝摘盈筥

又

啟戶涼風入看云稱穏眠晝長人語靜髙栁數聲蟬

又

瓠白茄子靑軟美勝粱肉百年腐儒餐飫飽堪鼓腹

又

小鳥相過熟巢棲蔚薈中恐令驚卻去不敢語兒童

又

楚客千畦蕙儂家二畆蔬艸根隨意長無事欲親鋤

又

無事朝慵起今朝步月中呼兒抱甕出汲水灌花叢

又

風動竹林響渾疑作雨聲老夫憂旱切日日聽鳩鳴

又

﹝闕詩一首﹞

題雜畫冊葉八首

白露橫江面涼飆起林樾孤唱無與酬垂綸釣明月

又

淸夜不能寐獨酌松樹下風吹頭上巾月落手中斚

又

寂寥春山空靜坐消萬慮搔首望靑天白雲自來去

又

云出山頂合雲歸洞口封地深人不到白日下雙龍

又

月出大江口乾坤一釣船洞簫聲起處驚醒老龍眠

又

習靜山中處孤吟絕往還曉煙收盡處坐見隔江山

又

膴膴川原合依依桑柘疎栁汀與花塢好是輞川居

又

山頭出白雲瀑布灑飛雨可人期不來目斷瀟湘浦

西湖十景冊爲唐飭軒題

湖光暎層甍朝來晴可漁時有冶遊人隔花呼買魚

右漁荘鳴榔

虛閣極蕭爽菡蓞揺淸漪坐來不知暑香霧濕人衣

右曲院風荷

日入湖上昏鯨音破寥閴遙知諸僧定鑪燻坐禪寂

右竺寺曉鐘

幽花照寒泉秋光翠欲滴扁舟彼何人遙遙渡空碧

右野菊寒泉

夕陽沒晴空倒影在石壁長歌歸去來依依逺山碧

右雷峯晚照

南髙何巍巍北髙何巉巉登臨人迹稀白雲時往還

右雙峯揷漢

湖山澹空蒙堤上行人少欲渡心忉忉浩歌水雲渺

右斷橋煙雨

日出煙霏開湖上散淸霽采采芙蓉花懷人渺何處

右延祥淸曉

琳宮鎖春寂斜日蕩孤舟歸鴻正嘹嚦離思滿滄洲

右蘆汀歸鴈

團團白玉盤飛出千峯頂山中有幽人長廊步淸影

右千峯夜月

再題西湖十景爲湯宜野作

晴洲暎花栁春水生蘼蕪朝來漁舟集网得松江鱸

又

蓮塘浸虛閣香風吹緑云何處采蓮者聞歌不見人

又

山寺郁岧嶤鐘聲幾暮朝流光百年內俱向此中消

又

野寺秋容靜幽人逸興多漫邀彭澤叟來和濯纓歌

又

夕陽明逺山萬疊橫紫翠扁舟早歸來飄蕭起孤吹

又

兩峯髙入云特立競蕭爽何當挾飛仙遨遊任來往

又

宻雨濃連靄湖山罨畫中有人倚虛幌孤酌對溟蒙

又

旭日波光動精藍曙色開美人多逸興吹笛過湖來

又

天際徵鴻杳湖邊幽趣多彩舟移曲渚醉殺緑煙波

又

月明萬山靜灝气浮空蒙翛然無塵界湧出靑蓮宮

月下溪邊露坐

白露何蒼蒼波光正渺茫懷人成獨坐離思共流長

送陳徳弘省母還常熟二首

朔風吹京塵白日忽以晚髙堂違定省遊子情黯黯

又

束書戒晨徵別我在頃刻把袂不得畱使我心惻惻

題便面二首

秋气日已佳野色淸且虛小亭塵不到讀盡人間書

又

雨過羣山開淸風來樹頂妙趣知者誰黙坐發深省

題壽星

一杖扶元化乾坤自始終本來無面目偶落此圖中

三笑圖

道合混希夷得意俱了了相看本無愁一笑山水杳

橫山八景

奎壁兩文星化作吳中石千古煥人文精英射天碧

右雙華峯

小徑亦䢐來緑云郁紛紆幽人時縱步拾得靑珊瑚

右萬松徑

盤陀白雲根常作白雲主何如任飛去從龍沛霖雨

右畱云石

澄波涵皓魄驪珠漾空明幽人夜吹笛應有蛟龍聽

右浸月池

江連雲气合海近旭光侵不是春能住林巒深更深

右藏春塢

景物雜前陳應接毎不及居然此亭中一齊盡收拾

右集勝亭

昔聞軒墀寵今見裂土食禽荒𨿽有戒不與幽人事

右俸鶴田

分得劍溪春種向仙人家但供玉川渴不學君謨奢

右藝茶圃

題小畫六首

林壑起涼籟空翠灑飛雨坐此山中秋忘卻世間暑

又

暮靄忽蒼然前山日將落扁舟早歸來湖上風色惡

又

峭壁揷靑障浮雲湧雪濤悠然對終日興與雲山髙

又

朝伐木丁丁暮伐木丁丁一擔歸去晚帯月煮參苓

又

宇宙本無涯浮生良可嗟憧憧亦何事吾正讀南華

又

芳洲多菇蒲水深生煙霧漁舟亂鳴榔驚起沙頭鷺

又題小畫

淸風吹竹林夕陽墮西塢相逢且停竿共此話今古

題墨竹

嶰谷春深候新梢落粉香鷓鴣煙雨裏瀟灑墨云涼

使交舟中雜詩

籬落數家村藤蘿掛夕曛兒童驚鼓吹喧笑入柴門

又

逆流如跛鱉順流若飄蓬人心若無厭猶自數呼風

又

春水緑漣漪春山響畫眉汀洲有芳艸隨意詠江蘺

又

山斷村居出江空郡郭浮夕陽鳴鼓吹候吏立沙頭

又

宿雨山光濕微風水面平今朝客意好江上快春晴

又

山水饒幽興篇章亦漫裁只將消永日不是倚多才

遣興十首

偶讀山谷老色日上面歡悰日去心一詩憮然有感予年四十餘矣習懶荒廢徳業日益不振兼多病隠憂落寞憔悴漸失往時意興山谷似爲予作者因用二句爲韻各賦一絕

淸霜點明鏡玄髮漸以縞百事一無成駸駸忽將老

又

心事日已多歲月日已逼況此抱病軀焉得好顏色

又

一朝復一朝光陰苦超忽安得萬丈繩系此西飛日

又

中夜不能寐展轉獨淒愴誰與百憂期種種來枕上

又

世途何嵚巇物情知時變玄穹黙無言浩嘆時仰面

又

今朝胡不樂忽忽來無端但見有可嗟不見有可歡

又

人心各有念時念恆不同安得素心人共此談幽悰

又

靑春何堂堂去我忽若失試以古稀言來日少去日

又

憂來紛無蹤浩若煙霧聚又如春生艸屢剪不可去

又

人事等泡幻金石亦消沈俯仰百年中感慨傷人心

又

頃讀山谷詩有感作十絕句旣又念達人委命志士固窮必潦倒自廢出無聊語則幾不智矣故復反之十絕以自慰觧

一歲無常春一日不常早人生會當然豈得永不老

又

桃李多艷姿松栢有勁質君看烈士腸寧羨兒女色

又

焚香坐蒲團神定心更逸坡翁有嘉言一日便兩日

又

翩翩何翩翩對景亦酣暢恨不如蝶蜂飛在花枝上

又

長日澹無事晴窓獨披捲幸窺古人心勝接古人面

又

無諂志自伸寡慕心乃寛有酒復有書適矣能不歡

又

披襟當明月拂軫彈淸風於玆更弗怡何處是歡悰

又

男兒貴成名千載猶特立摧頹一無長百歲但一日

又

幽花明曲欄流鶯在髙樹觧襟且銜杯一掃俗塵去

又

日月常照耀天地自崇深何哉兒女愁得上烈士心

題雜畫冊

乾坤有此亭澹寂似太古我欲往從之江空渺難度

又

春雨晚冥冥煙梢洗更淸鮫人過淇澳拾得鳳凰翎

又

脈脈凝淸露芳姿濕更勻憑誰持快剪溪上剪紅雲

又

落日陂塘靜秋風倚敗荷平生急難意回首欲如何

又

煙柳碧■﹝毛參﹞■﹝毛參﹞泥融燕子酣斷腸春色好無處似江南

石洞中畫梅

小洞羅浮似孤根倚壁斜夜深明月下疑是雪中花

題畫爲許松臯賦四首

煙栁緑■﹝毛參﹞■﹝毛參﹞桃紅著雨酣春風遲步屐幽意滿江南

又

空山夜寂閴蘿月掛巖頭憑欄發淸嘯松風吹滿樓

又

落日沈大堤湖上歸舟少遙遙望村居浩歌水雲渺

又

空山歲雲暮寒雪積深谷中有避世人長鑱斵黃獨

題畫冊一十二首

朔雪暗郊原溪橋行彳亍不聞鳥雀喧惟聽折松竹

又

長松落空翠風至起簫笙道人無別事終日誦黃庭

又

仙境非人世雲山終古靑夜來春雨足斵得松根苓

又

落日策蹇驢西風吹葛衣徵鴻起江渚一一背人飛

又

寒雪斷人蹤千山無鳥聲扁舟欲何適莫是剡溪行

又

罨畫溪山似扁舟出柳陰水風浮淡爽涼月照虛襟

又

塵世無閒人靑山有剩地相對不言語祗話山中事

又

山浮艸閣幽竹影落淸泚愛此潺潺聲塵襟淨如洗

又

碧樹障紅塵山亭多白雲淸談欣有伴送酒可無人

又

山深秋气佳衡門鎖虛寂扁舟載酒過時有問奇客

又

茆屋依山構沿村路不遙酒旗標野店有客過溪橋

又

雲裏古寺深寒威凜毛髮蹇驢踏山徑不憚溪橋滑

贈張鶴仙四首

胎仙本淸貞立性亦髙蹇溪邊日優遊不知歲華晚

又

鶴本千年壽醫功可長生會當乘天風飛飛返瑤京

又

步屧春風裏有鶴時相從逍遙溪上人似是浮丘翁

又

幽人寡俗務日渉淸溪隈行侍無奚奴自有胎仙陪

題崔少卿八詠捲

誰將曲江春移置君家圃先公有遺澤勉旃期接武

又

喬柯挺蒼玉繁英簇紅裀喧寂各有時莫嫌不逢春

又

秋菊有佳色浥露何鮮新我思彭澤翁淸風古猶今

又

此君亦可人眞姿傲霜雪比徳匪玩物相看惇晚節

又

壁立古鐵色巉巉我獨拜乾坤鍾英靈千古鎭長在

又

空明比中扄有本何源源蘭亭修禊事邈矣羲之賢

又

窈窕䢐徠陰閱此胎仙舞千載鮑明逺莫信司空侮

香山寺泉亭

斜陽照石壁寒泉浸松影風生萬籟虛鶴唳千山靜

淮河舟中四首

終日憶家愁愁看淮水流我今方此去何日是回頭

又

淮水日南逝吾行正北舟欲將雙眼淚寄向淮中流

又

北望路𨿽遙出門亦已逺殷懃囑淮流爲寄愁心返

又

寄聲淮水去歸思共滔滔吾家何所認門前雙石橋

題小景畫冊十首

頃有數小石家僮疊而爲山且陶人物編屋宇植艸木以擬山間景象頗有幽致宋石門折而圖之因各紀二十字

拉伴事幽尋古洞共探歷馬蹄相追隨嵐气襲衣濕

又

有石倚空曠拔地何巉然緩帶一瞻眺興落飛雲邊

又

曖曖夕陽沈林壑倐已暝樵牧各歸來銀蟾上松頂

又

亂石倚巉巖山徑故﨑嶇肩輿度前岡松風吹我衣

又

浮圖屹亭亭乘暇一俯仰忽然風雨來檐鈴一齊響

又

濯足復濯足還以洗我心浩歌滄浪吟千古有餘音

又

蹇驢駝一老行行過松徑尋詩應幾章寒露滴衣冷

又

旭日上曈曨何人有瞻拜我愛陽徳升萬古永不晦

又

澄湖浸雲天有亭湖之涘憑欄發淸嘯魚龍或驚起

又

山深無塵俗山翁嗜玄虛觧琴時一鼓引出溪中魚

○六言絕句

便面

雨收碧樹猶濕云載靑山欲浮欸乃一聲何處夕陽江上歸舟

突兀半空靑嶂依稀逺浦漁船人在翠微深處鳥飛煙雨溪邊

人住桃花源裏舟橫獨栁溪傍狼籍濕云片片幽閒鳬鳥雙雙

題畫二首

楊栁煙橫谷口桃花水漲溪頭有客尋眞無路滿地白雲自流

碧山四圍無路巖頭瀑布長鳴半點紅塵不到中有髙人耦耕

文簡集卷十九

●欽定四庫全書

文簡集卷二十

﹝明﹞孫承恩撰

○七言古詩

題公子醉歸圖

長安道上秋日晴城頭月出人不行雕鞍寶馬曼胡纓貴遊諸郎總豪俊錦衣繡帶爭鮮明歸來似是較獵餘醉酣酩酊態度舒垂鞭緩轡無疾驅武夫健卒前執殳牽黃臂蒼左右趨蘭房盼倚如花姝銀缸照耀紅■﹝毛瞿﹞毺彈絲品竹吹笙竽爭妍競麗爲主娯甲第髙門競華侈快意平生惟有是少長寧知稼穡艱歲月都忘老將至人生幾何同泡漚從渠富貴死卽休石崇漫遺金穀恨鄧通空負銅山羞若教聲名等滅沒西山餓夫實癡物

送友人應繡夫還四明

朔風蕭蕭黃葉飛河梁送客歌驪駒子今別我逺行邁我獨戀子心依依靑天浩浩云霙霙吳山髙髙水茫茫離愁黯黯不可寫澹煙寒日孤帆張子行不可畱執手且延竚丈夫所志在功名區區離別何足計方今聖人急圖治网羅英俊無遺棄子才人中龍利比干將器我亦無慚逐後塵駑駘未可同騏驥年光冉冉如流波及時樹立當嵯峨行哉贈子言勉矣毋蹉跎

南齋十詠

南齋主人求詠十舊物旣原其意各賦四十字𨿽不甚工而主人之意則頗見焉然鄙意尙有未盡者再賦此十章

白魚豈是瞿聃朋蔑劣仁義戕羣經我方涵詠含醇英似爾蟊賊吾當膺攘除呵護叱六丁吾欲與此同死生

淸宵短熖光陸離幽窻伴我伊吾時論功較徳眞故知棄置豈似秋蒲葵紛紛世態良可嗤斯言有感韓昌黎

焦桐遺制亦神奇古音雅澹存依稀瑯然一曲夜何其霜淸月白風淒淒繁弦急管方趨時吁嗟若人莫可知

昆吾夜作饑龍吼匣裏寒光射牛斗神物不隨塵土朽魑魅遁迹魍魎走會乘風雷排戶牖興雲作雨澤九有

古人妙墨今人收古人心畫誰能求不知閱世幾春秋人間萬事良悠悠斷文尢足當琳球吾欲卽此窮冥搜

百金曾儲古畫圖意像彷佛超有無懸知歲久成模糊愛之我欲重爲摹畱情一物我亦誣誰爲此論眉山蘇

剡曲霜藤出新欵側理羅紋明玉版幾向晴窻獨舒捲影落冰池錦云暖何當廣置三千簡繪地摹天專紀纂

分得仙家烏玉玦紫霧玄云電光掣非方非員孰刓缺尙爾麼麼未磨滅翰林揮詞此薜蘗潤色皇猷補天裂

歙山山頭云電馳鬼工琢石出幽奇割爲玄硯余得之四方相逐昌余辭豈子鈍壽不足稽泰山澑石重嗟咨

當年曾獻明光宮至今猶襲中書封詞林奏捷無前鋒時哉一去悲秋風豪來一揮尢可供摩挲疑是蟠蛟龍

送張君歸延安﹝並序﹞

吾鄕楊伯玉先生以直道去國其謫於延安也得人有張君者數以忠言贊不逮洎先生擢守﹝闕﹞州取道歸寧張君復侍先生行畱吾松數日而去嗚呼去古旣逺友道日乖而況於相臨勢分其情尢疎彼其諂諛求合以售其私則有矣孰能如張君之無所利而忠告者耶視去任之上官如過客則有矣孰能如張君之不忍於別而千里相從耶張君庶幾古之義士矣因其行賦此爲餞

子瞻昔南謫萬里一孤臣符生抱忠義朝夕來相親男兒七尺軀欲爲知已許從來燕趙足豪傑未必今人不如古張君亦義士意气誰得如使君直道寡交合獨許子也相嬉娯空谷聞足音重得使君惜豈無箴規助新政亦有殷懃慰岑寂一朝使君歸千里仍追從驅車發蒲阪鼔楫遊吳東昔隨使君來今隨使君返防身一短劍迢迢白雲逺吳山亭亭水增波蕭蕭落木西風多重君髙誼惜君別爲君慷慨發浩歌

畱別蕭山李廷宣

生平重交誼意气橫九州島浩蕩四方誌湖山逺近多遨遊玆晨來錢塘歲雲暮矣風颼颼扁舟亂江濤訪舊假此數日畱感君一見卽傾蓋登堂肅我雅意何綢繆賢哉伯仲並溫茂把臂一笑使我明雙眸雕盤出細膾小甕開新篘劇談豪飲終夜不知倦浮以大白澆我磊塊之離愁北窻一榻亦瀟灑荷玆禮意誠兼周髙懷曠度出庸俗令我感媿欲報嗟無由君才亦超越文彩驚凡流皎然明月珠爛矣珊瑚鉤行將獻閶闔致身寧許終林丘我生年來亦三黜鋭志未肯言包羞暫失東隅未爲恥奇功何待桑楡收昆吾笑把太行倚彎弓掛向扶桑頭丈夫自負貴挺特誰能與俗同沈浮乾坤分內事慷慨無匹儔■﹝石畫﹞然孤鳳鳴要令百鳥慚喧啾顧君亦可人吾言誇矣當無尢相歡不久會有別萍蓬蹤迹良悠悠念君厚矣無所贈題詩欲比雙琳球浮生歲月不可待勉矣徳業追前修來年我去訪春色望君來共登瀛洲

觀競渡歌

城中千門懸艾虎汨羅江頭沸簫鼓此時競渡人聚觀躡足駢肩似環堵輕舟利楫江之湄長風獵獵吹紅旗糾徒選侶分黨與一心各欲爭神奇擊節揚枹競爭進萬楫齊飛不容瞬岸傍觀者爲助呼抜幟期誰先得儁斡波擘水噴瓊瑰羣龍躍出銀山堆兒郎棹歌聲愈厲闐闐鼓急喧如雷賈勇爭先誰肯待壯士銜枚期奏凱急驚奪得錦標呈千人萬人齊喝采須臾競罷各停舟酬勞更復刲羊牛龍舟出水倚屋舟畱取來歲還嬉遊嗟吁此曹眞戲劇快美傍觀亦何益莫言爾技眞有神江水無情不汝識

王梅翁從祀文山祠紀事

宋家南渡國運傾中原擾攘多憑陵海嶽震蕩天地否日月慘淡無光晶承平養賢三百祀厚澤深仁浹心髓負國忘君間有之忠義相望不勝紀文山先生世偉人堂堂節槪摩蒼旻一時幕府盛賓友英賢契合從如雲就中王子更奇傑慷慨平生慕忠烈義骨原錘百煉鋼丹衷獨藏三斗血文山起奮勤王師天命已去誰能支北風吹折藻旌斾倉皇文相遭囚羈傷心再覩田橫客意气凜凜塡胸臆風塵澒洞不自保嶺海間關死無益君臣師友義莫酬北望慟哭煙雲愁生事死祭兩不怍气激雷電江河流朅來宇宙知幾年炳炳遺迹星日懸文山之祠髙北斗一堂配食還諸賢論世當時孰遺失介推不與從君績王子芳名自難冺有識固爲斯文惜文孫自是忠孝傳表章先徳應拳拳獨勒長疏獻天子一朝爼豆增其間巍巍廟貌回生姿寒泉蘋藻興遐思綱常允系豈漫爾顯晦有數須明時霸業雄圖寧久賴天理人心鎭常在因觀盛事激予衷爲賦長歌一寄慨

元夜有作寄友人

今夕何夕光景濃帝城和气蓬瀛中六街燈照千門曉銀花火樹揺春風春風澹蕩春如許逺近兒童聞笑語好香應自麗人來翠袖羅幃共飄舉羅幃翠袖見驚鴻兩兩三三踏軟紅更有王孫公子過金鞍玉勒聲玲瓏院落笙歌齊鬥巧風光共惜今宵好香風吹散隔簾云夜深猶把金樽倒玉堂先生東海人年年旅食京華春寂寞殘燈照枯坐吟詩思苦偏傷神長歌短歌空激烈玉漏沈沈猶未歇短衣乘興過君居攜手中庭踏明月

觀玉河洗馬

玉河新漲波瀜瀜圉人沐馬當晴融左手執刷右執籠人意似與馬語通權奇盡是天閒駥騧驪騅駱各不同臨流意態何從容欲涉未涉心忡忡淋漓濺沫無奔衝剪拂垢穢披氋氃房星墮落濙河中蜿蜒戲躍如遊龍五花文錦云蒙蒙風鬃霧鬛俱蒙茸初疑逺涉東溟東又疑馳自昆侖峯拳毛灑汗霞流紅雪猊玄免生崆峒銀鞍玉勒光照瞳被來骨相增奇雄驕嘶昻首生長風矜持顧影羞駑■﹝馬舂﹞時淸戰息無邊烽天家飼秣芻豆丰安閒不似周王驄驅馳海上俱龍鐘

七夕

商飆振庭柯大火以流西﹝是日立秋﹞烏鵲塡橋渡銀漢又是雙星會合時玆事古傳言茫昧理莫據承訛踵繆益附會天孫錫巧人間世駢羅■﹝衍上食下﹞餌瓜果新兒祈女拜紛成羣柳州之柳忝學道亦自喋喋鳴酸辛吾聞隆古時大道靡巧拙元气旣以鑿姦僞乃百出殫力竭知日益工更欲乞取將何終我意天孫心豈不爲世恫無由挽回古淳朴尙肯錫與滋民凶塗塞民聰明知巧並黜息太朴庶可還民徳不戕賊我自大拙世莫倫從吾聊用全吾眞再巧再拙徒漫云艸堂幽幽當此辰且對明月揮淸尊

硯江歌﹝爲金汝馨賦﹞

此江不出岷山源乃在金子陶泓方寸間一泓泠泠貯微涓斂之不盈杯沛之浩渺彌大千無體象兮無津涎會四溟兮通百川靜深有本其出變化恍莫測滚滚何啻萬斛泉激爲波濤吞吐漰湃自震蕩舒爲淪漪潺湲演迆相回旋流風蒸雷滃雨霧鯨擲鰲抃魚龍舞疏鑿非因神禹功气勢不假陽侯怒狂馳撼卽墨餘潤濡管城呼吸萬彚搜精英金子擅之成大名望洋愧我心膽驚淵然蒼然不可以正視不敢涯涘矧敢爭偉哉江兮吾欲藉爾漑八夤潤九土俯沿後世仰遡前古蕩滌宇宙穢洗濯日月昏上昭至徳光下雪生民寃三靈盡朗徹六合無垢氛功與元气侔萬古流渾渾

貞鴈篇

里人爲予言有雙鴈宿蘆澤中虞人獲其一貨之裏中士人家愛而畜之於庭其一亦飛至與俱若無人焉悲鳴徹日夜宛轉叫號詰晨俱死予感其事紀以詩

雙鴈從何來翔集蘆渚中雌雄兩婉妮鳴聲諧嗈嗈西風蕭蕭月慘慘虞人舉网當夜半网得其一卽貨之剪鎩羽翼畱庭隈雄耶雌耶逸者誰飛飛隨來鳴聲悲屋角盤旋朝復暝上下哀呼兩相應天髙地下空斷腸日落風淒弔孤影孤影無柰何下地來與俱見似不見人自甘送微軀引脰宛轉鳴若泣若訴別噭噭中夜聲弗休朝來視之交頸絕雲天杳杳雙魂徵幸免一魂悲弗平此鴈此鴈義且貞惟欲同死不獨生我觀人夫婦生各申婉嬿一朝大故及炎炎志中變從一寧知不二天但爲新人巧妝炫末俗紛紛物不如聽我慷慨歌貞鴈

題百鳥朝鳳圖

吾聞羽虫三百六十鳳爲君貴實以徳不以文天生神異冠眾鳥體統亦似明卑尊邊生畫鳥鳥眞似大小纎濃妙俱至人間久不觀鳳凰此圖信美將無是但見威儀肅雍羽翩躚蹈履矩度如折旋體具眾像明可識凡羽固知難髣髴梧岡旭日初曈曨乃有百鳥紛來集孔鸞備文章采色亦璀璨鷙鳥雄俊姿特立偉顧盼老鶴髙亮鷗鷺淸鴻鵠逺志雉介貞其餘種類總各異含生毓气紛縱橫或趨而承或拱而翊引脰戢羽無驕矜俛仰宛如望顏色吾聞上古有道鳳出遊管領眾鳥儀虞周尋常羽毛世不乏欲覩此鳳將何由鳳鳥不出世愈下乃獨令人看圖畫

牧牛詞

郊原一雨餘煙艸柔更緑田家兒約伴騎牛趂晴牧風日和煦坡壠平徐徐且弗驅之行烏犍旣飽還復臥夕陽倒射牛背明老牸顧犢毎卻立犢子喜躍時一鳴安閒了無觳■﹝觳﹐束代殳﹞態物意順適如人情古槐陰陰如廈屋兒亦槐根閣雙足莫言飼牛多辛苦一飽已矣無庸心牛飽兒欲饑有餉不勞翁嫗攜暝色沈沈迷逺樹短笛橫吹卻歸去

苦雨

七月八月雨浸霪黯黯經旬愁太陰今朝忽然雨如瀉烈風冥冥翻屋瓦巨靈倒捲天河傾狂風疾奔橫四野洪濤崔嵬如山立陂塘溪湖水皆溢舟航髙拂屋檐過魚鱉低從籬罅入平原沮洳髙岸崩徒杠墊沒人不行上田下田莽爲浸何論町畦並溝塍是時田禾方吐花根株飄蕩沈泥沙不見黃雲揺■﹝禾罷﹞稏但見白浪喧羣蛙老翁晝哭夜嘆息婦女稚子無人色不愁朝夕救死生秖恐官司租賦迫租賦迫柰何空將鞭朴催會須蠲除活百姓日望天邊恩詔來

賀侯少府生子

侯少府生子且期矣索余補湯餅詩艸艸塞責末句聊用爲戲當一笑也

嘗讀老杜徐卿二子詩彷佛親見二子奇公家有子更奇特我才非杜將何爲秋風泠泠剪雙桐神如玉樹鄰淸風試看骨相有如此定知不與常人同只今周期已卓異頴悟偏能了人意迎人作禮如成人我有豚兒卻增愧吾聞仁者後必昌此兒異日誰能量生子墮地四方誌假以數歲應騰驤徐卿之詩空自好名位當時竟無考我詩𨿽拙宜有徵若比前人當壓倒君欲乞我湯餅歌謭才無柰彊吟哦我欲乞君補湯餅君也須當一笑領

夜歸

溪風蕭蕭吹我衣溪頭小舟寅夜歸一聲兩聲山犬吠八點九點明星稀颯颯孤篷忽聞雨岸上明燈有人語奚奴敲門暗中立老僕出來然兩炬

孤鶴行

沈子贈我此孤鶴長頸翛翛瘦軀閣羽翼摧傷色慘阻野性似不堪羈縛向人驚擲猶未馴掩抑知渠意非樂時窺隻影立淸沼應有遐心思碧落整翼欲舞還復休引頸將鳴更中卻竹下羞同燕雀羣日長獨向莓苔啄老夫平生甚愛此顧玩時時不嫌數焚香鼓琴日與儔主如老夫亦不惡我家園亭白日靜水石幽森儼林壑塵囂紛華不汝幹似此豈不堪棲托老夫惜汝亦良至汝獨漠然無領略羅罼懸空萬里悲鸞鳳似有三山約風塵擾擾羽毛短雲霄陰陰天路邈遲爾三年長養成任子去去翔寥廓

後孤鶴行

我從前月失孤鶴艸堂獨居誰與娯園林豈無百鳥弄好語喧啾聒耳增煩紆朝來驚看怪事出有物忽向吾園集野性不愁繒繳傷風毛猶帶煙霞濕海波微茫天宇髙蓬山方壺雲路遙九華仙人知我索寞遣汝至不然我亦何計能尋招意態閒雅步卓犖俛仰不驚時飲啄棲息亦或同雞鶩仙俗終難混淸濁整翼不忘云外心戞然時復揚淸音夕陽起復山鳥散午夜一聲溪月沈寒蘿翠竹揺森爽階下何當紫芝長不須華侈羨文軒只用吟哦愜淸賞山家歲月朝復朝吾欲與子申久要愼無一旦棄我復飛去使我艸堂仍寂寥

悼鶴

孤鶴自向吾園居顧步飲啄慘不舒息多淸陰食有魚我獨無以爲爾娯長日悲鳴懷舊侶天闊云深飛不去一日誰教羽翼殘經年誤爾樊籠住朝來園丁走報予鶴也忽斃驚嗟吁燒琴瘞石總成戲前輩風流尙堪記恨不葬爾首陽下淸節無慚逸民似乾坤俯仰成古今赤壁磯頭月色陰眼中無復婆娑影耳畔猶聞警露音遂令艸堂失幽致從此老夫乖賞心

題畫壽李明府

華亭李邑侯七月一日爲初度庠友薛時芳自述雅沐侯愛以此畫乞予詩壽侯碌碌久未有復侯玆以獻績北上時芳復來言乃爲此作兼致贈別意

薛生手持畫一幅向我言稱乞珠玉鄙人臥病三月餘爲子開圖醒雙目層巒疊嶂髙嵯峨翠栢蒼松間修竹白雲爲扉霞作屏桂棟蘭橑敞華屋堂中主人儼冠佩時有賓從趨僮僕行行有客何事者奉桃實兮牽蒼鹿不是尋幽問字人欲向堂中贊純福我觀此圖起忻嘆子也殷勤意何屬生言李侯嶽降辰敢以區區效芹曝侯有徳政稱循良持身況復冰霜肅古言仁者天所佑遐祉於侯更何卜矧侯英邁方壯年玆意𨿽厚將無瀆侯才自是當大用百里暫屈驊驑足只今奏最趨明光應有殊勛動當軸丈夫得位志大行匪爲崇卑較榮辱侯當峻陟弘厥施勉效前修繼芳躅歲聿雲暮風雪盛行矣陽和散暄燠詩成矯首天茫茫極目雲霄看鴻鵠

秋雨嘆

海城秋深風雨急天地黯慘魚龍蟄我欲出門道沾濕獨坐空齋百憂集去年久雨禾盡傷今年秋霪還作殃白日不照天目盲悵望涕淚悲穹蒼

喜晴

秋來合沓多玄陰只疑白日終幽沈今朝歘然覩奇事銅鉦爛爛懸靑林如饑得餐病得愈鳥亦爲歌蝶爲舞少幹沮洳天廓淸老夫便向東郊行

向晚雨益甚

朝來喜晴農自嗟共說雨意還無涯老夫聞言疑且怪豈有悖謬如此耶云陰漸濃日光薄殘雨疎疎仍放腳不知黯■﹝雨上對下﹞從何來頃刻彌漫徧寥廓入室愁坐空悲歌吾農吾農將柰何

顧靜虛求錄舊作

抱病一秋情索寞筆硯詩篇久零落顧子愛我情不薄爲出此卷書舊作倒篋出笥費搜檢漫錄數篇謝勤確下筆欹傾覺生澀掩卷沈吟硯頻涸迂疎半是野人語放浪潦倒疇予若顧子玆事愛成癖辭翰毎問名人索東江三汀並絕妙兩雄相當靡勍弱顧我曹滕廁齊魯君也誤愛予慚怍美玉明珠問頑璞愼勿並視彰穢惡

登桐山

桐山嵯峨屹孤峯下瞰江水當奔衝我來攝衣淩絕頂飄飄兩袖乘長風懷仙頗憶桐仙翁桐仙一去幾經載猶有像設畱遺蹤道人考擊晨昏鐘深淵不怕驚魚龍風送揺揺渡江去城中兒女酣睡方蒙蒙煙光微茫淡秋容潦水落盡寒潭空全浙江山吾目中乾坤浩蕩開心胸夕陽渺渺隨徵鴻白雲飛來如我從何當乘之遊海上去看日出扶桑紅

擬題忠節祠次韻

漳江百里東北馳瞰江突兀開新祠大書雄扁照日星內有血染忠臣姿何物麼麼亂天紀風塵澒洞須臾起低頭不作彥回生嚼舌甘爲杲卿死義聲一日震九州島乾坤慘淡煙雲愁勁气欲裭鬼蜮魄赤手要截長河流紛紛共作餘生保一死翻嗤公艸艸無水江中洗穢羞有客祠前奠蘋藻伊誰筆如金石堅狂歌爲我磨崖鐫俯首拜公淚迸泉綱常招揭垂千年

擬題滕王閣次韻

秋日江邊訪髙閣停橈幾向洲前泊時移世變那復見漫記滕王昔年作憶昔滕王遊宴時鳴璫振羽何瑰奇山風泠泠動豪吹浦云冉冉度哀絲四時亦有邦人共裏市招揺盛賓從治理都忘侯度艱玩愒惟將賞心縱豪華已矣不必論遺迹空有文章存鼓鐘考擊老氏殿魚龍嘯舞江濤門盛衰常數豈惟此萬事風花無不爾舟人捩舵且復行長嘯一聲渺煙水

飲呂仙亭醉賦

呂仙亭前林木幽呂仙仙去名空畱呂仙時乘黃鶴遊中宵劍气橫淸秋世間萬事如浮漚乾坤千古人悠悠先生少年歌逺遊齷齪富貴隘九州島俗緣擾擾何時休一杯喚子應掉頭攜我去去昆侖丘

題七星巖

北斗星精墮平壤融結胚渾競森爽神鐫鬼鑿擬營構窈窕谽谺更虛敞元气潤濕煙霞重白日慘淡含悲風異勝時應集仙侶幽深更訝蟠蛟龍蒼翠緣崖蘚浮纈題刻前朝半明滅不愁陰森侵骨肌抱枕期來臥雲月

送李海樓之襄陽歌

襄陽江水揚洪波襄陽之山髙嵯峨跨荊引蜀控南北地重物蕃當險扼名邦作牧須俊賢吾松李侯無與肩刑書三千浩雲煙侯也一一能精研況侯壯年才力富心地炯炯涵秋露致身金紫非偶然千里驊驑見髙步小施大受理則優恢恢眼底無全牛退食自公多暇豫不妨弔古還尋幽臥龍岡上秋云冷墮淚碑前芳艸暝鹿門月色自古今習池風光誰管領羊葛勛名傳不誣期侯將來名與俱若過習池就試問還有髙人龎孟無

送郭使君赴太原節推

吾聞燕趙出豪俊郭子才气何瑰奇鵰鶚翺翔整風翮驊驑騰踏開霜蹄除書小試還佐郡軺車遙遙指三晉讀書讀律一以貫盤錯恢恢有餘刃問君聽獄何所同冰壺一片懸心胸民俗簡朴矧易治依稀乃有陶唐風桑幹河邊冰已泮春明門外日色爛靑鬢紅顏照錦袍道上行人誰不羨新知義气情不無何以贈子雙昆吾臨風忼慨浩歌起期子異政傳京都

題華山圖壽楊邃翁

噫噓嘻華山之髙五千仞兮崢嶸突兀摩蒼穹渾沌融結自太古平地崛起開鴻蒙擎天屹一柱倚日排三峯神劖鬼鑿何玲瓏自天墮下靑芙蓉丹崖翠壁競森竦洞穴滲澹生雷風气吞衡岱如相雄俯視眾鎭眞叢叢金精運元化槖鑰多神功磅礡蜿蜒孕靈秀生賢亦與嵩山同石淙先生王佐姿手握經濟藏珠璣降生實與申甫類漫詫應昴並騎箕生於滇南長湖南江南有公亦增輝我公固非一國士三南要爲天下奇憶從髫年膺剡薦雲間鸑鷟人間見夜月觀書白玉堂春風獻賦黃金殿摛毫揮帝制云漢分天章公於爾時歐與蘇金薤玉露垂琳瑯名藩寄旬宣菁莪育多士公於爾時程與朱正學千年賴增气南北容臺掌帝祠人謂我公夔與夷昭回制作等前古禮明樂備崇丕基玉塞宣威雄屏翰人謂我公韓與範小試胸中十萬兵要以鞭笞折驕悍西府尊嚴統六師典司邦政專戎機公也曾居畢公任坐令萬國嬉淸時柱石明堂位宰一徳忠貞篤亮采公今方作商阿衡表正百官均四海公生本自嶽降神盛大又與山同尊詩家比興竊取義頌公還擬山嶙峋乾坤有喬嶽宇宙有耆碩我公未許尋常肩玆山寧與他山匹君不見山之气兮束郁噴泄無由平散爲靈光接太淸我公盛大出必異剩有如前事業昭休聲爲流分九河爲雨徧八極我公忠勩在三朝■﹝虫端﹞蝡肖翹沾徳澤雲霞結紫蓋艸木含春榮我公文章本天賦呈祥吐瑞揚華英窈窕中空洞可望不可測公量亦宜然容受靡有擇巉巖倚絕壁可仰不可援公操固如斯特立誰能幹盤據中天壓后土運爲之功了無覩鎭定天下泯聲色公有陰功亦誰數華山之髙兮公實與陪生絹一幅開崔嵬山耶公耶兩莫辧但見渾朴老气橫絕直上連三臺天眷英賢宜壽耉海宇黎民正翹首區區頌禱吾能言惟願公與玆山兮百年千載同長久紫

泉行贈階守張子

吾聞秦川武都有紫泉不與他水同淵源紫泉有泥色葳葳澄瑩甘滑葡萄鮮漢家璽書出明光紫泥醮筆芝蘭香淋漓天葩雲霧濕回旋錦軸龍鸞翔明王禦下恩數異寵徳嘉功詎能幾頗聞巖穴徵遺賢半爲民庸奬循吏張子磊落多俊稱一麾出守秦川行﹝闕﹞城下武功在犀牛社中香火明是州良牧不數人五代王孫特有聞一時褒詔眾所羨千年故事誰能湮﹝漢王弘有詔褒美﹞丈夫致身當及早後輩前賢可同調書生豈無韜略用顚連正須恩澤保紫泥紫泥空復云別有徵書鳳銜到

題張院使仁齋行樂像

神僊風骨不易摹玆圖洵美非凡夫仁齋張子儼肖貌被服古雅仙之徒張子素業岐黃書精粗一貫無遺余治心繕性極玄理土苴濟人乃能事京華聲聞三十年醫功到處人爭傳上保皇躬荷恩寵致身金紫非徒然張子行年今六十壯容髮烏未班白不是從來調攝功形神似此那能得深秋云物肅以淸盤礡睥睨雙眸明似是自公值休暇神安气定無怔營以術壽人已亦壽況有陰功獲天佑異人名世代不無我當補傳倉公後

苦熱行

此日亭午暑毒劇火雲如旗映天赤杲杲白日照厚地地皮盡作龜背坼萬生嗷嗷困曝炙洪鑪大冶煙焰赫赤帝司權祝融助風伯雨師皆屏息眼見焦艸木還聞爍金石我有寶劍百金直只愁此時融作液鯤鯨蛟龍徙窟宅下歸北海波濤黑林烏戢羽獸深匿我獨何之坐蝸室朝來忍饑漸過旰𨿽有美饌何能喫散髮赤腳露兩肘蔑禮自愧難巾舄人生脆薄本不堪況是老夫衰病逼有此酷烈相煎熬豈得元气不消蝕我聞太華之西昆侖北四時常陰雪霰積陰風淒淒慘寒栗安得此身揷兩翼一至其地消煩疾

後苦熱行

昨日苦熱欲發狂袒跣大叫無遁藏火雲照夜星耀芒今日不可更禁當低垂鬱蒸气如結肌膚屢搔成痏瘡蘄竹八尺琉璃光欲眠先看汗流漿炎熇蘊隆遮日黃松枝栢葉凝不動長箑勤揮那得涼四時平分乃恆理陰陽二气翕以張千古萬古胡不爾豈獨此日爲予殃情隨事變弗自覺憂喜苦樂態失常翻思沍寒凍欲僵恨不置身火與湯

與吳石湖

吳子閉門讀書常浹旬艸堂蕭然無俗氛靜觀物理欣有得邈以富貴眞浮雲巷東巷西寡相見我亦抱病出門倦知君不廢筆硯功寄我新詩月數徧風雅道喪成浸淫吾欲與子鉤其深會當盡去雕虫習學和康衢擊壤吟

爲郭判府題蟠桃圖

憑誰染此蟠桃圖崢嶸老幹屈鐵柯上有皜鶴來翩躚下有碧水揚層波吾聞此桃之實大如盎圖中累累頗佛彷暈臉含春低壓枝新梢拂露和雲長如船之藕眞足誇更聞棗大還如派世有此藕復此棗豈不有桃如此耶漢時王母親傳賜方朔三偸自堪紀玄都觀中難比倫武陵天臺乃其似郭侯自是忠孝人拍拍滿腔生意眞曾向河陽種千樹散作氤氳萬戶春只今又值懸弧辰桃花海上蒸紅雲雲間之種種特異結實不以千年論況君正當壯年力萬里雲霄頭尙黑一年一度餐桃實歲歲年年誰算得春風浩蕩春陽和美人一笑朱顏酡壽筵未譜南飛曲展圖先賦蟠桃歌

憂旱

去年曾賦苦雨歌感時托興憂思多今年正復苦無雨耿耿此念憂何如此時春深農務促村北村南鳴布谷錢鎛都勤耕耨功有待甘霖齊發育三月不雨四月來艸木猶自含枯荄山頭不見片雲出郊原逺近飛黃埃村中迎神競簫鼓南海誰教牛釁土童子空歌蜥蜴神中路不見商羊舞靑天白日駕晴虹雲師雨伯俱無功誰能上天訴屏翳不然入水鞭蛟龍盡道今年魃爲祟無望秋成登樂歲皇天徳澤久不下知是蒼茫有姦戾吾聞洪範推庶徵休咎類應久杳冥唐虞殷周稱至治天道人事相因仍吾皇聖神禦宸極亮采羣工盡明翼一徳格天天所享七政何宜有愆忒苦多苦少恆不均誰使造物還平分廟堂調爕豈敢議無乃昭示多非眞只今潢池肆攘竊殺气縱橫日流血十萬王師轉戰勤饋餉經年尢未歇驅逐風塵及犬雞逺近失業多流離徵輸未實太倉粟要待一飽蘇瘡痍天禍吾民未容解災毒頻仍若相待哀哉吾民亦何辜便欲乘風叩眞宰九天髙髙去無緣要以人事回蒼天遇災修徳乃明哲請誦周宣云漢篇天人交通亦甚邇悔禍應看沛甘雨一犂旣足槁朽蘇萬里還看甲兵洗觸事憂時百感侵無能碌碌只長吟杞人我亦眞堪笑何處悠悠語此心

文簡集卷二十

●欽定四庫全書

文簡集卷二十一

﹝明﹞孫承恩撰

○七言古詩

送大宗伯張陽峯赴南都

潞河冰融春水闊張公早向燕臺發嘉會恭承秩宗命行旌遙指秦淮月張公早歲登玉堂南金大貝聲輝煌期以勛名接伊召豈止文字追班揚育才成均贊邦禮晉貳銓衡相天子天子式重畱都情作朕彤伯須公行明時三禮公所諳要使多士觀儀刑公也昔在畱都仕大作雄篇懸玉署興來還復玉署過亭外瑯玕好題句鳳皇臺畔芳艸深白鷺洲邊波躍金時淸事簡足登眺不妨並入陽春吟大賢身系蒼生望輔世年齡正彊壯須知南轍非久畱行矣白麻催入相

題赤壁圖

空江水落江水平絕壁嵯峨橫赤城秋髙夜閴風露淸桂楫蕩漾浮空明玉堂學士峨眉英俯仰獨懷千古情洞簫低回山月落長歌激烈魚龍驚緬思人世幾興廢漫爲水月評虛盈曹劉事業久灰燼兩賦光芒輝日星江山終古只如是歲月期我來無停何當載酒訪遺迹試聽橫江孤鶴鳴

呂梁行寄碧山張水部

長河北來勢洶洶呂梁洪頭石礲磫奔衝蕩嚙自悍激到此那能不神悚一從禹王開鑿勤萬年常覩聖功存回濤障瀾自今古鼎鼎森列雄乾坤平原汗漫川靡靡疏滌臣勞亦堪紀神都翼翼儼天上驛傳侯荒總經此我明朝貢通萬邦舳艫千里遙相望天馬已聞自西域明珠復見來炎方天馬明珠自珍異常賦由來重邦計吳鹽越米時經行賈舶商舟日來去什百牽挽勞夫丁一唱千和無停聲頃刻波濤不相若舟中往往呼神靈我來正值淮水溢濁流渾渾盤渦折舂撞震蕩驅萬牛舟行遡流論丈尺炎風吹日煙埃黃舟人舵師汗流漿卻望玆洪若天塹使我未到心憂惶豈知及玆水平緩淵淪無復嵯峨見故人相候慰行役令我寂寞開笑臉天風助我吹徵帆日落已見徐州山安流幾折復湍急愁看孤舟偃當側人生憂喜準莫擬始信從來行路難

海隅歌

勾吳之墟東海頭戚子爲卜村居幽海上風物自軒豁回溪隱洑那知愁更有此地堪藏修海氛四時襲衣屨滃霧流云滿庭戶蕩漾初看水色動熹微已覺扶桑曙方壺圓嶠空沈沈安期羨門何處尋秋風快覩鵬翼奮月夜獨和蛟龍吟莊生已辧逍遙遊乾坤仰止宣尼桴潮生潮落自旦暮靜觀元化同悠悠戚子近官山水邑睠懷舊廬心爲惻政成他日賦歸來應長珊瑚幾許尺

題畫鷹

豪鷹側目如胡兒乘風來自西極西回旋天地蕩云壑下視孔翠眞卑棲旭日翻江海濤洶中有孤峯勢巃嵸獨立四顧殊自矜整翮當風更軒勇君不見深林邃谷阻且幽下有狐兔上鵂鶹彈壓使之不得逞竊伏視汝如仇讎朂哉靑冥愼垂翅此輩顓顓正濳伺

題畫魚

生綃一幅潺湲出大魚小魚紛來集大魚昻藏如有神鼓鬛震蕩排風雲欲隨飛龍破溟漲矯首一躍天池渾小魚戢戢意自眞偶依隊逐如相親至樂已聞濠上說盈車未用詹何緡畫者亦好手觸處皆天機試觀此圖大小總異態橫斜向背各各含生姿黯黯煙霧起四壁江風蕭蕭水欲立渚蒲汀芷紛交加不是五湖應七澤我家茅屋湖之堧觀魚毎愛臨深淵大魚撥刺小魚戲俯仰意興何悠然朅來幾年墮塵网回首江湖空悵望偶觀此圖心爲翻逸思已落滄洲上吾聞北溟有魚名巨鰲變化不測吞吐雲霧興波濤安得騎之逐李白揮斥八極同遊遨

海天春曉歌﹝爲桂洲題﹞

晴天海日出宛宛陽谷東曙色淡熹微漸次開曈曨扶桑析木蕩光彩晶熒下射海水紅金蛇爍萬道翠蓋揺千里天吳象罔伏不動微茫灝气浮衝瀜三山露出靑芙蓉璇臺貝闕金銀宮珊瑚木難映水底瓊枝瑤艸煙蔥蘢大鵬晞翼候摶奮蟠桃結實生華風島夷番舶互隱見鯨波浩渺天河通泰和气象不易見髣髴貌入斯圖中固知畫者好手筆髙齋懸對開心胸恍疑潺湲瀉巖壑似有雲气流冥蒙不須聽天雞登覽日觀峯空聞覓蓬萊蹈海鞭雷公蒼蒼海隅在咫尺想象六合同昭融眞人開天得賢佐明良千載今遭逢至和燻蒸彌宇宙窮崖絕谷無陰霿二儀淸寧風雨若四溟偃息波濤空化日舒舒煥陽徳千秋萬歲歌時雍

南院屋敝甚雨至輒漏戲呈石庵南山二司空

三日三夜雨如注黯黯沈沈還弗休黑雲如山壓厚地廣衢積潦堪行舟中庭忽漫成陂塘鼃黽蜌蠯喧兩廂陰陰濕气凝不散蝸牛鼠婦升頹墻古屋此時漏交下點滴初聞漸飄灑長日終宵陸續聲補葺隙罅誰能者童兒婢子驅紛然盆罌甕盎列滿前支東備西不暇給沮洳濘淖連堂軒書冊縱橫亂堆幾顚倒衾幃與衣屨靜坐須教晝屢興俯榻還驚夜三徙抑心耐事理則然獨虞覆壓心懸懸興頹補獘賴公力莫教蹉跎遺後艱

臘月同霍渭厓諸公烏龍潭觀打魚用坡翁韻二首

日髙湖冰解作塊水落舊痕出洲背漁翁招揺沈网罟上客遊觀緩裘帶躍靑跳白舉數尾魴鯉不言羊豕膾取物還存愛物仁半釋況乃兼細碎﹝渭厓命取其半余復放之﹞玉花行看登翠盤素鬐早已揚淸瀨死生頃刻豈人意萬類誰能逃數外吾聞此中本龍窟須信風雲有時會丁寧莫教輕觸之驅駕波濤赴溟海

平湖如席洲若塊漁子擊水驚魚背一网數鱗如拾芥駢頭貫顋相縈帶饔人揮刀飛雪花座客停餐談玉膾秪須一臠賞風味莫教大嚼嫌微碎天生食物爲人用畜牧山林與溪瀨縱欲暴殄乖好生異說更求常理外﹝座有言物命者呂涇野言天生養人不足較﹞一尊笑談聊適爾千古襟期誰復會擬學任公釣巨鰲須制長竿向東海

打魚紀事少司馬良所已兩和末復有述懷之篇因奉答

寒窻語咿坐如塊正憶陽和欣曝背病軀厭事毎忘櫛貴客臨門愁束帶古訓微言費鉆討理義悅心如啖膾絺章繡句我何有小技雕虫嫌瑣碎劉子才气鋭無敵鷹隼脫絳船下瀨與我論交三十年顚倒脫落形骸外從來知已不易得牝牡驪黃誰識會俯仰乾坤一慨然我欲乘槎泛滄海

借韻戲擬大言一首

天爲積气地積塊四極八埏作肩背泰華卓犖奠兩案江河縈紆橫一帶揚斗柄兮酌天漿截鵬胔兮作殽膾手擎日月弄明珠足躡山河嫌細碎獨騎鳳皇參帝庭坐掣蛟龍畜溪瀨搦長矢兮射九烏揮雄劍兮倚天外浩浩獨入無窮門渾渾自與元气會已將萬古等須臾更蹴三山塡渤海

題蟠桃圖爲嚴梅池節推壽母

瀛海無垠波吐吞神仙嵳峩奠海門蟠桃老樹屈鐵根結實如盎經千春翩翩者誰西王母雙成飛瓊儼左右褰裳矯首望霄漢捧桃欲爲三仙壽三仙者一南極翁逍遙鶴馭來南東流雲擁霧乘長風靑鸞黃鵠紛相從良工多苦心用意下筆眞世間有此靈異境一朝忽向圖中親梅池嚴子靑雲彥堂上慈親壽彌健丐得此圖要我歌殷懃再拜髙堂獻髙堂五月燻風吹錦衣彩服膝下趨嚴子愛親純孝無窮期恨不眞有此桃來侑長生巵吾聞嚴子爲政仁且明盡心折獄多寛平釋之定國將無是一郡六邑騰頌聲子有善政母心足和气致祥凝百福況是千人萬人祝母今已注長生籙

天馬歌贈馬鶴沙二孫

渥窪之水龍馬窟代出異種超凡骨此有老驥眞權奇俛首恥伏櫪平生逺志弗一施厥子更神俊聲譽已四馳會須伯樂一顧價百倍脫銜奮迅開霜蹄偉哉二馬顯晦𨿽殊總莫匹房星之精此降謫鍾奇毓秀自不乏今看更有二駒尢雄特骨骼開張气軒勇先天汗血由來重雙瞳炯炯望四方使我一見神爲竦將來豈受尋常羈天閒掄入應有時和鸞淸節乃餘事屬車天仗隨鸞旗朝吳越兮暮燕薊變化何啻藐千里過都歷塊看騰驤周王八駿應同紀君不見物有美惡百不掄庸常世上何紛紛二駒者風雲得志騁髙步媿殺駑駘逐後塵

題畫牛

朝來餉農過東菑有客持畫乞我詩人言戴嵩畫牛世莫比試觀此圖將無是是何形狀意態俱逼眞冩物如此幾有神老牸安閒臥原野小犢依依亦閒暇莫非春深耕耨余長暑應知桔橰罷我生自少聞吾松人希服賈俱勤農十室五六養此畜乘時力作多牛功兒孫世守若恆產爾家我室還相通邇來年荒民缺食況復徵科令行急賣牛與犢輸官租能有幾家猶似昔還客此圖起長吁我有一語君莫嗤何當有術叱之下給與農人負犂耙

題酇侯主餉圖

嬴秦鹿走劉項爭得人者昌失者傾漢家基圖肇關內酇侯輔之王業成塡實國家撫百姓饋餉轉輸獨當任飛芻挽粟供三軍調發徵行令維緊關中迢迢道阻長縈紆詰曲遶羊腸十步九折灣百步三回岡師行糧從星火急羽書四馳紛蝟集大車彭彭牛駕軏扳巉巖兮越阡陌千輪萬轂聲喧豗百夫前呼萬夫隨公事有程食不暇勤王敵愾寧辭推陸陸續續鴉引翅聨聨翩翩鼠銜尾去者自去來者來去去來來若流水餱糧充軔千倉箱士飽馬騰軍气揚情見勢屈敵師靡楚歌聲起悲天亡赤龍日奮騅日蹙手掖劉郎禦黃屋三章約在人心歸漫有鴻溝已更局坐臨九州島稱大君昔日主吏今宗臣大業固非一士力冠代元勛誰與倫俛仰乾坤幾易世逐鹿羣雄今已矣伊誰下筆多苦心宛然若見當年事石路磊砢山嶕峣披圖已覺心揺揺假有此地復此役孰不酸心並軟足更肯冒此捐軀勞乃知良工鄭重畫此有深意冩出艱難與人視圖王創伯非偶然具在生綃盈幅裏

雙栢行

玉堂雙栢揺淸秋髙標夭矯枝相糾常疑風雨晝冥晦平地墮下雙蛟虯靈根自是來新甫尙覺䢐徠差媚嫵气接中天雲霧深節經朔地冰霜苦閱世不知今幾時前人遺植後人思雨淋日炙蒼蘚合扶持定想煩靈祇附日貞心應自重長材欲效明時用只今未必淩雲霄正直終看作梁棟蜀相祠前空郁蟠巴東縣裏亦曾看何如此樹植此地飽滋雨露棲鳳鸞地隔塵凡自孤凜仰止吾來常斂袵莫嗟匠石遲斧斤贏得騷人費題品吁嗟此栢亦遇時蟠踞落落眞瑰奇君看山中豈無大木倚絕壁槁死蒿萊誰得知

題邨居圖

邨居有圖誰所寫丁子畫師玉川者玉川作畫筆格奇頗愛斯圖古而雅數間茅屋依山前槎牙老樹揺蒼煙秋風蕭蕭日慘淡艸木黃落無暄妍山石磊砢疊垣堵薜蘿蔓延入庭戶柴門白晝雞犬靜更少公家索租賦邨中之人不出邨年年力農甘苦辛不願囊中富金玉只從屋底長兒孫此時前林山雨集溪頭陰陰水雲濕大郎拾穗當階翻老嫗妝衣遡風立行人堤上衝冥蒙蓑笠歸來惟老翁艸泥深深牛叱叱半肩濕楚相追從鵓鳩聲中日將旰新婦廚頭已炊爨牛歸作勞有新芻人行苦饑飽喫飯屋角稻堆如屋齊明年且喜無啼饑羨渠更有可喜事小犢春來堪負犂我聞近時催科亦良苦失業往往離鄕土有屋有牛如此稀知是州司好官府張子磊落廊廟珍念玆民事愼意眞示我斯圖俾有述發揮風雅慚非人我亦田家海東住幾日對此心神聚安得更呼玉川老圖寫豳風獻當寧

夜酌聽顧挹江彈琴

秋堂夜酌夜未闌佳賓雅懷各盡歡虎頭孫子擅才調取琴爲我一再彈含宮調商泛淸徵五音聨翩在其指情移境易不自知峨峨洋洋良有以恍疑坐我䢐徠陰颼颼如聞萬壑吟九臯月明風露冷戛然午夜揚淸音瀟湘彌漫接天流浮雲今古同悠悠使我興落煙波裏便欲拂袂乘扁舟大音寥寥世傳寡繁聲綺調何爲者子從何人相契授秦箏趙瑟風斯下輕調急鼓無不宜幽深慷慨還平夷嗟予羇懷久悒郁此際爲子心神怡夜深囊琴子欲去我猶未能盡其趣明朝有意肯重過拭幾焚香注淸醑

題屏障

團團碧樹遮宮墻老梅吹香春晝長錦屏三面圍繡牀中間獨踞長髯郎烏紗峩峩姣服芳指顧意態何徜徉鶯鶯燕燕侍兩傍八姝妍麗非尋常明眸皓齒雲鬢光便儇綽約宛淸揚迎風嬌立垂輕纕行行環佩揺鳴璫龍腦入縷生暖香餘寒猶試羅衣裳爭妍競媚誇新妝承顏賈寵未肯降粉香叢作溫柔鄕歡娯鎭日心始償生平事業成亡羊共言此樂殊未央此樂殊未央豈知浮世多滄桑古今俯仰炊黃粱百年憂樂都兩亡當時盛麗今渺茫漫言遺迹存縹緗翰林先生鐵石腸因觀此圖長慨慷靡曼自昔招不祥養心寡欲聖所臧不獨有國懲淫荒

使郢昆陽城弔古

昆陽城頭秋日淒昆陽城下沙塵飛風煙蒼茫鳥不度黃狐白狐向我啼當年炎祚遭中否鬼魊因之盜神器世厭王田僞井行天教白水眞人起想當尋邑驅兵來百萬气焰如風雷虎豹咆哮助威猛已視漢種如灰埃小怯大勇吁可異殺气殷殷動天地前徒倒戈勢若崩百萬雄師一時潰堂堂大義聲四馳天意所向誰能支炎精再噓復故物祀漢配帝崇丕基世往江山尙如故城堞周遭宛樓櫓撫事弔古增慨傷髙情獨有坡翁賦嚴尢小豎非英才委身簒逆胡爲哉畱芳不能乃遺臭千年唾罵誰爲哀代逺已無寃鬼哭野老時時得遺鏃我來無暇訊從容想象猶然愴心目只今海宇當淸寧閭閻不聞刁鬥鳴乾坤帝力爾不識但樂犂鋤歌太平

題新建李白祠

李唐開元全盛日文化昭宣異人出夫君自是長庚精炯炯墮地羣倫驚胸羅珠璣爛星斗筆鋒造化驅雷霆金鑾召見至尊喜賦詩揮毫疾風雨聲華气岸壓朝紳妾視眞妃奴力士塵世齷齪不可畱騎鯨復去昆侖丘朅來宇宙成千秋一朝還作荊襄遊荊襄之堧蘭江上山紆水環景淸曠此時突兀開新祠萬古詩豪揭髙榜地因人勝古則然從此蘭江重穹壤

漢江歌贈柯雙華

吾聞漢江之水出自嶓冢山綿亙荊楚相回環鯨波浩渺自今古狂風日夕生濤瀾天吳崢嶸陽侯赫神蛟巨鰲相掀擲驅雲擁霧見精怪旁激橫流無紀極古復實屆江之幹平疇沃野何恢漫時維暵旱得灌漑不爾正復爲時艱楚地從來況多雨毒霪平地成沮洳江濤沃溢失巨防大浸滔天莽無處歲用薦歉民阻饑矧迫公稅多流離日復一日歲復歲坐見凋敝誰能支廬陽柯子眞偉才邇年秉節湖湘來仰承徳意宣化理重爲民隱勞區裁具版築兮較章程動大眾兮躬拊循佚道使民樂趨赴千錘萬鍤從如雲堤成直走數千文長虹蜿蜒臥江上卽教霖雨溢江波滔滔循涯只東向沮洳已變髙原空眼看四野回春風爾疆我畝各秲藝流離盡復時和丰堤上沈沈萬楊樹堤邊隱約人家住樵唱農歌聞近逺牧馬芻牛散朝暮西湖漫自多坡翁武皇瓠子空稱雄漢江有堤自今始樂樂利利無終窮我言柯子眞能爲民興大利除大患已聽民謡萬口碑還徵士論千年案誰當異日傳名臣今我且爲歌江漢

壽圖提學謝侍禦請賦

春陽煦物濃若飴蟠桃結子何累累仙童捧出來瑤池大可如盎鮮凝脂太和孕毓流華滋三千年方一見之當年曾許曼倩窺豈知後世更有偸桃兒謝子純孝天應知奉親愛日拳拳私阿母聖善仁且慈庭前蘭桂森葳蕤髙堂長日燻風吹祝釐設帨當此時飛飛靑鳥來致辭桃今再熟爲子貽助爾上侑長生巵福祿單厚生期頥

云岡歌

龔云岡宮諭擢南司成卽其雅號歌以贈之

吾聞閩中山水多秀靈含奇蓄怪流光晶上有危峯峻崿夐出煙塵表下有巖泉千道百道噴薄如雷鳴金波揮霍蛟龍戰噓气往往聚作雲英英南臺忽報靈沙合神光上映奎星精龔家書屋值其下鬱蔥佳气遙相射讀易時時藜火然朝看寶劍雙龍化爾時共說云岡子符禎協瑞慿空起天人有策獻彤庭一日名稱動朝市禦筆親題第一人天門鳳翥驚羣倫詞林講幄見風采唐虞治道時敷陳爾時云岡之云爛五色章施黼座椒蘭焚皇華有命曾專使玉帶生輝爛文綺夷徼爭看識鳳麟聲華實爲明時瑞畱都昨去參文衡得人不讓歐陽明文章一變宗大雅學子文儒爭法程帝睠畱都根本地大學師模風化寄疇咨簡命俾君往禮樂陶鎔淑多士君不見鐘山有云日舒舒云岡之云行與俱氤氳蓄泄作時雨枯荄鬯達均沾濡天賦君才棟梁器姓名應爲重瞳記囑君玆行無疾驅會有徵書隨日至願言云岡之云益弘敷大沛甘霖徧遐邇

句曲山房歌王克齋司徒請賦

句曲古靈壤嵯峨屹髙空遙聨峨眉秀近接鐘山雄傳聞玆地神仙居卜築今有髙人廬髙人誰歟世居此今司徒公太原裔司徒精舍山之陽林屋窈窕開靑蒼門前溪九曲屋後松千章水石嵐霏地深迥自喜幽棲逺人境讀易梅窻淸夜䢐鳴琴艸堂白晝靜山中昔有華陽翁著書於此巢雲松玩云聽松自怡悅獨善不救蒼生窮司徒當年早致身大鵬九萬排風雲揚歷內外三十載剩有事業揚淸芬頃來都門得良會示予山圖同展對知公身在霄漢上故園時時勞夢寐鴻飛矯矯羨莫扳衡門幽幽生暮寒頗疑中林猿鶴怨幾見石徑莓苔斑小山桂枝髙幾許木落淸吟山鬼語翠巘秋來多白雲玉田春深漲紅雨公今正作商家霖忠藎九重知眷深崇崇鼎鉉日柄用迢迢故國空馳心他時功成冠擬掛再向山前開綠野

登瀛圖

維揚李子石鹿臨川張子西吳余姚胡子日門旣舉一甲進士拜官詞林乃相約倩工各繪圖侈榮遇人以其一家藏焉予爲賦長歌一首紀之

長安旭日光曈曨黃金之宮五雲中和風駘蕩春融融六街三市人叢叢千家啟髙門十里飄香塵綠楊紅杏蒸如雲行人快覩三郎君郎君馬上好丰采此時見者誰不愛宮袍初著裁制新唐巾樣古流風在武夫執蓋前導行徙禦肅穆無嘩驚垂鞭嚲袖貌閒雅俯仰意態春風生蕭蕭如聞騘馬鳴調良亦似知人情後從者誰大京兆紛前擁後眞光榮卽看此幅誰所摹人言誇官本我道登瀛圖三郎君者孰姓氏有美李子張與胡秀發山川盡英彥良工筆下開生面九州島四海莽寥闊恍惚圖中一朝見同升之義非偶然侈恩紀盛誇當年豈惟睽違代瞻對還使異日兒孫傳吁嗟人生賦命有窮達致身如此寧非傑亦知溫飽非雅意更有逺大事業希前哲

漢宮春曉圖歌爲克齋司徒題

斜日吹落明星稀漢家宮裏春云低銅龍漏靜午門辟魚鑰聲傳萬戶齊此時六宮人盡起寶鏡熒熒對梳洗螺黛妝余積翠煙殘脂滌去流紅膩龍腦入縷羅衣香珠鈿玉佩鏘鳴璫試問宮中誰第一趙家姊妹誇新妝東風習習春猶淺小立徐行嬌步軟夢餘楊栁尙含嚬睡足海棠猶力倦簾垂翡翠掛珊瑚漸觀花影揺金鋪閒理玉箏調錦瑟官家上直聽傳呼列屋盈盈盡妖冶負寵爭憐不相下餙貌何如餙性情當熊辭輦何爲者容光或有覆盆遺燕笑寧知泣向隅歌舞昭陽競春好淒涼長信恨更遲春去春來年復年人生豈得常嬌妍忽忽愁中添綠鬢匆匆鏡裏攺朱顏滄海桑田詎勝道富貴榮華孰長保試看當時盛麗區只今無地生芳艸

謝錦衣孫伯泉冩菊見惠

孫侯贈我此畫菊我疑圖來自甘谷昔時黃筌少傳派近歲陶成共機軸怪石磊磊苔蘚斑蒼崖屈曲鳴髙湍輕紅嫩白巧相錯黃金紫玉紛成團石根細艸靑綿茙三四篔簹森作叢野花無名亦競秀雲煙澹浥開秋容我家故園東海側籬落年年費栽植別來歲久應荒蕪天涯對畫空相憶我言孫侯畫菊不是畫精神似與菊俱化晚節寒香秪自知精思妙墨何論價坐翫還多逸興生騷人千古懷幽貞更須孫侯拂絹素畫取老夫餐落英

送鄭東湖

我昔南雍識鄭子俯仰乾坤三十年中間萬事何不有浮沈變幻如飛煙鄭子才气自超特讀書五車富文墨脫頴期看出萬人低回坎坷誰能惜朅來馳驅佐郡忙有才無地堪回翔英气往往不自祕珠光玉潔難摧藏玆晨逢我喜絕倒昔皆少年今已老秪用髙吟慰寂寥莫思往事傷懷抱男兒有身愼勿輕百年意气須崢嶸不見古來賢豪士豈必卿相方垂名疾風吹帆子當發楚水吳山坐超忽撫劍長歌遙送君後夜相思共明月

雙巖歌贈樊司馬

君不見陰陽之精互凝結凝結爲石天地間又不見天星有時或墮地形質變石悍且堅吾聞魯國樊氏忠孝門乃有巖石雙雄蹲不知二气凝結抑是星所化鍾靈萃異特立無秋春抜地特起僅逾丈形勝似出千尋上崚嶒或訝經雕鐫巉聳固知難髴髣嵌空中通日月明潤澤時有煙雲生文章璀璨煥華彩節槪磊落磨蒼旻天生異物難蔽藏帝命移之置明堂風神久矣聳朝署聲價復見騰遐方吁嗟世途日靡靡滔滔橫流無極止屹浮鎭躁誰能當故爲玆巖致傾企願言貞固矢弗渝畱取孤標重千祀

涇原行送王南江郡伯之任

五馬何翩翩金帶緋袍鮮王子且駐節聽我歌涇原天下都邑稱關中關中要地涇原雄山川秀抜更險阻襟帶中華今古同黃河匯其陰崆峒奠其陽左控右扼稱四塞面勢博大森開張風气朴茂近淳古習俗沈雄盛材武先王徳化儼猶在尙義知方似鄒魯重城屹屹稱雄奇邊人亦或窺郊圻彎弓矯矢射漢月百里時見煙塵飛漢家保障重刺史況是玆邦逼戎壘往哲勛名代有之豈無尋常牧民比王子才識眞罕倫不是尋行數墨人寵命新承人共羨拂拭漧將意气振朝辭帝都城逺望涇河水可藍山下靑艸深勤武堂前暮云紫綏戢流殍蘇沈屙十邑釀作春風和省農時露冕弔古還悲歌書生共說知我寡試看往哲何爲者休教桴鼓動邊塵莫使蕃人來牧馬我歌涇原行送子之涇原期年側耳報嘉政佇見徵書下九天

荊陽艸堂歌

荊山之陽侍禦李子有居在焉故以荊陽爲號予雅重李子作荊陽艸堂歌以贈之

荊山矗矗山之陽層巒復嶺雲錦張左拱右揖如騰驤面勢軒豁非尋常枕麓緣岡若屏椅地脈蜿蜒萃靈气隴西之裔今聞人選奇卜勝來居此甍連棟接如雲屯鳴雞吠犬聲相聞豈惟世徳稱詩禮更喜民俗還熈淳柳院槐庭地深迥日月回環自朝暝藥欄曲曲春風香艸堂幽幽白晝靜棐幾蠲潔紛圖書鳴琴鼓瑟揺瓊琚鴻生雋士來雜沓敷陳禮樂歌唐虞主人今爲明時需焯煒聲價同璠玙鐘鼎勛庸會有待猿鶴山中莫怨吁

東歸別詞林諸君子

秋日熇熇照客衣一鞭欵段出燕畿詞林故人走相送欲別不別還依依白雲遙遙望何極老去莫愁天地窄百年忠孝總關心回首君門淚沾臆

問月

昔年李白問月曾有詩我亦有語申訊之一從開辟有天地不知爾月還與天地先後來何時同日在天作兩目何爲行天有遲速妖蟇何能蝕爾靈狡兔何智入爾腹吳剛斫斧何得休羿妻到今還在否旣云盈虧有定理何用三萬八千戶歲歲年年修復修古往今來幾經世古人今人果同異乾坤變故日相尋照見吾人幾榮瘁世道日降民生痌見之應爲達天公爲天目精爾恆職不爾𨿽見誠何庸問之嘿嘿了無語還駕彩雲天外去老夫空齋無所爲矯首蒼茫自延佇

觀梅行次答富春山

春山先生性超逸山水平生好成癖探奇覽勝不憚勞楚蜀名山徧經歷謝政歸來更蕭散天與淸緣誰解管擺脫勢利羞酰雞尋樂似嫌人世短朅來復作觀梅行吳嶺梅開春正晴輕衣緩帶自容與閒雲野鶴同髙情玄墓山中梅花窟千樹萬樹難髣髴玉綴瓊鋪迷近逺英郁芬芳盛蓬馞四方上下縞素同虛明鏡裏無人蹤人行樹間如踏空十里廿里飄香風凝霜積雪揺晨曦霏霏霧靄沾裳衣萬籟沈沈莽寥閴不知身世將何依恍疑墮自冰崖裏瓊樓玉宇將無是塵世區區何有哉庾嶺孤山眞蕞爾吾聞海上姑射山神仙乘雲時往還路通玄墓理或有靈詮寶訣君曾傳餐吸沆瀣和玄津醞釀藻思詩淸溫言言絕無塵土气句句尙帶梅花春多君示教感至意頓豁老夫神志昏

石川行寄贈張子

天下之水莫不行地中千流萬派紛相從是誰鑿破云根與山骨疏滌洪源流蕩潏橫波揚流自演迆雪激云奔湛淸泚陵谷尋常有變遷此川從來無轉徙十里十折千盤渦兩崖壁峭靑銅磨滔滔似是出水窟浩浩遂欲浮銀河銀河迢迢貝宮闕波濤慘淡魚龍穴時聞仙侶采靈芝亦有幽人釣明月幽人選勝誰所居張子結屋川之隅仰止宣尼諭道體閒思曾點詠風雩憶昔乘時曾致身銀花帶綰垂朝紳碧山悠悠恆入夢野鶴矯矯終難馴一朝回首動歸興脫屣功名逺塵徑石室重開雲霧深風林再掃莓苔靜暫向明時作隱淪舊時魚鳥還相親玄眞豈屑釣餌設季鷹原不爲思蒓浮名何如一杯酒封侯不博詩千首博望乘槎去已遙平子思玄賦當就石川子石川有子今不孤水石發秀潤風煙自朝晡四時佳趣無時無嗟嗟石川之川詎惟此汩地滔天靡終止龍升雲從捲取玆川水沛作甘霖徧遐邇

文簡集卷二十一

●欽定四庫全書

文簡集卷二十二

﹝明﹞孫承恩撰

○七言律詩

拱宸樓次韻﹝南都作﹞

閒來登眺有危樓時倚闌干望鬥牛帝闕九重浮王气都城千雉隱髙秋故鄕回首嗟王粲上國馳心感魏犨萬里壯遊方浩蕩爲君含笑看吳鉤

奉詔初入翰林讀書

詞筆應慚擬上林濫從此地仰奎參傳經新授羲皇畫分課還賡正始音碧殿面臨瓊島近紅塵遙隔木天深聖明作養拳拳意圖報惟應矢寸心

齋居次戴師觀韻

玉署齋居總列仙劇談深夜不成眠棋當殘局多奇著詩到終章得勝聨銀燭花揺風入戶空庭人靜月中天髙才獨有東臯子惠我重吟白雪篇

賦玉河春水

迢遞中天接尾箕雪消春漲欲平堤揺空荇帶根猶淺刺水蒲鍼色未齊滉瀁盡教容魴鯉禁嚴時亦下鳬鷖中涵聖澤應無限騷客還能發興題

送謝水部升湖廣少參

曾聞水部盛才猷江漢旬宣羨勝遊藩府獨承民社重東南方切廟堂憂才如安石年猶少詩較玄暉語更遒隨處行春多逸思吟成應爲寄西郵

約諸友遊萬泉莊二首

萬泉莊上風光好共約明朝試一過客裏賞心能有幾城南村落況無多不須腆洗供髙會只用淸眞稱雅歌俗務莫因成繾絆試看春事又蹉跎

一鞭欵段喜陪君指點髙山多白雲地勝好教毛頴記泉流擬把羽觴分偸閒日月供瀟散放浪襟期薄世氛幸際淸班無俗事太平遊衍敢離羣

送友人歸壽詩

白日涼風吹舞衣天涯遊子動歸思地分燕越人圖繪壽祝期頥我賦詩膾切鱸魚秋入饌飯蒸香稻雪翻匙望云亦有江南興無計隨君空忸怩

初度招友人小飲二首

客中明日逢初度回首令人嘆式微百歲又看添賤齒一尊誰與壽慈闈遣懷聊復頻敲句會客何妨更典衣馬有靑芻奴白飯早來相就莫相違

我亦明朝初度晨壯懷旅思一時新半生圭竇頻看劍此日淸朝忝進身媿以文章要寵祿誓將忠孝答君親詩成一笑公應和如約還來與細論

慶成宴和戴師觀韻

錫宴彤墀擁百官承空綺幕近金鑾杯浮法酒澆藜藿樂奏宮縣下鳳鸞報國共懷心耿耿瞻天齊舞佩珊珊太平未必眞無象慚愧書生只素餐

出郭訪隱士

燻風原不起塵沙一路吟鞭趂落花地逺怪君知我至鵲聲先我報君家山殽野蔌頻行酒石鼎松根細煮茶不盡畱連還別去夕陽天際已歸鴉

和十峯遷居韻

卜勝知君亦茍安重遷媿我結鄰難相思忽漫驚駑馬乘興因來看藥欄喜有詩篇成欵洽不須雞黍共盤餐乾坤去住聊隨意攜手空庭一笑看

題吳學士先生白樓三首

廣寒境界不容緇純堊全無彩繪施雪霽偏宜蘇子興月明還詠庾公詩淸虛自是無塵地質朴元同太素時千古羲經惇白賁誰云獨許漆園知

心逺何妨近市廛直於太古溯先天至文亦自元從質大雅誰教獨尙玄外擾不令紛俗慮內觀無自染塵緣東溟月上西窻白正是先生穩坐禪

層樓新構五云邊古朴無華質自全混沌別開非色界虛明卽是小壺天入簾柳絮渾無迹拂棟棃花失故妍可是玉堂淸絕甚夜深風露獨淒然

中秋夜攜酒訪戴東濵

月色星光澹欲流忽驚客邸又中秋一年好景惟今夕三載萍蹤只浪遊悵望懸知千里共孤斟難遣十分愁極憐知已惟安道乘興還同較酒籌

齋居奉和費鵝湖老先生韻四首

陪祀羣工重廟堂遙瞻臺席駐宮廊祠分斗極將靈幣地切鈞天荷寵光奏對豈無忠悃布精神還憶駿奔忙曳裾我亦叨余庇稱頌無能意獨長

忽遞髙吟到玉堂從來大雅仰巖廊欲傾鄙意歌棠棣﹝鵝湖弟子和太史同宿翰林﹞敢以鉛刀齒末光識短望洋聞道晚才慚刻燭構思忙蓬瀛不禁淸寒甚嘹嚦空庭鶴唳長

風傳銀漏到虛堂月色姢姢轉屧廊自信齋心無俗擾獨憐倚玉藉餘光笑談應作他年話追逐眞成兩日忙再詠陽春多警抜諸君才思盡優長

良夜齋居倚玉堂起聽宮漏步長廊淒風忽來作寒悄澹月乍出延疎光忽忽感時淚欲滴渺渺懷人心獨忙明發出門有公事擁衾不寐哀歌長

和答戴師觀

淸詩寄我實堪驚入手驪珠照眼明千古文章宗大雅百年交誼見髙情賈生問學年猶少王勃才華早更成淺陋慚余似曹鄶彊從齊魯乞新盟

授職後感懷三首

盛世儲才侈禁林庸愚叨備藥籠參玉堂晝暝消香篆金闕晨趨響佩音健鶻摶秋云漢闊長鯨跋浪海天深此生圖報師前哲獨對遺編萬古心

三載虛叨作養恩拜官仍許列儒紳受知何以酬諸老許國惟應致此身紫禁天回鸞誥濕禦鑪煙泛鵠袍新不將榮盛誇遭際有待迂忠得上陳

端居深念獨長吁且向燈前一掩書四禁願言今日始三長應媿昔人如滄溟誰謂堪慿葦峻阪何由可駐車肯以淸閒供放逸勉旃深爲惜居諸

秋日旅興三首

天際涼風似水流帝鄕城郭動髙秋誰家短笛吹殘月是處淸砧攪夜愁千古壯懷時拂劍一秋病體倦登樓吳淞江上多幽事欲棹蘭橈不自由

滿耳西風不住吹客中又見早秋時懶慵未上匡衡疏揺落先添宋玉悲鄕國思牽人病瘦江湖云冷鴈書遲小樓日日支頥坐悵望髙天有所思

抱病登樓縱目時無邊旅思益淒其長空黯淡朝云暝落木蕭疎暮雨悲半世光陰黃卷裏百年心事短檠知故園兄弟多淸賞采采黃花飲對誰

送郭愛芝還吳兼致壽意

江湖放浪一閒身共說髙風似古人老去陶朱猶貨殖秋來張翰忽思蒓一鞭行色都城雨千里歸帆海上春聞道餐芝能得壽尋常桃實不須論

次韻送內兄吳菊坡南歸菊坡送予母並家口至都下楊升庵諸君有詩餞之

驅馳我亦厭京塵千里勞君意轉親流俗不緣少髙義諸公何以發陽春幾畨風雨撩鄕思一笑乾坤落醉巾采采黃花歸去好新篘應稱薦香蒓

春日邸中寫懷

自在東風百尺絲輕煙晴日晝初時幽居謝事客來少小閣垂簾云去遲閒試松煤臨舊帖旋添栢子和新詩極知疎懶成虛度無補乾坤自忸怩

馬上望西山

西山日日望中懸空翠遙飛落馬前千古神基蟠厚地六陵王气接中天晝長瀑布飛靈雨春暖晴巖起瑞煙媿我塵蹤常碌碌無由乘興一扳緣

贈扇與王南渠

南渠夢餘贈之扇以告余因奉一柄實其事並副以詩

午夜靑冥風露寒袁宏何處見東山偶從赤壁磯前路拾得瑤臺月半彎一笑恍疑蕉下鹿三生今識樹中環西風篋笥淒涼日又是人間夢大還

秋日感懷八首

五茸城下艸離離三女岡前落日低歲月無情今古換江山不攺市朝移智如蠡翰寧非達才似機云不濟時俯仰乾坤意無限欲將長篴月中吹

十載皇朝侍從臣文華殿裏說書頻瞻天實傍龍顏切賜食親承帝語眞海嶽無能禆壤滴感孚常擬滌心神一歸茅屋驚遲暮翹首中宵仰北辰

鳳閣鸞坡切帝居西奎東壁映圖書孫弘待詔依金馬劉向傳經老石渠樗櫟豈堪明主顧艸茅曾有朴忠攄飄蕭短髮丹心在吟對西風思有餘

帝京西北是巖疆萬里煙塵接大荒極目凍雲沙浩浩孤城哀笛月茫茫窮年羽箭傳靑海何日邊庭致白狼往事唐家那可說略聞屯卒恣披猖

長安聞說多營建盛典千年復見今已是遐方徵杞梓更傳絕域采瑤琳羣公爵賞行將及四海供輸恐不任牢落江村秋色晚不能無動杞人心

霜隕千林木葉稀陰陰邪日蕩寒霏空江水落魚龍蟄絕塞風髙鴻鴈飛齊物更添莊叟論紉蘭堪制屈原衣向來世故浮雲似何俟他年始息機

蟠龍塘上舊菟裘萬古傷心土一丘未有涓埃酬鞠育空餘涕淚灑松楸歲時獨爲烝嘗謹禾黍行將次第收寂寂思庵秋日晚荒苔落葉不勝愁

秋風日夕撼庭柯冉冉流光劇逝波曠野忽聞鳴鶴迥寒莎猶自亂蛩多得來詩句閒題竹冩就黃庭不博鵝宋玉平生未聞道更因揺落嘆蹉跎

飲萬松書院

曲徑穿松到上頭飄蕭虛館似深秋風傳靈籟箏竽合月出空山沆瀣浮千古壯懷增感慨一尊深話且夷猶登臨不盡探幽興更擬明朝取次遊

舟中早發

月落未落天漸明船頭打鼓將欲行啞啞客舟棹齊發喔喔逺村雞亂鳴乾坤擾擾有行役世路紛紛多變更迂拙無能禆上下卻慚到處費將迎

夜坐

向晚書齋坐亦奇滿天明月閉關遲盡將寵辱拋春夢一並乾坤入酒巵隔水荷風時細細傍檐花影故離離露華不計沾衣濕直到西林月落時

月夜與客閒步中庭

虛館良宵風月淸重門杳杳斷人聲試拈酒醆三人共笑踏花陰一徑行故舊頓疎難會面乾坤俯仰總關情暫時乘暇貪歡賞日出明朝事又生

雨後種竹

帶雨移從逺寺來自攜錢鏄破蒼苔直須舊土連雲起更記南枝向日栽風動只愁龍化去月明應有鳳飛回莫嫌生意蕭疎甚會見深深一徑開

赴安南二首

萬里南徵亦勝遊秋晴況喜瘴煙收獨慚淺薄虛王命肯使風塵涴客裘蘇節從知完入漢越裳行見早朝周寸心北極瞻依切千載令人感魏牟

迢遞交南瞻海隅一封遙降紫泥書九天湛露懸徵斾載道淸風擁使車諭蜀竊慚司馬檄出門忍看太眞裾天涯落日重回首白髮蕭蕭獨倚閭

錢塘侯崇禮至有詩因和答

漠漠秋陰雜雨霏登山有興漫都違坐深馹榻吟偏劇望杳仙舟思欲飛萬里壯心瞻日近五更淸夢逐潮歸相看心事還相信歲晚冰霜共結依

虎跑泉和坡翁韻三首

逺續曹溪水更香雲腴深甃石陰涼百靈呵衛龍天肅一綫潛通地脈長病體偶從窺勝迹塵心應得悟迷方爲邀陸羽來同宿擊火烹茶試共嘗

洞口風生薜荔香萬松陰護佛龕涼禪僧獨對靑山老遊子貪依慧日長世故極知俱幻想安心何用覓奇方探幽笑我眞成癖一滴甘泉合試嘗

古寺幽深石井香西風吹我葛衣涼數聲淸磬晚山碧一榻白雲秋興長解脫五蘊本非有超離四大還無方爲喜靈源已煩渴覓取逺公涓滴嘗

張文光都閫邀遊西湖

七年不向西湖醉此日眞成兩度遊三竺寺中秋漸肅兩髙峯頂雨初收云巒飛翠迎吟舫水樹分靑落酒甌最愛主人多道气不妨日暮爲遲畱

湖上早行

寒霏收盡看新晴曉起偶從湖上行靑天微茫海色動紅日蕩漾波光明笙歌稍稍遊人集洲渚蕭蕭徵鴈鳴湖山如此正可賞慚愧當年遊冶情

常山道中卽事

登登山徑繞羊腸天際孤吹送晚涼鳥帶暝煙投逺嶠馬馳斜日轉危岡汀洲水澨蒹葭老籬落人家橘柚香風景漸於鄕土異黯然離思共秋長

經寧藩故地有感

顚冥侯度恣淫荒白日梟鳴自不祥穢迹千年誰洗滅丙子歲曾遊本支百世自重光故基寂歷生秋艸野鳥啁啾話夕陽人與惟仁天助順獨畱覆轍示興亡

文山祠

興復區區竟弗酬百年臣節已全收力窮巡逺寧忘虜死去夷齊不系周燕市龍歸秋雨暗﹝世傳公白龍精﹞西臺客慟暮云愁只今祠下章江水正气應同萬古流

又用杜韻

危祠江上偶經尋碧殿長松自郁森落日煙雲催暝色空山猿鶴送哀音百年臣子匡扶義千古英雄激烈心梁甫歌殘有餘恨不勝淸淚濕衣襟

江行

朝霞翻曙雨初收蘆葉蘆花兩岸秋漠漠風煙隨鳥沒依依沙樹共云浮山排疊嶂連天逺潮入寒江接海流鄕國不知何處是孤舟渺渺獨生愁

南安有懷張東海先生

南邦遺惠靄棠陰東海神遊斷碧雲餘事百年傳墨妙心期千古賴遺文金鰲閣外荒秋艸玉枕山前漫夕曛夜靜屋梁明月下依稀猶似見夫君

舟中夜起

明河西斜月出髙數十大星懸樹梢露下寒塘響枯葦風驚棲鶻翻危巢睡醒呼取明燭坐興盡還將書卷拋山村漏刻本無據臥聽更人長短敲

擬題鎭海樓

樓開滄海郁岧嶤彈壓三吳不敢驕千尺蕩揺波影亂八窻吞吐野雲飄中天笑語疑應近蓬島神仙或可招回首家山邈何許歸心一片遡秋潮

伏波廟二首

伏波遺廟儼空山落日長煙蒼莽間艸色有情侵座綠苔花無數上衣斑勛名直擬畱千古英爽猶能弭百蠻我欲爲公昭素節一杯江水薦潺湲

報主忠勤老益堅裹屍有革卽吾棺明珠不俟千年白銅柱終畱百世看絕塞悲風疑鼓角荒山祀典儼衣冠英雄一去空陳迹落木蕭蕭生暮寒

舟中漫興

日日雲山管送迎合裁詩句答山靈思窮開辟無終峙望入微茫不盡靑舵轉忽看孤石峭岸移遙認野花明他時爲憶經行處只記多山不記名

和韻謝吳參戎

笑談忽奉三旬別旌節還從萬里回白日沸天簫鼓振靑山到案酒樽開殊方滿目多豺虎重鎭分符簡俊才黽勉尙期功業樹便蕃行見異恩來

和韻再贈

嶺表分符鎭百蠻金湯雄倚屹重關霜淸邊塞風塵靖月照轅門鼓角寒懸肘會誇金作印切云偏稱鐵爲冠髙情未許求閒去絕域須看略地還﹝吳有退休志故云﹞

借韻述還

離愁渺渺隔雲山回首風塵暗玉關白鴈影沈鄕信絕滄江日短使舟寒劍光星動宵彈鋏客袂霜淸曉拂冠千古伏波多志節一時薏苡謗珠還

沃泉鄧太守久淹逺郡報政喜與予偕行有詩見貺用韻奉答

天涯懷土幾登臺報政今從萬里回萍梗百年樽酒共笑談一日好懷開聖朝柔逺非忘逺牧郡掄才見異才會有崇遷應內補不教玆地更重來

賤降前一日兪厚庵曁沃泉攜酒飲予舟中卽席奉謝二首

賤子明朝初度辰故人髙誼重相親曵裾自是論交舊傾蓋兼逢托契新有酒且酬今日興無聞空負百年身孤舟落日寒江晚獨向天涯感慨頻

雲山歸路正漫漫愁緒無緣得自寛初度又逢明日是一樽聊盡故人歡曠懷直欲齊今古浩嘯何妨落佩冠醉去狂來渾不禁欲將長鋏向君彈

初度述懷二首

百年光景故駸駸況復天涯萬感侵未有涓埃酬帝力獨將迂拙守初心月明江浦猿聲急云暗山城鴈影沈慈母白頭應念逺倚門日暮正愁深

學道蹉跎秖未成歲華荏苒壯心驚烏紗不愧靑天覆玄鬢從教白雪生皇覽豈能忘卜夢聞詩猶自憶趨庭天涯忽忽思千種風木聲中淚最淸

謁韓襄毅祠

危祠何處倚髙岑碧磴穿雲一徑深精爽九原猶赫奕江山千古自蕭森伏波勛業曾聞昔魏國聲名合配今見說近郊還宼盜起公無計獨傷心

蒼梧元旦拜闕

嵩呼聲裏曉寒侵寶炬光中月影沈海宇正當更治日蠻荒寧異向陽心曾叨近侍奔趨地尙憶親瞻斧扆臨此日南陲心北闕不堪愁對瘴云深

和陸儼山扈從山行二首

落日重山湧翠波叨從仙蹕寄行窩云連斗極瞻天近樹隱寒聲入夜多典禮幸逢窺盛事宗禋合有繼登歌平原內史今詞伯健筆眞能障九河

劍舄先皇鎭此山神光靈气在人間玄宮肅穆環千嶂石獸嵯岈護九關覆載豈能名帝徳丹靑曾有識天顏遺芳百世臣民念何處龍髯更可攀

再次二首並述懷

敢於扈從計奔波且向深山寄一窩木落羣峯秋气肅柝傳五夜月明多九重紹述尊墳典千古明良喜起歌珍重廟堂勤治理萬年永保漢山河

乾坤何處托雲山無限幽懷悵望間忙裏詩篇聊漫爾老來情事易相關蹉跎歲月妨公務潦倒風塵益病顏猿鶴休教怨遲暮小山叢桂會須攀

元宵後夜鍾石少宰宅次韻二首

剩有華燈續此宵只嫌明月費呼招﹝連夜月明此夕獨無﹞追遊我自慚時彥燕喜人都荷聖朝小海調髙檀板急博山鑪暖篆煙飄孝先才思多豪逸取次詩成不待敲

華燈髙照屬淸宵我亦疎狂忝勝招賦鳳勉同金馬客駕鰲還仿紫宸朝芳尊荷主深深勸晴雪催詩故故飄﹝是夕小雪﹞盡興不知更漏促到門立馬待人敲

和李敍翁閣老觀蓮之什

閣外盆蕖競曉風翠蕤碧蓋護新紅移來華嶽峯頭種幻作仙人掌上工丹渥晴雲涵彩幕芬菲瑞靄散彤宮調元再見敷成日栽植誰非爕理功

遊鄭園和張水南司成韻三首

城市園林迥不同入門翠靄眩西東叢篁逼仄短無地曲徑盤旋忽有峯亭上把杯邀落日水邊岸幘倚微風尋芳竟日成畱戀莫計歸途起暮鐘

勝會難期一笑同招延此日荷賢東上客自吟靑玉案野蔬不羨紫駝峯黃塵陸海蒸炎暑碧樹荷亭起夕風對酒無窮山谷興隔花已聽景陽鐘

鄭谷園居我興同吾園遙隔海云東一春坐憶浦南雨此日來瞻江上峯返照漸催歸路暝昏鴉齊噪滿林風艸堂淨榻容相借臥聽城西野寺鐘

昨來南院敍庵閣老有詩贈別和韻卻寄

三十年來逐曉珂靑袍如故鬢將皤移官恰與疎慵稱戀闕翻增感慨多官署晚山堪拄笏江門秋水憶乘槎盈虛曾究羲皇畫聚散無慿付浩歌

次溪堂春酌聨句之什三首

門掩東風生薄寒淸朝良晤客途難卽看鄰曲承迎便自覺樽前意緒寛世事且拋春夣外閒情都付彩毫端更畱餘興重來會錄取鸞箋後日看

座上休辭酒醆寒勸公樂飲公莫難百年安知良會幾一飯敢負君恩寛遐思直遡邃古上逸興超入浮雲端長歌慷慨爲君發拂拭雄劍燈前看

曲屏芳宴燭花寒官裏匆匆樂會難老去從知詩興減歡來自覺酒腸寛月臨五夜聞鳴柝候入三陽記履端韓孟風流吾忝附明朝應有客傳看

梅塘詩寄盛封君

誰把幽芳植水濱羅浮風致絕纎塵寒依淺渚猶殘凍律轉南枝已占春卽有鑪香浮淡爽更教涼月助精神調羮他日賢郎事贏取孤髙伴老身

初夏卽事

才見東風掃落英又看時序到朱明一宵過雨柳都暗幾樹遷喬鶯亂鳴簿領少親宜病體琴樽聊與適幽情故園遙憶吳淞上欲棹扁舟采杜蘅

文簡集卷二十二

●欽定四庫全書

文簡集卷二十三

﹝明﹞孫承恩撰

○七言律詩

恭和禦制翰林院敬一亭落成詩

傑構新看聳玉堂文明誕啟際非常九天睿藻開貞觀百聖心傳蹈允臧願竭庸愚終黽勉媿無雅頌重鋪張神功已配乾坤大海宇均瞻日月光

和許松臯太宰宮僚燕集四首

輕煙晴日共蒼蒼勝會叨承樂舉觴國有承祧資保傅天惟佑命得賢良激昻思越雲霄上笑詠春回幾席傍四海皇風披浩蕩百年文運際明昌

共把忠誠托昊蒼淸朝東府洽壺觴論文我獨慚疎拙輔徳時方屬俊良皇極仰瞻宸極上少微遙矚紫微傍賡歌不盡揄揚意但祝鴻圖百世昌

萬里長風吹鬢蒼百年髙會此傳觴勸酬不盡主賓興披豁眞誠交誼良地切瑤山三島上人依金闕五云傍願言翊贊崇儲徳重繼周詩詠克昌

霜明銀榜曉寒蒼樂飲羣公各盡觴晉接偶同日休暇謙光並著徳溫良堯文炳煥南離上漢幄岧嶤北斗傍淺薄廿年叨侍從媿無勛業佐時昌

儼山用韻見贈次答二首

媿扳和璧並頑蒼喜托淸光接羽觴一代謨猷夔契盛百年制作馬班良論交期我形骸外曵履隨公日月傍調燮卽看歸大手佇承休烈頌明昌

荏苒年華雙鬢蒼側身天地一銜觴風雲幸接夔龍侶樗櫟慚非梓杞良公有經綸禆黼扆我惟文籍校偏傍騷壇今日誰方駕百戰詞鋒气更昌

疊韻贈少湖

西山晴雪裊蒼蒼恨不時同泛酒觴華髮紅塵嗟我老靑年白璧羨君良朝趨毎共楓宸上笑詠能忘竹嶼傍﹝少湖往酌予小園竹下坐竟日﹞丰芑貽謀均寵命願攄忠赤報時昌

句曲山房爲王克齋題

句曲名山古洞天髙人結屋擅林泉千巖靈气云雷出萬壑晴光日月懸剩有經綸禆大造不希黃白注眞詮舊遊猿鶴時相憶夜夜淸光北斗邊

送浦暢齋赴松溪尹用曩歲贈韻二首

一笑驚看別後容艸堂復此晤言同須知祿仕君恩重莫問蹉跎吾道窮路指松源山郭裏帆開潞水夕陽中卽看寒谷冰霜後須見陽和次第融

莫嘆霜華兩鬢生一官初喜拜承明詩書好達循良政才傑寧須甲第名夜月幽齋看劍坐春風沃野省農耕蓬窻燒燭當年事送子能無故舊情

香山寺來靑軒

坐想山亭多白雲飛嵐擈霧共氤氳卽看幾席靑相映政擬孤髙思不羣雨過玉芝春晝永風傳僧唄下方聞塵緣未了淸遊興有待幽深禹穴文

送董羽吉南歸

蘭舟渺渺發江潯文采風流子擅今奉節敢忘懷國念登山偏切望云心髙堂喜色星辰動先壠恩光雨露深宦邸蹉跎渾不覺暫時分手思難任

謝大司馬王輿浦惠冰

長夜齋居將寸誠堅冰分至荷髙情積陰經日寒猶凜華潔非礱炯自明掬取已看炎燠解嚼余頓覺燥心平虛亭相對無塵俗應與襟懷一樣淸

使郢渡黃河

渺渺洪流泛使航蕭蕭寒日淡無光平沙依約雲橫渡短楫飄揺風滿裳水底魚龍時嘯舞望中鳶鳥沒蒼茫天書玉節恭承命不似乘槎志意荒

元佑宮

洞府深深靜不嘩名山新禮玉皇家琳宮輝煌麗日月石璧窈窕開雲霞三極玄風昭有象萬年鴻鼎祝無涯玉田明歲春雨熟更憶此地飡胡麻

三洞閣

寶地登臨冬日晴岧嶤芝閣俯重城山連碧玉諸天拱江作靑羅一帶橫已占六合孚玄貺卽有羣仙降斾旌潭下有龍時隱見夜深來聽步虛聲

郢城有降箕仙者自云李太白也有贈予詩用韻奉答二首

太白星精降異才騎鯨千載復歸來淸風漫拂江濤靜逸气遙衝嶽麓開世外眞詮翻寶墨中天明月嘯瓊臺懸知太史占乾象定有靈光燭泰階

騷壇曾仰謫仙才此日神遊漢沔來劍影獨隨孤月逝文旌髙拂九天開蓬萊頂上金光艸衡嶽中間玉女臺媿我塵中常碌碌可容參叩傍云階

登陽春臺和韻二首

帝居西畔岌層臺舊是先皇駐輦來寶翰仰瞻鑱屓屓恩光常自照莓苔千年盤石河山拱八表風塵日月開欲擬彩毫幹气象登髙深媿昔人才

攝衣晴日上層臺萬里霜前鴻鴈來昭代皇風今薄海鬻熊遺迹尙荒苔﹝有殘礎艸間云襄王時物﹞依依極浦蘭洲出歷歷晴江煙樹開仰止巨公慚接武再賡佳什嘆雄才﹝賈南塢有詩嚴介翁和韻﹞

沔陽志感二首

早歲從親此宦遊重來五十四春秋更無耆老詢前事尙有邦人徳故侯吏治漸聞隨俗變漢江終古抱城流州前老檜當時物笑我垂髫今白頭

古復名邦漢水堧依稀往事記當年甘棠父老猶能護風木孤兒秪自憐輿論已徵良史筆新詞深荷長官賢遲畱不盡王程系回首重來意杳然

謁先大夫遺愛祠

危祠新構傍湖潯憲府思賢父老心卽有雕題明巨榜更聞弦誦集靑衿百年遺愛無今昔一掬寒泉有顧歆遊子偶從瞻仰切不堪此日淚痕深

水香亭小飲﹝並序﹞

沔城外之東北隅有湖中有臺焉毎歲之夏旁多蒲荷之勝雙華僉憲新作亭臺上至是邀予小酌因以亭名請予名曰水香亭爲紀一詩

湖光煙靄兩氤氳此日淸遊共使君已著髙甍臨綠水卽思短楫棹紅雲歌邀落日傳杯酌風起靑蘋寫浪紋聚散未期題榜在後來應有感斯文

和夏桂洲感賜直廬詩

元臣詔處殿東廬肅肅淸宵拱帝居風遞漏聲來禁闥月移樹影上階除感恩時拜金莖露繕性閒披玉簡書此日遭逢良不偶創聞何啻百年餘

次嚴介溪朝房落成齋居紀事之什三首

大道金門咫尺西禁廬新構與云齊卽看淨室無塵到時有靈烏傍月棲郢曲久傳當日事巴謳今和來年題二三同徳寅恭切夜直靑綾毎共攜﹝公時同陽峯鶴江齋明年予承乏佐部﹞

齋居寂寂斗橫西髙閣遙聞刻漏齊鳴玉時從趨鳳闕避人不擬學雞棲秪將夙夜勤公務仰荷帡幪拜禦題﹝公疏請得旨命工部建﹞內使毎傳催入對袖中疏艸獨親攜

西安奕奕門之西直館華榱萬瓦齊不有元臣躬異數﹝公詩序工曹建蓋異數也﹞何由來者得安棲明禋髙閣鑪薫暖檢押風光彩筆題媿我迂疎羈寓逺良宵往往負招攜﹝予寓午門之柬毎齋宿率不與﹞

貢院將揭榜借韻

五夜文光射斗寒穿楊破的若無難滄波龍起雷初震碧海鵬摶宇正寛定有玄徵來夢裏好占喜色上眉端曲江紅杏饒春色羨爾明朝走馬看

和亭溪宮詹院中賞蓮之什二首

若耶溪上賞心違玉署金塘喜共依碧錦帳中簇西子翠云堆裏擁眞妃亭亭白日風翻蓋冉冉靑冥露濕衣最是張衡多妙思淸詞健筆一時揮

玉堂髙燕羣公集爲愛名花鎭日從浪說若耶云萬疊平分太液錦千重莫教池上停歌板已判歸途聽暮鐘淸景情歡良不易賞心須爲惜從容

和張玉溪宮詹齋居二首

玉堂虛寂稱齋居三日追陪笑語餘月上廣庭人未寢星臨髙棟夜何如風塵荏苒年華逝江海分違故舊疎廿載馮唐猶是昔獨隨羣彥曵朝裾

此日淸齋玉署居乾坤回首廿年餘我無術致玄丹就君有詩吟白雪如花妥幽階香澹澹竹揺虛牖影舒舒素衣緇盡長安土欲探蘭苕織翠裾

和玉溪齋夕感懷之什

官裏匆匆節序過又看春色上柔柯齋居自喜無塵雜幽興時能寄嘯歌豈有涓埃禆聖化且同精祓仰玄科詞林濫竊逾三紀碌碌無聞雙鬢皤

和玉溪齋居懷坊館諸公

朝來喜色徧堯天聖主明禋契上玄且慰齋居共良夜獨驚衰鬢又新年冥冥元化孚顒際穆穆仙眞陟降前伐木有懷人不寐一燈淸焰對髙眠

對雪和玉溪韻

綏綏縷縷舞長空淑气氤氳不待風太乙降歆臨法會天孫剪縞散瑤宮三農已見丰穰兆一徳由來感格中幸接夔龍沾聖澤更將歌頌萬方同

金山口望諸陵

野色朝開墟日晴衝寒踏凍作郊行地從西北岡巒擁望直陵園雲霧生虎踞龍蟠天險壯河淸海晏帝衢亨萬年鴻寶如盤石不盡敷天頌禱情

和夏桂溪祈雪之作二首

禱雪宵辭禁苑西貞符親覩禦標題古祠深院畱明月寶炬銀燈拂綘霓北角芒垂寒斗近中庭烏噪朔風淒仰瞻一徳孚顒若欲和陽春意獨迷

祈靈恭向禁城西天語親承禦筆題古鼎浮煙團小蓋寶幡揺影颭修霓神君時至泠然語云物冬深颯以淒三白卽看歌瑞應堯衢漢闕望中迷

奉詔閱庶吉士捲和介翁韻二首

閱士羣公我濫同王言赫奕炳如虹須知獨爲儲賢地要是無分入彀雄淸廟豈容遺卞玉雲門合自識焦桐庸愚廿載前叨與媿乏涓埃答睿衷

閣下羣賢角藝同彩毫揮染盡成虹先唐甲第皆稱儁有宋宏詞獨擅雄寶气一時呈匣劍太音千古寄絲桐明時報稱慚無似薦士聊爲竭寸衷

和桂洲閣老賜宴禮部記恩遇詩二首

春明南省息風埃帝勅髙筵此日開並命趨陪聨八座同依衮舄仰三臺萬方民物資陶冶一代謨猷屬化裁欲罄微忱贊休烈再歌白雪意悠哉

九載黃扉秉國鈞千年紫气際昌辰衣冠總荷天家澤省署遙連禁院春晴旭濃薫花艸麗暖風細逐管弦新極知此日酬恩志不負平生報主身

再疊二首

來玉亭邊冠蓋集五云深處禦筵開式從星履陪髙會快覩奎光燭上臺鳳勑重宣頒異數麟袍新賜稱春裁試披簡冊論遭際再詠明良仰盛哉

九重綸綍褒元宰三月鶯花屬令辰華省髙筵齊北斗大官仙醴注長春鹽梅調劑臣工在日月光明聖徳新靑史逺看千載事黃金擬鑄百年身

和玉溪賀桂老欽宴詩二首

南省春朝芳宴開湛恩傳自九天來廟謨式仰多殊績臺翰爭誇出妙裁桓老漫言稽古學姚公曾擅濟時才叨陪媿我何爲者笑揷宮花倚醉回

湛露曾聞宴鎬京玆晨春賞洽孤卿元臣獨倚恩榮重老我偏多感激生拂坐篆煙浮瑞靄遏云歌吹雜流鶯無能紀述誇明盛郢曲傳來彊爲賡

送許龍石之南少宰

金陵宮闕五云生銀漢蘭舟送子行南北曹分原並重山川地勝有餘淸官齋剪燭題春雨鍾嶠支頥看晚晴舊學名髙三十載豈容旌節滯江城

寄張陽峯大宗伯

悵望畱都歲月淹似公名徳幾人兼卽看鼎鉉禆元化暫與冠紳肅具瞻山寺春晴朝促駕蕭齋客去晝垂簾舊時風月三千首聞道新來律更嚴

甘翁六十壽詩和乃弟幾山司空韻二首

美人家住芙蓉國仙宅岧嶤雲霧窻洞口春遊花作陣湖心晴泛水平江眞詮籙授五千字瀛海籌輸三十雙卽向長安望南極壽星昨夜照西邦

文物衣冠見俊龎堂開壽域敞云窻案供遙借支磯石酒釀平添濯錦江洞裏花明春冉冉膝前萊舞玉雙雙靑城翠壁神仙窟名勝從來說此邦

淸明日都人士俱爲掃松之行兒子克弘告予曰兒不隨父拜壠上三歲矣聞之愴然因述以詩

紛紛士女出郊行處處玆晨報本情宦海一爲鄕壠隔天涯三見歲華更已孤祿養慚烏鳥未有涓埃答聖明稚子有言吾忍聽不堪回首淚縱橫

送楊敬齋之官湖南二首

春日陰陰飛柳花潞河新水泛仙槎一官發軔恭承命隔歲寧親喜過家好擬坡翁閒聽鶴更尋陸子試烹茶東坡赤壁卽此﹝郡有陸羽烹茶泉﹞莫嫌枳棘卑鸞翼萬里雲程正未涯

才賢楊子自儒珍不是稽勾簿領人廿載已孤錐脫頴一官且喜職親民洞庭南下觀滄海衡嶽中宵望紫宸見說梅山梅盛發可能遙贈一枝春

省中齋居

省樹沈沈山鳥鳴舞風飛絮擈檐楹輕雲澹靄日將午茗盌鑪薫神自淸未有涓埃慚報塞且同齋祓薦精誠吾皇聖徳潛昭假寅直如臣懼曷勝

奉贈松臯太宰二首

鬱鬱喬柯手自栽秀分東嶽藐䢐徠冰霜萬壑看淩厲雲霧中天日往來造化獨私培養力明堂須倚棟梁材睠言仰止森嚴地常藉淸陰庇九垓

移來巨植自髙嵩九仞重泉起蟄龍柱國已看充禹貢名稱應不羨秦封貞姿向日心偏切香葉流云影自重勝地鍾靈無盡已更多材美繼前蹤

和戴龍山喜雨韻二首

朝來喜雨伏驕陽一念精禋契昊蒼沃澤共看沾四野來牟已喜兆千箱不緣聖徳昭靈貺詎有民和協至祥仰止周文求治切更聞兢業毎宵裳

穆穆嚴宸拱舜裳明明端揆爕陰陽仰瞻至徳躬玄黙再覩捲阿詠治康道本箕疇孚禹化心誠湯禱致殷昌小臣竊祿慚無補欲贊神功未易量

送花隆恩歸江陰﹝並序﹞

江陰花隆恩妙於醫頃來都下適子病隆恩治療良愈予徳之其歸也賦此以贈

細云斜日澹秋姿路出都城策馬遲久客任教塵染袂到家猶見菊盈枝靑囊子有全嬰術白首吾深舐犢私見說重來猶未卜不堪回首共淒其

送張逺之銀臺南歸﹝並序﹞

逺之來訪其兄水南司成瀕行乞言賦此爲贈

元方霄漢日承恩季子關河又問津原上鶺鴒偏獨苦塵中野鶴故難馴深山雪盛鑱黃獨明月天空詠白蘋莫爲幽閒遲驛使帝鄕回首卽長嚬

送胡子剛﹝並序﹞

子剛來都下乞其先翁卹典洎蔭敍其歸也借少湖韻賦一詩贈之

不爲京塵易涴衣榮親事了卽思歸已看地下昭先徳更念庭前色養非移孝有階崇繼述讀書無意羨輕肥賢關卽是圖南地萬里雲霄好奮飛

因送胡子頗動歸思借韻一首

宵夢山中薜荔衣朝來匹馬送將歸子承家學惟忠孝我畏危途有是非霜冷洞庭橙已熟月沈魚浦蟹初肥茅堂夜雨秋堪聽望逐仙舟思欲飛

賀石門閣老得孫詩五首

鯉庭喜見重添玉綸閣開顏倍舊歡﹝公詩次舊生子韻﹞已見琴書稱有托未容身世羨無官﹝公詩有琴書堪付故云﹞奇英試辧啼聲異祿壽天教付畀完掌上明珠寧有價老懷一日幾回看

老桂孫枝並秀難玆歡應是異常歡共占素履孚天道直擬書香繼祖官胤祚幾人三世見乾坤萬事十分完名門徳澤源流逺還有云仍奕葉看

充閭喜見重門闌此日庭除共一歡盛徳從知應有後老懷方始愜爲官喬松元气神明護仙果天家雨露完賜笏剩教遺逺澤要畱忠孝範模看

恭聞相府生孫日雜沓朝紳喜助歡犀錢重制皆珍賜湯餅頻調給大官召公世徳勛賢近張老名賢頌禱完﹝公詩有堂構茍完之語﹞調燮餘閒聊灑翰陽春吟得徧傳看

老見佳孫心倍寛膝前令子足承歡黃扉介壽徵平格綠野關情且耐官人莫與期天自定事無違願福方完魏家勛烈稱千古畱取聲華作對看

謝答端溪少宗伯詩

老去詩篇少興吟枯腸今復費搜尋況言藥裹時縈念更是山林日上心佳句彊賡愁險韻雅情久負積愆深芝蘭幸接眞慚晚冰雪相依繼自今

次韻贈答同年諸守谷

勛名𨿽足上淩煙藻翰於今爾擅賢不爲風波當日裏已看金紫十年前秋深古桂香逾逺歲晚喬松色更鮮禁掖淸華人共羨得兼吏隱卽神仙

借韻述懷並呈守谷

達觀萬事等朝煙痛飲狂歌此較賢少日襟期靑史裏老來情事白鷗前孤槎海上兼天逺三秀山中浥露鮮康世未能慚出世欲傳眞訣學神仙

場中勞瘁弗怡偶念守谷贈韻再疊六首

邯鄲夢裏一炊煙勘破浮榮若个賢豪气漸消華發裏艸堂思構碧山前黃塵擾擾日月暗白雲英英顏色鮮何當振衣從此去騎鯨海上追羣仙

蟠龍隴上一犁煙我慕樊生亦自賢已結小堂依水曲更栽修竹傍窻前天空萬里冥鴻逺雨過千林橘柚鮮寂歷九峯秋色裏浩歌明月送飛仙

茫茫塵海渺雲煙脫屣誰如疏傅賢宦迹久羈紅日下鄕心已逐碧波前大烹野蔌同堪飫錦服荷衣各自鮮不用廣成參妙道形神無累卽眞仙

一榻淸虛裊篆煙端居深媿昔時賢終期黃髮靑山裏願托丹心白日前出海蛟龍應自得經霜松菊故能鮮思玄欲繼張平賦學道還從河上仙

江鄕冰月與雲煙代有翛然避世賢短楫子能乘逺興老夫居住澱湖前臥吹長笛魚龍起坐掬寒泉水荇鮮怪底連宵幽意動夢騎黃鶴挾飛仙

落落光陰莽莽煙乾坤搔首幾英賢關河聨絡秋風裏世事奔趨夕照前海上扶揺鵬路闊山中幽雅蕨芽鮮悠悠吾道何終極試向玄洲問列仙

合川詩贈王侍禦

二水源分駛碧流雙龍蜿蜒匯滄洲卽看涇渭從中瀉並作波濤潤九州島潮汐四時隨吐沒乾坤萬古自沈浮塵蹤得似張騫興與爾乘槎汗漫遊

韓峯詩贈沈侍禦

白下長幹路窈深亂雲堆裏拱嵚岑朝耕暮讀藏修地春雨秋霜感慕心勢接鐘山連岱嶽气蒸雲霧作商霖名賢徳澤遺芳在千古昌黎可重尋

明逺樓次韻﹝有序﹞

昨歲辛丑予以知貢舉入院嘗一登玆樓讀陽翁詩匆匆欲和不果承乏之再復一寓目念更不可無言漫賦三章以備欠事

徙倚層樓眺晚霞奎光午夜暎文華薄寒猶見燕臺雪﹝初九日微雪﹞微雨將催內苑花﹝十三日小雨﹞雲气蕩胸扶日上鴈行決眥度空斜萬年文運當玆會四海車書正一家

突兀髙樓倚太霞重來登眺感年華泥融紫陌將飛燕寒勒靑林未著花閶闔九天當殿直笙歌萬井夾城斜朱門畫戟將軍第瑤館琳宮羽士家

明逺樓頭詠碧霞關心節序屬昭華卽看燕谷冰霜地會賞春明爛漫花晝永苑云縈檻細天空奎斗拂檐斜都將化日氤氳气散入閭閻百萬家

和許龍石山行四首

晚趨功徳寺遇雨

馬蹄不爲踏山忙王事幽懷興故長疎靄澹雲天杳杳石林茆屋日荒荒翠華有夢連淸夜野渡誰家系小航坐對明燈忽聞雨無邊爽气入虛堂

過弘濟寺

佛印南來知幾傳香燈鐘鼓自年年僧如有約先張榻事本非期亦是緣寶劍光揺紅日下白雲陰護翠微前三生漫演無邊偈一勺還嘗石澗泉

宿碧雲寺

乍息肩輿日未沈名山曾此幾窺臨一泓寒沁泉流碧萬折源通地脈深古洞無塵畱暑气虛窻有榻鎖秋陰夢回忽聽鐘鳴寺出戶猶看月在林

早發

林開晨旭鳥鳴過望裏羣峯萬笏羅湛露澄濃浮沆瀣梵宮雄峙壓盤陀佛能說法思超世我爲耽詩未脫魔王事有程還促駕一鞭須趂早涼多

秋興八首用馬西玄韻

金殿瑤壇禦气通云旌羽蓋裊髙空九天日月昭回裏五嶽眞仙陟降中禮樂三千姬孔教關河百二古今雄詩人懇悃歌盤石英主吁謨詠大風

故相門前雀可羅沙堤新築擁鳴珂波澄太乙揺星斗月冷昭陽長薜蘿絕檄羽書頻歲警蔽天風雨入秋多寒蛩階下鳴聲急喞喞啾啾爾爲何

幾向南邦仰北辰屬車無路從遊巡風雲幸接夔龍侶虛薄眞慚憔悴身多病少陵緣底病酖人叔子豈欺人﨑嶇世變江河下寂寞羇懷感慨頻

莽莽乾坤幾陸沈寥寥宇宙慨知音松筠不受冰霜妒霄漢常懸鴻鵠心甲第笙歌穿窈窕邊城鼓角助陰森節催節換頻驚速愁詠愁添轉更深

燕臺易水莽蕭條黃菊丹楓興獨饒漫措歸心淹歲月空餘意气薄雲霄髙天露下千山肅大地風雄萬壑揺翹首九重宮闕壯夜深突兀倚參寥

陸寶山浮萬木巓蒼藤茆屋鎖寒煙千年古迹藏靈气百道飛虹落澗泉往事消磨殘夢裏鄕心揺蕩五湖前生平故舊多星散悵望音塵各一天

疎林蔓艸夕陽西野菊江蘺吐艷齊萬里關河秋漸杳五陵云物望都迷邯鄲古道爭馳轂山徑幽人獨杖藜處處寒衣急砧杵夜深敲斷更淸淒

上郡漁陽百戰場頻年寃鬼哭殊方陰風短日云連地沙磧寒宵月照霜克敵可憑天幸數安邊惟藉廟謨長杞憂藜藿懷三餌肉食公侯亨萬羊

謝翁見愚送酒用杜韻

幾度分來玉液春馳緘走馬逺勞人淸曹了事多休暇長日開尊毎數巡已把鄕愁祛似掃獨無詩筆健如神空瓶實少娯賓意餘瀝惟沾稚子唇

和大宗伯張陽峯賞蓮之什二首

淸曹了事早休衙喜接名公一賞花倚困似憐多寂寞向人如語故欹斜漫會翠管誇風味更把瑤篇詠物華勝會可教容易擲城頭須待聽鳴笳

小院筵開暑气微殘芳猶喜對斜暉人從忙裏時輕擲花到秋來事便稀泫露已看瑤實重映空還藉翠云圍餘香惹得渾疑似太液池頭采佩歸

和許龍石賞蓮之什

莫謂尋芳已後時猶堪一笑把瓊枝醲華向日微燻臉殘馥隨風細入巵太華峯頭誇異種若耶溪上負幽期不須爛醉窮心賞靜對孤妍亦自奇

臘月十日鄕搢紳邀會宣城私第小詩紀事兼述鄙懷二首

同朝鄕曲喜諸賢老我慚多一日先官裏差池稀笑語侯門忽漫對髙筵乾坤俯仰懷千古萍梗遊從感百年雅會淸時良不易共將歡賞媚燈前

莫訝燈前笑語頻秪緣鄕曲誼相親衣冠幸際風雲會祿仕誰非感激人華月中天侵院竹淸歌午夜動梁塵南鴻朔鴈爲謀異看取孱夫兩鬢銀

再疊前韻一贈少湖宗伯一述鄙懷

座有南州合讓賢獨慚犬馬酌予先﹝少湖與予爲客﹞卽承髙論霏瓊屑共愛春風拂繡筵官裏偶同休暇日老懷欣遇中興年畱連雅會寒宵永斷送淸愁月色前

送酒傳歌莫厭頻喜同淸夜故鄕親乾坤逆旅誰非客歲月馳驅不待人海水有期歸大壑荷衣無處避浮塵一廛願買靑山住剩有君王舊賜銀

廿五日復會於宣城第用張白灘韻一首奉贈地主

寒宵漏永燭花偏大府堂深甲帳連歌舞遞呈畱院月沈檀不斷裊鑪煙盟存帶礪家承舊勲著旗常爵賜先淇澳昔聞歌衛武緇衣今爲頌公賢

夜酌宣城第再和白灘韻

燈前帽影坐來偏妙舞淸歌喜接連星動九天低拂戶月臨萬井淡浮煙持杯泛白吾嗟倦對局探鬮子合先好客若非緣地主欵懷寧得盡交賢

文簡集卷二十三

●欽定四庫全書

文簡集卷二十四

﹝明﹞孫承恩撰

○七言律詩

恭和聖制朝泛金海詩二首

禁苑晴波化日舒南薫披拂颭荷蕖遊歌不替寅恭念茂對聊乘宵旰余聖孝拳拳思色笑道機潑潑契鳶魚敬陳天保無疆頌永荷皇仁萬國娯

澄湖萬頃練平舒紫荇靑蘋錯錦蕖上苑祥光聨日下南山佳气靄晴余欣聞鳳吹衝林鳥驚覩龍顏躍渚魚大孝允惟懷罔極小臣何以佐宸娯

和桂翁雪夜中三首

六出飛來擈繡鞍淩兢馬足傍危欄望中銀海微茫逺畫裏瓊樓屓屓寒萬象無聲浮灝气百神有勅護靈壇爕調元老多休暇時賦陽春與眾看﹝讀者謂此日也非夜也再賦一首﹞

瑞雪光中據馬鞍銀橋徐度歷斜欄卽看玉宇生虛白似坐冰壺徹夜寒瑤燭煙分三寶界瓊花彩積萬靈壇蓬萊天上身難到錯擬明朝得徧看﹝讀者謂此自作非和也再賦一首﹞

玄冥作雪來蓬苑立馬宵分傍石欄銀色界中生閴寂玉淸境裏肅髙寒卽多瑞靄浮金殿似聽仙韶度石壇不是元臣身密邇天家風景許誰看

再疊前三韻各一首

喜聽吾皇早視朝金門鑰啟玉衡髙陽和初動消寒律瑞雪時來點曙袍鳳吹聲還隨近逺獸鑪煙不動纎毫元臣經國渾餘事更出瓊葩壓俊髦

元日元朝紀正元千官朝拱九重尊曙光微映蒼龍闕晴旭徐升彩鳳門湛露恩波來禁苑泰階星耀接微垣小臣叨從羣公後慚戴皇乾履厚坤

六出皚皚粉作團狂飛深積欲平欄鴛鴦並隱渾無迹鳷鵲髙棲獨耐寒寶樹殿前翻素蓋彩花樓外矗瑤壇漏催銀箭傳難到人在蓬壺立馬看

和松臯太宰元夕宴會三首

燈光月色爛盈門舊徳羣公喜接援帝裏九衢當此夕人間三節屬初元才髙白雪閒題句漏促銅壺細倒尊淸賞叨逢欣盛世瑞星遙見映薇垣

疎慵曾托李膺門此日欣承上宰援共仰銓衡歌襲美敢因鼎鉉祝調元魏公垂晚功尢著司馬重來道益尊三十年前修史手載將彤筆赴臺垣

軺車乍息入都門﹝予奉使初歸﹞誼辱銓卿特見援已叨文飲陪諸老況直佳辰屆上元明月照簾翻舞袖淸歌按節緩芳尊卻思當日咨詢處愁劇逢人說塞垣

借韻贈桂老

元臣舊徳冠中朝一代聲華北斗髙漢閣重登端揆席堯恩三錫拜宮袍共傳風雅書元會快覩風煙染素毫石室編摩應有待佇承條教式羣髦

壽桂翁閣老次石翁韻

謨陳北闕金爲鑑壽祝南山玉作巵一徳共瞻難老日百年恭際盛明時臣鄰績擬夔龍匹風雅壇推李杜師怪底斗南騰瑞气奎星昨夜降瑤池

借韻贈桂翁介翁二老

幾年江海停雲思此日巖廊祝壽巵周召自臻平格理臯夔正是協恭時共言朝署欽明徳況值王儲喜得師贊佐時幾多暇豫佇承臺制頌龍池

次桂翁東閣讀卷韻三首

熙朝盛典恢文治旭日綸音下大庭一代甄陶資揆席百年禮樂重春卿堯天快覩奎辰麗禹甸欣逢海岱淸帝眷聖明純佑命故教賢傑應時生

制策傳聞隆漢典敷言先自重虞庭聖君訪道登羣彥廣閣掄文聚列卿遲日送光當檻近條風吹暖入簾淸太平無象難爲頌惟見龍樓瑞气生

千年禮樂開昌運百辟衣冠侍禁庭華蓋春深垂帝問丹霄晝接近孤卿共傳云瑞中天見且喜台光午夜淸媿我疎慵叨盛典秪將忠孝勵諸生

宿禮部借韻一首

寓榻南宮憶舊曾仰瞻華月步虛庭祇將校閱供王事媿以疎庸廁列卿銀箭聲傳春漏促銅鑪風細篆煙淸勞勞無補空頭白七載重過感慨生

院中觀蓮四首次少詹黃太泉韻

名花旖旎入秋多賞興休教錯莫過自是靈根分太液秖疑淨質洗銀河玉京綘節承仙宴洛浦霓裳濕素波惜取幽香思采掇西風吹汝柰如何

金塘石檻禁廬東喜見芙蓉出水紅香逺澹浮塵界外睡深嬌倚月華中霞幖冉冉采珠露翠葆重重障晚風靜翫了無塵俗念恍疑身在水晶宮

若耶仙子下丹丘笑倚寒漪淨不流沆瀣和香澄玉宇星河亂影轉瓊樓六銖荏苒涼輕沁萬玉玲瓏翠欲浮迢遞夢魂何處所商飆吹老五湖秋

誰種名花近玉堂地靈物異發祥光風披白日翻瓊蓋露冷靑冥浥綘裳浪說齊宮曾擬步不須漢署別焚香閒來吟眺渾忘倦葛薴颼颼生暮涼

送徐望湖奉使南還吳中

季方才譽擬元方盛世賢科爾擅良黃閣久懸霖雨望錦衣爭羨姓名香斗邊銀漢仙槎逺日下彤庭別思長王事有程那滯得秋堂夜雨待聨牀

送京判張文洲致政還松

季鷹髙致眾稱賢此日蒓鱸味正鮮世事無期誰盡得浮榮勘破祇須憐笻扶花徑尋詩去簾捲山齋看雨眠老我掛冠何日是送君南望獨淒然

故園修竹日在目中家人來都下問以詩五首

園中舊竹千餘个榮悴新來近若何愁聞歲晚冰霜厲﹝去冬寒甚﹞尙欠春深雨澤多有無老宿參禪至幾見髙人載酒過塵土汩人三二載佇思歸日蔭婆娑

園中竹影常嫌薄水北曾教添植之莫爲速成移本雜只愁過臈誤栽時畬田須計棲牛室祿賜堪爲結屋貲乞得聖恩許歸去衰慵應慰素心期

故園修竹近何如屋後篔簹百數余雨洗翠簾當曲徑風飄香雪落殘書莫將稚筍堪淸供況可頑童砟釣魚縱適敢希唐士達賦歸或似漢時疏

一圃新除五畝寛更栽修竹百千竿杏桃不負春陽媚冰雪須畱晚節看莫信砟來辰日好﹝古詩竹須辰日砟﹞要知培過上畨難﹝杜筍待上畨成﹞會開南北深深徑來往溪橋策杖看

竹也平生最愛之艸堂分植更添奇隔溪已教重開徑力壅還愁或後時要使連云移巨本可無向日挺髙枝鷓鴣煙裏春深候擬趂幽人賦緣漪

寄贈張石窻大尹

憶昨文場識俊英五茸出宰看君行編氓久習循良政老我能無桑梓情共說姚崇春有腳懸知子產頌將成慿誰試上髙城望萬里天空月正明

和許龍石同年會詩三首

宦途三十七年過回首今看第幾科歲月浪從忙裏去交情偏覺暮年多疎慵老我眞何補勛業羣公自不磨勝會弗常欣此夕狂歌聊用慰蹉跎

聨翩歲月幾經過尙憶先皇第二科契闊驚心兄弟少風花轉眼變更多已看世務俱成幻獨有交情不易磨慚負淸時無寸補敢因日暮嘆蹉跎

從前歲月等虛過此夕傳杯話昔科不訝萍蓬飄轉易獨嗟兄弟仳離多鬢毛莫計紛如雪意气須教老不磨黽勉及時期報主只今吾已媿蹉跎

和艮所畱別韻

久別風標喜再瞻客齋話對雨廉纎髙懷自喜淸閒勝輿論同嗟歲月淹會有徵書還棨節且將行色冒寒巖陽春已是難爲和況復新章韻更嚴

和答王舜欽送別詩韻二首

吾道都來出處間淸朝敢謂直躬難衰慵病毎思丹餌猿鹿心惟戀故山天詔寵臨愁莫避冥鴻飛去羨難扳何當懇乞終投隱日與溪翁野老班

野性從來水石間仕途祇覺病軀難種放誤教徵北闕謝安自合臥東山白髮愁予增感慨丹崖無路可躋扳吾人出處原無定巢許伊周若是班

七夕舟中二首

又報天孫渡鵲橋銀河淸淺路迢迢剩將歡聚勤渠意一慰佳期歲月遙翕散千年誰識測神光午夜記飄揺卻思小院當年夜坐看長空月暈消

靈鵲何年疊作橋橋橫銀漢望迢迢須知終古常相偶便隔經年未是遙云斾曉分天漠漠星軺風汩影揺揺乾坤此事終茫昧質向巫咸惑未消

大參沈鳳峯進表事竣言還次少湖韻致別意

客懷何處向人論除卻君親孰是恩滿眼交遊嗟我老到頭名姓幾人存朝天已罄南山祝定省行稱北海尊忠孝羨君今日事不堪揮袂別都門

僕衰年病體復來都下情興可知再用韻一首並呈鳳峯一笑

向來心事得同論去住誰非荷聖恩老我慚隨英俊後憐君獨見故交存風塵宦海嗟萍迹筍蕨茅堂憶舊尊執手臨岐意無限爲君離思到家門

庚戌仲夏予赴召北上石川張子餞於江滸同舟至金山別去頃復寄予以詩艸艸依韻附謝二首

扁舟憶昨滄江上逺餞多公契誼眞共惜才賢猶野渡獨慚淺薄濫朝紳百年未了君親願一事無成老病身欲和陽春抒報謝莫宣勤懇重逡巡

江舟話別年驚換驛騎傳書意更眞老我與時終枘鑿病軀何日謝冠紳千篇不盡山遊興百歲誰拘物外身有待金焦從笑傲畱連杯酌不論巡﹝石川有金焦同拄笏之句﹞

昨賦寄謝石川銀臺二律誤傳司寇顧篛翁吟幾辱和贈艸艸奉答

慕藺從來荊識新不嫌疎率諒予眞公才自合當經濟老我寧堪束佩紳泉石毎牽歸隱興鶯花偏笑苦吟身追陪何日容傾倒較了詩聨較酒巡

宿徳還欽藻思新大篇短詠盡天眞﹝曾讀翁歸田詩選﹞獨將巨手匡時政共仰淸標式縉紳北闕風雲增逸气東吳山水鑄元身獨慚淺薄門墻逺領教無由月幾巡

和答龍田次石川詩韻見贈二首

徵書昨起來京國老況鄕愁意總眞只可茅堂時聽雨﹝小園有聽雨軒﹞那堪楓陛更拖紳故園松菊應無恙宦海風波幾脫身乞得君恩賜歸隱湖山佳處日登巡

斯文宦邸笑言親毎說吳興想象眞千古峴山靑潑黛四時苕水碧紆紳篇章妙發風雲思歲月聊需道義身有約石川同子踐金焦我是第三巡﹝予遊金焦昔已二次矣並後爲三﹞

歸田和答吳石湖

辛苦平生報主身不堪老病疏歸頻酬恩未有涓埃補賜允兼蒙徳意新世味已拋莊蝶夢故園猶及乳鶯春殘生畎畝無餘事擊壤康衢祝聖人

抵家值海寇作禍遣懷簡石湖

老去歸來百靡求一犁準擬事西疇淸朝策杖閒聞鳥向夕呼童飽飯牛散適秖堪元亮臥亂離翻得杜陵愁百年樂土烽煙徧何處深山可暫遊

張石川書來約會杭城議共逺遊

故人約我事淸遊玆興年來百不畱曾欲天臺觀瀑布遂登廬嶽訪浮丘枯笻短屐三髙墓明月淸風八詠樓屈子子長非我事一區何處不夷猶

閒居述懷

老去田園是素心歸來偏愛艸堂深隔林啼鳥關淸興匝徑修篁生晝陰病體尙須勤藥食閒居時復解冠襟優遊豈敢忘君徳況復延賓有賜金

慰三女並示甥大道

老去兒孫念轉親孤嫠貧苦愛尢眞蜂糧自可供余歲蟻穴猶能庇此身卜築且教堪止息拮據寧爲惜心神萬間大庇何爲者觸事寧無感慨頻

贈馬鶴沙竹拄杖二首

我已衰慵合杖時年髙子杖復何疑﹝鶴沙長子四歲﹞向平山水應難續彭澤郊疇尙可追采藥逺村連近塢尋詩西崦復東籬冰霜亦未全渠仗自有諸孫善護持

淇竹遺君五尺彊瑩然員澤更貞良古藜曾記來天祿靈壽無誇出建章叩脛獨昭千古訓掛錢何用一生狂葛陂故事將無有鬐鬛依然合愼防﹝竹根具在故云﹞

錄詩與王存齋代柬

老去篇章日厭思多君命錄荷君私榮華過眼空成夢出處關心敢自欺長日小窻時點染淸秋燈火幾唔咿不堪棐幾塵君笥料得牀頭覆瓿宜

讀兒侄除夕和章喜賦

歲事匆匆又適新團圞此夕話酸辛承傳喜見成三世骨肉算來能幾人率爾不嫌吾句拙賡章總見汝情眞寧思異日追思切一讀吾先一愴神

季秋廿八日與馮南江諸公飲張鶴仙宅二首

有約來過仲景家東風舊院寂無嘩淸談得與三賢共曲檻還餘數朶花世故驚心空有涕乾坤回首莽無涯傳杯不盡東君意早見城頭集暮鴉

喜共髙賢接笑歌何須長袖舞傞傞眼前局面更張易意外眞詮感悟多老驥忘心悲棧道冥鴻何處罣虞羅獨嗟衰謝流光速無計能回東逝波

和沈鳳峯閒居述懷四首

端居茅屋日常閒獨看雲霄倦鳥還解組悔當遲數歲移家恨不住深山詩哦大雅如承面門擁淸風只自關不用長生羨蓬島神仙元只在人間

匝合檐花柳拂溪小窻濃霧入沾衣間關並坐交枝穩潑剌時穿密藻依經濟已非今日事衰慵深媿素心違惟將出處求無悔敢謂微長贖百非

避寇從前此卜居艸玄亭子臥龍廬孱軀未得添新健病眼時能閱舊書尙有鄕閭推齒徳未應蹤迹混樵漁客轅不到門常閉老懶將迎本自疎

散適田園不系身乾坤無已一陳人愁逢秋晚愁偏劇愛到孫曾愛轉親北斗太山還夙仰淸風明月是佳賓幽居養得心恬靜不著人間半點塵

題董子元紫岡艸堂

沙痕海迹見崇岡岡上幽人結艸堂浦響候潮喧枕席門髙喬木帶風霜庭階舊識乘驄至宅裏今看表鳳翔莫怪詩書流澤逺直從汴宋溯源長

寫懷和答何柘湖二首

夢想無緣到帝京藥鑪茶竈對來淸病餘久謝文章債老去難忘兒女情北澗支笻看逝水東郊把醆聽流鶯雲山泉壑非無興其柰時艱畏出城

宦達愁聞說上京茅齋贏得夢魂淸山人習靜教調气衲子談空苦廢情狂死劉伶常荷鍤閒來戴老去聽鶯兼旬陰雨無聊甚莫怪經春不出城

用韻贈柘湖

作賦聲華擬二京風標冰雪照人淸共推道气超時彥肯把襟期混世情鍾阜有云堪拄笏楊園無樹不啼鶯想應獨對長幹月多少淸光滿鳳城

文簡集卷二十四

●欽定四庫全書

文簡集卷二十五

﹝明﹞孫承恩撰

○七言絕句

秋江獨釣圖

木落天空秋气髙一江涼吹鬢蕭騷等閒未試屠龍技漫把漁竿學釣鰲

諸葛武侯像

﨑嶇百戰割山河天命其如已去何萬古不消忠義气至今凜凜壓岷峨

題便面三首

濕云狼籍水悠悠茅屋人家竹樹幽野鳥不知緣底急飛先漁艇過溪頭

乞得君王小鏡湖扁舟同載只奚奴年來自信機心絕底事驚開水面鳬

四山屏立水微茫恰與三人共一航惆悵鴟夷呼不起自敲漁榜答滄浪

題畫水仙

淩波塵襪恐非眞今古傳聞解佩人惆悵仙魂招不得蕋珠宮裏自秋春

擬宮詞

一別羊車歲月深幾畨花下立沈沈近來宵旰多無暇枉費長門買賦金

題小畫

江頭凍雲宿不捲薄暝寒霧迷前津艸閣瀹茗坐無夜恐有扁舟乘興人

潯陽圖

一曲琵琶月下過淒涼心事欲如何江州不是遭讒日未必關心獨淚多

瀛洲圖

西閣宏開列俊髦百年文運此時遭坑焚試看秦天子容易乾坤屬漢朝

送竹本與楊季玉二首

廿年前與此君盟春雨龍孫逐隊生我已從來飽風味爲君邀致艸玄亭

知君雅意亦鄰渠判盡芳菲總不如從此淸風數竿足子云亭作子猷居

秋閨怨

羅襪輕移下玉除木犀花下立躊躕西風日有南來鴈不見平安一札書

昭君怨二首

聞說中朝喪貳師安邊寧有嫁蛾眉妾今逺嫁何須計可惜君王損國威

掩泣臨行致一言妾身萬死不須憐聖朝不殺毛延壽還有姦人學蔽賢

釣臺詩次韻

脫屣功名把一竿羊裘曾動客星寒雲臺寂寞今何在萬古嵯峨只釣灘

曹十峯便面和韻二首

扁舟江上暮潮平白露橫空鸛鶴鳴爲問行歌都市客風塵能得似君淸

俯仰乾坤笑屈平無端江上自悲鳴扁舟隨處堪容與便是求魚也自淸

題便面次顧東江韻二首

幽人結屋江之湄占斷淸風無少時何日扁舟成獨造爲君重和考盤詩

艤棹和風江竹湄晚潮作雨欲來時白雲堆裏看山坐何處乾坤不屬詩

同張石盤侍禦遊沈氏山庒三首

短棹追遊坐日間嵚岑佳處亦躋攀探奇覓勝眞成癖才了觀湖又到山

觀水觀山事亦淸卻於來往太勞生我欲攜之置湖上幻出君山看洞庭

海上移來小朶云淸虛不著世間氛何當少借三年住洞裏吹簫日共君

偶作三首

髙眠不喜出門前偶出多因俗事牽一笑今朝羞失腳固知終是不如眠

貧來甑裏欲生塵說與旁人肯信君浩笑不須成戚戚壠頭禾黍漸堆云

生平不解倩東風盡道東風著意濃今日到來成一笑東風原是不如儂

春日睡起偶書二首

柳揺東風綠芽吐百舌調聲日當午鳥飛不盡碧天長靑山缺處云來補

靑山不礙艸堂云雲裏書聲隔戶聞最喜前溪流水闊門前鷗鷺日成羣

舟中聞時事有感五首

江湖廊廟自區區稽首皇猷軼有虞此夕忽驚傳邸報無眠終夜只長吁

明庭抗論意彌堅只分微軀畢九泉篤信亦知成底事卻尢前哲誤諸賢

卽使程朱今復生也須舊說一畨更若還究竟昆侖頂姬孔明明有法程

百年後死痛無涯地下寧追執論差云暗九疑天路杳欲從何處訴重華

一燈幽焰照蓬窻吾道從違孰主張獨起披衣夜中坐靜聽疎雨落寒江

珠涇睡覺口號

紛紛餞別醉深杯忘卻離愁笑口開夜半睡魂和酒醒一時依舊上心來

行六橋堤

萬頃秋光一岸分芰荷香裏踏斜曛周遭矗矗羣峯合半是靑山半是云

江行口號

逺水微波簇細紋亂帆髙下掛斜曛江邊牢落居人少一帶靑山映白雲

夢家

環玉溪邊風日晴千花萬花相間明笑侍慈闈獻春酒不知身在贑州城

曲江舟中

昔從故國瞻梅嶺望杳天南欲斷腸今日曲江試回首只將梅嶺認家鄕

舟中漫興二首

平生酷有耽山癖恨不移家住近山萬里玆行差慰意看山去了看山還

萬里天南泛使槎不堪鄕思亂如麻夢魂不爲靑山隔昨夜分明又到家

舟中夜坐

山頭斗柄掛寒芒煙水浮空正渺茫坐久不知江月落滿身風露濕衣裳

夢得家信

欲見家書苦未因夢中昨夜寄來新朦朧別語渾忘卻兩字平安看最眞

歸次嘉興喜兒侄來候二首

無限離愁未易裁今朝不覺笑顏開春風江上孤舟近烏帽靑衫見汝來

何事今朝散客愁阿咸兄弟候歸舟驚看忽忽無他問白髮慈親健在不

早春同友人閒行因過太淸道院

乘閒聊復作閒人竹杖芒鞋趂早春林下水邊時縱步絕勝都市踏紅塵

過太淸道院有感﹝並引﹞

往歲曾爲錢羽士集環翠樓冊羽士下世旣久而卷中作者亦多不存覽之悵然

竹樓曾爲習詩章捲裏猶看墨色光作者主人半零落空餘蒼翠拂雲長

諸友有和復得三首

天將淸景付幽人合寫新詩報答春殘雪壓梅渾有態暖風吹艸不生塵

洞口春陰長綠苔云關斜傍竹林開城中車馬人如沸誰似先生肯獨來

續得淮南招隱章幽懷抵死惜春光經旬不出郊原步綠艸相將葉漸長

再疊三首

乾坤誰是百年人莫爲閒愁枉卻春試看昔人行樂處荒臺無地積秋塵

煙暗園林雨沒苔春愁如織郁難開不將幽意偸尋樂容易霜華上鬢來

彩筆聊拈賦短章朝來微雨洗年光山花一樹艸堂靜啼鳥數聲春意長

竹亭納涼二首

茗椀鑪薫枕簟淸竹陰亭子嫩涼生城中滚滚紅塵滿猶有忙人暴日行

幽亭無地著塵囂縱有塵心亦自消何處有聲淸到耳天風吹動萬瓊瑤

題紅梅二首

冷艷淸香自一家冰肌誰與傅丹砂試看標格依然在未信人疑作杏花

姑射仙人朝玉皇玉皇勅賜九霞觴冰姿殢酒吹難醒猶自風前倚絳妝

又賦紅梅二首

獨占春風領眾芳薄寒初試綘羅裳東皇似是嫌淸淡故與殷懃贈艷妝

疎影橫斜澹月明珊瑚枝上晚風淸羅浮一覺遊仙夢吹入天臺不再醒

尋春

莫怪尋春意欲顚水邊林下輒畱連等閒別卻東風去欲識東風又來年

題飛鳴宿食四鴈圖

片影橫拖水國涼一聲淸唳水天長衡陽夢穩無矰弋霜老菇蒲米正香

春晚遊招提

尋春野寺又春回賴有餘芳數朶開錯莫更教遲一日縱能攜酒亦空來

春歸

中酒朝來睡起遲殘英飛盡只空枝東君昨夜欺人醉收拾春歸不教知

田家

霢霂朝來浥眾芳晚煙吹暝轉微茫鄰家老父來相約明日田頭好蒔秧

曉起池上獨立

露華月色滿西池睡起闌干獨倚時一陣荷風拂衣袂盡收淸气入詩脾

勉友仁侄孫

入道功夫豈有涯西飛白日苦難遮一春又是聨翩過試看東園桃杏花

風雨池上小憩

風雨來時獨倚欄綠荷池上■﹝戚﹞微瀾試看瑟瑟蕭蕭處無數明珠走翠盤

紀夢

幽齋昨夜夢朝天丹陛徐趨進講編何處鐘聲忽驚醒錯疑猶在禦鑪前

夷齊圖二首

炮烙煙消四海蘇文孫威徳已弘敷巨橋𨿽有陳陳粟不濟空山兩餓夫

孤竹先生鐵肺肝采薇甘死首陽山乾坤不朽君臣義萬古淸風激懦頑

賀楊麟山生子晬日三首

眉目分明玉雪膚只今寧止識之無他時解事應無忘湯餅筵中有老夫

爾父藏書萬卷余朝來爲汝一掀須只今已解耽文字能讀焉知不是渠

玉果犀錢與肆筵蘭湯初出气軒軒試看拈動驚人坐不是干戈卽豆籩

招友人賞蓮二首

小圃來稀怯病身芙渠空浸一池云今朝忽動看花興洗■﹝角戔﹞池邊只待君

池上紅雲映碧瀾艸亭偏稱把杯看莫教一日蹉跎過零落餘香空翠盤

陰雨連日阻賞蓮之約花事亦少歇矣復得一絕速諸君子

我亦禪心悟色空石欄幹畔倚微風從渠一夜都零落要吸淸香試碧筒

寄書京中故人

南北關河又來年欲傳書札意茫然形容別後看將老惟有迂疎只似前

湯君朝儀以菊一本見惠色甚佳用韻一首爲謝

一枝荷子贈孤妍風致依稀似昔年不用白衣醉元亮只消淸賞更悠然

元夕

六街燈火競喧喧長笛短簫聲沸天老子故無兒女態一燈淸焰稱髙眠

題小畫雪景

朝來積雪欲沒脛衝寒特特樵前林東鄰措大酒初熟待爾煮魚茅屋深

書扇勉館生二首

誰是圖南孰艸萊男兒須擬出羣才試將前哲依稀數卿相何曾有種來

白日西飛東逝波無聞吾已媿蹉跎後生堪畏還堪惜可使光陰只漫過

別故園

芳艸淒淒思欲迷雄蜂雌蝶各東西殷勤獨有黃鸝好送我終朝著意啼

出門

出門兒女各悲啼去住那堪共別離我有兩行珍重淚無端今日亦雙垂

舟中對月示諸親友

月出空江霧影沈一尊別酒更重斟明年此夜淸光在應照相思兩地心

懷送別諸親友

谷陽城外短長亭斜日鶯啼酒半醒別語匆匆渾不記兩言珍重獨分明

舟中偶書

擊楫中流鼓吹頻孤舟無計接芳塵請看同泊今宵者也是前行得意人

晚泊

一葉扁舟晚泊時羇懷恰與景相宜月明如水江如鏡何處漁人唱竹枝

寄家書

不盡鄕愁意萬分匆匆無計挽行人經時欲慰家人意先把平安寫較眞

懷友

斜日暉暉蕩客舟落花飛盡水悠悠故鄕回首蒼茫外萬疊雲山一片愁

都下寄友人五首

蟠龍塘上艸堂前摵摵松楸暮雨天茗盌鑪薫對終夕曾談往事各澘然

老去年來厭世情無邊歸思逐時生蟠龍塘上菑畬好我欲歸來課僕耕

路入蟠龍屈曲成荒原依約近佳城蘋汀蓼渚柴門月與子淸宵來往行

東溪溪上樹交加瀟灑茅堂傍竹斜何日歸來頻過子共嘗春筍摘枇杷

欲報君王轉覺難不堪意興漸摧殘蟠龍塘上思歸隱共子溪邊把釣竿

題李錦衣畫

斜日東風細柳營薄寒初試越羅輕太平時世無徵戰獨立轅門聽早鶯

托友置別墅二首

爲藉仁賢擅一區都將幽興樂耕魚不妨更築深深屋老去虞卿欲著書

求田問舍亦區區世味年來嚼蠟如任處溪山可投足欲將蹤迹近先廬

題馬氏孝感卷三首﹝有序﹞

金陵馬氏刲股肉愈父病父病目禱茅山而目亦隨愈其孝感有足多者故爲賦此

天道誰云自杳冥須知孝行可通靈親安不在醫和術只在兒心一念誠

私叩山靈百拜祈山靈應識寸衷微嚴親老眼今無恙笑看兒孫戲彩衣

一念眞能契上天似君篤行亦堪憐紛紛薄俗誰無父聽我髙歌孝感篇

寄楊伯淸地官四首

百二河山拱上游渡頭潮湧集千艘公門長日淸如水時聽階前吏報籌

理財經國吾儒事子去俄驚易歲年毎向北來人問訊盡多稱頌長官賢

傍市樓臺對日懸春風楊柳拂輕煙空庭吏散人聲靜剩有餘閒理舊編

泱泱雲水渺通河南北冠裳日日過客至爲誰頻倒屣幽齋啜茗對淸歌

碧雲寺泉亭二首

馬蹄隨意踏晴沙寶地諸天晝雨花試酌靈源已煩疾不妨深坐梵王家

輕煙冉冉艸侵沙野水橋邊一樹花忽憶江南思無那綠陰深處是吾家

倩陳石亭作小園景三首

荒園數畝倚江郊兩載夢思空郁陶我欲移來圖裏看故煩陳子一揮毫

多才陳子今摩詰筆底能開萬里山試與小園加點染卽看生色動云巒

古今人物何相逺代往年䢐迹故眞君試作圖傳異日焉知不是輞川人

過獻縣水沒坡田蕩成巨浸鳬鷗葭葦宛似江南風景口占二十八字

揺落枯葭戰晚秋浴鳬飛鷺兩悠悠只疑身在江南地泖上飄然一葉舟

沙河值雨小憩蔡老家偶述二首

平川斜日亂雲飛密雨蒙蒙靄夕霏賴有主人能欵客不教泥土污徵衣

桑棗陰陰覆屋廬門前時駐達官車主人爲愛元非俗樓上欣看滿架書

題二色牡丹畫

妖白猩紅異澹濃沈香亭北倚東風爭妍欲賈三郎寵韓虢梳妝各自工

讀邯鄲野老衛河謡小述三首

落日肩輿古道西急風殘葉亂烏飛入門剪燭郵亭上細讀邯鄲野老詩

老人詩句不支吾爲泣民窮淚眼枯何當錄上獻天子便是當年鄭俠圖

天時人事互差池肉食誰知念阻饑不用觀風廣諮度但看壁上老人詩

殷墟

風木蕭蕭落葉多牛羊日晚下平坡狡童千載神遊處來聽當年麥秀歌

扁鵲墓

醫聖從聞術有神千年塜骨已飛塵荒原落日西風裏猶有紛紛乞艾人

同襄陽守張士弘過習家池六首

襄陽傳得謫仙歌江水無情落逝波千古昔人行樂地誰知今日我來過

風木蕭蕭落日曛四山殘靄亂江云習家池上聊停節一酌淸泉對使君

習家池館漢江濱長歲淸泉蘸碧雲時移事往人何在今日風流屬使君

山翁醉倒習家池歡飲兒童翁不知今日使君情更別只來啜茗賦新詩

習家池上野花開昔日衣冠今艸萊爲問漢江江上月幾見山翁幾醉來

襄陽小兒歌復咻笑道使君稀出遊不是使君少風致民艱誰識使君愁

林山驛小坐口號三首初詠誤謂臨水故復足之

地名臨水原無水只有風塵擈馬鞍卻憶艸堂三泖上日臨苔石弄潺湲

門外淸流漲碧深更多林木貯秋陰何處郵亭有如此爲我斯須淨客心

仰看云鳥俯看魚林下從來得自如卽教此地堪娯賞敢廢王程一駐車

戲答降箕靑蓮仙八首

瀛海茫茫不可期令威千載再來時神仙蹤迹誰能測只有中天明月知

騎鯨人去幾千秋六合眞成汗漫遊蓬萊閬苑何不住更爲人間歲月畱

漢江江水故依然抱月猶疑水底眠可是耽詩餘習气更來灑翰任人傳

飛行八極藐三山萬里淩風劍气寒往迹睠懷猶一日毎過襄郢故盤桓

鳳翥鸞翔揮彩毫天才千古仰詩豪湖湘此日抄傳徧怪得新來紙價髙

靑蓮居士謫仙人風雅吾生仰後塵喜奉新詩如謦欬更將明月認風神

欲問先生覓大還浮名絆我媿塵顏區中甲子頻驚換自是仙家瞬息間

我厭浮名思碧山公離蓬島到人間若教換卻輸公去常與羣仙相往還

憶兒病

幾歲攜家住帝畿故園終日費心思無端今日襄江上回首長安憶病兒

看打魚

江上觀魚倚釣灘長風盡日蕩微瀾好奇自是吾人僻貪得魚鮮不顧寒

觀鸕鶿捕魚二首

畫舫開筵酒共傳鸕鶿出水得魚鮮莫教鼓吹驚飛去立在灘頭不上船

一葉波心棹小航鸕鶿沒水覓魚忙舟人拍手相驚笑銜得魚來尺許長

畱別友人吳春洲六首

艸閣銜杯記昔年仕途荏苒各風煙天寒落日滄江上一笑相逢亦偶然

早歲相同萬里心到來蹤迹亦浮沈問君宦味今何似一片靑氈得歲深

聽雨篷窻夜不眠焚香剪燭共談玄因君忽憶修文者回首當時一泫然

濫竊無能敢自欺一官君已負心期莫將蹤迹論輕重須看風波到岸時

寒夜空齋舊話長不知襄郢是他鄕王程忽漫還分手明日思君又一方

把臂相看驚白頭鄕心日逐水東流故園松竹聞無恙遲子相歸續舊遊

公署偶述

古署深深閉曲房客來不語對焚香從言寒日經檐短無事閒中亦較長

郢城道中卽事

茅屋參差逐地成髙岡平隴見層層若教竹木添蒙密便是山陰道上行

客有歌李太白泛洞庭湖詩擬賦三首

裊裊秋風生白波洞庭水深鴻鴈多露華濕衣欲歸去柰此滿天明月何

湖上風傳白薴歌渚蒲汀柳共婆娑與君賒取長沙酒載將明月泛煙波

洞庭南去接瀟湘鴻鴈來時天雨霜目極湖心雲霧裏只疑此處見英皇

並附家居泛白龍潭詩三首

湖上涼風兩袖生滿天星斗浸空明一葉扁舟隨所適只疑今夜上天行

摵摵楓林啼亂烏夜深漁浦傍菇蒲欲棹波心酹明月隔岸懸燈有酒沽

海天空闊淨無雲楓冷澄潭落葉聞水北天南無限意一杯今夕弔龍君

盧園雪中燕會二首

漢江江上看同云歲晚盧園雪片紛未擬皇華歌折柳且因地主倒芳樽

綺席名園爛飲時翠盤妙舞逞腰肢東皇未布靑陽律過客先歌白雪詩

邯鄲道中

銅雀臺荒煙艸萋蛾眉如夢鳥空啼行人莫問當年事漳水東流秋日西

書扇贈劉生子仁三首

君家素業梯云術折取天香代有之聞道今秋花更好期君爲折最髙枝

金粟曾聞月裏栽靈株一歲一花開嫦娥解惜不輕授畱取髙枝待子來

我共君家日浮子同醉當年杏苑春期爾秋來攀桂後明年還作探花人

宿功徳寺二首

招提歲晚偶淹延落木蕭蕭風色嚴一榻和衣眠不穩坐看明月度髙檐

老去河山系此心上方鐘鼓坐來深乘閒欲問無生偈卻憶當年支道林

碧雲寺泉亭

襄陽城頭金鼓鳴襄陽城邊官吏迎昨夜雙星明翼軫道是文星又使星

習池遺迹自年年山老遺蹤故宛然昨者我經渾異昔野花衰艸鎖寒煙

龎孟當年隱者流鹿門月色幾春秋子行今日尋遺迹還有髙人得似不

送張復庵大諫使韓藩四首

長安城下徵馬嘶終南太乙閃旌旗天府新頒周典禮藩封再覩漢官儀

靑瑣仙僚侍從臣玉堂原是舊儒紳飛章日下聲名重奉勅天門气色新

百二山河重古今前人往迹尙堪尋覽觀形勝四方誌開拓乾坤萬古心

通駟橋邊駟馬飛羨君此去有光輝宗藩快覩儒臣近父老爭看衣錦歸

送陳元珍赴沙縣二尹陳曾預史局書寫二首

幾年筆札勞王事此日除官山水鄕劍浦先人有遺愛可能一過奠椒漿

章程自是子諳知民社如今亦有之莫謂哦松堪了職好將勤愼答明時

慈云冉冉蔭虛亭小有寒泉徹底淸不用老僧他作供秖須一勺洗中扃

香山來靑軒

矗矗羣峯列畫屏四時空翠落檐楹靑山與我皆無意那得機心管送迎

洞口

洞口時時護白雲莫教容易入紅塵更須檢點桃花片流出溪前惹世人

次張陽峯壁間韻

白日流雲走石沙諸天隱隱落空花一塵不到淸虛境羨爾山中老衲家

送朱文石太史奉使襄藩四首

漢水天潢引派長古今形勝說襄陽皇恩浩蕩乾坤大龍誥輝煌日月光

寶冊金章降聖朝峴山襄水郁岹峣襄江浪偃迎龍節峴首雲開接使軺

武侯人物更誰同千載南陽說臥龍今日子行須大手再鐫休烈重祠中

羊公碑石蘚痕多遺愛應無迹漸磨子行試剔荒苔看尙有行人墮淚麼

贈潛江田侯赴夔州別駕六首﹝並序﹞

昔予先君雪岑大夫仕沔陽有善政灼灼在人耳目潛江於沔接壤田侯宗商以鄕貢筮仕襄城亦著政績亟爲當道推奬攺佐淮安有去思碑有遺愛祠田侯嘗頌先君之美夫亦聞風而興起者乎今以服闋補授蜀之夔州予辱識田侯於其行也作詩以贈之

潛江田子有時聞爲政都非俗吏倫勤職豈惟精訟牒愛賢時復訪衡門

田侯徳政著淮陰父老遺祠感慕深試看淮上今時月曾照田侯往日心

田君才識下僚淹齷齪從教俗吏嫌都來民瘼誰勝任盡付君家一力擔

誰能爲政似田侯奏最曾聞荷眷褒今日徵書騰寵異先教恩命賁林丘

恭承新命拜恩榮行色秋髙白帝城舒江浪偃迎官舫巫峽雲開見使旌

宦績從來盛蜀中前有文翁後了翁尋常俗吏非君事政教須當繼古風

題畫

木落天空水作秋懷人離思正悠悠閒來攜取君山笛吹出乾坤萬古愁

舟中偶作

一奉天書別故園白雲遲我幾時還欲知宦興今何似試把連朝面貌看

淮河舟中送鄕人南還

淮流渺渺水增波迢遞趨朝別思多送爾南歸還羨爾丹陽郭裏聽吳歌

舟中有懷張石川

江心話別意匆匆舵轉杯停酒未終忽漫去帆看不見斜風細雨獨推篷

月下寶應湖舟行

湖上涼風向晚生扁舟遙遡月華明人家雞犬無鳴吠一路嘈嘈絡緯聲

送月空上人四首

一杖橫空鐵騎飛海濱掊殺幾倭夷幻看身世心如鐵此是禪家第一機

慘淡乾坤動殺機海邦經歲戰塵飛功成今日還歸去獨向山中補衲衣

一錫飄然似野雲禪衣猶似帶徵塵公家將卒成何用卻教山僧立戰勛

雲山歸去掃煙蘿行役都忘歲月過盡斂從來雄烈性蒲團終日禮彌陀

重午會客自慰

細縷菖蒲滿泛杯勸君樂飲莫辭推貼天風浪江湖裏幾个舟行得善回

與友人求竹本

老去歸來臥白雲誅茆端欲植蒼筠歲寒倚雪當論世﹝先君有友竹軒﹞子有千竿合爲分

送吳之山還姑蘇三首

蹤迹江湖不憚勞壯懷隨處托風騷卽看上國遊觀去會說東吳紙價髙

潞河東去水彌彌綠滿汀洲艸色齊客邸風塵畱不得江南春雨待君題

野鶴浮雲絕系牽石田茅屋故多緣荷衣不帶京塵去詩卷長畱洛下傳

王母蟠桃圖爲中丞張明崖母夫人壽六首

指點蓬瀛東復東云車風馬往來中豫知王母霓旌降昨夜靑禽有信通

鶴背扶揺九萬風眉山深處有仙宮黃封攜得深杯獻人面蟠桃相映紅

沴气才消喜气回髙堂壽酒勸深杯婺星已見聨南極執法還身接上臺

髙門世徳有遺蹤錦水靈山秀出公老我無聞空碌碌卻教慚媿憶先翁

燕喜堂中酒滿觴膝前沾灑濕宮裳平倭偉績全忠孝我亦通家與有光

靑鳥飛來道意眞江南已是太平民還將燕喜稱觴酒醺作乾坤大地春

賜金志感﹝有序﹞

海寇作橫先廬被毀適朝廷有賜金之頒賜不以先廬故而可爲先廬助也感激之餘粗成短句

病廢歸來軫聖心干戈積歲老愁深先廬毀盡兒孫在自幸朝廷有賜金

張明厓中丞有惠代柬謝

聖主恩深賜已余更叨大府惠何如多修善藥扶衰病剩與兒孫助買書

題畫冊三首

靑山矗矗水舒舒想見郊原霽雨初絕似三髙亭上望人家依約樹枝疎

靑山澗底結陰陰老大還無用世心張洞西邊煮茶竈山靈虛閉白雲深

江洲潮落雨初晴獨坐蘭舟酒半醒欲采芙蓉過江去迢迢秋水數峯靑

文簡集卷二十五

●欽定四庫全書

文簡集卷二十六

﹝明﹞孫承恩撰

○詩餘

題畫四首

秦樓月﹝題鶴﹞

長風發中宵莽莽吹林樾吹林樾疏翎整翮思遊天末靑山逸態眞奇絕九臯夢想華亭月華亭月一聲淸唳海天空闊

點綘唇﹝題孔雀﹞

桄榔云深生來南國多珍麗翠花金羽反得爲身累弦管歌凝俛嘿含幽意秋風起雲山迢遞無計能飛去

生查子﹝題雁﹞

江南澤國秋野水連天淨日落渚沙明霜老菇蒲冷欲下復徘徊顧侶聲相應帶月渡銀塘照見雙棲影

卜算子﹝題鷹﹞

斜日透疎林慘慘郊原暮猛气雄心斂莫施鬱鬱如含怒紫塞暗秋云目斷陽臺路會見拂拂摶九天艸莽空狐兔

百字令﹝壽夏桂洲閣老和坡翁韻﹞

林鍾律應又秋早﹝前五日立秋﹞宵起試占云物箕昴呈祥燦午夜南極光聨奎壁浩渺江流崔巍廬阜更皎潔瑤臺雪乾坤靈气一時鍾此人傑此日壽域宏開沈檀然獸鼎瑞煙飄髮看雄據豪吟染霜紈龍蛇飛滅﹝桂洲是日卽席三詞﹞宮酒淋漓漸玉山微倚酡顏烏髮祝公遐算直同天上明月

又

上天純佑爲社稷生此中興人物巨器宏才更風流挺立千尋絕壁冠世文章包人度量襟抱同冰雪試論今日何人堪比奇傑還羨秉筆黃扉笑談機務了英猷橫發仰止臯夔樹芳聲千古誰能磨滅退食逶迆開懷延國士吐飡握髮望公何似碧天永夜孤月

又﹝和韻贈翟石門閣老﹞

奇才間气應不是三代後來人物學海文林曾覽盡禹穴泰山魯壁星斗胸羅煙雲筆湧不擬賦梁園雪勛名徳望中朝共仰瓌傑此日位列三臺從容弘化理佐天生發雅範光儀媿顓蒙鄙吝爲公消滅世路縱橫盡風塵擾擾不侵毫髮碧潭秋水驪龍獨抱明月

瑞鶴仙﹝壽陸東湖尊堂太君﹞

薫風飄綺戶正景屬熙明節當重午髙堂拱賢母看華發童顏又逢初度遙空昨夜燦南極輝聨寶婺壽筵開雜沓笙歌古鼎沈檀煙吐爭覩有子英賢紆朱腰玉作皇家心膂雲霄接武滿庭前蘭桂森如許彩絨新綰長生縷曲按南飛舊譜待海籌一百添齊從頭再數

洞仙歌﹝次韻壽顧太恭人﹞

薫風解慍正葛衣輕透綺席初行爭獻酒有令子金帶緋袍兩孫玉立沸笙歌共向北堂稱壽榮養誰能似屈指春秋更六歲慈齡屇九最喜是孫曾保姆新擎娯老眼男東女右近王母傳書已名注長生爲報君知君須信否

賀新郎﹝舟中值重午﹞

客路風塵惡嘆匆匆節臨重午不堪牢落卻憶故園當此日虛館朋儕對酌擬勝會追蹤河朔翹首帝都紅日近望白雲親捨天寥廓腸欲斷心飄泊江心舊事流傳昨我欲將興亡作鑑悃誠誰托惆悵靈均今已矣水底英魂寂寞又誰辧醉醒淸濁感事羈懷頻弔古撫乾坤浩气空盤薄歌短調發長噱

賀新郎﹝六十初度自壽﹞

初度今朝又嘆匆匆年華逝水豈堪回首道老而今眞是老花甲已周之候鍾鼎勒此生何有聖世虛叨風雲會春卿崇重慚虛謬只此志誓無負朝來獨把梅花嗅笑塵容落寞蕭條與花同瘦俯仰乾坤箕裘事喜有龍兒凝秀抱迂拙從來如舊欲把年籌重再數不知天意還從否聊自適且斟酒

洞仙歌﹝中秋無月和徐少湖﹞

廣寒宮冷望杳藍橋路無柰嬋娟被風妒駕長梯掃開云翳放出冰球又秖恐海底驪龍抱住有良朋三五漫倒芳尊且教遲回唱金縷洗梧桐露下衣袂生涼漏轉層城未歸去已■﹝扌棄﹞此度負佳期看明歲今宵會伊何處

又﹝十六夜對月﹞

銀蟾皎潔萬里淸輝滿云翳長風盡吹散想天公也自知我昨夜無聊還賜與通宵尊前吟翫海門龍起立我亦狂來醉舞婆娑影淩亂恐嫦娥笑我華髮蒼顏不悟流光暗中換從言有月卽中秋恁樂事賞心不須分判

○樂府﹝附﹞

淸江引﹝篷窻聽雨一十五首﹞

篷窻雨來聲灑灑靜聽心神快持杯悵逺人厭世羞塵壒吾將乘桴浮碧海

篷窻雨來人未寢早已知寒信暫借酒畱春無柰霜堆鬢蘭缸幽幽頻落燼

篷窻雨來聲可數灑壁還飄戶香醪且自斟佳句誰同賦離愁黯然懷極浦

篷窻悄然聞夜雨淅瀝無時住飄蕭風送來倐忽還吹去前溪水深添幾許

篷窻雨聲長復短半是風吹亂鷓鴣巫峽中杜宇瀟湘岸平生壯遊今已懶

篷窻雨來聲滴點惹起情無限春風楊柳枝流水桃花片我思美人南浦逺

篷窻雨聲紛復整飄忽全無定頻添霜雪髭漸減風雲興病來瘦容羞對影

篷窻雨來鳴屋瓦良友同佳話浮生固有涯老健應無價鏡中朱顏何處也

篷窻雨聲鳴復絕﹝葉上﹞小酌消長夜聊將忘世紛且共耽淸暇人生百年誰是者

篷窻雨餘還裊裊靜聽吾情好弦中山水音笛裏關山調明朝小庭生碧艸

篷窻雨來聲漸響黙坐心虛曠蕭蕭叢竹間簌簌梧桐上灞陵瀟湘眞髴髣

沈沈雨深當夜午爽气浮軒戶情忘水竹居夢斷長安路洗胸中從來塵與土

耳邊蕭蕭還裊裊風雨同時到前村煙花微逺寺鐘聲杳可人不來添靜悄

蘭燈揺揺秋夜永淅瀝生淸聽平添煙水深洗濯苔磯淨朝來吾將乘釣艇

風聲雨聲連四野蕭散篷窻下一杯聊自持萬慮無縈掛長安道中泥沒馬

黃鶯兒

風

陣陣掃浮埃泛虞弦上楚臺飄揚蘭蕙吹羅帶殘云捲開明月送來趙家姊妹難禁耐透人懷千金無買宋玉賦應裁

花

綽約見嬋娟顫巍巍百種妍殷懃多費東君剪欲言不言端詳可憐含顰凝思如幽怨看嫣然春心無限偎倚在晚風前

雪

萬里正同云看飄揚密更勻素鸞皓鶴來無盡灞橋苦唫梁園倒樽藍關馬足行難進轉繽紛天寒地凜妝出个玉乾坤

月

冉冉上遙天散淸輝滿大千霓裳縹緲淸虛殿更籌正傳玉人未眠欄桿十二憑來徧對嬋娟莫教云掩我欲醉西園

初度自壽

客中初度百感萃心中夜不寐戲塡樂府數闋𨿽調襲鄭聲而辭無鄙褻義歸雅正區區本志備見於此錄寄故鄕親友亦有能諒我者乎

中呂玉娥兒﹝卽粉蝶兒﹞

初度今朝燦祥光壽星髙照寶鼎內自把香燒感親恩歌帝徳媿微軀難報逝水滔滔數年籌吾生已老

佳樂歌﹝卽好事近﹞

短髮日飄蕭鏡裏朱顏漸槁覽今懷古此生吾豈瓜匏憂心如搗撫乾坤世故多顚倒到如今雅志多違慚負了地厚天髙

赤顆桃﹝卽石橊花﹞

敢忘了當年鞠育恁劬勞過庭詩禮曾學﹝葉平﹞敢忘了聖明作養濫與時髦詞林講幄忝貳春曹我則是素飡竊位曾無效俯慚庸碌仰媿賢豪我則是寸心惟有天知道長日裏翹首仰靑霄

佳樂歌

迢遙千載看孤標門庭不惹塵囂家人稱壽吸霞觴沾灑宮袍掀髯長笑記當年馳驟誇英妙媿疎慵老大無聞漫說甚回鏗壽夭

童子嬉﹝卽耎孩兒﹞

我也曾皇華將命馳南徼保守著貞心雅操我也曾芻言仰進荷恩褒陳道徳比軒堯我也曾兩畨南北持文柄爲國拳拳簡俊髦兢業慚微藐端的是一心報主期不負淸朝

促鳥音﹝卽鬭鵪鶉﹞

我不能潝潝卑卑我不能軒軒矯矯岸烏紗白日髙懸捫丹心孤忠獨抱流行坎止信吾遭景先哲究羲爻利名關豪傑都迷能幾个邯鄲夢覺

滿庭芳

吾行潦倒疎慵成癖不任煎熬憶當年家食將寵辱都拋艸堂中聽雨坐深宵篷窻下待月觀潮兀自揣玉階金闕無緣到荷聖主垂仁用艸茅因此上八座幸虛叨

三煞

享厚祿已余饒只有个終天一念忍聽風木悲號那更扊扅人一去音塵杳鶺鴒聲斷死生骨肉暗自魂消愁緒千條兀的是一時湊著

靑歌兒

恰便似驀地浮雲彌天不掃恰便似獨繭春蠶抽絲不了並州剪剪不斷野艸根苗展轉無聊回首迢迢心斾揺揺顧影蕭蕭續世承祧嗣子知學有息垂髫膝下癡嬌賢否何若葉爻﹝葉饒﹞難期料也只是把蒼天禱浮榮身外從今日便可一筆勾銷

夕遊蝶﹝卽撲燈蛾﹞

藩籬斥鷃翔鵬翼上扶揺任天機總是逍遙空花界那有堅牢逞春風爭妍競耀霎時間水逝雲飄縱雙眸大觀今古我則是無語首頻搔

步微樓﹝卽上小樓﹞

鬢堆霜不可消日行天不可招望故國桑梓關心雲霄倦翼江海歸橈寵辱之門盈虛之數行藏之道常言道宦海風波到不如從吾所好

夕遊蝶

我則想投盟泉石我則想舒嘯林臯向三江把釣絲尋五嶽去遊遨原是那野鹿山猱志本在長林茂艸天壤內眞樂陶陶洗胸中從來冰炭百年事吾休問盡付與兒曹

收音

茫茫宇宙何時了擺脫塵緣任所超萬里江天鴻鵠矯

文簡集卷二十六

●欽定四庫全書

文簡集卷二十七

﹝明﹞孫承恩撰

○序

送彭總制討蜀冦序﹝代作﹞

正徳某年秋九月右副都禦史彭公旣平河南劇賊獻俘闕下皇上喜甚特進秩太子少保右都禦史並蔭其子爲錦衣衛千戶以褒之維時四川賊廖老人等方稱亂蜀民患苦守臣交疏復以總制請皇上用廷臣薦仍命公往公躍然曰事不避難臣之職也予其敢辭卽卜日戒行旣又乞言於予若欲求相其事者予儒生也於軍旅之事何能言縱有言祗腐談耳於公奚益然有懷亦不敢不爲公盡也嘗聞之天下之事無難易率成於敬而僨於怠惟用兵亦然故以全齊之眾可傳檄而定而區區之聊城卒以無功者敬怠之間耳方韓信之破井陘也威振天下可以鼓行無前而信乃師事左車北面問計彼田單者則已恃勝而驕其成敗固然也公昔被命南徵賊方橫跳勢猖獗甚而公能刻期奏績此其謀略之精且奇固非淺淺者今公之英聲滿天下凡有不軌孰不延頸俟誅而何足以當公然公方且欿然不自足而顧求助於予此其敬愼何如哉持是心以往何有弗濟而矧此艸竊之小醜耶抑嘗聞公自少時負志奇特慨然慕諸葛武侯之爲人名其齋曰尙友以見志嗚呼論人物於三代之後求其忠義磊落正大光明如侯者幾人哉公昔爲憲副於浙也廉明剛毅獨持風裁爲廉使於洛南也樹立益偉𨿽權貴气焰薫灼能立致禍福而挺然與抗不少避忌則其忠貞直諒之節庶幾求比迹於孔明者耶今其撫蜀卽孔明經略之故都也開誠布公集眾廣益孔明圖治之大劍閣之云蒼蒼巫峽之水泱泱遺風餘烈百代如見公其能無意乎茍以侯之所以安蜀者安蜀則豈惟收討賊之全功而勛名之煒奕孰謂在武侯下哉詩云髙山仰止景行行止予不佞請以斯言代繞朝之策

壽少師西涯李公序﹝代作﹞

昔者嘗讀書至君奭篇天壽平格保乂有殷未嘗不悚然曰天欲眷一代非常之命必生一代非常之人以爲之輔旣俾其得君専政以行其志而復錫以眉壽夫豈偶然之故哉蓋賢才之生天也其壽亦天也天惟爲國永佑命故篤其所倚賴者於是見天之眷顧爲何如而元老碩徳之所以克至壽考者其所闗系也大矣求之於今則惟我少師西涯李公其人焉公自弱冠登髙第歷仕四朝秉鈞軸者十有八載正已率物鞠躬勤勞誘導天衷匡濟時事其尢大者則受顧命定危疑功業在朝廷徳澤在天下異而不激和而不同淸恭端靖之節五十年如一日至於宏才邃學獨持文柄精明俊朗雄蓋一代所謂平格之臣公庶幾足以當之是豈淺淺者所能躋哉先是公以盛滿乞解機務聖天子方切倚毗章不啻數十上乃允只今優遊泉石而忠勤一念猶不異在位時玆壽六十有八矣彊實完厚如少壯者朝廷大政尙有待公一言以論定之福履如此非天之所相其孰能與於斯耶古之君子若漢之韋賢唐之裴度與夫宋之耆英之會非不盛然或徒以髙致稱而事功不著或但以事功著而文章不傳固未有如公之能兼者也而其享有壽祉者豈直公一身之慶而已哉六月九日爲公初度館閣諸公自石齋而下各賦詩爲壽而謬屬某爲敍某不佞獨有感於天爲國壽賢之意而推公之壽實有闗於國家之運者如此若夫尋常頌禱之詞則海內之人固有飲食必祝者矣固不俟夫區區之贅也

同年會序

正徳辛未六月廿四日大宗伯健庵先生費公合門下士十有八人飲酒於其私第師弟和暢禮意綢洽於於衎衎弗褻弗拘酒半公見其震器而請對聨於周子子庚公亦脫去勢分一吐珠玉成二聨是日陰雨故周子有立雪程門之諭而公之所謂桃李者則亦指在坐諸生云公於是命分字人各歸賦二詩俟成則各錄一卷藏於家所以宣其和垂其休而記一時之會噫公之意可謂厚矣𨿽然公之意尢有大者某能言之夫先達之取士也固不惟爲一時之識拔而已而每存夫成就之心後進之結知也亦不惟一時之幸遇而已而恆切乎向往之念此師弟子之相與蓋自有不能已者而非偶然之故也誠以公今日鄭重之舉而求公之意則所以躬謙徳以著教觀論議以相發合同門以樂弟兄之義必欲諸生永惇而無斁而又克自樹立皆才且良使天下謂公門下得人者此則公拳拳之意而可自諭者也若徒區區於飲食宴樂之間詩詞工巧之末欲以侈今而示後則豈公之意哉嗚呼公以碩徳重望師表當世海內學士仰休光企末照欲出門下而不可得者何限而南畿之士百三十五人者乃辱收錄海內之士數而羨之曰此費公之門下也則固幸矣而出處不齊內外南北之異迹而某等十有八人又同官於朝得旦暮親炙玆仍以杯酒從公面聆教言則百三十五人中尢有羨而不可得者其爲幸又當何如𨿽庸劣無似無以仰副公意然未嘗不兢兢焉以自棄爲戒若所謂忠孝大節禮義大閒所以居官行已而自立於天地間以求不玷公門下者則某固欲與諸君勉焉而矢心不渝者也公旣許雄文冠於卷首復命某申其說於下方不敢辭

送劉翁還山陰序

山陰守愚劉翁有子棟登進士入詞林翁頃以視子至都下未幾欲歸棟之同袍之友觴而餞之都門下翁視棟若戚戚不忍去者某因執爵致翁前曰暌離之恨人之常情也而況於父子乎然翁平日攻苦食淡握勤抱辛以教子者意初謂何實冀今顯揚以爲翁榮耳向使棟守三尺牖下足不越其鄕旦暮獲定省嬉笑翁側問衣寒暖與飲食甘旨依依娛戀然特閭閻小夫之孝有所謂顯揚否乎若是而能慰翁惓惓教子之意否乎翁行不必爲戚戚也棟今以文墨踐華要將有功業著於上下異時年勞旣及貤封之典行將得之棟且衣錦歸拜翁堂上翁亦烏紗峩峩與酡顏相映於時賀客鱗萃鄕閭嗟嘆以爲盛事棟而如前所云寜復有此翁行不必爲戚戚也翁其樂飲此酒哉又祝曰由大江南至京師不啻千里跋渉險阻若在天上翁歸願布帆無恙彊飲食自愛度抵家候正麥云揺蕩際天新醅初熟稚子嬉笑牽衣鄰翁來慰行役便可割鮮具醪一笑濯去塵土談說都下事聴小娃嗚嗚作越吟如是以優遊桑楡耳翁其樂飲此酒哉祝旣已復謂翁曰右蓋爲別者之常談而復有進是可以爲相翁者翁願聞乎曰諾古之君子居布衣而能善其俗若陳太丘王彥方者皆惇徳勵行以化導其鄕人其名至今烈也翁亦肯無譲斯人矣乎某聞翁雅好恬淡不樂聲利繼自今益懋古道毋輕出戶絕官府愼勿與交口不言公家事課耕訓讀暇則攜朋拉儔命剡溪之棹尋王子猷故事髙風懿行爲鄕閭式使人稱爲賢封君若是何如翁笑曰識之矣時棟方緝諸送行什因屬某次第其語綴於末簡

送張都事虞咨序

張君虞咨甫以考績來也浩然乞歸休二三卿大夫旣畱之不可則相與嘆曰出處之義君子大閒也卽非輕去就愼名節不酣溺於富貴者尠克無媿中世士大夫以官爲家嬰祿位而忘鄕土昌黎韓子嘗是嘆矣不獨今然也則有能超常情而獨行其志者可不謂賢歟夫自兩疏見機世之言退休者率擬焉楊巨源之去退之所以嘉與之者其言可考也巨源之去視兩疏虞咨之去獨不得視巨源乎哉然禮稱七十致仕楊當解組時及七十且其時事又有可言者則其去固也虞咨精力壯彊以才行勞勩爲當道者奬知尊官厚祿可循資而得太平之治方日益隆盛內外之士揚翹舒英以承藉光寵者何可勝數也而虞咨乃獨去之決乞身於彊健之日勇退於急流之中鳳舉鴻冥棄祿位猶敝屣若虞咨者可不謂尢賢矣乎嘗聞文獻家之子孫能世其家者非専専於珪組之傳襲也在世澤之相承風聲之弗墜其行事庶幾有先公之美焉昔者虞咨之先公莊簡公以碩徳重望位大司馬保釐南都朝野倚毘而引年懇去爾時髙退之風傾動海內朝廷下璽書褒嘉完名全節之語逺近傳誦至於今不衰虞咨是舉抑可謂無忝先公者矣聖君賢相嘉恬退以抑競進虞咨時由府都事陟鴻臚丞其典盛矣吾黨欣慊乎君之歸者烏可嘿嘿耶乃各爲聲詩而屬承恩爲之敍嗟夫兩疏之事侈於太史楊之去與疏並傳者則以昌黎氏之文走豈能爲前人復以張大乎君耶特於君有世講之好誼弗可辭庸敬從諸大夫受其說而執筆焉

送董世康序

昔我先君子雪岑先生以明經授徒及門士甚眾皆一時才俊之士而董氏昆季其尢傑者也其仲氏叔氏旣以髙第爲少廷尉爲郡刺史季世康玆以鄕進士得河南磁州守識者猶以其小就惜之也於其行也索予文贈之嗟夫諸君子贈言之意而豈徒哉誠欲爲世康益也卽欲爲世康益則諸君孰非能言者且世康尊翁昔以名法從聞於時而仲叔亦嘗振厥休聲世康徳於父兄者足矣何假予言爲然必欲予一言者豈以其能誦說先君子之訓乃世康所樂聞者乎請少述爲世康告先君子昔筮仕深沔擢部屬晚知延平其操存施設固非予小子所能盡知特嘗見其書壁曰勤以補拙儉以養廉恕以得民愼以免過嗚呼世之優遊以廢厥職與貪饕甘喪其所守者孰非以怠以侈故而嚴刻悻悻自用者尠不至敗事則守官之法寜有出四言之外哉蓋勤則事易集恕則民易親儉則無妄求愼則不妄動率是四者則於政也幾矣先君子用是歷官廿餘年不大獲戾於上下持公論者多與之此固諸君子所知者走豈敢誕哉世康自髫年侍講下其爲人溫厚檢飭無惰志無侈心卽其所養豈有所得於先君子之教矣乎今日初政亦何俟他求從事乎此而已矣世康其行哉因其所已至充其所未至則磁州治矣世康勉乎哉家庭之訓與諸君子所欲言疑亦無出此者敬用爲贈世康以爲何如

送侯大夫詩序

凡侯牧三歲一入覲京師制也侯牧缺或始視篆則佐貳代亦制也明年丁丑爲今天子正徳十二年吾松別駕侯大夫當行於是鄕搢紳士議所以爲言以贈大夫者或曰大夫下車來視公事猶已事贊佐治理者不可枚舉繼值守兩缺攝守事幾二載凡躬省視而勤民隠者固可歌也或曰松之民病矣農病於不得耕女病於不得織■﹝畝犬﹞畆病於水旱而不得獲閭閻病於流離而不得居大夫咨詢訪問而乳哺醫藥之吾民自是少蘇其惠溥矣或曰松未始有書院大夫昨奉臺檄創是正學之院也擇俊髦業於其中而廩餼之時勸督之是松未始有者而有之自大夫始不可謂非大夫功也或曰棠溪有院實大夫聴政之所玆將入而羽儀天朝矣遺澤在人寜無甘棠之感乎於是以爲詩而復各敍其所以間以示予則沨沨乎諸體略備而其言皆美而無謟信而有徵嗚呼諸君子可謂善頌矣夫別駕古治中職當刺史之半所謂與刺史同宣王化參校政事短長利病者也是其於郡何所不當究予常怪白樂天爲司馬廳記謂爲散地冗職若可不視事故政成非其功政厖非其罪而可自放於山水詩酒間噫何其謬也予意樂天有激云爾不然則是教世之怠厥職者皆得以非已職自諉或曰姑待職是者否則曰懼侵官也於是美食安坐視郡治與否若於已無與其可哉侯大夫敏於從政勇於爲義居常協恭贊襄於凡所以厚民者得爲卽爲而又適值缺守故其政之所就可歌而詠者不止諸君子所言而此則其大者也嗚呼是亦可以獻天子矣方今考課公明治績如大夫必將茂膺顯陟大夫才猷卓異予嘗侍大夫論議知其可獨當一面任者大夫勉之毋但以佐郡功自足也

送節推詹君詩序

環數百里而爲郡輔守以治理者莫重於推佐有貳有倅而曰惟推重者何推所職者切守事也凡郡事孰非守事戎賦類旣責成守可弗勞而獄訟之紛至沓來動輙紙盈幾守不得辭也固不得一一躬讞鞠也伸紙覽可否摘十之三四與疑卒未易決者付於推推得以考其情而曲直之與守參較枉撓以擇夫當則推之所以輔守者是不切歟夫推秩僅七品而環數百里之民有不得平者率平於推其任可以死生人數百里之民莫有寃抑不得伸者郡始用治則其輔守以治理顧不重歟然世之職是者每易之謂一事也非若守令之萃百責嗚呼刑者民之司命刑茍罔中則無以戢姦慝而當人心環數百里之民皆將腹誹口議囂乎其不服卽使戎賦或少愆不至若是病治也則刑烏可以易耶以爲易者茍於從事者也是故恣肆忽略罔旣厥心刻忍者旣戾乎欽卹而過寛者又非明罰勑法之意甚則懦以威敓貪以賄敓弛罪廢法縱惡豢姦亦曰吾欽卹云耳不亦謬哉民乃大懟而政用是厖則何用其輔治理也樂安詹君東魯職是於吾松也究習法律以勤愼自將予每接其論議蓋眞知所重而不茍焉者嘗曰法者天下之公予愼守耳其曷敢私故恆以不能禁姦植善爲已恥及夷考其政則悉如其言蓋君遇事精審如蘇子容勞瘁不倦如韓稚圭愨愨乎其自信侃侃乎其固守而其淸苦之節不肯毫髮自污操三尺牢不可動𨿽貴權家不少假借至苞苴請托之事無敢闖其門焉用是姦慝日屏而善良得以自立嗚呼若君者可謂能於其職而無缺佐理者矣予嘗觀唐宋名世之臣多有起是當大任建偉績寕知君不然耶異時有操三尺立廟堂佐輔明天子斷大謀議大姦慝其必君也矣玆以三載獻績北上諸鄕大夫士賦詩爲餞謂予與君同年也宜爲敍故不得辭

安耆會序

安耆會者何吾定庵曹先生與諸大夫士林下之會也安耆者何康髙年也先生嘗致書牛馬走曰吾儕老矣老者志欲求安吾幸與二三君子遭時盛明謝絕人事攜朋命侶用締斯會一觴一詠逍遙餘年是誠可謂安矣吾子其謂疇所賜也至於禮以相防也欲以相戒也中徳以相作稽也則又吾老者所求自安而無媿者故以安耆名會吾每思洛社故事俱有敍述之者故去今𨿽數百年而猶彰彰若前日事吾不敢僣擬昔人然而所以適其適者則今亦古也惟吾子有述無俾是舉無聞焉嘗讀王制見先王養老之政之詳且備也聖朝法古爲治優老以佚至大夫士之老而歸者卹典尢厚夫治世之民安以愉亂世之民窮以戚桑柔之詩作而歸田者悼然無以安其生則諸大夫士得以享其蔗境之樂者夫豈偶然耶先生之言所以感上恩者深矣抑聞履榮名者尠壽考混俗累者蔑髙致吾松素號多賢先生以耆年碩徳終始一節四五大夫髙情雅操志趣相孚眾君子固亦好徳樂善者而相爲侶以樂衣冠偉如笑言溫如休休於於雍雍衎衎春風和气滂動於樽俎之間見者謂爲太平盛事昔昌黎子嘗病人言今古人不相及是會也吾安敢謂今不及古耶至於賡歌疊詠以侈上恩交箴互規以崇晚節歡忻怡愉優柔惇厚吾又安敢謂古必盡同於今耶夫洛社之會所以若是彰彰者以賢也卽使序弗作寧至無聞諸公旣以道義倡斯會則自足以托不朽而何俟不腆之文而遂使不腆之文並藉以傳後則豈非予小子之幸哉諸與會凡十有四人見各詩下故不具

送侍禦沈子公先生

春秋大義公天下其於褒貶予奪之際審矣是故不知春秋者不可以是非人是非本於人心而合乎天下通乎萬世春秋是非之大者也昔者孔子曰吾之於人也誰毀誰譽如有所譽者其有所試矣夫聖人無不試之譽則寜有不試之毀耶春秋之法或因事以誅心或卽心以論事褒不易也褒必當其善貶不易也貶必當其惡故惟無褒也褒一言而天下萬世信其善惟無貶也貶一言而天下萬世信其惡若夫寄耳目於人隠度疑似無灼然的是之見而茍於甄別者大戾春秋之hi矣故曰不知春秋者不可以是非人言責者亦將以是非人者也是非人於朝而天下觀聽之則其致審宜何如也是故是是而非非謂之同隨是非而是非謂之異吾惟亦審其實而已矣天下豈有無實之善惡哉得其實而是非之則且帖然服俯然黙矣人言可以代已見忖度可以附眞知縱口肆意漫爾而言而曰吾於其心耳則天下誰不可是非之人耶執途人而曰途人可也執途人而曰此賢此佞天下誰復信之是非不明人將受其黮闇𨿽特立之士不以此爲戚忻而豈彰善癉惡之旨哉嗚呼言責者是非人者也是非當而榮辱隨否則人亦得而是非之矣可不愼與子公先生通春秋之學者爲人簡重沈黙思慮周而察識精玆有言責嗚呼吾知其必能審是非者也必能榮辱人者也必爲人是而無非者也

送顧鴻臚伴送夷序

火篩部人逺慕化願爲中國民陜西守臣以歸闕下天子命處之廣東令所司遣人護行復選通事一員充館伴之職蓋循舊制然也於是鴻臚舎人江陰顧君民懷膺大鴻臚之選奉命以行民懷之外舅職方張可齋屬餘言爲民懷贈予不獲辭則從而告之曰君知玆行之由與所以無負於玆行者乎夫逺人者於吾王化不足爲有無明矣然而賜賚之館餼之處之善地護送之其於道理豈欲爲太平觀美之具也哉誠覆載無外之仁惟恐一物不得其所耳夫待逺人如此則其於中華之民宜如何也聖人之仁篤近而舉逺先王之政詳內而略外然今中原數千里以及吳楚蜀越之間竊弄鋤梃連年不靜至動大眾髮櫛而苗耨之何哉吾以爲民非得已於亂國非得已於法徳意之未宣義信之未著其必有任其咎者矣君玆行也道中原吳楚之交以達於閩廣萬里之逺其接於目而動於心者眾矣將必問而得其由也爲我以逺人之事語夫蒞民者督兵者曰彼之慕義尙然豈民皆頑於彼者乎吾君之恩洽於逺人豈忍於本爲赤子者乎向嘗下撫諭之詔慈祥惻怛之意昭然見矣未聞有解去而自新者則有司者之奉行果皆盡其心乎龔遂張綱之策可施於古不可施於今乎其所誅者皆盜乎所未誅者可勝誅乎蓋非有識之士而聞之鮮不以爲迂者惟吾子可以斯言告亦惟吾子可以告逺人而使之信也宣上徳達下情察俗善惡與政之得失凡以王事在外者皆其所有事也果曰有識則豈可以一館伴之職而拘之哉至若道經故里入覲髙堂以罄天性之歡壯觀山水或發諸吟詠以冩一時之趣此亦公餘之便而人皆爲君羨者𨿽然余所懷者獨有在故弗詳焉君之往也其能以余之懷爲懷也乎還之日其又有以慰余之懷也乎

送楊季玉入太學序

成均萃天下俊髦多道徳文章之士楊子樂取友而篤問學玆欲就是卒業以愽大其聞見吾知其必有得也夫古人尙有擔簦負笈南走吳越北走燕薊以求友者矧玆無逺適之苦會天下士於從容接席之頃其所得不旣多乎然吾聞之器必虛也而後能容鑑必明也而後能照取友亦有道矣楊子勉乎哉毋介而倨毋和而諛毋訑訑以爲足毋諾諾以爲是吾見楊子之大有就也楊子勉乎哉若夫登髙覽勝弔往事而激壯懷進修之餘可以慨然而賦矣

壽鴻臚丞張東園先生序

東園居士謝事歸且四年益飭舊居崇石爲山引水爲池葺茆爲堂日與故舊陟降笑傲於其中飲醇烹鮮醒而醉醉而歌夷愉恬和無怨尢促迫之病顧客言曰樂哉客有進曰君曩參督府以才敏聞方日卽向用而君歸矣少須當不止是意君且悔而毎自云樂夫豈情也居士愀然曰客亦知夫世事寕有不盡者耶夫大官崇職榮矣然獨能長久存歟且吾聞曽子曰不安貴位不懷厚祿吾藉先人遺休一命猶懼弗堪而更何所冀也且客亦知所以樂乎吾語客人孰不知退退以眾誚羣怒與不知等耳吾曩歸實企兩疏非以擠擯故上荷超秩由府幕至今銜下爲賢大夫士奬與假寵者甚至是可樂也夫歸休爲林下之適貴及彊健使及耄且病何有於適吾玆幸未甚老而又蔑所患若得與客追逐乎山之巓水之涯暢飲酣歌開口大笑是又可樂也吾方以世俗事畀吾子植嘉蔬美果蓄鮮豢肥多植以醸酒日與諸君子夷猶於東園之東以樂其樂而忘吾老焉耳而又何疑正徳丙子居士壽六十一九月七日爲初度復置酒會客客覽菊英觴居士且歌曰采采者菊兮日之精舒綠葉兮粲金英堅晚節兮發寒馨類幽人兮抱孤貞渺予懷兮何極仰千古兮淵明采采者菊兮與甘榖同和气攸萃兮靈液潛通我愛斯芳兮有益壽功再泛兮再■﹝奭斗﹞舒長嘯兮海天空祝君齡兮何似與南山兮比崇於是居士欣然而笑曰有是哉吾且與子飲酒

送陸希哲赴臨江節推序

君子欲有爲於天下以信其所學固弗屑於小用然有義命焉天之所以與我而不可易者之謂命事之所當然而不可已者之爲義君子安命知義則於出處得失之間固不得不少降其志而不以小用爲嫌者矣嗚呼知是說也其可以論天下士矣吾友陸君希哲甫早歲舉鄕試髙等主司刻其文示天下其邁奮踔厲視天下事何不可爲者然七舉於禮部皆弗利於是嘆曰吾立志非不逮人吾致力於學者未嘗敢後人而不偶若此命也命懸於天吾其敢與天爭且士之爲學欲爲世用吾弗及是彊盛以自見卒之時去意沮𨿽欲勉焉亦難矣是則厚自爲而有負於明時也君臣之義吾又其敢忽諸且人顧自處何如耳是區區者誠亦何足較於是就選銓曹銓曹才之授以臨江推臨江蓋劇郡也君喜曰是亦足爲政矣旣領檄便道歸予亟見之接其論議則泰然靡弗足也惕然若有懼也嗚呼若君者誠可謂安命知義之君子矣充命與義至類之盡則其善何可量而異時所就蓋必有大可述者而非徒茍爲利祿而已此固徵於君之志與言而可信其必然者予故樂道之以爲不知君者告若推之職主明刑以致之民者於民爲甚近而爲任甚不易必能審而後可以折獄能愼而後可以逺姦惟公也而後足以服人惟恕也而後足以得眾故患弗能審弗患情僞之難知患弗能愼弗患憸壬之吾伺患弗公也弗患頑梗之弗率患弗恕也弗患民心之弗戴此凡爲政者所當從事而尢推之所宜知者也敢並以爲告

送吳舜弼序

吳子候選銓曹旣得金華之節推予聞之喜曰善哉吳子之克舉是官也或曰推之職亦艱矣合千里而爲郡獄訟之至紛錯旁午而其爲情巧伏詭匿非彊察有智術機械者莫或勝之吳子𨿽賢文學士耳於前所謂恐未必有也曰其爲人也誠而能恭天下之事莫貴乎相感而莫病乎相欺民之僞滋極矣獄訟之伏匿轉變不可窮詰者詐勝也天下以詐來而吾復以詐應出私智小明以鉤摘隠伏爲已能幸或中焉謂私智小明果足以辧事矣乃益是之務而下之人亦自咎其計之弗工也益思以詐自飾上下日趨於詐卒之合於一郡千萬人之詐以爲敵而吾之術窮矣惟誠可以通天下之故可以燭天下之情蓋誠立於豫而明靜生焉明則不昏靜則不擾由是可坐照百僞且感化之下固有不忍欺我者嚚訟可息民徳可正誠之用大矣吾又聞天下之善自用者狹而取諸人者裕夫郡有守有貳有倅推皆得以師資之吾聞金華守歐陽大夫者醇篤怛明君子長者也吾子之質似之玆行吾知其必有合也且吾子信恭矣恭則能下人而歐陽大夫與二三君子固皆久於從政明於治人者吳子將於是而觀法焉質所疑焉則啟迪教詔當不爲吳子靳輔其不及而通其所蔽刑之失中者尠哉誠則宅心平恭則聞善多宅心平則民日附聞善多則智益明率是道𨿽聽天下之訟可也而何有於一郡卽無所謂明察機變者於吾子何歉焉言者謂予言爲迂笑而去未幾吳子行因錄以諗之吳子曰或者之言固無也子所語亦無也𨿽然吾知擇矣請從事所謂誠與恭者勉須厥效以信子言之不迂

送邦伯諭惕庵奏績之京序

內江諭公守吾松之三載以獻績北上郡博彭君錬命其弟子員蔣生相唐生鎣過予請曰惟我公之蒞松也其宏才偉識凡所施設固非淺庸者所能具陳至其加意乎學校以作興人材爲已任吾黨飫公之徳多矣庸丐執事者一言以暴吾私余惟自先王久任之法廢而凡爲郡若邑者視其官猶傳舎澷爾而來漫爾而去而於其所以爲職與夫民生之休戚漠然弗介之意豈惟則然而因以濟其私者有之嗚呼柰之何欲吾民得蒙至治之澤也昔公之下車也適松民凋獘甚公極意撫摩復疏便民者六事於朝余固知其勤民之心甚篤比余以休假歸求其所以爲政者則凡於職所當爲與分所得爲者爲之必力不以艱大阻若所謂加意學校者則固其一事之善耳夫以公之盡心於民如此固非茍且補塞於一時者而吾民安公之徳政其所以戴公者蓋亦將終身焉玆行固早夜惴惴惟亟來是望然國家崇報之典弗専爲一邦計則公其遂畱中矣乎昔漢宣帝有曰太守吏民之本數變則下不安業久則民服教化帝於是識治體矣故漢世任人最久其有治理效者輙褒以璽書賜金增秩末遂入相者有之是故後世論得人者稱西漢焉誠使因公之賢昭示顯陟再屈臥治以須其政之大成則豈惟吾松民之幸哉某以散地且病歸無以與乎考績之說因彭君請而僣述此若公之才自當爲天下用者則固其所而不俟區區者之諛也

金門奏最詩敍

太守諭先生北上獻績余旣爲久任之說祝公亟來矣諸卿大夫復裒贈言若干篇屬余曰維子有述贈言固也必諸大夫無所私於公公不以私受諸大夫譽夫然後可諸大夫曰維子是諒諸大夫鄕之彥碩序述孰非能者而必於鄙人是屬諸大夫曰維子則史嗚呼古之作史者必爲循吏立傳夫循吏之所以當傳者豈非以難得故耶西京二百餘年可傳者僅六人範曄所書者倍之然求其實巳弗西京若矣則信乎其難也吾松𨿽鄙邑而不乏賢者辱臨之然求可擬古循吏者亦罕矣是故或失則縱或失則察或失則略或失則刻或失則繁或失則激斯固賢者之過而他且弗與焉則循吏之難不難也公巨人長者也而又優於才敏於識故其爲政信而弗泥寛而弗察簡而弗略法而弗刻詳而弗繁淸而弗激嗚呼若公者將不得爲古循吏乎作史者將不在所取乎余非史才也而濫與其事誠喜今有循吏如古也夫於難得者而幸得之如之何弗喜且諸大夫不以私譽公公不以私受諸大夫譽是皆可喜而可書者異時執筆東觀從諸太史後請得修錄之諸大夫曰善維子之言是質

金門奏最敍

贈言者費辭則近贅屢頌則幾諂若是者世有徵焉無有也受言者有不容盡之美贈言者無過情之譽有不容盡之美則辭必費而義周無過情之譽則頌𨿽多而事核夫如是又何贅與諂之足患然亦難矣太守諭公行餘贈言且再矣而鄕進士諸君復以爲請嗚呼公之盛美𨿽髠頴未易罄也而余之蹇拙者則曷以爲辭然必以蹇拙者道盛美則言之也常不及庶幾所以謂弗贅弗諂而可徵者昔余初識公於都下也見其肅然以嚴如崇山峻嶽有莫可扳附意比余以休假歸進謁庭下見其薫然以和若曝冬日灑然以淸若飲涼颸使人可愛而可親聽其言也則侃侃之論視天下事若無足當其意者至於論古今成敗人物臧否則如倒源泉而出金石察其政則寛大而簡易慈惠而公平𨿽不見其赫赫震耀而民之涵濡其徳化者若戴父母又嘗卽其外而窺其心則明白洞達略無棘態而拳拳憂世之志有古人嘆息流涕之風嗚呼肅然嚴者節槪也薫然和灑然淸使人可愛可親者徳與度也侃侃之論者學與識也寛大簡易慈惠公平者政與才也明白洞達者與人之誠而憂世之志則與國之忠也蓋余之所以得乎公者如此諸君所見意亦無出於是乎顧余方以得從公遊爲幸而公又升去矣誠不能無介然於懷則諸君之久於周旋而沐公之誨者其眷眷不能已之意又當何如也故錄此爲送行序

楊伯玉先生任四川憲副序

天之所與我者豈徒然哉天之生賢出一二於億萬之中付以剛大之气畀以明敏之識縱以通達之才非私之也將以天下責之耳天固責之而賢者固諉之怠焉忽焉且退托焉且遺世以爲髙焉是謂棄天棄天者無義古之君子灼知天生我之不徒爾也天下之責不可必辭也直以身任而不爲過是故慷慨於隠居求志之時周施於行義達道之日非爲利祿也正以天之生我我之所以事天法當如是也惟其世不吾與則有納履而退耳不然則詎肯自阻甘置身於無用之地耶嗚呼必如是而後出處之義可無憾矣吾鄕伯玉楊先生早歲卓犖負大志識敏才達尢以持正聞先職水部貴戚有撓其法者一無所假復疏聞罪其家奴數人士論韙之職光祿數以執法忤巨璫日與面折可否剗革宿獘羣小胥怨以中傷之逆瑾擅政竟以罪左遷瑾敗始復起揚歷內外隨至有成績而在瀘州與西廣尢多保障功去歲秋以進表北上浩然有歸志銓部弗可飭遣益急洎便道歸省復欲抗疏而新命下猶鬱鬱若不釋曰吾倦於仕矣初志不可但已嗚呼世有旣耄而猶競進不知止者視先生固當媿死然先生之爲計則又太早矣古之君子以身任天下者吾未暇逺述若近時李忠定張忠獻二公非人豪耶彼其困頓流離屢瀕九死而與國之志未始少衰聞命卽行隨試輙力鞠躬盡瘁以迄沒齒二公豈貪位者倫耶其所自信者審矣先生平日所自許要不在二公下矧遭時盛明駸駸向用而又精力彊富可以有爲顧乃斂手求退竊未敢爲先生許也矧西蜀當久冦瘡痍者甫起則所以乳哺而安全之者正賢者畢力之日先生行矣懋建勲績使朝廷無西顧憂然後徐議歸計未晚也某不佞辱先生以知已視謂可與言出處之義者故敢以出處大義爲先生陳之若曰是勸先生溺寵利也非急流勇退人也教人以自詭計也則豈知予者哉

送浚川王先生敍

砥廉隅操危論挺挺卓卓一遇屈抑靡然喪守琢方爲圓揉直爲曲涅白爲緇脂韋突梯伈伈俔俔降心俯首舉平生而盡棄之此鄙夫齷齪者之事也砥廉隅操危論挺挺卓卓一遇屈抑索然阻拂然退謂一朝之淸名一事之義气足以蓋其平生悻悻自好潔已以爲髙恝然於天下事此狷隘固執者之事也砥廉隅操危論挺挺卓卓其遇屈抑弗變弗挫怡然順適樂天委命浩然之气淩蓋萬物而區區爵位之崇卑不少嬰其心屈之而愈剛抑之而愈銳郁之而愈明隨吾分以盡吾義𨿽困窮淪落而其中之耿耿者如一誠不敢負天之所以與我我之所以奉天者此君子大丈夫之事也嗚呼鄙夫齷齪之事吾不欲爲天下士望狷者之事猶及見之乃若所謂君子大丈夫者吾方求焉將欲與之涵濡乎道徳之歸考索乎天人之故以極乎聖賢之用心行事而未得也儀封浚川王先生子衡蚤歲登甲科讀書中祕拜給事風采隠隠動天下坐忤逆瑾左遷瑾敗擢侍禦與當道齟齬復左遷蓋自登仕版者十有七年而屢起屢躓何其進之難也而先生處之甚泰故其兩在臺諌以正直聞兩在州邑以循良著其踐履之貞旣不以夷險變而度量之宏偉亦不以艱虞阻嗚呼所謂君子大丈夫先生其人也非耶今年夏先生自寧國尹來爲吾松別駕予始得拜先生則徳容偉議令人鄙吝之意消私心竊自慶喜而先生亦不我鄙夷也再閱月有命擢先生僉憲視學蜀中予方重惜其去欲綴言爲別而先生亦曰子必有以惠教我予缺然不知所以副也嗚呼先生蓋嘗與予執手三嘆謂知已之難如譾薄詎敢自附於知然亦不欲自外故敬陳先生之出處而余則不敢以瀆若夫貫始終該本末任重道逺一息不懈者仁之所以至也消息盈虛之機屈伸進退之理天下之故微矣渾然玄同不膠於故不滯於迹與世推移而不失其正聖賢之用心行事亦可得而窺焉予不佞敢並以是獻先生以爲何如

文簡集卷二十七

●欽定四庫全書

文簡集卷二十八

﹝明﹞孫承恩撰

○序

采蘋舟詩敍

事不揆於道名不稽於古君子有述乎無有也揆道矣稽古矣言焉而弗文義焉而弗昭君子有述乎無有也君子樂與人爲善而又必愼所以與人者若曰弗辧弗擇羣合眾附以成人無實之譏君子無之太守崇仁吳公以舟惠我定翁曹先生也且倡爲采蘋之詠先生有槪於衷因以名舟按詩言采蘋備祀事不用於嬉春釣月而用以給祀事兩公之意逺矣哉於是邦之搢紳士賡和繼作先生裒成一卷授承恩俾爲敍承恩竊聞之禮也者人之所以生也禮莫重於祭自夫祭之禮廢而人始有背本忘親者邦君有化民善俗之責故當爲之教以興民行焉而所謂教不在嚴立法式亦每示以意向而巳然非得志同道合之士以耆年碩徳爲鄕邦望者勸相於下則倡之而無和推之而無應道且孤矣夫古之君子進不得大行其所學以淑斯世退而思贊助邦君之政以化導其鄕人記曰修宗廟敬祀事教民孝也則所謂躬行首率以爲鄕人效法之地者固君子分內事哉我定翁先生以淸節雅操髙一世允爲吾人式勸相贊助公不於先生是望則誰望而謂非先生事哉非公無以知禮之急非先生無以成公之美公與先生兩賢哉嗚呼舟未始有名有之自好事者始彼其競侈麗飾誇誕所以蕩心志而娛光景者不過爲吾人嘲戲之資采蘋之義於古道則協矣而況張之以諸作鏗鍧炳朗使讀之者油然興起其孝思之心且將因是盡復先王之禮以挽回隆古之盛松之文獻實在焉則承恩𨿽欲無述亦烏得而無述也

送給事倪君令任丘序

曩予在朝聞咸寜倪君公在職諫垣多美譽後予得告歸未幾君外補嘉善丞給事淸要丞職卑且冗君又髙蹇雅負气予謂君當不能無幾微不樂意嘉善於松爲接壤地故予得詢君之爲甚習則知君方且益自奮勵勤於治理若厚風化正人心尙賢興學愛民澤物之政不可縷數至所經畫必欲爲宏闊逺久之計非時俗之規規目前者比而其剛明淸肅百度斬斬豪姦不敢喘息善良者恃以不恐嘉善一邑也隠然若重邦焉夫人之遇事必樂則盡心而不茍否則厭棄弗暇疇克以抑鬱無聊之心而自力哉君之不茍於丞非樂之爲是則其觀是非毀譽得喪爲何如予以是知君之賢爲不可及而竊媿諒君之過也今年夏君以部使者薦擢任丘令治任將行司訓吾松沈君子敬使弟子員蔣嶽致其鄕大夫士之意需予贈言於乎君其自此升矣夫古之任相者先授以民事凡以天之立君與君之命官爲民耳而非身親之則莫能悉令固親民者昔人有恨不得爲令非欺也倪君曩在諌垣𨿽賢且才而於民瘼未必一一知丞之屈其殆吾君相用人之微意乎君今於民瘼可謂悉矣吾嘗觀君所修嘉善志於凡利民病民者莫不探索其故而詳爲之處丞輔令𨿽無所不當問而猶不若令之得自専也自今其益罄所欲爲者以澤任丘之民乎以一邑槪天下可知也異時益受寵陟位髙而澤易流天下之民其將被君之澤乎君行矣勉乎哉予不佞願執筆書名臣後不特爲循吏而已也

疏鑿功成詩序

吳爲澤國水匯而土卑久雨水泛濫無所歸甚者蕩爲巨浸歲則大歉時其疏浚瀦泄有所此時政之甚大且急不容後焉者也故吏玆土者有専員以蒞其事然亦難矣蓋役大則傷財動眾則召怨或是之懼而茍焉以塞責則又徒費歳月而終莫之益謂之難固也解州曲君伯玉以名進士自部曹爲松倅實専玆事考求其故而興嘆曰天下事豈有卒不可爲者亦惟人耳正徳戊寅春亟請於郡伯崇仁吳公從事焉議旣合則大召徒卒躬督勸之十夫爲圩十圩爲塘而皆有長界地而治標其名以志之聲金鉦以齊約鉦一號萬揷鱗次鉦再號萬揷齊作波委云屬而斬斬無敢嘩者時出健卒騎而馳號於眾曰毋怠力毋易事視其勤惰而賞罰焉浹旬而事竣若橫泖淞塘靑龍之屬號湮塞久弗治至是亦就緒防必崇且厚疏必深且闊至支涇曲港亦掘淤鑿塞小輸大受何其速也蓋君以明敏之識而又確於行以通達之才而又勤於事措置有術故財弗傷勸相有道故民弗怨深浚而大治故功之多於前乃如此天下事信不在人哉嗚呼方役之始也見其志銳而闊也固羣然議矣洎其法善而整則恬然服功速而益多則釋然喜曰前是未有此任事者之貴於斷所謂可與知者道者此耳於是吳公作詩美之鄕大夫士咸屬和之君特裒成一卷丏予爲序昔者古人之言治也六府三事旣卽敍矣又謂久則易懈且弛故復戒之董之而又必曰勸之以歌曰俾勿壞誠以與其彊而持固弗若順而道保治者法當如是也今日之什作者視古𨿽有上下之殊或流傳無已職是者得而考觀焉而吾民亦常竊詠歌之時省弗替於古人保治之心亦庶幾哉是則詩之大者所在而予之所宜書者也故述以弁於卷首

壽郡伯吳黃洲敍

四月廿又四日爲黃洲先生初度諸鄕大夫謀所以爲先生壽者則來謁予文文易耳然壽夫人易而壽賢士君子難蓋其識見異而志趣卓必求稱其人者而凡諛辭腐說一無用之昔李委作鶴南飛曲壽坡翁譜笛吹之聲縹緲入云漢遂爲後世美談先生坡翁儔也如是壽先生始稱而委辭無傳諸大夫有見者乎無以則有一焉惟先生治松且二載厚澤深仁覃被二邑至以道義與士士飲其徳尢深夫古詩三百篇多出里巷田野之夫聖人筆以爲經今環千餘里內山童野叟喜遇玆辰欣欣然相告舉手加額曰願我公千百歲壽有歌有謡意其言皆眞切可取而諸大夫又皆能言必有超然遺俗之趣是合諸大夫之作與野人之言可以壽先生矣而予又何媿言之無以與規規求古人乎吾將采而緝之與諸大夫攜酒升先生之堂歌以侑觴致再四祝固區區邦人之義也𨿽然先生今甫四十六耳其綿逺之算浩乎如方至之川不俟言者而吾輩乃欲效僕僕之勤於其側無巳太豫見先生夙夜勤民𨿽其曠懷髙興不以政治廢然不宜屑屑爲是混也予意先生自是位與壽日增天下當有壽先生者至功成身退從容暇豫福履康寕某亦倦仕歸老林下每歲與諸大夫扁舟渡大江從先生於黃洲之上盡出異時諸作擇其可譜於笛如南飛曲者吹之一曲一觴旣醉且舞倒冠落佩放懷自得靡有拘系濯淸猗弄明月遺世獨立飄然如在閬風之岑一洗千古俗气豈不快哉諸大夫其許我乎

陸壑生春詩敍

陸壑生春詩者吾松鄕進士諸君子頌禱吾郡侯吳公者也公勤勞相民謂松數被水患頃大事疏浚厥旣底績諸君子謂當有聲詩以播其美而又適值公初度托物連類並以致壽考之祝者夫六義之旨淵乎微矣說詩者詠嘆淫泆辧析於幾微以擇夫當弗敢易也諸君子陳義則富創號則美矣無乃淆六義之旨歟間嘗請而讀焉則秩乎其倫之析也昭乎其義之著也其可謂善言矣於是諸君子復欲得予敍諸首旣不獲辭則推其意而言曰夫春者天之所以生物而人之所得以爲心不可頃刻之間者也頃刻間之則疵厲得以姦之矣是故其擴而被之物也薫蒸醞醸滋液滲漉凡幽陰邪沴舉消釋蕩滌於祥風淑气間其斂而萃之身也充塞渾融晬面盎背元气沕穆洋溢凝固被之物者仁之著萃之身者壽之源是人心之所以能通乎造化而孰非吾之所自致哉刺史職撫育民生使環千餘里悉吾之春浹洽之地至其含淳茹和充積盈溢是則合人與已一气流行而疵厲莫或姦之則民之沐浴吾仁而吾之眉壽難老亦固其自然者諸君子頌禱之意無乃出於此耶某不佞嘗習聞儒先緒言而得夫春之說如此卽未敢謂公能然而推其理則固然者故敢述以敍諸君子之作

贈郡伯吳黃洲謝政敍

黃洲吳先生守松之四載邇以受不韙名將委其政以去承恩與吳子道義交方訝其何以致是吳子雅負志節必不爲齷齪闇黯不韙知吳子無之而今時所謂公論者率視銓司則吳子亦何以自解也吳子性伉直自信不肯伈伈低下人其獲戾將以是諒然則罔爲吳子歉而又卒不得以一人意廢時論然求其實卒莫顯然有也竊重爲吳子惜莫或爲一雪之而郡邑庠諸士子以其師之命來屬曰願一言以白吳夫子之耿耿也承恩乃喟然曰噫嘻吳子不得以是自解乎哉論人者不可以一說定也且吳子亦何以耿耿也是非臧否之辧紛糅轇轕也久矣愛憎障所見而毀譽生由是臧否是非競持角立君子之自處旣不徳色於譽亦不戚戚於毀而惟求無怍於其心心者吾之所自知而迹或不能以盡合者也反之心而無怍則可以明對天地幽質鬼神𨿽或詘於此而卒得伸於彼𨿽或蔑於暫而卒得白於久此君子所恃以無懼者而他則曷顧焉然則吳子亦惟求之此而已矣吳子之爲人其行與事有少過差與否諸士子不爲吳子諱至於其中之所存則固得之深矣諸士子肯私吳子哉蓋學校亦公論也吳子持是亦可自慰矣而何耿耿爲也専任已者多禍害鏌鎁固器之利用弗愼斯缺折矣吳子以之智則能慮微巽則能逺害返往不虞以迄自損斯則吳子之過其過此而巳然君子不之過也吳子又何以耿耿哉吳子行矣吳子素有志道徳之士視利祿固甚藐也嘗欲謝塵俗累卽黃洲之勝退而修焉以講求聖賢治心之學而出其餘力馳騖於古作者事玆行亦且遂矣吳子不旣樂矣乎卒不能無少介然者吳子自信猶未至也而二三子秉公論以張之益以壯吳子之气其爲我謝曰是耿耿者亦旣可以釋然矣

怡菊詩序

嘉定童君遜之挾風鑑術交諸大夫士久矣其言人休咎多驗頃特扁舟訪予於九峯之下過有期許予方養痾自廢甚媿其言也旣乃出其所藏怡菊捲乞敍予因戲詰之曰子之所以怡菊者必有以取耳夫菊花之幽貞隠逸者也吾聞子之爲人衝黙恬澹而又操藻鑑之術則於菊也其亦擇而後從歟然吾聞子之植菊妙得移接之法至有一本具五色者菊固幽貞隠逸而子乃欲其炫耀變其奇麗以悅世非菊之性也術者多爲富貴好語惑人則髙人介士可以利祿動必子之言失然子旣以幽貞隠逸取菊而又欲其變炫以自見則富貴利達之言子之所以語人者要乃遊戲世故歟𨿽然菊固有本性所謂傲歷風霜者子終不得而變之也則吾人有不幸爲子言所中者可不是思乎吾且語子爲我求諸四方如希夷之稱若水其靜退之操眞有似乎菊者有其人乎吾抑有所懼矣物性一成不變者也且居然易知而子猶得有術變易之其大節之不渝幸無幾則士之不爲子言舉其本眞而盡淪喪者幾希豈無不盡然者而亦不易知矣子之術果能如希夷矣乎其尙有以審辧也哉童君笑不答因次第錄而歸之

方復常字敍

浙之平湖有方生者賦質粹敏而早歲事浮圖氏之說然暇則時取吾儒之書讀之而悔其誤也今年春來遊京師日接諸搢紳先生飫聞道徳仁義之美而悔益甚則鋭然棄去之間就予以其名繼恩者請字予旣字之曰復常又進而告之曰子亦知乎天下有不可廢之常道人心有不容冺之天性斷斷乎無以易也夫人之生也天地賦與之父母形體之君上撫治之所得爲人者三焉耳否則無以爲人而若之何其可絕哉是故配偶焉而生育父子焉而相承君臣焉而相臨此固天下之常道也浮屠氏逞幻妄怪僻之說離俗避世廢婚偶滅倫理絕天地生化之機忘父子嗣續之仁廢君臣事使之義於天下之常道必不可廢者而廢之則是人之所以爲人之理無餘矣而豈可哉然而天性之在人自有不容冺滅者子嘗習其說矣以子之敏固非無所得而中復悔棄之此心曷從生耶子自今恩者繼常者復幸哉昔迷而今悟悲夫迷之之久而悟之之晚也吾觀子賢而多藝才詩字槪兼善可取是蓋足以自表見於世而又豈彼怪僻之教之可拘也夫古人固有逃墨歸儒卒以名位顯聞者出處窮達命也命懸於天吾不敢爲子必子旣得所以爲人之理矣尙修厥身爲善士以求不媿於此生哉而余則又何庸計之遂錄以爲方復常字敍

贈張吉甫詩序

吾松故多醫鶴溪張吉甫氏能以其業顯名吉甫間用峻劑起人瞑眩疾其顯名以是然其朋儕之非吉甫者亦往往指議曰彼固偶試而幸中者其以是致敗某某可驗弗用或且愈故人於吉甫疑信每半焉嗚呼吉甫豈偶試幸中者哉吉甫所起率多危殆甚者凡危殆甚者必召吉甫當是時諸人束手無策而吉甫獨決已見以七劑起垂絕聞者駭嘆自失有卒弗起者則命用不用等死非吉甫故也而可爲吉甫病耶夫吉甫亦人耳非能執造物者之柄可以必生死人也且其於卒弗起者未嘗不豫言之非傲然攘臂以必效自許其猶一試者以爲猶賢夫坐視其死或有萬一之望耳而嫉之者乃以是媒蘗其短烏得爲公論哉彼其當坐視無策時莫不揺手吐舌捲嚢疾去懇之而莫畱也而旣則復曰或且愈將誰欺乎譬之處天下事者彼固循襲固陋以抵大壞坐視頹敗付莫可柰何於是有一人焉獨奮然有以挽而起之非才傑之士不能也其卒敗者則積漸致然所由來逺矣議者弗追咎則已顧獨以爲斯人罪至並其異時之功亦以幸目之深非力詆以爲大戒是何任事者之不幸也然則予因吉甫而有感者寧獨醫也哉𨿽然予亦有以告吉甫也古之君子於天下之事講之旣無不豫究之旣無不精矣洎其出也又必愼重祗懼必周悉久逺而不爲一時淺近計者則其於消息盈虛之間必有道矣是故趙括以易言兵取敗商君之法非不能致一時富彊而卒以促秦之元气此皆往事可取以爲諭者也吉甫之術誠良矣然吾猶恐其少有弗愼以易心處之其獘之所至將必師心自賢忽逺害而急近效遂成議者之言而並自喪其美也吉甫其愼之哉則彼嘵嘵者之口且自息矣吉甫性明敏喜讀書予間嘗與論醫而微得其意故因其求敍諸君子贈言旣盛道其醫而復以是箴之

送聶君文蔚赴召之京敍

天下無不可爲之事而亦有不盡然者無不可爲者理也不盡然者勢也古之君子挾有爲之才奮有爲之志固將舉一世而整頓之然而上齟下齬左掣右制往往不得盡如其意吾觀聶君文蔚之尹吾華亭也公正而嚴肅精明而詳審治績爲吳下最然而君之自負則大矣誠使極其欲爲奚啻如今之所就者殆將復見古循吏之風然而勢之所不得行徒付之長嘆息者多矣登髙而望者見必逺順風而呼者聲必揚乘其勢也君惟久遏於勢之所不得行其才與志無以盡見玆赴召入王朝固將日侍天子左右庶幾其得行矣哉抑吾聞任愈重則志意愈廣詎知不復有徒付之長嘆息者乎吾未敢以必行爲君賀也𨿽然明天子在上賢百執事布列方將共圖治理以成正大光明之業言焉而無所忌行焉而無所諱其可以展盡底蘊無疑也君其勉乎哉君之行也予方以宅憂念辱與君厚誼不得嘿也乃述此以爲臨別贈

送石梁王先生校文江右序

石梁王子律生校文江右其門下士率詣予求所以爲言贈王子者予何以贈王子哉夫王子玆行不爲是科重矣乎予聞之也鑑以明故妍媸別繩以直故正斜辧校文非其人不可也今夫國家以文取士者豈徒以文乎哉蓋卽文以求其人耳文也者類其爲人者也予嘗竊觀古今天下之文而因以考其人焉凡瑰奇磊落惇龎直諒之士率與文稱而其細瑣萎靡怪僻浮薄之文終非巨人傑士者之所屑也論文者當以是爲權度而況執去取榮辱之柄者則夫鑑別之下烏可易易也哉夫不有瑰奇磊落惇龎直諒之士則又何以取士爲也是故怪險以爲體名出倫輩者卒坐廢黜而所取者乃蘇曽其人今考之二子終身之所至固皆卓立挺出而其所謂險怪者卒未聞其大有所就歐陽氏之識見偉矣王子以文學登名進士雅負气節淸介孤崚昔歐陽氏以風節重一世故其取士必如蘇曽者其气味之投志趣之合固爾也王子行矣江右大藩也人才之藪澤焉瑰奇磊落惇龎直諒之士豈無如蘇曽者乎固將於玆脫頴吾且拭目以得人爲江右賀也王子愼乎哉若夫大觀逺覽名山巨川浩蕩盤薄與古賢人烈士之流風遺迹益以昌其文詞如司馬子長之遊者王子其必充然有得矣

贈大行馮南江敍

君子旣獲乎所不可必者於天則當盡所以副乎天者天人之參差也久矣功名利達天之所命是豈可以預期必致哉於此有修人事以合乎天命父以是望其子子以是酬其父先後之符若執左劵以徵其固有然者斯則天之所厚而人之所當副者也是故利達者天之所以與乎人者也立身者人之所以副乎天者也人固有所兾於天天獨不以是責人哉吾友馮君子仁自髫齓時其先君子慈齋翁卽期其爲逺器諄諄乎訓以居官行巳之要若不慮其無位而獨慮其無以立乎其位者人皆笑其迂翁旣沒子仁益自感奮至名其居室以見意欲不忘翁之教而必酬其言者然其濟與否則固懸於天矣今子仁舉進士登庸王朝翁之所期者酬矣不可必於天者固巳得之則子仁之所以副乎天者宜何如也夫立身之道亦多矣劉柳之徒惟不能立於始故其終至於萬事瓦裂無以齒於士類元稹魏元忠嘗能立於始而中變其守乃並其始之所立者而喪之吾聞慈齋翁之爲訓要歸於節義嗚呼節義固所以立身斯劉栁元魏之所缺焉者也子仁質粹而行廉气溫而志愨固有得於翁之教者於是而益砥礪之則所以立身以副乎天者又何以加諸子仁拜官之三月有藩封之使過予乞贈言予謂玆實子仁致用之始因勵其始而並及其終是亦子仁之意也

送方礪庵先生赴京敍

嘉靖庚寅秋七月銓部行取天下有司之有治績者吾邑侯方子礪庵當謝邑事以行於是邑之人老羸稚子莫不走相告曰父母逺矣咨嗟涕洟若喪其所以爲生者而方子亦若眷眷不忍釋吾民也予聞而嘆曰嗚呼方子其庶幾古之循吏矣乎夫令以親民爲職所謂良者要宜於民而已弗宜於民𨿽有顯績弗謂良也嘗觀兩漢循吏率皆寛仁愷悌之士盡心民隠而民安之至於嚴察刻深威譽烜赫者弗與去古旣逺吏治益偸士多急於功名之會謂嚴察刻深之治足以要致聲譽躐取榮顯彼其視吾民之痌瘝邈乎其弗與也故循吏之不作也久矣惟華爲東南壯邑而頻困徵役民獘滋甚方子至則専意休息愛養求民隠之所在而疏剔之躬履菲薄節省財力戚乎其若恐傷之也惕乎其若疾痛之在已也憫憫乎若農夫之憂苗之弗長皇皇乎若恐終無以安全而阜厚之也懇懇乎其靡懈也勤約仁厚之風孚感上下蓋四閱歲而久獘之民獲少蘇焉嗚呼方子眞民之父母哉彼其嚴察刻深徒欲自樹聲名而惘惘於民事者固方子之所棄也則方子玆行柰何吾民之弗慕且戀也𨿽然方子嘗與予論政矣其欲惠愛吾民者弗止是也夫方子𨿽切於爲民然勢力則有限矣吾意其志慮之所規爲豈無有格於勢力之所弗得行者乎昔人謂天下之事得行者宰相得言者諌官方子將陟而臺諌也其日侍天子左右以論列生民休戚若古人嘆息流涕者乎言則必先吾邑審矣則吾邑之所以賴藉之者方日以切而方子綏惠之澤方益溥也吾邑之民其又何悲而方子眷眷之情亦可以少釋矣

再贈方礪庵序

天下烏乎治公論明焉爾矣天下烏乎不治公論晦焉爾矣公論也者天地之元气國家之命脈也若昔大道之世淳風沕穆公論顯行之人所以抑揚於下者何有戾是非之實也故當其時賢否別白以懲以勸而治道由盛叔季之世人心蒙昧讒忌肆行毀譽失眞顚倒眩瞀公論郁而弗伸闇而弗彰於是賞不足勸罰不足懲危亂之階可立致也是故考歷代之故者觀其公論之明晦而其治亂可得而見矣夫公論非外至也原於降衷具於人心其流行宇宙者萬古一日也曷嘗泯然絕滅哉惟其所寄不同而明晦判焉是故不在廟堂則在臺諫不在臺諌則在搢紳不在搢紳則在艸莾不在一時則在後世圖治者亦愼其所在而巳耳故廟堂而公臺諌可無論矣臺諌而公搢紳可無論矣搢紳而公艸莽可無論矣一時而公後世可無論矣嗚呼廟堂者主公論者也臺諌者職公論者也在臺諌猶不害其爲治在搢紳則巳空言無用而又可使在艸莽況後世乎夫公論必有所在無終泯絕者此賢人君子之所恃賴以自立然於國家則何禆矣則有公論之責者烏可茍焉而巳也礪庵方子行將有是責矣其亦思所以愼之哉執意見則蔽徇愛憎則私尙矯異則詭喜附和則隨計利害則制昧理道則陋責公論也難矣凡此方子皆無之至其明識道理則其問學造詣也素矣吾知其必克勝也方子勉乎哉方子之行也予旣述其爲政以紓邑人之私而復持此說以贈方子其弗謂予瀆也夫其必有取於予言也夫

慶行素湛翁榮膺壽官敍

吾師太宰甘泉先生間詔承恩曰吾伯兄行素翁者少讀書隠居弗仕以善士稱於鄕今壽八十矣日者天子覃恩海內吾兄得有冠服之榮子能一言以張之乎承恩謝不敏先生曰子無辭也則爲說曰惟五嶺之陽爲東南一都會包山帶海所謂夷夏奧區仙靈窟宅其土地愽大其風气朴茂其山水崇深是故其人惇龎樂易寛厚舒徐而其君子之不仕者則又能飭躬砥行習尙禮教以化導其鄕人子弟適意乎山巓水涯寛閒寂寞之濵以自樂其天年是故多隠徳之士若行素翁者所謂其人也非耶或曰子何以知之也曰吾卽號以徵其行夫素者天地純全之徳靡雕靡繪無所作爲自然而然者矣夫翁之所謂行素者豈非中庸子思之旨哉然而其所該者廣矣履之初九以陽在下率其素履無咎之道夫素履行素一也推而言之則爲恬素爲朴素爲貞素爲誠素爲約素皆翁之行也是故怡眞處靜恬素之謂也經徳守正貞素之謂也剗浮滌僞誠素之謂也制節謹度約素之謂也此皆翁必兼有之者且聞翁儲書籍置祭田營壽藏以爲燕貽之計繕葺亭軒樹藝竹木以休息偃仰乎其中賦詩鼔琴超然若遺世累翁非隠徳之士哉夫年之貴乎天下久矣古之明王所以治天下未有遺年者然年貴矣年而匪徳猶無年也年而且徳是不尢貴乎冠服之榮在翁固無足異而先生必欲一言以張之則侈上徳意也乃若先生友於之篤則承恩方有感於司馬溫公之事伯康而謂先生固今之溫公而翁無媿於伯康者也是一時而見二古人聖明盛事豈特嶺海之光而巳哉承恩𨿽不文可無一言以贊厥美也復系之詩曰維古盛時貴老尙齒虞夏殷周率以是治後世繼作亦罔不遵賚與𨿽殊莫匪上恩於赫聖明益隆以厚旣年之崇亦惟徳之茂有懿湛翁南海之墟其容舒舒其行於於業有田廬架有詩書訓子與孫樂善以娛壽考維祺鶴髮臺背皇澤旣滂冠服是畀錦衣大帶童顏烏紗名器斯重因人愈嘉姻親交歡閭裏生色翁拜稽首維皇之錫言耄言期以優以遊翁拜稽首維先人之休匪賢曷承匪徳曷致我作歌詩以贊燕喜

送侍禦朱君考績北上序

君子於天下之事求諸我而巳矣不必人之同也盡吾心而巳矣不必外之炫也人可以有弗同而在我者不可無外不可以徒事而此心要無媿嗚呼天下之事各有體然惟其所尙而或又甚焉則亦容有不能皆得其當而於大者要者顧有遺也今夫禦史司國家紀法糾察在位邪慝其職也故欲得剛果淸正之士而有觸邪指佞之目斯其義矣而重其言者甚至爲鷹揚鷙擊語則將無所甄別而槪以施諸人使人視之若鬼神雷電之不可親而豈可哉矜暴苛刻之意勝而道徳寛裕之風不亦微乎夫根本盛則儀刑自著取與正則姦枉自阻而又何事他求也行葦忠厚成周王化之本漢室治平公卿恥言人過𨿽非今日所以總齊庶務之要劑然玆意亦何可少也善夫先儒有云立朝以正直忠厚爲本眞名言哉去歲丁酉之春予家居則聞侍禦南屏朱君以憲事巡歷吳下諸郡不大聲色而風采凝峻所至整肅有司莫不畏其明伏其公而安其簡靖比予北上始識君於途接其風度聴其論議則誠篤懇至和厚平雅所謂矜暴苛刻者咸無之而是非取捨截然其辧無少依回至於練達之才忠藎之志淸介之操固可具見之者洎聞君履歷於其所交逰則賢能夙著在在成績可紀嗟嗟朱君所謂求諸我而不拘於人之同耶盡吾心而不爲外之炫耶所謂根本之盛取與之正者耶出之從容孰踰汝閒本之忠厚孰逆汝志行之敬愼孰閟汝光圖逺業者執大體有盛徳者恥末務君於是乎爲賢矣蓋予之得於君者如此乃今夏五月念四日君適蒞職之三載將北上考其績於銓曹謂予不可無贈予固樂於君有言也乃以所以妄論君者書之

送張君仲立擢守順徳序

嘉靖壬辰歲予在都下識太室山人張子仲立貌偉如也論侃如也心異之曰是豈瑣瑣者倫庶幾能履正者哉張子時爲戶部正郎方校文於蜀歸予得其所刻試錄觀之才充如也學淵如也益異之曰玆其有抱負者哉予嘗請張子賦園居詩三章寓興超逺則又異其髙情傑思似不可以勢利拘者未幾予以告養南歸與張子別隨聞張子遷儀部正郎復以議藩封不合當道意外補於是益信張子之不茍同如此而其抱負固有在也丁酉之歲予還朝隨奉命掌翰畱都則張子先此巳來官戶部今年春擢順徳守於是張子過予請言爲贈且曰元孝以遷斥之餘濫被擢用畿輔重地順徳大邦惴惴焉是懼不知所以副也又抱迂履拙生乎宦況薄矣惟子有以相之嗟嗟張子予昔也見子之言貌與文於子也得三四繼因子之出處於子也得六七乃今則悉矣夫以張子之賢又何有於作郡哉或曰張子甫被命𨿽賢猶未見厥施也而子謂其優爲也何居古之君子不敢自卑其身而猶不敢忽易於事自卑其身則其自信也必不篤自守也必不固而將爲人所揺兀易於事則將茍且率略而至有憤敗之虞是故必有不可易之操必有不可凂之志必有不自足之心然亦難矣非甚盛徳莫之兼也蓋自負者多傲忽而其徒葸葸焉畏愼者則又未免於依回遷就而人得以乘之夫作郡者上有所承下有所使方圓異趨酸鹹異嗜其揺兀我者多矣非有貞固曷克持之卽使巧佞善宦與時俯仰躋陟華要然違棄平生何取哉至於合一郡之民仰守爲命卽一政令之出而民生休戚系之風土異宜俗習異尙可不審也吾觀張子操履正固抗論挺挺卽不合至去位而不顧是豈計得失阿徇人者然而其心虛其志謙其行已恭其當事敬方且惴惴焉於玆行率是以往於國於天下可也而況一郡且無謂張子之未見厥施也比有言張子昔貳靑州嘗一正吏胥之蔽免貧民之濫役者二百人歲蝗設法捕之不爲災逮擢畱都也前是去者例得屬邑夫馬百餘金張子不惟無取且著令爲後人禁嗚呼張子以遷斥之餘尙能殫厥心力且當時豈無揺兀之者而卒行其志則今日順徳豈不從可知哉爲佐貳且然則爲郡之伯豈不益得以展布哉悉厥所爲而政有不舉哉吾之徵於張子者審矣吾故曰張子之優爲也吾見順徳治矣

送侍禦姚君湖廣淸戎序

安於無事者恆人也於恆人之所安而獨知慮之有志者也慮而有以處之非豪傑之士不能也恆人之爲見也不及逺彼且於天下之事漠然若於已無與也惟夫有志之士則目擊其獘而心爲之弗寧然有其心而無其處徒懷隠憂焉耳若夫以身任天下之責隨事究其積獘而剗滌之振頹起廢建長策以爲永逺不拔之業非豪傑之士曷以哉今夫天下之事可慮者多矣而莫若軍旅爲大恭惟我朝酌前古以創制至精極備而歲月旣久法斁獘生乃至營伍空缺武備寖弛曩予在都下值冦小警朝議出師簡閱旬日始備京師且然省若郡可知矣夫冗濫耗費之憂聞於前代而空缺弗備則今日所當慮者𨿽云兵貴精弗貴多然備矣而後可教可擇可以言精弗備曷教弗擇曷精又何有於武事哉易戒不慮書稱詰戎兵孔子以足兵爲爲政之一孰謂在承平可弗講也惟今制歲遣禦史分道司淸戎之任間亦奏績而不能一一皆善也士君子孰無體國之心無乃亦豪傑之寡得耶乃嘉靖戊戌之秋湖藩缺淸戎澤山姚子實受命以往姚子夙抱忠藎其爲人也英毅而介特而明敏而勤勵而篤實玆行其必有試乎夫窒漏巵者必求其隙去蔓艸者必絕其根軍伍之耗必有以也而膠固猥瑣隠昧變亂勢有所弗行法有所弗及明有所弗格力有所弗逮玆惟艱哉姚子則濟矣夫英毅則能任事介特則不可撓明敏則不能眩勤勵則弗懈篤實則弗茍姚子忠藎之志而豈徒也哉湖藩之宿獘殆一剗滌矣乎豪傑之士不於姚子誰望耶予不佞不敢自同於無志然杞人之憂耳幸遇豪傑之士如姚子如之何而弗爲之喜喜而不爲告也抑天下之事有待於姚子者多矣玆特其發硎云作送姚子序

送京兆毅庵孫公致政南還序

大京兆毅庵孫公以請去也其同鄕大司冦石塘聞公大司空石庵蔣公少司冦南渠王公謀所以爲公贈則來屬言於予蓋以予爲公同年必能知公而能言而不知予之謭薄之不足以副也則爲說以復曰夫公之請去與朝廷之聽公去皆於禮有合於義無舛搢紳之士方且聳觀羨慕而或者乃曰禮𨿽云七十致仕然亦槪語出處之始終也卽如年未及而或有故亦可以是凖乎則年𨿽及而精力未衰天下事方有賴於我許國者不當少緩須臾耶夫國家所以允臣下引年之請者非必以是律之也惟視其精力何如耳孫公固精力尙有餘者而方保釐南都政適寛嚴之中都邑用治則所以系上下之望者不淺而一旦拂衣求去無乃爲已者重而許國者微乎而朝廷顧不勉勉而畱之斯不能不爲明時惜也予曰不然夫公之去與朝廷之聽公去豈可以迹論哉乃固有相成之美矣功名富貴之溺人也久矣自非髙明有道之士理足以勝私者尠克自拔所謂有其言而無其決比比然也斯亦成風而莫之覺靜退之操寖以衰歇世道之憂也公獨毅然有是舉豈不賢哉彼固若曰吾姑以全吾名節而抑以醒世之瞶瞶者夫使仕者皆知名節之當全出處無乖於義豈小補也夫漢道方盛兩疏乞休唐室中興巨源請去惟夫治平之世士得以從容議出處否則如束濕薪不得自由巳夫斯世而有髙明有道之士從容於去就之際豈不爲聖明治教之美哉乃若天子豈弗知公精力之尙可爲而獨因公之情辭懇切諒公之志有在而欲全之若曰斯固欲爲國家惇靜退之風以倡率人者不可不成其美若唐太宗欲使李衛公爲一代法漢昭帝諭韓福以行義教鄕裏是以不彊畱公也則公之去非沽名而天子之允公者非簡賢相成之美奚可以淺近之迹論哉嗟夫成功難居晚節者君子所甚重也公曆仕且三十年在臺諌直聲動朝野藩臬京兆政績炳著端靖肅穆隠然負四海之望公之建立偉矣玆非成實結局時耶夫宦猶海也泛海者必期達彼岸風濤生於不測公其達彼岸者乎語云完名造化所忌公不亦完名也哉謂非造物者所獨厚耶髙風雅操激發人者多矣則公之去其系於出處世道之重如此是宜其誠懇至意上徹淵衷而不拂其請君臣之間孚契之義較之常情所謂輕重何如也必有能辧之者

送詹事府主簿楊君考績序

士君子未際有爲之地無功業可指見而獨可因其所存以信其人南京詹事府主簿楊子性初故太師邃庵公之冡孫今年秋將考其九載之績於銓曹其同寅王子竹裏輩徵予文爲贈而楊子辭曰吾慚無政績可紀錄也欿然未有所居也吾何以辱長者賜嗟嗟楊子豈必待子之政績而後見子之賢哉天下有不皆盡善之事功而無不可致用之徳善今夫所謂事功者世之跅弛智計之士詭遇枉合亦足以集事而稱績非不炳然其可述也而要之以道則乖舛弗協者多矣君子不之貴也乃若恬靜修飾孑然有以自持介然有所不茍方其居閒處散不見其有可名之功而其志趣之純正踐履之雅潔孟軻氏所謂有所不爲者則異時遇得爲而有爲也不亦從可知哉夫以不爲者而達於爲則世之詭遇枉合者又何足多也烏號繁弱天下之良弓方其未試未見其良也然木理則正工制則堅識者固知其有射逺破的之用矣然則必以事功而後知賢亦淺之爲見矣夫楊子之仕九載矣而皆散局楊子卽才且智而又何功業之可見乎然予則信楊子之賢焉蓋楊子昔所任固中翰也中翰亦未爲要職而近天子淸光書辭命號侍從人目之爲淸華楊子昔已兩考矣稍遲之當得美陟而獨以太母太夫人之疾懇乞而南益就閒曠又嘗聞其昔使藩封者再不愆於儀弗黷於貨是皆古賢人君子之事比予之識之見其容貌辭气而溫然而粹然而恪然而斂然如寒士素衣羸馬無鮮澤華美之飾貴介驕矜之气一毫不設於身不謂有所養不可也楊子之爲人庶幾徳善者哉則前是固嘗稱賢於士論考稱於官評亦惟其所存爾矣嗟乎邃庵公以勲徳爲一代名臣予昔者常以燕閒侍教公泛言天下事而深有慨於世家子弟之弗類也予時因知公固篤於教者退而求其所謂義方則以繩齋命楊子之號於其始冠也屬諸名公之作以規勉之則公之致望不重哉而楊子之克自檢律者謂不本於公之教哉善夫楊子之克勵祖訓懿哉公之家教之有徵也夫靜者所以需其動暇者所以資其用楊子玆行銓司者必有以處子而子也自是可以功業見矣

文簡集卷二十八

●欽定四庫全書

文簡集卷二十九

﹝明﹞孫承恩撰

○序

壽太宰甘翁湛先生序

吾師甘泉先生崛起南服以道學爲學者師乃嘉靖丙申先生壽躋七十有一陽月十三日其初度也今海內學士多先生門人喜遇玆辰瞻履綦而祝純嘏者孰不欲一致其區區宮寀氏孫子承恩爲言曰大賢之生不偶也道原於天而明晦系乎人其明也惟賢是賴賢也者豈非天之所生以寄斯道哉夫道之不明由學之不明也學之不明一偏之說害之也惟先生之學合內外兼本末具體用徹上下該動靜一天人是故有合一之說合一也者合其不一以歸於一道固無二學亦無二也故合一之說君子謂於是得道之大全焉至於踐履純熟充養完厚則光霽如茂叔純粹如明道篤實如司馬子先生之於道也卓矣而其爲徳也成矣則先生一身非斯道之所寄耶夫天旣爲道而生先生則必壽先生以厚此道乃今年逾古稀而精明彊實若少壯者非天之黙相孰能與於此而吾人僕僕於頌禱無已瀆乎𨿽然是固吾人向往之私也承恩病臥東海無緣一稱觴堂下則亦因先生之寓引領遙望卽物爲祝日請以鐘山之云爲先生壽是云也出巖谷塞玄穹從飛龍而雨九土氤氳篷勃前無始後無終爲壽也莫加焉願吾師之壽似之也請以大江之潮爲先生壽是潮也出溟渤灌百川宣地澤以沃羣品彌漫浩渺前無始後無終爲壽也莫加焉願吾師之壽似之也請以石城之月爲先生壽是月也離海嶠升層霄掲玄陰以照寰宇淸輝皓魄前無始後無終爲壽也莫加焉願吾師之壽似之也是故三壽而斯道之寄永矣至矣

壽大司空石庵老先生序

大司空石庵先生蔣公今年壽屆七袠八月日降誕之日也先是公以引年上疏乞致其仕皇上以公舊臣耆徳倚任方切勉畱弗聽於是南都諸搢紳士幸公之畱而又喜遇玆辰皆奔走門下再拜祝公之壽而冬曹諸君子謀所以致其誠者則來謁予文予不得辭也乃言曰維人稟气於天地以有生以其得於天地者閱世酬務是故根本巨則發越盛精力彊則經理密徳性固則操履篤神明完則智慮精泰宇定則襟度夷是皆原於天而徵於人爲壽之本不可以彊致竊取者也昔宋文潞公以髙年居輔相予嘗觀蘇長公稱公之語而想見之天下異人至使夷使攺容欽嘆石庵公自筮仕揚歷內外幾四十年以登玆八座勛業焯煒發越盛矣畱都根本邦土重寄吾見其整齊紛錯巨細靡遺綜理密矣靜重簡實久暫如一踐履篤矣剗滌蠧獘建明理本智慮精矣循理樂善平易寛厚襟度夷矣此皆公之得於天者而見於行事卽是可徵其壽焉時𨿽無能言之士如蘇子者而天下不以望潞公者望公乎夫公之生月爲酉按酉義爲成就天地之气晶而淸肅萬物於是成就王者以是月行養老之政享壽星於南郊重壽也公之生月值焉是其所得以爲貞固者徳立業成迓天之休福履駢集茂膺上壽又何疑乎吾又於易得觀之九五夫觀八月之卦也九五之中正爲羣下所仰故曰大觀在上而爻之辭曰觀我生君子旡咎公其居中履正以率厥屬乎至於檢身飭行日若不及齒與徳並邁顒然可仰實無愧焉永示觀法是將爲履之考祥大有之元亨其又何咎之有諸君子之所仰瞻而效法之者不有在乎則今日頌禱之誠固有不容已者矣請以是爲公贈

送雲南郡守周君之任序

予去歲之冬移官來畱都疏慵寡與未能盡識諸大夫士之賢者乃今年春民部正郎周君擢雲南守瀕行其同寅茅君少塘江君﹝闕﹞過予請贈言予曰周公維何其賢何如也二君曰周名滿字謙之別號受庵又號拘虛子是故其人恂恂爾衝衝爾予曰善哉夫虛則能受知處已矣二君又曰君好賢慕義不啻已出其有不合理道者卽介介勿與是故其人侃侃爾坦坦爾予曰善哉嚴於是非之辧知取人矣二君又曰君篤問學往奉差江浦嘗一拜鄕賢莊定山之社而表章其書故銓司稱君爲好學不倦予曰善哉學以資仕是可語爲政矣乃告之曰雲南視京師爲逺郡聖朝覃恩海內恆恐逺地澤之弗曁也是故尢以爲重日者命銓司考察天下守令而去其不稱者別選補之周君乃膺玆任君亦知其重矣乎君固蜀人蜀於雲南接壤地也其民風土俗有相近而素諳者乎近而且諳則易於治將非銓司用人之微意歟夫雲南古滇國也西南重鎭會要之地𨿽曰俗雜尠禮然聖明涵濡百五十餘年來其聲名文物漸與中州齒豈猶昔之滇乎爲治者必因其俗雲南之俗不又曰勤耕務實乎勤耕務實則猶有惇本朴野之意焉故與其得淫靡狡猾者之莫可整理豈若得惇本朴野者之易治也治之之道莫若以禮禮也者生於人心本於天理而政事之紀也故曰爲國以禮又曰安上治民莫善於禮教訓正俗非禮不備周君之治滇非禮曷以哉是故立條格以約之正倫理以示之嚴等威以齊之本躬行以先之謹好尙以率之禮之謂也椎魯朴鄙之可以禮治猶礦石頑木可以就繩尺亦惟加之意焉爾矣日濡月染嚚訟健斗之餘風庶其盡革乎周君固好學者學之爲說長而要莫急於禮荀子曰學至於禮止矣則所以爲學所以爲政寧有二也周君行也請以禮爲贈勉之哉若曰予旣知之無庸贅則非周君虛受之雅志也

送刑部主政張君考滿北上序

武原知松張子官畱都刑部主事三載將北上獻其績於銓曹其同寅祖峯王子輩屬予言爲張子贈而張子亦過予請曰願因有以教也夫予何以贈張子哉初張子舉巳丒進士需選且及旣而曰當寧者授我以政矣予於所以爲政者懵然也吾且懼則請爲學職於是得饒州教授以去張子益殫力於學於凡聖賢所以修已治人者探其要領求其會歸體驗考索久之學乃大裕聲聞偉然兩典文衡時議推重乃四載銓司擢以今職孫子曰予嘗讀子夏仕優則學學優則仕之言而竊疑之夫學然後入政其先後有序而子夏言之如是其所謂仕𨿽或有所指然旣不學矣則所以從政者亦茍而巳而又何取於優也子路欲使子羔爲政而夫子亟言其不可漆雕開自謂未信而夫子深取之子夏之言終未免於窒礙也夫張子者豈非漆雕開之志哉昔之疑今之信張子於先後之序不倍矣吾聞張子之官刑曹也決獄明允如古張釋之於定國者亟爲大司冦所與學古議事張子饒州四載之所得也以是獻於銓曹書上上考豈足爲張子多哉仕之有資於學者如此𨿽然學也者學其大也無一偏也無終窮也無間息也大人之學明徳新民斯之謂全體之學也古之君子畢志盡瘁俛焉日有孳孳夫仕必待於學學不可以待仕也仕未優學可廢乎學必仕之暇道必有待而後明也徳必有待而後修也而可哉卽吾之所居隨事求理而行之必至無疚於心不過乎物弗詭於聖何往非學斯則吾所以相安而沒身焉者故曰學也者學其大也無一偏無終窮無間息書曰念終始典於學此之謂也吾觀張子質甚美衝約簡淡性醇而志確其行已愼而敬玆𨿽從政必有所以用其心者豈區區口耳之末聽鞫之細爾也庶幾如予之所謂學者哉則異時之所建立又詎惟今之所書者而已斯予之所以贈張子者

宣城伯衛公慶壽序

天之降福澤於人也每艱於付畀之全人之承福澤於天也恆歉於負荷之善今夫人之所謂福者富貴康寧多壽考多男子也然往往莫或兼之或得乎此而缺乎彼得其一而缺其二求其全備者甚靳靳也夫天曷不欲以其全備者畀人哉因材而篤者天之道天求夫人之可以當吾之全畀者弗多得則固不能於此不靳惜矣予嘗怪世之人處富貴者弗克承天之所以厚我之意類多縱恣以自貽伊戚而況於世祿之裔不以艱辛勤苦而據顯秩享髙爵則求其負荷之有道豈不尢尠哉若吾宣城伯衛公則可以當夫付畀之全矣公以惇厚朴實之資履謙和樂易之行愛賢下士動無過舉蓋公嘗以省齋自號省之爲義古昔聖賢所以教人檢身自治之功儒者之所世守而每病於不克盡者公乃獨有志焉曽謂世祿之裔而可以是望哉衛武公以禮自防旣老而猶日求箴警於國予嘗讀淇澳之詩而竊嘆其賢公其聞衛武之風而興起者歟公今春秋甫五十有二方以才略爲聖天子簡用督閱禁旅振揚國威可謂富且貴生平少疚病有丈夫子二人履榮名而躋上壽徵之衛武有必然者則公於人之所謂福者其可謂全備矣天豈獨厚於公負荷之有道天固不容於靳惜也七月四日爲公懸弧之辰公之先松人也松之仕宦京師者與公敍桑梓之好議所以爲公賀裝潢巨軸繪圖賦詩旣復畀予敍於上乃爲述其說如此

送蔣石厓致政歸序

吾松水部司務石厓蔣子頃以微疾上疏乞休致鄕之搢紳士莫不惜之曰蔣子少遊庠序有俊稱嘗受業於宗伯顧東江先生之門亟見許重東江修松郡誌蔣子考索撰述居多然困場屋者久之中歲僅獲舉於鄕俛志小就蔣子爲人惇實於世務多練達其居官也勤而恪日者承部檄有事於大梁之墟去踐冰雪歸觸炎暑乃席未暖而膺疾動其歸思莫克畱也各悵然於其別毅齋孫子曰夫惜蔣子之去者厚蔣子也然蔣子則何憾哉吾方以爲蔣子賀也古之君子寧實浮於名而無名浮於實寧徳侈於福而無福侈於徳夫仕無崇卑盡其職焉爾矣去無早暮潔其身焉爾矣濫榮溢寵敗官撓政折鼎覆餗君子恥之若夫終罹斥逐冒受污蔑內訟追尢腆顏局■﹝戚﹞此其去何如也蔣子仕而克修厥務循理道兢兢焉無大咎司官評者多與之積其年勞當有美陟玆𨿽以微屙行致勿藥而蔣子浩然思歸若不俟終日者其達於去就無所系累如此是其仕也不爲曠鰥去也不以廢棄有遺榮脫垢之意耕田讀書頥眞繕性俯仰林臯之下無悔於心無怍於色無疚於志豈不陶然其樂哉夫出處進退者義也升沈顯晦者命也消息盈虛者數也君子盡吾義安吾命任吾數蔣子歸矣失乎此必得乎彼歉於身必丰其後逍遙恬愉壽考之道遺厥未盡蔣子之後其必有興者乎予是以方爲蔣子賀而又何悵悵於別也於是僉欲得予一言以餞而楊生士暘朱生國修皆於蔣子爲姻好實踵予門求乃述所見畀以贈之

送大司冦東洲屠公赴任南都序

少司冦四明東洲屠公擢南京大司冦瀕行故事九卿例有贈言大司冦四明石塘聞公以承恩爲東洲公同年也授簡見委承恩爲之言曰維國家兩京並建各設六曹𨿽於北獨重而畱都之制體統並尊隠然南北相望至於刑部者猶與他不類誠以地大則民眾勢逺則禁疎而姦宄百出亂紀幹正者莫爲處也是以畱都之百司或事事或無事或卽事事而簡號爲閒逸而惟刑部之任獨煩周官司冦掌邦禁詰姦慝刑暴亂職猶此也故凡詞訟之事責成専委諸司莫得而姦之厥任重矣東洲公以英毅嚴肅之資通達明敏之識揚歷內外三十五年涉歷多而諳練熟操持定而講究精玆行也公其稱哉明白奮揚操三尺法以彈壓都會姦宄掃迹公何有於是也𨿽然竊有告焉夫畱都我國家首善之地也漸沐聖澤久矣亂紀幹正者𨿽不無而所以潛感黙化者不有道哉言者曰必厲而禁必峻而罰必致而察必巧而術斯威行而民服嗚呼先王設刑以輔政而非藉刑以爲政刑不可盡恃而又欲作之意以用刑失之逺矣是故必明乎天地陰陽之故而後可以立法必本乎聖王文武之用而後可以制刑刑以行法法以爲政夫政也者正也下所取正也故刑不從天降法不由地出反巳自正爾矣巳正而下化則刑也所以措刑辟也所以止辟大司冦一身躬行不重哉端軌範物統率庶僚風示內外開之以義積之以誠行之以禮守之以信本之以仁大司冦之職如是而後爲稱也夫王者非徒法也非徒刑也人不得而與也大司冦身履之而巳矣斯惟公固有者公其益勉哉夫爲治有體尊卑之謂建事有分大小之謂故曰位尊者功不可以薄任大者治不可以小若夫鉤距摘發橫之以將迎嚴之以訊鞫得一隠情斷一疑獄卽才且明亦庶職治獄之事而巳非大臣之務也非所以望於公也

送大中丞克齋王公總漕赴淮序

毅齋孫子暇嘗閱輿圖披載籍澄然以居淵然以思敷天下地理阨塞戶口息耗戎兵形隠究厥攸宜以備顧問而補職救時將陳建萬世之長策以告於天子維時大司徒蒲灣王公屬毅齋子曰淮爲東南財賦從入之衝督漕爲劇司爲要鎭爲天子重臣維天子愼厥使今少司徒克齋王公承命以行子其有以告之乎毅齋子曰唯唯予也願先從公受教所以相克齋者蒲灣曰平厥政俾無弗均施厥惠俾無弗遂戢厥姦宄俾無弗迪玆惟克齋所以宅師也若厥采俾和以會奬厥淑俾起以勸懲厥怠俾翼以嚴玆惟克齋所以飭吏也乃若酌委積之儉盈時往來之止宿民免橫需旅有遄進以及於浚漕渠而使無阻計漕役而使弗缺敍漕餉而使不紊連布絡繹輻輳京師峙糧陳糒儲積殷富玆惟克齋之敷理贊佐以承簡命者也子無於是取乎毅齋子曰盡之矣予復何說無巳請擴焉天下以淮界南北其形勢宜相爲援也以兵徒運漕舟其主客宜相爲用也夫漕之粟賦於東南之民其輸於西北率二得一誠以半與民而使之輸民未病也然國家規爲區畫必以役東南之兵使肩摩踵接於西北夫豈獨以爲輸粟計也哉且督運之職自都司及指揮以下率其僚黽勉從事每歲受餉於有司入夏抵淮以聽教令及秋聚而致之京師無敢後意其紀律之嚴明意气之感召恩惠之敷結靡不有夙夜匪懈奉公憂國之誠維時西北之兵方效力邊事而東南之漕者適至止危檣大舸如山如陵雄岌震蕩潝如雲霧動如風霆朝宗都會若成周之防秋然祖宗置漕立官蓋寓此意乎壯國威詟人心其系重矣然則進其賢能奬其勤勵黜其廢曠汰其老弱拔其技能繕其器物附之維仁植之維義作勇敢信賞罰卑尊以屬翕辟以節如身之使臂臂之使指以爲國家用而漕河將領孰非干城之寄其卒士亦不自視爲舟子楫徒而咸知所奮矣詩曰乃積乃倉乃裹餱糧於槖於嚢思輯用光弓矢斯張干戈戚揚此之謂也斯迂儒僻說並欲以告克齋者何如蒲灣曰可哉遂次以爲序

壽夏桂翁序

今天子執符禦世二十年間禮樂修明道化旁洽天人協應和气融溢有生之類舉欣欣向榮乃六月廿有九日實我少師桂翁初度毅齋子承恩從諸大夫之末謹再拜爲一言頌公壽曰夫壽也者生生之道也生生之道原於天地天地以生生之道生萬物欲物之各遂夫生生然天地之心可以理推不可以事功見乃立天子付之以生生之權於是天子以其生生之道生萬民然天子不能以獨理於是有宰相亦以生生之道贊佐天子以生天子之萬民是天地者生生之本也天子者生生之主也宰相者生生之佐也生生本於天地其道交運而不窮則壽故天地爲最壽生生寄於天子其道亦交運而不窮不窮則久久則壽故天子亦壽生生分委於宰相其道亦與天子相爲不窮故亦亨有壽考保乂王家焉古之聖帝明王賢碩輔率爲雍穆悠長之治大較以此也洪惟我皇上躬上聖之徳興道致治而桂洲公實柄機政經綸密勿啟沃贊襄時雍之化萬物咸若厥有攸系生生之道於是乎盛昔者魯頌之詩有曰壽胥與試釋者謂壽考者相爲用也又曰三壽作朋釋者謂三公壽考爲君用也夫祝壽自君祝君逮臣著生道焉於魯國且爾況夫家天下相天下享帝命懷民心也歟哉吾固知生生交運不窮之機聖天子實握之彌億萬年祚丕基也亦惟桂洲公相之眉壽多福胥試而朋也亶其然哉則公之爲壽不其大且逺乎予不佞竊有感於生生之道而申其說如此然非獨爲公壽也實上爲國家靈長之祚下爲生民福壽之澤慶焉

送給諌石渠張子冊封慶藩序

國家並建宗藩以屏翰王家歳一舉冊封之典嘉靖二十九年姑蘇給諌石渠張子有慶府之命慶當陜西之西去京師幾七千里宗藩逺莫是甚而又與西戎錯居密邇張子之行不旣重矣乎𨿽然張子固優爲之微張子則莫之稱也使事職咨詢凡宣上徳達下情皆其當務之大故必善之以詞令將之以文學經之以才識行之以勤卹出之以忠懇竦動之以風節而後於使事爲稱也而張子則皆有之張子曩讀書中祕勤敏敬愼刻意問學淩厲踔發制作彪炳人謂張子將以文學顯名旣而拜吏科給事隨值烽警近偪郊甸聖上憫邊邑之民之罹荼毒欲一綏懷之核事變之實以程較將卒功罪與所以禦敵於後者張子實奉命往人謂張子恂恂然儒於邊境之務非所諳而張子獨殫心竭慮涉歷﨑嶇相度險隘議所以爲保障計召集父老慰撫諄切感動逺邇而風聲气槪之所被凡酋長衛卒少有驁桀者咸俯首聽命於是悉其心目之所及疏八事聞於朝莫不經理周密犂然當乎人心確然可施之實用人始謂張子非特文學之優乃有經濟具矣嗟嗟張子之才見於前使事旣如此則於玆慶藩之行也何有哉慶以天潢屬派永奠西服所以篤懿親而謹藩職盤石之宗與國同休固其所也又以善使事張子將王命又何俟於言哉乃若戎蕃之錯居密邇者風气之異稟習好之異尙誠狡之異趨馴梗之異俗與土地之險夷丰嗇人情之睽合向背咨詢隠度之下豈無有槪於衷者乎張子行矣式遄其歸當寧者冀有聞也

送朱仁甫赴蠡城驛驛丞序

將有事於奔走迎送以爲職跪伏拜起伺察上官顏色惟諾捷給務順適其意以取恱必得智巧便佞頑鈍淟涊而後克堪之乃有出華冑習詩禮謹願有恥而欲率前之爲嗚呼難哉內外之職眾矣而所謂趨走迎送跪伏拜起伺察取容者惟驛之丞爲甚吾鄕有朱氏子仁甫者故尙書旅溪公之侄少讀書弗成以納貲需選得蠡城驛驛丞仁甫固謹願有恥而今乃冒是於是日抱慚惕毅齋子謂之曰子無以慚惕爲也是故子分耳子亦觀諸優乎冠服儼若據案叱吒而復有匍匐頓顙於其下者處不同也猳玃跳躑於山林彼豈知有拜起跪伏之禮而豢養之執鞭於其側教以拜起跪伏而笞其弗率遂與人無異斯在子忍之耳𨿽然吾戲子耳驛丞之設以傳朝廷命令王人賓旅遄往急召蹄交轂輳戾止於斯周禮訝士遺人率以職此昔人視驛事廢舉而知其國之政是故垣墉潔修亭宇飭穆塗塈宣哲委積有常芻粟有豫廐牧無缺蘧廬有甲乙帷幄有等差膳羞有丰殺至者如歸行者無滯此則丞之職也嗚呼吾子若於斯而盡心焉井井秩秩不爽其度是之謂能𨿽無智巧便佞頑鈍淟涊亦不得而譴責子也於斯而怠厥事冺冺棼棼頹廢不舉是之謂曠𨿽智巧便佞頑鈍淟涊亦不得而庇覆子也乃若有不責子所當盡而徒咎子承迎拜跪賢士君子處已有道吾又惡敢厚誣其好惡之頗若是哉必不然也子行矣於是仁甫乃一笑而別

頌孫母太夫人壽序

嘉靖卒亥六月念二日爲孫母太夫人楊氏設帨之辰於是太夫人壽躋九袠矣大宗伯少湖徐公洎少宗伯松溪程公率厥司屬過予乞言頌太夫人壽予謝曰壽不難頌而難於頌女誠以女徳不外見無所於述乃若太夫人令徳懿範碩大休顯有足徵者而又榮享耄壽頌將不勝惜予言不足以揄揚耳𨿽然不可無以復也嘗讀易家人之卦曰利女貞作而嘆曰女徳之系於家也若是哉夫家人正家之卦正家者男而曰利女貞重內治也陰徳𨿽主柔而以貞爲利貞者正而固爲嚴毅爲端恪爲愼重爲操執是故必如是而後爲女徳之全必如是而後可以主內治也而一家之事系焉太夫人故忠烈公配也聞其昔事忠烈居常迪道循軌不茍言笑及忠烈之在江右遭禍變中作人心揺兀倉卒搶攘公當慷慨許國而太夫人亦志意相感發公卒捐軀仗節立萬世綱常𨿽公自得於天性習成於操履而太夫人輔翊有素公無他念挽其中是以遂志果決太夫人不可謂無助也至公成仁之後益以嚴自持篤訓三丈夫子器業夙成伯氏以忠實爲帝心膂仲氏以書翰入直制省季氏以髙第官詞林名徳奧學佐典邦禮隠然公輔之望昔之內教嚴以成其子者可屈指數三君子之賢太夫人成之也至於檢束家眾謹飭禮法長幼內外莫敢踰肅肅如也整整如也家人九四以剛徳治家嗃嗃𨿽厲而吉嘻嘻終吝太夫人兼男子齊家之任得九四之義矣猗嗟太夫人亶其壽哉人孰無配而太夫人配則忠烈人孰無子而太夫人子則三君子吾意天之所以佑忠湣節式篤其後爲世道勸旣萃諸福於太夫人太夫人得身享其報永綏福履而又發於三君子太夫人安享祿養然則太夫人榮膺壽考百順咸備豈偶然哉天錫之也而微太夫人賢徳則曷以致之詩云永言配命自求多福太夫人之謂歟秪今壽算益隆聰明彊健三君子日承歡膝下諸孫詵詵鸞停鵠峙蘭茁玉秀光顯昌大家人六四以陰陽位正居尊表儀閨壼母道之盛莫加焉太夫人實足當之胡福純嘏考祥元吉由耄及期蓋不俟言越是而進所謂三元無疆者又安能量之哉予不佞請以是頌太夫人壽

送吳似齋赴吳興司訓序

予內弟似齋吳子以貢需選銓部久之得湖州府庠司訓吳子且喜且愧湖去松僅二日地近則喜昔人稱其山水淸逺文風茂蔚而吳子得仕其地友其民之俊秀者則喜而又愧曰予惟無似視先子發科取第仕爲名大夫蓋終不能忘情焉耳矣予慰之曰子亦奚若是子不憶乎吾昔記子似齋則旣已言之矣子無求其不可必似而當務其所當似子之爲人也行不越矩度學至於爲君子安貧履道推重於同輩而奬識於上官𨿽不能發軔科第而裏之後進執經於子之門以成其業而取巍科名黌校者比比也則子於子之先公誠無歉吾之所謂𨿽不登第取仕如先公不可謂不似者此也而又焉用介介爲乃若子之所喜則吾有言焉湖與松壤接而地善固也至於文風茂蔚子得訓迪其民之俊秀濟濟多士率於子而考徳觀法其亦思有以預待之乎吾玆將期子以所當似者矣夫玆地固安定先生昔所過化也胡之教當時名天下而稱後世其條約具在可據而施子亦無於是而盡心求其似安定矣乎聖賢言治政與教其理相爲用而皆儒者之事先公昔爲名大夫政也子今日所事者教也子爲教能似安定則於先公爲益似而且匹休矣是在子加之意耳於是吳子豁然以悟惕然若警屬予書以爲序

送楊伯獻赴星子邑丞序

鄕友楊子伯獻需選得星子邑丞或曰善哉楊子玆行也江右天下名藩星子南康首邑志稱俗朴訟稀易治也而丞又無事可以自適昔崔斯立丞藍田日以哦詩二松間爲事南康山水負匡廬面彭蠡日覽奇勝其爲適豈比二松間也予曰國家設官以爲民丞之爲丞詎無事若是哉夫丞令之貳固將總六職以輔乎令凡令之事孰非丞事非簿尉者倫也而謂丞可暇逸耶昌黎之記藍田或曰有激或曰以誚崔也而可因韓言謂丞當爾乎星之爲邑𨿽儉不百里而名宦多有之境之賢者亦往往不乏逺不暇舉唐冕楊鐸者非國朝星子賢令乎若宋之陳巽劉恕國朝之餘鼎皆星子產也而又烏知今則無耶楊子玆行得如長官若人者以觀法勤六職以左右之又博求賢哲咨詢善道禆益所不能同寅協恭星子治矣楊子質願而行恭其於是俱無難焉楊子勉乎哉異時刻石名宦與前人並休焉知不在楊子

送茶陵州判楊君之任序

余童子時隨先君宦遊畱都與丰城楊文恪公實相比鄰文恪公醇徳奧學名重一時與先君交誼甚厚予不肖以先君之故獲執經門下公不以童子鄙夷亟有稱許予每嘆大賢君子惓惓汲引後進之盛心而未知所以報稱也公旣沒公之弟某自縣令入爲郎官予𨿽未及識而幸竊聞之厥後出處不齊久不通問每憶公之後恨相晤之難欲得人一敍公平生而未能也今年春郎官之子名牧者以冑監需選至京間來謁予恂然爾雅與之言意趣雋永似有養者予因知其不愧文恪公之後而嘉嘆焉未幾得茶陵判以行索予文爲贈予告曰子今筮仕而爲政矣其亦知乎夫民情無大相逺事理無大相悖也文恪公以明體適用之學著休光於當時子之嚴君嘗率其教以作縣亦旣善其軄矣子亦何俟他求哉以子之嚴君所以治縣者治若州可也夫茶陵古吳楚瀟湘之勝忠信才徳之鄕號稱易治吾安敢謂今不同於古而行政之端治理之則當有不易者彼簿書期會之間舉措禁令之末夫人能之而文恪公之所以垂訓子之嚴君所以從事者要不止是也楊子行且勉哉抑予嘗侍教文恪公而見其論學要主於靜嗚呼公之所以致力於希聖希賢之功而可以通於爲政者不在玆乎夫靜則志不分而學有以足乎已學則術不疎而才有以適於用循是而之殆無往而不宜矣而何有於州之判楊子勉哉予以疎懶多病行業無成今且老矣於所以副公之教者無乎爾也觀楊子之才質可進於是故因以朂之

贈莆田鄭都諌擢南京通政序

自予寓居長安裏第與都諫莆陽鄭君相比鄰鄭君以純正之質久在諫垣諳練精明風裁整肅凡所建白多系國家大體名聲隠然重朝署比予主會試君以璧經佐予校閱詳審予甚樂其助未幾君擢南京通政於是論者謂以君才識器業當畱議大政當劇衝通政望尊而事約矧南京又多暇也於君弗稱予謂虞廷九官納言居一明興設九棘之位而通政與六卿等何謂輕也是故出納王言疏達民隠凡閭閻之疾苦圜扉之枉抑與夫軍旅之急機密之務下有言於上則通政以聞上得而可否之使君門九重近於咫尺四海萬姓通於一身王者所以親四方而廣其聰明之徳於天下者通政責也通政缺往往補以給諌誠以給諌居中通政在外體相維也職相成也是故命令政教議當乃行斯封駁之體也敷奏復逆驗當乃行斯糾參之意也明乎給諫之職者斯達於通政之義祖宗立法之意淵乎深矣夫以鄭君之才識器業於通政何有哉若乃以南都爲君少南都王業之本皇祖經綸之迹在焉鄭君玆行也固將循行周南顧瞻周道謁鐘山之陵朝宮寢之下愾然若有接乎皇祖之威靈悚然若有聞乎命官之意退而立乎其位也鄭君𨿽才猶且難之矣而可以易視耶夫通政者通國家之政者也通政之職舉則六卿之職舉矣鄭君念之哉昔在魏相給事中去副封絕壅蔽散陰謀蓋明乎通政者也及爲相好觀故事及前人便宜章奏坐相府輙白四方異聞冦盜風雨災變郡國所上者悉奏言之輔成中興之業實賴是今四方異聞莫備於是司國家典章前人成議莫詳於畱都鄭君其有意於魏相之事乎則玆行也厥系重哉於是鄭君行其所取士陳子言輩重違其師乞予文爲贈予雅辱君厚又以鄰比之雅共事之義知君特詳而樂道之也故書以爲鄭君贈

龔母蔣孺人壽文

今年春予承乏主會試得吾松士七人龔子次元試政秋曹將服有官政一日過予告曰愷昔早喪我先君子賴母鞠教以成母之苦心至矣愷不敢忘念無以報母母玆年七十有八仲秋日爲其始生之辰惟夫子惠一言以爲母壽且以爲母之榮予諾而未果未幾龔子得選浙之慈溪尹亟見予以請噫嘻龔子予將何言以壽壽母與爲母榮者不在於子耶而又何藉於予言也人之事親幸喜其彊健之日而欲祝其難老豈非眞切至情哉情出於眞切亦惟求所以自盡耳而人又烏能爲之助也然予謂子之壽親者必有以悅其心悅其心必有以順其志順其志斯有以榮其名夫悅親有道無貽親之憂爾矣順親有道無違親之教爾矣榮親有道無致親之辱爾矣誠使悅而無憂順而無違榮而無辱所以致親之壽又烏有他道也而非人子之自盡則何以哉嗟嗟龔子吾聞子之先君積學植行卒弗克彰顕以沒而令母握勤抱辛教子以成業豈非賢母哉夫人固有服勞田畆與力商賈菽水承歡求爲鄕閭善人亦足以自盡而況於子致身於科第膺百里之命母當享有祿養異時貤封之及行且得之則所以悅親順親榮親以爲親壽者不有餘地哉誠由是而益勉進焉崇志勵行逺大自期卓立於天地間益致厚母之壽非子事耶夫榮辱得失之分相去甚邈而幾則微矣而要在乎發軔之始慈溪之行子之發軔也子之爲人英敏而潔修吾於子愛莫之助辱子意之勤聊以斯言復吾子其勉諸

賀大鴻臚卿彊齋吳君受恩蔭序

今制京官三載考績得給誥封三品者上及其祖下蔭一子奉常彊齋吳君玆當考績之期得封蔭如例其屬吾雲間李子子誠者江陰徐子洽者過予請言贈君予謂國家之待臣下推人子顯揚垂裕之志恩及其前後勸忠之典至矣渥矣鞠躬盡瘁夙夜匪懈以仰答眷恩固臣子之分不俟言乃若所以自致之者豈偶然而得哉夫所謂世冑者固貴乎植本之固而尢貴乎培之之勤譬之樹藝楩楠杞梓髙原沃壤根本盛大雨露之所沾濡日月之所照臨雲霞之所輝映參天蔽日固其理也而又謹於守視愛惜而壅漑之則生意油然自蓓蕾而枝柯而拱把而合抱愈久愈茂上干雲霄下蔭丘原閱歷冰霜孰能禦之若夫植本不固而所以守視愛護者復不加甚則且戕傷而閼抑之則亦至於摧敗零落卒爲枯株廢梗而已而又何有於盛也樹藝且然則人之有家與大而有國其不可推哉予少則聞都下吳京兆拙庵者諱雄由成化戊戌進士累官至應天府尹其間揚歷內外善政偉績不一而足當弘治正徳間吳京兆之名籍甚隠然公輔之望可蹻足待而公遘疾卒識者猶以位未滿徳爲公憾焉然卽公之所樹立則亦卓絕炳朗福澤加於上下所以施於後人者多矣公子大經號繼拙以蔭入監未仕卒於是今奉常彊齋君承之彊齋名祖幹京兆公之冢孫繼拙長子也補蔭授鴻臚寺序班鳴贊左右寺丞左右少卿擢大鴻臚再擢奉常彊齋讀書積學審志向端愼謙恭歷官履正不踰矩度鴻臚掌百官復逆與四方章奏勞勩獨多日承朝廷寵遇及玆被恩典子繼志年甫十三岐嶷頴秀稱其佳兒復準入監是𨿽彊齋之蔭而實京兆公之餘休京兆余休而彊齋培漑之力烏可誣哉昔予先君子雪岑大夫亦舉戊戌進士予與彊齋實有世講誼予性疎懶於彊齋多簡略而彊齋顧我獨厚則今日於彊齋之際遇在他人而猶歆慕侈頌之予顧可以終黙哉於是因二子之請而樂爲之言

贈徐存翁壽序

柱國存翁老先生以徳學巨望受知聖明道行於廊廟功加於海宇而榮曁於鄕邦有年矣乃今九月某日言屆初度之期而公壽則方五十有五其所以調燮經綸以壽吾君壽宗社壽天下者正未涯也予不佞雅辱公愛荷公得遂歸田倐忽五閱歲矣然所望於公者亦惟藉以大行以永觀厥成而林泉樗散加以疎慵久未有以壽公也玆庠彥郁子直卿者公震器之新婭而亦與予有葭莩之契乃特謁文欲逺致京師以祝公壽而予之於公固自有所樂頌者因語之曰子今壽公子之愛公也子之誠也而吾人之愛公子知之乎吾人之胥壽公吾人之誠也而天下人之胥有是愛者子知之乎夫壽之也者愛之也愛之而匪爲容悅則此心之誠爲之矣然則推子之所以壽公而公之所得乎壽者不旣多哉予曩與公同侍朝端日邇徳輝公之徳量功業予雅知之此心之愛慕乎公者亦自謂眞切而無所欺飾也故緣是而知天下祝公之同情而予之所望則亦謂有所憑借焉耳夫公以貞靜之量明達之才經濟之學自筮仕至宅端揆而終始如一公之所養可知矣是故吾見其恂恂者焉其容溫莊其度舒徐其喜怒不見於色蓋和以暢矣是故吾見其誾誾者焉其言論不鑿其謀猷不詭以隨其旨趣深逺而曲盡體要蓋辧而理矣是故吾見其秩秩者焉其揆事必恪其宰物必信其執守堅定而不惑於人言其應變從容而卽可爲經久之利蓋正而確矣夫和而暢者養之純也辧而理者養之粹也正而確者養之精也純粹以精三者備而壽之道全矣矧惟公今居宰輔之地茂膺臺壽天子寵綏之薦紳儀刑之士民欽頌之近而姻戚鄕裏愛戴之逺而天下傾慕之此非有所彊假於其間乃公之所自致者也一誠之相爲感也詩曰樂只君子遐不眉壽美壽之在久也又曰其徳不爽壽考不忘言致壽之在誠也公之徳誠矣此𨿽爲自貽哲命之道而天壽平格又有以見天心之純佑則社稷靈長之慶終將賴之然則公之一身上以壽天子壽宗社下以壽天下之民皆本於今日之壽是豈非公之固有而爲吾人所憑借者乎予叨辱庇庥優遊田畆得長爲太平遺老其慶幸尢切而郁子之欽承徳範於有永又當何如其爲慶也哉此其所以爲情獨至而爲祝必先者也予因得以序而附其私

賀郡博許北門膺嘉奨序

臨安許君北門以辛丒進士來爲吾松教授未幾文化大行當道者賢之侍禦董君某吉君某移檄奬勵於是郡弟子員某某等相率請言於予爲賀辛丒之歳予佐禮部承乏知貢舉則於許君有場屋一日之雅頃予謝政歸方喜諸士子得賢師而又重以贈言之請不可無以復也昔晦庵朱子嘗爲教授廳記稱教授之職之重誠以教授承天子命淑一方人才教授而能躬行徳義以端儀矩又振作倡率約束諸士子於道儲材待用斯則能盡教授之職而天子所以畀一方之教之意也然職是者多茍焉以從事而其盡心者則亦不過勤勤於課業升散較計於拜起揖跪之間曰教在是而於其大者則忽焉不知務求稱厥職尠哉此固朱子所謂茍道也許君以淸雅廉靖之資檢飭修治動無過舉所以端儀矩者旣有本至振作興起以切劘多士者予𨿽未得其條教之詳然觀多士之誾誾於於出入罔倍於道爭自磨淬懋勉學業則許君之所以爲教者不可知哉夫驗郡邑之治視生民休戚稽學職之舉視人才盛衰銓司以士之登名鄕書有無多寡爲殿最許君視篆之秋適當賓興士之獲雋者八人可以言績矣二侍禦之崇奬也固宜予聞之古者今之鑑也前者後之師也昔之職教吾松者有豫章之胡蕭山之魏廬陵之孫皆以善教者聞流風遺澤迄今人仰之不忘許君其聞三公而興起者乎三公而皆祿位顯大樹立焯煒爲一代名卿許君將來所就其可量也二侍禦今日之旌奬其殆權輿矣乎

張母太夫人李氏壽序

予自往歲得告歸四年老病日甚不復親文事朋舊亦莫復以文事相委卽委亦力辭非故爾也老病怯心思思則頭涔涔眩縱彊執筆亦荒繆衰颯不成語故謂不若盡謝絕始靜養耳爾乃西蜀大中丞明厓張公奉命來巡撫江南吾松適有倭冦之驚始自予歸之年卽充斥中更三四撫臣開秉節鉞徵調兵餉未能掃蕩民罹荼毒不可勝紀明厓公自筮仕負才略昔參淮陽平冦有功爰以上下推擇鎭撫江南専討冦之任公來祈祈不亟不徐鎭定整頓經略所至攺觀易聽人心竦動山川變色公有母太夫人李氏隨養官所公孝心切至自姑蘇迎來雲間九月廿三日夫人誕辰於是壽六十八矣明厓卽官署稱觴爲壽而吾郡守郢城黎侯來乞予言爲公祝壽之助予言是非予所堪而玆則有不容已者昔公大父毅齋先生實與予同舉進士予於明厓有世講誼則於夫人之壽固當有以相之而可以例卻耶猗嗟夫人之壽不有固然者哉壽本於天爲言猶受若爲天之所授夫人之受於天者寧可一二數也辛未詎今四十餘年矣我思毅齋宛然在目恂恂誠悃君子長者有徳人也而仕止南康郡守年僅六十有一位不稱才壽不滿徳明厓父石溪積學謹行僅一舉於鄕不及仕而卒則張氏父子之食報未盡者不並萃於太夫人哉予聞徳莫厚於活人功莫大於弭亂今冦暴甚矣師久不競上下謷謷如在膏火明厓公從容展布綏懷捍禦徳惠旣敷武事丕振內寧外弭未及一歲羣凶消伏元惡授首黨與肅淸人樂更生此功此徳不本於太夫人而誰不有太夫人寧有明厓吾人之祝頌何啻萬口一辭也吾又聞夫人秉性貞淑弱齡守志安貧苦節訓課明厓拳拳詩禮忠義之教規範嚴肅婦道母儀徵古淑媛與孟陶之母無愧焉懿行若此卽非先世遺休與明厓之功徳壽豈爲夫人靳哉然卽明厓今日之事而夫人之壽固可豫必明厓受命専徵文武之才惟談笑間耳而慮恐不堪實兢兢焉情愛莫切母子夫人見子朝夕憂勤中心寧能釋然也哉今冦平矣上下安恬千鈞之負一旦而釋大慰上下之望勲名旣崇位望益重去憂爲喜脫險就夷可以承歡夫人之側於於衎衎而夫人之情不有大樂者乎樂則康康斯壽矣是則冦之平非天之所以與夫人之壽而成就明厓公之孝哉昔詩頌淮夷之功而本於天錫歸諸壽母公以平冦功成適當夫人降誕豈偶然也豈偶然也予方俛仰今昔有感於公之世徳發自悠逺而黎侯爲公乞言意甚懇侯又爲予丁未所舉士不得辭故爲此說以授侯曰是可以爲夫人壽筵獻矣

文簡集卷二十九

●欽定四庫全書

文簡集卷三十

﹝明﹞孫承恩撰

○序

會試錄序

嘉靖二十有六載是爲丁未天子朝羣後來萬邦萬邦之士與計偕者四千三百人有奇景附闕下願爲帝臣求試於有司春二月禮部尙書臣費某侍郎臣許某臣崔某以聞上命學士臣某臣某往主試事同考則侍讀臣某編修臣某臣某臣某臣某檢討臣某臣某臣某都給事中臣某臣某右給事中臣某署郎中臣某主事臣某監試則禦史臣某臣某曁諸執事咸愼簡以充臣等肅將明命矢心勤事三試之仰遵宸斷取中式者三百人故事有錄錄其氏名及其文之可傳者以獻臣某謹序其端臣海隅側陋遭逢聖明備位官長不能竭忠殫力報塞萬分之一夙夜兢惕私心惓惓圖惟薦賢舉能仿古人臣事君以人之義乃今躬親其任臣幸甚幸甚先是嘉靖辛卯臣嘗典試南畿後六年典試京畿獲覩文於兩都人士及玆大合天下士試之獲盡觀四方之文殊狀異態隋珠和璧競爽並耀讜論嘉猷層見疊出究天人之原恢皇王之緒明道徳之歸探性情之祕文有經緯之方武有戡定之略錯綜六藝揮霍百家若覧職貢方物畢陳筐篚稠疊玉帛紛錯若閱輿圖都邑具列名山大川棊布星羅昭然指掌也天下之大觀備矣臣觀萬國之朝會也分封而別壤殊途而異轍及其戾止不敢後先者大一統也羣士之敷言也人殊其才性異其尙及其合並莫敢異致者會皇極也同文同軌之治猗歟盛哉臣惟天下之生久矣宇宙貞元之會唐虞三代以來僅僅可數也是故至治之世不可屢值明聖之主能幾遇哉我太祖髙皇帝應天受命首出庻物而有天下正乾坤之大統昭日月之重明丰功偉烈超出千古聖子神孫繩繩繼繼百八十年於玆矣我皇上天縱聖神誕膺寶歷深仁厚澤丕冒遐邇際天所覆極地所載莫不顒顒然向風承徳一統之治皇極之行愈隆愈盛固其所哉然則士生今日豈非千載而一時也夫太平之業以人而致亦以人而守國家求賢是急登進諸士將何爲也臣用敢告曰祖宗丰芑作養之仁皇上禮樂陶鎔之化諸士漸被久矣玆當脫迹巖穴感奮風雲致身之始其將何居夫士莫先尙志而審所效法臣聞虞有九官周有十人皆聖賢之選也諸士能紹其芳躅矣乎諸士實生虞周之時非是則何式主司非是亦莫敢以告先資自獻諸士則旣已自許矣許而弗克終主司者之所懼也諸士念哉爲人臣而享有祿位邦家之基生民之命社稷之寄諸士與有闗矣無負爾所學無忝爾所舉無棄爾今日之言愼乃恆徳敬爾官守陳力宣猷以弼至治衍宗社億萬年無疆之休主司有厚望焉諸生尙其懋修徳業學底大醇﹝缺十六行﹞者後先相望何其盛哉而曷見其有南北之限也方今皇上懋昭文徳禮樂教化風行海流鼔舞造就之下其爭自濯磨者孰非彬彬之士而尙可拘拘以地言耶臣觀諸士子之文而得之矣其涵養之厚志向之正造詣之深器識之偉所謂魁梧博大雄俊卓絕者莫不具見焉則所以匹休前哲爲天下之才者不在諸士子耶而又曷敢以一偏者誣之也𨿽然才之在南北固無弗同也而有弗同者系乎人全弗全耳才之在南北固無弗全也而有弗全者系乎人盡弗盡耳知其在我者之本全也擴而盡之則南北之才可以大同否則自限於一偏斯其不免於異矣然則君子之於才也其亦無弗盡而自限也哉仰惟國家設科臣等濫承任使期得全才以爲上用也故論南北之才而因以朂諸士焉

順天府鄕試錄後序

皇上禦極之十六年是爲嘉靖丁酉秋八月順天府舉鄕試之典上命侍講學士臣某往主文柄旣取士如式刻其文以獻臣某當敍於末簡則申一言以告多士曰國家建立庠序羣俊髦之士於其內而俾之學夫學何學也君子大人之學明徳新民之事也斯學也唐虞三代君臣之所以致治孔子孟子之所以垂訓國家之所以俾吾肄焉以致用於天下而我之所以將爲天下用也諸士子平時之所從事者非是乎臣聞之記有曰君子有三患有五恥三患云者未聞也患弗聞聞矣患弗學學矣患弗行夫道以聞而知弗聞胡知以學而能弗學胡能以行而至弗行胡至是故君子以爲患也然臣於諸士則固知其免三患矣觀於其文莫不深造極詣於所以修已治人者言之切焉說之詳焉見之的焉弗聞弗學而有是乎臣所未知者行弗行耳夫所謂行者固非俟達而後行也然窮養所以爲達施獨善弗若兼善爲大而況國家之所以望士也諸士子其能行乎古之人道成而弗獲用者豈勝數也今諸士幸際昌辰錄於有司將見用於上人益將責汝以行矣則於斯患也患方甚焉諸士子其能知以爲患乎乃若所謂五恥者恥生於患患而能無患斯可以免恥矣是故聞矣學矣行而至矣夫旣行矣則居厥位必能建厥議必能舉厥事必能稱厥職必能綏厥民必能懋厥績是皆以今日能行與否占之故曰患而能無患斯可以免恥矣患弗免於今恥曷免於後耶夫患而求無患其患也豈徒言說爾矣蓋必有修爲踐履之實諸士子允若是乎異時有官守言責之寄將遂能免厥恥乎臣不佞實有望焉乃若弗患斯患弗恥則恥豈惟則然汝弗患人將汝患汝弗恥人將汝恥而況臣實有以人事君之責則於諸士不尢有所系乎是故不能不爲諄諄告也

使交紀行稿序

嘉靖攺元壬午今天子卽位當詔諭裔夷承恩承乏詞林與給事兪君崇禮實奉命使交南先是傳聞其國多事道梗比至近境則聞構兵方殷其王已沒其世子亦播越海上不果入未幾崇禮且物故具疏得請暫輟復便道過家先以是歲秋八月行比歸往返凡八閱月途中履歷隨意以小詩紀之與凡感懷酬贈之作共得古近體若干首故文敗楮猥雜細書紛積篋笥中家居無事復爲檢出不忍遽毀棄擇稍可誦者共百五十章命兒輩錄而爲帙時一展覽以無忘玆役嗟夫昔人以銜天子命使絕域爲榮予惟淺薄莫克勝任又適值交中之變恐弗善厥事以辱我天子寵命故辭多懼又孱軀逺去親側屺岵之悲人情所不能免者故辭多憂思與夫履險阻覽風俗觸事感心故多哀傷慨嘆而凡登眺遊觀之適十無二三焉此予詩之犬略也覽者弗是之諒或咎予不能彰顯光寵顧咨嗟愁苦如畸窮旅人之爲者爲弗宜則亦過矣

韓文考異敍

斯文自六經以後莫古於秦漢至晉宋至六朝則靡矣昌黎氏獨起而振之雅健閎深凜然足以鎭浮薄而矯侈靡而於此道之大本大原固亦嘗涉其涯涘而得其梗槪蓋徵諸六經無甚背焉者論者以之配孟軻氏固爲少褒然其振裒起廢之功蓋亦偉矣夫好古之士多尊崇而篤信之者豈獨以其文辭之妙而已哉但傳世旣逺中間奧文奇字每爲注釋者之所妄易爲學者誤多矣紫陽夫子以豪傑之才卓出千古之見於羣聖人之經旣已殫厥心思而盡發其奧義而謂六經以下莫善於韓氏之作病夫妄易者之誤後學也乃悉取杭蜀閩三本較其異同而多所更定其於方氏之說辧正尢多蓋方氏習尙奇僻彼徒以文莫奇於韓故常以已意逆之移易其偏旁支離其句讀甚至倍理者亦不之顧不知韓文之所爲不可及者固不専在於奇而彼顚倒其言辭崛彊其文勢又不足以謂之奇乎此固紫陽夫子之所病也而考異之作其有功於韓也大矣今韓集人誦家傳纂組之士肆口而談涉筆而書者不知其幾也而能闖其堂室者有其人乎嗚呼文從字順各識其職作文之大旨昌黎固已言之詳矣而曷嘗祕於人耶固弗察焉耳矣因序重刻而並以是告吾黨之學韓者

重刋文公鄕約序

郡伯內江諭先生之治松也日求所以裕民者勞心焦思勉焉若弗及也欿然其未足也衋然如有傷也嗚呼其拳拳爲民之念天實臨之間示走以文公鄕約一帙曰此先生所以導民俗以歸於厚者予不佞無以稱師帥之職玆欲刻是書以教吾民也信能行之澆漓之俗一變而之厚吾之心其少慰矣乎子以爲何如走也竊聞之禁民爲不善善也非善之善也化不善使爲善善也善之善也吏習盛而儒者之效不白於世先王之法意泯滅殆盡是故耽冥沈酣睢盱恣肆付民事於罔知者固不暇論而其能盡心者則又不過汲汲於簿書期會之間讞鞫訊斷之際惟禁戒是嚴惟刑罰是峻彊察自用以邀譽於上下則已爲良有司矣而何以教爲居今之世而有事於教者孰不笑其迂且無用耶夫其所以笑其迂且無用者以民不易教也嗚呼天下豈有終不可教之民哉未嘗教之而卽謂民弗率教此則厚誣吾民之甚而先生之所弗取也走昔嘗侍先生議論之末而因以求其政未嘗不嚴且明也而一以寛厚愛人爲本所謂慘刻峻厲者咸無取焉蓋儒者之政也是書旣行誠使如先生所言風移俗易庶幾復見先王治化之盛而彼呫呫然笑以爲迂者無所容其喙則豈惟一郡是賴將於我國家實有助焉𨿽然昔子朱子之修是編也亦嘗慮其難行矣蓋常情可與樂成而不可與圖始嗚呼此則在我二三父老相與倡率之而走也及今病廢家居亦敢不偕我同志敬勸相之以副先生盛意哉

華亭縣誌序

華亭志志邑事也華亭爲松附郭邑志所志者郡誌盡矣而復志此者遵制也正徳庚辰冬十月有命徵天下郡誌邑爲制無得相附籍而華亭故以附郡無志江右聶君豹以名進士來宰玆邑視篆甫二月聞命祗懼則首以今郡守汝南孔侯輔命來詢予予適治任北上無以副也乃屬邑庠弟子員金子廷桂沈子東洎儒士顧子曦三閱月告成凡若干捲予得而讀之大率卽郡誌錄其事之系邑者而近事則頗續入耳然倫從類合甚便檢閱亦無害其獨爲華亭志也君於是欲得予敍其首不可復辭則告於君曰志之爲體重矣昔者成周之制職方所司外史所掌詳且備矣兩漢亦有可稽焉唐宋輿地圖經三年或閏年一修上之輿地圖經固亦志也夫其屢修屢上者豈特爲具文哉郡誌修且八年矣玆非其時歟夫華亭固天下壯邑也而瀕歲薦饑民困滋甚嗚呼前之郡誌秉筆君子固已隠憂而是嘆矣而況今日哉以一邑槪天下可悉也聖朝欲知生民休戚則志之徵也而豈徒歟休養煦澤以施因時之政將必於是賴而且有所責成矣且邑附郡則在郡猶在邑也然爲志且不得相附籍而況於治謂容有可諉耶承上徳意以施因時之政非聶君之責而誰責君其勉矣聖朝且將據是以驗君他日之治績也已君以予言爲然俾遂錄以爲序

菊譜序

範石湖譜其所植菊三十六種謂東陽好事者家多至七十餘惜未盡得劉家譜三十五史正志二十七﹝闕﹞爲哉但業已有者不可廢故具列之以貽老圃俾謹守焉而復書此庶見者知予非溺意於物如蘇長公所病也

張東海先生詩集序

詩不可徒作也昔者聖人之敍詩也自非厚人倫禆風教存勸戒示得失者輙斥弗錄蓋冺焉無聞者不知幾倍所存矣後之作者又何浩瀚不可殫紀哉夫三百篇逺矣不可幾矣然必不背孔氏之意而後可自附於詩騷人墨客所以流連自放於禽魚花竹之間以寓其歡欣悲戚之意非不工且麗也而三百篇之旨希矣甚則又有爲淫褻燕暱之語則凡端人正士諱且羞之而謂不見斥於孔氏之門無有也東海先生詩名滿天下興之所到不假雕琢而气昌辭偉寓意正大所謂厚人倫禆風教存勸戒示得失往往具見其於淫暱之辭無及焉庶幾所謂不背孔子之意者乎至其所以自信不愧不怍者則十每四五嗚呼先生之於詩信非徒作者也夫作詩本無法有之自後世始専門之論曰興欲其逺故爲渺漠汗漫如醉夢人語曰意欲其深故詭匿如商度隠語使人讀之卒不可曉二者爲詩家要旨流連自放而於其大旨則忽焉竭精獘神卒背孔氏之教先生之詩何嘗不深且逺也而其所自得者豈徒拘拘惟是哉先生平生作甚富而不甚靳惜故多散逸其仲子都諌君輯錄僅是然諸體班班具矣都諌恐久亦並亡也欲梓刻之屬予引一言於首輙敢僣論如此或曰詩本人情性大率與其人類考之諸名家之詩可見先生爲人髙邁曠達故其詩多超逸明爽雅負志操故其詩多慷慨自許或曰昔蘇長公讀涪翁詩謂如見魯仲連李太白令人不敢復論鄙事先生之詩脫出塵囂此語若爲先生發是三家者之言𨿽不足盡先生之詩之大而要非無所見者並附於後

集古像序

予旣輯古聖賢刻本像一冊顧戴氏所畫帝王像四十七幅者𨿽未眞戴筆而冩染甚佳予愛之適南昌黃生子才至黃以傳神遊吳越予謂其可辦此也因命臨冩而益以所無者十一人戴本有閩王李后主嵬瑣不足錄司馬懿梁昭明黜不使與漢髙祖宋仁理宗之疑似者悉以石本更定之浹旬而畢亦頗足觀黃生謂予曰請得全冊悉繪之予欣然諾或曰古人逺矣其色之緇晳妍媸何所證據今乃欲以己意爲之不幾於褻乎予謂周孔大聖顏孟大賢其肖貌在天下者固萬代瞻仰大儒如周程張朱名臣如諸葛韓範髙士如嚴陵彭澤以至才賢如李杜韓蘇忠節如文山武穆皆有遺像畱傳人間人所飫見余則不免惟畫者之意爲之而固無害於景仰之心何褻也乃亟命黃生從事又二旬成則神采溢出儼然如見勝刻本逺矣數多於舊者九予益之蓋嘗入維揚而謁盤古之塜遊吳會而仰泰伯季札之髙風與吳公子遊之賢經檇李登胥山而思伍貟霍光之忠出淮陰訪吳興而傷韓信李徳裕之有功無罪至烏蠻灘而嘆馬伏波之勛烈過梅闗而瞻張曲江之風度謂是亦不可缺者乃追憶其廟貌肖入之又讀李忠定集陳龍川集而得伯紀同甫之像一欽其忠讜一賞其才气亦附焉不更益未備者缺其所缺無所因也而不遂爲搜攬者勢不能也不去其可略者存其所存不忍廢也而不推以及其可及者謂是固可已也區區纂輯之意蓋如此

陽翁奏謝錄序

奏謝錄何爲者閣老陽翁先生自錄其奏謝語也奏謝已矣而復自錄之者昭寵遇也旣成帙將付之梓間出以示某某得而讀之作而嘆曰美哉沨沨乎不徒言也予於是有以見聖明知人之哲焉有以見聖明待大臣之禮焉有以見翁事上之敬焉有以見翁感徳之誠焉翁早入翰苑侍經筵日講爲大宗伯司禮樂曁參大政忠誠懋著誕被聖明眷知委任隆重是故酬勞錫美寵賚頻承日益優渥翁感知遇每於拜受隨事奏謝莫不敬愼祗抑吐露備見悃誠其君臣上下一徳孚契者如此夫駢儷𨿽非文章之至而古人多有施於君上陸宣公敷陳治道明揚典則於斯爲盛自夫眩奇侈博徳以事贅砌輳勝而意脈微纂組工而本質喪𨿽韓柳猶未能盡去時敝至歐蘇曽王敍事渾成紆徐委曲斯爲大家數語陽翁於玆其亦有得於四子者乎故奏謝諸篇上足以昭君休下足以攄臣臆有渾厚博大之風鮮浮靡浚削之意參之古集無媿焉孔子曰辭達而已玆非然歟是宜刻以爲後人式乃若翁前後建白賁飾皇猷讜論嘉謀與他髙文大作體裁備具風雅錯見炳朗輝燁自有全集玆特其一端云

方齒錄序

兩京洎諸藩士之登名賢書者復有私錄制往往殊焉方齒錄者辛卯應天同榜諸君子所刻也分方以列名隨方以序齒有字焉有號焉及其父母焉及其配焉及其昆弟焉及其子焉及其裏居焉何詳且備也詳且備者厚之也是故由身以上則爲敍年雅由身以下則爲締世講及配及昆弟及裏居無非惇契誼申久要厚之至也毅齋孫子曰是歲也予實與蜀郡虛山學士席公主試事道出淮泗之間而得異兆有巨鯉躍入予舟予駭且喜曰玆行也其有名士入吾网羅以副吾之所求矣乎及竣事則一百三十五人者固皆魁偉宏博之器頴敏特達之才一時譽髦士也逮上禮闈由壬辰及今凡六舉而獲薦者幾五十人則固已盛矣而有沈子坤者辛丑魁天下有吳子情者甲辰傳臚三人有李子春芳者丁未復魁天下前是無有也不尢異哉獲鯉之兆斯其驗矣嗟夫予以淺薄於諸君子無筆硯之雅聲問之及徒以場屋三試之文而偶獲識拔乃諸君子不負予之所舉黽勉不懈率克自奮而三子者皆振迅於十數年之後雄鳴髙舉使天下稱是科得人而予濫有藻鑑之譽豈非予之慶幸哉繼自今出處固有遲速之數而其用志要當無殊庸詎知不尙有幾人如五十人者乎又庸詎知不更有如三子者乎則予之慶幸又何如也抑又有以告諸君子夫由黌校而薦諸鄕榮矣薦於鄕而舉於禮闈益榮矣舉禮闈而至於獲大魁斯又益榮矣而甲科之外不猶更有大榮者乎乃若策勲砥行偉然以徳業名天下垂後世嫓美於古人斯則爲榮之大而豈非諸君子之事哉願相與勉焉能無負斯語則予之慶幸又當何如也庸諗於諸君子刻爲方齒錄序

同年錄序

同年錄者錄士人同薦於鄕者之氏名也士薦於鄕夫旣有錄矣而復錄此者本厚也嘉靖丁酉之歳予與學士四明姚明山主北畿鄕試未幾諸中式之士葺有斯錄欲予二人各系一言逮玆十餘稔矣於是諸士凡四上禮闈而獲雋者致五十餘人咸以是科得人爲盛乃今五十一人之仕於朝者復屢申前請予惟古云同年有昆弟之義夫萃異姓於一時何謂昆弟也而致其義欲如昆弟則玆錄之爲也是故鄕錄惟其名私錄惟其齒齒同者敍其月月同者敍其日合而觀之長幼秩秩則百三十五人者眞昆弟若矣匪直是也具地具業卽鄕錄也具世具行卽殿錄也不厭其重復不嫌其贅瑣而著其號列其子則又二錄之所無者必欲申鄭重懇到之意凡可以維持而系屬而聨絡俾無至於忽忘者無不用其志慮逺而謀悉誼篤而情眞將俾家藏而世講焉玆錄之用意不其厚哉嗟夫歳月易邁回首往事如昨日明山旣已下世而一時同榜之人自今觀之何其不齊也夫其不齊者所遇異也出處遲速不能以一律玆其升沈之爲異而以昆弟視之則寧有異哉獨念諸君子以甲科致身將樹績於明時而拳拳往昔錄敍之請久而益勤推是心也則居常而欵暱暌阻而訊問喜有慶哀有弔徳相勸也業相贊也過相規也進相引也至於拯危而扶艱存孤而卹寡一開卷之際蓋有惕乎其若傷油然不能以自已者夫是之謂昆弟也必如是而後不虛乎玆錄也乃或泛然漠然猶不免於忽忘若途人之相視則是舉無乃具文乎諸君子之志孤矣

丁未同年齒錄序

嘉靖丁未會試同登諸君子刻敍齒錄成謂予於是科有場屋之雅求一言弁諸首丁未距今於是五閱歲矣而諸君子不忘於是舉也予因嘆曰諸君子之用心不其厚哉夫同年有弟兄之義尙矣然試錄之刻惟以名次爲敍而弗論其齒則少長錯置謂之弟兄也弗協玆諸君子所以惓惓於齒之敍也惟齒之敍則長長而少少眞弟兄然諸君子之用心一何厚哉𨿽然諸君子豈直於一錄之間少長之敍弗舛也吾推諸君子之意豈不欲同登三百人者於仕進也同一亨達而無一蹇躓同一優裕而無一屯剝同一焯顯而無一黯闇同一福履而無一困阨同一子孫其昌而無有衰替同一存心之厚而無有自處於薄者乎吾意諸君子之心其相愛有如是也𨿽然諸君子之用心固然然有不能以同者則有一致同之道諸君子其欲聞乎是故有可以自盡以求同者有不可以必同者先其可以同而後冀其不可同吾不知卒之同否何如也今夫諸君子俱有官守言責矣𨿽崇卑大小內外逺近不齊而莫不有人臣之義是則所以自盡以求同者故事君也而忠貞同受事也而勤勵同從政也而公正同臨民也而仁愛同持已也而淸介同患難也而節操同交與也而道義同同一厚而不敢自處於薄同一愼而不敢自絕於天天者理而已欽崇允迪夫然後心盡於我聲聞於上自天佑之吉無不利而諸君子所願同而不可必者將或有可冀乎如是則諸君子之願其少慰矣豈惟則然上而聖明所以簡拔諸君子之意亦將在是而區區與諸君子有一日相從之雅其義可知矣乃或有宅心頗僻違道戾常自異於眾甚則敗名喪節甘置其身於不韙卽何以言同於人而人亦孰肯與之同哉嗚呼禮貴始進終身爲同諸君子旣同於始矣而卒之乃至有不敢與人同與爲人之擯棄不願同則其人何如哉或又有以祿位爲軒輊則亦淺之爲丈夫者諸君子不爾也無亦過爲之慮則斯錄其有深意矣乎乃若予者淺拙疎庸繆以齒先諸君子一日顧碌碌靡有稱聞今齒日向邁誠不能與諸君子共馳騖於事功則亦將請老明農潔身而退求盡出處之義以無忝諸君子所推先蓋久有志焉而未知何如也因敍是錄而並及予私諸君子其諒我乎

顧文僖公文集序

東江先生文僖顧公集四十二卷卒後其季子國子生天秩並冡孫處州府同知應陽所刻也間問序於予予受而讀之旣則諗之曰孟軻氏謂尙友者當並論其世予與公生相先後且有葭莩之誼無俟論世然論人必先於其大斯集也讀之者當無論其制作而要當先識其大也予嘗怪歐陽永叔以文章爲一代宗工然其自道乃謂政事爲先而文學若在所後其言曰文學止於潤身政事可以及物斯言也予竊惑焉昔者聖人教人無一偏之務體用合一者固吾儒之學也故曰明體適用體用不可岐而二也審矣四科之目因其才性所近而成就異故各舉其所重者言自今觀之聖人之所教與羣賢之所學可具見也由求遊夏言論風旨固在豈由求絕無文學而遊夏絕無政事乎嗟乎可與語禮樂者必其思通乎性命識達乎天人此文學也而實施於政可與語經濟者必其才兼乎今古量包乎宇宙此政事也而實本於學玆非合一之道而奚其不相爲用不相爲用則其所謂文學政事亦何足取而豈通儒大賢之事也故具大學術者斯有大經濟有大經濟者必本於大學術如是而後可以擅名於一代也吾觀永叔之言固爾而要其事業所就則固嘗秉鈞軸踐臺鼎相業焯煒並配範韓而文章之著超唐擬漢文章政事比隆並盛則又何可以其言爲據而於二者軒輊耶惟東江先生早歲力學有志聖人之道其於文章追古作者亦將學爲今之歐陽子也予不佞竊玩其文固知公學之試其大凡其應酬纂述唫詠篇章有闗民情世用無不說之明而思之悉圖議政本闡發大猷向使其得柄用則華國經邦必將盡行所學而惜乎弗究其志不得如歐陽子之得參理弘化以潤色太平此則若有遺憾耳然公之文經濟具焉可以興道致治於當年垂法示訓於後世彪炳烜赫昭掲於天壤也決矣是則吾之所以論公之大至於文詞篇什追古作而無媿者則固公之餘事而不俟言也嗟嗟東江生也志在經世則其於世道之治亂民生之休戚所以酌古而施於今者固已劑量於胸中邇歲倭夷冦亂憑陵上國塗炭生民歷三載猶未巳使公而在目覩時艱必將流涕痛哭卽古之安攘者運籌策以贊助當道一解吾民之阨乎而惜也九原莫作矣撫事懷賢其能無悵然也耶此予之所以論公者並在於是而區區之制作誠不足爲公覼縷也請以是序公之集何如

別駕吳公一齋先生詩集序

江西撫州別駕吳公一齋先生毅齋子承恩舅氏也賦性鯁直而剛世以醫爲業多活人功至先生家值困乏先生力貧苦學讀書無間寒暑夏月夜讀納足甕中辟蚊用力甚勤業乃成就以葩經中鄕試登成化丙戌羅倫榜進士先生學旣晚成仕亦艱得而賦性始卒不變初仕爲任縣尹轉滕縣升擢漳州轉撫州別駕惟其伉直故多獲戾𨿽處上官亦無阿順意以是弗及顯大齟齬弗遂竟拂袖歸居鄕餘十五年一以徑直行語人多忠告語然面折人過不少恕至面頸發赤不顧𨿽達官大人亦弗多讓或聞有司有悖政輙貽書質之由是剛直之名益著而人多不堪然又諒其心之無他故亦不得少疵也先生練達世故仕旣偃蹇弗獲盡用歸來分委諸子以田業禦家苦嚴每聞嗃嗃聲以故子婦俱嚴憚勤作業而諸子力農者俱皆謹飭不敢有詖行日與其故人飲酒賦詩爲樂其所倡和若遇太僕顧以正甚莫逆先生能飲多不亂承恩常侍側見其酒酣興發輙口占爲詩嘗慕白少傅與皮陸二家之體故率口任意不事雕鐫而剛直之气自在嘗曰詩道性情吾亦道吾性情耳可拘拘效人哉先生五子四女孫甥二十餘人享年八十有四始卒矯矯矍鑠一彊毅人也予昔垂髫隨先君子官南都先生以公務至於先君舊交契誼見予輙憐愛旋予頂曰佳兒也教之可成吾有女終當婚汝卽予亡室吳夫人也先生惟一子煥紹家學爲學職仕亦弗振嗚呼先生沒矣蚤歳荷奬識許婚配予昔兩上春官弗利先生曰此步決不可少吾仕不通顯而幸免挫辱者賴有此耳然觀子器識固當逺至惟勉之拳拳教愛予如此此恩何可忘也因循未有以報念先生制作恐遂湮沒先生𨿽無心於傳而傳乃後人之責乃與內弟煥搜葺得五七言律詩並古詩若干首授煥子婿少參顧中立略爲校正刻梓以傳少致區區後之論世者知前輩有剛直如一齋先生其人將必有賴則是集何可少哉

刻三先生詩集序

朱涇爲華亭巨鎭多好古博雅之士有以詩擅名者三人一爲王鶴坡氏名良佐一爲戚龍淵氏名韶一爲張一桂氏名冕鶴坡嘗志進取有聲場屋舉於鄕僅歷學職至縣令至龍淵終於韋布一桂少遊膠庠而多病弗果卒業三人者皆以歌詩相頡頏而各有所尙說者謂鶴坡雅志髙古故好爲斬絕刻削庸腐語淘洗殆盡龍淵意气豪邁故其詩超逸跌宕一桂偃然退修故其詩衝澹古雅三人者之詩大都如此予自弱冠卽已熟三人之名而向慕之鶴坡與予有葭莩之雅獨予厚嘗編其集八帙畀予而一桂亦嘗手錄其詩歌二百餘篇寄予都下二翁俱意有所屬龍淵𨿽稍疎亦嘗兩賦詩送予北上今三翁之墓俱有宿艸矣而其後頗不振力未能刻又頃遭冦亂恐遂致湮沒念之愴然乃就予昔所得者粗爲選擇鶴坡作頗多不能盡刻而龍淵之作亦就其子文昌乞得數百首並刻之以附古人掛劍之義命曰三先生集云毅齋子曰古云詩能窮人又有謂非詩能窮人惟窮者則工斯言頗有槪於予心三百篇詩之凖也豈皆窮者之詞哉風雅頌並列而惟慰勞悼卹怨刺感憤之語尢能動人若唐人詩之工者亦多遷戍下第離別逺行之什故曰歡愉之詞難工而窮苦之詞易好有唐詩人類非得志於時李杜郊島窮人之最達而能詩者指不一二屈惟窮乃工豈非然哉三人者皆弗遇於時故以吟詠發舒其抑鬱有感有憤有怨有刺有悼有諷極其思致鐫肝鏤心闖詩家之閫閾三人者卽少自丰裕當未至是也窮而後工不於三翁益徵哉𨿽然詩本性情而發於才才也者天之所以付我不可彊也非窮之所能限也李杜窮同於郊島而其才之宏闊郊島所不得同也故李之作爲豪逸杜之作爲渾雄郊島所無也故曰郊寒島痩噢咿慽蹙専於窮也三翁者窮以沒齒而窮不能限其才故其昌气偉辭時或發露蓋鶴坡龍淵爲尢龍得李之放鶴得杜之蒼張𨿽少劣而歌行諸篇亦頗得白傅之贍非郊島輩之一於窮也然則三翁詩何可以弗傳哉予故刻之以永其傳焉

石刻十四駿馬圖序

易曰地用莫如馬利乘致逺莫過於馬坰野騋牝詩人鄭重則馬之爲世用大矣然凡馬猶易得而難得善馬漢武帝欲得大宛善馬勞師經年而後得善馬三則難不難耶杜子美詩有云當時四十萬疋馬識者嘆其才盡下四十萬疋而無一良信乎難矣夫古之善馬今旣莫覩特見於贊詠圖畫昔支道林有愛馬癖曰喜其神駿豈善馬必神駿而神駿斯爲善馬耶後之欲覩古之善馬者亦於支公所謂神駿者想象耳今世所傳周穆王八駿圖皆奇形詭狀略不似馬世逺莫可考證曹覇韓幹皆以畫馬擅名古今今亦少見近世趙松雪畫馬亦入能品盡得神駿世以是寶之比有惠予宋石門氏所畫十四駿圖宋方以畫名吳中今亦未敢卽擬之趙而筆力之勁健气象之軒騰𨿽有馴猛之殊而皆彷佛所謂神駿者予愛之因各綴數言爲贊詠自漢天馬歌後代有作者李太白擬歌天馬固已稱雄杜蘇二公或歌或贊或頌鏗金戛石評者謂其妙絕聲動宮商予何爲者哉聊乘經史之暇漫成無益之戲耳因倩工鍥石摹搨裝潢之以貽好事備閒中淸玩之一種云

文簡集卷三十

●欽定四庫全書

文簡集卷三十一

﹝明﹞孫承恩撰

○碑記

奉勅撰甲辰進士題名記

嘉靖二十三年是爲甲辰之歲禮部以會試中式士進於大廷皇上親降策問賜秦鳴雷等三百二十人及第出身有差余諸恩賫率行如例獨立石題名太學尙缺今歲庚戌復當開科舉行隨以宼警少稽及是大學士臣嚴嵩等幷以爲請上詔臣承恩追爲之記臣自惟淺薄謬荷寵榮無以仰稱明旨爲懼念是科嘗備員提調躬逢盛典親聞制辭詢諸士以捍禦之道乃今被命因竊伏嘆曰盛哉皇上之心何見之豫慮之逺而圖治之切也夫疆埸之有外患自古爲爾𨿽盛世不能免而惟盛世斯有以待之是故不以無事忘有事恆以有事視無事兢兢焉謹吾內治是所以待之者當甲辰之歲國家治平海宇寧謐𨿽間有邊隅小警隨以淸肅而重軫皇衷惓惓四郊之慮謀所以長治久安者書曰儆戒無虞又曰無怠無荒四夷來王皇上之心不與書之所云合轍乎夫君道主始臣道代終皇上夙夜勤勵思爲國禦患者至矣則所以贊佐輔翊以臻來王之盛者非臣下責哉諸士以始進無帷幄謨謀之素而首咨以國家大議誠欲得俊傑可以神廟算任幹城將命以官守諸士固俊傑則旣有是責矣語曰太平非一士之略今日奠安中夏攘除欃槍不有共濟何以哉昔在虞周三苖負固必以臯陶明刑神禹徵伐伯益贊議前後夾輔而有苖始格玁狁荊蠻有文武之吉甫顯允之方叔內而申伯外而仲山甫召虎羣賢彚徵百職具舉是以克奏中興之績今爾諸士委質效用共勤王家書之左右有民宣力四方詩之疏附先後奔走禦侮皆諸士事也上視虞周之盛寧可令昔人專美哉仰體聖心永佩聖訓其何以對揚王休萬一乎嗚呼自甲辰來又七閱歲矣而侵軼之事復見於昨臣是以仰嘆皇上豫見逺慮圖治之切斯爲大聖人之智而臣下之贊佐輔翊者亦可以自省矣秪今皇赫斯怒振揚威武整齊戎事董正帥臣戒飭百司感召之下遐邇傾竦策勛懋烈俊傑以之龍興雲從君倡臣和百爾有位其亦乘時奮勵惟新之圖以贊大業於無疆哉臣不佞謹爲記以告

擬重修諸葛武侯祠記﹝院課﹞

武侯祠在某處創在某時歷歲滋久風雨摧敗神將無依守臣某君始復修治之經用量制鳩徒會材以某月某日肇事某月某日落成門廡嚴肅庭室完好丹黝維餙像設孔嚴蠲吉從事牲醴潔丰神用歆享民庻翕恱某以古者作事必有記遂來謁予文辭不獲則作而嘆曰嗚呼忠義者天地之正气也其所以貫徹人心而流行宇宙者寧有一時之息哉自古豪傑之士其精誠懇切固有以薄雲天而貫金石至其身旣沒而遺烈在人照耀輝映𨿽久不泯而景行仰止者遐思慨想儼然如見其人焉是豈偶然之故哉蓋其貫徹流行者千古一日曠世而相感自有所不容已爾漢自桓靈以後王室板蕩姦雄僣竊天下大勢十去七八不歸於操必並於權耳而武侯﨑嶇從先主矢石間左支右撐艱闗立國繼相幼主勤勞靡寧欲綿垂絕之緒而復先君之命故五月渡瀘身弗遑卹鞠躬盡瘁有死無二其耿耿一念誠可以對越在天之靈凜孤忠於一時昭大義於萬世豈非天地之正气浩然而常存者乎今夫平居聞一善亦必擊節嘆賞甚則毛髮爲之森竦何者其心固有所激耳況如侯之英風義烈萬世如生其正大光明之气象與秋霜烈日爭嚴偉然三代之佐者其又烏可忘邪而所以然者則固不俟夫勉彊矯揉也然則是气之貫徹流行其果有息乎否邪夫家國之所賴藉以爲長治久安者亦惟有是存焉耳考之往古其治亂盛衰靡不由是蓋天地之气有正有邪其貫徹流行者𨿽未嘗息而其間亦或有邪沴之气有時而姦之則姦權諛佞連踵而起而禍亂之所由興也則夫有國家者其可不因人心之自然而益加之意乎肆惟我國家申厥彛訓凡先民之忠義也必祀所以致崇報之禮示激勸之意其典亦重矣然世固有剿民財以事淫邪爲徼福計而某獨能仰承徳意旣有以驗夫正气之有所寄而又以勵爲臣之節奮乎千百世之下皆欲比肩於斯人揚耿光洪大業篤匪躬之誠以勱相我國家則斯役也不其偉哉旣述其事以歸之而復爲迎享送神詩一章俾祀侯之時則歌以侑云

奉珎兮進斚伐鼓兮堂下廟翼翼兮余趨神剡剡兮來駕神之來兮千騎隨風蕭蕭兮吹滿旗望羽扇兮雲中儼八陣兮紛披雜蕉黃兮丹荔擷杜蘅兮蘭芷瞻臥龍兮矯矯歆明禋兮鑑止歌梁甫兮誦出師表侯心兮起遐思神假樂兮忻聽之神不忻兮我心悲我心悲兮神欲去駕雲軿兮遐舉髙莫卽兮杳難追遙極目兮自延佇靈之闗兮嵯峨湘之水兮橫波耿忠義兮如見如不涸兮不磨千秋兮一日我人兮謂侯是式聿祀事兮有常庶激報兮無斁

重修漢壽亭侯廟碑

世常不乏乎才智之士而忠義之士乃不恆有夫所謂才智者自效一職集一事皆無媿於才智之名稍知自勉者皆能之至於忠義者立天下之大節負天下之大義守天下之大防自非根於天性而見道明者尠克全盡極其功可以厲人心裨世教植人紀扶天常是豈區區以才智名者可同日語哉求其人於光嶽气分之後殆麟角鳯毛然此世之所貴所以不在彼而在此也余觀漢壽亭侯闗羽佐先主﨑嶇立國當是之時曹操以姦雄之資睥睨神器而先主言地不若操之廣言兵不若操之雄言財不若操之富天下惟知有操而已計彊弱爲去就者固知所擇而侯委身先主之死靡他操固嘗愛其勇欲畱之竟弗可得觀其拒張遼之言則其心事誠可以鑑天地而質諸鬼神者所謂忠義之士非耶故卽侯之才智而論則亦未嘗有大過人者而其意气則偉矣今侯血食徧天下𨿽庸人孺子亦能道侯名烈豈非侯之忠義足以風動後世故若是盛哉侯廟在某地者歲久弗治邦人恐無以妥侯之靈乃葺而新之予爲之作銘

惟古義士奮不顧軀委質於人死生以之烈烈闗侯允矣其徒紫髯八尺气雄萬夫輔相昭烈實惟心膂顚沛流離靡或攜貳生爲豪傑沒爲神明勁气磅礡爲風爲霆大義孤忠百世尢偉何物麼麼猶鼠與鬼新宮崇崇穹碑窿窿我銘昭之用以勸忠

新建宗忠簡公祠堂記

大丈夫生不遇時不能畢志以成駿功抱恨終古而獨以忠義遺身後使百世之下慨想風烈而不能置豈不偉哉若宋之宗忠簡公是矣公名澤字汝霖婺之義烏人也登元佑六年進士以對策切直爲時宰所忌調尉館陶流落擯棄者餘三十年靖康初擢守磁州未幾金人入冦長驅逼都城四面勤王之師逡巡前卻莫敢先赴公時奉詔爲康王副元帥屢請督發而王之親臣汪伯彥黃潛善者沮之遂弗果用旣乃提孤軍獨進徒以忠義招徠豪傑所向屢捷然亦坐軍勢單弱諸道莫有助者卒不能有成功及康王正位宸極公首入對言興復大計流涕慷慨繼被命畱守京城外禦彊敵屢出師破其眾內戢巨冦招下者不啻百萬金人畏其威自是不敢復窺汴公方以身任中興之事修立軍政奮揚威武以圖中原而復爲汪黃所沮屢有奏請輙抑不行憂憤成疾而卒公沒而大事遂去矣此公出處之大都所以爲忠義者此也說者謂公之才略使當靖康危廹之日挈兵柄以付之一惟其所爲則二聖不至北狩使殫志畢慮於建炎之初而莫或牽制之則必不爲南渡之偏安而柰之何其不然宋之不競豈非天哉此英雄之士所以爲之扼腕而痛恨也公在政和嘗被罪羈置潤州繼復監酒於潤沒且塟於潤而潤故無廟正徳戊辰江右謝侍禦景溫來按是邦覽郡迹而嘆曰崇祀先烈國有彛典矧賢者之所寓止與其體魄衣冠之所藏而廟不立甚於典弗稱且是邦爲南北控扼東南諸郡之屏障在焉誠不可無昭示後人者乃諭郡守羅侯俾經營之而節推史君實專董其事則相地於郭內壽丘山之北期年而告成榜宗忠簡公祠因舊謚也旣而羅與史俱以擢去麗牲之石未有文者今郡守莆陽林侯魁始專價來謁予文予嘗聞之天下之分莫大於君臣而忠義之在人乃其固有與生俱生而不可解於心者而莊周乃謂君臣之義無所逃於天地之間則似出於勉彊不得已矣此君子之所以深非而極辧之者也以忠簡公觀之當其冒萬死以赴難違眾獨往固有笑其狂且愚者而公毅然不少懾洎其艱難備禦震撼四至屹然不動瀕沒猶呼過河者三孤忠正气誠可以凜秋霜而貫白日夫豈有所爲而然哉天性固然惟其不能自解故耳吏惰失職祀典弗修且三百年矣而侍禦獨能舉之羅侯相之史君成之林侯終之不惟有以慰英爽於九原而且以詔萬世之爲人臣者豈不大有功於名教哉某因其請旣述公之忠義之大以爲潤人告而復爲迎送神詩二章俾永永歌以承祀云

伐鼔兮坎坎候我公兮山之阪公之來兮駕雲軿風淅淅兮雨冥冥公夷猶兮入新廟桂檀爲楣兮辛夷爲橑懷故都兮衝衝覽宇宙兮涕焉從豺狼在郊兮鱷在渚鑾輿迷望兮公食無處靡修潔兮薦予誠指北固兮奠中泠公不樂兮我心靡寧

萬舞畢兮神旣醉神旣醉兮欲返斾公將歸兮朝帝宮左朱雀右蒼龍荷皇明錫純嘏奠江山永終古施我人兮寧厥居妖气弗作禾黍與與我人報祀兮永無怠儼昭格兮神常在歌神功橫四海

集義亭記

正徳辛未山東江西皆盜起逺近震驚封章日馳天子曰嘻其勑我一二重臣往誅之又命諸守臣愼保障以綏我師於是諸守臣或職或不職而盜之所過或犯或不犯乃壬申夏江西盜蔓延攻兩淅逮徽之婺源山東盜渡大江逼黟縣徽守熊侯日謀捍禦策慮衛卒驕惰不可恃乃議白當道募集民兵先是臺司嘗有議行者民恐遂爲例後不可解謗訕紛起侯旣得請開誠撫諭以爲一時緩急用事寢卽解散無畱意民始翕然聽乃相地城北爲練習之所建屋於其中以便敎閱品式備具信義溢孚逺近告報民大和集節推張君應祺專領部之同寅恊謀羣屬供事侯時往行躬勞之踴躍有方擊刺如法武備葺修聲振旁邑盜卒不敢近而郡賴以安事旣竣僉謂不可俾玆役無聞謀伐石以記勞迹侯不能止也歙人侍禦吳君淸夫者間來謁予文考之成周之制寓兵於農無事則秉耒以力田有事則執械以禦敵故伍兩卒旅軍師之眾卽比閭族黨州鄕之民其法簡便而無獘自井田壊而兵農分農出力以食兵兵出力以衛農於是兵農角立而其獘遂至於農困而兵驕其來也久矣熊侯玆舉固亦酌人情以行權宜之法事不煩而民不擾卒以保障乎一方庻幾有古之意焉孰謂古法盡不可行於今哉昔孔子稱子產使民也義義固古之所以使民也今徽之民不憚其役而聽命於侯建亭之費又出吳君之族爲義民者貧者效力富者輸財惟恐或後非侯以義使民而能然歟嗚呼當盜起之初使凡郡若邑皆得如侯者則盜固無所逞又何俟勞王師數十萬閱兩寒暑而猶未盡撲滅邪柰之何不皆侯若也則侯保障之功誠不可以不記侯名桂江西人由進士其它善政尙多不系玆役故不及

鶴城張氏家廟碑記

張氏之先汴人也從宋南渡徙松之華亭居鶴城歲逺莫究有諱元亨者今定爲第一世鶴城之有張自元亨始元亨生天裕天裕生仲淸仲淸生遜遜生都憲公誥張氏之大自都憲公始都憲公旣致位通顯上追榮其二世誥封如其官晚歲歸休欲創爲堂以爲祀先之所未就而卒其嗣太學生懋思甫宿奉敎言克纘遺烈乃因先志而鼎建焉其地當正寢之東南隅爲堂四楹以奉其四世主蔽以重屋峻潔明整祧祭有室祔祭有儲祭器有庫庋遺書衣物有庫燕私有堂致齋有所神廚宰牲所靡不畢具南立綽楔表曰鶴城張氏家廟始事正徳戊寅之春凡五閱月乃訖翼然煥然禮制稱矣旣乃礱巨石持狀過予乞文刻以詔後嘗聞之祭統曰祭者所以追飬繼孝也夫人子豈不欲親之永存而得以常致其飬哉而時則有限是以聖人制爲宗廟祭祀之禮以敎人俾得以自盡而少塞其弗及之悲嗚呼欲觀人子之心者於祭亦可知矣是故宮室不修者不可以言祭百物不備者不可以言祭則祭之道可茍焉矣哉自夫古禮不講率簡略從事曰是亦已祭而其背本忘親者不與夫禮載於經凡得爲者可據而行也彼豈未悉於禮顧其追逺之誠有弗至焉耳嗚呼觀於其祭而人子之心可知矣懋思甫告予有曰惟先公得孤晚色飬之孝孤也有遺恨焉玆豈惟畢先志而是區區者亦賴以自盡予深有感於其言益以信記禮者所謂故曰觀於其祭而人子之心可知矣若懋思甫不謂之能孝矣乎矧當古禮曠廢而獨能舉行弗背聖人之敎亦賢也矣是誠不可不記旣以示夫人人且使張氏子孫得以鑑觀焉持循弗替益求所以亢宗貽後者玆廟之建𨿽百世其傳可也申之詩曰

張由汴遷松乃邈綿沈伏仄微亦罔或顯奕奕中丞始奮以興秉帝之憲爲邦之楨中丞孝思軫念廟祀志蓄未副中丞有子桂棟松楣其宇秩秩世祀以虔孝孫之績孝孫入廟翼翼欽欽水木源本有惕此心孝孫承享拂拭筵幾籩豆孔嘉肴胔肥旨祖考以慰陟降顧歆延休錫祉畀此孝孫匪先曷開匪後曷述有文示之刻在廟石

松江府學重修記

天下之事於其所當盡心者而致美焉君子弗以爲過也松有學維舊亦屢葺矣而近復稍獘郡守崇仁吳侯大懼弗稱侯之言曰松爲天下名郡而育士之地僅若是將爲此邦羞夫刺史於郡有師帥之義焉顧無能相諸士而於所以作興之者弗加之意何以師帥也彼瞿聃氏之教爲世大蠧習其說者崇其居窮侈極麗而吾人乃弗之逮且天下事不有以大振起之因循茍且亦何以勵人心而作其頹惰哉吾其圖之爲諸士子感發之地也於是節冗儲羨鳩工會材擇日以從事凡板檻之剝腐者瓦甓之殘缺者采色之黒黯者棟楹之欹側者欂櫨之頹獘者悉輟其舊而一新之爲大成殿爲魁星樓爲齋者四爲亭爲門者各二爲坊者五爲號房者百爲先賢鄕賢祠者各一始以丁丑之春卒以戊寅之冬崇髙華煥堅整綿密視昔幾倍偉乎盛哉信足與地稱矣於是郡愽譚君璋率厥僚洎諸弟子員過予乞文刻石以記嗚呼學校爲治首務也而俗吏忽之安陋就簡動以勞費辭夫君子於天下事惟其義而丰儉者昔者聖人固嘗以是論禹矣然則可槪以節用一言自諉邪卽於學校是儉則孰不當儉者然世固有用非所用而甚至厚於自植此則吳侯之罪人也𨿽然侯之所致美者其具也學校之所以擅美者不專以具也致美其具侯則能之必使其實擅其美非侯之所自能也侯特作興之而已此則在諸士子自爲矣今夫忠孝大節道徳大原所以仰企前修俯俟來哲者諸士子旣飫聞而能言之矣感勵奮發洗濯磨淬允踐而實蹈之隨所處皆卓然有以自立使松之學校稱重於天下夫然後爲能擅其美而益與地稱嗚呼此非諸士子自爲之則何以哉承恩不佞忝從斯文後敬執筆爲諸士子告願相與勉之求無負侯作興之意侯名鉞以才禦史出守其贊佐諸君見後題名玆不贅

松江府重修儒學記

嘉靖庚寅冬松郡重修學宮成先是郡守善化熊侯宇奉部檄建亭於學之南以貯今上所著敬一箴承恩嘗過而瞻仰美其輪奐偉麗而學宮尙多頹缺未治曰是必繼此有役否則獘壞日甚將益侈費未幾則聞侯大議興作凡瓦甓木石之儲波委云屬而使縣丞吳徹大使李常者董其事則嘆曰侯其知務乎然昔在己卯亦嘗有事於修學承恩實執筆記其役曽未幾已頹缺若此斯則任事者之責也繼聞郡愽南城程君■﹝火節﹞躬自勤瘁日與前二人者督率之指授眾工務無茍且從事則嘆曰程君其知職矣乎今玆之役庻乎其可久矣蓋八閱月而工始訖間復過之則煥乎攺觀若文廟若兩廡若戟門若明倫崇徳飬賢堂若詠歸亭若齋廬若尊經閣魁星樓莫不一新至鄕賢名宦祠昔皆位制弗稱亦相地攺作陛級崇峻欄楯周直丹堊炳明翼翼爾整整爾於是程君揖承恩告曰是役也我郡侯作人之功不可以不記願吾子筆之而因以示夫諸士子也承恩退則爲說以復於程君曰昔者聖王設爲學校聚俊髦之士而敎之以修治之術後世學校之名𨿽具而其所以敎與學者不過詞章舉業而於古人道徳治理之實邈矣皇上懋徳建中緝熈聖學敬一之箴發揮精詳得千古聖賢相傳心法旣復有感於人才之不古若由不知敬學之本因廷臣之請命諸郡國悉以前箴刻置學宮俾爲士者皆知爲聖賢之學而不徒事無益之空言振作天下何其盛也蓋嘗卽聖訓推之主一爲敬無適爲一一者何也理也所謂太極也天命之性也率性之道也主一也者主是理也戒謹恐懼念念於理不雜不息此之謂一一則敬矣敬則一矣敬者一之功一者敬之實至哉一乎通聖愚徹宇宙無乎弗具無乎弗然精一者精此一也貞一者貞此一也恊一者恊此一也蘊之曰天徳逹之爲王道天徳也王道也一以貫之者也夫是之謂聖賢之學至易至簡可久可大具足而無欠者唐虞三代其敎與學者皆是也士茍知所自力以求其至則偉然道徳之儒弗受變於流俗處而參軻出而伊周其爲才也眞古之才矣此我皇上所以振作天下者也諸士子亦嘗誦聖訓而有感乎則是役也所以上本國家建學之意下推賢侯作興之心以爲諸士告宜莫有大於此者故敢悉次其說願相與策勵焉

華亭縣儒學射圃記

將欲舉先王之禮必求稱與備地弗稱器弗備而茍焉以從事君子以爲陋華亭縣學之東故有射圃而甚隘禮廢莫舉器亦殘缺尠存者今天子稽古右文禮樂之敎風動逺邇嘉靖庚寅秋侍禦山西胡公體幹奉命按吳所至諭修舉射禮而華亭所謂射圃者顧簡陋弗稱郡守善化熊侯宇心獨少之則以諭邑侯方君鈍議開拓其地具白上官斥其右之右文街以益其闊割其左董漕之隙地爲路而國子生髙沾亦請譲其業之在北者爲地數弓於是射圃闊凡若干丈有奇方正周直軒豁弘敞垣墉塗茨綽楔整餙方君且徵工會材悉制其器凡弓矢旌中丰楅之屬靡不完美然後地稱器備可以言禮將事之日羣心樂康肅穆就列周旋有地蔚蔚彬彬誾誾於於盛時禮容一朝復見縣博山陰陳君徠謂不可無以詔諸士也則來謁予文射藝類耳而聖王務焉以寓敎也以射寓敎而非徒善其藝也是故以肅容體焉進退有度周旋有儀容比於禮節比於樂所以習禮樂也以正心志焉躁者靜怠者作傲慢者恭乖戾者和所以立徳行也鵠以爲理焉各繹其所志鵠以爲道焉各止其所止鵠以爲己焉各反求諸己故曰射也者所以寓敎以射寓敎而非徒善其藝也徒善其藝則技焉耳矣孔子射於矍相之圃所以擇士者何其嚴且宻也是故責其孝焉悌焉忠焉責其好學好禮守死善道焉嚴且宻也如此而無擇乎技也故曰以寓敎蓋教之以習禮樂也敎之以立徳行也敎之以各繹己志各止其所各求諸己也聖人欲敎人以是而其爲術莫射爲近且該故以寓敎也故曰非善其藝徒善其藝則技焉耳矣如以技也則彼穿楊貫札者可以攀聖賢之轍矣而豈君子之事哉則諸士子之盡志於射者其亦當知所勉矣作射圃記

松江府學學田碑記

學有田以養士也國家羣聚俊髦之士於學旣制爲廩餼之飬而良有司廣上徳意則復田焉故田也者所以飬士也松爲學維舊而故無田前屢易守莫或爲處晉江黃侯潤以夏官正郎來弘治加意學校而獨以無田病會民有匿田避稅者侯旣亷得之則悉以畀學曰知弗裕也吾其爲後人倡乎爲畝凡二百四十有奇於是松之學無田乃今有田有實自黃侯始郡博兪君世潔偕厥僚詣予請文刻石以紀予維君子於當爲之事惟其爲不爲不得自解諉夫孰不知學之宜田也知而莫爲彼固曰無故也無所因也夫事必皆故乎人不爲始曷其故乎必曰因也侯卽無匿田者其終已乎前乎侯者豈無可因如侯者乎而卒未有聞是在爲不爲耳𨿽然侯有田以飬士善矣而飬之爲義非可一端盡也頥之彖曰頥貞吉觀頥自求口實飬人者與飬於人者之自飬皆有道矣是故涵之育之撫之敎之掖而逹之作而成之此之謂飬人者之道侯之事也乃若飬於人者之自飬當何如哉故飬其和順之徳也飬其道義之趨也養其深邃之器也養其介特之操也飬其恬靜之習也飬其容蓄之量也飬其經濟之具也此皆自飬之道也嗟乎聖人飬賢以及民士固待用有飬人之責者不有以自飬其何以也故曰窮飬逹施飬於平時而用於一旦士也可不務乎諸君子其無負侯飬之之心哉予故邦人也誠樂侯有是舉故以飬之大義復諸文學之請旣以廣侯之意且以爲多士告若田稅之額與出納之數則附之碑陰並申以詩曰

天飬萬物風霆流行聖飬萬民輔相曲成飬民急賢飬賢豫士抜優簡能賙以廩餼侈徳均惠牧民之司匪財曷飬匪田曷施乃肇玆田厥壤惟沃旣菑旣畬爰稼爰獲厥田何從姦宄自私孰匪王土彼胡獨遺黃侯克明搜剔靡蓋嗟此姦民法曷汝貸乃籍於官畀之學宮昔無今有繄誰之功佃作之來什什其偶委輸惟時奔走恐後曷以貯之有廩有庾勾稽惟眀莫或侵漁侯謂佃者優汝勞勩侯有教令謹厥常稅侯語扵學汝師洎徒惟此區區莫克汝敷眾拜稽首過矣公言杪忽圭撮皆公之恩眾率吿語曷報曷稱篤教勵業侯則有命事莫難始有倡斯繼尙其裕哉來者其視之

南京翰林院重修記﹝奉詔起行不果刻﹞

凡兩京公署無爲私寓者惟南京翰林院官不具僚地僻事簡署篆者率寓之其來舊矣惟是故其屋猶不可不時葺之堅宻整潔庻乎安處而無杌■﹝揑﹐木代扌﹞之患院葺治亦屢矣而靡常居輿皂胥史得以乘間毀而給爨者有矣嘉靖丁酉之冬予承乏來此則墻垣階戺已復頹壞門扉亦多缺而弗存會明年春夏之際大雨連數日夜前後屋漏甚泥滓及寢榻濕气蒸溽家眾多病又寢所承塵之上時聞瓦礫隕墜予疑其且崩折也客有謂予曰屋久矣盍愼諸予益恐不能朝夕寧命匠氏撤而視之則梁之朽者十有三四而前堂有三楹朽尢甚乃亟請於大司空石庵蔣公少司空南山胡公於是鳩工會材將以從事蓋亦稍補治而大宗伯渭崖霍公以其所毀佛廬畀我以給予喜曰是可副吾役矣院故無寢室以後堂則空闊而旁之廂則淺隘俱弗稱儀門故壘以甓其制卑甚每肩輿過其下須一俛首而瓦甓亦多摧剝又土地祠當行路之側人迹混雜庭中不能旋武而其旁則空地蕪穢無用乃以佛廬之植作屋六楹三爲寢所一爲書室一爲庫以舊屋之植爲延賓之所三爲內廚一爲僕人之房一徹儀門之舊而更焉移土地祠於旁之隙地屋仍其舊而地甚軒豁矣又卽正堂之右爲孔目齋房者一修吏捨者二其餘更易朽腐補葺缺壞若內外階戺並鹿角率工部之料不與二門之外植槐十四株儀門之傍植檜八株植竹數竿於土地祠之後會而計之用工部之直若干禮部之直若干而屋五間不與後復少缺則今大司空白川周公又益木瓦若干總木工之工若干瓦工之工若干雜工之工若干畫工之工若干灰石釘油雜物之費若干始於戊戌十月越明年己亥二月乃畢嗟夫興作古人所愼而修舉頺敝事有不容後者乃若以寢室則嫌於便安儀門則嫌於觀美土地之祠則嫌於紛更將無有罪予者乎𨿽然必如是而身心則適也如是而等威則稱也如是而神人則辧也因事爲功一勞永逸予何與焉君子其必有以原我矣

松江府儒學前敎授譚程二公去思碑

宮宷氏毅齋子承恩曰松蓋有兩賢郡博焉俱以徳敎著一西廣譚子也一江右程子也譚子者名璋正徳丙子由余姚敎諭來其爲敎均視兼愛不以賢否異而絕人於不可敎不加人以怒言厲色而薫其徳者皆獲其益而觀勸以有成莫不翕然感烝然戴之譚子後六年嘉靖戊子程子由曹州學正繼程子者名■﹝火節﹞爲敎謹賢否之辧奬其能以勵不能者士旣服其甄別之公以明能者勸不能者且激而知勉敎乃丕振士風大洽復翕然感蒸然戴之譚子惇厚和易故爲敎寛而恕欲優而柔之以俟其自化程子端方諒直故其敎嚴而正謂士非勸懲則無所激發於是謹條約崇禮譲斥浮澆抑奔競至其自處要以風節自勵去淫祠以袪蔽謹祀典不以勢位屈蹈履繩墨以身爲諸士先二君子之所事蓋各成諸質不能以盡同而要其所以敎皆以作人爲急至其體卹諸士軫念憂戚視若子弟然恪愼勤勞繕治學宇殫厥心如家事斯亦靡殊焉譚子居八年以不能順適上官被讒解職去士奔走泣送至脫其履爲記程子三年而擢鹽城令士猶戀戀其去久而益勸則謀立石並刻二君子以寓其寥邈之思嗚呼予嘗讀易之咸而得夫感應之說矣夫感應之際難言哉是故感人者不可以術取茍致也術取茍致咸之上六騰口說而無實也騰口說而無實愚夫愚婦弗可以欺而況士乎夫感之也者非矯虛飾僞也矯虛飾僞咸之初六淺之乎爲感者也三代直道而行固斯民也過情之譽諸士豈爲耶亶乎懿哉二君子之所以感諸士之所以感之者也是故以寛則有容以恕則易從以嚴則有功以正則有終而皆出之以孚信行之以懇惻二君子何心哉以誠感者斯以誠應矣故曰貞其感貞其感而天下之志通而況於士也毅齋子曰吾因是而又知王道之易行也夫感應者其王道之本乎聖人極言之於易故曰天地感而萬物化生聖人感人心而天下和平夫王道誠而已未有誠而不動者也亦未有不誠而動者也吾於諸士是舉有徵焉乃作碑記並系詩曰

惟王設官典學示則才以育成敎以人立匪義曷率匪徳曷懷不範不模職乃用乖罔道行私胡敎之迪居居究究乃用扞格松學自昔有偉二賢魏孫兩公髙風夐然盛徳令聞久矣絕響我求其人孰是佛彷有斐二君子曰譚與程後先鼎來聞風而興慥慥其誠介介其守瞿瞿其勤悃悃其厚士我子弟樂育以成旣予之願悉爲才英汝業予勸汝艱予卹莫或相汝矧益汝疾汝克率敎我誠汝嘉有弗克庸予則汝嗟多士詵詵亦旣奮勵恩義交孚罔有睽異孰甘暴棄淪於匪人有朴責是加亦罔或怨憎在三之義彌久而篤有系其思孰彊孰督多士有言失予瞻依疇復能來以慰我思我思惸惸曷效曷報各淑爾身毋負師教靡常者勢惟徳弗泯相彼峯泖並其髙深翼翼穹碑重宇之下刻玆銘詩以示來者

上海縣學去思碑

學宮曷碑去思也著徳敎也昔者縣博葉子有徳敎於士旣擢官以去而諸士思之不能忘故碑以著之亦以寓思也則來謁宮宷氏孫子徵文焉記曰嘉靖庚寅春貴溪葉子由鄕貢士來領松之上海敎事葉子者名朴字淳夫號白石剛方諒直雅負志節其敎士也先徳行而次文藝端之以楷範謹之以條約檢飭砥礪別其賢慝而抑舉之升堂侍坐之次穆然凝然無敢跛倚誕謾有弗率者責治之必率乃已君子謂葉子得教本矣葉子之待士也束脩之遺卻其貧者弗之受且時其匱乏割俸賙之喪也倡義助之難者拯援之盡厥力君子謂葉子能卹士矣葉子又能振作廢弛也射圃頹缺禮壊且久葉子葺治之時率諸士較藝其中明倫堂隘諸士弗克布武自葉子之至也堂有重軒而周旋始稱廩餼給於有司出納維難重以爲病自葉子之至也學有廩庾而輸積始便君子謂葉子能盡心於校矣玆葉子之爲所謂徳敎而諸士之所以思也嗚呼昔者聖人論三重之道而以師配君親誠以師者所以成就我者也故與生我撫我者等而實兼尊親之義有恩義焉是故恩寓於義義行乎恩二者則一自夫惟有見夫義也則一於嚴急促如束縛士乃至無所容惟有見夫恩也則一於寛解弛縱放並夫學規而盡廢之嚴則士心乖寛則士習壞恩非其恩義非其義職乃用曠嗟乎葉子也吾觀其振作師道督率諸士激發之下無陂行焉玆義也乃恩也憫窮扶危體卹周至士心胥賴如父兄然玆恩也乃義也至於振作衰廢盡心於校則又其推焉葉子者眞無媿於三重哉視前所云何其遼也則其所以感諸士也深而系其去後之思者豈偶然也繼自今來者亦可以觀矣夫述休美以示風勸史氏職也承恩嘗執筆從諸史後其敢忽諸用記其大都爲之論次言無溢美者示信也並伸諸士之意作詞曰

有媺一人兮大江之西秉徳義兮實維我師師昔來兮振文敎示法式兮規旋矩蹈誘我掖我兮悃悃渠渠惜我私兮子如弟如發予蒙兮作我懦礪予節兮植我懦善予勸兮弗善予恥樂育我兮弗予以棄師今去兮我則曷以崇軒兮恢恢是吾師兮規爲有庾兮翼翼是吾師兮經畫亦有射圃師辟其武觀徳之所陟降興俯升階兮瞻履綦躋堂兮聆誨辭思師不來兮曷知我悲師今不逺兮故里之左孰告天王兮還師誨我

合肥縣學田碑記

合肥爲邑地瘠而俗朴民非力田無他治生而其爲士者則多無田往往贍生不給海陽潘侯恕以名進士令玆邑振頺起廢政以漸舉而獨以士或以貧妨業也思有以贍之然久之弗獲爲處越明年民有訟田者田故籍於官歲逺湮沒欲得者輙起而爭屢易尹弗決侯疑之乃博訪父老得其實喜曰吾求所以贍士而未得蓄姦長訟玆何爲也吾事濟矣乃具白當道請入其田於學仍計田之直捐已俸若干以償官田爲畝﹝闕﹞百﹝闕﹞十有奇歲斂所入貯於廩凡士之貧乏與婚喪吉凶之事量賙之紀其區至與租稅出納之數於籍君子謂玆役於養士而行之有五善正姦一也息訟二也官不廢直三也費不擾民四也事必白上五也鄭重周悉必欲爲經常久逺之計意亦勤矣於是邑博王君藩命其弟子袁萬鵬陳邦瑞來徵予文刻石示後予惟國家飬士於學校以待用而付其責於有司有司者加之意凡可以廣上徳者必爲之承流宣化必如是而後可無負也若潘侯者豈非賢哉嗟夫天下不知幾令也其盡如潘侯耶昔之令合肥者亦不知幾人曾有如潘侯耶侯之惠諸士者甚大吾不知諸士何以自處也夫食於人者逸食人者勞士必求所以稱也乃若業廢於優遊志溺於卑近安坐而食謂爲當然豈不仰媿賢令下慚羣氓哉而奚可也夫攘魁奪雋獵取名譽可以階仕進而未爲道徳之務躋崇陟要騖馳富貴可以爲身榮而非佐理之實士之事非僅爾也必也爲臣而忠爲子而孝出則有以建立勛業處則有以表正風俗卓然爲世偉人斯則國家所以養士之意侯之所以望諸士諸士之所以自處而勉焉者也夫然後可以食玆田而無媿矣嗚呼士也其懋哉系之詩曰

有田膴膴連畛接隰昔隸於公姦宄是匿承訛襲繆競者屢興歷歲莫解訟言盈庭孰剖孰理潘侯是主畀之學宮惠我多士多士劬劬業斯勤斯不有潘侯疇卹我私侯語多士卹汝予職汝懋汝業予則汝懌侯語守者愼厥蓋藏給施惟均稽勾必明﹝葉芒﹞匪勸曷成匪訓曷述感勵奮發賢傑乃出邑有賢傑潘侯之功我作歌詩揚休無窮

蓬萊道院重修碑記

昔者吾聖人之敎人也必欲於人事之所當然者殫厥心焉其所以楨幹植立彌縫曲成爲世道計天地永位萬物永育極萬世而無敝者不敢茍也自夫老氐以淸靜虛無爲敎而莊周列禦冦之徒推大其旨托於方之外以自異彼固鄙人事而弗之屑彼固頹弛廢放以爲全其天眞彼固狹宇宙藐萬古以爲髙彼固厪厪焉私其身視形骸之外舉無所與甚矣其不合我聖人之道也然而後之爲其徒者乃復不盡然俛焉以勤厥生偲偲焉盡厥知慮方且公其心而不爲身之私方且爲永圖而不茍於朝夕方且惴惴焉若有所負方且懇懇焉有所冀而求以自慰是若有同乎爲吾道之用心不亦倍其師說哉夫老氏之教其所謂方之外者固爾然而非有其徒羣聚而愼守之而誦習之崇奉之則其教亦且隨其身逺不過三四傳止矣今則歷久而顯暴於世良由其徒彷佛得吾道之意以維持之庻乎知吾聖人之教之終不能外此君子之所以於其徒若是者而必嘉與之也松有蓬萊道院者在郡治東北五十步許地當通衢委巷北折甚幽寂元至正三年道士李徳安創歲久而圮國朝洪武初一修於道士金志信而制猶未稱成化癸卯住持李朝陽與其徒江守澄始攺建之易卑爲崇廓隘爲廣辟陋爲深中爲正殿祀眞武祀其師老君於寢殿祀文昌君並唐呂眞人於左右廡於是規制始備正徳己卯秋震雷碎其正殿之二柱江之徒住持衛大溥者率其徒鍾秉彛復修之支傾補獘益以藻飾則陛級峻整丹彩華煥地若拓而益完殿若升而益崇景若辟而益幽明軒靜牖深院曲房花木蔥茸雅潔蠲麗若不與市廛接也院初未有記者大溥至是謁予告曰院無記非惟無以爲山門重抑無以詔後人以締造之艱且將泯泯以致墮廢而奉敎之無所也溥實懼願賜之文以刻石嗚呼吾聖人之敎涵育乎一世彼異端者自生自死於吾道之中而不悟而僅得吾之粗淺以自衛其敎而冀傳之後於是見吾道之大而彼異敎者亦何以異也故因其請而告之使其徒於是而庻幾有所省哉復原其教而申以詩曰

道原於一渾淪沕穆宰世立極吾道攸屬老氏者作同源異曲淸淨爲宗恬淡寡欲闡教傳世久益顯暴爰有攸處以寄髙躅奕奕斯宮松城之隩地僻而窈光景淸淑剏自勝國郡乘可覆明益開拓殿宇髙矗於赫聖帝玄衮皁纛金印寶劍龜蛇承足太上髙居寢殿嚴肅文昌純陽冠弁羽服萬靈訶衛四眾瞻矚歲在單閼雷斧棟木天威有臨若儆玩瀆有大羽士戒行貞獨值變兢惕懴悔退伏竭力繕治倒廩罄櫝藻餙其餘罔有弗榖若增而勝丹彩溢目瀛海異境恍在塵陸頗疑其間仙侶棲宿神藥靈芝皓鶴玄鹿白雲迷戶香靄覆屋允惟淸虛迥隔凡俗石磬瑤笙玉版金籙考擊鼔鐘警徹昏旭玄臺冥冥丹府煜煜泊然虛無神明內燭匪玆靈區曷斷諸欲思貽厥謀言謹其屬爰謁史氏彤管紀錄刻之貞瑉庸代面告咨爾後人罔敢弗朂精進焚修秉志誠篤毋隳前功殫力繼續上祝皇釐下祈民福四气順布雨暘寒燠以及眾生均囿化育

柘林城碑記

我國家臣伏寰宇僻壌遐陬罔不效順惟是東海島夷有曰倭者恃厥險逺頗失臣恭髙皇帝惡其狡猾無禮義斥絕之置之化外著於祖訓毋納其朝貢而獨於所以防禦之者甚備歲久法弛人心懈玩因而變生松江爲濵海之郡南有柘林實一壌地距海僅里許當南風作海舶時刻可至乃嘉靖癸丑倭乘間竊發海上所至殘破浸淫及松境而其來皆由前地以入肆其凶暴焚刼殺戮不可勝紀於時開督府推大僚專徵剿戡定之任而二三撫臣相與恊謀經略於是調集湖襄川廣之兵無慮數十萬竭東南財力暴師者五年而始平擒戮其渠魁爲力亦艱矣瘡痍者甫起流移未盡復時見海上舟出沒人心猶竊恐恐又明年爲丁巳歲侍禦河南仰山尙公維時奉命按察南直隸巡歷至松問民疾苦詢冦亂顚末覽地圖而得柘林爲冦所經憮然嘆曰何怪乎冦之作暴也以要地而所以捍衛乎民者無一堡一障之限使冦橫行無忌如蹈無人之境爲人上者玩視吾民可如是乎欲絕其後城不可緩於是銳意欲城之乃疏請得允則示有司大發夫卒運磚甓儲灰石命工大城其地地當金山靑村之間延袤四里髙二丈有奇趾闊八尺有奇鑿隍深如髙之半啟三門以便開闔通二河以便舟楫其值皆出公命有司發所積贖金若干兩止於公帑下於民貲無毫髮費專委府判韓君崇福董其事而責邑民朱氏名鳯葉氏名昊者等早夜督率工作民悉公爲民至意故皆歡忻踴躍趨事惟恐不及而朱葉二氏又皆讀書好義勤於勸相千錘萬鍤云屬波委乃僅三月告成樓櫓雉堞巍然翼然逺近之民慶忭喜慰始知有室家安居之樂於是柘林昔無城有城自公始公曰未也城而無守禦且與無城同於是會巡撫盩厔尋齋趙公忻趙曰吾事也敢弗力則又會兵憲武昌鏡湖熊公桴亦如之乃諭松守承天黎侯遵訓華亭尹薊州倪君光薦莫不奉徳惟謹招流亡編保甲擇渠長設倉庾繕戎器勤檢閱嚴法令禁姦慝命吏時督察之綜理周詳而城之事始畢於是朱葉二人約其居民蔡良能等具事實來乞文爲記將礲石刻置亭中以示後且曰公必無辭公親被冦禍見知爲切其書之嗚呼興作大事也春秋記二百四十二年事而書城者廿有五重民力也矧無事而勞民動眾烏可以易顧惟闗家國利害系生民休戚思患豫防則又烏可悉置不理當公之始議也孰不以多事不急爲謗曰冦來未必系城有無卽有城能保無冦禍也天下事不有誠心實徳深思逺謀與目擊躬遇而視爲急且要者能幾何人也非已事也俟後來也冀幸全也因循觀望而卒貽後艱亦獨何哉當冦突來之時使隨在村鎭各有備禦之素則冦寧得肆而況柘林爲冦便道實當其衝柘林有備賊未必不少梗而逺近亦未必如是易易且得爲之圖柰何當事者之昧使冦長騖深入魚肉吾民言者變色痛心旣已失之於前而又可遺後悔肆惟公斷之決而況處之有道上下無損恱以使民民無怨讟成此偉功則玆城者誠可有不可無當豫不當後亦旣較然矣仰山體國之忠爲民之仁見事之智任事之勇不其賢哉自今冦息地寧老子長孫世戴公徳公之名與峯泖俱獘可也予旣爲敍其大都如此而復作築城謡六章附古者憫勞之義畀其土人詠歌之且傳之子孫不忘激勵庻此城久而不壞云

築城難築城難築城務得髙且堅不髙不堅空美觀賊來可摧仍可援髙堅只在勤惰間吾儂築城敢憚難

築城亟築城亟上官築城要防禦平居須思被賊時毒我妻孥刼財帛賊若欲來不費日吾儂築城良用亟

築城苦築城苦築城自朝直至暮手操千百斤重杵登登之聲不知數須念賊凶猛於虎吾儂築城敢辭苦

築城易築城易浚渠起土就近地版鍤爭先若鱗次日復日增不計簣須知上官爲民意吾儂築城但覺易

築城喜築城喜築城若完人有恃扃鑰嚴司愼啟閉刁鬥聲傳徹閭裏暴客有來徒睥睨吾儂築城胡不喜

築城好築城好築城可使賊無擾殖業屋廬從可保人人安眠夜至曉黃口兒童到耆耄吾儂築城小亦好

文簡集卷三十一

●欽定四庫全書

文簡集卷三十二

﹝明﹞孫承恩撰

○記

小西園記

小西園者何大宗伯戒庵先生靳公私第遊觀之所也園在潤城南而曰西者何公居之左爲今太宰邃庵楊公別圃玆園適居其西故因以名之也園廣且若干畝矣而曰小者何按潤志故有西園乃宋韓魏公所治戒庵公生魏公後而於邃庵公又嘗親受業於門下故爲是謙詞以示不敢與抗之意焉耳夫魏公爲宋室名臣邃庵公今之魏公也兩公地位固峻絕而吾戒庵公又以聖賢格心之學居論思宻勿之地則於兩公俱無歉焉而爲是謙詞者此則公之盛徳也園有亭有臺有館有榭位置之稱藻餙之宜華不至侈朴不至陋木有楩楠梧檟之材艸有薜芷蘭蓀之秀花有金穀之富竹有淇園之盛抗北固以爲山截江流以爲池澄泓秀特漾空碧而生煙嵐而彼繚靑橫紫■﹝山贊﹞岏突兀聳立霄漢雲濤吐吞涵浴日月爭奇競秀以助斯園之勝者登眺之下可坐攬而有也噫斯亦可以寓樂矣𨿽然竊嘗聞之古之君子其役志於苑囿以爲遊觀之樂者茍非勢家豪族則皆隱逸之士不得志於當時者之所爲乃若得位以行道則固將盡心於竹帛之事其於逰觀之計宜不暇爲卽有之亦必待功成身退若裴晉公之緑野李文饒之平泉固未嘗有及夫仕而爲太早計也魏公之西園則因寓宦於玆以爲逰息者若吾戒庵公方柄用中朝思濟天下而玆園之治無乃非其時乎中歲士大夫以官爲家戀祿位而忘鄕土去而無所於歸自昌黎韓子固已有是嘆矣今公獨有事於此則知公未老而有歸心方進而爲退計於此見公之視富貴爲何如而其髙懷雅量豈瑣瑣者可及也某不佞竊因是而有以窺公之心玆承命而申其說以爲玆園記公必掀髯疾讀拊掌一笑曰生言眞知我哉

觀稼樓記

太子太保大司徒兼大學士京口戒庵先生靳公旣謝機務歸卽居第之右作樓焉而題其楣曰觀稼戊寅之春承恩常往拜公公屬承恩爲文以記旣受命退則思公以碩徳奧學輔天子率百僚夙夜勤瘁任大責重今旣乞休退方將優遊自適置人間事於不問日與髙人逸士從容詩酒泉石之樂否則飬生繕性以躋喬松之壽不宜復屑屑鄙事且公旣位尊望重逺近仰瞻則百畝不治之憂豈所以盡心哉然又惟周公請老亦有明農之語則公之意蓋必有以而卒未得其說無以復也旣辭公東歸二載公復寓聲曰吾已於玆樓兩閱稼矣子尙無一言復我子昔事我久吾雅教子矣其卒推吾意爲我記諸則再拜爲說以復於公曰昔者聖人以身任民物之責其所以植立世道者豈有他哉亦惟卽人事之粗淺近易者以寓敎耳粗淺近易而生民之常道所系聖人不敢厭棄焉於是而有以節文之其爲教捨是無所用心者是故進則用於天下退則施於家以範俗使夫人者皆勉焉以勤厥生以安厥分以盡心於有益之事所謂裁成輔相其道平實中正而無獘自聖學不明士皆慕逺忽近喜華惡實妄迂謬悠之徒動曰遺棄俗事自諉於淸虛淡泊爲髙然其所以衣且食以爲生者卒不能外吾所謂粗淺近易則又何可以廢也彼晉室諸人所以禍斯世者豈不可鑑哉而其飬生繕性亦不過巖穴枯槁之士之所爲由是言之則粗淺近易之事豈非聖人之所甚重而卽以爲敎者乎則公名樓之意蓋亦端可識矣而承恩前之所疑不亦已陋而爲公之所棄也哉不佞曩侍公講下實聞巨誨蓋長慨嘆夫華靡誇誕之事旣不切乎用而巖穴枯槁之士之所爲又無以裕乎人竊因識公固大賢君子爲世道之言玆受命而偶得之敢用述以爲記若夫謂公以農圃自適忘棄勢分無所願慕乎外與夫以勤儉惇本示厥後人爲一家私者則尢淺之爲說知非公命名之意不敢剿以瀆聴也

畫記

雜古今人物故事爲一冊林壑幽勝軒轅廣成坐而語道然揺精勞形之語特飬生者宗旨帝之所以開物成務者不系是棄瓢事誠絕人逃世者所爲然吾意其衣且食者固不能不瑣瑣與人同也充類之盡必並廢衣食則可否則亦猶夫人耳又何以逃與絕也夷齊二子采薇空山貌悴而神甚暢以是知馬遷之傳非其心而西山之歌亦僞耳瞿聃儼然而侍宣聖端拱正立視他畫崇異敎者獨爲得之天風洶洶艸木皆作號呼態列子翩然髙舉然禦風之說要是寓言不可便作實事瀑布倒瀉飛雪飄灑自是絕塵之境而又以遺世之蒙莊坐而玩焉其淸可知騎者七人牛者二驢者三馬者二其戴笠者一冠者二巾者四又從而擔負者四世所傳七賢過闗者前軰俱莫考其爲誰要是周末避世之士空山寂寥曵杖行歌原思也囂然有自得之貌一樵者徙倚觀奕當是王質爛柯事仙家以人世千年爲一日然等易擲耳不覺其千年也斯與處世無異亦何用乎邯鄲之夢炊黍猶一世常作是夢則是幾處億萬世矣此一大可笑事予抱此感久矣漫及之三閭大夫行吟澤畔憔悴枯槁揖漁父而語千載下猶可想見其忠懇孤憤之意易水之餞風蕭蕭寒日黯黯無色荊卿掀髯獨往𨿽非正道要是烈丈夫慨想其事令人義烈之气勃不可遏偃僂負米行行若欲速慰倚門之望者子欲飬而親不待此恨千古所同傷心哉太乙眞人蓮葉舟韓子蒼所爲賦詩者要是荒唐之說胡僧貌極奇古於莵如鼠伏座下有龍蜿蜒欲降僧以摩尼珠戲之龍虎疑仙家者說若是眞龍虎則不知也石洞虛明道士坐而讀易淸寒幽絕非神志堅定者不能處此三叟仰面大笑意各絕倒蘇長公謂衣服冠履亦有笑意然其所以笑者則杳矣老父踞坐孺子進履甚恭隱君子閔其博浪之謀之疏有以試之折其少年果銳之气予亦聞之坡翁然蓬首獘衣垂釣於荒寒寂寞之境一老嫗就而食之英雄之未遇有如此四老人夷猶空山末爲安儲一出或曰子房僞耳四老人者卒未始出也果爾則四人者亦賢矣沍寒雪甚袁子閉門偃臥士之固窮當如是原野閒寂羣羝散漫蘇子持節困頓不知後娶婦生子時猶有此若否此意迄今無論定者白雲悠然長松敷陰馬融坐而吹笛卽此甚適又何必用女樂敗儒者素風也艸廬抱膝髙吟梁父左將軍且至猶勿知也此君此士三代以後所僅見者名園淸夜飛蓋追隨至今言雅會者稱之然實以啟兩晉淸談廢事之獘中散披衣鼓琴目送飛鴻於云外虎頭謂手揮五弦目送歸鴻𨿽此畫亦庻幾得之但不知古人之妙何如耳亭榭靚麗姬侍姸好金穀園也縱侈賈禍可爲後世之戒長松落落陶弘景箕踞其下涼吹謖謖襲人聲如笙竽要是人間淸福使人名利之心盡灰氅衣綸巾陟降林麓從以二姬眞率自任然爲賢者累不小修髯白晳手執羽扇臨流觀鵝可玩之物豈必鵝也髙人偶有所得故隨物以寓興耳竹林蕭疏七人者徜徉其間然史稱其袒裸相逐而此猶冠服儼然者畫袒裸當是不雅畫且不雅而諸賢自謂髙致何也涼風吹衣策杖輕矯如歸云入山如流水返壑意此翁猶悔辭五斗之晚耳麻衣艸履讀書牛背上縱令志意雄逺亦終作得項籍事猶坐讀漢書未熟登瀛事一時文運之盛然以敬宗義甫參之畫者恨不斥去使無爲房杜諸公累白雲悠揚天際梁公引領睇望一時之言遂爲千載口實蹇驢駝負躑躅於斷橋野水之濵小奚負梅枝從其後此不知何時若在鳯翔同谷之日當無此暇豫也月明中天扁舟江上倒披錦袍撚髭豪吟眞所謂旁若無人者昌黎公蹇驢踏雪驢凍且欲僕僕從亦似面無人色此味吾人不可不知要見毅烈之气不以患難挫昌黎公或未免此不然何以至潮後多出巽語乎桑楡掩藹花柳明媚髙岡平壠幽齋芳榭蔽翳隱映今江南如輞川此景者多有之但不知能有聞於後世否此則系人耳湖深雨霽涼風吹衣扁舟垂釣於白蘋紅蓼之間疑張志和氏予雅有煙水癖此心已飄然在三泖之上矣老梅偃蹇逋仙容與索笑自是幽人勝韻卽無暗香疏影之句亦不可少芙渠的歷香風襲人太極翁悠然坐玩淸明髙逺之意猶可想見月出江上奇石巉聳老坡與過以小艇掠其側意觀所謂石鐘者𨿽則好奇要是一時髙興一叟吹笛篷窓下二小鬟歌坐其側鐵史楊維楨也老鐵自謂放逹畢竟爲禮法罪人右共四十三幅題曰盛子昭作𨿽未必眞要亦一名筆予同年新安張景周氏得於都下間以示予輙爲記其大都如此噫嘻古人逺矣其往事遺迹使人載之圖畫流風餘韻照映簡編觀者瞻仰企慕有不獲從之嘆然則吾人可不自立哉予於是乎有感

東莊記

余前甲戌歲自玉堂得告歸明年乙亥得此莊於韓氏爲價七十千錢地在車墩東一里由兪溪支流折而南宅一區以畆計者七屋幾三十楹因舊更葺之中爲潛齋余潛修處也屋後雜植羣卉爲屏爲欄北有亭翼然借借亭也亭前夾植槐桂十二株余桃李柿橘各倍東有檜亭西有木香棚檜亭東疏小河爲環玉溪蓄魚七八百頭小橋跨焉河東地三丈許植桃李外爲蔬畦緣堤芙蓉紅蓼每秋深的歷可愛溪北植竹且亭焉亭曰翛然田凡九十餘畆環列宅前後左三面續得七十餘畆在莊南一里許田頗膏腴非大水旱率得熟余旣得此喜其地甚僻又去余家不逺余且多病厭事故時至至則三四日始歸焚香隱幾冥心卻慮嗒然忘形或獨行花徑蔬畦掬水葺樹爲野人事倦則與鄰翁野老談說稼穡晨起登隴首逺眺霧彌漫被平疇如白雲滉漾炊煙矗起林際宵則聞漁歌互答於淸風明月之下逺村燈乍明乍滅若夫四時晴晦景各不同而各有其趣𨿽巧說不能盡余甚樂此自謂莫或予及𨿽千金不願易也嗟乎松多富家大族彼其田連阡陌亭臺池榭率皆瑰奇美麗吾莊何足比數而自詫莫余及也余聞君子當安於所寓而不可有非分之望安所寓則隨其有皆可自足是故飽藿菽者不知芻豢之爲美習韋布者不知錦繡之爲華彼誠安之也冀望非分則非惟莫之致而無有厭極之心祗益勞瘁耳余家世淸白無厚貲撙節口體乃克有此薄業歲所常入足以給一家饘粥而又葺此陋居足爲偃息逰樂之地余已不啻過望而又何敢瑰奇美麗之是求乎𨿽然此莊惟以吾故故𨿽甚陋而賢士大夫時辱臨之相與笑歌賦詠以發其趣區區以富稱者未必有也夫然則視彼瑰奇美麗者吾莊誠何歉焉因爲之記

潛齋記

齋以潛名有退藏之義焉齋雅而潔迥而靜廓而且深無市喧塵氛之擾爲退藏者所宜居而余之志竊於是有深契者故因名嗟乎潛之爲義大矣彼其誇毗炫耀以爲事者旣無以得乎此然所謂退藏者豈徒窅然隤然謂是莫吾用離羣異俗若山林枯槁之士隱晦屈伏者哉且余旣以菲薄忝列侍從陪諸俊英翺翔於鳯閣鸞坡之上則義不得暫取退藏以自托也吾聞君子以深斂厚蓄爲待用之本顧余持未成之學出以應世少試輙僕則已欿然其無所恃茫然其未有所底止也玆以優假歸復得此寛閒幽僻之地乃退而藏修乎玆室則余所謂潛者豈眞窅然隤然若山林枯槁之士無所用心者之爲哉蓋必有其道矣抑余觀聖人之繋易也曰洗心退藏於宻矣聖人旣以明乎天地之故究乎消息盈虛吉凶存亡之理未事而渾然莫窺事至而隨感卽應嗚呼斯則聖人所謂退藏者乎而義不系身之進退也則潛之爲義淵乎深哉而余小子寡昧何足以言之姑狀其似以見鄙志且以記吾齋云耳

借借亭記

孫子旣葺別業復卽圃中作亭焉題其楣曰借借客駭且疑曰異哉是非所以示厥後人逺久計也余笑曰客何見之拘也昔者莊周列禦冦糠粃世故其言宏闊澹泊要其旨直欲攬萬物而推之甚則以此身亦暫假於大塊非我所得有也𨿽於吾聖人之道似爲過中然究竟物理有固然者是故衣吾借以禦寒食吾借以療饑室吾借以棲吾身僮僕吾借以役使子孫吾借以嗣續引伸觸類則天下之物凡見用於吾者孰非借者乎而妄庸者乃以富貴貨利爲己所固有誇世而自多至於一奇玩可喜之物厪厪保守惟恐人之或吾攘也獘焉勞瘁累其天眞汩其天倪卒以老死而不覺悟不亦甚惑哉平泉之記謂以一艸木與人者非佳子弟其意直欲世守弗替然今則何在乎髙人逹士笑文饒者至今猶齒冷盛衰興廢相尋無窮人固昧焉耳夫是亭固吾東鄰之物彼昔固借而有而吾玆得之故曰借於借嗚呼庸詎知夫人不有欲借吾者哉又庸詎知吾之子孫不有欲舉以借人者哉斯名斯義視彼創業爲逺久計之意𨿽左然所謂逺久計者則固有在而非此外物之謂蓋有不俟借而人亦不得借者此則吾之所以貽後而吾子孫所當世守耳客以予言有理故書以爲記

檜亭記

潛齋之東北隅環玉溪之西舊有檜四焉角峙植立蓊郁蒼翠或曰昔人欲爲亭者也余乃亦亭之其法縛竹爲榱桷蒙檜枝與葉爲蓋芟夷剪治屈曲殊甚旣成數日焦然色日枯瘁余憂其死也命園丁勤灌漑焉未幾復如故色澤鮮好茂宻益甚嗚呼予蓋有所感矣檜勁物也彼其生巖谷之內幹雲霄而出風雨寧能受此屈抑哉譬之貞介之士剛腸義操可殺而不可辱顧使其降志俯首以徇人意有不郁然拂然乎洎乎培之而復故則有似乎安豢飬者之姑爲隱忍也不然則所謂迎之致敬有禮亦賢者所屑就而且以身爲斯人庇覆亦所自喜者乎𨿽然吾觀其蒼然毅然堅姿勁質所以傲睨冰霜者猶自在也則夫區區榮辱烏足以變易志士之所守乎園丁又言是宜屢葺之不爾且縱嗚呼吾固知其非繩律之可久羈也吾見其傑然而挺矣

翛然亭記

環玉溪北三十步許植竹幾萬竿內辟小徑逶迆屈曲底裏隙地三弓作亭焉葺茆爲衣縛竹爲椽不采不飾示質素也四面蒼筠結素團翠瀟疎勁特每天風徐來鏗然作戛玉聲盛夏赤日亭午解衣盤礡不知人世之有暑气也尢稱月夕淸影滿地宻若布裀席疏如走龍蛇天空籟靜涼露襲人沆瀣湛湛不容世間半分塵土翛然有遺世之趣嗚呼孰使予甘澹泊而忘榮辱者非玆亭也歟

楊氏回山記

正徳己卯冬十月天官璞庵楊先生與其子給事君士宜卽後圃疉石爲山旣成余獲從郡大夫崇仁吳侯觴於其下相與登焉璞庵忽喟然曰是𨿽區區而有所系矣余請其說璞庵曰噫嘻是固楊氏故物也失去且四十年而今復購得之吳侯歡然顧曰有是哉是宜名曰回山且不可以無詔後者璞庵於是退而屬予文以記予聞之天下之事理與數耳惟以數則盛衰興廢恆相尋故𨿽積善之後亦尠克常盛而善慶之理或戾然往往不逺而復蓋數終不勝理亦固然也是故君子惟盡心於顯然者而其盛衰興廢則一以待其自定吾何暇知哉易之屯蹇𨿽各有亨道然未嘗捨正以求必濟其亨者謂聖人固有以自信矣維楊氏著籍於松久世力穡殷厥家而尢以積徳稱璞庵尊甫南隱翁行義尢焯倒廩傾囷以濟貧乏鄕人迄今徳之不忘嗚呼善必昌後孰使玆山之忽中徙哉數者天所不能違而況人事之倐忽也今楊氏昆季父子奮庸於時惇徳勵行善繼善述以益大其緒嗚呼又孰使玆山之失弗久而復也不然則積善福後聖人之言且僞矣楊氏亦何容心哉吾又聞昔山之屬人也下有盤牢踞不可撼竟委之去玆舁至猶自其故處也誠若有待而然者天之急於與善不亦彰彰較著乎此君子之所恃賴以裕其後者而記平泉者乃徒致意於筆舌之屬則陋矣抑易於旣濟也其辭多危懼難諶者天不可自滿者善楊氏玆可謂盛矣其子弟皆髙才頴秀而福祚之至方隆未艾然危懼者聖人所不敢忘則楊氏之所以益懋厥善以保此盛者宜何如也余不佞辱其昆季父子厚旣本其義之大者爲記而並及此若山之勝與登眺之樂則以待夫能賦者固璞庵意也復系以詩曰

巉巉玆山我祖所有世變時移弗克嗣守繼述維孝玆焉敢忘俯仰百年顧懷永傷夙夜黽勉以迄天定光復舊業常理非幸靡善不福靡徳弗培帝命誇娥負之來歸山亦慰只慶復其故舒英吐奇妍巧畢露匪玆玩好世澤攸存卓峙屹立根盤輪囷煙雲含滋雨露發秀神鬼衛護靈气斯構父老走賀旣嘆而驚言執其斚酬玆山靈惟善之遺有續無替玆山與俱永鎭千禩

光霽樓記

一齋蘇子作樓於黃浦之上而問於其友毅齋孫子商名焉孫子曰吾未及登子之樓然聞玆樓也偉矣巨矣是其軒豁洞逹可以迎皓月而來長風宜莫光霽名爲稱蘇子曰吁斯山谷氏所贊濓溪而李願中謂善形容有道者气象也予曷敢當哉子試語吾所以乃告曰天地淸明和粹之气洋溢充滿光風霽月者气之呈露而有象者也是气象也乃天地自然之气象亙萬古而常新惟其然也故六合以之開泰焉萬物以之昭融焉人稟天地之气以有生則所謂淸明和粹者亦其本然也而弗克具者利欲害之耳利欲剝蝕吾心慘於酖毒甚於垢穢吾心之淸明和粹者則旣無餘矣而又何气象之可言乎是故君子有省察之功焉有克治之力焉有存飬之道焉必敬以直內焉必義以方外焉敬義夾持內外交致充積之久效驗乃著見乎動靜形乎四體晬面盎背蓋有莫知其然者矣夫人與天地本同一气人惟喪失其正斯與天地之气判不相入在我者旣復其本然矣則精神之流通志意之融釋淸明和粹之气天地吾身坱圠無間由是可以贊造化而育民物豈非盛徳之至者乎故曰人身一天地也吾心一太極也由中逹外積微至著是惡可彊而致哉而亦豈非吾人體認之學也吾欲與子登斯樓啟八窓以披豁俯仰宇宙覧觀山川沐斯風也玩斯月也其精神志意亦有觸發而孚契者乎使於是而有得焉則所謂光霽者不在風與月而在吾身與吾心矣蘇子曰善哉子之言可以進徳矣予𨿽不足以當斯名而不敢不勉於子之言也乃屬孫子大書其扁掲之於楣並錄其語爲記

東郭艸堂記

自予有園居樹竹木作亭軒余廿載矣日以成趣而獨虛其中未有爲燕賓之所頃乃構堂三間深十六尺廣倍之翼以回廊八窓洞啟𨿽無所謂巨麗者而雅潔明整居然爲吾園之主因扁曰東郭艸堂記實也夫古今天下艸堂見於篇什者不一而杜詠內有曰艸堂尊酒者予竊喜之謂善道人意夫甫生不遇時畸窮淪落故常有安居棲息之念雨燕風鴛其托興可悲也若予者生當太平忝竊祿仕桑梓之地世相守也而又何感於甫之言哉嗟夫予以迂拙之性負蠢執愚旣不能與當世才智之士角逐功名之會又不能淟涊屈抑以爲慿藉之地恆欲褰裳斂迹退修初服其於崇顯富貴實非所冀望而獨欲得明淨幽邃之居讀書鼓琴以樂先王之道暇則邀二三良友命壺觴諧詠歌談說往古得失理亂之事較論人物臧否於是以卒老斯則平生之願而有契於甫之言者此也然甫惟以生非時也廹逐於兵戈其得享艸堂尊酒之樂者無幾也卽其詩可考而予以淸時無事優遊暇豫永諧素心時葺治之遂將以貽吾子孫則視甫所得不多哉惜也寡昧淺學無甫之髙吟大作以爲斯堂重亦如甫之艸堂烜赫有聞於後此則甫之所多抑斯堂之不負予而予之有負於斯堂者也

淸曠亭記

孫子作亭於中園而題之曰淸曠客有哂曰亭以淸曠名必其雅潔可以隔塵氛軒豁可以逺眺望今玆亭也鄙朴卑隘農圃猥雜花竹叢蔽耳目所及不逾數尋曷取其淸曠也孫子曰事理可以意會而不可以迹求子必以冰崖雪窟而後爲淸必以莽蒼之墟汗漫之野而後爲曠耶夫人心有至淸至曠者不系於外也蓋其本然者冰玉不足爲其潔河海不足爲其容惟夫汩以利欲擾以紛華則淸者污曠者塞去其污者塞者而淸曠見矣故淸曠者內也非外也吾心所固有也特因寓而見焉耳嘗視於此亭端居黙處屏黜萬慮獨觀本心寂然湛然浩然神釋超然意舒情與境融吾惟見玆亭之淸且曠也是故不加潔也而若臨冰崖若坐雪窟不加辟也而若適莽蒼若乘汗漫超絕塵壒俯仰宇宙其爲淸曠孰得而名言哉然則淸不以亭也淸自我出曠不以亭也曠自我出故曰內也非外也吾心所固有也特因寓以見也客喜而對曰善哉子之所謂淸曠也乃吾今亦灑然若飲涼颸廓然若徹蔀屋矣

抱甕亭記

抱甕亭者孫子治圃時而憩息之所也孫子嘗讀莊周氏之書而非其自詭異於聖賢玆曷取乎抱甕之說也夫周之說何如哉古者聖人備物制用立成器以爲天下利旣已竭心思殫智慮而生人者賴之以飬生送死周以備焉古而無聖人吾不知人之類何如也且聖人旣以一身寄生民命則所以仁愛之者其心豈有窮已哉夫其較計功利之私固非聖人之心而事有可以節生民之勞以裕其用要歸於爲天下萬世利者聖人亦不得而廢也今如周之說則事不必其濟功不必其成是將頺弛廢壊而不可收拾斯則大禍生人者也而豈可哉故曰古之無聖人人之類滅久矣𨿽然周逰方之外者也其書蓋憤世疾邪有激之言也周生戰國功利之世彼見夫生民之智巧日入於變詐習於傾危而莫有底止也厭且惡之乃爲是激切過正之論而不知諱也故其言曰知一而不知二知內而不知外究其術蓋絕物而不可以宰物遺世而不可以禦世卒之於自私自利此其丼自外於先王之道者也予非其徒也而竊悲其志又悲夫今之人變詐者益爲矯誣傾危者至於戕賊而莫有底止也是以姑取於斯人之說斯亦憂世之心也歟斯不得已之心也歟

挹爽軒記

乾坤至爽之气無乎不寓而惟虛寂之境與淸潔之物得之爲多小軒當園之幽偏塵事罕及前疏流泉植菡蓞夏秋之交花開滿池芳香郁馞屋後修竹數百竿蕭蕭颯颯昔人詩所謂荷風送香气竹露滴淸聲吾亭實有之亭旣虛寂荷風竹露天下至淸至潔莫加焉而晨夕居處乎軒之內鼻吸香气耳納淸音乾坤爽气日厭飫耳鼻也𨿽然有說焉人之一身相周流也故耳鼻也者气之竅也气也者心之輿也心也者神之舍也挹爽云者合內外通精粗者也是故形通乎气气通乎心心通乎神形爽則气爽气爽則心爽心爽則神爽神爽則超然矣乃若得其外而遺其內得其粗而遺其精塵土混其襟紛華擾其思則𨿽日置身於若邪渭川之間然鼻焉爾矣耳焉爾矣是其气且將昏然而況於心與神之爽乎是故具耳鼻而弗覺者禽獸也拘耳鼻而弗通者夫人也由耳鼻以逹心神者吾之所謂挹爽也嗚呼昔之愛竹玩蓮者固得此矣

白齋記

園之西北隅結屋四楹堊其中欄楯戶牖無髹漆焉幾席簾幕無藻飾焉純然白也檻外植梅二十餘株冬時盛開萬玉璀璨被以宻雪鋪瓊疊練內外交瑩齋之名白實以之夫白素也素則有精粹明潔之象而無黯闇穢雜故白之義素者其一爲潔白爲精白爲淸白爲明白皆白之義也是以古之君子深取義焉夫潔白者言乎其修身也記曰孝子潔白是矣精白者言乎其心也匡衡曰精白以承休徳是矣淸白者言乎其操也楊震以淸白遺子孫是矣明白者言乎其行與事也荀子曰仁人所務者白是矣則白之義不亦君子之所貴乎反是斯黯闇斯穢雜飭躬者之所忌也夫君子之於道必以悟而入必以飬而固耳目所習精神所接皆其助也吾是以辟此齋焉盡致其白者以足耳目以通精神以爲身心之益也不旣多乎嘗試與客當梅雪之時撫幽芳玩積素近睨逺覧皚皚皓皓上下一色眞昔人所謂徧天地皆白玉合成令人心膽澄澈者味羲經白賁之旨誦莊周虛白之論賡白雪之音鼓鳴鶴之操顧客笑曰淸矣哉世常言白玉樓水晶宮無則已耳有則寧是過也此而有以塵俗事混吾齋者便當如古人以大白浮之

聴雨軒記

軒當小溪屈曲之處兩岸竹樹掩覆綠陰蓊合亭午無日色也八窓虛明朴野幽閴不聞市囂予每於是偃息焉久未有以名之間日與二三客觴於其中忽鳴雨驟至蕭蕭颯颯颼颼雭雭萬葉齊響四集乎軒窓也時新秋涼气襲衣淸思入骨靜聴之久忻然語客曰樂哉客亦知乎吾今之聴雨非昔之聴雨者也曩在都下每天雨淤泥塞途人事牽逼騎欵段污泥沒馬腹沾漬衣領顚頓勞倦顧見從者前跛後曵意苦厭之五皷入朝昏黒中彳亍長安道上兢兢執馬綏隕墜是懼中夜枕上夢覺聞淅瀝聲響卽悒然以愁爾時情興何如也玆也優遊暇豫與二三子開口笑噓無少拘系情以境殊有心會焉子試聴乎颼颼雭雭蕭蕭颯颯忽而揮霍飄灑如風起水湧倏而悠然有萬里江湖之思一洗胸中塵土此中之聴客謂何如都下枕上夢覺時耶吾今乃知靜適之樂決不以軒冕易也是吾軒之成趣𨿽無不宜而猶莫宜於聴雨欲名軒曰聴雨何如客曰善哉遂扁曰聴雨

傍秋亭記

亭何名傍秋也紀節變也何言乎紀節變也淮南子曰桐葉落而知秋亭之左右各植一桐以是紀節變也紀節變何言乎傍也艸木之於气候各有所先得桐得秋气之先者故言秋者必於桐唐人詩所謂秋色傍梧桐吾亭若曰傍秋色云耳一气流行其運周也四時代謝其數均也何獨紀於秋一气運而始終異四時行而榮悴殊節敍之感人莫秋若也古之驚秋感秋悲秋皆以是也人生非金石與大化而推移其盛衰榮枯固其自然耳而又曷以驚曷以感曷以悲也夫秋就也萬物所當成就也君子觀萬物之成就則以考徳業矣夫秋陰也陰自是而愈進也君子究二气之消長則以占天運矣考徳業者君子幹幹惕慮之心也占天運者聖人扶陽抑陰之意也而是以驚是以感是以悲焉予是以記乎秋也

閱耕樓記

孫子居宅之後有常稔之田七十畝旣閒居則修厥農事斥地數丈立圃復卽其北作樓四楹以臨之樓小而虛無障礙可以逺眺煙蓑雨笠農歌牧唱日與耳目接也因名樓曰閱耕昔者樊遲請學稼聖人斥其爲小人之事而不與者也予其爲樊氏矣乎夫耕非不善也君子於天下其自負重則其平居之所問學必有逺且大者耕稼非所先矣而遲也獨欲專意以講求焉則是未嘗有志於逺大此聖人所以深陋之而非以耕爲不善也彼歷山莘野何爲者哉徐孺子非其力不食躬耕隆中者出爲王者佐朝耕暮讀韓愈氏所以稱董生者而可謂耕爲不善耶予家世本農也幸忝祿仕二十餘年玆將倦而歸休矣則進而朝署退而畎畝固予事也而又何嫌乎樊氏之同哉夫道無乎不在世俗浮靡之獘極矣予蓋將惇本實謝紛華念生民粒食之艱思造化發育之盛歌豳風誦無逸想見三代盛時气象豈不充然有得哉若夫謹烝嘗之需資俯仰之用所以先事而爲之者此生民之大端而聖賢所不免予不能廢也乃作樓記

會益堂記

似齋吳子有先廬在松城之陽時葺治之而其中堂久未有扁頃告予曰吾日於斯會勝己之友以求益也欲名曰會益何如予曰可哉子不以供嬉遊宴樂而志惟求益不亦善也旣爲大書其額而因以告曰子之爲志則善矣然有說焉夫益子者友受益者子也亦觀於水乎水所以灌物注於壑千萬斛可也激石則返矣就乎下千萬里可也逆上則止矣是故惟虛也斯可以受益惟謙也斯可以受益而自滿自髙者反是吳子蹙然曰吾方媿不敏無以爲受益之地斯二者吾知免夫吾又有以告吾子也昔者吾夫子論友之爲益者直諒多聞夫直諒多聞可以益我者謂聞過進於誠也進於明也然三者我固有也機在我也益自內生也非由外入也是故過也者吾心之邪慝也誠也者吾心之實理也明也者吾心之靈覺也吾求自益反之心焉夜气淸明有過未嘗不知善端眞切未始僞也萬物皆備未始惛也在充之而已故曰我固有也機在我也非人益吾所無也特助發之耳故人之益我不若我之自益也乃若弗著弗察漫然爾矣遒然爾矣則𨿽日與三者處何益哉子嘗求之易乎益之象曰風雷益君子以見善則遷有過則攺夫觀風雷之迅烈於遷善攺過其爲益也孰禦斯自益之謂也人其得而與諸子其勉之毋謂人益我也吳子謝曰善哉子之言益我弘矣請掲堂壁以爲記

濵泖艸堂記

濵泖者黃子正之別號也松爲東南澤國泖實松之水之大其旁多美田沃壌歲之所入視他田獨厚泖之上旣曠逺寥閴而洄溪曲洑則更轉入幽邃村落錯峙民居靜深竹樹娟秀風物雅潔故人率視爲樂土而喜居之然田之爲直亦視他田獨厚蓋幾倍蓰焉非有先世之遺卒不易得也黃氏世居松之七保七保田多瘠自其先大夫西坡公仕至憲副食四品祿始克積其羨余置百畝乃築室以爲別業而黃子世守之旣以爲號而復書其堂之扁間求予文爲記予謂黃子之謂是也有務本之意焉有堂構之意焉有不忘締造之意焉有安土惇仁不願乎外之意焉是皆有可書者抑黃子旣以泖爲號矣乃若君子觀於泖而益得以爲助者黃子其亦有聞乎是故泱漭浩漫吾以育吾徳渟涵淵深吾以積吾學灌漑疏泄利澤枯槁吾以廣吾仁愆陽毒霪靡益靡竭吾以充吾量鼓風雷興波濤震蕩軒湧吾以作吾气陰晴明晦景象變幻吾以妙吾文則爲吾益者不多哉是故黃子必作如是觀而後爲有得也黃子讀書砥行方誌在用世必如是而後可樹立於時斯不虛厥號矣若夫泖上行樂之趣則予異時過子艸堂與子扁舟而泛擷蘭苕狎鷗鷺汲淸煮茗斫鮮薦醪聴漁歌於空蒙杳靄間逺覽浩笑其趣無涯然非黃子事也姑爲子道之

文簡集卷三十二

●欽定四庫全書

文簡集卷三十三

﹝明﹞孫承恩撰

○記

端愼堂記

堂以端愼名遵聖諭也昔我宣宗章皇帝爲箴賜翰林院累數百言戒勉諄切承恩嘗伏讀欽嘆謂聖明期重儒臣拳拳之意如此嘉靖丁酉之冬蒙恩攝篆南院思欲刻置一通髙掲宇下朝夕瞻仰而不能悉舉其辭顧其中有端志愼守一語尢吾人立身行已之要因大書此二字鍥梓扁於堂而復說其義曰夫端志也者言乎其始也愼守也者言乎其久也善其身者必本於趨向而成於操持正趨向於始謹操持於久而後庻幾也按說文端從立從山是故其爲志也必如山之立而後可以言端眞心爲愼縱逸邪僻卽喪失本心是故必盡吾之眞心而後可以言愼舉其事則義利之辧也理欲之分也忠佞之界也公私之別也誠僞之區也審厥趨焉無茍安無妄慕無幸得斯於志也可謂端矣義也理也忠也公也誠也乃我心之本然執之固焉不以窮逹遷不以得失變不以患難阻斯於守也可謂愼矣然斯二義也若對舉而實相須蓋非端志固無以爲守而守不愼則志或以渝行因以敗譬之操舟而涉風濤必正厥舵而復專心致力以謹視之舟乃克濟正厥舵者端志之謂也專心致力以謹視者愼守之謂也故曰相須者此也非有二事也仰惟聖訓睿思所及或將無出於斯而先逹之士爲名卿巨公以勛徳著者項背相望豈不爲詞林得人之盛哉承恩不敏待罪侍從幾三十年亦嘗竊知向方夙夜祗懼不敢少負此心以忝聖訓而質薄才短無所樹立碌碌猶夫人也乃今腆顏執筆以爲斯役不自知其言之謬妄豈敢曰俟後之君子亦姑以自勵云耳

君子堂記

翰林院堂後之左偏有堂四楹延客處也堂面陽庭內修竹幾百竿森然玉立趣頗幽潔而堂故無扁予近名之曰君子堂夫竹之以君子名尙矣而因以扁其居者豈獨予也哉然吾謂君子乃吾人成徳之名竹之名君子借也擬而非眞也擬而非眞者名曷若於其眞之親切也夫斯堂固以延客賢士大夫時辱臨之威儀肅如議論侃如道徳充如聨席布武承謦欬而奉談笑者皆時之彥碩也豈非所謂其人哉而居停主人若予淺陋固不足當斯名而揚休於前襲美於後鼎鼎爾也則斯堂豈竹之所能獨專卽以人當之奚云不可𨿽然所貴君子者於實不於名斯堂之謂也擬客則倨擬主則誇倨則非所以敬賢誇則復渉於自見標榜侈炫將無啟釁而召嫌而惟夫竹也闇然漠然予名之無諛心彼受之無徳色又賢士大夫之辱臨者有時而違而居停主人先予後予者予莫得與偕也而獨見此百竿者森然玉立於吾前未嘗頃刻間抱貞挺節日於予有感發之助夫古人有友竹有比徳於竹吾固將以此君爲式而奉以周旋焉然則斯堂也非此君之與誰與哉因爲之記

後聽雨軒記

濮陽曹子來官畱都葺厥寓焉嘗獨行於庭而笑曰王子猷隨在必植竹吾亭何可無也乃移植數竿而時偃息嘯歌於其軒中一日值雨至竹簌簌有聲曹子傾聽欣然若有所得因名其軒曰聽雨而屬其友毅齋子大書以扁且記毅齋子謂曹子曰甚矣竹之與雨宜也予未論子之聽而見子之移竹也適雨後旣復連得大雨竹乃盡活無攺葉焉子是以有玆聽以雨而植以雨而活以雨而娯子之聽竹可一日無雨哉夫雨被萬物有聲者不特竹至風雪皆能聲物竹之有聲不特雨而或則其聲煩以俗或則其聲粗以厲而惟竹也異夫竹雪冒之而聲微風撼之而聲亂而惟雨也異是雨得竹而聲淸竹得雨而韻淸人得雨竹而聽淸方其聽也非耳也心也非心也神也神與心會心與耳融翛然悠然瀟然灑然若泛渭川若臨瀟湘嗒焉忘形栩焉俱化寂乎玄凝泊乎天倪澹乎參寥杳乎希夷莽乎無何之鄕斯其聽雨之趣乎子之所得將無合於是乎𨿽然情因乎境興逐乎感境不得以同也感不能無異也是故天下之能聽者稀矣予昔家居嘗於小圃當溪上艸木膠轕處作蓬軒跨焉亦有玆號顧嘗一領其趣因記之謂與在京邸聽雨異大要厭煩雜而樂幽閒厭拘牽而樂蕭散曹子今玆之聽固非都下比抑不知與聽於吾園何如也若曰達人一致不以妄而汩眞不以人而累天則予昔者之爲說淺矣

後齋記

後齋者吾師金陵易先生別號也先生頃屬承恩爲記夫先生何取於後也謂先生以其居如後山後村之類則非有奧義可取先憂後樂云者則爲義弗周非先生義也乃若爲巽爲退爲不敢先皆後之義而爲謙之發先生將無是取乎然考聖賢之訓未嘗不與謙也而以後爲言則無之故見賢思齊則非後當仁不讓則非後見善如不及則非後易未濟之上九以剛眀而處未濟固當自飬以俟而隨有濡首之戒矣則亦不必欲人之後也惟老聃氏者則曰自後者人先之是其後者乃其求以先也斯則竊弄之術自私自利者之爲而豈聖賢大中至正之道哉先生必不是取也間以爲質先生曰嘻迂哉吾無隠說也子乃過求之吾少則有志於用世而遇也晚每後於人夫是之謂耳承恩因憶昔以髫年隨先君遊南郡獲侍先生講下見先生苦志勵業聲稱籍甚人謂科第可俯拾也而四舉始薦於鄕又四舉始捷春闈是誠後矣先生之仕也勤勞奉公茂著聲績人謂通顯可矯足待也而晚始得領郡符是亦誠後矣𨿽然有天者焉有人者焉在人者先生可能也在天者先生不可能也先生之後者天也非人也先生曷與哉乃若先生早歲頴悟能文章識理道一時言篤學者必先先生勵修爲究時務一時言才徳者必先先生歷中外覃惠澤一時言政事者必先先生未見先生之後也玆老矣頥眞保和砥行樂善書之作稽中徳易之視履考祥爲耆碩爲壽考爲後凋之松柏爲不食之碩果先生實以之然則其無歉歉於遇之後人也是爲記

礪庵記

侍禦方子礪庵謂予曰吾性也鈍昔者父師以鈍名我旣又謂鈍不及事也故字予以仲敏而予之鈍者終無以副斯義夫易鈍爲敏非磨礪不可予是以有礪之號焉而未知何以礪也子其語我嗟夫天下之鈍孰有鈍於予者哉予莫克自礪而何以告子也夫鈍者利之對不利斯不敏人是以貴利也然人亦惡用惡鈍而好利也夫鈍蓋亦有善道矣是故惟其鈍也是以有厚重之意焉惟其鈍也是以有質朴之意焉惟其鈍也是以有質任之意焉惟其鈍也是以有安詳之意焉自夫人之惡鈍而好利也則有浮薄以爲利者矣自夫人之惡鈍而好利也則有虛誕以爲利者矣自夫人之惡鈍而好利也則有矯詐以爲利者矣自夫人之惡鈍而好利也則有躁進以爲利者矣斯固利之不善也嗟夫天下之鈍孰有如予者哉而予安之莫知礪也然則君子不貴礪歟君子奚不貴礪也而其礪也異於是是故節以礪而堅徳以礪而固吾聞礪節礪徳者矣若夫礪鋩刄以爲利斯礪也君子愼焉夫方子亦何必礪鈍以爲利哉物之不齊物之情也鈍有鈍用矣利有利用矣夫利莫如錐刺重革透堅甲利之用也鈍莫如錘破頑石屈堅金鈍之用也然吾見鈍可以加利矣利不能以加鈍也故曰以鈍錘錘利錐利者失其利鈍者顯其用矣嗟嗟方子卽使子礪子之鈍處嚢而先出當事而立見吾不爲子多子今爲禦史執紀法以彈壓百官則利非子用也擊大姦折大佞非有朱亥之錘與博浪之錘奚濟哉子亦何必礪也子必欲礪吾謂莫若煆煉煆錬而後可以言利幹將鏌鋣百煉而後成者是以截玉如泥極天下之堅剛而後利生焉故煆也者質也礪也者鋩也蔑其質而徒事其鋩以之當脆者柔者可矣堅也勁也其不缺折也者幾希而又何取於利

飭軒記

飭軒者吾友唐子淸之別號也唐子嘗以適名軒也而今則易以飭也毅齋孫子曰善夫唐子之爲是號也其徳進哉夫唐子蓋有志君子之學也學之道大矣而要在治身按說文致堅爲飭從人從力周禮以飭五材飭者治也飭治以致堅也材以飭治而堅君子欲固其徳可無飭治之功乎是故其爲道也爲敬爲愼爲戒懼爲省察爲克復皆飭治之謂也漢書曰飭躬書曰勑天之命勑亦飭也用力以飭治吾身君子之學孰大於是夫唐子昔之適也適之義爲便安人情莫不畏拘檢而樂放肆理欲在人其端微矣及其至也則理之勉寖昌而寖盛欲之從將遂至於汩溺而莫振拔也是以先儒有日就規矩日就曠蕩之說有志於自修者於斯二者必愼焉噫嘻唐子日於是而適也固非予之所知日於是而飭也是之謂謹獨是之爲不媿屋漏俛焉惕焉如侍嚴師如對大賓如臨深淵如履薄冰如仰雷霆之威其致力之實蓋有人所不及知者則其徳之進也孰禦𨿽然適非不善也人品不同其適亦異乃若君子固以道徳爲適矣推而極之孔顏之樂皆適也斯則成徳之後之事故由適而飭則君子檢治之功由飭而適則君子道徳之適唐子以端潔簡靜之質積學砥行久矣方玆勉焉日飭其所未飭其終不爲道徳之適矣乎予善唐子故爲之記

麟山記

都諫楊子士宜以其別號麟山屬予爲文以發其義予復於楊子曰子之取夫麟也以名義而號麟麟仁獸也立人之道仁義而已子之所取善矣而欲予之發斯義也請以麟爲子言焉天地以和气生物麟也者和气之所萃也故不食生物不踐生艸而爲仁獸然天地以和气生物而不能無窮奇檮杌之屬窮奇檮杌者戾气也和气與戾气相爲消長昔者唐虞三代有道之世至和薫蒸逰囿在藪皆麟也所謂窮奇檮杌𨿽間見一二隨卽消融泯滅於至和之中降及衰周和气漓而戾气盛以類感召從可知矣時則吾夫子一身實太和元气所鍾故麟嘗爲夫子而一出惜乎夫子有徳無位不能盡彌當時之戾气而獨因麟之至感而成春秋以垂惠萬世謂之麟經焉夫春秋者裁割斷制之書故曰刑書也而謂麟者則以正綱常扶世道義之用而仁之心故謂麟也子也以麟名山其亦有所感乎然吾謂麟不作久矣求麟於山曠世弗得惟求麟於我則一念卽有蓋人得天地之心以爲心而亦不能純善無惡故一念之善卽麟也一念之惡卽窮奇檮杌也致吾之麟使吾之窮奇檮杌者悉泯滅消融而後吾之麟始全此仁之實也子也昔爲諫官凡論列舉刺莫不本天理合人心固常以吾之麟植人之麟矣乃今謝事家居益治其身心以厚倫睦族惠洽而義周教舉而禮達是又將推吾之麟以麟夫一家歟夫麟𨿽久不作而在我者未嘗亡吾固有之吾自致之而又何必求在囿在藪與西狩之麟哉在囿在藪與西狩之麟卒弗可得也而又何有於子之山乎然旣曰麟山矣則又惡得而遺也乃志曰楊子有山匪麟實生亦匪肖形乃惟嵚岑乃惟嶻嶪嚴凝鎭靜其气肅焉蓄泄雲雨蕃植艸木其澤弘焉肅焉者義弘焉者仁峯圍水環靈秀郁蟠廓乎其容坦乎其安氤氳日生疵癘莫得而姦之是爲楊子之麟山乎

玉齋記

吾亡友楊子季玊之子士明謂予曰昔者吾先子嘗欲以其號玉齋者須先生文而弗果孤不忍泯其志也玆以爲請惟先生賜之言焉噫嘻嗟哉我思楊子其人如玉而埋黃壤久矣不復見其人而更文其號耶夫楊子之諱之字旣以玉矣而復以玉爲號楊子何羨於玉也記曰君子比徳於玉斯楊子之心歟夫玉稟天地之中和萃陰陽之精純其潤澤爲仁縝栗爲智廉而不劌爲義垂之如墜爲禮淸越而詘然爲樂瑕不掩瑜爲忠孚尹旁達爲信天下莫不貴美是玉之徳而有類乎君子者也玆楊子之所取也𨿽然乃若楊子則猶有深意焉夫玉珍也詩曰無金玉爾音玉之者珍惜之也傳曰玉汝於成成必言玉者玉𨿽貴美而玷污之而毀缺之則失其貴美矣珍惜愼重斯謂自玉其玉然則玉齋之號固楊子之深意歟其有志於立身飭行者歟用是楊子之爲人端雅簡重卒以無大咎其有得於玉之號也矣然吾又聞之玉之品不一均玉也而有爲山玄者爲水蒼者爲截肪類者而其同爲玉者以其徳之同也楊子之昆季惟三伯子仲子之諱之字之號亦俱從玉嘗論之伯子剛而峻厥號玉峯峯也者峻特之謂也仲子醇而實厥號璞齋璞也者渾朴之謂也而楊子則潔修是以取玆號焉其爲質若不同而皆純乎其徳玆其所以得爲玉歟至於玉之用爲珪璋爲琬琰爲珩璜琚瑀祀神祗而鎭宗廟而稱禮樂伯子仲子則旣然矣而楊子獨弗售僅一薦於鄕磻溪之釣不逢秦國之城終靳惜哉爲韞櫝之玉而已而遂至埋壤使人念之意消也幸焉者惟是三子士明洎厥二弟皆以妙齡粹質抗志纉述夫玉有種三子者其將爲三玉以致用於世乎是在勉其如玉者以俟價而已作玉齋記

似齋記

似齋者吳子徳章之別號也毅齋子語吳子曰君子之爲徳必有所企慕而勉焉以求其似自不似而似似而至無所不似無不似則幾同而一而似非所言矣夫天之生人本無不似故曰足相似也目相似也耳相似也口相似也而爲徳也乃不似則人自異之也人可異之而不可爲似耶是故士有希賢之學賢有希聖之學希賢者求似賢而已矣希聖者求似聖而已矣求其似則必效其似者而去其所不似者故士可爲賢賢可爲聖昔者周公嘗慕文王矣而似文王孟子嘗慕孔子矣而似孔子豈非修爲之功而學問之效乎然亦有不可彊其似者故石不能以似玉碔砆似玉矣而終不能爲玉鳥不能以似鳳鷦鵬似鳳矣而終不能爲鳳拘材質也乃若君子則豈材質所能限哉故曰希驥之馬亦驥之乘百川學海終至於海而況於人乎此君子之學所以求似也𨿽然似猶有說也又有眞似者有非眞似者眞似者不似而似也非眞似者似而不似也實與迹之謂耳矣是故禹稷顏回窮達殊矣而處已之道似曾子子思去就異矣而處事之義似此眞似矣惟其眞似所以爲同優人學孫叔敖似矣而實不似叔敖也玃猱被人冠裳起坐拜跪似人矣而實不似人也摶埴爲龍鱗甲爪鬛無一不似而終無興雲致雨之用斯亦何取於似哉噫嘻吳子子之所謂似者嘗聞子欲似子之先公矣而恆以偃蹇未遇視先公之登第取仕獨後爲媿夫子之先公吾舅也奧學篤行直道古心表表士論斯則君子之所當似者至於出處遲速則有命焉子亦烏能必其似也嗟嗟子也誠於先公奧學篤行直道古心能庶幾焉典刑懿範猶有存焉卽弗如先公之登第取仕也吾不謂子之不似也於所謂奧學篤行直道古心或無幾焉典刑懿範而遏佚焉卽能如先公登第取仕也吾不敢謂子之似也然則子亦但勉其所當勉者而又何必歉其所不當歉也吳子憮然謝曰吾方欲子記吾齋斯則足矣乃書以畀吳子

介齋記

吳子子厚別號介齋或質於毅齋子曰說文介爲甲有嚴毅不可犯之意焉故曰剛介曰耿介曰孤介必嚴毅不可犯而後於介稱吳子爲人溫厚爾和易爾謙恭爾何取於介也無亦欲勉其所不足歟毅齋子曰子無謂吳子不足於介也子乃不善觀吳子之介爾夫介也者豈惟剛惟耿惟孤爾矣乎夫介何生也以節而見也君子有立身之大節介乎其有所不茍焉是之謂節介也夫柳下惠非溫厚而和易而謙恭者乎而不以三公易其介其爲介也卓矣吳子之介亦若是矣於是吳子聞而謂毅齋子曰子言下惠之介吾無之乃今願學焉惟子示我以其方毅齋子曰介之義見於易豫之六二曰介於石系之辭曰憂悔吝者存乎介其言介之始乎是故當逸豫之時而固其節貞吉之道介之不可渝也於辧別之端而致其愼者無悔吝介之不可忽也嘗試推之介音之同爲戒禁戒有所不爲也有所不爲而後可以全介也又音之同爲界兩端之界限也嚴其界限而後有所不爲也故戒也者豫六二之義也界也者系辭之義也嚴其界而知所戒而後全其介也是故有理欲之界焉有公私之界焉有義利之界焉有善惡之界焉有君子小人之界焉必嚴此界而禁戒之故欲也私也利也惡也小人也皆必不爲也舉其目則大而出處進退也小而辭受取與也微而語黙動靜也皆以是凖如是而後可以全其介也故𨿽祿之以天下弗顧也系馬千駟弗視也臨之以三軍弗懾也困之以饑餓弗變也其爲介也豈不卓乎其介哉子也質美而行潔知界而能戒可以全介者亦善勉之而已若夫捨是以言介而徒貎之修悻悻爾也孑孑爾也則亦僞而已而何介之有於是吳子稱善而屬孫子錄之以掲於齋之楣

立齋記

毅齋孫子曰甚哉君子之處世不可以弗立也人而弗立也曷人之爲沈子時正問曰吾亦嘗有志於立矣而且以爲號矣而不知立之若是其重也敢問立之若是其重也何居孫子曰夫立者乃人之所得以爲人也夫天不立無以覆地不立無以載天地且然矣夫山不立則崩屋不立則傾物且然矣天地物且然而況人乎是故天下若是其大也古今若是其逺也民物若是其眾也而吾以眇然之身居其中利害變故紛至沓來震撼擊撞如波頹風靡而眇然者當之是惡可以弗立也沈子瞿然曰大哉立乎請問其方孫子曰立亦多矣私者立町畦隘者立門戶深者立城府傲者立邊幅孰非立也而非君子之立君子之立必立身也必立徳也必立本也三十而立之立也可與立之立也中立不倚之立斯之謂立也然非要也要者何禮是也孟軻氏曰立天下之正位禮者天下之正位規矩凖繩之謂也立云者愼操持礪行檢置此身於規矩凖繩而卓乎不移焉斯之謂立也故曰不學禮無以立三十而立立此也可與立立此也中立不倚立此也由是以立身由是以立徳由是以立天下之大本立橫流之砥柱其至也與天地並立而爲三焉沈子曰大哉禮乎吾之所以立乎孫子曰未也猶有要焉誠也敬也誠者禮之實敬者禮之幹不誠無以出是禮不敬無以行是禮誠敬者禮之所以立也子欲立禮先立誠敬立誠者幹之文言也立敬者坤之文言也故誠敬者又乾坤之道也君子之立法諸乾坤止矣

存齋記

王子朝佐別號存齋而間謂其友毅齋子曰吾有志於存而未知所以存乎子其語我毅齋子曰子之所謂存者非孟軻氏所謂存心者乎夫軻曷言存心也學之術多矣而必有所以管攝之者非心何以哉心也者吾之神明之舍所以括眾理而出萬化者也是故學必以心爲要軻之所謂存心也存焉者操之而不使其放失之謂也有放卽求求卽存矣故又謂之求放心也夫心之在人與生俱生本無所放又心一而已矣然則放者維何而求者又何也是以論者有以心求心憧憧往來之感夫心𨿽一也而變動不測惟其不測故一念少懈卽已外馳一念警覺此心卽在其馳其在固吾一心之運耳而又何有於兩用哉是故君子敬以直內把捉収斂不容少間使方寸之地炯然湛然惺惺常著生生者不已斯可以括眾理而出萬化存心之說豈非爲學之要乎然斯義也發於軻而非始於軻也易曰成性存存成性者本成之性吾心所具之實理眾善之原萬化之本存性所以存心也存而後有養故孟子又謂養性也聖賢之言交發而互見蓋如此王子之存其亦因軻言以通於易乎𨿽然存之爲義猶有眞切致力之地不可弗講也夫心一也然存於未放也易若其旣放而求則莫切於軻之所謂夜气者矣夜气者淸明之气當梏亡之餘平旦未與物接其气淸眀本然之良心必有發見呈露者卽於是而體驗兢惕以持守之則於存也不尢眞切矣乎故曰夜气之說於學者有力也聖賢之教所以簡而要而其交發互見又如此子也有志於存其亦嘗究意於是乎子之爲人也敏而果直而好義則於斯義也蓋必有得矣予言特爲子助發云

畜齋記

齋以畜名表問學也名之者王子朝威也王子篤於問學故爲玆號而因以名厥齋毅齋孫子爲發其義曰學也者所以治身也治身者無所不用其至按說文畜通爲畜畜者止也止義有二止而去之也止而聚之也止而去之云者孟子所謂畜君也事君者以畜君之私爲學者以畜已之私夫畜君之私也難畜已之私也易故忿必懲也欲必窒也傲止其長也樂止其極也欲止其從也志止其滿也皆畜之大也童牛之牿也豶豕之牙也皆畜之功也畜吾之私而去之身其庻幾乎止而聚之云者詩曰我有旨畜史記曰力田畜積詩言蔬史言榖故其從不同焉贍生者蔬谷且不可不畜而況君子之於徳也是故易有小畜焉其象曰風行天上小畜君子以懿文徳有大畜焉其象曰天在山中大畜君子以多識前言往行以畜其徳小畜也者文章才藝之美也大畜也者道徳經綸之業也是君子之所畜也偹大小兼本末其畜也有如此王子質美而行飭其於止而去者致力久矣乃若畜而聚者何如也王子勉乎哉小畜至上六而始成大畜至上九而始達甚矣畜之不易也王子勉乎哉由寡而多由微而著由粗而精由生而熟由駁而醇文藝之畜期以澤物道徳之畜期以用世斯不負名號之意乎若夫鹵莽以學孤陋以居畜而不聚聚而不極斯君子之所棄也而又何畜焉

黙齋記

錢子惟髙有藏修之所而扁曰黙且以爲號或曰言者心之宣心非木石必有動也動而言隨之如之何可無言也錢子獨能無動也乎哉而願言之廢也孫子曰錢子豈眞欲盡廢言哉乃錢子亦欲愼之耳矣夫人固不能無言而言則不可不愼也夫言易放也而愼之難詩曰莫捫朕舌語曰駟不及舌言其易也故思常愼也則猶有時而肆思常黙也而後庻幾於愼焉耳夫錢子之黙豈非愼之至哉故曰大黙無聲曰萬言萬當不如一黙皆愼之之至也愼之至而後出言當雷霆収聲於秋冬方其寂也若無雷霆焉及其一發而甲者拆蟄者動鬯者達天地之化夫百鳥喧啾聽者厭惡鳳凰一鳴而世以爲瑞君子之言豈茍焉已哉而可以易也二气之運也有闔斯辟有靜斯動君子之語黙闔辟動靜之義存焉錢子之黙也有以哉𨿽然黙之時義大矣非宣言語之謂也觀其所配而斯該焉故爲老氏之玄黙黙者言乎其自然也爲荘生之淵黙黙者言乎其深靜也柳玭立身以恭黙爲主恭黙者檢飭之謂也張季眞沈黙自持沈黙者簡重之謂也沈洵如對人謙黙黙者謹願之謂也孔述終日嚴黙黙者整肅之謂也張鏡任客酣呼而獨守靜黙黙者恬靜之謂也之數義也豈直不語爾也乃若彊制其言而曰是黙也則爲黙也淺矣錢子尙以是求之

澹庵記

友有王子者以澹爲號毅齋孫子謂王子曰亦有以澹之義爲子語乎王子曰未也願聞焉孫子曰吾於澹而得天道之本然矣夫天之道亦澹而已矣是故寂兮寥兮希兮夷兮無見也無聞也之謂太易之謂太初渾渾爾矣朴朴爾矣無臭也無聲也之謂太始之謂太素玆非澹然者乎然天道邈矣未言其近也吾於澹而得物理之本然矣其澹也生於天其否也作於人是故味本無也加以調劑而味生焉色本無也加以染繪而色彰焉聲本無也鼔以槖鑰而聲出焉所謂澹者隠矣於是乎反本焉大羮不和大音希聲白賁無文皆所以全澹也物理近矣未切於人也予聞之人生而靜者天之性感物而動者性之欲方其未感也一眞自如萬念俱寂澹然爾矣及其感也七情汩焉六鑿攘焉澹者靡澹矣是故君子亦有反本之學焉反本也者反其澹然者而已矣反其澹然則與天者似矣然有其方焉予聞之紛華者溺志之陷穽也靡麗者喪徳之酖毒也儉素者治心之藥石也淸苦者飭行之砥礪也故曰五色令人目盲五音令人耳聾五味令人口爽是故君子逺紛華斥靡麗甘於澹薄安其固陋制其外以養其內由是可以無欲可以體靜可以不移於貧賤不淫於富貴浩然常伸於萬物之上皆澹之致也此澹之全功所謂反本之學也王子曰大哉澹之爲義乎是天道之賾也是物理之精也是人事之則也予乃於是知向方焉請錄子言掲於齋壁

當湖記

平湖漸齋趙子旣致山西大參之政而歸易其號爲當湖當湖者其邑內之湖也莫究其名義所自趙子世居在焉故以爲號毅齋子曰以吾觀於趙子之號而益信夫人之賢不肖之相逺也古之君子樹徳蓄藝於吾性分之所固有者盡心焉而外物者若於已無與是故功名利逹烜赫焯耀昧者競得攘攫馳騖惟憂其力之弗足也貪者汩溺委身命而不知有底止趙子舉進士歷官中外端諒簡重繩趨矩步罔逾越焉蓋嘗號漸矣漸也者聖人所以約人於義理之正而抑其躁心也故曰進以正則有功象之義爲止爲巽內止靜而外巽順止靜巽順躁進貪昧之反也夫趙子之於進可以爲漸矣故仕逾二十年猶藩參也卒乃未及引年而乞休焉寄迹幽曠寘心澹泊逺絕世紛其視功名利達如釋負如委蛻如閱傳捨如棄敝屣如飄風過鳥而莫畱吾懷於是卽其所居以爲號若曰吾固當湖之里人耳樂樂自生禮不忘本斯趙子之心歟孟軻氏曰君子所樂大行不加窮居不損彼其固有者重也今吾故吾區區外物曽有毫末與吾性分哉趙子其古之君子歟湖曠而邃雅而潔趙子旣托意於玆乃日習幽事芳辰淑候扁舟獨往追逐雲月狎玩魚鳥蓋將招範蠡於具區訪賀老於剡曲和太白郎官之詠誦天隨散人之歌𨿽其蹤迹有不同而爲適則一遐情逸思豈不超然其髙哉趙子其賢歟𨿽然趙子夙負經世之志懷濟時之略其仕之所至固已揚休樹績然十之二三耳矧其年力之尙裕趙子𨿽欲遺世而世能遺趙子乎方今天子寤寐老成奨進恬退以勵士風徵書行且至矣趙子其能遂久於玆湖哉乃若異時得位大行益盡發其蘊勛業加於上下功成名遂身退然後事玆湖之樂未晚也姑記以俟

世芳樓記

世芳樓者今少傅大學士靈寶松臯許公故里園中所構也園有亭軒臺池而惟曰樓者表所重也靈寶爲洛陽壯邑洛陽所謂天下之中者萃靈毓秀故多才賢傑士舊家望族許氏代有聞人至先太宰襄毅公而大襄毅公昔者致政歸卽居之近剏有此園雜植竹木小結亭軒以取適少傅公往歲得告家居復益墾治度地築趾以建玆樓檐楹靚深面勢軒豁前之左右翼以小屋髙其臺可以坐嘯甃其池可以潄濯辟其亭可以觴詠葺其軒可以憩息花艸竹木增補未偹壅漑培飬日以蕃茂皆以爲玆樓之助而崇山大河雲濤煙岫可於樓中眺望而得於是名其樓曰世芳公間命承恩記之以文則復於公曰嗚呼世家紹述之不易而惟君子爲範之大遺澤之逺也夫承基纉緒可謂世其業而未盡其盛聫珪襲組可謂世其榮而未盡其美必也風聲之所樹立奕葉相望作於前者垂之後而可法爲之後者徵之前而無媿然而豈徒哉是故踐履忠孝以爲本被服詩禮以爲華秉執敬愼以作則許氏之先逺莫詳也襄毅公以剛方弘毅之質作帝股肱勛徳炳朗風采凝峻推重一世至貽謀之宏逺足以傳之於無窮我少傅公承之益大以烈以道徳輔相天子表儀百工功業文章衣被海內而儆戒之意不忘朝夕位益尊而心志彌抑齒益劭而惕勵彌勤嗚呼斯其所謂紹述家聲閥閱休顯光大愈逺愈芳者不在玆乎而彼第宅園居烏足以盡之𨿽然事有重輕而輕不可謂非事也務有本末而末不可謂非事也卽小以驗大卽粗以驗精卽近以驗逺則凡先業之飭治何者非紹述所當勉耶昔人記洛陽名園以園而知天下之治亂其推義廣矣則許氏他日子孫於玆樓玆園之葺豈直逸居宴逰而已哉考世徳者必於是乎觀焉請以是書之樓爲記

石窓記

石窓者新安程君廷璽之別號也程君爲新安巨族讀書好禮而不樂仕進商遊江湖中歲倦而歸葺其室廬多移石列置庭宇因有斯號或曰程君何取乎石也夫石塊然爾矣兀然爾矣非有聲色气味之可親君何取也吾聞之君子恆以道觀物而不以物觀物故其取是物也必有所好也其好之也必有所契也有契斯好有好斯取程君必有以契夫石矣曰卽石可以求道乎曰奚爲不可也夫天地至精之气凝結而爲石是其鍾陽之剛秉陰之貞其爲物也君子蓋得其厚重而不遷焉得其堅確而弗渝焉得其巉巉者焉鼎鼎者焉匪刻匪畫有紋理焉匪刓匪鑿有嵌竇焉可以爲砥礪焉可以充庭實焉可以列八音而爲樂焉得其能出雲气致雨澤焉得其多年所焉是故厚重者仁之質堅確者義之幹巉巉者類節槪鼎鼎者類卓行紋理者文也嵌竇者明也爲砥礪者直也充庭實者器也列八音者材也致雲雨者道之施歷年所者徳之恆石之於道不旣周矣乎君子取物以比徳而烏可是遺哉謂塊然爾矣兀然爾矣是以物觀物者也程君之取石亦嘗以是求乎其能有合於予言乎若夫平泉之嗜元章之拜非無所取然特玩暱焉爾矣故平泉之嗜君子以爲癖元章之拜君子以爲狂吾知程君必不爾也請以質之君使刻於所謂石窓者以爲記

邃庵記

太宰邃翁先生楊公以邃庵集示予要予有作予辭不能顧集中有匏翁涯翁諸老大作予曷敢廁諸先生曰靳子戒庵嘗譽子斯藝頗可無予靳乃復於先生曰邃爲深爲浚爲含蓄爲玄逺靜密淵然杳然莫可測究邃之反爲淺爲近爲躁妄爲膚率炫暴枯中狹量易見底裏邃如萬金之賈愈索愈有反邃爲三家之貨一覽便盡然邃不善者爲闇爲幽爲隱伏爲立城府爲設機穽令人猜度疑忌觸諱罹愆先生之邃何如哉予觀先生以聖賢之學致聖賢之道秉光明正大之心建光明正大之業上可對天日下可質鬼神先生之邃其殆江河洪流不見其竭山嶽出云不見其已造化生物萬古一息斯其爲先生之邃乎先生曰止矣子陳義則髙而我何可當之然於邃義則該矣集何可無此也請復著於末爲後繼

文簡集卷三十三

●欽定四庫全書

文簡集卷三十四

﹝明﹞孫承恩撰

○跋

恭書宣廟賜翰林院箴後

此我宣宗章皇帝禦制翰林院箴也天貺昭回星日絢爛爲我詞臣榮者至矣然臣於此不惟以爲榮而抑且有所感感而又有所懼焉蓋臣嘗觀之唐宋好文之主其寵異詞臣有飛白之賜有辭章之寵禮意非不盛然不過稱其地位之淸華否則奨譽之辭耳於其職之要且大者固未之及也今覩聖制如曰策命講學如曰啟沃納仁義如曰獻納匡弼則其所以爲職誠莫有要於此者亦莫有大於此者而端志愼守辭尙典實又吾人修辭立身之本於是而知聖明之所以責任乎詞臣者固非止於文字之末而凡職是者又豈骩骳不根之士所可稱哉大哉王言實臣等之龜鑑也荘誦之餘敢拜手稽首而僣題其後如此庻幾早夜兢惕以無負聖訓之萬一云

書朱文公感興詩後

詩自三百篇後有儒者詩人之分儒者之詩主於眀理詩人之詩專於適情然世之人多右彼而抑此故雲煙風月動經品題而性命道徳之言爲詩家大禁少有及者卽曰渉經生學究气噫有是哉論詩者當以三百篇爲凖然如天命一詩之贊聖徳敬止一詩之言聖學以至蒸民一詩萬世言性者所不能外而後之爲詩者乃少之甚者又有托之仙佛誕幻之說以爲髙者蓋道學不明沿襲相承之獘也而詩之義豈固然哉紫陽先生𨿽道學大儒而亦不廢吟詠然其所謂詩者抑何其與後世異耶今觀其感興二十首其音響節奏𨿽亦後人之矩步而大而闡陰陽造化之妙微而發性命道徳之原悼心學之失傳憫遺經之墜緒述羣聖之道統示小學之功夫以至斥異端之非訂史法之繆亦無不畢備所以開示吾道而儆切人心者較之雲煙風月之體軒輊蓋萬萬不侔其奧衍弘深𨿽漢唐以來儒者尙未有能臻斯閾而區區之詩家豈能窺其涯涘哉如是而欲以一家之詩目之不可也荘誦之餘敬題其後

跋東海翁詩集

右東海翁詩若干捲予旣以都諫龍山命僣附數語於首簡龍山復曰子必一點識之嗚呼玆豈予小子所敢當哉作詩固難而論詩尢不易茍非深於其義與進得作者意趣就率爾塗抹欲犂然當乎人心難矣近世論詩者甚多而惟滄浪須溪爲善且必有如翁者而後能識翁詩而予小子豈其人哉病中無事披誦彌旬遇會意處輙爲拈出正猶窶人乍入寶藏觸目盡瑰奇心悸目眩無能鑑別而勢又不可槪得亦姑且任意拾取耳又安知其餘非正所謂絕世之珍耶小兒彊作解事語恐不免識者之誚書此以識予愧

書西湖十景題詠後

往年予友唐君淸之以西湖十景圗索予詩予各賦得二十字頃湯君朝儀見而愛之旣倩善繪者摹一通復要予錄舊作於上予旣喜其好事且以舊作意未盡更爲賦此嗟乎西湖之勝名天下卽十題以求之已非其全而予又狀以鄙拙之語寂寥短簡興致凡近則於此湖之趣不益淺甚哉要之摹寫超脫如昔人吳楚乾坤之句神會天出自是詩家難事兼以幽憂之餘情思荒落視舊作祗更弗及耳錄似朝儀不知以爲何如也

又跋

景致之在天地間惟人所取要似飲河者各隨其量至欲發於題詠則又似傳神必妙如顧陸並其性情韻度而得之其法則坡翁所謂須得其意思所在要令活潑潑地是故詠景者亦必有神會心得之妙語下超然脫略形像使讀之者躍然於心目間有不知手舞足蹈者斯爲至到而況欲蹙煩就簡取足數言之內尢不可不知若拘拘然描寫粗迹以求似卽使無一不似而意興微矣然或反是而取興過逺惝恍汗澷離失本意則又奚以題詠爲也予之謬作其病蓋兩有之𨿽深知之而俛仰思索竟不能得此蓋塵襟俗思不善詩之故也並附鄙見以諗作者

書菊譜後

菊爲植物之一歐陽子云物常聚於所好故𨿽逺方難得珍奇瑰麗之物茍好之無不至者而況一艸木之微籬落畦圃間物又富貴權勢人之所不爭不俟逺取無庸力求故予所得其品亦多至此或曰菊名實多瞀亂子所具者種類大略相同特殊其名耳其大小淡薄之稍異者膏沐翦治人力之不齊也嗚呼天下事名實瞀亂者多矣寧獨菊哉予旣不能辧又不忍逆人之欺故具存之然當其燁然秀發於風霜搖落之候亦可以一舒笑寓意而足又何必拘拘於眞僞之較哉

又跋

菊視人類隱逸且有道者故惟陶元亮可以愛菊蓋此翁風節气味正與菊相當故爾自陶後愛者猶多而要非其人而徒曰吾愛菊也此直以混菊耳然菊烏能擇人要其所遇有幸不幸是故傲睨風霜挺拔髙潔介然特立於荒寒寂寞之境而又有陶翁其人者神融意契相觀比徳守歲寒之盟幸之最也其或騷人墨客含英咀華巨篇短章贊述厥美幸之次也若夫狂客酒徒對之觴酌歌呼淋漓已不幸矣而又有販夫俗子矜詭相誇甚則傭販市鬻以要利兒攀女折以爲姸褻玩輕狎則又不幸之大也嗚呼菊以髙潔稱而使其罹此不幸之辱則謂之愛菊可不可也然則菊之隸吾譜者其尙無以是混之也哉

書送浚川子序後

浚川王子將奉命視學蜀中予旣道其出處庶幾君子大丈夫者爲贈或曰王子久與世落落玆將由是日卽亨大究所蘊以澤天下子卽不以得位爲王子喜獨不以行道爲王子慶且王子以能古文辭爲學者師子旣無一言之及則已而復無所以相王子者是豈贈言之意歟王子之望子者子之言無乃缺歟嗚呼王子自筮仕來茍使隨意逐逐爲進取計則其所至寧止此惟其矯矯特立不能俛仰故與世多忤甫起輙躓向使有毫髮頋惜貪位意必不至再斥夫王子亦行其志而已耳爵位豈足爲王子道哉且王子今𨿽脫險卽夷若可以行道然卽昔王子也枉尺直尋卽使立大勛名豈王子所樂玆未敢爲王子慶者此也吾聞士莫先於養气若夫文辭則末矣且王子之賢固不特以能古文辭意其所以教人者當亦不止是必以其古文辭宜學者師是小王子也若其气節之卓偉可以立懦廉頑薫炙之下固有特立之士如王子者出焉是眞學者師也而吾又何以云言者乃唯唯去予旣述以語王子因次第其言並錄於左方

書別知賦後遺王堯卿

予與終南子別者七年玆偶會京口甚歡未浹旬而又別去終南子曰子當一言贈我予適抱病無以應也而又不能嘿然無一言乃爲錄舊作一通奉見區區若終南子負正气碩學鄙人所以致景仰之私者容別有作異日卻寄終南子行矣居閒倘取此一朗然長唫之庶幾能諒予心矣乎

書紀行稿後

予錄紀行稿朋軰多索觀往往不暇應或言宜付之梓嗟乎是固曩時漫得茍具而可加災於木耶將見笑於大方是懼然以索者之無以辭也卒刻之匪敢示夫人人聊以私知厚云耳

古像贊小引

予頃命工繪古像成似齋吳子曰盍各贊諸予謝不能聖猶天地也說天地者難爲髙厚文公贊六君子至矣可復贅一語哉名臣勛徳之盛欲約之於數言豈易也吳子曰𨿽然必爲之乃試從事越二旬畢或問曰願聞子之所以贊操懿武氏曷取也予應曰說天地難矣卽其系星辰括河海可得其似故說聖者用本色語卽弗盡亦髣髴焉若別出新奇卽弗聖人似矣予不以襲陳言諱也六君子旣不可卽用文公之作亦惟卽其語之他見者綴緝之名臣勛徳不易盡也予聞贊猶寫眞貴以似若可互用則何取於眞也而似亦難矣蘇子云人體像各有意思傳神得其意思𨿽不必盡似而無不似予故特撮其大使觀者不問名可辧某某操懿武氏無以贊也予觀前史多以論贊寓貶刺予史也竊取玆義矣乃若識闇才薄不足以達意輕重失宜此則予寡學之過自媿而嗟姑存之俟再訂焉

書易師後齋記後

某旣以吾師易子命記其所謂後齋者矣而有遺說敢復贅焉天下之事其先後不能以一律齊也然有不可後者有不可計其後者不可後者性分所當然也不可計其後者人事之或然也斯二者君子愼焉是故事親焉致其孝事君焉致其忠致孝於親則服勞奉飬不可後也致忠於君則盡誠竭節不可後也若夫人事之或然者有時焉有數焉故天不能先春以生物先秋以成物春葩不冬妍秋虫不春鳴時焉爾矣耕同也或三歲而靡秋一歲而大獲漁同也或終日而弗遇或一舉而盈罟數焉爾矣時也者不可易者也數也者不可必者也吾其如之何哉是故君子於事之先後必愼焉後其所不可後者怠計其所不當計者蔽怠則善弗修蔽則知弗明弗修弗明故君子之道鮮哉吾師以盡性知命之學而自歉其後其諸寓言也爾乎抑別有說乎吾師當有以教我也

董氏先徳錄小引

記曰先祖有善而弗知不明也知而不傳不仁也故荘叔之勞以戴記而彰貝州之行因韓銘而顯代有作者君子與之近世若義門鄭氏旌義編廬陵楊文貞公先徳錄備矣上海董氏先本汴人從宋南渡徙郡中閱今若干世世有隠徳至禦史介軒公始以仕顯旣而諸子相繼起科第蟬聨簮組迄今未艾文聲擅望蔚爲名宗顧世逺譜亡大理少卿中岡先生嘗以命其子宜陽成之乃復取碑表文若干篇爲先徳錄以傳蓋譜藏於家以示後昆錄表於世以昭先徳各有所重也錄自宜陽而上代各一人人各敍述數語而不徧及者蘇氏詳吾所自出之意也並載祠墓諸文者以有關於家世禮以義起也嗚呼是錄之傳惇孝思垂世範以紹休前哲蓋不特備郡中之故實徵世家之文獻而已也爲董氏之後者尙思益懋厥修以延世澤於無窮哉

書姚節推考妣墓銘後

姚子旣得母訃不告僚友卽日束裝而奔予亦莫知其去但聞其行時僅書一簏舊衣一擔余更無物傷哉其貧也甚哉其淸苦也志文付其僕去後亦不知姚子収得否未幾聞姚子抵家隨亦遘疾卒蓋哭母過傷之故嗚呼姚子非所謂篤行君子耶天之報施善人其理吾不得而知矣姚去之明年予復奉召命再住都下歷二寒暑人事碌碌不及一詢訪姚子曽塟其母與否而姚子之卒亦孰與塟每往來於懷未得少卹其後實切抱歉焉又姚子苦行弗獲大究厥施僅獲一第隨泯沒予銘所謂荷皇錫者亦成虛語則於人生順意事一無之假使紀錄於一名士大家猶可少慰姚子而予之淺陋之作則何以也此予之所以重自媿也嘉靖丙辰夏因檢舊稿讀而有感走筆書此

跋湖南雅社圖

湖南雅社者吳興諸君子林下之會也諸君子旣倦於仕乞休歸林下相與締斯會倡於秋官一庵唐子至大司空石庵蔣公大司空南坦劉公大中丞篛溪顧公先後入會而益增重晚復得通參石川張子而湖南雅社之名遂大著於吳下石川間出卷示予捲有諸在會者像共十有三人多予曩所交與所尊事所敬愛其臒而長身老而貌恭慥慥乎一徳者石庵蔣公也淸約而臞純而雅實湣湣然惇行好學者南坦劉公也方頥面瘠惇篤自信欿然若不勝者雲南大參練塘陳子也隆凖方面誠朴端愼儼若有思者篛溪顧公也溫厚樂易眞率自如盎然和气可掬者延平二府夷軒蔡子也若夫長髯飄蕭神軒軒爽逸豪邁若欲遺棄人間世者則我石川張子此皆予平素所厚今見而益親若石川子則又與予有世講之好所知之尢切而其餘諸君子亦皆瀟灑脫落無欲慕乎其外之意不可以勢利拘者𨿽未得領接光範而固可以想見嗟乎諸君子昔在仕途隨內外大小各能揚休樹績以顯名於時逮懸車解組又莫不秉淸修恬靜之操乘時及暇邀朋集佀而爲此文會追逐於峴山道場浮玉之勝揖遜周還詩詠酣適髙懷雅興軼出塵壒又繪爲斯圖以俟後之來者太平之景象鄕閭之典刑在焉豈徒泛然無所關系哉石川欲予綴數語於後夫香山洛社之在唐宋其事與人乘風長往卽之不可得而猶使人瞻仰咨嗟景慕以追想一時之盛則固以像之存也是像不重哉獨念予以衰朽之質曩叨祿仕庸碌無補於世前告歸已五越寒暑石川嘗欲招予入會而抱病且系俗累𨿽松地宻邇吳興而不能副其意展捲執筆徒自媿耳

跋拙書復謝云東

予少時最喜作字而最不工每伸紙作數字輙慚恧亟欲裂去𨿽愈刻意欲工而愈不工旣又以卒莫進也亦不甚以爲好然見人之善書者未嘗不致不如之嘆也則又笑曰姜白石以作字須人品髙予之拙於書者豈眞系夫人品耶夫吾人之所以騁懷肆志豈別無所用其心哉而伊川先生亦以好書札爲喪志則士君子之所當務不尢有大於此者乎而余獨區區於是無乃固之甚歟於是益不復介意而惟念程伯子作字則甚敬則於執筆之際不敢猖狂恣肆以庶幾不茍且耳而謂之工則所深愧者也謝子云東乃以紙一丏吾書豈欲益吾愧耶甚哉謝子誤好也然其意不可虛乃爲錄近作數通而並述此豈曰吾書𨿽拙而文或可取耶第以見區區之所好者固不在是也

書三詩翁集後

予旣爲三詩翁詩集序俟刻梓以傳或問予曰子之論三翁似矣然但以三翁窮而工詩王許其髙古戚許其矯拔張許其質任然亦僅得其槪昔須溪滄浪之論詩皆深入三昩並其气象骨髓爲人而得之所以爲善子之論無乃缺歟予曰唯唯是誠有遺說矣予觀鶴坡以抱負自許惜不少用於世常有咨嗟嘅嘆之意戚翁妄意自髙囂然鄙世之顯達者謂莫已若一桂以病自放安分委命無願乎其外之意故鶴翁詩如古仙劍客超脫塵外龍翁詩如燕趙奇士矯伉自信桂翁詩如山僧野老吐露眞實予之所得於三翁亦論其大較如此不知湏溪滄浪見之以爲何如耳故又錄之爲三老詩評俟知者評焉

哀紀先君寄二子詩後

嗚呼此先君官潭辛酉仲夏日寄孤等詩也慈愛懇至讀之痛楚不覺流涕前是先君以奏績復任而孤等畱不獲侍先君貽書孤等曰吾頃至郡郡適大旱不雨已三月眾口嗷嗷吾徒步廿里禱於深山得雨歡聲滿城否則大爲地方憂實七月廿六日書嗚呼豈料後七月十六日先君乃被寒疾遂及大故耶遡發書日僅二十一日耳臥病特七日蓋以徒步觸熱旣又卻蓋冒雨匍匐濕气蒸襲深入腠理遂病發莫可療也五月之詩與七月之書實爲絕筆而孤等又不獲面領教言親視瞑目𨿽先君盡職爲民全歸無憾而孤等摧肝裂肺刳心劌腎終天之恨何時而能釋也

春山遊覽記小引

名山之在天壤間不可一二數而吾人欲以登眺盡其勝亦難矣然顧人之興致何如若於蹤迹所至乘興輙一賞識而不以事奪則𨿽不能盡天下之勝亦不虛其所經矣而況於謝事歸休靡所拘系益得以肆情登陟若猶以他故撓阻虛擲歲時斯則誠爲可惜故曰惟人之興致何如此予所以讀吾友春山前後遊覽諸作而有媿也春山爲人軒豁脫灑塵外昔官蜀中嘗遊峨眉洎解組歸一至太嶽計其於蜀豈無政務塡委而於太嶽則行李在道歸思匆劇然皆銳意決志其往也若貪若慕若抱歉若不能已若恐有遺恨惟其興致之髙嗜好之篤之故比歸則逰訪益勤遊茅峯遊西湖遊吳興遊金焦遊金陵遊中吳逰宜興遊太湖充然若有得也若予者生平渉歷𨿽不甚廣然嘗一奉使交南一奉使郢計程幾萬里非無可遊覽者然未嘗獲盡其勝也頃歲歸田又以齪齪塵務老病厭倦春山諸逰不能一二從焉此其鄙俗已甚視春山何如哉春山又將北登泰華謁孔林遡河洛覽秦漢故都東遊天臺鴈蕩以及武夷拜紫陽精舍而後歸興方未艾而予則益老益倦終不能追逐之也𨿽然猶幸者春山每遊必記錄敍述詳而整塞而暢委曲而不晦讀之儼如足履目接與春山同陟降於其間而了其勝也春山未畢之興其將次第盡償矣乎繼此有錄予復得讀之則春山之所遊者予亦可坐而盡得矣春山欲予綴數語乃書以歸之

跋張石川籌倭議

予觀石川子籌倭議深得要領具見經濟逺猷石川子前棄官歸數年脫屣浮累嘯傲泉石追逐雲月頃遭夷禍焚刼蕩盡而玆興不減予於石川惟知其爲髙人爲達士耳而不謂其方略熟閒如此則其胸中抱負烏可一一窺哉當道者舉而授之以柄俾得行其說當必有可觀者乎

文簡集卷三十四

●欽定四庫全書

文簡集卷三十五

﹝明﹞孫承恩撰

○傳

徐母太恭人顧氏傳

徐母顧氏者故寧都少尹思復公之繼室今司經局洗馬少湖之母也先世鄞人入國朝以戎隸籍於松居華亭母生有淑徳孝敬仁慈出自天性其於歸也姑猶在堂母善事之少尹仕必迎其母就飬少尹以才能數承上官檄出署他邑母奉姑愈恪姑安之若忘子之去側也少尹先配有子若女贅壻於家子亦娶婦母處之有道咸無間言鞠二幼女教愛尢篤仁卹族黨寡姑孀姊老且貧衣食之有姒暴卒無棺輟已宿備美材與之中表少孤者貧者顧復之與已子同母素勤儉未嘗一日自暇逸非有故不具華衣重肉當少尹仕劇邑母晨夕躬紡織督家奴植蔬畜雞豚以資少尹少尹得以廉著洎少尹謝事家居食指漸眾業益落莫母拮據勤苦檢括細微凡賓祭日用百須悉母經畫性嚴重禮法齊家壼以內肅如也訓子以道義洗馬旣登第丁父憂家居鄕人以事懷金干謁叱絕之曰何可累吾子名節也洗馬前在史局以議論忤當道外補母時激勵之洗馬用是名益起旣乃擢按察副使董學政會天子建儲妙選輔導尋召入爲今官母惓惓語以圖報朝廷徳意季子陟幼從兄學洗馬之赴召也畱陟侍飬母隨遣就卒業於雍曰不可以吾故惰廢爾志陟行四月而母以疾卒爲壽六十有八當洗馬官憲副適天子舉大禮推恩少尹得贈如子官母封太恭人至是洗馬聞訃京邸疏請於上曰臣階少愚昧父縻職於外臣賴母教居多臣非母無有今日以事陛下今母卒臣不能躬視含殮實抱悲切惟陛下哀憐之天子憫其意特賜塟祭蓋恩榮終始云太史氏曰予聞太恭人昔在室也思復公喪婦議娶之訊日者曰是妨嗣遂已思復旣他娶未幾所娶又復不祿太恭人猶在室也公復議娶人以爲言思復曰吾固有子矣且吾母老吾聞是女賢必能助吾孝與撫吾子卒娶之時太恭人年已三十矣實克生令子洗馬以徳業名世陟亦勤學砥行諸孫振振益昌徐宗然則世之言星命者又烏足據也或曰天道與善徐積善逺矣思復翁位弗稱徳又以太恭人之賢天實與之而作之配不然何翁乃再娶再失太恭人逾筓弗字若有待焉者詎偶然哉是豈術者所能及也信矣信矣

桐君傳

桐氏著姓最逺炎帝時已有之質本木訥而有文幹帝才之始隸籍大司樂以其能禁人非心故又謂琴氏世以本桐出也故猶謂桐氏云在舜時尢著禹治水轍迹徧天下東行至徐州遇君於嶧陽載以後車命徐州牧貢於帝都舜日與賡歌南風之詩天下大治論者謂其功不在五臣下後命夔典樂桐自請願備器使韶樂之盛桐績居多焉在周時從文王居羑里賴以遣釋周公相成王悉徵云和龍門空桑之良以備用時得人爲最盛孔子道旣不行於春秋尢樂與桐氏友每有所感必卽桐鼓而歌之桐輙能暢其意爾後嗣日蕃人益多與交者凡孤臣孽子幽人貞女隨其遇各有所得有伯牙氏者與之尢善每謂曰吾生平有山水癖惟子與我共耳時有鍾氏者獨知二人相契之宻子期死牙與桐寖疎論者謂人惟務取友固不必人知若牙者亦隘甚矣子賤爲單父宰慨然有志虞氏之治徵桐氏日與周旋邑用稱理晉嵇中散康常欲爲結沒齒交嵇後以罪被戮戮時猶相視爲永訣卒不負其言時又有戴逵阮瞻者亦雅善桐人有求識桐者輙就二人阮不問賢否悉與進戴則務擇人茍非其人𨿽王公弗與至不勝厭輙擠桐氏以絕求者戴則暴矣非桐之罪也是後獨柴桑翁深會其意作志言交每相對一笑嗒然忘形人莫窺其際也桐爲人衝雅和樂聲合律身中度金和玉節偹八風四時五行二儀六合之象其同軰若秦阮氏者俱不可同日語也雅好潔且惡煩囂延之者必辟靜室焚香坐以石榻尢宜月夕與語益快意傾倒然頗不爲時俗所識其未遇者多爲野人所折辱漢時有得之俾供爨者蔡邕偶過之聞其悲鳴急邀以歸邕戲之曰微予子其燼乎因提挈之見其裾有爇迹因號爲焦桐氏唐明皇嘗召對便殿語未竟輙叱去故終明皇時弗顯桐後亦頗逐時好多隨人意出新巧聲其族散處天下旣眾然率以年老爲良其壽者多至三四百歲面作縐文識者輙能辧之曰此斷文桐氏也嘖嘖嘉賞至以儕於焦尾云論曰桐氏固多賢然亦因人而成余嘗慨想虞周洙泗之盛生其時者賦質旣良而又有舜文仲尼爲之主故其言論風旨髙明廣愽有太古之遺意焉所謂聖之徒者非歟降及後世其徳少衰矣臨卭之事千古之羞而桐亦與焉視祖徳何如哉世之欲友之者亦愼之而已

張節婦傳

節婦姓荘氏華亭人幼有至性絕頴悟父竹溪先生教以孝經內則列女傳諸書率能通其大義長適同裏士人張云鷴以孝敬聞無何云鷴得勞瘵疾日漸尫憊展轉須人抱持節婦周旋弗離頃刻調膳修進湯藥若事父母久益虔弗懈云鷴疾旣革數視節婦嘆曰吾疾殆弗起子且無嗣卽弗起子身事柰何節婦泣曰君言豈眞不知妾耶抑姑欲相試也婦人不二夫妾𨿽不敏此固稔聞者更何言居數日云鷴竟卒節婦年甫二十哀毀幾絕畫夜慟弗休張世業儒無厚貲云鷴死日益困窶節婦躬紡績爲寡姑甘旨具孤影煢煢燈火間率至夜分家人有憐之微諷其易志者節婦正色曰此言何爲及我哉汝憂吾餓死耶吾弗懼餓死則已狗彘行不忍爲也且吾固已許夫子嗟乎吾弗能踐吾言以負吾夫子於地下者天實誅之言者媿而退洎塟云鷴命兩其竁以示決眾始益諒其無他志於是育云鷴從女爲己女贅其姊之子爲其後從姑命也是後益自斂戢未嘗暫越戶限丹鉛簮珥之屬悉屏弗禦𨿽家人不聞其嬉笑聲於是云鷴歿且十二年矣哀毀猶如初喪時云史官曰余讀易至恆之六五讀禮至士昬禮納采用鴈之義未嘗不廢書嘆曰嗚呼古聖人垂訓之意深矣哉栢舟之詩見錄於經宜也世衰俗薄夫死肉未寒已烻烻有他志者獨非人婦耶若節婦者不可謂賢乎人又言張先世以三節著節婦猶及事之不得不爾噫鄙哉斯言何其待人之淺哉賢如節婦見道明矣卽非三節有弗能守乎卽使節婦見弗明可爲浮議動彼三節者豈能縶其足耶斯言幾於阻人爲善者余故不可不辧

南塘處士傳

南塘處士姓某名某世居鎭江之南門外自厥祖若考皆力穯致殷厥家迄處士益務開拓兼陶朱猗頓之業貲日充裕處士性樂易泛愛喜賑窮乏凡城之南門外無慮數千戶多所稱貸劵積如山𨿽素不識亦樂與無厪意遇歉歲度不能償輙慰諭之不復取索人亦甚徳之無忍負者卽有負然復請亦無不得故人益信其廉於取物嘗有媼負荳來鬻旣去得荳中鏹物若干度媼去已逺封藏無所動詰朝覓媼畀之尢以風義自許每交與有危急事助百金無難色其行誼多類此人見其然或以愚目之繼又疑其詐或曰彼非詐也人能詐於其它而尠能詐於割貲以與人彼乃彊爲者處士聞而笑曰我豈愚者耶彼世之厚積不散朘民叢怨者其愚不有甚耶且吾幸藉先人遺積得有餘貲誠不忍夫顚連無依者耳又何彊焉卽有所彊則人彊爲惡我彊爲善亦未不可也人又以處士好與而無損於其富有若宋淸之爲者處士曰吾豈若淸淸不取直於目前而兾得厚報於後此乃狡獪計利之尢者吾損己有以濟人償者不拒否亦不復望也子不知吾之力本節費以無墜先業而乃疑吾爲淸吾豈淸若乎必謂吾逺於取利則有之然淸之取利也責報於人而吾乃聽命於天要亦自不同也處士旣韜晦無進取志因極意隱居之樂宅近有塘益加疏浚花木蔽芾雲水掩暎每暇則觴詠嘯歌於其側因別號南塘塘可灌漑處士之托意有在也搢紳逢掖之士多樂與遊名公碩人若今大冡宰邃庵楊公郡守王君軰率禮重之有丈夫子幾人曰某讀書成立可待人謂處士積善之報蓋不爽云太史公曰嗚呼自世道降而民俗漓彼謭謭爲利者視宗族猶秦越也如處士者可多得哉世恆以得位者澤易流使處士當之則其所立不知何如而止爲一泓之沾漑也惜哉然其所被亦已多矣孔云好禮孟曰善士若處士者非耶

文簡集卷三十五

●欽定四庫全書

文簡集卷三十六

﹝明﹞孫承恩撰

○說

采蘋舟說

舟未有以采蘋名也名之者太守吳公之意而我定翁先生定名也公之意在於教而先生實有贊助之責焉夫采蘋言祭也祭特禮之一而昔之言祭者必歸於教故曰祭者教之本自今言之教之法亦多矣而謂必本於祭不亦迂逺而弗切哉天下之事莫貴於順而莫患於不順不順則亂夫祭順之至也是故興物備具幽足以及乎神明足以及乎人天下之順莫加焉夫君子之爲教亦惟其順而已耳以順爲教𨿽進於唐虞三代之化寧有餘說耶是故教之以順而君臣之義明矣教之以順而父子之倫得矣教之以順而長幼之序昭矣教之以順而夫婦之別著矣教之以順而上下貴賤之分定矣故曰祭者教之本聖人立教必重焉者此也噫非究心於禮者其孰能知之吳公固有志於教民而又嘗究心於禮者采蘋之義庻幾以徳禮代法禁而我定翁先生又式克相之以賢邦君倡於上賢大夫和於下至凡百君子皆聲附影從由是四境之內亦罔不觀勸日協於善俗易風移以躋大順是𨿽未敢必要其成而其理則固有然者故特著焉作采蘋舟說或曰詩言采蘋美王化也或以記謂物備爲順水艸之一菹耳於順未恊或曰詩言大夫之妻女婦職也非大夫事而采之於澗未必以舟若夫蘋之爲物或以爲蘋或謂萍之大者萍非食物不辧之則誤詩意旣非名舟本旨而舉記者抑已泥余亦非大義所在故略

主靜說

太極涵動靜之理而其體則本靜物物一太極人各具動靜之理而靜者固性之本體也性之體本靜而眾人常失之於動惟聖人定之以中正仁義而常主於靜故動罔不吉而人極立焉山下出泉惟靜也故虛明澄泓可鑑毛髮汩斯濁矣人心爲酬酢萬變之主茍非寂然湛然不爲欲動則不至於昏耗錯亂者幾希此之謂惟天下之至靜然後能一天下之至動若彼釋氏之學謂之無見固不可然吾儒之靜萬理俱有隨感卽通釋氏之靜萬理俱無終歸絕滅西山眞氏有云此心當如明鏡止水不可如槁木死灰此主靜之說也

良醫說

醫之爲道難言久矣醫小伎世之醫叢叢也而曰難者何耶匪醫之難醫而良者爲難也是故窮乎造化陰陽之理究乎消息盈虛之數博極乎羣書而觀其會通考求乎古人而辧其得失見未形之疾審難識之候巧寓權衡之內神存心手之間其術之所至旣已如此而又以仁心行仁術憂人之疾湣湣然拯人之危皇皇然其知之旣明見之旣眞者則旣已矣少有一絲髮之疑必不敢自用其說求諸能者以共事知活人而已固不計功之必自已出也蓋其慈仁惻厚之心若以人之夭閼由己而不敢忽且易焉愼重祗懼必如是而後謂之良古之醫則然矣今之所謂醫者其術之所至旣無以窺古人之妙而誕妄忽略操粗疎之見以試人是故淺易之疾則張大之以爲功顚冥之疾則莫肯讓之能者以自屈於不能於是臆度嘗試僥幸於萬一𨿽殺人而不悔曰命也非我罪也噫操殺人之術以爲活人之具其彊愎自用貪功冒利之心若以人之命爲戲者而顧諉曰非其罪其可哉是故醫之道五五者具而後可以言醫智則不惑禮則能讓廉則不貪愼則不忽而仁之一字尢爲之本五者缺一吾未見其能醫也然則醫可以易言耶以醫爲易者不知醫者也醫其名而無醫之實也無能濟人而反以殃人者也嗚呼天下事若是而至於敗壊者多矣然則斯言也豈獨爲醫者所當知哉吾於是乎有感

宜野說

湯君朝儀吾松良醫師也嘗以宜野爲號人多疑之朝儀間乞予白其義予曰子何取於是也天下之物莫不各有所宜是故舟之於水車之於陸戈戟甲冑之於軍旅俎豆琴瑟之於宗廟殊其用也仕者之於朝居積者之於市審曲面勢飭才辧器者之於肆沾體塗足以百畝爲事者之於野異其業也子旣以醫名挾匕劑以起人疾疢是其爲業亦何所不適而乃徒自放於空寥寂寞之境若欲與彼田父野老爲伍甚非子事也朝儀曰此以寄吾志耳吾少也懶僻不樂勢利有竊一丘一壑之志而爲術業所拘甚媿悔之有屋數椽傍溪之涘左右薄田百畝可農可圃甚與意適也故農歌牧唱與耳宜美木嘉禾與目宜水濵林際濯淸蔭濃或課僕力作策杖挈榼慰勞勤苦往來無時者與步宜或歲時伏臘置酒洽比鄰父野老商略稼事優遊徜徉便謂足了此一生矣吾聞所安之謂宜故魚安於江湖鳥安於山林麋鹿安於郊壙吾亦安於是耳予曰善哉子之言也有安分知足之志焉有恬然自守之道焉有重內輕外之義焉嗚呼競紛華而恥澹薄人情也如子者幾人歟吾又聞醫之良者與良相等相而非良顧澤弗下究不可謂斯人而宜於位也醫而良功之及人且廣不可謂斯人而獨宜於野也子之術幾良矣子之爲人溫厚端愨後利而急義吾所知也似子者而獨可謂宜於野耶彼弗宜於位者固偃然安之不自恥其弗宜且人孰不欲自表見而子獨志存乎野甘退處於無聞焉則子之賢何如也子之賢何如也

名二子說

古人多以名字寓教予昔名吾侄以大中名吾子以大猷而字曰允執允升一日二子請其義予欲舉其切身者以教之卒無以應也自是心竊少之玆名吾侄以克嗣而字曰允孝名吾子曰克紹而字曰允才嗟夫業不難於創而難於守以吾耳目所及衣冠之後爲輿隸傭丏者有矣昔之門第赫奕不一再傳已鞠爲荒艸野田過者見而咨嗟嘆悼煙銷雲散欲求殘甓斷礎已不可得者豈非以子孫不守之故也嗣也紹也念之哉積善者後必昌吾宗百餘年來率儒素吾祖吾父厚徳弗享我小子藉以粗立自吾而言𨿽蔑有所稱然自保無大惡以禍汝而仰遡先人之遺休意當不止是而已也嗣也紹也念之哉人言吳土綿薄故世澤弗永嗚呼富貴利達有所制固也修身循理以不失爲衣冠之後則誰汝靳而顧是諉也嗣也紹也念之哉弓冶之子必學爲箕裘吾宗固儒也捨是無所業卽使韋布以沒世修身循理不失衣冠之後可矣嗣也紹也勉乎哉其毋弗克嗣紹而爲不孝不才子哉因書以示二子

吳生名字說

吳生培質美才俊好問學淩厲踔發咄咄漸逼人間以其名與字質予請益噫嘻子之父師旣名子以培字子以益矣予復何以益子也𨿽然試誦所聞培益也說文培惇土田山川爲字從土土生物者也從咅咅倍也倍益之也是故山以培則髙田以培則腴垣墉以培則固堤防以培則厚堅艸木以培則生意暢培增而益之也噫嘻子其務培以自益乎是故培其徳以立本培其業以致用培其善端以盡其性培其知識以盡其才忠信所以培徳也修辭立誠所以培業也涵飬以培善端問學以培知識勵志親賢所以益也秉謙執虛所以受益也嗚呼自滿者不能培自畫者不知培自欺者不暇培子將何居乎荘周曰風之積也不厚其負大翼也無力九萬里風斯下矣而後乃今培風培風者風之厚也厚積而後可以勝重是故大蓄以蓄其徳小蓄以蓄其藝積斯厚矣謏聞寡知識弗大厥負者自滿自畫自欺之過也培也其務厚積矣乎則子異日之所就也孰量抑予聞子之先世以醫活人無數吾外舅一齋翁子大父也古行古心位不滿徳以世徳論所以爲子培者豫矣而子也復克自力吳氏其昌大矣乎是在子之所以培者何如而予淺薄之言何以益也姑書以貽之

陛鑐字說

陰陽一升降也天地一闔辟也鬼神一屈伸也人身一呼吸也一升一降而陰陽之化運矣一闔一辟而天地之道著矣一伸一屈而鬼神之用妙矣一呼一吸而人身之气順矣是故升而不降化且息闔而不辟道且窮屈而不伸用且泯吸而不呼气且殆嗟夫吾觀士之守繩墨者多謹願開朗者多曠達夫一於謹願也則拘泥齷齪而不足以應天下之事一於曠達也則蕩無拘檢而其獘或至於脫略而不可覊固守繩墨所以持已也疏通雋達者所以應事也其殆庶幾乎譬之戶樞焉旣無常啟亦無常閉啟閉惟其時而已耳譬之目睫焉瞭而爲張瞑而爲翕翕張順其自然而已耳雷潛九地之下或奮迅於九天之上其潛也所以飬其奮也其奮也所以用其潛也夫人亦若是夫吾甥陸生名鑐昔字子固鑐爲鎖所函有固守意予病其意之一偏也故易之曰子開而復書此數語以示之鑐也勉哉吾將日考子之所以副名與字者何如也

文簡集卷三十六

●欽定四庫全書

文簡集卷三十七

﹝明﹞孫承恩撰

○頌

擬黃河淸頌

某年月日黃河淸自某處起至某處凡若干裏自某日至某日凡幾日澄澈瑩潔色如琉璃逺近嘆嗟以爲異事時淮安守臣以聞羣臣議稱賀皇上謙徳弗許於是臣某退伏自念謹按拾遺記有云黃河千年一淸實爲至聖之瑞京房易傳曰黃河淸天下平欽惟皇帝陛下天縱聖明嗣大歷服臨禦以來恪敬天地孝恭祖宗誅戮姦回登進賢哲大化浹洽洪恩滂洋克享天心用降玆瑞感應之理是豈偶然之故哉臣聞周成王燮和天下致時雍熈海不揚波逺人重譯致頌謂中國有聖人今我聖天子應運龍飛靈貺斯錫適屆其候气數之應有不誣者夫水天一所生盈天地間之物其受气與質莫有先於水者而河之發源最逺隱見遷徙莫可窮詰於天下之水又獨爲靈異則其呈是休嘉以爲我聖明瑞固然哉矧邇者齊魯荊蜀多弄兵赤子天子命重臣統禦四徵羽捷之至無有虛日而靈貺適見天顯協瑞海宇肅淸之兆其又不在玆乎臣不佞學術寡陋不能究知其詳輙敢因載籍所記而推及於此無任喜忭踴躍之至謹上頌辭一通乞宣付史館

大河之源發於昆侖浩渺彌漫其流渾渾千年一淸載籍攸記聖人在上乃兆斯瑞於維我皇盛徳恊天撫世作則握坤統乾聖仁神武沕沕肅肅日照月臨罔不率服天休以呈保合太和孕玆祥禎相彼洪河洋洋湛湛發靈吐奇一潔彌旦漪淸澄冽瀅泓淵潾滉瀁淪漣淳漻瀞深匪汰匪澄不溢不竭如練斯淨如鑑斯澈倒影沈碧浮光瀉淸天水一色波濤不驚孰謂靈膠徑寸可勝孰謂神珠誕幻莫證鬼神輸役陰陽化機俄焉忽焉莫知端倪夷夏歡傳耄倪忭舞昔也耳聞今也目覩守臣封章達於承明羣臣曰都拜揚王廷稽首聖皇惟帝之徳式符斯禎允作民極稽首聖皇惟帝之休式符斯禎天子萬壽皇帝曰吁朕媿菲徳惟此夙夜以答玄錫惟皇奉天一徳罔愆弗滿弗假益敬益虔惟天眷皇佑命純一愈盛愈隆無厭無斁乾道永淸坤維永寧小臣作頌千秋萬齡

泮宮考成頌

善化熊侯治松之三載爲嘉靖庚寅大新學宮諸士子賦詩以頌侯績昔魯學成而泮水作聖人錄之於經今之郡古侯國也是於義爲當於古爲恊爰附斯之敬作頌云

皇帝在位聖作物覩文命誕敷雷動颷赴乃有賢侯古吳之邦祗奉徳意治教畢張翼翼賢侯克端其身敬愼威儀帥我邦人旣庶旣富修厥文治乃睠學宮歲久而圯雨剝風摧上漏旁穿失玆弗謀後圖維艱諏辰孔臧選材孔良徵工會徒輸餱與糧撤其敗缺易以堅整飾其漫漶丹黝彪炳殿宇嚴嚴室堂言言有齋有廬靡不善完邦人告語來觀如流顧瞻咨嗟頌侯之休侯來視學駟介鑣鑣朱旛飄飄五馬矯矯侯升在堂多士如雨程校習業辧質疑義侯在文廟奠藻與芹籩豆靜嘉神其顧歆侯在射圃多士畢集布侯設正比藝觀徳侯燕在堂考擊鼓鐘邦有庶老禮義肅雍有沼有亭侯來燕嬉鳶魚飛躍悟道之機亦陟其閣超舉塵壒天髙地下見道之大多士幸喜從侯於遊有弗奮興侯則汝尢惟此新功侯旣勤只惟後循只無俾或惰廢前人只

熊軫峯郡伯壽頌

郡侯軫峯先生於嘉靖癸巳上元日復值懸弧之辰松玆四壽公矣侯之爲政日益簡肅民益康恱聞公之壽皆歡呼笑語於是少府筆峯黃君椿堂陳君別駕桃川楊君存齋朱君合謀所以壽公者來屬予言夫述盛美而致頌禱者固邦人之義也爰以不腆之文爲公獻其詞曰

皇帝攺歷孟陬之月律中太簇上元令節惟軫峯公初度是臨海國天開四野同春旭日載陽條風布燠南極輝輝瑞彩下燭邦人告報蹈舞愉怡旁矚佩玉仰瞻履綦舉手祝公永錫難老我亦陳詞以讚壽考惟松爲郡屢易侯治我父我母莫克侯似公來四年敷政劬劬靡弱弗植靡暴弗治有軸在室有耒在野爾織我耕各得其所姦狡鎭定孝弟穆孚邦中之人不聞囂呼少育老安囿此大惠孰謂四載獲福百歲維公錫之以壽我民一方之壽還公一身我稽大易得泰之二气機疊升三陽之會天地以交陰陽以均萬物暢達涵熈育醇公之誕生實惟其際稟厥中和淑气攸萃我惟堪輿湖湘奧壤衡嶽崒嵂彭蠡泱漭靈秀之气磅礡蜿蜒物不足當鍾爲英賢惟公楚材實抱奇偉超倫邁夷莫與嫓美造化與神山川與靈人心與誠惟徳之符惟壽之徵我人惟私永藉公庇天錫賢者以惠斯世皇福四海公左右之若古平格申眷佑之弘於厥施益厚其集而熾而臧允底元吉光顯碩大對天洪休爲世舟楫韓範作逑

中丞姚公平蠻頌

大中丞東泉先生姚公之督撫兩廣放黜貪墨誅鉏姦凶修厥武事逺近震懾昔之負固弗率者皆思格心向化惟是田州守土酋岑猛負恃桀驁狃惡弗悛連結黨與攻刼旁邑占據要隘煽動羣蠻漸以不逞謂兩廣之地可拱手而得乃嘉靖五年夏六月癸丑公決策進討旣連破其數十砦遂以長驅搗其窟穴猛賊潰敗窮■﹝戚﹞走死於是積年之冦一旦剿滅某昔嘗以使事至嶺表稔知猛賊凶惡而竊嘆疆圉之無人乃今蕩除於公之手戡定之功於玆爲大某忝以文字爲職業輙敢序次其事作頌一通庶使後世知我皇明有文武兼資之臣駿功偉烈不媿詩書所稱有如公者其辭曰

神聖禦極化洽八夤有物孽牙戕梗帝仁五嶺之南百粵之奧風獷而頑俗輕以僄重山宻林邃谷幽崖鬼魊睢盱殺人如麻厥有田陽俗尢悍嚚有妖據之恃其阻深厥妖伊何王官之伍綰厥銅章以食斯土跋扈自雄歷有歲年滅義負恩謂爲當然喧呶叫讙呼徒嘯侶蔑有憲典以肆違拒剽刼鄰壤虐殺不辜吮吻磨牙惟其吞屠撫臣顓顓姑息是事縱姦長凶莫敢鉏治顯允姚公如古方叔奉命帝廷往鎭南服鏟剔蠧獘攘除凶頑旌旗易色江山攺觀恩威流行震動遐邇局踖巖穴罔不順俟惟是田妖始卒稔惡狃其故常謂莫已虐乃連姦鄰乃據城雉攘我符章逐我守吏誘集醜類汝來助予吾帥汝行汝利不貲狼跳而吼鴟張而翥謂此全粵可以盡取余虐所煽毒流所漂薫灼浸淫五嶺動揺公曰嗟哉其尙可恕厥罪已盈天速其斃凡彼蠢蠢視爲向趨此弗殄滅曷懲其餘馳厥封章星言速發臣有區畫幸莫臣奪臣欲調集湖湘之兵馘此小醜南方以寧帝曰兪哉惟汝予度嶺南之事予悉汝付羽書四馳風霆迅奔有萬貔貅萃於轅門於牙於禡於社於誓班聲如雷山動海沸殺气騰淩威武振揚欃槍無輝太白耀芒維時䢐暑有厲方酷冦廹於垣我是用速爰授方略爰整部伍鼓行長驅深入其阻厥有砦巢壁壘相望恃以自固謂如金湯踴躍而入若蹈曠野蹂蹴而空無有畱者有名工堯賊之要塞抽厥精銳來與我敵我軍衝突勇气益振或斬或俘遂以大奔賊退平馬意欲復逞一鼓乘之崩敗俄頃父子啼呼首鼠竄逃望而奔潰顚崖墮■﹝土幻﹞陰諜厥謀潛絕其路厥有姻婭意所恃怙諭之禍福責以自圖彼何人斯敢乾天誅有伏於莽有的其矢貫睛及顱若斃狐豕爰就擒執碪斧是施腰膂異處爛其成糜公曰嗟哉未可解旅彼有餘孽尙爾潛據各整爾眾合以長圍絕其飛走無俾或遺士卒笑嘻妖雄旣馘蠢彼鷇雛能脫罝罻旌旗飄飄馬鳴蕭蕭日饗士卒肅而不囂粵有商賈市肆歌舞爾行我居無有患苦粵有耕農笑忭畎疆爾耨我耘無有禍殃妖雄一方盤據深固翦除一朝易若脫距粵人稽首是惟中丞事殊厥初績乃用成昔也上官威以賄褻教令所加而視之蔑凜凜姚公正已率人凡是百司濯磨自新昔也上官操禦無術惠不足懷威不足怵淵淵如公有爲有猷惠行如春威行如秋惟是弗動動罔弗率惟是弗謀謀罔弗獲粵人有言昔玩實愚今公嚴明後時則誅鍛乃矛刄礪乃矢石從公於徵各效爾力粵人有言彼惡實蠢螳臂攘車曽不自忖汝作汝孽汝無凂予孰餌孰誘亦蹈汝非我有幹止自今其初敢弗順軌稂莠旣去嘉榖以蕃各保性命皆公之恩田人弗靖公誅戮之有克率從公鞠育之禁汝厲汝非汝戕害欲與汝生並此覆載妖氛以淸反側以平五嶺之南王化以行王化以行天子是思還公廟堂坐鎭四夷

代巡周觀所勛徳頌

嘉靖閼逢攝提格之歲監察禦史余姚周公如斗奉命按吳松吳屬郡適有倭冦之警倭爲東南海國其人嚚頑勇悍狡獪特甚不可以人理告語而其服屬諸島夷尢多先是諸夷與中國閩淛地相邇若汀漳寧紹溫臺諸大賈數與貿易各擅其利國初有海市之禁法久漸弛邇年當道者復申嚴之諸夷始憤怨數肆侵犯而諸大賈之失其利者冦一呼悉樂從附於是冦黨日盛公行焚刼殺戮慘毒始犯淛洎太倉洎上海漸及松境公邊按部至則憤曰夷昔犯順皆當末世中國衰微今聖明在上太平全盛之時此何爲者哉萬萬磔死無赦於是總帥司屬振肅紀綱愼固封守爲保障計前總督大臣疏調川廣湖襄之兵然逺兵至則弗諳地利冦設詭計引誘我兵屢剉衂而供餉大費逺兵彊取市物動舉刃相視民大擾不減於冦公曰剿小醜而動天下之兵而又罔功徒病吾民何以徵也夫禦外莫先自治而古人有寓兵於農固不可行於今哉乃勑守令廣團結召募義勇而奉行者無狀吳人類多柔怯不識戰鬥惟海上以販醝爲業者多矯健勇戅且狎習風濤諳熟地利有司𨿽承公命謂二事若具文無益漫不知重秪團結田野耕農召募市井販夫而海上健士乃皆爲冦所得驅而爲黨故冦益盛莫敢攖鄕兵者往往遇賊致敗又客兵皆習性桀驁不可節制敗則奔遁不顧勝則驕肆自任每爲冦利誘失事捷無三四敗每八九公深致恨焉未幾公奉命且滿當受代松從列郡士民疏懇借恂得允畱前冦始值農作流離奔竄失業饑餒嗷嗷待死上下人心洶洶公曰農作已廢矣何望有秋常稅如吾民何冦擾於外而民又弗靖變且內作乃疏請蠲貰幸得旨賜允冦旣久益熾公謂客兵𨿽精利然用兵在節制節制不行吾烏得而用也故非鄕兵不可三吳號多人物豈無一丈夫哉申飭守令禮致委用公復時儆察巡勞賞罰之人心旣以免稅大定得專意禦冦而復得公鼓舞兵亦各自爲力冦隨至屢殱至義勇諸以才幹自負者亦各自奮帥其所部累從官軍與戰獲勝擒斬獻級居多冦諗有備始不得逞於松漸散去他郡及竊據海堧一區作巢穴焚刼大衰勢日削弱公念冦多脇從榜諭使復業民多悖賊來奔威徳旣著人心大和冦始驚懼思散繼而天兵南下公恊剿卒就擒滅公受職二載前後保障撫綏痛切民艱無所不至安內攘外急守緩戰定力堅志不可搖兀別白功罪人知奮勵彈壓憸壬懼不敢肆調護上下輯睦人心公之心思竭盡極矣松人謂監司前是若公者實無於是諸鄕搢紳吳長史稷馮禦史恩沈參政愷等偕諸鄕進士李宜等洎太學兩學諸生並鄕耆宿謀立石載公勛徳來丏予文予曰周公奉命來按吳地不專於松松豈得專公譬鑿井得泉不可謂水專在是也僉曰松地濵海冦發易至松故受禍久且甚周公駐節松境亦多於他郡松受公惠尢多則曰專於松奚過哉且吾人亦欲盡懷感之私耳他不計也予謂其言有理因念昔丁未予忝主會試公實予所舉孰謂三百人中乃有才者如公爲天子捍此東南一大患東南之民亦何幸受公生全之恩而予桑梓室家之感又當何如嗚呼公豈非豪傑士哉是誠不可不紀而惜予老矣才力衰退拙劣之辭豈足盡公盛美姑敍次其大都如此而復系以詩曰

維昔天子繄有時巡承天禦世撫勞萬民治以道同法以時異乃設監司代天子事明明監司天子倚毗國有紀綱監司是持官常民隱是稽是察禁暴植善恩威與敓越有松郡東海之濵樂土名邦今昔所聞歲輸王供十居三四財賦源源國家重地農畝治作機杼織紝惟勤惟力閭閻阜殷盛極而衰泰至而否城復於隍禍患忽起蠢彼島夷有曰倭奴逆天悖常狂奔叫呼糾徒合侶大肆焚刼逞其凶暴莫或敢遏督府徵兵羽書交馳逺道跋渉稽歷歲時兵非土著地利弗習冦以逸待我是用屈逺近奔竄流離死亡殺气彌天人心皇皇侃侃周公夙稟明徳望崇臺端弘毅允塞受命帝廷來按於吳大江之南仰瞻鷺輿松民望公亟來毋暮公匪專松似專松故公旣至止倭猶弗悛焚燒炎炎殺人連連公曰咄哉乾坤淸寧日月朗烈太平之世有此怪孽公振紀法飭戒百司若守若令僉謀疇咨聞古有云治外先內人心輯和捍禦之大稽古爲制寓兵於農良法美意歷世則同徵兵逺地誠非善策無能禦冦徒費供億逺兵如狼貪黯是圖禁令不行肝膽弗孚而欲驅之以就死地見冦而靡祗喪吾气免此軍餉以裕吾民激賞之下敵愾有人我有良民林林總總夫豈不可在上之用逺村近鎭官其號聚各出壯夫千百其數爲伍爲旅擇人帥焉授以戎器俾肄習焉有冦來犯各出爲敵隨地應援莫敢怠忽公諭守令設險守國城陴之謂險非金湯人心爲恃官糾市民畫界守巡訖富訖威罔俾弗均盛乃戎器長戟大斧勁弓彊弩炮火備具用張厥武假汝鞭笞懲儆怠嬉譏察勿疎冦仰孤城重關屹如汝督僚屬汝約鄕彥共謀保障並徳同膽公語有土大汝心思兼聽明生偏聽暗滋狡計實深毋惑汝心膚受弗察俾汝聾惽公語守令三吳之英豈無傑識冦患方熾用人爲急用人之道虛已招徠不拘其類取惟其才感以意气隆以禮文假以便宜托以悃誠讒譛不行聽察必審紀律必明賞罰必信相地據要勤操無時偵伺緩急戰守惟宜逺兵供餉動千萬計移爲此用豈不足裕頗牧賁獲世非絕才重用之下豈無奇魁百司遵承多士競奮屢遇屢捷獻級獲雋感召激昻忠義益振或而少創或而大奔冦憚公威漸次引去匿穴潛窺若狐若鼠公念卒旅六月行師勿竟其武姑因撫之有百其羣猶未盡弭狃其故常時來抗拒多士承令此當盡劉斬砟根株俾無或畱摧敗逐北爰就擒縶鎖脰械手縛如狗豕公曰嗟奴天不汝惡生豈不樂曷自取苦汝負天地極惡窮凶汝罪如山神理曷容噤嘿叩頭戰懼股栗如喪魄魂不敢喘息乃施刀斧斷截腰膂刳首折足剖剔腸肚公念餘黨皆吾良民榜諭歸來復安汝生公令論功賞不越時主卒並受貴賤具宜錦纒其軀花標其首疏聞丏恩官爵隨授卒旅踴躍散帛與財囊有財貯戶有帛堆公於禦冦獨決胸臆不亟不徐卒用底績方冦橫行逺近竄匿農不安畝婦不安室家搜戶索斬截夷傷流離急遽無地蔽藏村墟蕭條莽無人迹播種失時矧有刈獲三五遺黎皮骨僅存何有饘粥嚼嚙艸根荒喪之餘疫癘乃作餓殍流屍塡塞溝壑公曰嗟民救死不給惟正之供民何自出日夜鞭撲秪殞其身吾其冒罪上叩帝閽乃疏民痌一字一淚帝心爲傷輟饍興喟乃勑司農蠲免常稅皇恩浩蕩民歌更生老稚慰恱感咽涕零民言上恩實由公錫無徳弗酬我曷致力安居勤業輸稅勿渝詎惟報國亦酬公私冦暴殘害仗公以禦饑荒喪亡仗公爲庇公我保障亦我父母我食我衣以乳以哺監司如公誰能及之民愚莫罄史克述之猗嗟周公克己儉約不事炫襮而甘澹薄廩餼勿費皆民膏脂吾食幾何而朘民若斯猗嗟周公當事危廹處分從容不震不側定力雅量如晉安石猗嗟周公民之望公以恃以怙公來歡迎公去愁慕休戚系公似唐裴度猗嗟周公當民避難競入城居霪雨載塗老弱傫傫聞公憫傷見之涕洟宋有張浚遇虜喪師鼾睡弗頋視公何如猗嗟周公國需至重屢疏乞貸雷霆之下不計祻害知爲民急恃上聖明不加譴謫亮公忠誠公今奏功明受顯陟公徳在人深入心骨穹碑峩峩螭首龜趺刻我此詩示後不誣

文簡集卷三十七

●欽定四庫全書

文簡集卷三十八

﹝明﹞孫承恩撰

○銘箴

樹徳堂銘

大宗伯介庵先生靳公治私第於京口而扁其中之堂曰樹徳蓋取古雲樹徳務滋之義夫徳者人之所得於天其萌蘗生意難長而易遏培之則日就發達戕之則日以凋瘁介庵公髙明碩大重厚直方其踐履旣無愧於古人而尢有取乎此若始從事而以自勵者誠所謂篤志力行之君子矣名堂之意逺矣哉間嘗承公命而爲之銘曰於惟明徳帝降之衷孰賢與愚厥初則同惟是君子靡敢戕賊譬之農夫藝彼黍稷利欲茅塞我其辟之善端萌蘗我其植之植之灌之益以暢茂發達日見盛大其後樹徳維何萬善五常始於身心達於家邦由士希賢由賢希聖匪益其初以盡其性惟介庵公爲時名儒潤城之隅有屋渠渠有屋渠渠而扁掲是爰著斯銘以暢其義匪徒植之植之克勤益盛益茂永觀大成皇皇天命庶用不愧作天子相表百有位於子於孫繼繼繩繩豈惟子孫百辟其刑之

畏齋銘

惟人有心難檢易失操之云何畏爲之則我思君子兢惕弗遑幾微是勑鬼神在旁旣肅爾躬亦端爾慮洞洞屬屬必愼必懼皇皇帝命降賦惟均吾其畏之雷霆之轟亦有大人如周孔卓吾其畏之泰山喬嶽於昭聖訓人極是依吾其畏之視爲嚴師抑抑謙謙弗假弗滿何以言之曰惟不敢此心一肆侈大驕淫展轉沈沒與禽獸倫嗟予小生爰銘玆室戒哉勿忘以植其徳

又畏齋銘

齋以畏名厥義何在戒愼是持罔敢忽怠曰惟如此主敬之功匪懦匪怯必審所從惟孔聖言當仁弗避軻亦有云浩然之气進道之勇立志之髙百煉剛腸無所屈撓當其敢爲囊綻矢決今古乾坤靡懼靡懾惟畏弗畏小人之歸弗畏而畏徳亦用隳畏愼之間毫釐斯異我其申之足畏齋之義

戒佚遊銘

惟天生人各有其事孰不事事而宴安是嗜矧於吾徒逺大是期顧可不知所治而乃佚遊以嬉嗚呼子乎其將飽食終日而無所用其心乎徳不知修乎學不知講乎冠儒冠衣儒衣襜如鏘如羣居於於塊然自立於天地之間而不知所居乎誓言自今以惕以厲黜爾優遊作爾志气庶幾猶有所至焉否則終爲小人之歸也決矣吁

大硯銘

繄大硯二尺餘磨大墨玄云敷濡大筆運大書躍虎豹騰蛟螭纂大作希大儒禆元化摹堪輿庻玆硯爲不虛否則磨盾可作檄而又何此之須耶

圎硯銘

有物渾成弗剖截太極一丸孰摶揑匪璧匪規色若鐵玄云流滋靡滲泄晴窓居然見墨月寶而用之勿刓缺

端溪硯銘

其色晶兮其質貞兮水注而渟無虧盈兮气呵而滋有云蒸兮發墨而無聲濡筆而不凝斯其爲嘉石之徵歲在析木寓郢城誰其惠予海隅生

髙麗硯銘

有石出箕子國質堅貞色潤澤工斵硯巧鐫刻爲人物更樹石圎其腹貯玄液硯之制以運墨渾而朴乃硯徳棄本眞費文飾硯則美用靡益惠者勤棄之惜銘以志鎭書室

墨石硯銘

山骨之精玄冥之英堅瑩滑澤如玖瓊良工斵之截庚庚涵浸甘液流光晶潤我藻思歌治平

白石硯銘

叩之而硜硜拭之而晶晶呵之而素脂凝墨之而玄云生滌之而本質呈受於天者烏得而更耶

風字硯銘

良工斵硯巧範模上狹而平下廣敷人言此制巽與圗科斗涵泳泉弗枯風水取象匪含糊煥文章兮當弗孤

座右箴

自治必嚴毋縱逸也志向欲髙審法則也爲量欲宏勿隘廹也宅心欲正戒邪慝也行已欲誠恥無物也知過欲攺戒文飾也臨事欲敬防怠忽也言語欲節謹妄出也威儀欲重免躁率也富貴欲輕愧沈溺也名節欲完慮顚踣也凡此數者守勿失也勉而又勉庻成徳也

又

搤爾情毋爲欲徵肅爾心上帝是承一爾眞収視聽於冥出爾神以遊乎髙明叱爾靈從事於太虛之庭

謹疾箴

二儀委和吾有此身履地戴天而名爲人七情內攻六气外襲有一不愼自貽厥疾矧有大者狂藥靡曼輕生徇欲愚孰甚焉曰惟自今早夜敬愼匪曰貪生以全其正嗚呼子之身所以報君親之恩者爲何如所以副師友之望者爲何如所以自立於天地之間者爲何如然非此身則是三者俱成虛矣吁可不戒哉

克齋箴

少司徒句曲王公號克齋間以克齋冊示予命申數言冊中涇野諸公說克義盡矣莫不體認精微發越至到多聖門傳授言外之旨予愧淺拙誠不能追逐髙眀之見也姑拾先儒緒論以作箴曰

維昔聖師詔顏氏子爲仁之道克己而已已何以云私欲之累克何以云絕去之謂於惟上帝降衷於民混然至善其名爲仁以其條理所以爲理卽其粲然又名曰禮三者惟一總爲人心非由外鑠與生俱生人之爲人以心而已喪失戕壊人心則死維彼上智渾淪俱全生知安行浩浩其天蚩蚩齊民則有所蔽投間抵隙私欲交至外感內觸競相爲攻快意逆理紛其靡同或突其來或潛以滋吾心之存嗚呼幾希是故求仁必愼於此絕去外累復吾本始理欲之勢不容並存水滋火熄火熾水漧消息之柄其執在已毋畏其難毋忽其易欲之始來如遇冦賊鋒刄相加必與爲敵勝負之下有存有亡非我克彼彼必我戕奮男直前百倍其力折馘執俘追奔逐北克己之克義亦如斯委懦少見遂將不支我有主帥曰誠與敬主帥銳精三軍用命覺悟猛省惕勵戰兢天所以賦我所以生明以察幾星日照燭毫髮眇忽靡得隱伏健以致決霆鍧颷馳幹將礪刄斬絕靡遺私欲旣去天理乃復反復之機不容倐忽譬彼白日浮雲翳之風捲云淨皎然赫曦又如明鏡瘢垢染積刮磨旣勤其明猶昔紛然者冺湛然者存如戰而存神完志舒艮背行庭動靜皆止不見人我惟見一理功施精一理欲危微靡過弗及執中乃幾天爵乃膺安宅我宅廓然大公是謂天徳乾坤一體民物一身安勉殊科其歸則均爲仁之道斯其至矣聖賢之言直捷簡易捨是求仁渺茫扞格卑者彊制髙者空寂俗學誕妄玆道久蕪卓哉王子希顏之徒以克名齋夙夜兢業佩服聖訓儼如對越王子肫肫端志愼身寡於物好不淆其眞經綸其經一念之致尙益勉旃以究厥志

示二子十箴

二子者侄克嗣子克紹皆已弱冠克嗣近且授室矣玆予北上二子弗克從慮其居家行之弗率也作十箴以貽之

節飲

惟是狂藥古人所尢敗徳廢事率酒之由矧汝幼年卓立伊始沈湎荒怠何所不至

愼疾

人本無疾疾乃自取戕傷天和抑閼生理徇欲傷生招人之羞念之不忘毋貽我憂

遵訓

惟趙二子承親教詞一也佩服一也忽遺父以是故別其賢愚嗟予訓語意實愛汝汝其念哉慰我勤只

克家

惟人之生俯仰攸系矧是烝嘗胡可弗治治生云何曰儉曰勤無墜先業是孝子孫

執謙

惟傲招尢惟謙受益狎侮玩人人則汝嫉夫子聖徳恂恂於鄕吾儕小人敢弗自量

戒惰

人生於勤惰則廢事飽食晏安乃罔攸濟嗟嗟孺子若渉滄溟非倍其勤其何以成

知恥

人有大閒莫切廉恥此閒一踰瀾倒風靡戒爾孺子兢惕自修頑劣縱恣淸門之羞

存厚

觀人善惡先視其心存心如何厚薄之分寧人負我我無人負背徳忘義天不汝佑

受善言

君子於善言如饑渇嗜飲食小人於善言如斧擊石受言則日進於善拒言則日流於惡汝欲爲善乎汝欲爲惡乎

安澹薄

孰不厭固陋孰不喜紛華相彼末俗蚩蚩可嗟侈則恆歉儉則恆足豈惟守業亦以全福

文簡集卷三十八

●欽定四庫全書

文簡集卷三十九

﹝明﹞孫承恩撰

○文

罵潮文

予讀宋史元人入冦臨安駐軍江上宋人方幸其誤謂潮之至可蕩而一空卽否亦必大擾因而蹴之可以盡覆日盻盻焉而潮竟三日不至城於是遂陷異哉斯潮何不可人意若此哉或曰宋事至此已無可爲卽如子言亦何用固也然潮則固有常候矣歷開辟來所未有而忽出此大異異哉斯潮何不可人意若此哉撫捲憤嘆呼而罵之曰

天地構屯兮家國阽亡災孽並至兮理變失常咄嗟爾潮兮何頑冥之若是吾稽往事而竊憤兮申一辭以訊汝昔有宋之季葉兮值敵運之方張騁蹂躪於中圡兮飲戎馬於長江盛旌旗以南騖兮指天日而奮腕壓都城以嶪嶪兮置泰山於鳥卵惟玆羅剎汝潮所經湧洪濤以蕩漭兮駕雪山而橫奔幸彼來之無識兮駐貔貅於江中冀汝潮之一至兮蕩百萬於一空嗟都人之頷頷兮日矯首以兼夕何汝潮之愆期兮逾三日而竟寂我阻喪而奪气兮彼軒昻而愈振繄事勢之孔迫兮嗟爾潮之何忍覆孤城於一蹴兮哀生民之流離俾十六葉之宗社兮竟淪亡而莫支咄嗟乎潮惟爾往來有常候兮爲天地之至信玆何出是大異兮杳茫茫而莫問惟爾著迹於天壤兮旣威且神謂宜奉天命之赫赫兮顯正气於吾人矧宋世無履癸之暴惡兮偶値陽九之厄運蠢彊敵之慿淩兮在神人之同憤騰百川而並下兮鼓萬雷而迅徵斥陽侯以賈勇兮挾胥神以揚靈浸日月以晦冥兮撼乾坤而震激諒何堅之弗摧兮矧區區之人力咄嗟乎潮兮爾何頑冥之若玆豈以宋運旣厄兮乃掉頭而委之不然懼敵勢之方盛兮願效誠而輸悃望旌旗以縮弱兮耳金鼓而莫進咄嗟乎爾豈不知國家有令典兮祀事孔修徳無往而弗報兮禮無往而弗酬惟神天之共主兮百靈儼其效軄爾享血食於百禩兮乃獨偃然居之而莫卹吾聞空坑有石兮脫瀕死之孤臣彼塊石何知兮猶肹蠁如有神嗟爾潮之冝異兮長百川而爲君顧頑冥之莫覺兮視玆石其何心咄嗟乎潮惟天助順兮斯理弗爽爾獨倒行而逆施兮視彊弱爲背向人謀惟視勢兮固末俗之恆態何爾神之亦然兮乃塊然其無愧爾旣昧順逆之大分兮負大惡於萬世又何張虛威以自雄兮尙掀揭於天地咄嗟乎潮惟世道有升降兮繄惟其數彼天運之或然兮詎必誠爾之故爾獨冒是不韙兮歷終古而弗湮貽忠臣烈士之痛憤兮欲質爾而無因吾誅不義於旣往兮奉天討之明明誠不直爾潮兮气鬰勃而弗平旣無萬弩以射爾兮又不能揮長劍以橫截聊陳詞而一詬兮抒區區之憤結

罵屏翳文

正徳已巳庚午歲薦澇大歉民多餓死戊寅仲夏霪雨連旬不休民懲前例大懼孫子黙坐空齋無所寄憤或曰屏翳雨師也伸紙奮筆作文以罵之

嗟嗟屏翳兮吾不知爾之攸司謂天有雨澤兮爾實柄之於惟上帝兮憫此下土滋發育兮惟爾是主謂爾維職兮代天工以輔我人若時生長兮闡帝之仁爾詎昧若軄兮負帝心之簡畀謂當惠人乃殃人兮念任爾者之何以嗟爾屏翳兮爾亦知雨澤之施兮厥有常經詎宜狥爾私兮得恣行而靡懲曰過弗及之無一可兮矧已甚之謂何是惟系爾操縱兮詎便已而諉它嗟爾屏翳兮維玆夏仲兮農事孔殷爾獨何爲兮降玆毒霪羌陰雲之布濩兮黯白日之沈沈維蓂莢之幾易兮繄戾气之浸淫旣錢鎛之無施兮乃播植之何及嗟輿杠之墊沒兮又何有乎溝洫招黑蜧與陰蜺兮盛朋黨以作沴鼔气勢而靡歇兮羌郁勃其如■﹝蓳刂﹞爾無騰百川以灌注兮盡髙卑而莽爲瀦憂稽天之將及兮懼赤子之爲魚咄爾屏翳兮曷爲其然吾視爾兮匪暴則顚爾豈不知民天惟食兮繄生理之尠薄爾惟恣是弗仁兮顧民命之何托咄爾屏翳兮胡民是仇吾民奉爾兮靡有愆尢哀哀吾民兮生何苦罹玆酷兮■﹝宦上心下﹞■﹝宦上心下﹞誰訴東作旣爾兮秋成曷望繄公賦之靡及兮憂旦夕之淪亡咄爾屏翳兮爾盍思惡毋怙兮勢靡止極詎宜爾終凶兮而忘後之卹明明上天兮鑑下惟公吾將聲爾罪兮上牖帝聰帝哀吾民兮應悔禍而欲救致罰爾躬兮其誰爾宥斥丰隆以迅蕩兮將天威之孔嚴易汝以良兮汝亦何怨劃重陰兮舒耀靈煥陽徳兮覩晴明歲旣登兮民不餓死帝徳覃兮爾惡誰洗謂冥冥之莫叩兮或玆情之弗宣吾其柰爾何兮徒抱微衷而自憐

弔張巡文

撫往事而遐思兮羌戚戚其何由非忠義在人有不能自己兮又何以感余心而涕流昔有唐之六葉兮乾坤屯蒙何憸壬之蠱惑兮悲靈修之弗聰甘堇喙以爲羞兮旨鴆毒以爲醴也狎虎豹於房闥兮而莫虞其噬也姦仇肝膽兮忠義以排痼疾膠宻兮釀成禍階忽黃霧之坌合兮障天日以晦冥飄忽揮霍兮河洛震驚肆長驅以南下兮紛土崩而瓦解嗟義士之寥寥兮固有以致夫重瞳之駭嗚呼危哉天地易位兮乘輿蒙塵孰非人臣兮忘戴天而爲之臣嬰孤城以自守兮抗方張之彊敵嗟嗟吾侯兮誠不自度夫已力障狂瀾以赤手兮引一繩以維乎泰山余豈昏冥與狂疾兮獨委身而冒乎險艱抱耿耿之忠憤兮气鬱結以塡膺誓萬磔以飫鳶鴟兮乃巧言以相淩余豈不能長遁而逺逝兮顧大義有不可解也羌區區之自信兮忍易轍而攺轡也曰致命以捐軀兮指余骨而埋玆顧九州島𨿽博大兮余去此其安之瀝血誠以自奮兮耿百結乎中腸嗟靈修之莫余知兮叩九天而茫茫仰白日而哀鳴兮日慘慘其無輝云昏昏其愁余兮風蕭蕭以四吹揮雄劍以起立兮怒髮爲之上指顧眇躬之何惜兮悲重瞳之事去何彊弱之弗敵兮痛餘力有不任迫孤城以漸危兮嗟嗟君侯其何心勢促兮援絕食盡兮力竭忽崩潰以莫支兮撫余膺而灑血嗟嗟君侯兮視全歸其甚烈指九天以作正兮倩飛廉以導余何誓言之激烈兮甘一死其如飴肅精爽以遐徵兮歷九關而訴帝哀吾民之魚肉兮帝亦悲傷而不忍坐視叱六丁以相余兮將天威以盡劉泄忠憤於旣死兮猶欲以報明明之靈修嗚呼已矣事不豫兮謀孔棘局蹐邅回兮驊驑顚踣罝罻當路兮鷙鳥折翼何使余顚沛以攘臂兮寧有夫據髙衢而騁力思當姦壬之馳騖兮輕天下於一擲嗟嗟君侯兮伏下僚以沈黙彼致禍之誰居兮獨君侯兮之罹此慘也謂一粟亦君恩兮敢曰疎逖而自逭也屹江淮之保障兮身百戰之倉皇𨿽雄圖之竟隳兮猶得以遏其气於方張凜孤忠與大節兮扶綱常於披靡彼易節以茍全兮何啻蠛蠓與豸蟻偉正气之不沒兮化爲長虹不然磅礡乎乾坤兮爲勁霆與飄風人固莫逃於一死兮而惟姱名之不滅古有殺身以成仁兮惟君侯之尢烈訪睢陽之故墟兮尋折戟於泥沙原野闃其無人兮澹古木與寒鴉整余冠以起栗兮尙英爽之可覩陳蕪詞而一弔兮寄遐情於千古

遣管城二子文

客有遣管城二子詣予給役使予見其衣褐而貌且俊頗愛之已而試之殊不稱焉說者曰昌黎韓子傳毛頴蓋秦時已見重於世爾後名益著文學之士咸納交焉今觀二子豈其苖裔否耶何其與祖之不類也豈所謂有名而無實者耶乃造文一通以遣之復歸諸客噫是可遣也則夫世之號爲衣冠家之後有玷其先者與夫隆虛名飾外貌而鮮實用者當亦知不容也夫其文曰

咨爾管城子厥初洪荒風气未漓崆峒顓蒙結繩以治風气旣開事端日滋乃有聖人變而通之造爲書契息民姦欺爰始制爾述事紀辭史皇蒼頡鳥迹圖書時惟爾能於世有禆咨爾管城子古初旣逺爾功益著上自朝廷下及閭裏僻壤遐陬罔不爾具爾亦因人以稱任使咨爾管城子爾族之多未易悉言豹貍之毛鼠鹿之髯白蹢之毳舒鳬之翰亦有雉尾五色爛然簡拔束縛用無不堪是皆爾族亦旣孔繁余嘗考之秦有蒙恬掄擇益精毛頴最賢乃爾的祖封於中山輔斯作篆功莫與先退之一傳名用不刋代有作者輝煌蟬聫實有四徳尖齊健圓爾亦其嗣宜象其賢如此頹鈍有玷其先咨爾管城子爾昔寄迹茶丘主人遣爾余詣謂得見珍余觀爾貌實頴而文試究爾才百無一能孰不藉此一揮千軍爾獨何爲僅辧一丁孰不藉此龍蛇縱橫爾獨何爲塗蚯蚓形手疲目倦勞精竭神益我拙劣皆爾不任豈爾僞飾欺世盜名薦賢弗稱愧爾主人咨爾管城子古人有言工欲善事必先利器鈍斧鉛刀工輸坐視爾欲畱此非以虛居摹天繪地以及粟絲巨細洪纎皆爾是資任大責繁爾宜自揆爾旣不堪焉用爾爲𨿽使鍾王授法顏桞臨池巧心妙手亦無所施鐵畫銀鉤之字鏗金戛玉之詞無復藉爾以發其英以泄其奇咨爾管城子書不務擇惟有虞禇我無彼能故不爾取爾才如此奚望見稱是宜取譏珍肇見棄班生文通夣爾亦當爾憎誰復爾愛中書是名咨爾管城子嘗聞古人管以金玉庋以瑞石我欲爾珍觀美無實又聞坡翁襲爾尢謹飫以良藥恐爾之病我豈不能第爾弗稱咨爾管城子爾之朋儔共爾爲四陳玄楮生弘農處士皆以才能任我役使左之右之罔不如意爾廁其間宜亦自愧爾縱不疑彼亦爾棄咨爾管城子我不汝畱歸爾主人我匪求備爾自不勝我不徇私以累我明抑又聞之孫陽之廏駑駘弗收陶朱之室碔砆見投我茍汝容自貽愧羞大凡美惡各以類逑吾非若主爾弗我求審爾所事庻不見仇我辭良切汝去弗畱愼思爾愆無我怨尢

管城答文

旃蒙生引義屬辭諭管城二子意竭辭竟神倦就寐恍兮惚兮若有所遇有微二夫變幻晦冥兔褐之衣臞哉其形黯慘郁勃若有不平局蹐而前自通厥名呼旃蒙生而告曰某承命主人詣夫子欲以供事自愧匪才爲夫子棄且夫子責我良是也第有所懷敢罄一二願夫子聆焉泰初淳龎蚩蚩狉狉結繩政解風气遂漓如日旣昃如水下馳繄耗元气豈非書歟描摹後世之澆薄刪削隆古之淳熈巧不掩咎益不補虧是故剖斗折衡而民不爭毀字廢書而民不欺某恨不絕迹滅影於人間以復結繩之政而挽回太古之時夫子爲世道計能不衋然於玆而乃任愛憎以毀譽我爲旃蒙生囅然失笑曰世變勢移結繩曷施聖人爲治因時之宜不有制作敝當何如是書契之有功於世而必資爾以有爲者蓋確確乎如饑之必以食而寒之必以衣凡汝之所言皆莊列之意而我素以爲非予責汝不任役使而汝乃飾大言以自托者不亦誑我之甚乎管城子曰眾言淆亂各執其見子是我非無庸深辧且夫子責我不任役使者欲得敏利求藝之工然吾聞之太上立徳其次立功其次立言三者不同是故聖賢垂訓所以立人極扶天常然己非得已而況於諸子百家者理幻而言龎是述作且非君子之第一義而況書之末藝又何足以臧是故羲獻顏桞厥書甚良出聖入神陰翕陽張龍跳虎躍鸞鶱鳯翔後有作者卒莫與京然僅足以悅人目精而已而於世道人心曾有益於毫芒抑聞之人生天壤間所以靈萬物參三才巍巍堂堂萬善是該不於大者圖之而何僅以此自多哉且夫鼠須之制羲之蘭亭貍毛之制歐陽見珍器固以良藝因而精然較以切世之用似亦未足爲重輕又聞吾祖名顯李斯用專寵任價輕璠玙著爲律令焚書坑儒吾祖亦與有力焉非特八分是資而已斯終不免殺身之禍東門之嘆古今所悲然則器藝之工其禆益又何如且揆字之由求可記述器不必良藉以濡墨而夫子必拘拘於擇者不亦過乎旃蒙生曰繄人之生事實孔繁能盡與否無庸子言凡我之意皆汝之所謂不必事然吾實樂之而取譏召訕亦心之所甘是故我有述作鈞韶相宣藉爾之助煥爛雲煙爾旣不任我何望焉子蓋無以自解而徒爲此曲說蔓延耶管城子曰事有本末勢有輕重子文誠良𨿽塗抹童子之手亦足擅名子文誠不良𨿽假以鍾王潤色亦何以見稱子宜自揆文之何如無徒借重於我也旃蒙生曰文章之來愈變愈卑𨿽稱大家者不能一律而況於我乎我文自拙何俟子之譏我爲且予之責汝非過也爾祖旣良爾之族亦無不良而爾獨不任者尙何負中書之名而玷辱乎文房是猶不自媿而乃務辧給以禦人耶管城子曰天之生民億萬不齊或利或鈍或妍或媸稟受實然奚可彊爲譬之吾子自視古人則何如惟能用之得其道則皆有以效其愚是故龍泉太阿希世之寶然而補敝屣則必用兩錢之錐故鉛刀𨿽鈍亦不無一割之可資故曰天地無棄物聖賢無棄人而君子之使人也器之且夫弘肇之譏武夫故態班生之投君子不貴子以借口我何用愧中書之號實出不經金玉之飾焉用虛文子以誘我我豈是榮竊又聞之君子之度與天地同兼收並蓄何所不容夫子信古好道以善厥躬柰何迫隘侈肆爲此不恭噫嘻子旣我棄我難子畱子弗我容子量之羞子不自藥人將子尢我不子事亦不子仇我自匪才決不子求言旣忽失其處旃蒙生恍然而悟蹶然而起舉二子襲之篋中終不果棄

上梁文

伏以世亂城居古老遺言非過居當仁裏聖人明訓具存擇仁須暇豫之時避難乃倉皇之舉頃因兵亂爰致時艱海冦猖狂松境殘害干戈滿目逃移極逺近之人焚刼驚心權變蓋明哲之事宣尼且爲微服太王亦自遷邦捨東郭經燹之居就北闉茍安之計然而締造已久敝陋不堪霪雨淒風上漏下濕居常壓惡事必攺爲豈圖耳目之美觀實冀身心之安穏是用創爲重屋義取遷喬離濕去卑舒懷供晀再經再畫以築以培一椽一桷悉系老夫之費寸石片瓦都非不義而來上悉荷乎君恩中不資於人力浹旬粗建近歲當完𨿽無巨麗之規聊適興居之便無慮九秋之霖雨頓忘三伏之炎蒸四界空明欣賞一天之皓月八窓洞逹快披萬里之長風適幽興於耄年怡孱軀於靜飬庸陳鄙志贊助修梁拋梁東推窓遙見日輪紅萬里晴空開浩蕩一天和气正沖融拋梁西落日城頭動皷■﹝皷上卑下﹞時倚欄幹聊縱目塞鴻遙帯白雲飛拋梁南小構何非帝徳覃窓前喜報天雞五雲際祥開吉耀三拋梁北翹首時時瞻斗極欲就玄冥問道眞大道無過守玄黙拋梁上老我胸中包萬象善因福果是根源明月淸風無盡藏拋梁下世事誰眞復誰假行藏品藻任傍人老去康彊本無價伏願上梁之後一廛自喜萬井同春情洽往來共享升平之樂信孚鄰比遂成仁厚之風官府仁明闤闠見貿遷之盛福星臨照門庭多吉慶之來子子孫孫繩繩繼繼

文簡集卷三十九

●欽定四庫全書

文簡集卷四十

﹝明﹞孫承恩撰

○雜著

貞軒解

貞軒先生隠迹陋巷養髙衡門恬甘寂寞屏絕塵紛閉戶讀書緬懷古人有貴介公子驅鳴騶擁髙駕气勢赫奕閭裏矜詫顧先生而問曰側聞先生遺世之屯遇時之奇絕俗離人約處窮居口不絕吟手不停披傲然自得或樂此歟敢有所請願先生聆之先生唯唯公子曰寓形宇內爲生易窮雲散漚沒電滅鳥空人無賢愚適意則雄其或偃蹇虛生何庸富貴在人其樂甚洪無求不獲靡欲不充彼其入坐廟堂出耀旄節豫大丰亨焜耀赫燁居則髙堂翼翼廣廈渠渠繡戶文梁畵棟雕題食則豹胎猩唇熊掌駝峯羅列珍羞含鮮咀醲麗水之金合浦之璧球琳瑯玕寶藏充斥夏則細葛霧縠冰繒冬則輕裘蜀錦吳綾亦有使令巧捷便慧頥指揮斥罔不如意亦有靡曼列屋閒居爭妍競巧以爲主娯時而宴樂陳列樽爼吹竹彈絲巧歌妙舞亦或遊畋牽黃臂蒼武夫騎卒左右騰驤彼其食萬鍾祿膺九命榮與奪視其喜怒抑舉隨其愛憎鄕閭爲之欣艷天下仰其風聲頌道徳則孔孟復見贊功烈則伊周再生信光耀之如斯亦志願之可行今先生蕭然其臞枵然其乏百畆不治一命不列處世涼涼行已孑孑一簞亦空一瓢亦竭蓽門繩樞衣獘百結出無從行入鮮侍妾交遊厭棄鄕黨慢褻淪落如玆言者顙折異哉先生而處世甚愜若將終身曾弗攺轍朝書暮詩自謂軒豁是何見之太迂謀之甚拙也先生曰噫嘻公子吾少也僻亦嘗志進取矣而不獲售旣乃悟古人之所以立身行道者當不若是故卒棄去而遁於荒野耕田讀書以守聖賢遺規不敢爲世俗之茍同者非過爲是拘拘者之事也亦非彊爲是皎皎者之行也蓋求不失乎義理之正而已向使吾少營世故當亦不至是落莫惟其性與時戾行與世違堅確固守不敢變易故行益躓而身益窮也比今齒日向耄而未始少有惰偸者亦惟恐此志之或渝耳且公子不聞乎三家之市有處子焉方其守志含眞幽居索處首無膏沐身無完裙一旦易節攺操揚眉倚市則百金之致特易易也故凡今之世側媚變詐脂韋幹沒以巧取茍得者皆此類耳而又何羨乎夫深林之蕙不以無人而不芳君子進徳修業不以窮約而攺節其事一也夫桃李之嫣然衒其色也松栢之蒼然勵其節也蓋亦各隨其性而已耳言旣公子赧然再拜受教而去先生於是攜手曵杖逍遙於庭而歌曰富兮貴兮毋爲吾累兮貴兮富兮毋爲吾污兮守吾貞以卒世又何外之足慕兮

屋舟解

姬仲子隠居潤城之西淸江之陬聫筏構楹疑屋疑舟可以宴息可以遨遊彷佛乎茅茨之椽依稀乎泛海之桴波光蕩其戶牖嵐气襲其衾裯行雲度兮窓扉斜日映兮簾鉤乘淸風於曲檻弄明月兮芳洲傍菇蒲以結鄰狎魚鳥而爲儔落檐影於深淸假后土於中流縱嘯傲於蒼茫托意興而夷猶蓋逺絕塵囂之累而盡得江山之幽乃題其楣曰厔舟焉客過而問曰蓋聞上古聖人作易制器棟宇因大壯之象舟楫取渙之義是故陸處者必以屋居水行者必以舟濟旣不可以互用亦不可以彊比子云屋舟亦有其義乎姬仲子囅然笑曰名以義起義以言宣子知我者請試臆焉客曰昔歐陽公直道匡時罹讒被斥蹈險乘危一舟萬里困頓流離駭浪驚颷狂蛟怒螭天憫其忠若或相之晚歲歸來持衡秉鈞爰作齋居以舫爲名安不忘危托文以明蓋以屋爲舟而子之意或出此耳姬仲子曰吾儕小人無行道之責曩竊微官幸尠罪謫歐公之意非所及也昔有張融淸節靡倫居兮無屋廉哉一貧作舟於陸以安其身至今論者猶賢其人蓋以舟爲屋而子之意無乃類是耶姬仲子曰吾幸藉先人遺業居有敝廬若融之爲則已迂矣凡子所言各有其義吾意未悉請爲子語昔者吾早有志於隠而不幸爲術業所累勞擾奔馳誠非獲已中歲乃得避地於玆欲效古人所謂逃名者托此以休焉且子不觀乎仰而棟何云非屋俯而舷何云非舟謂舟也而制則厔也謂屋也而用實舟也合而以屋舟名蓋道其實爾矣此命名之大都耳吾又嘗冥然而咻喏然而釋念身世之營營思造化之消息由一身之所托推棟宇之所極方其切視而近取則吾生之有形骸吾身卽舟也及夫大觀而逺覽則隨吾身之所寓吾居卽吾舟也又推而極之則萬物之在大塊中萬物不猶一舟矣乎而大塊之在大化中天地不猶一舟矣乎子如知此則屋之未始不爲舟舟之未始不爲屋或屋或舟無不可者吾蓋將略形器超混茫遡希夷求鴻蒙惚乎恍乎芴乎芒乎而遊於無何有之鄕乎而子又何拘拘於名迹之是疑耶客喜而笑俯而思仰而歌曰屋兮舟兮任安流兮舟兮屋兮無顚覆兮匪修匪融兮子其靡同兮如與吾鄰兮吾將從子以全吾眞兮客退姬仲子因書其言於壁以代答來者之問

女訓

女訓訓女事也而婦道母道備焉人知重教子而不知教女閨門萬化之原其可忽乎述嘉言記善行作女訓

天命皇皇降衷惟良人得爲性罔有弗臧形生神發欲動情勝展轉汩溺以失其正聖賢立教必於幼沖蒙以養正作聖之功小學有書教兼內外童訓具悉女行未備引伸觸類述義纂言可詠可歌教於閨門凡女之生以漸有識教必以時勿致怠失教之欲何恭敬安詳養其徳性溫柔善良戒以躁率戒以妄誕戒以狠凶戒以侈慢六歲教之數與方名八歲九歲男女分明坐必異席食必異案閒習禮度勿事戲玩十歲不出閨合深居婉娩柔順姆訓是依更三二齡知識漸長責以敏勤責以孝養雞鳴而起盥櫛衿■﹝衤嬰﹞適父母所候視寢興問安與否飲食所喜佐厥長者敬具甘旨父母有疾寢食靡寧奉侍湯藥喜笑弗形事親之暇女工是執必精必細無敢易忽織紝組繡酒漿庖烹凢厥女事靡一不更潔淨膏沐謹飭衣履荊布亦可不必紈綺毋謂年少安逸優遊毋恃親慈驕縱自由嗟惟親慈教愛深至汝或少愆猶爲汝貰逮長而笄嬪於他門爲人室家責以事人女子之軄婦軄之本閨門所修卽是而凖克閒於始乃罔後艱幼也怠惰將何以堪臨事而瞢悔則已後本亂末治未之或有矧是爲婦責益靡輕曰惟其家由之廢興在易家人女正則利禮重大婚盛衰之始娶婦必擇亦有格言揆之人情何獨不然上事宗廟下延後世冀汝賢哲以大其嗣汝克賢哲是宜室家慶洽一門姻戚汝嘉婦職所先在事姑舅姑舅汝悅則免大咎惟是姑舅與父母均孝養之道靡有等倫事其君子和而有別必敬必恭毋玩毋褻其有美善敬以贊之其有不善緩以諫之調其或過翊其不逮啟其未及飾其已壊憂則爲戚喜則爲欣與其所歡厚其所親若夫檢身尢當謹飭動遵禮法愼簡出入外言不問外政不幹怒無誶詈喜無嘩喧敬厥伯叔和厥妯娌謙卑自居毋傲毋恃夙夜靡懈服敏治生事必稟命無敢專成躬執蠶桑治絲與枲率厥下人當先以已惇尙儉朴屏斥華靡奢爲敗原則匪婦彛睦厥姻婭必和以敬吉凶饋遺豊儉必稱謹厥祀事必親以誠春秋烝嘗肴羞必精亦有親朋過從宴會俟命舅姑勤主中饋妾禦無妒視姊妹同和而有文穆如春風婢僕無苛視亦人子體念惟周衣食寢處凡此數事靡一可遺汝或不盡人得汝疵婦軄旣修母儀尢愼子生必教繼述之本愛而知勞是爲克慈毋效舐犢養其嬌癡亦有庻孽勿論人已鞠育之恩靡有差異祗畏嚴肅整齊閨門惠以逮下惟公惟均統率諸婦幹厥家政端汝壼則禮法示訓富家元吉正位居尊亶矣主母人無間言守常惟賢變乃見節蹈義秉志女婦之傑從一之義人道大經餓死失節當審重輕泣血拊心指天誓日一節以居九死不易又有不幸禍亂身嬰兵革流離彊暴侵淩瓦全則污玉碎斯潔志不可敓頭則可截大凡婦道與臣道同婦有賢烈臣有良忠爲烈與賢所遇有異易地皆然要卒於是若夫女徳則貴不偏柔順中正乃罔有愆柔不中正柔則無紀頺惰傾邪皆柔之致歸妹之四義取陽剛家人之初剛以自防陰主嚴凝坤主重厚一以巽柔其獘莫救端莊純一貞靜幽閒是謂中正女徳乃全誦讀書史本非婦習欲識理道捨是曷克講解佩服古訓格言要惟視法豈止多聞亦有讀書詞章是競月性風情徳則罔令閒情怨晚幽恨傷春讀書似此不如魯人惟古令哲志趣超卓若鑑益磨如玉加琢徳性以固理義以明言可爲訓動可作程欲求其人髠頴莫悉姑舉一二用示法式哭父殞河慟母殞墳我敬若人至性莫羣舉案之妻挽車之婦我敬若人可儀可度晨炊夜績助夫養姑我敬若人婦軄不孤雞鳴相勤蘋蘩供祭我敬若人克善婦事或勉忠義或贊貧居我敬若人丈夫弗如棄鏹弗取捐金弗屑我敬若人志皎冰雪螽斯之惠樛木之仁我敬若人徳如春溫終風懷人長信賦志我敬若人安命知義保孤全祀冒難衛姑我敬若人綱常是扶劓鼻截耳斷臂剔目我敬若人言者气肅沈淵赴壑蹈刃是經我敬若人凜然猶生愛有可割義有不背我敬若人感我涕涙服履必素績紝必躬我敬若人葛覃之風妄語戒欺膽丸勵志我敬若人非姑息類問獄教恕郤遺教廉我敬若人識孰與肩滛刑欲撻廢軄思杖我敬若人嚴師弗讓子遂其義婦略其辜我敬若人秉禮巨儒戒無時妝戒無私殖我敬若人家範秩秩七戒示訓老益謙恭我敬若人是規矩中或處其常或遭其變庸行固知一節亦見賢可爲烈烈可爲貞舉得其正不忝所生厥性與人本無差別明識理道乃爾殊絕見也旣灼守也弗遷山不足固石不足堅凡是數者咸可法則卽此已足何俟多識若廣厥義物亦可徵雎鳩之別鴻鴈之貞螽斯詵詵羣處和集人而不然乃不如物嗟嗟女子亦罔攸知詔汝要言明聽愼思男女大倫陰陽正位月惟日儷坤作乾配乾坤並大化育乃成日月並明晝夜乃貞於惟女徳厥系實重勿曰閨門罔顯於用天之賦與男女則同躬自尠薄蔑棄降衷不觀虞周英皇姙姒皆古聖哲大聖之配其餘賢烈亦昭令譽較之丈夫靡有所殊我惟能然亦復如是視今猶古作人儀矩彼凡庸者無益無聞艸木同腐亦何足云有弗善良縱恣頗僻狠妒驕侈乃婦之賊習以成性將無不爲禍人家國宗祀以隳乃邪乃淫喪徳失己父母之辱宗黨之恥惡名穢迹騰厥裏閭如冒不潔不可湔除善者鳯麟惡者梟獍善者圭璧惡者土糞善者於人敬之慕之豈惟人然天亦佑之惡者於人賤之惡之豈惟人然天亦禍之善惡之初詎有定主由習乃成顧汝自取汝欲爲善無藉於人汝必爲惡亦誰汝禁善如織帛由漸而積惡如決防必至潰溢善無大小咸汝之良日引月長將由以長惡無大小同歸於害日益月滋小也可大汝能爲善親有令名汝能是思將無不成汝或爲惡辱及父母汝能是思將必自阻嗟嗟女子敬聽勿忘我言匪誕聖謨是彰

文簡集卷四十

●欽定四庫全書

文簡集卷四十一

﹝明﹞孫承恩撰

○古像贊

盤古

厥初洪荒渾沌一气爰有聖神莫究其自手斡日月劃開乾坤萬彚攸始拓我化原

伏羲

羲皇聖神開物成務畫卦造書文字之祖神明以通造化以宣萬世道統玆其發源

神農

嘗榖教民爰制農事爰有醫藥民鮮疵厲養生大端惟皇之仁澤流無窮與天地均

黃帝

帝生神靈卓冠首出爰制器用爰造律曆天地萬物範圍曲成混沌旣分漸登文明

蒼頡

上古淳朴結繩以治有聖者作始立文字貫徹三才包括萬象通鬼神情泄天地藏

少皥

制治感瑞樂成大淵以和神人以通山川淳朴未漓去古未逖九黎𨿽頑莫損至徳

顓頊

智疏以逹徳深而靜肅淸神人民志以正稽天創歷定時考元夏令式遵後聖善焉

帝嚳

惟徳聰明知逺察微執中禦世仁威並施其徳嶷嶷其色鬱鬱式修厥身九有咸服

帝堯

配地博厚並天髙明渾渾莫測蕩蕩難名百王之凖羣聖之祖日月光華照徹九土

帝舜

大孝格天玄徳配帝精一執中聖學攸始煥乎文章巍巍成功千萬世下仰瞻無窮

大禹

聲律身度左繩右矩地平天成功在萬世治存典則道敍龜疇稽首明明示我大猷

啟王

啟王令善厥作惟君伐叛飭治休於前人仁賢譽孚遐邇承徳會朝萬邦光昭簡冊

臯陶

盛徳冠廷偉績邁世揚言賡歌陳謨贊治明刑弼教民用協中風動之休帝嘉汝功

后稷

洚水初息民猶阻饑粒食惟艱帝用是咨后稷勤民爰教樹藝克配彼天萬世之利

契

惟君作民克綏厥猷逸居禽獸聖心所憂爾契司徒敬敷五教牖民天衷俗用熈皥

商湯

勇智天錫寛仁性成允執厥中勛華是承再辟天綱復立人紀盤銘之言聖學之軌

商髙宗

髙宗穆穆肇迹幽潛恭黙思道精誠格天奮伐僭虐萬邦是若王靈濯濯湯孫不怍

伊尹

耕莘樂道升陑行義堂堂天民以覺斯世主善協一精義奧辭百聖眞傳庻其在玆

傅說

道成傅巖夢感帝賚啟沃數言學術之大輔徳作聖嫓美烈祖庶幾阿衡亦踵其武

泰伯

周室作興篤生聖嗣子不難讓黙識天意去國之迹泯於無形可謂至徳民無得稱

伯夷

求仁得仁去國如屣叩馬一諫君臣大義乾坤淸气萃子一身獨立萬古邈焉無倫

周文王

於穆文王純一不已道接羲皇重爻演義神化無迹至徳不形大哉乾元穹然髙明

武王

赫赫周武巍巍大君奉天伐罪訪道明倫聖闡其化皇立其極於惟烝哉萬古承徳

成王

緝熈聖學禮隆師臣外撫萬邦內和兆民坤闔乾開春生秋殺千古巍巍式仰鴻烈

康王

恪愼明徳肅恭神人迓天明威勤咨老臣禮樂陶鎔民俗丕變唐虞太和千載復見

周公﹝旦﹞

穆穆元聖道光八夤九罭頌徳重譯歸仁思兼勤施經制大備太平之業賚及萬世

召公﹝奭﹞

際時明良弼亮四世敬徳之訓聖學斯契公旦夾輔翺翔兩驂甘棠遺愛百世不諼

太公﹝望﹞

尙父鷹揚實維王佐行義逹道拯民水火輔徳訓告厥有丹書義利之言萬世莫渝

管大夫﹝仲﹞

假仁圖霸尊王斥戎民受其賜聖與其功治國長才卓有令聞四維之言可以爲訓

老子﹝聃﹞

履柔制剛執虛禦實窺測消長竊弄闔辟恍惚莫象變通無窮孔聖所嘆其猶如龍

子產

鄭國聽政賢者惟子辭令之善酬酢之智以禮治國諸侯莫加君子道四聖人所嘉

吳季子﹝札﹞

見禮知政聞樂知徳觀風列國無子精識讓國全義掛劍酬心懷哉髙風無古無今

孔子

道具太極化行二气統合羣聖參贊天地刪述垂憲日星炳明立我綱常萬世作程

天地非夫子曷緯曷經生民非夫子曷範曷程通天地人爲三才主三才有終夫子之道乃已

魯用夫子道亦小試天用夫子道濟萬世魯用非天天用非魯卒老於行天意可覩

顏子

才優王佐徳躋聖域旣見卓爾亦幾無迹明哲天縱純粹性成發孔之蘊後學式程

曾子

道悟一貫功密三省大學一書聖學要領篤實之資弘毅之徳易簀數言可驗學力

子遊

所長擅科知本之學我思其人簡易宏廓禮樂爲政弦歌成音學道之論實契聖心

伍大夫﹝員﹞

盡孝雪恥竭忠死譖忠孝之心子則無恨忍小就大功立名成古烈丈夫史遷實評

子思

學本心傳道原性命唐虞授受父師講論三十三篇廣大精深繼往開來非子孰任

孟子

聖逺道塞異端並興巖巖子輿三聖是承命世大才平治之具用寧齊安三代可致

莊子﹝周﹞

其心廓廓其气浩浩萬古瞬息八荒堂奧厭薄仁義狎侮孔周曲說之雄異端之尢

屈大夫

燻蕕殊器涇渭異途以子潔修豈容羣污義合有權子弗忍恝此志皎然爭光日月

漢髙祖

皇矣髙祖天錫神武一劍興戎光登九五坦乎其眞廓乎其容包括英豪範圍之中

項王﹝羽﹞

勇力拔山猛气蓋世經營大業謂可力致倍義賊弒攻略肆屠滅徳者凶天亡匪誣

漢文帝

穆穆太宗躬修玄黙撫世以柔化民以徳其俗肫肫其功泯泯三代之後孰如帝仁

漢景帝

帝也維賢克遵先志謙恭儉朴恪守無替輕刑薄稅民俗阜康比隆成周漢道以昌

漢武帝

盛气當陽雄才禦世嘉樂唐虞狹小漢制振舉百度徵伐四裔燁燁明明恢我王治

漢宣帝

中宗彊明勵精圖治布徳振威柔逺能邇皇靈赫奕呼韓來庭配商髙宗漢道復興

蕭鄼侯﹝何﹞

佐時興王根本重任式贊治平畫一之政謙謙其退翼翼其恭一代元臣髙朗令終

張畱侯﹝良﹞

報韓徇義輔漢乘時誅秦蹙項從容指揮功成身退願追赤松大雅卓識令名無窮

韓淮陰侯﹝信﹞

定伯雄圖登壇數辭用兵制勝霆擊風馳成功旣髙執義亦固忘期赤松英雄悔悟

曹靜侯﹝參﹞

少而才能豪吏健將晚而謙恭醇徳雅量淸淨爲治刻深匪名配蕭並賢百世爾稱

董江都﹝仲舒﹞

秦火初熄典籍尙湮子也傑出倡始斯文獨抱麟經潛心大義天人三策治道攸寓

東方朔

傲忽玩世浮沈隨時不淸不和匪惠匪夷滑稽自賢俳優是視諷諌時益吾差有取

司馬遷

博極羣書綜統千古豪气孤騫闊視無伍發爲文章淩髙厲空一代奇才史學之宗

霍博陸侯﹝光﹞

子孟忠實顧命是承光輔幼帝贊治太平屹然如山不震不側廢昏立明功著漢室

揚子云

揚子好學研精覃思法言僻澀太玄深奇著述良勤擬聖則繆美新何爲名節斯疚

漢光武

白水龍興光膺寶歷日月重明乾坤再辟愼徳勤政身致太平巍巍成功匹休西京

漢明帝

於惟顯宗亦世其烈憲章愼守幽枉必雪崇儒養老文教聿興增光前人漢道允升

漢章帝

肅宗愷悌長者之風政厭苛刻論從雍雍綜緝藝文服膺帝道厚澤深仁簡冊有耀

嚴子陵﹝光﹞

名節丘山軒冕塵壒懷仁負義蘊畜亦大漢室九鼎桐江一絲凜然淸風悠悠我思

鄧髙密侯﹝禹﹞

杖策從君際時風雲少年秉鉞克樹大勛將略旣優內行亦備名髙雲台光輔漢治

馬伏波﹝援﹞

君擇臣使臣擇主從捨彼虺蝮來依眞龍西伐南徵老志愈烈銅柱髙標人仰英傑

郭有道﹝泰﹞

貞不絕俗隠不違親言論風旨賢愚傾心和不辱身巽不降志我惟其人夷惠之似

徐孺子﹝穉﹞

徐子髙士居貧食力貞介益固明哲允迪君子道喪羣邪煽凶我懷其人冥冥飛鴻

蔡中郎﹝邕﹞

孝行純備經學邃深曠世逸才博物洽聞箴規時政忠讜懇惻晚節依違賢者之惜

漢昭烈帝

賢矣昭烈寛厚弘毅﨑嶇立國仗信履義推誠任賢肝膽孚契顧命數詞可訓後世

諸葛武侯﹝亮﹞

文武長才出處大義俊偉光明掀揭天地伊呂作配管晏匪倫三代之後惟公一人

闗壽亭侯﹝羽﹞

勇若一國敵號萬人義气忠肝貫日淩雲英威所加華夏震仰百世欽崇神畱天壤

張翼徳﹝飛﹞

姿貌瓌奇才具粗猛神矛飆發萬眾獨騁委質授命死生靡他國士之風百世爾誇

魏太祖

老瞞姦雄才具明略威加海宇力振山嶽魏業巳固漢鼎潛移比迹文王吾將誰欺

鍾太傅﹝繇﹞

元常偉才開逹理幹委身魏朝禆益廟算拳拳肉刑復古之規紛紛之言迄無所歸

司馬宣王﹝懿﹞

仲逹足智用兵獨優殄淵擒逹算無遺謀仁勝不仁遇亮則靡巾幗之受英雄之恥

吳大帝

仲謀彊明委任才智聽言能斷業乃鼎峙倍義負漢屈身事曹傳世四君霸圖亦消

周公瑾﹝瑜﹞

矯矯公瑾實吳良臣雄姿英發籌策邁倫老瞞長驅志無江表一戰蹙之功莫與紹

晉武帝

帝資弘裕明逹好謀纂述先志混一九州島禮優三恪忠厚之道貽謀弗臧識者所少

晉元帝

晉失中土元起江東皇天眷徳羣賢效忠沖虛性成恭徳純至雄武未優中興猶愧

王司徒﹝導﹞

江左夷吾忠實體國云雷方屯急賢輔翼建學明教宏議逺識約巳夷淡人服淸徳

謝文靖公﹝安﹞

謝子賢輔沈敏有文和靖禦物從容解紛逸志髙情日短途促召埭悲思西州慟哭

王右軍﹝羲之﹞

風節雅尙淸眞自如超出風气規切浮虛憂國忠誠識治通逹翰墨風流秪見其末

陶彭澤﹝淵明﹞

淵明气象五斗弗屑三徑藝菊相看晚節朝市非故門庭依然千古髙風我懷其賢

謝康樂﹝靈運﹞

山水性僻繩墨靡拘髙才傲物謀身則疏彭澤天然子亦洵美聲詩並休靜躁殊矣

宋武帝

徒步仗劍蕩殘除凶沈毅才略一時之雄震主功髙終膺寶歷淸儉嚴正可謂君徳

宋文帝

恭儉徳純元嘉政美守法不苛容物無弛內淸外宴文教亦舉謀泄房帷禍成商豎

檀永興公﹝道濟﹞

永興桓桓將才汝嘉勇見決戰智徵量沙作帝股肱爲國藩屏自戕謂何鄰敵之慶

魏髙祖

睿性夙成君徳純備外揚武功內飭文治禮樂修舉民物阜丰蔚然可觀太平之風

齊武帝

宋旣訖符齊乃受歷簡靜爲治寛大禦物崇儉屏奢澄流塞源金土同價斯言未然

梁武帝

著述浩穰齊魯宿儒性行簡儉山澤之臞梵典徒勤帝紀不立反噬彎弧皇圖遂訖

昭明太子﹝蕭統﹞

睿資天啟令徳夙聞恭儉自居仁柔愛人纂輯辭章博渉典籍潛文梵教玆其蔽惑

程忠壯公﹝靈銑﹞

侯氏亂梁江左荼毒惟忠壯公保障南服孰我脇誘我斬以徇大義茂功百世猶信

陳武帝

英資傑气勝算雄圖蕩除凶殘如拉朽枯政從寛仁志尙節儉功名之盛江左之冠

周髙祖

率履勤儉操執紀綱雄圖逺略匹休前王鞭笞四夷混一區宇有志未酬英雄巳矣

隋文帝

勤儉興邦法律禦世功就混一俗幾康乂猜刻習勝奪宗計行釀成厲階王祚遂傾

文中子﹝王通﹞

進欲爲周上策君門退欲爲孔著書河汾疏爽通逹志尙亦偉格言良多稱隠君子

韓新義公﹝擒虎﹞

韓公虎臣猛气橫騖䢐徵江南疾捲徑渡執彼國君若縛狐兔爲時幹城恢我王祚

唐髙祖

眞人天生隠見隨時忽而泥蟠忽而雲飛掃滌隋昏光啟唐祚禮賢納諫大君之度

唐太宗

顯允太宗聰明英武龍奮晉陽雨澤九土安夏攘夷雪恥酬古文徳武功卓冠無伍

武后

力乘陽剛才濟陰慝運用四海驅使百辟今古大變宇宙窮凶虐熖一時穢名無窮

唐玄宗

廓淸內難光踐天位推誠任賢勵精圖治四海寜謐兆民阜成開元之政百世猶存

唐徳宗

疇咨惟勤志意亦銳斤斤其明彊幸自遂忌刻於始姑息於終獘源在玆多言何庸

唐憲宗

志感時艱治慕祖烈好謀惟明成功惟決彊梗效順紀綱遂張允毅允臧中興煌煌

唐武宗

君得臣興臣得君行君臣道合事乃有成裕旣賢弼帝亦英主會昌之功卓然可紀

唐宣宗

法無偏頗志尙勤儉惜賞愼官好賢納諫我思大中亦汔小康忌刻害治卒以弗昌

長孫趙公﹝無忌﹞

決謀輔主定策立儲武事非長忠懇有餘輔治永徽人多汝績孽後肆屠天下共惜

房梁公﹝玄齡﹞

梁公善謀神機朗徹推轂羣材翊贊大業端委宅揆寅亮天工定制作則一代元功

杜蔡公﹝如晦﹞

蔡公睿姿明決果斷輔相眞主戡定禍亂相資共濟協恭和衷治登太平令名無窮

李英公﹝績﹞

矯矯英公爲時良將料敵制變敵莫與抗蕩定海宇實多武功孽後禍基乃虧臣忠

李衛公﹝靖﹞

於惟衛公雄武沈毅掌帝九伐掃蕩氛翳氛翳旣淸泰階以平鐵山嶤嶤武功並髙

魏鄭公﹝徵﹞

蹇蹇鄭公維古遺直補衮納忠危言正色詆黜霸雜敷陳義仁貞觀治效功無與倫

禇河南公﹝遂良﹞

河南蹇蹇王魏之倫在太宗時讜言屢聞牝雞禍成徒切忠諫主徳則昏公節愈見

尉遲鄂公﹝敬徳﹞

烈烈猛气糾糾雄力崩圍摧陣前無堅敵剛毅木訥庻幾其人於古孰似絳灌之倫

虞永興公﹝世南﹞

識綜羣儒博冠當代考究典章熈帝之載乃緝禮樂乃開辟雍文教肆行維公之功

狄梁公﹝仁傑﹞

妖後亂唐王祚欲絕批龍扼虎幾蹈禍烈撥亂反正捧日再升社稷之功孰能與爭

姚梁公﹝崇﹞

於惟姚公才實經濟遇主乘時應變成治約束官軄修舉章程四海以安一人仰成

宋文貞公﹝璟﹞

抗顏僞武合志聞元挺挺諤諤切論危言淸介之守剛正之气卓哉相業吁其難繼

元魯山﹝徳秀﹞

元子大雅制行純篤孝友配古淸介絕俗渾朴外著英華內韜人接眉宇鄙吝自消

張曲江公﹝九齡﹞

立朝謇諤大臣之節制作爾雅詞林之傑識逹治本逆覩胡孽一代賢輔式慕風烈

郭汾陽王﹝子儀﹞

尙父功髙再造唐室力掃妖氛忠貫白日完名全節福祿永終人臣師表流芳無窮

李臨淮王﹝光弼﹞

气蓋三軍威攝羣將法令嚴明莫我或抗納諫勵士麾旗破敵中興之功令名有赫

顏魯公﹝眞卿﹞

烏合抗胡白首陷賊秉執節義甘蹈鼎鑊坐斥降奴視若蟻虱勁气孤忠嚴霜烈日

張睢陽﹝巡﹞

百錬剛心千錘義骨應變出奇風雲倐忽手障長淮气吞逆胡天道人倫百世不誣

賀季眞﹝知章﹞

季眞何如性行夷曠士欽風韻帝許髙尙黃老寄迹曲蘗逃眞鏡湖一曲流風至今

杜工部﹝子美﹞

詩聖惟甫崇雅鎭浮力敵元化手遏頺流宗社隠憂稷契素志一時旅人令名百世

李翰林﹝太白﹞

天才踔發逸气橫出龍驤鵬摶不可控執友視萬乘奴使貴璫采石捉月神遊不忘

陸宣公﹝贄﹞

顚沛從君懇惻獻替練逹古今本祖仁義唐室不競公用不終遺言若丹人仰休風

李西平王﹝晟﹞

烈烈西平社稷是寄討定叛逆一雪國恥巍巍柱天赫赫蓋世鐘鼎勒勛山河存誓

裴晉公﹝度﹞

功在王室名聞外夷柱石三朝系時安危晚節優遊大雅明哲全徳始終永仰風烈

韓文公﹝愈﹞

道喪文衰子克振起排斥老佛發揮洙泗並包百家源委六經北斗泰山百世爾承

柳柳州﹝宗元﹞

才气頴敏莫邪干將制作彪炳淩躒班揚銳進速成爰致玷缺文場擅宗令名不沒

孟東野﹝郊﹞

雕肝鏤心苦吟浚索句聫韓豪才配白敵詩非窮人惟窮乃工風雅百篇將無是同

賈浪仙﹝島﹞

冥思犯尹奪冊忤君寄興淸苦刋落華紛人亦有言士附靑雲識拔昌黎子乃有聞

白少傅﹝居易﹞

早登王朝忠讜屢聞再逐江州與時浮沈雞林聲價香山蹤迹寵利淡然可謂逹識

柳河東﹝公權﹞

經術名世翰墨絕人筆諫之言有至理存服涴弗賀納嬖諫止諍臣之風王魏其侶

李衛公﹝徳裕﹞

風采峻凝經濟自任威懾彊藩王靈再振議論侃侃忠勤孜孜克伐必行賢者之疵

周世宗

世宗英明志存混一服彊以力懷弱以徳武功旣振文治亦修宏規大度邈焉寡儔

宋太祖

宋祖龍興仁厚建國篤尊聖道式著君徳愼獄卹民懲奢塞源身端化本大哉王言

宋太宗

顯允太宗重光禦世修徳弭災仁民圖治節重山林功略宦寺太平之政蔚然可紀

宋仁宗

穆穆仁宗實惟盛徳奉身淸約議論懇惻學勤講筵治法無逸昭陵之思百世一日

宋髙宗

宋祚中否髙宗再興五馬兆祥七廟委靈志虧勾踐才謝光武恢復成虛遺恨千古

宋孝宗

性資英明治行勤勵恢復拳拳可質天地治民振武敬天仁民事機屢乖志卒弗伸

宋寧宗

始政淸明登用儒碩繼體守文兢業靡失內斥正學外挑彊鄰權姦何誅彼哉曷君

宋理宗

允矣賢徳儼然儒紳表章正學崇重闗閩虛名獨存實踐未有儒效不白匪道之咎

宋度宗

度宗紹圖國事日去姦邪肆行忠義屏气忘情軍國恣樂宮闈天亡由人巳矣曷悲

趙韓王﹝普﹞

天眷有宋公實佐命輔相兩朝四海底定彊敏以斷沈毅以剛顯允有聞式重廟堂

曹武惠王﹝彬﹞

懿美濟陽仁厚愼敬總師專徵武略亦競義殺不妄秋毫不私一代元戎忠貞無疵

呂文穆公﹝蒙正﹞

太宗重光文穆柄政悃悃其厚侃侃其正孰侮孰誣我嘿我容休休其中大臣之風

冦忠湣公﹝凖﹞

立朝侃侃直道靡顧致身鼎鉉秉節淸素手扶日轂不震不淩社稷之功莫能與京

李文靖公﹝沆﹞

和靖鎭俗憂勤勵君體國寥寥孰知公心天書矯誣新法亂政異言紛紛始頌公聖

王文正公﹝旦﹞

王公盛徳休休其容人訐我譽薦賢爲公智名勇能公無可述致時太平乃見公績

晏元獻公﹝殊﹞

以臣事君大臣之義公在相位實克有是嫉惡匪隘檢身益嚴弗丏恩澤世稱爾賢

韓魏公﹝琦﹞

魏公間气崇志雅量乘時奮庸出將入相表儀朝著正笏垂紳光輔三帝社稷之臣

範文正公﹝希文﹞

徳行純備貞金粹玉風節峻厲霜松雪竹先憂後樂思濟斯民一代賢相前後絕倫

富鄭公﹝弼﹞

志節皎皎忠勤劬劬國有憲章恪遵弗渝奬善若培去惡如莠大臣之事君子之守

文潞公﹝彥博﹞

休休元臣堂堂大耄端雅靜重鎭壓浮躁危疑定策社稷之功天下異人夷使攺容

歐陽文忠公﹝修﹞

勛業聞望韓範並馳古文奧學匹休昌黎復三代醇黜五季陋一代宗工孰居其右

胡直講﹝翼之﹞

經術名家旁通樂律蘇湖之教造士有術束以條格率以躬行百世一時尙懷典刑

包孝肅公﹝拯﹞

面目稜稜剛气烈烈勢力苞苴莫我敢敓嚴肅者政苛刻匪心非漢法吏乃古直臣

蔡端明﹝襄﹞

吏事嚴明綽有異政辭翰精美傳播夷境矯命非抗風節在玆進茶效忠賢者之疵

劉集賢﹝敞﹞

天祿石渠野史稗官博學洽聞莫與子班忠信而恭方大以直庻幾其全後學之式

徐節孝﹝仲車﹞

孝不爲名廉不矯世吾盡吾心吾安吾義晚膺薦書樂育多士訓告數辭聽者興起

張忠定公﹝乖厓﹞

剛气自負奇節自喜中庸或乖頑懦愧死正論難合直道不容一代名臣孰能置公

李旴江﹝泰伯﹞

才質俊辧制作明潔考定明堂博采眾說周禮有論平土有書疑孟何爲見斥後儒

程大中﹝珦﹞

其心悃悃其行慥慥老成典刑克愼家教鍾和毓粹篤生二賢尋源究本後世式瞻

周元公﹝濓溪﹞

天不喪道乃生哲人建圖著書發揮道眞徳容淸和襟度朗徹儼如見之光風霽月

程淳公﹝明道﹞

睿質天成充養完粹和風慶雲盈溢宇內神悟黙識道體洞然惇其似之我懷子淵

程正公﹝伊川﹞

气質剛方文理宻察造詣精深體用畢逹任道之重衛道之嚴孟氏似之泰山巖巖

邵康節﹝堯夫﹞

學探造化窮髙極微徳安以成淸和坦夷安樂窩中包宙括宇擊壤千篇詩家異趣

張明公﹝橫渠﹞

張子嚴毅徳成以禮實踐躬行精思妙契東西二銘醇乎其醇井田爲治惜志不伸

司馬文正公﹝君實﹞

熈寧諫諍忠讜切深元佑相業旋乾轉坤行成無僞學幾不雜一徳醇儒百年淸節

呂正獻公﹝公著﹞

政尙寛厚性秉純實時維司馬同心一徳元佑並相力挽化機趙祀三百培植在玆

曽文定公﹝鞏﹞

文宗漢秦學探理致開源濓洛祖述洙泗經術爲治可據而施漢有劉向子其庻幾

蘇文忠公﹝東坡﹞

偉气雄才大節孤忠立朝非逹居夷匪窮傲睨千古揮斥八極憸人鄙夫仰公褫魄

黃文節公﹝山谷﹞

孝友天性文學夙成詩擅名家匹休少陵礪節困窮忘情富貴黨錮諸賢公實無愧

呂滎陽公﹝希哲﹞

博師羣儒刻意踐履恬素自安志薄進取習靜𨿽學死心病仁一蹴造聖或誤後人

米南宮﹝元章﹞

辭章絕俗翰墨入神逸气狂才不受狎馴我思人言於子則似不可無一不可有二

楊文靖公﹝龜山﹞

晚年立雪早坐春風天理人欲蟬蛻冰融純粹和平朴實簡易出處之迹下惠或似

李忠定公﹝綱﹞

一用靖康鎭遏披猖再用紹興方成朝廷籌策未終斥逐隨繼疏艸具在讀之出涕

嶽武穆王﹝飛﹞

性本忠義神授勇力正气弗阿克勝無敵赤手障瀾揮戈回日計成偃月此恨何極

朱韋齋﹝松﹞

早力文詞方駕韓歐晚窺聖學宗師程周知言之微知徳之奧成子大儒克任斯道

李延平﹝願中﹞

早歲豪邁中更純粹造詣旣深涵養亦至冰壺秋月表裏瑩然考亭雅範濓洛正傳

朱文公﹝晦巷﹞

道純徳備理明義精具聖人體集諸儒成秋肅春溫海涵嶽峙斯文楨幹後學儀矩

張宣公﹝南軒﹞

頴悟夙成大本先立識見粹純踐履篤實明體適用志意偉然義利之辧式示大閒

呂成公﹝東萊﹞

气備中和心涵古今克治之勇涵養之深宗程翼朱共相斯道中原文獻惟子是紹

陸文安公﹝象山﹞

學探本原先立大體作聖功夫直捷簡易髙明自得滅裂則誣聖道大中豈容殊途

陳文毅公﹝亮﹞

經濟大志恢復雄圖慷慨談兵气激懦夫道兼王霸論雜義利要之聖門異乎不異

黃文肅公﹝勉齋﹞

早承師訓體認佩服明睿端莊造詣純篤昌明光大不迷眞傳訂正三禮後學賴焉

蔡文節公﹝西山﹞

精識博聞英气偉才一時師門邈焉寡儕禮樂象數性命道徳考訂發揮俟聖不惑

蔡九峯﹝沈﹞

帝王治道典冊具布秦人毀裂漢儒訓詁微辭奧義湮塞晦蒙子能發揮百代爾宗

劉文簡公﹝雲莊﹞

學本考亭鄒魯的傳旁參東萊亦會其源表章四書經筵啟沃體國忠誠備見三略

眞文忠公﹝西山﹞

求道孜孜正學是繼立朝侃侃力扶大義衍義一書發揮詳明執此以治王道以成

文丞相﹝文山﹞

烈烈文山忠節孤勁身荷綱常還報列聖正气不亡百世猶昨山川峙流風霆磅礡

謝疊山﹝君直﹞

蚤歲英邁議論激發晚遭﨑嶇不失臣節飽忠飫義我腹匪枵充然而歸文山並髙

饒雙峯﹝仲元﹞

道發紫陽瑩徹具足子也成學篤志佩服尊徳道問益精以詳離同合異將無贅厖

元世祖

雄武以斷聰明而仁扶輿間气篤生此人驅策賢豪振揚武烈繼統中華式欽大業

耶律文正王﹝楚材﹞

用夏變夷輔仁勝殺彌縫化工洗濯日月創立帝制底綏民生仁者之功孰能與京

臨淮王﹝伯顏﹞

臨淮桓桓嚴凝若神百萬貔貅禦如一人討定江南混一九土武功洸洸永載盟府

劉文正公﹝秉忠﹞

脫迹空門致身臺鉉大計密謀忠勤不倦灤京崇崇王气所鍾定鼎宅中召公之功

許文正公﹝魯齋﹞

尊聞行知潛心聖道豈惟堂基巳及閫奧司馬篤實伯子粹純考亭之後見子一人

程文憲公﹝雪樓﹞

貞柔不失大雅有容昭回制作文飾帝躬惇凝厚龎像或其侶望之儼然可媿薄鄙

姚文獻公﹝樞﹞

立志卓越倡道蘇門上溯鄒魯下探闗閩謇諤在朝立綱陳紀身尊道行莫窺其際

亷文正公﹝希憲﹞

廟堂陳謨方面專制淵淵嘉猷烈烈正气軻訓義利孔戒孝忠一世人豪嗚呼廉公

劉文靖公﹝靜軒﹞

宅心髙明立志堅勇擇義旣精任道亦重泥塗軒冕寤寐聖賢威鳯九霄其飛翩翩

吳文正公﹝澄﹞

少而英邁晚就平實潛心六經殫力著述道明業廣徳盛禮恭北許南吳並稱儒宗

趙文敏公﹝松雪﹞

前代王孫異時翰學粹質令儀髙吟大作繪事擬聖墨妙入神文采風流照映後人

許文懿公﹝謙﹞

山川蘊靈哲人繼出子承三賢亦克紹述沿流溯源直窮昆侖紫陽之道得子益尊

虞文靖公﹝集﹞

魁凝巨人淹貫博學探求本原馳騁制作經綸之妙寓於文辭弗盡厥用後世惜之

文簡集卷四十一

●欽定四庫全書

文簡集卷四十二

﹝明﹞孫承恩撰

○贊

宣聖四配十哲曁諸先儒

乾坤儲精海嶽效靈前聖後賢應期乃生面授心傳逺宗近述於皇大猷萬古一日

又

太極渾渾統宗會元四時運行化功以宣散爲五緯布爲五气海嶽崇深乾坤奠麗植立人極翊贊文明紛此萬有孰外生成乃貎斯圖儼然徳容一瓣心香早夜敬恭前千萬年後千萬世日月在天江河行地

韓魏公像贊

天眷有宋河嶽降靈猗歟魏公爲國之楨偉志長才崇節大志遭時風雲光輔三帝出典兵政坐鎭西戎入相天子廟堂雍容定策危疑風雷呼吸手扶日月不震不栗雨濡霜肅地負海涵允矣間气莫能與肩忠勤如亮重厚如勃衍公表儀垂紳正笏穆穆嶷嶷巍巍堂堂何以瞻之公像在堂

範文正公像贊

三代之英間世之賢孝友根於天性忠義出於自然襟量澄湖瀚海心事白日靑天直道而行斥權相而不忌自負之重任天下而靡嫌匪徳之優亦才之全相業宜與阿衡乎接武方略合與南仲乎並肩巍巍堂堂是敬是瞻九泉可作我當執鞭

魁星贊

姑射之墟有星煌煌西方之精英靈之祥有赫其威有虓其武奮烈莫前而敢予侮相佑科第翊贊文明敬瞻肅將於昭炳靈惟正惟公用執厥柄勉旃爾人上帝有命

沈東老園景小像贊

碧山兮當軒淸溪兮遶門蕭灑兮松筠艸堂靜兮無塵若有人兮綸巾澹幽居兮葆眞謝軒冕兮藐浮雲其知老氏止足之戒而繼兩疏之淸芬者歟

顧文僖東江先生像贊

慥慥乎其篤實翼翼乎其謙恭尺步繩趨恐蹈足過愆之地朝儆夕惕思攝心規矩之中未嘗爲道學之空談而兢兢乎守程朱之訓不徒侈經濟之髙論而切切乎念生民之瘝痌不以博學自負而不減虞祕書劉集賢之富不以靜退自髙而每懷鄭子眞龎徳公之風恥露才以揚已惟遜志以飭躬此公爲人之大約如此至其制作髙妙詞林擅雄詩如杜少陵之沈著文如歐六一之舂融世方仰其大有爲何事理之悖常致名位之弗終小人悲徳澤之弗被學者惜儀刑之無從然百世以下孰得以致用弗極而繆品藻之公也

一齋吳先生贊

渺然其軀浩然其中侃侃勁節矯矯直躬後進苦其言厲而不知不屑之教輩行惡其直訐而不知納善之中不爲婀娜之春葩凜乎冰雪之喬松不營營於富貴不戚戚於窮通當其豪飲興發批掌謔笑哂時俗藐王公𨿽若矯枉過正而不失爲一時之雄此後人所以仰誠心而景髙風也

張陽峯閣老像贊

衡嶽之精江漢之靈百年間气哲人乃生昔也文定揚休樹芳今也我公後先頡頏早歷淸華晚登宻勿忠勤懇至爲一人之倚毗風範端凝作百僚之表率問學闡程朱之奧制作紹韓歐之宗純粹無疵昭回有容玉振金聲龍翔虎變摩肩李杜抗顏羲獻若夫和厚坦夷者拂逆莫攖其心博大淵深者事變靡汩其志誠所謂巨徳偉人大雅君子𨿽其性質之固然實惟江山之攸自彼呫呫小夫又何足以計其崇髙而量其涯涘也

許松臯像贊

山斗之望金玉之徳間气生賢河嶽動色表儀昭著四海維均論道弘化以贊一人禮尊益恭學老彌篤天錫遐齡永受百福

葉母還金贊

予往歲聞中翰葉子栁亭母還金事而心賢之頃栁亭示予以諸搢紳題志陳義甚悉栁亭復欲得予一言乃拾緒餘作贊曰

維古有言貪夫殉利攫金市門利重身易道有遺金曰天我私視爲當然攘之不疑卓哉孺人懿徳達識橫寶墮前志士心惕稚子寡知此函何爲念彼遺者惻然以悲亟與物色全璧以還各不失寶我心乃安當其還時懼若巳垢推是一念萬鍾何有我思古人母也庶幾仁如劉畱臺自甘其貧而還人貲介如樂羊婦捐金若土掩鏹弗取古稱善教孟母其至豈惟三遷以信詔子賢如孺人不亦備哉

杜原吉像贊

予髫年隨先君宦遊南都與江右杜原吉甫同筆硯旣散去幾三十年不聞消息予旣忝入詞林嘉靖壬午歲以使事過其鄕則原吉方有聲庠序顧予舟中樂飲而別又二十年其子四夷館通事京持原吉書謁予都城之寓且出其小像屬予綴一言於首念之悵然乃爲贊曰

此吾友杜子原吉之像也予少而與之遊見其頴敏早慧積學能文踔厲迅發若將攀日月而乘風雲也旣而胥會於久別見其談說理亂較量古今慷慨激烈若將運當世而樹功勛也乃今而獲覩其像焉則見其霜髯素領野服綸巾蕭疎簡淡若將侶猿鶴而友松筠也惜夫其才之弗獲一售志之弗獲一伸而遂使困於膠庠之中老爲丘壑之民其命也哉其命也哉

董大理中岡像贊

此大廷尉中岡先生董公像也昔在武廟時璫瑾怙寵縱恣脇制朝紳多所抑舉洎瑾之敗也言者追論當時於是士大夫多被污蔑而亦波及於公而不原公嘗被瑾之毒也顧以資望所及槪謂之驟則過矣公歸卒之二十四年子太學生宜陽始樹碑墓道而乞文於太保玉峯先生朱恭靖公又七年爲嘉靖丁巳宜陽奉此像並碑文示予玊峯之文典實鑿鑿有據於是公出處大節始獲昭雪矣宜陽復欲得予一言念董與孫世姻也公又嘗受業於先大夫之門誼不得辭乃爲述贊曰

容端肅而粹溫貌儼雅而有文美目秀眉方頥渥唇紹簪纓而奮甲科聫棠棣而陟靑雲治河而有成績明刑而無寃民司天憲而飭飭參大僚而誾誾危顏正色秉笏垂紳謂遇主而大行中遭讒而隱淪怡情於詞林藝圃放懷於山顚水濵在公其亦何憾庶葆貞而頥神畱有用而不盡付餘慶於後人乃若公之去位禍我者顧謂徳我抑我者謂爲我恩是非失實燻蕕不分天下事莫不皆然不有君子一言論定後之來者又何從而得其眞也

愚得居士像贊

愼則能審約斯寡愆老成之見媿常情之浮薄靜黙之操謝世俗之囂喧守前人之成業誦古聖之格言其於事理之宜亦旣曲而中而猶自謂曰愚則其虛而謙藐祿仕而若遺姑優遊以歷年不欲矯暴於人無乃自樂其天黃生筆精寫之儼然巾服古雅風神飄翩稱其爲鄕之善士而堪置之泉石之間也

朱采芝像贊

朱原伯示予以厥祖采芝翁像與吳文定公所作墓志讀之得其爲人乃爲述贊曰

少嘗問學老惇行誼禮加於郡邑名重乎閭裏孔之所謂逸民孟之所謂善士至其篤友愛於其兄嬰禍難而幾死鬼神白其深寃搢紳傳其髙義則又宜入編史者卓行之例也

朱東溪像贊

此東溪朱先生小像也先生自少負大志嘗以貢魁多士復言時事者八傳誦人口弗究於用而卒先大夫雪岑公於先生雅厚某早歲以通家辱教愛瞻像興思乃述贊曰

才足有爲志在用世古行奧學剛操義气﹝別號鐵愚﹞大廷首貢萬言畢陳天子動色搢紳聳聞藏器歸來卒老東海斯人之恫識者之慨

方齋子小像贊

方齋子旣不遇時退而躬耕龍溪之上廿閱歲矣括蒼丁石泉爲作小像觀者失笑謂爲切似友人宮寀氏毅齋爲作贊曰

長髯曜身髙帽古服歌黃鵠於天際友白雲於空谷靜觀約處躬耕稼以自娛讀書修身忘年歲之不足石泉生繪筆固爲逼眞毅齋子贊辭亦其實錄也

題畫贊雙壽先生

䢐徠之精姑射之英揚奇吐秀飽歷霜冰材堪棟梁實可鼎鼐老幹崢嶸羣卉莫逮雨露與滋金石與貞不知歲年閱三千齡

十四駿圖贊

坤貞賦性中央稟色百錬精金鑄此奇特竹削雙耳鏡懸兩瞳是古乘黃天閒之龍

昆侖玉兔冰窟雪猊西域異產骨竦神奇宵行有輝映月同色甫也詩中名照夜白

炎方之靈火龍之精噴霞吐電閃爍晶熒名同赤驃气淩騄駬奮迅超驤雲蒸霧起

玄玉兀嵂黑雲蒙茸濚河之津躍出烏龍噴薄生風超騰滅影八極周遊千里獨騁

天閒上乘偉此蒼龍貢自月氏生從太蒙碧玉削蹄靑雲被體延首髙驤志邈萬里

翠文紛敷連錢磈礧班如璨如匪絺匪繪朝略扶桑暮超西極振鬛雄嘶萬馬辟易

星精間出渥窪幾見淸霜被縞白雪綴練雄跑蹴地長鳴振空千古名驥玉花之驄

豹脊虎軀赤喙黑身古有騕褭馬中之神遊龍在霄脫兔在野奮迅騰驤一日天下

猛烈咆哮鬭虎伏貙天生神勇超絕等夷圉人力制汗浹肩背縱其驅馳踏徧宇內

西域之精天地勁气百錬千錘鍾此奇驥鑌鑄脊膂銅削肩蹄蹴踏荊榛千里獨馳

非白非蒼與兔一色黃銀所鑄天稟異質長脛偉臆傑相雄姿闊步髙衢天閒之奇

匪玄匪黑若鐡若栗望之葳葳紫雲■﹝咅毛﹞■﹝思毛﹞無翼而飛追風逐電八極匪遙千里倐徧

澡雪蒙汜嬉遊桃林微瀾潤色落花滿身乘雲超驤追風蹀躞俶儻權奇天閒表傑

冰崖所產雪皎霜華偶從梅窟染此玄葩素質黑章彪炳潔潤豪逸權奇獨稱神駿

文簡集卷四十二

●欽定四庫全書

文簡集卷四十三

﹝明﹞孫承恩撰

○論

王通論

世之論王通者多不滿何也嗚呼未易言也自孔孟不作而世無眞儒然天下猶知尊仁義排異端斯道未至於淪滅澌燼者固以荀卿董仲舒揚雄軰區區祖述之功也逮三子者旣沒沿魏而晉而六朝所謂學者不過纂組語言以爲工至其立身行巳者亦皆蕩然無有拘檢不知視吾道爲何物而佛老二氏又猖狂恣肆於其間極獘大壞未有甚於此時者而王通氏乃能慨然以興起斯文爲巳任特立獨行不溺於世俗所尙通眞豪傑士哉𨿽其所造未敢躋之古之聖賢然較之荀揚有過無不及董仲舒號醇儒以通之開爽明達視仲舒所得多矣今觀其中說一書固其學術所寓又何其明白疏暢宏博淵深徵諸六經蓋亦無大悖者至其出處之際亦庶幾焉規循矩蹈通可謂儒者矣特其厚於自許致人有僣擬之議然仲尼嘆未見狂者若斯人者將不得爲狂者歟論者乃遺其大而徒屑屑於其細其亦少恕矣乎使斯人而得用於世則臯夔事業庶幾可復使斯人而得遊於洙泗之間則其造詣當亦不在遊夏后宜不止此而已也而竟止此余惜之作王通論

禮樂論

昔者嘗讀蘇洵氏之論禮樂每稱聖人之權噫豈其然哉夫禮樂何爲而作也聖人所以法天道本人情而作者也天有自然之禮樂人心亦有自然之禮樂聖人者特因其自然者以制作之固非出於私智臆見以誘人之從已如蘇洵氏之所云也是故乾尊坤卑髙下定位陰陽翕張化生萬物天地自然之禮樂固如此今夫人𨿽至愚然其心亦必有所敬亦必有所樂固非塊然無知者此人心自然之禮樂也天之禮樂昭著而呈露人心之禮樂貫徹而流行而何俟聖人紛紛之制作爲生民之初無尊卑貴賤之別也惟無別則無所統率而相淩相敓之患生其良心之敬𨿽未盡泯滅然不足以勝其自尊自貴之私則必相尋以入於亂此固聖人之責也於是因乎天之髙者以詔人曰此君之象也制而爲君之禮因乎地之卑者以詔人曰此臣之象也制而爲臣之禮其法君尊而臣卑君貴而臣賤君逸而臣勞君役使乎臣而臣受役使於君君髙拱於上而臣俛首屈膝於其下曰此禮也悖是者且獲戾夫人旣有恭敬之良心而復有禮以防之由是相率而信焉守其制而不敢踰越焉今夫人卽有悍逆頑戾者茍使其立大廷之上以觀夫跪伏拜揖之儀其心未有不肅然起敬者些固聖人節制天下之大道也禮作則分嚴嚴則疏疏則離離則民將無所聊其生聖人有憂焉於是取乎陰陽之翕張風雷之鼔動山川之吐吞艸木之俯仰鳥獸之悲鳴吟嘯夷猶長育眾竅之呼吸往來倡和者以制爲五聲六律八音之樂以宣風气以暢幽滯以消欝結揚之於恬愉平淡之地納之於包含廣大之中至和之气鼔舞而動蕩是故聽之者心悅聆之者心諭犁然而契渙然而悟悲者以喜憤者以平滯者以散熈然陶然忘其局促奔趨之苦順其生長養育之樂聖人感召天下之大機莫有先於是者禮以嚴天下之分樂以合天下之情分嚴則不僣情合則不離而天下其治矣乎嗚呼聖人之道得禮而尊得樂而親彼蘇氏者不知聖人制作之本始而徒見人之尊親乎聖人爲聖人禮樂所致遂曰此聖人欺誘天下之術也何其陋哉蘇氏不足言也大儒如東萊者其論禮樂也亦曰聖人所以爲已謀嗚呼聖人奉天命作生民圭思以弭其亂而安其生大公至正初非以利已也而云然不亦淺之乎窺聖人哉余是以知君子之不可茍於立論也

刑賞論

人君操禦世之大柄以服役奔走乎天下愼無自失其柄也刑賞者人君禦世之柄而所謂失者非必太阿倒持政歸臣下而後爲失也凡其用失其當有罪者失刑無功者濫賞而無以盡乎天討天命之實是亦自失其柄而巳耳嗚呼率是道也則刑賞不足以爲天下勸而其獘且將至於廢弛褻易欲人心之帖帖也難矣夫人主以眇然一身而寄乎億兆臣民之上其勢本孤而所以臣服乎天下𨿽智勇英傑之士亦匍匐俛首而不敢傲焉者賴有些耳而人主乃不善用以順人心使人皆囂乎其不服腹誹而口訕甚之積怨召怒則危亡之禍可立至也嗚呼其殆哉是故刑以懲罪不可淫而尢不可縱也賞以報功不可吝而尢不可濫也故隕霜不殺菽春秋書之以爲失刑之諭而韓昭侯惜一敝袴以待有功誠以人主之所用以激勵乎人心者誠不可不愼也今之世儒泥古而病予說者孰不曰人主好生爲徳吾惟知罪疑惟輕功疑惟重而巳子之言刻薄之論也嗚呼天下事孰非爲此世儒之說所悞乎善言治者必因其時善法古者必通其變夫罪疑惟輕固也然所謂惟輕者亦云卽其輕重之可疑者耳若夫負天下之大戮斷斷其顯著者固亦在所恕乎功疑惟重固也然所謂惟重者亦云卽其功之輕重之可疑者耳若夫無尺寸之功或且至於憤事者固亦在所與乎蓋人主之有賞刑猶天之有寒燠是故寒燠正而後歲功成刑賞明而後治效著天不可以非時而燠則人主之賞亦不可以濫也天不可以失時不寒則人主之刑亦不可以縱也此理蓋亦較然矣故如世儒之說則惟其刑之不輕而賞之不重如予之說則不患其刑之不輕而惟患其輕所當重不患其賞之不重而惟患其重所當輕其要亦隨時以求其當而已耳嗚呼天下向背有大機顧人主所以導其機者何如耳自非識時之俊傑孰知斯言之爲當而果非刻薄之論乎

房杜謀斷相資

公天下之志而後能同天下之心同天下之心而後能成天下之事天下之事未嘗不成於同而敗於異而天下之心亦未嘗不同於公而異於私予嘗怪世之挾偏見小智而自以爲是者弗容人操一辭於其間以分其美而彼有創立新異者亦不肯襲人之見以爲是各執其說彼此角立爾我相形其獘必至於僨天下事而不可救藥私爲之害也是以古之大臣公其心以處之蓋公則同同則相須共贊吾見之有未定必資人以決取捨而彼於人謀有同於我吾卽是之固不敢立異說以矯之也嗚呼天下事非一家私議大臣之謀國顧不當如是哉余嘗讀唐書至房杜贊謀斷相資未嘗不掩卷三嘆也然竊嘗疑之夫事機之來也固有一定之是而豪傑之士固不殊於所料固無所謂能謀而疏於斷亦未有能斷而短於謀者何房之必有藉於杜而杜之不能自用也哉蓋人之才性恆苦於不齊故就其所長亦不能以不異是故精於謀者極深研幾而嘗有遲疑愼重之意故非斷則不行善於斷者明敏果決而每有簡略之意故非謀則不起是二者之相資亦其勢之所必至也然人之情常喜於自用而恥於相下唐虞師師相讓之風其不作也久矣孰謂房杜而有是耶是故大臣者身天下之任其成敗禍福在謀之臧否不可以易也房杜知天下之事萃於我吾但知成天下之事盡心以相與屈已以求助天下之事無不得其理吾之職始稱而庸計夫美之不出於吾哉借曰不然則不惟不足以相須其不至於擠排傾陷非毀阻抑者幾希矣手足之在人也不同於用而同於爲身操舟者不同於所事而同於濟難車之有輔焉一缺則顚躓隨之房杜蓋有見乎此矣彼牛李軰何爲者哉卒以禍身而殃國豈不可鑑乎盛哉房杜之用心其所以光輔太宗以造成有唐三百年之業夫豈偶然也𨿽然房杜固賢矣而用房杜者則太宗也太宗能悉心委任故二人者得以深自結納而無嫌若後世朋黨之疑作則二人者且不能安其位而又何功業之可言哉吾於是而又知太宗之所以盛

陸贄不負所學

以平時之所自立而敢酬於古聖賢之訓君子之自信亦明矣聖賢之訓垂萬世人孰不學也然其所以爲學者皆以立身爲大自夫見之不明守之不固者茍且遷就淟涊依回而其所以自守者已隳疇昔所學謂何而乃如此則不亦大有媿乎唐之陸贄何如人也吾想其當王室搶攘之時所事者猜忌之徳宗所與共事者憸邪之延齡而贄也以一身爲砥柱而立乎其中而乃欲志行而道用亦已難矣夫當時勢之難而欲責其行義達道之言士窮節義之訓此固三代而下之所甚難者也然贄也方且不敢以時之難勢之難自阻諄諄然以忠厚仁義之說日陳告於其君欲以興王致治以挽回太宗之舊業志亦偉矣想其拳拳一念百折不回而利害榮辱悉置之度外斥姦佞進忠直建明論列無不自其所學而推之不敢少有叛背以爲名教之累其大節不亦可觀也哉是以當夫忠州之貶所以語人者如此彼蓋謂吾之所以自盡者但知如是而巳遑惜其它彼誠知夫幼之所學所志者在是而不可以古聖賢之言置諸無用之地所以致君而澤民所以救時而行道凡其所以自立欲一一有以酬之而利害榮辱誠不足以動其中者故其言論之際明白慷慨而一毫之疑無有是誠可以鑑天地質鬼神其誠有以自信矣不然吾恐其當流離之時阻喪掩抑之不暇而尙何能爲斯言也哉予抑有感矣古之君子其未仕也有定志而旣仕也有定守彼其莘野傅巖其所以抱負於平時而設施於一旦者蓋可見也敬輿之在當時其學問之所得淵深粹博見於奏議不可誣也夫以其疇昔之所學者如是而乃忍於負之則豈贄之志哉知之明而守之篤此其所以爲一代之偉人也歟吾獨惡夫後世之從政者方其螢窓呫嗶孰不以古人自期待至夫爵祿一加利害稍有渉於身者則善避巧趨舉其平生而盡棄淪於脂韋幹沒而不顧也是豈獨聖賢之罪人哉是亦贄之罪人也愚𨿽不敏亦欲學敬輿之學者敢不服膺斯言以終身

三晉

三晉之命司馬氏胡氏之論明且切矣然未有所處也夫謹微固非一朝一夕之故而名分之守亦豈區區靳惜可以折姦雄而正王章也哉考之是時三家猶未請也卽使請而天子弗許勢必自立於是天子莫如之何遂置而不問乎而曰其有桓文者以正其罪亦晚矣三家無王之罪大矣不請自立與請之而立皆天討之所必加固不得以力弗逮而遂已也天子天下之義主卽使有桓文者正其罪則徵伐之權巳非天子出矣夫晉世有大功於周非他國比而三家滅之王室之痛憤宜何如也當是之時周𨿽弱而同姓之國若魯若衛若曹若滕諸國猶有存者天子果能聲大義以詔之上述親親之誼中述文侯重耳悼公夾輔之勤下述三家僣竊之罪而激厲感發之曰其輔予一人同卹宗國之難亦將以雪諸昆季之恥夫莊王以私怨伐鄭非天討也從之者且三國則此以義舉誰不響應者由是以正三家之罪求唐叔之後而立之則王靈可振而周庶幾復興矣此實天下一大機會也今不惟不能然而且命之天下諸侯覘王室之無人气勢之日以萎也益將易而侮之惟所恣肆而莫或憚焉淩蔑亦何所不至哉或曰周室之微久矣惟其隱忍取容故猶得寄空名於上而文武成康之祀賴以不墜茍弗自量力而輕率取敗是自速其亡也嗚呼天下之勢不進則退渉風波者肅眾心整帆楫操敬愼以往猶可以濟茍畏其不可犯委棄於中流而任其所之則有淪沒而巳咽以癭而廢食法必割而去之庶可以生茍疑割之或死而以猶能少食爲可暫活卒亦死耳卽未死尙得爲全人乎夫周家以仁厚立國其培植厚矣惟後人弗克自振諸侯之彊者得肆淩蔑然文武成康之澤之在人心誰能忘之且以積衰久獘之餘而一旦赫然振勵天下人心固巳攺觀易聽文武成康之威靈儼然如在𨿽有彊悍如秦楚亦將恐天下忠臣義士起而誅我而且帖然伏矣而可謂自速亡耶天下之事無難易要在勉彊而巳不自勉彊而直曰弗能委靡退縮付之於無可柰何爲偸安自全之計然勢必終有所極循是以去亦將何底止乎周自後𨿽猶纒綿百數十餘年然日益削弱低眉俛首奄奄如九泉下人兢兢然專爲求媚取悅惟諸侯意而不敢少拂逆之文武之耿光大烈遏抑殆盡爲先王辱甚矣而猶僅以保一隅之地而曰前人之業猶弗墜也烏覩其弗墜哉然後知晉之旣東宋之不北皆坐是以墜厥命爲千古英雄笑悲夫

商鞅變法

世之論商鞅者多以秦之速亡皆鞅之罪予竊疑之至是則信其不可以末減也夫鞅之法何法哉刼制之術也刼制之術猶盜賊禦人於國門之外而奪其貨而人莫之敢違也商鞅之法𨿽宻而以告訐爲本故其言曰王者用刑於將過則大姦不生賞施於告姦則細過不失是以爲法告姦與斬敵同賞匿姦與降敵同罰何其酷也由是爲秦民者凜凜乎如在虎狼之前鋒刃之側𨿽親戚兄弟亦相忌不保也彼鞅者豈不自謂得治安之要哉然而豪猾之民得以鼓翼奮袂趨上所好以要功利勢將無所不至而善良不能自彊者益無所容屏伏懾息且有時日曷喪之怨者矣夫其豪猾之喜功好事固足以致治彊而循是不巳亦易以亂而孱弱者之莫立也思欲得父母以嘔哺之彊者易亂弱者易離則秦亦何得久存哉嗚呼先王以道徳治天下仁義禮樂之教淪肌浹髓民日遷善而不知歡忻怡愉相安於無事之域𨿽歷世久逺而其綢繆固結者不可解也商鞅以刻薄小人之資謂民之可以力刼而國之可以彊持也尙法律厲刑威所謂道徳仁義者無毫髮矣其立國如此則旣無以爲固結人心之本而其尙功急利抑弱右彊實教之亂𨿽以富彊並天下而民日益偸俗日益壞亡不旋踵豈非千古之永鑑哉

孟子出處

軻以顯王十二年至魏至某年始去蓋在魏凡十有九年而魏不能用也彼其於欺罔之張儀方且甘心委順受其愚矣若童豎然至於軻則略不能行其一語蓋始焉利國之對以至雪恥之問皆魏君所謂迂闊者而不知迂闊之言足以致王也然軻道旣不合方且遲遲至魏君死後去是時魏且多事秦人攻伐無巳儀秦遊說皆在是時而三四答問之外未有聞焉豈以言不見用不復有言耶抑所言者不著耶軻嘗以士而托於諸侯爲非禮其久處於魏何也先儒謂軻未嘗受祿特以道義居賓師之位爲國人矜式而魏君亦能養賢者故得從容於進退士不知此而徒欲茍祿以自贍則誤矣此聖賢出處之大者故不可不著

魯仲連

仲連不肯帝秦其志甚偉而其言亦明且切矣惜乎其但以利害言而未及天下之大義也必曰秦國𨿽彊然與列國等周臣耳天王在上勢𨿽微弱而文武之徳澤猶在人心列國肇封之所自不可不知也卽使秦自帝尙當聲大義以問其罪而柰何共尊之天下固無兩帝之理尊秦矣則置周天子於何地夫帝天下者必以聖徳得天下歸心詎可彊據其名而已也秦而可帝誰不可帝者且秦豺虎也而烈國猶各自民其民故被秦之毒猶淺一旦據尊號宰制天下夷滅諸侯其恣肆勢將無所不至天下之民何罪哉列國不能自彊而乃爲是取媚以求暫免連不忍聞也必欲帝秦則寧蹈東海死耳豈惟獨連天下義士亦將奮袂長笑背而去之矣焉能俛首事無道秦哉如是庶幾大義猶不冺滅而秦聞之亦知天下之不容且媿而少阻而連不及此但謂易諸侯大臣與所愛使女子媵妾爲諸侯姬妃且懼衍以將不得故寵則又末之甚者矣豈仲連但爲策士之故其見僅止此而巳乎

秦儒

坑儒之事桀紂所無也秦不用儒亦章章矣而妄儒如鄭樵者乃欲爲諱樵之言曰秦未嘗廢儒也陸賈酈食其皆秦人物叔孫以文學待詔陳勝兵起二世召博士諸生議則秦固用儒與經學矣嗚呼悖哉斯言其不深考而妄爲議論也夫樵之言固然陸賈酈食其𨿽秦儒而未聞用於當時也叔孫待詔數年獸畜而巳樵必以當時天下盡絕儒類無一挾策呫嗶之士與朝廷之上悉盲不知書而後爲廢儒乎考之秦之博士𨿽用儒者然亦雜矣博士而有占夢等名位則當時多方技流耳陳勝之議引經義者輙下獄而叔孫以佞獲賞如是而云用儒與經學其可哉樵又曰始皇所坑特一時議不合耳夫樵之意豈不謂所坑皆是議勝廣之徒余儒固無恙諸生以謗議取怨者固無足言而四百六十人則何罪也始皇曰以妖言亂黔首嗚呼秦事法律土苴仁義旣廢所以載仁義之說者而復於誦習之人並除滅之幸而茍免者則阿諛小人固秦之所謂用儒也若取其茍免者與未盡去者爲據而謂秦未嘗廢儒其悖謬豈不甚哉夫樵之言固不足論秦之不道如此而議者猶爲是以假借之是則可惡耳

文簡集卷四十三

●欽定四庫全書

文簡集卷四十四

﹝明﹞孫承恩撰

○雜誌

周威烈王二十三年韓趙魏三家共分晉國遣使請侯封於王朝王召諸大夫問焉司馬子魚曰自我蒼姬不振天下莫復宗周僣紊王章不特三家也玆猶幸其請不請自立亦孰能禁卽若醜之其曷以逞不如許之彼必徳我王將許之仲孫昭子繼至王語之故昭子曰誰語君此言者必爾天下無周矣夫名分者天之秩也君之柄也愼所執以禦羣下茍自壞矣誰復與守且獘不可滋亂不可長君亟圖之其無赦王悟足地曰咄哉而子魚也不谷誠不能隱黙以長亂滋獘爲我先君文王武王羞昭子之言良是予曷敢不勉於是命行人告於諸侯曰昔我先君武王旣定天下眾建侯國其命辭曰世篤忠貞翊戴王室列國茍有難王室亦爲爾卹矧惟弟昆其敢弗弔載在盟府太史藏之我二三冢君亦克世守靡敢失墜豈惟我王室之利亦惟我二三冡君社稷是賴乃者天降割於晉晉用多難韓趙魏三氏實晉世臣夷滅其君剖分其地我唐叔遂以不祀思惟文公悼公益多勤勞著績於上下其何可忘三陪臣玆用殄滅復要求於寡人僴然惟其意而莫之忌彼曾是有我王室與二三冢君哉寡人實用不寧玆將乞我文王武王之靈尋師於大梁之墟以問三陪臣之罪求唐叔之後而立之庶弗替我先君命我二三冢君亦惟無替我先君命與乃祖乃父之休相予一人同卹晉國之難天幸徼福於晉克有成績續其命於垂絕凡我友邦冢君與有榮顯弗替厥初同保社稷光昭先君之令猷寡人之願也皇天后土實聞此言惟二三冢君圖之於是諸侯敬承天子之命各以師從晉用復祀君子曰當三家之請命也爲王室計者能以是大義諭諸侯激發之孰不響應者王靈可振周道可復興乎而乃自安委靡惟其所欲不敢少拂逆焉以是爲取悅之資不振甚矣其遂淩遲以迄於亡也宜哉綿延復百餘祀者先君之澤也然亦幸矣吁

秦皇帝之作阿房也盡天下之良材楩楠杞梓大可蔽屋隱牛者以山積有容成者計其數有大章者規其制捄之度之工倕者百人焉斵之削之離婁者百人焉雕之鏤之般輸者百人焉至奔走服役亦皆絕世之藝運斤成風鋸屑成雨數年而功成開闔陰陽軒豁天地切摩霄漢蔽虧日月崢嶸偉麗莫可名狀而東郭有賤工者操鈍斧削數寸朽木支其文礎之下曰備其缺也偃然自多其工陶朱之室盡天下之奇寶明月之珠徑寸夜光之璧盈尺球琳瑯玕璠玙琬琰莫不精射天日气蒸雲霞而北裏之窶人碎瓦礫磨礲之迹門獻曰願充君遺嗚呼自有經籍以來性理之學發明於濓洛闗閩殆無餘蘊矣而世之陋儒慕其名之美竊取前人緒言東補西緝妄然以理學自處曰足先儒之所未也其視前二者相去能幾何哉

佛老之道髙矣美矣然而無用也佛老者見世之膠膠擾擾耽冥桎桔於事爲之末營營焉至老死不悟厭且苦之故爲一切擺脫謂萬事悉皆假合謂此生且若贅疣謂乾坤之大萬世之久若泡漚電影猶且欲一切空之而何富貴利達之足云要在超然特立絕不與世相嬰彼其俯視一世耽冥沈溺者眞不啻虫蛆之叢糞壌嗚呼是其所以爲髙且美者而吾亦爲是信其爲髙且美也𨿽然宇宙之間民物之夥必有所撐立楨幹於其間者而後天下得以立民物得以安也天下之事誠浩繁矣其當然者乃世道所系不可缺者而其情欲波靡聖人固有禮義以防閒之佛老者不問其是否而並欲絕去卽使世有一二猶未病茍人盡佛老則天地民物亦何所賴而世道亦何所底止造化且幾息矣

甚矣學之日益以陋也予嘗泛觀乎天下凡有所挾者率自矜耀欺人以成其私晨起倚市售貨百物者孰不自譽已物之美彼其是非之心曷嘗不明也而姑爲是以求衒至於百工技藝大小美惡紛然其不齊而莫有不然者是故工則詫其藝之巧醫則詫其業之精卜則詫其術之神嘵嘵然幸人之不知以求一日之售以至三家之市倚歌獻笑者爭妍競好盼盼焉日兾人之一顧嗚呼此其爲心何如也夫吾人之爲學非可以是律也茍不務實得於巳而亦徒事口語之末與人較一日短長大言無實以求濟其私則與是亦何以異而舉世且安之甚矣學之日益以陋也噫嘻悲矣

南海有文蛇焉鱗甲晃耀射日作金色腹斕斕如錦綺一躍可數仞口吐气成五色文行行然自多聞東海有神龍焉往觀之龍方作蝘蜓臥視其色黯然耳蛇行行然謂龍莫已若稍逼而近之一躍數仞噓其气五色文龍漠弗之顧蛇謂龍果伏已也益觸之狎侮之龍乃翻然起噓气成云下上薄乎玄黃間天地晦冥雷電交至雲雨霮■﹝雨上對下﹞百里山谷震撼蛇大慚沮縮入崖下以死嗚呼人有以小才自衒而欲輕大道之士不可比類於斯哉

吳人有好古器者掘地得斷劍焉土蝕翳甚吳人謂干將莫邪也愛之至珍襲之楚丈人聞而請觀焉吳人怒其易也拒之曰此希世奇寶何褻也卽欲請必齋沐後可丈人如其言及出之則三尺枯鐡耳彊磨礪之卒無異丈人胡盧笑去嗚呼士有守僻陋之見與凡有所挾持輙顓顓然自以爲是者皆吳人之類也使識者見之有不胡盧笑去哉

甲父成善相馬賫千金適薊市駿薊馬多天下甲父成視肥且大者毛澤者色純者市以歸自謂薊無畱良矣其友義渠昭視而駭曰噫駑耳何駿也薊產詎止是他日義渠昭得馬以歸■﹝文馬﹞而駁毛弮然且瘠甲父成笑之飼■﹝飠末﹞數日試之並眾馬而馳矯首長鳴騰驤奮迅眾馬局■﹝戚﹞無敢爭甲父成大慚終身不敢言相馬嗚呼狥外而遺內相馬且不可矧相天下士其有不失士哉無眩於外則眞駿眞士得矣

昧昧我思之使予之心污且濁者誰歟昏且塞者誰歟火而燥者誰歟冰而寒者誰歟紛如亂絲者誰歟膩如稠脂者誰歟天飛者誰歟淵淪者誰歟懦不可立者誰歟飄飄無所定者誰歟嗚呼曷由濯以江流乎曷由劈以神斧乎曷由燭以大明乎曷由沃以涼颸乎曷由曝以烈日乎曷由割以干將莫邪乎天飛者曷由抑之使卑乎淵淪者曷由抗之使髙乎曷由貫之以百煉之精金乎曷由鎭之以干城底柱乎嗚呼敬乎義乎克巳私乎欲必懲乎忿必窒乎操存乎涵養乎勤問學乎庶幾所以爲治者乎嗚呼噫嘻勉矣

伯昬氏取友得辟閭氏甚歡飲非辟閭弗樂也謀非辟閭弗愜也語非辟閭弗告也伯昬有怨家多貲要辟閭氏誘以貨辟閭氏利之悉以伯昬事告伯昬竟坐罪死辟閭猶日至其門號且哭曰天乎孰殺吾友也嗚呼山嶽之髙江河之深猶可得而測也有若人心之險孰得而窺之辟閭之事可畏哉𨿽然是爲取友言也茍吾之所以自處者莫可疵焉則𨿽有百辟閭惡得而禍巳也是以君子貴自檢

巫覡以絺帕蒙首餙鬼臉角觺然也齒呀然也睛煜然也被虎豹之革嘯且呼執盾踉蹡而舞兒童見之謂眞鬼也恐怖辟易不敢視人則弗懼蓋知其固人耳嗚呼世之假外貎作威勢以淩蔑人而實無所能在兒童無識則可欺耳欲識者之敬且畏也難哉

天下一屋也屋必有棟一舟也舟必有舵是故天下之事必有擔當負荷之者羣然而居紛然而議求其擔當負荷之者莫知誰焉屋無棟舟無舵不至於傾敗沈溺者尠哉

璇臺九層薄星辰而出風雨欄楯堅整陛級峻固弁冕巍峩揖遜於上仰睇之若神人然優人樹數尋之木緣之若猴狝立於杪末折旋雅舞備極諸態過者神竦彼方囂呼四顧揚楊然自矜其能而不顧虀粉於其下嗚呼世之居髙位者欲人視之如神人乎欲人過之爲神竦乎

情者聖人所不能無也世乃有爲忘情之論者何哉異端之說也予平生爲情所累前以哭子過痛病嗚呼釋老之教固謂沈溺苦海自彼視之牽情者不幾於惑耶夫釋老非人耶而何與人異也彼特憫夫世之沈溺不能自解釋者無可以處乃爲一切決裂離叛彊爲擺脫以超然無所系累爲髙自謂了死生之變於凡天倫之重人心所不能已者率以無情處之泛泛然若浮槎斷梗之往來相值於江湖之中旣去而莫之念也予惟以情累無以遣去嘗欲以其說自廣𨿽然吾聖人之教則有矣恩義必篤倫理必厚必欲其綢繆固結而不可解散然而有節也是𨿽親喪大故極其痛而亦不踰其制故毀生者視不孝等而閨門之中慈不勝孝喪明者君子非之則牽情如予不惟爲彼釋老所誚亦吾聖人之教所不與也若夫卒不能忘情者則固出於天理人心之眞切自然之義而爲佛老者不得吾聖人禮義之教以爲之主乃並欲一切斷除若利刀快刃一截兩斷更不畱念夫其達死生之變固可以砭溺情者之蔽然矯枉過正牽其道終爲寡情薄義毀人倫滅天性驅生民於禽獸之歸此則大亂之道也是故君子罪之

堪輿家之說漫演矣爲福後計者誕也子程子固常非之然亦有培根則枝葉茂之語無乃少恕將復爲彼自容之地耶夫所謂卜其宅兆者何也爲死者也今夫愛一物者置之必致其謹矧奉吾親之遺體而置之可不謹乎仁人孝子不忍死其親曰吾親偃息於是也茍非其地或土脈之磽確或風水之激射或將爲道路爲城邑爲溝渠有人心者寧忍聞之是故必謹於此俾吾親魂魄永安蔑有患害而後始慊於心此固仁人孝子愛親之至情也而他不與焉

醫𨿽一事而取諭則逺予少時聞前軰云昔者良醫之治病也其病之甚者必請更召某某羣議至則參互斟酌以擇夫是靡忌克焉故所治多愈今之醫則不然其治病也不問難易必專之曰惟予也莫予亂然旣藥而罔效病家恐則更謁醫欲使共事彼方怒其弗巳專也又恐繼者之攘之也力非之而後至者亦思非有以大變其說無以自表見故悉反之病家旣無所主惟付醫手旣又見其亦罔效也更謁醫至則又思有以變前說於是寒熱陰陽表裏虛實紛然頓異卒之元气盡索以死而三醫者又各諉曰弗專任耳病家亦懵然無所歸咎嗚呼天下事非一人之見所能盡吾亦惟其是者而左右之以求濟耳而自用者乃欲必出自巳盡廢眾說而獨行已志卒至僨事者多矣寧獨醫哉寧獨醫哉悲夫

老子曰天下營營皆爲利來天下攘攘皆爲利往嗚呼利之犇走天下之人也久矣單夫窶人逐毫末以延旦夕命者固其所吾獨惡夫世之酣冥之徒得巳而不巳者也天之生我固無饑餓死之理故古之窮人莫回憲若然不以饑餓死而酣冥之徒悉若以饑餓死爲懼貪侈競得無有厭極汩沒至老死不休卽使富如丘山誠亦何用且處世無百年其平生所致力者徒爲不肖子孫淫佚之資而甚則衣冠而跖行身膺惡名萬世不可湔滌使夫執淸議者肆口唾罵亦何苦哉故夫有志者必羞之是故名節重而得失輕道義勝而嗜欲薄彼其自處者髙自信者篤所期者大以逺則俯視此軰猶蠛蠓蟻虱而彼方且自以爲能以我之所不欲爲者以矯我嗚呼亦可醜矣

重利者齊民也士而齊民焉用士𨿽然亦難矣天下未有無欲之人也夫旣有欲則不足之患生必廣求以充吾之所用夫焉得而不重於是視爲神明然性命然鉥心劌腎迷不知止無怪也夫惟寡欲則安於澹薄舉天下瑰奇美麗之好無以動其心一身之外皆餘物耳而又何用之無所用而且得不以義則其視之眞不啻垢穢將唾去不暇尙肯少屈志以求之耶是故寡欲者斯輕利未有多欲而不嗜利者也輕利者必寡欲未有嗜利而不因多欲者也予亦嘗坐是患矣𨿽復彊制不敢妄有所求而終不免爲所系累乃今而後始覺此心殊灑耳

仕與隱不同道至多相詆訿者何也此小人之私心也山林之人謂髙位者曰彼無功徳逮人屍素耳肆然以爲可鄙髙位者曰彼欲得位而無能此蠧耳忿然以爲可惡嗚呼其敝也甚矣夫人顧自處何如與觀其人何如不可以槪論也夫竊位者有矣不有位稱徳者哉眞隱者固不無而碌碌無以自表見者亦非絕無而僅有也嗚呼以眞隱者誚竊位吾猶以爲僣矧碌碌者則巳無恥而又可以誚宜髙位者也𨿽然斯固眞隱者所必無也以宜髙位者詆碌碌吾猶以爲隘矧竊位者則巳無忌憚而又可以誚眞隱者耶𨿽然斯固宜髙位者所必無也故曰相詆訿者小人之私心也

東郭野人室患鼠蓄一貓甚卹之然貓殊弗良抵覆缶盎無畱物焉溲溺無所擇衣被巾幔無潔物焉偶得鼠欲食鼠不服曰吾與若均也若焉得食我貓曰主畜我欲我捕汝捕汝吾職也得汝而食又何言鼠曰主欲若捕我爲我暴主物也而若之暴主物也更甚且吾尙以夜竊而若乃公行於白日若罪視我何如而又何得食我於是貓不能答鼠咻之竟脫去語云無諸巳而後非諸人無補於世而志欲求足難矣哉

騶虞仁獸狀肖虎一日見虎謂巳類也而傷其暴之異已乃與之處甚狎若兾其化者虎見其亦龎然大也莫之敢觸馴伏若見化然頃有麋突於前虎忘虞之在側也攫而食之虞爭之虎怒並欲噉虞虞不得巳避去嗚呼仁之化不仁也久矣然亦有不可化者於不可者而必欲行其志難哉

亦嘗觀諸藝植者乎北郭氏之藝植也雜羣木而混之木性固殊發達有難易或巳尋丈或僅尺餘戕之伐之務俾之均亦並凋瘁耳不知區分而藝之勿使相侵視長之難者勤灌漑焉𨿽不能以均一而生意各茂嗚呼貧富之不可齊也久矣爲之限制俾富無侵貧又別求加厚於貧者則貧者有益而可富富者無損而不至貧各得其所而後人知生生之樂也必欲克富以資貧貧旣不可富卒之俱貧而後巳嗚呼今之從政者北郭氏之藝植哉

世不乏好人然往往於田野細民見之予前使荊楚道出鈞鄭之郊有二輿夫毎當更直之際爭就肩焉意甚懇予怪而問之則弟兄也弟病瘵厥兄湣之兄巳年六十餘弟又憫其筋力不任也予慨然傷其意命俱釋之弗聽卒畢役而去

東郭居士性懶不喜事事獨於閒暇時據幾隨意命筆客有嘲之者曰明道歟禆世教歟居士於道猶蔀屋耳奚以明又奚以教曰然則爲名也居士凡有筆悉以片紙作蠅頭字艸率漫書非世之雕肝鏤心務欲期工者比筆後卽棄去不自惜久則不復記憶故所存十之二三耳而何名之兾居士性迂且拙無他藝能可遣排時日獨謂是固猶賢乎巳也故以自適焉耳毎執筆凝思憂心以釋躁心以平不知饑渇疾病之切身也故久亦弗厭至明道立教聖賢大儒之事居士何敢知乃若垂身後名亦必作者而後可豈居士意也曰子旣幸無恙苦曷不澄神絕慮靜養以保太和而乃獘精神於無用與無疾而呻吟者何異居士不答笑而寢

文簡集卷四十四

●欽定四庫全書

文簡集卷四十五

﹝明﹞孫承恩撰

○書

與宋文忠書

奉別都門不覺半載余矣方朝夕懷戀楊仲玉家人至京忽接緘翰甚慰鄙衷伏讀示諭備見謙雅至謂短於機智而以地方頑不易治恐不能勝任爲憂尊念及此僕竊以爲慶也人之通患自負者大則視小者不足爲自處者髙則視卑者不屑爲故常靦然以受肆然以居漠然不加之意乃至於曠廢不治者多矣抱負如君而乃俛首薄書宜若鄙棄而顧惴惴焉以不勝任是懼則君何如其爲心也君無惴惴也人性一耳豈有樂淸之民獨頑者歟且君之所謂乏者機智也無機智則非狙詐矣而狙詐豈君子之所宜事哉君素惇誠秉直惟誠則能動物惟直則能正枉古之所謂循吏未有不以誠得民以直正民者也君惟盡心而巳矣盤根錯節正利器之所自見異日觀風之使交騰薦剡亦當無出於誠與直也執事自信者何如哉不佞顓蒙淺陋不諳治理虛辱下訽媿歉無任未緣奉晤惟祈爲國爲民自玉不備

與吳國用書

昨小僕來京師辱附手書慰誨勤惓且承奬與太過何敢當何敢當自惟叨辱教愛幸玆沗竊名浮於實處非其據夙夜惴惴焉不勝是懼不知兄何以教之諭及文字矩度詞林好尙欲就僕求益僕亦何以益執事哉夫問學有簡要功夫有喫緊執事旣得之矣不可以無復也竊嘗聞之父師學問有本聞見有要讀書有法何謂本道隠於渾淪而見於事業總之爲太極析之爲五常幽之爲鬼神顯之爲象數本之爲性命綱之爲五常儒先君子論之詳矣學者卽成說考索引伸觸類必有自得處若憚於講求率惟想象臆度𨿽或彊合成章而意趣則已淺矣何謂要歷代之故具載史冊學者博學待問其於上下數千百年之事胡可弗知然亦難矣昔蘇長公謂觀史不宜泛泛如禮樂如食貨如兵刑賦財必各作一類而以次通之久之浹洽自然可以八面受敵古人求博如此豈非學者之要訣耶何謂法昔朱子教人爲學之方謂莫要於循序而致精循序則無淩躐作輟之患致精則無鹵莽疏放之失彼其粗心浮气貪多務速冗冗終歳而卒於無得者坐昧是耳若僕蓋素苦是病而今悔之亦旣晚矣至於治經之獘有四癥纂文之獘有九蠧尢吾儒之大忌敢悉爲兄道之聖賢精義著於經傳本明也而翳之使晦本易也而鑿之使艱本全也而析之使離本近也而推之使逺支離纒擾創新立奇以勝人而聖賢之精義汩矣夫聖言廣大非一說所能盡士子過用其心穿鑿附會以求迎合不亦徒自苦哉所謂九蠧者則譎怪以爲奇也雕刻以爲工也纎麗以爲華也摭拾以爲富也腐爛以爲熟也粗放以爲豪也掩抑以爲深也輕揚以爲肆也拘泥以爲切也此不惟大壞文體抑亦足以爲心術之累大雅之士必不爾也執事質美而學修其於讀書之法或亦思過半矣若治經作文必去所謂癥與蠧而後可也此在執事必知所以自克而亦何俟於僕言然有懷必吐乃朋友規勸之常𨿽自顧淺薄未能實踐斯語而乃以爲告恐執事亦蹈僕之媿悔耳妻弟吳徳章亦嘗問僕應舉之說久未有以復之也相見望並致一笑毋相誚爲老生常談幸甚冬寒善自愛便中不吝惠教爲幸不宣

與府縣論備倭書

海冦猖獗焚殺無紀憑陵巳甚將官恇怯縮首無爲賊方嬉笑玩侮徜徉自肆目中無人略無忌憚傳聞賊言惜風不順儕侶未齊則其若有所待以爲攻取之計明矣可爲寒心今焚燒殆徧四門凶熖已極莫敢少攖其鋒聞賊中制造鉤搭攀援之具而未舉者尙慮我眾彼寡未得其便耳今吾城守旣久精力有限能保無頃刻怠惰賊方顓顓竊伺吾僚倘少疏虞卽使一二賊登城荷戈之士心膽俱喪當卽驚奔潰散賊𨿽人少可橫行矣只今兵力𨿽弱大略計之合所調客兵並義勇民兵僧兵等亦不下五六千人賊數聞不滿三四百多寡懸絕如此而徒畏其虛聲气喪膽寒不能振發自彊益使賊益張勢謂之何哉以我之眾加彼之寡同心合力何攻不克何守不固攻守𨿽異宜而在我正當以守爲攻以攻爲守使賊失其所恃而後可以徐議剪滅蓋賊旣狃於無懼方以吾兵爲懦而不敢出今當更示以弱使城守者潛伏無噪刁鬥希闊若爲懈怠可乘之狀預制勁弩神炮以俟使敏捷者伺其所向誘而餌之使至城下出其不意炮弩俱發當不無少殱焉於是可以乘勝逐北分兵剿戡未必不得志也不然則出兵一二千分爲三四營齒角相持彼此互進亦須設伏用弩以斃之蓋十弩發可斃一賊百弩則斃十賊矣十賊斃勢必奔潰因而蹴之蔑不濟矣兵胡可以不出也乃今受困日久人心益懼賊勢益橫詭計益深殘忍益毒其祻有不可料者諸公於爲國爲民當無所不盡其心力而機務鄭重不可不多方圖之奇謀良策必有負折衝之才者願朝夕延見而熟計之若僕素乏智略且老病不能躬任荷殳之役聊陳淺率之見希恕僣言

與雙江方守

賊連日徘徊不去其情叵測今果復至煙火接於四境聞有漸到新賊憂更大耳袁鎭撫募兵旣不至而盧將杳然亦不聞音信此城何所恃也昨言助米事僕非有餘樂爲此以要譽目覩時艱故倡爲此舉亦實激於義謂同舟共濟在風波中此身皆非吾有而況外物耶茍可藉以拯援𨿽罄所賫可也而可計吝耶城守之人皆街巷小民肩販度命一旦驅而爲兵眞無爲官死守之志迫於饑餒而無能自供恐反怨生不測能不爲之寒心兩倉支米亦誠救急之策但米多空頭兼有朽腐一石止可舂四五六斗不久責其還銀四錢伍分小人頗不以爲便而且有出怨言者僕謂宜減價三錢至秋成還官庶人樂從也今城門晝閉內外隔絕倉卒未能盡運入城使賊至而據有之𨿽欲使民自取而無由矣況藉冦以兵而資盜以糧尢所當慮此何時而尙循出納常格耶義助一節人情好義者寡今除士大夫外絕無一人附和大都城中殷實之家皆以堆積典債爲務銖兩升斗但知積累深藏而欲割以與人視如肌膚性命然寧死而不忍捨也此恐亦須藉官府命地方查報以示激勸且諭以今日利害祻福所闗庶或不得不從耳僕以衰年歸田適遭其窮圍困城中淺薄無能贊助萬一間出一言又不足以動尊聽老病徒自憂煩抑鬱巳無可柰何小兒效勞在城𨿽病而不以爲惜惟是上不能爲國家戮力效死下不能爲公排難解紛緘黙束手惟以待祻而巳𨿽然數萬甲兵在執事胸中諒自有餘用老朽聒聒自取厭薄誠不自量也統惟尊照

復諸士夫守浦議

承示守黃浦之議各執一說老迂無能辧別且未嘗親履其處於要害委曲懵然也何以爲言但據鄙意則府議爲長浦非長江大河以冦之鬼出神沒海猶可越而何有於一帶之水也夫浦之東俱王民也田疇廣闊松之賦稅大半出焉今民之急難流離甚矣旣不能並置於保障中無亦使之隨在逃避庶幾暫可假息今若禁其來往使其逃避無所是置之於不必顧而若棄之矣彼其柔弱者惟就死地而其稍彊健者計將轉而從賊是我驅之往以助其勢非算也此守浦之議未可便謂眾見之同爲當從也如雲渡浦則浦之東西並受慘毒且恐延及嘉蘇夫浦之所隔亦止東南一隅耳若斜塘以南乍浦以北又何藉於浦冦必欲來獨利一浦之渡哉曩者賊自浦南來燒南倉後尋又有賊從北地來大肆焚掠非系不守浦而致然也此守浦之議但可責以巡徼禦冦可也若並吾民而禦之不亦忍哉老迂之見不合時宜承示及聊以爲復艸艸不具

文簡集卷四十五

●欽定四庫全書

文簡集卷四十六

﹝明﹞孫承恩撰

○啟

賀少師西涯先生李公致仕啟

伏審抗疏乞閒蒙恩得釋解機衡之重務遂退托之初心詔旨溫存禮義隆重顧眷注而未替超倫等以獨優出乎風塵者公致之髙同乎天地者聖恩之大君臣之道兩盡出處之義兼全實仕宦之極榮斯志願之方畢裏閭欣嘆搢紳聳觀伏以造物每忌夫完名君子當愼其晚節然而寵利之地人情之所易安得失之計世俗之所難免自非道足以經世理足以勝私明乎進退捲舒之機究乎消息盈虛之數率多迷惑終致玷污是以古今之英豪少有盡善之出處況自常情而論則位之極者棄之愈難然由君子而觀知任之重者辭之必果老氏垂功成身退之戒詩人著明哲保身之言故以周公忠勤亦欲明農於成王攬政之日伊尹自任卽巳請老於太甲允徳之時非特出處之當然亦是聖賢之髙致惟其時勢不能無異故其去就卒有不同或天下之責實不可以必辭故在已之志遽不能以自遂然而其念之所及則未嘗不以去爲賢而況功名之已成去就之甚裕維時望容有未釋而已志可以必行若猶恥止足而戀君恩諉行道以便身計則是終無可去之日甘冒固寵之嫌古今一途彼此更異孰能獨覺蓋尠其人此蓋伏遇致政榮祿少師相公閣下徳業夔龍文章韓孟著忠勤於四世蹈夷險以一心功業施於天下而人不知風節表於一世而士咸服曩者內朝變故以及西冦搶攘左右維持馴致底定方當坐享太平之福庶以少酬贊襄之勞而乃決志求閒奉身言退𨿽眷畱之甚切而此志之莫移蓋宰相致仕始於韋賢而事業則未見功成請老見於裴度而文章則無傳其或兼是二長則又多虧晚節未有全美之善卓如我公之賢磊磊落落者無所系累之心空空洞洞者不可窺測之量此蓋天眷碩徳故特付以完名卓爲人臣之師以彰一代之盛自玆頥飬坐致松喬𨿽世俗塵紛已不闗於念慮而元老徳望猶黙鎭乎華夷某自昔登門雅深受教顧此瞻依之久尢深喜慰之私頌禱不文慚惶莫旣

復曹定庵先生啟

猥以陋劣幸辱寵褒俯垂禮意之勤特有文字之委無乃髙明之悞見抑亦奬借之盛心聞命不勝撫已甚媿伏以倡行禮教允作鄕邦之法程裒集羣詩式昭治平之風雅本人心之固有契天衷之自然事非無稽義實有補欲爲不朽之計必藉名世之文自揆何人敢叨玆任伏念某學旣寡淺才尢鄙庸讀書通章句之未能爲文敍甲乙之僅可每媿童子之習何當作者之名自謂舉世而無稱豈期在公而有取恭惟鄕達定庵老先生學闖程朱之域文宗韓孟之傳厚徳鎭浮淸節厲俗天錫眉壽世仰完名燦午夜之長庚凜大冬之松栢巍然鄕邦之望亶矣搢紳之師以名徳之如斯視孺子而何有顧玆褒采之過益見謙徳之光勉竭庸膚粗爲敍次詎謂蕪辭之足稱其如峻命之重違恐致稽延輙呈媸鄙固知頑礦不堪羣玉之先惟是溪藤可覆公家之瓿慚感之至敷寫莫周

楚國王賜禮回答啟

銜命不遑於朝謁方勤翹企之私撝謙逺賜乎顧存更拜便蕃之賜誦揄揚之巳甚見奬借之過優淺薄何堪懼慚交集敬惟楚國賢王殿下天潢演派漢水開藩享一國之尊崇作萬年之屏翰詩書適性夙慕河間之好文仁禮律身欲繼東平之樂善迹居南國心系北宸惟仰極天朝之尊肆俯致王人之禮旣儀物之美備又寵召以勤渠榮溢行台光生使節春秋爲訓𨿽無外境之交禮義相施實有中心之感顧趨朝之維亟恨展謝之弗能敬此敷宣曷勝慚惕

布按惠禮回答啟

北闕頒綸叨與明時之盛典南邦駐節樂親大省之賢僚屢辱撝謙薦加惠問顧揄揚之過甚揣菲薄以何堪儀物並隆感媿交至廩人繼粟庖人繼肉方自歉於虛糜投之木桃報之瓊瑤誠不知其所以知守職未緣於傾蓋顧好賢徒切於向風尺素敬將鄙懷莫盡

賀大司徒儉庵先生致政啟

伏審奉詔憫勞懸車謝政喜素心之獲遂成晚節之益髙搢紳聳瞻閭裏欣嘆竊惟盈虛消息之數天道之必然出處行藏之機君子所甚重止足垂戒於老氏明哲著訓於詩人自昔爲難匪今獨異故兩疏之事千載以爲美談而三休之名一時以爲達識其或沈酣富貴遂至觸履禍機不有髙賢曷礪貪鄙恭惟致政大司徒儉庵老先生巨材偉器直道古心歷內外委質三朝蹈夷險堅持一節比當邦賦之重益弘經濟之才體國忠誠質鬼神而無愧律身淸介𨿽隸卒而亦知眞逺同崔子義之風望不羣詎止如鄭善果之嘉績可紀髮憂先白願盡瘁以何辭心老益丹顧知難而合止憶故園於累歳釋重負於一朝脫屣塵垢之名寓興雲霄之上觧弦綠綺古意自存入匣靑萍精光不攺居閒拄笏看南山之晚晴興至揮毫賦東臯之春雨於今林下已見一人獨念朝端可無此老玄齡尙壯隨見後車之迎居易耽禪且結香山之社睠蒼生必終有賴諒髙情豈能恝然某沗受愛知實深敬仰偶寓仁賢之裏樂親道徳之容顧職務之多閒喜追陪之有地卽辰炎暑正熾伏兾倍萬珍調茂集繁禧以副斯文之禱

請吳雲泉學士啟

恭審拜恩楓陛寵陟玉堂重抽石渠藜閣之書再聴鳯掖鸞坡之履覲淸光於天上辭白玉於云邊當星軺至止之辰正陽徳亨隆之候頓覺蓬瀛之攺色式瞻鰲禁之增輝士類竦觀文風丕振某濫叨攝事僣奉命以逾時仰盼逺臨喜交承於此日會更甲子但深忭喜之私職掌薄書原無告語之政謹俟綰符之始薄陳助喜之筵欣炙徳容樂聞道誨𨿽禮從眞率媿無繁縟之文而座列髙賢幸萃衣冠之盛動淸芬於罇爼暢雅興於幾筵豈惟申賤子之微悁亦以備詞林之故事伏惟鑑亮不罪瀆煩

擢宮詹兼翰學請詞林諸公啟

淺薄無能久玷春曹之佐迂疏何補復叨詹府之司辭部事而冒淸銜綴朝班有同吏隠拜恩忽逾於旬日晤承尙缺於諸公故事可循玆行敢後涓是月維吉擬廿日爲期東觀宏開快覩衣冠之集薄筵敬設遙迎棨戟之臨云物孔嘉冰霜初厲霏瓊屑於談笑聳巖石於具瞻風雅猶新敢繼前人之盛會扳援爲過幸分賤子以餘光不賜鄙夷無任榮感

請春坊經局諸僚友啟

伏審龍墀降命鶴禁開祥重簡在於帝心亟喧傳於士類歡騰九有慶洽羣黎實以兆萬年宗社之洪休豈惟侈一日衣冠之盛事竊以傳稱儲貳書紀元良維承祧主器之人有撫世統天之責稽之往牒厥有前聞博望宣猷崇賢求福名稱𨿽美實用則非是有見於早教諭爲當然而獨昧於遲左右之尢重具文徒有盛治莫臻仰三代之遺風思先王之令典實𨿽曠見允屬明時恭惟大宮僚某官翰苑眞儒講筵舊學瑰辭大制何論華國之文逺識宏才雅負濟時之具輿情久系聖眷攸存將及舉東駕之周行肆豫爲大庭之遴選俯咨元老並進肆賢蓋以望他日陶鎔之資付將來弼直之任仰見聖謨之宏逺懸知儲徳之粹成顧是洪圖夫豈小補豈伊瑣屑可以堪勝某老拙無能叨先是媿寄空名而無實欲罄竭而靡由思轉移將順而未獲其方欲引退乞歸而又所不敢心之憂畏若履淵冰玆於同徳之彚徵誠喜事機之有賴左提右挈共濟恊謀旣負荷之得人顧憂虞而少釋其爲私慶實倍恆情乃者諏日維良共慶綰符伊始薄陳小酌敬展微悁豈惟聆誨教於浹時抑以致傾輸於夙昔乾坤開泰輝聨東壁西奎天日熈明歡暢左尊右俎𨿽尠薄似嫌乎褻越而勤渠幸鑑乎顓蒙惟伸鄭重之私不計禮文之缺謹當擁篲敬候鳴騶

文簡集卷四十六

●欽定四庫全書

文簡集卷四十七

﹝明﹞孫承恩撰

○哀詞

盛克修考妣哀詞

桐城盛君磵松處士諱健字志剛有隠徳配王氏孺人克相其君子旣巳先後謝世其季子鄕進士克修持巨軸來乞詩於諸同袍之在南雍者余辱克修厚義不可辭乃著詞一通以泄其哀云詞曰

若有一人稟元陽兮含眞葆熈闇弗彰兮如玉在璞如珠在房兮懿厥淑配徳靜貞兮惇尙儉朴屏華紛兮內外順治式家人兮天道靡常倐變遷兮何辜於神亡後先兮善人殄瘁我涕沾兮仁者獲壽古有徵兮天不吾欺此獨莫憑兮冥冥玄化孰權衡兮白楊蕭蕭宿艸芊芊兮寂寂九原閟重泉兮破不可完逝不可旋兮修短有數匪不仁兮惟生無愧沒吾寜兮懿徳美行永令名兮克紹有子發休祥兮祿養弗逮後則昌兮不亡者在此我又何傷兮

桐城徐處士哀詞

弘治甲子秋予同鄕薦者曰桐城盛克修嘗爲予稱其同門友徐君瑞卿之賢並其父處士之善教也今年春予與瑞卿同捷南宮旣又同入詞林觀其貌謙謙焉气溫溫焉而其才過予逺甚因信瑞卿之賢且意其所謂家教者可驗而適聞處士先偕瑞卿來在邸中噫其眞篤於教愛者矣於是予等方欲修展拜之敬而未果旬日處士忽嬰疾去世嗚呼其弗及矣瑞卿念無以伸其至痛乃略節處士行實乞銘於大學士介庵先生以圖不朽而復徵諸同館者哀挽之予往年於克修尊甫磵松翁之沒嘗有詞以哀之矣顧今乃敢辭耶亦制一通以塞瑞卿之請且以致區區云

爲子故兮逺遊於京朝夕相將兮一體之情子旣顯兮親亦榮胡天弗湣兮大故是嬰六十匪壽兮仁者莫憑豈其數之不可逃兮命之傾抑厭世之混濁兮乘白雲而遐徵猗歟先生兮吉人之貞有潛其耀兮教子克成俾壽無後兮孰紹而承翁今有後兮益振家聲六十匪夭兮翁歸則寜弗首丘兮翁目不瞑繄大化兮曷人之能發潛徳兮播遺馨太史勒銘兮賁泉扄在翁無憾兮惟子之惸千里兮輀軿淒風兮丹旌月慘慘兮雨泠泠魂漠漠兮天冥冥山川阻深兮附子以行睠安歸兮無震驚乾坤俯仰兮倐變更千古萬古兮永閟佳城吁嗟已矣我懷先生

海虞陳復淸先生哀詞

海虞陳復淸先生以行學重一時沒且廿餘年矣海虞之人敬之慕之猶昨也先生之季子檢討君間以伯兄侍禦君之命謂予曰願有述余與檢討君厚其敢無言爲著哀辭一通匪示久逺聊伸仰止之私云耳

大道磔裂兮世降而俗偸我哀若人兮喜潔而好修紉蕙■﹝艸洍﹞以爲佩兮緝薜荔以爲衣集芙蓉以爲冠兮斵桂柟以爲輿歌白駒於空谷兮嗟獨立而髙舉余豈踽踽與涼涼兮恐不及前修之遺矩慚蹇黙而無聞兮托詩篇以自宣余豈樂雕鐫與篆刻兮發天眞之自然余旣不能致身以畢志兮將以遺乎後昆茍吾志之有托兮永畢念於乾坤山之顚兮水之涯舒長嘯兮足棲遲繄尙友兮千載謂淵明兮我師忽龍蛇之值歳兮嗟白日之旣暮豈厭世之混濁兮倐余去而弗顧悵宰木之旣拱兮悲宿艸之芊芊耿修名之不昧兮畱詩卷於人間重曰善人殄瘁何嗟及兮我懷典刑我涕拭兮歸全於地名有燁兮弗暢於施有嗣哲兮奮迹詩書篤世烈兮鏗鍧家聲煥嶻■﹝山上臬下﹞兮琴川洋洋永不渫兮慶源之長同弗竭兮

王處士哀辭

睢寜有隠君子曰王君本靜者性溫厚好施與尢多幹蠱才爲鄕閭所賴恃邑大夫器使者數十年某月某日以疾卒君之友地官髙廷用雅厚予間屬一言以圖不朽餘言何足不朽君哉姑爲辭以哀之

若有一人兮其色誾誾稟志孔良兮懷瑾握珍何內美之旣充兮又重之以修身權奇倜儻兮忠信而文淹丘園以婆娑兮韜長才而弗售雲泉結盟兮松鶴爲友躬孝弟以範俗兮亦休聞之四馳有冠服之煒燁兮荷恩寵於明時樂賑施於孤煢兮槖垂罄而弗倦出才猷於不試兮亦足以脫頴而自見學有宮兮峩峩徒輿有杠兮不涉以過維君績兮孔多人徳君兮詠以歌履蔗境而康彊兮孰不願其優遊乎百年何壽命之弗長兮忽乘化而弗返韙諸郎之玉立兮曰成立之可俟生弗食報兮或庶幾其在是宿艸芊芊兮白楊蕭蕭巳矣乎夫君兮痛不可招

徐文窓內子哀詞

鳯兮鳯兮雄雌相隨燦文彩兮光陸離鳴聲和兮雙宿雙飛雙飲啄兮不相棄遺結綢繆兮百年爲期倐驚起兮傷仳離雌一去兮雄心悲瑤臺路杳兮恨莫與俱吐哀音兮蹇孤棲隻影爲偶兮孤哺兒望不見兮返何時委翼自傷兮愴焉以摧茫茫宇宙兮永相思嗚呼蒼天兮曷我知

文簡集卷四十七

●欽定四庫全書

文簡集卷四十八

﹝明﹞孫承恩撰

○祭文

祭石齋尊翁參政楊公文

惟公純徳異才古文奧學事業之著福履之隆厭世歸全始終榮顯此公之所以爲盛而無少遺憾者後生小子不當以是瀆陳之維是天下之人以公之子之徳爲命以公之孫之文爲式推源窮本所以聞公之訃無問識與不識俱出涕相弔而況某父子二世俱沗年誼歸心龍門恩誼切至則區區之悲尢當何如臨風一奠以罄鄙私而不自知僣褻之爲罪也鳴呼尙饗

使交駐節蒼梧祭都諫兪厚庵館兄文

嗚呼人事靡常天命莫測禍福吉凶不可料臆嗟嗟崇禮偉器盛年識敏才俊惟子之賢闊步長趨何所不到逺迹促路古今共悼嗚呼崇禮惟子與我誼同弟昆瓊林曵裾玉堂肄文頃以王事同涉嶺海我愧淺薄惟子是賴自秋歷冬歳忽更新與子周旋笑言日親王事未竣我實憂懼期子共濟子忽我棄嗚呼崇禮故鄕迢逓雲山漫漫羇旅之思同此慨嘆子常思歸若不可待今則歸矣子復何在與子同來而不同還忍看輀車使我涕澘嗚呼崇禮曩日之晨猶與子會笑言如常無少差戾死生契闊俄頃之間靜言思之如夢寐然嗚呼崇禮弟兄之情存歿之誼暾然此心敢有弗至左提右挈輔子以行靈其安歸無有震驚英邁如子豈卽淪滅顧是耿耿如在對越絮酒薄奠非子所歆鑑予誠辭嗅此一樽嗚呼哀哉

吳山驛別兪厚庵柩文

昨歳壬午季秋之初王事驅馳寔與君共嘗於玆地聨舟而南日月幾何忽此大繆痛君長往我幸生還乃復於玆別君之柩與君同去而不同歸死生之隔萬里跋涉漸及故鄕感昔念今肝膽如割大江北逝一水滔滔從此而歸亦君之志我當東騖與君殊途追送無由徒有涕淚一觴奉告尙識此心嗚呼哀哉

復命過維揚祭厚庵文

嗚呼是惟我厚庵館兄之殯而玆地卽君曩日所謂新治之別業也嗚呼昔予與君奉使南徵也君嘗約我以北上之日當過此樂飲三日而後偕往今我至矣而君不見徒使我履君之地登君之堂思君之言撫君之柩與君之二子相向一哭而已豈非天哉

復命回祭厚庵墓文

嗚呼昃日沈淵逝水注谷我懷厚庵一往不復自君之亡兩閱寒燠世事遷變如一更局君惟才賢人痛莫贖帝錫寵祭光被林麓君腆於善而嗇於福猶藉玆榮以慰耿獨君有嗣人謂我行叔卓立承荷我嘗是朂惟此兩郎秀潤眉目天道久定殆其可卜我惟多難陽九會屬自與君別憂苦並促喪母哭子備歷荼毒𨿽云茍存意興敗衂昨以使事復走輦轂感事念君如刀刺腹幸此畢事得免罪辱再過君裏敢敬以告維昔之來君在空木今玆之至黃壤埋玉英英孤標恍其在矚將無聞我一笑出肅凡今交誼如手反復顧予何心亦蹈薄俗有郁斯阡濰水之澳我幸未死一過一哭

祭張陽峯翰學內子宜人文

嗟宜人兮出名門性敏慧兮又靜溫嬪華宗兮令善聞奉姑嫜兮主蘩蘋相夫子兮執儉勤逮妾媵兮孔惠仁端閫儀兮式家人膺封褒兮志愈惇被寶璐兮垂纓紳羌於於兮又申申婺星殞兮罹祻屯殱內助兮傷夫君駕輀車兮當玆晨臨祖奠兮潔芳樽頌懿徳兮薦此文

祭張太宜人文

維年月日具官某以淸酌庶羞之儀致祭於誥封太宜人張母胡氏之靈遙拜而言曰昔在京師交遊若林晚得張子寔予所欽義屬通家獲稔賢母維子徳業以慈訓故嗟母夫人坤徳夙成淑愼柔嘉閨門典刑乃生賢子克教克訓勵以問學迪以忠信我敬令子寔維英儒回翔詞林鼎鉉是需子縻王朝母樂桑梓祿養丰盈蔗境優裕昨歳之夏我復至京胥會令子悉其悃誠告我母老歸養志切引領白雲涕泣以血誠達當寧移官於南子心純孝甘寂棄喧促裝戒行鄕思鳥疾言歸拜母承候顏色天人每違訃音忽傳荼毒令子交朋共嘆哭地號天肝膽裂坼封章上陳聖心爲惻恩寵優渥卹典駢蕃我謂夫人福祉寔難我亦有母夫人之似棄我薄養倐巳六祀我實庸鄙旣微且卑有愧令子爲母光輝夫人之休令子之孝我於顯揚祗用自悼惟自風木此憾則同一觴敬奠痛攪心胸尙饗

九卿祭張太宜人文

猗嗟夫人維徳之懿柔貞靜專坤道全備閨壼雍肅令則令儀內外順治上下咸宜雞鳴相勤蘋蘩供祭古有賢婦夫人之似孕和毓秀賢子克生義方爲教成子顯名斷機勸學膽丸勵志古有賢母夫人無媿貤封旣及被服煒煌靡有驕矜謙約自將富而克儉貴而能恭文伯之母夫人與同母如夫人子如學士匪有是母曷有是子顯顯令子詞林之英翊贊聖謨啟沃帝廷世之璠玙時之麟鳯慈訓不誣產系斯重覩枝及根覩流及源覩子之善必本母賢子爵旣崇母養益厚福履康寜黃髮眉壽家人元吉陰徳莫尊允矣夫人州邑尠倫婺星隕芒大限忽及乘化而歸何怛何慽帝錫葬祭卹典優隆有赫泉壤賁於無窮某等辱友令子亦或通家知賢而慕聞訃而嗟縻職於玆走弔弗克遙致一觴以寓哀惻

祭大司馬姚東泉先生文

嗚呼我昔髫歳巳熟公名慕公徳學寔吾典刑得公文辭口誦手錄無緣親炙竊比私淑後廿餘年我忝從政公仕芳亨聲望彪炳內蘊明哲外秉端貞逺識宏才邦家之楨柄用旣崇功業益偉北斗泰山寔勞仰止朝有元老國有達尊上下系望代無數人泉石闗心公乃厭仕天不憗遺忽此長逝嗚呼哀哉我念先子昔官於閩實有遺愛哀切士民死職有祀國之令典久抑弗舉公論莫顯公董學政顧懷而咨厥有名宦先子附祠公職風化勸忠奬勤公非市徳我敢懷恩爲親區區義弗能巳感公念公酬報無以西廣用師公有大勛小子不敏頌公以文勒功垂休國有鼎彛我言何爲小子之私因公令子千里緘致冒昧瀆公寔媿揚勵令子徳業卓偉邁倫不我鄙夷視均弟昆仰公之生悼公之沒四十五年俯仰倐忽雲山渺邈東望長嗟矢辭告公公其知耶嗚呼尙饗

九卿祭大司馬姚東泉先生文

嗚呼越山嵚岑文江靚深蘊靈毓秀乃生哲人有如公者所以瑰奇挺特而絕類超羣也昔公之爲學也嚅嚌道腴沈酣載籍發爲制作精純炳蔚受業爭爲及門文傳廣於梓刻及公之登第也首歷郎署夙夜愼勤砥行奉職表表搢紳薦陟藩省聲譽益起奮鵬翮於九霄騁驥足於千里樂育才英講道論徳正學是程舉風教之廢缺俾公論之昭明公職廉憲端已範物踐履冰霜操執紀律姦貪由而革心仕路以之淸謐公居嶽牧施澤布仁法令無苛政治有倫四野沐無私之甘澍羣黎歌有腳之陽春公職巡撫鋤姦植良恩威並著大小畢張宣王化於下國屹保障於一方乃佐司空乃總漕賦勞謙有終不愆其度剛毅直諒端雅靖共繄徳業之日增亶聲寔之並隆帝睠南邦姦宄弗迪疇咨命公汝往剗滌公拜稽首受鉞以行徵誅懷柔秋殺春生嶺徼爲之底定炎海因而廓淸帝旌茂勛召公入用付以六師之權委以三邊之重韓範威名西夏震恐期抱負之盡展慰中外之翹聳而公志薄軒冕興存丘壑堂開裴度之綠野園寄溫公之獨樂固明哲之髙致亦時事之參錯羣望未厭盛業未終尙屬公於再起而公巳厭世倐騎箕而莫從此有識所以爲公之憾而悲道之窮也然卽公之所就亦已卓然而名世生蒙寵渥之加沒荷卹典之賜始卒顯榮泉壤光賁矧有令子詞林之珍方以文章輔國以道徳輔君是將建立殊偉盡發公之教而俾公生平志願之畢伸則彼爲公置憾者又何足云耶某等久仰芳猷兼承令子念追趨之弗能驚訃音之忽至悼生民之無祿嗟老成之殄瘁命巫陽而莫招躬執紼而無地寓薄奠以將誠臨長風而隕涕嗚呼尙饗

祭大中丞弓岡先生周公文

大江之西名士若林我晚登朝陪公下陳惟公誾誾志行峻潔弘毅之資簡靖之節發軔賢科揚歷內外繼總憲臺想見風采鎭定浮躁消弭百壬岌嶪炳朗望崇搢紳帝曰汝賢惟汝予毗遲汝績成大政汝畀士曰公賢惟我帡幪蕙荃賴植蕭艾莫容人祝公福天奪公壽天人相違斯理曷究嗚呼弓岡古人有云白頭傾蓋交遊貴知非新故謂我從公晚敢自附知荷公雅量而不我遺論文訂交曰我其可擇述之委用及猥瑣昔公大父抱徳隠淪公在幼穉顧復義深表徳酬恩爰著金石有志未償早夜以惕昨狀授我屬我以銘具公誠孝感我涕零傳後信今實媿淺薄公則誤愛我弗敢卻塵土汩沒執筆未遑負公勤渠若背負芒勉竭鄙思粗爲論次庶幾古人掛劍之義崇觴潔俎告公於冥頌公莫周專薦此誠尙饗

祭學士姚明山文

嗚呼明山而止斯耶君之器度英偉莫伍尙友昔賢餘子莫數君之問學旣博而醇嚅嚌道腴淹貫典墳君之才識時務通達技藝詞章乃才之末天旣畀君兼人之資君克副之益以修爲早承家學深培厚藝首對大廷海內傾企盛大通顯君所固有建立勛庸名世不朽旣生之丰乃敓之遽其然其然天也曷謂嗚呼明山曩歳之秋同君被命校文賢科各矢誠敬我病且拙藉君寔多君識精敏事用不訛君於交遊知愛無幾顧獨於我乃若孚契顓蒙似我曷當君心助君無能感君則深是後無幾我往南都爲別數月聞君憂居契闊逾年嘗一遣使弔君尊人兼訊動履辱書報謝雅意勤渠有慨世途念我闊迂誼感予衷書存篋笥忍謂今日見君此事嗚呼明山昨者歳暮遇君鄕人我爲訊君計日治任自冬歷春倐已炎暑不聞嗣音乃得此語失此俊傑士林嗟咨矧我朴誠耿耿之私君塟何時勢違執紼遙寄一觴臨風於悒尙饗

祭徐南莊先生文

維年月日具官某以少牢酒醴殽羞之儀致祭於故南莊老先生徐公之靈曰嗚呼士固有受知遇於早歳而懷之終身隔死生於歷年而視猶昨日𨿽未足同古人之風義而惟其情愫之可質也然在世俗此意漫不之重方且以爲迂闊而哂笑厭棄猶冰炭之不入也嗟嗟乎公昔予從先君子宦遊於玆因獲出公門下幾三歷寒暑奉杖履而親謦欬也童子寡昧何有知識而辱公奬許曰異時成就之可必也教誨諄切實異倫軰此予受公之恩區區之私而非辭說之可盡述也契闊以來公旣長往先子亦逝而世事之變幻白衣蒼狗又何足以控執也我惟黽勉幸以不墜乃復竊祿於玆砥行懼過謂可不負公教而獨悲夫欲起公一拜之無術也言經公廬幾爲腹痛感念疇昔不能不愴然而於悒也惟公老成學行醇朴古之所謂隱君子玆欲求公其人殆不可以彷佛也賢者之後必昌以公遺休積而未發將有徵於諸孫之成立也顧我勢力微薄無能一致其厚未有以爲報公者此鄙心之所歉然而媿怩也乃於玆晨匍匐謁公之墓知非世俗所重顧此心之不容巳聊以罄夫萬一也宰木旣拱宿艸幾靑而白髮蒼顏予亦將老俯仰宇宙誠有感夫人世之倐忽也告公以辭公其有知庶幾見予意之勤拳歆予酒之芬苾也嗚呼尙饗

祭曹定庵先生文

嗚呼大道旣隠淳風日澆小才自矜爲英爲豪譾譾呫呫曽不愧恥豈復知有大雅之士卓哉我公喬嶽巨山屹然靜重鎭彼浮頑早登甲科薦歷內外司憲於浙焯著風采中年厭仕勇退急流讀書鼓琴樂此林丘迹晦名彰身窮道泰庶幾屢空澹然物外齒隆徳劭望重禮卑鄙薄淺夫見公意灰熈熈堯民堂堂大耄淸節雅度搢紳視效天不憗遺歲值龍蛇木稼山頺賢人嘆嗟嗚呼哀哉我惟鯫生誤蒙奬識淺陋無似寔荷公徳我嘗臥病公來視予坐予小樓慰言勤渠蔬圃艸堂公足兩及北窓宴眠笑詠盡日童子把筆學人語言公惟誤愛謂我能文安耆采蘋俾有序述得我謬作喜動顏色辱以題品於古孰宗假之歳華將無與同顧是區區我豈自昧誘掖以進寔荷至意此言猶昨耿耿於中公今云亡請教曷從嗚呼哀哉玆歳之春我欲北上兩錫雄篇益荷教奬我言別公再登公堂惜別欵我飲我以觴公嘆曰嘻子歸何時吾以年耄見子無期惟是盛年子善自愛勉子所業以究逺大再拜稽首感矣公云願公福祉永慰我人公復自笑子意則雅未聞世間有不死者公固曠逺我頗懷疑猶幸不然歸及見之瞻依徳容久未卽出悄悄歸舟寔用愴惻一去未期訃音忽傳孰謂曩時果訣終天嗚呼哀哉公曽屬我樂丘之作小子何人敢弗以諾謂當卻寄以復斯言坐是冗懶遂致遷延一病京師展轉兩月塵土汩人益廢舊業樂丘之許我弗克終區區之心以此負公嗚呼哀哉我聞大賢處死之際視厥眾人必有所異聞公易簀精神凜然生平所飬於此可占公身𨿽亡實未嘗泯豈伊瑣瑣與物同盡正气煜煜化爲白虹斂其眞純返於太空生榮死哀公則奚憾失我典刑後世之嘆惟公盛徳作者有銘惟公制作後世法程序述以傳俾無散佚小子不敏願與有責幽幽空山黯黯寒云吁公此詞寜不我聞

祭外父吳一齋先生文

維公操履彊毅志性朴寔靡有媕婀庶古遺直早登仕版欲大有爲不樂俯仰中乃乞歸丘壑婆娑享有壽祉酒榼詩囊天隨栗裏一朝厭世歸乘白雲哀切黨閭悲動搢紳某以愚庸義叨半子豈惟恩慈過蒙器許期我勉我我媿莫能敢不自勉以累公明在身大閒忠孝亷恥報公慰公庶幾在此老成已矣誰復繼之侃侃我公曷有企之契闊死生見公無日感念今昨徒有涕拭崇肉於俎載酒於巵寓辭一慟豈曰我私

祭顧東江先生文

嗚呼才之在世我弗克知生也孔完發也孔時旣完旣時意天所厚謂當得志而大行庶抱負之克究云胡不然中更差池譬密雲而弗雨卒抑遏而弗施迨夫事理之旣明若天意之終在然時去而莫追顧斯人之何賴也嗚呼公乎紹古之學超世之文昌黎雄偉歐陽粹純虎視詞林鵬鶱藝苑大貝南金聲光日烜編摩史館啟沃講筵唐虞所授鄒魯所傳乃司文衡乃典邦禮優遊廟堂海內傾企夫人能知亦復能言我之頌公不當以是瀆陳也嗚呼公乎我所惜者公之博究時宜通達國體可以潤澤乎黎元經綸乎一世夫何行半途而輙阻會將至而隨違𨿽名位之巳顯而鈞軸之未歸使公平生抱負百不一售昌黎用而不相歐陽相而弗久此固世道之所闗而古今之所同咎也嗚呼公乎昔在辛巳天日晦蒙蜂騰蝟興讒言訌訌明哲保身遵飬韜晦𨿽盛徳之無損顧事理之何謂閒裴度於綠野老溫公於獨樂豈時運之多乖顧天人之參錯逮歳戊子天日再淸公當復起仍位貳卿庶士論之少慰卜吾道之卒行而泉石盟存莫遏裴丞之欲去龍蛇歳值隨嗟溫公之長逝矣此人才之在世其出處遇合予之所謂不可知反復天人之際爲世道而深悲也嗚呼公昨屢疏請老明農勇決之志上與天通兪旨未下復當北上君臣之義公弗敢讓是冬之仲我適南還遇公於途慰勞訊安義公之行髙公之退匆匆數言隨復解袂公笑謂我子到有期我行遄歸爭子速遲葺子艸堂釀子淸醑遲予候予共子容與顧斯言之在耳日望公以南轅曾幾何時忽以訃傳嗚呼哀哉我以淺薄托公姻誼念予先人知奬深至期白首以相從何一朝之遽棄奠公哭公辭以爲誄旣以悼公功業之弗竟抑以白吾懷感之私之一二也

祭周北野先生文

維年月日具官某以觴豆之儀致祭於北野老先生周公之靈曰昔歳庚寅公病牀褥我時北上入別欵曲逮予歸來公巳不祿山頺梁壞曷仰曷矚煢煢二子奉治命告述告拳拳以不朽屬我聞驚惕撫已局蹙感念今昔若刄刺腹追惟曩年公手編錄世鳴有集欲鍥之木須我鄙作以弁珠玉自我之諾更七寒燠𨿽嘗涉筆故紙成束未及報公坐是碌碌奉教弗敏罪過莫贖公不我絕存記昔宿陋劣曷取奬愛深篤義當酬知其敢弗朂謹爲撰次條貫粗屬爰用聊陳二稿並瀆惟公之賢淸節邁俗再惟家聲詩禮逓續合紀名筆以播芬馥顧予何人秪爲公辱靡靡世風日薄而促我惟老成一往不復淺尠非禮觴豆酒肉奠公哭公有淚盈掬嗚呼哀哉

祭楊季玉文

嗚呼玉齋而僅止於是也今日何日吾乃見君有此事也登君之堂不見君容而徒見君之殯徒使我寄遐思於沒世也嗚呼玉齋昔君昆玉曁予弟兄交好無間十餘年間痛吾兄之先殂何老兄之亦繼也驚契闊與存亡何人世之倐遽也嗚呼玉齋以君之才賢而未獲沾乎一命以君之器宇而不獲躋乎中壽長算短日逺迹促路而人生亦眞何足恃也嗚呼玉齋子近者葺構園亭甫成而子巳病無緣與子嘯傲於其間遺形骸而一醉也意子之英气豈卽泯滅風淸月明之夜庶幾神遊於玆而惜吾與子幽明之隔異也嗚呼玉齋子之令嗣昨以君後事屬我爲不朽計念君嘗愛吾文矣吾獨悼夫不能爲子生前之文而乃爲君死後之志也又恨吾筆力衰颯思致鄙庸恐無能盡君美善之一二也顧不讓而覥顏爲之姑以盡夫區區子其有知亦或讀之囅然於下地也具一觴以奠君並以是告感念今昔誠不覺夫涕泗之交墜也

祭湯雪懷文

維年月日具官某以觴豆庶羞之儀遣子克紹致祭於雪懷姑丈湯君之靈曰昨君臥病書來告予自言沈屙當遂永訣欲我鄙作以納諸幽宅尢兾速爲一讀瞑目我適小恙寜神靜居念君勤拳亟起秉筆粗陳艸具越宿已成謂欲使君一讀而喜開釋憂鬱病其或瘳而我繆文寜惟覆瓿匆匆緘發畀之長須未及出門忽聞君訃有孤此意惋嘆失聲爰以玆晨遣兒呈納朗讀以告焚之柩前猶媿鄙庸莫稱雅意薄陳祭奠並述區區君如有知尙其歆聴嗚呼哀哉

賜告歸家祭先文

嗚呼世家子孫多弗克類縱肆怠荒以迄覆墜惟我先世奕葉數傳罔顯於位詩禮弗愆迨我皇祖發身儒業皇考承之益大以烈哀哀我考教育勤劬日望於成昌大門閭自念蠢庸早罹多故綿薄弗堪未立巳僕上玷先徳中夜以興恆懼優遊卒於無成陰相黙憐扶持誘掖夙夜黽勉克至今日念我皇考祿養莫追以玆負痛百年之悲況是伯兄亦復長逝骨肉衰謝我亦何恃嗣承之責萃於衝人念我骨肉肝膽如焚人亦有言父子兄弟而我何爲中道捐棄得告歸來庭室淒涼俯仰今昔怛焉內傷我生何辜遭此荼毒天不可問盡此一哭

展墓祭告文

惟餘衝人孱劣無似仰承遺緒恆懼弗堪朝夕戰兢罔敢忽易黽勉自立克底於玆竊祿王朝致身禁地寔藉先徳敢曰巳能庶幾家聲不致失墜期於光大對越前人得告言歸謹謁窀穸退修初服桑梓是依言念終天追慕無及昊天莫報五內如焚式陳明薦撫心長號惟兾斯言達於下地嗚呼巳矣曷其有終

祭伯父訥庵墓文

昔余衝人幼失所怙零丁孤苦誰其相余時惟我公先考是念曰此猶子教愛實深黽勉弗皇克底成立方期歸侍少竭孝思天何不仁復奪之遽縻祿於外莫獲扳號病弗問安斂弗哭視惟此一念耿耿終天公多子孫福非不厚公年幾髦壽非不崇生順死安亦復何憾老成䢐謝後死之恫玆者蒙恩言歸桑梓敬修薄奠拜掃封塋慨想音塵恍然如在俯仰今昔有淚滂沱公其有知鑑此誠意

祠堂成告先文

君子將營宮室必先家廟昔我考蓋嘗有志而未成承恩仰荷遺休嗣守先業勉勤堂構亦旣安居而獨於祀先之所乃尙缺焉匪惟蹤迹之靡常寔以公私之多故因循茍且閱歷歳時慚疚厥心不遑啟處玆特於正寢之東稍拓舊規用構新室𨿽淺隘檏陋未盡禮制而幽靜明潔足稱神棲卽今日奉我四世主於其內而始祖別祀以俟祧主之附仰惟我祖我父臨之在上俯垂庇佑昌我後人俾克世承有永無替謹率族人子姓以剛鬛柔毛之儀用申虔告仍以我長兄守齋附尙饗

甲午秋克紹男與友仁從孫赴試告祠堂文

嗚呼所貴乎世家者非前賢無以遺非後賢無以繼也祖宗有餘休矣其心孰不欲承傳之無替也其有弗能綿延乎世澤者固其後人之弗類也惟我孫氏積善而爲仕族蓋有年矣近復發於吾祖抑齋再發於吾考雪岑而以徳以位食之者尙未旣也惟孤早年寡學淺知然一戰而遂捷秋闈因忝登第以叨祿仕匪孤之能固吾祖吾父遺愛之所存抑且爲陰佑而黙啟也筮仕以來愼守道義不敢過求寵榮者亦欲畱有餘不盡以爲我子孫憑借之地也只今早衰多病老境駸駸山林興長將返初服箕裘之紹欲於後人而是畀也時俗迫隘匪克列於衣冠其何以自立而不及於顚躓也世徳顯晦之所由門祚盛衰之所系此某之所以深憂而豫計也二子幸已長成知其寡學未堪而私心兾望今玆大比之行寔願其僥幸萬分之一二也惟我祖父有靈其尙扶持誘掖於冥冥或庶幾乎克濟也區區勤懇之私固不憚辭之諄復緬思音容忽不覺夫澘然而隕涕也

祭亡室吳孺人文

維年月日具官某將以明日二十日乙酉塟吾亡室勅封孺人吳氏於蟠龍塘祖塋之側用具羊豕酒殽率諸子曁家眷等致奠哭而言曰嗚呼有鳥比翼言飛於天有魚比目言潛於淵大限忽臨變起不測迅飆驚波永以相失嗚呼吾妻念吾與子束髮締姻共子苦樂久從賤貧三十三年何所不有契闊死生如一反手嗚呼吾妻吾生與子恩情實深子知我志我知子心我性癖迂事毎多悔子豈不諒我實抱媿嗚呼吾妻惟子明慧我寔不如相左右我有同輔車自願此生與子偕老豈期願乖棄我中道自子之沒家務倥傯靡主靡持心誰我同嗚呼吾妻子昔病革聞有遺言子見則逺我實子憐我今中年齒日向逝顧此重大實有弗易子未獲子痛汝不忘姑徐圖之玆焉未遑嗚呼吾妻子常謂我世圓人缺庸詎知夫子已永訣嗚呼吾妻有聚有散常理固然而我與子寜能久全所獨念子生也勤瘁逸弗償勞遂以沒世嗚呼吾妻輪回之說將無有徵與子爲期結再世姻子之性靈豈卽泯滅聞予玆言能不我慊今夕何夕月出星稀靈輀將駕兒號女啼酹汝送汝永卽玄宅吾言有盡吾痛何極

赴京告祠堂文

恩以庸愚蒙恩被命昨由南翰濫擢宮詹便道過家展謁桑梓絆玆塵冗蓂莢再更王事有程不遑寜處來月二日是用啟行瞻戀先祠無任淒愴仰祈陰佑罔有害災念恩才拙性迂寡趨時好出處之義恆切兢兢敢務貪榮上玷先徳終期止足歸老丘園謹白此心伏惟明鑑

祭嫂氏文

昔吾父生我兄弟二人兄配嫂氏我娶吾媍平生手足互相爲依早歳艱辛四人所共兄旣長逝吾媍亦亡吾與嫂氏俱看白首我幸從仕日漸亨通逝者之思時切感悼昨來都下別嫂七年嫂時寄聲謂我亦老田園之樂胡不乞身滯畱於玆未卽能去兾遲歳月歸見有期豈意變更忽以訃至嗚呼哀哉念嫂早孤復喪吾侄命旣蹇薄業亦未充所喜有孫孫復有子四世相見少慰苦心後事未期其任在我爲位以告薄奠一觴惟靈有知尙此歆顧嗚呼尙饗

重修南京翰林院告土地祠文

公署歳久修葺弗時風雨振淩復卽頹壞垣墉破缺棟楹傾欹上漏旁穿日漸以獘不有繕治後將益艱卜日維良興工伊始惟神保佑俾無害災謹以淸酌庶羞用伸虔告尙饗

遷土地祠成祝文

頃者繕修公署爰因神祠湫隘弗稱相度易置背晦就明階級崇堅塗茨完好靜深蠲潔無有囂喧水竹淸幽扄鑰惟謹謹以今晨歳之除夕爰修歳事奉安神位並告卒功惟神降祥永垂覆佑尙饗

沔陽遺慕祠祭先考文

具官孝男某以使事至楚取道沔南敬謁我顯考中憲大夫延平知府贈少詹事兼侍讀學士雪岑府君祠下以牲醴之儀致祭拜而言曰昔在乙已之歳我考來牧玆土孤當髫齡實侍親慈俯仰乾坤五十四載緬惟我考徳政在人孤幼無知邦人能誦並祀名宦輿論之公孤以庸愚仰藉休澤遭逢明聖有服大廷迢逓湖湘欽承簡命王事旣畢得展寸私假節來過舊遊如夢此邦人厚不孤鄙夷走迓喧呼我公之子獲從父老及此士民感昔道今同此嘅嘆新祠鼎建當道之賢匪私之循實示風化拜瞻幾席永感終天莫叩音容五內摧割念孤孱弱多病早衰無補淸朝有沗嚴訓庶幾晚節不負此心式篤明禋伏惟昭鑑

先考入祠鄕賢瞻謁祭告文

欽惟鄕賢爲祠祀典式重文廟宮墻風聲竦動吾松爲邦泖峯鍾英賢哲代出霧滃云蒸漢晉以來於斯爲盛迨入國朝尢多先正奉祀不黷代惟數人僅僅者何肇稱惟殷洪惟我考寤寐前哲風節自厲仁誠及物仕轍所經遺愛特祠名宦紀績歷歷可稽松有郡乘休嘉具載獨於鄕祠似若有待公論積久令典聿興學校之公有司之明某顯揚無狀知守先志罔敢要譽聴其自至玆適歸田乃逢盛舉名實允孚克堪豆俎崇祀自今好徳將同百千斯年並美諸公風化匪私永懷垂裕瞻謁幾幃更切呼吁嗚呼尙饗

鄕賢祠祭贈大學士徐公文

山川出雲爲雨爲澤膏沭下土輔天生物此雨澤之功而實山川之爲也翁積徳累行斂耀含輝出佐花封𨿽未大究厥施而慶善昌隆篤生令﹝闕﹞秉鈞執樞左右天子以贊太平之業令子之功卽翁之﹝闕﹞追配往哲列祀鄕祠血食後世豈非義之﹝闕﹞以老病目眚不能躬瞻廟貌謹遣男克弘﹝闕﹞淺尠之儀適爲煩褻惟翁其鑑之

祭春洲吳公文

曰惟君情懷暢朗意气眞淳表裏一致物﹝闕﹞辱君知自弱冠始業則同門居則同裏﹝闕﹞滯膠庠晚以貢薦分教荊襄予曩使郢屈

文簡集卷四十八

●欽定四庫全書

文簡集卷四十九

﹝明﹞孫承恩撰

○神道碑

中憲大夫都察院左僉都禦史黃巖劉公神道碑

嘉靖癸卯正月二日中丞山西黃巖劉公卒於家閱四年其子鄕進士承裕走都下持其同鄕宮贊閻君幼泉所具狀授承恩俾爲文刻於隧首之石憶昔辛未歲承恩忝隨公舉進士同選翰林院庶吉士讀中祕書見公終日恂恂然若無所爲而不知中實自勵每閱試院課公未嘗不與多爲諸老稱許因知公用心之專且勤異時將以文翰名也旣而解散職業殊途承恩且臥屙山中久之乃不知公後所樹立今觀狀所具則公之履歷具在其才識器度豈特用意文翰者而已哉公於癸酉歲初授兵科給事中值今上卽位一新庶政有詔起用太監蕭敬公以初政系天下觀望而先向用宦寺恐失天下心時同列皆知不可而莫敢言公抗疏諌止言甚剴切疏畱中數日不出人爲公危公曰吾知盡吾職耳若計利害當不言矣上亦悉公忠悃竟優容之民有田爲勢豪所奪詔所司按之勢豪執劵爲據牢不可屈公以風力近臣繼被命往按其故籍破僞劵田歸之民眾稱快洎例攺翰林院檢討與修武廟實錄鋭意欲復古史法曰作史者美惡必並書若侈美而諱惡則何以示勸戒毅然以直筆自任眾論有同異必辯析求是無阿徇焉事竣竟得外補仍左遷大明府判每詞臣謫外輙養望自重公獨俛首就職業不以爲屈翻閱按牘稽鉤姦獘若老於吏治者長官政務有疑多於公取決辟元城書院聚生徒肄業而躬自訓迪乃科目日滋盛逾年升南京宗人府經歷轉南京戶部郎中盡心於職長卿多賴其助庚寅升江西按察司副使攺督學河南作人之功居多尋升貴州布政司右參政未上調陜西甲午升山東按察使甫視篆閱所部囚寃狀者數百人曰殺人不以罪國法天道何在悉縱釋之逾年擢都察院左僉都禦史奉敕巡撫保定保定畿輔重地值歲屢歉貧民多趨爲盜物意洶洶公竭力撫綏鎭之以靜潛消其變畿輔以安歲蝗勢甚盛公曰是惡可坐待其延蔓姚崇事可按也移檄督捕甚嚴乃蝗不爲災紫荊等三關宻邇塞上爲邊方要地公躬親巡歷練卒選將相度要害分屯防守三年邊塵偃息居民安堵朝廷無西顧憂東南輸賦以漕河淺澀病事聞詔命疏治公按圖計地督眾分役未幾以次訖工璽書褒賚有白金文綺之賜北嶽廟頹壞復奉詔葺治稱旨錫與有加於時內外多公勞勩謂當徵召在卽隠然公輔之望而公以倦仕懇乞休致歸歸之日軍民擁道泣送此公之才施於政事者如此要其雅志直以功業自許故所至輙有成績旣家居猶爲守令咨益而民陰受其惠其在諌垣以淸正爲眾所推累疏時政得失動輙千言觸忌諱不顧所謂用世之才公奚媿也而承恩曩時所以期公者豈不淺哉然公之著述亦自有不可冺者有黃巖奏議七卷他文皆平正暢達詩多和婉可誦集隨地命名凡四種並藏於家公諱夔字舜弼別號黃巖世爲襄垣人曽大父端領鄕薦署宻云教諭大父潔鄕薦監察禦史終副使父鳯儀舉進士歷刑部員外郎俱以黃巖公貴贈南京吏部尙書母張氏封宜人公生於成化丙午九月二十三日距卒得壽五十有七配秦氏封恭人陜西副使昻女前卒子男三長卽承裕娶山東副使孟居仁女次承華娶唐府儀賓宋宿女次承祥聘陜西參議李延康女承裕年十七舉鄕試亞元博學能文能世其業者也女二長聘王氏早夭次適潞州衛指揮柴承爵承裕將以今年月日塟公於韓山之原朝廷命有司諭祭四品秩謝政且久卹典例艱得上軫念舊勞故越例賜云誠異數也承恩無似曩辱公交契之末憶壬午之歲承乏奉使安南公治具枉餞握手相視眷眷不忍釋爾後萍梗參差無緣會晤詎意斯時遂成永訣乃今執筆爲公身後之役顧鄙拙之文豈足彰公盛美特以承裕固請又重念平生乃爲敍次其大至於孝友婣睦特公庸行耳不備錄也系之銘曰

冀古帝都河山固塞鍾靈標奇才傑間出猗歟劉公重大直方生於世閥揚休襲芳給諌詞垣侃侃正色疏有讜論史有直筆勞弗言功仕不計宦隨在殫力惟義所安贊府地曹畱都滯迹益厚其才益老其識乃董學政文教克宣乃掌臬憲民無隠寃帝惟公賢俾奠畿服鎭靜以治逺邇寧肅乃控三關鞠旅治戎桴鼓不驚金湯崇崇漕河阻艱公治底績嶽祠告圮公董繕飭帝曰嗟哉予嘉汝勞文綺白金載錫載褒柄用且及公則厭仕疏乞歸來止足之義老不忘世退不忘君邦使大夫問政在門仕多顯庸處有令譽貽後藏家亦富有制天弗憗遺溘焉殂終才弗旣用士林之恫公之眾善未易殫紀玆惟其大亦足表世韓山之原有丘窿然樹碑勒銘來者考觀

○墓表

鶴坡王先生墓表

嘉靖十三年八月十二日鶴坡王先生卒有傳先生死事者云先生疾革恍惚夢大星煜然光芒燭身頃墮地驚寤肅容端坐而逝宮寀氏孫子曰異哉吾聞賢哲之生上應列宿彼煜然者殆先生耶越明年其子陶將治塟事則持嘉禾沈君槪所爲狀過孫子告曰吾先子之塟其墓首之石當有文子於我爲姻婭又先子厚雅子盍表諸蓋予與陶同婿貳守一齋公門而辱先生愛最久乃爲表曰先生諱良佐字良弼別號鶴坡世居華亭之洙涇曾祖某祖某父某俱不仕母某氏先生自幼頴敏七歲通詩書大義十三能文章入黌校聲稱籍甚僉謂元魁可拾取也逾五十始薦於鄕屢上春官弗利久之補署靖海學諭規範之下士無跛行邑素乏科目旣經先生指授遂有中甲科者二流賊刼掠郡邑多殺戮人守令往往鼠竄至是傳聞將入境有勸先生宜少避者先生曰吾何走賊卽至吾固將抱祭器罵賊以死何避也寧中丞杲督官軍討賊先生陳五事大見器賞尋升湖廣廣濟縣令有僧終日坐不食逺近尊事之施遺坌合先生至則使人廉得其實無異其二侍童則女子也收之置於法籍其財於官一邑人皆驚邑小而民貧先生極意撫循民稍有生色逆寧構禍軍興徵需百出邑弗能供上官督譴嚴迫先生嘆曰財非天降地出使吾日鞭笞吾民盡糜爛之亦何益也吾何忍哉稱疾棄官歸自是養髙丘園者二十年耆徳雅望爲鄕閭重郡大夫過先生之門必就而請益焉壽至九十乃終此先生出處始終大致如此先生天性甚孝早喪父極哀毀以母老兩值會試不行恬淡寡欲接人以誠篤意雅素在廣濟日沈雲巢淮弟客死近境爲棺衾之戚龍淵韶死而貧撫其孤如已子長則倡義裒財爲之娶媍旣受命坎軻抱才弗遇乃從好古文辭益以撰述自娯淘洗刮磨脫去近俗詩精煉超拔與後山簡齋相上下至於大篇豪宕單辭峻絕則二子所無文亦雅健可誦有鶴坡稿二十冊藏於家配焦氏繼周氏皆無出再娶周氏生一子卽陶先娶吳氏卽一齋公女再娶禇氏女一適禦史周適齋弟鸞孫男四懋徳懋功習舉業懋文懋武尙幼塟以十四年某月某日墳在秀州浜之原銘曰

弗耀弗昌有潛其光魄焉斯藏其神上行奎壁之旁厥星吐芒孰謂先生亡耶

潮州府知府適齋周君墓表

嗚呼士有負才智足以建立事功而不獲竟其用者非人也天實爲之嗚呼士有持風裁足以權衡人物而不獲永令名者非天也人固厄之才不易得也天旣以有爲之才畀斯人若將有意然而不遂畀之以逺者大者俾足以自樹而卒以淹沮而遂已則所以爲之者吾不於天而誰尢事常安於昧昧持論之士多刻核論事務極底里人至不能堪而與爲敵用是以致摧衂者人厄之也非天也嗚呼若吾友適齋周子殆類是歟周子諱鵷字文儀適齋其號性敏而達凡事多所究識如此而始如此而終如此而成如此而敗可指諸掌也其才惟是故其推測事理往往出人意表甚至使人無以措手嗚呼玆其所謂不能堪者乎周子初舉進士授禦史奉命印馬前是無印至周子則具疏請主者以無例郤周子曰事當問應否何必例也卒得請去繼按閩省時省臣有失控禦激軍衛作亂者眾大嘩盻愕相顧城門晝閉變且叵測周子聞則疾出曉諭開以禍福戮其渠魁眾皆帖服解散巨璫羅鑰以鎭守橫甚周子屢奏劾之竟謫戍去振作文教修武夷書院置田以贍生徒歲賓興監臨剗革積獘是科得人爲盛毅皇帝南巡懇疏諫止弗報寧藩之變檄有司峙軍餉爲緩急備憲度肅如也泊遷守潮潮有巨姓蕭甲挾富稔惡先時毎坐卽以賄脫周子廉得之卒置於法潮人歡呼周子之才少出毫末前後以卓異見如此若其辧察太明志意太銳其按治也百司救過不暇凡所舉駁老吏無以自解刷京畿諸曹文卷弗少假借若相臨然於時舊制廢久矣行僅周子孰能堪之無何而出守無何歸矣然則周子之不能大有所就者不其然哉才智之士挾其能務爲卓絕以自異近於所謂求全之毀者否則周子年踰彊仕始獲第拜官而復不自愼重以致顚蹶吾知周子必不爾也周子世家華亭曾祖慶余祖朂考佑號桂軒以子貴贈如其官妣盛氏贈孺人周子峭直少容常面折人過至人有善亦樂道之賑窮乏撫育遺孤奬與後進辭翰亦淸麗可喜旣歸方督課諸子學業振刷門戶未幾以疾卒周子生成化壬辰正月十八日卒嘉靖丁亥八月二十九日壽五十有六配劉氏宋忠肅公之裔侯門教讀南村翁之女子四憑慈國子生志邑弟子員思習舉業女三長適金山衛指揮孫寵次適平湖國子生陸勲次受嘉定沈稱聘孫男三孫女五周子卒之明年其諸孤將以十一月十日塟於城南鳯凰荘之新兆來謁余文表其上余雅與周子厚不得辭也故以居常所以論周子者序列俾刻之復爲銘曰

騏驥千里孰掣紲之噫皎皎白圭孰缺折之噫天乎天乎杳莫志之噫隧首有文銘以恆之噫

處士石厓周翁墓表

大江之西有石厓周處士者卽卒之十年其子來官華亭始出其所次世系行實授宮宷氏毅齋孫子爲文以表其墓上其世系曰周氏爲永丰世族自宋元來代有聞人曽祖諱晨以孝亷終養祖諱祖澤由鄕進士爲海陽令有儒吏風歿而從祀鄕賢考諱延慶號魯庵以行誼著尹文穆公爲立傳妣某氏處士諱朂字勉之號石厓魯庵季子也其行實曰處士篤孝友事親色養偹至魯庵卒在殯會有冦屠刼近地處士裒金以俟乞免日守柩側伏而號處二兄惇睦急難殫力拯援振飭先業無餘力凡塋兆亭祠頹廢者繕葺之立綽楔具列其先世築室曰終慕以識孝思賙卹宗黨貧病者衣食之死者棺衾之圖譜系貽族人曰毋俾其久爲路人也冢墓世逺將湮者志以石曰無俾後人迷委於樵牧也毎慮文獻中微擇師教子爲宗黨倡故周氏子弟知奮於學多彬彬焉處士於義利甚辧塋樹多數百年物其髙入云有巨賈欲市以千金憚處士不可乃先以三百金私處士處士斥之去接人和而能恭然不可以非禮犯所與多名士若張東白氏丁補齋氏皆世之所謂貴而賢者與孚契焉雅尙風義嘗賻補齋喪於數千里外繕橋梁以濟徒渉葺廢亭以憩行者人皆徳之少嗜學博覽彊記而不樂舉子業獨喜作古詩歌以自適衝澹簡逺脫去世俗綺靡之習倜儻喜遊嘗泛彭蠡登匡廬溯大江絕淮泗覽金陵吳越之勝觀風於齊魯之墟襟懷浩然居則偕良朋勝友陟降於山巓水涯觴詠以樂閱世七十有九考終處士有疾弗禦藥疾旣革賦詩與仲兄訣沐浴端坐而逝可謂曠達矣處士篇什甚富而多遺逸晚而裒石厓集四冊俾子孫藏於家娶鄭氏廣州節推贈禦史民思女有賢行先處士十四年卒子男七價儀信俊傑倬佺價卽由貢職教事俊邑庠生女一適楊炳孫男十有五夢生夢龍夢庚夢翼夢鼎夢奎夢晹夢夔夢熊夢桂夢松夢興夢喜夢悅夢得亦庠生孫女十有一曾孫男五女六處士生於正統癸亥九月十五卒於正徳辛已六月十七日葬於陽塢山祖塋之隅毅齋子曰嗚呼世家之後尠矣夫所貴乎承傳者非必達也處士𨿽終韋布而纂述遺休飭治振起連合族屬爲裕後計讀書循理道其風致詞翰可傳而誦也承世徳若處士亦庶幾哉所謂世家者茍盡爾豈至有衰替哉今周氏子孫烝烝其後將必大皆處士之慶也吾是以感而縷縷焉銘曰

弗肆弗拘行已也舒舒弗墮弗踰繼述也劬劬無歉其初有遺其餘已矣斯人鶴怨猿吁

亞中大夫長蘆運使栁溪許公墓表

亞中大夫長蘆運使許公卒之明年其兄今太宰柱國少保兼太子太保松臯公以太僕寺寺丞杜君緯狀授毅齋子承恩曰予弟葬有日弟惟一子治塟事不能出子其爲我據此文於石以表諸墓予旣諾退則敍曰許氏爲靈寶著姓其世系甚逺唐宋及勝國代有顯者乃今益盛先襄毅翁位冡宰階正治上卿太子太保卒贈光祿大夫如今太宰階實生子八人皆賢而先戶部尙書謚康敏公洎今太宰尢焯煒顯大公則襄毅第六子也諱詞字廷章別號栁溪以襄毅恩授南京都督經歷攺中軍都督府經歷明年擢守貴州思南府以母憂未任服闋補湖廣鄖陽府攺四川保寧府尋擢今官未幾以疾卒公少而雋敏孝友篤至襄毅公卒奉母太夫人能色養承歡疾則躬侍湯藥衣不解帶事親兄如嚴師欽欽佩服訓言無怠以故徳器夙成旣入仕益自樹立才識恢裕宦轍所至動有成績其知鄖陽也值歲侵公告糴旁郡賑給有法全活不可勝紀故有寃獄久不決公辧出之保康爲鄖陽屬邑先是邑有不軌者事渉於學討逆後學遂廢久莫克舉公申上官奏白得旨則卜地創構黌宮置弟子員悉如故六龍南狩檄務旁午供億百出有司往往逃避公獨挺身任事總理周宻構宜城行宮二百楹不終日而事集顯陵之役徵鄖七邑燒造磚埴里甲科斂紛然公力請當道聽市薪開窯於承天近地量發民夫給役費乃大省保寧往歲曽議封壽王於其境府旣構而輟居遺宇故存𨿽經奏毀廢而莫敢任其責者風雨摧剝行道爲嗟公率屬經理其事易貲得巨萬實公帑以余材繕葺學捨洎諸廨宇卽廢址列市肆區畫井井六十年榛莽之地倐爲一都會蜀人歌美之公旣以才敏達於政名日益起撫按臣交章薦之藩臬率署上考至上被天子奬譽在鄖時以平賊功洎迎駕勞勩兩拜大紅表裏之賜其攺保寧也特旨若曰知府許詞殫勤任事加於諸臣之上其調繁劇以盡厥才搢紳傳以爲榮保寧任未幾卽超拜今官蓋駸駸向用而惜也公死矣初公居常思當世大務言漕事當預擬常變欲江舟達淮淮達汴至開封府陸運至衛輝入河若河澀則悉從陸別設官招募不過百八十里可達京師庶緩急得濟疏擬上未果人皆以未盡公才爲惜曾祖祖皆累贈如今太宰官階襄毅公諱進前母張氏母髙氏俱累贈一品太夫人兄曰詔舉鄕試早卒康敏公諱誥今太宰名讚曰記辭蔭不仕以齒徳重於鄕曰詩舉人任前府都事弟曰志今廣西全州判官曰論今南京大理寺丞公娶都憲白水侯公女有賢徳子位邑庠廩膳生娶杜君女女三一適垣曲趙應丰一適洛陽李桂東一聘中都劉皆庠生孫男茂檚尙幼公生於弘治辛亥三月十三日卒於嘉靖辛丑九月二十三日得壽五十有一塟邑之九里崗襄毅公墓次毅齋子承恩曰予嘗觀閥閱之家世濟厥美徵之唐宋如許氏者殆亦有數夫本厚則末盛源深則流長又古詩云地靈人傑許氏積徳旣逺而洛陽萃天地中和之气名山大川蜿蜒盤礡鍾靈毓瑞許氏實當其盛是故代生偉人其父子兄弟旣以名徳勛業相望余亦皆揚翹競秀崢嶸卓立蟬聨仕途奕燁有光語曰䢐徠之林不產凡木昆崗之土不產燕石言其種則然也則栁溪公之賢豈偶然哉豈偶然哉系之詩曰

許公誾誾洵美而文生於徳門有賢父兄相觀相師考徳論學靡肆靡拘日見卓犖官政服勤夙夜弗替督府持亷名邦撫字流殍無歸公煦嫗之濫獄不辜公雪洗之修復學政育爾俊髦省厥徵科民用不擾事有遵行當務竟究汝避其嫌孰執其咎事有倉猝須人以承汝避其難咎將孰勝惟公惟勤靡卹艱阻從容指揮咸中厥度政立教行聲聞煒奕薦剡交馳皇恩下錫殫厥才智有不足爲宇宙內事悉吾心思邦計攸資漕事爲巨常變機宜公有論著頃歲河徙棘於轉輸臣工束手當寧疇咨方策具存莫或爲舉通變達權公有攸處經世誌略具見一端不究厥施有識所嘆爰樹貞石松楸之下刻玆銘詩以詔來者

文簡集卷四十九

●欽定四庫全書

文簡集卷五十

﹝明﹞孫承恩撰

○墓志銘

朝列大夫湖廣布政司右參議張公墓志銘

少參頥拙張公旣卒且塟再明年其子鳴謙奉狀謁捨告曰我先人之塟墓中之石尙未有文敢請余受而讀之乃爲敍次公之大致慨然嘆曰甚矣直道之不容於世而公論之固在也人情莫不樂軟媚士多利於媕婀取容而持正之士每至落落然是非之公有終不可廢者君子亦求其是而已若公者所謂君子非耶公發身進士尹嵊尹政和洎守茶陵守潞晉陟藩臬所至政績炳炳聲聞綽著而忌惡者輙隨之用是屢起屢躓蓋其徊翔仕途者餘二十年官僅四品竟不獲究其用而止噫何其難也公之歷州邑也鄱故號難治公以亷幹自勵罪胥吏之舞文者豪民之武斷者隸卒無敢以勾攝入鄕汰冗食薄徵輸民間喪塟無敢稽越聽獄明允旁邑咸求決平其在嵊也並倉廨以便民而以其隙地爲義塜括丁田豪猾無敢詭匿政和有無徵稅額隠於巨族小民代其償公核實釐正之督勵諸生始有發科者茶陵俗頑悍盜賊結族黨相隠匿吏無從捕公權宜立連坐之法譏太駔之狡猾擅利者巨族侵負細民者懲之鄰邑有越境占田而避其稅土人患苦公咨上官責所司無畱逋歲侵當賑濟裏書乘間私竊之小民嗷嗷公亷得之置於法潞人多役藩府作姦獘土細爲上人誅求害特甚公至乃戢稅久法弛獘百出釐之使均毅皇帝西巡權幸气熖燻炙公以靜鎭境賴無擾其在湖臬也憲度整肅囚徒多爲仇家中傷瘐死重主者以罪屬郡有盜辧出寃濫以百數馬役大爲民間費徒便勢家服乘盡革之荊廠越額抽稅商人怨咨移文責以非制藩軄總糧儲剗滌積獘禁吏掊克屬有災卽議賑之不俟報武夫多貪墨玩法歲徵每逋欠至巨萬立法負者準其俸給公前後盡心於政如此而其在鄱也以誣去在嵊也以忤上官去在湖也亦以當道不悅自是歸矣直道之合可不謂難乎然公之盛美往往爲賢者頌記鄱有名宦志嵊有嘉政記政和有興學記茶陵有循良傳潞有生祠記應薦剡者二在湖湘譽望尢偉旣歸猶有欲持疏起之者然則是非之在人孰得而冺滅也夫迹公之所以忤世皆以疾惡守正勇於爲義以公之才向使少自貶損當行無不得必不若是齟齬而公終始一節以之事上以之臨下以之持已當爲卽爲不少顧忌其忠鯁誠朴篤於自信如此嗚呼此其所以爲賢歟公諱萱字徳輝頥拙其號世爲松著姓五世祖生玉蟾玉蟾生隠徳隠徳生志恆志恆生述述生熈是爲公考富而好禮號長者母潘氏有淑行公生於天順已卯六月十六日卒於嘉靖丁亥三月十六日得壽六十有九塟於曹烏涇之原先娶陸氏大姓東臯翁女以賢稱前公十八年卒繼孔氏實先聖五十八代孫壼範端肅後公一年卒子二長卽鳴謙領鄕薦次鳴殷女二長適山拱宸次適朱朝寵皆陸氏出孫男六長仕郡庠生次儒俸化儲孫男一幼孫女三初公之家食也與六七同志爲文會若先僉憲曹錦溪氏亦其一實狀公行故道公爲詳他如焚久逋之劵篤友愛於其弟而推以卹族禦家眾嚴而有恩不登幸門不入城府其言縷縷不能盡錄也姑摭其略以並著公之爲人銘曰

古道旣喪事習陋卑脂韋幹沒世與詭隨有方或刓剛亦或屈得失切中何巳之卹朅朅張公正直是殉彊志弗渝靡巽以進見義而奮我職固然彼隘者嫉則謂我專煢煢小民以漑以植有瘐者獘以疏以滌法豈我私惡豈吾仇有赫惟明天子所授或挽而升或擠以墮愛憎惟人要不失我我惟克全浩然爲徒誰悔誰懟則匪爲夫墓石有銘細瑣莫述惟是之列以媿邪慝

廷評姜君墓志銘

君以正徳癸酉八月六日卒於京師貧不能歸諸所與葉厚者咸致賻始克歸歸且再易寒暑貧不能塟適君同年唐君應韶行部至松諭有司賻其家始克營塟嗚呼於此亦可得君之爲人矣君姓姜氏諱岐字希文號桂樓先世汴人逺祖伯寧仕宋階武略將軍十世祖文輔元時爲溧陽州經歷攺松江府知事遂占籍華亭縣始居北郭五傳至信一則君之髙祖也曽祖霖祖從父才俱隠徳弗仕賑卹窮乏人稱長者君早慧屬對出人意表同裏僉憲王吉齋先生試而奇之曰此姜氏千里駒也稍長能刻意問學不樂嬉遊入郡黌愈自砥礪盡友一時知名士弘治戊午膺鄕薦洎遊太學益得交天下豪雋所造益深隨丁母憂歸以經業授徒多所造就正徳戊辰登進士明年拜大理評事無何以外艱歸服闋詣都下需選命未下而卒嗚呼遭際如君亦已畸矣君天性坦夷質任自然不立機械簡黙重厚絕去華藻視誇毗狡獪者眞欲唾之地也闊達有度遇事無緩急每過從朋舊輒盡日忘歸雅喜奕遇對局卽弗肯休或事事中以他事輟輙並其事忘之其散適如此至是非義利之間則鑿鑿有見在大理軄平允諸獄或有疑卒難決者言人人殊議論蜂起君徐出一言斷可否或事渉利害眾縮朒莫敢主君獨當之𨿽聲勢恐喝不爲動讀書務極旨趣喜閱史記綱目諸書故多知歷代事變洎入官猶不廢學姜旣世寒薄君兩以憂居復屢値荒歉家計索然君不以介意日惟抱膝長哦蔬食菜羮恬然也君嘗乘舟逺出晚擬泊橋下若有神告以不可者乃移泊他處是晚橋崩橋下舟俱碎人有折骨裂首者又嘗渡江值風濤甚盛他舟多覆沒君舟無恙此皆君末年事識者謂君當享遐福而竟止此非所意也君生於天順甲申九月二十一日距卒時僅五十歳先配栁氏前君十五年卒繼配陳氏皆有賢行子二長天民早卒次天爵女二張辟楊徳元其婿也天爵卜乙亥十二月八日塟君祖塋合栁孺人之竁持所自爲狀過余請銘憶昔丁邜歲予會試北上遇君於途時相過笑談出杯酒酌篷窓下歡不忍別予或以疑義質君君亦便傾倒予甚樂其簡易也浮沈南北離合不常而玆又執筆爲君身後之役俯仰今昔能無死生契闊之感乎乃爲敍次其平生而系以銘曰

猿迎狙詐吁可愕我懷伊人志眞愨破觚斵雕返淳朴世方媕媕見諤諤我豈求異要無怍樹藝孔艱斂則薄五十其算歸冥漠

巡尉龍川顧翁墓志銘

龍川翁旣卒之三月其冡子斌塟翁彭溪之原之祖塋合其配周氏之竁先持鄕進士楊君璉所爲狀屬某志且銘惟顧氏世爲松江華亭人曾祖景晹祖彥廸以通經著名膺薦入英國公幕下父仁號栁塘翁諱瑢字廷儀龍川其號也幼頴敏嘗業舉子中以故輟辟府掾愼勤且才公暇翛然閉門鳴琴讀書若不事事績滿北上從事儀曹愼勤如府掾時未幾以例輸粟冠帶歸成化甲辰就選得南京艸廠大使奉公守法出納明愼曰吾盡吾軄焉耳越五年攺江西皂口巡尉奉公守法如爲大使時巡警不怠曰吾盡吾軄焉耳未幾謝事歸翁少有志旣低屈不得售垂老猶自歉弘治甲子斌領鄕薦翁喜曰是不足少償吾志耶吾卽死可瞑目矣退卽龍浦之上築室葺圃移梅植竹日徜徉其中盡遺棄世俗事郡守翁侯聞其賢禮致鄕飲裒衣博帶儀度雍肅觀者偉之搢紳多樂與遊每遇翁誕日各賦詩賀翁刲羊豕置酒召客吹簫擊皷爲樂逾數年乃卒壽七十八子二長卽斌湘鄕尹次文女一適李懌孫男三長中行先翁卒次中立縣弟子員次中孚亦習舉業曽孫正傳生景泰某年月日卒於正徳十年月日塟以是年月日嗚呼天之限人也久矣然能限其身而不能限人之爲善自世以儒爲重毎一切善必歸之儒曰非儒不能至凡不善則曰儒必不爾也而彼之自列於非儒者亦甘心忍恥而不敢與儒爭若恐攘其所有此則天不惟限其身而並限其爲善矣夫盡吾生事悉限於天其所得由我而天無與者惟爲善耳而又不自力使天得以並限之豈不哀哉翁昔爲從事洎歷官愼勤亷潔則旣有以自異夫人而其在儀曹也方以才敏得上人心徐當有遇而翁亟以親故克損服食求歸色養其在江右也一旦引鏡照白髮曰吾且老吾母能幾時何以升斗祿爲飄然拂衣去執親喪戚文兼至奉其兄司訓公甚篤居貧自守不事干謁教子必以忠義鳴呼亷勤孝友忠義儒者事而曷嘗爲儒所專耶若翁者獨不能有儒所有耶翁卽所謂儒耶非耶儒或不能有其有而翁有之其將賢於儒耶彼其居尊官享髙爵偃然尸位而翁必曰盡軄位髙祿厚者猶嗜進而翁獨勇於歸玆不誠賢於儒耶若翁者天亦得而限之耶其可以夫人少之耶某忝以文字備史軄欲求夫人之賢者表章以爲夫人勸而不可得也斌𨿽無求亦將有述而況斌實請乎旣志且銘之曰

超流俗之嵬瑣兮抜儒者之髙風紉蕙■﹝艸洍﹞之馧馞兮佩琚瑀之瑽瑢何於身之薄發兮羌貽後之必丰悵龍浦之悠悠兮攬吾涕而無從訊曰幽復幽兮閟千古窈愔愔兮寧此土

故麻哈州知州進階朝列大夫約庵陳先生墓志銘

有忠信修潔之士曰約庵陳先生者行不絕俗而必由乎道言不矯世而必稽乎理於利也推而逺之若將凂也於善也勉而植之若弗及也盡心以畢分推命以致義惕乎其無茍焉闇然無慕乎其外焉庶其爲忠信修潔之士而惜也弗究於用遂以蹇躓而晦終也先生諱瀚字深源別號約庵世爲松之華亭人曽祖顯宗祖銘父愉號節軒皆以善行稱於鄕妣周氏先生生有異質端重貞靜數歲讀書卽曉大義從鄕先生諸元吉習舉子業諸及門士甚眾先生獨見頴拔廿八歲領庚子應天鄕薦會試中乙榜授陜州儒學學正九年除荊州府倅丁外艱歸服闋除濟南府倅九年擢景州守居無何謫晉州學正久之再擢貴州麻哈州知州未上官乞休致陜故乏科目先生至則振作之嚴立條教日坐堂上與諸生講解疑義考訂課業於是文教興行前後發科者五人荊民不善耕藝歲入尠薄民用是告歉先生捐俸募松人往教之濟南號劇治常稅歲逋負先生搜索其獘源禁治之不數月盡輸嘗四典文衡其在雲南也藩司有好賢者欲假事處五十金饋先生辭不受倅濟南承臺檄監徳州稅洎竣事視常額餘千金悉輸之庫秋毫無私焉旣歸老前大中丞衡山張公璇時督學來松於先生雅善卹其淡薄欲有以厚先生者先生漫然弗以屑意張欽嘆之景州宻邇畿內武宗朝中貴橫行就先生索金甚急左右咸勸先生宜爲自全者先生弗之顧竟無與坐謫旣復麻哈州守僉猶以地逺爲先生惜當道亦悔遣人語曰子姑往行且用子矣先生竟以老疾辭孝友篤志早喪母哀慕終其身事節軒翁不違其志諸弟死者育其遺孤貧者分已業贍之處鄕黨和而有介誠以接物𨿽五尺之童弗忍欺也蓋其必爲善而必不爲不善必欲爲君子而必不爲小人斷斷乎無僞此其天資之近道如此然嘗聞先生每語人以讀書當篤信聖賢之言爲必可行則其爲學要不專於口耳而以實踐爲事者故其於是非取捨之際知所決擇而外誘莫能奪之𨿽其得於天資有固然者而篤信好學之功亦足徵矣先生生於景泰四年二月七日卒嘉靖九年九月廿一日享年七十有八元配宋氏繼娶張氏先十五年卒側室張氏子一大夏側出娶姚氏女二長適安吉州判劉績次適前憲副定庵曹先生長孫仕俱宋氏出大夏以先生卒之歲十二月廿八日塟先生於豎羅涇祖塋之側從其季父澤奉先生門人司訓李君霆狀授予俾爲之銘銘曰

蕢桴土皷施用則乖朱弦疏越俚耳不諧志靡徇時學以致愨庶幾此生順事無怍嗤彼小夫佻儇自賢我懷先生莫起九原

陜西參議東濵戴公墓志銘

戴氏之先汴人從宋南渡居臨安國朝初再徙松之上海故其著姓最逺元時有諱善卿者爲海運萬戶善卿生徳三仕元至提舉徳三生彥文彥文生聲伯聲伯生暄暄生春以進士爲考功正郎升順慶府知府有聲天順成化間春生偉則公考也公諱恩字子充東濵其別號少穎悟儀狀端雅與弟慈在黌校俱有俊稱舉正徳辛未進士授北京工部都水司主事監淛江抽分事竣還收支營建幹淸宮物料未幾轉員外郎督運營建大木戊寅進秩郎中階奉議大夫奉勅專理儀眞至臨淸河道庚辰擢陜西參議未上官以疾懇乞致政歸公爲人外若散懶而內實機警明悟其監抽分也值歲課不登人謂盍爲之處公曰吾寧以是獲戾不能效掊克吏也禦史王堯封特爲奏免之其職營建也出納物料總理愼勤有白金文綺之賜感激賦詩淬勵先是運木以民夫所在勞擾不能堪公疏請用近京軍畨替人頌其徳其職理河道也興舉廢墜剗滌蠧獘重開寶應裏河增修谷亭上下埧閘驛傳多空匱復苦權勢橫索無紀轉益不支每公使至顧輙稽畱不得發公悉爲之處漸見規制毅皇帝之南巡也郡縣吏往往棄印逃譴公獨與總理河道禦史龔公弘經畫供億送迎百務斬斬坐毀勞構疾因有歸志比得請時方五十有三乞身於未衰可謂達於功名之際矣夫仕者多狃於不知止卒以困敗此君子之所愼而常情之所忽也公於出處如此豈非賢哉公在少時卽負志不羣思繼述先徳旣以科第踵美尊榮其親贈厥考官郎中母江氏贈宜人及謝政歸益振拓先業檢緝遺文所以光前裕後者弘且逺矣天性直率履眞任情脫略儀節晚得重聽疾與人益不能欵曲人頗以簡伉病公然實無他也公生成化庚寅十一月二十二日卒嘉靖戊子十月十四日壽五十有九配侯氏先僉憲方之女賢而能文側室錢氏盧氏子四長邦榮聘工部員外郎郁山女次邦傑聘予女爲弟恕後次邦梁聘府庠生杜世顯女俱錢出次邦棐聘承事郎宋公才女盧出女二長適先憲副楊玉峯子府庠生秉道次適工部主事張南汀子平湖縣庠生選俱侯宜人出公卒之明年是爲嘉靖已醜邦榮等將以十一月廿八日塟公於河涇之西具鄕進士戴君正卿狀謁予告曰先人早棄諸孤福不酬徳善不彰眾所以悼嘆揚榷之者惟夫子是賜予昔與公同舉禮部又有葭莩之雅憮然諾之未幾予且病臞然不能執筆邦榮復來速曰塟且及矣乃卽狀中語少爲刪潤而於揚榷悼嘆之意稀矣姑存其大節焉耳銘曰

有昭其內靡飾乎外弗介乎細克立其大振厥前猷孝思維嘉服勤官箴亦莫我疵瑕進也維裕退也孔亟薄於取名以保始卒吾履吾眞吾無比周人莫吾知而謂我仇詵詵者嗣頴發苕秀余休所鍾尙卜其後

定遼左衛經歷李君古愚墓志銘

遼東定遼左衛經歷李君古愚之塟也其諸子自述其世系官職行能生卒塟地爲狀而謁予乞銘嗚呼古愚不可作矣予忍銘之哉予昔弱冠從吾先伯兄守齋獲與古愚友倐忽四十年矣故人也古愚天資篤厚寡過失與人懇惻言必據道誼自予侍接未嘗見一語及不善若規正闕失則有之益友也今不可作矣予忍不銘哉乃卽其狀悉序次之而爲之銘不少增損者惟其實也銘曰

繄李之先世系綿邈在勝國時勛閥顯焯木氏華黎四世五王保大佐運莫能與京四世祖者官松鎭撫生子處仁業文棄武弱冠發解於時有聞逮於皇朝易氏以今歷官縣尹始居雲間是曾大父有浚其源諱萱者祖諱寅者父皆舉於鄕寅職學諭實生二子伯諱希顏爲時名人長憲滇南君諱希曾實維其季古愚者號原魯其字幼性警慧於學孜孜厥考攸愛侍側靡違考典文衡君克左右簡拔名士藻鑑弗謬洎入黌校綽有時譽屢試弗第命也則拘中歲奉例卒業冑監友天下葉江士以大聞見扼蹇履屯卒艱於成達人委順於天曷爭俛焉就官以畢予事一命亦榮亦足行義爰職衛幕實惟邊陲戎務孔殷贊畫是俾武人顓顓乃罔攸職謂予儒生僅事呫嗶事慮展布從容其間事罔不恊上下攺觀肅肅憲府疇咨器使謂予汝才予俾汝事勘功論賞惟公惟明憲府予嘉眾論以傾乃整鹽法乃料戎器盡心酬知敢曰予瘁秉正招尢肆爲詆誣公道惟明疇予蔑污晚而倦勤奉身以退我丘我園聊以卒歲卹我故知罄槖中金壺觴宴會洽欵族人藝我菊松務我稼穡城郭公府無我足迹郡舉鄕飲議欲予招我樂靜居勿爲我撓督策子姓勵汝學業我老無能汝紹前烈嘉靖癸已君疾在牀十月十六溘焉淪亡君生甲申孟秋四日計其甲子得壽七十惟君淳篤乘恭執謙與物無忤性成則然𨿽則無忤中亦有主靡或詭隨以道義與世衰俗降士習以澆我求若人慨其寥寥君配湯氏宦族之女賢能相君婦職修舉教子幹家亶其勤劬弗克偕老中道而殂先君廿年維歲乙亥壽五十三志也有待君四男子新昌繼昌永昌克昌塤篪和鳴﹝葉芒﹞復有五孫人臣人英性統及瑞是惟其名叔子伯孫皆在庠序質美嗜學克纉其緒亦有五女悉婚髙閭曰翁孟氏二婿業儒乙未仲冬卜日惟利爰玆窆君與湯合竁洞涇之陽厥土燥剛刻銘志之千秋永藏

興寧縣知縣封承徳郎南京刑部主事靜虛顧墓志銘

嘉靖已丑二月三日靜虛顧公卒其子中立中孚將以十一月廿八日塟公梅涇之原奉文學何君汝元狀授予乞銘嗚呼靜虛不作矣予昔與公同薦於鄕雅辱知愛比方慶公有賢子享眉壽而忽已弔公之死乃執筆爲公身後役也公諱斌字徳章靜虛其別號世家華亭髙祖景暘曾祖彥迪以通經入選未仕卒祖仁號柳塘考瑢號龍川任江西皂口巡檢母周氏以賢淑稱公自幼有至性甫六歲龍川翁以從事滿將攜家屬北上時栁塘翁病目公憫然曰大父盲行湏我扶我去使終日坐臥耶獨願畱侍俗尙鬼家像事之公讀至非其鬼而祭之謟卽憤然舉像投之火比長勵志學業讀書務窮本源不事剽竊貫研古今尢究心象數之學聲稱藉甚以弘治甲子取雋四上春官弗利人咸惜之授湖廣長沙湘鄕縣尹未赴丁龍川翁憂歸服闋攺知湖廣郴州之興寧邑先有猺賊之變凡七罹兵火民凋瘁殊甚公殫心撫字崇素儉裁冗費專以休息愛養爲本邑當孔道未嘗以一馬假過客𨿽權要亦不少徇先時邑額編戶二千餘至是亡徙過半而徭役踵昔民滋不堪公嘆曰是驅之使淪胥也擬上請並裏爲有謀者曰減戶法當降柰何公曰以已故而忍視民困吾何心哉卒疏請得兪旨歲壬午河南大旱興寧田頗登上官有欲徵租之半者公抗詞曰旱被數郡興寧獨遺耶𨿽間有獲然勞敝亦甚矣徵之是教之使惰而又重困之也力爭得免民賴以活毎公暇進諸生講肄親爲指授振作文教邑素乏科目至是稍有獲第者公之政事可紀者如此而當道乃有不悅公者論公劣於才公聞之曰吾無媿於心耳遑卹其它飄然拂衣去銓曹諗其良特奏畱之命下而公行矣公爲人誠愨無僞朴雅好古言動不戾於禮居喪哀毀杜門簡出嘉靖丙戌中立中孚同舉進士公遺書曰此發軔初也必愼所趨一失足幸門終弗克振拔矣其謹操類此戊子歲天子推恩羣臣皆得以尊榮其所生公得封如子中立官階承徳郎南京刑部主事公生於天順庚辰十二月十八日距卒得壽七十配康氏封安人子男三長中行先公卒次中立任今官次中孚江西袁州府萬載縣知縣孫男五正傳正名正宗正言正誼孫女四長適宋玄相次許曹復來余尙幼曾孫男一尙賢嗚呼公昔在黌校負盛名謂當暴耀顯重於世而偃蹇薄發夫學也者所以探本也行也者所以違俗也政也者所以宜民也三者士之所貴公實有之是宜暴耀顯重於世而公則不然然公不獲而子獲之騰英振華連璧競秀諸孫玉立將益亢其宗靳於其身而發於其嗣天之所以厚公者固於是乎在銘曰

耨之藝之薄而刈之航之枻之若或系之殷惇周彛世莫利之嗣其昌矣天者償矣刻辭揚休安其藏矣

文簡集卷五十

●欽定四庫全書

文簡集卷五十一

﹝明﹞孫承恩撰

○墓志銘

刑部郎中北野周先生同配吳張二宜人合塟墓志銘

北野先生旣卒之三年宮宷氏孫承恩始克序次其世系行實將銘而納之墓中而先爲之論曰嗚呼世道之下久矣士以趨時合變爲才智利之所在陰伺巧取淩躐馳騖矜榮侈耀違道義而不顧也先生仕幾二十年而僅得五品秩寂寥淡薄至無以裕其家此今之君子所謂迂且拙者也𨿽然利達恆一時而聲名垂身後彼務榮侈耀之徒隨以湮沒者何限而先生之淸徳雅操傳誦人口則其所得孰多使先生而丰乎彼則必歉乎此矣然則先生非今之士乃古之士也嗚呼是可以銘先生矣先生周氏諱佩字鳴玉別號北野先世由汴扈宋南渡遂爲松人其逺祖在宋元時多仕宦五代祖彥才有隠徳博學能詩著灌畦集藏於家曽祖士瞻號雪舫亦以詩名國初辟爲雍縣尹祖臨考輿號心齋正統丁卯南省發解登進士爲翰林院編修其履歷載郡誌妣朱氏封太宜人先生年十二隨編修公於都下編修公卒晝夜號泣不輟洎歸貧無以居時江右葉中丞爲郡守爲經理始克塟先生天性頴悟力貧好學入郡黌聲譽焯起一時多從遊之士成化癸卯登鄕薦弘治庚戌舉進士優等授工部都水司主事三載考最升營繕司員外郎都水職徵商稅營繕督工作出納財賦浩大異時多以貪墨敗先生不以毫髮自污弘治庚申以母老乞歸侍養六年母卒服闋轉刑部河南司郎中理獄明愼時逆瑾擅政權勢赫奕奔趨於其門者多驟致通顯先生獨不往瑾故不平每問人曰刑部周秀才吾不識之何如人也先生懼及禍亟上疏乞休致歸養髙林泉以詩書自娯今天子初卽位舉優老之典先生進階朝列大夫嘉靖戊子再進階中憲大夫福履優遊歷二十五年乃卒先生天性孝友其官於朝嘗疏請分祿以養母而邸中屢至匱缺其在侍也色養誠篤致甘露芝艸之瑞養姊若妹之寡而貧者竭力以賑卹族人生平寡嗜好居室之內一榻蕭然倦於將迎有司延鄕飲多辭疾不赴獨好學𨿽老弗倦晚益喜讀易觀象玩占多所妙契作文典雅詩學唐體字仿晉帖皆有法先生嘗編次先世遺稿爲世鳴集今太學生張應干取先生詩文若干篇附刻行世周氏世以淸白傳先生仕旣不大顯家居生理尠薄至無以自給旣蒙例兩進階而郡邑庠士復合辭以請於當道謂先生亷貧髙尙宜蒙卹典於是有司歲給優養前郡守善化熊侯雅致敬慕嘗袖白金十兩遺之先生卒其斂具實藉焉先生生於正統丁卯十一月二十九日卒於嘉靖壬辰二月二十六日享年八十有六先娶贈宜人吳氏早歲事先生躬紡績以資勤苦先六十二年卒爲成化癸已九月十一日享年二十有七繼娶張氏封宜人善事其姑稱爲賢婦先先生三年卒爲嘉靖已丑十月二十日享年七十有三子男三長冔吳出庠生早卒娶宋氏次簮前補庠生娶朱氏次第娶胡氏皆張出女一亦吳出適推官侯靖之子祿孫男八應恩應文應時應宣應期應登應通應丰曽孫男三重光重慶重顯初先生之疾革也亟語朱原伯氏以志銘屬予予時官都下洎歸原伯偕先生二子奉治命持狀來請原伯於先生有姻婭之好狀其所具也於是將以嘉靖十三年十二月初十日塟先生於畬山之祖塋合吳張二宜人竁銘曰

彼捷而趨吾守吾迂彼赫而燁吾抱吾拙松竹蕭疏晴雲捲舒優遊林泉古人爲徒鮮鮮者葩亦復消隕先生淸名世世不冺

固始縣知縣薴城吳君墓志銘

宮寀氏毅齋孫子曰吾讀庠友楊朝明所狀薴城吳子行實而論次其有八善焉薴城者諱周字子南號薴城早孤奉母盡色養母老喪明承侍勤恪久弗懈洎仕未逾年一日念母卽白上官歸上官畱之不得母卒哀毀越禮君子謂能孝矣有異母弟甚幼保愛之至藉以成立處宗人有恩婚喪者賙其匱乏子弟質美者教之君子謂能友矣能睦族矣裏有計姓者孝母而貧無以養數饋之粟肉沈甲爲仇家誣以盜不能白爲直之燕人劉乙雅相善以事抵松得疾舁來家躬調治之洎卒棺衾之志其槖以俟其子至官中王學諭篤疾托以幼子曰有弟雅仇某歸恐兒無全王卒畱弗遣擇地葬之買屋居其孥擇諸生有學行者教之以須其成君子謂有風義矣令羅源固始二邑羅源民惰不力耕田多廢嚴督率之民有餘食在固始則勸課農桑又浚河灌田萬頃篤意學校勸勵諸士羅源始有發科者君子謂知政矣羅源地瀕海故事海舶至必責其入謂過舶錢吏習爲利薴城盡革之愼守無茍取官中費至取給於家業爲之落君子謂淸白矣中貴人遣索羊豕若干頭甚急執不與王通判任子殺人吏不敢問紿之至卽坐中縛之論以法禦史李某弟怙勢暴於鄕必欲執之懼而逃君子謂履正矣其歸也以上官有過責以非禮者義不屈飄然解印綬無濡滯君子謂輕利祿矣毅齋子曰昔者弘治甲子之歲予蓋與薴城同薦於鄕日益相厚信其爲淳朴坦夷溫然君子人也乃玆所謂八善者固嘗得其二三焉而余則今徵之於狀而信其不誣者嗟嗟乎薴城有此八善其亦可謂賢也已矣薴城少在郡庠有俊稱三十二始獲薦四試禮闈不第乃就選在羅源者一年固始二年洎歸方從事隠居之樂未久以病卒嗟嗟乎薴城其已矣福不配徳君子傷之吳世居華亭之雲間裏髙祖衡仕陜西參政有名曾祖宗黻祖愉考寛俱不仕妣黃氏薴城生成化壬辰四月八日卒嘉靖甲午七月二十二日壽六十有三娶張氏男三思友思讓習舉業思學尙幼皆側出女四二適宦族二在室思友等以卒之明年爲乙未十二月十有六日塟薴城於上橫涇之西原從其季父水部君平坡來乞予銘乃爲銘曰

維徳之厚福則弗究弗大厥就復弗永厥壽曷信曷咎天者匪謬吾將徵諸其後

鄕進士玉齋楊君墓志銘

楊君季玉以嘉靖三年七月十七日卒明年其子秉公將以三月十三日塟君於渰涇之新原顧未有銘其墓石者則請於其伯父今考功正郎璞齋璞齋曰汝父雅於今太史孫子毅齋厚銘莫毅齋宜則具狀與幣來謁嗚呼余忍銘君哉念與君昆季父子交垂三十年不可謂不知君君才賢而未仕蔑所顯著非銘恐遂湮沒卒無以表見則亦烏忍不銘君也君諱璉季玉其字別號玉齋少頴敏有志楊氏業素優裕繼嘗中落時君伯兄憲副玉峯曁仲兄璞齋俱以就黌校厥考南隠公頗憚供億毎顧君嗟不能並相君成學業君自奮曰悲哉爲學而以貧廢茍不自樹立而以貽父母憂不名爲人乃束書從二兄就外舍攻苦食淡誦習勤晝夜南隠公卒君甫娶時憲副已舉進士念君尙少諸凡不以及君君不可曰吾獨非子耶盡出媍簮珥屬爲助性孝友毎恨南隠公弗逮養事母篤至叔兄早得末疾君與偕處扶掖終始不懈育從兄遺孤女旣長與擇所歸與人交棘棘不阿有過盡言規誨而未嘗竊議人長短儀範修整𨿽閒居無惰容讀書務求旨趣爲文多警拔自爲郡弟子員卽以時文擅名朋軰正徳庚午薦於鄕三上春官弗售中歲漸欲取自適意葺園圃購奇石疊爲崖崿雜植竹木有亭榭之勝方日與朋輩登陟笑歌爲樂未幾以疾卒楊氏先居上洋後占華亭籍自髙曽祖皆世業儒不仕南隠諱云嘗事進取中以故輟後以子貴贈營繕主事妣宋氏封太安人配孺人朱氏勤愼克執婦道相君治南隱喪曁事姑無違禮待羣妾有恩視所出如已子先君一年卒子三長卽秉公孺人出次秉和側室沈氏出次秉介周氏出女一適宮保張荘懿公之從孫棠棠卒而寡君生於成化十二年六月十八日距卒得壽四十有九惟君器業夙成與憲副考功將蜚英騰茂而其名與字俱從玉人目爲楊氏三玉伯仲旣各顯仕登用於時輝聨采映而君僅獲一鄕薦賫志以沒嗚呼其可悼惜也矣銘曰

有璨者璑繄同出也爲瑛瑤瑜靡差別也旣琢旣磨並美絕也彼登廟廊布芳烈也此胡不然乃缺折也數則靡均匪巧拙也銘以瘞之鎭玆穴也

東圃陸翁墓志銘

翁善人也余讀其子希哲甫所狀翁行而得其善足稱者四憮然嘆曰今裏閈中求斯人若者亦或尠矣淳朴散而民僞滋凡可以售詐以罔利者靡不至翁少年事貿易其權衡出入惟一𨿽三尺之童弗忍欺視他壠斷巧取者獨不逮世多掊克寡施與毎以力莫及人爲解卽有之然出毫末於千百勢宜無難翁嘗節口體以濟煢獨鄕人逋負悉其無所償取劵焚之無恨意正徳已已歲侵且疫窶人死者枕籍原野翁作粥食乞者復與以直爲掘大坎瘞之富民於公家役使多詭計自脫翁先以勤儉幹蠱頗自裕其業中爲裏胥所禍充富民輸布赴都下是役往往破家非貲多甚者與狡猾多計算者不克免翁實不稱也隠忍不自直比至復值貂璫用事需索百出其費更倍往時歸則求直有司責姻族助償逋負或反夤緣爲姦籍一稱十籍十稱百翁獨隠忍不敢自直曰吾命也何可累人吾惟責償於天耳業乃用大落翁亦安之方日以教子爲事浮薄子欣籍聲勢門戶幸獲稍異卽變易常度漸事誇侈希哲旣顯榮翁執謙守朴與昔無異人勸其稍自矜飭則笑曰吾固故吾耳不能也周旋裏閈姻戚者益自勤欵嗚呼之四者庶幾古老淳朴之行然亦非甚髙絕異余旣悲今裏閈中之尠斯人而又深嗟世道之日降也翁年旣髙有司以鄕飲賓禮之今天子初卽位舉優老之典翁得受散官兼絮帛米肉人謂翁行善所致云翁陸氏諱澤字民望別號東圃松之華亭人先世逺莫考祖達以行誼總區總父拳惇本力穡翁配朱氏勤織紝助翁缺先十五年卒子三長景先卽希哲登鄕薦歷臨江慶逺節推次景賢次景芳孫男七人曰曜曰珊曰瑚曰■﹝王扁﹞曰玘曰翔鳯曰儀鳯孫女二長適嘉定士人姚陛次適張荘簡公之曽孫國子生立愛翁生於正統九年正月十七日卒於今嘉靖四年正月初六日得壽八十有二塟以是歲十一月十二日墳在洞涇左新浜之原銘曰

以義取利利斯溥以力行善善斯確以命委天天斯酢以謙受福福斯渥吁嗟陸翁古淳朴歸全其眞靡刓鑿銘幽者誰太史作

封承徳郎刑部主事愼齋沈君墓志銘

鳯峯沈子愷喪厥考愼齋君前沈子官都下屢念君欲歸君輙以書諭止勉其盡職業務大孝會今天子覃恩羣臣君得受封如子官刑部主事於是沈子從諸交厚徵言將爲君壽未果得君訃沈子擗踴號絕匍匐以歸拊柩擗踴號絕若不欲生旣乃具世系行實授其友宮宷氏孫子承恩爲文納墓中志曰君諱熈字應和別號愼齋世爲華亭人曽祖修閒翁諱閒祖月山翁諱敬父東樓翁諱浩皆有隠徳東樓翁恩授徵仕郎行誼尢表著見鄕先正曹憲副定翁傳母劉氏君自幼頴敏長多幹局遇事無畱難性孝友東樓翁有子四君其季也東樓翁獨善君謂善事已親喪哀毀切至後遇歲時奠享輙慘戚終日受沈子封命也湣然曰吾父雅愛吾而乃不見有今日嗚咽不能休諸兄旣先後淪逝撫卹遺孤𨿽貧不忍割竈自食業乃大窘君處之怡然無少弗足意惟終日閉門教子乃諸子各用奮志沈子遂以甲科成名君少嘗讀書不竟然所習志久弗忘毎因事輙能引據沈子官刑部嘗被命錄囚畿甸君報沈子曰刑獄系民命王賀於定國當深長思也用是沈子錄囚多平反君乃用大慰君尢喜鑑別人去後當成敗少館於外家陳氏內兄弟率楚楚然獨愛重陳子汝器者曰是不凡人問其故曰裴行儉觀人先器識吾以是據耳玆陳子舉進士爲京官矣君質任無他蹊徑與人語易見肝膈旣乃以愼名齋若欲事自檢雅能飲深觴細酌𨿽終日不及亂當座客囂呼弄酒君獨靜嘿整飭冠襟儼如也生平不畜媵妾無聲色之樂沈子日卽華要門戶奕奕異往時君愈自抑下約束子姓戒戢童僕無敢縱恣其所以爲愼者如此雅好交士人往時嘗客遊尋訪幽勝必邀士人與俱宮寀氏孫子昔居憂君數問候攜壺觴來欵洽終日戀戀至日暮弗去其情致可念也君可謂善人而惜也死矣沈子語孫子曰孤爲仕宦去親側乃不能躬致滫瀡又無以爲先人榮所以爲不朽者惟子是賴嗚呼沈子方以才賢克自振勵駸駸乎光大所以爲君顯揚者有餘地矣而於淺薄之文何以哉君生於成化乙未三月二十九日卒於嘉靖乙未四月六日享年六十有一配陳氏以沈子封安人子四長卽沈子愷已丑進士今爲刑部正郎次悌次懷次忱習舉業女三婿倪霽蔣顯於道中孫男三子鯨子鱗子鰲孫女五婿陸承芳府庠生次受顧氏聘次受朱氏聘余尙幼沈子將以嘉靖丁酉四月一日塟君﹝闕﹞之原先是沈子覓塟地久弗得忽夜夢東樓翁指示質之堪輿家良是若先啟云銘曰

長河橫前大陸枕後新塋在左祖塋在右地道則順靈气斯構其歸其安百世是守

若愚翁君並配顧孺人合塟墓志銘

翁子徳輝喪厥母顧孺人將塟前是厥考若愚君之卒之塟墓未有銘乃今奉厥祖樂閒翁命持庠友張子永思狀來謁銘於宮宷氏孫子狀述君曰君諱經字文彩號若愚樂閒翁震長子也母唐氏世居上海長人鄕樂閒翁之髙祖文俊洎翁俱隠弗仕翁氏世困鹺司賦役艱重至君益衰君甫授室卽奮志植立掘勤抱辛攻苦食淡竭力賈事以振作舊業用是樂閒翁夫婦蔗境優裕翁三十年不入城府蓋以有能子也君性友愛二弟緯綸俱庠生胥藉資益諸凡君自當之不自計惜故二弟得盡力問學樂閒翁則用慰喜禮賢好士旣有二子延師誨之而勤策之樂閒翁見諸生彬彬復大慰喜簡重寡言笑自束髮至白首未嘗侮人尢喜賑卹鄰里有急濟之不責其償嘉靖壬午八月一日以疾卒卒時呼子囑曰死生命也復何言惟是親恩未報爲恨是在汝等勉之語訖而絕距其生成化七年二月一日得壽五十有二塟顧望塘之原述孺人曰孺人者君同裏顧暹季女也柔婉貞靜年十七嬪於翁躬織紝爲內助旣則盡解其簮珥畀若愚曰丈夫當赤手致萬金陶朱猗頓非人耶何坐受困也君行矣若愚旣得貲而又幹敏多計算遂致充裕相若愚執友愛仲叔子玘與徳輝同學業撫字均一訓子以嚴每曰子之不肖皆母縱之也故二子自少不聴嬉遊嬉遊則撻之若愚卒孺人益務幹理喪姑哭泣殮塟竭心力徳輝舉鄕薦第進士孺人每念若愚不及見居常悒損不樂坐是遘疾遂至不起生於成化七年三月十六日卒於嘉靖乙未十月廿四日壽六十有六云君與孺人生惟二子長璨卽徳輝乙未二甲進士觀禮部政其配兪氏次瑤充邑庠生其配陸氏孫男八人禎祥禮禴襗禎衛庠生皆璨子也祺袠禓瑤子也塟以今丙申冬閏十二月九日與若愚君合竁孫子曰予觀若愚夫婦行義之次第而謂其可銘也君旣孝友仁厚無惡於鄕閭而孺人修婦事實同幹勤以裕其業篤教其子策名甲科昌大其門戶而增光於前人是皆可謂善而可銘者予烏得弗銘也乃銘曰

夫行靡疵婦徳亦良宜是善配聨輝並芳教子克成而弗及覩母則覩矣祿養亦負有待貤封龍文錦幍賁於泉扃墓門增髙惟善斯獲天者弗繆刻詩幽宮以詔厥後

濟軒處士王翁同配陸孺人合塟墓志銘

濟軒翁於嘉靖十七年正月二十一日卒旣葬其冡孫廷評教奉其尊人醫學正科君山之命持狀丐予銘其墓予諾未果爲未幾正科君復遣教來告曰山罪逆深重薦罹荼毒乃母陸孺人亦於今七月二十一日卒兼以狀請願並志而傳焉按狀翁者太學生張子世美狀孺人者庠生沈子耀先皆於王氏有世講義其言審可信乃摭而敍曰濟軒翁姓王氏諱宗字茂承濟軒其號世爲松人國朝永樂時有諱輔者以人材薦任廣西全州判官爲時淸白吏則翁髙祖也曽祖考昱祖考祥考繼號耕樂配劉氏生三子長卽翁次鳯次霽翁自少岐嶷有成人風爲曾叔祖暘窩翁所愛暘窩翁諱暹配吳生子璇號東溪配李無子暘窩翁器翁毎手旋其頂曰是必能亢宗者因立翁爲東溪後東溪於是遣從學來庵彭先生之門翁復穎慧勤習讀通經史大義尢精楷書長益通練世務善事東溪翁夫婦東溪讀書好鼓琴興致古雅日與諸名勝士觴詠以樂翁侍側承歡靡違東溪沒殯在堂翁應役有司督運赴都下事未竣聞家遭回祿憂惶馳歸途次逄鄕人亟問柩無虞乎知無虞卽色喜他無問然業無遺余時有契友持百金爲贈者翁嘆曰丈夫不能自策勵乃資藉人耶辭之撙節服食竭力幹蠱不五六年盡復舊業且加拓焉翁質甚美善處人倫之際先是弟鳯亦以東溪命來爲後惟霽畱侍耕樂翁篤念無已養生送死不廢子道人謂其周旋爲難與配陸孺人相守至耄禮敬如賓兄弟友愛殊切鳯晚歲無子疾革時亟請翁至曰我非兄無今日出遺囑田產契劵授翁子山曰此王氏物也他莫得有翁爲悉治後事丰厥殮塟人兩多其義霽居窘恆不給翁輙賙之復置田贍之山初業舉子以多病中輟旣得孫教且長曰吾家自全州公來五世無仕宦矣其在此子乎不可失也篤教之教果成登甲科後官會稽令翁嘗手書三事爲訓翁與人交重然諾禦僮僕有恩儉約愼勤終始如一日卒之前一夕呼子山曰吾明逝矣次卽窆我勿作佛事語畢而絕若能了達死生云翁居常訓子孫人只要心淸便做事不錯君子韙其言謂翁平生自得在此陸孺人者諱淑正上海鶴沙里人世業農厥考諱寧者始讀書以毛詩授徒至數百人母張氏孺人及笄歸濟軒翁克執婦道孝敬其舅姑處姻戚和而有禮方濟軒之遭家變也毎竊自悲守業無狀孺人慰藉曰數也可若何人不有徒手以復起者吾與君當自力何悲也乃日夜爬梳檢括以相翁翁先得子不育憂之孺人曰聞爲善必有後勉矣天獨吾靳耶旣有子復見孫教登第仕於朝仲孫政亦應例入太學業駸駸盛孺人喜動顏色每謂翁曰吾與君有家且有後矣曩時意念寧必此何以答天貺也其賢識類是翁與孺人旣偕躋上壽教令會稽時少宰中峯董公侍禦見吾陳公咸有文祝翁夫婦壽正科君適際九廟成推封如子官夫婦具命服上堂稱觴爲壽慶洽重闈閭裏羨嘆以爲榮云翁生天順庚辰十二月十四日卒年七十九孺人生天順乙夘三月十四日卒年八十子二長卽山封文林郎大理寺右評事娶姜氏封孺人次岡早卒孫男二長卽教壬辰進士文林郎南京大理寺右評事娶姜氏封孺人次政太學生娶顧氏孫女一適鄕貢進士徐旒子鄰曽孫男二之言之心女一墓在荘港之東原塟皆以治命在卒後三日銘曰

弗究於學而理道克循弗顯於才而業由以振古之遺老令之善士有相厥配恊徳並美積厚者發欝久必伸謂天若誣請觀厥孫

太學生雪懷湯君墓志銘

君諱惠字世沾別號雪懷故周姓湯從舅氏也先世汴人扈宋南渡遂家於松髙祖某曽祖冕俱不仕祖端爲郡從事父諮號怡蓮義授承事郎妣湯氏前大中丞拙黙公之姊寡育爲怡蓮翁禮娶趙氏爲側室君其所出也君自幼頴敏秀整爲中丞公所器愛長業舉子入黌校有俊稱中奉例輸粟入太學接友天下名士增益其所見聞未幾注選歸日侍養其二親光飾先業洎前後執親喪罔愆於儀君家食旣久毅皇帝末年武弁錢寧怙權寵勢傾內外君有姻婭以蔭官於朝者與寧敍世好甚暱數以書招君曰無失功名之會吾爲若謀富貴可立致也君不報其交厚亦有慫慂君行者君笑曰子不憶冰山非可恃者耶後寧敗伏辜其黨與無一得解脫者嗚呼當權姦竊執大柄可以禍福予奪人茹連類引奔趨於其門者如蟻之附膻也是𨿽賢科之士以才傑自許者亦或俛首從之不知其不可而君獨卓有定見亦可謂難也矣君偉儀觀長髯飄蕭毎於賓筵能多飲而不及亂雅歌投壺抵掌談笑歡洽滿座惟恐其去也開爽通達廣交博與樂親仁賢故賢士大夫無不愛重君者君旣無汲汲進取志益與其朋軰爲觴詠燕遊之樂若盡置榮辱於度外至是君亦且老矣元配徐孺人賢而無子置側室亦無子擇從兄子爲後名從本娶婦趙氏女三長適太學生喬禾徐孺人出次適錢文通公孫啟寓次適庠生沈策子檠側室出嘉靖癸已之冬君忽得末疾久弗痊勢日增劇遣子婿要予內弟吳徳章狀其行持來告曰願得一言刻石納墓中此生庶不落莫矣忍死待君惠冀一讀以瞑目也予憮然傷之亟爲序次其梗槪不敢爲溢美辭者示信也方緘至君所而君已瞑目矣於是其子婿復持文來乃附其生卒曰君生於成化戊子月日卒於甲午正月十九日得壽六十有七以月廿七日塟於龍樹庵華亭鄕之先塋銘曰

湯君誾誾髯而長身行美鄕閭多標搢紳冒昧取榮我則弗有世俗之疑君子之守維古節惠義也匪迂我最君善亦莫是逾刻之幽宮來者其考諸

文簡集卷五十一

●欽定四庫全書

文簡集卷五十二

﹝明﹞孫承恩撰

○墓志銘

封徵仕郎兵科給事中南河孟先生墓志銘

先生諱瑛字時閏號南河世爲霸州人大父安仕爲南昌府照磨父欽遇例冠帶母苖氏先生自少頴敏長而好學肆力載籍補州庠弟子員綽有時名久之貢於京擬赴選銓部或惜其小就多阻之先生曰已矣吾之弗偶也吾極知靑氈淡薄然猶幸列職文儒不猶愈於爲俗吏奔走服役上官耶於是得山西興縣學訓繼又擢掌教應州初先生旣屢蹶場屋顧其子給事廷相曰吾讀書纉文未嘗敢後人而卒不售然幸有汝可畢吾事由是勤於訓廸廷相卒舉進士爲天子諌官至受興應學職曰吾推所學爲朝廷育賢才以效用於世亦可不負此生矣開導振作文教大行興應二地人材彬彬出焉先生仕凡十七歲而在應之日多大得士心給事君旣第奉詔歸省因迎養來都下應之士人固畱弗得遂以學職致其仕久之朝廷以太廟成覃恩羣臣先生得誥封如子官未幾給事奉勅使代侍先生便道歸家忽遘疾不起先生天性孝友父病痢且劇先生侍湯藥四十日不少懈父苦索桃醫法當忌先生不能違禱神以進桃入口而病脫苖氏患癰醫謂不治先生拜泣懇之醫試用解散藥竟不潰而愈人謂其孝感所致父歿爲二弟珣瑭畢婚娶如禮父遺業悉讓與弟鄕邦稱之先生生於成化壬辰十月十一日卒於嘉靖二十六年九月十一日得壽七十有八配胡氏子一卽廷相於是廷相將以某月日塟先生於西岡之原丐其同寅呂君時中狀過予請銘丁酉歲予主順天鄕試廷相洎時中皆予所舉士時中之狀核而不浮可徵也故得備錄之銘曰

仕有祿位不必官之尊也學有紹述不必身之親也封章有赫徵天道之卒伸也令徳考終亦不媿於完人也刻銘埋墟千百載其弗湮也

吏部右侍郎兼翰林學士虛山席公墓志銘

少宰學士虛山席公以嘉靖十五年十二月廿六日卒其塟也未有銘越十二年侄尙寶君中乃具其事行授予爲文刻口昔公伯兄文襄公爲世名臣嘉靖初爲今天子伸大議定大禮贊成大孝承恩未及識而竊欣仰焉乃幸獲交於公同官詞林侍講幄旣乃同校文應天公開爽質直能推誠相與受公知愛最深豈敢以不文辭公諱春字仁同別號虛山世爲四川遂寧人系遠譜失莫考斷自七世祖友軫友軫生復字無悔號橫岡博學能文受業元吳艸廬氏隠居教授於鄕實以文學爲遂寧倡國初舉賢良授潼川學訓導復生汝霖汝霖生思恭思恭生暄暄生祖憲則公考也配吳氏後以文襄貴贈三世皆如其官吳封一品夫人公自童稚卽儼然如老成人彊毅有操執祖毎異之曰他日必能負荷大事及長與弟給事君彖從文襄公學丁丑舉進士攺翰林庶吉士武宗潛幸居庸關廷臣屢疏莫回中外人心惴惴公上書內閣欲乞兩宮懿旨遣中使迎駕還宮而館閣府部百司各以一二居守余俱趨行在祈請務必得然後返否則從此巡遊南北國事滋多憂其始矣識者是其言尋授河南道監察禦史出按雲貴釐革軍政凡錢谷刑獄欺蔽被罪者無怨吏役假冒至七百餘皆罷斥莫能逃者時黔國總兵交結近幸威權日甚藩臬毎被訐論臺中有參其假公言以結民心恐爲將來專主之漸得罪下獄外謫黔乃益驕橫公至痛爲裁抑家人干紀殃民者悉縛致論罪馬進士某以罪謫戍金齒潛入總府充記室凡章奏公移多出其手憑籍冒例爲都指揮公亷得之至是偕眾參謁與見任無異公執之禠其服仍發隸原伍指揮王喬稔惡爲眾所嫉當道者莫能治至是亦論以法滇南爲之肅淸今天子登極疏上時政興革利獘多符詔欵人稱其有經濟之具尋以文襄公職中丞攺翰林院編修癸未殿試充彌封官修武宗實錄充纂修官書成升修撰丙戌會試爲同考試官尋充經筵展書修明倫大典仍與纂修書成升侍講學士賜金帛文綺充經筵講官聖天子勵精治理考古帝王所以圖治簡命公與二三詞臣經筵外復進講西山眞氏大學衍義毎寵錫大僚公必預辛卯主南京考試多得名士已丑壬辰殿試充讀卷官隨擢翰林院學士掌院事充經筵日講官未幾擢禮部右侍郎癸已秋轉吏部右侍郎文襄旣受宸眷上後知公爲文襄弟乃於諸侍從中顧公獨厚擢翰學擢吏禮二侍皆簡自聖衷於是頗爲時所忌公旣感上知遇益思報稱在吏部數與冢宰誠齋汪公議不合司屬復有肆間者二公乃遂失歡寖成隙汪疏公起用大禮遷謫諸臣又誣公不賀皇太子誕生等事疏入命下公冠帶閒住卽日陛辭怡然就道人勸公論辧公曰吾惟無媿於心耳又何辧且吾老無子得歸素志也渭厓霍公繼爲少宰汪尋去位凡公所欲更置者悉見施行後臺諌論汪陷害僚屬蓋指此云公家居杜門謝客絕口不及朝政時與二三故舊登渉玉山涪水之間嘯詠竟日邑故稱淳朴後漸事侈靡公歸惇儉素表率鄕閭俗因以變公卒之冬今皇太子生詔下凡冠帶閒住者得準致仕例閭裏走賀且謂公還朝有日公曰吾得沐聖恩足矣幸未死扶杖擊壤以樂太平耳更何冀也公時以哭女病且亟猶力疾開讀未幾卒屬纊無他言惟以受上恩不能報爲恨公性剛果志欲有爲每與人論事侃侃無詭隨意樂道人善然有爲不義者亦必面折之用是取怨於人爲文平正通達詩亦純雅不尙新奇晚喜字學習艸書多有法談論古昔政治得失人物臧否動中肯綮公業旣晚成益明習當世事𨿽職居論思而諸司所隸無不畱意尢切邊務予嘗見其論諸邊道理險塞與屯守之要歷歷若指諸掌在經筵多啟沃毎遇治道大端君子小人進退反復三致意嘗勸上惇用故舊上感其語因起用大臣如鳯山聶公其一也遇講前一日必焚香設案盛服北面如在上前演習數四當事謹恪如此文襄自入仕僅一乞省歷更內外卽不得告公家居事親偹孝養文襄得殫力王事不牽內顧事文襄極恭巨細事必咨稟二兄早逝撫其遺孤俾克樹立賙卹族人貧匱者儉以處家𨿽貴顯衣無華飾食不兼味每詔子姓以家世儒素後人要無失秀才家風味公立志勛業方期柄用乃以阻阨去使獲究竟其展布當必有卓越可觀者配黃氏生子志早卒女一適譚同知子生員偲繼娶陳氏全氏皆無出以侄忱爲嗣公貴蔭爲國子生公生成化壬辰年四月二十三日距卒得壽六十有五年月日塟於傘子山之麓中書君之屬予銘也予諾隨以病因循者又三年念公才識器局隨試輙已彪炳獨其去位之故人莫悉也故述以爲銘然卽是亦得公之大矣銘曰

惟古君子仕也不茍居位行志惟義是守忘已狥人彼則謂何匪也則闇匪也則阿侃侃虛山質厚行恪眾方諾諾乃見諤諤我匪求異惟心所安敢曰惟吾言則谷不敢不殫莫或諒只則予是病行或尼之業也弗竟長材偉志閟玆一丘爰刻銘章以告諸幽

贈通議大夫都察院左副都禦史石山周公墓志銘

中丞弓岡周公煦嘗以其所謂三窮捲者乞詩於諸士大夫承恩得悉其故而深悲之他日則謂承恩曰惟我先大父於煦鞠育教訓煦𨿽賴母氏勵節而非大父無以成大父恩徳煦不敢忘顧未有撰述施之金石恐遂泯泯於後也煦日夜痛心玆欲立石墓首惟吾子畀之以文承恩志曰公諱某字時用以字行別號石山周系出吳周瑜後有居吉水者後復徙安福遂爲安福人髙祖存初曾祖蘭芳祖孟塤皆不仕父資貴以子贈工部員外郎嫡母尹氏生母劉氏俱贈宜人公天性篤孝事父母得其歡心兄弟四人公最幼諸兄旣析處並走仕途惟公早夜侍親側躬溫凊久弗懈母病痢危甚公曰吾聞病痢糞苦者生遂嘗之苦則幸喜母疾果瘳友愛於諸兄先業惟諸兄意所便各擅有之公弗較居常怡怡如也石山公惟一子卒時未有嗣而媍姙公哭曰某生平無逆天事天忍絕其祀耶越月中丞生公悲喜鞠育周至中丞稍長督教之擇其與交者中丞幼年痛母氏寡居依依膠戀不忍少離因頗怠學弗力公毎對之愀然中丞復親師友勤誦習則喜慰歲甲子中丞領鄕薦先是年春公嘗遘危疾惚惚若逝去累日一夕復蘇竟獲見中丞文捷歸拜堂上稱觴爲壽未幾中丞且生子公親撫抱之嬉笑爲慰人謂作善之報不爽云石山公正直篤信少嘗習舉子中輟而明達理道習世故與人交和而有禮治家不以嚴廢恩子姓弗循禮規訓之弗少容公於義利甚析臨財不茍於取與至諸義事輒無靳意親喪竭力助襄事獨多於諸兄人以爲言曰人子爲親各欲盡心耳獨子者又將孰諉耶石山公處患難能泊然順受見世務營植爲後人計者曰是不有數而乃欲以智力久持也族有侵其業者容之弗言亦不以語中丞嘗謂吾以垂絕之緒幸一脈少存遑卹其它且釁不可啟競敗之源也吾以是示吾後耳石山公可謂知命逺識之君子矣公配王氏邑之故族恪執媍道實克相公而族之人亦莫不交舉其賢當喪子育孤日憂勤尢甚風雨之夕姑婦相慰藉至泣下聞者淒楚中丞少長毎舉善事爲訓中丞徳業之就內教居多石山公旣以孫貴贈通議大夫都察院左副都禦史而王氏亦贈淑人石山公生宣徳丁已八月一日卒正徳庚午九月五日壽七十四淑人生於宣徳乙卯二月念七日卒後公三年壽七十九合塟於裏之楊村橋之原子男一梯云君亦贈如中丞官娶許氏屢贈淑人旌表節婦女一適管某孫男一卽中丞娶劉氏累封淑人曽孫男二坤中書舍人娶謝氏封孺人墀邑庠生娶王氏女三長適劉楷鎭逺府經歷次適劉某次適彭某俱邑庠生玄孫男二鍾官生鑑聘彭氏俱坤出紹祖聘歐氏墀出來孫女一於是石山公卒三十五年矣嗚呼予嘗讀易而感於天人之際否泰剝復之禪續固天之爲而所以承之者豈不系乎人哉以周氏觀之方梯云贈君之沒石山公孑然一身耳𨿽幸有遺腹之姙未保也石山公之祀不絕者如綫旣而遺腹之姙乃得中丞焉此否極將泰時也夫升降之會聖人所深致意焉者故曰有命無咎無過而後可獲福石山公孝友篤行孚於神明至於保育中丞不以孤幼而怠教教必以正茹辛飲荼厲志艱苦庶幾得否九五之戒懼則石山公之所以靈承天意不有道哉是宜有中丞之克邁卓然勛徳爲時名臣子孫其昌石山公之遺逺矣固當表出以詔來者並系辭曰

猗嗟碩人志純一兮履道坦坦又正直兮屯難弗失神所福兮無往不復保中吉兮有命斯皇龍章赫兮曽玄鼎來永世澤兮﹝闕﹞樹玆刻兮石也可泐名不沒兮

封文林郎山西太原府推官仁齋郭君墓志銘

封文林郎太原推官仁齋郭君嘉靖癸卯七月一日疾卒先是其子惟淸系官所君思之甚居三載惟淸以考績歸事竣當復之任詣予別而容甚戚叩之曰淸父老多病久別幸膠戀膝下卽何能割去而時例三載或當有遷補便淸乃濡滯於行恐言者謂有覬覦意淸用是以悲予謂曰事固有輕重子亦惟心之所安耳矣子之所見者大何惜乎言也惟淸於是畱侍養者四閱月君遂得封勅如前受姻戚鄕閭稱慶惟淸稱觴膝下爲樂忽一日疾作遂不起惟淸乃復持夏吉士子開狀謁予曰淸幸以先生教自安躬侍父考終乃今已矣不朽之事亦惟先生圖之予不忍辭也志曰君諱升字景暘仁齋其號也先世蘇人曽祖官孫以匠籍來居京師祖福敬父泰母楊氏生三子長杲次昂郭氏素頗饒腴杲據成業以不檢蕩廢君早失怙恃煢煢無依有楊氏者素善君父求得君於裏中愛其謹願贅爲婿楊無子欲君易氏以應役君辭曰荷翁恩厚然令某背本則不可楊不可彊後益幹勤事楊惟謹楊卒殯斂以禮有內從兄以貲拉君貿易未幾獲息數倍其人欲專之以他辭紿君君弗與較自是愈自樹立業乃大充拓君天性孝友旣履亨裕以不及養親爲恨痛親塟簡陋弗稱擇勝地治塋域遷窆焉杲後落魄老且貧無子君迎養於家洎昂友愛惇至撫其侄底成立悔少失學惟淸甫垂髫卽遣令學甲午惟淸薦於鄕君喜曰吾門百年來無業儒者祖宗積徳始發於子子其勉之洎舉進士授理官拳拳以民命爲戒惟淸居官有政聲當道者累旌薦之君詒書曰汝無徒善事上官而失百姓心也君嘗謂讀古人書當略仿古人行事彼有仕而積愆召戾非不讀書正坐空言耳蓋其天資之美識達理道者如此倜儻好行義事賙卹貧匱若不及嘗以厚貲付段釗者營賈事段沒復畀其子其子後背君徳君優容之曰故人之子能盡較乎純確和易與人謙謙然恆恐忤其意家庭雍睦𨿽臧獲無詈罵言晚歲喜交遊雅善奕毎偕三五知厚攜壺挈枰擇幽勝較藝飲酒爲樂若蕭然物外云君生於成化戊戌三月十七日距卒得壽六十有六配楊氏封孺人以淑行聞子男三長卽惟淸太原府推官君卒旬日擢刑部廣西司主事娶文氏封孺人次惟和治生業娶任氏次惟一讀書志進取娶沈氏繼娶張氏女三長適府庠生王大田次適袁淇次適袁大有孫女一尙幼君卒越月是爲八月二十日諸子奉君柩塟於君前所治先塋之側在都城東北六里屯之原銘曰起廢植僕上纉下延孝友任卹實維汝賢野寺郊園詩盟棋社幸玆淸時以樂優暇考終維寜卜日窆藏爰刻銘詩納於玄堂

浚涯朱處士並配林氏合塟墓志銘

嘉靖丁酉歲予主順天鄕試得士曰朱天俸者今年春予承乏主會試而天俸捲後入予取列於是天俸廷對舉二甲進士未幾以縗絰見予告曰天俸不孝荷先人教育以成方圖一日之養而不幸先人長逝矣惟先人不學無所彰顯於世而其行義則亦有可述者敢以同年楊守魯狀謁銘於門下刻石壙中以爲不朽計其意甚哀予不能辭也則爲志曰處士諱鑑字朝用別號浚涯世爲浚縣舊族厥父榮徙居京師種徳好義號稱鄕裏善人識者謂其後必昌大生三子長鉞次卽處士次銘處士篤於孝友前後執親喪哀毀備至家素寡薄當父初喪兄鉞亦以羸疾繼卒母且老弟幼嫂氏新孀遺息僅八月家務雜沓處士極力劻勷早夜服勤賈事經營於四方漸致阜給奉母必具洗腆而母安其養事嫂敬而有禮育弟與侄顧復甚至故咸得所依而忘其爲寡且孤也每時祀哀思如初喪對妻子涕泣終日弟銘喪婚娶維時兩爲納媍悉不敢殺於禮銘未幾亦卒遺女甫十歲爲擇壻治裝如儀人許其義處士與人交質任自然不爲城府人有過必盡言規戒之濟人之急押取十金不顧人有負之者亦不與較而阻其濟人之念平生恆以失學爲恨見文士則重之四方士有與計偕僦捨於處士比鄰者輙往訊問致欵曲勸以簡出勤肄習復令其子與之聚藝故四方多知處士名而感其善意乃子之學益進處士性不喜緇黃不信陰陽醫卜之事而亦終身少疾病卒之先一日猶談笑如常娶林氏柴氏而繼林氏事處士獨久助內事甚力處士前遭多難毎憂形於色林氏輙寛譬之及婚娶出簮珥爲助宗人稱其賢先處士幾年卒子男三長天祿林氏出次卽天俸次天敍繼林氏出天祿天敍先翁卒女一亦繼林氏出孫男一女四俱幼處士生成化壬寅四月八日卒於嘉靖丁未八月十三日年六十有六於是以月日卽南城七里鋪之原啟林氏穴合塟禮也毅齋子曰予觀京師羣萃四方之人多役食公府兼逐什一之利謂亦足以繕厥生不知以教子讀書爲務自非父兄之賢教其子者尠也教而成名者則又尠也處士上無承傳𨿽其所以謀生者無以異而獨不安於卑近拳拳於玆事必欲其子之成以光顯其門戶其志亦可嘉矣豈非賢哉惜乎天俸將祿仕而處士不克少待𨿽然處士固已目見其子之成可以自慰於地下而天俸風木之悲則何時已也予故爲之銘以慰之銘曰

制行無惡於鄕閭教子克登乎科第踐信不爽於初終守業足供乎賓祭祿飬且及壽命弗長我撮其凡吁其可傷尙有寵章賁於玄堂

明故武略將軍錦衣衛千戶奚君墓志銘

奚君名耘字舜疇別號思南奚姑蘇人後僑居永平之遷安君之曾大父量隸南京錦衣衛小旗大父廣扈從文皇帝北遷升錦衣衛總旗遂家京師廣號善人至今鄕裏能道其姓字君父賢尢敏幹以積勞累升副千戶長子耕逓襲君其次子也代補校尉正徳間選送東廠緝事三年升小旗又二年升總旗嘉靖初掌衛事都督王松泉佐以君練達取東司房管事未幾升百戶再升副千戶尋推理西司房事君性謹飭惇厚緝事槪以多辦爲勞勩當正徳間中貴橫行多植黨與緝事慿籍聲勢尃伺察鉤摭人罪迫脇誣罔以便已私殘賊良善至破滅身家不之卹君獨存仁恕毎曰殺人以求功名彼天者其謂我何不於子孫必於吾身吾不爲也人以是稱其賢洎管東西司房事愈恪愼讞獄明允弗縱弗枉其名益彰君孝友甚至早失怙恃繼母楊氏撫育以成君色養朝夕惟謹事兄怡怡恭遜事必稟而後行尢篤教子延明師以訓毎語子曰吾家世武冑女能勵志科目以大吾門乎縱不爾亦庶幾能識道理不失爲善人也君旣以勤儉殷厥家好與賢士大夫往來客至盛陳酒肴欵畱盡日乃已姻戚婚喪不克舉者爲賙之至處僚寀禦臧獲亦皆惠而有禮以是人無不愛敬君者嘉靖戊戌誥封武略將軍元配董氏先卒贈宜人繼熊氏中烝熊公偉女封宜人子一鵠側室陸氏出娶國戚錦衣指揮王橰之女女三一董出配知縣陳■﹝土獻﹞子錦衣百戶九徳早寡以節自勵一熊出一媵張氏出俱在室君生於弘治丙辰正月二十九日卒以嘉靖癸卯二月廿三日年僅四十有八將以三月二十九日塟於城南下馬社之先塋合董宜人之竁君兄耕今任正千戶號松月予雅與善君沒予往弔松月見其哭泣甚哀旣則遣其子並鵠持鄕進士張允濟狀來謁銘予爲松月誼不得辭也乃銘曰

官以愼居家以勤裕友恭孚於厥兄嚴教徵於其女壽弗稱徳歸咎無處吾故與銘以詔來者

贈懷遠將軍錦衣衛指揮崔君墓志銘

錦衣衛指揮崔玉喪厥母於氏太淑人將治塟事先是厥考之沒塟未有銘乃玆屬夏官夏子開並述狀謁予以請志曰贈懷遠將軍錦衣衛指揮崔君諱文達保定易州人也曽祖福原祖玘父敬皆不仕母丁氏敬生五男子長文通次卽君次文進次文遠以才能入內庭掌內膳監事次文智文遠旣列近侍貴顯得蔭庇其族人於是其昆弟等俱例授散官玉又蒙蔭由校尉升總旗積功至指揮同知君因得贈官如其子君性質直不善諛少未嘗問學然敏悟多識理道見儒生語古善惡事可敬愛可畏惡可哀憚輙記憶不忘毎爲鄕人子弟談說事至據理剖析是非枉直弗繆人以是服君稱曰崔君能居家孝友伯氏早卒太監日近侍忠勤自勉不得顧私家諸弟亦貧薄君獨竭力侍奉而均愛諸弟推太監不得事親抱歉益致曲於親側以慰太監每語曰孝以祿養爲大旦夕定省其常也子爲其大吾爲其常又何必區區膠戀左右而後爲孝太監乃安之人稱君曰崔君孝且友君居常接人以禮而誠實不欺禦僕屬寛慈有恩鄰有貧乏者賙之如恐不及人又稱曰崔君仁厚且賢賢者多福是宜有令子必得封君顯被名號爲鄕裏榮而忽以疾卒不及待太淑人者處士聚之女幼頴悟習女工旣嬪克修婦道相崔君養舅姑慈孝如崔君不責下人小過太監幼太淑人頗多顧復功太監懷之每命玉迎養都下而太淑人亟求返但語玉以當思富貴所自而致孝養於太監歸則課孫誦習督家奴力穡事毎曰吾世業則然樂鄕土不樂貴盛吾性也人於是又稱太淑人賢賢必有壽太淑人乃壽至九十二歲距君卒蓋二十一年君壽七十二歲與淑人俱生景泰三年君九月初四日卒以嘉靖四年月日太淑人二月廿八日卒以嘉靖二十四年月日子男二人長卽玉任今官娶程氏封淑人次堂錦永冠帶總旗娶杜氏女一適邑人路智孫男七人孫女五人俱婚聘名族銘曰

易水之陽土燥剛兮馬鬛者封辟玄堂兮有赫寵光發幽祥兮福爾子孫其永昌兮

武徳將軍錦衣正千戶松月奚君墓志銘

予往嘗聞搢紳士道奚錦衣者洎識之見其恭謹誠確不類武弁气習敝衣羸馬不類貴介人作侈富態意其以是見稱未幾君有弟之喪予往唁君見君哀甚又嘆其克篤友愛君嘗苦風疾至是哭弟病增劇遂不起於是君之子鶴奉君治命踵予謁銘嗚呼予前以君故銘君之弟矣而玆乃不銘君哉乃敍曰君諱耕字舜田別號松月先世蘇人也髙祖徳元季旅寓永平之遷安曽祖亮國初以功隸南京錦衣衛小旗扈文皇駕北定都遂家京師祖廣以東廠緝事功升總旗父賢弘治中選東司房辦事積勞升實授百戶從戎延綏有功升副千戶會同列有嫉譛之者攺應天衛君旣補襲痛父枉三上疏復職錦衣衛累升正千戶誥封武徳將軍君有幹局理刑西司房稱明決然持論毎恕掌衛事都督王公佐雅重之嘗委總馬政剗革宿獘人莫幹以私嘉靖已醜天下臣工入覲君奉命同楊禦史巡歷中路禁緝姦宄執事勤恪楊甚善之由是奚錦衣之名多爲朝士搢紳所稱道而樂與交然謂其當漸向用而君志恬退未幾乞解職付子鶴承襲自是家居寡出故有亭館水石花木客過畱觴詠盡日口不及公家事君性敏而質直當事有定見不爲人揺杌好禮樂善祀先用朱子家禮少失怙事繼母楊氏盡孝治塋域殫盡心力建碑亭求大學士顧未齋吏侍徐崦西文刻石表隧上延師訓子丰其館榖若厚有望者疾革猶諄諄誨戒姻戚不能舉婚塟賙之不責報至儉朴友愛則尢性成者屏華紛靳浮費𨿽粟絲靡濫用弟抱病卒卽以已夙置衾棺殯之嘗出五百金爲侄畢婚事而未嘗語人亦可謂難矣嗚呼玆尢君之所宜稱賢歟君生於成化乙丑正月十三日卒以嘉靖癸卯七月四日得壽五十有九元配萬氏封宜人側室齊氏楊氏子一卽鶴齊出襲錦衣百戶娶僉事髙君夔女先卒繼娶錦衣千戶邵君鏜女女四長次萬出一適錦衣百戶孫君子瀚一適錦衣指揮謝君子廷訓二幼女楊出一許聘邵君子源邵卽鶴外舅一許聘錦衣千戶蔡君子綜十二月廿七日塟城南下馬社祖塋之次鶴之謁銘也屬張舉人允濟具狀張於奚姻親道君詳而核予旣雅得君善又張狀可徵故具列銘曰

嗟嗟奚君克自樹也繄能於官厥績著也柔弗茹也剛弗吐也抱朴履儉儼儒素也天顯是惇卒罔斁也謝事孔亟保終譽也馬社之原藏永固也子孫繩繩維永祜也

訓導陳君並配霍孺人合塟墓志銘

君姓陳氏諱良玉字彥溫別號栗軒先世河南杞縣人宋時有爲團練使者扈髙宗蹕南遷寓上虞七世祖瑞始徙仁和遂占籍髙祖益中元余杭縣主薄曽祖文舉元平江路學正祖胤古田縣學諭贈文林郎閩縣知縣父敏政字志行宣徳丁未進士歷官南康府知府贈中議大夫贊治尹母鄭氏贈宜人君幼承家業治葩經弱冠充邑弟子員篤志攻苦講誦勤晝夜遂淹貫舉業毎擬題命意錯綜條析各有攸當試占優等廩於有司然每就場屋卽弗利坎坷者久之弘治壬子始貢禮部授都昌縣學訓導三年爲丙辰十二月初三日感疾卒元配霍孺人故名家女父母擇所宜配歸君淑愼儉勤多內助功亦以是年先君卒爲正月初七日壽俱六十三云君天性醇朴愷悌與人無計較意旣文戰累躓時新進士輕獧者多務新體迎合主司𨿽叛戾經義不顧然往往有售者輒自負才君獨謹守繩墨不敢變輕獧士多目笑之歲貢必有正次君次當行某生者稔學不如君懼以弗得因以苦語哀祈君請畱君湣之卽許諾明年君貢當正次某者君姻戚也又以計懇君復信之讓之行於是輕獧士卽又目笑而其爲君者則憤曰彼紿子耳盍反諸君曰吾旣許矣反之害信卒不反其爲人大率類是然君生平行誼甚修寡過慝當南康公蒞郡有惠政郡人屍而祝洎君職教都昌都昌南康屬邑也企慕先烈克振教事士類愛戴謂猶見南康公焉則君之所存又豈瑣瑣者與知哉然竟淹抑以沒弗克致通顯斯命也矣君生子二長守早卒次宰讀書弗仕以子克昌貴卒贈郎中大夫娶李氏封太宜人孫男四長卽克昌嘉靖丙戌進士今爲南京吏部驗封司正郎娶嚴氏繼娶徐氏皆贈封宜人次克明娶沈氏次克顯娶李氏次克順郡庠生娶王氏孫女二毓荘適臨川主簿聞孺毓蘩適郡庠生潘一正曾孫男六曰魯曰晳曰曹曰署曰香曰普曾孫女三尙幼君卒之明春同霍孺人塟石屋鄕幹溪之原而未有志後四十二年驗封君始具狀屬予曰克昌生晚幸大父及見日者許克昌異時當有成而大父手旋克昌頂曰望兒爾也玆克昌幸粗立大父之言克昌曷敢忘惟是潛徳未述懼遂冺冺也墓石之文敢以瀆子予曰諾乃銘曰

惟徳斯靜惟躁斯競人之所侮神之所聽厥或弗然天者未定有孫奮庸實萃厥慶刻辭埋墟千古是訂

文簡集卷五十二

●欽定四庫全書

文簡集卷五十三

﹝明﹞孫承恩撰

○墓志銘

太子太保禮部尙書榮簡程齋盛公墓志銘

嘉靖庚戌七月十五日致仕禮部尙書海陽程齋盛公卒明年公子瀚命其子按察副使若林具公行實遣族孫昌齡越七千里走都下丐公門人大司成午塘閔公銓次爲狀持過予請文其墓石予識公晚然筮仕入詞林則固知東廣有厚徳博學之士爲公者而想見莫由一親炙之嘉靖辛卯繆膺校文應天公時以南京太常卿署篆南院始獲識公則見其惇龎和易藹然可親信爲巨人長者少慰夙昔而以匆迫未獲請益洎予還朝辱公贈予雄文極荷教愛乃公身後之役寧敢以不文辭乃爲敍曰公諱端明字希道程齋其別號也生時頗異考梧荘爲仁化司訓生公於官廨先是以廨敝欲緝夣一偉丈夫謂曰君緝廨望勿傷予宅旦日發土有石刻曰宋端明殿學士程公墓梧荘瞿然亟掩之而公以是日生梧荘因名公曰端明公後亦遂以程齋爲號少長頴悟絕出四歳誦孝經論語七歳能詩詞繼博覽經籍受詩於林公志受易於蔡公淸受書於陳公璣受春秋於歐陽公某皆得其精義而蔡尢器公爲制字且爲說以贈重有期許弘治壬子鄕試舉公第一人壬戌第進士授翰林院庶吉士以文學見重館閣諸公未幾丁外艱歸服闋以母老久之未行會有閹人劉瑾者素不喜史館諸人乃以事中傷公竟坐免瑾後以逆誅詔起公授翰林院檢討時瑾𨿽敗而他閹尙橫政從中出兵冗財竭山東河南多盜邊塵屢驚士卒挫衂公欲具疏論建先陳書大學士西涯李公言多剴切大要謂今天下𨿽若治平而隱憂可畏如人一身舉動如常而脈已病久將不支宜及時圖爲且諷西涯以首相不能匡救制伏中官無以副中外望宜避位去西涯感嘆攺容謝之於是他執政洎諸權貴皆有嫉公心無何公念母老再疏引疾以養母請歸三年太宜人日促公起公因乞補外以便養於是得浙江提學僉事先是督浙學者尙嚴刻以三等檢察士有司得行其私苛斥良俊士憤不平公至務行寛裕崇尙徳化前所詿誤被黜者試其業可進行不詭則者咸復之公恆言吾閱人以文而觀行毎每得人故受公知者多爲善士抵成就焉於是士論翕然服且愛戴如其親公日懷母不置復再疏乞養未報而太宜人訃至奔喪歸士不忍釋追送多至出疆服闋升南京尙寶司卿再升左春坊左庶子兼翰林院侍讀充經筵講官故事講官進說多藉之以規切時政闕失後執政恐觸諱輒先竄定講官所著說遂以相沿祭酒儼山陸公深進說因面奏上以其輕率少不然之於是陸以戇去位至公進說亦不遵執政所更也臺諫希執政意劾公講時微咳爲失儀復調爲南京尙寶司卿九年升南京右通政十年攺升南京太常寺卿十二年升南京都察院右副都禦史初公督浙學時以東陽尹張某職多曠切責之至是而張爲吏科都諫憶舊憾劾公非長憲才公遂免歸因卜築東山爲終老之計絕不與世故相攖公嘗有夙疾一日得方士所制秋石服之良愈因令家人習其法後數制餌之旣閒居益事攝養晚歳體更彊健遠近多傳公有延生之術事頗聞於上上一日諭元輔介溪嚴公貽書辟之來京復命吏部遣官賫金幣趣公馳驛赴公不敢辭旣至升禮部左侍郎不煩以事專以備顧問賜牙圖書記令有言宻識以進因問攝生正傳公疏奏大要以淸心寡欲爲致養中和之本上嘉納旣而公以勞舊疾復作深居邸捨不與秋毫人事中使存問咨訪日至三四公就牀叩首謝後上益優之多所慰諭賜公飛魚綺服其它賞賚不可枚舉上嘗手制良藥賜公且諭曰北地寒甚晨服必減寒痛一二眷公如此未幾公疾日甚二十四年春請假歸治上允之命給驛以還旣而卽其家升工部尙書且徵之明年秋公至闕尋轉禮部尙書眷遇益隆旣而疾復作臥邸捨不能出乃復以疾告有詔去畱隨卿公不敢再疏間進萬年金鑑錄推明自古帝王祈天永命之要又進永壽眞詮但戒喜怒以致位育語多依經術上嘉納之無何加太子少保冬病浸劇復乞歸疏入不報公令其孫治後事毎上他疏輙於疏尾稱臣病不能終事陛下顧恩深未敢言乞骸骨耳惟陛下哀憐之上感惻於是允公致仕公年已八十矣抵家病益篤逾年而薨上聞而悼之特爲贈且謚謚蓋上親定云命有司營治冢墓遣中書舍人董塟事諭祭者三生榮死哀公可謂遭遇之隆而上之於公始終寵眷矣公體貌丰偉舉動舒徐孝友之徳本於性成垂老遇先忌哀慕終日事異母姊如事母收育族之遺孤爲畢婚娶樂施與毎賙人之急若不及遠近故舊有需於公者應之無難晚年上所賞賚悉與諸故舊歸休之日篋中圖書數卷賜衣品服數襲而已公立心行已恆主於厚與人和而有禮不以貴賤勢利髙下其心𨿽田夫野老與之處油油然終日鄕鄰或有頑悖者則從容諭誨不爲面斥故感化者多教人恆以躬行爲先毎言曰性命之道乃生人本等率性盡倫乃是人之身心事學問不過資益節文若以此爲聞望標幟則失其本矣又曰人而不知天人之學徒營營然爲名利充詘隕獲可乎家居嘗自制玉華巾爲野人之服因又自號玉華子逍遙塵外聲利紛華之誘泊如也生平好學至老手不釋卷著述甚富有玉華子二卷解道徳經爲老子眞詮二卷纂緝自古帝王興衰之由爲知微錄五十卷評隲歷代名賢爲卭湏錄十卷消息盈虛之際會意獨深詳見五行論蓋多所自得者又有醫抄兵抄緯抄數抄諸子抄共一千五百卷公之學可謂宏博矣其它詩文則有丁集十卷程齋類稿二十卷皆溫厚平正可傳蓋公以惇實簡靜之資而酷志問學老益勤懇博覽玄思是以養深積厚有如此庶幾大雅之士而彼有佻獧自負俊敏譾譾呫呫若易視公者多不自量也予嘗見公於疇人中受人語侵若弗悟而弗與較予以是服其徳量爲不可及云盛之先系出汝南自漢廷尉吉至元海陽尹鵬中歷唐宋往往有顯仕者鵬則公七世祖也鵬長子某以內職調官儒學提舉卒於海陽次子氓遂占籍焉海陽之盛蓋自氓始氓生洪爲五經院長洪生孚國初署海陽教諭孚生夔浙江余杭主簿夔生鳯儀是爲梧荘娶伍氏先司教仁化升福建安溪教諭二任咸列名宦至今祠祀公之爲工部尙書也會覃太廟恩公例得封三代如其官而公退歉不爲請以故梧荘止仍其舊所贈秩爲奉政大夫左春坊左庶子兼翰林院侍讀母贈宜人乃俱不復加贈而祖妣皆不及公之淡靜不急榮利多類此配許氏永春司訓炯之女有懿徳先公三十年卒贈恭人子一卽瀚廣西融縣知縣以獨子侍養早致仕女四長適郡庠生丁倫以賢孝稱次適朱仲虎次適沈天裕俱庠生次適余藏孫男三長卽若林次若樹鄕進士次若果庠生孫女三曾孫男一墓在某鄕之原擬某年某月日葬毅賫孫子曰予嘗論人物於嶺表名世之士代有人焉若唐之張文獻公九齡宋之餘忠襄公靖皆以勛徳顯著後先相望至崔淸獻公與之挺然出二公之後實與相埓若其髙尙恬退去位之決朝廷虛揆席以待徵書六七至不起世尢以是重之乃程齋公又後淸獻二百餘年生平宦業未必相同而晚歲被遇聖明柄用方切公懇惻求退幾忤上意𨿽以老疾所迫而平生宦興之薄故乞休之疏前後數十上則公之髙致謂今之淸獻不可哉夫士之立身出處而已予論次公之事而有感故揭其出處以繼淸獻之後又以見上之所以用公與公之所以事上者如此而凡庸言庸行細瑣之善特具其槪而不及詳以獨昭公之大節致意於篇終並述以爲銘曰

猗歟盛公奮身文學筮仕詞林聲望卓犖慷慨論事政癉民艱謂我闊迂誰納予言仕廿餘年屢起屢躓曰何以然淡於祿利中旣通顯隨復歸鄕歲晚大遇受知聖皇公善攝生老益彊健上達帝聰帝用公眷徵書鄭重起公於家任公保護祿位薦加帝曰咨爾爾其有道爾凡有得其悉朕告枉詢屢問性奧道眞錫公圖記宻札細陳公拜稽首臣無異術保嗇元神乃臣所得惟皇毓徳致中致和位育天地萬壽奚多祈天永命金鑑有錄惟皇鑑臣區區芹曝帝心允契賚與頻仍公心抑畏若弗克承帝眷孔隆公齡則暮懇疏求歸肝膽披露帝用感惻公歸海濵夙夜歉歉莫報帝恩公心日勤公體日憊大限奄及公觀化去訃音上聞帝心悼傷卹典優渥公沒有光有窿者丘帝命所治文石孔堅刻我銘詩

嘉議大夫工部右侍郎雙橋蔣公墓志銘

嘉靖辛丑五月廿六日少司空雙橋蔣公以疾卒於都城之寓先是公由浙藩布政使擢順天府尹順天徭役久弗平其它獘政猶多公視篆悉意咨訪特疏上四事曰議編審以均州縣曰議優免以卹凋憊曰議偏累以阜邦畿曰議修理以省民力上嘉納以次舉行時譽振起甫七閱月有工部之命搢紳士方傾注冀公有爲而公雅有消渴疾以前積勞復然猶多所禆益沙河城慈慶宮工畢有白金文綺之賜加俸一級乃庚子春病轉劇三上疏乞休始得允瀕行遂以不起公諱淦字汝潔雙橋其別號也廣西全州人曽祖某祖某皆不仕父某以鄕舉授直隸池州府建徳令年若干丁母憂去服闋不忘哀慕遂不仕人髙其誼後因公官布政使偕祖俱贈如公官祖妣陶氏母伍氏俱贈太夫人公幼頴悟舉止不凡弱冠務學才思溢發入郡庠前後督學者程其藝必置優等丁卯領經魁鄕薦辛未登楊愼榜進士授兵部車駕司主事卽以淸苦自持兩閱馬於宣府大同居庸紫荊二關乙亥秋調武選司主事丁丑秋丁外艱先是公官京師不獲時接建徳君手書輙憂念旣而得例歸省九閱月而建徳君故哀毀踰節閉門讀禮足不及公府庚辰起復仍舊職甲申夏升武庫司員外郎未幾升武選司郎中主選二次人服其公是歲冬補浙江嚴州府知府興利革姦四境靜肅吏無招權民知向方政暇則進弟子員於庭與辧論析經義歲課有不合者親與攺削今嚴士猶寶藏其筆迹巡訪使交薦之郡人刻石記政丁亥春遭母憂哀毀致疾久始愈服闋復除廣東惠州府知府政績視嚴志郡者載公名宦癸已冬升河南左參政值歲侵公議策賑救巡撫簡公甚嘉納之督運如京自公應毫髮無私焉洛中今傳爲口碑丙申升廣東按察使巡按陳侍禦稱其心行光明憲度整靜辧寃獄懲貪暴三四事猶彰著人耳目戊戌春升江西右布政使時聖母梓宮南祔公以一身接應江州不動聲色民不擾而事集甫一月擢浙江云公平生愼操執每諭子弟曰他日決不敢挾重貲以過栁浦故食無兼味衣無重帛世利紛華淡如也循循如書生無疾言遽色與人交若恐不得當其意斷獄務平恕不以得情爲喜生平未嘗事請求中朝貴人無分毫外慕故末年又號居易子云尢厚宗黨賙卹匱乏擇質美者教育之俾之有成有名棫名賁者俱領鄕薦好善垂老不倦嘗聫諸成語以自警曰爲善最樂寡過未能又曰皆反求諸已不敢惡於人若公者可謂篤行君子矣公生於成化丁未十二月八日距卒得壽五十有五初配唐氏繼配舒氏俱贈夫人又李氏皆先公卒又繼配吳氏子一名槻舒氏出女一適鄧壽箕側配張氏出公卒槻將扶櫬歸葬於裏之原欲文其墓中之石謂予公同年具狀來謁不得辭也銘曰

輀車惇惇僕夫在門公喪曷歸萬里於南維公誾誾行峻貌溫揚歷內外厥聲振振亦旣顯庸而用弗究胡丰其徳而嗇其壽刻辭埋墟貽後弗朽

廣寧伯友松劉公墓志銘

予頃聞京師有廣寧伯劉公者以貧約終廣寧多崇爵厚祿何至是今年秋八月二十六日遘疾卒其嗣子允中縗服持幣踵予門見藐然遺孤也出刑部陸主政穩所具狀再拜乞予銘其墓中之石予未始識廣寧而憫其孤乃受狀發而讀之嘆曰嗟乎承世爵有如斯人者固不可銘哉廣寧之貧以淸謹好義致死至無以給喪資則其貧爲甚嗣子惸惸孑立予不銘將誰謁銘乃返其幣據狀敍次曰廣寧伯諱泰字世亨別號友松其先淮陰人也始封公榮當髙皇帝時從徵累建奇績拜中軍都督府都督文皇帝時以平倭冦功封廣寧伯世襲公其五世孫也嘉靖癸未歳嗣歳隨奉命冊封趙瀋等藩克善厥事斂戢僕隸無敢肆擾逺近若不知有廣寜伯者於是搢紳士俱稱廣寧伯賢南京控江上游冦出沒無時竊肆摽掠戊子歲公以推薦奉勅督操江事訓練士卒振揚威武江冦殄息庚寅歲徵還提督團營戎務京營操兵例以勛貴臣總其事然率寛縱少克盡職士亦怠玩驕恣不然則掊克取怨詈公前後被命提督者四若三千練武神機五千等營持之以敬愼將之以勤敏麾下嚴整每視事庭墀肅然左右無敢笑語然心實仁恕體愛士卒故眾多歸心乃搢紳士稱廣寧伯得統馭術神機營缺員大臣命推擬公首薦而天子亦知公當六飛南巡議居守重臣禦筆親定公署掌中府事至是兵部疏公名上特兪可降勅奨勵多寵詞公感知遇益勉圖自效鞠躬盡瘁不敢少事安逸於是搢紳士稱廣寧伯忠勤能不負簡任未幾遘疾不起蓋終公之世握兵符如一日云公性質嚴毅居室亦寡言笑與人誠信每厭浮薄詡詡者之爲服食安於簡素無侈靡習𨿽燕會亦無丰設至事母則備洗腆賙睦姻族婚喪費極力濟其不逮平生不解治生產故習於淡薄而至無以厚其終公生弘治庚戌十二月二十三日距卒得壽五十有八配楊氏封夫人側室馬氏張氏子一卽允中馬氏出女四長適武靖伯趙國斌次適戚畹武學生沈望楊夫人出余尙幼張氏馬氏出以某年月日葬於玉河鄕北辛安祖塋之次允中先嘗告哀於朝天子傷悼命有司議卹典至是命下諭祭者七贈太子少保聖恩隆渥時議不以爲過益信廣寧之當銘乃銘曰

國有貴臣勛閥之冑鍾鼎世殷亦分之有邈矣劉宗厥聲隆崇剖符分封自其祖公伯子伯孫奕葉維世建玆廣寧實纉其緒廣寧維賢約已檢身率履儉素不殊儒紳賙卹族黨曰是先澤吉凶是資靡專私殖門列棨戟室無奢華逮玆易簀殮含弗加世爵如斯實尠其似我第其行大節在此廣寧居官惟理之循使命潔已弗污纎塵長江巨防公往鎭壓訓師振武江水怗怗桓桓禁旅還公總戎當寧眷注僉言攸同奉公劬劬夙夜匪懈義威仁撫士畏而戴不二心臣庶幾近之李廣不言天下信之考終惟寧卹典有赫曷以詔後刻在墓石

姚處士並配李孺人合塟墓志銘

毅齋孫子曰世衰道漓俗不知教學士大夫尠克善其子而況女子婦人孟母之後僅一二數也予觀堯峯姚子而重有感焉姚子山西潞安屯畱人十五歲而喪父賴母鞠育姚業素貧門祚單薄上下無所於藉母秉節堅貞躬緝織以爲衣食窮苦困阨篤志教子姚子業卒有成舉嘉靖丁未進士爲松江府節推姚子貌古朴無文出語亦簡質少宛曲居官勵冰霜之節惇朴儉素惡衣菲食而安之至治獄則黽黽若治已事審鞫時與罪人酬訊言雜爾汝務得情實而亷潔之操𨿽販夫傭工無不知者以是上下孚信獄用大治嗚呼予觀晉陶侃吏潯陽以鮓遺母母拒不受曰無重吾憂崔元暉爲軍校員外母述所聞以戒曰人傳居官貧乏不能自存此是好消息若裘馬輕肥坐食俸祿不能勉務忠淸何以戴天履地未嘗不掩書而嘆二母之賢也姚子居官之亷固本於天性而亦豈非母教所成乎姚子來松嘗奉母與俱朝夕訓誨激勵多矣陶侃崔元暉後皆以功業顯爲時名臣姚子異日所至詎可量也母氏之教不將益有徵耶姚子寓松未幾母微疾思歸其鄕姚子懇畱弗可母瀕行姚子徒步扶輿以從母子涕泣哀感行路母歸而病作隨以訃聞姚子擗踴號慟匍匐奔赴以予有場屋之雅致書具狀求文刻石藏墓中且曰唐昔葬父未有志願並書之於是父喪且二十二年矣無所稽其行實而獨記曰姚氏有諱欽者欽生永謙永謙生倫倫則姚子之父也讀書務農生於成化丁酉卒於嘉靖戊子之冬壽五十有二母爲邑人李有才女生於成化甲辰卒於嘉靖已酉十月十三日生二子長名唐卽節推次名虞女二長適劉衛次適徐永祿孫男三一龍一夔一稷母葬以某年月日墳在﹝闕﹞之原予旣以姚子之請敍次爲志則又爲合葬之銘銘曰

明時晦迹力田讀書弗發於躬維後之遺懿哉賢母早孀勵志食貧教孤卒顯其世父善母節似古匪今淸白之守施於後人昭潛有銘刻在墓石佇有封章永荷皇錫

文簡集卷五十三

●欽定四庫全書

文簡集卷五十四

﹝明﹞孫承恩撰

○墓志銘

故南京禮部尙書顧文僖公墓志銘

嗚呼此先尙書東江顧公墓也公塟已二十七年矣而墓中之石尙未有文蓋有待也予不佞與公有葭莩之誼往時鄕先達福建參政薇庵任先生以學行師表一時後進有外孫女實妻公而予先大母任夫人則薇庵女也世敍親好予昔髫年隨先君宦畱都公適發解先君出予見公公試予對聨喜予可教洎予承乏詞林從公後辱公引掖又先妣王夫人之葬公實銘墓則公身後之役誠莫予宜而予比歲系於職邇蒙恩賜歸家居公之冢孫處州府同知應陽自官所遣其子承善具狀來請嗚呼予尙敢以老憊不文辭哉謹爲敍曰公諱淸字士亷別號東江學者稱爲東江先生世居於華亭城南古西湖之涘曽祖文理祖顯號遺善父瓊號可閒皆隱徳不仕後以公貴祖父俱贈禮部右侍郎祖妣沈姚陸俱贈淑人公生而頴異九歳從友蘭張先生受小學過目成誦繼受詩於涇府長史恰庵任先生一見卽奇之字以甥女怡庵卽薇庵孫也年十五謁張荘簡公公以元老負重望卽衣冠出見退語人曰大器也弱冠遊縣庠與錢太史鶴灘先生福沈惟忻先生悅交最厚奮志於學鑽研討論廣閱羣籍而業日進三人者藝皆頡頏而公獨以沈實識者占其逺到尢爲督學司馬公垔所器重毎期以公輔家本儒素值歲侵有常情所不堪者而公安貧固守有富家欲結納公公書座右曰母徇物而爲所溺毋狎物而爲所乘自少立志已如此四試不利而不少剉弘治壬子吳郡王文恪公主南畿試事閱公文曰昔歐陽子謂當讓蘇子瞻一頭地斯人也我固當讓矣遂薦爲第一輿論允愜明年癸丑長沙李文正公主會試公名第二廷試吳文肅公爲掌捲官或欲導公往見公辭曰昔人所謂呈身者吾媿之竟不往洎吳得公捲極力贊美以九重字失提置二甲一人攺翰林庶吉士讀書中祕時傅文穆公與李文正公宗伯程公敏政皆負文章重名愼許可公毎試必在甲乙亟加嘆賞公與同年毛文簡公澄羅文荘公欽順汪宗伯俊又毎以名節自相砥礪十月授編修與修大明會典丙辰已未連同考會試稱得人戊午秩滿進文林郎封父爲編修母陸配張俱爲孺人癸亥正月丁內艱三月以會典成進侍讀正徳初還朝與修孝廟實錄書妖人李孜省事焦公芳與彭文思公有隙欲誣其附以得進貽公以風聞書公云據實直書史職也他不敢與聞焦不能敓中官蔣琮誣逐臺諌渉歷旣久章疏雜沓時逆瑾方熾僉畏觸其黨莫敢渉筆公潛披精核盡載其實有嫌而欲節略者公不爲動丁夘主南畿鄕試尋充經筵講官前後進講義必稽古兼規諷時政辭旨剴直多所禆益逆瑾竊柄朝士多屈意與交公抗不爲禮鄕人張文冕用事附和者皆至美官公絕不與通有言公肯枉一刺卽髙位可致公叱曰吾足可輕動乎且吾但知做吾官而已遑知其它戊辰十月丁外艱已已五月實錄成例當進秩瑾銜諸翰林素不加禮因矯詔追論會典事以不諳政事爲名降編修尋調南京兵部車駕司員外會憂不赴庚午八月瑾誅還侍讀辛未五月升侍讀學士兼修玉牒甲戌主武舉考試乙亥掌院詔同內閣輔臣照例考察上疏辭免不允九月有文綺之賜丙子四月秩滿進奉直大夫加贈父爲侍讀學士母陸爲宜人尋升詹事府少詹事兼翰林院學士充經筵日講官丁丑主考會試防範嚴肅校文崇雅黜浮得士爲盛奉命教庶吉士陶鎔造就一時出門下者若江右舒芬南廣倫以訓建康陳沂貴溪汪佃西安許宗魯關中馬文簡汝驥至今稱爲一代名流又嘗教內書堂不結生徒不使與子弟相接嘗曰此軰如穢物逺之猶恐其污況近之也余姚謝文正公毎稱其臨事有守以此時儲位尙虛公疏請預定不報武宗數巡幸公屢疏請回鑾言甚切是歲六月升禮部右侍郎與宗伯毛文簡公恊心秉正會郊祀且近而駕猶未還公艸疏數百言上之上亦爲感動秩滿進階通議大夫贈及再世如其官蔭一孫入監讀書時宸濠旣獲武宗駐蹕通州江彬在側人情洶洶內閣會議疏請班師辛巳武宗崩今上入繼大統復會議迎駕冊立勸進頒詔易服臨喪諸吉凶大禮公援古證今折衷羣言時以公所議爲得體從公居多公時譽望日起僉謂旦夕爰立而有忌公欲傾之者嗾臺諌摭他人事誣公不根特甚眾論囂然內閣亦持之不下而公從容鎭靜因詔例自引退無少疑濡一時皆爲公不平王文恪公方家居因作風聞論以雪之論一出而輿論益定於是南北臺諌程英朱洸等四十餘人並撫巡各上章論薦上乃起公南京禮部右侍郎公旣歸自喜甚適絕意仕進不謂復有簡命不得已之任兩疏乞歸不允時望方屬公漸次柄用而公歸志已決疏益懇是秋得兪旨有歷事先朝講讀年久多效勤勞旣病篤懇辭升南京禮部尙書致仕先是公以進徽號賀表上京師至東昌聞命有勸公謀以代進者公曰淸被皇上渥恩得遂私請今一事不終豈人臣之義乎時已力疾猶云縱不能覲天顏得一拜闕門爲幸乃抵徳州輿疾而進卒於河間府瀛海驛戊子閏十月二十九日也公疾革時知府牛天麟問以家事曰無以問也吾表安在謹護之牛深嘆其忠勤始終敬畏不亂公之出處之槪如此毅齋子曰曩予嘗侍教於故文僖公京口靳戒庵先生泛論文章家而及公戒庵曰東江制作之盛不必言其經濟可重也予時嘆戒庵之服善退而求公之所謂經濟者則如狀所具論水患加稅助役諸書明暢剴切曲盡事理鑿鑿可行予是以益服公抱負之實可用之才若得大柄而盡其用則建立當何如而柰之何不然也公之沒也予嘗祭以文曰名位𨿽顯鈞軸未歸平生抱負百不一售昌黎用而不相歐陽相而弗久及惜公之歸也雲閒裴丞於緑野老溫公於獨樂洎述公之復起也雲泉石盟存莫遏裴丞之欲去龍蛇歲值隨嗟溫公之長逝蓋深惜公之不盡其用而所以致公去位者豈得不痛恨於斯人哉嗚呼公稟篤實之資厲亷靖之操尙恬淡之行持畏敬之心毎聞後生軰浮誕邪辟事輒痛詈而深斥之若不欲聞於耳者則言者所論正公所惡而何有毫髮於公蓋有其人矣而非公也言者不察公何如人而乃妄加之豈不寃哉而浮言所起則必有由矣然識者豈信之洎公道昭明聖心開悟賜環今日之論竟何如哉承善之乞銘也予適患足疾又有倭患之警伏暑中艸艸綴錄念公善美未易一二數而獨謂其出處昭揭無疵者不可不詳是以特先致意屢言不厭若其行誼狀所載甚悉則具采錄以盡公一生云初公以無故去位而處之甚泰夷然無毫髮怨尢憾踧之意方且建義塾以淑後進緝譜牒以示族黨閉門課諸孫學業樓居端坐終日不知有人暇則與諸親故從容詩酒爲樂直躬自信自少至老與人一以誠論事侃侃不少貶非其人不與言可與言惟恐不盡已意至立朝當事王章國休鑿鑿具有根據若所著廟制服制私議諸皆可類推平生事皆實歷其言𨿽數十年不變一字凡事精思敏到卽始要終如指諸掌也恬於進取以退步爲消謗忌長策不因遲速動意最受知李文正公間嘗表於公曰淸在門下惟當退一步文正悵然曰誰肯道此初轉學士有沮之者梁文康公曰他人且及渠已後若更遲之如公論何后五年學士而亦漠然故文正有始知衣缽是家風之句蓋其髙情雅志不汲汲於顯貴至於膺被誣謗危禍且及而亦不動心其量度過人逺矣孝友篤至祖遺善翁卒治塟經營艱苦始克畢事後毎語及輒泣下曰那得今日容易也喪祭必凖禮建祠堂以祀四世朔望率子孫拜謁伏臘致敬遇忌日感泣不食終日時物未薦不敢入口嘗修治塋域日必躬詣事從父如父撫弟諸孤如子伯祖無後附享不衰尢軫念少時事並祀友蘭怡庵二師於塾歲上元率兩家子弟祭獻之故舊有行誼如顧東曙饋遺不輟至於教子孫力田爲善諄諄恐後老不廢學日挾一冊以從若飲食然治家嚴而有法𨿽細務皆有規畫家眾必委之生理不使生異念嘗謂人曰人看聖賢太髙故畏而不敢爲然本無異要在自立耳又言人便亨達終不可失了秀才气味習勤事事必終勸之少逸卽咈然曰事畢乃逸捨而求間秪益忙耳自今思之是皆吾輩之所犯公誠前軰老成所語皆格言也至於自奉淡薄又不喜聲色曰非惡之也但不覺入耳蓋其簡淡朴實生於性成不事表暴詐僞如此迹公爲人則誣公之言豈公邪予是以重爲公惜重爲不平重有憾於斯人也公少精經術多所心得其應試時義及文場所梓程序至今膾炙人口旣出仕念民間利病莫與疏處郡舊有志猥瑣不倫爲重加纂葺遂成一代故典松苦役稅繁重民力不堪辯證差舛搜剔蠧源當時獲免糧數十餘萬石人至今徳之晚見習俗日異圖所以闡前修表後進者爲雲間文獻集與傍秋亭日記皆未就所爲古文深厚爾雅不事浮艶奇怪出入韓栁詩宗盛唐多思致詮次所著號東江家藏集四十三卷續集五卷存稿十卷及松江府誌三十二卷華亭顧氏家譜四卷校正三事忠告周文襄公年譜俱行於世其編校許魯齋遺書元張文忠公集未行公生於天順庚辰正月二十三日距卒得壽六十有九配張淑人卽怡庵甥有懿徳載公所自爲志側室禇氏子男六人長天彛前公四年卒以子應暘承公蔭贈順天府通判娶嚴氏封太安人次天敍早卒次天秩國子生後公二十七年卒娶李繼祿女四人皆先卒張淑人出次夢熊夢得夢錦俱夭禇氏出孫男十人卽應暘由都察院檢校南京太僕寺寺丞今爲處州府同知次應寅國子生應辰廣西桂林府照磨應云應錄應芝應昌應明應金應泉夭女九人長適金山衛指揮同知侯幹次適按察司副使張祚曽孫府學生約次適國子生範氏彛子啟髙次適都事曹鍔子光祿署丞梁次適主簿董應登子學次適贈主事楊云孫國子生秉介次適大理寺少卿董恬子國子生宜陽次適知事楊云鶴子子貞次適按察司副使富好禮子縣學生於仁曽孫男幾人承慶承善俱國子生承余承蔭承緒承讓承﹝闕﹞曽孫女﹝闕﹞人俱適士族玄孫男﹝闕﹞人女﹝闕﹞人先是公嘗戒子曰吾無補於時卽死愼毋陳乞卹典以重吾過子奉命惟謹公卒之三年督學章公衮並巡按魏公有本從庠校羣議奉公如祀鄕賢復疏聞於朝下部議會今大學士嚴公爲宗伯具復得兪旨賜祭塟如制謚文僖恩禮渥矣公生平於陰陽家方隅禁忌等頗不信毎語人曰天道常與善人豈有廣布諸凶殺不論善惡邪正槪使觸之遂降以禍乎必不然也人不自力爲善乃專聽信術家之言玆惑矣其守道不惑如此今城北祥澤之地公所自卜也以嘉靖丙辰月日納文隧中銘曰

聖賢用世惟其具有不盡然系所遇猗歟東江用則沛用而弗究理莫諭惟公之生實間气峯泖之英稟則異徳學才猷人尠嫓雄鳴髙鶱驚海■﹝宀禹﹞鳯閣鸞坡日容與公有長材志經濟詞翰文章乃餘事帝曰汝賢汝予毗朕有大柄遲汝畀公拜稽首承若懼臣供臣職敢弗至佐貳容臺掌邦制百僚欽欽服崇議聲光昭回世傾企泰山之云靉而■﹝雨上對下﹞大惠旁施作甘澍飄風何來洎之去生平蘊蓄百不試惟賢知賢道相濟豈伊燻蕕不同器宣父大聖晏嬰尼賢弗知賢命之際浚也何忌沆鼎躓公弗盡用曷所致道有通塞有明晦凝然泰然見彊毅日再中天廓霧曀天者卒定羣喙廢帝命再承臣敢替恩榮不虧始終義出處大節公無媿完璧歸全靡瑕颣祥澤之原厥土垍公歸其中坎深邃公神豈云同物敝劍气玉光不得祕艸木林巒藉光賁我銘弗文惟直致來者有徵禆信史

河東鹽運司判官前尙寶司司丞兼翰林院五經博士董朗洲墓志銘

董子朗洲判河東鹽運司之三年爲嘉靖戊申四月廿四日以疾卒明年其子懋延將治塟事持奉化尹徐子伯臣狀謁余銘董之先與余宗俱汴人從宋南渡來松世有姻婭董子自少以諸生事余洎舉進士登仕籍余適在朝相與殊厚董子仕漸達矣忽得外補去餘力不能振起之方日念焉乃遽大故也悲夫董子才性敏慧彊問學能文章爲當道者所知與由刑部浙江司主事攺禮部儀制司未幾選入內閣典制誥遷尙寶司司丞兼翰林院五經博士與史館校錄今上崇事玄典凡祈報章詞內閣所進多出董子非董子制則弗稱以故諸老爭欲致之門下董子苦於酬應勤日夜弗休𨿽隆寒盛暑或值病亦不得自解釋緩急不能人人悉如意於是愛憎易生而其同事者顧謂其矜能自衒也從而妒之又諸同事者類多雜流董子以名進士翹然處其中居常吐論侃侃不少附和人於是嫉惡者叢至而謗刺行矣其補河東也鹽司榷利之所忌者謂董子居官貧薄或可移易其志而敗其平生而董子操持愈勵方且閉門修業鹽司者亦雅知其人不責以職守常務約黌校士數百輩俾侍董子講究經義董子復和易明坦與多士切劘懇至多士愛附監司益禮重之具薦牒有持正甘澹泊之許愛董子者謂且復召還而當道意靡同忌者惟恐其來軋已也多方阻抑有矣寧肯援手出一語者乃至一墮不復天乎人邪夫才性如董子少自貶損與時和同崇秩厚祿當不難致而董子寧矯孑以自取困落莫如此乃至死無以治後事監司命給於官識者尢深悼惜之斯益可以得其爲人矣余讀徐子狀殊覼縷不能悉特以目擊與所知具列焉董子諱子儀字羽吉別號朗洲髙祖思忠曽祖以和祖經父龍號南田爲鄕善士封刑部主事母喬氏有賢徳贈安人娶黃氏封安人子三長卽懋延孝而好學能肖其父娶大參宋樗庵孫女次馭延殤次戩延女二適鄕進士周頌早卒次幼孫男傳洙女二董子生於弘治壬戌正月二十二日距卒僅四十有七塟以己酉十二月十五日墳在兪塘之南原銘曰

嗚呼朗洲人患無才而亦或以才累人苦惰廢而亦或以勤毀惟子潔修志行邁流忌子者仇子則何咎壽命弗長匪天誰尢嗚呼朗洲攬華弗食實竟何爲哉

太學生蘆江姚君墓志銘

太學生姚君運之旣卒之明年戊午其子體信以正月五日葬君於野橋水字圩之新阡先事奉其姻友禮部郎中陸君元晉狀詣予請銘予雅聞君賢而又質諸陸郎中之言當不誣乃按狀而書之君諱籌字運之別號蘆江先世居浙之海鹽宣徳間髙祖秀一徙廣陳宗憲徙黃圩始占籍平湖曾祖奇祖璋娶華亭張氏張本著姓遂因家焉世有隱徳至父中山君井倜儻尙俠多結納四方賢豪長者益拓其家君中山長子也少頴異中山固心奇之君亦自負卓犖思以靑雲自致治毛氏詩心好之日夜誦說不懈弱冠補邑庠弟子員禮賢擇友究心問學凡子史百家靡不研究若文獻通考大學衍義補諸書讀者多苦其浩瀚君勾摘玄要手錄成帙他多類是學用以成督學較藝毎先諸生名起膠庠間屢蹶場屋外舅侍禦玉洲陸公重惜之勸補太學生祭酒涇野呂先生閱其文亟稱之曰此博雅不凡之士也由是名益起六館及歸省時中山抱痾簡出家務叢委君獨任之勅童奴勿得關白以貽父憂父歿哀毀踰禮克惇襄事不愆於度君性本孝友先是母張孺人卒毎懷風木之思至是惟生母宋孺人以髙年在堂遂不復有仕進意竭情甘旨毎食必嘗而後進屬冦亂避徙無寧居君旦暮不離母側孺人安之未幾孺人嬰疾卒君朝夕擗踴哀毀骨立哭之如中山處諸弟多友愛終無間言人尢以爲難云君風儀俊偉襟度蕭灑𨿽值兵荒困於繁役家用中落人所不堪而君處之夷然嘗曰人生貴適意耳他何足慕哉性復坦夷任眞犯而不校與人交曲惇契誼晚𨿽嬰足疾於慶弔必親往以成禮論事無所詭隨而剖析理道臧否人物必歸於當尢好賓客喜飲酒𨿽處窮約供具精腆笑談尊俎殆忘其爲貧也君旣家居篤意教子克殫心力而進士復英爽不羣善承君教竟裒然藝林連取科甲以起莫不謂君厚徳之報而君遘疾旣彌畱遺命其子曰立朝忠義居家孝友吾目瞑矣言訖而逝寔嘉靖丁巳三月二十一日也距生於正徳丁卯三月十一日春秋五十有一配陸氏卽侍禦琳女子男二人長卽體信丙辰進士觀禮部政娶陸氏翰林孔自集女次體倫繼弟筌後聘顧氏福建運使沾女女二人長適平湖庠生陸光宅卽郎中季子次許聘黃道中太學生尙賢子孫男二人長士麟聘馮侍禦恩子學可女次士鳯聘庠生顧思節女姚氏介兩邑之間久稱巨族諸伯從多以科目起家通名仕籍君獨抱藝弗售而鄕中稱善士必歸之乃今果有進士君者爲之子以亢厥宗以成君志其亦可無憾也已爲之銘曰

猗嗟姚君洵美而仁懋學孔勤踔發於文志淩風雲惜命弗伸畀我嗣人郁其新原土厚而垶瘞玉埋馨嗟嗟姚君嗟嗟姚君

文簡集卷五十四

●欽定四庫全書

文簡集卷五十五

﹝明﹞孫承恩撰

○墓志銘

兄守齋先生墓志銘

先生姓孫氏諱承徳字恆甫號守齋世爲松江華亭人幼有至性九歳喪母哀毀如成人頴悟絕出十一二時竊從家人往觀競渡戲比歸先君欲責之諭曰汝能作一詩當貰汝先生應聲曰虎艾懸門日龍舟競渡時屈原遺恨在千載楚人思其敏捷類此十四五作論下筆滚滚弗休嘗論毛遂自薦曰士有自賢其賢以求售者其可謂不自重矣識者韙之時先君官駕部與貂璫構隙系獄幾兩月獄遠數里先生日徒步往候𨿽風雨弗輟歸則斂戢家奴無敢或出先君得無內顧憂十九入郡庠名譽焯起宿學多斂袵焉廿五先君遺棄諸孤門祚衰薄兼世守淸白無厚貲先生撙節經紀以襄大事罔愆於儀左右劻勷竭盡心力凡先君志所未就者悉以次舉巨細斬斬有敍四入試俱未利中僅獲一廩少承家教學問夙成作文多警拔且明敏練達於世務多所究知遇則亦有用之才也而卒無成識者惜之夙負气節不爲勢利詘貧知自守不肯爲齷齪事孝友篤至毎痛早失怙恃遇時饗輒涕泣終日祀事整潔率眾拜跪肅然無聲事繼母王宜人如先君事予母阮氏如王宜人處予曲盡友愛自先君沒恆以不忝先徳相朂學則規益疾則扶持所以保護教愛者無不至比予叨入仕籍數以書戒勉予賦性疏拙先生毎慮用是獲戾凡遺書必以愼以處已謙以待物爲教嗚呼已矣髙祖士達祖瓛司教廣信父衍延平府知府母姚氏贈宜人娶顧氏無出以再從兄之子克嗣爲嗣生成化丁酉六月廿二日卒正徳癸酉九月二十七日壽僅三十七歲嗚呼予自早歲哭先君爾時孱弱寡知識所依倚者惟兄幸今粗底成立方期東歸敍首一笑以爲樂而兄則棄我去矣生平心事欲以少自慰者百不一展號天哭地追悔無及嗚呼天實喪予更何言哉更何言哉玆將以十一月初三日葬於蟠龍塘祖塋之次伐石志壙中並刻銘曰

蟠龍之原土厚而夷祖也父也在玆吾兄從之百千年其永綏乎

東臯陸翁墓志銘

東海之濵有富而賢者曰東臯翁姓陸氏諱銓字民用爲人勤敏多計算得白圭猗頓遺策兼農耕貨殖致巨萬貲甲於一邑而循謹自飭樂行義事歲侵破劵蠲除宿逋出粟活饑民邑有永興保佑二橋俱當要津而頹敝弗治晨暝風雨斷往還官司毎議興作輒以重費阻翁獨以一家力成之甃石堅確爲永久計東鄕地瘠且亢河淺淤水無所於蓄雨澤少慳輒旱翁出粟募役浚若干裏引潮汐灌田幾萬頃人得其利孝友篤至早孤撫二弟鈇鉞悉底成立爲婚娶置產業鉞卒無子以已子爲之後長公賦餘四十年不擾而事集鄕人訟爭以理道解譬枉直卽帖服散去性質實𨿽處優裕而自奉甚約蔬食布袍終其身人嗤其固則曰吾庶人分當爾也尢不喜世俗炫耀侈大事先是出粟賑饑有司嘉其義如例給冠帶辭不受曰非吾志也晚歲春秋旣髙方以例受指揮治家寛而有法分授諸子各有成業尢得下人心盡死力其義子逵淞澄等翁旣卒猶竭力奉諸孤不忍變翁旣早歲勤勩以克樹立末可少休而中嘗遭冦僕而復起且喪其能子詔故垂老猶總家政不倦𨿽稍薄於福然創業者知苦艱不敢自暇逸翁眞老成幹力人也始祖文旺洪武中判武昌府有政績祖敬父瓛俱隱配喬孺人先翁卒子四長卽詔以例授承事郎次諫次誥次訓卽弟鉞後女四長適湖廣僉事張君萱次贅金雷次適董彰宗次適嘉定李浦孫男八人應昌應堂應瑞俱國子生應堂早卒應暉應隆應臺應聘應用曾孫男四存者可宗可成可學翁生於宣徳己卯四月十六日卒於正徳戊寅十二月十三日壽至八十有四識者謂其富而能儉所致應昌以承重卜今年爲己卯歲十二月廿四日啟翁壽藏與喬孺人合葬先持僉事君所爲狀過余乞銘嗚呼余嘗觀司馬遷傳貨殖累數千言不休不無羨嘆意儒者安義命貨利亦何足道竊怪遷固儒者何乃爾貧富命於天而遊惰不自力以取困者不可謂命則治生亦義所不廢也然單夫窶人狺狺朝夕且無以庇其身而貨殖家操長策以致厚貲亦彼所謂才智哉史遷之意其或以是非歟惜乎其擇之弗精而鄙庸嵬瑣者亦得以廁乎其間求有可記之善如東臯翁何尠也以彼鄙庸嵬瑣者且得傳則賢如東臯翁者顧不得銘哉乃爲銘曰

世人丰財掊克罔忌虎視鷹攫眾怨攸萃操得其術源源自來矧有惠施疏戚畢懷彼誇者子以歉爲足泰然侈肆美食華服躬儉履約靡或踰閒我豈固陋必是乃安惠則近仁儉則近義匪學則然惟質之似東海之壖有巋一宮子孫靈長慶源所鍾

菊莊陸翁墓志銘

菊莊陸翁卒之明年其子憲等旣得卜吉將塟持狀過余請銘其墓石乃掇其世系行能生配卒塟括而著之銘曰

陸氏萱諱徳芳其字菊莊者何號以所嗜諱全者祖庭訓其父惇本力農俱靡宦仕惟華亭有陸肇晉機云支流派別世揚其芬翁實土著無乃其後譜牒失亡逺弗克究翁性勤敏復多幹能早歲出贅謝氏之門中也不樂當食而嘆依婦以家志士所憾翩然來歸我屋我廬坐執長策相時轉輸紛其千指如手撮髻汝織汝耕無敢曠廢阡陌維連百堵具新充拓自我以休於前人翁總區稅越三十年事先眾集靡有過愆鄕人嚚呶來就翁質折以片辭無更迷執有塘有渠邑侯是咨殫力就緒民無流移田賦之敝莫可紀極梳剔蠧源永有程則上官是嘉汝才汝庸鄕人是懷亦罔或怨恫我觀天下事無難易難易在人操術之異維翁治生總統羣奴別其勤惰而待之者殊翁處公事敬愼小心苞苴賂遺毫髮不侵昔有白圭治生之祖與用事僮僕均厥勞苦古亦有言律已治人翁於二者將無有聞我次翁事以及其類豈惟區區可以諭大翁不甚學好善若弗及賑卹煢鰥無少靳惜歲侵蠲逋給粥與棺周施姻戚畢喪與婚翁於諸子和悅以教翁於鄕人犯而不校翁嘗入粟章服是嘉鶴髮紅顏峩峩烏紗翁好博古法書名刻鼎彛尊罍蓄以娯客翁自少疾食飲健彊六十有六悲命弗長翁有治命教詔諸子有橋未成汝畢吾志事佛無益信之則愚汝卒此役利濟有餘翁之好徳始卒無已懿其天資達識若此翁生天順己卯之春卒以嘉靖甲申歲冬翁配謝氏側室錢兪共生五男早卒者愈憲愼而修克紹翁後曰思恕志亦各競秀鐺鑐鏶銓鈍銑銅釗銃也最幼皆翁之孫陶杜曁唐翁三孫婿其尙在室有幼二女更有五女翁之曽孫惟翁孫曽其來如雲薛溪之原風气凝萃葬翁乙酉與謝氏合竁揚潛發幽有志與銘鑐媍予女故憲來是徵惟史文勝我辭孔質刻之堅瑉有永弗沒

柳塘葉翁墓志銘

嘉靖戊子余官都下鄕人葉淮氏以稅事至乞余記所謂柳塘者曰柳塘淮父別號也嘗疏泉植柳樂其蒲荷魚鳥之勝以遊適焉而因以號也余諾之未果然固已知有柳塘翁矣歲庚寅冬餘養痾家居淮率諸弟衰絰踵門告曰淮父三月一日謝世矣塟有日敢以墓石之文請余憮然傷之又念淮弟浚舊有同筆硯之雅不得辭也乃爲敍次曰翁諱琪字宗佩先世湖州烏程人也凡四徙始來松定居上洋之閘溪葉氏遠祖多仕宦宋時有諱參者官兵部郎中諱夢得者仕至鄜州宣撫使入國朝諱處恭者當文皇入靖內難渡江處恭以舟濟後論功授官辭不受則翁之曽祖也處恭生溱溱生日成皆修隱徳翁少慷慨有幹局年十七代兄總區稅事無滯畱內兄以負租被譴公慨然出代之人皆壯其義侄漟徵稅於裏豪施姓者施藐其弱故不償又刼脇取足劵翁適自都下歸憤然走訴部使者得雪嘗入粟受散官以勤愼獲上人心郡守內江諭公委督向官橋役翁殫盡心力橋成堅整壯宻迄今如新建者莆陽鄭啟範宰邑時性敏而察左右少當意者而獨愛翁毎遇僚屬曰使任事者皆如斯人吾庭可空矣嘉靖初年今天子卽位推恩勅出藏余賑百姓鄭命翁領其事及浚白茅河吳淞江凡餉工奨勸之費以萬計出納明愼無私黷焉教諸子若孫讀書服農賈惟其才俾各事事故葉氏子姓多勤幹自立無廢隋者婚娶愼選名家無茍慕富貴意故姻婭多儒門焉翁素彊健年幾至耄猶步履整整比得末疾日盥櫛不廢獨詔諸子以愼役事卒日之晨其子卜之故語吉兆悅翁翁索觀之曰已矣吾弗及夕矣頃之遂卒人謂其瀕死猶精明如此傳以爲異翁生於景泰甲戌七月十六日距卒得壽七十有七配張氏先六年卒子四長淮次浦次浚次溢浚充邑庠生女二黃撫張黍其婿也孫男九曰棣曰橋曰楷曰栻曰梯曰樟曰棐曰采曰果孫女六曽孫男五曽孫女三淮等以十二月廿六日卽祖塋之隅啟張孺人之竁合窆焉禮也銘曰

柳塘之陰陰兮可席以休柳塘之深深兮可舟而遊翁今何之風月宛昔遺蔭後人以世翁徳

月賓張翁墓志銘

月賓翁姓張氏諱權字以平號月賓也世爲華亭人祖聞父海妣何氏翁故貧少爲同邑陳氏贅婿頗好遊佚不得於其舅一旦忽懲創攺節務家人生產久之父卒攜其室歸養母母性多躁能先意承志得其歡心翁旣寧厥居益繕葺門戶相時廢著兼農末之利無何業用大裕有司勸輸粟補散官以謹愼見知凡官府工役多命翁董之浚河幾數百里繕橋梁者三修學宮者二皆殫盡心力獨多勞勩有司率禮遇之晚歲舉鄕飲多從搢紳士遊教子若孫以詩禮由是月賓翁之名滿鄕閭焉翁爲人彊幹多計算處事斬斬有條序歲治田至若干凡秲耨必並日卒事一呼而秉耒者數千指刲羊豕丰酒食以悅其意故人樂與盡力而所入獨厚正徳己巳庚午歲侵大出余貲以賑匱乏嗣歲大熟人感翁徳爭償之倍獲息焉吳俗多侈靡富家衣食稍贏輒事華美甚則教僮奴學歌舞爲樂子弟習於奢業用是易敗翁以寒素起家𨿽富不忘儉約敝衣舊履弗忍輕棄躬履淡泊爲子孫式故能持其業不衰昔史遷傳貨殖累數千百言其措辭多誇大至料億歲之丰凶以著於冊則益贅矣翁豈粗有得於其術耶抑偶中耶然其勤於作業若饑食渴飲然不爲損富若探湯畏疾此眞遷所述治生者之要𨿽然遷惟有見於殖貨耳士君子之植徳者亦如之則其進也孰禦哉事𨿽末而取諭則逺矣翁生於景泰丙子七月二日卒於嘉靖壬辰六月五日亨年七十有七子三長翔早卒次翺省祭官次翊府庠生亦早卒孫男二長文教府庠生次文徳孫女二先是翁配陳孺人於嘉靖庚寅年卒所卜今年正月十六日奉翁柩合塟於洞涇之原謀有以彰顯翁者謂予職文字嘗銘諸賢士大夫之墓介其姻予友吳君國用亦以銘請繼率其子文教持國用狀來徵予不得辭也乃爲銘銘曰

斤斤兮爲人瞿瞿兮勤厥生慊慊兮冀後之亨志學維孫尙其慰翁於冥

史仲子簡齋墓志銘

史君姓也愷名也虞卿字也簡齋號也周之史佚者史之所自出也從宋南渡家華亭張溪名勝同者君始祖也勝同以下靡詳至有曰越秀者生叔敏叔敏生述述生鑑鑑生瓘瓘生紹號東湖克大其家以例受散官者君之考也曰錢氏者君之嫡母曰顧氏者生君者也顧有二子長曰悅君則其季故曰仲子也敏慧端重其幼性也父令析居寧違親言而不忍逺側欽欽伺候顏色勤儉承意者其孝也兄長區稅君憫其獨勞事必分任者其友愛也事季父如其父推以厚宗黨昆弟罔弗孚懌者其睦族也愼取與重然諾者其誠信也賑卹貧乏無所吝惜者其慈惠也嘗一遇橫逆怡然受之不報者其器量也知貴賤有命甘心布韋不妄意寵榮者其安分也綜緝家政益拓其業居室庭戶規度整整者其幹能也禮賢好士欵接饋遺過從觴奕靡有厭倦者其襟度也弘治己丑二月五日其生也嘉靖甲午二月十六日其卒也沈嘿簡重廓達者當有壽而君年僅三十者則其命也曰陳氏者君之配也曰一傳者其子也有四娃尙在室者其女也哀之卹之鞠其遺孤歸君之骨於先塋且欲圖不朽君者則兄悅也述君之行如石所列者鄕進士兼山沈子也致悅之意來速銘者侍禦一齋蘇子也據狀而論次且銘者宮允氏毅齋孫子也銘曰古銘墓重矣非有盛徳茂烈不與史子善不出於鄕閭何銘也𨿽然其爲人也無大咎而多可欲且其伯氏之意勤矣卽與一言夫豈過也予故是銘以成其名以慰其靈以著其兄弟之情

從侄明善夫婦合塟墓志銘

嗚呼此予從侄啟夫婦之墓也昔我先大父司訓贈郎中抑齋府君生我伯父訥庵處士洎我考中憲大夫雪岑府君訥庵生二子長雍號朴齋朴齋生啟啟吾大父嫡冡孫也性開朗有智慧我考嘗字以明善少讀書以家世淡泊乏贍給廢業訥庵年四十喪我伯母鰥居三十年朴齋亦喪偶且老惇實尠生理乃益落莫時啟年十九訥庵勉爲娶婦婦王氏儒家女厥父樂琴翁少贅趙氏故又氏趙自少勤敏於歸乃夫婦恊力茹甘苦習勞勩啟幹蠱於外王氏力婦作日夜不休家務始獲粗立祖若父安其養者幾二十年相繼卒朴齋生子四人啟獨竭力襄兩大事無遺悔且一不以累諸弟人稱爲能子乃益整刷門戶充拓貲業駸駸日就優裕越四年遘疾卒時四女三子煢煢哀疚女長未字幼呱呱乳哺中王氏旣匍匐治夫喪鞠育子女備嘗勞瘁十七年婚嫁都盡人稱爲賢婦啟之養祖若父也日市鮮美付王氏王氏烹芼以進堂上食之甘退乃悅訥庵壽旣髙愛孫婦孝視如己女王氏實能色養婉■﹝女戀﹞朝夕眞所謂時其痛癢而抑搔者予所自見也啟旣倜儻才幹又與人貿易誠實不欺人故樂就之待宗族鄰黨敬愛有禮予年少啟五歲啟事予甚嚴憚性樂施與歲侵賙卹流殍負其貲者不能償取劵焚之謹飭無縱恣行愛山水予往在告家居毎春和輙具酒殽命舟請予遨遊峯泖間啟沒而此事廢矣王氏貞淑蓋得於天性方啟之窶也盡脫其簮珥畀之曰可藉此爲堂上甘旨費凡可以助其夫者爲之如不及啟之孝與睦族厚鄰多王氏相之是故啟不惟無內顧憂而外事亦得具善王氏織紝尢精自少至老未嘗廢家業大率賴是慈惠懇惻見貧病者憂念之顧婢僕周至啟仲弟吉有二子吉死二子不克家至廢業無所歸乃衣食嫂氏數年無厭惡意余毎稱嘆其賢啟生於成化丙申五月十六日卒於正徳丙子八月十一日得壽四十有一王氏生於成化丁酉九月八日卒於嘉靖辛丑八月十七日得壽六十有五長子友仁縣學廩膳生娶許氏先姑五日卒次友義娶潘氏卒繼娶張氏次友禮娶龔氏四女蔣正姚文綱李周王之才其婿也孫二餘慶余禎王氏卒之又明年將以三月廿九日就盤龍塘北新原合塟於啟之竁先啟之塟故無志於是友仁以書來告曰昔父之有孤也嘗自恨已弗究於學故督孤學業意甚懇母苦心殫力冀孤有成而孤也弗克振拔尙負二親之志此痛何極惟大人哀而憐之賜之一言刻於墓中之石以垂不朽孤之願也予適以使事寓襄郢得其書讀之憮然傷焉乃爲銘曰

夫也行弗戾於凶婦也無忝於三從刻詩玄宮以昭爾終以慰爾子之恫

亡侄克嗣墓志銘

猶子克嗣者伯兄守齋子也伯兄無子再從兄璧生子未期抱之乳爲子伯兄早世嗣甫十一歲餘自都下歸惸然孤也憫然傷之掖於懷泣曰嗟嗟孺子曷克成立以慰汝父地下乎問讀何書則小學耳呀然曰遲矣亟延師訓之苦澀難入久之乃若稍開明焉長爲授室旣而挈入黌校自是而余宦迹弗常無由勤省策之而嗣亦且意向漸廣泛交遊矣治生業矣多僕使有家食累矣紛然有以敓其心志於是業不日益而卒於無成嗣旣早孤予撫之若子而嗣亦不以侄自處事予甚孝予性躁毎忤意呵詈之俛然受怡然歡也命以事盡瘁爲之不慊予意不止其意之懇懇常欲致予歡心者然獨於學業乃似不領略予意斯或其命乎初辛卯之春予北上嗣相予治任又送予至姑蘇予幼女患疹嗣畱逾旬乃歸予固疑其業之益疏也未幾督學者至嗣以忘傳注被擯然爾時亦能綴緝成章往時亦多有若是者而獲幸免嗣獨遭焉斯其命矣是秋予來南畿校文嗣走候予旣見悲不自勝長跪膝下曰兒負叔矣兒負叔矣恨不卽死以謝叔也淚滂然流予姑慰以溫語明年復省予官中長跪告予曰兒旣以墮廢不能終叔父教今惟列於齊民無以光飾門戶惟叔父念之予曰爾何欲哉曰兒聞有所謂異途若通事類者兒竊有志焉惟叔幸憐也予曰爾旣進取無成亦惟安爾之義修身謹行耕田讀書亦不失爲賢子孫矣而乃復冀望非分且予以伉拙雅不能伈伈低下作幹人事今乃欲我伈伈低下幹人耶又通事法湏躬歷邊州爾甫出裏閈豈堪逺渉也嗣無語惟長跪淚簌簌四下予湣之試與謀則幸爲予許乃以明年八月入閩中業成矣歸中道遘疾抵家七日卒信乎其命矣嗣之初抵家也疾已篤猶傴僂若欲拜予者予亟止之旣乃縷縷爲予道其事顚末而自慶曰非叔無此又出其所攜土物貽予予曰爾客久豈得更爲此則憮然曰粉兒骨豈足酬叔亦惟見兒心耳語畢悒悒自傷今念其言輒心酸也嗚呼悲夫痛哉嗣以弘治甲子九月十七日生卒於嘉靖癸巳十月廿八日年僅三十耳生而眉宇開朗通儻有幹具若必有所就者殊不謂其僅止是也守齋諱承徳字恆甫廩膳生四試有司不第母顧氏太守碧潭公女嗣娶同邑胡美之女爲婦生子一昌祖學習舉業聘庠友吳日章女女一尙幼予於客歲之冬葬先太孺人也欲並及嗣而營域甚隘則相地於其西南隅當尙家涇之陽又明年十二月廿八日作壙窆焉銘曰

嗚呼嗣也予旣督汝以爲學而不能勵汝以勤使汝惰廢而業弗克就也予嘗示汝以安義而不能阻汝之行使汝馳驅嶺海卒嬰疾而弗救也則致汝此者非爾之愆實予之咎也刻以斯銘旣以慰汝之靈亦以著予之謬也嗚呼

文簡集卷五十五

●欽定四庫全書

文簡集卷五十六

﹝明﹞孫承恩撰

○墓志銘

董母張孺人墓志銘

吾松西闉之外有董君衝澹者禮賢愛客好納交大夫士凡大夫士亦莫不與善毎致客滿座牗案整飭樽爼潔淸僮僕敬勤物俱中式君但與客盡日笑詠未嘗一起顧而異饌錯進愈益精好以是知其得良配之助也厥配張孺人者司訓號云東者之女也世居松之上海孺人自幼淑愼云東夫婦愛之至毎曰是女柔嘉不可以儷凡子旣乃得衝澹君歸焉孺人旣爲董氏婦益自敬恪孝養其舅姑姑老疾臥牀褥孺人日侍湯藥久無懈意舅嘗苦瘡痬孺人躬自洗滌膿穢比沒相衝澹喪塟無缺禮事伯叔處妯娌以及姻戚和而有文待妾媵與禦下人尢多惠澤凡祀享必躬烹餁務極丰潔暇則率女聽衝澹說孝友亷恥事衝澹嘗膺安鄕伯奏薦教讀洎謝病歸遭風波舟幾覆沒繼復罹回祿與負芻者之變家故多難孺人檢括內計補窒罅穴益自力於勤儉未久而家事復裕以故衝澹無內顧憂方日與大夫士結吟社優遊末年孺人禆益之功居多衝澹旣捐館孺人孀居且數年益訓廸子若孫無廢衝澹之教用是皆彬彬焉正徳庚辰九月廿四日孺人得疾卒春秋七十有一子徵吉以庠生遇例授指揮僉事女一贅庠生張桂爲婿孫男二華祖繼祖曽孫三來鳯來驥來騏孫女一曽孫女三庠生李日章陸希夔其婿也余亦適士人徵吉卜嘉靖元年月日於祥澤之原啟舊藏與衝澹君合窆焉先持桂所述狀來謁銘銘不易也古者丈夫非異能卓行於法不得銘其女婦見於書傳者亦必瑰奇偉烈若夫孝敬勤柔固閨閣中常事疑未足錄𨿽然婦人非有事美不外見捨常事而出彊幹謂婦能不可也恆之六五以柔而久於其徳聖人所謂貞而吉者可錄豈必盡瑰奇偉烈哉是孝敬勤柔乃其所以爲可銘者則余於孺人亦烏得而弗銘也故爲著銘曰

坤道靜順婦徳貞柔敬愼不違以承夫休婉婉孺人實克有是鞠卑奉尊罔敢弗至秉心初終端爾壼儀恂恂婦子亦克訓之祥澤之原有巋一丘夫君是依妥玆千秋

蔡孺人墓志銘

孺人華亭沈氏女幼爲外舅西峯蔡先生鞠爲已女故氏蔡西峯旣賢者又鐘愛篤教之故孺人自少淑愼柔婉長適郡庠生朱寧伯甫寧伯尊翁東溪先生以禮禦家規範嚴肅孺人入其門無違禮敏慧精女工嘗以東溪命制深衣得古制意東溪尢重祀享孺人毎將事勤恪品物東溪尢賢之居常寡言笑愼出入雅潔自整衣𨿽故必澣濯不使纎污朱氏業無厚產孺人毎見寧伯以生理憂必曰吾家淸素亦爾吾固安習之不見不足也故衣獘食糲視爲當然寧伯雅力學孺人毎見其讀書課文則喜曰此吾先君子業𨿽成而不廢者也寧伯夜誦鼓三伐未休孺人亦執女紅與俱寧伯旣抱利器不售毎欝欝孺人曰吾先君子勤苦以老而且無怨尢君盛年何遽爾也平居未嘗羨嘆顯人以傷其意旦夕躬紡織資寧伯辛苦不問寒暑曰吾婦人無能相君子所得盡力者此耳孺人旣無子毎謂寧伯嗣續大事吾不敢效世之妒婦以誤君寧伯卒娶妾生子得免無後孺人功也歸之十四年爲正徳丙子三月廿七日以疾卒享年三十有九孺人性旣良又儒家女婦習熟其所見聞故其處上下莫不有禮而各得其歡心旣沒皆哭之而寜伯念失內助又悲其勤窶以沒世也痛之尢深以是歲十二月某日塟於蟠龍塘祖塋之右思有以表其賢不使遽泯泯謂余史官且有世講義又西峯門人也故乞銘其壙曰

徳靜溫兮又勤厥身甘澹泊兮靡有怨嗟勞弗酹兮遽折磨奄淪亡兮悲柰何

王孺人談氏墓志銘

王君九章喪其配孺人談氏洎塟命其子持太學生談舜耕所爲狀來乞余銘惟餘之再從姑九章之祖妣也頗嘗得孺人之槪而舜耕又孺人從弟且賢者其言多可徵故略節以志之狀具孺人善甚悉而撮其凡有三焉曰事夫而能爲婦九章嘗苦羸疾孺人敬事不敢須叟懈人有笑其過甚者孺人曰吾正恐未至耳何過甚也兩更三年喪相九章不爽於禮綜家政斬斬有敍時祀必躬禦烹滌賓戚燕會丰腆中度九章晚樂靜居孺人能如其志凡此皆婦職也曰有子而能爲母孺人於諸子愛而知勞諸子甫有知識擇嚴師訓之責以循謹雅飭不得縱恣誇侈以至處家人亦惠而有則故今諸子皆雍睦相與而家人亦勤敏惇朴凡此皆母道也曰事父而能爲女孺人旣歸王事厥考疇隱翁及母王氏尢不衰疇隱夫婦老且病其藉孺人養者終其身洎卒棺衾多資之諸侄婚娶恆與經理凡此皆女事也嗚呼婦人之行大者三焉耳夫人孰不知而尠克盡何獨備於孺人也或曰談王俱詩禮之族松之以世家稱能比是者不數世家女婦固宜異然余耳目所及世之滛慝不善爲名門辱者又豈少哉吾聞孺人賦性柔婉髫時聽諸兄談說女婦賢烈事則喜曰爲人固當爾蓋其頴慧識達理道自少志趨則然矣嗚呼玆其所以異歟孺人生於正統己巳七月初八日卒於正徳戊寅三月廿八日得壽七十明年己卯十二月廿二日塟於洰漕之原之祖塋子四人長賓義官次寅例入太學次宷侯塾師次宸中都畱守知印女一適千戶秦奎孫男七詔謨誥諶諤訓諫孫女五曽孫男三聖寶聖壽聖錫昔歐陽子曰婦徳主內非死節狥難異常之事不得顯然列之所謂不得列者非不與列蓋無由列之耳故視其所列而賢可知焉夫孺人之行可考而知者旣如此而不有以顯然列之以示後不將隨世湮沒矣乎玆九章與其諸子之所甚懼而請於余也余誼不能辭旣爲敍次復銘以些辭曰

嗟嗟孺人徳靜貞些於歸孔時藹芳聲些嚴嚴夫君執柔競些賓祭孔修務潔精些訓厥嗣人靡驕矜些家有嚴慈不忘將迎些懿懿淑媛閨門法程些胡不耄期遽沈冥些巨漕之原風气萃凝些安爾歸眞勿震驚些

陳孺人墓志銘

孺人姓陳氏浙之錢塘人適同邑鄕善士魏某陳爲邑右族孺人兄珂由進士爲大理卿魏則唐魏鄭公徵之後譜牒具存可考孺人生二子長允升郡庠弟子員次允奎女二長適士人許﹝闕﹞次尙幼生於成化三年九月十三日卒於正徳十一年六月初九日得壽五十允升將以是年月日塟於方家谷之新塋自千里外來持狀乞余文志其墓石旣已序次其世代生死復撮其行以作銘曰

噫噫孺人詩禮之裔婉娩及笄來殯於魏敬勤靡懈相其夫君惇尙儉朴屏斥華紛歲維蠶桑治絲與枲豈無下人當率以已歲維烝嘗執庖與烹豈無下人必親乃誠亦有姻婭恩義以洽亦有朋來樽俎必潔堂閨言言婦儀嬮嬮家庭之間不聞笑喧婉也二子質亦孔茂讚於夫君失教誰咎榮顯利達命也莫知人焉不學與廝養俱朝箴暮規母教則倍我豈夫人禽犢之愛子弗率教子職則那負余勤劬人謂汝何宵燈熒熒斗轉人寂夜如何其汝讀我績汝勵汝業勿憚於勤我有珈珥庸給汝勤淸白繼承富非所冀我無贏貲懼惰汝志汝有弗諶試閱我嚢汝克自力將由汝昌婺星隕芒大限忽及再出苦語垂絕之日惇行勵學勉以弗諼爲孝爲友誨言拳拳噫嘻孺人而僅止是夫失其助子失其恃嗤彼末俗逐逐百爲昧厥永圖競玆刀錐吾觀孺人世亦蓋寡較行與言類知道者峩峩新阡孺人之藏我銘昭之用以戒荒

楊宜人周氏墓志銘

吏部考功正郎璞齋楊君之配宜人周氏旣卒之明年爲今嘉靖癸未其子吏科給事中士宜奉父命將以冬十二月六日塟於尹山之新兆先持所自爲狀屬余銘其墓余旣諾無何余亦有母王宜人喪哀疚中弗克爲者久之念不可終已勉爲序次曰周之先爲汴人宋南渡初逺祖六以將仕郎宦遊松因畱居勝國時有諱寧者以武弁著入國朝族日以大寧五世孫庠仕止太常少卿季廱號寧素處士者則宜人之考也宜人天性敏慧異於凡女子髫時卽能事其父母務順適其意處昆弟篤友愛簡靜謹飭不茍笑語寧素處士卒旦暮哭泣至毀瘁其嬪於楊也楊氏業當中落宜人以澹素視女弟多婚富家競飾華侈恬然安之無毫發嘆羨不足意方日習婦道舅姑悅其養曰是善事我璞齋充郡弟子員偕其伯氏憲副公出讀書館捨宜人與其姆同起居和嬺無間躬績織易甘美以資璞齋勤苦中更三年喪哀戚無違禮經紀內政賓祭宴享至米鹽細務莫不撙節有無用漸致丰裕璞齋與士宜旣先後第進士璞齋歷內外官所至以亷愼著宜人多內助功其令開化也賊發桃源逼縣治旦夕且陷宜人以忠義勉其夫子慨然有徇節之志士宜官給事益榮顯嘗得告歸郡有富人以重貨求白其私者宻介鄰嫗持爲宜人壽宜人曰吾方以名節勵吾子而乃欲其爲是乎峻卻之其卓識類此雅性儉勤𨿽富貴矣不少自侈怠猶躬率下人事作業璞齋中歲置側室宜人處之恩愛教其子女與已子等故其卒也莫不哭之如所自出生天順辛巳二月十八日卒嘉靖壬午正月廿七日得壽六十有二子秉義卽士宜次秉謙秉鈞秉鑑秉鑰女許少卿董恬子宜陽副室沈氏出孫女二聘禦史蘇恩子克柔次許聘故禦史唐禎孫自重嗚呼予觀詩書所載凡女事婦職母儀備矣陰徳靜貞故婦人之性專致而一多不問學而暗合理道余撮宜人之行之大者蓋班班矣逮下以惠樛木之仁也愛均嫡庶鳲鳩之徳也儉勤至老不衰葛覃之義文伯之母之事也若其相夫子以忠義勵子以名節又有古烈女之風焉而余細行不與家人六四巽順以富是謂元吉女徳莫盛焉宜人庶幾哉銘以昭之也其何媿銘曰

觀表之良必洎厥裏求源之浚但見厥委猗嗟宜人維徳之懿克相克成是夫是子夫榮旣加子養亦備考徳令終庶究卒始弗永於享以厚厥嗣繩繩云仍惟夫子是似尹涇之原歸藏在此百千秋春尙謹其視

陳母沈孺人墓志銘

龍塘陳子徠來典華亭教事亟見余闇乎其有思也煢煢然若欲有所請也旣而進曰噫嘻有母氏著賢徳下世且十有五祀矣墓中之石尙未有文徠懼其遂泯泯也惟子幸惠之餘曰諾哉孺人行維何陳子曰母之爲陳氏婦也致孝於舅姑循循懇懇務順適其意而舅姑安之舅患肺疾母日侍湯藥惟勤姑嘗以蹶重傷母旦夕捧持按摩憂苦至廢食姑疾甚母徹夜展轉抱起勞劬形體尫瘁姑感其孝誠且死猶悒悒自傷曰吾負新媍無以報執舅姑喪擗踴委頓相家君經理巨細悉合禮度嘗以回祿倉卒抱舅姑二木主避去曰是吾舅所依也非他物比母平居寡言及聞家君談說節義事則反復究竟時爲徠等訓曰讀書欲盡是耳其識之徠幸粗有知識者𨿽家君之教抑亦慈訓也歲侵有鄰嫗持一器來質粟母與之粟而歸其器嫗後復以器來凡三至而母無厭色母性端靜和婉動止有常處妯娌有拂意事輒自遜謝臧獲有罪過惟從客訓飭之終不見其恚怒色家庭之間怡怡如也遘疾有勸其作佛事者母拒曰死生命也事佛何益其自少至老始終大都如此其細瑣者弗可縷數也予喟然嘆曰嗚呼俗之獘也久矣夫子弟失所教養學士大夫無完徳況於婦人女子乎孺人之行何其備也有婦道焉有婦徳焉其全主於倉卒知禮矣訓子以節義知教矣處鄰嫗知惠矣疾而卻佛事達死生之際矣是非今女婦之事乃古賢哲之事也斯則可以銘也矣越數日陳子復奉其友朱君狀來則陳子所述具在而加詳焉其細瑣者余亦不能盡錄也孺人姓沈氏蕭山人爲山陰處士琢之配陳爲詩禮名族舅諱泰號直庵有隱徳姑朱氏以賢稱孺人幸及事之而又賢所謂學其舅姑而稱其爲婦者也子男一卽徠以鄕進士爲今官女一適邑士胡良金孺人生以某年某月某日卒以某年某月某日享年五十葬於仙橋之新兆銘曰

嗟嗟孺人婉徳容兮祗順柔嘉抱衝衝兮欽欽媍事愼始終兮懿其芳聲宜爾宗兮玄圃之玉色澤融兮何行之良壽弗丰兮刻辭幽墟示無窮兮

洪室唐宜人墓志銘

宜人姓唐氏諱時徽之歙邑人四川按察僉事希說之長女南京工部尙書洪公之冢婦而今儀部精膳正郎任齋承志之配也自幼頴敏精女工僉憲公鐘愛之擇其配得任齋於歸焉宜人之爲洪氏婦也執孝敬以事舅姑姑寢疾湯藥必親嘗頃刻弗離左右姑卒哀痛擗踴無違禮撫諸孤幼慈愛偹至代執內政巨細事莫不得宜尙書公悅其賢能任齋補郡弟子員朝夕勸學能激發左右其夫子弗以事嬰其心故任齋得無內顧憂肆意學問以迄於成而家益日裕柔婉愼勤處妯娌幾三十年未嘗失和气以至睦宗族撫僕禦亦皆有恩賓祭必躬執烹餁務極精潔輕財樂施與然獨厪於尫巫浮屠氏曰與之無謂不若以賙貧乏也中年生子多不育毎語任齋曰嗣續大事予不敢望君其別圖之任齋因置側室連得三子二女宜人愛之如已出長子患痘憂特甚勤苦抱持廢寢食者六日焉嗚呼是可謂賢也矣宜人生於成化乙未六月二十三日卒於嘉靖乙酉十二月初四日得壽五十有一止一女嫁同邑黃參議冡孫錦其三子曰廷諫曰廷言曰廷論二女尙幼先是宜人當任齋爲吏部司務時封孺人其卒也任齋以墓銘請予諾之旣閱載未果爲任齋旣進五品階例得加贈予文若有待者於是任齋將以明年月日葬宜人歙山之隅速予曰可以銘矣乃遂爲銘曰

被服粲兮禮容婉兮婦徳備矣莫可選兮乘化歸盡逝不返兮勒辭揚休納玆坎兮

勑封孺人亡妻吳氏墓志銘

嗚呼此予亡妻吳孺人之殯也古有糟糠婦孺人從予貧賤久矣予何忍忘之念先大夫雪岑府君以節操自持自棄諸孤業益凋落予嘗兩上春官弗利五六年間貧窶殆甚孺人躬織紝以給薪米比入仕有祿矣然公私事殷食指漸眾孺人撙拮籌計以充匱乏勞瘁困憊竟用蚤世悲夫予何忍忘也惟吳氏詩禮名族外舅一齋先生丙戌進士性介直晚得孺人視諸女獨鐘愛篤教之故孺人自少婉娩識理道甫十七歸予先大夫方嚴好禮孺人習熟其家訓勤愼自律不知婦職之勞也予旣早失怙孺人勸相學業毎出苦語相激昻予旣忝鄕薦孺人見予稍廢學輒曰君事未畢可自逸耶至於謬列史官猶曰君今以文學爲職業不自力何以副也予性狷急事弗當意恚憤不可忍孺人曰凡事湏緩處之恚憤何益也予頗好興作孺人曰君處澹薄而用弗節必至廣求以濟敗所守矣予毎責怒臧獲使令忤意孺人曰使夫人而有智慮如君意寧復爲君役使耶予未嘗不媿服其言孺人事姑甚孝姑毎誕日輒禮佛祝姑壽至中年猶不廢處妯娌宗族和而有禮禦家眾肅而有恩性明達識事輕重髙下在心孺人惟一女嘗得二子不育爲予置妾媵三四生子卽躬自鞠抱之憂惜勤苦然亦多不育毎號慟曰天乎吾盡心至矣獨不鑑憐耶歲丙戌予當北上孺人遣二妾從予猶畱奉子母太孺人綜理家務爲予子克紹娶婦無遺禮繼聞予臥疾京邸觸熱來省予浹旬而病四閱月竟卒予悲其爲予逺出致大故而孺人於垂絕乃獨謂予曰吾弗獲首丘數也但以一見君爲幸指二女曰吾得以此面付君復何憾又謂二女曰吾平時訓汝能念否母爲吾辱也其天性明達知命不亂如此孺人生成化庚子十月二十一日卒嘉靖戊子九月二日得壽四十九以予滿考受玆封女嫁府學生黃相餘三女長適國子生陸鑐次許參議戴恩子邦傑一尙幼子二長卽克紹余亦幼孺人鞠養成者嗚呼予以疎懶偏僻之性所以資孺人者甚至蓋其言論之正可以規予之過其才識之敏可以贊予之不及而勤幹經畫予家業所賴焉者今則捨予去使予孑立無倚顧念今昔如之何弗悲也予旣請告移柩東歸其明年是爲己丑四月二十日塟於蟠龍塘祖塋之側乃收淚述此納諸壙中銘曰

空山寂寥兮傷汝獨處吾終與子同穴兮子其無懼

文簡集卷五十六

●欽定四庫全書

文簡集卷五十七

﹝明﹞孫承恩撰

○墓志銘

蔣母兪孺人墓志銘

兪孺人者故節齋蔣先生之配今南京大理司務君惠之母也節齋父竹居翁爲子擇婦兪於蔣故有姻稔其女賢故聘年二十於歸循循克執媍道節齋遊黌校嘗從師都下因客死孺人聞訃號慟委頓竟日不食哭泣無停聲慨然有殉節齋之志舅姑患之莫能譬觧乃延其父母來申諭之謂婦人喪所天者有可死不可死今舅姑老子女幼卽死使老者失養幼者失撫是棄絕死者而滅蔣氏祀也是大不可孺人乃少休自是屏去華飾服粗茹淡躬自織紝助舅姑婚嫁子女費未幾舅姑相繼卽世孺人益自勤勵總葺家政檢括有無巨細訓督其子各勉事事以振作門戶司務君竟以學行成立舉嘉靖壬午順天府鄕試蓋節齋卒己丑十三年而竹居翁亦卒二十七年矣孺人幹理勞瘁支傾補獘甘苦燥濕靡不備嘗云初蔣氏業號饒腴而孺人子恩者不自檢中乃大落孺人時出苦語訓戒恩卒罹法謫戍遠去孺人憂念之毎語司務君曰汝兄實自取困然懲創深矣玆行殆無歸期吾死不瞑目矣司務君舉鄕闈也捷至孺人喜甚而顧恩之逺戍則又悒悒不樂久之恩歸乃大慰悅然孑然窶人也孺人顧復周至忘其昔之不率教也其慈愛出天性有不可解於心者嗚呼雨露澤物不以美惡而異施父母愛子不以賢愚而殊待斯益可觀父母之心矣予蓋因孺人而竊有感焉夫孺人則誠慈母矣嫠居教子多苦心矣非有司務君不亦重負孺人抑何以藉手見夫君於地下也予聞司務君事母孝其官南都也欲奉以就養而孺人戀鄕土不樂去自是問遣之使月一至也司務君旣偃蹇晚遇孺人以垂百之年乃及享其祿養目見先業僕而復起可含笑入地焉是天之哀憐慈母故有司務君又以遐壽以酬其勤苦者也予是以於孺人母子之事而重爲之悲焉孺人生於正統丙辰六月十八日卒於嘉靖癸巳十一月一日享壽九十有八孺人子二人長卽恩先孺人二年卒娶陳氏次卽司務君娶朱氏先八年卒女二人費景麒徐宗仁婿也孫男一茂元國子生娶張氏繼娶張氏女三長適夏繼元次適鄭夢綱一尙幼皆司務君出曽孫男一名宏裔習舉業聘何氏曽孫女一適侯守謙司務君將以卒之明年十二月二十二日塟孺人於胡家橋之原以合節齋之兆先期過予請曰惠母且塟願得子銘也予曰諾乃爲銘曰

幽幽兮玄堂夫也同是兮子也在旁嗟嗟孺人兮又何怨傷

趙母劉孺人墓志銘

常熟趙子原錫喪厥母初趙子宦河間逾年以公務便道省母屆途而得訃大號慟曰天乎曷不少延吾母使予一拜膝下也抵家大號慟問其弟宗錫母死時事宗錫曰母初遘疾也卽謝去醫藥彊之則曰人生固有盡吾年已耄乃更求活耶疾革目瞑呼問何語彊視宗錫曰勉爲善恨弗及見汝兄也旣又曰諸孫試都下今日發榜必有膺髙薦者遂卒詰朝而報汴發解趙子則又大號慟曰天乎曷不少延吾母使予得奉遺教與見汴孫之成以驗母言也於是趙子將以卒之四年爲嘉靖甲午治葬事遣汴謁宮寀氏毅齋孫子告曰惟母有淑徳懿行孤原錫恐日就泯滅無以詔後人汴子辱在門下敢以志石之文請汴蓋孫子所舉士也乃爲發其狀讀焉狀曰母姓劉氏諱道堅裔出漢大司徒某後母生有至性凝重寡言笑旣笄歸我有懷先君諱璧字仲輝以行誼爲士林重母相之粹美恊一先祖蒙庵性嚴毅諸婦事之少當意然獨稱母爲賢婦劉旣巨族趙自文敏公後亦世稱饒腴而母謹約履淡素絕無時俗紈綺習蒙庵卒先君甫弱冠母劻勷勤瘁以是𨿽公私多故而業不衰祖妣張孺人寢疾母躬侍湯藥旦夕抱起兩閱月弗懈佐先君撫教幼弟長授恆業歳侵焚劵棄宿逋曰此何時也尙可爲取盈計耶均愛諸子不以嫡庶異孤原錫洎弟俱側出髫齔喪先君母鞠育周至少長趣令問學曰非此無以自立旦夕訓勵不令習狎遊事孤賴是𨿽淺薄蔑所稱述而幸免大咎以忝所生孤等旣各有子且日眾母拳拳諭孤等愼教之諸孫粗知向方毎大比失利母諭曰汝業未精耳勿咎於命當益淬礪大所就也汴子之卒成者母之教也母生正統壬戌十二月十九日卒嘉靖辛卯八月二十八日享年九十子男四人長天錫娶奚次祖錫娶周繼龔母所出俱先母卒次卽孤原錫戈出河間府知事娶海虞大宗伯李文安公女次宗錫胡出娶兪繼曹女一胡出臨山經衛頃惠婿也孫男十一人長汝次漢俱學生天錫出次濓廣東化州吏目次濟次溍俱祖錫出次卽汴舉辛卯鄕試第一次瀚國學生次濵習舉業俱孤出次淳州學生次淵次深俱宗錫出孫女九人適朱纓奚邦周重盛鉞朱堂余許瞿宏陸某楊某施某聘纓廣東按察司照磨重國學生曽孫男一十四人曽孫女五人玄孫男一人塟以今十二月某日爲橫涇之西原合先君之兆狀之述孺人如此毅齋孫子曰昔者予校文也蓋得汴捲才燁如也異之洎見貌溫如气偉如愈異之意其必徳門之後也乃今而信焉其所由來者逺而積也厚矣予嘗泛觀古詩書載賢女婦何可計數哉而其事多類夫人性無二善故曰恆徳曰庸行夫婦女坤道也貞而一非如丈夫者可以才美彊幹見也孺人恆徳庸行備矣古詩書所載賢女婦惟是也而孺人之令則懿範成其子若孫之賢者有徵驗焉是尢可書也銘曰

吳有令族曰趙與劉孺人於歸聮芳並休婉婉孺人貞懿柔嘉內範齋肅穆而不嘩胡福髙年惟徳之致施遺厥後振振孫子有孫孔碩厥聲煌煌慶源所鍾亶其昌哉

楊母王孺人墓志銘

曹涇楊鶴山錦偕厥二弟將塟其母王孺人先命其子沛述孺人行以示其姻宮宷氏孫子承恩俾銘其墓沛之狀曰我祖母王孺人者處士聽松之女也年十六嬪於楊是爲我祖友梅處士配我曽祖怡淸處士早世曽祖母秉節艱苦晚歲且雙盲孺人事之竭誠盡瘁扶掖起居凡飲食衣屨必躬視寒燠久益虔弗懈曽祖母有二女旣嫁而寡而貧孺人迎之歸撫育其孤女則資嫁之以悅姑意曽祖母壽至九十三乃終孺人事之六十年如一日焉又曰維我祖幼孤多艱門祚衰薄孺人相吾祖拮據卒瘏不憚勞勩業乃用裕我祖旣畢婚嫁卽斥遣家務優遊觴奕孺人獨承之不使有內顧憂洎吾祖卒孺人益專幹理毎歲自傭人力田數十畆或勸止無庸自勞則曰吾自知稼穡艱難以事吾姑相吾夫今𨿽老尙藉此以供祭祀洽姻族何可廢也故始卒弗替君子謂其有恆徳焉又曰維孺人性寛裕慈惠處妯娌洎族屬姻黨俱有恩施及婢僕亦必檢卹周至鄰有貧嫗毎以衣食賙之惟恐不及故卒之日無疏戚逺近皆悲之又曰孺人生四子長伯父諱秀先卒配張氏次卽吾父娶吾母張氏次叔采娶髙氏次叔頴娶姚氏女五長適散官秦公縉次適光祿丞周公時勑次適唐公僎次適戴公忠俱國子生次適馬湖守顧公潛孫男九人濓洛滂沛汴浙汶汭洸濓汶早世沛幸忝戊子鄕薦孫女六適孫亢宋世承唐自新吳鎧張宗美劉升劉國子生孫與唐俱庠生曽孫男三繼椿繼梅繼桂曽孫女四初我曽祖母之存也嘗祝多男以大厥宗孺人乃果屢育蔓延諸孫姑猶及見之孺人日引幼穉嬉戲姑側我曽祖母用是大慰孺人退且督教子若女故我族胤之昌且無大辱其先者實由孺人致是有百世之功者也孺人生於宣徳甲子年三月三日卒於嘉靖甲午年二月十五日得壽九十有一卜以丙申年十二月十六日塟於後塘涇之原以合吾祖友梅處士之竁於是孫子錄其狀而敍曰維曹涇楊氏著姓海上舊矣實聞有二賢母蓋卽孺人姑婦云往時姑勵孀節大學士京口靳文僖公嘗作頥貞篇以嘉之至孺人實克孝養郡人大司馬張荘簡公嘗爲詩並美其姑婦於是姑以節婦以孝二母之賢稱甚著而皆躋上壽人咸異之夫世常言女婦美不外見𨿽有淑善莫得而稱固也斯亦善弗至耳詩曰鼓鍾於宮聲聞於外此言實之不可掩也賢如孺人者謂莫得稱耶予於孺人也固稔焉且有徵焉而玆且獲沛狀之詳也銘不於孺人而誰銘乃爲銘曰

惟姑之承惟徳之恆胡福是膺百欠九齡子孫烝烝蘭苕並榮後塘之涇水匯土平郁其佳城千斯年兮其永寕

髙室張氏孺人墓志銘

髙子廷諤國華甫喪其配張氏孺人及塟將謁銘於其友宮寀氏孫子而先屬其內弟鄕進士張子孚一述狀曰我張氏世爲松之華亭人孺人者我南安守東海府君之孫廣西憲副後樂府君之女武岡學正頥元髙先生之冡婦今太學生國華延諤之配也及笄而於歸五十八而卒生子一名節女三長適士人陳大綸次適邑庠生姚臣次字京兆楊公幼子秉鑰孫男三承祥承裕承僖孫女一字邑庠生唐君悌之子某生於成化丁酉十二月十二日卒以嘉靖十三年六月三十日其明年月日塟於蟠龍塘之原孺人生有至性克偹賢徳吾見其恭而順也幼事父母謹候顏色弗少違嫁而致婦道於舅姑事君子恆兢兢焉若不敏廷諤累試弗第將奉例輸粟而寡貲孺人盡脫簮珥助成之頥元以子姓繁庶陿其居欲爲之所而未能孺人竭力佐廷諤別置居焉而舊居悉以讓其弟吾見其儉而勤也躬率織紝不以寒暑輟食不厭蔬衣不厭粗撙節有無巨細靡優裕焉吾見其恕而慈也臧獲婢媵小過忤意多容之罕以詈責檢緝其衣履必豫以周吾見其無媢嫉也廷諤無妾侍而孺人以勤勞中歲多疾則數以置妾爲廷諤勸吾見其有恆徳也蓋卽其平生丰約老少異而所處無變焉張子之狀孺人者如此於是廷諤持以授孫子孫子讀之嘆曰噫嘻予嘗銘女婦多矣而其可紀之善往往類也玆合以孺人之行亦大率同焉夫恭順徳之輿也勤儉徳之幹也慈恕徳之實也無媢嫉徳之容也有恆徳徳之貞也斯女婦之所貴否則驕則悖則惰則侈則刻則虐則妒則渝言女徳者之所忌也玆其所以同而皆足以銘孺人之可縷而數者如此是惡得無銘也張旣甲族髙亦徳門賢女令妻藹乎有聞五十八年歸藏於土刻辭堅瑉以告終古

張室楊孺人墓志銘

楊孺人者華亭葉謝鎭士族女鄕進士張子義甫下第歸怏怏孺人曰妾諸父昆亦有屢蹶文場而卒振者在無怠其業耳君固當自奮徒怏怏何益於事張子遂復振發偕二三同志共淬礪歲丁酉春孺人姙兩月計張子屆期當北上不欲亂其意潛買墮胎藥下之醫誤過投毒品飲卽倉猝腹潰死張子時讀書他所聞則驚沮馳歸已無及撫屍哭之慟聞者莫不傷之孺人生於弘治戊午月日距卒甫四十歲生子二長啟聰聘國子生楊某女次啟睿聘葉方伯孫某女二子皆頴秀孺人督之學常謂曰汝家書香猶農之耕可弗力也張子毎念其言後爲二子道輒泣下卒之三年爲己亥三月日塟沙岡祖塋之次張子旣痛失賢助而又以爲已殞生念之不能置欲爲孺人不朽者屬其友徐子長谷爲狀謁予銘嗚呼死生亦大矣夫孺人誠賢爲其君子然卽非有淩逼不得已事而自貽伊戚將亦無少甚乎夫孺人亦聞世有然者而不虞醫之弗審也斯其命歟然弗食卽弗死彼其拂逆矯揉戕傷天和非幽深難諭慧如孺人豈昧是婦人專一之性爲其君子者厚耳推是志則蹈難秉節有不優爲耶予爲是重賢之特論次且銘焉銘曰

嗟張婦也女徳之懋也弗永壽也謂自取也維數爾遘也徇其所天又何咎也銘以昭之怠荒者之醜也

旌表節婦兪孺人楊氏墓志銘

常之無錫有節婦焉曰兪孺人者兪君九思暉婦也姓楊氏厥祖某厥父復以儒醫名母張氏臨湘令張泰之姊孺人系本華冑警敏端愨不似凡女子居常卽不欲與凡女子儔凡女子亦多敬憚若不敢伍幼從仲父饒州公問字因習孝經小學嘉言善行舉能記憶饒州奇之謂兄西溪翁陰爲擇配難其人晚見九思君於鄕塾喜曰是足配吾女兪故汴人扈宋南渡徙居無錫裏中代有隱徳事各具墓志兪與楊舊同閈交稔聞楊氏女氏賢遂締姻好孺人旣嬪恂恂自抑事舅姑有禮百凡舉動靡弗當舅姑意復能體舅姑意以事祖舅姑朝夕溫凊滫瀡必親祖舅姑亦靡弗當意稱爲賢婦孺人顧不以是加於眾婦愈自恭愼勞必任惠必均故稱妯娌者亦無不宜之閨門之內雍雍睦睦事夫子愛而有別兪君性溫克少業舉子有俊稱而質體孱弱久之以劬瘁遘疾孺人皇皇然衣不解帶蚤夜竭力調護展轉抱起不少懈恆舉手祝天願以身代或脫簮珥具湯藥佐舅姑之不給時孺人已有二子長曰憲次曰寰兪君疾且愈且作毎作輒進二子於牀側手旋其頂若不忍離別狀瀕危索筆彊書冰心雪操字以贈孺人孺人會其意指心泣曰願君弗疑卽不諱妾不能奉君教者有如皦日兪君頷之越數日果不起孺人擊胸捬心誓與俱逝撫棺一慟屢絕而蘇時年甫廿有八云洎塟冒風雨渉艱險匍匐道路觀者爲簌簌隕涕喪畢姻黨有不諒其心者孺人察知其計指兪君所遺字以示二子曰此何爲者是必欲我截髮斷臂耶吾豈歉也人知其不可奪遂寢自是履不踰閾謝鉛粉作老母容惟日課二子夜躬績挑燈坐更深與俱暇則述其父言動俾識弗忘嘉靖辛卯長子憲舉於鄕次子寰以祖命爲伯氏後孺人無舐犢之戀時戒策之今爲校官弟子有聲庠序歲戊戌憲復舉進士先是甲午歲鄕人以孺人貞節白諸監司監司下之郡邑得核爲請於朝至是天子命旌其門曰節孝榮被閭裏是秋憲先以奉使歸省因迎孺人北上明年爲己亥九月十日遘疾卒於京邸孺人生於成化乙巳五月二十二日距卒得壽僅五十五歲憲娶武進張應參女戶部郎中鑑之曽孫寰娶庠彥李君直女孫男五人淵沂汶遊憲出濓寰出淵聘胡君訓女沂聘庠彥顧君國賓女汶聘太學生秦君汶女孫女四貞靜貞榮憲出貞愛貞﹝闕﹞寰出貞靜許字都憲宜間楊公從孫侃貞愛許字薛君某子某憲奉柩南歸將以歲月日塟孺人於九龍山合九思君之竁謂予有場屋之雅則具狀來告曰憲母早歲喪先君卽未死者爲憲兄弟耳吞嚙冰雪掬辛抱勤以教憲等憲非母無有今日昨奉母來玆爲圖一日祿養而不幸長逝矣悠悠蒼天此痛何極顧惟母之節行不可無以詔後也敢乞文以刻諸幽嗟乎節義者人之大閒自世道衰廢彼其佩璁珩誦詩書號爲士者往往一身事二姓孺人孱然一女子乃獨能秉志堅確蹈節弗渝豈不卓哉是宜受天之佑享福履於耆頥而僅得下壽天道不繆耶𨿽然修短者數孺人亡矣其芳名炳烈不與俱冺矧憲寰之賢將以徳業顯著諸孫玉立慶澤未艾孺人又何歉也予方典史事將表章賢節以礪頹俗孺人弗銘惡乎銘乃銘曰有丘若封有坎其宮我懷伊人穆如淸風蕙蘭比馨金石比貞鬼神呵護垂千萬齡

亡姊孫孺人墓志銘

孫孺人者宮寀氏毅齋子之姊也年二十適同邑唐瀚字宏之廿三生子名科三十九而寡五十三而科死二十年而孺人死矣嗚呼瀚故樂荊翁幼子翁愛而不知教少頗習狎遊事翁卒愈不檢業乃凋落孺人衣粗食糲握勤抱辛躬績紝以給薪米夜非鼓三伐不休而宏之日從羣少年呼盧博塞飲食衎衎而弗顧也久之乃益大窘至無以爲食與居洎宏之死孑然母子也科年二十五予自都下歸爲經理有室婦張氏女以織紝甚能而性且勤於是姑婦早夜力作科亦爲鄕童子師歲有束脩之入久之漸足饘粥於是買地洞涇之上結屋治圃始有居焉久之科得咯血疾展轉數月則竭力爲醫禱費科死復孑然婦姑也雨窓雪屋朝燈暮檠益自力作未幾復漸給四三年來乃稍覺饘粥有餘者惟其勤也婦姑方更相倚賴畱心於貽後之計而奄忽死矣命矣夫悲哉孺人事父母孝友愛予等予素多疾毎病則孺人湣湣然憂前太孺人病臥牀褥也孺人實相予奉湯藥不解帶者兩月孺人病予適以幼子疾亟乃不能勤問候躬視其飲食棺斂之具又造次不能盡善也予是以思而益悲之孺人生於成化壬辰月日卒於嘉靖甲午九月初一日得壽六十有三科無子以再從兄子道來爲嗣名陶今十二歲讀書而背誦語孟矣初宏之死貧無地塟權厝於其逺祖之域洎科死其屋之隙地可塟又孺人不欲子之逺也遂塟之予嘗問姊百歲後欲何從曰從吾兒也疾革復以囑予顧義不可逺夫也而宏之前塟甚茍又地逺不便葺視乃遷之與孺人合窆焉而並刻此以志或曰稱姊之賢而暴其所天之惡禮歟嗟嗟唐子以不檢蕩業致姊勤窶沒世不天甚矣予傷吾姊而錄其實何禮也夫春秋之義有諱不諱予於唐子無可諱也則又何諱焉銘曰

從子者志合夫者義畢志盡義唐子是遷我志匪誣諒無予嫌左有長遂右有流水後千百年知爲毅齋子之姊之墓尙勿毀也

文簡集卷五十七

●欽定四庫全書

文簡集卷五十八

﹝明﹞孫承恩撰

○墓志銘

誥封定國太夫人徐母王氏墓志銘

定國太夫人徐母以嘉靖二十四年四月十二日卒子定國公延徳敬齋持靖逺伯松田王公狀屬承恩俾爲文刻石墓中先是昭聖慈壽皇太后之喪承恩待罪春曹實與敬齋同有事於山陵見其謙恭儼雅循循無驕貴態而竊嘆其賢洎往拜其家則見其門第淸肅寂然無囂塵其僕從亦莫不謹飭異乎他閥閱者竊謂敬齋固賢而亦必有自至所以教詔綜理於內則必有爲壼範者矣乃今讀松田狀而益信意料之合按狀太夫人姓王氏都城望族幼有至性慈孝端愨言動不茍及笄歸太師榮僖公榮僖公穹爵厚祿若易至驕侈太夫人習服儉素以佐夫子榮僖稱賢於時至承宗祧歲時享祭必躬禦事事姑盡孝敬居喪執禮無失敬齋幼承慈訓規切檢束以故敬齋養成徳器動無大咎均親嫡庶有鳲鳩之徳徐出中山武寧王裔武寧開國元勲功徳隆盛支胤蕃庶夫人處尊卑上下恩禮周知而輕重罔不合宜於是裏閈疏戚皆交稱太夫人賢至其族姓之少習匪彛者必召至庭下正色以訓京師戚冑羣下恃其貴勢多行不檢太夫人素知之故待臧獲尢嚴小不善必加箠責不少恕是以無敢縱恣而徐氏以家法稱如前所言太夫人自侍榮僖已膺誥封敬齋襲爵益封定國太夫人號備享榮養福履康裕三十餘年忽遘疾不起訃聞天子遣禮官諭祭二壇恩命逾等子一嗣定國公卽敬齋方以才賢被上簡用贊理營府秩兵務娶張氏昭聖皇太后侄女一適安仁伯張子玉燧孫男四長文璧聘後軍都督府右都督髙恕女次文璨文璣文瑞俱幼女孫五人長許聘丰潤伯長子曹文炳余幼太夫人生成化甲辰七月十七日距卒得壽六十二歲六月二十七日塟馬鞍山祖塋合榮僖公之兆銘曰

中山邈綿纓簮世顯榮僖光大宜配淑媛淑媛頎頎媍徳母慈克配名族罔不是儀玉軸錦絳封章有輝考終永寧紀在墓碑

定西侯夫人張氏墓志銘

都督定西蔣侯喪厥配夫人張氏年僅二十有九先是夫人以侯久無嗣數禱於神甫得子彌月而卒夫人憂憤得疾遂不起侯旣哀其早世又以哭子致死痛之尢深念無以盡其情者謀托文字述懿美勒之堅瑉以示久逺屬庠友馬生存信者過予以告旣而侯持刑部張主政狀復拉馬生來再拜以請予感侯誠懇又馬與予有世講誼不得辭也乃志曰夫人左都督西溟張公長女也母劉氏夫人生有至性洎長修飭言笑不妄淑愼柔嘉閒習姆教父母鐘愛之爲擇所宜歸旣而得蔣侯侯自幼失怙而敏慧岐嶷西溟愛之許婚焉夫人旣於歸恪執婦道歲時奉祭享惟謹以禮法勤儉相助夫子用是蔣𨿽業當中微得夫人劻勷而業復起侯且於凡事爲得免大過至禦羣婢臧獲約束無敢或縱家範整整侯卽履髙爵夫人始膺誥封得今稱詞多褒與識者不以爲過侯嘗奉檄督操畱都隨復徵還與管府事夫人率從行歸之四載而夫人沒實嘉靖二十七年八月三日其生則正徳辛巳四月五日生二女早夭今惟一女年三歲某月日塟夫人於楡河鄕之原嗚呼予嘗觀載籍稱述女婦賢淑率皆庸行千百人一律也謂是固無足異也及觀世冑之家多處富厚習驕侈尠有克盡理道求如張夫人者𨿽不越庸行而亦豈易得哉是固可銘也乃銘曰

生於華冑嬪於華冑福履孔厚婦徳亦茂天地何咎旣奪其後又厪其壽曷怨曷究銘以不朽

賈母金孺人墓志銘

承天府通判賈鶴年之母卒將治塟鶴年予丁酉鄕試所取士也具狀來謁銘孺人姓金氏故同邑布政某之孫女奉訓大夫通判眞儒之室也生有令質端靜幽閒不妄笑語自歸通判君致孝養於舅姑凡甘旨之具與賓祭所湏無不躬執處通判君和而有禮通判嘗讀書山寺中非經月不歸孺人念其勤苦盡出奩中物佐食飲勤饋遺之通判感其意益奮志於學而業以成洎通判君仕盡力以佐內事故通判得善其職以賢能稱考績書最貤封其父母而孺人亦有封號執舅姑喪哀毀甚相通判君畢大事愼重無遺悔孺人父卒貧不能塟爲塟之母老無依迎養官中洎卒塟如其父推惠澤於通判君之弟昆而和其姻戚馴徳淑行恊於內外上下無怨言孺人可謂賢矣生五男子愛而能教且嚴長卽鶴年登嘉靖辛丑進士任戶部主事攺判承天次鵬年廩膳生次鵾年習舉業餘夭鶴年娶張氏鵬年娶王氏鵾年娶王氏皆仕族女女三張恕王用楊嘉兆其婿也孫男三孫女二孺人生成化乙巳十一月初二日卒於嘉靖乙巳五月二十五日壽六十一卒之再明年某月日葬於﹝闕﹞之原銘曰

懿哉孺人少柔嘉相夫教子勤厥家維徳之裕命弗遐人思令徳感且嗟佳城欝欝風气佳刻石揚休莫汝瑕

誥封宜人楊氏墓志銘

萊峯周子有母之喪余與萊峯有場屋之誼往弔之萊峯哀痛擗踴若不勝余謂之曰嘻愼哉子忘傷生之戒乎且子不有嚴君耶萊峯哭少間爲余道其母宜人之賢而甚悲楚間復具其友提學憲副中江莫子狀蹐余門謁銘余諾未幾而余得目疾病初亦未甚轉展四月大至狼狽毫髮無所見不能少就案且伏枕日久精神衰憊形臞骨立而萊峯之請常殷余心旣而萊峯子候曰公恙無苦否先宜人襄事𨿽未亟而鐫刻欲預公恙柰何嗟嗟萊峯哀慕深矣顧余目眚正劇余何以慰子至痛乎而又何以表宜人之令徳乎余遂將負萊峯子矣哉乃取中江子狀命侍史讀而聽之狀云宜人姓楊氏今封奉直大夫工部都水司郎中竹窓周君云鵠之配湖廣按察司僉事思兼之母也宜人之先宋有仕爲太子洗馬者諱彥才嗣後皆種徳隱耀至東溪君欽授伊府典膳以仲子臨江君樞貴贈文林郎延平府推官配兪氏實生宜人宜人自幼閒於姆訓性慧敏能文辭孝經列女傳諸書悉能通其大義大父博庵君洎東溪咸鐘愛之時周封君年少特頴異博庵君一見卽器許乃命東溪以宜人歸焉宜人拜姑嫜甫三日卽出操井臼執婦職甚賢周氏殖業中落會歲凶用屢不給封君大父西隱君與厥考興國主簿一山君皆以儒素安淡泊宜人乃請封君代理家政至盡脫簮珥爲助凡內外百需公私逋負咸倚辦焉而宜人處之裕如略無難色二祖乃相與大悅深以得賢婦爲慶祖姑戴孺人姑顧孺人皆繼也宜人周旋其間各順其志兩孺人顧不自安議欲廢產各爨以紓其力宜人聞之泣曰母爲爾也大人髙年顧不能安子婦之養而忍自爲此將置兒女於何地𨿽吾夫婦爲傭以具饘粥亦分所甘心也兩姑感悟而止宜人事二祖極盡孝敬西隱嘗得風疾毎侍飲食湯藥輒佐封君捧盤盂代匕箸更歲月不厭封君有內外之務宜人宻爲贊畫咸適時宜其事封君也相敬如賓未嘗敢爲專行治家嚴肅範以禮度與女婦言動引古貞烈爲訓誡子姓有過差輒不懌終日其育僉憲思兼也自能言卽親爲訓廸少長令從舅氏臨江君學嘗語之曰吾自歸汝父相與備歷艱辛僅能不墜先業汝當思績學勵行以自樹立庶不忝爾家世汝舅以文學爲時推重而吾內侄豫孫亦克向進汝之師資無俟他求也故僉憲盡得細林之傳與朋石楊子並以弱冠登丁未進士人皆難之宜人性素儉𨿽周子迎養宦邸食不兼味衣必澣濯曰吾非有靳於是顧侈泰吾性所惡也周子宦遊或難於爲別宜人輒諭之曰汝勉爲淸白吏無忘而父祖窮約時卽吾弗與汝俱吾樂多矣用是周子所至以淸愼稱宜人之教也宜人疾革之日周子適按部黃州心忽動夜不交睫者數日是在宜人精明之徵固當有異而周子之孝感若或啟之則亦似非偶然者宜人生弘治丁巳四月九日卒嘉靖丁巳九月十二日享年六十有一子男二長卽僉憲思兼娶張氏封宜人次思齊娶沈氏女一適陸世惪孫男五紹芳紹徳紹元紹節紹文孫女三長受張徳瑋聘次受恩生張元立聘次受沈希望聘戊午年十二月十有八日周子塟宜人於蔡成涇南祖塋之次蓋奉其父竹窓封君之命禮也中江子之狀詳而理懇至而有文中江與萊峯道誼交切雅賢其人其於萊峯哀慕至痛固能道之而所以嘉嘆萊峯者意尢肫肫是不可以代余所欲言者乎卽余有言又何以加之也命侍史執筆乃卽中江子之狀少爲櫽括令錄之伏枕聽其讀竊喜曰庶幾可慰周子乎然余終不能就案自讀一過也其於揚榷以附古淑媛者希矣余終有負於萊峯子云遂爲銘曰

山南有烏山北有雛一失反哺終夜以呼林風颼颼江月皎皎宜人懿徳來者是效

○壙志﹝附﹞

亡妾謝氏壙志

謝氏名碧桃系出江陰故𨿽生長於北而婉弱不類娶時年十七柔順惇恪事予並亡妻吳淑人甚謹予性躁急少不稱意卽掊之俛然不敢怨毎見予怒則曰妾不慧責何辭但願公毋過恚損神也吳淑人頗嚴不甚假借事之愈恭𨿽大暑據廁或與揮扇淑人感其意自後頗善視之予母太淑人愛護尢甚太淑人卒謝哭之獨慟予往歲使交南謝憂思致疾生二女三子俱不育予以年齒增長急欲得嗣毎喪子不能堪謝氏黙自憂楚背予哭泣而陽勸予曰此數也當是福薄不足爲公子且公以一身承宗祀可爲懷抱中物過傷乎謝氏質素薄又以多姙損血乃日羸瘠無一日弗病嘗語予曰妾病深矣恐不能久事公𨿽然妾死有靈豈忍逺去公側惟公念之輒嗚咽不能已初吳淑人念謝屢生不育嘗以渠弟似齋子俾鞠之謝愛之若已出長名克懋性懶不喜學予毎督責弗順歲己亥予赴召命擬拉同行謝氏請畱予問何故答曰克懋以隨公宦不常厥居致荒於業妾今願與之同日並促之予笑曰吾以鞭朴懲其怠猶漫爾也又何有汝一婦人謝固請予亦誤謂或以母子故其言當入有省悟時也許之而克懋益縱恣廢學謝毎對之泣弗悛乃憂憤疾益甚遂死死時呼克懋曰吾死命也但以汝故不得與汝父面語此恨何極卒時年四十九歲克懋娶婦曹氏嗚呼予老矣謝亦非少予豈過爲戀戀獨念其憂勤毎被予苦而非其所致予又素儉從予三十餘年衣飾十不備三四也病革不獲一視殯斂之具缺者必多夫欲教子而卒爲子累彼不知子之終不率教而猶拳拳焉自速厥命是可謂愚而亦誠可悲也予故深悲之謝氏死後頻入予夢是其所謂不遽離吾側耶越明年將貽書克懋俾塟之而吾窀穸未定念又不可久暴也乃權厝於先隴之後二里許乃爲志刻石以納於壙而亦銘之銘曰

汝𨿽無善而亦無咎汝嘗有子而卒無後汝勉欲善後而卒不汝就悲夫吾悼汝之旣薄於福又嗇於壽今塟汝近我先塋庶幾地之相前後而志汝於石或亦名之不遽朽也

文簡集卷五十八

