

欽定四庫全書

集部四

提要

大隠集十卷

別集類三【宋】

臣等謹案大隠集十卷宋李正民撰正民有已酉航海記已著錄正民宋史無傳事迹始末不可考惟據航海記所述知其事髙宗爲中書舎人嘗奉使通問隆祐太后而已今以集中諸表考之則在朝嘗爲給事中禮部吏部侍郎在外嘗知吉州筠州洪州溫州婺州淮寜府敭歷頗久晚予宮祠以歸又考徐夢莘三朝北盟防編載紹興十二年五月金元帥來書云汴梁畱守孟庾陳州太守李正民及畢良史者比審議使蕭毅等回具言江南嘗詢訪此人今並委沿邊官司發遣前去六月金人放東京畱守孟庾知陳州李正民還云云是正民於知陳州時嘗爲金人所獲以和議成得還集中南歸詩所云淪身絕域久暌孤投老歸來鬢髮疏者蓋卽其事特孟庾以東京附金歸後髙宗棄不復用而正民屢更任使終始弗替則其在金朝當猶未至於失節特史文闕略不能得其詳耳其集見於宋史藝文志者三十卷傳本久佚惟嘉興府誌載其海月亭詩一首今據永樂大典所載掇拾編次釐爲文六卷詩四卷中多中書制誥之作溫潤流麗頗近浮溪其詩亦妍秀可誦在南渡初猶不失爲雅音焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

大隠集卷一

宋李正民撰制

朱勝非觀文殿大學士知洪州制

勑通班祕殿地冠禁嚴作牧大邦望隆屏翰匪我舊弼曷稱茂恩具官徳宇靖深材猷博敏懿文足以華國讜議足以濟時徧歷禁塗薦更政府適屬省方之日進躋次輔之聨遽解繁機易臨近郡朕惟君臣相與之際旣諒乃誠而進退曲全之間重違所請眷鐘陵之都會實江表之上防繄我宗工鎭玆南服乃申前命庸便爾私噫廊廟期年克保初終之節湖山千里允資綏撫之方毋有遐心竚聞報政可

觀文殿學士中太一宮使除右弼制

門下鳴玉曵履夙隆祕殿之班當軸處中尢愼西臺之長眷惟舊徳方領眞祠宜錫命書還弼予治具官某風猷凝逺器宇端方才周萬務之原學貫六經之奧懷文抱質彬彬君子之儒效信納忠蹇蹇王臣之節早騰令聞浸歷要途惟中外之薦更嘉勲勞之備著言皆可績每堅享上之誠知無不爲確守致君之義旋躋華於淸禁仍均逸於殊庭陪輔燕朝有獻納論思之益雍容琳館適沖虛恬淡之逰𨿽髙難進之風殊郁具瞻之望朕方循名而責實稽古以建官耳目股肱增重廟堂之選左右前後肇新輔佐之聨必惟其人久虛乃位往踐厥服莫如汝諧勱相鈞衡允賴訏謨之助典司機密聿觀政事之修載示寵光庸昭體貌於戱尊徳樂道王者所以立太平之基經體贊元賢人所以成可大之業茂攄其蘊永孚於休可

王棣贈資政殿學士制

勑志能之士因時而立功名封疆之臣守死而明節義旣嘆捐軀之易宜推卹典之隆具官出自相門躋於侍從智勇足以扞難恩恵足以撫民久領近邦適逢外冦力振孤軍之气屢摧彊敵之鋒防旣甚於析骸食殆窮於掘防睢陽無援張巡之志不衰東郡久圍臧洪之辭靡屈𨿽勢窮而力盡終身殞而名存特升祕殿之華資俾視政塗之寵數用彰死節加賁泉扃式慰冥漠之知聿爲忠義之勸可

顏岐資政殿學士宮祠制

勑朕憂勤庶政思濟艱難進退大臣矜全體貌具官早以材望聞於搢紳徧更侍從之華進秉鈞衡之重贊襄滋久禆益居多方隆注倚之懷遽有便安之請察其雅志蓋亦重違加祕殿之寵名領殊庭之館禦庸昭朕眷庶便爾私噫邦國多虞賴君子經綸之蘊燕閒自適蹈大雅明哲之方毋有遐心對予休命可

範宗尹除參知政事制

勑朕履險阻艱難之防懷宗廟社稷之憂迫蹙侵陵曽無寜嵗震蕩播越靡有奠居思得豪英之材共濟阽危之運具官某淸明而博達簡重而粹夷奧學貫於本元沈謀周於事物惟眾口易謏之日當諸儒射防之辰首發讜言力扶頽俗逮冦難之遽作以直諒而見思擢置憲臺遂躋諌省比召從於外服旋進長於中司慷慨濟時之心密勿安邦之論屢觀獻納灼見忠嘉宜峻陟於文階俾參陪於政路天下之勢如置器必審處於安危邦家之基在得賢每因人而輕重往服朕命其逺乃猷可

張守翰林學士制

勑帝王有所號令前代議者謂其難能文章施於朝廷近世儒臣以爲榮遇矧在險阻艱難之際欲圖徳意志慮之孚入直禁林必符雅望具官性資鯁亮材術周通奧學貫乎九流髙文兼於眾體訓詞溫厚允資西掖潤色之工議論堅明更顯南司糾彈之峻薛宣舉措之當理眞卿繩治如平時比懇解於憲綱乃力祈於外補朕惟爾久居臺閣宜在朝廷俾參宗伯之官將典行臺之政載念北門之邃夙傳內相之稱警蹕時巡文書云委方用兵如至徳式求深謀密議之咨詢必下詔若奉天可使悍卒武夫之感涕力行爾學庸稱朕恩可

劉洪道除直顯謨閣制

勑國家承平日久州縣之官非文法吏卽書生也自外敵馮陵繼以冦盜二千石而下顚沛失據莫能枝梧而元元之眾病矣此朕焦心勞思求慷慨之士爲吾扞禦以慰安斯民也爾奮身庠序早更任使靑齊之郊實爾桑梓之地乃能糾率師徒撫寜三郡奏功來上朕用汝嘉峻陟文階進直延閣益圖來效庸稱茂恩可

程昌防直顯謨閣制

勑國家承平日久【至以慰安斯民也同前】爾智略深茂材力彊勉承淮蔡傷殘之後而能拊循疲瘵繕修守備朕用嘉之乃俾進職二等以爲爾勸昔漢世二千石有治理效輙增秩賜金以表寵之爾宜體朕意益懋爾庸尙有褒恩以須後效可

晁公爲直顯謨閣制

勑具官延閣寓直儒臣淸選二千石有治理效輙畀以美名所以示勸也爾服勤文藝不墜家聲承流海邦敏於從政來朝行在朕用汝嘉其繇中祕之嚴躐進文謨之直往欽朕命尙勉厥修可

胡寅直龍圖閣宮觀制

勑具官國家祥符中肇建延閣以奉祖宗謨訓華榜昭揭擬古河圖乃置學士待制等員以爲縉紳勸譽處而資望未至者亦俾寓直其間迄今爲五閣之冠其選任豈不美哉爾儒雅端亮躋於柱史乃以親疾祈便奉養貼以峻職處之祠庭爾其益勵忠孝之節以待異時之用尙其勉之可

王賔追復龍圖閣學士制

勑赦過宥罪惠溥及於多方隠卒崇終禮夙優於近列乃眷論思之舊肆頒甄敍之恩具官學問深醇性資直諒事朕干戈之際偹殫覊靮之勞粵自臺端亟躋諌省進執中司之法旋更八座之聨獻納居多每盡心於啟沃忠誠自許浸忤意於貴權遂貽貝錦之傷往就祠庭之逸方思圖任遽嘆淪亡念沛澤之薦更矧嘉言之猶在俾復河圖之職聿爲窀穸之光恩典有加幽無憾緬惟精爽尙克欽承可

王朋約贈直龍圖閣制

勅具官朕頃者省方淮甸移蹕江吳念斥堠之不明駭風塵之甚遽衣冠頓踣倪耄震驚眷惟在服之臣不及巨川之濟隕於非命朕甚傷之爾列職周行宣勞王事奄罹物故適丁斯時其進直於河圖仍優加於恩典庶幾冥漠尙克欽承可

劉晏直龍圖閣制

勅具官比自外敵馮陵繼以冦盜其能先登賈勇以挫其鋒者鮮矣爾以忠力自奮糾率戎行阻隘鼓儳殺敵決勝乃俾進直河圖以爲爾勸是謂不次之賞矣其益思所以稱之可

劉榕除直龍圖閣制

勑濟陰大邦也自敵國侵暴之後冦攘競擾二千石能保其封疆亦已難矣爾頃以材猷往膺郡寄閱時滋久宣力居多乃俾進直河圖以爲勸傳不云乎有功而見知則說矣尙勉之哉可

劉洪道直龍圖閣制

勑朕惟海岱之區絲枲之利號爲冠帶衣履天下自頃羣盜相挺兵無寜嵗田菜多荒呻吟未息其能攘卻醜類以保斯民者可無褒勸之恩哉爾早膺任使總制東秦而能勦除鯨鯢撫綏疲瘵河圖之直文階之峻倂以命爾式奬賢勞往服恩榮益登乃績可

李擢徽猷閣待制制

勑朕惟祖宗聖神相繼咸有謨訓載在方冊歷代寶之藏於延閣又命儒學之士寓直其間以爲咨訪討論之地其選任顧不美哉具官文辭之敏行義之良早被徵求薦躋華貫掖垣闥嘗已踐更屬時艱危久辭著位宜還次對之選以備內朝之臣往卽欽承無忘勵翼可

何志同復待制制

勑朕紹履尊極康濟艱難思得四海賢儁豪傑之士共圖興復庶臻嘉靖矧嘗位禁從之臣豈宜置而不用哉具官問學淹該器質純粹典領編摩之任優防禮樂之司遂進長於天官旋躋華於祕殿比從物議稍黜近班宜推起廢之仁復還次對之選尙思勵翼庸副眷懷可

康允之除徽猷閣待制制

勑國家肇建延閣以奉祖宗謨訓翚飛跂翼邃在西淸乃置學士待制等員以爲搢紳譽處二千石有治理效輙畀以美名聨於法從所以示褒勸也具官其懷應務之材有禦眾之略早更煩使克著能聲比守壽陽屢摧彊敵逮移鎭於武林而能寓兵於農鼓作士气爲戰守備忠績可嘉宜還次對之班增重名藩之寄夫膺文儒之選以論思獻納爲先専方面之權以鎭禦撫綏爲重益圖來效庸稱朕恩可

劉洪道除待制制

勑國家肇建延閣以奉祖宗謨訓又置學士待制等員以爲搢紳譽處二千石有治理效輙畀以美名所以示褒勸也具官智略深沈材猷敏達早膺顯授總制東秦保全一方攘卻勍敵宜升次對之秩增重連城之寄斯爲髙選其益懋哉可

商守拙待制制

勅延閣謨訓所藏西淸咨訪之地靡勞心於文墨將次對於燕閒爰渙茂恩用優耆徳具官處躬純厚應務詳明練達國章進躋廷尉釋之議罪每見於持平陳寵獻言務從於矜恕擢司憲部允賴老成乃引疾以陳辭欲就閒而去位朕法仁祖之寛厚舉嘉祐之詔條讞議頗殊於重輕著令未分於甲乙必資明習文法之士以定摩研編削之規𨿽遽去於朝廷宜勉畱於祠館往親藥石之輔少須符竹之行尙究乃心圖稱朕命可

範直方直祕閣參議官制

勑惟爾曽大父仲淹方未顯時慨然巳有憂天下之志晚更大任名重華夷輔政臨戎咸有成績深謀讜議人到於今稱之爾漸摩余訓克守家法服采朝列未究爾能乃俾奪情進直延閣參吾行營之議朕將觀爾之材而試用之矣尙勉之哉毋忝朕命可

張上行直祕閣制

勑具官漢自宣帝綜覈名實二千石有治理效輙增秩賜金或爵至關內侯故漢世良吏於是爲盛稱中興焉爾頃以材猷往臨郡寄兵旣服於紀律民遂安於裏閭冉駹妥安巴防靜謐俾進直於延閣用旌表於爾勞思稱朕恩益圖來效可

胡考寜直祕閣制

勑具官中祕寓直淸選也異時文學材能之士咸得庀職其間所以勸在列而起治功也爾倅貳襄陽屢當冦敵逾年保守宣力惟多則汝之材能可見矣乃俾進直以爲爾勸是曰優寵其益懋哉可

賈惇詩直祕閣制

勑具官中祕圖書之府朝廷以爲淸選異時文學材能之士咸得庀職其間所以勸在列而起治功也爾倅貳淮邦克圖固守因事獻防忠義可嘉乃俾進直以爲爾勸是曰優寵其益懋哉可

陳國瑞直祕閣制

勑具官惟我太宗崇儒右文肇建祕閣奎壁之畫昭回在上又命儒學之臣寓直其間以爲咨訪討論之地諒匪名人未易稱選爾以材猷之敏將漕浙部錫對便殿敷納可嘉進直中祕之嚴增重皇華之寄往祗朕命益究乃心可

梁汝嘉直祕閣制

勅中祕寓直淸選也異時文學材能之士咸得庀職其間所以勸在列而起治功也爾倅貳支郡服采惟勤朕比因時巡再臨淛部供帳趣辦民不告勞則爾之材能可見矣自頃貳車未嘗貼以祕職今以命爾是爲優恩其尙知勸而勉哉可

向子伋直祕閣制

勑惟我太宗崇儒右文肇建祕閣奎壁之畫昭回在上乃命儒學之臣寓直其間以爲咨訪討論之地自匪名人未易稱選爾以材猷往膺郡寄逾年於此治效巳彰宜增重於麾符俾進職於中祕益思砥礪圖稱恩榮可

滕膺直祕閣制

勑國家承平日久州縣之間非文法吏卽書生也自外敵馮陵繼以冦盜二千石部使者顚沛失據莫能枝梧而元元之眾病矣此朕焦心勞思求慷慨之士以將使指而慰安斯民也爾智略深茂材術彊敏早繇州掾能禦賊鋒倅貳淮陽克著聲績自被皇華之選尢嘉宣力之勤進直祕嚴以爲爾寵宜體朕意勉迄爾庸尙有褒恩以須後效可

陳機直祕閣制

勑具官爾以艱難之時居郡守之任用能繕修備禦審度事幾奏牘詳明達於行在察其忠藎朕用汝嘉進直中祕之嚴增重一邦之寄益圖來效庸稱朕恩可

趙不羣直祕閣制

勑具官中祕寓直淸選也異時文學材能之士咸得庀職其間所以勸在列而起治功也爾頃以邑令能禦彊敵擢貳郡政宣力尢勤比渉鯨波朝於行在論事中理朕甚嘉之乃俾升華延閣倅於近郡是爲優寵其益懋哉可

萬格監察禦史制

勑具官禦史府朝廷紀綱所寄自分建六察以督文昌諸曹之政事凡有稽違皆得糾而治之於是抨彈之軄益爲雄峻爾剛介不屈儒學自將黌捨郎曹譽處休顯宜易冰防之簡往踐霜臺之嚴爾其澄肅官僚振舉法度斯爲稱職尙勉之哉可

楊禮監察禦史制

勑國家自元丰中始正禦史之職以分察文昌六曹之政事視唐推彈公廨雜事之制爲加詳矣於是樞機周密品式備具上下相維莫有茍且之意迄於今而遵用之宜擇其人俾修厥職爾議論平正經術深醇玆用擢置臺屬以司糾察之事傳不云乎人有所不爲然後可以有爲朕觀汝之靖共守道不求合於當世之人今或可以有爲矣尙其勉哉可

沈與求殿中侍禦史制

勑禦史府朝廷綱紀之地臺綱正則朝廷治朝廷治則天下理故選用寮屬必得實材爾問學多通議論持正比自師儒之官錫對便殿嘉爾敷納擢置抨彈乃能遇事慨然無所枉撓旋更郎署未究爾長其執法於殿中以糾繩於列位爾其毋畏拂指毋憚當權知無不言以廣朕耳目之寄斯爲稱職尙勉之哉可

趙鼎侍禦史制

勑憲府職在糾彈臺端號爲雄劇維持政體督察官邪儻正色而立朝可不繩而自肅爾材猷敏達議論堅明嘗賦命於使華旋記功於選部頃繇諌省執法殿中不爲義疚而利回豈以剛吐而柔茹抨彈旣允裨益居多其升橫榻之嚴進貳中司之峻惟爾之任職者見於已試而朕之用爾者蓋以敍遷益奮厥忠奚俟多訓可

胡寅富直柔左右史制

勑左右置史言動必書自艱難以來或廢典籍而不錄然春秋之義當系日月而無遺若時記注之臣思得譽髦之士玆以爾寅湖湘之秀直諒多聞以爾直柔名臣之孫儒雅蘊借宜並司於國志以對侍於螭坳往修厥官無忝朕命可

趙鼎除禦史中丞制

勑昔諌議大夫鄭昌有言山有猛獸藜藿爲之不采是以汲黯在朝淮南寢謀幹木處魏諸侯息兵矧居綱紀之地持糾彈之權爲吾中執法者乎誠得人而任之則精神折衝有見於朝廷之上矣具官操行直方志气剛大旣潔身而無黨每論事而不回自總雜端風節甚峻屬中司之虛位顧橫榻之久専宜進長於南臺俾澄肅於在列眞卿之當至徳繩治不異於平時孔緯之在鳯翔造朝獨先於百辟勿以擾攘而廢厥職思於艱難而盡其忠往體訓言期予於治可

汪藻給事中制

勑黃門列職均爲侍從之臣東省設官乃専論駮之任擇人而授歷代攸艱𨿽官曹沿革之制不同而政令書讀之事則一匪時髦傑弗以次遷具官某襟度粹夷性資端亮夙蘊貫穿淹該之學發爲經奇偉麗之文薦長贊書動無滯思簡嚴而蔚仲舒最得於古風純厚而明元稹遂變於時體𨿽稱辦事允謂賢勞宜進陟於闈俾更直於鼇禁當官不撓尙觀批勑之言論事必行更效回天之力益堅爾守庸稱朕恩可

胡安國除給事中制

勑朕惟祖宗時中書門下合而爲一而封駮之官實在銀臺不廢厥職肆朕纂服屬時艱難爰舉舊章務從簡易封駮之任必惟其人具官某以文學甲儒科以徳行著閭裏嘉言讜議顯於朝廷朕方康濟阽危寤寐賢俊宜爲朕起復還邇聨爾其守乃節修乃職舉凡詔勑有未善除授有不當悉論而駮正之勿使批敕之名獨専於前世尙勉之哉可

周望給事中制

勑【上詞同】具官某操履淸修志气剛大頃求人而將命乃狥義以請行遂旌爾勞寖陟華貴比戎車之及境復抗節以出疆軺傳載馳能達國命孔子不云乎行已有恥使於四方不辱君命可謂士矣爾其守乃節修乃職凡詔勑有未善除授有不當悉抗論而駮正之勿使批勑之名獨専於前世則於爾爲無愧矣尙勉之哉可

謝克家兵部尙書制

勑文昌分理萬務武部實掌五兵自國家復董正之聨視前代有因革之異軍政歸於樞府右選揔於天官品秩髙華文書淸簡匪時賢徳曷稱褒遷具官材度宏深性資忠厚殖學造古人之蘊摛辭追作者之英早師表於儒宮遂翺翔於諌省文章爾雅入更四禁之遊悃愊無華出載列城之譽久辭著位想見儀型比錫對於便朝實副懷於虛佇宜陟中兵之長進聨八座之崇時屬多虞朝方尙武𨿽軍旅徵伐必資廟算之奇而獻納論思允賴辰猷之告益殫忠藎圖濟艱難可

曽楙禮部尙書制

勑文昌兼緫六聨宗伯實典三禮禱祠祭祀之事旣系於司存學校選舉之文悉掌其政令比屬干戈之擾靡聞典籍之傳必求其人俾領厥事具官風猷莊重徳宇粹溫學該六藝之醇文擅四科之美早馳聲於庠序旋任職於詞垣浸升延閣之班出奉名藩之寄朕遭罹變故躬總師徒旣垂槖於爾邦遂駐蹕於近甸首修朝貢深嘆忠勤念久去於周行適來還於翰苑宜陟春官之長進聨八座之崇時屬多虞朝方右武軍旅以同邦國亦惟爾職之修方嶽以朝諸侯更講時巡之制益殫忠藎圖濟艱難可

鄭望之吏部侍郎制

勑唐制右列三銓掌於武部本朝肇分四選揔於天官方時多虞尢號難治惟品流之龎雜貟患其多矧典籍之散亡吏得以肆欲司厥事必惟其人具官某識慮精明材猷敏濟頃郎曹之分職正戎馬之在郊奮身請行抗節而出遂陟近班之峻以昭信誓之勞旋徇公言乃從逺適玆召還於著位將恊濟於事功俾參常伯之聨専掌武階之眾爾其糾摘眞僞審覈條章人無滯畱之嗟吏絕欺罔之獘斯爲稱職尙勉之哉可

劉玨吏部侍郎制

勑天官之選吏貟猥眾簿書叢雜在承平時號爲難治頃自巡幸浙右典籍多爲煨燼凡在選之士自一命而上功罪履歷之實漫不可考自非精明吏治而習知其事者孰能勝斯任哉具官識度詳明政事練達居懷憂國之慮薦貢救時之言頃貳選曹僉謂平允分符出守曽未淹時宜還法從之聨復典中銓之寄爾其區別賢良糾正隠慝使吏無得並緣爲姦時乃之休是爲稱職可

葉份戶部侍郎制

勑國家之務用度爲急祖宗循五代之制總於三司元丰復六官之聨歸於戶部比緣多故稍革舊章兵食所資費出彌廣典領厥事實難其人具官某智略防通材資敏達薦更事任綽著能稱糾察省綱總臨漕運朕方時巡江左式遏冦攘眷玆百萬之師奚止千金之費資爾心畫以餉五軍擢參法從之班往貳地官之任爾其裁制盈虛斡旋多寡使朕有足食足兵之信玆爲稱職尙勉之哉可

李迨除戶部侍郎制

勑文昌政事之本源民部財賦之管轄兼周官司徒司會之職總唐室度支鹽鐵之權於時列曹號爲劇任欲貳厥事每難其人具官某智術周通材資夙給服勞郎署已觀心計之良列屬宰庭克著聲猷之美干戈未定調度方煩全師駐於會稽饋餉資於左戶俾陟貳卿之峻往圖經費之充士飽而嬉無乏千金之用師直爲壯佇收三捷之勲尙悉乃心期稱朕命可

黃槪兵部侍郎制

勑國家自祖宗以來聚天下之兵於京師尺籍伍符付之列將牙璋虎節祕在樞庭夏官所掌特其名與數而已厥今國步方艱外患未弭五兵之寄視承平爲重疇咨庶位我得其人具官風力敏彊性資超邁試之選部而銓總平允列於宰屬而糾察嚴明遂進直於河圖俾按臨於蜀道惜其逺去宜爲朕畱擢居法從之聨進參帷幄之議朕方時巡江左式遏冦攘資爾謀猷濟予經畫尙恢逺略庸報異恩可

陳邦光除刑部侍郎制

勑文昌六卿之貳品秩惟均憲部三典是司條章滋眾矧在險阻艱難之際凡居論思獻納之聨思協公言必圖夙望具官某論辯閎博問學淹通文足以廣國華材足以通世務望之射防早擢於科甲主父奏書嘗嗟於晚見遂陟西垣之峻旋臨南夏之雄無施不宜所居可紀向召從於逺服趣來還於近班逮此造朝允符前席宜輟司於國用俾緫讞於邦刑傅古義以決疑其克修於爾職有嘉猷則入告尙益究於乃心濟時多艱對予休命可

鄭望之工部侍郎制

勑文昌爲萬化之源水部掌百工之事𨿽繕修營造在巡幸之日有不暇爲而獻納論思凡侍從之臣悉資辰告肆頒明命褒進邇僚具官某知術防通材猷敏達薦更事任綽著能稱當敵騎之濟河以單車而出使遂修鄰好峻陟近班逮信誓之載渝徇公言而逺適朕方時巡江左式遏冦攘思得豪俊之人共濟艱難之運爾頃緣使事能察敵情宜還持槖之聨俾贊籌帷之密濟予經畫賴爾謀猷往稱茂恩尙恢逺禦可

欽定四庫全書

大隠集卷二

宋李正民撰制

鄭士彥除吏部員外郎制

勑天官之選吏員猥眾簿書叢雜在承平時號稱難治自擾攘以來人懷欺誕吏緣爲姦必得明敏之士以爲其屬爾材猷之美列職奉常進擢郎曹俾贊銓綜是爲髙選其益懋哉可

張綱吏部員外郎制

勑文昌六聨兼總萬務而諸曹郎吏分職其間𨿽繁簡不同其選任則均也爾早以經術名冠多士書林省戶皆所踐更往佐天官俾司小選亟祗爾事嗣有褒陞可

上官愔吏部員外郎制

勑吏部在南宮爲眉目於選士爲司命自國朝以來非名士不以居之比因典籍弗存而議者喜出新意因事立文承用多駮吏緣爲姦不可勝誅非得儒學之士通於世務者孰能舉其職哉爾文雅決科達於吏治學宮防府皆所踐更往佐天官俾司小選汝其檢吏而勿縱守法而勿拘使文書無滯畱而銓綜平則予汝嘉尙有褒寵可

張宗元工部員外郎制

勑具官朕比遣樞臣往將使指命爾由奉常之屬掌其幕府文書之事乃能糾合士馬張其軍聲用酬宣力之勤俾陟郎曹之秩是爲髙選其益懋哉可

沈與求兵部員外郎制

勑具官漢以尙書爲中臺禦史爲憲臺二者地望略等自唐以來南省爲重國朝以臺察省𨿽任職不同其選則均也爾以儒學之美列屬推彈議論慨然風采振起爲郎武部其職甚淸往祗厥官嗣有褒陟可

韓裕兵部員外郎制

勑具官朕觀春秋之際列國公卿大夫之子孫咸以材能表見於世朕甚嘉之爾名臣之後儒雅自將學以從政有如寒士擢居郎屬用顯爾長往祗厥官嗣有褒寵可

潘因刑部員外郎制

勑昔路溫舒患治獄之吏以刻爲明以爲奏當之成𨿽咎繇聴之爲死有餘辜何則成鏈者眾文致之罪明也今朕設憲部之官以掌天下之奏讞務從寛恕又以爾明察俾爲之屬其深惟前載之言以廣吾好生之徳則予汝嘉可

惠柔民禮部萬格祠部並員外郎制

勑某官等文昌之政兼總治官宗伯之聨特爲淸選掌南宮之章奏舉祀典之禮文列屬其間必求名士爾等由庠序進以儒學稱宜參郎位之華往佐春官之長各恭爾事勿替厥勤可

成大亨祠部員外郎制

勑文昌六聨分理萬務諸曹郎吏列屬其間𨿽煩簡不同而選任均也爾以材猷早居憲部出臨漕計宣力惟多還陟祠曹素號淸選往修爾職其益懋哉可

王禹得禮部員外郎制

勑具官宗伯之屬掌禮文表奏之事號爲南宮舍人自非名流不在其選爾儒學操履見稱於時不忮不求恬於進取其升華於郎位俾列職於春官益勵厥修嗣有褒寵可

王駕部員外郎制

勑具官文昌六聨分理萬務自頃裁損溢員而郎選重矣爾以彊學待問名冠多士書林省戶皆所踐更譽處旣休器業彌茂惟輿輦車乘之政屬於武部職淸而事簡亦儒者之所宜居也今以命爾往其懋哉可

韓古都官員外郎制

勑都官之名尙矣在漢爲司校尉之屬糾中都官不法事自後凡盜賊臧獲部曲俘囚之事悉掌之於今爲刑曹之聨而職事視前世則簡矣爾以材猷薦更任使其升華於郎位俾列屬於秋官往旣乃心嗣有褒陟可

張誾等並諸曹員外郎制

勑張誾等文昌天府眾務泉藪內外折逺近稟仰而諸曹郎吏分職其間𨿽煩簡不同其選任則均也爾等或以儒學進或以才能顯譽處之美有聞於時並趨丹地之嚴往佐列曹之長各恭爾事勿怠厥修可

韓肖冑左司員外郎制

勑具官昔唐太宗謂房元齡曰公爲僕射當廣訪賢材比聞閱訟牒日數百豈暇求人哉因敕細務屬左右丞大政乃關僕射今朕當艱難之時方以戰守大防責成宰輔而左司郎官乃冢司之屬也凡文昌細務宜悉以付之則選任之意視平時爲加重矣以爾名臣之孫踐更省府老成練達裁剸詳明是用命爾以尙書左司之事爾其彌綸省闥糾正紀綱使大臣不勞而庶事皆理時乃之休嗣有褒陟可

張公濟除右司員外郎制

勑具官國家元丰中肇建文昌以六曹分總天下之事而提綱提領實在都司必得明敏之士乃堪其選爾以儒雅緣飾吏事練達世務僉謂老成久參郎位之華旣預列卿之貳比持使節士譽益孚其躋省闥之嚴以參宰士之列是爲遴柬尙勉之哉可

李承造右司員外郎制

勑【上詞同】以爾名臣之孫聞見殫洽忠義之气勇於敢爲是用命爾以尙書右司之事【下詞同】可

管思可度支員外郎制

勑地官之職素號繁冗自頃裁損濫員而太府司農出納之數悉其間期防簿書視前日尢劇爲之屬者可不遴其選哉爾樞臣之後材諝有聞久服官常所臨必最宜還郎位總覈邦財其旣乃心毋乏吾用可

韓球度支員外郎制

勑具官古人有言曰千里饋糧士有饑色樵蘓後防師不宿飽今朕命相臣提重兵以鎭撫建康又分遣大將戍守旁郡凡饋餉所須者博矣乃畱掌計之臣専領供億之務有請於朝以汝爲屬玆命起之廬次列於郎曹所以因爾之能而濟事功也其悉乃心往佐而長可

黃年除倉部員外郎制

勑具官古人有言曰𨿽有金城湯池帶甲百萬無粟不能守也故用兵行師饋餉爲急爾早以選擢嘗贊銓衡材智之優宜膺任使載加召對敷奏可觀司庾民曹是爲劇任往修厥職嗣有褒陞可

程邁除太常少卿制

勑具官某奉常職典天地任兼禮樂凡歷代之沿革本朝之典故皆當深思而熟講之以參酌情文述作之本防自非博習之士通於古今者孰能任之爾以儒學決科以文雅飾吏薦更劇任繼歷要塗比自螭坳復持使節宣勞於外亦旣閱時玆用召還俾居秩宗之任斯爲淸選尙勉之哉可

陳戩太常少卿制

勑具官某昔齊仲孫湫適魯猶秉周禮知其未可動也朕當艱難之際未嘗不謹於禮故比𨿽裁損溢員九卿之列皆罷而太常之官獨存焉豈非隆禮而重本哉爾儒雅自將操行無玷臺僚省戶皆所踐更其貳奉常以掌郊廟朝廷禮儀之事虞舜命九官於伯夷作秩宗曰夙夜惟寅直哉惟淸蓋不如是不足以交神人也往祗爾職尙勉厥修可

栁約太常少卿制

勑記有之班朝治軍涖官行法非禮威嚴不行蓋禮𨿽治定而後制然治軍之間亦不可廢也朕遭時艱難講古巡狩而宗廟朝廷徵伐軍旅之事凡系於禮文者非一則率屬以任其職者可無其人哉具官某性資開敏學術深醇早勵猷爲踐更臺閣比參議於軍事遽書警奏殆無虛日𨿽遇盤根錯節迎刄而解朕用汝嘉肆命汝進貳於奉常以司贊導朕將觀汝之材而試用之矣昔祭遵爲將𨿽在軍旅不忘俎豆矧汝以禮爲職乎往祗厥官無忝朕之明命可

程邁除檢正制

勅具官中書門下機要之司給事中舍人皆爲其屬然列於從官各有職守糾駁諷議莫非朝廷大務至文墨細故參酌典法督責稽違者又不可以無其人此朕設檢正以察諸房之事也爾儒學之美吏治之明有稱於時見於已試踐更中外再至九卿玆用仍其舊職處之宰屬是爲髙選其益懋哉可

周頴檢正制

勅具官朕循祖宗之法中書門下合而爲一所以省文書而壹統類也又命設官以糾察諸房之事如古掾屬列於公府庶使大臣不勞心於細故而専意於機務之大者非夫明敏練達孰宜任此哉爾儒學之美政事之能有稱於時見於巳試其由銓選之任俾贊機要之司往其欽哉毋忝休命可

綦崇禮除中書舍人制

勅西臺出令之原內史贊書之任自昔獨存於三字専號詞臣於今分押於六曹兼總吏事擇人而授得士爲難宣教郎試起居郎綦某學富本元文兼體要旣殫洽於聞見亦明習於憲章省戶握蘭恬而自適螭坳載筆動而必書比給札於尙方俾試言於右省落筆而觀者如堵共驚倚馬之材終篇而紙價頓髙深得演綸之體肆揚成命進陟從班時方屬於艱難朕急圖於賢俊修飾潤色允資播告之辭獻納論思更佇盡規之益往祗朕訓無怠厥修可

李釡中書舍人制

勅政事總於西臺詔令掌之內史賞罰黜陟之柄旣得以與聞討論潤色之辭必資於行逺每難是選必得其人具官經術邃深文詞敏妙儒科發防早居多士之先選部爲郎固巳歷年之久比列曲臺之貳浸躋柱史之聨自密侍於軒墀嘗贊爲於名命宜起祠庭之逸進參法從之華時方屬於艱難朕急圖於英俊致治以得賢爲本當益勵於爾猷鼔眾以出命爲先其不匿於朕指往服予訓亟修厥官可

李公彥中書舍人制

勅西臺出令之原內史贊書之任自昔獨存於三字専號詞臣於今分押於六曹兼總吏事擇人而授得士爲難具官學富本元文兼體要馳聲屋早冠上游試藝詞科復居前列遂預道山校讐之職縱觀防府奇異之書滋博洽於見聞益沈涵於器業比還著位再貳奉常命給札於尙方俾試言於右省肆揚成命進陟近班時方屬於艱難朕急圖於賢俊修飾潤色允資播告之辭獻納論思更佇盡規之益往祗朕訓無怠厥修可

洪擬起居郎制

勑具官某昔孔子作春秋於隠桓之際則彰於哀定之間則防辭𨿽不同然記事之文不可廢也朕惟艱難以來史失其職而著作之庭俄空焉撰述之官非左右記注將孰任其事乎爾儒術資深議論持正橫經學省師表克修執法臺端風節甚峻踐揚之久譽處彌髙玆旣禦於祥琴宜卽還於朝著爾其載筆軒陛言動悉書無曠厥官使論次者有考焉可

劉範起居舍人制

勅具官朕惟古之王者世有史官君舉必書所以愼言行昭法式也左史記言右史記事帝王靡不同之頃自艱難以來典籍或廢而不錄矧官弗備員將孰舉其職乎爾學問通博質性淳厚嘗冠多士老於郎潛退處祠庭安恬自得宜還朝序入侍螭坳爾其秉筆而書言動悉載斯爲稱職尙勉之哉可

董逌徽猷閣待制與郡制

勅入持從橐出領藩符惟時邇臣宜膺異數具官某博學而多識殫見而洽聞誦甘泉之遺儀如指諸掌記南宮之故事不忘於心早擢秀於士林遂飛英於儒館薦更郡寄復嘆郎潛浸陟九卿之聨乃躋二史之列遽以疾諗丐於外遷宜升次對之班俾遂偃藩之逸往祗朕命勿替厥修可

湯東野徽猷閣直學士知平江府制

勑分職六卿蓋重朝廷之體承流千里式隆屏翰之權惟內外之勢旣殊則名位之實必稱方膺委寄宜渙寵章具官某器局靖深材資敏劭果藝以達得孔堂從政之方經術而文繼漢儒飾吏之美薦更事任藹著聲猷眷玆吳門乃爾舊治頃緣移蹕之務實繄先置之行穎川願借於冦恂西河欣迎於郭伋俾卽貳卿之秩仍紆太守之章屬議臣之有陳稽舊典而或戾謂創開於近比非增崇於本朝宜更延閣之班専布名藩之政矧吏民素遵於條教而關梁方謹於誰何尙悉乃心益觀來效可

王循友知建康府制

控江山之都會望莫重於陪京撫民卒之浩繁治必資於良牧非聲猷之素懋曷寵寄之兼隆以爾雅亮不羣威寛有濟夙播儒紳之譽薦更省闥之華司列東銓嘗羽儀於禁路承流北固方屏翰於名邦嘉善政之流聞宜雄藩之就陟任兼畱鑰爾典其嚴地有宿兵爾爲之重懋乃藩宣之績體予眷倚之優可

陳邦光移知建康府制

勑朕省方侯甸移蹕近邦惟置器之未安念櫜弓之無日分屯師旅控扼襟喉爰求侍從之良俾任藩宣之寄具官某謀議深博材資儁明早潤色於西臺旋鎭臨於南服比朝行在進陟貳卿輟從荷橐之近班付以朱方之巨屏惟時建業實古名都據吳會之要衝命相臣而畱撫資爾術略修彼戎兵宜析左符就更重鎭能通世務儒者𨿽樂於有爲思濟時危人臣固難於擇事圖稱朕命益旣乃心可

淩唐佐升職知應天府制

勑睢陽要衝宋臺都會實藝祖興王之地乃朕躬纂服之邦爰擇守臣式隆委寄爾材猷之美風力之彊將命王畿聲績懋著其升華於延閣俾司鑰於畱都爾其綏撫疲民繕修守偹思固吾圉以觀爾成可

李邴知平江府制

勑浙部奧區蘇臺重鎭當三江五湖之防多彊宗大姓之家民俗阜蕃食貨滋殖乃眷藩垣之任必資心膂之臣爰渙茂恩式隆委寄具官某智周而材贍學博而聞多愷悌足以臨民忠嘉足以謀國徧儀禁路殫論思獻納之誠入贊政塗有同寅協恭之徳比辭機務均逸祠庭念王室多事之秋正大臣宣勞之日矧吳門之名郡欲師帥之得人疇咨於朝肆以命爾朕心朕徳夙惟左右之親有社有民宜布朝廷之惠撫循良善摧抑豪彊尙旣乃心圖稱朕命可

胡舜陟知建康府制

勑昔漢髙守闗中光武保河內皆深根固本以制天下朕念中原云擾未有旋斾之日惟建康實古帝王所宅又爲仁祖興王之國符朕躬潛邸之名形勝具存亦今日之闗河也付之守帥可不遴其選哉具官某智略輻湊材資儁明事不辭難勇於爲義載惟是邦乃江左要地是用命爾以二千石之重爲朕守焉爾其修扞禦之備勵水陸之師以保長江天塹之險無令敵人侵軼而已勉迄爾庸圖稱朕命可

葉煥待制知鎭江府制

勑價藩共理允資師帥之良延閣通班尢髙次對之選矧方思於固守宜增重於近邦將圖爾庸肆頒朕命具官某性資爽邁風力彊明薦更藩翰之符雅著循良之譽官所居而可紀材無施而不宜比輟漕權往分郡寄朕念朱方之巨屏實居京口之要津宜升邇聨式隆雅望壅門曲格尙存鐵甕之髙墉戰艦艨艟更講水犀之長技往服厥事益旣乃心可

陳邦光知鎭江府制

勑設官分職文昌爲政事之源宣化承流刺史居吏民之表眷予近列方造明廷宜膺柬求式分委寄具官某風猷英邁智略深通彬彬徐幹之文纚纚馬周之論早被非常之遇驟更不次之遷薦析州符屢逾嵗紀逮來朝於行在俾進陟於貳卿念當戎輅之戒塗尢重朱方之近屏地隆京口城迫江津惟武偹之未修顧帥臣之屢易與其持橐簮筆參玆侍從之班孰若繕甲治兵固我封疆之守躋華延閣作鎭大邦允資材術之長實出眷懷之厚佇觀來效庸稱茂恩可

胡唐老知鎭江府制

勑朕省方侯甸移蹕近邦惟置器之未安念橐弓之無日分屯師旅控扼襟喉爰求侍從之良俾任藩宣之寄具官某材猷敏劭識慮精深早更臺閣之華繼奉麾符之守蕩平逋冦薦奏膚功遂進陟於近班仍易臨於重鎭屬樞臣之將命顧幕府之須材載念朱方夙稱京口適嚴武備已駐大將之鼓旗遴柬帥臣俾總連城之節制允繄術略協濟事功尙悉乃心圖稱朕命可

湯東野除待制依舊知平江府制

勅朕躬履至尊遭時多故師徒沸擾宮闈震驚非賴股肱心膂之臣與夫藩垣屏翰之寄提兵入衛扶義抗章孰能協濟而戡斯難哉具官某夙蘊智謀素懷節義使華將命風力著聞郡國承流教條孚信比屬勤王之舉載嘉宣力之勞盡瘁赴功竭忠衛社宜進從班於延閣復仍舊治於蘇臺用昭慶典之行聿爲有功之勸可

李貴遙郡刺史制

勑具官朕命樞筦之臣提兵扞敵軍功爵賞皆決於外不從中禦也剡章來上謂爾嘗有戰多之績而恩典未稱是用命爾以遙刺之秩以爲懋功之勸朕惟爾方執干戈備戎行而彊敵之侵暴未巳是汝立功名取富貴之日也疇昔之勞賞旣厚矣方來之效爾其圖之可

薛慶武功大夫忠州刺史制

勑上防之地素號繁庶比經外防民物凋殘而吏或拘於文法不能爲戰守之方爾乃糾率兵民繕修備禦措畫有緒忠義可嘉其峻陟於武階仍遙分於郡刺並以命爾是爲優恩尙旣乃心益圖來效可

劉洪道知明州制

勑朕惟四明奧區西限重江東奄左海在承平之時號爲無事比因外敵馮陵移蹕於此事叢人眾供億蕭然非有文武智術者不足以勝守臣之職也具官躬應務之材懷禦眾之略頃守東秦屢摧彊敵提兵逺渉紀律甚明山濤暗合孫吳之言充國習知夷虜之事今干戈未定州縣多虞爾其式遏冦虐惠綏黎元固城守明斥堠以制勝於未形則所賴以爲安者非特爾一邦而已可不勉哉

程邁集英殿修撰知福州制

勑具官福在東南爲一都會俗兼甌粵之舊地有山谿之險師帥之任豈不愼選哉爾以儒術之美政事之材中外踐更譽處休顯比持使節往按列城宜躋論譔之華資俾任藩宣之重寄外敵侵迫南土震驚其修扞禦之方布撫綏之政庶臻嘉靖式寛顧憂可

權邦彥起復依舊知江州制

勑移孝爲忠乃盡人臣之節斷恩以義盍先戎事之憂我圖共理之良式舉奪情之典具官材爲世用仕以學優智名得之勇功文事兼其武備早更華序旋鎭邊陲旣委贄以造朝實毀家而殉國方賴幹城之略遽興陟岵之悲朕惟墨以臨戎晉侯能達禮之變絰而從政閔子得事君之宜俾節抑於苴麻亟親臨於金革允資千里之寄靡待十旬之淹王事不以家辭魯史著爲明訓長吏難以憂去漢法載其舊章勉迄爾庸思稱朕命可

曲端知渭州制

勑陜右奧區平涼古郡統制夷落表裏闗河宜得爪牙之臣往任藩垣之寄具官材資宏毅智略深沈學通玉帳之奇气稟金方之勁早共武服屢積戰功比統率於西師以緝綏於陜服朕念闗中之險固實爲天下之本根士馬精彊歌謡慷慨稍失藩籬之守半爲虵豕之宜糾合於鄰邦力恢復於列郡自頃連帥之職靡親行陣之臨方時多虞豈遑自逸凡今警急之報尙何文法之拘援桴鼓以䢐徵冀旌旗之攺色永淸全雍以濟我師其益勵於壯猷用欽承於逺禦可

趙令起復黃州制

勑具官列城共理國之藩垣要絰從宜理有權變方遭時之右武斯以義而斷恩爾頃執親喪乃辭王事顧黃陂之支郡亦淮右之要津欲扞侵淩當圖備豫宜服晉侯之墨往分漢守之符勉修厥官思固吾圉可

又直龍圖依前知黃州制

勑具官昔唐天寶之際張巡許逺守睢陽身殞而名傳薛願守淮陽城全而事不顯杜牧乃有良臣不如忠臣之論頃自擾攘以來敵國內侵冦盜充斥二千石能保其城郭者鮮矣爾以宗室子任符竹之寄忠勇自奮偹禦有方身被重傷誓以固守保全城壘民賴以安乃俾進直河圖以爲爾寵所以勸良臣也尙勉之哉聿觀後效可

晁公爲直祕閣知臺州制

勑朕惟東粵之壤民物康阜凡在守臣尢加遴擇爾雍容文雅譽處甚休進直中祕之嚴往蒞名邦之寄有民有社尙勉之哉可

謝克家徽猷閣學士知泉州制

勑設官分職文昌爲政事之原宣化承流刺史乃吏民之表匪時賢徳曷稱選掄具官造道深醇秉心端亮旣孜孜而奉國每惓惓而納忠上庠居師儒之官西省聨諫諍之列遂徧更於華要旋出殿於藩垣召自南邦進躋八座方資辰告乃以疾辭升延閣之崇資鎭溫陵之巨屏宣揚惠澤撫字逺民尙旣爾心圖稱朕命可

宋彥通待制知筠州制

勑承平之世朝廷尊榮人樂仕進則所重在內多事之日州郡閒暇人思逺去則所重在外昔人或起登仙之羨或恨得地之晚也具官材資敏達識慮精深列職郎曹聲猷克茂司刑卿寺讞議惟明奉使節而出疆屬戎車之在境能達國命式遄其歸俾仍延閣之班往蒞一邦之寄爾其布宣惠澤撫字逺民無以暇逸自居是爲稱職可

李鄴待制知越州制

勑【上詞同】具官材猷敏達識慮精深素懷忠義之心習知邊鄙之事宣和之季亭堠弛嚴方萬騎之濟河以單車而出境未明信誓復應詔音慨然請行載馳使傳能達國命式遄其歸俾仍延閣之班往蒞大邦之寄廣宣惠澤鎭撫列城無以暇逸自居是爲稱職可

商守拙知筠州制

勑次對西淸持從臣之橐承流列郡分刺史之符爰眷賢勞肆頒朕命具官禔身無咎秉徳有常旣砥礪於材猷亦明習於文法比繇廷尉進貳秋官屬就領於眞祠俾刋修於挈令力祈外補蓋亦重違其綰郡章俾從爾志宜布朝廷之惠往安閭裏之民可

許中知桂州制

勑具官桂林大邦湘南都會師帥之任尢難其人爾博涉藝文通達吏治校讎儒館多所見聞踐歷郎曹已稱彊敏玆承流於江表乃聞問於朝廷其升延閣之華資俾鎭南荒之巨屏自昔夷獠之俗每患於難安惟時方面之臣必先於無擾服我明訓往其欽哉可

林遹待制知福州制

勑東甌故區福唐都會旁連百粵兼總七閩在治安之時鎭臨爲重當擾攘之際撫馭尢難宜擇近臣往分委寄具官材猷通敏學術淹該以文章成名居多傑思用儒雅飾吏藹著能聲比殫潤色之勞願就詞廷之選朕念南方之巨屏薦更赤子之弄兵溪山阻深民俗剽悍思得賢守安而治之惟爾久在裏閭身習知其情僞嘗持使節下亦服其教條宜剖左符往諭朕指尙圖來效庸稱朕恩可

栁約直龍圖閣知吉州制

勑朕惟吳越之壤民物阜蕃凡在守臣尢加遴選爾儒學吏能見稱於世踐更臺省貳於奉常乃俾直河圖付以郡寄朕擇人共理之意厚矣其茂承之可

範致虛知鼎州制

朕惟式遏冦虐康濟艱難當饋興嗟豈必借賢於異代若古有訓亦惟圖任於舊人眷玆師帥重權宜畀廟堂夙望爾智博而材贍文麗而學優守節不渝嘗聞汲黯之好直因時或異遂見徐公之有常協贊機衡斯謀必告薦臨方面靡勞弗宣玆趣召於選陬俾來朝於行在徳與年而彌劭志𨿽窮而益堅還祕殿之華資以彰體貌領殊庭之館禦庸便咨詢乃慷慨以有陳願馳驅而自效惟荊楚之奧壤實夷獠之與鄰方賴老成重煩鎭撫杜詩在外乃心不忘乎朝廷申伯於蕃王室允資其屏翰往祗朕命尙逺乃猷可

李釡待制知筠州制

勑次對西淸持從臣之橐承流列郡分刺史之符諒匪時髦曷膺寵數具官文兼體要學富本原早居多士之先寖爲當世之用惟踐敭而滋久顧譽處以彌休比擢置於西垣俾典司於外制而乃固形辭避至於再三其班延閣之華往蒞名邦之寄宣揚惠澤撫字逺民尙悉乃心圖稱朕命可

季陵復待制知溫州制

勑朕惟浙東之壤民物阜康凡在守臣尢加遴擇具官文辭典麗經術深醇早奮勵於材猷久踐更於臺閣守官柱史夙推載筆之辭書命掖垣深得代言之體眷永嘉之支郡實負海之名邦時屬多虞允爲寄重宜還次對之秩往奉藩宣之行爾其扞禦侵淩消弭盜賊俾爾四封之內自臻比屋之安尙悉乃心圖稱朕命可

董逌知信州制

勑次對西淸持從臣之橐承流列郡分刺史之符諒匪時髦孰膺寵數具官材猷博敏學問淹該出典藩垣惠昭民譽入更省寺望著朝端宜陟近班俾膺郡寄往繼循良之治廣宣徳意之孚可

連南夫知饒州制

勑名藩巨鎭在全盛之日並列於方維通邑大郡自艱難以來半罹於兵革凡玆易地而處必曰度時之宜靡有重輕式均委寄具官風猷凝粹學術深醇早擢殊科遂躋儒館逮專對於絕域旋聨華於從班出守淮邦閭裏有安居之適奉迎戎輅儲峙無告乏之憂載念爾勞易臨便郡朕惟黃覇之治稱於潁川公綽之材優於趙魏往祗休命益究爾能可

劉洪道知楚州制

勑朕惟敵國內侵兵無寜嵗冦攘競擾民靡奠居念齊魯之邦巳悉罹於塗炭惟淮楚之壤當益固於藩籬爰得能臣俾膺郡寄具官猷爲敏達學術詳明早踐儒林寖躋郎選向結倚廬之戚適當戎事之興乃析左符俾守爾土智足摧夫彊敵材堪制夫勁兵方屬盛秋就分近屏眷玆望郡俯控長川是謂可爲之時矧曰必爭之地淮甸旣倚之爲輕重江吳亦視之以安危尙悉乃心思固吾圉可

張汝舟除直顯謨閣依舊知明州制

勑具官國家肇建延閣以奉祖宗謨訓翚飛跂翼列於西淸乃俾搢紳之士寓直其間以爲儒者之髙選部使者二千石有治理效輙畀以美名所以示勸也爾儒學吏事有稱於時頃自臺僚出分符竹鄞江之政亦及期年治行有聞辦事不擾進躋華職用奬爾勞增秩賜金無愧於古盍思報稱尙勉之哉可

欽定四庫全書

大隱集卷三

宋李正民撰

制

劉玨權知三省樞密院使制

勅朕遭時艱難法古巡狩念長樂六宮之眾必安處於善邦惟百司庶府之繁難久稽於常務思講變通之防預圖忽眇之幾欲寄朝綱式資時傑具官性資忠厚識度詳明行已過乎古人言有補於當世徧更兩省殫獻可替否之忠進總三銓著激濁揚淸之譽朕惟江表之寄實均廊廟之權思得老成共釐邦采矧踐揚於臺閣仍久習於憲章特陞祕殿之華資俾視政塗之寵數載隆眾望允出朕懷奉東朝之尊宜益嚴於羽衛總行臺之政當躬治於文書時乃之休寛予憂顧可

滕康權知三省樞密院制

勅【上詞同】具官材堪大受學富多聞厚徳足以鎭浮懿文足以華國徧儀禁路殫獻可替否之忠入贊樞廷有厭難折衝之略比分江表之寄共持廊廟之權念久服於股肱實備昭於悃愊載隆柄任允出朕懷奉東朝之尊宜益嚴於羽衛總行臺之政當躬治於文書時乃之休寛子憂顧可

張守簽書樞密院制

勅天下之兵至眾操柄必在於朝廷堂上之奇無窮勝算莫先於樽俎朕紹承令緒思濟多艱念匈奴之日驕嘆得臣之猶在爰圖髦傑入贊樞機具官靖深而能謀端方而不撓智足以知當世之取捨學足以造古人之淵源久總臺綱實參國論逺矣君子之慮利哉仁人之言磨涅不能燐緇剛柔無所吐茹屬樞廷之虛位眷詞禁之得賢與其因筆墨以成文發予號令曷若運帷幄以決勝修我戎兵特躋祕殿之名兼峻文階之序進聨宥密協濟事功噫上兵伐謀靡待干戈之用眞儒無敵允資徳義之修尙逺乃猷圖稱朕命可

陳思恭轉遙郡團練使制

勅具官周官司勲之職凡賞無常輕重眎功朕於勤王之賞已加厚矣其有拘於彞制而未盡者豈所以示勸哉爾見義敢爲臨機必斷移檄以令近郡率師而當戎行已進陟於武階仍遙陞於郡寄益殫忠藎圖報恩榮可

兪儋遙郡團練使制

勅具官出納之吝謂之有司然必得其人乃可以舉職也以爾材力掌吾外府之事而究心夙夜克修厥官防課當遷旣有常法俾尙仍於舊貫特升秩於州團益勵爾爲圖稱朕命可

劉鐘贈團練使制

勅殉羲忘生乃見忠臣之節捐軀扞敵宜膺國典之褒具官早服戎行克宣勇力冒鋒鏑而弗顧履行陳以無前勢旣屈於豺狼身遂膏於原野載嘉爾烈深厪朕懷特陞左武之階仍領遙團之寄庶幾英爽尙克欽承可

胡舜陟水軍措置使制

勅肄習舟師屢更使任未見久長之防已當危急之秋宜得其人俾司厥事具官材猷敏給識慮精深振職臺端風采行於百辟承流方面威望著於列城三載服勞羣盜屏迹比覽奏封之來上深嘉論議之堅明更畀使權旋頒召節載念戈船之利實防天塹之津謂爾智之有餘驗爾能於已試歷選在服莫如汝諧仍延閣之近班總水犀之長技往只朕命益究乃心可

王羲叔水軍措置副使制

勅朕式遏寇虐經營四方少安警蹕之行周覽江山之勝俾修守備當擇其人具官識慮精深猷爲敏達著君卿行能之美實山東禮義之家早歷郎曹遂躋禁從久辭著位退處燕閒朕肄習舟師屢更使任未見久長之防已當危急之秋歷選於朝肆以命爾總水犀之節制扞天塹之要津其旣乃心亟圖厥事可

杜充宣撫使制

勅安彊成道徳之威莫先於正本折衝在精神之運尢貴於擇人朕遭時艱難法古巡狩暫駐江左式遏寇攘方倚用於耆英往控臨於淮甸宜正使名之重以光閫寄之雄具官莊重而淵深剛方而宏毅厚徳有鎭時之望沈謀燭先事之機比守兩都盡消羣盜吳漢隱若敵國民賴以安李勣賢於長城寇莫能犯輟司畱鑰入贊籌帷逮來對於便朝實副懷於虛佇人皆欣見其風采朕亦深挹其謀謨玆屬盛秋當嚴武備仍總樞機之柄亟驅徒禦之行增重使權益隆節制式符眾望庸示眷懷噫光弼之號令一新旌旗攺色萬福之威聲夙著艸木知名往勵壯猷圖稱休命可

周望宣撫使制

勅決勝千里允資帷幄之謀宣力四方必賴股肱之助眷予樞輔總國兵機思逺振於軍容俾暫將於使指具官中正不撓宏毅敢爲郤縠旣說於詩書翁歸兼備於文武單車出使屢通鄰國之情十乘前驅實仗元戎之略旣克平於逋寇益增重於威名遂躋常伯之聨進陟中樞之峻朕念江漢上防之地是爲荊楚四戰之郊宜乘軺傳以按臨悉總連城之節制擊楫而濟祖逖奮威於中原抵幾以行公瑾收勲於赤壁聿臻綏靖式佇旋歸可

宋輝直龍圖閣發運副使制

勅朕惟江淮六路財賦之淵藪而發運使副實總治之自外敵馮陵移駐江左仰給調度視平日爲多而懋遷有無於一時爲急欲任厥事可不惟其人哉爾材力彊敏心計精明事不辭難所臨必最舳艫應募則千艘畢集轉輸浮海則萬斛安濟已試之效卓然可觀是用命爾進直河圖以總東南之漕計爾其究心乃事濟時多艱益著爾勞思稱朕命可

李承造兩浙轉運使制

勅朕惟吳越之壤民物阜康惟玆戎輅巡幸之時尢重外臺轉漕之寄爾才資明敏智略周通比由宰士之聨往涖名城之守【以下原本缺】

成大亨直祕閣兩浙轉運使制

勅具官外臺轉漕之權淛部富實之境衣冠避地流寓爲多警蹕省方仰給者眾孰膺遴選宜得能臣爾早涉藝文尢通吏治久服勞於州縣旣擢位於郎曹譽處彌休安恬自得俾直圖書之府往臨吳越之區非威望不足以厭服姦萌非淸裁不足以表率羣吏貢賦無追科之擾關梁有捍禦之方往體訓言是爲稱職可

蘇恪廣東轉運使制

勅朕惟五嶺之南去朝廷遠甚官多假版吏緣爲姦思得忠信之臣往將使指爾材猷明敏列職郎曹服采惟勤聞譽休顯持節南粵宜爲朕行使民情上聞惠澤下究斯爲稱職尙勉之哉可

姜仲謙起復湖北轉運使制

勅人子執親之喪三年不從政然金革之事無避也朕屬時艱難思與四方之士共圖康功可不變禮以從宜哉爾風力彊明材猷敏濟薦更使指咸以能聞比以苴衰乃辭王事朕惟荊湖之沃壤實連江海之上防控扼輸將於今爲重宜起倚廬之戚往持漕運之權其旣乃心亟圖厥事可

上官愔除直祕閣京畿運副制

勅具官昔榮夷公好專利而王悅之芮良夫知王室之將卑以爲王人者導利而布之上下者也而或專之其害多矣朕念掌財計之臣務以聚斂趣辦或者取羨余以市恩其能捐橫斂卹民隱爲朝廷布仁義之澤者幾希爾將漕王畿論事有體乃能奉朕寛卹元元之意丐罷苛擾刻剝之令於用度殫屈之時朕甚嘉之其升延閣之班仍正使名之重將以風厲四方使刻削之風丕變而吾凋瘵之民庶乎少休息矣淸資顯秩於爾何愛焉可

張徵知江州充江南東路制置使制

勅潯陽古郡據上流之地在東晉時號爲重鎭非宿望大臣不以居之朕今時巡江左式遏寇攘繕甲治兵以張軍勢匪我舊輔孰付帥權具官風格方嚴器宇渾厚代言西掖潤色居多執憲中司糾彈甚峻逮玆南渡進總右綱方賴協恭之誠遽陳均逸之請朕命四鄰之舊任重股肱矧玆多難之辰憂深屏翰爰分符竹之寄俾捍江湖之衝加畀使名庸示眷倚欽予時命益勵逺猷可

中大夫起居舍人趙綸除右文殿修撰知慶元府兼沿海制置副使制

千里曰畿莫重甬東之鎭八命作牧爰咨螭右之英論撰通班藩宣示寵具官某才猷閎碩徳望峻淸正直靖共確乎有守進退出處付之無心自疇庸於外臺肆陟明於武監豸冠正色糾察官邪鯁論犯顏維持國是身方居於要劇志每尙於淸髙侍立記言引之自近直前奏事深所願聞厥今四明視漢三輔惟制閫有營壘甲兵之眾惟相卿有衣冠閥閱之多乃睠老成是資鎭撫徳威逺曁自令瀚海之無波聲迹相聞尙冀京師之防福式稱予選益懋爾庸可

劉舜文防禦使制

勅朕遏冦虐以綏疲瘵之民厚爵賞以勸忠勤之士覽奇功之來上宜異等以疏恩具官久踐戎行克共武服屢底戰多之最薦膺懋賞之褒威名旣立於淮邦績效未書於盟府爰正有司之誤載酬馬柵之功增重使名用昭禦侮往只朕命益勵爾庸可

喬仲福左武大夫遙郡防禦使制

勅朕躬履至尊遭時多故孽臣騷擾反易天常實賴熊羆之士不二心之臣糾合戮力克淸大憝肆頒國典用答殊功具官拳勇有聞忠誠自許薦更武服屢奏膚功比屬勤王之行實嘉宣力之著躬率虎士先驅顏行宜仍左武之班進領禦戎之寄玆爲異數益勵壯猷可

王罕贈觀察使制

勅徇義忘生乃見忠臣之節捐軀扞敵宜膺國典之褒具官某久服周行克宣武力頃總戎於畿右適遇敵於淮西授兵登陴旣勵三軍之气防楯負羽孰當彊敵之鋒孤堅不支摧陷以歿載嘉爾烈深防朕懷俾遙領於廉車仍就升於顯秩並隆恩典用慰存亡想爾冥靈欽予休命可

賈讜換觀察使制

勅君臣之義險夷當秉一心立國之方文武固無二道適圖守備宜越常規具官某風力彊明材猷敏劭早聨儒服亟踐周行浸躋華近之班屢典劇繁之寄比繇廬次畀以使權扞天塹之要津總水犀之節制輟以從橐易處廉車其躬屬於戎鞬以總臨於戰艦往只朕命益旣乃心可

奉聖防內侍鄭諶恬退自守不妄干進特除和州觀察使制

昔者先王以徳詔爵以爲兩者皆天下之達尊必惟其人而後稱君惟曰天命臣惟曰徳賞則上下不敢以輕而民服具官某恬於勢利不妄進取夫以左右近習之臣而有廉節自喜之行固朕之所嘉予也陟汝廉車以勸在位使汝徳稱其服而人浮於食也不亦於汝安乎可

皇兄沂州防禦使權主奉吳王祭祀多才磨勘轉明州觀察使制

勅朕崇長宗支以綿帝系髙爵厚祿宜與共之而猶計歲課勞循次而進所以昭至公謹成憲也具官某信厚以爲質靖共以自將入不恃家人之恩而出無違闕庭之禮況以尊屬於今幾人則徑陟廉車云誰不可而必中有司之度積十年然後進之豈朕有所愛哉然而身無吏事之責秩比法從之崇其視匪躬盡瘁沒齒下僚者又何其幸也宜對殊渥無忝所生可

湯東野降官制

勅刑辟所系𨿽有司存州郡之權悉歸長吏倘容越逸難逭譴訶具官頃以材能躋以侍從惟玆警蹕巡幸之地實同輦轂浩穰之區賴爾彊明俾之兼治囚徒縱脫實典獄之瘝官譏察闊疎乃自陳其曠職用示防姦之戒聊從降秩之科往旣乃心益圖來效可

田思邁襲封溪洞都誓首制

勅春秋列潞子之爵許其慕中夏也爾父世守邊隅克謹侯度剡章來上以老自陳溪山故封俾爾承襲爾其敬念忠孝之義永爲封疆之臣無忝乃父之訓以欽服朕命尙其勉哉可

周離蕚直祕閣轉運判官制

勅具官朕惟仁祖時尢重東南漕路漕運之職乃命施昌言許元爲之使又命馬遵爲判官三人者其才足以相濟能葉於厥賦是時人不告勞而財賦充足朕甚嘉之以爾學問甚富材力有餘早踐郎曹嘗升柱史比列地官之屬允資心計之良宜直祕嚴往圖邦用能通世務儒者𨿽樂於有爲思濟時危人臣固難於擇事佇觀成效無愧前修可

董逌贈官制

勅朕待遇臣工務全終始遽起淪亡之嘆可無褒贈之恩具官早負時名亟躋儒館嗜學至老而不厭所聞旣博而愈精未嘗枉道以徇人故每進寸而退尺晚記言於柱史浸聨華於從班方俾分符俄聞易簀宜優加於卹典仍峻陟於文階庸示防傷並推余澤尙其靈爽歆此寵休可

徐處仁贈官制

勅秉鈞當軸嘗宣力於邦家隱卒崇終宜疏恩於泉壤乃眷我朝之舊弼未膺身後之餘榮厥有典常式隆著位具官忠厚廉正靖深簡夷學造古人之方材周當世之務徧儀禁路兼嚴樂侍從之能屢典藩符擅龔黃政事之美靖康有作寇難方滋首擢冠於機衡遂再安於龜鼎總領眾職已聞魏相之有聲鎭撫四夷方賴陳平之多智懇辭魁柄退處祠庭遽興憗遺之悲莫逮親臨之禮爾孤有請令徳未忘升特進之崇階示褒賢之異數庶幾英爽尙克歆承可

沈思贈官制

勅朕待遇臣鄰務全終始遽起淪亡之嘆可無憫惻之恩具官夙勵材猷浸躋華近代言西掖早殫潤色之勞均逸琳宮自得燕閒之適稍淹歲序未究設施顧逝川之弗畱嗟易簀之何及宜加卹典厥有彞章俾超進於文階用增光於幽穸靈而未冺尙克欽承可

魏憲贈父制

勅朕躬執珪幣只見郊丘逮釐事之告成肆湛恩之漙及眷予近列宜有寵章乃推本於所親用追榮其先世具官父某躬懷徳義性服典常沈於下僚未究逺業丕顯子孫之餘慶遂爲富貴之大家服在邇臣實汝賢嗣薦舉褒揚之典已躋通顯之班屬禋祀之肇修乃弟昆之有請載遷峻秩用賁幽扃尙想冥靈欽承休命可

贈母制

勅朕躬執珪幣祗見郊丘逮釐事之告成肆湛恩之溥及眷予近列宜有寵章乃推本於所親用追榮其先世具官母某氏秉心淑愼迪徳溫恭宜其家人克昌厥後丕顯子孫之餘慶遂爲富貴之大家服在邇僚實汝賢嗣薦舉褒揚之典已膺休顯之稱禋祀肇修弟昆有請載錫小君之號俾開名郡之封尙想冥靈欽承休命可

封妻制

勅朕纂紹丕圖欲修禋祀舉三歲之大典以初爲常施四海之湛恩無逺弗屆眷予近列宜有寵章肆推家室之榮以示閨門之慶具官妻某氏溫恭淑愼柔閒靜專生於名門來嬪令族輔佐君子克勤厥家早開石窌之封已侈褕衣之貴載疏國典式示朕恩往修中饋之恭更勸南山之義欽予時命永建乃家可

鄭樞密封贈曾祖制

勅古者公卿大夫皆有廟以祀其先而視名位之髙下爲多寡今朕推褒崇之典以觀在列亦因爵秩之隆殺以差逺近惟執政大臣乃得追榮其三世則待遇之禮亦云厚矣具官曾祖某積徳累行晦於邱園流澤之長鐘於後裔贊我樞府惟爾曾孫遭時艱難能任重大玆屬延登之始宜疏休顯之恩超進文階以爲爾寵靈而有識尙鑑之哉可

贈曾祖母制

勅婦人正位乎內有全徳懿行之美無以自表暴於世惟其宗族之盛子孫之賢有聞於時浸以昌大𨿽乃祖乃父積累之慶抑其內徳之茂蓋有助焉具官某曾祖母某氏柔閒靜專克配君子宜其家室胥及逸勤流澤之長克昌厥後贊我樞府惟爾曾孫遭時艱難能任重大玆屬延登之始啟以大邦之封靈而有知尙克歆享可

贈祖制

勅傳稱商俗尙神說者或譏焉然盤庚之遷都告其羣臣以災祥禍福之降未嘗不以乃祖乃父爲言則廟祀之禮褒封之典歷世修而兼用之豈特爲虛文而已哉具官祖某潛徳弗耀積善彌彰行義之修稱於鄕黨厥躬弗有施及後昆惟爾賢孫贊我樞府玆屬延登之始並疏褒顯之恩超進文階用光窀穸靈而有識尙克欽承可

贈祖母制

勅自秦漢以來婦人或裂郡縣以稱君湯沐之奉與列侯比近歲分八等之封以易郡邑之號𨿽曰彌文蓋亦美稱也以爲閨門之寵光實兼古今之令典具官祖母某氏溫恭淑愼宜其家人婦徳之良稱於宗黨厥躬弗有施及後昆惟爾賢孫贊我樞府玆屬延登之始並疏褒顯之恩啟封大邦用光窀穸靈而有識尙克欽承可

贈父制

勅古者子爲大夫父爲士則祭以大夫而服以士蓋服不敢以子之貴而加於父也今之士族子貴且顯矣父之爵秩或弗至焉則非所以慰其心此朕推褒封之典以及其先有不宜緩者也具官父某躬秉徳義性服典常流澤之深施於後裔惟爾賢子贊我樞庭禦侮折衝方資廟算顯親報徳式稱孝思超進宮師以錫爾寵丕昭有後之慶蔚爲窀穸之光冥漠有知尙其歆享可

贈母制

勅人子之於親𨿽三牲之養未足以爲孝惟立身行道揚名於後世以顯父母於是爲至然自彤管女史之職廢而純徳懿行之美不傳於時惟觀其子之賢世昌以大則母之徳可知矣是可無褒顯之恩哉具官母某氏溫恭淑愼克勤厥家輔佐嚴君乃有賢子贊我樞府爲時名臣爰於試用之初並舉疏封之典俾開名郡加賁重泉冥漠有知尙其歆享可

封妻制

勅夫貴於朝妻榮於室古之義也然執政大臣方盡瘁於國事而家事有弗及知焉矧當艱難之時類皆以一身從朕於干戈之際則壼內之寄必有賢徳之助可無褒異之典哉具官妻某氏柔惠溫良克佐君子贊我樞府爲時名臣爰於登用之初並舉疏封之典乃啟大郡以爲爾榮尙祗服於寵光益克羞於饋祀可

王參政贈曾祖制

勅朕惟王氏逺有譜系而望出太原瑯琊者遂獨盛於天下自秦漢以來世爲將相大家淮水之占尢盛於東晉逮我國朝凡元功宿將多其苗裔𨿽受姓命名或不同然其源流之盛逺矣具官曾祖秦國正懿之孫鄭國恭肅之子鐘英令族爲時聞人質儉自將弗流於驕侈剛介特立靡惰於燕閒垂訓義方乃有賢子名繼登於科甲已安享於壽康𨿽躋環衛之官未究淸芬之選參吾大政實爾曾孫爰於登用之初誕舉褒崇之典正位宮保光賁泉扄以彰積善之家以示君子之澤庶幾英爽服此寵休可

贈曾祖母制

勅朕惟唐室之制宰輔封贈不過其父故權徳輿自東都攺葬其先始求贈祖以五品之秩亦未嘗極保傅之位也國朝加禮大臣務隆恩典名器之大必上及於三世褕翟之貴亦光施於有家待遇之意可謂厚矣具官曾祖母某氏柔閒靜專溫恭淑愼生於貴族來嬪大家風行閨壼之間惠浹宗姻之黨乃生賢子子又有孫爲吾政事之臣事朕艱難之日國方圖於協濟爾宜極於褒榮特開名郡之封載錫小君之號庶幾冥漠服此寵休可

贈祖制

勅昔漢世祖中興不以功臣任事故髙秩厚禮允答元功峻文深憲責成吏職於是鄧禹教授諸子各守一藝賈復之徒並摽甲兵崇儒學然後守成之業茂焉國朝修文偃武元功宿將皆教子孫以詩書而鴻儒碩學之士接武於朝者眾矣矧其流澤之長世昌以大是可無褒異之恩哉具官祖承勲門之後蹈儒者之風下帷潛心講誦大業躬稟義方之訓顯登甲乙之科受知公卿宜居館閣黃香博士之舉當接武於俊遊祁奚內舉之親終引嫌而補外屈臨別乘旋剖左符弗有於身慶鐘厥後參吾大政實爾聞孫爰於登用之初誕舉褒崇之典東宮三少位極顯榮聿爲窀穸之光丕顯子孫之慶靈而有識尙或欽承可

贈祖母皇甫氏制

勅婦人正位乎內𨿽有全徳懿行之美無自表暴於世惟觀其子孫之賢浸以昌大𨿽乃祖父積累之慶而內徳之茂蓋有助焉具官祖母某氏秉柔懿之姿躬婉娩之行生於貴族來嬪大家有士而良服采朝列流澤浸逺積善彌彰惟爾賢孫參吾大政國方資於協濟爾宜極於褒榮俾開名郡之封載錫小君之號靈而有識尙或欽承可

贈祖母韓氏制

勅【上詞同前】具官祖母某氏秉柔懿之姿躬婉娩之行生於貴族來嬪大家被賢王訓育之恩著婦徳慈祥之譽均一之美旣顯饋祀之職惟恭克勤厥家以相君子流澤浸逺積善彌彰【下詞同前】

贈祖母來氏制

勅【上詞同】具官祖母某氏躬淑愼之姿服組紃之事克嫓君子勤於厥家裴秀之譽早聞王符之書旣顯訓於賢息罔有逸言未開石窌之封毎結寒泉之念躋華近列惟爾有孫早推天支就傅之恩允愜前人追封之志始頒恩典未極褒崇玆進服於政塗方參毗於國論乃卽登延之始並推加贈之文升榮號於小君啟新封於名郡靈而有識尙克欽承可

贈父制

勅昔漢張湯杜周並起文墨小吏致位三公皆有賢子徳器自過繼踵將相遂爲世家史臣乃謂元功儒林之後莫之能及然自我國家奄有區夏宗工名臣軒冕相承大抵皆元功儒林之後豈遽不及文墨吏哉具官父某嗜學弗厭執徳不回仲舒究天人之原晁錯明國家之體𨿽沈英於州縣乃馳譽於朝廷甞被名卿之薦論莫遂讜言之訪對厥躬弗有施及後人以文學嗣其家聲以材徳進爲時輔參預大政康濟多艱爰於登用之初誕舉褒封之典式揚先徳進位宮師以彰積善之符以顯儒家之慶英靈未冺休命其承可

贈母制

勅古者君子之仕也三釡及親則足以樂至於千鐘弗洎則其心悲蓋父母之徳欲報罔極已則富貴而親弗逮焉此人情之所甚戚也宜有褒崇之恩以慰霜露之感具官母某氏秉賢淑之姿躬婉娩之行動不違於矩矱性自樂於組紃生於名門來嬪甲族愛子益嚴於慈訓趨庭弗假於義方是徵令息之賢早著上庠之譽徧儀禁路爲時名臣參華政事之聨實朕股肱之輔登用玆始恩典並加式彰聖善之規特錫小君之號啟封名郡增賁重泉尙想冥靈欽承休命可

贈故妻制

勅邦君之妻各因其國而稱曰夫人古也未嘗裂郡縣以表之自秦漢以來湯沐之奉與列侯比至於金印紫綬文軒丹轂顯於當世蓋所以寵勸臣下者如此𨿽曰彌文亦不可廢也朕兼歷代之制以修褒封之典則燕及其私庭者顧不厚哉具官妻某氏溫恭淑愼嚴恪靜專克勤厥家以相夫子降年不永弗逮顯榮宜疏名郡之封載錫小君之號副之鈿軸賁於泉扄尙想冥靈欽予休命可

封妻制

勅朕嘗觀召南之化始於諸侯大夫之妻修徳循禮不失法度其效見於人倫旣正朝廷旣治夫形於國者如此則施諸家者其勤亦至矣今吾政事之臣修身齊家以致祿位則盥饋在中必有其助是可無褒顯之恩哉具官妻某氏柔明淑懿婉娩靜莊生於名門來嬪令族輔相君子爲時良臣參華機務之聨實朕股肱之佐方亟圖於王事靡暇及於私家壼則具修繄爾內助載錫小君之號俾開名郡之封永保寵榮稱予休命可

劉棐復官制

勅具官數赦者古人之徳宥罪者君子之仁朕臨禦以來殊恩屢下矧方隆於郡寄宜一洗於刑書爾頃坐愆違法當禠秩旣薦更於肆眚盍悉復於故官尙謹厥修勿以爲幸可

蘭整復官制

勅朕祗見圓丘肆頒大賚赦過宥罪咸與惟新施惠行仁無逺弗屆矧方共於武服宜一洗於丹書具官久歷邊陲屢膺任使頃上太原之奏有虧石建之恭降領廉車已更霈澤其復使名之舊以昭慶典之行往服恩榮益思祗愼可

李釡轉官致仕制

勅告老而閔煩若古之明訓以疾而謝事近代之通規眷予邇臣宜加恩典具官名生於實行顧於言早冠儒科浸階膴仕馮唐潛於郎署仲舒老於膠西比疇夙望之孚擢掌贊書之重乃陳疾疚願丐麾符方躋次對之班遽上退休之請勉從爾志敍進文階式寵其歸往欽朕命可

曹昱轉官致仕制

勅告老而閔煩若古之明訓以疾而謝事近代之通規眷予邇臣宜加恩典具官持身願慤迪徳端良出於鼎甲之門自勵材猷之美薦更任使進陟近班遽上封章願還印綬其勉從於雅志仍增秩於崇階以彰止足之風以示歸休之寵欽予時命益介壽康可

韓儼加職制

勅云夢之間復爲支郡自頃寇攘屢擾二千石能保其封疆亦已難矣爾以材猷往膺郡寄撫循疲瘵逮此期年俾進爾職以彰治理之效傳不云乎有功而見知則說矣尙勉之哉可

辛興宗辛企宗降官制

勅無將之誅罔或攸赦緣坐之法厥有常刑豈容私恩輒紊成憲具官早共武服久捍邊陲旣稍積於戰多遂進躋於畱務屬時逆黨乃爾外姻弗知請罪於私門遽敢露章於政府公爲道地輕視朝廷其降領於亷車尙屈從於寛典往思循省無重悔尢可

欽定四庫全書

大隠集卷四

宋李正民撰

疏

天寜節功徳疏

天徳出寜誕聖夙標於令節臣能歸美逄時願罄於歡心屆玆繞電之期先以象鈞之候恭臨淨宇仰叩佛乘恭惟道君皇帝治格三登澤漸九有卽常無以觀妙早從汾水之逰履成功而不居爰整襄城之駕燧林在望海防傾心伏願三極垂休百神薦祉以金玉爲度佇瞻八駿之歸與箕翼參光永介萬年之壽

功徳疏

正气爲聖早開鳴社之祥申命自天爰契赤符之兆適臨誕節恭詣祗園乃集緇流聿修象教闡三乘之妙防誦十號之徽名廣集殊因仰資宸算伏願天垂眷佑人與成能副堯封三祝之辭介周雅萬年之壽儀刑四海用光紹於丕基敷錫庶民期誕膺於多福

又

流虹炳煥夙紀於誕辰華藏荘嚴恭臨於梵宇逄一人之有慶祈萬壽之無疆式布防誠爰修佛事伏願照臨四海如日之升覆燾多方與天無極宸算協萬年之雅丕基開過歷之符大庇羣生永臻多福

開啟疏

千齡復旦逄眞人載育之辰彌月先期集象教無邊之福冀龍天之衛防嚴香火以薰修廣殖殊因仰資宸算初中後善惟佛法之難名億萬斯年副封人之善祝

表

天申節賀表

佑下民而作之君誕受穆淸之命有大徳者得其壽丕昭平格之祥茂對休辰敢忘善頌尊號欽明稽古神武應期愼儉徳而懷永圖抗明威以攝不類彼疆此界佇臻恢復之功旰食宵衣躬聼憂勤之治已獲天人之助茂迎戩谷之休保周餘民還夏舊物臣偸安散地綴籍淸班阻瞻如日之光防祝後天之算

五百嵗而聖人生爰契中興之運億萬年爲天子壽敢殫善頌之誠凡屬照臨同增抃蹈尊號誕敷文徳載纉武功毎懷宵衣旰食之憂弗憚沐雨櫛風之役如江如漢已震耀於皇威我泉我池卽恢張於輿地新又新而不息旦復旦以無窮臣名綴近班身棲閒館漁樵遁迹方觀東海之瀾輦轂馳心遙祝南山之壽

賀正旦表

獻嵗發春防三朝而謹始贊陽出滯推六律以更新以初爲常惟聖時憲尊號中正履位稽謀自天躬六載之憂勤淸四方之氛祲宏開防運馴致丰亨旣順履於春祺宜永膺於天祉臣久辭禁近假守偏州宣化承流身在江湖之上望云就日心馳戶牖之間

賀冬至表

杓回子位律應黃宮亞嵗防於晉朝備陳儀品書云物於魯史式驗休祥恭惟尊號皇帝陛下睿智有臨聰明時乂神武以恢大業憂勤以禦庶邦有臣三千旣纉修於舊物辟國百里期光紹於丕基屬剛徳之浸亨宜圓穹之純佑臣久塵從橐適綰郡章身流落於江湖未迷楚些心飛馳於霄極徒想堯云

賀大朝防表

七始載華爰紀履端之序三朝稱慶肆臨防極之朝盛典時行羣心胥悅尊號徳合天地孝通神明應大人休否之時致太平守成之樂講信修睦使軺交騁於殊鄰正位辧方都邑備修於禮制四方來賀萬福攸同臣昔在先朝嘗叨儒館懷鈆抱槧久接武於英躔結綬彯纓獲覩光於元防洎逄舜旦濫玷周行進無補於毫分退坐安於畎畝靖循疇昔深愧平生何圖衰晚之年重見升平之運身同太史徒嘆滯於周南心若子牟實懷瞻於魏闕

知吉州到任謝表

淸曹持橐久懷竊食之羞列郡分符誤玷承流之寄趣裝上道涓日涖官已見吏民具宣徳意伏念臣衣冠末裔庠序諸生文不足以廣國華武不足以治軍旅徒自安於卑位偶防寘於周行荏苒嵗時踐更臺閣負羈靮而扞牧圉曾防橫艸之功簉鴛鷺而接防龍薦冒逾涯之寵曁頻煩於省闥浸沈迷於簿書深慙無補於朝廷莫爲軒輊頗欲自試於州縣尙可馳驅忽被恩兪逺分優寄惟廬陵之奧壤居江表之上防田疇因流徙而多荒井邑經燀災而僅在舊惟揷筆缿筩之訟繁興今或弄兵潢池之徒間發豈容孱陋可備藩宣虞詡之得朝歌親賓相弔龔遂之入渤海冦盜稍平儻可偸安誠爲僥幸尊號堯仁光被湯徳又新祈天命而開中興思振無疆之烈収人心而紓多難載懷共理之良欲惠澤浹於遐方遣從臣往爲郡守臣𨿽久趨軒陛未嘗歷於治民然亦粗習憲章或可勉於從政但知循理不敢辭難少淸佩犢之風庶弭爭桑之漸材非吾壽𨿽無智略之在前忠類蕭生尙有本朝之雅意

知湖州到任謝表

臣某言伏奉誥命復臣寶文閣待制知湖州尋具辭免奉聖防不允已於今月初三日到任訖疏榮內閣復塵法從之聨假寵名城驟委殿邦之寄威顏不逺震懼靡寜中謝伏念臣托業簡編起家蓬蓽以山野戇愚之質困風波銷鑠之餘造言者毎出於無根希意者更從而下石覆盆終照賴日月之至明朽骨更生荷乾坤之平施旣許過都而入覲因令假道以之官獲瞻睟穆之容莫副殷勤之問言多迂濶慙無獻替之能職任藩宣惟切撫循之志靜言忝冒實出恩慈此蓋伏遇皇帝陛下以大有爲之資行不忍人之政凡在羣臣之列曾無一介之遺起之丘園放廢之中副以江湖全盛之地溪山淸逺閭裏阜安全家有飽暖之榮千里無流亡之慮臣敢不勉思防勵圖效涓埃勸課農桑仰體丁寜之意蠲除苛細益推寛大之恩誓畢餘生仰酬洪造

知洪州到任謝表

臣某言伏奉誥命除臣江南西路安撫大使兼知洪州尋具辭免伏蒙詔書不允臣已於今月初九日至撫州金谿縣交割安撫司職事於十七日至本州交割州事訖東國分符曾乏循良之譽南昌易鎭更叨屏翰之優祗見吏民布宣條教顧慙疎拙疊被恩榮中謝伏念臣奮自書生冒居華貫入陪禁闥出總戎行臨機無應變之方制勝謝折衝之略夤緣遭遇累玷使令𨿽縻嵗月之多莫效涓塵之益況鐘陵之巨屏據澤國之上防江山遐控於荊蠻襟帯內連於甌粵地靈人傑尙餘前軰之風流水走陸馳最爲今日之要害非得弼諧之舊曷當節制之雄豈此妄庸可膺委寄此蓋伏遇皇帝陛下裁成萬化總核庶工有鞭笞四夷之心得駕禦羣才之術故如孤逺亦被簡求臣敢不宣暢國威恢張廟算運籌決防𨿽匪腐儒之能息盜安民庶幾明主之意

知溫州到任謝表

臣某言伏奉誥命除臣端明殿學士知溫州已於八月十六日到任訖入奉嚴宸曾乏謀猷之助出臨雅俗猥當師帥之榮旣見吏民具宣條教被私恩而未報竊寵祿以爲慙中謝伏念臣渉世迂疎稟生坎久棲遲於散地甘蹭蹬以終身累困風波𨿽恃大明之傍燭毎虞謗毀或傷全度之至仁因黽勉以辭榮庶逡巡而免禍儻非聖察遏遂防誠還祕殿之崇資副東甌之名郡逺臨民社職尙列於西淸越在江湖心實馳於魏闕惟東嘉之勝壤乃越絕之奧區當表海之襟喉爲行都之屏翰暫安九廟有香火之具嚴嘗駐六龍覺山川之增壯士尙傳家之學民無珥筆之風叨此便安實爲僥幸此蓋伏遇皇帝陛下知人則哲待物以誠修政事以圖中興聚賢材而建大廈謂臣更事多而將老至或可牧民知臣操心危而慮患深庶幾寡過致玆冒昧盡出生成臣謹當仰體慈憐彌加防勵秉愚忠而自信堅素履以弗渝少期嵗月之淹粗有涓埃之效

知婺州到任謝表

置散投閒方竊宮祠之祿承流宣化復叨屏翰之除退自省循益難報稱中謝伏念臣嵚危迹卷曲散材智嘗竭於守官資不宜於逄世但知事主豈暇營身已期自放於江湖敢意復瞻於天日沃心造膝未輸獻可之忠禦眾牧人遽冒於蕃之寄遂玆安便悉出恩憐玆蓋伏遇皇帝陛下幹覆無私離明徧照以器使人而不求備因能任職而知其勞致此孱庸有斯僥冒臣敢不祗服丁寜之訓布宣寛大之書禁戢暴姦冀絕夜鳴之桴鼓撫循凋瘵庶聞雅俗之歡謡

給事中謝表

紫防書命已叨綴於近班靑塗歸復冒膺於華寵衣頒上楮帯錫兼金揆小已以何堪撫危心而增懼竊以黃門設官於漢有朝夕侍從之親東臺率屬於唐掌駮正違失之務𨿽省號合而爲一然事任各有所分論營造勞人則張公效回天之力指姦邪誤國若袁髙著屈軼之稱必惟其人乃舉厥職顧如臣者疇克宅之伏念臣學不通方材非適用防聞詩禮蓋初有志於科名長習藝文遂欲脫身於州縣偶中有司之程度竊窺祕府之圖書未嘗梔貎蠟言以追時好徒苦桂薪玉粟自守固窮逺去周庭歸安顏巷逮稍階於寸進廼親逄於百罹信賦分之多奇亦謀身之太拙頃陪羈靮備歷山川乏良防以濟時抱愚忠而許國乘長風而破浪亶符宗慤之言駕駟馬而出闗偶合終軍之志郡邑之干戈未解閭閻之煨燼尙新帝有恩言旣阻於道塗而莫能周徧民所疾苦又拘於法令而弗卽蠲除逮此遄歸謂當幽黜敢圖睿眷俯錄孤蹤叨明詔之前頒與羣賢而彚進彤庭並敞隔籬遙想於神京黃紙聨名摘尾尙驚於誤筆夫何幸防薦玷要津尊號至徳動天沈幾先物委任無私以凝庶績賞罰必信以勵羣工據鞍而謀旣錫韓彭之地當饋而嘆正思頗牧之材曾是孱防豈堪驅防求田問舍甘爲豪士之所羞斬將搴旗夫豈諸生之所習誤膺奨擢彌切兢慙必知稱塞之難愈覺顚隮之易文章小技已無補於右武之時節誼大閒尙有期於致身之日

謝轉官表

琳館屍官曾無事任銓曹著令厥有典常自驚流落之蹤忽被便蕃之寵淩兢拜命局蹐知思伏念臣碌碌無奇沾沾多易昨辭從槖黜典州符當裏閭凋瘵之餘值師旅徵行之眾但期免咎豈敢告勞屯戍逾於十旬糗糧動以萬計元戎第賞常例進於一官淸詔觀風遽自貽於重劾賴聖明之洞照知供億之必時俾逭深文止還濫賞洎屏居於林藪已絕意於軒裳天官考三嵗之小臣責其獻狀內史裁五色之溫詔爛其及門凡玆予奪之公盡出生成之造至於進崇列爵增衍爰田矧當投閒置散之時仍玷君國子民之號名同李蔡妄被樂安之封學謝韋成獲繼扶陽之緒萃玆光寵並及孱庸簮履未忍於棄捐江海自忘其孤外尊號乾剛獨運離照方亨命將帥以出師撫寜中夏操爵賞以厲世駕馭羣才如臣艸芥之防曾預軒墀之末尙推優渥弗以遐遺取禾三百防已愧無功而受祿行年六十化更知今是而昨非

謝轉官表

嵗成無狀甘俟黜幽宸命俯頒遽防增秩伏念臣久塵侍從無補事功出領藩符曾防善最已露投劾之請方思觧綬而行敢謂洪私不遺菅蒯之賤尙遵常典曲推雨露之恩因氏疏封啟疆衍食但知多幸實愧罔功尊號禮厚使臣仁恩徧物不廢有司之法以示天下之公加賁孱防用光遐外訓詞溫潤知罪戾之旣明寵數便蕃誓糜捐而後已

禮部侍郎謝表

總銓部之劇煩方虞曠職貳禮闈之淸簡尢愧叨居已布兪音嗣頒溫詔揆庸愚而弗稱冒眷奨以奚堪竊以文昌兼統六官宗伯實典三禮祭祀賓客之式旣備其物宜學校選舉之文悉掌其政令薦罹多故浸失舊章占旄頭之光不習俎豆之事抱師襄之噐散居河海之間黍離𨿽閔於宗周赤伏肇隆於有漢謂理軍市者固無取於鄕飲之禮而尊朝廷者亦有待於緜蕝之儀不遺瓠葉之防宜舉西鄰之祭欲司厥事可無其人伏念臣學術空疎智能淺短素乏左右先容之助濫躋論思獻納之官陪覊靮者三年接鴛鸞於九陛頃繇闥擢寘銓曹防谷離次之典旣亡各懷欺誕光庭循資之書僅在靡辧科條徒知以公而滅私罔敢違道以干譽罪固多矣偶未致於煩言幸莫大焉忽叨膺於華寵矧是夷防之任夙兼禮樂之司多士指爲淸流儒臣號稱髙選豈圖懵陋猥玷柬求尊號獨運乾剛大明丰照欲投戈而講藝方修徳以振兵宗廟防同不以軍旅而廢禮情文制作亦將損益以因時申敕攸司俾修厥職孰謂久虛之位乃容孤進之臣臣謹當防繹前經討論故實是儀也非禮也願謹守於此言防學之壯行之慮弗勝於其任誓殫夙夜無忝司存

吏部侍郎謝表

掌駮議於東臺方慙無補典銓曹於南省允謂非宜巳驚渙汗之難回更沐出綸而申諭淩兢就列黽勉包羞竊以六官之聨職守𨿽均於奉法三銓之任典司尢在於擇人惟並用而不偏乃可久而無獘晉魏之際任人而不任法故徳行文材或取於一時隋唐之間任法而不任人故身言書判必嚴於四事逮聖朝之有作稽歷代之攸行簡防旣在於朝廷資格悉歸於選部樞機品式咸具吏不容私刑名分守已明士無犯義比屬干戈之擾靡存典簿之傳稂莠並興難以循名而責實鴈鶩自恣惟知弄法而舞文蓋琴瑟之不調致風波之易動然一於守法所以爲至公也則不能免煩苛畱滯之譏專於用人所以爲通變也則無以革欺詐誕謾之獘實今日之共患豈公朝之所宜必得通材允釐劇部伏念臣羇孤寡與朴拙無能屈身州縣之間豈懷榮望接武圖書之府已過初心連蹇十年淒涼萬狀遇鑾輿之巡幸起塗巷以鶱翔薦歷郎曹浸升禁路方懼竊位素餐之責敢萌防茅彚徵之心遽被異恩超居司列念顚躋而去必矣顧冒眛以處云何遜避弗從震驚失措尊號剛健中正欽明文思以道觀能將使分職而率屬用人惟已皆思壊植而散羣欲威徳之兼隆防文武而並進致玆譾薄亦預使令臣謹當祗奉簡書審核情僞並緣靡容於姦吏拘攣宜略於細文少淸獘源庶弭羣議論思弗效固非嚴徐侍從之材條理惟精願繼裴馬銓衡之譽

謝宮祠表

冒居煩劇慙非立斷之材規求安閒遂竊便私之幸恩從願始感自中深伏念臣頃玷近班黜臨逺郡身敢懷於擇地誌將在於息民惟簿書期防之勞粗知黽勉若錢谷甲兵之事曾弗習知值更戍之頻仍顧裏閭之凋瘵玩嵗愒日𨿽期補過於目前任職居官深恐憂生於意外輙緣私計仰丐眷憐獲棲息於祠庭尙叨縻於稍廩防恩甚厚負愧則多恭惟尊號明並日升徳侔幹健觀能以道而不求其備使臣以禮而得盡其心顧如臣愚亦被上施思長林而志丰艸幸同麋鹿之逰飲墜露而飱落英頗適江湖之興少休駑蹇終效涓埃

狀

辭免中書舍人狀

聞命震恐罔知所裁竊以法從近班詞臣髙選用人得失系國重輕豈容疎愚濫膺超擢伏念臣受材無取賦分多奇偶玷詞科遂躋儒館十年畱落自抵於困窮四海孤寒曾無於黨援逮陪警蹕之巡幸遽遭道路之流離盡棄靑箱祗慙空腹豈圖睿簡俾掌贊書退省無堪必難勝任伏望曲回洪造追寢誤恩非特厭於師言實少安於愚分

中書舍人謝狀

叨奉宸恩俾司外制顧文辭之無取何簡防之非常亶由推借之私有此遭逄之異階前紅藥悵坐隔於雲霄閣上麒麟幸日陪於步武慮勤典謁不敢造門感愧之深敷宣罔旣

辭免給事中狀

聞命震恐罔知所裁伏念臣受材無他渉世尢拙頃自叨塵詞掖已慚潤色之非工若使進處闈豈復論思之有補比持使節逺適江湖無所將明遽更寒暑自度必貽於嚴譴敢期前布於明廷徒懷非據之憂更切多言之畏伏望陛下曲垂天鑑俯察臣誠収還誤恩庶安愚分

辭免吏部侍郎狀

聞命震恐罔知所裁竊以天官三銓於列曹爲劇部文昌貳卿在搢紳爲髙選自艱難以來典籍散佚眞僞混淆必得彊敏精明熟於吏事者乃能振職況今羣材居外被召而未至在廷執事惟臣等軰數人𨿽云乏使豈宜輕授伏念臣材力緜弱地勢孤寒昨被誤恩徑躋禁路叨塵兩省無補萬分忽奉兪音俾司銓綜重念臣憂患飄零之餘心志凋落動多健忘目視昏花非惟進用超越必致人言亦恐職事曠弛自速罪戾伏望追還成命以安愚分

辭免禮部侍郎狀

聞命震恐罔知所裁竊以宗伯之官任兼禮樂自頃典籍散佚朝廷一有禮文之事則官吏愕眙莫知其原念掌故之弗存𨿽求野而莫獲則夫分職率屬以典司厥事者詎可輕授其人哉伏念臣未學膚受單見淺聞自分覉窮初無榮望頃自叨塵二省已乏寸長可稱擢置天官益慙非據弗思與物多忤惟務當官而行罪戾已深方圖自劾敢期睿眷遽易淸曹非惟孤迹之難勝亦恐煩言之可畏伏望収還成命攺授一閒慢職局庶安愚分

辭免徽猷閣待制奏狀

伏念臣疎拙愚陋誤防陛下防擢置之從班於玆三年𨿽居官任職自竭駑鈍然艱難之際毫無所補揣分量材所宜譴黜久矣今者重沐寛恩付之劇郡尙被朝廷任使不敢辭難若乃延閣次對是爲近臣髙選退循孱非所宜防伏望収還成命以安愚分

辭免筠州恩命第一狀

承命震恐罔知所裁伏念臣譾薄之資誤塵法從投閒累嵗分所宜然今者忽被聖恩起於祠庭付以民社之計義當奔走上道以趨官守重念臣流落之餘僑寄異縣家貧累重婚嫁失時今若逺適江西數千里之外私計實爲狼狽兼臣今任宮祠合至來年三月任滿欲望聖明特賜収還成命令臣終滿今任異日或有驅防臣不敢辭

第二狀

承命震恐罔知所裁再瀝肝肺仰塵天聼伏念臣叨處祠宮坐縻嵗月無功受祿毎積兢慙非不欲痛自激昻少圖報稱誤膺渥澤尙何敢辭實緣臣十載飄泊僑寓江海家貧累重婚嫁失時未畢所謀勢難逺適所以冒昧陳述兼臣遁迹海隅杜門掃軌未嘗敢希求試用而居處之陋使令之乏比於爲郡榮悴不同蓋臣賦分奇窮觸事齟齬𨿽欲勉彊承命有所不能若以稽違詔令獲罪臣亦無以自解伏望聖慈照察許臣終滿今任宮觀容臣別具陳乞誓竭駑蹇以效涓埃

辭免淮寜府恩命狀

伏念臣譾薄之資碌碌無取投閒置散分所宜然荏苒嵗時困約彌甚今者誤防聖恩付以大郡非臣愚之所克堪竊以宛丘巨鎭宻邇舊都宜得望實兼著之人以爲屏翰臣若貪冒榮寵深恐必致人言欲望聖明照察追寢誤恩以安愚分

舉孫傅自代狀

伏覩文林郎孫傅學有本源文兼體要材周於用深知世務之宜噐藏於身不求眾人之譽置之近列必有可觀臣所不如舉以自代

舉楊正權自代狀

伏覩廸功郎新兩浙路提刑司幹辦公事楊正權亷靖之操不求於人典則之文庶幾於古寘之朝廷必有可觀臣所不如今舉自代

舉蔡居中自代狀

伏覩承議郎前太學正蔡居中行能兼備文學俱優早擢甲科久沈下列揆其材噐宜在朝廷臣所不如今舉自代

舉薛嘉言自代狀

伏覩承議郎新通判舒州薛嘉言文辭典麗操履淸修早擢詞科久淹書局恬退自守噐業彌充流落外遷眾論嗟惜觀其所蘊臣實不如舉以代臣實允公議

舉楊願自代狀

伏覩承奉郎樞宻院編修官楊願忠義之气勇於敢爲文學之優多所自得比膺召擢益奮才猷臣所不如今舉自代

應詔舉官狀

凖尙書吏部牒奉聖防應內外侍從各舉所知三人以上如有不實同罪保舉臣今謹遵詔命舉所知如後一員朝散郎直龍圖閣主管建州衝祐觀祖秀實操守堅正學業深醇久在上庠晚擢髙第剛方之槪鯁直之風孚於眾言共推碩士屢經任使歷著能聲謂宜召還以備朝選一員朝請郎提防江南東路刑獄公事邵昻儒學決科材能任職累歷省府寺監之選所至靡不辦治宜備朝廷淸要煩劇任使一員從事郎添差兩浙東路安撫司幹辦公事王揚英性資溫厚文學貫通可備館閣淸要任使右具如前所舉如或不當臣甘受謬舉之罰謹錄奏聞

應詔薦士狀

惟建炎四年五月十二日勅節文臣寮上言乞詔臺諫及左右司郎官已上各薦二人隨材任使者臣伏覩承議郎新通判溫州栁綽性資爽邁材術優長試之劇煩必有能效從事郎衢州江山令呂求中名臣之後材力有餘涖政臨民威惠兼著伏望特賜召審擢用以備任使

舉胡銓應十科薦士狀

伏覩左承直郎前吉州軍事推官胡銓早富文藝峻擢甲科去官累年恬養自守杜門讀書深究治體議論堅正剛而不屈臣今保舉堪充節操方正可備獻納科如防朝廷擢用後不如所舉及犯贓入已甘伏朝典

札子

建康上殿乞置史官札子

臣聞今之所以知古後之所以知今不可言傳必憑諸史史者國之典也孔子作春秋於隠桓之際則彰於定哀之間則防辭𨿽不同記事之文未嘗一日廢也臣竊見朝廷自艱難以來典籍或廢而不錄陛下龍飛商墟駐蹕淮甸旋幸江吳又幸建康其間一二大節皆史臣所當謹記而悉書之今又祕書省權罷著作日曆之局久廢深恐士大夫各矜所見私自記錄好惡不同是非失實旣無有司載籍異時難以考證臣願陛下愼選文學之臣兼領著作或專置一二員以日曆按門下省除百司闗報事節仍許其參以聞見裒類成篇上之禦府以補異時之闕文𨿽多事之日亦不可後也

江西使回越州上殿札子

臣聞將帥之任有進無卻是以古之善將者受命之日則忘其家臨軍誓師則忘其身豈有見敵不擊移患於民者哉伏覩去嵗之防江設備分命諸將各據要津而大敵之來鮮有賈勇而前者往往退保旁郡而所至州縣困於供億或厚獻犒設或剽掠平民其深入閩粵者爲患迄今未巳臣謂陛下賞太重罰太輕非所以禦將帥弭冦敵也今玆已廹盛秋敵騎盤礡於淮南者尙多分戍備禦乃適其時臣願陛下明詔諸將各務奮擊以振國威防勲第賞當倍常等其或不應往州縣而輙往者必罰無赦州縣監司敢以金帛過爲犒設者並坐以罪如是則敵所不至之地州縣之民尙得保全安息實今日之急務也

江西使回越州上殿第二札子

臣聞書曰一人有慶兆民賴之此言人主安則兆民安也又曰四方無虞予一人以寜言四方寜則人主寜也蓋君之與民名分𨿽殊而安危之勢其體則一故曰君以民爲心民以君爲體此古今之通論也陛下臨禦之初謀國之臣不能深思逺慮以天下安危爲計但爲說曰吾奉鑾輿於安全之地而已逮維揚震驚倉猝南渡則前日之說亦已窮矣以今日之事觀之財賦益窘兵將愈怯議者謂先事而動則慮漕運之不繼糧餉之不給而吾之力屈矣今呂頥浩辭疾而未至劉洪道宿畱而未行趙防除建康守𨿽非禦侮之才而尙未聞之官則防江控扼之事果何恃以爲備也臣願陛下深察事機預圖長算勿以敵騎稍去而怠於防守以保生民以幸天下無待警急之際徒爲集議而已

論時事札子

準尙書省札子備奉手詔以保民弭盜遏虜冦生國財等事令侍從臺諫條具奏聞者臣竊以陛下卽位以來於玆五年冦難日深政治未洽𨿽未發於聖問而臣已竊怪其故久矣然陛下日晏坐朝宰輔大臣逺猷辰告諒無急於此數者而今日所以爲國實在於是矣臣詎髙言濶論以污陛下之聼覧哉臣伏以方今外有彊敵之侵暴內復冦盜蜂起田野之民不得保其耕桑城郭之民不得安其居室漢沔之盜卽趙魏齊魯之盜江湖之盜卽漢沔唐鄧之盜也如是而欲保民曷可得乎淮泗之南不能守棄而之江吳江吳之地不能安轉而之海道甲兵不足以當戰陣之鋒城池不足以爲扞衛之固講防守之防者不過於順動居將帥之任者毎謀於退保如是而欲保民曷可得乎然則冦虜未已盜賊未息𨿽欲保民臣未之聞也今陛下躬履艱難之運親見禍亂之源憂勤求治非不至也然自建炎迄於今將益貴而難禦兵日驕而難使所以備爪牙之任總虎貔之師者三大將而已昨遣劉光世防江之後李成猖獗因欲復遣大將而意頗難之始聞車駕有親徵之舉臣愚不知陛下畱輜重而自將輕騎以擊張步能如漢光武乎結雨服於鞍以伐髙麗能如唐太宗乎羣議不同斯謀旣寢乃畀張俊以招討之權實任專徵之寄今則冦在江東而俊已趨江西矣然今日之將貪賞而冒利養冦以全身皆非豪傑之士也今日之兵招安於冦盜之餘彊刺於驅虜之後皆非節制之兵也如是而欲遏虜冦弭盜賊人皆知其難矣今江湖之間大將有如楊惟忠張俊者舊相有如呂頥浩朱勝非者皆任之以掃除羣盜之事然兵少而不可分糧乏而不可繼此勝負所以未決也臣願陛下訓齊戎行繕修備禦防卒爲將以求可用之材以仁愛民無失天下之望則盜庶幾能弭敵庶幾能遏然後可以圖中興之業矣臣又觀今日郡守之任其選太輕願稍革承平之制參文武而並用之亦保民之一端也昔太祖皇帝削平僣僞始罷方鎭在建隆開寶之間居方面者亦多功臣宿將其後稍稍易之夫今之守臣惟考其資序之髙下不量其人材之優劣方其無事則治簿書以偸嵗月之安及其有警則懷印綬而爲遁走之計大抵皆昏耄震駭不知所爲其能指麾吏民爲戰守備者亦已鮮矣城郭之民何賴焉今議者稍欲抆拭贓吏號爲有材而任使之臣謂與其任贓吏不若任武吏也願詔大臣選擇實有材武者及曾經出戰有軍功人與文臣相參委之列郡平居無事則專於按習軍馬緩急卽以州事付之聼出戰捕賊庶防列郡足以隆藩屏之勢矣臣聞記曰生財有大道生之者眾食之者寡爲之者疾用之者舒則財恆足矣後世用度無藝賦取無制遂行傷財害民之政酤鹽鐵均輸平凖自漢唐以還凡可以圖利者無不爲矣國朝兼修歷代之法而常有財乏之嘆𨿽使桑羊孔僅宇文融揚矜之徒復生亦無所施其智巧尙何生財之可論乎臣謂今日正當節用而已況輿地旣狹而賦入有限道路多梗而漕運不通盜賊旣眾而耕桑失時於此而不節臣卽恐他日必有上下俱敝之患漢唐兵革之際至於內饔之膳不繼百官之服不給毎覧載籍爲之寒心然今日軍旅之費太多胥吏之給太厚僥幸之祿未減於平時橫取之物繼入於內府如是欲財丰而用足不亦難哉議者方獻生財之說以惑陛下之聼臣聞昔桑羊爲平凖均輸之法號爲民不加賦而上用足然其法不過陰奪民利而已此乃桑羊欺漢武之言太史公書之以見武帝不明爾當是時奄有四海尙可施爲今陛下播遷吳越已失天下之半酤之價旣日增於舊茶鹽之鈔又屢變其法今日所謂生財亦無逾此𨿽欲加賦而賦不可加𨿽欲奪利而利不可奪餘民無防尙忍掊克之乎願陛下深念節財裕民之義自上以及下由中以及外一切遵於節儉敢有言生財者罪之則無傷財害民之政矣陛下勿謂降一徳音下一手詔爲足以示天子之仁懷百姓之心若無實徳之施適足以取怨於人爾譬之父母之愛其子告之以矜憐撫卹之言而顯奪其衣服飲食之具如是而謂之愛其子乎𨿽孩提之童不可欺矣此又保民之尢急者也臣無狀備數從官𨿽早夜以思徒憂禍難之未巳是敢竭其狂瞽以仰答聖問亦以少謝屍祿素餐之責而已

欽定四庫全書

大隠集卷五

宋李正民撰

啟

賀帥冬啟

日臨南極占化景之舒長律中黃鐘驗防陽之來復道由時進福以類升某官識妙元材推隆棟贊元經體夙殫許國之忠宣化承流暫倚維垣之重世資耆哲帝賴明謨旣順履於休辰宜位膺於介祉復還鈞軸大庇黔黎某叨綰郡章獲依河潤莫預賀賓之列徒深善頌之誠

賀趙防政啟

光奉制書榮防機柄郵傳播告輿頌歡呼竊以禦冦敵之侵上防莫如自治尊朝廷之體彊本則能折衝歷觀比嵗以還仰止一堂之近輔弼任輕而易於進退臺諫气銳而動輒抨彈上無以當明主仄席之心下無以副疲民息肩之望苐徒勞於土苴靡暇瞻於曠蕓爰求舊徳已試之賢稍淸一時流獘之末必視覆車而知戒謂宜解琴而更張效周墀之無權姑務於大體若謝公之經逺不求於近功然後運沈幾帷幄之中制廟勝樽俎之上使逺夷望風而知畏庶黎元按堵而有歸遂致中興悉還舊物惟四海所望如此在今日非公而誰某官業貫羣倫道侔前哲渾然河山之气卓爾闗陜之英直大而方應羲易坤元之二智仁且勇備天下達徳者三挺誠節於中司運良籌於右府輟一路撫綏之寄參四輔贊襄之聨和羮允待於鹽梅大廈式資於梁棟惟經綸之蘊必陳臯陶底績之謨需功業之成尙述王褒得賢之頌某方安散地夐阻崇墉側聞成命之行徒極懽悰之積

賀翟防政啟

顯膺制命入預政機國步方艱允賴更張之舉上心俾乂爰資傑異之材搢紳聳傳廟堂增重某官誠明毓粹儁偉邁倫英名擅於八區髙眄邈於四海班聨玉筍自結明主之知任寄麟符夙昭黎民之譽久遊琳館遽解塵纓傅巖因帝夢以旁求謝安爲蒼生而再起果符睿眷亟贊民謨步驟儒林素負孔融之髙气翼扶國運更觀公瑾之盛心佇期功烈之成式展經綸之蘊某久塵近著方蒞小邦進有後先𨿽聞荊州而願識義均休戚且欣樂正之有爲瞻頌之深敷宣罔旣

安撫李防政啟

久持從橐無補事功寵畀州符尙寛罪戾獲在按臨之下實爲幸防之多某官明哲超羣謀猷經國比懇辭於大政暫偃息於雄藩吹之噓之已蘇凋瘵之俗晏也粲也行臻富庶之風卽奉璽書復歸廊廟某比污近著密借餘光昔在門墻嘗有一日之雅今玆官守遂托二天之仁瞻詠惟深敷宣罔旣

賀沈防政啟

總師薄伐扈蹕言還淸醜虜於淮濆震天聲於邊徼執俘折馘大挫犬羊之鋒布令陳辭式警鴟鴞之性惟廟謨之決勝假將略以宣威國勢旣隆民心胥恱某官英姿不世爽气殊倫芝艸鳳凰來作明時之瑞南金東箭允爲內府之珍糾彈旣肅於搢紳眷注遂隆於旒扆撥煩治劇尢髙銓綜之稱宣化承流暫試藩垣之重亟趨節召入覲楓宸玉堂之地深嚴黃麻之文溫厚晝接嘗畱於步輦夜談載炳於金蓮遂膺亞相之求式贊繁機之任漢廷黜陟允資丙吉之同心周室將興孰雲山甫之莫助休功可望公論皆然某頃綴班聨嘗陪步武方投閒於祠館欣誕布於綸言亟聞警奏之傳稍致賀牋之緩其爲悚忭曷究敷陳

賀席防政啟

光奉制書入防機政廟堂增重華夏交欣竊以君臣之義相須非賢不乂安危之時靡一得士者昌經營𨿽本於人謀輔佐實資於天祐降神崧嶽用恢復於周邦夢弼傅巖遂增光於商祚矧鴻圖之中啟顧亨運之有開旣賢者因時而興宜聖主不次而用某官學臻閫奧材擅經綸房喬之所長在謀陳平之有餘於智髙文大冊雍容兩禁之遊激濁揚淸更踐六官之長上心乃眷公望攸歸遂膺當寧之求亟贊秉鈞之任某頃倍近著嘗覿光塵側聴緒言見心期之甚逺諦觀符采知柄用之不遲逖聞成命之行彌極歡悰之積

賀都督呂相公啟

誕揚制命寵畀戎昭逺考成周分陜之規近稽東晉都督之號六師增气四海傾心恭惟某官明略佐時雄才應運道之源而徳之藪所資者深文之傑而武之英無施不可元勲爛於竹帛貴名昭於鼎彞惟中外之疊居皆將相之劇任比再躋於鈞軸實增重於廟堂裴度來朝毅將咨嗟而出涕子儀入覲詭辭造膝而無嫌朝恩由是以沮謀逢吉因玆而去位一新師律載整朝綱以萬民離居爲憂以四郊多壘爲恥灼見扶顚持危之術深陳救焚拯溺之圖劉琨以逆虜未梟猶枕戈而待昩旦陶侃思中原致力乃運甓而惜分陰豈懷安以敗名將馳騖而不足上心攸注民望胥同遂宣出徵入輔之勞盡總尺籍伍符之眾淮陰之拜大將曽弗預於謀謨王導之秉重權亦無聞於徵伐兼舉二柄創見一時衮衣繡裳繼姬旦東山之詠輕裘緩帶同羊祜夏南之行佇期功烈之成式展經綸之素某辱知惟舊荷徳實深方武節之是宣顧腐儒之安用拘縻符竹流落江湖負朱羽以臨顏行慚無壯志曳長裾而陪後乘莫佐下風側聞渙汗之傳彌切揺旌之慕欣愉徒極敷敍奚周

賀知防州侯修撰啟

光膺宸命榮領雄藩顧惟幸防之多獲托鄰邦之好某官智周而材贍文麗而學優早踐亨塗藹聞令望比顯躋於柱史已深簡於宸衷時乎未可有爲天將降其大任暫躋論撰之職出分藩翰之權乃眷大邦久厭羣盜潢池多警欣聞龔遂之單車錯節尙堅正賴虞卿之利器涓辰云吉布政惟新已騰載路之謠遽辱貽書之貺某嘗接武旋嘆分襟念出處之難期曾何加損顧愆尢之已積不自覺知夫何譴逐之餘乃沐撫存之厚永言欣忭曷旣敷宣

賀樞密權端明啟

伏審顯膺制綍榮贊樞庭右府談兵允賴謀猷之助巖廊圖治實均輔弼之求凡預庇庥舉同欣忭某官資兼文武學貫天人智略通於萬方沖和備於四气飛英庠序列職師儒名與時而益彰材因事而乃見當傾側擾攘之際歷艱難險阻之勞詠溪堂之詩方美扶風之政紓楚國之難孰先令尹之忠旋臨涖於近邦遂總持於大計入殫猷告適契上心正宥密之需賢矧經綸之在抱天寒旣至松栢知其後凋猛獸在山藜藿爲之不采必有折衝於樽俎之上乃能息兵於潢池之中馴致太平益光洪烈某夙陪近著嘗覿下風側聞成命之行苐極懽悰之積

賀樞密胡端明啟

光膺綸制榮貳樞庭華夏聳聞搢紳胥恱竊以司馬掌邦政周官嘗兼以上公太尉本五兵漢儀實次於丞相矧本朝循近古之制而右府爲機密之司將相交修文武並用方時多故操縱或預於臺衡論職有常委任宜專於帷幄爰迪師中之吉式資堂上之奇某官當世名儒中朝宿望川渟嶽峙渾然器宇之存玉璞金相展也質文之備自親逢於華旦已平步於要津離著位者七年蹈險夷而一節小雅之什盡廢周室中興淳耀之烈未渝晉朝南渡欲扶興運當得偉人天子喜其來歸曽是甘盤之舊鄰敵畏其風采允符漢相之威應大人休否之期竭近臣盡規之義果膺成命入贊鴻樞以道覺於斯民信伊尹之自任好善優於天下宜樂正之有爲佇膺鈞軸之重權誕闡經綸之大業某支離散吏浪漫畸人叨陪正始之諸賢縱觀開元之四部秉靑藜而辧蠹嘗借餘光對方罫以沈思獲窺妙算旋因漂泊絕企光塵慕鴻鵠以髙翔亦云久矣同燕雀以相賀徒有志焉

賀知秀州王直閣啟

光膺宸命榮鎭近藩涓時日之惟良布教條之甚穆顧玆僑寓久托部封海角遁身方希於小隱祠廷竊祿有賴於餘輝適困負薪之憂尙阻造門之謁其爲欣悚豈易敷陳

賀李龍圖知防州啟

及瓜受代解組還朝奉計三年已聞於優最防休千里諒結於去思某官迪徳溫良賦材瓌傑郎序之聲猷夙著郡國之政事甚修眾口鑠金顧何傷於明哲君子如玉終自守於堅剛將趨文陛之嚴行陟近班之峻某久棲鄰壤竊借餘光喜瞻飛舄之歸遽失卿云之防傾依徒切敷敍奚周

吳運使啟

顯膺綸命榮涖漕臺凡預庇休舉同欣抃竊以江西諸郡昔號富饒廬陵小邦尢稱沃衍一千里之壌地秔稻連云四十萬之輸將舳艫蔽水朝廷倚爲根本民物賴以繁昌逮更比嵗之凋殘無復承平之彷佛彊捍者或操戈以拒吏催科𨿽嚴而難必行困窮者方捼穗以供軍饋餉已多而猶不足非講火耨水耕之術寧無頭會箕斂之傷儻徒峻於文移亦何裨於事實某官宏材濟務厚徳鎭浮久踐歷於亨塗益發揚於雅望未攄逺大之業暫分飛挽之權蘇此疲癃允資謀略某謬膺郡寄方托使輝涓日時之良已承問俗裁尺牘之禮恭布賀誠

安撫趙樞宻啟

顯膺宸命移鎭帥藩幕府初開輿情胥恱某官謀猷經國明哲持身堂堂柱石之姿渾渾河山之气讜言正論早推臺諫之聲逺算深圖進秉樞機之任身𨿽屈而道不能屈時可行則義與之行起偃息於殊庭作藩垣於會府惟時南服實重兩邦俯控長江相望千里山川天險有同闗中河內之雄師旅云屯固異霸上棘門之眾欲恢逺略允賴宗工棨防來臨都督已隆於雅望旌旗攺色臨淮夙著於威名諸將稟從列城倚重某投閒得請候代少畱方圖千里之行敢忘一日之庇張敞守郡胸臆固已亡奇羲之去官刑政疲於簡對尙依樾防終脫譴訶顧符竹之有拘造門防而莫逮欣愉徒切敷敍奚周

提刑丁郎中啟

光膺宸命榮奉使華問俗觀風已竦傳於淸致裁刑折獄復推廣於仁恩凡預庇庥同深欣忭某官材猷博敏學術深醇久踐歷於亨衢尙韜藏於逺器暫領外臺之柄卽躋近著之榮顧此孤蹤夙叨末契蓬山抱槧早接於俊遊畫省握蘭繼聨於同捨方在譴訶之數乃居臨按之中仰蘇孺之天欣逢故舊辧防稽之政必賜矜全欣忭之私敷宣罔旣

答館職啟

寵膺明命讐校祕文詔防初傳士倫胥慶竊以國家舉久曠之典所以明試於人材修已廢之官所以儲養於英俊待以嵗時之久須其望實之孚取而用之有可觀者惟玆首選宜得異材某官文備四科學該九變韜幹將而未試懷良玉以自珍落筆鑾坡論治明乎大體奏篇黼扆稱善發乎至言果符側席之求遂冠登瀛之舉蓬山夐阻嘆夢寐於舊遊防府載開喜典型之尙在重煩左顧兼沐長牋愧感之私敷宣防旣

謝中書舍人啟

充員省闥方叨宰士之聨承乏掖垣驟玷詞臣之列退惟涼薄彌切兢慚竊以內朝供奉之班莫非徳選西省贊書之地尢謂才難朝廷以爲美官文士號稱極任循沿流獘苐傳三字之除釐正經常復押六曹之奏旣聚五花之判益嚴四禁之規豈專掌於王言實兼行於吏事非文章爾雅而訓詞深厚不足以潤皇猷非日月獻納而朝夕論思不足以達國體必善爲於辭令且明習於憲章選而用之惟其宜矣如某者襟靈至陋學業非工文采固無奇朴遬不足數早緣薄藝誤玷詞科濫陪英俊之遊敢起滯畱之嘆十年流落百指困窮相良馬而利必遲學禦龍而技無用重遭世難偶獲生全敢圖漂泊之餘乃有遭逢之異掌絲綸之美幸克紹於祖風習臺閣之儀或未慚於寒士謂嘗攝職仍免試言永惟有國以來不過數人而已某官盛徳經邦元勲衛社卓犖生人之傑縱橫王佐之才尊主庇民功莫髙於鄧禹矯情鎭物眾方賴於謝安思與羣賢共持丕業遂令疎逺猥預陶甄然念世荷國恩身逢時故橫槊鞍馬之上未效防勞寄孥虢鄶之間已慚逺慮惟當盡節豈復謀私某敢不溫習藝文收還神觀辭源已涸𨿽乏湧泉之稱典籍尙存冀免師心之誚誓堅素履圖報洪鈞

吉州到任謝執政啟

持橐三年猥玷從臣之列分符一旦遽興逐客之嗟仰荷陶鎔已只官守伏念某行能無異艱拙有餘豈妄意於功名竊自娛於文史偶緣遭遇徧歷髙華後省備員更獻納論思之職南宮率屬乏文學政事之長鼯鼠之技旣窮駑馬之力亦竭欲銳進則小器不可大受欲冒處則淸塗難以久妨頗宿畱以懷疑思彷徨而引去忽承恩防逺畀藩垣將內訟於愆尢分宜投於閒散鳬飛鴈集本無系於公朝雞屍牛從尙竊懷於私計念干戈之未解慨田園之已蕪且圖糊口於四方未能忘祿乃使佩靑於千里詎可辭難惟承命之甚嚴幾擕孥之不暇棲遲近郡候吏卒之鼎來偃薄祁寒幸道塗之無壅小邦𨿽云逺外平日素號劇煩兵革洊侵閭閻非舊田萊荒廢斗米之價未平墟落凋殘比戶之氓半在豈容孱陋可備藩宣𨿽能知命而不憂尙愧見幾而必斷但勤夙夜寧較錙銖某官明略佐時英材命世伊尹聖人之耦澤被斯民周勃社稷之臣義形於主憤國威之久蹙嗟世難之未夷並建羣英大凝庶績顧玆疲懦難備使令俾聨五閣之班出奉一麾之寄疏榮若此論報謂何敢不畏此簡書先於惠養軍旅之事未之學也勉企於前修言行之宜可無愼乎更防於後患

謝建康張寶文啟

艱難之際賴候伯以爲藩垣凋瘵之餘資惠愛以綏黎庶承下車之未久聞布政之已孚某官材應時求徳昭民譽遇盤根錯節而別利器之用因震風淩雨而知廈屋之安逢辰洊動於干戈受任屢當於屛翰惟玆建鄴實古名都方移蹕之未遑乃分符而共理枕戈勵志豈後祖生之著鞭乘傳諭民已聞渤海之賣劍佇聆褒詔卽踐禁塗欣頌之深敷言曷究

謝孫宗博惠詩啟

髙秋揺落見宗武始生之辰壯齒遷流當孔融過二之嵗偶故人之邂逅辱佳句之揄揚感黃菊於丘園空嗟僑寓誦蓼莪於風雅永負劬勞深慙華衮之榮曷效瓊琚之報笑宦遊之久困知難並於甲辰念得失之相承諒有同於磨羯其爲欣悚未易敷陳

與知秀州劉待制啟

涓辰惟吉布政云初輿頌載揚周邦咸喜某官躬行徳義世濟忠嘉蚤參荷橐之榮久奉珍臺之逸暫遊蓮幕載錫麟符將還嚴助於承明聊試望之於馮翊惟時闔境方困旱災望族髙華施設行觀於廣大疲民凋瘵撫綏尢賴於寛仁佇臻循吏之風非獨寓公之幸

與提宮劉待制啟

叨奉宸恩誤膺郡寄獲居仁者之裏忽貽記室之書拜貺惟勤揆能增愧某官學探道奧徳冠民彞早領袖於儒林亟翺翔於從橐暫息殊廷之逸行膺前席之咨某昔預校讐嘗陪步武萍蓬千里久馳想於風猷江海一麾佇親承於音防永言欣幸曷旣敷宣

謝平江胡待制啟

光膺中詔進陟近班綸命初傳輿情胥恱某官道扶皇極徳冠民彞體備四气之和文漱九河之潤早擢科於髙妙卽結綬於淸華率惟玆有陳已賴甘盤之舊學在徳不以大方資鄧禹之逺圖復躋荷橐之班佇聴鋒車之召某爲僚滋久投分實深盧毓以常士爲有名苐愧屍官之無補安石爲蒼生而再起尙期賢業之有成欣抃之私敷宣防旣

回鄰郡啟

叨奉宸恩誤膺郡寄獲托鄰邦之好實爲幸會之多某官材映士倫望隆朝著久屈藩垣之劇卽躋臺省之華善政報成賴餘波之見及提封接畛亦擊柝之相聞瞻詠之深敷宣防旣

回袁州趙守啟

顯膺宸命榮剖藩符顧惟幸會之多獲托鄰封之好某官材猷敏達徳宇衝深卓爾宗室之英渾然淸廟之器險夷備歷忠孝兩全尙藩宣於小邦未翊揚於逺業涓辰云吉布政惟新已聞載路之謠遽辱貽書之貺提封攸屆實擊柝之相聞潤澤所漸賴餘波之見及永言欣抃曷旣敷陳

回信州李守啟

久陪軒陛防著勤勞逺假麾符幸寛罪戾已恪居於官守方夐阻於封圻曾修記之未遑第馳情而曷已某官材宜世用仕以學優治劇撥煩每從容於爲政任重道逺期康濟於斯民尙分千里之憂卽奉五云之對某趨風惟舊荷顧良勤比緣行役之餘獲預樽罍之末聴笑談於捉麈幸接淸徽傳翰墨於置郵益慚謙徳永言感悚豈易敷陳

答朋友啟

叨奉宸恩獲棲琳館再竊無功之祿徒增有靦之顏某潦倒無堪嵚﨑可笑早緣薄技濫陪英俊之遊晚玷從班適在艱虞之日久投閒散復見淸平方乘傳於遐陬忽陷身於異域東隅已逝空眷戀於桑楡三徑就荒嘆凋殘於松菊甘腐儒之麄糲對黃卷之聖賢問捨求田杳無涯涘從徒乘馬寧敢覬覦未忘幹澤之心薦有叩閽之請方虞嚴譴遽奉兪音靖惟朽質之無庸實愧素餐之何補某至誠與善盛徳包荒早聨金石之交宻借吹噓之助更紆雅思寵示長牋文采爛然宛若靈芝之三秀揄揚過矣豈惟華衮之一言感佩惟深敷宣防旣

又

禮行於郊誕布配天之澤賞延於世爰敷任子之恩凡庀職於從班悉推榮於京秩顧惟忝冒彌切兢慚早侍軒墀蔑有涓埃之補久棲湖海苐從鳬鴈之羣載覿休成猥霑大賚少時辛苦力紹家聲晚境憂虞遂忘世味沐恩波之洊至覺緣累之已輕過諸郎而擊鮮難希陸賈遊名山而采藥方慕尙平敢謂謙勤逺垂慶問永言感佩曷究敷宣

洪舍人講易啟

徳無常師尼父嘗勤於問禮學不可已次公猶急於傳經況聨寮寀之間獲奉講磨之益防言旣闡滯念頓開竊以易之爲書深不可識聖人設卦彊爲之名潔靜精防冠於五經之上廣大悉備行於三極之中歷伏羲文王而其道全至周公孔子而其辭具分六位而成體兼三義以無方天未喪於斯文嬴相指之爲卜筮道無以興乎世漢儒釋之以荄滋必有通人乃明妙義某官識窮系表體蹈環中潛心早慕於仲舒勤學晚同於伯業發明九事陋何晏之甚疎傳授三爻笑虞翻之未悟旣用其易簡以遊斯世又推其緒餘以覺後知載揚闕裏之金聲復振尼山之木鐸何逺之有吾無隱乎某智不足以安身材不足以補過未究陰陽剛柔之理豈知吉凶悔吝之幾念河圖之弗傳抱韋編而永嘆年已迫於知命動多昧於趨時夫何憂患之餘獲見防彰之蘊事斯語矣亦允蹈之運斤成風𨿽無受至道之質望洋向若終期造大方之家過此以還未知所措

欽定四庫全書

大隱集卷六

宋李正民撰書

與祝師龍書

某啟薦辱垂訪詢以著述之文僕於此不敢爲也久矣欲黙不言慮閤下之未察也僕嘗謂自孔子沒大道乖離百家眾技雜然並起各以所聞著書行於天下於是孟軻氏荀況氏尊孔子明王道以至於今其書尙在也漢之作者多矣傳於世者相如史遷揚雄班固而止耳唐之作者多矣傳於世者韓愈栁子厚李太白杜甫而止耳其餘綴文之士多者百餘篇少者三四十篇其人不可勝數或僅有傳者而磨滅散亡百無一二存焉是可不爲嘆息哉宋興巨儒碩學之流彬彬繼出述作之盛布在天下自今觀之家誦而人習之者歐王蘇黃四家而已前輩之文行於世者已少況其小小者耶自朝廷以經術取士有司以王氏之說爲權衡學者靡然從之比使諸儒各出其門則向之隱而未見者亦已出矣試取而讀之亦無甚異豈非聖人之意大略不易於此歟又觀唐之詩人各以所長自名一時近世之士喜廣已而造大凡有賦詠則長篇短韻欲與李杜爭衡矣此所以不能立名於天下也今以僕之閒暇身安而食廩祿無饑寒迫切之憂固可以遊息於此也然將畱心於經術耶則經術之說已明畱心於文辭耶則文辭之作已多非特無以傳於今又將無以傳於後非特無所成其名又適足以勞其心至於仰看屋梁用覆醬瓿則又不足道也昔顏子在陋巷簞食瓢飲終日如愚而孔子賢之黃叔度議論風防無所傳聞而見之者服深逺而去疵吝豈待文辭箋注之末耶僕何足以望此而竊有志焉若乃應用之文則又淺近俳諧不足爲閤下道

再答書

某啟前日匆遽略布所聞性又懶於作字殊愧艸率昨日防枉車騎重辱翰墨之貺並詰其說夫所稱漢唐及本朝述作之士凡十二家非以其餘爲不足稱也蓋取其盛者言之耳且在漢則有劉向王褒董仲舒枚臯父子張衡崔駰傅毅蔡邕在唐則有王楊盧駱沈宋陳子昂李嶠燕許元白皇甫湜孫樵此尢其卓犖著見於世者至於魏晉齊梁以降代不乏人列於文苑藝文傳者姓氏亦班班可考本朝文物之盛度越前代則有若王黃州楊文公劉子儀李邯鄲二宋兄弟曽子固以及張文潛秦少遊之流載於國書傳於士大夫之口者亦已眾多未可以一二數也僕竊不自料亦嘗獵其英華渉其波流矣凡諸家之作或有傳者或不傳者或有好之者或有不好之者若夫所舉十有二家之作則未有不好之者矣未有不傳之者矣是猶米之有稻粱肉之有芻豢也人皆嗜之孔子登東山而小魯登泰山而小天下孟子觀水有術必觀其瀾蓋謂是也今閤下疑僕獨稱十有二人何其鮮也蓋十有二人皆所謂傑出者然亦豈能遽掩諸家之善哉且揚雄之賦學相如作也班固之書學史遷作也韓愈之文學孟子作也本朝諸公之文學韓愈作也然則𨿽舉十有二家僕尙以爲多而閤下又以僕比之富商大賈自托於貧窶之人而求益焉僕誠無以益閤下顧可以益閤下者不過十有二家之書爾觀其爲書也汪洋浩博千變萬化涉之者不見其涯涘窺之者不見其閫奧譬之如衡陽之林岱陰之麓焉伐尋抱不爲之稀藝拱把不爲之數又如鐘山之玉泗濱之石焉累珪璧不爲之盈采浮磬不爲之索亦可謂盛多矣其爲富商大賈何加焉閤下好學多聞喜蓄異書於此必已深探而熟觀之更少加之以意則如是而權輕重如是而知取予如是而懋遷有無皆可取之而逢其原也則閤下之富又將孰禦凡人奇偉所聞簡忽所見願閤下勿以世所共傳而忽之六經之文天下所共傳自古及今用之而愈無窮未聞捨此而他求也若夫聖人之術固在於躬行亦豈敢謂僕之自得哉孔子曰文莫吾猶人也躬行君子則吾未之有得又曰行有餘力則以學文𨿽然文非學者之先務而聖人之術亦非文不傳韓愈亦云僕之爲古文學古人而不得見則兼通其辭通其辭者本於志也前輩述作之指大抵如此閤下其裁之

與胡樞宻薦孫傳書

某伏見左宣義郎孫傳學術博通文彩掞蔚久歷州縣通知世務昨來參知政事謝公及從官數人屢薦於朝值其逺宦南海未有所成凡前日宰執避地廣中者無不倒屣接納並曽薦舉蓋其文學政事議論材智非特州縣中少見其比求之朝廷亦未易多得也況傳出入州下旣久其所蘊蓄想樞宻必深知之然其人守道安貧恬於進取或恐聰明有所不及某區區之見竊惜奇寶橫棄道左而閤下箱筥所儲猶有空虛不滿之處所以率意稱述不能自已幸察

與畢少董書

某嘗觀歐陽公沈存中諸賢所考古權量之制皆謂比今三分之一然權衡度量一本於律故三者大略相等輕重小大姑置不論惟尺度猶顯有可疑者曹交稱文王十尺湯九尺則尙未及今之中人晏子不滿三尺則侏儒已甚若公孫呂面長三尺廣三寸不亦狹長乎晉荀朂得古玉尺亦謂古尺皆短不知比之尺度果如何耶以公博古願以示教

文

吉州謁廟文

廬陵爲郡素號煩劇國步方艱而井邑無虞吏民安堵此實神眀黙有以相之也某被命行朝濫紆印紱視事之始恭謁靈祠冀神之休永庇斯土

祈晴文

干戈之際沴气未息麰麥將稔淫雨害之大懼斯民轉於溝壑是用奔走有禱於神惟神掃除氛祲暘燠時若則邦用足而民食充神之爲賜大矣仰祈靈貺其亟圖之

又

三日爲霖厥罰諒因於曠職萬里同咎至誠祈感於髙眞輝騰暘谷之精序正勾芒之律促趨南畝可徯西成某荷至徳以難名感洪恩其上報式嚴醮事當薦悃忱

又

天作霖雨害於來麰民旣病矣吏思其憂吏無他術惟神之求神之聽之速於傳郵揮訶風雲俾往勿畱乾端坤倪日馭斯周俾我麰麥或播或揉民用以飽吏職亦修酒殽𨿽薄以答神休

祭王無競學士文

嗚呼壽夭數也全其生者蓋寡富貴天也兼而有者幾希惟君少不惑於貨利能力學於文辭名譽光乎朋友發防掞乎天墀亶材猷之自勵與英俊而並馳稍躋榮於儒館竟坎而弗施洞庭之野震澤之涯泛扁舟而嘯傲追漁父以同嬉酌三吳之醇酎對十樣之蛾眉擷甫裏之杞菊詠笠澤之詩書邈三賢之髙躅美夫子其兼之何疾恙之倉猝與一世而長違昔壬辰之賜第識夫子於京師托同年之末契亦防少而多暌通婚姻而未久觀翰墨之勤斯遽成凶於不救心慘怛其猶疑嗟日月之於邁卜窀穸之有期聊摛辭於一奠望翣栁兮增悲嗚呼哀哉

祭石長孺文

昔我先公宦遊東越論交豪俊接武耆哲君於是時妙齡秀發瑤林琪樹輝映閥閱吐辭爲論下筆成章才兼終賈气壓王楊時我季姑年及結褵謂君英特望族是歸材與命舛屋差池屢試蘭省弗克雄飛安貧樂道澗飲嵓棲覃思麟經訂正是非使者論薦促對天墀謂宜得志有所設施老於一命廩食叢祠云乎不淑與世長辭顧予晚進念昔追隨弁髦之嵗以君爲師迄於今日能誦君詩我亦老矣霜髭滿頥聞君之防曷勝其悲絮酒千里詞以侑之

祭吳伯承主簿文

嗚呼酒者何物也天之美祿也醖釀麯蘗腐敗秫稻而後成也自堯舜三代以來君臣上下朝廷鄕黨無不用也冠婚防祭防同燕樂賓客軍旅待此以行也賓主百拜以爲禮一飲一石以爲歡沈湎淫泆由是以生也夏禹之訓周公之誥詩人之刺未嘗不反覆而丁寧也爲琖爲觴爲尊爲罍曰巵曰惇曰觶曰觚未嘗不取物比象以爲戒也自古邦君卿士荒湎於此以至敗國亡家者不可勝數也若夫髙人達士沈酣於此將以忘情遁世者乃可無咎也往嵗見君於烏丘之戍方自放於酒終日酩酊未嘗醒也劉伶忘其思慮阮籍疎於禮法甚相若也君爲餘言酒之徳可以禦寒可以逃暑饑可飽飽可饑也余飲素少過量則困𨿽知其利亦畏其爲害也柰何君於腐腸之藥未節又濟以伐性之斤嬉嬉然玩弄虎狼甘嗜酖毒自以爲適也逮余脫身南還咫尺之書未報而君遽病且死也壽不逾五十位不過一命蓋恃彊壯之甚而戕賊之遽也昔嘗相約扁舟載酒笑語於農隱之上斯言猶在而志何可遂也千金之軀萬金之產莫知貴愛戢其身於一棺也茒塔之濱鶯湖之汭良田千畝春耕秋獲寧復省察也溝塍刻鏤版籍糺紛家之子弟與紀綱之僕莫能周知也君之從弟比屋而居防服未終君又繼而長逝也男婚女嫁弗親見之而遊魂神於岱宗也淸酒特炙平日所樂今弗能厭飫也余方窮居武原杜門掃軌聞君之防不克往也雞黍之祭蒓鯽之奠古人行之豈以防薄廢也侑之以文冀防靈來享而寫余之悲也

祭勤王將士文【奉聖防撰】

王室不競冦難薦臻主上移蹕江吳席未及暖逆賊苗傳劉正彥包藏禍心乘間輒發逼脇上下反易天常實賴熊羆之士不二心之臣糾合戮力克淸大憝逮主上返正元惡逋逃肆命將臣追躡其後頑凶反噬敢拒我師金鼓所臨有進無卻惟君等奮忠賈勇被羽先登防其首領歿於行陣此一時同功之士所以惻怛痛悼不能自已也今旣取彼鯨鯢戮於都市攄國之憤神人闓懌而旋歸將士郊勞而飲至捨爵防勲之禮無不備舉皆嘆君等之不及見也主上當寧太息慨然有感於心已命有司錄君等之孤又周卹於家非特慰君等冥漠之知抑將爲天下忠義之勸酒肴具設侑以斯文魂而有靈當體天子褒功隠卒之意尙饗

鼯防文

甲子之夜爰有鼯防跳梁棟楹盤旋堂宇縱橫肆行啾喞相語敗裂窻紙呵叱弗去兩貓熟睡弗覺弗悟防無忌憚自謂得所旣旦而興日升東序容光必照黮闇斯覩防乃狃忕故態騰趠鼓舞顧視周章沿梁及礎有貓在後弗顧弗慮躍而搏之如狼遇虎蕞爾之軀執於爪距殺而食之再嚙再茹肝腦狼藉血流當戶隴西子驚而視之曰此余驕爾之過也余旣不考邠詩以燻爾於穴中又不能效張湯磔爾於堂下包容縱恣弗爾譴怒使爾跳牀撼席不憂不懼一朝至此禍不可禦豈吾貓𨿽弱昔困而睡今適遭其醒耶豈恣睢日久罪慝貫盈而天殛之耶豈嚙楮裂絮以禦冬寒而反防其身耶豈乘虛履危弗避崄而陷於禍機耶豈出非其時弗知晝伏夜動而自取大難耶豈見其所可欲欣慕以往而不備不虞耶噫嘻悲夫是夕之後妖孽屏除奧穾闃寂縑緗羅列窻牖完宻餘夢旣覺安坐一席靜而思之再三嘆息

序

訓聞人氏諸子字序

嘉禾聞人茂徳於余爲外兄弟比過其家命子侄出拜凡七人有巾而屋者有髧而髦者有祝而童者拜揖甚恭余以是竊喜聞人氏之多良子侄也旣而持正謂予曰曩者盜發靑溪之嵗予子與兄之子實生奉先君之訓曰冦難遽作如此吾孫他日別爲二名請予字之餘取其義訓相近者書之下方又爲說以告之曰堯舜三代之民大抵皆忠厚故比屋有可封之俗以其教化明而習俗美也傳曰堯舜率天下以仁而民從之詩曰周家忠厚仁及艸木蓋忠恕也忠厚也其本皆出於仁未有仁而不忠厚忠厚而不仁者也孔子曰臣事君以忠蓋能厚於其君也又曰與人忠蓋能厚於其友也是忠者必厚厚者必忠也故堯民之字曰子仁舜民之字曰子厚其義一爾詩曰天生蒸民有物有則民之秉彞好是懿徳書曰於棐民彞是天下常行之道處君臣父子之間者也故彞民之字曰子常詩曰言笑晏晏謂和柔也書之古文曰欽明文思晏晏謂寛裕也揚雄稱斯民之盛曰晏也粲也則二義亦兼之矣故晏民之字曰子和余謂諸童子耳目恂達志气方銳儻能思其義而力仃之則忠厚者蓋爲仁人長者斯不流於浮薄矣秉彞者蓋爲躬行君子斯不失其常心矣治人者必躋世於仁壽則斯民不失其望矣是皆古之人立身行已之大者亦在夫勉之而已然公家於嘉禾爲盛族百餘年間簮紳相繼而未大顯於時宜其詵詵之慶方興而未艾也繼此而有命名者願以見告方泚筆以俟焉

送唐道人序

資聖寺僧茂實造佛殿成求余文紀其嵗月餘謝不敏閱嵗中凡三四至曰已伐石於平江矣繼又與唐道人來則曰此善刋字者也余亦莫知其何如人碑旣成以二三名士所予詩文見示具得其本末乃嘆曰呂洞賓者世皆傳其得道蓋嘗遊東都或在江湖間題詩嶽陽樓而人見之者甚少也今唐生有棲神導气之術不以告人而刋字以自給非出其所得詩文余亦何自而知之而況於洞賓乎古語曰相馬失之瘦相士失之貧況夫方外之士初弗求知於人而人亦莫之知可勝嘆也紹興丙寅人日大隱居士書

記

漢麒麟閣名臣圖記

自昔繼體守文之君欲大有爲於天下必賴輔弼共濟康功是以元首股肱相須一體志同道合乃克有成載之詩書不可誣已非昭揚勲徳以著其感遇之榮奉承之迹則何以爲君子之勸哉漢宣帝之在禦也朝廷淸明海宇靖謐符瑞並貺四夷賓服甘露三年帝思股肱之美乃詔取名臣之尢者十有一人圖畫於麒麟閣法其形貌書其官爵姓名焉曰大司馬大將軍博陸侯躬秉節誼定萬世防以安宗廟功徳甚茂其冠羣後尊而不名曰安世宿衛忠正勤勞王家曰增寛和有守世載令聞曰充國料敵制勝奮威先零曰相嚴毅亷正總領眾職曰吉寛厚不伐同心輔治曰延年典司朝正練習憲章曰徳宗室之良持身謹厚曰賀儒術自進列位九卿曰望之忠正不撓經術該明曰武仗節忘身不辱國命並能毗予一人勒功王室內膺心膂之寄外備爪牙之任允文允武曰勲曰庸是宜表而揚之明著中興輔佐列於方召仲山甫焉於戱君臣相遇昔人謂難矣觀夫宣帝承累世熈洽之後勵精政事總覈名實自丞相以下各奉職而進樞機周宻品式備具上下相安莫有茍且之意考其輔佐類皆知略材術各稱其任遂致政事文學法理之士咸精其能至於技巧器械自元成間鮮能及之故得紀律赫然號稱中興然則圖繪其人置諸延閣俾預其選者知褒榮之不忘望其像者知勲業之可勉一舉事而眾咸知所勸顧不盛哉竊嘗觀先王之崇有徳報有功也紀之旂常銘之鐘鼎或藏在盟府或祭於大烝皆所以激勸臣下使之趨事赴功而已漢承嬴秦之後三代典籍僅有存者乃能取其意而行之是先王崇徳報功之道也固宜記之文字刻諸琬琰繼夫烝民崧髙之作以彰任賢使能之功不其韙歟至於閣之建自蕭何之營造閣之名因元狩之獲麟則具在掌故斯皆略而弗書云謹記

刻戒石銘記

紹興二年十二月詔遣監察禦史五人循行諸路檢察詔令平反刑獄觀風問俗宣布徳意凡異時所下詔令有司奉行不防徒掛墻壁而實惠弗及於民者咸得以按治之旣親灑宸翰丁寧訓飭以太宗皇帝取孟昶官箴之語書爲戒石銘命使者就賜俾刻諸石以爲守令座右之戒於此見上之焦勞求治憂憫元元之意甚厚臣待罪此邦躬被詔防敢不夙夜自竭以率八邑之吏其各悉乃心共乃事以承休徳庶使斯民捨刀劍而操耒耜復臻太平之盛必自玆始矣謹記

農隱記

秉耒耜衣襏襫勤勞畎畝之中者是農非隱處山林樂閒曠逍遙塵垢之外者是隱非農農皆民也勞力者也食人者也隱則有士君子焉孔子所謂舉逸民天下之民歸心者是也其智愚賢不肖勞逸髙下固不相侔則農與隱異久矣劍川吳伯承世爲大族崇寧以來始徙家於湖秀之境仕宦之餘父子戮力治生於今三十年田疇益廣乃築堂於圃之上榜以農隱開辟窻牖栽蒔松菊南榮治耕稼之務北池有魚釣之適蕭然眞隱者居也一日余造其堂試持前說而問之伯承答曰三代之時人有常產故仕者不出其鄕裏居者不窘於衣食以顏子之貧猶有郭外之田五十畝足以給饘粥郭內之田十畝足以供絲麻又得聞夫子之道故𨿽不願仕而有終身之樂陵夷至於孟子則暴君污吏慢其經界而井地不均矣於是有爲貧而仕之說秦漢以還士大夫汲汲於利祿喪其所守者十常七八如陶元亮之徒憤世嫉邪棄官而去又菽粟不足以自給至凍餒以死若是則𨿽隠亦何聊耶今僕幸饒於田東臯南畝盡在吾堂之左右四顧芒芒無復舟楫闤闠之擾又得意於酒遇飲輒醉春到則耕者效其力秋成則獲者獻其功余方獨酌引滿陶然自得安知農之非隱隱之非農耶予曰子之言是也然方承世賞調官選部而輕財重義賙卹宗族惟恐不及則志气倜儻宜有以自立於世又豈可安於田裏而爲陳元龍所羞哉顧余不材濫被榮寵坐糜稍廩而靡有補報田園蕪沒茫茫然而曷歸乃自放於寂寞之濱攻苦食淡以其餘力買田數十畝於苕霅之間而將老焉若天假之年使其不待疾病垂死而後納祿尙能扁舟載酒相從笑語於斯堂之上其必有日矣紹興丁已中秋日大隠居士李某記

頌

圓象徽調閣奉安隆鼐頌

臣竊惟皇帝陛下永熈洽之運紹揚先烈制禮作樂百度修舉朝廷淸明海宇康乂乃政和紀元之六年奉安隆鼐於圓象徽調閣誠治世之盛舉也惟玆寶鼎實國重器自禹而降其制弗傳聖上深發獨智與神爲謀不貳不疑自我作古而隆鼐居中獨爲重鎭管攝八方九州之气可以孚享上帝卜世卜年永永無極而內閣之建深嚴靖宻實爲神器祕藏之地於皇休哉眞有宋億萬年無窮之偉觀也是宜播之聲詩以昭著盛徳臣愚不自揆謹拜手稽首而獻頌曰宋受天命維億萬世重熈累洽旣安旣治聖主嗣興誕揚丕矩建法立制自我作古與神爲謀乃作寶鼎气歊浮雲光吐金景惟玆隆鼐屹然中峙八方旣奠九州是理上應列宿下鎭地紀爲國之寶自今其始龍鸞光潤神物所扶陳列於外匪安匪居廣內之嚴云閣之祕防在西淸中藏神器圓象徽調華榜昭揭層建巍峩修梁嶻嶪奠厥攸居天所保之卜世卜年永永如斯於惟古初一統天地取象三才黃帝是繼禹平水土貢金九牧成周之隆定於郟鄏一變而九取數斯備聖人鑄之孚享上帝寥寥千載人孰敢議聖不有作器焉能制置諸內閣敉寧四方絪緼其色煒煌其光天子萬年受天之祜慶流本支澤周率土薄海內外莫敢予侮小臣作頌以繼吉甫

銘

復禮齋銘

渾然一性中有覺知感物而動私欲害之約之以禮勿順乎非能克而復顏氏庶幾

務本堂銘

仁爲道逺行莫能至究其本原在孝與悌孝悌之性誠矣無僞廓而充之爲仁甚易

尊所聞齋銘

學以致道求所未聞追省髙明其徳曰尊昔者大舜聞一善言若決江河行之沛然昔者子路未之能行惟恐有聞力莫之勝或異於是口耳是咨伸其占畢弗慮弗思罔知守約罔知闕疑如彼涉獵𨿽多奚爲嗜炙遺味棄醇啜醨求馬唐肆亡羊多岐宜一其志經術是師思以精之問以辯之日長月益厥修乃來以所自得發於文辭旣耕必獲旣菑必畬充實於內輝光爛如三餘靡失多材是儲勤而行之終始勿渝

賦

艸堂春色賦

飲君以艸堂之春色侑君以海蛤之甘鮮何羨兵廚之醖寧思蟻慕之羶顧十年其久困將一麾而逺守腹貯玉川之五千食厭庾郎之三九酒之醇醲兮聊以澆其胸蛤之柔脆兮聊以爽其口鄙周瑜之髙囷舉王衍之阿堵發孤笑於羣憂俄頓足而起舞𨿽非仲由百榼劉伶五斗亦足以解庾信之愁慰東陽之瘦矣

欽定四庫全書

大隠集卷七

宋李正民撰

五言古詩

程之徒

堂堂王夫子實爲鄕曲英十年遊太學冬雪而秋螢南宮掇異等四海馳儁聲未展霄漢志憂患遽所丁自言程之徒髙論何崢嶸彬彬媚學子鼔篋稱諸生何必騖時文但貴存其誠道義茍內充爵祿必爾纓吾師昔如斯艸澤膺弓旌勸講邇英閣探頥多研精祝李樂其說談辧惟縱橫仲子頗守常歸來自窮經一日賢詔下折桂何芳馨先生遂薦之橫經闔閭城又欲薦祝子可方古巖耕宜從布衣起知足平攙搶貴公問其人科舉頗所更答言彼材豪不肯循度程貴公聞之笑何以取官榮推轂旣未效鼔枻歸洞庭先生躋禁從仲子亦飛騰召對趨九陛一言帝心傾亟命遷京秩訓詞人所驚庶可共學者品題自師評李子獨不偶沿流出舒荊防謁公卿間落寞無所成邇來貧且病屏迹居四明自言已膏肓無以保性靈我嗟師友義此道久凋零寄言後學者中庸當力行

寄彥章內翰

少希端木賜遇事多臆度老矣智慮衰所見頗疎略都將幾許鐵鑄成一大錯歸來自悔咎俛仰懷愧怍經營水雲居逝將老寂寞爲欠艸堂資此計殊牢落欣聞故人近鐵甕羅防槊坐覽江山勝守彼北門籥嘗觀萬卷書素號精且博爾雅偶未熟遂中蟛蜞惡那知謝太傅雅志在丘壑防防連百頃圃正收獲黃花已經霜餘英猶爍爍仍攜縹緲人有酒可酙酌老拙失所望宛如魚在涸鬼笑伯龍貧人憂顏氏樂海瀕富蝦菜尙有驕藜藿妄意苕霅間數畝躬耕鑿相望幸不逺鄙吝資發藥扁舟泛煙波乘興聊一噱

枯木嘆

海隅有喬木枝葉多離披庇廕數畝地鬱鬱淩雲霓嵗久漸生蠹蠹盛木乃衰朝蠹食其葉暮蠹食其枝蠹虫日滋長食飽肌肉肥眾葉漸零落枝榦亦枯萎僵僕大道側但存幹死皮羣蠹盡羽化鼓舞四散飛蠹各得其所此木誰憐之吾嗟守株叟抱膝空傷悲

和元叔秋懷

隴頭飛浮雲山色時隠蔽曦馭轉層霄漸減炎歊熾商飇折蒲葦淸露泣蘭蕙梁燕話歸期塞鴻懷逺志畸人感物化閱世如夢寐滴堦聞雨聲嚼蠟忘世味故園久離阻浩蕩起歸意髙詠秋興篇安仁有佳思自憐守幽獨壯懷日憔悴聊擷秋菊英銜杯玩浮世

送聞人伯封

應奉見車工楊愔逢選士古人記半面落落才一二羨君眸子明洞徹無纎翳小吏曛黑來匆匆便能識憶昔到君家經史肆論議簡編討遺忘指擿須臾至別來五六年學問益純粹薦名上天閽嚢錐見鋒鋭少年好奇偉萬卷欲盡記春官方用賦所尙在詞藝前人存矩矱雕篆有深意寒務探討詎可輕小技窮理盡性學推論良有自士方騖屋未能臻極摯山中有老儒發藥祛其蔽潛心造妙理離合見同異我懷伯業能嗜學忘肉味摩笈得異書事理了無滯況子气方豪靑萍嘗一試孜孜其勉旃靑霄將自致

春日城東送韓玉汝赴兩浙轉運以池塘生春艸園栁變鳴禽爲韻分得生字

野防漲流水名園紛雜英旭景冠蓋集淸談尊酒傾重此臺省秀駕言江海行已喜懷抱粹況推材實精眾許極髙逺時方借經營詎止富中廩固將澤東氓還當本朝用不待芳嵗更功名自玆始勿嘆華髮生

七言古詩

寄題史伯魚讀書堂

臧室繙經何太漫鄴侯萬軸新堪玩長大誰如伯業勤晝眠多似邊韶慢斯堂扁榜號讀書讀之百過樂有餘焚膏繼晷自克巳彬彬學子顏之徒念我壯年遊天祿萬卷盡觀如不足羽陵蠹簡拂蟫魚太一靑藜曽照燭辛勤白髮但嘗膽燕坐茅齋猶泛覽年來老眼漸昏眵每展靑編憎墨淡

今嵗梅花春中猶未開因思三衢冬月之盛作長句

前年柯山芳意早肯使寒梅例枯槁溪邊幾樹發偏繁墻角數枝看更好玉顏冒雪不柰寒香心怯雨尢相惱南枝爛漫北枝催空惜飄零綴芳艸朅來海角風景遲經冬不見端可疑紅蕚涉春才似染靑苞映日未全披千山隔兮萬山阻想見瑤英詎如許一枝誰與寄相思回首舊逰心獨苦

息交行

君不見子列禦冦居鄭圃四十餘年人莫覩外逰不若務內觀食豨如人忘爾汝又不見玉川先生洛城裏閉關不出嵗逾紀狂吟大句語驚人勸之請謁輒掩耳古來賢達貴安閒豈務奔走塵埃前深居簡出悔吝少治心養气精神全我念奇窮自平昔險阻艱難多所歷十年京洛困虀鹽五載江湖負覊靮比沭天恩處閒散琳宮賦祿容家食老僧參罷返林泉病馬力疲棲皁櫪掃除一室空復空收還魂魄安其躬衣冠深藏罷應接杜門卻掃閒奴僮放懷書史得眞樂坐忘乃與希微通不須疑我何爲爾亦有文字如長虹

余君贈我以茶僕答以酒

投我以建溪北焙之新茶報君以烏程若下之醇酒茶稱瑞艸世所珍酒爲美祿天之有碾碎龍團乳滿甌傾來竹葉香盈卣滌煩療熱气味長消憂破悶醺酣久君不見竟陵陸羽號狂生細煙小鼎親煎烹扁舟短棹江湖上茶鑪釣具常隨行又不見沛國劉伶稱達士捧罌銜杯忘世累無思無慮樂陶陶席地幕天聊快意欲醉則飲酒欲醒則烹茶酒狂但酩酊茶癖無咨嗟古今二者皆靈物蕩滌肺腑無紛華淸風明月雅相得君心自此思無邪

覽新達詩卷有感

昔人作詩例苦窮今人作詩乃得通何意崩騰永嘉末復見正始之遺風杜陵太白困覉旅孟郊賈島亦不逢聖兪不得一校理子美謫死吳山東升沈富貴何足道名聲顯赫摩蒼穹新編起予爲太息萬事得失疇能同

寄邦求擬南食作

不到浙鄕辜負口昔人有語眞可取我住柯山三四年厭飫蕨薇幾噎嘔扁舟乘流來檇李極目江湖幾千里白魚市上爛如銀紫蠏籪頭多似蟻舒鳬帖帖墮水面亦有麕麞來近縣黃閒射雉出林中田鼠化鶉毛彩絢況復海物錯難名蝤蛑輪囷似斗升紛紛蝦蛤不足數淡菜蚶蠣資多腥僻居海岸久寂寞寒擁紅鑪聊獨酌芼之橙桂薦玉盤不比屠門空大嚼我念孫卿久滯畱欲致數品無傳郵烹羊炰羔自不惡更有負郭新良疇

寄尹叔

太湖三萬六千頃中有長橋墮虹影茅屋漁舟數百家譙門打鼓官爲令往來舟楫何紛紛拜揖將迎皆要人自從兵興急供億千槍萬槊如魚鱗又有彊宗並大姓索課催租惟所命忽然平地起風波造謗興讒喧眾聽嵗前官家欲移蹕葦席茅茨千百室科敷比戶與僧坊髙下等差皆普及一時應辦姑求備嘖有煩言長官罪差官宻切來體量三尺深文想難避君不見海鹽令尹祝夫子去年防恩當百里催科急迫不忍言鞭撻黎民非所喜一朝解印謝疲民至今豪彊猶切齒國讐未雪兵未休安得斯民無瘡痏但願中興功業成盡鎖劍防充耘耔

寄祝舜兪

彭澤縣令五斗米陶潛輕之辭百里蜀道崄﨑九折阪王陽畏之能自免君今行事古人同要作閒官興非淺胡爲窮臘逺覉逰路指太末幹賢侯風霜皴膚雪撲面舟幾折艣車摧輈歸來贈我雙鯉魚尺素中藏一幅書具言勞苦自悔責乃知世事非良圖苕溪春回波泛緑況有淲田可耕斸我今亦欲賦歸與便約臨流結茅屋

五言律詩

早春次韻

春色方薫艸南來未見鸎身閒聊適野志弱敢論兵落落松筠質欣欣桃栁情不妨聨騎出蠻榼亦攜行平原齊吐麥幽谷未遷鸎王者𨿽無戰元戎盍治兵山川羇客恨桃李故園情何處花先發籃輿取次行乍暖先催栁餘寒尙蟄鸎淮壖嚴斥堠江國偃戎兵得句重尋律銜杯舊有情經營賴耆哲閒客且閒行佳人思燕燕公子眷鸎鸎酒戶如懸磬詩壇未息兵林花還自發巢鵲豈無情好泛淸溪曲扁舟盡日行畫梁將宿燕楊栁欲藏鸎賢傑籌前箸寰區望洗兵懸鶉空自愧磨楯敢言情聞說山西將揚威正啟行

少逰

少逰詞藝域文陣欲橫行徐庶髙朋友王家好弟兄鸞龍觀筆落珠玉鬭詩成老境猶思舊忘言看後生

夜坐

鄕井千餘里江湖一病身新年逢甲子淸夜守庚申冷落鑪中火溟蒙榻上塵永懷愁不寐惟聽漏聲頻

久雨不解次韻

雪後仍霖雨閒中積旅愁雷車聲忽轉云陣濕難收坐久頻揺膝詩成苦掉頭靜觀身世事泛泛一虛舟易覺東陽瘦難祛庾信愁雪寒殘更積雨慣落還收妄欲附驥尾終難料虎頭五湖波浪濶歸泛釣魚舟春事寒應晚旅人閒轉愁空堦宵更滴逺靄曉難收嗜好藏殻行年問虎頭孫郎多智策箭重卻回舟閻閭苦貧病皂亦饑愁入夜聲尢急連山勢未收無言閒麈尾有意念刀頭獨酌難成醉空幹瑤玉舟

建昌寄紙被

搗楮爲衾被旴江逺寄將夜寒如挾纊晨起訝凝霜雅稱維摩室增輝杜老堂心平可髙臥蝴蝶夢飛揚

得平叔信

越絕覉逰久相思斷旅魂漂零鴻雁序憔悴鶺鴒原解綬辭巖邑全家寄嶼村何時能過我詩律細重論

雜詩

海岸收殘雨西風放晚晴霜林紅未脫寒艸緑猶生老覺光陰速閒觀世累輕端憂多暇日憔悴庾蘭成喬木丘園古疎籬捨屋深路隨山腳轉岸近海潮侵樵叟欣相遇禪房許獨尋杖藜聊縱步乘興欲投簮衰病驚殘嵗生涯類轉蓬滔滔嬾回首黙黙但觀空山映歸云白窓畱落照紅地偏人迹絕厖臥短籬東放曠人間世棲遲一艸堂神交傳逺信漁父許同行黃菊猶霑雨丹楓未隕霜午餘幽夢斷淸磬出禪房岸幘茅檐下西郊轉夕曛暮鵶低接翅寒鵲閙鳴羣有炭勝東野無氊類廣文虛名三十載外物漫浮雲野岸營茅屋修篁出短籬紙窓迎暖日石硯結冰凘種菊陶元亮栽松杜拾遺田園已蕪沒飄泊竟何之九醖聞新熟三杯且自娯已能開杜室寧復論兵廚浮蟻盈春甕流霞注魯壺醉來聊欲寐不覺日還晡通宵風雨急甕牖曉光催冷枕驚殘夢寒鑪聚宿灰作文無處賣覓句有時來疎嬾忘巾櫛柴門且未開嵗晏多風雨寒雲曉更濃晚菘長乍翦香稻細新舂路逺思行客年荒嘆老農秖園人不到惟聽飯時鐘汲汲謀三徑區區卜一防艱難歸舊隠荏苒嘆流年欲設維摩榻重尋子敬氊飄零來海角華髮巳盈顚久雨渾無節重云凝不收朔風吹甕牖寒色透貂裘幸不妨農務何堪助客愁擁鑪消短晷閉戶但商謳

春雪次韻

寒風初淅瀝宻雪遽霏微冷敵鵞黃酒輕沾駝褐衣未教新栁展且伴落梅飛惟有翟廷尉門前鳥雀稀花猶吹六出气已應三微路破公車履祥呈光祿衣乍疑鷴失素稍怪鷺於飛盤瓠空驚走南方此瑞稀

再次春雪韻

旬浹寒彌急陽春暖尙微西華愁葛帔漁父防蓑衣京洛殘堪望龍山度正飛麟經書大雪此瑞古今稀萬壑鋪平練千巖鎖翠微車能翻縞帶塵不化緇衣撼樹桄榔滿張圖蛺蝶飛敲門傳詩卷此曲郢中稀

挽劉刑部

西漢於張手傳家舊得名金科惟尙恕棘寺每持平丹筆流餘慶朱轓藹政聲他年門下客接武位秋卿避地辭髙宻僑居寓武原放懷樂棊酒餘力治田園方茂三松壽俄成萬日墦九原簫鼔咽難駐已招魂

挽曽公衮寶文

靖國開皇極先公秉化鈞謝庭知有子孫閤遂延賔烜赫蕭周上蒼黃屈賈鄰欲明當日事正論墨猶新際防光華旦傳家各有人榮名今已矣陳迹重悲辛曷報生芻禮難畱玉樹春隼空望斷淸淚落衣巾

挽沈伯華

望出東陽裔蟬聨濟美材海邦歌政化澤國早歸來甲第朱門掩佳城白日開松風九原陌薤露有餘哀

挽劉朝請【無虞父】

世徳流芳逺身兼五福全華堂優幾杖蠟屐訪林泉白髮光陰永靑雲嗣子賢佳城開吉兆松栢巳蒼然眉壽人生貴題輿善政聞中心如止水外物等浮雲方樂千鐘養俄成萬日墳欲知流慶逺霅水自沄沄

挽廣川先生

萬卷胸中富千年筆下新廣川揚素業延閣想芳塵晚陟螭坳峻俄畱鳯沼津遺書應滿篋不愧泣麒麟

挽鐘處士

日昊身猶健居閒道更優庭栽蘭九畹戶種橘千頭惠施曽無倦陰功祗自修荀裴門戶壯他日振余休

挽綦內翰

扈蹕來江表同時掌掖垣鯨波連畫鷁鹿野對淸樽涉世行藏異論交道義惇遽成生死隔回首淚潺湲鼇禁凝嚴地雍容侍北扉花磚朝直晚蓮燭夜分歸玉節恩𨿽異金甌事已非飄零舊僚友華髮老漁磯東土防觀樂西亭風景悲漫余曽躡屐空覆舊傳巵髙宻山川隔丹邱艸木滋淒涼謝道蘊泣對白紗帷

挽魯奉議

華冑流芳逺平湖世載昌鯉庭遵善教組賁恩章勞佚身兼適悲歡念兩忘平生修淨業歸路指西方盛大身攸致勤勞力克堪仁心兼五福慶澤在諸男經罷翻靈運人知弔老聃百年嗟已矣終始自無慙

挽胡茂老樞宻

盛際符千載中朝第一人鳯池鳴委佩朱邸奉重輪右府謀猷宻殊鄰意气伸佐時遺事業誰爲勒蒼瑉人物熙朝盛瓊林夐出羣髙名題鴈塔平步上靑雲未應三壬兆先修萬日墳丹臺應有籍脫屐謝塵氛昔日蓬山防平居笑語親薄材陪賈馬髙義繼雷陳南國居方卜東山道益振遽嗟埋玉恨淸淚灑衣巾

挽董舍人

華髮年方永祠廷力未愆誰云牖下死疑是醉中仙驥子持門戶魚軒泣幾筵浮生眞瞬息誰與問靑天

挽齊安郡夫人

懿範閨房秀齊姜素望優廣川名益盛內壼徳彌修壽量方難老生涯遽若浮延平雙劍逝遺恨在營丘

欽定四庫全書

大隠集卷八

宋李正民撰

七言律詩

元日示邦求

濟時材術本無庸長大猶存伯業功騏驥已消千里志鶢鶋聊避廣川風論都正恐譏傖父置酒深慚及寓公早晚共謀歸去計煙波防防五湖東

示艾若訥

文章自昔爲難事詞賦於今豈易工入室升堂方盡善取靑配白漫稱雄師資未省逢勍敵衡鑑應宜探古風顧我平生章句學彊談文律愧空空

寄汪彥章內翰

文華風采壓時流惠政春溫著六州才向卞山歸舊隠忽尋湘水泛扁舟愚溪勝踐今親見淸境西偏幾客逰臯壌山林皆可樂不須重作畔牢愁

寄彥章內翰

翰林名徳冠鑾坡暫解塵纓逸興多敢謂交防同阮謝不妨詩句敵陰何耳根到處聞犍鬭心地閒來契羯磨此去苕溪三百里扁舟終擬泛煙波

訪祝舜兪新居

平湖渺渺浸城陰窈窕垂楊一徑深千萬買鄰眞得計六年種竹已成林棊枰勝負消長日琴韻淸幽見古心萍泛蓬飛本無系新亭何必苦霑襟

送尹叔倅濠梁

淮邦井邑苦蕭條尙可觀魚訪古濠志士攬衣辭舊隠餘民拭目看垂櫜淸傳闔境持杯水器賞名賢解佩刀無復髙陽舊閭裏爲尋故宅薙蓬蒿【外氏居濠故云】

贈劉無虞侍郎

粉戶爲郎贊冢卿十年先後典銓衡要津詎可馳髙足大器於今見晚成相對樽前嘆華髮寧於紙上校虛名萬釘寶帶知非稱欲買良田待退耕

聞呂丞相還朝

粉戶爲郎兩見春當時曽識濟川人畱侯再踐功名地白也今爲放逐臣自笑鳬鴻飛渤澥卻慚冠劍拂埃塵數奇自是平生事終始須期入大鈞

赤子潢池久弄兵暫辭臺席抗蜺旌屏風隔坐方調燮棨防前驅遽逺徵淮蔡巳瞻裴相節秦川猶列武侯營策勲未用膺光寵待復中原致太平

送尹叔之行朝

三年制錦在江吳防刄恢恢地有餘賈誼已膺前席問嵇康新有絕交書田間雨過禾收早庭下風來葉落初此去靑雲前路穏未應搔首賦歸與

題海月亭

新亭注目極無邊脫屣塵寰思杳然萬頃秋濤翻浩渺一輪夜月對虛圓光連銀漢疑無地望斷蓬萊別有天赤水棗花君莫問新詩賡唱似朱弦

章季萬送示其祖內制次元叔韻詩

運際熙丰政日新近臣摛藻掞天門當年翰墨文章妙晚嵗經綸徳業尊紀事丰碑推大手憂民溫詔盡嘉言大門接武登鼇禁猶喜交防到子孫

簡劉卿任待制

暑雨霖霪朱夏寒登門暫著鵕防冠管弦豈解陪張禹蔥菜眞宜待井丹五技巳窮甘退處一錢不直嘆衰殘明朝鼓枻辭公去卻向滄浪把釣竿

書事

嬾拙山林合退藏客情嵗晚倍淒涼梅飄苔蘚香初歇雪積檐溝色尙妝舊曆細看能幾日新詩屢和斷來章何如認取安心法坐對鑪燻一穗長

示侄淇

分符江左力難支竊食琳宮得祿遲淮上故園生杞棘江邊大將列旌旗未知疏傅揮金日正是公孫脫粟時爲報阿咸休悵望十年窮巷困朝饑

送劉子材四明幕官

雉堞連云左海傍曽攀鯨背到扶桑蒙衝聲教通韓國梵剎光明記育王地接天臺仙聖宅山藏奎畫妙圓章時淸幕府多餘暇薄采江珧薦豆觴

徐元美甲第新修同諸公賦詩

大廈沈沈結綺櫳誅茅新就化人宮春臺亂落桃花雨北牖遙披栁葉風遁迹娯遊同梓澤卜居窮僻似蕭公人生適意方爲樂何必簞瓢嘆屢空

再賦戲元美

綿綿千載亢華宗大棟髙甍辟廣宮栁徑乍穿迷去路桃蹊初過面春風閒居不羨潘常侍投轄當如陳孟公竹外梅花猶可折莫教碧玉髻鬟空

秀士詩

一葉扁舟一席風夢回已聽景陽鐘奪袍有意趨文陣鼓篋無言拙筆鋒好把犂鋤傍東郭難陪衿佩集西雝只緣未富三冬學飲墨何須見慍容

退老堂

將相勲名紀太常旌旄聊駐水雲鄕栽培艸木平泉裏放浪琴書緑野堂身健未應親幾杖公歸正欲望軒裳東山謝傅風流在盛事齊稱左海傍

野步

步屧尋春日正暄杖藜徐步小橋邊身如栁惠人皆識名比韓康世漫傳雪壓寒梅枝嫋嫋煙籠修竹翠娟娟途窮興盡空回首卻見招提獨巋然

食蛤蜊

泊水沈沙族類丰外緘頑殻力難攻𨿽云眉目虧天巧誰使瓊瑤美內充海畔屢曽逢野士坐間那復識王融一樽風味思傾倒賴有芳鮮可薦公

次韻邦求少監

投老窮途乃叫閽再棲琳館奉髙眞自憐奇蹇生華髮豈有聲名繼昔人棃棗栽培功未半林泉卜築興方新看公穏步星辰去何必乘槎更問津

歷落﨑寓海濵放懷林壑任吾眞恩垂雨露沾枯枿義重金蘭有故人玉筍班聨年尙少筠筒詩律意尢新三陽交泰逢亨運策足須登要路津

和元叔冬至大風

風掀籬落盡欹傾夜半銅壺凍已生塞鴈衝寒雲路杳林烏啼曉夢魂驚貧探龍頷嗟無策愁望鴒原祗攪情擬學髙齋枯淡叟不妨姓字且雙行

海邑少交遊相見者以爲言故作此詩

結友觀光少壯年一時英俊與周旋曳裾璧水三千士接武瀛洲十八賢夜對短檠愁不寐朝飡苜蓿嘆無錢如今只欲藏形影槁木寒灰學坐禪

寄霅上故人

交流苕霅轉城闉尙想汀洲詠白蘋擇勝已居蓮社界歸耕恰及杏花春雕胡映盌抄云子鱠縷堆盤破玉鱗鮭菜腥咸何足道未應回首海之濵

挽陳志行寺正

昔日陵陽接俊遊松蘿崇好重綢繆靑衿共處披黃卷黑髮相看到白頭苕水卜鄰方有志靑山埋玉竟難畱飄零更覺親朋少東望新阡涕淚流

簡邦求宗博

荊州淸徳畏人知況值中原戰鼓鼙公自南來無薏苡我從東渡乏朱提珍臺鶴祿慚非稱別乘期柰久稽明日重陽菊花好且痛飲醉如泥

寄艾若訥

宅相凋零久不振喜君文采日淸新彈琴宻令能官業獻頌王褒邁等倫豈有靑松蟠澗谷待看騄驥絕風塵諸儒方講升平事策足須登要路津

寄聞人茂徳

詩人比興隠而彰三百餘篇妙義藏已識鴟鴞爲巧婦仍知杕杜是甘棠書生未省離城闕物理何從見否臧閉戶先生學不厭更同許郭辧毫芒

未捐辛苦讀書燈老矣猶懷伯業能齊國吹竽吾獨否荊山泣玉恨難勝滿籝自足傳兒子堆案何勞謝友朋已注虫魚窮窈眇卻遊溟海看鵾鵬

寄元叔

涉世﨑嶇三十年棲遲琳館祝堯天桔橰不用身謀拙棃棗先栽气守全何幸童烏新忝命應容老鶴漸歸田嚢金未足營三徑搔首東風一慨然

寄李成徳舍人【時致政歸疎山】

蓬瀛當日接英逰俛仰星霜十見秋紅藥靑苔叨並命西山南浦動離愁寧論圓觀情猶在且喜維摩病少休欲就書堂訪髙隠便疑猿鶴不相畱

買舟之苕溪

二年宴坐縠溪濵廷尉門前鳥雀馴問捨求田將欲老畜雞種黍孰爲鄰曽遭太僕興讒口粗勝漳江抱病身暫泛扁舟苕霅去鱖鱸聊醉五湖春

自苕溪回棹

扁舟東下霅溪濵擬伴漁翁整釣緡黃紙紅旗慙許國落花流水送殘春拏舟處處爭行樂修禊年年要及辰悵望故園桃李月東風吹淚漫霑巾

頤慶堂爲徐氏賦

朱方玉几邈千齡落落云孫尙典刑跂翼翚飛新棟宇筆精墨妙舊丹靑十旬醸酒宜爲頌七水煎茶必有經積善故知頤慶逺詵詵蘭玉長階庭

哭友人詩

流落生涯集百憂十年抱病甬東州忽驚白璧埋黃壤漫說朱衣駕赤虯髙論難投眾人耳壯心空逐逝川流死生暌隔傷千里淚灑叢蘭泣素秋

王謝門中鸞鳯翔少年奇志巳昻藏空餘詩律知誰敵欲繼家聲失所望作賦曽驚禰衡俊行歌不見接輿狂臨終一念歸空寂詎肯修文學卜商

追憶大觀丁亥年自新安侍下入宣城學路中作

朝云黯黯結秋陰疊疊層巒霧靄深農叟盡愁苗欲稿行人翻恐雨成霖四方奔走男兒事千里淒涼倦客心稍喜西風破殘暑又攜書劍度遙岑

縣學

碧瓦鱗鱗接近郊靑靑衿佩得同袍欣聞庠序儒風盛不見桑楡太白髙魯國已觀沂上舞漢朝應貨蜀中刀獻酬濟濟升平事泮水從今有弁髦

送敏申赴勑局

弟兄接武上天關行色差池一嵗間獻納已看騰碧落編摩寧久曳靑班雨蒸梅暑蘭舟穏綱解秋茶赤筆閒病鶴乘軒嗟老矣毰毸短羽戀雲山

先疇戲簡尹叔

檇李城東雀墓邊先疇蕪沒僅名傳南來書契今無有嵗逺比鄰屢變遷剪葉舊疆幾並沃釣璜遺業久輸田莫言雞肋難料理猶勝區區貸子錢

辭髙安之行

投林倦翼漫差池揣分量材祗自知鬱鬱安能久居此棲棲若是欲何爲文軒華轂非余望白髮蒼顏嘆我衰聞說風波猶未靖難於江海把旌麾

尹叔若訥和邊字韻因再寄

遁迹東逰滄海邊全家到處寄郵傳江淮李監人多厭甲乙商墟利則遷遣興千鐘猶有酒思歸一馬尙無田買山擬作誅茅計難學巢由不用錢

將相驅馳正事邊風聲喜自道途傳鯫生豈解求三捷榮路如何望九遷勵志陶公朝運甓決疑平子賦歸田誰人肯爲將軍地自笑都無直一錢

寄曹明甫

憶昔宣城接俊逰回頭三十六淸秋少年志气靑霄近老境飄零白髮羞可嘆飛光如電往自憐外物等云浮何時相對一樽酒與子同消萬斛愁

寄艾若訥

擬尋荒僻事田園竊食祠庭愧國恩休論鶴長鳬甚短且看齒落舌猶存陶潛昔去因多忤房琯今知欠不言欲問大鈞吾豈敢喙長三尺亦須吞

寄孫邦求

少年英气已崢嶸泮水曽傳禦史名白簡自宜繩列位皂嚢終不負家聲且隨郡守尋春去未向班心布武行知有彈冠貢公喜休嗟華髮鏡中生

寄張子安

縠水分襟十五秋此身萍梗任飄浮久棲孤館爲眞隠未訪名山作勝逰醉裏周郎曽度曲閒中庾信祗添愁西風起我江湖興擬把蘭橈上釣舟

來往三吳二十年星星華髮已盈顚未開松菊陶潛徑且泛江湖範蠡船黃石不逢寧論富丹砂可就試求仙乘閒欲訪張公子共說升平一慨然

寄元叔

湖海飄零畏甲兵敢將筆墨論功名好官未憶羊元保萬戶難侯李北平智短雲霄曽踠足老來農圃合謀生王維薦弟𨿽無愧尙恐諸公厭禰衡

再寄曹明甫

憶昔陵陽寓學時登山臨水共追隨並逰志气靑雲近投老光陰白髮垂顧我家無阿堵物喜君門有寧馨兒仍聞嵗晚聊棲棘願訪茅齋杜拾遺

和叔食黃雀有詩求葉公書次韻

驚禽投案庇微軀尙見頭顱萬里餘敢謂苞苴猶到我偶因棠棣得逢渠身閒幸飽公孫粟地散難移薛相書聞道舍人已傾蓋承明何必戀吾廬

邦求假僕制槀示詩褒拂次韻爲謝

漫試詞科久綴文誤升禁掖掌絲綸判花舊職懷先徳畱艸私家愧古人珍寶未能逃拙澁詔書何以變溫純相如多病辭源涸紫槖同君再拂塵

與客往天寧素飯以惠山水煎茶

精舍閒遊結勝緣老來寧復嗜鮏羴共分摩詰眾香飯仍試華山第二泉石鼎煎來甘有味乳花浮處色尢鮮幾年瀉鹵傷牙頰吮潄華池便欲仙【惠山本名華山張又新以此泉爲第二】

聞人餘慶見和因再賦

世路功名懶著鞭閒中乘興便逃禪檀欒林裏禽初囀阿耨池邊栁正妍未怕俗情嗤北阮只愁神物戲南泉我來不爲尋春色試舉開遮問竺幹

次韻許希文

少年豪气壓詞場晚喜松筠耐雪霜但見貂裘嗟季子焉知素髮老潘郎黃公壚畔山河邈陶令門前艸木長邂逅正當戎馬際共驚飄泊在他鄕

次韻王廷老

珥筆風謡萃此州二年坐嘯政非優樽前自愧孔文舉竹下欣逢王子猷九洞天空悵望一麾江海漫淹畱歸心擬借南風便萬里滄波一葉舟

徐大諫道漳南與捨弟倡和次韻

天涯流落髩絲生喜見英豪一坐傾云靄微茫分島嶼風濤歘忽變陰晴幸逢勝餞開樽俎必有嘉言補聖明憂國濟時公自任十年寰海困戈兵

謝公今起爲蒼生樽酒相看只細傾戲防鯉庭窺麗藻披云鯨海屬新晴感時華髮蕭蕭攺致主丹心皎皎明從此靈臺應偃伯共知堂上有奇兵

次韻徳卲見寄

三年持槖侍君軒誤剖麟符去日邊暫解塵纓尋紫府愧無棠防在螺川羲之詔郡難爲政邴曼辭官不待年等是飄零江海客祗應同病自相憐

次韻邦求宗博

番禺薏苡舊傳名公酌貪泉志愈淸絳帳有經談訓詁淮壖無地可歸耕鴻飛久困孫內史龍具寧悲王仲卿琳館素飱公自愧秋風蕭颯二毛生

次元叔韻

吳越飄零一葉輕戰暫息虎狼爭身閒自適琴書樂耳冷寧聞寵辱驚系表對談通妙義禪源黙契滌凡情他年更遂茅齊約重使雲間見弟兄

次平叔韻

艸長江南送暮春誰憐羇羽及沈鱗放懷自適漁樵樂防面欣逢手足親齒髮漸凋嗟晚景田園粗葺作閒人材髙莫嘆時相負防見諸公寵薦頻

欽定四庫全書

大隠集卷九

宋李正民撰

七言律詩

和同院蠟梅

曽笑江妃粉面光化工端爲拂嬌黃蜜脾旋滴明如剪宮額新塗暗有香應與鞏梅分气味不同陶菊鬭輕狂捧心誰識西施病臨鑑深顰未試妝

嶺梅開過已飄揚獨出奇姿淺淡黃綘蕚巧粘花蘂蜜緗羅輕熨水沈香光揺燭防連宵賞色映鵝兒殢酒狂只恐壽陽公主怪蛾眉畫了不成妝

瘦骨纎肌出眾芳嘉名聊占蜜脾黃秦酥亂防寒生粟春酒初開凍發香事異代薪矜屋潤巧同刻鳯伴兒狂十年不見春風面依舊輕輕薄薄妝

再賦

不雜寒枝冰雪光蜜脾初防一分黃裁時巧借韓湘手到處濃薫荀令香東閣斂藏羞太白遊蜂邂逅恍如狂艶陽時節閒桃李任學風流時世妝

東海生欲以酒見遺而郡禁方嚴僕每飲又少作詩謝之

霜凝鴛瓦曉纎纎靜擁寒鑪火屢添白墮春醪空有意靑州從事邈難瞻幸逢朱博杯盤少況值曹公禁令嚴瓶汲甘泉聊漱齒防夷應笑若淸防

覽鏡

覽鏡空驚鬢髮凋暮年蹤迹逐漁樵如無似有梅天雨暫去還來海浦潮栗裏忘憂惟濁酒錦城排悶且長謡艸堂日晏猶髙枕不怕當闗苦見招

客有以茶易竹次韻

瑯玕黝璧兩淸虛不比山陰鵝換書花乳試烹應有味龍孫新種未嫌疏輕身通气宜君飲冒雪停霜稱我居斜曲短長休更問森羅萬象已如如

再和換竹

此君風度不可無禪老方翻貝葉書試遣酪奴相問訊爲邀靑士看扶疏芳香雅稱松江水蒼翠還宜長者居明月淸風隨處是去來有分意何如

和同院梅花

嵗殘萬木凍如癡聚窟飄香起玉肌韻勝自依山谷裏膚淸偏稱月明時且防雪後防防折只怕風前細細吹蓬島瑤池空入夢不將淸興屬芳枝

孤標無物可相宜淺淺嬌黃防素肌曽向揚州動詩興不勞杜宇囀芳時髙情已與云爲友冷艶仍愁雪共吹自笑剛腸如鐵石難陪徐庾賦南枝

淸眞淡薄正相宜肯使赬容透玉肌自倚懷冰難受染何妨淩雪獨先時煙迷逺樹依稀見風度廽塘取次吹聞說江南春信早慿君折取最繁枝

和舒伯源梅花韻

極目淒迷杳靄間羣芳斂迹自知難半穿籬落塗黃淺靜對溪流照影寒月地云階偏適意雪車冰柱苦相干莫隨羌笛風前舞卻怕靑靑逼齒酸

羣芳誰與鬭時宜淡拂鉛華不著肌愛靜悄無蜂蝶影耐寒孤映雪霜時瓏璁喜見銀蟾滿零落愁聼畫角吹幾許妍詞傳不盡只誇半樹與橫枝

葉落千林景最宜天教姑射露冰肌輕明素粉初勻後淺淡嬌黃半吐時靑女有情來慰藉姮娥著意借噓吹不須驛使傳消息防盡南枝與北枝

檐卜花開鷲嶺西何如江國見纎肌自矜六出非凡格獨占三冬最晚時刻玉漫勞誇智巧鏤冰那復耐風吹短墻深院淒涼甚竹外攲斜一兩枝

一種幽香取次宜恥同桃杏獻瓊肌爲嫌脂粉污眞色誰道冰容不入時寒透芳心能底痩風欺弱質等閒吹淸樽何惜花前醉莫待飄零空折枝

春遊

艸薫風暖气潛催桃李商量次第開纂纂何須歌棗下熈熈聊復上春臺田園粗足終歸去軒冕無心任儻來盡道人生行樂爾勿辭頻覆掌中杯

觀徳邵詩卷

天涯幾防四明山萬里滄溟去路難春晚池塘空夢艸老來塵土倦彈冠文雄自可收三防詩好那能博一官秋賦已聞丹詔下九霄寥廓防鵬摶

次韻同院晚春

病思愁腸叵柰何新詩無復苦磋磨欣聞郢客陽春曲罷唱吳儂小海歌幽徑雨餘芳艸緑小園風靜落花多融樽正好酬佳景休嘆朋簮不我過

華年衮衮似江波更被閒愁暗折磨嬾逐西園飛皂蓋卻尋嚴瀬聼新歌春光不爲干戈減花發長嗟風雨多已束輕裝增別恨竹林髙防阻經過

寄和叔

雙魚來自縠溪端手把緘書子細防授業馬融褰綘帳懷歸王粲倚危欄且慿黃耳傳消息未辦靑蚨濟急難七十從心今已過保玆遐福願加餐

飄泊柯山二十春琴書索莫困埃塵憶攀楊栁當年別愁見桃花幾度新公業有田猶告乏淵明解綬便憂貧浮生種種皆爲累況是羇棲一旅人

寄尹叔

來往三吳幾度春星星華髮鏡中新厭餐柯嶺冷毛羜急趂松江雉尾蒓東海且垂任子釣西風尙畏庾公塵二千石祿慚非稱未作隳官謝病人

爲人疏懶自天眞從宦區區本爲貧尙恨有情難學道正緣無事不隨人腥咸連日逢河伯擊拍終宵困黍民樂靜愛閒吾得計何須更問要塗津

寄畢少董

求金未有張車子夢艸聊同謝客兒萬里辛勤形骨痩十年流落髩毛衰蓬蒿繞捨春歸後苜蓿堆盤日上時極目五湖煙水濶扁舟重理釣魚絲

寄元叔

十束三鐘未苦貧端居終嵗謝塵氛春回苒苒生芳艸日暮悠悠對碧雲往事已嗟存土梗乘時爭欲辧蕕薫傷心極目空千里膓斷稽山正憶君

寄和叔

君書於我不能忘我亦思君苦斷膓女嫁兒婚方擾擾宦情文意愈茫茫病來頗厭杯中緑老去時添鬢畔霜一夜西風破殘暑蛩吟四壁倍淒涼

阮公痛哭到途窮碧海相望西與東流落眞同土木偶奔馳方類馬牛風烏衣舊會嗟難繼黃耳家書杳不通桂樹連蜷猿嘯苦王孫何久滯山中

木落山髙斷旅魂可堪雲水隔煙村分甘賴有東屯稻托贈初無西瀼園淮上紛紜鼙鼓震海隅絡繹羽書奔何時卻得同樽酒弟勸兄酬笑語喧

半生粗糲嗣先芬肯向朝晡造業因夜鯉晨鳬那競爽露葵霜薤自稱珍烝豚未辧王武子豆粥猶慚石季倫惟有淸髙井居士蔥虀麥飯久酸辛

再領宮祠

流落天涯任轉蓬三千竊祿愧無功身遊烏防黃塵外名在丹臺紫府中賴有俸錢優白傅且教閒處著司空揮毫擬就歸田賦檢防山資苦未丰

劉卿任嘗新茶於佛捨元叔弟賦詩次韻

禁籞初嘗瑞艸新侯邦仍得貴余珍筠籃帶霧分佳品禪榻颺煙集眾賔花乳淸泠仙掌露云腴浮泛建溪春艸堂睡起傳佳句愧我難陪淸路塵

北苑春芽鬭後先斵成圭璧任方圓泉輕火活湯宜嫩乳聚雲浮色更鮮一種風流香味別幾苞輻輳貴豪偏華堂飲散纎纎捧气爽神淸作地仙

懷舊

遁迹漁鹽逺市朝回廊落葉響蕭蕭云迷嶺岫天將雪艸沒汀洲海上潮欲寄新詩人杳杳重尋舊防恨迢迢暮年更欠劉龔語門翳蓬蒿轉寂寥

泉守汪兄內翰惠荔子蕉幹

逺使擔簦到艸堂泉州太守未相忘素書豈但寒暄問篚實仍分果蓏香荔子尙滋閩嶺露蕉幹猶帶粵林霜自憐遼鶴歸飛倦咀嚼偏知气味長

和叔來謁李守值其在告作詩戱之

赤袍畫防擁朱門鈴閣晨扄正謝賔京兆欲行猶案事杜陵投老尙論親蕙帷鶴怨空寒夜名紙毛生踏路塵南郡髙風非托疾未應吐哺愧前人

送元叔守建昌

論都獻賦動凝旒誰料材髙卻滯畱蕓閣九烏刋蠹簡霜臺一鶚在淸秋中年未得文章力儉嵗空懷兒女憂遊刄小邦眞易爾且將歌吹薦觥籌

少時占畢共辛勤晚嵗飄零寂寞濵未分塵埃防琬琰豈容蹭蹬老麒麟文因飽學多多辧詩爲窮愁日日新五十專城𨿽不晚漢廷詔令要詞臣

寄宣守內翰汪彥章

中朝舊徳號儒宗鳯閣鸞臺揖下風夢寐升沈十年事嵗寒情分兩人同竹籬茅舍窮愁我紅斾油幢富貴公應有澄江如練白願慿尺素寄防鴻

邦求示詩述其昆弟鼎臣寶臣守平江因以和之

玉昆金友播先芬兩驥騰驤踵後塵瓊笈繼繙羣玉府麟符更鎭五湖春政成比屋冰霜肅慶衍髙門雨露新棠棣不須刋善頌家風稱述有安仁

納涼詩

鑠石流金正此時乍收羲馭霽餘威屋頭艶艶蟾蜍滿艸際熒熒熠燿飛沈李浮聊自適披襟散髮欲忘歸只愁玉漏頻催轉坐使淸涼與願違

寓居

昔年南渡苦奔波天幸驚禽脫网羅結綬懷黃眞忝竊求田問舍已蹉跎爛柯山下樵蘇賤檇李城邊魚蠏多萍泛蓬飄終未靖作勞聊復彊悲歌

投老

投老疏慵分棄捐潛心終日玩韋編欲臨南浦開三徑更就東臯卜一防得意故人多厚祿入流舊吏亦登仙閒來且泛秦溪水笑把蘭橈上釣船

次韻汪汝直同年

紫陌同尋上苑春升沈榮謝事難論時危重嘆靑氊失老去空驚白髮新共待聲名繼裴馬更崇風義比雷陳自慚持橐終無補擬乞麾符寂寞濵

大暑呈彥章內翰

亭午炎曦轉轂遲好風時復問雄雌難爲褦襶造門客正是村原渇雨時玉醴注荷灣象鼻金杯貯水漬龍皮琳宮散吏寕論此幸免文書苦見治

題防園

翛然風景可怡情采菊東籬曉露零天上早聨卿士月雲間今見少防星映門楊栁絲垂地對岸芙蓉錦作屏擬結茅茨相近住往來二老可忘形

聞元叔移居姚江

漲海連天古縣幽浮家泛宅竟何求紅旗黃紙俱無預白璧明珠豈易投世路久諳聊爾爾宦情將老亦悠悠不須更說黃粱夢二頃良田早自謀

次韻葉舍人

宣室君王欲受釐斯民將見少休期閒中把卷空遮眼亂後操心甚累棊郵置未傳殷浩信筠筒先寄樂天詩壺中日月公應惜拚醉樽前十樣眉

艱難險阻寄餘生重奏塤篪耳屢傾靜對竹陰談近事頻防山色驗初晴老來漸覺憂婚嫁祿厚寕無恥聖明稍喜幽燕通使者叔孫當使郢投兵

螭坳執筆侍淸光天閣峩峩聳百常便合揮毫演綸綍何勞琢句鬭琳瑯峯巒對戶千重碧防防連云六月涼鳯閣鸞臺有虛位未容諸葛臥南陽

卜居

吳越飄零已十年侵尋緑髮變華顚身閒且運陶公甓力弱難先祖逖鞭兵火廣陵無舊業溝渠檇李有新田此懷應被元龍笑更傍苕溪卜一防

別邦求

流落天涯見友生笑談宛似舊宣城春愁黯黯渾無柰別恨綿綿誰與平膠漆久要前日契風霜不攺故人情三年畱滯覉懷惡且向雲間跨海鯨

將之海鹽畱別和叔

閒官贏得自由身且逐漁鹽滄海濵老去心情尢惜別亂余宗黨喜相親向平兒女催婚嫁陶令田園翳棘榛擾擾浮生須有後不應迢遞爲鱸蒓

國恩未報作閒人猶愧塵蹤待玉宸松菊就荒徒引領山川信美獨傷神杜陵衰老終辭蜀王粲登臨苦憶秦行止非人難預料他年重上縠溪津

煙塵倉猝到淮東僅亢衰宗擾擾中浩气不爲憂患折直辭寕與詭隨同西淸自愧名浮實河潤深慚惠未丰白髮相防眞惜別祗慿一漑養衰翁

連雨薪舫不至

大隠堂中岸角巾尙叨防祿不憂貧未論方朔一嚢粟正乏支離十束薪澤國煙波偏苦雨梅天蒸潤更兼旬扁舟防泛江湖去鷗鳥相隨作散人

髙安得請

免渉風波千里行江西道院久榛荊早知季子非忘故自笑樊生不習兵祿賦百朋恩未報門開三徑計難成老來漸覺無多累遁世終期學向平

九霄飛下白雲章寵假琳宮許退藏夢得固難之播水汲生安敢薄淮陽寕隨雞鶩同爭食自喜芝蘭保獨芳苕霅西山猶好在扁舟從此釣滄浪

戱徳邵

漫說靈犀一防通人生誰肯困途窮逺同漢代東方朔近比江西黃仲熊休戴南金雙徳勝幸逢膏澤屢年丰薄田正可捐雞肋義士於今少古鴻

戱和叔

耆年多病心未老異縣久羇家益窮貽書乞米朝不飽作賦教子文尢工春風不消兩鬢雪酒力尙借雙腮紅歸來羣芳巳零落苦恨鶗鴂鳴匆匆

人日和同院

層冰積雪已經旬霽色初欣日在人一嵗暗添身漸老百篇賡和筆如神金花柏葉聊圖醉車栁舟芻漫逐貧苦恨郊原芳意晚預期聨騎去尋春

跳丸日月走虛空又見曦輪參尾中冰雪侵淩傷暖律芳菲排辦待和風家無儋石猶能樂腹有詩書未是窮酒後笑談無畔岸更將妙道問鴻蒙

玉燭初更品物新又觀剪防鏤金人休嗟嵗嵗年年貌且送奇奇怪怪神酒有十千元自富食兼三九未全貧王孫詩筆能鏖戰夜遣偏師敵富春

一三五七變而通端月駸駸气已中花勝菜羮新節物栁條桃蕚舊春風詩成杜老曽悲雪文就韓公向諱窮我有鄊名實不足已將貧富任空蒙

贈章生

廷尉歸來解組纓門前羅雀自飛鳴已悲楚相爲廉吏更愧相如擅長名十部貽書寕有補五漿先饋豈無驚朝廷不晚頒賢詔佇防鵬摶萬里程

寄徳邵

躡屩擔簦又徙居未能慷慨賦歸與浯溪難繼中興頌西塞重尋漁父書故國山川懷望切在廷知舊記憐疏不須更論升沈事鐘釡年年粟有餘

聞說王門久曳裾余皇曽奉數行書柯山倥傯難爲客海岸蕭條且屏居侯喜不應操耒具井丹寕肯食蔥菹扁舟過我非難事百結心旌待子舒

寄元叔因呈知府內翰

聞說移居向越州三生風月舊曽遊秦碑古字應難讀禹穴余書尙可求海蠏江珧薦醁林苞野蕨助肴羞遙知屢下陳蕃榻顧我飄零阻獻酬

寄元叔

十年出處略相同名在丹臺第幾重欲富未能求五牸爲貧聊且受三鐘寒灰復熖慙安國窮鬼何知笑伯龍泛宅浮家苕霅上一觴一詠可從容

海上欣逢梅栁新旅懷淒慘倍傷春飄浮正類河中木聚散還同陌上塵終擬文章爲世用未應富貴後時人登臨況有新詩句滿篋珠璣豈患貧

十日寒云不肯晴黒貂裘敝客心驚旗亭雪濕難沽酒煬竈煙消類戛羮學辯癡龍眞末技文摛彩鳯亦虛名山居自足三冬用老大何嫌秉燭明

欽定四庫全書

大隠集卷十

宋李正民撰

七言律詩

和元叔再至分水韻

倦翼卑飛憶故林弟兄隔濶倍傷心神州翻作豺狼窟天塹猶防馬箠侵何幸鴒原同急難寕將茅茹論升沈不須更語劉徳始覺元龍用意深

自嘲

寥落覊棲向海隅終年局促臥蝸廬閒如白傅不飲酒窮似虞卿懶著書永夜悲涼聼蟋蟀幾回圓缺防蟾蜍扶揺何日乘風去獨跨鯨魚上碧虛

和元叔聞徳邵省下之作

文塲決勝事何如神助曽無合浦珠正論久知傳木鐸哇音寕使混錞釪土風未攺猶思楚射禦今應復教吳白雪調髙難繼和壎篪歌詠古相須

和孫邦求

筆硯情親二十年相逢直欲盡君歡短檠況味同春夢老鶴精神耐嵗寒閉戶每欣聞杖履啣杯屢笑倒巾冠墻頭梅蕚休嗟晚爲恐騷人思漸防

回首宣城一夢間黃公壚畔記前歡故交十載窮空谷得路三人到廣寒韓愈應須拜東野鐘儀未必困南冠平津晚佩黃金印穏步靑雲興始防

投老侵防兩鬢斑十年情緒幾悲歡深傾玉醑何辭醉養就金丹不畏寒鶴馭且蕓昆閬艸鸞臺曽著鵔鸃冠少時豪气消磨盡賴有詩情偶未防

結友何殊杵臼間舊遊重話發淸歡西江候月愁宵永南郭尋梅耐嵗寒老筆尙淩遊獵賦剛腸宜戴觸邪冠鶚書屢上初無補宣室咨詢待夜防

流落天涯彊自寛淸樽相對漫追歡難求美玉能回暖豈有良金解辟寒放曠尙慙垂貝帯招徠安敢望皮冠野梅官栁聊行樂坐見崢嶸嵗已防

再和邦求一首

曾綴楓宸供奉班異鄕飄泊若爲歡翟公羅雀交情見鄭老無氊客坐寒稍喜羽書淸紫塞欲從鞍馬愧儒冠篋中未有歸田賦敢謂臨波意便闌

和平叔見寄

手折梅花驛使傳在原鴒翼尙翩翩老來庾信多愁思歸去陶潛只醉眠窮巷悄無車馬迹安心久解祖師禪夢回雲海遙千里春艸池塘憶惠連

和邦求見寄

坐防霜霰送窮冬流落天涯類斷蓬詞翰難陪杜陵老滄浪聊訪紫谿翁想尋芳艸門庭在憶對梅花笑語同海臘腥咸難致逺漫慿黃耳附書筒

和徳邵

文傳臺閣播聲名我老何庸作重輕束緼莫能還逐婦亡羊因使嘆無兄初期薦牘靑防上忽泛扁舟滄海行病已好同遊甫裏虹橋風月待秋淸

和尹叔見寄

海濵遁迹擬求安老矣尢諳世路難地逺巳辭鈕印身閒仍帯鹿皮冠少陵宴坐惟觀壁彭澤知非欲去官鵬鷃逍遙皆自適勿疑控地笑扶摶

心似行雲憶故山干戈滿地欲歸難愁腸索寞頻澆酒病骨支離懶正冠鄭太田多猶乏食阮公錢入便辭官久知身世皆如夢萬事何須苦控摶

和平叔

舊結茅茨閱十春憶曽捫虱話酸辛當年巳訝霜髭老今日何辭酒盞頻得儁東牀人似玉頌功槐府筆揮銀從今穩步靑雲上聊慰投閒物外人

紅日新添一綫催竹鑪紙閣聚寒灰雨滋長畆才抽麥雪漬南枝欲放梅嵗月崢嶸嗟老矣弟兄漂泊思悠哉扁舟過我消離恨肯使云防取次回

嵗晚棲棲作逺遊足音眞可慰窮愁身閒文史聊覃思老去田園亦彊謀旋撥濁醪篘凍酒何嫌糲食辦晨羞新篇起我超然興苦恨輕裝不少畱

示鹿苑如老

隠約平林夕照紅杖藜松徑叩蓮宮有言未必輸摩詰得句何妨示巳公自靜其心心合道無情於境境成空誰知覿面相防處洞水西流信已通

立春

餘閏推遷嵗已新靑陽不待月加寅朔風捲雪寒催臘和气消冰早變春細餅堆盤隨舊俗磔牛當路樂村民流光衮衮催人老心地閒來只任眞

七始初華國令新蕓蕓品彚逹於寅葭灰潛動先占栁眼偸開早報春曽見花枝沾近侍且頒寛詔澤編民鏡中鬢髮蕭蕭攺卻羨松筠自葆眞

次韻邢丞立春

一望東郊艸色勻暄然和气物皆春發生靑陸權輿始恢復皇州送喜頻勝鏤金花人漸老盤堆生菜味尢新賡歌共覩中興日擊壤難酬堯舜仁

書花蕚集後

二李詩名播浙東二車豪邁气爭雄霜臺健筆淩騷雅鳯沼餘波入古風賦就崧髙辭並美集編華蕚句皆工龎眉書客遺音在白玉樓成事巳空

快閣

萬里長江勢若傾登臨仍值雨初晴前山依約云方斂逺樹參差晚更明禪榻靜尋僧捨宿扁舟閒傍釣磯橫時危滿目傷心事誰把畱犁再防盟

中秋對月

流年苒苒又秋中對酒何須念固窮防防西風破殘暑迢迢銀漢防長空一輪已見今宵滿千里寧知此意同名姓舊聞題斧扆重防通籍大明宮

行縣福淸憇廬山院竹軒用壁間韻

伏雨防風倦暑途傍檐疏竹暫淸虛藍田頗畏趙卿日褁飯頻經幹竺居過嶺黃雲收防防隔溪煙瞑防舂鉏山川信美懷吾土何必臨川更羨魚

風雨

淒淒風雨捲重茅幽徑荒涼杞菊凋媚學僅能延趙子言詩何遽失參寥人情狙詐眞難測愁緒牛毛未易消靜閉柴門誰與晤惟堪痛飲讀離騷

括蒼泛舟

一溪春水碧潺湲舟溯奔灘激浪喧雨洗隴苗何限緑日催林杏不勝繁峯巒環合疑無路艸木防茸忽見村自嘆經年久爲客靜聼啼鳥更消魂

邦求置酒賞梅

短籬深院獨開遲似恐芳心別有期細雨班班珠濺淚苦寒戚戚玉消肌數枝屋角爭先見萬防墻陰爛漫披冷艶淸香能幾許虛堂猶得薦瑤巵

再賦

破臘開花苦恨遲雪中辜負賞心期鈆黃猶見塗嬌額獺髓應難補病肌淚滴玉容空寂寞妝成半面已離披莫教防綴蒼苔地要對殘芳釂屈巵

賦雪

六花撩亂似飛蓬落處寧分室與宮墨突不黔非減爨秦烏變白罷盤風華顚欺我三千丈勁气輸他十八公待得燭龍銜耀至冰消云捲靜歸空

深巷髙眠路不通誰知車騎謁王宮威淩布被秋宵雨色比麻衣曹國風亂撃鴈陂思李將閒披鶴憶王公淒涼惟有詩人苦忍凍孤吟四壁空

和趙表之大監對雪

韜霞掩日冷云同恍惚身遊銀色宮善巧作花輕墮砌彊名解舞漫隨風四郊普覆沾丰澤萬室平分荷至公興減有時無著相觀空是色色還空

瑤花飛舞下洪蒙冷落茶煙古佛宮剪水裝花俱是幻開簾入隙總因風門無行迹知袁令坐擁重裘屬衛公遙想淨名禪榻上防頭端坐萬緣空

再賦

寒威逗曉入簾櫳亂雨天花帝釋宮皜皜易污休擁篲紛紛何似祗從風能文誰復延枚叟乘興眞宜訪戴公老去映書無眼力夜防惟喜月當空

靄靄云衢凝不通人間化出玉華宮汗漫光轉方輿地淅瀝聲隨廣莫風飛絮比輕知酷似寒梅妬潔諒非公已占三白爲嘉瑞愁殺貧家甔石空

對雪

朔風千里凍寒云三白呈祥副所聞灑處蕭蕭仍淅淅風來靄靄復雰雰糢糊碧瓦俱同色挺特疏梅自出羣忽憶去年詩酒防鄒枚司馬盡能文

舟中值雪

百里淸波一葦航茅檐燈火照漁梁寒吹褐袂風頭急夜灑篷牕雪片颺乘興去尋戴安道異書思見蔡中郎胸懷礧碨須傾倒樽酒相防气味長

酬徳邵

三年絕域寄孤身齧雪吞旃踵昔人琴奏南音惟念楚雞鳴中夜忽離秦重來澤國尋漁父免向沙埸逐鴈臣好在五湖波浪濶解纓濯盡塞垣塵

送李及甫侍郎知筠州

珥筆風聲播上流舊聞道院頗優遊好將省闥彌綸手聊寄朝廷共理憂闔境鉤鋤知少盜他時襦袴防騰謳自慚爲郡無佳政且作盧敖汗漫遊

送明仲舍人知邵州

凜然气節壓冰霜經嵗朝紳惹禦香吾道難行驚俗眼斯文將墮振頽綱他年致主千秋鑑此日榮親太守章父子相仍居兩省萊衣歸奉凍醪觴

奉和元叔錫服

榮路回翔莫嘆遲郊居連嵗捧泥芝虎符巳被新章綬茜紱猶循舊品儀應佩寶瓶三日寵卻同顯祖四明時一門丰澤知難報就日傾心比露葵

七言排律

寄和叔

蹤迹飄然寄海隅往來寧復論親疏風煙冷落漁樵市鐘磬蕭條釋梵居卜築擬爲常侍賦幹時休奉子公書泰亨乃見能連茹剝極安知不得輿蹭蹬且同棲櫪馬噞喁眞類失波魚男兒所患無能爾窮逹終應有命與戰伐干戈誅猰防急難兄弟困雝渠敢忘越石思梟虜終學陶潛自荷鋤婢膝奴顏焉敢比蠟言梔貌亦羞予嵇康豈肯爲屍祝楊意何能薦子虛流落丹心徒許國衰遲華髮漸盈梳勿驚嵗晚多懷感處順安排樂有餘

七言絕句

送艾若訥赴靑田

驂鸞駕鶴上靑田萬壑千巖古洞天堂上弦歌眞吏隠不愁淮浦有風傳

春光欲動艸芊芊水緑山靑上瀨船若使周公但茅屋雪袍寧醉楚江邊

元叔易去假服戱作

幾嵗飄零領外祠新銜不帯假銀緋尋魚不管嬌癡女措大從來自緑衣

題大安驛詩大安驛距信州分水嶺二十五里壁間有鮑娘題詩云雞聲哽入江南路栁暗鶯殘別是春因題

平生未省歷甌閩疊巘層峯困旅人珍重鮑娘詩句好江南別是一家春

兩州水向嶺頭分入眼溪山處處新春色故應無彼此江南未必勝甌閩

訟牒

決遣慚非朱子元紛紛訟牒擁輶軒自嗟虛忝皇華使材拙將何廣上恩

余杭泛舟

滮田苒苒新苖出煙隴翛翛宿麥黃正是春晴蠺月好家家織婦采柔桑

校舊書

塵垢紛紛漫掃除可憐幹死蠹書魚何須更待靑藜照只合齋心讀誤書

趙表之創葺禪寂之室以名求詩

誰知至寶祕防山費盡聰明覓轉艱漫說化城爲止息我今已得髻珠還【右寶所】

徧覆包容等太空乾坤都在範圍中須知一防靈臺地妙湛圓明未易窮【右範圍】

呈趙表之大監爲祥符藏基也

凡聖同居亦偶然誰知龍藏結良緣聞公舊有談天口爲借深潭五百年

木魚

華鯨祗爲催晨粥想象滄波夜不防香飯已聞鐘鼓響何須呼喚若丁寕

書河東李驤事

君旣擇臣臣擇君胡爲委贄事愚人李生若是眞王佐豈向偏方遽殺身

題鹿苑寺一撃軒

本來無物可修治一擊當年何所知拱手問師都不語等閒拈起布毛吹

列防排鎗幾百竿森森直節逼人寒從初一擊心方悟篩月吟風盡可觀

題羊裘軒詩

世祖馳驅復漢家故人髙臥老煙霞至今只說羊裘好拜衮誰思鄧仲華

題丞防淸節軒詩

新種修篁翠葉稠鸞凰此日小遲畱吟哦自是公家事我亦身閒愧食浮

扈從航海

雲濤雪浪蹙天浮隠隠徵防去未休蛟蜃伏藏舟楫穏將軍何用說防秋

友人來詩有紙價髙之句次韻

文章小技等秋毫鄙作空令筆史勞聞道東家方給札柯藤谷楮兩相髙

觀近報

眼防時事又更新尙對黃花笑逐臣鳬鴈去來緣底事功名眞復付何人

因客話有感

女子爭桑事至防兩國暴骨實堪悲太行孟門豈嶄絕坐覺人情尢崄

破賊凱歌八章

兩宮北狩未能歸嵗嵗愁防塞鴈飛馬上勤勞天子詔莫教霜霰拂龍衣

淮南千里少遺民萬頃膏腴變棘榛辟地營田眞上防稻粱已見滿倉囷

萬幕如雲振鼓鼙角聲嗚咽馬驚嘶亞夫持重惟堅壁應爲桑楡太白低

聞道淮西遏賊鋒防書半夜到行宮投戈盡是三齊士不用鯨鯢志武功

簽軍五萬立降旗虜將倉皇去莫追已出壽春三百里將軍旋斾整歸師

君王聖武自臨戎諸將歡呼戰必躬不是江頭旗鼓出退師安得卻成功

再嵗吳門賦出車廟堂謀斷兩相符中興功業休嗟晚收復闗河是壯圖

皇朝徳澤浸寰瀛僞虜乘時敢抗衡南北生民皆赤子自然不戰屈人兵

至嘉禾

溪山繚繞逾千里水陸馳驅閱五州不是江鱸勝肥羜此身那肯便東遊

覧史

塞侯防巧爲求名司馬巧宦至九卿汲黯戇直安仁拙千載悠悠誰重輕

廷尉結韈名愈重力士脫靴防遽臻君子小人所懷異擇地而行乃保身

司馬萬事只稱好司空老矣三宜休處世何庸誇蹇蹇濟時無術早抽頭

覓松江水

啄腐吞腥聊當肉消煩止渇必資茶慿君爲汲松江水活火煎來泛乳花

鄭相家遇盜僑年以貧訴於朝得倅泉州

當衢甲第起靑煙曽見升平富貴年一旦淒涼人事攺不勞優孟戲君前

移桃栽晚發

緑葉盈條巧剪裁餘花猶有兩三開新來試手移桃李待向茅堂取次栽

大姓輸錢詩

大姓輸錢欲贍軍州符縣帖閙如雲於今卻羨鐘山老用盡經綸得二分

蘭溪懷和叔

山遙水濶方通婺筍嫩魚肥巳勝衢寄語長潭隠君子別來薇蕨味何殊

慈云老人

白足蒼顏老行全曽隨逐客海南邊願將一滴曹溪水救取城中劫火然

瓶花

折得寒梅全未開銅瓶貯水養根荄臨鸞競洗晨妝面疑是春風入戶來

夜半

虛堂臥聽雨如傾卻訝蟾光透牖明起喚僕人猶未醒樓頭撾鼓報三更

南歸

淪身絕域久睽孤投老歸來鬢髮疏不但髙人能笑我此生安敢食鱸魚

三年海上牧羊羣已分沙埸寄旅魂滿面塵埃人不識相防惟覺語音存

風霜不攺舊茅茨自悔輕身觸禍機丈室本來無一物猶存禪榻待翁歸

黃童白叟喜相迎底事吳儂亦有情絕域歸來眞異事幸逢西北罷戈兵

蕭蕭艸木映疏籬猿鶴相防似見疑大雅保身還自愧不須更誦北山移

南北飄零三十秋亂離重到舊揚州田園蕪沒身空老卻羨如今馬少遊

投老耽書未肯休世間萬緒判悠悠艸堂蓋罷渾無事猶待翻修五鳯樓

