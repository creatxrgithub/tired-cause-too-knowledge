

欽定四庫全書

集部三

河南集

別集類二【宋】

提要

臣等謹案河南集二十七卷宋尹洙撰洙字師魯河南人天聖二年進士授綘州正平主簿以薦爲館閣校勘累遷右司諫知渭州兼領涇原路經略公事以爭水洛城事徙慶州復爲董士防所訟貶崇信軍節度副使監均州酒稅卒事迹具宋史本傳洙爲人內剛外和能以義自守久歷邊塞灼知敵情凡所措置多有成效其沒也歐陽修爲墓志韓琦爲墓表而範仲淹爲序其集皆一代名賢蓋其气節幹濟均有足重者至所爲文章古峭勁潔繼栁開穆修之後一挽五季浮靡之習尢卓然可以自傳邵伯溫聞見錄稱錢維演守西都起雙桂樓建臨園驛命歐陽修及洙作記修文千餘言洙止用五百字修服其簡古又稱修早工偶儷之文及官河南始得師魯乃出韓退之之文與之學蓋修與師魯於文𨿽不同而爲古文則居師魯後也云云蓋有宋古文修爲巨擘而洙實開其先故所作具有原本自修文盛行洙名轉爲所掩宋之史官遂謂洙才不足以望修殊非公論矣聞見錄又稱修作五代史嘗約與洙分撰今集中五代春秋二卷紀事亦簡核有體應卽其時所作集凡二十七卷與宋史藝文志所載合晁公武郡齋讀書志云二十卷者蓋傳冩之脫漏其雙桂樓臨園驛記集中未載疑編錄時其文已佚云乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

河南集原序

予觀堯典舜歌而下文章之作醇醨疊變殆無窮乎惟抑末揚本去鄭復雅左右聖人之道者難之近則唐貞元元和之間韓退之之主盟於文而風雅最盛懿僖以降寖及五代其體薄弱皇朝栁仲塗起而麾之髦俊率從焉仲塗門人能師經探道有文於天下者多矣洎楊大年以應用之才獨步當世學者刻詞鏤意以希髣髴未暇及古也其甚者専事藻飾破碎大雅反謂古道不適於用廢而弗學者久之洛陽尹師魯少有髙識不逐時輩與穆伯長逰力爲古文而師魯深於春秋故其文謹嚴辭約而理精章奏防議大見風采士林始聳慕焉復得歐陽永叔從而振之由是天下之文一變而正是大有功於道也其吾儒之盛歟師魯天聖二年登進士第後中防萃科從事於西都時洛守王文正沂公王文康公繼加禮遇遂引薦於朝寘之文館防以論事切直貶監郢州市徵後起爲陜西經略判官屢更邊任遷起居舍人直龍圖閣知潞州以前守平涼日貸公食錢於將佐議者不以情復貶漢東節度副使歲餘監均州市徵予方守南陽郡一旦師魯舁疾而來相見無一言家人問後事不答予卽告之曰師魯之文行將與韓公稚圭歐陽永叔述之以貽後代君家𨿽貧當共捐俸以資之君其端心靖神無或後憂師魯舉手曰公言盡矣我不復云翌日往視之不復見傳言曰已別矣遂隠幾而卒故人諸生聚而泣之且嘆其精明如是剛決如是死生不能亂其心可不謂正乎死而不失其正君子何少哉師魯之才之行與其履歷則有永叔爲之墓銘稚圭爲之墓表此不備載噫師魯有心於時而多難不壽所爲文章亦未嘗編次有先傳於人者索而類之成二十七卷亦足見其志也已故序之髙平範仲淹

欽定四庫全書

河南集卷一

宋尹洙撰

皇雅十篇

天監受命也自梁至於周兵難不息宋受命統一萬方焉

天監下民亂靡有定甚武且仁祚厥眞聖仁實懷徠武以執競匪防匪劉拯我大命自昔外禪曰經曰營令以挾制政以陰傾帝初治兵志勤於徵奄受神器匪謀而成淮潞弗防卒污叛迹戎輅戒嚴皇威有赫彼冦虐民吾勇其百殄厥渠魁貸其反側帝朝法宮左右宗公伎夫碩士以雍以容爾居爾室爾工爾農旣養旣息惟天子庸

天監四章章八句

西師徵蜀也

主用西徵岷梁弗賓匪曰負固實交晉人予訓予誓念我將臣正厥有罪無庸傷民矯矯虎士載摧其壁於嗟孟侯亦果其防迎師而降靡抗鋒鏑豈獨身謀完是宗國蜀都旣平將臣失律此眾悍驕彼民危栗當塗叫呶合萬爲一匪懷則威帝心是卹帝曰將臣予嘉乃庸廢命毒民爾弗有終邦典用疑惟罪惟功靡殛而削協於厥中帝曰孟侯受封於楚淑旂雕戈備物異數俾爾族姻乃及文武服在王庭靡不有序蜀民呼歌天子威靈保我者封暴我者刑匪功是私匪弱是陵天子惠民疇敢不承

西師六章章八句

耆武受俘也命將伐南海平金陵俘二王以獻

耆定武功時惟二方淮服其乂海南遂荒孰孱而盭孰暴而猖自底不譓乃終滅亡帝戒二俘同卽爾誅惟民無辜休息是圖時其輯矣寕威獨夫帝嗟污邦久罹於兵或暴下以徵或敷虐以刑予命中典協於國經民服徳音室家以寧

耆武三章二章八句一章六句

憲古令守臣也削其附庸以彊帝室焉

帝懷永圖治古是憲四方守臣惟屏惟翰在昔艱難弗惠訓典跨都連城髙牙以建有士有民肆乃徵繕以息以容終焉叛渙凡今帥臣狃厥聞見匪革亂原曷淸多難帝告庶邦式是典彞元侯顯父戚臣宗支正乃封圻予一人是毗凡曰附城罔爾卑之畜兵厚賦靡爾得私毋凶而國作福作威天子有命疇敢不祗子孫承承惟萬世規

憲古二章章十六句

大鹵王師討晉罪也

冀州之疆粵惟大鹵俗忮而專地扼而固協比幽都蕩揺邊圉三垂旣夷凶威弗沮帝禦六師百萬貔虎剪其附庸至於城下鋒鏑始交梯衝如舞蠢爾孱王請附降虜我士奮揚願究吾武皇帝曰吁念彼黎庻匪鯨匪鯢復爲王土晉郊旣平九區以寕陳功太廟告假威靈在昔武王於商觀兵維我藝祖亦勤於徵匪貸晉罪俟厥貫盈聖作聖繼巍巍祖承皇矣二後功莫與京

大鹵二章一章二十二句一章十四句

帝籍修故典也躬耕以勸農焉

帝籍於郊典儀具陳務農以訓供祀以勤勤祀在誠匪勤於人訓農以實匪勤以文帝愼二物乃躬乃親公侯卿士曁厥庻民千甸有制飭哉惟寅帝賚髙年式宴且喜種種黃髮族立而議我生艱難暴亂以繼耳狃金鼓目狎戎器皇其我圖親講農事有子有孫力田孝悌鼓舞至仁薫焉如醉

帝籍二章章十四句

庻工任賢也

帝咨庻工疇其輔予俊乂以登厥勞乃圖匪忘舊勲非賢勿兪巍巍衮臺盛徳以居任賢伊何昌言是庸勉告爾猷罔卹廼躬豈無狷辭怫於予衷予不爾疵爾無面從始時從官戎容揚揚今帝左右儒冠煌煌朝廷以尊文物典章得人之盛奕世重光

庻工三章章八句

帝制北方請盟也

帝制萬邦罔有弗賓蠻夷戎狄羈而勿臣威格三方稽顙獻珍單於革心願交使人帝謀公卿列侯庻老鹹曰彼心暴戾陰狡旣擾我疆復利吾寶無若勵兵襲其還道皇曰有眾予實念玆戰無必勝矧其歸師借曰大獲疇能盡之益俾餘孽毒吾朔陲乃兪其盟北州以綏在漢世宗抗威北戎暴農算商經用不充中土震騷漢南始空降及後世猶稱厥功於穆聖考徳無與偕匪勤於兵北人遂來逮是三紀逺裕以懷生民休息嗚呼仁哉

帝制五章四章章八句一章十句

皇治愼刑也帝仁於用刑在位者以寛卹爲用焉皇底其治欽哉惟刑在疑而宥罔察爲明愛怒弗肆孰爲重輕毋一勿辜惟典之平前世理官倚法以刻匪彼爲仇蓋曰任職今之蔽獄務正其辟鑑乎前人繄我仁徳皇徳在仁寖而成風公侯卿士靡不率從麛卵萌生咸保厥終不鄙不隘樂哉融融

皇治三章章八句

太平封祀告成功也

噫噫太平無象兮世烏得而知維盛徳可迹兮其封祀之儀東岱宗兮西汾脽禮上靈兮賓地祗皇有徵兮吾民以嬉皇有祈兮吾民以私天敷佑兮俾皇之釐永世寧兮無疆之基

太平一章八句

雜體詩

贈三鄕浮屠知聰一首

伊昔相逢日於今二十年師隨安樂住我豈利名牽自笑眞徒爾何如養浩然西門女幾路未得賦歸田

和人過韓柱國廟一首

隋氏一宇內三將皆勇夫賀公活以累楊素死有誅賢哉韓柱國身與功名俱廟食垂後世祀典誠有諸荒忽臨終言遂此感庸愚

過興平哭耿諌議喪呈經略韓宻學

去年使斾西徵日一見稱君膽气豪始信推心待國士能令視死如鴻毛從來投筆輕文吏自此橫屍貴爾曹槐裏今朝逢輤旐依然舊館一長號

舟次壽州寄濠州江均少卿

雨漲灘頭沙已空一帆西上快淸風誰知去郡遲遲意猶逐淮波日夜東

和河東施待制二首

已成沈約難並恨且奉陶公有限杯感事傷春多少意星星漸入鬢中來

又一首

千里觀風使節來百城舒慘系行臺威嚴少霽猶知幸誰信芳樽鎭日開

隨州聞劉易入終南山

神驥渴死追無蹤離婁目迷虛空九衢懽防尙故處一日忽在終南峯附勢趨權徒擾擾生歌死哭何忩忩人間萬事旣能了莫教聲譽過關東

河南集卷一

欽定四庫全書

河南集卷二

宋尹洙撰

雜議九篇

敍燕

戰國世燕最弱二漢叛臣持燕挾匃奴蔑能自固以公孫伯珪之彊卒制於袁氏獨慕容垂乘石虎亂乃並趙𨿽勝敗異術大槪論其彊弱燕不能加趙趙魏一則燕固不敵唐三盜連衡百餘年北宼未嘗越燕侵趙魏是燕獨能支敵也自燕入於契丹日益熾大顯徳世𨿽復三關尙未盡燕南地國初契丹始與並合勢益張然止命偏師備禦王師伐蜀伐吳泰然不以兩河爲顧是趙魏足以制契丹明矣並宼旣平悉天下鋭專力於敵不能攘尺寸地頃嘗以百萬眾駐趙魏訖敵退莫敢抗世多咎其不戰然我眾負城有內顧心戰必不勝不勝則事亟矣故不戰未當咎也原其在兵不分設兵分爲三壁於爭地掎角以疑其勢設覆以待其進邊壘素固敺民以守之俾其兵頓堅城之下乘間夾擊無不勝矣蓋兵不分有六使敵蓄勇以待戰無他支梧一也我眾則士怠二也前世善將兵者必問幾何今以中才盡主之三也大眾儻北彼遂長驅無復顧忌四也重兵一屬根本虛弱纎人易以千說五也𨿽委大柄不無疑貳復命貴臣監督進退皆由中禦失於應變六也兵分則盡易其是有六利也勝敗兵家常勢悉內以擊外失則舉所有以棄之苻堅淝水哥舒翰潼闗是也是制敵在謀不在眾以趙魏燕南益以山西民足以守兵足以戰分而帥之將得專制就使偏師挫衂它眾尙奮詎能系國安危哉故師覆於外而根本不搖者善政也昔者六國各有地千里師敗於秦散而復振幾百戰猶未及其都守國之固也陳勝項梁舉闗東之眾朝敗而夕滅新造之勢也以天下之廣謀其國不若千里之固而襲新造之勢儌幸於一戰庸非惑哉兵旣久弭士大夫誦習謂百世不復用非甚妄者不談然兵果廢則已儻後世復用之鑑此可以悟世主故迹其勝敗云

息戍

國家割棄朔方西師不出三十年而亭徼千里環重兵以戍之𨿽種落屢擾卽時輯定然屯戍之費亦已甚矣西戎爲寇逺自周世西漢先零東漢燒當晉氐羌唐禿髮歷朝侵軼爲國劇患興師定律皆有成功而勞敝中國東漢尢甚費用常以億計孝安世羌叛十四年用二百四十億【永和末復經七年用八十餘億及段紀明用裁五十四億】而剪滅殆盡今西北四帥【涇原邠寜秦鳯鄜延】戍卒十餘萬一卒歲給無慮二萬【騎卒與冗卒較其中者總廩給之數恩賞不在焉】以十萬眾較之歲用二十億自靈武罷兵計費六百餘億方前世數倍矣平世屯戍且猶若是後𨿽無他警不可一日輟去是十萬眾有益而無損期也國家厚利募商入粟傾四方之貨然無水漕之運所挽致亦不過被邊數郡爾嵗不常登廩有常給頃年亦嘗稍匱矣儻其乘我薦饑我必濟師饋饟當出於闗中則未戰而西邊已困可不慮哉爲今之計莫若籍丁民爲兵擬唐置府頗損其數【唐上府千二百人中府千人下府八百人】料京兆西北數郡上戶可十餘萬中家半之當得兵六七萬【今邊鄙𨿽有其制然極塞數郡民籍寡少不足備敵】質其賦無他易【賦以帛名者不易以五穀】畜馬者又蠲其雜徭民幸於庇宗樂於籍農隙講事登材武者爲什長隊正盛秋旬閱常若寇至以闗內河東勁兵傅之盡罷京師禁旅愼簡守帥分其統專其任分統則兵不重專任則將益勵堅其守備習其形勢積粟多教士鋭使虜眾無隙可窺不戰而懾兵志所謂無恃其不來恃吾有以待之其廟勝之防乎

述享

宗廟世數先儒論之甚詳歷朝頗以七世爲允此不復議然郡國建廟及陵寢之制可得槪舉自漢世郡國始立祖宗廟及從叔孫議增建原廟則京師祖廟有二若夫陵寢之制則因秦氏而寖廣之【古不墓祭秦皇起寢墓側漢因之諸陵寢皆以朔望二十四气三防社臈上飯後漢以正月車駕上原陵如朝防儀】獨顯宗遺制無起廡屋故張酺稱之曰顯節陵掃地露祭欲率天下以儉也【魏武髙陵依漢立祭殿黃初三年詔罷之以從先帝儉約之志自是園陵寢殿遂絕】唐氏陵寢頗循漢制【永徽二年制獻陵三年之後朔望上食昭陵依獻陵故事】惟景龍世特丰暱廟【景龍二年博士以諸陵日祭非古詔幹陵朝晡進奠昭獻二陵毎日一祭禦史進貞觀式春秋仲月遣使巡陵武后朝每四季月並誕辰忌日遣使諸陵起居勅幹陵冬至寒食遣外使忌日遣內使諸陵準貞觀式】至於西都行幸並建太室【中宗後兩京宗廟四時俱享自後議者紛焉大防有三一曰必有其廟時享之日以他官攝二曰建廟主而不祭皇輿時巡則就享三曰存廟瘞主駕或東幸則飾車奉京師羣廟之主以往議不決而罷】今舉漢唐之典迹其制度大率主於隆而不主於殺也豈非篤孝思之意廣親親之恩乎然觀夫先王之致孝也極乎配天盛乎禘祫致精明之徳躬祼獻之禮重之愼之盡夫至誠而已若乃盛日祭於園寢委時享於下國𨿽美物備致而至誠不篤與夫周頌所稱不其異哉

審斷

漢史書元帝優防不斷爲衰世之戒夫臨下禦臣之柄以彊主威孰不由斷哉然斷者或審之以昌或任之以亡周公忍親親之誅尼父行僞辯之戮漢主從挽輅之說審於已者聖審於人者明也商卒酷忠良之刑桓靈極黨錮之獄任於已者暴任於人者昬也是故天下惑之我行之審於已也我惑之正人莊士言而從之審於人也天下賢之我戮之任於已也我惑之嬖幸近習言而聼之任於人也與其斷而不審不若優遊之愈也嗚呼聖或所不能暴或所不爲若昬與明後世其鑑哉

原刑

刑罰世輕世重其來尙矣降三代稱治莫盛有唐唐之憲令大較施於今不甚異而貞觀中天下斷死刑止數十其治至矣【貞觀四年天下斷死刑二十九人】國家兩河罷兵三十年民力不罷仍嵗丰稔而斷重辟嵗過二千【天聖元年至三年或二千七百二千四百下乃二千二百】聖君慈仁未嘗以威怒肆一不辜其請傅死者率用恩貸昔帝無以尙此然斷獄煩簡何其遼哉夫今之罪麗於死者貧十居九非貧不忌法蓋其自愛不篤也夫南畆之民儲一嵗之備者十鮮一二其次錢富屋出倍稱之息其次質產入租及爲人傭下乃轉徙他郡壯者兵弱者匄食不幸爲盜賊窮矣今嵗殺盜千數而爲盜者十不一死是天下盜常數萬也逺惟徐樂憂天下之患可爲深戒至若山澤之利古未者復盡錮之矣故民輕於犯禁狃於變詐勢使然也國家盡地方籠物貨非以自奉顧用度廣爾今天下有承平之名而不減兵興之費𨿽欲輕斂弛禁亦未克也彼貞觀世四夷非素弱也警急非無備也文物制度非暫削也何徳而及此亦禦之有術而已今欲師貞觀之省刑莫若究其源其源在謹兵籍制經用而已夫兵食不浮國用不冗然後賦斂可輕山澤可弛人人自愛而重犯法也如不究其源𨿽曰下輕卹之詔察小大之獄欲犯者不寃而期於刑省不其難哉

惇學

今太學生徒博士授經發明章句究極義訓亦志於祿仕而已及其與郡國所貢士並校其術顧所得經義訖不一施反不若閭裏誦習者則師道之不行宜矣若俾肄業太學者異其科試惟以明經爲上第則承學之士孰不從於師氏哉議者欲郡設學校誠甚髙論然天下業經以萬數而傳師學者百不一二不澄其源𨿽置之無益也又卿大夫家階賞典得仕者其年及程止校以章句爲中格悉用補吏非志學者不能自勉故門選益衰世徳罕嗣廢學故也周官師氏掌教國子蓋公卿大夫子也今祭酒實其任謂由門調者宜籍於師氏策以經義始得補吏優其髙第朂其未至則學者益勸仕者能世其家矣

矯察

國朝規唐制設登聞四檢廣言事之路而憲防未著非以懲艾誣訕惇勵忠讜也若乃譏切人主建明時政固上之欲聞也至於抉擿隱過牟斂細利寕有補於政哉夫黈纊非以蔽聰外屏非以蔽明蓋任視聼不足盡乎聰明也前世君國者或喜聞外事任察爲明有陳閭裏之事者嘉其無隱以爲傾盡至其垢污忠賢害莫甚焉是以鉤黨之錮發於近習告宻之獄起於廣聼緬鑑前事豈不根於防萌哉謂可申嚴著令凡人之隱慝非律所得言者罪之謀利有遺民者報罷則昌言日進而險詖徼幸者少儆矣

考績

國朝考績之制自五品而下悉自上功狀有可程殿最覆奏以陞進之所以甄年勞而重祿賞也夫以庸制祿天朝之典也難進易退人臣之常也故上推其賞下競於譲官惟其才眾無覬心然後亷恥興行風俗惇厚也今臣下自紀績效以干賞典是則衒鬻者被錄沈黙者稀遷奔競之風靡然成俗得不矯其哉按唐貞觀故事門下置具員以次補庻官未嘗人人自薦以希進用也【建中三年中書上言貞觀故事常參官外官五品以上每有除拜中書門下皆立簿書謂之具員取其年課以爲遷授此國之大經也今請刺史四考郎中之居侍禦史各兩考余官各三考與轉余並準故事】宜循其制申命有司自五品而下謹其官簿取嵗月當遷者籍其治行於朝而命之有司失舉與自上功狀者鈞其罰庻乎爵賞之柄出於天朝貪冒之源少以懲艾豈非崇譲之一端乎

廣諫

昔舜命禹曰毋若丹朱傲周公戒成王曰毋若商王受又曰小人怨汝詈汝則皇自敬徳是則君臣道隆辭達而已矣然禮有五諫聖人從諷者蓋爲人臣言之也若爲人君言之𨿽聞怨詈亦將自儆不無益也或曰禹周公奚不諷曰申戒於未然𨿽激猶諷也陳事於已兆𨿽諷猶辯也夫禹周公之爲臣也欲其君克終厥戒俾後世不見其過舉美徳充乎無窮與夫違而弼之異矣嗟乎後世以禹周公之道事君者庸非忠乎

河南集卷二

欽定四庫全書

河南集卷三

宋尹洙撰

雜文七篇

攻守防頭問耿傳一首

問西師之興幾一嵗矣爲守計則師無還期坐耗廩粟又邊稅所入不廣當有轉輸之勞若乘之以饑凶民困於內兵久於外非防之善也逺惟前世深入之利近鑑至道之役豈謀今者不可參以古事將勝敗不系於人也然則攻與守必有一術焉爲今計者當如何所論守之害與計勝之說然則若云折李族擊其前大將繼而乘之似未得宜何者二族壤地相逺𨿽俾俱進其戰地戰日不能預制是有俱進之名其實不能合勢也彼若置一族之眾縱之深入獨與一族之兵鬭則眾寡相絕勝勢在彼矣彼旣勝則深入者益孤吾之大軍復何乘哉古有攻其所必救者虜之必救何地耶所謂吐蕃回鶻者正合以敵國攻敵國義然今之唃廝頗得吐蕃故地猶見命於朝回鶻君長通子京師此二國驟親之使其自爲攻計恐不能得其深效徒市虜自利耳若循唐至徳故事使大將領之又虜且不從凡此皆當詳其說

憫忠

甚哉世人謀其身之周也山外之戰【好水川姚家川戰地並在隴山外屬平涼西去羊牧隆城俱不及五里】諸將以力死明白不可欺【得諸將屍皆被重創趙津者亡其首】或謂各失其計且不與其死噫趨利以違節度其失計信然【經略副使韓公行邊二月已丑至髙平邏報賊逼懷遠城公盡發鎭戍軍先募勇士總萬一千人俾行營部署任福盡統諸將合力以制之於是都監桑懌爲先鋒鈐轄朱觀繼之武英又次之任福居後其夕宿三川賊已過懷東南去翌日諸將由懷逺躡其後西路巡檢常鼎劉肅與賊戰於張家堡南斬首數百賊棄駞馬牛羊萬計桑懌以騎趨之任福又分兵自將以往其夕任福桑懌爲軍屯好水川與賊接壘朱觀武英爲一軍屯籠落川隔山相去五里猶遣信相通期以明日防兵川口不使賊得逸去是時吳賊自將兵十餘萬眾營於川口還者言賊四塞然其數少是以兵益進】秉義不屈柰何不與其死也【癸已任福桑懌逐賊循好水川西去未至羊牧隆城五里與賊大軍遇懌馳犯其鋒賊益兵自辰至午軍潰懌與劉肅俱戰沒任福一子在陣亦死福中數箭小校劉進勸福自免福曰吾爲大將軍敗何以苟生一死足以報國遂死之先是韓公召渭川都監趙津將瓦亭騎軍二千二百爲諸軍後繼是日及朱觀武英防兵於姚家川與賊過戰合行營都監王珪自羊牧隆城以屯兵四千五百來陣於朱觀陣西珪屢出略陣陣堅不可破武英中傷不能視軍自午至申賊兵大至東偏步軍潰眾大奔王珪武英趙津及防議軍事耿傳隊將李簡鎭戎將軍李禹享三川監軍劉均皆死於陣朱觀以餘眾千餘人保民垣發矢四射防暮賊引去觀與任福戰處相去十五里然至敗不相聞也始賊與官軍遇大掠武延川諸將旣戰死卽以其夕収軍去故山外之民不甚被毒然諸將戰兵以千六百總二萬三百死者六千餘人指揮軍校死者數十人】忠義世之所髙死人之所難以甚難之節負至髙之名苟與之則已當蹈之矣惡所以謀其身哉善謀其身者不然必非之曰喪兵沮威𨿽死吾弗與然後享其富保其生爲無愧爲身之謀豈不周乎宼讎在境師兵在行欲必生以保功難乎哉嗚呼喪兵沮威以取死豈諸將心耶亦不幸而已爲國家言無使謀其身者終其幸死義者重不幸則節士勸矣

辧誣

山外之役參軍事耿傳在行【傳以通判慶州參任福行營軍事是役也傳未常往韓公諷之遂行】戰合虜騎益至或以傳文吏無軍責勸其避去傳不顧被數創死於陣【行營都監武英勸傳避去傳不答英曰英當死君非主兵者柰何遂與英俱死未敗時鈐轄朱觀亦戒傳少避鋒鏑傳愈前指顧自若觀及武英子言甚詳】人或誣之曰傳督諸將進使遇大敵卒挫敗傳致也後得傳與諸將書戒以持重慮爲虜誘此豈督諸將進耶【壬辰夕傳在朱觀營中作書與任福以其日小勝慮前與虜大軍相遇切戒之自冩署朱觀名以致任福軍中任福敗孔目以書白韓公公卽奏定具錄其言以示疑者耳】宋興八十載文吏死者或以城守之責或不幸與禍防其死義一也至如臨大敵不懾與驍雄之士爭致其命如傳比者亦鮮悲夫謀旣不用又從之死猶不免於誣爲誣者豈喜於立異耶抑惡夫盡忠爲國者耶作辯誣

退說

予家洛陽汝距洛爲近凡過汝而館昭禪師居者三十年矣今年貶官漢東道汝復館焉因言禪師始見予進於文而已益進以名遂以仕禪師視予之爲進久矣山林樂也盍退乎以休吾勤禪師曰退與進均有爲也不若兩忘焉予悚然愧其說之勝也然予之所謂退者豈以進爲不偶退爲髙耶直以不才於退適宜耳樂之不爲過也旣而自詆曰予之不才於退適宜者非今日始自知也向天子命之治民又命之治兵不於是時自退今以罪黜乃曰樂退退之樂與否非所得而言也禪師之說防哉於是作退說以自儆

好惡解三篇

甚矣世人毀譽之亟也觀人之色辭則是非紛焉其色之莊也譽之則曰重而有守毀之則曰狠而自恃其色之和也譽之則曰易而兼容毀之則曰諂而求合其辭之寡也譽之則曰愼而譲善毀之則曰險而伺過其辭之博也譽之則曰通而適理毀之則曰誇而尙勝是爲說者皆好惡之爲也好惡發乎其人非性之所好惡也噫色與辭烏足以盡其中也吾將一之以恕觀其色不曰重則曰易而已聽其辭不曰愼則曰通而已與其失於譽不猶愈失於毀也若夫察其中也必考夫古聖人之道由之者貴之戾之者賤之貴者爲君子賤者爲小人貴賤者君子小人之分非吾所得而貴賤也何好惡之爲譏

或曰子之謂好惡發乎其人非其性之所好惡爲譏者滋惑焉夫介者好拘通者好放晦者好黙察者好辯反是則其所惡是皆性之偏固者也若因其人可好則好之可惡則惡之不亦廣哉予釋之曰吾疾夫世人毀譽之亟也視其外而不考其中摘其末而不究其原故舉色辭而言蓋淺之爲好惡非其人有可好可惡之實也是以一之於恕而已則性之偏固者不猶賢哉果其可好惡予固曰君子小人之分矣詩云好是正直傳曰惡夫佞𨿽聖人不無好惡也庸何疑哉

或者復曰好惡發乎其人與性之所好惡奚以異耶人之性莫不有好惡者也其施於人同者好焉異者惡焉是好惡皆發於已何從而發於人耶予應之曰吾友有愛直者其議論古今必以直爲愛也然有所不喜者考其人慤士也予質焉答曰惡其邪也是則惡者是而所惡者非或者遂解

河南集卷三

欽定四庫全書

河南集卷四

宋尹洙撰

記十二首

襄州峴山亭記

至哉仁之施於政其感人深切而無窮已也羊公之治襄陽及今幾千載襄陽士人與民之有知者望峴山則緬然而思羊公其仁矣乎自漢而下郡縣吏以循名者𨿽防用威術以臨其民要其歸皆一於治當其時莫不有聼訟燕息之所於今皆防泯無足道焉者若是羊公之思惡乎至哉其由不用威術而純乎仁者歟夫威者彊人以爲治術者使人不見其所以爲治彊人者人不怨則已不見其所以爲治者有見焉則人不思若純乎仁者不必身被其化後之人聞其風則咨嗟歔欷宜乎思之而不忘久之而益彰也晏公之來襄陽時與僚佐遊峴山山故有亭壞甚公易而新之昔所謂墮淚碑者梁劉之遴唐李景譲再易之矣今存惟景譲所易者公命工鐫其字之刓缺者使人可辧識焉嗚呼羊公之仁不系乎山若碑之存然後爲不朽而晏公勤勤遺迹者狥其民之思若周人之愛棠樹也然則公之政其仁矣乎未有愛其迹而不思其人者也若夫亭之爽塏與登覽之勝則公嘗賦詩在焉

鞏縣孔子廟記

宋興八十載天下久承平天子端拱率祖宗法度講禮文登儁賢欲一以聲教格民於太和爲吏者循上化其治大槪務寛平恥以持法刺姦取能名專用厚風俗向亷譲爲體故郡府立學校尊先聖廟十六七河南爲天子西都建國子學稱號與東都侔其屬邑曰鞏距府百里據大道之衝河洛所防舟車之饒民以富彊先是縣之先聖廟暴爲水壊材去地污不復興治凡釋奠行禮寓令署中且十年大理寺丞李君惟章旣邑事顧曰地要而民富禮教所宜先今先聖廟圯而弗謀非所以稱畿縣之劇甚爲鄕老吏民羞其易而新之於是相縣治之西偏以營焉且上其狀於府得民施它祠錢六萬以濟其役募善工購良材堂邃而崇像嚴以尊學有捨齋有次逾時而成邑民休之相與議曰玆廟之興旣營旣勤皆由吾李君不志不刻無以章君之化遂以文來請某按著令縣皆立先聖廟釋奠以春秋唐韓文公所謂郡縣通祀孔子與社稷者也自五代亂祠官所領在郡邑者頗廢墜不舉間或增祀率滛妄不經獨孔子社稷其奠祭器幣莫之能益損眞所謂通祀哉今朝廷向儒術西都建學宮聚生員爲郡國倡始鞏爲西畿劇縣能尊先聖以勵學者則他邑之興學聳善又當自鞏而始耳不失著令通祀之典李君之舉其賢而法哉年月日記

伊闕縣築堤記

寶元元年春伊闕築堤於縣之東延袤五百步髙一丈凡三十日築成總障伊水也伊水自縣西南來俯城而東靡迆北下前此一歲夏大雨水暴侵東郭壊民廬雨已水循故流知縣事張君承範請於府宜建堤以爲後虞府聼之乃有是役夫捍災慮患令事也今而書之有以嘉焉嘗聞古之爲令者其慮民也深教之卹之又興利樹功非以名已能蓋審其生殖謹其禍災而已慮民之深者若是今之爲令者其慮已也深興一物更一政必思曰謗與咎將及焉誠不及猶曰吾無攺爲尙可俟後人後之人亦視前之政曰吾獨何加焉積日以幸他遷苟自簡而已其慮已之深若是嗚呼爲令者豈當然哉誠能忘已之私惟行之宜𨿽謗若咎勇且不顧奚古人之逺哉今伊水旣循故流不數十年一大暴張君能預圖而爲之防此慮民之一術也故某從而爲之說年月日記

志古堂記

河南劉伯壽宰新鄭之二年築堂於縣署旣成之謂予曰我官事已則休於是早夜以思蓋有嘆焉嘆乎功名之不可期文章之不世傳我思古人力之而後已遂名堂曰志古余嘉其有是志從而爲之辭曰夫古人行事之著者今而稱之曰功名古人立言之著者今而稱之曰文章蓋其用也行事澤當時以利後世世傳焉從而爲功名其處也立言矯當時法後世世傳焉從而爲文章行事立言不與功名文章期而卒與俱焉後之人欲功名之著忘其所以爲功名欲文章之傳忘其所以爲文章故𨿽得其欲而戾於道者有焉如有志於古當置所謂文章功名務求古之道可也古之道奚逺哉得諸心而已心無苟焉可以制事心無蔽焉可以立言惟無苟然後能外成敗而自信其守也惟無蔽然後窮見至隱而極乎理也信其守者本乎純極於理者發乎明純與明是乃至古人之所至也至其所至文章功名從焉而不有之也伯壽喜予言刻之於堂以自儆

張氏防隱園記

河南張君淸臣創園於某坊其兄上黨使君名曰防隱淸臣固隱矣其曰防者使君亦有志於隱歟夫馳世利者心勞而體拘惟隱者能外放而內適故兩得焉有志者𨿽體未得休而心無他營不猶賢乎哉張氏世卿大夫淸臣獨以衣冠爲身污湔洗奮去目不眡勢人洛城風物之嘉有以助其趣者必畱連忘歸始得民家園治而新之水竹樹石亭閣橋徑屈曲回復髙敞陰蔚防極乎奧曠極乎逺無一不稱者日與方外之士傲然其間樂乎哉隱居之勝也予旣美淸臣能享其樂又嘉使君之有志於是也故爲之作記凡池亭使命以名附之於後云

王氏題名記

陜郡開元寺建初院有進士登科題名二記在焉其一題雲天復四年左丞楊渉下進士二十六人實唐昭宗遷洛攺元天祐嵗駐蹕於陜楊渉丞相所放進士榜第十四人王公諱澥之嗣子工部追書也工部諱某開寶二年佐陜虢幕作文以記其事後十一年工部從子鹽鐡推官守中奉使過陜又志名於記末其一題云咸平元年翰林學士楊礪下進士五十一人第九人劉公璋所刻也劉公大父太常卿嶽前天復牓中第十一人劉公甞官於陜故以東郡咸平牓嗣之其第二十三人王公諱某卽天復牓第十四人王公之曽孫累官某官慶曆元年贈官嗣子【書先公贈官】職方公按刑陜右觀建初二記則髙祖先公登科二名曁曽祖伯祖眞迹俱存慨然感慕命余次其年世前後嗚呼天祐甲子距今百三十有九年公家四世刻名佛捨公今又繼而書之世徳之厚者其將顯乎

秦州新築東西城記

城武備之一譬於兵爲器之大者也古聖王捍患底民弓矢甲冑與城郭溝池交相爲用以利後世世人不推究古始以爲王者專任徳教不必城守爲固果如是武庫甲兵將安用耶聖人以不教戰爲棄民兵不可得而廢猶城之不可廢嗚呼世人未之思也上之十六年始用西師邊將增壁壘寖爲守備又二年虜犯塞震動鄜延之師自是潼關以西諸州悉城羣議靡然無復立異者然而事暴起嚴期促辦甚者削制度苟謀亟成旣而不免攺作重傷民力比之平時預爲之圖勞費過半矣秦州自昔爲用武地城壘粗完數十年戎落內屬益眾物貨交防閭井日繁民頗附城而居韓公作鎭之初年籍城外居民曁屯營幾萬家公曰是所以資宼也乃上其事以益城爲請詔從之公擇材吏授之規模東西廣城四千一百步髙三丈五尺基厚皆稱是內與舊城連屬合爲一城自十月至正月以畢事聞總工三百萬秦人壯之是嵗盡冬無甚寒杵者聲謳以致其樂焉先是郡有羅谷水自北山而下公導之使西塞故道以治城眾頗爲疑明年夏大雨水循新堤絕不爲城害眾乃服或者以虜數敝中國今作城秪以自守非制虜術此大不然今之所患邊壘未能盡固耳果盡固𨿽虜至吾兵得專力於外勝勢多矣如虜以吾城守旣備息其窺邊之謀則兵制所謂無智名無勇功善之善者也公忠國愛人之心其在玆乎自始事公宴犒慰勞無日不至旣成由諸校而上天子又第其勞加賜焉春秋列國興作皆以書成之四月某得以州事佐公故詳其實而書之凡董役之長曁勤事之吏皆刻名於石陰慶曆二年八月十五日記

嶽州學記

三代何從而治哉其教人一於學而已自漢而下風化日陵政之寛暴民之勞逸皆系於吏治吏之治大扺尙威罰嚴期防欲人奔走其命令其敺之若是之亟也又安暇先之以教育漸之以徳義者乎故號稱循良而能以學校教人者十不一二去聖益逺至有持律令主簿領思慮不出几案以謂爲治之具盡在於是顧崇儒術本王化者爲濶疏不切於世噫其甚哉滕公凡爲郡必興學見諸生以爲政先慶曆四年守巴陵以郡學俯於通道地迫制卑講肄無所容乃度牙城之東得形勝以遷焉防京師倡學詔諸郡置學官廣生員公承詔忭曰天子有意三代之治守臣述上徳廣風教宜無大於此庸敢不防於是大其制度以營之廟像旣成乃建閣以聚書辟堂以授經兩序列齋而休諸生掌事司儀差以等制饍防澣冰悉嚴其所小學賓次皆列於外大總作室之數爲楹八十有九祭器什具稽於禮資於用罔有不備巴陵之服儒者畢登於學公延見必禮奨其勤以勵其遊惰尙其能以勉其未至𨿽新進不率者皆革頑爲恭磨鈍爲良出入閭裏務自修飭郡人由是知孝悌禮義皆本於學也公之樹教及人豈不切於近通於久乎先是公領邠寜環慶兵扞敵爲帥臣來巴陵乃下遷凡由大而適小必易其治或陰憤陽惽事弛官廢下不勝者有之或愼防慮危循舊保常無所設施者有之若夫用捨一致其上下所樹立不以險夷自疑於時如公心之所存非愛君之深信道之篤烏及是哉今年錄其事來告且曰予常守玉山吳興安定皆立學其作記必時聞人子其次之某始愧不稱然安定之文伯氏實承公命小子奚敢以辭慶曆六年八月日記

書禹廟碑陰

唐劉公修禹廟碑題云補闕崔巨撰段季展書巨他文尙見一二季展無聞者爲劉公領財賦有大功其所與皆天下善士巨季展必當時之知名者今膳部員外郎周君越嘗爲三門發運判官始以墨本傳京師周君以書名於世故季展書大爲人愛重四方競構之傳本旣多字寖缺落今發運判官屯田員外郎左君瑾命工模刻於他石且構宇以寘舊碑又扄固焉左君嘗謂予言忠州之功巨之文季展之書皆當永其傳不獨其書爲可寶也予嘉左君眞好事者錄其言附之新碑之末寶元二年十一月二十日記

潞州題名記

上黨古郡旣以潞州名常爲大州唐以大都督爲府號兩河用兵節度潞澤邢洺磁五州標其軍曰昭義迨今三百年領州事者百餘人軍名數易不復節度諸州而府號如舊故以大都督府題名爲記尙忠美物斷自義陽王始慶曆五年五月十一日起居舍人直龍圖閣知州事尹某序

題楊少師書後

周太子少師楊公凝式墨迹多在洛城佛寺中今存者廣愛長壽天宮甘露興教凡五處皆題於壁【洛都有兩興教此在延福坊又集賢校理郭仲防嘉善新居有十餘字甘露致之】公在洛或與人爲銘記皆不自書公之書無刻於石者論書者以公之筆其馳騁自肆蓋得於已意刻之其似可盡其得意不可盡豈其然哉予非善書者莫能知已公所題壁距今逾八十年字頗缺落不可辧者十三四天王院僧繼明慮公之書久遂無傳命僧某擇字之最完者得長壽甘露兩壁總八十七模刻於石寶元二年月日尹某記

題祥符縣尉防壁

夏侯之純爲祥符尉尹某嘗至其治捨觀其決事慮精而气果凡事可否當在已無細大必行行之未嘗輙挫縣治都門外所部多貴臣家尉小官能措置一如志且有治稱難乎哉前世赤縣治京師不以城內外爲限制事廣而勢任亦重尉主大盜又於縣爲劇官今京城中禁軍大將領兵徼巡衢市之民不復知有赤縣此乃因循權制豈前世法哉予旣美之純之政且嘆其不得盡其官之所掌故書之於壁

河南集卷四

欽定四庫全書

河南集卷五

宋尹洙撰

序十首

送路綸寺丞序

渙之寺丞自郢中有南陽之行治舟之日郡守廣平公張宴白雪樓命賓屬以餞之酒數行爲引商刻羽之曲坐客淒然有離索之嘆友人尹某因道古人送言之義將有以序其行夫古之送言必以已之所得規彼之未至今渙之才美而甚晦內方而外和惟晦與和某當師仰之方得渙之以自規其敢有獻於渙之哉獨離索之恨不能忘已旣醉且泣以詩繼之

感事並傷別平時涙滿巾今朝郢樓上更送北歸人

又一首

平生愛問江南事喜見人從江上來今日江頭送歸客葦花深處祖筵開

送李侍禁一首

新秦楊叔武嘗爲人言其友人李君之爲人篤厚君子然樂於佛氏之說予他日得見則以叔武之言說之君曰誠有是非取其所謂報施因果樂其博愛而已予應曰是仁之資也古有孟氏書爲仁義之說君之樂宜近焉君於儒書爲泛通自予言於孟氏益加勤異日大詫曰孟氏說與我素所向無大異遂主孟氏學予又曰自孟而下千載能尊孟氏者惟唐韓文公君由是復通韓氏文且曰今而後知專乎愛者在行之宜耳與予遊二年其言非孟卽韓君之性眞資於仁者歟如讀佛氏書以其愛之博也樂之及觀孟氏韓氏書推而廣之則有所至焉幸卒其志則聖人之道無不至者於其別敍其初以勉之

送浮圖奉堅一首

浮圖奉堅師訪予出所述三昧義求爲之贊予應之曰師爲浮圖學能廣其所傳以導人欲贊其說當求之深其學者不然名公大人其能取信於世者予防固未能了師之說且言不足爲世重曷爲求哉而師之請益堅觀師之心是不欲使一人不通其說者若是其固耶噫世之儒者有能自信其傳如師之固歟於其行作序以紀之

送王勝之贊善一首

天下乂安衣冠子弟持身能自修謹或作辭章能備科試者爲其父兄必目之曰令子弟爲其朋友必推之曰良士爲國家擇人必舉之曰美材於是上下交稱其賢賢者若是其已乎河南王勝之宰相子年二十五常日爲文三千言三千言人多能之勝之之文其論經義頗斥背傳解眾說直究聖人指歸大爲建明使泥文據舊者不能排其言其策時事則貫穿古今深切著明於俗易通於時易行參較原覆其說無窮大扺贍而不流制而不窘語厲而淳气壯而長蔡君謨常稱之曰歐陽永叔之流永叔君謨皆予之所畏也君謨未嘗過言假人如是信矣勝之又俶儻宏達服仁畏義眞魁傑人而不屑細故與時疏濶由是謗譽交至噫謗何爲哉然前所爲持身能自修謹其文章足備科試者語其賢或未至求其謗固無有也使其人效勝之之誠且不能勝之兼取之如其所爲何難乎太平聖朝方以文法治天下願無略予言

浮圖祕演詩集序

浮圖號文惠師祕演者過我道歐陽永叔爲其作詩序蘇子美貽之詩永叔悲演老且衰子美有惜哉不櫛被佛縛不爾烜赫爲名卿之句予識演二十年當初見時多與穆伯長遊伯長剛峻人罕能與之合獨喜演演善詩復辧博好論天下事自謂浮圖其服而儒其心若當世有勢力者衣冠而振起之必犖犖取奇節今老且窮其爲佛縛詎得已耶伯長爲州參軍已死演老浮圖固其分演之再來京師不飲酒不與人劇談頗自持謹與世名浮圖者不甚異演之心豈與年俱衰乎永叔因石曼卿始以知演見其衰而聞其壯所爲是以爲之悲然演始健於詩老而愈壯不如其年之衰予聞詩發於中寜相戾耶豈演老益更事且不預世故遂汩汩順流俗其外若衰其中挺然獨於詩乃發之耶演詩旣多爲人所重演亦不自愛之數客外方頗逸去錄之凡三百餘篇云河南尹某序

送隨縣尉李康侯一首

自予貶官有見顧者哀予之窮惻然見於色辭其人未必相知特哀吾窮耳予愧其意重其爲人何哉見人之窮惻然而哀之是亦情發乎仁者也李君再見我惠書幾千言皆張大仁義之說無一語哀予之窮者豈以身之窮不足累於心乎夫自處不卑者期人則深予喜李君知我而嘉其處之髙也重其別姑贈以言

送浮圖迥光一首

予病廢放之臣因其身之窮乃趨浮圖氏之說齊其身之榮辱窮通然後能平其心吁其惑哉屈原賈生爲放逐之辭皇皇焉切以深所不忘者君也彼豈以身之窮辱能累其心耶先聖稱顏子簞食瓢飲人不堪其憂回也不攺其樂蓋夫樂吾聖人之道者未始有憂也尙何榮辱窮通之有哉予謫隨之一月光師來相過持其師之說以警予光師明達人也於其行敍吾說以爲別

送光化縣尉連庠一首

自西師之興金帛糧糗之積凡資於兵者其費益廣鐡革干羽之用凡須於兵者其取益夥費之廣則吏之聚斂者進焉取之夥則吏之幹力者進焉上任其能下収其功自監司所部及於郡縣由初任至於久吏宿官莫不以是爲治之優爲政之先於是吏之彊者益肆弱者亦趨甚者不卹困窮不察有無殫利以誇精嚴期以名勤有以治體爲言者必詆之曰方事之艱當求所以富國彊兵之要烏體之爲哉故吏益才而民益愁爲吏者寜當然耶連君君子人也其仕五嵗矣予質其爲吏之術大槪本於仁而達下之情其於民也知利之與寛之而已職事無廢也期防無失也考於古之爲吏者當以良稱而於今未得以材名也噫古時未嘗無兵也我國家仁育天下幾百年今一方興兵其資於民役於民者必視其貨力與之約束豈重擾哉而下之愁嘆者吏爲之也吏豈喜擾耶亦欲以材自名而利其進也是故奨材吏則士益偸貴良吏則民遂其生惟君子不可以利回故樂與連君盡其說

送供奉曹測一首

予遷武當之一月曹君防淮陽戍兵來抵郡下一日見過盡出淮陽送行詩示予且以詩爲請予自得罪不欲以文辭發聞於人𨿽朋遊素厚者未嘗先爲書問非以自愛慮爲朋遊累也今始見君而遽相稱道懼流俗之善訾者並以毀君矣用是敢辭而君之請益堅噫流俗之毀譽固流俗之所卹也倜儻之士則不然毀也譽也必審於已而已奚流俗之爲哉君生勲徳之族少年志學而趨向如此其倜儻之士乎詩不能盡予意作序以別

送丘齋郎一首

天子臨軒策賢良之士何爲哉得非質今事考古誼使足施於世耶然未聞某事某所建某事某所廢也豈朝廷不亟行其言徒試其才識而取異日用耶將謂賢良者務髙其說而不切於行耶收其異日之用則今登科者益用於朝爲朝廷言主乎得人猶不系乎樹策之始行與否也如不切於所行務髙其說以取重於名者殆非詔策之本意丘君仲謀敏贍通古今其才識辧論於賢良無愧異日應詔問使爲國者汲汲於所陳而易於亟行聞其對者惟恐不大施於時玆有望於賢良也寶元三年上元夕洙謹序

河南集卷五

欽定四庫全書

河南集卷六

宋尹洙撰

書

上葉道卿舍人薦李之才書

某再拜八月初作書托鄭開封附去浙中後十餘日聞有西掖之召中外企望爲日已久𨿽有此拜固未足爲賀也恭惟甫至都下尊體休勝某輙有私悃仰布左右惶恐惶恐孟州司法參軍李之才年三十九矣天聖八年同進士出身能爲古文章語直意防不肆不窘固足蹈及前輩非某所敢品目其爲人惇朴眞率不自矯厲安於卑位頗無仕進意故世人罕能知之京師諸君有石曼卿者與之防曼卿獨喜其不汲汲榮利與已合耳之才母老家無餘貲曼卿嘗勸之隱去使其無所歸於知似未盡也之才又達世務使少用於世其才過人甚逺今幸其貧無貲不能決其歸心知之者當共成之也近制吏部選人有保任者及五人以上其課之才某嘗幹於人在上者或薦之今已四人十二月又當罷去念非明公無以成之者明公𨿽素未知其人然某被遇最深由知某而後知之可也之才在朝廷無近親若其持身謹亷常吏皆能之故略其言事遽詞直罔避詆訶儻蒙畱意恭俟還教不任懇切

上陜倅尙屯田書一首

某再拜某幸與執事同年得進士第又嘗得請見左右𨿽未熟接語論盡朋友之分然不爲無舊執事立言樹教以古聖賢爲師法某𨿽淺陋未能窺執事畛域然素有志於是亦得爲同道挾故舊契加之道同陜與洛相去不三百里而未嘗作書者非敢自疎誠以罪黜之迹懼他人見議以爲附同年之居髙位者爲佞也近防復官爲令畿邑距陜益近自今或時拜書兼有近著文俟到縣中冩一通上呈今偶趙都曹見過云遽行謹奉手書少道萬一望恕簡率

答黃祕丞書一首

某再拜春初得所惠書以賤事未克裁答尋承有延安之行秋中始還道塗登頓良苦自西師之興議者交語以爲執事當在邊帥幕府某獨謂近時上將猶不能專軍之命令幕府豈得盡足下才耶近聞承詔當至都下一吐奇論盡發胸中所蘊使識者聞之知處置得失與軍之勝敗盡系於人爛然無疑今不卽用猶足警異時豈不壯哉願無辭此舉以慰朋執之望中間所稱河間民誠義烈士書中所錄自足傳信增之文辭非無益也但當訪其名氏相見期不逺余俟面敍

上京兆杜侍郎啟一首

向者伏聞京兆之拜知者見慶以爲必應辟署之選頃之人有見語者曰公奏一不從且再上矣旣而皆然恭惟明公更中外劇任將二十年門下吏被器使者百千人一日當辟士章未上人皆以某必應其選某豈賢於百千人哉誠由明公見愛之深數數稱道布聞於人故及此耳屢艸謝記輙復中罷懼益章明公見私之恩非所以承奨防之意也今或聞兩奏皆寢始得修問左右區區之心豈敢忘於大府哉惟祈早柄用以允天下之望使縉紳流品皆被甄敍不獨門下舊吏曲防厚恩感激所深實罄於此

上呂相公書二首

日月朝奉郎守太子中允新差簽署涇原秦鳯兩路經略安撫判官公事騎都尉尹某再拜獻書僕射相公申公閣下某謬爲朝廷器使預參西方軍向一至京師得以邊畫陳於上前退又以所陳白於執政非以誇辧而求合兾事之亟行耳防閣下以舊徳入輔某以旣辭天子不當久畱都下區區之心獨未聞於左右今輙條次所陳之要以書自啟惶懼惶懼某以西夏用兵之害莫甚於大將兵少與法制不立此二事耳請先以大將兵少之害言之今涇州乃涇原大將治兵之所戰士才數千假使敵眾數萬來冦閉壁則邑落被掠出戰則鎭守孤危且眾寡不敵必召屬城之兵以爲自助之勢大將旣已先擾外軍復無統一此必敗之道也大凡大將救屬城則易屬城救大將則難何以謂之易若敵初冦吾境大將當以重兵守險或設伏要路或斷其首尾又號令諸城使之合勢以逸待勞此大將救屬城之易也何以謂之難冦入吾境大將旣召屬城之兵以爲已援若兵在百里之內再日而至則吾之險阻已與冦共之矣若待數百里之外兵至則冦已踞吾要害休其士眾待吾兵至逆而擊之援兵𨿽多其統不一此屬城救大將之難也𨿽戰守隨機大槪論屬城之兵主於守大將之兵主於戰惟能使之戰然後庇其屬城保其險固也今大將之兵與屬城均於自守俟冦至然後呼集屯戍迫以期防戰地戰日皆非素定此則自救不暇豈能決勝哉如某所計請增大將所治兵滿三萬騎五千屯戍不預其數可以戰可以禦可以守也或者引前世用兵之法能以寡擊眾者此非通論某所計者數千之敵數萬十倍之眾耳凡臨事機應變出奇𨿽百倍之眾尙有以制之然未有預以寡少之兵而必十倍之勝也夫三千之禦三萬與三萬之禦三十萬其勢甚易三十萬之眾未必一其力三萬之眾敵不能見其形不一其力故將多者難爲辦不見其形故善用者能張其勢如此則勝敗未分也三千之禦三萬則異乎此合而陳之則見其弱形彼气吞之一也多爲奇兵則懼於勢分二也離去城壁以據要險則慮其攻襲三也此三者𨿽善將者無如之何故云以寡擊眾未爲通論是大將之步卒必以三萬騎必以五千然後可用也明詔減去城柵可益大將兵而未聞盡奉行也其知京師禁兵不當盡出故獻募兵之法知募兵必以財故獻鬻爵之論此大將兵少之害可得而制也其次請以法制不立之害言之古者大將出師其下皆偏禆部曲莫不稟命於大將者也今諸路都監而上皆與大將均其所統𨿽名器至異然皆署事而同議非古制也不獨非古只以國朝殿前侍衛司軍制言之亦異矣今殿前侍衛都虞侯乃都指揮使之貳較其名品不甚相逺至於署事皆不得預豈非戎事尙一其下止當稟命耶今則不然凡臨事機得聨署者皆得預議議一而後可行請借論之若保安軍諜者言當有宼至帥臣若專爲保安之備則其下率從若帥臣有料敵者言賊聲言保安不必專爲之備又使某將備鄜州路又使環慶謹守備其下必有爭議者曰環慶我當速召之以爲已援柰何使之自守且諜言宼保安不當備鄜州以分吾兵𨿽爲大將者亦自計曰異日賊從鄜州路又非環慶吾猶與諸將罪均若從保安一蹉跌不勝則吾違諸將言獨被罪矣此不獨號令不行於下亦旣眾人議之則自信者寡矣是則軍中之政有異見者當獻議而已不當必大將之從已也今同署而交議議一而後可行此法制不立之害也以某計之諸路大將外止署副貳者一員參署軍政別置主軍大將八員四員外守城鎭四員專麾下皆聼命於大將如身之使臂臂之使指無敢不從此法制不立之害可得而革也其募兵鬻爵與主軍大將名級皆別具咨目條陳某疏逺不敢議朝廷大體然竊思之今之軍政非大更置之莫能成功聖上憂勤兆民顒顒伏惟閣下上副倚毗下慰中外之望則天下幸甚幹凟威重伏俟嚴譴某再拜

又一首

四月日朝奉郎守太子中允充集賢校理新差通判濠州軍州事騎都尉賜緋魚袋尹某謹再拜獻書於昭文僕射相國申公閣下自羌虜犯邊某嘗獻書論事又得陳說左右今年虜防平涼山外地王師挫衂某念前所論說其已驗者三其不效者一某謂大將之兵必以步卒三萬騎五千然後可以戰可以禦今任福所集諸將之兵始以萬一千又益以王珪趙津常鼎別屯之眾縱使合而統之才滿二萬是大將兵少且不得素撫其眾果以挫衂一驗也某謂兵家之制在乎統一欲使部曲分畫預有定名合諸將臨敵受命法制不立號令不明以致奔覆二驗也日者朝廷旣擇用攻策相公復詢虜若先至何以禦之某逡巡仰對以旣欲進攻不若養勇以縱之是某揆今之勢不見可禦之術故爲此對今禦之而卒敗三驗也相公又訪虜所當來某𨿽泛言臨涇髙平役冗相雜山外沃野居民富腴然最可備者保安胡繼諤族耳今繼諤無害是某不能料虜之所先不效也自山外之敗議者歸咎諸將不能持重以取敗亡此知其末未究其本也諸將獨不用韓經略言分而趨利此一事可責耳假使合而爲一持重不戰其全師不過如王仲寶豈能制虜之俘掠以取勝哉仲寶壘去賊不十里賊去不能追然朝廷不加罪責者以任福輩戰敗耳儻福輩不進仲寶𨿽欲不戰不能也戰亦不免於敗矣何者彼逸我勞彼整我囂彼人人自趨利我畏死有遁心又加以數倍之眾豈有不敗哉不獨向時之役是乃虜常勝而我常敗也難者必曰虜何得常逸我何得常勞夫虜之將來廣爲屯營使我疑其所向必多方以備之及其旣來我大將之兵不滿萬人急召某將若干人又召某將若干人如是散召之以至三將五將有先期者後期者合而統之亦不越三萬必三日而後集則虜已據我要地休息其眾分擇精鋭以抄居民旣因我糧復所賫糗糒有餘速戰則气盈緩追則逸去或曰俟其歸而擊之賊又有橐駞以載其重我多步兵又益器械糧糗之負以之追躡利害相逺或者必謂俟其歸者非躡其後也扼其路而已且虜騎堅勁峻阪窮谷無所不馳無所不通其來也未嘗一路而至其去也何從而扼哉是以彼常逸我常勞也然而彼何得常整我何得常囂夫賊號令旣一部分旣定在塗而訓入境而誡此其整也我則不然冦至而防兵兵行以應敵諸將聚議不過頃刻教旗分陳之法施於倉卒此其囂也何謂彼則人人趨利我則畏死有遁心夫賊得吾一卒奪其衣裝足以自資此利近而易趨我眾力戰者多死先遁者或免而無誅惡死而樂生人情之常凡此數者賊必勝之理其彰灼如此吾未見所謂禦之之策也又若內屬之戶爲虜所取者因爲虜用矣其未取者虜一擾之則我疑之我疑之𨿽未爲虜用已失之矣何者外爲虜所擾內爲我所疑必持兩端以自固此與虜爲用等也今未爲虜擾者獨環慶諸路與保安胡繼諤耳不蚤圖之又將爲其所擾矣某前謂當謹備繼諤而虜不至者非繼諤之彊能自支虜而不敢犯也某自延州萬安鎭抵其部族以及慶州之平戎凡數百里居民殆絕但有種落耳是虜取繼諤與延州之境不若取山外之饒此特所利先後耳非可恃其不來也夫事四夷誠非王者事今天子仁聖誠使虜不犯邊復何求於虜哉此策之上也然未知何從而至此若如某前嵗所陳大將所屯得以步卒三萬騎五千部曲分畫各有定制此則有以待其來而制之亦策之次也不然驟集他路之兵備一月之餉嚴其部分明其金鼓輔之屬戶破其種落擾之困之有以俟其疑伏此又防之次也捨是止用今日備禦之防但慮屬戶居民大罹其毒被邊諸城盡爲孤壘內地逺輸日益愁怨且虜以利舉外苟無所掠必將攻城日朘月削塞境遂蹙當是時益兵之多調發之勞恐不止今日而已願相公深慮之某向欲以此陳畫聞於上聼今以佐幕無狀被命南去地優事簡於身甚幸苟循黙無所建明則異時公議恐難獨免然某今日言之必以爲妄願畱置几案向秋以曁來嵗幸復視之必將數驗如不然者則我之天幸有二虜長死一幸虜長不自將使他人分其兵來我驍將或能禦之二幸非此二幸或有成功則某所不知也意激辭直不避忌諱惟相公與二三同徳以天下大計畱意觀省察其至誠幸甚幸甚

上陜西招討使夏宣徽小啟一首

某才到慶州聞任福兵敗徑赴鎭戎軍有不曽稟候防命專輙事狀已具公狀中蓋事出倉卒所謂失火之家不暇白大人而救火以此加罪誠不敢辭伏望太尉原其初心少賜寛假則終始幸甚非時當詣幕府

河南集卷六

欽定四庫全書

河南集卷七

宋尹洙撰

書啟

答環慶招討使範希文書一首

某自違去門館若非有事陳啟未嘗通記左右近者再來西陲伏聞軍政甚治𨿽欲作短箋胸中了無可說事用是輙罷豈敢懈也防賜手教至慰至忭兼承益地建柵卻敵取勝蓋明公策慮素定濟之英果不然且爲虜幸矣自國家分命儒臣統制方面未有親總師律蹈履賊境如明公者誠懦夫所增气也去年再議與鄜延合進若虜與鄜延兵遇則環慶爲奇兵應之與環慶遇則鄜延兵亦然是乃首尾相應也今新柵旣成當使狄靑駐徳靖爲奇兵以相助亦一術也又慮虜異日之來不啻二萬之眾亦當有以待之又當使糧道易致戍卒易處援路易通羈屬之戶易以安輯然後有萬全之安書中令某暫到邠府去年曽奉教到濠州當以局事自守某深佩此訓今到才一月奉大府筦庫簿書尙未省又復走道塗徒以自愧果若軍事期防則不敢辭如其博采論議則某之所陳不過前數事耳幸賜照亮

與範純佑監簿書一首

久不作書想惟榮侍萬福前累得尊丈書譲官事極善然朝廷必更有惇詔猶當委曲上陳自劾恐大過況韓公亦譲必別有措置此事某嘗與議者論以內制外其體甚重則亷使之勢不若學士也然韓公受之無疑而某亦愛其專於國事而忘其身之危遂贊而美之某近得防預聞軍事韓公旣當行陣之責某豈能自必無軍行耶是某亦愛韓公而忘其身之老大凡爲人佐者豈不欲其主人賢且用而預享其利耶某誠愚蔽在儒館幾十年一旦主人爲武帥則從軍之行未易可期豈以此爲利哉其始以狥國不謀其身爲賢故喜韓公之不譲及見尊丈之說謀身所以利國家則又喜尊丈之譲尊丈言帥臣當以恭順爲體而不以招討使爲方面之寄此一事某所未諭

上環慶招討使範希文書一首

近聞統蕃之眾親至涇州闗輔人心頓然帖息揆明公始謀扞賊豈自不與敵遇耶以身許國史冊所載𨿽舊勲宿將百無一二況道徳名公忠憤敢死乃至於此甚善甚善定川之役𨿽速戰可咎然當其未敗時某與韓公料其必敗蓋以事勢得之則似不獨主將罪也兵興五年我師之敗數矣能窮我之所以敗則知彼之所以勝爲敵所誘而取覆者特一事願明公深思其已然以爲將來之策特賜惠教幸甚幸甚

答秦鳯路招討使韓觀察議討賊利害書一首

適防手教並慶州書前嵗太尉欲爲此計當時虜𨿽破劉石尙有疑大國心又北患未形國家當專力以天下之勢臨之必要之以盟則伺隙者自寢其謀所謂巧遲不如拙速某是以不敢異議今四路分統以本道言之力役未休新兵未練部分初立蕃落方集以此而揆他路𨿽不盡同大槪恐不異此若來嵗用之卽未爲晚此遲速各有時也然範公欲破其合北之勢此憂國之深事不可不熟思又云無大利亦無大害範公此說亦盡之至於中使來督倉皇入界諸公當共顧大計固守豈得稟命爲忠余俟面啟

與儀州曹頴叔殿丞書一首

近者髙軒過郡殊虧主禮別來未暇作書先辱手誨益認眷顧之厚種落略漢人誠未當以常法繩之然漢人得歸反以盜罪加以深憲此尢可憫落蕃者間有竊其馬以歸者豈可罪耶尋白帥府果防兩輕之此甚平允

賀參政範諫議啟一首

某再拜伏承入參大政天下幸甚伏以諫議居外日久士大夫延頸以竚傳車之入今領樞柄不一月遂二宰政聖君之任賢大賢之得君無譲前古士大夫傾耳拭目兾有所聞見然專以聲譽爲所聞事迹爲所見者殆庸者之耳目也必使君道日隆民心日康然後參政諫議之事業與國家同休於無窮識者觀聼實出於此某被命戍邊但修完守具謹奉前降預議從容卒嵗幸無他憂然卽未知向時虜動果在何道虜來未嘗以季秋曁仲春又當甚暑時或不甚攻城異時來恐或反此何者我嘗逆與之戰今欲以不戰疲之安知其不能就我不戰而爲計也觀今之爲計不過以故意待之是自許以知變而不知虜之能應變也玆事未易可言惟參政諫議終始畱意參次之暇伏惟爲國自重

賀樞宻副使富諫議啟一首

再拜伏承日贊機政天下幸甚明公前此兩辭柄任士大夫以國朝以來未有二府初拜逺能固譲者咸有竊議何者養髙避權介者之所守經國成務英賢之通識與夫追蹤於獨行不若防利於當世方今北有驕敵西有叛王師屢殱士气不振疏賤之人猶懷感憤況明公得君之深致位之尊論議易行謀慮易信當此之際天下不髙明公之譲明公豈得以譲爲髙哉聖上奮然英斷申舉前命四方聞者無不慶忭恭惟聖上倚注之意四方屬望之心將與防契周召爲侔豈特房魏姚宋而已哉區區戎夷安足爲患某嘗學舊史願得私紀盛烈以備國書之闕不任祝頌之至

河南集卷七

欽定四庫全書

河南集卷八

宋尹洙撰

書啟

謝宣撫樞宻韓諫議書

某承乏邊州逮此逾月上稟前降預議下與諸將恊和修完器備謹守條約區區自勉庻無敗事至於保邊之術經逺之略則久在幕府必防體亮多謀而寡權尙法而不忍此性之僻自知甚明豈意見私之深遽玆奨防惟憂任過其量仰玷防館其諸誠悃非面啟莫盡

又一首議西夏臣服誠僞書

某頓首樞宻諫議今日捧教承已及徳順軍諭及子奭自虜來歸言其臣服事此虜計之得也抑其虛名以示陽尊於我猶足以驕我心而怠邊備況得重賂以實其帑豈非得計耶且虜之臣伏果能革其僣悖之心貶其車服名號盡如臣禮耶徒以所上章奏以臣自名耶就使盡如臣禮亦不可信況於其國車服名號一無有損徒以數幅之奏易萬金之賂彼之醜類𨿽甚昬愚較計利害豈能易此哉夫君臣名號中國所以辧名分別上下也國家統臨萬國垂九十年蠻夷戎狄捨耶律氏則皆爵命而羈縻之有不臣者中國恥焉西土之役由是而興夷狄則異於此惟其利而已且彼於中國非素敵也其祖其父皆臣也奚恥而不爲臣哉今虜之醜類必皆曰我戰數勝又能取賂於彼我眞彊也𨿽吾士大夫之有識者亦曰彼戰數勝矣而反屈於我且得重賂以畜其眾是眞能保其彊者也如是則彼之臣服果於我爲得耶於彼爲得耶或者必曰向者患其不臣今旣臣之復以爲患則反覆無所據且自古夷狄之於中國始叛渙而終馴伏者多矣奚獨此之爲異哉其必應之曰不然中國固當鞭笞四夷而臣屬之也但辧其來者誠與僞耳然則誠者有畏者也僞者有謀者也今果有畏耶有謀耶謂之有畏則吾戰未嘗有勝也吾兵未嘗有攻也彼何從而畏哉謂之有謀則國家之患或基於此矣譬人有疾攻其外朝夕命醫者視其脈之進退一動一息必加意焉又起居飲食之愼醫者必決之曰脈止是而不能變也疾者亦自審曰疾止是而不能加也於是日兾其瘳焉當其疾或瘳於外而猶根於中未能去也疾者喜釋其苦良醫𨿽戒之日益怠焉飲食起居𨿽自曰愼之日益肆焉於是疾乘隙而發則已痼於中而亟於外也𨿽醫之良殆難爲計矣自虜眾犯邊師徒喪敗至於今日知所以爲敗者多矣凡一堡一障之隙吾皆營而固之知所以爲備者多矣知所以爲敗可以不敗知所以爲備可以待之此禦戎之常也今旣重賂以結之爲虜之備必異於此邊壘𨿽未卽廢當增而浚者必休其役戍卒𨿽未卒罷當聚而練者必散而處舉是而推之則上下之情無有懈也是亦有疾者𨿽瘳於外而根於中當其伺隙而發則已痼於中而亟於外𨿽良醫難爲計矣所謂國家之患或基於此者以是也難者必曰景徳中北方講和自是三十年天下無事虜未可以不信待之也某必應之曰此時事之異也景徳中虜入吾地深而大眾卒不與戰至今言之者猶曰當是時我不許其盟則虜眾殱矣是彊弱之勢未分我眾有餘力也虜旣歸鑑其入地深而無所克知中國之未易輕於是有講和之事自是無少變焉及羌種外叛遂有益地之請非信於前而不信於今蓋利之所在也然則信不足固其心賂不足塞其欲較然可見矣今王師數衂於外又加以北方之隙則彊弱之勢豈得引景徳中事爲此耶且北方以地爲請旣以賂解之西方以號爲請又以賂解之二虜知我終不能以地與號假之也將合謀必以地與號爲請或不能以地與號而他求焉當此時我以兵拒之耶以賂繼之耶以兵拒之則不若今日之有備且練也且重賂不資於敵而以供士費也以賂繼之則中國之貨有極二虜之請無窮爲今之謀當以國家之患必基於此猶人之病將痼於中而亟於外朝夕念之惟危亡之爲憂則庻幾乎少安矣某識慮昏淺不能先事以言防見詢采不敢不盡伏惟明公位尊任重與國同體願深畱意

又一首議堡寨書

近聞朝防依張忠所相度山外修建堡子十五處計工四十萬某以爲堡數太多又不於羅李坡修築恐忠未得子細已令畫圖至今未到切見虜累入塞皆以戰勝有所克獲是以不致力於堡塞今旣依預降固守虜來不得戰此等城堡卑小若盡鋭防之肆其慘酷則諸堡皆當震懼不免有劉璠之失往時樞宻諫議建議廣劉璠定川此最得策欲乞應弓箭手所居如的去城寨二十里外方建堡子仍湏堅完縱虜大至湏爲可守之計如此不過修建得三五處一省工費二免爲虜防三得弓箭手且在城寨防守如允所陳乞賜指揮

又一首議斬首級賞罰書

近覩牒命凡得賊首級一切見賞格支錢更不在遷轉酧奨之例此恐有所未盡大槪不欲以首級酬者蓋慮壊亂行陣及爭奪不明故也今秋成之際賊之防兵屢來抄刼堡寨弓箭手或有殺獲例無酬奨則難以激勸凡百十騎交鋒非力戰或窮追卽不能取首級欲乞別降指揮應敍理曽經大陣得首級者只依賞格處分如只是尋常賊馬出來抄刼能殺獲首級者申取上司指揮

上陜西都轉運孫待制書一首

十月二十七日朝奉郎行右司諌直集賢院知渭州兼管勾涇原路經略安撫部署司公事上騎都尉賜緋魚袋尹某再拜獻書於按察待制閣下竊以州郡之於監司奉教約遵憲度而已反此𨿽無害於治不得爲無過某以糶麥事不待報下輙專以行明公不以輙行爲責方條問其利害是明公不以監司爲威重但覈事之可否宜乎名重於天下也某竊自思向若明公責其輙行則黙然伏罪若詢其利病則將以盡其說於左右恐懼恐懼恭惟明公所治東連崤陜西接梁漢南界武闗北盡上郡列城數百地數千里某所領者有經略數郡之名耳不專其任又都統在涇軍政一以稟之是其所治獨以平涼潘原二縣地不過百里明公以列城數百地數千里之大其於思慮則明公以廣某以專其於事實則明公以傳聞某以目睹某謂思慮之廣不若專事之傳聞不若目睹𨿽英識精鑑洞照幽隱然大槪論之鮮有異者是以事之利病條於公牘中伏惟察其至誠宥其狂愚幸甚

上樞宻杜太尉啟一首

某出入門下幾三十年至於才識短長器局淺深自知甚明況在英鑑平涼用武之地平時郡守皆舊臣宿將今艱難中當重其選反以愚懦處之但懼上損國威仰累恩館前此拜章懇辭又以近日授官無有遂其譲者以是亟請所由未審某官徒采其虛名試任之耶果謂可任而任之耶若試任之則邊要事重固不當試也如果謂可任則望終始保庇庻幾有所樹立某言此者誠以寇讎在境師兵在屯凡百措置未有一事不系於樞府者則某官見庇之深不獨私於某是亦畱意於邊事也

與邠州通判劉幾太博書一首

得伯壽書忻慰無量伯壽志於古聖人之道有年矣日來年益加於道固益邃某聞防於道者於世事泊如也功名未立其如吾命何

上四路招討使鄭侍郎議禦賊書二首

昨日兩得指揮文移狄部署下兩軍馬於鎭戎軍儀州把守似恐太速見石輅回奉傳尊意如賊人防湏且持重觀其形勢此最得策今來事宜𨿽急然未見的實入防去處惟望鎭重以待之此中行下沿邊文字至渭州並不令下往諸寨蓋近裏城寨不當使預有驚疑故也但齊整兵甲伺候出行城中並不令知覺合具上聞

又一首

今蚤又領牒命欲令沿邊州軍披城作硬寨以遏深入之勢竊以本道見在兵馬除城寨屯守外其戰兵只可在一處枝梧何者賊眾若來不下十萬今若鎭戎徳順兩軍作寨不過四五千人接戰則不敵張勢又不足倘爲所乘則城中揺矣【鎭戎戰守兵共八千八百九十人徳順通趙滋孟光兵八千八百三十五人】若只令狄靑領大軍在瓦亭觀其形勢彼求戰則我堅壁不與之較彼前進則懼我制其後俟其有隙而乘之此計之得也且賊大眾入宼不過徳順與鎭戎兩路至於原州山險非賊大眾之路也萬一賊自鎭戎捨瓦亭路直趨原州則有彭陽一軍在前瓦亭重兵在後亦非彼利也今之所憂者但憂狄之兵少不能勝虜耳【孫用王徳恭黃世寕三將通部署牙隊兵共一萬五千四百三人堪戰者不過萬二千人祝貴代到毆其兵還卽可得萬五千人】然不憂狄敗也狄不敗虜萬萬無深入之理望侍郎愈益狄兵專委以制虜之事【所謂益狄兵者狄往瓦亭乞卽便發涇州兵赴元亭令受狄節制】大扺防賊之道思慮貴專號令貴一鎭戎徳順二軍兵旣寡少若營於野豈可保其不戰旣患其兵少又憂其或戰兵少則欲濟師爲援憂戰欲其還壁如此則慮不得專令不得一也且涇原諸將練事而可倚任者莫若狄靑涇原地形可守而爲要害者莫若瓦亭此侍郎熟慮之矣以可任之將守要害之地而濟之以兵則思慮不得不專號令不得不一此先勝之術也某自受任暁夕計慮比於平日似有所得恐未能上副尊防則乞令幕府一官到州論防或召某令暫詣戲下聼命更取裁防

河南集卷八

欽定四庫全書

河南集卷九

宋尹洙撰

書啟

答秦鳯路招討使文龍圖書二首

初受命卽拜手所以某不敢更具謝禮伏承誨翰仍有頒遺不任悚荷之至虜今秋亦聞防集近報舉數萬眾乃取屬戶數百遂罷去未料其意所在也虜數動常以季秋及中春又當溽暑時或不甚攻城異時之來恐未可必其如此何者我嘗逆與之戰今之爲謀大扺欲以不戰疲之安知其不能就我不戰而爲計哉觀今之備不過以故意待之是自許以知變而不知虜之能應變也伏聞明公軍政甚治士气亦振守禦之策必有多算敢兾指授庻奉尊教

又一首

某頓首再拜承賜手教詢劉滬彼始末城永洛利害猥防責以不言某以元帥主其事是時防邊方嚴懼於軍政處置益相戻所害不細獨欲遲畱以緩其事故黙黙無所發其實畏避誠足深愧適防中防罷其役自愧亦頗自幸旣而二月十九日得元帥牒云被朝防驟舉此役於是抗章條其利害秋部署亦自削奏語尢切至二十二日見詔書罷四路是夕得防令具興修利害條上於是知朝廷前未有防令舉此役乃亟召許遷等還此劉滬者獨以所將兵將其役始以文諭之不答差指使召之不至又命瓦亭都監張忠代將其兵亦不受命某與狄議此而容之是節制不復行於下於是狄假以巡邊至山外命散其部兵然後滬就拘滬樂功名有膽略然亦可惜然違戾如此無以貸也同年董士亷者老困可哀某以書三諭之令其歸雍卒不見從遂同被系然滬等所執文符皆鄭公罷後所發不知何謂也某平居好議論至於起獄以取直豈某心耶世路風波殊可駭畏竄身山林閉目氛埃無路可致耳今聞朝廷命使定城永洛利害拓地廣寨亦古人之常但揆已之才略度今之兵力若旣城之後分兵而守輸粟以濟緩急冦來又當逺救懼以敗事耳如朝廷果以城之爲利某當乞移僻郡必有賢才見代城之而不保其利終不紛紛力較毫髮以取勝也未審尊畫如何願蚤賜教答幸甚與四路招討司幕府李諷田裴元積中書二首

某啟某初到郡得前政所占民田不還直自令納稅一事某決欲行之自念秩卑恐有司詰問益淹久不便於民是以白於鄭公公大以爲然尋出牓諭民給其直且免其稅此一事諸君盡知之及韓公來某臨郡已兩月所得民間不便事益多見訴尢不便者必告之曰韓公且來汝自訴之及韓公來以事自陳者千餘人韓公必盡覧之究其事理覆其根原或見詢於某或命他官參定然後行之其於事固已精且詳矣某豈私於此方之民哉亦由前日白鄭公給民直一事蓋以公家之事苟利於民則韓公鄭公與某行之皆一也何必分彼此哉不意好事者以某附韓公爲事多所更置未審言者以某附韓公爲善耶爲不善耶若以所更事爲善則不當謂之附也若以所更事爲不善則某前在涇州鄭公朝夕見延其於邊事無不詢也無不慮也獨獄事不與聞他則無細大皆往覆究極於議論未嘗有隱鄭公相顧之意始終若一是則某之論議有可采者也於邊事有所得者也苟一以不善贊鄭公則公必怒而絕之何能終始相顧如是也是果不以不善贊鄭公也不以不善贊鄭公而專以不善贊韓公是厚於鄭而薄於韓則於好事者之言爲不通也若以前日在涇爲智今日在渭爲愚又於有識之議爲不通也此事聞已久疑之不甚信近日益有端緒然不知鄭公果以爲信否鄭公爲元帥某預掌一路兵寄若好事者言行則間隙日生苟有戎事某無所逃誅矣平涼去年經敵兵殘破之後朝廷不以某不才擢當此任亦思有以自報朝夕勤事非公宴不邇聲妓受署殆今五月斷獄不過十數人皆歷歷可記其營田防塞蠧於事者韓公盡以刷去之今獄訟益簡止以練兵爲事爾諸君察其心豈主於榮官哉子發相知尙淺士規益之皆目見某謫官當時寜有慊於心耶古者刺史嚴明郡守有投劾解印綬者某豈重去此一官哉幸諸君爲某辧於鄭公公果不悟某立當解去且以終鄭公前惠又不使他日戎事之際使某憂疑自危措置顚失𨿽被大戮已敗國事願諸君畱意見答

又一首

得劉伯壽牒取王文政文牘尋以封送始文政等以罪配牢城保寕爲兵防韓公來以舊獄訴於公公命覆其罪苟不至深切則移籍於廣鋭蕃落文政等皆在涇於是申上帥府呼此二人幕府不俾二人者來反令取其具獄就涇視之旣而帥命二人者來止云材弱射七斗弓箭不滿兩握其具獄則詳之矣於是眾議曰具獄往而二人乃來此必審其初罪不爲深切矣其言材弱射不中程者慮以廣鋭處之也蕃落舊等才五尺三寸近制短指者亦聼狄侯命二舊卒方之不少損又命以射彎九斗弓箭不滿二指在舊卒下等之上涇內地不知蕃落所用皆短箭故差謬相逺若必以長箭程之𨿽積功至大校其少且壯者亦不能應格矣又蕃落中有犯姦若盜者如此比軍者甚眾決不復疑但喜得勝兵者二人遂易其籍帥府乃詢云若二人者罪安得不爲深切然後乃知帥府之意不欲此二人於蕃落旣已籍之無如之何乃答曰其罪不至極於惡蓋婉其辭所以恭上命也不圖又命劉伯壽覆其獄凡涇人之相厚者皆見責曰何乃不稟帥命某聞之甚駭其言若他事則不敢知如止此一事則非所以爲不稟也何者始本路索此二人於涇帥旣不遣復命取具獄視之若果以爲巨慝則當下令曰此不足貸二人無可遣理獨歸其具獄則某必審視其罪𨿽其可貸猶當奉承帥防奚必攺籍此二卒耶且韓公非素得視此二人具獄也命本路究其罪易其軍易與不易皆系於本路也不易不足爲忤意易之不足爲迎合且本路軍與民曁蕃人以事自訴以功自理於韓公者多矣皆下其事於本路且命詳之其以事自訴得辧者十二三以功自理應格者十二三蕃人在籍其可用者十不一二皆不以先入之言爲主也文符盡在可取而覆視豈必以此一事爲違戾耶玆事極防而某懇懇爲言者誠以害於體爲甚大也昨日經略司行某事其於法少礙而事當者大吏持以前曰王文政等無礙於法尙爾今此恐見詰柰何某叱之某謂狄侯曰異日此曹有言必請黥之𨿽異日黥之徒能制一吏如將校何將校必曰此一細事猶不得遂其行安能使我有畏哉吾獨知畏元帥耳此甚足爲元帥憂也自某臨本路原州鎭戎軍決罪有不至死而死者有當死而慘其刑者某與狄侯具議皆不問其狀蓋知其守將可以任事當申其權於下也又有卒犯罪反持其主校過失者某詰之曰若主校與汝共爲欺隱汝懼累以言或主校濫罰汝不勝其虐以言吾皆聼汝理有罪者今汝自有罪當罰主校若貸汝則過終不聞是使主校皆畏過莫敢笞其卒者此軍之大也狄侯曁諸將皆曰善然遂杖去之且大將於士卒非人人能督察撫循之也必有主校焉使軍中皆畏其主校則將無所事矣夫士卒不畏其主校則飲博自恣飲博自恣則卒至於貧窮卒至於貧窮則無所不至焉爲主校者豈可反畏其下哉故爲將者必察羣校之貪虐者首去之無使其下能持焉則卒皆有畏矣是則大將者不使士卒獨畏我而不畏其主校又不使屬郡之兵獨畏我而不畏其守將此治兵之大要也某秩𨿽卑然與本路言之與狄侯皆大將之任也責任旣重朝夕於邊事無不憂者聞士卒不畏其主校則小以爲憂聞屬郡不畏其守將則大以爲憂今將使一路之人不畏其大將則元帥安得而不憂耶故某所謂於事𨿽小而於體甚大者以此某得以諌名官凡事之曲直猶當於天子前辧之今乃不能自辧於元帥反囁嚅於幕府豈畏懦耶蓋元帥之體不當以事詘於部將是某凡辧論事可取直於天子不可取直於元帥幸諸君少畱意焉

與永洛城董士亷第三書

近兩附書皆計上達殊不防體亮何所守之堅也永洛修與不修亦所見之異耳李文饒牛思黯爭維州事是非至今有不同者亦何必不修爲是修者爲非但某與狄侯以才略之不廣兵眾之寡少不能逺爲守備故建不修之議適防鄭公罷去遂防中防從本路之議行簡奮忠國之謀必以修之爲便當辧之於朝廷稟詔防而來則本路從之亦有名矣幸行簡少思之永洛地果屬何路譬若治他人門內之事豈不爲侵耶是行簡可以已其事本路不當變前議也行簡困躓累年聞攺官朋友所共忭故前走書奉報誠亦私心所喜一官𨿽不足爲行簡言然於夫人之心豈不慰哉此事窮極根柢某輩爲守職行簡爲侵官何不思之甚也試使某今日卻以修之爲便行簡以某爲何人耶況狄侯彊毅有守𨿽某言之亦必不從前書防裂故未防省察是以喋喋願熟慮之

與幕吏石輅李仲昌書一首

承從部署已至徳順軍所畱劉滬董士亷文字蓋只畱往諸處取索及往長安文字不緣章奏旣捕之卽是罪人安得妄上文字惑朝廷耶卽若其言吾輩隱匿卽當繳上不可畱也況但泛泛妄自飾非但白塡署且封起勿毀去卽無害已行文字卻取去不便兼且有迹反使不知者將謂不當畱其文字惟存其人使盡辭於獄自免閉塞之譏二君熟思之

答諫官歐陽舍人論城永洛書一首

某十九日至解州聞永叔舍人其日抵陜郡以數年之別相去才數千里不得一相遇悵然以爲不幸然某方爲姦人所擠誣罔百端舉朝莫與爲辧若見永叔必極論是非其不知者將以某祈恩求援於永叔此不獨重爲某累又且以累知已故不得一相見未爲不幸也自天休見侵未嘗作京師書用此亦不敢修問左右防專遣腳力致手誨何朋友顧厚也仍以某近喪長子爲慰某始三男中男往嵗多病防城道中物故者也防子三嵗美慧可念三月中在渭失之長男壯大與侄植皆門戶所倚者一旦同逝人生孤苦至此處世復何聊賴永叔見哀之深誠知我者然謂晉慶不當爲意似未見亮永叔尙爾況他人耶永洛事未易可言然事之利害人人各異見不必深咎今旣城之則異日自辧不足復論但天休旣罷兵任若以城之爲利當論於朝廷不當督涇原部將擅爲此役彼劉滬者爲涇原部將苟知城之爲利當與天休合論於朝不當專事耳幸賜照亮

河南集卷九

欽定四庫全書

河南集卷十

宋尹洙撰

書啟

答河東宣撫參政範諫議啟一首

近捧教答所啟事皆防施行不任戴荷之極近聞蔡石皆外補又緣飲防事多貶斥善士去年聖上奮然英斷登用明公曁韓富諸公天下翹首以望太平今明公未去位端士頗復見外世人用意如此言之可爲於邑明公縱以邊事未還富公詎宜久畱於外耶又北蕃四十年休息若一旦舉事其勢不小向時所傳與西賊相攻卒無驗實此謀豈可測也自古外蕃之得志中國無若元魏元魏始從雲中得代郡太原然後取河北願明公深思根本爲國家謀長久之算一堡一障不足以捍禦無或因循異時負天下之望某受遇素異直布所懷不避忤犯尊意死罪死罪

答樞宻韓諫議書一首

自使節還都不敢輙上牋記伏防深賜體亮特降手教兼以某兒侄喪亡曲加存慰不勝感涕侄植男朴俱爲門戶所托朴又嘗以文贄左右防國士之顧本謂此兒終爲門下之用何期不幸一至於此某在秦所生一兒亦前此失之年將五十未有繼嗣未嘗不中夜撫心對客吁嘆若使憂能傷人亦恐不復再奉顧盻矣樞筦事重望善調寢饍以副禱頌

賀兗州杜相公啟一首

伏承相公亟解臺司出鎭東土拜恩防恭卽日上道惟懷素志固無少慊然士大夫之有知者相與切議咸以相公居位日淺法制利澤未嘗施用於天下某之鄙心更所未盡若於朝廷於生民而言則不異眾說以進退論之實爲全美伏惟相公由初仕以至顯重無一事不爲人紀無一行不爲人式天下之望惟恐不作宰相豈獨私於相公誠兾有益於斯民也夫宰相之任道行則久處而無嫌道黜則亟當去位然髙位大權人所願籍於是被持祿保寵之譏蒙阿諛順防之議不獨今世所無前代名公所不能免恭惟識進退之禮保初終之節全天下之望考於古人可謂無愧若需以歳月則平時所履懼將大損某出入門下幾三十年區區之誠實在於此敢持此說爲賀

答河北都轉運歐陽永叔龍圖書二首

自承河朔之行意切有疑何者正人在朝天下防福今𨿽總制一道然所施置不過千里其於重輕豈可同日而道哉以是不敢爲賀近日得都下信君謨守道悉以外補又以防飲防過多斥善士聖上慈明永叔以忠亮被遇不當以外內易慮忘懷本朝也範公旣領西撫則未能卽還富公何得久畱於外耶見河東使還所奏罷下等科率一事不謂畱意文案乃得詳盡至是昔栁公見韓文公所作毛頴傳嘆稱不已韓之文無不髙者頗怪栁何獨以此爲異見永叔所作秦祠記駭嘆者累日蓋非意之所期乃爾益知栁言爲過相別累年輙此稱道諒復見兪也

又一首

十一月中冩下手書防論奏都下事遂不欲通於左右今辱書知動履甚休具知某有所陳事某之心愛賢過於嫉惡不獨永叔知他人亦多見信豈有心之所愛幸而共世不與之親且厚耶今之相知者多見戒曰當避形迹見疏者則相目以朋黨果如是顏子不幸得罪湏盜跖乃可言不然學聖人者皆顏氏黨也世態殊可憎然不足卹至於勤事持身亦不敢懈見詢晉潞少時所防之樂今歡意都盡不惟年物之異直畏事耳嘗憶前送王勝之序云聖朝方以文法治天下子其愼之當日亦偶爲此言不謂遂驗闒葺輩惟欲摭人細過不可不慮也人回遽意殊不盡

答鎭州田元均龍圖書一首

向聞處置保塞事何其精也兵久驕遂至殺害守將若又貸之則無復法制矣明公行此一事使主威復立𨿽四夷之功無以易此甚善甚善近聞京師以防過多斥善士蔡君謨石守道相次外補未知其然否年來朝廷凡所更置亦有所存𨿽髙而事不下接者自非聖人未能無過至於進用皆天下賢士大抵治平之漸也聖上聰明任人不疑而姦人忌前醜正務快已意其不思爲國今勢尙防恐其漸熾所迸不止於蔡石也某豈私於數君哉所慮者讒勝賢絀則國家憂患豈止於四夷哉方今言爲上所信且重者無如元均願深畱意蓋疏逺之謀𨿽陳懼其不見聼也範公旣有西撫之行富公何故久畱於外耶某久不作京師書亦不喜輙議時事數日聞此憤悒不已防得明公書因以盡道所懷幸賜體亮

與鄧州孫之翰司諫書二首

與之翰別久未嘗一日不相思直以徳度服人企仰之心不能暫忘耳今幸防而復別重以顧卹之意笑語之樂中懷欝悒不啻時時及之仰髙之心與愴離之情各是一事古語作惡數日此最得之到隨當別作書

又一首

與之翰別十年所與遊處深相知者不數人其間不以疏近爲間毀譽爲疑同不爲黨異不爲嫌如吾之翰者益難其比向觀之翰所論朋遊其親若厚如某比者亦復無幾驟此相別以某奉思之心揆之翰相念之意詎有已耶

上鄧州範資政啟一首

某自謫官惟作報書當世公卿素相厚者未嘗輙上牋啟今明公鎭鄧鄧距隨不逺而李承者專來相過將歸於鄧某又與李俱出門下若遂無尺紙以奉左右則何以逃簡慢之罪某居此風土之善惡食物之同異情懷之樂與否李皆悉之不假一二談也恭惟解邊劇就安逸尊體甚休南陽舊邦春物向盛不得陪髙宴預談賓用是爲悵

答揚州韓資政書一首

鄧州附到七月三日所賜書不勝感忭某久不上記亦如尊諭到隨賤屬患瘧疾盡得平愈食物甚賤私用𨿽窘而不乏讀經書益有味體力亦無疲耗不煩賜念平時與人異同遂至爭論不息蓋國家事今旣發放若復云云乃是懷私忿耳不惟絕之於口亦不萌之於心用是益以自適但恨地逺不得拜伏門下棲倚之心莫能具陳惟望善保臺以慰傾頌之懇

答福州蔡正言書一首

自君謨在朝廷爲言事之臣遂不作書逾三年矣忽辱手誨以先兄亡沒爲慰感涕無已因念家兄平日常以邊事見教而朋友之說多異於此某亦以爲家兄親愛當然朋友相成以義者也家兄沒兩月某卽得罪使其尙存某就獄其亦憂而成疾矣故自謫官而來以不發故自悼惟以負教爲恨君謨於某兄弟皆厚故道此意漢東土風不惡寓家城東佛寺私用𨿽窘而不乏讀書日益有味不煩畱意君謨侍親多慶因人或惠問以慰私渴

答張固太慱書一首

頃年在秦嘗見家兄稱道閣下之爲人及來安定防軒車東還過郡始得請見則仰髙之心有所從矣曁至平涼與同僚議邊事有石君乘者數數論閣下之所施置無不得宜者益所嘆伏近見孫之翰稱閣下之隱徳懿行足以厲今世故某奉接未數而仰聞盛美爲月久而且詳也謫官來止作報書𨿽欲通記左右願不能致今辱書存卹至厚愧感無已又承別拜恩命卽未知何日再接髙論不勝區區之意

河南集卷十

欽定四庫全書

河南集卷十一

宋尹洙撰

答計用章祕丞書一首

數日中連得兩書防意甚厚兼以曽見鄙文過賜稱道閣下在某爲前輩於文髙於道淳者也宜有以指其疵瑕朂其未至以成朋友切劘之益今乃曲爲題品豈徳隆者専譽人之長以誘其進取不然何許與之過也感愧感愧詢來介云已有嘉州之命不知信否閣下以忠獲罪其爲畱滯亦久矣造物者得無畱意人遽艸艸奉此爲謝意殊不周

答汝州王仲儀待制書二首

郡校來防賜手教具審尊體寧裕兼以退解爲寄意髙理詣誠所欽仰然閣下謂進與退系乎道之所在𨿽聖門達者無以爲異也若論夫才與不才竊有惑焉蓋才者容有小人而不才者不害爲君子君子而才不至其進也於世不甚益亦不甚損小人才而進𨿽樹功立事其蠧益甚閣下試思之以爲何如

又一首

辱賜書教承自至汝陽政簡訟稀尊體安適某到隨州城東得一僧居竹樹甚美頗有隠者之趣所愧者以罪來耳

答鄧州通判韓宗彥寺丞書二首

某被罪放逐於時之士大夫宜見擯棄不與爲齒閣下無一日之雅惠然見過開懷論議與平居交遊之舊者無少異閣下眞篤於義者顧某無以承厚意惟欽仰令徳而已

又一首

辱書曽道及鄙文今錄近所作四篇附李丞通呈皆有爲而成非立意如古文章之爲也閣下方以才名爲士林推重當世名卿鉅儒凡與遊者其作爲文章莫不道聖功揚徳音如觀樂於宗廟和平嘽緩無不得其宜若夫廢放之人其心思以深故其言或窘或迃或激或哀異此則非本於情矯爲之也譬諸急弦促軫烏足畱大雅之聴哉惟閣下諒之幸甚

答環慶經略使施待制書一首

某向領州得在部下官事未嘗相檢察笑語未嘗見疎外此閣下於某甚厚及某盛夏就獄閣下相視有不忍之色防視賤屬不啻骨肉逮及謫官盡室獲歸無少失所此又於某甚厚自見放逐平日遊舊罕有以尺紙見問者閣下方領兵貴重乃能數千里惠書勤勤見卹此又於某甚厚某接熟左右固未久然亟厚顧遇宜何以爲報惟祈益樹徳業早登公輔得爲聲詩以道盛美此其望也

與鄧州丁憂李仲昌寺丞書二首

向者足下說南陽孫守言人之才皆有分定𨿽彊之不能有所益若徳者在人勉之而已足下質於僕徳果可勉耶僕就足下爲吏而說曰毋矜已毋盡法毋報怨是足以爲徳矣足下樂玆說語僕云願誦此以自儆此三者非於足下有所見也泛論爲吏者當然耳足下乃能如是眞好徳者也旣相別因思足下之所未至者輒復奉規足下讀書觀古人之所爲其好賢惡不肖甚明然於行已似有小異足下於今世所與遊者賢不肖悉有之賢者果能親巳足下固親而厚之矣賢而適與已親不肖而適與已親足下𨿽能辧其賢不肖之異而皆有用其親疎而親疎之豈以人厚已棄之不祥不巳親而彊附之爲佞耶君子之親賢非以發其祿仕振其名譽蓋將以立身而至於道者也故與君子處斯君子矣與小人處斯小人矣爲長者折枝尙無愧焉有親賢而爲佞乎若不肖者業與之厚不當絕之毋自暱焉可也世復有以附已者爲賢異已者爲不肖不獨置親疎其間又從而反其賢不肖之實此所謂朋黨者也幸足下不謬於此且勉於進放而繼以盡言勉之又勉之未見其已

答李伯昻祕校書一首

近令弟來辱示長牋以楊太博奉薦爲謝足下以名臣子在選部二十年能防幹任職監司自當以進賢塞公議豈必朋遊爲先容耶不敢當不敢當

答張子立郎中書一首

連得兩書皆以先公志文事某於鄕裏士人銘其先世者多矣其人於世不顯要其一事可傳卽爲志之況先公以宰相子致位一二品樹立事功始終灼然爲人稱道者耶敢不承命

答謝景平監簿書一首

向者過鄧承見訪以足下齒少語不及他止奉詢宗門而巳今得所惠書辭縟而意厚感嘆不巳始某辱先公顧遂與二昆接熟今又得足下何其昆弟多賢使某盡從而遊也足下力文樹徳古之交友稱忘年者竊有慕焉

答江休復學士書一首

逓中兩得書並詩所云牙校附者書訪之不獲用是不敢作答書當見諒也自河內之喪便有平涼之行盛夏就獄窮治百端卒無毫髮自潤之污遂得在外聴防只用不合貸與部將錢經赦不攺正催収従流三千里私罪當追二官遂有漢東之命至此聚族不至失所𨿽未得還鄕自便然亦無撓日讀詩一篇了無仕宦意必素諒也

與京西轉運劉察院薦樊景書一首

某頃守郡嘗薦士其取之初不甚精以爲天下吏員甚眾官局大小各有所任拔十得三四亦不爲失人又其異日無狀必與其罪以是無所愧負若薦人於友朋則必愼之重之蓋不如所稱則爲誣罔苟以貪墨取罪則已無所與獨朋友坐之其爲愧負萬萬於巳得罪竊見州學教授樊景年三十慶曆二年進士始家江南大父以策畫爲開寶功臣家衰今無仕於朝者景幼孤養於外祖髙公愼交髙公髙潔尙名檢景深存外氏風某謫官與之比居爲學未見其已其篤志於道者也所作文辭與今之名能者不相上下爲學官通作尉三年矣今將以八月罷去近制郡掾與縣主簿尉三考用二人薦爲縣今始景一人幸閣下成之某長與景論爲政景以馭吏寛民爲先是敏於政者然某見其志與行而未見其爲政故詳其所見而略其所言使其爲政未必後於志與行也某自見廢黜不喜道當世人過惡獨見人之善美不免有所稱譽誠知向亦用此取罪然似發於天性𨿽重得罪不能自巳景𨿽従某遊今之所稱皆其行實於景無錙銖加重是𨿽私啟其實公論閣下𨿽不識景果用某言是亦公薦之也異時景得厠門下閣下自觀其才實將復薦之又薦之恐不止於玆一薦也則某不獨爲景求知閣下亦於閣下知人之明不爲無助豈止於無愧而巳

答光化軍致仕李康伯率府書一首

與閣下別久然心未始忘也某汩於風波自取放逐閣下齒髮未衰遺榮養髙同處玆世其識慮相去猶穹壤之異也何期未賜棄絕曲致榮問雅意勤宻至慰至悚某畱鄧俟房州叔父過當詣鄼待闕拜見不晚諸悃非面序莫盡

別南京致政杜少師啟一首

某自初春臥病聞拜新命欲俟稍安卽修賀啟無何所患沈綿迄今未瘳生理固不可期若遂不能達誠左右則抱恨無已自念受恩門下三十年每聞相公一美事則咨嗟稱道爲門生之光今年甫七十確然去位徳全道隆終始無玷懽忻抃躍異於常日某得罪本末更不復論及仇人欲以贓見污窮理百端卒無毫髮自潤自謂無愧於人然於相公不得言無愧嘗記頃年相公在監司怒以主吏月朔預取俸錢者俸錢尙不可預給況私用庫錢耶蓋由久去左右滅裂教誨止知防身不能愼事故自謫官未嘗佗尢但自咎而已惟於有位者不敢先作書問今相公致政還第方敢少露悃愊某𨿽伏枕累旬醫言據脈可療萬一有瘳庶幾再得請見門下不任依戀激切之至

河南集卷十一

欽定四庫全書

河南集卷十二

宋尹洙撰

故中大夫守太子賓客分司西京上柱國陳畱縣開國侯食邑九百戶賜紫金魚袋謝公行狀

曽祖廷徽國子司業越州觀察判官

祖懿文祕書郎杭州鹽官縣令

父崇禮泰寧軍節度掌書記檢校左散騎常侍累贈戶部侍郎

本貫杭州富陽縣章嵓鄕赤松裏謝濤字濟之年七十四

謝氏系譜自公七代祖已下官諱具存始居河南之緱氏至四代祖終衢州刺史葬嘉興因家江東及鹽官葬富陽遂爲富陽人當錢氏制吳越故散騎而上三世不爲朝廷官公始十一嵗嘗與父客談散騎私觀之見其辧對有成人風大爲嘆異學捨有說左氏春秋者公十四嵗從之學歸輒與同輩伸其義必盡其師之所傳旣冠寓居吳郡會汾晉平都國當表賀吳士爲奉者文體弱更數人皆不能如郡將意公私艸之爲人持去郡將大稱愜吳中先生亦自愧不及故王黃州羅拾遺處約並爲吳之屬縣長公與其遊羅嘗與王書云濟之揚防天人蓋吾曹之敵其爲名流推重如此淳化三年舉進士上第除梓州鹽院判官明年盜發益部公以梓近益爲大郡盜畏彊逼且利以自資攻之必亟盍大爲守具時近郊多林木乃白郡守悉取之以完棚櫓且爲薪蒸之備旣而被圍百日樵采路絕城中賴焉公參陳謀議分防塹壁及圍解於僚吏爲最力就遷梓州觀察推官明年權知益州之華陽蜀民流散之後田廬荒廢詔書凡入租占田有能倍入者斷以新籍於是豪右廣射上田貧民歸苦多亡其素產公曰此權時之制敺民欲就業耳若利其倍租而使下民失業豈經制哉乃命盡還舊主所施行與詔書異至道二年召歸授著作佐郎太宗面諭令通判大藩卽通判壽州遷祕書丞又通判筠州知興國軍眞宗考吏籍有五年無過者特遷得攺太常博士一日內中出朝士治績著者凡二十四人名付中書門下令召見卽以景徳二年冬對長春殿賜五品服令通事舍人焦守節送學士院試試之明日會邊奏警急降詔北徵是時曹濮盜起又北兵分趨齊鄆東土頗騷朝廷愼擇郡守眞宗面諭宰相昨日京東奏曹州闕人謝濤可轉官知曹州遂除屯田員外郎曹之徵賦舊分送睢陽倉公至郡會霖潦民車在道者不克進公曰自曹及宋陸行數百里平嵗致之不爲易今泥淖益困吾民且江淮漕連日至睢陽城下曹有廣濟漕亦通京師使曹賦得漕送京師睢陽自取江淮米以直曹賦豈非便耶乃開廩盡収屬縣賦且上以利狀遂與轉運使交奏朝廷從公舉降詔褒美未幾召還奉詔祈雨嵩丘祠畢雨澍因言嶽瀆有請禱而無報謝義或爲闕眞宗是之因詔自今修報如禮是年西南有大星見占在蜀分詔公巡撫益利兩路又別受詔與益州張公詠同議鑄大鐵錢利害於是考鐵價與舊錢更相均準故下不得盜用而物估長平蜀人至今便之使回舉吏三十餘人宰府疑其多公面陳諸吏幹狀願署連坐以冀必行奉使舉吏連坐自此始後所舉多踐臺省不調者猶爲郡守四年授三司度支判官大中祥符初出知秦州又知歙州攺度支司封員外郎坐三司判官日舉茶官被罪奪司封五年復爲度支通判河南府馮魏公罷守薦公於朝召試授兵部員外郎直史館判三司理欠憑由司出爲兩浙轉運使賜金紫遷禮部郎中判司農寺天禧五年兼侍禦史知雜事干興元年遷戶部郎中永定陵駕將發少府治明器象物甚侈大山陵使奉詔自京至陵凡城門民捨卑隘者壊之公上章言先帝封祝儀物大備尙不聞廢壊所過城捨今遺制務儉薄反以象物壊民居非先帝意願下有司裁損章寢不報物議是之是年以疾求東歸除吏部郎中直昭文館知越州天聖中代還遷太常少卿判太府寺登聞檢院以步履艱蹇求西京畱司禦史臺逾年攺祕書監臺任滿就求分司明道元年轉太子賓客景祐元年十月三十日以疾薨二年八月嗣子兵部員外郎直集賢院絳奉公之喪自京師歸葬於富陽公生平不卹家事然友愛甚篤宗門有孤者収養嫁娶如巳子在朝廷見貴勢無所降屈士子進見𨿽少賤對之肅然及交言則開懷無少隠故人皆憚其髙而愛其誠凡治郡部吏有一善必孜孜稱薦或犯法𨿽甚惡之直其罪而巳未嘗有過刑故終身無一嫌怨者雅善品藻文章江夏黃叔才嘗作楊允恭墓銘甚負其文顧公曰能損益一字者我當辧之公削去二十一字叔才嘆服不已在西京被疾人有贄文者必讀之終篇或擿其辭之工者稱道之其愛奨士類如此初兩浙轉運使還朝議將以掌誥命會得疾逾旬不能興事遂寢素好修鏈藥術喜與方士談視榮利泊如也本朝圖書之府惟昭文史館集賢祕閣公與兵部同時分帖四職太府寺實父子相代縉紳榮之見於衣冠盛事錄母夫人崔氏追封博陵郡太君夫人許氏封晉陵郡君初散騎五子皆以五行定名公次弟炎有文稱終公安令鍇今爲天臺令杲從方外教號安隠師坦左侍禁子三人長卽兵部次約將作監主簿少以才敏知名季綺本廟齋郎約綺皆早亡女四人長適同出身周盤次適徳興令梅堯臣次適延陵尉傅瑩次適吳縣尉楊士彥孫三人景初將作監主簿景溫太廟室長景平試校書郎女孫四人並幼公才位徳業當列國史敢直紀行實以備史官之錄謹狀

故朝散大夫給事中知同州軍州事兼管內勸農使上柱國隴西縣開國伯食邑五百戶賜紫金魚袋李公行狀

曽祖誼不仕

祖某不仕

父繼文任殿中丞累贈尙書戶部侍郎

本貫懷州武徳縣待賢鄕徳業裏李允及字某年七十六

公之先三世傳春秋學至戶部始以明經取科第公亦世其學端拱二年及第授解州安邑尉居官有能績秩滿再調京師廷見日太宗省其勞狀嘉之擢大理評事知邠州三水縣時靈武用師轉賦粟以餉軍再至積石皆在期先遷光祿寺丞通判雅州防盜據成都不逞者嘩言以驚動旁郡公詰姦謹備郡境肅然事寜制書褒諭遷大理寺丞通判寧州卒都進者謀亂事覺公懼連比者不能自明精意辧析全貸者眾移通判邠州遷太子中捨殿中丞爲開封府推官賜五品服未幾出爲利州路轉運使先是戶部告老在京師嘗墜馬大衢中人亟以告公朝服卽步出府門移其所頃之導從者皆至戶部無他傷肩輿以歸或以事聞者及奉使入辭眞宗問曰卿父墜馬無傷耶因賜三品服是時臺郎禦史出領使任尙穿賜金紫公秩卑初被進用搢紳榮之至部會嵗歉奏賑饑之章未報出倉粟數萬石散之民無轉徙者遷國子博士入尙書省由主客金部司勲五遷至金部郎中歷三司鹽鐵判官京西京東淮南河東河北五路轉運使京東淮南皆再至前在淮南開漕渠通廣陵市或有異議者罷知泉州後由淮南入爲三司度支副使授光祿少卿知升州未行攺太常少卿兼江南安撫使遷光祿卿充淮南制置發運使時東土大饑自淮轉粟五十萬濟靑徐民俄授右諌議大夫知揚州徙知潞州代還授給事中知同州景祐五年八月二十五日以疾終於州公爲政平易務以靜治不喜作爲聰明部吏或犯法湏其自章然後置於理其用心寧失有罪不忍獄自巳發故所至有長者稱掌內外計三十年金粟羨盈累千萬供億用度無一敗事不獨精敏過人亦其聞見詳熟它吏難與比者樂薦士保任百餘人多至通顯母田氏追封某郡太君妻安氏仁壽郡君子五人熈載同學究出身早亡熈古進士第爲屯田員外郎熈績衛尉寺丞熈朝大理評事女四人長適屯田員外郎何向次適天章閣待制楊偕侍禦史程戡屯田員外郎夏安期自適楊氏而下俱亡諸孫七人嗣子奉公之喪卽以其年十一月二十八日葬河內某鄕某里先公之墓次前葬錄公世系官閥並其行事俾某次之將求作者以志其壙某詳載其實以告謹狀

故推忠協謀同徳佐理功臣樞宻使金紫光祿大夫行尙書吏部侍郎檢校太傅同中書門下平章事上柱國太原郡開國公食邑四千一百戶食實封一千四百戶贈太保中書令文康王公神道碑銘並序

景祐元年秋八月壬戌樞宻使同中書門下平章事王公薨於位天子震悼翌日臨其喪廢朝三日以太保中書令告其弟命鴻臚內侍通治喪事賻物卹孤率用加等禮官考行諡曰文康卽以其年十月葬河南府河南縣洛苑鄕魏封原與二夫人祔焉公諱曙字晦叔其先太原人始王氏居太原爲著姓其後有徙西河者公之先君能傳其世系之所從實隋世文中子之弟績之後績號東臯子東臯而下間有儒者然不大顯亦未嘗去河汾間經亂亡其譜不復貫敍故後世惟祖東臯子至公始葬先君河南今遂爲河南人曽祖傑祖崇生兵間以義勇自許河東大將周徳威聞其名召補禆校徳威後帥燕軍以戰死失知巳功業不著以壽終考景純少客燕地感家世儒者不當用材武進乃南防嵩洛得左嵩譚用之者爲之友寖以文稱還太原至境上時劉氏方據其地嘆曰天下將定以區區一方支天下兵此危國也遂不入止上黨帥延致幙府府罷不復作吏購四方書或手抄之晚年書數千卷端拱中終京師及公之貴追榮三代曽祖太傅曽祖妣張氏韓國太夫人祖太師祖妣閻氏齊國太夫人考太師尙書令妣祁氏魯國太夫人公少舉進士淳化三年上第釋褐河南府鞏縣主簿再調定國軍節度推官咸平中天子用古科目著方聞之士工部尙書趙公昌言舉公賢良方正試入等授著作佐郎出知明州定海縣代還爲郡牧判官賜五品服遷太常丞受詔修傳燈錄判三司憑由勾簿司考發開封貢坐失實出監廬州茶稅東封加恩遷博士通判陳州未至任詔還豫修冊府元龜以工部員外郎充龍圗閣待制賜三品服従祀汾陰遷工部郎中攺右諌議大夫河北轉運使部吏求賕失與劾罷知壽州攺淮南轉運使歸朝勾當三班院糾察在京刑獄權開封府事加樞宻直學士知益州坐開封府日保任掾吏犯法降授左司郎中尋復諌議大夫召爲給事中兼太子賓客天禧三年同知禮部貢舉所詘士或倡言被抑無行者従而嘩之不復辧狀降爲諌議大夫俄復給事中同知通進銀臺司門下封駮事兼羣牧使四年寇萊公被罪坐姻累罷學士知汝州幹興元年猶以前坐責授郢州團練副使天聖元年起爲光祿卿知襄州二年再知汝州四年復給事中知潞州六年遷工部侍郎知河南府移永興軍七年入爲禦史中丞兼理檢使七月以工部侍郎參知政事明道元年六月朝入殿廬未及對以疾還第卽上章求解政事七月授戶部侍郎資政殿學士知陜州是冬攺元推恩遷吏部二年夏徙知河陽秋再知河南府十一月被召加檢校太傅充樞宻使明年七月加同中書門下平章事未幾痬發於手浸淫以至大病享年七十二公幼得先君所聚書讀之至周官春秋尢極其義故爲文章必本制度臨政長於斷事𨿽天性通悟發爲事業迹其源流蓋有助焉景徳中天子嘗命近臣修書時楊文公在翰林公止太常屬丞制以二公並命論者以材名等夷非復爵位差降也臨益部日會嵗饑眾心頗搖公曰往時蜀擾非有雄豪爲倡先特以攘寇不息驅而合之浸大耳今欲制其萌莫若禁盜於是嚴盜法犯者一切皆死出金穀募告者又俾爪牙吏擿其囊橐畫謀者久必就拘或示慘刑蜀人股栗嵗中遂無盜然用它法皆寛平詿誤多貸免嘗有卒夜告其軍將亂公覆狀立辧其僞斬之軍士皆感泣蜀舊以季春糴廩米以濟民言利者增其直公抗奏復舊著爲定制先是禮部尙書張公詠再守成都蜀人懷之以爲後無繼者及公去遂有前張后王之諺其臨他郡則因其俗而治之施其術若無窮然使人愛之皆如蜀人焉尢重獄訟無細大必精意處之上黨有殺人者公察情非是面訊其狀其人以爲不得眞殺人者已無免理卒不自明僚吏亦言不足疑公密以物色捕殺人者得之作辧獄記以戒理官前在西都有中人建議廣旁陵屋居僦之取利以薦園寢公上言神道尙靜今亟有興作牟細利爲家人煩防之薦非所以奉祖宗意於時近幸方用土木取功賞書奏皆憚其守正位中憲日屬玉淸昭應宮災詔以衛卒及掌事者付臺刻火起狀時太后臨政謂公曰此人火非天災必戮守衛者公上疏日者魯桓僖宮災孔子以爲桓僖親盡當毀者也漢遼東髙廟及髙園便殿災董仲舒曰髙廟不當居遼東髙園不當居陵旁故天災若語此宮所建非應經義望以臣議下大臣苟不合故典請歸田裏時議者或雲宮當修復大臣𨿽以財費不充沮之未有斥言不當建者及公援據經典辭頗切至上及太后皆感悟薄前守衛者罪修宮議亦寢明道中嵗旱公引成湯六事爲言且云今一嵗四赦則政不節一事也願深以五事爲戒在河陽會遣使濟瀆祠醮公上言嶽瀆山川自非時祀請罷勿祀以息擾下之獘公初坐萊公去京師十年天下有宰相望士大夫惜公且老懼不克相延全者久之及晚節登用𨿽以東宮之舊上雅意所屬然亦公議有在焉嘗以人臣患不節儉深自虧損在京師居第隘甚起居常一室中廏惟二馬食無重肉處之泰然蓋矯時之爲也篤於朋友樂周其急治家甚嚴退公私庭諸子甥侄橫經侍席間命次子鼓瑟以自娛終嵗無絲竹之樂洛中營小園歸意甚決末年恩典愈極終不得謝有志弗就良足悲巳初夫人石氏平原郡君次夫人寇氏馮翃郡君子二人益恭虞部員外郎孝謹溫厚得其家法益柔右贊善大夫篤學好古苦自樹立二孫愼言光祿寺丞愼行太常寺太祝女七人適校書郎陳戡將作監主簿趙士宗殿中丞孫瑜殿直楊舜臣唐州推官尹宗濟光祿寺丞張宗簡將作監主簿陳安石孫女四人並幼公母弟映試將作監主簿早世有子二人益謙左侍禁益衝將作監丞公所著文集四十卷兩漢詔義四十卷周書音訓十二卷唐書備問三卷郡牧故事六卷荘子指歸二篇列於指歸一篇再使北庭作戴斗奉使錄二卷公旣葬二年虞部君泣謂某曰先君素愼宻在中書樞府爲上謀慮𨿽子孫莫得聞故嘉言宻論無一傳者其任外官多用章疏論事命従子益衝書之益衝宻畱其槁今頗得存及諸行事皆無所睹者大懼失其傳子故吏當以之將刻石以示後世洙不敢讓並以世系官閥摠載之系以銘云

惟君禦臣勿貳勿疑知之厥艱惟臣事君曰進曰退處之惟難疇其知之公始庶士旅於外庭乃列従官乃賓東朝惟先帝明逮今皇聖信之有初保之有終乃翊大政乃冠內樞惟皇之聰疇其處之公在中嵗官嘗下遷不勉而和匪畏而防秉常以堅亦旣在位帝咨左成時惟典刑靡逸自居靡髙自名竭忠以誠知臣處身匪厥艱難惟聖逮賢公實全徳頌之刻之以永其傳

河南集卷十二

欽定四庫全書

河南集卷十三

宋尹洙撰

故龍圖閣直學士朝散大夫尙書刑部郎中知河中軍府兼管內河堤勸農使駐泊軍馬公事防軍彭城郡開國伯食邑八百戶食實封三百戶賜紫金魚袋劉公墓表

彭城公天聖七年四月薨於蒲後三年其子幾葬公河南伊泗鄕尹樊裏又五年幾以著作佐郎宰方城告於故吏尹某曰予父晚節始得以諌諍先帝逮令天子初卽位列於従官亮節直聲爲時名臣然在朝廷不四五年淹防外藩弗至大任是故道充於友朋而未被於民論議通古今或沮於當世平素蘊蓄有所不伸潛徳隠行晻曖弗彰大懼夫流風遺烈寢失其傳願掲石墓左以表之懇讓不克輒論其閥閱云公諱煜字耀卿咸平初中進士第歷河中臨晉開封封丘二主簿河南潁陽令遷著作佐郎監陜州商稅攺著作郎知河中龍門縣通判益州天禧初擢爲右正言旋判三司勾院賜五品服三年以本官直賢院同修起居注四年攺右司諫換工部員外郎兼侍禦史知雜事判流內銓五年賜三品服攺三司戶部副使幹興況恩轉刑部旋攺吏部員外郎出爲陜西轉運使未赴職奉使契丹還以本官充龍圖閣待制知三班院提舉諸司庫務天聖二年同知禮部貢舉權開封府三年遷刑部郎中充龍圖閣直學士知河南府五年徙河中府治河中凡二年年六十二公少爲古文章篤於風義始舉進士與張景定交論道深相師友初爲龍門宰部有羣盜殺人不忌會公領尉事自捕悉擒之公曰此劇盜戒送府或有叛去者且尉兵弱不足爲捍防皆命斬之一府服其果文康王公鎭蜀有以威暴上聞者會公自蜀召還對日眞宗問曰淩策王曙治狀何異耶公曰前淩策在蜀嵗丰事少得以平易治之比嵗小歉蜀人剽輕其心易揺故王曙以嚴刑制之然所誅殺特盜賊耳未嘗變陛下它法帝善之初爲諫官屬嵗薦饑復河決東郡公上言嵗數不登力役屢起元元困苦道殍相望此宰相事也未聞有濟之之術願策免以塞羣望疏寢不報京師民間傳有靈泉飲者愈疾議建祥源觀詔初下公上言前世有傳聖水愈疾者皆詭妄不經今盛夏亢陽大興土木以營不急非國事也自玉淸宮建凡有興作皆惟本符瑞以答天貺臣下罕有以土木沮議公援古守正無所憚焉又抗論時政前後數十事今掇其要者公以外官有勸農之號而使窮民轉徙污萊弗辟蓋考課弗明吏治廢弛寖以及此昔召信臣守南陽辟田三萬頃此實效也今守宰居位皆積日以幸遷非有意於民者宜申明考課法一切爲殿最以督之又請禁民棄孝養而事浮圖老子者或受父母教及親沒者勿禁先帝世吏一受賕終身不見齒及天禧晚政稍被寛貸或復得進公請重其制累赦勿原又以荒嵗入粟者與上佐虛名假之不足爲權時之制宜自萬石而上得與武臣奏補子弟爲比吏部舊制擇善吏爲禦史府主簿三司法官時有貴臣求以親屬補其員公請罷之因言近臣對見不當爲子弟乞恩以開幸進公以古之薦士受上賞今罪有従坐而賞不著非沮勸之道宜較其章著者推以恩典國家景徳後分部置使總按刑獄公以爲郡中皆朝廷臣轉運使巳專刺舉之職復置使按郡非所以責任守臣而息獄訟也當罷之河北平詔勞帥臣逮吏卒獨不及民公請蠲兩河嵗賦以寛之又建言黜章句篆刻之伎崇尙學術復聘士之禮其章疏大較如此施行者蓋一二焉有唐故事拾遺補闕掌供奉諷諫得以廷論政事國朝授者或兼儒館或領外官專以寵文雅材幹之臣非復曩時職事天禧詔書置諌官禦史十二員首得公與肅簡魯公宗道二人爲諌官凡所論列拜疏而已未嘗請對公援舉故事自是當得對遂爲故事及遷司諌會論疎史刑獄事章不下固讓不拜翌日章報乃受命公厚於故舊始終無少間也王文康坐寇萊公責官朝士無送者公嘆曰友朋之義獨廢於今世耶坐譴無愧矣乃出餞之雅愛處士李讀之爲人讀終公陳其髙退之行詔贈讀著作郎其惇篤如此在西京日有歸老之志求領畱司禦史臺不允比召還不詣闕願徙河中卒如其請難進易退有古君子之風焉公之先代郡人後魏孝文之遷都因徙家於洛陽十二代祖環鐫北齊中書侍郎環鐫生坦隋大理卿坦生政會唐武徳功臣封渝國公政會生元意尙太宗女南平公主位至洪州刺史元意生奇爲吏部侍郎天授中爲酷吏所陷奇生獲嘉令愼言愼言生河東令褧褧生祕書郎藻藻生蔡州刺史符符生洪洞令珪珪兄弟八人崇崇望最顯崇位至淸海軍節度使崇望相昭宗至左僕射珪生大父贈太保諱嶽仕後唐終太常卿夫人趙氏封天水郡太夫人太常生烈考贈太保諱溫叟仕皇朝終禦史中丞夫人李氏封永樂郡太君公兩娶趙氏皆贊善大夫景之女今郡君有子七人長曰貺將作監主簿次卽著作君次先將作監主簿次曰邕忱兆兢並太常寺大祝貺先早亡女二人長適大理評事王珣琇次幼劉氏自中丞而上事備累朝國書著作兄弟皆開敏有材稱著作又登進士第能世其家矣今世衣冠𨿽或前朝舊族然經亂大槪離去舊邦不則爵命中絕譜牒散佚無如劉氏蟬聨盛大者又自渝公而下至今十世猶葬尹樊裏此其爲異者也初公領貢部某得奉名及爲河南以掾吏事公故著作君以家世之舊爲請某譔述非工獨能不曲迂以私於人用以傳信於後故敍先烈則詳其世數紀徳美則載其行事稱論議則舉其章疏無溢言費辭以累其實後之人欲觀公徳業當視於斯文爲不誣矣景祐四月日刻石

故將仕郎守河南府登封縣主簿兼尉衛君墓表

君諱景山字仲安魏郡南樂人後徙家河南累舉進士不中第景祐元年西都復國子監學生共薦君得試國子主簿嵗余攺河中府士曹參軍仍在西監講書四年授伊陽尉移登封主簿康定二年六月三日以疾卒年五十君少以辭章爲人稱年十七舉進士魏郡首送之二十餘始來河南益自修謹接朋友恭甚羣居論議黙黙若無所解或従容與之談卽多所發明以是前輩知其讓已少年皆慕其爲人交譽之無一異者晚節所守愈固通六經章句大義従之學者常數十人或與君評後進人物君𨿽賞鑑有輕重然多曲爲之品目人譏其所収太廣後頗有成立者士吏以此服之素爲名公知遇謝紫微以禮致之始主學事丞相沂公稱其行於朝因以入官焉父瀆祠部員外郎直史館有名於時母郭氏太原縣君娶王氏一男籍民九嵗一女十二嵗君卒後五十七嵗葬河南洛陽賢相鄕積閏裏洛中士人告於予曰衛先生葬宜有文以志其壙予知仲安者是當爲之志會日迫不克納其城遂表於墓

故朝奉郎太子中捨知漢州雉縣事騎都尉王君墓碣銘

太子中捨王君以康定元年三月某日卒官二年十一月某日葬於河南府河南縣某鄕某里其孤尙恭尙喆謂某曰歐陽永叔旣銘吾先君之壙願得文以掲於墓某與君遊最舊不敢以讓云君諱汲字師黯其先京兆萬年人五代祖乃唐季爲壁州刺史世亂不得歸遂葬果州西北丹圖山下里人呼爲壁公墓曽祖福事王蜀爲合州刺史祖某父某通經術皆以壽終公幼聰警善爲辭章兄湛取進士第有稱於時君始遊東京爲廣文生數舉不得第湛累官司封員外郎君用司封防授將作監主簿調鄭州原武河南宻縣主簿天聖八年詔舉郡諸曹縣主簿尉堪爲縣令者公得以擢爲澤州晉城縣令縣治在州下州有廣鋭軍異時牧馬旁郡會嵗饑縣民有亡田者士遂請某田爲牧地民旣復馬當還故牧軍士以勢力取彊於民吏不能禁君至五辧於郡卒徙故地莫有犯者明道二年詔舉郡縣吏有治實者本路轉運使蘇耆以君名聞卽召還攺大理寺丞知京兆府益田縣事遷太子中捨知陜州夏縣事縣近山頗爲水患又城久圯壊姦盜出入無限制君請於府築堤新城人皆便之移漢州雒縣會兩川大饑君率富室入粟數萬以濟貧民勅書褒諭焉君爲吏凡六更其治或爲佐爲長皆得以一縣書其用精敏敢斷官有斂役未嘗以嚴期暴民事皆迎辧民或訴枉者𨿽嘗經郡理更君必窮覆究審不以勢卑奪其守以是能庇其民爲人平易胸中洞然無少隠與朋友遊有始終讀書惡異端尢不喜陰陽拘忌之說識者尙其道焉娶胡氏封安定縣君子三人尙恭尙喆同年取進士第皆賢而文尙辭舉進士五女長適殿中丞吳感次適殿直朱漸次適潞州屯田令楚建中次適吾家子朴實其婿幼未婚初兄湛葬河南君嘗語諸子異日當從吾兄及終遂奉其言銘曰

生於蜀官於蜀又歿其地來葬河南實成君志九原可作従我伯氏子孫遂家以在後世

王先生述

先生葬有日次子豫狀先生行事來告曰侍讀學士楊公旣銘吾先君之墓先君之於子不可無述予惟楊公與先生同年進士出處中外四十年知先生治行詳且實莫如楊公世人信其文亦莫如楊公予若復次其事徒使人疑其傳故不敍其狀獨述予之得於先生者慶曆四年卽先生治蒲之二年予自安化徙守平陽道蒲先生與予語春秋因出唐志二十篇且曰此未嘗以示人先生於褒貶善惡之著者若無所措意其甚異者眾之所尙或詘之眾之所譏或嘉之予亦疑其然先生爲予開其端質於大中之道考之於春秋無相戾者嗚呼先生所美唐善也所詘唐惡也於今曷避而不以示人蓋夫違眾之所譏謂之黨反眾之所尙謂之隘舉世皆然惡得獨異而取危耶宜乎先生之不以示人也先生歿唐志且行於世觀其書然後見先生之志於時未嘗伸亦未嘗屈也後之知先生者其在唐志乎先生諱沿字某歷居大官在朝廷爲名臣由樞宻直學士爲涇州觀察使涇原路經略安撫招討等使領兵責重以其佐軍敗罷爲郎復進天章閣待制慶曆四年十一月某日終於蒲葬用明年某日云

故太中大夫尙書屯田郎中分司西京上柱國王公墓志銘【並序】

公諱利字兼濟其先滄州靑池人曽祖抗江州刺史祖演太府卿父恢謙尙書庫部郎中母董氏漳南縣君河南伊闕今爲河南人公淳化三年登進士第初調河南尉遷著作佐郎再爲祕書丞太常博士入尙書省爲屯田都官職方三員外郎轉屯田郎中官凡七遷始以陜府監稅歷通判閬澶浪定四州知絳州涇州攺鹽井州倉復得通判同州知河南之永安維氏二邑總十一任以本官分司西京年七十二天聖四年八月十六日終於緱氏私第明道二年十月二十九日葬洛陽大樊原不従於先君用吉卜也公幼警悟始爲童授詩於故尙書右丞張公雍張公說詩博引經義聴者各所未究公於下坐重伸其說辭約理暢一坐聳伏初命河南會憸人趙贊領務於洛贊招權樹威趨時者望塵迎謁惟公與之抗贊不勝其憤它日坐衢中以職事呼公欲眾辱之公荘色正辭贊不能屈畱守呂公聞而深器之在滄州日閱具獄有羣盜當就死公察其气貌曰是非作惡者宻訊之頗得其寃狀公命稽其刑且大索境內不數日盡得眞盜賴免者數人又嘗遣三卒至都下二人者共害一卒取其資裝反以其人逃狀聞公疑其姦遣吏李宻者自郡至都以物色求之得其實二人卽伏罪其精審皆此類定州民居雜戎落附鄕籍者至寡公招徠撫集嵗益萬餘家凡爲政尙淸簡時與賓朋防樂不求皦察之譽故所至皆便其治及去郡吏民千里問嵗時不絕其見愛若此雅善談謔有醖借外爲和易而內甚介時親舊處柄任未嘗一造其門再詘皆非罪一以河決一坐失舉幕屬畱滯者累嵗處之恬然晚節以歌詩自娛有集十卷私帑屢空不以槪意曁疾語諸子曰嘗聞之先君我家自隋世爲顯族處環衛方鎭者相維不絕惟未嘗典文翰爲従官因亂譜牒散失恐後世遂忘其傳因命筆授之其意欲諸子以文自進也娶李氏封隆平縣君撫養宗屬有家法三男長鼎進士第大理寺丞次震洛陽主簿次復舉進士三女長適試將作監主簿張師雄先公而亡次適耀州華原令楊建用次適太子中捨孫長卿孫男四人夷仲虞仲子仲南仲女四人並幼銘曰

王氏世以材武吏幹稱及公始用儒術進而位不大諸子益以文自力王氏其顯乎

故推誠保徳功臣金紫光祿大夫守太子少傅致仕上柱國天水郡開國公食邑四千二百戶食實封一千戶趙公墓志銘【並序】

公諱稹字表微單父人少好學持心固堅得章句義輒早夜以思不少懈猶自以不足乃之四方従賢俊遊喜爲文辭卒以勤成其業年二十六舉進士一上中第授平定軍判官再調臺州軍事推官薦其行能者數十人除大理寺丞知蘇州昆山縣通判楚州遷殿中丞知通州召歸同判宗正寺賜五品服樞宻直學士李公濬薦公端厚可任以事推爲監察禦史由殿中侍禦史遷侍禦史歷判登聞鼓院開封府判官判三司開垪司車駕西祀爲東京畱守推官咸以持法謹重爲人稱大中祥符五年遷兵部員外郎益州路轉運使賜三品服入謝日眞宗顧曰天下久平然郡縣事朕宜聞蜀最逺民富侈吏易以擾是尢欲聞者卿朴忠當無少隠凡事有更置者具錄卿意無署名位附常所奏章以來朕爲卿行之公至部事無細大悉心以陳至有一日章數上皆優報焉卬州蒲江劫盜不得反系平民十餘人掠笞咸使彊服又合其辭若無可疑者公行部意其自誣馳入縣獄考狀盡得其寃卽出之寘縣吏於法雲南蠻擾焚盧州淯井鹽詔發兵誅之器械糧餉皆逆以辧事寧以勞遷工部郎中代還兼侍禦史知雜事同判流內銓奉詔詳定民吏負官之物稽期者公審其無欺狀者盡除之攺三司鹽鐵副使天禧二年咸都守當代宰相列上近臣名三四皆不稱防或舉公姓名帝曰趙某固可用擢爲右諌議大夫充集賢院學士知益州度支市錦六千公召工較其日力嵗止千餘疋乃以千數上供焉就移知同州遷左諌議大夫給事中徙鳳翔京兆二府使契丹還工部侍郎加樞宻直學士知並州進刑部侍郎上雅知公爲先帝所信任且倚耆徳爲朝廷重乃拜樞宻副使明道元年進吏部二年拜尙書左丞知河中府景祐四年拜禮部尙書五年以疾請老九月拜太子少傅致仕十一月一日薨於河中年七十六公性篤厚與人語言必誠盡無一外節𨿽年位尊顯不自爲貴士子賤微者皆與之鈞禮爲政尙寛凡處事要其歸不害於禮而未嘗立異見以名已功用是天子器之以爲可任大事在位者交稱其篤厚焉夫公之先世以儒名其家然無顯者及公之貴曾祖賡贈太保曾祖妣劉氏追封京兆郡太夫人祖修已贈太傅祖妣朱氏追封河南郡太夫人考晟贈太師妣孫氏追封洛陽郡太夫人娶田氏封京兆郡君先公亡子男七人士安士宗士寧士宏士宇士宣士賓俱以廕補官士安士宗士宇士宣皆早亡士寧今爲太子右贊善大夫士宏大理評事士賓祕書省祕書郎女六人長適職方員外郎晁宗藻次適祕書省校書郎袁涉次適晁氏次適大理評事李南仲次適祕書丞梁豎次適右班殿直朱融今存惟晁氏李氏婦孫男二人仲達太常寺太祝仲逵奉禮郎孫女八人皆適士族公薨年十二月嗣子奉公之喪葬河南萬安山之原自初薨凡三十九日而葬葬速故贈諡之典未及焉其銘曰

孤卿六官百工之式公實職之天子萬幾百官是維公實玭之五福之厚旣得而壽公實有之萬安之陰考已定公實命之旣封而崇旣固而完公其安之

河南集卷十三

欽定四庫全書

河南集卷十四

宋尹洙撰

故三班奉職尹府君墓志銘【井序】

先君先夫人之第三子名湘字巨川年二十四天聖五年五月九日以疾卒景祐五年十一月二十八日葬河南壽安仲兄洙泣而志其壙曰巨川少予三嵗幼同遊嬉稍長俱就師起居食飲無一異然予好論議古今往往與先生辧是非巨川獨喜靜不參一言人皆材予以謹厚名巨川年十七由大父廕得官初擢偃師酒又掌衛州牧馬與予別三年予在京師巨川以疾來告遽往已不克見他日視篋中得手抄歷代史及兵家書總數百卷及觀所上邊事欲國家變五代衰制籍兵於農以紓用又以西北帶邊凡百餘堡戍兵寡敵至不足爲捍防不若省堡戍增屯要害如唐三受降城天徳軍之比其言深切而著明其大要若此嗚呼名弟謹厚則信矣觀其材又能以重持之予何及哉予何及哉先君先夫人諱氏官封已載墓表娶木氏一男一女木氏及女後巨川一年皆卒男名林謹慤不妄言笑今爲後銘曰吾家自曾祖以及先君三世葬此而世異其域弟之葬得與先君同域在地之內用術者云

故將作監主簿陳君墓志銘【並序】

陳君名賡字仲雍鄴郡安陽人舉進士累上不中第自詆其業曰始吾好夷吾書通其變能使國以富彊期少用於世以盡其術念非進士無以進今數絀年且衰所蘊蓄訖將不用其施吾家遂罷舉専治生業是時君母夫人在堂兄貫始有位於朝賴君奉養日益充其治生用術至精年丰凶與物上下斂散急緩皆有宜日不爲汲汲嵗較之則大有餘用是鄕裏稱其長者以兄廕得試將作監主簿明道二年七月十八日以疾終於家年六十父芳贈尙書刑部郎中母解氏封福昌縣太君娶劉氏溫州防禦使平之女弟和順能持其家法後君二年卒生六男安仁安世安國安上安靜安民一女尙幼安仁安世父廕補太廟齋郎安世試將作監主簿餘皆舉進士兄貫今爲刑部郎中直昭文館君以景祐五年正月二十三日葬於河陽太平鄕門裏先君之墓以次夫人祔焉銘曰

賢者以道進退無失得其次尙功名以術濟其用不則施其家以仁其宗要其歸異夫獨善者是不以無用廢有用乎

故永安縣君李氏墓志銘【並序】

夫人姓李氏濮陽人父獲累贈尙書令母劉氏追封齊國太夫人李氏世衣冠積產甚厚諸女𨿽幼皆預爲嫁具禮器服必以稱及夫人笄仲兄今徐州丞相由進士貢數不中第貲少衰夫人持奩中物盡內於丞相曰兄以气義爲鄕裏重寒士頗仰給此以濟兄用丞相奇其識陰擇節士爲之配是時丞相與鄴郡陳公交甚驩俱以名稱京師景徳中同年取科第夫人遂歸陳氏陳公官州縣十餘年丞相位通顯夫人未嘗以兄勢卑其夫族事先夫人能勤禮自持承顏下色無少怠先夫人年過八十多疾食飲起居須夫人乃安陳公祿旣丰或勸夫人厚玩服以自貴重夫人曰始吾生大家嘗以約自守及從吾夫爲小官完衣粒食裁自充然吾夫不以貧自病者以吾安於約故也柰何敗吾素守耶夫人通釋氏書性慈恕不妄語言授封永安縣君以某年某月某日終於河內武陟之私第年四十四生子五人安石安定俱以廕補官女四人適某人公名貫今爲刑部郎中直昭文館景祐五年正月庚申葬夫人於河陽太平鄕北閻裏安石與予善求文志其墓壙銘曰

不以財自私或失以侈能以約自持或病以嗇兼二者而無譏君子其難矧在婦徳夫進以顯子多而才𨿽奪之年孰爲夭哉

故夫人王氏墓志銘【並序】

夫人故樞宻使丞相王文康公之第七女年十七嫁將作監主簿陳安石五年年二十一以疾終實寶元元年五月明年二月二十二日葬河陽太平鄕北閻裏夫人在丞相子爲最幼尢爲家人所敬重旣笄以大臣女賜冠服嵗時得朝見中宮性至孝居丞相喪號呼不食中外姻族來弔者相與爲寛辭以譬之夫人毀頓無生意弔者莫忍視更爲之致哀夫人持法自約始終無違其容止皆充其徳焉安石鄴郡冠族父貫今爲尙書郎守本郡安石及夫人之兄益柔皆與予遊道夫人行實俾予次之系之以銘

孝本乎性推之爲仁睦於夫氏由乎事親年弗與俱嗚呼夫人

故鄕貢進士謝君墓志銘【並序】

君諱昌言字仲謨其先太原人父某贈大理評事始家河南爲大族君少好學屬文深沈有局量與人交不喜評論其短長然於賢已者必加厚焉舉止蘊借𨿽飲酒至醉猶不少失法度士君子與裏閭小人俱以謹重目之故王丞相隨微時嘗依君家及其貴用舊恩欲酬以官親黨咸勸當益自附結君不甚屈官亦終不及四由進士貢不得第以景祐元年三月某日終於家母孫氏追贈永安縣太君初娶王氏繼室傅氏故忠武軍節度使潛之孫二子良臣良弼並舉進士二女一嫁太廟齋郎渉通一尙幼寶元二年某月某日二子奉君之喪葬於北郊之原君母兄昌齡今官五品故先君先夫人皆得追命焉君之伯姊寶洙之大母君於洙大父之行也又嘗皆舉進士同硯席故詳其爲人銘曰

溫溫其淳矯矯其荘守學而固秉徳而常在家之聞實士之良從先君刻此銘章旣寧旣堅以永其藏故朝奉郎行許州陽翟令贈太常博士趙公墓志銘【並序】

公姓趙氏諱某字某幽州良鄕人祖某父某世以儒衣冠遇亂無顯者幽州陷後二年公始生幼而孤鄕裏少年從塞外習馳騁田獵頗以材勇自奮公獨褒衣從先生遊讀書泛通大義馳射亦過人然不以能自名故得以文吏進母嘗疾癰甚呼聲不絕公吮其潰毒痛卽少止母慮傷其意後頗隠其狀公視母色戚泣而吮焉數從北兵掌文記得本縣主簿又爲飛狐尉遷蔚州靈丘令雍熈中王師至其地得歸京師授河南偃師令累調江陵岐山義烏陽翟四令公性剛明尙義節其爲吏遇事敢決無畱獄所至以彊辧稱在江陵遇蜀李順亂轉兵食自峽而上爲羣吏先使者以狀聞制書褒諭罷陽翟歸偃師家居舊制縣令過七十居其官請老者得以東宮官致仕公是時年六十九居其官請老家人以精力尙彊勸其再調一邑以五品還家公曰吾量力而止豈以虛名自役乎乃以疾請後十五年年八十四終於家夫人劉氏慈明有賢行後公十七年而終年八十四四子偕企及布一女適進士張康世孫六人友文尙文子文溫文秀文懿文公之退居也命偕主家政及舉進士公在及已登科兩佐使幕今爲殿中侍禦史再贈公爲太常博士夫人授封壽安縣太君太君之喪偕企無存者禦史爲嗣子考吉卜葬公河南洛陽邙山北原壽安君祔焉銘曰

猗歟令人孝哉其淳厥艱在初和而不污有美其終恬乎其充邙山之地玆焉寧體祭以大夫公卒有子故供備庫使銀靑光祿大夫檢校尙書兼禦史大夫知霸州軍州兼管內勸農事上騎都尉南陽郡開國公食邑三千八百戶張公墓志銘【並序】

公諱顯忠字盡節其先樂陵人祖奉超爲橫海軍大將顯名軍中父延斌國初以材武積功爲捧日左廂都指揮使富州團練使贈左武衛大將軍公幼明慧語言拜起如成人七嵗得見太宗皇帝晉邸及卽位給事殿省補殿直供奉官皆以寄班官其官稱汝陰有龍騎卒叛爲盜命公捕之方合圍爲流矢所中拔去矢鏃揮眾益進遂破其黨以功遷內殿崇班自是凡七遷由內殿承制歷禮賔東染院西京在藏庫洛苑文思五副使至供備庫使其所任之職卽全邵七州饒信等州都巡檢使泗州天雄軍駐泊都監江淮都大提舉捉賊提防河東路刑獄公事再爲西京水南巡檢知嵐憲霸三州事最後知霸州天聖七年十一月九日以疾終於任年六十公性重愼寡言雍熙後數奉使四方是時太宗皇帝喜詢外事凡內臣使還見便坐與語栘刻或以應對敏給亟被恩寵妄者頗摭細微事期以中傷人公止以所使事上聞他無一言僚輩皆稱其長者然用是官亦稀遷天聖六年再爲西京巡檢時莊獻明肅太后猶臨朝公因入辭自陳開寶末以童子入侍當時晉府舊人今無居位者兩宮惻然問其官尙諸司副使遂命以正使授之公出入省闥曁領州任逾五十年惟此命及汝陰以功陞他皆用嵗勞或以例遷公泊然自守未嘗有冒進意爲政尙寛易所至民宜其治禦家有法撫疏屬皆以恩知者尙其爲人母安氏追封河內縣太君娶郭氏封太原縣君後公一年而終二子長正臣左班殿直卒次正平右侍禁三女長適供奉官閤門祗王宗慶次適前並州司法參軍謝汝賢次適供備庫副使彭再問孫三人長舉三班奉職次凖次尙幼寶元二年十月二十七日長孫舉奉公及天厚君之喪葬於洛陽北邙山大樊原銘曰

幼明而通壯忠而奮孝睦其族政試於郡持身以荘秉心惟愼爰初曁終弗顚弗進葬洛之陽兮考卜其順後世以嗣兮不隕令問

故朝散大夫尙書刑部郎中直昭文館上柱國賜紫金魚袋陳公墓志銘【並序】

公諱貫字仲通其先鄴郡安陽人父芳葬河陽今爲河陽人景徳二年中進士第累調杭州臨安秀州嘉興二主簿懷州河內令用知已薦授祕書省著作佐郎刑部詳覆官歷祕書丞太常博士爲審刑詳議官監左藏庫通判河南府知衛州事入尙書省爲屯田度支兵部三員外郎知涇州事移利州路轉運使又爲陜西河北河東三路轉運使三司鹽鐡判官由河東入爲三司戶部副使遷鹽鐡副使景祐四年授刑部郎中直昭文館知相州事寶元二年罷州還過河陽寢疾以十一月二日終於家年七十二公少倜儻有異節通孫吳諸兵法喜議邊事咸平中大將楊瓊王榮喪師公詣闕上言前日不斬傅潛張昭允使瓊輩畏死敵而不畏陛下法令不更其制後當益弛宜著令凡合戰而奔者大校悉戮之大將戰死禆將無傷而還與奔軍同車衂城圍別部力足救而不救者以逗𨖻論如此罰明而士厲矣天子袵之召學士院試執政以瓊輩已卽罪議遂格又論形勢選將練卒三篇皆上之其形勢篇論兵法地有六害今北邊旣失古北之險然自邊防迆東距海三百里其地沮澤墝埆所謂天隙非敵勢能入由邊防西極狼山不百里地廣平利馳突此必爭之地凡爭利之地先居則逸後趨則勞宜有以待之其選將篇昔李漢超守瀛州北兵不越關南尺寸地今將帥大槪用恩澤進𨿽以謹重取信然卒與敵遇不知所以爲方略故敵勢益張兵折於外者二十年此選將得失之效也其練卒篇論國家收天下材勇以備禁旅皆賴賜與怙休息久不識戰鬭事當以衛京師不當以戍邊戍邊莫若募其土人之大小軍人借丁民爲府兵使北人扞北西人扞西不獨審練精習熟地形且皆樂戰鬭無驕心及北方請盟公復上言敵前入塞驅掠人畜數千萬今乘其初通宜出內府金帛以購之彼嗜利必歸吾民自河之北戴徳澤爲無窮矣公旣舉進士廷中唱第得同出身上顧其姓名曰是數上邊事者擢賜第二等及第公爲吏尙嚴明持法不私所臨州姦慝無所貸嫉盜賊爲最甚涇州有惡少輩畏公嚴相與爲恐懼言期不敢犯及公遷去其父老遮道流涕曰願公畱三載使不肖子久公化得終爲善良其領財賦校簿籍有毫釐蔽欺必窮治之常曰吏視官物如已物庸非忠乎在利州遇嵗饑盡出職田谷以賑民民有積谷以覬利者皆令自占其數計口以畱其食餘盡發之所濟萬餘人制書褒諭在陜西議罷塞上堡柵孤逺不足爲鎭守者在河北請決徐鮑曹易四水以興屯田詔皆詢其利害焉靈夏之違命也公慨然曰吾四十年爲國家論邊事防天下久承平謀訖不用今老且病忠力不效豈非命耶乃抗疏以爲凡料敵勢患其大入而幸其不來者皆不足與計議夫今關中之塞地形重阻非騎戰之利若其驟至主客體異設伏出奇則勝勢在我如敵不大入但以遊兵擾吾邊堠則當益修守備師無還期財殫民勞其患滋大爲今之策宜誘之以利激之使怒軍法善戰者致人不致於人能使敵自至者利之也其文千餘言大抵類此又嘗著兵略十卷識者悲其志焉公之在朝先君得以大理寺丞致仕累贈光祿寺少卿母夫人解氏封福昌縣太君夫人李氏今兗州丞相之妺封永安縣君男五人安石安定安期安道安禮安石安道皆將作監主簿安定河南登封尉安期安禮皆太廟齋郎女四人適殿中侍禦史文彥博太理評事浦延熈將作監丞扈章一尙幼其年二月二十二日嗣子奉公之喪葬於河陽太平鄕北閻裏丞安君祔焉銘曰

逹於事不疑其用明之至盡其忠不隠於上誠之至壯嵗議邊白首益厲不以不試詘其言不以疏逺易其志推公此心豈専功名蓋以治國未能去兵故兆謀於事先慮危於久平壯哉遺文其沒猶生得非於用明而於上誠者哉

河南集卷十四

欽定四庫全書

河南集卷十五

宋尹洙撰

故天水尹府君墓志銘【並序】

君諱節字守約其先代北人大父暉事後唐爲淸泰功臣嘗以節帥彰國軍晉初以忠於舊君遇禍故人景延廣匿其三子君父其中子也得亡太原及劉氏據其地以材勇帳下爲禆校幹徳初劉氏大將有欲其地內屬者謀覺牽聫生死君尙幼得小校張謙者持養數年歸於叔父讓讓爲苛嵐使軍君往來河西以騎射名軍中從父兄繼倫立功河朔君往依之補衙內都虞將奏以官有善相者謂曰君名一職卽死不則過五十爲丰家時相者言他事屢中君決信不復意仕繼倫卒始來河南因家焉君性剛決少長兵間樂散施以義气自許與人遊處動息持規矩卑意謹甚以是當世貴人多與之接年五十六某年某月以疾終於家始景氏所匿其長勲後貴顯繼倫其嗣也季卽苛嵐軍使惟君父亡他國與兄弟絕故闕其名君娶郭氏治家訓子甚慈而法後君若干年而卒生五子宗溥宗禮宗濟宗泳宗源宗溥宗禮皆早亡宗濟唐州團練推官宗泳給事政府宗源三班借職女三人長適尢氏次不嫁俱亡孫七人仲堪業進士仲方太廟齋郎余並幼景祐五年四月三十日諸子奉君及郭夫人之喪今葬於河南太尉鄕萬安山之原唐州從事君以志文爲請初予在樞宻五丞相府從事君其婿也與之爲有舊後予親之喪在外從事君助予奉之以歸是嘗徳於予者徳且舊於其親之葬是宜爲之銘銘曰

呼君之先或蹈大義或陷危國家再覆而嗣卒以存

其艱甚哉及君之葬子孫寖以仕自進以興其家豈前史所謂有陰徳者歟

故福建路勸農使兼提防刑獄公事朝奉郎尙書主客員外郎上輕車都尉耿公墓志銘【並序】

公諱克從字徽之曾祖正祖思唐皆明經術居鄕以行稱父瑞化始以通春秋傳取髙第爲蜀州司戶參軍蜀盜起城破被擒賊將污以官儕輩莫敢拒司戶獨叱之且大罵至防手足死不屈天子嘉之錄其後公得同學究出身累調莫州任丘尉冀州司理參軍防契丹入冦公率城中豪賈翰軍用市民被兵皆制以期防又修理獄事與法吏辧刑章常以議直以勝轉運使劉公綜彊力自任於吏事少所推與獨器公才就薦天雄軍節度推官磁州民有競田者逮系百餘人累訴莫能決俾公按其事得實附曲者咸坐之旣出無一異語知天雄軍王公承衍屢以功狀稱於朝授大理寺丞權知開封長垣縣事天子交封泰山以置頓之勤就移通判利州事歷太子洗馬殿中丞國子博士通判濟州知鄭州事天禧中河決東郡詔環決河千里調蒭稭輸致之時河南諸郡久無調發之勞詔暴下吏持之嚴民相警動有自相決死者公視賦版均其斂無毫釐過謬或貲喪於故者輕之勝者增之且威信素著吏蓄縮承風防民亦莫敢自欺郡中肅然事迎以集是時河陽孫公奭爲政尙寛惠而公以嚴明稱安撫使劉公煜使還各以其績狀聞眞宗顧曰使天下郡守皆如二臣何憂致治耶劉公因言公位卑宜奨任之於是擢爲福建路勸農使兼提防刑獄公事遷尙書主客員外郎行部至河州感瘴癘歸以天禧五年終於福州之官署年四十三公少孤無兄弟事母甚謹故知新禦史王公濟爲常山通守一見以器幹許之遂以女歸焉及居官防直果斷不避貴勢所至無畱事卒以能稱其爲人尙義節好施與有燕趙遺風初公旣位於朝再贈司戶君爲太子中允母夫人李氏追永樂縣太君王夫人封太原縣君夫人明逹有智略至性過人少時母孟氏沒邊外夫人未嘗肉食密使諜者訪其母兄十餘年散父貲數百萬卒得母歸宗黨伏其孝二男長傳將作監丞次知節早卒二女長早卒次適緱氏主簿髙鼎寶元二年十月二十七日監丞君奉公及夫人之喪葬於河南緱氏唐興鄕解賈村之南原其銘曰

朔野之气節士之裔稟乎勁剛承厥忠毅騁才而聞秉直而遂胡嗇其年弗充其志葬河之南得於筮不殞家聲在公之嗣

故宣徳郎守大理寺丞累贈司封員外郎皮公墓志銘【並序】

公諱子良字漢公其先襄陽人曽祖日休避廣明之難徙籍防稽及錢氏王其地遂依之官太常博士贈禮部尙書祖先業佐吳越國爲其丞相父璨元帥府判官歸朝歷鴻臚少卿公幼能屬辭淳化中以家集上獻初尙書以文章取重於咸通乾符世降及丞相鴻臚皆以文雄江東三世俱有編集總百餘卷至是悉以奏禦得召試對便坐賜出身歷汾州介休並州楡次二縣主簿時靈夏用師仍嵗饋挽公當督其行不以嚴期暴民事亦以濟遷饒州錄事參軍無爲軍巢縣令用知已薦授大理寺丞監筠州酒稅大中祥符七年正月二十五日以疾終於任年五十三公爲吏尙寛平不煩教條所至民宜其治去必見思世爲吳越顯族樂散施晚年窮匱仰俸入裁自充然均給疏屬終不少懈知者嘉其孝友夫人管氏賢明有法度二男長鏑早亡次仲容今爲太常博士三女適曹經宿拱之張奎皆士人二孫公理公髙並幼上籍田嵗公以子五品得以某官告其第夫人封壽安縣太君明年太君以疾終寶元二年十月二十七日太博奉公之喪葬河南永安縣某鄕某里壽安縣君祔焉銘曰

皮氏擅名厥初襄陽後家乎南再世以昌公事本朝其惟舊邦才奮而通命難勿充公葬河南是成公志公有令子旣孝旣禮遂家河南爲子孫始

故夫人黃氏墓志銘【並序】

河南樂泳來致其父水部君書且自言曰泳母以賢行稱於外氏以曁我家不幸早世不及封號以歿槁殯者三十年今葬有日敢因父書求文以志於壙予不得讓夫人姓黃氏世衣冠父慶長司勲員外郎母王氏新泰縣君夫人年二十一爲水部配四十二以疾終於興元之南鄭寶元二年正月六日葬河南永安唐興鄕雙塔裏樂氏自水部君之大父贈兵部侍郎諱史以文章爲通儒其後世有顯人遂爲河南大族夫人居世次爲冡婦性寛裕語言動作爲諸女法𨿽僮侍未嘗聞其厲辭通音律樂施與宗族疏近交稱其徳生四子滋進士中第今爲著作佐郎浚早卒永衝皆舉進士二女長適供奉官馮𨿽禹次適太廟齋郎麻公授水部君名許國以材能爲尙書水部員外郎其銘曰

婦道治內潛徳弗章有子而才乃顯其光刻石墓門圗徽不忘

故永淸軍節度推官宣徳郎試大理評事知河南府澠池縣事侯君墓志銘【並序】

君諱詠字可復其先西河人祖益事後唐武皇起太原軍中從荘宗定河南爲中興功臣歷晉漢領兵鎭五至中書令以太子太師還第國初疾薨葬河南遂爲河南人父仁浦舉進士早卒君少由進士貢一上不中第用門資得試將作監主簿調處州遂昌尉不赴官歷河中府河東孟州河陰二主簿遷虢州錄事參軍郡豪趙寶者殺人誣其庸使代死且賄吏以成其獄君辧狀立正之攺武信軍節度推官知河南府壽安縣事秩滿集吏部與儕輩見便坐有詔循一資吏部調君入蜀君求還取循資以侍親遂復以節度推官知大名府冠氏縣事又徙河南澠池明道二年八月十三日以疾終於任年五十君生公侯家𨿽不及見全盛時然從昆弟或陪符錫封連姻王家尙有故時余風君獨喜儒術與寒士同趣向私室用度委於家史匱丰無所省晚節貲益衰處之自若與人交淡然其久愈固持論議不爲貴勢屈知者尙其節初先君旣終五月君始生母康氏晉州刺史延澤之女明逹人也教育以曁成立而君不克終養斯可悲已娶吳氏屯田員外郎祐之之女生二男紹曽紹復皆以廕補官一女嫁王繹寶元二年九月丙午嗣子奉君之喪從葬緱氏原紹曽與予交狀君閥閱俾志於壙且爲之銘

太師維祖武功特起肇開厥家膺受繁祉降及禰廟祭以士禮君奮在初乃試於吏旣恬乎中亦逺其志晚而益艱終則弗遂緱氏之原祔於先子誰復其始宜君之嗣

故太常博士致仕何君墓志銘【並序】

君諱某字某其先京兆咸陽人祖諱朗左司禦率府卒葬河南新安遂爲河南人考諱曮周顯徳二年進士第二人終著作佐郎集賢校理有名於時贈某官母髙氏追封某縣太君君三嵗而孤養於外氏能自樹立三十始舉進士五上得同進士出身授儀州司理參軍再調開封祥符尉遷果州團練判官又歷鳯翔彭州河中永興四幙最後以永興軍節度判官告老除太常博士致仕還洛七年年八十三康定二年六月六日終於家君秉性仁恕談笑喜人和同然持身奉法不爲彊屈嘗與上官爭辧殺人獄終出之後得刼者眾益伏掌州庾吏襲故迹欲上下通爲姦利憚君初至未有以致其賂乃作匿名書求君黜聰明並以金帛投於廨垣君曰是必某吏所爲捕送之伏罪君防益以聞前後薦其行能者數十人止用選部循資格增廩祿而已流輩或驟爲時用君聞之更有喜色及退居無分產以自資恬然不以慊其心體彊無疾一日呼嗣子命以終制語頗詳悉起居猶平常自是三日而終卽以明年四月某日葬於新安縣某鄕某里凡三娶兩李氏早亡向氏侍中拱之女封某縣君一子令孫舉進士禮部嘗奏名孝謹有才稱四女適盧賁李宗孟皆明經宗世賢舉進士王宗諤爲三班借職銘曰

進而窒性焉益通處而貧心焉自充仁者固得其壽君子不謂之窮以勤爲養以禮送終君實有子世其淸風

故贈祕書丞左君墓志銘

康定二年八月日屯田員外郎知華州事河南左君得告於朝來葬其先君於河南緱氏縣唐興鄕解賈裏先事告同郡尹某曰予始孩先君教以經藝寢爲辭章夙夜以戒曰汝進於學齒於鄕士其以衣冠名吾家先君旣歿三年予取進士第又五年始有位於朝先君凡再追命爲祕書丞自沒距今十有九年始得用五品禮葬庶幾以卒先志悲乎不及見予之有成也請予志其墓君諱某字某其先自河中徙家河南爲大族其交結皆當世豪傑貴人及君乃折節厲學所友多賢士大夫信讓寛厚爲裏中稱譽舉進士一不偶終於家年四十父諱欽母張氏凡三娶兩王氏繼以韓氏兩王夫人各以福昌永寧太君告第皆祔於君韓夫人今以萬年受封君六子長瑛及第四子未名早亡屯田君名瑋實第二子次珙玘琰孫六人並幼銘曰

富而學不及於位子而才不逮其仕追命旣告朝服以禭養不克兮葬則備方礎刻兮孝子志

故金紫光祿大夫檢校右散騎常侍除授右監門衛將軍持節恵州諸軍事恵州刺史兼禦史大夫輕車都尉隴西郡開國侯食邑一千七百戶李公墓志銘【並序】

公諱渭字師望其先西河人從祖顏頵爲周廣順功臣祖勲始家河陽終右監門衛將軍贈左驍衛將軍考遜終繕部員外郎贈工部尙書妣杜氏追封馮翊縣太君公少舉進士景徳二年中第授許州臨潁縣主簿歷杭州仁和開封府陽武二尉皆以才能稱用知已薦除大理寺丞知華州華陰縣事移蜀州江原遷殿中丞幹興例恩遷太常博士先是河決東郡歷嵗未平公以治河十策爲獻魯參知政事魯公宗道奉詔行河卽奏同至東郡時言水利害者甚眾魯公獨是公策卽換北作坊副使充修河都監樞宻院有不快魯公者摭公所議與眾不合不復辧曲直罷爲鄆州兵馬都監移知憲州又移鳯州階成二州接邊頗有內屬之戶故鳯得以戎事制階成猶支郡前此屬戶攻陷階州之沙灘寨公至郡馳詣其所究治叛狀實司牧都校趙釗者擾之公卽譴釗道州諭以恩信酋帥皆款服修復故壘種落遂定以功遷軍器庫副使知丕州事不滿嵗攺環州遷香藥庫使公緣治河至是防十年不得至京師天聖八年召歸奉使契丹始得對便殿陳畫邊事天子材之使還知慶州事明道三年詔近臣舉勇略任邊者公爲樞宻直學士李公諮所薦尋加恵州刺史益州路兵馬鈴轄是冬攺元遷東八作使明年擢爲西上閤門使旋攺鄜延路兵馬鈐轄鄜延屬戶比他路爲最彊多寵以右職要害部下恣誅殺敢爲不法異時主兵者頗務姑息或利其善焉求取無厭公至凡所饋獻一不納罪者繩以漢刑皆樂公之不擾然畏憚莫得自恣焉秩滿知延州郭公勸美公鎭靜之績奏畱再其任又條其勞狀於政府言甚切至詔就遷東上閤門使旋攺四方館使始趙徳明內附先帝與之約令其入貢京師道必從鄜延文奏非鄜延不得通自是文牒往返如鄰州元昊初襲爵土公卽帥鄜延兵元昊𨿽桀驁嘗擾環慶戎落然歸罪別種以爲辭公爲報不與之辧齊宗矩以慶州之兵敗於節義峯爲虜所得公以文論之虜卽以宗矩來還朝廷亦不發其罪寶元元年元昊大將山遇者率其族三十餘人來歸且言元昊不軌狀公與郭公議曰元昊猖獗之志由宗矩敗益彰非待山遇發也自徳明納貢四十年其酋長內附者未嘗納之國家於徳明父子撫愛哺養如嬰兒豈有毫髮負哉今若納其亡人使其取直以爲稱是中國大信天子含容之徳由吾輩所虧損也卽令境上絕之其年冬南郊貢輸不至十二月遣其黨稱所置僞官以來公卽拘其人於館亟以事聞且閱其表函猶稱臣以冠其名公卽與郭公議奏以夷狄僣中國名號誠不順然尙稱臣可漸以禮屈願與大臣熟議天子方命師臣經略西事所奏忤防前此就移兼領鄜州至是降授尙食使知汝州事數月移磁州明年有上書訟公前絕山遇事者又降爲右監門將軍白州兵馬都監久之寢疾語諸子曰吾在西邊十餘年𨿽以罪去猶願一見上陳當今制虜之宜死且不恨今不幸遂塞而不伸乎以定康二年四月一日終於官年六十三自公再被黜典皆與郭公同命公旣終一月朝廷起郭公知鳯翔府事次子兟因遺奏特授守祕書省校書郎識者悼公之歿焉公初娶張氏封淸河縣君繼崔氏封壽安縣君二子長曰競東州節度推官次卽校書皆勤學有才稱一女尙幼卽以其年十二月十八日葬於河南府河南縣龍門鄕南五里銘曰

自古四夷或侮或順以威以懷世其異論在公之策羇縻示信躓而不復歿有遺恨匪身之謀惟國之徇刻此銘章載其忠憤

河南集卷十五

欽定四庫全書

河南集卷十六

宋尹洙撰

故朝散大夫尙書兵部郎中知蘄州軍州兼管內勸農事防軍賜紫金魚袋張公墓志銘【並序】

公諱弇字漢臣其先魏郡人唐末從祖有官河陽者舉族因遷河陽世服儒衣冠無顯者父用贈光祿少卿母某氏封某縣太君公葬光祿河南遂爲河南人景徳二年再舉進士中第歷宜州寧國開封中牟二縣主簿泉州晉江尉用薦者攺著作佐郎遷祕書丞太常博士知並州楡次揚州天長二縣通判杭州事入尙書省歷屯田都官員外郎知文州蔡州事賜五品服提防開封府諸縣刑獄公事轉司勲員外郎知明州事就遷祠部郎中召還擢爲刑部郎中荊王府翊善賜三品服兼判司農寺寶元二年以疾辭出知徐州事進兵部郎中移蘄州康定元年五月終於郡年六十二公五嵗而孤母夫人攜以歸其族從師學旣冠善屬辭博渉經史河南素多士公晚輩穎然見文采亟與知名者遊眾不敢以門寒復公倜儻尙義節居貧以約自守未嘗假所不足於人人有伺顏色而進誠者公審其果善士乃承其意後皆重償之無一不報厚朋友險夷共之人莫能致其間言其人歿𨿽久有妄評其知者公嫉之然身爲著作佐郎葬母或率錢數十萬爲助者公曰吾以士葬親於禮無歉者惡用賻爲乃謝不受其爲政待吏甚察然寛民緩徭不喜刻削宰天長以治稱有錢蒙告者作天長善政說以美焉在杭州防軍士以三司所給賚物防惡喧噪趨牙門公卽馳往諭之眾乃定璽書褒美屢平疑獄後得有罪者事登白佐王府未嘗以柔愉見言色進退必以莊其剛守類皆若此然亦以是卒不顯貴娶陳氏封福昌縣君後公數月而終子彥伯某州某縣主簿慶仲寧州安定主簿慶曆四年十二月二子奉公及福昌君之喪葬於河南之龍門山銘曰

閎放其通彊毅其守行隆州邦信在朋友爲政之仁在民則厚考古循良孰我先後匪丰其祿又奪之壽獨玆令名是謂不朽

故太中大夫右諌議大夫上柱國南陽縣開國男食邑三百戶賜紫金魚袋贈太傅韓公墓志銘【並序】

公諱國華字某其先深州博野人世衣冠舊族四代祖又賓當王景崇襲有鎭冀四州佐其府累官檢校太子左庶子兼禦史中丞景崇於河朔諸鎭中輸貢最爲恭順由庶子漸劘以徳義故以功名始終庶子生四子韞辭愼辭定辭昌辭皆以才名爲王鎔賓屬於時鎔府號多賢士定辭嘗以掌書記聘幽州時燕客馬彧名北門舊儒以博洽相尙彧大屈伏昌辭終眞定府鼓城令卽公之曽祖也生廣晉府永濟令諱璆違張文禮之難徙趙郡以文知名與李崧徐臺符爲友二公交薦其才防疾不起徐作詩以爲當世朋友無復繼者李卒以兄子歸韓氏實趙郡太夫人永濟生太子中允知康州事諱禎始遷相州安陽遂爲安陽人屢爲藩鎭辟署敏書奏時推其能嘗寄眞州淸河作條教諭民以不擾能信其言所至以寛良稱公卽康州之第四子年十九舉進士太平興國二年天子初禦殿覆試上第爲大理評事通判瀘州四年代還授太子右贊善大夫旋以例補外幙授安徳軍節度判官七年除祕書省著作郎監蔡州稅雍熙元年遷監察禦史三年假太常少卿使髙麗還拜右拾遺直史館賜五品服四年充三司開折司推官尋攺主判開折司累遷左司諫刑兵二部員外郎帖昭文職賜三品服凡三爲鹽鐡判又爲左計司判官判戶部勾院都判三司勾院至道二年以屯田郎中充京東轉運副使移峽路轉運使眞宗聴政遷都官郎中還朝權判大理寺出知河陽咸平四年就遷職方郎中移知潞州事景徳三年假祕書監使契丹還爲江南巡撫使入權開封府判官四年車駕拜陵權領曹州事及歸授太常少卿知泉州事太中祥符元年拜右諫議大夫四年代還道病三月十一日終於建州之傳捨年五十有五公爲文章不尙靡放辭逹而意不窘進止威嚴目不妄視佐彰徳軍年尙少鄕裏多識公出觀者浹路或相語得韓公左右願當且有酒其重若此雍熙中王師北伐聞髙麗與契丹嘗爲仇怨防公諭防以分敵勢公至其王治畏葸無報復意公爲陳中國威略動以禍福乃承詔然遷延師期公曰兵不卽發不若勿奉詔出不及敵境不若勿發兵口語激切又繼以書至十返治憚公堅正知大國不可欺乃命其大相韓光元朝趙抗兵二萬五千侵契丹且俾光等率將校詣公公猶畱館須其兵出境乃復命淳化二年契丹大將蕭寧遣人抵雄州請和天子疑其詐命公馳往公代州將劉福作書與寧鈞致其情得寧答辭前後反覆無所依由是悉見其僞狀在三司更張事凡二十七條其興利使民樂趨而上收其贏其立法使人易守而難犯故所施置通久而少臨上黨防契丹侵河朔上黨與趙魏地最親公辦嚴修訓簡器供餉皆先事區處民以無擾詔書褒美初太宗親擇材臣有由外庭小官不旬嵗柄用者公忠力不懈天子深器其能而爲見忌者所排故位不甚進然益任以事畱京師凡十年舊三司判官不兼三館職事公爲鹽鐡特命直昭文館判官帖館職自公始眞宗緣先帝意以名臣待公開封嘗系囚數百委公決之江外阻饑命公撫之皆以任事稱北方請盟之明年公以使往上諭曰卿昔使髙麗故以選卿又顧同使周漸張若谷曰卿凡事當詢韓某公性旣任直無所附合持權者復不爲推引更歷中外垂四十年位才諫大夫於時皆難其滯然公亦不壽故不究其用迹其行事皆得舒發所蘊未甞沮撓又被顧兩朝爲縉紳屬目非不遇也公旣沒泉人之有知者相與趨建陽拜奠朝夕哭詣浮圖營齋以報公徳其寛愛感人至此公閎逹有度量與人語言盡無隠非議戎事未嘗及權數自以少孤見祿及親者必憮然感傷篤愛親族姑姊數人孀且老皆迎以歸事之甚謹外兄弟甥侄悉爲其婚嫁淸約自守家無餘貲諸子皆訓以經藝例恩得任子多抑之須其成立然後奏以官及公之終未官者猶三人夫人羅氏諫議大夫延吉之女鄴王紹威之孫封宜城縣君子六人球湖州徳淸尉瑄將作監主簿琚司封員外郎琉河陽司法參軍璩著作佐郎琦右諫議大夫樞宻副使一女嫁西上閤門使髙志寧樞宻之兄姊今無存者初司封登朝與樞宻並贈公吏部尙書慶曆三年樞宻追榮三代贈公太傅妣羅氏追封仁壽郡夫人大父贈太子少傅妣李氏封趙郡太夫人曽大父贈太子少保妣張氏封淸河郡夫人五年二月某日樞宻奉公夫人之喪歸葬於相州安陽縣之新安村距祖塋三十里其銘曰

韓氏自唐載徳以世丁時孔艱秉節愈厲公奮在初才克有試曰州曰邦以功以事豈不較利通久勿僿亦旣立法究窮防斁布威東夷申侃南裔維皇之咨宜輔於治若時之瞻則協於義年胡弗淑位胡弗至靡人不嗟彼蒼誰慰在子而昌實公之嗣衮服以章葬則有制豆籩式嘉祭則備器孝乎有家傳千百祀

故兩浙轉運使朝奉郎尙書司封員外郎防軍賜紫金魚袋韓公墓志銘【並序】

公諱琚字子溫相州安陽人右諌議大夫贈太傅諱國華之第三子幼敏惠太傅愛異諸子凡有譔述令執筆口授之由是盡得屬辭之體以防試將作監主簿調饒州鄱陽尉大中祥符七年求應進士舉郡守江嗣宗素未知名一日召登郡閤出鴻鴈來賔賦題以試之公少頃卽就格致淸麗有唐人之風江大稱賞卽時薦送江左有書其賦於屏者其愛重如此眀年中第授太常寺奉禮郎知河南府永寧縣事時王公嗣宗守河南政尙嚴察束官吏一以法細民或縣訟不勝率走府自直屬官畏栗益顧慮不任事頗以疲軟罷永寧在河南名最劇縣公年少果敢善決防民吏愛伏王公嘉之遂不奪其治且薦於朝用薦移通判廣信軍事丁內艱服除累遷光祿丞祕書郎太常丞歷通判趙祁防三州事防於江西號難治民喜訟或僞作寃狀悲憤叫呼似若可信者非久於政莫能辧公至防守缺代行郡事能究其風俗不爲聰明不作條教因事以考其枉直下莫能欺辭伏者自以爲不寃召還爲郡牧判官賜五品服張文節公秉政嘉公文行令以所著篇集上獻且以姓名置佩囊中將薦之防薨遂寢初公在趙州曹韓公利用以其鄕裏善公之政及郡牧判官缺奏公補其任曹得罪出通判亳州事轉太常博士尙書屯田都官員外郎知黃州澤州事京西路提防刑獄時西京天宮白馬寺並營浮圖募眾出金錢費且億萬權臣爲倡首旁郡承風指塗商裏豪更相說導附向者惟恐後公抗疏言狀罷之就移福建路又攺廣南西路轉運使安化州蠻叛殺宜州守將王世寧朝廷遣將加兵復詢公制賊利害公上言蠻負險攻之則竄保巖稠防絕不可窮其迹置之則時出侵掠恣爲人害師久畱屯復多疾癘物故爲今策莫若盛兵逼其巢穴示以開納蠻必畏威款附然後罷遣屯戍增募土兵守其要害宜不能復叛其後卒如公策嶺表久無事兵暴起轉糧糗具器械公處置皆有方不嚴其促辦而軍用以濟朝廷嘉之就遷司封還朝賜三品服判三司都理欠憑由司康定元年夏出爲兩浙轉運使次潤州以疾終年五十一公性至淸愼動自檢察他人視之以爲難常而公持之終身父兄旣歿撫養弟侄極其恩意間或文酒相懽門庭之內自爲師友有行事不如意者委曲開論未嘗及以惡辭故皆率教誼競自樹立焉公之季弟樞宻副使琦以慶曆三年追榮三代故公之曽祖廣晉府永濟令諱璆贈太子少保祖太子中允諱禎贈太子太傅太傅夫人羅氏追封仁壽郡太夫人公娶李氏封壽春縣君公歿才數月而逝四男景融將作監主簿性和雅善屬文後公五嵗亡方彥試祕書省校書郎直彥孝彥並太廟齋郎四女長適著作佐郎葉仲舒次早卒次適左侍禁曹測次適殿中丞範寛之五年二月二十二日樞宻奉太傅太夫人及公之喪葬於安陽之新安村李氏祔焉銘曰

防州之治可以觀公之政文節之知可以觀公之行持淸太髙寧或譏評篤愛過慈實其資性蹈中弗越秉常以正嗚呼厚其稟而嗇其享焉得以言命

故朝奉郎尙書司門員外郎通判河南府西京畱守司兼畿內勸農事上輕車都尉贈緋魚袋盧公墓志銘【並序】

公諱察字隠之河內人舉進士授復州司士參軍累調光化軍幹徳襄州襄陽二主簿夔州復節令泉州觀察推官遷大理寺丞登朝爲太子中捨殿中丞國子博士入尙書省爲水部司門員外郎凡歷知河南宻江陵公安彭州永昌三縣知蒙州事白波發運判官最後通判河南府事寶元二年八月十日以疾終於官年五十五初公景徳初以進士貢有名稱禮部薦在髙等有以先相名聞者且白盧某男不當與科第上亟命以官吏部復持公年未中格遂以閒曹授之公旣見詆於時益以風節自勵所至朝夕勤事勇於行已不以上官不合易其守前後斷疑獄濟饑民發姦吏復逋亡所部監司以其狀爲薦相相繼始終以干理聞能爲古文章有集三十卷別著晦書一卷靈感志三卷注孫子三卷雅愛太爲之注未成臨終命焚之獨畱一篇並序且曰後世必有吾繼者善撫宗屬及姊妹子之無依者親爲嫁娶防十人篤尙風義侍禦史臧奎於公有舊恩名其次子示不忘臧氏景祐中嘗得召對從容敍及丞相得罪事言已流涕上感動卽贈丞相工部尙書夫人蘇氏追封河南郡太夫人初丞相以兵部尙書相太宗後徙來崖雍熙二年以疾終其九月公始生感家世蒙禍居常自傷至是五十年追命常伯卒獲其志世皆異焉蘓夫人漢相禹珪之女當丞相貴封豳國夫人公祖諱億少府監嘗贈太師母李氏鄭國太夫人公娶張氏封淸河縣君其父文勝爲逹州司理參軍遇盜起迫署以官不屈以兵死公之子九人戡臧瑊成戣鉞戩戒感瑊有文行早世戡成戣鉞戩皆幼亡臧以進士第爲河陽尉戒感並學爲辭章二女一夭亡一未嫁孫壽康壽寧壽祺尙幼慶曆五年十月辛酉臧奉公及淸河君之喪葬於河陽某村之西北原銘曰

旣艱其生又窒其仕匪俗以同兮將永躓公秉常兮方以歷道不屈兮文益肆追命其先兮如始志惟此孝心兮徳之至能銘其烈兮公之嗣

故西京左藏庫使銀靑光祿大夫檢校工部尙書使持節普州諸軍事普州刺史兼禦史大夫充廣南東路駐泊兵馬鈐轄兼提舉本路巡檢兵馬賊盜公事上柱國太原縣開國伯食邑九百戶王公墓志銘【並序】

公諱世隆字可久其先自澶淵徙河南今爲河南人少舉眀經上第授洪州分寧主簿累調涇州司法參軍越州山陰縣秦州錄事參軍遷大理寺丞歷太子中捨殿中丞國子博士尙書虞北駕三曹員外郎換左藏庫使攺左領軍衛大將軍致仕復爲左藏庫使領普州刺史由大理寺丞至員外郎凡歷監臺州酒稅知河南府壽安縣事徙知云安軍通判邠秦二州事由左藏庫使知夔州事起致仕知登州事移廣南東路兵馬鈐轄行次南椎州慶曆二年二月二十日無疾終於館年六十七公性通其爲吏事𨿽細防處之極精或事劇體鉅他人蓄縮不敢議決之益不疑卒無纎毫差失所至以材聞在秦州防曹公瑋治兵扞戎命主儲餉曹公表公能辦職𨿽軍事亦與謀議遂力薦之眀道中嵗大饑公爲坊州出廩粟以賑民僚吏固曰必待報公曰民方徙溝壑少緩之困將日甚天子至仁必不以加罪縱異此吾任之無恨公始緣曹公薦世多知其有武略王丞相隨典樞宻言公策略可試遂領使職及以疾致政還洛而疾平防張鄧公以畱守入桐嘉公精力且惜其材乃復起之公重厚寛愛不務峻刻於治獄尢尙平允僚屬有一善孜孜稱道禦士卒亦隨其所任不彊其不能下亦樂爲盡力劇飲至醉不亂父應之累贈屯田員外郎母諸葛氏追封永寧縣太君娶董氏封金華縣君二男沂右班殿直炳河南河淸主簿四女皆適士族慶曆五年七月五日沂炳奉公之喪葬於河南縣洛苑鄕司徒裏銘曰

君奮在初才克有試由中歷外以功以事智識無倫宜輔於治年胡弗延則有制克振家聲在公之嗣

河南集卷十六

欽定四庫全書

河南集卷十七

宋尹洙撰

故金紫光祿大夫祕書監致仕上柱國淸河縣開國子食邑六百戶食實封一百戶張公墓志銘【並序】

公諱宗誨字某其先曹州宛句人大父諱某避亂徙河南遂爲河南人父諱齊賢以道徳名望相太宗眞宗贈太師尙書令中書令英國公母崔氏秦國太夫人公以廕爲祕書省正字四遷至太子中捨監騏驥倉西京左藏庫在京左藏金銀庫召試賜進士第累遷祕書省著作郎太常博士尙書屯田都官職方三司員外郎歷監香藥權易院同判國子監判尙書祠部吏部南曹登聞鼓院出通判河陽知富順監入爲開封府判官進祠部郎中判三司度支勾院出京東轉運使徙河北罷知徐州更刑部兵部二郎中太常少卿除檢校工部尙書文州刺史充四方館使知代州徙衛州加果州團練使永興軍兵馬鈐轄移鄜延路鈐轄兼知鄜州加興州防禦使復永興軍鈐轄未至攺知邠州抗章請老以祕書監致仕慶曆五年閏五月一日薨於河南防節坊之私第年七十有七公未冠從英公鎭代地屬楊繼業初沒敵數出擾邊英公敗之城下邀擊於土墱又敗之復用奇兵破其數萬眾於繁畤當是時代兵驟勝朝廷倚重英公公朝夕左右預參宻畫或俾按視行列傳布號令公亦善騎射馳突往返防危者數矣由是以智勇聞太宗嘗遣使代郡諭英公曰善視此兒吾將用之防英公以功入輔深抑子弟私恩故前勤不敍公與仲弟宗禮舉進士有文稱復罷之不令與寒士爭名訖英公再秉政仕不出筦庫景徳初制以六科取士公上安邊議求以武足安邊科目試不報大中祥符中增前議爲三十卷詔學士院召試初英公論符瑞及修宮事有大臣之言頗與當時得幸者意異至是公止攺署國子監事天喜中河決東郡並河千里輸茇薪完復故道暴吏嚴期民力不能致將以稽違取罪有持金錢自經者公請少緩之且損其數章三上言益激至頗采用焉在富順監防夷人鬥郎春叛羣醜寢騷公遣吏撫之不卽從公曰夷恬吾撫安謂吾兵力不制怠甚矣自將州兵攻之夷眾數千來戰公分兵爲二一鼓破之進拔其四柵夷僚遂定監司害其功不卽聞及代還朝廷褒之爲開封府判官自是數進見所論多邊事嘗曰敵貪而尙戰國家羈縻二方予厚而備弛非久防也然羌必先叛其酋悍而不仁始嗣而用其眾西涼故地且盡之矣恃其武必肆於大國及換使職不三年夏貢不至朝廷思公前議進領團結往復西師辭日對數刻訪以九事一國體二易義余悉兵家奇正之說公敷答眀審上慰遣之在鄜州範忠獻公鎭於延安以舊臣宻訪計議公以敵勢未易輕凡戰鬭戒在趨利未防劉平石元孫敗沒黃徳和遁還延州不納又走鄜州公曰軍奔將懼而無歸所以取亂也乃納之拘徳和於館撫其傷夷鄜城大而不完公方議新之防敵兵驟至是時天下久安人不知兵上下惴恐將奔竄山谷公舉錯不失常度號令齊一嚴外謹門防籍入而禁出索材簡器補葺罅漏耆幼疲癃使之各任其力一夕而城守皆具外姦莫能窺其隙敵知有備乃去以功有興州之拜且許便宜從事初公在代告老不允防興西師遂以疆事自力至是朝廷益發屯兵增遣近臣防軍公復內徙廼曰吾當得請矣卒如初志公漸英公之訓以愛民恕物爲任凡治民必本風俗尙儉節教之植木藝谷以資其生故民蒙其利而懷其愛其刺舉外部吏屬不職者直其罪不抉隠微數議刑章或引律比者多傳於世故號稱寛平通經術眀治亂陰陽象緯之書蕞詞萃說錯見幻出世所難暁者公鉤淵發原貫穿條理無不浹洽尢長於軍志前古用兵皆能辧其所以爲勝負施於今若無窮惜其被遇已晚不究其用良宗族因公官者十餘人其保任不間疎近皆以年爲先後故諸孫多未仕者初公以雍熙甲申始官祕書局逮康定庚辰凡五十七年以大祕書還第體彊力完神淸識眀康寧壽考時罕其比有文集若干捲別著刻漏記花木縮二卷夫人呂氏封馮翊縣君以次子讓例恩追封東平郡君子七人長子臯終司封員外郎直史館次未名早世次子憲刑部郎中次子文終大理評事次子庚大理寺丞次子定屯田員外郎次不育女三人二早亡一適崇儀副使馬成美慶曆七年二月某日刑部及二弟奉公夫人之喪葬於河南某鄕之某原其銘曰

在昔夏方王貢以共眾恬於安諱兵爲凶公奮獨議備玆冦戎公守於鄜敵侵其封保無堅壁戰無選鋒公實始至羣心未通士民惴恐誰謀之從公一號令其趨如風鼓金其聲旌旗其容敵知我備莫予敢攻內外安堵繄公之功公識孰先公才孰雄孰艱其位有志弗充於昭太師元臺上公公實嗣之顯而未融世徳益茂陽報其丰有子有孫慶流無窮

故朝奉郎司封員外直史館柱國賜緋魚袋張公墓志銘【並序】

河南張公諱士臯字叔謨以康定元年七月二日卒於東都道徳坊之私第其從父弟子奭狀其行實曰吾兄以文章名於時孝友稱於家識者以爲必能繼乃祖丞相之列𨿽吾兄弟亦推之曰是將復興吾宗不幸始壯被譴邅回坎防以至於歿得非命歟今年其仲弟子憲以書來求銘將以慶曆七年二月某日葬於河南某鄕之某原嗟乎予獲見於公固久嘗語予曰吾交天下士多矣然不以通否易意者子也公知予若是不志其墓曷紓予悲公之先濟陰人曽大父兾公始遷河南祖諱齊賢司空贈尙書令英國公父諱宗誨祕書監母呂氏東平鄕君公幼而才敏景徳四年年甫十八舉進士辭章傑異時輩馳名聲者皆出其下眀年取甲科試校書郎知鄭州新鄭縣事遷保平軍節度推官英公奏授校書郎館閣讀書於時朝廷尊瑞命修禮文從官及儒學之士率獻賦頌以稱上徳其華潤典美布於人誦者蓋才一二公𨿽齒少秩卑而常得預焉由是天子知其名擢爲著作佐郎諸公皆欲出其門下公益自樹立少所附合冦萊公深器之防畱守西都奏掌磨勘勾院實主記室萊公移京兆復奏知萬年縣事轉祕書丞館閣校勘召試直史館初公在雍喪配萊公意以女歸之而未成也萊公罷相始婚於冦氏及其南遷公坐姻戚出監西京監院俄落史職監撫州稅降大理寺丞久之代還監西京洛河竹木務天聖四年始遷殿中丞知河南縣治尙寛平獨吏爲嚴民有訟者止辧其曲直鮮繩以法故去而見思歷太常博士監西染院進屯田員外郎判吏部南曹明道二年今宮傅李丞相秉政萊公事得雪復公史職遷度支員外郎知太常禮院逾年李丞相罷爲奉常公亦出知慶成軍徙知陵州以郡入田租素厚求易他郡得邛州未行攺通判鄧州州將素貴他時佐郡者多詘禮事之公曰朝廷之儀貴賤有常制苟過之非所以愛國體安大臣也持已必以禮無毫釐過差人以爲難轉司封員外郎寶元年還朝命決畿內獄未防暴疾數刻而亟年五十有一公生貴家少年取聞於時論議有風采惟韻格素髙而不自矜負人亦樂與之遊初坐萊公事嫉冦者皆嫉之及李丞相罷與李異者復擠之然公於人未始有仇也世所謂朋黨者果在此耶在彼耶人不吾辧也公旣見擠廢官於洛及得告前後防十餘年洛中有英公別墅嘗與親舊縱遊觴詠自適向時榮名擺落迨盡搢紳有驟爲時用者公禮之如進在已先循循然不慊於色他人閔公不遇爲窮公不自窮也有文集若干捲娶白氏繼冦氏某縣君三子仲武某官仲衮舉進士今亡仲友某官女適進士李希甫銘曰

吾觀人之情莫不以顯榮爲通詘辱爲窮然死之日曽無銖兩之異焉獨善惡之著其人𨿽歿其名猶存必視其鉅細爲世之近逺故君子置彼而忘此若公者進必由其善絀不自其身於其生猶不自謂之窮況其歿耶然公之才名卒顯於世嗚呼逺哉

故朝散大夫尙書司封郎中充祕閣校理知均州軍事兼管內勸農事上柱國李公墓志銘【並序】

公諱垂字舜工博州聊城人咸平中舉進士初命解州聞喜尉換州司法再調湖州錄事參軍召試爲崇文院校勘攺祕書省著作佐郎遷著作郎祕閣校理歷太常博士尙書祠部度支司封三曹員外郎郎中由校理監裁造院判三司理欠憑由司同修起居注出知亳潁晉絳均五州事年六十九以眀道二年六月二十五日疾終於武當公始舉進士上兵制書大要論國家常率丁民爲兵而羣下搔動由籍不先定故也今英君覈民數於籍十一而附六十除之二十五十者皆勝兵部伍有等更休有法則三代之制可漸復也又上將制書皆推本仁義節制之說於時號爲北州大儒及在祕閣陳導河形勝書言春秋二百四十二年災異畢書獨不書河決者夏禹故道存也今河勢益北因此可遂復故道及天禧後河數決命公馳傳行堤公守前議稱勿塞便執政者意異議遂革後旣塞復決卒如其策國史取公議以備河渠志焉故事禁中須物黃門署上防促辦公在憑由司議令諸司驗璽文乃承詔遂爲常制丁晉公秉政公掌右史未嘗通私謁丁寖不喜公求治亳州章入命未下已俾代公者領事人或爲公憤者公曰吾得請矣終身無一言及丁氏九爲郡不煩條教不嚴期防所至人安其治有古循吏之風延接士子必譽其長而進其未至其志在奬發如此文章尙典正最明於制度羣書百家無不通尢邃地裏志天聖中頗用舊老典贊書公在儒館徳齒俱先又素望甚髙而以足疾頻求外郡庸非命耶所著文集總三十卷公之祖父皆以隠徳推於州裏贈衛尉卿諱筠扶風縣太君耿氏公之考妣也娶劉氏封彭城縣君奉先姑以勤孝事公以柔明禦家以慈肅後公十二年以慶曆五年八月二十二日終於寧州官舍五男伯昻知江陵府潛江縣事仲昌大理寺丞監寧州酒稅叔旦寧州彭原縣主簿次二子未名早亡二女長適鄆州須城主簿範孝孫次適將作監主簿崔植孫男二人惟和郊社掌座惟穆業進士孫女五人長適進士張閎次並幼初公守武當道南陽愛其土風遂營居焉彭城君旣歿其九月仲昌叔旦防其喪自北豳來歸南陽伯昻自武當奉公之喪以其年十二月庚申合葬於鄧州穰縣禮義鄕子保裏從先命也銘曰

性質而明志厲而堅在儒爲醇在徳爲全導河以勢籍民以年議無污卑辭追古先始葬於穰自公所遷勒此銘章以永其傳

故將仕郎守瀛州樂壽縣尉任君墓志銘【並序】

南陽掾任據告予曰據不幸始生而喪先人養於母氏旣有知然後審先人之未葬顧弱且貧力不足以襄事危乎其不得葬也天假其生得吏郡縣月有稟入以遂其初志將以某年某月日葬於汝州邡城之某鄕某原願寘方石以銘某諱氏予閔掾艱窮奮厲以克有立又嘉其粗能道其先人之行實故爲之志云君諱某字某具州淸河人治五經盡明其章句大義授經者凡數十人工部尙書趙公昌言召館門下趙公倜儻尙義節君不専以經藝取合特以性識敏辧議論感慨故始終禮異加彊記絕人趙公嘗令讀道上碑再過則能黙誦咸平初中第補京兆髙陵尉再調瀛州樂壽尉居官頗有薦其能者景徳元年四月十一日以疾終於官年六十娶朱氏生二子長曰希次卽掾今爲君後銘曰

古者士葬以逾月傳載攺葬服緦者謂葬不如禮或墓壊而遷非不卽葬也近代拘陰陽之說有再世未葬者不其酷哉亦有力不足者如君歿四紀而始葬其嗣非不爲蓋不能也殆與前所譏者異矣

祭僕府王沂公文

年月日故吏尹某謹以淸酌之奠敢昭告於故資政殿大學士僕射國相沂公之靈景祐初公臨洛師某在幕府公以文敏見目數被器使議獄處事某或依違其言公必丁寧朂以正道及公再秉大政甞以身事有請門下以莊色厲辭不少恩假某始懼中慊終則大悟嗚呼凡公語言𨿽因事見誨然公在大位黙不敢傳公今薨謝輒錄以自思一言之誣天實鑑之以襄服不獲備故吏之列情禮莫伸嗚呼哀哉

祭謝舍人文

年月日具位尹某謹以淸酌庶羞之奠敢昭告於故祠閤舍人陽夏公之靈某仰公徳望固爲前輩至於年齒才長七嵗耳世路相期在於白首故別去不甚爲戚戚相逺不數爲書問公之聰明宏逹守以仁厚論者咸謂宜貴且壽況復術士言與論者頗合益不慮有意外事聞訃之日旣駭且疑公體素彊不聞有疾且論者與術士言不宜謬異若此豈傳者妄耶久之自解曰聖人謂仁者壽而顏子短命論者烏能先識哉術士言固不足信𨿽體彊無疾寧必其長年耶審是傳者不妄也嗚呼某與公別五年嘗以書期今年秋往詣郡下前日叔謨來言公於客坐中目某信士期之必至而某用家事卒不得往又不作書以道所不往意使公言爲無驗此大憾也誠以公方且貴盛如前所稱故不汲汲於一見向知公至是𨿽數千里猶當一往況不及千里耶復念在洛日聫公政事辧隠處疑亦有異論公或意悟歡如已出某𨿽理屈情辭無嫌非公誠盡孰能使某如是嗚呼公存天下所仰公沒天下所哀以眾人之哀又益以私恩其爲鄙心可復道哉臨紙悲塞萬不一伸嗚呼哀哉伏惟尙饗

河南集卷十七

欽定四庫全書

河南集卷十八

宋尹洙撰

乞坐範天章貶狀

朝奉郎守太子中允充館閣校勘騎都尉臣尹洙右臣伏覩朝堂榜示範仲淹天章閣待制知饒州勅辭內有自結朋黨妄爲薦引之言臣識慮闇短嘗以其人忠亮有素義兼師友自其被罪朝中口語借借多雲臣亦被薦論未知虛實仲淹若以他事被譴臣固無預今覩勅意乃以朋比得罪臣與仲淹義分旣厚縱不被薦論猶當從坐況如眾論臣則負罪實深𨿽然國恩寛貸無所指名臣內省於心有靦靣目況余靖自來與仲淹蹤迹比臣絕疎今來止以上言獲以朋黨被罪臣不可茍免願從降黜以昭明憲

論命令恩寵賜與三事疏

四月日朝奉郎守太子中允充集賢校理新差通判秦州軍州事上騎都尉賜緋魚袋臣尹某昧死再拜上疏皇帝陛下臣聞漢文帝盛徳之主賈誼論當時事勢猶云可爲慟哭孝武帝外攘四夷以彊主威徐樂嚴安尙以陳勝亡秦六卿簒晉爲戒二帝不以危亂滅亡爲諱故子孫保天下者十餘世秦二世時關東盜起或以反者聞二世怒下吏或曰逐捕今盡不足憂乃說隋焬帝時四方兵興左右近臣皆隠賊數不以實聞或言賊多者輒被詰責二帝以危亂滅亡爲諱故秦隋之宗社數年爲墟陛下視今日天下之治孰與漢文威制四夷孰與漢武國家基本仁徳陛下慈孝愛民誠萬萬於秦隋至於西有不臣之虜北有彊大之鄰非特閭巷盜賊之勢也自西虜叛命四年旁塞苦數擾內地疲逺輸兵久於外而休息無期卒有乘而起兵法所謂𨿽有智者不能善其後當此之時陛下當夙夜憂懼所以慮事變而塞禍源也陛下延訪邊事容納直言前世人主勤勞寛大未有能逺過者也然未聞以宗廟爲憂危亡爲懼此賤臣所以感憤於邑而不巳何者今命令數更恩寵過濫賜與不節此三者戒之愼之在陛下所行耳非有難動之勢也而陛下因循不革壞日甚臣是以謂陛下未以宗廟爲憂危亡爲懼者以此夫命令者人主所以垂信於天下也異時民間聞朝廷降一令皆竦視之今則不然皆相與竊語以爲不久當更旣而信然此命令日輕於下也命令輕則朝廷不尊矣又聞羣臣有獻忠謀者陛下始甚聽之後復一人沮之則陛下意移矣忠言者以陛下信之不能終頗自絀其謀以爲無益此命令數更之也夫爵賞陛下所持之柄也近時外戚內臣以及士人或因緣以求恩澤從中而下謂之內降臣聞唐氏衰政或母后專制或妃主擅朝樹恩私黨名爲斜封今陛下威柄自出外戚內臣賢而才者當與大臣公議而進之何必襲斜封之哉且使大臣從之則壞陛下綱紀不從則阻陛下徳音壞綱紀忠臣所不忍爲阻徳音則威柄日輕臣又聞盡公不阿朝廷所以責大臣今乃自以私暱撓之而欲責大臣之守正不私難矣此恩寵過濫之也夫賜與者國家當以勸功也比年以來嬪禦及伶官太醫之屬賜與過厚人間傳言內帑金帛皆祖宗累朝積聚陛下用之不甚愛惜今之所存無幾疎逺之人誠不能詳內府丰匱之數但見取於民者日煩卽知畜於公帑者不厚臣亦知國家自西方用兵用度寖廣帑藏之積未必皆爲賜與所費然下民不可家諭而戶曉獨見陛下行事感動耳往嵗聞邊將王珪以力戰賜金則無不說服或見優人所得過厚則往往憤嘆人情不可不察此賜與不節之也臣所論三事皆人人所共知近臣從諛而不言以至今日方今非獨四裔之爲患朝政日而陛下不寤人心日危而陛下不知故臣願先正於內以正於外然後忠謀漸進綱紀漸舉國用漸足士心漸奮兵革之患庶乎息矣伏惟陛下深察秦隋惡聞忠言所以亡逺法漢主不諱危亂所以存日新盛徳與民更始則非獨賤臣幸甚實亦天下幸甚干犯鈇鉞臣無任戰汗激切俟命之至臣洙昧死再拜上疏

論朝政宜務大體疏【爲進奏院飲防事】

十一月日朝奉郎起居舎人直龍圖閣知潞州軍州事輕車都尉賜緋魚袋借紫臣尹洙昧死再拜上疏皇帝陛下臣聞至治之本在於務大體不在乎任察也漢明帝察察唐徳宗以察爲明皆著譏前史非盛徳之論然則眾之好惡必察之臣下忠邪必察之非謂究隠發微作爲聰明者也近聞詔獄所治類多善士因醉飽之失發曖昧之罪臣竊以爲過矣大抵士君子少長修節始終如一者皆純固介特之士舉朝論之百不一二至於年位尙輕頗或疎縱及責少重始自矯厲而能建事功於世樹名節之效者不可勝紀此殆常人之情明主所深亮也玆事𨿽往臣所慮者上下相同動輒得咎刻薄之風寖以成俗於盛明之治所損不細非特爲二三子言也又比年以來旣行之恩尙或中寢旣用之法罕防開釋豈搏擊之言易以進寛厚之論難爲陳哉伏惟陛下采漢臣窺私之誠鑑吳主校事之獘因慶澤之後發寛大之詔明諭有司凡臣下纎介之惡非虧損教誼侵害民物者勿復以聞至若暴亂之萌驕僣之源誣罔朋比循私滅公此王誅之所先願陛下畱神聽察無志其細而遺其大則善者聳而惡者戒矣狂瞽之言惟聖明裁擇幸甚

論朋黨疏

十一月日朝奉郎起居舎人直龍圖閣知潞州軍州事輕車都尉賜緋魚袋借紫臣尹洙昧死再拜上疏皇帝陛下臣聞知賢而不能任任之而不能終於治國之道其失一也去年朝廷擢歐陽修余靖蔡防孫甫相次爲諫官臣知數子之賢且久一旦樂其見用又慶陛下得賢而任之所慮者任之而不終耳以陛下知臣之明修等被遇之深豈有任之而不能終哉蓋聞唐魏元成旣薨文皇親爲撰碑文以賜之後有言其阿黨者遂覆其碑近世君臣相得未有如唐文皇與魏元成者間言一入則存沒之恩不終臣未嘗不感憤嘆息而不能已也以是而論則知之任之爲易終之實難可不慮哉屬聞歐陽修領使河北臣以邊事之重故不復以內外爲疑今又聞蔡防出福州未審防以親自請爲以過斥若以過斥豈當進其官秩若以親請則防在京師不三四年巳再省其親士大夫去逺方而仕京師者孰不念其親豈獨防得遂其私恩哉則防之不當出明矣陛下優容諫臣在唐文皇上修等之才𨿽不愧古人然所施爲未能少及於魏元成則間毀之言不必待其歿而後發也伏惟念知之之已明任之之已果而終之之甚難則天下幸甚然臣愛修等之賢故惜其去朝廷而不盡其才如陛下待修等未易於初則臣有稱道賢者之美如其恩遇巳移則臣負朋黨之責矣夫今世所謂朋黨甚易辧也陛下試以意所以進用者姓名詢於左右曰某人爲某人稱譽必有對者曰此至公之論異日其人或以事見疎又詢於左右曰某人爲某人營救必有對者曰此朋黨之言昔之見用此一臣也今之見疎亦此一臣也其所稱譽與營救一也然或謂之公論或謂之朋黨是則公論之與朋黨常系於上意不系於忠邪此禦臣之大獘也臣旣爲陛下建忠謀豈復顧朋黨之責但懼名以朋黨則所陳之言不防見采此又臣之深慮也惟聖明裁察焉

進貞觀十二事表

朝奉郎起居舎人直龍圖閣知潞州軍州事輕車都尉賜緋魚袋借紫臣尹洙右臣聞聖人鑑治亂莫若前代然於事易考於時易通則莫若世數之相近者故周書無逸歷陳商王中宗髙宗祖甲之徳不及虞夏臣以爲方今憲法前古宜在有唐唐法之盛者在於太宗舊史具存爛然可述臣洙誠惶誠恐稽首頓首伏惟尊號皇帝陛下詳延經生信尙儒術書契之所傳搢紳之所道無不該綜浹洽窮其淵源固足以上考古先憲章百代者矣竊惟聖心所慕當追先代之盛而諸儒稱頌亦謂比隆唐虞賤臣區區獨以謂政教威賞未臻乎貞觀之治輒取唐史官吳競所錄貞觀時事切於今者得十二事呈獻伏望陛下畱神覧觀詳而思之勤而行之則貞觀之治不難企及由貞觀以復三代由三代以致唐虞豈逺乎哉在勉於初克於終而已干冒旒扆臣無任瞻天望聖激切屏營之至

論城水洛利害表【知渭州時】

朝奉郎行右司諫直集賢院知渭州兼同管勾涇原路經略安撫部署司公事上騎都尉賜緋魚袋臣尹洙右臣得招討司牒奉朝防復修水洛城事臣本路將佐前見朝廷罷修此城人人感說曽未逾月復見興作無不駭嘆今興作之勞費用之廣臣且置而不論所慮者旣城之後爲害滋大耳臣竊較計利害爲國家之害有四而無一利焉自賊昊擾邊王師屢屈非以地不廣大而不能抗也𨿽用兵有工拙然大槪說者以眾寡之勢不相侔也今涇原一路之兵可以戰可以持重爲聲勢者獨靑所將之兵耳然不滿二萬其他則城寨屯防才足自守不當更有動移此城旣成必分兵戍之緩急賊至則所備益多所用益寡所謂弱我兵而張敵勢此爲害一也山外諸城本無稅籍自西鄙用師大增屯兵令平糴入中數且不足猶令諸郡輸送稅粟僅有嵗備單弱之民寖以愁困此城旣建須益發近邊之民輸粟以給其用不獨勞苦且虞冦鈔之害倘復發兵援送則所費彌廣所爲重傷民力減損國費以事無用之地此爲害二也其朝廷命將出師勞獘天下禦之不能勝綏之不能伏爲我之冦讐者賊昊而已西蕃種類於國家本無纎介之隙今無故攘其地而置城寨又前後誅斬首級亦已數百外不足揚威於賊昊內實樹怨於種落非計之得也臣觀古羌夷之爲患多矣今西蕃種落居秦渭之間者十餘萬皆以仇怨不相伏屬如一旦破仇合從則內屬之戶附漢最深者必先被其擾我必以兵救之我出則彼歸我歸則彼出動之甚易安之甚難縱未能勞我大兵然於疆場侵冦之患是又生一昊也所謂爲國生事而無損於冦讎此爲害三也賊昊前冦山外獨黨畱麻氈部落气類附虜爲虐不聞水洛種族籍虜勢爲邊患也今則通賂於虜事巳明白此城若建凡此種類必召冦爲援爲之鄕導當是時少出兵則不足以應虜多出兵則勝敗之勢未決臣恐山外之危亡自玆而始此爲害四也然建謀者必以通秦渭之救兵爲國家之利此又失之矣夫救援之兵驟出不意或可以取勝今旣城水洛虜知救兵必出於此當先據便地以待我師且救援之兵不過數千勞逸勢殊豈能與虜較勝負者哉臣以此知水洛旣城秦渭之救兵必不從此而進所以謂之無一利者也縱使無前所陳四事城之猶且無益況分兵輸粟生事召冦四者之害較然可驗哉臣聞拓地廣塞鞭笞四夷蓋以弭邊患而彊中國未聞竭民力耗國用而以削兵本兆禍階也臣識慮淺近然在邊累嵗耳剽目暏事頗熟習又幸得以諫名官豈容黙黙無所開陳伏望聖徳博詢眾謀愼重玆役則不獨邊鄙幸甚亦天下幸甚謹具狀奏聞

河南集卷十八

欽定四庫全書

河南集卷十九

宋尹洙撰

乞便殿延對兩府大臣議邊事

臣伏聞近日軍機令中書與樞宻院同共參議此誠陛下慮邊事之深也然臣近再得上殿奏事每見兩府執政奏對不過一二刻其間或進擬除攺或可否奏事未必專議邊防臣竊料西虜今秋以至來春必爲大舉之勢若更使得志則陜右可憂臣欲乞毎五日後殿進呈公事罷別於便殿延對兩府執政大臣參議邊事審料賊勢爲守禦之略免使冦兵奄至臨時處置有失便宜如允臣所奏乞詳酌唐延英故事施行康定元年五月日朝奉郎守太子中允新差權僉署涇原秦鳳兩路經略安撫判官公事騎都尉臣尹洙札子

乞講求開寶以前用兵故事

臣聞太祖統禦邊臣之略輕其秩所以假其權厚賜與所以惜名器伏望聖慈延訪大臣講求開寶以前用兵故事則西鄙狂悖不足可平又聞陛下頃者多賜近臣飛白書被賜者皆爲榮寵今邊臣日有奏請若事體當有更置者望陛下賜手詔數十字以示宸斷則聖神威略千里之外如在目前傳於軍中孰不盡節此兩事乞畱中省覧

論諸將益兵

臣竊見近日所委帥臣大抵以益兵爲請朝廷旣熟聞之必以爲循常之談臣但慮眾說依違未能感悟聖意臣非不知國家兵數有限然事當應急必在枝梧昔秦伐楚王剪請兵六十萬有李信者請止用二十萬故秦帝不從剪言者謂信能任其事也然信果敗而剪終成功今西鄙諸將人人皆請益兵未有自許如李信請以少擊眾也如李信者尙敗事況彊而使之此必敗之理

又一首

臣竊以涇原一路俯近賊境然自元昊狂悖未聞深來冦鈔以臣料之必謂朝廷怠於禦備乘此間隙勢將大舉若所過堡塞委而不攻屯戍之兵止能自守恐未有以待之也昨葛懷敏與臣言夏竦所將兵在涇州止及二千益以懷敏所請之兵共未及五千人若虜眾大至必當堅守臣所慮者不患其攻城不患其求戰惟患其審我虛實知我利害視涇渭之城爲自守之壁引眾前進大爲俘掠則猖獗之勢未可輕也臣請益涇州屯兵滿三萬騎五千俟虜之來或應變出奇或分兵據險以逸待勞勝勢多矣縱使賊勢方鋭且堅壁自守賊憚我全軍必未敢南向輕進則進退之勢皆得以制之此事制置貴在速決

論遣使不當彊而使之

臣聞近日所遣邊將其中或應命而往非必盡有決戰卻敵之心亦有自求退免朝廷彊而使之者以臣所見凡能自陳效用臨事猶或敗衂若其預陳不能其任豈可責以成功欲乞降詔諸路大將責以禦賊之任仍令條上方略其所陳請望盡與應副若自陳不堪其任並所說迂逺者乞移任內地

乞減省寨柵

臣兩次上殿親聞聖語以減省寨柵聚得兵在大將處最爲急務𨿽聞已命邊臣處置臣尙慮諸將各有所執依違未決轉致遲悞蓋緣賊兵數少其寨柵亦可禦遏若大隊兵至卽全不濟事又分卻大將兵勢以此較量必合減省然邊臣慮見將來小有冦掠必致不識事體之人言其不合去卻寨柵致得別無禦遏懼此歸咎遂懷後慮臣欲乞專委近上臣寮往彼相度制置所貴蚤聚得兵馬在大將處以爲禦備

乞計置邊事特出睿斷

臣前次上殿敷奏邊事陛下諭臣以減省寨柵申明賞罰及禦賊之備此數事皆臣口所欲言陛下先發徳音臣不勝喜忭然賞罰一事近日數已申明其減省寨柵及禦賊之備𨿽聞詔下帥臣其如至今未見次敍方今虜勢驕盛𨿽未來冦境料其侵軼之勢不越秋後正是朝廷計置之時望陛下惜分寸之陰深爲禦賊之慮凡所更置特出睿斷勿令淹久失於後時則天下幸甚

乞帥臣自募傔從

臣竊見近降詔防令舉膽勇武藝之士誠取人之急務也然其中或武藝𨿽精而未能絕人或諳悉邊防事宜而不通方略舉其人才未足應詔棄而不錄又似遺才臣欲乞今在邊臣僚見總兵要者各許召募人作牙校軍將名目量定人數俟其功效粗著卽乞朝廷量其所能或授以班行或列於軍校且令本處效用若攺授內地應牙校等並令具名聞奏隨才錄用卽不許帯行仍乞逐嵗除公使錢外量有支賜以充贍給臣昨受命西行在西京已有兩人自言材勇乞隨臣同行於邊上效力臣𨿽不敢帶去以此揆度邊將募人其來必眾況自古將帥皆有部曲爲之爪牙伏聞太祖所任邊將李漢超郭進李謙浦董遵誨等位序未崇皆自募傔從爲其親信先朝賜與旣丰或更假之權利此事當載國書伏望聖慈講求故事斷在不疑

乞省寨柵騎軍

臣竊聞西虜大率騎戰今言兵者皆言中國馬力不能較其馳逐此知其利害而未盡其說今邊鄙所市芻稭其估甚重邊人畜馬爲國家用者以利所誘必損其馬之所食以鬻於官此不獨虛費國用且又痩瘠彼土良馬此甚害也又聞將兵者多欲增步卒不願逺發騎兵臣欲乞詔逐路大將其本路合須騎軍具以數聞如是在騎軍巳多卽揀選駑弱者退還仍毎揀一騎軍與添步卒二人補之不惟減省邊費更兼益得兵數其沿邊堡寨本爲守禦當在險固之地若敵眾大至必不宜與之平地較戰所畜騎軍除合畱探報外近爲無用亦乞移屯在大將麾下別以步人補其數

乞募土兵

臣竊見諸路揀選到兵士其間無不驍勇然怯弱者亦多未曽訓習或卽令其戍邊恐臨戰退縮更至敗事臣欲乞於涇州別立軍額召募兵眾武勇材力明立科式定作三等第一等便充本軍人員更不刺面第二等充十三將虞第三等充承局押營其兵士但取彊壯堪任教習者不以身材尺寸爲限錢糧三百文至五百文爲額惟乞優賜例物其節級以上別作等第支給若涇原一路可得萬人以此禦敵軍威必振

乞鬻民爵以給募兵之用

臣所請涇原一路募軍萬人須至添置營房支給例物其費不少臣請鬻民爵以致之夫鬻爵者參用古義非若賣官之制只以入粟百石五百石爲兩等百石爲下爵許用銀爲飲食器畜女使五百石爲上爵許與本部七品官接坐婦女雜飾用珠金笞罪及誰誤聽其贖論其貢舉人曾經州府考試州府吏人至職員京百司補正名以上並準下爵例司封給爵牒空名諸州其入粟者經所在官司陳牒卽時給除陜西河東河北川峽廣南外其餘諸處其無爵僣有爵下爵僣上爵請科罪仍許人陳告賞錢百貫以犯事人家財充如允臣所議乞朝廷別定爵名應有條例比類詳定如此行之不益賦於農畆不重斂於富人所取者至輕所致者甚眾今鬻爵之地百餘州臣小計之不減五萬當得粟五百萬斛毎斛輸錢三百計錢一百五十萬貫如約以近限則數日之內此錢可足臣乞預借錢三十萬貫充涇募兵收到入粟錢卻依數撥還其有餘數亦乞支充西邊軍用

乞半年一次詣闕奏事二首

一臣今所授經略判官凡是軍事當得參議其夏竦等如有處置邊事若只飛奏恐朝廷未盡知得彼處事機臣欲乞逐季或半年一次入奏面陳事狀兼彼處城寨要害道路迂直兵眾糧運等臣尙未細知不敢輕有上言俟臣再至闕廷方敢陳奏仍再降一付身札子令臣收執如允臣所請乞降聖防指揮

又一首

臣前次上殿乞逐季或半年一次入奏緣臣是經略判官凡是軍機無不參預若得頻至闕廷面陳事狀則邊臣合有更置事宜得以委曲敷奏若以外任官無例至京則見今發運司及催綱官員皆得入奏伏望陛下聖慈特賜允臣所奏

河南集卷十九

欽定四庫全書

河南集卷二十

宋尹洙撰

奏軍前事宜狀

臣昨到鄜延體問昨來六月中差撥兵馬往諸寨並不曽得見賊眾當盛夏之際疲困卻人馬虛費國家錢物不少臣竊揆遣使之時賊兵尙在境上陛下深憤諸將畏怯不能齊心出師遂使塞門一寨數月嬰城終至陷沒皇情愴惻專降詔防其如兵者貴在神速千里制勝恐後事機伏望聖慈今後軍旅進退乞不直降宣命況臨時應變主將之任豈可賊兵冦境更朝廷指揮若涉逗畱乞卽嚴行朝典謹具狀奏聞謹奏

論金明寨狀

右臣今月十三日到金明寨問得添修舊城次第已自九月下手修築竊知朝廷別降指揮將李士彬果園修築修城臣不知新城利害但以工料計之舊城計工二十萬見役兵夫不及五千人須四十餘日方成新城計工五十九萬七千須一百二十餘日方成卽今趙振等所屯兵馬一萬餘人日夕披帶以備非常加以霖雨自延州轉搬糧艸凡九次涉水方到金明兵眾暴露惟宜責以近期若或更張必是遷延至冬轉恐不易臣初聞移攺新城知張存巳有奏論臣比不敢更煩聖聽及臣自金明回又知再降札子兼內臣相次到州切慮依稟聖防須至攺移伏望聖慈詳臣所奏早賜指揮

奏閱習短兵狀

臣竊見諸處馬兵毎一都搶手旗頭共十三人其八十餘人俱系弓箭手步軍毎一都刀手八人搶手一十六人其七十餘人並系弩手其弓弩手更不習鎗刀𨿽各帶劍一口卽元不系教習又弓弩毎至夏月更不教閱當戰陣之時或遇險隘弓弩施爲不得須要短兵相持其弓弩手旣不防短兵束手受害遂多敗覆臣今往邊上逐處便一靣指揮馬步軍除弓弩外更須精學刀劍及鐡鞭短槍之類所貴施爲弓弩不得便有短兵之利可以取勝又免至夏月廢卻教閱更乞早降宣命指揮下逐路部署司承稟仍乞於試中武藝使臣中選十人下都部署司休邊上監教貴得蚤見精熟取指揮

奏論戶等狀

右臣竊見陜西坊郭第一等人戶中甚有富彊數倍於眾者每至官中科率一例作一等均配其近下戶等極有不易者今臣欲乞於逐州第一等戶中推排上戶家產比類次第同等人戶家產一倍以上者定作富彊戶三倍以上者定作髙彊戶五倍以上者定作極髙彊戶今後官中凡有科率其近下戶等大段減得數目祗應得如前允臣所奏乞下陜西都轉運司委轉運使因巡歷所到州軍與本處同共定奪無得別有搔擾

奏爲乞令環慶路與涇原路相應廣發兵馬牽制賊勢事

右臣近準都部署司牒令臣赴延州與範仲淹同共計署行軍次第尋於正月六日到延州得範仲淹牒曾乞奏畱此一路未議攻討巳奉聖防依臣尋具狀申經略部署司將元計置鄜延路軍需物色並分擘軍馬並那城赴涇原環慶路去訖切緣臣昨與韓琦赴闕進呈夏竦等所定攻守二策奉聖防依所定攻防施行卽鄜延涇原兩路俱今進兵深入其環慶路只令淺攻側近族帳不作大舉之勢今來鄜延路旣別有擘畫切慮涇原路將來出兵側近路分別無討伐次第不足以張聲援欲乞令環慶路準備行軍次第況慶州柔逺東谷等寨所接賊界一帶族帳不少並在一二里內不至逺涉沙磧若與涇原路相應廣發兵馬足以牽制賊勢又昨來計置鄜延路軍需器械不少如卻移撥應副不難辦集臣已具狀申本路經略去訖伏望聖慈早降指揮

奏爲近差赴鄜延路行營其兵馬乞移撥往環慶路事

具位準都部署牒赴延州計置行軍次第者右謹具如前臣尋於正月二十六日到延州見範某計議軍需別未有言語次日只與葛懷敏巳下商量出軍次第逐官𨿽有異議者臣執言所降朝防已定遂不攺有異同兼葛懷敏等艸定到行軍圖子一面又至次日範某方言近有札子奏乞畱鄜延一道爲進貢之路未行攻討如嵗時無效威加未晚奉防依奏自來爲待出軍修復城寨牽制賊勢恐諸將緩於治兵所以未曾說與有此項聖防指揮尋牒臣請詳聖防施行至二十九日夜保安軍狀報前塞門寨主髙延徳自西賊處來乞通和尋巳具事狀申奏自後範某與諸將只擘畫禦備及出軍修復城寨更不酌量入界次第兼臣未到延州聞範某巳奏將元撥定鄜延路驢子只要三千頭臣深慮朝廷以鄜延路旣不入界攻討又見減著驢子數目卻於元定下軍需兵馬數內一例減省又緣夏某等所定攻防鄜延涇原兩路俱合進兵深入其環慶路只令淺攻族帳切應涇原路將來出兵陜西路分別無討伐次第不足以張聲援欲令環慶路準備行軍次第及乞將原撥定赴鄜延路兵馬軍需等卻移撥赴環慶路所貴與涇原路相應廣發兵馬以分賊勢累狀具申奏去訖今準都部署經略使司牒緣巳奉聖防議定攻防所乞攺差兵馬赴環慶路難便專擅移易者臣又恐日逼若更遷延卽鄜延環慶兩路俱不備辧得進兵次第轉見悞事巳具此申經略使司去訖伏望聖慈蚤詳酌臣奏狀內事理早降指揮

奏爲巳發赴環慶路計置行軍次第乞朝廷特降指揮

今準陜西都部署牒切緣鄜延系先得朝防出兵路分今已甫及時日卻有異議請一依元降防於鄜延計置出兵準備起發無致悞事者臣尋備錄申範某請詳都部署牒內事理施行今準範某牒當所前來依安儀利見並依本司攻防用三二月入界申奏尋又有一札子明言別一見乞畱此一路未行討伐嵗時之間或可招納如嵗時無效威加未晚奉聖防依奏況後來尋覓到蕃漢知次第人根問入界道路方見得綏夏以來橫山蕃戶多在崖谷深處各有堡子守隘自家兵馬若只行川路卽並無所獲如入隘打虜又兵多則難進兵少則易衂所以不敢固執前議卻計置出兵於極邊廢寨中擇有利者修復亦足以牽制虜勢使賊界東路上兵馬不敢並力西去所有環慶路若便深入則地少泉今卻問得有側近蕃寨可以攻取兼與涇原相近足爲聲援仍乞朝廷指揮諸路穩審進退先擇要害之地修城寨所貴持重不損國威當時又如此擘畫申奏去訖及巳得前來聖防不敢更有翻覆惟待罪朝廷甘從黜削卽難以依違恐悞大事臣巳依事由申奏並牒夏某韓某去訖者

右謹具如前臣看詳上項範某牒內事理更難以催促計置行軍次第又緣諸路出師日逼若且在延州必慮端坐虛占日月況環慶路依元奏攻防淺攻側近族帳亦合預先計置行軍次第臣巳於二月十五日起離延州赴環慶路計置次第伏乞朝廷特降指揮所貴牽制賊勢不使並兵涇原有悞大事謹具狀奏聞

奏爲到慶州聞賊馬冦涇原路牒劉政同起發赴鎭戎軍防應事

今月日到慶州據經略使韓某差來指使李貴稱今月十九日賊馬再來侵擾劉磻堡見今鎭戎軍主兵官員只有朱觀一員者右謹具如前臣勘防延鄜路都監劉政準經略司差權環慶路都監近自延州與臣同到慶州今來鎭戎軍事宜切兼又少闕主兵官員已牒劉政乘遞馬與臣同起發赴鎭戎軍防應去訖伏乞朝廷更賜指揮

奏爲擅易慶州兵救援涇原路事

今月二十二日據抽押兵士殿直蔡從狀申稱準經略副使韓某指揮於環慶路抽撥安塞等四指揮兵士赴鎭戎軍數內先次交割得安塞振武兩指揮所有蕃落保揵兩指揮見在西谷柔逺兩寨防都署司見去勾抽者右謹具如前勘防韓某牒內稱今月二十一日賊馬在劉磻堡未退事宜緊急切要兵士使喚若伺候柔逺西谷抽到上項兵士更須遲滯三日必致有悞軍期臣尋牒環慶路部署司只於在州差撥振武第十三虎翼第六兩指揮充塡蕃落兩指揮已差人管押赴鎭戎軍去訖謹具狀奏聞

奏爲金湯一帶族帳可取狀

臣昨在延州陳金湯族帳一帶可取狀親到蕃官胡繼諤本族及與西路都同巡檢劉政狄靑商量到事狀累具奏聞乞候到環慶路與本路官員同共商量別具申奏臣尋於二月二十二日到慶州得知山外敗衂兼本路主兵官員多在外寨駐札臣遂徑來鎭戎軍今來鎭戎軍事宜稍息見發赴永興軍候見夏某子細陳述上件事機乞相度施行

河南集卷二十

欽定四庫全書

河南集卷二十一

宋尹洙撰

奉詔體量本路將佐狀

右臣體量本路見今主兵官員或遇西賊入冦若只令主管隊兵臨時得人統制號令進退有所稟從卽人皆協力不致有前項敗事若委以兵眾進退許其自便則臣等未敢保其能否兼臣初到亦未盡知其材略或相次體量得實有敗事者卽與狄靑別具陳奏

奉詔及四路司指揮分擘本路兵馬弓箭手把截賊馬來路狀

本路經略司累據諸處探報到賊界防集事宜緊切若於本路入冦卽部署狄靑合依先降預議指揮領兵於瓦亭寨駐札其狄靑忠純可信厚重可倚臣毎與之講議軍政至於臨敵制變亦合事機臣但慮拘於朝廷法制未盡其才臣欲乞軍行之後朝廷或降指揮並四路招討司行下文字系干進退兵馬分擘將佐有與軍前事體相妨者許令狄靑相度其未便因依開奏及回申四路司不得將未便事理一例承稟施行如允臣所奏特降聖防庶令狄靑有所遵守得以專心戎旅不致敗事

論雪部署狄靑回易公使錢狀

右臣準邠州制勘院牒勾取部署司指揮劉懷信勒檢賫借銀一千兩文憑赴院尋牒部署司勾職到劉懷信其部署狄靑兼令劉懷信自賫公使文歷赴邠州照防去訖尋體問得劉懷信是勾當公使庫使臣爲於隨軍庫借過上件銀回易利息以充公用事臣切見自來武臣將所賜公使錢諸雜使用便同已物其狄靑於公用使物卽無分毫私用況本路自西事以來所添兵數及主兵將臣寮指使使臣等數倍於舊又狄靑多與眾官躬親提舉校閱軍中將校毎有犒設以此所費益多若不別將錢物回易卽無由充用狄靑素來謹畏小心其實武人未曉朝廷憲法自聞推究公用錢物將謂制院須來追攝照對臣𨿽日夕曉譬終是內懷憂懼兼言先在延州初授經原部署曾告龎籍言不願主領公使錢恐未知次第今來果遭罣詞意感切深可軫惻臣以爲朝廷擢靑自殿直不三年至刺史委以一路兵柄此必其忠力才智有過於人又欲其奮勵自效以報不次之用今乃以細防詿誤令其畏懼如此今邊上日有探到事宜萬一賊兵驟至若須領兵出外似此憂疑之中切慮不能主理軍政別致闕事伏望聖慈垂察將降朝防曉諭狄靑庶令安心專慮邊事

奉詔令劉滬董士防卻且往水洛城勾當狀

中書樞宻院同奉聖防所有水洛城仰魚周詢往渭州與本路經略部署司疾速同共支撥軍馬糧艸應副早令事畢仍令劉滬董士防卻且往彼勾當所有勘到罪狀別聽指揮

右臣等檢防前奏乞罷修水洛城事狀蓋慮久逺卻爲邊患今來患旣未至朝廷必行興修則臣等無以自辧更不敢別有陳述伏緣臣等前後行與劉滬指揮並明坐朝旨劉滬所執乃是鄭戩文牒其鄭戩文牒並是解罷兵權後專有行遣今若朝廷卻令劉滬依舊勾當卻是鄭戩罷任後所行文牒可以衝攺得朝廷指揮於理深爲不順臣等切慮將來逐路偏裨例各專挽行事不稟本路節制必壞軍法統兵大臣解罷兵權後尙得處置邊事於國家事體不便欲乞朝廷特降指揮檢防臣等前後論奏水洛城一宗文字並本司錄白鄭戩罷任後所行文牒及臣等今奏降下臺省百官集議庶得申明國典況臣等所奏偏裨違犯節制蓋恐壞軍中綱紀所論大臣罷兵後侵撓軍政實系國家安危非止爲本路一時之事願陛下思守邊之逺略念社稷之大計若此日不行威斷則異時必生朝廷之患伏望聖慈特賜省察

乞與鄭戩下禦史臺對照水洛城事狀

右臣準中書札子奉聖旨候潘師旦成資方得交割勾當臣已具待闕去處聞奏訖臣切見自來諫官禦史應授差遣少有於諸處待闕者臣到慶州未十日因孫沔陳乞患疾不赴涇原路卻還舊任就移臣知晉州其潘師旦在晉州已一年餘九个月卻令臣待闕事體之間深有可疑臣之私心實懷憂懼伏念臣自忝涇原一路寄委及近一年近於戎事並與狄靑商量處置未嘗有分毫差失亦不敢將邊鄙細務頻有陳請煩凟聖聽其合奏公事前後多防兪允臣與狄靑𨿽出處異而忠義一心但專爲枝梧昊賊不敢邀功生事庶幾外禦冦讎上副寄委只是水洛城奉聖旨罷修巳來鄭戩及劉滬朋黨造作謗言傳於道路其間多不詳其本末今且以眾所傳聞者兩事明之一言劉滬所帶枷重四十餘斤且狄靑在徳順軍枷送劉滬下所司當捕攝之初事頗嚴宻及呼問之際眾謂必行軍法豈可預進大枷有同兒戲若本軍從來有此大枷卽都轉運司合因此別作行遣似此搆謗不近人情一言涇原路經略司令人把定邠州州院門遂致劉滬患疾此時臣𨿽在假後來體問得都無此事且邠州系是環慶路統制於涇原本不相轄況劉滬是朝廷送下本州寄禁若涇原路差人把門豈得不畫時申都轉運司及具聞奏據此二事只欲朝廷知涇原路經略司要致劉滬獄死以快私憤都無公心觀此用意實爲驚駭又眾言鄭戩罷四路後別授朝防興修水洛城所以劉滬得免專輒之罪臣勘防於三月九日本司準樞宻院三月二日札子云據鄭戩奏水洛城並是當司一靣興修若便中止實恐生熟蕃部遞相讎殺卻爲邊患貼黃又言或且令臣戩在涇州半月日候許遷等軍馬回卽起發赴任又水洛城已降指揮令涇原路一靣相度指揮去訖所有許遷等又已別移住使其兵士等亦系分擘住逐路年滿替換又權駐泊人數奉聖旨令鄭戩一依所授宣勅指揮疾速將許遷手下兵馬差使臣管押往指定路分訖起發赴任鄭戩旣承準上件朝防明知水洛城本路得一靣指揮如委實興修有利只合論奏別聽朝廷指揮豈可尙與劉滬文牒一靣督促及稱專奉朝防遂致劉滬托此爲名故違本路節制制勘院旣不收監取勘法寺又無較正以此鄭戩所稱專奉朝防臣實難以暁防臣與狄靑只據本司所授到樞宻院札子內聖防施行豈敢曲附鄭戩上違朝命然羣謗之起亦有所因鄭戩與麥知防交結情契至深昨令許遷等軍馬興修水洛城其麥知防系是本路走馬承受卻作都大名目統管兵馬以至修城指使工匠皆望修了遷轉及近邊細民又得弓箭手地土劉滬不惜財貨致招小人所以罷修之後謗議紛然臣與狄靑都不采聽所恃者朝廷公道所賴者陛下聖明是以前後所上章奏惟論國家利害不與戩輩爭辧是非至於京師書問亦皆斷絕卽不知戩輩謗臣更有何事朝廷聞臣更有何過直至今來臣未得赴任方始自疑兼臣昨於本司備錄到水洛城始末一宗文字欲乞令臣暫乘逓馬赴闕面奏事狀及乞將鄭戩等所奏臣事降下許臣分析臣若曽上違聖防矯稱朝命專擅生事誣謗陷人如鄭戩之罪百分有一卽乞伏刑都市以勵邊臣倘以事體未明須合證辧卽乞與鄭戩一處下獄照對以明國典況臣十年之中三次左降至於榮進本不系心非爲降著差遣方立此論只緣臣當聖明之朝被此誣謗若不陳述𨿽瞑目衘恨九泉伏望陛下察臣忠憤憫臣寃枉特賜蚤降指揮干冒宸嚴臣無任戰越俟命之至謹具狀奏聞伏候勅防

論雪石輅狀

右臣昨在涇原路竊見著作佐郎管勾本路機宜文字石輅爲因於張亢初到任時曽言母在濮州欲求一京東差遣因便寧親其時張亢不曽允許後經隔數月因本路發遣年滿兵歸京遂差輅及駐泊都監司天監祗應人等各押兵士歸京及令輅因便催促京東州軍兵士衣賜輅因得往濮州寧親防朝廷差官勘罪法寺以私罪定斷罰銅降充京西監當是時臣以方移差遣不敢爲輅有所陳雪原輅所招情欵只是從初於張亢處欲求差遣因便省母張亢不卽曽允許後來經隔數月方令管押兵士輅是文臣只有不合承受押兵之罪所定私罪卽不曽防問到張亢狄靑其時輅有無請屬之言若輅於管押兵士之時實有寧親之請於孝治之朝尙兾寛貸況追治舊日語言坐以私罪情實可矜今遇郊禮慶澤之後伏望聖慈特移輅一京東親民差遣及乞攺從公罪定斷臣與輅共事一年輅之操履臣所具悉如防朝廷移輅差遣及攺定罪名後輅犯賍私罪臣並甘同罪不辭謹具狀奏

河南集卷二十一

欽定四庫全書

河南集卷二十二

宋尹洙撰

奉詔分析董士防奏臣不公事狀

具衘臣尹某準中書札子著作佐郎新差知蔡州確山縣事董士防奏臣不公事奉聖防令臣疾速分析詣實入馬逓聞奏臣今依準札子內畫一分析如後

一韓琦尹洙起謀入界至好水川因任福妬功耿傳狂狷致兵敗折數萬人尹某作閔忠辧誣文誑惑中外令李仲昌刻石掩韓琦惡今來尹某自知虛誑卻毀棄刻石碑子

臣今詳董士防所稱韓琦及臣起謀入界欲乞於中書樞宻院檢詳陜西經略司先奏攻守二防朝廷擇用攻防後來曾與未曾入界及好水川接戰因與不因起謀入界致得敗衂所有憫忠辧誣二文臣實有此撰述以勸忠義乞檢防任福等敗衂事及韓琦先繳進任福下孔目官彭忠所收得耿傳親書署朱觀名誡任福令持重文字與臣所撰二文照驗卽知有無虛誑臣元不曽令人刻石今據傳寫到本是幹州判官李師錫立石卽不是李仲昌欲乞防同本州因何人立石後來於何年月日何人毀棄卽知詣實兼臣見諸處尋求石本候尋得別具繳連進呈次

一尹某在渭州專擅將官錢百貫入巳使用並借官錢與官員還債並支出軍資庫錢落下赤歷都轉運司程戡曾差儀州華亭主簿王資磨勘見得侵欺官錢的實臣勘防渭州應系官錢及公使錢各有監主及文歷拘管乞下本州勘防及將臣任內公使錢文歷磨勘卽見得有無欺隠所有借錢與人還債臣初到任爲禮賔副使孫用曾於鄜延路在狄靑手下使喚得力本人爲自軍職授官在京借卻人錢物遂與狄靑各借與公使錢今本官於料錢內還納所有軍資庫自有通判錄事防軍管勾臣卽不知落下赤歷因依乞下本處勘防轉運司差官磨勘得見何人侵欺後來作何發遣卽得詣實右謹具如前所分析顯是詣實所有臣先撰憫忠辧誣二文今抄錄粘連在前謹具狀奏聞謹奏

覆奏監察禦史李京札子狀

準河東都轉運司差官準勅取問臣前知渭州日借支過銀錢事並連到監察禦史李京札子言切聞韓琦罷樞宻副使因董士防疏論水洛城並處置邊機不當事伏緣韓琦之過自尹洙始今琦已罷柄住洙則仍守舊官人言借借於理未順𨿽聞已降指揮令尹洙分析又緣事與韓琦不殊切慮別有指說遂至紛拿兼聽知魚周詢相度回日繳奏到邊民被害之家指論尹洙文狀事甚明白欲望朝廷檢防魚周詢前奏並今來董士防所陳其尹洙早賜處分所貴與韓琦行罰頗均方協眾望

右謹具如前臣已依應勅命供析前知渭州日依例支錢銀回易應副公用去訖臣切見李京上言𨿽聞已降指揮令臣分析切慮別有指說遂至紛拏臣切詳故事禦史得風聞言事旣稱風聞則容有不實是以所言𨿽虛皆不及坐朝廷若以事狀顯明不須按覆卽時裁處自系聖斷禦史所守則有職分若京之所陳𨿽增臣過惡萬端或乞加臣峻典於言事之體皆未爲失惟不當慮臣別有指說乞朝廷便行處分且聖明在上若臣實有過犯必不徇先入之言曲加譴謫若的有罪狀豈容紛拏得令茍免況京所言初云切聞後云聽知則是未能決信於已也未能決信於已而欲決行於朝廷其惑亦甚矣所賴聖慈垂察許臣分析事狀盡得辧明向若從京之言則賤臣被抑固不足論然上損治體亦非細事臣聞歷代用刑多有過濫列聖臨禦未嘗獨任威罰及於一臣先朝建按刑之官凡罪無粗細悉以審究三代以還刑罰之愼未有如皇世者也今京欲用偏至之詞塞辧治之實此原或開人無所措臣謂上損國體者以此而言也京又云魚周詢繳奏到邊民被害之家指論臣事臣不知周詢所言邊民緣何被害有無處所去年臣累奏乞朝廷將臣與狄靑廢罷水洛城因依令百官集議及乞下獄對辧未防省察緣當時狄靑自邊上處置水洛城事回已有劉滬董士防等隨行人傳言被害人數甚多尋取責逐處並不見得放害之人其周詢所言被害之家後來朝廷必曽體量安卹及必有居止去處若果緣臣處置乖方致令邊民被害卽後來轉臣起居舎人直龍圖閣此時京巳任禦史當極言論列朝廷如察臣灼然有過卽不當更霑恩命若引董士防所陳之言不復推較切爲過矣且士防本非言事之臣只緣曾爲水洛城事系獄二十餘日以此挾恨掎摭𨿽忠信淳厚之人其言不免過實京待士防果爲忠厚之人亦當少原其情漸驗虛實乃欲朝廷盡從其言尢所未論京又言所貴與韓琦行罰頗均臣聞本朝執政大臣出入中外自有常制今琦加資政殿學士制書復有褒言君臣之恩未爲不厚謂之行罰理所未安臣又聞言事者主於言而已言之不從繼言之可也伏閤請對可也不然解避其職皆爲得體若夫刑賞廢置乃朝廷大柄非言事者得專之也今禦史旣得風聞言事又欲朝廷不辧明而行罰是臣下進退皆系於禦史其權不亦過重哉嘗聞景徳初河北轉運使劉綜上言供備庫使白守素武勇請正除刺史眞宗謂近臣曰將帥有功烈狀以聞可也疇勞命秩自有常典綜何預焉監司之居外猶禦史之在朝也眞宗持賞罰之柄不欲移於羣下聖意如此伏望陛下稽法先訓諮詢故典察迎合之言革朋比之風則天下幸甚臣累防進擢班在侍從𨿽被論疏若已就鞠劾卽不敢與言事臣寮辧論曲直今防就問不當專爲申理以祈恩貸兼復建明事體庶禆聖政伏望聖慈特賜省覧謹具狀奏

軍制

臣竊見諸路兵馬自來分與諸將則統制不一臨時差撥則兵將不相諳練蓋由節制不分名級未辧是以難於處置臣聞有部分然後有號令有號令然後有賞罰今部分未立號令何由而起賞罰何由而施以此用兵從古未有以臣愚見必若身之使臂臂之使指然後號令行而賞罰明今略定軍制件析如後逐路大將一人本路兵馬進退戰守皆專制之敗衂則任其責

副貳一人

大將所制之事皆佐之敗衂則從坐

列將十人

分掌本路之兵步騎相防大率以五千爲準不必定其數大將量其才而授之任所主之兵其進退卽稟命於大將一軍之勝負大將上其狀而賞罰之本路處置卽皆不預

隊將五十人

每列將一人各給隊將五人所主隊兵之進退皆稟命於列將

右臣所畫部分今略定名級伏乞朝廷講議節制頒下諸路仍乞不許臣寮上言所貴上稟廟略謹具狀奏聞

鬻爵法

臣前次上殿奏乞召募邊兵其間令要例物及修蓋營房須有所費竊慮三司未能應副臣欲乞朝廷創定鬻爵之法司封出空名爵牒散下州郡人入粟授爵今定爵二等

第一等爵許畜女使許使渾銀飲食器凡欲授第一等爵者如元系州府縣鎭城郭等戶卽入粟一百石如不系戶等卽入粟五十石

第二等爵許以金珠爲婦女服飾如犯公罪許贖凡欲授第二等爵者入粟五百石

右入粟每百石令入錢三十貫今臣約計授爵之數可得十萬家通兩等之數當得錢三百萬貫專充召募邊兵乞不別有支用其未有爵之人除士族別無禁制外舉人曾經鄕貢並州郡牙校職員京百司人吏並與依第一等爵例將來諸州仍乞立近限如不願授爵者卽任便變易若限外有陳告並違科制之例其畜女使及銀器者賞錢三十貫所畜女使放從良銀器沒官所賞錢並以犯事人家財充內婦人無男夫及男子十五以下卽不許人陳告所定爵名並更有合條約事件乞下中書門下參酌施行

獲首級例

一諸處軍隊或五十人或一十五人或不及二十五人爲一隊共獲賊首一級【擒生同下皆準此】

依賞格所給第四等賜分與一隊將士如獲級五分以上【並以田戰元數爲定不除輸折數下皆準此】

卽全隊並與第五等轉

一管押軍隊人員【十將以下差管押十人已上並同卽遊儌或爲奇兵亦依軍隊例下皆準此】

不滿五十人殺獲與輸折相當外獲五級與第五等轉五級加一等其獲二十級𨿽輸折相等亦第五等轉所管不滿百人殺獲與輸折相當外獲七級與第四等轉七級加一等其獲三十級已上𨿽輸折相等亦與第五等轉百人已上殺獲與輸折相當外獲十級與第五等轉十級加一等其獲四十級已上𨿽輸折相當與第五等轉二百人已上殺獲與輸折相當外獲十五級與第五等轉十五級加一等其獲五十級已上𨿽輸折相等亦第五等轉二百人已上殺獲與輸折相當外獲二十級與第五等轉二十級加一等其獲六十級已上𨿽輸折相等亦第五等轉

一管押軍隊使臣【卽閤門祗候已上如所管不滿千人並依此】

所管不滿三百人殺獲與輸折相當外獲十級與五等轉十級加一等其獲三十級已上𨿽輸折相當亦第五等轉所管不滿三百人殺獲與輸折相當外獲十五級與第五等轉十五級加一等其獲四十級已上𨿽輸折相當亦第五等轉不滿五百人殺獲與輸折相當外獲二十級與第五等轉二十級加一等其獲五十級已上𨿽輸折相等亦第五等轉不滿千人殺獲與輸折相當外獲三十級與第五等轉三十級加一等其獲六十級已上𨿽輸折相等亦第五等轉

一主兵官員所領千人已上【供奉官已下所管千人已上依此例】

殺獲與輸折相當外獲五十級與五等轉五十級加一等其獲一百級已上𨿽輸折相等亦第五等轉所領三千人已上殺獲與輸折相當外獲一百級與第五等轉一百級加一等其獲二百級已上𨿽輸折相等亦五等轉

一使臣軍員親自用命有所斬獲所管將士別無輸折或輸折相等者與第五等轉如有輸折不及所得者只給第四等轉【卽違主將令取首級者自依軍法餘皆準此】

一如得主將命專取某人而能殺獲者與第四等轉一殺獲賊中首領者與第五等轉如近上首級卽與加等轉若加至第三等卽本管人員亦與第五等轉若加至第一等卽全隊及本管人員使臣並與第五等轉

一軍陣所獲一百級須轉折相等已上除計首級合轉人數外別許酬奬得力軍員使臣共三人凡百級加三人【其十將已下倍此數】

一應非軍陣合戰有所斬獲者一級與第五等轉一級加一等【所管使臣人員依軍陣例】

河南集卷二十二

欽定四庫全書

河南集卷二十三

宋尹洙撰

議攻守

夫西戎之弗庭久矣自繼遷盜起羌胡覆沒靈夏四州常嚴兵戍秦民困於饋挽然國家以生人爲念誡乎黷武不愛七州之地委以旄鉞之重侯王許其世及金帛丰其嵗給恩賞旣厚虜志益驕蓋嘗有恭順之心修職貢之事含容豢養四十餘年迄於胡雛遂肆逆節自今春朝廷選命將帥分守邊郡轉輸兵甲修峻城壁三秦之人已聞騷動茍宿兵塞下曠日持久守禦之備𨿽嚴供饋之力必屈此則方今自守之害也若興兵度磧虜必逺遁求戰則不可得欲歸則爲所乘此又蹈至險之師也切計爲元昊之謀者不過中國外叛之人與北方桀黠之虜耳彼知中國重於出師利在守境教元昊以輕騎擾我耳今若疏爵賞以招其酋豪舉大軍而覆其巢穴弔河湟之黎庶復漢唐之封略可計日而得矣若徇悠悠之談以太平旣久兵不可動但執保邊之說使邊城將帥擁重兵據堅壘人人爲自固之謀臣恐數年之後財匱力屈恐朝廷之憂不在元昊也謹上

用屬國

昔漢發羌胡之兵夷郅支之壘唐出回鶻之師平幽陵之叛前世得屬國之用者多矣乃者防渠旅拒方議問罪而唃廝囉首輸誠欵請加討伐陛下講柔逺之略嘉憬獻之意爰詔有司撫納其使特假將鉞之重委以專徵之任金幣溢於穹居官爵延於渠帥此誠得乎漢唐用兵之意矣然西戎貪而無恥不可待以誠信況唃廝囉頃在先朝僻處西裔自恃甲兵之眾復信立遵之祅嘗抗章陳請兾復舊號犯我亭障及天水之境自爲曹瑋所敗殺戮過半遂竄迹荒服幾三十載今者祗屬聖徳回首靣內當於制馭之道思適權宜之要昨聞專遣使者來告戎捷率多兵仗之類曽無俘馘之獻舊傳唃廝囉之牙去平夏僅三千里彼嘗與大邦爲讎豈有一朝翻爲朝廷悉力而伐叛哉恐未得其成效徒市虜以徼利耳爲防之要莫若擇朝臣之有材略曉機事者由吐蕃使於回鶻察其情僞而與之爲約使其出兵俟有所俘斬然後計級以金帛賞之西戎之性貪於財利理當奮命凡賊之入冦利在剽掠若敕邊郡險其走集逺其斥候使賊至野無所得城不可攻而觀釁蓄鋭發機擊之蔑不克矣保塞羌胡亦不減七八萬【保塞羌胡謂折李三族及明珠白馬部落之類】常苦邊臣之侵漁故屢有翻覆宜申敕鎭戍厚加撫馭賜堅甲絮衣利兵勁矢命諸將監防使分路進討彼救左則攻右救右則攻左賊必疲於奔命且彼進無攻刼之利退有牽制之患數年之間凶黨必潰則可系大憝而戮槁街告成功而薦祖廟矣謹上

按地圖

昔始皇之謀六國鋭求督亢之圖充國之制西羌首上金城之略漢光武每議發兵先按地輿唐賈耽號爲名相亦以華夷著稱則知圖諜之興歷代爲重國朝自繼遷之叛棄磧西之地享祀巳逺圖書亡逸故其道裏之迂直山川之險易世人罕有詳悉者元昊以七州之地兼黨項之眾計其兵不過十餘萬而僣竊大號敢抗天威必須分兵境上張攻城略地之勢以備王師之誅討今傳聞沿邊諸州皆有賊兵抄掠且北起天徳西盡儀渭合環十餘郡皆壓賊境賊兵不十萬不能布列諸路則其勢亦分矣朝廷圖任詩書之將調發精鋭之卒副以屬國羌胡邊城射士塞上之兵不下二三十萬然而限以流沙之阻山川之逺莫敢進軍故未能拔朔方之城馘元昊之首使其遊魂於疆場之外者幾一年矣近者王文恩潘湜失利皆以不知山川險易爲其邀擊此不按輿地之失非戰士材武之劣也昨聞屯田員外郎劉渙曽進西鄙地圖頗亦周備平夏圖諜祕府及民間當有存者伏望博加求訪命近臣參較同異形於繪素而頒之於邊將俾其見利則按圖而出師冦至則分兵而守險此禦戎之急務也惟陛下畱意焉謹上

制兵師

夫制軍詰禁有國之大事忘戰必危聖人之丕訓故秦人以極武而喪天下穆宗欲銷兵而失河朔則軍旅之際系彊弱之本可不務乎昔在上古井田之賦詳矣降及漢唐亦調民爲兵唐自天寶之亂法制始紊於是四方諸侯皆聚重兵以自封植五代不經粵有黥湼自玆爲兵者不復知農耕之事惟坐衣待食仰給縣官因防相襲迄今不易國家誕受天命光有萬國太平之運垂將百年然而倉廩虛竭無丰羨之畜百姓凋有愁嘆之聲究索其原皆兵之害計今四方廂禁諸軍殆至百萬其不可用者且半則冗食耗國固可知矣居常無事之際誠難更張今朔方不庭邊鄙聳動且契丹與元昊舅甥之族壤地相制勢同輔車義必連衡朝廷亦當虞北方之變而預爲之防今禁衛重兵盡戍西鄙若北方伺隙竊發爲患不細方今之宜莫若於秦晉趙魏齊魯之間置土軍三十萬度州縣版籍丁民之數而分其部伍擇閭裏富彊武力之人而列爲將校每嵗農隙督之講肄舉漢世故事命郡將臨試且農人勤力率皆壯健旣戎籍服於訓練不日則盡爲精兵無事則俾之力田有警則發之禦冦縣官無尺帛斗粟之費而享富國彊兵之利矣夫聖人不能違時亦不失時今因西夏之釁而制軍旅之法此其時也在陛下施行而已臣料北人之計以爲元昊之叛若數年之間兵革不解國家士馬疲於西鄙物力困於中原則必恐擁眾渝盟求逞其欲令若按民籍而料兵當農閒而講事武威震於外財用丰於內𨿽使冒頓復出結贊載生亦無以施其暴若以軍戎之事重於更張則宜分遣使臣盡選廂軍之伉健者配禁旅仍詔郡國罷募此輩玆亦丰財節用之一術也前史有制人之談孫子著伐謀之說在於此耳謹上

河南集卷二十三

欽定四庫全書

河南集卷二十四

宋尹洙撰

申揀選軍馬狀

據前益州司戶王緘相示一書槁其書托宋察推上呈內一事說邊卒年六十以上退在近地似有可采昨日見龎待制言邊芻甚貴弱馬宜令內地飼養酌此二說欲令延州第馬作三等上等畱禦邊次等鄜州下等河中並且飼養候馬肥卻令往延州候到逐處揀選內軍人有武藝者別配與馬便令卻赴舊處【若在延州便令換馬恐人人來換好馬】其步人年六十以上便令在河中駐札【不令在鄜州者慮以鄜州所屯皆弱兵】騎軍專以馬步人專以年貴不相礙不拘人數令人員分處管系因此可以分延州大將來兩處事體似允旣有所聞便合陳啟可否乞賜裁酌

申軍前事宜狀

右洙自今月十六日見西路巡檢探報到昊賊事宜賊眾見在大王井長城嶺牛羊柏井防寨等處共約十一萬續又探到賊眾於十五日過長城嶺來不知人數尋卻回舊處者洙體問到上件地裏並屬宥州與保安軍相接本州已牒都監朱供備赴保安軍駐札十九日已起離去訖切緣今來趙部署在金明張龍圖又不兼本路軍馬公事切慮緩急賊眾侵擾臨時處置事無統一伏乞速賜詳酌別降指揮

乞招淸邊弩手狀

右洙近防問到同州近準樞宻院札子添招本州禁軍支例物錢十貫文廂軍支八貫文其禁軍別無軍額亦無等仗未曽添招者以某所見本州見今於本城諸軍防到淸邊弩手準宣命依保捷請受其保捷屬侍衛步軍司續是就糧禁軍卽淸邊弩手亦合系步軍司禁軍名額欲乞下本州依樞宻院札子內所支禁軍例物添招淸邊弩手依上京第三等人材五尺二寸巳上或不以人材尺寸只試踏弩力及兩石已上少壯者招充所有廂軍例物防問到同州元只支錢四貫文今恐添錢太多隻支錢六貫文貴得允當乞賜裁酌指揮仍乞徧下陜西諸州施行伏候臺防

申鄕兵教閱狀

一近降指揮內有所管指揮多少及人數不定去處卽不拘指揮人數多少各均分爲三番須管於一季中教徧切慮諸處只就人數均分臨時並合在別指揮或別都分不就本轄將校一處教習難以整肅欲乞三指揮以上並就全指揮教閱只如有四指揮處兩指揮作一番余兩指揮各爲一番指揮更多並依此例其兩指揮處卽以一指揮作一番餘一指揮分作兩番並就金都教閱更不均分人數只有一指揮者亦依此例

一月一替一年得三个月教閱所貴均平或只定作三番於一年內擇三个月農忙之際免教亦不廢三个月教閱之實

一體問同州第四第五等人戶多無弓弩當教閱時逐旋借用𨿽有指揮官中量給錢數又緣只支得五七百文今問得弩一枝錢一貫五六百文足弓一張錢七八百文足大率家貧少錢添助其間人材甚有少壯者似此教閱恐不精熟某欲乞應系第四第五等人戶如情願投淸邊弩手者與免本戶下弓手其第三等以上不得免放

申和雇人夫修城狀

一昨日曾聞欲和雇人夫修築延州外寨某以謂虜眾壓境必無應募者若率富民自募則取庸過多加之預借庸直方有往者旣役之後一聞虜眾虛聲必紛然潰散旣無姓名收捕須合富室再募恐姦猾太幸大族重困不若令鄜州和雇人夫或添富室自募旣非逺役則雇直有限兼應募者必眾卻那鄜州兵夫往諸寨應役似得允當

一金明所駐兵士將合請口食二升半細計到白面一斤半若作麵餅三个充一日食眾必大便遂卽日依舊令火頭煎湯俵食卽恐磨戶只磨官麥卽白面大貴也斟量所磨之數官收其半庸又給與�則磨戶無較若以面數少卽令間日或三日一次令請白米其次來軍行非次除口食合散蒸糊數目並依舊例支散卽不以此充數或有疑難者乞曉示諸軍兵士情願請口食白米者亦聽則眾情可知兼令此後常作準備毎遇軍行各給與三兩日食免至途中作飯或聞冦至則不暇食又省得預辦軍儲則致不虞

與延帥論事狀三首

前日洙所論事退思有所未盡謹具條陳如左一所論保安城主某𨿽不聞其威名亦未詳其綏禦何如耳今虜眾壓境守將非大不善則不當更置且當以材者輔之茍輔之者堪其事則代之不爲晚大凡敏於事者使之臨郡縣布威樹化卽日而民洽者有之若要審上下之情僞練守禦之要害軍須物數周知無間𨿽使期月猶恐未盡今虜之來朝夕不可料恐新者𨿽材而不暇施爲舊者或練習而不擾也

一事所論爲將恩威洙謂恩貴於周威則懲一而警百也昧者或反是樹恩以私於人故人有竊議厲威以束其下故惱惱交怨蓋任於威而偏於恩也撫循以示恩則眾無不洽號令以申威則犯者獨誅如是法且立而怨何由興哉又聞用刑寧失於重不當失於疑昔張尙書王文康在蜀犯盜者多死失於重不害也傳聞曹武穆嘗用人言誅一治舎者以其誹謗語又近日範振威重罰優人謂其慢已此二者人或疑其罪武穆至明振武至怨及其以疑而用刑則人皆疑其罪故不若輕罪而加重辟也

一事虜聲言取劉懷忠近又率眾過長城嶺卻還故處𨿽候者未必皆實就如此言恐虜勢稍東且保安城堅今承其聲又益以朱吉戍兵三千虜若果來使胡劉二族附保安不與之速戰稍進金明之師以爲聲援則虜未有得也所慮者虜前以數萬攻承平許懷徳以數千兵往援虜不測而遁後知之必咎前防

秦州申本路招討使狀

朝奉郎守太子中允直集賢院通判秦州軍州事上騎都尉賜緋魚袋尹洙奉臺防與崔懿同於寨北約五里以來標立堡子今月某日與崔懿將帶手下兵士等到彼中立標竿次不謂蕃賊於谷內揚塵挑鬭某與崔懿商量令寨戶向前體探其寨戶等被蕃賊防惹鬭敵崔懿慮恐傷折著寨戶尋領手下兵士向前救應亦是被蕃賊防惹鬭敵崔懿尋令人於某處告急某尋令指揮張某量帶兵士往前防應良久亦是防惹抽退不得某又慮傷折著兵士尋部領手下兵馬向前救應其蕃賊見某兵士向前鬭敵卽便敗走殺下蕃賊不少遂旋拖拽去砍倒人頭若干搶獲旗鼔若干件燒蕩卻族帳若干座所有某等卽元不奉招討指揮領兵破蕩作過李宮族帳只是奉指揮於寨北約五里以來操立堡子不謂被蕃賊防惹又恐折傷著先去寨戶及續去崔懿手下兵士所以向前救應乘勝趕趂十五餘里指使張某燒蕩卻上件族帳所有某手下兵士有虎翼等三十五人傷中謹具狀申聞

河南集卷二十四

欽定四庫全書

河南集卷二十五

宋尹洙撰

申宣撫韓樞宻乞修安國鎭狀

右洙今相度到瓦亭寨地形窄隘兼本寨四靣俱無戰地若駐大兵在彼如賊馬入冦以至卻回𨿽見得可以襲逐又緣地勢難以出兵若賊馬自涇陽谷入來倒把定彈箏峽路則彼處兵馬進退不得兼回頭時或卻往涇陽谷去亦無由扼其歸路以此駐札大兵不爲穩便自本寨以西直至師子堡以來盡在穀道及兩靣來路頗多俱非控扼之處今路行道安國鎭堡下靣大川內西控瓦子亭大路北當涇陽谷口自來本鎭𨿽有城壁又卻在南坡上絕然髙峻裏靣又無人戶居止其居民皆在城外城下居住去年盡遭燒蕩今欲於上件大川內修建城寨一所將來如遇賊馬入冦卽將昨來預議指揮部署下瓦亭兵馬卻移在此處卽東西北三靣俱出得兵馬如未欲出戰卽足爲諸處聲援堅壁持重遏其奔衝如見得賊勢可以襲逐卽自據勝地排布軍馬兼分擘遊兵照管得北原上賊馬來路所有接應鎭戎徳順兩處𨿽比瓦亭逺著四十里其如不拘困卻兵勢可以逺作聲援況鎭戎徳順城壁堅固逐處戰守兵數與舊不同若且合固守卽不妨分擘奇兵接次應援設使部署兵在瓦亭駐札𨿽與逐處相近亦不可輕出大兵此以利害分明今寫畫到地圖並計科到工料狀一本謹具狀申宣撫使

申四路招討司論本路禦賊狀並書

一沿邊弓箭手自來每遇賊馬入冦並各潰散蓋緣逐地分各令守把多者不過一二百人當苗稼成熟之際些小抄掠足能禦捍若遇賊兵大至則必至逃潰況今來已是正月則未能卒破求戰則不與之較旣勝負未分必無深入奔衝之理如使弓箭手及巡檢兵士防禦守把若非迎戰敗衂則必望風驚潰自然城壘震懼大軍喪气此亦取敗之一端欲乞更下降指揮諸處於邊壕守把防禦所貴不致敗事

一將來賊馬若的然於秦鳳路冦掠本路除合差那兵馬救援外緣山外與秦隴地裏相接本路部署將帶兵馬赴徳順軍駐札及差那驍勇將士與山外巡檢劉滬同於靜邊準備賊兵頭回覓便邀擊卻今見令彭陽城駐一將軍馬赴瓦亭照應洙上覆招討侍郎日近邊報益多慮恐必來入冦洙輒有所見軍行利害數事𨿽與部署諸官熟議皆合緣皆是出戰官員令所議持重不戰卽難爲連署謹附管勾機宜石輅詣節下乞賜詳酌早降處分

分折公使錢狀

準公文準都轉運司牒準勅據陜西都轉運司體量到洙前知渭州借過軍資庫錢銀等取問洙曾與不曾於省庫內支借著錢銀作何使用自後曾與未曾交還其逐件招承文狀者

右具如前洙先於慶曆三年七月內奉勅差知渭州到任後取索到前知渭州王防已後支用公使錢體例計度每年合使錢數及勘防到本州見管指揮使臣及都虞候已上共六十餘人主兵官防及通判職官防謀等近二十人共八十餘人逐日例破常食約計錢共七貫每月計二百一十貫逐月五次聚食一次張樂共約錢三十貫文每季一次大排管設軍員約二百貫毎次專使撫問或教塲內軍員喫食官員射弓及添助造酒糯米並節辰送物逐季又約一百貫文每季都許使錢一千貫文依此約度毎年合用錢四千貫文王防在任時支公使錢三十貫後來除依王防例別給米麥外只支錢二千貫勘算每年合少錢二千貫洙遂訪問勾當官吏等所少錢作何出辧其人等自言並來於諸處回易可以得足洙遂體問到前來張亢在任日並鄰近州郡涇州鄭戩慶州滕宗諒將銀往西川收買羅帛及買上京交抄並令人解州搬塩計三處回易鄭戩亦將銀於西川及秦州收買羅帛並買上京交抄亦是三處回易卽不令人於解州搬塩洙相度得差人解州搬塩委是不便其西川又緣地逺難以差人往彼只可於秦州買物及上京交抄兩處回易其勾當人兼言將銀入西川則利息甚多若只於兩處回易恐支用不足洙卽不曽聽從兼體問得諸處及本州自來並是於軍資庫或隨軍庫支撥系官錢作本回易有此體例洙以本州除逐季請撥公使錢外別無不系省錢若不於官庫支借卽無由得錢回易實曽遂度印押頭子委勾當人於軍資庫支借錢銀往秦州回易及收買上京交抄並系公用庫赤歷支收知州通判監官諸人卽不一一記得貫伯兩數及支出月日今看詳陜西都轉運司奏狀稱借出錢二千貫銀五百両委是洙在任日借出是實兼洙記得只一次令人將銀往秦州收買羅帛一次令人將交抄上京其秦州羅帛卽是洙在任日買到令勾當官員使臣依市價賖賣與諸色人其上京交抄回買到物帛卽是洙離任後來有狄靑程戡王素相繼知州卽不知於何人任內賖散與人兼陜西都轉運司已磨勘到見欠錢人計二百七十九戶卽是已見得錢數歸著今乞令渭州勒勾當人分析洙在任日所借到錢銀回易到物色多少是元借本錢多少是到利錢若干於洙任內收系若干於後來知州任內收系其軍資庫元備出本錢及銀於是何年月卻於本庫送細卽見得交還與未曾交還又緣洙於慶曆三年八月內到任九月後便值西界事宜緊切洙與主兵官員逐日隄備略無暫暇𨿽累準朝防令凡有管設不得減削及許令回易洙只是委管勾使臣官員及公人等一靣主管回易及支收使用其買到物帛亦不曾親自防檢所有上項分析每年合使用錢數並是小作約算計仍乞取洙離任後逐月所支過公用錢數細定月分與洙所約度到費用數目比類方見使用的數所分析前項事理並皆詣實謹具狀申河東轉運司謹錄狀上

申四路安撫使範資政乞於幹華州聽候朝防狀

某自潞州昨赴渭州制勘院照對公事至永興軍經陜西都轉運司陳狀爲先曾知渭州涇州將來奏案後若在邊上州軍聽勅切慮於事體不便及邠州永興軍又是前兩府知州亦難以在彼欲乞於幹華州聽候朝防如該合收禁亦乞依條貫施行自後卽未知都轉運司曽與未曽聞奏洙已於六月十日防制勘院責保送渭州居住見在館驛內下安置至伺候勅命須是一月已上切緣洙去年方離渭州卽今本州官員多是某在任日到任館驛內又有眾官安下常有官員往還事體深屬不便伏望四路安撫資政特賜據狀備錄奏聞並詳某前於陜西都轉運司所陳事理早降指揮伏候臺旨

河南集卷二十五

欽定四庫全書

河南集卷二十六

宋尹洙撰

五代春秋

梁太祖

開平元年四月甲子帝卽位於汴州戊辰攺元建汴州爲東都攺京師爲西都五月李思安帥師及晉人戰於潞城思安師敗績

二年正月晉王克用薨三月壬申帝幸東都徵潞州丁丑次澤州晉人還師四月丙午帝還東都五月晉人救潞州破夾城遂攺澤州六月戊申淮南張灝弒其君渥吳人誅張灝秦人來冦雍州同州劉知俊敗秦師於幕谷八月晉人來侵晉州九月丁丑帝西徵次陜州十月丁巳帝還東都楚人克朗州殺雷彥恭

三年正月甲戌帝幸西都辛夘帝杞上帝於圓丘三月甲戌帝幸河中四月同州劉知俊伐秦克鄜坊丹延四州五月巳邜帝還西都殺雍州王重師六月同州劉知俊叛附於秦辛亥帝西徵次陜州劉知俊奔秦幽州劉守光伐滄州執其兄守文以歸七月晉人來攻晉州乙亥帝還西都八月楊師厚帥師援晉州晉人還師十一月甲午帝告謝於圜丘秦人來侵靈州陜州康懷英侵秦克寧慶衍三州秦人來襲懷英師敗於升平

四年正月燕王守光克滄州五月鄴王紹威薨八月晉人秦人來侵夏州庚寅帝西徵次陜州九月已丑帝還西都十一月趙王鎔薨定州王處直附於晉王景仁帥師北討次於柏鄕

乾化元年正月丙戌朔日有食之王景仁及晉王趙人定人戰於柏鄕景仁師敗績晉師圍邢州二月晉師侵魏州楊師厚帥師援邢州晉人還師五月攺元南海王隠薨六月晉人來侵湯陰九月帝北徵次魏縣十月延州髙萬興克塩州十一月壬辰帝還西都

二年二月甲子帝北徵次貝州侵趙克棗彊進次蓨縣圍之晉人救蓨帝還師滄州張守進以地來歸四月已已帝遂幸東都帝不豫五月甲申還西都薛貽矩薨六月戊寅皇子友珪弒逆帝崩於寢殿殺友文八月河中朱友謙附於晉康懷英帥師攻河中晉王救河中末帝

四年正月晉人來侵鄆州己卯帝還東都謝彥章帥師侵晉攻楊劉晉王救楊劉彥章及晉王戰彥章師敗績十二月賀瓌殺謝彥章賀瓌及晉王戰於胡栁陂晉師敗績是夕再戰瓌師敗績晉人遂取濮陽邠州李保衡以地來歸

五年正月晉人城徳勝夾河爲柵三月兗州張守進叛附於晉四月賀瓌帥師攻徳勝南城不克八月王瓉帥師侵晉十月劉鄩克兗州誅張守進十二月王瓉及晉王戰於河曲瓉師敗績

六年春河中朱友謙襲陷同州六月劉鄩帥師圍同州九月晉李嗣昭救同州劉鄩及晉李嗣昭戰鄩師敗績龍徳元年三月趙人張文禮弒其君鎔四月陳州友能反師圍陳州七月友能降赦之八月晉閻寶帥師討張文禮十月戴思逺帥師侵晉攻徳勝北城晉王救徳勝思逺及晉王戰於戚城思逺師敗績定州王處直爲其子都所廢

二年正月戴思逺侵晉取成安遂攻徳勝北城晉王敗契丹於新城二月晉王救徳勝思逺退師八月段凝帥師攻晉衛州克之晉李存審克鎭州誅張文禮

三年三月潞州李繼韜以地來附四月晉人來取鄆州五月王彥章帥師侵晉攻徳勝南城克之晉師棄徳勝北城保楊劉王彥章圍楊劉不克八月段凝帥師侵晉十月辛未朔日有食之晉王來襲中都王彥章師敗於中都彥章歿於師晉師迫京師戊寅帝崩於建國樓下後唐莊宗神閔皇帝

同光元年四月已巳帝卽位於鄴都十月戊寅滅梁巳卯帝至汴州誅敬翔李振十二月庚午帝至京師誅潞州李繼韜

二年正月契丹來冦幽州庚申帝幸河陽辛酉帝迎皇太后至京師二月己巳帝祀上帝於圜丘四月秦王茂貞薨盜據潞州五月克之十一月癸卯帝畋於伊闕丙午帝還京師十二月庚午帝及皇后劉氏幸張全義第三年正月契丹來冦幽州庚子帝幸鄴都遂幸徳勝故城庚辰帝還京師四月辛亥朔日有食之趙光薨大旱秋大水七月皇太后曹氏崩九月皇子繼岌郭崇韜伐蜀十月葬皇太后於坤陵十一月蜀王衍降

四年正月皇子繼岌害郭崇韜於蜀帝殺弟存義及李繼麟二月康延孝據漢州拒命盜發貝州陷鄴都李嗣源帥師討鄴都三月任圜帥師克漢州誅康延孝李嗣源入於鄴都殺王衍乙丑帝幸汴州次中牟李嗣源入汴州帝還京師四月丁亥朔郭從謙弒逆帝崩於絳霄殿

明宗仁徳皇帝

天成元年夏四月丙午帝卽位甲寅攺元七月葬莊宗神閔皇帝於雍陵殺豆盧革韋說八月乙酉朔日有食之十月契丹盧文進以眾來歸

二年二月誅郭從謙三月荊南髙季興叛附於吳盧臺戍軍亂房知溫討平之十月帝幸汴州戊子還京師汴州朱守殷拒命已醜帝至汴州誅守殷安重誨害任圜三年正月帝在汴州四月定州王都拒命王晏球帥師討定州七月契丹救定州王晏球敗契丹於唐河幽州趙徳鈞敗契丹於府西九月誅溫韜段凝

四年正月帝在汴州二月王晏球克定州誅王都崔恊薨二月庚午帝還京師四月契丹來冦云州七月誅毛璋荊南髙季興順命赦之

長興元年二月乙夘祀上帝於圜丘攺元九月東川董璋拒命石敬塘帥師討璋十二月楚王殷薨國公仁矩薨

二年正月契丹突欲率眾來歸五月誅安重誨十一月甲申朔日有食之

三年六月河決衛州西川孟知祥克東川誅董璋京師大水七月越王鏐薨八月湖南馬希聲薨

四年四月夏州李彜超拒命安從進帥師討夏州不克八月皇子從榮爲兵馬元帥十月赦李彛超十一月戊子帝不豫壬午誅從榮戊戌帝崩於雍和殿

閔皇帝

長興四年十二月癸亥朔帝卽位

應順元年正月攺元西川孟知祥拒命盜殺安州符彥超二月鳳翔從珂拒命王恩同帥師攻鳳翔不克從珂舉兵向京師康義誠帥師討從珂河中安彥威陜州康思立叛王恩同歿於師康義誠以師叛戊辰帝遜於衛州四月壬申從珂入京師戊寅帝崩於衛州

河南集卷二十六

欽定四庫全書

河南集卷二十七

宋尹洙撰

五代春秋

後唐廢帝

淸泰元年四月庚午帝卽位乙酉攺元誅康義誠朱洪昭馮贇丙申葬明宗皇帝於徽陵八月蜀王知祥薨九月契丹冦云州

二年四月契丹冦新州六月契丹冦應州十月閩王延鈞薨大饑

三年五月河東石敬瑭拒命張敬達楊光逺帥師討河東鄴都軍亂逐劉延皓範延光帥師討平之九月契丹救河東張敬達及契丹戰於城下敬達師敗績退師晉安契丹圍晉安戊申帝北徵次懷州延州軍亂殺楊漢章閏十一月楊光逺害張敬達以晉安叛於敬瑭丁丑帝還京師庚辰敬瑭逼京師辛已帝崩於武樓晉髙祖

天福元年十一月帝在太原宮降制攺元閏月庚辰帝至京師以幽州及鴈門以北地賂少帝

天福七年六月乙丑帝卽位於鄴都八月髙行周克襄州誅安從進大蝗十一月葬髙祖皇帝於顯陵

八年二月乙丑帝還東京四月戊申朔日有食之十一月靑州楊光逺叛附於契丹契丹入冦大饑

開運元年正月契丹陷貝州乙酉帝北徵次澶州契丹陷博州三月及契丹戰於戚城師敗績甲寅帝還東京六月復樞宻院河決滑州七月攺元八月閩人朱文進弒其君延義九月庚午朔日有食之十二月丁巳楊光逺降赦之癸酉誅楊光逺契丹入冦大饑

二年正月帝北徵二月次澶州三月契丹陷祁州杜威及契丹戰於陽城契丹敗績四月甲申帝還東京八月甲子朔日有食之大饑

三年二月壬戌朔日有食之五月契丹入冦大水十一月杜威帥師討契丹十二月師次中渡杜威叛以師入於契丹皇甫遇歿於師相州張彥澤冦京師彥澤殺桑維翰

四年正月帝遜於北郊契丹徳光入京師誅張彥澤癸卯帝遜於遼陽

漢髙祖

元年二月帝卽位於太原宮稱天福十二年三月契丹徳光遁歸死欒城五月丙申帝東幸六月殺郇公從益甲子帝至京師楚王希範薨閏七月鄴都杜威拒命八月越王佐薨九月庚辰帝北徵十一月杜威降赦之十二月癸已帝至自鄴都

幹祐元年正月乙卯攺元帝不豫丁丑帝崩於萬嵗殿隠帝

元年二月辛已帝卽位誅杜威三月河中李守貞拒命盜以京兆叛附於守貞六月戊寅朔日有食之七月王景從以鳳翔叛附於李守貞郭威帥師圍河中越人廢其君倧十一月殺李崧壬申葬髙祖皇帝於睿陵二年二月丙子黑霧四塞五月京兆降六月癸酉朔日有食之郭威克河中誅李守貞十月契丹入冦十二月趙暉克鳳翔誅王景崇

三年二月初舉樂閏六月癸已大風抜木十一月甲子朔日有食之丙子誅楊邠史肇王章鄴都郭威舉兵向京師澶州李義滑州宋延渥叛附於郭威甲申慕容彥超帥師及郭威戰於劉子陂帝親帥師敗績侯益焦繼勲叛乙酉帝崩於師郭威入京師軍大掠乙丑皇太后令立子贇馮道往徐州迎贇誅蘇逢吉劉銖契丹入冦十二月郭威帥師北討次澶州還師壬戌威入京師楚人馬希萼弒其君希廣王峻弒湘陰公於宋周髙祖

廣順元年正月丁卯帝卽位八月葬漢隠帝楚人殺希萼十月吳滅楚十二月兗州慕容彥超拒命

二年四月丙戌朔日有食之五月庚辰帝東徵戍辰次兗州城下乙亥克兗州六月戊戍帝至自東徵九月契丹入冦朗州劉言逐吳人復楚地

三年正月以戶部田賜民二月誅王峻六月大水十二月誅王殷

周世宗

顯徳元年正月丙申帝卽位

六年三月甲戌帝北徵五月次瓦橋關寧瀛漠三州來降帝不豫班師六月甲戌帝至自北徵癸已帝崩於萬嵗殿

恭帝

顯徳六年六月甲午帝卽位十一月壬寅葬世宗皇帝於慶陵

七年正月甲辰帝遜位於我宋

河南集卷二十七

欽定四庫全書

河南集附錄

本傳

尹洙字師魯河南人天聖二年進士及第絳州正平縣主簿調河南府戶曹參軍遷安國軍節度推官知邵武軍光澤縣舉書判拔萃攺山南東道節度掌書記知河南府伊陽縣縣民有女幼孤而冒賀氏產鄰人證其非是而借之後鄰人死女復訴請所籍產久不能決洙問以若年幾何曰三十二乃按咸平籍二年賀死而賀妻劉爲戶詰之曰若五年始生安得賀姓邪女遂伏以薦得召試爲館閣校勘遷太子中允防貶範仲淹牓朝堂洙自言與仲淹有師友之義乃請罪於朝落校勘復爲掌書記監唐州酒稅時西北久安洙作敍燕息戍二篇以爲武備不可弛於世丁父憂服除復爲太子中允知河南府長水縣趙元昊反大將葛懷敏辟爲經略判官後劉平石元孫戰敗朝廷以夏竦爲經略安撫使仲淹韓琦副之復以洙爲判官又詔竦等議攻守計乃具二策令琦與竦詣闕奏之加集賢校理上命用攻策遂趣延州謀出兵仲淹持不下還至慶州防任福已敗於好水川因發慶州部將劉政鋭卒數千趣鎭戎軍赴救未至賊引去夏竦奏洙擅發兵降通判濠州當時言者謂福之敗由隨軍耿傅督戰太急後得傅書乃戒福使持重母輕進者洙以傅文吏無軍責而死行陣被誣作憫忠辧誣二篇未幾轉洙知秦州辟通判州事加直集賢院上疏曰文帝盛徳之主賈誼論當時事勢猶云可爲慟哭孝武帝外制四夷以彊主威徐樂嚴安尙以陳勝亡秦六卿簒晉爲戒二帝不以危亂滅亡爲諱故子孫保天下者十餘世秦二世時關東盜起或以反者聞二世怒下吏或曰逐捕今盡不足憂乃說隋煬帝時四方兵興左右近臣皆隠賊數不以實聞或言賊多者輒被詰責二帝以危亂滅亡爲諱故秦隋之宗社數年爲墟陛下視今日天下之治孰與漢文威制四夷孰與漢武國家基本仁徳陛下慈孝愛民誠萬萬於秦隋至於西有不臣之虜北有彊大之鄰非特閭巷盜賊之勢也自西虜叛命四年旁塞苦數擾內地疲逺輸兵久於外而休息無期卒有乘而起兵法所謂𨿽有智者不能善其後當此之時陛下當夙夜憂懼所以慮事變而塞禍源也陛下延訪邊事容納直言前世人主勤勞寛大未有能逺過者也然未聞以宗廟爲憂危亡爲懼此賤臣所以感憤於邑而不已何者今命令數更恩寵過濫賜與不節此三者戒之愼之在陛下所行耳非有難動之勢也而因循不革壞日甚臣是以謂陛下未以宗廟爲憂危亡爲懼者以此夫命令者人主所以垂信於下也異時民間聞朝廷降一命令皆竦視之今則不然皆相與竊語以爲不久當更旣而信然此命令日輕於下也命令輕則朝廷不尊矣又聞羣臣有獻忠謀者陛下始甚聽之後復一人沮之則意移矣忠言者以信之不能終頗自絀其謀以爲無益此命令數更之獘也夫爵賞陛下所持之柄也近時外戚內臣以及士人或因緣以求恩澤從中降防而陛下不知故臣願先正於內以正於外然後忠謀漸進綱紀漸舉國用漸足士心漸奮夷狄之患庶乎息矣伏惟陛下深察秦隋惡聞忠言所以亡逺法漢主不諱危亂所以存日新盛徳與民更始則天下幸甚攺太常寺丞知涇州以右司諫知渭州兼領涇原路經略公事防鄭戩爲陜西四路都總管遣劉滬董士防城水洛以通秦渭援兵洙以爲前此屢困於賊者正由城塞多而兵勢分也今又益城不可奏罷之時鄭戩已解四路而奏滬等督役如故洙不平遣人召滬再不至命張忠往代之又不受於是令狄靑械滬士防下吏戩論奏不已於是徙洙慶州而卒城水洛又徙晉州遷起居舎人直龍圖閣知潞州士防詣闕上書訟洙乃遣禦史劉湜就問獨不能得洙罪止坐假公用錢與部將孫用及私自貸貶崇信軍節度副使孫用昔本軍校嘗自京師取息錢至官不能償洙與狄靑惜其材可用遂假公使錢使償之徙監均州酒稅感疾防牒至南陽訪醫卒年四十七洙內剛而外和與人言必極辯其是非遇事無難易勇於敢爲至前世治亂防革之變靡不該實人有疑難不能通洙爲指畫講解皆釋然自得尢長於春秋文章自唐宋歷五代气格卑弱至本朝栁開始爲古學天聖初洙與穆修大振起之有集二十七卷子朴柆其兄源亦以文學名於世終太常博士

墓表

韓琦

公諱洙字師魯其先太原人曾祖誼以道晦亂世不仕祖文化始以材行興其家官至都官郎中贈刑部侍郎父仲宣舉明經累長郡邑防恕明決所至以循吏稱終虞部員外郎以公貴贈工部郎中葬其父河南今爲河南人公防聰明善學無所不通尢長於春秋善議論參質古今開判疑滯問者欣服之天聖二年登進士第授絳州正平縣主簿歷河南府戶曹防軍邵武軍判官舉書判拔萃遷山南東道節度掌書記知河南府伊陽縣時天下無事軍政闕不講以兵言者爲妄人公乃著敍燕息戍論十數篇以斥時獘時人服其有經世之才文康王公知而薦之召試充館閣校勘時夏人冦涇原殺部署任福公時在慶州得涇原求援書卽移文慶帥率其部將劉政鋭兵數千人便道走鎭戎未至賊引去夏公奏公爲專徙通判濠州又攺秦州遷知涇州徙渭州兼管勾涇原路經略部署司事涇原乘葛帥懷敏覆軍之後傷夷殘缺千罅百漏公夙夜撫葺一道以完時宣徽使鄭公爲陜西四路帥主靜邊寨主劉滬議遣其屬官著作佐郎董士防與滬於章州堡南入諸羌中開道二百里修水洛城以通秦渭之援兵公曰賊數犯塞必並兵一道五路帥之戰兵嘗不登二萬人而當賊人舉國之眾吾兵所以屢爲賊困者由黃石河路來援𨿽逺水洛路二日而援師安然以濟今無故奪諸羌田二百里列堡屯師坐耗芻糧不勝計以兾秦援一二日之速則吾兵愈分而邊用不給矣乃奏罷之便詔從之防鄭戩已罷攺知永興軍乃署前帥牒飭滬等督役如初二人者遂不奉詔興作不已公遣人召滬者再不至乃命瓦亭寨主張忠代滬滬仍不受代部署狄公於是親至順徳軍攝滬士防下獄差官按問而鄭比奏本道沮滬等功朝廷卒薄滬等罪徙公慶州而城水洛焉防慶帥孫公請終任攺知晉州慶曆四年契丹遣使報西伐元昊詔河陜三路要郡皆擇人徙知潞州當範公之在二府也余安道歐陽永叔輩並爲諫官天下屬望諸公日竭忠獻納不避權貴而公方勤勞塞上迹逺朝廷曁諸公相繼罷去向天下目之爲賢者執政指之爲黨皆欲因事斥逐之士防者卽詣闕上書以水洛事訟公且誣公在渭日盜錢制使承風指按驗百端不能得一毫以污公有部將孫用者出於軍校嘗自京取民息錢至官貧不能償公與狄公惜其材乃分假公使錢俾償其民而月取其俸償於官逮按問而錢先巳輸官矣坐此貶公崇信軍節度副使徙監均州酒稅得疾防牒至南陽訪醫藥疾革對賔客妻子無一慼言整冠帶盥濯怡然隠幾而卒時年四十七慶曆七年四月十日也公天性慈仁內剛外和凡事有小而可矜者必惻然不忍發見顏貌及臨大節斷大事則心如金石𨿽鼎鑊前列不可變也在軍謙節愛士𨿽悍夫冗列皆降意容接故人人願盡其力所至郡邑修設條教務以實惠及罷去則人思之文章自唐衰歷五代日淪淺俗寖以大敝本朝栁公仲塗始以古道發明之後卒不能振天聖初公獨與穆防軍伯長矯時所尙力以古文爲主次得歐陽永叔以雄詞鼓動之於是後學大悟文風一變使我宋之文章將逾唐漢而追三代者公之功爲最多初朝廷之將用攻策也命葛懷敏出鄜延道勒兵綏宥間攻賊積聚招懷種族奪其要害而保障之賊知朝廷之威必翻然來服則久而易制公曰是行也不患將卒無勇患應敵寡謀耳乃自請防議懷敏行營軍事有詔如請而事中罷今夫文武之士平居議論慷慨自謂忠義勇決世無及者一旦遇急難而試之往往魄喪气奪百計避脫𨿽以富貴誘之猶捍臂而不顧余居邊久閱人多矣如公挺然忘身以爲國家者天下知有幾人今以某月日祔葬先塋從吉卜也範公嘗以書謂余曰世之知師魯者莫如公餘巳爲其集序矣墓有表請公文以信後世余應之曰余實知師魯者又得其進斥本末爲最詳其敢以辭旣實書其事矣又考性命之說而表於墓曰嗚呼自古聖賢必推性命如公之文武傑立而貫以忠義兮此天之性位不大顯遭讒而跌且不壽兮此天之命𨿽孔孟不能以兼適兮尙一歸於黙定昧者不思而妄求兮徒自奔於邪徑故公臨禍福生死而曾不少變兮是能安性命而歸正惟大名赫然日月之光兮亙萬古而增瑩吾聞善人者天必報其後兮宜嗣人之防慶

祭文

韓琦

維慶曆七年某月某朔某日具官某謹以淸酌庶饈之奠致祭於故龍圖舎人尹君師魯之靈嗚呼師魯惟君之生天與英奇如鑑之明無隠不窺如材之美無用不宜仁義之勇過於虎羆疑昧之決審乎蓍龜首倡古文三代是追學者翕從聖道乃夷名重天下無人不知知之深者非余而誰伊昔夏人擾於西陲余忝兵任君實同之周旋塞上余往君隨畫籌夜晝忍睡忍饑星霜矢石勞苦難凡四五年心憊形羸退而視君志不少衰上嘉君勤進督渭師懷敏之後破壞創痍君能盡力補綴撐持曰兵曰民以治以綏如得父母眾心熙熙保邊務實恥於妄爲不合小人乃啟禍基易慶晉路奔命何疲輸忠抗論伺者乘危君前在渭屬防秋時以公廨緡貸其偏禆俾償宿負免干典彜月取其俸送官勿虧且責效命投死無疑職此抵罪竄斥流離眾謂之寃君甘如飴自隨徙均帝方念玆柰何窮山感疾無醫君決不起指鄧而馳範公大賢來記孤遺謂無怛化言色怡怡忽整衣冠盥滌莊祗憑幾而逝眾皆嘆悲範公之書其說如斯嗚呼哀哉彼蒼莫可究推賢者胡惡動與屯奇不肖胡佑坐來福禧以道而屯死爲人思以幸而福生爲人嗤在君所得何必期頤嗚呼哀哉余之與君義𨿽朋執情則塤箎葬不執紼奠不捧巵使我大恨痛切肝脾徒憑薄祭一寫哀辭琴不鼓矣嗚呼子期尙饗

墓志

歐陽修

師魯河南人姓尹氏諱洙然天下之士識與不識皆稱之曰師魯蓋其名重當世而世之知師魯者或推其文學或髙其議論或多其材能至其忠義之節處窮達臨禍福無愧於古君子則天下之稱師魯者未必盡知之師魯爲文章簡而有法博學彊記通知今古長於春秋其與人言是是非非務窮盡道理乃已不爲茍止而妄隨而人亦罕能過也遇事無難易而勇於敢爲其所以見稱於世者亦所以取嫉於人故其卒窮以死師魯少舉進士及第爲絳州正平縣主簿河南府戶曹防軍邵武軍判官舉書判拔萃遷山南東道掌書記知伊陽縣王文康公薦其才詔試充館閣校勘遷太子中允天章閣待制範公貶饒州諫官禦史不肯言師魯上書言仲淹臣之師友願得俱貶貶監郢州酒稅又徙唐州遭父喪服除復得太子中允知河南縣趙元昊反陜西用兵大將葛懷敏奏起爲經略判官師魯𨿽用懷敏辟而尢爲經略使韓公所深知其後諸將敗於好水韓公降知秦州師魯亦徙通判濠州久之韓公奏得通判秦州遷知涇州又知渭州兼涇原路經略部署坐城水洛與邊臣異議徙知晉州又知潞州爲政有惠愛潞州人至今思之累遷官至起居舎人直龍圖閣師魯當天下無事時獨喜論兵爲敍燕息戍二篇行於世自西兵起凡五六嵗未嘗不在行間故其論議亦精宻而於西事尢習且詳其爲兵制之說述戰守勝敗之要盡當今之利害又欲訓土兵代戍卒以減邊用爲禦戎長久之策皆未及施爲而元昊臣伏西兵解嚴師魯亦去而得罪矣然則天下之稱師魯者於其材能亦未必盡知之也初師魯在渭州將吏有違其節度者欲按軍法斬之而不果其後吏至京師上書訟師魯以公使錢貸部將貶崇信軍節度副使徙監均州酒稅得疾無醫藥舁至南陽求醫疾革隠幾而坐顧稚子在前無甚憐之色與賓客言終不及其私享年四十有六以卒師魯娶張氏某縣君有兄源字子漸亦以文學知名前一嵗卒師魯凡十年間三貶官喪其父又喪其兄有子四人連喪其三女一適人亦卒而其身終以貶死一子三嵗四女未嫁家無餘貲客其喪於南陽不能歸平生故人無逺邇皆往賻之然後妻子得以其柩歸河南以某年某月某日葬於先塋之次余共師魯兄弟交嘗銘其父之墓矣故不復次其世家焉銘曰

藏之深固之宻石可朽銘不滅

論尹師魯墓志

歐陽修

志言天下之人識與不識皆知師魯文學議論材能則文學之長議論之髙材能之美不言可知又恐太略故條析其事再述於後述其文則曰簡而有法此一句在孔子六經惟春秋可當之其他經非孔子自作文章故𨿽有法而不簡也修於師魯之文不薄矣而世之無識者不考文之輕重但責言之多少云師魯文章不合祗著一句道了旣述其文則又述其學曰通知古今此語若必求其可當者惟孔孟也旣述其學則又述其論議云是是非非務盡其道理不茍止而妄隨亦非孟子不可當此語旣述其學議則又述其材能備言師魯歷貶自兵興使在陜西尢深知西事未及施爲而元昊臣師魯得罪使天下之人盡知師魯材能此三者皆君子之極矣然在師魯猶爲末事其大節以篤於仁義窮達禍福不媿古人其事不可徧舉故舉其要者一兩事以取信如上書論範公而自請同貶臨死而語不及私則平生忠義可知也其臨窮達禍福不媿古人又可知也旣已具言其文學其論議其材能其忠義遂又言其爲仇人挾情論告以貶死又言其死後妻子困窮之狀欲使後世知有如此人有如此事廢死至於妻子如此困窮所以深痛死者而切責當世士夫致斯人之及此也春秋之義痛之益至則其辭益深子般卒是也詩人之意責之愈切則其言愈緩君子偕老是也不必號天叫屈然後爲師魯稱怨也故於其銘文但雲藏之深固之宻石可朽銘不滅意謂舉世無可告語但深藏牢埋此銘使其不朽則後世必有知師魯者其語愈緩其意愈切詩人之義也而世之無識者乃銘云文不合不講徳不得不辧師魯以非罪蓋爲前言其窮達禍福無媿古人則必不犯法況是仇人所告故不必區區置辧也今止直言所坐自然知非罪矣添之無害故勉徇議者添之若作古文自師魯始則前有穆修鄭條輩及有大宋先達甚多不敢斷自師魯始也偶儷之文茍合於理未必爲非故不是此而非彼也若謂近年古文自師魯始則範公祭文已言之矣可以互見不必重出也皇甫湜韓文公墓志李翺行狀不必同亦互見之也志云師魯喜論兵論兵儒者末事言喜無害喜非嬉戱之戱喜者好也君子固有所好矣孔子言回也好學豈是薄顏回乎後生小子未經師友茍恣所見豈足聽哉修見韓退之與孟郊聯句便似孟郊詩與樊宗師作志便似樊文慕其如此故師魯之志用意特深而語簡蓋爲師魯文簡而意深又思平生作文惟師魯一見展捲疾讀五行俱下便暁人深處因謂死者有知必受此文所以慰吾亡友爾豈卹小子輩哉

祭尹師魯文

歐陽修

維年月日具官歐陽修謹以淸酌庶羞之奠祭於亡友師魯十二兄之靈曰嗟乎師魯辯足以窮萬物而不能當一獄吏志可以狹四海而無所措其一身窮山之崖野水之濱猿猱之窟麋鹿之羣猶不容於其間兮遂卽萬鬼而鄰嗟乎師魯世之惡子者之多而未必若愛子者之眾何其窮而至此兮得非命在乎天而不在乎人方其奔顚斥逐困死艱屯舉世皆寃而語言未嘗以自訴以窮至死而妻子不見其悲忻用舎進退屈伸【一作出】語黙夫何能然乃學之力至其握手爲訣隠幾待終顏色不變笑言從容死生之間旣巳能通於性命死亡之至宜其不累於心胸自子云逝善人宜哀至於窮達予又何悲惟其師友之益平生之舊情之難忘言不可究嗟乎師魯自古有死皆歸無物惟聖與賢𨿽埋不歿尢於文章焯若星日子之所爲後世師法𨿽嗣子尙防未足以付予而世人藏之庶可無於墜失予於眾人最愛子文寓辭千里侑此一罇冀以慰子聞乎不聞尙饗

乞與尹構一官狀

歐陽修

右臣等伏見故起居舎人直龍圖閣尹洙文學議論爲當世所稱忠義剛正有古人之節初防朝廷擢在館閣而能不畏權臣力排眾黨以論範仲淹事遂坐貶黜其後元昊僣叛用兵一方當國家有西顧之憂思得材謀之臣以濟多事而洙自防出師至於元昊納欵始終常在兵間比一時之人最爲宣力而羣邪醜正誣構百端卒陷罪辜流竄以死向防陛下仁聖恩憐哀其寃枉特賜淸雪俾復官資足以感動羣心勸勵忠義今洙孤防並在西京家道屢空衣食不給洙止一男構年方十餘嵗然無依實可嗟惻伏見將來祫享大禮在近羣臣皆得奏蔭子孫伏望聖慈錄洙遺忠憫洙不幸特賜其子一官庶霑寸祿以免饑寒則天地之仁幽顯防徳臣等忝列侍從愧無獻納茍有所見不敢不言

雜見事迹

先是渭州西路巡檢劉滬建策以爲秦渭兩路有急發兵相援路出隴坻之內回逺恐不及事請募熱戶於山外築水洛結公二城以兵戍之緩急以通援兵之路都部署鄭戩以狀聞命滬及董士防董其役防韓琦宣撫陜西還奏罷四路招討以戩知永興軍又言兩城之旁多生戶今奪其地恐城未畢而冦至請罷之戩因極言二城之利不可輒罷詔三司副使魚周詢往視其利害未至尹洙召滬士防令還滬士防以熱戶旣集官物無所付請遂城之洙怒以二人違節制命部署狄靑往斬之靑械系滬士亷於徳順軍及周詢還是戩議乃徙洙慶州【涑水記聞】

尹師魯謫官均州時範希文知鄧州師魯得疾卽擅去官詣鄧州以後事屬希文希文日往視其疾一旦遣人招希文甚遽旣至師魯曰洙今日必死矣人言將死者必見神鬼此不可信洙並無所見但覺气息奄奄就盡隠幾坐與希文語久之謂希文曰公可出洙將逝希文出至防事巳聞其家號哭希文竭力送其喪及妻孥歸洛陽【涑水記聞】

知道者茍未脫然隨其所得淺深皆有效驗尹師魯自直龍圖閣謫官過梁下與一佛者談師魯自言以靜退爲樂其人曰此猶有所系不若進退兩忘師魯頓若有所得自爲文以記其說後移定州是時範文正公守南陽少日師魯忽手書與文正別仍囑以後事文正極訝之時方饌客掌書記朱炎在坐炎老人好學佛文正以師魯書示炎曰師魯遷謫失意遂至乖理殊可怪也宜往見之爲致意開譬之無使成疾炎卽詣尹而師魯巳沐浴衣冠而坐見炎來道文正意而笑曰何希文猶以生人見待洙死矣與炎談論頃時遂隠幾而卒炎急使人馳報文正文正至哭之甚哀師魯忽舉頭曰早已與公別安用復來文正驚問所以師魯笑曰死生常理也希文豈不達此又問其後事尹曰此在公耳乃揖希文復逝俄頃又舉頭顧希文曰亦無鬼神亦無恐怖言訖遂長往師魯所養至此可謂有力矣尙未能脫有無之見何也得非進退兩忘猶存於胸中歟【沈存中筆談】

本朝古文栁開仲塗穆修伯長首爲之唱尹洙師魯兄弟繼其後歐陽文忠公蚤工偶儷之文及官河南始得師魯乃出韓退之文學之蓋公與師魯於文𨿽不同公爲古文則居師魯後也如五代史公嘗與師魯約分撰其後師魯死無子今歐陽公五代史頒之學宮盛行於世內果有師魯之文乎抑歐陽公自爲之也歐陽公志師魯墓論其文曰簡而有法且謂人曰在孔子六經中惟春秋可當則歐陽公於師魯不薄矣崇寜間攺修神宗正史歐陽公傳乃云同時有尹洙者亦爲古文然洙才下不足以望修云蓋史官皆晚學小生不知前輩文章淵源自有次第也【聞見錄】

韓魏公曰希文常勸以身安而後國家可保師魯以謂不然直謂臨國家事更不當顧身公𨿽重希文之說然性之所喜以師魯爲愜爾【魏公別錄】

師魯集二十七卷承防姚公手錄本予往嘗刻師魯文百篇於防稽行臺今乃得閱其全集甚慰因復梓行之我朝古文之盛倡自師魯一再傳而後有歐陽氏王氏曽氏然則師魯其師資云淳熙庚戌錫山尢袤延之跋

河南集附錄

