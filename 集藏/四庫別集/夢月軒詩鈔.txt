《夢月軒詩鈔》淸張玉綸

●目錄

栽樹

蛛网

髙粱

恭和霍儀閣夫子沈陽書院感懷五言律嚴韻

答徳翼文見贈

贈別王時泉

髙粱

夜雨

七夕

文姬歸漢

管公屯懷古

秋闈報罷出都門作

姜女祠

題畫

贈吳漸逵

禿老婆店

讀史

戍婦四時詞

廣福門赴旅順之行期本擬在四月二十四日後遷延至二十八日予以餞行詩書之於扇因以贈之復題一截

上巳感懷

秋艸

贈張淳修

道途過白塔寺訪王子丹卽景得牛字

漫興

柬多寵齋昆季

示徳謙侄

歲暮柬符象芝

贈白瑞徵見訪

廿一史沈陽夏鳳棲先生舊物也予以三十金得之盡典衣裘方足其數有相笑者作此解嘲

呈彭寶臣學使

己卯冬雪夜懷人詩十二首

對酒篇

夢月軒詩鈔

遼陽張玉綸繡江

栽樹

乞得蟾宮種﹐栽來灌漑勤。莫言枝榦小﹐气象已干云。

蛛网

垂處當檐角﹐團團帶露涼。靑繩【繩﹕蠅】休肆惡﹐天网本髙張。

髙粱

芳名傳蜀黍﹐嘉種徧遼東。盛夏千竿綠﹐當秋萬穗紅。影全迷渭竹﹐色欲艷江楓。漕運天倉滿﹐飛隨海舶風。

恭和霍儀閣夫子沈陽書院感懷五言律嚴韻

藹藹春風座﹐雍雍大雅歌。胸襟媲湖海﹐文筆挽江河。立品秋金煉﹐觀書月鏡磨。畱都式多士﹐舊學那愁訛。

答徳翼文見贈

君素少稱許﹐胡爲譽獨過。定知相愛甚﹐翻覺抱慚多。襪綫難成寸﹐蹄涔苦不波。逢人休說項﹐無賴是狂歌。

贈別王時泉【時泉爲王樹三子甫八歲詩書皆已成誦】

英气橫眉宇﹐羣兒那足論。相驚呼小友﹐溺愛等諸孫。鳶馬閒情少﹐詩書素好惇。鵬摶知在邇﹐還望訪蓬門。

髙粱

髙顆大穗有光華﹐萬壠參差鬭晚霞。貢向東都充玉食﹐豈惟有米號桃花。

夜雨

暗風吹送雨絲絲﹐灑竹敲窗漏正遲。可許爲霖酬夙志﹐小樓聽到五更時。

七夕

銀河一帶影迢迢﹐此夕雙星渡鵲橋。惟問西南新月影﹐團圞何不趁今宵。

文姬歸漢【二首】

萬里馳驅趁夕暉﹐胡笳羌笛聽全非。可憐靑冢埋香骨﹐空使芳魂月夜歸。

雙雛遠棄恨難銷﹐史筆何須浪作嘲。不見嚙氈蘇屬國﹐胡中生子得承祧。

管公屯懷古

髙臥遼東萬事空﹐幾回憑弔仰遺風。三分鼎峙今何在﹐剩得荒屯屬管公。

秋闈報罷出都門作

淚濕靑衫出帝城﹐西風寒透此時情。不堪路遇東來客﹐苦問今科解首名。

姜女祠

無限波濤助哭聲﹐女墻頹處見精誠。兩遼婦節髙天下﹐盡是貞風感被成。

題畫【四首】

離宮烽火暮云浮﹐甲馬森森聚列侯。拚得江山博一笑﹐周王眞是解風流。【幽王烽火戲諸侯】

紅顏薄命豈前因﹐一曲琵琶恨尙新。邊塞安能憑女子﹐當年將相是何人。【昭君出塞】

莫向奇功震海濱﹐藏弓烹狗事頻頻。試看江上垂綸者﹐曾是沙場慣戰人。【敬徳釣魚】

黃葉西風雁叫天﹐依依送別最堪憐。功名一事成何物﹐慣折人間並蒂蓮。【長亭錢別】

贈吳漸逵

秋風行李一肩輕﹐冷雨無端又阻行。最是可憐樓上婦﹐空教屈指計歸程。

禿老婆店

七載頻經此地過﹐村名取義果云何。雲鬟埋沒知多少﹐底事偏傳禿老婆。

讀史

大度由來說漢王﹐疑團千載費猜詳。轢羹原是尋常事﹐何至終身恨不忘。

戍婦四時詞

已自懷人不耐愁﹐黃鶯何事更枝頭。情知春色歸楊柳﹐怕惹離愁懶上樓。

記曾五日指爲期﹐預釀菖蒲綠滿巵。待得封侯人到日﹐一杯親與話相思。

霜信連朝故故催﹐淸碪試處幾徘徊。寒衣寄到邊關去﹐可有平安信寄回。

盼望空教歲已闌﹐捷書猶未遞長安。也知報國難私顧﹐只是遙憐玉帳寒。

廣福門赴旅順之行﹐期本擬在四月二十四日﹐後遷延至二十八日。予以餞行﹐詩書之於扇﹐因以贈之﹐復題一截。

和淚吟成字字新﹐臨歧無計托情親。祝君短箑徐搖際﹐好爲淸風念故人。

上巳感懷

愁見棠花滿路紅﹐聊因修褉出城東。都將舊事付流水﹐盡敞虛懷當惠風。洛邑銷沈王气歇﹐金人湮沒霸才空。此生不過蜉蝣寄﹐詩擬羲之感慨同。

秋艸【用王漁洋秋柳詩韻】

剪紙誰招楚客魂﹐緣堤無復綠侵門。鋪勻平野愁千疊﹐界斷江天畫一痕。秋老羝羊思故國﹐夜涼蟋蟀泣空村。崦山蘭澤憑幽寂﹐莫把叢臺共比論。

玉門昨夜有微霜﹐蛙響全銷十畝塘。金埒半殘休問馬﹐靑袍已舊懶開箱。煙沈南浦懷江令﹐日冷西湖弔嶽王。見說黌山顏色好﹐莫教憔悴鄭公坊。

白雁聲中冷葛衣﹐開筵上日景全非。牕前影瘦生機薄﹐池上波涼好夢稀。北地琵琶悲黯黯﹐南園蝴蝶憶飛飛。輸他莎艸寒猶綠﹐腸斷春明夙願違。

圍紅鬭綠記相憐﹐一霎平蕪悵夕煙。繪出騷人愁渺渺﹐吟殘遠道思綿綿。伊誰懷舊尋幽徑﹐看我爭新在轉年。翠輦不來天已暮﹐空教零落玉階邊。

贈張淳修【西蜀人能詩兼工書】

慷慨悲歌意气疏﹐十年落拓走江湖。自來蜀地多才子﹐敢向髙陽詡酒徒。詩比曲江唐世有﹐字如長史近時無。幸叨譜末成兄事﹐未厭金臺客況孤。

道途過白塔寺訪王子丹卽景得牛字

接交何幸盡名流﹐又上元龍百尺樓。事業已成蕉覆鹿﹐遭逢眞類火驅牛。烏啼月黑孤城晚﹐雁冷霜寒古寺秋。相對一燈消永夜﹐搖搖雙影亦朋儔。

漫興

南畝歸來飯罷時﹐一燈兒女坐談詩。天機不滯思皆活﹐世味全忘句自奇。瓦鼎茶聲琴斷續﹐甆瓶花影畫迷離。湛然淸福慚獨享﹐任是神仙未許知。

柬多寵齋昆季

江云渭樹悵離居﹐不見郊祁一載余。思到通神常入夢﹐辭難達意懶裁書。塵垂蛛网畱賓榻﹐霜滿雞窗臥雪廬。遙識謝庭詩句好﹐賞春可否憶慵疏。

示徳謙侄

十年講道辧精微﹐玉塵逢人任意揮。落筆恥居唐宋下﹐立言常笑老莊非。蕓窗業已拚吾守﹐蔥肆何能教汝歸。分寸光陰須顧惜﹐莫令畫虎竟貽譏。

歲暮柬符象芝

別後光陰水逝波﹐訊君佳況近如何。懸知竈上炊煙少﹐定擬門前債主多。詩價自然連日長﹐軒車可復有人過。魏公安否無勞問﹐依舊餘生墨共磨。

贈白瑞徵見訪【白瑞徵﹐硯友也。自己卯放歸後﹐攺就行伍﹐此時﹐已爲主隊矣。因公迂道見訪﹐賦此贈之】

脫卻儒冠意气舒﹐多情相訪到蓬閭。丈夫得志生爲將﹐我輩安能死守書。虎略定知髙一世﹐雞窗可否憶當初。宦場邇日輕文士﹐憑仗吾賢爲掃除。

廿一史﹐沈陽夏鳳棲先生舊物也。予以三十金得之﹐盡典衣裘﹐方足其數﹐有相笑者﹐作此解嘲。

夏葛冬裘典質頻﹐案頭靑史快橫陳。此生肯使有長物﹐到眼從玆多古人。學祇通經終是陋﹐衣猶遮體未爲貧。含章定比章身好﹐譏笑何勞競破唇。

呈彭寶臣學使

天教文治盛岐丰﹐故遣奎垣照海東。筆底波瀾流化雨﹐堂前噓植散和風。臣心共信淸如水﹐士气都令吐作虹。桃李陰陰春盎盎﹐栽培何幸到焦桐。

其二

年來弱植嘆飄零﹐舊潤空叨沆瀣靈。【自桂香巖學使內升後予不入省肄業已七載余矣】已愧趨蹌隨後進﹐敢期詩句動文星。僊才蓋世心偏小﹐佛慧披云眼更靑。許向龍華參末座﹐鈞天雅奏要親聽。

其三

一朝知己百年心﹐往日靑衫淚滿襟。凡質果容陪點瑟﹐癡心還望度牙琴。未沾化雨難爲石﹐得入壚錘便是金。千尺龍門山萬仞﹐先登今已近華簪。

己卯冬雪夜懷人詩十二首

符象芝

王補樓

劉余臺

徐菊坡

恩鳳丹

得承齋

多雯溪

徳翼文

劉敬亭

廣福門

廣特夫

特百溪

符象芝【名芝﹐錢塘人。性和雅﹐擅詩名。淸談干云﹐嫻於應對。藏書甚夥﹐蓋不啻鄴侯萬架﹐予每一過從﹐輒翻閱竟日。不能去也﹐】

遼海飄零日幾曛﹐窘於一飯富三墳。又添酒債因畱我﹐數盡詩家祗讓君。風味六朝爭上下﹐筆花五彩落繽紛。一宵話勝十年讀﹐此意憑誰寄暮云。

王補樓【名元成﹐性豁達﹐不事生產﹐得錢輒沽飲。爲人教子弟﹐有一言不合﹐輒棄去。屢困躓﹐猶不攺。壬申歲﹐曾共硯於本村僧寺﹐與予投契至深﹐𨿽屢有讒言不顧也。】

天馬從來慣脫韁﹐奇才自昔說王郎。一錢但有姑謀樂﹐四壁都無不攺狂。已許兩心嚴匪石﹐由他眾口鼓如簧。不忘蕭寺聯吟夜﹐覓句閒行繞畫廊。

劉余臺【名玉書。與予居最近﹐每省試鄕試﹐輒偕行。其水石之投洽﹐兩家稚子皆能諭也。每一至﹐𨿽鄕鄰亦必治具相款。長談或至徹夜不寐﹐其相愛如此。】

幾回連轡據徵鞍﹐敢擬同心比蕙蘭。見面常愁今日短﹐憐才得似此人難。妻孥共喜佳賓至﹐鄕裏爭邀上客餐。我困紅塵君絳帳﹐相思空寄淚闌干。

徐菊坡【名延年﹐復州人。美丰姿﹐好作狹邪遊。才思敏銳﹐每下筆﹐輒頃刻萬言。丁丑歲﹐與予訂交於藩陽書院。君嘗謂我﹐予二人他日﹐或一富一貧﹐當割宅同住﹐分隴同耕﹐無相棄也。】

南州早見擅文名﹐杯酒聯歡兩意傾。幾見國風刪好色﹐本來才子最多情。關心故雨從頭論﹐眼上新詩垂手成。往誓至今猶感愧﹐宅分同住地同耕。

恩鳳丹【名詔﹐滿洲棟阿氏。弱不勝衣﹐又多病。然其積苦於學﹐𨿽健壯者弗如。嘗與予辧星辰歷象﹐不合則同出庭心﹐各指周天分野以爲證﹐至夜闌乃止。戊寅夏﹐一過其家﹐環堵蕭然﹐貧困特甚﹐晏如也。】

常將風骨擬飛仙﹐下筆文章萬選錢。多病定應添藥債﹐奇貧或至斷炊煙。曾期著述同千古﹐愴別音容又一年。苦憶夜深談歷象﹐空庭雙立共瞻天。

得承齋【名恩﹐漢軍。董氏有文名﹐短小精悍。善騎射﹐每發必破的。不修邊幅﹐好脫帽露頂。得錢﹐輒謀一醉。戊寅春﹐訂交於沈陽旅邸﹐逸才也。】

滚滚紅雲一馬來﹐弓弦響處斷猿哀。讀書何止稱名士﹐投筆猶堪作將才。綽有逸風常脫帽﹐略無暇日愛銜杯。程材自昔嚴刀尺﹐爲汝憑教闊幅裁。

多雯溪【名隆阿﹐滿洲舒穆祿氏。才气無雙﹐不屑作三代下人物﹐其不合於流俗有以也。獨與予一見莫逆﹐嘗謂人曰﹕滿眼悠悠﹐不堪酬對﹐其能使多某誠服者﹐惟張繡江一人耳。】

記從見面兩心傾﹐此誼眞堪托死生。不作尋常酬酢語﹐全敷心腹腎腸情。百年事業風盤鶻﹐一代才華浪跋鯨。懷抱不殊忘誓約﹐笑他車笠彊要盟。

徳翼文【名順﹐滿洲富察氏﹐興京人。性沈摯。自丁卯共硯﹐卽勗予曰﹕東都文運不振久矣﹗子好爲之。予自惟謭陋﹐豈敢當此厚望﹐然其推許至情致足感也。】

幾年鹿洞共班荊﹐到處推袁愧此情。力弱那能扶大雅﹐才疏常怕盜虛聲。忘懷共托雲霞契﹐放眼誰堪月旦評。驛使不逢空悵望﹐梅花何自寄重城。

劉敬亭【名作肅。性機警﹐有文名﹐善談狐鬼。丁丑夏﹐書院中有惡奴﹐張君嘗擊卻之。共硯日﹐予與君爲同捨﹐故托分尢深。每晚暇時﹐輒沽酒共飲﹐蓋無虛日也。】

訂交重認石三生﹐風雨連牀歲幾更。羌我孤吟懷夢得﹐有誰共飲勝公榮。挑燈奇鬼談何壯﹐奮臂狂奴膽尙驚。惆悵別來經百日﹐何時重續舊鷗盟。

廣福門【名壽﹐漢軍﹐張氏。水師營協領﹐平我齋先生公子也。雍容和雅﹐詩文多佳句。每與予相見﹐則必拜於牀下﹐一如司馬徳操之與龐徳公也。】

翩翩公子足丰神﹐奕奕才名邁等倫。見我每修牀下拜﹐對君偏覺座生春。五車績學文思古﹐千載論交气味眞。南海人歸何日是﹐幾回望斷馬頭塵。

廣特夫【名達﹐漢軍﹐張氏。符象芝髙足弟子也。性豪邁﹐貌極溫雅。常習國書﹐旣而去之。初事符象芝﹐時嘗謂所親特百溪﹐得張繡江爲友﹐廣福門得恩鳳丹爲師﹐皆我輩不可多得之快事。予嘗羨之﹐今得符象芝爲師﹐可與相抵矣。後得交予於符象芝座上﹐其慶幸之情。比之禦李眞不啻也。】

讀罷詩書讀漢書﹐藏修未肯負居諸。得師快比分炎鼎﹐交我歡逾禦李車。定擬文思當日上﹐卽論風度有誰如。差堪報慰無他事﹐彊學還同識面初。

特百溪【名朴欽﹐漢軍﹐張氏。詩入能品﹐性剛銳﹐有古烈士風。戊寅之盟﹐予忝居首座﹐君末座。時人謂爲驥尾龍頭﹐予與君亦自負﹐謂能不愧此言。故每一相見﹐輒舉此語﹐以共勗勉。】

良宵十月初三夜﹐夢裏同看論蜀文。可否是君來入夢﹐抑還是夢去尋君。一天風雪迷淸夜﹐百里關河隔暮云。羌我畢生期許在﹐龍頭驥尾望超羣。

對酒篇

凡事有定數人﹐生貴自然新。釀酒已熟﹐獨酌當窗前。是時雨初晴﹐天气何澄鮮。喜晴鳥聲碎﹐含潤花光妍。萬象助淸興﹐超爾謝塵緣。回思念年來﹐何勝煩憂煎。負笈走洙泗﹐挾策超幽燕。伎伎奔逐鹿﹐跕跕悲飛鳶。欲成一世奇﹐屢催志益堅。才短難爲用﹐不自知其愆。豈有漸漸石﹐能補蒼蒼天。古來名世者﹐多爲世所捐。況乃無寸長﹐何以當招延。今者飲美酒﹐飄忽擬登世。网夙所縈﹐陡覺釋其纏。如人荷重任﹐倐爾得息肩。無怪諸達人﹐日日中聖賢。寄語諸同好﹐酒白宜周旋。

夢月軒詩鈔終

