

欽定四庫全書

集部二

長江集

別集類一【唐】

提要

【臣】等謹案長江集十卷唐賈島撰島字浪仙範陽人初爲僧名無本後返初服舉進士不第坐謗責授長江主簿終於普州司倉參軍

島之謫也唐書本傳謂在文宗時王定保摭言謂在武宗時晁公武讀書志謂長江祠中有宣宗大中九年墨制石刻陳振孫書錄解題亦稱遂寧刋本首載此制二人皆辧其非今攷集中卷二有寄令狐相公詩不署其名卷五有送令狐綯相公詩卷六有謝令狐綯相公賜衣九事詩又有寄令狐綯相公詩二首則顯出綯名攷綯本傳其爲相在大中四年十月與石刻墨制年號相合然韓愈送無本師歸範陽詩年譜在元和六年本傳載島卒時年五十六從大中九年逆數至元和六年凡四十五年則愈贈詩時島才十二嵗自長江移普州又在其後則愈贈詩時島不滿十嵗恐無此理今檢寄綯諸詩皆在長江以後嵗月尙無顯證至送綯詩中有梁園趍旌節句又有是日榮遊汴當時怯往陳句當是楚鎭河中之時綯未嘗爲是官殆原集但作令狐相公遂寧本各增一綯字以遷就大中九年之制經晁陳二家辧明故後來刋本削去此制而詩題所妄增則未及攺正耳晁氏稱長江集十卷詩三百七十九首此本共存三百七十八首僅佚其一蓋猶舊本唐音統

籖載島送無可上人詩獨行潭底影數息樹邊身二句之下自注一絕云二句三年得一吟雙淚流知音如不賞歸臥故山秋晁氏其並此數之爲三百七十九耶集中劍客一首明代選本末二句皆作今日把示君誰有不平事惟舊本才調集誰有作誰爲馮舒兄弟嘗論之以有字爲後人妄攺此集正作誰爲然則猶舊本之未攺者矣乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

長江集卷一

唐賈島撰

古意

碌碌復碌碌百年雙轉轂志士終夜心良馬白日足俱爲不等閒誰是知音目眼中兩行淚曾弔三獻玉

望山

南山三十里不見逾一旬冒雨時立望望之如朋親虯龍一掬波洗蕩千萬春【一作裏】日日雨不斷愁殺望山人天事不可長勁風來如奔陰霪【一作霾】一以掃浩翠寫國門長安百萬家家家張屏新誰家最好山我願爲其鄰

北嶽廟

天地有五嶽恆嶽居其北巖巒疊萬重詭怪浩難測人來不敢入祠宇白日黒有時起霖雨一灑天地徳神兮安在哉永康我王國

朝饑

市中有樵山此捨朝無煙井底有甘泉釜中乃空然我要見白日雪來寒【一作塞】靑天坐聞西牀琴凍折兩三饑莫詣他門古人有拙言

哭盧仝

賢人無官死不親者亦悲空令古哭更得新鄰比平生四十年惟著白布衣天子未辟召地府誰來追長安有交友托孤遽棄移塜側志石短文字行參差無錢買松栽自生蒿艸枝在日贈我文淚流把讀時從玆加敬重深藏恐失遺

劍客

十年磨一劍霜刄未曽試今日把似君誰爲不平事

口號

中夜忽自起汲此百尺泉林木含白露星斗在靑天

寄逺

別腸多郁紆豈能肥肌膚始知相結宻不及相結疎疎別恨應少宻離恨難袪門前南流水中有北飛魚魚飛向北海可以寄逺書不惜寄逺書故人今在無況此數尺身阻彼萬里途自非日月光難以知子軀

齋中

耽靜非謬爲本性實疎索齋中一就枕不覺白日落低扉礙軒轡寡徳謝接【一作然】諾叢菊在墻陰秋窮未開萼所餐類病馬動影似移嶽欲駐迫逃衰豈殊辭綆縛已見飽時雨應丰蔬與藥

感秋

商气颯已來嵗華又虛擲朝雲藏奇峯暮雨灑疎滴幾蜩嘿涼葉【一作幾番飛涼葉】數蛩思陰壁落日空館中歸心逺山碧昔人多秋感今人何異昔四序馳百年髮坐成白喧喧徇聲利擾擾同轍迹儻無世上懷去偃松下石

翫月

寒月破東北賈生立西南西南立倚何立倚靑靑杉近月有數星星名未詳諳但愛杉倚月我倚杉爲三月乃不上杉上杉難相參眙子細視睛瞳桂枝劖目常有熱疾久視無煩炎以手捫衣裳零露已濡霑久立雙足凍時向股防淹立久病足折兀然黐膠粘他人應已睡轉喜此景恬此景亦胡及而我苦淫耽無異市井人見金不知防不知此夜中幾人同無厭待得上頂防未擬歸枕函彊步望寢齋步步情不堪步到竹叢西東望如隔簾卻坐竹叢外淸思刮幽潛量知愛月人身願化爲蟾

辭二知已

一雙千嵗鶴立別孤翔鴻波島忽已暮海雨寒蒙蒙離人聞【一作逢】美彈亦與哀彈同況玆切切弄繞彼行行躬雲飛北嶽碧火息西山紅何以代逺誠折芳臘雪中

義雀行和朱評事

鳥雄雌俱春雷驚蟄余口銜黃河泥空卽翔天隅一夕皆莫歸嘵嘵遺眾雛雙雀抱人義哺食勞劬劬雛旣邐迆飛雲間聲相呼燕感雀深恩雀愧揚不殊禽賢難自彰幸得主人書

宿懸泉驛

曉行瀝水樓暮到懸泉驛林月值云山燈照愁寂

辯士

辯士多毀訾不聞談已非猛虎恣殺暴未嘗齧妻兒此理天所感所感當問誰求食飼雛禽吐出美言詞善哉君子人揚光掩瑕玼

不欺

上不欺星辰下不欺神知心兩如此然後何所陳食魚味在鮮食蓼味在辛掘井須到流結交須到頭此語誠不謬敵君三萬秋

絕句

海底有明月圎於天上輪得之一寸光可買千里春

寓興

莫居暗室中開目閉目同莫趨碧霄路容飛不容步暗室未可居碧霄未可趨勸君跨仙鶴日下云爲衢

遊仙

借得孤鶴騎髙近金烏飛掬河洗老貌照月生光輝天中鶴路直天盡鶴一息歸來不騎鶴身自有羽翼若人無仙骨芝術無煩食

枕上吟

夜長憶白日枕上吟千詩何當苦寒气忽被東風吹冰開魚龍別天波殊路岐

雙魚謡【時韓職方書中以孟常州簡詩見示】

天河墮雙魴飛我庭中央掌握尺餘雪劈開腸有璜見令饞舌短烹繞鄰捨香一得古詩字與玉含異藏

易水懷古

荊卿重虛死節烈書前史我嘆方寸心誰論一時事至今易水橋寒風兮蕭蕭易水流得盡荊卿名不消

早起

北客入西京北鴈再離北秋寢獨前興天梭星落織耽翫余恬爽顧盻輕屙力旅途少顏盡明鏡勸仙食出門路縱橫張家路最直昨夜夢見書張家防上壁

客喜

客喜非實喜客悲非實悲百回信到家未當身一歸未歸長嗟愁嗟愁塡中懷開口吐愁聲還卻入耳來常恐滴淚多自損兩目輝鬢邊𨿽有絲不堪織寒衣

延壽裏精舍寓居

旅托避華館荒樓遂愚慵短庭無繁植珍果春亦濃側廬發扃樞纖魄時臥逢耳目乃井肺肝卽巖峯汲泉飲酌余見我閒靜容霜蹊猶舒英寒蝶斷來蹤雙履與誰逐欲尋靑瘦笻【欲一作一】

贈智朗禪師

上人分明見玉潭底沒上人光慘貌古來恨峭發涕辭孔顏廟笑訪禪寂室步隨靑山影坐學白塔骨解聴無弄琴不禮有身佛欲問師何之忽與我相別率賦贈逺言言慙非子曰

送沈秀才下第東歸

曲言惡者誰恱耳如彈絲直言好者誰刺耳如長錐沈生才俊秀心腸無邪欺君子忌苟合擇交如求師毀出疾夫口騰入禮部闈下第子不恥遺才人恥之東歸家室逺掉轡時參差浙云近吳見汴栁接楚垂明年春光別回首不復疑

酬棲上人

夜久城館閒情幽出在山新月有微輝朗朗空庭間處世𨿽識機伊餘多掩關松姿度臘見籬藥知春還靜覽冰雪詞厚爲酬贈顏東林有躑躅脫屣期共攀

冬月長安雨中見終南雪

秋節新已盡雨【一作林】疎露山雪西峯稍覺明殘滴猶未絕气侵瀑布水凍著白雲宂今朝防滻鴈何夕瀟湘月想彼石房人對雪扉不閉【必結切】

長江集卷一

欽定四庫全書

長江集卷二

唐賈島撰

寄孟協律

我有弔古泣不泣向路岐揮淚灑暮天滴著【一作毎滴】桂樹枝別後冬節至離心北風吹坐孤雪扉夕泉落石橋時不驚猛虎嘯難辱君子詞欲酬空覺老無以堪逺持岧嶤倚角窻王屋懸淸思

和劉涵

京官始云滿野人依舊閒閉扉一畝居中有古風還市井日已午幽牕夢南山喬木覆北齋有鳥鳴其間前日逺嶽僧來時與開關新題驚我瘦窺鏡見醜顏陶情惜淸澹此意復誰攀

明月山懷獨孤崇魚琢

明月長在目明月長在心在心復在目何得稀去尋試望明月人孟夏樹蔽岑想彼嘆此懷樂喧防幽林鄕本北嶽外悔【一作每】恨東夷深願縮地脈還豈待天恩臨非不渴隠秀卻嫌他事侵或云嶽樓鐘來繞艸堂吟當從令尹後再往步栢林

投張太祝

風骨髙更老向春初陽葩泠泠月下韻一一落海涯有子不敢和一聽千嘆嗟身臥東北泥魂掛西南霞手把一枝栗往輕覺程賒水天朔方色暖日嵩根花達【一作逵】閒幽棲山遣尋種藥家欲買雙瓊瑤慙無一木

詠韓氏二子

千巖一尺璧八月十五夕淸露墮桂花白鳥舞虛碧

送別

丈夫未得意行行且低眉素琴彈復彈防有知音知

攜新文詣張籍韓愈途中成

袖有新成詩欲見張韓老靑竹未生翼一步萬里道仰望靑冥天云雪壓我腦失卻終南山惆悵滿懷抱安得西北風身願變蓬艸地祗聞此語突出驚我倒

上谷送客遊江湖

莫嘆迢逓分何殊咫尺別江樓到夜登還見南臺月

重酬姚少府

隙月斜枕旁諷詠夏詒什如今何時節虫虺亦已蟄答遲禮涉傲抱疾思加澁僕本胡爲者銜肩貢客集茫然九州內譬如一錐立欺暗少此懷自明曽瀝泣量無趫勇士誠欲戈矛戢原閣期躋攀潭舫偶俱入深齋竹木合【一作多】畢夕風雨急俸利沐均分價稱煩噓噏百篇見刪罷一命嗟未及滄浪愚將還知音激所習

投孟郊

月中有孤芳天下聆薫風江南有髙唱海北初來通容飄淸冷余自蘊襟抱中止息乃流溢推尋卻冥防我知雪山子謁彼偈句空必竟獲所實爾焉遂深錄之孤燈前猶恨百首終一吟動狂機萬疾辭頑躬生年面未交永夕夢輙同敍詰誰君師詎言無吾宗余求履其迹君曰可但攻啜波腸易飽揖險神難從前嵗曾入洛差池阻從龍萍家復從趙雲思長縈縈嵩海每可詣長途追再窮願傾肺腸事盡入焦梧桐

代邊將

持戈簇邊日戰罷浮雲收露艸泣寒霽夜泉鳴隴頭三尺握中鐵气沖星鬥牛報國不拘貴憤將平虜讐

寄劉棲楚

趨走與偃臥去就自殊分當窻一重樹上有萬里云離披不相顧髣髴類人羣友生去更逺來書絕如焚蟬吟我爲聽我歌蟬豈聞嵗暮儻旋歸晤言桂氛氳

寄丘儒

地近輕數見地逺重一面一面如何重重甚珍寶片自經失歡笑幾度騰霜霰此心鎭懸懸天象固回轉長安秋風髙子在東甸縣儀形信寂蔑風雨豈乖間慿人報消息何易慿筆硯俱不盡我心終須對君宴

送陳商

古道長荊棘新岐路交橫君於荒榛中尋得古轍行足踏聖人路貌端禪士形我曾接夜談似聽講一經聨翩曾數舉昨登髙第名釜底絕煙火曉行皇帝京上客逺府遊主人須目明靑雲別靑山何日復可升

送張校書季霞

從京去容州馬在船上多容州幾千里直傍靑天涯掌記試校書未稱髙詞華義往不可屈出家如入家城市七月初熱與夏未差餞君到野地秋涼滿山坡南境異北候風起無塵沙秦吟宿楚澤海酒落桂花暫醉卽還醒彼土生桂茶

寄友人

同人半年別一別寂來音賴有別時文相思時一吟我常倦投迹君亦知此衿筆硯且勿棄蘇張曾陸沈但存舌在口當冀身遂心君防明月夜松桂寒森森

答王參

寸晷不相待四時互如競客思先覺秋虫聲苦知暝霜松積舊翠露月團如鏡詩負屬景同琴孤坐堂聴相期黃菊節別約紅桃徑毎把式微篇臨風一長詠

延康吟

寄居延壽裏爲與延康鄰不愛延康裏愛此裏中人人非十年故人非九族親人有不朽語得之煙山春

戱贈友人

一日不作詩心源如廢井筆硯爲轆轤吟詠作縻綆朝來重汲引依舊得淸泠書贈同懷人詞中多苦辛

寓興

眞集道方至貌殊妬還多山泉入城池自然生渾波今時出古言在眾翻爲訛有琴含正韻知音者如何一生足感激世言忽嵳峩不得市井味思向吾巖阿浮華豈我事日月徒蹉跎曠哉潁陽風千載無其他

懷鄭從志

西風吹陰雪雨雪半夜收忽憶天涯人起防斗與牛故人別二年我意如百秋音信兩杳杳誰云昔綢繆平明一封書寄向東北舟翩翩春歸烏防自爲匹儔

易州登龍興寺樓望郡北髙峯

郡北最髙峯巉巖絕雲路朝來上樓望稍覺得幽趣朦朧碧煙裏羣嶺若相附何時一登陟萬物皆下顧

送鄭山人遊江湖

南遊衡嶽上東往天臺裏足躡華峯頂目觀滄海水

就峯公宿

河出鳥宿後螢火白露中上人坐不倚共我論量空殘月華晻曖逺水響玲瓏爾時無了夢玆宵方未窮

劉景陽東齋

松陰連竹影中有無苔井淸風此地多白日空自永景陽公干孫詩句得眞景勸我不須歸月出東齋靜

對菊

九日不出門十日見黃菊灼灼尙繁英美人無消息

送集文上人遊方

來從道陵井雙木溪邊防分首芳艸時逺意靑天外此遊詣幾嶽嵩華衡恆泰

題岸上人郡內閒居

靜向方寸求不居山【一作千】嶂幽池開菡蓞香門閉莓苔秋金玉重四句粃糠輕九流鑪煙上喬木鐘磬下危樓手種一株松貞心與師儔

遊子

遊子喜鄕逺非吾憶歸廬誰知奔他山自欲早旋車朝賞暮已足圖歸願無餘當期附鵬翼未偶方躊躇

寄山中王參

我防嶽西云君防嶽北月長懷燕城南相送十里別別來千餘日日日憶不歇逺寄一紙書數字論白髮

送汲鵬

淮南臥理後復逢君姓汲文采非尋常志願期卓立深江東泛舟夕陽聎原隰夏夜言詩防往往追不及

長江集卷二

欽定四庫全書

長江集卷三

唐賈島撰

寄令狐相公

防杖馳山驛逢人問梓州長江那可到行客替生愁

哭栢巖禪師

苔覆石牀新師曽占幾春冩畱行道影焚卻坐禪身塔院關松雪經房鎖隙塵自嫌雙淚下不是解空人

山中道士

頭髮梳千下休糧帶瘦容養雛成大鶴種子作髙松白石通宵煮寒泉盡日舂不曽離隠處那得世人逢

就可公宿

十里尋幽寺寒流數派分僧同雪夜坐鴈向艸堂聞靜語終燈焰餘生許嶠云由來多抱疾聲不達明君

旅遊

此心非一事書札若爲傳舊國別多日故人無少年空巢霜葉落疎牖水螢穿畱得林僧宿中宵坐黙【一作黯】然

送鄒明府遊靈武

曽宰西畿縣三年馬不肥債多平【一作慿】劍與官滿載書歸邊雪藏行徑林風透臥衣靈州聴曉角客館未開扉

題皇甫荀藍田防

任官經一年縣與玉峯連竹籠拾山果瓦瓶擔石泉客歸秋雨後印鎖暮鐘前久別丹陽浦時時夢釣船

贈王將軍

宿衛鑪煙近除書墨未漧馬曽金鏃中身有寶刀瘢父子同時防君王畫陣防何當爲外帥白日出長安

下第

下第只空囊如何住【一作在】帝鄕杏園啼百舌誰醉在花傍淚落故山逺病來春艸長知音逢【一作酧】豈易孤棹負三湘

寄賀蘭朋吉

往往東林下花香似火焚故園從小別夜雨近秋聞野菜連寒水枯株簇古墳泛舟同逺客尋寺入幽云斜日扉多掩荒田徑細分相思蟬幾處偶坐蝶成羣防宿曽論道登髙省議文苦吟遙可想邊葉向紛紛

憶吳處士

半夜長安雨燈前越客吟孤舟行一月萬水與千岑島嶼夏雲起汀洲芳艸深何當折松葉拂石剡溪陰

哭孟郊

身死聲名在多應萬古傳寡妻無子息破宅帶林泉冢近登山道詩隨過海船故人相弔後斜日下寒天

送崔定

未知遊子意何不避炎蒸幾日到漢水新蟬鳴杜陵秋江待得月夜語恨無僧巴峽吟過否連天十二層

寄白閣黙公

已知歸白閣山逺晚晴防石室人心靜冰潭月影殘防云分片滅古木落薪幹後夜誰聞磬西峯絕頂寒

雨後宿劉司馬池上

藍溪秋漱玉此地漲淸澄蘆葦聲兼雨芰荷香繞燈岸頭秦古道亭面漢荒陵靜想泉根本幽崖落幾層

送朱可久歸越中

石頭城下泊北固暝鐘初汀鷺潮衝起船窻月過虛吳山侵越眾隋栁入唐疎日欲躬調膳辟來何府書

送田卓入華山

幽深足暮蟬驚覺石牀眠瀑布五千仭艸堂瀑布邊壇松涓滴露嶽月泬寥天鶴過君須防上頭應有仙

送董正字常州覲省

相逐一行鴻何時出磧中江流翻白浪木葉落靑楓輕檝浮吳國繁霜下楚空春來懽侍阻正字在東宮

酬姚少府

海樹與山木俱應揺落初柴門掩寒雨虫響出秋蔬枯槁彰淸鏡孱愚友道書刋文非不朽君子自相於

送無可上人

圭峯霽色新送此艸堂人麈尾同離寺蛩鳴暫別親獨行潭底影數息樹邊身終有煙霞約天臺作近鄰

送李騎冑

歸騎雙旌逺懽生此別中蘭關分磧路嘶馬背寒鴻朔色晴天北河源落日東賀蘭山頂艸時動捲帆風

送烏行中石淙別業【淙一作琮】

寒水長繩汲丁泠數滴翻艸通石淙脈硯帶海潮痕嶽色何曽逺蟬聲尙未繁勞思當此夕苖稼在西原送覺興上人歸中條山兼謁河中李司空

又憶西巖寺秦原艸白時山尋樵徑上人到雪房遲暮磬潭泉凍荒林野燒移聞師新譯偈說擬對旌麾

寄無可上人

僻寺多髙樹涼天憶重遊磬過溝水盡月入艸堂秋穴蟻苔痕靜藏蟬栢葉稠名山思徧往早晚到嵩丘

南池

蕭條防雨絕荒岸抱淸源入舫山偏塞分泉稻接村秋聲依樹色月影在蒲根淹泊方難遂他宵關夢魂

寄龍池寺貞空二上人

受請終南住俱妨去石橋林中秋信絕峯頂夜禪遙寒艸煙藏虎髙松月照雕霜天期到寺寺置卽前朝

送貞空二上人

林下中餐後天涯欲去時衡陽過有伴夢澤出應遲石磬疎寒韻銅瓶結夜澌殷勤訝此別且未定歸期

送裴校書

拜官從祕省署職在藩維多故長疎索髙秋逺別離天寒泗上醉夜靜嶽陽碁使府臨南海帆飛到不遲

升道精舍南臺對月寄姚合

月向南臺見秋霖洗滌余出逢危葉落靜防眾峯疎冷露常時有禪窻此夜虛相思聊悵望潤气徧衣初

卽事

索漠對孤燈陰雲積幾層自嗟憐十上誰肯待三徵心被通人見文叨大匠稱悲秋秦塞艸懷古漢家陵城靜髙崖樹漏多幽沼冰過聲沙島鷺絕行石庵僧豈謂舊廬在誰言歸未曾【謂一作爲】

黃子陂上韓吏部

石樓云一別二十二三春相逐升堂者幾爲埋骨人涕流聞渡瘴病起喜還秦曽是令勤道非惟防在迍疎衣蕉縷細爽味茗芽新鐘絕滴殘雨螢多無近鄰溪潭承到數位秩見辭頻若个山【一作中】招隠機忘任此身

天津橋南山中各題一句

野坐分苔石【李益】山行繞菊叢【韋執中】云衣惹不破【諸葛覺】秋色望來空【浪仙】

投李益

四十歸燕字千年外始吟已將書北嶽不用比南金

弔孟協律

才行古人齊生前品位低葬時貧賣馬逺日哭惟妻孤冢北邙外空齋中嶽西集詩應萬首物象徧曾題

送人適越

髙城滿夕陽何事欲霑裳遷客蓬蒿暮遊人道路長晴湖勝鏡碧寒栁似金黃若有相思夢殷勤載八行

送僧遊衡嶽

心知衡嶽路不怕去人稀船裏猶鳴磬溪頭自曝衣有家從小別無寺不言歸料得逢寒住當禪雪滿扉

送路【一本有某從軍三字】

別我就蓬蒿日斜飛伯勞龍門流水急嵩嶽片雲髙嘆命無知己梳頭落白毛從軍當此去風起廣陵濤

洛陽道中寄弟

趨走迫流年慙經此路偏密雲埋二室積雪度三川生類梗萍泛悲無金石堅翻鴻有歸翼極目仰聨翩

江亭晚望

浩渺浸云根煙嵐沒逺村鳥歸沙有迹帆過浪無痕望水知柔性防山欲倦魂縱情猶未已回馬欲黃昏

送耿處士

一瓶離別酒未盡卽言行萬水千山路孤舟幾月程川原秋色靜蘆葦晚風鳴迢逓不歸客人傳虛隠名

長江集卷三

欽定四庫全書

長江集卷四

唐賈島撰

過唐校書書齋

池滿風吹竹時時得爽神聲齊雛鳥語畫卷老僧眞月出行幾步花開到四鄰江湖心自切未可掛頭巾

送杜秀才東遊

東遊誰見待盡室寄長安別後葉頻落【後一作夜】去程山已寒大河風色度曠野燒煙殘匣有靑銅鏡時將照鬢防

送天臺僧

逺夢歸華頂扁舟背嶽陽寒蔬修淨食夜浪動禪牀鴈過孤峯曉猿啼一樹霜身心無別念余習在詩章

懷紫閣隠者

寂寥思隠者孤燭坐秋霖梨栗猿喜熟雲山僧說深寄書應不到結伴擬同尋廢寢方終夕迢迢紫閣心

雨夜同厲懷皇甫荀

桐竹繞庭匝雨多風更吹還如舊山夜臥聴瀑泉時磧鴈來期近秋鐘到夢遲溝西吟苦客中夕話兼思

秋暮

北門楊栁葉不覺已繽紛值鶴因臨水迎僧忽背云白須相並出淸淚兩行分黙黙空朝夕苦吟誰喜聞

哭胡遇

夭壽知齊理何曽免嘆嗟祭回【一作葬時】收朔雪弔後折寒花野水吟秋斷空山影暮斜弟兄相識徧猶得到君家

送丹師歸閩中

波濤路杳然衰栁洛陽蟬行李經雷電禪前漱島泉歸林久別寺過越未離船自說從今去身應老海邊

送安南惟鑑法師

講經春殿裏花繞禦牀飛南海幾回過舊山臨老歸潮揺蠻艸落月濕島松防【一作觸風香損印霑雨磬生衣】空水旣如彼【一作雲水路迢逓】往來消息稀

題李凝幽居

閒居少鄰並艸徑入荒園鳥宿池邊【一作中】樹僧敲月下門過橋分野色移石動云根暫去還來此幽期不負言

送韓湘

掛席從古【一作中】路長風起廣津楚城花未發上苑蝶來新半沒湖波月初生島艸春孤霞臨石鏡極浦映村神細響吟幹葦余馨動逺蘋欲慿將一札寄與沃州人

寄董武

𨿽同一城裏少省得從容門掩園林僻日髙巾幘慵孤鴻來半夜積雪在諸峯正憶毘陵客聲聲隔水鐘

宿贇上人房

堦前多是竹閒地擬栽松朱防艸書疏雪平麻履蹤禦溝寒夜雨宮寺靜時鐘此時【一作室】無他事來尋不厭重

訪李甘原居

原西居處靜門對曲江開石縫銜枯艸查根上淨苔【一作漬古苔】翠防泉夜落紫閣鳥時來仍憶尋淇岸同行采蕨回

題山寺井

沈沈百尺餘功就豈斯須汲早僧出定鑿新虫自無藏源重嶂底澄翳大空隅此地如經劫涼潭防共枯

僻居無可上人相訪

自從居此地少有事相關積雨荒鄰圃秋池照逺山硯中枯葉落枕上斷雲閒野客將禪子依依偏往還

送李余及第歸蜀

知音伸久屈覲省去光輝津渡逢淸夜途程盡翠防云當綿竹疊鳥離錦江飛肯寄書來否原居出亦稀

荒齋

艸合徑防防終南對掩扉晚涼疎雨絕初曉逺山稀落葉無靑地閒身著白衣朴愚猶本性不是學忘機

夜喜賀蘭三見訪

漏鐘仍夜淺時節欲秋分泉聒棲松鶴風除翳月云踏苔行引興枕石臥論文卽此尋常靜來多只是君

題靑龍寺鏡公房

一夕曽畱宿終南揺落時孤燈岡【一作龕】舎掩殘磬雪風吹樹老因寒折泉深出井遲疎慵豈有事多失上方期

送陳判官赴綏徳

將軍遙入幕束帶便離家身暖蕉衣窄天寒磧日斜火燒岡斷葦【一作艸】風捲雪平沙絲竹丰州有春來只欠花

送唐環歸敷水莊

毛女峯當戶日髙頭未梳地侵山影掃葉帶露痕書松徑僧尋廟【一作藥】沙泉鶴見魚一川風景好恨不有吾廬

原東居喜唐溫琪頻至

曲江春艸生紫閣雪分明汲井嘗泉味聴鐘問寺名墨研秋日雨茶試老僧鐺地近勞頻訪烏紗出送迎

送法師

度嵗不相見嚴冬始出關孤煙寒色樹髙雪夕陽山瀑布寺應到牡丹房甚閒南朝遺迹在此去幾時還

寄錢庶子

曲江春水滿北岸掩柴關秖有僧鄰舎全無物映山樹陰終日掃藥債隔年還猶記聴琴夜寒燈竹屋間

原上秋居

關西又落木心事復如何嵗月辭山久秋霖入夜多鳥從井口出人自嶽陽過倚杖聊閒望田家未剪禾

夏夜

原寺偏鄰近開門物景澄磬通多葉罅月離片雲稜寄宿山中鳥相尋海畔僧惟愁秋色至乍可在炎蒸

冬夜

羈旅復經冬瓢空盎亦空淚流寒枕上迹絕舊山中淩結浮萍水雪和衰栁風曙光雞未報嘹唳兩三鴻

送厲宗上人

擁防背岷峨終南雨雪和漱泉秋鶴至禪樹夜猿過髙頂白雲盡前山黃葉多曽吟廬嶽上月動九江波

寄李存穆

聞道船中病似憂親弟兄信來從水路身去到柴城久別長須鬢相思書姓名忽然消息絕頻夢卻還京

贈無懷禪師

身從劫劫修果以此生周禪定石牀暖月移山樹秋捧盂觀宿飯敲磬過淸流不掩關路教人問白頭

寄武功姚主簿

居枕江沱北情懸渭曲西數宵曽夢見幾處得書披驛路穿荒阪公田帶淤泥靜棊功奧妙閒作韻淸淒鋤艸畱叢藥尋山上石梯客回河水漲風起夕陽低空地苔連井孤村火隔溪捲簾黃葉落鎖印子規啼隴色澄秋月邊聲入戰鼙防須過縣去況是屢招攜

題劉華書齋

白石牀無塵靑松樹有鱗一鶯啼帶雨兩樹合從春荒榭苔膠砌幽叢果墮榛偶來疎或數當暑夕勝晨露滴星河水巢重艸木薪終南同往意趙北獨遊身渡葉司天漏驚蛩逺地人機淸公幹族也莫臥漳濵

送盧秀才遊潞府

雨餘滋潤在風不起塵沙邊日寡文思送君吟月華過山幹相府臨水宿僧家能賦焉長屈芳春宴杏花

送南康姚明府

銅章美少年小邑在南天版籍多遷客封疆接洞田靜江鳴野鼓發防帶村煙卻笑陶元亮何須憶醉眠

送友人棄官遊江左

羨君休作尉萬事且全身寰海多虞日江湖獨往人姓名何處變鷗鳥幾時親別後吳中使應須訪子眞

雨中懷友人

對雨思君子嘗茶近竹幽儒家鄰古寺不到又逢秋

寄逺

家住錦水上身徵遼海邊十書九不到一到忽經年

南齋

獨自南齋臥神閒景亦空有山來枕上無事到心中簾捲侵牀月屏遮入座風望春春未至應在海門東

早春題友人湖上新居

近得雲中路門長侵早開到時猶有雪行處已無苔勸酒客初醉畱茶僧未來每逢晴暖日惟見乞花栽

又

門不當官道行人到亦稀故從餐後出多是夜深歸開篋收詩卷掃牀移臥衣幾時同買宅相送有柴扉

長江集卷四

欽定四庫全書

長江集卷五

唐賈島撰

送雍陶入蜀

江山事若諳那肯滯雲南艸色分危磴杉陰近古潭日斜褒谷鳥夏淺巂州蠶吾自疑雙鬢相逢更不堪

張郎中過原東居

年長惟添懶經旬止掩關髙人餐藥後下馬此林間對坐天將暮同來客亦閒幾時能重至水味似深山

答王建袐書

人皆聞蟋蟀我獨恨蹉跎白髮無心鑷靑山去意多信來漳浦岸期負洞庭波時掃髙槐影朝回或恐過

送李余往湖南

昔去候溫涼秋山滿楚鄕今來從辟命春物徧涔陽嶽石掛海雪野楓堆渚檣若尋吾祖宅寂寞在瀟湘

偶作

野步隨吾意那知是與非稔年時雨足閏月暮蟬稀獨樹依岡老遙峯出艸防園林自有主宿鳥且同歸

過雍秀才居

夏木鳥巢邊終南嶺色鮮就涼安坐石煮茗汲鄰泉鐘逺淸霄半蜩稀暑雨前幽齋如葺罷約我一來眠

寄顧非熊

知君歸有處山水亦難齊猶去瀟湘逺不聞猿啼穴通茒嶺下潮滿石頭西獨立生遙思秋原日漸低

送神邈法師

栁絮落蒙蒙西州道路中相逢春忽盡獨去講初終行疾遙山雨眠遲後夜風繞房三兩樹回日葉應紅

送慈恩寺霄韻法師謁太原李司空

何故謁司空雲山知幾重磧遙來鴈盡雪急去僧逢淸磬先寒角禪燈徹曉烽舊房閒片石倚著最髙松

送知興上人

久住巴興寺如今始拂衣欲臨秋水別不向故園歸錫掛天涯樹房開嶽頂扉下防萬里曉霜海日生防

送恵雅法師歸玉泉

秖到瀟湘水洞庭湖未遊飲泉防月別下峽聴猿浮講不停雷雨吟當【一作曽】近海流降霜歸楚夕星冷玉泉秋

憶江上吳處士

閩國揚帆去蟾蜍虧復圎秋風吹渭水落葉滿長安此地聚防夕當時雷雨寒蘭橈殊未返消息海云端

題張博士新居

靑楓何不種林在洞庭村應爲三湘逺難移萬里根鬥牛初過伏菡蓞欲香門【一作斗移亭北榭蓮照水邊門】舊卽湖山隠新廬葺此原

石門陂畱辭從叔謩

幽鳥飛不逺此行千里間寒衝陂水霧醉下菊花山有恥長爲客無成又入關何時臨澗栁吾黨共來攀

送朱兵曹回越

星彩練中見澄江豈有泥潮生垂釣罷楚盡去檣西磧鳥辭沙至山鼯隔水啼防稽半侵海濤白禹祠溪

懷博陵故人

孤城易水頭不忘舊交遊雪壓圍碁石風吹飲酒樓路遙千萬里人別十三秋吟苦相思處天寒水急流

夕思

秋宵已難曙漏向二更分我憶山水坐虫當寂寞聞洞庭風落木天姥月離云防自東浮去將何欲致君

寄河中楊少尹

非惟咎曩時投刺詣門遲悵望三秋後參差萬里期禹畱疏鑿迹舜在寂寥祠此致杳難共回風逐所思

孟融逸人

孟君臨水居不食水中魚衣褐惟麄帛筐箱秪素書樹林幽鳥戀世界此心疎擬棹孤舟去何峯又結廬

晚晴見終南諸峯

秦分【一作下】積多峯連巴勢不窮半旬藏雨裏此日到窻中圎魄將升髙空【一作虛】欲叫鴻故山思不見碣石泬寥東

宿池上

泉來從絕壑亭敞在中流竹密無空岸松長可絆舟蟪蛄潭上夜河漢島前秋異夕【一作日】期深漲攜琴卻此遊

喜姚郎中自杭州回

路多楓樹林累日泊淸陰來去泛流水翛然適此心一披江上作三起月中吟東省期司諌雲門悔不尋

送鄭長史之嶺南

雲林頗重疊岑渚復幽奇汩水斜陽岸騷人正則祠蒼梧多蟋蟀白露濕江蘺擢第榮南去晨昏近九疑

送李溟謁宥州李權使君

英雄典宥州迢逓苦吟遊風宿驪山下月斜灞水流去時初落葉回日定無秋太守攜才子防鵬百尺樓

永福湖和楊鄭州

積水還平岸春來引鄭溪舊渠通郭下新堰絕湖西嵩少分明對瀟湘濶狹齊客遊隨庶子孤嶼艸萋萋

題長江

言心俱好靜廨署落暉空歸吏封宵鑰行蛇入古桐長江頻雨後明月眾星中若任遷人去西溪與剡通

泥陽館

客愁何並起暮送故人回廢館秋螢出空城寒雨來夕陽飄白露樹影掃靑苔獨坐離容慘孤燈照不開

送徐員外赴河中

原野正蕭瑟中間分散情吏從甘扈罷詔許朔方行邊日沈殘角河關截夜城云居閒獨往長老出房迎

送賀蘭上人

野僧來別我略坐傍泉沙逺道擎空鉢深山踏落花無師禪自解有格句堪誇此去非緣事孤云不定家

送令狐綯相公

梁園趨防節海艸幾枯春風水難遭便差池未振鱗姓名猶語及門館阻何因苦擬修文卷重擎獻匠人吟防靑島處朝退赤墀晨根愛杉栽活枝憐雪霰新綴篇嗟調逸不和揣才貧早晚還霖雨滂沱洗月輪揠苗方滅裂成器待陶鈞困阪思回顧迷邦輙問津數行望外札絕句握中珍是日榮遊汴當時怯往陳鴻舂乖漢爵禎病臥漳濵嶽整五千仞云惟一片身故山離未死【離一作心】秋水宿經旬下第能無恧髙科恐有神罷耕田料廢省釣岸應榛慷慨知音在誰能淚墮巾

寄滄州李尙書

滄溟深絕濶西岸郭東門弋者羅夷鳥桴人思嶠猿威稜髙臘冽煦育極春溫陂澱封疆內蒹葭壁壘根揺鞞邊地脈愁箭虎狼魂水縣賣紗市鹽田煮海村枝條分禦葉家世食唐恩武可縱橫講功從戰伐論天涯生月片嶼頂湧泉源非是泥池物方因雷雨尊沈謀藏未露鄰境帖無喧靑冢驕回鶻蕭關陷吐蕃何時霖嵗旱早晚雪邦寃迢逓瞻旌纛浮陽寄詠言

逢舊識

幾嵗阻干戈今朝勸酒歌羨君無白髮走馬過黃河舊宅兵燒盡新宮日奏多妖星還有角數尺鐵重磨

崇聖寺斌公房

近來惟一食樹下掩禪扉落日寒山磬多年壊衲衣白須長更剃靑靄逺還歸仍說遊南嶽經行是息機

送李傅侍郎劍南行營

走馬從邊事新恩受外臺勇防雙節出期破八蠻回許國家無戀盤江棧不摧移軍刁鬥逐報防劍門開角咽獼猴叫鼙幹霹靂來去年新甸邑猶滯佐時才

別徐明府

抱琴非本意生事偶相縈口尙袁安節身無子賤名地春寒雪盛山淺夕風輕百戰餘荒野千夫漸耦耕一杯宜獨夜孤客戀交情明日疲驂去蕭條過古城

岐下送友人歸襄陽

蹉跎隨泛梗羈旅到西州舉翮籠中鳥知心海上鷗山光分首暮艸色向家秋若更登髙峴防碑定淚流

送友人遊蜀

萬岑深積翠路向此中難欲暮多羈思因髙莫逺防卓家人寂寞揚子業凋殘惟有岷江水悠悠帶月寒

送鄭少府

江岸一相見空令惜此分夕陽行帶月酌水少畱君野地初燒艸荒山過雪云明年還調集蟬可在家聞

子規

遊魂自相叫寜復記前身飛過鄰家月聲連野路春夢邊催曉急愁處送風頻自有霑花血相和雨滴新

送僧歸天臺

辭秦經越過歸寺海西峯石磵雙流水山門九里松曽聞淸禁漏卻聴赤城鐘妙宇研磨講應齊智者蹤

長江集卷五

欽定四庫全書

長江集卷六

唐賈島撰

讓糺曹上樂使君

戰戰復兢兢猶如履薄冰𨿽然叨一掾還似說三乘瓶汲南溪水書來北嶽僧戅愚兼抱疾權紀不相應

贈友人

五字詩成捲淸新韻具偕不同狂客醉自伴律僧齋春別和花樹秋辭帶月淮卻歸登第日名近榜頭排

送雍陶及第歸成都寧親

不惟詩著籍兼又賦知名議論於題稱春秋對問精半應陰隲與全賴有司平歸去峯巒眾別來松桂生漲江流水凸當道白雲坑勿以攻文捷而將學劍輕制衣新濯錦開醖舊燒罌同日升科士誰同膝下榮

謝令狐綯相公賜衣九事

長江飛鳥外主簿跨驢歸逐客寒前夜元戎與厚衣雪來松更緑霜降月彌輝卽日調殷鼎朝分是與非

送金州鑑周上人

池必尋天目溪仍住若耶帆隨風便發月不要雲遮極浦浮霜鴈回潮落海查峨嵋省春上立雪指流沙

送譚逺上人

下視白雲時山房蓋【一作掛】樹皮垂枝松落子側頂鶴聴棊淸淨從沙劫中終未日欹金光明本行同侍出峨嵋

新年

嗟以龍鐘身【一作貌】如何嵗復新石門思隠久銅鏡彊窺頻花發新移樹心知故國春誰能平此恨豈是北宗人

送僧

出家從丱嵗解論造門不惜揮談柄誰能聴至言中時山果熟後夏竹陰繁此去逢何日峨嵋曉復昬

送姚杭州

白雲峯下城日夕白雲生人老江波釣田侵海樹耕吳山鐘入越蓮葉吹搖旌詩異石門思濤來向越迎

夜集田卿宅

朗詠髙齋下如將古調彈翻鴻向桂水來雪渡桑幹滴滴玉漏曙翛翛竹籟殘曩年曽宿此亦值五陵寒

寄山友長孫棲嶠

此時气蕭颯琴院可應關鶴似君無事風吹雨徧山松生靑石上泉落白雲間有逕連髙頂心期相與還

酬厲

我來從北鄙子省涉西陵白髮初相識秋山擬共登鄰居帝城雨防宿禦溝冰未報見貽作耿然中夜興

送劉式洛中覲省

晴峯三十六侍立上春臺同宿別離恨共看星月回野鶯臨苑語河棹歷江來便寄相思札緘封花下開

送空公往金州

七百里山水手中楖栗麤松生師坐石潭滌祖傳盂長擬老嶽嶠又聞思海湖恵能同俗姓不是嶺南盧

贈紹明上人

未住靑龍室中秋獨往年上方嵩古寺下視雨和【一作如】煙祖豈無言去心因斷臂傳不知能已後更有幾燈然

贈泉上人

洗足下藍嶺古師精進同心知溪卉長居此玉林空西殿宵燈磬東林曙雨風舊峯鄰太白石座雨苔蒙

送宣皎上人遊太白

剃髮鬂無雪去年三十三山過春艸寺磬度落花潭得句才鄰約論宗意在南峯靈疑懶下蒼翠太虛參

病起

髙丘歸未得空自責遲回身事豈能遂蘭花又已開病令新作少雨阻故人來燈下南華捲袪愁當酒杯

送殷侍禦起同州

馮翊蒲【一作連蒲】西郡沙岡擁地形中條全離嶽淸渭半和涇夜莫眠明月秋深至洞庭猶來交辟士事別偃林扃

送沈鶴

家楚壻於秦擕妻去養親陸行千里外風卷一帆新夜泊疏山雨秋吟搗藥輪蕪城登眺作【一作後】才動廣陵人

秋夜仰懷錢孟二公琴客會

月色四時好秋光君【一作吾】子知南山昨夜雨爲我寫淸規獨鶴聳寒骨髙杉韻細颸仙家縹緲弄髣髴此中期

贈李金州

綺裏祠前後山程踐白雲溯流隨大斾登岸見全軍曉角吹人夢秋風捲鴈羣霧開方露日漢水底【一作與】沙分

酬姚合校書

因貧行道逺得見舊交遊美酒易傾盡好詩難卒酬公堂朝共到私第夜相畱不覺入關晚別來林木秋

送獨孤馬二秀才居明月山讀書

濯志俱髙潔儒科慕冉顏家辭臨水郡雨到讀書山棲鳥防花上聲鐘礫閣間寂寥窻戶外時見一舟還

病蟬

病蟬飛不得向我掌中行折翼猶能薄酸吟尙極淸露華凝在腹塵防誤侵睛黃雀並鳶鳥俱懷害爾情

靑門裏作

燕存鴻已過海內幾人愁欲問南宗理將歸北嶽修若無攀桂分秖是臥云休泉樹一爲別依稀三十秋

盧秀才南臺

居在靑門裏臺當千萬岑下因岡助勢上有樹交陰陵逺根才近空長畔可尋新晴登嘯處驚起宿枝禽

寄李輈侍郎

終過孟津書分明夢不虛人從淸渭別地隔太行余賔幕誰嫌靜公門但晏如櫑鞞幹霹靂斜漢濕蟾蜍追琢垂今後惇龎得古初井臺憐操築漳岸想丕疏亦冀鏗瑉佩終當直石渠此身多抱疾幽裏近營居憶潄蘇門澗經浮楚澤瀦松栽侵古影葷斷尙芹語嘿曽延接心源離滓淤誰言姓琴氏獨跨角生魚

寄令狐綯相公

驢駿勝羸馬東川路匪賒一緘論賈誼三蜀寄嚴家澄徹霜江水分明露石沙話言聲及政棧閣谷離斜自著衣偏暖誰憂雪六花裏裳畱濶襆防患與通茶山館中宵起星河殘月華雙僮前日雇數口向天涯良樂知騏驥張雷驗鏌鎁謙光賢將相別紙聖龍蛇豈有斯言玷應無白璧瑕不妨圓魄里人亦指蝦蟇

再投李益常侍

何處初投刺當時赴尹京淹畱花木變然諾肺腸傾避暑蟬移樹登髙鴈過城人家嵩嶽色公府洛河聲聨句逢秋盡甞茶見月生新衣裁白紵思從曲江行

積雪

省屬時霖滯今逢臘雪多南猜飄桂渚北訝雨交河盡滅平蕪色彌重古木柯空中離白气島外下滄波隠者迷樵道朝人冷玉珂夕繁仍晝宻漏間復鐘和想積髙嵩頂新秋皓月過

過楊道士居

先生修道處茆屋逺囂氛叩齒坐明月搘頥望白雲精神含藥色衣服帶霞紋無話瀛洲路多年別少君

贈僧

亂山秋木穴裏有靈蛇藏鐵錫掛臨海【一作錫拄臨滄海】石樓聞異香出塵頭未白入定衲凝霜莫話五湖事令人心欲狂

送友人遊塞

飄蓬多塞下君見益澘然迥磧沙銜日長河水接天夜泉行客火曉戍向京煙少結相思恨佳期芳艸前

思遊邊友人

凝愁對孤燭昨日飲離杯葉下故人去天中新鴈來連沙秋艸薄帶雪暮山開苑北紅塵道何時見逺回

秋暮寄友人

寥落闗河暮霜風樹葉低逺天垂地外寒日下峯西有志煙霞切無家嵗月迷淸霄話白閣已負十年棲

寄令狐綯相公

官髙頻勑授老色把犂鋤一主長江印三封東省書不無濠上思惟食圃中蔬夢幻將泡影浮生事只如

和孟逸人林下道情

四時相陶鑄中庸道豈銷夏云生此日春色盡今朝陋巷貧無悶毗耶疾未調已栽天末栢合抱豈非遙

宿姚少府北齋

石溪同夜泛復此北齋期鳥絕吏歸後蛩鳴客臥時鏁城涼雨細開印曙鐘遲憶此漳川岸如今是別離

雪晴晚望

倚杖望晴雪溪云幾萬重樵人歸白屋寒日下危峯野火燒岡艸斷煙生石【一作古】松卻回山寺路聞打暮天鐘

長江集卷六

欽定四庫全書

長江集卷七

唐賈島撰

送崔嶠遊瀟湘

功烈尙書孫琢磨風雅言渡河山鑿處陟峴漢灘喧夢想吟天目宵同話石門楓林葉欲下極浦月淸暾

寄朱錫珪

逺泊與誰同來從古木中長江人釣月曠野火燒風夢澤吞楚大閩山阨海叢此時檣底水濤起屈原通

馬戴居華山因寄

玉女洗頭盆孤髙不可言瀑流蓮嶽頂河注華山根絕雀林藏鶻無人境有猿秋蟾才過雨石上古松門

寄胡遇

一自殘春別經炎復到涼螢從枯樹出蛩入破堦藏落葉書勝紙閒砧坐當牀東門因送客相訪也何妨

送李戎扶侍往壽安

二千餘里路一半是波濤未曉著衣起出城逢日髙關山多寇盜扶侍帶弓刀臨別不揮淚誰知心郁陶

送孫逸人

衣屨猶同俗妻兒亦宛然不餐能累月無病已多年是藥皆諳性令人漸信仙杖頭書數卷荷入翠微煙

寄華山僧

遙知白石室松栢隠朦朧月落看心次云生閉目中五更鐘隔嶽萬尺水懸空苔蘚嵌巖所依稀有徑通

送李登少府

伊陽耽酒尉朗詠醉醒新應見嵩山裏明年躑躅春一千尋樹直三十六峯鄰流水潺潺處堅貞玉澗瑉

易州過郝逸人居

每逢詞翰客邀我共尋君果見閒居賦未曽流俗聞也知鄰市井宛似出囂氛卻笑巢由輩何須隠白雲

酬鄠縣李廓少府見寄

稍憐公事退復遇夕陽時北朔霜凝竹南山水入籬吟懷滄海侶空問白雲師恨不相從去心惟野鶴知

淨業寺與前鄠縣李廓少府同宿

來從城上峯京寺暮相逢往往語復黙防防雨灑松家貧初罷吏年長畏聞蛩前日猶拘束披衣起曉鐘

送南卓歸京

殘春別鏡陂罷郡未霜髭行李逢炎暑山泉滿路岐雲藏巢鶴樹風觸囀鶯枝三省同虛位雙旌帶去思入城宵夢後待漏月沈時長防並忠告從容寫玉墀

臥疾走筆酬韓愈書問

一臥三四旬數書惟獨君【一作書至獨思君】願爲出海月不作歸山云身上衣頻寄甌中物亦分欲知彊健否病鶴未離羣

長孫霞李溟自紫閣白閣二峯見訪

寂寞吾廬貧同來二閣人所論惟野事招作【一作訪我】住云鄰古寺期秋宿平林散早春潄流今已矣巢許豈堯臣

送惟一遊淸涼寺

去有巡臺侶荒溪眾樹分瓶殘秦地水錫入晉山云秋月離喧見寒泉出定聞人間臨欲別旬日雨紛紛

鄭尙書新開涪江

岸鑿靑山破江開白浪寒日沈源出海春至艸生灘梓匠防波溢蓬仙畏水漧從今疏決後任雨滯峯巒

又

不侵南畝務已防北江流涪水方移岸潯陽有到舟潭澄初搗藥波動乍垂鉤山可疏三里蹤知【一作惟應】歷億秋

寄喬侍郎

大寧猶未到曽渡北浮橋曉出爬船寺手擎紫栗條差池不相見悵望至今朝近日營家計繩懸一小瓢

送去華法師

在越居何寺東南水路歸秋江洗一鉢寒日曬三衣黙聴鴻聲盡行看葉影飛囊中無寶貨船戶夜扄稀

送蔡京

躍蹄歸魯日帶漏別秦星易折芳條桂難窮邃義經登封多泰嶽巡狩徧滄溟家在何林下梁山翠滿庭

慈恩寺上座院

未委衡山色何如對塔峯曩宵曽宿此今夕值秋濃羽族棲煙竹寒流帶月鐘井甘源起異泉湧漬苔封

題朱慶余所居

天寒吟竟曉古屋瓦生松寄信船一隻隔鄕山萬重樹來沙岸鳥窻度雪樓鐘每憶江中嶼更看城上峯

送黃知新歸南安

池亭沈飲徧非獨曲江花地逺路穿海春歸冬到家火山難下雪瘴土不生茶知決移來計相逢期尙賒

贈胡禪師

自是根機鈍非闗夏臘深秋來江上寺夜坐嶺南心井鑿山含月風吹磬出林祖師擕只履去路杳難尋

元日女道士受籙

元日更新夜齋身稱淨衣數星連斗出萬里斷雲飛霜下磬聲在月髙壇影防立聴師語了左肘系符歸

重與彭兵曹

故人在城裏休寄海邊書漸去老不逺別來情豈疎硯冰催臘日山雀到貧居每有平戎計官家別勑除

贈莊上人

不語焚香坐心知道已成流年衰此世定力見他生暮雪餘春冷寒燈續晝明尋常五侯至敢望下堦迎

落第東歸逢僧伯陽

相逢須語笑人世別離頻曉去長侵月思鄕動隔春見僧心暫靜從俗事多迍宇宙詩名小山河客路新翠桐猶入爨淸鏡未辭塵逸足思奔驥隨羣且退鱗宴乖紅杏寺愁在緑楊津老病難爲樂開眉賴故人

皇甫主簿期遊山不及赴

休官疋馬在新意入山中更住應難遂前期恨不同集蟬苔樹僻畱客雨堂空深夜誰相訪惟當淸淨翁

宿成湘林下

相訪夕陽時千株木未衰石泉流出【一作出幽】谷山雨滴棲鴟漏向燈聴數酒因客寢遲今宵不盡興更有月明期

喜雍陶至

今朝笑語同幾日百憂中鳥度劍門靜蠻歸瀘水空步霜吟菊畔待月坐林東且莫孤此興勿論窮與通

酬胡遇

麗句傳人口科名立可圗移居見山燒買樹帶巢烏遊逺風濤急吟淸雪月孤卻思初識面仍未有多須

宿慈恩寺郁公房

病身來寄宿自掃一牀閒反照臨江磬新秋過雨山竹陰移冷月荷气帶禪關獨往天臺意方從內請還

送禇山人歸日東

懸帆待秋水去入杳冥闗東海幾年別中華此日還岸遙生白髮波盡露靑山隔水相思在無書也是閒

寄韓湘

過嶺行多少潮州瘴滿川花開南去後水凍北歸前望鷺吟登閣聴猿淚滴船相思堪面話不著尺書傳

雨夜寄馬戴

芳林杏花樹花落子西東今夕曲江雨寒催朔北風鄕書滄海絕隠路翠微通寂寂相思際孤缸殘漏中

喜無可上人遊山回

一食復何如尋山無定居相逢新夏滿不見半年餘聴話龍潭雪休傳鳥道書別來還似舊白髮日髙梳

寄毘陵徹公

身依吳寺老黃葉幾回看早講林霜在孤禪隙月殘井通潮浪逺鐘與角聲寒已有南遊約誰言禮謁難

送韋瓊校書

賔佐兼歸覲此行江漢心別離從闕下道路向山陰孤嶼消寒沫空城滴夜霖若邪溪畔寺秋色共誰尋

寄劉侍禦

衣多苔蘚痕猶擬更趨門自夏𨿽無病經秋不過原積泉畱岱鳥疊岫隔巴猿琴月西齋集如今豈復言長江集卷七

欽定四庫全書

長江集卷八

唐賈島撰

送穆少府知眉州

劍門倚靑漢君昔未曽過日暮行人少山深異鳥多猿啼和峽雨棧盡到江波一路白雲裏飛泉灑薜蘿

二月晦日畱別鄠中友人

立馬栁花裏別君當酒酣春風漸向北云鴈不飛南明曉日初一今年月又三鞭羸去暮色逺嶽起煙嵐

送李校書赴吉期

筮算重重吉良期詎可遷不同牛女夜是配鳳凰年佩玉春風裏題章蠟燭前詩書與箴訓夫哲又妻賢

宿孤館

落日投村戍愁生爲客途寒山晴後緑秋月夜來孤橘樹千株在漁家一半無自知風水靜舟系岸邊蘆

哭宗宻禪師

鳥道雪岑巓師亡誰去禪幾塵增滅後樹色攺生前層塔當松吹殘蹤傍野泉惟嗟聴經虎時到壊庵邊

宿山寺

眾岫聳寒色精廬向此分流星透疎木走月逆行雲絕頂人來少髙松鶴不羣一僧年八十世事未曽聞

送友人如邊

去日重陽後前程菊正芳行車輾秋嶽落葉墜寒霜云入漢天白風髙磧色黃蒲輪待恐晚求薦向諸方

題竹谷上人院

禪庭髙鳥道回望極川原樵徑連峯頂石泉通竹根木深猶積雪山淺未聞猿欲別塵中苦願師貽一言

京北原作

登原見城闕防蹇思炎天日午路中客槐花風處蟬逺山秦木上淸渭漢陵前何事居人世皆從【一作因】名利牽

寄江上人

紫閣舊房在新家中嶽東煙波千里隔消息一朝通寒日汀洲路秋晴島嶼風分明杜陵葉別後兩經紅【兩一作雨】

送僧歸太白山

堅冰連夏處太白接靑天云塞石房路峯明雨外巓夜禪臨虎穴寒潄撇龍泉後會不期日相逢應信緣

暮過山村

數里聞寒水山家少四鄰怪禽啼曠野落日恐行人初月未終夕邊烽不過秦蕭條桑柘外煙火漸相親

鷺鷥

求魚未得食沙岸往來行島月獨棲影暮天寒過聲墮巢因木折失侶遇驚頻向煙霄望吾知爾去程

內道塲僧紹

麟徳燃香請長安春幾回夜閒【一作寒】同像寂晝定爲吾開講罷松根老經浮海水來六年雙足履只步院中苔

蔣亭和蔡湘州

蔣宅爲亭榭蔡城東郭門潭連秦相井松老漢朝根已積蒼苔徧何曽舊逕存髙齋無事後時復一擕樽

光州王建使君水亭作

楚水臨軒積澄鮮一畝餘栁根連岸盡荷葉出萍初極浦淸相似幽禽到不虛夕陽庭際眺槐雨滴疎疎

畱別光州王使君建

杜陵千里外期在末秋歸旣見林花落須防木葉飛楚從何地盡淮隔數峯防回首餘霞失斜陽照客衣

宿姚合宅寄張司業籍

閒宵因集會柱史話先生身愛無一事心期往四明松枝影揺動石磬響寒淸誰伴南齋宿月髙霜滿城

哭張籍

精靈歸恍惚石磬韻曽聞卽日是前古誰人耕此墳舊遊孤枕逺故域九江分本欲蓬瀛去餐芝禦白雲

靈凖上人院

掩扉當太白臘數等松椿禁漏來遙夜山泉落近鄰經聲終捲曉艸色幾芽春海內知名士交遊凖上人

寄栁舎人宗元

格與功俱造何人意不降一宵三夢栁孤泊九秋江擢第名重列衝天字幾雙誓爲仙者僕側執馭風幢

送巖上人歸西蜀

玉壘山中寺幽深勝槪多藥成彭祖搗頂受七輪摩去臘催今夏流光等逝波會當依糞掃【一作艸】五嶽徧頭陀

寄宋州田中丞

古郡近南徐闗河萬里餘相思深夜後未答去秋書自別知音少難忘識面初舊山期已久門掩數畦蔬

送朱休歸劍南

劍南歸受賀太學賦聲雄山路長江岸朝陽十月中芽新抽雪茗枝重集猿楓卓氏琴臺廢深蕪想逕通

寄長武朱尙書

不日卽登壇槍旗一萬竿角吹邊月沒鼔絕爆雷殘中國今如此西荒可取難白衣思請謁徒步在長安

送皇甫侍禦

曉鐘催早朝自是赴嘉招身泊湘江濶田收楚澤遙雁驚起衰艸猿渴下寒條來使黔南日時應問寂寥

郊居卽事

住此園林久其如未是家葉書傳野意檐澑煮胡茶雨後逢行鷺更深聴逺蛙自然還往裏多是愛煙霞

夜集姚合宅期可公不至

公堂秋雨夜已是念園林何事疾病日重論山水心孤燈明臘後微雪下更深釋子乖來約泉西寒磬音

喜李余自蜀至

迢逓岷峨外西南驛路髙幾程尋崄棧獨宿聴寒濤白鳥飛還立靑猿斷更號往來從此過詞體近風騷

王侍禦南原莊

買得足云地新栽藥數窠峯頭盤一逕原下注雙河春寺閒眠久晴臺獨上多南齋宿雨後仍許重來麼【一作過】

送康秀才

俱爲落第年相識落花前酒瀉兩三盞詩吟十數篇行岐逢塞雨嘶馬上津船樹影髙堂下回時應有蟬

送僧

此生披衲過在此得身閒日午遊都市天寒往華山言歸文字外意出有無間仙掌云邊樹巢禽時出關

寄魏少府

來時乖面別【一作傷逺別】終日使人慙易記卷中句難忘燈下談濕苔粘樹癭瀑布濺房庵音信如相恵移居古井南

原居卽事言懷贈孫員外

出入土門偏秋深石色泉逕通原上艸地接水中蓮采菌依余枿拾薪逢刈田鑷撏白髮斷兵阻尺書傳避路來華省抄詩上彩牋髙齋久不到猶喜未經年

登樓

秋日登髙望涼風吹海初山川明已久河漢沒無餘逺近涯寥夐髙低中太虛賦因王閣筆思比謝遊疎

上樂使君救康成公

曽夢諸侯笑康囚議脫枷千根池裏藕一朶火中花

昆明池泛舟

一枝靑竹榜泛泛緑萍裏不見釣魚人漸入秋塘水

送僧

大內曽持論天南化俗行舊房山雪在春艸嶽陽生曉了蓮經義堪任寶蓋迎王侯皆防法何寺講鐘鳴

送劉知新往襄陽

此別誠堪恨荊襄是舊遊眼光懸欲落心緒亂難收花木三層寺煙波五相樓因君兩地去長使夢悠悠

寄慈恩寺郁上人

中秋期夕望虛室省相容北斗生淸漏南山出碧重露寒鳩宿竹鴻過月圓鐘此夜情應切衡陽舊住峯

送饒州張使君

終南雲雨連城闕去路西江白浪頭滁上郡齋離昨日鄱陽農事勸今秋道心生向前朝寺文思來因靜夜樓借問泊帆干謁者誰人曽聴峽猿愁

觀冬設上東川楊尙書

匏革奏冬非獨樂軍城未曉啟重門何時去入三臺貴此日空知八座尊羅綺舞時收雨防貔貅門外捲云根逐遷屬吏隨賔列去棹扁舟不忘恩

長江集卷八

欽定四庫全書

長江集卷九

唐賈島撰

巴興作

三年未省聞鴻叫九月何曽見艸枯寒暑气均思白社星辰位正憶皇都蘇卿持節終還漢葛相行師自渡瀘鄕味朔山林果別北歸期掛海帆孤

早蟬

早蟬孤抱芳槐葉噪向殘陽意度秋也任一聲催我老堪聴兩耳畏吟休得非下第無髙韻須是靑山隠白頭若問此心嗟嘆否天人不可怨而尢

投元郎中

心在瀟湘歸未期卷中多是得名詩髙臺聊望淸秋色片水堪畱【堪一作難】白鷺鷥省宿有時間急雨朝回盡日伴禪師舊文去嵗曾將獻防與人來說始知

阮籍嘯臺

如聞長嘯春風裏荊棘叢邊訪舊蹤地接蘇門山近逺荒臺突兀抵髙峯

滕校書使院小池

小池誰見鑿時初走水南來十里餘樓上日斜吹暮角院中人出鏁遊魚

送陜府王司馬

司馬𨿽然聴曉鐘尙猶髙枕恣疎慵請持僧過三門水賣藥人歸五老峯移舫緑陰深處息登樓涼夜此時逢杜陵惆悵臨相【一作岐】餞未寢月前多屐蹤

上谷旅夜

世難那堪恨旅遊龍鐘更是對窮秋故園千里數行淚鄰杵一聲終夜愁月到寒窗空皓皛風翻落葉更颼飅此心不向常人說倚識平津萬戶侯

寄無得頭陀

夏臘今應三十餘不離樹下塜間居貌堪良匠抽毫寫行稱髙僧續傳書落澗水聲來逺逺當空月色自如如白衣只在靑門裏心每相親迹且疎

崔卿池上雙白鷺

鷺雛相逐出深籠頂各有絲莖數同灑石多霜移足冷隔城逺樹掛巢空其如盡在灘聲外何似雙飛浦色中見此池潭卿自鑿淸泠太液底潛通

送胡道士

短褐身披滿漬苔靈溪深處觀門開卻從城裏移琴去許到山中寄藥來臨水古壇秋醮罷宿杉幽鳥夜飛回丹梯願逐眞人上日夕歸心白髮催

寄韓潮州愈

此心曽與木蘭舟直到天南潮水頭隔嶺篇章來華嶽出闗書信過瀧流峯懸驛路殘云斷海浸城根【一作闉】老樹秋一夕瘴煙風捲盡月明初上浪西樓

酬張籍王建

疎林荒宅古坡【一作陂】前久住還因太守憐漸老更思深處隠多閒數得上方眠鼠拋貧屋收田日雁度寒江擬雪天身事龍鐘應是分水曹蕓閣枉來篇

逢博陵故人彭兵曹

曲陽分散防京華見說三年住海涯別後解餐蓬虆子向前未識牡丹花偶逢日者教求祿終傍泉聲擬置家踏雪攜琴相就宿夜深開戶鬥牛斜

贈牛山人

二十年中餌茯苓致書半是老君經東都舊住商人宅南國新修道士亭鑿石養蜂休買蜜坐山秤藥不爭星古來隠者多能卜欲就先生問丙丁

送於中丞使回紇冊立

君立天驕發使車冊文字字著金書漸通靑塜鄕山盡欲逹皇情譯語初調角寒城邊色動下霜秋磧雁行疎旌旗來往幾多日應向途中見嵗除

送劉侍禦重使江西

時當苦熱逺行人石壁飛泉濺馬身又到鐘陵知務大還浮湓浦屬秋新早程猿叫云深極宿館禽驚葉動頻前者已聞廉使薦兼言有畫靜邊塵

贈圓上人

誦經千紙得爲僧麈尾持行不拂蠅古塔月髙聞咒水新壇日午見燒燈一雙童子澆紅藥百八眞珠貫防繩且說近來心裏事仇讐相對似親朋

處州李使君攺任遂州因寄贈

庭樹幾株陰入戶主人何在客聞蟬鑰開原上髙樓鏁瓶汲池東古井泉趂靜野禽曽後到休吟鄰叟始安眠仙都山水誰能憶西去風濤書滿船

酬慈恩寺文郁上人

袈裟影入禁池淸猶憶鄕山近赤城籬落罅間寒蟹過莓苔石上晚蛩行期登野閣閒應甚阻宿山房疾未平聞說又尋南嶽去無端詩思忽然生

訪鑑師侄

維摩靑石講初休緣訪親宗到普州我有軍持慿弟子嶽陽溪裏汲寒流

夜坐

蟋蟀漸多秋不淺蟾蜍已沒夜應深三更兩鬂幾枝雪一念雙峯四祖心

送別

門外便伸千里別無車不得到河梁髙樓直上百餘尺今日爲君南望長

聞蟬感懷

新蟬忽發最髙枝不覺立聴無限時正遇友人來告別一心分作兩般悲

夏夜上谷宿開元寺

詩成一夜月中題便臥松風到曙雞帶月時聞山鳥語郡城知近武陵溪

送於總持歸京

出家初何方寺上國西明禦水東卻見舊房堦下樹別來二十一春風

崔卿池上鶴

月中時叫葉紛紛不異洞庭霜夜聞翎羽如今從放長猶能飛起向孤云

田中丞髙亭

髙亭林表迥嵳峩獨坐秋宵不寢多玉兔玉人歌裏出白雲誰似莫相和

友人婚楊氏催妝

不知今夕是何夕催促陽臺近鏡臺誰道芙蓉水中種靑銅鏡裏一枝開

酬朱侍禦望月見寄

他寢【一作今夜】此時吾不寢近秋三五月逢晴相思惟有霜臺月望盡孤光見卻生

題韋雲叟艸堂

新起此堂開北牕當牕山隔一重江白茅艸苫重重密愛此秋天夜雨淙

和韓吏部泛南溪

溪裏晚從池岸出石泉秋急夜深聞木蘭船共山人上月映渡頭零落云

方鏡

背如刀截機頭錦面似升量澗防泉銅雀臺南秋日得照來照去已三千

酬姚合

黍穗豆苖侵古道晴原午後早秋時故人相憶僧來說楊栁無風蟬滿枝

送靈應上人

徧參尊宿遊方久名嶽奇峯問此公五月半間看瀑布靑城山裏白雲中

贈丘先生

常言喫藥全勝飯華嶽松邊采茯神不遣髭須一莖白擬爲白日上升人

渡桑幹

客舎並州已十霜歸心日夜憶咸陽無端更渡桑幹水卻望並州是故鄕

夜期嘯客不至

逸人期宿石牀中遣我閒扉對晚空不知何處嘯秋月閒著【一作閉】松門一夜風

夜集烏行中所居

環鑪促席復持杯松院雙扉向月開座上同聲半先逹名山獨入此心來

贈梁浦秀才斑竹拄杖

揀得林中最細枝結根石上長身遲莫嫌滴瀝紅斑少恰似【一作是】湘妃涙盡時

尋石甕寺上方

野寺入時春雪後﨑嶇得到此房前老僧不出迎朝客已住上方三十年

長江集卷九

欽定四庫全書

長江集卷十

唐賈島撰

早秋寄題天竺靈隱寺

峯前峯後寺新秋絕頂髙牕見沃洲人在定中聞蟋蟀鶴從棲處掛狝猴山鐘夜度空江水汀月寒生古石樓心憶懸帆身未遂謝公此地昔年遊

黎陽寄姚合

魏都城裏曽遊熟才子齋中止泊多去日緑楊垂紫陌歸時白艸夾黃河新詩不覺千回詠古鏡曽經幾度磨惆悵心思滑臺北滿杯濃酒與愁和

送崔約秀才

歸寧髣髴三千里月向船牕見幾宵野鼠獨偸髙樹果前山漸見短禾苖更深柵鎖淮波疾葦動風生雨气遙重入石頭城下寺南朝杉老未幹焦

詠懷

縱把書看未省勤一生生計秖長貧可能在世無成事不覺離家作老人中嶽深林秋獨往南原多艸夜無鄰經年抱疾誰來問野鳥相過啄木頻

夏日寄髙洗馬

三十年來長在客兩三行淚忽然垂白衣蒼鬂經過懶赤日朱門偃息遲花發應耽新熟酒艸顚還寫早朝詩不緣馬死西州去畫角堪聴是曉吹

送周判官元範赴越

原下相逢便別離蟬鳴關路使回時過淮漸有懸帆興到越應將墜葉期城上秋山生菊早驛西寒渡落潮遲已曽幾徧隨旌斾去謁荒郊大禹祠

送羅少府歸牛渚

作尉長安始三日忽思牛渚夢天臺楚山逺色獨歸去灞水空流相送回霜覆鶴身松子落月分螢影石房開白雲多處應頻到寒澗泠泠潄古苔

題童眞上人

江上修持積嵗年灘聲未擬住潺湲誓從五十身披衲便向三千界坐禪月峽靑城那有滯天臺廬嶽豈無緣昨宵忽夢遊滄海萬里波濤在目前

贈溫觀主

一別羅浮竟未還觀深廊古院多闗君來幾日行虛洞仙去空壇在逺山胎息存思當黒處井華懸綆取朝間獘廬道室𨿽鄰近自樂冬陽炙背閒

賀龎少尹除太常少卿

太白山前終日見十旬假滿擬秋尋中峯絕頂非無路北闕除書阻入林朝謁此時閒野屐宿齋何處止鳴砧省中石鐙陪隨步惟賞煙霞不猒深

上邠寧邢司徒

箭頭破帖渾無敵杖底毬逺有聲馬走千蹄朝萬乘地分三郡擁雙旌春風欲盡山花發曉角初吹客夢驚不是邢公來鎭此長安西北未能行

欲遊嵩嶽畱別李少尹益

孤防遲回洛水湄孤禽嘹唳幸人知嵩嶽望中常待我河梁欲上未題詩新秋愛月愁多雨古觀逢仙看盡碁防眇此來將敢問鳳凰何日定【一作始】歸池

病鶻吟

俊鳥還投髙處棲騰身戞戞下云梯有時透霧淩空去無事隨風入艸迷迅疾月邊捎玉兔遲回日裏拂金雞不緣毛羽遭零落焉肯雄心向爾低

贈僧

從來多是遊山水省泊禪舟月下濤初過石橋年尙少久辭天柱臘應髙靑松帶雪懸銅錫白髮如霜落鐵刀常恐畫工援筆寫身長七尺有眉毫

贈翰林

淸重無【一作可】過知內制從前禮絕外庭人看花在處多隨駕召宴無時不及身馬自賜來騎覺穏詩緣見徹語長新應憐獨向名塲苦曽十餘年浪過春

頌徳上賈常侍

邊臣說使朝天子發語轟然激夏雷髙節羽書期獨傳分符綘郡滯長材啁啾鳥恐鷹鸇起流散人歸父母來自顧此身無所立恭談祖徳朶頥開

田將軍書院

滿庭花木半新栽石自平湖逺岸來筍迸鄰家還長竹地經山雨幾層苔井當深夜泉防上閣入髙秋戶盡開行背曲江誰到此琴書鎖著未朝回

投龎少尹

閉戶息機搔白首中庭一樹有淸陰年年不攺風塵趣日日轉多泉石心病起望山臺上立覺來聴雨燭前吟龎公相識元和嵗眷分依依直至今

夏夜登南樓

水岸寒【一作閒】樓帶月躋夏林初見嶽陽溪一防新螢報秋信不知何處【一作樹】是菩提

題靑龍寺

碣石山人一軸詩終南山北數人知擬看靑龍寺裏月待無一防夜云時

贈李文通

營當萬勝岡頭下誓立千年不朽功天子手擎新鉞斧諫官請贈李文通

題虢州三堂贈吳郎中

無窮艸樹昔誰栽新起臨湖白石臺半岸泥沙孤鴈立三堂風雨四門開荷翻團【一作圓】露驚秋近栁轉斜陽過水來昨夜北樓堪朗詠虢城初鎖月徘徊

送僧

池上時時松雪落焚香煙起見孤燈靜夜憶誰來對坐曲江南岸寺中僧

三月晦日贈劉評事

三月正當三十日風光別我苦吟身共君今夜不須睡未到曉鐘猶是春

送張道者

新嵗抱琴何處去洛陽三十六峯西生來未識山人面不得一聴烏夜啼

題魚尊師院

老子堂前花萬樹先生曽見幾回春夜煎白石平明喫不擬教人哭此身

宿村家亭子

牀頭枕是溪中石井底泉通竹下池宿客未眠過夜半獨聞山雨到來時

送稱上人

歸蜀擬從巫峽過何時得入舊房禪寺中來後誰身化起塔栽松向野田

楊祕書新居

城角新居鄰靜寺時從新閣上經樓南山泉入宮中去先向詩人門外流

聴樂山人彈易水

朱絲底燕泉急燕將云孫白日彈嬴氏歸山陵已掘聲聲猶帶髮衝冠

經蘇秦墓

沙埋古篆折碑文六國興亡事計【一作系】君今日淒涼無處說亂山秋盡有寒云

題戴勝

星防花冠道士衣紫陽宮女化身飛能傳上界春消息若到蓬山莫放歸

題隠者居

𨿽有柴門常不關片雲孤木伴身閒猶嫌住久人知處見擬移家更上山

哭孟東野

蘭無香气鶴無聲哭盡秋天月不明自從東野先生死側近雲山得散行

過京索先生墳

京索先生三尺墳秋風漠漠吐寒雲從來有恨君多哭今日何人更哭君

客思

促織聲尖尖似鍼更深刺著旅人心獨言獨語月明裏驚覺眠童與宿禽

鹽池院觀鹿

條峯五老勢相連此鹿來從若个邊別有野麋人不見一生長飲白雲泉

長江集卷十

