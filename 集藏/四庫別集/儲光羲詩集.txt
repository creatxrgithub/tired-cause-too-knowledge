

欽定四庫全書

集部二

儲光羲詩集

別集類一【唐】

提要

【臣】等謹案儲光羲詩集五卷陳振孫書錄解題載儲光羲詩五卷唐監察禦史魯國儲光羲撰與崔國輔綦母潛皆同年進士天寶末任僞官貶死唐書藝文志儲光羲政論下注曰兗州人開元進士第又詔中書試文章歷監察禦史安祿山反陷賊自歸與振孫所敍爵裏同而任僞官事已小異又包融集條下注曰融與儲光羲皆延陵人與丁仙芝等十八人皆有詩名殷璠彚次其詩爲丹陽集者則並其裏籍亦異自相矛盾莫之詳也唐志載其集七十卷是集前有顧況序亦稱所著文篇賦論七十卷辛文房唐才子傳稱其又有九經分疏義二十卷與所作政論十五卷並傳今皆散佚存者惟此詩五卷耳其詩源出陶潛質朴之中有古雅之味位置於王維孟浩然間殆無愧色殷璠河嶽英靈集稱其削盡常言得浩然之气非溢美也乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

儲光羲詩集原序

聖人賢人皆鐘運而生述聖賢之意亦鐘運盛衰矣開元十四年嚴黃門知考魯國儲公進士髙第與崔國輔員外綦母潛著作同時其明年擢常建少府王龍標昌齡此數人者皆當時之秀而侍禦聲價隠隠轥轢諸子其文篇賦論凡七十卷𨿽無雲雷之防意气相感而扶危急病綽有賢達之風挾身虜庭竟防危邦士生不融何以言命然窺其鴻洞窈防之气金石管磬之聲如登瑤臺而進玉府靈篇防宇景物寥映綠流翠艸嘉禾瑞鳥不足稱珍嗣息曰溶亦鳯毛駿骨恐墜先志溯洄千里泣拜告予云我先人與王右丞伯仲之權也相國縉雲嘗以序冠編次防縉雲之謫亡焉後輩據文之士風流不接故小子獲忝操簡伏懼魂遊無方嗤責造次茫茫古道不見來者豈以龍戰害乎鹿門齊竽競次燕石爭寶嗚呼薄遊之士未躋一峯已伐其峻登閬風者乃知邐迆昏明掩豁將盡復通之若是乎顧況撰

欽定四庫全書

唐儲光羲詩集卷一

五言古詩

述韋昭應畫犀牛

遐方獻文犀萬里隨南金大邦柔逺人以之居山林食棘無秋冬絕流無淺深雙角前嶄嶄三蹄下駸駸朝賢壯其容未能辧其音有我衰鳥郎新邑長鳴琴陛閣飛嘉聲丘甸盈仁心閒居命國工作繪北堂陰耽耽若有神庶比來儀禽昔有舞天庭爲君奏龍吟

獻王威儀

入與眞主言有騎天馬來但有華淸宮不用神明臺肅肅長自閒門靜無人開

野田黃雀行

嘖嘖野田雀不知軀體防閒穿深叢裏爭食復爭飛窮老一頽捨棗多桑樹稀無棗猶可食無桑何以衣蕭條空倉暮相引時來歸斜路豈不捷渚田豈不肥水長路且壞惻惻與心違

樵父詞

山北饒朽木山南多枯枝枯枝作采薪防室私自知詰朝礪斧尋視暮行歌歸先雪隠薜荔迎暄臥茅茨淸澗日濯足喬林時曝衣終年登險阻不復憂安危蕩與神遊莫知是與非

漁父詞

澤魚好鳴水溪魚好上流漁梁不得意下渚潛垂鉤亂荇時礙楫新蘆復隠舟靜言念終始安坐看沈浮素髮隨風逺心與雲遊逆浪還極浦信潮下滄洲非爲徇形役所樂在行休

牧童詞

不言牧田逺不道牧陂深所念牛馴擾不亂牧童心圓笠覆我首長蓑披我襟方將憂暑雨亦以懼寒陰大牛隠層阪小牛穿近林同類相鼓舞觸物成謳吟取樂須臾間寧聞聲與音

采蓮詞

淺渚荇花繁深潭菱葉疏獨往方自得恥邀淇上姝廣江無術阡大澤絕方隅浪中海童語流下鮫人居春雁時隠舟新萍復滿湖采采乘日暮不思賢與愚

采菱詞

濁水菱葉肥淸水菱葉鮮義不遊濁水志士多苦言潮沒具區藪潦深云夢田朝隨北風去暮逐南風旋浦口多漁家相與邀我船飯稻以終日蒓羮將永年方冬水物窮又欲休山樊盡室相隨從所貴無憂患

射雉詞

曝暄理新翳迎春射鳴雉原田遙一色臯陸曠千里遙聞吚喔聲時見雙飛起羃防疏蒿下毰毸深叢裏顧敵已忘生爭雄方決死仁心貴勇義豈能復傷此超遙下故墟迢逓回髙畤大夫昔何苦取笑歡妻子

猛虎詞

寒亦不憂雪饑亦不食人人肉豈不甘所惡傷明神太室爲我宅孟門爲我鄰百獸爲我膳五龍爲我賓防馬一何威浮江亦以仁彩章耀朝日爪牙雄武臣髙云逐气浮厚地隨聲震君能賈餘勇日夕長相親

渭橋北亭作

停車渭陽暮望望入秦京不見鵷鸞道如聞歌吹聲鄕魂渉江水客路指蒲城獨有故樓月今來亭上明

述華淸宮【五首】

上在蓬萊宮莫若居華淸朝朝禮閣日日聞體輕大聖不私已精禋爲羣氓

上出蓬萊時六龍儼齊首長道舒羽儀彤雲映前後天聲殷宇宙眞气到林藪

昔在軒轅朝五城十二樓今我神泉宮獨在驪山陬羣方趨順動百辟隨天遊

正月開陽和通門緝元化穆穆睟容歸豈爲明燈夜髙山大風起肅肅隨龍駕

上林神君宮此地卽明庭山開鴻蒙色天轉招揺星三雪報大有孰謂非我靈

雜詠五首

石子松

盤石靑巖下松生盤石中冬春無異色朝暮有淸風五鬛何人采西山舊兩童

架檐藤

得從軒墀下殊勝松柏林生枝逐架逺吐葉向門深何許答君子檐間朝暝陰

池邊鶴

舞鶴傍池邊水淸毛羽鮮立如依岸雪飛似向池泉江海𨿽言曠無如君子前

釣魚

垂釣綠灣春春深杏花亂潭淸疑水淺荷動知魚散日暮待情人維舟綠楊岸

幽人居

幽人下山徑去去來靑林滑處莓苔濕暗中蘿薜深春朝煙雨散猶帯浮雲陰

題太觀

門外車馬喧門裏宮殿淸行卽翳若木坐卽吹玉笙所喧旣非我眞道其防防

至嵩陽觀觀卽天皇故宮

眞人上淸室乃在中峯前花霧生玉井霓裳畫列仙念玆宮故宇多此地新泉松柏有淸陰薜蘿亦自妍一聞步虛子又話逍遙篇忽若在云漢風中意泠然

貽韋鏈師

精思莫知日意靜如空虛三鳥自來去九光遙捲舒新池近天井玉宇停雲車余亦苦山路洗心祈道書

霽後貽馬十二巽

髙天風雨散淸气在園林況我夜初靜當軒鳴綠琴雲開北堂月庭滿南山陰不見長裾者空歌遊子吟

題陸山人樓

暮聲雜初鴈夜色涵早秋獨見海中月照君池上樓山云拂髙棟天漢入云流不惜朝光滿其如千里遊

獻八舅東歸

髙位莫能捨捨之世所賢云車遊日華豈比龍樓前寢疾乃就枕情感惟靈仙帝鴻師道宗臣彭亦長年天書加羽服又許歸東川鏡水涵太淸禹山朝上誠亡眞混沌玉立方嬋娟素業作仙居子孫當自傳門多松柏樹篋有逍遙篇獨往不可羣滄海成桑田

泛茅山東溪

淸晨登仙峯峯逺行未極江海霽初景艸木含新色而我任天和此時聊動息望鄕白雲裏發棹淸溪側松柏生深山無心自貞直

喫茗粥作

當晝暑气盛鳥雀靜不飛念君髙梧陰復解山中衣數片逺云度曽不蔽炎暉淹畱膳茶粥共我飯蕨薇敝廬旣不逺日暮徐徐歸

遊茅山【五首】

十年別鄕縣西去入皇州此意在觀國不言空逺遊九衢平若水利往來輕舟北洛反初路東江還故丘靑山多秀木碧澗盡淸流不見子桑扈當從方外求

二

世業傳儒行行成非不榮其如懷獨善況以聞長生家近華陽洞早年深此情巾車雲路入理棹瑤溪行天地朝光滿江山春色明王廷有軒冕此日方知輕

三

平生非作者望古懷淸芬心以道爲際行將時不羣玆山在人境靈貺久傳聞逺勢一峯幽近形千嶂分冬春有茂艸朝暮多鮮云此去亦何極但言西日曛

四

昔賢居柱下今我去人間良以直心曠兼之外視閒垂綸非釣國好學異希顏落日豋髙嶼悠然望逺山溪流碧水去云帯淸陰還想見中林士巖扉長不闗

五

名嶽徴仙事淸都訪道書山門入松柏天路涵空虛南極見朝爽西潭聞夜漁逺心尙云宿浪迹出林居爲已存實際忘形同化初此行良已矣不樂復何如

述降聖觀

一山盡天苑一峯開道宮道花飛羽衛天鳥遊雲空玉殿俯水春旗揺素風夾門小松柏覆井新梧桐自昔大仙下乃知元化功神皇作桂館此意與天通

題眄上人禪居

眞王淸淨子燕居復行心結宇鄰居邑寤言非逺尋丹靑丈室滿艸樹一庭深秀色冬發交枝白日陰江流映朱戶山鳥鳴香林獨住已寂寂安知浮與沈

過新丰道中

西下長樂阪東入新丰道雨多車馬稀道上生秋艸太陰蔽臯陸莫知晚與早雷杳冥冥川谷漫浩浩詔書植嘉木眾言桃李好自愧無此容歸從漢陰老

夜到洛口入黃河

河洲多靑艸朝暮增客愁客愁惜朝暮枉渚蹔停舟中宵大川靜解防逐歸流浦漵旣淸曠防洄非阻修登艫望落月擊汰悲新秋倘遇乘槎客永言星漢遊

使過彈箏峽作

鳥雀知天雪羣飛復羣鳴原田無遺粟日暮滿空城達士憂世務鄙夫念王程晨過彈箏峽馬足淩競行雙壁隠靈曜莫能知晦明皚皚堅冰白漫漫陰雲平始信古人言苦節不可貞

泊舟貽潘少府

行子苦風潮維舟未能發宵分卷前幔臥視淸秋月四澤蒹葭深中洲煙火絕蒼蒼水霧起落落疎星沒所遇盡漁商與言多楚越其如念極浦又以思明哲常若千里餘況之異鄕別

仲夏入園中東陂

方塘深且廣伊昔俯吾廬環岸垂綠栁盈澤發紅蕖上延北原秀下屬幽人居暑雨若混沌淸明如空虛此鄕多隠逸水陸見樵漁廢賞亦何貴爲歡良易攄且言重觀國當此賦歸歟

效古【二首】

晨登涼風臺暮走邯鄲道曜靈何赫烈四野無靑艸大軍北集燕天子西居鎬婦人役州縣丁男事徵討老幼相別離哭泣無昏早稼穡旣殄絕川澤復枯槁曠哉逺此憂冥冥商山皓

東風吹大河河水如倒流河洲塵沙起有若黃雲浮頳霞燒廣澤洪曜赫髙丘野老泣相語無地可防休翰林有客卿獨負蒼生憂中夜起躑躅思欲獻厥謀君門峻且深踠足空夷猶

雜詩【二首】

混沌本無象末路多是非達士志寥廓所在能忘機畊鑿時未至還山聊采薇虎豹對我蹲鸑鷟傍我飛仙人空中來謂我勿復歸格澤爲君駕虹蜺爲君衣西遊昆侖墟可與世人違

秋气肅天地太行髙崔嵬猨鼬淸夜吟其聲一何哀寂寞掩圭蓽夢寐遊蓬萊琪樹逺亭亭玉堂雲中開洪崖吹簫管玉女飄颻來雨師旣洗道後路無纎埃鄙哉楚襄王獨好陽雲臺

陸著作挽歌【五首】

世業江湖側郊原休沐處獨言五日歸未道千秋去鄕亭春水緑昌閣寒光暮昔爲晝錦遊今成逝川路

二

歸路秦城下寒云慘平田故園滄海邊緑栁覆平川送客異他日還舟殊昔年華亭有明月長向隴頭懸

三

劍水千人石荊江萬里流英英有君子才徳滿中州明道俟良佐惟賢初薄遊山涯一朝盡寂寞夜臺幽

四

金堂防令名仙掖居淸位鳴玉朝雙闕垂纓遊兩地朝夕旣論思春秋仍書事何言魯聲伯忽下瓊珠淚

五

令徳棄人世明朝降寵章起居存有位著作沒爲郎寒水落南浦月華虛北堂松門一長想彷佛見淸

山居貽裴十二迪

落葉滿山砌蒼煙埋竹扉逺懷靑冥士書劍常相依霜臥眇玆地琴言紛已違衡陽今萬里南雁將何歸出徑惜松引入舟憐釣磯西林有明月夜久空防防

秦中嵗晏馬舍人宅宴集

冬暮久無樂西行至長安故人處東第淸夜多新歡廣庭竹陰靜華池月色寒知音盡詞客方見交情難

唐儲光羲詩集卷一

欽定四庫全書

唐儲光羲詩集卷二

五言古詩

薦徳公廟

神道本無已成化亦自然君居寥天上徳在玉華泉眞遊踐玉豫永日遲云仙表防在營道明祀將祈年靈山俯新邑松上生彩煙豈知穆天子逺去瑤池邊

上長史王公責躬

覆舟無伯夷覆居無仲尼自咎失明義寧由貝錦詩松柏日已堅桃李日以滋願已獨暗昧所居成蒺藜大賢薦時文醜婦用蛾眉惕惕愧不巳豈敢論其私方朔旣有言子建亦有詩惻隠及先世析薪成自悲靈鳥酬徳輝黃雀報仁慈若公庶伏罪此事安能遲

至嶽寺卽大通大照禪塔上溫上人

秋山下映宮宮色宜朝陽迢逓在半嶺參差非一行燕息云滿門出遊花隠房二尊此成道禪宇遙相望鳯鐸天中鳴巖梯松下長山墟響信鼓蘅薄生蕙香起滅一以雪往來亦誠亡悲哉門弟子要自知心長

終南幽居獻蘇侍郎三首時拜太祝未上

暮春天气和登嶺望層城朝日懸淸景巍峩宮殿明聖君常臨朝達士復懸衡道近無艮足歸來臥山楹靈堦曝仙書深室鏈金英春巖松柏秀晨路鵾雞鳴羽化旣有言無然悲不成

中歳尙防道始知將谷神抗防還南山水木自相親深林開一道靑嶂成四鄰平明去采薇日入行刈薪雲歸萬壑暗雪罷千巖春始看鳥來已見瑤華新寄言搴芳者無乃後時人

卜築靑巖裏云蘿四垂陰虛室若無人喬木自成林時有淸風至側聞樵采音鳯凰鳴南岡望望隔層岑旣言山路逺復道溪流深偓佺空中遊虯龍水間吟何當見輕翼爲我達逺心

題應聖觀

空中望小山山下見余雪皎皎河漢女在玆養眞骨登門駭天書啟籥問仙訣池光揺水霧燈色連松月合塼起花臺折艸成玉節天雞弄白羽王母垂髮北有上年宮一路在云霓上心方向道時復朝金闕

至閒居精舍呈正上人

太室三招提其趣皆不同不同非一趣況是天遊宮雙嶺前夾門閣道復橫空寶坊若花積宛轉不可窮流泉自成池淸松信饒風秋晏景气迥晶明丹素功近將隠者鄰逺與西山通大師假惠照念以息防躬

酬綦母校書夢耶溪見贈之作

校文在仙掖每有滄洲心況以北下夢遊淸溪陰春防湖水漫夜入逥塘深往往防垂葛出舟望前林山人松下飯釣客蘆中吟小隠何足貴長年固可尋還車首東道惠言若黃金以我采薇意傳之天姥岑

田家卽事

蒲葉日已長杏花日已滋老農要看此貴不違天時迎晨起飯牛雙駕耕東菑蚯蚓土中出田烏隨我飛羣合亂啄噪嗷嗷如道饑我心多惻隠顧此兩傷悲撥食與田烏日暮空筐歸親戚更相誚我心終不移

同王十三維偶然作【十首】

仲夏日中時艸木看欲焦田家惜工力把鋤來東臯顧望浮雲陰往往誤傷苖歸來悲困極兄嫂共相譊無錢可沽酒何以解劬勞夜深星漢明庭宇虛寥寥髙栁三五株可以獨逍遙

北山種松柏南山種蒺藜出入𨿽同趣所向各有宜孔子貴仁義老氏好無爲我心若虛空此心將安施蹔過伊闕間晼晚三伏時髙閣入雲中芙蓉滿淸池要自非我室還望南山陲

野老本貧賤冒雨鋤田一畦未及終樹下髙枕眠荷蓧者誰子皤皤來息肩不復問鄕墟相見但依然腹中無一物髙話羲皇年落日臨層隅逍遙望晴川使婦提蠶筐呼兒榜漁船悠悠泛緑水去摘浦中蓮蓮花艷且美使我不能還

浮雲在虛空隨風復捲舒我心方處順動作何憂虞但言嬰世网不復得閒居迢遞別東國超遙來西都見人乃恭敬曽不問賢愚𨿽若不能言中心亦難誣故鄕滿親戚道逺情日疏偶欲陳此意復無南飛鳬

艸木花葉生相與命爲春當非艸木意信是故時人靜念惻羣物何由知至眞狂歌問夫子夫子莫能陳鳳凰飛且鳴容裔下天津淸淨無言語玆焉庶可親

黃河流向東弱水流向西趍舎各有異造化安能齊妾本邯鄲女生長在叢臺旣聞容見寵復想爲妻刻畫尙風流幸防君招擕逶迆歌舞座婉孌芙蓉閨日月方向除恩愛忽焉暌棄置誰復道但悲生不諧羨彼匹婦意偕老常同棲

日暮登春山山鮮云復輕逺近看春色踟躕新月明仙人浮丘公對月時吹笙丹鳥飛熠熠蒼蠅亂營營羣動汩吾眞訛言傷我情安得如子晉與之遊太淸

耽耽銅鞮宮遙望長數里賔客無多少出入皆珠履朴儒亦何爲辛苦讀舊史不道無家捨效他養妻子冽冽冬暮衣裳無凖擬偶然著道書神人養生理公卿時見賞賜賚難具紀莫問身後事且論朝夕是

空山暮雨來眾鳥竟棲息斯須照夕陽雙雙復撫翼我念天時好東田有稼穡浮雲蔽川原新流集溝洫徘徊顧衡宇僮僕邀我食臥覽牀頭書睡看機中織想見明膏煎中夜起喞喞

四鄰競丰屋我獨好卑室窈窕髙臺中時聞撫淸瑟狂飈動地起防木乃非一相顧始知悲中心憂且栗蚩蚩命子弟恨不居髙秩日入賔從歸淸晨冠蓋出中庭有奇樹榮早衰復疾此道猶不知防言安可述

升天行貽盧六健

眞人居閬風時奏淸商音聽者卽王母泠泠和瑟琴坐對三花枝行隨五云陰天長昆侖小日久蓬萊深上由玉華宮下視首陽岑神州亦淸淨要自有浮沈惻惻苦哉行遊子吟廬山逄若士思欲化黃金雨雪沒太山誰能無歸心逍遙在云漢可以來相尋

田家雜興【八首】

春至鶬鶊鳴薄言向田墅不能自力作黽勉娶鄰女旣念生子孫方思廣田圃閒時相顧笑喜悅好禾黍夜夜登嘯臺南望洞庭渚百艸被霜露秋山響砧杵卻羨故年時中情無所取

眾人恥貧賤相與尙膏腴我情旣浩蕩所樂在畋漁山澤時晦暝歸家蹔閒居滿園植葵藿繞屋樹桑楡禽雀知我閒翔集依我廬所願在優遊州縣莫相呼日與南山老兀然傾一壺

逍遙阡陌上逺近無相識落日照秋山千巖同一色网罟繞深莽鷹鸇始輕翼獵馬旣如風奔獸莫敢息駐旗滄海上犒士吳宮側楚國有夫人性情本貞直鮮禽徒自致終歳竟不食

田家趨壠畆當晝掩虛闗鄰里無煙火兒童共幽閒桔橰懸空圃雞犬滿桑間時來農事隙采藥遊名山但言所采多不念路險艱人生如蜉蝣一往不可攀君看西王母千載美容顏

貧士養情性不復知憂樂去來行賣畚畱滯南陽郭秋至黍苖黃無人可刈獲孺子朝未飯把竿逐鳥雀忽見梁將軍乘車出宛洛意气軼道路光輝滿墟落安知負薪者咥咥笑輕薄

楚山有髙士梁國有遺老築室旣相鄰向田復同道糗糒常共飯兒孫每更抱忘此耕耨勞愧彼風雨好蟪蛄鳴空澤鶗鴂傷秋艸日夕寒風來衣裳苦不早

梧桐防我門薜荔网我屋超超兩夫婦朝出暮還宿稼穡旣自種牛羊還自牧日旰懶畊鋤登髙望川陸空山足禽獸墟落多喬木白馬誰家兒聨翩相馳逐

種桑百餘樹種黍三十畝衣食旣有餘時時會親友夏來菇米飯秋至菊花酒孺人喜逢迎稚子解趨走日暮閒園裏團團防楡栁酩酊乘夜歸涼風吹戶牖淸淺望河漢低昻看北斗數甕猶未開明朝能飲否

題辧覺精舍

朝隨秋云陰乃至靑松林花閣空中逺方池巖下深竹風亂天語溪響成龍吟試問眞君子遊山非世心

題愼言法師故房

精廬不住子自有無生鄕過客知何道徘徊鴈子堂浮雲歸故嶺落月還西方日夕虛空裏時時聞異香

石甕寺

遙山起眞宇西向盡花林下見宮殿小上看廊廡深苑花落池水天語聞松音君子又知我焚香期化心

題崔山人別業

南陽隠居者築室丹溪源溪冷懼秋宴室寒欣景暾山雞鳴菌閣水霧入衡門東嶺或舒嘯北時討論封君渭陽竹逸士漢陰園何必崆峒上獨爲堯所尊

行次田家澳梁作

田家俯長道邀我避炎氛當暑日方晝髙天無片雲桑間禾黍气栁下牛羊羣野雀棲空屋晨風不復聞前登澳梁阪極望溫泉分逆旅方三捨西山猶未曛

昭聖觀

主家隠溪口防路入花源數日朝靑閣彩雲猶在門雙樓夾一殿玉女侍元扶橑盡蟠木步櫩多畫旙新松引天籟小柏繞山樊坐弄竹陰逺行隨溪水喧石池辧春色林獸知人言未逐鳯凰去眞宮在此原

題辛道士房

全神不言命所尙道家流迨此逺南楚遂令思北遊先生秀衡嶽玉立居丘門帯江山靜房隨瑤艸幽逍遙三花發罔象五云浮自有太淸紀曾垂華髮憂大年方槖籥小智卽蜉蝣七日赤龍至莫令余獨畱

登秦嶺作時陷賊歸國

朝出猛獸林躨跜登髙峯僮僕履雲霧隨我行太空羲和舒靈暉倐忽西極通逥首望涇渭隠隠如長虹九逵合蒼蕪五陵遙瞳蒙鹿遊大明殿霧濕華淸宮网羅蠛蠓時顧齒熊羆鋒失途走江漢不能有其功气逐招揺星魂隨閶闔風惟言宇宙淸復使車書同林木被繁霜合沓連山紅鵬鶚勵羽翼俯視荊棘叢誓將食鶬鶚然後歸崆峒

晦日任橋池亭

溫泉作天邑直北開新洲未有菇蒲生卽聞鳬鴈遊六亭在髙岸數島居中流晦日望淸波相與期泛遊西道苦轉轂北隄疲行舟淸泠水木陰才可適我憂

望幸亭

五年一巡狩西幸過東畿周國易居守周人多怨思君王敷惠政程作貴從時大廈非一木沈沈臨九逵慶雲宿飛棟嘉樹羅靑墀防屏宜朝享方塘堪水嬉雲中仰華蓋桁下望春旗天意知如此星言歸洛師

哥舒大夫頌徳

天紀啟眞命君生臣亦生乃知赤帝子復有蒼龍精神武建皇極文昌開將星超超渭濱器落落山西名畫閫入受服鑿門出扞城戎人昧正朔我有軒轅兵隴路起酆鎬闗云隨斾旌河湟訓兵甲義勇方橫行韓衞多銳士蹷張在幕庭大非四決軋石堡髙崢嶸攻伐若振槁孰云非神明嘉謀卽天意驟勝由師貞枯艸被西陸烈風昬太淸戢戈旄頭落牧馬昆侖平賓從儼冠蓋封山紀天聲來朝芙蓉闕鳴玉飄華纓直道濟時憲天邦遂輕刑抗書報知已松柏亦以榮嘉命列上第徳輝照天京在車持簡墨粲粲皆詞英顧我搶楡者莫能翔靑冥遊燕非騏驥躑躅思長鳴

安宜園林獻髙使君

直道已三黜幸從江上逥新居茅茨迥起見秋雲開十里次舟楫二橋交往來楚言滿鄰里鴈叫喧池臺魚鱉樂仁政沈浮亦至哉小山宜大隠要自望蓬萊

秋庭貽馬九【並序】

扶風馬挺余之元伯也舍人諸昆知已之目挺充鄭鄕之賦予乃貽此詩

伊昔好觀國自鄕西入秦往復萬餘里相逢皆眾人大君幸東嶽世哲扈時巡予亦從此去閒居淸洛濱稍稍寒木直彩彩陽華新疊宕孔文舉風流石季倫妙年一相得白首定相親重此虛賓館歡言冬及春哲兄盛文史出入馳髙軌令徳本同人深心重知已絳衣朝聖主紗帳延才子伯淮與季江淸濬各孤峙羣芳趨泛愛萬物通情理而我信空虛提攜過杞梓夫君美聲徳直道期終始孰謂忽離居優遊鄭東裏東裏近王城山連路亦平何言相去逺閒言獨淒淸萬里鴻鴈度四鄰砧杵鳴其如久離別重以霜風驚

河中望鳥灘作貽呂四郎中

河流有深曲舟子莫能知弭棹臨沙嶼防吟西日馳平明春色霽兩岸好風吹去去川途盡悠悠親友離漢宮成羽翼伊水弄參差爲惜淮南子如何攀桂枝

唐儲光羲詩集卷二

欽定四庫全書

唐儲光羲詩集卷三

五言古詩

秦中初霽獻給事【二首】

渭水收暮雨處處多新澤宮苑傍山明雲林帶天碧君子聳髙駕英聲邈今昔鏘佩岀中臺彯纓入仙掖夙心幸淸鑑晚志欣良覿鳴盜非足徴願言同下客

二

南國久爲思西都嘗作賓雲開天地色日照山河春善聽在知已光惟達人妙年弄柔翰弱冠偶良辰擢第文昌閣還家滄海濱寸心何所望東掖有賢臣

晚次東亭獻鄭州宋使君文

身初賓上國乃到鄒人鄕曽防與曽子俱升闕裏堂武皇恢大略逸翮思寥廓三居淸憲臺兩拜文昌閣爲道旣眞信處名猶謇諤鐵柱勵風威錦軸含光輝夜聞持簡立朝看伏奏歸洞門淸佩響廣路玉珂飛驤首入丹掖摶空趨太防絲綸逢聖主出入飄華組愔愔宿帝梧侃侃居文府海內語三獨朝端謀六戶善計在羊淸嚴歸仲舉侍郎跨方朔中丞蔑周處天眷擇循良惟賢降寵章分符指聊攝爲政本農桑籍籍歌五袴祁祁頌千箱隨車防雨灑逐扇淸風颺旣以遷列國復玆鄰帝鄕褰帷乃仍舊坐嘯非更張居敬物無擾履端人自康薄遊出京邑引領東南望林晚鳥雀噪田秋稼穡黃成臯天地險廣武徵戰塲道喪苦兵賦時來開井疆霏霏渠門色晻晻制巖光徒念京索近猶悲溱洧長大明潛照曜淑慝自昭彰昔歳幸西土今玆歸洛陽同焉知鄭伯當輔我周王

秋次灞亭寄申大

橘柚植寒陵芙蓉蔕修阪無言不得意得意何由展況我行且徒而君往猶蹇旣傷人事近復言天道逺薄暮入空亭中夜不能飯南聽鴻雁盡西見招揺轉千門漢主宮百里周王苑杲杲初景出油油鮮云捲會朝幸嵗正校獵從秋狝念君久京國雙涕如露無人薦子云太息竟誰辧

舟中別武金壇

曰予輕皎潔坦率賓混元忽乃異羣萃髙歌信陵門信陵好賓客淸夜開華軒月光麗池閣野气浮林園偶坐爛明星歸志潛崩奔漾舟淸潭裏慰我別離魂落日下西山左右慘無言蕭條風雨散窅靄江湖昏秋荷尙幽郁暮鳥復翩翻紙筆亦何爲冩我心中寃

鞏城東莊道中作

北陵散寒鳥西山照初日婉孌晉陽京踟躕野人室南軒艸間去後乘林中出靄靄長路暖遲遲狹路歸蜉蝣時蔽月枳棘復傷衣城上東風起河邊早雁飛夏王紀冬令殷人乃正月涯口度新雲山陰畱故雪幸逢耆耋話余待親鄰別總轡出叢薄歇鞍登峻隅春源旣蕩漭伏戰亦睢盱未獲遵平道徒言信薄夫

赴馮翊作

本自江海人且無寥廓志大明耀天宇靄靄風雨被迢逓別荊吳飄颻渉沂泗廣川俟舟檝峻阪傷騏驥蹭蹬失歸道﨑嶇從下位西出太華陰北走少梁地蔥蘢墟落色泱漭闗河气恥從俠烈遊甘爲刀筆吏寶劍茱茰匣豈忘知音貴大道且泛然沈浮未云異

晚霽中園喜赦作

五月黃梅時陰气蔽逺邇濃云連晦朔菇菜生鄰里落日燒霞明農夫知雨止幾悲衽席濕長嘆垣墻毀曭朗天宇開家族躍以喜渙汗發大號坤元更資始散衣出中園小徑尙滑履池光揺萬象倐忽滅復起嘉樹如我心欣欣豈云已

觀範陽逓俘

北河旄星殞方狝林胡羣師舞弓矢電發歸燕墟皇皇軒轅君贊贊臯陶謨方思壯軍實逺近逓生俘車馬踐大逵合沓成深渠牧人過槖駞校正引騊駼烈風朝送寒云雪靄天隅艸木同一色誰能辧榮枯四履封元戎百金酬勇夫大邦武功爵固與炎皇殊

次天元十載華陰發兵作時有郎官防發

方生獫狁時冦盧龍營帝念霍嫖姚詔發咸林兵天星下文閣簡師臨我城三陌觀勇夫五餌謀長纓雷野大車發震云靈皷鳴太華色莽蒼淸渭風交橫胡馬悲雨雪詩人歌斾旌閼氏爲女奴單於作邊氓神皇麒麟閣大將不書名

送丘健至州勑放作時任下邽縣

太史登觀臺天街耀旄頭大君忽霆震詔爵冠軍侯南必梁孫源西將圉昆丘河隴徴擊卒虎符到我州朝集咸林城師言亂啁啾殺气變木徳凜凜如髙秋元戎啟神皇廟堂發嘉謀息兵業稼穡歸馬復休牛和風開陰雪大耀中天流歡聲殷河嶽涵蕩非煙浮邦牧新下車徳禮被甿謳乾坤日交泰吾亦遂優遊

登商丘

河水日夜流客心多殷憂維梢歷宋國結纜登商丘漢皇封子弟周室命諸侯揺揺世祀怨傷古復兼秋鳴鴻念極浦徵旅慕前儔太息梁王苑時非牧馬遊

羣鴉詠

新宮驪山陰龍衮時出豫朝陽照羽儀淸吹肅逵路羣鴉隨太車夜滿新丰樹所思在腐余不復憂霜露河低宮閣深燈隠鼓鐘曙繽紛集寒枝矯翼時相顧冡宰收琳瑯侍臣進鴛鷺髙舉摩太淸永絕矰繳懼玆禽亦翺翔不以防小故

尙書省受誓誡貽太廟裴丞

皇家有恆憲齋祭崇明祀嚴車伊洛間受誓文昌裏沈沈云閣見稍稍城烏起曙色照衣冠虛庭鳴劍履徘徊念私覿悵望臨淸汜防翰欲何言相思從此始

夏日尋藍田唐丞登髙宴集

東望春明門駕言聊出遊南行小徑盡緑竹臨淸流君出罷六安居此淡忘憂園林與城市閭裏隨人幽披顏辟衡闈置酒登崇丘山河臨咫尺宇宙窮寸眸是時春載陽佳气滿皇州宮殿碧雲裏鴛鴦初命儔良辰方在玆志士安得休成名茍有地何必東陵侯

田家卽事答崔二東臯作【四首】

鳥雙雙飛杏林初發花喣媮命僮僕可以樹桑麻淸旦理犂鋤日入未還家

有客山中至言傳故人訊蕩敷逺情飄飄吐淸韻猗歟春臯上無乃成秋興

念別求須臾忽至嚶鳴時菜田燒故艸初樹養新枝所寓非幽深夢寐相追隨

依依親隴畝寂寂無鄰里不聞雞犬音日見和風起賴君遺掞藻憂來散能弭

敬酬陳掾親家翁秋夜有贈

大姬配胡公位乃三恪賓盛徳百代祀斯言良不泯敬仲爲齊卿當國名益震文舉登宰輔太丘榮縉紳武皇受瑤圖爵土封其新繁祉旣驟集裔孫生賢臣特達逾珪璋節操方松筠云漢一矯翼天池三振鱗曵裾朝赤墀酌醴侍紫宸大君錫車馬時復過平津言則廣臺階道亦資天均淸秋忽髙興振藻若有神曜曜趨宮廷洸洸邁徐陳鎬京旣賜第門巷交朱輪方將襲伊臯永以崇夏殷宗黨無逺近敬恭依仁人雪盡宇宙暄雁歸滄海春沈吟白華頌帝闥降絲綸驛騎及蕪城相逢在郊鄄別離曠南北譴謫罹苦辛晝遊還荊吳迷方客咸秦惟賢惠重義男女期嘉姻梧桐生朝陽鶗鴂鳴蕭晨豈不畏時暮坎無與鄰中夜涼風來顧我闕音塵瓊瑤不遐棄寤寐如日新

蘇十三瞻登玉泉寺峯入寺中見贈作

慶門疊華組盛列鐘英彥貞信發天姿文明葉邦選爲情貴深逺作徳齊隠見別業在春山懷歸出芳甸逖聽多時友招邀及浮賤朝防灞水窮暮矚藍田徧百花照阡陌萬木森鄕縣澗淨綠蘿深巖暄新鳥囀依然造華薄豁爾開靈院淹畱火禁辰愉樂歌宴肅肅列樽爼鏘鏘引纓弁天籟激防風陽光爍奔箭以玆小人腹不勝君子饌是日旣低迷中宵方眄枕上思獨往胸中理交戰碧雲暗雨來舊原芳色變歡然自此絕心賞何由見鴻蒙已笑云列缺仍揮電忽與去人逺俄逢歸者便想象玉泉宮依稀明月殿峯巒若登陟水木以遊衍息心幸自忘防翰仍畱眷恨無荊文璧以答丹靑絢

酬李處士山中見贈

厥初遊太學相與極周旋捨采共朝暮知言同古先孟陽題劍閣子云獻甘泉斯須曠千里婉娩將十年今來艷陽月好鳥鳴翩翩同聲旣求友不肖亦懷賢引領遲芳信果枉瑤華篇成頌非其徳髙文徒自妍聲塵邈超越比興起孤絕始信郢中人乃能歌白雪跂予北堂夜揺筆酬明哲綠竹動淸風層軒靜華月想象南山下怡然謝朝列猶恐鶗鴂鳴坐看芳艸歇邀以靑松色同知白華潔永願登龍門相將持此節

同諸公秋日遊昆明池思古

僕人理車騎西出金光逵蒼蒼白帝郊我將遊靈池太陰連晦朔雨與天根違淒風披田原橫污益山陂農畯盡顚沛顧望稼穡悲皇靈惻羣甿神政張天維坤紀戮屏翳元綱扶逶迆回塘淸滄流大曜懸金暉秋色浮渾沌淸光隨漣漪豫章盡莓苔栁杞成枯枝驟聞漢天子徵彼西南夷伐棘開洪淵秉旄訓我師震云靈鼉皷照水蛟龍旗銳士千萬人猛气如熊羆刑罰一以正干戈自有儀坐作河漢傾進退樓船飛羽發鴻雁落旝動芙蓉披峩峩三雲宮肅肅振旅歸惡徳忽小醜器用窮地貲上兵貴伐謀此道不能爲吁哉蒸人苦始曰徵伐非穆穆軒轅朝耀徳守方陲君臣日安閒逺近無怨思石鯨旣蹭蹬女牛亦流離防獺遊渚隅葭蘆生漘湄坎塪四十里塡淤今已防江伯方翺翔天吳亟往來桑楡慘無色佇立暮霏霏老幼樵木還賓從逥鞿覊帝夢鮮魚索明月當報時

同諸公登慈恩寺塔

金祠起眞宇直上靑雲垂地靜我亦閒登之秋淸時蒼蕪宜春苑片碧昆明池誰道天漢髙逍遙方在玆虛形賓太極攜手行翠防雷雨傍杳防神中躨跜靈變在倐忽莫能窮天涯冠上閶闔開履下鴻雁飛宮室低邐迆羣山小防差俯仰宇宙空庶隨了義歸崱屴非大廈久居亦以危

同諸公秋霽曲江俯見南山

天靜終南髙俯映江水明有若蓬萊下淺深見澄瀛羣峯懸中流石壁如瑤瓊魚龍隠蒼翠鳥獸遊淸泠菇蒲林下秋薜荔波中輕山戛浴蘭阯水若居云屏嵐气浮渚宮孤光隨曜靈陰陰豫章館宛宛百花亭大君及羣臣晏樂方嚶鳴吾黨二三子蕭辰怡性情逍遙滄洲時乃在長安城

同諸公送李雲南伐蠻

昆明濱滇池蠢爾敢逆常天星耀鈇鑕弔彼西南方冡宰統元戎太守齒軍行囊括千萬里矢謨在廟堂耀耀金虎符一息到炎荒搜兵自交趾苃捨出瀘陽羣山髙嶄巖淩越如烏翔封豕驟跧伏巨象揺披攘逥溪深天淵掲厲逾舟梁武掃孤蜮蛟龍除方良雷霆隨神兵硼磕動穹蒼斬伐若艸木系縲同犬羊余醜隠弭河啁啾亂行藏君子惡薄險王師恥重傷廣車設罝梁太白收光芒邊吏靜縣道新書行紀綱劍闗掉鞅歸武弁朝建章龍樓加命服獬豸擁秋霜邦人頌靈旗側聽何洋洋京觀在七徳休哉我神皇

奉和韋判官獻侍郎叔除河東采訪使

天卿小冡宰道大名亦大醜正在權臣建旟千里外楚山俯江漢汴水連譙沛兩持方伯珪再轉諸侯蓋恬淡輕黜陟優遊邈千載乾象變臺衡羣賢盡交泰聿徠股肱郡河嶽卽襟帯盛徳滋冀方仁風淸汾澮四封盡髙足相府軺車最超超靑雲器婉婉竹林會賤士敢知言成頌文明代燕雀依大廈期之保貞悔

同王十三維哭殷遙

生理無不盡念君在中年遊道𨿽未深舉世莫能賢筮仕苦貧賤爲客少田園膏腴不可求乃在許西偏四鄰盡桑柘咫步開墻垣內艱未及虞形影隨化遷茅茨俯苫蓋雙殯兩楹間時聞孤女號迥出陌與阡慈烏亂飛鳴猛獸亦以跧故人王夫子靜念無生篇哀樂久已絕聞之將然太陽蔽空虛雨雪浮蒼山迢遰親靈櫬顧予悲絕處順與安時及此乃空言

貽丁主簿仙芝別

赫赫明天子翹翹羣秀才昭昭皇宇廣隠隠雲門開揺曵君初起聯翩予復來玆年不得意相命遊靈防驊驑多逸气琳瑯有淸響聮行擊水飛獨影淩虛上闗河施芳聽江海徼新賞斂袵歸故山敷言播天壤雲峯𨿽有異楚越幸相親旣別復遊處道深情更殷下愚忝聞見上徳猶邅迍偃仰東城曲棲遲依水濱脫巾從會府結綬歸海裔親知送河門邦族迎江澨夫子安恬淡他人悵迢逓飛艎旣眇然洲渚徒虧蔽人謀固無凖天徳諒難知髙名處下位逸翮棲卑枝去去水中沚揺揺天一涯蓬壺不可見來泛躍龍池

京口送別王四誼

江上楓林秋江中秋水流淸晨惜分袂秋日尙同舟落潮洗魚浦傾荷枕驛樓明年菊花熟洛東泛觴遊

唐儲光羲詩集卷三

欽定四庫全書

唐儲光羲詩集卷四

五言古詩

同房憲部應旋

衡山法王子慧見息諸苦落髮自南州燕居在西土養正不因晦得中寧患旅曠然長虛閒卽理寄行補四句了自性一音亦非取橘柚故園枝隨人植庭戶我地少安住念天時啟處憲卿文昌歸愉悅來晤語車騎踐香艸僕人沐花雨長風散繁云萬里靜天宇起滅信易覺淸眞知有所逍遙髙殿陰六月無炎暑防言發新偈粲粲如懸圃直心視惠光在此大法皷

奉別長史庾公太守徐公應召

烈風起江漢白浪忽如山方伯驟勤王人亦憂天酆鎬頃霾晦雲龍召我賢車騎北艱苦艅艎西溯防水靈靜湍瀬猛獸趨後先龍樓開新陽萬里出雲間宇宙旣焜燿崇徳濟巨川受命在神宗振兵猶軒轅煌煌逾涿鹿穆穆更坤元明王朝太階逺邇望嘉言遊子淡何思江湖將永年

獄中貽姚張薛李鄭栁諸公

直道時莫親起羞見讒口與人是非怪西子言有咎誣善不足悲失聽一何醜大來敢遐望小往且虛受中夜囹圄深初秋縲紲久疏螢出暗艸朔風鳴衰栁河漢低在戶蠨蛸垂向牖雁聲逺天末涼气生霽後負戶愁讀書劍光忿衝斗哀哀害神理惻惻傷慈母妻子垂涕泣家僮日奔走書詞苦人吏饋食勞交友寒服猶未成繁霜漸將厚吉凶問詹尹倚伏信北叟哭知已寃鳥言誠所誘諸公深惠愛朝夕相左右東濕𨿽欲操鈞金庶無負傷羅念揺翮踠足思驤首瑾瑜頗匿瑕邦國方含垢眷言出深穽永日常擕手

貽鼓吹李丞時信安王北伐李公王之所器者也

北伐昧天造王師示有徵轅門統元律帝室命宗英靈威方首事仗鉞按邊城膏雨被春艸黃雲浮太淸文儒托後乘武旅趨前旌出車發西洛營軍臨北平曰予深固陋志气頗縱橫嘗思驃騎幙願逐嫖姚兵惟賢美無度海內依聲河間舊相許車騎日逢迎折節下謀士深心論客卿忠言𨿽未列庶以知君誠

貽王侍禦出臺掾丹陽

髙髙瑯琊臺臺下生箘簵照車十二乘光彩不足諭旣當少防星復隠髙山霧金丘華陽下仙伯養晦處茅茨對三峯梧桐開一路神溪繞臯陸樵牧自成趣時登靑防遊若從天江度墟裏獻薇蕨羣公致衣縷深沈復淸淨偃仰視太素猛獸識賓僕頳霞知早暮峨峨雲龍開忽有方伯遇達人無不可壯志且馳騖融泄長雞鳴繽紛大鵬翥赤墀髙崱屴一見如三顧禮服正邦祀刑冠肅王度三辰明昭代光啟元祚章臺收梓太液滿鵷鷺丰澤耀純仁八方晏黔庶沈沈閶闔起殷殷蓬萊曙旌防儼成行雞人傳發煦翔翼一如鶚百辟莫不懼淸廟奉蒸嘗靈山扈鑾輅天街時蹴踘直指防梐枑四月純陽初雷雨始奮豫逆星孛皇極鈇鑕靜天步酆鎬舒曜靈干戈藏武庫析防增廣運直道有好惡逥迹淸憲臺傳騎東南去列城異疇昔近餞寡徒禦纒綿西闗道婉孌新丰樹伊洛不敢息淮河任防溯鄕亭茱茰津先後非防附炎時方怵惕有若踐霜露惆悵長岑長寂寞梁王傅紛吾家延州結友在童孺岑陽沐天徳邦邑持民務躑躅望朝陰如何復淪誤牙曠三千里擊轅非所慕秋濤聯滄溟舟檝湊北固江汜日綿眇朝夕空寐寤中洞松栝新東臯阡陌故餘輝方焜燿可以歡邑聚南華在濠上誰辯魏王瓠登陟芙蓉樓爲我時一賦

貽劉髙士別

夙駕出東城城傍早霞散初日照龍闕峨峨在天半壯哉麗百常美矣崇兩觀俯視趨朝客簮佩何璀璨而我送將歸徘徊防陵岸北云去吳越南雁離江漢伊昔蹈丘園翩翩理文翰髙談閔仲叔逸气劉公幹每言竹栢貞嘗輕朝市玩山晝猿狖靜溪曛魚鳥亂寧止臥崆峒直云期汗漫聖君旣理歷族士咸炳煥矯首來天池振羽泛漪瀾元淑命不達伯鸞吟可嘆東去姑蘇臺乃過陟陽館捨轡函闗道浮舟滄海畔耳目曠暄涼懷抱盈悲惋沈沈靑歳晚靄靄秋云換自言永遁棲無復從覊絆揮手謝知已知已莫能讚

山中貽崔六琪華

恍惚登髙嶺徘徊防落日遙想仲長園如親幼安室春渚菖蒲登山中播谷鳴相思不道逺太息未知情意君來此地時復疏林薄中夜掃閒門迎晨閉菌閣屣履淸池上家童奉信歸憂隨落花散目送歸雲飛故交在天末新知復千里無人暫往來獨作中林士

貽余處士

故園至新浦遙復未百里北望是他邦紛吾卽遊士潮來津門啟罷楫信流水客意乃成歡舟人亦相喜遲遲菱荇上泛泛菇蒲裏漸聞商旅喧猶見鳬鷖起市亭忽云構方物如山峙吳王昔喪元隋帝又滅祀停艫一以眺太息興亡理秋苑故池田宮門新栁我行苦炎月乃及淸昊始此地日逢迎終思隠君子莫言異舒捲形音在心耳

劉先生閒居

髙第後歸道乃居玉華宮逍遙人間世不異浮丘公甘寢何秉羽出門忽從戎方將遊昆侖又欲小崆峒進退旣在我歸來長安中焚香東海君侍坐西山童善行無轍迹吾亦安能窮但見神色閒中心如虛空期之比天老眞徳輔帝鴻

京口題崇上人山亭

淸旦歷香巖巖徑紆復直花林開宿霧遊目淸霄極分明戶中逺近山川色金沙童子戱香飯諸天食叫叫海鴻聲軒軒江燕翼寄言淸淨者閭閻徒自踣

朝邑蔡主簿期不防【二首】

下位日趨走久之賓會疏空遲偶詞賦所愧比園廬朝念池上酌暮逢林下書方將固封守暫欲混畋漁衰栁隠長路秋云滿太虛遙遙望左右日入未逥車

二

日入淸風至知君在西偏車輿旣成列賓僕復能賢迢遞下墟阪逍遙看井田蒼山起暮雨極浦浮長煙服義大如志交歡數盡年寧言十餘里不見空來還

鞏城南河作寄徐三景暉

初年雨候遲鞏洛河流小揺揺芳艸岸屢見春山曉淸露洗雲林輕波戱魚鳥惟言故人逺不念鄕川眇舟檝去瀠逥湍漵行奔峭寄書千里路莫道南鴻少

貽閻處士防卜居終南

春風揺雜樹言別還江汜堅冰生綠潭又客三千里兆夢惟顏色懸情乃文史滌耳貴淸言披歡遲玉趾秦城疑舊廬佇立問焉如稚子跪而說還山將隠居竹林旣深逺松宇復淸虛迹迥事多逸心安趣有餘石門動髙韻艸堂新著書鶱飛久超絕蹇足空躊躇猶有昔時意望君當照車驅車當六國何以須潛黙聖主常徴賢羣公每舉徳此時方獨往身志將何欲願謝山中人逥車首歸躅

新丰作貽殷四校書

漢皇思舊邑秦地作新丰南出華陽路西分長樂宮安知天地久不與昔年同雞犬暮聲合城池秋霽空紛吾從此去望極咸陽中不見蕓香閣徒思文雅雄

華陽作貽祖三詠

朝行敷水上暮出華山東髙館宿初靜長亭秋轉空日余久淪汩重此聞霜風淅瀝入溪樹颼飅驚夕鴻淒然望伊洛如見息陽宮舊識無髙位新知盡固窮夫君獨輕舉逺近善文雄豈念千里駕﨑嶇秦塞中

貽袁三拾遺謫作

傾蓋洛之濱依然心事親龍門何以峻曾是好詞人珥筆朝文陛含章諷紫宸帝城多壯觀被服長如春天子儉爲徳而能淸約身公卿盡虛位天下自趣塵如君物望美令徳聲何已髙帝黜儒生文皇謫才子朝廷非不盛譴謫良難恃路出大江陰川行碧峯里斯言徒自玷白玉豈爲滓希聲盡眾人深識惟知已知已怨生離悠悠天一涯寸心因夢斷孤憤爲年移花滿芙蓉闕春深朝夕池空令千萬里長望白雲垂

洛中貽朝校書衡朝卽日本人也

萬國朝天中東隅道最長吾生美無度髙駕仕春坊出入蓬山裏逍遙伊水傍伯鸞遊太學中夜一相望落日懸髙殿秋風入洞房屢言相去逺不覺生朝光

貽崔太祝

天都分禮閣肅肅臨淸渠春山照前屏髙槐防內除惟賢尙廩祿弟去兄來居文雅更驤首風流信有餘中年幸從事乃遇兩吹噓何以知君子交情復淡如

貽王處士子文

春艸生洞渚春風入上林春臯有黃鶴撫翮未傷音王屋嘗嘉遁伊川復陸沈張鵾雞弄閉室蓬蒿深避地歌三樂遊山賦九吟大君思左右無乃化黃金

獻華陰羅丞別

華山薄遊者髮當靑春道徳同仙吏尊卑卽丈人縣城俯京路獲見官舍裏淹畱瓊樹枝謔浪春泉水昔余在天目總角奉遊從寒暑逓來往今復蓮花峯別情無逺近道別方愁予孰想古人言乃知悲風雨

閒居

薄遊何所愧所愧在閒居親故不來往中園時讀書步欄滴余雪春塘抽新蒲梧桐漸覆井時鳥自相呼悠然念故鄕乃在天一隅安得如浮雲來往方須臾

送恂上人還吳

洛城本天邑洛水卽天池君王旣行幸法子復來儀虛室香花滿淸川楊栁垂乘閒道歸去逺意誰能知

送周十一

秋風隕羣木眾艸下嚴霜復問子何如自言之帝鄕豈無親所愛將欲濟時康握手別徵駕返悲岐路長

七言古詩

新丰主人

新丰主人新酒熟舊客還歸舊堂宿滿酌香含北砌花盈樽色泛南軒竹雲散天髙秋月明東家少女解秦箏醉來忘卻巴陵道夢中疑是洛陽城

登戱馬臺作

君不見宋公杖誅燕後英雄踴躍爭趨走小會衣冠呂梁壑大徴甲卒碻磝口天門神武樹元勲九日茱萸饗六軍泛泛樓船遊極浦揺揺歌吹動浮雲居人滿目市朝變霸業猶存齊楚甸泗水南流桐栢川沂山北走瑯琊縣滄海沈沈晨霧開彭城烈烈秋風來少年自言未得意日暮蕭條登古臺

貽從軍行

取勝小非川來朝明光殿東平不足先夢出鳯林間夢還滄海闕萬里盡陰色豈爲我離別馬上吹笛起寒風道傍舞劍飛春雪男兒懸非一日君去成髙節

酬李壺闗奉使行縣憶諸公

靑風江上滄浪吟白月宮中鸚鵡林非有淨淸心同道同房若斷金離居忽有雲山意淸韻遙傳舟檝事去時能憶竹園遊來時莫忘桃園記

薔薇

裊裊長數尋靑靑不作林一莖獨秀當庭心數枝分作滿庭陰春日遲遲欲將半庭影離離正堪玩枝上嬌鶯不畏人葉底飛蛾自相亂秦家女兒愛芳菲畫眉相伴采葳防髙處紅須欲就手低邊綠刺已牽衣蒲萄架上朝光滿楊栁園中瞑鳥飛連袂踏歌從此去風吹香气逐人歸

同張侍禦宴北樓

今之太守古諸侯出入雙旌垂七旒朝覽干戈時聽訟暮延賓客復登樓西山漠漠崦嵫色北渚沈沈江漢流良宵淸淨方髙會繡服光輝聮皂蓋魚龍恍惚堦墀下雲霧杳冥戶外水靈慷慨行泣珠遊女飄颻思解佩蒼蒼低月半遙城落落疏星滿太淸不忍開悲楚奏願言吹笛退胡兵軒後靑丘埋猰防周王白羽掃攙槍期君武節朝龍闕余亦翺翔歸玉京

唐儲光羲詩集卷四

欽定四庫全書

唐儲光羲詩集卷五

五言律詩

臨江亭五詠【並序】

建業爲都舊矣晉主來此而禮物盡備𨿽云在徳亦云在險京口其地也嗚呼有邦國者有興亡焉自晉及陳五世而滅以今懷古五篇爲詠臨江亭得其勝槪寄以興言𨿽未及乎辯士亦其志也

晉家南作帝京鎭北爲闗江水中分地城樓下帯山金陵事巳往靑蓋理無還落日空亭上愁看龍尾灣

二

山橫小苑前路盡大江邊此地興王業無如宋主賢潮生建業水風散廣陵煙直望淸波裏秪言別有天

三

城頭落暮暉城外搗秋衣江水靑雲挹蘆花白雪飛南州王气疾東國海風防借問商歌客年年何處歸

四

古木嘯寒禽層城帯夕陰梁園多緑樹楚岸盡楓林山際空爲險江流長自深平生何以恨天地本無心

五

京山千里過孤憤望中來江勢將天合城門向水開落霞明楚岸夕露濕吳臺去去無相識陳皇安在哉餞張七琚任宗城卽環之季也同產八人俱以才名知

他日曾遊魏魏家余趾存可憐宮殿所但見桑楡繁此去拜新職爲榮近故園髙陽八才子況復在君門

畱別安慶李太守

明牧念行子又言悲解攜初筵方落日醉止到鳴雞過客來自北大軍居在西兵家如討逆敢以庻盤溪

洛陽東門送別

東城別故人臘月遲芳辰不惜孤舟去其如兩地春花明洛陽苑水緑小平津是日不相見鶯聲徒自新

漢陽卽事

楚國千里逺孰知方寸違春遊歡有客夕寢賦無衣江水帯冰緑桃花隨雨飛九歌有深意捐佩乃言歸

泊江潭貽馬校書

明月掛靑天遙遙如目前故人遊畫閣卻望似雲邊水宿依漁父歌聲好采蓮采蓮江上曲今夕爲君傳

送沈校書吳中搜書

郊外亭臯逺野中岐路分苑門臨渭水山翠雜春云秦閣多遺典吳臺訪闕文君王思校理莫滯淸江濆

寒夜江口泊舟

寒潮信未起出浦防孤舟一夜苦風浪自然增旅愁吳山遲海月楚火照江流欲有知音者異鄕誰可求

苑外至龍興院作

朝遊天苑外忽見法筵開山勢當空出云陰滿地來疏鐘淸月殿幽梵靜花臺日暮香林下飄飄仙步逥

題虯上人房

禪宮分兩地釋子一爲心入道無來去淸言見古今江寒池水緑山暝竹園深別有中天月遙遙散夕陰

詠山泉

山中有流水借問不知名映地爲天色飛空作雨聲轉來深澗滿分出小池平恬澹無人見年年長自淸

貽主客呂郎中

上士旣開天中朝爲得賢靑雲方羽翼畫省比神仙委佩雲霄裏含香日月前君王儻借問客有上林篇

京口畱別徐大補闕趙二零陵

皇州月初曉處處鼓鐘喧樹出蓬萊殿城開閶闔門近臣朝闥詞客向文園獨有三川路空傷遊子魂

答王十三維

門生故來往知欲命浮觴忽奉朝靑閣回車入上陽落花滿春水疏栁映新塘是日歸來暮勞君奏雅章奉和中書徐侍郎中書省翫白雲寄潁陽趙大

靑闕朝初退白雲遙在天非闗取雷雨故欲伴神仙泛灔鵷池曲飄颻闥前猶多逺山意幸入侍臣篇

和張太祝冬祭馬步

故壇何肅肅中野自無喧烈火見陳信颺言聞永存房星隠曙色朔風動寒原今日歌天馬非闗徵大宛

祭風伯壇應張太祝作

聖主禦靑春綸言命使臣將修風伯祀更福太平人帟幕宵聮事壇塲曉降神帝心矜動物非爲屬車人

尋徐山人遇馬舍人

泊舟伊川右正見野人歸日暮春山緑我心淸且防巖聲風雨度水气雲霞飛復有金門客來防蘿薜衣

夜觀妓

白雪宜新舞淸宵召楚妃嬌童攜錦薦侍女整羅衣花映垂鬟轉香迎步履飛徐徐斂長袖雙燭送將歸

洛橋送別

河橋送客舟河水正安流逺見輕橈動遙憐故國遊海禽逢早雁江月值新秋一聽南津曲分明散別愁

秦中送人覲省

二月淸江外遙遙見故人南山晴有雪東陌霽無塵騎別章臺晚舟行洛水春知君梁苑去日見白華新

洛中送人還江東

洛城春雨霽相送下江鄕樹緑天津道山明伊水陽孤舟從此去客思一何長直望淸波裏惟餘落日光

送姚六昆客任會稽何大蹇任孟縣

越城臨渤澥晉國在河汾仙綬兩鄕意靑郊一路分野棠春未發田雀暮成羣他日思吳會嘗因西北云

洛潭送人覲省

淸洛帯芝田東流入大川舟輕水復急別望杳如仙細艸生春岸明霞散早天送君惟一曲當是白華篇

送人隨大夫和蕃

西方有六國國國願來賓聖主今無外懷柔遣使臣大夫開幕府才子作行人解劍聊相送邊城二月春

仲夏餞魏四河北覲叔

落日臨禦溝送君還北州樹涼徵馬去路暝歸人愁吳嶽夏云盡渭河秋水流東籬摘芳菊想見竹林遊

送人尋裴斐

柱史廽淸憲謫居臨漢川遲君千里駕方外賞雲泉路斷因春水山深隔暝煙湘江見遊女寄摘一枝蓮

隴頭水送別

相送隴山頭東西隴水流從來心膽盛今日爲君愁暗雪迷徵路寒云隠戍樓惟餘旌斾影相逐去悠悠

送王上人還襄陽

朝看法雲散知有至人還送客臨伊水行車出故闗天花滿南國精舍在空山𨿽復時來去中心長日閒

官莊池觀競渡

落日吹簫管淸池發棹歌船爭先後渡岸激去來波水葉藏魚鳥林花間綺羅踟躕仙女處猶似望天河

重寄虯上人

一作雲峯別三看花栁朝靑山隔逺路明月空長霄鵲浴西江雨雞鳴東海潮此情勞夢寐況道雙林遙

張谷田舍

縣官淸且儉深谷有人家一徑入寒竹小橋穿野花碓喧春澗滿梯倚緑桑斜自說年來稔前村酒可賖

五言排律

大酺得長字韻時任安宜尉

大道啟元命時人居太康中朝發澤下國被天光明詔始端午初筵當履霜鼓鼙迎爽气羽籥映新陽太守卽圃淮夷成葆疆小臣慙下位拜手頌靈長

同張侍禦鼎和京兆蕭兵曹華歳晚南園

公府傳休沐私庭效陸沈方知從大隠非復在幽林闕下忠貞志人間孝友心旣將冠蓋雅仍與薜蘿深寒變中園栁春歸上苑禽池涵靑艸色山帶白雲陰潘嶽閒居賦鐘期流水琴一經當自足何用遺黃金

奉酬張五丈垂贈

防服去江汜白華生大梁星辰動異色羔雁成新行日望天朝近時憂郢路長情言間薖軸惠念及滄浪松柏以之茂江湖亦自忘賈生方弔屈豈敢比南昌

秦中守歳

眾星巳窮次靑帝方行春永感易成戚離居難重陳闔門守初夜燎火到淸晨或念無生法多傷未出塵廣庭日將晏虛室自爲賓願以桑楡末常逢甲子新

獻髙使君大酺作

肅穆郊禋畢工歌賞事並三朝遵湛露一道洽仁明布徳言皆應無爲物自成花添羅綺色鶯亂管弦聲獨有同髙唱空陪樂太平

滎陽馬氏二子

聖君封太嶽十月建行旃輦路開千里寒雲霽九天故人多侍從二子畱伊川河兗冰初合闗城月屢圓暝過滎水上聞說鄭卿賢材蔽行人右名居東裏先制巖開別業桑柘亦依然待至金園側相將居一防

觀競渡

大夫沈楚水千祀國人哀習棹江流長迎神雨霧開標隨緑云動船逆淸波來下怖魚龍起上驚鳬雁逥能令秋大有鼓吹逺相催

太學貽張筠

壁池忝門子俄頃變炎涼緑竹深虛館淸流響洞房園林在建業新友去咸陽中夜鼓鐘靜初秋漏刻長浮雲開太室華蓋上明堂空此逺相望勞歌還自傷

七言律詩

田家卽事

桑柘悠悠水蘸堤晚風晴景不妨犂髙機猶織臥蠶子下阪饑逢餉饁妻杏色滿林羊酪熟麥涼浮壠雉媒低生時樂死皆由命事在皇天志不迷

五言絕句

洛陽道五首獻呂四郎中

洛水春冰開洛城春水緑朝看大道上落花亂馬足

二

劇孟不知名千金買寶劍出入平津邸自言嬌且艷

三

大道直如髮春日佳气多五陵貴公子雙雙鳴玉珂

四

春風二月時道傍栁堪把上枝覆官閣下枝覆車馬

五

洛水照千門千門碧空裏少年不得志走馬遊新市

同武平一員外遊湖

竹吹畱歌扇蓮香入舞衣前溪多曲漵乘興莫先歸

長安道【二首】

鳴鞭過酒肆袨服遊倡門百萬一時盡含情無片言

二

西行一千里暝色生寒樹暗聞歌吹聲知是長安路

江南曲【四首】

緑江深見底髙浪直翻空慣是湖邊住舟輕不畏風

二

逐流牽荇葉緣岸摘蘆苖爲惜鴛鴦鳥輕輕動畫橈

三

日暮長江裏相邀歸渡頭落花如有意來去逐船流

四

隔江看樹色防月聽歌聲不是長幹住那從此路行

闗山月

一鴈過連營繁霜覆古城胡笳在何處半夜起邊聲

玉眞公主山居

山北天泉苑山西鳯女家不言沁園好獨隠武陵花

滄浪峽

滄浪臨古道道上若成塵自有滄浪峽誰爲無事人

奉眞觀

眞門迥向北馳道直向西爲與天光近云色成虹蜺

七言絕句

明妃曲【四首】

西行隴上泣胡天南向雲中指渭川毳幕夜來時宛轉何由得似漢王邊

胡王知妾不勝悲樂府皆傳漢國辭朝來馬上箜篌引稍似宮中閒夜時

日暮驚沙亂雪飛傍人相勸易羅衣彊來前殿看歌舞共待單於夜獵歸

彩騎雙雙引寶車羌笛兩兩奏胡笳若爲別得橫橋路莫隠宮中玉樹花

同武平一員外遊湖五首時武貶金壇令

紅荷碧篠夜相鮮皂蓋蘭橈浮翠筵舟中對舞邯鄲曲月下雙彈盧女

靑林碧嶼暗相期緩楫揮觥欲賦詩借問髙歌凡幾轉河低月落五更時

朝來仙閣聽歌暝入花亭見綺羅池邊命酒憐風月浦口回船惜芰荷

朦朧竹影蔽巖扉澹蕩荷風飄舞衣舟尋緑水宵將半月隠靑林人未歸

花潭竹嶼傍幽蹊畫檝浮空入夜溪芰荷覆水船難進歌舞畱人月易低

題茅山華陽洞

華陽洞口片雲飛細雨蒙蒙欲濕衣玉簫徧滿仙壇上應是茅家兄弟歸

寄孫山人

新林二月孤舟還水滿淸江花滿山借問故園隠君子時時來往住人間

唐儲光羲詩集卷五

