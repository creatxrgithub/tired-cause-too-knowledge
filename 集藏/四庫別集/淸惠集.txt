

欽定四庫全書

集部六

淸惠集目錄

別集類五【明】

卷一

詩

卷二

詩

卷三

奏疏

卷四

奏疏

卷五

奏疏

卷六

奏疏

卷七

序

記

卷八

碑

墓志

墓表

贊

祭文

卷九

書簡

卷十

書簡

卷十一

雜著

卷十二

附錄

【臣】等謹案淸惠集十二卷明劉麟撰麟字元瑞一字子振江西安仁人後流寓長興子孫遂隸籍焉治丙辰進士官至工部尙書初麟觀政工部時卽與同年陸昆抗疏爭諫官下獄事及爲紹興府知府又以忤劉瑾褫職後官尙書卒以爭蘇松織造爲宦官所擠而罷蓋始終介介自立者其自紹興歸也依其姻家吳珫於長興與孫一元文徵明等往來倡和世傳徵明神樓圖卽爲麟作也是集凡詩二卷奏疏雜文九卷附錄一卷麟曾孫陛所編萬曆丙午湖州知府無錫陳幼學刋之長興朱鳳翔爲序稱其文出入秦漢詩則駸駸韋杜譽之固未免太過至稱其標格髙入雲霄胸中無一毫芥蔕故所發皆盎然天趣讀之足消鄙吝則得其實矣是亦文章闗乎人品之驗也乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

淸惠集序

當世廟初旌別大僚禦屛所書冰淸玉潔者二人一爲尙書劉淸惠公麟一爲大理卿陳公恪陳歸安人世稱矩齊先生是已劉豫章人先從安仁徙建業慕吾湖山水淸逺復卜居吾邑東山之坦上因號坦翁云不佞鳯翔少時聞諸先達公杜門絕軌臺使監司守令之車轍盈門不得一見惟佳時勝日與髙士吳甘泉孫太初諸公扁舟往來菇蘆間人望之若神仙已復睹公家所藏神樓圖知公居萬山中欲搆一樓而不可得文太史徵明繪是圖以贈一時名公歌詠盈幅已復讀公所撰峴山浮碧亭碑記文最爾雅其所傳尺牘書法人間重如璣璧及索公全集大都散逸卽陳大理公子方伯公應和有所摭次亦以垂槖故梓適錫山筠塘陳公來守吾郡詢及郡中典刑慨然有當於淸惠公遂徵其集幸伊曾孫陛藏若干捲文則防鬯簡直出入秦漢詩則駸駸韋杜蓋公之標格髙入雲霄胸中無一毫芥帶故所發皆盎然天趣讀之足消鄙吝恍若濯魄冰壺澄心玉井者想公之在朝耿耿大節如忤逆璫瑾首倡節愼庫等事足垂不朽守越甫五十日而百姓歌思屍祝之王學士華爲去思記比之劉寵至今稽山有二劉祠公歿且五十餘年而其剛介絕塵之姿孤髙軼世之品凜凜猶有生气筠塘陳公固公臭味公之集若有待於今日語云丰城之劍合於延津信然哉信然哉萬曆丙午秋七月旣望朱鳯翔序

欽定四庫全書

淸惠集卷一

明劉麟撰

詩

四言古詩

述懷五詠

今我樂矣敍舊以賢瞻彼眀徳不以厥年生事匪多尺宅寸田暮色惟瞑返照復鮮君子保終夕厲愓然載我酒踐彼初筵悠悠我心無懷葛天

其二

今我樂矣塵勞靡夕俯仰褒然乾坤歸宅冠蓋各天妻孥在側知已辰星道途掃迹空谷足音使我太息返照入林牛羊是則

其三

今我樂矣自春䢐秋髙人用息志士廼愁終風急雨恐撼吾樓樓有眞人邈不可求求而得之泛我輕舟三山何許垂老一逰石川野航曰予銷憂龍驤虎變挾小九州

其四

今我樂矣爰卽我謀陂塘雨足上下其流百年垂盡寄興孤舟華冑玉臺浮逰石頭羣陰蔽空百神在樓此夕何夕夢逰九州初隨枕蝶終執沙鷗興倦而覺再夢再憂空谷多鬼其聲啾啾

其五

今我樂矣漸解塵緣藏修還謐始於今年八十有六十一師籖同生之士艾耄涸然我孫森森玉立滿前仰憶宗祧瓞綿綿升髙有屐臨流有船邀我良友矢我新篇退休於室守眞尙不忮於人不求於天詔爾後人勿忘勿愆

五言古詩

山中奉答孫太初

望古復望古駕舟行逺空浮雲日夕盡天光上下同濳鱗入淵防歸鳥正西東亭亭夫容花淒淒風露中羣情各有適至理將在躬日月去已多憂傷來無窮臨流一濯足顧影見雙蓬歌我水上心答彼巢居翁

答太初和韋蘇州

道存甘拙守時艱慙幸生在昔繆有寄所至皆名城感彼民物憂違我泉石情一朝印章解歸來讀且耕年登衣食足心閒文字精側身鷗鷺中塵网何由攖

動靜語

客言動靜機相禪苦不了無私動亦得無欲靜逾妙動靜能幾時去去勿復道

攜琴古

疎疎子賤子千載一單父斯民不忍欺厥治登太古問渠何所修得賢以自輔談笑黃虞間豈復問齊魯孔鐸本夙聞舜弦時一鼔赤子爾何知所欲在慈母吾施旣春陽物化若時雨至今梧桐枝金徽照寰宇

秋社次苕溪吳大參韻

舉世重豪華何人愛幽獨達哉晉處士逺心寄松菊物理本尋常道勝乃芬郁前哲流其風吾生踵其躅貰酒篛水頭援琴峴山曲靑錢掛髙笻紫團出深竹籊籊渭之濵猗猗淇之澳徐徐栁外嬉欵欵花邊肅道義常交儆聲利久不辱長生桃輝輝內光燭觴詠集浮洲形骸歸寓屋逍遙本今夕分防在明旭

社韻

天壤冇勝事其逢或千春顒昂復藻雅天興何彬彬鋪觀同生志天實亨厥屯文明郁然起大半充詞臣卽有未遇者淸修常苦辛頗厭東吳富不道西越貧龎然自宜俗安問桃花津社中諸長老玉立髙嶙峋引翼並眉壽幾杖集今晨鳴絲雜揮毫晤語恊眞醇一防義已正再防心彌親相觀各有得退食如見賔翩翩穴鳳翥光華動星辰樂善不吾棄垂死善吾身天目無茂艸太湖有揚塵精英一以聚千里成荊榛斯言茍不輕請問啇巖人一朝食君食爲霖如有神嗟嗟委巷樂逺逰不獲伸安得如椽筆大刻垂蒼瑉燕鴈年年社銘名日日新我徳如廣川毋爲物所湮

讀書臺

暮色常如斯孤眞保終吉愛此嘉樹林倚杖數晨夕有時髙鳥下馴擾不吾避好音醒逺心文羽耀眞憇昏鴉結侶歸燒燈猶未食耽幽有餘興減食非所惜逾八又五年吾生過其歷無事此堧中古期或可必舉觴祝吾樹願樹五千尺何必莊家椿得气各有適

和文內史陸春官

淸時兩文伯表裏吳門居三生契晤後八袠衰頽初揮毫引星漢飛佩入云墟佳境本已寂芳塵未全疎衮褒信未度鼎勒良有餘酒醒對蕉緑葉盡還一書

寄文衡山

戲馬非芳春徵鴻逆新暑去住本無心隱顯不成侶令徳自有鄰予美胡獨處東野昔爲陰渭城今欲雨假寐始難任沈憂終不去夜發吳門書晨集淸溪路中多鶴髮人待子聨膝語一誦虎林偈何人不延竚

書逸老詩冊

嵗晚田園歸遂逺防龍軰弁嶺若天紳亭亭日相對紫翠中有精靜應得其槪朝舒五色霞飡之益五內感彼造物者遺我平生愛气序日已遷兒女日已大尙齒登君堂耉老自成防宿約引壺觴晨興理冠帶椽筆灑云根樓船蕩湖靄客操如意鉤擊我瑚碎靑蓮白蘋洲銀刀紫花瀬何如安期生鶴背不可載

神樓

天生樓上翁百年渾是病遭時或振步顚沛幹吾正中嵗幸投簪有物如造命擇棲苦不早乞湖何必鏡吳興逸老成春秋疊觴詠從此作行窩東南稱獨盛契哉文內史繪樓孤且夐謂我居其中懷葛失其靜從此不復下得酒歌明聖問余何所得樓中有眞性

次陳魯南韻

民社闗身地淹畱廊廟心能將制錦意和曲比鳴琴鸞鳳有文翮低回枳棘林食我中園竹貽我希世音覧徳起翺翔來歸阿閣深春光照城郭桃李成繁陰雨餘淸樹枝團團明月岑懷君妙生殖古道重相尋

柬吳甘泉處士

聞園臨廣壑蔓艸帶蒹葭歸來理荒穢繞屋皆桑麻防起惜芳時抱甕淸澗涯露下百卉長羣蔬亦惟嘉陶翁南山豆邵子東門一身在力食外物何由加

贈沈竹裏

我愛竹裏子身世一秋蟬吟風興自足吸露心充然下有谷食者生荷主人憐亦有艸食者依依戀平阡豈不競肥腯何由更髙騫嗟余感君誼撫已思齊賢平生志寡欲老爲眾物牽卓哉無欲地咫尺不可攀聞君重文防切磋如有傳爲余辧斯惑拜領春風前

神樓漫詠二首

靑嶂隱澄潭鐘靈自太古結樓翠防間雲中啟朱戶風簾半在鉤月射人髙步安期不可期霑濡惜多露

其二

七十已無友百嵗誰知心獨往日欲暮悲歌天地陰卜居謝人境結樓深復深殘軀幸有托安得揮黃金

寄甘泉

爲圃何汲汲所樂在煙霞露下剪靑紫或取黃金芽朝朝厭芳脆時時易魚蝦舉觴淸澗曲一醉當山花今晨共誰酌明夕去君家及爾各彊健言笑歡無涯幽求茍如此曰以忘紛華

桂竹歌

桂香何冉冉不以春吹噓竹枝何靑靑不以寒捲舒所以學道者愛惜如璠璵軒當其下琴書與之俱感彼賦命偏忘此生計疎修途旣坎短景又虛老色朝無賴秋聲夜有餘荊南王子燦於世竟何如

招石川入社

結知自臺省僻境亦窮追君年睿而富我骨衰以遲拙劣世遺矣昏塞君忘之暌離本多岐會晤幸有時佳名超九棘古誼冠諸耆三吳得白石握手登黃羲米舟書與畫良足解我頥請與此心誓金蘭歡不移

與李半溪

翀翀五湖水水滸多遺老官罷各來歸優防遵故道驚塵方蔽空無一掛懷抱永謝車馬喧但知衣食好社飲已再三嘆想苦不早

其二

古今重八袠何幸懷君年餘也湖心水君如水上船大風揚其波千尺不敢先俯仰社及社唱酬篇復篇鳳聲云日表蟬號風露前耕桑本一曲杖履得相牽多聞已諧約直諒不違天飲酒或取適放懷空萬緣此誼幸不孤瑚璉同一川烈烈靑州守吐气成雲煙前年入我室百斛甘我泉自云招南村慷慨沽十千今晨踐斯約逸興揮蠻箋月斜褁足去天地俱茫然臨別敢一博一安還一遷呂望及衞武何如與籛東施與西施異代知誰賢

七言古詩

挽王封君

一心齋古髙云多瀟灑衣冠在耆耋許身孝義日月懸傳家節操珪璋潔三槐防郁敷廣堂裁培雨露初瓞槐生直幹當淸霄槐有深根下盤結如旦如曽自本源生封死諡推前烈秋風瑟瑟吹白楊秋艸芊芊帶孤碣鶴馭飄颻去不還杜鵑啼盡寒江雪

覆陳魯南

我居深山眞木石一年易過如一日人生難得白髮時且許於今發已白髮白有方可再黑感君惠我不死術百年總與一日同世間豈有壽多百靑山白雲天外天一日一醉與君別

竹鹿歌與張石川

毎過城市常噓嘻此竹此堂懽不疑仁和酒肆貂可解蘇晉禪牀可支年年兩醉若天造一日一社無人知朶頥解醲夙所鄙雕虫綺麗晚不宜老人至樂在無事良朋適興相追隨彼此生兒頗不惡兩家門戶粗支持幾人負米可糊口幾人弄筆粗解頥名山秀水取便得抹月披風飽卽嬉仰學蝸涎力已倦俯逐蠅利心不覊與君擇勝論中曲切切偲偲艾復耆儦儦俟俟媒和侶瑟瑟亭亭連理枝同生交儆聚其畔朝燕夕楚將焉爲富貴豪華等蜂蟻營營擾擾眞堪悲握手桑楡日西下放舟大壑山之陲窪尊輪囷亦何有勸酬莫計黃金巵有時酒渇得甘露蟬吸湑湑淸入脾酌露壽君君莫訝金莖仙掌靑天低頌君直擬淇園物靑靑如簀常猗猗懷葛之民渺何許有斐君子眞吾師盟神黙祝九十五淸歌抑戒酬吾師

七袠詠

我生忽忽逢稀年回防故路如飛湍防檢同生多變遷髙塜壘壘成古阡入山結屋招籛丹訣久昧無眞傳欠伸偶作邯鄲眠鶴背飄揺牛女邊八洞髙張無一仙問之皆稱元節賢邀趨玉帝鴛班聨覺來蒿榻生寒煙暮捲西風梁月懸南國諸公修白蓮貴逰淸福能兼全有書切勿言歸田上天下天皆杳然

和李半溪社韻

寄言同社諸人賢莫訝康習性偏眼前樂事取便得身後浮名何足傳千好拾金光艸片石今生玉井蓮有酒不醉本凡士著書取勝非髙張騫曠逰最奇絕中夜揮毫白日眠

與彭西巖話舊

淸溪道士何所之有客擔簦溪水湄吾亦東堂坦吾腹仰淑諌議酬吾私此時門墻二三子循循雅飭仍偲偲大夫持鐸梁州去逾河蹈海紛多岐彭君索居寡儔侶穿楊屢蹶心淒其天王赫怒事徵討助邊小試勲名奇成均卒業歷年所一官逺授鄱之涯銅章墨綬贊名郡蓮幙風淸行采詩髙堂日暮泣相送但道兒歸不可遲春去秋來衣未攺一笑登堂鄕井疑太守欲畱畱不住百姓攀車車已馳俸錢可數恰五日宦囊惟有商山芝我亦鄱產賀未得相見惟言祿可辭東堂舊逰星欲秋髙見菊聊追隨嗟吁彭君不可覊天畱一脈尊其師

山靈一首

恢恢大造垂深仁九死老翁今七旬俯仰三才慙有身人心爲主道爲賔敗國亡家三孽臣曰貪曰癡一曰嗔更疊爲祟興災迍浸滛六气來往頻分張六賊常相因邇來理攝偶不臻危機一墮與鬼鄰忽返靈根一綫新再見區宇一芳春出凡擺俗守爾眞結廬京野披荒榛探幽秉道收元神鏈精鏈气初浹辰蕩滌諸魔如掃塵淸靜無爲遊至淳夢中如見三茅君手把丹書申復申覺來知失桃花津山靈不厭羲皇人

六旬壽誕

飄飄天路躋元始能視兮跛能履中歳騫騰華屋居老去盤桓石兜死石兜安穩亭內光八牕洞達惟圖史陳睡陶酣庾亮樓人境不喧心逺耳一笑靑雲足下生苦盡逢甘良獨喜過去流光不用追向來短景今方是天授蓬壺三十三曲中颺袖從風起閱盡乾坤勝事歸長生寶籙成仙紀亭中端坐嚼蟠桃金門方朔今如此

山居靜飬

古來明哲守厥身天下國家難比倫有欲無欲恆守眞仙珠道玉保抱頻澹泊無爲康我神蟠龍翥鳳孰可馴華山枕畔華胥人才聞避紂復避秦天然一曲桃花津

擷蔬和甘泉韻

我家防蓄須遇霜連根拾取無靑黃黃者初熟本時食靑入海沙成宿藏道人齒決事可做大官手防不逾香肥甘與此同一飽底用形役令心忙憐我初年負鼎俎毎持此味升巖廊美芹自知堪獻主鹽梅己見能興商一從棄置等葑菲蝦萊滿船成獨狂百年饘粥無多甕頓消心火生淸涼

與吳甘泉

六月淒其萬木雕斧斤斬伐皆柔條蚩尢怒觸天柱揺十日並出天無霄援弓力射九已消一陽獨運亨以昭擊壤老子興歌謡才思湧發如江潮吾聞古帝稱唐堯治功巍巍徳澤饒許由在下貧無瓢甘心寂寞難爲招防龍稷契茍已足訏謨豈必須芻蕘

與李半溪

寧親夏凊正炎暑抱孫上冢集儔侶簮徽世世與物同以禮爲坊君不處孤琴伴鶴如賤貧冰蘗自甘君不去三年問道一日傳坐防遺照多奇語紫壇玉笈天上天絳河珠斗遙瞻佇

五言律詩

湖南結社

夏木成陰后春蠶作繭時暮碑新賜誥橋柱舊題詩鄕酒淹情素官燈照鬂絲報君歸去業結侶飲云巵

赴社次韋南苕韻二首

馳光迎素節過雨眺蒼涼眷徳羣賢集揚休百代芳簪組味何薄湖山气正昌飛塵能變海不到聚星堂

其二

投間身轉貴飬拙道彌尊百戰開文圃窺向法門取適人難老相觀道自存雙鳬隨燕至同醉眾春園

野蔬亭

幽居得自怡揷槿防成籬日夕荷鋤倦天晴抱甕遲此中多道气眞味少人知市逺盤飡足齋心剪露葵

寄庾梅山

讀書胡不仕取樂在郊坰茶烹玉川屋酒熟司空亭逾七頭初白加旬眼倍靑尋眞寒不廢騁望醉還醒

柬貞庵

郊壇轉墟曲翻愛客藏深傍水憐春候歸城怯晚陰短髮年年別淸齋夜夜心曹園花發後誰此共幽尋

答王履約

短髮半成絲歸田幸不遲色相花三逕風神竹幾枝息機愁市近取適怕天知盡日窮幽勝躋攀似少時

答王履吉

病目恨烏絲臨書較已遲涸池常積垢俗頴慣生枝白下髯仙老淸溪子晉知年來王履吉獨契愛鵞師

聼溧陽織

客久全諳俗人勤不但耕造端猶舊學卹緯象吾生華戶熒熒火空村軋軋聲臥聼鄰姥織無限斷機情

懷吳耆舊

已渡橫塘水歸舟茶磨別墅新移竹淸江正落楓古衲三生石疎燈半夜鐘忽聞耆舊去飛夢帝橋東

凝香寢

室小已成趣豪吟客未來祥光窺戶牖芳響出蒿萊參辰駒過隙三五兔生隈守墨凝香枕焉知葛與懷

社中

愛此文字飲衣冠千里同好徳競爲主忘年恥作翁頌禱言皆應賡歌句轉工終筵惟敬愼監史愧無功

哭施邦直二首

未閣太初淚再哭菁陽君甲科遭泰運旅襯逐歸云詩律晚逾細道情常出羣不堪同眺處相望起髙墳

其二

別日靑山約開堂屬病身竹間來作主天外候歸人勝事驚壇社煩寃詫鬼神如何玊樓記橫奪在交親

雞鳴寺習靜二首

寺僻塵緣斷冬暄病骨彊扶笻臨仄逕揮麈得禪牀近侍乘槎急賢人問字忙我行無一事吹笛向滄浪

其二

詩篇收寺古石勢帶湖寒白雪終難和丹霞信可飡落葉深埋磴煙苕曲隱欄經過人未識予著鹿皮冠

蚓蟠

一丘無四鄰鹿豕轉相親讀書臺半圮埋筆冢初新種蕉渾得意刻竹恐傷神生事茍如此何年更問津

憶慧逃禪

老衲歸眞久前山春艸靑古鉢仍畱飰疎燈不照經暝色寺門月晨光佛殿星舊時香火伴滄海見孤萍

成隱莊

死去眞無事生來又苦忙短髮淹湖郡傷心問溧陽萍水夢初覺匏瓜意不忘社空梁月在愁思滿滄浪

閒居

撤屏從山色開門待雀羅已與妻孥逺無煩賔從過積雨雞聲近流塵鼠迹多龍珠辧亦苦光影發云窩

酌故人有感

鄕井多才俊暌違柰老何著論人羣少修文地下多得意不能薦感時聊自歌酒杯有深味百嵗幾經過

南坦讀書堂

盡洗侵輿竹來聼轉壑泉萬花初映谷五栁欲飛綿弱子將迎婦鄰翁許借錢讀書臺下雨種玉比藍田

憶故人

恨別秦淮水思君夢過橋文章空白下道義立淸髙貧病勞相卹衰頽幸見招今年花甲徧鄕信轉迢遙

贈吳宗魯貢士北行

積雨報新晴蘭舟結侶行十年淹泮壁一旦謁承明夢中愁說夢名外始知名魯城沂水緑春服喜初成

詠年

花甲從頭數逢人卻問年愛身輕世味得道重林泉減祿眞成福聊生況有田同年誰獨健長憶防云眠

飽嬉

官罷年年稔深居物物情花前見乳燕栁下聼啼鶯閒門得鳳字濁酒薦魚羮常日飽嬉處石牀雲气生

渡江

宦逰三十載不到此江頭蜃气增吳潤云容帶楚愁浪立星河近鯨揺身世浮狂飈碧樹隕春老不如秋

山居

鐘定添香坐雞前宿火眠競辰聊散帙入已卽逃禪永日圖南榻輕風範蠡船若無風雨病不負古稀年

東聞一山二首

耕稼苦不飽皇天意若何渥恩忠士少淸福善人多取適尊三戒息機消百屙泰道本無事鹽梅空自和

其二

雞犬下柴扉桑楡轉夕暉力食知今是酣觴過古稀杪秋辭藥物中夜攬裳衣道情無著處風竹正依依

詠竹屏

老圃無穿鑿多君自作屛初萌兒女象解籜弟兄情風戛鳴璫近煙棲翠幄橫老人逢細字爲爾早篝燈

與吳甘泉三首

抱病多沈思開懷喜奉君黃花雨外夕白髮社中人酒泛諸峯綠詩傳五字新忽不語幽賞向誰論

其二

重陽不風雨芳宴更逢君采菊年年節登髙處處人病與山形痩愁隨鶴髮新鳴絲間淸吹向晚爲誰論

其三

自家五湖上弄水輒防歸落日防蓬鬂臨風澣故衣食貧隨自省傳病見官稀捨比林和靜寒梅對掩扉

贈耿郡伯

晚嵗河梁別驚塵失雁行宦逰多慨感君至有輝光物潤班班雨天晴夜夜霜漢廷還汲黯猶自重淮陽

與李半溪二首

文字百年飲衣冠千里同好事競爲主忘年恥作翁欲禱言皆應賡歌句轉工終筵能淑愼監史愧無功

其二

我欲占春飲紆衡心事同懸知傳捨客未卜主人翁酒熟先扳醉詩成莫問工交深敢自慰名教有微功

飛玉臺成

眠云初構寢歌鳳築層臺披豁三光入虛涵萬象開防花能獨坐秉燭喜重來眞人騰日問飛玉到山隈

凝香寢成二首

天上元無寢書邊舊有臺爽气朝朝入翔云面面開一叟披裘坐羣公駕鶴來異香乘紫气浮動碧雲隈

其二

臺小已成趣豪吟客未來首山當戶牖散帙出蒿萊迎駒過白隙送兔下蒼隈脈脈凝香臥焉知葛與懷

霽宇

旴望本無期煙雲斂盡時輕風燕雀語麗色鳳凰枝鄴架書攤徧謝屐去何遲古初一披露眞宰不能知

淸惠集卷一

欽定四庫全書

淸惠集卷二

明劉麟撰

詩

七言律詩

頒朔待漏

一統車書又紀年爉燈燒夜對風煙畨畨月令迎新候剪剪春風向曉天玉律總頒皇帝朔金蓮嘗賜近臣筵共期膏澤爲民下莫漫心煎感嵗遷

已醜科殿試閱卷

宮闕東偏紫閣西九官分局主恩齊明明撫運收才俊穆穆臨文自品題手詔日中垂藻鑑禦書時暝散云霓安車打伴南宮宿中使宵傳有禦批

天壽山公幹二首

風雨驅車出禁城侍臣辭印暫經營壯逰兄弟今誰健老去君臣自有情千古威靈如日近九霄香火與云平椒房七載恩多少漫別君王向此行

其二

鶴袍病骨兼山役禱祭防誠欲代天雨過紅門千嶂出雲歸玉殿九龍眠誅茅辟土憐今日短栢新松擬萬年聖壽無疆仙馭逺老臣垂涕灑寒泉

分獻北海

氤氳佳气布遙空肅穆皇禋仰帝宮夕駕鯤鵬珠斗外夜交溟渤彩雲中幽都宅潤歸神貺象無波識聖功赫赫司徒時並入曲陽飛石泰壇東

顧華玉謫官全州二首

暫屈髙賢論未平召歸行見聖明心共憐此夜參辰散獨向殊方瘴癘生衡嶽長沙才子路澧蘭沅沚故人情中州父老憂何劇墮淚甘棠有頌聲

其二

逺道新恩意若何到州惟有桂婆娑气還光嶽完名少天晚才賢謫宦多心逐鴈書廻嶺路香分蘭佩隔湘波千年屈賈眞知已尙想摛詞獨酹過

恆陽餞喬白巖二首

斗柄濳移忽指西蒼涼呈影眾星稀古云殘栁知誰緑閒苑流鶯轉自啼日日風雷聞偃稼湯湯霖潦惜沾衣當年太華頭路應與圖南訂此歸

其二

雨昏書劍對秋防衢路防防生晝寒時羨叔孫終制禮人榮疏傅早辭官交深不謂離羣易才大惟憂用世難一笑浮圖髙處別此中猶可望長安

寄李古衝太宰

冋寺論文气獨雄眞才端擬亮天工金淵刻燭春翻蝶苕水傳觴秋轉蓬展氏道昭三黜後劉楨今在九人中武夷髙並神仙宅謝屐張槎好過從

壽文衡山

人日衝泥獻壽巵追惟舊學老吾師際天丘壑聊揮翰滿目風雲盡入詩淇澳靑靑歌竹後渭川彌彌得魚時仁明見說東朝出何事商山久茹芝

題許栁溪太守捲

經書萬卷世生香曵履星辰總雁行列防門墻猶謹厚一麾江漢自循良天垂湛露恩難並風繼甘棠業有光誰繪栁溪溪上栁映空膏雨似鄖陽

春日道中

賤買魚鰕換酒嘗溧陽風物似丹陽疏林細雨開精舍古岸驚飈遲短航滿飣盤飡逢野老久張衾枕住他鄕搴帷逺憶西溪叟愁見春鴻有斷行

開新社

揺曵舟車上國來歡逰不許鬂絲催湖心夜月思君並巖畔春花逐我廻醉有狂歌書艸木閒尋往事掃莓苔江城別社收耆舊轉眼湖南有棄才

卜裏

人日驅車向溧陽尋幽擇裏靜中忙官無苛政民風古國許蠲租帝澤長星駕獨廻鳬鴈曲釣臺遙亙水雲鄕鴟夷老去難匏系鰕萊閒情伴野航

送周司寇

野寺淹流雪滿枝錦帆何意厭春遲千年神劍知離恨一夕寒燈長鬂絲卿月乍臨南極上法星常照楚江湄更攜經笥翩翩去碧艸溪連處處隨

夢岱屏崔京山

尋君不似夢君頻永夜添香飬道眞下榻論文光烱烱升朝對面禮循循腰橫卞玉輕於葉手挽吳鉤絕有神一詠百篇星漢落虛懷猶避太常人

僧慧過訪

泠泠碧潤轉林霏旭日諸峯散逺輝小立暗香常襲履緩行空翠欲沾衣髙僧偶過分余靜鄕使遙傳訝久違門有扁舟從篛下淸酣長望兩鳬歸

峴山社燕

峴山能醉卽香山蔗境誰人識最閒冉冉慈云生海屋霏霏紫气隱禪闗千年好事同聲應九老眞風一咲還寄語元丰諸將相有人圖入防昌間

與蔣石庵

病入新年較轉多光廻腐艸竟如何尊逾九老終當避義重三生彊一過露浥金莖人盡醉春融玉燭鳥齊歌雍容宮保天垂眷八袠揮毫鬂未皤

與陸玉厓

古來明哲重先幾伯玉空知往嵗非夜月輝輝開李酌秋風瑟瑟灑陶衣滄桑只在身前變松菊眞從夢裏歸最憶與君爲別處烹羔送酒說漁磯

詠喬桂

醉撚髙枝當酒籌少年折此比仙逰今拋世事死前死不向人間求所求枝葉盡除皆實地髙明漸近是吾樓誰雲月窟無門逕短夢能棲最上頭

登觀海樓

乘桴老去笑無功莫以周流嘆道窮六街車馬浮煙外千里鳶魚一鏡中攬勝欲呼今夜月憑虛時遡古人風報君此去蓬萊路況復朝宗盡向東

平望舟中

鷹脰湖邊送客歸剛談今是又全非鳳凰枝上披云錦牛斗聲中賦短衣韓幹慣傳神駿骨嚴陵不下老漁磯獨憐殊勝僧無事載筆牽裳過虎溪

和蔣石庵司空社韻

風情常系白鷗堤時序頻驚紫燕泥造物無情人自攺山靈有相道盟齊都將健體酬佳句合把深杯酹此溪一笑幾時頭轉白煩君莫負手中藜

次白巖山巾韻

古制新傳手自裁滿頭瀟散防云來欹如孟老元宜菊折似林宗不受埃鳬履有情從此狎鷗機慣見不相猜皤然洛社羣公里黑髮髙簪共艸萊

同白巖逰蒼巖二首

直窮幽勝幾人來兩壁齊云繡若堆丹堊橫空飛閣起螭龍擎日梵宮廻僧棲石罅頭顱易花散珠林眼界開方外閒居爲第一掃煙時臥說經臺

其二

巖陰鐡度行雲天樂眞從上界聞絕澗俯防雲起處危梁倒跨石中分醉磨蒼蘚畱題徧靜倚靑松彌蓋勤五十年來方一到可教三宿又離羣

聞徵都勻諷曹中丞

都勻𨿽固且休徵國有訏謨不在兵入井祗須憐赤子開疆何以及蒼生古稱干羽還能格近用覊縻亦暫寧我憶麟臺趙充國屯田千載有餘名

恭遇冊立中宮

王教開端萬古傳厚哉坤軸上承天洽陽渭涘祥何定丰水岐山數已先荇萊入歌風穆穆雎鳩有象興翩翩因憐至聖刑於化須和周南第一篇

甲辰春社

曵履晨徵試越羅芳園踐約正春和琴心疊奏臨幽澗酒意微醺上曲阿張弛總闗吾道在風情未必古人多堯天蕩蕩渾無事擊壤相將起浩歌

送龍致時回金陵

山館梅開又落花歸心日日渡江沙孤舟悵望平湖盡尊酒流連春日斜與子共分淸澗水幾時還入白雲家好知學道須凝靜莫漫都城戀物華

湖上晚渡

老興翩翩只自由皇天賜得五湖舟花開酒美不一醉水滿月明常獨逰處處登樓頻弔古年年垂釣盡銷憂有時鼾睡乘流去夜度香山蘆荻洲

投閒

春船載酒隨鷗去曲曲陂塘艸自生棹拂浪花迷逺近迎雲月問陰晴常收藥物年年健早蛻塵纓事事輕一上神樓愁更下始知閒處有勲名

植江蓮

谷口春泉一鏡開深深逕路接層臺幽棲謝客常無事老興防云只自來欲著方書酬白髮好將生理付靑鞋多君爲我沈屙計玉井芙蓉願早偕

李民育誕日

鬱蔥佳气抱層臺竹裏賔筵取次開隔座笙簧緣防起倚天屏障入簾來逡巡送酒客拚醉頃刻能花仙有才防報赤城丹訣獻光垂南極在霞杯

聞京師建社二首

京國誰開社約新乾坤一脈系情親盡登耆舊歸仁裏莫遣風流落後塵艸艸盤飡從古俗班班圖史總天眞春筵朗月通南極常照江城鶴髮人

其二

古俗淳龎百好空我來開社少人同春來耕鑿王民後老去衣冠聖澤中翻咲鄕音咻眾楚卻沽村酒似新丰月明烏雀橋邊路照見柴車鶴髮翁

與西溪甘泉聨句三首

幽談不盡坐寒宵懶性眞能逺市朝臥向好山猶是夢飲從鄰叟不須招燈前白髮人俱健身外浮名念已銷他日裏中還結社一溪風月醉蘭苕

其二

折竹聲頻夜已沈夢寒應繞玉山岑溪容隔嵗將移棹艸色逢春映盍簪雨暗細評髙士傳地深時見古人心明朝更有南池約吟對梅花思轉深

其三

隔簾風絮正漫漫防壑穿巖好醉防冷色映貂秦嶺上凍雲浮檻越溪寒低廻玉女凝妝素偃蹇山翁得句難咲索梅花轉墟曲杳然淸夢落江千

寄白巖太宰

蒼巖髙處少人行宦不爲家去住輕病後形骸皆長物老前丘壑有餘榮卽防彩鷁浮星漢不用朱旗揷斗城寄語早朝鐘鼔客北紅日正希升

李民育別號有竹

灑灑新梢正倚空嵗寒門巷幾家同淸陰不斷三湘雨淨色長含萬里風欲借勁枝爲椽筆更裁髙節制漁筒狂來直造非無爲防竹何須問主翁

壽張水南學士

憶昔論文傍紫微碧桐丹棘共菲菲靑宮進講恩常並玉殿含香願不違道在師儒身漸達人歸啟沃事全稀遙瞻壽域開天闕卻詫文星在近畿

孫太白苕溪艸堂

歸藏卜築向澄潭鷗鷺初盟亦未寒硯墨洗云沈靜影釣絲垂月亂文湍風前逺嘯應輕阮雪裏深居不愧安有約過來東望劇少微騰彩動秋巒

與吳甘泉登董防絕頂

山當天半气全淸影入湖波覺世輕足下過云應縹緲此中防月更分明狂來欲賦傾才思醉後重登是性情卻向歸樵時訊問轉疑深麓可逃名

題畫

黃石赤松師授遲夢中牽引住茅茨充閭又識曾孫面賜杖仍過八袠期陶令眞陶惟任酒放翁能放不緣詩含情欲問磻溪叟斷送仙凡一釣絲

夢得九十

晨起常先夜臥遲曾無晝寢亦無詩癡頑正合虛妙辛苦都非利祿時天上歸來無鶴伴谷中剰住有僧知百年本是囊中物只以狥名損一期

南野堂用韻似陸柱史

髙誼如君迥不鄰晚於夷險見情眞當臺持簡久無與滿閣著書還幾人共引江湖懷往日獨分花鳥向靑春更嗟堯舜方圖理卻使山中有逸民

畱別孫太初二首

住本無心去亦輕江湖深處更逃名水能廻棹如多恨山不畱君空自淸細艸長松收健句夕陽朝雨對離情云鴻未隔人間路應報紅顏羽翼成

其二

夕燈蛩語上空堂門外芙蓉系野航髙興逐云先到寺離心入雁不成行黃花伴客年年雨短髩雕秋夜夜霜岐路無情人自逺酌中戎馬過重陽

九日

初日輕煙隱薜蘿轉疑詩句在山阿道人不上靑久黃葉忽隨霜髩多獨把菊杯迎物候故偏風防起髙歌川源淨好能無雨如此重陽一謾過

喜聞古衝赴召兼訂殊勝寺之約

明王攬與天通論相超然邁古風望愜羣心臨翥鳳情深共語屬防鴻最親東出新迎日不攺商巖舊夢中官府神仙恆斷絕言詩何地可追從

靜虛院再集

麥田鋪翠寺門開行盡松筠上佛堦壺觴擇勝人人醉香火逢僧事事佳豪吟漸覺隨年薄僻性終難與俗諧春雷漸覺時驚聼猶有風雲感舊懷

同李半溪春社

山亭共酌臥莓苔燈市才收花又開皓首屢承同社約靑氊猶記隔江來翁抱道眞空世白也言詩獨擅才欲把漁竿銷蔗影中阿堂畔有髙臺

空明樓

望中樓觀倚天開老恊山林勝事催檻外風雲扶雨過梁間日月近人來幽尋出世延諸佛逸興辭家近五臺已卜吾身有仙骨靑牙殘醉斗邊廻

五言排律

答李半溪

丹竈非眞訣靑蚨豈壯圖逺心辭里巷淸興落江湖世网浮雲隔庭幃眾美俱防服迎詞客華筵走靜姝素侯天富貴黃髮日懽娯有子輕千乘知翁壓萬夫

贈顧華玉

彪炳得之子郁然滄海精詞華追往哲道範廸羣英雄章時倚馬聲價日連城簪組已文鐸鉛丹仍短擎郡借董孤筆鄕歸李劭評鞚發眞千里籠收擅八瓊偶遭傾蓋語遂辱斷金盟載酒論奇字題銘謝大烹移舟乘月曙揮麈坐參橫幕捲霏微雨燈挑長短更一夕持衡去三秋薦剡成感時精鑑別愼職盡才名燕集歸無幾鶯遷去有程能將此別意播入古人聲慷慨上世訓徘徊知已情椽笛隨歌咽匏樽雜淚傾籍籍今安定翩翩老向平淸歡苦未足逺道本難輕自合酬天子何因變友生惟餘儆義範垂死獨牽縈

五言絕句

春日

紅稀天有情綠暗春無興逰子雨中眠夢裏年光盡

防月

滿月昔未滿淸輝常恨誰請防虧欲盡正是有情時

賔旭堂述懶

騎馬不如昔尋僧怯上船山中農務息懷抱白雲眠

病中答饋藥二首

坐室延師易登城取藥難感君傳遞至蹴踏試尋山

其二

肺病經冬苦仙丹此日傳若能安枕臥徐問董公年

過王履吉墓二首

嵗序嚴凝日仙蹤斷隔時荒途無古劍髙冢有新枝

其二

壯嵗同逰地今晨獨到時夜臺無健筆殘菊有空枝

題秋江

有奇色紫雲無數新含咀得至理終屬商山人

寄故人

蒲葦三秋雲霞一鴈鳴片帆江海夢無限別離情

種花二首

好事今餘幾頻年不在家老興層臺上擔燈夜種花

其二

舊土新鋪石登臨日幾回若逢雙足老與我防花開

七言絕句

龍津門徑二首

潭水澄淸靜裏心紫雲常護紫姑神耽逰誰似文夫子肖出丹丘贈與人

其二

終嵗尋眞未得眞歸舟猶幸及殘春吾家玉女潭如玉入谷通天自隔塵

寓上興莊

蒼蒼原野思依依咫尺茅東與西空齋養性無人共午夜時聞雞一啼

有竹山居二首

懶殘吟眺過春時芳恨猶傳石上詩天遣風雲常愛防莫教磨滅共花枝

其二

佳城寂寂長莓苔縱我臨觀日幾廻千載松楸人共老飛鳬常向月中來

寄聞一山二詠

排山風雨正懷人阻絕江舟自有神池塘春艸今晨夢自插荊花滿角巾

其二

茅屋新營獨貯春自甘淸苦作閒人一尊淸醑墻頭過不用陶家漉酒巾

山居二詠

山空睡起鳥音稀平野虛堂萬象輝白髮翁來蒼栢下一樽徐論桔橰非

其二

十年山館始圍墻竹裏開門筍正長但著小車行得過不嫌春露濕衣裳

懷溧尹王從喜

記得空堂酌我時角巾淸夜雨絲絲道機談罷雙鳬去秋艸芊芊滿路岐

鵝

城南秋艸碧於煙無數白鵝隨我船風帆乍舉驚呼散拍水過溪相對眠

題明妃圖

黃雲白磧戍樓空漢殿音微有鴈通纖纖殘月迢迢夢猶在昭陽女伴中

山中偶成

林扉過雨曉風開曲逕花香碧澗廻一卷道書尋未得山禽飛過竹梢來

飛霞閣二首

萬松如蓋擁祥煙百尺名臺聚兩川嵗嵗春風吹杖履與君同醉玉樓前

其二

曉日舒情春可憐輕風吹送艶陽天泗洲堂下深杯後又醉桃花細雨前

上興別墅答李空同學憲四首

當年事事欲探奇老大無成只舊時臥隱空山朝倦起卻囊碁子謝人詩

其二

坐深楊桞水邊枝似懶都忘是昔時寄得詩來如對語不知雷電滿龍池

其三

孤坐巖扉意若何澄淸萬象合天多神明不逐諸魔散玉露光風轉至和

其四

玉露光風有至和道人何物竟蹉跎如顏尙恨違三月似孟還須集義多

閒情

道人習性似鳩偏半世無家半住船書畵捲來剛一束愁風愁雨過年年

樵話軒

春谷艸生殘雪際石門人去夕陽時自將數數窮幽祕只恐鄰墻道士知

古意

芙蓉易采波難渉只恐神住香葉月斜欹枕夢還佳道情不亂莊周蝶

慨時

盡瘁空悲亦罔功渭濵老子獨從容當時諸葛成何事只合終身作臥龍

新築臺登翫

永日登臺當一年不風不雨更忻然門無俗轍身無病何必飛升始是僊

逢僧

懷黙黙向誰探小寺逢僧始一參日暮孤舟風浪息滿蓬花雨自

題廬山圖

晝錦堂開醉客時蟠桃嵗嵗與山期楚人欲獻知何物防取匡廬到酒巵

春日偶成三首

日紅方是睡醒時澣濯從容出每遲簾幙乍開春正淺細吟生理上花枝

其二

春園無客晝常闗髙閣沈沈便見山燕子倐來還倐去有時繁語破人閒

其三

竹牀深處晝烹茶上有長松下有花魚躍鳶飛池半畞不須重問玉皇家

道養

莫將朝市笑山林一刻淸和抵萬金學到坐忘遺照處世間何物更闗心

夜月香

誰寄名香到艸堂山童驚煮茶忙偶然風定月亦至一縷輕煙百尺長

渡湖

廣文遺韻畱樗散雞犬圖書共一船自說江湖不歸事阻風中酒過年年

有懷

臥聼溪聲枕簟涼懷人中夜攬衣裳風雷偶作淙淙雨犬宿雞啼共一房

與聞一山惜別二詠

培塿槁壤藏蚯蚓寂寞寒江走蠧魚公論百年求斷案送窮文字絕交書

其二

君如陽鳥隨陽至興薄雲天亦苦寒極目字行中斷處月明蘆荻又江南

與文衡山三首

長煙樹杪見羣山過雨亭前響碧灘暮色牽情不知去喚誰來共倚欄幹

其二

濕云初斂見橫山百道鳴泉落逺灘詩在眼中無客共興隨飛瀑逺長幹

其三

水長平蕪兩岸齊千廻合樹髙低正憐虛寂存吾道莫遣時人識此溪

築坦上

秋風誅茅結艸廬庭容旋馬地無餘面山臨水足眞意與兒對俱讀書

楊松泉水亭

直窮幽勝掃莓苔竹裏虛亭向水開天上重陽且風雨飛鳬時過五湖來

三月十日飲半溪家

長防魚魚鼔枻來正愁春盡擬登臺堯夫玩易圖南睡說夢逢癡亦怪哉

聞馬千里店有衡翁畫可買上有樓未贈先題

夢卜乾坤第一流明王圖治說殷周商巗渭水傳眞處千仭丹崖有似樓

殊勝寺

乍逢琴鶴碧湖來披毼匆匆夕舉杯意得乳羊扳一醉博公嘲咲下三臺

擬於石川舟覩北樓捲

津吏傳呼太宰來米家船裏似樓開陽闗唱徹瞻辰臥南極何年接上臺

淸惠集卷二

欽定四庫全書

淸惠集卷三

明劉麟撰

奏疏

開言路以衞國體疏【工部觀政時上】

竊聞天下猶一身也朝廷腹心也公卿百執事四肢也諫官耳目也欲使腹心安固必四肢耳目各舉其職茍視聼不廣則手足無措而心腹爲之不寧欲兼所愛必兼所飬也故言路之通塞生民之利害闗焉天下之安危系焉臣等聞之古先哲王向明而治天下使瞽獻典史獻書列士獻詩庶人傳語近臣進規親戚補察公卿比諫工執藝事以諫冀在得聞其過而已今之給事中禦史職專於是正惟耳目之司也故國家政務彼皆得聞之聞而有見彼皆得言之君人者飬其聰明納其忠藎鑑其心作其气使其遇事敢言無所畏避亦兼所愛則兼所飬也但居是官者言茍切直則不見用而身危必得罪於一時不切直則不可以明道必得罪於後世若夫忠亮之士慮不顧身寧得罪於當時而不忍得罪於後世此切直之言所以上聞於明主也防死而竭智人臣之心果何爲耶仰惟我太祖髙皇帝稽古定制設六科十三道等官綸音下降使封駁之章疏上進使執奏之政治得失事機大小悉許論列凡以廣視聼而決壅蔽亦以曩時瞽史近臣規獻之類也列聖相承一遵成憲凡民間利病無不周知百三十年海宇乂安良以此耳皇上卽位以來明目達聰虛懷納諫天下舉欣欣然以承休徳將一紀於玆矣邇者科道等官以言事冒干天威臣等來自疎逺未知所言何如但人臣事君有官守者修其職有言責者盡其忠彼職當言路因其官守盡忠納言夫復何故使所言有理固當采而行之設或過當豈宜深罪今天威震動臺諫一空見者側目聞者寒心四海之內誰不解體恐自此忠直骨鯁之士退防諂面防之人進承順風防羣下雷同倘事闗利害誰復爲陛下言之乎耳目蔽塞心腹病生災害之來何可云諭臣等無官守言責之寄不宜闗得失之辭但臺諫旣設則朝廷之得失在臺諫臺諫旣虛則朝廷之是非在天下況臣等荷作飬之恩濫側士流嘗念儒者當以天下事爲已任故不敢避鈇鉞之誅輒敢越職論事誠非爲諫官惜爲天下國家之大體惜也伏願皇上垂恩采納將各官早賜赦原俾其還職供事一以開諫諍之門一以杜姦欺之漸天下幸甚萬世幸甚

久病妨政懇乞休致疏【雲南按察使時上】

臣系南京廣洋衛右所副千戶下應襲舍人祖貫江西饒州府仁安縣籍由治九年進士歷任今職依期到任管事正徳十一年二月內得患痔漏脾泄等病至本月二十九日因病頗甚不能公座大小事務一切理辦不前偹由闗司轉呈本處鎭巡等衙門委官署管司事將臣患病緣由查勘明白各另回報施行本年四月內臣病勢轉加自度不堪任事已將所患病癥並臣入任以來遷除本末具本陳乞致仕差家人抱奏一向在任調理延今三个月有餘不惟原患諸病不減又且新加喘日夜不寧蓋因久病气血俱虛邊方水土不服顧玆沈劇愈難望其平復況本司刑名捲吏久己委官署管臣冇合得俸糧亦已行司住支若不再乞天恩容臣預先起程還鄕切恐病益日深死日益廹萬里閒闗微臣將不得生致骸骨而去事或至此於臣可悲於治何補如防再勅吏部將臣查令致仕如臣病勢漸急久候艱難容臣預先起程且行且藥憐臣苦楚不必治臣之罪使其得歸終難救藥則臣目瞑故鄕有依之鬼也幸獲茍存則臣心欣欣皇天再造之人也是臣生死皆不勝感戴聖恩之至矣

乞免查撥田莊以安民心以重畿輔疏【以下巡撫保定時上】

查訪得各府皇莊先年各差太監旗校人等管理皇親功臣各亦設有管莊僕佃人等領種希勢取寵者撥置並吞爭競不明者朦朧投獻而地土之在小民者日侵月削有司莫敢誰何小民日見逃亡畿內雕零亦已太甚自聖明登極諸獘一新前項管莊人員通行裁革原系投獻地土盡歸業主仍令所司徵銀解部系各宮主者差官類進系皇親功臣者赴部告給公私相全上下交愛二年以來事體穩便況此項田地佃種旣久或昔𨿽鹻薄而今則肥饒或昔曽灘窪而今則坦夷其原佃之人又經蓋有房屋種有樹木或祖孫相守或姻婭相聨俱難於摘離勢逼遷逐恐成激變且先年皇親功臣防賜地土踏勘丈量恣肆溪壑加以不才郡縣曲爲奉承無賴佃僕巧侍逢迎遂將左右民田因而一槪吞噬力弱者流離殞斃能言者奏訴纒綿又有愚悍之徒聚眾逞凶殺人搆禍今軍民人等又有原差主事坐守割取莊田兼以近日螟蝗蔽天迷野毀食禾稼互相驚疑怨口嗷嗷臣旣得之聞見不容緘黙夫空閒地土虛名無據自撥置爭吞之計行而吏民拱手於昔朦朧投獻之私作而版籍失眞於今民有逋逃之籍國有空閒之名豈眞有所謂蕩然無人之境坐待所司舉以畀人哉慨自招佃以來民方得業疆場桑梓之訃勞廬墓畎畆之工費翕翕融融相慶一時不謂旋卽奪之如雀在叢如魚在水而忽有異物撲之情何以堪莊田之賜以臣觀之若陛下以股肱之肉而啖心腹之疾必欲盡飽禍不忍言臣不圖聖明在上而有是事也臣又惟攘索無厭者寵幸之大戒鍚予有漸者保全之至恩伏望皇上斷自宸衷割恩以義將陳萬言等奏討莊田盡行裁抑諭令萬言等自省寵祿之厚比之未遇之時丰約何如茍或足供家眾將今賜田莊暫且停免待後子孫繁衍祿食不敷從實具奏方才議撥猶爲未晚必不得已勅下戶部就將各官類進銀兩約量查給仍將原差主事行取回京則民心以安國本以固而所以重畿輔厚貴戚者亦兩得矣

存畱預備倉糧以濟艱危疏

嘉靖二年九月初一日奉勅防官賑濟內開北直地方災傷重大人民困苦若不及時賑濟必致流爲盜賊貽患匪輕今特命爾照依戶部題準事理防同巡按禦史選委亷能幹濟官員分投親詣所屬被災地方逐一查勘災傷輕重分別等第作急具奏分豁仍通將各司府州縣倉庫見貯預備贜罰米穀麥豆銀兩盡數查出先盡被災極重次及稍輕地方極貧下戶老疾無依者驗口賑給務使人沾實惠地方無虞欽此欽遵外照得先任都禦史周季鳳調馬前去徵河南地方流賊王堂等後因騎傷數多該兵部議行將本撫贜罰紙價折解賠補本官遵行查無銀兩將各府州縣預備倉糧行令賣銀折價夫預備倉糧民之大命各該有司不以民事經心平居措理本自不多今又盡行變賣是非棄糧實以棄民況本年夏秋俱各無收人情洶洶發帑開鹽賣官鬻僧此其時也顧乃廢已蓄之儲償擅調之費萬一地方有事守空城以捍多盜指畵餅以賑流民則往時平寇之功盡爲今日殃民之患塞翁失馬在翁爲福而行人得牛邑人之災翁計得矣邑有何罪此誠安危所系有難以曲從者當時兵部議賠止謂銀兩未及倉糧殊不知大駕巡行羣姦橫索加以王堂之擾𨿽解京有名之物亦以移借無算豈復有餘錢在官以此前官計無所出只得糶糧賠馬夫吝馬不能成功固防假借於前時而賣糧無以安民又復貽憂於今日及至兵興盜起借馬如前亦勢所必至蓋馬完而事作矣前項倉糧未賣者臣不敢賣已賣者臣不敢解今奉防整兵防禦三闗又奉勅防官賑濟二者並行百用不足旣不助災又復盡取是𨿽許焦頭爛額而以曲突徙薪爲第二義也艱難之際力所不堪伏望皇上軫念將前項己未賣糧俱許存畱各該倉庫以應兵民之急將馬價寛至年丰容臣陸續處補臣今亦不敢輒忘馬事如今年二運馬價折銀來文頗遲民以徵收本色重價及至上納俱有餘銀又查得各州縣先年餘剰均徭未追數足其倒死馬戶經今一年以上不曾飬馬省下艸料之費又系本馬惟正之入已行各官查算俱爲處補之計但今未有的確數目其均徭銀兩地畆艸料又奉有勅文賑卹相應暫止委的黃放白催一時理辦不前所以不能不懇懇於聖明寛假之仁也乞勅兵部將變賣倉糧等物計議停止賠補騎傷馬價少候年丰及容臣將嘉靖二年二運備用馬價余銀無馬孳牧空戶地畆艸料先年未徵余剰均徭酌量民力陸續查追頗冇次第卽行照數起解如此則馬價不過藏之外府而地方永保無虞矣

地震疏

據直天津三衛指揮使司申據天津三衛陰陽生文章等呈稱嘉靖三年八月二十三日戌時初刻自東北方起西南方去地震聲響如雷將官舍人民居住房屋震動人皆驚恐等因呈衞轉申到臣訪得臨近州縣亦有此異各處未見申報除另行外臣聞災之日痛自修省及行撫屬各府州縣並境內都司衛所兵備守備等衙門大小官員勉修職業省刑緩賦積谷練兵淸查囚禁固守城池凡百痛加修省外臣又竊惟聖明在上地道失寧豈無其故誠使中和克致位育不愆則坤厚胡爲而震伏望皇上愓然警畏勤學修政惇徳召和則庶幾轉災爲福實宗社無疆之福也

均驛傳安人心扶公論杜私情以免偏苦疏

準都察院咨於刑科抄出直眞定府靈壽縣義頭等社軍民等籍秦憲等奏前事續該本縣民王宗等奏爲復舊規平驛傳以蘇民困事俱奉聖防都察院知道欽此欽遵合行抄詞粘連備咨巡撫保定等府都禦史劉煩查照各奏情詞並弔原防議冊捲到官從長勘處要見從昔何如創制迄今救偏補獘應否可行務在逐件逐項擇取年老知識備加延訪畫爲中正以協官民緣系地方重情期在公不廢役下不累眾近不避議逺不貽難所貴融前人立法中難料之獘以通其艱及近時矯枉中可取之力以資其困事完希將酌處過停妥緣由咨報等因臣卽防同巡按直監察禦史任洛王鈞查得國初編定驛傳法制詳明處置停當固無可議但時異勢殊民貧數極驛遞之宜今非昔比所以都禦史周巡按禦史王琳宋鉞彭占祺前後計處𨿽稱公議實本輿情其禦史郭楠亦曾防議但中止不曾具奏今檢案間有存者所以中間當增則增衝要免於誤事可減則減僻靜不致傷財馬數盈縮量力調停之規銀兩多寡均適緩急之用計地徵糧可以免馬頭獨累之苦募人當應可以絕官吏求索之私已經議處周詳計慮停當奏行兵部題奉欽依遵行日久至若禁私交以絕興販攺夫役以充實用處南馬以蘇土民公支應以免兼害四事亦已攺正照舊施行見今眞定順徳廣平大名四府驛遞流通軍民有便始𨿽有言皆出於豪彊射利者之主唆終乃無詞又原於司府州縣奉行之有則所以輿情允恊土俗相因仍照原題奉欽依內事理欽遵施行其河間保定二府入站地畆河間府原系徵糧地內報出船站毎畆出錢多至百文少亦不下五六十文驢站毎畆出錢二三十文馬站毎畆出錢五七十文地畆原無彼此而出錢卻冇多寡所以議將保定河間二府革去站地名色比照眞順廣大四府合用驛傳銀兩酌量多寡俱於徵糧地內各自通融徵派保定府毎畆徵錢一十五文五分眞定府徵錢一十一文順徳府徵錢七丈五分大名廣平河間三府各徵錢五文立法本無不善奉行乃有不至河間官吏查照失眞止將徵糧地畆開報卻將入站地畆遺落至於徵錢又止於糧地徵取反將站地遺棄又將所屬原編鄚城新中等驛並長蘆楊村等遞運所原額人丁出辦驢頭水夫共一百九十一頭名俱各失於查徵卻又將船隻水夫馬驢頭疋減削過多而保定府亦將原額徵糧地畆不曾盡數報出以致二府徵糧地內出錢太多所以物論沸騰人情思舊今查據河間府申稱該府所屬驛遞毎年實徵站銀一萬八千七百四十六兩四錢七分八釐若將所屬州縣原編鄚城新中等驛長蘆楊村等遞運所原額丁夫一百九十一頭名照舊徵收工食共該銀二千二百九十二兩卻將原額站地共九千三百五十三頃四十三畆九分九釐三毫五絲三忽六微毎畆徵銀一分七釐五毫九絲一忽九微共該徵銀一萬六千四百五十四兩四錢七分八釐二項銀兩通論該銀一萬八千七百四十六兩四錢七分八釐正與原議站銀之數相合保定府申稱該府所屬原額徵糧地三萬五千八百八十九頃七十一畆四釐五毫五絲三忽漏報地九千四百八十五頃八十七畆二釐二毫六絲七忽照今該毎畆止該徵錢九文比照前議毎畆各減銅錢二文五分俱各相應攺正但嘉靖三年站錢嘉靖二年隨糧徵派已經給驛應用卒難攺易合無候至嘉靖四年悉從今處又查得新中驛之在河間委的道裏本近使客頗簡涇陽驛之在保定委的道裏頗逺衝繁本甚當時取彼易此不爲無見今𨿽河間路已平復使客衝繁而不在其下若欲均處以應兩設或移西補東此必告勞及查兩地俱爲腰站止設驢馬車輛接濟送迎別無支應但使上下兩驛驢馬增多則其中之役自減驛𨿽不設物力用舒合無將涇陽驛亦照新中驛革去遺下馬臝兩路均分除原系各該驛遞刪削而未攺正歸原額其原系攺正馬驢等項卽查涇陽新中上下四路海鄚城金臺翟城四驛酌量繁簡如法分派亦足以完其迎送之急凡此攺處事宜俱候防奏命下之日通行保定河間兩府堂印正官選委亷能幹濟官員分投前去先將涇陽驛馬驢車輌查驗明白應歸還者照額發還應攺撥者從公撥派遺下幫馬各照原編銀額徵收解送各府塡實循環轉候驛傳之急通融撥補涇陽驛驛丞驛吏照例起送攺撥別選別參公廨一所查系原設涇遞鋪照舊添設鋪兵一名地方一名就彼防守以爲往來使客飲食止宿之處不必更動其河間原額人丁徵辦驢頭水夫工食並原額站地應徵銀兩各查原認之數照冊照捲審派隨糧預徵倘有額外供應本數不足方將徵糧地畆量徵銅錢一文二文濟其缺乏但不許仍前過多其保定府地畆續報數多站錢減派已少再審相同卽將先議加重之數一切革去俱不許有虧原額仍出給榜文明示小民俾各知寛減再將各州縣額數通行造報攺刋附入原冊以憑查考如此區處眞定順徳廣平大名四府久無異議河間保定二府又各從輕涇陽驛官吏𨿽裁而東西兩路馬驢充足揆之情法頗皆曲盡蓋救偏補獘事非得已而革故鼎新民用小康俱由老年知識之人懇告廹切今復詢訪大略相同原行所謂通融資次誠解倒懸於艱難困敝之餘也若行之數年時乖勢異又有窒礙出於臣等意料之外仍舊審編捲簿具存猶爲未晚伏乞聖明裁處

淸惠集卷三

欽定四庫全書

淸惠集卷四

明劉麟撰

奏疏

推薦將官疏

準兵部咨爲傳奉事該司禮監太監扶安傳奉聖防說與兵部卽今邊方多事原選團營聼徵人馬著如法操練以備調用營伍官軍缺少的便上設法選補務要充實將官已經推舉不系見任的便行文取來聼用在京在外軍職有謀出眾可備徵戰的還著兩京九卿科道官及撫按官從公具名推薦你部裏再加訪察奏請取來以備緩急之用但不可狥私濫舉欽此欽遵備咨到臣訪得分守保定地方副總兵官左軍都督府都督僉事楊鋭器度忠醇而不悍不渝韜略優長而有爲有守昔在安慶戮力討賊繕城浚井逆覩防吞之變破艦焚樓首挫烏合之鋒今守保定推食解衣傾赤心於軍士訓射辭田振淸譽於屬僚況先是忠邪一疏士論相髙而迄今歌頌同聲賢名益著似玆武臣可謂內竭謀猷而外消禍亂隨試皆有成效者也然保定乃畿輔重地南連諸郡北接三闗在鋭領之必謂逾於涯分而總兵專職鎭守重權以鋭充之終當大有作爲況前任巡撫都禦史周季鳳夙嘗論薦不謂寢閣至今假令本官精力坐銷其於人材不無可惜如防乞勅兵部再加訪察果若臣言早爲陞用或以保定地方之重更代茍難其人亦必查鋭勞績量議階勲攺加服色責令分守行事照舊如此則輿論獲平臣工攸勸其爲鋭者必將借前筯以報稱之餘而作長城於聖明之下矣

積谷預備倉糧以賑民疏

直廣平府知府蔣彬申據冀州武邑縣知縣王紀議稱本縣秋糧原額每年該二千八百餘石三年共訃七千餘石小民輸納不前甚至賣產鬻子若限三年之內積谷有三萬餘石揆之事勢實難舉行乞要寛減立爲成法一節爲照積谷一事天下大命所闗古者三年耕餘一年之食九年耕餘三年之食經國大計何以加此但地有南北產有肥瘠民有多寡誠有如王紀之所論者焉合無俯從本官所請具奏量爲寛減或將在庫一應贜罰變賣銀兩糴谷上倉一則以備荒歉一則以通仕路惟復別有定奪等因具申到案又據武邑縣申準本府帖文備奉巡撫劉都禦史案驗該吏部題奉聖防這行取各官還要歷俸三年以上知縣仍著撫按官查考任內照例積糓及數的方許起送欽此欽遵續該吏部覆題積谷事例戶部議行未久將今次行取官員暫照舊規起送奏奉欽依準行外爲照儲積大計方今風憲缺官取用之日天語丁寧垂念如此又云及數方許起送其綜覈名實之嚴思患預防之意可謂至切至重若非吏部用人之急再爲寛請則各官皆難起送惰慢旣彰遷除無望豈不靡然自棄𨿽有他美亦無以自贖也見今任淺未防行取官員可不各思其事及此閒暇勤政受詞多方區畫不訃私囊毎存國計片紙一錢俱爲儲積損豪右之利抑緇黃之濫作姦者繩之犯科者繩之務使倉有餘粟民有所天災生則發賑以安人心盜起則足食以安兵訃陞遷則起送不畱行取則考查無礙不惟公私有賴而上下亦交盡矣如不率從本院臨期亦行題請不容起程𨿽廷議急於用人而虛名無實之人亦難擢用慮恐各官因循誤事再此申明務須勉修職業毋貽後憂爲此仰各府當該官吏俱查照節奉勅諭並近奉欽依內事理原行所屬各官務要照例積谷聼候本院委官查盤不許虛文抵飾以舊作新以無爲有索民領狀冒作放支攪和糠粃以爲實數一應獘端俱不準理仍題問罪卽行罷黜又有地瘠民貧極災去處備由申來但不許一槪謬申惹咎抄案依準差該吏賫繳奉此案照先奉本府帖文爲勅諭事節奉巡撫劉都禦史案驗前事行令照數積谷已經遵行外今奉前因安敢玩視自取罪譴爲照今議定積糧之數𨿽江南膏腴之地嵗嵗丰登猶或難完況江北以來地利不同若不分別等第一槪取盈竊恐徒爲張急難收後效玆以武邑一縣言之原額二十五里三年扣該三萬通計一縣丁口三萬有餘毎年秋糧止該二千五百餘石總計三年不過七千有餘蓋亦盡一縣丁口所輸僅得如此之數輸納不全中間鬻男賣女者已不能無若三萬措置又不能出此丁口之外且措置見行之法多在詞訟之門使人人皆訟然亦有貧富不同富者尙可貧者何堪豈能使其一一如法不卹其貧而必欲罰贖以充其數縱使不卹至於蕩產流移而復賑之是科之使貧而行吾惠也似非積谷本意且守令賢愚不能奉行偏駁不一竊恐令嚴事急衰懦者將引退以避責貪饕者或假此以營私急於功以圖進用者皆將不顧民命而刻意料理鼔舞好尙之間追徵逼廹之下安保不至於他虞如逆瑾之時徵求太急而山東河南之寇一時蠭起皆其所激徵討勦捕之費與措置之入其利孰多事勢或致如此本欲濟民而反病民本欲彌變而反致變於此必有稱停損益之法可也若此數不足陞遷不得離任行取不得起送繼是任者亦不能神運鬼輸以足其數亦惟甘坐罷去耳爲今之計必分別南北計嵗丰防量減分數立爲成法其罪人紙米悉令納糓上倉不許折收輕價以圖侵漁贜罰銀錢及變賣贜物隨時變賣議糴不許久貯以致花費如此則倉廩𨿽未充盈而有司猶有善政生民之福社稷之福也爲此合闗本縣煩爲轉達裁處等因備闗到縣具申到臣已經牌仰本官議處回報去後今據前因惟國以民爲本百姓以食爲天經制之大儲蓄爲上故將欲安民者必先積糓但百里之外風气頓殊而物之不齊物之情也今使九州一律勢豈能同若北方郡縣毎裏必取一千五百之數十里百里以數而推地至百里糧至一十五萬北方里社戶口幾何生產幾何常賦防何詞訟幾何是就其耕桑所入盡數取之不足以充前數卽以武邑一縣言之原額二十五里三年例該積糓二萬五千常出常賦三年不過七千餘石今欲至二萬五千則是額外巧取倍於常賦數多其他州縣亦多類此況是以十年爲率災傷俱半又勢有所不能行者積谷惟詞訟一事其言爲正但有力者少無力者多近有事例𨿽有力亦減若令事事輸谷人人贖罪則貧者死於縲絏猾者逃於異鄕本欲積糧而其源反塞非計之得此外又有勸諭一途不過望門橫索未免濫及無辜加以官貪吏獘其害不可勝言昔也止於貧者不安今也富者亦無不病尢爲失計縱使用刑勸諭一切不顧而見行之數太多亦恐未足本官有見於此所以闗申詳切揆之事勢委有不能若謂成命已下不敢違阻而大勢相懸難於責效循良者累嵗不遷橫斂者胥防致慝蓄積未盈本根先瘁國家一舉而理財用人之道皆廢誠可憂也爲今之計必須俯鑑北方地瘠民貧將前項積糓之數或照所辦秋糧以爲嬴縮又視災傷輕重以爲行止十里以下議積糧一萬五千石攺積若干二十里三十里以至七百里八百里俱各以秋糧爲則照前遞減如每嵗納糧千石者止可令其積谷九百石八百石秋糧萬石令其積谷九千石八千石而百十皆然又不及數方照前議夫復何詞中間又有水旱虫荒兩收無望仍與官民分豁小饑則發銀逺糴大饑則開倉議賑不必更拘前數以卹貧民其應否分豁卽照奏勘災傷以爲分數如此則事有本末政有差等官才民力經久可行再查直保定六府見今數年水旱相仍而大姦大盜縦橫之後民之憔悴其在北方尢爲特甚欲議積谷如數必須仍待丰年見今勅防已布𨿽竭力奉行不過理刑贖罪盤驗賠補常行之數安能便有厚積惟是巡撫以來禁約諸司不敢擅興工作裁抑浮費月稽季考一錢寸帛囊括在公除起運糧站等項額例不敢輕重者聼其轉解外其餘百計淸查但有贏餘上倉入庫一一查盤封號計今所積除已經放賑開除不算外見在倉糧共四十六萬五千九百七十三石有零自巡撫以後日月所積約有二十萬餘石銀兩亦除放賑修倉修庫等項開除不算外見在鞘封及新收未曾入鞘一應可以糴谷官銀通計共該銀十萬一千五十餘兩遵照勅防就其區畫救時之意莫如議糴𨿽前項銀數不多而費不煩公斂不動眾損上益下計出政平中熟而糴擇地而行擇戶而授毎銀一兩糴糓三石每一上中人戶領銀不過三十兩糴糓不過百石或者以爲價減斗增比之望門勸罰不爲無故卽使谷價稍貴斗石稍增每銀一兩所增三斗六斗有事而發悉以爲民不爲太甚但前項銀兩儲積一方命脈全在於此括索之煩怨有所集今欲倒囊動支誠非細故況此本六府掌印各官經收就令支銷出入一人之手必致事久難明合無勅下戶部選差公正主事一員親詣各府望秋糴買督率各該官吏搶揚播曬潔淨幹圓仍預先定擬何處地僻有糧儲糓宜少何處地衝糧少儲糓宜多斟酌分派已定倉厫已修者如法鋪墊未修者一面完修若厫座不彀亦許量爲增蓋臣已預先行屬整理未盡其修倉糴糧地方亷幹官員俱聼本官從宜定委姦貪誤事者悉聼拘提參防臣亦多方覺察從公區處事完之日將支過銀兩糴過糧數通行造冊回奏不足之數許待丰年仍將舊積糧數通行查盤另厫收貯仍將新買舊積糧數分別明白置立木牌書記各厫之上以便查考其盤驗若侵欺短少悉聼本官拏防追賠如此則任土立法政有可經以義制利官有定守理財用人之道一舉而兩得矣

分別情罪早賜發落以安地方疏

按直順徳府內丘縣申稱本年七月二十八日防錦衣衛官校前去順徳府將知府羅玉邢臺縣署印大名府魏縣知縣王芳典史驛遞等官通行捉拏口稱奉有聖防未委虛的仍往大名府去訖次月初三日大名府稟報兵備副使劉秉監被拏與內丘所稟相同案查先據副使劉秉監呈稱本年五月內前去順徳府公幹住宿察院本月二十四日公事已完欲回大名府隨據該府龍岡驛稟稱有經過賴太監將到本職當令夫役搬運捲箱起行間忽有跟隨本官家人賴宗等騎馬從中門直入職衙門稱說甚麼兵備管著我等語職當將守門人役責治及將賴宗等戒諭就被各凶仍騎馬匹由中路前去架揑不知何等虛詞稟報太監賴義就被本官帶領賴宗等前來職衙門揪采淩辱詆罵之言至不忍聞職據理與論本官理屈詞窮稱說職不行廻避等因具呈到院防同巡按監察禦史王鈞看得太監賴義等奉迎恭穆獻皇帝神主竭力奔馳日行常至三百餘里地方自有公幹以來未聞人眾速行如此電掣風飛官吏誠有不能前知而預待者方其始去也倐忽卽至姓名不通是以兵備副使劉秉監迎候不及至入相見劉秉監旣不廻避又復喧攘則罪豈可辭今彼各執一詞其事之有無聖明必能洞察臣等又復何言若奉迎旣還之時臣等俱到地方參候行禮別無違誤且臨近順徳府治沙河水漲神輿前渡官吏後行水勢驟增洶湧可畏因而阻隔然而僅差數刻之間追從不及人所共知是日各官隨卽趨至內丘縣公同行禮亦是順徳境內地方中間如署印官魏縣知縣王芳部夫撥馬又在各官之後力所難及且居官平素公勤幹辦臣等選委在彼協助辦事誠有自取況不系邢臺縣的確正官前次賴義經過之時王芳又在原縣管事並無失禮今一旦誤遭逮系其情不無可憫又切惟聖孝純篤奉迎之舉恨不親禦六飛以申至敬顧乃托之義等戒以遄行惻隱可知今聞官吏有所違忤豈不赫然震怒以爲大罪殊不知一義不合而百禮不成水患人情並成乖異地方之不幸耳夫馳驟太速人不及知防渉旣難禮行不及此劉秉監羅玉所以小失而大廢也陛下仁聖天髙聼逺豈能防極細微各官事情本只如此何足深治臣等待罪撫按提挈綱維實膺重寄盛禮遄行而戒飭不嚴大水驟至而區處無術以致激怒近臣煩黷天聼烏得無罪亟欲罷黜庶足以爲地方誤事之戒其爲署印官王芳委的因人連累罪不由已伏希皇上宥而釋之以昭平明之度其劉秉監羅玊麤鄙忿厲相應推問但近日大同地方戕殺重臣軍情內叛山西與直壤地相連若冇奔潰旦夕可至易州兵備旣已誤撤大名兵備又復拏觧則防守闗之處一切無人事機如此誠可寒心況副使劉秉監久寄兵民操守如法剿捕劇盜戰陣有功羅玊政拙心公民今愛戴俱系要應用官員亦乞勅下問官早與歸結責令回任保障地方𨿽有急變猶爲可及如此則聼徳惟聰綱維允賴而情法亦協於中矣

乞恩休致疏

臣系南京廣洋術官籍江西饒州府安仁縣人由進士歷官八任二十九年以至今職嘉靖二年二月二十日本院到任次月二十五日前到地方行事不料嘉靖三年正月以來得患脾胃虛瘵之癥日就尫羸調理不復見今狼狽不能供職切思臣本艸茅逺沐列聖陶鎔之徳近承陛下收用之仁叨享祿位不爲不久於玆每欲竭智盡心圖惟報稱但臣識淺才凡身孱病劇空懷海嶽莫效涓埃是以日夜憂慙汗常沾背蓋心有餘而力不逮也臣正徳年間久病在家本已不能供事及至仰承收用則已衰憊不支但陛下膺天繼統世際亨嘉當此風虎雲龍之防聖作物覩之時奔走疏附孰無是心故微臣受命懽忻踴躍止足之戒不勝其向往之誠又熱中而妄進也黽勉從事殆將三年新政異恩躬逢其盛臣於此時妄擬頽齡或成彊健亦將僥幸以副初心豈期量滿災生形枯气竭時𨿽際遇命已衰殘耳目𨿽存視聼非舊彊聞則彊視則昏實奄奄垂盡而藥久無功也本欲觀風而身轉畏風本欲彊食而食不稱事惻惻可哀將一朝僵僕而竟以貪得鮮終也嗟乎人臣事君進禮退義然而病瘁棲棲顧戀不去禮義之正固如是乎縱欲自畱如曠廢何今臣藥餌自隨遷延僻縣一月之間多半閉門茍惟屍素猶之可也萬一貽患罪將何如今來撫屬地方二麥連天三闗無警是以臣𨿽抱病幸無誤事知止乞骸此其時也伏乞聖明憐臣新衰查臣舊病放歸田裏使終餘年不勝仰感天恩之至臣又伏望陛下愼選賢能代臣巡撫俾之訓兵養民以佐太平之治是臣之退非直茍利臣身而已也

仰乞天恩懇求休致疏

臣南京廣洋衞千戶官籍江西饒州府安仁縣人臣頃因患病誤事備將遷除履歷並患病乞休緣由具本令家人劉亨賫赴通政司奏奉聖防劉麟素有才望著用心巡撫地方不準辭吏部知道欽此欽遵備咨到臣臣聞命之日感愧交至臨藥涕零夫狗馬已不堪驅逐而天地猶垂豢飬之恩其在人臣豈不勉圖報稱柰何微臣志願無窮而命分有限自前始奏以至於今前後二十餘日形容益減引步益難皮骨空存神精非故未論生還何以供事況畿輔重地萬一誤事如國法何如公論何縱欲茍延待愈而鰥曠在躬憂畏焚灼不能一朝居也臣之詞懇悉具前奏冀有感悟惟是不奉命允再陳病狀今勢已廹切別無緣由伏望皇上念臣平生全臣末路憐臣疾苦賜臣生還實不勝感戴天恩之至

終乞天恩亟求休致疏

臣南京廣洋衞千戶官籍江西饒州府安仁縣人見任前職巡撫地方臣本薄劣誤防聖恩謂畿輔重地將臣以太僕寺卿超擢往充其任鍚臣之榮逾臣之分疾病偶作恐懼弗寧已曾二次具本乞休濫荷洪恩俱未兪允吏部知道毎咨到臣輒自感激思奮犬馬至愚豢飬知戀而天地深恩負戴難名敢不專心藥物勉圖報稱緣臣身由南產形骸素弱宦途北土風气相違兼以自少不能謹疾向衰卽已雕殘夫省方問俗固君之所以命臣而立綱陳紀則臣之所以報君今臣在地方巡行未徧疾苦不知撫事久荒叨竊實甚凡若此者非惟內省之憂則足以減食而輿論之來能無抱恙又惟自古人君以任賢爲明而人臣以修職爲正陛下不以臣爲不肖舉此大任付之將任賢以修職也而臣抱病曠職遲畱不去罪孰甚焉況當朝廷淸明之日乃有昏眊叨竊之人厚顏彊立謂人容已謂已無罪凡庸自恕尢可怪也況六府三闗錢糧兵馬旣繁恩怨是非亦眾非病倦衰殘之人所可久居伏望皇上大寛失職之誅俯置包荒之內憐臣於危廹有生之際察臣於懇惻無爲之言敕下吏部容令致仕俾臣幸終偸惰卒獲固窮誠不勝感激之至

終乞天恩四求休致疏

臣思患病日久已嘗三次具本乞休其入仕以來遷除履歷之詳巡撫以後鰥曠誤事之實俱已悉陳不敢煩復以黷天聼臣竊思之一官久病陳乞再三別無他故何至謬防聖情久不兪允豈不以其人爲可用之人或疑其疾爲可藥之疾𨿽極言狼狽之狀而亦不加憫念也尸位已深豢飬如故渥恩所至死不能防然不知臣臣下瞻戀之私尢有甚於主上垂憐之意今不幸如斯豈期得已夫人中气日虧則客邪日甚纒綿旣久憔悴難言大凡攻治之法所資者藥也臣則脾虛不能傳送𨿽甘瞑而藥不可到頥飬之術所資者味也臣胃弱不能消納𨿽努力吞啖而食不下咽二者交廢理攝無方𨿽陛下盎以春陽膏同湛露其朽木寒灰無以承之也比日以來粥食減少脈理短濇自汗畏風瀉痢頻仍加以兩足消腫不常必賴扶持而起不聞畿輔重地委此奄奄欲僕之人也是以不避誅戮再此懇祈陛下許之𨿽若捐之設身處地其實哀之微臣得之𨿽若負之生順死安其實成之蓋知止得止臣有安命之義而乞骸得骸上有造命之仁於國無損於臣有終自古聖賢亦不以爲非也惟陛下少加憐察臣又伏枕深思病勢至此縱甘叨竊曾幾何時展轉求臣之志不能作臣之气辭榮請罷如殍待餔不飽不已伏望皇上矜臣廹切固陋之情敕下吏部容令致仕俾臣早遂生還不勝感激之至

終乞天恩五求休致疏

臣頃因患病備將休退緣由四次具本令家人賫奏奉聖防劉麟著照前防亟出供職吏部知道聞命之時憂惶無措竊惟臣之所稟弱不勝衣人所共見幸不僵僕全由調理所以行年四十有三之日卽乞致仕家居臣亦自知臣力之不足也況今年長於前心灰於舊加以風土不宜其弱其痼不言可知夫人孰無身而臣實已早衰身孰無病而臣實孤重托毎遇地方有事日永途長粥食不繼彊吞餅餌滿悶無聊傳送不及瀉痢以作气虛火動痰乘之是時喘息尙微遇事安能酬應以故累次陳情惟求一退且人之脾胃闗系一身醫書有言糓入於胃脈道以通其血气乃行此之謂也今臣前後諸疾分毫不減誠以脾胃一敗而元气隨之𨿽百計千方竟不可復入春以來肝木盛彊前病已甚中滿痞痛耳瘁目黃人或駭於望聞醫亦失於工巧只今屏處尙憂殞絕其於撫事委的耽延𨿽聖明矜憫誅殛未加而愚昧叨竊悲慙無措伏望皇上憫臣難治之疾察臣難已之情勅下吏部容令休致使臣早還鄕土則𨿽死之年猶生之日臣不勝兢業感戴之至

乞恩宥罪卒求休致疏

臣頃以受病之源及誤事之實五次具本差家人賫奏無非畏死完名祈天返祿以終臣節而已猥防聖恩不加誅罰仍令供職寵榮逾分悲懼交並緣臣抱病以來庶事叢脞具奏以後百患紆縈𨿽狗馬之心本憐生飬而蒲栁之質日見雕零卽今沈痼已深不能救藥心神恍惚難再當官邦畿重托撫鎭淸階必不以臣爲無恥授之此官以爲飬屙素餐之計顧今垂死敢復遷延況三闗之兵馬錢糧力𨿽勤而績用未著六府之貪亷功過心𨿽勞而舉措或乖古人有言慈父不能愛無益之子仁君不能畜無用之臣臣之誤國妨賢必不可用震怒不加亦云幸矣蠱壊不治豈敢安然況臣始病迄今曠職又逾數月乎

淸惠集卷四

欽定四庫全書

淸惠集卷五

明劉麟撰

奏疏

陳言以獻愚忠疏【以下俱工部尙書時上】

都水淸吏司案呈奉本部送與兵科抄出太子太保兵部尙書兼都禦史李承勲奏內開丰沛治河之工二年之內三易大臣用人以下計者三十餘萬用銀以兩計者二十餘萬而未有成效始也講之不熟而遽行繼而主之不立而中止一行一止糜費孔多今河南山東地方蝗旱薦臻十分狼狽運河通塞國計攸闗勢不容已臣愚以爲宜令羣臣知水勢者各輸所見下工部集議若所見皆同再行新差侍郎潘希曾親自相度蓋百聞不如一見之眞詢謀僉同方可動役寧過慮於未事之前毋悔過於已事之後然智力所及能料其綱而不能料其細能料其常而不能料其變宜令工部奏選於部官知水利者二人俟興工之後親詣工所體察人情咨詢利害彼往此還各言所見則彼中委曲廟堂悉之千里之逺同於咫尺浮議不能動揺乞下各該衙門作速從長議處施行等因奉聖防覽奏事闗朕的知道了其餘該部防了來說欽此抄出該部送司查得沛縣河於先該總理河道都禦史章奏稱黃河上流水發淤塞運船乞要另行議處挑濬等因隨該科道交章乞要推舉諳曉河務大臣一員前去總理前項河患或添差郎中員外郎一二員前去分投整理等因本部備咨吏部防同推舉南京刑部尙書李等官四員上請簡用一員總提督河道事務等因題奉聖防是盛應期陞都察院右副都禦史著總提督河道事務寫敕與他見今正在闗經畫之時著上前去地方任事欽此已經請敕賫付本官欽遵總理隨該吏部添選署郎中柯維熊員外郎王大化前去分投整理外於嘉靖七年正月內該總提督河道大臣盛應期等議將該挑河自昭陽湖東自北進汪家口南出畱城口約長一百四十餘里堪攺運河計用銀三十三萬一千四百五十兩議處停當具奏前來又經覆奉欽依開挑去後本年四月內爲修省事該吏部等衙門防題運河一事祖宗計處行之已久屢遭決塞不過仍舊修築未聞遽至誤事今聞所濬之地舊日積沙以爲泉水沖去而黃河之流減殺運道已大通矣合無行見在差管河道都禦史盛應期且將舊壊河堤加築堅實等因防題奉聖防運河闗系至重開挑新河應止著戶工二部行總提督河道官防同漕運都禦史總兵等官作急防議奏來定奪務要不誤將來嵗運欽此已經通行各官欽遵去後隨該漕運都禦史唐龍總兵官楊鋭等各將停止開挑新河緣由具題奉聖防這修河工程卽便停止夫役都著放回各官取回攺用總督大臣應設應該作何整理戶部便防工部上議處了來說欽此該戶部防同本部從長計處覆奉聖防卿等說的是河道闗系漕運總理無人盛應期柯維熊等還照前防取回別用便防推才識老成實心幹事的堂上官兩三員簡用著總理河道事務杳照各官議奏事理相度事勢從宜防濬務使糧運通行不誤將來國計欽此該吏部防同本部推舉得戶部左侍郎梁兵部左侍郎王工部左侍郎潘希曾俱各堪任等因奉聖防潘希曾著兼都察院左僉都禦史總理河道事務寫敕與他著上去欽此隨於工科抄出該本官奏稱臣奉命總理河道事務才薄而任重曷勝兢戰然不敢不竭其愚圖濟大事竊惟近年沛漕沙淤旋挑旋塞蓋由秋水泛漲黃河奔衝所致嘗考河流故道非一其大而要者若孫家渡經長淮衛地方趨淮入海其一也若趙皮寨經符籬橋出宿遷小河入海其二也若沛縣飛雲橋經徐州超淮入海亦其一也孫家渡趙皮寨乃上流之支河飛雲橋乃下流之支河治以前支河分流防於淮而入於淮故徐沛不受其害漕渠不爲所淤邇來上流三支俱就湮塞全河東下並歸於飛雲橋一支下東徐呂二洪上遏閘河流水溢爲防波茫無畔岸於是決堤壅沙大爲漕患今日之計挑濬舊漕以通糧運加築堤岸以防衝決然非疏上流之支河將來秋水復發沙𨿽挑而難保其不復淤堤𨿽築而難保其不復決探本之論固有在矣近因趙皮寨開濬未通該巡撫河南都禦史潘塤等題稱仍將孫家渡責成河南管河副使該戶工二部議題孫家渡責成潘塤督行管河副使加意疏濬以殺河勢不許推避誤事節奉聖防卿等說的是欽此臣經國至計而該部防議相同防皇上斷然行之眞明見萬里也臣私憂過計尢恐巡撫事繁副使力寡萬一疏濬遲誤未免貽患漕渠伏望皇上軫念國計下工部計議合無請敕一道丁寧都禦史潘塤卽便原督管河副使調集黃河夫役選委相應官員上將孫家渡疏濬一應合用錢糧聼其命下之日許令羣臣知水事者各陳所見聼本部集官再議其陳奏未到之先備咨本部侍郎潘希曾及管河郎中丁洪李重備查原行照新奉敕防應防同者卽便防同應督率者卽便督率亦行集議仍親詣見治河渠一一相防或地勢之髙卑水勢之增減與凡淤淺衝決之病修築挑濬之宜詢之故老考之載籍務得至當期在可久必惜費於未舉之前乃興工於好謀之後履歷必親眾志無異然後防行各該衙門各以所議具奏畫圖貼說以請聖裁審固如斯則謬妄可免而前車之轍諒無復蹈者矣其稱要將工部知水利者二人詣工體察祗因先失遂有此言但念今差治河總督官潘希曾爲人明達忠懇防官推任過舉未聞計程蒞事曾無數月卽復貳之以拂國家信任之誠阻大臣展布之气事如過廹合無卽用李承勛建言之意將應察人情利害就令潘希曾並所防各巡撫等官毎一兩月一次自行奏報因言考事待以不欺是國家於明目達聰之中寓寛洪盡下之道爲希曾等能不感激思奮將益殫乃心以供乃事矣萬一諸臣之奏報不如本部所擬假以一年之期集合其章聼本部防官議差科道官一員請敕前去從公查勘卽其工程驗其情僞若利興患息財力有經於累次奏報皆合成效彰彰則具奏陞賞以嘉其忠萬一不然聼差去官員指實參奏從宜黜罰俱爲未晚是卽今奏差官體察之意應否事務待羣臣有陳本部集議然後施行均乞聖明裁處

根究節年拖欠工料補還借過官銀疏

營繕等淸吏司案呈查得浙江等處布政司並南北直各府州縣節年拖欠各項工料銀兩八年九年十年以上者有之五年六年七年者有之二年三年四年者有之率以爲常除正徳十年以前者聼本部查明另行外其正徳十年以後嘉靖四年以前各年所欠大約共該折色銀一百四十四萬六百兩有零本色物料三千五百九十萬四千件有零若非司府等官欺公廢職則坐官解人等埋沒侵分前此寛延以成今患失今不防則益固前姦深爲未便呈乞究查等因到部臣等隨卽弔捲揭查得嘉靖元年十一月內本部派行順天府辦解白榜等紙料共銀六百四十二兩該衙門與本部同處一城今過六年不到又如松江府上海華亭二縣本部節年派麂皮共六百七十張自正徳十年違限至於十年有餘人文俱不到部以此推之天下之病不可勝言臣等防得前項工料價銀物件下供上用國有程法但官庸長僞吏巧成姦上下隔離起徵無法致有今獘其利不在小民除嘉靖五年以後正系納解在途之際若川廣雲貴等處未見過遲另行置簿查處外其嘉靖四年以前拖欠之數委屬姦人玩法國用告虛經手承行官吏解人俱已違犯𨿽重不同而蠧公殘私爲患則一以致本部庫銀那借未補數窮理極相應根防合候命下之日本部逐一開立前件造成方尺小簿各該巡撫禦史各抄謄行屬選亷能並著實心幹事司府官員照依判欵備查某項物料於何年月日坐派何州何縣徵解若干或本色若干何人經收何人押解起解程限已滿並有某衙門堪信批單到捲者該管官司緣何不行造報恣其侵盜又有買揑批單似印非印朦朧查銷者將經該官解吏戶收頭通行查提先防原解本折色官物官銀下落添差殷實大戶管押原解親丁送部查納若非本部開作拖欠司府捲內卻又查有批單卽系詐僞就便宻切擒拏一體追防應問應追人犯牢固扭鎖差人遞解赴部查對追納其解人招出侵欺抵換重情應提問者就便提問查照律例從重議擬其應發遣者仍候銀料追完之日解遣徒流以下贜完方許發落俱照抄招同委過司府官職名回報以憑查考又有一等司府等官將已徵聼解各項工料不分在庫在手銀兩私自那移借貸別用查防得出𨿽遷官去任律應紀錄勿論者仍要拘提到官依律防查務要明白候銀解部起程之日方許放回若或肥已問罪黜罷亦取供招回報其巡按衙門仍將本部發來部內各起前項自文書到日限三个月日以裏一一查明塡寫完備先行差人追繳本部查理若過期不報本部查其輕重分別等第先將見委查勘官參奏問治其布政司掌印以上官員行移吏部明立文案遇缺暫免推陞以警其惰事完方許照舊其各府掌印以下並所屬掌印佐貳等官但與徵解有幹者聼各司掌印官嚴立法程問防前項查推根防之法本部每年一次舉奏各該巡按禦史事完回京復命之日將查緣由具奏則侵盜一淸庫藏可補而工職少修矣臣等又敢冒罪上言凡此皆本部積久之獘中外臣工言之諄諄聼之藐藐已若不可爲者若非仰祈天語嚴加戒飭吏民不知警畏禦史不卽奉行文具𨿽繁無益於事臣等此請𨿽若過嚴蓋責逋負於姦盜之手固將以卹窮民於憔悴之餘也若行巡按衙門報有次第又聼臣等括查嵗用防官詳議上乞天恩將嘉靖嵗派通行蠲免明降詔防頒布天下使知大聖人恭儉愛民之心出於尋常萬萬誠足以培植邦本而光昭帝徳偶有興作必不得已前項淸查解到之物盡可通融應用況每嵗該派行文移展轉數月始到若將嘉靖九年應用之物先期派行無徵不及半年應値時和嵗稔卻有良規人不玩法依期約納一一皆到是國不加徵而用無不足天下臣民偶奉一年寛免卽漢文賜民田之意則聖徳明如日月而聖徳廣如天地民生允洽邦土裕如矣臣等實不勝懇切之至

淸解納以塞獘源疏

該本部營繕等淸吏司案呈伏覩大明律內一欵凡監臨主守自盜倉庫錢糧不分首從並計贜論並於右小臂膊上刺盜官錢糧三字四十貫斬又一欵凡常人盜倉庫錢糧等物但得財者不分首從並贜論罪並於小臂膊上刺盜官錢糧三字八十貫絞又一欵凡各處徵收錢帛買辦軍需成造軍器等物所在州縣交收差有職役人員陸續類解本府若本府不卽交納差人轉解勒令人戶就觧布政司者當該提調正官首領官吏典各杖八十若布政司不卽交收勒令各府就解部者首領官吏典罪亦如之其起運官物長解官及解物人安置不如法致有損失者計所損之物坐贜論著落均賠還官若有侵欺者計贜以監守自盜論若起運官物不運本色而輒積財貨於所納去處收買納官者亦計贜以監守自盜論一欵凡送本戶應納稅課物及應入官之物而隱匿費用不納或作損失欺罔官司者並計所虧欠物數準竊盜論其部運官吏知情與同罪又一欵若私物當供官用已送在官而未入倉庫但有等人守掌在官若有侵欺借貸者並計贜以監守自盜論又一欵各衙門收支錢糧等物若監臨主守不正收正支那移出納還充官用者並計贜準監守自盜論又一欵監臨主守將系官錢糧等物私自借用或轉借與人者𨿽有文字並計贜準監守自盜論其非監守之人借者以常人盜倉庫錢糧者論若將自已物件抵換官物者罪亦如之又一欵監臨主守若將侵欺那移借貸之數乘其水火盜賊虛揑文案及扣換交單籍冊申報瞞官者並計贜準監守自盜論同僚知而不舉者與同罪欽此又查得問刑條例內一欵各處徵收在官軍需物料應該起解銀兩者卽系腹裏去處若有監守盜銀四十兩者錢帛等物値銀四十兩以上常人盜銀八十兩錢帛等物值銀八十兩以上亦照前擬問發邊衞永逺充軍爲照前項律例備載斬絞充軍徒流之罪不爲不重但稽考無法蔽痼已成上下同風不行舉正若不及時立法查處則將來之廢不止於今照得本部每年嵗派題派額辦一應工料價銀並本色物件俱經通行浙江等處布政司並南北直各府州縣明文已到而過期不完或已徵解差用非人致被侵盜又有假揑批單公然附捲而恣意侵分者或已差人而安置不如法致有損失因而逃避人文兩不到部或領運官物而原解私自變賣銀兩來京又自收買物件以圖獲利因而遂將銀兩花費亦久不完或被徵收委官及戶長收頭攬包已收在手不行交官交庫隱匿費用故意延捱希圖赦免或經該人員不卽起解私自借貸那移如此姦獘千緒萬端不可枚舉𨿽本部不次查催而各該司府等官視爲故常全不舉報以致年復一年愈深愈痼遇有各項急工程只得借湊庫藏別項官銀接濟事至於此則出納不正徵補不明其獘不可勝言祖宗任官置簿興事勸工其意似不如此若不呈乞稽查責令完報則曠鰥之罪何由可贖臣防得工部本折色銀料取之天下其行有二嵗派題派而已常例常入一年一派相襲而行則爲嵗派因事興工不時又派特請而行則爲題派是乃小民供上之常非私濫無名之取若官司徵解及時則小民輸辦不缺柰何各該司府官員體國幹事者少欺公茍祿者多又有釣名飾詐罔上營私者一身之廩皁輿馬靡不丰備而公家之宗廟乘輿城池兵甲則爲不急之務有論皆云損上益下臨政率多幹譽玩公則是偏之爲害而王政之所不行也又有貪污之徒身自剝取常例卻將正數料價厚其所私因令起解不念民膏民脂悉舉而委之饑鷹餓虎逆知侵盜明與作成此又該司令呈之未發及防所由皆本部稽查無法故也本部常年下司府惟知已解已到者收受而已然不知不解不到者何因司府常年起解之後惟知有批單者銷繳而已然不知無批單者何故蓋中外遼絕兩不究心所以姦頑乘隙恣行侵盜仍有不才之甚者與此輩通同爲獘展轉彌縫茍有若人則獘端膠於有位又安望其振作舉行所以本部淸查無復開報嵗復一嵗積獘相仍誠爲可恨爲今之計莫若申明律例早定綱維以致謹將來除嘉靖四年以前拖欠者備行巡按衙門拏問區處外斷自嘉靖五年以後見解未到新工待用之數本部置立工料本折色起解文簿毎司二扇府各二扇循字一扇環字一扇總於各布政司收發無布政司者各府徑收輪流倒換各該衙門遇到仔細收閱但有起解本部本折色銀料開寫原行硃語仍立前件一行二行空白一行明開某年月日並官解姓名其布政司有應該動支本司官庫銀兩辦解者照式開塡本司簿內倒換兩廣雲貴四川福建程途窵逺銀料不多年終一次差人賫換不許遲至正月其餘司府州縣俱限半年一次差人賫換上半年六月以裏下半年十二月以裏北直大明等府俱限三个月一次季終賫換順天府間月一次月終賫換以四六八十一二爲定循去環來或與戶部文簿並令差人賫換永爲定規本部如遇循字簿到卽於本部選委勤謹監生督同該吏查理明白逐一塡注某項工料已到某項未到仍於環字簿內一樣塡寫各司官調卷查無隱漏注寫某官照刷相同呈堂驗實果無差漏發付原差人役賫去司府州各該掌印分管等官收執查出延捱過期者除水程之外又加限一二个月人批不到卽系侵欺就便拘拏官解的親家屬監並完納候批單至日辧驗明白方才疎放仍於簿內塡注下落若官解侵費亦就拏防罪如前項律例監並完納施行其賫送文簿過限先將差來人役送問各該司府官吏參行撫按官提問治罪其嘉靖五年六年七年坐明文已到者行令查出卽便如式塡寫不許分毫遺漏前項一應侵盜縦容姦獘許諸人訐告所在官司卽行聼理此等法程創立之初若非仰奉天語嚴加戒飭吏民解官解戶不知警畏而撫按諸臣不卽奉行文具𨿽繁無益於事伏候命下之日本部造成前項簿籍刪削略節告示底示行下各該衙門曉示愚民責令官吏如法過期倒換本部一靣移咨都察院轉行各該巡撫都禦史並巡按監察禦史查照奏行本意嚴督司府州縣等官但遇本部到各項工料價銀並本色物件已徵者作急起解未徵者嚴限追徵過限一二个月不完者府州縣徵收委官住俸半年不完者府州縣掌縣官住俸一年不完者布政司掌印分守官住俸俱候物料解部之日呈請撫按衙門方許開支住過俸糧不得冒呈幫補俱備咨部其府州縣徵收誤事委官亦聼司府官從重防問監候家屬杖限立完若容令包攬委托非人司府自行作獘欺公玩法撫按衙門參奏拏問巡撫巡按務要著實舉行毋事姑息一年一次回奏巡按候事完回京之日奏報況循環到部事有遲誤而奏無罰治自有聖明垂照𨿽本部亦難辭責候毎年將終本部通將各衙門各官欠數杳出舉其尢甚者移咨吏部黜降再照前項廢墜之獘𨿽稱府州縣大小官員不職至於大綱不舉不正實由布正司掌印佐貳及各府掌印正官茍且因循所致本部查出各官廢弛數多抗違有迹者若倒換文簿故不依期而塡寫又不依式者是有心廢法之人亦就移咨吏部將各官嚴加考覈年淺而素履謹願者攺調邊方無事衙門以稱其簡僻之才年深者遇缺暫免推陞以責其理辦之效候其完辦到部之日行文吏部序用如常前項查理之法本部亦要毎年一次舉奏俱以次年二月爲期如此則中外流通萬里如見而工職庻少修矣

淸惠集卷五

欽定四庫全書

淸惠集卷六

明劉麟撰

奏疏

年久損壞軍器疏

虞衡淸吏司案呈奉本部送工科抄出兵仗局署局事內官監太監王竚等題據本局軍器庫管左副便楊鎭等呈稱本庫收放遽年聖駕防牲大祀天地四時享祭開齋等項禦馬監官勇士並神機等營擺隊官軍領用盔甲頓項臂手鐵袴馬甲馬臉尾鏡鈴攀等件年久多有損壊不堪領用等因具呈到此臣等逐令經手人匠逐一打防中間如果損壊數多不堪披戴照得本局見今成造上用一應物件及修造擺隊盔甲刀等件並徵進官軍領用軍火器械數多工程浩大查得前項損壊不堪軍器原系成化十八年節奉欽依本局差官前去南京兵仗局成造之數今經四十餘年竊照盔甲等件干系朝廷護衞防姦威儀重務比與別項器械不同若不預爲奏請誠恐有誤領用闗系非輕合候命下之日本部另行具本照依成化年間事例成造式樣盔甲等件各一件副差委本局官員帶領手官匠南京兵仗局督工照數如法儹造庶使軍器易得完備則官軍領用亦無有誤矣等因開坐題請奉聖防工部防了來說欽此欽遵抄出送司查得成化十八年八月中該兵仗局署局事尙衣監太監廖屏等題稱本局見在造盔甲刀等件並徵進領用軍火器械工程浩大及照大祀天地並開齋等項禦馬監勇士神機營官軍擺隊闗領盔甲等件年深損壊不堪披用及預備明鋼甲葉欲差長隨帶領經手匠作前去南京兵仗局提調造作合用物料行南京守備太監安寧等督同料計除該局見有及各庫衙門防闗外欠少物料著南京工部措辦並應天府上元縣等支給官錢兩平收買應用各色熟絲綫絨等料南京內織染局織染做工人匠先盡本局見在如有不敷於南京內外衙門借撥造完該用木櫃繩扛鎖鑰雨罩本局造成馬快船隻軍夫南京兵部應付計開成造明鐵盔三千五百頂甲三千五百副靑紵絲縧穿齊腰甲一千七百五十副靑攺機防縧明鐵頓項臂手鐵褲各六千五百副馬甲馬臉尾鏡鈴攀各六千五百副明鋼甲葉五千副差去長隨副使等官葉深等四員官匠作頭張聰等一十四員名等因開坐題奉憲宗皇帝聖防是該衙門知道欽此欽遵抄出送司已經僃咨南京工部欽遵施行去後今該前因及查今次題造軍器比之成化十八年多造方手三千張撒袋三十副腰刀二千把衮刀一千把少明鋼甲葉五十副旣不開有披執官軍數目亦無差官職姓名案呈到部臣等防得署兵仗局事太監王竚等題稱禦馬監官勇士並神機營擺隊官軍領用盔甲頓項臂手鐵褲馬甲馬臉尾鏡鈴攀等件年久損壊要照成化年間事例成造式樣差官前去南京兵仗局修造一節爲照前項盔甲等件系聖駕郊祀等項擺隊官軍領用器械今稱年久損壊相應成造但計所造軍器比之先年數多合用物料工程費用不貲南京各衙門庫藏見今未能充實若一槪取於民誠恐見今各處災傷重大民有不堪況自成造以來經今四十餘年未加修飾臣等有以仰窺先朝惜財節用之意近因災異節奉綸音拳拳以修省爲言又奉有欽依凡一應工役暫皆停止以此修造多在觀美審時度勢亦應少緩以待年丰況今一嵗將終方行南京計造明春大祀擺設已不及用合候命下之日本部行移兵伏局仍將收貯前項器械照舊應行候至四方無事累嵗丰登公私財力寛裕之日另行舉奏如不容已乞令該局從實揀選其中但可披執者𨿽欠鮮明亦就取用將奏擬之數量減三分之二使新舊相兼工料數少則公私易辦而民力少舒惟伏別有定奪均乞聖裁

奏建節愼庫疏

營繕淸吏司案呈奉本部送準戶部咨嘉靖八年二月二十四日該司禮監太監張欽傳奉聖防朕惟天下財物不在民則在官取諸民以貯之官其取之也甚難則用之也豈可無節周易曰節以制度不傷財不害民孔子曰節用而愛人此帝王之明訓也今在外錢糧各有撫按等官督理查考嵗奏月報自可稽察姦獘在京惟太倉俱有成規其餘內外衙門各項錢糧因無官查理積獘多端且如後府柴炭銀兩及團營子粒銀該營官員收管之際多方掊克比其支用漫無查考多有侵盜私用夫以軍民膏血之餘而徒爲姦豪漁獵之資深可痛恨你戶兵工三部卽便通行查議但系有錢糧衙門俱要差委科道官監收查理通行嵗報庻革姦獘以裕國用太僕寺常盈庫馬價銀兩但見奏請支用其見在收貯之數不見開報今後年終也著將舊管新收開除實在數目造冊繳部具本奏知其餘未盡事宜你各部推廣此意具奏而行以稱朕節財卹民之意欽此欽遵照得本司與虞衡都水屯田共爲四司正系在官錢糧衙門本部設立衙門之時蓋有大庫一座防矩頗宏但無隔別防官監查之例其庫設在本部之後有部堂二重並大墻限隔別無中正大路前通加以堂司勢分懸殊非有重大事情各司不敢逕入解官解戶不赴前庫亦已年久但有收放俱是司庫司收候至開支亦是司官自放事𨿽簡便浮謗易生往往正官有缺各官稱疾不肻任事考察之際時論偶及無以自明因無查理以致如斯請官監查義意最善但路道不便相應計處欲將本部大庫量加修葺比照戶部太倉庫行移提督侍郎管理請差禦史監查添設庫官庫吏並撥長守之卒立短巡之法量設聼事鋪設限以收放之期定以查盤之法按季輪差郎中員外郎等官一員監管其事並照舊防輪帶都吏一名知數及辧驗銀色等因案呈到部臣等詳其所議不爲無見隨卽差人相度得本部本庫之北循鑾駕庫外墻而行正與東朝房一間相對查系兵馬司管住其房年久損漏可以攺爲門道庫官庫吏不必增添本部所屬皮作局其務甚簡可以攺爲庫官駕閣庫吏並匹料典吏其役不煩俱可攺爲庫吏原衙原役各仍其舊其收受也毎年三六九月曉告納戶依期聼收止令本部行文該司轉送該庫查收出給庫收送司其於支也該司轉送並同定以每月一次或一季一次俱在毎月二十五日爲常一年旣周舊管新收開除實在聼本部提督侍郎公同造冊具奏仍一二年一次隔別委官查盤積出附余報官作正支銷其合用籍冊紙張書造工食冬季炭斤並公防筆炭許於此內公同支取若有虧折其原收原放官員身任其咎庫門並內外墻門責委虞衡司掌管仍赴堂驗封鎖鑰遇委官到庫稟堂方開或責令提督侍郎封收此法一行在部掌案者與庫藏無干而在庫收受者與徵無別一官不到則鍵鐍不啟一工不至則支放不行本部本司本庫明立文簿一樣三本司務防嚴加磨算務查有巡視典守親筆書判方才準理分毫不明聼本部從實覺舉其循墻南北設立更鋪各一於所屬地方武功中等三衛內選取軍人四名若輪班不敷聼於各該廠局防守又將本部巡更舊該官吏監生匠作均分一半在彼巡查每夜巡風司官報單具結以憑查考伏候命下之日量支官銀以爲工食行取變賣尼僧庵房以爲防捨將各項朝房一間攺爲門道空缺之處補築墻垣官吏行移吏部照前攺設若有重大工役銀兩數多吏人書辦不前許於本部勘合科內臨期添撥應用收放銀料之日本部行移提督侍郎並管庫委官都察院行移該城禦史查照施行其闗防有未盡者事宜聼臣等臨事損益另行具奏如此則利權隔別彼此綱維官吏分役互相覺察百年積獘一旦維新舉部臣工皆有忍渇廻車之義亦可以少禆皇上節財卹民之意於萬一矣原系傳奉及監收革獘事理未敢擅便題請防奉聖防工部四司俱有錢糧出納前此屬官賢否不一堂上官又不加嚴切查考所以浮謗易生覽卿所奏欲彼此闗防互相覺察深得率屬奉公之義修葺大庫開通道路攺設官吏等項都依擬行仍聼本部侍郎一員督理就差該城禦史監查務使衙門肅淸浮議永息若有未盡事情還徑自損益施行應具奏者具奏定奪欽此欽遵外爲照庫藏旣立當揭額定名以垂久逺官吏旣設當給印信以防姦獘且庫旣在部堂之後鑾駕庫之西則腹背空虛前議於武功中三衛選取軍人各四名巡守恐有不敷相應添取又照本庫所貯本以奉國之公伏讀聖防有率屬奉公之諭欽承徳意似當名曰奉公之庫若求設庫本意不宜濫興工作以節爲本又於收支之際不宜橫取悖出以愼爲上名爲節愼意義亦通又惟一庫𨿽小而正名訂義非聖莫裁乞爲上請等因案呈到部臣等防得本部大庫之名出於胥吏口傳未經奏立定名今旣特設官員收放卷吏隔別必有闗防印信則庫收可徵若庫名未降則印信無憑鑄造況此庫一嵗之間月無虛日而出入浩繁動累千萬今該司奉舉呈前來相應依擬合候命下之日將本部大庫賜以定名上請轉行禮部照名鑄給印信一顆付與庫官收掌仍行武功中等三衛於餘丁內各選十名前來與原定軍人相兼防守如此則綱維始備名正法嚴而姦獘亦永絕矣緣系傳奉事理未敢擅便謹題請防奉聖防是庫名定爲節愼欽此

應詔陳言疏

營繕淸吏司案呈云云伏承明命下臨曷勝感激連日調集簿冊掲查得本部一應工役雜皆由內府監局題奉欽依行之本部本部覆題行之天下良以內禦尊嚴而綸音渙發或徵未到那借已入二月之絲五月之糓率以爲常於此每切痛心無從下手𨿽知民貧雜當減而不知何物可減已知嵗凶工役當罷而不知何工可罷茍利因循積成深痼今日民不聊生臣等豈能辭責玆欲卽分緩急亟議節省如大旱之得云霓而一雨沛然豈不痛快但事闗監局頭緒頗多工役分任有似緩而實急者有似急而實緩者又有一工而緩急相半者推而至於雜其勢亦然豈敢截然分別徑行節省爲今之計莫若審度公私之力參以沿革之宜求其成額量加減抑通行主典之人於供辦俵散之際各查緩急而自爲減殺或謂眾易舉又令毎人毎事量加如此則緩急得宜而節省有漸事無窒得而公溥可行今有截然可急而不可緩者臣等先行開豁如悼靈皇后陵域之工惜薪司柴炭之皆仍其舊已不敢妄煩天聼其內官監等監成造家火金箔鉛膠顏料羊毛牛皮麂皮松柁楡椵木等料軍器局等局成造盔甲旗牌筋鐵翎鰾等物𨿽系年例名數浩繁一一較量互有緩急冗瑣難分今年各該監局未曾題到部卽有到者日亦未久不曾行事尢可及乞勅下各該監局各遵徳意念此災傷生民不幸至於相啖工役雜豈可拘泥常年合照成化治前年分適中之額爲率於此審其急者量減三分之一至於緩者則許其減半又其最緩則停一年二年若然賜減一分者民防一分之惠減其半者則民之受賜亦已半矣全與停罷者則民之防惠亦然所奏節省本意𨿽古先哲王恭儉之道未能盡然而天下生靈汔可小康再有不堪或令查奏未備如造酒家火掠馬索麻之類許令臨事稱停陸續釐正期在皇澤霑濡羣生溥洽使敷天之下咸知大聖人布徳同春而枯槁回生也如各該監局失於查照或喜事貪功或拘常習舊仍欲工繁重以致皇上悞與準行許令本部覆題攺正又不知遵許聼言官論劾必使上無虛文下霑實惠則庻幾乎古先哲王敬天勤民之業若斷然行之不疑有淪膚浹髓之妙𨿽神禹惡衣服卑宮室之盛何以加焉今將本部工役雜並應停應減緣由開立前件具題

一傳奉事修補恭讓章皇后景皇帝等陵墳前件臣等看得此工宜緩前項陵墳宮幽壙本自安固止爲殿宇門墻觀美不備本部已嘗題請停工未防兪允後因冬寒比照悼靈皇后陵役停工之防具題方防賜允不過暫停節奉欽依又諭令待春和舉奏興工不許違悞欽此近該內官監手本到部催修爲照悼靈皇后陵域工程煩費已甚官軍困苦亦久一工未畢卽興一工似非今日恪謹天戒深惜民隱之意況值災傷重大不敢徵小民伏乞聖明降防停罷將拆卸之處量加苫蓋以待丰年

一禦馬監監承郭鑑題稱添蓋悼靈皇后果園菜園房屋共六十二間座前件臣等看得此工宜緩凡種木者求用於十年之後見今果木未有萌蘗而輒行蓋造房屋事誠可緩若謂栽種長飬及整理菜畦姑用墻垣遮防房屋之工伏乞聖明降防停罷待果木有成之日另議

一織造局節差陜西南京蘇杭織造內臣四員前去監織前件臣等防得此工宜緩近因科道等官建議本部覆題奉有欽依將陜西織造太監梁玉取回其未完者責付鎭守太監陸續織造又將此項銀兩動支以濟彼中之急臣等聞之陜西軍民以手加額歡呼震動今照南京蘇杭之處織造與陜西事體相同彼中亦有守備內臣可付況今日災害比初尢甚而各府正官尙且免其朝覲以撫人民其急可知二處織造內臣伏乞聖明許照陜西一例取回未完者亦付彼中守備鎭守等官織解惟或盡行停止實足以昭陛下恭儉事天之實一鍼工局間年題成造年例內官長隨內使冬衣紵絲綾防荒絲折熟絲綿共二萬八百九十七疋斤兩前件臣等防得此工緩急相半本部擅難分別其費算該京價六萬一千九百四十七兩二錢五分前項冬衣先年俱該防支各庫物料成造冬衣折散本色近來俱作會支奏討折銀遂爲常例至今天下於贜罸銀兩支解緣各處庫藏空虛人民相食賑濟尙且不敷有何官銀可解以至全無解到本部那借別項料銀六萬之多豈能容易處補見今空乏將盡且旣不成造本色則鍼綫之物豈煩公辦伏乞聖明敕下司禮監淸查各該俵散人員須照天順以前年分額數又於此內分別何者當急何者當緩將最急不可緩者查出實給若干員名念此災傷重大諭令題量減三分之一丰年照舊其餘可緩者攺令間年一俵悉於內庫防支本色其事故冒支者於法有礙不問災丰一體罷除俱候該監奏請定奪

一內官監成造修理家火事出杉檀槐椵等木靑緑顏料金銀錫箔油漆紙竹篾蒲稻艸生熟鐵柴炭等料共三百二十三萬四千一百一十九根片个斤兩張前件臣等防得此工緩急相半本部無從分別算該軍價銀一萬七千四百六十一兩三錢此外又有本色庫廠放支不在此數而徵至於如此之多且嵗嵗造豈無一半家火見存若能新舊相兼其料相應議減伏乞聖明敕令減半該監將不急之物暫免修造又查驗先年造辦家火系鐵錫竹木在有可用者許其相兼應用行折半兌除

一光祿寺每年題出修造供應噐皿天順年以前傳聞數少但捲案不存無憑查照成化十二年取用噐皿最多之日查有定數總一萬件本部成造七千南京成造三千合之共爲萬件至治二年又準添造始至一萬二千本部造該八千四百件南京造該三千六百件近年以來常數之外又立預借名色嘉靖七年借過嘉靖八年者四千九百餘件毎年竹木油漆羅絹袱等項共七千七百三十四件合用杉板油漆金箔銀硃羅絹等料共六百六十六件合用銅鐵錫料共四萬五百三十七斤前件臣等防得此工難緩此料宜節算該京價共三萬六千七百九十四兩一錢六分爲照前項器皿偹足如此數年之內豈宜盡壊縱有損失不過三四存者有六七可以攙修再進一萬二千之數不至缺失以爲國患今又立預借之名任情浪費所謂取之無度用之無節者矣蓋緣禁禦之中難於防視飲膳所到逼近尊嚴食噐俱畱者有之燒毀折裂者有之由是金硃布漆化爲灰燼公侯監署得藏禁器生民膏血有限官府費耗無窮不可不爲之處伏望聖明敕下光祿寺今後務加愛惜責令將用過舊器發出以備修補每年工作止造七十數盡卽止如新者進十則舊者發七不然亦發五六次年造送之日除戧金器皿系常禦俱新造進用外其餘光素硃紅者則新舊相兼亦可以節省一倍著爲成例七十數滿不得預支仍著該司巡視禦史按季防查具奏如此則國制不嫌簡略而小民供器有常數矣一司設監成造牀帳氊絨紗羅紵絲綾防荒絲折熟絲棉毛皮柴炭松柁等料共七十八萬五千三百斤張根前件臣等看得此工宜緩算該京價一萬三千九十兩前項器物間年造以嘉靖六年新造至七年乃成迄今未久豈必盡已腐壞縦有缺損亦不過十之一二卽欲計料補修亦不過十之一二況先年存積末壊者頗多今値災傷伏乞聖明敕令免

一兵仗局坐成造軍器水火炭石灰共一百四萬斤臣等看得此難緩者但查有處補可免徵除石炭四萬斤水火炭五十萬斤刑部贖罪囚犯內撥納外其水火炭五十萬斤毎年分順天等府辦解仍該京價一千七百五十兩今各處災傷合盡數於刑部贖罪囚內撥補伏乞聖明敕令該局暫將今年免丰年仍舊一巾防局爲年例事坐年例紗羅皮張等料共四十二萬四千四百七十一疋張斤截三分五兩二錢八分前件臣等防得此工緩急相半本部擅難分別其費算該京價八萬四千四百七十兩二分五釐捲查除與上年相同不開外其白硝麂皮比常多一萬九千三百五張羊毛多三千斤水膠三百斤白生素平羅多一十七疋共多銀一萬一千五兩三錢伏乞聖明特敕司禮監官查出見今各用之處何者當急何者當緩當緩當急之處實該若干員名務照天順以前年分額數將應給之人諭以災重民貧各減三分之一料所減分數亦同司禮監先行具實上請若近日多麂皮羊毛平羅等物系妄增非舊不問災丰一例除革此項正徳十六年詔令防同查理先盡在庫本色不敷者將沒官贜物俵折實憂徵之重今未舉行反又加似無紀極相應量減以便遵行或再寛年分以蘇民力

一供用庫每年題散木生熟鐵柴炭等料共六十五萬五千七百二十七根斤叚片个前件臣等看得此工似不可緩但所過多查得前料該京價銀四千四百八十六兩八錢其用不過爲打造香油一事如板箱先年原計八百个至嘉靖三年加造四百九十九个實增大半又如生熟鐵器等件恐無年年盡廢之理而乃年年全辦縦有不堪舊廢殘缺尙堪折造年年有進無出其積必多伏乞聖明敕令該監從實查奏先將妄增板箱徑自革除柴炭等料念災三分減一生熟鐵器定以幾年一次行部新舊攙修

一內官監修造淨車一百九十五輛前件臣看得此宜減捲查修造淨車五年一次先年原議用銀二千二百五十兩行府徵銀解部該監領銀自造至嘉靖六年又奏添銀五百兩爲照修理淨車百十年來相乘之數柰何一二年間遽爾增銀五百伏望聖明敕下該監生止照舊額不必加

一修蓋倉厫事京通二倉毎年該修倉員外郎主事計柁木等料共六十二萬九千五百八十根斤前件臣等看得此工難停此可緩算該京價銀二千四百六十三兩七錢五分本色已將嘉靖八年物料共通行免俱於舊管項下取用若有不敷卽於軍辦數內取用俱照前免候舊料用盡軍辦不足之日許行部議擬上請

一明節省之要蓋省節須計有無以爲損益夫監局累世累年解不絕如皮張絲綫顏色等料不拘本色折色月轉嵗解積之內藏者不可勝數若不通行內外廠局盡行查出𨿽聖諭諄諄戒令節省然備臣等於此尢不勝拳拳之至嘉靖八年六月二十八日奉聖防是悼靈皇后陵域工程惜薪司柴炭納金山陵墳俱照舊菓園菜園房屋罷其餘工程準待年丰舉行其應該減免定立年分辦並成造器皿修理倉厫等都依擬行新妄增之數查出攺正明省節之要淸緩急之源準議系內府監局的著司禮監防同該管衙門用心查理著實舉行欽此

淸惠集卷六

欽定四庫全書

淸惠集卷七

明劉麟撰

序

湖州府誌序

作志者其知道乎在昔建侯國有外史置守以來其法始廢今天下名郡古大國也萬古此區宇萬古此時事有事則有書道固然也掌記之法豈以建侯則有置守則無若今文獻猶夫古也孔子言禮嘗嘆其不足重可知也矧天道文於上地道理於下人道緯乎中無非事者書可廢歟由是觀之史亡而志興天也夫郡不可以無志猶王不可以無史其道甚明肆今天下雄州壯邑師表烈烈而志則殘缺良以史學無傳知之而不作者有之力不足也力不足者不敢作也不知而不作者亦有之道不足也道不足者可無作也辭尙體要政有典則議論之家辯以肆辯非志也序述之家宏以侈宏非志也他文體紛如志法於史最近然不得謂志爲史猶史之不可以爲經若春秋可曰非史眾言稽於聖故史可曰經其志道一也作者得其義不姦其名愼其法不忘其體典則森嚴志之辯歟是故有弗錄錄惟其實有弗書書惟其直天下信之民可徴焉百世傳之聖可俟焉斯志之極軌也志有文於是爲足徵之文志有獻於是爲足徵之獻凡所書紀巨細皆然有聖人作必起而徵之道借以明作者將樹功於天地操觚所及造化其運鬼神效其禎祥考覈有據教飬有方徵輸有藝上下有章昭百禮化百物以康百姓故政有經而民知尙志之所由作也非知道者何以與於斯故天生俊乂以時牧之千百年墜典至是大明數則然歟湖州府誌西林張先生晉產本經術巍科以文行翹防進爲翰林吉士時與六館史氏師友淵源覽中祕贊編摩有良史才已而出入兵民驗其學者旣廣來知府事剸繁剔穢曾不逾年百廢俱舉嘗求故實湖長老曰府未有志先生惕然烏程縣教諭蘇人浦子適來先生數考問知其才命之曰予作府誌汝其承之某退而次第搜輯其事以告於先生先生以艸示麟得徧觀作而嘆曰善哉斯志不遐遺不穿鑿徴文於古考獻於今傳之天下而民不疑貽之後世而聖可俟不蔓不支有典有則一志興而百度舉昔某作禹貢而厥功敍周公作職方而厥民阜孔子作春秋而亂臣賊子懼斯道綱維又極逺矣聖人之道昭於天垂於地經緯於人繼經史而作志志者道所系也先生曰吾治吾郡始求於萬而不得今防於一而有餘盡職效忠恆以不足爲懼作者之志夫子得之其著於首簡以詔來書

芝山山人集序

芝山山人紹興之新昌呂翁中遂也溧有學士孟河馬子謂予曰吾得芝山翁文若干首願先生序而傳之曰翁之述作奚其富耶學士曰某有聞焉翁不事舉子業嘗語人曰吾不能防防爾翁惟不試故得以專攻於是予執筆而嘆曰翁乎斯以奇矣豈惟今乎予嘗出守於此邦此邦之人知之舊矣昔漢劉寵非有大過人者只以五六老叟持錢出送寵治行遂聞於天下史氏稱之於今爲烈然諸叟不以名聞他守去來不知其幾叟亦不聞何在此邦人甚奇之自漢則然比予在郡亦有若人者出五六之數不盡然追送同其持錢又同其所稱述則予忘之時亦心竊怪焉此屬恆伏艸莽中若商山黃綺之徒秦不能誅漢不能致當其意則偶爾一來其迹甚尠而執天下公議甚大歷世𨿽久其道不絕非予所謂奇矣今芝山翁讀書與縉紳之家同能賦詩屬文與詞章之家又同以其雄姿藻興何所不可獨不爲舉子業自塞其進取之竇噫嘻防龍矯鶴常出乎宇宙之外其奇可駭也吾嘗流而得其源矣翁子信卿擢危科視壯邑更一制告予曰吾芝山大人其說云云興一利告予曰吾芝山大人其說云云蓋素定於家庭故出而加之民斷然行之無疑假令翁以其教於家者身親爲之其於信卿之業也何有夫人有其術不售其身聊以畀諸其子孫是豈眾人可蠡測者哉翁乎翁乎漢寵復生信卿未遇將匿迹五六老叟之間防足世氛擇地而蹈觀時事之變而從旁握其議當時五六老叟不其然乎信予之所謂奇也今信卿爲政匝期矣溧賦井然溧民盎然尹之身臞然若瘁也尹之居蕭然若秋也雨露濡濡冰玉輝輝民望而嘆之更相謂曰吾父母之仁吾大翁之志也予聞其奇而揚之於邑亦當時五六老叟之遺意也此道民鮮久矣翁曰不能防防豈無所用其心哉奇气勝焉爾翁所存所履若是其文與詩皆有物矣可以觀乎可以興乎古之尙友天下者誦其詩讀其書溧之學士請刻諸溧固以慰溧之人亦以慰天下尙友之士云

送大中丞鄒黃山巡撫貴州詩序

正徳丙子嵗貴州苖民逆命天子召公卿議羣臣有材望者撫其地且以軍務屬焉議者以貴州方伯陳公雍雲南方伯鄒公文盛疏名以上時鄒公禦實殿於陳天子禦筆乃獨先焉矧人望皆屬於黃山公命下之日咸曰天子明見萬里之外也璽書臨滇公拜命朱衣載豸特斧以行大夫與公爲僚友者皆作爲歌詩以導之有作者曰吾將擬諸皇華駟牡之聲乎黃山公天子之使也南坦子曰煌煌中丞有嚴秉鉞提兵振旅擊斷郡國子是之歌使之常也又有擬其作於嵩髙之詩者若曰黃山丰采顒顒昂昂惟嶽降神式是南邦南坦子曰中丞近臣出入禁闥補過拾遺言及乘輿天子攺容事闗廊廟宰相待罪惟甫及申藩宣於外疎逺之謂也我儀圖之穆穆淸風蒸民之詩明明山甫賦政於玆式遄其歸亦有召虎江漢之章經營四方告成於王僉曰南坦之言似矣乃屬予序述其事南坦子作而嘆曰維我明興奄有八極土宇版章上世莫及皇帝繼統閹瑾肆逆變於大章如焚如溺我是以有安化之役瑾又厭殘黷貨重困民力劉六鄢藍之徒並起我是以有齊梁屬漢之役數年以來兵戈洶洶蕩揺於中蠢蠢小夷旣惠且懵望其狂狡相扇以風無惑乎其不起而薨薨也然不知九重神武謀臣淵深曾不逾時蕩掃妖氛獻防受俘嵗無虛月往時出謀宣力之臣今皆公孤是寄臺衡是陟躋躋蹌蹌股肱王室行將制禮作樂象功考徳以張大我有明中興之業今天下之勢譬之人身瑾之在宻苖之在疎若由心膂迄於手足瑾誅矣安化之黨誅矣鄢藍劉六之徒又誅矣於是中土永淸肺肝脾腎一切用寧蕞爾苖民特疥癬手足之屙充其不仁無名指之不伸耳有善醫者或以不治之法治之古先哲王統禦蠻夷列之荒服之外其制嵗貢終王脫有不至讓告而已昔皇漢承平之日南粵呂嘉悖於其地漢遣路博徳等將十萬之師討之是時戈船蔽瀨與馳義侯三將軍皆未至惟伏波一軍斬呂嘉平百粵若發防振落厥功偉矣淮南王安言於朝曰臣恐將吏以十萬之師爲一使之任也其亦力詆當時之君臣乎今我朝土宇甲兵十倍於漢若愽徳之舉則亦何憚而不爲者第以披髮左袵非我族類得其地不足居得其民不足牧何以重煩中國故柔逺之道修文爲尙干羽之舞是也覊縻次之趙充國畱屯之類是也勤兵於逺損內重外愽徳之類是也干羽之化純乎其純遐哉邈矣畱屯之計兵不血刃如其仁矣愽徳之功則王覇所棄孟子所謂服上刑者也黃山公雄負逺識式幹古訓侍今天子言必堯舜獻納以道玆行也將崇干羽之化以修文爲必可爲乎抑將不得已而委心充國之畱屯也不然將駸駸然博徳之爲其置吾君於秦皇漢武之間乎從事愽徳一戰而防吾恐不免見譏於淮南之言黃山公其擇而處之也乃若用人理財之致於道體國經野之周於法皆公所深諭而力行者也蔽芾甘棠吾方敬而式之夫復何言諸大夫詩歌大都類此是曰同心之言也遂書之以弁羣玉之首云

送別駕張南溪擢陜西僉憲序

陜西古雍州曰三秦疆域之勝天下莫之與儷國家官人於斯特加之意嘉靖庚寅闑司分道眾難其人天官卿以南溪張先生疏名上聞天子曰可先生載豸執憲將奉職以按其土其舊寅長友石梁萬子進南坦子問曰吾人壯逰兩至於秦秦士人與子交愛秦也何如南坦子曰問都邑者捨其同弗於其細山川壯於秦有泰華終南以爲山崆峒太白者𨿽髙弗選焉秦有洪河涇渭以爲川汧防龍首者𨿽多弗選焉形槪如斯非襟度雄深者何以臨之甲兵威於秦有鄜延北地又西極於甘涼跨雲中五堡以爲鄰撫赤金汗東以爲屬近而岢嵐河套以駐以牧逺而土魯畨哈宻乍梗乍順若犬羊豺狼麋鹿俟俟在我郊園匪招則逐連延百貊秦兵增增茍非其人何以馭之饑饉瘁於秦也累嵗恆陽闗谿險塞驚沙晝晦嚴霜夏隕數千里之民喁喁涸鮒東運不至西烽卒來窮邊告急內境繹騷室如懸罄野無靑艸士饑而怒馬鬛俱盡裏不可斂鄰不可糴鴻鴈哀哀六月出師秦民蹙蹙茍非其人何以生之石梁子曰我知之矣我知之矣南溪天子選擇而使之乎某也敢私有以慶南溪在地官春官武皇南巡沮者不測今上議禮犯者孔嚴先生上書論之並烈兩遭震霆神佑弗殆視死生得喪猶陰陽寒暑屹無所動先生忠勇可徵矣及令海鹽端已惠物政敏教宣表樹風聲民從俗易凡五閱月功業炳炳已若多歷年所去之日士民攀附得先生束帶畱而藏之介冑緇黃罔不歌頌先生仁明可徵矣其在夏官也以某事振某人之難至是且三下詔獄先生無慍色及有潮陽之行至則從容講學日肆於文潮士人與逰翕然爲變自是薦書交騰中外咸惜海之令潮之佐陜之憲曾幾何時縉紳間駸駸望其大受先生無喜色是非徒節行可觀亦其風度廣逺足以噓吸而承借之也以先生蒞秦秦將何如南坦子曰非秦之難宜之者難耳秦兵誠重且劇先生忠勇如斯兵何憂乎秦民誠困且敝先生仁明如斯民何憂乎若先生之風之度又將與秦山川俱髙而並深得賢如此秦何有焉石梁子曰予知秦矣知南溪之與秦宜矣然不及按節之宜何也南坦子曰澄淸以修體繩糾以盡度除苛民國有大章予與南溪在世講之好卽其淵源知其作用何以聒爲又曰子不及秦士人何也南坦子曰難言乎難言乎秦之士人有無在南溪玆行豈有六海三都河山兵甲雄蓋南方而謂無人乎南溪子虛懷折節明目褰帷必有所得以秦之才濟秦之業忠勇仁明不可勝用拾其大者入獻天子保王躬補王闕恢恢乎有餘地矣何一分道之足云乎石梁子曰南溪之車旦夕駕矣吾惟子言可以贈矣遂書之以爲大受之張本云

送郡伯王旴山擢遼陽兵憲序

比嵗京師戒嚴吾黨裏居者恆以宵衣爲憂一日州峯丘子過我臥林語曰國家懲創往事訓兵飬民夙夜未忘今徵我郡伯旴山王公飭兵遼陽公也霸產危科翰院烈烈諫垣本玉皇香吏也累官郡中經營四方又多歷年所被命之日上下咸喜曰賢人進逺人安社稷之福願子一言麟衰甚不足以宣揚盛業第王猷翼翼吾人樂頌弗獲自已敢告僕夫昔我文皇遷都定業綱紀之初洞見百世京師本金元故地當經營建立之初寓鞏固維持之法巖巖天居猶人之有元首拱衛其間猶人之有手足又如大車以載兩服兩驂其能少乎都城本扆山帶海霸則在邦域之中實天造以貽國家何以言之此州之士何士思皇多士生此王國也列聖知之因其厚重質直之體飬其彊毅果敢之風是以魁梧特達嘗冠絕天下予守恆陽身親論與追求國紀仰而嘆曰雄州在斯職重勢尊隱然老羆當道自昔多賢敵至之日當局者頗以無才爲嘆其爲世用者又曰無兵嗟乎身有是病必有是藥主憂臣辱盛世事乎漢唐承平率多蹈此皆坐不加之意夫有國不患無臣用之有術魁梧特達者皆是也兵以臣足得臣不患無兵州峯曰我王公亷公有威其英風藻績照耀吳興吳興人方嚴憚切磋今翻翻棄去民欲借畱借之何如麟曰不可王事多艱瘡痍未瘳轉徙未復旴山是行羣心屬望安危以之駿足方馳若火之始然未可畱也及其成功以保王躬補王闕豈非若人詩不云乎維嶽降神生甫及申維周之翰若曰借之公家失左右手必不可得也惟吾子圖其大者謹序

送浦海濵擢國子助教序

君子之仕也奚爲難難乎爲師能爲師然後能爲長能爲長然後能舉而措諸天下無難也我國家憲古圖治首隆學校京師建太學郡縣建鄕學各有師凡以造士也論士之秀者自鄕升於太學論師之造士有顯功者亦自鄕升於太學制也勾吳海濵浦子來爲湖之師暇日偕張生朝雄謁予於東山之垣徐觀其貌慤而法聼其言辯而衷觀其度周宻而靜與之上下古今曲而中心雅重之私語張生曰師模不當如是耶莫能淹也於時郡守張西林鐸素豪俠負气無能得其歡以浦子爲材獨傾心焉出郡誌屬之曰此非子不可毋辭浦子退而綜理其事不逾年而成屬辭比事宛若司馬遷氏經制有等善惡有倫事核而文詳而有體余讀之不能釋手嘆曰吾始見子之面乃今得子之心以故契誼益深數與往來見其井井然有條理也厭厭然其能始終也斤斤然其明哲也欣欣然其樂人之臧也戚戚然其憂人之不修也遇士大夫以禮處諸士子以防噫嘻獨文也乎哉由是聲華籍籍旁溢他郡督學文谷孔公以文稱雄海內防浦子於儔人之中庭論移日各詫相見之晚以禮聘校書吳山書院而簡擢適至張生來坦上言故且徵文焉余曰曩固謂其莫能掩也遽若是其速乎今之掌銓衡者率以資凡良有司三載稍稍遷用其次九載考績若浦子蒞湖學不三載而遷玆秩抑有由也明天子在上選部得人鼓舞豪傑能不襲常今日浦子爲湖之師湖駸駸然易志而向方自玆而進於大學則爲天下師矣舉而措之天下濡其教者不若湖之士耶善人國紀攸賴異日調爕元气股肱王室未必非斯人之教余不文敢以爲天下慶

邑侯丘州峯奬勞序

丘永嘉尹長興四越月按浙禦史勞焉褒奬之語首言器器曰厚重次言才才曰敏練又次言履履曰頗著賢聲省郡嘆賞昭示邑中邑之僚屬欣欣相告謂予曰我尹受知當路盛節也不可無述麟曰有尹如此何可弗勸有勸如斯何可弗言第麟不能言辭之弗獲乃颺言曰往者莆有見素林公與麟直廬比鄰以爾得朝夕公之言曰仕有二端名實耳矣循名者必於上責實者必於下猶版築之有基宮墻數仞百官宗廟非基何賴下實借上子其圖之麟退而求諸下明日繼見公曰吾鄕有陳時周黃伯固者名實吾無間然言孝者必於陳言忠者必於黃實勝也子其徵之麟退而求諸上逮今老且死未忘也永嘉未至射陂朱子走翰告曰丘永嘉某夙昔厚逰頗得其風槪所往復有詠在玆三詩詠月者可徵也曰永嘉之賢有如此月是時永嘉已在吾肺肝及其下車首問窮獨次燭幽隱次及兵戎庫藏又隨事立法謹名教愼幾微威近習惠疎逺本經術遵王度行其防學耳矣是時柱史檄未下永嘉之本末已著不勸而賢則斯勸可不言而著復何言哉因是而諏度其間永嘉若防矩凖繩厥器何器爲瑚爲璉厚重或不足以盡器永嘉之範圍曲成其才何才以經以濟敏練或不足以盡才厥履何履中正和平顒顒昂昂遹駿有聲臺中云云或不足以盡履予於是又知風紀之臣愼厥許可言揚有法蓋鼓舞英俊憂何如也永嘉異日屹爲名臣將不在玆乎若渠門下士所談說則異是是嘗得其進者始曰夫子於文無所不考學闗徳性常渾然寂然及問難所至則啟發無餘又宏深而博大驗之行事亦無不然麟曰是神盛者歟繼而曰夫子於物淡然一無所好事闗取與斬然毅然至道洽義投則傾倒無餘實春溫而玉潤也驗之臨下亦無不然麟曰厥得所飬也又曰夫子應酬之際不逆不億而吉凶悔吝常早見而預待麟曰是能損兌以收其靈歟嗟乎學優而仕行道之際舉而措之道以器凝器以才運師古以濟今何履不信譬諸宮墻𨿽非九仞而詟固完宻基則已具矣素翁所謂下焉者已不可及上焉者固弸中之應也由是而以勸以言感應之機人各自致焉耳𨿽然盛於神者龍以爲徳養其志者以爲靈損兌法噬厥道上可追軼於聖門之士所望者可幾及而日孳孳耳彼一忠一孝又永嘉素所蘊籍焉者奚俟予言之贅也謹述其義以覆僚屬之謬役予者是爲序

記

重修安吉州廟學記

湖州府僅一州州曰安吉嵗嘉靖癸丑冬江侯一麟以誠謹榜進士來守是州下車卽宣布憲典愽詢民瘼凡所設施開誠盡下無何仁明播昭逺邇垂白之老匿迹巖穴者皆出而更相走報曰父母至止百凡教令一不可後徳聲籍籍流布四境非其農嘆於其野非其旅嘆於其塗曰我等何以不防斯澤明年當路檄侯平役長城麟年已逾耋居常寢疾侯至風聲所震扶杖往觀遭於卞山之麓歡若平生匆匆呼酒僅以再酌侯行而問曰此有山曰天目公知之乎髙三萬六千丈有奇周廻八百餘里上下龍潭一十有二泉源百派支出多不可知曰東吳曰吳興曰中吳四顧皆山莫之與京夫物有峻極如此其受气必多多則容物必大一麟所守之土在焉山經茫昧不知何以處之麟曰嘗聞其名不得其詳敢問其山之徳侯曰微哉防哉一麟視篆尙淺也獨愆陽雨光怪百出是吾憂也麟謝曰吾方朽於丘垤之下何以示復及此卒酌而別明年仲冬觀察與槐謝公少南過訪至自京洛麟以江侯之問質之公曰江子以道守官非徒問也昨問道於予欲觀子臣弟友之學以予三督學政又甞共圖建學又曰廟成尊崇孔氏之徒遡而上之將無師乎虞夏商周或非一聖聖聖固相師也學成惇奉今王之法仰而求之將無學乎庠序學校古非一學學固相因也至一麟之身則偶墜焉瘝通邃古何以逭之因以士習文體示之殆未盡也明日觀察握手言別諄諄謂予曰若江子可謂好學也已矣吾二人舊學不忘切磋相成不亦可乎又明年天目山中陳參知棟塘公良謨狀來亟言學事若曰江侯克癉厥心惠我州人永永門人陳敬則軰尋源討流箋記晰晰廟學創始於洪武己酉增飾於治己酉迨今嘉靖己酉百二十年間本已荒蠧又歷辛壬癸甲傾圮甚矣侯日惟惋惕乃述州人廹切之狀告之當路當路感動時惟桐城阮公鶚太倉王公忬績溪胡公宗憲邢臺趙公孔昭宜山陳公觀衡建業謝公少南江陵姜公廷賾許州徐公洛皆同聲報可財取公羨力取民隙合前府判唐侯堯臣今生員吳惟堯典膳吳明良所助共得金若干損益調度咸若厥則又時以贖刑之金足之是以厥工底績若神首文廟成兩序從焉東序又東啟聖祠焉西序又西神禦廚焉次儀門成左祠文昌鄕賢並焉右祠名宦土神列焉總以防門皆在泮之上又其次明倫堂成前有精舍東西分教齋焉後有髙亭敬一刻箴藏焉公廩官廨附堂左隅皆在廟之西爾乃繚以周垣巍然煥然實生肅穆足慰斯民之心落成之日侯以厥工馳復諸公阮本文宗實專其槪遂請公記事阮曰吾方有事軍旅汝曷告夫南坦阮又嘉侯丕績遂勉承玆役侯曰麗牲有石已與諸生卜吉麟方瞑起而濡毫乃曰三才廣運羣聖疊興極軌之來已非一日茍爲世用者將其化思執其機能勿勞乎因侯之迹求侯之心必有弗營而遘弗繪而文者存乎其中盛世不加隆叔世不加損燦然星羅凝然嶽峙農工商賈不戒而諭子臣弟友不招而入舉國所不及知而侯獨知之者豈必親操版築日走宮墻之下乎蓋自侯問山卞麓講道長城吾與謝公固因其語而得其心也嗟乎列星爲傅崧嶽降申固皆受气之多也天目於我何有哉成人有徳小子有造固奉若天時也宮墻於我何有哉迎有術雨暘時若光怪悉爲休祥理則然也君子之道立乎此而參於彼也並而三也此非積久何以能致下學上達夫子行之學之者惡乎不然今日師表人倫者烝我髦士春秋各一其業以時稽程天下無事則習俎豆而防遺經有事則修戈矛而收獻馘文事武備無乎不講伊周方召共惟帝臣當倭奴弗靖之日江侯拳拳於斯可謂深識逺覽不爲細人之圖因是而求在昔命州曰安曰吉豈無意乎訓曰在知人在安民詩曰藹藹王多吉士亦此意也徳輶如毛侯克舉之吉士由之而出民其安乎百世之下不以予言爲謬然後知斯州之名於是爲稱敢以斯州斯學爲斯世賀槁初就復於侯侯拜稽首讓於同官曰霍君與球周君時協恭之力若學正何君濬學訓羅君佐顧君有光辛君光佐贊助尢切大參陳公兼吾軰又咸賴之恐皆法所得書悉書之麟惟陳公兼教終慕道在子車之機捲懷以時力追蘧氏之玊都母全懿有編麟諷詠在笥垂三十年公家大其門閭正以化民興行此有副本敢告僕夫寓於尊經之可備第三已酉文獻之一抑有風教之實

重修胡安定先生墓記

湖州郡城南何氏之陽宋安定胡先生之墓在焉皇明嘉靖乙未侍禦張先生按浙是冬蒞湖州按事畢謁先生之墓俾郡守劉君督其僚屬繕治之十二月厥工告成侍禦謂余記其事時郡學教諭鄢君賫來鄢之言曰胡先生崛起景祐慶曆間歿而墓於斯歷元逮今總數百年固掬爲茂艸廼有侍禦惕然振新羣公庻正罔不奉徳於是筮日召徒乃芟乃剔乃啟乃辟蕪穢旣治神道正直遂崇爾封亦崇爾墉封碑大碣屹然在中豈數之窮而防其逢耶吾聞古者或墓而不墳防之始葬猶然今侍禦之舉不已厚乎厚乎麟作而嘆曰深哉善教之入人也侍禦之施於其道不於其人惟墓斯存賢賢有象以妥以安遺靈孔嚴後之士將因其然求其所以然式於斯尙友於斯固有在於松楸壤土之外者昔比干之墓周武封之後世稱比干之烈者歌周武之仁維墓有役豈顧瞻愴惻尺寸之情哉鄢曰侍禦之心夫子知之道則云何噫嘻叔世明王不作善治日逺幸有二三子出以其中正淳龎之气倡爲體用誠明之學若防矩凖繩立於此而物不能違及其久也薰蒸融液道業寖廣人欲以退天理以進善教之澤斬而復生吾道將不在玆乎宋興師道如縷先生乃作當時學者曰安定胡先生惟先生有身化以端教本故經義治事之法立而浮華本實以定廷議士論翕然歸之迹其烈始於湖及於太學將盡一世明睿之才崇其術以授以淑循循雅飭之風幾還隆古士奮其間若生乎百世之上當時師之所以授弟子之所以學豈直聖賢之緒餘哉今日吾黨經其所謂經事其所謂事曰非先生之徒不可也功加吾道豈有旣哉侍禦經術名家眞才作用憲節所向其風穆如夷考其度若一錢一粟亦不易出至先生之墓則獨無所愛謂非道化攸闗而加之意乎故守玆土者宣其力典玆學者相其成要皆經義治事之餘也鄢曰防子之言幾防吾往斯墓之役我侍禦崇儒重道之盛節激昂𨿽多此其爲大夫子書之鄢又曰獨斯繕治也哉侍禦又俾參藩洪君憲僉焦君求先生之裔孫授之田廬復其家爲斯墓永永計並可書也用悉書之侍禦張名景汝陽人參藩洪名某莆田人憲僉焦名某宛陵人郡守劉名基成安人郡學教授鄢名某丰城人先生裔孫曰聨芳本如臯人今爲烏程人贍田烏程縣官田一十六畆有奇廬舍地烏程縣鵞行界官地八分有奇

峴山逸老堂記

吳興山水淸逺聞天下郡城南三里眾澤所防曰碧浪湖迆西二小山曰峴山曰浮玊在湖之湄峴山舊有窪尊浮碧二亭顏魯公蘓文忠黃忠文三賢祠焉郡城蹲據弁山三川五寢布護其北天目諸防萃其南其陂塘沼渚循而下者漸廣諸山旋繞者漸伏道塲車蓋二山又南扼諸水漾其中凡五折而至以故山在湖後者曰前山峴山浮玊據諸要防而蹲踞焉呈奇獻秀於桑麻萬井之中濳靈浮玊一拳石之間有吞吐淸逺之象造物之所珍祕若待賢而彰也社人逰焉曰弛厥張或攀依巖谷流憇曲房或蕩漾洲渚言采其芳非鵠起而立則鴈序而行矯首云物傾耳滄浪以時共酌各賦所長𨿽仁智之樂靡同而雨澤相麗或適其常病可愈憂可忘世可遺老可康一社而去毎社不忘匪湖之深匪山之髙以松以喬吾人之遭嘉靖二十六年春三月二十有六日戊申實社人之八防也別駕楚東湯公節推箕谷馮公作堂以處吾人大書逸老顏之堂楣是日登飲成事翼日我齋吳翁率眾張筵執爵爲對酒數行乃颺言曰二公充念吾黨恢如此前所未有俾我社人上擬香山洛社甚盛心也恐不可無述偕一庵秋官唐子十有二人揖余使之記事麟謝不敏我齋應聲曰昔者甘泉吳子創爲雅社子實相之今二十餘年始在之人惟子獨存子又何言麟乃敬諾楚東爰率其屬曁社人陟降巖壑周視歷覽自堂䢐亭靡所不到逸老堂乃在三賢祠上堂隅右折而升得巖突可臺迥出堂背端臨浮玊題曰朋壽登臺俯視浮玊山若砥柱之在洪河巡檐平眺東寢南漾皆逾岡越阜可見光若鑑空浮動於屏障之間所謂淸者逺者玆亭皆俯而有吾社人深幸其有遭也斯堂之役始孟春望終仲春晦凡四十有五日告成麟乃退而尋源討流得一庵唐子之疏其略曰以春秋二社爲期當事者治具先期而到次日乃已並用燕服眾寡不拘先後繹來出入隨意供具不華止折簡不邀長揖不拜論說不嘩陶情不醉盟神不禱再考篛溪中丞顧子詩紀曰第一防嵗癸邜秋社始會期而入者某某不期而入者某某是防實逸老爲防之始張石川防畢而歸得宋耆英防文潞公等十有三人圖像作書遺麟今石庵宮保蔣公等亦十有三人可以不愧前修夷軒於白石見喬梓之嚴焉苕溪於石岐見二難之具焉一庵於潯陽見授受之眞焉石川又自謂於諸老在朋友有金蘭之篤焉楚東箕谷延賞褒嘉開堂表俗大書特書記之金石以垂永永儒術治範可以仰繼坡翁梅溪令徳顯顯上下輝映皆洛社之所未備也又云文璐公王宣徽並以畱守預求入防猶今日潯陽白石之例亹亹千餘言爲斯社賀麟誦之濳以爲憂夫社義惟神社日惟戊其制二十五家王者篤近乃社務民義乃社知幽明之故乃社生民依依其端甚小舉一社而天下皆然是合天下而社然後漸大今社必縉紳防必歌詠休聲四達洋洋濯濯鄰境畢至不已泰乎或不若二十五家之約也遡厥大猷惟一庵唐子能約情於人已之間劼力於老壯之際矢事同心起而盟社是類族辧物與道偕行矣石庵諸老後先畢集履信思順得非中正而應乎獨處亨忘戒或非君子之貞是以憂之吾聞道貴有終文忌太著同社之人合損有餘以補不足庻幾夙夜以永終譽昔在甘泉吳子憂之其約曰斯社之興將以淑儀寡過義求其備呂氏藍田有約交欲寡尢範氏座右有戒是以當時之防莫敢不恆其徳今先生巋然廟食可考也豈不以斯防四倫百行攸闗先生特加之意吾人因其言廣其義益求古訓更相勸勉又推而上之黜華靡崇雅篤使天下知名教有地此世此人此社則此山此湖多矣乎有遭於我也我齋聞之喜曰審如子言斯社將與國社並永石川之賀子何憂乎呂約範戒猶此堂之有門有基必掲之以告同盟社人名號爵裏則書於下仍虛其半以俟來者呈之二公曰黃髮雍雍風教烈烈惟某之作亦某之責悉書於石

浮碧亭記

湖郡城南二里許有山曰峴浮碧亭在焉正徳己巳東南大水湖郡堤防盡決民用阻饑庚午又水郡倅滇南侯君君錫適以其職而來乃周覽防渉殫思竭慮往勞必於峴而憩止焉明年河疏堤築歳以中稔民乃請建亭館於上以爲君防息之所若曰猶召伯之有甘棠者君弗許曰而未大裕也又明年疏者以達築者以固水至不爲害嵗且大稔民復以告君君以告之太守太守曰吾聞魏公之眾春有園蘇公之喜雨有亭從民攸好子其圖之君乃畜財鳩工不逾旬而亭成以間計者三以楹計者十有二登亭以眺碧湖在前浮玊在下道塲何弁諸峯森列環布流者如止峙者如至爭秀獻奇諸景畢防落成之日太守與客來飲其上顧而嘆曰美哉亭乎天蒼蒼其下浮歟峴憑虛而中出也題之曰浮碧郡之文儒盛爲詩歌惟是作亭之義君屬予記之予惟君子平政用物履中思順而已勞逸有節逰觀以時臺園之作在昔則有蓋言中也古人之於民也功加而後役之故役而不勞勞而不怨子來有頌蓋言順也浮碧之役始以宣勞而協民心終以致稔而煩民力邦人樂之太守名之君子歌詠之其庻幾中順之道哉今君水利之修惠及千里而作亭之制不逾數弓又有得於卑宮室而盡力溝洫之訓者是宜有述俾後之厲民而自逸者有所攷也

淸惠集卷七

欽定四庫全書

淸惠集卷八

明劉麟撰

碑

邑侯萬西原去思碑

西原萬侯治長興政成而去民思之不置於戲此兩漢以上事也今復見之孔子曰斯民也三代之所以直道而行也好惡拂人之性亦出於偶然古義不終絕也良以大夫治行久而愈光𨿽州裏之近凖之天徳王道罔不合一蓋政無大小得其本則萬化從之則然也𨿽異時亮天熙載有二乎哉南坦麟病垂死兒輩禱於神祠逢諸思者如泣如訴禱竟不去兒問曰老有瘁色何也朝不食歟夕不食歟不然則無衣無褐也渠曰不然客嵗無禾中稔蠶績亦成第丙辰以來賦繁役重二月之絲五月之糓皆已乞諸鄰里正不知何以卒嵗或曰時事使然悲無益也老曰吾不徒悲思萬侯而悲無依耳賦匪常賦役匪常役何代無之萬侯平其政吾無憂也昔者徭有偏重毒如天災侯實憫之乃括查丁產叩爲十段以此輪編百役惟均彼秦越其民聴其流亡者其侯之罪人也踵侯之武吾黨自食其力瘁不至此侯乎侯乎治常如此實生我也如之何其弗思乎又曰我侯孔武沈謀潛運足以定國安民方倭奴深入聞變惕然乃徧歷湖山度其形勝守要於山設險於水可戰者以戰爲守可守者以守爲戰藏以九地動以九天使民如神姦宄恃以無恐爾乃選精拔銳朝夕訓練戰守之法親長之義無不申嚴恩信皎如日月望其气知其兵皆可與之死可與之生而不畏危者此無他分數定而刑名精也方張之冦聞之逺遁一邑生靈賴以安全彼權謀家快心一戰流毒四境死轉輸者十一死鋒鏑者十九父母之責誰其任之其或膏粱紈綺不教而戰又其最下皆侯之罪人也踵侯之武吾民將萬年保其家室侯乎侯乎應變若此如之何其弗思也又曰我侯靈明有相若古鑑無埃也懸金於門死囚歸獄減耗於倉輦任畢來民以爲神我侯奉職如此思之若廟見神明何時而已侯善政孔多吾輩衰老不能盡述幸逢儒秀爲一拾其遺兒曰曩者盛夏天時久旱侯乃率屬防禱徒步蔬素或陟在獻或降在原三日得雨侯勤苦不已又三日得雨霶嵗用大稔萬姓賴以生活老知之乎老曰吾黨本從侯上下潭洞拜舞之人野廟匆匆庶其今雨某有罪焉兒輩又曰昔者鄰邑縱虎出匣捕收小兒侯極力救護幸不盡捕官失其綱五霸蠭起搆成大釁翁知之乎翁曰吾小兒在捕仁恩淪膚浹髓今適遺亡失今不言侯善冺冺防子之言獲罪於天廟貌森嚴神必殛我兒歸具述欹枕聴之心戚戚不已嗟乎麟亦仁覆中之一也百口之思與老人何異無何諸耆舊叩門一老前致詞曰祠中之遇吾黨不能已之至情也幸夫子筆之於石久之將物於物而造化之變與之俱往豈不惜哉囂如聚訟訓師張君山亦來問疾因聞諸老云云張怒形於色叱之使退師且曰汝等知其然莫知其所以然也一貫奉侯最久自下車以至就徴常祿之外一毫不取於民涼涼行李送者悲嘆故事公者遺侯一無所受富商巨室聚金二千有奇追之雷澱荒墟暮夜民或言之侯嘆曰此物奚宜至哉麾之使去兩舟判然嗟乎夫君子之所不可及者其惟人之所不見乎雷澱之卻與楊闗西四知何異大節如此肆今諸政風行艸偃皆本之此良由至大至剛之气侯能以直養而無害其所以然也老人之請幸夫子許之乃颺言曰吾所聞者則異於是麟以安仁之故得與太翁前霸州公共守鄕例嵗時入飲魚魚相懽侯以家範忘其所謂尹者翁亦諐諐申說家常酒數行翁曰吾育此子恩斯勤斯又誠憫斯生今學古物之則也吾生瞻慕者宋司馬君實也兒五六嵗則以馬公五六嵗事訓之兒十五嵗則以馬公十五嵗事訓之豈不知古大賢不可企及祗恐杜季良豪俠之風先入膠不得脫吾志荒矣不然婁師徳可耳麟得之嘆曰橋梓之志如此豈可量哉今侯宰邑退若處女及其臨事勇如一國交神明卻彊敵徳盛政修所居民安旣去民懷求之兩漢循吏何以加諸夷考君實當時君子稱之曰能受盡言又曰如麟如鳳不鷙不摶霸州之大情可得矣嵗癸丑霸州歸南昌亦時時書來詞指一致今侯之所施設無非是物霸州可謂善教侯可謂善學根之深者其光華是則其所以然也獨求侯以迹非知侯者管窺何足以盡豈宜書石老人嘆曰吾黨死期漸迫惟石是賴麟曰此峴山羊叔子事也今百世之下知有羊公墮淚而忘其石是羊能傳石石輕而羊重也宜圖其永老曰不然吾黨所重在石南坦子年亦八十有四卽嫚罵曰吾過矣諸老之言是也一咲起而走筆侯江西南昌人嘉靖庚戌進士諱虞龍別號西原先生諸老又曰同有是思者庶老若干人方中人已礲諸碑願采之書之碑陰

墓志

孫太初墓志銘

太初不知何許人自稱曰闗中人人亦曰闗中人湖南雅社西溪龍致仁題其名曰太初闗中人正徳戊寅秋八月僦居湖南之後林村是嵗娶妻己夘舉一女庚辰二月二十日卒無子未卒之三月甘泉吳汝秀玉厓陸如昆作湖南雅社得五人太初在焉甫防於甘泉之太古居太初獨不至社中欲規之太初且疾革眾將視疾太初忽以後事來告告玉厓曰葬吾骨得名山焉告邦直之家曰收吾書卹吾家告麟曰題吾墓且銘諸幽持手稿若干捲告眾人曰晉安鄭子繼之知吾言是在繼之比麟往問太初方苦渇撫膺太息曰茍不作速化斯已矣麟曰結纓易簀何人也乃黯然伏枕安於疾察其肌理美好如平居疑其有生也叩名醫之門再拜爲之圖至則無所庸其術又數日竟不起旣斂之三日玉厓卜葬得道場山麓曰昆也無宿諾將以近某日行事以是銘不及其葬太初之卜隱湖南也實主施子邦直問婚得張氏遂與邦直聮婭其在交逰爲最厚屬纊之日邦直方會試禮部不相及歸而哭諸墓反於室有餘哀顧內子語曰太初以大義屬我安忍愧其言而語而妹曰矢厥志之死靡它吾固卹其家乃數遣姆氏往諭意還報皆曰諾無何繼之來弔收太初遺稿將以梓於世邦直得之述於狀來徴銘曰吾恐太初墓且宿艸矣先生其終之又相向垂涕洟而言故退而序其事爲之銘太初諱一元太初其字也生七年而警敏不常十三讀老氏書至專气致柔之說委心其學有遺世獨立之气辭家去入太白山守中致虛以爲常因以太白山人爲別號旣數年東入華南入衡又東登岱又南入吳防比至愛其山川學士遁迹其間殆且十年遇奇書一覽得其雋腴爲詩先气格有刮劘胃腎之功與名流相倡和馳其聲於四方其初至吳興與吳甘泉逰時年二十有九尙未有室旣逺鄕井又寡兄弟形影相弔怡然終日望之者見其睂表烱烱魁防迥立爭相駭慕嘖嘖皆以爲仙麟與淩時東嚴季祥施邦直則以語孟緒餘時時向太初談說始若疑中若詘終則釋然安以悅卒能使太初棄其學以吾黨之學爲學者邦直之力爲多然而尊賢取友太初亦自得其本也吾人望於太初者何如今則乃爾於戲天乎殆不欲吾雅社增重於世乎何畀我良友之晚而奪之早也其或厭我凡近遵彼舊學羽翰而去乎何幻景遺光一耀而不畱也孰謂風槪若斯人者俯仰一無所遇而宛然以死也今而後知人之工詩不獨能窮若太初者吾不能不致怨於其詩銘曰猗此踔犖離羣絕伍揚晳虯髯云蒸月吐攬嶽浮江窮奇弔古玩世豪吟興衰黜嫵駕材於白用格於甫蹊徑若存一變至魯遁迹吳興鸞棲鵠峙擇配於光取仁於士力踐精求曰今覺是駿足方馳蹶則弗起嗟嗟太初未見其止朝也有聞夕也可死載銘爾幽慰爾以此

大理寺卿陳矩齋配朱氏墓志銘

矩齋昔在禦史端已率物不激不隨其气穆如百僚敬憚麟得之獨詳何以故禦史臺曰道總十有三刑曹曰司亦十有三相去僅一圍棘曹吏出入道焉政事亦時有闗白麟初爲曹吏矩齋在臺長居數年矩齋出按畿輔澄淸之望尢烈時麟進秩員外郎奉璽書卹刑至其按屬乃取矩齋之斷案而平反之每詳一獄輒興一感悉得其禁姦除暴之法仰而嘆曰天生矩齋眞禦史才也正徳丙寅矩齋陞江西按察司副使無何逆瑾以私忿矯誣廢爲編氓麟聞之爲之推案廢食戊辰麟出守紹興廢如矩齋辛未瑾誅吾黨各以其職召用初聞公貴陽兵憲若麟有遭仰而嘆曰治表輝輝不圖今日見之自是矩齋歷按察使左右布政使右副都禦史以至今官譽望日隆其卒於官也執齋劉少卿玉狀其行紫巖劉學士龍銘其墓訃聞中外悲悼不能已皆曰執齋紫巖之文可謂實錄士林同聲嘖嘖曰公字克謹行亦相符今已蓋棺天地完人然厥配太淑人之賢莫之知蓋矩齋嚴凝之至也今嘉靖丙午十二月八日太淑人卒戊申八月望公子應期應奎應和奉狀泣血來請銘予不文且朽力辭三子者請益力先是乙巳應和爲其子履贇聘吾兒牖第五女麟實在婚姻間居嘗論廷尉公知與之舊如前所云故辭不獲力疾次第而銘之按狀太淑人姓朱氏諱玉字溫如朱吳中舊族世居歸安縣竹墩裏大父廷瑀號愛蘭性倜儻有藻鑑才父旭號西隱性衝澹有太古風妣丘氏性溫順生太淑人夙有女徳祖父並愛之擇婚得陳矩齋名恪字克謹矩齋其別號也裔出漢太丘長寔之後至宋諱縝者由長興徙居東林洪武初曰公祚者以稅戶甲天下公祚生琦號耕讀琦生斆號尋樂斆生五子矩齋其季也矩齋弱冠怙恃俱失太淑人始歸於陳耕讀翁髙年治家嚴甚子侄輩有越禮者譴責弗少貸獨太淑人執婦道能順其心故矩齋得肆力於學以詩中成化癸卯鄕試丁未登進士第矩齋由知宿松縣累官都禦史入正廷尉颺歷中外所在有聲國爾忘家無內顧憂以淑人爲之配也國恩京官三品以上任滿者廕子沒有祭葬矩齋以風望夙著副都禦史任不及滿攺大理大理亦然曹司以文法拘太淑人具述勞勩乞於朝廷特允其請錫典明備蓋殊遇也初矩齋貴太淑人紡績織紝如故或止之曰我自樂也事矩齋三十年如一日爲置側室沈恩常逮之撫諸侄無異已出遇鄰姥野婦莫不有禮僕從有犯欲撻之先流涕性慈仁類如此男子三人並淑人出矩齋卒時冢子應期甫弱冠次子應奎次應和尙垂髫太淑人率之歸葬旣謂諸子曰汝父勤勞淸白終始一致產業自祖遺外無分毫增益汝曹所親見者宜各努力務學以無替先志平居寛仁懇至獨勸學未嘗不正色厲言命之從師逺逰應期以廕授南京光祿寺署丞歷署正陞廣東市舶司提舉應奎以選貢待選吏部應和以國子生中順天鄕試第二名太淑人初以矩齋貴封孺人勅命有云揚芬令族儷美儒門職能供饋祀之勤居不廢詩書之訓繼以應期光祿例得推封所生加封太淑人誥詞有云順以相夫慈能成子宜頒渥典增耀前封鄕閭聞之以爲褒中其實生成化丙戌四月二十一日距今卒享年八十有一應期娶張氏封孺人應奎娶沈氏應和娶潘氏女子五長適光祿署丞吳鳳次適太學生潘應元次適錢塤次適桂林府照磨吳鳳喈次適舉人閔宜劭孫男八履賢娶閔氏履貴娶黃氏俱府庠生履謙娶吳氏履貞聘吳氏履吉聘兪氏履贇聘劉氏履順履實尙幼孫女十一費守經孫承烈俱庠生沈棐舉人陸稌王杏閔一元嚴防皆其婿也幼者許聘沈伯陽沈紹元吳應守吳士讓曾孫男四夢龍夢麟夢鯤夢驥女二應期等將以戊申十二月十三日葬於祖塋之傍與矩齋合雙橋朱子作狀至於三子彬彬父風曰淸白吏所遺曰廷尉之門宜然曰太淑人善教之力嗟乎世濟昌期夫子立徳於外閨壼助美於內健順攸宜福澤無已褒典再承遐齡八袠天實祚之俾其興陳於戲休哉銘曰素風猗長愛蘭猗芳未窺其蒂而襲其香女士婉婉壼儀彰彰聿相夫子刑於家邦帝褒曰淑允若天章於惟廷尉敬儉有常栢臺獨立乃紀乃綱峩峩豸冠表儀巖廊時維思齊以頡以頏公不瓦合吾不毀方公不黷貨吾無厚藏公不茹柔吾不吐剛平反考業秋肅春陽正色猶存落月在梁嗟公盡瘁幸母壽康孟機辰告於門日昌生死承借如衣載裳代終有終三鴛一凰四徳孔懋四國靡雙豈惟不寃克衍厥慶時我焚筆感而銘章列於若堂用詔不忘

山東按察司副使邵康山墓志銘

大夫諱某字某姓邵氏康山其別號也大夫幼稚不華弱冠補烏程學弟子員督學者至每試褎然首冠正徳丙子舉於鄕明年試春官下第慨然築室月廉山中研窮性道獨觀靜養若將終焉比再試不與計偕棟塘陳子以君臣大義反覆論責大夫屈服乃再精程式之文比卒業南雍主於陳子官舎昕夕相切磋者逾年時涇陽呂公東郭鄒公出陽明王公甘泉湛公之門方迪徳講學上遡濂洛大夫則崇孚尙志私淑羣賢上下論議揚防參訂根極閫奧時已充然有得羣公契與日深事竣乃交相贈處珠玉爛然時大夫過我臥林與語竟夕麟愧不及也語竟又督責曰陳子之母某氏淸貞峻淑玉瑩金精是得乾坤正气以生子無一言何也麟恐懼謝過明年其門人許子某適來因劇談王湛呂鄒以及大夫之學許亦循循雅飭宛宛康山風度麟因嘆曰大夫之學豈惟善其身哉許子之父西溪翁亦曰吾遣兒立康山之門不爲進取計也麟益嘆服大夫還山憤悱有加左圖右史檢飭蠲靜屏幾盤盂悉有箴銘操觚染翰遇天地君親師字必斂容端楷𨿽造次亦然所著詩文鬯發天眞得情性之正東湖費子語人曰康山子庶幾恭而安者聞之者以爲然嘉靖乙未始舉於禮部登進士第授行人丙申奉使秦藩大夫儼而恪廉而文正體臨物聲稱籍借累遷司副司正工部都水郎中咸舉其職郎中出總漕河水政修復又檄入監督鑄錢乃利興獘革尙書甘公曰公廉才練吾屬無如邵君明年皇上建九廟檄大夫治其工是役也財力繁浩又聖情隱切庶僚罔不業業大夫夙夜靡寧左計右畫抑濫縮浮宿蠧咸正用是功成神速公私節省忠勤恊於上心白金文綺寵錫非一比工迄而大夫勞瘁甚矣公議當得異擢銓司所議亦然時有以崛彊惡大夫者公議一阻出爲今官𨿽建節州治然璽書所控甚大某州某縣某地曠衍且逼近京邑貂璫貴戚之族充滿其門民性暴悍每憑藉貴寵輕生肆橫昔稱盜區久號難治大夫至則申令正俗首詰戎兵國威旣布爾乃興學論道務專導化能不鄙夷其人無何彬彬向風稱善地矣丁未秋屬當武舉武士咸集於保定府大夫往臨柱史四明馮君按部亦至方與共事大夫忽搆奇疾暴卒馮君驚悼率屬治喪躬視含斂復經紀行李語人曰斯人云亡民之無祿悲慟無已聞者感激舁輿南歸非其部治者亦莫不設奠致哀以徳薫也於戲天乎大夫蘊借如斯其所設施如斯誠有未盡獨蓋棺之後鄕評士論曰康山子理學儒臣人無間言王臣蹇蹇鞠躬盡瘁大夫其庶幾也某日大夫之甥前翰林院編修潘某奉狀來請銘辭不獲序而銘之按狀諱元者在宋事英宗官至翰林學士世主以國器稱之越五世某髙宗時扈從南渡因占籍湖州之烏程遂爲烏程人四世諱某號中齋以貲髙能振人人咸徳之中齋生茂翁生約齋生士謙生升升治易洪武己夘舉於鄕成祖攺元授行人奉璽書使河南北曁山海迆西俱稱上意兩被燕賜使琉球郤其國王刀劍沙金諸物事聞於上燕勞有加尋陞湖廣按察司僉事以詿誤謫逮濟寧者十年宣宗皇帝卽位用薦者起爲福建邵武府推官僉事公生瑛官某府寜縣縣丞志行淸苦學者稱之曰泊庵先生防是爲大夫之祖防生某號郭西居士配殳氏生二子長棠次大夫以大夫貴贈某郎行人司司正殳贈安人大夫配張氏封安人無子棠一子繼禰余無昭穆相當者諸長老陳棟塘輩議以內兄張君衝第幾子子之曰元似娶施氏女二長適翰林編修潘某次適長興縣學生員臧某卜以年月日葬某原銘曰有覺康山夙抱遺編撫憤閒居妙契深研尙友一世以淑以傳遭時陟華聲實昭宣秉節圻封戮力事天訓兵養民惟日乾乾天胡不弔毒我才賢長衢軔發中道崩騫惟後弗孤惟良弗年羣情並憾嗟誰之愆柱史始終琴鶴南還委身殉公臣道聿全銘詞孔悲揚於重泉重泉泛泛血漣漣上下神祗恫罔不然

上林苑監左監丞松峯包公墓志銘

嘉靖乙酉冬十一月三日松峯包君君用卒卒之明年冬十月旣朢其子無爲州判官延齡率弟延慶衰跣造子臥林拜且泣曰吾大人見背兄弟卜以十二月二十四日葬於金蓋山之原願先生銘諸墓悲哉子識松峯舊矣銘不可辭也昔在治間子官爲司冦屬壬戌春三月大司冦閔莊懿公疾同官往問疾予馬駑在同官後將及門松峯先入旣而同官諸君入且出予乃入邂逅松峯於莊懿公之第君出莊懿公目之曰是上林錄事吾鄕樂裕人也酣觴取適可以不入帝王之門今僕僕一官以其父南山翁在也錄事官有常入渠一切不取此其志豈可量哉予聞而奇之訟於心曰乘田委吏可謂無人乎爲親宦逰毛氏之檄也自是往往接君於朝之處望其背若負視其襟若抱丰頤揚晳融然可好及相卽也端愼寡言气孚其貌善觀人者不聞莊懿公之言亦可以得其爲人矣越十年正徳戊辰君陞光祿寺掌醢署署丞丞例得貤封父母於是勅封南山翁爲徴仕郎如君官母葉爲孺人君乃制烏紗帽珠翠冠若文繡佩玉公私服物凡九十其襲馳以爲獻至日南山翁坐堂上開緘走堂下盥洗結束北向拜舞仰天嘆曰渥哉天恩兒今致之吾老不能報惟天子萬壽兒守而職尙愼旃哉旣罷乃出見鄕鄰頭角顒然周身爛然觀者嘖嘖翁遂伐石購材作寶訓之閣髙七尋有奇繪五文其上納龍章鳳篆於中由是包氏之門屹然髙大映城郭矣郡士人具壺觴烹羊膾鯉又求四方難致之物無逺邇皆至至則修容飭履登堂爲壽翁乃酬賓燕族揮金無算笑語歡醉夕以繼旦如此者數月乃已名柱史耿公擢吳興太守聞翁賢下車未幾卽登堂再拜由是南山翁之名動傍郡良以松峯爲之子也君毎欲棄官歸養翁安其榮固拒弗許未幾銓曹察君能秩未滿輒遷今官地分視前回絕拜命之日公論不以爲異蓋錄事之勞有以基之也嵗辛未南山翁以壽終君歸終制當謁選州司數以爲促君固辭不行人以是知君前守光祿上林凡以慰南山翁耳莊懿公之言至此益信鄕評由是多其孝嘗攺剏防宅或謂昆季且長居可異矣君曰此薄俗也不願效之惟同堂以共賔祭異室以處羣小則吾之志季心感悟竟如其言南山翁頗有厚積君顧謂昆季曰惟若自取我則收其餘耳骨肉間百爾處分大率皆然鄕評由是多其義裏居之日士大夫咸樂與逰或鳴絲傑閣或艤棹淸流暇無不觴觴無不盡客與勸酬或四座競起巨觥交至君取次巽應𨿽百罰不亂一日太守松石劉公在座特取大爵置君前浮以大白終飲不易君不吳不敖成禮乃退松石語人曰是非徒器量過人寔敬愼有以將之也與人接每見愛重如此生平少疾嘉靖乙酉夏偶疾疾小愈愈且復作再愈再作竟不起比卒之日聞者莫不感嘆交相謂曰國家太平景象松峯系之矣郭有良田居有廣宅背山臨流數時嘆節生紈綺仕京國老觴歌首丘穴賔客云興子姓山立身無後艱世有遺擇非熙皥相仍家豈易得今蓋棺之後口無擇言身無怍行善飭其身令終以正噓吸光華者六十餘年非天地凝定和平之气胡以釀之是豈人人可身得哉於是挽歌傳誄同聲並作哀其死如頌其生噫嘻終始若君可以觀治也夫按狀君姓包氏諱文璽字君用松峯其別號也生景泰丙子享年七十君世爲烏程人先有萬六公者元季三碑鄕墓今有合抱木歷榮齋仲賢宗禮凡四世至璿璿寔君考卽南山翁也翁配匡生伯子文璧繼葉生君及季子文防君配張早卒繼李亦卒繼吳張寔都憲張介庵女侄其卒也介庵銘其墓與李俱獲封爲孺人男子子二長卽延齡張出配臨安太守王秋伯先生女卒繼吳又卒次延慶郡庠弟子員側室沈出配範女子子二長適孝丰許承恩次適歸安沈經孫男五曰守純聘歸安張朝重女曰守一聘烏程王克女曰守紀早殤曰守約守緽尙幼孫女一適歸安嚴介銘曰鴛行夙逅驊驑在廏天墀天囿弗馳以壽國施允厚國帷之覆名駒孔裒駸駸載驟銘詞洵懋聿昭爾後

墓表

尋甸太守馬碧溪墓表

嘉靖某年某月安銓之亂尋甸太守碧溪馬先生系獄於滇寃疏上禦史臺以爲難碧溪之子一龍訴於闕下其略曰父性魯由進士爲給舎忠鯁獨持爲邑佐及令廉循愛民猶子龍蚤嵗卽承家訓以忠孝大義爲本父在滇之日孤身萬里志存報稱知父忠憤必不顧私今不幸有事握兵執憲之臣皆若無與而臣父乃遭文致獨深天髙滇逺父志無以自明臣竊痛心念惟父子一气臣父必不負主臣龍不忍負親乞械系下滇雪父之辜不幸獄吏殘苛龍請代父之刑必不可代則願與父俱沒激烈之請不可覃述疏上公卿感嘆行道泣下天子憐之命所司覈其實時南坦子守冬官實聞其事惜當事者頗以文法相拘竟不能出古人祥刑之變例一爲之所孤子龍父子之志悲哉然亦以是坐疑再論釋碧溪而羈縻於故舎然獄事未盡白也龍乃悲傷骨立將再疏其詞尢烈碧溪書來戒之曰兒毋毀代天王聖明吾事且直但老在网羅亢宗一念則以屬子今天下大比取一第以成前志吾願足矣代罪之疏勿復上龍奉書且泣且試試終主司第其文爲順天第一人錄經義論策進之睿覽程式天下北方之學者未能或之先也錄至碧溪子曰防吾言兒乃獄下從行親屬耳今若此復何冀哉時碧溪寢疾方暝昡於藥卽日遂不藥不食從僕問遺言碧溪曰我死由瘴癘戒吾兒龍愼勿入滇語訖端坐而逝訃至龍哀毀幾絕卽日焚所懷疏艸而奔麟追之不及見而返明年夏某月碧溪柩至自滇南卜以明年春月日葬於望思原龍徒跣泣血請表諸墓貴州左防政陸先生實爲之狀曰馬大夫生七月遭毒蛇以舌防其睂顙振而毒弗傷成童穎異出於羣兒甫弱冠日誦數千言古經史至星歷醫卜之書罔不究竟爲文立就稿不易己酉大魁南都七試春官復魁天下三十未有子或勸其納婢大夫弗聴己未始舉一子卽龍初官給事中正色論議多俾益爲平陽丞簡煩除苛政化大行有民風感應諸篇傳於人開化礦徒之禍禦史檄治之數言而解列柵塞糓引水浸沙開化賴以至今遷順昌令平陽人立石思之大夫至順昌猶其在平陽更俗導民禁巫風開正學民用大和曲靖之行子龍沮之大夫曰有不可化之民乎吾方以盤錯自試汝第向學明日單車就道鄕人壯之守尋甸之日撫亂銓得羈縻法銓頗效順治績垂成而生事者督銓大急以至於斯今已矣鄕人莫不傷之未幾約庵都憲周君至因論及同官時事喟然嘆曰賢哉碧溪端直毅方常怒目而視金張許史之徒其志將大有爲正徳間姦權擅命碧溪鬱鬱抱孤憤故不安其位也謫官之日言笑於於以去爲得已冢宰覘其然服其賢自訟其失某實聞之以故有平陽不數年而進二千石亦謫例所未有也追思生平气義尋甸之寃猶其去平陽也世歷嘉靖同時知己散在四方遂無以自明四坐聞之色動咸曰陸先生狀古良史也本所本哉嗚呼制行如碧溪先生者可觀也已尋甸奚宜至哉予嘗仕滇知南夷之故銓之禍伏久矣碧溪適與之逢求一人以應之以兵曰鎭可也以守曰藩亦可也以綱維曰部使者亦可也以近民則碧溪焉耳得其實致銓者誰歟覆盆之下有尋甸焉日月之光不逮也況京師去尋甸直萬里哉獄狀可盡信乎無已則稽諸天碧溪負沈寃子龍取髙第又當明主右文之日其所遭所恊豈偶然哉碩果之食固碧溪之餘慶也謂非天乎君子讀緹縈之書聞王褒之淚質以許之言先生曠百代而猶存也碧溪在縣治東三十里先生讀書其上因以爲號其世系曁子姓之詳在涇野呂太史誌及諸傳記予特表其大者於墓詔來世云

贊

大司冦顧篛溪像贊

有嚴中丞有淑其儀言念其人在水之湄垂紳正笏防龍於墀載斾秉越方虎於陲胡施不可而賦我江籬紉蘭結飄颻長裾委蛇中野羔羊之皮乃棲眞於卉木匪托止於丘隅顒昂珪璋我之直諒多聞凡今之具瞻也歟

祭文

處士吳甘泉墓表成告文

與公死別已四周星紀痛傷可勝言哉某戀仕日久惴惴小心如臨於糓檢身淡薄取予不茍𨿽曰在廷不殊在野以先生之教不敢廢也獨不知先生逝以來英魂安在憂也樂耶纂幽史耶記玉樓耶杳杳塵凡吾不得而知也吾兒已成禮門下幸有兒息則將分傳先生之廕敢不敬存其故某不日亦將掛冠而來椒漿之奠心已有期今得太史陳公墓表文成未緣登石先書一通遣人陳告若有未慊夢寐可傳吾將往告於陳而敬易也抆淚摛詞用伸下忱伏希昭鑑

吳甘泉入鄕賢祠文

嗚呼淸修之節君子或能勉之惟始終不貳者爲難及其旣歿輿論升聞後之君子秉道化以公以任爰求旣往用勸來今人心不死潛徳載新蓋天不能無意於斯人也猗惟甘泉先生朴雅天植孝悌夙惇居約行偉气和言溫澹泊明諸葛之志髙明尊仲舒之聞擬其迹若孤山之操終老韋布探其中有沂水之樂自脫風塵結社湖南嚴歸約以蓄徳讀書董塢積嵗月而杜門內重外輕不邇不殖旁搜逺述有識有文觀著述者當與其窮理而不必多其推演聴吟詠者宜髙其養性而不必求諸寓言示訓彛於黨裏來顧問於縉紳古所謂儒者髙蹈聖世逸民求之叔世或庶乎斯人夫辛巳蓋棺迄今二紀落莫士林弗彰盛美不朽者行難湮者理數值幾宜論符逺邇秉義者振其幽芬當道者定其公是式陳厥位肇祀於鄕序列先正之儔伍宻邇夫子之門墻衣冠奔走俎豆馨香斯文之慶吾道之光惟俗之勸惟人之倡風教之助國家之祥丕顯丕承彌逺彌芳先生之風被於無疆猗與休哉

淸惠集卷八

欽定四庫全書

淸惠集卷九

明劉麟撰

書簡

與李空同二首

去嵗過汴城屢屈文車甚懷髙誼仰見尊體丰厚益美好逺勝於昔何止安健凡人間居則索然有悴色公則不然有道在焉耳又有淸和端嚴之气使人親愛生敬不敢墜落眞有往時三君八顧之義惜吾土遼逺不得以時瞻奉取規益也將別時曾談及今冬入京事執事有教僕記憶甚明敢不敬承今年春二月忽臥病兩月一足痛甚再一月病愈足終不愈遂上疏言去六月再上必得去是天玉成我也卽今足尙不能移動貴陽有兵變以此俟命秋晚气淸足健當拂衣東下矣卽今杜門謝客公私有名之餽一切卻去人亦不以相及屏居一室如與空同君防對者但懶惰不讀書藥物之餘習噓吸之節掃地焚香而已此後幸以林下之宜裁示願與同之賢郎秋闈必大得收錄見名第更當修賀此髙明不以爲有無者蓋勲業旣有所屬則此身用否亦甚輕矣故瑣瑣致意而我各與風波漸逺所望於門下者惟有彊食靜存以謹末路耳身逺心邇幸因言亮察

二

居官若辦省已實荒力防才澁困而已矣至於嗜欲之私頗少志不勝气其大凡也愛想空同君子可以比於好色好貨據此可親可達之衢而問聞常闊以困而廢者多矣靈壽老生一去不復相見以後日馳通路僕僕於今大局一更士醜不出僕以不能固執舊隱爲恨今頗羝藩之狀欲裂韁絕靷而去又逡巡未忍若飲於廣筵想望欣欣成度百拜乃退是曰有終然未卜事理畢竟何如母弟妻子並不入官蓋以彼自爲己質志與事俱眞也君子亮察畿內二年以來諸郡丰防相半民亦小安前此爲盜非民本意今諸道人皆夜行僥幸一時曾立有社長正副以教其人從者頗多小盜遂息且能時時舉治不率之民有司皆借以行事又知北土之民直質易導古意猶有存者知執事畱意區區敬布一二春來遘一疾幾至不起𨿽去疏亦不能執筆身世付之悠悠今獲更生將自爲之所此言公當與滇行過汴之語同看不能行者不敢告也眞切眞切比來起居何如海內交逰雕零略盡善養如公者無多誠可愛惜空同子旣有此名世不朽之文更無他事惟畱意善養餘皆瑣屑不足輕重也烱然翛然聰明耄耋君不可奪仇不得侵吾固取之天固與之勿少讓也節飡減好百福由此而進千萬千萬果遂所圖更當馳書奉報玆不一

與朱射陂

壬子仲冬十二日拜教驚喜無數第一得承健勝甚慰莊誦爲書傳文蠢蠢凡夫坐奉名筆何幸日學延生今得不死不旣多乎仰觀句法簡嚴光恊章程叚落森森總成鴻構某誦已業如見古人噫嘻凡夫得此如服金丹換骨種須遂自忘面目非已有也將何修以奉君教人曰後是可蓋前愆某實圖之冀不以凡庸累君華衮凡得文者例惟刻石吾能刻骨气力𨿽衰中勇尙存敢以奉復驚喜至三伏祈亮之近有拙謀杜撰一圖自課大都放浪形骸脫離煩憒所謂長跪授老易者坐君淸調曲下不忘企及卽有未然血气偶乘旋亦自復謹以其圖進呈伏冀裁正輒具一牌藏犀角盂中倘幸一采先生報主功成或可同歸壽域不然塗抹裂牌指示道門萬惟不棄

與顧華玉

仰惟北上道气橫天而文明入漢大人利見時也善文者不能盡言惟有舉手加額而已士大夫只有兩大事公皆成吾皆不成覩玆盛美曷勝雀躍由吾身而下者可略上焉者人所深願而不可必得在大人君子得之若伊周之總百官眾志悅服大君子立言立徳立功克明克順克勤克長克仁克智能成就兩大事天生之天成之是以眞榮實貴皆與道合故不成者心服而愧反也未間先布喜感之私尙容另書悉陳不盡

與淩時東

奉手書一日聞邦直訃音不勝悲君之在逺本可念以此相形似不知君之難也邦直如此太初賢徵光甫又不足言矣不知執事聞此何以爲懷大都人年長不能勝哀而可哀恆至柰何柰何所寄佳作細讀數過使人動中不已但諷詠之餘淸潤之气多於悲慨知君有憂有遣不適而康亦不以懸懸而病君之灑灑者不獨嘉君之襟抱不凡而樂天安土義亦宜爾若夫想望之私斡旋之力宜屬之鐵橋中丞者僕已備於書中敢不盡力彼必有以處此然在執事則宜安焉如終任黔陽者千萬千萬師儒無調官例蓋教無煩簡道無小大國家事有章程人臣豈能以已意行之熟計惟有收書一差爲近可一歸展墓再計家眷之行亦一濟耳倘黃公能出常破例更是機防僕所言者人事之常耳思君切於肝胃然會期茫惟幸彊食珍養以踐前言黃書一緘幸轉致之有便希示復

與喬白巖十四首

公渡河而西某竚立瞻望至旌旗縹緲遙盡天末乃返吟灑之亭愴然不能執筆乃知離傷之苦君子所不免也近得王南原書曰朱顏日夜不如故靑史功名在何處至感嘆欷噓東岡書曰飲中相顧色醉後獨歸心又婉惻戀戀集合二詞亦庶防滹沱大堤之別計公則慷慨大義而已安有是耶醉倦本不成書因公有命不敢不書亭下無精簡細穎遂拾髠毫殘楮略致數語況當郵傳中步兵酒符則庶幾可原宥也

二

自大堤之別鄙懷無日不西豈漫然常談敢爲門下道耶定州吏歸奉手書日月最近知還山之樂榮於入相而親交之接勞於下官蓋此則眞率易親而彼則森嚴可畏是以君子寧捨彼而就此也回看變態若公可謂沈幾先物者矣數日來感念門下不以爲恨而眞以爲慶也蒼巖之約已訂九日柰何諸貴戚莊田部中近移文云遣司禮公同來查踏旦夕將出其事正在河間與蒼巖迥隔事畢不知當是何日我馬黃馳驟駸駸亦不知置我於羈靮之間者誰也滁陽醉翁乞之不力今𨿽悔無及蒼巖計當再書請期又念過此則有山陰雪夜煩公緋袍出駕傳與徵仲圖之更奇絕耳日來郊闗之禁方嚴以爾西溪之約未決俟少定也小詩二三絕本不欲呈上吏歸奉嚴命督促遂用愽公一笑大醜大笑吾計爲大得狂諜罪罪外起履願如所談太華山人不勝幸幸所謂圖南豈眞有蟬蛻羽升蜉蝣天地者耶一日不病一日鼾睡圖南只在蒼巖之下亮納

三

山谷老人詠憂旱詩云柱擊乖龍有裂文乃知龍以行雨爲勞蟠處九淵是其神處此義果然否非龍何以知龍敢敬扣於愽物君子幸有以示我也天气乍寒一絲溪上未便垂竿恐有神物在中不宜驚擾無任珍重之至蒼巖之約後期罪非得已姑容寛限必有以償也廩數升蟹數螯將獻

四

某自至日以後問程計晷以造門下將由贊皇縣徑借華陰之蹇制謝公之屐一雪便行已束裝欒水之上方行而卻惘惘何可云諭雞防南蕈各一小褁廩米一斗手制薫鑪炭餅五十枚石刻數幅並上馳然日走一吏不如親見顏色若究亮鄙心則先吏而至後吏則返也嚴寒道體幸珍愛有一二近作欲上羞愧未能但念歸之意多於進取徒有嘆息

五

國家易置大輕𨿽云人事實由天命誠不謂防免至於門下此固非逺臣所敢與知獨念夫卑人一守恆陽而耆舊諸公斷送略盡毋乃不祥自我召耶報自北樓宗伯卽日寢食俱廢方具第三疏以希曲全之仁而事又如此不知此身何以爲計於邑之餘專人奉迎謹俟命於燕南趙北有便示以信邁之期爲慰

六

孟大行之去攀之不及又數曠晨夕用是感戀彌切玆者風霜之气日髙幸起居畱意以前啟日月不同再此申復所謂臨發又開封也

七

某近奉手教法度森嚴使人神情震慴自量菲薄安敢辱恩至此抑情就役感懼兼深伏尊懷少開乃徐圖所欲爲也頃以鄙私屢有於冒罪當誅絕謹專人禳謝幸垂仁曲宥

八

恭聞節鉞下臨定興謹遣官屬各治所事於境上若武衞已移文分守總兵料理進之之才志足以供此幸安意食履餘皆勿置念僕又恐定州節目稀闊親戒一旅奉續前騶自此直盡贊皇諸境僕皆在侍惟幸毋疾其驅庶足以少承朝夕盰跂之餘心神俱敝有懷不敢一一

九

稿一幅以匆匆不及再書甘泉墓表一通並希入覽蒺藜子西漢一來喜劇若狂回詩云明春所有西溪到踏徧蒼巖處處苔已差人管局亦皆辦理而大同又報殺總兵之家各闗戒嚴是以不果少欲再回計寒暑執事又不出耳貴宅離撫境才一程甚是不曾放下此約人還亦須示復

十

某到眞定旬日計入境則已月餘拙劣之才供奉常格無足仰告惟有一事可稱謝門下久旱之餘甘雨適至今又沾足秋苗向瘁而翼翼與與云興滿目吾民將垂涎於黍染指於穉食剝棗日有生事云云奉違門下忽忽經秋義範仁存曷勝瞻戀敬裁小狀奉起居伏惟亮察

十一

某孱弱細人薦歷淸階又遭善地顧何修何爲可以仰報知遇之恩柰何奉役以來病日加而事日隳心有餘而力不逮茍延不去非惟上累知己之明抑且下幹止足之戒小人之私知人之明相公之業某亦何爲忍此病瘁而重貽門下之憂耶得從南原諸人之後榮則逾量事實順心欣然泰然一息寸膚皆仰荷相公之賜欲逕以己意疏請輾轉思惟嫌於負教再此凟告必得進止方敢陳述且一舉則勢難中止今之士論深嚴失實或以要相釣飾爲疑則愧悔何由可白𨿽日走門下厭煩被罪亦所不能計也至切至切恆山篆刻以寒沍僅得十幅先納此後當有五十幅與歸疏同上電矚幸幸

十二

某本孱弱不勝官守投閒乞去蓋自始授僕寺之官而已然矣旣而明公當軸誤經題品捫心感遇死不能忘故黽勉從事殆將三年柰何命薄器防分已逾矣病誠作矣事誠廢矣𨿽懷榮之意漸生而負垂之譏將至茍中人言豈惟傷公之明抑且喪已之志前書懇懇實以不専不欺仰盡事公之禮猥陋之私頗爲詳盡今則困憊不支撫政益壊是以違公之愛而冒昧上陳也尙惟大示優容曲盡末學早防完璧足慰平生夫以凡下細人如此而歸將與西溪南原東橋藥物團孌丘園順適死則同情生無愧也𨿽一飯一息皆公之賜茍不僵僕歌頌不已由中之切自諭未能伏希少霽尊嚴察納幸幸

十三

某駑拙賤夫不意過辱提耳之命惟當銘心刻骨守訓效死以報知遇更復何言然迫切由衷𨿽所戒議皆不敢避仰惟執事位望嚴寒猥瑣之私誰敢盡言但當啄而飛向榮而摧其中必有大不得已者夫人情曲已亂乃防羈縶必有非常狼狽之狀去亦晚矣好名擇便罪不當而又輕固將安意承之矣執事於某可謂生死而肉骨又豈有分毫矯飾以負盛心敢輒以本情穢陳別狀伏希宥死垂憐曲成幸幸

十四

熟復明訓豈惟不忍去亦誠不敢去也柰何卽墨功髙難禁烈火邯鄲夢覺轉嘆流蓬日送歸人時悲往事是以頓忘鈇鉞之嚴而干冒繼之矣罪加深重更望少霽霜威扁舟南下告我石淙邃翁錫山泉翁皆能爲某禳解幸不痛加誅絕某又昧死敢告使門下諸士通塞各存其品示天下以海涵地負之義此百世名徳相君何以過惜言及於此气雜樵漁陋劣多矣矜亮幸幸

與李東岡

自仲冬人來得西徵議艸深奉教懷已嘗具復然不盡萬一念惟機務至煩日來西徵並作事勢稽遲君子之憂勞可知萬萬畱神保嗇爲慰近奉舉將明文卑劣以銳應舉銳亦部中舊物某淬而新之耳第大匠掄材每出樟橦楠梓之外是非賤工之所敢知旅久畏寒懷歸益劇不識終此惠否嵗殘謹此修問日攘之罪並來年照察幸幸

與張中丞

奉違逾嵗再辱教章感仰不已伏承起居佳勝無任欣慰玆奉驛傳明文藻筆深研仁聲逺被地方大幸不然羣聚合黨旁溪曲逕至於破綱維而污郡縣亦理所必至是議禮外又添一事或非今日所宜也不如因而撫之以俟中外之定收拾渙散惟在執事轉移之力僕於此不敢分毫謬妄言如無物有如皦日伏惟采納

與汪閒齋二首

某惟婁氏家法有唾面之戒第未有如今日唾者之橫也假令師徳尙存不知何以處此一笑一笑𨿽然雙溪之間杳然回復雪月風花久無收拾溪山之靈擇賢主典而竟得其大者賢之大者神之奇也一之已甚又復增其一且得於塤箎連理之間彼固若滿其意矣獨不念人有家國也哉公及長公於是歸也無事之日當爛醉溪山深嘲極詆譽江海而歌恆岱彼將惘然自失曰彼天下之士也朝觸而天柱摧夕煉而天漏補片石硜硜涓流湜湜誤人家國將舎公而不敢戀戀矣若以爲入山方深入林方宻怡然而安翕然而譽使如玉君子竟爲外物所得則吾道將奚賴焉長公寡謔勿以俚言告之得其譏譽溪山之作間以示予何如某不日解綬東歸登臺握手追虎丘之逰醉眞液之酒大叫其間或見桑田於東海之東乎寒暄𨿽多壯懷激烈不復致詳惟千萬珍愛

二

僕以執事垂察於生獨詳故當銓未幾輒以已私塵告執事必曰君子未嘗不欲去未聞如此其急也殊不知波蕩之餘物情非舊鴟張狐假緩則及身𨿽防垂察亦無及矣其出撫叨仗公議百凡無所假借門刺生毛大璫斂手今欲變之豈勝抑鬱熟思惟有一去正徳間一爲編氓再投病廢不爲君子所棄良由於此今且病日益甚官常久曠公秉國鈞豈宜茍容不爲之所耶罪在全身事非干進例得原宥

與董壽甫

日來大方伯未有能黔其首者以公之才若內執政在行省耳珍重珍重某惟秋臺落日魏闕疎星交遊之在四方可逆追而數不謂臒然兩鶴毛羽尙輝輝也何日入京聮駕再奉淸塵了卻公家商量故業必更有久要之義夢寐此懷他無可告愼食加攝以終此約且南郡雍雍公家履聲在耳偶尋髙躅未可卽謂投閒苐以公之俊逸不常頗有阿閣羽儀之像輒因短翮相呼相喚於丘隅岑郁之間計亦疎矣逺中不知竟以何者爲是先希見報

與李防甫

恭聞正位中臺天下想望況宿聞輿情已非一日卑人辱在年末爲喜爲重如何可言自得新命以來再三走使馳問以河冰不得大斾所指之處日有懸懸玆道路傳喧由臨淸而北謹専人馳道左仍以地分淸嚴不敢具賀輒有茶米將意亮不以菲陋爲罪僕將躬於金臺瀛海之間冀領所不逮者伏惟照察

與崔光祿

伏自白巖太宰過恆辱示手書懸懸未報某日來奔走坐臥不寧職分則然所幸有圖皆就地方粗定亦蓋茍祿之羞惟是病瘁未歸卑情黙黙不敢向人言耳仰企尊淸華轉逼動履益康因鼎俎而陳仁義蓋五就而一徳也使聖明由此知正味而重鹽梅則中興大業染指一時垂涎天下冏寺舊僚與有光也春和拂衣暌違益逺矯首無任拳拳

與鄭山齋

辱手書誠惻深感至楊總兵之疏又防優納俱奉至情感甚伏承視篆以來機務一新天下想望若明公可謂體用完具而左右逢原者矣企仰如何可言願益珍愛某復有一言自大同有事以來敝境戒守彼中逃亡如水東注人頗驚疑或致聚而爲亂今悉捕獲闗守頗肅惟逃軍解部發落欲照常發三闗了哨恐致彼中缺人直解彼中則解人必不能去有軍解俱逃之理尢爲可慮希畱意一處又惟機務煩勞未有甚於今日以大才應之必有餘地但前輩於此食飲起居必令另項區處念此身以爲國家安危所系不可不愛聞黑牛乳最良視章勞劇必致口苦飲此一二杯饑渴皆宜可小試也

與楊邃庵

恭承明詔惇用元輔治表彰彰想望之懷何可云諭但以心膂之重而股肱於外未免少違眾志豈以西事艱危皇情迫切誠有所不能顧者𨿽然免冑一見使敵知令公之安則天下受賜多矣臺正鼎居深嚴密勿亦惟旦夕願相公純忠雅度一以人窮爲念計安拳拳仗義䢐徵勿復疑也竊惟期頤上壽方此逺行必萬萬加意保攝祚闗人國豈復尋常千萬千萬言及於此恨無羽翼西向以奉周旋謹遣人馳

與陸玉厓

二月間僕遘危疾有不起之勢悲嘆殊甚其初至也手足一刻麻痺重若數十斛者至第三日方知痛癢其痛如遭捶撲呻吟達於晝夜至七日水火始利而周身變爲焦灼瘁黃之色兩目兩耳尢甚醫者皆恐懼不敢用藥僕亦自以爲貪求太過天當降此但以不得生見骨肉爲懼不意一旬以後仍得減輕今十去其五尙時時飲藥未有速解之法深恐其復作也請巡按衙門舉奏庶幾得允然爲人所去畱又將四方疑之恐無以自白鄙懷如此伏見來書切切以未見爲恨然則公在神境界不知蓋靜極而動自然爲運僕亦何敢深言但數窮理極是以十年乃字幸再少從容大名兵備久得禍恐不能終公之事今又並此衙門裁革不設此官更無何行也大名府曾回報浙江無再行公文到府而王守亦中風未出此事大都嵗久失眞官吏又以巡按駁行皆畏憚此官因而縮手行行且止自昔爲然緣此官事權隆重吏民積習喪膽一時難變易也且各官皆緣事患病不得盡力亦迍邅之運使然柰何章疏事極見論議之精然聖教誠惻聞臣下論此者輒痛悼不食𨿽親臣必疎若疎者將不止於疎然疎可爲也加於疎不可爲也明哲保身君子或有取焉言至於此猥陋難聞但執事於僕有骨肉之誼不敢談笑道之南京祕獄城西勝樓曾相嘆息亦以生還爲幸願公爲少記憶僕自抱屙以來志衰气餒惟知求去伏承偉論駭嘆震恐又赧然深以爲愧當噤無一語可也顧譊譊沮之豈不厚顏𨿽然區區之情謂忠於朝廷則未謂忠於門下則有之矣公志於逺而僕守其近固未爲無見又惟僕以菲才謬膺撫職缺失萬千所謂如其禮樂以俟君子耳一笑一月前作一書未遣得病畱在恆陽今出巡於趙前書不得途次作此不詳不愼又以病腕令吏人代書皆非故步卽此亦可以少亮

與王履約履吉

某以菲才謬有撫事在躬憂愧成痼近數上疏求去值時事以拘系焉意窘不得遂非有如前輩受知之盛日有惶恨昔人所謂失腳下漁磯然卻顧追思事誠如此柰何今北有禮禍南有疫禍邊方有疾視其長之禍並以茍延得免但陰據於此勢若偸生若伸嚴大義不可一日畱也事勢少定必思所以自謀家委之浮沈亦已數年則卑人本無進取之意或可鑑亮年餘奔走七十二城邑中間有連旬寢食皆廢殊不逮坦居多矣況此外有危辱之機耶以爾日夜念歸自素翁去後二公起居皆不聞想擇勝據深精進逺覽少與世接方之碌碌者當復何如多故以來才賢雕落上下無人料理此天下之大懼者二公天之所厚望畱神經濟以奉家國之急未可以鄙見例爲戲談不加視聴愛精力仍在立言之上

與王南原

五月間得石亭書知嶽母夫人曁尊閣夫人俱已仙逝此等烈禍一時並至悲痛如何可言人謂鄕邦疫气流行無賢不肖皆罹此禍以執事純心懿行天應別作區處乃漫無損益福善之言自今不足信也已而聞之行道之人又云執事及令器亦在病鄕令人驚懼膽落繼有過者又曰已平如常僕心气稍定是時流行之毒一鄕千百家或無一免而一家千百指或無一存可謂烈矣賢父子幸能無恙可謂魯之靈光福善之言要亦未可盡非某辱在門下奔趨哭奠旣不得行而問慰助相又不及期眞骨肉間大罪人也區區在公欵局與巡按相同自塞內顧之門家事已付之浮沈然不虞至親有此念之悚慴是月中官以迎獻帝神輿南下其气焰若雷轟電掣不知措手及其旣還若天旋地轉無可逃避日行三百里朝夕奠又復如儀蓋全無寢食之時矣因與巡按者相向而嘆曰百七十餘年始有奉迎一事而吾人當之所謂何幸躬逢其盛也言幾回成慘禍至八月乃畢南行甫三日而大同大禍繼之遂扶持病身西登紫荊倒馬諸闗整兵設備窘迫憂惶尢甚蓋亂在我軍勢窮而潰直至三闗之下六府皆爲戰場宗社宻邇其闗系豈可勝言以是寢食並廢乃忘其所謂病者今九月將終尙未全安由是不與鱗鴻相值忍心失禮以至於今萬罪萬罪嗟乎節哀順變親友常談公之哀甚而公之變極矣不加節順必有不勝其變而不能盡哀者矣某又豈敢具言惟千萬垂察

與杭東卿

自道旌西臨河洛尙缺問聞曷勝悵惘中州名藩非簡帝廷者皆不輕遇以爾知入贊大猷亮亦不逺拱聴拱聴切念尊體康勝方伯位尊責重中年以後精力尢宜愛養勿以苦吟耗之且向來勲業更多有限家資無名浪費不可不早爲之所治有空同能無技癢又聞此道旣得須斷鬢皤皆不自愛竟不知果有是否李元任於惠卿老先生爲同年其視門下亦有鄕曲在諸幕中不知能奉殊教否頃王中丞惟忠論薦屬僚元任與名端介之操當亦自有知者伏希門下畱意

與秦鳯山二首

僕庸愚豈敢厚望於君子之門頃以地方迫切不揣分量冒昧祈求方恐恐自謂必罹重譴不意仰荷玉成𨿽至恩所施有在而餘波橫被實多又惟沈謀盡下執事體國安民休休之風豈近世之所皆有今而後執鞭請役凡在門下何所不勤惟盛徳始終垂庇不倦

二

某淺陋多病叨竊重地幸免罪戾皆賴明公扶持之力感當何如是月二十四日解纜而南北望光華豈勝戀戀已嘗専人陳謝時尙在境內今則長往更此少伸拳拳糴糧一事亮能重念但前啟以匆匆未及致詳仰惟執事在生民父母天地之義若將此項銀兩少不畱意或諸司花費或抵作別項支解此民士以及官吏咸怨入骨髓某𨿽病死亦不暝目惟得隔別委官糴谷誠合勅防並本部原行之意至懇至懇六府己收鞘者八萬有零俱去冬已前之積今幸又將五月各府未收之數與各府縣當不止二萬一千五百蓋走馬未定之數查過卽有不同易州六千亦是末收之外瑣瑣勿厭勿罪薄劣不稱任使此其一也伏冀矜察

與石熊峯二首

某病士得歸若魚投大壑𨿽當圉圉之初實有洋洋之想奉荷回天之力實同再造之仁鐫刻深衷無日可忘人還側聞道體康和其於吾道眞大廈巖巖之一木也是言豈惟區區一人之言哉幸若時益加珍愛比擾擾以來門逕迥殊在某迂腐下材揣摩不熟不謂逾年而物情至此北望名徳終始至教惟有門下小士人飭躬矯志垂三十年豈忍流浪自廢以爾維持拯掖不能無望於仁人也病困之餘固陋可笑但念違教益逺悵惘多懷書何能悉

二

某於四月二十四日入舟旦夕解纜而南自玆去門下日益逺矣前此已嘗告辭然病軀不堪驅馳尙未出境今賴庇漸減乃長往也辱愛深重再此申黷無任拳拳別楮所陳乃儲積未了事件在鳳山司徒有行得如所請隔別委官糴買深爲地方之幸倘或司徒稍不加意因而別項支費大失官民之望又復頭會箕斂以爲預略其病困斯民何可勝言此一方命脈所系惟公仁念鄕國司徒來見之時鼎言及之則區區病夫受賜多於圻內之民矣逝梁發笱𨿽棄婦所戒然茍利於民不愛發膚願執事垂納計三四日可至安山崇武勢與恆陽岐絕𨿽欲馳亦無從也伏惟鑑察

與馮司馬

杜太僕來傳致華札感荷無似但此書今年三月方到以爾謝覆稽遲其罪不在僕也伏希照察逺惟動定康勝福祉日新但國務方殷兵戎尢劇拯溺救焚必爲蒼生一出可也孟子有曰當今之世舎我其誰公勿以區區之言爲謬鮑老當筵每見郎當舞袖今日事本自難爲公必鼓掌大笑某不及奉見耳朽病自知誤事及今引去庶幾寡過一丘一壑吾意易足病孱細人茍延至此過分卽日南行奉楮陳別不盡區區

與妹

母生三女惟汝賢兄爲妹擇婚惟汝得喬木又名宦之家後來事變兄豈能知使克思愚朴必無今日所謂反被聰明誤也我嘗勸之克思以爲不合嗚呼命也吾妹遇之亦吾妹之命日章曉事今又長成比舊益進能勤身守業亦不爲貧若懷父之寃念祖之志感今之廢爲恨豈有窮盡古今成敗多由於天使日章輩生賢孫克振前烈安知不轉衰爲盛門戶寥寥無乃君實親家英豪太過以有今日妹能守困待亨百凡寛厚人𨿽不順天必助祥兄之所見如斯而已今日兄休官閒居身體比在泉之日頗健此卽盈虛之道但吾妹不我信耳小大皆承惠扇一一皆到皆平安無煩掛慮一二年間回饒祭墓相見有期珍重珍重正日同我回家同回亦可會時商量保重保重妹見此寛意綿粉伴書輕黷罪罪

與甘泉二首

佳作謹爲書入冊規約漫書奉令兄先生苐手寒筆澁略寛數日和金山稽山諸作殊有奇思眞星下泉湧不可及也新正始防已於來翰注知字乃約中家法他處幸轉致太初處約還未盡去而召柬且至渠不能會其中義必以僕爲簡也懶病怕客乃爾可嘆太初生子豈專气致柔爲之邪此人倫之大眞可賀也打喜何如

二

伏承來制仰見忠愛之情來者未至而卑人之應聲已出可見尊君親上出於人心之同然也一咲

與孫太初二首

左席久虛而鶴軒不下令人勞情不可言也向惠羅巾什裱珍藏玆有佳客出以展玩因思美人之賜殊加賞嘆謹具巾材並刀尺之費煩一指防蓋弟子原分衣鉢之意耳如何如何秋入湖山淸淨益甚人回幸有以度脫塵凡也

二

新秋吳徳徵爲予築室南坦在萬榛之中門曰衡門堂曰居貞吾志公可因是而求之矣柴髯一來便成仙界劇談長嘯臨水面山盤谷不可爲昔人有也居貞之名吳興郡伯所題蓋諒予之志而因以示戒勉者頃奉教云新秋當至今秋老木殘而苕溪上笛音竟杳然不聞意者繁華移人耳此間山水惟有曇寒泉與一二酸澁野夫共成岑寂加以秋容百物黃落與西湖眞不倫也熟油苦菜當自有愛之者徳徵逺詩修此少興居所在不盡區區

淸惠集卷九

欽定四庫全書

淸惠集卷十

明劉麟撰

書簡

與陳繡山

仰惟承家節操爲政風流古之人與良由忠信爲主而精進不已望其气大廷尉復生也孝徳隆重今古罕聞某也在友而婣厚幸眞切良慰良慰昨者儀物周悉不鄙寒素人皆爲區區榮之僕豈敢忽金紫之光無容加喙但腰笏攬有九華獨在中邦之中古馮翊扶風也以斯徳臣典斯仁土足以成君之政豈惟崇階寵服之照耀一時哉思往彼一觀借君以爲東道主眞千載奇逢惜乎時過身朽心有餘而力不足也

與辜廿三二首

疎懶多病之人不宜在官解去之意甚久不謂今日始遂秋涼明春卽圖相見欲展墓也末閒先此問訊掌珠之慶何如豈工力日費而取采皆不堪用耶凡人五十以還皆老境也可以行樂者並須畱意會時幸以告我僕僕世俗逺之爲得不知執事以爲何如脫冕之日卽思左右恨不能飛至一防無任保愛

二

端居寂寂忽奉手書逺慰寒灰之下盎然春生文魴逺惠並皆珍感卑人罷歸實坐鄙拙不能低昂時變方爲知者嗤咲髙明翻多許與豈人各有見固不可以皆同耶抑亦愛我而忘其失也臥龍山碑愚民誤相戲謔何至知親如執事者亦復借口可愧可愧客嵗垂槖入廬方賴世勲之祿以給饔飱且恃以無恐今又以例裁去兒女輩時有菜色俯仰不知計之所出先祖母尙客食僧房情事之切何以過此空之之切至不能跬步而西也柰何倘肯於燕閒之中以區區十年心迹反覆究竟吾之隱防將不能逃於深識之下矣匆匆裁答不盡有懷尙容另布

與張太守

饒吾父母邦也虛冒美名其實爲貧爲瘠間有裕者勤儉失中有葛屨履霜之象故民思豫恆以不得賢太守爲隱今遇閣下臨治吾知庶之富之又教之矣其於新政未霑一日之澤何以言之吾所知者江陰之政羣姓仰若慈父至今惻惻今以邦伯之尊臨之取已然之業輕車廣路不問可知其善願以不死之年歸來展掃扶杖一觀淸化老逢知已林泉大快其樂何如必先爲鞠躬再拜以致公賀然後稽首頓首爲丘隴族黨以謝其私又然後登芝山望鄱湖弔古論今以伸復頻年之闊嗟乎太平野老百年一遇豈細幸哉久欲布此惜無人便又恐郵者匪人或借以利其私顧反獲罪用是遲遲然未嘗一日忘吾水木之本源也眞切眞切但此郡民夥政繁訟獄亦劇未免勞尊幸爲道爲民加飡加攝爲慰

與張南五首

得來書不能答凡慰下第有程語曰天老其才其理本是然惡其熟又惡其妄悅人不欲以告只可曰丈夫用世自有時也野老私心誠憂吾子騰踏舎我今若此倘能西來就一師席吟眺往來一如昔者若一夕僵僕斂予手斂予足遂執予紼又示吾二孺以躃踴之節期至則爲吾題曰此有吳延陵季子之墓又招號社中人合辦兩石勒君所爲傳一置寒泉之下一置瀆南坦上仍煩爲祝之曰在泉者陵在巓者谷石乃合瑞傳以永糓令吳興人知有張君也他日君陟華秉要將盡友天下英賢或與之語南坦子生若此吾傳之若此其終若此事有定評又與傳合然後捐俸資握椒漿招予於司空之門曰歸來乎歸來乎吳興南洲張氏子玆一申久要義乎有友如此某將淒然颯然登君之筵歆君之奠食其芬芳將貽君以福有如此石傳曰使死者有知生者不愧其言可謂信矣不然以君之多聞猶未得祿養以奉壽堂何以取必於天天不可必徴之人事諒亦終不相負惟君子自信自慰

二

區區吳行修納婦之闕典謝得孫之流慶耳非成禮而退無可以爲君告者獨防文衡山得渠走筆爲書兩橋記於石且書且酌且教且謔文雅風流沛然可槪全吳將竹堂蕭寺化作石渠天祿此亦可當樂事奇聞之訪苐樂過災生梁上君子一顧四壁蕭蕭所聞更奇並附愽一笑

三

讀來翰知念我懇懇思致如泉筆力足以駕之九夏炎蒸彼此之貺略盡卽可作除煩滌暑之方矣此處知君學術凡人遇炎暑則發狂大叫以已私肆怨於天大可笑也除卻之法古昔有之相君坐政事堂偶大政塡委煩躁毒烈幾不可解適農人自赤日中來相公勞之曰今日暑熾爾等何戡農者曰無因問卻之之法農曰吾外無纒組內無憂思耘耔告劇則憇大樹之下日光在東吾憇其西日轉而西吾憇其東妻饁未至吾枕流潄石籍艸爲茵小睡南薰之下而妻餉且至旣飽而歌誠不知相公之所謂暑者勞者愕然曰吾亦不知炎暑之所在矣蓋炎自內出者甚自外至者輕要在不使炎入吾心此卻除之法耳一笑一笑區區能除九夏之炎而不能卻隆冬之火豈吾近得良方自病後小悟也耶孟子有曰人恆過然後能攺是知除煩卻熱之方者矣人非聖賢誰能比此南洲夫子駕鶴選勝調冰雪藕蒸於外而動於中眾人之所謂暑也是奚足哉偸安度日恨無一作可酬來玉亦是爲暑所動也一笑

四

季冬朔日與弟鳳飲小飲得吾子書有憤惋之气有超逸之思用古人奇合妙應之迹繼以鉛刀弱弓之諭所感深矣嗟乎古之豪傑逆者多奇順者不然豈人品相懸逆能致奇盛夏濃陰風雷大至激之使然耳讀吾子書悵想龍蟠震澤之陽雷聲若隱隱在吾耳矣幸自愛不以順逆芥蔕於中藏器愈精所取愈大逆愈久奇愈甚老朽無成不足言也後防期以秉燭敢不如約麟𨿽衰病寸心猶壯君實亮之

五

竹窻臥語起我沈屙倉扁弗如也且有山藥珍味並感並感昨童子報甕頭春釀初成聊致一樽風雨之夕落葉空山相知者多於此處拳拳更有生鴈一隻伴入古人有兔斯首恐亦不須多也面晤在卽不悉

與黃小峯

小峯令尹本易事者今則難事在逆境也柰何垂問拳拳一切鄙懷未布客嵗問書於時望亦偲偲足慰小峯之愛比命駕入山豈惟時望禮事之不足𨿽麟不免俱無廣舟使大賔匍匐小舫吾黨安乎其翁走階下趨堂隅擎拳曲跪者累日夜吾黨安乎如此者不可枚舉難乎易乎大都言此非難行之爲難是以君子愼其易者也有竹訟未解閣下貴方寢支持之法不知所出不得不加之意大賔尊重恐不宜忽所云枉顧村墟咫尺盡可從容毋煩過念聞夙有廣牀近有奇石佳哉適哉遊歌之興生哉漁哉樵哉仙哉小峯得之不知獄吏之尊李亭又其下也

與吳行可八首

昨日成捨舟中羣嘩眾諤以取吾帶病息奄奄非此則殘喘不保一笑一笑方爲吾帶稱幸今得圍於文章之腹不謂其遽返只勞我充吾僕僕耳有罪髙麗紙竟何如閣下爲程山作葬保已不理於口今又爲吾徒作書保其亦大不理耶今欲引玉作瓦投之計豈不知學士之不可幸有保者忠信不減季路吾無憂矣輒具稿求教敢問午塘信邁當是何日拱聴嗣音當並妙翰而下繡山先生亦不知何日可正講席有懷懸懸昨龍子過餘言跨塘李子之愛感感皆本充吾會中叱名是慰

二

日者樂甚明日夢夢醉中忘其所謂樂者世常曰景星慶雲豈不髙朗獨許身或有不然觀莊懿之於貞潔其授受之眞托明云星其義深矣讀吾子之書深有感焉今不盡也只以前醉中意一言之凡親誼文雅風致常不能兼是以大烹華筵皆無眞味難與俗人言也若夫一召散齊老少一鄕一國天下無不可盡惟午塘能然蓋玉堂居養不凡渠又品格本髙故八面皆可觀且今子之才之气實似之異日躋膴仕到通顯西掖梧桐之下當自見之今所造朽者畏之矣幸益自愛殘喘無故姑與子飲酒而已

三

秋仲八日麟偶得生魚銀刀錦紋長三尺有奇聞髙旌薄暮方到兒所奉教難矣明日視魚𨿽在淺水猶能跳躍新酒頗佳予旣烹而食之苐過此聞教不知當是何時耿耿奉今書言近事甚悉藏一節語涉嘲誚不欲聞者只以大杖撲兒便了其敍述陳氏兄弟大彊人意撫州必過家計先得一防甚幸甚幸繡山處正欲致書辱示感感一二日賫上獨長技十事敢一較否久不得面如此靑春何端望畱神若能白戰夜分東林之腹爛其盈門大可樂也近作內光小亭頗有次第不敢不告

四

辱垂顧感感今晨困不能起卽刻初平謹具狀三陳踵門謝過無疑也獨重幣藏之不謹或有他故村童無可使者敢借重爲言平生幸毋往返益重吾過不敢重役坐無聞無藝非有它也從容當更有復若三先生已行望充吾轉達則命小僕持回然不受之情不謾初見繡山又見東山又見鳬川何廷尉髙門之多賢耶麟心甚驚麟無以自諭諭之吾子吾是以益知漢人曰髙大其門閭亦不虞同生而親見也豈惟婚姻之私好哉坐以繡山屈小充吾罪罪

五

吾不能爲此役也久矣今諸君欲之柰何其中差訛理謬想孝子仁人必有不堪然托匪其人咎將安歸艸艸具稿塞白可愧可愧昨拜蟹魚諸惠正謀一聚而客之過我絡繹鄭校人曰魚旣烹而食之卽如不烹亦不可以獻惟有防酒一罌香橙無恙長嘆耳矣志艸煩達之繡山先生古名士如錐處囊中豈不穎出痛攺一番尢示孝徳麟書名固自若也千萬千萬

六

命揭永思思夢中人命兒作書書夢中語愚父子皆不足以成雅志竊觀吾子之操修則日孳孳也所命者或溺於愛而不加察耳只痔疾稱痼豈眞痼耶毋乃懲子陽之失而明其似耶昔者平江侯患此至不能朝謁上賜輿而洞其坐處上見其朝曰爛窟臀老陳來耶亦享髙壽其終也以他疾幸毋過憂苐二件可愛之物被他阻當必兩刀肆段可也意者爲充吾法家拂士因謝塵勞日增問學不爲無助夢覺陳編不在雞口而在牛後且日相追隨而不離者畏寒末能親造堂隅亮恕亮恕

七

敢問痔毒近何如大凡魔障之來已非一日其去也亦非一日及其旣去計其復來亦非一日吾不爲子憂今日之去而憂異日之來若然當移今日之心以處去後之日則痔不足慮矣前書云云毋乃憂之過乎不然何以擬其倫程山痔漏至二十孔以上不聞設戒所謂國大而忘戰也今子之痔所腫痛凸出此痔之常因是不堪而警戒猛省爲福豈有量哉卽日增減之狀希示及爲慰外龍尙伊畱小冊在坦令作字已胡塗數字不能傳至烏鎭二君厚甚問聞不少敢煩致之

八

昨會孔樂不在麟在風日客因暢懷自成懽耳當是見花見月凡春秋日誠一圖之何必索取宮諭之帶然後快耶髙麗紙亦欲化去難保也才子如虹之气麟衰颯久矣與有竹彊誇鮑老當筵耳昨又以過飲致搆寒虐蓋罔念作狂更將奚尢病榻閱邸報荷觀英主名將命徳討罪一段新奇號令宛然截瘧良方也望日麟似可郤枕幸一過我披輯邸報次第講論以開鄙懷感甚感甚子明事正自難復何以復之所貽書燈其光有限制類匡衡之璧専照一書類孫康之雪若減十年當夜夜坐其下也感仰此器興味不淺

與張石川十九首

奉到教帖因締思之閣下本文獻邦中巍然文獻家蔚然文獻身計自中嵗在國涵濡文獻已光吳中知閣下四體百骸九竅無一不文麟想宿世有緣之骨乃辱久存是以純文被洽生死得所大幸大幸今觀所奉諸文𨿽醖釀多端其宣布則自川老結知以來漸露漸愽至於融液浚翁開其端川老揚其波衡翁諸翁橫其瀾老頭皮不孔不墨一个古怪狂人彊名曰善遭逢諸善類得之也百世之下將謂眞有若人豈不可憂以川老任此公議必盡力扶持終惠可耳不然天下病之若教而不變先生法語巽語具在又知不率則皇天降罰於時繹思將或不能自棄亦不敢自絕於天日幹夕惕庶幾省訓堂下友也恐懼之狀何可云諭古衝文得龍池書周旦桓圭衮裳也𨿽魯公家廟碑何以加諸想一代盛時均有此名世之業獨厠名其中若天下慕之是以不得公權之書當世少之麟見龍池書而不見此書幾成子都之眇歸當造請曰川老金鍼撥轉瞳人矣學顏者無慮數百家何嘗到此幸甚幸甚已借得腳力不復可畱只道得文獻大凡三星良金見今得力一碑巍然所助不小萬感萬感

二

仰惟先生素愛已深入麟之膚裏發諸藻雅若艸木受气於根而以秀以實於今至鶴壽之來鹿門諸項處分極矣不能名狀惟時祝千嵗願先生爲壽域中第一人也忽忽嵗暮仰計華誕不逺跛人抱膝未獲堂拜防周甥以其母之故至此玉潤不減襄敏可以代僕托其造請麟已拜渠渠必能拜公千嵗千嵗千千嵗麟已遙祝薄儀馳獻伏冀鑑存外平山眞筆一軸隨上世茍無仙則已有則風神固應如此望其昂藏飄髯健步彷佛石川但不冠忠靖且亦書有小詩非慶壽家法不文而眞朴有如此圖幸以知已別作一項區處庶木訥之士有措足之地也

三

先生髙才仙蹤汗漫豈以戶庭小水爲念今厄之瑤池弱水豈必眞在海東漢人告其君曰乘轎謂非忠愛不可也麟識不逮古先生盛逰敢一出息今聞變諜諜祗令社中責公取友之無法且仍前不敢出息第玉體內驚外躓有可憂耳公昔卻癭方之脫屣傾檣斷檝則楸枰之有鴻鵠豈眞能動公之心益公之智列子之風周王之駿不宜馭以爲常念之念之伏計震驚已久麟省不至不逮門下結艸諸臣多矣可慙可罪況也無戎麟復何言今過吳門正當趨謁請荊又不獲盡蓋安仁丘隴亦疾風震雷之驚此行亦抵自救久當盡得鄙情今不克告麟有一言此後事在得已望有出從橋無任拳拳麟更有一戲談蘭亭不以贈友或爲蛟龍所得麟之於彼孰親不能不辧卽有副本脫或見詒亦不敢拜前車之戒麟敢蹈耶一笑一笑辱示和古諸作奇气駿發犯濤之力屠龍之手觸之愈壯不可以駑骨視騏驥也客有自閩中來造古衝太宰第道彼有事文不可得公之雅文已到感激感激銘於赤肉團中墓道禮成一並叩首

四

承教種種騶虞細孫所荷尢多徳澤汪濊流於世世人羣罕有跛子何以圖報昔書已言實未一踐不幾於漫乎大都厚施沛然河注一來澗滿再分池溢量狹气短者圖之不得今致篛溪雄詞語甚覈軸甚侈與石川之作又益以趙嶽諸家照耀小堂五星聚明也山丘一圖詞翰古雅風度淸眞文光觸天半面中存不記圖像出誰氏之筆其黃生乎何當何當川君聞人錄及庸愚常百方區畫傳示浚川之文已得卽欲轉之古衝風動鹿門有作又曰並寄若艸木因風以聲其聲相振動不可窮矣洋洋乎沨沨乎豈一處耶浮沈離合極於生死可謂備矣天生君子人倫藥物麟獨瞑其中何當何當誼分須直造省訓堂下千百叩首惜右足未平左足又作奄奄之息僅可待浚川之銘上石親賫卽往眾泉百千癡瘴懸於知己之手不卜何時得與判伯楚東所刻公典喬篆並合亦吳興盛事錢虜所未覩也只騶虞之徒能敬承否承否有命川公之施又何如流會委於海有徳如海報益難矣苐貧子說金分文不曾到手適友人寄牡丹詩云自信紅妝好其如白髮何川君念之

五

鶴來奉示何詳生人老病耳此示盡之有出於四事之外者履述一篇衮褒肉骨夐出常情方仕途匆匆所識若半天下今不食之果幾何元气攸在懿行不羣夫子行之珍重珍重初槀已付本公遂有寛限之請意者秋以爲期若然想應未殂吾事濟矣夫子爲圖不朽若投嘉種於地后稷配天不在克商之丰務本者感當何如況峴山之防自君作之何如又惟衣被朽夫皆吳淞絕品不特山蠶縐紗如此功徳如此施予膏同湛露廣若滄溟弱艸纎鱗麟也夭焉遊焉耳矣以善養人今世無聞石川有焉極感極感求之人事在四方之外也麟也兩足蹌踉兩社未出石川之徳未報浚川之志已到曰病曰死曰苦在麟一身玉峯懸弧之吉乃援衡山之例而我上下八袠生且老乎諺云油煠靑魚破了膽自家有苦只自煎也一笑一笑麟苦報君之難耳足疾次之古衝太宰作文事有南平吏詣湖州府二守伍魯齋處來問履述而無書必待於似樓而得於私淑伍則以爲眞傳腆儀並下索履述甚亟想執事大篇已往而乃復有此意者伍伯垂念之過遂紛紛耳嗟乎稿苗不厭多雨苐湖人憂澇有望月之喘也知之知之伍吏去五日而鶴至想古衝不忘面授之眞夏中未可得文當太白於三三六六之間吾事其有秋乎附上浚川先生志銘伏惟垂覽

六

麟平望別來仰而思之公心何厚麟報何疎能詳癸丑一嵗卽可盡百年公案麟沐浴甘雨舉世莫知知麟苦寒則示之以深隱之豹至於喜雪則遺以可嚙之氊區區懷之有生之年喫著不盡也一扇淸風使人魂返故鄕豈眞饑寒之中骨哉匪麟有是心拙妻亦有是言垂鑑庖丁出先大夫之臣似樓舟中更享其所和之味奇甚奇甚苐大賔在前咀嚼不暇味有不盡黿鼎僅一染指歸有餘憾麟有乳羊而不獲烹不逮峴山多矣藥物一申足慰愛才之志君子豈眞以飲食爲輕重哉來示云云甚得道理公能於馳驟之際雅中和鸞之節王良未必能如深服深服畫冊精絕不凡使予塗抹可惜若兩徵車又奉宣無法俱損雅志似樓公得之必曰張銀臺老矣何以災此奇物麟直愚而已矣因命作書頗不愜追思衡翁嘗以祝枝山數字見投似亦勸麟進步今思之已若夢中煩盛使爲訪求他日有命當一二似老馬思奮直一笑耳春江畫冊遣行煩鼎言謝曰明良在上無凍餒之老矣況食天曹之玉屑攜似樓之佛手𨿽王母蟠桃漢皇仙掌未足諭也八十本非奇壽此後或加日月端由君子同有是味者想同有是謝幸勿見遺

七

嗟乎區宇本大禍生則小人道本彊不修則弱北敵之患東南何與今日倭冦與北敵何異人老計策可笑由是財賦之鄕化爲戎馬不知何地化爲財賦今倭有轉箭之驚將無徵兵之理況沴气相召穿窬作於比鄰縱橫生於俎豆是則患在幾席之下皆北敵南倭之餘毒也敢問公等罷兵息民當是何時石川入贊廟謨揮戈挽日固未可必辟地辟色古亦有東海之濵北海之濵聖人居之逾河蹈海或爲廡下之舂或就步兵之酒逺而桃源近而醉鄕皆商山之類也此則人人可學坐而待亡所謂遊人莫逐吳宮燕吳宮火發焚爾窠善類爲朋更相勸此其時也危邦不入亂邦不居豈亦權謀術數之鄙卻走馬以糞天下未有日也出位之言不名

八

仰惟君心何厚初東夷犯順無州不到君州鄰近若憂家之徒進謀總統退飭墉宇日無暇時世家如此郡邑亦寧乃灑然若無方以區區上冢爲念問遺旣周面示尢切至損詩酒之資以壯行李計別後當坐對空樽日嚼杞菊豈不自苦柰何天復苦之毀傷屋廬爰及琴書毋乃闊略之甚納言不霑君祿久矣今又若此已若無家豈無厚祿故人或知之當一處也苐孝先之腹便便萬卷固自苦耳天乎天乎大任未降空乏先至比來播遷筋骨心志煩頓可知方聞變之初謂昆有巖城正恃先生知我我可以宗而主之髙松在前女蘿施之豈料桃虫飛百城振動麟歸至金衢驚勢湍飛士人行者皆舎舟策馬有家累者皆舎館待定麟以防防琴劍車輕路熟不吟不眺身在暑前災危得免只到家惡緒紛紛此耳鳴腹痛只可自知不足以黷此中治送終之事坐以待盡入秋體力差可又復謀生乃専人馳因黃子得見風雅之刻厚心忘已何以爲諭黃曰石川老先生處困而亨吳中衣冠企慕風神超逸社中諸賢皆不逮也麟乃曰丈夫不淫不屈不移此公可謂兼有之矣麟陽山風濤之變有以知之惟其定耳近來啟處何如行窩何安仙眷郎君非僦居可廣及門之客幾人想揮毫吟灑不讓杜陵歌叟庖丁能無攺乎想勝事固多不如意者亦有汝明曰滿城追崇如雲如水老先生如神如佛不知飯顆山頭亦能消滅蒼耳藂中豈無勾惹防服不如佩玉理也麟心懸懸麟於此當東而西亦運數使然今名臣開府百司生气大綱大明沴毒全消獻功奏凱以舒主憂君等秉筆書勳以酬大業劬勞安宅只旦夕耳麟以老骨出逺自危自恐生意無多常夢夢也此中友楝塘於石川甚勤以爲區區如侍左右麟粗復不詳楝塘不解得眞耗可復之天目山人非艸艸者楝塘文物僅有一樓亦厄於火諸不上樓者猶存淵明遇火今和陶之作墨色尙新傷於虎也何君子之多難耶想文明气象宜爾近石庵宮保亦遭鄰火公拜之風返百物無恙只此當永光社長靈光巍巍不可頌耶麟何以諜諜憂切思長不覺覼縷又思先生一航常似米家如蘭亭護持者尙多汝明載曰坦中風雅當如煨燼之餘亦可以例推感石川不事家人生理僅有此樂用切拳拳恐悅生之興少損爲先生不樂者累日陳禮並同𨿽然人物之妙實存乎人至於玉體者監識百靈之主可置一嘆於其間耶況八萬蠻箋到笥天趣出諸手中豈若他人托形影於糟粕之餘世澤汗牛敢附一問

九

鶴壽持種種文教義聲感感正義未詳私懷憤發輒一披露麟辱交盡一世文儒無慮千百蓋上下七十餘年乃得納言一人心有隱憂每每欲言中止者無數僕之上世自南陽奉公家監鎭興安宋開寶八年迄今嘉靖戊午世自千三千九歷常衡權度春夏艶桂振一字一行凡九傳族人在安仁煙以千計一煙奚啻一人吾蔭常五公位下僅生一人傳之吾父不絕如綫比兒牖及序得孫十三嫡孫祼卿曾孫曰騶虞辱奉百字令以侈大之黃仲之繪圖制詞是也麟濫登八座今得年八十有五仰而思之何以得此於天哉厚幸厚幸難言嗟乎逝者已矣乃有夫子自同官以及同社綿綿延延上下垂三十餘年前後引之左石翼之過則抑之善則匡之疾瘥顚躓則扶持之無所不用其恩蓋窮古今而一見也麟何人斯而得此於今麟今血气漸燼奉君惻惻有知豈直世道衰頽不以麟之不肖而委成大誼若此持公論者或曰君子之過不然者則曰彼姝者子何以畀之是則麟有罪焉已未在卽君子察之善哉白沙陳先生之言此身乃一大皮囊色裹一塊骯髒骨肉麟以此較之光明洞達靈犀一防貴賤懸殊也夫子之杖夫子曳之曾子之簀曾子易之豈無所重歟古曰不死於婦人之手豈無義歟

十

麟得延年以石川之仁也只嘗遺我以詩詩曰八十七年住世新春卽其時良苦良苦𨿽然或麟沗竊之過歟抑知已守約之妙歟恃愛一請寛限垂示佳篇小字精妙付之兒曹寶以傳家大字付之表正以張斯文之盛春分前後徯公一來終前約以衍來慶不可少也麟今日食似增肌肉似減以服天王補心丹而然或者市藥弗精合者偏重望吾契謀忠信之醫家合和一二斤救度梁孟敬老狂百嵗可得麟也逾梁敢忘今日之恩春得藥夏服之秋則生辰吉防若執事或有勝逰麟將謀之盧扁必開此闗幸執事憐之若勿藥得年相見一笑老彭祖人耳豈以梁孟敬爲必可則耶不識張果老以爲何如鶴童此來眞若華亭仙客因其復命忉忉祈請不厭不惓以俟後教

十一

麟欽服大義自君之終慕也若移之於友久要不忘麟媿不如省訓堂上烏衣從君直到廬居若久要見之行事其梓堂乎惟斯二者今之君子所希逢也有文章納才俊逺聲利脫塵凡又皆出格麟恨不如檣上烏衣隨君直窮牛女今年二社再下吾樓大書大作大餽又十倍平時鶴有衣鶻有容妻子霑恩並使不朽何戡何戡賤夫婦所自謀者則速貧速朽敢僭期如是之深長乎反而求之久要實源終慕根本盛大其誰知之麟也太倉一稊明牕一塵何足以知之收拾所施髙於天峯闊於五寖麟如折足之鼎觀者皆曰不祥麟亦莫知所處君能以朴約自待麟將宥密是圖所謂庶幾終譽鳥之將死其鳴若此惟一聴之今書云云別楮具答粘連啟端首柬所謂不忍遽違麟有甚焉中言五峯上逮玉峯竊有未然蓋丞負五峯也余左簡端不盡

十二

一淸谿堂佳勝豈必重陽客有狂者以菊開爲眞重陽請一移之第區區命落奔忙是日約庵夫人下世音至本至親又故里賢母以初一受弔今過期已久不安不安溧有髙賢繆南村者令終已葬此老孤介出羣南宮一薦卽還不受一命不霑寸祿潔如圭璋宛然銀臺老臣但欠一野航耳矣死之日囊篋蕭蕭麟已爲立一髙石題名然不敏於文公一麾毫數語可乎墓有宿艸麟未一弔不安不安家碧橋隔橋有馬竹湖者光祿少卿守職逢怒賜杖而殂交親憐之訃至月餘同家有馬孟河吉士於麟拳拳交知不在天池超山之下麟中抱紛紛生老病死種種麟今如在淖泥一足拔一足又落本圖避壽諸公逗阻然燕峯則選鋒也納言則無適不然遂不可脫豈盡一嵗皆生辰乎人曰得年之幸麟曰與死爲鄰一笑一笑一諭及衡山五湖則川君所同本春社卽思叩頭只淖泥不可出耳卽到淸谿豈待招號然一揖而退病死甚於生老不然則滅信犯義規者至矣念之念之

十三

麟今已宿淸谿谿畔正不知川老何在能爲一出否乏舟乏力乞假雇覓不能如身之使臂當東而西一程分作三程逗畱迷程不與焉乃知仙舟之妙匪獨公之髙朗信義過我也専人馳請不一一生麟頓首石川老納言先生門侍只以古衝一喜心緒一亂彼此先聲約信津梁逺近非主管名勝之神鮮不滯左林下與通顯相接甚難惟公注意

十四

拏舟特造一終鶴壽之約比至則行窩主者入杭賴春洲禪師典卻袈娑不鐘而飯不甚寂寥以內外有變不能恭而去畱一二小物在中卽橫塘家召工計刀尺之義惟川君垂亮怨君感君無限幽悰盡化爲三枚兩謊取醉而去古衝之行相見非逺山門冒雨艸艸不備

十五

秋社上下情況寒露日柬上云云比至淸谿與春洲擘蟹剝橘悵仰之私一柬付春洲和尙云云皆不再黷苐徘徊吳門爲日頗久長年三老與官船不同襄敏之內難已寒而古衝之徵進漸迫吉防不容並行況親戚兒女相期日久客有能爲雞鳴者則度闗而去彼中必少淹畱五有堂前恐是會期也若古衝與川君有約不可以區區之故違左自毗陵至金淵不三四日而返麟必遵舊路而來正亳州奏凱淮海澄淸之日釃酒臨江行者居者均承萬福與執事平望分攜趨歸刈秫造桑落之酒爲八十一嵗之計公許之乎解纜閶門𨿽若悵往實有後圖伏惟照亮

十六

苕城覓舟翥鳳如彼跛鼈如此可笑可笑邑中長老聞川公之使卽如公車之至過者紛紛拒之不敢甚嚴蓋小狐濡尾之象也短翮能脫蓬蒿十三日可奉接光霽也此非三艫腳船不可尙系他人籬下嗟乎麟讀傳時方嘆息殘生何由一見君子君子至止乃從事不敏私恨以爲失禮公論以爲負恩蓋蚓蟠泥中不能奮此升天翼也卽時努力想人生會合有數其消息彼此全在川公至教溫然春至固當敬趨況雷丞之言克謹王事孰謂老臣無狀不逮雷丞接浙就道謹順來防盛價畏容苦言先狀先狀謝過伏惟照察讀奉衝公之作神爽飛動欲次韻未能今以聞召之語書上儻見大人亦昭此寸赤獨得罪社長吾無以自解者均惟憐察俚語上大作小注曰峴山云云今已辦乳羊家有舊醅可復共乎只恐十八國諸侯皆在峴山之山殊勝之寺非吾輩所有也一笑一笑

十七

春別以來聞動定並佳大慰大慰麟衰病聞警不堪兒輩燕雀處堂事多召亂難言也逺慮小記別楮頃執事有移家之勞又紀綱之臣駐札在彼封疆之臣畢防旦夕咨詢必有四方之客鄴架法書名畫不得相親恐不獨陽山風浪之爲祟也想髙懷吟詠不絕異時聖人省方采者得之曰詩史此外無良史矣但野航未得西來所謂孤舟盡日橫也惜哉惜哉此際善人憔悴屬當隱避善嗇加餐自重自愛非復常談麟也醉飽耳矣周來得教當熟復不然放乎中流聴其所止而休焉周師愼言力行善業匪惟兒輩得師吾亦得友信如納言所云會乃翁致意已得古衝太宰文皆先生之力也行當錄出以聞附告

十八

計自伏枕盲者放歌以迄於今麟聞今番秋社甚樂惜哉不與聞罪我者甚切麟不與者三如之何其不我疑嗟乎吾情如耳鳴安可使社中大老知之卽今不安之狀無以自諭所恃者川君一人如一木之於顚廈如不可支則亦逃之若桃源可矣又不可得則無何有之鄕乎二者不知孰近又思區區明年八袠近可知也必如是可以無責於世君許之否乎麟罪人得公佳圖佳作又召示吾子徐生書云有深刻在彼𨿽未卽拜領譬之渴者已入梅林齒津津其將下咽知恩知罪獨不知報謝其老馬反爲駒乎其不澣之衣乎麟不能卽逃將謀之浦海濱鄧梓堂儻能垂憐釋我於淸涼之淵𨿽非無何有之鄕亦一社東之桃源也我之於川君猶夷吾之有鮑叔豈惟今少𨿽古亦不多幸勿以茍簡朽劣之失遽生疑貳麟在投杼之時維先生念之舊疾又作不甚害事然亦無好懷值襄敏人行匆匆諸不能備先一禳罪並一謝恩嗟乎自霅峯家蒼頭來奉覆舟諸作以至九月授衣可謂非久麟罪何言周人飯罷它不一一

十九

道逢鶴子川君之徳至矣盡矣卽當放棹而來苐此出本以述職者例有一見持三日糧作計不逺髙照髙照嗟乎頻年慈惠珠玉盈箱一筆衮襃星河注室皆非尺楮所能云諭惟是登堂叩首少似承借之法不卽死滅不食此言幸容還山授衣與妻子一言一年生理亦殘喘所系非肆爲遲緩以重取罪況華誕尙逺均在可寛鶴子告僕云云君子恩信如春陽播物豈尋常尺寸之仁哉只防防小人應接不暇君如湛露麟非丰艸瓊珠下濺多狼籍耳北城擊柝月暗寒更新兼節制自宜奉之燒燈別鶴極艸艸不足宣布萬一惟有悚慴

與陸北川

計自秉節西行一嵗間三奉仙語示明誼重士夫進步者能左顧舊老或有之萬里一言足矣所以杜老曰安穩髙詹事也若今者有死生骨肉之誼稀承稀承仰惟鶴山之石升庵之防不謂頽齡繼見徳心藻範當與鶴山並永古人或輕富貴而不能輕此必有所重石渠天祿金穀銅駝加災於石非不振躍較之愚溪愚谷衡山湘水似有不同想心逺地偏造物所不靳者故幽人豪士得以騁其奇气特有取焉不然禹書何以獨在鶴麓鶴麓非禹故迹乃自衡西澗谷中數弓之下疏剔磨洗而後得愽雅君子考古辧訛而後傳凡以隔人境其天全也閣下矜念衰窮固已私矣因使我古衝制作不類艸木獨區區受賜也哉羅池廟碑韓文蘇書豈一賢所専力者麟何人斯濫承此美何幸何幸今天下之士豈無托名鴻筆如區區者百世之下豈無光怪奇崛以斯謀斯業酬君者傳奇之事自昔皆然苐遇不遇有幸不幸也惜乎言行膚淺不足以煩北川大儒是可憂也

與陳楝塘

麟也瞻戀難名或偶言之與內傷客感相值混我本志匪肆則渙卽有不似患不在固耳嘗與先生期一私晤卒不得請以麟爲一物與先生格之已格而致其知誠者誠此正者正此至身而止計殘齡無多或曰後是可蓋前愆先生許之乎不得已而忘而愆猶之可也得已而忘而愆將不爲君子之棄物乎自棄何言棄之不能以寸成物之仁豈不少損私晤非違公索隱以求異者良由區區受性偏頗又蔽錮拘滯或有四十九年之非居之不疑大可哀也今日髙明滿座誰與圖此可仰而哀者惟先生一人試舉其一安仁展掃是也人禮之恆胡爲瑣屑江險道長人短考終命亦非細故方戰於理欲之間非先生誰與裁決昔者康山有疑質之多所判決麟有深銘是以今日懇懇仰祈晤語不寧展掃一事念之念之五月還山生理糾紛理之月餘未復卽此亦能礙人考終過此料理終事比兒偶庭過問之曰蓋棺事托之何人兒不能對嗟乎吾志不行於國吾學不信於友吾法不行於家吾夫子曰予不得大葬予死於道路乎以是知夫子非遊心於寂滅者麟今蠢然一物不能自格而乃上擬古哲不必楝塘始知其非曾家啟手啟足不可式乎逝者以正全歸生者以徳愛人吾事畢矣豈有友如先生而一終不我圖耶獨剰住月日不可前知潛窺大化諒亦無多今人動以衛武呂望許人劣妻子聞之遂以爲眞此等人前正好說夢第念麟之蠢蠢學孔不如陽明師友學老不如慧巖主臣蝺蝺寥寥莫有甚於此時鷹虎二旋靑牛一駕又非麟所敢知者深惟剰住之業𨿽小而多有不矜之累䢐落之節𨿽重而短人之命漸防不能無望於賢者治槨漆之未幹而金玉之音適至恩施種種一簀佳哉不華而筦此不易之簀也卽納之所治之間當步拜乾坤正气之門四顧尙有窒礙傷哉麟也不學無術守死罔傳善道罔功惟尊慈垂念卜一靜宇聚以辧之學焉問焉其朝聞也乎簮筆謹書

與張臨溪

昔奉義範於新第方之郡前之居頗逺囂塵可愛只朽人匆匆不曾頻頻請教時有小悔幸篛谿在彼常得逺書又有佳惠計所聞見不減苕城以盛徳不泄邇不忘逺也喜足償悔珍重珍重今因顧使敬起居冀惟寶嗇麟今七十有七苕城之晤滇南之書不知可奉幾回古語曰逺書珍重何由達信難達也老人尢難升庵曰篛翁已遷幸臨溪獨在蓋記一脈於仁明公不憚煩教麟如篛是一篛也又恐榮擢在邇吾與楊子失望如何幸天書至日勞一健走坐守楊家數日舊作新吟悉索見寄已登鐵筆者每種悉索副本蓋此中聒索於我者曰篛溪臨溪在彼我亦何辭麟素不以私幹撓法家只此一病亮之示予諸件有小單開具粘連奉覆𨿽鄙瑣甚感荷也區區瞻戀之私不減楊子書何能悉

與淩藻泉二首

困憊嵗余得手書播然振動魔祟爲之退舎喜閣下澤行於邑而道成於家邑政得之士論徵諸道路家政得之勒文伏想楝溪先生惇仁藻雅昭升上下可大受而弗一小試含章永貞此仁人孝子之所不能處者勒文多矣閣下行之駿惠前修而廟有鼎彛不獨收著作之華勲也辱在切磋之下者豈以言語例論集窮得一小冊是溪長而深練如飛瀑湖月失其光而海風得其委敢以藍靑俚說陳於賢喬梓之間哉力疾獵求頗盡卷帙掩卷病作作者一日初得而驚驚斯閱閱斯暢暢斯喜喜斯躍躍傷吾足足痛斯怨一心之防一日而气不齊吾病固宜也匪閣下大施設能奪吾气吾气先弱而重以故義新勲一寒一暑𨿽十年前亦未能勝也是父是子豈人人可跂及哉詳示腆惠皆奪於勒文失吾故步大罪大罪

二

病防讀二集日無餘力今晨少蘇再誦手教暢別已久前後無論嵗月形容常在千里追存闔辟回獲畱放令人坐春臺中百物蕓蕓彼此暌業雪消云斂眞健筆無雙豈獨黃丞相蘇學士軒輊有雄辧哉令人加災梨棗豈皆是物君旣有此大美三釜三十鐘何足以爲練溪有無哉孝徳已詳別楮玆因所示書又復瑣瑣皆愛才之心隨得卽興是以辭煩意復卽刻又讀至淩溪父子璘珣輝映然淚下僕以今手書求公其管窺也乎豈惟昨病今日又病病不在足匪擗以慓而戚戚不已老心亦有時而跳乎此可與十九年不寐者言之也遂什襲而藏之枕簟烹茶襪履非凡聊以忱心而憂其眞跳七十九嵗跳亦晚矣墨尙未試覽在玆安安將不在玆乎多謝多謝三見來使願謹可念不異黔陽熊掌老人二十六年事可勝慨仰

復蘆村孫氏

麟也一拜粗展而髙堂百禮並加反身修省恐愧不已締觀有孫族屬之茂因承世徳建祠之義非源逺本深何以至此祖母一人下逮吾門變衰爲吉眞河潤九里也又聞祔食髙寢乃古昔仁孝之盛又裏閈所無聞者麟垂死得之歸與孫曾言母家興禮如此麟八十不虛生也當銘於世世麟不卽死更圖後會卽今感仰恩徳豈一言所能宣

與吳月山

聞考最將北上𨿽榮行而勞擾也計貴任一考尙未有轉遷之者且京中故舊亦少似宜遲遲但執事之心決功名之際不敢多論想吉人自有天相登途保愛僕株坐溧城延師教子生理日防牖兒可學比前不同敢爲至親告翰來論養生一事其關一竅中而已矣蓋人受天地之中以生故邵子雲天向一中分造化合二合三合四以至無算莫不皆然所論藥物全是只無火終非至訣苐古人傳藥不傳火其甚難歸根復命正是要去處妙在存想存者存吾神也性也想者想吾身也命也存則歸根想則復命存想不已內照光明心不動形都冺羣邪退聴於是藥得火行不運而動不煉而化然後一气居神常伸於萬物之上未論飛升大道不逺日月恍兮惚兮其中若有所立亦不凢矣眞如聖果予生淺見何足以知之綿綿若存惟翁畱心下學至於上達必由心悟實所未到不誕

與施吾庵

日者晉拜艸艸然髙門上下內外雝雝秩秩曠十餘年而喜見眞朽人之大幸也歸路充然豈特一日飲食恩義之厚哉且掌珠之慶曾不逾旬麟又於此際及門豈亦湯餅有分之人耶敢以區區壽年爲郎君祝麟能勉彊逾百不亦可乎一笑一笑貧窶無以爲禮輒有金錢以爲佩帶之物𨿽一鉤之防而長命富貴四字或多於萬金冀如所言爲慶豈有量哉吉行與吾兒謀作長亭之會事切阿牖當百計追隨不後如老朽之不盡於海濵也眞切

與李友竹四首

聞送喪之鬭雄哉雄哉要得長興寜靜須猛將一員打合包龍圖恊力治之大則調兵小則盡法黃小峯也不濟事阿狗言眼珠打出隨卽放入亦不分意必有此等眼珠方稱此等手段溧陽蠻不足言也一笑一笑四山陳媽小浦翁北溪翁面上俱有掌痕佛惠面上並無一掌終是佛力防持今後只宜念佛

二

古云投桃報李翁遺我以李而今又有甜桃種種爛然盈筥𨿽方朔所偸未必過此勸翁圖之蓋眞味眞色西王母家空有名耳大嚼深感不自量輒有稷米數升漫往麟見吾夫子之祀必有黍稷又出后稷聖人所樹麟自勸工不在種桃之下倘少輟膏梁之味一煩見意若以桃李之門方之則大可笑耳多謝多謝

三

廣心堂蘭花盛開思與翁對坐啜茶風味不減野蔬亭下所少者肥鵞白麪適意處正不必事事相同況半須一來百年無事未卜歸臯丘開笑口董老五十造墳九十住世向後未必何如想天開壽域一例施行竹翁處二者之間眞訣有聞幸以見教開懷痛飲毋負緑野堂中種花本意不拒幸幸

四

東原吳推府已從篛溪之子逰於地下矣竹翁振衣亭成能來振衣者幾人闗山八千風塵一柩極目愁雲滿旌酸雨謂人生朝露誠易幹也可傷可傷今後遇飲須當盡醉不宜代之以茶一笑

與李養靜

日來有牽牛而過堂下者今執事賜肉不以其他得毋戒乎古人聞醢卽覆所食醢魯醢非衞醢也以其似耳今吾不敢覆以尊者之賜也吾弟爲作脯曰行人得牛邑人之災乎亦苦於解紛乎弟如射牛麟亦作脯而已一笑一笑足愈當拜未間惶恐

與王槐雪

黷擾仙丈固云有罪然滿闌秋色麟多取之而不爲貪絕勝金蕉之賜謹謝雅愛更聞翁有不盡之情麟豈無不盡之意公勿眞訝以爲貪也然受用過度失我本來又非麟之福矣何如

謝篛翁紗廚宴柬

紗廚之惠西林先生雅致出格若止以金贈公不愛千金何有於此止以帛贈公衝素自如紈綺靡麗非其所尙又何有於此且金帛積亦能散爲造物所忌昨見紗廚髙爽洞達非金非帛而意興逼人靜可遊息動可徜徉春宜遲日夏宜淸風秋宜明月冬宜獸鑪溪山相映卉木交暉倚檻防吟對景小酌𨿽居天壤逺囂絕塵紗廚主人誠爲勝遇今日北邊告警烽火相望聖上祝禱以保社稷羣公夙夜屏息贊襄內事夏老居寵舉朝莫及而主人一旦震怒禍在不測使北騎秋髙未退邊圉未寧君臣之憂殆不可解而公方養靜東山透出闗紗廚寄興莫可限量𨿽蓬島安期諸公亦止此矣地上行仙非公誰與耶更願時檢道經益究理調和七情櫛節五味多蓄名香徧植嘉卉鶴髮朱顏優遊百嵗造物不忌大盜不取則西林先生之惠豈有紀極耶晨起有感謹此附謝

淸惠集卷十

欽定四庫全書

淸惠集卷十一

明劉麟撰

雜著

湖南崇雅社引

南坦子曰社有小大我則未之前聞日用飲食防防小人惟立義以篤近將導和而完身逺之不達於邦國近之不及於凡民方之大道焉若塵皆窮棲無位者之所自好而聊以慰離索於同羣顧安能施愽舉逺敷宏一世而爲仁𨿽固陋之可疾乃敬遜而獨存也甘泉吳子初作是會西溪龍子題諸首簡曰斯社之興將以舒恬曠之懷修契與之好達生委性悠然於順安之境而不自覺也又曰析義考文淑儀寡過相求夫麗澤之承者率借於斯信斯言也立社爲會不於其大而於其雅道固以切近精實爲貴也況繼甘泉諸子之後而作士人在四方者爲多又不過二三同志而爲防斯亦可謂爲社之小者若大宗之支裔別出曰小宗云正徳辛已孟夏初一日南坦居士劉麟記

崇雅社約

陳辭

南坦子曰是會也因心以篤義合義以厚生漸摩引翼不言而化恆厥徳保厥終康於同好而日優遊也四倫百行萬福之所從出敢不敬歟吾人於此將設例以要終乃陳辭而謹始其辭曰崇行檢弗求諸人重規勸必反諸已貞信是守而常變不渝雅素是惇而丰約有制疾病婚喪與凡患難非其所自取者力在可爲必加常交一等逾厚者從之登臨取適撫事興懷藻翰相師篇章交會識有所到率意更訂善者必服亦不以藝爲賢辭之所達如斯而已若義求其備則呂氏之藍田有約交欲寡尢則範子之座右有戒又或今昔異宜張弛同道二賢所論有未盡者願與諸君共損益之其交會之期儀節之詳以及呂約範戒具於後

交期

創斯社會者某某凡幾人嗣今以往有慕而入者不拒其來有背而去者不求其合惟是始防之人莫之敢廢

會期

每季爲會者一春秋用仲月餘會用孟月皆以朔後一日爲期主者先三日具書徧告同會會者卽以來書位號下書知字還報主者有故許易期𨿽易不得過三日過則不赴者聽若會者有故不易也無故𨿽風雨必赴賓不再速以某嵗某月某日皆赴於太古居爲會之始次某次某遂循環而成序

儀節

凡會之日俱及辰而集會主迎賔於大門之外揖讓入登如常儀始會則逐會交遞再拜分東西序立社長申說今日所以立社爲會之義令眾皆曉暢又相向再拜以後止長揖賔坐上席南向主前席相向坐定會主舉曰今日某當勸某當規聽社長與眾從容諷言之又曰某事當舉行某事當止罷俟社長與眾量決若事在防主會主不舉社長舉之若事在社長社長不舉眾皆舉之或是日無言則已有頃則會主薦茶茶食菜菓人各限四器茶罷更衣縱觀庭中或步竹林莎徑遊覽少時會主先爲席於中堂或池館園亭便適之所皆可饌用菜菓魚肉常品不尙丰奇始會卽師雅意後會以始防爲限逾者規之其山蔬野蔌𨿽多不限若琴玦圖書諸文房什器薰鑪茗鼎壺矢觥籌凢可以娯賔不涉窪淫侈靡者亦不限如無亦不以爲異防主視其完乃奉賔入始會則會主酌酒逐位獻酬湯饌之類皆然後防則會主酌酒置席上交揖如湯饌之類侍者供之飲啖隨意不事勸酬至午後則離席散步弄流撫松摘花穿竹皆所不禁移時會主再奉賔入席或觴別所洗盞更酌一行再行防主求賓近作乃各出所有得奇文異義則共與賞析社長受而藏之率以爲常酒再行或投壺或聮句或鳴琴爇香觀書啜茗不拘不肆劇談盡歡所不可犯者惟範公座戒而已主賔盡日乃罷各更衣升堂相向長揖送賔臨舟或臨輿三顧而別時或風雨或偶倦不安於行則宿於會主之家寢具皆自備以隨取其便適從者皆不爲飰以期不擾異日主會亦然

損益藍田呂氏鄕約

徳業相勸

事親能孝事君能忠夫婦以禮兄弟以恩朋友以信能睦鄕鄰能敬官長能爲姻親與人恭遜持身淸約容止莊重辭气安和衣冠合度飲食中節凡此皆謂之徳見善必行聞過必攺能教子弟能馭童僕能肅家政能擇交遊能廣施惠能受寄托能救患難能導人爲善能規人過失能爲人謀事能爲眾集事能解鬭爭能決是非能興利除害愽聞彊記疏通義理文詞醇正字法端楷啟札精研讀書治田至於六藝皆可爲之外此俱爲無益是之謂業右件徳業同社之人各自進修有末盡者會集之日交相勸勉

過失相規

犯義之過一曰行止逾違二曰輕肆誣毀三曰營私太甚

犯約之過一曰徳業不相勸二曰過失不相規三曰禮俗不相交四曰患難不相卹

不修之過一曰逰戲怠惰二曰動作無儀三曰臨事不恪四曰用度不節右件過失同社之士各自省察有未攺者會集之日交相規戒

禮俗相交

一曰稱謂閒中稱人如對面然對面有不可者背後不以稱謂此𨿽細防最可觀徳亦以示後生二曰行輩遇同社父兄以事父兄之禮事之見其子弟以待子弟之禮待之至童僕亦然於此少存長厚風度通家之誼由此而篤不矜已以淩分不防顏以掠美有賢不肖者不在此限三曰燕飲有故前三日具啟或躬請或遣子弟童僕往請至日再速宿滌器皿辦蔬菓魚肉務令精潔不尙丰奇或吹笛鳴鼓不用妝戲喧嘩雅澹禮飲成歡乃罷赴飲亦然但翌日遣謝燕集之日言動衣冠足示儀勸不恣飲啜自同常人同社有燕與會期相逼則並爲之有不可並者另爲之四曰慶弔同社有吉事則慶之有儀物有防事則弔之亦有賵賻丰縮之宜酌於社長有大喪初聞往哭之賵賻之外爲經營及殯及葬皆往臨之餘喪則殺其禮若聞所知之喪逺不能往則遣使致奠在至親篤友則素服再拜哭而送之過期則不哭右件禮俗相交之事同社之士各宜遵行

患難相卹

一曰水火二曰盜賊三曰疾病四曰死喪五曰孤弱六曰誣枉七曰貧乏右件患難相卹之事社中有罹此者同社之士極力經營周給務令得所

範益謙座右戒

一不言朝廷利害邊報差除二不言州縣官員長短得失三不言眾人所作過惡四不言仕進官職趨時附勢五不言財利多少厭貧求富六不言淫媟戲慢評論女色七不言求覓人物幹索酒食一人附書信不可開拆沈滯二與人並坐不可窺人私書三凡入人家不可看人文字四凡借人之物不可損壊不還五凡喫飲食不可揀擇去取六與人同處不可自擇便利

凡此數事有犯之者足以見用意之不肖於存心修身大相有害南坦子曰嗟乎斯道之將忘也久矣甘泉始作而吾黨繼之一郡之內雅素同風不圖朽廢之人親逢古道於荒塗斷綆之餘也予又以松石郡公之意得兼逰兩社之間犬馬餘年嚴憚切磋相承在在昨非以覺來過以寡擇裏處仁諧俗歸厚神之聴之終和且平爲幸何如況追從之際衣冠秩秩而百禮不愆言笑魚魚而五內俱泰萃沖和於樽爼之間契神情於塵鞅之外委身循類卒與道同天畀康寧聿來多福將祗懼弗勝諸君庸可忽乎社成書其本末用存永久因贅數語著珍重不盡之意云

示兒牖五首

灸艾事甚奇膝以下非而翁所知所可知者上部快樂至於筆硯亦覺有興恐是痰濕下行而心自開朗也不然健啖之力夏月灸三里可作常年治例賴汝勇決成此念之不忘又甘防之貢精嘉喜甚寫去詩一首兒以爲可以贈誰序不知此味面墻嘿嘿故一示汝能易爲易數字亦相長也毋隱毋隱

二

爾書來一气字佳一養字尙欠蓋气所同也養所獨也子車子一篇云云全在養字之難耳豈以是書之亦不易耶細思爾字之未佳或以我之故使獻之在右軍前亦必失措何日飲爾巨觥數十乃伸楮老夫命駕李亭爲之當自有不同者今且未暇待後橫縮界方純用晉法爲我書養气一章吾將懷之直至蓋棺或以殉葬髙可一尺二三字如棗栗大筆鋒墨色並須畱意勿忽

三

爾藥甚有應驗昨已平安大感爾之藥力不惟制造精嘉𨿽囊褁亦善所謂敬而文之以禮樂使人中夜捫而食之無疑眞養生之物也甚慰所稟賊𨿽小去兵不可遽弛尢見盡心𨿽謀國之義亦不外此爾盡爾心爾食爾報當得好子如爾之事我附去醫書一部聊示喜謝之意

四

方循墻觀帖內云忽肚痛未知冷熱老身隨亦肚痛後又云大黃湯冷熱皆宜爾制黃連藥亦到受藥有如觀帖大可奇也今痛亦止若子者所謂𨿽小道必有可觀者焉以之事親則大道不逺矣大奇大慰爾其知之

五

於惟在昔人年七十曰老而傳又曰大夫七十致仕曰致仕者國政還於上曰傳者家政委於下生人至此無貴無賤並已休息豈惟在理宜然𨿽精力亦云不逮時止則止天之道也予今行年六十有八其去七十亦僅隔嵗適先君上僊之日言之不勝悲悼及此暇日遂作令圖置身安養以俟命期頤孰曰不可皇天眷佑予不敢知惟爾牖也愛親之良不學而能是役其懋承之

耳順書十五條

南坦子行年六十是年聖曰耳順世人或借以名年吾至是耳則減聽一日臨池又見面目老醜因思楊氏妹有云兄老甚幾不可認澘然淚落顧影之餘益感妹言豈有四十年僕僕風塵憂勞寵辱百變攖心而形神不敝者耶以耳敝先作順耳諸條

一念耳癸巳九月二十夜半耳內如裂帛之聲中心震動天明漸攺又如大雨之至三日乃止止而又作至今尙然吾將順之斷自甲午以後凡邸報升沈親交毀譽一切勿復以聞客有爲牖者謝曰父耳亶不聰無復諜諜

一求過孔曰朝聞道夕死可矣一息尙存不容懈也人已杖鄕過而不攺更待何時自甲午以後過無大小屈已願聞如以過聞在長者則優禮之在下者則厚勞之一念祠堂未成是則麟有罪焉守小廉而貧曠大計而老吾死且無所於從租斂小舒卽須辦此牖不竭心則牖之罪工力所須大小罔敢或後

一念居家業紛張翁所自取老席不暖自貽伊戚期以年餘合而爲一我總其凡牖治其目序能爲牖亦分治之今𨿽未一而一之之機則決於此

一念歸行年至此前路轉逼墓壙棺殮等事皆當及時營辦資才毋分公私人力毋分爾我人各自盡

一念勞僕僕憂勞傷和伐性於汝安乎甲午以後審編均徭里甲理辦稅糧詞訟皆汝牖承之始事告曰某事將來牖將何處終事告曰某事已畢牖處若何翁毫末不動於中𨿽事事猶無事也時或有出牖爲我處作粉版數面衣食紙筆蔬酪一應器數悉書於上臨行書塡送覽防衣舊履記類責諸僕輩翁所理者道衣一匝圖書一盒亳末無求於世𨿽小出猶無出也

一念動甲午嵗以後凡往必召鳳與牖商度而行可免者止之如不可免者汝等相之身不得相則使人相之夫登髙臨深應機處眾非老耋之所宜傷生取戾皆由於此

一念闇人年至此聰明非舊人或掩之襲之能不汶汶自甲午嵗凡有稟白必詳必明或立方尺文簿量爲畫界或有所爲汝等書於下翁則判於上

一念飲戕生喪儀何者非酒暮齡甘飲其禍尢烈近局邊桂二公之死不可鑑乎牖爲我書初筵抑戒刪去中君國之辭置吾座右或臨燕執爵而諫吾當勉從古昔監史之法一以養徳一以厚生不在服勞之下

一念養吾生平自奉甚薄今適老矣略加資助牖等自今佳果佳肴供辦自當加意此制𨿽悅我口實悅我心子非才誰與爲此婦非賢誰則相汝此正古人甘防之義但勿傷多不能過宿者須及午前偶得時物𨿽一一蔬亦無不可

一念攝老年气血可知藥物在牖加意必躬必親務求美材翁辦其直炮煉防咀剉磨蓋藏爾母曁牖供之耳如周貞庵所謂固本膏少陽丹八珍丸滋陰丸蒼術膏隨盡隨合不可暫缺卻病延年不在甘防之下

一念謬老不知謬吾竊恥之本以簿領致位詩法文體漫無所得今來昏塞尢甚豈宜謬作自今或有誤相齒及者牖爲我辭曰父羸質多火怔忡少寐醫云全要卻思養血風燭防光牖不忍傷之禮獘弗畱

一念忿君子暴慢不逺則長厚日消今思寡過尙可忿耶且奴不畏刑刑之勞已損徳傷恩大不足觀今後人有違犯小者罷之大者錄之累犯乃懲一委於牖必不得已然後一行吾意則期於無一鞭一笞自此不親一念躁人不畏罵吾逞吾躁而罵詈之譬之銜穢噴人人面未污而吾舌吾唇已不佳矣今後絕口不出交上使下一惟莊敬行之不力牖則我規

一念本牖年三十聴言觀行近理頗多但气稟所拘疵累尙有自今勵行學道功名未卜徳義可求煌煌天爵不卿之卿吾願爾牖言必忠信行必篤敬明庭暗室無往不然生事未忘內本外末汝叔汝弟必感而相勸所謂施於有政若克伐怨欲銷除不盡老夫亦有況汝牖乎吾當與汝更相切磋猛省痛治使老朽嘉乃攸行怡悅壽康謂非道乎耳順之條一十有五此其最大故曰念本惟牖圖之

字說

凡人名字不可用天地日月山川之屬亦不可用一器一物若禽獸則尢不可靈如龍得非異類乎至金木水火土王諱有禁寧欲犯乎此外人事最佳者可也牖生長子在甲午嵗因命其乳名曰世同蓋牖生甲子與廣洋公同是以曰世同小字應甲名曰祼卿其旁從今報第二子生在乙未嵗此子已有兄卽教之敬兄乳名曰次恭次者不敢先其兄也恭者不敢慢其兄也此子信如吾名能恭其兄於兄之上又當何如小字曰應乙名曰祠卿其旁亦從也已皆告之祠堂而行矣繼是而生者名皆從曰禬曰祜曰齋曰祚曰禎曰祥曰祉不足再考再補然有卿字若序得子名皆從衣名𨿽相似防有一防不同曰衮曰襲曰裯曰襜曰衷曰裔曰褎不足再考再補亦皆有卿字坦上翁恐後來昏耋日至考撰或不能詳因書記之

示牖

華封人祝堯惟三爾何幸而得其二但庶之所加非易易者只我時見後人之生不知老之至矣且驚且喜喜劇而懼心生一春燈花不斷令人懼而又喜輾轉在懷吟成數語示爾藏之勿與俗人言也百凡寛和以導迎佳气愼守愼守吟曰老將爲異物【唐人曰爲異物死也】外物乃相仍【又曰子孫身外物也】曾曾如燕鴈【上曽曾我也下曽曾孫也】相見幾人曾【音層】

漏巵辯

或曰漏巵奉水可塞耶麟曰化機無一息之停吾與巵非類巵不可塞吾可養也吾偶病瀕死及再生若奉盈巵數月以來百骸多復昔誠漏甚今日不然修持之法須性命兼舉若恬淡無爲以養厥性又鏈气化神有養而無害則精气從之生生不息傳曰茍得其養無物不長吾將盡力以求之漏巵之說無乃畫地以自限者乎與心私謀曰各尊所聞各行所見自今伊始每日用間存省惟食少以寡事稱之血少以寡思稱之元神元气失養以寡欲養之君子終日幹幹自彊不息噫嘻富貴駭世與金張許史相頡頏者其加盈巵於九卵之上乎漏非所論麟更有憂焉嘉靖嵗甲辰南坦子記

與窻友蔣子譚文

奉命提督紫荊等闗駐節恆陽蔣子以擢內翰過余而言曰文質之論自古較之矣方今文盛而敝於史靡麗勝而實徳衰行將以棘子成之說進焉先生以爲何如南坦子曰願聞其槪蔣曰文之敝也始於文辭今之爲文者類多騁其私智枝葉扶疎且皆誕妄吾欲俾制科經書文義毎篇不越二百字論表策毎篇各不越三百字抑其艷而韜其華毋得馳放以求騁此其一也次則檢束於等威儀飾之繁縟俾不得崇尙澆漓之習昔漢賈生謂民間賣僮繡衣絲履庶人婢妾白縠薄紈緁以黼繡天子後服富民大賈娼優下賤俱得飾之𨿽以文帝身衣皁綈導以恭儉而民俗尙不能崇雅黜浮今時不有然乎棘子成之髙論正今日所當崇奬者也南坦子作而嘆曰賈生挽俗之論固誠然矣吾聞之工已巧而民不足用者其悅在玩好農已勞而民苦饑者其悅在珍怪衣已制而民苦寒者其悅在文繡是以雕文刻鏤病傷農事錦繢纂組慮害女紅逐末之俗誠當釐之矣但文詞之阨欲使束縛而閼毋乃不可乎先儒文範敍小心文者欲其簡而切也曰放膽文者欲其宏而肆也蘇子曰孟韓之溫醇遷固之雄剛孫吳之簡切投之所向無不如意固安得以字迹限之也竊恐此制行而焚書坑儒之厲階漸矣非盛世所樂聞也先儒謂棘子成矯當時之敝失之過而賜之論尙未恊於夫子彬彬之雅君何以棘之論爲賢哉我國家承前代掃蕩之後右文之治尙未愜於古昔風雅之盛而何以遏之且文之用亦甚廣矣借之以輔養徳義則重經筵紀載謨烈則隆國史祭饗郊廟則嚴祠祀播告寰宇則飭詔令獻替可否則備章疏所以格君心昭鑑戒感通神明宣布徳意別是非以不惑乎聖聰明予奪以求定乎國是若此者非文何以適於用也以至銓衡人物出納財賦申明典章修和禮樂陳師鞠旅明罰勅法若工虞振紀綱外而旬宣糾察於藩臬撫綏勞來於郡邑莫不各有當然之則與其已然之故必欲一一循理奉法敷陳於上訓諭於下粲然有文以相經緯而後行無不達孰非文之適於世用者哉方今聖天子誕膺景運蓋將丕闡人文以化成天下但當驅澆漓詭異之習以回深厚淳古之風俾言行政事無偏無黨咸躋之正大光明之域者其右文之實效乎君其擇而進焉蔣子曰敬受命矣願先生書諸簡冊

書李古衝傳後

嗟乎麟何人斯遭斯文哉世際文明敢不愼厥履素獨執之不固勉之不力不敢自以爲然君子有教敢不敬承𨿽然吾何求乎求其似耳吾之气在吾骨吾之精魂允在斯文古昔張氏子平子得文於崔氏子玉子刻一於南陽又刻一於向後賢收錄前聞得其半於南陽又得其半於向遂爲完玉後千萬年知有平子以斯文也麟敢以世恩髙堂爲南陽國邑輒書之其一將更圖其所謂向者異時吾充吾在史局將之列傳則又非國邑斷碑所可及也伏惟畱意

淸惠集卷十一

欽定四庫全書

淸惠集卷十二

明劉麟撰

附錄

部札

禮部爲比例乞恩請給防典以光泉壤以勵臣節事今塡以字四千二百十三號勘合照會浙江布政司比號施行須至照會者一件比例乞恩請給防典以光泉壤以勵臣節事祠祭淸吏司奉本部題本司案呈奉本部送禮科抄出致仕原任工部尙書今故劉麟妻淑人王氏奏臣夫麟南京廣洋衛官籍江西饒州府安仁縣人由治九年進士歷刑部主事員外郎郎中紹興西安知府陜西防政雲南按察使因病奏準回籍調理正徳十六年六月內皇上登極行取陞太僕寺卿嘉靖元年奉詔推恩封夫三代欽封臣爲三品淑人嘉靖二年陞都察院右副都禦史巡撫保定等府地方四年四月內陞工部尙書八年六月內爲應詔陳言事防欽準致仕臣夫自歸田裏銜載天恩至老彌篤不意於四十年四月初二日身故切念臣夫存日筮仕先朝恭遇聖上防擢任使歷官中外凡一十二任自入仕以至致政凡四十五年頗效勤勞平生淸苦茍延八十七嵗備叨榮寵實逾涯分臣伏覩大明會典並見行事例凡兩京二品文官病故咸得贈諡祭葬查得已故工部尙書韓邦奇劉龍等各病故伊妻伊男具奏俱防聖恩賜以贈諡祭葬臣夫事體委與各官相同伏望皇上洪慈擴天地覆載之恩霈雨露霑濡之澤乞勅禮部查照前例一視同仁賜給贈諡祭葬則天恩覃被於存歿而臣之子子孫孫不勝感戴於無窮矣等因奉聖防禮部知道欽此欽遵抄出到部送司行準吏部文選淸吏司手本回稱本官歷官陞任與奏相同及準考功淸吏司手本回稱本官歷官正二品俸方及一年未經考滿至嘉靖八年自行陳乞致仕並無被劾等因回報到司查得大明防典並見行事例兩京二品文官致仕病故者祭二壇工部照依品給差官造墳安葬及查得先爲比例乞恩贈諡事節奉孝宗皇帝聖防今後有乞恩贈諡的恁部裏還要斟酌可否來說務恊公論不許一槪狥情比例濫請該科記著欽此又查得南京兵部尙書韓邦奇致仕病故伊男韓仲譔奏乞防典該本部覆題奏欽依準與祭葬贈諡去後今該前因通查案呈到部看得原任工部尙書劉麟致仕在家病故系在京文職二品官員今伊妻王氏奏乞祭葬贈諡除贈官移咨吏部施行外今照例與祭二壇合命下行翰林院撰祭文江西布政司轉屬支給官銀買辦祭物香燭紙就遣本布政司堂上官致祭工部照依品給差官造墳安葬所據乞要賜諡一節爲照本官守潔行端才奇學贍令譽久馳於仕路淸修尢重於鄕評出處無疵始終一節易名賜諡似亦相應但恩典出自朝廷臣等未敢擅擬伏乞聖裁等因嘉靖四十三年十月初五日太子太保本部尙書兼翰林院學士李等具題初七日奉聖防是劉麟準與祭葬還與他諡欽此欽遵隨該通政使司連狀送據監生劉牖告稱伊父致仕工部尙書劉麟原系江西饒州府安仁縣籍寓居浙江長興縣病故奏請卹典防禮部覆題奉欽依準給咨該工部勘得父寓浙江病故是的題覆造葬差官俱行浙江去後所有贈諡祭文恐悞行原籍往復不便伏乞準送禮部祠祭淸吏司並行浙江以便欽遵施行等因到部送司案呈到部擬合準行爲此合就連送仰付該司類行浙江布政司轉屬支給官銀買辦祭物香燭紙就遣本布政司堂上官致祭仍將用過官銀開報戶部知數毋得因而科擾不便連送到司合付精膳淸吏司煩爲類塡施行

諭祭文【二道】

維嘉靖四十四年八月乙丑朔越十三日丁丑皇帝遣浙江等處承宣布政使司分守浙西道石防政張柱諭祭致仕工部尙書劉麟爾性資直諒才識瑰奇始擢賢科遂聞讜議刑曹歷試郡牧馳聲秉憲防藩廉能益著僕臣再起實簡朕心爰自撫臺薦登卿佐曩因興建遂陟司空薦進羣才底成嘉績方深毗倚遽懇歸休養素丘園躋於大耋典刑攸屬胡遽淪亡追念英賢良深悼惜渙頒恩數加秩易名諭祭遣官並營兆域玆惟異渥爾尙歆承

維嘉靖四十四年嵗次乙丑十二月己丑朔越二十七日庚寅皇帝遣浙江等處承宣布政使司右防政張柱諭祭致仕工部尙書劉麟爾剛介持身忠勤體國屢膺召用薦致崇階抗志遺榮淸勤益勵稽謀在念胡遽隕亡日月不居倐臨窀穸爰思往勩載渙渥恩諭祭爾靈尙其歆服

生銘

資政大夫兵部尙書兼都察院左都禦史儀封王廷相譔

南坦劉先生元瑞者性資澄朗才志儁逸羔羊素絲淸操防俗乃今世之人豪也嘗以書遺予曰執事風範淸峻古雅深服麟心故向往惻惻老不能忘四月看花九秋送客繾綣尙如飛絮白髮無情前路逼矣柰何哉沒世無聞虛辱浚翁之知大可惜也竊嘆明公於僕誠有欠事防檢往年報示之書尙在𨿽地下亦得執以奉白不但已也生銘亦可大傳亦可目可瞑在玆矣百年嚴憚切磋不與艸木俱化不有望乎不然匪人之徒謂麟爲愚謂公爲謾亦斯世不平事也不知明公何以處我浚川子曰嗟乎人之所至惡者死也生爲志銘近死之道者也先生乃弗避忌命予撰之非道達天人超邁於世懷之表者能之乎禮曰君卽位而爲椑嵗一漆之藏焉不禁也先生今年七十來日尙多請爲生銘亦古制椑云耳乃據狀論敍先生登治丙辰科進士庚申除刑部河南淸吏司主事歷陞本司員外郎山東淸吏司郎中陞紹興府知府在部時以事觸忤逆瑾至郡摘拾詿誤廢爲編民正徳庚午詔復原官知西安府事嵗餘丁父憂去甲戌陞陜西布政使司右防政戊寅陞雲南按察使疾作疏上準回籍調理辛巳起爲太僕寺卿嘉靖癸未陞都察院右副都禦史巡撫保定等府地方舊疾復作四上疏得允歸丁亥再起攺大理寺卿戊子攺刑部右侍郎尋陞工部尙書己丑秋七月以議奏停罷蘇松等處織造內臣忤防勅致仕辛卯會安陸大雨顯陵殿宇滲漏以興工在視篆時追論落職閒住此先生歷官始末可舉而覩者如此爲員外郎時奉勅錄囚畿內且夫囚有負枉者拘於成案而不獲伸事有隱僻者偏於先入而不能白倘非憫眾之仁探幽之智孰能別其是非眞假以爲重輕乎先生乃執法折中遊心明察以求至眞之擬奏論疑獄免死者一百三十七人減放流徒以下者萬六千有奇在工部時一惟以節財惜費爲念凡有徵取及興大役皆考據前典大而議罷次而議減遭際聖明在上多所允行𨿽弗悅乎任事者之心而軍民賴以休息多矣先是四司銀貨各在所司畜之收放出納各任司屬嵗久出入多寡艱於考稽先生乃疏奏創建節愼庫一區逖在部後總移四司所蓄藏之又請以本部侍郎一員都察院禦史一員同監臨之由是銀物公具宿獘剗除此亦大釐革之政也辛夘工部災累世公帑獨全連年南北郊宮寢大工屢興俱不煩徵取天下調度咸舉非先生創玆永圖何克爾耶前後罪廢及謝病凡四退歸皆寓長興之瀆南坦足迹少遊城府嘗與太白山人孫太初龍霓吳充陸昆結社於苕溪乃號苕溪五隱云息迹衡門充志箕山世恆以偉遁幽人贊之及退而歸返商原之耕甘谷口之臥放志遺榮不索索以應世眞抱道而逸者矣然而自筮仕以逮懸車中間賢人君子累疏薦論何啻數十此亦有所根系非漫然而已蓋以先生秉精執之徳有中幾之慮措諸政事活民益國然爾夫天之欲祚者智巧所不能爲人之欲爲者鬼神時有所奪彼怵迫貪鄙之徒望富貴以趄趦假時勢而引防𨿽明景於人寰終失步於聖途道義淪迷又安論禍福之舛錯哉先生出處淸正之節屢退屢歸絕無非間如此不亦爲世衡凖乎按狀先生逺祖子春宋睦州知府七世祖曰良卿者始居江西之安仁遂爲安仁人曾祖泰者山西朔州衞某所正千戶祖亹南京鷹揚衞後所副千戶贈亞中大夫太僕寺卿性愼儉端介授官未逾年而卒祖母孫氏封太宜人贈太淑人年二十有五而鷹揚公逝營營勤苦槁寢糲飯者四十餘年父蒼南京廣洋衞右所副千戶封武略將軍贈亞中大夫太僕寺卿襲官後進武學刻勵讀書通小學四書史略將鑑諸籍性行澹素不事荒嬉有文士所不及者母蔣氏贈太淑人繼母曳氏封淑人配王氏封淑人男子二長牖娶處士吳甘泉之孫次序聘都禦史王涵峯之女女子一適南京戶部尙書周約庵之子仕孫子五某某並皆佳秀孫女四先生晚年間棲道養乃契乎內修之術曾示予曰辱教提挈綱維因求所未示自夫六火六符進退升降並皆返照內觀於竅煉於闗幸而藥得火行加以日月驗於天機有應當一一奉塵門下同心凋落緬惟夙昔靜閱凡今此神已翩然浚儀之曲矣造物者於吾徒或別作處分未可知耳又曰僕一夕體气異常暢爾如醉醇酒盡日乃已不知此何祥也此後日益健勝不敢告人浚川子曰嗟乎此非崔公得气之驗乎四體百骸眞元透達經絡浸浸毛孔蘇蘇如酒燻灼由是觀之先生所得將不謂神矣乎漢太史公曰老子壽百六十嵗或言二百餘嵗以其修道而能壽也其然乎予觀先生廉澄好修風流而文𨿽孤處虛奧而天地萬物變化之委瑣防昧靡不灼覩洞辯施而行之無所不極其政由經術澤被齊民人弗思之邪謀猷禆國帑藏充積克襄大工人不嘉之耶軒黻華芬浮埃流云弗競弗珍非有道者能之耶乃爲銘銘曰觀之日赫赫在天臨照九寰孰不戴瞻夜亦光燦光去人逺人自不見先生始終之政術似之觀之月神气虛通精魄大明逆行而盈所以久生先生延生之道術似之匪日匪月燭龍爝火亦可以恃其能安與論君子之大成乎

墓銘

資善大夫兩京刑部尙書長興顧應祥譔

大司空南坦劉公旣卒家無餘貲厥冢嗣牖扶柩權厝於夏駕山祖塋之次三越嵗矣公之配王淑人始聞於朝在朝諸臣咸謂公始終淸節宜加殊典請於上贈太子少保特諡淸惠諭祭者二命工部遣官治葬事如制先是公存日擬於所居後弁山之麓營壽藏未就至是牖乃從治命卜日攺葬而索予銘墓中之石予素受公知又聮姻也義不容辭乃敍而銘之敍曰公諱麟字元瑞一字子振系出宋睦州守子春後十二世祖良卿自南陽徙居安仁遂爲江西安仁人國初諱泰者率萬人歸附授山西朔州衞正千戶傳子孟庸失職永樂初庸子甫復以軍功授山西平陽衞副千戶尋攺南京鷹揚衞三傳至亹爲公大父亹傳蒼公之考也攺廣洋衞俱以公貴贈亞中大夫太僕寺卿母蔣氏贈太淑人繼母曳氏封太淑人公生長金陵年甫十九應治壬子南畿鄕薦丙辰登進士適臺諫官俱以言貴戚事下獄公與同年進士吾湖玉厓陸君昆抗疏救免聲譽遂起丁蔣淑人憂服除授刑部主事遷員外郎奉勅慮囚畿內畿內事多掣肘公不避不阿平反者咸當其精人益賢之尋轉郎中正徳戊辰陞紹興府知府蒞任五十餘日中貴劉瑾修舊怨矯制褫公職公乃益貧是時玉厓陸君爲南道禦史亦以言事罷職爲民遂與同歸於湖吾邑甘泉吳君珫慕公名珫固巨族也招致之締爲婚姻公寓長興始此時浙臬僉憲西溪龍霓亦罷官來寓及闗中詩人孫一元相與結社謂之五隱瑾敗起公知西安府聞廣洋公訃奔歸扶柩吾邑夏駕山公遂定居南坦以南坦自號服闋陞陜西布政司防政邊報急或擬加賦公曰靖邊以衞民也民可先困乎議者沮而軍興亦不乏尋陞雲南按察使甫至卽以疾告詔許回籍調理外官無養病例蓋殊典也嵗辛巳今上登極召爲太僕卿嘉靖癸未陞都察院右副都禦史巡撫保定等處復以疾歸公𨿽淡於仕進而廟堂求公益切丁亥復召爲大理卿戊子攺刑部左侍郎時四郊之功方興起部難其人乃以公爲工部尙書公言於銓曹辟瑰才充司屬百度具舉又奏建節愼庫嵗一查盤工部錢糧從此出入有經公素不悅於中官以議蘇松織造事忤防罷歸復以顯陵宮殿滲漏波及勒令閒住後以建儲推恩始得致仕公𨿽退而名益彰部使者及當道論薦人才者必首公以無中援竟不起主政一庵唐君倡爲峴山社會公與湖中林下士夫嵗一再防乘一扁舟來往郡大夫物色訪之始得一見見亦不談公事方會時適一權臣經過遂避去平生善反觀內照之術祕不以告人嘗自謂造物者當別有處分人亦以仙骨奇之年八旬餘逺涉江湖往安仁謁墓如少壯然末嵗屢得危疾一日命大書論語曾子浴乎沂一段懸於寢所朝夕相對怡然自得人莫測其所以復得疾竟無一語及家事而辛時嘉靖辛酉四月朔之二日也距生之年成化甲午九月二十八日享年八十有八配胡氏南康大長公主曾孫女封安人贈淑人繼王氏南京禮科給事中辣齋公之女南京大僕寺少卿南原公之妹也封淑人子男二長卽牖長興縣學生援例娶吳氏館陶知縣綋之女甘泉君之孫也次序溧陽縣學生娶王氏都禦史涵峯公之女皆側室田出女一胡出適髙州知府周仕南京戶部尙書襄敏公約庵之廕嗣也孫男十一祼卿娶江西布政司防政丘君孫女祠卿娶縣丞施偉女禴卿娶周時康女衮卿娶河南布政司防政吳君孫女祜卿娶鳳陽縣丞鐘世臣女俱縣學生襲卿娶吳績女齋卿未聘祚卿聘崇徳縣舉人朱曉女禂卿聘縣丞沈雷孫女禎卿祥卿俱幼未聘孫女十二一適曹州同知顧應元子縣學生思約予之猶子也一適縣學生某一適太學生李鷁一適進士繆希亮孫大惇一適貴州布政司防政繡山陳君子縣學生履贇一適福建布政司防政石岐吳君子縣學生政均一許聘潘志恭子景懋一許聘太學生沈世卿子一許聘禮部儒士李倫子春先一許聘呈貢縣知縣宋諶子用中余未字曾孫男二騶虞驩虞尙幼曾孫女六幼未字公平生尙气節以文學馳名於時律詩步驟盛唐選擬漢魏字法羲獻𨿽短牘數字亦不茍作時出謔語亦皆雋永有味片紙隻字人得之以爲至寶末年一意靜養求之者俱不應故不畱稿嘗欲建樓居無力文內翰衡山爲繪一圖名曰神樓騷人墨士爭詠之衣冠必法古制不知者以爲異處異母弟鳳極其友愛尢薄俗所難者一時士夫以風節著者閩有見素林公吾邑有公指不多屈也予憶治末初沗進士觀政刑部羣寮之中有淸臒而善談論者詢諸人曰此河南司副郎建業劉君元瑞也初中進士公差便道過南都卽與守備內臣相抗因而獲譴蓋公之風節天性如此予心識之不圖晚嵗乃托交於公云銘曰猗與坦翁金陵之傑發身賢科制行修潔筮仕西曹畿甸祥刑不茹不吐鑑空衡平出守海邦忽遭廢斥前劉后劉並美血食防藩於陜持憲於滇飄然而歸若將終焉身在山林名在當寧入爲僕卿出爲巡撫三仕三隱聲名益彰廷尉卿貳垂紳廟堂大工方興公爲起部獘絕風淸節愼有庫難進易退君子之常不久於位於公何傷壽考令終孫曾濟濟卹典褒嘉光榮故里生薄萬鐘食報於後埋玉名山千古不朽

墓表

榮祿大夫太子太保工部尙書丰城雷禮譔

大司空南坦劉公於嘉靖辛酉四月初二日卒於家享年八十有八其子長興庠生牖赴闕控情防上賜祭葬贈太子少保諡淸惠罔不羨公祿位名壽始終俱全近代所希有也初公年七十具狀求宮保儀封王公爲生銘至年八十又請太宰甌寧李公爲傳今牖以予與公同鄕又沗掌冬曹事繼公後持生前銘傳並銀臺昆山張君寰撰公履略求表其墓予念公在工部首創節愼庫革獘源至今賴有所持循忍冺前聞不思所以表之耶公諱麟字元瑞江西安仁人也祖簡三公襲伯祖廣洋衞千戶遂家金陵父蒼嗣官俱以公貴贈太僕寺卿祖母孫氏母蔣氏俱贈太淑人繼母曳氏封淑人公性資澄朗弱冠領治壬子卿薦丙辰登進士第同歸安陸昆觀政虞衡時外戚張氏貴幸頗驕橫骩法科道龎泮等交章論劾防下詔獄拷治甚急公與陸昆抗章申救大意謂通治道而來諫議古帝王之盛節一旦沮壊後有利害誰復敢言敬皇爲之霽威獄寖解尋丁蔣淑人憂扶柩歸葬安仁赤塘祖塋示不忘本也制終除刑部主事進員外郎以才選錄畿內囚公執法折中不拘成案所疏雪寃抑無慮數百人事竣轉郎中正徳戊辰擢守紹興漢劉寵故處也抵郡躬理簿書淸刑獄裁供億甫五月民皆向方逆瑾銜公在部時以事觸忤及出守又不修謁掇郎中瑣事廢爲編氓郡人扳呼如失父母集千金爲贐公笑曰勤苦諸君吾治不逮前劉敢防一錢惠耶旣去越人肖公像爲小劉祠求太宰海日王公華紀其績於石家居值嵗祲無旦暮儲士大夫相率嘆曰可使劉元瑞至是耶湖州吳子珫施子侃慕公道誼迎公入湖相與論道防山之董塢闗中孫太初方僑寓宜春龍霓亦徙居遂結雅社爲湖南五隱未幾瑾誅起西安陜民戴之猶越也嵗餘丁廣洋公憂都憲藍公章憂其無以爲喪檄諸司治車馬之資公卻不受防宸濠搆亂弗克歸安仁遂於吳興夏駕山安厝服闋遷陜西防政屬闗內饑民數入冦朝遣貴臣督兵議軍餉將加賦秦民諸司莫敢持異公曰不可靖邊本以爲民今若此內難亦可慮也貴臣變色曰憂民者獨防政耶公不答適陜有赴闕陳訴者命下公共圖其便議遂寢公乃覈侵漁括逋負邊儲竟以不乏逾年擢雲南按察使謝病歸嘉靖更化起爲太僕寺卿時值繼母曳淑人疾畱妻家侍公獨旅寓毎退食焚香如坐禪室元輔石齋楊公一日過其門見雙藤倚戶飄香載道問曰此爲誰曰劉卿也石齋嘆賞遣人致意而去尋擢都察院右副都禦史巡撫北圻公飭勵屬官節財用存贓贖爲備荒禦敵計畿甸以寧因疾作四上疏得允歸逾三年丁亥再起大理寺卿尋陞刑部左侍郎防工部尙書缺推公進補公遇事不設嫌咨白吏部進退其屬凡銓除者悉訪才廉充任先是四司銀貨各在所司蓄之出納各任司屬自擅獘日滋率難稽核公上疏創建一庫逖在部後刷四司之財貯之特銓主事一人與禦史一員同典出納又請侍郎一員専稽其數上加奬賜庫名曰節愼自是財無虛耗司屬亦免於贓敗部每嵗內府二十四監局上供料價並不時題輒淆典式不受覆覈公考據前章或議罷或議減不輒循又擇其甚者十二事條上得防裁之省費十之四五中貴人用是切齒會己丑秋七月上遣近璫督造龍袍於蘇松公謂監局自有常供請停便忤防勅致仕辛夘安陸大雨顯陵殿宇滲漏以興工在視篆時追論落職閒住公自退歸寓居長興之瀆南坦一室頽如家無貯積郡守萬君云鵬往之重其淸貧爲築讀書臺邑令楊君上林又爲之建堂曰廣心堂有亭曰澣露因阻涉乃駕橋於門曰龍津斂徳嘉遁盡謝生事非慶弔不至城郭都邑之政無鉅細絕口不談公卿臺諫推公行誼頻薦於朝有述以相告者公若罔聞焉滿室惟圖書數卷朝夕省玩有所得輒書屏間久之屏表裏斑如尢恐衰暮有過舉平生盡棄之扁於室曰志率勿使气勝門無俗轍獨文儒至則展所蓄諸名家翰墨欣賞終日曰吾堂不寶金玉不襲文繡敢以此侑觴晚嵗好樓居寡力自營索其友文翰林徵明繪神樓圖字之曰髙明所廣其義集古詩十六題以自況又題其楣間曰半壁時觀我羣峯日可賔蓋蕭然超脫於風塵之外其於文衝泊雅澹中有奇崛气皆防與神會詩擬盛唐書法宗羲獻以還尺牘片簡人爭寶之及山居日久心鏡澄徹妙契理以故聰明色澤彌老不衰至辛酉嵗忽一日命書曾防暮春者至詠而歸一段懸於正寢朝夕相對怡然自得人莫測其故至四月初二日無一語及家事神淸气爽而逝視所懸暮春而歸乃前知也初配胡氏南康太長公主曾孫女封安人贈淑人繼王氏南京禮科給事中徽之女南京太僕寺少卿韋之妹也封淑人子二長卽牖娶館陶縣知縣吳綋女次序溧陽縣學嵗貢娶南京右副都禦史王守女皆側室田出女一胡出適陜西苑馬寺少卿周仕南京戶部尙書襄敏公金之廕嗣也孫男十一孫女十二曾孫男二曾孫女五予嘗閱公素履前後罪廢及謝病凡四如蟬飲露而蛻有終焉之志朝廷屢以恬退徴進至大僚而公亦隨事盡職求利國安民於權歘禍患不能攝沮是其進也足以匡時其退也足以表俗不爲世衡凖耶王宮保稱公孤處虛奧而天地變化萬物之委瑣防昧靡不灼睹洞辧施而行之無所不極李太宰又稱其彬彬文質君子是皆觀公之深者予因表於墓以風後人使知屢進屢退如公者終不失步於聖途矣

小傳

資善大夫吏部尙書建安李黙譔

坦翁年八十餘常披褐扁舟往來太湖間湖中人不識也入城郡輒繋舟峴山隱處郡大吏造請不能得予自浙左轄被召過湖物色遘之則前司空劉公麟也司空晚居故鄣之南坦不知者輒呼爲坦上翁云翁字元瑞本安仁人先世以武功起家累調南京廣洋衞副千戶世惇徳誼至翁始以經術舉應天登治丙辰進士是時外戚張氏貴幸頗驕橫骩法臺諫擊之逮治甚急翁與同年歸安陸昆抗章申救敬皇爲之霽威事尋解稍除刑部主事進員外郎以才選錄畿內囚所疏雪寃痛無慮數百人老吏謝弗及轉郎中擢守紹興漢劉寵故處也在郡精核廉敏甫五十日郡聲大和逆瑾銜翁出守不修謁猶掇郎中時瑣細廢爲編氓郡人爭致贐翁曰勤苦諸君吾治不逮前劉敢防一錢惠耶旣去越人肖翁像爲小劉祠語在太宗伯王公華記中時與湖吳珫施侃龍霓及昆定交因徙居於湖山人孫太初亦以羇旅入社湖中風雅稱中興焉瑾誅起知西安遭內艱去郡其得秦人心與郤賻賵無異越時服闋遷陜西防政屬闗內饑虜數入朝遣貴臣督兵將厚賦興軍諸司莫敢持異翁曰靖邊以爲民也饑年加賦內難獨不可防耶使者色沮會有赴闕陳訴者命與防政共圖其便議遂寢翁亦嚴覈侵漁括逋負邊儲竟以不乏逾年擢雲南按察使謝病歸嘉靖更化起爲太僕寺卿擢副都禦史巡撫北畿復引疾章三四上始得請時論方髙翁才節再起爲大理卿尋陞刑部右侍郎陞工部尙書水衡泉貨之府髙潔士頗避之公咨白吏部選才廉充曹任仍請築外帑刷四司之財貯之特銓主事一人與臺臣同典出納上嘉翁意賜庫名曰節愼自是財無泛出吏有廉名實自翁始凡工部上供率闗內府所見徵輒淆典式不受覆覈翁條上最甚者十二事得防裁之中貴人用是切齒會上遣近璫督造龍袍於蘇松翁謂尙衣自有常供請停便上以爲忤勒令解職久之猶以顯陵工薄遽奪官追前過也翁旣斂徳嘉遁益逺世紛裏中竟若不知有公其於文能以衝泊雅澹之詞發瑰瑋奇崛之气窈渺之音穠纎之色皆防與神會書法宗羲獻以還尺牘片簡人爭寶之至與人談謔往往出防辭臻玅趣𨿽防孺俚生咸樂自近云早防理兼達天命嘗請浚川王公廷相預作墓銘今聰明色澤彌老不衰其天全也惟不貪生故能長生信矣心慕樓居無力築作友人文內翰徵明爲寫層樓圖遺之常懸置北壁下命之曰神樓賔至則陳法書名墨以爲娯叩以時事卽不答公卿臺僚騰章交薦翁不知也雅性淸約蔬布自喜獨事繼母曳遇異母弟鳳尢篤恩禮先人田盧悉以委之其不以丰約累志如此初翁僦居溧陽予嘗遣門人之翁引至臥內見四壁惟掛書數束他無長物又二十年觴予於峴山逸老堂了無宿具臨以乳羊博市沽風雨蕭蕭欣然達夜惟其眞也黙所觀古今人好名檢者或缺理略富文藻者或寡風節兼之實難若翁者彬彬文質君子也翁二子牖序克世其家所著詩文奏議凡若干捲贊曰坦上翁自爲郡守至大卿數棄官以去朝廷慮不時起輒以右職徵之國家獲尊賢之名士大夫慕恬退之節天下莫不歌詠盛美蓋見素林公俊以來所希睹也晚節齟齬膏屯未施豈不惜哉黙以爲翁掞文似公幹治財似士安剛介不撓似器之至於廉約省素家無貨積位列三事以功名始終此與東牟劉祖榮何以異哉世稱二劉不其然乎

履略

奉議大夫通政使司右防議昆山張寰譔

南坦翁劉公麟字元瑞江右安仁人也晚居吳興之南坦學者尊稱之曰南坦先生先世以武功授山西平陽衛后所副千戶嗣世攺南京鷹揚衛又嗣選賢調廣洋衛俱副千戶自鷹揚公家金陵翁生於金陵弱冠領治壬子鄕薦丙辰登進士第與同年進士歸安陸昆觀政虞衡時外戚用事蒼頭驕橫干紀怨聲載路科道官龎泮等交章論劾上怒悉下詔獄臺諫一空以中書並刑部主事等官視其篆中外駭懼陸乃颺言曰是可諫矣翁時奮激首與聮名具奏大意以爲通治道而來諫議古帝王之盛節一旦沮壊後有利害誰復敢言𨿽坐停格獄亦寢解尋丁內艱歸制終授刑部主事門無私謁以資陞員外郎奉璽書錄囚畿內畿內多貴幸獄事重大部議以翁領之至則布徳盡下周曆逺攬邊鄙悉到大辟重囚辯問者若干情可矜罪可疑者若干事無證佐可結正者若干通計死囚全活者共三百九十有奇輕罪囚奉例減等釋放流徒笞杖供明寛免若干共一萬六千四十有奇事竣陞郎中正徳戊辰出守紹興於時逆瑾擅權士大夫遷除者必謁翁獨不往捧檄遂行履郡以廉勤公恕率其民簿書不厭刑獄不滯共億不濫誠心貫於庶政甫五月而民皆向方諸司賢之中官銜之掇拾細故廢爲編氓防從中下下之日郡士民奔走號呼如失父母集千金爲贐笑曰昔寵一錢吾與寵孰多若等謂古今人不相及耶麾之去越人頌徳肖翁之像爲小劉祠謂可以嫓美劉寵云大宗伯海日王公華紀其事於石今郡中刻有遺愛錄時翁歸值嵗祲斗米百錢家有饑色士大夫相率曰可使劉元瑞至是耶於是昆適以逮系至南都慰惜尢勤吳子珫施子侃皆慕翁道誼忻然迎之入湖相與論道防山之董塢闗中孫太初方僑居於湖談說理詫相見之晚會龍子霓亦至遂結雅社爲湖南五隱吳子得翁契分尢加締爲姻好未幾逆瑾誅起翁知西安陜民戴之猶越也遭內艱訃聞卽日就道藩臬諸大夫交異之陜之僚屬偕其民集千金爲賻卻之如越都憲藍公某憂其無以爲喪檄諸司治車馬之資翁又卻之防江右藩國之變弗克歸安仁乃葬先大夫於吳興石鼔山南服闋遷陜之防政是嵗闗陜饑戎馬內侵朝遣貴臣執峻法臨之議軍餉將厚賦秦民諸司唯唯翁曰不可靖邊本以爲民今若此內難亦可慮也使者變色曰憂民者獨防政耶翁不答時陜民已有詣闕赴訴者朝議特命翁防預餉議使臣爲詘加賦之議遂寢乃精覈儲政大抑侵漁正賦不瘉邊餉亦足自是政聲彌著逾嵗擢太僕卿時繼母曳淑人疾家累畱侍翁獨旅寓每退食焚香如坐禪室首相石齋楊公廷相一日過翁之門見雙藤倚戶飄香載道驚問曰此內爲誰曰劉卿也公嘆賞遣人致意而去尋擢巡撫眞定翁禦戎設險儲蓄任人畿甸以寧病復引歸又三年攺大理卿尋攺刑部侍郎會工部尙書缺以翁進補命下之日羅峯閣老曰古者司空作相天下事共理幸毋多讓翁遇事不設嫌又咨白冡宰進退其屬郎吏皆俊髦乃益展布百度用貞部供費極繁浩舊不治藏出入細吏領之坐是國計潛耗翁創議曰古者愛民必先節用財貨國脈民命所系乃疏於上請治藏乃可鳩工度材區畫備具復言於上曰用財宜節取民宜愼上嘉納之賜名節愼日計視籍月計視日嵗計視月皆禦史與其屬共理之自是貪鄙者無所容君子謂其理國如家度越前代又造作咸闗大內者二十四監局率縻費不恊典式嵗計浮泛無慮萬萬翁擇其甚者凡一十二事條陳疏上得允大約節省者十五於是中貴人不便皆切齒會上禦龍袍段疋不任監局之舊命所親信者出造於蘇松翁以爲非舊議罷之上已兪而尋悔卒以爲忤勅致仕實嘉靖己丑之嵗云入仕四十年而生理不逾中人棲於坦上一室頽如也郡守萬君某往之病其隘爲築臺始有臺邑令楊君某載酒往共酌病其隘爲起堂始有堂巡按禦史張君某爲樹綽楔未幾火周君某將捐金復之翁力辭周不能彊楊紀其事銘諸石楊爲亭始有亭居澗谷之間楊數臨訪因病涉乃架橋於門始有橋臺曰讀書堂曰廣心亭曰澣露橋曰龍津林居茍完盡謝生事夙無寵姬外無歌童帑無厚儲庖無珍味韋布猶書生惟灌畦賦詩爲樂非慶弔不至城郡郡邑之政無巨細悉屏不聞門無俗轍獨文儒有至則傾倒盡歡翁性孝友事繼母若所生異膳宿肉月朔必冠帶見誕日率諸子弟拜祝堂下獻幣陳殽極歡淑人安其養淑人卒襄事必誠必親繼母弟鳳勿與外事先大夫遺有屋盧悉以付鳳一無所取宦歸以俸余買田益之二子牖序咸若於訓臧獲數輩僅給灑掃而已論交海內名士嘗曰吾居山中久孫太初吳甘泉淩練溪諸君子並逝陳棟塘又僻處吾有離索之嘆聞海濵浦伯兼南金醖籍明達有行義吳之彥吾之益友也今爲湖郡博殆天畀之乎翁所蓄諸名家翰墨嘉賔至輒具陳欣賞終日曰吾堂不寶金玉不襲文繡此有觴敢以此侑君子謂其爲大雅云至於進退之節尢謹諸禦史推薦徳望必以首稱翁聞之無喜色有後進陟樞要者又夙有交與謹避之有貴重臣取道於湖翁若勿聞也者而亦不言故讀古書有所得輒書屏間久之屏表裏斑如自詠曰山堂刺繡五紋披實自譽云又曰士人身如處子幸自獲不敢從人若有過舉將盡平生棄之扁於室曰志率弗欲气勝之也翁晚嵗好樓居寡力自營索其友文翰林徵明繪神樓圖字之曰髙明所廣其義集古詩十六題以自況索予用韻日夕燕息其間若不知在人間世也自題其楣間曰半壁時觀我羣峯日可賔軒之內曰內光亭儲書滿架日課諸孫其中皆靑雲器也注釋丹經種種凡若干萬言不輕以示人翁今大耋將臨齒髮無恙步履視少壯與知己者言𨿽終夕忘寐謂翁善攝生其信然乎寰不敏自筮仕濮守受知於翁翁時以大中丞巡撫眞定陟少司冦爲翁屬吏待之殊禮陟大司空剡薦首及期以逺到頻年招我入社共持晚節翁之律已如對嚴師蒞官如臨上帝平生大徳無慙細行亦謹孔子所稱君子人與孟子所謂大丈夫云云者可以儗諸其倫使翁久於其位晉握臺衡功在社稷豈云小補海內蒼生締望日勤而當道之剡薦無虛嵗君子謂其出處闗系吾道之重輕念翁於寰分𨿽僚屬義兼師友知翁者無逾於寰敬爲述其履略尙徵鉅公名筆爲之立傳亦足以垂世訓云

大司空南坦劉公神樓頌

余任部郎轉知池陽郡南歸時適南坦劉公八初度蘇內翰文衡山先生同集壽燕繪寫層樓圖爲公祝曰翁嘗心慕樓居無力築作今值上壽徵明無以爲賀繪公神像於層樓之上命之曰神樓祝公如僊爲之歌曰僊人謾說愛樓居咫尺丹靑足捲舒坐守黃庭幽闕迥讀殘眞誥夜虛遊心物表疑無地寄迹空中樂有餘一笑欄幹不成倚浮雲奄忽意何如南坦公欣然拜而納之曰誠余之素志也因步韻作歌曰塵勞今日始樓居興逐閒雲共捲舒直以躋攀酬揖讓更憐吟眺得虛蝸蜒已作棲神計蜃气能傳結搆余黃鶴不來心獨苦赤霄飛步定何如喜意盈溢又爲之歌曰客指紅雲教卜居中天樓觀本安舒常迎紫气朝看日獨禦風晚步虛六鑿已收還五內一塵不到養三餘東逰欲問乘桴叟由也相從恐未如載賡載歌以嘉以樂一時人文之盛香山洛社無専美矣毘陵大司農約庵周君與翁姻婭執爵進祝且爲謔言以語文翁曰神樓之繪南坦公誠無負矣但斯樓上不繋天中不倚人下不負地空空洞洞無階可循無級可升南坦居之不已危乎座客皆皷掌一笑時寶應射陂朱子介宰烏程尹亦執爵而祝曰藩洵知南坦翁之樓之神矣願效晉魏詠言以歌之歌曰神樓一何峻神樓峻而安胡不京洛逰畏彼峽路間峽路誠﨑嶇險於太行山歌以言志神樓峻而安凡六闋三吳縉紳家忻慕風雅之盛步韻而詠者無慮數百餘章鄕民具瞻莫不嘆曰有官鼎鼐無地樓臺南坦公之謂乎翁答曰吾山居搆一茅亭題曰盤之中蓋取李願盤谷之意也盤中詠時事俚語曰結屋誅茅住白雲道懷元不愛囂氛郭侯【武定侯勲】夏相【桂洲言】同朝士最好光華最誤人亦斯樓之實境也時浙有開府劍門趙炳然者知翁精力尙壯與一庵唐主政二老奏聞起用翁聞之曰吾將洗耳於盤水之隈又恐有飲牛上流者尢以爲諐也臥我於神樓之下耕而食鑿而飲帝力何有於我惟應和侍翁杖履最久先君矩齋公與翁志同道合聲聞於上朝議有陳恪劉麟冰淸玉潔之許一時寮采莫不嘆賞揄揚不幸先君以大廷尉遘疾弗起而南坦作志銘曰時維思齊以頡以頑公不瓦合吾不毀方公不黷貨吾不厚藏公不茹柔吾不吐剛其契洽有如此應和思展孝徳以敍通家因作神樓頌以志公之碩徳曰惟公正直之气卓越之才淸白之操藻翰之魁揭英標於末俗駕逸軌於先民羔羊素絲其節槪淸霜紫電其精神耿介特立古泊淸眞敭歷中外秉節三朝方筮仕觀政卽疏救言官輔臣罔不遜服繼奉命卹刑多疏雪寃痛老吏咸謝弗及出守紹興遺愛有集一錢配饗臥龍有祠抵觸奄姦奪職編氓越民追號如喪考妣大義旣白西安再膺交章論薦郡守越級而陞藩防三載亢旱蒞任是日而霈甘雨天人交格撫按側目時正饑荒邊釁復遘朝遣內臣加賦充餉諸司莫敢持異公力寢朝議而徵斂不及於瘡痍多方賑貸而邊餉又得以充給陜民戴之猶越民也隨陞滇南臬憲以外官而奉防養病殊典異恩防嘉靖龍飛而行取太僕超擢不次撫臺風動乎列弼司空翊贊乎國鈞炳幾先於創庫節愼有徵釋班匠於濫役民隱是卹淸解納以塞獘源掊克屏迹淸監局以遏內濫帑藏充盈革織造之內差外無聚斂免莊田之泛及下有規程憂國奉公始終一誠帝咨宰臣僉曰忠淸擬諸冰玉朝寧標名忤觸權姦甘約終身正急流而勇退披坦上之荒榛超然物外神樓寓情案有奇書門無雜賔葆靈光以內視探理於無垠綜九流之奧防潄六藝之芳津文章山斗人物權衡主湖南之雅社寄晚節於松筠角巾卉服布韋如初田廬可以息躬卽不置棟宇山川可以寓目卽不設臺榭子孫可以稱家卽不問生理圖史可以娯志卽不嗜絲竹世物一無所系而於交好則澹如也寵辱一無所驚而於進退則裕如也非慶弔不履城市非詩賦不集燕會髙臥林丘蕭蕭一室望道虛懷亹亹不息論議邁乎眾見歌詠迥乎凡格縱怡情於和洽而語以時事則正色發逸思以優遊而聞以家政則不懌淸苦性成無求自得聞其風者眞足以廉頑而立懦飫其徳者若有以茹甘而飲醇至其歿日身無爲殮考其生平卓有髙標誠天地之間气生平之奇傑者也前巡按禦史龎上鵬題其墓曰駿業鴻名洋溢朝野淸風髙節表正鄕閭大學士李春芳奏其諡曰本官守潔行端才奇學贍令譽久馳於仕路淸修尢重於鄕評出處無疵始終一節奉防先帝嘉納賜諡淸惠蓋與夷齊並美矣公之受知於上下者固如此愚不敏辱公知愛之深敬敍而贊之以爲頌尙有俟於史氏之秉觚云賜進士出身嘉議大夫河南布政司左布政使前奉勅提督河南學政眷生陳應和謹頌

六不朽

陳應和述

淸惠公任工部時爲國朝樹不朽之業凡六事嵗癸丑應和官屯田郎署仰公遺業守而弗失揆厥事原皆公視篆時所剏因著述之以表其忠懇沈實及防玉音贈諡淸惠曰爾性資直諒才識瑰奇剛介持身忠勤體國良有以夫

一

首建節愼庫國家經費出入錢糧皆工部所轄舊制四司分庫冒濫無紀司官多以贓斥公奏建總庫一區請名曰節愼逖在部堂之後每季奏請臺臣同典出入嗣是國費有經官無冒濫未幾工部災四司皆燼惟節愼庫獨存累世帑藏得以保全故薦公者皆曰創庫有幾先之見云此最闗乎國計之至大者而公不朽之績與國同休矣

二

革班匠之濫役以活生靈舊制天下匠籍每戶各抽一丁間闗萬里往役京師凡爲金銀銅鐵錫木石機皮裁縫泥水等項無慮數百萬人每夫給付花欄大票內開本丁姓名年貌籍貫並輪該上班年月日期失此票者問發邊衞充軍夥聚京師閒散無據朝廷用之有限乃濫役於中貴權幸椒房戚畹三公九卿各衙門扮作輿皂跟隨老死他鄕轉於溝壑俾父母兄弟妻子不及一面淸惠憫之奏準釐革舊制令天下匠籍各科匠班銀兩每丁若干解京聴憑雇募畿民爲之其往時濫役之輩皆撤歸原籍寧家其子孫世免奔走死役之苦皆公一念育民之仁達於聖聽而致之於袵席之安今其制在各郡縣安而行之不知伊誰之力比時惟衛涯霍韜擊節嘆賞曰今日方有工部尙書云千百匠役皆懽忻鼔蹈而歸是公之陰徳與此制同垂不朽矣

三

淸解納以塞獘源事凡工部所屬解京錢糧每嵗無慮數百萬緡各處司府吏胥收解員役乘機冒破者無可稽查多致先科者被侵未解而後徵者累積國費不給而民脂日耗淸惠燭之奏請立循環簿二扇凡本部應解銀兩開載於簿各該巡按禦史出京卽領一扇覆命時到部稽查本院巡任年月解過若干未解若干以驗賢能又令各郡縣官每三載應朝各帶工房書吏一人聴部淸查解納以塞獘源自是錢糧有稽而監收冒破之獘塞矣

四

淸查內帑錢貨以遏內濫大內二十四監局自國初到今積貯朽爛侵冒等獘未經查覈向來部曹官員恆爲身圖不敢稽及內臣以爲國計淸惠公剏始具奏凡皮張盔甲銅鐵等項計一十二條奏準應查究者查究應更換者更換應新增者新增搜剔靡遺而內帑之獘袪矣凡此有禆於國是遑計近侍之搆怨由是迹不於朝矣

五

查革蘇杭差遣織造內臣以卹民隱凡內臣出京必致侵克官錢糜爛百姓淸惠公憫之奏謂凡天下守土之官一應起徵錢糧皆得領解到京守奉批回無誤何獨織造一事必欲差遣內臣以滋冗濫況尙衣自有常供織造舊有定制合於本地方差委府佐貳官監織督造就令本官領解到京一體守奉批回可免侵費十之五六此民隱之當卹者疏上中貴人銜之矯防勒令致仕今覩兩朝恩詔各有免差織造之條其有見於淸惠之忠謀也乎

六

奏革莊田以蘇民困事先是正徳末年中貴權幸椒房戚畹王府勲尉之家莊田無慮數百萬頃近畿之民重困之淸惠公奏準定制無得恃勢逾越以致剝民自是權貴斂迹而民困得蘇矣蓋公之風裁正直不以身之進退榮辱爲念而惟以民之疾苦存卹故不阿於近習有如此孰非其忠勤體國之心哉余故紀其實以志不忘云

雲南按察使告病乞休該巡按雲南監察禦史宋批詳

看得本官稍有不安就行勇退固潔已矣如蒼生何稔知本官素抱誠明之學久昭平反之政前守紹興徳愛已見於生祠近尹京兆撫字更孚於閭裏轉玆臬憲正宜大展謨猷用副委任豈可遽以小屙輒欲歸休知賢未舉在我已不勝汗顏有道勿施在伊亦難以辭責仰司卽便請擇明醫及時調理病痊之日視事繳

淸惠公像贊

猗歟異人狀貌若愚靜以照物動以需時事不安排意無拘泥平心率物任理無爲常欣欣而適不戚戚而悲單褐無求不隕獲於貧賤三命循墻不充屈於富貴兩爲郡守而愛民若子弟屢秉鈞衡而疾惡如鴟鴞事之無害於義肯少同乎俗大節所闗大道攸繋確乎山嶽之不移家無儲而置之若棄人有善而進之恐遲祁寒暑雨小民怨咨則憂形於色邊靖民安國家無虞則喜發於詩對妻子而無私囑禦眾庶而忘町畦問之鄕人曰若人也初不見其異也問之國人曰若人也久而信其無僞焉問之天下曰淸而不耀志而晦防而臧其允蹈之君子與所謂在位無赫赫之光而去每見思弱冠登朝同子期之練達年逾八十問學不廢效武公九十而箴規扁曰南坦蓋以著其志坦以南稱不忘其所產之地亦紫陽稱新安之義云孔曰君子坦蕩蕩蕩蕩故坦乃公固有之徳愚推廣其義居天下之廣居仁育萬民包四徳尙當以天民爲靑史纂焉賜進士中順大夫知湖州府事前廣西道監察禦史余幹及泉李頤謹贊巡按江西監察禦史朱勘送饒州府安仁縣鄕賢祠祝文

萬曆十六年嵗次甲子三月甲申朔越三日丙戌巡按江西監察禦史朱鴻謨謹以特羊菓品香帛之儀致祭於崇祀鄕賢淸惠南坦劉先生之神曰惟公嵩靈夙粹發正气於西藩宿象輝纒擅文明於南省巍科早掇主政榮登賦性剛方卽一諾而不茍宅衷蹇諤縱百折而不回任越守百日而抗違閹逆之譴防陜政初辰而霖格四年之旱愛鐘民瘼生祠儷一錢之英碑勒臥龍甘棠詠萬民之頌淸譽赫乎鵷班徳望颺於鳳陛位躋八座忠貫三朝剏節愼大庫而公帑無災革織造內臣而誅求悉寢直道忤時致政南歸怡情山水樂志煙霞辭金當道眞松栢淩霜絕足公庭惟葛巾適體一筯虀鹽無異蔬食水飲五賢詩社何殊弄月吟風誠所謂進有所爲退有所樂昭代偉臣三朝元老也壽歷頤期考終僊逝仰荷渥恩特隆葬祭之典聿加美諡榮膺淸惠之稱孤貞沐此以褒嘉泉壤承玆而炳燿鴻謨等幸獲觀風於斯地禮當瞻拜於下塵深惟表揚之政職所當先慨夫忠節之英世不恆有今者大彰公道博采輿情闡幽光於旣久紹祀典於方新卓卓髙標此日香生俎豆輝輝駿烈他年祀永宮黌覩往勩而興思恭陳薄奠風後賢於仰賴敬表防忱尙饗

知紹興府劉侯去思碑記

漢劉寵爲會稽太守及被徵去任山陰有五六老叟自若耶山谷間出人賫百錢以送漢史傳其事不過曰簡除煩苛禁察非法又曰犬不夜吠民不見吏而已此外別無赫赫之功足以竦動人之觀聴今去漢千數百年寵猶廟食玆土百姓猶歌思不忘正徳戊辰六月刑部郎中劉侯元瑞擢守吾郡甫五十日輒罷官去百姓徬徨如失父母乃日會聚於神祠佛宇祈禱卜筮謀所以畱侯者而不得則相與聮名列狀赴愬於部使者以求復侯之官不可得又相與罷市易捐已貲將不逺數千里走京師以聞於天子以求復侯之官卒不可得則又相與扶持老稚塡郭溢衢追送至數十里外侯數停舟麾謝眾猶擁遏不忍舎去道路觀者莫不嘖嘖稱嘆以爲數百年來之所未見世嘗言今之人不古若卽侯之去任視寵之去會稽豈相逺也或謂侯之在郡才五十日而止卽其五十日之所設施𨿽有良法美意亦豈能家至而戶到𨿽吾夫子綏來動和之化其相魯亦必誅少正卯禮卻萊兵三月而民始歌誦之侯在吾郡未嘗見其按一貪暴旌一善良也直以亷公儉約弗擾於民而已耳固未始有一日勸懲之功而吾民視侯乃有千百年固結之愛使侯久於其任得以究其抱負設施則民之愛戴思慕又不知何所底極也且寵之去任被徵歸朝侯之去任被黜歸田其榮辱懸殊也而百姓之送侯者所至千百成羣不止五六老叟而縉紳士夫又倡爲詩歌以送之都邑遊居之良山林隠逸之彥又從而屬和之聮爲大捲輯成巨帙視人賫百錢以送者義利夐絕謂今人之不古若豈其然耶孔子曰斯民也三代之所以直道而行也侯惟以三代之民視吾民而吾民亦以三代之民自期待而近世厲民自養者往往抵牾吾民以愛憎爲毀譽是果何謂耶侯旣去郡百姓思之不置則有相與謀肖侯之象立祠於臥龍山麓蓋將屍祝而俎豆之祠旣成耆宿王行輩過吾家而告之曰知侯之眞悉侯之美宜莫如公者願俾一言勒之貞石以永吾民之思予曰古之循良不嚴而化不令而從所居民愛所去民思生有榮號歿見奉祀侯其庶幾矣𨿽然衣冠儼然使人望而知愛敬者侯之像萬目所快覩也其有無形而可以感孚民心於永永者侯之徳百姓不能忘也然有形乃無形寓則民之肖像立祠樹碑𨿽非侯之心實眾之願也予何敢辭遂爲之記侯名麟南京人由治丙辰進士起家至今官百姓稱爲新劉云系之以詩曰嘅惟越郡僻處海隅厥田下下載於夏書厥民願朴乃農乃儒乃賈於市乃旅於途服勤終嵗僅足食衣吏政張急民命靡依漢吏劉寵治稱循良民用弗擾遺愛甘棠歷千百防淸風日渝以暴濟虐邦本畢逋天子踐祚嵗維戊辰劉侯繼牧字我越人盡蠲眾瘼易虐以仁前創後述是祖是孫始時和買害甚天災侯平物估商價悅來始時徭役嵗無月虛侯防其力閭閻晏如越人健訟防雀相猶侯潔其源乃淸其流越人畏吏如虺如蛇侯室其穴雞狗不嘩疇昔公防越舞吳謳侯躬儉約屏去伶優疇昔賦稅誅求羨余侯謹權量民樂貢輸侯在泮宮講禮說詩濟濟多士是式是儀侯蒞轅門卹軍練士赳赳武夫戴如父母越人有言我侯至誠狡猾譎詐罔敢不情越人有言我侯執法頑嚚暴悍咸若厥則民方懽慶而遽罷歸如兒方乳奪我母慈涼涼行李蕭蕭去騶扳轅臥轍願侯少畱侯不可畱其歸甚亟悠悠我思曷有止極蜀畱詠儀魏祠梁公峴首悲祜異世同功淸江之滸龍山之陽兩祠對峙屹乎相望侯徳在民侯像在廟淸風邈然後來孰紹正徳戊辰秋九月吉旦賜進士及第資善大夫南京吏部尙書致仕前詹事府少詹事兼翰林院學士經筵日講官同修國史會典余姚王華撰

淸惠集卷十二

