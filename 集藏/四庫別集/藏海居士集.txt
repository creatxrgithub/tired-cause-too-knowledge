藏海居士集宋吳可

提要卷上卷下

提要

《藏海居士集》散見《永樂大典》中﹐題宋吳可撰。可事迹無考﹐亦不知何許人。考集中年月﹐當在宣和之末。其詩有「一官老京師」句﹐又有「掛冠養拙」之語﹐知其嘗官於汴京﹐復乞閒以去。又有「往時家分寧﹐比年客臨汝」﹐及「避冦湘江外﹐依劉汝水旁」句﹐知其嘗居洪州﹐建炎以後轉徙楚豫之間。又﹐可別有《藏海詩話》一卷﹐亦載《永樂大典》中﹐多與韓駒論詩之語﹐中有「童徳敏木筆詩」一條。考《容齋三筆》載「臨川童徳敏﹐湖州題顏魯公祠堂詩一篇」﹐其人與洪邁同時﹐則可於南渡之後﹐至乾道淳熙間尙在也。集中所與酬答者﹐如王安中﹑趙令畤﹑米友仁諸人﹐亦多南北宋間文士。元佑諸賢風流未沫﹐故所存篇什無多而大致淸警﹐與謝邁兄弟气格相近﹐特其集旣不傳﹐後之言宋詩者﹐遂不能知其姓氏。厲鶚《宋詩紀事》搜羅至三千八百餘家﹐亦未之及﹐則其沈晦已久矣。今一一裒輯﹐析爲二卷﹐與詩話同著於錄﹐俾不致終就湮沒焉。

卷上

○五言古詩

【題馬上元所藏趙墨隱畫淵明四詩】

我不識趙子﹐見此便得之。談笑出丘壑﹐粲然備四時。似聞月旦評﹐气壓淵明詩。馬卿宰白下﹐慣作煙雲嬉。歸來九衢塵﹐舊好不少移。殷懃著懷袖﹐亦足慰夢思。我本家北阜﹐一官老京師。頗懷月下松﹐披圖覓幽姿。正恐林間鶴﹐怨我歸無期。那知此心在﹐衡宇終棲遲。誰憐阿堵中﹐幾有一斛泥。願分溪上山﹐供我笏拄頥。

【吳秀才出示孫尙書詩求鄙作】

往時家分寧﹐風俗喜追隨。挽畱杯酒間﹐往往醉如泥。比年捨臨汝﹐閉闗無相知。牢落三周星﹐淹泊一水湄。人事卽漸熟﹐鄰曲不復疑。聞有長者客﹐淸談頗忘疲。宗盟晚相遇﹐佳比野鶴姿。過我忽長鳴﹐傾倒胸中奇。借問所從來﹐半世遊京師。羣賢共文字﹐聲名冠當時。自得固有餘﹐足能攀桂枝。上以榮北堂﹐下以光衰遲。故山末暇往﹐舊遊不足思。墻東或可隱﹐便擬營茒茨。奇懷傲南牕﹐幽花擷東籬。是亦差可樂﹐去此將何爲。恨未識胥鄧﹐論交尙差池。不妨气類求﹐相與慰渴饑。同姓紛在眼﹐邈然棄如遺。此道已澆薄﹐君乃惇篤之。何當美盛徳﹐老矣徒嗟咨。黃奶厄兵火﹐荒唐廢文辭。毛子素偃蹇﹐豈復能發揮。誰爲國士重﹐自有尙書詩。

【題質龜軒】

淸江料事錯﹐來作刳膓翁。不知幾許靈﹐墮此朽骨中。時出縱橫文﹐隨意侮兒童。誰識軒中人﹐本自無吉凶。平生不驚俗﹐要與眾客同。人言可爲鑑﹐試卜來年丰。

【巖齋】

誰知望云眼﹐犯此沒馬塵。故山招不歸﹐定爲猿鶴嗔。煌煌帝王州﹐喜有東山人。頻來雲霧齋﹐閱公碧璘珣。要償風月債﹐痛吟巖壑春。賢哉萬卷藏﹐膏馥餘八珍。空腸借一飽﹐已覺笑語新。肯學解頥公﹐鑿壁惱四鄰。大勝不求直﹐樂我平生眞。

【筠寮】

解衣一寮上﹐物色太窘束。栢禪費酬對﹐松官縛爵祿。此君眞有道﹐虛心自嵓谷。毎以閱世人﹐得之定超俗。夜夜幽露寒﹐驚我庭下緑。獨出萬物表﹐淸蟾映疎玉。嘉此煙霧姿﹐本無霜雪辱。朔風舞郊野﹐秀气壓羣木。舊根走苔徑﹐新梢出云屋。要令千畞廣﹐會待春雨足。

【贈連楚狂】

誰有畫魚癖﹐詩社尋楚狂。眞成戲新荷﹐徑欲穿垂楊。餘生墮轍中﹐恍然得濠梁。寓興亦差樂﹐江湖庶相忘。

【舟中卽事】

四顧彭蠡湖﹐獨知廬阜尊。疊嶂逓圍繞﹐拱立猶兒孫。扶笻望瀑布﹐玉虹走祇園。回步尋虛亭﹐餘流潄瑤琨。三峽誇幽險﹐下有萬雷喧。龍淵神物家﹐孰敢窺淸渾。歸來有餘思﹐妙音傳夣魂。易舟大孤傍﹐山川出籠樊。生平數佳士﹐歡然笑語溫。殊鄕愛逺客﹐一見如弟昆。直有卜鄰意﹐便擬營柴門。惜別屢往還﹐遺酒盈瓶盆。回首幽居云﹐忽作聚墨昏。岡巒互起伏﹐時爲煙霧吞。遙知急雨來﹐坐看風水奔。浮家若漂泊﹐且系古栁根。晚來喜新霽﹐遙岑淡餘痕。岸花自嫵媚﹐始怪秋色繁。近沙羣鷺驚﹐炯如積雪翻。林間問茒屋﹐欲與漁父言。想象翠靄中﹐疑有桃花源。津子請息肩﹐買醉溪上村。我亦睡篷底﹐輾轉吟東屯。痛彼日月逺﹐念此骨肉存。誰能致薪粲﹐庶幾度寒暄。避秦豈本志﹐多病不復論。

【送李四淸】

連侯愛畫魚﹐李侯愛畫山。詩情動幽懷﹐摹冩不少閒。騷雅移丹靑﹐妙寄雲水間。翻然欲登涉﹐試尋芷與蘭。我不一音解﹐早年便掛冠。養拙頹檐下﹐任眞亦足歡。敵騎踐江浙﹐少長奔荊蠻。卻行虎狼區﹐益知行路難。亂來戰未息﹐老去食轉艱。前年治南畞﹐頗喜人牛安。力耕日以廣﹐心事日以寛。行當遂野性﹐策杖尋江幹。云深幾茒屋﹐栁映一柴闗。扁舟鳴撥刺﹐危亭秀孱顏。安得兩玉人﹐鄰曲相追攀。眞賞會心處﹐應當謝毫端。長哦洗兵馬﹐隨意羅杯盤。伯雅要傾倒﹐莫厭數往還。願如三徑松﹐餘生同歲寒。

【送王觀】

文正活國手﹐頗恨見不及。宦遊識其孫﹐想象髙冠岌。豈但爲交承﹐自是賢友執。尢思談性命﹐微到鬼神泣。吾曹飲滄海﹐百川羮一吸。失卻大官味﹐捲舌舐泥汁。因依旣云久﹐臨別百憂集。去去好護持﹐雨荷終不濕。

【避地桂楊山門招友人晚飲】

荒城住行李﹐故人亦淹畱。稍遷墟丘間﹐愛此石泉幽。長夏晴復雨﹐風气如淸秋。開樽茅茨下﹐焉能消百憂。客懷滯荊楚﹐念之成白頭。今宵理歸夢﹐一棹隨風流。

【過許醉吟痛飲月下戲書】

塵埃沒我馬﹐掉鞅吟公詩。詩中有江山﹐不覺在京師。下馬自叩門﹐來尋元紫芝。欲掃名利心﹐笑挹丘壑姿。東檐坐無氈﹐北風吹酒巵。蟹螯互勸酬﹐墜車兩不辭。聴公擊節吟﹐悲壯亦自奇。看公醉山倒﹐了不遣客歸。客歸意亦好﹐月色到處隨。詩成月下寫﹐淡墨任傾欹。平生不知韻﹐興來聊續之。詞達語更正﹐識者未必嗤。

【探梅】

探春逼殘歲﹐幽香度寒原。欲看枝橫水﹐會待月掛村。誰憐槁木中﹐妙有春風根。孤芳自一丘﹐不受煙霧昏。飽霜分疎瘦﹐下笑浪蕋繁。喜無蜂蝶知﹐那與桃李言。要當碧雲暮﹐殷勤賦離魂。

【泰定齋詩】

寂然數椽下﹐獨耀一宇內。脫落山水因﹐妙出仁智外。君看鑑中事﹐作止本無礙。年來識坐忘﹐惟餘照心在。

【安靜齋詩】

歸來便閒適﹐松檜自儔侶。扶疎媚虛堂﹐初無一禽語。長哦柴桑詩﹐妙香吐云縷。平生壑源好﹐蓮甌發新乳。痛洗朝來忙﹐得意乃如許。輪蹄不到門﹐幽壁掛犀麈。笑拂維摩牀﹐西窻睡秋雨。

【失題】

熱官惱狂士﹐冰山倚嚴冬。此計定不長﹐會作須臾空。先生踏金門﹐大節孝與忠。能事不掛口﹐處之如無功。髙隱百僚上﹐妙有淵明風。東垣著巖岫﹐南榮著檜松。疎窻澹山影﹐雲霧穿玲瓏。澄流粲錦石﹐一練搖靑紅。笑攜玉色醪﹐酌彼千石鍾。良時飲文字﹐此興與誰同。爲君指佳處﹐不落快捷方式中。從來論丘壑﹐風味過庾公。

○七言古詩

【祕古堂詩】

羣兒只解祕金玉﹐百歲作癡空潤屋。君家勝味渠不知﹐掉頭歸來北窻讀。挿架整整三萬籖﹐誰何有書眞不然。是中大字到蝌蚪﹐補亡應得由庚篇。異錦千囊更妙好﹐中有玉奩藏小艸。不煩脫帽苦揮毫﹐漫說驚虵雜飛鳥。摩挲鼎彛自笑語﹐碧暈堆花久瘞土。懸知百好墮兒戲﹐此物一出吞萬古。客來錯惡初不解﹐把玩殷懃定爲怪。我知此老極不淺﹐規模正欲超三代。

【題翹翠軒詩】

老木拔云蒼翠起﹐新篁挾雨枝葉美。下有數峯莓苔寒﹐先生俯仰一笑喜。乘興把書坐秋風﹐超然吐論飛長虹。客星忽去璧月上﹐陶陶醉臥玻璃中。

【李氏娛書齋】

李侯平生無他好﹐眼中黃卷常自娯。明窻危坐對賢聖﹐鼓吹不可一日無。欣然會意便忘食﹐心醉何止勤三餘。幾年攜家避盜寇﹐尙得戲彩乘潘輿。攝官江外有何好﹐闊步日邊眞良圖。試求假直亦不惡﹐他年不減行祕書。

【故人來自舂陵出示初寮翰墨感時懷舊輒爲長句】

先生視艸白玉堂﹐文章一出自名世。分光蓮燭眞爲榮﹐拭吐龍巾何足擬。艮岑夜召趨神霄﹐憐我婆娑百僚底。紫禁歡傳拜左轄﹐漫刺走賀城南第。羸僮瘦馬堂階下﹐嘆我麄官殊少味。驚聞一麾出燕山﹐斾旌遽下云漢間。睿思官曹方顧寵﹐笑我翻然歸掛冠。金兵南來郡國破﹐二聖北狩天步艱。黎元鼎沸死鄕土﹐士夫云擾奔荊蠻。一人甞膽固不易﹐諸將束胸今何難。朝來喜見舂陵客﹐問訊先生多翰墨。懷古傷時初不忘﹐回首長安淚橫臆。君不見虎踞龍盤气象雄﹐王者都此成大功。遙知廟堂有髙論﹐似聞天蹕移江東。幾年中興要賢俊﹐頗懷仲父安東晉。

【醉鄕詩】

飲中境界妙四海﹐楚屈未知風俗淳。陶然席地已忘載﹐夜縛甕下初不嗔。逃禪罵坐本眞率﹐時一中之眇萬物。縱兵端欲捲愁城﹐樂賢未始忘歡伯。佳處風光殊可人﹐好徳懸知必有鄰。黃花解勸張季鷹﹐俗婦那識劉伯倫。世間萬物敗人意﹐不如常作个中計。

【山居見梅】

孤吟梅花望神京﹐澆愁恨無雙玉缾。上林顧影一坐傾﹐髙樓忍作昭華聲。避兵南州老云壑﹐風味依然殊不惡。歲暮渾無驛使來﹐一笑天涯共流落。行尋嶺頭路幾許﹐欲買幽園嘆貧窶。淸客那知日邊事﹐獨坐茅茨對煙雨。

【夜聞警】

幾年官軍破郡邑﹐逺客孤村誰脫急。臥聴鄰雞三鼓鳴﹐流言敵騎一宵及。抱衾攜幼彊趨走﹐復嶺重山且深入。爲聞北人畏和暖﹐安得如今便驚蟄。長秋南奔苦嵐瘴﹐翠華連巡犯卑濕。顧我飄零豈足念﹐注目寒江忘久立。

卷下

○五言律詩

【卽事】

勁敵謀應大﹐春來勢轉雄。烽煙驚北闕﹐鼙鼓戰東風。雪舞愁雲外﹐花飛淚眼中。翠華行樂處﹐戈甲照寒空。

【寄李道夫】

亂後時通問﹐飄流尙此身。干戈傷白髮﹐桃李自靑春。故國田疇逺﹐殊方盜賊頻。知君懷老伴﹐詩酒慰情親。

【遊淸涼寺】

延步石城塢﹐迢迢去興長。野田耕晚雪﹐寒樹倚斜陽。載酒追狂客﹐論才得漫郎。無因遂髙蹈﹐時復借山房。

【養竹】

渭川分一種﹐親植隱嵓東。有實終來鳳﹐無心自化龍。疎陰畱夜月﹐淸韻起秋風。待養鰲竿就﹐滄溟作釣翁。

【登臨川城】

時危傷去國﹐歲晚彊登城。過雁書難問﹐窮途淚欲傾。江湖歸客夢﹐梅栁故園情。倚杖空凝竚﹐行藏竟不成。

【懷歸】

久客江湖逺﹐頻年道路艱。干戈侵海內﹐猿鶴老山間。地僻林泉古﹐云深日月閒。餘生猶轉徙﹐淸夢遶柴闗。

○五言排律

【次韻曽中父登臨川郡樓書事】

戈甲何爲盛﹐田園已就荒。僅能移北阜﹐未暇隱東墻。寂寞交親逺﹐漂零道路長。歸心隨斷雁﹐離思感埀楊。避寇湘江外﹐依劉汝水傍。閭閻嗟偪仄﹐登眺喜寛涼。逺岫誰能屐﹐寒溪竟欲航。冰盤悲玉井﹐風簟愛筠牀。地盡妖氛气﹐春餘艸木光。寶薫煙霧細﹐仙茗笑談香。接武靑雲路﹐論文緑野堂。虎皮空自恱﹐猿臂定誰攘。取友眞多益﹐求田苦未藏。撐腸披錦繡﹐潄石飽膏肓。隱逸追元亮﹐風騷近子昂。棲鴉啼古堞﹐幽檻倚斜陽。離亂知誰健﹐行藏只自傷。舊巢看燕燕﹐今雨任浪浪。道勝依鶖子﹐才髙嘆夜郎。五峯興不淺﹐星漢擬文章。

○七言律詩

【友人恵筍豉】

野稅那知筍豉香﹐伊蒲淡泊喜初甞。自憐老去能忘肉﹝謂肉豉﹞﹐誰謂朝來已徹姜﹝謂姜豉﹞。膾玉有名污淨供﹐蒓絲無味誑枯腸。此君苖裔風流在﹐三韭何須學庾郎。

【謝友人約居橫林】

逺煩招隱費長吟﹐緩急方知故舊心。懷土若爲家直瀆﹐避喧眞欲客橫林。人材何敢追連璧﹐气類聊能擬斷金。卜築要須孤絕處﹐落花流水恐相尋。

【春雪後寄範長民】

回首長安淚滿衣﹐東風如舊鬢成絲。扶持衰病元無術﹐感嘆飄零漫有詩。那信夢魂隨北雁﹐忍看霜雪滿南枝。幽居只合從公等﹐自笑年來見事遲。

【呈秦楚材】

倒指煙塵歲月深﹐引杯看劍漫悲吟。平生自嘆雕虫手﹐末路空慚舐犢心。剩喜星郎上云漢﹐苦憐鶴髮避山林。君家伯仲眞廊廟﹐痛爲中興惜寸陰。

【和人聞笛】

鄰笛聲哀不自安﹐轉移宮調幾多般。夢回飛蝶三千里﹐月照髙樓十二欄。別鶴唳長秋露重﹐老龍吟苦夜潭寒。淸愁一晌知何限﹐待啟菱花向曉看。

【簇翠亭】

此老作亭蒼翠間﹐定知胸次有東山。朝陽破霧烘林影﹐醉袖扶花繞髻鬟。露警丹哥傳妙響﹐云眠碧友自淸閒。欲専一壑從來事﹐回首塵埃亦厚顏。

【廬山香林訪趙徳麟】

艤舟星渚得幽尋﹐問訊先生隱翠岑。欲禮光明依淨社﹐便隨气類老香林。貂金且換陶潛醉﹐囊錦聊追白傳吟。坡客飄零有公在﹐與誰揮淚說知音。

【探梅】

栁未搖金艸未芽﹐尋幽逸興屬詩家。不辭山下五六里﹐爲愛枝頭三四花。噴月淸香猶吝惜﹐印溪疎影恣橫斜。固應羞澀怯寒峭﹐結子成陰已有涯。

【送李秀才爲道士】

聖澤朝來淨世緣﹐不敎仙骨墮儒門。金龜換酒當年客﹐白鹿升天后世孫。泉石招君友猿鶴﹐利名憐我醉朝昏。麻衣笑著掉頭去﹐何處抱琴追綺園。

【豫章道中】

僕已疲勞馬已頹﹐忍能日日犯風埃。前山斷處後山出﹐舊雨晴時新雨來。梅子有情沿路熟﹐麥花無數及時開。一春客裏消磨盡﹐舉眼豫章安在哉。

【九日】

佳節初回苦未涼﹐疎林髙下半靑黃。佩茱頗喜人猶健﹐采菊還憐蝶尙狂。不惜登山聊舉句﹐欲因戲馬漫擎蒼。笑欹醉帽歸來晚﹐稍覺幽庭月似霜。

【次韻黃簿九日】

客裏登髙意若何﹐笑扶藜杖興還多。葉金委地誰能布﹐山劍橫天不受磨。隨遇可無揮翰手﹐感時空有斷腸歌。尙憐把菊煙塵外﹐自鏡衰容半欲酡。

【寄米元暉】

田廬寂寂近塘坳﹐仕路紛紛久絕交。多病未能從五栁﹐避喧端欲老三茒。白雲那忍閒歸岫﹐紫燕空慚漫累巢﹝聞再落致仕﹞。聞道金壇有仙隱﹐夢回淸月墮林梢。

○五言絕句

【野步】

宻竹藏啼鳥﹐荒村起白煙。人行秋色裏﹐家在夕陽邊。

【夜坐】

索索風搖幕﹐亭亭月過墻。晴雷推粉磨﹐夜雨壓槽牀。

○七言絕句

【春霽】

南國春光一半歸﹐杏花零落雨霏微。新晴院宇寒猶在﹐曉絮欺風不肯飛。

【春晚】

門外緑楊啼乳鴉﹐弄黃梅子壓枝斜。殘書讀罷無功課﹐遶徑來尋未落花。

蜂兒擷蘂趁花心﹐燕子銜泥掠栁陰。處處浸秧黃乍吐﹐護田肥水半篙深。

【踏靑】

幽居懶慢養餘生﹐彊爲春風處處行。藉艸弄花終少味﹐尋山愛竹尙多情。

【過巢邑】

竹杖芒鞋蹋短蓬﹐沒篙春水飽帆風。兩闗三寺山無數﹐盡在蒙蒙煙雨中。

【村居】

鑿井耕田僅萬家﹐農夫農婦畢絲麻。夜來得雨陂塘足﹐村北村南罷踏車。

【荒陂】

荒陂終日水車鳴﹐村北村南共一聲。掠面輕風吹小雨﹐鄙夫詩向此時成。

【松】

秋色何妨陪露菊﹐歲寒眞欲友霜筠。只應澗底桃花笑﹐苦愛微官不避秦。

【晚步】

野樹疎疎透夕陽﹐歸鴉零亂不成行。春風可是閒來往﹐時送江梅一陣香。

【書卻暑圖後】

冰柱雪車誰復作﹐礬頭淩面未能摹。北窻揮汗渾無柰﹐漫借君家卻暑圖。

【偶贈陳居士】

楚酒困人三日醉﹐園花著雨百般紅。憑誰畫出陳居士﹐亭角尋詩滿袖風。

【村巷詩】

村巷深深桑柘煙﹐園林寂靜落花天。柴門有客忙相揖﹐搖手低聲蠶大眠。

【田家女】

兩兩埀髫窈窕娘﹐含羞無語蒔靑秧。翻思貴室千金女﹐笑倚紅樓抹曉妝。

【初涼】

初涼宜夜透衣羅﹐時見流星度絳河。漸覺露溥金掌重﹐梧桐影外月明多。

【小醉】

小醉初醒過竹村﹐數家殘雪擁籬根。風前有恨梅千點﹐溪上無人月一痕。

