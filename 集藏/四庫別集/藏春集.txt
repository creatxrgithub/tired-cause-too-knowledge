

欽定四庫全書

集部五

藏春集

別集類四【元】

提要

【臣】等謹案藏春集六卷元劉秉忠撰秉忠有玉尺經已著錄秉忠博覽好學尢防於易凡天文地理律曆三式六壬遁甲之屬無不精通故術數家言多托之以行世往往不可盡信至其所著文集見於本傳者十卷今此本只六卷乃明處州知府馬偉所刋前五卷爲各體詩末一卷附錄誥勅志文行狀而不及所著雜文故秉忠所上萬言書及其他奏疏見於本傳者槪闕焉蓋文已佚而僅存其詩故捲目多寡與本傳不合也秉忠起自緇流身參佐命與明道衍蹤迹頗同然道衍首搆逆謀獲罪名教而秉忠則乘時應運防贊經綸以典章禮樂爲先務卒開一代治平其人品相去懸絕故所作大都平正通達無噍殺之音史稱其詩蕭散閒澹類其爲人𨿽推之稍過然如小詩中鳴鳩喚住西山雨桑葉如雲麥始花之類亦未嘗不時露風致也乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

藏春集原序

易曰觀乎天文以察時變觀乎人文以化成天下大哉文乎在天爲日月之著明云漢之昭回星辰之錯綜在人爲三綱五常之道禮樂刑政之方典章法度之美文乎文乎章句云乎哉大傅文貞公學參天人思周變通早慕空寂脫棄世務一旦遭際聖主運應風雲契同魚水有若畱侯規畫以興漢業召公相宅以營都邑叔孫奉常綿蕝以定朝儀陸賈詩書之語賈生仁義之說當云霾艸昧之世天開地辟贊成文明之治其謚曰文不亦宜乎至於裁云鏤月之章陽春白雪之曲在公乃爲餘事公歿後十有四年是集始行於世夫人竇氏曁其子璋介翰林待制王之綱求爲敍引晚生愚陋誠不足知公萬一姑以時論所同然者附諸編末云至元丁亥四月初吉翰林學士太中大夫知制誥同修國史閻復序

欽定四庫全書

藏春集卷一

元劉秉忠撰

七言律詩

溪山晚興

楚山臨水適幽情無意成詩詩自成秋雨滴殘秋艸暗晚云收盡晚風淸漁舟散去橫煙靄樵擔歸來踏月明是樹有枝堪架足南飛烏鵲莫多驚

帳中

四旬巳過五旬數髮際靑絲間白絲萬慮困心成底事一閒安分在何時自知量小難禁酒人笑才疎彊賦詩愜意數篇眞可老采殘百艸得靈芝

閒中

兩字功名千萬紅塵遮斷海西東碧梧直幹終棲鳳綠竹虛心盡化龍明處細曾推物理昧時都錯怨天公年來頗得閒中樂世路區區夢也慵

讀遺古詩

人沒詩存重與看芳馨死幹比芝蘭生前富貴𨿽由命身後文章足可觀蜀錦絲頭從此細巴歌韻腳自來寛未言雪曲無人和傳者幾希作者難

小齋

小齋香火結閒緣鐘鼎山林各自天世事省來都合道凡心消去不須禪一庭花發靑春裏七字詩成白酒邊醉倒未嘗知早晚客來長怪日髙眠

齋中

芝蘭玉樹映風前白石靑泉翠靄邊照世聖經明似鏡通方古道直如弦立心無罔蓋當爾處事有成皆偶然求彼不如求在我一檠燈火對殘編

蝸舎閒適三首

今古無窮嵗月流山林鼎篆自悠悠意還本分是爲足事不自然難免憂奪得鳳池終犯手搆成蝸舎且抽頭南窻盡日消閒在細聴莘公說四休

其二

畫防朱門將相家山間一室息紛嘩素飡得飽那思食薄酒消愁宛勝茶就裏靜爲眞受用倒頭閒是好生涯此身久置功名外萬戶封侯任被誇

其三

半世勞生天地間千金易得一安難庭前松菊成閒趣窻外雲山得臥看光滿此宵逢好月香來何處有幽蘭橫琴消盡塵中慮一曲秋風對月彈

嘗云芝茶

鐵色皺皮帶老霜含英咀美入詩腸舌根未得天眞味鼻觀先通聖妙香海上精華難品第江南葉木屬尋常待將膚湊浸微汗毛骨生風六月涼

試髙麗茶

含味芳英久始眞咀回微澀得甘津翠成海上三峯秀奪得江南百苑春香襲芝蘭開竅气淸揮冰雪爽精神平生塵慮消融後餘韻駸駸正可人

江邊晚望

沙白江靑返照紅滄波老樹動秋風天光與水渾相似山面如人了不同千古周郎餘事業一時曹操漫英雄東南幾許繁華地長在元戎指畫中

醉後

淸明天气賞花時桃李風前酒一巵夢獨不成春艸句閒多記得古人詩倦將碎事然心火笑被虛名惱鬢絲惟有醉鄕同大化從他物理自參差

讀諸葛傳

賢聖隨時出處同道存元不計窮通一畨天地鴻蒙後千載君臣艸昧中徳必咨當世事孔明良有古人風長才自獻成何用三顧還酬莫大功

讀書

畫餅功名抵死圖何如閒裏得看書衣冠三代凋零後經傳一秦灰燼余梧葉打窻秋院靜松梢轉月夜窻虛乂開黃卷靑燈下坐進人間駟馬車

醉中作

年年防馬走風埃鐘鼎山林事兩乖千古興亡歸恍惚一身行止賴編排無才濟世當緘口有酒盈樽且放懷何日還山尋舊隠瘦笻偏稱著芒鞋

秋懷

昨夜西風撼綠荷芙蓉凋盡柰秋何歸心又落賓鴻後別夢還隨夜雨多客气有時難制伏官身無事亦蹉跎近來只賴杯中物醉到半欹方浩歌

堤畔二首

金沙堤畔栁絲垂燕往鸎還蜂蝶隨爛漫一春花發早飄零萬里鴈歸遲閒來於物少相礙行處與時多背馳幾樹野桃開未了東風無力賴誰吹

穿林步水陟崔嵬塞北雲南轉一回詩句漫隨秋色澹夢魂長被皷聲催蝸房小小權書舎馬酮淸淸當酒杯門外眾人忙似火幾前孤坐冷如灰

夢覺偶成

秋菊春蘭醉眼中紛紛紅碧不堪窮鄭季白從白馬異盧同果異同豈有功名歸竪子枉將文字困英雄鳥聲喚覺南窻夢撲簌槐花墮晚風

嶺北道中

雨霽輕煙鎖翠嵐五更殘月照徵驂王戈定指何方去天意仍教我輩參霸气堂堂在西北長庚朗朗照東南江山如舊年年換誰把功名入笑談

行中

一夜輕霜塞艸愁闗山慘淡又成秋西飛白日難繩系東去黃河海自收節序催人無處避生涯隨分不須求長歌短詠行程裏心逸能忙百事休

慚愧

紫庭仙客駕飛鸞多少雲霄著眼看情節琴書於世澹元龍湖海爲誰寛小詩吟罷仍須和長鋏歸來不必彈門外黃塵數千丈窮廬慚愧一年安

守常二首

得失紛紛不必窮一鳴一息古今同韓侯假印元無命李廣祈封未有功世事百年魂夢里人生幾日笑談中朝三暮四相狙戲識破從前賦芋翁

燻天富貴等浮雲流水年光夢裏身但著眼觀皆外物不開口笑是癡人歌臺買酒閒消日醉帽簮花老弄春燕燕鶯鶯莫相戲渠應未識此心眞

論交

山前春色夢中殘鏡裏秋霜鬢際繁處世羨人能辦事論交愧我未忘言蒼梧雲气時時變赤壁波濤日日翻誰解立心如砥柱百湍衝激只依元

春晚還山

人生無計免風埃漠北江南鴈往來萬木何曾秋未老百花爭向暖俱開未能乞食尋歌院要想遊山到嘯臺明月滿庭閒杖履翠煙惹徧綠紋苔

秋夜

讀詩懷古掩重扄上世淳風在典刑儀鳳作歌猶有道感麟絕筆再無經明星墮地曾爲石腐艸逢秋也化螢殿閣參橫月斜落夜寒書舎一燈靑

山家

翠微深崦遁肥家占斷安閒閱物華不但愛詩仍愛酒何妨栽竹更栽花固知天命元無間還信人生各有涯華屋山丘都是夢且圖沈醉臥煙霞

春閒遣興

自任張衡說四愁不令一防上眉頭是非海裏有何論名利場中無所求掃睡擬將茶作箒釣詩須著酒爲鉤春風吹綠山前艸盡日攜壺勝處遊

閒況四首

車馬長安蕩路塵商山一曲紫芝新林泉誰伴隠君子雲月自歸閒主人蝴蝶日長莊叟夢鴛鴦沙暖杜陵春汨羅江上獨醒客空感秋風撼白蘋

一理未明常曖昧七情能節自沖和孟軻求巳行時簡顏子齋心樂處多修禊水邊羣客會舞雩風裏一僧歌沙汀日暖春煙澹無數閒鷗沒浩波

閒中日月讀書舎醉裏乾坤沽酒樓金滿千籝遺子患官髙一品替人愁於身道理行須記隨分生涯過卽休看取飄飄無系防煙波江上一虛舟

山有嵐光水有聲得閒便是大功名彼長然覺此爲短我聖未知人所輕幾樹好花風乍靜一鉤新月雨初晴此心只合長無事莫爲人間寵辱驚

秋夜飲

葉打銀牀謝井梧芰荷池沼半成枯靑山阻興長千里白酒消愁只一壺日暮西風吹過鴈夜涼明月照驚烏黃花離落秋香裏醉倒淵明不要扶

自然

名利場中散誕仙只將吟樂度流年酒逢知巳心方醉詩到收功意更圓碧水悠悠入東海白雲曳曳上賓天但能直往無凝滯不自然時也自然

漫興

春風吹入客中懷滯气愁眉總散開誰暮蘭馨將作佩自慚樗散不成材詩吟百首興猶在酒飲兩杯春巳來累土豈如平地穏當年浪築九層臺

醒來

尺蠖微虫解屈伸人生何用兩眉顰前前後後都爲夢是是非非總未眞巳幸有書消永日豈堪無酒度芳春東風院落花梢上午醉醒來月色新

客散

南山秋色气相髙肥馬輕裘盡俊豪載笑載歌誰得意相趨相奉總成勞塗中易曳靈尾池上難尋彩鳳毛自覺不堪仍不可嵇康未欲絕山濤

別張平章仲一

四旬未老頭先白可笑區區紙上名張翰且休歸故里謝安應不負蒼生窮通此際難開口離合中年易動情恨殺溪流與山色天南地北送人行

吟詩

七情荒逸難追雅六義綸紛始到騷句穏先須辧長短字工端要定推敲言非精當功應少意不包含气漫髙出手若能圓似彈千回萬轉任吟嘲

有感

大道荒蕪沒艸萊一回翹首一回哀論文須謂可方可言志豈拘才不才美錦幾時無善制好花隨季有新開風人托物成騷雅未必初心在物來

適意

靜裏乾坤醉裏仙閒愁不到兩眉邊堂中立足有餘地井裏舉頭無大天淺酌酒杯消永日細開書卷度流年霸陵橋下長安道自在諸公鬭著鞭

自平

輸情盡意尙難行專利如何不致爭未解塞將他意滿但宜持得自心平溪聲逺作千年調山色髙移萬古情自向書中識天爵巳當克處漸能輕

對鏡

鏡中人向鏡邊羞有底功名早白頭識字豈知爲物忌讀書空想解民憂星疎月朗元非晝老木蒼波宛是秋千古五湖髙興在秋風不管未歸舟

適情

鵲喜舉枝鶴啄苔能閒能宦各天才北山逋客攜琴去南壠幽人防杖來莫看鳯鸞棲枳棘任他斥鷃笑蒿萊據牀三弄桓伊笛豈愧孫登有嘯臺

自勉

鏡裏流年髮漸皤殷勤學道莫蹉跎黃金斷要經燒煉白璧元曾受啄磨能自處心終始一任他開口是非多當如織女機頭錦每日須教進幾梭

接輿狂歌

唐虞風化尙眞純天壤熈熈萬物春三代盛時存此道六經今日付何人狂歌楚叟能知鳳絕筆宣尼自感麟滄海波光泰山色漫勞平地赴纎塵

秋感

流光漸漸日相拋鏡裏班班見二毛世事短長量不定人生趨舎哂徒勞鴈翻夜月還三楚鶴駕秋風唳九臯獨有紫庭閒散客碧雲哦罷讀離騷

寡合

平生寡合嬾拘牽獨自看云獨自眠伐木友逢多齟齬散花人至短因緣長教身類沾泥絮贏得心如出水蓮詩卷兩牛拖不動囊中那有一文錢

不同

髙樓百尺臥元龍問舎求田那得同孟子臧倉譏禮義使君曹操識英雄鷦鷯不過一枝木騏驥更追千里風莫向華山陳老說睡魂不在是非中

古今

道存南北馬牛風古往今來了不同彼在古時諸事遂我生今日百憂逢趙髙漫指鹿爲馬李賀不羞蛇作龍太華山前一樽酒放開醉眼看蓮峯

憑髙

憑髙四顧入無窮萬物云云見此容世事醯雞深甕里人身稊米太倉中漫漫流地海無岸落落倚空山有峯一个肚皮都著了更教誰去號天公

觀豪

富貴繁華得幾秋生存華屋老山丘謝安攜妓東山醉李白騎鯨北海游水冷魚龍俱漠漠天長魚鴈亦悠悠求田問舎麄疎倒慚愧陳家百尺樓

對酒

浮世人稀七十彊憂愁朝夕半相妨騷中不柰靈均苦酒裏從教太白狂歌後淸聲自嘹喨舞來長袖任郎當任將世務閒拘撿杯捲東風醉一場

西蕃道中

鞍馬生平四逺遊又經絕域入蠻陬荒寒風土人皆愴險惡闗山鳥亦愁天地春秋幾蒼鴈江湖今古一扁舟功名到底花梢露何事區區不自由

烏蠻道中

稠林夾路冠依違彪騎單行壓眾威重勸小心防暗箭深知老將識兵機風號日落江聲逺山鎖寒煙樹葉稀鸚鵡喧啾似鴉雀百千都作一羣飛

烏蠻

華夷圖始豈虛傳經過分明在目前日月照開諸國土乾坤包著幾山川曾聞仙闕多官府足信人寰有洞天萬木嵗寒靑不落喬松古栢想長年

過白蠻

脊背滄江面對山兵逾北險更無難投亡置死𨿽能勝履薄臨深未敢安赳赳一夫當入路蕭蕭萬馬倒徵鞍巳升虛邑如平地應下諸蠻似激湍

南詔

半生鞍馬苦勞形鬢影難求曉鏡靑萬里又徵南詔國九霄還識老人星直將日月鎖書帙更假雲山作畫屏滿地干戈𨿽有酒不能長醉似劉伶

下南詔

天王號令迅如雷百里長城四合圍龍尾闗前兒作戲虎賁陣上象驚威開疆弧矢無人敵空壁蠻酋何處歸南詔江山皆我有新民日月再光輝

滅髙國主

事君忠義子孫優莽操源泉得逺流折足鼎空公餗覆剖心人若鬼魂讐靑山不管廢興事白酒可消今古愁願戢干戈息徵伐歸期先卜兩眉頭

滿坦北邊

神機恍惚統鴉兵韜略閒文豈足憑風急旌旗髙捲日夜長刁鬥寂無聲陣云垂作中軍幕螢火防成元夜燈萬里封侯男子事定誰唾手取功名

九日滿坦山

淩雲气節鬢驚秋書劍荒寒事逺遊萬里嵐光乘馬背一川紅葉上鰲頭西風不管防軍帽絕塞空凋季子裘誰把茱茰念行役憑髙拭目望神州

驢湫道中

烹水凝泥踏有聲北風摧發更南徵一旗颭颭山邊過萬里彭彭皷上行幾復回頭迷故國再堪屈指數前程鳳凰望斷麒麟絕空想簫韶奏太平

玷食山前

陰雲濃淡水洄環颭颭旌旗濕未幹慣熟人情生處樂﨑嶇世路古來難一川野艸霜前死萬樹西風雨後寒遙想家園未揺落不能容易報平安

烏蠻江上

一碧玉垂天影萬丈丹梯壯地形世路不能平險阻人生還得免飄零月娥無語照吟坐河伯有聲呼醉醒明日烏蠻屬行役又攀參角上靑冥

江上寄別

軍中無酒慰飄零辜負沙頭雙玉瓶鞍馬幾年南北路闗河千古短長亭好風到枕客愁破殘月入簾歸夢醒夢斷故山人不見曉來江上數蜂靑

江邊梅樹

江邊繚繞惜芳叢絕筆天眞在眼中素艷乍開珠防蕾暗香微度玉玲瓏一枝倒影斜斜月滿樹浮光細細風明日行經山下路幾回特地駐靑驄

過梅戶

龍角東昻斗柄回春風無恙遠人歸干戈絕擾程程酒景色堪憐戶戶梅鸂鶒波寒渾懶戱鴛鴦沙暖不驚飛靑雲出岫緣何事馬上詩成雨莫催

過玲瓏山

世外徒聞說洞天桃源迷路再無緣摩靑磈磊誰能鑿繡白玲瓏自可穿別有一壺藏日月正看萬竅吐雲煙勞生得遇崆峒客煉訣還丹問隠仙

山寺

防花堆白麥苖靑山寺南頭帳玉停流水縱橫成篆字逺山前後簇圍屏漢唐浩瀚開疆土蠻貊依稀在典刑士庶何曾避戎馬總知仁主惜生靈

峽西

鱗層竹屋倚巖阿是嵗秋成粳稻多逺障屏橫開戶牗細泉磴引上坡陀民人各得安家住辭气總如平日和簞食壺漿迎馬首湯徵元不弄干戈

雲南北谷

徵震作旅魂驚直入雲南谷口行一水循環通地脈四山連避壯天城兵還失律難依險國旣無人立可平馬援班師銅柱在誰知兒戱得功名

鶴州南川

閒情平日愜林丘不憶南來得此遊逺近樹分山障列縱橫水入稻畦流一川風物撩詩興滿地干戈破客愁回首斜陽在喬木獨憐幽境更遲畱

過鶴州

千山險阻此川平未審州何鶴得名緑水泗環澆萬壠黃塵隠約認孤城田疇傍舎存恆產兵火誰家得樂生伐罪令行元不殺逺蠻歸服感仁聲

春閒

盡向靑霄駕彩鸞鷦鷯先得一枝安詩書況味閒偏得歌酒情懷醉愈寛時雨荒山添潤澤春風野水動波瀾都觀裏桃花放應待劉郎醒後看

閒淡

閒淡功成百事休秋風生計任蕭颼客攜酒至須轟飲人寄詩來愧懶酬碌碌無才甘自滯棲棲有道果誰求平途欵段猶多蹶歷愧輸他紫燕驑

秋懷

梧桐殘翠落成堆燕去鴻來秋社催刺眼不須翻著襪放懷且好右持杯空堦寒雨滴愁盡髙枕曉風吹夢回咫尺登髙是重九黃花更酌醉金罍

秋夜有感

竹影斜斜轉月輝西風颯颯透徵衣菊殘愛菊人空感家逺思家客未歸戰馬頻嘶秋正健驚烏無睡夜猶飛幾時一榻南窻下不見黃塵老翠微

藏春集卷一

欽定四庫全書

藏春集卷二

元劉秉忠撰

七言律詩

夏日遣懷

拏云心事倚樓邊鏡髮星星過少年學步誰知翻失故效顰自笑不成妍詩章騷雅唐新變字體風流晉舊傳吟寫總爲閒伎倆且將消遣日長天

客中

人間機事細如麻落魄身心到處家無帚掃淸堂下地有書遮靜眼前花兩杯粉潑貓頭筍一椀酥烹雀舌茶只此一朝公事畢焚香髙枕臥煙霞

將歸見鴈

一別沙陀白帳房數朝棲止李君堂轉逢世路身渾懶趂食人間口尙忙百變浮雲諳世態千回流水轉年光山城欲問春消息淡淡長空見鴈行

西州客中

蕙帳空閒客塞城猿驚鶴怨可憐生風雲逺際千年會天地中含萬古情總指靑山作歸計直將白髮換虛名向誰得遂求田意樓上元龍气未平

黃河

萬仞昆崘頂上頭頽然委質下林丘九隨地勢曲千里一返天源經百州磧石西邊才北轉太行南下巳東流黃勻一綫穿滄海直接銀河浸斗牛

冬夜飲南京酒

煨開琥珀明黃色散作薔薇輭細香歡伯情懷渾易見麯生風味實難忘一尊盡可消塵慮萬事何能到醉鄕盡道三冬無暖气誰知春色此中藏

答崔夢臣

靑春去卻再難尋白髮還從鬢際侵顧我百年成幾事得人一語勝千金佳賓久望孫閤旱稼專祈傳說霖此意朱但聊復不能聲處有知音

寄馮世昌三首

大中爲體用時巾酌古宜今道可通臨事若私先有礙立心非正後無功在天何問但存義進我無疑當效忠有所不行須自反爭如桃李待春風

心差利一毫間誰肯尋思擴四端人事要於多里煉物情宜向靜中觀止時休恨窠巢窄行處須開路徑寛天道好還冬對夏爲仁由巳意非難

君子隨時出處同廟堂籌畫馭英雄文經武緯通今古玉振金聲貫始終葛亮岡頭千壠月嚴陵波上一絲風自從兩漢分三國靑史書誰第一功

呈全一庵主

百結千圍系物繩古根金種未忘情莊周一夢花間蝶圓澤三生石上僧詩有仙風拋世网酒藏奇計破愁城放他少室山頭月代祖流傳不盡燈

呈南庵友人

一篋詩書三尺琴忘懷鐘鼎是山林聖賢處世常存道男子遭時始見心嗅殺芳蘭無惡气聽殘流水只淸音虛名肉味從來薄況復聞韶嵗月深

春日效宮體二首

雨洗芳塵絕防埃桃花零落海棠開沈香亭小圍紅樹太液池淸映綠苔夜月也曾懸漢殿朝云何只在陽臺六宮簾捲東風輭一仙音翠輦來

婀娜腰肢窈窕娘雲鬟十八鬭新妝曾憐歌舞畱香閤乍學笙簫入洞房禁苑春來花競放閒堦雨霽燕爭忙長生殿裏明皇醉夢斷華胥白日長

看書

香焚銅鼎翠煙盤無意安心郤自安一語終身莫能踐九經盡日若爲看流行似水那云易習慣如天不覺難大地含章秉元气木生松栢艸芝蘭

習字

硯水冰淸墨細研紫毫深蘸拭華箋始從大裏收來小復自方中畫作圓鋒隠豹眠千嶂霧勢雄龍躍九重天鸞飛鳳立難窮變要把王顏得處傳

和林道中

扶桑日曉雨初收襟袖涼生六月秋兩壁雲山夾行客一川煙艸看飛驑車軋軋長轟耳白帳連連不斷頭宮闕上橫龍虎气和林遙見帝王州

禁中

帳中書帙案頭存大禁炎炎不出門難爲蒼生濟饑渇漫搜詩句廢晨昏銜珠報徳成勞想衣錦還鄕莫浪論時止時行吾不彊笑他楚些作招魂

蜀先主孔明

智涉圖深往事非茅廬一論定眞依風雲龍虎隨時有魚水君臣自古稀月照錦江翻夜色煙波玉壘動朝暉精英不死靑天上畱得文昌奉紫防

跋李太白舟中醉臥圖

仙籍標名世不收錦袍當在酒家樓水天上下兩輪月吳越經過一葉舟壺內乾坤無晝夜江邊花艸自春秋浮雲能蔽長安日萬事紛紛一醉休

防太白醉歸圖

五斗先生未解醒一生愛酒不曾醒人間詞翰傳名字天上星辰萃性靈鴈帶暖回波泛綠燕銜春至艸抽靑紗巾醉岸南山道幾處哦詩補畫屏

太白還山圖

一片靈臺照世明共傳太白是元精心中有道時時樂眼底無塵物物淸千首未知詩作癖百杯尋與酒爲盟長安多少風和月不盡先生吟醉情

孤云

觸石初興一寸防漸張鵬翼赴天池無心出岫何憂累有象懸空不礙飛斜日只期風送逺枯苗還怪雨來遲曾同李願棲盤谷應是從龍忘了歸

仙客

骨靑髓綠紫霞腮玉府眞遊出世才眼裏方瞳萃神秀胸中明鏡絕塵埃風生嵩嶽三花樹月浸瑤池七寶臺夜半朝元初飲散醉飛星馭到蓬萊

憶鬅頭王先生

玉京金闕五雲間月滿瓊樓十二欄仙子巳隨鸞馭去世人空想鶴書還喚回石上三生夢燒盡鑪中九轉丹別後幽懷渺何許悵然滄海隔蓬山

憶竇侍講先生

暖到沙陀雪巳殘春光猶惜照衣冠旋酬世事心渾懶不見幽人眼益寒明月只於圓處缺佳期常向易中難相思一日三千里欲學忘情自未安

途中寄張平章仲二

觸熱從軍數載還髙家書記到何官道存賢聖行藏里人在乾坤動靜間爲善不圖垂報逺濟時寧長涉艱難惟君胸次明如鏡照我區區兩鬢班

呈焦尙書仲益

道義猶難輔友生可將名字競時名爲人當有往還理所事豈無憎愛情棊上髙低誰計較鏡中姸醜自分明泰山多少閒堆阜滄海漫漫一望平

寄津長老

雲溪側畔竹林邊未塞平生未了緣詩裏久懷方外士酒前猶伴飲中仙眞經縱暇開金捲難字還慵檢玉篇【師許傳韻法故及之】槐火石泉烹雪蘂阿師此夢共誰圓

憶顏仲復

滿座春風笑語生客中長記在家情赤心豈沒新朋友白髮難忘舊弟兄夜雨正令人百感秋窻忽放月孤明禪房花木通幽處水逺山長夢不成

嵗暮有懷寄仲修宗舊三首

嵗暮嚴風曉夜寒老煙蒼色滿闗山騷人思和陽春曲遷客賡歌行路難美酒欲期千日醉浮生誰得百年閒揚州廨舎周遭樹淸淡梅花也屬官

嵗寒親友淡相陪助發詩程舉兩杯情與古人千里合夢隨鄰笛一聲回虛心立節霜秋竹瘦影橫窻月夜梅天意漸隨人莫測龍蛇飛動待春雷

蹤迹飄零事願違生平親舊總披離同人憂樂猶難易與世浮沈果是非寒雪自應隨臘盡菁莪何恨得春遲玉京一望漫於海安得超然控鶴飛

送鄕僧

中年懷抱要寛和故友依依柰別何夢到家來殊不逺情隨人去更還多龍岡雪盡回春色鴛水冰開漾月波若遇相知問蹤迹窮廬近日到沙陀

寄友人四首

閒裏詩書慰寂寥低垂絳帳謝塵囂心如秋月十分朗病逐春冰一向消陋巷顏淵貧有樂安車子貢富無驕更看萬丈頹波裏砥柱巍巍不動搖

親朋離闊往還稀十載天邊一鴈飛北闕書人俱自獻南山詩客與誰歸碧雲望久不成興靑障夢殘還又非明日桃花如爛錦且須攜酒賞春輝

悠悠離闊感中年我輩情鐘豈不然好景與時渾易過可人和月只難圓五更殘夢雞聲裏千里歸心鴈影前漠北雲南空浪走今春又負杏花天

香滿檀心雪滿枝梨花開近海棠時隴西鸚鵡藏金防海底珊瑚絞鐵絲勁畫快心觀晉字淸光在眼讀唐詩功名富貴非吾事惟有幽人是所思

答友人畱飲

黃塵道路競拋梭不覺行年四十過世事逾多逾細人生漸老漸蹉跎愁城平卻無遺址樂府開來有妙歌桃李花間一壺酒君畱不醉欲如何

會故人小飲

俗事長將樂事違小園今日偶成期喜君落筆題詩就笑我停杯吸酒遲柳葉巳將春雨展桃花猶待曉風吹倚欄紅杏低無語應爲勞心蝶不知

勸友人酒

西風落葉共蕭颼百感中來不自由豪客空攜鐵如意舞嬛徒費錦纒頭曳過雨腳雲歸岫湧出山頭月滿樓一曲淸歌一杯酒爲君洗盡古今愁

爲友人解嘲

徳益休休僞益勞泰山不重亦毫毛九成豈脫試金石一割難同切玉刀系日繩頭宜自頓拏云手段任他髙元龍骨化墳中土誰是中州第一豪

孤懷

孤懷嬾與世浮沈哀樂中年白髮侵射隼髙墉猶可待亡羊多路定難尋鏡明惟解照人面尺曲不能量我心流水髙山無盡意伯牙指下有知音

客興

闗河牢落別離中到處題詩記轉蓬啼鳥不知春是客落花還逐水流東雲開千里逺山碧樓映半溪殘照紅雌蝶雄蜂不同類雙雙相趂舞回風

讀韓信傳

將將將兵各有權棊家一著要爭先依平得路猶難保弄險成功豈易全破趙有謀都一日假齊無分僅三年良弓髙鳥俱塵土贏得英雄一惘然

再讀杜詩

規矩方圓稱物施運斤風度見工師幹霄气象動髙興際海波濤生逺思三月聞韶忘肉味幾年疑郢和巴詞騷人盡在淸光裏恰似中秋月滿時

讀山谷詩

淸奇雅淡破工夫句句冰霜字字珠並舉鴻方上霄漢相忘魚巳得江湖筆頭應有神靈助言外全無翰墨拘酒醒夢回秋气爽似看明月在蓬壺

讀梁甫吟

調髙辭雅動知音聲寂名存意愈深千載有聞諸葛語三人無愧晏公心稱賢未必皆能肖弔古何嘗不在今荷得鋤歸茅屋底一篇梁甫更誰吟

秋江漁父圖

白蘋紅蓼滿滄洲江上靑峯倒玉樓出沒不拘同水鴨往來無系伴沙鷗煙波圍繞幾漁舎天地橫斜一釣舟蓑笠爲渠相蓋管瀟瀟風雨不勝秋

秋江晚景圖

落筆縱橫不自休抹成小景絕淸幽碧波千里楚山晚紅葉一林荊樹秋古渡任分南北岸長橰自送往來舟十年間事漫如昨對此依稀復舊遊

竹林七賢圖

螳螂怒臂大車前禮樂蕭條幾百年蘭省久無三老貴竹林徒有七人賢忘形到底爲形累嗜酒尋常被酒顚何似公何月臺上一聲長嘯裂秋煙

宋漢臣墨梅

體盡江村雅淡情映來紙上照人淸枝梢欲向風中動根幹原從筆下生幾簇芳英雪妝防一彎新月玉斜橫花光不死西湖見也索驚嗟問姓名

梨花

玉骨冰姿映曉光露盈檀蕊洗新妝夭桃艷杏果誰賞雌蝶雄蜂空自忙仙桂是髙寧有種海棠𨿽美郤無香司花防惜花長好莫遣東風取次狂

竹

幾竿蒼翠抵千金對皷焦桐意更深雙淚灑時勻作防七賢居處密成陰飛霜著葉不攺色流水漱根還有音我似此君君似我枝枝節節本無心

竹筍

亭亭瘦玉倚疎籬日夕摩挱恐長遲立節未能森似束出頭休若銳如錐共言愛物終成癖不道忘情卻近癡料得此君霜雪後虛心定有子猷知

月中桂

丹皮翠葉實花鮮深固靈根不記年老穎共爲天上物嫦娥同有月中緣蓬萊山裏紅瑤艸太華峯頭白玉蓮安得移來都一處醉看光彩照詩仙

秋齋

蕭蕭落葉打窻櫺夢覺幽齋熟睡僧萬里西風揚鷙鳥半窻烘日聚癡蠅物華老盡只秋健天運斡回非力能且倒芳尊暖和气門前物態冷如冰

太淸宮

一簮鶴髮瑩童顏喬木森森古殿寒自駕白雲還帝闕不傳紫气映函闗五千道徳畱眞誥八百工夫鏈大丹地老天荒無覓處猶龍那復落人間

因張平章就對東坡海棠詩二首遂賦一首

一種奇花號海棠十分顏色豈須香雨中有淚眞傾國月下無言更斷腸不待金盤薦華屋髙燒銀燭照紅妝少陵避諱將佳句畱與眉山蘇二郎

因宋義甫宿香山寺

摩空削出碧芙蓉繾綣香山一帶峯野樹去年曾系馬閒雲今日復從龍玉鉤三寸月沈水琴調數聲風入松淸徹夢魂眠不得覺來那假曉樓鐘

秋晚同友僧宿潞南山寺

集林倦鳥巳成棲石磴連沙澀馬蹄晚寺共攜明月入寒巖誰聽雪猿啼愁行十里九盤路夢斷五更三唱雞聲利不闗陶靖節黃花零落醉如泥

宿山寺

是非不到石壇邊物外閒人第二仙赤羽林梢映斜日白虹山半駕飛泉客來總是尋僧話猿去多應伴鶴眠一曲淸歌古松下且依勝境謝塵緣

聞宋義甫對竹引

髙情逺韻無凝滯發作聲音指下彈玉調未曾終一曲朱何故疊三嘆優遊似道虛心易感慨如筠立節難昨夜綠筠亭上醉正同風雨夢

宋義甫彈秋風

穹廬悄悄夜漫漫午醉醒來坐席寒富貴有媒皆豹變功名無分獨螭蟠子陵實愧三公爵靖節非輕一縣官髙捲氊簾對明月秋風一曲入琴彈

戲宋義甫

香飄庭院牡丹妍荷貼池塘小翠圓生物不知春有老照人還愛月無偏黃塵道路嗟遊子紫陌煙光誤少年欲著儒冠替僧帽而今直得幾文錢

佳人

錦心繡口性蕭閒學海波瀾挹不幹奇語八篇傳欲滿陽春一曲和皆難佩蘭襲襲生風韻懷玉溫溫辟雪寒別後佳人渺何許倚樓空詠碧雲端

宿中山幹明寺

客散闗門厭事嘩鑪香滿屋臥煙霞人辭故里凡三載僧到伽藍自一家夢破小窻浮月色漏殘寒角奏梅花天明又上滹陽道鴛水歸程漸有涯

過居庸闗

車箱來往若流泉絕壁巉巖倚翠煙限破中州四十里鑿開大路幾千年函闗不謂平如地蜀道無知險似天萬里揮鞭猶咫尺誰能掌上保幽燕

過也乎嶺

一夜陰雲風皷開嶺頭凝望動吟懷煙分雪阜相髙下日出氊車競往來天定更無人可勝智衰還有力能排中原保鄣長安道西北天髙控九垓

雞鳴山

俯瞰防陽小洛城一川山色萬家屏翠環有茀云初合碧玉無瑕雨乍晴巖穴直通天地气峯巒平揖鬥牛星野僧不管人間事臥聽洋河防耳聲

桓撫道中

老煙蒼色北風寒驛馬趨程不敢閒一寸丹心塵土裏兩年塵迹撫桓間曉看太白配殘月暮送孤云還故山要趂新春賀正去鬅頭能不愧朝班

桓州寄鄕中友人

靑山四合路縱橫解轡烏桓古塞城五載轉蓬離故地幾時促席話平生停雲靄靄落春雪明月輝輝開晚晴適意寧無一鐏酒渇塵難洗爲誰傾

大磧

漫川沙石地枯漧入夏無靑雨露慳人馬數程饑渇裏風程一月往還間側橫鰲背登髙地淡掃蛾眉見逺山安得司春生物訣桑田也似海東灣

秋日途中

半紙功名滿地愁都教白了少年頭早應未拜曹參相終不當封李廣侯曲水亂山紅樹晚西風殘照白雲秋歸鴉一片投林去自笑勞生未解休

丁未始還邢臺三首

十年朔漠到鄕城里巷傳聞喜復驚老者相看更相會小童爭拜又爭迎忘懷不講世俗禮無外始知鄕黨情向日垂髫皆冠帶旋通小字始知名

布袍抖擻客途塵閭裏歸來感慨頻一代衣冠風又變千年城郭物還新黃耆總作墓中鬼街巷半居鄕外人精舍東邊存舊宅眼前渾不識比鄰

淸明左側上歸鞍急到邢臺六月間萬里春風吹緑鬢一城和气暖朱顏昔年林下閒爲貴今日鄕中貴是閒布衲藍衫人調笑如何不著錦衣還

新春有懷

笛聲吹落小溪梅寅位還看斗建回蟄物得春當出地阿香貪睡不推雷百年囊裏詩千首萬事花前酒一杯別後故園桃李樹他年寧肯重栽培

春日園中

人生難預定行藏且著閒吟寄醉鄕還有江湖供酒杓豈無珠玉入詩囊春風花發蜂兒閙細雨泥融燕子忙一架酴防開較晚海棠𨿽好惜無香

春日寄友二首

東風吹夢入家頻夢覺來時總不眞處士固知爲贅物還山終欲作閒人漁樵有話同誰說花栁無情各自春一曲髙歌一杯酒江邊醒客莫相嗔

暖過新春料峭寒寒鴉欲逐曉風還萬千世事回頭後四十流年倒指間白酒有時長可醉靑山無處不堪閒功名到底誰能了贏得勞生鬢早班

正月十三日得鄕官書

浮雲流水不相依時止時行各自知萬事至天無不樂一心於道有何疑溪邊楊栁飛花早海外蟠桃結子遲一樹甘棠方破蕚東風應著好風吹

藏春集卷二

欽定四庫全書

藏春集卷三

元劉秉忠撰

七言律詩

二月寄鄕友

漠北燕南幾日程鴈來人去總飄零春陰將散好風至野燒漸空芳艸生橋下洄澴鴛水綠城頭突兀鵲山靑此情擬托新詩遣寫就新詩轉系情

春日遣懷

蓋世功名一局棊千年城郭昔人非分開春色花休妬流盡年光水不知詩酒可娛惟自得林泉𨿽好幾人歸長繩不系天邊日寄與東風且慢吹

春晴曉望

水漲池塘雨洗塵際空樓閣倚防人星潛月落千山曉日暖風和萬物春何樹落花飄蕩逺誰家飛燕往來頻眼前盡是無聲句卻恐詩人道不眞

閒中

成物心存一寸丹行年半百鬢毛班鵷鴻眷眷期同列猿鶴顒顒怪未還懶性從來倦馳逐坦懷元不厭蕭閒平生遊世東方朔金馬門中是隠仙

溪亭小飲

亭前桃李水邊樓與客攜壺慰倦遊眼底誰知花嫵媚人間惟有酒風流情元易感千生在愁不難消一醉休傳與京華年美少莫將白髮博封侯

秋晚

秋晚梧桐翠巳殘松風竹雨正珊功名果是將人悞懷抱惟除著酒寛一枕淸風醒後覺滿軒明月臥中看乾坤里許元無事閒殺東山舊謝安

寄友

歸心揺蕩菊花期濁酒畱連柰別離方外半生人事略天邊九月鴈書遲昨非今是翻然覺坎止流行斷不疑卻怪靑春無柱杖滿頭白髮盡相欺

答隘客

坎蛙自蔽無餘地海若汪洋納百川士子行藏須達節人生貴賤定由天翰林自不拘吟放禦史誰曽管醉顚萬事轉頭都是夢枉教愁擾轉頭前

答鄕友

人生終老覓莵裘白髮行藏獨倚樓南鴈縱能傳尺素西風不解送扁舟蒼山老樹煙波晚零雨疎松水墨秋願偃旌旗舞干羽功名輸與玉闗侯

倚樓

倚樓雨霽暑風涼滿眼西山晚翠長書傳紛紛自今古漢唐亹亹有興亡一時王謝訐方略萬世伊周合廟堂致主澤民非我輩任人疑怪水雲鄕

花時客至

翠染新成楊栁絲紅妝爭簇海棠枝官身縱酒惟閒日老眼看花勝少時好客一來深有幸曲巵滿勸不須辭晴明壯健相逢處莫負唐人七字詩

嵗暮遣懷

白首何從望省郎靑春無伴共還鄕采薇縱廣饑終疾食肉非多智豈長半夜談天人寂寂明朝涉世事茫茫雪消咫尺春來到擬對芳華醉幾場

慶王承防愼獨八帙之壽

白玉碑中第一人黃金殿下老朝臣富公同享八旬壽【闕】

袖垂扶又倒家人轟笑醉歸來

南北春秋鴈往來一年懷抱幾畨開風雲气在元飄逸錦繡詩成不剪裁飲但飲人非飲酒憐須憐徳亦憐才自因量窄常先醉慚愧君家大盞臺

遣懷寄顏仲復二首

名利場中名利兒寸心徒用惡尋思人才自有安排處物理寧無否泰時縱量傾殘一壺酒暢情吟殺七言詩詩成酒醉東風晚月照梨花第一枝

朱顏白髮任流年睥睨揶揄置兩邊皆醉皆醒人豈爾一鳴一息物當然飛騰起處須從地智力窮時便到天惟有無生話無盡何如緘口坐癡禪

寓桓州

百年行止料皆難今是昨非豹一斑辜負夙心泉石畔累垂短髮縉紳間夢回枕上聞歸鴈雨霽城中見逺山三徑就荒松菊在人生底事不能閒

思歸

溪山幽境老情懷閒著漁磯與嘯臺陶糓果然無相分翰林都道有仙才塵容俗狀今如此綠鬢朱顏安在哉會向桃源訪消息云迷洞口沒人來

山居曉起

禪客生涯貴寂寥幸居山寺逺塵囂情難斷處千年在心肯閒來萬事消新月看殘還舊月今朝過了任明朝須知元气常流轉平旦無風自海潮

晚遊

山水淸佳自在遊利名莫莫復休休瘦笻此日眞忘世長笛何人效倚樓鴉落防成千樹墨鴈飛橫絕一天秋歸來小院松梢上新月低斜玉一鉤

歸來

昨非今是海漫漫蜀道容吾曳杖還數友偶成詩酒會一年不入縉紳班風吹栁葉先舒皺春窘桃花亦破防但得樽前開口笑未爲辜負此生閒

樓上

睡起重持金曲巵要憑芳酒緩離思醉魂屢作還山夢吟興多因寄友詩千里波光風定後一樓山色雨晴時碧雲望斷佳人逺投樹棲鴉巳滿枝

春暮有感

殘花離樹酒盈巵但願春歸熟醉時楊栁隨風飄翡翠海棠和雨滴胭脂半生不定猶飛梗諸事無能彊賦詩昨日溪邊閒倚杖水明如鏡鬢如絲

睡起

連嵗驅馳萬里程碧臺歌舞笑爭名山中猿鶴丹心在塞上風煙白髮生對客倦談當世事向人難悉未歸情雪花亂打西窻急總似芭蕉夜雨聲

捲簾

煙籠碧艸繞回溪水向東流日向西鴉隊落來和樹黑鴈行橫處與云齊杯中有物甜如蜜心上無愁醉似泥蝸舎睡醒簾半捲逺山相擁翠環低

遣懷

世事茫茫今古同人生無柰落西東幾年羇旅鴈聲裏千里家鄕蝶夢中梧葉打殘秋夜雨菊花開盡曉晴風淵明醉臥東籬下不管明朝酒盎空

銀河

一道銀河萬里橫遙看似接鳳凰城晴波不受防云防夜色還隨浩月明七夕橋成牛女防九秋霜降浪濤平歸途試問乘槎客卻到人間有幾程

大理途中寄竇侍講先生二首

昔聞名徳仰髙山近識髙賢未敢攀富貴不求驚見擢田園成趣喜歸閒一心止水常平湛萬事浮雲任往還解把陽和涵養就不言春色滿人間

元气勻將造化施自然閒雅貴天資只言世上無黃石誰信人間有紫芝一見頓忘名利志劇談渾沒是非辭別來萬里知安否時復臨風有所思

重看江上梅花

萬里縱橫戈防中嵗雲暮矣遇芳叢江邊疎影斜斜月天外幽香細細風初見一枝珠琲瓃再看滿樹雪玲瓏無才不得西湖句空對冰容駐玉騘

寄張平章仲一

春光滿眼酒盈樽難得同觀易見分秋气著人涼似水晚山和我淡如雲淸歌月影檐頭轉殘夢鐘聲桃上聞鳥欲歸黃鳥斷詩哦伐木正思君

野園防飲

都城不得縱蹉跎樂事還於僻處多酒裏薫陶成受用胸中塊壘自消磨樹頭鳴鳥闗闗好花底春風淡淡和一臥醉鄕如洞府人間日月任飛梭

暮春樓上

松風竹雨夜珊睡起樓頭怯曉寒手裏酒杯隨接飲眼前書冊懶拈看緑稠樹葉迷蝴蝶紅盡花枝放牡丹欲覓春歸無處問滿城飛絮憑欄幹

漫成

上苑風光爛漫遊紫蘭黃菊各春秋一心不逐榮枯變萬事寧爲得失憂充塞乾坤惟道在博通今古有書求慣曾澤畔翺翔雉莫謂楚籠不自由

小飲

淸歡媚景好光陰自古猶難況在今坐下人多年漸老樽中酒滿興偏深將歌雪曲先傾耳疊泛霞杯足快心百嵗奔忙緣底事且一醉謝浮沈

別友

鸞鳳棲梧枳棘空車行步路有窮通九秋霜落樹無綠三月日回花自紅物態莫驚時冷暖人生還恨限西東一杯酒盡陽闗曲萬疊雲山入望中

寄友弟

一別陽闗金曲巵深秋節物動離思蝶飛籬畔菊開後鴈滿江頭楓落時才大難爲鸚鵡賦情親易感鶺鴒詩願將村老眞誠語寄謝悠悠世上兒

思友人

亂防蒼山壯地形西風白艸動秋聲幾條野水馬爭飲一帶荒田人不耕蝸舎鴈程隨處客龍岡鴛水故園情闗河月底人千里一夜相思白髮生

田家

衡門晝掩絕蕭騷麄糲充腸體布袍許泛壠頭甘自若陳登樓上對誰豪有田何必懸金印無犢還須賣寶刀靑帝布恩先畎畝谷生如艸雨如膏

漁父

撥棹垂竿日日同藕花叢了荻花叢朝雲暮雨閒身外春水秋山醉眼中十里煙波明落日數聲漁笛響西風紅塵不到孤舟上誰得江湖伴此翁

回杖

逺山橫掃翠眉低春事闗情鶯更啼防杖欲尋佳境去出門還被亂雲迷野花野艸同三月閒鷺閒鷗共一溪沽酒歸來北窻下人間如夢醉如泥

贈棲雲王眞人

壺內光風境界寛骨靑髓綠發朱顏三生勘破人間夢九轉燒成日裏丹鶴馭不知天地闊鳳書還許水雲閒隨緣應世元無事一片靈臺處處安

再觀木庵書

書法都歸篆意圓木庵別有筆中天一家楷式由來妙半世功名非偶然我欲窮源蒼頡上誰能得趣魯公前鰲山成道寧無日更爲挑燈續斷篇

臨蒼頡書

落魄心情與世疎人皆知癖不知愚平生專究伏羲易漸老又臨蒼頡書但願自宗爲法度不辭人笑費功夫他年變盡龍蛇體更看飛雲滿太虛

重九後作

地雄西北帝王州一月登髙未卽休紅葉黃花空應節蒼山白艸不勝詶寒風無意頻吹面破帽多情卻戀頭恰遇鄕人來送酒淵明不醉復何愁

聞鴈

織錦文章學不成更看斵句覓詩名黃花陟覺泣愁思白酒良能解宿酲月裏闗河家正逺樓頭皷角夢初驚尺書寫下還慵寄初動風前有鴈聲

過並州

山川滿目翠成圍流水悠悠鴈北飛一枕黃粱新夢斷千年華表昔人非煙霞有路迷芳艸桃李無言對落暉明日徵鞍泊何處春光𨿽好亦思歸

自澤州過懷衞

防澤南來過二州太行背腹得兼遊陷泥蹶馬十朝雨落葉粘人九月秋白日悠悠又西轉黃河滚滚只東流山林水竹行程裏是處都堪畫扇頭

對酒

秋水澄澄照影孤百年逆旅轉蘧廬聊生莫問鳩爲計憶逺須憑鴈寄書北海鯨魚鉤巳重中州麟鳳网猶疎淸愁萬丈幹雲月著酒澆來自破除

贈槀城董萬戶

老帥曾酬報國心遺君兄弟茂如林荊花一院長生色棠樹千年勿剪陰私物應官於巳薄家童代役感民深更能設藥除羣病四境誰非播徳音

感事

萬物芒芒體一如只爭秉賦有精粗若非禮義人誰教又是詩書我更愚蜂蠆亦能摧猛士廟堂安敢悔樵漁愚夫愚婦予能勝料必賢明見是圖

贈完顏伯誠甫【仲徳之子也】

春風秋月透孤房恨殺闗雎窈窕娘枯木巖前空積思散花天上不聞香生民世系來千古相國人家只一郎安可斷流同潦水合隨江漢入汪洋

對菊

啼殺前村棲後鴉黑頭江總早還家荊山玉定難同石麗水金元不在沙誰有才猷資國用自無勲業向人誇滿城風雨重陽近搖蕩歸心對菊花

對月

鶴髮貂裘映月波兔疑蟾戀竟如何絕知詩老丹心苦未信書生白眼多半夜香風飄桂子九秋寒色帶姮娥無人共竭樽中醁獨酌淸光送浩歌

新春城外

靑山懷抱古城隈楊栁梢黃海鴈回詩思不髙無好句酒腸𨿽窄有餘杯嶺頭寒盛云猶雪鑪內香消火巳灰爲問名園起花手可將桃李彊栽培

過丰州二首

平生淸興在林泉世路誰教也著鞭馬上靑山長萬里鏡中華髮巳三年又經黒水還沙漠才自烏雲出瘴煙蓋世功名正低首西風秋樹一聲蟬

邊山彌彌水西流夾路離離禾黍稠出塞入塞動千里去年今年經兩秋晴空髙顯寺中塔曉日半明城上樓車馬駢闐塵不斷吟鞭斜裊過丰州

云內道中

逺水平蕪間野花寒雲淡淡際寒沙閒禽向晚無投樹逺客逢秋空念家萬里經年走風雨一身無計臥煙霞來朝又上居延道懷古思鄕攺鬢華

過東勝

秋山漠漠晚煙橫牢落闗河鴈一聲鐘鼎無媒希望斷江湖有志利名輕皇天不弔衣冠絕神物還從臭腐生慘淡風雲會銀夏短衣匹馬過邊城

過鹽州

山川紆曲際遐荒萬國華夷入混茫艸木不生枯燥地風雲長慘戰爭場雨餘千嶂添秋色塵定孤城下夕陽感慨徵人太辛苦東山詩就鬢毛蒼

四月望日途中大風

慘淡乾坤震皷飛沙轉石捲云霓山川道路俱難辧南北東西一向迷聲浩浩時霾雨落色蒼蒼處玉蟾低四更力少猶吹蕩催上徵鞍驟馬蹄

過天井闗

云冷風髙天井闗太行嶺上看河灣九州占絕中原地一壍攔回左界山王霸分爭圖未捲英雄鏖戰血猶殷華陽春艸年年緑污馬南來不放閒

闗外感秋二首

白露爲霜陰始凝挽回春律果誰能只宜緘口人間事未解含情客裏僧黒水浪濤方括括南山气象愈稜稜艸枯葉脫西風勁正看掀飛掣臂鷹

一巖幽隠幾時還猿鶴蕭條蕙帳閒畫餅功名誰得飽浮雲富貴此堪攀歸禽側畔千章木行客前頭萬疊山不道世人無定分本圖何事鬢毛班

宜陽道中

一架飛梁映霽虹玉流通灌稻畦中煙雲忽鎖山川好城郭新修市井空逺樹深深人出沒長空淡淡鳥西東季鷹不憶蒓鱸美萬里秋風又轉蓬

龍徳城上

風還壠麥掉靑旗煙斂人家住翠微綠水歌殘山落落碧雲望斷樹依依一封鄕裏書才到三月天涯客未歸燕子銜將春色去遊蜂空趂落花飛

六盤防仲一飲

靑雲自笑誤歸期回首闗山滿別離禮樂詩書君負苦東西南北我成癡碧梧一葉秋風起銀竹千林春雨垂塞下相逢一杯酒貴傾肝膽略無疑

宿河西沙陀

黃雲山外接黃埃歸路漫漫沒艸萊馬上彎弧皆尙勇機頭織錦孰憐才星珠千顆撒銀漢月鏡半圓橫玉臺寂寞沙陀逢七夕西風瀟瑟夢中來

春興

花滿樽前酒滿巵春風桃李噴開時醉中忘卻三春夢醒後吟成七字詩大地豈無騏驥路髙梧元有鳳凰枝閒人不爲功名鄙幽事相闗未暇思

【闕】

樹鎖蒼煙白鳥嗚春風花滿鳳凰城無才難料人間事有酒何求紙上名分別是非誰得正摩婆今古自宜平閒愁枉壓眉頭重且放襟懷伴麯生

靑樓歌舞碧城春王謝風流日鬭新落下殘花猶殢客墦間余酒也狂人無田易佩蘇秦印有扇難遮庾亮塵白晝錦衣多睥睨一何處不安貧

三冬蟄物聽雷驚二月餘寒尙旅亭春色未歸桃李樹劍光空射鬥牛星待船客子思同濟沽酒人家寃獨醒一曲滄浪洗煙雨汨羅江上楚山靑

東君號令忽傳新一防陽和處處勻白玉花殘梅過臘黃金條嫩栁回春鴈離湘浦獨淹客鶯囀皇州巳可人睡殺海棠吹不醒風前桃李看精神

藏春集卷三

欽定四庫全書

藏春集卷四

元劉秉忠撰

七言絕句

遣懷

靜守窮廬事不侵閒中一日抵千金傍人自任多評論此是寥休道者心

曉行

向曉春風暖更淸殘星和月落孤城金烏飛上扶桑樹先是東方一片明

中秋月

月宮丹桂影婆娑簾捲珠樓防素娥縱有開元遺譜在人間難覓紫雲歌

過界墻

地老天荒雪亦蒼車頭軋軋轉羊腸短衣蓬鬢沙陀路一嵗三畨過界墻

有懷遂長老十一首

香火僧齋闕靜緣黃塵導路又三年故人不似靑山色擡起頭來在眼前

小院桃花晝掩扉東風輭輭日遲遲兩鄕莫恨闗山隔自是人生有別離

東園花栁照靑春野客閒陪賞翫人望見城南山色好卻回騎馬入紅塵

掃地焚香應接餘翠云盤結滿窮廬閒人不解謀生事翻過牀頭幾冊書

雨過幽庭長綠苔東風時爲掃塵埃無人曾見春來處門外桃花只自開

河漢西流斗柄橫鑪煙飛動月華淸陽春不恨無人和靜裏歌來只自聽

山疊崔嵬水渺茫故人萬里未相忘飄零更借天邊鴈獨駕秋風不入行

孤城寒角噎南樓黃葉闗山過鴈秋憶起滹沱相別處一窻風雨夢西州

軒外夭桃手自栽臥看花落與花開有人來問西來意笑指蒼煙惹緑苔

堂上笙歌醉耳紅牡丹香散一簾風謝家鸚鵡金籠裏笑殺池邊綠繼翁

半生鞍馬逐風塵鏡裏流年白髮新自是功名有歸處等閒不肯逐閒人

讀遺山詩十首

劍气從教犯鬥牛百川橫放海難收九天直上無凝滯更看銀河一流

鶴揚淸唳過華亭銀漢無聲轉玉繩夢斷一軒明月在令人心似玉壺冰

編排一字有髙卑就者功夫作者知自古文章貴辭達蘇黃意不在新奇

公論元無擅否臧過情聲聞可承當杜詩韓筆難書字不待人言自發揚

北裏笙歌勸酒杯南鄰門巷冷如灰秋風萬里方揺落叫殺孤鴻春不回

靑雲髙興入冥搜一字非工未肯休直到雪消冰泮後百川春水自東流

情發聲調節作文溫柔惇厚見詩眞離騷九變能堪尙屈宋前頭更有人

兩岸桃花夾醉鄕春江渺渺月茫茫諸仙詩思難籠罩仰羨雲霄孤鳳凰

秋風夜雨布衣單破屋猶憂天下寒不料世人多莽鹵久教吾道屬艱難

雲霞閃爍動霓旌轟磕徵鼙震地聲千里折衝歸指畫將壇孫子獨論兵

三月

背陰花木錦成叢幽谷鶯啼上苑中李白桃紅楊栁綠天涯無處不春風

續山谷焚香

險心萬仞晝冥冥躁欲紛紛動五兵誰會焚香黃魯直出門一笑大江橫

癡坐

靑春緣底忙忙去白髮無端續續生自笑行藏多錯料卻將癡坐學忘情

淡中

瀟瀟灑灑水雲鄕擾擾膠膠名利場世味覺來眞嚼蠟澹中服過味如糖

夏夜

天星不見黑雲垂一夜轟雷雨雪飛睡起陰雲寒栗烈夏衣猶自是冬衣

夢回

心上無塵世上仙北軒髙掛自由眠正當午夢醒時節竹裏棊聲到枕邊

春思

江梅零落玉枝空艸艸花花上苑中桃李不言春不管緑情紅思滿東風

畱燕

銜泥舊燕壘新巢來往如辭曲折勞蝸舎𨿽微足容爾畫梁爭得幾多髙

暮春

百花眼底亂飄零緑滿池塘艸又生絕色海棠春也妬況他風雨本無情

齋中

閒來長把自心平寸地人間萬事萌好惡自先欺不得休論暗室有神明

爲宋義甫言書三首

轉腕不圓焉解艸立毫未正漫爲眞須因規矩忘規矩才得縱橫似古人

書法晉人多得妙右軍筆陣獨縱橫鵝頭轉處無凝滯一段風流老更成

張君筆法入神趣顚艸翻藏古篆風枯樹晚鴉棲未徧忽看雲海起羣鴻

感興九首

千羽無由息戰爭讀書空有未忘情倐然獨坐穹廬裏安得人心自太平

人間萬事不能周自省無虧豈有憂聞道春風和气裏大家都好展眉頭

殘星落盡東方明夜气消沈萬事生誰信道人心似水無時無節不澄淸

敬防暴慢禮防身橫逆來加莫要嗔萬物分明偹於我儻能克己自歸仁

河橫斗轉三更夜秋月亭亭影未斜一段光明如許大等閒休遣亂雲遮

百年身世寄蘧廬萬事無心自破除一炷古香淸靄裏靜來重展案頭書

善無不顯惡難藏天网恢恢有弛張牙齒落殘舌尙在誰知柔弱勝剛彊

元精不逐物虛盈天地誰能踐此形萬物凋枯嵗寒後庭前松栢只靑靑

周流元气不嘗停晝夜相推有晦明一屈一伸天地理銀蟾西沒日東生

歸來

鞍馬生平談笑間歸來贏得鬢毛斑紅塵只在南窻外收得身心一榻閒

春曉

海棠微露濕胭脂楊栁輕風弄碧絲一片春光都是恨佳人睡起倚樓時

秋望

白沙汀渚近漁村蘋蓼花邊鷗鷺羣老鶴得秋猶勁健九臯飛起入靑雲

過田家

栁映長堤水浸沙夏初騎馬過田家鳴鳩喚住西山雨桑葉如雲麥始花

春望

蒙蒙小雨浥芳塵一片花光眼底新山色隔煙無忽有故教凝佇倚樓人

山洞桃花

山村路僻客來稀紅杏梢頭掛酒旗洞裏桃花人不見春心春色只春知

新開牡丹

四月新來三月還一春光景鏡中看東風也逐情濃處吹落桃花放牡丹

雨過登樓

錦裏春光曉望中雨餘花潤艸蒙茸靑山尙在浮煙裏樓上分明見幾峯

宮中曲

簾捲東風戶半開閒庭煙鎖緑紋苔海棠花上黃昏月曾照金鸞幾度來

駞車行

駞頂丁當響巨鈴萬重軋軋一齊鳴當年不離沙陀地輾斷金原皷笛聲

送竇先生因所借陶詩爲贐

養老須開十頃地求凰應長九苞兒莫還兩冊淵明集便當今朝送別詩

小溪

小溪流水碧如油終日忘機羨白鷗兩岸桃花春色裏可能容个釣魚舟

憶遂通長老三首

年來癡坐百無爲絕體防卻自防此意塞鴻傳不到黃鑪靑縷漫南飛

去年抵枕過三冬別後闗河邈萬重桃李多花易零落靑靑羨殺嵗寒松

一半佳山未見分平生行止不堪云又逢明月當三五滿眼淸光似對君

爲大覺中言詩四首

水平忽有驚人浪蓋是因風擊起來造語若能知此意不須特地騁奇才

七情六義一心中言語還因感處通李杜蘇黃無二律後生徒苦立家風

淸雄騷雅因題賦古律篇章逐變生一字莫教無下落有情還似不能情

四時疊運方成嵗萬物交參始是文須信乾坤常肅靜龍吟虎嘯自風雲

晚眺

長歌短詠流年裏逺眺登髙夕照邊不見南山眞面目一川秋水淡林煙

晴望

樓頭凝眺倚晴暉山勢長林水附堤燕子雙雙銜不徧鳳凰城裏落花泥

期飲

天上日回牛女度人間春滿鳳凰城謫仙不飲杯中醁閒殺花前好月明

溪上

蘆花逺映釣舟行漁笛時聞三兩聲一陣西風吹雨散夕陽還在水邊明

春睡

桃李爭開眼倦開十分春睡若嬰孩每於濃處嗔人喚恐礙周公入夢來

訪處士不遇二首

山水分明圖畫展煙霞散倒洞湖開何須更見幽人面覽此還家不漫來

漁舟散去釣綸收一片殘陽在樹頭誰與騷人消逺思倚樓獨自看川流

山林

鐘鼎於人殊不惡山林在我固當然東風掃盡庭前雪芳艸靑靑又一年

年來

本存實志閒終老卻被虛名誤半生甚喜年來得書看小齋淸灑紙窻明

行中小憩

水邊下馬憩斯須從者相催急又趨自笑不如灘上鳥飛來飛去只由渠

寄中山幹明寺主

十年朔漠走風塵今日幹明伴水雲長老周旋待賓客僧中也有孟嘗君

寄長安友人

梧桐葉盡菊花殘賴有靑松保嵗寒騷客題詩滿河朔可無一句到長安

詠海印居士幽居四首

東西院映千竿竹南北池開萬朶蓮人在丹靑圖畫上不勞雲海覓神仙

艸枯不整登山屐蓮盡空閒泛水舟旋撥甕頭新熟酒淵明醉倒菊花秋

嚴冬無色物歸根凍栁枯荷各任眞紅翠許多何處去翁言今巳屬藏春

春日鶯啼緑楊樹夏天人賞白蓮花請君試自南頭數城市山林第一家

淸明後一日過懷來

居庸春色限燕臺山杏凝寒花未開驛馬蕭蕭云日晚一川風雨過懷來

近詩

詩如雜劇要鋪陳逺自生疎近自新本欲出塲無好絕等閒章句笑翻人

魯連不受賞

魯連談笑卻三軍玉璧冰壺不受塵一葉扁舟滄海濶千金畱與市防人

諸葛親細務

中持大體取英豪邊幅紛紛有六曹萬里經綸談笑了區區蜀國豈須勞

臥龍廬

風雨南陽一艸廬不知容得幾江湖九層淵底驪龍睡任有人窺頷下珠

赤壁故事

三分漢鼎勢全張未悟曹公獨渺茫赤壁風濤千載後只教勲業屬周郎

讀洛神賦

八鬥奇才筆力雄洛神一賦盡爲功當時羅襪生塵處猶有波紋起細風

閒書

千里家山入寸眸碧天無際月橫鉤書成得得秋風夜一綫防鴻獨倚樓

春深

新染薔薇一撲黃梨花亂舞白霓裳憑誰收拾春風去催發酴醿滿架香

馬上七夕二首

醉眠野鳥三呼起老雨西風一掃空馬上賦詩秋七夕碧天無際思無窮

香盤防帳蛛絲网嵗嵗年年七夕同何處巧成樓上女玉鉤簾幕捲秋風

桃花曲

紅錦濯來一片新武林溪上照靑春世間都唱桃花曲誰是桃花洞里人

桃花落

溪上夭桃春巳過劉郎漸老柰花何狂風向晚休生惡枝上殘紅苦不多

海棠曲

翠氅紅妝色正新精神占斷滿園春東風莫怪長耽睡吹得醒來更誤人

城西遊

昨朝信馬鳳城西鞭約垂楊過小堤春色滿園花勝錦黃鸝只揀好枝啼

月宮謠

洞裏桃花不獨春劉郎才去阮郎新廣寒宮裏姮娥住空惜娉婷不嫁人

紅葉流

霜落嚴秋錦樹空窻幽思滿西風金河本是無情水流出宮中一葉紅

倚樓吟

獨上髙樓晚不歸碧空望斷鴈猶飛欄幹十二無憑處靜倚東軒待月輝

徵西回

春回三月過西州芳艸靑靑不斷頭多少凍溪凝住水盡隨歸客向東流

詠闗雎

佳人窈窕花難比才子溫和玉不如紅日轉西家事緩碧紗窻下詠闗雎

鳲鳩詞

春風吹翅樹頭鳴叫散浮雲日色晴呼婦歸來鵲巢裏鳲鳩元不解謀生

逺別離

霜落江寒鴻鴈稀倚樓人定怨歸遲笛聲喚起山頭月飛上靑天照別離

睡蝴蝶

芳艸連山翠萬重天涯何處不春風玉蝴蝶在深花裏想與莊周夢不同

憶友

禁漏遲遲夜未分對牀淸話不生塵別來幾度西窻下風雨瀟瀟憶故人

客館

客館蕭條動客情飛螢个个傍窻明樓頭鼓角風吹斷漏下銀壺第一聲

春始來

三月南州艸木長落花飛絮滿池塘東君也惜天涯客盡放春光過界墻

禪頌十首

如來妙法離文字萬語千言何處歸鹿苑秪園空浩浩回頭四十九年非

頂圓肩坦腹中花老大維摩不出家玉鏡金鍼休補綴十方世界一袈裟

鏡中影像元非我石上精神郤是誰落盡桃花春不管枝頭靑子自累累

衲子家風不外求何須苦鬭快龍舟許來大小如來藏堅得俱低一指頭

見色明心方是暗聞聲悟道轉爲遲斷頭船子無牽緒自在滄浪東復西

驢頭馬面誰分別雕觜魚腮孰忖量諱郤舊名人不識長沙元是舊三郎

禪榻夢回三丈日香鑪煙裊一絲風東家喃喃西家黙都在去來大藏中

倚棹乍離楊栁岸防笻又過杏花村水聲禽語相和應說盡觀音不二門

春風展葉橋頭栁臘月開花水畔梅萬事隨緣眞省力何須心地冷如灰

朝雲暮月齋檐底春水秋山拄杖邊自任閒行與閒坐年來忘盡祖師禪

古燕感懷

虎擲風拏感壯懷英雄遺恨化塵埃燕山依舊靑如染佇望黃金布隗臺

焚勝梅香

春風吹滅小檠缸夢斷鑪香結翠幢檐外杏花橫素月恰如梅影在西窻

薔薇

漫與東風作主人栽培花艸伴閒身不辭接竹成髙架收拾薔薇一片春

洛川

洛川東邑幾時歸漾漾淸流照翠防日暖雪消沙岸輭鴛鴦相對不驚飛

宿寒山寺

樓上鳴鐘報五更朦朧深殿佛燈明更無幽夢隨寒枕聽徹松風到岸聲

溪上

溪上映人楊栁黃滿溪流水碧泱泱憑君莫向溪南望春艸春風能斷腸

素帳

山爲屏帳艸爲茵車馬縱橫動塞塵過客逺看霜一防豈知中有讀書人

亭帳

艸色如波照碧空新開一朶玉芙蓉雄風吹斷襄王夢髙捲巫山十二峯

馬酮

靑樓歌酒少年郎費盡千金笑一場玉釀飲來甘似醴羨伊不肯使人彊

聞笳

霜天月夜鴈南歸塞上誰將捲葉吹莫逐西風聲斷續天涯逺客不勝悲

鳳

來儀之日賀淸朝一返丹山信息遙倘使而今有歸意【闕】

小戎非是七香車

逺山

仙娥初試鏡中妝左翠防濃右翠長應是無人愛平淡不須重問畫眉郎

秋月

夢回殘影來窻上日落淸光墮馬前一片可將方鏡比照來照去巳三年

東勝道中

天荒地老物消磨贏得詩人感慨多兩鬢黃塵秋色裏又投東勝過黃河

讀易

人常與易不相離著意求言轉見疑動靜旣萌爻象具此情明得是蓍

學道

收心學道造精防急著工夫巳是遲寡過誰如蘧伯玉回頭四十九年非

偶得

人之有善與誰行不善休忘教誨情責備百中無一二聰明都是不聰明

夜雨

接地陰雲晚不開故鄕歸夢到邢臺枕邊忽聽雷聲起風雨摐摐一發來

棋

棋盤十九路縱橫百著皆從一著生黑白自持心有亂不如袖手看輸贏

寄溫子玉

聰明天賦不能求求得聰明一世愁畱得三分不曉事禪房深處咽饅頭

桃枝曲

一色桃花十里春劉郎見日尙精神東風吹入西家去猶寄芳心憶故人

藏春集卷四

欽定四庫全書

藏春集卷五

元劉秉忠撰

樂府

木蘭花慢

到閒人閒處更何必問窮通但遣興哦詩洗心觀易散步攜笻浮雲不堪攀慕看長空澹澹沒孤鴻今古漁樵話裏江山水墨圖中千年事業一朝空春夢曉聞鐘得史筆標名雲臺畫像多少成功歸來富春山下笑狂奴何事傲三公塵事休隨夜雨扁舟好待秋風

二

旣天生萬物自隨分有安排看鸑鷟雲霄驊驑道路斥鷃蒿萊東君更相料理著春風吹處百花開戰馬頻投北望賓鴻又自南來紫垣星月隔塵埃千載拆中臺嘆麟出非時鳳歸何日艸滿金臺江山閱人多矣計古來英物總沈埋鏡裏不堪看鬢樽前且好開懷

三

笑平生活計渺浮海一虛舟任紫塞風沙烏蠻瘴霧卽處林丘天地幾畨朝暮問夕陽無語水東流白首王家年少夢魂正繞揚州鳳城歌舞酒家樓肯管世間愁柰麋鹿疎情煙霞痼疾難與同遊桃花爲春憔悴念劉郎雙鬢也成秋舊事十年夜雨不堪重到心頭

風流子

書帙省淹畱人間事一笑不須愁紅日半窻夢隨胡蝶碧雲千里歸驟驊驑酒杯裏功名渾今古兩悠悠漢代典刑蕭曹畫一晉朝人物王謝風流冠蓋照神州春風弄絲竹勝處追遊詩興筆搖牙管字字銀鉤遇美景良辰尋芳上苑賞心樂事取醉南樓好在五湖煙浪誰識歸舟

永遇樂

山谷家風蕭閒情味只君能識會友論文哦詩遣興此樂誰消得室中天地目前今古今日還明日似南華蝶夢醒來秋雨數聲殘滴詩書有味功名應小雲散碧空幽寂北海洪罇南山佳气淸賞今猶昔一天明月幾行徵鴈樓上有人橫笛想醉中八表神遊不勞鳳翼

望月婆羅門引

春眠正美覺來風雨滿江樓捲簾情思悠悠望斷沙煙渚蘋蓼不勝秋但冥冥天際難識歸舟大夫骨朽算空把汨羅投誰辧濁涇淸渭一任東流而今不醉苦一日醒醒一日愁薄薄酒且放眉頭

二

年來懶看古今文字紙千張酒中悟得天常閒殺堦前好月不肯照西廂任昏昏一醉石枕藤牀名途利場物與我兩相忘目斷霜天鴻鴈沙漠牛羊一庭秋艸教粉蝶黃蜂自任忙花老也尙有餘香

洞仙歌

倉陳五斗價重珠千斛陶令家貧苦無畜倦折腰閭裏棄印歸來門外栁春至無言緑山明水秀淸勝宜茅屋二頃田園一生足樂琴書雅意無个事臥看北窻松竹忽淸風吹夢破鴻荒愛滿院秋香數叢黃菊

江城子

平生行止懶編排佳蒿萊走塵埃社燕秋鴻年去復年來看盡好花春睡穏紅與紫任他開紫防天上列三臺問英才幾沈埋滄海遺珠當著在鸞臺與世浮沈惟酒可如有酒且開懷

二【逰瓊華島】

瓊華昔日賀新成與蒼生樂升平西望長山東顧限滄溟翠輦不來人換世天上月自虛盈樹分殘照水邊明雨初晴气還淸醉卻興亡惟有酒多情收取晉人腮上涙千載後幾新亭

三

松蒼竹翠嵗寒天鴈山前鳳城邊回首燕南一別又三年長愛故人心似月人不見月還圓小窻寂寂鎖凝煙一燈然一詩聯詩苦燈靑孤影伴無眠明日酒中餘思在揮醉墨灑云牋

三奠子

念我行藏有命煙水無涯嗟去鴈羨歸鴉半生人累影一事鬢生華東山客西蜀道且還家壺中日月洞裏煙霞春不老景長嘉功名眉上鎖富貴眼前花三杯酒一覺睡一甌茶

玉樓春

閒雲不肯狂馳騁向晚自來樓嶽頂野人無事也闗門一炷古香焚小鼎驚烏有恨無人省飛去飛來明月影夜闌萬籟寂中聞破牗透風防覺冷

二

翠防掩映農家住水滿玉溪花滿樹靑山隨我入門來黃鳥背人穿竹去煙霞隔斷紅塵路試問功名知此趣一壺春酒醉春風便是太平無事處

臨江仙

同是天涯流落客君還先到襄城雲南闗險夢猶驚曾記明月底髙枕逺江聲年去年來人漸老不堪苦思功名傾開懷抱酒多情幾時同一醉揮手謝公卿

二

滿路紅塵飛不去春風弄我華顚故園桃李酒樽前賞心逢美景此事古難全若智若癡人總笑夕陽空裊吟鞭馬頭山色翠相連不知山下客何日是歸年

三

堂上簫韶人不奏鳳凰何處飛鳴黃塵擾擾馬縱橫誰能知樂毅志不在齊城後輩漫搜前輩錯到頭義重功輕海隅四向盡蒼生東風吹緑艸布谷勸春耕

四【梨花】

冰雪饑膚香韻細月明獨倚闌干遊絲縈惹宿煙環東風吹不散應爲防輕寒素質不宜添彩色定知造物非慳杏花才思入凋殘玉容春寂寞休向雨中看

五【桃花】

一別仙源無覓處劉郎鬢欲成絲蘭昌千樹碧參差芳心應好在時復問蜂兒報道洞門長閉著只今未有開時杏花容冶沒人司東家深院宇墻外有橫枝

六【海棠】

十日狂風才是定滿園桃李紛紛黃蜂粉蝶莫生嗔海棠貪睡著畱得一枝春便是徐熈相對染丹靑不到天眞雨餘紅色愈精神夜眠淸早起應有惜花人

小重山

詩酒休驚誤一生黃塵南北路幾功名枝頭烏鵲夢頻驚西州月夜夜照人明枕上數寒更西風殘漏滴雨三聲客中新感故園情音書斷天曉鴈孤鳴

二

云去風來雨乍晴斷煙分逺樹夕陽明夕陽無處鴈斜橫山重疊山外更人行千古短長亭別離渾是苦柰西徵欲憑雙鯉寄幽情東風水幾日到襄城

三

曉起淸愁酒益空淸愁緣底事別離中登臨無地與君同靑山色山外更重重落盡海棠紅薔薇新破蕚露華濃牡丹芳信一簾風尋幽夢曾到小園東

四

漠北雲南路九千舊年鞍上馬又新年玉梅寂寞老江邊東風輭楊栁得春先斜月照吟鞭可人難似月缺還圓桃花流水杏花天歡娛地誰鬭酒樽前

五

一片殘陽樹上明百禽爭啅噪雨初晴西風鴻鴈落沙汀歸舟逺漁笛兩三聲煙艸逐人行前山靑未了後山橫山川人物鬭崢嶸黃塵路鞍馬笑平生

江月晃重山

芳艸洲前道路夕陽樓上欄幹碧雲何處望歸鞍從軍客耽樂不思還洞裏仙人種玉江邊楚客滋蘭鴛鴦沙暖鶺鴒寒菱花鏡不柰鬢毛班

二

杜宇聲中去住蝸牛角上輸贏金瓶名字盡人爭秋鴻影湖水鏡般明楊栁煙凝露重蓮花月冷風淸萬年枝穩鵲休驚鄰家笛夜夜故園情

三

太白詩成對酒仲宣賦就登樓思鄕懷古兩悠悠黃塵路風雨鬢驚秋三島云隨鶴馭五湖月載歸舟靑山西塞水東流功名好歡伯笑人愁

四

紅雨斜斜作陣緑云碎碎成堆武陵溪口幾人迷桃花水流入不流回夏日薰風殿閣秋宵寶月樓臺仙凡境界隔塵埃靑鸞客歸去又歸來

南鄕子

南北短長亭行路無情客有情年去年來鞍上馬何成短鬢垂垂雪幾莖孤舎一檠燈夜夜看書夜夜明窻外幾竿君子竹淒淸時作西風散雨聲

二

翠防捧離觴濟楚兒郎窈窕娘別曲一聲雙涙落悲涼縱不闗情也斷腸今古利名忙誰信長安道路長昔日去家年正少還鄕故國驚嗟兩鬢霜

三

憔悴寄西州賦得登樓懶上樓魂夢不知闗塞逺悠悠疎雨梧桐客裏秋往事起新愁九曲回腸不自由見說世間離別苦休休一夜相思白了頭

四

遊子繞天涯才離蠻煙煙塞沙嵗嵗年年寒食裏無家尙惜飄零看落花閒客臥煙霞應笑勞生鬢早華驚破石泉槐火夢啼鴉掃地焚香自煮茶

五

李杜放詩豪萬丈晴虹吸海濤六義不傳風雅變離騷金玉無言價自髙春日對春醪短詠長歌慰寂寥幽鳥落來花裏語從教彩鳳飄飄上九霄

六

季子解縱橫六印累累拜上卿鳳鳥不來人漸老謀生二頃田園也易成樽酒醉淵明菊有幽香竹有聲吹破北窻千古夢風淸古鳥喧啾噪曉晴

七

夜戶喜涼飈秋入闗山暑气消勾引客情緣底物鷦鷯落日淒淸叫樹梢古寺漏長宵一防靑燈照寂寥暮雨夜深猶未住芭蕉殘葉蕭疎不柰敲

八

檀板稱歌喉唱到消魂韻轉幽便覺絲簧難比似風流一串驪珠不斷頭惟酒可忘憂況復盧家有莫愁醉倒不知天早晚云收花影侵窻月滿樓

鷓鴣天

垂栁風邊拂萬絲春光照眼惜花枝鳳城好景誰來賞忙殺悠悠世上兒歌近耳酒盈巵十分勸飲卻推辭人生休聽漁家曲一日風波十二時

二

酒酌花開對月明醒中醉了醉中醒無花無酒仍無月愁殺耽詩杜少陵三品貴一時名眾人爭處不須爭流行坎止何憂喜笑泣窮途阮步兵

三

花滿樽前酒滿巵不開笑口是癡兒山林鐘鼎都休問且聽雙蛾合一詞春爛處夜晴時玉壺香雪冷胭脂海棠影轉梧桐月吟到梨花第一枝

四

淸夜哦詩對月明詩魂偏向月邊淸欲成小夢還驚破無柰洋河聒枕聲紅日曉碧天晴風沙撲面過雞鳴防陽川裏魚龍混四海靑山拱一城

五

水滿淸溪月滿樓客懷須賴酒消愁風回玉宇三更夜露滴金莖八月秋情脈脈思悠悠星河織女隔牽牛乘槎欲把仙郎問也似浮生有白頭

六

栁映淸溪漾玉流火橊開罷芰荷秋一聲漁笛煙波上宜著蓑翁泛小舟紅蓼岸白蘋洲閒鷗閒鷺更優遊斜陽影裏山偏好獨倚闌干懶下樓

七

殘月低檐掛玉鉤東風簾幙思如秋夢魂不被楊花攪池面還添翠靨稠紅叱撥翠驊驑靑山隠隠水悠悠行人更在靑山外不許朝朝不上樓

太常引

長安三唱曉雞聲誰不被利名驚攬鏡照星星都老卻當年後生山林蒼翠江湖煙景歸去沒人爭休望濯塵纓幾時得滄浪水淸

二

衲衣藤杖是吾緣好歸去舊林泉富貴任爭先總不較諸公著鞭鴈飛汾陽鶴歸華表人事又千年滄海變桑田誰知有壺中洞天

三

老山憔悴寒云站路上最傷神破帽鬢沾塵更誰是陽闗故人頽波世道浮雲交態一日一畨新無地覓松筠看花艸靑紅鬭春

四

桃花流水鱖魚肥靑篛笠緑蓑衣風雨不須歸著甚仿人間是非兩肩云衲一枝笻杖盡日總忘機之子欲何爲快來去山猿怪遲

五【魯仲連】

當時六國怯彊秦使羣防日紛紛談笑卻三軍算自古誰如此君一心忠義滿懷冰雪功就便抽身富貴若浮雲本是个江湖散人

六【武侯】

至人視有一如無見義處便相扶三顧出茅廬莫不是先生有圖極危當世覺民斯道佩玉巳心枯遺恨失吞吳眞个是男兒丈夫

秦樓月

杯休側爲君送別城南陌城南陌茸茸芳艸萬家春色陽闗一曲愁腸結吟鞭斜裊黃昏月黃昏月長安古道洛陽逰客

二

斜陽暮西風落葉關山路關山路歸鴻巢燕笑人來去我歌一曲君聴取人生聚散如今古如今古湘江秋水渭川春樹

三

調羮手殘枝莫折離亭栁離亭栁年年春盡爲誰消瘦海棠過雨愁紅皺行人駐馬空搔首空搔首秦樓花月鳯城歌酒

踏莎行

白日無停靑山有暮功名兩字將人悞褊懷先著酒澆開放心又被書收住一味閒情十分幽趣夢哦芳艸池塘句東風吹徹滿城花無人曾見春來處

二

碧水東流白雲西去旌旗捲盡西山雨淡煙寒露月黃昏傷懷又似別來處雙眼增明靑山如故故人怪我來何暮徵鼙聲震五更風夢魂驚散無蹤緒

訴衷情

山河縈帶九州橫深谷幾爲陵千年萬年興廢花月洛陽城圖富貴論功名我無能一壺春酒數首新詩實訴衷情

謁金門

春寒薄睡起宿酲生惡枕上家山都夢卻東風吹月落畱客定知西閣有酒與誰同酌別手臨岐曾記握君心眞可托

二

醪𨿽薄再四勸君無惡杯到面前須飲卻鶯啼花未落束置功名髙閣兩日三朝畱酌緑栁來年無可握春愁憑底托

好事近

桃李盡飄零風雨更休懷惡細把牡丹遮防怕黃昏吹落平蕪望斷更靑山樓外數峯削野鳥不知歸處把行雲隨著

二

酒醒夢回時小鼎串煙初滅畱得瘦梅疎竹弄窻間風月起來幽緒轉淸幽幽處更難說一曲竹枝歌罷滿胸懷冰雪

淸平樂

月明風勁花弄牕間影一夜玉壺秋水冷梧葉乍凋金井世間日月如梭人生會少離多籬畔黃花開盡相逢不醉如何

二

夜來霜重簾外寒風動橫笛樓頭才一弄驚破緑窻幽夢起來情緒如何開門月色猶多照我如常如舊更誰能似姮娥

三

漁舟橫渡雲淡西山暮岸艸汀花誰作主狼籍一江秋雨隨身篛笠蓑衣斜風細雨休歸自任飛來飛去伴他鷗鷺忘機

四

彩雲盤結何處歌聲噎歌罷彩雲歸絳闕棹下堦前明月月華千古分明照人一似無情不道天涯離客夢回愁對三更

卜算子

曉角才初弄驚覺幽人夢珠壓花梢的的圓春露昨宵重小鼎香浮動閒把新詩誦坐客同嘗碧月團擘破雙飛鳳

浣溪沙

桃李無言一徑深客愁春恨莫相尋看花酌酒且開襟白雪浩歌眞快意朱未絕有知音月明千里故人心

朝中措【贈章仲一】

衣冠零落暮春花飄捲滿天涯好把中原麟鳳网來祥瑞皇家白雲丹嶂淸泉緑樹幾換年華認取隨時達節莫教系定匏

桃花曲

一川芳景一壺春酒一襟幽緒今朝好天色又無風無雨水滿淸溪花滿樹有閒鷗伴人來去行雲望逾逺更靑山無數

二

靑山千里滄波千里白雲千里行程問行客更無窮山水靑史功名都半紙念劉郎鬢先如此桃源覓無路對溪花紅紫

二

茸茸芳艸漫漫長路怱怱行李佳人在何許眇雲山千里莫惜千金沽一醉道劉郎不宜憔悴春歸寂寞語恨桃花流水

防絳唇

十載風霜玉闗紫塞都遊徧驛途方逺夜雨畱孤館燈火靑熒莫把吳鉤看歌聲輭酒斟宜淺三盞淸愁散

二

古寺蕭條十年再到經行路舊題新句總是闗心處掛起西軒轉覺添幽趣斜陽暮淡煙疎雨濕徧山前樹

三

客夢初驚雪晴風冷千山曉塞煙沙艸又上郵亭道石室蘿龕爲我君應掃何時到放懷吟嘯相伴山間老

四

寂寂朱簾鳳樓人去簫聲住斷腸詩句彩筆無題處花褪殘紅綠滿西城樹衡臯暮客愁何許梅子黃時雨

五

天上春來滿前芳艸迷歸路楚山湘浦朝暮誰雲雨鳳吹初聽認是吹簫侶劉郎去碧桃千樹世外無尋處

六【梨花】

立盡黃昏韈塵不到淩波處雪香凝樹懶作陽臺雨一水相懸脈脈難爲語情何許向人如訴寂寞臨江渚

七【梅】

防杖尋芳小溪深雪前村路暗香時度更在淸幽處一見冰容便有西湖趣題新句句成梅許折得南枝去

八

恰破黃昏一彎新月梢梢共玉溪銀永時有香浮動別後淸風馥鬱添多種如相送未忘珍重巳入幽人夢

桃源憶故人

桃花亂落如紅雨閃下西城碧樹寂寞窻朱戶最是春深處一樽酒盡靑山暮樓外輕雲猶度逺水悠悠不住流得年光去

藏春集卷五

欽定四庫全書

藏春集卷六

元商挺編

附錄

拜光祿大夫太保參領中書省事制

長生天气力裏皇帝聖防咨爾劉秉忠气剛以直學富而文𨿽晦迹於空門每潛心於聖道朕居藩邸卿實賓僚側聞髙誼餘二十年出從遐方幾數萬里迨予嗣服須汝計安不先正名何以壓眾宜從師位兼總政機可特授光祿大夫太保參領中書省事卿其勉輔朕躬率先乃屬察朝夕之勤惰審議論之是非凡有施爲並聽裁決佇觀成績別示寵章準此中統五年八月日

贈儀同三司太傅諡文貞制

長生天气力裏大福廕防助裏皇帝聖防臣以忠孝而事上貴輸獻納之誠上以禮義而遇臣思篤始終之愛視死之日猶生之年故光祿大夫太保劉秉忠學窺天人識貫今古邃衝而有守安靜而無華昔侍潛藩稔聞髙論適當三接之際懇上萬言之書蓋將舉天下而措諸安以戒爲人主者果於殺朕嗣服而伊始卿盡力以居多蓋得卿寔契於朕心而獨朕悉知於卿意事皆有驗人匪他求周旋三十年不避其難剴切數百奏各中其理共成庶政方圖任於舊人誰謂旻天不憖遺於一老興言及此何日忘之載惟臺輔之尊厥有泉扃之賁是用錫之綸命峻一品之華階禭以衮衣躡三槐之正位復加顯號允答殊勲惟爾英靈識予哀寵可贈儀同三司太傅諡文眞準此至元十二年正月日

行狀

故光祿大夫太保贈太傅儀同三司謚文眞劉公行狀資政大夫中書左丞張文謙奉勅撰

公諱侃更名秉忠字仲晦自號曰藏春其先仕遼爲當時大族世居瑞州之劉李村一門之內居顯列者甚眾金初公之曾祖襲世業累遷邢州節度副使丁母憂乃還瑞州畱一子於邢名澤卽公之祖也因而家焉爲人倜儻有大志鄕裏甚畏重之娶邢臺張氏女生一子名潤卽公之父也通音律慈祥長者與物無忤庚辰嵗天兵南下太師國王經略河朔邢遂舉以降畱官鎭守以艸昩之際聽便宜行事遂立都元帥府眾推潤爲副都統尋陞都統事定之後署本郡錄事爲政寛簡不立威嚴凡民有鬭訟者旣伏其罪則必以善言教戒而遣之終不忍鞭撲也時西山諸堡寨未附寇盜充斥錄事公時或暮夜醉歸𨿽凶惡輩必相與扶送至家而去累任鉅鹿內丘提領又以寛仁得眾心年甫六旬村居不仕生二子長卽太保公也次曰秉恕公生而秀異丰骨不凡在嬉戲中便爲羣兒所推長或舉之爲帥或拜之爲師居然受之不疑隨卽教令揮斥之性剛而有斷非理不屈於人母馬氏嚴整有法度凡起居飲食必責公以正理不爲姑息之愛八嵗入學誦書爲諸生稱首年十三以父爲錄事爲質於元帥府元帥一見卽云此兒骨格非常他日必貴命僚佐教之文藝不使列質子班置之幕司公遂立志爲學詩文字書與日俱進同輩生莫得窺其涯際也年十七節使趙公引置幕下甚愛重之時方在貧乏中一介不以取諸人好賢樂善而居常裕如也丙申嵗丁母憂毀瘠骨立疏食水飲哀思無窮恆衣一綿裘晝夜不解帶者三年見之者無不感嘆也戊戌春遂決意逃避世事遁居於武安之淸化遷滴水澗苦形骸甘澹泊宅心物外與全眞道者居復欲西遊闗陜天寧虛照老師聞之愛其才而不能舎遣弟子輩詣淸化就爲披剃與之俱來秋七月大蝗居人之乏食者十八九虛照老因妹婿之請就熟雲中挈公同往巳亥秋虛照老還邢公因畱住南堂講習天文陰陽三式諸書會海云大士至一見奇其才時上在藩邸遣使召海云老北上因攜公偕行旣至見公灑落不凡及通陰陽天文之書甚喜海云老南歸公遂見畱自是禮遇漸隆因其顧問之際遂辟用人之路暇中則讀書窮易講明聖人學丙午冬其父錄事公之哀聞至上聞之召入溫言慰諭丁未春賻以黃金百兩遣使送還六月至邢州依通禮行素志冬十月葬祖父母及父母於邢臺之賈村戊申冬十二月上遣使召公巳酉春至王府庚戌夏上萬言策所陳數十餘條皆尊主庇民之事首言正朝廷振紀綱選相任賢安民固本執牘以奏上皆嘉納之甲寅秋上徵雲南以神武不殺之心所向克捷算無遺策其所全活者不可勝數公夙夜勤勞以副上意未嘗少怠巳未秋六軍渡江公潛贊神機孜孜匪懈一如雲南之行庚申春上正位宸極召公命之曰凡天下之大經養民之良法卿其議擬以奏公卽上采祖宗舊典參以古制之宜於今者條列以聞深稱上意詔下之日綱舉目張一時人材咸見錄用文物粲然一新先是上命有司擇上都南山之勝地營建庵舎而居公焉公號其山曰南屏中綂五年秋八月攺元至元翰林學士承防王鶚奏公當正衣冠且曰鶚嘗勸焉亦嘗見許乞賜特防以遂眾望詔從之以光祿大夫太保參領中書省事更名秉忠公旣大拜報國之心益切上命公議建國號定都邑頒章服舉朝儀事無巨細有闗時政之得失者公知無不言七年庚午上從諸臣之請遣禮部侍郎趙秉溫禮擇翰林侍講學士竇黙之次女以配公竇氏賢而有文禦下以寛車駕嵗時行幸兩都公必隨之十一年夏齋戒沐浴扵南屏之靜舎秋八月壬戌夜謂侍者我欲靜坐不召勿來侍者皆退長歌至雞鳴乃止遲明侍者入禦端坐而薨如假寐然顏色累日不變識者知公坐脫也享年五十有九猶子蘭璋嗣焉上遣禮部侍郎知侍儀司事兼祕書少監趙秉溫擇以冬十月壬申葬於大都之西南凡所營葬之資一出於內帑十二年春正月詔贈太傅儀同三司文眞公帝曰朕惟秉忠始終逾三十年隨行防涉𨿽祁寒暑雨未嘗有倦意而又言無隠避一皆出於忠誠其天文卜筮之精朕未嘗求於他人也此朕之所自知人皆莫得與聞今其亡也了無遺恨特命學士王磐撰碑銘公博學無方明通而溥其勲業之著見於世昭昭然不可掩也論藝業則字畫出魯公筆法艸書二王三昧發邵氏皇極之奧防攺前代巳差之歷法得琴阮徽外之遺音至天文卜筮算數皆有成書無一不極其至詩章樂府又皆膾炙人口公之弟秉恕累任禮部侍郎順徳安撫使彰徳懷孟淄萊順天路總管其母張氏賦性勤儉篤於謹嚴公平生之嘉言善行播在天下者甚多姑錄巳之所知者以道出處之大槪云至元乙亥春正月張文謙拭淚書

神道碑銘

故光祿大夫太保贈太傅儀同三司文眞劉公神道碑銘並序翰林學士嘉議大夫知制誥兼修國史王磐奉勅撰昭文館大學士正議大夫姚樞奉勅書國信使所參議官髙翿篆額

耕莘非求進之地而伊尹阿衡釣渭非巧宦之途而太公同載漢張良志從赤松而髙祖得之以輔成帝業唐李泌幼好仙術而肅宗用之以佐定中興蓋天下之士惟自重者可與有爲而輕進者必非令器是以古之明王取士不以恱媚易親者爲可佳而以閒逺髙潔難致者爲可貴聖天子之用太保劉公其審是道歟公以髙潔之資慕空寂之教輕富貴如浮雲等功名於夢幻曷嘗有一毫榮利之念動於心乎聖天子邂逅一見卽挽而畱之待以心腹契如魚水深謀宻畫𨿽耆宿貴近不得與聞者悉與公參決焉此其精誠胥會志意交孚與夫渭濵之同載商邑之阿衡蓋異世而同符矣公諱秉忠字仲晦瑞州劉李村人先世仕遼多顯貴金初曾大父嘗任邢州節度副使秩滿身還鄕裏畱其家於邢故自公大父以下遂爲邢人焉大父諱澤資性倜倘爲鄕閭所重父諱潤仕本朝歷邢州錄事鉅鹿內丘兩縣提領俱有惠愛公風骨秀異志气英爽不羈家貧年十七爲邢臺節使府令史以養其親幹敏條潔諸老吏咸服其能一日因案牘事有不愜意者投筆嘆曰吾家奕世衣冠今吾乃汨沒爲刀筆吏乎丈夫不得志於世間當求出世間事耳卽棄去隠於武安山巖谷間艸衣木食以求所志天寧寺虛照禪師聞之遣其徒招致與披剃爲僧仍以公知經書工翰墨命掌書記後遊雲中住南堂寺值海云禪師被召北覲過雲中聞公博學多藝能求相見旣見約公俱行公不可海云固要之不得巳遂行旣至謁今上於潛邸一見應對稱防自是屢承顧問及海雲南還公遂見畱居數年錄事公卒訃音至公懇求奔喪上賜之黃金百兩仍遣使送邢州公持服營葬事起墳於賈村葬其祖父母父母服闋被召復還和林公獻書陳時事所宜者數十條凡萬餘言率皆尊主庇民之事上嘉納之甲寅嵗從上徵雲南巳未嵗從上伐宋由楊羅渡濟江圍鄂州上神武英斷每臨戰陣前無堅敵而中心仁愛公常贊之以天地好生爲徳佛氏以慈悲濟物爲心方便救防所全活者不可勝計庚申嵗春上正位宸極創定朝儀立官制攺元建號一切所當施設時物之宜皆公所艸定中綂五年秋八月攺至元元年翰林學士承防王鶚奏言書記劉秉忠效忠藩邸積有嵗年參幃幄之宻謀定社稷之大計忠勤勞績宜被襃榮今聖明禦極萬物惟新秉忠猶以野服散號蕭條閒寂守其初心深所未安宜與正其衣冠崇以顯秩實遂眾望上覽奏欣然嘉納卽日命有司備禮冊授公光祿大夫位太保參領中書事選聘侍講學士竇黙次女爲夫人賜第於奉先坊給少府宮籍監戶人口甚眾公齋居疏食終日澹然與平昔略不少異至元十一年扈從至上都居南屛之精舎秋八月壬戌之夜儼然端坐無疾而薨享年五十有九訃聞上嗟悼不巳謂羣臣曰秉忠事朕三十餘年小心愼宻不避險難事有可否言無隠情又其陰陽術數占事知來若合符契惟朕知之他人莫得與聞也遣禮部侍郎趙秉溫防其喪還大都以冬十月壬申葬大都西南二十里崇福鄕之原棺斂營葬一切所須皆出內帑十二年春正月詔贈太傅儀同三司下太常議諡曰文眞仍命翰林學士王磐定譔碑石文字臣磐欽惟國家列聖相承咸以武功戡定禍亂龍韜豹略鷹揚虎視丰功偉績之臣其當紀名汗簡畫像淩煙者不爲不多若夫輔佐聖天子開文明之治立太平之基光守成之業者實惟太傅劉公爲稱首聖天子方在潛邸士之所以涉逺道冒風霜而至者往往有所陳訴祈請幹慕進用惟公獨無所求閒燕之歸每承顧問輒推薦南州人物可備器使者宜見錄用由是弓旌之所招蒲輪之所迓耆儒碩徳奇才異能之士茅防茹連至無虛月逮今三十年間揚歷朝省班布郡縣贊維新之化成治安之功者皆公平昔推薦之餘也其識度之宏逺推此一節而論亦可見其髣髴矣又自幼好學至老不衰通曉音律精算數善推步仰觀占六壬遁甲易經象數邵氏皇極之書靡不周知初丁太夫人憂毀瘠骨立衣一獘裘三嵗不易及錄事公卒𨿽身從天竺之教而服食貶損容貌哀戚與循禮典而執通喪者蓋無少異也晚娶無子以猶子蘭璋爲嗣弟秉恕今爲順天路總管臣磐謹按中書左丞張文謙所作行狀次第其行事實而系以銘辭銘曰

大元五葉聖運隆昌爰有異人出佐時康不坐官府不趨朝行褐衣疏食禪寂徜徉謀謨帷幄罄竭忠良指陳成敗開闔陰陽淵慮規畫鬼神莫量扶日上天照臨萬方萬方仰徳百靈效祥庭陳玉帛路走梯航朝儀整肅濟濟蹌蹌羣賢未集庶政允藏大綱一舉眾目畢張治定功成聖眷彌彰崇資峻秩師表侯王肇造皇家元勲是當良平佐漢房杜興唐公不自多愈隆謙光見善必舉有能必揚陸行滯阻與爲橋梁川濟艱危與爲防槳寒而求衣燠之裘裳饑而求食飫之腴肪門庭桃李爛漫芬芳人感公徳銘刻肝腸公施於人過卽遺忘公之仁賢冝享遐年胡爲一朝蟬蛻而仙燕都南原盧溝北佳城鬱鬱有墳巋然地錮重泉松栢參天石爛松枯芳名永全

墓志銘

故光祿大夫太保劉公墓志銘翰林侍講學士少中大夫知制誥同修國史徒單公履撰

公姓劉氏諱侃更名秉忠仲晦其字也號曰藏春世居瑞州之劉李村其先仕遼多貴顯經亂譜諜散亡不能考據獨公之曾祖金初以世族累遷邢州節度副使秩滿愛其風土因而家焉繼丁母憂還瑞州畱一子二女長適邢臺李氏次適陳氏子名澤卽公之祖父也爲人倜倘有志節鄕裏多愛重之娶張氏生男名潤公之父也幼通音律性慈祥居家接物之際終日無忤色號稱長者庚辰嵗天兵南下邢遂舉郡降太師國王喜之聽立都元帥府眾推公爲副都綂尋陞都綂事稍定攺署本郡錄事爲政寛而不苛民有爭訟者必以理諭之人皆服其忠恕相讓而罷蓋庶幾古之不忍欺者時艸昧之際未有定制州長數易無常每易則各樹親黨以代其先至者公獨不爲所忌累任鉅鹿內丘提領所至皆有遺愛年甫六旬以老得告二子曰秉忠卽公也次曰秉恕公天資穎悟卓犖不凡兒時與羣兒戲皆推以爲長髮蹤指使莫不奔走服事無有違者識者奇之母馬氏治家有法簡而不嚴教子踵三遷之訓尢不爲姑息鄕人稱賢焉公八嵗入學日誦數百言甫十三爲質於元帥府元帥一見謂同僚曰此兒甚貴他日不可量也命師教以文藝不使隸質子班公遂致力於學道藝文章同輩莫能及年十七節使趙公以爲才引置幕下丙申嵗丁母憂毀瘠骨立恆衣一綿裘晝夜不解帶三年人以爲難能公優爲之可謂盡子道矣戊戌春公忽有所感謂人曰人生有限世事寧有極耶吾其息乎乃遁居武安之淸化作文數篇以寓意又遷滴水澗𨿽疏食飲水裕如也天寧虛照老師聞之奇其行髙而節苦遣弟子顏仲復輩以禮諭公遂備弟子禮是嵗秋大蝗師遂挈公就熟雲中巳亥嵗大熟師乃還邢公因畱住南堂講習天文陰陽三式諸書時海云大士赴上召一見卽攜公偕行旣至上以公博學多能遂畱之自是禮日隆暇中讀四書窮易道講明聖人心學之妙無不該貫丙午冬其父錄事公卒哀聞至公乞奔喪上許之贈以黃金百兩旣至邢依通禮服斬衰不以出世故而虧世法也父子之倫正矣明年冬十月葬祖及父於邢臺之賈村禮也戊申十二月上遣使召公還乃上策萬餘言正朝廷振紀綱選相任賢安民固本若是者數十條上曰誠如汝言天下可不勞而治公曰臣所言不敢不忠在聖上從之與否耳旣而復言於上曰今天下困獘邢爲尢甚郡數乞官以治儻從其請邢民受賜多矣上遣本朝宿望之臣同劉肅才卿李簡子敬行專以存卹爲務舊邢之版籍戶不過二千月餘流民歸者二萬邢遂大治甲寅秋從上徵雲南首以神武不殺爲請以故所全活者甚眾公決機制勝多與上合雲南之平此固廟謨英識算無遺防亦公贊成之力也巳未秋六軍渡江以雲南之所請者復於上民皆壺簞以迎莫不有徯後來蘇之望以全聖上好生惡殺之徳者類如此庚申春上正位宸極命公議立中書省分一路宣撫司內而藩邸舊臣外而艸茅遺逸皆得進用故官無曠員時無滯才於是除煩苛定官制頒俸秩輕徭薄賦制禮作樂聲明文物粲然一新號稱盛時焉五年八月攺中綂爲至元詔公以光祿大夫進位太保參領中書省事更今名公旣大拜以天下之重爲巳任以身徇國知無不爲奏建國號定都邑頒章服立朝儀事無巨細有闗於國家大體者枚舉而縷陳之無有遺者十一年夏齋居於上都南屛之靜舎秋八月壬戍夜謂侍者曰汝輩皆退不召且勿來也長歌至雞鳴乃止遲明侍者入見其端坐不動卽之乃瞑目輟息始知其巳薨矣莫不大駭蓋其平日洗心無累故其歸也安所以長歌者其猶古之所謂翫世者乎享年五十有九猶子蘭璋爲嗣上遣禮部郎知侍儀司事兼祕書少監趙秉溫擇以十月晦日葬於大都西南之崇福原凡所營葬之資一出於特恩也弟秉恕累任禮部侍郎順徳安撫使彰徳懷孟淄萊順天路總管皆著能聲其母張氏性勤儉內助謹嚴視公猶所生公之夫人竇氏乃今翰林侍講學士竇黙之女七年庚午詔遣禮部侍郎趙秉溫禮擇而配者焉夫人賢而且文禦僕妾有恩內外宜之公之勲勞卓然著於世者固不可掩也論藝業字畫楷書𨿽多惟以魯公筆法爲正艸書又獨取二王以爲專門之學余則不暇論也其用心之正可見矣探邵氏皇極之奧防正前代積差之歷法得琴阮徽外之遺音槪乎天文星緯卜筮算數皆有成書詩章樂府又皆膾炙人口其多能又如此至於嘉言正論達之於啟沃之際者未能盡錄俟後之紀於神道云銘曰繄公之初稟元精气奪化生而靈始從大覺正法乘萬緣一掃鴻毛輕超然逺引拋塵纓成巳成物乃自成聖哲有訓垂丁寧晨門荷蓧眞狂生絕世而往恐未能歸來讀書志益凝旁達技數搜冥學通而晦寧與徵政可絜世躋升平天開地辟旭日升聲教溥洽昭皇明提封所曁窮四溟面內不啻葵心傾公時佐命居保衡斟酌時措恢邦經天官上宰董六卿百師庶尹咸師承一時憲度明章程叔孫綿蕝鏘佩珩宮懸九奏何鏗鍧曠時墜典今儀刑鋪張若是誰倚憑防擢俊秀推髦英於飛振鷺來充庭謀主斷國禆益事在宸慮人無稱功成不居寧智名天聰一日音訃聆尙冀假寐聊遐徵神遊不返慘聖情始終寵賻全哀榮天不憖遺一鑑零九原可作瞻模形麒麟有像傳丹靑燕山西來盧水縈墳科馬鬛幽泉扄岸深爲谷谷乃陵榮公不朽存吾銘

祭文

維至元十一年九月甲戌朔八月辛巳昭文館大學士姚樞致祭於太保劉公亡友之靈嗚呼昔在恆山我車於憩公來惠然始交一臂王邸再逢始見淵懿六籍四書潛心內嗜釋子之衣孔門之嗣吾道斯文綱維不墜格君之心匪政匪事引君之道曰仁曰義國其丘民惟賢乃乂兵則神武不殺爲至輯集一書累逾萬字陳於王前若合符契試政邢臺翕爾成治陜右河南化行尢亟雲南逆命邦人罔累漢鄂折衝兵無暴肆萬國懽心咸薦之帝帝曰兪哉其來所自元勲不居孤卿無位身入靜深學窮幽防歷數之原元防運世所以盈虛矢口坐致積養有素時行未旣俄聞訃音脫然蟬蛻不疾而終誠足以異斯焉取斯系乎尙志莫不我偕身親目視及物功多鬼神報施過此以還未知所謂天皇歸賻母后土瘞諸相庶官半由門庇感兮孔悲澘焉出涕人世哀榮鮮克有儷六十之年不爲蚤逝後莫大焉猶子以繼遺恨毫釐眾所弗置諸生在門一語不遺嗚呼哀哉我思或存公往如棄魂其來兮以承禴祭尙亨

又

維至元十一年嵗次甲戌冬十二月望日翰林侍講學士吏部尙書博州路總管徐世隆謹以淸酌庶羞之奠致祭於太保劉公之靈嗚呼天興大元六十餘年王气所鐘有開必先聖不獨出眾賢從之聖賢相逢千載一時巖巖劉公首出襄國學際天人道冠儒釋初冠章甫潛心孔氏又學保眞復參臨濟其藏無盡其境無涯鑿開三室混爲一家逆知天命早識龍顏情好日宻話必夜闌如魚得水如虎在山易地諸葛彌天道安道人其形宰相其心誰其似之黑衣惠琳數精皇極禍福能決誰其似之邵君康節詩詠髙逸方外神遊誰其似之碧雲湯休字畫淸勁筆中法具誰其似之黃山文孺扈從王師柔服哀牢公於是時蜀之韋臯堂上出奇鄂江飛渡公於是時晉之杜預天王旣尊山人自晦公於是時唐之李泌相宅卜宮兩都並雄公於是時周之召公中統建元宣撫十道多舉名儒視艸其詔至元入省命贊萬幾暫決大議力辭以歸上亦知公不屑細務止解中書仍居保傅官制未定圖具列之朝儀未肅公奏聞之方期化儀刑萬方天遽奪之今也則亡生平少疾遲明歌唱開戶視之掩書長往天子震悼朝臣涕洟下至行路靡不哀思國事有疑誰與稽之民嵗有災誰與禳之僚友有咎誰與救之人之老誠寧復見之曩過趙郡有三夫士曰蕭曰劉器量包世迹混佛老心同禮周仁雨義風欲灑九州蕭巳仙蛻獨遺藏春栽培桃李徧滿君門身爲師賓門多卿相榮被殊遇得獲大葬公旣無憾我獨何悲苐愧老謬嘗辱公知我愛文辭許我典故視事翰林持衡文部公非私舉我豈懷恩言念如舊往哭其墳南州孺子生芻一束奠章寫心老淚盈掬嗚呼哀哉尙饗

藏春集卷六

