

欽定四庫全書

集部五

水雲村稾總目

別集類四【元】

卷一

賦

卷二

碑

卷三

記

卷四

傳

卷五

序

卷六

贊

卷七

題跋

卷八

墓表志銘

卷九

啟

卷十

啟

卷十一

書翰

卷十二

祭文

卷十三

雜著

卷十四

公牘

卷十五

表牋

臣等謹案水雲村稾十五卷元劉壎撰壎字起潛南丰人水雲村其所居地名因以自號生於宋嘉熙庚子咸淳庚午本郡試第一入元以薦爲延平教授延祐六年卒年八十所著隱居通議頗淹博可取巳別著於錄其文集舊有二本一曰水雲村冺稿乃明洪武間孫瑛所手抄大抵雜采隱居通議中語綴輯成編其文亦皆與此本相一卽此本乃其裔孫凝収拾遺佚別加排次者所収各體較爲詳備惟原目二十卷而今本祗存十五卷其十六卷以下已闕當由傳抄者失之特按原目此五卷所載本靑詞祝文無關體要之作則其存佚亦無足重輕也壎才力雄放尢長於四六綺麗之制集中所載諸啟札大都皆在宋世所作考隱居通議自述其得意之筆如代吳浚謝建閫表弔吳浚文代趙必岊謝廟堂啟通丁應奎啟今皆不見於集則其散佚者亦自不少然卽所存者觀之下筆鑄詞亦復頗見精采壎嘗自言趙必岊稱其防以散文爲四六正是片叚議論非若世俗抽黃對白而血脈不貫者𨿽不無誇詡之詞而生平得力所在其甘苦固有防自道者矣至其他古文則入元後所作爲多灝瀚流轉亦殊有淸雋之气而間以俳句綺語攙雜其間頗乖典則不免稍遜一籌特宋末元初遺聞軼事時見一二亦足以資考據云乾隆四十五年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

欽定四庫全書

水雲村槀卷一

元劉壎撰

賦

漢髙帝廟賦【有引】

丰西山水隈曲處多漢帝廟廟像多古雅裏俗歲時致祭乞靈以爲常按漢史帝生於丰起於沛戰於河南都於秦雍師行所至多循江北暮年以來出師僅至於蘄則大江以西帝之馬足固未嘗辱其後廟祀相望無亦仁義公恕四百年黙有以深入人心者故世祀而弗忍防與吁三代而降政多以譎而不正庻防無愧者髙帝爾盛徳必百世祀固宜抑帝也仁明英武度越後王風起雲飛威揚海內千秋萬歳後黍離麥秀其遂棲神深山之孤廟受野老只雞豚蹏之祭耶則千古英雄之志有觸目而可悲者矣乃引而爲之賦曰

陟山曲之坡陁兮有古松之蟠屈積楮鏹之紛披兮見廟貌之突兀蛛虫絡兮穨檐龍蛇繪兮敗壁旒冕儼乎帝王顧劍佩之侍側始欲諗其何神汔莫覩夫扁額則見瓦礫飄風階除落照樵牧三五偃蹇言笑遂前詢夫故老曰此漢髙帝之廟也於赫髙皇神武天毓韜光振采美石韞玉巳乃起丰沛王巴蜀戰河南入函谷眇西江之僻左未嘗辱夫馬足顧遺祠之何多徧山隈與水曲將非漢徳深厚漢澤悠長皇天后土鑑約法之三章除苛解嬈宜萬代蒸嘗之不防嗟夫芒碭二界瑞采成龍泗上一亭天開帝宮揮靑萍於酒後奪威鬥於月中時則霆迅電掣霧滃風從山石爲泐艸木失容集士馬兮云黑列旗幟兮天紅聲撼河朔勢赫川東羣狡眾黠束手鞠躬開炎祀之四百後三十世而勿窮其威靈可謂甚雄矣哉方其定都咸秦控引伊洛函闗鞏固隴蜀盤錯觀闕苕嶤黼扆煇爍萬方球珙一統正朔宴未央朝長樂千官舞蹈六師羅絡大常奏樂上公執爵祝帝壽之無疆謂與天而相若日月防何山川寂寥長陵無樹煙雨蕭蕭彼寒食松楸之餒竟無人兮爲澆則廼棲神古廟慰我黎兆乘彼白雲去來縹緲蓋星弁牢落而受農夫蠶婦之拜奠象貌淒涼而饗鬥酒豚蹏之祭醮何昔盛而今衰俛仰悲歌不覺爲之失笑也秋淸兮木雕屋老兮瓦飄石鑪燼兮煙斷土像穨兮榻揺日色薄兮嵐霧冥鴟鴞鳴兮風怒號憶翦嬴而蹶項气蓋世而淩霄噫而今果安在哉令人魂斷而意消或曰有隆有替從古然矣未煩博采陳編泛引前事姑以近於漢者言之則前有始皇二世後有備權操懿莫不奮威逞防角力鬭智或豪舉而席捲或交爭而鼎峙極意气於一快騁詭祕以萬計苐求子孫帝王之業不悟世變輪回之數始焉肩摩轂擊云擾波沸已而聲銷景沒縮首防志雄心斂於片木霸气沈於九地蓋石火之曄乎易滅也槿華之飄乎易墜也其橫騖絕出聳動華夏生平之誇豪竟不多史官數葉之紙信自古莫不皆然徒以增志傷情於一喟繇是觀之威力气勢排山倒海窮貪極暴譏訕詆訶然而莫防當數十年寒暑之鍜鏈日月之消磨𨿽合古今帝王之傑特無柰此元化之宻移何瓊宮瑤臺蕩爲浮煙飛埃矣恩淺惠薄豈復有遺廟之嵯峨其仰視髙帝彌足增感彼英靈有覺兮寧不心恧而神瘥乎天道人事終有止汔儻盛極而不反則必遞遷而周匝惟道徳之迓續延洪勝智勇之震詟淩壓使當百僚朝防之赫奕而坐念千秋廟祀之毀殘知興廢之靡常斂威力而勿殫委歷數於代謝置生靈於安閒𨿽不幸運去物攺祚移鼎遷抑感恩懷徳終謳思而永嘆荒祠野祭正以著人心之騰歡而仁深澤厚廼於是乎可觀則覩斯廟也且將莊敬思慕之不暇尙忍譏其祼薦之酸寒乎重淒慨而興懷爰作賦以矢志請無非其深文期昭垂於永世

壽文堂賦

大元革命初兵禍頻仍士學都廢往往易節獨劉水村翁確守素業如平時故扁其讀書之室曰壽文喜其文之猶壽也

兩儀肇判三才以分爰有精粹融而成文蓋鐘秀於海嶽宜交瑞於乾坤其在天也星宿羅絡燿靈煇煥霧湛煙霏之炳映雲光霞采之絢爛其在地也機杼縱橫錦繡川原峯巒之丹碧峙麗江湖之漪縠淪漣其在人也精神志气經天緯地大則綱常建立禮樂粲賁宮廟朝市之位官班防爵之制下至州邑以及閭裏莫不儀物黼黻等威堂陛有尊有卑有都有鄙有鉅有細有綱有紀施諸政刑秩然條理鬱鬱彬彬立厥統體次則制詔坦明號令傳宣出絲綸而章日月走風雷而動山川悍將流涕而向化癃老扶杖而爭先又其次則奇人秀士防餐失寐雕鏤才情討論經史或賡歌以誦太平或哀吟而慨興廢或爭先聖之教於衰微或著書以俟百世其尢下者塲屋聲華音調委靡獵科名鉤富貴是區區者最不足齒然苟爲之則亦斯文之一利也顓辛以前存而勿論蓋自放勲登極之歲曁乎徳祐移鼎之年以歷計凡三千六百三十有三矣文脈未始一日而不傳噫河洛聿啟世變運殊元化粹精久矣發舒天矜其鑿欲壽以愚爾廼刋落其華燿蹙廹其紆徐翳黯其昭明蕪薉其芳腴舉數年之所嘗發揮至是摧剝而焦枯於是泊然反素歸於太虛意者猶六月之息將復開斯文之初乎盤桓康食幾十載而余諸君其思非天壽吾文而何如或者夙修日寡新習攺化典籍寇讎仁義土苴彼有懷跖心而術孔業立可家崇愷而位王謝息我天黥解我天劓若夫沈痼書癖夭閼文气惟吾中年之朋侶屈指東南而有幾歳推月移磨滅誰繼則飛走同歸卉木接趾斯白日之行屍而黃泉之愚鬼也文且弗靈壽乃在是譬猶遊方之士志求登僊周行萬里出入霞煙神气瓠落足力繭穿覺其防失之已多乃塊守乎泉石之間遺形骸而精固収視聽而神全翛然羽化壽也後天嗚乎天不忍斯文之防是以開壽域而演眞詮予悟而喜揭扁於楣登斯堂者爲予繹之

觀雨賦【有引】

某歳夏旱惔焚不可柰一日步江臯納晚涼乃忽風雲交作雷雨踵至予喜諦觀因嘆化機轉旋在呼吸間一何易也將紀以詩客曰詩不如賦賦亦古詩之流且昔人未有因觀雨而作賦者盍試爲焉予曰諾作觀雨賦

鶉火序次祝融漲氛垤鸛沈聲疇龜露文暑浸肌兮若烝气塞膺兮如醺予意憒憒散防江村冀受晚涼消此黃昏則見水涸沙壅炎熇頑洞睨千林以招風嘅纖埃之不動予益憒憒而眊瞢矣盤薄頃之西望髙山微云冉冉出如穟煙蔽虧斜日蕩漾澂天俄如縈縷廣袤敷布又如車輪徑南以去而南山之南亦見奇峯騰驤蜿蜒如虯如龍又徑東以之北忽薲末之生風俄而風威漸勁雲气彌黒濃淡砌疊如岡巒之橫出倒景晃燿映天地而碧色爾乃排空如城倐忽流鈴海光揺閃捲水南溟陰風雄號牛馬悲鳴撼枯木揚飛塵彼有浴川登岸如鳬雁亂羣拽衣挾巾狂走兀唐似揮刃之欲逼亟投家而防竄予方徐登野亭馮闌倚楹觀霮防與洶湧何瞚息而晦冥乃見疏林低枝聲戰敗屋其著地者有如飛鏃風益健而疾呼雲挾雨於欲垂列缺揮霍霹靂轟飛俄而風力寖息西南轉值乎云薄則网宻如綫至若云屯正厚建瓴決堰又如水簾與飛練是雨也橫嶂沿堤循山谿方直或似乎屏障彎環又類乎罣罳惟驟雨乃始若是蓋浮雲有以幻之瞻彼逺山白霧吐灑飄風霏薄與雨上下奇呈秀變忽化天巧所到𨿽妙筆而不防畵雨沾衣單冰凝露寒於憒憒以頓淸忽翛翛而欲僊則詠曰此天下之奇觀也余嘗喜登峯以觀雪月喜臥石以觀雲霧尢喜伊何臨江觀雨嘗試思之風雨雲雷交戰並集神怪掀舞魑魅爲泣眾駭防而無人色我乃浩乎太虛以獨立正於此觀天地之變又何嫌乎好奇之癖心志激壯精神飛翩劍槊舞鉦鼓喧如見乎赤壁走操淝水殲堅唐兵破夾寨之日周師防髙平之年山開石泐河傾海翻將非奇觀之尢傑然者耶嗟夫天地焦枯金石俱靡陂澤欲竭黍苗已悴斯人旦暮已矣而昊旻至仁忍遂涸棄驕陽化霖旱虐一洗然則神工之轉旋其易特反掌耳海宇之大黎庻之繁一亭毒於蒼防寧俾暍死於是間蓋窮則變通大易之義豈惟造化之仁將亦理之所必至吾因觀雨而悟夫天道陰陽之機世道升降之際則憮然而起曰如斯而已乎一反掌之轉移亦甚易也

養生賦

至元庚寅歳秋暑熾甚予患痢疾良苦旣小瘳作養生賦以自警

維炎歊之侵薄兮幸苟免夫隕墜委瘦骨於一席兮亙中宵而不寐展轉乏力吐納短气蓋五臟六腑之郁積實九竅百骸之腴膩窮日之力抉而去之故𨿽有存焉者寡矣情思眇綿支體廢捐惟百念之頓淸見一眞之湛然則反而思之曰羣生賦形危淺脆弱外而皮膚內而筋膜非金非石易朘易削肺肝有似乎羽輕腸胃何殊乎紙薄偶一息之不續不崇朝臭腐而銷鑠嗟夫幻軀若是其不足恃耶而以此當天地之遷變亦甚岌岌而不覺雪風墮指霜硝裂齒百川凝冰陰毒入髓其酷暑也太空流火山木焦燎污沱沸波六合烘窰吁可畏己乃以危淺脆弱之質敵此毒烈慘酷之气孰勝孰負可驚可悸矧夫思慮糾結憂樂摧折噭呼損肝勞苦傷骨或疾鞭其神魂或顚蕩其气血乃若醇醪沈酣冶容斵防極口腹之無厭竭精髓於一暢是殆逃生於毒鴆血肉之中寄命於猛虎齒牙之上也寒暑疊衝情欲夾攻曾人生所息之防何乃欲以應夫無窮將見如電光之閃忽曷不爲老氏之守中天地生化父母保毓蓋至貴者人身難得者壽年安忍以其至貴難得者棄之空緣乎予旣疾而獲痊撫弱質而凜然願淸淨以養生庻永壽而或僊

剪韭賦

病痊以後榛莽紛糾間步荒畦猶見殘韭命老圃以荷鍤見隴堘之如舊則乃除其蔽翳芟其老醜加灌漑於旣枯不崇朝而吐秀時雨適至生意滋茂萬緑翠敷千枝玉乃剪取而熟之映冰瓷之滑澑旣愜予心尢利薦酒於是澤以釅醯佐以老防凡調和其滋味益助發其甘芳蓋松脆而適口復潔淨而淸腸更易爨而生燎亦防美之可嘗時則腹疾新蘇靈府通疏方戒茹葷惟許擷蔬凜百物之多忌惟一韭之是需生意續而不斷物性溫而無虞毎噍之而適暢復何異乎膏腴憶杜陵之夜雨炊黃粱而與俱嗟夫非此韭風味之足嗜者乎彼以二十七品而譏庾郎者又奚卹於此徒

延平新郡賦【有引】

延平閩喉襟郡也上則建安汀邵順流而趨下則興福漳泉溯流而防古爲鎭以延平名厥後鎭陞爲路至南唐始以劍名至宋又謂西川有劍州加南以別之其得名之初蓋曰晉雷華爲建安從事佩其父煥所得丰城劍經延平津劍躍入水華募善沒者求之不見劍而見雙龍焉遂指爲張華所失之劍亦會於此而證以神物終合之說然而非也昔張茂先仕西晉誅死於洛終其身未嘗至閩劍何由合今則諉曰華禍將作劍倐飛去非誕妄傅會而然耶或謂雙谿所滙狀類交劍此說近是而郡人則相傳謂劍非美名也其字之偏傍從刃從兩口三人此名大爲不祥往歳嘗易置郡扁甫掲於譙而市人忽鬭斃刃下者三乃撤扁迄今弗敢署民實病之至大皇慶間同知郡事赤盞公顯忠來訝鼓樓無郡扁詢諸耆老耆老以實告且曰厥今時平兵息願去南劍名復名延平於以避俗忌從民欲可乎於是郡佐盞公以聞於上司上司以聞於朝廷延祐初元三月十有九日顯允信陽韓國保前已授南劍路總管矣郡佐盞公時相以爲言攺授延平路總管八月佩新符牧雄藩差谷布宣封部丕聳方將葺舊譙掲新扁用欽承天子之眀命以肅邦人之觀聼郡文學掾旴南劉壎賦以美之曰

於皇大元有赫厥聲嘉惠逺藩申錫美名猗與盛哉允宜揚休命而彰威靈者也眷惟延津形勝天成據七聚之要衝控八閩之縱橫衍山峙秀筆峯凝淸東望則谿灘石澗勢若蛇縈萬槳順流擁泊福城西望則疊嶂層巒螺髻引繩逺瞰樵川倚如坐屏南望則千山奔馬溯流欲升亙乎三華畀彼臨汀北望則芒芒坦塗間以茂林駟傳旁午防於建寧旣提封之廣袤亦生聚之繁興臨以三品之總府衛以萬卒之連營闤闠羅星車馬喧霆垂楊防乎康莊長橋跨乎淸泠寺鐘樓鼓朝莫鏗鍧此非昔日陳侯誨創辟於荒翳張侯觷捍患於紛紜者乎毓人之英由地之靈則有續道統闡聖學如諸賢之屹山嶽又有樹名節攄忠鯁如諸老之炳丹靑魁儒秀士膚使名卿前引後隨佩玉振纓獨怪夫郡額之弗稱致啟乎羣喙之譏評何以言之夫樹屏建侯職重宅生萬姓之所具瞻一扁詎容或輕固宜寓公正寛平之意副休養生息之情柰何防畫意象之間乃露鋒刃斬刻之形殺機隱隱羣心兢兢至驟起胥戕之兆而占者謂字體之宜更也彼西川以劍名者乃其銛峯峻壁之克肖而是邦亦名以劍且祖夫晉說之不經若爾則爲世道慮爲生民矜可不順眾志思小懲乎爰有郡佐披襟建明聞於臺司達於彤庭乃出綸綍命鈞衡其以南劍易以延平於是置郵傳命一札萬里迎聖恩滌濯俗忌時則顯允韓侯誕膺眷倚指是邦而集牧候臨遣於殿陛奉防命以啟行佩金印而戻止仲秋之月玉宇澄霽差谷旦以宣藩出新令而布治胥吏羅拜僚屬環跪簫鼓喧迎旌防擁衛府寺攺觀山川助喜風動乎五色云封乎四履而又延平之名方新適與延祐之元相比無亦气數之前定匪由人謀之擬議耶嗟夫名則美矣實亦宜爾儻敷政之失中𨿽易名而何謂故乃玩平之字繹平之義其於政化大哉闗系蓋嘗靑燈繼晷考諸漢史吳公之爲河南賢守也曰治平第一宣帝之稱良二千石也曰政平訟理固知古人治郡惟平則美毋謂名已攺而實可棄也且權衡不平則輕重殽波瀾不平則舟楫廢況夫千里宅牧之權五馬金章之貴據案執筆生民命脈所寄者乎是宜守醇悶惇簡易酌柔剛戒偏滯勿私喜怒勿違律例吏胥當戢也弗戢則舞文弄法而平者陂豪猾當懲也弗懲則弱肉彊食而平者躓讒諂當察也弗察則變白易黒而平者圮矣故聼訟主乎平則無理者不敢以貨餌折獄主乎平則無辜者不至於寃死一平廣布萬善斯備萬善所感諸福畢萃由是而貫幽明息沴戾雨暘和調黍稌丰峙斯時也渤海之牛犢勤耕潁川之鳯凰呈瑞政績著聞重加褒璽詎止爲公爲卿宜孫宜子且邦本所闗國祚亦受祉矣儻或昧持平之道虧和平之味私蔽乎公以非易是虐用鞭笞弗飭簠簋華村多吠夜之犬石壕有捉人之吏將見不平其鳴喁喁沸沸勃郁哽塞乖气召沴則否徳而防殃咎奚避是故因頌進規式警有位爲政不陂太平萬歳

迎春賦

仰天運之周流兮殆有似乎環循悵殘臘之垂盡兮又將迓夫新春幹山積雪八荒屯云正寒气之侵肌俄洪造之轉鈞歳千易而逢卯月律轉而建寅爾乃丹鳯頒歷土牛祀神蓋四時之更端而萬象之維新若夫風日酣美燕鶯嬌媚亭館歡聲畦隴生意園林粲其錦鋪笙簫喧而鼎沸此則遊人之樂自迎春始也東作屆期犂鉏如市夫耕婦饁兒嬉女侍社鼓咚咚秧歌娓娓此則農人之樂自迎春始也晨曦初升春誦勤止坐對聖賢心醉經史講明政化之原沈酣義理之味此則士學之樂自迎春始也嗟夫一歳之首四徳之元芒芒大化旋轉乾坤極而必反寒而必溫世俗徒見夫時序之攺君子獨惜夫日月之奔此所以有感於迎而爲之銷魂也與援筆成賦孰識其故春風已知入我窓戶

閱武賦

縹緲浩蕩灝气淒爽千騎翼而外圍萬卒聚而內向牝牡互列方圓殊狀神旗豹尾崇牙虎帳戈甲明鋭旌防鮮彊傍羅偏禆中立大將部勒旣定沈聲息響飛一騎之傳呼紛諸軍而勇往乃左乃右或下或上試攻伐擊刺之技嚴坐作進退之象陳法合乎孫武陰謀本乎呂望紀律嚴整气色激壯俄申令而校蓺乃拔尢而行賞矢欲破的槊欲穿彊或揮刃而略陳或說劍而抵掌莫不驍勇矜奮趫防縱放炮飛空而星流旂莽野而塵漲風雲回合烏鳥悲愴歘飛鏑之命中翹萬首而齊仰已乃捲斾鳴鉦解嚴休兵奏角兮振揚殺气伐鼓兮激暢軍聲步騎序行按甲歸營我士無嘩惟聞馬鳴喧市人而擁觀羨軍容之精明恭天命以徵討必靖亂而致平客有誨予者曰子之譚戎講武偉矣抑嘗思右武之流獘否乎大凡備不設穽勝貴防持天道惡殺國宜畜威倘佳兵而不已必生靈之難支故當軫荊棘凶年之戒宜勿犯不仁焦爛之譏且子獨不見夫邇日江鄕之苦兵者乎一聞過師麏奔鴻飛逾岡越巘竄伏顚隮荷甑釜而負衣槖擕防穉而扶老羸或風雨而雪霜競號嗁於寒饑井竈無煙況聞犬雞蓋其引避之不亟則虜略滛污而罔遺悍卒紛其肆暴主將僞爲不知分甘是務誰防創痍故乃粟空於廩魚竭於池或不幸而相遭必執縛而鞭笞其遇敵也率奪气而怯戰其賊民也反攘臂而怒馳逮軍行而民還則生業之已墮旣盡壞其噐具且不存於門籬歳如此者數四嘆𨿽生其奚爲斯窮黷之貽害𨿽傳聞而已悲嗟夫仁以爲城義以爲池循吏布於郡國良將鎭乎邊陲輕刑薄斂除暴禁非四民樂業五兵何施是以歸馬華山而天下一干羽兩階而有苗歸至是則春秋之閱武特以示弛兵防戰之危而道徳禮樂之化自可固子孫帝王之基天子有道守在四夷老子曰兵者不祥之器不得己而用之

雲間賦

吉士蕭子來旴丰托雲間以自表而徴詞於水雲村之病翁翁爲之言曰夫云也者天地間神化之尢者也而其气生於坎宮出於山川行乎太空翕忽聚散縹緲郁蓊其發舒也膚寸而滿六合其變幻也蒼白而異始終其附乎日則晃漾逺邇其乘乎風則飛揚西東凝而雨露則萬物資以潤澤藏乎穴洞則窅然莫覩其蹤爲慶爲祥匪電匪虹云之神化若此也而子寓意於云之間得非慕昔者之陸士龍乎抑予聞之士龍之爲士龍一雲間也僧住半間云半間亦云之間也子將奚從以予觀子閒靜守黙如雲之未離乎崆峒傑出卓立如雲之特見乎奇峯畱情於詩云態悠悠寄興於琴云意溶溶是將養其資成其徳從龍於雲中矣宜足當雲間二字之封若予也固樂與云相從但其荒村淺水遊氛薄靄又安望雲間之下風𨿽然有一於此子方壯吾且老各安其分爾又何計乎窮通方將蛻吾形凝吾神飄然上溯太淸之蒙蒙斯時也子其雲間乎我其雲間乎同乎異乎盍應之曰將無同然則孰究其所終姑舉而揮之目云邊之飛鴻

水雲村槀卷一

欽定四庫全書

水雲村稾卷二

元劉壎撰

碑

參政隴西公平宼碑

大元運神武以制六合任仁賢以福諸道江南旣平閱十有七載南北一家煙火萬里海澂嶽靜風恬日熙彼有負險阻萃淵藪嘯呼萑苻或一二見不旋踵而崟防以平杌隉以寧由皇威丕暢遐邇率服厥亦惟蕃得人綏靖有方方式克至於今日休至元二十有五年畬宼鐘明亮起臨汀擁眾十萬聲揺數郡江閩廣交病焉猱健豕突艸萎木枯血肉塡谿穀子女充巢穴有防進討輒僞降以欵我師明年邱元起廣昌與明亮掎角彌漫浸淫遂及我丰丰民素弗貳顧力不克拒則有被脇而從者焉勢張甚又明年春賊大至陳河田陳九陂又陳小萊鋒交熖熾勢益張遂犯州州南門實闞江賊乘橋攻門是時諸軍甫集出營黃原城戍單弱蕃垣蕩夷事且急乃斷橋以拒之守兵飛矢露刃州民擿瓦投石適雨暴江漲賊阻深引退旣退勢猶張焚戮村落亡虛日州惟閉闗自保雲沈雨淒官民惴危老穉悲戚救我者誰一日陰霾劃開天宇澄霽則參政李公來號令新和气回軍聲壯風采肅乃啟城闗乃發倉粟乃寛刑辟乃緩商徵政有便民者罔弗舉民始有生意賊亦望風鳥獸散於是責官吏以招來分師旅以討捕悔過宥之負固誅之州境畢淸則率諸將搗邱元之巢殲其渠離其黨輯綏其流亡振旅還州州人香旗歡迎感極且泣曰生我者父母全我者參政也自邱元敗而明亮孤不數月賊悉平嗚呼公之功偉矣公端人也其仁如春其淸如冰其誅賞公平如權衡其在軍中手不釋卷𨿽羽檄紛馳猶崇學校修祭禮非其本領正識慮明曷克若是昔公先太保武湣公來救旴旴民嘗刻碑府門今丰之危視旴彌甚而公之徳視武湣有光焉是宜碑顧碑亦未足以彰公之徳也陵谷遷易此徳不磨日月晦冥此徳不掩肉腐而骨骨朽而土此徳不防屹兩碑以相煇垂千載而有永姑借是以寄邦人之思公名世安號龍川家世河西徙居燕爲江西等處行中書省參知政事有年矣勲名著聞新膺特防因任云頌之以詩曰維元受命誕揚厥武有偉混一卓越曠古東洋西昆北漠南溟星拱雲從疇敢弗庭蠢彼汀畬乃作疥癬蚍撼不量虺毒肆吮暴骨成邱流血成川浸淫旴丰釁積兵連宼環於疆孤城岌岌幙燕釜魚孰紆其急徳人惠來遂活吾丰其人謂誰參政李公威惠翕孚謀斷兼足國手雍容立整敗局昔公未來民與死期公旣來止和气春熙昔公未來嘯阻篁竹公旣來止妖氛夜肅防成而東舟載月明父老太息孰如公淸公恩弗替人思弗已紀徳於碑名父名子丰峯峻極旴水深長我士我民千載靡防

丰郡三皇廟碑

鴻蒙分天地位貞元絪緼之气旁薄郁積而無所泄有聖興焉是爲大皥氏逮夫停蘊寖久貞元復防卽有火土之瑞者出焉是爲炎帝又爲有防氏世俗苐稔聞璧合珠聨口誦習熟謂伏羲神農黃帝實接武以相繼逮考古志乃世之相後先殊逺由黃帝溯神農中間相去已三百餘年又溯而上之蓋不可知亦悠逺芒芴之極矣而三神人者或顯卦畫辧陰陽以露神機或嘗百艸品藥性以開醫道又或著醫經制鍼法以救民生俱能壽斯人欲絕之脈補造化不及之功世咸尊稱之曰三皇三皇於江南故未有廟至元混一令郡邑俱建醫學始立廟南丰繇縣陞州二十載猶未廟也春秋祭朔望拜率僑寓於館驛於佛堂僉曰弗稱顧卒無念及者太守隴西公之來也謂此弗祀非所以承詔令尊聖神得故主簿防廢址於州東北隅卜之食誅茅運甓募匠市材捐已俸率醫人致助大徳庚子春始構創中爲正殿旁爲兩廡外爲醫學門又外爲櫺星門明年廟成衛以梐枑環以垂楊甃砌潔整丹堊明煥三皇塑像南向四正繪像東西向公常躬程課無倦意月朔望公常躬奠謁無廢事命醫官諸生審究脈病證治交暢互闡雍雍於於又明年公政成眾慮其久而防也請紀諸碑予嘗嘆流俗淺識類目醫爲技術乃未知醫之濟世功配天地何也天地生人而不防使人之無疾人而疾吁天天漠如也叩地地黙如也疾弗瘳則必反而求諸醫醫得人焉則痿痺蛘痛者止羸瘠者盛壯而垂絕者不死也曰防配天地非邪厥亦惟三神人者發天之機啟醫之教然後雷扁和緩仲景華陀叔和思邈之流與凡歷代名醫得以繼作疊興極神聖工巧之用救虛實冷熱之偏脈有訣藥有方十三科有傳億兆生靈之命有賴家祀祭而戶屍祝禮亦宜之侯邦實司民命可不祀乎是故太守倡義剏建按令式嚴祀典於醫道有光於禮亦宜余嘗獲從公陪祭淸曉班庭中月星朗燿柧桷翚飛覩殿上燭光揺曳靈風肅然獻官盛服端笏降登祼薦如禮羣執事無不恪恭就位訖燔瘞罔敢惰余嘆曰盛哉祀繇廟興廟由公興顧未有表顯之者今諸君慨然碑焉益盛己因語之曰廟存祀存卽公名常存抑未也繼公者心公之心修完繕飾俾勿有壞廟存祀存亦與公之名俱存諸生曰然其述此以志不朽乎遂書以授之李公名彛字憲甫安次人嘗僉浙西憲事今以奉直大夫知州事云系以詩曰

三皇聖神開天建極肇基醫道躋世壽域洗屙濯痼植僕膏萎造化同功萬國祀之自丰曰州醫未興學賢侯涖止新廟是作廣殿崇陛威顏凜如生徒在廡時講方書廟千萬年名與俱久勒詩堅瑉式克勸後

大田廣佑王廟碑

廣佑王發靈樵郡之西幹其廟於旴江之鯉湖嘉禾之聿水之大田則支分者也王歐陽其姓祐其名隋時爲溫陵太守受代歸舟次大幹而溺因焉地人遂奉之爲神受王封列祀典世傳其溺時事特異余不防述述今事而巳大田之祀蓋自魯氏始旱澇宼疫禱輒應往紹定己丑嵗曁至元丙子歳著靈尢偉妖氛以淸生聚以完賴王之佑且數十年顧祠弗建羣心郁焉魯之族恊謀由馬鞍山遷祠於村心富者捐貲粟貧者輸力役經始於丙子之某月落成於某年某月裏中士侯君在復爲之加丹雘峙閎墉猶以爲未愜也謁余文記其事余惟聖門家怪力亂神不語余亦安知夫世有降靈附語帕首曲踴遂號之爲神者余獨證諸實理卽傳有聰明正直依人而行之說在曰神矣無形體無聲臭也陰房鬼火古木鴉聲晝歘杳冥黙若響答者何居曰人耳人而神則神也又何居曰心耳是謂神捨是謂靈府豚蹏盂飯俛伏呫囁叩若應視若臨庸非吾方寸妙用實爲之而荒庭古屋繪形象偶直其寄也今夫大田之地不接於西幹王之馬足不踐於玆土乃肸蠁著明之若是無亦人賴神而安神因人而靈人心信奉之弗替卽廟祀亦千載勿替可也大田之人勉乎哉若夫侈神之靈有貢士侯君舜舉之述在余故不書特爲賦樂神之詩使歲時歌以祀云詩曰

大田之山兮靑靑大田之水兮泠泠神其來兮駕西幹之云息兵兮殄疫時雨暘兮多稼無蟊螣有永千秋兮於玆廟食鼓坎坎兮舞蹲蹲帣韝鞠兮羅薦芳馨神人相依兮百世是承

貞元萬壽宮碑

道觀僊宮有甲於南丰者曰貞元萬壽蓋故靈都觀也其初則魏眞人元吉祀女肇建觀號貞元於宋治平中攺賜額號靈都於今則大徳庚子歳陞觀爲宮仍靈都貞元之號而加萬壽焉玆其建置沿革之大略也其址則據州治之東挹江山倚闤闠夷曠軒豁爲諸觀宗其派則支分於桑田而建觀者號長生又分於石谿而建觀者號棲眞甲終乙繼咸祖靈都玆其始基與析派之大略也慨思往昔觀闕岧嶤像設儼肅徒侶無虛寮而經誦罕暇日盛哉久矣孰知夫丙子刼運南北兵交金文玉字還於大羅月地云階幻爲焦土僅存者寥陽一殿爾環顧闃寂惟覺景之異心之悲則有隴西衝眞師出而拯之當榛磔荒殘中鞅掌儀圗誓復舊觀願力感夫神靈誠意動夫檀信由至元戊寅訖大徳戊戌是營是度弗完弗已卒防俾修廡翼如端門屹如三元殿羣道寮整如卽今之碧甃丹楹雕瑉藻棁昔之斷礎荒煙燐螢棲息者也今之昬鐘曉鼔香薰燼煇昔之空庭日永人物罕景者也玆其興衰復古之大略也師服勤至矣乃思長生爲觀實我同原顧穨靡弗修久卽益圯於是欲加葺完而命其徒李以觀嗣焉復念棲眞煨燼則命其徒謝庭芝起廢焉一宮二觀鼎峙崇隆論者無不多師之功余亦謂師誠有功也一日其徒來前曰吾師之功信然矣後千載孰有知其然者乎幹文施垂不朽以觀壽也敢請吾聞聖經有曰人防道又曰苟非其人道不虛行然則人其道樞矣乎非宮曷闡是道非人曷興是宮吾故爲師著之復作詩以侈之師名逢慶字衝眞歷本郡道正今提舉本宮爲道教首詩曰溟涬寥廓大道之原其宏也人昭晢天淵於皇元教衍億世彌久彌昌惟其有繼曄奕眞宮誕鎭吾丰昔何靡靡今何崇崇門闕穹華徑塗坦辟琁題幹霄金鋪燿日僊眞列班天丁衛閽威鳯盤旋騶虞徼巡西掖專祠女呂祖兩廡分祀百靈疏附瑤壇整潔琪樹鬰蒼人靜月明笙鶴來翔霞服星冠朝眞禮斗磬挾風淸皷騰靁吼誰克登玆惟衝眞師劫運際逢身翼衛之啟後光前流煇著譽繇師願力威神協助恢衍遺長生棲眞由師指授繕飾咸新眾庶罔防帝徳天覆老臣稽首永祝聖壽

水雲村稾卷二

欽定四庫全書

水雲村稾卷三

元劉壎撰

記

南丰州皷角樓記

至元二十有一年甲申歳冬十月南丰州新作譙門成書始也始陞州也丰故壯邑甲江右歳值壬午隆以州權專決直達與旴撫等邦侯超爾自山東來開藩是時阻訌初息磔壤莽蒼官寺僅完門觀弗峙土垣柴扉過者平視侯曰嘻崇閎麗譙所以存制度聳觀瞻也邑皆然州顧若是寧不輕政令而褻等威於是儲俸節費致木與石公私丕應樓是以成傑棟巍檐疏櫺堅檻雲山拱映采堊華煥其下則中通甕門旁峻石壁壯扉巨鍵目燿心惕入者鞠躬罔不興嘆何昔卑隘今雄麗也禮諸侯門阿觀闕隆殺有經僣侈不可儉陋亦不可郡國視古諸侯侯今能是是謂知禮抑非曰徒以爲觀美也夫伉門列防以威逺邇鳴角伐皷以警昏昕有官守者盍思焉凡蚤作而聼斷莫休而宴息聞聲深省仁聲得無未徧四封者乎識察得無未極髙明者乎閭閻畎畆得無未安於興寢者乎奔馳赴愬得無戹門禁而未通者乎因斯樓動斯念殆凜然若不防以終日觀美云乎哉侯涖州垂六年政績著聞詔俾傳襲行且入覲矣邦人士念侯經始之難請刻文以記故書至元二十有五年四月朔日記

觀空堂記

鄕先生桂諶祐詩名滿江湖而肥遁萬山中築室三間藏書千卷明幾淨將以逸老扁之曰觀空詩友劉壎爲之記曰空矣奚觀觀空云者瞿曇氏說也愚不熟貝多語請以意言夫空非無因而得名由不空乃始有空卽空與實對矣彼不觀實惟空是觀將亦厭夫實之不足恃故移其觀於空邪顧未悟乎空者正乃實爲之嘗試求諸一身有五官四體有五藏六腑焉嘗試求諸一家有田宅池館有器用財賄與凡旦莫取具以養生者焉嘗試求諸一國與天下有宗廟社稷有朝廷百官有土地人民兵甲府庫焉夫焉往而非鑿鑿精實者日月防何死生興替往往毛骨皮肉化爲抔土亂山寒云嗁鳥夕陽牧豎樵翁相與長吁而太息而其華榱雕梁或後嗣之弗克守或傾頽而灰燼焉南畆東臯歳入佗姓家所藏蓄防落人間其在上者則秦城之金人晉陌之銅駝運去祚移鼎遷物換虎豹九闗玉帛萬國而秋風禾黍遺老吚嚶𨿽萬乘九州之權曽莫能畱觀於晷刻悲夫實不足恃乃若此也彼有畏其爲吾累者始欲觀夫空矣由是言之空由實生實互形而空乃名詭曰觀空孰非觀實朝莫四三吾累均耳令吾有以藥之請無觀空而空其觀何如且人以實爲空非也吾視空實等亦非也其於兩端若是者將非觀爲之邪而防頽然釋然遺爾形収爾視泊乎反其初無觀卽無空乃莫吾累矣苟未防廢所觀而曰空也者𨿽闃立曠野洞視太虛然心目所及宇宙之內觸景皆實物防氛幻色亦足防滓將指何者以爲空而又何觀斯堂扁以觀空達矣又由是而空其觀乃眞空也已瞿曇氏之說未也先生然愚言請以是爲記不然請示吾以空

崇覺報慈禪院修造記

崇覺南丰古剎也在唐名禪祖其易名自宋紹聖二年始歷五季摧毀其復興自曾氏始曾於是邦爲望宋初大師宻國公致堯首捐貲新佛殿其後南丰先生文定公鞏堂封玆山中有司按令甲禁樵牧自是崇防惟謹又其後文肅公布登政府援故事請以爲功徳院祠其先有防賜今額崇防加謹又其後參政公淵子帥江西其季刑部公衝子守南安過家上冡展敬先祠當是時旌防列隧前官吏走道上崇防愈益謹而院亦滋燿矣故𨿽田入不丰徒眾不蕃而上下三百年間獲與名山巨剎齒騷人之所詠歌遊宦之所賞稱豈無自也初景定壬戌歳主席弗勝任院幾廢曽之冑玉局公鈺與其宗人髙詢謀於眾選僧於佗院得定亨者使領之亨爲人介且勤謂宏教法飭敝事吾責也苦淡節約懇惻祈愬時則玉局公與髙爲之新其法堂焉桑海俄更方袍蠭鋭鮮不棄本務而逐世好亨獨堅確匪懈惟玆院是營命其徒貴聰題募逺邇時則有眾緣爲之貌諸天構鐘樓焉僧寮之創則亨自力也檐楹宿云堊繪燿日皷喧鐘鍧薰芬燼煇亨方益思以侈飭其教傷哉逝矣聰也閔乃師興植之勞懼久且忘謁記於予予攷元丰類稾諸志銘書曾氏兆域率曰從周鄕之原頭從周則今昌後耆原頭則院所都也慨思是宗之顯榮翕赫時其福玆院也宜甚厚鼎遷物攺之餘保固宰邱寅奉祠像視昔崇防罔敢替蓋院以曾氏興曾之冢祠以院存勤菑而丰獲茂施而裕報理也而亦有惑焉數百年漢唐仁義之澤酣潤融浹昭天漏泉寧無一絲髮之足系百世者樊崇溫韜輩顧忍之秋風陵樹金椀人閒乃弗獲下比於玆院之所封植則又理之所不可推何也餘數遊玆院愛其嵐翠蔥鬰金碧華煥或時摩挲荒碑睨梁題歳月輒油油然徘徊思古淒楚傷懷爲之動無窮之悲而亨防主此以不負曾氏聰防念此以不負其師信可書也爲記之且勉之曰尙其善繼乃師之志亨蕭氏子繇寶峯住玆山凡十有九年而寂徒二人長聰也次貴慈大徳四年庚子六月日記

州城隍廟記

大徳三年春燕山李公彞以前憲臣來守嘉禾郡甫數月威惠流暢四履丕聳則因事之廢墜者補飭之而城隍之祠以新蓋故祠燬未復二紀矣斗室名存頽垣敗甓間斷煙寒鐙幽隘寂闃數議修畏陰陽拘忌之說公曰嘻有是哉城隍有神列祀典闗政體其非淫厲之謂卽廢弗祠將無以妥神靈福民物吾守臣何敢慢復何拘忌之畏捐已俸以倡協眾力以助選裏望以分任曰鄧端汝其督修正殿曰李定汝其督修香亭曰陳拱曰朱敬汝其督修廡與門咸捐貲赴令惟謹耆老率州民致助益謹明年廟成又明年正月丁巳迓神以居崇閣飛檐文砌博礎圭衮中峙劍佩傍侍祼薦丰潔妖厲伏息州民大和防蘄余記之按周典以吉禮事邦國之神城隍有祠其殆始此又按史吳以赤烏元年修蕪湖城隍祠至髙齊慕容儼梁武陵王紀俱祀城隍其祠之寖盛又如此而山陰陸氏謂唐始祠城隍誤矣惟南丰徙邑自開元始其祠城隍疑自玆始古志謂故宰遊侯茂洪功徳在民民祠以爲城隍之神余不敢知余獨以爲畫城郭浚溝池建官府聚民庻誅賞於是歌哭於是孕育長養於是地載神气安可無精爽以至神明而又安可無棲神之宮屍祝之庭邪況是神也實與官府分職事共理民物吾有司涖政而無所聚居而無宇則其心將惕然不能以終日彼聰明正直依人而行以捍禦患菑一郡寄命乃風雨薄之土艸蝕之王儀虛而民志郁逾二十年曾無一爲之惕然者獨何心邪惟公破羣疑搜墜典搆創一新而民不知役繼今官無廢祀之譏民有報祈之地神安民亦安是宜書也故書抑是役也非其僚友和謀慮一徴肆牽沮其獨無倦乎蓋主其議者有長官巴延徹爾而協議者有佐貳楊澤常泰也故並書若其規制廣狹之宜支費多寡之目與夫用不足而取給於四提督者刻於碑陰故不書

蓮社萬緣堂記

佛教入中土繇東漢始溢爲蓮教由東晉始分爲丰郡萬緣堂則由至元已夘歳始也逺公開蓮社更十數代歷十數百年逺矣而寖盛南北混一盛益加焉歷都過邑無不有所謂白蓮堂者聚徒多至千百少不下百人更少猶數十棟宇宏麗像設嚴整乃至與梵宮道殿匹敵蓋誠盛矣斯堂特其一焉爾初州東之偏有勝地曰萬家岡南城吳氏世業也有鄕民曰覺全君蓮社道人也斷葷血持經法五世矣堂未建覺全期建堂徧走於有力者吳某於是首捐地沿舊岡名更曰萬緣己而有過用昭者捐貲以市材有吳文容者捐田以贍眾堂之成久矣記未作覺全來求記余聞毗盧遮那之爲佛祖也一淸淨法身而已世有嗣佛教者亦惟淸淨其身而己種蓮結社其非取淸淨也乎余特未知嗣之者果能是否夫落須髮釋冠巾絕人道棄世務澂寂凝固泊然於無爲之境佛之教也有室廬適其溫涼有飲食飽其朝莫外無饑寒之憂內得以專一淸淨之學力到機熟心華自發寶月自見入妙悟成正覺佛之意也余益未知居斯堂者果能是否嗟夫彼其須髮蕩然冠巾弛然吾猶未見其能然過此以往滋可懼已羣聚而裕處苦志而勤修一席之安至末也一餐之飫至防也顧淸淨之學不可惰白蓮之名不可玷也人何爲而人佛何爲而佛其知之乎未也則有吾六經聖賢之訓在又將爲汝陳說焉

南安路學大成殿記

王者之祀古惟以廟故易曰王假有廟詩曰淸廟祀文王殿則未聞也唐祀夫子亦惟曰廟寧非謂殿統於廟不復專稱歟乃若安靈以殿名殿以大成煥乎宸奎之昭回則肇於宋迄於今何其盛也永惟慶曆詔下凡郡邑無不有學學無不有大成殿枛稜罘罳比隆治朝閶闔梐枑儷美輦道又何盛也橫浦古佳郡盛儒風讀蘇公一記舊亦知南安學爲重矣大成有殿屢修屢圮逮邇歳圮益甚薦修完復蠧腐欲圮適符離王侯至曁教授永嘉張君夢桂謀新之徴費於學市材於山募役於傭期歳而殿成堂閣門廡因舊加葺焉建昌郡博士胡君長孺記之久矣推官孫侯來南丰求余作後記余輒因名殿之義諗諸生曰自堯至夫子七聖人者天下之大聖也獨稱夫子曰大成豈前數聖未潰於成耶堯舜禹湯文王以大聖而爲君周公以大聖而爲相據崇髙享富貴而行其道於禮樂刑政間潤澤浹生民聲光赫當時夫子泊然一匹夫爾挾其聰明睿知之資與凡經天緯地尊主庇民之學今日魯衛也明日陳蔡也位不髙道不行其曷曰大成然而識者曰賢於堯舜矣生民以來未有矣如仭墻如日月如天之不可階而升二三子之取譬若是也何居無亦曰身都萬乘福澤僅周乎一時道在六經功徳可垂於萬世二帝不再帝三王不再王當時巍煌直如一防浮雲過太虛而今安在哉吾祖述堯舜憲章文武載諸經籍者百世師用百世之唐虞三代也千萬世師用千萬世之唐虞三代也其孰不曰大成士而遊於學也詎止朔望釋菜春秋釋奠而已興俛折旋乎殿庭間卬首觀焉名殿之防如之何弗思而況十行新播二字增封所以翼扶章顯者益至又如之何弗思對溫厲恭安之容而想夫金之聲玉之振神遊千古與聖同符節𨿽未識其大成亦豈不可爲成人也乎張拱闊步虛气髙談心不存道行不副言上焉者以詞章誦說爲儒者之極功下焉者虫防其態虺蜴其志甚至有不可勝道者登斯殿者吾夫子有靈其誅之矣夫子不汝誅也聞斯言而不悛則身存而心死心死天誅之也卽夫子誅之也余恨不獲俛伏殿下與其爲士者評之孫侯宜因吾記轉以勉之可也王侯名虎翼今移鎭撫州其在南安也多嘉績皆可書而知修學爲先務宜特書孫侯名萬鎰由推官擢南丰知州乃不防舊治而求以表章之知所重也宜並書

南丰州重修東嶽行宮記

南丰東嶽祠壯麗甲東南四方觀者有是言久矣若稽古志祠剏於宋嘉祐中時劉宰令先屍其事營度廣袤規制宏深繼以治平宣和之充擴又繼以紹興之繕餙繇是寖完美故侍宸王眞人文鄕應詔歸裏題於祠曰景物繁麗頗類深宮誠哉是言今僊墨猶存可驗也逮淳祐辛亥復修而咸淳戊辰水蕩之聖朝至元庚辰又修而弗克終之比歳詔書崇祀嶽瀆東岱復加大生之號其修理也宜益謹顧猶缺焉大徳丙午歳前元侯正努與少尹李侯質數詣祠下覩其濕漏墮圮壁頽像僕謂非所以承上意尊大神也謀一新之捐俸以倡前郡守聶侯從政郡倅於侯時咸捐俸致助屬吏州氓亦如之選幹敏者董其役而元侯躬涖焉經始於大徳丁未之五月落成於至大戊申之三月葺帝後殿搆疏妝樓敞端峩嵬兩廡因舊而加蓋覆塗塈者爲屋凡一百五十餘間鼎新創造者凡五十有五間塑像因舊而增飾者帝後而下凡五十有一從新雕塑者帝像曁諸像凡二百丹堊煇華甃砌整潔其或未備則今郡侯綽哈實足成之是祠也視嘉祐爲有光而壯麗誠爲東南甲矣州人屬予記之餘聞先王制禮諸侯祭封內山川今岱宗峙於齊魯之境其祀也宜無越其封也後世廟祀乃徧郡邑得無與禮經戾與善爲之觧者曰東方生气也民物所資生也宜祀以禍福恐動者曰泰山主生死也益宜祀斯言也非愚所敢知然而樂爲之記者有以也凡祠廟興廢系乎時爾聖主如堯甸宇淸泰丰𨿽偏州落萬山間而天幸際樂歳官無苛徵民無轉徙乃得以崇幽靈之宮顯升平之象非時也乎耋穉士女瓣香拜庭裵回笑語苐以資遊觀之娛而誰知時和歳丰民安神樂皆上之福澤涵濡以致此也倘如佗州異邑旱蝗頻仍流遷迸溢卽民有環堵且弗保有司議賑救且弗暇而暇及神祠哉於傳有之先成民而後致力於神信矣吾人生此州逢此時覩此事遂得爲太平幸民其爲此記也非徒侈祠廟之修亦以賀世道之泰云是役之初鎭守總管林侯應春亦助費而提督某某助尢多若諸鄊人戶題助者別刻石以紀名至大二年己酉嵗某月日記

水雲村記

余家南丰之西裏距治特數十步而近夜聆譙鼓聲咚咚如在枕邊而深巷無鄰幽華疏竹蕭閒淡雅俗氛市聲所不到或竟日門無轍迹居然類村落間出門數武旴江橫陳江外南山孤聳緑水環洲渚白雲生洞穴客因名以水雲村予亦自謂水雲村嘗有防至去之寓旴城八載乃歸歸而海桑變人民非獨村中水雲依然竊以爲吾之於世也流蕩惟所東西飛揚安限南北哉故復自稱水雲村客亦謂予水雲村蓋嘗酒餘書暇防防村中撫水波雲气而嘆曰人間世孰非水與云邪今夫聚則形防則气倐貴倐賤之楚之秦甫笑語之團欒俄聲景之磨滅卽有身一水雲爾邸第儼乎鼎盛煙艸忽其荒寒部曲傳呼而烝嘗乏人阡陌彌望而後昆丐食卽有家一水雲爾光景如流生聚易防蔥蒨暢茂而槁幹焉富彊雄盛而衰謝焉卽天事一水雲爾水乎云乎名吾村乎谿曲浮波滔汨晝夜山椒遊气變滅須臾乃萬事萬物亦一水雲而天地一大村也悲夫水底東流人不知白衣攺變爲蒼狗顧以彼之不可覊而停不可執而玩者恃爲長且久千古達觀殆將一笑吾於是乎有感矣故筆之爲水雲村記

水竹佳處記

繇州東門外沿旴水而下二十里其地爲梅潭繇梅潭絕江而南其地爲查谿瀕谿有隱者居焉其人爲月潭曽君余嘗過其廬乃在翛然水竹間淸漪淪漣翠玉叢郁余絕喜之爲名曰水竹佳處君徴余記余語君曰競利名者趨市朝適興趣者樂山水山水之佳視市朝不大勝乎嘗試卽君所居而求之韶景沖融桑麻杳靄耕犁如雲江鱗游泳春之佳處也梅林諸波舸艦銜尾龍兒觧籜禽語宮商夏之佳處也秋之佳處山眉洗黛月浸澂江薲蓼映而鷗鷺飛冬之佳處防林枯梢瓊田玉界行客稀而漁舟沸佳矣哉四時乎且也庭宇深明琴書橫陳有舞萊子之防於堂前者有斟安仁之觴於膝下者則佳處不在水竹而在君之家庭猶未也忠厚培福壽詩禮淑子孫動而不與物忤靜而與天者遊則佳處不在家庭而在君之方寸間繇方寸推焉善積而慶長其佳處正浩浩乎無涯也余亦居近旴濱庭有防竹顧倚市而多囂乃不防如君得佳處余甚羨君矣𨿽然幸共一江相距且不大逺君如許我則酒餘書暇乘興扁舟將時一詣君焉佳處未必不容分半席也君曰諾其爲我歌乃歌曰眇淸旴兮縈紆森緑竹兮繞廬誰宅其間兮曰月潭翁之攸居儼獨據夫佳處兮吾欲繪而爲圖庭多蘭玉兮家富詩書裏稱善人兮神明翕扶吾祝君以福壽兮君宜懋徳以自娛吾欲分席兮君毋笑曰爾何其愚至大庚戌歳嘉平月記

西林院修造記

至大辛亥秋予延平官期至有司給驛促就道西林鎔師倐來前曰將爲山門幹檀施記繕修未遑也而記可乎予曰然師顰蹙亟取幅紙疏顚末見授曰行玆亟需暇爲老僧記可乎予曰諾明年春予與諸生接防適小休視幅紙故在因省前諾之不可負也爲之記曰吾丰北出揖僊門外有支徑繇支徑西復北數十武有精藍其名西林其題扁唐牛丞相筆其竹木深閟有幽趣其檐棟隱映蒼翠間有逺意至其搆創次第則紹定已醜歳成正殿者圓公也寶祐甲寅歳成法堂與鐘樓者然堅二公也曁咸淳壬申歳成毘盧藏者淙公也其大略如此而鎔則嗣淙者也嘗獨悵然曰佛殿古矣洊圮洊修圮彌甚吾安得不圖新藏殿未古也卑濕朽腐將亦圮吾安得不議徙吾老矣當吾世弗修後將誰修於是持願力感眾心時則有張某首爲之新寶殿飾塑像有鄒某繼爲之徙法輪剏西殿若鐘樓則又張某葺焉興役於大徳丙午歳落成於戊申己酉間堊煇而采煥猶神運而鬼輸也師勤矣哉西林蕞爾室無寸田可粒無拳土可薪晨昏鐘魚取給鐃梵信淒索不易堪矣師淸苦所格天龍陰驅僕者起蠧者新繼自今當復可支百年亡慮矣乃有名山鉅剎匹敵封君而罕克爲師所爲者非以飽甘鮮侈肥輕卽以畜姝麗廣孳育於彼法中此輩當墮何獄顧且魁岸倨肆自矜丰泰曽不悟業由此積罪由此熾故曰師勤矣哉予與師爲方外友六十年見師沈朴靜嚴壯老弗貳用醫術售恬不自私惟興造是急猶常曰是何足以見吾志邪將澄寂內照勇徹妙悟期超絕乎塵事經營之外乃或可借手對吾瞿曇氏也予曰師志乃及是乎卽法云地筆藏海皆師佗日到處而予亦志是也久矣空劫有家願分半席因備載師與予素論如右而刻之石

陸文安公祠堂記

延祐某年六月甲子泉南偉特士李君肇建陸文安公祠堂成使友來告於文學掾劉壎曰不肖志聖賢之學勤矣初宗建無所得宗江西灑然若有得也因辟家塾掲繪像日與諸生嚴事之未有記也敢請予竦立曰言何易邪事闗道統予安得而易言之也友重請弗置則舉昔所聞於師以復曰鴻蒙未分道涵太極太極旣判道屬於羣聖賢自堯舜累傳而達乎孔孟自孟氏失傳而竢夫宋儒故有周張二程濬其原而周則成始者也有朱張呂陸承其流而陸則成終者也脈理貫通心境融徹殆天地重開而河洛復泄也道之統緒略見是矣中原逺難具言言其近則朱文公起於閩張宣公振於湘呂成公奮於浙莫不昭回峻極砰轟動蕩時則文安公防起西江而與之齊其志气神其識趣卓其學宗孟而直指本心其稟天得而匪繇師授劈析義利則疾雷破山剖別儒釋則明鏡照日抉人情之矯僞則飛矢中的破俗學之偏蔽則剛風掃云以至該體用之全壹天人之正探象數之奧究政化之原專涵養之功尙務內之學超箋傳之錮戒躐等之非誨人讀書必指樞要而示以入聖之戶庭勉人立志必如鐫鑿而聼者至爲之感泣告君必以唐虞三代爲凖則治郡必以正俗愼罰爲先務凡平昔提警學者懇惻英發無非鞭辟近裏復其性初救末俗之支離還太極之全體非蓋代英豪千齡間气也夫象峯中天百世稽首朱文公嘗曰江南未有人如子靜八字著腳曰安得如子靜堂堂自在曰子靜實髙伯恭安得似曰子靜平日自任正欲身率學者一於天理不以一豪人欲雜其間至閱公奏篇則曰規模廣大原流深逺所造深所養厚文公斯言蓋天下之公言而私詬病者類曰惟務超悟也曰惟尙徑防也分門防黨之風熾隨聲接響之滋而卒之盲瞽有不睹天外之光霽者矣嗟夫終日如愚而曰似禪浴沂詠歸而曰似僊彼親承元聖單傳正宗議者猶齗齗他奚怪焉抑文安公之訓曰宇宙卽是吾心吾心卽是宇宙千百世之前有聖人出焉同此心同此理也千百世之後有聖人出焉同此心同此理也東海有聖人出焉同此心同此理也南北西海有聖人出焉同此心同此理也此其寥廓髙朗防萬歸一彼此尙同異者不媿死哉李君之灑然有得獨異於是吾故書曰泉南偉特士蓋褒筆也宏齋包先生嘗言文安之學深造自得本之孟氏孟氏之後至是而始一明荊谿吳先生曰貫羣聖賢之防可以合一身心之妙充一身心之妙可以補羣聖賢之遺合朱張呂陸之說溯而約之周張二程合周張二程之說溯而約之顏曽思孟合顏曽思孟之說溯而約之孔子則孔子之道卽堯舜禹湯文武之道孔子之學卽臯益伊仲傅箕周召之學百聖而一人萬世而一時孰爲異孰爲同哉味斯言也事旣久而論宜定矣若猶未也則又有正心胡氏之說在曰江西之學如取日虞淵洗光咸池太白殘月何敢爭燿愚不佞敢誦此以成李君之志謹記

方寸地記

存方寸地與子孫耕古賢明訓也延平隱士聞君取以名其堂杏林使君爲之題其扁予因爲之衍其意曰深乎哉君之寄意也方寸地云者誠言耶借諭乎夫人中兩間而立爲萬物之靈其步趨聖賢其建立勲績其宰制事物其光裕云仍壹是皆以此地爲本律以人間世常理卽防尺可約步畆可推區區方寸奚適於用惟其隱於中扃似若促狹而離婁弗能視公輸弗能度蓋蕩乎無畦廓乎無垠前無始而後無終也日朗月輝吾地能融雲敷雨沛吾地能通天淵飛躍古今代謝吾地能統宗宇宙在此方寸中不過太虛浮雲爾抑斯地也人共有之鮮克存之略舉古隱逸如馬少防欲使鄕裏稱善人有意於存者也如龎徳公遺子孫以安有意於存者也吾故曰深乎哉君之寄意也君姿端雅而學富贍翛然髙隱涕唾浮榮鄕論無不推徳人吉士少遊徳公其匹與所居地與庠宮鄰其堂足容數十客乃跪曰方寸地者豈固有羨於金張之第王謝之宅而爲是反說約邪噫君意深矣顧君甫中年爾繼今壽九齡卽九齡存此地壽百歳卽百歳存此地匪直斯今防防百世宜永存也愚敢以是爲君頌則又授君治地之法曰潔淸以灑之毋污以喜怒之塵泥坦夷以辟之毋隘以深險之谿穽正大直方以藩維之毋堆以利欲之糞壤是固君所優爲又加勉焉則此方寸者非地也天也愚敢以是爲君規君名濟時字幾安先世自廣信延平因家焉延祐三年丙辰歳華朝記

積善堂記

繇延平津而東六十里曰吉谿溯谿而上十里曰芷陂乃輿地勝處有宅兆焉曰遊氏墓阡遊居吉谿有尙義者曰和中居士其存也愛芷陂之勝將卜墓焉歿諸子以葬於是旣葬搆創其傍曰積善堂居士長子仲安謁予記予曰昔固未嘗履斯地登斯堂也子而欲記爲我言之對曰言其歳年乎遵治命而窆於玆者皇慶三年之冬也葺治完美邇日甫訖役者繼以二年之力也言其形勝乎則有時賢品題之什詠在先生其爲我著之予曰美哉子之名堂乎善之爲義宏矣若之何易言之昔者聖人作六經貽萬代掲世教輔民彛無不以善爲訓傍出如諸子百家之說貝多雲笈之文亦無不以善爲第一義意者徹蟠際貫幽顯莫大乎善凡其壽富而安逸位尊隆而宗蕃衍又無不由此乎出也抑世固有知爲善之足貴者罕有如子知積善之爲貴者噫子何其敏悟邪夫物之積也不丰則其用也不裕譬取帑廩焉財賄日積則帑常充否則易以匱黍稌歳積則廩常實否則易以虛積善猶夫是也子而知所以積則必由一念一事之善至於無一念無一事之非善故純乎仁愛善乃積間以慘虐非矣純乎忠厚善乃積雜以刻剸非矣純乎亷取而優與善乃積參以貪吝非矣予聞易爲六經首乾坤爲易經首其辭曰積善之家必有餘慶積不善之家必有餘殃必之爲言垂戒峻切凜如科條之不可犯遵之者昌背之者亡善貴乎積蓋如此也吾又聞務積善之益宜先除賊善之病病安在利是已利嘗與善對始也勇於積善終也流爲不善則利心賊之也骨肉財產之爭鄕鄰疆界之競商賈物直之計校一迷其心萬善俱防夫焉有所積孟子曰欲知舜與跖之分利與善之間也舜跖相距何翅天壤而其分岐止在利善兩字吁可畏已亦可戒己子歸而與昆弟兒侄防於堂其以吾言告之他日予獲登斯堂又當爲精言之仲安名以仁弟仲和名以禮而仲安以文學進今爲小學訓導云

重修學記

南丰爲江右文獻邦郡有學舊矣燬於至元丙子重剏乙酉距今僅三紀歳月未大逺風霜未大偪也柱石猶完牢而采雘猶章明也吾意更百年將亦足以搘柱乃延祐丙辰歳仲秋夜半禮殿壓焉霆轟山崩聲動逺邇咸曰噫異哉詰朝聚觀則殿西虹梁遽折爲二棟橈瓦解狼籍委地眾駭視博詢廼知昔之搆剏也責成欲速弗暇擇材故今之傾圮也閱歳未深己致蠧朽又咸曰噫宜哉無足異矣當是時南昌辛公方涖講席帑竭廩虛欲得議修顧役鉅費侈趣辦無所以舒是憂防東魯王侯甫領郡政化新風聲聳崇文禮士槐芹徳色一日語公曰毋徒憂共圖所以舒是憂分乃稽簿書搜遺余有曽貢元梯已莊者故學田也比歳指爲貢士莊者謬誤也租不入學而有司封貯者兩易歳也公謂昔之家居待次也嘗聞而憤之誓以職之日必復侵疆今其時邪卽白侯侯喜遂由州及儒司勘驗是實以聞於省遄繇省以下於州匪直捐租乃鄆讙皆復侯益喜命發廩易楮焉以定計者逾百儒之助者又什二繇是市良材運巨甓匠資於官丁取於佃侯日詣學忘寒暑指授規畫督勵工程辛公則早暮從侯竭蹶服勞巳而腐者堅缺者全翳黯者光鮮層構飛檐度越於前且復飾衮冕像新櫺星門華煥雄峙中外交暎州人謂昔未覩部使者亦謂他州罕及也公語余曰幸哉吾志遂吾憂釋矣永惟葺殿宇復田租太守功也今掾防太守賜也吾不忘也郡士友彌不忘也惟是學未有記今𨿽不忘者久或忘之盍記諸餘曰諾因是思郡國不可以無賢牧守也而賢牧守不可以不知學余聞侯嘗從鄕先生野齋李公遊其誨也勤其悟也敏其言論風防有習聞而黙識故於吾學校盡瘁而於南丰先生遺祠復繕飾焉侯之知學可見也已吁僖公之修泮歌於詩文翁之興學著於史揆今凖昔可書也故書曰延祐四年八月奉議大夫南丰州知州王著重修學殿成學正辛泰來相之是爲記若夫協謀集事則達嚕噶齊奉直公巴延徹爾同知州事務孫公好直判官從事周公吉俱有功於是役者也宜並記之

南丰州紫霄華陽巖三茅眞君祠記

僊道行世無逺邇有人焉慕尙崇信之弗懈卽逺者邇矣江左有郡曰金陵金陵屬邑有山曰三茅蓋茅僊兄弟成道之地道書所謂華陽洞天者也吾州僻左無知者知亦憚逺無遊者延祐甲寅歳裏善士諶濟川檝慨慕元虛始獨造焉防重湖航大江一往復凡三幹裏受經籙於宗壇分鑪薫於靈瑣嚴奉以歸歸而謀卜地以祀未獲也其裏之紫霄觀側古稱道人巖者臨流絕險歳久榛蕪而地幽塵淸堪駐僊馭觀主張惟善啟之濟川是之廼鏟廼芟廼辟廼鑱乘夷曠而祠三像於中搆別館而祀鐘呂於後蒼翠環合風露蕭爽咸稽首曰茅僊乃在是何其近也濟川徴予記顧予自防服習孔氏書於老莊氏懵未有聞其何以記則取其所紀載者爲述曰姬周公之嗣封於茅後因以爲氏秦皇時有諱蒙字初成者隱華山師鬼谷得道沖舉傳四世而三眞出焉長曰盈字叔申生漢景帝時初入恆山學長生遇總眞王君方平授大霄隱書九轉還丹愛句曲山謂爲眞洞僊館也南渡居之哀帝元壽二年叔申年一百四十有五後遇神人授以僊職一日乘鵠去次曰固字季偉防曰字思和仕漢並爲郡守髙年棄官從兄得道亦僊去邑人爲建壇宇祠祀光武獻金於廟明帝敕修由晉訖唐帝咸受經籙於茅山逮至前宋崇敬尢謹僊書宸翰煇煌日星鶴帔星冠羅棲巖岫其頤神葆眞之士依靈祐而獲度世者逮今無虛歳也嗟夫萬事萬理一方寸爾志所篤向卽丹邱圃十洲三島且不逺矣濟川之於道也專且勤故履危渉險而無倦心道逺費侈而無靳色卒能使江左僊眞之祀延逮鄕邦使一方寡聞之民翕加禮敬茅峯煙霞歘其在目豈吾徒儒迂不化者能及是邪是宜記初三眞封號已穹厥今運啟聖明彌加崇信於是妙道沖虛聖佑增眞應至道衝靖徳佑增妙應防妙衝慧仁佑增神應云宜並記延祐四年歳在丁巳十有一月吉日記

一齋記

丰有水村翁者寖老且憊矣猶沈痼書癖不自療爲達人所笑曰爾躬之弗卹而學之是務乎猶石田也有孫曰深弱冠嗜學頗類翁屏處斗室中案書整嚴研墨精潔癖好亦類翁辧色而興深更而寐忘寒暑饑渇誦讀達於臥內或時妨老人睡翁亦自笑一日語深曰我之沈痼不療者竟傳染至汝邪𨿽然妨睡事小志學事大吾不以此易彼也吾平生辱交名卿顯人魁儒望士濟濟滿朝野當吾齒壯气雄狎玩短景豈識世境之有海田人命之爲露電直謂淸時常春白日常午也而大化銷鎔一體歸盡曽幾何年有不存若敖之祀者有不反湘累之魂者有不歸先軫之元而不掩張進之骸者朱門縣薄故墟鞠艸宗彊冑貴苟賤資身令人感念興替哽塞摧傷已不勝懷舊之悲況使望爽鳩氏之居經田成子之國雍門之嘆梁父之吟川原莽蒼蛩螿慘戚將有俛仰千載至於流涕者矣今吾陋巷幽棲詩書十世𨿽疎鐘斜月殘夢悠揚而晝蕭閒夜鐙靑熒猶獲與汝談經析理撫慨荒涼寧非祖孫之所甚幸又何愛片言不以成汝志也深汝來前今汝少也而志於學似矣抑未省此志壯老如一否凡志貴一一故有成吾懼汝之未達此也故扁汝讀書之室曰一齋汝其日對之日思之嘗試求其義其知一乎曰未也吾與汝談一一未易窺而亦未易測也爾充其用卽浩乎其無津廓乎其無涯肫肫乎其純渾渾乎其眞天地之所以淸且寧以是堯舜禹之傳心湯之協徳文之純孔之貫以是不惟是也下至於技若秋之奕牙之琴郢人之斤由基紀昌之射與夫鐘王顏栁之書僧繇熙筌道子輩之畵凡蓋代而絕倫擅名而致利亦以是也深勉乎哉夫並敵乃能殺將多岐必至亡羊宇宙以來人物何限孰非有志者有志孰無成者顧或不潰於成卽其志有不一爾蓋一則無暴寒而功力完一則無雜悖而精神聚寸念之烈蓋天蓋地將何事之不可成二焉三焉始鋭者或終懦樂此者復羨彼中道廢晚節變雜念紛飛而幸其有成也愚己深勉乎哉昔者汝祖嘗志學如汝矣惟其志有不一也故知道義之足貴有時而重事功知博記玩防之爲非有時而溺語言文字知此心嘗在腔子裏之爲妙有時如遊騎之四出知聖門學術之爲正塗有時而縱談僊佛知建學之爲足尙有時而心慕江西知科舉利祿之不足道有時而欣羨乎榮名若此皆不一之病也馴至於老而無得焉有由矣深勉乎哉謂予不信質諸周子有問周子曰聖可學乎曰可問何以學曰要在一嗚呼微矣因書之以爲記旣擿筆覩案間陸子書有曰我這里是刀鋸鼎鑊底學問斯語也吾偉之並書以堅汝志延祐己未孟秋水村翁記

水雲村槀卷三

欽定四庫全書

水雲村稾卷四

元劉壎撰

傳

趙撫州傳

宋撫州使君姓趙氏諱戊岊字次山濮安懿王九世孫也建炎南渡由汴徙南丰父崇嶓嘉定進士官大宗正丞忠讜文華搢紳左次有白雲諌稾行於時使君蚤慧善屬文年甫十七奏名禮部擢淳祐甲辰第授袁州萬載縣主簿需次服父母喪居閒十數年博通經史聲實鬯茂鄧大監坰爲廣西經略安撫辟賓州司法調福建提刑司檢法官防憸人陳仁玉爲其長使君恥不赴官景定初諸道爭辟歷江西轉運司建寧府節制司福建安撫司皆幹官以舉者攺秩知雩都大庾兩縣著能聲江西安撫使曾侍郎淵子才之辟主管機宜文字安撫歸朝薦於上得提轄行在文思院通判臨安府咸淳十年也賈似道竊柄誤國長江失守朝廷急擇江浙守臣擢使君知撫州措置守禦徳祐元年春至郡政績著聞詔加幹辦行在諸軍審計司又遷太府寺主簿以重其任時江西湖南已罹蹂踐流潰迸溢警報日夜急剽冦縱橫使君誅賞愜當撫人徳之江西制置使黃萬石棄隆興退駐撫名勤王實爲遁降計頗嫉使君修守僃數媒孽於朝使君不自安累丐罷九月除大理寺主簿旣解郡竟歸裏十二月建昌失守遂奔贛州明年二月江西提刑楊孖以贛降使君遷避寧都縣五月朔景炎帝卽位福州宻詔吳直院浚爲江西制置招討使使君爲參議官兼江西運判協謀興復六月吳卽廣昌使君卽寧都各建治所宣詔反正糾合旴贛諸邑義勇八月制司兵次南丰遇敵而潰使君遣其屬以兵攻贛距城六十里與北兵戰破之俘其千戶乘勝逐北至城下城中兵大出我師失利引退喪失良多九月制司奔汀州十月使君捐重賞募峒丁廖陳六等進取而北來兵益眾使君亦入汴明年春知汀州黃去疾以城降使君解兵隱迹出畬中發疾卒就殯焉使君皇宗世宦而介然無紈袴習淸苦問學勤於寒素詞翰政績卓偉可稱旣遭時艱志克復事不克就聞者悲之所學尢防於易有易解十卷吟稾八卷

贊曰何代無才顧時相遇不偶耳彼有器能自表著譽流馨豈其繆巧致通顯哉天與以時然也撫州之才際逢昌時寧不足以爲治平之州牧敏博之詞臣宋歷永終黯翳淪謝至弗獲正邱首力田不如逢年信夫後二十年其舊幕屬趙孟濚始購募走汀畬歸其遺骨裏中嗣竟絕嗚呼悲夫

詞人吳用章傳

吳用章名康南丰人生宋紹興間敏博逸羣課舉子業擅能名而試不利乃畱情樂府以舒憤郁當是時去南渡未逺汴都正音敎坊遺曲猶流播江南用章博采精探悟徹音律單詞短韻字徵協諧性愛梅爲賦詞自訪梅至結實凡十有二闋自紅梅至蠟梅凡六闋又取古人梅詠可命題者自南枝先暖至粉薄香殘凡四十四闋總爲六十有二鄕寓公僊源趙學士師有爲名之曰雪香絕唱且亟稱其紅梅之句曰試問海棠健否海棠𨿽似減淸香又稱其蠟梅之句曰淩空蠭翼逓香來驚破蜜房幽夢聞者以趙爲知言乾道丁亥歳用章攜以見劉季髙侍郎岑侍郎負重名靳許可特爲之序而稱其意密詞淸上達古人用心未到處夷陵尉胡舜良夢賡文士也又序其詞爲有所感而發蓋亦見用章浮沈困阨托之詞詠往往借梅自況爾其賦此也年逾彊仕矣不知又逾幾年而終子孫無述焉悲哉用章歿詞盛行於時不惟伶工歌妓以爲首唱士大夫風流文雅者酒酣興發輒歌之由是與姜堯章之暗香疎影李漢老之漢宮春劉行簡之夜行船並喧競麗者殆百十年至咸淳永嘉戲曲出潑少年化之而後淫哇盛正音歇然州裏遺老猶歌用章詞不置也其苦心蓋無負矣用章善謔嘗坐系得釋或詢以獄中風景用章憮然曰種種不便聞者絕倒因是里人祖以爲俚語至今云詞集久磨滅惟餘手鈔一本幸存

贊曰韻人勝士刻斵陶冶豈不冀千載之傳曾幾何年掃空澌泯宇宙間若此何限可爲永慨也用章詞筆居然罕儔苟不憐其才加襲藏焉誰復知南丰有詞人哉用章同時同裏有玉壺彭氏亦賦梅花百詠其半則自作其半則集句寶祐中陳文定公宗禮典中祕書下部使者移鄕郡鈔其詩藏祕府追記其自作有曰一谿煙月無人共吹落棃花曉夢初興寄逺矣裏中有刋本余嘗蓄此冦燬失之故老凋零不惟無有存其詩者乃亦無有知其名者益可悲夫

義犬傳

永嘉江心寺長老祖傑閩人也累任僧錄挾貲豪恣防僧選罷營求鉅利得主席江心有知識陳某者家城中薄有資產州縣利其富而懦數因戶役困苦之積不堪與妻謀捐田入寺依傑勢苟活請於傑傑欣諾遂棄裏居徙家近寺而身任庫院之職傑頻造其廬窺其妻始猶間往不常久則輿至方丈或累日彌旬乃反妻毎怒罵夫曰初爲避官府謀庇身今反失身如此汝爲人夫甘忍辱邪其夫固恨乃宻謀逺徙適獲房宇於別島嶼嶼瀕海大聚落也地有巡檢司又有一佛閣竟浮家宵遁近閣而居傑聞其逸大怒訪知所在厚募惡少年十有四人飫以丰饌餌以重賞使往屠之曰截取婦人雙乳來爲證惡少年如命夜舟徑造盡殺其家七口懷其雙乳而還紛擾中俄衝曉惡少年怳窘疾趨舟鼔棹去獨一人追逐弗及旁皇失措潛登佛閣隱壁間巡檢聞變亟領卒掩捕茫無蹤蹤畱連佛閣前里社役首進飯見事主家一犬跳嗥左右不巳叱去復來嗥愈厲巡檢舉餐則又跳嗥大躍至衝散其臺盤酒食眾怒擊犬復不去巡檢起犬又隨後銜其衣襟引至佛閣仰而嗥若欲言者巡檢乃驚訝曰是豈有異乎領卒登閣周視則壁角微有衣露迫之見一夫懷刃立卽禽下摉出雙乳鞫問備言傑長老主謀因悉捕其黨送縣引問具伏上於府初府有同知與傑交暇日嘗絕江訪傑傑辭以出同知還至半途遇總管亦往訪同知請無往總管曰我往彼必納也邀同知偕往因復絕江同入寺傑果迎待置酒而還同知由此銜傑及事露同知卽議移檄萬戶府遣兵圍寺傑出迎曰吾旣能作事豈不能當事官姑少寛我容入房收衣鉢行矣許之傑囊橐充斥旣裒金寶鈔貨凡四擎授其徒令疾赴都求內援又取所蓄玉器滿案置堂上語人曰此固吾所愛者事巳至此復何用舉杖一揮墮地盡碎旣就逮至有司引伏械送總管猶欲全之故緩其事待京報未幾果聞懿防召傑同知令獄卒曰僧姦良人婦又謀殺七人可恕乎汝速處置明當賞汝卒入獄命傑醉飽起立縣枷梢於梁囊沙置腦後防其气遂死人皆快之旣死而防至無及矣同知以是得名省臺交稱焉延祐甲寅春予往延平延平總管韓君玉國寶之子邦彥從予學一日有所厚泉州敎授林南谷來訪韓南谷永嘉平陽人而總管前仕浙東與林舊是以來也予從坐間屢聞二公談傑長老不巳顧不知其端乃詳叩二公具述如上且謂當日非此犬則失此賊七人銜寃無訴矣故傳其事以愧世人之不如犬者

贊曰傳爲義犬作也然因是而思斯人避官府虐害而謀遷遷非其所而蹈禍乃至一家絕祀死刃下者七蔓延姦僧惡少死於官者十有五推防禍原皆當時官吏驅之入死地也人孰不欲安土而樂生非困於虐政必不逃不逃則姦僧之謀必不啟謀不啟則羣眾必可不死哀哉天道無知則巳誠有知者則彼官吏者伏防誅禍後嗣決矣

水雲村稾卷四

欽定四庫全書

水雲村稾卷五

元劉壎撰

序

陳文定公奏議序

故資政殿學士守簽書樞宻院事兼權參知政事致仕贈開府儀同三司諡文定陳公諱宗禮字立之初試淳祐殿庭時理皇在禦二十年頗事酣宴公對防極言人主不當徇逸樂防憂勤上嘉剴切擢寘魁三厥後歷學館陞郎闈屢以忠鯁聞逮事度皇由憲府瑣闈以至履班彈劾封駁風采凜凜晚登二府甫兩月薨於位公之出處本末如此公自韋布卽以名節自厲嚴介絕俗授徒自給外杜門蕭然不輕以一武詣人蓋凍饑自守如後山靜重難合如了翁也進列貴仕則素履靡渝丹心彌壯其有徳有言者歟予閱公諫稾盡捲率醇潔勁正嚴整條暢而原流經術通達國體莫不利害洞悉詞理俱到有攖鱗逆耳之防拊心疾呼之辭忠君愛國油然其味者也嘗聞先哲士大夫之言曰近世論諫惟公爲冠予亦竊比之包孝肅劉元城輩人斯論殆不可易公之仕在淳祐甲辰至寶祐戊午間是時右相丁大全狂戾恣肆威炎薫灼世以風子目之無敢嬰觸然特推敬公召爲尙書郎兼丞相掾意將引以自重公進朝乃首疏之其曰鳳隱麟潛蛇蟠蚓結者指丁也且以四大願請於上天顏開納而丁盛怒嗾臺劾斥歸田方大全威脇朝野百喙俱喑惟公奮不避禍白髮其姦縉紳歡傳以爲朝陽之鳴蓋自是直聲著矣明年而滸黃渡武昌圍詔竄大全貴州以死公遂登用識不識咸曰此當時正人也而責春秋之備者且曰公素尙風節層闗鐵壁晚輕一出白璧微瑕抑不思大賢爲國出處以道咸淳中賈似道久柄國國勢岌岌矣仇視端直寄命憸回校風丁無大異常獨憚公方嚴居然禮敬公多逺引髙臥毎以不能致公自歉一旦聞公翻然治任語兩浙部使者趙徳茂以公出故喜動顏靣其欽重若此也天假公年共政而久處摩厲規正之似道必爲公動則救敗局回危機將宗社生靈實嘉賴焉不然公平生淸約髙簡浮雲利祿閒居埽地焚香而坐顧以七十日居政府爲足以凂公過矣過矣公所著詩文甚富今某獨裒其奏議若干捲將刋以行世知所先也俾予序之昔李序韓蘇序歐皆其門人予公門下士也故述其大略焉欲觀公者是集見之公家南丰之千綏學者尊稱曰千峯先生云

朱陸合轍序

有宋乾道淳熙間金世宗仁厚不用兵復修舊好故大定二十九年東南賴以休息國家閒暇文事聿興儒先森聚理學炳明衿佩雲從接闗洛而通洙泗則東萊呂成公興於浙南軒張宣公起於湘建安朱子金谿陸子則角立傑出號大宗師者也朱陸之學本領實同門戶小異故陸學主於超卓直指本心而晦翁以近禪爲疑朱學主於著書由下學以造上達而象山翁又以支離少之門分戶別伐異黨同末流乃至交排互詆嘩競如仇敵遂令千古聖學之意滋郁弗彰矣當是時克堂包公崛起旴江出入二宗師門下其子樞宻宏齋先生親侍講貫每謂二家宗防劵契籥合流俗自相矛盾至哉言乎顧踵襲成俗趨附貶駁或者髙朱而抑陸私心迷繆寖失和平同裏云臥吳先生汝一病之考朱子書凡言論防趣與陸子同者爲一編題曰筦天銷磨黨偏掀抉瞽聵學者各宗其說門戶𨿽小異本領無不同也夫人惟一心心惟一理羣聖相授繼天立極開物成務何莫由斯孔子曰性相近也孟子曰先聖後聖若合符節豈至於學能獨異乎追懷景定辛酉歳親炙云臥先生得聞梗槪咸淳丙寅歳宏翁以尙書造朝約予與諸老往辭先生進予坐側警誨娓娓亦及玆事抉去籓籬少正卑滯當時馳心科舉文字之間弗克叩擊及今科舉文字念絕思見鴻碩考徳問業諸老亦旣棄濁世而遊太虛先哲弗作晚節無聞爲之惆悵自悼不聰乃取象翁文集手鈔焉且復取晦翁語錄摘其推尊文安者著於篇端以詔來世防而通之水中之月卽天上之月也蜀日越雪何爲者故更名其集曰朱陸合轍云

禁題絕句序

有律詩而後有絕句絕句至宋而後尙禁體其法以不露題字爲工以能融題意爲妙蓋舉子業之餘習也世之以文防友者或用此以驗才思工拙謂之義試詩其爲說曰體物精切者詩家一蓺也於是摉幽抉祕窮極鍛鏈其天巧所到精工敏妙有令人賞好不倦者眞文人樂事也歟舊時編萃至多亂離之後頗多散逸乃日隨所有遴其佳者時課一題以訓吾兒由是精思儻能觸類而長則通一畢萬寧不愈於飽食終日無所用心者邪夫束字二十有八而景色彰表律呂恊和局於模擬而能超疲於締搆而能靈殆亦難矣𨿽然是特兒童小技而非詩之極致也賡歌昉於舜廷至三百篇以來跨漢魏歷晉唐以訖於宋以詩名家者亡慮千百其正派單傳上接風雅下逮漢唐宋惟涪翁集厥大成冠冕千古而淵深廣博自成一家嗚呼至是而後可言詩之極致矣善乎劉玉淵之言曰淵明詩之佛太白詩之僊少陵僊佛備山谷可僊可佛而儼然以六經禮樂臨之蓋論詩之極致矣學詩不以杜黃爲宗豈所謂識其大者且懼吾兒溺於末俗之淺陋以爲極致也故因槪舉大者使進焉甲申夏五序

新編七言律詩序

七言近體肇基盛唐應虞韶協漢律不傳之妙風韻掩映千古花蕚夾城漢文有道病中送客秦地山河等篇意防髙騫音節遒麗宋三百年理學接洙泗文章追秦漢視此若不屑爲然桃李春風弓刀行色猶堪並轡分鑣近世詩宗數大家抜出風塵各擅體致皆自出機軸則工古有人工絕句有人而桂舟諶氏律體尢精咸謂唐律中興焉故知此道在天地間未易能亦未嘗絕夫律聖人制作之初測陰陽定淸濁應髙下和神人一累黍不中不曰律詩亦如之彼範圍五十六字爾淸麗或病格力之卑浮沈鬱類困語言之鉤棘亦一累黍不中不曰律故𨿽未嘗絕亦未易能然熟讀妙品自有悟入選古今律詩若千首置几案間日取諷詠之儻私我百年或有見優孟意是叔敖復生未可知也分前後卷前卷俱古人首以唐賢後卷俱今人首以桂舟氏吁蜀之日越之雪定乎未定也逮時久論定矣乃復有如杜劉許李眞詩人者出而興恨不同時之言然惜不令封徳彜軰見之耳丁亥暮春序【時公年四十八】

新編絕句序

詩至律難矣至絕句尢難矣至五言絕句又大難矣辭彌寡意彌深格彌嚴味彌逺豈比夫大篇長歌可以浩蕩縱橫衍之而多者唐人翻空幻奇首變律絕獨步一時廣寒霓裳節拍餘韻飄落人間猶挾靑防浩邈之響後世乃以社鼓漁榔欲追僊韻千古吟魂應爲之竊笑矣詩至於唐光嶽英靈之气爲之匯聚發爲風雅殆千年一瑞世爲律爲絕又爲五言絕去唐愈逺而光景如新歐蘇黃陳諸大家不以不古廢其篇什品詣殆未易言世俗士下此數百級乃或卑之昔人天然秀發得獨自髙僕學詩數十年心地汗馬媿無一語髣髴望唐見其愈簡而愈難也選絕句若干首置几案間日取柴門靜掩天風獨淸老鶴梳翎晴花迎露等篇一諷誦之楚冠南音翁倡兒和想千古吟魂亦復爲之竊笑於地下聞詩聲而問子何所得者則將應之曰一洲蘆荻殘風月自作深林不語僧丁亥季春序

靑山文集序

陳君南翁歸自廬陵之州庠示余文一帙題曰靑山初稾蓋吉士趙君儀可所著也趙君往以舉文鳴於世𨿽心久知君獨未識君於是閱其記文序防數十篇往日所鯁戛未能言君乃盡言之欣然有防於予心天表雲際想見其人𨿽未識也更深於識之矣手自鈔竟南翁俾序諭之夫今世無所謂工於文章者然文章未始絕於今世視昔苐甚少耳惟甚少故能工之也卽如往日右文天宇開霽窮閻之子垂巷之士挾典冊從師略解防率競拈摘拾翦裁揚揚裏閭自謂能文信甚蕃也工者幾何今是事校昔固寥絕矣間有工者往往霜摧雪剝鼎烹鑪鍜之餘羈困窮愁槁頂枯須且堅忍淸苦翛然神情自謂上帝所賦予者獨厚蓋所得甚艱且特甚貴異也誠不忍棄其靈明卓犖與一時瑣瑣相馳騖寧甘澹泊非人所堪絕無怨尢固守古道力爭斯文於衰微而著先王之所以宗傳照耀羣疑冰雪眾醉若人者天之景星卿云地之醴泉芝艸老氏之飛僊釋氏之曇華非歟故曰惟甚少故能工之也予讀趙君之文甚工而鮮儷以此蓋君所著體裁丰茂新意川赴撫事感愴時有千古之憤故其意緒潛藏防趣沈鬱予嘗評其風味在近世絕似江古心先生眞可志韓歐溯班馬是語正未必可君意顧予能無厚望哉文也將墜地矣盟壇荒寒誰執牛耳宋文章之盛歐曾王蘇四大家名天下獨蘇出睂山餘三子皆吾江西人則文脈之系江西也重盛則必衰將柰何趙君與予俱家江西將能無感乎願與南翁商之君名文字儀可嘗試成均爲天下所推重今退隱廬陵云己丑歳六月序【時公年五十】

雪崖吟稾序

今世𨿽合百千人與之友往往挾巧競詐貌敬背憎其知心而相得者弗常有也誠有之又或風鐙水漚意長日短暌離淪歿繼之自予少壯取友四方老矣知心而相得者不乏天地爲鑪銷鎔就盡僅存如雪崖易君與予定交久號知心相得年小於我逝乃先我使思心成結壹郁而誰語不悲傷得邪君家南城之竹田辛卯秋約予度谿賞桂因共載山行歷訪旴城耆舊衝霧入云穿幽透深竟日如行畵屏中是遊也極歡將別則爲盟曰幸俱蕭閒歳一防聚若是綢繆也今年夏君歸自洪復約予城北論文甫半月嬰疾僅數日而卒悲夫交遊緣也此防乃爲此別乎君未病時授予近吟曰爲我料簡可存者作辛卯壬辰詩序未及序而君死𨿽死安忍防之君將家景冑也磊落英發勇決遷善其於朋友誠以義合有所匡正辭意竭盡其論古今成敗南北離合援引辧駁議論特出卓卓超人意至其詩則能抑而入理醇雅圓熟一不作怪宕豪險語藹然風人趣味也其爲文章充暢閎遂卽漢魏气骨晉宋風度唐宋格法當奄有之以集大成惜哉不逮矣憶嘗與君登峯逺眺竹樹晚涼星河夜橫君索予說詩予爲言杜黃音響又爲言陶柳風味又爲溯江沱汝濆之舊生民瓞之遺又爲極論天地根原生人性情語未竟君嘆曰防哉敢不勉噫方將與君獨立事外終其說踐其言今已矣良友淪謝白髮煢然寕復有知心如斯人者良用淒愴云辛卯集料簡共五十四首詞一闋壬辰歳十五首其和平山翁蓋絕筆也君諱仲信號雪崖仕宋爲武節大夫【時公年五十三】

重題雪崖吟稾序

雪崖俾序時嘗有言曰毋徒序吾詩序吾父子交情庶有考也今旣序其詩於前矣忍不述吾喬梓交情之本末君驍衛大將軍士英子也初將軍以戎功入仕勲立江淮名動蜀廣意气傾一時士無不願登龍者及得見少傅又無不意滿君固蚤有譽聞繼其家聲咸淳間予避地旴城一日於故人趙撫州坐上識將軍將軍顧予論時事一語契愜謂予有當世志良喜詰朝亟邀予共論滋喜特爲知巳不繇紹介予感將軍意良深也將軍之入城府也必訪予或約予細語忼慨家國神防意合率夜分不能休特相親重蓋定交始此其後將軍金陵之卒予哭焉於松原予又哭焉海枯塵揚冰雪斷道俊傑之士多不復爲時出予方韜閟掩抑常恐聲影落人間不相聞問亦旣久矣防庚寅春冦起汀畬支黨漫溢遂震驚我丰今宰相龍川公來討賊君以客從予岌岌危懼悶不自聊兵前遇君執手歡甚君入則陪帥出則詣吾廬圍棋賦詩歷歷談世事又談世外事遂相與遊石僊禮冷眞逾月解兵乃散去其復宻又始此君喬梓交情本末蓋如此也嗚呼巳矣序成而君不復見矣自伐木停雲之不歌而友道薄君獨篤金蘭之雅乃復止於此巳矣又何言因志其意

金剛經解序

金剛經佛書骨髓也達摩西來始傳中土訓釋凡數百家而淺者滯卑近不契經意深者騖髙虛適負經防其有如普覺如純陽諸大宗師卓卓超詣蓋寡乃復有一種葛藤話屋下架屋牀上疊牀井底窺天牕外窺景使覧者惘然滋益障礙瞿曇氏梯航羣迷願人人作佛意不孤邪吁不自通人孰祛其蔽吾州裏有居士曰靜庵劉君元璋以儒防釋根器不凡隱處云藹蒼翠間澂寂妙悟直證本心嘗曰西方聖人說經救世本自正大本自明白注家或以奇奧泥之多背眞乘不見實相於是攷覈古今訓釋采其與佛意合者而削其不合者參以已意別爲直解一日示予徵序予讀焉句分字析刃遊縷解持正見執中道淺不卑近深不髙虛八牕玲瓏見者開悟其出新意處𨿽間用舉子言議而大綱領則與經意無異且復總以一語曰離相明心見本有性嗚呼盡矣儻遂梓行廣布三千大千界中逺傳百萬億劫後咸見本地風光超升正覺此功徳應如經中所說傳於身命七寶布施恆河沙界者可敬也巳可敬也巳予自幼知讀孔氏書未知學佛年且逾五日汨客塵往往訒六如爲眞實了不覺流浪之可哀君獨精悟如此足敵生死予不惟自羞且自悼乃堪爲君作序邪抑予聞別傳宗防貴在性命防圓則身外生身親爲佛子曰性君巳得之顯露經注曰命未必不得也能如是顯露否二圭四眞重闗宻意君如不祕我請靣參歳在丁酉彌陀生日南丰水雲村散人序【時公年五十八】

無名先生藏山詩稾序

先生無姓氏亦莫知何許人或曰世家徐避亂徙江南年孰鄕之西裏所居淺村中委巷菇蘆靣江背市得水雲勝處花竹夾徑蕭閒無營勸之仕不應詢其志則笑曰吾將俟時者閒爲詩詩不求甚工亦不示人顧時時不輟手曰詩以吟詠性情非以求時人知也彚常所吟詩數十葉鐍寘山竇幽絕處藏焉曰陵谷變遷詩出乃當有知我者眾笑其迂嘗得良金刀及漢之大剛卯佩之人莫測其防又以土爲器類錘然燻以火和以笛閒吹之則村中艸樹禽鳥皆搖曳飛舞曰是謂黃鐘動而萬物潛起者矣果自以其竅鳴倡和者莫不求之人亦終莫測後轉徙無常居不定處僅僅故老相傳如此國朝右文詔郡國購遺書適有野人耕山中得所圅詩上之下博士校論編次篇目由是其詩始大行於世然以莫得其人之姓氏爵裏故題曰無名先生藏山詩稾云

贈黃道人序

樵郡黃道人以地理術名自旴造吾門予奇之爲瀹茗談龍穴大防未竟一丹士自外至再瀹茗細語移晷頗及燒煉防化事丹士不應予卒然問風水事有之乎丹士曰山中若有王侯地何不歸家祖宗道人凝然又問防化事有之乎丹士曰道人若有燒金術何不燒金養自身於是道人奮然大言曰噫誤矣未論風水防化事安得言無予曰何如道人曰我十有七歳卽知此今四十有七矣頃侍舅氏出入賈平章門下目擊方士造作曰句庚曰防茆曰澆淋曰槮制賈公靣試無不成予竊學亦無不成顧利有多寡術有眞僞耳安得言無予曰多寡之數眞僞之辧可得聞乎道人曰句庚利博防茆次之澆淋本三而利一或不及一槮制勿復道此多寡之數也眞術不傳邂逅至人得之者深祕而自養間有宿緣契遇卽傳而不售售卽非眞也神化祕訣造化妙用豈若百工技藝可輕傳市區貨物可求售邪是殆江湖騙局耳請言情狀彼有平日知其人之好奇也則先結一同志者遊談誘致佯若效忠名曰布水及誘之而中也則先試其術之半以取信然後徼其重賂卜日傳授曰我元傳亦若是也名曰整本則又傾銀以爲毋厚貲以市藥鑪炭器具酒殽縑帛日費不可勝計及防其效則或有首而無尾或屢作而輒敗日引月長產蕩家破矣可憐哉予近寓旴城日見十數軰羣來如狂競談燒煉亦有知吾之能此而乞傳者飲以酒餌以財予竊鄙笑是何言之易也而旴之人有乍學未精相承繆種急於取償及用整本布水之防焉張機設穽防人不少若是者天刑人禍所不貸甚可懼也我則異於是我𨿽能此不傳也苟得人可傳邪以心傳不以利傳也此眞僞之辧也予起拜曰道人語眞實不愧天不誤人可敬巳請序其言以表道人之徳道人又曰世間常業自足致財顧命何如耳毋拘燒煉勞且費又多敗闕命苟應富商賈貿易利更廣也嗚呼斯言尢眞實矣故並序之彼有以鑪火誘利而防人者聞之宜愧死也巳宜愧死也巳

水雲村稾卷五

欽定四庫全書

水雲村稾卷六

元劉壎撰

贊銘

前朝遺像贊

元气妙運有時醖停天地將泰聖神乃生五季糜潰天厭腥穢龍翔汴洛始識眞帝馬營紅光陳橋黃袍不殺之誓昭徹蓋髙逾三百年傳十六聖日角鳳姿采睂隆凖際天其仁何罪至斯遺民哀哀無窮之思陵闕久荒圖繪是貴稽首威顏如在其世

自贊【咸淳年中時公年三十餘】

眸不炯炯貌不堂堂勲業未建鬢毛巳蒼其卓乎有立以胸中粗識大道理其未能免俗以筆下間爲小文章斯人也使展其霖雨之手固當忠君父而澤民物而著之水雲之村亦能詠風月而歌滄浪𨿽然此猶其小者也若其方寸之耿耿終不以死生而存亡

又

謂爲似邪吾固無可謂不似邪亦無不可嬰忽而癃浮雲景過更後三數十年我亦不知其爲我

故人眞贊【吳浚也字允文】

名張都督之名字虞舎人之諱裁縫雲霧之文采照映日月之忠義語時艱則流涕沾襟憤仇敵則怒目裂眥空劵興師誓雪國恥運去祚移功不酬志君子以爲有補於世敎小人議其無救於時事使東南鎭戍皆然則宗社亦何至此嗚呼斯人晚節巳矣其初心終足以媿天下之亂臣賊子

谿隱圖贊

靑林蔽屋白雲滿谿髙隱者誰勿過橋西

巴山龍贊

鱗族之宗宜宅海宮胡爲乎巴揚鬐奮爪霆奔雲從撼動坤軸作霖兆丰孰能貌其眞昔惟所翁此畵與同人亦曰所翁之龍

四禽贊【田贛】

似慵非慵蹺足谿東勿嘆無魚有時防逢

二【鴝鵒】

藏頭入羽莫作人語若學鸚防被人籠取

三【雪姑】

汝名雪姑誰爲汝夫確守貞白休入畵圖

四【翡翠】

何怨於人以翎累身懷璧者誰見之傷神

啞子觀音贊

籃魚休賣瓔珞休帶若以色見誤人罪大且離相明心觀自在

渡海羅漢贊

平步海水謾不防底我識得汝是个影子

又

足踏海浪不沈不蕩逞大神通防小伎倆和尙和尙畵形聊可娛人成佛直須離相

掃心圖贊【有引】

少讀水心文集有掃心圖一詩莫諭其防後於一貴家見小軸繪一人靑巾黃衣手提掃帚而有百十心字環繞其身繇是始悟水心公所題殆爲此邪回首四五十年矣爲追贊之

雜念紛飛與糞壤等隨掃隨有弗淨弗瑩何以止之無思而定雲散天空放卻帚柄

觀我贊

我旣是我觀者是誰騎牛尋牛笑倒牧兒

觀心贊

心觀萬物又誰觀心牀上疉牀向何處尋

朱光祿陰徳圖贊【有引】

記兒時行郭西門外有木合抱蔽翳江濆片版書朱光祿陰徳樹六字數見之未省也長而聞諸老先生道光祿公捐金救人事粗知其槪又長而閱圖志觀陰徳記始得其詳不知何年岸崩木拔每經行輒追思嗟惜不置非惜是樹惜樹之所以名而名不傳也天昌善慶乃令聞孫秀出紹緒貎而圖之展開眼明如見當日何其慰人意邪予因是圖以垂世戒揭以贊曰

賦命自天天徳好生體天活人福報川增爲善在我我豈希報形動影隨自然天造謂吾廷汝視光祿公公活人命心與天通公心伊何爲善弗貳忍貧傾貲救死於縊彼富或靳吾貧安行陰功孰知太虛神明森其階蘭執珪鳴玉種勤獲丰防報何速防侍官遊眞行地僊上壽之褒大哉王言施及云來錚錚楚楚貎入丹靑宛其若睹善積慶長歳二百餘忍人薄夫愧此畵圖

河西憲使壽容贊

睂宇如神襟度如春澂淸閩海慶防風雲豈非應上元甲子之防而輔皇極太平之君者乎一幅丹靑千載麒麟眞宰相器大福徳人

指書心經贊【有引】

古厓饒生能用指頭蘸墨寫心經而不用筆求贊語

經以心名蓋由心出字以指書亦心所役心不好書指何所爲汝識心否在運指時體認要眞勿作字看波羅宻多此巳得半

聾啞翁贊【爲旴江童耆卿作】

弗聽而巳遽曰聾弗語而巳遽曰啞神明內充寓言外假避世知幾隨波上下嗟夫使其挹後元貞觀之風囿慶曆元祐之化未必不傾耳以聆咸韶哆口而談王霸退然木雞是曰智者𨿽然猶未免夫有迹也並聾啞之名而空之始造夫淨倮倮而赤灑灑

壽昌院鐘銘【有引時公年五十六】

元貞元年夏四月南丰州壽昌院新鑄大鐘縣諸層樓將以節昬昕警迷聵也爲之銘曰

惟大覺尊矜哀羣防何以牖之爰有洪鐘考擊以時耳聞心通廼眷壽昌範此新鏞層搆鉅鈕法音隨風爲彼聞者破其昬聾緣聲而覺萬境悉空眾生成佛繄鐘之功

州獄鐘銘【有引時公年六十八】

大徳十有一年歳在丁未暮春之月南丰郡鑄洪鐘以嚴奉州獄士師之神所以昭神功答陰貺也爲之銘曰

赫赫士師萬世神靈作福於丰尢大彰明陰驅猾囚民寃底平何以報之有鐘在庭朝昬考擊聞者皆興丕顯神功永揚厥聲

陳氏琴銘【琴名吹萬】

靈音自然妙在無一巳多何萬言

益齋銘【有引】

古洪熊文卿取魯論三益之義以名其齋嘉禾劉壎參以大易益卦之象而爲之銘將以廣文卿之志也夫直諒多聞益之自外者也遷善攺過益之自內者也內外相養缺一不可文卿勉乎哉交闡互暢篤志力行其益無疆矣然予則媿之因斯銘也且以自警焉

人有五倫友與其一以友輔仁允資爾益益有卦象維風及雷以諭進徳勇決勿回齋以益名文卿雅志我廣其說宜該仁義爾求爾友直諒多聞匡救夾持日陶以薰爾遷爾善飈馳霆迅與天同功日新以進內外交養其益洋洋眞積力久有大煇光顧我未能常覺日損賦此銘詩因警老鈍

小朱硯銘【有引時公年七十四】

宋寶祐癸丑歳予年甫十有四獲一小硯於同舎友譚伯玉硯鄱陶也修廣三指許蓋以漬朱膠而備防校者復有一蓋以掩塵亦陶也與予相從一周甲子矣晨窻夕鐙考經史作文章未嘗不吾俱也欣喜憂悲酬接宴息未嘗不吾俱也廼至遭罹革命避鋒鏑竄林藪亦未嘗不吾俱也其蓋嘗墮地毀爲二遄補完之今更毀爲三不堪補又彊補之書曰器非求舊固也其不忍與瓦礫擿者以其從吾久耳夫物無情人安得而無情一或無情焉充是心以往卽竊位苟祿者一旦臨難而君可棄也父母困老病子弟倦奉飬而親可棄也親迎成禮偕老相期及其色衰而愛弛則妻可棄也嗟夫一硯微矣三綱寓焉人安可無耐久情乎旣完之復銘之

硯以受丹其細三指蓋以掩塵傷哉屢毀毀使復全用終吾年久要忍防寄吾情焉旁觀謂予成敗勿顧子且朽矣情牽徒苦髙天厚地猶有壊時任運自然舟行岸移

傅生墨銘【有引】

昔旴江士大夫評墨競推傅云心制作精實色黟而光瑩云旣歸岫墨難復得乃不知祕傳膠法巳付其宗人某矣頃予仕閩是子嚢所制求售好事競市謂勝云心予時欲爲作銘弗果也村居小暇輒予之銘

誰琢元玉繄云心翁翁去子來杵制彌工貢蓬萊宮定有賞識揮灑玉牋一防如漆

水雲村稾卷六

欽定四庫全書

水雲村稾卷七

元劉壎撰

題跋

家藏太宗禦書賜盧多遜

太宗皇帝禦書惇朴爲天下先六字遒勁醖借𨿽工書者莫及且立國之初便以惇朴爲務蓋知所先後矣宗社命脈由此出彼盧多遜何足以知之

度皇禦批

令防付藏一所有陳世崇詩文稾都好可再簡幾首來在來日定要千萬千萬

四月五日辰初批付陳藏一禦押

恭惟度宗皇帝聖學緝熙垂衣而治爲咸淳太平天子者十年此其在東宮時令防也盛年潛躍無園囿狗馬博塞之娛獨汲汲斯文豈漢唐末世昬主所及蓋列聖相承以古文爲家法然爾宸毫飛動墻如見萬世其永寶之惜也不遇園綺羽翼乃下訪藏一父子之卑陋不遇伊呂周召爲輔乃仰成於亾國之似道嗚呼悲夫跋安子文丙楊子淵巨源誅吳曦矯詔

詔曰敕門下惟干戈省厥躬朕旣昧聖賢之戒𨿽犬馬識其主爾乃甘仇敵之臣邦有常刑罪在弗赦太尉昭信軍節度使利州西路安撫使興州駐札禦前諸軍都統制四川宣撫使兼陜西河東路招撫使吳曦早馮世祿久綴朝班以其爲三朝忠孝之家必無反側故授以四川宣招之柄俾防設施乃陰結於敵人遂竊窺於神器將士成功而吝賞搢紳獻議而弗從委棄四州焚燒積聚廹脇多士列置官僚僭名號以自居裂衣冠而不恥旣挾干戈而背君父且盜疆土以予冦讐靜言思之孰可忍也彼敢效敬瑭劉豫之作朕寧無絳侯曲逆之臣自奏報之忽來卽寢食之俱廢痛心疾首拊髀噬臍不圖家賊之難防遂使蕭墻之遺患尙賴祖宗徳澤之未冺與夫軍民心志之未離況今江南諸軍巳著平淮之勲業眷玆坤維列郡寧無思漢之謳吟想皆左袒以爲劉咸思舉笏而擊泚隨軍轉運安丙可特權四川宣撫使陜西河東路招撫使招集義士誅戮叛臣有能仗義以奮呼卽與旌忠而顯擢王封節鉞次第褒嘉庫藏金貲盡皆錫予於戲趙奢之有趙括猶止殺身霍光之有霍云豈期滅族慨嘆勲庸之後尙存涵愛之仁吳曦一門凡附於逆黨者並皆誅戮其餘脇從置之不問除巳命帥分兵西討外故玆宻詔想宜知悉

右安丙楊巨源誅逆曦矯詔也建紹中興二吳有大功於蜀蜀賴以存者百餘年曦以世將墜厥勲名是時朝廷無事邊隅解兵遽聞警報俱失措巨源益昌人以右選爲忠州管下合江之倉官宻與丙謀舉義此詔蓋彭子申所艸【或曰白某】竟用合江倉印誅翦逆儔再造四蜀廟堂方議西討而防書至矣朝野動色誇頌雋功丙由是擅勲名極富貴以終其身此舉實自巨源發之乃遄爲讒疾所殺然區區一倉官能作如許事信奇特哉細讀此詔至今凜凜有生气

題李翰林像

錦袍玉色神遊八極眞昆閬蓬瀛中人落月照梁誠非虛語醉眼一視殊有傲睨萬物態似是金鑾灑墨命力士脫靴時貎也

跋顏平原怗

魯公筆法妙千古戲作艸楷俱自成妍今觀此帖凜有生意豈忠義梗梗散入翰墨故與天地相長久邪其怒筆處令人毛髮俱竦想見呵叱李希烈臨死不屈時气象

題幹祿字書

晉以前字書醇朴至右軍首出新意盡變古體如神龍駿馬超妙入神故千載而下以王書爲第一歷六朝而爲隋唐書學日靡穠纎競勝魯公出而救之盡本古意一變至道如純金美玉見者貴尙故千載而下又以顏書配王書俱爲第一書家謂數百年之間質文相救惟此二賢而巳然魯公之屋漏防卽右軍之錐畫沙同出一法各極其工是故欲學王請自顏入

跋石洲詩卷

余嘗從耕桑隴上見耋穉追隨熙熙然鼔腹以遊又嘗經叢市別村遇元宵鐙火鼓吹歌舞毎恨眞趣佳景無能摸寫今閱石洲詩卷風味何甚似也富哉詩乎石洲不自李杜更求贈言餘生幾年猶未知學詩也何言抑嘗聞之師曰詩不易作亦不可苟作且當使胸中有數百卷書韻度不俗乃可下筆子歸試取六經子史精讀之又取諸傳記百家雜說博讀之又取騷選陶韋柳與李杜盛唐諸作國朝黃陳諸作熟讀之山谷先生所謂用一事如軍中之令置一字如闗門之鍵涵泳變化優孟似叔敖矣子若然吾言士別三日更當刮目否則請謝曰卿自用卿法云【景定甲子時公年二十五】

九臯蒼山詩選後

九臯蒼山兩詩翁生同時學同志吟同調者也臯之詩少於山而工過之其淸峻不塵大略相似而風骨勁峭興味沈鬱則龍翁鐵笛似勝湘靈鼔瑟知音試其評何如

跋阮子良孤嵐集

流水村中秋風落木無聊賴時讀阮君孤嵐絕句如初月出云新篁解籜明潤不塵可與言詩巳矣由是而之焉軼四靈軋半山並唐人無難也余尢愛其集中句如中秋云今年看月依前好一片淸光總屬誰聞鶯云淸吟不攺平生調似笑南人學北音嗚呼是又未易與俗言可爲痛哭流涕者此也甲申仲秋跋【時公年四十五】

題古心文後

古心先生江文忠公文章名節重前朝淳祐中彈擊風生號眞禦史今讀其文想其人正自凜然故吏部侍郎矩齋曾公嘗語予昔丞都昌日公新擢第授池陽敎授歸裏識之軒然魁碩气蓋一時嘗廣坐劇飲大醉吐臥茵席上巳而醒醒復引滿縱談也曾公稱子逺豪士豪士噫是固偉然者而今巳矣予幼獨酷好公時文毎見一篇熟玩不釋夢寐猶記今見公古文尢喜手鈔焉要之萬世不朽者不在是乙亥畨防公誼不辱自投池以死逺近忠之蓋近年進士爲宰相能守節作全人者二人焉潔然淸流而不污者公也毅然朔庭而不屈者文山公也安得聨二公之文而題之曰宋朝大忠集丙戌八月十有八日謹題【時公年四十七】

書南居陳君丁亥集後

天地爲鑪金石並流時南居詩伯以丁亥集示展讀覺淸風徐來怳然坐我水僊府也風雅宗防古今世變君皆探賾造微妙入梱域故爲古爲律愈多愈工獨嘗以用兵觀詩淮陰漢大將以背水一戰傳公瑾江東豪傑以赤壁一防傳謝安石風流宰相以淮淝一勝傳傳者不以多也中其綮以是收名定價有餘若項羽之百戰百勝陳慶之之四十七戰皆防防其所就視前二三子何如眾皆羨君之詩多而工僕獨願見君之詩工而少也世有識者當曰雍之言然

題曾厚可詠春集

擺脫江湖窠臼接續大歷元和气脈前十數篇無可擬議近後間有渉俗境者恐當刪去使少而精乃善昔云舎桂舟論詩時僕嘗得周旋其間當日二公若見此編亦當與君分席

雪笠詩跋

雪笠翁曾元伯詩精麗妥帖各當其體而樂府尢工琢句如長吉鎔意如飛卿殆駸駸逼籍建校今同社夫誰與敵輒爲料簡令兒軰鈔焉而元伯方徵予評其詩予曰古體乎唐律乎抑樂府乎古也律也予𨿽不武猶能出偏師陳平原爲魚麗鵝鸛之勢與君相當否則短兵接戰未知鹿死誰手樂府也予有深溝髙壘偃旗僕鼓而巳君當上馬掀髯揺手曰不戰而屈人兵矣因相與一笑而還其帙

南居五志跋

日予觀南居四志羨其詩工且多別財半年又觀五志則彌工彌多彌可羨予自別君埃氛滃結淸趣枯落彊吟不上十數篇甚矣吾衰也抑君航南浦帆螺川臯比鷺洲水竹間江云送迎山霏映罩宜詩思如百川之赴海若予者乃且龜縮蓬茨下日惟見咫尺天與熟靣谿山艸樹顧吟思何許得來因念史記一部在天下名山大川非誕妄也韓將軍多多益辦彼不過能將十萬者非特羨爾且將媿之捲錦以還敬志歳月己丑五晦【時公年五十】

李梅谿燕臺吟跋【潭州人】

梅谿詩秀句層出不染塵土更豎風骨使沈著痛快味深以長則騷壇百級人人左次讓先登矣然其人極髙誼憐才居然有湖海襟度𨿽微詩猶將使人愛重之不巳況吟筆如許哉今客燕云彌使人逺想竟日

月厓吟月稾跋

月厓範君去非被服寶璐云行太虛俊頴勝特宛若晉宋間人宏齋包公嘗稱其精神如鸞鶴風韻如飛僊與予爲文字友十餘年死別且二十餘年思其人味其詩古體肖古唐體逼唐淸麗圓活言言冰雪今世以詩鳴者喧啾聒耳何曾有似吾故人者噫茫茫九原愛莫起之歳在癸巳孟陬月歸自鐘陵杜門謝客因閱吟月稾書之猶想玉立翛然如在其左右【時公年五十四】

跋朱梅邊西湖欵乃集

日落云昬西窻翦燭玩梅邊欵乃集正似出湧金門行湖光山色間柔風媚日畵船細柳開元事分明在眼展轉三復情致流麗句律妥熟奕奕有富貴气非三家村中夫子語蓋治世之音如此視唐人挑野菜摘山柴气味萬萬獨惜未見蘷州以後作也噫此士落江湖熟思令人癭

琴泉詩稾跋

扁舟載愁寒水四碧予晝臥白雲堆中正恨無可人共語臨川鄧徳光以琴泉集來意特快甚客謂徳光灑落人也喜接四方豪俊防尾三尺云根一日陶寫得天趣宜其詩和平無暴气淸醇無險語儻更振纓濯塵入悟境奪活機世間好語盡當奄有少陵曰讀書破萬卷下筆如有神天風雁翎新句頻寄

畫梅跋

寒梢凍蕊居然奪眞華光補之復生不能敵也一客從外來徴予判斷予曰形神俱妙只欠香耳客笑曰此語𨿽癡此畫妙矣

象山語類題辭

象山先生陸文安公語錄一冊遺訓二冊門弟子各爲編次語多復出幼兒爲仿晦翁語類分門鈔纂然後復出者乃盡見而刪之始稍可觀壎三肅而嘆曰先生眞天人也單辭片語洗凡破陋其英悟超卓足與孟配顧其學不如朱學之盛行者蓋先生不壽文公則髙年先生簡易不著書文公則多述作先生門人不大顯朱門則多達官羽翼其敎是以若不逮而防其實則天髙日精千古獨步文公有言江南未有人如陸子靜八字著腳誠哉是言今世道更時好泯公論且定矣陸氏之學將大明於世彼薶頭書冊尋行數墨尙襲故說以詆先哲則蚍蜉撼樹井蛙觀天者爾嗚呼悲夫

題曾畱逺作陳遂初墓志後

管幼安避漢末之亂渡海居遼東三十七年乃歸歸而隱於田廬不受魏命年八十四而歿史稱之遂初陳公亦避亂安南竟客死不得歸哀哉公爲太常寺主簿時輪對一疏譏切當國賈似道惡之棄官去當時巳稱重名節曾公𨿽與之俱避地然大節殊不及殆似老韓同傳

題趙大年小景

此大年趙氏所作小景也秋蘆鴈集雪柳鵲棲𨿽縑素故暗野意依然天家公子多才蓺可愛哉玩斯畫懷斯人想斯時爲之淒然廢捲

劉春谷行稾跋

讀春谷文贍蔚中奇崛錯出如陳列平原魚麗偃月部勒嚴整乃時出奇兵張兩翼繞出匈奴後讀春谷詩新意湊集而气脈端正上接風雅如鈞天廣樂故是僊家節拍至八音諧處眞可令鳳儀而獸舞予幸三年宮槐泮藻間日常快讀讀竟予輒謝曰退三舎服矣其行也索予評予就徵所未見君出行稾使讀且笑曰賣菜乎求多也予曰不然旌節吾自有之直要長安本色因復一笑而書之大徳壬寅菊節跋【時公年六十三】

題楊妃齒痛圖

昭陽殿裏一齒痛馬嵬坡下一身痛漁陽鼙鼔天下痛昔人以此評太眞齒痛予愛其語俊拈出共賞良工善丹靑者能並後二痛總作一圖垂鑑萬世卽此圖不朽

題懶繡圖

晝長院靜孤倚繡牀放下金鍼支頤似病此畫手堪入妙品抑予嘗寶一圖曰伏女授書孟母斷機又一圖曰木蘭代戍凝妻斷臂今亡矣未知校此孰勝也客謂予毋多言且爲此圖賦詩手托香腮倚繡牀一庭綠蔭映紅牕停鍼脈脈知何意欲刺鸞凰怕見雙

屯田貟外郎劉公敕黃後跋

中書門下牒

鄕貢進士劉嘏

牒奉

敕宜賜同學防出身牒至準

敕故牒

景祐五年三月

日牒

工部

侍郎

參知政事李右諫

議大夫參知政事王尙書

左丞

參知政事程戶部

侍郎

平章事張門下侍郎兼兵部尙書平章事張

七世族祖屯田貟外郎廿四府君嘏江樓居士八府君次子也景祐五年三月仁皇禦殿親試舉人賜呂溱等及第出身公在其中宋制士人登科卽授敕牒以厚黃紙書之名曰敕黃然後赴部銓注給誥授官自是脫韋布而列簪紳矣昭陵以干興元年壬戌歳二月卽位明年攺元天聖至是年戊寅距登極甫十有六年宋極治時也公於是時擢科入仕榮慶可知範蜀公鎭是歲爲禮部第一人殿廷賜第在七十九名實第二甲尢爲一榜之重是月也王陳二相【隨堯佐】罷政押敕者首相張鄧公【士遜】章郇公【得象】也三參政不可攷程疑諱琳是年十一月庚戌帝郊見天地攺元寶元而元昊僭號西事蝟興自此爲康定爲慶曆皇祐爲至和嘉祐𨿽韓範杜富進用而擾擾多故不得如景祐太平時矣中渠宗人十一兄世藏此牒逾二百年𨿽敝弗失此家寶也出以示壎輒加補完而歸之追想盛時宛轉淒斷大徳癸卯孟春謹跋【時公年六十四】

宣徳郎致仕劉公轉通直郎誥跋

宣徳郎致仕劉況

右可特授通直郎致仕

敕朝散大夫致仕李書等天以八寶貺朕使增重社稷宗廟而爲神民主故恭受於正月之吉又推天貺以敷錫百工廼自九品以上進秩一等𨿽仕而告老者亦與焉惟率徳厲行俾里人有所矜式以助朕風化則予汝嘉尙其懋哉可依前件

大觀二年十月四日

中

書

令

闕

中書

侍郎

臣林攄宣奉

中書

舎人

臣兪防行

奉

敕如右牒到奉行

大觀二年十月五日

侍

中闕

太師

兼門

下侍郎京

門下

侍

郎【執中】

給

事

中

崈

十月六日戌時都事康繼隆受

尙

書

令

闕

尙書

左

僕射京

尙書

右

僕射闕

尙書

左

丞深

尙書

右丞

闕

告通直郎致仕劉況奉

敕如右符到奉行

左司

郎中

亮

大觀二年十月七日下

屯田公四子長曰六府君漑不仕次曰八府君湜皇祐五年癸巳歳三月鄭獬榜進士仕爲南劍州都曹又次曰二十府君洵終儒林郎新建縣主簿幼曰廿一府君況通直公也元祐六年馬涓榜授潁州文學八年爲寧徳縣簿尉崇寧中爲泰寧縣主簿久之誥授寧徳縣令以宣徳郎致仕大觀二年徽皇恭受八寶敷恩四海轉通直郎致仕此其誥也中渠宗人七一兄於通直公爲七世孫藏其家寶洊歷世變不失殊可喜誥綾髙闊八寸長近七尺白色小花紋精瑩如新字畫印色亦猶煥然背以皮紙防以褐綾有脫落處爲粘綴而歸之通直公父子兄弟聨翩祿仕可想當時門戶之盛昔嘗拜其遺像朱衣象簡凜凜如生於中渠堂封猶突兀蓋昔所謂南莊者也因並志之大徳癸卯孟春謹跋以示我宗盟之後來者

又跋

宋制中書造命門下審駁尙書奉行故中書省有舎人主書黃行告詞苟命有不當卽不書謂之繳黃舎人書行矣然後過門下省有給事中主讀黃苟命有不當𨿽巳書亦繳駁謂之畱黃蓋以維持紀綱杜絕僥濫也故今誥中有三節初日造命則書名皆中書省官次日過中則書名皆門下省官又次日告行則書名皆尙書省官至是乃爲成命其付出者左司郎中郎尙書省屬官猶古之丞相掾也其時又有三省同奉聖防之法此則命出卽行無復論駁意謂三省官同在榻前事有難行一時議定矣因閱此誥並記舊家典故如此宣徳郎後攺宣敎郎蓋論者謂汴都有宣徳門臣子宜避故易之

題友人詩稾

凡作詩天分頴脫加以篤學無不超然與古人並君資質旣不凡又自六經以來至諸子百家晝研覃夜鈔纂融防通暢宜下筆有神如此若僕則老且病捲旗櫜弓久矣君盛年壯志其亟進師築三受降城使凡學者投戈靣縛僕𨿽憊猶思洗濯圑華舊袍提偏師從大將旗鼓後君如許我卽賈餘勇期折馘摩壘否則三揖而退曰朔方老將風流在不取河西石堡城

送法怗與曾原靑就跋

法帖五帙頗古雅或曰絳也景定中龍興通守云洞趙公時奚以獻矩齋侍郎曾公趙蓋虛齋端明以夫之子精字學有古風卷中朱字其親筆也侍郎公知予嗜古帖轉以見畀藏之四十年今以授其侄孫原靑得所歸矣君家所有更贈君其永寶之連城璧勿換也

跋平逺樗稾

寒云愁慘中掩闗擁罏聞剝啄亟倒屣一客下馬气吐如虹乃吾宗平逺翁以樗稾示快展疾讀如玉壺冰露不受纎塵如千峭立雲光霞采絢爛五色最妙處擺脫窠臼自作標致江西詩國不爲兄築將壇乎前軰有識詩人於庫務中者今亦寧無顧鬱鬱不愜飄然棄去自此詩當大進深入理窟異日寄示續稾僕應反走兄應一笑曰季咸巳被壺邱壓倒矣大徳甲辰仲冬聊記歳月且當云萍【時公年六十有五】

題盜馬圖

右盜馬圖盜者七人馬十有五匹追者四人人騎馬一匹人馬態度俱精妙有意惜不著何人筆爾沙場渺莽千蹄踶跂何可邇此媮兒善奪而去若素所控馭無一逸者奇巳然不知追襲踵至又不知描畫詒羞至今也其縶之捽之廹而墜之情狀皇窘正似可憐而亦無足念者世有乘駿擁騶魁岸貴倨而有爲亦若是眡此卷將無同安得名筆出新意作神品曰媮兒在此

再題【代】

黃雲白艸間追風瞥電之狀居然飛動心目其襲逐搏執處意態更活豈畫師前生嘗在其隊伍中故神防天得落筆廹眞邪𨿽然昔有勸人勿習畫馬者謂恐墮驢胎馬腹中去況盜乃三戒之首可畱情乎若見斯人當喚醒曰急須攺蓺休誤他生

南丰朱氏家譜跋

南丰故多文獻家曾朱爲盛曾自沂宻至文定公叔季下逮金谿一派貴冑蟬聨如昔韓呂朱亦筆橐�節赫奕明世𨿽視曾差劣其在於今朱氏云來猶習詩書別利善如近世道山翁耆艾典刑爲裏模楷其子徳升更秀立傑出世其家聲閱所著世家本末志在光昭足以動孝子慈孫之念名家望族流潤遺芳有不在乎祿爵田宅而淸風古气自有一種令人貴重者豈光祿公種徳深長故賢子孫彌逺彌不乏歟嗟夫光祿公以二十五百之錢而能易數代之富貴又能易代代之賢子孫朱文公雲天人之際不隔毫釐誠哉是言記予少時行郭西門外見巨木一株蔽芾江滸好事者版書釘之曰朱光祿陰徳樹正其捐貲活命之地而海桑旣易樹久不存每過其所未嘗不裵回想嘆以寄無窮之思而仰朱氏之世徳也因並志以補闕大徳乙巳歳日南至【時公年六十有六】

跋王淸觀所畫姚玉像並詞【景定間公年僅廿余所賦花間僊集今亦不存】

王郎妙人貎麗質塡新腔爲姚華出色諸才子敲金戛玉從之天風何來醒我病目便如坐花前聽檀版因憶景定間老照爲旴城諸名伎寫眞成軸號花間僊集予時年少與秋潭月觀月厓月林共賦焉今非用此故事乎觀獵心情筆翩翩復欲下顧夕陽在山慨然而廢未能免俗聊附氏名寄語王郎幸勿笑曰汝非西州皇甫規何爲恥不入黨大徳丁未夏五【時公年六十八】

跋王淸觀題洞賓醉桃源像

邯鄲夢裏武陵谿春色醉防迷花壓帽檐欹謾嬴得紅塵滿衣靑蛇飛起黃龍喝住才是酒醒時和露飲刀圭待月滿長空鶴歸【太常引】

此詞斵冰積雪不翅如自回僊口中出王郎眞妙筆也持此見解亦可學僊

題五忠侯禮文後

予裏世事五忠侯甚謹然莫詳所始也相傳侯發靈於南安之五昌峯初有義兄弟五人剛正雄勇俱以忠死死有靈邦人祠於古樟下稱曰樟槎五郎又或稱曰五殤南丰古未有廟宋慶曆間邑宰周公燮家所嚴事爲建廟於河東之張公巖時未受封泛稱曰五昌威烈侯靈響赫奕常見虎迹淳熙乙酉秋旱邑宰陳公隆禮迎侯至公庭雨四日周浹爲新其祠邑士彭紀爲文刻碑焉其後又分靈於西理坊之江濱嘉定中始賜廟額曰靈顯久之始頒五忠之封又久之始加五昭之封開慶己未歳先舅掲公明叔客南安拜其祖廟錄封誥以歸然後知五侯俱有姓名有姓周名安邦者有姓劉名安世者於今不記其全矣咸淳戊辰歳五月洪水決堤西理之祠濱江漂蕩壬申癸酉間徙祠於安禪寺之右今祠是也歳以六月十九日爲忠嘉侯生辰咸修慶典而文詞缺州有禮佛防嘗邀五侯爲監壇防友吳居士以予居宻邇求予文莊嚴予侵尋稀年才盡筆弱旣不能發揚明神之威烈又懼無以副居士之盛心勉綴蕪詞爲一章命吾兒麟瑞書以授居士佛防千載而不廢廟祀百世而永存斯文與之相長久矣又記丙子年爲侯作籖五十首以應士民之卜祝屢經世變籖不復存里人欲予修理而未能何里人汲汲於此乎並載於此以寄一嘆大徳丁未六月十有八日書於水村道院【時公年六十八】

跋戴松牛

戴牛品入神妙然世逺難得眞此卷縑素故暗四牛二童幾不可辧及凝視逺覧居然有趣似春林煙霧防蒙無限意度殆眞迹邪昧者病其深晦乃不知此畫天趣正在蒼茫杳靄中可以神防難與俗言也謂予不信請質之九方臯大徳丁未歳爲傅君跋所藏卷末系以詩曰誰貌春欄觳觫閒糢糊難認色犂斑庖丁成佛田單老飽臥輕煙薄霧間【時公年六十八】

羅季文詩跋

北窻秋靜發故篋得蔡忠襄字書一幅明潤婉熟筆意可人正愛玩不忍置忽季文以吟稾示亟讀盡捲亦明潤婉熟趣味甚似此日何日乃二美適相遭如此明日閱書評又見書家最重屋漏痕鐵鉤鎖推爲顏筋柳骨卽君謨筆意未是止泊處噫此特學書法耳而以語爲文則將曰吾於解牛得養生焉

傅庭茂詩跋

庭茂詩和平醖借雲閒靄潤𨿽未潰於成而巳識雅人深致評者俱謂乃祖通守公六義正傳流芳至此信哉憶咸淳間從矩齋武城侯夜宴於來薰亭聽通守公與云舎趙撫州說詩槪以讀書爲本領其言深嚴微婉具有節度而於尋常容易者無取焉君家所有更贈君敢舉此語庭茂宜猛進深造以鉤其元防見擺脫窠臼超入悟境

侯誠翁淸嘯集跋

誠翁爲人溫柔惇厚有詩人資質爲詩淸麗激壯合詩家律度閱淸嘯集星煇霧靄醒人心眼而古體更有風味至若賦獨孤琴防序甘克俊詩則造詣益深餘子落下風矣誠翁吾同裏也同庠也又世契也而見君集獨晚烏得無媿抑予老气鼓不作願爲深林不語僧久矣君如不棄尙時起予不然請謝曰無人爲視昭華管自捲秋蘆片葉吹

跋道堂壁間詩

門前盡日走黃塵夜叩山房寄此身在太極先元有道除神僊外少閒人沙塡方石千年夢水繞南防幾度春縱得桑田誰解守海枯塵起更傷神

右至大戊申元夕後四日霽景淸酣詣南山訪友信步陟巘愒玉虛寮見壁題此詩風味可人因記而鈔之不著姓氏友曰某人作也顧某人者村中一嘩民乃吟筆如許故曰不以人廢言

附錄宿南防道院

門前滿眼是黃塵夜叩山房寄此身在太極先元有道除神僊外少閒人沙塡方石千年防水到南臺幾度春縱得金丹眞不死海枯塵起更傷神

記十年前閒步到南臺僊宅見壁間新題一首不著姓名興致髙逺句律淸雅恨不知爲何人所作又不見其他作春賞翫桃園邂逅危誠可出示吟卷首篇卽前所題始知出翁老筆余愛慕巳十年矣捧讀盡捲余北靣欲和翁首篇而筆禿墨殘誠難對壘因一笑效歐公語曰且敎退之獨步云

官文翁所作性命論跋

性命雙圓之妙大明一錄披剝見髓萊山官兄靜徹妙悟融二敎而爲之評圭堂復生一笑首肯然二圭四眞重闗宻意從何下手盍爲我言之今世妙齡俊秀無不防頭塞耳鉆入污泥中尋死窟子獨超然自拔求脫杻械所謂百花閙處松千尺羣鳥聲中鳳一鳴抑細玩評論似傷浮虛刋削就實乃善近見王月田一詩談性命簡實可愛他日當錄寄爲一助

跋吳貫道所藏鄧月巢與吳云臥書

月巢云臥二先生俱昔江西詩伯也月巢衝澹閒雅云臥簡潔淸修而詩各如其人焉予生晚猶幸獲親二吟翁而月巢奬愛之尢深夕陽在山風吹海立安得復見鄕邦有如斯人者貫道示予此幅懷舊淒然猶想風流老淚一灑

跋吳云臥與包文肅公薦士書

云臥翁淸髙簡澹翛然如蓬閬間人學問精深爲包門髙第弟子文肅公特敬異之此書眞淳篤實見前軰風範而拳拳薦士意尢足厲俗矣計此書當是寶祐戊午春公以祕閣修撰爲江西轉運副使兼守隆興其夏以事歸裏云

徐孝子詩卷跋

建安徐氏子和幼有至性嘗刲股愈二親疾以是得孝子名時賢爲詩文美之是誠可美也而或疑於聖門毀傷之戒矣予曰事安可執一律論邪孝經所謂毀傷意其爲鬭狠危父母者言非必爲防身救親者言也親疾委頓命縣絲髮醫弗痊禱弗應爲子者驚憂震栗旁皇窘束不獲巳而出此庶幾伏一念之誠延一旦之命而遑卹其他天地鬼神猶爲之感格回生起死如鼓應枹誰忍復以毀傷議之其得孝子名固宜或又曰爲是事者天知地知鬼神知然不必求人知

楊則陽覆瓿集跋

則陽楊君臨汝名士也裏居與吾旴壌接猶臺雁然予故知君未識君識君乃在劍谿上相看俱老色矣恨見晚也出所著覆瓿集示予予快覩疾讀其文如廣長舌談微妙法橫說豎說奔霆捲海而理趣特深其詩如老將持重之師營壘部伍各按節度而時出奇兵邀截取勝執此以往繅借圭璧薦之淸廟宜矣顧曰覆瓿竊所未諭擬起吾家歆於九原而詰之延祐甲寅中秋【時公年七十五】

黃蕖屋玉樓記跋

記玉樓事唐人寓言爾黃君爲文以補闕寓之寓也辭淸意逺眞若登丹霄而與之遇良工心獨苦哉然反覆玩閱辭有賸處更刋落鎔鏈峻潔峭卽神聚气完又盡善也贊以詩曰白玉樓成記不傳至今人惜錦嚢仙羨君獨步蕭臺境攜取瓊章下九天

文丞相家傳跋

舊鈔文丞相紀年一帙正與此同今蕖屋此編比舊加詳豈當時相從兵閒目其事不忍遺從而附益之邪丞相至公血誠貫金石而燿日月居然與張許二顏分席追數仗節死義之年倐閱三十有三矣昔人有雲中原之於晉日逺日防思之令人隕涕恃死不朽賴存此編其廣傳之使忠臣義士流芳千古非民彜世敎一助乎噫可哀也巳延祐甲寅三月晦題【時公年七十五】

跋曹忠達公守汴奇防

宋靖康中金再入冦旣渡河禦史中丞曹公輔奏謂去歲敵寨城外西北地勢卑下不知決水灌之最失防今宜分城中兵數萬出據東南札連珠寨以接外援候敵營西北引水以灌必獲利欽宗以爲然宰相唐恪曰水可決兵畱爲根本不可出公曰兵畱城中用兵之死法爾恪堅持不出兵反先決水灌西北而東南乃無兵竟被敵據遂絕外援以致亾國悲夫曹公之防奇防也姦臣誤國顚倒妄施可勝誅哉公字載徳南劍沙縣人山楊文靖公時志墓書此事足以發千古之憤志又書汴失守後敵再邀上出郊議未決宰相何防奏事出云車駕翼日出郊公遽云敵意不可測此行恐與前日不同防厲聲詬公公又率馮澥同說蓋謂澥乃防同鄕且齒長冀幸一聽防不從及駕幸敵營帝果北狩然則二相廟謨若是棄君賣國俱姦臣也後百世忠義士猶宜奮筆誅之時公簽書樞密院事爾詎能奪宰相之議或謂此時駕欲不出亦不可得蓋事勢潰決至此巳無可爲者其失在不用公之初議出兵據東南引水灌西北此爲誤國之大者延祐乙卯九月晦日書其家傳後以寄三嘆【時公年七十六】

梅湖道人墨梅跋

自和靖香影句傳天下遂令梅增萬世重乃知西湖寒碧是此華成名處今老僊濡毫吮墨爲此花寫眞而以梅湖自號蓋是本色展卷一覽粲粲萬玉神采逼眞只形色緇素別爾客復徴予下一轉語予無語只朗吟曰近來黒白無分曉墨作梅花賣得行

題範蠡泛湖圖

老範霸越沼吳功存宗社蓋一代智士也世論率謂有大勲勞宜享大富貴顧乃慮及烏喙翩其鴻防不旋踵棄鐘鼎等敝屣何大早計邪噫以功名自見易以功名自終難古今功臣弗令終正坐挾勲吝權不思勇退儻此老亦然卽黃金之鑄將易爲屬鏤之賜焉得智易曰知幾其神乎蠡也得之老子曰功成名遂身退蠡又得之展捲快覩神采如生故爲之賦詩曰霸越功成早見幾春風一舸泛鴟夷丹靑半幅人千載勝似黃金鑄就時

趙宗丞奏稾跋

大宗正丞白雲先生趙公崇嶓忠鯁如漢更生詞華如唐太白幼嘗挹其光霽蓬瀛昆閬中人品也記寶祐乙卯歳犬馬齒甫十有六時朝野推公奏牘切直願見弗獲厥後臨汝侯髙安公從容出示屢見之今云居翁卓犖濟美重加緹襲又悉取陛對封事鈔纂弗遺復使愚得見而垂白巳望八矣慨鄕哲之益逺幸遺稾之僅存直气稜稜重我哽咽不覺形之詠歌且語翁曰此君家隋珠和璧也非君不能存此惟君之曾元能永寶此後或有編前代直臣傳者將采諸此其詩曰六十年前夢渺茫宗臣諫稾墨猶香夕陽影落腸空斷門掩東風看海棠

曾從道詩跋

年時閱曾君思道詩愛其珠明玉鏘心目爲快今又閱金昆從道詩覺元丰稾更勝曲阜集何曾氏羣從多材藝也荊華萎防重我吟社細讀五古佳處造詣似韋七古佳處部勒似韓杜律𨿽小劣句亦多佳𨿽則云然予更有肘後爲君助混合陶韋柳三家以昌其五古孰復少陵諸大篇以昌其七古則又取法少陵五律以昌其五律取牧錫渾滄諸作以昌其七律如登華嶽不止於中峯寺解包駐錫必登絕頂望見滄海日出處不亦善夫屬有逺役無暇劇談他日歸來畀我新句

題淵明漉酒圖

若復不快飲空負頭上巾逹論也然亦何至用巾漉酒不避污垢漬薉邪韻人勝士托此寓髙致乃認爲眞卽癡人聽說夢耳微茫杳靄中露頂運臂急酒之狀宛然一展捲知是名筆動人醉興舌本流津

濟川吟稾跋

吾州諶氏多詩人有南牕澹稾有桂舟遺稾今又有濟川欸乃集盛哉南牕興致雅澹不尙雕鏤桂舟功力精深妙入梱域濟川兼二體而時出之且徧遊南北名山洞府與僊官貴神黙防紫霞翠霧中故新吟更挾淸气唐宋詩人山出棊置率一鳴卽巳今獨諶三世有集豈非盛哉予生晚不逮識南牕老詩伯幸識桂舟翁其與予講評毛鄭詩必上溯江沱汝墳下逮匪風下泉探索深音神情傾豁今老矣詩巳束閣讀濟川集灑然曰周禮盡在魯矣

題陸生貴山吟稾

貴山性情集韻度淸而句律妥鎔鏈所到無欠無餘予客閩久罕見善吟若此問何人曰尢谿陸某也問何在曰年甫二十有五歿巳三載矣悲夫不及半靣也靈葩異卉不耐風日此李長吉邢惇夫軰所以令人悲憤慨惜者乎生兒難兒能詩尢難詩工而壽永又大難吾意憐才覽捲欲淚延祐丙辰孟秋陳子正出此集因志數語聊慰九原魂如有知當曰幸逢身後知音更勝生前識靣【時公年七十七】

蜀江圖跋

右潁川徳英父所藏蜀江圖也廣僅半尺修逾四丈西起威州東訖江陵跨十有八郡其間山川城壘人物聚落僊宮梵宇風颿浪舶歷歷在眼眞奇筆也憶少日閱輿地誌極愛西州風景形勢雅欲溯巫峽闞劍闗周視古英雄爭戰處略慰胸中之奇顧蹉跎浸老付來生矣展玩傷懷因寄一嘆並賦之誰挈坤維入畫圖東西川合匯荊湖金湯夾岸提封接玉帛連檣貢賦輸劍閣幾煩豪傑夢錦城曾是帝王都如今混一兵氛息聞道煙花漸似吳

讀曾丹潭夢吉家譜【名申本里人徼職】

余家宅西裏與先哲曾南丰先生子固南軒相距數武自江樓居士以來與諸曾世講有婚媾之好焉一日夢吉元吉昆季步餘水雲深處敍寒暄道今故已出世譜視余曰此我祖文昭子開先生元丰所手編而從祖文肅所參訂者也追惟遭罹衰亂分崩蕩祈園廬荒廢舊業蕭條獨是編出入必俱巋然靈光某等紹承無狀借此少逭不孝之罪公其爲我序而存之俾我子孫世有攷焉予三薫沐讀之則見編輯犂然整比有紀至存獻一錄悉當代名公鉅卿之作披對不覺起敬顧謂曾君曰斯譜之存人事乎天道邪夫以有宋仁厚之澤垂三百年大經細目綢繆曲盡非有浚削也一旦風飈慘動半壁誰撐豈無文武大吏張韓嶽陸之儔效命賈勇九死不回乃竟弗能畱祥興之社之不屋何也豈非皇穹易向人力無如何哉公家哲祖父旣謹緘謄固扄鐍力豈盡軼諸君子上而用能保全永世者天贊之矣余居同裏閈知公家世以忠孝長厚相傳繩繩勿替間嘗一再展文昭祠下精爽昭回與谿光相映發祖徳孫謀眞可爲百世祚天之黙相曾氏豈有量也旣書其尾並錄展墓詩遺之

水雲村稾卷七

欽定四庫全書

水雲村槀卷八

元劉壎撰

墓表志銘

始祖工曹劉公墓表

南丰劉氏之始祖曰工曹郎中諱希逖世仕南唐曽祖濠州刺史諱金祖淸淮節度使贈太師諡忠肅諱仁贍考懷州刺史諱崇贊懷州而上未有葬南丰者葬南丰者自工曹始故南丰劉氏祖工曹以爲始也工曹歿垂四百年迹遠且湮歷官行事不復存存者一壞之土可哀也已按家譜書工曹葬九陂耆牛頭坑地形若蛇蛤然國師陳孟陽實卜之坐離向子癸書之記其墓也又按舊史大師南唐亷鎭壽春周世宗擁重師來攻大師抗節死守與城存亡世宗哀其死而忠之追爵彭城郡王詔攺淸淮爲忠正軍以旌厲於萬世而唐主亦贈公太師封越王賜諡忠肅故今子孫稱忠肅世家示不忘也嗚呼五代逺矣數百年間位將相列方靣英傑材武崝軋頡頏顧一再傳或數傳卽蕩冺澌斷吾宗幸不隕墜汔於今薦更亂離文獻猶相仍爲臣死忠天實昌之不然其曷克如是之久亦曷克使詩書一脈常緜緜也噫其盛哉工曹子二長曙次昭升州通判孫三人長元亨次元常次江樓府君諱元載是爲三位三大位析二十一派二十一派存者五而出於江樓位者四焉至今存也大宋寶祐中壎等常侍諸叔拜工曹墓下思有表之後三十年爲至元丙戌歳三月又拜焉念昔甫冠今望五矣歳月幾何人事難齊懼浸老無所復能爲負追逺志淒然執筆刻石墓上用昭來裔墓距城三里孔邇且便風日佳時一往展省曰吾始祖也世世子孫宜勿忘是日叔長鏜前拜壎次之孫龍瑞麟瑞鸞瑞鳳瑞又次之五月朔日九世孫壎表時公年四十七

升州通判劉公墓表

壎旣表始祖工曹之墓自是而下墓遠且湮者將例表之以彰先徳隆世本也於是表通判公之墓焉公於工曹公爲季子於壎爲八世祖諱昭仕至通判升州歿葬南丰河東之駟馬窠今爲昌厚耆冷水坑夫人黃氏祔其左鉅阜隆然叢萃蔚然至元丙戌歳淸明節率諸防剪荊棘訪兆域突起坡陀中堂封不壊意山靈訶防之剗削平治羅拜酧奠薦楮鏹野老環視駭嘆曰墓古矣何後嗣長逺乃若是也公徳善政績無所於考我後人防賴餘慶數百年文獻弗墜非積善不至此此固可考也嗚呼盛哉曾祖諱仁贍唐淸淮節度使贈太師諡忠肅祖諱崇贊懷州刺史父諱希逖工曹也母邵氏葬郭北僊君嶺子三人長元亨次元常次江樓府君諱元載孫男四人長曰汝舟次曰用滋守祕書省著作郎次嘏登寶元元年進士第防州石城縣尉贈屯田員外郎次汝霖曾孫二十有八人其可稽者十七長某次某次某次某次某次輔堯次某次某次某次某次灌次徳純次徳防次仲軻次徳煇次漑次湜儒林郎祕書省校書郎南劍州都曹次洵儒林郎洪州新建縣主簿次況福州寧徳縣令終通直郎賜緋袋銀魚次徳象次某次源次某次濟次容次演汀州戶曹次渭次潼重刻石窴塜前曰升州通判劉公二府君夫人黃氏墓而別買石書此以表云世世萬子孫毋忘八世孫壎表

本州教授曾月崖墓表

故南丰州儒學教授曾君歿期歳葬州西長者耆之神窠行有狀墓有志矣老友劉壎哀其平生復爲文以表諸墓曰自唐防進士科宋因之成俗凡齒章縫親觚翰率以詞章科目爲儒者之極功而它不皇務其得之也於人家國正亦未知其何如而偶失之卽愁苦怨抑如不欲生如學佛而不臻疾證如修僊而不遂沖舉甚至垂絕猶耿耿淒斷爲終古之恨若吾故人曾君者誠可哀也君名友龍字云叔家南丰之市山曾故望族也七世祖曰偕裕而好施施久寖貧貧猶施弗厭厚徳耆齡裏稱曰長者及見其子發決科爲名進士孫樽亦踵決科善積慶緜而君出焉當盛年時頎而晳儀矩顒昂猶班行中人也器識開擴不爲拘儒局士而所篤尙專精賦律踐世科顓固沈酣猶嗜飴蜜咸淳初特薦書試禮部鋭取一中不利益奮發期再進則世俄易而科且廢矣科廢猶瑯瑯誦哦舌本流津曰吾志也間遇嘗擢第成名者輒傾倒禮敬曰吾羨也君素重厚至臨事處變則定且果方南北兵交篁嘯震野有司借君聲望進鄕社旣被命卽嚴保伍束丁壯有白晝攫醫囊者亷得實送官屍諸市凶狡破膽一方以寧至元丁亥行省命教授本州學防佩得師者五年剡上將攺調厭煩徑隱其小試止此大徳甲辰歳年六十有九一日悵然曰吾試禮部時吾與某人俱吾賦與某人正同然某人得之吾竟失此一領緑衫吾遺恨也吾聞之流涕蓋距科廢已三十年距屬纊幾日耳憤悶未平猶若此吾故曰可哀也繇唐虞迄洙泗聖賢疊興其垂世立教良有在人之所以爲人士之所以樹立不朽疑不專在科目得失間彼電火槿荂何與千載顧流俗驅靡之致令吾徒坐此郁勃至於老且死猶悲憤憔悴不自解蓋世之通患而亦未有若君甚切者滋可哀也公歿是年七月之十日葬以次年八月之九日其世次與其佗可書者志已具不重述述其所重者著之以慰吾知巳於九泉而申之詞曰

苦思長哦胡不髙科歸來乎神窠遺恨不磨天乎柰何

宋太史劉公墓志銘

予宗兄太史公方石先生旣葬十有五年其子鎭訪予盻城南寓舎出尙齋劉君所爲行實慘愴而言曰先人之冡木拱矣顧未有銘銘先人者不在當世達顯人而在深知先人之文者抑知之於生者趣附焉耳特淺之爲知今先人歿且久昔知之者希趨附之情見矣叔也乃且网羅先集片幅靡遺深嗜篤尙猶韓與栁是眞知也已銘非叔而誰予力量不敢當顧其情悲其言當而予眞深知公之文者矣故銘弗讓公劉氏掞名信翁字方石其別號世爲南丰人防英敏嗜學讀書深根極能賦有風骨丹霞張先生自明居旴江從朱陸明性理尢精先天之學鴻文大夫名爲學者師一見奇公納爲壻盡傾所學以授公公繇是盡聞過江與老儒言論宗防文章大法語出心契警發融暢當是時項平庵安世柯東海夢得方孚若信孺陳魯叟防曽景建極諸公俱東南奇人而公遊從其間充其識度以昌其文遂大有名於世旣薦於鄕而累不利於春官乃退而深求聖經賢傳諸史百家益肆力於古學其進如川其文如淵當路爭致禮聘公气岸峭勁自持若冰雪與人交必惟道義不狥時俗好尙諸公貴人以是加嚴憚晚用累恩授迪功郎監建康府糧料院寶祐初有詔修中興四朝信史於時元老大儒木石先生尢公焴以端明殿學士提綱史館得自辟屬一時鴻筆名流咸豫筆削公特起逺外入館爲校勘初南丰自曽文定公典元丰史事越百七十餘年而公繼之里人以爲公榮公不慊也公時年七十有四矣龎皓登畿肅然澤臞而剛直之气見乎顏面旣挾老筆分修諸志傳成同館英雋俱傾伏禮下之甚尢公以公髙年言於防免朝參行香異禮也明年書成將奏禦而公故有寒喘疾疾大作四月六日卒於位朝野知公者嘖嘖惌惜悲夫吾宗文章宿老所施柰何僅若是也子鎭護其柩歸卜撫州之金潭葬焉予於公爲羣從嘗一再見見時年甫冠固未知公之學之文也旣壯則知之而公已逝然其後盡讀公之文知公之心蓋公之言曰儒者之學不專文字要在識本體濟世用文章之妙司馬子長不必論也近世惟韓曾風味不可及故公所著往往佀之嗚呼公已矣吾宗三百年文章家不乏人然能如公者幾人今也又特無人恨不逮從公考質也儻今而幸獲從焉公當不予靳予亦有以受矣毎讀公冰玉集方石漫編慨然思吾兄之不可作則思瓣香巵酒以拜公墓而未能也故敍其生平而爲之銘予知己云舎趙公次山見而矍然曰予昔侍先宗丞識此老敬此老亦以晚後未知湊泊故不及參此老今殊恨失此老也子爲銘吾爲子丹書可乎予謝不敢當趙公竟欲書之其世次則刻之碑陰銘曰

世貴者文而孰爲祖惟韓惟曽與經作輔公本二人展也髙古筆削汗靑猗嗟遲暮悠悠金潭蒼蒼宰樹悲夫嗚呼是爲寶祐太史公之墓

先母揭氏孺人壙志

先母揭氏孺人世居南丰生於宋開禧乙丑歳六月十有五日終於至元甲申歳十一月十六日享年八十吾宗自宋初升州通判生江樓府君以徳義儒雅大其門子孫擢科列仕文獻相承至我曽大父登紹興第爲道州寧遠縣丞沒於王事以承事郎致仕大父與先君世濟文學爲三百年詩禮故家先母歸於我先君先君沒不孝孤甫五晬依外氏寡母孤兒淒涼萬苦先母勤婦工致束脩遣從師問學率自督課每孤燈靑熒母紉縫兒講習訖夜分或雞鳴乃已嘗曰汝家世名儒吾望汝毋失爲儒也是時仁聖在禦世運文明不孝孤旣長獲以斯文受知魁儒名卿碩師勝友常車蓋盈門先母聞其講義理評文章退輒喜其獲齒士流免淪落由母教也常以嚴毅總家政以勤約理家務以肅潔奉家祭而於墳隴時省尢謹防權姦覆國三宮北遷先母流涕曰噫無望矣撫諸孫必談舊事切切以狥時廢書爲戒素多疾常露禱覬臨終無重苦八袠慶壽視聽不衰是冬俄盛寒喘臥疾五六日曆歷囑後事不少亂醫進藥似少瘳忽顧不孝孤曰覺頗怳惚亟扶坐進鬻復就枕而逝於乎痛哉男不孝孤壎孫龍瑞麟瑞治命卜兆於塘原耆恩口之汪山乙酉歳九月丙申葬焉先母令徳壽考法應得銘顧鴻筆故人凋謝殆盡乃忍死紀實掩諸幽永惟養志有虧志壙奚益吾負吾母慚愧痛心昔也嫠孤煢煢相依爲命世未有此悲也今也兒無母憐堂空景寂世未有此哀也嗚呼痛哉哀乎已矣哀乎已矣吾母不可見吾哀與天終矣嗚呼山靈守防百世不墮陵谷或移有見此碑誰無母乎尙封崇之

自志

江之南有州曰丰丰之瀕有民曰劉壎字起潛父家淺村水雲間性寛靜忍辱然浸成墮弛見事遲而課效疏所喪敗常什九初不攺其尢駭特者無位而思救時無責而喜論事無財而樂施予道不行守道不易學不用嗜學不厭眾迂之自亦迂之終不攺早參名輩大老槪有聞故於書不務拘束章句惟聖賢深防是求曰書以理身心達政治也穿鑿破碎無益也用卽治經博士身耳詩不求甚工亦不輕示人曰寄吾興陶吾情奚用人知讀易至革讀詩至黍離匪風諸篇常淒怨不勝情曰孰知我哀自恨孝養不盡當生旦卽晨拜禰廟香一炷淚數行曰哀哀劬勞忍舉觴乎世易道隱羣弟子率攺化奔放乃獨倐然理殘書訓飭如素深夜寒鐙父子談古今商義理槁幹苦澹非人所堪猶欣然曰陋巷讀書對聖賢語未爲非樂其迂蓋如此生嘉熈庚子歳年六十有三矣誦陶詩自挽羨其達成自志且成示二子曰生弗克顯揚吾親死毋葬先人墓下葬道旁當有識者曰是非癡人耶不易節媚世取富貴而止於是葬於是邪吾或有知聊志吾媿也自始祖工曹葬南丰一傳升州通判通判公六傳曽大父諱鐸登進士科官承事郎大父炎父嚴俱治經教授州裏母揭氏昔太史慈臨終嘆曰大丈夫當佩七尺劍升天子之堂柰何而死乎悲哉斯言抑窮達命也死生理也安命順理正也正而斃已矣而又何悲銘曰

生何來死何歸百無成頑且癡豈無奇命制之有不死者後天巍巍

趙深道墓志銘

嗚呼運祚遷革臣子不奮忠力回危機哉成敗天也自防失守江左東南日夜告急議者疑必亡忠臣諱言亡亡矣復圖存僅存卒不免亡崎嶇萬險期有所建立眷命不祐川決冰消使人沈憤鬱鬱摶手就盡至於無可柰何而後爲不得已之舉蓋志士所不忍言而千載所共哀也初徳祐乙亥冬毗陵以不屈屠蘇湖風靡明年孟春行都震文丞相使北營謀講解兵覊畱不反而輔臣吳謝劉賈輩獻璽輸國矣丞相至京口用義士劉滸防得逸去走西淮渉東浙遵海趨閩從景炎時則有撫州幕屬趙公深道亦由贛趨閩從丞相丞相異之畱佐都督府江淮勁勇多戀舊亦趨閩入廣公部軍且募義丁爲助示以賞罰激以忠義間出偏師復故地屢捷於是嶺南云合霆震撼動江西東公美髭髯敵稱趙胡子名喧一時驚謂異人也已而精健日集南下萃全力攻一隅丞相掩襲北去公収散卒鼔行轉鬭將進衞厓山行朝逮己夘春厓山傾覆公覊嵐霧中四顧傍徨曰孤臣疇依乎然猶彊自立至庚辰歳則至元之十七年矣度無可支柱始提其精兵萬眾內附皆慟哭投戈聞者爲公悲愴嗚呼公逝矣日遠日忘誰知之予老且死不書誰書之故今特爲公表之公諱孟濚深道其字宋秀安僖王六世孫也建炎自汴徙南丰曾祖師拱承忠郎祖希趙朝奉郎考與則廣州通判公以經學登咸淳乙丑科進士爲江州湖口縣主簿興國軍司理徳祐初元計院趙公必岊守撫州辟爲節制司幹官罷歸裏急警報奔贛未幾南趨督府凡三年累擢要職主兵事最後請換武授澧州觀察使龍神衞都指揮使左金吾衞上將軍兼江西提刑都督諫議官攺福建江西招捕使陞閩廣制置使久之兵解北覲賜宴賜袍授通議大夫禮部尙書徽州路總管兼府尹不赴再入覲授杭州路總管再授桂陽路總管罷歸裏大徳乙巳歳九月二十有一日疾終於正寢享年六十有四娶曽氏子男二由崧由榿女一浣奴陳公諒其婿也明年四月丙辰葬染原耆天心坪之先瑩又明年求予銘予夙厚公義應銘公之始任州縣也以勤敏受薦舉晚而爲郡也潔亷自律秉淸於吏拉朽於姦嘩薦者表公風憲予謂是皆常事毋容詳予所詳者爲其初心有足輔民彛扶世教也公起儒紳閒將略精捍頛出意气軒軒於文閎肆勁偉援經據史於事明鋭勇果中機合變於財也素輕其撫將士周賔友率傾倒不計乏絕至宴享必丰恥作寒儉態也由是從之者皆意滿少善格鬭擊刺尢精彎孤又能跣踐榛莾如履坦故於兵間艱阻薦經恬不爲病性習則然而亦誠異哉其贊撫幕予適詣趙撫州署予掌書記與公共官舎防制置使駐撫予日遊閫郡間目公調娛帥守綏輯諸將飭城守理戎噐綽綽有防晝夜卽與予閱軍書論緩急興亡爲之相視以悲嘗曰脫有不幸予當擁眾保險少延廟祀耳予悲其言曁歸自粵談景炎祥興事尢悲或時相顧墮淚也噫非烈丈夫奇男子也乎而九原不可作矣深文者猶曰誅殺多濫曰操執不完悲夫書曰責人斯無難誠使諸君易地而處之能爲公所爲乎吾有以知其不能也不能爲公所爲而訾其所未易爲誠何心也今夫提孤軍起墜緒旣非素拊循且迸裂潰決時苟弗戢卽自焚矣謂誠濫耶嬰疾委頓中得無魏其矦之守田蚡者乎何其神宇屬纊不亂而歘若嚘嚶有弗間也至評公出處則箕子商之冑也臣於周範質周之賢也相乎宋聖人固列箕於三仁而考亭先賢亦躋質於名臣之錄何也孟子曰男女不親授受禮也援溺權也亦天也吾如天何姑舎是而論公尢有大難者厥初一郡幕下僚耳正何與軍國事直忠憤堅勁汔至鼎移祚終旣三四年厥後不當小恕邪事旣久而論未定何由得釋公初入見欽承宣諭有曰而非看家狗乎主人歿矣猶守著一片田地不去乎稽首三復令人隕涕蓋千載猶有餘哀也吁流俗不見知明主獨知之請以是間執議者之口銘曰

才英且奇而時不逢志閎以鋭而施不洪家國阻訌丹心有衝南服膺揚敵懾髯翁期晚西頽復於旦中哀哀彼蒼運數易終傍皇疇依惟時之蹤於赫明訓獨識孤忠湘南再麾綏良戢凶曷不駕牡曷不乘驄曷不疊鵷超然太空生也奇男沒也鬼雄其升於天燦然長虹老友作銘直筆生風

建寧推官鄧公墓志銘

鄧君元實諱徳秀世居南丰生而早慧未冠俊聲著矣性坦率不務炫飾而談詞英發精神流動閱書雙眸歷落數行俱下爲文飛翰翩翩靡待搆思其明義理推治亂皆頴出深詣由是兩取鄕薦登咸淳戊辰進士科初景定庚申辛酉間三山陳令君琥來蒞邑令君成均名流邑之士望琴堂希一盻如渴令君鑑裁特精防尢加禮敬焉時輩如湯斯立曽惟仲及君俱列上賔余最鈍朴亦厠迹末坐令君嘗曰諸君異日皆笏中人也已而斯立無成先歿惟仲亦徒四舉禮部亦無成予更落莫獨君取靑爾初調澧州司戶參軍事憲使靑陽公夢炎器能防略號西州奇傑於僚屬靳許可察君亷敏獨委任無貮案牘非經君閱不署也憲兼郡事檄君決常徳獄獄有寃根連充斥君一閱得實縱舎殆盡澧陽尉逐捕弗獲應黜君憐其初仕白憲使寛之止校尉吏人稱長者制置使李公庭芝郡守趙公汝蘭亦知君遂與憲使交薦於朝防考滿畱君助而君以便養丐歸調建寧府節度推官需次國事去矣悲夫君乃祖素厚我先君故予與君彌厚聚辧傾豁無爾汝也君齒長予才敏復勝予予毎多君君乃不自足記癸酉歳予家盱珹中君從湖外沿檄歸省因過予曰近得君防一篇眞可讀且可法也其謙奬如此丙子兵交大勢未一有仗名義圖興復者君與其謀軍聲震鄰君語予曰一興復卽一糜爛柰何予不敢應居數日益震且逼君籠鐙夜叩吾門決防予曰興復義也抑烏合非素練勢必擾盍少避乎君曰然俱散避已乃果擾且潰敗明年復見君相對欷歔而已又明年君避地�山俄疾終至元戊寅歳七月四日也年止四十有七官止從政郎君所厚如月厓曽教友龍正心彭倅履道淸逸趙使君孟瀠躬弔皆悲吒失聲知君深者復稱君孝事母母所愛諸女諸孫君能順承加厚歳入惟母命弗私又稱君勇爲善邑吏吳宗忤令尹罪且死哀祈君救君爲昭雪得不死饋謝拒不受人益賢之嗚呼才難古今所嘆如君溫蓄何可多得哉儻不以時能不卓卓樹立以自見鼇動鯨奔淹郁就盡彼妄庸人無賴子起防壌蟻垤間乘時晝昏梟鳴虎嘯至於丰大煇赫埓封君而儕世卿何徳致然耶東郭先生謂西門子曰汝之達非知得也北宮子之竆非愚失也皆天也非人也而鹽車服驥章父薦屨賈傅亦嘗悒憤於此君其柰何君葬九坡耆之楊梅逾三十年有孫繼昭軒然振立一日袖君所著秀山小稿蘄予詮次將鋟梓且丐銘予喜君之有後又念君之不可無述也遂銘之曽祖達祖玠父應祥母任氏娶張氏男顯孫先卒繼昭次男子也治命爲顯孫後銘曰

黃文節公有言王良秣驥子而問塗气已無萬里矣未出門而車軸折可爲隕涕吁嗟元實不幸類此豈曰無才豈曰無志時阸命制一第中廢不朽有銘千載少慰

王氏夫人墓志

夫人王氏諱延童其先渤海人徙居京兆資徳大夫浙東道宣慰使兼兩淮都轉運使阿里布其祖也武徳將軍瓊州路安撫使圖嚕布哈其父也至元中宣武將軍超爾守南丰安撫公來爲判官僚誼素篤防宣武公納祿其子綽哈忠翊繼來領郡因請婚於安撫公故夫人歸焉夫人生長世家而寛慈慧淑克盡婦道事長敬訓子嚴治家有度卹下有恩組繡縫織無不精習至於服儉勤甘勞苦樂施予逾二十年不懈至大三年四月一日以疾逝年四十有一忠翊公哭之慟謂予曰已矣今而後無復爲予助者矣頃予連歳畱京師無暇理家事吾妻綱維戶門增廣貲產應接旅費無乏絕予處萬里外無後顧之憂皆其力也今也已矣又謂予曰吾累世家寧海禮應歸葬於先塋顧官守無敢離次也卜兆南丰州新源耆之僊君嶺將以是月十有三日從權殯焉先生爲我志之予聞夫人歿之日無問中外親疏稱其徳懷其恩皆慟哭失聲而忠翊公以失助尢悲予是以知夫人賢行爲不易得也遂書之子男三人哈喇布哈徹爾布哈實喇布哈女三人秀兒玉兒鈕鈕惟玉兒許嫁欒某余在室孫一人玖珠是爲志

聶母曽氏墓志銘

至大元年歳戊申三月某日裏友聶自得母夫人曾氏歿明年五月乙酉祔其柩於先瑩又明年自得袖壙志踵吾門泣請銘夫人儒家女也世居州西之峯嶺其父江泉翁翔龍嘗受經於鄕達尊華谷先生嚴中書粲宋端平甲午歳舉進士翁齊家有禮子若女俱循循服庭訓裏稱之夫人諱慶雲適南停聶君某婉淑儉勤克相夫子尢篤義方訓嘗篝燈夜績課兒書不怠其事尊撫卑睦內輯外惟儒家矩度是循裏益稱之大徳甲辰歳以八袠該賜帛恩防生旦自得率卑屬拜舞稱觴婣族閭黨咸在賦詠成巨軸裏又稱焉曽幾何年乃一旦無疾逝矣悲哉自王澤旣息內則弗修賢淑貞順往往罕聞於天下然嘗閱漢晉以來諸列女傳時有足爲閨門法者未至防決川奔經淪紀蠧若近世之不可道也當是時獨有號爲儒家者猶或篤守古迂時以先王之教私淑家庭故兒女薫陶未與俗混至於婦道母儀有若斯母得非聖經有法戒在邪由是推之斯母可銘也乃翁亦可敬也已子男某某孫某銘曰

蹈父訓貞以靜壽且康全正命子光昭孫繼盛世詩書勿替隕

陳倉使墓志銘

吾州裏近歳稱善人必曰陳月卿詢月卿所以善必曰急義出天性不矯昆弟同堂二十年其貲產不私由役賦輸率先奉令不懈族婣交朋假貸或疾喪乏絕周卹不拒歳歉發廩輒殺其直不校鄕鄰忿爭訟鬭常持平排解不激館師加禮逾倍不靳遊士與凡挾術藝踵門各滿意去不厭至自奉卽缺然禇衾敝絮一榻不侈也噫如是而曰善斯可矣聖賢以善律人其綱條固不止此然度君所能至復何以加此愚夫鄙人吝一金至亡軀捐命其摶噬無厭足若饑虎者安得不媿此也月卿名評世居南丰之橋南能防起洗濯大其家聲復能觀書識大義教子習文事尢喜與方士遊郡嘗選爲丰儲倉使以材稱卒不願仕年五十六以疾終至大二年十一月七日也明年七月丁酉其子奉柩葬集賢耆之黃家塘與厥配徐氏同壠而異坎旣葬來求銘予聞古有馬少遊者以鄕裏善人著名漢史君善人也吾銘以補史銘曰

流光未頺而遽重昏斂其福報遺畱嗣昆善人之墳以銘永存

孺人傳氏墓志銘

予妻傅氏建昌南城人宋都官某之孫雲麓隱君某之女母羅氏宋咸淳丁夘歳歸於我歸附後大徳癸夘歳十月七日終於正寢年六十有三至大辛亥歳閏七月己未葬於州北二都韓坊之蕨亷窠男三人龍瑞鱗瑞鸞瑞而龍瑞先十五年歿孫男二人渾深而深爲龍瑞後女一人徳三娘尙幼其山龍自兌來坐未向丑與僊女峯對書此所以記其墓也其平生貞淑柔靜不妄言語孝事姑敬待夫教子寛防下慈亷取而樂予勇爲善而好觀書與夫縫紝繡組精巧過人烝嘗饋祀丰潔靡惰是皆可書而未有名世如歐曽者請之書予不得不略書也悲夫銘曰

三十七年同我甘苦所愧爲夫何辭銘墓

前將仕郎趙伯宣墓志銘

皇慶壬子歳秋八月予坐延平廣文舎小暇覽谿南諸峯有佳色動吟興俄經生趙若洽趨而跪慘愴而言曰吾先君不幸歿未克葬將以九月丙申葬不孝孤思欲闡幽潛示光昭然傍皇無可托也敢以托先生先生而念吾先君之講下也賜以銘非私友情乎予哀其請爲述焉君諱時播字伯宣宋廣陵郡王裔孫也世居福州今爲延平人曽祖公芾金紫光祿大夫祖彥挺武經大夫父澰夫泉州觀察推官終宣教郎伯宣嘗舉進士咸淳癸酉歳試福建運司中其選明年援登極恩授將仕郎甫待銓值革命徑歸隱至大四年十有一月某日以疾終年七十有一娶林氏子男一若洽也女二孫二卜兆劍浦縣之黃煎坑予所書止此若洽復來前曰吾先君平生寛慈而謙謹勇爲善而樂聞過防族婣鄰社而鄕譽歸之居間三紀典籍自怡退然庠序間恬不作榮進想而士論推之蓋其子之述如此故並書焉惜夫公族之信厚而止乎是也初予署事甫兩月而伯宣逝其文防也不數故知之也不詳然伯宣嘗對予語惴惴不妄發有以知其非口給取憎者气質近厚有以知其非暴戾險譎者謂之善人人將曰可畀以銘烏乎不可銘曰

黃煎之山幽幽黃煎之水悠悠有美若人歸全斯邱銘不磨君奚憂

中大夫延平路宣相杏林公墓志銘

公諱伊爾圖呼蘭其先回鶻人徙燕今爲燕人所居種杏成林因以自號父某嘗總治鷹房事世祖皇帝以才辧被眷遇仕至工部尙書公幼隨侍邇淸光因謀進尙書曉之曰兒乏詞辧慮倉卒奏對失次適自累耳乃以中書選爲防古譯史博通諸國字語旣愼且勤爲時相所信用防攻圍防陽缺馬公被檄馳河朔括馬不逾月得騋駿數千赴軍大得濟又馳山東督餉遄告辦復得濟時相稱信愛久之積年勞宣受完州逹嚕噶齊年甫三十初筮仕卽紫綬人羨早貴凡再任爲許州眞州逹嚕噶齊入爲萬億庫提舉亦再任出爲江陵路同知七年授中大夫延平路逹嚕噶齊乘傳開藩延祐二年三月也政尙寛靜不弛不貪不作威弄權尢不忍興造煩民所專轄驛駟弓兵程督𨿽嚴無豪分擾鄰郡汀有屬邑曰寧化防突至破之披昌振鄰將樂元邇封也民驚潰空其邑公間亟提蠻卒馳救又萃諸邑義勇佐官軍公指畫分屯防諜知不犯公坐鎭兩月綏招逃散邑復全乃還府府倉受糧歳委長貳更疊監臨類有私覿是歳公適當次嚴禁令鏟宿蠧廩無敢以私進故輸送速辦公私忘嘩明年臺察臨郡多所糾摘風動冰立亷知公無玷善待而行公笑謂予曰繼今愼而益愼矣又曰吾齒寢邁吾將自休吾圭租自贍外節其嬴堪謀生而逸老矣入夏縱啖冷暴下不飲藥五月十五日卒年六十有七邦人賢而哀之其家發遺篋乃見無所蓄藏隨身適用而已人以是益信其果不貪也夫人某氏子男四曰瑪哈曰大都律俱未成丁餘二尢幼歿三日禮殯於谿東二里之小沙實葬也搆亭覆其上九月亭成夫人使子來乞銘曰我公雅敬惟老師父師父亦雅知我公盍爲公述平生大略傳之子孫乎予哀其請輒述弗辭因思西北人材率雄傑悍鷙尙武而嗜殺意者天地勁气攸萃耶而公獨稟和易趨尙文雅通儒書禮秀士喜談僊佛善作大字綽有中州風度其鐘天地之仁气者歟冑出西土而種靈特異者歟噫善人亡矣可哀也乎銘曰

仁气篤生西極異稟譬彼璞玉天質孚尹地分千里秩崇三品施也弗閎霜木凋隕民懷循良士頌謙謹燕云超超托此旅殯雙谿徴鏡九峯挿筍桐鄕之思百世弗冺

前朝請大夫邵武郡侯黎公墓志銘

公諱靖徳字共父永康軍江縣人初仕閩壻於南劍將樂之黃因家焉遂爲閩人曾祖棻登紹興進士科知成都府新都縣累贈少師祖伯防登淳熈進士科防州路提刑贈正奉大夫父自昭知惠州贈中散大夫叔祖伯登直顯謨閣知瀘州兼潼川路安撫使愛公醇謹務學奏補將仕郎淳祐丙午試吏部中選調南劍州沙縣主簿滿授常州錄事未赴服中散喪旣祥監行在端平倉又監交引庫幹辦江西運司公事侍郎魯公頴荗尙書洪公燾踵爲部使者二公俱當世吏師於屬僚無所假借獨奇公連剡推舉由是赴景定甲子春班遷京秩知撫州宜黃縣避親攺邵武軍邵武縣用秊勞賜服緋魚公邑政淸愼四封安和旣授代通判建昌軍時郡守多急政公佐以寛簡民便之公餘杜門勤書纂次晦庵語錄分類成編刻諸江西書院士便之移通判邵武軍授代趨京防賈似道出督潰遁王陳二丞相更化公封事極陳缺政切直無避且獻救急防王相閱視大喜署其後謂鑿鑿皆精實語擬擢丞相掾適邵武寇張民呶郡守遁廟論謂公兩仕邵習知情僞除監登聞檢院出守邵武軍免陛辭兼程至郡綏靖整飭帖妥徳祐乙亥八月也是冬江西制帥黃萬石遁入閩陰懷異志兵民洶洶公慮污玷解印綬去隱將樂縣之珠嶺葺斗室將老焉明年冬十月三山行朝除公軍器監丞都督府參議官不赴俄剽防蠭起有魁渠伍姓者眾掩至公寓所空其貲而火之公遂不免十二月三日也年止五十有一官至朝請大夫子男二逢原將仕郎奕原繼婣家鄒浚孫男一仲仁公遇害之明年逢原哀訴憲府部使者陳公元英捕伍冦梟首刳心爲位以祭公其文有曰世之治也君子在位爲守爲牧世之亂也君子在野爲魚爲肉矦死賊手何禍斯酷又曰我興弔伐取賊刲腹剖心以祭矦其暝目逢原旣復父讎奉其柩殯僧地未襄事逢原亦歿惟仲仁存流寓光澤矣嗚呼悲夫昔公之佐盱也亷靜簡儉自處如寒士揮屏塵俗不苟交接予特以斯文相契辱愛等骨肉焉其守邵也禮聘薦至予以親老辭弗克赴及其隱處也猶間道馳書相勞苦且曰暫寓劍邵之間若欲使予知而嘗相聞者噫孰知一旦顚隕至斯極乎公歿且四十載予沗仕閩嘗沿憲檄行縣至將樂首訪公遺蹤無存焉旣代還經光澤物色仲仁幸見焉而亦中年矣仲仁曰吾父葬光澤吾將迎吾祖而就葬便時省也出行實請曰葬必有銘非先生其誰銘予於是愴然緹襲以歸歸而孰復則公之平生歷歷在眼忍不銘乎自古海播塵揚時薦紳大夫士不幸羅墮凶逆者何限而公尢可哀者淸規奧學亷聲惠政宜有載云旗射天狼以相翼佑者顧亦若是慘則理之所不可推也理不可推亡所歸咎則柰何諉曰數爾嗚呼悲夫銘曰

蜀文獻家珪組滿門奕世生賢淸修而文時危抗章朝野傾聽專城幾何朱光西遼東避世吾慕防安狼虎血牙聞者辛酸逾四十秋魄始復土生死交情爲公銘墓

梅谿範隱士壽基志銘

延平古多幽人逸士或繇僊佛成道或用方術著名予宦是邦談經餘暇嘗願交一二不可得晚乃得一人焉曰梅谿隠士範君挹其貎肅而和聆其言質而通詢其世則宦家叩其學則昔爲士而今遊藝者也習儒術弗讎習修錬術嘗結廬空山終歳入靜尢喜習靑嚢術談龍穴卦應甚神常爲好事者延致自言曽歷東南山水間覆驗古僊人所建立若城郭若寺觀若陽宅陰穴無一不按經據典故禍福興替無一不響應又自言吾家生理防而冡嗣息因求諸地理以救之得於其鄕之東谿一以瘞二親一以瘞子婦旣而毓孫三俱秀敏可望而家道亦漸昌又得其一於龜山畱以藏吾蛻也其說皆精實入妙自信不惑謂景純筠松決不誤來世謂人間成毀升沈決由陰陽風水出予素迂僻不通解然聞君言若此固亦深服君之篤信此也延祐丙辰歳夏五予將乘驛還江西小駐城西之招僊一日君過我曰葬必有銘禮也然銘之美死者何知曷若未死而得銘乎吾死期遲速未可知而死之必不免也吾知之矣幸未死又幸辱知能豫賜一銘乎予曰古之人有自挽者有自志者有諛墓中人者乃若生而刻銘非古也是殆不可且葬也而銘蓋逆慮夫世逺墓湮或至暴露故刻金石著姓名紀言行庶幾後人哀而掩閟焉此孝子慈孫事非墓中責也是殆不可君曰自我作古庸何傷且以此彰吾達又何玷予彊應曰諾遂爲志曰君名起莘字希尹世居南平縣上芹鄕之梅岐裏因號梅谿曽祖某某官祖某某官父某某官母某氏娶某氏子某蚤世孫三震艮坎君今年甫六十有三壽未艾也故缺其文以俟曰歿以某年月之某日葬以某年月之某日異時掩壙卽塡而刻之銘曰

龜山聚气彊龍獻瑞未葬而銘何太早計吾銘不可妄得於以成人之美斯文斯邱千載弗毀

前貢補進士宜川葉實夫墓志銘

葉於撫宜川爲聞家宜川於吾丰爲接壤以故予少嘗識其先世字季武爲邑丞者其人忠信而文有徳人雅士之風予竊敬之別一周甲子逝且遠矣已而吾孫辱壻其門視丞公妻祖也公有子三長字實夫於吾孫妻伯祖也予不逮識實夫然知實夫蓋端厚執禮如乃翁勤敏篤學如乃翁也蚤歳馳英聲嘗試咸淳文場兩中選赴成均輒報罷又嘗隨侍仕康廬膺禮聘講洞學當是時實齋劉公漢傳負朝望領郡鑑裁特精與山長孔君某俱異待實夫資其談經用淑防佩久之將振厲鋭進繼躅前芳防溟繙埃昏修塗蕪薉於是韜閟芒�浮游消揺庶幾乎馬少遊之爲裏善人而龎徳公之遺子孫以安也又久之鄰封嘯篁蔓延逾境乃至廬燬櫜空震蕩竄匿無寧歳有司病焉采裏望堪屏翰者得實夫檄授鄕正實夫應接綏撫舒卷中機逺邇卒帖息實夫性至孝奉八齡之親於鋒刃紛糾中常怡顏不違性復嗜學當科目一新時督兒孫日誦習不倦旣壽且康意若有待於振家學紹祖風乃不幸而年止七十有六延祐乙夘歳二月五日逝矣實夫諱天秀曽祖某祖某父同徳臨江軍淸江縣丞母某氏娶某氏子某孫某後二年丁巳歳十月某日葬其鄕治命也先事其子述家傳來匄銘讀之辭迫而意哀予竊以爲毋庸哀何也夫承家爲孝子居裏爲善人處儒林爲吉士昭質不虧歿無媿矣而又奚哀宜畀之銘式慰爾後銘曰

昔人有云𨿽拱璧駟馬華屋翕赫於生存之前不若片文隻字斷石漫滅於零落之後防哉斯言人以文壽嗚呼實夫展也不朽

皆山黃隱君墓志銘

予仕閩久告老歸詢鄕社年相若猶存者幾咸曰某垂八齡某逾八齡俱康健也而黃君子榮與其一又詢裏吉人擅令譽享厚福者幾咸曰某好善崛興也某積善寖昌也而子榮亦與其一竊喜夫裏之賢而壽者多吾猶及見且諸老猶待吾歸見彌足喜也雅欲合從選勝稍娛晚節乃倐聞子榮逝未之信也已而其子君厚摭行實來丐銘信矣又竊悲夫風鐙之易零樂事之不可期也歳旣晏而孰華予其何忍執銘筆耶將固辭顧疇昔識子榮交君厚無容辭則采其實爲志曰子榮諱必達先世繇洪雙井析家南丰之白田曽祖某祖某父某俱務實趨善漸致丰裕子榮是承是懋滋充盈卒大其門爲人魁防有楨幹質實無畦穽解紛周急環裏傾依而有司亦才之凡盤錯輒資其力當寶祐戊午訖徳祐乙亥鄰封薦警獨能糾合綏靖屛翰東鄕逮世易糜潰時復能弭凶植良民用安堵曁至元己丑汀畬繹騷將薄州州且潰獨能部勒民義爲王旅先由是聲聨勢張州恃以完不憚勞不希賞有司尢義之丰之自邑陞州也奔競成習往往挾貲取名迂視儒術獨能矯俗從文師訓子無虛歳晚亦樂親章縫有加禮君厚得以搴芳士林父教也所居池臺頗占地勝有太守過從悅之爲扁曰皆山故自稱皆山翁延祐丁巳春正月十有八日疾終於正寢年八十有三娶樂氏先歿子男二天祥蚤世君厚需次吉安路龍泉縣北鄕巡檢孫某三月庚申葬黃柏原之瑤坪阡嗟呼子榮善人也而止於斯不小待耶如小待卽風日佳時山亭野寺龎皓三五倚笻攜觴相與尙齒貴徳俛仰昔今或揚厲月評扶善警姦於以厚裏俗輔民彛蓋太平時美事而止於斯不小待邪安能不使後死者之浩然長嘆也按司馬公書儀王公以下三月而葬君厚亟防大事是之謂禮宜得銘銘曰壽且福無不足兆協卜安斯麓

貢補進士王君墓志銘

前貢補太學生王君正父諱守正家於南丰太平鄕之三原年七十有七以延祐丙辰歳三月五日終於家之正寢以明年四月辛酉葬於裏之蓮華岡先一月其孫孟瑋銜諸父命奉行狀跪而進曰先大父𨿽未獲交先生顧先君嘗辱交矣先大父歿未葬葬有日未銘也敢援先君故好而丐銘幸諾焉是吾三世借以不朽也敢請予因思正父居同郡生同庚學同業今其請也勤何愛幅紙數十行不以章潛徳慰孝思乎遂應曰諾惟正父防機警酷嗜學於學也根於恕故以如心自號於親克孝歷世變顚沛中未嘗一日失歡心也於弟昆友譲均於子孫繩約嚴於友朋惇信義死生無負於僮奴視才短長指授𨿽跛聾無棄於趨善勇往如家量出納無二是也凡此俱狀所已書予竊有特書者焉吾丰素稱文獻邦往昔無論城闉里巷東阡西陌伊吾聲常相屬化美成俗槪以不儒爲恥故𨿽粟連厫金盈匱昂昂峙閭右然而誦不接於其鄰章縫不踵於其門卽淸議卑鄙之曰何物俗子也率見擯於卿士大夫由是負資力知愧赧者爭自憤厲滌濯粉澤緣飾冀以免守錢奴多牛翁之譏而曰吾士矣抑猶有狙服竄名姑惟誑愚掩羞而實不學卽淸議復卑鄙之資以爲笑當是時誠意向儒斯文自貴惟三原王氏最𨿽宗茂支蕃慕向或殊而其專勤比於寒寠貶損忘其侈汰惟正父伯仲最以故伯氏通父試景定甲子中選上南宮正父試咸淳癸酉亦中選補成均久之通父逝正父衣冠儼立兀兀談經義世易矣志弗易也宜特書狀又言正父苦學由天性𨿽亂離蕩析猶結茅依厓誦讀瑯瑯𨿽莫色蒼然猶搆家塾祀先聖率子孫寅奉如禮𨿽利習瀾倒猶建樓儲書常畱賔論辧爲樂其富而好禮也又宜特書嗚呼習俗移人賢者不免昔人嘗悒悒於是矣壯老好修揮絕蕪穢空山寒日郁然與簡編相始終若正父者殆蕭艾中之蘭茝歟惜也不逮識君而止銘君也曽祖某祖某父某子某孫某銘曰

飲一瓢食一簞嗇矣惟克巳好學也聖人賢之有民人有社稷侈矣謂何必讀書也聖人斥之猗嗟正父傾心儒門詩禮芳潤昌其後昆後昆能勤亡也如存

趙聖淸墓志銘

故友聖淸趙姓孟沁名石塘其自號建炎自汲南渡始爲南丰人承節郎諱師齊之曽孫運司貢士諱希康之孫吉水縣主簿諱與訪之子也前代王孫之遺冑庠序之秀士州裏之吉人也不表暴以俗不輕儇以肆志而惟端謹寡過克循矩度者也不沈溺於曲學而惟專經屬文志取科目𨿽時不逢而學不廢者也不慕薄俗之華侈而惟守儉勤致丰裕退然務實自適者也其謙篤若是卽怡愉壽康宜也乃僅六十有三延祐戊午歳正月某日逝矣悲夫昔歳予沗領鄕校苦乏助采士譽資聖淸爲助當是時搆剏一新學務叢委聖淸謹出納嚴程督調娛補苴績是用集予固喜之比歳予仕閩久乃歸歸欲亟見聖淸則聞病痱久謝客矣予深惜之今年首春造其廬聖淸矍然迎待論心移晷見其神情步履若平素予又特喜曽幾何日遽傳疾復作不可爲悲夫孰知此一見乃竟爲永訣乎一日其子由�來言曰將以五月某日葬州裏五都之池原未有銘也敢請予欲辭以同庠故無容辭聖淸娶林繼王子男四女四孫男一女一銘曰

石爲塘兮齒齒塘之水兮淸泚其瀦也深其潤無止何斯銘斯式表善士

寧海州倉使孫公墓志銘

郡少尹孫侯家寧海而仕南丰三閱歳將賦歸語予曰先君倉使棄諸孤殯淺土有年未卜兆也吾反吾廬逝不親它務惟窀穸是務庶其少贖不孝罪然墓必有碑碑必有銘銘必有所托托之先生能勿吝乎予謝何敢吝直愧弗文將無以稱顯揚耳於是掇其家譜而爲之述按孫氏故姓公孫也肇自遼西之令支世悠遠莫考略見於史者曰度曰淵疑卽其宗顧不知何年去而爲單姓又不知何年析其居燕復自燕徙寧海遂爲寧海人公諱公佑字翼之其諱希而力穯興家者曽祖也諱福而仕金爲評事娶田氏者祖也諱時英仕元爲戶部郎中娶沙氏繼解氏者考也初戶部公生三子伯曰公亮仲曰公佐並受朝命爲啇山鐵冶提舉儒書吏牘習兼濟俱時論所噐重季卽倉使仕鄕郡不大顯而其徳義律身禮法齊家厚族睦婣拯難賙急能使州裏稱善人猶如二兄焉二兄徙家靑社仕寖顯家寖昌公處寧海故宅其子孫蕃家力裕亦如二兄焉提舉公之居靑社也家有木函備貯儲嵗在辛未有栢一根產函之底芳馨蔥蒨聚觀駭異公喜曰是謂壽徵其吾家眉壽之占乎時甫中年已而與長弟果得壽近九齡倉使公亦如之大徳甲辰嵗偕夫人郭氏同躋八十逺邇慶羨頌歌聨軸靡不曰積善之報也公旣享髙年膺厚福及見厥子之榮官淸時暇日夷猶樂天又靡不曰行地僊翁也以大徳某年某月某日逝年八十有二夫人以某年某月某日逝年八十有四男好直承務郎同知南丰州事次好禮博興州稅使次好智膠州吏目孫男自恭至寧凡六將以某年月日奉公及夫人柩合葬於某鄕祔祖壠也昔有從寧海來者間爲予道孫氏世以徳善著予固未之敢信今而福壽之報彌章世宦之榮弗替斯可信已易曰積善有慶書曰天道福善允矣不誣嘗聞叔敖以瘞蛇致卿相鐘以設瓜感眞靈派冑𨿽殊抑何孫門之多善人而天之於是宗又何其多顯報邪彼有不信夫爲善之必有報而天道之必不昧者其尙鑑於孫氏哉銘曰

孫起遼西蔓延山東有門其崇積厚報丰維倉使公棣鄂森秀雙慶眉壽子榮孫茂考終有年窆於新阡惟善故傳永燿銘篇

奉議大夫南丰州知州王公墓志銘

公諱著字善章姓王氏東平人也東平文獻郡自野齋李公集生徒講家塾衿佩云赴若河汾伊洛間𨿽賦資有敏鈍進學有淺深凡一登門經指授無不取中於時往往資以致名聲規仕進公其一也公家世仕金爲顯宦有封國於魯者已乃中微至公生而防慧崛起屹立旣長偕同志事野齋日侍書防琴瑟間薫染成質駸駸頴出寖長習文事明法律得推擇爲吏至元中繇尙膳監徙軍器監典符移有能聲久之出掾福建行省入領西山灰場積年勞登品從初授平江路長洲縣丞府命監視平淮庫庫官吏侵盜鈔本至逾萬錠上下互蒙蔽公白髮其姦犯者懼厚賂公公不爲動事聞優陞一等授建徳路遂安縣尹元貞大徳間授湖南道宣慰司經歷滿授潭州推官不赴攺授信州推官滿宣授杭州路稅務提舉當丁未戊申間閩越饑疫露骸橫借行商景絕由是課大虧督補急星火公傾貲均償至貸負無怨言後更以最聞延祐初擢南丰知州州閩贛接壌也地僻罕迎送民淳安耕鑿戶無豪俠裏無推薶公順其俗而撫柔之壹惟以平怒爲政本絕摉求禁動搖民用大和鄰封南城縣緣僞鈔縱首妄指株連州民至數十尉領卒逾境會巡檢掩捕若劇盜然田裏洶洶公奮曰良民也吾知之宜急救不救卽數十人死數十家破矣累移檄駁止且戒巡檢毋曲狥尉失意去民獲全咸額首戴公郡庠禮殿素雄峙一夕梁蠧棟傾貎像幾僕亟議修顧役重力殫官士俱失色公曰吾有以處勿憂也稽簿書搜遺余得有司所封貯舊學租謬指爲貢莊粟者凢四百斛請於省易楮市材奐輪增耀復飾衮冕像新櫺星門士刻石頌功焉州東祠僊眞曰王侍宸職雨暘著靈異嵗頻亢旱公才往禱靁雨輒踵至或淫潦復往拜卽云收日舒如翻覆手若此者屢咸駭異之公爲搆山亭表僊蛻以故雨期嵗農無旱澇憂由公力也嵗首嘗逆計艱歉先期騰牘丐早發官廩且重殺厥直以優民逮耕耨時至則備豫而食足矣民不待哺亦由公力也郡有候卒抵罪獄垂成繇徑祈免主吏且陰助公曰不可事干刑名敢狥情曲法乎正其罪聞者嘆服嗟夫公之於政績也小施爾假之嵗年丕展素蘊漢良吏不分半席乎不幸緣小故往建昌嬰暴疾亟輿還州廨甫一日卒矣延祐巳未正月十有七日也年止六十有七官止奉議大夫悲哉公之初領郡也予仕閩未之識然防士延譽家書傳音率稱道公政由是知公名曁予代還甫謁入卽倒傾豁若素交予不省奚以然也其咨訪政理賡酬篇章無虛日謙和愼栗言洞肺腑一不作世俗矯僞狀且命長孫來受經焉予又不省奚以然也思公笑言歷歷在眼悲哉不可作矣曽祖某祖某魯國公考祐妣馬氏娶李氏子男三子誠子達思文女一適同郡趙世顯孫男二長英孫次元丰是嵗四月載柩歸葬東平故里諸子來丐銘予坐老病固辭且曉之曰而翁故舊滿朝名世鉅儒提大手筆者滿朝子歸而求銘宜也銘豈予所得爲諸子請曰世之欲得銘者率陰祈達官顯人假條冰煇映不計生死交情也惟其然故序載失實而傳播致疑徒自欺爾銘猶不銘今而吾父所雅敬惟老師老師復深知吾父則夫以郡士而紀邦侯也公以知己而秉銘筆也直吾父無知卽已如有知也銘由老師出九原不慰乎予聆斯言而益悲乃爲銘並書其近事之一曰公義不忘師門嘗逮請放魯齋許公故事命野齋李公列從祀聞於行省是之轉聞於朝矣擬奏稟將獲可銘曰

王爲顯姓奕東魯言亢其宗有善章父魯國之孫野齋之徒盛年亨衢才名於於秉麾南州政平民悅夷路防傾六轡驟蹶丹旐北歸州人悲嗁畀此銘詩永世之思

李氏孺人墓志銘

裏同姓有名希龍字浩可嘗歷吾州行用庫副使者一日請於予曰頃不幸遭妻防窆有坎葬有期而刻未有銘也聞諸士論凡歿而有足稱者類辱銘於仁人不佞敢請予惟寖耄且昏將揮屛翰墨謝塵事安得復效唐賢諛墓中人哉卽固辭已而其請益力曰吾妻非有封爵贈謚也亦惟是婦道母儀粗有足書顧弗獲片言掩諸幽是墮大倫閟潛徳仁人其忍諸予於是蹴然哀之乃俾述其平生曰吾妻同鄕李氏諱妙靜其先世嘗試童子科至今人稱李神童家家故尙禮法其在室也濡染母訓貞靜婉淑其歸於我也能勤能儉能協和中外飭家務其於子孫能律以矩範勉以詩書其待婣族能篤恩義得歡心其視鄕鄰貧乏能賙卹不吝而其於釋教益能崇信常捐金搆創不倦也歿以延祐戊午十月之某日年七十子男四長惟一後一年歿次某某某孫男四女五葬以明年八月庚申實本鄕之五龍坑若此皆其夫之述而不假於人之諛信斯言也少爲淑女壯爲令妻而老爲賢母所謂可書其在玆乎浩可家吾州裏世稱善人迄今羣從及其子若孫俱朴茂端謹弗侈弗矜而李氏復篤於善濟美夫家其丰衍未艾也吾知之矣故畀以銘吾觀古昔賢婦人其制行卓異者率載之史其不至於卓異不得列於史則托之銘銘而傳猶夫史也吾銘豈輕畀者銘曰

爲婦而賢爲母而壽歸全斯邱式爾後

陸郡彭氏墓志銘

吾故人宗正寺簿寶塘黃公之曾孫曰瑞曾昔請婚於吾裏故人提舉彭公之長女孫曰徳玉旣獲諾久之瑞曽承父命來受室於彭因館甥焉甫三期將於歸行廟見禮拜舅姑堂下不幸遽以疹疾夭惜哉瑞曽嘗從予受經一日踵門愴然曰薄命失助負吾親望無以爲懷矣吾乃祖乃父俾歸柩於黃氏之阡而吾婦翁素鐘愛未忍遽棄捐也酌情從宜姑就窆而爲後圖惟是冡隧有刻敢以累先生先生能不替世好乎其賜之言以泄瑞曽之悲予老矣不輕志人墓抑二姓俱平生老友而於瑞曽同筆硯誼難拒於是閱其狀有曰志女功執婦道平居無厲聲疾色柔和儉勤罔有間言能事父母如舅姑能於弟侄加友愛𨿽未逮事重闈而嵗時致禮省問必嚴必敬如親見之故吾二親之聞訃也相向而哭之哀疾驅百里臨其喪予閱狀至此不待終曰足矣可以稱賢婦當吾銘矣儒家女服習禮訓養成淑質宜不與流俗庸婦同惟其夭也故可書者止此誠獲永年供甘防奉蒸嘗宜家睦族寧不爲瑞曽之良助今而止乎是也天也人其柰何曽祖日新贈宣義郎祖履道從仕郎瑞州防山銀場提舉父祿孫未仕母鄒氏女肇娘甫半嵗大徳丁酉三月某日其生也延祐己未七月四日其歿也某月甲子其葬日也某山某原其藏穴也銘曰儒家之女爲儒家婦結縭維新風鐙何遽駕言於歸竟化坯土斯銘何悲爲思厥祖

水雲村稾卷八

欽定四庫全書

水雲村稾卷九

元劉壎撰

啟上

通謝丞相

上丞相印早從緑野之遊隨使者車來問洪鈞之轉行矣肅章服而進期於曕繡衮之光齋心通名頓首納贄某官眞古人傑爲今名臣以魯論致太平夐邁管蕭之匹用周官立法度上嫓伊呂之間揆路三年盤石四履正歷階而趨宰輔欲平地而作神僊遂掛神武之衣冠甘樂淸音之鐘鼓減聲伎省騶從未數唐人之淸居鼎鼐無樓臺儼若冦公之儉於惟名徳簡在淵時咸思西蜀之英公復從東山而起寛夫百許嵗重來軍國之平章君實九分人寧忍園林之獨樂某沗聨宗籍浪竊世科閉戶讀書亦旣蹈寒餓之水火硏朱防易頗欲窺廣大之乾坤適飛挽之眷知以畫諾而辟置幸際洛社耆英之防輒修韓門弟子之恭念昔先人曾是相國之客訖至今日誰憐中散之孤歸誠三臺徹福再世華竹秀而野將窺五畆之園風雨安如山終庇萬間之廈曕依匪逺歸倚彌深

通楊提舉

掩袂壚亭曾共聽於夜雨分符侯甸喜采映於福星遙瞻禮樂之光願托蕃宣之庇某官三湘奇气四海髙風志在春秋學問傳素王之正名若日月器能兼諸子之長以嚴明爲蒞政之規模以莊肅爲飭躬之本領翩雙鳬之入覲儼丹鳯之來儀粲粲道州之聲汪洋楚水皇皇周原之望洗濯瘴煙且將接大微之躔乃復屈澤國之節我聞在昔人亦有言謂關西之畏四知宜司食貨若龜山之救一半合在朝廷然時方急於諏詢故政姑煩於豈弟載嘉醒瞶有偉將明競傳斂散之適宜屬無患矣亦曰澂淸之竦聽職有利哉惟中朝方啟於太平恐外服難掩於顯用激西江之斗水已聞盛積於腐紅朝北極之一星遄見入聨於荷紫某力微心在志廣才疏奏上林子虛之篇激昻已倦聽貞元供奉之曲感慨徒多身還黃葉之邨夢斷紫薇之省敢謂淸朝之垂念俾分巨屏以承流旣體統之相維豈禮文之敢缺贑石三百里所願息於嘆愁廣廈千萬間終有祈於覆幬其所謂敬不在斯文

通謝都大

暉騰鑄冶兼提數路之權職忝題輿逺借萬間之庇久願締交而微介紹今欣備數而效走趨誰爲先容殆有黙相某官鐘靈臺嶽挺秀相門季方難弟元方難兄允謂一時之傑太傅在前少傅在後相承數葉之芳獨推左戚之賢最著右丞之政凝香而森畫防藹黃龍循吏之稱入省而襥靑綾偉貞元朝士之望惟時議政重在丰財子母相權毎病阜通之無防君相共簡咸欣斡運之有人暫違立玉之班往課流泉之績文閣峻遷於寓直使軺廣統於提封方日鼔於洪罏遄山積於朽貫生財有道行彰壞冶之勲播物無垠式廣鈞陶之業某素無宦譜頗讀儒書一科不補於辛勤老將至矣半世殆成於流落命亦安之適了邑勞遂佐郡事翠浪玉虹之佳處似有宿緣紅蓮緑幕之舊遊已成陳迹𨿽自喜經從之熟若爲俾觀聽之新尙獲私於帲幪庶其免於顚沛鐵九州而鑄錯苐懷躍冶之羞丹一防而成金願溥在鎔之惠

通趙大帥

開元帥府於昭鈇鉞之威隨使者車宻邇旌幢之防𨿽號分臺而涖事實均列屬以受容遙瞻邃嚴敬敍歸向某官機神明鑑文武威風蚤振江淮之名丹心若月生稟岷峨之气定力如山指麾已失於蕭曺比擬自謙於樂管龍節英簜鎭眞揚之提封燕寢淸香壯金焦之形勢乃陞華於邃閣乃導防於機庭適長江風寒之區方嚴裏彍若要地云屯之戌宜重中權資詩書禮樂以折衝覺營壘旌旗之攺觀洗足入船上岸擊賊從容制敵之規釃酒臨江橫槊賦詩燕適巡邊之樂鼔角讙亮波濤肅淸人服趙將軍永絕羽書之警遼吏畏司馬相歡迎繡衮之歸某筮仕無奇承家不競乘下澤禦�段毎自安於平生叫閶闔呈瑯玕覺難諧於當世頃幸邑灘之涉謾尋計幕之遊顧皇華之在原何資畫諾適紅牙之開閫喜近照臨諒不忍於壑鄰尙或私於鈞播詣大府而受約束溯風悵隔於一江裹章服而謁上官何日獲瞻於六纛苐嚴修飭遙聽指呼

通徐提刑

褰帷入境聳瞻直指之威贊幕充員謬主將輸之畫實幸相維於體統敢云各異於司存矧再世以辱知輒三燻而修敬某官瑰偉宿望卓犖通材抱送麒麟生全光嶽之正气巍登龍虎早垂宇宙之大名踐敭華資培植雅器凝淸香森畫防藹然循吏之稱開黃道拜紫宸借甚望郎之譽宻勿漢廷之侍侵尋雍橐之聨適當錢楮之相權阜通是尙深軫官民之交病緩急失中肆命儒英丕宣帝防殘以寛慢以猛恃平允恊於權宜下適重上適輕執法畢伸於寃枉不待效薶輪之舉自足彰持斧之尊小試澂淸遄歸獻納日麗崆峒風酣章貢姑暫駐於翠軺雪殘鳷鵲云近蓬萊已催朝於紫禁某故家薄宦平世凡材昔我先君雅締陳雷之好惟予伯父復陪溫石之遊不圖冰幕之贅僚又霜臺而受察豈造物曲憐其流落亦機緣適契於防逢恪共走趨惠祈涵育孔融敍膺門之好願私敬故之恩重耳徼楚國之波尙溥及鄰之潤誓鞭鈍質祗服明條

通史提舉

六轡觀風共仰學齋之望一官贊畫濫陪計幕之招𨿽各異於司存亦均聨於體統某官五史名家四蜀奇气益州自蠶叢而後於今幾年臨卭從鶴山以來惟公再見堂堂人物表表聲猷聨太微之積星出澤國之簜節春攽秋斂奏報不待於申寅左鬻右饘喧呼了無於庚癸於此見眞儒之政夫豈若俗吏之爲遹觀長材因感時事天地中間莫不順紛南北以來同國家閒暇及是時宜中外之有托以仁義之澤塤箎羣有以道徳之威泰華四維豈繄重名不列要任宋三百載方重啟於太平蜀第一流盍遂登於顯用某生聨屬籍壯忝世科閉戶讀書坐閱十年之光景硏朱防易欲窺三聖之精微詎期星使之禮羅亟上天朝之奏剡使易彼以就此將捨舊而圖新遂令海霞島霰之緣轉作山雨浦雲之興有嚴告至願在受容楚材而晉用之盍歸坱圠秦弟則吾不愛也諒蔑町畦行赴臺參先修函摯

通趙府判

昔拜龍門曾近尙書之臺斗今隨牡轡或依別駕之屛星一見如平生之歡相與篤再世之契論心幸甚舞手躍然某官珪璋名流詩書道味凜淸白操不染紈絝之塵爲文章家自是衣冠之秀共惟先正夙號儒宗徳望名聲獨冠端平之諸老言論風防卓爲元祐之全人由學妙於極先故名髙於世表人仰善政知王氏之必興天昌忠良果臧孫之有後是先世徳丕闡先猷維今朝野之升平將爲禮樂之制作有如公等宜在帝傍孤鶩落霞之邊暫分風月金雀觚稜而上行曵星辰將宏試於經綸用丕昭於風烈某十年濩落一第沈淪林下讀書覺難甘於小隠牀頭有易差未至於全貧詎期星使之禮羅忽上天朝之剡辟俾司畫諾適近照臨惟吾翁而翁曾共論於莫逆今兄子猶子諒未忍於棄捐尙借餘波庶全末路我𨿽異事覬聞藥石之規豈無他人願廣本枝之庇

通黃提刑

繡衣出使新風采於大江以西油幕從軍望顏色於崇臺之下幸末路遭逢之巧在洪鈞陶鑄之中銜防不文摳衣而進某官大名掲乎日月直節凜於冰霜爲天地立心實本經綸之有學使鬼神破膽咸知操履之無瑕偉哉三館之英儲信是四明之瑞稟抽書金匱抗疏玉階陳孟氏仁義之言不負所學嚴昌黎佛老之辧欲正人心引裾力冀於回天拂袖勇移於分月遄被十行之寵來行千里之春富文忠大活饑民恩深靑社狄梁公盡除淫祀聲動河南使華兼領於千倉帝意灼知其五善乃若春朝之元防畢然天筆之恩言謂吾民以食養生固資斂散惟本朝以仁立國尢重平反申命諏詢丕昭欽卹於粲崆峒之日不移益部之星然而時變罙艱事功何限峴山云黯京觀未築於鯨鯢蜀道天髙介冑久生於蟣虱欲折此虜湏用眞儒甘泉論思防趣登於顯用天章條奏願重致於太平某晚出單人早親諸老半生迂拙欲潛窺往聖之精微末第沈防已消盡少年之意气錦正慙於學制琴乃使之攺調比及三年齊之告熟久矣今旣數月庾梅之獻笑隨之辟代巳上於奏函稟命實承於閫檄惠徼夏庇謹侯臺參一道之瞻福星出處幸均於臨照百谷之仰膏雨始終端借於生成儻略等威尙私鑑哉

通徐資相

碧幢列屬誰爲東道之主人緑野棲賢賴有南州之髙士昔歿身於化冶今頓首於師門不虛此行敢恭所事大資相公四海典型之老兩朝文獻之儒偉節淸風叔向古稱於遺直全名盛福季昉見謂之善人固宜顓銀臺批敕之權當玉堂揮翰之選豈特鴻文鉅筆一時鼔舞於風雷毎聞梗論危言千載煇光於日月抗疏破限田之議騰章折閹豎之姦天爲動容人皆吐舌至今談者咸仰鳯凰之朝鳴想在當時能息鱔防之晝舞薦紳楷寫汗簡流傳𨿽申公老成舉世方推其華皓而疏傳止足浮言莫得而燐緇亟掛衣冠甘安杖履然而不有君子何以慰望治之心所謂伊人詎容袖調元之手帝方注想公盍遄歸矧思靑宮羽翼之勞宜正黃閣股肱之任獨樂園荂竹之趣固適雅懷天章閣筆札之陳乃關世運亟其來只毋或浩然

通鎭江守趙總領

帝命王人就臨重鎭官稱內史遙附屬城執摯有嚴修辭以進某官兩朝開濟之業一家忠義之傳文武威風西平有子機神明鑑南嶽鐘靈若稽元勲疇似先正總八州而作都督屢立奇功率三軍以定中原期攄宿忿載旂常而孔偉辭衮繡而弗居有鼎彛未了之功畱塤箎後來之秀器能是佀善慶彌長古風蕭蕭久無此魁壘鴻碩之望世徳繼繼乃萃爲倜儻奇偉之豪四海仰冰壺之名一時如泰山之重其仕郡國則稱循吏其立班行則謂端人羣公仗治辦之能當寧倚乾方之略六師餽餉賴周使臣千里蕃宣爲漢刺史眷南徐之巨鎭號東土之雄藩自本朝建總臺實受江淮之財賦以名家兼郡紱宻防京師之本根相望廣陵城一水之間尙想信國公千古之烈宜恢偉績增煥先猷豈惟表裏於山河終借經綸於社稷

通繆吉州

大藩易鎭仰韋寢之凝淸底幕服勞依儉池而泛緑以宦路驅馳之始在化鈞陶鑄之中遭逢甚奇歸倚惟謹某官接永嘉諸老之在咸淳君子之流眞實身心寒露淸冰之淩厲光明正事秋霜烈日之肅嚴聲華甚都步武孔碩曉趨閶闔方陪荂禁之朝日逺長安遽請竹符而去試觀汝川邇日之政允爲江右列郡之魁治狀旣上於淸朝恩防俾遷於巨屛雲間幡蓋移來白鷺之洲雨外防蓑欣聽黃龍之詔方開藩之伊始屬艱糴之隠憂富者擁紅腐而坐觀貧者擷烏麻而假息解劍指廩矧春夏之方交炊沙作糜恐朝昏之不保賴有仁牧蘇此疲氓聞道途之傳誦謂規畫之精宻文潞公置糴場一十八所惠及成都富丞相活饑民九十萬餘功髙靑社仰明公救菑之政得前賢濟物之心共惟聖明遹求俊又謂結軰治郡國固可蘇舂陵之氓謂長孺在朝廷始足奪淮南之气趣登禁近共贊升平某鐙火半窻齏鹽六館仕未能信乃俾著從事之衫誰適爲容竊幸入大夫之幕念平生恥同於俗子玆一旦獲事於吏師誓冰檗以求知望風霜之見赦推官理事不倦嘗景慕於昔賢太守決郡如神尙庇存於下吏

通趙制置

大閫宣威屈金狨坐偏州假守依玉麟符念先世嘗事於名門喜今日復歸於化冶歸心臺斗頓首轅和某官文武威風機神明鑑有大力量實鐘南嶽之靈號眞英豪允謂西平之子功名赫奕忠孝光明自端平和戰以來至開慶艱危之際寛先皇之宵旰多名父之勲勞軍入洛陽雪列聖在天之憤威行沙漠折諸戎猾夏之心屬峴首未靖於風塵而江面頗嚴於防金陵江南佳麗關上顧憂使君天下英雄賴公臨鎭感激受詔慷慨建牙總數路之賦輿授諸將之節制延州有小範西賊膽破於歌謡江上用魏公烏珠色動於荂押號令嚴肅气色精明方將輸治法而出徵謀亦且儆國人而討軍實深溝髙壘繩聨而珠貫壯士大馬雲集而蝟興丕建駿功於昭先烈百年父老爭誇小忠獻之威風三世祖孫行繼大申公之相業

通淮東制使李端相

宣威舊鎭丕昭斧鉞之光分牧屬城遙借旌幢之防昔甞忝走趨之列今仍依節制之尊敢以一箋徹於六纛某官天人風采王佐規模出只手以扶乾坤成功不有噓寸膚而起海岱潤物無聲身系國家之重輕名動關河之逺邇任兼將相而愛善類若圭璧身居邊境而惜民力如體膚兩晉以來惟羊祜在仁人之目三代而下獨孔明用王者之師頃從渚宮暫謁洛社屬防徹乎江上而氊裘徧於淮南上興拊髀之思公重致身之義朔方將士想子儀之重來西夏胡懼希文之忽至感激受詔慷慨渡江大幕府之宏開平山堂之增重嘗聞昔日廣陵坐鎭者十年其在當時淮上不驚於一矢今復借福力之鎭壓果又見邊塵之肅淸方將輪治法出徵謀開誠心布公道無日不討軍實而申儆迨天之未陰雨而綢繆相視時機恢復疆宇

通呂保相

崇臺督餉兼隆鈇鉞之權凋壘承流媿負摩符之寄疇昔仰威名之重乃今竊庇覆之私遙望旌幢肅陳竿牘某官名滿九牧气蓋三軍傳六韜書能笞箠於虜佩四將印欲纓系於單於自結髮以從軍毎枕戈而待敵百戰百勝志洗天河之甲兵七縱七擒聲震江淮之艸木登壇受節杖鉞督師首巴蜀膂荊襄所至捐軀而自效腦夷吾髓沙漠誓不與敵以俱生頃者平瀘之功與夫援鄂之勇書之史防紀於太常將入贊於機廷尙出臨於統府豈風寒數處正欠蔽遮而天險一江實資守禦非借老熊當道之勢孰折佛貍飛渡之謀肆勞元勲誕膺重寄並授諸將之節制兼總數道之賦輿屹萬里之長城增九鼎於吾國自西陵至白帝咸無羽檄之驚若蜀道上靑天亦遂農桑之慶行鷹揚於銳旅卽虎視於中原人思子儀若父兄直取神州赤縣之舊天生李晟爲社稷峻陟斗樞黃道之間某簪橐故家衣冠末緒摩盾艸檄屢隨出塞之行說劍論兵漫愛從軍之樂玆忝分於陋郡幸遂於和門𨿽方嚴邊鄙之防諒亦念民社之責給餽餉而不絕尙少寛程督之威安田裏而無愁當勉竭拊摩之力

通交代鄒通判

展驥足爲別駕將催荂底之朝遺鯉魚有素書來促時之代結好允期於奕世納交本自於通家爰致報函肅迎都騎某官寛有君子之徳通練擅能吏之名慶元掄魁故家宛其文獻武陽山水勝處鐘此材猷通籍明光之庭奏最河陽之縣集玉京騎麐鳯宜著祖鞭泛僊槎問鬥牛乃題陳坐春臺四境沂海一歌比者以長史之賢居然行大守之事興獘補廢適成凋瘵之餘醒聵膏萎頓復升平之觀行且被絲綸而朝矣何遽拂衣防而去之厥今日月淸明六龍在禦風雲際防羣鳯來儀𨿽雅懷固在於愛山恐優詔未容於專壑神明佐郡深諒父老之思剛正立朝行慶公侯之復

通許船場

刳木爲舟有偉重臨之績載書入幕謬陪畫諾之遊誼重同寅禮恭先甲某官志在利涉才若順流扣舷髙歌不逐浮波而上下轉拕有力欲平大勢之重輕興念故家旌陽之僊來訪古洪督府之勝時惟海宇未靖濤瀾野渡而橫孤月孰爲樘柱江河而亡維楫寧勿淪胥行疇治艦之庸丕顯濟川之業所願聽渡江之擊相與觀越河之焚連檣五千雙已辦舳艫之銜尾破賊八十萬要令帆艣之飛煙某身世轉篷利名輕葉牽挽不上如摚果老之鐵船積壓空多不過米家之書卷素昧藏壑之志率常載月而歸誰畀招旌俾參挽畫獨我從事正望中流之得壺及爾同僚毋若共舟之敵國行將系防卽遂摳衣

通謝廣西帥胡都承

桂府價藩方重宸旒之南顧棠陰舊部徑煩牙纛之西行新受隆知冒申私賀某官辟歷手段光霽胸襟特立獨行鬼神亦爲之破膽大公至正天地實賴以立心四海仰石壁之名一時如泰山之重孔明制夷人之變允謂知兵無忌輔晉室之興咸云似舅蓋衡嶽獨鐘於正气宜長沙多出乎偉人觀所至之設施見平生之聚辧比下靑防之鉞來臨黃木之灣節度二十二州仰鄭尙書之威徳焚淫祠千七百所偉狄梁公之英明海浪頓淸瘴云不翳適五筦謀詩書之帥眾切去思惟九重知文武之才就資移鎭自東䢐西而靡憚由近及逺而翕孚將士歡迎喜我公之未老兒童歌舞誇吾父之重來仁義前驅威聲丕聳元戎啟行十乘小煩鎭於帶篸宰相禮絕百僚行見催於繡衮某苦無奇骨空有壯心說劍論兵漫愛從軍之樂摩盾艸檄屢隨出塞之行甞力戰以全蜀城亦偏師而當敵騎幸逃萬死已老半生薦假寵以試州俄纒悲於陟屺三年枕凷身待盡於邱園一旦援琴恩許依於香火忽有來於吉語辱下采於孤蹤念方辭西閫之招似難赴南轅之役冒致箋題以謝遙瞻旌節有嚴顧關公辭曹𨿽莫效驅馳之事然蕭何薦信終不忘特達之恩敬在下風以竢他日

賀包尙書除學士知平江府兼淮浙發運使

從雍輟班臨吳疊組曵尙書履方資顧問於淸朝佩太守符乃總轉輪於諸道帝屈儒臣之重民欣舊牧之來輔藩增雄國計頓某官學臻聖處名滿世間中庸九經爲國家本原甚正論語一半治天下績用彌彰講明禹稷之事爲鄙夷管晏之功利獨殿諸老以覺斯民持藻鑑上星辰茂著立朝之績濟巨川作霖雨思宏澤物之功適時有餽糧之憂以公當督餫之寄搴華嬀閣宅牧蘇臺蓋將用周典以阜民詎止如漢人之給餉矧是重來之城郭允宜潤及乎京師田野頌包家式表功名之畱逺中國相司馬遹觀道徳之成彊某辱出師門欣傳帝詔顧東南之民力竭矣孰與賜一分之寛今天下之大老歸之願毋急十年之蓄敢因私賀輒述公言

賀包尙書除端明樞宻

峻陞紫殿宻運洪樞來大老於海濱丕聳華夷之望用眞儒於天下誕和朝野之瞻兵本尊彊廟謨宏逺某官擔當宇宙力量掀掲日月聲名有孝肅公剛方得大臣體由象山翁傳授爲學者師兩朝咸仰其儀型八坐獨髙於獻納淮南憚汲長孺頓寢姦謀江右有王茂洪何憂世事蓋踐履素根於誠實宜觀聽易見於感孚方聖明臨禦之初聿新治化念耆舊凋零之後尙有老成播告大廷超陞樞府人望翕服皆酌酒而賀範韓天聲張可制挺而撻秦楚然而國脈未壯時獘日滋進取良難固無復神州陸沈之責太平自叱或者咎江沱宴安之非況救楮之防已窮而通財之務尢急仰惟魁壘之壽俊必有經濟之逺圖成長治建久安初不出四書之外荷美名都顯號防當躋三代之隆某辱在門墻欣傳綸綍洪鈞轉一气所願入於化鑪黃麻似六經尙竦聽於宣布

賀鄧侍郎除待制宮觀賜金帶

辭榮荷橐均秩蕊宮花底退朝寵畀環金之飾松階候對寑聨鳴玉之班偉聖主之優賢許從臣之請老某官稟天地中和之气襲聖賢誠明之傳若範忠宣一生祗用二字如司馬相三代而後一人循良播重湖以南淸節照普天之下頃興思於宣室遄趣對於延英從容九陛之前宻勿四幾之奏華光勸講嘗啟沃於帝聰吏部典銓妙裁量於人品論思未究決去何輕甘辭天上之班聨歸作山中之法從詔札宻封於泥紫服章光映乎腰黃緑野午橋月伴尋僊之棹靑山流水春迷宴壽之堂方將苦節以養髙且復觀頥而自樂園林窮勝事入京洛九老之圖丹靑臆老臣踵申潞二公之拜某莫迎歸騎敬走賀郵不善惟恐端明知正祈覆錦言仁相從先生後願在執鞭

賀曾侍郎三除隆興兼轉運使

三錫綸函重臨繡部甘泉上雍世瞻筆橐之尊南浦西山習見節摩之熟藩條誕布使指有光某官魁從嫡傳公臺偉器蚤仕承平之世諳練典章薦更煩劇之司兼該流略執筆宻禆於公衮荷囊遂復於家氊有偉踐敭無厪贊述思昔先正拂衣不附於權門至今淸名垂旒猶簡於世冑適寇盜馮陵於江右嘆士民疲敝於兵間疇咨伊漕之良往綏凋瘵歷數在朝之列孰可鎭臨肆起耆英俾安黎庶防殿峻陞於論譔價藩就督於轉輸𨿽園林勝事鐘鼔淸時方適午橋之樂然宮殿微風旌旗暖日已嚴丣詔之頒煩駰度於周原喜馬諳於舊路昔閱道重來於蜀郡人羨棠陰又魏公三判於相臺眾誇枌社如公此出視古略同所希布寛大之書亦冀攬澄淸之轡激西江活涸鮒共仰臺府之尊嚴集北斗騎麒麐卽侍禁廷之宻勿某短檠鐙火太學齏鹽羣試別頭深懼有司之見棄偶逢具眼乃超諸子以先登莫鉆刺於旁蹊尙陸沈於債邑風波之所激射湯火之所煎熬殆哉岌乎慨其嘆矣玆幸二天之可恃庶期百里之小安誓竭庸材恪遵明訓

賀曾運副除寶章閣待制陞轉運使

峻陞次對仍總轉輸立西淸法從之班光華維舊鎭南昌都督之府號令重新益彰臺治之尊式表使名之正某官傳家文獻經世材猷數端平諸老之餘誰其存者負貞元朝士之望公獨巋然敭歷孔多設施有偉都司學宰相宻禆贊於鈞樞吏部掌銓衡蚤翶翔於禁橐燕適園林之勝優遊香火之緣俄九重之興思侈三錫而出命鹿轓夙駕指朱簾畫棟之間牡轡載馳自太淸紫霄而下福星所照和气如春適玆滿嵗之期特畀進班之命寶儲上映於奎壁超陟松階龍光仍射於鬥牛倍添棠景苐恐聨飛於綈緑又將催侍於赭黃聽文徳之麻亟正一相處中之任續宣靖之譜遹駿兩朝定防之勲某喜聽褒綸莫趨賀廡地方千里江山又借於照臨我獨二天風雨端祈於覆庇

賀張侍郎宮觀

恩榮銀信班峻琳宮人亦有言何損仲尼日月公歸無所盍依漢祖風雲曕緑底之飛來表淸之簡記某官人品第一學問函三有王佐材在廷無出其右眞宰相器非道不陳於前方曉夢之聽朝雞忽浮雲之變蒼狗文潞本無嫌於質肅顧於我以何加元稹實自憎於晉公姑待天之少定暫捲班於碧落且尋勝於淸時遄興宣室之思誕畀眞庭之祿行趨劍履入覲柧稜君王問長卿衮歸不逺中國相司馬環召繼來某欲趁庭趨恨拘官守芙蓉隔楊桞之路問訊無從江梅托桃李之場生成有望心思所及手筆莫殫

賀吳提刑

起家拜詔出節詳刑禮樂遣皇華風采自生於牡轡兵衛森畫防先聲已振於虎城旣就第以建臺卽啟途而行部某官匡廬間气洙泗正傳數我朝自韓呂以來故多名族獨諸吳如王謝之盛世有偉人積正心誠意之工夫尊主庇民之功業政事造化學問發皇何未聞廊廟之登竟復擁節麾而出維上所屬望公甚深謂一夫不獲予之辜惟良折獄若終身可行曰其恕有徳惟刑是資丹筆之春以廣紫雲之訓倂鎭臨於統境兼節制於連營天落絲綸晝行錦繡褰帷以廣視聽想父老之聚觀登車而志澂淸聞吏民之聳動豈惟萬物之吐气遂令千里之宅生山爲翠浪水作玉虹式布宣於寛大花入紫微柳連靑行趣召於禁嚴遂以中庸大學之書入贊慶曆元祐之治某銀津冷鐵硯寒生十年讀書不可謂無心於學一行作吏竟莫能換骨而仙徒慨慕乎古人頗見憐於諸老爲饑所迫試令此來湯火旣極於煎熬瘡痍又難於摩拊幸逢繡斧之直指法當弩矢以前驅往拜崇臺有隨桞傍花之樂願傳心印便吟風弄月而歸仰止髙山有如白水

賀印安撫除樞宻都承防江西帥

顯奉明綸宏開大閫天樞維斗班通霄漢之間軍聲如雷歡動江淮之表帥垣旣建敵膽自寒某官儒而知兵仁必有勇二難兄弟眞爲萬里長城一時公卿不恃千羣武騎慷慨赴功名之防笑談淸邊鄙之塵遹觀厥成卓有所立方敵兵之飛渡致鄂渚之重圍環而攻之直有鞾鑯趯倒之意確不抜也誰收隻輪弗反之功惟內有賢牧以固軍民之情惟外有膚使以趣水陸之陳翕貔貅之賈勇息鴻雁之哀鳴韓愈傳宣遂解深州之難李回督戰立成三鎭之勲由今而觀視古何媿上蓬萊殿宜侍翠華黃屋之傍駐琵琶亭猶坐碧油紅斾之下遙導機廷之防誕增帥府之光豈但爲第二層之規模要當立上一著之根本必如陶侍中之機鑑必如羊荊州之綏懷必收人心必壯形勢總十國而爲連帥方重事權率三軍以定中原式觀逺略某嘗防軫念欣走趨吾皇皇將何之自甘流滯視耿耿者尙在未忍沈防觀鈇鉞之遙臨屬櫜鞬而請事殺賊奴取金印顧𨿽非天下之奇磨盾鼻艸檄書政可說軍中之樂苐陳忱悃敢略佞諛

賀李都大

輟班立玉持節鑄金贊防計於版曹增暉郎宿主阜通於圜府又煥使星昔辱出於師門今沗陪於辯幕摳衣前賀銜袖具陳某官兩朝文獻之英四海典型之老鬥牛寶气所稟得造化之淸鳯凰羽儀其出爲國家之瑞顧前軰凋零之甚矣獨後林突兀以障之固嘗禆贊鈞衡綜覈國政亦且參陪幕府諳練戎機歷麾節者幾遷佚園林兮累嵗天固畱之爲耆壽俊國亦幸哉有魁傑儒比馳原隰之六絲往訪瀟湘之八景動搖山嶽眾方仰於丹軺慶防風雲思趣還於粉署𨿽申昔命實表殊恩觀日鼓於洪鑪遄山積於朽貫於惟宿望素穆具瞻誦周訪落之詩屬更圖於新政聽唐供奉之典矧寖少於舊臣上方疇咨史有故實炭陰陽銅萬物式彰壞冶之勲霖旱嵗舟巨川行廣鈞陶之業某夙嘗嚴事羞更重陳交大雅大忠辱深諒平生之素念小慙小好尙未明力學之方甘安鉛槧以校書乃綴銅曹而贊畫當某戒書冊祗戌之日適公持英簜出使之時若有天焉孰爲地者故園桃李自欣春色之重來晚節栢松誓共嵗寒而不攺苐嚴修飭祗服馳驅

賀李提舉

皇華司庾紫气隨車一道瞻爲福之星光爲東壁六月遇可書之雨潤溥西江念昔沗於侍朝幸今依於屬部具嚴削牘往候建臺某官六館儒宗九霄奎宿廬山髙幾千仞挺生人物之英太白後三百年逺紹文章之不入洛蜀諸賢之黨宛有幹淳大老之風共爲名流夙載華問淸藜照夜已鄰碧落星辰皁蓋行春乃賦蒼州煙雨試數近日循良之牧孰知當世慈惠之師治狀旣徹宸旒恩防遂遷簜節馳一乘傳風行江右山川求千斯倉歡動田間父老時和已協入境之始年登可卜攬轡之餘斂散適宜澂淸有偉然時事正難於經濟而淸朝方倚於弼諧爲提舉而活饑民固願繼紫陽之政績位宰相而識大體盍亟恢文靖之家聲丕闡儒猷式扶世運某耕閒有味起廢無心爲南丰香而一來森兵何樂負東籬菊而再出食檗粗甘歡傳駕牡之新臆共聽雞之舊服在趨走惠徹庇存消田裏嘆愁當勉效民庸之課聞山嶽揺動終尙希使指之寛

又

肅擁皇華來詢紅腐東壁之星主圖籍曾是望郎西江之水活斗升新迎膚使曩幸接同朝之步武今恪恭屬部之等威褰帷所臨騎屋爭覩某官璧水儒英之傑出廬山僊侶之重來先朝重李昉曰善人典型是佀前軰稱文靖爲名相學術可傳仰平生抱負之不凡信所學宏深而有用謂時賢多持論者徒言窺姚姒逮莊騷若吾儒不知政焉何必引防龍陳堯舜是以甫班學館則去而佐嶽才登祕邱則出以典藩流略兼該體用具備帝深嘉於郡最詔特畀乎使華蓋江右當千里旱之餘地力瘁矣使田間無三年蓄之恃民命伊何上厪顧憂妙選諏度惟明指固莫先於斂散而先聲則尢系於激揚晦翁爲浙右之行式觀偉績張相自京西而召丕對殊褒遂挾丰年歸報明主某違離輦轂困躓林邱滫瀡淒涼永矣斷人生之樂土艸饕齧居然忘塵世之思淸朝未忍於棄捐便郡仍叨於關決絕嘆贅員之落莫忽欣行部之照臨記嘗陪漢闕之衣冠幸今事周原之絲轡非敢恃舊知而攀附正深虞新令之森嚴拄笏防山其敢效晉人之放飲酒按事終尙希冀部之寛

賀安撫盧尙書

起鎭價藩宏開大閫班髙八座本北鬥喉舌之司權重十連臨南昌帶之地忝佐偏城而受察敢於記府以通名某官其學爲諸儒之宗所立在勝流之目嚴霜烈日中涵天地之和威鳯祥麐出作東南之瑞標凖一世羽儀兩朝凡聞梅坡之名眞若泰山之重識其小者僅誇餘事之文章見而知之當攷平生之節槪揮豪闥曵履禁班可繼袁髙李藩之風能典伯夷後防之事謂且踐臺斗而上矣胡遽捲霖雨而去之然嘉謀嘉猷上方思於啟沃而至淸至直眾咸息其退閒誕攽絲綸俾立牙纛接衡廬分翼軫歡迎仁牧之來說禮樂惇詩書丕聳元戎之令惟是時事之艱棘正賴儒術之經綸歐陽修何處得來式觀謀斷慕容恪爲憂方大有賴折衝聽笳鼓之歸來步璣衡而直上某苦無奇節薄有虛名綴慈恩塔上之題怳疑隔山厠貞元朝士之列已是中年明時未忍於棄捐便郡仍叨於關決堪嗟淹滯喜際照臨輒自布其腹心敢僭希於羽翼共月千里誰憐吏隠之寂寥得廈萬間終托帥垣之寛大

賀鐘運使

觀風駕牡練日滌龜自江以西咸仰澂淸之略從天而下有隆飛挽之權昔嘗沗於走趨今復私於臨照是嚴削牘以賀建臺某官有憤世疾衺之心有學道愛人之政節操冰檗直欲障流俗之瀾號令風霜端足落姦諛之膽頃辭路來守偏城聽斷精明吏饕摧折拊摩切至民气發舒其敏足以剸劇而撥煩其亷足以律貪而起懦條教肅而大姓不得以朘貧弱繩束急而羣嘩不得以賊善良以至弛鹽禁以便民出帑藏以惠士凡此異政俱可大書帝嘉渤海頴川之庸峻遷簜節公辭淮右湘南之役甘遁裏門玆移奎壁之躔來斗牛之野𨿽無心於浪出柰有防以趣行必將酌緩急以通轉輸權有無而通糴餉聳動一道激昻羣心畫棟鳴鑾方歡迎於膚使紅雲立鵠防入簉於侍臣某涉世似癡信書成誤壯年意气欲驅馳天地之間中嵗功名覺沈墮塵埃之境

賀費總領除將作監

峻陞繕監巍建總臺斡江淮之賦淵連營給足寛東南之民力數道歡呼辱照臨僭陳慶幸某官天西瑞气斗北大名老泉論事而比賈生精通世務師魯知兵而從魏國諳練戎機所立煥乎前規其學根於絜矩固嘗更疊麾節談笑鐙棊山嶽動揺應東國福星之見川雲飛泳喜西山爽气之回朝武寖穹使華有燿適鏠鏑之未靖覺調食之孔艱萬竈云屯炊沙之飽難恃千金日費破釜之防何時軍聲欲解於��王事少煩於苞栩爰領外農之寄仍遷大匠之班王人所臨邊兵咸喜劉晏畫笏算鞭之智亦可行乎陳恕題版押字之規正優爲耳但使木牛之相踵防防鐵騎之和飛隨笳鼓以歸來步樞衡而穏上某夙懷奮厲竊嘆棲遲有味扶防頗自適寛閒之野無心懷綬乃彊臨凋陋之邦玆幸事於通儒諒俛矜於拙守湟中之粟萬斛願寛程督之威杜陵之廈千間終賴覆全之賜

賀孫提刑

衣繡祥刑褰帷問俗靑綾夜直方催北闕之朝丹筆春流丕暢西江之福風霜髙潔原隰光華某官端厚而髙明疏通而詳練出塵標韻旁薄於玉京十二樓之間滿腹精神流動於鑑湖三百頃之上才望夙推於俊偉文章是特其緒餘踐敭華資培植逺器貳郡歌騰於沂海立朝班峻於太微自請漢符肻臨蕃國淸香衛防禦屏侈循良之書紫界宮墻優詔趣望郎之入乃就攽於使節俾巍建於刑臺蓋惟江右憔悴之氓居多茹枉湏賴天下端直之彥庶可洗寃六轡所臨十城丕聳必將奉宣帝防慰懌民情振風采以戢姦貪嚴教條以束豪猾威稜旣肅刑政自平毋使一夫之向隅當令萬物之吐气風酣章貢姑少駐於翠軺云近蓬萊遄催登於紫禁某奮身寒苦與俗酸鹹臆當年鵷鷺之行怳疑隔世負終身烏鳥之養空抱餘悲淸朝未忍於棄捐便郡仍叨於佐貳堪嗟淹滯喜際照臨輒自布其腹心敢僭希於羽翼深慙不競負濓溪夫子之家聲所願前趨師泰山先生之正學

賀建昌魏守轉官因任

恩來褒璽名在禦屛河南治平之聲冠於列郡膠東勞來之賞賁自九霄旣遷文品之崇式表藩條之煥某官儒雅飾吏平易近民生貴遊家無塵柄唾壺之習凜淸白操有囊螢雪案之功倦燻畫省之香來領紅泉之勝埽空吏蠹勸課農桑二千石惟良寖以詩書之澤十萬戶受福靄然田裏之春乃增秩以示恩仍凝香而因任關中旣畱蕭相喜遂所依朝廷深知弱翁行聞有召卽繇選表入陟論思某欣聽除綸阻趨賀廡天子明見萬里共贊先皇之知人刺史入爲三公願繼漢朝之盛事

賀魏建昌攺知袁州

疏恩曉殿移鎭春防碧澗銅陵正藹絝襦之詠紫泥金印又催旌斾之行地望冞崇事權增重某官謙以自牧和而不流笏比甘棠克增光於祖烈國非喬木蓋有謂於世臣由省府之握蘭來盱城而分竹民依愛日吏立薄冰方玆蹈徳而詠仁何期以大而易小𨿽仍飲西江之水覺難親北斗之光羣兒迎細侯尙想無邊之風月二州爭杜老莫畱有腳之陽春苐弱翁深得於見知恐寇恂未容於久借不煩席暖又拜詔溫森防凝香更布宣於寛大簪筆持橐遄峻陟於禁嚴某莫造賓閎敬修賀幅鵾鵬運海悵難逐於扶揺犬馬戀軒終尙祈於顧盻

賀錢建昌除直祕閣

課績名城通班邃閣圖書寓直於東壁朝武寖髙旌麾畱鎭於南旴藩維增重詔鴉翻濕寢燕凝香某官寛以有容威而不猛發姦若趙廣漢吏莫能欺擊彊如諸葛丰民有所恃桑麻千里襦袴萬家微而殘疾疲癃舉無嘆息愁恨民曰太守器能眞當世之少雙帝有恩言政事爲所部之第一峻遷中袐式表外庸金闕碧門遙接蓬萊之雲气楓林楚水遄聞長樂之鐘聲某欣聴褒綸阻趨賀廡宣室已思賈誼𨿽喜見於席前河內願借冦恂幸姑遲於璽召

賀方寺丞除知建昌

覲天子所佩太守符衣冠拜紫宸親奉九重之問兵衛森畫防試行千里之春竊自賀於照臨實不勝其幸防歡迎五馬逺致雙魚某官文獻相承風流是侶引防龍陳堯舜甞吐露於昌言窺姚姒逮莊騷克表章於世學竊觀新史歷載名臣當端平間豁陰气而開日月偉鐵庵老攄鯁論以抗雷霆由平生言論而觀皆斯世綱常所系歷陳幾疏獨奮孤忠四方傳誦其奏篇萬代深嘉其名節是生令徳丕闡先猷適時旴母之江遹資良牧儀圖召父之政疇若端人將出擁於旌麾先入瞻於旒扆得循吏布郡國有同漢室之盛時詔刺史至京師爰舉唐朝之故事想見殿廷之對務求田裏之安仁聲載馳羣聽丕聳兒童候郭伋𨿽共欣皁蓋之來君王問長卿恐畱侍紅雲之側某昔曾拜履今喜開藩竢及境以前迎豫飭函而往賀作中和之歌頌已沸歡謠宣寛大之詔書式觀新政

賀段南安移鎭建昌

朱轓移鎭紫气隨車襦絝騰歌春意滿梅荂之國旌麾攺觀恩光新竹使之符棲身幸在於爲僚頓首敢恭於執贄某官本領端厚材具恢宏心如明鏡之當空姦袤惕若家有怒笏之傳世忠義凜然其學則根乎典謨其政則行乎江浙蚤合鵷行之綴遊勞鳬舄之飛夙聞諸老公言雅敬大賢偉節謂顧凱之爲劇邑宰勇於愛民謂富鄭公當新法行剛不奉詔一端甚美千載可書劃天日之開明儼風雲之際防意且近積星而上矣何遽逺層霄而去之乃奉十行寛大之書而播千里治平之政發姦摘伏峒落震驚醒瞶膏萎田裏欣暢徳化旣深於橫浦仁聲轉入於旴江竊惟聖朝豈不望明公之入言念凋壘正渇思賢牧之來姑煩汲汲以拊摩寧使徐徐而朝覲防有政績大書貞觀屛風遄近淸光親給天章筆札

賀建昌柴通判

入朝天闕出擁星屛乘柯山云靄而來光生朱韍分旴水風月之半喜動畫堂自欣列屬以爲僚敢僭代庖而防篆棲身庇覆頓首候迎某官志業昭融器能恢偉筆端有口吐五千書傳之香胸次無塵鐘萬疊谿山之秀簪黻暉煌於奕世塤箎倡和於明時垂髫試中書堂盈箱盡讀唾手取進士第揮翰如飛定當窴臺閣之間乃薦勞州縣之內旣飛鳬之直上猶展驥之平遷信知儒者安行之規不爲世俗速化之舉旴爲支壘故自存曾李之書公駕別車端足佐龔黃之政然時事正艱於經濟而淸朝方急於招來言觀溫綸靡待暖席某奮身良苦爲學亦迂毎嗟勛業之棲遲濫魁晚榜空閱年華之晼晚來坐寒氊適逢關決之虛彊任攝承之責方虞躐等竊喜戒嚴敢敬摯於箋函冀亟驅於騶從遙瞻紫气行當奉印綬而還願挹春風諒許侍屛篂之坐

水雲村稾卷九

欽定四庫全書

水雲村稾卷十

元劉壎撰

啟下

代友上太守求辟

凝蘇州燕寢之香承流有偉對藍田鶩行之立居攝何庸昔未契於登龍玆僭希於附驥遂修小楷以叩大鈞某空抱古心素無奇骨少時鐙火頗睥睨於文塲壯日塵埃竟低徊於俗轍值豕蛇之蹂躪隨鴻雁之流離命也柰何心之憂矣國破而山河在嘆身寄於異鄕城是而人民非空夢懷乎故宇一行作吏再轉爲丞聞之諸老誨言厲以古人事業我心匪石惟履正以奉公眾口鑠金乃爲法而受惡肺肝洞見頰舌難爭幸有爲推轂之謀俾來試代庖之技吾斯未信若將驚曲於傷弓人亦有言詎可因噎而廢食方重西江涸轍之苦敬爲南丰瓣香而來見交朋競相勉以新圖謂前政已不該於舊職昉玆虛席曷勿攺𨿽太守不可幹無容出位然眞王何用假妄欲正名惠冀陶鎔就加剡奏捨皇甫而取居易抑又何嫌薦文舉而辟慈明亦知無靳輒忘自售遂爾長鳴判府以世偉人爲郡良牧半符分竹奉行寛大之書四境耕桑鼔舞治平之政相業將傳於衣鉢民歌已沸於袴方恢夾帒之儲尢軫同袍之念尙私造化施及麼微失一老兵得一老兵儻成身之有望遇以國士報以國士誓沒齒以無忘

混補中太學謝運使

雪案窮經幾嘆平沈於塲屋星臺校士例防薦送於橋門被明君樂育之仁由膚使吹噓之力摳衣以謝銜袖惟防某陋巷簞瓢窮年鐙火數寸管盈尺紙久無當世之知六國印二頃田毎慨古人之志𨿽嘗充賓而觀國未能換骨以成僊鼓瑟於好竽之時不諧已甚戴笠於乘車之側見棄宜然屬當以喜以懼之年豈無爲養爲貧之志然功名路左何翅隔弱水而望蓬萊且幽憂味深安得夢鈞天而遊帝所我之懷矣命也柰何適公朝之議欲廣羣才舉京師之試悉歸諸道旣省買珠之費孰無獻玉之思來從姑山直上滕閣苐知小敵怯大敵勇何懼萬人傑千人英咸疑寒穀之黍遲忽覺冷灰之豆爆讙馳榜帖喜動庭闈禮儀三百威儀三千且不孤於家學初是什三終是什五姑勿卹於浮言意其遂顯揚之心是以有幸逾之幸孫業鼓篋卽爲帝學之諸生教子明經差慰髙堂之二老不妨奇特穏趁扶揺都運侍郎武城名家甘泉法從晝錦行部薦增枌杜之光昕陛疇庸寵畀松階之峻共惟先正有偉淸名魁躔尙見於煇煌世官克宣於久大玆煩勸駕遄趣歸班致令桑梓之微亦玷菁莪之數孰云朽腐忽爾神奇某敢不騰蹋天庠激昻風節舉幡叱六館士慨想何蕃之忠弄筆貽三子羞敢負旴江之訓

謝廟堂給假

元宰施恩曲憐覊困孤生銜卹暫釋縶維還家遂負土之情出命由轉鈞之造惠均存沒感極髙深伏念某志攀龍鱗福輕蟬翼彊支衰冷門戶頗思激昂欣際淸明朝廷薦叨啟擬忽自天而擿福誠無地以訴寃集的騰章披受責方風濤飛千仞而上殆性命寄半縷之間所幸天王明聖公卿篤厚顧朝綱關系𨿽重違霜簡之言及造化斡回止近徙春臺之境然受譴固非荒逺難居之所而抱痛則異尋常負戾之人當其雷霆震驚聞者爲之落膽俄而滫瀡淒斷愴然防致殞身禍機交迫乎一時逆境眞成於萬狀使至此極不如無生幾筵長辭舉室皆爲掩泣衰絰赴貶行路莫不興哀回首三年冥心一黙蚍蜉援絕分永棄於累囚烏鳥情鐘痛未安於卜兆流涕嘆靑山之逺撫膺嗟素韠之終防惟廟堂寛繩束以待謫籍載在禋赦許謁告以葬親喪陳情甫徹於六符予假訖寛於三月方將披荊榛而營冡隧植松檟以蔽阡原遼東之鶴來歸渾疑夢裏巴西之麑獲放永戴恩私惟公所施與宋無極玆蓋大丞相身佩軍國手運乾坤以仁厚贊威福之權延洪社稷以忠義立勛名之本昭掲旂常每興憫於流人俾自全於盛世謂禦史執國法寧無風霜肅殺之威而大臣育人材當廣天地發生之徳俾克襄於大事獲暫反於故鄕某永誓糜捐重伸歸倚所冀寛慈之量就施觧縱之仁當此生中儻未答成身之賜盡未來世亦必酬造物之恩此語或誣彼蒼可鑑

謝雷安撫辟帥參

依夫子宮墻夙歸化冶陪元戎幕府允出禮羅甫被命於鈞天亟攄忱於恩地卵翼其造手額知歸某崛起單平勇思植立韓王謂道理最大服膺是言晉人云州縣徒勞彊顏以仕居常奮厲求實職業深恥矯亢竊虛名聲然而問劍抵掌之雄固慙馬武當走檄飛書之任亦媿枚臯分平沈於常科忽巧逢於元造殷勤說項特達薦韓內而翺翔學省之班出則關決山水之郡比解綬而歸故里盍杜門而理舊書念人生盛時豈忍自同於艸木況士遇知己亦欲少報於絲毫旣著主家衣裳豈傍誰人門戶方將九頓首而請已施一舉手之仁天落除書俾陪鈇鉞地居元幕堪賦鐙棊

謝吳提刑特薦

四牡勞使臣之功將催召駕一鶚騰薦士之表猥及別車軒然特異之知偉甚不求之獲允謂奇事可無謝言防惟明臺實號澂按之任凢我屬部以受薦舉爲榮欲旌別以報聖明宜簡防而得奇俊顧如某者何若人哉老色漸分已消盡英雄之气壯心未已欲獨垂天地之間覽流涕太息之疏而傷懷受抱膝長嘯之吟而抵掌謂苟可以及物初何拘於擇官起從空山來佐偏壘訪麻姑方乎舊隱玩泰伯子固遺文閉戶讀書奚暇計寒餓之水火研朱防易頗欲窺廣大之乾坤諸老深諒其持躬當路間委之決事奉三尺法每思特立以獨行寓一分寛幸免羣嘲而眾怒頃荷崇臺之出檄俾行鄰境以慮囚鄕人好惡何如兩難於處天下道理最大壹斷以公苐求不負於平亭何敢僭希於賞識行部獨懸淸鑑騰章靡棄凢材決獄中情公過褒矣遇事能斷僕敢當哉鏘然韶鈞之鳴過於鼎呂之重玆蓋提刑祕閣五云絢防萬壑淩淸詳讞多功玉節駐斗牛之分陶鎔有造金丹換雞犬之僊似俛念於湮沈故特加乎披拂慨然推轂光此題輿某敢不祗佩隆知益堅素履幸入古靈之稾足重此生不叛韓子之門請觀他日

上呂都大求舉

鎔臺天近寶光上映鬥間辯幕地遙金躍歸冶內幸在六路提封之數敢私一陶播物之恩冒然叫呼冀於造就竊惟士皆欲附名世人必有待先容元獻知遇希文端自沂公之汲引歐陽奬進介甫亦由子固之推揚气類一時風流漧載乃若說項旣無旁噪薦韓又乏裏言不自陳之其誰知者某素短奇譎空持拙迂讀聖人書頗亦識其大者登進士第乃以困而得之每嗟萬物之皆塵當思一命之及物入芙蓉府孜孜備竭忠勞問桃李蹊落落渾無主意當路𨿽加之刮目選坑豈易以騰身洪惟崇臺所統幾半天下凡我屬部相與求入彀中矧薦額素寛宜癡心有望因念曩奉秋風之檄嘗幸獲親霽月之暉官燭風簾尙憶夜堂星聚寶儲玊節或憐幽穀黍遲𨿽隔龍豬妄希鷙鶚都大寶謨典型諸老經濟通儒入登農雁之司月班淸峻出總圜府之任馹傳光華宸旒渇想老成筆槖將還嚴近尢篤同袍之好常恢推轂之仁遂及我私願竊有請亦旣在鳶飛魚躍之內所願附牛�馬勃之餘呂公爲相善用人儻垂恩而東拔何蕃正色不從亂誓盡節以報酬吁天而言指日以竢

再舉謝段知軍

朝廷右文聿求奇士郡國論秀又及陳人秋風姑慰其寂寥春色頓回於顦顇𨿽非差事敢廢謝言某起從單寒妄慕髙逺更生晝觀書夜觀象心實憂時武惠左執印右執戈志期用世𨿽嘗充賓而觀國未能換骨以成僊念壯夫工篆刻之詞聊復爾耳以科舉妨義理之學豈所欲哉掲元龍百尺之樓聚鄴侯三萬之軸交韻人勝士競勉以千載而自期遊名山大川亦深思一試之可厭徒以親年逾邁已志未伸從容隨戰蟻之塵慷慨動落雕之興漢將軍出塞漠幸爾成功唐學士登瀛洲居然充數換醒十年舊夢彉開萬里修程疏景暗香問逋仙之無恙紅塵紫陌笑劉郎之又來𨿽曰僥逾距非奇特判府眞循良守爲君子儒平易近民四境相安而成俗忠信勸士一榜多見於得人明揚韋布之精神勇赴衣冠之期防某敢不力懲奔北期趁圖南竊慕昔人謂溫飽非平生之志所冀異日願功名成逺大之猷恥循囁嚅姑陳梗槪

謝監試通判

聖主摉賢擇新進士魁儒防試得舊門生昔未嘗造請於公庭今亦非稱謝於私室漫循彛典用摯斐文某起從防鉏誤學書劍撫六經陳迹厥有深思爭一時虛名每成自笑早遊場屋嘗辱鑑衡方執鞭屬櫜而前自分禹門之鯤化及棄甲曵兵而走竟作宋都之鷁飛盍歸來乎短檠可柰何兮長鋏以科舉妨義理之學夫豈本心如壯夫工篆刻之詞亦懷媿色適別車之來涖喜廣廈之可依子來見我乎豈不願親於臯坐人言可畏也苐當力戒於田所恃堂下見蔑之心不訝庭中無愈之迹

謝州郡勸糶差充僉幕

倒廩應公家之急幸逭嚴誅走檄假議幕之榮猥叨華奬增戶門之輝映動閭裏之傳誇頓首凝香箋心銜裏某深居山澤薄有田園頗慕少遊稱善人故毎奉太守都吏之條教莫效魯連爲國士故惟聽裏胥亭長之指呼思先世剏業之孔艱凡平日奉公之尢謹有來使命謂乏軍儲俾爲實粟之圖以繼泛舟之役人非卜式焉得輸財而助邊世乏子文孰肯毀家而紓國況旴南當千里旱而後彼田間無三年蓄之存寧有積倉可供公廩然而良二千石薫然如召父之慈福十萬家樂只歌岑君之化當酌緩急通融之誼式昭公私體卹之心順流而東非有萬�連檣之獻從天而下遽膺一紙十部之班俾由民伍之卑徑齒議曹之末惟通有無於上下之際本皆職分當然若論施報於官民之間殆似等威不辧固知忠信所以勸士然而名器不可假人𨿽則浮榮寧非奇事判府諸王孫之貴介郡刺史之循良來臨小有洞天成渤海潁川之化重見太平官府如元康地節之間偶當郡計築底之餘深軫軍食乏興之慮命之輸粟褒以泛蓮某袛服寵光永銘恩紀淸香畫防如今足庇於震淩茅屋蒼苔從此甘安於耕鑿

混補試中謝運使陳吏部

雪案臞儒低徊場屋星臺膚使吹送橋門借桃李之恩光采菲葑之下體摳衣往謝銜袖具陳於惟我朝度越前代六館突兀率聚養於英豪三捨選掄多貯儲於公輔十四聖流傳美意幾千人成就大名逢明主之右文辟賢關而升俊十行下詔數路得人宜求博達經世之儒何取椎魯不文之士如某者風霜容顇鐙火夢孤壯志激昂頗亦自矜寸管流年晼晚居然坐閱千颿精神疲敝於三日之文意气銷沈於四詩之學蹋秋槐共已屢折僊桂以何艱竊嘗泣黃卷而問天悔不買緑蓑而耕雨傷嗟垂翄羞縮中眉適公朝之議欲廣羣材舉成均之試悉歸諸道旣省買珠之費孰無獻玊之思扁舟下旴母之江鬥酒上滕王之閣挾書�而賈勇整文陳以前驅弄翰操觚頗識詩人興致之逺造車合轍敢期有司裁鑑之精正憐寒穀黍遲忽覺冷灰豆爆便辭下土徑到鈞天矧叔侄之並遊尢朋儕之共賞太學生辭家射防誰啟亨幾淸詔使攬轡登車實司文炳風雷變化星斗光芒都運吏部三山魁傑之儒四海耆英之老號佳吏部蓋嘗集北斗而騎麐爲健監司方且邀西江而活鮒追憶當年鼓篋許令此士傳衣俾小艸之出山同菁莪之在沚某敢不磨厲風操騰蹋天庠念騎省故家𨿽粗習文章小技入古靈薦稾尙勉思節誼大閒

賀宰執正旦

三朝元防將回靑籥之春四近輔臣獨侍紅雲之表協扶熙運丕輯蕃禧某官气鐘陽和名掲晝日謀王體斷國論蚤簡宸究皇儀展帝容獨持政柄親被銀罌之賜永觀金鼎之調某行卽解摩及逢換歷千林有喜竊自嘆於嵗寒一气轉鈞尙密回乎生意

賀侍從正旦

風轉靑旗嵗又逢於作噩云連紫禁班獨峻乎文昌偉魁傑人膺熾昌福某官胸中太極筆底陽春金玉珂密連芳於法從銀罌翠琯親拜賜於君王巍步星辰早施霖雨某解麾將代換歷有慙芙蓉不向於東風自憐顦顇江梅願依於朝露尙借發生

回太守惠壽詞

露電餘年寧復久生之羨宮商雅韻寵貽初度之褒借衛防垂光添門弧喜色判府儒雅飾吏平易近民鳯凰行集於潁川歡傳召璽龜鶴相期於壽域特制新腔句麗陽春气增晚莫蕭蕭白髮忽聞正始之音寂寂紅牙難品淸平之調某苐瞻凝燕莫效續貂少太公三年自知耄矣頌魯侯千嵗還以報之冞積感曷抒謝語

謝郡宴致語

一牛橫笛方欣受許子之防千騎專城乃辱設穆生之醴荷君侯寵遇覺樵牧傳誇判府東陽文章之家西京循良之吏秩中二千石試皁蓋之行春胸有百萬兵報紅旗之破賊旣肅淸狐兔亦安集雁鴻適帶裘整暇之時宜尊爼從容之樂謂古者存問遺老蓋敬髙年謂諸侯不臣寓公特加異禮肆啟黃堂之宴倍添白髮之光揮哲匠雄文托伶工俳語從太守遊而樂欣聆歌管之和均笑山翁醉似泥不覺綸巾之傾倒

賀錢守生辰

天開瑞節月紀誕辰入千嵗爲春式占遐算十萬戶受福丕靄歡聲適又對於埀弧行入躋於持橐某僭陳頌語阻綴賀班欲永歌之恐難入紅牙之拍爲此詩者願常觀緑鬢之新

回黃堂長投獻

捧檄錄囚暫寓歌之治峩冠枉駕遽同翰墨之盟便相忘一見之初眞不啻三生之遇有文相接陳誼甚髙堂長丰骨昂藏詞華奇怪宜州太史之裔必昌於詩南丰先生之鄕忽有此士諒欲黼黻乎王度奚爲領袖於湖庠嬉笑怒罵皆成文章何軒騰之小晚趦趄囁嚅羞處污薉信抱負之不凡見諸公咸稱之謂一第特混耳孤鐙窻下毋忘黃卷討論羣玉峯閒曾掌丹鉛防勘某朅來折獄虛枉貽緘相遇邂逅而子偕臧知爲善士多有平反而毋必喜自愧古人𨿽卽言還尙圖往謝

謝陳總領惠壽詞

年華尙晚癡頑戀駒隙之陰韻語生春流麗援鶴山之譜交情無斁初度有光總領戶部魁儒嫡傳王人雅望書破萬卷毎鑄出偉詞文成一家獨埽空眾作遊戲小有丹霞之鏡歸來甘泉上雍之班興念陳人適臨生旦度尊前白雪澑亮宮商剪水上浮雲淋漓翰墨華哉短韻期以長年某方禱山川莫垂弧矢傳來樂府𨿽難期銅狄之齡流入教坊應可品玊簫之調

通判回諸縣賀滿考

共千里月愧莫積於年勞飛五朶云辱過褒其嵗最防成幸矣稱賀宜乎毎惟遲鈍之蹤深負平分之寄湯火交迫苐懷玩愒之羞泉石自佳寧有嘯詠之樂蹉跎累日僥幸及期敢圖宰邑之賢特軫同僚之誼念司馬靑衫老去幸免曠瘝辱諫議白絹飛來曲相奬飾九頓圭誦一意篆銘苐旣沗郡股肱正自賴公羽翼動陶園松菊之興尙逺戍期借潘縣桃李之春允資寅協

招陳總領防

夙幸登門毎厪縣榻天下士惟陳正字信足當涪翁之言山中友勸老東坡久欲效黃人之飲玆卜月圓之夕正逢秋立之期泛埽行窩欵延都騎願振飛霞之佩庶聆屑玉之談

回羅檢閱求書入京

猥荷深情寵貽妙語志在千里喜將賦子長之遊文成一家初何待孔融之薦意者遊戲翰墨居然寵畀琳瑯檢閱昭諫詩材公逺仙韻城南鐙火頗聞警悟於昨非筆下波瀾時見流傳於近作破除湖海豪气親炙文章巨公然且自憐虞翻之屯恨無知已蓋有爭說項斯之善惜未逢時乃今不憚山川阻修而欲往觀京闕壯麗脫頴而出諸公定放一頭揮翰如飛卽日防逢具眼某素加心敬苦恨力微竊幸有志之竟成敢不以言而爲贈辭家好去未湏動莊舄之吟得意歸來定見佩蘇秦之印薄相從臾未冩綢繆

賀翁中書知贑州

誕膺溫詔出鎭巨藩嶽牧用詞人輟紅藥蒼苔之步兒童迎太守回玊虹翠浪之春千里宅生萬物吐气某欣聞滌篆莫遂拜庭顧比辱於貽箋且重厪於致饋敢因慶語就控謝衷送司業酒錢自驚暴富依杜陵夏屋猶賴庇寒

代謝送物赴試

浪遊南浦正怯望洋送上西雍猥厪借潤璀粲餞行之貺殷勤助噪之言拜嘉堪醉於瀲紅賈勇無愁於曵白苐慚不振恐負相期仰天大笑出門吾無患矣入學孫業鼓篋君其許之感戢未央敷陳曷旣

代賀趙京尹生辰

銅陵石磴之地淸實鐘間气玊露春風之秋早喜際誕辰爰集懽聲肅陳善頌某官鬥間瑞采天上靈根都民騰前趙之歌尙思神政詩人詠保魯之壽永重宗盟春動防庭恩來紫禁某幸依仁裏盍詣慶閎屬方倚於藥鑪遂莫扶於壽斝進長生曲𨿽媿非白雪之音祝不老僊願永見朱顏之潤

代送車新昌赴任

鼎來迓騎趣駕飛鳬花景一簾坐想彈琴而治芝亭百里又傳制錦之新靡待政成卽聞詔召某莫陳祖宴輒貢贐儀因緬思乎舊遊悵已成於陳迹媿無遺愛顧揚秕之懷羞儻有餘情尙匿瑕之是望

代鄒倅任滿經從招防

海沂歌滿行趣簉鵷泉間地佳小煩駐馬方欲少敍子孫之好詎容弗盡賓主之情輒擬詰朝僭邀卜晝作文字飲𨿽無楚舞勸酬待老成人定有蕭規授受願言臨賁用篤交承

代回鄕舉諸貢元

獨提健筆偉新刃之發硎勇奪薦書儼輕車之就道盛傳秋防大防旦評某人經明行修聲飛實茂【賦云賦聲摩空書眼如月】品流髙勝信紅泉碧澗所鐘意气豪雄以黃榜緑袍自許已防橫鶚防應防龜某沗此分麾幸哉勸駕辱峩冠而枉顧驚銜袖之暗投希夷謂天地間無全名所願力培於逺業挺之云科舉外有理學幸毋自足於斯文相期者深是所以報

代回漕魁趙主簿投謝

名芳鏤牒偉甚仇棲文壓鎭防居然禰薦喜報冰臺魁防祥開天陛臚傳判簿學入幾深文多神變被飛龍新渥早列簪纓慕題雁榮觀克勤筆硯若昔名父嘗奪儒科景運又逢戍年世冑定登甲榜重書淡墨眞同遼鶴歸來穏趁飛黃行見溟鵾直上某猥厪臨訪虛辱謙詞云云

代鄒連州經從招防

解組價藩還錦鄕社旌麾臨寵荷不遺先世之交尊爼獻勤僭欲敍通家之好輒以翊日迎於下風舉酒細論值桂華競放聨鑣枉顧瞻棣鄂相煇

代回黃堂長賀冬

陽回緹室有開吾道之亨春入書幃丕衍斯文之福聿來華翰如挹髙標某人雄辧生風老柯防雪少年能賦剪裁天上之云晚節耽書組織胸中之繡對灰飛於葭管防恩下於蒲輪某欣承慶言倍感髙誼何當防面共浮竹葉之觴姑此寫心爲寄梅花之驛

代知縣再任招客

久矣賦歸居然因任重上八節灘之險拊髀自憐空懷五斗米之羞脫身無計欲邀福於寅協期聽誨之丁寧爰卜明朝欲修小集非敢飾豆觴之宴蓋覬聞藥石之規

又

再鼔聽逾淡已無髙山流水之音萬間顏俱歡又托淩雨震風之庇輒涓翊日祗屈飛霞非欲事於虛文蓋圖商乎實政技止此耳孰憐重涉於峻灘忠勿誨乎尙俾早離於沸鼎

又

水益深火益熱欲脫去而不能鑑之明衡之平於聽斷乎何取徒賴鳴珂之貴或憐沸鼎之難敢敬布其腹心願相爲於羽翼輒涓明日祗屈飛霞

又

智窮力竭不堪面具再呈政拙心勞那得戲衫善脫所幸鄒魯之俗居多董賈之賢必有忠規禆此實政輒涓翊日祗屈飛霞

代回魁星醮請拈香

問秋風消息已愧陳人挹杓宿光芒願陪勝彥肅拜裁云之翰欣聞涓日之期當展敬於夜壇冀聨題於春榜步虛聲裏豫占來歲臚傳集英殿前共叱今朝魁讖

賀娶婦

慶襲鯉庭吉諧鳯卜孔雀屛芙蓉褥煇煌花夕門闌鸕鷀杓鸚鵡杯爛漫椿闈風月欣逢好事薄貢賀儀

賀端午日生辰

節臨重午日紀生申蒲艾浮香正值錦標之掲桑蓬襲喜式增寶牒之暉凡與照臨孰不欣快僭陳微禮仰祝修齡齊國之生孟嘗恪逢是日漢朝之誕胡願見同年

摯魯山臧亷使

繡衣行部親風采於大江以西素服拜庭望顏色於崇臺之下積久願瞻英槪投老始契奇逢若有數存敢以文摯某官孟氏剛直之气孔門宏毅之材豎骾脊梁擔當宇宙具法眼藏區別正衺四海魯山之名萬仞喬嶽之望自居亷察毎志澂淸廣漢發摘如神小民气吐葛丰刺舉不避大吏膽寒比福星重臨卽陰氛頓豁𨿽猨驚鶴怨不遂閒散而狐號鱓舞稍知伏藏方且竭蹶暑行宣朝廷之欽卹振揚秋肅消田裏之嘆愁萬�談百年幾見惟天地中間莫不順玆惟極治之朝然國家閒暇及是時猶有可陳之事若偏州下邑僻處尢疽根獘蠹多端儻明公問俗不遺則他日更僕以對沈痼非常劑能瘉賴遇神醫敗局有妙著可尋正防國手此書生好論事之癖恃君侯有容物之懷太平之期當今允宜建萬世之防眞儒之用無敵防見垂千載之芳某塲屋陳蹤山林薄命所學甚苦徧參名軰大老之間於道無聞竟墮文人曲士之數目昏頭白心在力微有時自擊缺壺未忍遽甘墮甑備員鄕校授篆久閒遁迹裏門著書自遣乃幸迎於華使眞見識於偉人三生結來有披霧睹天之快一語提醒便吟風弄月而歸儻借春暉足誇晚遇

養子啟

江梅無實照孤景以自憐僊桂有香分一根而何幸敢通吉語願踐初盟恭惟簪纓世家實毓階庭壘秀咸稱麒麐抱送之瑞卓爾不凡竊慕螟蛉速肖之功冒焉有請儻異日遂親傳之望亦均受無別愛之憎三生因緣𨿽他人卽如同姓一家慶幸謂此兒當興吾宗奉幣而請致書以告

謝春谷學正惠壽詞

年華逾六衰穨隠流水之邨韻語無雙妙麗協滿江之譜感宗盟意厚惜初度日非恭惟某官正學爲師多情愛友書破萬卷毎自鑄偉詞文成一家獨埽空眾作遊戲南旴軍峯之境歸來東觀石渠之班興念陳人彊推生旦度尊前白雪澑亮宮商翦水上紅雲【謂滿江紅也】淋漓翰墨我辰安在君意故長某駭突如其來如欲福我兮壽我傳來樂府荷期銅狄之齡流入教坊可品玊簫之調薄言酬謝惠冀鑑融

代回夏友蘭

某誤被國恩冒沾世賞山城分月媿弗稱於題輿藝苑揮云辱逺貽於褒衮如見諫議之面足知君子之心某官機鑑不凡器能自許與人爲善粟萬斛以救饑取友必端蘭九畹而自媚襟度湖海名聲朝廷謂宜騰翔霄漢之班橫金取貴然且宴適園林之趣懷玉久淹獨崇篤交情特鋪張慶語紅光照室白璧入懷某謹藏襲篋中容奉呈膝下秩六百石顧關決之無長廈千萬間尙庇全之有望未殫感謝且冀照臨

回黃渠屋求復職

居廣文捨杜門嘆佳客之稀迎長者車銜袖增老夫之重麗詞唾玉髙義斷金蕖屋徴君龍首華宗龜山正學筆鋒銛利粲雙劍神光腹笥丰盈蘊九峯秀气正厲防花之志俄興離黍之悲抱膝芹西斂元龍湖海之气著書蕖畔樂淵明田園之居蓋甞窺編摩鈔纂之文固知爲博洽專勤之士昔來遊庠序期私淑佩防鋪張紙上之云云吐露胸中之鬱鬱然作闕實由舊政其責備何豫後人事已久而難追時不利兮奚怨況一飯先書籍皆前定而靡待求𨿽五斗不折腰儻有分則將亦獲少安毋躁其終必還某徒虛辱雄文曷防酬嘉惠率爾而對語焉不詳謂羊叔子鴆人孰云知我就謝仁祖索食當亦憐君安得無情尙圖見意

水雲村稾卷十

欽定四庫全書

水雲村稾卷十一

元劉壎撰

書翰

答諶桂舟論銘文書

某辱賜書賜挽章意厚甚哀感彌甚某幼孤事先母四十年天怒其不能盡孝一旦奪之防防疇依痛毒酸楚旣葬旣小祥思親之淚未幹罪逆媿悔弗釋也人事俱廢不特取疏先生先生哀憐愁苦勤勤惠綏不孝孤曷克當謹忍泣叩首以謝髙文下教若以某爲可與於斯文者益佩深情承欲爲鄧尉作銘此意尢古闡幽垂遠固朋友責故舊雕零中年增感某亦嘗欲爲三數知已發揮平生恨學淺筆力弱未能爲先生幸慨然爲之或辱教某以共爲或互相爲冀萬一或有傳也某固不善爲儻先生教之或能爲毋問其傳不傳要亦盡吾心逾於不爲耳竊嘗謂古今文籍以來凡數千百載聖哲豪英凡數千萬人聲迹磨滅富貴湮沒所建立操挾乃無一足恃恃者數行之銘托之金石歲月悠長土艸翳蝕石泐字漫乃亦復不足恃恃者文學之士錄之書冊昭垂不朽世無千年之石而有千年之書故乃世代寖逺聖哲豪英猶可彷佛知其心想其人者以此近世韓歐曾王多爲人作銘章𨿽其名甚微其銘刻已湮漫而後世閱其集猶知有其人者亦以此鉅人碩士蘊抱瑰特不忍隨世浮沈刮條振迅以自舒展或出意气立事業皇皇焉爲民彞世教計期以久傳者又恃有此也傳不傳不足計願命之曰人與鳥獸異矣爲其有足傳也槪曰不傳不力於善爲鬼蜮爲梟鏡爲狐防爲虎狼爲天地蠧爲民生賊諉以堯舜亦死桀紂亦死取快瞬息甘爲愚鬼莫之卹是莊列氏怪誕陷人心之說吾聖賢位天地福生靈意不如是此春秋作而亂臣賊子懼也天地無全功能生人不能使斯人之有傳傳者以文章耳文章造化當與天地造化分功文章在世間顧可少哉燻天炙手翕赫震動曾不能當數十年日月之運寒暑之變炊糧未熟夢已覺矣回視平生竟何所得想見千載英魂亦自一笑惟陳編墨迹炳然如見爾則文章在世間乃誠不可少矣而托文章以傳者又必其人徳義志節無忝銘筆乃幸或恃以傳韓歐曾王節行配古人徳業著當世世托之傳者以此也乃亦不獨文章也近世陋俗以名位求文章不揣其本署衘位列名氏直寸晷矜寵終不傳也則又不若山林枯槁徳義志節之士大公至正誅姦發潛如是而爲之銘乃足恃以必傳也夫其富貴權力之不足恃而賴金石以傳金石不足恃而賴書冊以傳必傳矣顧非徳義志節有足恃文章亦不傳也噫其難哉噫其難哉某自少從諸老學爲銘章老矣而無成今先生志乎是而徳義志節髙隱山林乃適與某之言合而某亦山林枯槁也故願相從以成其學焉哀疚中不作他文近爲人銘二墓未知有合於盛意否也故因復書以請正焉某叩首再拜

內幅

近世銘筆推永嘉葉氏爲宗某少之時因諸公宗尙嘗熟復焉十數年來深味其文乃有不大愜於予心者往往崇華藻而乏髙古不免止是近世文章爾若夫獨步千古方駕班馬則愚謂止當推昌黎一老而繼之以南丰先生而已尊見以爲如何

回宜川黃親書

某罪罰痛毒中辱展親甚寵止哀讀來教數四何謙勤也古人於所自出每篤敍焉而不忍遺班班書傳詩歌間燻然其慈謂不復見今也乃幸於仁親見之昔我先老姑之適順伯氏也是生尊夫人以歸於尊公而執事生焉義至厚也某生也晚幼也孤不獲侍先老姑其於執事又以異縣而不獲親某則媿矣書焉先之意繾綣甚蓋今世以爲迂濶不切而髙朋娓娓若不能以寧豈其詩書同原風味自別某不惟媿也感慨系之盛心古誼已可想見淸材敏識固應不羣以仁義培其根原以事物錬其智識惟不失其艮貴與造物遊𨿽緼袍環堵自然常伸於萬物之上豈必紆靑拖紫號當世公卿而後爲貴要之政亦何足貴也拔起西江萬灘中共垂不朽吾親勉之某也未五歲而爲先君所棄事先母逾四十年不能盡孝天遽奪之倐越期祥哀痛徹骨恨不卽相從地下屬有三兒二甫冠一垂髫閉門味書老意轉拙疇昔獲交海內魁奇鴻雋固自負風雲萬里之气今則心堂堂而髮種種矣蒼蒼儻私我更幾年住世間或可有以借手見古人不然自分與艸木俱朽而已𨿽未能見君子以冩我心幸因復書而得以論心猶未若覿靣情話爲慰此心也賤累辱問多感並此附謝因書來忽臆先母談笑間有時述先姑及尊夫人令徳歷歷在耳乃今言不可聞俱化而爲土矣執筆愴然淚墮而廢不備

答友人論時文書

客中薦承訪問良懌繼承時文新作下教尢懌今承惠書徴贈言則某媿懼不復能懌矣文固文而時非時君何情而猶工之不置愚又何說爲君贈邪念君意厚不可負亟細讀盡捲贍麗如雲敷空圓熟如丸應手儼然景定咸淳程度儻國不亡科目不廢挾此鼓行芥拾靑紫惜也賈用不售蓋特可曰舉業而不可曰時文矣愚竊有以廣君意夫士稟虛靈淸貴之性當務髙明光大之學然爲昔之士沈薶於卑近而不獲超卓於髙逺者蓋宋朝束縛天下英俊使歸於一途非工時文無以發身而行志𨿽有明智之材雄傑之士亦必折抑而局於此不爲此不名爲士不得齒薦紳大夫是以皇皇焉竭蹶以趨白頭黃冊翡翠蘭苕至有終老而不識髙明之境者可哀也今幸科目廢時文無用是殆天賜讀書歲月矣尋求聖賢防趣洗濯厥心先立其大豈不油油然有顏曾自得之樂顧復沈汨於此則宋人拾鄭人之遺契而曰吾富可待者也而又有重可哀者南唐書載金陵被圍亡在旦夕後主猶命伍喬於圍城中放進士孫確等三十八人及第史臣反覆哀痛謂其不識事勢毎讀使人殆無以爲懷而比歲襄圍六年如火益熱卽使刮絕浮虛一意救國猶恐不蔇士大夫沈痼積習君亡之不防而時文乃不可一日廢也痛念癸酉之春樊城暴骨殺气蔽天樊陷而襄亦失矣壯士大馬如雲輕舟利楫如神敵已刻日渡江吞東南我方放解試明年春又放省試朝士惟談某經義好某賦佳舉吾國之精神工力一萃於文而家國則置度外是夏又放類試至秋參注甫畢而陽羅血戰浮屍蔽江未幾上流失守國隨以亡乃與南唐無異悲夫愛文而不愛國防士類之不得試而不防廟社之爲墟由是言之斯文也在今日爲背時之文在當日爲亡國之具夫安忍言之今君之言曰吾非樂爲時文也吾平生長技止是舍是無以自見且無以應庠序之季考也此言逾可悲耳學以明理文以載道其妙在乎自得豈爲衒友朋校短長計哉誠不得已而應課試姑用君所已能正亦自足奚必自苦而求深求深而擅場正不過三數入中取一魁亞正復何可語人人亦誰復推重吾儕一等俱非妙齡壯齒此去日減一日歲月幾何不於聖賢髙明光大之趣求得一二乃汨汨焉爲是不切於用者以迷其本心益可哀也已異時將書以示後日有時文幾十篇行於世則可乎君姑捲懷而從事於上上者愚將觀其進焉不宣

與趙儀可書

某生長江西僻左處五十無聞劍炊矛淅媿不與孤竹臞僊東海髙士翛然六合塵埃之外顧忍慚苟生爲天壤間棄物目眵頭白行且謝世緣而同太虛矣獨斯文盛心曾未塵土每睹海內奇傑灑灑可人意輒篤嗜若飴蜜然至嗜之甚則必博訪其人之年貌與其志節以想見其爲人其人居逺而不得見則或倚危防登髙峯目極飛雲以寄其一日之思而又甚者卽𨿽素昧或通尺書焉以納交噫地老天荒今夕何夕甚哉若是其迂也或曰是奚迂天理民彞之正然爾某所以冒焉致書執事之意蓋如此日社友陳君南居之歸自鷺洲也衝風雨過我水雲村中某迎問之曰是行見異人乎曰見之誰也曰某人某人而執事居其一又問得異書乎曰得之發其篋得靑山初槀一帙以示時莫田已夜色亟篝燈燻香以讀讀一二惟恐其盡一讀竟又反覆讀至夜分讀不忍休不覺瞿然語諸兒曰是古心老子復出邪何甚似也士登古心之門者多而文之似者蓋寡往往髙自標致無鹽效顰正未必優孟之於叔敖也執事之文則似之矣夫文似他人未足貴似古心乃有貴於他人者是豈易與俗言且近世以文鳴何可勝算簡潔華贍典雅雄豪𨿽各極其天分之所到人自名家而古心乃爲獨不可及者以味勝也雍容委蛇丰潤暢達不磔裂不奧澀時有斷厓崩湍防染呈露終不礙河奔澤滙之勢𨿽其奔逸超絕處正如天驥籋雲橫視無際而其歸沈鬱倡嘆雋永牙頰何其防也今執事之文抑揚開閤縈紆起伏淸不浮奇不怪簡不失之碎深不失之艱是皆不必論其所以尢可愛者亦以味勝也新意坌湧恣態百出而沈涵吐吞一節三致意讀者有無窮之思甚矣其似古心也某甚敬甚慕甚恨未一識故介南居致書焉昔歐曾蘇黃皆不逺千里以文字相師友此事今無執事其或振之也新著想益富便中希寄不宣

與陳中方教授書

某從地上望百尺樓突兀霄漢幾年於玆恨不獲一攀附比者夏五宗濓爲容不自意得進臯比左右忼慨意气促膝傾懷走也何自辱此豈坐上之嘉小異故邪病且還山惜不再詣欽企重欽企斯文黯久矣名儒碩師模楷盱庠如臨淮入汾陽軍中旗幟營壘俱變精采流風餘韻及我鄰封咸願與講下章縫均承教育秋堂風露弦誦益淸坐使澗泉如在洙泗某重拜稽首某敝車朽槖爲天壤間棄物慨思平生與海內豪俊遊所志謂何五十無聞乃困躓歷落之如許𨿽其心堂堂而髮種種矣惟進學求道一念與時俱長亦惟見賢思齊一念與時俱長甚願立下風請所以教顧未之能適友朋過從謂將布武堂下敬乘便奉書寫別後懷仰心西風欺人意度蕭颯不佞願聞金石一語以自壯

答陳將軍求諶先生銘文書

某冗阻造詣實深懷賢桂舟先生神遊物表寖逺寖忘誰復動死生交情之念獨執事哀憐苦心欲志其墓此宜孝子慈孫之所汲汲而執事先焉聞者曰足厲薄俗眞古義士矣此宜屬之大手筆乃下采於區區廢惰之人聞者又曰托非其人矣永惟執事相愛之厚老先生相知之深俱有不可辭者抑承命半載不及下筆非慢也一則以老先生乃江右大詩人二則以金石文一字闗書法又俱有不敢輕者近方脫槀敬以上呈其間不止爲老先生發揚且爲唐宋二代詩家統紀略存大槪未知果可拈出否昔歐陽公作範文正公神道碑及尹師魯墓志並招物議王荊公銘錢公輔母夫人亦然彼二公皆大賢名筆也猶所不免況僕乎儻招浮議惟在髙明察之歐公有曰此文所以慰吾亡友耳豈卹小子輩哉不宣

與朴齋黃宰書

某托斯文綢繆之好逾三十年道同而言莫違心切而迹罔間所謂景仁兄弟也姓不同耳書館分席文場共鐙毎一追思如墮夢境昔若彼其密今若是其疏也何居逸少有云感慨系之矣比者兩辱書兩具答往往皆江湖遞送能無浮沈否卽辰春暖伏審亨塗有相臺履多福雅學盛名宜列華要屬拘近制聊此斜飛伏聞省臺諸賢交誦名徳將有擕上崝嶸者其集烏乘驄快我心目某衰朽逾六靜味更深獨嗜學一念至老不衰亦不自覺其無所用也竄伏深密顧景淒然毎思乘興一訪知巳又若有物厄之者學生來洪敬上起居問並敍渴心我悲所欲劇談者不勝道也說與傍人都不防杖藜防酒防芝山紙盡且已愧不宣展

通臧防使書

時維孟春艸木生意恭惟亷使相公魯山先生正直所格神明翕扶臺履端多福去秋上狀後遄往寧都逼臘才歸歸而防憲甫知州言相公榮被除音移節名部浙民何幸吾江西之民何不幸也輒成拙詩前寓贊揚後寓依戀伏希電燭惟是禮覆之請上累鈞陶蓋日夕俟之天下偉人斯文宗主捨是何所依歸者苐恐吏捨有望無力計置全借相公維持恃以無恐憲甫知州仲春授代此時或追送至洪首圖俛伏階墀以謝不宣

再通臧防使書

月正三日李舍人行嘗附拙詩以進越三日憲甫知州出示珍染乃知相公軫記孤寒已爲入選何修何飾如取如防此生恩未報他日目不瞑謹誦此語以謝區區前任爲例革故短少月日若接補滿考本自不須再行禮覆苐去歲嘗諜之省房則曰前度禮覆文書未爲盡善恐入選有駁須要重行禮覆相應六字完備方穩有此疑慮是以冒昧攀祈而不知止今賴相公維持入選無駁何幸何幸然再三細思終須過此一闗實欲乘今明使者在司特達成就卽目合用卽用否則存畱起咨失今不圖異日寧復有愛士如珠若明公者乎閒冷蕭條出門如礙旣不能奔競計置惟仗盛心古道曲成不遺爾去冬鈔到儒選名字惟袁之萍鄕州瑞之新昌州二正今猶未差恐有機便望相公於內造就一處則闕期近而士習純或可藏拙待滿爲告咨地相公其圖利之敢肅拜以請年時不肖嘗以屬之理問白公得報云文書到選當爲出力繼又聞參政尙公防正不阿憐才重道二君子皆相公所厚儻星聚次及之尢幸平生淪落晚遇諸賢子犯曰天賜也敢再拜以請

通李左丞書

卽辰麥秋淸潤恭惟左丞相公龍川先生牙纛所臨神明擁祐鈞動履多福某墮身流水村中安閒守分何日非云庇所及也年時裏商來汴嘗附拙詩轉眼一春益勤穹仰相公徳望勲名朝家倚重宣威布政驅馳靡寧繼今以往必判中書不然其由鄂而還洪乎西江士民引領望之某累年困頓不能奮飛近者魯山廉使到州一見懽然特加愛念許爲出力造就親索一宗文字去後隨防分付省中入選正商量間而此先生移節浙東事機相左又成渺茫幸今相公造化在手儻念門墻桃李之舊宛轉鈞播拔之泥途不負大恩有如皦日今因程府便謹奉此上起居復有拙詩一章敢塵電覽江鄂相近甚欲一詣省下參拜少敍渴心𨿽行止非人所能然此念未嘗一日忘也浩有欲言別容嗣狀不宣

通趙桂陽書

惟使治在湖湘深處而鄕邦又在江西僻左處兩地懸絕夫是以尺書弗獲時至左右也永懷取疏其顙有泚一日耕樂翁過我共談乃知天杪歸颿已駐云浦胥覿有日迎風躍如伏惟老手作郡敏健精明戢姦如束濕救獘如沃焦民曰太守百年幾見而或謂惸嫠之所安者非嘩猾之所便也𨿽然愛民一意從滿腔惻隱中流出是爲上不負天子下不負所學仗通天之肺腑行大地之風波夫焉往而不自適彼造物者豈亦若世間盲人哉六月一息七日來復矣其盛气以需某辱知心四十年如老兄弟誼當走數百里圖快覩以濯郁陶門巷淸寒貧病交阻亟墨此紙畀兒輩以前驅明公將暫還獨樂按行華竹乎抑將捨廬陵而居潁棄眉山而居常乎環召匪遙壽福三祝謹上狀

通問浙東臧廉使書

防使魯山先生閣下自使星移躔江浙道逺屢欲修敬亡由也嘗於有司榜文間知澂淸所至神姦掃空爲之贊嘆不已又爲之引領以望重臨蓋江西父老皆然非特區區然也新秋漸涼伏惟正直有相臺多福某杜門著書蓋羈困窮愁之所不赦前載獨荷鈞陶爲致賤名姓上於省去載已獲咨上於朝今春已入於選未知銓注之何時儻霑一命卽水木本源一出相公所成就無可以報報以淸苦自厲不辱師門而已嘗竊自謂平居無營或藜糝不繼或緼袍不完然且噤防苦忍以俟命若果得一受敇教授月俸廩粟視州判丞簿不大相逺足可養廉吾將守冰檗以保名節其尙求多於造物乎某有一親友欲圖進身未有其機敢恃師門愛厚輒以籍貫具呈幹大造爲立根腳文書乞從所轄諸府取一保解就告體察完備移牒區用可乎盛傳使節陞除江右荊湖果爾尢便當令斯人隨馬足就鈞陶也有貲由徑者大率結貪濁之奧援無力發身者止得投公防之主人惟明公哀寒畯之湮淪爲開前程俾得自見是公成就無上功徳贊嘆何窮不勝歸懇之至不宣

與劉國瑞書

春中辱訪甚恨匆匆承許午節重來何爲爽約也豈非進學之志稍倦耶韓子曰業精於勤切戒倦惰象山陸文安公曰我這里是刀鋸鼎鑊底學問富哉言乎蓋必如是乃能折逗牢闗徑到悟境若是半間半界乍前乍卻恐終無所益也博參碩師詳擇勝友毋以目前小見自足而求進髙明光大之域其庶乎詩文數冊久畱左右早望發還爲妙不久入盱足下何時來州若得防面數日更佳也

答胡教授書【並錄來幅】

來書雲長孺之來盱也蓋嘗數承過顧又示以所爲文章𨿽知其有意於古然未敢以爲絕異於眾人也夏五月家僮自錢塘來持故人雪澗陳文書至具言爲令南丰時與執事甚有交誼而其績文操行眾所無有某然後瞿然不足於心以爲前此知執事者淺也作教授窮僻之邦言語不爲當路所識察然何以爲執事道苐今者又病更數日卽滿告期行且去此徒負故人丁寧意慚恧而已而雪澗老且病餘日長短不可知某與其同產弟張養防爲友其拳拳之情不可不令執事知謹以其書一緘二幅納去旦夕卽遣人還浙幸以手書報並示元書也病憊艸艸余惟以吾道盡珍重理不宣某敝車朽索爲天壤間棄物鄰翁社友或不相聞忽枉謙勤示以雪澗公翰墨別四十年隔千數百里猶拳拳於棠陰之一介士古道顏色已不可及執事申以顓圅增其光價是與人爲善者也滋不可及恭惟盛心有感無斁追思澗翁之始至僕旅進退於廣眾中朴訥韜潛無敢自異不意此翁何以得九方臯之法拔躋上賔是時邑政淸肅威嚴若神𨿽同寮上寓非公謁毋敢進獨某以斯文見親重如兄弟然冰雪相看始終無間以迄於今世已易而眷不衰侯嬴曰人固未易知知人亦未易安得不愴然思悠然感也元緘歸璧獨畱內幅永以爲寶時閱其字如見其人就有一緘附往聲謝使介復來更得其數字尢慰猝猝奉酬容侍臯比以謝謹上狀不宣

通問雪澗陳提舉書【並錄來幅】

雪澗興胡石塘書云處久仰恃襟度宏開輒忘僭躐直布忱悃未言先懼治下南丰郡有儒人劉兄名壎佳士也四十餘年不見之矣今亦不知其人尙無恙否曾出仕否處久壬戌癸亥間試令南丰時毎與文字交此兄筆端俊甚與之周旋兩年餘未嘗有分毫事相干撓此最爲難得至今敬之嗣是各景東西兩下不相知無從訪問生死玆幸老先生典教此邦處久可借是徼福通名以匄餘波之及處久不勝大願願先生以區區之請多爲詢問其人安在處久以其年推之恐亦逾耳順矣或此士尙在乞從路學賜一公檄下之所屬招之使來先生試憑幾扣之恐亦不在籍湜之下特賜提撕振拔之造處久拜防實同他時其人或不如僕所舉甘受欺謾之罪不勝皇愯之至

召使提舉雪澗先生閣下壎昔幸甚以防氓事君侯辱盼絕異𨿽日月如流閱世已隔毎一念及便覺神馳赤城霞霧間然自明公班授鹽城時獲一交書書不再寄久而閱邸報見盛名與菊泉大司馬聨辟欲寄賀書終不可寄蓋天旋極折矛淅劍炊出萬死得一生𨿽相邇猶不相聞況浙水江云渺隔如許邪近歲間有方外自浙來者首以門墻爲問問亦多不能對惟今夏有宣城沈徳載自杭來亟以此問其人云孰遊溫臺似能言陳侍郎府第事至詢及雪澗昆弟動履復不能對於是倚危闌望長空淒然悵嘆者久之乃不意石塘廣文忽以書至繳示親札見而驚驚而喜喜極而又悲賀知己之無恙辱念舊之不忘光風霽月飛動翰墨間持玩數四猶明恕堂侍坐時顧天壤棄物與俗背馳比鄰同社鮮有問子桑者明公四十年之別千數百里之隔歲寒心事不遺琴堂一舊客且憂其泥途期洗濯而振拔之蓋始望所不及也或謂當於古人中求抑求之於古正未有也感激盛心沒齒不朽恭惟貞元朝士旣壽且康鳩杖蒲輪防有溫詔苐不審丙子以來曾爲時出否亦止髙臥看兒戲否宅府安靖否莊產有增無虧否蘭玊有幾年今幾孫枝有幾年今幾有仕者否有在京者否令弟舊爲臨安稅官者今爲官否菊泉公康寧有佳子弟否盛榦如尹如盧俱存否尙願聞之慰此懷舊若壎則風饕雪虐鼎烹鑪鍜之餘一不成而萬有餘喪使滌其創痍假之羽翼豈不略可自見於世抑今世所共爲者或不能爲或不可爲不敢爲且不忍爲故亦惟安於無爲惜也心堂堂而髮種種矣甲子別後至丙寅春宏齋先生入政府約與俱以母老辭其年秋丹山先生鎭虎城道南丰復約與俱又固辭戊辰秋邑以寇燬移家盱城永嘉木史君天駿實客之矩齋曾西淸竹谿易瓊帥交相延致庚午科舉忝魁亞榜決意明年赴京補期見明公於輦下有防分試江西竟不果來是時後林李漕使邀往湖湘而南村潘史君起予又邀入閩兩辭之已而木史君起饒州中山陳先生漕江西俱招致亦兩辭之獨與菊山趙史君周旋於建昌者兩年便養也甲戌荷畱逺曾公與防川劉尙書易牒俾壎試冑闈值母病又不果行乙亥春客趙撫州依制使黃端明賜以官屋一區器具咸備其冬盱撫危急拔家還丰劫奪一空僅以身免丙子七月邑有變北師屠燎無遺幸而免甲申毋亡己丑長子亡庚寅汀冦延蔓逼州又幸而免去年冬拙婦亡何災難愁苦無寧歲若是也命矣夫今存者二子三孫闔門百指山田數畝𨿽丰歲猶不足兩防未葬百憂燻心六十五翁更復何道閉門著書堅忍淸苦而已所幸平生粗識趨向未爲鄕論所貶而時僚之賢而相知者率溫存而禮敬之歲在甲午州庠缺官當路不以爲不才彊使承乏旣幸善解累歲退休前年亷使臧公巡部訪問哀其陸沈慨然爲致咨保於朝廷已入選未卜銓注之何時然使獲一教官正亦不滿知道者一笑賤迹出處大略如此明公有問故及其私石塘云有杭便然且急故信筆作家人語不修詞急故也願言以道自壽丕衍期頤嗣有便郵尙冀雲煙一幅以自慰不宣備

再與胡教授書

二十七日才領所還尺牘亟加補完同日轉發未知猶及使介之便否萬一不及計華翰中亦必道甫問訊意矣州裏某人士也秀美而文且熟吏事往年操數寸管臺下監察者以爲能擬署憲吏廣東廣東使者義齋公之道金陵也嘗納拜焉今將南逰而四顧傍皇旣無曹丘生爲之揚名又無鄭當時爲之推轂事濟否未可知明公雅厚義齋公而春風如海愛士如珠又人士所依賴不揆冒昧爲此兄請伏惟一緘九鼎獘帚千金使此士稍遂始願是執事有大造於西也此兄盛年好修家粗溫飽當不至迷繆以誤推奬二碑委教甚寵乃知大手筆世自有人而士類所以斂衽名下誠有以也李密見秦王安得不服他日當摳衣而請焉

與程學士書

竊惟主斯文之齊盟必屬之當世之宗工明公大名震乎海宇鴻名行乎中朝蓋南北人士倚以爲吾道元气者執文盟之牛耳微公其誰歸某今者不揆淺陋著一二書以傳逺而懼其未足傳也各欲幹明公印正謹錄所以著書之意副幅具在𨿽其書浩博未潰於成然念明公趨朝之日近懼書成而不獲薦聞於左右且無以得公之印正也不得公之印正何以重吾書是以敢三肅而請焉人間萬境萬事猶槿華石火俄頃間不可拊玩惟斯文長幅或可千載不朽耳僕以千載望明公明公忍不與壎共千載乎或謂子單人匹士也其爲若此也幾陵節抑太史公謂虞卿非窮愁不能著書自見於世陋哉斯言知道者所鄙笑著書垂世乃論窮達乎四書行世如日月豈弭貂衣衮者之爲邪壎不佞願聞金石一語以自壯不宣

與胡教授書

惟奎躔移次之日久騶從市糴得無艱乎𨿽耿介絕俗固有以自處而使從者同其淸苦則欝欝於我土地者某之所以顏忸怩而心不寧也薄奉餼稟助徒禦之一炊而非以爲執事獻且區區之私非取諸學髙明在所勿疑蘧伯玉恥獨爲君子僕敢拜手以請

迓蕭學正書

某幸甚壬辰歲獲遂初識於洪繼幸甚壬寅歲獲遂再見於盱蓋挹光霽聆博約之日舊矣今復大幸臯比巍峨重我鄕校而不才適承之得以防紅篆率靑衿以待君子至非機緣之厚邪恭惟英濟之才深醇之學山城何所乃屈範模將非天啟良防使窮陋之學捨零落之儒風從是而一大更新乎夜者東望奎光燭天若近在吾百里間者竊意前茅其將壓境喜而不寐亟裁尺牘授閽疾驅以俟馬首心香引領公來勿遲巳飭諸生洗濯神觀祗迓州東門外伏祈委照

通李左丞書

左丞相公龍川先生去冬欲詣參謁陳兄傳奉鈞防云往湖口慮成背馳遂止開年臥疾又未能動僅數百里間一見之難如此更逺其又何如重可嘆也春寒伏審鈞多福令器監丞必已超遷次令器萬戶必已回任相公新除必有成命矣敝州時僚幸多賢民間安靖昨自相公撫治以來田裏晏然盜賊不作十七八年於玆矣然生齒日繁田收有限𨿽當丰歲猶有散食於外方者大徳四年至今連歲不熟蓄積俱空上年虫傷特甚截長補短僅及半收輸官之餘所存能幾新年雨雪連凍市無可糴鄕村尢艱且窮原之地舟楫不通春耕在邇秋成正遙待哺嗷嗷景象蕭索見已告州申省乞行開倉賑糶惟是下情末由上通耆老百姓知壎素出門墻懇求呈告不勝大願願相公興念舊嘗親臨整治之地百姓懷恩靡忘早晚省官防次乞賜鼎言爲民請命左右司官當該省掾並匄不惜一語贊決早與行下糶糧賑饑使民命獲全免致溝壑流離之苦且以潛消意外之虞是相公有再造於丰也因倉官賫文解赴省仰恃鈞愛僣達民情不宣

與永嘉葉教授書

某間從諸公後講論斯文統緒知水心公家學有傳縉紳左次雅欲立下風考問幹淳文獻而遲莫囚山未獲布武於堂下殊慊也淸才雅望範模盱庠臯比談經多士徳色餘波及鄰而不自知何時親承沾此教雨某家盱南水雲之村名迹湮微無以自通於時產適有瑣凟不敢以未面爲嫌而介吾友趙君以請於下執事曰往景定咸淳間東浙之英有宰吾邑者相知厚凡二人焉其一天臺陳徳可卽思道張學士同產兄也別四十年不相聞心常思之前年忽防令代石塘公爲轉致其書念舊甚勤甫具報而聞陳公僊去殊用悵惋其一平陽楊山立也別亦逾三十年不見聞思之如思陳而亦無由問訊今年乃知與執事同裏也聯姻也某不勝欣幸幸假便以致書焉一緘奉納儻有専使匄爲傳郵他日更得其回字尢幸幹聒匆遽非所宜言然交遊情也諒不爲罪稍涼入盱當趨講席以謝

與胡石塘書

願挹光霽有如渴饑都尉經從滿期親炙而偵伺不謹乃不知夜度昆侖爲之悵嘆無及伏承志在康濟靡憚暑行此其視饑由已之思溯千古而與之合世固有在其位不謀其政肥瘠秦越獨何心乎如公賢勞使我心敬深以弗獲一見爲恨敢奉尺書問安並謝不及迎罪

又與胡石塘書

伏審神龍防舟祥鸞棲枳誼當走百里以餞衰晚棲遲不能以筋力爲禮謹奉書以慶以別蘭玊畱後當數有郵便期時貢安問亦望毋愛片幅相溫存也承問僕所著書大槪放正宗例然正宗止乎唐今則専主宋以接乎唐者也獨惜山州屢經兵燬咸無藏書故心𨿽勤而事不就年時嘗寫與曾兄徳進欲於城南尋斗室假羣書日夜繙閱去取度三兩月便可了事而蹉跎至今竟未能動且筆札浩博非募書手不濟又所選文字有關系朝綱國政者必須略載當時事迹首尾以示千載自謂此書若成則三百一十七年間元臣故老鉅儒雅士鴻文大筆云合星聚粲然不朽於宇宙間或者世道之小補也東望紫气神情黯然願以道自珍倚膺特臺不宣

彭正心提舉曾月厓教授祠祀學宮請陪位書

嘗聞古有鄕先生者其存則人咸師尊之其歿則祀於學禮也先丈某官令徳雅望允爲達尊掌教鄕校具有勞績而祠祀未舉是謂缺禮壎承乏攝官爰修曠典擬以二月朔旦爲先丈某官設位於州學之西廡歲時祀焉夫古人制此禮以待鄕賢蓋慮世代悠逺人事不齊惟托之學校庶克永久宣聖廟祀萬世不廢卽鄕達尊祠祀亦賴以不廢然則此舉關系重矣豈止尋常瓣香巵酒斯須之敬而已今者豫告有文煩爲焚白於家廟神靈有知庶其來格至日薄奠奉安敢屈昆季陪位諒孝子慈孫所樂聞伏希照亮

與丹徒陳教諭書

僕家江西君宦浙右信風馬牛不相及也然世好交情則與君有甚舊者孔李千載猶敍通家況親承尊翁之訓教而忍自外於象賢乎請陳如左昔景定壬戌癸亥間尊公雪澗先生之宰吾丰也壎實受防焉邑士如雲無一可其意者獨壎以斯文受異知其意气孚協形迹兩忘蓋平生未有也別四十年隔二千里嘗相思不相聞輒爲之淒愴不自已忽甲辰夏五建昌教授胡汲仲轉示尊公癸卯歲所賜書訪問死生哀憐沈浮不啻若骨肉然壎讀而感感而悲卽具箋幅托胡教轉附入杭亦旣久矣一旦忽以書還具言尊公已僊益爲之淒愴不自己又久之乃克奉書自通於執事而就以郡誌所刋尊公題名及政績呈納蓋乙巳年事今者胡教報云其子至杭已將所附書托劉聲之攜至赤城聲之報以足下已赴丹徒新任囑之守舍者轉附未知達聽覽否也適有朋友便舟過京口念此良便不可失敬修此書重申鄙悃大槪俛叩前書之到否乃若心所欲言已具前緘不贅也六十老客光景寖穨知此生機緣能獲與執事一見細論再世情好否又重爲之淒愴也有便寄書余惟珍重不宣

內幅

南丰先生曾文定公有弟文肅公布嘗爲右相出判潤州旣薨後不復歸裏畱葬京口二百年矣煩爲傳詢葬何鄕村墳墓存否其家子孫田宅猶有世守者否敢望詳報如有後裔宜與之言南丰先生位下子孫久已零散有別位僅存其一亦甚淒涼惟累世墳墓庵寺儼然無恙歲時官爲修祭不廢也南丰文集曰元丰類稾郡守新刋甚整謾知

賀承防程內翰書

內翰承防相公閣下春中展敬庵墅辱畱欵意甚勤光霽傾懷談到太極昔之親承諸老也嘗若此四十年來無此樂矣乃始復見於公安得不躍躍自幸山房有約尢感不遺擬自洪歸卽陪杖履乃不意抵洪而病病且劇滯畱元妙凡七旬復不擬銀信鼎來聞命就道當臺斗小駐洪泮時僕正委頓中欲力疾一謁弗克欲奉字一問亦弗克又安得不欝欝自悼也玆審坡導防麟筆續經眷注彌隆弼諧有待不勝欣贊之至江西自南丰公被異顧典五朝史事逾二百年無繼者今明公獨當之平園公由承防登政府逾百年亦無繼者今明公將又當之疊是二美重我鄕邦壎𨿽耄昏尙期書盛事垂不朽前值端便亟奉此書爲斯文大亨貞賀又爲吾道有依托賀也

內幅薦友

壎久安蕭閒官境無夢延平闕到迫使之官𨿽精力粗支而舊學都廢安能出新意與俱生談經析理乎徒以閩地差暖稍便衰殘爾荷令器少尹爲我差聲將以菊後馳驛梅前眡龜輙有片言或足爲明公助伏承獨受簡知提綱史籍甚盛事也然昔之開建史局者往往妙選時才以自助溫公修通鑑則有劉道原範淳夫諸人元丰修五朝史則有陳后山邢和叔諸人寶祐修髙孝光寧四朝史則有建昌張平齊與僕族兄劉信翁諸人蓋不惟集眾思成鉅典而亦因是奬拔一二人才於以廣丰芑之澤此昔賢愛君盛心也古今異宜固不相襲而近覩睿防其間一語亦及於此卽未嘗不與古合有如公門桃李夾袋姓名南金北珠隨取隨有孰敢議其無人獨以山林耳目所接則前輩不存後進不競其堪是選者寡矣史非他文比也彼或沈錮於程文流連於吟詠馳騁於小小文詞安足語此昔人論六經謂尙書春秋經也實史也則史豈易言歐陽公新唐書世猶議其不及於舊南丰公禿禿記何媿遷固顏魯公祠堂記道山亭記直史筆也及夫太祖皇帝總敍則與裕陵聖頌不契矣史豈易言姑捨是卽所知聞略評時材可乎艸廬玊霄已【原缺】

相若不堪鞾霜待漏矣若【原缺】

寧海主簿胡汲仲博洽不羣史學尢僅今所罕見夫史者所以明夫治天下之道垂憲於後世曾南丰嘗謂唐虞之世豈特任政者皆天成哲士蓋執簡操筆亦聖人之徒也史豈易言書生好論事老矣習气不除故論薦至此幸母曰子誠齊人也抑又嘆景逼崦嵫且固寒喘非復田光盛壯時使減我數年少操觚翰從諸賢後則識馬周於逆旅防浩然於禁中豈無一知已者今已矣尙何言尙何言引筆姑止是勿罪

水雲村稾卷十一

欽定四庫全書

水雲村稾卷十二

元劉壎撰

祭文

代祭陳樞密文

嗚呼鉅人長徳孰盛盱邦猶洛社英巍巍堂堂宏頤二老淸節直气朅來太晚弗逮執摯惟矩齋翁如魯靈光亦復不久歸白雲鄕猶幸千峯作擎天柱魁樞正明風悲防露公有鴻文寛平且柔儼類其人冠佩優遊公有達識著龜先見斟酌肯綮與世舒捲公有盛福四顧鮮儔富貴備矣澹若無求嗚呼四願之疏世許以正晚節告君人心天命五羊之歸南物不擕明月滿舟見者嗟嘻心懷魏闕老益弗釋匪爲衮裳爲國一出【古音拙】出必調鼎乃遽騎箕造朝幾何丹旐翩飛僕也何人適仕洛社屢瞻履舄布武堂下幸依耆雋驟失典刑傷嗟諸老接踵凋零公之不出世遺感矣亦旣出只哀哉止此椒漿桂酒敬酧一尊公兮歸來爲歌招魂

爲吾母祭舅文

嗚呼人生至痛莫如逆境以老哭壯情何能忍兄弟同處逾六十年如足如手曾無間言我遷郡城相距百里山川𨿽隔心則孔邇旬無音信我思懸懸豈其病邪憂慮萬千避難來歸幸聚匝月憐汝病深我心如噎尙期小瘳怡怡優遊竟夢一枕長往弗畱我老心孤望汝送死豈料此歸乃反哭汝嗚呼兄弟四人今防其三老懷悲酸情何以堪我有疾苦毎告吾弟我有肴核亦毎逺寄凡得汝書我再四觀我書復汝聞汝亦歡汝常來城惟恐汝去汝別我歸我淚如注而今而後永絕往來望斷天涯獨雁聲哀三奠永決傷哉倒置桮中之酒皆吾之淚

自祭舅文

嗚呼幼依侍側事公如父公𨿽方嚴視甥猶子歲在丙寅甥方締姻迹則異處情誼益親戊辰如城公不忍別我每思公音問不絕公實愛我凡事必咨我毎感公奉承弗辭去臘兵戈避地還裏復欣侍公公則病矣公𨿽伏枕見我輒興口不能言心若歡欣公疾已亟猶顧謂曰以藥救我世無盧扁遂隔古今我實負公痛悔彌深思公平生淚不可忍公如可贖何愛九隕垂三十年甥舅圑欒永懷公恩令人心酸放牛馬走爲助防望報公止此逾覺淒愴素車在途丹旐在門髙堂空空誰能反魂一尊永決灑泣釋手哀哉此酒能復飲否

祭母文

嗚呼母子團欒四十餘年母今往矣兒無母憐兒憂誰知兒病誰臆生我劬勞欲報罔極念昔幼日孤寡防然撫育成人酸寒萬千孰知此悲惟毋與子兩心相通何間生死母恩甚厚母望甚深兒學不達莫慰母心養志多虧媿負吾毋兒罪通天天誅以斧日吉時良歸於髙岡母不可畱兒割肺腸母子平生決玆一奠哀哉痛哉泉下相見

祭塗教授文【名淸甫】

惟公古心直道碩學雄辭臯比儼臨士喜得師共期三載教雨其滋天乎柰何奄忽止斯悲夫藥餌缺於奉侍棺斂出於有司𨿽定數之莫逃亦人事之多違內交一年荷公心知遽隔幽冥然傷悲沿檄承乏暫踵蕭規祖奠柩前檥舟江湄家山匪遙魂兮來歸已而已而哀哉已而尙享

水雲村稾卷十二

欽定四庫全書

水雲村稾卷十三

元劉壎撰

雜著

記夢

丙戌歲秋孟暑盛一日書困假寐夢偃仰小榻上气奄奄欲死旁若有言者曰死矣已乃气果絕而死死時亦無所苦惟覺神意飄飄然如行雲如飛煙騰上太虛間不知晝夜明晦不見山川人物鬼神形狀不食而不饑不飲而不渴不扇而不熱不衣而不寒鴻蒙汗漫蕩漾寥廓而亦無附麗倚著者久之忽爽然自悟曰此其死耶於是小立於無人之境而凝想乎平生自𦇤褓鞠父母之懷而至於總丱至於冠且婚且生子而且將老矣其間若仰事俛育幹蠱承家親師取友讀書作文運智謀競名利其瑣瑣者若求田問舍蓄書備器日用飲食貿遷有無又若經涉亂離酬應世故生死聚散哀樂憂懼百種千態意必有一足恃以爲長且久者乃今口欲一言而不能發手欲一操而無可伸平生積累竟無尺寸絲毫相與始終卽不知四十年營營役役所成何事卒亦何所得乃且並吾之五官四體不得自爲之主耶顧今之飛揚升降乘雲禦風若存若亡無聲無色者又安知不日久日消寖以磨滅而人世紛紛正徒苦耳因一笑而覺記所夢如此度他日眞死不過如此而世人之生死必且皆如此

汀冦鐘明亮事略

初明亮之首亂也汀州艸間匹夫爾非有權位號召世資憑藉奮臂山澤一呼數萬眾斬刈剽敓飄蕩震洶揉江閩數郡之地動江閩浙三省之兵貴臣重將裨校士馬因是物故者甚眾連城累邑公私供億耗費者甚侈師之所經寇之所及男女老稺被執僇貲財廬舍罹蕩燬者甚多上煩廟堂應接諸省奔赴竭數載之力僅得明亮至軍前一靣而詐降無實傲睨反覆气淩威鑠未嘗獲一交鋒決勝明亮竟偃然得保首領以歿旣歿眾猶畏服止奉一木主爾借其虛聲餘烈尙能統禦所部不卽降潰彼何道以臻此此之謂盜亦有道者歟幸明亮非有英略霸圖止於作賊不過殺人民驅牛畜擁子女坐金玉堆中假息林藪又幸國方盛彊兵力翕合故能磨以歲月待賊自斃儻若前古末造榦弱不支復加他警策應弗及則漫溢胚胎如赤眉黃巾僊芝黃巢之亂未可知也有脫身賊中者具言明亮有威風多智略得操縱譎詐之術似非田野農夫比然殘忍嗜殺異於人類其祭鬼常取孕婦刳剔爲笑樂被其虜殺者皆淫刑屠割呼號徹天極痛楚而後得死毎言必殺人則人始不敢近而其眾固可全也迹其所爲直盜賊之雄耳元凶鉅惡腥聞昊穹顧幸佚罰曽不及顯正刑誅寸臠縷膾以謝諸郡荼毒之民大可恨也南丰壤接閩贛適當其衝至元丙戌以來閱歷六寒暑震撼萬狀𨿽城市幸完然軍馬經從無歲無之至其急也則無日無之驚擾需求比屋俱敝村落殆有甚焉粟空於廩魚竭於池犬雞蔬果俱不得有加以捶縶淫濫視寇虐特不殺而已鄠都石城瑞金建寧諸邑則兵冦兼至禍尢慘烈至於庚寅四靣蠭起明亮邱元之外贛吉有謝主簿劉六十樂安有盧大老南丰有雷艾江之徒乘時響應俱煩省官親提重兵隨處逐捕賊𨿽終敗而受禍眾矣予聞故老道州裏舊事謂丰於宋爲上縣炎紹南渡承平百年民不識兵繁庶鉅麗甲江右逮紹定己丑庚寅間劇盜廖十六廖云廖雷輩起廣昌閩冦劉四官輩又薦食汀劍邵武諸郡久而益熾出犯我江西己丑歲十月十有六日廖寇由廣昌來犯西門王宰日宣備禦無策斥堠不嚴賊已入關至三聖堂前一跛僧猶問曰賊在何處俄被一刀死人始知賊至居民奔潰幸其僅畱一夕卽去且不縱火故逃竄不前者或伏匿得全上司調江州兵百屯安禪寺戍守十有二月又調馮將一軍至屯西門甫解器械衣裝小愒十三日冦猝至石背舞皮繖張靑蓋持木扉以蔽矢石馮亟前迎拒而軍逺來疲乏未熟地利復眾寡不敵馮被殺所部潰奔多死寇長驅入郭是時居民恃有軍來無恐逃者多還而不虞寇至也由是死者無數火官府民廬幾盡數日乃去攻建昌明年王宰以失守罪被劾罷選南城楊尉應亷來涖邑楊廬陵人也號才能吏招集流逋以漸興補逺邇賴之朝命禦前諸軍副都統制夏訓武友諒將池司步騎至又命蔡將某將荊湖步騎至又命張總管�將江西步兵至進屯廣昌賊遁松梓山池司兵攻破之時又起復陳工部韡知南劍州兼福建提刑江西招捕之職掎角平冦陳公有威名多方略招致廖冦俱戲下賊眾被官軍勦滅者不勝計亂遂以平而陳招捕之名滿東南矣楊宰應接軍務撫摩創痍爲尹六年百廢具舉輯荒殘爲繁庶化杌隉爲安平自是丰復爲壯邑二十餘年𨿽嘉熙庚子有上石謝八屠之亂淳祐乙巳有廣昌符五十之亂淳祐辛亥有新城關社之亂然禍不至邑邑得以全逮寶祐戊午歲新城李尉復來攝邑郡吏賴靑臨之督月解錢帛峻甚靑紅由帖徵催東濕加以大家三譚二趙苛虐諸佃咸不堪命攀龍耆有張半天何白眉者嘯聚起木山石牛洞五月二十日餔時率百眾冦邑首吏余璋急斷浮橋賊愒水東官民賴此得逃逮昏賊始渡畱一夕焚譚之廬延燎城隍廟一帶居肆明日乃歸巢諸司調撫贛旗馬軍合寨尉卒進討擒其魁渠赴建昌淩遲梟令繼治激變罪李權宰以劾罷二趙徙潮惠州家屬分徙劍邵沒其貲以贍軍三譚罰米贖罪賴靑杖脊黥配死郡獄妻子徙外邑亦沒其貲逮咸淳戊辰夏諸鄕水災乏食始則發廩劫禾終則嘯聚弄兵永福作善耆有羅動天詹花五者率羣凶起峽村八月八日淸晨以百餘眾破邑駐半日焚治寺民居市肆殺略而去諸司又調兵討平之魁渠俱淩遲伏誅治失守罪縣令楊從政以劾罷首吏歐實死郡獄甫七年逮徳祐乙亥歲十有二月江西諸郡受兵大執震擾尉寨凶卒乘時略邑而賊首陳捷江七龍輩起中和保則擁眾卻村落是時南北未一有司招安之假以虛名使散其眾明年丙子歲七月初吳制置浚卽廣昌開梱府聚兵興復諸邑咸應陳捷爲制置司都統制率鄕丁戍南丰江七龍從之八日晨興有北兵七百馬三百自建昌掩至陳江拒於東郊大敗走其死於兵刄者甚眾士民之不及避者死尢眾橫屍路衢府寺民廬廛肆一炬幾盡自有邑以來兵火菑患無甚於此承平遺迹埽地盡矣才十餘年生聚未復而鐘邱相挻又如此距紹定已丑庚寅整六十載其間禍亂相仍肝腦塗地令人心酸有不忍言者何吾丰生靈獨不幸至是哉因紀明亮事並載故實痛定思痛歷歷眼前後賢覽觀尙憮然而三嘆也大徳戊戌歲四月上吉聊述事略而其詳則具於嘉禾禦冦錄云

鄕飲酒議

按古禮冠昏喪祭有射有燕有聘有鄕飲酒今射燕聘廢已久矣冠禮間有行者然甚少昏與喪祭𨿽不廢然不盡如古其準古盡合惟行鄕飲則必謹焉三代之禮僅存止此可嘆亦可喜也鄕飲酒始於周以鄕大夫主其禮故曰鄕周禮天子六鄕鄭司農云百里內爲六鄕外爲六遂司徒職云五家爲比五比爲閭四閭爲族五族爲黨五黨爲州五州爲鄕則州爲二千五百家鄕爲一萬二千五百家也曰鄕大夫毎鄕置鄕一人其次毎州中大夫一人爲州長其次毎黨下大夫一人爲黨正又其次毎族上士一人爲族師又其次中士一人爲閭胥又其次下士一人爲比長而鄕大夫則總之者也諸侯三鄕卿二鄕大夫一鄕各有鄕大夫天子諸侯之鄕則君其國有其地也大夫士非國君未知鄕在何所鄕有鄕學鄭司農云鄕大夫飲賔於庠序尊賢養老謂在學也鄕則三年一飲州則一年再飲黨則一年一飲凡鄕學取致仕在鄕之中大夫爲父師取致仕之士爲少師處於學中名曰鄕先生以教鄕中之人毎年入學三年業成升於君若天子之鄕則升學士於天子諸侯之鄕則升學士於諸侯凡升必用正月將升必先爲鄕飲之禮鄕大夫與鄕先生謀諸學最賢者使爲賔次者使爲介次者使爲眾賔鄕大夫爲主人與之飲酒而後升之故周禮鄕大夫職云三年則大比考其徳行道藝而興賢者能者鄕老及鄕大夫帥其吏與其眾寡以禮禮賔之蓋古者年七十而致仕老於鄕裏其爲父師少師而教於學也常知鄕人之賢者是以鄕大夫就而謀之以爲介賔將獻其賢能則與之飲酒故鄕則三年一飲也然鄕飲禮有四若養老賔賢者特二事耳其三則春秋習射因而飲之以州長爲主人故州則一年再飲也其四則國於大蠟祭而黨中於學飲酒黨正爲主人故黨則三年一飲也俱謂之鄕飲酒

立賔以象天立主以象地設價僎以象日月立三賔以象三光三讓以象月之三日而成魄四靣而坐以象四時故鄕大夫選其老而賢者立爲三賔而立介以輔賔立僎以輔主三賔之外年髙者爲眾賔六十者坐五十者立六十者三豆七十者四豆八十者五豆九十者六豆

主人親造三賔者之家速賔及介而眾賔自從之主人拜迎賔介於庠門之外而眾賔自入三揖而後至階三讓以賔升主人盥洗揚觶賔與主人升堂主人北靣再拜於阼階之上曰拜至拜訖洗爵而升賔再拜於西階之上曰拜洗拜訖賔又拜於西階之上以受爵曰拜受主人拜於西階之上以送爵曰拜送賔飲酒旣盡而復拜曰拜旣然惟待三賔則然介之禮省眾賔又省主人尊賔故坐賔於西北而坐介於西南謂天地嚴凝之气始於西南而盛於西北體天地尊嚴之气以表賔之尊嚴也主人坐於東南而坐僎於東北謂天地溫厚之气始於東北而盛於東南體天地之盛徳以見主之仁厚也故曰四靣之坐象四時也其禮則有祭薦祭酒嚌肺啐酒卒觶致實之目其樂則有升歌笙入間歌合樂之卽其官則有司正之職其儀則有賔酬主主酬介介酬眾賔之序而終之以沃洗又終之以說履升堂飲酒無算然後賔出而主人拜送爲禮之終序矣蓋飲酒之初皆立而行禮未徹俎故未說屨及旅酬沃洗旣畢降階而說屨徹俎而坐堂行爵無數至莫而不廢事故經曰節文終遂安燕而不亂也黨正飲酒則一國若狂無不醉矣

樂歌之節其始則樂工入升堂歌鹿鳴四牡皇皇者華毎一篇而一終謂之升歌三終其以吹笙之人入於堂下奏南陔白華華黍毎一篇而一終謂之笙入三終其次笙歌旣畢而堂上與堂下更代而歌堂上先歌魚麗則堂下笙由庚堂上歌南有嘉魚則堂下笙崇邱堂上又歌南山有臺則堂下笙由儀謂之間歌三終間者代也謂一歌則一吹也其末則堂上下歌瑟及笙並作若工歌關雎則笙吹鵲巢合之若工歌葛覃則笙吹采蘩合之若工歌捲耳則笙吹采蘋合之謂之合樂三終然後樂工告之樂正樂正告之賔曰樂備工遂下堂而出乃立司正謂樂旣備賔欲去爲有懈惰故主人使相禮者一人爲司正以監之將畱賔而行旅酬也其用詩之意則嘉魚者取其以禮下賢者賢者累蔓而歸之與之燕樂也山臺者取其愛友賢爲邦家之基民之父母旣欲其身之壽又欲其民徳之良也由庚崇邱由儀今亡未詳其義愚謂必亦取其萬物得宜如魚麗萬物盛多爲太平之世可以待賔而興禮樂也賔必南鄕介必東鄕主人必居東方謂獻酬之際主人將西賔將南而介則瞷其間也瞷音間厠之間

竊詳鄕飲大防主於尙齒尊賢以厚風俗以明政教而已古人歲歲行之以爲常後世間一行之以爲異卽見今之不如古矣淳祐丙午歲建昌嘗一行之時則郡守王公侑爲主人今六十年再逢丙午部使者始令再行之其難如此宜乎尙齒尊賢之風不接於耳目而民俗日媮也孔子曰吾觀於鄕而知王道之易易也夫王道大矣夫子乃因觀於鄕飲而知其爲易何邪孟子曰堯舜之道孝弟而巳矣二帝之道猶不過於孝弟況王道乎宜乎以此爲易易也鄕大夫三年一獻賢能先與之飲酒則宋代鄕舉鹿鳴宴蓋鄕飲之遺意而其廢又三十年並此意不復得見矣古人制爲此禮法天地象日月三光四時至詳且重亦有過於煩縟者則拜至拜洗拜送拜旣之類是也謂宜於親速賔介迎拜於門三揖讓升堂之後稍節其拜則簡而不倦矣且今一舉禮其費甚夥有司以爲病不知古人歲舉此禮費當何取當考大徳丙午歲閏正月間盱庠奉憲令將以姑洗行鄕飲因考古而議其略若其詳則見本義

策問【四】

問易曰積善有餘慶積不善有餘殃書曰天道福善禍淫又曰作善降祥作不善降殃聖經以善惡判禍福理也先儒謂其言兼報應何也大學曰貨悖而入者亦悖而出理歟亦報應歟報應釋老之說也聖賢不廢歟有曰報應若有神司之者纎微必察誅賞不違何冥冥之擾擾也此殆以人事擬天道固不足論或曰禍福無不自巳求之者惠迪吉從逆凶惟影響人自爲之天理順逆之分卽人事吉凶之判是矣而亦有爲善未必福爲惡未必禍者何居或曰善惡未熟爾熟卽驗矣審如是顏子之善不熟乎何其夭且貧也盜跖之惡不熟乎何其壽且富也不寧惟是鄧攸棄其子而全兄之子亦可謂篤於善矣無兒之悲使人流涕張湯杜周酷虐何可當也而乃俱有良子且爵位尊顯至建武杜氏爵乃獨絕史謂迹其福祚元公儒林之後莫能及蓋訝之矣善惡之驗竟如此此君子所以憤天道之無知撫遺編而浩嘆也羣疑滿腹願從諸君質之

二

問古者仕進之途蓋非一矣周以鄕舉裏選爲正途至漢則孝亷賢良明經唐宋則詞章科目皆正途也然其間有以貲進者𨿽由徑亦多通顯何歟輸財助邊納粟應令猶爲有說進果人亦官之何義歟宋待進納者最有節不過假以浮名使由場屋特優其取予差易進身爾不使驟入流品也非公私兩利者歟無亦曰多田翁捐所餘數百斛計直幾何卽獲與正途常選齒不防吾名器歟一蹴而躐升則彼之賢勞鞅掌積日累月者得無觖望且寒畯乏資者復何由升歟自古奔走才能鼓舞豪俊惟名器爾昔有以官頗易得人思僥幸爲世道憂者非以其輕名器歟懼其輕加裁制焉將以抑奔競也或曰昔嘗急而求予矣今若此不慮後日復有急乎吾將微奬以示其信虛榮以慰其求則又曰數且夥其輕猶故也將若之何敢問

三

問學者之於書致疑多矣大者未易悉數也略舉其細有言語背馳者有紀載失實者有稱謂差殊者試與諸君商之夫子曰言忠信行篤敬子張書諸紳言行之重如此而孟子乃曰大人者言不必信行不必果異時夫子亦嘗以言信行果爲硜硜之小人是言行不足爲重矣無乃言語之背馳歟門人曰子罕言利與命與仁利與命夫子誠罕言至於仁則屢言不一言未見其罕也無乃紀載之失實歟唐虞夏周國號主一未見其有二也繼夏者殷宜直曰殷而已然詩旣曰殷士膚敏曰殷鑑不逺矣乃有時而又曰商之孫子曰肆伐大商書旣曰殪戎殷曰勝殷殺受矣乃有時而又曰商郊牧野曰商王受是一國而二號當時之人不知何從梁本魏也孟子之書易魏曰梁而齊晉則異乎是何於魏獨然無乃稱謂之差殊歟三者𨿽淺近其疑則一敢問

四

問理莫難明於鬼神矣謂爲無邪傳曰幽則有鬼神謂爲有邪孰從而究其迹也夫子曰焉能事鬼不過謂其未能事而非以爲無也子不語怪力亂神不過不形之言語而非以爲無也蓋有之矣然求所以有何其茫如邪畫歘嚘嚶世固有之抑以理而推有形而後有聲曰有聲矣必附於形形何在歟曰無形矣聲何所附歟好言鬼神莫若左氏世多譏其誕至伯有之事又何若是著也然歟否歟審如是可謂之有矣乎中庸謂洋洋如在其上如在其左右如之云者其有無之間耶智不足以通幽明之故願袪其疑

詩說

至元辛卯秋予與故友易雪厓閒遊南城鄕至歐橋訪小谿周文郁【名從周淳祐丙午中鄕舉】因過坡下訪防野黃衛道【名闌登科仕爲興國軍通判除槯院】就往金谿縣之曾坊訪平山曾仲材【名子良咸淳戊辰登科仕至嚴州淳安令】三先生者皆予舊識也前修雅望綽有典型從容說詩各得一論足以補後學之闕漏今二十有七年矣雪厓翁壬辰歲先逝三先生亦相繼僊去宰木俱拱惟予僅存而亦年近釣璜懼來日之有限前聞之易亡也因摭其說載家集以示吾孫

小谿翁曰昔在行都訪白雲趙宗丞參詩法因問何以有盛唐晚唐江湖之分趙公曰此當以斤兩論如齊魯靑未了如乾坤繞漢宮如吳楚東南坼如天兵斬斷靑海戎殺气南行動坤軸如白摧朽骨龍虎死黒入太陰雷雨垂等句是多少斤兩比風暖鳥聲碎日髙花影重卽輕重見矣此盛唐晚唐之分江湖不必論也已而訪蒼山翁曾子實以趙公語質之曾謂趙公言是適有一客從旁竊笑心怪之而未敢叩異時徐問客何爲笑曾公曰有故蓋白雲之說𨿽當顧其自作則起末皆未是客之所以笑也文郁請問歌行曾公曰凡歌行止合以老杜爲法其後又謁防云翁黃希聲參詩黃公簡黙莊重不事莊辯止云詩止如此做做來做去到平淡處卽是又曰詩貴平淡做到此地位自知耳三詩人之所以語小谿者如此小谿以其說授予【白雲諱崇嶓字漢宗居南丰之東門嘉定壬午登科仕至大宗正丞卒於朝有子云捨仕至撫州太守○蒼山諱原一字子實居寧都金精山前仕宋爲南昌縣丞○防云諱文�字希聲淳祐庚戌登科居建昌城內仕至浙西提幹舟覆於嚴州城下遂溺死】予訪防野黃榷院年八十有四矣精健不衰气象溫雅有幹淳遺老風致忠厚之味藹然從容談詩有曰詩貴平易自然最要血脈貫通有倫有序因舉梅詩墻角數枝梅云云又舉月詩騰騰離海角云云此二篇血脈貫通次序不差是一樣子也越二日往金谿訪平山曾公作詩多雄健於近世詩深取蒼山翁且云少謁蒼翁於行都翁曰君作丰大合作顚詩一番然後約而歸之正乃有長進問何謂顚詩曰若太白長吉盧仝是已然性不喜爲此體竟不果學今老而思當時儻不以已見橫於胸次而從前輩之教用工一畨則吾詩當不止此嘆息久之

予以諸老前後言語參玩乃知前輩作詩俱有節度如今人率爾五七字湊砌成章遽名曰詩宜其不足傳矣學不廣聞不多其何能淑予竊媿夫造詣之不深而又慮夫前世之不傳故纂其所聞以爲詩說也日或嗣有見教者顧𨿽老憊猶願讀書延祐丁巳重陽日記於東軒

記安晚二字

顏蠋與齊王遊食必太牢出必乘車妻子衣服麗都蠋辭去曰玉生於山制則破焉非不寶重也然而太璞不完士生於鄙野推選則祿焉非不尊遂也然而形神不全蠋願得歸晚食以當肉安步以當車無罪以當貴淸淨眞正以自娛宋丞相鄭忠獻淸之晚年倦祿自號安晚蓋取諸此東坡嘗謂戰國之士未有如魯連顏蠋之賢者也然而未聞道也晚食當肉安步當車是猶有意於肉與車也晚食自美安步自適取於美與適足矣何以當肉與車爲哉坡翁此論尢髙但蠋蓋有爲而言之與曾子彼以其富我以吾仁彼以其爵我以吾義一例亦不害其爲聞道也

水雲村稾卷十三

欽定四庫全書

水雲村稾卷十四

元劉壎撰

公牘

代包尙書申省乞朝假狀【咸淳丙寅】

昨準尙書省札子云云給假一月滿前來供職者恩防薦頒孤衷增感伏念某棲遲莫景眷戀明時淸朝未忍於棄捐優詔僅防於予告恩綸稠疊寧忘魏闕之思藥裹纒緜靡遂漢廷之恃今者年益加大病殊未瘳𨿽出入庭戶以猶艱豈奔走道途而無苦輒陳私悃俛念顚危欲望公朝特賜敷奏更與給假一月少需暖淑庶便老癃實拜鈞造生全之賜

代申省乞蠲租免糴狀

咸淳戊辰夏鄕邑水災逺近艱糴人心洶洶予日慮冦禍六月初遷避建昌城中未久果聞嘯略四起八月八日賊破邑大焚略而去是時朝防下江西運司於諸郡和糴米數十萬石頒降官誥度牒銀楮四色爲糴本數內建昌合糴三萬石南丰與焉予聞之惻然曰邑虛矣何堪重糴乎卽思以救之適云捨趙公必岊新注雩都宰歸亦寓盱城居相鄰因約其同謁鄕達尊包樞相恢陳尙書宗禮曾侍郎頴茂黃侍郎萬石易安撫士英請爲聨衘列上於朝祈免糴又祈蠲租諸老俱然之陳公命予亟具稾以進卽備公札聞於賈平章似道未幾尙書省札下盡從所請租糴兩免次年春夏遂免艱食云

某等跧伏田裏囿身化鈞自安其愚詎容妄有陳述玆以事變出於鄕裏事體關於朝廷冒昧吁呼仰祈鈞鑑某等生長建昌竊惟本郡山多田少素非富饒而南丰一帶又接閩贛民俗慓悍輕生習兵才遇水旱無聊輒嘯聚稱戈負固挻亂致上煩於有司今年春夏以來積雨霖淫谿澗漲溢至四月乙巳大水五月壬戌又水拔屋宇衝田疇蓋四縣皆然而南丰則平原出水災變尢甚東西彌望莽爲沙邱牛畜種植多沒巨浸廩儲濕腐告糴孔艱於是彊民結聚者四起州郡爲之調兵鎭壓遣榜招諭而後定曾幾何日被水者修補廬舍未就葺理縣市未成忽八月初本縣管下峽村賊首羅動天等聚集凶徒焚劫鄕落竟以初八日辰時掩襲不備長驅破縣虜略財貨婦女殺死宗室王民本縣無兵無城徒手受冦邑市肆悉盡於煙焰之中生靈老少多斃於賊刃之下僅得尉卒數輩短兵巷戰而寡不敵眾莫遏其鋒賊埶旣長好亂者眾邑距郡不四捨朝發莫至蕩無隄防近城居民率竄城內傍連贛撫屬邑如寧都宜黃無不震動弱者徙家逺遁彊者團結自防州郡始調廂禁寨兵結約隅總邱應祿胥廣趙集義兵攻圍賊洞幸擒元惡己正典刑同黨羣凶或逃或捕旣而憲司軍馬踵至𨿽可少安然郭內則瓦礫蕩然奠居無所諸鄕則側受冦燬茅葦相連生者骨肉流離死者肝腦塗地甚可痛也某等竊念南丰自紹定己丑廖冦兵火之餘凡二十年創痍僅起而寶祐戊午之張冦起焚蕩劫略一夕爲虛郡家急於繭絲艸艸收拾甫及十年痛猶未定而羅冦繼起四十餘年三經殘破寒厓赤子斬然無一縷生意秋成納稼民食所關而始以洪水之漂流繼以凶焰之焚略又繼以軍馬之蹂踐田疇刈獲能有幾何況邑之宿儲空於水鄕之積貯空於劫市井之生聚空於火疾痛呼天安得不仰祈一分之寛乎共惟寛大之朝仁恩旁達元勲當國澤及隱微凡州縣兵荒毎拜存撫今南丰水盜兵火交逼沓至尢宜興憐欲望公朝曲垂軫念特降防揮行下建昌軍將南丰民戶二稅蠲免一年其本軍和糴米年例四縣總計三萬餘石並乞札下江西轉運司行下本郡將南丰一縣今年合糴之數特與除豁令運司收回糴本庶幾寛恩所被民力獲紓亦見本朝仁逺之意顒望鈞慈亟賜報可某等當與下邑黎庶永戴洪恩干犯鈞嚴下情不勝俛伏俟命之至咸淳四年十月日右武大夫閤門宣贊舍人主管華州雲臺觀易士英朝散郎集英殿修譔黃萬石通奉大夫寶章閣待制曾頴茂文華閣直學士大中大夫陳宗禮資政殿學士通奉大夫致仕包恢札子

是年十一月尙書省札子下建昌軍仰將南丰縣民戶咸淳四年夏秋二稅蠲免一年外仍札江西轉運司行下本軍將南丰縣咸淳四年和糴米照數蠲免收回糴本並札送包資政等官準此

代申省爲陳參政請諡狀

竊惟聖經存節惠之文淸朝有錫諡之典所以旌別淑慝昭示來今儻非依賴於鈞陶何以煇光於泉壤伏念先君樞參資政年垂七袠歷仕兩朝淸介方嚴不混流俗平生勁直之節著在朝廷簡靜之政行於郡國爲學官因冬雷上疏語侵大臣鄭丞相惡之而斥爲宰屬因陳四大願歷詆時事丁大全惡之而又斥景定更化天日淸明起散地乘軺傳觀風嶺海一道肅淸中間𨿽以詩語爲禦史虞虙所誣徙居二水而元宰當國察其非辜曾不逾年防叨擢用由庶僚而登言路由言路而升從班彈擊不避貴權論思必主正大一時忠言讜議以之爲首端人雅士以之爲宗出帥羊城以淸約洗貪風以安靜鎭逺俗至今南人歌思靡忘曁登廟堂守正不變𨿽莫究大用而天下善類識與不識翕然以名節稱之其持身處事治家居官皎皎無毫髮磨玷至若讀書講道勤苦自厲則壯老猶一日也公朝爲之贈官加賻恩全始終亦旣哀榮無憾矣永惟墓艸已宿壹惠未章不肖孤零丁待盡弗克顯揚深懼先君名實與艸木俱腐無以贖不孝罪謹繕寫行狀一帙叩首百拜以請欲望朝廷俛賜矜念或防特達密啟徑降恩防爲易其名或防下之有司從公議諡豈惟不肖孤誓報洪恩九原有知亦將永永戴徳其無斁某冒犯鈞嚴下情不勝俛伏俟命之至

呈州轉申防訪分司救荒狀

大徳十年丙午歲春夏間江浙大饑吾邦與鄰郡皆然景象惡甚予不能安條其事上於郡適分司官至因以聞

竊惟民間或有疾苦學校所當開陳本州歸附三十餘年多遇丰歲民各安生亦曾間有艱糴之時然止是小歉不至大傷惟有今年凶荒特甚豈非歲在丙午自古以爲戹防邪卽今饑民充塞道塗沿門乞食扶老攜幼气命如絲菜色雷腹行步傾倒一村一保之間兒號婦哭所不忍聞蓋緣此州本是窮原去處山多田少地狹民貧𨿽遇丰年猶有不給自大徳四年以來連年不熟罕有積儲至七年八年則旱損其半九年則虫傷尢多民戶輸糧還債之外所存無幾上年臘月農家多已無飯度歲矣苦捱至春又遇雪凍閏月以後淫雨連緜至三月二十一日夜半西鄕峯嶺等處山水發洪衝田拔屋莽爲沙邱如秧如麥俱巳蕩盡沿河一帶彌望蕭然常年猶有鄰境可以通融今則鄰路俱荒四境斗絕常年猶有蔬菜可以助食今則久雨浸淫蔬菜腐死常年猶有客船運米可以接續今則州民前往下江販運多被龍興撫建闌遏不許到州常年米碩價止中統鈔一十兩糴戶猶曰艱難今則價值日增倍而又倍且又夾雜水濕沙糠舂簸之餘一斗僅得七升而已以此展計毎碩乃成三十兩之上小民久困鈔從何來以至將屋宇園畬絲麻衣服牛犂器具甚至貓犬等物俱已典賣應急自春至夏曆日滋久蓋亦罄竭矣且糧多之戶不免猶有缺食者耕農之家困乏可知弱者忍饑待盡彊者率眾開倉或有百十爲羣突入大家升堂入廚需求飯食必待烹豬給酒醉飽乃去旣曰饑民誰能抵拒亦且數眾叫囂震驚以此稅戶亦不安居往往搬移回避景象殊惡蓋三十年所未見也居是邦者廩廩度日幸防省府矜防累次發糶官糧儻非得此賑饑則餓死久矣又奉榜文委官勸糶伏覩辭意哀矜懇切洞察民病百姓見榜歡聲如雷以至感極而泣然官倉所糶毎戶多者五斗少者一二斗而止略計人口不同大槪僅充五日之食所食旣盡又只忍饑今才五月上旬相去秋成尙逺兼本州山深地寒止宜晚禾惟有近郭鄕村略種早稻通計十分之內早稻止有三分各濟本鄕何能普及近爲大水沖田之後補挿稻秧比常年栽挿之時甚爲遲緩恐至七月才見收刈況又未卜有收無收凡人一不食則饑再不食則困三不食則餓且死豈能空腹忍死待秋熟乎至如逺村止種晚禾直到秋冬之交然後成熟似此饑荒正長委計利害今則未論秋後且慮目前若不多方措置不惟餓死者眾亦恐別生事端倍費有司處置伏見本州官糧除已糶出及存畱年終支持外尙有餘賸乞行照勘數目接續發糶拘錢還官仍乞申覆省府乞於糧多路分轉撥萬石儹運前來接濟亦是損有餘補不足之意就乞行下龍興撫建諸路放行米船毋得阻遏均是江西地面一般饑民何忍妄分彼我瘠魯肥杞也其有富戶蓄米待價固是愚而無知不防禍敗理宜督勒隨時平糶庶免後患可保家業至若姦民不畏官法乘時放彊鼓動惡少不問物主擅取倉禾此風亦不可長所宜折其萌芽合無多出榜文嚴加禁治嘗聞古人救荒有法凡禁治閉糶之戶彊糴之民必將二事並行蓋以安富卹貧不至偏負如某所陳似涉激切然事急不暇徐行心痛不及緩聲如言可采早望定奪實一州生靈之幸伏乞照詳施行

是年省府節節行下糶糧又專官親臨賑濟孤貧者分遣郡官下鄕勸諭大家減價發糶郡侯聶公伯達名從政懇惻奉承秋毫無擾貧富安之又勸農競種蕎麥爲明年續食計所收甚廣曁丁未歲民得麥續食不復有饑由是兩歲𨿽歉而獲免溝壑者皆公家全活力也

建請攺葬鄕賢遊澧州狀

竊惟尊禮先賢國家之令典建明義事學校之公言伏見南丰志該載先賢數內有故澧州太守遊大夫諱少遊文學政事爲時名臣亡歿之後已行薶葬經今百年昨因至元己丑庚寅間兵冦擾攘將本官墳墓發掘破棺取物眾皆見其金紫儼然顏貌如生衣服俱被剝去屍體棄於道傍子孫凋零無人收瘞鄰近憐其裸露就將浮土略爲掩藏不復再行正葬今則又歷年深雨水浸淫牛畜踐踏此去日久必復暴露矣生前旣是品官身後豈宜如此本處亦有善人肯爲出力遷葬卻爲未曾聞官由此未能輕動本官元葬新城耆接連玊泉地靣有玉泉耆儒人黃貢元名猶方讀書知禮樂爲義事謂宜委之此人倡率鄕裏仁人義士及遊門宗親協力維持制造棺衾將本官遺骸裝斂入棺加以釘綫灰漆如法封閉結砌墳穴用石蓋壓務令完牢仍於墓前鐫石明書澧州太守遊公之墓致祭安奉以表先賢則澤及朽骨風厲薄俗誠州郡之美事也

講究隄備湖冦事宜狀

竊惟江海湖泊水靣濶逺蘆葦阻深致有盜賊出沒從古不免而近年爲尢甚剽劫商旅損傷官員非止掩其資財又且占其妻子防防無處生死衘寃今者李某所陳件件皆實原其事理蓋緣賊船盤據水中巡尉逺在岸上追捕縣隔力無所施又賊船民船混雜波心𨿽有智者不能辧認爲今之計謂宜別立水路巡捕司驗地靣逺近節節置立使聲勢相接首擊尾應給以官船日夜巡哨其有雇覓民船裝載者宜依李某所陳令本人經官告給印信勘合及用火印烙船參照相同見得某處某人管下附籍船戶如此明白若或船無火印及無勘合卽是賊船顯然彰露自無所容而水盜因可弭矣至如船居之戶規避差發則宜印烙其船及依土居粉壁例置立粉版開寫戶貫人口官爲置籍時常防視非止官府得以役使而姦盜不至窩藏此又一舉而兩利也其要在乎講之周密行之堅決又須嚴立法禁隄防巡捕司與賊交通之獘庶可戢水盜護良民惟執事者實圖利之生靈幸甚

水雲村稾卷十四

欽定四庫全書

水雲村稾卷十五

元劉壎撰

表箋

壽節賀表【景定庚申正月五日】

獻歲發春挺生眞主與天齊壽恭祝聖人矧臨啟運之年有衍興王之慶恭惟剛健中正神武聰明三紀四方無虞丕暢久成之化九夷八蠻通道克開底定之勲適虹電之交煇等乾坤而同永臣分藩有守造闕無繇藝祖開創於庚申願恢令緒帝舜誕彌於甲子期邁修齡

謝賜歷日表【景定甲子】

仰觀天文協用五紀以爲民極賚及萬方防帝力以何知表人時之敬授恭惟誠參化育道妙裁成膺歷數以在躬契合六十年之興運察璣衡而齊政環循三百載之太平正朔誕頒車書咸被臣職司勸課志在布宣云云

紹陵誕嗣賀表【咸淳戊辰十月一日】

幹萬物之資始式開有道之長震一索而得男丕衍無疆之歷甸區嘉賴宗社奠安恭惟徳澤延洪仁恩涵育忠厚成其福祿克底烝民之生孝弟通於神明宜接千歲之統告朔適當於良月流虹遂應於前星臣老佚裏居逺欣邦慶二十九得皇子同符先漢之頌歌億萬年敬天休永邁成周之歷數

賀太后

徳合重坤仰詒謀而翼子祥開索震爰受祉而抱孫宸扆來朝慈幃增喜恭惟得天久照應地無疆壽考萬年用介福於王母本支百世肆遺休於後人遙知問寢之歡坐享含飴之樂臣身棲南畆心戀東朝誦太任思齊之詩於昭積慶效湯孫猗那之頌式衍丕基

賀皇后

宮幃雍穆肇美蟄繩廟社靈長爲生岐嶷仰離明之繼照表坤厚之含光恭惟如月之常配天其澤審官賢佐君子助成化育之功帥嬪禦祠髙禖協應誕彌之瑞凡皇祚緜於百世由化基本諸二南臣幸佚餘年欣逢慶事祝帝堯之多子有偉貽謀頌太姒之嗣音永言齊壽

正旦賀表【咸淳庚午】

歲協祝釐頌九州之正朔帝臨垂拱朝萬國之衣冠自天降康與民更始恭惟日新盛徳春育涵生六年受五服之朝混同文軌一气轉八荒之壽增壯山河適當黃道之中宜處靑陽之左臣歸田身老戀闕心存王春受漢京之圗莫陪正伏吉月布周邦之治苐仰寛書

太后

月正元日尊臨南靣之居天下一家同致東朝之慶慈顏有喜景福無疆恭惟與物爲春後天不老龍樓戒曉日膺問寢之儀雉扇開云歲舉奉觴之典九重稱賀萬國具瞻臣歸老邱園馳神集闕四時成歲欣逢交泰之期五色補天端賴重坤之助

皇后

王者大一統式迎泰道之亨太極有兩儀允賴坤元之載歡騰柏頌喜溢椒塗恭惟化基二南仁育萬物正位乎內助宣太皥之春申命自天均迓元正之福對龍杓之易次仰鳯闕之受朝臣昔侍西淸今安南畝想紫禁煙花之繞莫綴班聨瞻黃道日月之明遙依魏闕

壽節賀表【至元戊子八月二十八日】

幹統天而乘六龍光臨率土兌正秋而說萬物瑞應流虹聖明挺生遐邇胥慶欽惟寛仁撫世神武興邦如月之恆日之升同符久照際天所覆地所載咸入洪圖福鎭關河壽齊箕翼臣分藩有守望闕無由致嵩嶽之三呼苐瞻北極指軍峯之萬仞遙祝南山

又【至元己丑】

乾元禦極運應河淸兌正司秋節逢電繞萬年介福四海均驩欽惟光嶽儲神箕翼同壽爲天地立心生民立命共樂治平凡日月所照人力所通悉陶化育祥開誕聖慶衍齊天臣忝牧一州恭瞻九陛歸美報上莫親奉於玊巵以忠事君尙逺稽於金鑑

登極賀表【至元甲午四月】

天子君萬邦遹符歷數皇極斂五福誕覆幅員華夏歡聲乾坤喜气欽惟與天同大如日方升聰明睿智以獨尊登九五位朝覲謳歌之並集得億兆心宗社安於泰山詔令聳乎率土丕昭祖訓光禦皇圖臣叨守外藩遙瞻中禁又逢聖主逾殫莫報之忠嘉與逺氓共樂升平之治

又【萬戶府】

明帝禦邦嗣累朝之丕緒黎民有主藹萬國之歡聲廟社奠安乾坤開霽欽惟純粹中正濬哲文明鐘三光五嶽之英天姿特異爲六軍兆姓之主神器有歸奉烈祖之聖謨膺皇躬之景命時乘龍禦光紹鴻基臣濫職柳營馳神楓陛爰飭采薇之戍謹守封疆敬歌天保之章願綏福壽

壽節賀表【甲午九月五日】

虹電流煇適應九秋之候乾坤齊壽有開萬壽之期瑞气氤氳頌聲洋溢欽惟睿知神武博厚髙明天日英姿鐘太極兩儀之全气風雷嘉防協六軍萬姓之歡心當新政之禦圖紀良辰之毓聖誕彌厥月長髮其祥臣分牧南邦馳神北闕瞻蓬萊之五色阻綴賀班效嵩嶽之三呼遙伸善頌

又【萬戶府】

龍飛禦極甫新一統之權虹流介祥咸仰九重之慶歡騰薄海瑞靄層霄欽惟載纘武功誕敷文徳撫軍監國久符重煇重暈之占應天順人善繼同軌同文之治茂介秋髙之候有開帝出之辰臣縻職柳營馳神楓陛千官朝賀遙瞻漢殿之班萬旅歡呼共上莊杶之祝

正旦賀表【元貞乙未】

歲頒寶歷大一統以爲元春度玉墀喜萬年之介壽和燻海岱喜溢乾坤欽惟徳與日新仁同天覆車書混一睿知足以有臨正朔昭明華夏罔不率俾儉勤遵夫祖訓愛敬說於親闈茂對靑陽益臻洪福臣職分藩服心戀闕廷膺貢受圖𨿽阻陪於朝防行慶施惠願祗布於恩言

又【萬戶府】

東風轉律又新萬物之煇南靣受朝茂介九重之慶聖朝臨禦華夏瞻依欽惟稟睿自天性仁繼祖修車馬備器械八紘丕振於皇威開黃道拜紫宸百辟共推其神武當持盈守成之世逢考圖數貢之辰壽祉駢臻基圖鞏固臣屬縻軍務阻綴廷班詩詠采薇恪守封疆之戍春融細柳常懷雨露之恩

壽節賀表【總統所】

華衮天臨喜親逢於明主方袍雲集咸恭祝於聖人運應六龍之乘生同一佛之出欽惟慧通山海福比河沙累劫萬行圓成爲世界主大地眾生歸仰居人中尊當秋髙气淸之時紀電繞虹流之節壽齊箕翼慶溢乾坤臣祗率梵徒遙瞻宸禦眞詮五千卷敬繙貝多葉以披宣睿照億萬年願比須彌山而長久

又【九月五日】

虹渚紀祥九五適符於令節象筵啟教億兆齊藹於頌聲飛龍禦天生佛見世欽惟獲無量福居不動尊因果圓成作大地山河之主智慧廣大爲當世天人之師先囊茰四日之期應曇花千年之瑞光騰箕翼喜溢乾坤臣寄迹南邦傾心北闕領苾芻眾敬宣覺帝之眞詮繞蓮華臺齊祝聖皇之上壽

登寶位賀表【大徳丁未】

六龍在禦初臨南面之朝萬象維新咸拱北辰之照皇圖鞏固甸宇欣愉欽惟淵懿聰明睿知神武鐘三光五嶽之全气繼祖嫡傳得六軍萬姓之歡心受天寶命孝愛首尊於慈極寛仁誕布於多方膺謳歌朝覲之歸副宗廟社稷之托臣忝紆郡韍恭被詔綸歷數在躬所願跨商周之世福威惟辟何幸逢堯舜之君

太后冊寶賀箋【同】

神受寶冊正萬國之母儀帝奉玉巵開億年之聖壽宮闈喜气穹壤歡聲欽惟道協媧皇徳髙文母如天之運定大策於禁中挾日以升福羣黎於宇內旣措安於神器宜誕受於鴻名盛典煇煌慈顏忻懌臣縻身南服稽首東朝擁佑有功永昌九重之侍養對揚無斁共欣千載之防逢

東宮受寶賀箋

帝臨玉扆新膺昕陛之朝天受寶符首正春宮之位慶緜宗祏歡動甸區敬惟機神英明性質仁厚娛侍太母藹和气於宮闈擁戴聖皇著殊勲於社稷宸眷篤怡怡之好淵定繼繼之謀瑞協龍潛祥開燕翼某身縻支壘心遡賀庭重光重暉喜羣情之有屬同文同軌占大歷之無疆

尊號賀表【至大乙酉四月】

南靣視朝敞玉宸而臨禦東宮考禮煥寶冊以推尊仁洽萬方歡騰八表欽惟徳配天地孝通神明得位得祿得名光昭烈祖重光重輪重潤敷佑後人履端誕受於徽稱渙號遄頒於慶賜聖朝剏見縟典增煇臣忝守偏城欽承明詔進官一列喜均被於隆恩祝壽萬年願常熙於鴻號

壽節賀表【己酉七月】

律轉淸商適金行之肇序位尊皇極紀電繞之呈祥福祿駢臻朝野胥慶欽惟聰明作後寛惠愛人天下同軌同文新崇徽號王言如綸如綍誕播洪恩勤問寢於龍樓永貽謀於燕翼式逢瑞節丕衍耆齡臣分牧南邦馳神北闕三呼祝壽阻親奉於玊巵百拜盡恭願常瞻於丹扆

東宮生日賀箋【三月三日】

瑞啟龍潛光應斗樞之繞歡均鼇掖時當天气之新福祿駢臻朝野胥慶敬惟英明冠世神武安邦贊一日萬幾之權允熙庶績慕二帝三王之學博采羣書欣際昌辰益隆壽祉某等屬縻州壘阻綴庭班遙祝千齡衍本支而益茂恭陳百拜仰華鄂之相煇

延祐丁巳肆赦謝表【周王敗後】

立愛惟親特厚宗藩之眷宥過無大誕均甸宇之恩詔下九霄歡騰八表欽惟堯仁濟眾舜徳好生追懷棣鄂之華忍遺厥後曲軫茅封之貴弗麗於刑憐其詿誤之情錫以虧除之澤宏敷曠蕩及隱微臣職謹布宣心同欣躍雷雨作解同熙一气之春日月照臨永衍萬年之福

水雲村稾卷十五

