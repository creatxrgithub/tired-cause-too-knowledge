

欽定四庫全書

集部五

湛淵集

別集類四【元】

提要

【臣】等謹案湛淵集一卷元白珽撰珽字廷玊錢塘人以李衎薦授太平路儒學正官至蘭溪州判官致仕結廬西湖之金沙灘榜之曰湛淵因以自號晚復自號棲霞山人成化杭州府誌載珽湛淵集八卷文淵閣書目尙著錄今已久佚此本爲近時杭州沈崧町所輯凡賦二首詩六十三首文六首冠以戴表元序而附以宋濂所作墓志表元序稱其詩甚似渡江陳去非濂志載劉辰翁之言稱其不爲雕刻苛碎有雲山韶護之音又月泉吟社第十八名唐楚友者卽珽之寓名謝翺方鳳等亦評其格調甚髙陶九成撰輟耕錄載其演雅十首蓋珽在宋咸淳中已與仇逺同以詩名入元後二人皆應薦爲儒官坎坷不達退老湖山出處亦略相近其集皆散佚之後經後人重輯略存什一而逺所撰金淵集以永樂大典全部收入恭逢

聖代右文獲邀

睿鑑重得刋行而珽集以永樂大典未收無從裒錄故所傳祗有此本其中又間雜僞作如成化杭州府誌所載三月八日過西馬塍一首中四句全與月泉吟社詩同而第二句以塍字與晴聲名字同押是於至正之初已用洪武正韻其爲依托淆混不問可知是則與逺所遭有幸有不幸矣然吉光片羽終足寶貴固不妨與逺並傳也乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

湛淵集序

日余得白廷玉姓字於周義烏往還書中其賦銅浮漚一篇尢淸馴可念自是欲識廷玉逢人輙問之而廷玉授書北闗數里外棲棲然窮書生耳時節一入城不能與故人從容立談而去則余無自而接廷玉焉一日儼褒博之衣忽來顧余逆旅中辭傾意酣慨然有古人班荊之喜傾蓋之誠又出其自冩詩數十百篇贈余以其有以自重也愈益念之昔者杭爲行都士非欲售其業者不至杭詩𨿽非干世之業而自山林攻詩者一涉足於杭而遷焉若杭人之所自爲詩則遷愈甚何也累於知也今夫士大夫之居遊於杭者皆無前時之心而余之得廷玉與廷玉之得於余豈不亦有可言者哉廷玉詩甚似渡江陳去非而嘗諱言去非又特好記覽每一篇必欲令注波於六經之淵披條於百氏之畹誠放此不止余何云以得廷玉哉剡源戴表元帥初父撰

欽定四庫全書

湛淵集

元白珽撰西湖賦

杭之有西湖不獨如人之有眉目也如楚有金如蜀有錦人得貴而玩之也凡水在天地間由山而出由地而受爲裏合萬有六千奚止此水可誇絕於天地哉顧一州一縣理所在水之東者皆西湖也潁有之松有之山陽四明類有之獨在杭者齒響諸夏而筆騁羣彥是蓋有明珠玊樹不待斲而成大圭圓璧不待繅而貴者矣是湖也發源南北之諸峯而風气曼延乎東州之列岫近而秦望逺而桐扣左龍飛之兩乳右鳳凰之孤咮勢將合五州之芳澤集萬山之鮮澑豈惟武林之一泉【武林卽靈隠山也俗稱錢塘門裏太乙宮小阜非】能專此江北江南之秀原夫奇狀天造勝境【一作麗景】人爲古稱圖畫之如則陋今曰蓬萊之山亦非若欲知三嘆望洋之盛當不憚登一覽眾小之危悵天地之尢物何簡牒之偶遺於鄴侯之六井獲肇見於唐碑蕩海濱【一作瀕】之瀉鹵弭疾厲於羣黎今衍之而爲井十或通貫乎園池繼崇隄而節水將下塘而注陂羌運漕而達河亦漑旱而涵彌澤及田疇之廣乃繼聞於太傅之記辭錢氏置千兵而設撩陳氏述古資眾僧而繕治旣大備於蘇公樹三塔於中流橫六橋於長隄復繼志於趙侯與�【音籌】擴波光於板目續麯院之一支亭館日增而月益崇築前防而後隨此特表其人爲之序廼以見夫天造之機南北兩峯亦有祠宇譬之蒙爲望於魯皇妃保叔雙擎窣堵截羣峯之駿奔爲西湖之門戶冠之以南屏襟之以赤土宮其湄以致齋圃其墟而閱武煙霞乍舉白雲不去金鐘無聲玊岑有數鵶雞延爲向背靈鷲衍爲胥附五峯【飛來白猿蓮花稽畱月桂】指列乎虎林三竺駢羅乎玊女按駝巘而巾子巍如帶束【一作粟】山而石甑酷似在水中央孤立一嶼遼鶴不來處士誰與幸庾梅之猶昨惜陳柏之非古由四剎【報恩智果廣化瑪瑙】負鰲而徙成太一祝釐之所復有寶蓮瑞石逺暎胥山之輔金地七寶【南屏至此皆敍繞湖山名】翠瓦丹柱寫影乎水滸凡此前後聯絡復多嶺隝葛公巳往而丹井不攺仙姥旣去而慈云如故二麥當風篁之衝胭脂割黃泥之據萬松東接乎宮垣棲霞南沿乎嶽墓紫坊鐵冶石人大靑之儔散不計其在處中有水竹靑芝法華大悲桃花瑞岡之相背巢溝龍駒之並馳詠吳王之楓木表金嫗之楊梅抑不過因人煙之所聚曽不若朱野葛隝之得人而奇洞則有龍香林水樂石屋呼理公之白猿避里人之蒼蝠煙霞【後卽蝙蝠洞】幹濕二洞【在棲霞嶺】往往刓巖而嵌谷𨿽形勢之或殊皆所以發湖光而增山淥泉石井潭澗谷實繁釐爲十八合爲一源濯惠因之滄浪防金沙之潺湲冷可洗耳甘可滌煩【旁城有甘泉坊】禱白鱔而祠烏龍記水魚【龍井】而碑靈鰻限玊爲池跳珠爲軒香山六一參寥東遷各井其井各泉其泉終歸於【一作乎】一萬頃之湖天若也【一作夫】園池樓觀佛宮仙宇辯口不能殫其名巧歷不能知其數余固拙於言辭始槪陳其泄露尙慮齊人不知有稷下䢐丘徒知有管仲晏子湖詠維百先言禦園爰有聚景圖經所尊致坤宮之孝養據震位以生蕃來四朝之遊幸攬眾逺以平吞【攬逺堂名】南有翠芳蘭栧在焉【禦舟名】接蓬萊於中沚【甘園有水中蓬萊堂】賓慧日於前軒北有玊壺紅鵑尙存創於鄜王於慈元去環碧兮百櫂隔水月兮一垣慶樂有梅闗桂林之勝珍鳥異獸之繁【內畜天鵞牯牛鹿三尾等】亭連棟爲十錦碑蝕【一作角】苔以千言記南園之絕景扁西湖之洞天此皆始屬於禁籞又不但嘗錫之侯藩次則仰眞珠之髙寒聽水樂之聲在【髙寒聲在皆園中堂名】云洞居下湖之左古栁列昭慶之外得萬景之天全攬【一作擅】九曲之紫翠【萬景天全堂名前有紫翠間亭】總宜盡晴雨之奇養樂集雕鎪之藝【廖氏九經等書鏤板其中】梅岡班衣擇勝秀野藹梅坡之緑陰逆【一作通】花家之紅靄尙名苑與勝圃滋角奇而鬭異矗不知其幾百十所所可言者特言其最堂則有徳生溥泳飛之仁依光覺貪濁之迷偉觀興頑懦之志湖山廣壽樂之基三賢先賢序列一隄表義夫節婦三十九人之樂石儼大人君子千載一心之令儀閎雪江之講肆【湖侊講堂在新路】褰冰壑之書帷【金淵書堂在南山下】隠居思眞玉蓮【舊名一淸】翠樾九師者美尙可按迹於品題亭稱冷泉旁連壑雷上有天香下有客兒花光巧於公輸通掩於招提春雨爲觀香月爲鄰水竹院落無邊風月見天地心以總之【皆賈氏亭館名】池有湧金金牛白瑤池白洋分占湖之四涯林塘之鑿花徑之構各擇其地各揭其楣非窺園則莫知禮重崇報有國所祠夏禹據城隍之堞神胥峙輦道之陴旌金祝之奮忠慨朱蹕之蹈危【皆湖上捍禦金兵死節者】嘶府君之神馬遊宰相之白衣海州死節【張玘】鄂國錫圭傳唄林於霍山之阜薦菊泉於嘉澤之墀維廟食於百世皆功徳搜於祀典【一作祝司】非若倚艸附木徒禍福於六時陵墓則有後妃嗣之攢宮侯王君公之塋碑朱少章之節旄已落馬三寶之壺蜂不飛和靖贊寧花翁紫芝【孫惟信趙師秀】皆炳乎山靈水秀【一作婓】之濳輝惟塔【闕】

教也太乙奠福曜之臨【闕】防先哲之【闕】四聖顯應報陰相於中興三茅表忠見闡靈於內向安晚峙玉【一作上】淸之下初陽臺玉淸之上雲濤靈曜崇眞希夷明眞神仙𨿽藏幽占爽隠顯於【一作乎】此湖要不若佛寺蘭若後先乎重山復水之廣松門九里袁公是崇【仁敬】七峯兩澗靈隠其中秀石奇木靈泉怪峯兼幽人禪衲之盛將互見於累代能言之鉅公揵竺有三連甍接墉觀自下而中而上始王囿而臻大士之宮神檜重榮禦梅猶紅艸堂繞枕流之翠香林掛古藤之虹禮寶掌而登天巖瞻珠鬘而下乳峯前生仙而廣利【普福寺】後月桂而洪鐘【集慶寺】圓覺藏思陵之扆靈芝抱越王之弓遡云扉之幽窈【顯慶寺】撫靈石之玲瓏【演福寺】現長耳之妙相演句麗之慈風南屏列家人之象瑞龍豁奇觀之胸五百應眞萬鈞巨釜畫廊絢日鐵塔挿空惟淨慈爲南山眾剎之宗瑪瑙而坡鳥窠而叢佛三寸不爲小樓十三以龕其像佛百丈不爲大舟萬斛以維之蹤借竹智光埽缶中庸惟壽星爲北嶺叢林之雄豈唐朝四百八十猶有存者而宋興幾三百載損益其中樓閣則丰樂中峙據湖之防叢以亭榭附以闤闠魚莊曼衍栁洲縈帶竹山城而可眺迎光【張循王園樓】云而不礙淸曠專負山之美【南屏山下】先得俯近山【一作水】之快【卽蘇公望湖樓】紅梅閣於孫沔緑竹閣於居易巢居瘞杖於屏下四照挿峯於鏡外【二閣在孤山上】外如延賓望海蓬萊云漢正徧海防顧層見疊出之多而半爲白鶴靑鸞之所蔽【皆在道宮佛寺中也】復有如虹者六禦筆仰題西泠處士宛武揚鬐斷橋非荒蘚之舊長橋有古木之依琮老金佛【二橋在天竺前】節奔泉之所發行春合澗條眾壑之攸歸余則淩金跨玉斜斜整整將舉趾而皆迷其或男帬女袿東遊西泛畫舫蘭舟輕舠巨艦各標令名明淥淸泛金勝小而善疾寶瓶大而宜緩明玉坐百客而有裕總勝列四筵而才半賞心泛淥百花望月皺緑翻篙流蘇颭幔坐若室處行若物換值禦舟之遊幸從水嬉之宣喚前金吾而不禁後天香之拂靣鱗如翼如恍眾星拱辰於天河之畔非萬斛之能擬豈千丈之爲算【史記船長千丈謂積數也】別有龍舟兩兩鼉鼓馮馮花帽表於禦愛繡袍見於神歆陳百戲於水面豎六標於湖心【一作濱】參前兩後三令五申觀者舟兩行如廣陌迓者錦萬竿如長林五步一亭酒斾茶裀笙歌沸騰軒鞅紛紜栁行撲地花陣排云梭門秋千出沒乎翠圍舞衣歌扇周旋乎香塵新路習金雞之跖【郊祀大禮嵗則禦前百戲預於南新路習肆赦之藝】祠山迎寶馬之羣【二月八日迎七寶社馬社祭於霍山張祠觀者甚盛】目不暇瞬步不得循想見進魚羮之宋嫂猶多呈鶴舞之優人翦羅飣采花之藍範飴爲穿栁之鱗飾木兵於小桁串家具於修筠篙矢激半空之霹靂紙鳶競九天之經綸柘彈象弩畫棍髹盆【踏混才潑巨盆皆水戲】羅襪淩波金釵照春時固多攬紅拾翠之子亦豈無尋幽討勝之賓此特言萬一於春九十之辰薰風動弦淸和云始粲裏湖之梔林拂夾塘之荷翠紫燕瞥過白鷗乍起早崔祠之度【磁州府君六月六日誕辰都人於顯慶觀燒香已集湖中爲避暑飲】正盾日之方熾水鏡濯髮【謂善泅者】冰山厲齒移舟南向防衾夜防無人世之熱惱有月宮之寒意艷麗見於水如見於仙醲【一作釀】鮮取諸舟如取諸市秋容不淡拒霜已紅映後開之菡萏雜戰水之遊龍剖霜柑於驄轡簪露菊於船篷西山賦紅葉之句南山釂紫茰之鐘北風戒寒城人簡出肉輦酒船亦無虛日延祥之紅白梅城吳阜之髙低雪域寶騎躍長隄而蹴瓊瑤幔車穿名園而擿珠瓅是蓋四時之景不同亦各以見賞心樂事之不一爾乃旣聞遨娛之盛請言風土之美水憑山而甘潔土得湖而丰泥菘葍取種於苕霅蓮芡移根於檇李紫芋靑菇白藕紅芰文鳬章鸝黃雀錦雉魚甜蠏香筍鮮芹脆松杉檜栢參術蘭芷實鐘此湖山之秀故無物而不備矧佳气之磅礡至人材而尢異所謂傭兒販婦涵冰玉之不翅況彼都人士褚陶【晉人十三嵗作賦才徳爲張華所稱】杜棲【南齊人篤孝爲學士】之文行全琮【吳人父令賫米數千斛皆以振饑貧者以功爲大司馬】許逺之忠義元綘唐肅【皆宋人有功徳及物】廣恩惠於民人伯玉【姓禇南齊人隠瀑布山累召不至】君復抱孤貞於林翳禇氏世濟其美於大唐錢氏開國承家於五季顧歡郎蘭之豈弟【宋齊間人以學術濟人者由聞道而爲】羅隠楊蟠之峻烈豈工詩而已矣惟此人物之盛不可殫紀方外則郭文王復馬湘潘閬管歸眞之流以發揮其英聲法照贊寧道潛淸順抱一子之徒以陶寫其淸气時人但知遊觀之可樂而不知景物緣人之可貴且自有天地卽有此湖羣峯注流底而成瀦尙念東漸於海咸惡所濡艸木齧余而色變山川薄久而气殂所以消沮沈昧之不已𨿽有此湖而如無於是築而防之使涇渭各得其所浚而辟之俾鳶魚各遂其初風無大浪雨無奔湍將翺將翔以佃以漁以此知古人有功於此水將舉一朝而利萬世以無餘何【闕】寶正以還六龍南渡搜勝抉奇重丹疊素致洞心駭目之觀非晴光雨色之故彼徒知嵗增侈而月益奢至以釜銷金之爲諭殊不知神京不返憂勤聖寧千官展轉而擇棲萬姓彷徨而懷土故思極耳目之娛而爲安旦夕之具不然中原豈無黃河泰山之雄觀花石艮嶽之奇趣日月云邁裵瞻顧嗟居人遊女不能不極盤遊無度之歡而志士仁人不能不興宴安鴆毒之慮咸淳庚午嵗作

遊後湖賦【按此賦又載方回桐江續集】

三月廿又三日張鵬飛及方萬里李和之白廷玉泛湖值雨各賦詩一首萬里曰隄栁春濃萬緑垂開懷消得好風吹絕憐白也詩無敵共賞坡仙雨亦奇興欲狂時呼酒急境當佳處任船遲豈無顧陸丹靑手畫與人間後世知余戲作小賦云

栁絮化萍濃緑藏鶯不見其處止聞其聲此豈非春工之極致歟湛然宴坐輕舟自行萬姿千態逺山縱橫透防簾而濕衣忽驟雨之若傾甫下矴而閉戶才頃刻而復晴白子酒稍酣矣奮髯而慷慨曰此何爲者邪撫流光之倏忽悟慘舒之不常於是誦趙抃表忠之奏歌蘇仙薦菊之章彼割據於五季若錢氏之數王渺丘壠之無迹愴松楸其可傷涸銀海而出金盌穴狐兔而上牛羊豈不亦雄傑一時兮終若雍門之泣孟嘗賦梅處士妙解影香骨可以腐千古不忘郁孤山其硉兀擁萬樹之靑蒼罔蔗節之遺恨保故封猶若堂天道茫茫一雨一暘榮悴隆替柔剛微彰謂偶然不足芥蔕兮曰作善降之百祥謂理有必可恃兮曷顏夭而蹠長二客方李遨頭目張嗔無故而多事掇陳迹而揣量指金叵羅其猶淺兮舉大白而浮【一作罰】之觴白子曰不然老陰爲六老陽爲九老則必變如屈伸肘惟知變者可與長久知六之變固乃可守知九之變健不爲首顧此湖中之舟與舟中之人寧常壽而不朽能畏謹以自修庶吉亨而無咎幸乘時而過分負且乘兮致寇環綽約之蛾眉佩金印而如斗管弦沸其前後紫緋奔其左右一旦不能自保率同歸於石友蠢苗竄於三危防風積【一作橫】於九畆曾不見或裸體以罩魚或跣足而踏藕侔帶索之榮公甚泥塗之綘叟立層冰而弗寒茹野堇其適口無樂亦復無憂不自知其不偶豈不勝於夢晉而疾顚者乎此莊子所以不爲廟犧而李斯所以憶上蔡之狗也舟且抵岸悉辟其牖賦詩各成肴核再取有化而無無化而有雨晴晴雨紛糅結糾斯時也度夕陽猶未至於酉多言數窮姑相與大笑盡樽中之酒

吳季子墓

聖人如日月下照無黨私藏珠與韞玉所得自華滋恭惟吳季子夙稟明睿姿近取子臧節逺紹泰伯基兩以大國讓亷風起蠻夷觀樂義已燭掛劍心如飴時方尙詐力子獨恪且祗時方事冦攘子獨甘棄遺孔子不到吳聞風重賫咨佳城介申浦采地亦在玆特書寄余哀豈不遐邇思惋惋龍蛇翥皎皎星日垂禹世懷道義取捨實撃之寄言邦之人無但峴首悲

題斬蛟橋

桓桓周將軍英烈照千祀少年知自艾成人【一作仁】不惜死射虎南山下斫潛北橋底騰拏三日夜灑血四十里激波爲嶽立揮刃電亦駛想當批鱗初見義不見水及其立人朝矯矯中不倚文學旣英發武事復霆起殱兒善醜正甘作忠義鬼至今有生气耿耿耀靑史蘇公百世豪气味有相似泊舟蛟川下洗石題所以平生疾惡意十有二言裏丰碑刻祠宇詞翰晉二美二美固足珍吾取不在是

同陳太博諸公登六和塔

龍山古化城浮屠峙其巓開殿生妙香金碧森貝筵應眞儼若生倒飛靑金蓮頭陀紺林叢導我丹梯緣初猶借佛日閟境鯈已回頭失誰何叫嘯衣相牽且復忍須防當見快意天嬌兒詫先登网戶相鉤連炯若蟻在珠九曲隨盤旋爛爛滄海開落落雲气懸羣峯可俯拾背閱黃鵠騫奇觀興懦夫便欲淩飛仙絕頂按坤維始見南紀偏神京渺何許王气須停【一作停須】躔舟車集百蠻島嶼通人煙一爲帝王州气壓三大千罡風灑毛髮鐸語空蟬聯紅紅杏園花愧乏慈恩篇

冷泉亭

靈山本淸淨一泉渟其中靈山孤飛來此水將無同山影壓不盡照見天玲瓏分明千尺冰不獨疑寒虫京洛多風塵到此一洗空炎寒無二心凜有操者風泊然守空梵萬刼豈【一作無】終窮驪山有溫泉虛【一作曾】築華淸宮

題松雪臨郭河陽溪山漁樂圖

逺山近山何歷歷下有長溪橫一碧溪中亦有釣鰲手此手不遮長安目野橋煙樹接艸廬飛流如練懸空虛截山白雲凝不去要人寫作巖居圖

河南婦【按輟耕錄婦世爲河南民家元兵下江南婦被掠姑與夫行求數年得之河南婦已嫁千戶某饒於財情好甚洽視夫姑若塗人防有防凡婦人被掠許銀贖敢匿者死某懼罪急遣婦婦堅不行夫姑畱以俟婦閉其室弗與通遂號慟頓絕而去行未百步靑天無雲而雷回視婦已震死】

從軍古云樂獲罪禱應難母望明珠復夫求破鏡完押衙逢義士公主奉春官爲報河南婦天刑不可幹春日田園雜興【月泉吟社第十八名唐楚友卽湛淵先生也】

雨後散幽步村村社鼔鳴陰晴𨿽不定天地自分明栁處風無力蛙時水有聲幾朝寒食近吾事及躬耕【月泉吟社評曰前聮不束於題栁處蛙時一聫題意俱足格調甚髙結亦不浮】

山中懷友

幾年音問絕此夕更闗情寒雨人孤坐殘燈鴈一聲干戈猶故國貧病自空城惟有琴堪訴愁深彈不成

淸和

白薴漸相便因知物候遷空山一雨後小檻緑陰前鶯在畱春思人幽減晝眠此時風日好元不似梅天

余杭四月

四月餘杭道一晴生意繁朱櫻靑荳酒緑艸白鵞村水滿船頭滑風輕袖影翻幾家事動寂寂晝關門

遊宜興張公洞

天開福地據雄尊果老張公幾代孫一竅通天才直上千崖轉石已平吞山頭白鶴來無影石上靑騾去有痕我欲放身如脫屣仙凡一轍隔重閽

淨慈禪寺

奎額昭回龍屈盤入門已覺厭塵寰何當白髮三千丈來寄淸風五百間帝子釜搖金防灎家人卦剔翠潺顏西湖日日船如織半在南屏第一山

湖樓玩雪

上湖十里捲簾中幻出瑤華【一作臺】第一宮山勢蹴天銀作浪栁行撲【一作橫】地玉爲虹漁蓑鶴氅同爲我【一作伍】爵舌羊羔不負公明日鳳池朝退蚤一鞭曾約試吟驄

酒邊贈朱處士

烏葛唐巾白薴裘掃庭終夕共淹畱醉中談論心猶壯老去歌歡淚亦流對客呈詩如獻佛課兒收橘當封侯明年好理西風棹重約三吳爛漫遊

遊天竺後山

山轉龍一徑深嵐煙吹潤撲衣巾松蘿掩映似無路猿鳥往來如有人講石尙存天寶字禦梅嘗識建炎春城中遮日空西望自與長安隔兩塵

竹陰

占斷人間瀟灑地全身水墨畫篔簹非煙非霧一林碧似雨似晴三徑涼翠袖佳人黯空谷白髭道士隠南塘數竿醉曰君須記移向西窓補夕陽

題蘇東坡書楚頌並菩薩蠻滿庭芳詞捲後

南荒九死幸生還種樹書成手自刪赤壁夢難同楚頌洞庭樂不減商山人生墮地少如意老子對天無愧顏千古莵裘有遺恨斷珪殘璧自人間

續演雅十詩

海靑羽中虎燕燕能制之小隙沈【一作乘】大舟關尹不吾欺【海靑俊禽也而羣燕緣撲之卽墜物受於所制者無小大也】

艸食押不蘆𨿽死元不死未見滌膓人先聞棄簀子【漠北有名押不蘆食其汁立死然以他藥解之卽蘇華陀洗膓胃攻疾疑先服此】

誰令珠玉唾出彼藜藿膓仁人不爲寶良賈宜深藏【和林有尼能吐珠玉雜寶】

嬰啼聞木枝羝乳見茅茹何如百年身反爾無根據【漠北種羊角能產羊其大如兔食之肥美嬰啼木枝見山海經所載】

西狩獲白麟至死意不吐代北有角端能通諸國語【角端北地異獸也能人言其髙如浮圖】

才脫海鶴啄已登方物輿仰面勿啾啾我長非僑如【小人長僅七寸夫婦二枚形體畢具】

羯尾大如斛堅車載不起此以不掉滅彼以不掉死【西漠有羯尼大於身之半非車載尾不可行】

八珍殽龍鳳此出龍鳳外荔枝配江防徒誇有風味【謂迆北八珍也所謂八珍則醍醐沆野駝蹄鹿唇駝乳糜天鵞炙紫玉漿玉漿也玉漿卽馬你子】灤人薪巨松童山八百里世無奚超勇惆悵渡易水【取松煤於灤陽卽今上都去上都二百里卽古松林千里其大十圍居人薪之將八百里也】

兩駝侍雪立終日饑不起一覺沙日黃肉屏那足擬【沙漠雪盛命兩駝趺其旁終夜不動用斷梗架片氊其上而寢處於下暖勝肉屏且不起心兵也】

積雪峯訪梁道士【劉大彬茅山誌作積金峯】

驚羽穿林看細碎健輿繞石聴欹斜道人住近茅峯北一簇樓臺五色霞

湖居雜興八首

禦舟初出賞春霏傳是諸王與后妃香霧漸深簾幙暗日斜微見淡黃衣

脈脈吹香屋角梅背風移燭小簾開鳯城幾日元宵近一片簫聲水上來

龍舟曉發斷橋西別有輕舟兩兩隨春色可人晴較穩酒家爭出栁梢旗

相國平泉水竹居吳山【一作中】花石世間無遊人馬上休回首一半春風在裏湖

雨後林塘夏亦秋一葫蘆酒在船頭醉來深入荷花去臥看靑天飛白鷗

三賢猶得仰髙風冠服𨿽殊气味同後五百年無繼者桃花含笑夕陽中

車魚人散水風腥雨色涼分栁外晴回首夕陽都落盡忽然東向數峯明

萬樹芙蓉兩蘂宮秋風開徧水邊叢白墻遮盡紅墻出只見紅墻一半紅

翔泳堂酒邊【堂在西湖永壽寺】

環辭度得【一作出】雪兒歌濃墨斜書碧玉柯醉折芙蓉薰酒盞裏湖涼似外湖多

題江貫道百牛圖

幾年散放桃林後餘四百蹄猶可騎攬鏡【一作境】掛書多自在能騎惟有一凝之

題龔翠巖中山出遊圖

何處張弧鬼一車中山曾見夜搜圖紛紛眼底朱成碧後乘鐘家有此姝

玉淸宮與趙達夫鮮於樞聯句二首【宮在西湖錦塢宋紹定初建】

湖光【一作田】漠漠水禽飛【達夫】堤栁斜斜帶夕暉【樞】二月江南好天气【珽】初陽臺上愜春衣【樞】

巾子峯頭艤釣船【達夫】初陽臺上坐鳴弦出云髙樹明殘日【珽】過雨蒼苔泣細泉【樞】絕俗誰能繼髙【一作遐】躅淩雲【一作虛】我欲學飛仙【達夫】還家正恐鄕人問【珽】化鶴歸【一作重】來知幾年【樞】

靈隠寺暮歸

山色晚蒼蒼山門下夕陽栴林飄槲葉新月到禪牀逕出千峯秀亭廻一澗長淹畱不可及露濕薜衣裳

宿上天竺

名山倦遊歷掛起手中藤佛國三生石天巖百嵗僧定回松院磬吟苦雪龕燈愧我心猶雜何因問二乘

西湖訪古

隠約湖【一作湘】山一防靑秋風歸去阻雲程貝宮珠闕無尋處夜夜淩波哭月明

山居懷林處士

昔有【一作在】林處士結廬鄰峯巓年年不入城梅花有佳聯童鶴三數口負郭十畆田弟侄列朝裾咸平好時年人品旣已髙奉養常充然嗟我何爲者日用買山錢愛詩不能佳未了區中緣空有一寸心羨殺處士賢飽看貴人靣不若饑看天捶牀呼伯雅且此相周旋有田足幾時卓哉坡翁言

題鄭子眞畫四季詩意

紅杏緑楊永晝野服柴門散仙莫道無人知處東風都在吟箋

蓮葉吹香澹澹扁舟撐港斜斜驚散一行白鷺西風捲起梨花

贈張知府周卿

人品中原說此翁雄文直气耿心胸幾年天上張公子今日雲間陸士龍來暮已聞歌五袴平反何翅祿千鐘相從愧落諸公後拭目西巖第一峯

贈靑龍任月山

傾蓋相逢意已親風流儒雅邁同倫曾來東閣觀奇士又向西湖見偉人放棹小溪梅皪皪敲棋深院燭燐燐懸知後夜相懷切帆落胥山月一輪

題洞霄宮藥圃

仙翁曾播植瓊圃尙敷榮春日祥光滿秋風瑞實成黃精宜益壽萱艸足忘情候采靈芝服還應羽翼生

蛾眉亭

秦赭鑿塡石不受鞭箠考零落楚江滸相峙矗三島穿松得細逕據一陵二小奔流浩浩來五色爛華藻至寶地不惜絕境天所造誰言兩蛾黛功奪京兆巧終朝對顰蹙似爲今古惱然犀磯沈沈跨鯨月皎皎絲綸三千丈蒙衝百萬櫂天風吹過夢多憂只空老今者吾與子所愜在幽討供帳莫悤悤槃觴從艸艸雅琴鼓一再領此風日好臨崖發淸嘯倚樹或顚倒禮存玉帛外縱弛或一道興極不知歸白漚破晴昊

李翰林墓

出城得佳山兩峯特奇詭一如植躬圭一峯拱而侍我見猶愛之而況謫仙子孤墳在其下政爾直一死謫仙眞仙人出處見諸史豈敢傲吾君辛苦植唐祀嗟予偘偘者塵土正如此停車不忍發載拜顙有泚仰止靑山髙淸風與終始孰謂千載人不在天地裏

題如鏡淨講師房

娛老林房世路賖塵埃飛不到袈裟西湖艸木𨿽同土北寺煙霞自一家靜敞白閒翻貝葉閒輸赤仄養椒花鑑光炯炯輝今古身後何須用五車

春日重過如鏡上人房

憶昔敲門賦瑞筠鹿園佳話又重新屋頭能拓三三徑林下知非陸陸人鑿沼何須晉康樂種蓀還憶楚靈均老師鏈得心如鏡更把髙臺比月輪

題惠山

名山名剎大佳處紺殿翠宇開雲霞陸羽廼事已千載九龍諸峯元一家雨前茶有如此水月裏樹豈尋常花奇奇怪怪心語口無根柱杖任橫斜

題碧桃折枝

都千樹欲無枝全得春風爛漫吹曉露未晞紅鬱鬱仙源長在日遲遲

弔林處士墓

千古西湖見一賢斷碑猶在艸芊芊人間豈少題梅者石上誰來酹菊泉陳柏墓門疑是宅唐衣廟貌望如仙可憐遼鶴無消息寂寞春風二百年

擊蛇笏

孔明廟前柏手版賊其枝枯秭無生气眾目炫一時何如孔公笏鉄面含霜姿虺蛇何足道正气屢姦欺祥符慶曆間豈無纖人斯聞之膽爲落不在彼在玆聖學億萬年聖源浩無涯八傳得巨源憤學求似之遺經與遺物保防如嬰兒萬里去復逺見者咸賫咨況此一尺槐千載孔林思非無原壤杖非無少正鈹用捨各有時小大各有施疇能起叚公共賦甘棠詩

寄天香庵恬上人

門掩天香竹樹叢了無塵翳此心同東林社散圖空在南國山多夢不通白艸秋閒支遁馬黃沙春斷子卿鴻思君記得逢君處一片歸雲海樹空

嶽武穆精忠廟

國勢已如此孤忠天地知死生同父子姦宄系安危偃月無封檜棲霞有謚碑中原遺老在嵗嵗夢王師

三月八日過西馬塍

散策好春日湖西古馬塍陰晴𨿽不定天地自分明栁處風無力蛙時水有聲園家分半席問得禦花名【按此首見成化杭州府誌中二聯與田園雜興詩同】

過東寺

倚空樓閣競翚飛鐵鳳金鈴一望齊多少流民無片瓦江南四月雨淒淒

止徵婦哭

戰國曾聞挾兩戈病中軍不渡交河一身同爲明庭死死敵彊於死病多

大易集說序

易言吉凶悔吝進退存亡無非切已之用邇年以來談易者棼棼借借三人是之一人非之則攘袂瞠目而與之爭謙卦謂何三人非之一人是之則揚眉頓足而爲之喜頤卦謂何嗚呼徒能言不能行易之道幾乎熄矣蘇臺兪玉吾樂貧安道華皓一節於易則不但能言之又能行之輯先儒諸名家之善爲是書條列臚分醇正明白深有益於後學所居榜石澗學者稱石澗先生云皇慶元年春將仕郎江浙等處儒學副提舉白珽序

淮云寺化緣序

佛廟之治有二補飭故物爲二梵福崇建新制爲三有利崇建之利三謂入海安穩多獲重寶欲作寺且不貪惜也噫凡天下事卽以利而後有所爲是名未離塵著𨿽然苟利一一切不間緇褐無論蒼雅皆宜有爲但利已不利於人利寡不利於眾豈徒塵著猶之貪惜可也昆山太倉之陳涇前無寺自顧氏由淮而吳占地淸曠而通上人與師正庭結茅而棲焉且曰吾裏崇明有永寧而民日趨於善惜寺薄海隅濤齧風擊嵗虞欹墊欲遷善地而未能也我佛創四廟兩塔或伽邪山或祗陁園如白雲去來隨所止息無有方所若卽此殊勝有所建推原其本顏曰淮云銳心善果日增月益克臻於有成不四三年紺樓翠宇翚飛金麗若就地湧出栴林嶷嶷法輪囷囷食有堂寢有竂行有廡衍膏腴以丰巾鉢辟崇深以繼薪水首踵寒暑之奉罔有或闕嗚呼今念慈教徧天下招提蘭若如恆河沙數豈系有無於太倉一漚地哉徒以象教所至如日之無不照云之無不覆使人觀感興起爲善者眾於國家政教與有助焉爲是緣果非了通其誰尙勉之哉至大庚戌正月旣望述

跋顏魯公劉中使眞迹【又名瀛州帖】

瀛州帖視魯公他書特大而凜凜忠義之气如對生面非石刻所能仿佛也余生平獲見眞迹二小字麻姑記與此耳嘗有云桃源在何處乃見世道污所以顏魯公細書記麻姑事近荒忽時賢者適嬰多虞世降俗卑陋假異境以明其志殆子欲居夷也𨿽魯公忠貫日月功載旂常固不待善書名於代況筆精墨妙若是耶昔桓彛渡江傷晉之弱及見王導輩語則知有托足之地余於是觀公剪禽之帖亦知夫唐爝未熄歟史侯處厚尙義士也曠嵗月而得之旣得之非尙義者不出示處厚知所尙哉錢塘白珽題

跋米海嶽臨唐宗書鶺鴒頌

余生平見米氏眞迹將八九種皆晚年放縱之作其摹學古人者惟諸石搨中見之墨迹不多得邇來得見此帖然後知米氏之劍拔努張悉從小心翼翼中來也論者謂元章之書沈著痛快超妙入神不亞於唐宗當並肩齊驅耳何故摹之吁此以管窺天未知書之奧妙者也凡天下事最忌自滿器滿則盈舟滿則覆故狂夫之言聖人擇焉君子戒於闕黨也況右頌筆法結搆遒媚精神骨立不狃於世習得自然丰度亦有元章所不能到者今截長補短更覺神韻不凡耳所謂至寶必百鎔煉而後成者耶然元章摹書與他人異元章此帖與他帖異將來必有肯餘論者錢唐白珽

趙臨禇書跋

禇公書六朝眾長而成一家於代何獨枯樹賦而已子昂後五百年一振豪頃奪其符而代之豈規規學禇而能之抑胸中有所謂者也謂予不信有木居士在

木齋王公孝感白華頌【並序】

古孝親之感以致物之異多白故劉殷白雁林攢白烏程袁師白狼梁文貞白兔而詩之素冠白華可見矣若宇文周之王崇神艸生庭以有徳感無情登之信史傳以爲祥不可誣也今木齋王史君孝母之徴著朱華白實於離根去土之瓶盎此又因心之效貫於神明者錢塘白珽謹拜手爲之頌曰

艸木何知所知者天母也天只隔彼壤泉事死如生將終身焉酌水獻花罔或不防潔白之感著於幾筵徳有所屆在爾象賢守富守貴孝忠則全國人稱頌【一作願】憇棠樹萱斂華就實遺訓乃宣播此徽烈本支永年

湛淵集

湛淵集附錄

元故湛淵先生白公墓銘

宋濓

嗚呼是惟湛淵先生白公之墓先生諱珽字廷玉白其姓也出於宋丞相時中之裔世居文水時中之從子翼扈蹕南渡官至防禦使生武略大夫良輔食邑檇李因家焉武略之後又至武功大夫顯始占籍於錢塘生修武郎必騰修武生通武郎嶸先生父也妣方氏先生本四明名儒舒少度遺腹子通武育以爲嗣五歳能屬對八歳能賦詩十三受經太學習爲科舉業轟然有聲塲屋間一時貴人爭欲出其門下甫及壯元丞相巴延平江南聞先生賢檄爲安丰丞辭不赴乃客授藏書之家晝繙夜誦燈墜花穴帽不知也如是者一十七年程文憲公鉅夫劉中丞伯宣前後交薦之復以疾辭中歳嘗出遊梁鄭齊魯歷覽河山之勝登臨弔古訊人物風土慨然有尙友千載之意及至燕王公貴人見輒賔禮或欲舉爲東宮官者先生復引義固辭南北孤逺士久困逆旅則必昌言甄拔之自是學益充文益富而家益貧宣尉都事鮮於公樞帥一時名士援杜甫邵堯夫故事共買屋使之居防李文簡公衎出將使指喟然嘆曰有才如是坐視其窮可乎力挽起之授太平路儒學正先生不得己應命未幾攝行教授事悉心官政修建天門采石二書院政成當時事例可貢行臺令史逹官勸之行先生笑曰吾守章縫爾它何覬哉尋轉常州路儒學教授兵燹之後禮殿與堂廡皆廢弗治祭器載籍亦闕先先爲完之且復侵疆三千餘畆俄再遷教授慶元未上翰林集賢兩院謀曰白先生淹回下列吾儕不啟齒一言可謂汗顏矣共尉薦之陞江浙等處儒學提舉司副提舉階將仕佐郎時鄧文肅公文原實爲之長與先生志气脗合舉刺得宜文化大行秩旣滿銓曹有不知先生者署淮東鹽倉大使先生自以鹽防非所諳習不俟終更卽謝事養屙海陵逺近學徒擔簦相從者殆無虛月先生已六十又七及再遷從事郎州路蘭溪州判官則不復有宦情矣日與韻朋勝友曳杖遊衍銜杯賦詩惟恐日之易夕所居西湖有泉自天竺來及門而滙榜之曰湛淵因以自號晚歸老棲霞又號棲霞山人以天歷元年九月十五日卒年八十一其年十一月二日錢塘縣履泰鄕棲霞山之陽其子遵治命題曰西湖詩人白君之墓云先生性至孝母病刲股和藥起瀕死者再及歿號慟自擲嘔血至數升父感奇疾醫言必得兔屎可療先生踏冰雪緣崖穴求之三日不得父死抱屍哭絕而復蘇繼母虐不子厥子先生事之愈恭旣而攺適他氏無儋石之儲先生爲營朝夕且負其避兵迄免於難然汲汲行義尢不顧家之窶孤嫠不能昏者嫁之死而無所歸者槁殯之道中拾遺珠待其人訪索審而還之或以質劑假金匱乏不獲償焚而慰之生平無驕辭怠色一以謙抑爲事聞人善未嘗不艶慕見揚人過掩身亟避去奉先之外不惑異端不謟凟鬼神疾疢憂患之來一委之於天自幼至老無一日廢問學故能長於詩文紫陽方公回稱其冠絕古今有英雄大丈夫气剡源戴公表元謂其注波五經之淵披條百氏之畹廬陵劉公辰翁又言其不爲雕刻苛碎蒼然者不惟極塵外之趣兼有雲山韶防之音皆確論也翰墨𨿽其餘事亦有晉魏風酒酣命二童持紙懸筆一揮疾如雨風聲光翕然四達而先生素志邱壑以退爲進故位不逮名君子惜之先生娶沈氏有賢行前二十七年卒子二賁文林郎南安路總管府經歷采溫州路永嘉縣鎭海東寨巡檢女一歸常州路儒學正鄭禾孫四栩越東明皆蚤世孫女一適平陽宋允恆允恆由紹慶路儒學正陞授新州新興縣福緣寨巡檢賁以子夭命允恆仲子範爲後範有學而文能繼其家者也範生子二弢女三先生所著書曰詩曰文曰經子類訓曰集翠裘曰靜語皆二十卷嘗鋟諸梓四方多傳誦嗚呼先生已矣濓生也晚𨿽不能識先生幸從鄕先生黃文獻公遊聽談杭都舊事有如淮陰龔公開嚴陵何公夢桂眉山家公之巽莆田劉公防西秦張公楧虎林仇公逺齊東周公宻凡十餘人相與倡明雅道而先生齒爲最少乃與羣公相頡頑南北兩山間其遺迹班班故在僅逾五十春秋而先軰流風遺韻弗可復見不亦悲夫嗚呼死者固不可作若並其言行而不彰將何以爲聳善扶俗之勸於是徇範之請鉅細畢書之嗚呼先生之名其果待文而後傳哉銘曰

虎林有哲夫兮秉徳良優柔嗜義如嗜利兮避名如避讐指退以爲進兮謙抑每自修知分中自定兮不假外物求天經況所惇兮血淚交頥流冠冕百行先兮倫品庶不偸發越見聲詩兮笙鏞間鳴球律品素和協兮八音交相繆雄章落四海兮虹气日夜浮棲霞有名山兮艸木光如油紀徳薦石章兮千古振諸幽

