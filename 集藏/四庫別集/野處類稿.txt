

欽定四庫全書

集部四

野處類槁

別集類三【宋】

提要

【臣】等謹案野處類槁二卷宋洪邁撰邁以才學贍博雄視一時所著容齋隨筆夷堅志唐人萬首絕句俱別著錄其文集見於宋藝文志者有野處猥稿一百四卷瓊野錄三卷而陳振孫書錄解題祗載有此集二卷且云全集未見則當時傳播已稀惟明張萱內閣書目有野處內外集九冊無卷數當卽全集中不完之本流傳僅存者今亦已散佚無可考世所行邁集獨有此本而已集前有邁自序稱甲戌之春家居臥病作詩若干首以自當緩憂之一物遂取曩時所存而未棄者錄爲二卷甲戌爲髙宗紹興二十四年蓋邁退居鄱陽時所作而集中謁普照塔詩又有庚戌紀年當在建炎三年相去已二十四五嵗僅得詩八十餘首又容齋三筆紀紹興十九年在福建貢院與葉晦叔所作詩正在甲戌之前而集中並未載入疑本就篋笥所貯偶然裒輯故所錄闕略如此然其生平韻語惟借此以考見大槪則零珪斷璧未嘗不足存備一家也又案馬端臨經籍考載此書入別集類然集中有詩無文依端臨之例宜入詩集類而舛錯悞收殆亦未見此本歟乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

野處類槁原序

余自束髮卽喜學詩然隨作隨棄初不畱意也甲戌之春家居臥病因復作詩若干首以自當緩憂之一物昔人所謂內抑鬱外揚爲聲音者是也遂取曩時所存而未棄者錄爲野處類槁二卷鄱陽容齋洪邁自序

欽定四庫全書

野處類槁卷上

宋洪邁撰

秋日漫興二首

江湖久客日思家坐覺防霜上鬢華節序又催秋後雁風光爭發雨前花倦遊已夢莊生蝶不飲何憂廣客蛇怪底朝來衣袖薄一川白露下蒹葭

其二

一夕西風木葉飛畫梁落月淡餘輝銀燈夜照還家夢金剪親裁寄逺衣霜信早隨新雁至素書深訝故人稀無因爲謝東曹掾鱸熟蒓香莫便歸

庚戌正月十四日同友人丁晉年王蔚之謁普照塔

孤塔淩霄漢晴影金碧重來得寓目歸柁尾殘汴緬懷何姓人哀禱傾淮甸是身如皎月有水著處現彈指徧大千何止數鄕縣惟應應緣地聊爾共流轉顚危悔靳馬善渉悟覓扇君看悔與悟只在一轉盻至人獨何心示此禍福變當知夙緣定莫作邪道見哀哉眾生愚積惡稔天譴云何一朝急賴此香火薦我來適燈夕寶蠟明邃殿還揩容塵眼重睹浮檀面朝來塔上鈴告我風色便平淮一回首岸容失蔥蒨

曉過吳縣

舟行有嚴程越國常曉發雙櫓兀殘夢起坐窺落月人家岸野水霧雨籠邃闥遙憐瑣人欹枕聽甌軋

陪余杭張無隅先生飲

先生結屋在人境門巷蕭蕭作冰冷紛紛入眼不入意座客千言不相領叩關聞我倒屣迎重解舊榻塵埃生向來妙處久不吐一挽天漢昆崘傾共說別來經世事我言所向皆兒戲胸中磈磊不用澆便有淸愁說無地士林師範六一翁先生合在伯仲中願言終賜指歸處爲公敬作曽南丰

於潛道中

山行厭犖確理防扶欹危緑野三兩家一息知可期冉冉晴林端炊煙裊晴暉其民丰且樂恐是太古遺那知都邑間百索困鞭笞繁華今何有半作道旁羸

度芙蓉嶺

幽泉端爲誰放澑雜琴築山深春未老泛泛浪蕋馥娟娟菖蒲花可玩不可觸靈根盤翠崖老作蛇蚓蹙褰裳踏下流濯此塵土足何當餌香節淨洗心眼肉余功到方書萬卷不再讀晚歳窮名山靈苗縱穿斸【菖蒲服之通神令人聰明健記】

信州禪月臺上

玉峯防寥廓霄漢疑可梯玉水環城陰灔灔方拍隄層臺擅二美吾防一時攜何當蠟吾屐更欲照以犀塵勞不相赦竟類窮途迷我生麋鹿爾不羨駕輅驪向來邱壑懷語發人所詆長安黒頭公玉勒朝金閨山林出戲言廣已無端倪誰收遮日手歸把耕雨犂紛紛塵土中等是舞甕雞頗聞山水間幽子飯藿藜行當踐此語絕境同攀躋

送渾師住妙香寺本住雲溪

道人捨幽居誰管溪上云此身自云耳遑暇南北分頗聞妙香山天花雨繽紛宴坐丈室間歷亂舊衲紋山前路悠悠山後水汶汶應觀川途客念我奔走勤豈無香火緣他年往相羣飽食跛鐺飯稀摘幽澗芹當令桃花臺白社掩前薰

坐睡

坐久睡屢兀手失末了書淸風脫然至心醒得我娯起看孤隙光了不移錙銖云何短夢中萬境生須防嗟彼市朝子百巧營其軀安知非夢役過眼滅無餘至人有達觀那與世賢愚不須無言子同上昆崘墟

遊山光寺

寺藏兩山腹路轉百步陰登髙試病腳掬冷淸煩襟敗壁龕石刻嵗月不可尋惟應查公石俯仰閱古今屋古困枝柱摧頺力難任何當咄嗟辦嗣彼鐘梵音興衰豈關吾得酒且滿斟歸路有溪月攬之醒吾心

送建州徐生

人羈天地間誰非一浮萍泛然偶相值便有離合情君家武夷下歸路塵眼明我生愛山者夢寐秀色橫秋風送客去把手更心傾爾逢山中人爲我寄此聲

贈覺師

覺師儒門秀脫屣世故早那知軒冕味夙悟心已槁惟餘章句習心境時相惱如人生於齊而卽楚鄕老𨿽遭楚人咻防音或淸好固無益生死亦未妨至道家山亦何有骯髒衣間蚤叢林選佛場一擲想盆倒云何慰故居俯仰待華皓他年空手歸子語吾爲考幸分曹溪水萬刼付一澡

休寧村落間有奇石如彈子渦所出者宜養石菖蒲程徳藻許以餽我以詩督之

君家緑溪上岸曲溪成渦渦間石無數水蹙相蕩磨誰嘗掬而戲一一印指螺我欲往取之擁此菖蒲窠石罌注新汲幽姿發淸哦夫子許餉我往督書已多願言速寄與起此泉石屙

效淵明

人生本無事況我麋鹿姿一墮世网中永與林壑辭此行獨何事豈不爲寒饑弱嵗慕古人頗覺世好卑那知齒髮邁終然此心違春風到山澤魚鳥亦知時吾行何日休流目瞻長岐且用陶翁言一觴聊可揮

酬馮退翁見示之什

我家大江左江水日夜東遙瞻發源處乃在西南窮相望邈異境正北一水通故令我與子迹逺心自同我生寡所諧彊顏紅塵中倦飛矯歸翮饑吟咽寒蛩獨欣得吾子萬慮一咲空時時出秀句醒我如風松當知山澤臞不鄙犀角丰彈冠寔伊始此生各飛蓬卜鄰固未必卽事聊從容

戲答胡汝能

我生苦中狹與世枘鑿乖平生素心人耿耿不滿懷汝能伯始後遊世如嬰孩相逢握手語便作塤篪諧時時笑謂我如子患未涯執古以規今求合誠難哉渉世幸未逺子車尙可回我介足怨忌君通絕嫌猜不見山巨源雍容居鼎臺不見嵇中散絕交自可哀賢愚心自了短韻共一咍

謁吳公路許借論衡復畱一日戲作

幽獨不自得駕言欵齋廬殷勤主人情投轄恐回車轄亦不須投此去將焉如惟憂酒錢盡使我詩腸枯防合曽幾何可復自作疎更當畱一夕帳中搜異書

新秋

幽人無與娯耳冷百不聞新米熟未知但覺市酒醇滄洲散秋色山水逾淸新一醉不忍獨念我存故人

道中得雨

我行野田間吁嗟連數村千山收宿雨谿作黃梅渾漸看風葉底一洗坼痕余功被行客稍壓旱塵昏

道中

驕陽久自殺一雨蕩坼田夫夢亦好翻隴已幽咽朝來喜相語一飽心已決翻翻風葉亂嫋嫋露芒白去年禾欲秀積潦滿秋澤今年豈堪旱束手就溝壑我生拙謀口藜藿甘如蜜向來眞過計憂民豈吾職赤子天可憐嗟人獨何力何湏事兒戲合沓來賀客稍欣新稻熟社酒行可覓當同扶路翁醉歸舞南陌

失題

前年谿上秋風時主人酒熟烹黃雞歸來醉倒睡便著父老喚起牛羊蹊此生一醉寕易得未辧身爲貴人客徵西將軍爾何人那用尊前驚墮幘朅來閩越再經秋聞道軒名涎已流懸知得酒推不去此客有轄何湏投今我正爲奔走役空想題詩滿髙壁若逄落魄姓回人爲問何時定相覓

書對月

天公自厭雨一夕開寒晴霜風淨曠野洪落有餘聲饑鴉得林靜霽月索生熨開睡眼色一洗空花橫故人千里餘壺濁誰與傾遙知勸影杯共此通夕情今冬有奇事三見飛玉英明年谿上路誰餉雨中耕

宿野人家

夢裏滄波搖一葉覺來正受肩輿兀人家一宿晚可投新席槁梧香更滑霜前防防收百畝稚子新能牧鵝鴨我生本是个中人挾防久矣猶能說

度石棟嶺

我行欲安適束馬逾山樊谷深不可瞬危磴爭猱猿坡陀兩山間寂歷三家村茅檐靑裙婦蓬發薪煙昏敲冰那可飲分我一掬溫郎樵晚未歸客至不與言不奉沙頭巵肯投栁下門作詩配國風行者式其藩

用退之韻賦新霽

春泥窘幽步苔上屐痕少新晴一褰衣緑葉藏啼鳥方塘灔宿漲古鏡窺淸曉華顚忽自笑防羽墮驚矯瞻言雲中耕縹緲穹脊繞歸把東臯犂此念何日了

送金確然歸弋陽

昔我雲溪居送子雲溪濆重來問何時笑指谿上云一別四周星坐此世故紛衰顏兩非昔華髮粲可耘我纒風樹悲終日無一欣子乃菽水憂尙此奔走勤對牀語未終懸知便離分霜風吹客袂別意如絲棼子歸葛陂上去路接鄕枌歸夢尙隨子何當嘆離羣

至節日建州防詹士元

嗟予身百憂佳節過倥傯客愁隨綫增歸思與灰動當年從子日未覺百慮重髙堂繞牀呼一擲有餘勇那知客天涯相對寒骨聳嵗月曽幾何鬢絲今種種忍饑山藥煮附暖地鑪擁深藏防還往衰病脫拜拱興言望鄕關云物方郁滃空餘相屬意杯酒久不捧

用前韻答翁子靜

客心旣岑寂節物亦倥傯幽籬菊初暗深壑梅已動古人傲尺璧顧謂寸陰重欲從夫子遊掣肘愧不勇松髙節磊砢鶴老格淸聳當知山澤臞誰羨將相種一官戲人間叢書以自擁防言聞緒餘三嘆手輙拱靑天本寥廓不受雲霧滃願言瞻淸明茗盌不辭捧

防雨

端居身百憂況乃貧病俱天公頗相哀雨我蔬藥區曉晴新靑句日薄生意蘇衛生固未必一飽行可圖故園天一涯茅荊誰爲鋤崢嶸歲云晚此念當何如

寄題叔父池亭

一壑久藏勝數椽忽開亭方塘防瓦影淨見魴鯉行主人有嘉招轉柁失髙城不知幾搖兀杙舟上崢嶸尊酒酌芳淥園蔬煮柔靑翩翩射鴨弓一笑翻防翎那知海陬侄斗粟忘歸耕餘生信萍梗歸夢識林坰漲水有回波故鄕豈無情一醉防有日因之濯塵纓

贈謝彥翔建安人九嵗異人與藥至今不食建安有梅子眞升仙處

我本世味薄寸田足自營年來荊棘盡稍有梨棗萌但恐骨相凡未敢希長生陳畱達人後未齓犀角盈舊遊記三山幽夢徹九淸爾來三十年但覺膏梁腥幽尋飯緑髓黙臥誦黃庭顧我塵土中深慰夙心傾仙人吳門卒解後煩寄聲相期朝金闕鶴馭何時徵

考亭陳國器以家釀餉吾友人卓民表民表以飲予香味色皆淸絕不可名狀因爲制名曰武夷仙露仍賦一首

二年飲水閩中村忽見玉醴傾蠻尊涓涓醍醐灌熱惱耿耿沆瀣明朝暾旱塵久漲城市暗渴夢欲挽江湖吞何人逺致雙鯉信知我來扣羅雀門不須邀月已淸絕尙恐熨齒當微溫要從華池汲眞液豈獨鬢薅愁根防茫已識投轄客娬媚似返當鑪魂奇功誰續伯倫頌妙意要與淵明論胸中我自有涇渭筆下君已傾昆崘詩成寄與約他日飲君與我空瓶盆

久旱新嵗乃雨

髙田土可籭下田不受犁遺蝗憂插啄況乃麥未齊赤子天自憐溝壑忍見擠雨逐新歳來停雲忽淒淒莫辭三日霖爲作一尺泥汪汪旣沒膝灔灔仍拍隄漸看蓑笠出笑語喧畛畦我欲與寓目父老同攀躋此身羣萬生擾擾舞甕雞曽亦無幾求脫粟配羮藜永言故隴耕老眼路淒迷好收斂版手鋤耰歸自攜

春日與卓民表陳國器步出北郊

灼灼桃吐華濯濯栁垂縷芳菲挽人出春力乃如許嗟予閉門客佳節過不數不因可人呼那得幽步舉客如山陰勝詩作斜川語誰言一尊酒妙處合千古歸來讀殘書耿耿霜月苦空餘流落心三嘆非吾土

蔬飯

蕨拳嬰兒手筍解籜龍蛻薦羞杞菊間采斸煙雨外嗟予飯藜藿咽塞舟溯瀨朝來二美兼一飽良已泰充腸我誠足染指客應嘅平生食肉相蕭瑟何足賴王郎催牛炙韓老憶鯨鱠使气信雄誇戲語亦狡獪我師魯顏子陋巷翳蓬艾執瓢不可從一取淸泉酹

戲贈吳知伯

條侯得劇孟吳楚坐可馘我知無能爲失此一敵國偉哉奇男子俠气橫八極書生復何者骯髒老筆墨刺口論安危事往竟何益匹夫嘯空野驚塵一方塞區區空有意浩蕩洗鋒鏑何如吳王孫語輒面浮赤交遊得朱亥負販鄙膠鬲腰間鐵絲箭上鏃紫塞翮笑指蛇豕區滅此而後食諸公未備知欲薦恨無力明日我過君烹牛呼社客當書遊俠傳令子姓名白

送僧

空中世界紛河沙不知底處爲天涯乾坤百億在指掌觸處與子同一家云何猶作去來想千里一跌毫釐差坐令契闊費星紀嶺雲欲寄山川遐撥肩相對此何日丈室淨掃余天花詩豪辧舌久投閣萬竅寂歷風無嘩爲君遊戲出三昧妙處那復相聱牙往將妙響應空谷一任飛來遂止車

野處類槁卷上

欽定四庫全書

野處類槁卷下

宋洪邁撰

書僧房

陸續流泉自成句來擁紅鑪聴山雨道人更有深深處詰曲如珠蟻絲度幾硯無塵寒欲霧雕盤篆破孤螢吐味如嚼蠟那禁咀茶甘未回君莫去

題蘆雁屏

徵鴻坐何事天遣南北飛蕭然如旅人無情自相依孤葦吹欲折秋風不勝威防防一孤騫空費弋者機寒聲落煙渚相應不我違嗟我識此情手納空嘆欷安知丹靑師落筆乃庶幾畫形孰不工畫意識者稀他時因吾句購此千金揮

題臨賦軒

蒼山圍岑寂下有一水奔閉戶臥風雨蓬蒿翳籬藩寥哉只樹人心逺忘世喧此身自蘧廬長物余此軒鳥語幽夢斷香橫經帙翻未成借路行自要窺潺湲逺師淵明意不愧靈澈魂月度了無迹風行偶成痕心境兩淸妙尺喙何由吞賦詩安所取碧雲未足論何當拂朱絲竊弦吾言

答並安江師送米

不見道人久天涯嵗云除朝來食指動忽接送米書念師折腳鐺五合未省余𨿽無覆餗禍尙有乞食逋云何憐孤客日受饑火驅未曽貸監河矧肯索胡奴誰言斗升意矯矯超萬夫嗟予事筆畊輕棄南畝鋤慁煩方外客此計良已疎何時事粗了歸葺五畝居生涯寄緯竹豈卽非良圖不爲泉壤蚓願學江湖魚

陳徳瑞饋新茶

空山防防雲霧春風好夢欹殘缸朝來果得故人柬防凸而麼犀銙雙貴人爭買百瓔珞此心兒女久已降坐觀市井起攘袂念之使我心紛厖領君此意九鼎重𨿽有筆力安能扛何時來施三昧手慰我渴夢思長江

次韻希旦喜雨

驕陽挾酷暑何啻虎而翼髙田土可籭況乃耕與殖風伯眞可訟云合吹復拆那知下土民糟粕配橡實古佛棲巖隈旱沴豈吾責應緣賢令尹閔雨丏法力積陰暝山谷流潤淒幾格朝來賀客散置酒浣愁疾古詩成云外險句動潛蟄旋看蓑笠出競喜溝澮溢誰言今與佛念我一何悉嗟我困蒿藜最覺民可卹何當問牛喘免使訴魚失九關虎豹守懷此欲安適誰哉此心同吾飽將何日

古風二首寄汪明道

紫蘭初茁芽深壑終自秀骯髒蕭艾中不采則誰咎兒曹逐紛華壯士保窮陋應知此調同萬世無先後

又

俗士白人眼從誰明此心不欲故人見訶我車轍深蕭然江上廬髙臥詩書林得句不相寄誰賞气駸駸

建安道中

吾生意行初不謀泛泛何啻波中鷗攜家來作閩海夢三年客食天南陬我先人廬在何許大江之左道阻修奉新家有手足愛隻身歸掃先梧楸旋當來此營斗粟南北顚倒無時休此心轉與世事左自作磨螘將誰尢安知不滿達者笑窮達一戲如觀優咄哉吾語亦已墮且與造物同浮游

書事呈元聲如愚起華三兄

隱吏朱墨暇飽眠北風時呼方外客逃暑尊酒中寂寞杜拾遺四壁口不供坐取盤飱疑哀哉豈天窮何如平生友磁鐵間不容每懷千里駕今作五斗逢吏行散鳬鶩楸局收鸞龍共話十年舊事往如飛蓬浮榮眞一戲何者爲窮通應須河漢語淨洗芥蔕胸僕夫適在門客醉尊亦空更爲後日約及此芙蓉紅

寄題起莘家義軒

貞觀盛徳後餘慶未渠央舊聞閩海家欲縱燕山芳教子嗣先訓開軒翼中堂地偏市朝逺幾淨書簡香先生陳太邱飰糜百憂忘弟子眞下材不聞觸屏僵一變豪俠窟遂成鄒魯鄕下車裏門外他年看諸郎坐上紆素髮詵詵立冠裳我詩自可弦請以侑壺觴

梅花

山深春未動沙淺水欲冰玉梅於此時靚妝略無朋露蕋欲的皪月枝掛鬅鬙儼如江漢女可愛不可陵他年江南路曉妝犯嚴凝尋香煙雨中橫斜插茆簦卻數今幾日癡如秋後蠅北嶺枝欲空誰與扶一登聊分窺水影依我照字燈坐使惜花夢臨風腳騰騰昔如夢中蝶今學桑下僧了知菩提長念起吾何曽

十一月十九日與仲猷大年綽中美中飲於南臺

空山欲雪云防防玉梅半開吾眼靑此身垂欲走塵土聊復舉酒看崢嶸折腰向人不知恥故園可鋤在千里金昆石友一開眉珍重道人相料理楚江東岸先人廬竹君安否久無書歸歟何時應白首我食斯言如此酒

春社齋禁連雨不止賦呈夢得

歳丰農猶饑歲惡何可說哀哉半菽氓罪嵗同一舌年時旱塵漲臘盡不見雪靑皇忽雨我萬頃麥苖活令尹民父母溝壑思手挈祈年祓齋禁有酒不忍設那知桃李徑狼籍香泥滑芳意倐如此坐恐及鶗鴂郊原佇開晴出勞南畝饁秋成已在眼一醉宇宙豁更呼湔裙人勸此側帽客和公斜川詩磨石鑱嵗月

次韻夢得見示長篇

雉馴不因媒鳩暖自呼婦詩成桃李陰知是霹靂手簿書我亦厭邱壑渠自有卻憐支離疏飽食得薪槱俗夫嘗世味甘苦半噦嘔知公超然處心迹兩無垢愁陰老芳物虫鳥故相誘浪蕋費收拾柔條可結揉豈無我輩人一醉開笑口那知市門底客倦枕兩肘眼髙可人稀命蹇亨運偶平生願執鞭見謂予小友細觀愷悌心宜在帝左右卻來塵埃中寂寞對五栁鷇音藏鵠羽正待荊雞剖學政容窺譜問字當載酒虛名翻誤夢恐坐箕與鬥言詩終不稱永愧賦瓊玖

身閒書有味吏傲俗不親小據物表掃盡心眼塵令尹垂珠玉敲門喚行春作意向芳物吾車曽未巾愁陰入病骨鳩婦聲亦嗔防防三日雨桃李迹已陳空餘深枝間一一靑子新穠芳殿春晚猶堪慰佳辰酴醿曉籹靚芍藥醉臉勻白蕚簪嫋嫋風巵倒粼粼言當呼短舞抵掌回雙顰年來得相從稍覺安沈淪豈不掛俗事察公極淸眞眼中醉鄕路風味良獨醇流光不容玩尺璧何足珍漓俗益可厭願言勤問津

牡丹酴醿各一首呈周宰

珍藂壓朝露無人羞欲欹春風醉香骨綽約不自持誰憐曲肱人一笑遣穠姿不言意可了君醉當勿疑妝淡洗逾靚肌香薰不成皎然月露姿一笑午景晴聊移夢蝶牀相對戶不扄誰令風雨暴睡起春縱橫

次韻夢得淺紅芍藥長句

十日愁陰病不出臥看春歸無計惜詩翁遣送淮海春衰眼熨開雲霧拆胭脂注臉勻未徧肉紅借酒生眞色了知造物著意深傾倒春工不餘力年來不顧溱洧女載酒非公復安適且將妙句寫余姸欲立佳名付精識一春頗困歌漫汗回首紛華三太息願言乞與洗心方歸對鑪香誦周易

宿禪寂院

夢中一葉搖江湖困睡不覺身籃輿眼明佛屋麗丹碧瓦鴟鐵鳳淩空虛疲民日者困苛索半作頳尾相濡魚鵜鶘數罟兩不置肯念竭澤明年無道人誰與辦此事斤瑑千指開渠渠頗疑如幻三昧力上方手攬歸吾廬了知舌本法輪轉咄嗟檀施爭奔輸不辭割愛一念善誰謂嵗惡窮民愚書生袖手對溝壑力不能援心煩紆事無大小成者少談說治亂何區區調卑弦急誠齟齬鑿圓枘方尢闊疎古今罪嵗同一口撫掌一笑皆愚儒

詩約範直夫遊萬葉寺觀瀑泉

範侯隠下吏好尙本邱園身投攫金市藂書以自藩烱然如孤月不受黃流渾要知句律工競病何足論我生羣末俗涇渭同一源同心無楚越傾蓋如弟昆人生各有役不暇捧一尊風蒲掛南浦念欲東南奔對牀定何夕靑燈照晤言懸知和詩處千尺銀河翻

次韻夢得見示之什

居楚求齊音美惡不同土喧豗俗物華羣復有佳處時從玉璧人商略窮萬古詩如栗牛戲誤得摩頂許望道逾逺久生眞暫寓忍持尺璧陰空作秋虫語防言儻傾倒河漢濯肺腑向來說詩口自此行可杜

送甌寧魏生赴武舉【生後與金人戰有功戰沒於邯】

建安少年請纓客橫槊賦詩兩無敵辭家去作入彀英气拂天狼夜無迹廟堂勝算安邊隅智名勇功付壯夫引弓沒羽世自有敢問上防當何如

陳仲仁止止堂

以我有限景逐彼無涯知失足踐畏途投身試危機舟車日奔覆定無邱與夷萬古踐此轍嗟我與誰歸仲仁古靜者懷璧照褐衣名途嘗一戲回首羞前非心如得坎水不受狂風吹功名憂不免當復定所之請觀本無作今復止者誰築堂市門側著書園不窺蓬藋深一丈圖書周四圍時有好事人載酒問所疑攫金奮敏手倚市誇妍姿回光時自照何者非吾師

送志宏西上

九州眼一槪餘子眞瑣瑣嶽立培塿中喜此髙岋峨如公我輩人取友亦到我揮毫賦垂天風雨捲蓬顆相期八表遊未覺夙心左解醉江閣酒面山月墮起瞻帝鄕云感嘆不成坐何須飛霞佩自辦淩風舸瀛洲溟渤萬里一掀簸緘詩寄天涯秉燭對新火那知市門仙斗祿事麼麼空餘腸九回上疏何日果

有懷捨弟逢年時歸婺源以詩督之

木落天未霜君歸定何時相思如驚鵲中有未安枝夢中見阿連鏘然詠新詩寤驚衰葉翻道是步屐移攬衣下中庭風露浩渺彌遙知客衣薄歸來一何遲平生短檠燈相對忽解頤萬古一舒捲佳處良在玆是中及物心上與稷契期援古以自例自矢無乃癡夜義叱九閽側足不敢窺坐令一寸心日抱二柄疑遲君商量此恐得兒輩嗤況乃緑發親倚門鬢欲絲豨膏非鳳喙車轄無可脂再拜壽百分斑衣舞參差秋芳未云歇采采黃金蕤萬鐘不足樂古人豈吾欺

九月十七日夜度蔡道嶺宿彌勒院

月出度松嶺露香霏羽衣肅肅夜气淸蒼蒼煙徑防川光浴秋容蘿影掛夕輝冰輪碾空闊飛轍【闕】

擬掬

星渚波恐觸天孫機偓佺何時見【闕】

未應靑霞志卽與素願違稍休塵外蹤憇此巖下扉淸吟寫萬籟妙想絕百非不須河漢言盡【闕】華圍飛仙亦戲劇學乃庶幾鼇山切丹極歳晚行將歸

遊鄭圃

城郭不去眼而得林壑娯低徊撫壯心欲吐無與俱鏗然一枝笻細磴半樵漁挽衣徑與飲不省誰爲吾

女貧苦難妍

女貧苦難妍士貧苦難髙了知論此者不識一世豪此身百斛鼎流俗欲手操寧當捨其中局促計所遭頗疑有若人骯髒棲蓬蒿考槃一邱壑光景不可韜斯人不我忘空復逾垣逃軒裳亦雲華唾去如腥臊哀哉誇毗子擾擾冠猿猱恬無齊世心閔黙死滔滔朅來事斗祿俯仰身桔橰一官戲人間幾何非餮饕誰言眷此幘擲去輕秋毫區區欲驕士一哭嗟兒曹

溪南梅花

巉巉石逕鳴枯笻意行詰曲無西東心知幽壑梅已動一枝寄我曽未防暗香橫路忽驚顧冰蕋的皪蠻煙中有如佳人久去眼邂逅相得情何窮蔬畦壓霜翠羽亂已覺雪片棲丰茸嗟吾辜此來已晚攀條嚼蕊聊從容玉仙遊戲下塵世絕艶一洗汞鉛空不知閬苑在何許叱回風馭無怱怱溪寒沙淨迷俯仰坐待山月來朦朧豈無樽酒相暖熱錦裘起舞如驚鴻仇池老仙羽化久妙曲三疊余仙風歸時醉倒不知和明日來此誰能同

再和柬首座

道人昔曳匡廬笻五老負雪湓江東犯寒貪覓玉梅句𨿽有衲被何曽防歸來苦雨熟梅子捲裓深臥蠻煙中詩傳絕境忽入手置我鄕國情何窮十年不踏江上路漠漠海气昏貂茸異鄕嵗晚慰流落一笑賴此冰雪容嶠南絕唱誰敢和騎鯨人去塵寰空昆墟下視堪笑閔雕琢肝腎愁怱怱那知幽子雲雨上風斤玉斧修朣朧讀詩令我一回首杳若目送孤飛鴻何時晤語折鐺側坐聽萬籟號天風拈花特地兩顏解他時與子眞參同

奉酬令徳寄示長句

閒官屋舍如幽棲寒苦餘業償鹽虀忽聞鵲聲作破竹尺書入手誰所賫交遊勝絕似公少矯矯鸞孔依蒿藜靑防側足在咫尺誰使狡獪捐其梯秋風溪上共樽酒擺落羈束忘畛畦紅裳起舞意未足缺月銜嶺星河低只今跌宕走塵土淸夢往復無山谿新詩驚怪爛盈幅筆力抝怒蟠虹霓遙知槃礡小底得喪已著一理齊此生同困造物戲未覺與世誰云泥𨿽無絕唱追白雪賴有妙契如靈犀一笑從公豈無日挽袖相屬空玻璃不須俗物敗眞賞但覓佳處同攀躋

答林康民見和梅花詩

寒崦人家碧谿尾一樹江梅臥淸水【闕】不受俗眼污風斂天香瘴煙裏向來休沐偶無事誰我亦遊二三子彎碕曲逕一攜笻凍雀驚飛能莫委班荊勸客小延佇酌酒賦詩相料理多情入骨憐閔殊休倚橫斜嚼冰蕋至今淸夢掛殘月彊作短歌傳【闕】韻髙常恨白難稱賴有君詩淸且美天涯嵗晚感鄕物歸歟何時路千里柁樓一笛雪漫空回首江亭淚如洗

上丁余膰置酒招綽中徳粲徳【闕】逢年

我生無幾求畢願老葭菼誰令事【闕】

書生亦可憐防物有先感朝來食指動膰肉丰咀啖恭惟

魯司冦道大長防坎空餘祠千載【闕】

永言百世師願學吾豈敢當饑不忘安【闕】飽復何【闕】安能如王孫長物貯頤頷意呼【闕】

一醉捨鉛槧相攜桃李徑

歷亂蹴紅毯言彊三尺【闕】

平生超然處獨嗜逾昌歜詩成持寄君莫遣兒【闕】

用綽中韻送正臣正臣欲歸隠而無資【闕】其意以告識者云爾

華裾錦領烏紗幘气蓋當年五陵俠胸中磈礧不可平拂衣歸來抱長鋏軒然寄傲楸枰間長【闕】隠【闕】雲山

相逢笑我舂防粟我歸未可君何【闕】

牛吼音誰能立談壽千金空令擁鼻誦招隠知君心在仙峯陰故山自嘆無歸期作詩但擬淵明詞卻愁他日林下信千里寄我惟當歸

秋懷六首

一

庭柯一葉失風挾涼气歸湛湛陂水淸芙蕖脫紅衣非無岑寂士句法妙暉獨懷履霜戒徳人貴知微

二

眞儒六經學文字聊解紛長孺棄諸侯漢庭相公孫兒口乳未幹妄作黒白分誰能領斯防事往風中云

三

導江自岷山源淺觴可濫下集大小川千【闕】水府暗防防井桐涼烱烱月淡後生抱奇衷黃墨勤防勘

四

市朝富危機匹夫死馮河何如狎鷗子煙雨同一波行藏各有趣不在相詆訶我師陋巷人千古冠四科

五

穿堵超玉繩影倒夜寂火雲一洗空月露淸欲滴幽人負屙臥起坐三嘆息歸同對牀弟暗語永佳夕

六

掩耿不寐道人亦無悰故山新稻香粥曽警枯桐夢中信了了推枕聞西風少遲穉金壯歸善與子同逢年與徳粲同之溫陵謁大智禪師醫作四小詩送之

丈室揜槐夏與君同臥屙平生莫逆人裹飯誰見過跰起鑑井萬古寂不波觀心要知足造物如吾何

又

六年別故山松竹故無恙此身已天涯飄走復何向淸源老醫師砭樓出投杖勿辭一往勤挹彼上池漲

又

石梁跨蠔山永與方壺久慿君持一杯往酹濟川手遙知相攜處溟渤浸箕斗作詩問大鈞猶有斯人否

又

山河我四大物我同一體誰爲苦疾癢搔按不容擬多生抱此念耿耿未云已那知知魚樂更有濠梁子

與陳彥時防華嚴道人偶書

屋頭煙雲屯屋下波濤喧團欒坐已久起扣丹霞門客至苦舌彊目擊翻無言元龍湖海士懷哉夙契惇淸坐鼎足峙妙語流潺湲君逰華嚴海貝葉手自翻此心於身世鳥度空無痕笑我流浪中久披業識吞讀書談古今綺語生禍根望道未見況乃躐其籓職卑困掣肘見溺不得援未知造物心頗復哀黎元近窺顏稷意未敢遽揜關躬耕亦細事防要五畝園釋羈牛在牧駕鼓馬伏轅居然見優劣不比魚熊蹯持問跏趺人一笑霜眉掀相攜妙峯頂瞑色窺逺村解衣略輩行班坐搴芳蓀欲歸意未已幽徑相與捫蒼崕出玉醴不受瘴毒溫願言同酌此我語庶不諼

書栟櫚院壁

側身西來度千山列仙仙去空孱顏斗升自役應笑我何苦詰曲戲塵寰歸耕無田仕難合疑此二柄首鼠間摩挲崖石三嘆息我心安得如汝頑

次志宏韻督成壽置酒

歸耕食吾言回首愧江水方爭揚子席誰置穆生醴鄧侯傾蓋舊小寢藝桃李走書約啗我涎迸齧唇齒朝來獨何事怒色劇染指𨿽防射鴻遊顧有捩手鬼平生談天口得酒便鋒起年來病不觴但要謳貼耳眞成畫蛇足足就酒空矣樊川吐怨句想見紫雲美何時咄嗟辦一醉吾亦擬噂沓聽羣兒口實爭笑鄙

野處類槁卷下

