

欽定四庫全書

集部四

雲莊集

別集類三【宋】

提要

【臣】等謹案雲莊集二十卷宋劉爚撰爚字晦伯建陽人乾道八年進士累官國子司業權工部尙書諡文簡事迹具宋史本傳爚與弟炳均從朱子遊故嘗上疏乞開僞學之禁其上史彌逺書論用人聽言之道及宋史載其奏便民五事論貢舉五獘諸疏尢爲有用之言今書載集中而五事五獘疏集無其文則所缺佚不少矣是集爲祁承防澹生堂抄本前有嘉定間李序乃明天順間其十世孫梗所編又別一本爲其十世孫穩所重刋較梗所編少文數首不如此本之完備穩序稱朱子晚年以書屬蔡沈以禮屬爚又稱爚精力在王朝禮編而雜著之文略見於此按朱子以儀禮喪祭二門屬黃幹未嘗屬爚宋史爚本傳旣不載此語而王朝禮編亦未見其書不知其何所據而云然也集中靑詞致語諸篇俱非文章正軌今以原本所有姑錄存之而並訂其失於此焉乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

雲莊集原序

公生於閩生於蜀初無一日之雅防徒以聲气之感臭味之同出入風議不謀而同乙亥孟夏備官左戚奏乞依祖宗故事降詔求言上甚嘉納降詔罪已廣求忠直公正之言公曰今農事方殷旱旣太甚天變見於上人心動於下願與二三大臣至公無我躬覽中外書疏付之後省條上所當行者講究而付施行之則人心悅天意解矣凡此數十言可謂明婉切至時論韙之蓋嘗三復公之遺文而考其施置言論無非得於師友講磨之素髮於義理之至精人心之所同故其出則典郡刺部一意於恵愛致利除獘救災蠲賦入則參法從輔儲禁講論經理斟酌古今章明大中抉奧義務欲納君於軌輔太子以道其大者如勸上於諸儒講讀之時羣臣進對之際必反覆問辯以求當理以諏缺政此亦人所難言而公屢言之曁長成均則首乞弛僞學之禁𨿽於用事大臣有所拂違亦所弗憚金人入汴中原云擾公乞於防邊增築城壁輯整民兵建制閫於淮壖移兵屯於要地絕嵗幣正使命其說尢懇欵弗置蓋公之愛君憂國匡時正俗惓惓之心必以古人爲師不觀時之好惡爲趨舎議者謂公奮於儒生素以詩書爲業至其於陳時政論兵事料敵應機識大體而達時變又何其明且決也位遇未極而遽以疾諗不克盡究其所蘊吾黨之士莫不太息焉夫言之所以獲行於後久而不冺者必其一出於義理之正而著於人心有不可廢者故世亦不得而不傳也魯叔孫豹曰先大夫臧文仲其身歿矣其言立於後世此之謂死而不朽公異時𨿽不欲自鳴以文然其於學能尊其所聞又能深造自得於義理之至精故其文詞約而防逺宜哉言立於後世而傳不朽平生論著有奏議史槁經筵故事雲莊外槁續槁古詩賦記序祝文祭文表箋奏札勅書答詔墓表墓志凡若干捲於是乎序惟子孫寶而傳諸嘉定十五年壬午煥章閣待制江東制置副使李序

欽定四庫全書

雲莊集卷一

宋劉爚撰

詩

登南嶽山

煙霞本成癖況復遊名山舉手招白雲欲納懷袖間咄哉亦癡絕有著卽名慳振衣遇長風浩浩天地寛

題金山

江來朱方注之東海潮怒飛日夕相撞舂天將古來義士骨化作狂瀾中央屹立之靑峯孤根直下二千尺動影裊窕沖融中黃金側布蘭若地鑿翠面面開防櫳撓聲伊軋破浪屋恍忽置我髙巃嵸是時千山雪新霽水面月出天淸空濤聲四起人籟寂毛髮蕭爽琉璃宮披衣明發躡煙靄決眥俯入歸飛鴻襟前渤澥斂暝色袖裏岷峨吹曉風越南燕北但一气塵埃野馬何時窮蒼梧虞舜不可叫王事更恨歸匆匆

送裘司直得請西歸

輕舸龍山頭木蘭作雙櫓飄然裘司直乘向南昌去問君鵷鸞中脫身遽如許棲遲三十年始得官掌故小須上上考豈不登省戶自言野心性瞇目九衢霧修竹嵗云晚萱艸秋亦暮嗷嗷投林鳥猶得返其哺江西父母邦非復昔饒裕蠻煙一腥穢樂嵗且狼顧遺黎空杼軸行旅窘刀布天門窈萬里可望不可吁君今佐元帥精采系一路瘡痍俟滌濯畫諾歸佽助先聲路人喜髙節懦夫慕遄當再前席一正天子度白鷗沒浩蕩蒼鶻在指呼我亦南陔人扁舟從此具

泉州貢闈慶成

維南有州古佛國選士塲開自疇昔誰與經始梅溪翁萬桂森森皆手植文風日盛賢材多粉袍立鵠肩相摩萬間庇士豈不欲環視柰無餘地何那知吉壤在咫尺鬼神防呵天所惜一朝幻出靑瑤宮山靈獻卜龍避席昔虞局促今恢舒乘黃騁足騰康衢辟新葺舊兩輝暎美哉輪奐雄規模嵗直金虯大魁出賸喜慶成逢此日來春甲子又一周天相泉南眞可必蟬聨四坐皆豪英一樽敬爲諸君傾浮雲富貴靡定態要看名節畱芬馨我今歸作漁樵侶淸夢猶馳筍江滸鳯鳴側耳聴朝陽把酒空山爲起舞

壬午春社之明日講尊老防於西山之精舍龎眉皓首奕奕相照眞吾邦希闊之盛事輙成口號一首並呈諸耆壽且以堅異日恬退之約云

耆年自是國之珍何間衣冠與隠淪華髮共成千一嵗淸樽相對十三人休談洛社遺風舊且頌仙遊慶事新三徑未荒宜早退要將壽櫟伴莊椿

長沙贈髙年陳氏母子

陳氏春秋一百一男女年皆過七十一門慈孝更雍愉四老眞堪入畫圖長官申聞太守喜召至階庭加盛禮老萊防服作兒啼今視古人更過之老萊一身娛戲耳況有三兒奉甘防人言潭俗不古如君看此事天下無一門髙壽何由得慈孝之人天所惜我願湘民胥效之從此九州皆壽域

長沙新第諸學士

莫淸彼瀟江莫峻彼衡嶽澄光挾秀气日夜相回薄月吸珠含胎虹貫玉生璞子方有苗裔溫然粹而慤一童與三何雙鳳兩鸑鷟奮身辭艸萊正論吐諤諤彤庭拜恩歸天香尙盈握良才國之寶一見我心樂平生功名防萬里初著腳永肩致主念更勉經世學錙銖分義利亳縷辧純駁相期激淸風與俗洗氛濁誰歟指其南是邦有先覺

送林自知自幙中歸常寜

始吾與林子周旋大江東子方淸且貧簞瓢屢云空勁气凜不折耿耿如長虹明年擢髙科對策大明宮一尉遲五年出入無奴僮再見湘水濱凜凜復昔同招徠元戎幙泛綠依芙蓉小生敢相吏故人尙相從云胡嵗未竟決去如霜鴻挽之不可畱聊復少從容老我慵且鈍栽培欠深功子進未可量徳業方崇崇永懷昔君子和气塡心胸濓溪霽月朗伊水春風融至今想其人猶爲起敬恭天資貴彊矯學力無終窮我如石之頑遲子相磨礲子質𨿽玉瑩可廢它山攻鴈峯母久畱來思靈麓峯

題全氏三桂堂

唐人重科甲儗以折桂榮一登羣仙籍不羨千佛經終全嵗寒姿乃比秋香淸咄彼牛李輩依阿至公卿迨今恥其人名字猶臊腥卓哉劉戶曹直气霜稜稜一朝脫淡墨千古揚芬馨鳯毛出名家奕葉彯儒纓庭中三桂樹屹立何亭亭西風正搖落翠葆黃金英勁節松可友孤芳梅謂兄丁寜命諸郎我豈貪浮名愛此臭味同故以書吾楹爾曹方懋學志取宮袍靑要須勉植立毋但希騰陵已大外物小道充人爵輕當如燕山竇義方垂世評勿效東堂詵射策矜虛聲懿哉君斯言可折末俗醒刻詩堂之楣坐觀全氏興

壽楊龢父

迅雷地中藏當此沍寒日積陰排層空初陽露微茁而曰天地心於此見機括良繇勢方升猶木吐牙甲培防勿使傷茁長焉可遏此理之在人善端實初發熒熒火將燃涓涓泉欲達吁嗟道心微物欲易攻奪差之一毫芒相去舜與桀要須二者間明辧與精察見義勇必爲歘如矢之決去惡諒無疑剨如刃之割坐令人僞消但覺天機活四時無非春八荒皆在闥喜君生玆辰聊爲演此法願祝君壽長莫嫌吾詩拙

舞鶴亭歌

舞鶴亭空亭無鶴胡爲名亦如西山賦招鶴無鶴可招也不惡何必裳縞袖二八眞娉婷想象標致便足使人毛骨淸仙翁好鶴非徒爾鶴徳從來比君子坡仙自謂吾不如今翁與坡豈其殊蒼苔白石有餘樂一似簞瓢甘澹泊笑殺飛鳶太不靈貪鮏嗜腐嘩然爭九臯一唳醒人耳又如片言之善應千里更笑荒林老木烏終日號畢逋說吉說凶誰聽渠仙翁愛鶴愛其徳我讀翁詩三嘆息便好從翁痛飲醉倒斯亭邊振袂起舞學胎仙

送吳定夫西歸

吾衰倦對客晤語惟靑山修竹引淸風時爲掩柴闗今晨何人來踏破莓苔斑驚顧復自喜不妨伴虛閒世情重聲利榮塗足趨走夫君獨何爲經年闖林藪東尋金壇翁南訪玉峯叟借問兩臞仙來時輕健否慈湖老仙伯乘雲賓帝鄕念之每汍瀾風味不可忘其門多英特淸文照縑緗爲我朂諸賢佐道當自彊【君槖中有趙元道袁廣微錢於是陳仲和諸公之文故云】

麻源在何許茫茫白雲端淒其一布裘何以禦風寒歸來有餘仰興盡當知還須好斸空谷賸種靑瑯玕

題隠者蘇翁事迹

蘇翁云卿廣漢人隠東湖上魏公爲相使帥漕挽其來一夕遁去不知所之

魏公孤忠如孔明赤手能支天柱傾蘇公髙節如子陵寸膠解使黃河淸等是世間少不得問伴耦耕各其適後人未可輕雌黃兩翁之心秋月白【卷中有詩識魏公不足與有爲者故云】

題湖山淸隠

西湖南山和靖廬西山東湖淸隠居皇天從來具老眼勝地不肯棲凡夫眼中四時風月景胸次萬古皇王書先生豈是終隠者要學川云時捲舒

贈小鐵面王相士

君以鐵面名自謂相人無軟語我亦鐵心人不把窮通來問汝獨有一事欲叩君學海無底難窮尋幾時鐵拳透鐵壁直窺千年聖賢心

贈嶽相師

余方與友人論西銘而嶽相師來索直書以贈

平生慣讀橫渠銘不讀許負天綱書窮通歡戚若有二天之玉女元非殊但應內省無所疚何必從君問休咎北燕坐寂無言時聴幽禽弄晴晝

題李立父髙遊樓

君家百尺樓近在環堵室室處豈不佳暑溽厭煩鬰著腳躡層梯心眼便超軼好風天外來佳月云端出淸明湛空闊洞視了纖悉豈徒快登臨抑可驗學術大哉天地心昭然本無物世人庳且隘動以私見窒未能脫塵凡底處識微宻羨君有斯樓發以靜春筆知崇與禮卑二義貫於一燭理要髙明履道貴乎實庶防足目俱不但窺髣髴工夫妙方寸豈假身外役此境未昭融此屋空突兀君看希聖徒陋室暗蓬蓽

贈旴江張平仲【希季】

去聖旣雲遠至理日以防言道指虛語性雜精靈正傳久蕪沒異學得魅橫卓哉周程張磊隗三代英妙蘊發天地微言昭日星後來紫陽翁抑又集大成煌煌八書訓【謂論孟大學中庸太極西銘易詩也】昭昭萬里程學者生此時坦然有規繩但患捨康莊自趨柴與荊張公江東士頗嘗得師承敝衣𨿽懸鶉猛志欲掣鯨袖出文一編其辭峻而淸此士不易有歸歟業更精勿受俗學變而爲寵辱驚貧者士之常未合寜躬耕髙門謹勿謁養此气崢嶸不見商歌人洋洋金石聲

送王子文宰昭武【埜】

樵川古樂國誰遣生榛菅往事忍復言念之輙長嘆子往字其子寄任良亦艱傷哉周餘民十室九孤鰥深心察苛癢摩手蘇痍瘢願加百倍功勿作常時觀

熒熒匣中龍爛爛巖下電紛綸揮霍間坐了百千變𨿽然事幾微易屬亦易悞從快處生理向靜中現健決要安徐聰明貴韜斂潛齋有愚言或可代箴砭

百鏈或繞指粹白俄成緇有初諒非難其難在終之道心絲粟易爲羣物移不有精一功誰能勝安危子今如玉雪瑩潔亡少疵願言保令徳嵗晏以爲期

堂堂先太史一節貫初終況有壽母賢切切惟教忠承家諒匪易負任丘山崇可不日汲汲仰希前哲蹤敬義兩夾持師友交磨礲餘事作詩人母顓鎪句工

平時州縣間上下意苦異善書肘後掣有志奚由遂子今得所從展布有餘地兩賢更勠力萬物應吐气相期召杜功奕奕照來世不須峴首碑自有樵川志

防長沙十二縣宰

從來守令與斯民都是同胞一樣親豈有脂膏共爾祿不思痛癢切吾身此邦秖似唐時古我輩當如漢吏循今夕相攜一巵酒直須散作十分春

長沙勸耕

是州皆有勸農文父老聴來似不聞只爲空言難感動須將實意寫慇勤

使君元起自鋤犂田野辛勤事稔知要爲爾民除十害肯容苛政奪三時

已看三白兆年丰更喜春來雨澤通從昔楚邦農事早好將人力副天工

田裏工夫著得勤翻犂須熟糞須均插秧更要當時節趂取陽和三月春

聞說陂塘處處多並工修築莫蹉跎十分積取盈堤水六月驕陽柰汝何

田家取一春忙男力菑畬女課桑隴上黃雲機上雪暫時辛苦樂時長

鞠育當知父母恩弟兄各合識卑尊孝心盡處通天地善行多時福子孫

千金難買是鄕鄰恩意相歡卽至親年若少時宜敬老家才足後合憐貧

健訟翻成產禍胎帯刀卻是殺身媒爭先好勝災偏速退步饒人福自來

不教言語大艱深爲要人人可諷吟把向田間歌防徧兒童亦識使君心

別陽升伯

二十年前忝舊遊論交今日始從頭我如潦盡寒潭水君似天空明月秋夜雨幾時重話舊故山及早共歸休臨岐贈別無它祝莫忘鄒陳爲國憂

和趙章泉

天教一老立堂堂步武媻姍盡未妨元祐故家典刑在北方正學流長新恩已煥靑藜照舊徑行詢黃髮良多謝寄詩勤問訊自憐疎懶似嵇康

送永嘉陳有輝

永嘉陳君有輝潛心易學許以所著示余余未及請而君歸矣拙詩贈行且堅再防之約云

深山讀易如康節白首談似子云肯學時流誇末技卻於聖處策奇勲二圖君已窺微指十翼吾方愧淺聞【君聞水心葉公言十翼非孔子作嘗質疑於某晚學不敢斷其是否故云】得意春風重過我綠波淸夜話羲文

題黃氏貧樂齋

濓洛相傳無別法孔顏樂處要精求須憑實學工夫到莫作閒談想象休

道鄕曽舉龍門話認作關透悟機儒佛差殊眞杪忽請君參取是耶非

閒吟

閒中意趣定何如靜把陳編自捲舒希聖希賢眞事業潛天潛地細工夫林泉有分吾生足鐘鼎無心世味疎政使一貧眞到骨不妨陋巷樂顏臒

淨豁持鉢求度爲說偈言

一眞不昧人中佛五戒俱全俗裏僧必待方袍與圓頂維摩龎老又何曽

壽楊和甫

壽日將何勸壽巵不妨拈出去年詩大生皆自微陽起百善端從一念基身欲寜時須主靜心才動處要先知老來自笑無新句那得仙翁一解頤

贈夏宗禹

夏君宗禹示余以陰符悟眞講義嘉嘆之餘爲賦二絕

虎頭自合取侯封好爲明時立雋功做了玉關班定遠卻陪芝嶺夏黃公

丹經千卷浩如林妙訣無多底處尋但要靈臺常似水自然元海防生金

題黃君貧樂齋

飯疏飲水復何求道在胸中百不憂防取章泉克齋句底須樓上更安樓

贈張童子

虎頭燕頷及鳶肩自笑都無一事全惟有數條樣骨尙堪山澤作臞仙【如骨出人倫書】

聞君早號張童子顧我初非韓退之可惜浪拋洙泗業只看風鑑學希夷

壽楊和父

誕日娛親始是榮如君慶事世難並名園春滿三三徑眉壽天開九九齡帝渥頻霑新誥紫【雙親目卽兩膺封敍】文階重煥舊氊靑玉杯從此年年把笑勸樽前兩福星

賦

魚計亭

玉溪先生結廬章泉之上垂七十年無軒冕之累已有簞瓢之樂天揭魚計以名亭紹祖風於圃田君一日飲客於斯亭之上超徜徉以自得顧萬象之皆妍時也日將夕而紅酣沼無風而綠淨炯鯈魚之成羣闖寒波而游泳若空行而無依涵天水之一鏡俄初月之沈鉤倐深潛乎翠荇其浮游也似無心而時出其遠逝也似見幾而知警先生忻然心曠神怡諷小宇之雄篇哦稼軒之英詞客有起而問曰魚本無情何計之爲子固非魚奚魚之知先生笑而應曰謂魚爲有計邪子將詆予之欺謂魚爲無計邪吾亦笑子之癡盍亦兩忘而俱適可也抑嘗卽莊生之言而試思乎粵自太古邈淳風離勇者角力以幸勝巧者矜能而衒奇苟一餉之可樂快性命而爭之謂謀身之允臧卒反蹈乎危機偉南華之著論將警愚而覺迷富貴人所嗜則嫓之腐鼠紛華人所羨則況之文犧爲利而鬭則爭地之蝸防智而死則刳腸之獨魚之自適其適若忘情於得喪故大則述鯤化於天池小則玩鯈遊於濠上蓋其爲物也從容夷猶逍遙閒放靜則以蘋藻爲室廬動則視江湖爲尋丈不借潤於噓濡而樂生於沆漭任公何所投其犗豫且何所施其网此其所以爲得也彼區區之虱蟻方且娛暫安於股鬛饕微腥於砧幾又烏可同域而議哉嗟利欲之誘人甚香鉤之餌魚彼潛鱗之何知甘顚防於畏塗此絫棋危橦之諭宇子所以慨然而長吁也睠我生之無庸幸脫世之覊馽【知力切絆也】付萬事於浮雲獨觀魚以終日誠作計之甚左嗟身閒而心逸於是客憮然自笑曰先生之言達矣僕何足以闚其萬一乃相與釂飲浩歌不知烏輪之東出

雲莊集卷一

欽定四庫全書

雲莊集卷二

宋劉爚撰

祝文

鎭安廟

乃者吾鎭秀民嵗以上春良日相率祈薦於神因飲福焉所以答鴻休而迓靈貺也某以持節過家獲與斯防敢陳菲奠控訴悃忱吁自慶元龍飛以來南宮捷音不聞於鎭人之耳者蓋十四年於今矣豈神無意於此邦之士寥寥而弗嗣也明天子將復下求士之詔惟神其大庇玆土俾濯纓天池驤首霄路繼踵而起豈非神之大賜乎仰繄明靈鑑此誠禱

廣惠廟

嗚呼江東之民困最甚者莫如相汭旱蝗之災酷烈最甚者又莫如今嵗夫以甚困之民而遇甚酷烈之烖何其不化而爲餒鬼不流而爲餓此某之所以朝夕憂危思所以拯救者如其躬之疾癘然而賙窮賑困凡人力之所可爲者有司故不敢辭其責至於均調雨暘消弭災害凡人力之所不到者非神其曷有濟惟王之威靈廟於玆土凡防百載矣民恃王以爲父母𨿽飲食而必祭今嗷嗷之民有甚於赤子之失乳王之慈仁亦豈忍坐視其將斃防命幕僚展謁祠下所以赴愬於王者如此惟哀恫斯民而亟救之更千百年其敢忘神之大惠

中元水府廟

某自春䢐冬三至采石而三謁王顧有私禱哉以王之威神欻砉霞耀能相上帝而澤下民故也今民病劇矣若冬又無雪則無麥春又無雨則無禾哀我人斯將塡溝壑王其忍聞之乎乃者飛霰之祥效於日至矣惟神終此大惠使一臈三白以袪沴气而兆丰年若乃田事旣興膏澤時至玆猶農人之所跂望者王其哀恫斯民亦世世事王無怠

範忠宣公祠

維嘉定五年嵗壬申二月初四日丁亥故丞相忠宣範公祠堂成某謹率僚屬以一羊一豕告祠於公曰於乎治平之元公自畿縣來漕運江東曽未數月入爲禦史故其行事不少槪見其所賦籌思堂之詩刻石猶在誠通造化念其羣生有徳之言隨寓發見玆非爲政者所當矜式乎是用辟堂之東楹敬祀遺像以寓髙山仰止之意若夫立朝之大節行已之大方誓以沒齒惟公是則明靈不泯實鑑此心

諸廟禳蝗

在詩有之去其螟螣及其蟊賊母害我田穉夫此人事也乃以祝諸田祖之神何哉蓋禦菑弭患在神爲之則易在人爲之則難昔者本道郡縣以蝝生聞天子有詔俾長吏禱於山川百神之祠是亦成王先王意也惟王廟食嵗久陰威赫然霆奔風馳山嶽可撼況區區虫蝗之孽乎驅之攘之以畀炎火是直噫欠間耳防共致祈立俟嘉應

奉範宣公祠堂

故丞相忠宣髙平範公乃者仲春卽籌思堂東楹以妥公像𨿽有以見區區尊賢尙徳之心其規模簡陋气象卑狹每欿然爲之不滿也夏田告登賑廩訖事旣新貢宇遂建斯堂撰日之良載嚴登奉冠劍山立徳容穆然煕寜立朝之英風元祐當軸之盛烈凜乎其在目也九原可作吾誰與歸秋菊寒泉薦此芳潔玆誠炯炯公其鑑之

辭夫子廟

昔者先聖之門果如由藝如求然後許以從政某也器凡而學陋曽未及二子之彷佛而叨恩出使虛寄以一道生靈休戚之命宜其不足以稱塞也然節用愛人之訓拳拳服膺者未始一日而不敬奉詔之廣遂將去誓當益尊所聞而行所知以終無負聖門之律令尙享

明道祠堂

明道先生某年未弱冠已知誦夫子之遺書𨿽一命之士當存心於愛物況於乘使者之車乎然學力未充其媿於民者多矣叨恩假守誓當服膺訓言益求所以用力者庶防有以贖今日之過乎尙享

劉忠肅公祠

於乎公生於建水而沒於金陵光明秀傑之气當已融而爲喬嶽燦而爲列星至於議論之崈谹事業之嶲偉播在簡策者又將垂千載之儀刑某以末族晚出𨿽不及執經於堂下然讀公之書覿公之子猶彷佛公之平生朅來江左屬嵗饑饉鮐背黃髮之叟誦乙未救菑之績往往欷歔而涕零某之視公無能爲役獨於遺訓之炳然者毎拳拳而服膺其於惠孤卹鰥之政旣竊取其一二復刋梓以布之海內庶幾傳此方挾此藥者皆足以起沈瘵而蘇醒被命之廣謹拜謁祠下而去繼自今彊學力行益當思所以自勵者上以無忘於師訓下以無辱於鄕評尙享

梨山廟

惟神以唐名賢膺宋祀典封爵之崇極於二等威徳之盛被於一方富沙之民飲食必祭蓋無異子之於父母也某承詔之廣道出鄕郡誼當躬謁祠下而於行役遂不克前敬馳瓣香恭布誠悃維今此行屬當大夏髙堂有母華髮蕭然走陸浮川衝暑履濕人子之心不無憂虞伏惟神靈宻賜擁佑俾起居飲食無異平時壽祿康寜益受多祉是神有大造於某也期以代還躬伸報謝玆誠悃悃王其鑑之

梅山廟

五顯王惟神封爵之崇極於二等威徳之盛被於四方睠是仙山有嚴廟食邦人飲戴奉祀尢防某承詔之廣【以下與梨山文同】

謁先聖

某不佞幼讀先聖之書至於道千乘之國敬事而信節用而愛人使民以時未嘗不喟然三嘆以爲苟得千里之地而爲之則於斯言也眞藥石之良規盤杅之至誡也今天子不以愚且陋擢守南土玆非推行所學之日乎夫一日之不謹不可言敬一令之非誠不可言信錙銖濫費不得爲節用毛髮橫取不得爲愛人一役之妄興則非時使之義顧𨿽不敏敢違初心惟不得罪於此邦之民然後爲無負先聖之訓神靈如在尙鑑此心

社稷

某叨被恩除假守玆土載惟社稷民命所依只若故常案行封壝用嚴國典式對神休謹告

諸廟

惟上帝以好生爲心肆命諸神以奠方域聖天子以憂民爲心故環千里付之守焉幽明𨿽異其所以爲民則一而已某猥以菲材承之玆土凡其職之所當爲與力之所可任者不敢不盡其方若夫均調雨暘消弭災害則非神乎孰賴尙惟陰相以康斯人豈惟民荷寵靈某亦與受無窮之賜

東嶽廟

五方有嶽祭秩略同而岱宗之祠獨周徧於天下者以其居平秩之方而主生育之事故也某猥以菲材來守玆壤凡可以致力於民者不敢不盡其方

趙忠簡公祠

惟公以忠正徳聞爲中興名相第一某髙山仰止於玆有年被命來此獲踵公武於八十年之後緬懷遺烈凜然若存何以薦誠惟此巵酒

韓中令祠

惟公以景徳丁未來守此邦盛徳格天實生人傑是宜父子並祠至今載瞻儀刑敢不起敬

蔡端明祠

惟公以忠言惠政著於中和之世實自圻甸來守此邦以便親輿之奉流風善政人到於今稱之某之視公無能爲役然間者九重假寵之意明著訓詞實用仁祖命公故事顧惟不佞將何以堪之惟當仰止髙風以庶鞏其萬一英靈如在尙聞斯言

姜相公祠

於乎公以鯁亮之資盡言於猜忌之主一斥不復沒於遐陬然淸風直節千載而下猶凜凜有生气彼脂韋輭美竊寵一時而遺臭無極者未知孰爲失得也玆因祠事式欽幽宮酹以一巵喟然三嘆

開溝告諸廟

地之有溝渠猶身之有血脈也血脈宣暢則體安而气平一或底滯則疾癘生矣某被命此來考按圖志則知郡縣之溝堙閼嵗久蓋自林侯枅之後未有再議開濬者淤泥惡水停蓄弗流春夏之交蒸爲癘疫州人病之匪一日矣顧念庸拙蒞事方新懼於煩民未敢輕議而寓公同僚交相勸勉謂將興悠久之利不可憚信宿之勞博防輿言亦以爲便乃涓良日命庀工徒惟城與隍神職是主威靈赫然尙克顯相使畚鍤之下如移浮埃役者不勞而功以克就此州人之幸也某之願也

開湖告諸廟

郡東有湖其來尙矣在慶元中守臣劉公穎實命開濬平疇萬畝灌漑所資其利一也以固風气以壯形勢其利二也廣仁聖好生之徳寓臣子報上之恭其利三也而二十年間有司因循漫不省此枯浸某甚懼焉捐庫緡而募功當農隙而舉事庶民防其利而不知勞仰系明靈尙克陰相俾功以亟就則報其敢忘

修城告諸廟

郡之有城以蕃衛也比嵗守臣常一新之矣曽未幾載復以圮聞某自玷州符卽屬意乎此而重用民力不敢輙舉以至於今玆因農隙稍加繕治力所未及者則以竢後之人仰系明靈尙克顯相俾數旬之近而成百雉之功某之願也邦人之幸也

土神祠

守臣之職實曰扞城城圮不修咎將誰任三農之隙以漸繕完惟神其相之幸甚謹白

春祈祭諸祠

古者春秋祈報之禮惟施於社稷載芟良耜之詩是也今並及於廟貌之神蓋以水旱虫螟之禱於是乎在有不可得而廢者若夫先賢之祠特以寓邦人去思之意而非爲祈禳設也考諸舊儀有未安者不思量其愚輒用釐正自今以始釋奠於先聖之明日則遣官於祠行祈報之禮庶幾於義爲得惟神其幸鑑之

慈濟廟

維古之制捍災禦患有功於民始在祀典神之生也以和扁之技妙起死之功飈遊旣升靈響益著此邦之民不幸有疾求救於神者如子之愬其親神亦隨其所苦救而療之如親之愛其子嗚呼其可謂捍患禦災有功於民者矣嵗時常祀乃未及與非闕典歟載念此邦宻邇南土嵐氛郁擾疫癘方生春夏之交多以病告斷自今始著於定例一嵗兩祀於神仰惟英靈鑑此誠悃俾民無疾痛之苦則吏亦免怵迫之憂將千萬年承事無斁

東山南北岸兩渡

間者以渡舟之多溺也深惟長利欲聨百艘而橋之蓋常以諗於神矣而議者不以爲便夫見其可而圖之與慮其不可而遂止凡皆爲民而已然新路旣築捨迂而近與鉅舟更剏去危而安亦不可謂非悠久之利也惟神黙有以相之免風波衝蕩之虞無魚龍噬囓之患行者濟者各適其所安民亦永永載神之賜

北山謝雨

間以旱暵有禱於神雲興雨濡旋荷嘉應芃芃之苗將稿復茂神之爲賜大矣然自今至於秋成無非望雨之日惟神終此大賜使膏澤時至卒嵗丰年實邦家之慶也亦守土者之幸也

諸廟謝雨

比以甘澤久曠懇禱未孚夙夜以思不勝震懼惟神血食此方與守土之吏同任其責今玆一雨霈然萬物吐气不惟爲吏者得以少寛其憂神亦爲不失職矣然而焦枯𨿽解滲漉未深若能大赫厥靈使滂沱之澤飽足民望則拜神之賜有加無已只答嘉貺輙私布之

諸廟祈雨

聖經所重惟麥與禾今禾旣登場所至告稔拜神之賜腆矣乃季秋以來雨不時至髙田之麥欲種而無水以耕下田之麥已種而無水以漑此農人之所甚憂況夫風髙气燥則居者用虞泉枯井竭則汲者告病惟神幸哀斯民而賜之嘉澤使憂者以愉虞者以安病者以息是一舉手而三患弭矣神其可無意乎

諸廟謝晴

比者洪濤山湧之日雨復甚至其勢蓋廩廩也使開霽少遲則平疇萬頃皆將捲爲巨浸矣幸神嘉惠玆土使雨隨止而川不溢芃芃之苗賴以獲全厥施豈淺淺哉不腆樽酒惟以告防尙惟相之迄俾有嵗

周眞人祠

謹以素饌昭告於勅封衝應眞人靖惠夫人曰有崇斯山作鎭南浦眞仙宅焉多歷年所庥吾一郡厥施甚普寶輪綸書光賁琳宇帝實命之厥職玆土維時常祠曠典是懼峩峩儒纓相師作古有飶斯馨有淸斯酤俶闓其端曰嵗壬午維仙之飲玉液琳露維仙之饔豹胎麟脯豈伊區區可薦尊爼物𨿽甚微誠意攸寓睠是賓興敷詔萬防得防其尢貢於天府凡玆士類志在軒翥維吾眞仙各傅其羽如鵬之運如鵠之舉又如蛟龍得被風雨逢辰效奇立功致主豈人實能惟仙黙助若甄之陶若冶之鑄洋洋文風視彼鄒魯英英人材嫓昔伊呂於鄕有光於國有補玆願甚宏非仙疇予尙惟至仁赦此覼縷

社神

維社有神實主我民曰社與民厥重惟均嵗旱民饑亦神之疚願於未然畢力以救

勾龍氏

於維我神於社配食有功於民故莫能易雨不以時民且告瘁神其救之反掌之易

稷神

惟稷有神所主惟谷雨暘以時嘉谷乃熟芃芃者苗賴雨以濟尙哀斯民俾克有嵗

后稷氏

維神之生百谷是植更千百年祀以爲稷今谷方茂而雨不時哀而救之匪神孰屍

風師

在易有之雨潤風散其於生物功則一貫雲气凝合雨乃霶注所求於神願霽斯怒

雨師

瀕海之邦土瘠易槁潤澤不時則以旱告一雨通宵已拜神賜願更滂沱俾卒有嵗

雷神

鼓動萬物惟雷之功有神司之隠隠隆隆惟霆之轟雨乃大至敬共有祈日夜以冀

仙遊山頂祈雨【辛巳五月時居憂】

竊聞天以雨暘之柄付之山川百靈猶人君以刑政之事付之牧伯守宰也民有戚嗟愁嘆之未伸牧伯守宰不得而専者當同心一意請於朝廷然後民瘼可蠲嵗有旱漧水溢之不時山川百靈不得而専者當同心以請於上穹然後災變可息蓋推行天地之仁者山川百靈之職也推行朝廷之政者牧伯守宰之任也顧焉有幽明之間哉夫雨暘之數𨿽出於天然上穹至仁易以誠格今境內之旱可謂酷矣回造化之意而救生靈之災正斯民有望於山川百靈之時也伏惟慈仁母以定數不移者諉諸天而以爲民請命者任諸已使甘澤早霈而嘉谷獲全神旣有辭於民民亦永永事神無斁謹白

南嶽行宮

某之爲學也以不欺爲本𨿽未能至而竊有意焉屋漏之隠如對神明不敢忽也況今作屏於玆巍巍靈嶽雄峙天表顧盼在目𨿽欲自欺得乎惟亷惟仁惟公惟勤朝夕兢兢期於無愧尙惟降鑑迄用有成

城隍

城隍之有神猶郡國之有守幽明𨿽殊其職於民則一而已某叨防上恩來鎭此土深惟責任之重凢躬行之當勉與民瘼之當紓朝夕兢兢不敢自忽至蠲除災害丕降福祥則神之職也尙惟加意俾寧厥居民亦永永事神無忘

先賢祠

濓溪先生周元公明道先生程純公伊川先生程正公武夷先生胡文定公五峯先生胡公南軒先生張宣公晦庵先生朱文公聖學不明千有餘載數先生相繼而出遂續孔孟不傳之統可謂盛矣惟時湖湘淵源最正蓋濓溪之生實自舂陵而文定父子又以所聞於伊洛者設教於衡嶽之下張朱二先生接迹於此講明論著斯道益以光大然則天之生數公也所以幸天下與來世而湖湘之幸抑又多焉頖宮有祠其來尙矣某𨿽不敏然於數先生之學嘗用力者而庸駑之資欲進未能叨恩守土用敬謁於祠下緬懷遺風當益自勵冀於斯道有聞焉施之有政庶乎寡過惟先生其相之幸甚

漢長沙定王祠

傳曰君子賢其賢而親其親小人樂其樂而利其利是以沒世不忘也夫爲政而沒世不忘斯亦難矣王之受命國於玆土蓋千有餘祀而民常奉之如一日也嗚呼此豈可以智力求哉某叨恩守土敢不告防尙惟嘿祐俾克用乂

三閭大夫忠潔侯屈公

某之後先生也蓋千有餘祀而於離騷九章一讀一興嘆焉甚哉先生之忠於國也世降俗末媚佞成風過其祠者可以泚厥顙矣某𨿽無似願師其人於千載之上視事之始敢不告防履潔含忠益當自勉

賈太傅

某之後先生也蓋千有餘載而於太息流涕之書一讀一興嘆焉甚哉先生之忠於國也【下同忠潔】

祭胡給事墓

武夷先生文定胡公之墓自熙寜以還新學漸熾春秋一王之法闇而弗章公聞道伊洛慨然以尊君討賊自任著爲訓傳大義炳然使洙泗之道復明而荊舒之禍以熄其有功世敎可謂盛矣某讀公書考觀行事髙山景行仰慕何窮九原不作竊用興嘆玆叨上命來鎭三湘惟公生於武夷而老於衡嶽旣鄕閭之先哲又道徳之宗師有墳其丘實在斯裏屬拘印�謁拜無從爰遣祠官敬陳菲薦仍禁止其樵牧且訪問其後人興起士風庶其在是英靈未泯尙鑑此心尙饗

祭胡侍郎

故致堂先生侍郎胡公之墓惟公早侍家庭實聞至道壯登侍從屢進昌言正章蔡弄權之誅斥汪黃誤國之罪英風勁气獨立不回旋觸權臣遠擯嶺海方且心潛魯語之大訓臆誦溫公之遺編著爲二書垂耀千古某旣晚出幸同鄕邦顧瞻丘塋適在郡境往致一酹慰其子孫歿而不忘鑑此誠意尙饗

祭胡五峯

故五峯先生胡公之墓昔者洙泗之門髙弟甚眾獨曽子傳之子思而子思傳之孟子爲得其眞自余源逺末分散爲異端其亦多矣某嘗竊謂子思之功在聖門爲最盛蓋上能大其師學而下能授之英賢卒昌斯文孰與之匹維兩程氏講道河南曰謝與楊得其要防文定早嵗俱從之遊旣誠其身復以教子惟公之生气稟特殊玩心神明不捨晝夜優遊自得抱道以終爰畀其徒曰子張子斯文有托誰之力焉仰視子思庶幾無媿某以晚學緬懷遺風敬遣官僚往致一奠尙惟嘿相於道有聞尙饗

祈晴諸廟

東作方興惟雨是仰此豈禱晴之時也哉蓋气數乘除最爲可畏贏於今則或縮於後此守臣之所甚懼也今溝瀆川源在在充溢譬之飲食屬饜而已一或過度則反爲菑此又守臣之所甚憂也況積澇則麥爲之傷食濕則蠶爲之病休戚所關皆非細事是用齋心潔慮禱於有神掃除陰霾以煥霽景在神直易爾以神之所易解吏之所憂惟其慈仁其亟念之幸甚謹告

祈雪

考諸傳記雪爲五穀之精故盈尺之瑞可占丰年非苟然也昔者涓選剛辰將有所祈於祠下而誠意甫啟嘉應遽形玉霙繽紛疇不欣覩是用易祈而謝而所願於臘前錫以三白拜神之惠其曷敢忘

諸龍潭祈雨

乃者甲寅以後之雨距今甫半月耳炎風烈日相爲煽薄故𨿽下田之水亦有告竭者況髙仰之地乎吏有從田間來者以爲數日不雨則多稼可虞自聞斯言膺肺如灼蓋民之窘於貴糴於玆半載矣盻盻焉惟早稼登場是望以紓其困以救其急者非常嵗比今嘉谷方苗而膏澤弗繼一或失望其將柰何此某之所以痛心疾首而有禱於龍君之靈也惟龍君之神變迅速興雲雨以澤萬物直一噓吸之勞而可以捄數十里生靈之命龍君其肯靳乎敢再拜以竢

諸廟

在詩有之旱旣太甚蘊隆虫虫又曰旱魃爲虐如惔如焚昔蓋聞之今乃親見咎由守令民焉何辜以神之仁非無意於濟物者而懇祈屢矣迄未之應毋乃天數流行有非神所得専者乎采諸眾言惟碧玉之醮功力最大已涓良日只安衝科螻蟻之誠懼艱上達願神哀此下土亟控請於昊穹庶幾回眷佑之仁而膺潤澤之賜使大田多稼不至甚損而生靈之命尙或可全所以圖報於神者其曷敢忘

諸龍廟

自龍君之來境內之雨者屢矣然潤澤則有之而霑洽則未也或謂龍之爲神動則升霄靜則安江潭公庭之煩渫非可樂也是用還於靈湫【五龍安濟云靈祠】就伸禱請今旱勢極矣蚤稼之傷者已不可復全而下田晚稻苟得一雨霈然充溢則尙庶幾中熟之望龍君亦何靳一噓吸之勞而不以捄千萬人於溝壑乎菲薦肅陳以寓誠意尙惟歆饗亟副所期

社稷以下城隍山川同

聞道將用道家法致禱於紫微太乙之尊念螻蟻之誠未易上達也則有謁於神願爲請命昊穹亟賜之雨越孟秋戊戌陰雲鬰興膏澤宻布實維明神陰相之力然旱漧旣久滲漉未深𨿽槁苗少蘇而溝塍之水則涸竭猶昔也立秋之期近在旦暮事勢亟矣及今而雨足則早稼之未損者猶可全一或少遲則晚苗之方茂者亦告病矣危機交急莫甚斯時是用不避凟煩復伸懇請以神之仁必不忍爲賜之不竟也敢局蹐以俟

五處龍王

上封雷池

比繇舛政召致旱災數有謁於龍君之靈龍君不以爲凟曰是知過而能自儆者也入秋以來屢賜之雨𨿽旱稼或而晚苗甚茂倘白露之前更賜一再之雨則嵗功畢矣謹命僚屬且謝且祈龍君之仁其尙念之

佑聖祠

欽惟佑聖芘此一方雨暘之祈遄應如響一新殿宇庸答靈庥工役方興不無震動惟神宻相迄用有成

保安敕祭諸廟

聖皇臨禦餘三十年翼翼小心對越無媿玆愆調豫率土驚憂欽奉制書禱於靈嶽願言降監宻佑聖躬卽遂淸寜以福方夏

祭大仙祈雨

嗚呼噓風霆噴雨霧變化倐忽莫如南臺百丈之山而普熙靈澤實以命典司其間夫以佛道之尊仙道之大固萬靈之所以聴命巖涸之幽防湫淵之深窈又神龍之所蟠宜百數十年以旱致禱者莫不猶響之斯答未嘗有如今日之艱豈佛與仙之仁無意於捄此土之厄乎抑天時之當爾而天意之未還乎嗚呼昔嵗之饑民病極矣𨿽去冬一稔曽未蘇其痍瘢倘或再歉則顚連於溝壑歗呼於山谷殆將何所不至豈容一日之少安則今玆之丰凶乃民命存亡之決而賜雨之淹速則又丰凶之所關此某之所以望云霓而涕泗瞻原野而辛酸也吾佛與仙之仁於此而不亟捄則是寘斯人於度外而坐視其塗炭昊穹至仁必不忍以萬物爲芻狗吾佛與仙倘爲斯人而力請則天意可回化驕暘而爲霖雨殆猶反掌之非難嗚呼事勢迫矣民望極矣吾佛與仙眞之捄不可不亟矣是用寫哀誠而嘑愬敢罄竭其肺肝興云之靉靉沛大雨之彌漫起禾稼之將枯洗瘡痍而復完則某將大書深刻於巖石之上昭聖功之不刋嗚呼謹告

朱文公祠

某不佞自少讀先生之書知理之與事同出一源而明徳者固新民之本也二十年間洊更麾節亦知勉乎此矣然窮理未精故應事多舛明徳之功未至而求民之新得乎被命以來益深只懼尙思自勉庶乎無逭焉

社神

惟神五行之主百物所生邦之羣祀莫此爲重惟春之戊只薦吉蠲嵗稔民安繄神是賴謹以後土勾龍配

稷神

惟神實生百谷育我羣黎爰以仲春恪修常祀田功方舉土脈未膏澤洽嵗丰願垂嘉應謹以後稷氏配

后土勾龍氏

惟神平易九州功垂萬古其在郡國祀典有常敬共以陳豈云故事並祈靈貺膏澤下民

后稷氏

惟神播種百谷粒我烝民配天之功振古無匹恪恭修祀敢曰故常俾嵗大丰於神是望

春祈諸廟

古者祈報之禮社稷而已後世徧及於山川百神之祠蓋有功於民固不容略也惟神廟食玆土亦旣有年方春致祈専爲農事甲申之夕雷雨作解固足慰三農之望矣自今以往曰雨曰暘必以其時然後丰穰之慶可卜惟神其幸惠之不腆醪羞其將誠意

社稷神

古者諸侯之祭惟社稷而已蓋稷非土無以生民非稷無以農重社稷所以重民某叨恩守土禮當只謁其敢弗恪尙惟嘿相俾大有年

風師

某入郡之初嘗謁於社稷矣而未知風師之有壇也立春之後方修祀事而國之有防典不及躬陳盥獻而以官僚代之每凜然不自安也謹涓谷旦按視壇壝且庀工徒稍加繕修惟神當此春和扇溫厚之仁以成生育之化吉蠲之報其敢弗防謹告

雨師

某入郡之初嘗謁於社稷而未知雨師之有壇也玆涓谷旦躬修按視之禮且命僚屬稍加繕治惟今農事方興而嘉澤未應某竊懼焉願神賜以霢霂繼以瀀渥且霑足焉俾嵗大丰而民有生焉則吉蠲之報其敢不防謹告

雷師

某入郡之初蓋嘗謁於社稷矣而未知雷師之有壇也玆涓谷旦躬修按視之禮且命僚屬稍加繕治惟今啟蟄旣久而霆聲未發其竊懼焉惟神當此大壯之月誕推作解之仁俾百果艸木無不奮張而泉源之竇流通衍溢耕稼以時迄成丰嵗則吉蠲之報其敢弗防謹告

三城隍廟

城隍之有神州郡之有守幽顯之不同其食於民則一也夫旣食民之食則當憂民之憂此某於今玆之旱所以皇懼怵迫而有求於神也守之憂民如此神之憂也其可已乎然守能憂之而不能捄之能憂而又能捄者神也今旱勢極矣神於是焉而不捄則苗將枯槁以死民旣乏食必將饑餓流離以死神其忍之乎夫人與天未能無間者也某之愚猶欲吁天以捄之神與天本無間神爲有請於天而賜之雨顧不甚易乎以神之靈之仁必能哀恫斯民而思所以捄之者用敢頓首以請謹告

福遠廟

福遠廟諸位龍王乃季春以來雨不時若幾於靡神弗舉矣而旱气彌烈竊意廟貎之靈有當躬禱而未及者乎考按圖志惟神之居於方爲東所主者生於位爲辰其象爲龍紹興中守臣因旱以請又有變化飛騰之異某時在嘉定亦嘗致禱而有獲焉昨者僅命官僚而未果親謁此某之罪也是用涓日之良頓首庭下顧廟𨿽有號而封爵未崇願神昭示威靈隨禱立應霈然大雨盡起欲枯之苗轉凶爲丰活我黎庶則某當顯白於朝衮服命圭以爲神之報玆言弗爽天日實臨謹告

北山神

某自仲春之六日以閔雨有祈於神信宿之間賜答如響及季春以來懇祈者至再賜答乃若少緩焉然所謂當小滿而潤澤丰未芒種而播藝畢則亦未嘗不如所禱也荷神之休捄此民命謹再拜以謝且將相攸吉壤以嚴壇壝之奉焉惟神益彰厥靈俾梅雨時至載優載渥載沾載足使髙原下隰無不稔之田則某之所以敬事神者其曷敢有已謹告

三城隍謝雨

間者以旱暵有禱於神越翼日遂雨又彌旬而雨大摯遂告足焉種藝之事得以及時是用俯伏壇壝以謝神之貺惟閩之俗以梅雨多寡而占嵗之丰儉願神哀矜斯民而幸賜之俾芃芃之苗賴以防養方苞之穎迄於有成神之惠也民之福也某之大幸也其曷敢忘報謹告

社稷神風雲雷師壇祈雨

六月之雨春秋書之於冊蓋喜之也以六月之雨爲可喜則其不雨爲可憂明矣比自甲寅以來雨之弗繼者兼旬於此芃芃之苗無以膏潤其憂固不大矣乎旣以吁於天又將愬於神泂酌未伸嘉澤已霈蓋爲之喜而不寐明發夙興敬拜於壇壝之下爲民而謝且爲民而禱焉淅玉炊薌數日以俟惟神終此大惠俾吾民均遂一飽之樂豈不休哉謹告

北山神祈晴

昔者稻方播而雨不時屢以愬於神神不以爲凟而賜之雨矣今者稻方收而雨過度捨神其誰愬乎是用冒霖滛而陟嵯峨爲斯民有禱焉惟山之靈開闔陰陽捲舒雲雨直噓吸間耳伏惟察其爲民之誠而卽賜之霽非惟大田免淪沒之患而斯民亦逭昏墊之虞荷神之施豈有涯哉俯伏以請謹白

社稷神風雲雷師城隍諸廟謝晴

乃者陰霖不止岌岌乎害稼之憂賴神之靈隨禱而霽是神有大造於斯人也繼自今願終其賜焉訖處暑而晴入白露而雨晴不過於亢雨弗至於滛則大有之年指日可待若時秋報其敢不防謹告

福州謁先聖

惟孔門髙弟若由之果求之藝聖師固嘗許以從政矣而求之所願爲者方六七十如五六十而已由以千乘自許則夫子哂之蓋地廣則難治也民眾則難安也自子路之賢猶未易勝此況於一介之末學而遽叨一道之安豈不甚可懼哉惟修已以敬之一言乃先聖示人之要指某也其敢不朝夕恪共以期無負於大訓有臨在上其敢或渝

社稷神風雨雷師城隍諸廟

夏秋之交雨以時至此丰年之祥也然適中則爲美過度則爲菑矧早稼割獲方興而霖滛弗止豈不妨良農之功而損嘉谷之實乎是用只命官僚赴愬於神伏惟賜以兼旬之霽使畢收成之事而後錫以嘉澤焉某之望也邦人之幸也敢頓首以請謹告

濓溪伊川明道三先生

濓溪先生周元公明道先生程純公伊川先生程正公惟三先生之道實嗣魯鄒不傳之統凡今學者知尊經術知慕聖賢知天理人欲之分知吾道異端之辧其功有自來矣某叨恩作宰敢只謁於祠庭髙山仰止凜然興敬

勉齋

勉齋先生黃公惟公之在考亭猶顏曽之在洙泗發幽闡微旣有補於學者繼志嗣事又有功於師門采諸眾言奉以侑食英靈未泯必樂於斯

南臺廟

惟王之功徳顯於漢而祠立於唐凡閩之人屍祝而社稷之者也某昔居建山猶展敬廷下以乞靈於王況今叨職於此覆防而扶持之將惟王是賴用不敢委諸僚屬而必親拜謁焉今之所祈於王者大略有二旱溢頻年人匱於食徠千艘而平市估時甘雨而兆丰年此其一也江右之盜未平而泉建之師遠戍戎功早捷而振旅以歸此其二也若夫區區之心所欲爲鄕鄙之民興悠長之利者亦惟王有以相之使志得以行而事得以宜使後之人曰以閩人爲閩令而不孤閩人之望者某也是王不獨有大惠於某而且有大造於閩豈不休哉敢再拜以請

東嶽

古者諸侯祭其境內之山川而已巍巍岱宗邈在東夏而今之郡國莫不致祠毋乃與古異乎蓋其位在東其徳爲仁所以佐天地之發育者也覆冒羣生其功大矣故𨿽不在封域亦得祀焉閩山有祠靈響夙著臣奉詔作牧敬謁於庭布宣上恩臣之責也若夫時雨暘弭菑患使一道元元各有生生之樂則惟帝是賴非臣所能及也用敢再拜以祈

諸處祈晴

維南山之詩有曰旣優旣渥旣霑旣足生我百谷蓋雨之生物也維足是求旣足而過多焉適足以爲物之病此某之所以危懼怵迫而有祈於【神王帝】也夫苗方穉而窘於寒麥將黃而病於濕皆至切之憂願【神王帝】之仁以一噓吸之力拯而救之開麗象之淸明掃積陰之沈滯俾穉者以長而實者以堅某與斯民共戴深恩其何有極

辭先聖

某仰惟先聖嘗言期月而已可也三年有成夫以聖神功化之妙猶必遲之三年之久況某之末學乎故自涖事以來孜孜汲汲日惟民隠是求嘗白於朝願久其任而上恩錫召弗容固辭凡所欲爲一二有媿初心多矣然洙泗格言佩服惟謹旣不獲盡施以及民則當恪守以事君勿欺而犯其敢不勉

春祈慈濟廟

惟神之與春祈自某焉始今玆再叨假守思所以爲民蠲除屙癢匪神疇依是用以不腆殽蔬將此誠意自春䢐秋寒暑風雨晦明或過其度則疾癘生焉惟神哀恫斯民有以潛弭於未病痌之先俾皆躋於仁壽之域則其有功於生靈大矣某之所以圖報者其曷敢忘

雲莊集卷二

欽定四庫全書

雲莊集卷三

宋劉爚撰

祭文

祭趙制置

惟公剛毅之資淸修之節堂堂山立爲世偉人臥防荊襄追迹羊陸獨當一面迨逾十年如虎在山如熊當道敵人遠遁邊塵弗驚近世儒師殆鮮其匹宜陞樞筦遂督戎師星隕中營聞者驚嘆鷹揚牧野弗究厥成某之於公欽向惟舊玆來守土實在寓鄕緬懷英風遽隔泉壤載陳薄奠慨然於懷

祭譙大卿

嗚呼惟幹之元實始萬物化育流行終始惟一存而在人則謂之仁心發之於政則謂之仁術上而有國有家所以維天命於延洪下而有民有社所以遂羣生於寜謐未有不由此焉出者猗歟譙公世之徳人溫溫其容則恵風愛日抑抑其儀則威鳳祥麟【闕】

旱魃爲孽大江之東防患尢烈惟公之徳視民如子戮力一心拯民於死公尢切切終食靡遑脫之溝壑寘之康莊聿來吾閩亦師是道飫饑藥羸醒渴滋槁侈養爲娛膴仕所同獨安澹泊殽羞靡丰燕遊相誇薄俗所尙獨劬其躬不少怠放持牒在廷紛綸旁午康色使前若語兒女公之庇民如視其身民之安公如怙其親疾旣瀕危尢勉自力朝牘方披暮簀已易仁哉譙公死不忘民世非無人誰有是心敢致一言未究設施閩人思公則無窮期嗚呼哀哉昔公之來弔我倚廬今我來思哭公喪車酹此一觴千古之訣悠悠寒云相我愁絕

祭慶元張知縣墓

惟公英邁之姿嶷乎其山立潔白之操凜乎其淵澄發之於文則粹然義理之正施諸有政則藹然豈弟之稱柰何進不獲踐淸華之膴仕退不獲享耆艾之修齡豈福善禍滛之訓有時而不可必抑天之與人或殊其好惡之情嗚呼哀哉某之於君情深義厚而遣奠之行不得以執其紼臨穴之際不得以拊其柩此所以慊然於中而不勝自咎也雨露旣濡愴然懷舊何以薦誠惟此巵酒𨿽欲見君掀髯捧腹一笑舉白而不可復得徒想象其生平有哀涕其如澑

祭葉夫人

嗚呼人生誰獨無親全美備福莫如夫人手教其子蚤魁斯文入從出藩蔚乎名臣距美聞孫一枝重春森其拜舞雜遝芳芬居中歷外輕軒重茵嵗時歸來宴其親姻煒如金母髮鶴齡椿防衣斕斑垂秉國鈞肩輿內朝儀刑妃嬪倐焉委蛇厥恙何因捲我霖雨爲淚雰雰訃音之聞疇不酸辛緘辭往奠尙鑑忱恂

祭果州李郎中

嗚呼哀哉仲冬辛夘晨興徬徨覺中情之弗怡若水炭之堆腸粵有趙子之書來從右江發而視之則吾貫之使君之訃也輟予食而驚嗟霑予襟而淋浪胡斯世之不幸而若人之云亡嗚呼哀哉君之天質淸明純粹君之學問深潛篤志气夷且溫而毅然有難犯之色行峻且方而泊然亡近名之累昔在蕓省交情最親及使江東同心拯民我或君違君弗以爲忤君𨿽我從我豈以爲恩君舟西旋我斾南下相與夜宿金山之上江濤轟豗風鐸震撼偉勁論之英發旁森羅乎鬼神至於天理人欲消長之機吾道異端正邪之辧嚴毫釐之剖析極涇渭之區分方且自視欿然念窮格之未精舉措之多戾期捨舊而圖新蓋其用志之剛進徳之勇俛焉孳孳而弗自巳者直欲古人之與鄰嗚呼哀哉以君之忠誠鯁亮使見用於時而居致君澤民之地則上將有禆於主徳下將有功於生人借不獲用尢當著書立言闡幽揚防遠以遡西洛之淵源近以續紫陽之緒業尙有光於斯文亦孰知二者之不一遂乎徒賫志以沈淪嗚呼哀哉薫蕕不並鑿枘難入豈今獨然繇古一律當眾口斷斷之餘其與君者甚寡而予獨以爲可恃者繄蒼旻與白日又孰知天理之靡常亦若人情之難必嗚呼哀哉澹乎無欲君性實然至若食太微而學太苦則某常以爲言乃者鼇背之遊深衣大帶形臞而神秀超然山澤之仙而其飲不濡唇飯不盈掬意咀道徳之華悅理義之豢復何慕乎�羶慘別幾時凶問尋至豈它疾之爲乎將以斯而損年君於死生幽明之故夭壽不貳之理講之素矣予獨賫咨而弗置者爲淸時而惓惓嗚呼哀哉君今已矣某之罷駑亡復警策之望矣惟夫平生之言垂別之贈所以丁寜告戒者敢不佩服而周旋西望隆山在天末欲拊櫬一哀而弗可得空霣涕其如泉

祭趙經略

維忠定公爲國元臣如旦在周如摯在殷君爲之子伊陟伯禽謂宜紹格天之功嗣建侯之寵扶尊安於廟祏垂光耀於琳瑉而乃官止選曹郎位裁桂林伯彼蒼者天其難知耶何以俾忠臣之有後其可恃耶抑何遽奪於斯人嗚呼哀哉君之修身義以爲質正直自持襮裏惟一其嫉惡若仇其與善若暱其遠利若洿其辟寵若疾思昔從遊於羣玉之上舂容於杯酒之間開口論心抵掌劇談凡所以發予之衷而作予之懦者眞益友之言距今十年而偉然之正論毅然之勁气猶若鏗乎其在耳凜乎其在顏也嵗月幾何而君茫然而獨遊遂揜恨於泉扄然後知若人之不易有此樂之不再得前世之士所以當歡而感慨惜別而傷情嗚呼哀哉善人云亡吾黨益孤我懷之悲豈爲私乎聞君之喪邈在海隅往奠一觴聲與淚俱

祭諫議龔公國正

新天子有事於合宮推恩宇內凡忠臣義士之名迹顯著者俾長吏二千石致祠焉所以風動臣節也惟公昌言直道照映靑史馬鬛之封近在城隅曰忠與義疇出公右是用躬致天子之命於墓下而不敢諉之有司焉嗚呼公之南遷坐論蔡氏也方公持扇乞錢之日實彼秉鈞顓國之時榮悴殊塗亦旣甚矣嵗月幾何是非大定流芳遺臭兩俱亡窮咄彼凶渠埋骨玆土樵蘇尢唾而弗顧而過公之墓者莫不裴回太息想象其遺風是果孰爲榮辱耶嗟夫天不使公還葬河間而葬於此又不使蔡斃於異邦而斃於此其殆欲一正一邪昭然並列爲世之法戒乎𨿽然使君之言行則王室不至於中微蔡氏亦免於誅僇是公之論蔡也不啻忠於蔡氏而蔡之害公也不惟禍國只以自禍也歟敬仰之餘並陳梗槪公之英烈尙聞斯言

忠節廟

忠節有祠自太守朱公始然公之旣請於朝也命未頒而遽去其後牧臣鮮或加意故祠室之立苟簡爲甚而其從祀之位次亦有可議者焉某防恩此來首修謁欵裴回顧省慨然久之謀諸同僚遂徙斯宇庀工命役煥然一新或出或升惟義之比至於近世將臣捐軀犯難之死弗顧者皆附而祀之下至戎行亦許腏食嗚呼是足以彰朝廷表勵之美而成朱公建白之本志矣像設告成肆陳薄奠英威未泯其鑑此誠

祭王侍郎母夫人

嗚呼夫人其古之賢母歟方來嬪徳門之初宗伯之年未冠也保惠之至其猶防驪龍之珠鞠育之切又如字丹穴之雛然能養而不能教者母道之常也而夫人獨知徙鄰之深意欲勉經訓之菑畬乃睠嶽麓羣英所廬前則有五峯之遺風後則有南軒之宏摹顧謂嗣賢汝遊汝居挹靈峯千仞之秀以助汝胸中之奇偉吸長江萬里之瀾以滋汝筆端之芬腴豈晨昏之弗懷蓋深惜於居諸然其始也或以爲遷其子若於慈爲未足迨乎上天廷之大對魁薄海之羣儒厥聲赫然如霆之迅如日之起然後知爲教子之力蓋於慈而有餘嗚呼夫人其古之賢母歟方蘭陔之娛侍極防服之驩愉謂耆齡之未艾奄長夜其云䢐某也從宗伯遊獲聞懿範之一二欲揚厲鋪張以待後世乏大筆之椽如噫嗟兮今晨翣旐兮在塗朔風凜兮號空嚴霜慘兮洌膚悵莫畱於仙馭徒泣餞於輗車

祭趙侍郎

嗚呼我公遽止斯邪始疑弗信今果然耶維暮之春拜公於都樽酒笑談神閒气舒退語於人公壯且碩謂當百年爲國柱石越夏四月告別於公公時孔安有睟其容居亡幾何郵命相踵乃尹神臯乃正法從喜而不寐泚筆作書書在於凃而公歸歟時止時行孰非天命謂公安之不以爲病禦書親賜訊公安否將命東歸乃以疾告維公徳人勿藥以瘳川逝飈馳奄其弗畱位非不崇志則未究命非不通年則弗壽開闔抑揚果誰爲之茫茫太空孰其問之嗚呼玆嵗老成殄瘁梅巖云亡公亦隨逝鄕之學者其將誰師鄕之仕者其將疇依矧惟鯫生最辱知已別去幾時遽隔生死防防長夜公今何之乘雲往來與汗漫期鈞天淸都公樂無苦惟在人情寜免嗟慕隕涕如泉莫將我悲不亡者存尙或鑑之

祭詹大卿

嗚呼天乎予公以卓異之才而位不究其用賦公以醇明之徳而生不假之年方疆埸多虞宵旰太息之日而奪此老成之產經濟之賢詩所謂人之云亡邦國殄瘁者也有志之士所以盡然而傷痛拊膺而問天蓋公之爲人得諸天者旣異而充之以學又深造其淵源自羣經百氏閎深奧衍之旨靡不心融而神防下至陰陽卜筮幽微幻往往探賾而忘筌惟其所造者髙明自養者剛大故𨿽踐歷淸華不以爲泰屏居林泉不以爲辱更榮悴而無二色處禍福不爲之遷攺迨公道開明善類登進乃復分太守之符持王人之節識者知公之將用莫不防然而相賀柰何人事之好乖兮驛書朝馳訃音莫傳豈民之無祿不獲被公之澤乎抑厭世之混濁寜輕舉而髙鶱公於幽防之故死生之說旣灼然昭融而洞徹宜其臨絕之音瑯然不亂啟手足而全嗟吾鄕邦人物之盛蓋自昔而蟬聨比年以來諸老淪謝惟公僅存若靈光之巋然後生小子尙得窺儀刑而興起奉教誨而周旋若某之不才顧何足以語上而公獨以爲可教每更以畱連憶初筮之別公辱臨分之贈言曰盡心則無愧平心則不偏蓋拳拳服膺不敢失墜者五年於此若幾杖而韋謂公年之未衰尙克拜於堂筵冀鄙吝之獲鋤甚沈屙之待痊孰謂公奄然而逝乎曽不及乎華顚想音容其若存冀親炙而無緣悼前志之不修涕泣下而淪漣繼自今其何如惟砥礪而彌堅誓名節之不渝以報公於九原

祭陳北山

嗚呼維公世之偉人有徳有才有武有文閩洛之緒弗絕如綫巍巍紫陽是續是演靜涵一本動貫萬微隠顯相因體用弗離公遊其門見謂巨擘遡流窮源研幾探賾蘊而蓄之旣粹以精發而舒之亦大以宏非如世儒沈溺訓詁非如詞人聨緝毫縷平居穆然色下言徐遇事剨然气陵萬夫破賊東堆霆震電激袖手北山窈若深嘿能開能闔可縮可伸嗚呼維公舉世孰倫經濟之謨戡定之略愊塞通施遁藏自樂思豪力雄坌湧厥辭駕風犇云而與並馳尊爼舂容淋漓筆墨踞視冰斯爲我僕役先天之祕人所莫闚公獨玩心皇羲是師間者書來辱以告我誰歟共談繄子其可千里相望數遺以詩學失傳訛形於嘆咨觀公之志勇於任道將秩微言俾後有考我云斯文寄實在公紫陽之志盍成厥終云胡弗淑奄忽長逝朔風怒兮助我悲涕幸而有子公爲不亡靈兮來思舉我一觴

祭趙提舉

嗚呼維我聖朝天枝蕃衍號爲磐石之宗三百年間英材輩出然徳著於家者未有如篤行之行功施於國者未有如忠定之忠蓋父子相承世濟厥美事親盡孝則庶幾乎曽子事君盡道則無慙乎周公惟其純誠大節昭格於上帝故錫以峻明哲艾之嗣軼髙陽之八龍公之稟於天者旣挺然其特異而自少曁長沈涵漸漬不離典訓之中凡師門之指授與家塾之磨礲義利取捨之端必致嚴於決擇古今成敗之變亦洞究其初終故材之成者日楙而識之防者彌充節麾累持宗盟載涖介潔自將則冰壺秋月之瑩剛果立防則太阿龍泉之鋒掊系姦彊凜乎其霜肅惠鮮惸獨熙然其春融𨿽憤世疾邪常若過於激烈而尊賢友善則未始不極其溫恭凡聲猷之可紀皆問學之餘功環轍𨿽頻不自悼其鬰握蘭𨿽寵不自賀其逢惟及物之是期曽靡計乎庳崇早掛冠於神虎獨抗志於防鴻有冕山兮峨峨有磬湖兮溶溶將卒嵗以優遊胡遽罹於鞠凶嗚呼哀哉我昔與公襟期實同辱婣盟之我締永世好於無窮聞拂衣而遄返思命駕以相從未巾車於北道已灑涕於西風今公之葬莫能躬絮酒之奠徒目防乎層空想英靈之不泯冀肸蠁之潛通

祭左翼軍吳將

嗚呼汝之年垂老矣討賊之役主將不欲汝而汝請行忠也同列貝旺以一舟而當賊之五舟他人不援而汝獨援之義也旺獲全而汝死豈不哀哉然人誰不死汝之死以忠義可謂得其所矣渠魁不日就擒當令刳肝以祭汝官汝之子防汝之家而廟於海瀕以祀汝忠死之士皆從享焉汝𨿽云亡必能爲厲以擊賊也

雲莊集卷三

欽定四庫全書

雲莊集卷四

宋劉爚撰

記類

建寧府重修府學記

建寧郡學實維本原風化之地由慶元初曠弗克修括蒼葉公以顯謨閣學士來牧淸心劬躬以治以教固將爲國毓材以竢舉選寶璧玉而防椅桐奠厥攸居其可弗飭廼命屬役於僚吏之能者而以郡博士董之先葺大成殿次及六齋又次及於三賢堂然後增辟小學起孟秋甲辰迄九月甲寅功用成於是府學正葉端甫等書來俾識厥事某於鄕邦爲後進誼不可以先長者請固辭而端甫等書再至諭勉逾力不獲終辭則誦所聞而告曰諸君所以命僕者豈欲相與講明爲學之大指歟夫格物而致知昔者聖賢示人之正法也請以繕修之役明之今之學校非昔之學校乎昔之圮陋者今屹然以完昔之闇郁者今煥然以新非以修之之力故耶學者之於學亦若是而已矣蓋受中而生萬善咸備猶此宇之本閎且麗也私欲汨焉邪說滑焉猶其漂搖於風雨漫漶於垢氛而浸朽以敝也一日自克私勝而仁存一念之悔善章而咎泯又如圮陋者之可以復完闇郁者之可以復新也夫忠信篤敬學者立徳之基剛毅木訥學者任重之實而辭章華縟特藻飾之靡爾聖門教人具有本末故曰行有餘力則以學文亦何異基址之固而後棟梁可施棟梁之安而後丹雘可設也蓋繕修一役耳而爲學之理具焉自是推之則凡天下事事物物卽器而道已存由粗而精可致而知至之功不難進矣𨿽然學豈徒知而已蓋學問思辧而必以居行繼之博學審問而必以篤行終焉斷斷乎不易之序也自中庸之指不明學者始以耳口爲學講論踐履析爲二致至其甚也以利欲之心求理義之學以理義之說文利欲之私而去道愈邈矣然則致知力行交勉並進豈非學者用力之至要哉又豈非賢邦君所望於吾州之士者哉若夫賦役之凡調度之目在政府可覆此不書

重遷建陽縣學記

建陽縣學在水東之滸其地湫隘偪仄迥隔大溪遇霖潦浮橋斷絕士子病涉焉慶元間邑宰儲公謀於識者以防國寺髙明爽塏移學易之士子咸悅未幾僞學之禁興水東人修怨於儲宰由是學與寺各仍其舊文公答潘子善書云廼者攺移新學復爲僧坊聖賢塑像摧毀殆盡嗟夫吾聖賢道學尙不免迍邅於此乎久之無敢言其事者至是某具以本末白宰相乞復移學嘉定八年九月防準尙書省札移建復以防國爲學焉學成予乃記曰建陽爲七閩劇治山川之秀人物之盛固非他邑所比自我朝開國以來羣賢間出如紫陽朱先生倡道考亭而四方從學之士挾策於門者歷歷可數羽翼斯文則有蔡元定父子黃勉齋輩相爲討論故我朝設科取士建陽爲最吁不有學校則士之肄業者無所不有髙明則士之所趍者卑下所趍卑下則不能上達於髙明矣此建陽縣學不可以不移焉予建之末學目擊其事故述移學本末事迹爲記庶後之君子有考云

昌黎濂溪二先生祠記

天地能自立乎曰微聖賢則天地之經不正烏乎立生民能自安乎曰微聖賢生民之極不建烏乎安天之生聖賢也其意固有在也昔爲老氏之學者曰天有柱地有維若皆依形而立者吁天地果以形而立其不以形而壞乎夫人性之有五常人道之有五品此則所謂天之柱地之維而有生之類所恃以爲安者也一柱傾則墊一維弛則墮若昔聖賢所謂更相扶植而不敢後者以是焉耳堯舜至於周公扶植之功見於事孔子至於孟子扶植之功見於言言之與事若或不同然春秋成而亂賊之禍熄楊墨距而禽獸之害消其有功於天地生民則一而已矣嗚呼此聖賢之統紀所以不可不續與自孟子沒而聖學失傳漢儒若董仲舒氏揚雄氏皆嘗以道自鳴而性命之源則有所未究然賴其言而世之學者猶知尊道誼尙名教天理民彜未盡泯絕則亦不可謂非其力也鄕使申蘇莊墨之徒獨行乎中國其不胥爲禽獸者幾希故嘗謂堯舜周孔之開皇極創造之勛也漢世諸儒則區區持守而已自漢至唐而有韓子自唐至本朝而有周子其斯道之中興乎蓋昔者聖人言道必及器言器必及道盡性至命而非虛也灑掃應對而非末也自淸淨寂滅之教行乃始以日用爲粃糠天倫爲疣贅韓子憂之於是原道諸篇相繼而作其語道徳也必本於仁義而其分不離於父子君臣之間其法不過禮樂刑政之際飲食裘葛卽正理所存斗斛權衡亦至教所寓道之大用粲然復明者韓子之功也自湯誥降衷詩人賦物則人知性之出於天而未知其爲善也繼善成性見於系易性無不善述於七篇人知性之善而未知所以善也周子因羣聖之已言而推其所未言者於圖發無極二五之妙於書闡誠源誠立之指昔也太極自爲太極今知吾身有太極矣昔也乾元自爲乾元今知吾心卽乾元矣有一性則有五常五常則有百善循源而流不假人力道之全體煥然益明者周子之功也二子之學𨿽所造不同而其扶持天常植立人極要皆有功於百世者嘉定六年長樂朱侯令袁之萬載謂昌黎公在唐實自潮移守袁而濓溪先生亦嘗攝縣之瀘溪鎭遺風餘韻在人未泯廼卽學宮講堂之東爲堂三楹繪其像以祠書來曰願有識某惟韓子之於是邦𨿽善政良法有以及人而世之相去蓋已甚逺若周子則暫涖焉治教所施有不得而聞者然則侯之祠之也果何爲耶意者天經地義之所存一或失正則民有不得其生者二子之道施之是邦者有限而播之天下者無窮此其祠之之指也學於斯者盍味其言而思其人屹乎若泰山北斗之瞻粹乎若光風霽月之挹知道之大用常流行乎天下而其全體具於吾心則知所以用力之地矣蓋韓子言其用而體未嘗不存周子言其體而用亦不外是也察體用之一源合知行於一致學者其思所以用其力哉若夫惟筆舌談說是工而亡反躬踐履之實甚者以惑世賈利焉是則二君子之罪人也有志之士其尙戒諸

鉛山縣修學記

鉛山學自淳熈中蔣侯億修之距今將五十祀矣向之修者益壊士無所於業縣方疲於供億何暇議學校事誦弦之音至或曠嵗弗聞吳興章侯謙亨來環視太息亟思所以復其舊者居未幾政修財羨廼度功而賦役焉首辟肄業諸齋更櫺星門繕藏書樓升從祀於東西廂祠先賢於某所繇內達外眞奐然矣又惟廩士之儲未裕則括廢寺若絕家田合若干畝充入之取徵錢三萬佐其費士之業於斯者得以優遊砥礪益富厥藝是嵗秋登名倍他日明年對大廷者凡六人士讙然曰我侯教育之效也則以書來屬識厥事某惟淳熈之役子朱子寔記之格言丕訓昭揭星日某何人斯而敢嗣音獨嘗熟讀乎記之辭有曰古者以徳行道藝教其民學者於日用飲食起居之間旣無事而非學其於藏修遊息之地亦無學而非事於虖斯言至矣試相與闡繹其義可乎蓋古者學與事一故精義所以致用而利用所以崇徳後世學與事二故求道者以形器爲觕迹而圖事者以理義爲空言此古今之學所以不同也自聖門言之則灑掃應對卽性命道徳之微致知格物卽治國平天下之本體與用未嘗相離也自諸子言之則老莊言理而不及事是天下有無用之體也管商言事而不及理是天下有無體之用也異端之術所以得罪於聖人者其不以此歟世降益末爲士者一以辭藝爲宗內無窮理盡性之功外無開物成務之益此子朱子所爲深憂而屢嘆也今之學者誠知學不外乎事事必原於學講論省察於二者交致其力則其業爲有用之業及其材皆有用之材其仁足以成已其智足以成物然後無負於鉅人碩師之教而亦賢大夫所蘄於士也若夫羣居終日惟雕鏤琢刻是工於本心之理不暇求當世之務不暇究窮居無以獨善得志不能澤民平生所習歸於無用而已是豈朱子立言闡教之指亦豈吾侯所爲作成爾士之意哉

敬思齋記

予友曹晉伯取曲禮首章之義命其齋曰敬思而屬予爲記惟此章之約不過數言而修身治國之事略備其與大學中庸蓋異篇而同指也今吾晉伯能剟其大要書而揚之當槃盂之銘匪有志於學疇克爾然敬一也而貫乎動靜故有思不思之異焉七情未發天理渾然此心之存惟有持養當是時也無所事乎思情之旣發淑慝以分幾微弗察毫末千里當是時也始不容不思矣無思所以立本有思所以致用動靜相湏其功一也然聖賢所嚴尢在於深居燕處怠肆易萌操存之功莫此爲要曰毋不敬者兼動靜而言也曰儼若思則專以靜言矣方靜之時何思何慮而曰若思何也猶鑑之明𨿽未炤物能炤之理無時不存心之虛靈洞達內外思慮未作其理俱全正襟肅容儼然弗動而神明昭徹若有思然以身體之意象自見彼防莊氏之說則曰形可使如槁木心可使如死灰夫吾之不思所以爲有思之地而彼之不思則欲委其心於無用焉異端誤人每每如此使心而無用則參贊化育通神明何所本之彌綸萬化利澤千祀何所發之故曰寂然不動感而遂通天下之故論至聖人然後亡晉伯其尙實體於玆動靜循環無往非敬則其有思者寂之感其無思者感之寂涵養功深久將自熟空言亡補其尙戒之

矩堂記

予友祝君士表取大學絜矩之義名其堂而屬予以記予不佞然用力於此則有年矣始吾惡隸於己者之不忠也故其立朝寧以盡言獲罪而不敢不以父事吾君惡長人者之不仁也故其居官寧以捄菑獲謗而不敢不以子視吾民嘗以掾屬事臺府矣其情不吾察吾患焉故爲長吏必思所以通其下之情嘗以監司臨所部矣其令不吾行吾病焉故𨿽爲一道帥而於使者之命未嘗忽私居而撓公府吾嘗不平之故於其所寓不敢以毫髮幹焉大家而朘細民吾嘗咈之故於鄕黨鄰里𨿽無以厚之而亦不敢傷之也凡若是者蓋凜凜焉猶懼其弗蔇今君廼能揭於其居而銘之以自警鄕之儒先長者又爲敷析其義至矣盡矣而尙待予言之乎𨿽然斯道之難也久矣昔者子貢問一言可以終身行之者夫子告之曰其恕乎已所不欲勿施於人他日又問我不欲人之加諸我吾亦欲無加諸人則告之曰非爾所及也夫以已度人而不敢施之以所惡此恕之事而仁之方所謂絜矩者也物我並觀造化同量公平周溥出於自然是則仁者之事不待絜而無不矩矣此淺深髙下之分非特以厲子貢而已仲弓之賢亞於顏子至其問仁必以是語之自非聖人安不由恕而至仁者故孟氏亦曰彊恕而行求仁莫近焉恕必以彊言蓋明用力之難學者當以彊矯自厲云爾夫恕之所以難者何也道心惟微物欲易錮私見一立人已異觀天理之公於是遏絕而不行矣有志於仁者當知穹壤之間與吾並生莫非同體體同則性同性同則情同公其心平其施有均齊而無偏吝有方正而無頗邪帥是以往將亡一物不獲者此所謂絜矩之道也然大學旣言絜矩而繼以義利者豈異指哉利則惟已是營義則與人同利世之君子平居論說孰不以平物我公好惡爲當然而私意橫生莫能自克者以利焉爾利也者其本心之螟蟊正塗之榛莽歟大學丁寧於絕簡孟子懇激於首章聖賢深切爲人未有先乎此者然則士之求仁當自絜矩始而推其端又自利義之分始吾子以謂如何祝君曰然請以是爲記

徑山三塔記

佛行禪師主徑山之六年道法興行緇素歸仰百爾廢墜莫不具修廼立叢塔三以爲蛻於此者歸藏之所有自眾而出者曰浮圖氏以人世爲泡幻以死生爲夢覺以軀殻爲罣礙委而去之不趐敝屣豈其死也乃顧朽腐之骸冀窀穸之奉邪師曰不然吾之法翳蓬以居今崇大宮宇矣持鉢以食今坐饗珍芳矣凡若是者皆與昔異獨死而塟塟而塔其可已乎然死生無窮岡隴有限多爲之塔久將無地以容觀今之葬者人人異穴彼世間法不得不然吾之爲法本出世間況形由感生體非實有權形𨿽謝眞體不遷方其示寂秉畀炎火視此妄軀一如無物何爲瘞藏乃欲自異我今爲此決破藩籬生同一堂歿共一塔不分彼我無有差殊此廣大心乃佛知見於時大眾聞師此言莫不忻喜師又言曰我佛之教慈憫爲宗故常苦身以利人非欲役民以自奉也晉魏而降惟佛是崇世人欽依猶水赴壑睛腦可捐亦莫之惜況金錢寶貨乎以故居處膳羞至於薶葬日趍於靡昧者或矜吾教之盛具眼觀之適爲佛法之衰何者末勝則本微養隆則道薄爲吾徒者可不懼邪必也體佛之心行佛之行勇猛精進智慧光明則生而宮居死而塔葬庶乎其無愧若夫三業弗除萬行俱泯非直生民之蠧實吾佛之罪人也眾聞斯言且喜且懼乃屬宗上人謁予請記予不得辭師名妙崧浦城人歷主淨慈靈隠諸山又主雙徑道行爲當世第一

定軒記

震澤楊公以定名軒而貽書於某曰盍爲之記予謂定一也而有老氏浮屠氏之定未知公之志果奚所屬也自儒者言之則大學自定而靜靜而安安而慮慮而得其寂然不動者正所謂感通之體也自二氏言之則其所謂泰定所謂禪定者兀然枯槁而已爾漠然淸虛而已爾人之一心與造化侔大者以其往來闔辟之不窮動靜出入之俱妙也今以兀然漠然者爲定則是無用之體不感之寂也其可乎公以敏達果鋭之材而爲明天子所任屬蓋嘗屛上游防天塹開大幙府制置長淮而又法從近臣而總六師之賦其志存乎立功其誼顓乎報主固非棲心無用者比也則其所屬必儒者而非二氏奚疑𨿽然定之難能也久矣自窮居獨善之士捐百事息萬慮以求之有終其身而弗獲者況於履功名之塗踐富貴之境凡爲吾耳目之螣心志之蜮者坌至錯立於前莞枯榮醜可喜可駭者日百千變其亟疾若破山之霆其震蕩若飛屋之風其亂反覆又若一葉之艇而舞翻空之濤甚矣哉定之難能也若是者其患焉在曰心無主而已矣竊嘗聞之敬則心有主而物聽命不敬則物爲主而我從之古之君子對妻子猶君師之臨處幽室甚十目之睹所以養吾心而爲萬物之主也心有定主然後有定見有定見然後有定力酬酢萬變無不可者是則儒者之定而公之所志也夫理有定而事無方隨事以應之使各適其可卽所謂定也若乃處義未精而猥曰吾守之不可易是直私意之錮爾烏足語定乎哉故主敬窮理交相爲用東魯西洛之正傳有不可誣者公之大父紫微公受學於伊川之門人爲先朝侍從公之所學自其家世且方嬰繁劇而不亂遭變故而不懾其於定之一言用力深矣顧何足以發公之志姑誦所聞以復命云

全行可度牒田記

予里人全何孫字行可少放浪不自覊束俄悔且悼謂老氏之學可全生而引年於是擺棄塵累受道家法爲黃冠師以仙遊有林嶺之勝丹臺劍池之故迹遂隸籍焉而時往來於天慶道院舉先疇之入悉歸諸二宮從祖西嶽公曰汝之背囂嘩而鄕虛寂美矣然田者汝受之先人而供其祀者也今若是得無使汝祖考爲若敖氏鬼乎行可曰不然何孫此舉所以深爲祖考地也觀今之人積金錢恐不多占田宅恐不廣皆曰吾將世其烝嘗使萬子孫毋變也然一傳焉而弗失者寡矣再傳三傳焉而弗失則又寡矣其來也塵積其去也川潰若是者何耶子孫不能皆賢而虛盈相代者天之道也今吾悉歸之二宮二宮常存則吾之田亦存吾之田存則吾先人之祀亦與之俱存其爲慮顧不逺耶西嶽不能止遂以諗於有司明年行可仙去西嶽屬予爲之記予謂天下之可恃者理而不豫者事行可譏世人嗣守之不能長亦焉知常住之必可常也哉𨿽然行可不娶無子則其爲此固有所不得已也惟主是宮者受其托而無負其約饗其利而無爽於誼於不可常之中期於可常豈非行可之志哉故書以授知觀事張日隆周道珍俾刻之田之入二宮者各有籍嵗修其先之祀凡十六餘則以助其徒之求爲道士者焉主某約者從祖某今以訓武郎主管華州西嶽廟云

毅堂記

果山遊侯景仁名堂曰毅而屬予記之始予於侯聞其徳性之美問學之力心誠鄕之而欲記未能也旣又聞其立朝之盛節勁挺貫金石皦厲如冰霜則竦然曰是眞有志於且毅矣可無記乎維人之生具天地之性而爲天地之心仁如堯舜皆可能也道如周孔皆可至也顧安有限量哉自其執徳之不則志小而弗至於大曰吾非烏獲不能以舉百鈞也用心之不剛則力小而弗及於逺曰吾非騄驥不可以至千里也噫之人也不幾於自棄乎是故聖門之學必以毅爲主顏子在陋巷退然一臞生爾其問仁也得克己復禮之傳聞視聽言動之目則奮然請事而弗辭仰鉆瞻忽未領其要𨿽旣竭吾才曽不少懈其立心之大進道之勇爲何如耶繼顏者曽若出一揆故其言曰士不可以不毅其見諸力行則躬三省於前不苟怠也悟一貫於後不苟止也以能問不能以多問於寡有若無實若虛𨿽曰屬其友實以之自任也托六尺之孤寄百里之命臨大節而不可奪𨿽泛語君子實以之自許也迨夫手足旣啟之餘知戰兢之可免矣一聞隅坐執燭者之言卽不安於大夫之簀必欲得正而後己在人有一毫可取之善𨿽童子不敢忽也在己有一毫未至於聖人𨿽垂歿弗肯已也吁此其所以能任重而致逺歟此其所以獨傳洙泗之道歟後之記禮者襲其辭而異其指曰仁之爲器重其爲道逺舉者莫能勝也行者莫能致也嗚呼爲仁由己欲之斯至未見用力有不足者以此質彼殆非夫子之言乎士之爲士苟能深味顏曽气象以廣大彊果自期毋安於小成毋畫於中道俛焉孳孳弗斃弗止則重可勝逺可致也景仁之於斯道益信乎其有志矣𨿽然山成一簣之虧九十居百里之半景仁其尙敬之而尙楙之篤信踐行必期底於顏曽之域則吾將舉首而賀曰聖門有人天下有人

共極堂記

粵山之居故無堂嵗單閼始作堂南向又對爲小堂命之曰共極焉夜气澄徹幹文爛然徧瞻辰極若在咫尺則整襟肅容而再拜曰此吾先聖所謂居其所而眾星共之者也按天官書中宮天極星其一明者太乙常居三公侍旁藩臣環翊璇璣玉衡髙揭衡峙文昌泰階森布輝映其垣爲紫微其象爲樞紐在人則廣朝路寢造命出政之廷萬邦之所四靣而觀仰也蒼龍主東赤鳥司南於菟神龜儼列西北其捨二十有八其度三百六十有五在人則九畿五服庶邦庶尹之位上之所賴以干方而作屏也昊穹無言示人以象在上者欲其宅心正徳秉綱執要以爲四方之極在下者欲其葉恭和衷並志一慮以同尊一五位之極昔之君子廸簡在庭則惟主闕是禆受任於外則惟王室是衛出入不同同此心也不幸退而閒處則𨿽白駒空谷而毋金玉其音考槃在陸而永矢弗告斯義也惟鄒孟氏知之故遲遲於出晝屈大夫知之故離騷之作一篇三致意焉用捨不同同此心也僕𨿽甚愚其敢忘諸嗟夫在天之極敻隔層霄在我之極炳然方寸端其在我卽所以對乎在天故無愧吾心斯無愧吾君斯無愧上帝然則共極之義豈外求哉繼自今惟朝夕欽欽猶師保是臨志於斯堂庸以自箴

上饒縣善濟橋記

昔者生民之病涉也聖人憂之取象於渙以濟不通於是舟楫之利興而橋則未聞也迨周人造舟爲梁厥制略具又其後也有徒杠以通徒行有輿梁以便車載而橋之制備矣其始本於天地之自然而成於聖人之心思其終則濟天下而利萬世攷諸春秋之外傳與孟氏之書蓋以是爲先王之政而非民之事也嗚呼王政之弗行也久矣溱洧濟人𨿽未及於政然與民同患之意猶切然非若後世官與民爲二凢有司之所當任悉使吾民自爲之也民於斯時以其仰事俯育之餘又代任有司之責可謂難矣幸而賢有力者出於其間以眾人之所共任者任諸已𨿽其事有異於古而其義實可稱於今此予之所喜聞者也距信城二里所有溪焉其源發於閩建舊爲浮梁以渡遇春夏間甚雨淫潦纜絕艫解對岸千里招招舟子覆溺相尋里人葉均澤目擊斯害毅然以爲已憂廼相形勢庇工徒疊文石以砋之架巨材以梁之經始於嘉定己巳至乙亥方告成凡爲屋五十有四楹枕溪百餘丈靡金錢幾十萬緡旁爲僧廬以職守視割田立野以備繕修縣大夫陶侯木濃墨大書扁以善濟美其利之博也嗚呼世習偸薄夫人以浚利自營豪宗右姓巧漁橫獵其不爲州裏大蠧者鮮矣況能心於濟物乎以濟物爲心者鮮況能發其家之積以去州裏之所甚病者乎葉君此役其可謂賢也已昔陽貨謂爲富不仁爲仁不富蓋仁之與富不相爲謀有富者之力無仁者之心不暇以濟物有仁者之心而無富者之力不能以濟物葉氏之在上饒未得以富稱惟其篤於好仁故能盡力以旣厥事其不尢賢矣乎天之於人無私覆也顧獨有富與貧之異者財出於天而寓於人猶吏受藏於官司其出納非能顓而有之錮而守之也心仁而施公其受任也必久享報也必丰否則獲戾於天轉而他屬亦猶吏之私其藏而廢僇隨之也故萬金之家有一再傳而流爲餓隸者其不以是歟推君用心其澤可及百世故予喜爲之書君字潤卿終將仕郎子孫多且賢其興殆未艾云

存齋記

墨莊葉淸父以存名齋而屬予發其義予謂存一也而易以性言曰成性存存是也孟子以心言曰操則存存其心是也二者同乎否乎曰性卽理也而主是理者心也其心存則其理存易與孟子之言一而二二而一者也然易言存性者一而孟子於存心蓋屢言之夫不以操捨存亡之機爲甚可畏乎堯舜性之不待操而存者也然則兢兢焉業業焉不敢少肆也湯武身之則不能無事操矣故曰以禮制心懼一念之非禮而不能存也曰無貳爾心懼一念之或貳而不能存也聖猶如此學者其可以自放乎敬者所以保吾之存中庸之戒不睹曲禮之儼若思所當深體也欲者所以害吾之存孟子之寡周子之無所當漸進也𨿽然有儒者之存有老氏之存儒者之存存吾之實理也而老氏之爲說則曰綿綿若存用之不勤其末流又有所謂存想之法則皆以气爲本而非主乎理矣淸父顧兼取之予懼淸父之貳而失其所存也夫學莫惡於多岐莫貴於主一淸父其姑捨是而顓求於吾儒之學持守之堅涵養之熟未聞心存而气不與俱者也淸父其思焉

養正堂記

予友莆田王實之名其讀書之堂曰養正朝夕處而思焉嘗以語曰在易有之防以養正聖功也又曰頥貞吉養正則吉也天之予我者未嘗不正而所以養之者則在乎人焉故合二卦之義當楹席之銘敢一言以發其指予謂防之爲義取物之穉而言泉之涓涓始出於山其流未達在人則善端之萌有動於中不可以不養也養之以正天理於是乎周流一有間之其不壅閼焉寡矣此學者作聖之功終身由之而不可須防捨者若頥之爲義在天地則養萬物在聖人則養賢以及萬民功用至博大也而象獨以言語飲食爲言蓋已得其養然後可推以及人未有不先成吾身而能達之天下者也白圭有詩南容復之金人有銘孔門識之可不謹乎三爵之過猶爲非禮萬錢之奉適以賈禍可不節乎曰謹曰節云者凡皆養之之事也卽二卦而言則蒙之養也察乎微頥之養也先乎近始於學終於成徳則微者著矣修之身被之萬物則近者逺矣𨿽然自內卦求之則皆止者蒙頥之所同也夫泉之出不已而山之性自若雷之動有時而山之體弗搖善學者卽斯而玩焉則知寂爲感之體感爲寂之用動靜以時循環無間操存省察交致其功則體立用行兩不相悖川流厚化源源無窮矣抑實之之爲人淸明剛果蓋不待習而能若嶷乎靜止之象尢當深玩而黙體也敬哉實之勉用其力視彼卦徳以進吾徳然後爲有得於易

政和縣修學記

慶元四年秋九月政和縣修學成令括蒼徐君來請識予按古教法起於家而成於鄕所習不過閨門子弟之職用之則爲公卿大夫之材是何也閭有塾族有師亡馳騖之累以賊其良心孝友以爲行中和以爲徳有踐修之實以保其正性心存而性得故推其自成者皆足以成物後世鄕裏之學廢士之於時蹈利者浮游四出而爲戰國之從衡章句文辭之學興則又穿鑿奇佹爲漢之經生雕鏤華靡爲唐之進士昔以存心者今以蕩心昔以養性者今以害性吁由後世之法而冀俗化成人材出不亦左乎故嘗謂必仿古之制自閭裏皆置學使惟土之安而無慕乎外必損今之獘使相楙以徳而不相角以文庶乎成周之意可漸而復然豈有司所得爲哉幸而有令之賢能崇其邑之學士之肄業者得無違親去家而失其所以學之本蓋在今世已有足書予於徐君之請所以屢歉也始縣學圮廢久士無所於業君之至自門而殿堂兩廡皆新之象設顯嚴藻繢輝奐東西爲齋四以處生徒中建閣以藏經籍射有圃先賢有祠藏修遊息無一或缺又以餘力稽其糧儲之入吏不得幹沒君於是信乎其可書矣𨿽然士之於學豈直處庠序爲然哉雞鳴夙興向晦宴息皆學之時微而暗室屋漏顯而鄕黨朝廷皆學之地動容周旋灑掃應對皆學之事知無時之非學則晝而有爲夜則計過者其敢懈知無地之非學則警於冥冥惕於未形者其敢忽知無事之非學則矜細行勤小物者其敢或遺教𨿽非古而吾之存心養性以希聖賢者未嘗不古也若夫足履黌捨之閾口吟課試之文而曰吾之學如是而止則非愚所敢知

南雄州學四先生祠堂記

慶元間南雄州始立周子二程子朱子之祠於學教授三山陳應龍以書屬記某曰四先生之道髙矣美矣抑某之愚未能闚其藩也將何詞以記之𨿽然昔嘗聞其略矣道之大原出於天其傳在聖賢此子思之中庸所以有性道教之別也蓋性者智愚所同得道者古今共由而明道闡教以覺斯人則非聖賢莫能與故自堯舜至於孔子率五百嵗而聖人出孔子旣沒曽子子思與鄒孟氏復先後而推明之百有餘嵗之間一聖三賢更相授受然後堯舜禹湯文武周公之所以開天常立人紀者粲然昭陳垂示罔極然則天之生聖賢也夫豈苟然哉不幸戰國嬴秦以後學術泮散無所統盟𨿽董生韓文公之賢相望於漢唐而於淵源之正體用之全猶有未究其極者故僅能著衛道之功於一時而無以任傳道之責於萬世天啟聖朝文治休洽於是天禧明道以迄於中興之世大儒繼出以主張斯文爲已任蓋孔孟之道至周子而復明周子之道至二程子而益明二程子之道至朱子而大明其視曽子子思鄒孟氏之傳若合符節豈人所能爲也哉天也然四先生之學豈若世之立奇見尙新說求出乎前人所未及耶亦因乎天而已蓋自荀揚氏以惡與混爲性亦不知天命之本然老莊氏以虛無爲道而不知天道之至實佛氏以剗滅彜倫爲教而不知天敍之不可易周子生乎絕學之後乃獨深探本源闡發幽祕二程子見而知之朱子又聞而知之述作相承本末具備自是人知性不外乎仁義禮智而惡與混非性也道不離乎日用事物而虛無非道也教必本於君臣父子夫婦昆弟而剗滅彜倫非教也闡聖學之戶庭袪世人之蒙瞶千載相傳之正統其不在玆乎嗚呼天之幸斯文也其亦至矣南雄爲郡邈在嶠南士習視中州號稱近厚之資廸之以至正之學必將有俛焉自力於此然陳君之所望於學果焉屬耶天之命我萬善具全一毫有虧是曠天職昔之君子凜然淵冰沒世弗懈者凡以全吾所受焉耳嗟後之世何其與古戾也利欲之風深入肺腑理義之習目爲迂濶已之良貴棄置如弁髦而軒裳外物則決性命以求之弗捨也吁是可不謂之大惑乎有志於道者其將奚所用力乎緬觀往昔百聖相傳敬之一言實其心法蓋天下之理惟中爲至正惟誠爲至極焉敬所以中不敬其無中也敬而後能誠非敬則無以誠也气之決驟軼於奔駟敬則其銜轡也情之橫放甚於潰川敬則其隄防也故周子主靜之言程子主一之訓皆其爲人最切者而子朱子又丁寧反復之學者儻於是而知勉焉思慮未萌必戒必懼事物旣接必恭必欽動靜相因無少間斷則天徳全而人欲冺大本之所以立達道之所以行其不由此歟陳君幸以爲然則願以此刻於祠之壁爲學者觀省之助若夫誦其言而不反諸躬惟其名之趍而匪實之踐是豈四先生立教之意哉又豈陳君所望於南邦之士者哉

居思堂記

慶元三年莆陽葉侯日新剖吉陽之符旣驅南邁矣塗未半三徑之思有動於中喟然曰吾與其縻於印韍而膠膠焉營營焉於是非得防之境也曷若返吾初服與耘夫蕘叟相從於隴畝之上磵谷之中以全吾志之爲樂哉且吾先世以來防勲文章之籙伯父正簡公以忠直相阜陵號稱名輔弼今予不幸墮身【闕】然少好學𨿽老而未衰吾家有居思堂水心葉公詩之復齊陳公又書其扁吾將日處於斯以讀吾書教吾子續吾先世之緒業不亦可乎於是拜疏於朝匄祠官之秩以歸且詒書曰吾之志如是子其爲我述之予謂侯之名堂善矣然思之名一而義有二焉蓋洪範之曰睿中庸之弗措誠其思也易之憧憧往來邪其思也誠其思者一於道者也邪其思者汨於欲者也故聖人於咸之九四深致其戒者非惡夫思也惡夫思之不以正也若天地之純全聖賢蘊奧非竭吾心思其庸有得乎故學必原於思而思必本於誠此理之不可易者也然則思誠之學果何所自入耶蓋嘗聞之誠卽天也敬者人之所以天也學而求至於誠其必由敬乎昔之君子對妻子如君師之臨處幽室如十目之視凡以立吾敬也敬立而誠存矣然予於此亦習聞而未燭者也必將深研其義以啟侯之未悟則復齊其人

潭州重修大成殿記

資政殿學士淸源曽公以廊廟之舊作牧於星沙厚重鎭俗如嶽之弗搖淸明鑑物如水之不波嵗未期而百度修眾志服環九郡五十城旣帖帖無事則思所以驅其人於禮義之域者顧瞻黌捨先賢先師之位在焉而廣殿規模殆類浮屠氏公爲蹙然弗寧廼屬郡學職詒書於南宮舍人鐘君震考辟雍制度爲圖以來命掾吏之才者眡其役撤去陪廈敞爲新宮凡二十有六楹昔之闇郁倏致亢爽於奉祀事爲宜又謂列防之門學扁揭焉亦眡禮弗協則別爲大門徙扁其上於是宮墻外內巍然煥然應圖合法旣又以其贏財甃舊路於學門之左復射圃於學門之南功告成州學正廸功郎鐘景仁等以書來屬記某曰公之斯舉也徒以儒者之宮而雜浮屠之制猶思所以正之況今之世華居而貊道儒名而墨習者滔滔皆是其可熟視而莫之救乎推公之志使一日盡行其學於天下必將息邪距詖而楊墨賊仁義無君父之教不得騁也必將尊王黜伯而筦商申韓矜權智騖功利之說不得施也儒者之功必至於是而後有以爲天常人紀之重非公其孰任之若夫學於斯學者亦曰審其所趨之塗謹其所擇之術使粹然一出於正而已嗚呼屛翳撤而虛明出豈獨斯宇爲然哉人之一心廣大如天地淸明如日月者其本體也而或弗然者物有以障之也去其障則本者復矣夫問鑄金人揚雄氏所以爲善啟發也因繕修之事而告之以修身之法非予所望於學者乎內外一源也精粗一致也善學者虛其心以體天下之物何往非吾進徳之地又豈獨是乎哉諸君幸以爲然則願告於公而刻之公以慶元掄魁嘗陪輔先帝大政令名粹徳搢紳宗之其治潭之政多可書今皆不書獨書所以幸乎潭之士者

宜興縣先賢祠堂記

古者鄕先生沒而祭於社夫社者報本之事也鄕先生何功而祭於此耶蓋嘗深思社之爲羣祀首者以其產嘉谷育生民而鄕先生之重於鄕亦以其蹈道秉徳而牖民於善也育之以保正命牖之以全正性其功一爾然聖門所論必不得已寧去食以存信而君臣父子或失其正𨿽有粟不得而食焉教導開明之功若是其重此所以祭於社而無慚歟後世先賢有祠亦古之遺意蓋不獨躬受教如師弟子然後可祠其人逺矣而言行風迹凜凜具存鄕人子弟猶有所觀法則𨿽歷千百祀不可忘也陽羨自晉以來世有顯人若周孝侯遷善之勇死國之忠卓然爲百代標表繇梁而唐文章事業亦或間見可觀迨至國朝則有若樂安蔣公者以儒術爲時所宗𨿽王金陵猶推尊不敢後若古靈陳公則嘗守郡而卒葬於此東坡蘇公則買田築室而終於此二公之學行節守皆爲一世偉人塋域所藏寢廟所寄𨿽非其鄕而謂之鄕人可也若道鄕鄒公則歸自嶺南一寄宿於道流之館爾而邑之人至今曰吾鄒公也嗚呼民之秉彜好是懿徳若是者耶然自晉迄今惟周侯寔有廟饗余未聞屍而祝之者慶元某年浚儀趙侯與悊來宰宜興以扶教導人爲首政居二年民用化服廼大辟祠室以尊先賢自周侯而下咸秩於位又惟內翰汪公兵部侍郎王公簡惠文公二周公亦近世鴻碩或窆或寓皆用故事以祀某月某日妥侑如禮侯於斯舉其欲邦人士君子相與奮發爲道徳之歸乎瞻言數公同我桑梓有爲若是今昔豈殊吝心苟亡何過弗可攺壯志一立何事弗可成𨿽然是非必徒襲其迹也昔吾先聖之教自春秋賢大夫如史魚之直子產之惠舉以教羣弟子者非一至其親切傳授則曰仁而已苟仁矣天下萬善莫不具於其中以之事君而直以之養民而惠何者非仁之功用耶學者審能服膺洙泗之訓而以回雍所從事者爲指歸則於前修之言行夙迹𨿽不規規求合吾見其無不合也祠在山川最勝處甫成而瑞應葉符異材奮興此其兆矣侯於邑多美政皆不書獨書所以幸乎宜興之士者

明道先生書堂記

聖人之道布在方冊昭然示人至矣堯之授舜曰中而已舜之授禹加三言焉其曰人心者人欲之謂也其曰道心者天理之謂也擇之精守之一而後中可執也中也者天理當然之則而一毫人欲之私無所與乎其間者也大學論語孟氏指言義利之分皆同此意未嘗以天理言獨見於樂記曰不能反躬天理滅矣又曰物至而人化物也者滅天理而窮人欲者也世謂禮記之書類出漢儒漢儒之書傳者多矣有及於是者乎自是厥後道日晦冥更千餘年以及我朝治教休明風气醇厚於是始有濓溪周子出焉獨得不傳之妙明道先生程公見而知之闡幽發微益明益彰今觀遺書所載先生論學必以達天徳爲本論治必以行王道爲宗有天徳而後可以語王道天人內外一以貫之無殊轍也故先生常語學者曰吾學𨿽有所受然天理二字自吾體驗而表出之嗚呼至哉此以上繼堯舜孔孟之統緒下開萬世學者之準的也歟夫維天之命於穆不已品物流形而理賦焉仁義禮智之性惻隠辭讓羞惡是非之情耳目鼻口四肢百骸之爲用君臣父子兄弟夫婦朋友之爲倫何莫而非天也人知天之人而不知人之天物欲肆行義理汨防於禽獸奚擇焉知人之天然後知性善知性善然後知窮理能窮理然後能誠意以修其身推之於治國平天下無非順帝之則也先生之生鐘乎元气之防學之所至純乎天理故其生色也盎然若春陽之溫其吐辭也泛然若醴酒之醇同設教於家而士之願從者眾同爭新法於朝而天子亮其忠用事者感其誠一時忤意者皆貶而先生獨卑憲節力辭不就去之而人猶見思及其歿也士大夫知與不知皆爲流涕以爲使時見用必將有綏斯來動斯和之效而重哀生人之不遇不得與於先生佐興王道之澤也非先生之心之學純乎天理其孰能與於斯乎先生之仕也嘗主江寧之上元簿考其設施若均田賦興水利息邪說正人心等事皆天理之流行著見者也中更變故鄕之士罕有能言之者乾道中資政殿學士劉公珙知府事始祠先生於學宮而侍講文公先生實爲之記則旣較然昭著而足以風勵學者矣其主簿趙君師復卽廨捨之前爲屋數楹以寓尊事之意而庳隘弗稱嘉定甲戌臨川危君和嗣居其職始請於郡守莆田劉公榘增而大之未幾豫章李公大東長樂李公玨繼至咸相其役爲堂三間中嚴像設而扁之曰春風其上爲樓髙明潔淸內爲齋二東曰主敬西曰行恕後爲小室曰讀易外爲齋一曰近思齋之側爲亭曰靜觀又將爲兩廡翼之而刻墓表與河南雅言於其壁危君之於斯役勤矣初劉公之經始也嘗屬某爲之記危公又重以爲請再三返而不置某以固陋力辭而不可得也顧自惟念少知誦習先生之書初蓋茫然不知所向久而粗若有見者竊謂自有載籍而天理之云僅一見於樂記先生首發揮之其說大明學者得以用其力焉所以開千古之祕而覺萬世之迷其有功於斯道可謂盛矣而其所以進於此則又有二言焉毋不敬以操存於未發之先思無邪以戒謹於將發之際涵養省察動靜交飭知天事天二者兼盡及其至也中外一融顯微無間則𨿽人也而實浩浩乎其天矣若是者其於先生之道抑有合乎否也過不自料第其說以授之危君幸以爲然則刻寘堂上以示來遊於斯者使知先生之道𨿽髙而用力有要萬一有可爲興起之助云爾

潮州貢院記

嘉定五年三月潮州貢院成郡學職十有四人以其繪事之圖來請記余旣受圖於使者則進而問之曰始余讀梅溪王公詩知潮之貢院久矣今者所創將新其舊耶抑攺作之也且其地焉在曰郡城之北有曰鳯嘯坊者故試士之所也郡地之東有曰登云坊者今試士之所也故基之廢八十有餘年而今始復其舊也問其所以復之之意曰以形勢言之則背負五龍前峙金鰲大江之水廻環而縈帶雙旌鴈塔駢羅而星列者昔人卜地之勝也旁匝廬舎後廹隍水山川淸明之气逺而弗矚市防讙囂之聲邇而狎聞者近嵗艸創之陋也況夫以人物則昔盛而今歇以規橅則前敞而後隘此其復之之指也余於是竦然曰春秋大復古謂其復之而當也是役也復之而當春秋之法所宜書然余不知主之者爲誰與費之所自出則又曰知是役之當爲而勇以決其議者郡太守蒲陽陳公也知是役之可復而力以任其事者別駕浚儀趙侯也若夫考視工程則賓客之賢曰王君恪勾稽出納則郡庠之雋曰方遇施儀鳯等實分任焉而吏弗與也防其費用之目爲錢千三萬有奇郡之所捐者百萬別駕半之自余則爲士者合以助焉而民弗知也予曰嘻是眞宜書矣蓋今之爲守貳者有簿書丹墨之殷有牒訴聽理之煩苟能是則曰吾之責塞而人亦莫之責也今二君子者廼獨盡其心於責之所不及非賢而能之乎然使邦之大夫士不能協志並力以訖於成則君子𨿽有必爲之志其勢將有未易者然則諸君亦賢也哉𨿽然願有獻焉夫所爲復選士之宮於舊觀者非以捨庳狹而就髙明故耶學者之於學亦若是焉而已爾夫以三日之試猶必惟庳狹是去而髙明是趨則士之尙志立徳以終其身者其可苟乎故莫尊於道義莫美於名節士而志乎此則上達之基也莫累於權勢莫洿於貨利士而志乎此則下流之委也辧是非於錙銖之間決取捨於熊魚之際昔者潮之夫子蓋有庶幾乎此者矣今諸君將由科舉以進於天子之廷則其於義利之分誠不可不早辧也若知媒富貴而已是豈賢守貳所望於潮之士也哉陳公名憺字伯廷由太學上捨賜第趙侯名善漣字淸卿亦以文學中甲科云院爲屋千有三百楹其制具於圖者此不著

懿孝坊記

懿孝坊爲呂氏女立也呂氏女名良子年十八父得疾瀕殆女晨夕侍湯劑非口嘗不敢進醫屢易弗效無所歸尢則禱於祖若妣拜且泣曰吾父所以屬疾者意吾祖若妣欲其相從於地下耳父平生獨喜耽書不善執事善執事者莫如兒兒請以身代又拜且泣夜則焚薌祝天詞甚苦且刃股肉粥而進時譙門鼓再通羣鵲繞屋飛噪眡空中有大星三煜煜如月正照櫩楹間精魄森然若有鬼神異物陰相之者越翌日而父瘳十日而遂復予聞而嘉之夫以身代君者金縢之事也呂氏女生深閨中未嘗從師友講學而其請父之辭乃與金縢之義葉顧不異哉君親之身重於其身無哲愚咸知也物欲昏焉利患怵焉始防其本眞爾誠之於孝者心純而慮一心純而慮一則其天者全天者全則其心與聖賢之心一也夫以女子而能致其一日之誠猶若是況於學道之君子終其身而從事焉則其進於聖賢之域庸可禦乎始良子請代父時女弟細良年十六輒相從拜禱良子卻之細良曰豈姊能兒不能耶蓋二女子爭相爲孝如此嗚呼人誰無親有親而不知孝孝而不一於誠者皆呂氏之罪人也昔柳子厚作孝門銘曰懿厥孝思玆惟淑靈予謂懿孝之名施之呂氏爲宜稱故以是表其閭父洙字魯望世儒家居貧自力於學視其女可知其父云

忠孝祠記

忠孝祠者構堂以祀林公攢國朝皇城使贈司空忠勇蘇公緘也二公何以祠曰林公以孝行稱蘇公以忠節顯祠之所以勸臣子勵風俗也昔之君子以是名於世者眾矣奚獨祠二公也二公泉人祠爲泉人立也然則泉人以忠孝著獨二公乎曰不然也泉之士多工於文而言能文者必曰歐陽生詹取其尢著焉者也二公以忠孝名猶是也二公之所以尢著然者何也曰孰不事親林公之於親孝之至者也孰不事君蘇公之於君忠之極者也今夫冬溫而夏淸昏定而晨省子之職也而未可以言孝也愉色而婉容承顏而順志可以言孝矣而未可以言至也齋戒以見君奔走以承命臣之禮也而未可以言忠也美焉而將順之闕焉而彌縫之可以言忠矣而未可以言極也然則孰爲至曰事死如生事亡如存者孝之至也孰爲極曰主爾忘身國爾忘家者忠之極也吾觀林公之防親也水漿不入口五日躬自陶甓而墳之非苟以爲難也親之存也竭吾力旣沒而遂怠焉是死吾親也蘇公之守邕而扞寇也其子曰家可以徙乎公曰不可父老曰城可棄乎公又曰不可卒奮其力以戰力不繼死之其家殱焉非惡生而嗜死也吾受君之祿以榮其身以及其家臨難而防其私焉是孤吾君也夫爲人子而死其親爲人臣而孤其君是犯天下之大戒也二公之所不忍爲也故恩之當報不以存亡貳其心義之當徇不以死生易其節所以盡臣子之分也若乃祥應之假乎天爵號之加於朝褒表於一時而焜燿於千載則非二公之所計也蓋以孝而邀福其爲孝必不誠以忠而望報其爲忠必不篤無所慕而爲之二公所以有功於名教也敢問學二公者將奚先曰事親者人之所同事君者必得位而後可也然豈有二致哉故曰事親孝則忠可移於君蓋孝者忠之基也平居能爲林公則進而委質於朝廷盡忠於官守其不愧蘇公也必矣此泉之士當朝夕勉焉者也

龍山書院記

龍山書院者永丰黃君之所建也君自少以博習修潔爲鄕黨所稱名卿達人爭致以誨其子弟旣連蹇場屋志弗克施則慨然曰吾幸有薄田疇與其私吾子孫曷若舉而爲義塾聚英材教育之以樂吾志於是諏地於團原獲吉壤焉五山輻輳蜿蜒如龍溪橋橫其前淸澈可鏡前望靈峯懷玉秀峙天際君曰是宜爲學者藏修之地矣廼悉其力載經載營中爲堂一旁列齋六起嘉定某年六月粵十月告成君捐產之半以奉之廩給課試悉仿州縣法春秋校藝以禮屈邑佐或鄕之中第者司其程尺日講月肄則君自主之靑衿來遊莫不競勸君思久其事也命族子從龍謁予記予未果作又使其從子曰寵曰應豪者相繼來委請而不厭予惟周官大司徒以鄕三物教萬民而六徳寬居其首故爲名其堂曰成徳而以成徳之目名其齋且傳以進修之義焉古昔聖人以君師爲己任故其修道之教無一弗備先之以智者欲其講學窮理以發良心之知也繼之以仁者欲其篤志力行以充本心之徳也而又聖以極其成義以達諸用立心以忠而制行以和道之全體具在是矣後世聖人闡教洙泗亦必以知及仁守爲先與大司徒之教無異若今黃君書院之設其深得古人教學之意他日師道立善人多之效可立而待吁若黃君可謂以義舉哉是爲記

建寧府廣惠倉記

寶謨閣直學士史公守建之明年修廢植僵百度咸飭鄮山鄞水之念油然有動於中猶惠顧吾民思所以澤潤於無窮者乃以書諗於朝曰維建之爲州統縣凡七皆山谷延袤相屬田居其間才什四三嵗甚丰民食僅告足一或小歉則彊者挺爲武弱者死溝隍中備豫之政在此邦尢不可後謹按故侍講朱文公熹嘗建白立倉於里社建人賴之今遺規具存郡之賦入𨿽狹然節用而計其贏爲緡錢凡五萬願悉舉以平糴散儲屬邑田野間其誠力憊不能任郡事請得上還印紱竢繼至者卒成之於以丕闡聖主如天之仁俾人防施永永無極大臣以其書奏天子曰嘻是足以廣吾之惠矣其令迄終厥事條其所當措畫者公拜命然不敢言去於是顓爲有司奉行之屬通判府事張侯祕摠其綱觀察推官鄭某掌凡究察之事又惟俗利疚非鄕大夫之賢者不能知則以禮屈新知信州朱侯在前知黃州謝侯汲古主其議凡七邑措置之任悉屬焉諉令佐之能者各董其事而以寓士二人助之凡倉以裏居之有行誼者二人職其出納賦其境之廣狹爲置倉之疏密故在建安歐寧者凡十有三在建陽者二十有五在浦城二十有二在崇安者十有八松溪眡崇安之半政和又損其二焉此其大較也初議用社倉法谷貴時出以貸民至秋責其入旣又慮其有督索之煩均備之擾或反以爲病於是祖常平斂散之舊糶以夏糴以秋糴價視時之髙下而糶則少損焉是冬條約成公命之識曰庶來者之有考也吁公其可謂有志於民矣蓋古今之法莫善於常平然其禁防密興發難非嵗丁大祲不敢舉而貸也縣不稟州州不稟之部使者不敢擅而出也幸而有可急民之隠不旋踵而予之然邇者易賙逺者易遺又其勢然也世之君子深思博慮以左右其所不及故社倉立焉社倉之行垂五十年復不能無而廣惠出焉凡以推徳意而活民命也或曰社倉旣獘矣議者方欲舉而廢之奚以廣惠爲哉行之數十年殆又一社倉也是不然古今君子將有所爲患已之不盡其方不慮人之莫我繼社倉之獘非法之辠也使在位者有朱公之心修而復之易矣孟子曰無惻隠之心非人也己欲有爲而慮人之莫我繼是以不仁待人也不亦薄乎惟後之人毋忘公終始之囏續其緒於旣成而杜其蠧於未兆𨿽以之百世可也奚獘之足憂耶若夫分畫布置之詳則有故府之牘在此不悉書

蘄州惠民倉記

嘉定某年某月金華李公守蘄始至曰城郭完乎有司以圮告則命繕而新之凡若干丈尺又曰城郭完矣兵械具乎有司以乏告則命爲某器若干旣又曰吾城堅而械良於守易矣無其人可乎則舉凡兵之在籍若屬於野者教之率以法期年一試咸就紀律公曰可矣猶未也夫守恃兵兵恃民民恃食故食民之大本也邊之首政也蘄故號沃壤中興以來流傭未盡復荒蕪未盡治嵗所出不能當中州一大縣而輸於公家者才萬斛焉以廩吾兵俱不給設不幸有旱溢之菑虫螟之孽其奚以相防哉予爲二千石於此而奉養嗇於斗食吏非矯也重民之脂膏不忍防而用也覬圭勺之贏還以遺吾甿也時防而月計之泉之在官者僅有餘嵗幸比登粟之在民者亦廑有餘以其餘於官者易其餘於民者不幸告儉則以藏之官者復散之民此備豫之善畫也廼簡僚吏之材者蒞厥事凡樂售者優其直予之未幾得粟爲萬石者二靡錢緡若干萬千百有奇築屋若干楹謹其出納命之曰惠民倉者公志也夫民食足然後可固人心人心固然後可冀以死守昔者孟子談王道於戰國皆是物也彼爭地爭城之將縱橫馳說之士未有不哂其迂卒之莫或能易者蓋民未安而欲與俱危不防其生而欲責之死無是道也公之學醇以深其气剛以大蓋淵源乎孟氏者故其治邊之政大抵以保民爲本是倉特其一爾始倉之成公旣以告於朝下部使者劾其實又書來命某識之其欲以諗後人俾勿廢乎予謂使繼踵者有公之心𨿽毋識焉可也不然則金穀玉書猶弗足紀恃此以存難哉𨿽然仁人心也人心不泯則是倉不可廢姑識之庶異時有考云

新建州境龍王祠記

嘉定七年夏六月不雨祠太一於湘心亭夜漏下且十刻遙祝於江之靈曰洋洋川流神龍是宅盍哀斯人亟霑之澤膏我田疇活我黍稷廟於湘潛維以報徳越十日雨大至嵗以有秋時通守張侯國均從事王壄方被郡檄築嶽麓湘江二壇因屬役焉得地於壇之左方靣蒼巒俯流碧於置祠爲稱廼辟廼夷廼攻廼治我材孔良我工惟時冬十二月告成凡龍宮之神在境內者悉合而祠之堂皇言言貌像嚴嚴或公或王圭冕蟬聨有疑而諗者曰雨者陰陽之气和也謂龍尸之奚所據依且其靜而淵潛動而天飛非鬼非幽何以廟爲予曰雨非龍云弗興在易之幹取象於龍以其神變之莫測也故昌黎韓氏謂其出入人鬼之間而眉山蘇公亦謂行爲人飛爲龍變化往來不可窮然則壇而禜之可也廟而祠之亦可也古今異宜豈必皆同苟可爲民予敢弗共是役也董督惟謹靡金錢百一十萬有奇棄粟六十有一石而取材於場不與焉予旣敍次其事且爲之辭俾歌以侑神其辭曰龍之潛兮幽幽或江而潭兮或山而湫羌何爲兮安臥不我民兮顧憂旱熯兮良苦嵗將饑兮誰愬遲龍君兮不來極予目兮湘浦龍之升兮雲從變化歘砉兮有雷有風騰百川兮雨四極膏大田兮稼滋殖崇崇新宮觴豆潔兮粢盛丰冀龍君兮我饗祚我民兮無窮

蕭正肅公祠堂記

故參知政事正肅蕭公旣薨之三十年臨江太守楊侯恕始祠公於學教授黃君自然以書諗於某曰盍記之某生也後不及拜正肅公而幸嘗出公嗣子文之門獲聞公尢甚悉蓋其始也以區區郡從事嬰權臣之鋒坐是連蹇而不悔迨其中也登諌垣任言責正色直辭上不阿人主中不徇大臣下不怵近習貪夫小人有以非道進者公必聲其罪而罄之論有弗合視去其位如去傳捨而不顧其後也與聞國論尢以獻替爲己任嘗言於上曰君所謂否而有可焉君所謂可而有否焉臣之愚忠佩此兩言而已有諷其太直盍少加委曲公曰吾直道事君知任直而已何以曲爲卒以是終其身不變嗚呼迹公平生之大節可謂以道始終浩然而無媿矣非誠而能之乎中庸言天地之道曰其爲物不二則其生物不測夫不二者誠也人之所以不純乎道者以其二也二則不誠則與道扞格𨿽勉焉自守不能以期月也況終其身而弗變乎公能以道始終者豈非以其誠乎公在政府時獨被孝宗非常之睠蓋嘗以誠實不欺稱公君臣之間相與以道而相知以心可謂盛矣昔範太史論司馬公之賢蔽以一言曰至誠無欲而已蓋人之能存其心者未有不由於寡欲而所以放其良心者亦未有不由於多欲也公天資衝澹凡聲色貨利常情之所不能不嗜者皆漠然不一動其心自小官至通顯苞苴無敢至其門者非誠於無欲能之乎世降俗士大夫以苟得爲賢𨿽徼幸一時而朝榮夕悴有沒未幾而聲沈迹泯者甚則唾詈隨之公薨旣三十年能使人思之不忘又能使爲郡者奉而祠之於學此豈以名位勢利得哉詩曰髙山仰止景行行止是邦之士苟能考公言行而服膺之本之以誠而持之以久異時見諸事業是亦公而已矣故於黃公之請不復固辭而爲之說如此使學者得以覽觀焉

潛齋記

金華王子文以其燕居之室求名於予予爲目之曰潛齋子文請其所以名之義予曰潛之爲言也豈欲使子爲節信淵明之所爲哉二君懷奇抱器而時焉之弗遭故皆以潛自命逡巡退遁以終其身今吾子少有當世之志又有當世之才𨿽求人之莫我知弗可得已然則予之所謂潛者其意果安屬耶蓋書有之曰沈潛剛克髙明柔克若昔聖賢之教人常眡其偏而正之使至於中而止故沈潛者則欲矯之以剛髙明者則欲勝之以柔斯言也非箕子之言禹之言也非禹之自言天之所命也而可違乎哉夫人之所得於天不能無彊弱之異而濟之以人者乃所以成其天也今觀子文之質蓋庶幾乎髙且明者也夫其質之髙且明則天之厚於子者至矣然予之望猶欲有以成其天焉蓋天下之理髙常病於亢而明常患於察以干之健且有上九之悔而明夷之卦亦必以晦處之況於學者乎吾子誠欲其無亢與察也則智焉而養之以愚實焉而藏之以虛精鋭果決而行之以容與舒徐於沈潛昔者顏淵嘗潛心於孔氏矣故其所就者深純縝密去聖人之域蓋無幾焉漢儒惟揚子云若有見於此者其爲言曰潛天而天潛地而地天地神明而不測者也心之潛也猶將見之太之養曰藏心於淵美厥靈根其防微矣至於論性則本之潛莫定是殆規其形似而非眞見者豈所謂潛者異乎顏子之潛與吾子倘有志於斯盍亦卽洙泗之言求當時之所以用力者朝詠而夕思之如見其人於千載之上一旦脫然猶寐之覺則天地之心聖賢之蘊皆將粲然陳前有不吾隠者是則潛心之力也

雲莊集卷四

欽定四庫全書

雲莊集卷五

宋劉爚撰

序類

論語發微序

學者所習莫先於論語而讀論語者莫先於知仁先儒有是言矣然嘗思之仁者夫子所罕言當時門人弟子有問仁者有問爲仁者有問人之仁者大約才十餘章而夫子所自言者亦復無幾學者獨於是焉求之可乎曰不然夫子之所罕言仁之體而已至若求仁之方爲仁之要則舉凡二十篇之中莫非是也始以首章言之其論學也若無與乎仁然時習之說以熟乎仁而說也朋來之樂以輔乎仁而樂也至於不知而不慍則庶幾安乎仁矣其它所論有卽身而言者有卽事而言者卽身而言仁之成乎身者也卽事而言仁之達乎事者也不特見於言者爲然凡聖人之動容周旋皆仁之符也仕止久速皆仁之則也學者而有志於仁捨是將奚先哉永嘉陳公孜少而服膺晚蓋有見著爲發微一編學者重之或謂此書之指自河南二先生以來闡幽析微亡復餘蘊尙奚君之待邪是不然道之妙無窮而學者於道欲其自得諸老先生之於此書闡明之功可謂至矣然其措意之精深立言之簡有非後學所可遽窺因其所已發而推其所未發豈非後學之事乎陳君此編大略不外乎河洛之傳而其間亦有所自得者此其爲可貴也然聖人之言窮而測之益深益逺有志斯道者沒身而已可也陳君其尙懋之哉

送全永叔序

陳良楚產也而北學於中國近世遊楊二先生亦自閩䢐洛受業於程夫子之門昔之君子崇徳廣業不安於耳目之近大抵若此使良之徒不中變於許行之學則其傳周孔之道於南方者必陳氏也龜山先生終身宗其師說故能得斯道而南卒啟延平紫陽之緒使其謹守鄕黨之舊聞而以間關河洛爲憚顧安有是哉世習日陋後生小子所志不越簪裳之末所玩不逾程試之文百金謁書肆閉門而誦之曰吾業足矣明師良友近在州裏且弗暇過焉而況逺乎全君永叔廼獨慨然思廣其所聞束書辭親將北之信饒西之浙求師友以自益其志篤矣然士之於學寡聞固易以陋多聞亦易以雜夫並耕之說至淺也陳相且悅而從之況今之談者有侈於是乎吾州子朱子之學萬世之學也然其功循序而不躐其言平澹而亡奇其守據正而不媮吾子槪嘗聞之而未知篤信否也一旦出門眾說交進無思無爲坐入深窈而吾之循序者弗若也抵掌事功出入管晏而吾之據正者弗若也子能不爲變遷也乎吾懼其不得爲遊楊而且將爲陳相也子往矣異時來歸吾望子眉睫而知其進與否矣嗚呼其亦謹所擇哉

論語詳說後序

論語一書子朱子之所用力而終其身者也其始有要義焉其次有集義焉又其次則有詳說而以集注終焉今集注之書家傳人誦若詳說則有問其名而弗知者夫聖人之道大矣善學如顏子且親得聖人而師之猶必仰鉆瞻忽久而未獲至於循循善誘之餘旣竭吾才而後卓然有見於道之全體況今之人卽書而求道其難於顏子又倍矣故𨿽以子朱子之學得之於天而其進也亦必以漸沈潛玩索不知老之將至迨乎集注之出然後極其全而亡憾學者可不徧考之乎嫓之於玉集注其圭璧斚瓚也人見其溫潤縝栗無少瑕防以爲出於天成而不知追琢磨治之功非一朝夕積也故此書之視集注章句詳略往往不同而於先儒之說去取亦或小異昔若何而詳今若何而略昔奚爲而取今奚爲而去斟酌權量之微範鎔防化之妙蓋不待從遊於考亭雲谷之間而言論風指若親承而靣命矣是非求道之至要耶故予欲學者以集注爲之本而參之以此書觀子朱子之所得月異而嵗不同庶乎知聖人之指爲無窮而問學之功不可以已也

孟子要略後序

太守陳侯旣刋文公朱先生論語詳說於郡齋又得孟子要略以示學者曰先生之於孟子發明之也其全在集注而其要在此編蓋性者義理之本源學者必明乎此而後知天下萬善皆由是出非有假乎外也故此編之首曰性善焉性果何物哉曰五常而已爾仁義者五常之綱領也論性之次曰仁義焉心者性之主不可以無操存持養之功故論心爲仁義之次事親從兄天性之自然而本心之發見之尢切者也故孝弟爲論心之次仁義者人心之所同而所以賊之者利也學者必審乎義利之分然後不失其本心之正故義利爲孝弟之次義利明矣推之於出處則修吾之天爵而不誘於人爵推之於政事則純乎王道而不雜以覇功故義利之次二者繼之聖賢之學循天地之正所以盡其性也異端之學循人欲之私所以咈其性也故以是終焉先後次第之別其指豈不甚明也哉學者於集注求其全體而又於此玩其要指焉則七篇之義無復餘蘊矣𨿽然學者之於道豈苟知而已邪昔嘗聞先生與其門人論輯此書之意而誨之曰觀書不可僅過目而止必時復玩味庶幾忽然感悟到得義理與踐履處融防乃爲自得嗚呼是又先生教人之要防也予之刻此書也豈苟然哉侯以序引見屬退惟末學未能窺先生之門墻故於侯之命𨿽不敢辭而亦不敢以序自任姑論次侯本語系諸編末與朋友共講云

贈相字郭道人序

相字知吉凶古無此法而今有之小山郭道人其尢精者也然則果可信邪曰世間萬法不出陰與陽以字畫求之凡其淸者勁者爲陽濁者輭者爲陰從則上陽而下陰衡則左陽而右陰卽陰陽而視彊劣吉凶判矣非惟字畫爲然凡世之所謂技術若簭與卜相與命莫不然非惟技術爲然自吾一心之正袤推而至於世道之否泰亦莫不然故勉善而去惡者一身之吉也進君子而退小人者天下之吉也人知問相字者以吉凶而不知反諸心以求所以爲吉凶者故書以遺之有問者其以是告之

周禮訂義序

周禮之難行於後世也久矣不惟難行而又難言然則終不可行乎曰有周公之心然後能行周禮無周公之心而行之則悖矣然則終不可言乎曰有周公之學然後能言周禮無周公之學而言之則戾矣孟子曰周公思兼三王以施四事其有不合者仰而思之夜以繼日幸而得之坐以待旦公之心禹湯文武之心而其學則禹湯文武之學也以此之心布而爲政以此之學著而爲書故能爲成周致太平而爲萬世開太平蓋自古禍亂之源非一而略有四焉君心縱於逸樂而羣下不敢言也賢才壅於疏逖而在位非其人也元元愁痛而上不聞蔽耳目之近而逺弗察也六官之屬凡能導人主以侈欲者一以冢宰統之三公之論道師保氏之詔諫又皆以輔導爲職而君者立於無他之地矣士之有徳行道藝者民自興之而因使長與治焉修於家者莫不達於朝廷則人才無陸沈天官弗私與矣居民有法養民有政斂民有制刑民有典舉天下疲癃惸獨無不樂其生者又自王畿之近至於六服之逺地之相去或千萬里而情之相通如一家凡此皆禹湯文武之政公之所思而得者畢萃於此書非有公之心者其能行乎非有公之學者其能言乎新室盜也宇文狄也其所經營皆自私也志先王之道者莫如唐太宗然無端身刑家之本而欲觀井田議封建宜其卒莫能行也自劉歆用之旣悖儒者嘩而攻之王安石用之復悖儒者又嘩而攻之曰周禮不可行也吁歆之王田安石之泉府直竊其一二以自益爾安得累吾聖經邪彼何休者指以爲六國陰謀之書旣幾於非聖無法而近世之辟荊舒者又謂其廢孔子之春秋用劉歆之周禮也獨不思春秋固不出於周禮邪使周禮常行於天下則春秋不作矣蓋後世之行周禮者其悖如彼而言者又甚戾如此故曰不惟難行而又難言也鄭賈諸儒析名物辧制度不爲無功而聖人微指終莫之賭惟洛之程氏關中之張氏其所論說不過數條獨得聖經精微之蘊蓋程張之學公之學也有公之學故能得公之心而是書所賴以明也永嘉王君次防其學本於程張而於古今諸儒之說莫不深究著爲訂義一編用力甚至然未以爲足也方將蚤夜以思深原作經本指以曉當世其心抑又仁矣以是心而爲是學周禮一書其遂大明矣嗚呼使是書而果大明在上者以周公之心行三王之事則太平之路開禍亂之源窒豈空言哉予嘉次防之志故爲序於篇端而勉使益用力焉

劉氏傳忠錄後序

三世傳忠古有之乎曰春秋之世季友行父皆忠於魯而宿以權彊專國狐突狐偃皆忠於晉而佗以擅殺出奔春秋世家最盛以忠相繼者猶無幾人況後世乎漢東西都餘四百年獨楊氏世以諫諍正直名而彪能潔身自全於禪代之際抑又賢矣建安劉氏自忠顯公殺身成仁而天下仰其忠節寶學公以身扞蜀而天下誦其忠勞至忠肅公又以昌言直道輔佐明主而天下信其忠誠由祖洎孫若出一轍自昔世家之盛鮮能及之然則三君子之忠果有異乎曰三君子之心則一而所遇不同使忠顯當承平之朝則盡言抗論必能爲忠肅之事寶學當危難之日則捐軀殉國必能蹈忠顯之風忠肅所值與二公之時同則其所立亦必無愧所謂易地則皆然者也夫忠之爲義先儒以中心釋之又以盡己言之蓋本諸心而無僞者忠也發乎已而必盡者亦忠也然未有本諸心而不盡於己者亦未有盡乎己而不本諸心者其亦一而已爾聖賢之言忠不顓於事君爲人謀必忠也於朋友必忠告也事親必忠養也至以善教人以利教民無適而非忠也平居有一之可媿而能盡忠其君無是道也三君子存心處己蓋無一而非忠事君特其尢著者爾後進之士聞其風而慕之要必踐修於平日之素而其本則在暗室屋漏之間某敢以爲學者勸傳之使君生於三忠之門而恂恂謹厚庶乎不辱其先者繼自今子子孫孫勿替引之則气脈連續將百世而未已也詩曰惟其有之是以似之某又將以爲劉氏勉

孝經集義序

孝經一書其行於世久矣至子朱子乃始分別經傳去後儒之所傅益者而經復完然未暇發揮其義也予友龔公栗篤志好學乃本朱子之意采眾說之長而折衷之又以生事葬祭之禮見於他書者彚而輯之以爲此經之羽翼學者所疑則設爲問難曲而暢之於是聖門教人之微指始了然無餘蘊矣夫孝者人心之固有也古先聖王命冢宰降徳於民者不過以節文度數示之而未嘗言其義也言其義則始於孔子蓋三代以前理道明風俗一人皆曉然知孝之爲孝聖王在上設禮教以範防之俾勿失而已至孔子時則異矣觀其告遊夏者猶恐以服勞能養爲孝則下乎遊夏者可知故不得不詳其義以曉學者今之世視孔子之時則又異矣𨿽名爲士君子有不知孝之爲孝者服勞能養且有媿焉況其大者乎況凢民之狃於敝俗者乎龔公之爲此書欲爲士者知孝之爲孝俛焉以盡其力而無不能孝之士凡民有所觀法亦知孝之爲孝俛焉以盡其力而無不能孝之民其用心豈不至矣乎予謂長人者宜以此書班之庠序布之鄕黨使爲士者服習焉而力以先乎民則吾邑之俗可變推而達之將見天下之俗無不可變者豈小補云哉顧龔公於此用力甚勤辭義之間𨿽若小有未瑩而其大指則炳然矣故爲之序而切磋講究之庶以永其傳云

續通鑑長編要略序

閩漕鄭公出其所定續通鑑要略以示僕曰予之少也受學於家庭先君一日顧謂某曰汝於前代諸史槪乎有聞矣我朝治體肩虞周而跨漢唐汝亦嘗考其顚末否乎某謝未能則授以此編曰讀是則知本朝之所以軼乎前代者某受而讀之幾三十年顧嘗病其卷帙之浩博欲翦繁撮要以便省閱壯而出仕晚而未休驅馳王事力有所弗暇間自尙書郎退佚林藪始得從事筆硯間蓋舊書凡若干卷數百萬言今所存者才三之一朅來閩中槖之與俱竊惟窮鄕後進未能得全書者姑卽是而熟復焉亦足以觕知其大略故欲刻之傳之以惠學者何如僕爲拊捲而嘆曰公之志信美矣抑此書之傳豈有幸於學者而已哉詩不云乎不愆不忘率由舊章續鑑一書我祖宗之所以祈天永命植國於千萬祀者莫不在焉近世儒臣有請命經筵節略其書以奉一覽者卒未之果今天子垂精典學有髙宗成王之風誠得是書日陳於前則所以發天聰而濬治源者其何可稱數故願不徒廣書肆之傳要必以備公車之奏公倘有意乎公曰此非予所敢言𨿽然食芹而思獻者臣子之志也請以子意冠於篇首予將有待焉僕曰唯唯

送李茂先之官南恩序

溫陵李茂先遊天子學七年取上第而歸不以南恩爲逺且陋也往教授之曰此吾先子之所涖也始恩有學而不教有田而不廩有校官而不職其職吾先子昉廩而教之恩之士思其徳至今弗衰吾之往也所以續吾先子之志也予聞嘆曰中庸以善繼志爲孝茂先此行於是乎知孝矣抑未知茂先之所以教將俾爲士者窮理反身爲有用之學乎毋以脂澤其言鞶帨其技以干祿於有司也昔眉山翁爲珠崖之士賦詩有滄海何曽斷地脈之語蓋謂苟有其人山川不能限之所以勉其力學而不自陋也𨿽然士於科第時以爲行道之資耳若其可貴則不在是茂先往矣州之士有可與共學者進而教之曰恩誠逺且陋彼曲江日南視恩庸何愈而張文獻輔國出焉二气五行鐘爲人物顧豈嘗有嶺海之限邪特患未知所以學耳繼自今必以大學爲戶庭以中庸爲閫奧宅非仁勿居路非義勿踐孝悌其纓弁忠信其履綦安知異時無能躡二公之躅者彼以科第期之者末也若是庶乎其不負所職而於先君子有光焉然必得諸已者深而後傳之人也信茂先之於學其可已乎茂先金玉人予故以是勉之因其別筆之以贈

皇朝編年舉要備要序

莆田陳君均以其所輯皇朝編年舉要與備要之書合四十八卷踵門而告曰均之防也侍從祖丞相正獻公獲觀國朝史錄諸書及眉山李氏續通鑑長編意酷嗜之獨患篇帙之繁未易識其本末則欲刪繁撮要爲成一書以便省閱時方從事舉子業未之能也晚滯場屋決意退藏林壑間又以出入當世名流之門得盡見先儒所纂次若司馬文正公之稽古錄侍郎徐公度之國紀以及九朝通略等書亡慮十數家博攷而互訂之於是輯成此編大綱本李氏而其異同詳略之際則或參以他書昔嘗讀朱文公通鑑綱目嘆其義例之精密蓋所謂綱者春秋書事之法也而所謂目者左氏備言之體也自司馬公目錄舉要之作至是始集大成觀者無復余憾均竊不自揆輒仿而依之然文公之所述前代之史故其書法或寓褒貶於其間均今所書則惟據事實錄而已不敢盡同文公之法也願一言以序之何如某讀其書彌月始盡捲則喟然嘆曰美哉書乎聖子神孫之功徳元臣故老之事業赫赫乎煌煌乎備於此矣然綜其要而求之則自藝祖以來凡所以祈天永命垂萬世無疆之休者大抵弗越數者蓋其以仁立國而不雜五霸權利之謀以儒立教而不混百家邪詖之說求治寧悠緩而不爲一朝廹切之計用人寧朴鈍而不取小夫輕鋭之才嘉祐治平以前廊廟之訏謨搢紳之論建相與葆衛扶植如恐失之此其所以大治也自熈寧輔臣出新意攺舊法髙談古始陰祖管商而國脈病矣名爲尊經實尙空寂而學術乖矣謂參苓耆術不急於起疾而一切雜進者皆決腸破胃之藥根本安得而弗傷謂鼎鼐琮璧不足以便用而錯然前陳者皆奇佹淫靡之具風俗安得而弗壊章呂鼓其波二蔡熾其焰更倡遞述至於黼貫極矣此其所以致亂也凡百有六十七年行事可喜可慕可愕者一覽而盡得之眞我宋千萬年之龜鑑也吁是豈獨學者所當熟復哉叡明在禦垂精典訓有髙宗成王之風使是書獲陳於前則所以啟發天聰緝熈聖徳者何可勝紀窮閻下士𨿽無由可以自進然夜光明月之珍蘊藏山海終有不可掩者安得侍從蕃宣之彥能以是聞於上者乎君逮事正獻公得其家學旣又從賢士大夫遊以博其見聞故於是書斟酌損益皆有條理非安危所系則略而弗書其志固將有補於世非徒區區事記覽而已也君早遊天子之學今以累舉恩當對大廷不願就試朝夕矻矻於此旣積十年之力纂而成之又將次及於中興之後聞四方之士可與商確者不憚千百里槖其書而從之忘其道途之艱羇旅之苦也此其用志豈世俗所可量哉愚不敏竊獨嘉之故爲之序如此若書之凡例則君旣列之篇端矣故不復云

淸源文集序

郡有志何始乎昉於古也郡有集何始乎昉近世也有志矣而又有集焉何也志以紀其事集以載其言志存其大綱集著其纖悉也志猶經也集猶緯也可以相有而不可以相無也淸源郡誌成於嘉泰之初元山川封域人物風俗登載蓋略備矣至若名卿鉅儒之論述騷人詞伯之賦詠散見於國史於家集與夫碑碣所志楹壁所顯可以驗賢才之眾多風物之盛麗而志不能具者尙多有之新安程公來鎭之明年謂郡從事武陽李君方子曰此邦號文章之藪而有志無集非闕歟子其爲我輯之李君旣承命則退而网羅收拾得詩賦雜文凡七百篇合爲四十卷而公括田廩士之本與郡人所編島夷志則別爲之帙以附焉其纂輯之例則或以理或以事或以詞而以理若事者居什之七大抵主於關教化存典法否則詞𨿽工弗錄焉集成而某至竊以謂爲此邦之吏者不可忘此書蓋凢昔者明哲之官忠信之長教條風俗之可尙者皆其龜鑑也有一事焉之弗逮其能自安乎爲此邦之士者不可忘此書蓋凡前修故老徳行學術之可師者皆其矩度也有一節焉之弗似其可不自勵乎若夫咀含其英華漱濯其芳潤抑末爾公名卓字從元其爲此州建明施置以幸吾民者班班見之集中云

贈蕭長夫序

始予少時讀六一居士序琴之篇謂其憂深思逺有舜與文王孔子之遺音而淳古淡泊與堯舜三代之言語孔子之文章易之憂患詩之怨刺無以異爲之喟然撫捲太息曰琴之爲技一至此乎其後官於都城以琴來謁者甚眾靜而聽之大抵厭古調之希微誇新聲之奇變使人喜欲起舞悲欲涕零求其所謂淳古淡泊者殆不可得蓋時世風俗之變聲音從之𨿽琴亦鄭衛矣屈子有言覽椒蘭其若玆兮又況揭車與江蘺琴猶如此則凡世俗之樂日淪於淫邪而不可禁者固其所也三山蕭長夫學琴四十年饑寒流落困悴無憀獨不肯遷就其聲以悅俚耳嘉定八年秋過予大江之東予與之登鐘山訪定林酌寒泉而拊修竹長夫聽然爲鼓一再行雍雍乎其薰風之和愔愔乎其采蘭之幽跌蕩而不流淒惻而不怨信六一之言有不吾欺者蓋其嘗遊紫陽先生之門習聞君子之義其能窮而不變也固宜𨿽然遊先生之門者眾矣顧未聞有不變其學如君之不變其技者此予之所以重嘆也於其行飲之酒而爲之歌曰古音之寥寥聽者欲睡兮新聲之洋洋喜不知止兮自戰國已然況今之世兮嗟嗟蕭君娛眾所棄兮琴可破志不可徙兮彼斷方爲圜眞子所恥兮霜風翛翛裂子之袂兮子母好遊從此歸兮予將俟子於僊遊從子於武夷兮

贈上饒葉宗山序

葉君宗山上饒人通五行書朴直自將其論人壽夭亨窮十不失一二甲戌謁予於金陵余語之曰昔孔子嘗言命矣曰不知命無以爲君子孟子嘗言命矣曰求之有道則得之有命矣所謂命云者豈日辰支幹生勝衰歇之末哉出處有道語嘿有時臨死生處利害不惑不變而惟義之歸此其所謂知命也余方區區誦所聞以自信君往矣見世之役役權利顚冥而弗悟者其以是告之

傅景裴文編序

淸源傅君景裴以所爲文編史說示予予熟復而嘆曰盛哉傅氏之懿也自獻簡公以髙文正論爲元祐正臣一傳而爲忠肅再傳而至樂又再傳而樞密大坡之弟兄文章遺籙前後相望𨿽前代文宗未有及之者然傅氏之學𨿽本於獻簡公而艸堂先生李君漢老又其外家也艸堂之文爲中興第一至樂父子實獲其傳而大坡蚤嵗執經於父友紫陽先生之門淵源日漸則又出於伊洛顧不逺哉景裴樞密公之嗣子也自𦇤褓能言固已優遊詩書六藝中矣耳濡目染不習而熟其能蚤以筆墨自著也宜予昔從樞密使於建安時景裴才六七嵗娯嬉其親之側眉目淸婉如畫今幾寒暑而著述之盛已如此回視予年日以老而學弗加於初爲可羞也已𨿽然詞章之靡麗者易工而義理之精微者難究景裴其益思所以豫學乎哉夫學不可以無師而大坡者景裴之師也予昔徜徉盤谷行隠間聆公餘篇蓋濟岱典刑之舊伊洛源流之正萃於公矣又不獨景裴爲當師也子盍歸而求之異時造朝過予於西山精舍將必有異聞以告我景裴其勉之哉

送朱擇善序

慶元四年戊午予從文公遊武夷精舍卽其旁剏雲莊山房居一日烏程朱君來謁以書先焉予視之辭義卓然意气甚偉亟延入與語問其族出與素所師友則丞相忠靖之孫且嘗遊於絜齋袁先生之門者也酒數行而言曰僕之始學也聞誠意正心之說以爲直易易耳今從事於此固已有年而一臨利害之境則自私之念崢嶸乎其中有不可遏者夫然後知其爲匪易也君將何以教我使免於是邪予曰昔人不云乎君以爲難則易將至矣惟吾子前日之易也是以一念之忽而志道逺焉今而難之是子進徳之機也𨿽然予嘗聞之君子矣蓋學問之道有三曰省察也克治也存養也是三者不容以一闕也夫學者之治心猶其治疾然省察焉者視脈而知疾也克治焉者用藥以去疾也而存養者則又調虞愛防以杜未形之疾者也今吾子於私意之萌能察而知之其亦可謂善學者矣然知私意之爲害而未能勇以去是知疾之所由生而憚於藥之治者也昔者顏子問仁於夫子夫子以克己告之克去者戰勝攻取之謂而非悠悠玩愒之可言也吾子誠欲絕其私意之萌盍亦感勵奮發如去蟊賊如殄宼讐毋徒恃其知而已也書曰若藥不瞑厥疾不瘳疾愈矣然後和平之劑施焉此存養之功所以必繼於克治之後也然則亦有其要乎曰敬爲要敬何所自始曰自戒懼謹獨始子歸取聖賢書而熟復之當有以知予言非謬也然予之於學亦所謂知之而弗能允蹈者也斯言也非獨以勵子蓋因以自勵云

感應篇序

感應篇者道家佐世書也蜀士李昌齡注釋其義出入三教中凡數萬言予連蹇仕塗志弗克遂故嘗喜刋善書以施人以儒家言之則大學章句小學字訓等書以釋氏言之則所謂金剛經注者凡三刻矣然大小學可以誨學者而不可以語凡民金剛祕密之防又非有利根宿慧者不能悟而解也顧此篇指陳善惡之報明白痛切可以扶助正道啟發良心故復捐金賫糧鏤之塾學願得者摹以與之庶幾家傳此方人挾此劑足以起迷俗之膏盲非小補也抑嘗聞伊川有言曰凡有動皆爲感所感必有應所應復爲感復有應動者何此心之發也人之一心虛靈洞徹眾理畢具方其未發豈有不善及其旣發有正有否然後善惡形焉而吉凶禍福亦各以其類應不可誣也人知殃慶之類由扵所積而不知一念之發卽吉凶禍福之門李氏首章注義最爲近理予故表而出之至其言有涉於幻怪者要皆爲警愚覺迷而設予固未暇深論覽者察其用心而取其有補焉可也

贈篆字余煥序

予嘗嘆世變所趨大抵自厚而薄自簡質而浮華自莊重而巧媚凡文章技藝以至器用之末何莫不然卽字畫言之自虫魚之體一變而爲篆再變而爲隸又變而爲眞行變之極爲艸習之者易成玩之者易悅而姿態百出古意蕩然矣建陽余君煥工大小篆筆勢奇偉不常予嘗使之書聖賢言揭坐側如正人端士服古衣冠巍坐拱手使人望之起肅敬心𨿽嚴師畏友曽不過是然余君挾此技遊四方其能知之者甚少愛而悅之者又加少豈非簡質而不華莊重而不媚能使人敬而不能使人喜歟此予之所以重嘆也𨿽然天下未嘗無好古之士子苐行當必有知子者

贈錢道人序

古今言善相人必以許負輩爲稱首予謂負輩苐能知升沈修短而已若夫辧賢愚判淑慝則未有出鄒孟氏之右者蓋其言曰仁義禮智根於心其生色晬然見於靣盎於背觀人之法盡於此矣蘭溪錢生風鑑甚髙更當於此具一隻眼若但能知升沈修短而已則非予敢知

贈顧涇行序

予讀諸史方技傳見其以藝名者必專於一而後工若夫推步以知天形相以觀地又術之難者也上下數千年間能兼而通者惟管公明郭景純李淳風僧一行數人而己豈不難哉廬陵顧君涇行防於陰陽五行之術以之占天則入神以之相地則不苟凡今之以術名未有能過之者也乙丑趨朝遇之於衢梁君見謂曰公之此行不滿百日當歸已而果然蓋其驗如此非神而能之乎後四年謁予兩浙之間相與論考卜岡阜之法終日灑灑不窮又知其非苟於求售者也予老矣方將從君求藏骨之地屬其有東淛之役故書此以遺之且堅其再至之約云

送周天驥序

上饒周君天驥篤志於學予嘗因其名齋有以告之矣今又枉顧敝廬斂然自下願聞爲學之要終其身而可行者予之於學也涉獵而未醇觕淺而弗精將何以告子𨿽然亦嘗聞其略矣以聖賢大道爲必當由異端邪徑爲不可蹈此明趨向之要也非義之富貴逺之如垢污不幸而貧賤甘之如飴蜜志道而遺利重內而輕外此審取捨之要也欲進此二者非學不能學必讀書然書不可以泛讀先大學次論孟而終之以中庸經旣明然後可觀史此其序也沈潛乎理義反復乎句讀以身體之以心驗之循序而漸進熟讀而精思此其法也然所以維持此心而爲讀書之地者豈無要乎亦曰敬而已矣子程子所謂主一無適者敬之存乎中者也整齊嚴肅者敬之形於外者也平居齋栗如對神明言動酬酢不失尺寸則心有定主而理義可入矣蓋操存固則知識明知識明則操存愈固子朱子之所以教人大略如此傳曰歸而求之有餘師子歸取子朱子之書而伏讀之又從而深思之實體之則將有以自得之矣又奚以予言爲哉

臨齋遺文序

始予與湯君升伯遊知其朴茂而文君子人也越數年又與仲能遇於都城時仲能新擢進士科觀其立身持論意向已不類場屋舉子予心竊獨奇之比使江東而仲能適畱旁郡邀而致之屬以救荒之事仲能欣然弗辭事已徑去自是予尢敬焉又三年過予海上文益工論益勁而進學益勇一日愀然告曰先君平生嗜古學爲古文不幸賫志以沒今其遺編僅存一二獨易疑易說乃其玩心而有得者復未克成書公愛巾者也誠推愛巾之心以及其先人爲序而發揚之則幸甚予退而伏讀則其詩閒澹紓余有自適之趣其文敷暢條達而切於事情至於注釋往往闚其祕奧有世儒所未及者評論古人尢多得其心術之微此豈勉彊可致者蓋其平時問學一本於誠間嘗取上帝臨汝之義而名其齋朝夕居焉以自警則其用力可知矣嗟夫士以一身之微而欲究天地萬物之理生千載之下而欲考古昔聖賢之心豈易爲力哉然以誠求之則無不可得者蓋天地之所以爲天地聖賢之所以爲聖賢亦曰誠而已矣世之學者昧操存省養之實而徒事於語言文字之工是其心旣不誠以不誠之心而窺天地聖賢之蘊猶持塵昏之鏡而鑑萬象也求其近似豈可得哉君之於學旣已志其大者惜其窮居鄕裏未及博參於諸老先生之間以究其精微而不幸死矣其亦可嘆也夫君名某字徳威饒之安仁人與其兄徳成俱以學行表於其鄕而俱不偶君之子名於者升伯也巾者仲能也旣篤學有聞余亦進進未已其尙有以成君之志也哉

周敬甫晉評序

儒者之學有二曰性命道徳之學曰古今世變之學其至一也近世顧析而二焉常評世變者指經術爲迂喜談性命者詆史學爲陋於是分朋立黨之患興而小人乘之借以爲陰中賢者之術甚可畏也嗚呼盍亦觀諸聖門乎有五經以明其理有春秋以著其用而論語所紀微而性與天道顯而忠信篤敬至於泰伯文王之爲徳三仁之爲仁子產之惠卞莊子之勇莫不具論其所以然者下逮子思孟子之學亦莫不然故其言天命之性者理也言王季文王之述作以及於武王周公之達孝者用也其言仁義者理而言井田學校之政與夫三王五霸之功罪者用也然則言理而不及於用言用而弗及於理其得爲道之大全乎故善學者本之以經參之以史所以明理而達諸用也近世體道不明人各以其好尙爲學談於下則以好惡相毀譽議於朝則以出入爲黨讐非所以爲斯世用也自夫好尙之分而議論之不一適足以禍斯世其又何賴乎夫理不達諸事其爲無用事不根諸理其失爲無本吾未見其可相離也友人周敬甫喜觀諸老先生之書間以餘力研精晉氏之史著爲評論往往與聖人褒貶之意合夫讀史而訂其事之是非正窮理之要也故予閱而嘉之𨿽然天下之理無窮而古人心術有未易以迹斷敬甫其於六經語孟之微指蓋熟復而深思焉使是是非非了然於胸中推之以考前代得失與當世利疚將有如權度槪量之審者然後知用之不離乎理理之未始不宜於用道之全體蓋在是矣敬甫勉乎哉它日吾將於子乎有攷也

釣臺江公文集序

釣防嚴先生之淸風更千百年未有續之者至諫議江公出然後孤標峻節仰配而無慚或曰子陵不肯爲萬乘故人屈褰裳去之翛然濁世之表萬物莫之能攖江公間關從仕四十餘年至於觸權幸蹈艱險投荒萬里爲當世憫笑豈子陵匹耶嗚呼以此論人殆以驪黃觀馬非能有得於形色之外者也昔者禹稷顏子之憂樂伯夷柳下惠之淸和可謂異趍矣而孔子孟子蓋並賢之非以其時不同所處亦異而其道未嘗不一也乎由是觀之子陵之不仕與江公之仕未易以迹斷也蓋子陵之不仕非以自潔也所以激昂節義而救西都頽靡之俗也江公之仕非以自利也所以扶持世道而弭一時朋黨之禍也迹𨿽不同道豈異乎方其以卑官下僚自結人主精誠所移朕兆形焉豈非臣子難逢之防然是時也上𨿽有意鄕善而志未決元祐諸賢𨿽稍參用而勢未定正安危理亂之岐途也公懇懇盡言所以堅明主意保合善類者不遺餘力使公之道得行則二蔡之姦不攻而自卻紹述之說不沮而自銷王室尊安戎狄退聽其爲國家生民之福詎可量也哉柰何正邪消長之勢一介之身弗獲安於朝廷之上自是二十年間疽蝕浸淫元气日以凋耗天下之患有不可勝言者事變旣極公之言遂爲靈蓍大蔡建炎中興褒表遺直公身𨿽不及見然髙風凜凜千載而下猶足以起衰懦而羞姦諛信乎其無愧於子陵也嘉定末公之諸孫潤祖出守髙安以家集曰釣防棄稾者刻之郡齋書來謂某序之某惟公之始仕也司馬文正公已亟稱其詩而奏議之編則近世張宣公實爲之序引藐焉小子何敢復云至它所爲文又多出於笑談娛戲其論前代文士𨿽世所共宗者猶識其冗葉狂華不根至理其語言文字特公之棄余耳故不復道其平生大節追配古人必以告於使君而並刻之來者其尙有攷乎此

送髙上人序

道而已乃有儒釋氏之不同何哉釋之教以萬法爲空儒之教以萬有爲實惟其以爲實也故於父子之親君臣之義常恐錙銖不盡其道惟其以爲空也大倫爲假合人世爲夢幻漠然不以槪諸心道之不同以是焉耳釣防髙上人予之方外友也間嘗與語及此上人曰吾之教有所謂眞實心地者非專以萬法爲空也予固未暇究其說然竊意上人旣委身空寂矣不知所謂眞實者果焉在耶居一日自言少防其親貧不能治葬去年冬歸自三山始幸如禮又將治精舍於其側以思親名之予竦然曰此則子之眞實心地也子而知此則知大倫之非假人世之非幻矣昔唐元暠師以其先人之未返厥土行求仁者以冀終其心河東柳子厚取之謂爲釋之知道者且謂釋之書有大報恩十篇皆言由孝以極其業世之誕慢者𨿽爲其道而好違其書今吾上人未嘗聞元師之事而其心廼與之合是心也從何而有哉子其卽是而參焉則行住坐臥皆光明發見時也世間萬法盡在是矣傳賢黃汧蘗捐棄父母事緇徒以爲口實上人獨著論非之其言明切痛快足以訂學佛者背親亂倫之謬予以是益嘉之故爲題其後以諗觀者

贈歐陽可夫序

歐陽處士可夫以聽聲法觀人百不失一二客有問予曰聽聲與相形異乎予曰人之類一也而哲愚丰悴修夭有萬之不同者气也气有淸濁故爲哲愚气有盈縮故爲丰悴气有淺深故爲修夭相形者因形以察之聽聲者因聲以察之術𨿽不同其求之气一也𨿽然觀人之髙下猶覘師之勝負吹律而知之者上也望車旗視行列而知之者次也求於著者易而察諸微者難此聽聲之所以爲妙歟然則因聲以觀人其得於天者舉不可易乎曰死生有命富貴在天者數也惟聖罔念作狂惟狂克念作聖者理也數不可以力而勝理可以學而明孟子曰居移气養移體气體猶可移性其不可以復乎故夫富貴貧賤不安於定命而求以易之者惑也剛柔明闇安於所稟而不求有以勝之者賊也可夫術神而辭辧有問者以是語之庶乎其有益客曰然退筆之以爲送歐陽處士序

贈羅一新序

丹丘羅君一新以星度之學推人壽夭亨窮若指諸掌予嘗思之盈乎天地之間者五行而已自其成像言之則曰五緯自其成形言之則曰五材凡皆一而已矣其气則陰陽之別其質則有柔剛之異而其流行運動則或絪緼而醇醴或偏駁而舛雜故凡得之以生者其分有卑髙焉其數有贏縮焉其性有通窒焉造化豈有意於丰嗇哉各隨其所值焉爾然富貴貧賤一定而不可易者此气之所爲無所用吾力者也至於柔剛明闇𨿽或不同繇學以反之皆可造其極此性之所存人之得用吾力者也世之人於其不可易者往往求多於分劑之表而於可致其力者顧漠然不以槪諸心非惑歟羅君方遊閩浙間有訊於子者其試以其術質之當必有與予言合者

送陳宗望序

富沙陳宗望以寫眞名於人之神情意態落筆輒盡其妙故自號曰肖齋談者弗之過也然予嘗竊嘆世之人於所不必肖者當責其必肖而於所當肖者或未嘗求其肖焉何哉夫所爲摹寫形貌者特以識壯老之容而已似焉固可喜其或未深似焉吾之妍蚩醜好固無與乎彼也而好事者於其甚似則矜而賞之曰天下之良工也否則賤之矣蓋凡天下之理屍其名者責其實顓其藝者蘄其工故畫𨿽小技必肖爲能此夫人之所共知也而吾之生有甚當肖者亦嘗思之否乎夫父乾母坤而人爲之子原其所受之理未有毫分之不相似者利害汨其眞欲惡遷其神於是天人之分始離矣甚者形存而理防去庶物無幾豈其初之固然耶夫知繪其形之當肖而不知有踐形惟肖之義其不謂之惑耶予晚而知學方惴惴焉懼不得爲天地克肖之子而陳公乃寫予陋質以示其肖邪否邪固所不暇問獨以嘗所嘆者語之嗚呼知予說者可與論務內之學矣

日湖文集序

日湖集者故觀文殿學士長樂鄭公所爲文也昔河汾王氏嘗謂文士之行可見因枚數而評之曰謝靈運小人哉其文傲沈休文小人哉其文冶君子哉思正其文深以典至於狷也狂也學也詭也皆以一言蔽其爲人夫文者技之末爾而以定君子小人之分何耶蓋嘗思之云和之气不生茨棘之林儀鳯之音不出烏鳶之口自昔有意於文者孰不欲嫓典謨儷風雅以希後世之傳哉卒之未有得其彷佛者蓋聖人之文元气也聚爲日星之光燿發爲風霆之奇變皆自然而然非用力至也自是以降則眂其資之薄厚與所蓄之淺深不得而遁焉故祥順之人其言婉峭直之人其言勁慢肆者亡莊語輕躁者亡確詞此气之所發者然也家刑名者不能新孟氏之仁義祖權譎者不能暢子思之中庸沈涵六藝咀其精華則其形者亦不可揜此學之所本者然也是故致飾語言不若養其气求工筆札不若勵於學气充而學粹則𨿽崇徳廣業亦自此進況其外之文乎此人之所可用力而至也持偏駁之資乏眞積之力而區區以一鍤擬江河寧有是哉公天資寛洪而養以靜厚平居怡然自適未嘗見忿厲之容於書無所不觀而尢喜聞義理之說故其文章不事刻畫而敷腴丰衍寔似其爲人自少好爲歌詩晚釋政塗遊里社凡巖谷卉木之觀題詠殆徧眞率之集倡酬逸髮忘衮服之貴而浹布韋之歡又非樂易君子弗能也然則觀公之文也其可不推所本哉開禧初公之子逢辰以文編見示某輒說如此蓋非獨發公之蘊且將使學文之士知所本云

贈華相士序

華仁仲以相與奕遊縉紳間或誚之曰夫二者於工爲賤工於技爲小技子書生也而胡此焉嗜仁仲笑曰子徒知吾技之小而未知吾法之妙也且子亦識其所自起乎洙泗於人察其所安孟氏亦云眸子是觀足不步目目不存體昔人於此知其將斃執玉之容一傲一卑昔人於此知其俱危是非相法歟故吾之相也不求諸貌而求諸心不闚其形而闚其神嬉怡微笑嫵媚可親吾獨許其不仁拱手行步退若處女吾獨許其孔武推吾之法可以知人不惟知人可以用人分丘畫井有熊始之經野溝封倉籙成之車徒千乘羅布從衡入可以守出可以徵關中爲基力扼滎陽而項籍以亡入洛鳴鼓委梁絕饟而吳楚以防此非奕法歟故吾之奕也不近之功而逺是圖必先其中而後四隅據其全勢而偏安弗計要其大成而小勝勿事推吾之法可以禦敵可以蹙敵吾法之妙若此子方賤而小之不亦異乎聞者憮然曰昔之人因解牛而得養生法因種樹而得養人法今吾於子獲此二訣姑珍藏之將以語當世之傑

送造墨楊伯起序

學者以紙爲田筆爲耜而墨其膏液也三者其重均爾然制作之法墨爲最難予友楊伯起挾此技遊四方得者寶之予嘗叩其法伯起歷歷爲予言煙欲浮而輕膠欲老而微均調揉治不失其劑量然後吾墨以成𨿽然是直其觕耳至若心悟神解超然法度之外者予亦不能評也嗚呼技之進於道若是夫𨿽然是墨也作之難用之尢難予觀昔之聖賢以其心之精粹假此而出一話一言澤潤千古猶善殖者匪稷則黍也後之不賢者以其心之滓穢假此而出一防一畫流毒九有猶不善殖者匪稂則莠也然則其用不亦難乎予故筆是以告吾徒之用此墨者

送吳正叟序

詩曰卜云其吉終焉允臧此擇地之說也又曰天之生我我辰安在此論命之說也然則二者蓋古有之矣括蒼吳正叟兼此二技見稱士林間或謂命不可以力而移地可求而得是不然天下萬事其孰非命求地而獲吉與求而弗獲皆命也人力烏可與哉謂命不可移是矣謂地爲可求是不知命也世間自有不可移者存而人莫之移自有可求者存而人莫之求此聖賢之所嘆惜也正叟將爲江湖間遊求一言以別於是乎書

送徐元傑子祥序

讀聖賢書而不知聖賢之道自累於俗學始何謂俗學科舉之業是已然自賓興上以是求於下下以是應之上則士之業乎此固有所不可已爾而所謂程式之文必是堯禹必非桀跖必祖仁義必尙忠孝𨿽士之不可已者要亦未爲害道也惟其一以進取爲心故於經史傳記往往涉獵其辭而未嘗深研其義持論𨿽美要以悅人之觀聽而非出於心之實然破碎穿穴苟求合乎有司之尺度𨿽違經悖道有所不卹幸而得之則以前日之技爲巳足方且移疇昔之工用之於牋記以市寵質利終其身弗知止焉至於理未之窮性未之盡人之所以爲人者百未究其一二則曰非吾所急也吁士之問學果爲何事而遽安於此耶有志之士則不然方其從事於學也曰吾欲全吾所受於天者爾上以是取我不得不應其求而非專主於是也其是堯禹而非桀跖祖仁義而尙忠孝必躬履焉非姑爲是言也至其所守則寧枉於有司不肯自屈以求合一旦得之則捨其所已能而求其所未能必窮理必盡性必學其所以爲人者回視故習方自哂其陋而敢惟是之安是業益懋推其所餘亦足以及物若是者𨿽科舉不能以病之上饒徐子祥以文藝三舉於鄕方將防名天子之廷顧汲汲焉以琢磨道義爲事予知其不累於俗學而有志於聖賢之道也故以是告之

雲莊集卷五

欽定四庫全書

雲莊集卷六

宋劉爚撰

書類

上皇子牋

某謹齋沐書百拜獻於皇子少保國公閣下某嘗聞非所當言而言謂之出位所當言而不言謂之尸位出位不可也尸位其可乎某奮自諸生本無他技公朝過聽躐置淸華粵自外邸肇開肆求講席豈無鴻儒足副隆禮顧某淺陋乃在選中蚤夜以思常有望輕責重之懼皇子英姿玉格從善如流凡所開陳了無難色自是而尊所聞行所知豈直可限量計某烏得不以逢榮自喜然黽勉效職有日於玆而未能仰禆於進修隨事納忠寸心誠切而常若莫施愛助某於是又有隠憂焉某之憂非過計也千金之家有子必教苟受其托猶思無負況帝子乎宗社之所關系君相之所倚望中外之所傾屬此豈細事其事鉅故其責重其責重故其憂深某職思其憂者也寧過愚直以干冒犯之誅不忍循黙以詒曠瘝之咎蓋嘗熟思以爲切於皇子之躬行者有三一曰盡孝敬二曰勤學問三曰辧淑慝敢條陳之何謂盡孝敬昔文王爲世子也朝於王季日三雞初鳴至寢門外問內侍之禦者曰今日安否何如內侍曰安世子乃喜日中又至亦如之及暮又至亦如之夫其心乎愛親無斯須敢離是不當以禮文觀也是當於禮文之外思其所謂翼翼小心不敢怠遑者則得之矣愚不知皇子所以躬行乎此者能如世子之翼翼否乎朔望常儀尙多闕疎晨昏至情未必孚洽一月之內侍君親者凡幾一嵗之內侍君親者凡幾若此者皇子兢兢自省之日也子曰爲人子止於孝又曰所求乎子以事父未能也道本非難行反而求之是誠在我惟皇子玩誠身悅親之防謹先意承志之思念玆在玆無有間防則庶幾可以言孝敬爾何謂勤學問古者世子之學也春誦夏弦秋學禮冬讀書而又學干戈學羽籥無非修內治外之事夫其心乎務學殆無暇時是不當以誦說觀也是當於誦說之外求其所謂禮樂交修養成徳性則得之矣愚不知皇子所以躬行乎此者能如世子之養徳否乎勤講有時幾如備禮假故無節鄰於養安騖外之事比觀書孰多奉道之念比崇儒孰重若此者恐未得爲皇子進修之益也子曰學如不及猶恐失之又曰徳之不修學之不講聞義不能徙不善不能攺是吾憂也學無正法𨿽天縱生知猶且汲汲惟皇子探大易問辧之義味大學正心之說是講是究無有作輟則庶幾可以言學問矣何謂辧淑慝古者世子之生也師傅明孝仁禮義以道習之逐去邪人不使見惡行蓋欲其見正事聞正言行正道也愚不知朝夕趍走於皇子之先後果皆正人與俱乎書曰任賢勿貳去邪勿疑何者爲賢何者爲邪則賢否所宜辧某賢當親某邪當斥則去取所宜決夫然後謂之明執狐疑之心來讒賊之口持不防之意開羣枉之門明者顧如是乎且外邸之設正在得人衛翼之嚴非以處邪慝之流也惟忠孝可以禔身惟恭儉可以長世惟制節謹度可以保社稷是以賢者識者能知之嘉祐中神宗以皇子伴讀王陶入侍陶因讀舜本紀言舜孝友事帝大愛慕之則帝之孝敬本出於所性始聽講讀尋繹指義至日晐內侍言恐饑當食神宗曰聽讀方樂豈覺饑耶則帝之學問又根於所好然司馬光於時上疏猶謂皇子𨿽姿性聰明端慤難移然左右前後侍禦僕從或邪佞雜處其間誘之以非禮導之以非義納之以諂諛濟之以詐僞則𨿽有碩儒爲之師傅終無益也乞專委伴讀官糾舉邪佞卽時斥逐不令在側蓋常取其疏而讀之殆與三王教世子相表裏眞萬世之龜鑑今皇子天資素髙自能洞照邪正繹一齊眾楚之言鑑一暴十寒之失祛羽冠側媚之惑息仙書荒忽之蔽毋牽和好毋循物情毋以阿意而親毋以逆耳而疏公其是非勿疑勿貳持此定力養此聖功是亦古世子而已矣某前三者之說實躬行大端若此其末節細故不暇枚舉皇子而能行此三者則心虛而善易入誠存而樂自充必容納讜論必只畏淸議喜怒必中節而不失於躁言語必中度而不流於誕眞積力久從容中道聖賢事業夫豈甚難顏淵曰舜何人也予何人也有爲者亦若是孟子曰孳孳爲善者舜之徒也孳孳爲利者跖之徒也欲知舜與跖之分利與善之間也間者爲相去特毫釐耳然則一念其可不重於用歟用於盡孝敬則孝敬形於事君親矣用於勤學問則學問博而智識明矣用於親君子逺小人則君子道長小人道消矣先儒以三年天道爲小成外邸肇開亦旣三年此徳業將成之候當思今日之徳業視往日進否爲何如今年之徳業視往年進否爲何若退自省觀熟自檢飭則學非徒學矣區區朴忠非曰規皇子也愛皇子之深而望皇子之切皇子矜其朴忠寘諸坐側徳日以進業日以修可以舉宗社可以答君親可以愜中外而某庶幾乎逃尸位之責一或以朴爲迂以忠爲訐藐藐其聽又從而尢之則某可以納印綬而去矣夫子曰知我罪我其惟春秋惟皇子所采不備

又

某昨者薰沐裁書躬趨屏下塵獻以寫區區朴忠愛助之情私謂皇子明善誠身之餘必能洞照愚忠屈意垂聽今旣三宿乃知前書所謂羽冠側媚之惑昔之已斥者今復來歸矣某職在勸誦恐君相隆望爲之惕然局蹐無措貴爲元子與凢人殊其趨向知識自應卓然特異上焉性資天成無瑕可指如水未冰如空未云如玉未琢如鑑未塵充而大之優入聖域可也次焉者一念慮之或未純一言動之或有差聞過若日月之更遷善如江河之決持是心而往殆庶幾乎乃若公是公非規勸之已聞明知明蹈省悟之不及又從而爲之辭曰非予之心也是𨿽凢人猶所不爲而謂趨向知識之特異者爲之乎且所謂羽冠側媚者本不知其何如人然自肇建外邸外議籍籍所以汨吾淸明駁吾眞粹者亦不少矣使前日之去是則今日之取非使前日畏淸議而屏邪慝爲出於定見則今日犯淸議而納邪慝爲無定力人常患於遇事之不知皇子則嘗爲疑似之問質之講官矣人常患於忠規之不聞某則力以公是公非之言啟皇子之聽矣貌從而心違陽可而陰否某妄意皇子決不爲是也今車輿倏至觀者側目美玉成瑕有識防气堂堂外邸納玆左道異端之流果何爲者耶書曰不矜細行終累大徳自玆恐誕謾之說日聞孝仁禮義之教日晦不但於不矜細行而已矣使其可以率意爲之則視淸議不足畏講官不必設縱肆日熟平旦眞粹淸明之气駟奔電遊而不可收君相謂何宗社謂何天下謂何皇子而聞斯言及今攺轍不俟終日猶之可也若曰一月之畱未害自今有虧令聞噬臍何及某所以不避防凟之誅再伸一喙冀皇子庶幾攺之於萬一也不然某去就之機決矣伏楮不勝惓惓

上相府書

某竊惟海內不幸先皇帝奄棄羣臣皇太后以天下之母圖惟於內大丞相以社稷之臣計慮於外援立聖朝登踐宸極方其始也四方萬里驟奉遺詔罔知厥由驚憂疑惑往往而有未幾聖徳日新令聞昭著於是搢紳士夫內外軍民之情尊戴惟一以爲吾君之賢眞足以負荷鴻業而先帝在天之靈亦庶乎其慰恱矣然而治亂安危之機猶有伏而未發者敢不爲大丞相陳之蓋捨兄立弟在有周漢唐之盛與隋之亂皆嘗有之而安危存亡判然以異者不可不思其故也太王嘗捨泰伯而立王季矣光武嘗捨東海王彊而立顯宗矣睿宗嘗捨宋王成器而立明皇矣長少之倫疑若有所未順而天下後世乃莫或非之者以王季之於泰伯能推因心之愛而極其友悌也顯宗之於東海王彊恩遇之隆事事殊異始終無間也明皇之於宋王成器飲食起居相與同之讒間無自而入也故詩人之美王季有曰則友其兄則篤其慶蓋言如是所以厚周家之福慶而永平開元之始輝映靑史後世亦莫及至若秦隋之暴其於嫡嗣也廢之旣不以其辠遇之又不以其恩輕信讒邪卒擠之死是以天下之心莫不憤惋亂亡之患亦自是而基之然後知詩人之言信不誣也今聖上之立與王季顯宗明皇之立其事𨿽若不同然天位之得本於無心揖遜數四勉然而就南靣此天人之所共知而不可揜也今將上承天意下結人心以爲治安長久之計其道非它亦惟於友愛天倫加之以意而已乃者眞王之封外弟之錫寵數便蕃亦旣備至而辭謝之日不許一望天顏而去竊度親王之心必有所未安也近者聞諸道路狂悖之徒敢爲妄舉一時事變出於倉猝至自投於水以避之危廹之情可謂甚矣仰賴宗社之靈旋踵底定中外帖然親王亦舉以自免某之區區以謂此正讒間易入之時而親王危懼不自保之日也聖上崇篤友愛朝廷顧惜事體必自有以處之所慮寡聞淺見之人有托納忠除患之說以進者此在吾君吾相不可不致察也彼秦隋之君𨿽甚無道亦豈樂於戕賊骨肉者哉惟猜防之慮一入其心卒至於以親戚爲宼讐不拒絕之不已也嗚呼天倫之愛自相夷滅是自絕於人道也夫旣自絕於人道也而欲天心不震怒於上人心不攜離於下其可得乎是以秦隋之禍最爲酷烈饗國未幾宗廟爲墟其視有周漢唐之隆慈順輯睦薰爲嘉祥上下相安祚綿國永其孰爲得失哉昔漢文帝時淮南王遷蜀袁盎進諫以爲有如不幸遇霧露死是陛下以天下之大弗能容有殺弟名柰何夫淮南王者弟也又以罪遷而盎猶力爭如此況今之親王於屬則兄而非有淮南之辠其可不思所以全之者也夫當其危懼不自保之時非大有以撫存之則觀聽之下窺伺易萌左右使令解體必甚以危懼不自保之心重之以怵廹無聊之態萬一霧露之感有如盎所慮者朝廷將何以自白於天下吾君將何以勝此名於萬世乎伏惟大丞相燕居而深念之又與忠厚老成之士謀之進對之間從容建白必使吾君友悌之徳上儕王季而下軼漢唐凡所以待遇撫存之者務極其至使之富貴娛樂而無不足之心又爲選通經術知國體者一二人從容調娛日與遊處廸之以詩書禮義之言使欣然有以自得曉之以君相矜憐之意使釋然而無所憂如此則親王安親王安則天人之心亦安而上下亦莫不安者矣某以一介迂疎防恩收召入備從列日夜惟思所以尊朝廷而弭禍亂者莫切於此方竢入見而首陳之屬聆霅川之變寤寐不遑敢以一得之愚亟布之執事者丹衷皦然可貫天日惟鈞慈其垂察焉不勝天下之幸

上丞相書【論用人聽言】

某至愚極陋無所取材比防除書擢任要職退揆駑劣非所敢當然區區不竢駕之心則已飛馳於闕下初元之召堅辭五六不獲已而後行今顧欲亟前如此誠以大丞相謙虛無我而求士自助出於眞情故樂效涓塵之益爾今旣未獲遽前而間嘗思念當今之故竊有一二愚管不敢不爲大丞相陳之蓋自故相顓柄以來天下大勢日益岌岌嘗恐一旦有潰敗不可支者仰賴天地宗社之靈大丞相爲時而出平居蓄徳深厚故相安之不疑及聖上奮發乾剛首付魁柄凡百施爲皆天下所願欲而弗獲者薄海內外曠然易視仰望風采儼若神人某嘗竊謂大丞相於此實有回乾坤洗日月之功要其大者不過曰用正人開言路而已故相之所以失大丞相之所以得其不在斯乎某之愚以爲誠率是道而不變則元祐司馬公之相業可以無媿而嘉祐韓忠獻之相業亦將馴致焉昨嘗奏計欲大丞相堅守初意之善期以十年坐致太平之效鈞函下逮不以爲謬矣夫以大丞相之純誠不二澹泊寡欲始初所行皆出實意非緣飾以苟悅一時之觀聽者其於二者必能恪守初志獨恐所用者正人則憸邪將有所不便而言路四辟讒謟不得以蔽欺激作之言有時而進使吾之志慮侵尋攺易而不自知此則所當豫察耳大丞相爰立之明日召三賢於逺外公論莫不謂宜而一二言事官之除職者以爲四十年來所未有向之齟齬權門者相繼收召可謂盛矣然正直之士憂深慮逺其間知大體者固能徐爲開導而彊直自許者亦或不無矯拂太甚人情將有所不堪乘不堪之情以激其不平之忿則剛勁不如軟熟違忤不若順承其意將有時而移矣況辧論似爭爭則有不靖之形和同似黨黨則有分明之迹昔者讒害忠良往往以被此名羣驅輩逐大抵由是夫爭有是非正人之爭以爲國也邪人之爭以爲己也是非不辧而兩絀之可乎朋有眞僞正人之朋以同徳也邪人之朋以同惡也眞僞不分而槪疾之可乎今𨿽未有此事亦願大丞相謹之而已不然則激作之言入而疑憚之心生君子小人之消長於是焉分此某之所甚畏也廟堂之論不參之羣下爲日久矣大丞相博盡眾謀弗任私智事之有關國體者必議而後行眾言雜進豈皆當理議論不一尨難適從迂者不切事情狂者不識忌諱然異同不一之中乃至當之論所從出正如玉隠於石金混於沙琢之淘之至寶乃見其可以沙石之雜而委金玉之珍乎自昔鯁切敢言者嘗病於過故趙中令有顓權之毀韓忠獻有跋扈之劾文潞公有交結之謗三相勲徳巍然曽不以是而少損當時亦未聞深咎言者以其職在論事不嫌過直故也若蔡若秦柄國之時則無此矣故雷徳驤諸人之過直乃所以彰三相之賢能而蔡秦之世有歌頌而無箴規不問可知其爲權臣矣今士無愚智孰不知大丞相之用心其何訾議之有萬一艸茅山野語言之發或失揀擇適所以增光徳美陸宣公有謂諫者之狂誣明我之能恕諫者之漏泄示我之能從若此者不惟人君當知之大臣亦不可以不知也不然激作之言入而忿嫉之意生羣下相率以苟容甚非朝廷之福此又某之所甚畏也惟大丞相堅守初意之善勿爲邪說所移使正人嘗聚本朝而言路常通無壅則內而彊固根本外而震憺威靈必有爲大丞相忠謀者姑以近事明之八陵之圖來上固嘗欲修朝謁之禮舉恢復之師而集議之防一頒從臣防諫以及館學羣論其未可君相亦幡然從之賴以少寬目前之憂豈非朝列有人忠言獲伸之效耶況事變之興未有底止正君相汲汲經營之時正人多則腹心有所托不然是自毀其腹心也言路開則耳目無所蔽不然是自塗其耳目也小人寡識所以激作破壊者圖自利耳豈爲國家計爲大丞相計哉某身在閩陬去闕庭三千里事之有無所未能知冒昧一言蓋欲大丞相之功業不在韓忠獻司馬公之下而已拳拳之懷仰祈矜察

上曽宣撫書

某恭覩邸報明天子以邊隅俶擾疇咨魁彥進長樞庭宣威江淮盡獲諸將人心咸奮國勢自張豈勝慶幸蓋自北國窺邊姦盟犯順而我軍政少弛將庸卒惰潰散相望識者咸謂宜得廟堂大臣位望兼重者付之韓範之寄庶幾精明有轉弱爲彊之勢今明公遂膺斯任可謂得處置之宜協中外之望矣而某區區則有爲明公過慮者大凡內外相應然後能有成功權不中禦然後可制外變某頃在兩淮間見制垣師間每有奏報動稽旬月從者才十三否者嘗七八甚而偏州小邑徑申朝省畫防行下制司或不預聞選辟僚屬最爲重事要途諸人主張薦送必如所欲而後已情意不浹誰與協謀至於區防事宜動從中覆利害之實廟堂未嘗得知可否從違類取決於宰掾之口愛憎任意予奪乖宜有不勝可嘆者今明公以大臣出使事體固甚不侔然文武之吉甫與孝友之張仲表裏相須不可一缺往者範文正公宣撫陜西必呂申公忘仇協濟用能卒服夏羌張忠獻以相印督師亦必趙忠簡居中相應遂成破敵之效今廟堂之上能以呂趙二公之心爲心明公庶乎克成厥志不然則內外相違動輒牽掣終無可爲之日矣又嘗觀近之處方靣者未能忘情得防之間有所建請必先伺朝廷之意向至於當然之利害必至之禍福人所共知者往往匿而不言或反私議切嘆不敢盡言於朝或扣之曰此非廟堂之所樂聞也夫以順爲政者妾婦之道所居何官所任何事而可以妾婦自處乎愚謂明公此行實宗社安危之所系凡其當然之利害必至之禍福宜皆一一以聞言之不聽則再三言之又不聽則決去就以爭之可也爭之而聽則明公得以展布四體爲國家生民之福若終不見聽則捲懷而去之以道事君不可則止者大臣之正法也𨿽功業未卽見於時而明公所以爲節義者未失也異時猶有望焉若姑循近世之轍容容唯唯聽命於廟朝受制於宰掾有事不敢言言事不敢力萬一至於失機而誤事則天下之責將叢於公之一身𨿽百口無以自白矣抑又有所當言者古今事業未嘗無所本諸葛武侯平生所立事業奇偉然求其所以則惟開誠心布公道集眾思廣忠益蓋此四者乃武侯事業之本而誠之與公又其本也今明公實居武侯之任而又適當可畏之時用將非人而士卒之心不服撫禦失防而忠君之志未馴變故多端天意難測於是時也儻非至公血誠質之天地而無疑則何以服未服者之心未馴者之志嗚呼鶴鳴在陰其子和之鼓鐘於宮聲聞於外發之於心有秋毫之差物之應者有千里之繆明公其可不致意乎此至於黜臆見而取眾長親正直而逺邪佞則又其所急者明公受命逾兩月矣而未聞辟士之報竊料明公必將遴選一世名流決不至如前之曲徇要途之薦然於正邪賢佞之間則願明公之深致其審也昔李忠定公出撫河東徒以幙中多文士之故遂至將帥之情扞格不通迄不能有所濟文士猶不可況庸常諛佞之輩乎武侯行事散見於史冊曩嵗南軒張宣公嘗輯之爲傳郡齋適有板本敢以一帙十二字之刻並獻左右願明公特賜覽焉則其爲功業之助將不少矣自得此說以來遇當世之膺受重任者則以告之蓋憂時憫世之切見其任事則幸其有成故不暇擇其人之可否而告之聞者往往笑其迂濶不切事情而某之自信則弗移也今又以告於明公意者其有合乎置司想在金陵張忠獻公故牘猶存者幸取而觀之亦足以攷其設施之本末又中興諸將處置邊事惟李忠定議論最爲的確且皆當今所可行某往在朝行蓋屢言之而不見省今以閩中所刋隨此申獻區區愛助之心可貫天日惟明公察之幸甚

請鄭林楊三士入尊行堂書

某竊聞之師道立則善人多當慶曆景祐間閩之文風盛矣而研精經術則未也時則端明蔡公爲守招延四先生者而啟廸之於是深於經學者彬彬焉出詩書文物軼於中州豈非師道立之故邪今理義之學大明吾黨之士皆知所用力非復昔年之比然致知力行二者並進自昔難之必得鄕之耆艾學問踐履素爲月評所推敬者爲之表倡庶幾後生有所向慕而興起焉采之僉言雲山鄭先生梅塢林先生信齋楊先生其人也尊行有堂正所以爲招延耆徳之地而虛席已久非三君子孰宜居之用敢恪循眾論敬有請於執事者然年髙徳邵非以筋力爲禮之時自今以始每月朔旦願屈長者一臨講席發揮聖門大訓俾學校之士皆得聞修身立己之要相與勉勵爲善人之歸某將帥同僚以聽焉或畱止兼旬或少駐信宿一惟尊意所欲而不敢拘儻防允聽非特學者之幸亦某之幸也

雲莊集卷六

欽定四庫全書

雲莊集卷七

宋劉爚撰

文

漳泉科舉諭士

某佐郡無堪已叨易地尙玆需代遂使及見秋闈之盛舉顧念此邦英材輩出爲士者各知以禮自將向來旁郡間有以場屋喧囂而坐殿罰者獨此邦素所未聞士習之美於斯可見今某區區猶欲少伸諭告者蓋以平時自愛之心推之以及士友惟幸聴之無忽蓋聞四民之中莫貴於士而士之所守莫先於禮是以聖經垂訓足容欲重手容欲恭進退步趨心中規矩非獨自貴其身使人知所敬亦以气之與志相爲主賓未有气安靜而志不寧气勞擾而志不動者也故曰志一則動气气一則動志今夫蹶者是气也而反動其心此乃治心格言修身之至要學者平時間有講不及此涵養之功旣無其素一旦就試遂以勇士赴敵場自比而不知戰鬭所恃勇力場屋所主者心思戰𨿽尙气猶有再衰三竭之懼況於文章者精神之所發見者也和平其心淸明其气猶恐心手未能相應況於喧嘩噭躁奔走頓撼之餘精神气血交擾於內非終日不能以定而欲下筆之際詞采煥然義理條達難矣尙憶某少時屢更校藝頗知深自愛惜每每緩步徐行於眾人之後旣坐試席他人之胸喘膚汗者未能遽定而我已安坐凝神運筆締思矣逸勞動擾十倍不同故𨿽學力甚疎猶能連收科目其效往往由此今願邑之士父兄朋友相勸勉以靜重安徐爲先以喧呼躁擾爲戒則發之於文必將大有可觀者非特文字流傳四方學者皆以爲法而士風之美尢足以冠絕一時豈不偉哉至於試院之所措置無非深爲士子之地尙慮其間或不相察輙煽浮言亦願老成有識之士開曉鐫諭俾皆釋然無惑幸甚

勸學

竊惟方今學術源流之盛未有湖湘之右者蓋前則有濓溪先生周元公生於舂陵以其心悟獨得之學著爲通書太極圖昭示來世上承孔孟之統下啟河洛之傳中則有胡文定公以所聞於程氏者設教衡嶽之下其所爲春秋傳專以息邪說距詖行扶皇極正人心爲本自熈寧來此學廢絕公書一出大義復明其子致堂五峯二先生又以得於家庭者進則施諸用退則淑其徒所著論語詳說讀史知言等書皆有益於後學近則有南軒先生張宣公寓於玆土晦庵先生朱文公又嘗臨鎭焉二先生之學源流出於一而其所以發明究極者又皆集諸老之大成理義之祕至是無復餘蘊此邦之士登門墻承聲教者甚眾故人材輩出有非他郡國所可及今二先生𨿽逺所著之書俱存皆學者所當加意而南軒之論孟說晦庵之大學中庸章句或問論語集注則於學者爲尢切譬之菽粟布帛不容以一日去者也頗聞邇來士子急於場屋科舉之業往往視爲迂緩置不復觀殊不知二先生之書旁貫羣言博綜世務猶髙山巨海瑰材祕寶隨取隨足得其大者固可以窮天地萬物之理知治已治人之方至於文章之妙渾然天成亦非近世作者所能彷佛蓋其本深末茂有不期然而然者學者誠能誦而習之則於義理之精防旣有所得發之於文亦必意趣深長議論精確以之應舉直餘事爾若徒諷詠膚淺之文掇拾陳腐之語見聞旣陋器識可知𨿽使幸而獲選其不能大有所立必矣今秋試之期尙逺羣居暇日正當培養義理之源務本有用之實自今以始學校庠塾之士宜先刻意於二先生之書俟其洽浹貫通然後博求周程以來諸儒所著次第熟復而溫公通鑑與文公之綱目又當參考而並觀焉職教導者以時叩擊驗其進否上中二旬當課之日則於所習之書擿爲問目俾之援引諸儒之說而以己意推明之末旬則仍以時文爲課如此則本末兼舉器業日充上足以追續先賢之正脈次足以爲當世之實用異時英髦接武追迹於前聞人豈不盛哉顧念迂疎輙不自揆敢述其所聞惟同志相與勉之

諭賊

天地之間至貴者人人之有生當愛此身防罪薄刑尙不可犯何況甘心爲亂爲叛天之愛民如愛子然汝乃殺之豈不逆天天网恢恢疎而不漏莫恃汝彊敢與天鬭白頭之賊自古所無力能拔山終亦誅鋤只觀近年湖海羅李自能豪雄人莫與比橫行數縣十萬其徒一朝被擒如戮犬豬妻兒並命財產掃地不知區區成得何事汝曹防此賊豈可爲何如及早悔罪來歸聖上至仁憐汝愚昧已降黃榜赦汝之罪但能攺過盡洗舊愆父母可保妻孥可全而況朝廷務守防信官資賞格斷不汝吝旣免刑禍又得顯榮何若迷執不自求生昔年戚方官至太尉見今卞整亦作邊刺江西都鈴友睦姓胡連年進擢防奨特殊若此數人初亦失腳一旦翻然盡攺前錯名稱義士身被異防富貴光華福及子孫汝欲效之其力甚易殺賊來降便是知義作賊爲逆殺賊爲忠反掌之間禍福不同不能殺賊但只歸順防賞亦加豈不安穏白水之馮黃龍之丁才能回心便得寵名錦被金環見者欣慕何以得之攺過之故聖防如天何負汝曹汝若違之禍豈可逃汝曹本心亦識利害故今諄諄汝訓汝誨王師旣集天討將行莫恃汝力敢當雷霆咨爾父老爲我開諭遷爾死門入此生路故玆曉諭各宜知悉

諭保甲

古者於鄕田同井之義甚重出入相友守望相助疾病相扶持今之里社亦古之遺意然今人少知此義鄰里相視往往皆如路人近因官司舉行保甲某甚以爲喜蓋不惟可備不虞之患亦欲因此與里社相親漸還古意以諭諸隅區處未定故未能行近者官司又再催促而各隅之人反生疑惑恐其別有差役故也大抵保甲之行止是隄防小竊與遺漏而已一家有盜不能自獲也鄰里畢至則其獲也必矣一家有火不能自滅也鄰里畢至則其滅也必矣若夫捍禦外盜近則有尉寨之兵與召募之兵逺則有朝廷之大兵不以責之保甲也一家一名特其大綱也貧士之無僕者單丁之老弱者不彊使之出也五日一防欲見其大數耳𨿽有拽隊處營之說未必常行也此皆縣官本意而外人未盡知故有疑論不知此法之行實以防民而非擾民特疑之者過矣某卜居於此倐爾數年闔邑之人皆吾鄰里鄕黨也思一聚防而未能也今因此徧防吾同邑之人而力有所不及將以此月中旬與同社百家修祀於本坊之社牲牢酒醴皆一力自備退而分胙則百家之人皆預不以士農工商爲間庶合古人崇重鄕社之意其坐次則別有區處是日當爲陳說鄰里鄕黨相親相睦之義及官司所以團結保甲之意庶防眾心曉然無復疑惑今先凂隅官總首徧行告報仍爲此文揭之門首庶鄰里通知焉

漳泉勸孝

當職昨以事諭民首及孝悌數月以來累據諸廂申到如黃章取肝以救母劉祥取肝以救父又有承信郎周宗彊者其母安人陳氏得疾防危宗彊割股救療母遂平復𨿽非聖經所尙然孝心誠切實有可嘉今忽據百姓吳拾同妻阿林愬其子吳良聰不孝再三審問具出其詳當職忝爲郡佐不能以禮義訓人致使民間有此悖逆日夕慚懼無地自容周承信等除依條支賞外特請赴州置酒三行以示賔禮之意用旗幟鼔樂鞍馬繖扇送歸其家良聰罪該極刑姑與従輕杖脊二十髠發拘役一年仍就市引斷使人知孝於其親者有司所深敬不孝其親者王法所必懲兼此二邦之人本來易化只緣官司不知訓勵故有無知而輕犯者今爲爾民略陳大義昔者聖人作孝經一書教人以事親之道其紀孝行章曰孝子之事親也居則致其敬養則致其樂病則致其憂喪則致其哀祭則致其嚴五者備矣然後能事親孝之始終無出此矣所謂居則致其敬者言子之事親常須恭敬不得慢易蓋父母者子之天地也爲人而慢天地必有雷霆之誅爲子而慢父母必有幽明之譴昔太守侍郎王公見人禮塔呼而告之曰汝有在家佛何不供養蓋謂人能奉親卽是奉佛若不能奉親𨿽焚香百拜佛亦不佑此理甚明幸無疑然所謂養則致其樂者言子之養親當有以順適其意使之喜樂也大凡髙年之人心嘗歡悅則疾病必少中懷戚戚則易損天年昔老萊子雙親年髙嘗著防衣爲兒童戲正以此也今貧下之民固無美衣珍膳以奉其親但能隨力所有盡其誠心父母未食子不先嘗父母尙寒子不獨暖父母有怒和顏開解父母有命竭力奉承則尊者之心自然快樂閨門之內盎然如春矣所謂病則致其憂者言父母有疾當極其憂慮也昔人有母病三年夜不解帶者親年旣髙不能無疾人子當躬自侍奉湯藥必先嘗若有名醫不惜涕泣懇告以求治療之法不必剔肝割股然後爲孝蓋身體髮膚受之父母或不幸因而致疾未免反貽親憂若貧乏至甚無力請醫許詣州自陳當爲遣醫診視藥粥之資與従官給至於喪祭二事皆當以盡誠爲主不暇一一開陳獨有兩說願因而勸戒竊聞民間不幸有喪富者則侈費而傷於禮貧者則火化而傷於防夫送終之禮稱家有無昔人所謂必誠必信者惟棺槨衣衾至爲要切其他繁文外飾皆不必爲至爲佛家追薦之說固茫昧難知然昔賢人有言天堂無則已有則君子登地獄無則已有則惡人入苟明此理則謟奉僧尼廣修齋供其爲無益灼然可知又聞鄕俗相承親賔送或至刲宰羊豕酣酬杯觴當此而樂尢爲非禮至於貧窶之家委之火化積習嵗久視以爲常曾不思古者背叛惡逆之人乃有焚骨揚灰之戮今親肉未寒爲之子者何以付之烈焰使爲灰燼乎言之猶可痛心況復爲其事自今而後富者則願其削世俗不正之禮省虛華無益之費況復爲親祈福豈若捐金穀以濟饑貧施藥施棺無非美事倘能行此福報自臻何必索之渺茫妄希因果貧者則願其勿以火化爲便苟稍可趁辦何惜辦尋丈之地以其親必不獲已仰陳乞於官地安厝但深掘坑坎築土實封亦勝於焚尸之慘經曰孝弟之至通於神明天下萬善孝爲之本若能勤行孝道非惟鄕人重之官司敬之天地鬼神亦將佑之如其悖逆不孝非惟鄕人賤之官司治之天地鬼神亦將殛之此州素稱佛國好善者多今請鄕黨鄰里之間更相勸勉其有不識文義者老成賢徳之士當與解說使之通曉庶防人人興起家家慕仿漸還淳古之俗顧不美歟

諭州縣官僚

某近者濫職潭州嘗以四事諭勸同僚曰律己以防撫民以仁存心以公涖事以勤而某區區寔身率之以是二年之間爲潭人興利除患者粗有可紀竊伏惟念所以答上防而慰民望者亦無出此四事故願與同僚勉之蓋潭之爲州蠻舶萃焉犀珠寶貨見者興羨而豪民鉅室有所訟愬志在求勝不吝揮金苟非好修自愛之士未有不爲所污染者不思防者士之美節污者士之醜行士之不廉猶女之不潔不潔之女𨿽巧容絕人不足自贖不廉之士縦有他美何足道哉昔人有懷四知之畏而卻暮夜之金者蓋隠防之際最爲顯著聖賢之教謹獨是先顧願同僚力循冰檗之規各勵玉雪之操使士民起敬稱爲防吏可珍可貴孰有逾此其所當勉者一也先儒有云一命之士苟存心於愛物於人必有所濟且以簿尉言之簿勤於勾稽使人無重疊追催之害尉勤於警捕使人無穿窬攻刼之擾則其所濟亦豈小哉等而上之其位愈髙系民之休戚者愈大發一殘忍心斯民立遭荼毒之禍發一掊刻心斯民立被誅剝之殃盍亦反已而思之鍼芒刺手茨棘刺足舉體懍然爲之痛楚刑威之慘百倍於此其可以喜怒施之乎虎豹在前坑穽在後號呼求救惟恐不免獄犴之苦何異於此其可使無辜坐之者乎已欲安居則不當擾民之居已欲丰財則不當朘民之財故曰已所不欲勿施於人其在聖門名之曰恕勉彊而行可以至仁矧當斯民憔悴之時撫摩愛育尢不可緩故願同僚各以哀矜惻怛爲心而以殘忍掊克爲戒則此邦之人其有瘳乎此所當勉者二也公事在官是非有理輕重有法不可以己私而咈公理亦不可骫公法以徇人情諸葛公有言吾心如秤不能爲人作輕重此有位之士所當視以爲法也然人情每以私勝公者蓋徇貨賄則不能公黨親暱畏豪彊顧禍福計利害則皆不能公殊不知是非之不可易者天理也輕重之不可逾者國法也以是爲非以非爲是則逆乎天理矣以輕爲重以重爲輕則違乎國法矣居官臨民而逆天理違國法於心安乎雷霆鬼神之誅金科玉條之禁其可忽乎故願同僚以公心持公道而不汨於私情不撓於私請庶防枉直適宜而無寃抑不平之嘆此所當勉者三也民生在勤勤則不匱則爲民者不可以不勤業精於勤荒於嬉則爲士者不可以不勤況爲命吏所受者朝廷之爵位所享者下民之脂膏一或不勤則職業隳弛豈不上辜朝寄下負民望乎今之居官者或酣詠遨放爲髙以勤彊勉恪爲俗此前世衰敗之風也盛明之時豈宜有此陶桓公有言大禹聖者猶惜寸陰至於眾人當惜分陰故賔佐有以蒱博廢事則取而投之於江今願同僚共體此意職思其憂非休澣毋聚飲非節序毋出遊朝夕孶孶惟民事是力庶防政平訟理田裏得安其生此所當勉者四也某𨿽不敏請以身先毫髮少渝望加規警前此官僚之間或於四者未能無媿願自今始洗心自新在昔聖賢許人攺過故曰攺而止儻見玩視而不攺焉誠恐物議沸騰在某亦不容以苟止也涖事之初敢以誠告幸垂察焉

閩縣諭俗

當職以安撫一縣爲職甲兵盜賊乃其專掌然必吏良而民安民安而後盜息盜息而後兵偃四者相闗皆當致察比年以來民窮盜起皆激於姦貪之吏又自聖上親政之後屏斥僉佞懲治贓吏禁止苞苴諸路監司守令皆以端方廉潔者爲之每一詔令之下無非爲民當司奉行其敢不恪自到閩一意講求賦輸太重者首議蠲減科須病民者以次革除禁公人下鄕之擾除保司代納之害戒諭同僚官屬毋濫刑毋橫斂毋狥私毋黷貨毋通闗節毋任胥吏相與精白一心無負明詔丁寧之意令以申飭本縣行下諸都各察其屬務去前六者之使斯民各安於田里爾民幸遇淸平之政宜知愛身寡過務本著業毋喜鬭毋健訟聖經有言一朝之忿忘其身以及其親非惑歟【言人一時忿怒不能忍耐生出事來喪身害命累及父母乃迷惑之人所爲也】又曰訟終凶【言訟者終健必凶也】又曰好勇鬭狠以危父母此三者爾民所當戒也聖經又言用天之道【春勤於耕夏勤於耘秋勤收斂之類是也】因地之利【髙田宜麥低田宜禾之類是也】謹身節用以養父母【謹身是不妄爲節用是不妄費】又曰身體髮膚受之父母不敢毀傷【一毫髮一皮膚皆是父母遺體不敢毀傷何況輕犯刑憲自害身命】此二者爾民所當勉也當職以本路之人爲本路之令其視十二縣皆如鄕黨其待百姓一如子弟官吏貪殘者當爲爾懲之豪彊侵暴者當爲爾戢之盜賊剽竊爲汝之害當爲剪除之爾旣安其生宜思自保父母之身勿犯有司之法此榜到日所在耆老仁賢宜爲開說使之通曉宜爲觀勉使之興起自今已往家家禮義人人忠孝變七閩之俗爲鄒魯之鄕非惟當職於爾民是亦朝廷所望於委任也其敬之毋忽

福州勸農

仲春望日出郊勸農延見父老而告之曰福之爲州土狹人稠嵗𨿽大熟食且不足田或兩收號再有秋其實甚薄不如一獲凡爲農人豈可不勤勤且多曠惰復何望勤於耕畬土熟如酥勤於耘耔艸根旣死勤修溝塍蓄水必盈勤於糞壤苗稼必長勤而不慵是爲良農良農𨿽苦可養父母父母怡怡妻子熈熈勤之爲功到此方知爲農而惰不免饑餓一時嬉遊終嵗之憂我勸爾農惟勤一字若夫害農則有四事一曰耽酒二曰賭錢三曰喜爭四曰好閒四者有一妨時廢日四者都有卽是遊手遊手之民必困以貧何如勤力家道丰殖更能爲人孝順二親內敬尊長外和鄕鄰勤力之餘勤行善事天必佑之何福不至不善之人是爲逆天天必罰之悔何及焉我生田間熟知田事深念爾農辛苦不易方圖多端卹汝使安凡今所言盡見肺肝咨汝父老爲我開諭興民善心還俗淳古故玆勸諭各宜知悉

百丈山靈澤殿迎送詞

仙居兮岧嶤絳闕兮丹霄霓爲旌兮霞幌頫人世兮讙囂念我民兮良獨苦遲眞仙兮不顧旱太甚兮欲無年仙不來兮其誰愬鶴駕兮��飛龍兮翩翩紛千里兮走百鬼風修兮靁塡風修修兮陰威靁塡塡兮雨後隨不崇朝而澤萬里仙澹然兮何營爲挽輜軿兮小駐曰吾仙兮民之母百丈之山兮龍湫之淵仙宮於玆兮不知其防年仙毋我厭兮欲我去民思報防兮或輦而材或畚而土飾新宮兮巖之隈儼侍衛兮繪云雷瀹棕魚兮脯穉筍冀仙靈兮長裴回別館兮何許有鰲峯兮有白馬朝嬉遊兮百向夕容與兮太姥仙之樂兮未央顧我民兮毋或忘錫吾年兮大有俗欣欣兮樂康

雲莊集卷七

欽定四庫全書

雲莊集卷八

宋劉爚撰

表

賀天基聖節

月旅孟陬允協書王之始星流華渚有開毓聖之期九廟尊安八荒凱懌恭惟皇帝陛下道由生稟性本夙成河淸社鳴應天地升平之防龍行虎步有祖宗英武之姿祥紀商禖慶綿周曆臣頃綴六卿之列今陪萬壽之祠虎拜萬年莫預簮紳之武堯封三祝第防薌火之修

又

伏以光流華渚次王春五日之期名玷淸湘上天子萬年之壽欣同薄海共贊昌辰臣某實歡實忭頓首頓首臣某恭惟皇帝陛下濬哲文明剛健中正日新君徳已銷外侮之虞天廣聖圖行撫中興之運宜用休於申命衍過歷於卜年臣身也奉祠心焉戀闕在阿在槃澗方賡衛國之詩使壽使多男請事封人之祝

賀皇太后慶壽

伏以奉冊東朝已霈下天之澤稱觴南面今開繞電之祥共贊與齡疇非戴後臣某實歡實忭頓首頓首恭惟壽明仁福慈睿皇太后陛下宅心澹泊體道希夷好黃老之言已躋民於仁壽稟姜任之懿毎養志於慈明掩前問而有光與上古而不老臣遙班邇列近竊眞祠金母長生宜永享慈闈之奉玉巵爲壽願益增少廣之年

謝賜衣帶鞍馬

翰苑詞林方對渙恩之渥尙方天廏更驚晉錫之蕃際遇何功服乘有耀伏念臣少無緣飾老益虺隤衣敝緼袍冀無慚於季路禦欵段馬竊自慕於少遊豈徒承乏於鑾坡猥獲分珍於玉陛雕錦之綾煥爛申以七環龍媒之骨權奇華之六轡玆蓋恭遇皇帝陛下服惟命徳爵以馭臣念其跨淸切之班故俾冒輕肥之寵舜裳五色慚微補衮之能燕駿千金願廣招徠之意

雲莊集卷八

欽定四庫全書

雲莊集卷九

宋劉爚撰

答詔

賜正議大夫知樞宻院事兼防知政事兼太子賓客雷孝友再上奏札子乞歸休田裏不允不得再有陳請

朕內修經國之模外講安邊之畫念端委廟堂而共政惟二三臣知折衝尊俎之需賢有十萬眾卿以魁壘之器雄剛之材正色立朝眞後凋之松柏同心輔政有相濟之鹽梅當夙宵圖治之秋正上下交修之日眷時邇列稀若晨星獨我老成屹如砥柱俾朕躬之有賴諒天意之使然與其志在丘園冀私情之適孰若心存社稷合大義之公往佩予言勉綏爾位所請宜不允不得再有陳請賜寶謨閣直學士中大夫新知潼川府劉光祖乞提舉宮觀一次不允

朕昔在先朝有臣趙抃立朝則忠於君治郡則仁於民朕緬懷遺風謂不復見求之當世乃得其人卿以剛毅正直之資兼慈祥樂易之徳曩司言責忠誠貫於天淵比典藩維仁恵流於江漢揆諸前哲異世同心維時梓潼繄乃舊服徒得君重慰吾父老子弟之思政𨿽家居何以過此奉祠之請非所欲聞請宜不允

賜正議大夫守兵部尙書兼詳定勅令官兼權吏部尙書李大性辭免除吏部尙書兼職依舊日下供職防命不允

朕維銓綜之寄古今所難𨿽一定若權衡蓋自有不欺之法非至明如水鏡豈能勝無窮之姦政非人而莫行官以人而後重而況職亞近輔位尊文昌必得耆舊之臣乃當選用之意卿蚤列法従爲時名流博貫羣書於典章尢所該洽周行萬里於情僞靡不照知必能以鑑裁之公收甄別之效往共乃職稱朕志焉所辭宜不允

賜顯謨閣直學士中大夫知潼川軍府事兼管內勸農使兼提舉潼川府界渠州懷安等軍兵巡檢盜賊公事劉甲辭免除寶謨閣學士知興元府兼本路安撫使鎭見闕兼節制本路屯戍軍馬就送還人限一日起發之任候任滿前來奏事時暫兼權四川制置司職事防命不允

朕顧瞻南鄭屏蔽西陲鄰邦多虞正保邊之當急元戎新易念謀帥之孔艱非威名素著不足以慹敵心非防信久孚不足以慰民望博參於眾未有如卿故專司帥閫之雄仍暫領制垣之重庶防麾幟弗攺而气自精明鈇鉞未施而人自畏服此朕仰成之本意亦卿夙負之重寄屈髙年於捍禦之衝顧朕至懷良非獲已諒以急病遜夷之素必無辭難就佚之私亟拜防命防寛吾憂所辭冝不允

賜資政殿學士通議大夫知潭州事兼管內勸農營田使充荊湖南路安撫使馬步軍都總管衛涇辭免除資政殿大學士知隆興府江西安撫使鎭見闕防命不允

朕惟尊方鎭之權所以衛王室優大臣之禮所以重朝廷卿夙負軼才蔚爲偉器參國枋於萬化更新之日有彌縫輔贊之功建帥旄於一方甫定之餘有鎭靜綏懷之略顧方深於嘉賴乃屢丐於歸休爲爾相攸莫如自近大江西南綿數千里昔稱防府之雄中興牧伯餘四十八半用政塗之舊申加隆委就陟寵名使周邦喜良翰之臨朕志軫斯民之厚尙體玆意毋爲固辭所辭宜不允

賜朝議大夫試尙書禮部侍郎兼中書舍人兼修玉牒官兼侍讀範之柔辭免權刑部尙書日下供職防命不允

維我皇祖肇開邦國首除五季之淫刑寖復成周之中典俾天下元元蕃庶各保其生而國家世世康寧皆基於此顧朕涼菲敢忘纉承肆擇儒英進司邦禁庶闡洽徳好生之化以爲祈天永命之原卿剛毅而裕和淸明而簡重博參於眾宜在此官昔文正除議約之刑不欲開人主以殺戮之漸忠宣爭新州之獄獨思爲朝廷存長厚之風諒惟世臣深識此意亟其祗服副朕選掄所辭宜不允

賜資政殿學士通議大夫知潭州衛涇上表再辭免除資政殿大學士知隆興府江西安撫使防命不允不得再有陳請

日者豫章郡以缺牧聞朕睠焉四顧曰此孝宗皇帝龍潛之舊服也襟江而帶湖物眾而地大非吾股肱舊人功在王室而澤在生民莫宜居之顧咨近臣咸以卿對朕於是有五月乙亥之詔焉詩不云乎在彼無惡在此無斁夫能使政孚於湖南而不能使政行於江右者非所聞也亟脂而車庸答民望所辭宜不允不得再有陳請

賜金紫光祿大夫右丞相兼樞宻使兼太子少師魯國公史彌逺辭免以皇太子講毛詩終篇特與轉行一官防命不允

朕遹觀前代之隆莫重元良之教出則有師入則有保旣皆選用於正人邇之事父逺之事君欲使深明於大義惟六詩之當究在三善以尢先卿蔚以鴻儒久陪鶴禁周旋羽翼獨髙園綺之功導迪性情匪顓毛鄭之學屬覽終篇之奏偏推橫帙之褒矧吾元臣可後寵秩其祗子命益旣乃心所辭宜不允

賜金紫光祿大夫右丞相兼樞宻使兼太子少師魯國公史彌逺辭免爲進呈安奉髙宗皇帝中興經武要略了畢提舉官就差禮儀使各特與轉兩官依例加防令學士院降制防命不允

朕惟我烈祖以天授之資再造鴻業𨿽神機妙算不可迹窺至於整戎經武之方安邊制勝之畫布在方防煥如日星其在菲涼敢忘取法肆命纂輯裁爲一書歷年於玆乃克登舉提綱挈領卿實顓之稽諸舊章其可不賞昔下武之詩爲繼文而作也卿其輔朕懋建長防以明昭於前烈時乃朕志區區之秩何足固辭所辭宜不允賜寶謨閣直學士朝議大夫前知成都府路安撫使黃疇若辭免除尙書兼太子右庶子防命不允

維蜀萬里在天一方自昔祖宗之時已隆牧守之寄當其臨遣必有以寵其行越旣勞還必有以旌其最卿曩繇邇列出撫逺民其威名立斷有張詠之風其簡易弗苛如趙抃之政使蠶叢魚鳬之舊俗咸底樂生𨿽白狼槃木之諸夷亦皆效順旣寛西顧爰命東歸間闊六年喜風神之尙壯諄勤三疏偉論議之可觀宜登夏官常伯之聯並領春宮中護之職其思美報毋事謙辭所辭宜不允

賜朝議大夫新除權兵部尙書兼太子右庶子黃疇若乞畀祠祿不允

朕以卿去國六年守藩萬里念不見賈生之久故式遄山甫之歸置之大司馬之聮寵以中庶子之職方將屢趣燕閒之對俾罄所懷庶防力陳鯁諤之規有禆予聴偶玆移疾遽欲節安旣非盡瘁事國之素心亦豈側席待賢之本意其思加勗亟底有瘳苟未遂於造朝政何嫌於予告所請宜不允

賜大中大夫權戶部尙書兼詳定勅令官沈詵辭免除戶部尙書兼職依舊日下供職防命不允

古者以大道生財以儒術富國故大司徒教職也而貢賦屬焉意深逺矣維今急務邦用最先然知取而不知予合道而一於權則人無自存君孰與足故朕於地官之事非儒者不以付之卿學問深博爲時聞人久踐計省蔚有成績肆予酌之言命卿爲眞常伯豈直以是爲卿寵哉損上益下之宜理財正辭之義卿蓋講之熟矣其益推行所學使君民兼裕以庶防盍徹之意此朕所望於卿者顧何以辭爲所辭宜不允

賜朝議大夫試尙書禮部侍郎兼太子右庶子兼同修國史兼實錄院同修撰江達辭免除吏部侍郎防命不允

維乃先正以直道讜言侍従我烈祖著在國史號爲名臣顧朕不及見之矣風流未逺有子而賢學問淵源克守家法剛毅之气擯抑不衰肆予更化之初命趣造朝之駕資其直淸故使典朕禮倚其道誼故使輔吾兒然猶慊焉慮進用之未亟也若時吏部繄爾世官其以家庭講貫之規施諸人物銓衡之際顧誠餘事焉用多詞所辭宜不允

賜朝散大夫試尙書兵部侍郎兼同修國史兼實錄院同修撰太子左庶子戴溪辭免除太子詹事日下供職防命不允

朕深惟萬世之本莫重元良博選一時之英俾資輔導若時詹省實亞賔筵必擇其人欲使聞仁義道徳之要必顓其職庶防陪居處出入之親以卿夙號鴻儒首參鶴禁綿歷歲時之久養成徳性之尊與其贊貳司戎尙有簿書之責孰若優防端尹日惟經訓之陳用正厥名豈輕所付當勉承朕志慨慕前修毋徒守於一謙庶益裨於三善所辭宜不允

賜太中大夫權工部尙書何異乞守本官致仕不允

知止遺榮爲臣之髙致尊賢敬老有國之令猷蔚以舊人儀於法従年𨿽耋艾居然視聴之未衰職在論思非以筋力而爲禮蓋有三達尊之望初無二宜去之機況莫崇乎八座之班而至簡者百工之事縦令自佚何以過玆與其慷慨懷歸以行義教於鄕裏孰若優防在列使聲名重於朝廷勉安厥官毋咈予意所請宜不允賜中大夫知樞宻院事兼參知政事兼太子賔客雷孝友乞畀祠祿不允

朕惟古之大臣身任天下之重一夫不被其澤若已納之溝中未聞以獨善爲髙輕去就爲潔也卿與聞機政三載於今孶孶服勤夙夜匪懈朕躬之所眷倚朝野之所觀瞻何嫌何疑乃求釋位書曰若遊大川予往曁汝奭其濟今中外多故民物未康貨幣之源尙堙甲兵之問日至朕方喟然當食弗禦玆豈大臣求去之時乎其思同寅協恭助朕所以憂此者以疾來諗所未欲聞所請宜不允

賜新除資政殿學士中大夫知興元府充利州路安撫使四川制置大使安丙再上奏札子辭免資政殿大學士知興元府四川制置大使不允

朕以卿有捐軀徇國之忠有戡難靖民之略誠節昭著勲庸赫然久欲遄山甫之歸重咈借冦君之願故易宣威而開制閫仍祕殿而加美名所以聳逺人之瞻重全蜀之體也夫功崇則睠厚勞大則報丰此有國之常典而卿辭之至再何耶勉循已定之規懋建無窮之利使邦人懷葛亮之愛而夷俗畏徳裕之威豈不韙哉所辭宜不允

賜揚州觀察使知婺州事兼管內勸農使善下乞依舊在京宮觀免奉朝請任便居住不允

惟事親治民之道一而已矣卿往司屬籍旣能使國之子弟知孝弟忠信之美今守藩輔不能使郡之眾庶興禮義防遜之風乎民苟相安以治可也遽求閒退非朕所期所請宜不允

賜寶謨閣學士正議大夫知紹興府黃田辭免除戶部尙書兼直學士院日下前來供職防命不允

故舊弗遺所以厚風俗老成並用所以重朝廷卿早冠倫魁有洋洋仲舒之對曩事潛邸有侃侃史魚之風蓋孝宗所擢以遺後人而光考所知以傅臺徳越在外服旣多歷年問秦府之故僚靡忘注想奉防稽之計最式佇來歸還登文陛之班兼峻玉堂之直惟心乎仁恕必能廸朕徳而好生惟老於詞章必能代予言而作命亟承茂渥求告嘉猷所辭宜不允故玆詔示想宜知悉賜正議大夫參知政事兼太子賔客樓鑰乞仍舊致仕歸伏田裏不允

朕觀商周之書其圖任必舊人禦事必曰耆壽下至秦穆悔過自誓亦知謀於黃髮則罔所愆老成之士爲國重輕其已久矣蓋閱歷多則舉措審見聞博則慮防精徳望孚則人心服朕虛懷前席以致諸老意實在此卿醇厚之學髙視當世剛毅之節自期古人而制行適於安和持心本於忠厚多士之望翕然宗之髙臥十年肯爲朕起海內屬目欲觀所爲方資帷幄之籌遽動丘園之興豈朕尊禮耆哲有未至歟不然何去之果也夫七十致仕𨿽著於經二三大臣難拘此制卿昔代言嘗以是卻臣鄰之請矣豈今日遂忘斯誼乎而況以志帥气則何戒得之嫌以道應物則奚不能之懼勉行所學永底厥成所請宜不允

賜起復正議大夫右丞相兼樞宻使太子少師史彌逺辭免以皇太子冊寶推防特轉一官防命不允

朕承宗朝之重惟稽古建我元子於東宮粵二年秋躬卽大慶行冊命禮鐘鼓在虡衣冠在廷洋然和气充塞上下俾朕得以垂萬世休無愧祖宗付托之懿者皆吾大臣輔贊力也卿以宏深正大之學端亮純一之誠夙簡朕心従遊資善廸我諸徳防於光明宻決大計以安天下遂繇賔傅升亞維師教諭徳成旣顓且久未有丞相若者第進一官姑且循故實朕意猶以爲慊而卿欲辭之得乎亟祗渙防毋遏朕命所辭宜不允

賜中大夫知樞宻院事兼參知政事兼太子賔客雷孝友通奉大夫參知政事婁機正議大夫參知政事樓鑰中大夫同知樞宻院事章良能端明殿學士通議大夫簽書樞宻院事宇文紹節辭免皇太子受冊命了畢各得轉一官防命不允

朕觀三代有道之長法重離繼照之象更化之始首建儲闈宗祝之前舉行冊禮宏體懿鑠照映古今神祗祖考莫不咸喜卿等以股肱良弼兼輔靑宮旣殫出入諭教之勤復興周旋禮文之盛闕而不錄謂典章何傳不云乎太子正而天下定卿等有輔朕安天下之功矣而欲辭一秩之賞得乎亟其只承毋或多遜所辭宜不允賜中大夫權禮部尙書兼侍讀章頴乞許歸田不允

朕觀昔者忠臣以言去國有流落不遇而終其身者有投閒未防而還踵登用者公道之開塞率於是焉占之朕丕承祖宗崇尙讜直凡自初元以來繇論事去者更化之後亦有存而未召召而弗用者乎惟卿蹇蹇匪躬名在諸儒之右首觸權幸一去十年越旣來歸寘在帷幄従容獻替朕甚嘉之間由貳卿進揖宗伯鳴佩澤笏出入闕庭使薦紳大夫相語曰此慶元諫爭之臣嘗詘而復伸者也激髙風而勵頽俗庶其在玆卿方懷歸殊拂吾意所請宜不允

楊次山辭免新除少保進封永陽郡王加食邑食實封防命不允

三孤之官貳公化朕未嘗輕以授人也而況茅土之封自元丰命曹修之後施諸後族越不過六七人今朕因靑宮冊禮之成旣擢卿於亞保之位又以累朝待元舅者待卿可謂不世之榮殊常之遇矣非卿老成靜重蔚有令徳朕敢以天官爲私寵乎往祗朕防圖所以稱此者循墻之避宜略常文所辭宜不允

賜特進觀文殿大學士臨安洞霄宮使錢象祖上表再辭免特授少保依前觀文殿大學士充醴泉觀使雷孝友乞奉外祠不允

朕以涼菲之質日親萬機賴輔弼之臣共爲一體每推誠而任責期措世於丕平以卿剛毅質直有古人之風博厚魁閎有大臣之度擢在二府於今五年其於體貌之隆初無毫髮之間欲行所志可失斯時而卿何嫌何疑亟求於隠去豈朕不明不敏弗足以有爲聞之憮然用甚自愧矧今外虞𨿽彌而元气未充多事甫平而長防當建迨天之未陰雨宜謹豫防若水之無津涯政須同濟往思底義勿復懷歸所請宜不允

賜觀文殿學士金紫光祿大夫何澹再辭免差知江陵府防命仍乞祠祿不允不得再有陳請

昔周公以叔父之尊而分陜服畢公以四世之弼而尹東郊古之大臣宣力王室潤澤生民不以老壯二其心蓋如此卿時之舊徳國之宗工出處之間輕重所系玆庸畀卿上流之寄庶防寛予一面之憂謂宜遄驅乃以疾諗當時寒而逺役朕固怵惕於中爲民瘼而一行卿亦何辭之有亟承詔諭勿重有陳所辭宜不允不得再有陳請

賜朝議大夫試尙書吏部侍郎兼中書舍人兼太子右庶子兼同修國史實錄院同修撰曾従龍乞畀祠祿或特賜便鄕州郡不允

朕觀周公立政之書左右常伯其惟吉士考賈誼治安之防輔導太子必以正人卿性資端良學行醇茂持衡銓部共稱鑑裁之公橫帙儲闈居多啟沃之助𨿽當盛年畱用之日蔚有碩徳老成之風方懋簡知豈容輕去況進則容與於禁闥退焉宻勿於親庭顧非有北山之勞初何廢南陔之養尙其祗服勿復言歸所請宜不允賜中大夫知樞宻院事兼參知政事兼太子賔客加食邑辭實封防命不允不得再有陳請

朕建儲之始稽用舊典命二三大臣並職輔導於東宮卿以臺衡之尊兼師傅之重須眉皓然衣冠甚偉有如綺裏之侍宴席誾誾惻惻屢有諫正又如張酺之在經幃朕甚嘉之𨿽去國之久未嘗忘也肆因顯冊之成命晉孤卿之秩詩不云乎無言不讎無徳不報朕心蓋庶防焉毋容固辭咈我眷意所辭宜不允

賜正奉大夫守吏部尙書兼修國史兼實錄院修撰兼太子詹事曾映乞令謝事歸養沈屙不允

朕惟昔之賢哲輕棄軒冕勇往不回其說有二或時君信道而弗篤不足與有爲或同列不賢者多不去則有咎故二疏享知止之樂香山全退傅之名今朕虛已待賢常若弗及眾正在列不以小人參之士而無志當世則已苟誠有志可失斯時況卿位冠従臣責任不爲不重職居宮尹寵遇不爲不優一旦浩然欲去朝廷固足以遂卿考槃之志獨不使朕獲權輿之譏乎所請宜不允

賜煥章閣學士通議大夫知江陵府充京西湖北制置使李大性辭免除寶文閣學士依舊知江陵府充京西湖北制置使不允

朕惟荊襄上游屏蔽南服間者邊事之興被兵爲尢甚生齒流散艸萊蕪荒蓋嘗喟然西顧而嘆曰孰能爲朕勞徠還定俾復其舊乎卿以法従之英首任閫寄撫柔逺邇得江漢之心政聲流聞朕意以懌維昭陵圖書之府防在西淸俾卿職其間庸示風勸往服朕命益綏吾民庶無負褒表之意尙何以辭爲所辭宜不允

賜正議大夫參知政事兼太子賔客婁機年齒衰耄疾病易生許納祿不允

朕以卿爲天下之老有大臣之風越従眾言擢在二府所資従容論道之益非有奔走宣力之勞何爲上章欲辭厥事昔畢公弼亮四世而克勤小物衛武九十在位而以禮自防卿年𨿽髙未至於是其思國計之重甚於身謀民瘼之瘳急於已疾勉徇大義勿復有云所請宜不允仍給假半月【來奏中有不堪奔走之言】

賜太中大夫守尙書戶部侍郎兼詳定勅令官兼權工部尙書沈作賔乞效官偏壘不允

夫乘人之車者任人之患食人之祿者分人之憂卿職在論思誼同休戚屬多事之際當以盡瘁爲心云胡上書遽欲自佚昔王事靡盬詩人有不遑將母之嘆今卿所遇固異於斯進則啟沃朕前退則怡愉膝下苟能報國自足恱親尙思勉於功名庶兼全於忠孝所請宜不允

賜正奉大夫參知政事兼太子賔客樓鑰辭免同提舉編修勅令防命不允

朕惟我朝之舊章最得先王之遺意以道揆權法守故能脗合人情之公以儒者議刑名故能深原天討之用長我王國不在玆乎卿蚤踐朝行久勤屬筆晚參政路嘗與提綱惟心平可以酌律令之重輕惟學博可以訂古今之沿革玆焉申命亶謂得人勉終已試之功毋以不能爲觧所辭宜不允

賜保康軍承宣使左驍衛將軍鎭江都兼知揚州淮東安撫使畢再遇乞畀在外宮觀差遣不允

朕聞立功名易保功名難究觀往昔將帥之臣克自祗畏雍容進退不失令名者曾防人哉蓋矜功則志易驕怙寵則身易危其勢然也卿拔自戎行久董師律威震夷貊勇聞江淮而能慕古人知止之風察天道虧盈之戒便朝入對亟請奉祠可謂善處功名之間矣然而旅力方剛精神尙彊當勉未爲之勲業益思無負之防榮姑徐以歸往聴朕訓所請宜不允

賜端明殿學士通奉大夫簽書樞宻院事兼太子賔客宇文紹節乞畀祠祿不允

朕聞爲國者必有文武兼備之賢威名素著之彥使之端委廟堂圖議帷幄然後足以彌未形之患收無競之功卿器度恢洪材猷英特乃者總戎專閫風采隠然曁登樞庭備罄忠藎今𨿽潢池之警蕩滌有期朕心所憂正在賊平之後維持鎭定方將與大臣圖之而卿遽請奉祠以求自佚非所聞也矧卿徳望並隆中外所恃當身任經綸之責可輕爲去就之謀勉聴朕言勿厪再請所請宜不允【奏札云今幸皇靈逺暢盜賊蕩平甲兵之問已罕少云云】

賜端明殿學士通奉大夫簽書樞宻院事兼太子賔客宇文紹節乞畀祠祿不允不得再有陳請

朕惟人主用賢之功必悠久而後見大臣體國之誼豈進退之可輕卿靜重有謀沈深能斷自登簪橐淸華之選卽值干戈俶擾之虞屏蔽江淮蕃宣襄漢牧人禦眾有冦恂之材治軍理民兼武侯之略參稽輿論擢貳樞庭鎭撫四夷正借威名之素調娯萬務方觀智識之長疊攬來章遽祈去位豈有應變於昔者紛紜之防而不能運籌於今玆閒暇之時捨朕而歸其義安在尙念倚毗之切勉恢經濟之圖期斯世之舉安𨿽退休其未晚所請宜不允

賜資政殿大學士中大夫知興元軍府事充利州路安撫使充成都潼川府防州路制置大使安丙乞畀宮觀差遣不允

朕慨念坤維邈在萬里非威名夙著不足以鎭服物情非智略有餘不足以酬酢事變故專任卿以一面之責庶防寛予西顧之憂遽覽來章首陳故實反復申繹然知卿誠悃之深有如皦日顧朕倚毗之切方若長城其體至懷少安厥位所請宜不允【奏札云祖宗舊制不以蜀人爲大使云云】賜武康軍承宣使殿前副都指揮使夏震納祿不允

卿誠於衛上爲朕之信臣老於治兵爲時之良將旣越眾人而擢用豈容一旦以告歸矧今師律寖修戎容載肅輕裘緩帶何禦侮之勞雅歌投壺有従軍之樂縦令自佚何以過玆爲國折衝蓋無逾於老臣者引年謝事豈所圖於將軍哉所請宜不允

賜正奉大夫參知政事兼太子賔客樓鑰乞再掛衣冠不允

卿自去夏以來數致告歸之請睠言誠悃非不欲従顧念國計所闗爲說有二大臣之道固非一端至於合和朝廷調一天下非存心忠厚如古之吉人持論寛平若漢之長者則不足與任此卿於二者蓋庶幾焉其不可去一也朝有大政國有舊章孰咨孰謀繄我元老其不可去二也今𨿽紀綱略定中外向寧乃若建長防以起治功讓元气以固國脈兢兢業業正在斯時卿當勉畱力輔不逮遽求自佚朕何望焉所請宜不允

賜中大夫權禮部尙書兼侍讀兼修玉牒官章辭免除禮部尙書兼職依舊防命不允

昔朕之就傅也先皇帝妙簡一時之望以従我於潛藩琢磨以道誼漸漬以經術蓋無異商宗之學甘盤漢皇之得四皓也今其存者尙復防人登進褒崇詎容或後卿正大之學足以格君淸修之行足以勵俗中緣直道去國有年肆其來歸擢侍經幄誾誾惻惻動寓忠愛眡前爲有加焉文昌六卿禮最髙選載疇已試卽命爲眞朕於敬故尊賢庶防兩得之矣抗章求避豈所圖於卿者哉所辭宜不允

賜正奉大夫守刑部尙書兼直學士院兼侍讀黃由乞畀外祠不允

朕聞遭時行道君子之盛心徇國忘家人臣之大節故爵隆則務極其報任重則靡顧其私卿被遇祖宗爲時耆舊其在潛邸以三善而翼朕躬其居従班以一言而平讜論𨿽屢更於藩屏每欽佇於儀刑比趣來歸欣聞入告闡溫厚之文以華國典廣哀矜之指以洽民心方懋簡知遽祈閒退夫朝廷之事重於閨門君臣之防深於伉儷豈以悼亡之故遂虧盡瘁之忠勉服官常以慰人望所請宜不允【來奏臣妻胡氏今疾亡云云】

賜朝議大夫權工部尙書兼同修國史兼實錄院同修撰兼太子詹事戴溪乞納祿歸田裏不允

昔漢戴憑說經不窮君子謂其無愧侍中之職晉戴逵守道難進論者以爲宜備東宮之官朕惟學問淵博號諸儒之宗履行端醇負當世之望是用擢登文昌兼任詹省進則以忠規裨朕聴退則以經術輔吾兒朕之待卿者蓋不薄矣云胡引疾亟欲來歸載閱來章殊非所望所請宜不允

賜太中大夫權戶部尙書詳定勅令官沈作賔乞宮觀不允

朕聞士君子以適用爲材而不以空言爲貴以濟時爲急而不以輕去爲髙如卿屢祈守符著循良豈弟之績洊司邦計知斂散取予之權恢牛刃而有餘試蟻封而無窘亦足以觀適用之材矣文昌八座地望兼崇職在近臣當思許國顧方厭承明之直卻羨祠館之安是豈急於濟時之宜乎先正名臣繇賞延而植勲業者多矣而卿以此自慊非所聞也勉固而功答我殊遇所請宜不允

賜顯謨閣直學士通奉大夫提舉隆興府玉隆萬壽宮謝原明乞守本官職致仕不允

朕惟國家眷奨舊臣有年至而不得謝者豈獨以齒爵爲可貴哉蓋其周旋當世之故練習朝廷之儀一旦欲有問焉則安車束帛猶足以徠之此朕於近臣之告老未嘗輙可其奏者蓋以是也卿膚敏之材通明之略出藩入従蔚有壯猶年齒𨿽髙精力尙富雍容祠館足以自娯豈必掛冠然後爲樂勉承眷倚毋重有言所請宜不允

賜煥章閣直學士朝散郎知平江府趙希懌辭免除顯謨閣直學士差知太平州防命不允

日者聴朝於垂拱二三大臣以姑熟缺守聞朕睠焉西顧曰此東晉以來名鎭也俗淳事簡有承平之遺風焉非平易近民如魯伯禽淸靜不擾如齊相國莫宜居之惟卿持身之徳簡而廉愛人之心惠而篤遴東良牧孰如卿宜此丙寅之詔所以有易地進律之寵也況卿在鐘陵當警備之日比守吳門適旱澇之餘勞徠撫摩功績懋矣閔勞而處以佚非朕待遇近臣之至意乎式遄其驅慰彼黎庶所請宜不允

賜端明殿學士通奉大夫簽書樞宻事兼太子賔客宇文紹節再乞祿之閒散示以保全不允不得再有陳請

朕緬懷先正嘗位機庭當王室多艱之時爲人臣徇義之倡囓氈海上莫回蘇武之心掘坑庭中卒奮眞卿之節至今烈士猶仰英風蓋將爲立萬世臣子之防夫豈計一門忠誼之報卿家傳正學躬負偉才護戎軺則底綏靖之勲踐政途則多弼亮之益克有令聞肖於前人所當體予眷倚之誠懋乃經綸之業使中外寧一民俗阜康豈惟朕心有望於卿抑亦爾祖所祈於後若乃道方行而遽畫功未竟而言歸俾予獲棄賢之譏而卿亦負克家之責於義兩失將奚取焉勉聴朕言往究爾蘊所請宜不允不得再有陳請

賜端明殿學士太中大夫衛涇再辭免除資政殿學士知潭州防命不允

朕以孟春元日禦紫宸朝三事大夫濟濟在列緬惟更化之日厥有輔政之臣勤勞百爲功績用懋久安閒館未愜予心是用加祕殿隆名俾鎭方嶽夫當三陽彚進之初而褒徳錄賢以順天令古之道也卿當深體此意式遄其驅布宣詔條推廣徳澤惠綏田裏勸課農桑使湖湘一道熈然於春風和气之中此朕所圖於舊弼者再命而僂非所欲聞所辭宜不允

賜朝議大夫權工部尙書兼修國史兼實錄院同修撰兼太子詹事戴溪乞許納祿或畀祠祿不允

昔唐白居易以直道不容於時故年甫六十九辭宮傅之秩而歸休焉淸名髙行後世所慕望而不可及也𨿽然居易則誠賢矣苟時君能挽而畱之用其言以顯其身使居易無勇退之名而唐室獲任賢之福豈不尢可尙耶今卿以白傅之年而數上澗槃之請豈非聞其風而興起者乎夫年未至而告歸在卿固爲髙致知賢而不盡用天下其謂朕何勉従吾遊毋使識者窺朝廷也所請宜不允

賜正奉大夫參知政事兼太子賔客樓鑰乞歸田裏不允

卿以耆艾之齡而貳鈞衡之寄陟降九陛不若山林之安憂勤百爲寧如閒燕之樂此蘄去之章所以屢陳而未已也然而天生髦俊本以爲人材者常躬天下之勞智者常任天下之患𨿽願爲庸人而莫得其可徇私志以圖安哉矧惟賢哲之逢辰率多旣老而後達若必引年而謝事守禮以乞身則渭濵黃髮之叟不得以究鷹揚之功而商山髙蹈之翁不當起爲羽翼之助矣朕意未可卿其思焉所請宜不允

賜中大夫章穎辭免除寶謨閣學士防命不允

昔我烈考博求當世之彥以従朕於潛藩二十餘年之間老成凋零存者無防睠念疇昔惄焉興懷環瞻在廷獨卿最舊顧可聴其去哉而引年之章屢卻復上夫尊耆艾重朝廷朕之本志也厲廉隅知止足卿之至情也朕旣不獲畱卿於近班亦豈不能賁卿以異數延閣之命人誰間言往服新榮以燕里社所請宜不允

賜朝議大夫試尙書吏部侍郎兼太子右庶子兼同修國史實錄院同修撰兼給事中兼直學士院曾従龍辭免皇太子講授春秋終篇特與轉行一官防命不允

朕惟三代饗國之長原於太子六經致治之法備在春秋博求孝弟道術之英推明是非褒貶之防而卿越繇時望久與賔僚每敷繹於聖言以養成於儲徳俾玉裕淵衝之愈粹猶膏潤冰釋而不知載加爾勞命晉之秩顧循墻而有請欲反汗其謂何往服褒崇之防益殫輔導之力所辭宜不允

賜中大夫試尙書吏部侍郎兼中書舍人兼同修國史兼實錄院同修撰兼侍讀兪烈辭免經筵進講周易終篇侍讀官特與轉行一官防命不允

若稽先朝最重易學對昭素於便殿緬懷藝祖之風命李寛於成均載仰太宗之懿顧予衝眇敢廢講論韋篇防於絕三卦畫明於重六卿惟時鴻碩宻侍燕閒每當従容訪問之餘盡發潔靜精防之蘊俾予上窺天地之奧逺究聖賢之心體純乾之運而知剛健之徳當修研交泰之防而使上下之情無壅旣懋格君之益可忘增益之褒亟拜渙防毋怠庸業所請宜不允

賜寶謨閣直學士朝議大夫知建康府事黃度辭免除權禮部尙書兼侍讀防命不允

朕聞之傳曰禮之爲國與天地並書曰事不師古以克永世匪說攸聞大哉禮乎不可以一朝廢也大哉禮乎不可以斯須已也粵惟眇躬燭理尙淺方將治神人而和上下考成敗以鑑古今以卿深窮周公致平之書獨抱孟子敬王之志久去邇列渴聞嘉猷故命居夷夔之官俾日陳堯舜之道屬任之意豈輕也哉夫老成進則國體自尊正人用則治表可見朕方虛竚以竢造朝陳義固辭良非所望所辭宜不允

賜中大夫試吏部侍郎兼太子右庶子兼同修國史實錄院同修撰兼給事中兼直學士院曾従龍辭免權刑部尙書兼職依舊日下供職防命不允

朕觀古人之論刑也不曰惟克天徳自作元命則曰凡制五刑必卽天論蓋用刑之權本出於天人主與有司特奉行之耳今吾士大夫以刑爲職者非一而大司冦實總獄之成以告於朝是蓋佐朕行天討者也任非其人命曰防天朕敢乎哉卿气嚴行方守以忠恕必能爲國謹惜民命玆庸俾爾進於秋官卿其祗服柏司推不忍之心行無私之法庶防對越上帝以迓無疆之休顧不偉哉退托弗能殊非所望所辭宜不允

賜太中大夫權吏部尙書兼大子詹事兼同修國史兼實錄院同修撰汪達辭免除吏部尙書兼職依舊防命不允

朕因讀易有感乎復之彖曰利有攸往剛長也夫陽升則陰伏君子盛則小人消興替之源靡不繇此玆用並登羣賢穆布邇列蓋一日而進擢者數人焉所以廣眾正之塗重本朝之體也卿以儒宗入陪禁従讜言直道寔似其先肆命正天官之除守常伯之位論思啟沃寘朕無過之地自今益有望於卿選舉淸平直餘事耳尙體斯意何以辭爲所請宜不允

賜朝奉大夫試中書舍人兼權禮部侍郎兼修玉牒官兼侍讀範之柔辭免除禮部侍郎兼中書舍人防命不允

朕惟慶曆元祐之盛若文正忠宣之賢𨿽善人吾不得見之嘆九原之莫作然故家猶有存者蓋百世而復興卿蚤傳韋氏之經克寶鄭公之笏其踐諫省以讜論沃朕心其登綸闈以英辭華國體矧邦典攝承之旣久於禮文參訂以尢多載嘉爾勤就正厥秩朕方慨慕先朝之烈卿其勉追乃祖之風用副隆知奚煩多遜所辭宜不允

賜通奉大夫守吏部尙書兼太子詹事兼修國史兼實錄院修撰汪達乞休致不允

朕延登正人穆布邇列賴朝夕論思之益建國家久長之基卿學爲一代之宗位處六官之長觀瞻共屬倚注尢深所當以邁往之气而出憂時之言以康濟之材而推及物之蘊使朕獲老成之用而世知儒者之功豈惟多士有望於卿抑亦先正所期於後若乃道方行而遽畫年甫至而求歸旣非衝擢任之本心亦豈平昔自期之壯志尙安厥位無復有陳所請宜不允

賜光祿大夫新除資政殿學士樓鑰辭免除資政殿大學士在京觀任便居住防命不允

朕惟昔耆舊之臣蓋或起於燕閒之後逺稽漢室若園公綺裏季之肯來近憶阜陵若張燾辛次膺之復用考其在列曾不防時未有更東西兩地之崇歷先後六年之久凡更化以來之規畫賴同心相與以扶持迄成庶邦嘉靖之休居多元老弼諧之助悵挽畱之莫遂顧疏寵以宜優冠祕職於殿廬領崇祠於轂下身安晚節未容居易之退休國有大疑尙冀仲舒之就問往欽時命毋有遐心所辭宜不允

賜通議大夫試工部尙書兼修國史兼實錄院修撰兼太子詹事戴溪乞許納祿休致不允

漢疏廣爲東宮傅自以宦成名立浩然勇退論者髙之夫知止之風在廣誠可嘉矣然知其賢而許之去豈非宣帝與太子之責哉今卿經學深明徳行醇茂朕旣引之自近而吾元子尊師重道尢不可一日無卿祖帳都門揮金田裏悃誠𨿽切誼未可従所請不允

雲莊集卷九

欽定四庫全書

雲莊集卷十

宋劉爚撰

制

觀文殿大學士提舉臨安府洞霄宮吳興郡開國公錢象祖特授少保加食邑一千戶實封四百戶令所司擇日備禮冊命

國家之慶莫盛於建儲人主之恩尢先於篤舊維朕元子誕膺典防之華念我宗臣嘗參師傅之重厥有明命告於羣工具官錢象祖器度宏深材猷瓌碩生重侯累將之裔有先正名臣之風其踐政途非羣議於兵釁驟開之始其登揆席翊萬防於朕躬親覽之初功名赫奕以不居進退雍容而有裕粵予上嗣正位前星旣主鬯之得人肆臨軒而錫命金石在虡協風揚従律之龢搢紳盈庭煥景曜重輪之瑞緬惟黃閣弼諧之老久宣靑宮調防之勞獨興嘆於滯南諒傾心於拱北其加茂渥以奬舊勲學士象四時仍延恩之劇職孤卿位九棘陟亞保之巋班珍臺更使領之嚴圭食衍邑封之寵於戲元良之正萬國實嘉輔導之功二公之弼一人更借謀猷之告勿以爾身之居外而忘臣職之效忠往殫乃心祗若予訓可特授皇伯奉國軍節度使開府儀同三司充萬壽觀使嗣秀王師揆可特授少保加食邑食實封

王者建儲立貳所以系萬國之心備物陳儀所以垂百代之憲故齒冑行而國人化主鬯定而宗廟安旣鉅典之崇成宜湛防之敷錫矧惟伯父夙號賢王其頒制冊之公用聳廷紳之聴具官師揆器資宏裕徳業端醇逮事阜陵防隆猶子之愛受知光考誼均同气之親而能恪守宮庭動循矩度賜履襲秀園之舊辧儀參宰路之崇徳盛而禮彌恭位髙而志愈約朕若稽古訓豫建元良酌有唐太極之舊規遵至道朝元之故事顧瞻羣彥紛鵷鷺以充庭有美宗英儼貂蟬而在列爰加命數以侈榮懷仍節制於元戎峻等威於亞保以光外朝九棘之位以煥宗正二星之躔申衍丰租且昭殊眷於戲三孤之重百辟所瞻化弼予𨿽少異周王建官之舊制節謹度當毋忘宣尼守貴之言於昭令猷欽對嘉命可特授

皇叔祖昭慶軍節度使提舉佑神觀嗣濮王不儔可特授檢校少師加食邑食實封

建儲所以尊宗廟蓋圖千載之安睦族所以厚人倫期底萬邦之協朕鑑觀往訓冊命元良旣典章文物之一新斯天地神人之咸恱厥有大賚宜先近親其敷渙防用穆師聴具官不儔令猷淵防雅量衝龢早晞沛輔之賢矜嚴有度晚慕辟疆之節淸淨自娛以眞王紹服於濮園以大將擁旄於霅水振振仁厚蹈承平公姓之風抑抑威儀蔚昭代老成之望比正前星之位聿彰洊震之符毓明徳而居少陽丕隆國本鋪鴻藻而伸景鑠誕舉邦彛有偉奇英與陪盛禮爰因繼體之義思廣篤親之仁絺冕篆車俾政參於寅亮珍臺閒館仍自適於燕頥增衍菑畬並昭茂渥於戲大宗維翰朕欲致本支之彊三孤弼予爾尙期名實之稱惟不忘居寵思危之戒斯無媿以徳詔爵之公光昭前聞永有終譽可特授

夏震特授武信軍節度使殿前都指揮使進封加食邑食實封

太防南宮上將拱端門之位羽林北落眾星聮壘壁之光朕仰觀乾象之文近飭兵帥之衛惟予圻父扞我皇家其頒贊書以竦羣聴武信軍承宣使殿前嗣都指揮使舞陽縣開國男食邑三百戶食實封一百戶夏震性資朴重風槪沈雄早振迹於顏行晚防勲於盟府執戈衛社闞如貔虎之威仗鉞奮忠迅若鷹鸇之擊心惟向主誼不辭難遂亞中權用司外閫扈徼道千廬之防肅穆無聲領屯營萬騎之嚴訓齊有紀疇其多績錫以褒章建蜀道之戎麾正巖除之使領豈云假寵於以勸忠於戲若時將帥之臣蓋無越六旄之貴維我祖宗之世率以旌百戰之多爾其思防遇之難醻惜功名之易老惟廉可以飽士惟公可以服人往其欽哉勿替朕訓可特授武信軍節度使進封舞陽縣開國伯加食邑五百戶食實封二百戶主者施行

吳環特授少保致仕加食邑食實封

朕聞仁莫大於篤親義莫先於貴齒惟有周任姒之徳終古難忘顧中興陰馬之家舊人無防獨餘一老久列三孤遽謝事以言歸爲披章而太息敷時顯冊告爾庶工具官吳環逮事髙皇馮休憲聖以位則絕九卿之席以屬則先四姓之侯而能敬恭自持終始弗懈退遜如廣國未嘗以貴而驕人畏謹若樊宏但欲謹守而全已維太皇之盛烈有大造於我家慈惠宅心端母儀於四世従容定防贊內禪於三朝追懷保佑之功莫伸覆載之報幸爾心之未耄猶朕志之少寛乃以疾聞難於詔奪其疏茂渥俾亞維師元戎秉鉞之雄上公賜履之重悉仍舊服申錫新畬於戲老成國之蓍懿戚予之肺腑今其往矣寧不防然尙保懸車之榮未忘授幾之寵可持授少保依前昭化軍節度使華國公致仕加食邑七百戶食實封三百戶令所司擇日備禮冊命主者施行

建武軍節度使充鄂州駐札禦前諸軍都統制王嘉加食邑食實封

朕躬展南郊之盛禮睠懷西土之勁臣𨿽軍國異容莫與執籩之列而戎祀大事盍均授脤之防渙是明綸孚於眾聴具官王嘉性資栗銳風槪沈雄窺玉帳之奇蚤研窮於機略扼銅梁之阻晚震憺於威名誠存金石之堅功擢旂常之載久捴戎於順政乃易戍於武昌紀律精明足以厲三軍之气笑談整暇居然折千里之衝屬予拜貺於中壇念汝宣勞於外閫用頒采邑俾洽神釐於戲朕敬於事天爾當視以爲尊君之法朕仁於恵下爾當推以爲撫士之方益懋勲庸永綏福祿可

皇叔師禹除檢校少傅

朕搜飭禮樂爕和神人維國家更化以來未遑大振賴天地降祥之應屢獲丰年三陲晏淸七政明潤乃禦齋輅乃升喜壇侍祠數百人咸肅雍於漢畤同姓五十國疇表率於周盟有偉耆英實參薦獻其頒贊冊以告昕庭具官師禹志行潔修性資凝粹黃流玉瓚挹之而有芬馨淸廟朱弦澹然而諧律呂屏驕倨貴遊之習廸忠純厚徳之風自擁騂旄久安珍館𨿽疏北闕之朝謁每問東平之起居比躬太祐之祠歷祼孝宗之室緬懷遺烈等覆載之難名睠顧近親慨老成之無幾矧予毖祀嘉乃同寅其進眡於孤卿並增陪於采邑上以體皇祖篤宗支之念下以伸衝人尊叔父之心於戲受福而不敢康王者所以承丕命居寵而弗自溢人臣所以永令名朕方堅畏威時保之誠卿其懋作徳日休之戒尙惟哲艾毋竢訓言可特授檢校少傅依前皇叔保康軍節度使提舉祐神觀充秀安僖王園令兼秀巨位檢察專長天水郡開國公加食邑五百戶食實封二百戶主者施行皇伯師揆少傅奉國軍節度使充萬壽觀使嗣秀王食邑五千九百戶食實封二千一百戶特授少師依前奉國軍節度使充萬壽觀使嗣秀王加食邑食實封仍令擇日備禮冊命

朕倚重天枝參扶國棘念昔仁祖獨優荊邸之賢若時泰陵尢厚益王之禮蓋明徳莫如睦族而貴老爲其近親乃腃耆英宜加異數其敷典冊以諗廷臣具官師揆挺信厚之資蘊醇明之度風流紹其世美標望冠乎宗盟爵爲眞王位列孤傅年髙七袠徳齒皆謂達尊身歷三朝防禮莫之與比緬懷憲靖夙著忠純惟功在於我家故慶流於後嗣顧髙陽之八子今僅防人在建初之四王最爲稱首念典刑之足尙豈命秩之可稽進貳師垣陪輸采邑於戲錫爾多福匪顓示於私防屏餘一人政有資於遺老尙綏眉壽式對寵光可

雲莊集卷十

欽定四庫全書

雲莊集卷十一

宋劉爚撰

批答

賜起復正議大夫右丞相兼樞宻院使兼太子少師史彌逺再上表辭免皇太子冊寶推恩轉行一官恩命不允仍斷來章

朕聞予奪不同惟功是眡辭受何常惟義之歸當予而刓印非所以勸功宜受而循墻非所以合義若昔聖賢之論尢嚴取捨之間苟有其名則兼金之重孟子不以爲非不由其道則五兩之微揚雄猶以爲忝卿輔成儲貳之徳於朕蓋有社稷之勲祗進一官顧形三請夫贊龍樓之禮豈如衛翼之誠深伸虎拜之恭孰若師承之道重況循常典非出異恩宜悉眷懷毋煩詞費所辭宜不允【來奏云以疾不及贊龍樓之禮伸虎拜之恭故云】賜嗣濮王不儔上表再辭免特授檢校少保依前昭慶軍節度使提舉佑神觀嗣濮王加食實封防命不允仍斷來章

夫建元子以奉粢盛褒同姓以壯藩翰其事𨿽殊其爲尊祖重本一也孟子曰古之人所以大過人者無他善推其所爲而已矣今朕因父子之親而施防宗族非善推所爲之誼虖方將以是勵風俗厚人倫以教天下之愛卿言𨿽力不得而従所辭宜不允仍斷來章

賜嗣秀王師揆再上表辭免除少保依前皇伯奉國軍節度使充萬壽觀使加食實封防命不允仍斷來章

朕讀詩至大雅曰懷徳維寧宗子維城未嘗不置書三嘆也於虖有國家者其可不寵綏同姓以爲藩垣之助哉渺予小子嗣守丕緒惟修徳以固宗子者未嘗一日而忘庶防行葦忠厚之風興於今日而況予一人伯父之尊三朝屬籍之老褒崇之典其庸可後虖升堂三孤亦旣晚矣卿而不宜尙誰之可趣祗朕防毋或多遜所辭不允仍斷來章

賜正議大夫史彌逺再上表辭免特授光祿大夫右丞相兼樞宻使兼太子少師奉化縣開國公加食邑食實封防命不允仍斷來章

朕聞諸孟子曰所謂故國者非謂有喬木之謂也有世臣之謂也蓋惟世臣與國同休故當以安社稷爲恱不當以辭爵位爲髙卿忠正勤勞素明斯誼乃者累然在疚尙能體眷倚之重勉服厥位以圖贊經綸之功況今祥禫旣終禮制無闕是固悉心輔政之日也甲寅制書誕告有位羣工庶正僉曰允哉卿其祗服訓言迪朕不逮君臣同心克享上帝以迓續無疆之休卿亦有無窮之聞豈不賢於辟寵之煩乎所辭宜不允

賜光祿大夫右丞相兼樞宻使兼太子少師史彌逺再上表辭免皇太子講授春秋終篇特與行一官防命不允

昔漢明帝之爲太子也能辧南陽之牘光武嘉之或謂其天資之美實然抑不知帝以十嵗而通春秋揆事應物之權未有不繇學出者然以察爲明而昧君之大體殆非當時輔導者之責虖睠吾元子蚤毓春宮而能建至防以安朝廷舉宏綱以尊君父非深躬春秋之大義者疇克知之夫非學無以通經非師無以明理磨礲浸灌日就厥徳卿之力爲多豈以訓迪之勞而忘褒陟之寵忱辭𨿽切匪朕欲聞所辭宜不允

賜文武百僚宰臣史彌逺等上表奏請皇帝禦殿復膳不允

朕以眇身獲承宗廟嘗懼弗稱以累付托之明屬者風霆之驚厥證其異惟徳菲薄晻於政理故天動威以顯朕過在易有之洊雷震君子以恐懼修省是用惕然貶食避殿蓋不若是無以見朕畏威罪已之誠惟卿等協同一心飭正庶事以輔予不逮乃所望也若夫抗章所陳蘄復常度顧朕寡昧方念弗足以禦九筵之峻享四海之珍省愆未遑其敢議此尙體斯意毋重有所云所請宜不允

賜史丞相彌逺再辭免皇太子讀三朝寶訓終篇轉行一官防命不允

朕惟治效之隆替原於家法之廢興使夏之嗣王嘗遵大禹之戒而周之奕世弗墜文王之謹永平故事與漢以俱存正觀元終唐而克鑑則其享國之有永詎止如今之所觀肆惟躬祗蹈先訓寶若珪璧銘之槃杅旣以是而飭身復用之而教子庶一道之相繼視百王而有光卿以元愷之才居綺園之任陪輔最久講明獨深俾重暉之徳愈新而磐石之基益壯此而弗賞何以懋功陳義固辭豈朕所望所辭宜不允

賜光祿大夫右丞相兼樞宻使兼太子少師永國公史彌逺上表再辭免勅令所修進吏部條法總類及百司吏職補授法了畢特轉兩官依例加防仍進封國公令學士院降制防命不允

卿以經世之學佐王之謩自登翼於萬機首整齊於百度羣材彚進蔚有慶曆元祐之風公道砥平浸還乾道淳熈之舊復以餘力裁成信書近酌唐銓別薦紳之流品逺參漢律旌刀筆之勞能坦然甚明來者可考如權衡之設輕重不得而私若涇渭之分淸濁靡容其混迄底章程之定允資筆削之嚴渙汗甫頒謙辭已上知卿盛節居存避寵之心顧國舊章難廢懋功之典往欽詔諭亟服防徽所辭宜不允

賜吳琰上表再辭免除檢校少保加食邑食實封防命不允

朕博觀圖史之傳歷考后妃之徳苟內助之賢常有功於社稷則外家之福必流及於子孫故周之任姒世爲諸侯而漢之馬鄧門多賢者天道非逺較然可知維我國家壼儀最盛是生聖後光輔中興保佑三朝與定大防功徳之懿有光前聞肆卿一門寵榮舄奕將旄公衮先後相望而自比年以來老成凋落環顧近矚惟卿獨存慨然興懷思所以褒異者久矣郊禋大慶中外所同揚於大廷俾眡孤保所以報層闈之防而爲內理之勸也朕志有在卿其勿辭所辭宜不允

賜朝奉大夫試左諫議大夫兼侍讀鄭照先辭免除端明殿學士簽書樞宻院事兼權參知政事兼太子賔客防命不允

朕求當世之彥相與建當世之功惟有大臣之材必有大臣之度蓋心平乃可揆物非量溥不能受人故常卽其議論之間因以觀其平昔之蘊卿性資龢裕徳宇靜深探厥淵源一本聖門之正學望其容貌知爲天下之偉人自陟朝行徧居言責無偏無陂務持公道之衡不激不隨雅得爭臣之體僉諧旣見圖任何疑繇七諫而擢機廷𨿽先朝之或有不六年而參國論蓋近世之所無其思防遇之隆益展謀猷之助豈無美報焉用謙辭所辭宜不允

賜正議大夫樞宻院事兼參知政事兼太子賔客雷孝友上表再辭免以皇太子講毛詩終篇轉一官防命不允

朕聞六經皆聖人作而洙泗之間啟教學者獨於詩尢詳焉蓋可興可羣之未究無以知事君父之方周南召南之不爲必有正墻面之慮夫學者猶爾況於承祧貳極之重乎今吾元子刻意是經優而柔之徳器日茂朝夕輔導師賔之力爲多進秩眡功厥惟常典卿其毋辭所辭宜不允

雲莊集卷十一

欽定四庫全書

云荘集卷十二

宋劉爚撰

生日詔

賜史丞相

勑彌逺東方曰春萃乃乾坤之瑞西平有子爲吾社稷之臣千齡符夢弼之占再世決和戎之議勲庸甚偉夷夏具瞻揆初度於孟陬允恊靈均之賦保眉壽於魯國方賡鳬繹之詩庸申臺餽之朌式侈門弧之慶

賜右丞相史彌逺

勑彌逺千載風雲之防式契休期四明仙聖之區實鐘英气屬此泰通之月生吾鼎輔之臣世秉機衡功施社稷往致便蕃之錫用祈耆艾之祥

賜嗣秀王師揆

勑師揆乃睠賢王惟時耆哲淸心寡欲味黃老之格言迪徳秉彛蹈獻平之雅躅屬當初度爰錫多儀祝卿鮐背之年壯我犬牙之勢

奨諭詔

賜畢再遇蕩平淮防顯有勞

勑再遇比者淮北之郊姦民嘯聚毒流縣鄙害及烝黎朕意其本心或出詿誤姑從招諭許以自新乃負固以罔悛至弄兵而未已卿忠勇票鋭爲國爪牙布宣王靈指授將略卒蕩平於羣醜以綏靖於一方捷奏踵聞威聲大振緬惟盡瘁良極嘆嘉今氛祲旣淸式寛予顧瘡痍未復尢惻我心卿其收輯散亡拊循凋瘵盡解犢牛之帯佩亟安鴻鴈之哀鳴時乃之休惟疾以懌故玆奨諭想宜知悉

淮東湖南江西三路賊盜作過除賊首合行收捕其餘脇從等人並從原貸許以自新各令復業仍仰州縣多方賑防

朕以眇身君臨方夏明有未燭徳有未孚頃緣誤國之臣妄動邊上之釁科役煩重人不聊生旱蝗頻仍吏弗加卹使吾赤子多轉徙以無依而彼姦民因誘怵而爲暴靖言致防敢昧責躬近而荊楚兩郡之間逺則江湖數邑之地生齒或遭其蹂躝屋廬或至於燬焚惕若興懷爲之旰食今禁旅揚威而並進鄕豪戮力以爭先震疊無前蕩平有日言念恊從之眾豈皆好亂之氓弄潢池之兵諒非爾志烈昆岡之火亦豈予心與其假息以偸生孰若轉禍而爲福伊昔乾道淳熈之際有若李全陳炯之徒𨿽暫結於蜂屯卒莫逃於黥戮自有宇宙至於今日未聞盜賊得以全軀想惟爾眾之習知豈待朕言而後諭今則宏開禁网誕布寛書推予不殺之仁俾爾更生之路倘復舊業卽爲良民棄兵弩持鉤鉏苟知舎逆而效順問田疇卜居宅當俾去危而卽安尙惟郡縣字人之官共宣朝廷惠下之澤亟除民瘼疾副朕心其楚州衡郴吉州南安軍等處盜賊作過除賊首合行收捕外其餘脇從等人爲能解散歸投並從原貸各令復業許以自新仍仰州縣多方賑防故玆詔示想宜知悉

科舉

朕惟我祖宗張設科目以网羅天下之彥龎臣碩輔多此途出庻幾乎三代選舉之意朕以涼菲獲承丕緒所與共天位治天職者非一時賢士大夫乎故自踐阼以來凡數下賔興之詔思得英傑恊圖康功而前者枋臣崇飾私意淵源醇正之學斥之爲僞忠亮鯁直之言嫉之若仇繇是士气鬰而弗伸文體浸以不古肆朕更化之後息邪說以距詖行辟正路而徠忠規四海之士聞風興起旣有日矣今玆大比爾多士其各攄所韞試於有司賢書來上朕將親防於廷以備器使詩不云乎鳶飛戾天魚躍於淵愷弟君子遐不作人朕之激昂士類蓋與周之先王同出一揆爾多士其可不勉自澡濯以副招徠之意乎故玆詔示想宜知悉【自而前至徠忠防六十四字爲防政婁機貼去重攺今但存初本耳】

云荘集卷十二

欽定四庫全書

云荘集卷十三

宋劉爚撰

敕書

賜湖北安撫使充京西湖北制置使李大性銀合夏藥

敇大性朕防處穆淸軫懷炎赫睠言侍從之老方劇蒸鬱之憂錫以珍良助其節適尙廣蠲屙之澤亟蘇苦熱之民

賜安南國王李龍翰歷日

敕安南國王李龍翰朕稽堯典之授時裁成歷紀仿周人之頒朔逺曁藩方眷乃忠純爲予屏翰念將更於華嵗其預錫於新書欽奉國章益修侯度今賜

賜江淮制置使黃度冬藥

卿以鮐背之年而任麟符之寄勤於王事念在朕心屬當嚴沍之辰慮爽寢興之節宜須名劑以輔沖和

弔祭安南國王

維乃先王世守藩服恭勤匪懈貢獻以時三紀於今始終一徳奄玆訃告良惻予懷卿嗣事云初衘哀罔極尙其節抑式迓寵光

賜安南王嗣子李昊旵嘉定七年曆日

朕在舜璣衡謹乃授時之政布周正朔曁於出日之邦式睠藩方夙陶皇化將舊封之載襲宜新曆之首頒往服寵光益防屏衛

云荘集卷十三

欽定四庫全書

云荘集卷十四

宋劉爚撰

大禮冊文

郊祀大禮前二日朝獻景靈宮聖祖天尊大帝

伏以皇矣有宋受命溥博僊源肇開自我道祖發祥儲慶敷遺後人粵惟眇衝獲典邦祀迎日之至將見於郊徳馨未聞奚自昭假聖靈如在尙克相之俾臻厥成以介景福

郊祀大禮前旦朝獻太廟祖宗帝後

伏以維我祖宗克堪用徳延鴻寶命以畀後人顧循菲涼懼弗勝任將以亞嵗有事於郊率循舊章先饗宗廟於赫列聖威靈在天尙其相之俾迄熙事膺受多福垂休無疆

圓壇祭饗昊天上帝

伏以皇天后帝照臨萬方厥棐惟忱厥輔惟徳誠以寡昧獲承宗祧賴天降康中外底定報本之義其敢弗防翼翼小心躬修元祀匪曰祈福私於眇躬惟民之安斯國之慶

圓壇祭饗太祖配饗

伏以昔在周室禋祀是嚴誰其配之皇祖后稷維我藝祖肇造邦家功大徳崇有光於古肆惟衝眇嗣守慶基創業之艱敢忘厥自玆率舊典升侑於郊威靈赫然尙克顧饗

圓壇祭饗太宗配饗

伏以煌煌寶命太祖受之赫赫慶圖太宗成之二後在天如周文武眇末小子獲承丕基推迹本源其敢不恪屬玆親祀並侑是崇尙其顧歆克昌厥後

郊祀大禮敇諸司

朕奄宅庻邦於今十稔念宗社纉承之重若渉深淵𨿽宮庭蠖濩之防如對上帝矧當禋祀尢極嚴恭向更中外之多虞益顯髙明之垂佑銷旱蝗之孽寖格丰年洗戈甲之腥溢爲龢气旣訖小康之盍崇大振之儀況嘗洊饗於堂筵玆用恪修於郊類方將推防而迎日至又且奉琛而見云陽爲百姓以祈敢云專向來諸侯之助其罔弗欽爰戒先期亶孚羣聴朕以今年十一月二十日謁欵於南郊咨爾攸司各揚乃職相予肆祀毋或不恭故玆詔示想宜知悉

云荘集卷十四

欽定四庫全書

云荘集卷十五

宋劉爚撰

靑詞祝文

祈晴設醮靑詞

伏以事天事地夙罄精忱時雨時暘未臻休應念玆蠶月重以麥秋詎意浹旬之間偶遭霖澇之變三盆將獻恐妨就簇之功五糓最先懼失躬親之望況連嵗旱荒之相踵而四方愁嘆之未紓重罹此災一至斯極皇矣上帝本恩溥以好生今此下民將困窮而阽死願回慈湣極掃陰霾庶寛寒餒之憂少逭菲涼之責無任懇禱之至

太陽交蝕奏告祝文

淸臺占象陽曜有虧惟徳不明天降厥咎惕然祗懼不敢康寕神其相之亟復常度

祭謝祝文

太史有言陽曜當虧陰雲蔽之象弗下著尙虞四方或睹玆異不忘祗懼冀格神休

祈晴設醮靑詞

穡事方興咸切丰年之願梅霖不已復罹積潦之災慨念平疇捲爲巨浸沾體塗足二時殫種蒔之功疾首痛心一旦墮渺茫之境惟徳弗類上姦至和彼民何辜使就死地願收陰冷亟渙陽明庶幾髙仰之獲全尙或有無之相補於神特噓吸之易而民免溝壑之憂瀝懇投誠鞠躬請命

祈晴感應報謝祝文

比以積陰干陽滛雨爲冷田疇告病閭巷興嗟祗露丹懇祈鴻覆太明有赫宿潦頓收仰繄善應之仁獲濟倒垂之急敬伸報謝庸表悃忱終祈大造之曲成庶獲丰年之可望

報恩天慶觀靑詞

伏以霖澇爲災粢盛告病亟攄丹悃防扣蒼穹曦馭上騰陰霾盡掃少慰羣元之望仰繄大造之仁用控精誠少伸報謝尙宜終於覆育庶迄底於登成

茅山崇禧觀啟建瑞慶聖道場設醮靑詞

伏以保祐自天方洪圖之丕衍誕彌厥月屬初度之再臨睠句曲之名山崇列眞之防宇肅陳菲薦祗按靈文伏願精意黙孚飈遊來格斂時五福敢專向於眇躬綏厥兆民冀同躋於壽域

太一宮申乞撰星辰不順保國安民內中後殿醮設靑詞

伏以皇風丕洽五星連珠緯之光帝治質隆七政順璿璣之度苟踐履有毫釐之媿斯災祥甚影響之隨臣猥以眇躬早膺休命𨿽陟降不忘於對越而精神或昧於感通比覽日官之言屢陳乾象之異火行壘壁嵗犯明堂顧譴告之相仍皆菲涼之所召夙宵自警震懼靡遑是用涓日陳儀洗心歸命冀鑑臨之赫赫消禍變於防防宋有善言星期必退齊無穢徳彗或可禳庶憑悔艾之誠亟底和平之福

內中後殿設醮祈禱丰稔嵗康保國安民

伏以天作之君實司民物之命政失於下斯幹陰陽之和廼者春夏以來雨暘弗節行都地震駭變異之非常近甸水災痛生靈之何辠靜言咎證實儆眇躬旣克已以勵省修之誠且多方以行寛防之令庶盡彌災之實黙回眷命之祥更演衝科冀垂景貺五風十雨長銷幹溢之虞四海九州共洽丰穰之樂控忱以禱得請是期無任防禱之至

建康府茅山崇禧觀啟建瑞慶節道場設醮

伏以五百年王者之興自慚匪徳三十六洞天之勝無越玆山就蕆醮筵肅迎僊馭庶精誠之易徹致景貺之遄臻敢冀眇躬獨超廣成子之壽願令率土悉陶華胥民之風

云荘集卷十五

欽定四庫全書

云荘集卷十六

宋劉爚撰

春端帖子

春帖子詞

皇帝閣六首【五言三首七言三首】

嘉定無彊歷才開第五春金穰端有兆太嵗恪居申新嵗朝元使龍荒萬里來至仁天廣大朔漠亦春臺雉扇開金殿云韶奏紫庭天顏知有喜班首是前星萬宇新歌大有年又看瑞雪粲瓊田太平和气隨春轉斗米從今三四錢

東風昨夜入簾帷便覺深宮漏影遲一曲涼州花盡放不湏先作報春詩

陽進陰消屬此時凝旈南面盍深思防臣自媿無規諫願獻先朝學士詩

皇后閣十首【五言四首七言六首】

寶勝千春字瓊林九醖香六宮齊上壽地久配天長金屋春容早銅樓色正分奉觴天一笑聖子似周文寶扇彩雲開宮妝襯玉梅共持千歳栢爭獻萬年杯寶字泥金帖工夫剪刻成四時俱百順何但慶宜春栁眼窺春暖欲眠梅妝防雪鬭新妍一年好處如今是還勝淸明寒食天

誰贊東皇轉化鈞宮中堯舜亦深仁祗將一防陽和意散作乾坤浩蕩春

煙花萬匝繞坤寧獨把牙籖手不停爲要八荒皆壽域彩毫親防度人經

曉來寛大詔初頒物物咸沾雨露恩共仰生成歸帝力誰知輔佐屬坤元

笙歌北院連南院景物新年勝舊年梅栁已知天意好十分妝防鬭春妍

禦沼春融冰半澌偶觀流荇已參差因時有感關睢詠寤寐難忘窈窕思

東宮五首【五言二首七言三首】

薄薄觚稜雪融融甲觀風晴光挾和气先到少陽宮燈市千門月花時萬井春朝來資善議猶自問窮民畫堂金榜掲居仁萬物如關念慮深一防陽春從震出助成天地發生心

鶴駕通宵入問安龍墀淸曉押朝班天顏喜見重輪月春色先回萬嵗山

濟濟儒冠萃講庭韋編竟日共研精還將泰象參人事要使羣陽更彚徵

端午貼子詞

皇帝閣六首【五言三首七言三首】

庚午仍重午離明正繼明炎圖千萬嵗從此愈光亨玉帛交鄰後淸陰滿塞楡苞桑存至戒猶佩辟兵符有意蘇民瘼無心玩物華祗求三嵗艾休進五時花當寧求賢軫慮長每因佳節憶沈湘不須五色紉成綫自有忠言補舜裳

延英晝永汗霑衣正是君王訪問時應笑開元恣佚樂粉團爭射學兒嬉

聖心日日望丰年淸曉鑪燻徹九天二麥登場蠶著蠒平疇新緑又連阡

皇后閣十四首【五言六首七言八首】

仙秫浮瓊醴香菇蔟寶盤漢宮三十六爭奉聖人歡槐影緑成圍腰轝繭館歸我躬惟服澣先織衮龍衣翠浪兩岐麥冰絲八繭蠶今年收倍好歌頌滿周南日永坤寕殿時將萬卷看從容聊灑翰寶扇舞龍鸞玉佩響瓊樓天風五月秋人間正炎熱猶軫聖情憂讀罷懷沙賦重哦捲耳篇慇懃勸明主屬意在求賢披香殿裏繡筵開九節菖蒲七寶杯應念臣勞如捲耳欲將厚意酌金罍

愛民一念徹淵泉內府時時出禁錢只此自添無量壽何湏絲索頌長年

紅橊紫槿暎池臺玳席還當水殿開借問天顏何太喜皇儲親奉萬年杯

水晶簾捲午風輕萬壑淸寒淩室冰閒奏薰弦思解慍肯教人世獨炎蒸

才過端辰又誕辰天家風物鎭長新六宮競獻長生縷一縷應期一萬春

記得當年夢月符浴蘭節後恰旬餘欲知天錫無疆壽認取蟾蜍頷下書

貝葉新傳寶藏經聖心端爲福羣生從今物自無疵癘安用桐君紀藥名

瑤池十丈藕花香淸賞尢宜水殿涼聞說內家多樂事前星親自捧霞觴

皇太子宮四首【五言二首七言二首】

彩索金爲縷香秔玉作團從今逢午節嵗嵗奉親歡銀牓靑宮裏天風五月秋應憐耦耕者曝背向農疇午漏遲遲滴玉壺淸陰幕幕布庭除直將底事銷長日大學中庸兩卷書【東宮雅好大學中庸常命制漕黃顯謨書之】

焜煌八字彩毫書鉄畫銀鉤炤坐隅心正自能祛百厲辟邪安用道家符【東宮常大書八字曰格物致知正心誠意分榜於藏書之室詹事戴大蓬常以語館閣同舎故此詞及之】

致語口號勾合曲詞

金國賀正旦使人到闕紫宸殿宴

致語

臣聞月正元日舜門廣辟於四方春王三朝漢殿畢來於萬國恭惟皇帝陛下繼天禦極法古陳儀僊蹕而下東廂衣裳而正南面賔臚並設肅大廷鵷鷺之班僸佅具陳小異域魚龍之戱臣等沗居法部敢獻民謡

口號

楡關玉塞靜無塵嘉定如今第四春兩國交馳通好使八方同作太平人翠鼉鼓奏娛嘉客白獸樽浮賞諫臣聖歷從玆天共逺年年玉帛防楓宸

勾合曲

云上天需皇歡浹而羣臣醉雷出地豫樂音調而四時和上悅天顏教坊合曲

金國賀正旦使人到闕紫宸殿宴

致語

臣聞東風入律回萬宇之陽春南面垂裳受四方之賔貢恭惟皇帝陛下天容睟穆聖徳昭淸當乾坤交泰之辰作君臣相悅之樂舉觴太極殿未誇唐室之元正置酒長樂宮更陋漢朝之十月臣等繆參法部輙獻衢謡

口號

六龍扶輦下雲間紫殿風防響佩環朔漠逺馳鄰國信前星親押外朝班九賔重譯瞻宸極萬嵗三聲繞壽山太史預占年大有更添喜色上天顏

勾合曲

法酒三行方祝聖人之壽鈞天萬舞宜揚治世之音上奉宸歡教坊合曲

瑞慶節集英殿宴

致語

臣聞千嵗河淸適紀千秋之節萬官星拱同稱萬壽之觴恭惟皇帝陛下徳配乾坤澤流雨露光照猗蘭殿上未誇漢室之開祥春生花蕚樓前竊小唐家之張燕

口號

皇家卜世過周唐天啟眞人應運翔抱日預占恭邸夢飛龍曽報晚山祥翠云影外來金母紅霧香中擁玉皇樂府賤工無以祝願將金鑑代珠囊

勾合曲

虎拜萬年卽祝聖人之壽鳯儀九奏宜揚治世之音上悅宸顏教坊合曲

金國報登位使人到闕集英殿宴

致語

臣聞合兩國之成瑞節逺馳於星傳設九賔之禮宴觴載舉於天庭伏惟皇帝陛下大徳難名至仁無外弓載櫜戈載戢常存安天下之心酒如澠肉如京特厚遇使臣之意歡聲振地和气回春臣等身服伶工敢陳口號

口號

時平朝野寂無嘩南北歡盟共一家不遣纎塵驚塞上要將和气匝天涯星馳琛幣來鄰境云擁衣冠防正衙聖澤汪洋天廣大侍臣何惜醉流霞

勾合曲

君子之酒防且多方初筵之有秩治世之音安以樂宜雅奏之載揚上悅天顏教坊合曲

云荘集卷十六

欽定四庫全書

云荘集卷十七

宋劉爚撰

奏札

戊辰四月上殿奏札

臣竊惟權臣用事妄開兵端南北生靈均被其毒陛下爲之旰食焦勞者二年於玆矣天啟睿謀迄殄元惡尋盟繼好休息有期豈非天下之福哉而臣區區愚慮竊謂爲國者當示人以難犯之意不可示人以易窺之形昔春秋時晉師入齊齊使國佐如晉其勢極矣一聞齊之封內盡東其畆之言𨿽僨軍之餘不肯苟從以紓一旦之禍蓋敵國之相與有以折其謀則爲和也易有以啟其慢則爲和也難況敵國無厭變詐百出又非可以中國常理待之乎側聞日者小行人之遣也敵人欲多嵗幣之數而吾亦曰可增敵人欲得姦臣之首而吾亦曰可與至於往來之稱謂犒軍之金帛搜括歸朝流徙之民承命𨿽謹曽無畱難竊揆謀國之意不過以樂天保民爲心幸和好之亟就耳獨不思敵人得以闚吾之情而滋嫚我之意乎𨿽然此旣往之咎矣所以圖制方來者猶可謹其初也蓋古者敵國通和有養其事力以待可爲之機者越之事吳是也有聴命於敵以圖苟安之計者六國之事秦是也今曰尋盟於敵臣不知姑欲養其事力而待可爲之機乎抑將聴命於敵而圖苟安之計乎勾踐之行成於吳也蓋忍恥以志仇讎之復而非倚和以自固也是以三十年間蚤朝宴罷臥薪嘗膽未嘗一日忘防稽之恥故𨿽詘辱一時迄能伸其志於異日若夫六國則不然其求和於秦也蓋委國以爲仇讎之役而非用權而祈濟也故朝割地以賂秦則莫棄謀臣之言夕遣質以入秦則旦絕鄰國之援撤防弛備冀秦之矜已而不加兵奚異委肉虎狼而幸其弗食也夫是以六國之地卒歸於秦豈秦之力能亡六國哉六國實自亡耳今日而知是則當以越之事爲法而以六國之事爲戒可也抑臣聞之善謀國者不觀敵情之輕重而觀吾政之修否元祐初用司馬光爲相盡更王安石法契丹聞之以勿生事戒其邊吏今日號爲更化矣而敵桀驁無異前日毋亦我之所爲尙有可思者乎故臣妄論今日之事必吾無以取輕於敵而後和可成必有以深服其心而後和可固臣觀昨者竄殛柄臣之始不惟四方萬里咸服英斷而敵國亦竦然易視矣誠使剛健不息之誠愈篤於初振厲有爲之志益加於舊則國勢日彊敵自退聴柰何朝綱方整而紛紊之漸已萌政事方修而懈弛之形已露正人𨿽進志未獲伸言路𨿽開忠罕見用我之更化者僅如此其能使敵情之畏服哉況夫彼之待我者方驕我之待和者太重一介行李曽未越境而動色相慶若無事然臣恐盟好旣成志气偸惰宴安鴆毒之禍作浮滛冗蠧之政興彼方質吾嵗賂以厚其力乘吾不備以長其謀加之數年聲勢寖盛然後發難從之請挑必爭之端而吾徬徨四顧將無以應之此長慮逺識之士所爲寒心者也臣願陛下以通和講好爲權宜以修徳行政爲實務君臣之間朝夕儆戒於敵情之難保禍至之無日搜討軍實申飭邊防凜然若敵師之將至如是而國勢不張外虞不弛者未之有也臣一介防賤乍對淸光輙竭毣毣之思惟陛下明察

二

伏觀慶元以來柄臣顓制立爲名字以沮天下之善者有二曰好異曰好名士大夫志於爵祿靡然從之者有年矣吁是豈非蠧壊人心之大原乎是豈非更新聖化之首務乎臣常敬觀國史竊見祖宗盛時以寛宏博大養士气以亷恥節禮淑人心國有大政事大議論天子曰可大臣曰否宰相曰是臺諫曰非而不以爲嫌布衣陳時政艸茅議廊廟而不以爲僣蓋惟恐人之不盡忠而未嘗惡其立異也士之自修於鄕黨者見尊於朝廷自勵於州縣者見褒於君上過人之節不以爲矯異俗之行不以爲狂蓋惟恐人之不鄕善而未嘗疑其近名也夫是以忠讜之气伸而佞諛者不見容亷節之俗成而貪鄙者知自愧其所以扶持國脈於久安長治之地者其源蓋出諸此自王安石蔡京之徒相繼用事樂趨和同已之論用憸邪無行之人士有不爲利疚不爲勢怵者則目之以好異目之以好名摧折沮挫不遺餘力波流橫潰至於崇宣遺親後君之習成仗節死義之風泯其禍可勝道哉中興以旋深鑑前轍培養作成風俗一變不幸十數年間復壊於柄臣之手蓋其竊弄威權之始一時諸賢出力與抗彼自知爲淸議所不貸也保固庸違以爲心腹抑擯賢雋甚於仇讎有如至誠憂國以爲忠犯顏切諫以爲直臣子常分也柄臣則以好異詆之設爲防禁以杜天下欲言之口於是忠良之士斥而正論不聞矣正心誠意以爲學修身潔已以爲行士大夫常事也柄臣則以好名嫉之立爲標榜以遏天下趨善之門於是僞學之論興而正道不行矣相煽成風惟利是視以慷慨敢言爲賣直以循黙謹畏爲當然以淸修自好爲不惰以頓頑無恥爲得防北代之舉宗社安危所系也雷同附和若出一口而爭之者不數人胥吏皂稍握寸權則輻湊盈門名義有不暇顧流之極一至如此今日攺弦更張之初臣謂當先破尙同之習廣不諱之塗朝政得失俾臣下各盡所懷而不以立異爲可厭褒崇名檢明示好尙俾人人有士君子之行而不以沽名爲可疑則士气伸而人心正風俗美而治道成更化之務疇先於此惟陛下與二三大臣亟圖之臣不勝至願

三

臣竊惟陛下天資仁恕矜謹亷獄藹然有宗祖之風眞祈天永命之本也然臣竊觀四方郡國之間猶有無辠而致死有辠而逭刑者推原其故豈非典獄之官未盡得其人乎蓋天下之獄起於縣而成於州審訂其情而研覈其精皆州郡獄官之責也獄官而非其人則委成於吏手變亂於賕賂何所不有郡守不能盡知也提防刑獄不能徧察也由是而上之朝𨿽刑寺詳審之明當憲部讞決之精詳淑問如臯陶不過憑已成之案牘少加考閱焉耳本原旣失救之末流何益哉臣愚竊謂獄官之任匪輕而獄官之選未重有如特恩之授官胥吏之補官納粟之拜官其間非無才且能者然營進之路旣窮苟且之念易啟精明亷潔者常少昏眊貪黷者常多顧使居典獄之官任民命之寄臣未見其可也且一尉之防近制猶不容以特恩授而百里之宰胥吏入粟之流未嘗得預其間蓋以近民之官當重其選也何獨於獄官而輕之哉臣願陛下念仁政之當先軫民命之至重明詔銓曹自今差注獄官非進士任子歷官無過與關陛入格之人不許充選其特恩雜流之見爲獄官者委監司守臣擇人保奏兩易其任待闕未上者攺注他官治獄稱者監司守臣條其實狀以聞與量減舉注之數其髒污不法者令所屬按劾重寘典憲蓋注授不輕則人知自重激勸有方乃人知自勉庶幾小大之獄必察以情所以惠民生而召和气非小補也倘臣言可采乞付有司詳議施行

己巳四月上殿

臣寒逺書生至愚至陋去夏四月常因面對冒貢瞽言陛下不以爲狂俯賜嘉納今者又獲進瞻天光不於此時罄竭愚忠禆萬分一臣實有辠臣聞董仲舒有言曰國家將有失道之敗天乃先出災害以譴告之不自知省又出怪異以警懼之尙不知變而傷敗乃至以此見天心之仁愛人君而欲止其亂也竊惟漢儒之言天未有深切著明如董仲舒者臣濫綴館職獲觀太史所申邇日以來災靑洊至兩旬之間暴風再起三月丙申都城雨雹越八日癸卯熒惑失次行入太防干犯執法己酉之夕畱守掖門譴告丁寜可謂至矣而蝗蝻餘孽寖寖復生陛下恭儉慈仁對越無愧而和气未臻咎徴遄至臣愚無知未測其故意者上天仁愛昭示戒儆欲使陛下君臣之間思格先王所以正厥事者乎臣敢條上四說惟陛下裁擇一曰親正人臣謹按漢初元二年正月暴風從西南來翼奉以爲左右邪臣之驗延光一年三月大風防木史臣以爲親讒曲直不分之應今陛下登崇耆哲褒顯忠良所謂讒邪萬無此理然臣竊聽眾論或謂正人𨿽進用而委任未盡專小人𨿽退斥而僥幸未盡塞名𨿽好忠而實則喜佞故諌爭之塗尙狹忠鯁之气未伸此災異所緣而起也臣願陛下親近端良優容切直知賢而任之則勿貳知邪而去之則勿疑然後政治可興而天心可假矣二曰抑近幸臣聞之傳曰陰气之精凝而爲雹故劉向以爲陰脇陽之證孔季彥以爲陰乘陽之證考諸前代凡妾婦乘其夫臣子背君父政權在臣下夷狄侵中國皆其事也求之今日固無患然臣竊觀近者一二詔防或從中出廷尉之官不得守法環列之職驟升非人更化之朝詎所冝有意者左右近習之私甘言卑辭之請未能以盡絕之乎夫陰邪之類長則陽剛之道缺致異之源其或在是臣願陛下遵仁祖之規責大臣以社禝之事深遏私情大融公道以潛消陰盛之譴則升平可致矣三曰除壅蔽臣謹按漢天文志熒惑南方爲禮爲視禮虧視失則罰見之又太防天廷熒惑守之爲亂臣在廷之象陛下恭畏自將勤修典法固無一不合乎禮矣意者萬事幾防或未盡察羣情邪正或未盡知故上天因之以示戒乎夫視之不明是謂不哲洪範五事之證昭然可考臣願陛下體重離之照炳獨斷之明察事幾於兆朕之先燭物情於隠伏之際使姦邪不能壅蔽則火得其性而災害熄矣四曰去貪殘臣觀春秋桓公五年秋螽說者謂貪虐取民之所致漢光和元年蝗蔡邕謂貪虐之所致曩者權姦當國寵賂日章州郡監司掊克取媚愁苦之气干冒陰陽餘毒遺殃迨今未歇比者固常遴監司之選重贓吏之罰而守令貪殘者尙多苞苴餽遺者未戢臣願陛下明詔大臣推行臧否之令申嚴賄賂之禁庶幾民瘼可瘳而天變可弭也昔者成王悔過天雨反風景公一言熒惑退舍宣帝因雨雹而躬親萬機太宗因旱蝗而施仁政致治之效於今可覩陛下誠能側身修省於其上大臣誠能同心爕理於其下則轉異爲祥反掌間爾抑臣復有獻焉夫天人一理感通無間民气舒慘應之三數年來生靈窮困可謂極矣淮民流離死者什九僅存者饘粥弗給旣斃者無所藏蓋陛下賑卹之仁無往不至而有司奉行未得其術江淮之間以人爲糧者猶自若也欲望災沴之銷其可得乎側聞兩淮蹂躝之餘種麥無幾誠恐風傳過實或誤宸聽謂麥熟爲可恃不復廣爲振救之防又聞廣南數州粒米狼戾臣願勑內府封樁之儲及今收糴以濟其饑是亦賑救之一端也方今元元之命寄於陛下倒垂之急近在目前幸哀憐而速救之庶幾人心可回則天意自解不然愁嘆日滋變異日熾臣未知所終也意切言狂罪當萬死

庚午六月十五日輪對奏札

臣聞天下有不可冺沒之理根本於人心萬世猶一日者公議是也自有天地以來𨿽甚無道之世破裂天常隳壊人紀敢爲而弗顧者能使公議不行於天下不能使公議不存於人心善乎先正劉安世之論曰公議卽天道也天道未嘗一日亡顧所存何如耳熈寕之世以新法爲不可行者公議也𨿽以王安石之愎諫遂非而不能遏士大夫之口紹興之際以和好爲不足恃者公議也𨿽以檜秦之擅權專殺而不能弭君子之論卒之新法行而民力屈和好就而敵情驕甚哉此理之在人信可畏也與其拂之以取禍孰若順之以爲安近年侂冑用事以區區私意小智扞天下公議之衝𨿽能顚倒是非於一時終不免爲當世大僇何者公議天道侂冑違之則違天矣天其可違乎故善爲國者畏公議如畏天則人悅之天助之何事功不立之憂哉陛下更化以還至公之理義嘗少伸於久郁之後矣臣愚伏願朝廷之上兢兢保持勿失初意用人立政一以天下公議爲主而不累於好惡偏黨之私盡公極誠如對上帝則天人胥悅治效可期海內之幸也陛下畱神反復愚臣之言

辛未十二月上殿奏札一

臣聞知父母之心者可以知天地知人君之道者可以知天道蓋父母之於子也鞠育而撫字之仁也鞭朴而教戒之亦仁也君之於臣也爵賞而褒勸之仁也刑罰以聳厲之亦仁也天佑民而作之君其愛之深望之切無異親之於子君之於臣也故君徳無媿則天爲之喜而祥瑞生焉君徳有闕則天示之譴而災異形焉災祥𨿽殊所以勉其爲善一也天之愛君如此爲人君者其可不以天之心爲心乎臣伏觀近嵗以來旱蝗頻仍饑饉相踵陛下嚴恭寅畏不敢荒寜憂憫元元形於玉色上年降康遂以有年亦足以觀感格之效矣而比者幹度告愆星文示異乃疊見於淸臺之奏謂陛下躬行之未至與則丰禳之應若何而致之謂陛下躬行之已至與則象緯之災又何爲而數見也天道幽逺人所難知臣竊思之意者皇天祐宋之心欲陛下不以積年之憂爲易忘而以目前之喜爲僅足其愛之深望之切爲何如耶夫宮庭屋漏之防起居動作之防一念方萌天已洞見陛下誠能守兢業之志防慢易之私拳拳服膺至誠毋怠則將不待善言之三而有退舎之感矣況今年𨿽告稔民食僅充然薦饑之餘公私並立如人久疾甫獲瘳而血气未平筋力猶憊藥物扶傷正須加意朝廷之上未可遽忘矜卹之念也恭聞間者內廷屢蕆醮事固足以見陛下畏天之誠然而修徳行政者本也醮禳祈請者末也舉其末而遺其本恐終不足以格天矧今冬令已深將雪復止和气上鬰嘉應未臻此漢人所謂天有憂結未解民有怨望未塞者也臣愚不佞伏望陛下體昊穹仁愛之意思星文變動之繇延訪近臣勤求闕失推行惠政以活斯民則愁嘆消於下而休徴格於上矣詩曰敬之敬之天維顯思命不易哉惟陛下畱神毋怠

二【是時本朝賀金國生日使余嶸至涿州良鄕縣以燕城方被圍使回始知金人有韃靼之擾】

臣竊惟今日北國有必亡之勢三可爲中國憂者二蓋自有天地以來北方盛衰不常然未有昌熾百年而無變者也女眞據有中原九十載矣自其立國惟以刑威殺戮刼制上下非有歡心悅服之素也持此而欲久存𨿽秦隋不能況區區彊悍之女眞乎此其必亡者一方阿固達尼瑪哈之徒崛興窮海之濵茹毛飲血云合鳥散用沙漠所長以憑陵諸夏故所向莫能當今數十年豢養之餘無復前日堅悍之气而達靼小夷歘起而乘之干戈相尋情見力詘蓋今日之女眞也以垂亡困沮之勢旣不足以當新勝之鋒而眾叛親離安知無他變乘之者此其必亡者二方其隆時用民力如犬馬戕民命如艸菅人情擕離無敢畔者積威禁約之素也今其潰敗四出猶川決防不可遏止至用赦以安之瓦解土傾其形已露豈特智者而後知哉此其必亡者三嗟夫堂堂中華他人有之翼翼故都禾黍生之有志之士思欲一洗久矣而曩者病於機防之難逢間者敗於權姦之輕舉顧今何幸彼自阽危而臣復以爲憂何也蓋傳有之自非聖人外寕必有內憂孟子亦曰無敵國外患者國恆亡方陛下更化之初和議未堅邊警未撤君臣上下惕然無敢康之心迨夫聘使交馳遽已狃目前之安而忘前日之患萬一此敵遂亡莫或流毒上恬下嬉自謂無虞則憂不在敵而在我矣此臣所謂可憂者一也事防之來應之實難毫釐少差禍敗立至設或外夷得志邀我以夾攻豪傑四起奉我以爲主從之則有宣和結約之當戒張覺內附之可懲如將保固江淮閉境自守彼方云擾我欲堵安以此爲謀尢非易事此臣所謂可憂者二也今之議者大抵以爲北國之衰廼中國之利抑不思匈奴五單於之爭漢嘗獲其利矣拓防氏河南之警顧反爲蕭梁之害何耶蓋有國者不當問敵人之盛衰惟當計吾政之修否當漢宣時內有股肱之良外有爪牙之勇朝廷紀綱本末備具邊陲備禦斥候精明使匈奴盛彊尙當賔服況於浸防弱之後乎若梁武則不然舎正道而溺異端棄人事而談虛寂內則三蠧弄權輕作威福外則諸王忿防骨肉相圖保境靖民猶恐不足況欲乘人之敝以徼幸萬一之功哉繇是觀之使今日能爲漢宣之所爲則敵之存亡俱不足患抑猶未也多事之端方自此始臣愚竊獨憂之伏惟陛下日與二三大臣深求自治之防勿以懲羮之故而謂讎恥可忘勿爲視防之謀而謂幸安可恃修實徳以格天命敷仁政以結民心奨忠實以作興天下之材省科斂以培養天下之力至於某人可將某兵可用某城當繕某器當修無日不講於朝而申訓之庶幾國勢日尊敵人自恐則乘機取勝可以制蚌鷸之危養威俟時足以保金湯之固矣惟陛下毋以臣愚賤而忽其言

云荘集卷十七

欽定四庫全書

云荘集卷十八

宋劉爚撰

墓表

建昌太守詹侯墓表

故建昌太守嚴陵詹侯將莆陽陳師復爲之銘旣其孤某復請予表其墓予曰銘墓非古也銘而又表之益非古也然古之欲銘先人功徳者有鼎彛焉今亡矣人子思顯其親將焉托耶然則𨿽銘其墓可也銘而又表之於義何居予故曰益非古也且侯之墓師復寔銘之以銘者之賢則知得銘者之賢無疑也子之欲顯其親可無憾也而奚以表爲𨿽然予之於侯有所深敬焉又有所深惜焉侯之免倅而選於銓也銓吏曰是當復爲縣夫倅而縣世之所未嘗有吏直邀吾賂焉爾侯獨曰縣可爲也賂不可爲也卒請宣之南陵以去旣至勤民如在剡時嵗方饑賑而防之尢力也夫自髙而卑逸而勞世俗之所甚恥而不樂焉者也以其所甚恥故求所以免其恥者無不至也以其所不樂故凡可以遂其樂者無不爲也士之所以失其常心者其不由此歟今以侯之事觀之非所謂卓然異於世俗者乎蓋不恥人之恥而惟賂吏之恥者知義也不避人之所不樂而惟及物之樂者好仁也義與仁天下之正理而侯皆有志焉顧卒不得少究其韞以死此余之所難而銘之所未及也銘而表之𨿽有異乎古然書其銘之所未及以勸爲善者是以古之遺意也於是乎書

宋故蘄州使君正節李侯墓表

嘉定間金人謀侵邊邊報至蘄蘄李公戒將吏僚屬豫修戰守備是年二月甲子敵絕淮而南防六關圍黃州蹂蘄水縣公命出兵迎敵遇於橫槎橋破之居數日敵擁眾臨沙河經營欲渡又破之明日敵兵大至決隍水焚戰樓皆爲我師拒遏以退又明日移兵要衝爲必渡計我師直前奮擊殺其渠帥一人余鳥獸散敵𨿽屢挫然自是謀益巧攻益力未幾遂傅城下圍之數重敵燔吾所立柵我師爭之殺將卒數十人奪所佩印三月丙戌敵攻西門射卻之有據胡牀督眾者斃以一矢敵造望樓以窺我我爲疑兵以示之旣又使人持書來脇降吾守者公命戮之而焚其書越二日敵以其攻具進我亦設械禦之長斧巨石當者靡碎煙焰所及蕩爲飛埃夜則壯士搗其營毎至輒克居數日敵攻北門鋭甚我師縋而下勦其人毀其梯衝旣又疊攻吾四墉皆敗走前後逾再旬卒不得志於我防黃州失守復鳩其羣類以來我之將士軍民殊死鬭無一毫退沮意敵技窮垂遁矣不幸援師遷延莫至我之叛將復導之以登辛丑城防公與其子士允猶率眾力戰不克死之嗚呼公藐然一儒生爾使其雍容在朝著說古今不過以徳人荘士目之一旦憑危堞嬰敵鋒奇變防出若老於戰陳者援路旣窮竟以身殉其堂堂大節視晉之卞侍中唐之張睢陽無有及焉議者徒知公倉猝所立之絕人而不知其積之有素也開禧中某會公於閩公嘗慨然語曰篤信好學守死善道此吾輩八字箴特患立志非堅爾某敬佩其言一日有詒書廟堂以糜捐自誓者公毅然正色曰士大夫此身獨當爲君父死爾可輕以許人乎此公仗節死義之心已定於平昔講學之素矣及是喟然謂其僚曰吾以書生再任邊壘行年七十亦又何求獨欠一死爾敵至當與同僚戮力以守不濟則以死繼之吁公之素心堅定如此其視事窮勢廹不得已而死者可同日語乎昔者子路問成人孔子旣以見利思義見危授命告之矣至其門人子張又以見危致命見得思義與祭思敬防思哀並言之聖賢平日講論必先以危難自處他皆言思而此獨不言思者豈非死生之際惟義是徇有不待思而決乎此公所以自斷而弗疑也公之學主於力行而充以涵養平居接物容色睟穆待人以和見者意消至其論是非辧邪正則凜焉不可回奪某從公遊覘之熟矣嘗竊以謂仁以爲己任死而後已者公實有焉使其見用於朝居扶顚持危之地則若汲長孺之不可招麾蕭望之折而不撓皆公所優爲惜也巨木百圍不得以棟楹九廣暴風疾雨僕之於窮山荒谷之中自公而言固得其所以死而爲世道人材計者可勝痛哉世皆言公守蘄以扞敵有蔽遮舒巢之功某獨謂公之一死足以激昂天下臣子之心使知幸生不足榮而義死爲足畏率是以往人人皆金城也保全二郡直其細爾還觀一時邊鄙之臣蓋有惜死而逃者矣防雀偸生迄亦不免含媿入地猶有餘辜公𨿽歿而義烈昭然與天地日月相爲無極是豈不深可貴耶公旣闔門防難兄之子士宏適來省覲亦與焉其長子士昭以先返舍獲全噫天道不絕忠臣之後若是哉世降俗靡士大夫以全身保家爲賢聞公之死相與訾議者不可稱數賴天子仁聖湣書防典所以褒揚者甚寵然後人知忠義之獲報而公之道始大光明於時故龍圖閣學士四明袁公旣銘其藏士昭復謁某表其墓某惟袁公之賢其言足以信萬世不待表而見也獨念平生與公交其可黙無一辭輙敍所聞與志銘所未及也以竢後之君子嗚呼公今已矣士大夫聞風興起豈必危難而後見哉立朝事主以盡忠竭節自期涖官臨人無苟且自營之念則是亦公之心也詩曰髙山仰止景行行止夫髙山則仰之光明正大之行則必行之非可以徒仰而已也有志之士其亦勉諸

云荘集卷十八

欽定四庫全書

云荘集卷十九

宋劉爚撰

墓志銘

湯武康墓志銘

予年二十六始識升伯於都城方是時升伯以詩文稱諸公間雄秀麗防有古作者風致後十餘年濫官於朝又得其所爲通變十二防讀之論說娓娓援古質今奮然有爲國建防圖久安之志於是撫卷三嘆曰此賈誼長太息書也恨時無知君者亦自咎前日知之未至也又五六年再見於延平相與論洙泗伊洛之源流與朱陸氏之所以同異者旁及方外之學融防貫通卓然自見處乃嘆曰升伯別我幾時而涵養至是耶非其信道篤進徳勇其能日充月益如是耶時予嘗病世之學者誦詠聖賢遺言而未嘗反躬以驗其實故𨿽見聞知識若日進而不可禦回視其人气質之偏心術之敝或終其身而無攺焉則亦何貴於學耶若吾升伯蓋用心於內而求踐其實者也故其積中形外有不可揜使天假之年卒至於徳盛仁熟之地則其所立詎可量哉此吾於升伯之沒所以嗟咨涕洟而悼斯文之不幸也君名幹字升伯姓湯氏饒之安仁人曽祖考某祖考某考自號臨齋予所爲序其遺文者也湯氏爲安仁望族用儒科顯者相踵自君之大父諸父蘊徳種學益懋以閎而皆不偶君少從鄕先生肄業已知講求先朝名卿言行而慨慕其爲人再舉進士慶元二年中甲科授黃州黃陂尉益務涵飫經術朝莫吟諷山房中家人少覿其面臨齋於古學無不通君爲舉子時罕以語之至是始盡發其蘊大要談義理不騖於虛無髙逺而必反求之身心考事實不泥於成敗得失而必鉤索其隠防論文章不溺於華靡新奇而必先乎正大要其歸以切實用關世教爲主君於是盡得家學之傳俄居臨齋憂服除調至婺州金華縣簿辟江州都統司機宜文字又丁母董氏憂服除調武昌軍節度推官遂教授南劍嘉興二郡學攺通直郎知湖州武康縣未上卒年五十有五君自爲書生慨然有志於及物其在武昌究心謨畫酌情引義參以法意凡所剖決人無異辭及爲校官日與諸生講論道義晨入直捨至晝漏盡乃歸間造諸齋從容咨叩勉以進業𨿽吏胥市人子有可教者亦收寘黌捨中爲親授經史其所成就居多蓋君徳宇粹然從遊之士望其眉睫已有所興起不待繩以規矩而後聴且服也棲遲選調幾三十年守道固窮未嘗有覓舉意同僚信之家故淸貧闔門數百指悉仰食於君疏食菜同堂一飽而歡意常周浹遲次端居動五六載飲水著書陶然自樂𨿽妻子衣百結不以介其心自奉儉朴舉酒觴客惟一古甆甌燕居緇裘布裳驟見者不知其已仕也晚年憂患日侵尢人所難處而君以理開釋脫然無固滯意嗚呼欲知吾升伯者仕觀其自竭窮觀其自守斯得之矣自其少時愽參聖賢言論以爲指歸精思力踐不進不已旣又聞瞿曇氏之學以了悟爲聞亦從而究其說久之防然若有得也間嘗語予曰儒佛之道𨿽殊要皆以求本心爲主倘能悟所謂活法者則𨿽混融爲一可也予𨿽未悉其指然視君所養虛閒怡悅有超然自得之趣則其所造詣誠有未易窺者至於孝友之至情愛君憂國之大義悃誠至到一念弗渝自兒童時篤志色養侍親疾數月不解衣居防哀毀尢劇諱日必前期齋戒終其身思慕弗衰宦遊四方毎晨興炷香遙想先世丘墓所在各再拜以展哀敬方防父時三弟四妹皆少君撫視以養以教俾至於有成諸弟連嵗收科各以學行聞女兄弟中類能渉書史閒壼儀則皆君發之也開禧中權臣將開兵釁君爲書萬餘言伏光範門以獻不報明年師出不利人服君先見而卒未有爲君言者君謂吾不幸獲知言之名敢因以爲利哉𨿽沈伏下僚毎聞時事有不滿人意者當世善類有不獲其所者輙爲竟日弗怡觀君於倫理恩義之間周盡如此是其性於天成於學有以過人者又非方外之說所能與也君善交防爲邦人所愛寓公之賢有兪公建者尢爲金石交君旣通朝籍往謁焉疾遽作遂沒於兪氏之館將屬纊神采淸明如常時六月五日弟中護其柩以歸自棺及斂費多出兪氏明年三月己未祔葬於貴溪龍回考君兆城之北娶姜氏二子潛年一十六卒洧生有異質自防出語驚人年十四以戴氏記學於鄕甫冠亦卒今奉君之防者孫震孫而已悲夫二女適張龕許咸次孫復尙防君初號隨適居士晚更號存齋其爲文章敷腴醇正尢工古律詩論事有根據切物情說經多先儒所未發有集二十卷泮宮講議二卷史漢雜考二卷記簡十卷楮罪言一卷與所謂通變防者藏於家𨿽然君之所以不朽者弗在是歟銘曰心休兮理融舞雩兮春風全吾眞兮自樂等夢幻兮窮通潦盡兮潭淸天空兮月明悵舊遊之莫續冩予恨於斯銘

宋通直範君墓志銘

延平郡城之東鑿灘之上有賢寓士焉曰拙逸範君其學防於易其文長於歌詩其爲人意度嫻雅而介直以和其仕勇於及民而嗇於營已君時官湘中余弗獲從之防獨得其所爲開禧太平諸詠者讀之爲之慨然太息焉然當是時權臣驟開兵端三邊大震擾而根本內蹙識者凜焉有朝夕憂大官貴人沈酣寵利曽無出一言以捄時病者君靑衫老州縣廼獨隠憂憤嘆若已任其休戚顧位下官薄不得薦所聞於朝則仿古者風人托物之誼爲詩以諷其詞明白痛切一倡三嘆焉冀在位者聞而悟悟而攺也未幾權臣誅天子躬親聴斷更大政令十數條往往與君言相合而君久矣倦遊已無意於仕矣嗚呼惜哉君名機字純之其先幽州人後徙毘陵又徙延平曽大父某某官贈某官大父某某官贈某官父某某官贈某官君乾道初以父任建寕府甌寕主簿歷撫池二州司法參軍福州懷安丞知秀州崇徳縣嶽陽軍節度推官知潭州寕鄕縣湖廣總領所幹辧公事嘉定八年以通直郎致仕此其歷官之次第也在池州時江左大旱蝗流民𦇤負相屬郡諉君行賑防事君爲擇僧廬閒曠者分處之次第給錢粟皆有法竟事民得無轉徙溝壑以死感徳君蓋未嘗自屍其功也崇徳今畿內縣使客經行無虛日故例訟者有鬻紙錢里正有展限錢以供廚傳及它冗費君曰朘窮民以貲虛譽吾弗忍爲悉罷之有盜牛殺人而逸者尉逮其鄰抑使誣伏君察其妄釋之移尉使求眞盜尉大詬怒至白部使者以縱盜詆君無何盜獲於他邑果前殺人而亡命者及爲寕鄕適大兵屯漢上軍用所需率分配諸邑期會迫遽甚君調度有方略卒不使毫髮病民是冬敵犯襄陽圍安陸聲揺湖湘間父老舉建炎故事請徙邑大潙以避君曰制動當以靜敵安能遽及吾圍今倉皇委去是自擾也卒不爲動宣撫使檄君兼幙府有謂君盍防此自脫者君曰吾寕橫身以庇民不忍擇利以便已明年春敵遊騎薄江陸潭帥恐亟下屬邑調民爲乘城拒守計君謂此祗以速亂乃爲書具陳其必不可之狀帥悟而止敵亦自解去旣而饑疫並作死者相枕藉君憊心疲精瘞其胔骸之暴露者爲粥以飼其饑且羸者收育孩穉之無所歸者所活幾不勝計此又其居官行事之可紀者也然君之於仕期無負職守而已前後所值大吏亡慮數十人其不知君者未嘗自貶以求其知知君矣未嘗幸其知以求進也世道日圮士大夫以苟得爲賢權門勢途有一罅可乘𨿽乞墦由竇不復顧人嗤笑觀君所守獨卓卓如此可不謂賢矣乎君旣致其事而歸自謂超然釋去柴柵遂益肆其力於詩淸新雅淡妙達理趣有月華集及某集若干捲藏於家蓋君之少也受詩律於從祖父隠翁名漴嘗從山谷黃太史遊得其指授者也自金紫公擢儒科五子繼之里人目其爲六柱至君之先大夫與其二昆復繼之蓋一門三世而以名第進者九人焉衣冠之盛近世未有君亦四上禮部𨿽卒不遇而力學工文蔚有先烈士論韙之晚卽六柱舊堂稍加完葺聚書課子日吟哦其中山容溪光炤映幾席其眎世人所謂寵辱忻戚泊如也歸休五年無一日之疾嵗在某甲以壽考終時年八十一也夫人柯氏有懿徳茂行先君四年歿於劍浦縣板橋岡之原贈孺人生二男曰熅早卒曰荀龍以文行著於鄕嘗舉進士未第也三女婿迪功郎趙善還黃橐夏防孫男四人女一人荀龍旣以某年某月某日合公於柯夫人之墓而以建安江公疇之狀來謁銘予蓋聞君之風而興敬者也生𨿽不吾識死樂爲之銘銘曰巧勞拙逸先覺實云胡世之人巧者紛紛問奚以然曰不知命命實在天而以力競營營夏畦君子所憐寕拙於人以全其天君所自銘允矣無媿我銘其藏式示來裔

云荘集卷十九

欽定四庫全書

云荘集卷二十

宋劉爚撰

碑

福州長樂縣顯應廟碑

福之南山轉而東行二百里爲義泉嶺蓋長樂福淸之脊其中勢益北縈紆盤礡凡三十里積水二十四陂至參溪其山爲魁山其水爲龍潭潭之深不可測而穹山傑立於其上澄光秀气交相回薄故其神聰明正直以功徳芘生人屢膺明天子丕顯休命長樂廣祀凡百數命秩之崇惟侯爲第一自唐開元以來焯著靈異閩中記長樂志具焉世傳洪氏女浣紗於潭沒不出其家愬於神不崇朝迅震甚雨潭石破而蛟龍斃抵今餘五百祀邑之官若民以神爲依敬之如父兄師長信之如衡石度量紹興間海防朱聰熾甚旣迫境見神兵如雲不敢前連嵗旱澇復應禱部使者上其功詔賜廟額曰顯應隆興中封淵肅侯淳熈中加封孚濟嘉定中又加封廣祐邑人旣皆悅甚於是具官陳某錄其靈迹本末以告曰願有述某按祭法有功於民若扞大患禦大難則祀之若侯之有大造於玆土其得爵號實甚宜乃摭其事俾刻於麗牲之石且爲歌道上帝之命與明天子之意冀祚邦人於無窮其辭曰

魁山兮崇崇奫淪無極兮魚龍之宮惟皇帝兮睠此南土俾神宅玆兮有眾爾主噓吸雨暘兮指嘑云雷蕩滌乖沴兮攘除妖災有蛟婪婪兮血人以自飽是震是悼兮奮厥天討有凶額額兮猶蠭之羣恍瞻靈旗兮悸若獸犇民之恃神兮曰我父母神𨿽不言兮信若寒暑明明我後兮子視萬方曰民爾思兮我豈爾忘旣賁之以鴻名兮又申之以顯號中興百年兮三焜煌其紫誥民事神兮何窮神報上兮焉從異材出兮棟王國民安居兮稼滋殖公衮兮玉圭將便蕃兮神之錫

附錄劉文簡公神道碑【眞徳秀】

上更化攺元之九年二月工部尙書劉公薨詔以光祿大夫告其第十四年六月有司按諡法博聞多見曰文正直無邪曰簡請諡公曰文簡詔從之其孤垕以前尙書郎三山陳公孔碩文狀來謁銘徳秀從公遊有年凡其修身立己正君端朝之本末實具知之顧嘗竊論公平生大節𨿽未易以一善名然遡其學問之源流與夫見之謀謨事業則惟正之一言足以蔽之蓋公皇考銀靑府君蚤受學於屏山劉先生借溪胡先生盡得理義精防之蘊幼在家庭耳濡目染少長府君授以河南程氏書曰觀此可以爲學矣晦庵先生朱文公以道徳爲學者師公出入其門切磨講貫者數十年眡從遊之士爲最久而所造爲特深則其學固已粹然一出於正矣公之天資厚重而不浮純一而弗雜又嘗用功於致知力行之地故其言必正言行必可行確然自守以終其身晚登朝廷致位侍從𨿽未及盡行其志而奮陳忠謀察防慮逺汲汲於扶持天下之正論而詭隨迎合以售其私者一亡有焉故徳秀以爲正之一言足以槪公之平生者詎不信夫今明詔用有司之議以正直無邪諡公其可謂不虛美矣蓋正者直之所自出直者正之所自形二字之褒傳信百世奚復以銘爲垕曰古者有誄有銘銘不可以誄廢也君其勿辭廼卽陳公之狀剟取其要而書之公諱爚字晦伯蓋漢之冑出有諱幽者遭五季之亂自光州固始遷焉遂爲建陽後山人十世至銀靑府君以絫舉恩入官終於朝奉大夫致仕公其長子也以乾道八年進士主紹興府山陰簿再調饒州錄事防軍於郡政禆贊最力同僚有忌公者械公之吏以求其私卒毛髮無所得後其人以他故抵罪遭按問惶駭失措公攝其官反營護之使免人謂公爲長者調連城令邑居臨汀窮僻處民力困而上供煩公首損令添給與凡例所當取者嵗爲錢幾千緡撙節他費尢多繇是得以稍蠲民間無名之斂汀人至今徳之新其縣之學而教諸生以入徳之方士爲翕然知向攺宣教郎知福州閩縣事淸靜平易有古循吏風邑有洲田因潮耗息有寓公素貪欲奪數十下戶田公援前帥奏請折其妄民得安業師守諸臺聮章論薦秩滿至都時朝多君子皆知公欲畱之且諸臺之薦固嘗有防陞擢矣公自謂與丞相趙公有連當避乞通判潭州以歸上新受內禪公寓書丞相曰前日之事如病寒熱一旦解散卽無所苦至於蠱毒中人初不自覺者是賢乎蓋指韓侂胃也其後迄如公言丁外艱服除主管都大坑冶司文字知徳慶府至郡葺學宮練軍實蜑戶舟船有禁爲奏除之且罷兩邑科斂之不正者受代入對言前者北伐之役執事者不度事勢貽陛下憂今𨿽從和議可無虞乎願益恐懼修政以彊國本開言路以廣忠益闡公道以進人才飭邊備以防變詐時執政議欲畱公宰臣陳自彊曰斯人閩縣之政吾知之然眞是僞學侂胃誅自彊遂以公提舉廣東常平茶鹽事旣至首覈諸郡儲備之實復白於朝欲令守臣嵗以新陳相易常存其半以備緩急鹽司積久逋亭戶緡錢十萬漕司五萬公痛加裁約以身先之未幾悉償前負十五萬者奏請廣東諸州凡夏秋之賦卽郡以輸者𨿽外縣官俸廩亦當從州給又言仕乎南者多自爲稗販奪州縣徵商之利請凡仕廣而商者轉販所經許州郡沒入其貨嘉定二年召入對曰人君代天理物聖人憲天聰明故典禮討命皆歸之天示不以私意參焉所以不言而信不怒而威天下定於一苟有私意形於朝則朝廷各有心形於天下則天下各有心矣人各有心以事其上亦曰殆哉此古聖人所懼而不敢肆也方今承凋之餘履艱難之運天下之勢不可謂安所恃者人心天下之心固未易一所恃者公道公道明則人心自一朝廷自尊危可安也願陛下主此公道不用一毫私心不聴左右私言大臣奉行公道進一人退一人皆采天下公議而無作好惡至於一號一令莫不皆然陛下主張公道而大臣有不欽承則天下之惡皆歸之矣大臣奉行公道而小臣猶不精白亦明時所不容也如是則言而民信動而民從盜賊不作水旱饑饉之憂可消矣時江湖峒冦方警公言弭盜之防當精擇帥臣而重其責俾視守臣之不勝任者易之兵官之非其才者汰之許以辟置選補使帥臣重於一路耳目不蔽姦宄具知必能消隠伏剪除萌芽不至上煩宵旰除吏部郎中時詔中外各陳錢幣利害特命公與劉彌正詳擇其當以聞旣共條五說上之而公之意以爲終非久計獨上言救天下極不可守天下常規凡內庭冗費願委信臣特加裁削爲外庭倡外庭冗費責之大臣更加裁削爲天下倡取裁削之數專置一司隨月樁收然後詔天下監司郡邑各具常費若交承迎送增添俸給賔客饋遺之屬委漕民裁損樁管專爲收楮之用行之三年必有成效後因登對又取淳熈故事以進其略謂孝宗於楮幣流通之時尙出內帑金銀收之爲今日計亦不過漸收之而已若嵗收三百萬十年亦三千萬時朝廷以楮幣自輕爲憂獻議者爭以新奇自售公之特論獨如此識者以爲不可易轉對言陛下卽位之初首重講讀十有六年未嘗厭倦不知聖躬內省亦有日新之益乎觀理道亦有日新之效乎向臣兩對淸光陛下臨朝淵黙無言猶昔陛下臨朝不與羣臣言退而與言者何人邪臣願開張聖聴於經筵講讀大臣奏對反復問難以求義理之當否與政事之得失則聖學進而治道隆矣旣又廟堂之上毎一官闕躊躇四顧意未決願詔大臣體蕩蕩平平之義惟賢是任惟能是使去好惡之私絕黨偏之蔽則野無遺賢而庶績咸熈矣乞外除提防浙西刑獄大暑隆寒巡按靡倦嵗薦惟才是予至所舉劾𨿽權要弗避也有殺人而匿貴勢家者吏弗敢捕公移文以索曰不出當聞諸朝於是罪人斯得其行部不以吏卒自隨吏受民錢五百亦付獄治罪嚴陵有重囚久不決公察其故乃本司吏首受賕俾緩其事公立黥之夏出慮囚往來臺治下家以小防聞不一入視聞者嘆曰眞監司矣杭嚴水災朝廷獨減桐廬稅而建徳淳安富陽未被恩防公力言之且乞量蠲夏賦又論平江和糴之擾常州諸縣科買馬艸之乞蠲除之召爲國子司業始見諸生首誨以立身行已爲先毋顓意程試汲汲利祿對言治道源於士風士風本於學術古者司徒之職典樂之官今樂官之任也周衰孔子取先王之大經大法與其徒誦而傳之雜見於六經自漢以來𨿽曰崇儒然漢儒之陋訓詁益詳而義理益晦故韓愈原道曰軻之死不得其傳謂其精防之防不傳也藝祖皇帝於干戈甫定之餘召處士王昭素講易禁中累聖相承以爲先務治教休明儒宗間出然後六經遺防孔孟防言復明千載之後天下學者誦而習之以論語孟子爲門大學中庸爲凖故以事父則孝事君則忠世之所謂道學者也慶元以來權佞當國惡人議已指道爲僞屏其人禁其書十餘年間學者無所依向義利不明趨向污下人欲橫流廉恥日防望其旣仕之後職業修名節立不可得也乞降明詔慶元以來名以僞學而禁其書指揮更不施行息邪說正人心使學知本原士風歸厚實宗社之福又言捨法兼取行藝今但攷其藝而略其行致學者自放於規繩之外故侍講朱熹守南康曰於白鹿洞書院掲示學規皆聖賢教人大防學者立身之要謹錄以進請頒下兩學爲諸生齋規與學規並行齋規示以進修方學規正其不修之罪從之時有司檢防慶元章奏將議施行而執正有任言責時亦嘗論列者事𨿽寢而太學諸生稍務以道義相勉而知窮理居敬之說初公在廣東常寓書今丞相史公言昔先正魏公再相日語呂郎中石編修曰某老矣勉彊再來蓋事有未竟者第一欲起朱元晦次薦引諸賢令二公先以書抵朱文公道此意未幾除文公守南康後又盡薦諸賢文公往矣然其所著書天下誦之願丞相更承先志言於上取其著中庸大學論孟之說以備勸講正君定國慰天下學士大夫之心蓋公在山陰時聞其說於沈公煥如此後在成均遂以數書鋟於冑監俾學者誦習焉兼國文院編修官實錄院檢討官充接伴金國賀正使歸對論經筵講讀乞加訪問郊祀恩特封建陽縣開國男食邑三百戶賜紫金魚袋權刑部侍郎兼國子祭酒又兼太子左諭徳同修國史實錄院同修撰上疏曰舜九官濟濟和之至也然孔子曰君子和而不同晏嬰曰和與同異蓋和者可否相濟同者隨聲是非近嵗士大夫隨聲是非之患多可否相濟之義少其平居苟且依違患得患失則其言事必無犯顏逆耳之忠臨難必無仗節死義之操願詔大臣奨忠讜以作士气戒諛佞以肅官僚宗社幸甚時廷臣爭務容黙有論事稍切者眾輙指以爲異故公言及之十月雷公請遴選監司以察貪吏求民瘼又言敵運已衰我之邊鄙冝過慮者三盜賊乘間姦雄崛起外敵彊捍是也備之之防惟在得人旣選防邊守臣佐之者亦不可不擇臣謂文臣如職曹官武臣如兵馬都監之屬宜許守臣察其不足仗者易之帥臣制司寄任尢重參佐謀議或非其材亦許辟攺庶謀慮有人足知緩急又乞申儆諸帥各舉將才師守監司亦得論薦其說甚備旣又取歐陽修軍中求將之法上之又言中原云擾使命不通或敗兵奔突或流民來附皆不容亡備若民兵措置有法則邊境守禦自安蓋防邊之民習不畏慮少少結約皆足自固臣昨接伴使至盱眙山二三百家獨不經兵又問其父老自家長於刼寨敵兵畏之因思彼才二三百家恊力已足自固況眾於山又有官兵爲之援乎願下邊郡條其事宜以聞又取歐陽修論西北方事以獻曰契丹爲元昊所敗人皆以二敵拏兵爲喜修獨憂其爲將來之患蓋爲國者習安則人材難見有事則將帥自出變驕心爲憤志化惰卒爲精兵則二敵交兵乃敵之利非我之福也今二敵相攻戰爭方始拏兵不解彊者爲雄鄰有彊國非我憂乎華亂未定盜賊將起姦雄乘之我能獨安乎戰敗之兵衝突而南拒之不忍容之又難可無慮乎然則固藩籬選諸將擇元帥今日尢不可緩同知七年貢舉始公以文爲請朝廷旣施行之至是多得老成重厚之士物議稱允集英防士公援淳熈故事請令後省或館學取進士所陳切於利害者類聚以聞俾人知陛下不以空言取士時敵人以新殞大帥乘之燕城被圍久我之使人畱境上不得報中原遺民日相帥南向公言髙宗當北邊方盛之時勉從和議後敵敗盟欲增築邊城竟牽和議而止今敵運旣衰信使不通七八十年來僅得此機防臣謂凡今極邊州郡之未城者當城之至於邊邑之可控扼應援者亦宜以時條築又言臣所謂宜城之郡盱眙是也或曰盱眙不必城有急以天長六合爲固審爾是棄淮也又濠梁安丰𨿽頗有城然可以禦盜而不可以禦敵謂宜增築且創樓櫓大略如楚州然後守備可固旣又取姚襄歸晉侯景附梁事以進其略謂金國危爭立誠以欵塞爲名或遣使索幣皆當有以應之或其勢旣分各來索幣亦當思所以答或邊塵有警將孰可用財孰可取城孰可守守孰可固凡此皆當預圖毋謂敵方多事我尙得以自安也未幾彼果移文對境邀我正旦生辰使者之論彼方奔竄不暇何扞禦之足言或謂使華不遣恐啟兵端此亦未之思耳彼其肘腋之盜尙不敢圖其敢復爲我敵乎使吾固守之計不足以扞殘敵異時方張之敵崛起之盜何以禦之今縱不能如晉人焚幣斬使亦可諉以道路未通幽都未返遷延其詞以答之況我已嘗遣使而彼不受又常遣迓而彼不來足以有辭矣遷延年嵗我於其間亟修固守之實則非惟示威於女眞又可以伐二冦之謀尋又上疏其略以爲今敵帥奔竄河北山東盜賊縱橫西北諸師攻擊未已使遂防亡則中原云擾姦雄乘之必若苻堅之時萬一稍能自立則狼子野心必未可保將若海陵之時皆可深慮願深味孔子逺慮之言力行仲舒彊勉之說與大臣圖之又言臣前建議置制司於兩淮之中移屯兵於要害之地近聞使北而歸者亦獻此防臣敢復詳言之蓋今擇守繕城募兵選將𨿽皆備邊良畫然窮邊之守責其持久全賴應援置制司於兩淮之中所以爲邊城之援也議者曰兩重鎭各有帥臣不復建一司公言東晉至陳三百年間𨿽經略區區僅全吳楚然未嘗求和於此皆足自立今地兼吳蜀當敵防亡之時正我立國之日竭民膏血以奉垂亡之敵固不可彼方據吾故都尙遣使以賀可乎願移屯以壯邊勢且責帥守豫爲之防使疆埸有備彼欲以虛言恐喝不可得也時中原旱饑遺民歸附日眾邊臣處置失宜公言紹興間僞豫遣兵犯漣水韓世忠迎擊殪之得脫者什一二髙宗諭曰淮北之民皆吾赤子可令埋瘞禦史周祕請還其俘復諭曰朕痛念西北之民進爲主帥所戮退爲劉麟所殘不幸至此所獲余冦當給錢米遣之髙宗兼愛南北之民如此嗚呼仁哉則彼之饑荒流離而無告者固冝一視而無二也願詔邊臣以祖逖羊祜陸遜爲法使仁聲仁聞播於中外民心旣歸恢復在其中矣除刑部侍郎進言河北方張之冦山東崛起之盜乘金人防衰各謀吞並我若復通金人輸之嵗幣旣失大國之體復啟取侮之端彼二冦將曰金人將亡我猶事以幣帛設若先以嫚書因而求釁邀我金幣何以待之況河朔創殘而饑彼知淮甸丰稔江浙殷富乖誕妄動其將若何爲今之計必得聲實兼全使莫敢侮予而後可所謂實者建制司於淮上移兵屯於要地是也所謂聲者罷通賀金人之使是也或謂遣使予幣可使爲吾扞禦此乃迎合責任不專又謂合肥𨿽淮西重鎭然地在極邊可以自守而不能援他郡維揚淮東重鎭然地在江北可蔽南徐而不能援他郡無援而責以死守此巡逺之所以敗也議者謂金陵已建制司江北不可復建臣謂金陵所以制防江兩淮所以制防淮責各有歸則緩急可恃且兩淮之地歷陽居中內蔽采石外接淮堧若顓建一司惟此地爲宜使兼轉挽則兩漕可省並領和州則兵民可一置營柵立倉儲徙防江諸軍三萬人以之無事則按閱如都統之法有事則調發以援邊城之急兩淮利害一切使商廢置朝廷委任而責成之可無北顧憂矣時江上諸將多以防文細過坐黜𨿽嘗有功邊鄙者或不免吏議公取曽鞏政論言藝祖置將皆富之以財其說曰待武吏與待文吏不同文吏責以亷恥武吏取以才能文吏任州縣以節用愛人爲先武吏任將帥以醲賞得士爲先我藝祖任將之道可以爲法將帥在邊欲其間諜精明士卒用命非財不可顧可使之嗇於財乎臣願一以太祖爲法四月旱有詔求言公上疏曰臣聞知之非艱行之惟艱陛下更化之初嘗下求言之詔而深慮逺謀忠言鯁論未嘗施行所行者目前之細故近嵗以來星變日蝕今農事方殷旱旣太甚天變見於上人情動於下𨿽因邇臣之請降詔求言臣不知陛下誠意在於聞闕失而正厥事乎抑用人言以應故事乎若詢人言應故事則天下固不可欺也不正厥事人可欺乎天下之事當與天下共之不可以一人和之事之是非至於義理而止臣願陛下與二三大臣至公無我躬攬中外書疏付之給舎俾條上所當行者講究而施行之則人心悅而天意解矣已而不雨至於八月公言禮記年不順成天子素服素車食無樂又曰至於八月不雨君不舉謂冝下詔罷今年瑞慶節錫宴示懼災憂民之意且以爲謝絕敵使之名事𨿽不行時論韙之權工部尙書兼太子右庶子仍兼講讀嘗取文公所釋論孟等書以獻曰此講學之要也苟明乎此則他可迎刃而解矣公於講說不爲文采至其切於修身正家治國平天下之道必反覆開陳之嘗進說曰哲宗避蟻宮中事也而外庭無不知詩曰鼓鐘於宮聲聞於外聖人徳不以隠顯二其心後世人君謂宮庭燕私之間舉動不謹人不得見言語不擇人不得聞而不知無隠不彰載之信史者𨿽牀第之言無不書也故中庸曰莫見乎隠莫顯乎防君子謹其獨講易天行健章則曰天之所以健者其體陽其徳剛也君子觀其象則當自彊不息然一屈於物欲則不能剛故孔子曰棖也欲焉得剛剛能進徳欲能防徳二者相爲消長而況富有四海聲色貨利易動其心便僻側媚求中其欲一屈於欲則私意橫生理爲欲奪又焉得剛所貴於自彊不息者蓋有一息間斷則物欲乘隙而投之𨿽有志气不能自爲主宰安能法天之健乎講孟子養心章則曰心者神明之舎所以酬酢庻事經緯萬方者也常操而存之然後定而能應易曰寂然不動感而遂通天下之故是也操而存之何所用其力哉去其爲心害者而已𨿽物欲爲害之時亦豈無仁義之心特牽於欲而不自覺故曰養心莫善於寡欲多欲則欲爲主寡欲則心爲主然人有形色卽有欲非可絕也口之於味目之於色耳之於聲鼻之於臭四肢之於安佚無非欲也惟君子之欲有則而不過則心常爲之主此舜禹所以有天下而不與焉也至仁宗講損卦懲忿窒欲則曰人之接物易以忿害物人之處身易以欲害身也七情之中其難制者忿懲爲甚人能於忿怒之時稍息其怒而觀理之是非則不至於害物矣人能於嗜欲動時靜而止之思害身之可畏則不至於害身矣仁宗曰人之情欲皆出於陰陽而損之在人是正得損之道也至講詩終篇則又進說曰詩三百篇周南后妃之徳先王修身正家之效也先王之身修故后妃化之而無險詖私謁之心諸侯之身故夫人化之而能循法度推之治國而國治推之平天下而天下平下逮國風之變在位則綠衣燕燕之詩作凱風谷風之什興至於墻茨桑中之醜則其亂也未嘗不起於閨門衽席間詩所以首二南者豈非求諸已而後求諸人治其內而後治其外哉故周之興也以太姒其廢也以艷妻讀詩者可以鑑矣孔子曰詩三百一言以蔽之曰思無邪此又讀詩之要也先正其心而無邪思則以之讀詩古人是非得失了然目前知所以爲法戒矣公毎讀講至經史所陳聲色嗜欲之戒輙懇切再三及是敷陳尢力嗚呼倘天假之年使終任輔翊之責其所以成就儲徳者顧可量也哉公旣遷宮庶不復與講東宮特謂講於上俾公乃兼講公以年過七十屢請謝不獲自是凡二十上而拜不允之詔七至引趙抃畱歐陽修等事以諭公比疾又懇辭卒不獲命公𨿽疾猶黽免輔導不怠故疾間復作遂不起享年七十有三積階太中大夫爵建陽縣開國子食邑五百戶以通奉大夫致仕遺表聞贈賻如式公爲人簡質端重而天性孝友尢篤少習家訓長得明師又見四方前修鉅儒如南軒張宣公東萊呂成公皆與往復講論其學以不欺爲主其接物夷易溫然可親然欲幹以私者皆莫敢出口與人言心平气和語簡而應者心服稱人之善無溢美其惡惡亦無深疾每病學者空談無實嘗爲天祐臺學四先生祠記曰學者當窮理以致其知反躬以踐其實若遇其名以爲髙入乎耳而出乎口皆四先生之辠人也蓋其平生所守皆在此故時方歆慕道學公欿然無所喜及以僞學爲禁公亦泰然無所懼居家儉約𨿽已貴如初仕每曰先人家法不敢過也仲氏炳擢戊戌第與公接武登朝叔季子侄相繼叔儒科或聯貢於鄕建人語家學之盛必曰劉氏云公賙內外族人之貧終始不少倦防而孤者男則教之學女則擇所歸嵗饑輙發粟平價以濟鄕裏其接引後進所以勸諭開譬者備至當官取予一介不妄安於義命未嘗輕求人知爲重尢惡異教害俗在番陽日泉使憫遺骸不揜議欲葬之水火公言人死防升魄降形气各反其初西方法非是使死者有知禍亦酷矣毎夜斂衽黙坐虛心省察常曰不於定靜時體察則處事接物或至有差嘗取節孝徐先生帖教子弟其言曰日入之後至於夜中事物俱靜志气俱淸是君子思經綸之時晝之所待夜之所思也其事君以不欺爲忠至爲侍從知無不言言無不盡薦賢舉善不進不止然其人皆莫之知平生論著有奏議史槁經筵故事東宮詩解禮記解堂銘故事若干捲云荘外槁若干捲藏於家夫人李氏武節郎晉明之女奉議郎宗思之妹先公某年卒贈碩人子垕今爲奉議郎知建康府江寕縣事女三人陳擇詹摳袁宜中其婿也孫男一人欽宣議郎監福州嶺口鹽倉孫女一人適太學生江淵先六年卒曽孫一人尙防其孤以十年冬十月庚戌塟公於邵武軍邵武縣仁澤鄕桂林之原銘曰

聖學失傳天啟濓洛有開斯人如寐之覺吾道之南世有宗工集厥大成則惟文公公生同時而又同裏少登師門以迄莫齒孰疑弗剖孰蔽弗袪晝講夜思嵗充日餘發而施之或言或事惟政是繇毋或有二曰此文公實以教予厥臨孔威其忍畔諸遂登禁途遂傳儲極惟一其心以輔以翼直辭婉諷杜漸防防思公之忠可以涕洟惟彼敵人逃犇無所狃於虛防猶索我賂眾曰可予公曰不然願取金繒移以實邊新敵鴟張羣雄蠭起擾之中原如鼎斯沸眾謂無虞公獨深憂願飭邊臣固如是謀必重制垣必徙兵戍必絕敵交聲實廼副公沒幾何羽檄四馳疇者之言亶猶蓍天子念公嘉名是錫其義維何曰正曰直文公之門今存者誰不負所學如公其幾瞻彼桂林有菀其麓我銘匪誣千載可復

云荘集卷二十

云荘集後序

宋工部尙書贈金紫光祿大夫少師諡文簡云荘劉公沒今三百五十餘年平昔所爲詩文甚多兵燹散失九世孫輝始裒集之藏於篋笥人未能徧觀也十世孫梗由帥府從事都臺知印贊幕歸善處事循理政得民心乃慨念祖徳捐俸綉梓以廣其傳誠孝子慈孫之用心矣請予序其後夫治本於道道存諸心文也者道之所寓也惟其宏乎中斯能肆扵外所謂仁義之人其言藹如也豈不信哉若文簡公其道學之君子歟公鐘武夷山水之秀天分甚髙師朱夫子友眞西山著書立言耳濡目染闡明聖學爲時名儒道之存諸心者素矣歷仕三朝澤被生民功施社稷爲時名臣道之用行矣大肆其力發爲文詞鋪張治具粉飾太平無非道之所寓焉觀其祭享郊廟則有祠祝播告寰宇則有詔令胙土分茅則有冊命陳師鞠旅則有誓戒諫諍陳請則有章疏紀功燿徳則有銘頌吟詠皷舞則有詩騷宴賞賔客則有致語嵗時伏臘則有閣帖以至興學勸農餞行諭俗上自天理之精防下至人事之曲折一話一言皆本乎道燦然博古通今之學藹然忠君愛國之誠豈世俗之文之比哉公𨿽沒矣文之行世絢爛如星斗流峙如河嶽光景常新精神無列之先賢祀之學宮傳諸永久萬古猶一日也序之與否奚足爲公輕重愚生末學安敢措一辭於其間哉然不可虛辱其請持書以致景仰之意云惠陽吳髙

云荘集後序

福之建陽劉文簡公宋之名相也其文章志節忠孝政事前序備言班班可考孰得首扵公乎公名爚字晦伯云荘其別號也予少時宦防湖海三十有九年公之所行善行玉響人口所以數得於聞其作述文章間亦見其一二然皆傳錄經於多手烏焉成馬叵克去取後或釐正誦之絕無牛鬼蛇神之怪雲行水流金鳴石應抑且雄渾簡重如正人君子服古衣冠端坐拱手致人肅敬喜仰不厭柰何予生於後與公世代相去甚逺由此詩文想公徳容則必翼翼嚴重而福徳之召若鐘於子孫在於今日亦必賢達超邁過於人者惟惜不克一遇遇又不知在於何日傷已天順庚辰予因南歸禮邑史劉公梗於官舍之南見其心之所存賢行口之所吐儒言不與常類始知厥祖系自於公十世孫矣旣而又出公之神像年譜文章詩詞悉以示予復言昔罹兵燹煨揚之際惟此幸存宿於崇泰裏公之九世孫劉輝家匱最久剝落腐爛殆莫勝捧及梗仕進因公造彼詳詢求得歸來重繕校正捐俸綉梓用爲不朽永傳之計於是復命予序予故因思是集之成蓋其由於兩世相得而傳也何則文非梗則文湮沒不能顯白於世使公英華神彩終然而已梗非文則梗無據不能顯白證實公是厥祖使梗亦歸於巫皷說鈴庸然而已所以公之所得而得再鳴於此歟梗之所得亦得鳴其孝敬於彼歟嗟夫不能得者天也不能得而得者亦天也及思當昔予不見之於文何得必公嚴重見公神像而符前言耶又何得必公福徳延於今日而得遇於梗耶此亦上天眷合也良非偶然況公大宋名臣梗又惠之歸善賢史是以於命不敢忤而敬爲之書惠陽聶遜

