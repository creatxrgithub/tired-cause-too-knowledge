

欽定四庫全書

集部六

倪文僖集

別集類五

明

提要

臣等謹案倪文僖集三十二卷明倪謙撰謙字克讓號靜存上元人正統己未進士及第官至南京禮部尙書謚文僖據李東陽序謙所作有玉堂稿一百卷上谷稿八卷歸田稿四十三卷南宮稿二十卷又有奉使朝鮮之作爲遼海編別行於世今皆未見此本凡賦辭琴操古今體詩詩餘十一卷頌贊表箋箴銘一卷文二十卷蓋謙所自編於生平著作汰存六分之一者也三楊臺閣之體至弘正之間而極獘闒冗膚廓幾於萬喙一音謙當有明盛時去開國之初未逺前輩流風餘韻往往而存故其文步驟謹嚴朴而不俚簡而不陋體近三楊而未染其末流之失𨿽不及李東陽之籠罩一時而有質有文亦彬然自成一家矣固未可以聲價之重輕爲文章之優劣也

乾隆四十五年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●倪文僖集原序

文一也而所施異地故體裁亦隨之館閣之文鋪典章禆道化其體蓋典則正大明而不晦達而不滯而惟適於用山林之文尙志節逺聲利其體則淸聳奇峻滌陳薙冗以成一家之論二者固皆天下所不可無而要其極有不能合者故君子觀人之文不必識其面聞其論議親見其所施爲而其器識材用之稱乎此或宜乎彼斷斷乎其可別已是𨿽殊世異代操吾說以求之無所不得矧耳目所接風聲義槪之在天下方盛而不可冺者哉東陽辱靑溪倪先生舜咨爲同年交最深獲見其先文僖公樂與天下士誦公所爲文舊矣公居南京有火厄手掇舊稿數帙以出靑溪復力檢得之𨿽頗散佚尙多不能盡錄公旣沒靑溪乃取公所自編訂者爲三十二卷刻梓以傳東陽始得而備見之作而嘆曰我國朝定鼎開基奄有六合光嶽之气全得於天自髙皇時宋學士景濂諸公首任制作而猶未得位文皇更化楊文貞諸公亟起而振之天下之休養涵育以曁英廟之初富庶之效可謂極盛矣而劉文安諸公出焉逮於憲廟其用猶未已也時則有若文僖公相與先後揚厲其名大著其在景泰間應制賦詩中官常立俟以進自余碑板金石之文云湧川溢沛不可禦嘗奉使朝鮮卽席命筆略不構思國人皆縮頸吐舌駭嘆不能已及歸梓其作爲編至於今存焉蓋公之雄才絕識學充其身而形之乎言典正明達卓然館閣之體非巖棲穴處者所能到也故𨿽中歷巇險晚登通要不得盡見於用而其於典章道化關一代之盛以爲後觀者如此豈非不朽之事哉昔孫盛作晉春秋傳之外國後有購者於遼東得之宋孫甫作唐書甚自珍惜嘗火後歸問其書他不復顧斯文出處與此正同然二氏之書卒不見於世者謂其子孫不足以繼之也公修英廟實錄未及終靑溪繼入翰林以成事告校諸前代其班馬氏之風乎且靑溪爲學士爲禮部侍郎尙書趾美承閥當代所僅見行業之著其於公益有光焉後世稱江東倪氏之盛者殆不獨文之爲重而文其徵也是固不可以不傳已公諱謙字克讓學者稱爲靜存先生己未進士及第官至南京禮部尙書致仕卒贈太子少保文僖其賜謚也文有玉堂稿百卷上谷稿八卷歸田稿四十二卷南宮稿二十卷通爲卷百七十則裒爲家集靑溪與其弟工部主事阜軰共藏之而遼海編別行於世云弘治癸丑秋八月一日賜進士出身中順大夫太常寺少卿兼翰林院侍講學士經筵講讀官兼修國史晚生長沙李東陽序

●欽定四庫全書

倪文僖集卷一

﹝明﹞倪謙撰

○賦

早春賦【景泰四年正月二十六日應制】

敍曰孟春者四時開辟之端生育之首天地交泰萬物亨通古先哲後政令所行罔不因時之宜故於是月下寛大之書行慶賜之典所以體好生之盛徳也肆惟皇上臨禦之四年爲景泰癸酉時維初陽盛徳在木皇上旣於元旦受萬方朝賀中外畢集拜舞稱慶固已合人心之驩戴矣復於辛日祀上帝於南郊風塵屏息瑞日晴麗又有以致天心之昭格焉乃者滌垢掩瑕行慶施惠裁成輔相參贊兩間四海臣民咸遂生育其法天體徳之心與古先哲後實同一揆是以和气薫蒸充塞宇宙條風應候惠日暄妍庶艸蕃廡物無疵癘鳥獸魚鱉罔不咸若則自天降康丰年穰穰從可卜矣臣猥以菲材職司文翰伏覩盛美不勝忻忭謹拜手稽首而獻賦賦曰繄日臨於營室兮開六合之朗晴呈山川之秀麗兮發艸木之光榮散瑞靄之氤氳兮布和气之澹蕩表盛世之休徵兮信丰年之气象惟斯時爲何時兮屬句芒之禦辰斡一元之气機兮回八荒之蚤春睠龍精之戒旦兮正靑陽之司候攝提指乎孟陬兮玉律中乎太簇旣配仁於四徳兮復屬木於五行乾坤坱圠以無垠兮動植樂育於生成漏暖信於梅枝兮見天心之來復窺韶光於栁眼兮驗百卉之回綠劃殘凘之已泮兮增太液之淸波倐積雪之盡融兮欝瓊島之嵳峩鴈嗷嗷以思歸兮羌呼羣於水曲鳥嚶嚶以將鳴兮欲遷喬於幽谷蟄虫闖其啟戶兮紛蠕動而翾飛潛鱗躍以上冰兮競鼓鬛而揚鬐探上林之桃杏兮含無窮之芳意況禦苑之蜂蝶兮亦聮翩其遊戱感萬物之暢逹兮乘淑气以陶鎔想春光之九十兮塞宇宙之沖融仰聖皇之禦極兮邁唐虞之盛徳亶體元而居正兮茂對時而育物開明堂以布政兮居靑陽之左个乘鸞輅而駕倉龍兮慶賜行而弘播躬郊壇之祀事兮格精誠於昊蒼修祖廟之肆享兮通肹蠁於先皇爲萬民而祈榖兮曰農事之當布懸象魏於觀闕兮謹昭宣乎憲度施政教以順序兮渙號令以維新運堪輿之妙用兮法造化之深仁恩波溢於海■﹝宀禹﹞兮祥光被乎四表惠溥及於鰥惸兮澤旁覃於胎夭在日月之所照兮及舟車之所通具顱圓而趾方兮孰不涵煦於覆幬之中顧微臣之膚陋兮徒竊祿而無補聖徳奚以名言兮惟頌歌而蹈舞歌曰震宮初動時孟陽兮木徳惟仁萬彚昌兮惟聖天子開明堂兮流慶施惠法天常兮玉燭和調日舒長兮世躋春臺俗醇厖兮河海淸晏邁虞唐兮四夷賓服來享王兮小臣作頌肆揄揚兮伏願聖壽億載無疆兮

聽鶴軒賦【有序】

予友郭君彥理曩在南京嘗持聽鶴軒捲索予爲賦予時偕計北上迫於試期不獲遂所請今從親至京復出吳中書希純畫此花索題其上故爲之賦

元造運兮無停羣彚勃兮生成曽物物以雕刻乃自色而自形何瓊芳之毓秀擅穠華於廣陵繄幽魂兮久逝恍喚起兮如醒爾其煤麝揚芬毛錐脫穎意匠方玄天機乍警剪瑤島之纎云印碧紗之淸影柔柯澹兮相依宻葉蔚兮交暎紛總總其繁英訝晚妝之閒靚蓋能駐春色以常存斡化工而自騁者也當其結根后土破蕚蕃釐冰須綴粟素臉凝脂粲玉容兮照眼藹天香兮逼肌鮮颷動揺步宓妃於洛浦零露厭浥醉阿母於瑤池疑玄圃之仙卉儵六丁之夜移羌地靈兮所鍾豈人力兮能爲頓使羣英失艶千葩奪奇諒寰■﹝宀禹﹞之獨步意東皇之見私遂令江都之名勝境因物而猶垂也乃若遷客追歡騷人繼訪雅韻爭裁髙吟競爽唐昌觀裏浪誇仙女之逰無雙亭畔素愜醉翁之賞想神物兮禁訶壽千齡兮無恙柰邊騎之方來掲本根而長往待息體於遺蘗終禠魂於槁壤覽物理之興衰嘅予情於俯仰彼靈區兮猶昔望媺人兮不還繼芳蹤者誰子惟見聚窈窕兮八仙匪托迹於剡素將孰識其孤妍噫吁兮麒麟之生異乎犬羊鸑鷟之翥爛乎文章是皆出則應瑞見而靡常顧玆瓊芳之拔萃抑亦和气之醞釀𨿽噐車兮莫儷殆三秀兮可方然而鳥獸艸木信希世而呈祥者矣則夫公卿將相豈有種而流芳也哉

種徳堂賦【有序】

吏部考功郎中永丰彭先生嘗出其曽祖雪崖先生種徳堂捲示謙知雪崖系出宋禦史中丞公之後以醫活人子及孫世其業至先生昆季發身科第列職中外先生冡嗣公鼎貳縣東莞羣從盛而且賢君子謂爲種徳之報也縉紳大夫著爲文辭述之備矣先生不以謙爲不敏特命賦之不敢以蕪陋辭謹制斯賦以復賦曰

永丰之邑潭西之濆有隱君子雪崖先生之居爲宋禦史中丞九世之孫抱遺經而不售外聲利如浮雲廣善藥之貯儲濟斯民之遘痻有翼其堂扁曰種徳方寸之地是爲阡陌俾綿綿之若根見芃芃其允植收所獲於百年譬有秋於力穡者也爾其載芟載柞固爲善畊使無良疇厥功曷成或耘或耔固爲善藝使無嘉種厥生曷冀必大田之旣戒復鎡基之待時始東作而可興羌耒耜其能施然而或水旱之相仍或螟螣之蕃滋孤終歲之勤動乃求餔而得饑孰若此徳根於性天匪有假於外求第反躬而自全茍栽培之日厚藹生意之勃然顧後艱以無虞恆丰腴而有年想其蒔之以仁播之以義易以禮樂壅以孝弟振聲華以若苗懷忠信其如穗以謙遜爲溝洫來淵泉之善類以明決爲耰鋤去稂莠之私僞豈助長以戕生惟直飬於浩气亶心逸而日休順所天而無媿誓秉志以終身諒食報於來世猗歟先生古賢爲儔靈繽繽以上徵澤津津而下流有孝子而不匱更孫枝之好修擅家學以專門克紹述於箕裘逮曽玄而益大信復始於公侯彼曽者何合浦雙珠伯天曹以考功仲王門而曵裾擢科第以聮芳揚中外之美譽彼玄者何藍田羣玉長佐邑以哦松季待價而韞櫝皆懷瑾以抱瑜方以似而以續繄此徳以旣菑嘉肯播以相承卭天道其不爽宜後葉之疊興昔三槐之陰連與五桂之芳騰由本固而末茂實異代以同徵爰引長而弗替將蔓延而曷勝挹前哲之髙風悵九京其莫作緬遺範之可師允有開於後覺胡愚黔之蚩蚩致牛山之濯濯旣蕪穢以就荒抑何望於能獲念揄揚於世美托文辭而永垂紛篇章以有述粲璣琲之陸離舉陶旊之窳缶敢廁陳於鼎彜摛毫端之覼縷寄仰止之遐思

竹塢精舍賦【有序】

竹塢精舍者蘇之昆山錢君景和藏修之所也景和家食時嘗愛竹有歲寒之操環植捨外森然有淇澳湘水之勝其淸尙之志可見矣景和玆膺剡薦起爲侯門師範乃以是徵題於予予嘉其請之勤也遂援筆爲之賦昆山之麓有林蔚然結重陰於十畆瀉靈籟於九天露葉低回翔紫鸞之夭矯霜竿離立倚翠袖之嬋娟羽葆張兮待月碧玉暖兮生煙逗薫風以脫繃冒夜雨而行鞭時有曠達之士避俗之賢托之爲友望之若仙辟精舍以相狎日盤礡於其間或膝其琴或手其編坐芳根以對奕藉蒼苔而肆筵拊瑯玕以吟嘯髣髴泛湘浦而入淇園也一日捨之主人逰樂之倦隠凡而息夢一瑰特君子長身秀眉靑衿翠幘俯而揖拱而立曰天下之物可愛者多矣何獨於竹而見溺乎將謂其色堪玩則蔥蒨者孰若粉黛之妍晳其聲宜聴則鏗戞者孰若管弦之繁急淸標之芬豈勝麝蘭之襲稚筍之味寧似肥鮮之適乃棄彼而不禦顧於玆而致懌子之意其亦有所擇乎否耶主人曰不然吾之愛夫竹以其有徳也彼其羣而不黨直而不撓虛乎有容潔然自髙溪壑幽閒足以遂其性霜雪嚴沍不能變其操此子猷所以一日不可無而七賢六逸恆於是乎逰遨也若乃葩華穠膩艷冶哇滛𨿽可愜情而快目適足喪志而蠱心疇似此君之冷淡與之交歲久而彌深哉君子曰子之於竹可謂眞能愛矣旣知愛之愼勿害之彼元之也與之何仇忍刳其腹以建黃州之樓此子陵也與之何疵竟剪其支以系桐江之絲或操之爲籩篚或辱之爲帚箕固因材而見取抑豈此君之所宜子尙戒於斯可也主人矍然曰天之生物必資於用藏噐於身待時而動使伶倫之有求亦不一往奏九成而來儀鳳乎於是君子軒然大咲爾汝忘機倐風雷之破壁化爲龍而奮飛遂蘧蘧以驚寤但見翠華之滿衣

觀泉賦

當春日之載陽兮栁裊裊以垂絲暢衝襟以抒冩兮陟層臺而自怡云冉冉其出岫兮風飄飄而吹衣睠翠巖之石罅兮縣瀑颯其雙馳恍銀河之倒瀉兮訝玉龍之競飛神爽忽焉飛越兮人世沓然以如遺慨古今之禪代兮少日壯而老以衰惟玆流之噴薄兮亙四時而不移嗟人生其如寄兮徒擾擾將何爲傷餘懷以興感兮足踟躕其忘歸

○辭

壽諼堂辭

覽名區之殷庶兮紛甲第以次鱗中華榱之肯構兮藹庭戶以藏春挹穠英之餘馥兮曰叢諼之攸植介慈闈之壽考兮賴憂忘而樂集繄媺人之克孝兮羨嘉卉之標奇豈移根於玄圃兮抑接畛於瑤池涼露潄其芳潤兮晴吹梳其翠葆鍾淑秀於玄造兮毓靈芬於富媼惟蟠木可共譜兮必瑞芝可連苗期後天而不老兮淩三光以同凋將倚檻以載觀兮頻緩頰以微哂齡胡慕於籛鏗兮卜胡問於詹尹嘅莊椿以早謝兮羌三釡而莫將鼓坎坎以承歡兮舞蹲蹲仍自傷𨿽物理之難齊兮實顯融於不朽也盡愛日以寧親兮固將壽玆諼於同久也亂曰諼之敷榮厥得地兮緑葉黃華紛表瑞兮能忘親憂樂罔旣兮眉壽無疆俾昌熾兮立朝有子佩玉珊兮宸翰昭回誥竚頒兮諼燁增輝親觧顏兮華堂永固巋乎並南山兮

梅月辭

歲冉冉以將晏兮肅萬里之冰霜山林黯然消瘦兮艸木薾其摧傷何天意之有偏兮獨儲美於孤芳先百花以競放兮早有得於春陽粲珠璣之錯落兮挿繁英於晴昊當六雪之繽紛兮羌迎寒而索咲骨稜稜以屈鐡兮膚淡淡以凝脂振江妃之瓊佩兮浴王母之瑤池逗微風以馥鬱兮度暗香而襲人蹇獨立而無偶兮淨不染乎纎塵睠江南之久違兮別幽姿而莫親悵驛使之空來兮誰寄餘一枝之春繄若人之神妙兮拔紫亳於秋兔灑蒼松之翠煙兮爲傳神於縑素忽披圖而宛見兮儼橫影於孤村罥蟾華於南枝兮照萬古之冰魂慨月姊與花神兮洗鉛華而相暎豈藐姑射之仙子兮整靚妝而臨鏡入華光之三昧兮得補之之不傳炯淸光於眼底兮覺化工以無權余愛之而不能捨兮首屢往而回顧聊滌余鐡石之心腸兮效廣平而作賦

○琴操

風木操題文學江先生風木圖

有樹芃芃兮山之阿樹枝欲靜兮天風多風不停兮柰爾何兒有祿飬兮爲親怡親不待兮將何爲感臯魚兮淚空垂我語天風兮莫吹彼樹上烏彼烏能反哺啞啞引其雛嗟嗟我生兮不如烏

○古詩四言

君子之騘【有序】

君子之騘別李公也李公以國學儒彥入憲臺爲禦史宦轍所至有聲時望攸屬祇奉綸音緫理畿內學政錢唐倪某故作是詩以贈云

君子之驄載驟載馳駕言行邁孰授之維曷云能維帝命是將蹇蹇匪躬矧敢怠遑豈無他人式舉憲綱不如君子徳音孔彰文化久孚善政亟布海隅江左謳歌載路山有松柏澤有蘭苕皇畿千里濟濟譽髦敬敷在寛哲後明訓爰嗣鐸響有鍧其振相彼小子侯國之琛因材長育其成若林時雨沃之仁風薄之睠言歸只天子樂之

君子之騘四章章八句

慈烏【有序】

慈烏憫孝子也四明宋子升早喪父賴母訓以底成立而母亦繼歿後遷西夏追慕不忘作堂扁曰思訓錢唐倪某爲體其意而作是詩焉

慈烏在林爰返其哺哀哀母氏棄我弗顧慈烏在林載飛載集哀哀母氏棄我弗卹人孰無父我獨早孤人孰無母我獨告殂昊天悠悠降此大咎憂心憧憧疢如疾首朝躋於堂淚交我頤夕降於堂淚漬我衣我績我蠶我書我詩惟母之訓云何弗思蘭山蒼蒼鄞水湯湯心之思矣曷惟有忘蘭山岌岌鄞水湜湜心之思矣曷其有極

慈烏六章四章章四句二章章八句

萱堂【有序】

萱堂壽賢母也詹事府簿趙君有母夏淑徳著於宗族嘗夢感錦帨生二子伯曰敏以科第起家爲校官仲曰政卽府簿也有孫八人一領鄕觧君子謂爲積善之澤云今年壽屆八十康寧無恙府簿君祿仕於朝欲迎飬未獲懸念不已予嘉其孝爲作是詩俾寓歸光溪以爲賢母初度之頌焉

彼茁者萱於堂之域母氏戾止心乎孔懌其懌維何錦帨告祥邕邕雙鳳斐然有章名之逹矣以顯以揚彼茁者萱於堂之背母氏戾止心乎孔慰其慰維何孫枝詵詵元兮愷兮洵美且仁亦有克子踐乃後塵彼茁者萱於堂之階母氏戾止心乎孔諧其諧維何齒聿云耄淑徳柔嘉享有壽考自天降康永錫難老豈無天祿爲養匪薄豈無旨酒式燕以樂孫子若兮母兮噱兮壽考無期等喬嶽兮

萱堂四章三章章十句一章八句

倪文僖集卷一

●欽定四庫全書

倪文僖集卷二

﹝明﹞倪謙撰

○古詩五言

金臺詠

憶昔燕昭王招賢築髙臺千金市駿骨郭隗乃良媒方延樂毅至復數鄒衍才猗與劇辛輩衮衮彈冠來得道信多助英風揚九垓芳躅久淪謝遺趾猶崔嵬落日伏狐兔淸霜披艸萊悠悠覽陳迹仰止情徘徊

逰正陽門

玆晨值休沐髙步城南樓徘徊俯層構一覽八極周吾皇馭宸極善繼弘逺猷羣工樂趨事神功不日收萬雉切霄漢八窻幹鬥牛提封億萬里賦貢走夷酋增崇天府國偉冠帝王州抽毫未能賦微吟紀斯逰

送同年李進士郁歸省

憶昔挾長策同上黃金臺排云叫閶闔競吐瑯玕才日華麗五色星采聮三臺春風曲江宴爛醉流霞杯香衢控玉勒飛蓋相追隨長歌激層漢此樂眞快哉遂令名與姓一日傳九垓鵠立侍通明恍若登蓬萊我約赴星期袖拂天香回君思定省曠又向家山來觧後遇金陵傾寫懷抱開交深志逾合敬久情不衰欣然敍疇昨共酌葡萄醅未諧投轄歡且復張帆催飛飛白雲逺渺渺淸流洄到家親意舒喜色知盈腮升堂奉甘旨拜舞應徘徊豈惟邦家光實爲閭裏輝私恩旣云遂公義未可乖渉川藉舟楫調鼎資鹽梅我將駕大舶臨風遡長淮朝陽菶菶枝髙岡遲鳳喈聊玆一分手離思■﹝冉阝﹞能裁

題竹蘭古石

湘臯風雨深磊磊石應長芳華散幽馥寒玉揺淸響彼棘何夭夭托根乃同壤千古仲尼心援琴動遐想

畊樂翁

春風動阡陌萬彚俱欣欣負郭數頃田及時畊且耘朝帶西疇雨暮拂東臯云芃芃長禾黍不辭沾體勤婦子事晨饁羹藜芼香芹日入荷鉏歸逺下牛羊羣山村四五家雞犬聲相聞秋成共收獲遺秉何紛紜但見倉庾盈孰知塵世氛瓦盆注新緑暢飲總成醺醉來歌擊壤此樂寧可云嘅慕鹿門老永懷盤谷君鬥酒欲相勞銀魚未能焚

陳氏終節堂

挺挺霜崖松泠泠古井泉伊人秉貞潔可以況淸堅芳齡二八餘於時移所天白首榖同室豈雲中道捐結帨甫六載矢心期永年遺息方在哺顧影常悲憐從玆屏膏沐孝養志惓惓蔬食每不足姑嫜飽肥鮮殷勤脫簮珥爲粥簡與編幸侍二親老繼復歸重淵艱苦已備嘗家立子且賢髙堂坐華旦彩衣舞蹁躚抗節世多有孰保終始全景行人所欽靑史容無傳

永思堂爲錢唐朱彥明賦

椿萱嗟已零棣蕚繼凋喪永佩過庭言無復倚門望始賴伯氏存亦祔泉臺塟子立復何依旦夕增淒愴皇皇沒世悲耿耿終天悵願言守厥身名宗庶能亢

山水畫

蒼山疊秋旻巖壑欝蕭爽虛亭閴無人古道絕來鞅云迷逺近村樹隔東西瀼安得濯塵襟中林恣幽賞

送陶進士希文南還

丹穴有鳳雛夐出風塵表振羽淩紫霞翩翩五云繞一朝覽徳輝下翽梧岡曉和鳴葉九奏快舉愕羣鳥方冀巢阿閣更許浴靈沼何爲鎩其翮相違向中道依依送將歸開尊冩襟抱靈物孰能遺歲寒宜自保嗤我本潛鱗尙逐魚在藻終當入蓬瀛相從拾瑤艸

石蒲畫二首

齒齒水中石翛翛石上蒲淸風一披拂疏翠自紛敷宛若避世人悠然山澤臞坐疑碧溪月移影在庭隅

靑蒲翳拳石秀碧浮東海龍骨自紏纒霜須更瀟灑九節信通靈四時常不攺不遇九疑仙中流復誰采

題畫金蘭

柔毫奪化工冩此湘臯榮猗猗轉光風粲粲敷金英此君靜相倚歲寒同結盟珎重置座隅將況交友情金以堅利斷蘭以揚芳馨

王母儲氏貞節詠

盛年結褵時擇配良偶諧將期共白首遽雲中道乖大義往從之豈復惜余骸仰思親在堂俯痛子在懷茹蔬保貞潔蓬首仍無釵從一志靡移寧如枳逾淮竭力奉姑章孝養誰能儕靑燈課兒學賢希參與柴壽今過古稀徳光詎終埋赫赫頒旌書昭昭下天階綽楔表髙門榮寵垂無涯千古共姜節淸風與之偕

贈趙生文愽西還

昔我占科名所學慚未充一朝拜官爵謬廁詞林中吾子鴈門俊鼓篋遊泮宮不辭負笈勞千里來相從自視尙昏昏何以啟子蒙嘉子志勤篤館置幽軒東篝燈誦經史午夜聲沨沨問辯恣研討物理靡不窮操觚事修辭吐語超凡庸磨瑕刮其垢文藻尢舂容由子性明朗有若金在鎔荏苒經二霜所得亦已丰矯首懷故都歸思何匆匆再拜別我去嚴城動晨鍾時當秋气涼一葉飄井桐到家展省餘事業宜専攻況子宰臣後鄕裏稱儒宗賓興諒不逺髙折丹桂叢偕計上春官朝端會重逢黽勉崇令徳庶俾聲光

隆薩編修母挽詩

桑楡景西頹耿耿卽玄夜八旬逾二齡溘然遽殂謝平生遘多艱辛勤靡偸暇姑病謹扶持爲禱北辰下豈惟侍湯藥甘旨極丰腴喪塟禮咸備夫孝名與俱夫亡屏膏沐家貧恆晏如詩書課遺胤喜踐靑雲衢云衢豈不好所傷隔逺道封章未及榮玉軀已難保翩翩南飛烏憂心惄如搗淚灑玳山原流丹漬秋艸

中村別業和艸廬先生韻爲臨淮尹彭光賦

憶昔中村居名流盛詩賦百年何所餘合抱當時樹良疇盡膏腴丰年詠多稌況負邑城南相違一捨許桑麻遂敷榮牛羊樂孳乳累累近古墳宰木煙雲昏日落雙鍾畔惟應狐兔蹲欲持一杯酒往慰千載魂承家有賢令餘慶知長存尙期守玆業綿綿在兒孫

陪祀三陵倡和詩【時正統丁卯長至也】

出都城用曉字

嗣皇謹時思烝祀烈祖考攝行遣貴戚分陪及微眇陛辭赴三陵出郭天乍曉員精升暘谷晴暉散林杪況當一陽生便覺春意早仰顧天壽山巍巍倚天表

途中遇風用色字

蜚廉西北來長途肆狂愎鞭駑渡淸河凜冽勢轉亟揚沙瞇雙眸舉袂頻自拭豈容披襟當正藉貂裘敵行行抵山陵薄暮殊未息且須就村捨把酒慰寒色

入山用林字

同寅二三友聯鑣陟嵚崟欝欝龍虎地蒼蒼松檜林愛日麗中天寶殿光流金三陵若鼎峙永鎭坤維深聖靈仰在天何以致居歆虔恭相明祀精白惟此心

謁陵用間字

閟宮閴淸穆三後奠此山吉蠲致孝享玉陛聯淸班祠官獻爵帛秩秩儀度閒髙明以承祀儼若臨天顏列炬爛有輝髙暎河漢間禮成夜逾半策馬行當還

送郭儀

風雅三百篇刪定自魯叟齊韓毛鄭流箋訓非一手千載何適從異說互紛紏不有紫陽翁疇能撤其蔀至理煥以明昭回粲星斗坐令三代前溫柔見惇厚郭生英妙姿好學志不茍執經逺相依羣疑藉分剖媿非萬石鍾何由啟撞叩所喜務研精不間辰與酉展捲鷹隼視落筆龍蛇走乃知牣其中必在勤斯有京華歳將淹思親重翹首別我向恆陽升堂娛父母戲著萊子衣滿獻椒花酒再拜慶履長敬祝期頤壽方今際休明麟鳳在郊藪期爾與之遊此意還知否新春景暄妍和風散虛牖毋爲中道捐虧簣同培塿

題蘭寄潘景瑞【有序】

浦城潘君景瑞爲吾應天教授節庵李先生之壻也景瑞爲館甥時嘗與予講學於玉兔泉東書樓之上情好甚洽尋以遭乃尊鴻臚府君喪扶柩還閩遂爾別去邇來十有餘年矣每一思之未嘗不引睇南望也適其姻婭余正術考績來京始得詢其起居之詳然予聞之古人之交友有曰金蘭契者蓋取易同心之語也玆正術歸無以爲景瑞贈因求中書希純吳先生作爲墨蘭並題數語於上托正術以寓景瑞庶以附於古人交契之義而伸久別之忱云予之所望將必有徵於他日也

叢蘭在幽谷濯濯冰雪姿霜筠共貞操楚楚瑯玕枝光風泛疏頴白露凝華滋淸芬被百艸豈爲無人知我欲結爲佩采芳薦彤墀怊悵隔澧浦路逺莫致之悠悠十年別迢迢千里思含情托毫素永固同心期

淸心軒爲徐彥澄賦

至人本無欲賢者能寡之天眞洞軒豁靈臺果何疵彼哉誇毗子汨汨務外馳玄珠濁水昏寶鑑凝塵緇疇能濯與拭粲然發光輝南州孺子孫克已恆自持冀令方寸間淸如湛漣漪心淸萬理明酬應靡不宜寜知眾欲攻伺隙抵我巇勉焉愼毋間素魄當空垂

題畫龍

蟠泥伍魚鱉疇能識其神一朝云雷便奮躍飛天津葉公豈眞好劉累安可馴蒼生望已久爲霖沾八垠

題畫虎

錦文何斑斑電目復煒煒日落嘯空山百獸皆披靡橫道正磨牙在阱乃揺尾威彊勿終恃君子貴循理

雙節行【爲華靖賦】

曾姬正靑年嫁作朱家婦三歲喪移天一女方在哺【一解】

辛苦奉姑嫜育女已及笄貳室得賢婿絲蘿幸有依【二解】

夫婿亦云亡呱呱遺弱子子母共居嫠矢心如白水【三解】

子今長能孝慰母與外姑雙節厚民彛咄哉首鼠徒【四解】

送楊侍講還陜省墓分韻得把字

我舟故鄕回君帆亦南下相逢白下橋襟懷倍傾冩金陵最佳麗逰覽時並馬攀蘿抉幽僻歷磴窮淸雅暫會忽云別解袂若陶瓦迢迢咸陽道煙雲護松檟展墓伸孝思椒漿奠瓊斚君能濟時艱非可閒逸者北轅宜早旋努力支大廈會食玉堂杯明年殆同把

題墨梅

歳晚霜風嚴萬木僵欲折胡爲此粲者孤髙挺奇節瀟然出世姿不受塵土湼繁英揷晴昊瘦骨欺寒雪華光寫其眞照眼色淸澈渾疑藐姑射羣仙振環玦和羹他日事老幹且屈鐡肯學桃李花徒媚兒女悅

集陶挽王守正主事【編修■﹝亻與﹞父也】

東方有一士委情在琴書淸飊矯云翮婉孌憇通衢覉鳥戀舊林息駕歸閒居步步尋往迹浪莽林野娛有子不畱金嘅然念黃虞校書亦已勤出則陪文輿荏苒歳月頹指景限西隅一朝長逝後壑舟無須臾誰云其人亡至徳冠鄕閭生有髙世名過此奚所須幽室亦已閉精爽今何如千載拊爾訣言盡意不舒

題四景畫

春花正堪賞春酒復可沽駕言策雙蹇挈榼攜奚奴溪橋縱閒適風斾遙招呼暖香襲襟袂粲然桃李株梵宇隔雲林亦可尋浮屠歸來錦囊重想多明月珠

竹軒啟蓬扉中有校書叟扶笻抱古桐來覓賞音友蓮塘花亂開香气入戶牖扁舟蕩蘭橈載送百壷酒山僧出古寺杖鍚競奔走何如俯淸流咲飲拍銅斗

幽亭閴弘敞占勝居崇岡杖藜三五叟相攜此徜徉俯視木葉緋醉暈朝來霜行旅渉逺道閒僧歸上方溪漁有至樂一葉雲水鄕撫景淡忘返遙岑畱夕陽

六雪花正落積玉髙峻嶒山城絕過客古寺無逰僧孰云石徑迷有木尙可蒸孰雲水脈縮有魚尙可罾擎蓋沽酒歸擬欲澆淩兢寜知下帷士頓忘寒气增

送曹冕中書南還省親三十四韻分得靑字

宣尼古大聖訓子重過庭韋賢漢名相傳家惟一經顧玆燕翼謀在昔有典刑引之乃弗替世徳流余馨昻昻千里駒逸足追風霆姿儀更淸澈儼若鸞鵠停嚴君領縉紳雅徳崇朝廷延師務啟廸編簡對疏螢奧理善研析牛刀初發硎藻思復敏贍髙屋方建瓴掄材向明時染翰依槐廳聲譽藹儒彥有耳無不聆時望孤雲飛思親恨無翎暌違在南國幾易堯階蓂封章徹當寧詔許諧歸寜翩然戒行李祖帳開離亭驪歌遏行雲酒傾雙玉瓶西風掠眉鬢去去亦易醒況當秋欲深瑤空霜露零艸木屬揺落華澤凋顏形獨余東籬菊粲粲呈修莛黃花正堪采稱觴介遐齡想當敞華燕賀客聯歌伶矯首向中夜光射弧南星彩衣舞蹁躚絳蠟揚晶熒大斗酌春醑孰辧渭與涇爲樂未渠央至孝薄紫冥南橋北山梓並秀何靑靑聖皇禦宸極垂拱負扆屏渇賢屢側席藥籠需參苓東風扇微和春意回林埛鳥聲碎花塢艸色迷煙汀此時宜北來滄江稱揚舲忠孝貴兼盡行看承寵靈

聴秋爲過庭章賦

大塊气一噫觸物皆有聲胡爲瑯玕枝遇之聲更淸況當秋髙時商音屬金行萬葉脫如剪昻然挺孤貞髙人抱幽獨種之周四楹時還洗塵耳宴坐聴琮錚緩若朱絲弦疾若銜枚兵珊若佩環響鏗若宮縣鳴聴之久不厭神爽心和平隠幾得眞趣萬慮何所縈我欲夜相造爲踏涼月明披襟挹天籟雙耳定須傾

梅庵爲楊祖順禎賦【子海府學生】

林逋去我久孰能愛孤芳諒匪髙世懷視此徒倀倀江南春欲回萬卉亦已僵老幹正屈鐡繁英傲冰霜北來當歲寒翹想恆彷徨寜知此庵內忽挹君子香丰姿逼人淸粲粲玉雪妝貞白以自守恥登桃李場豈惟吐奇芬結實味勝常和鹽薦鼎鼐需賢聞有商

賀李尙書壽八十【大學士李賢父也分韻得景字二十二句】

煌煌壽昌星午夜光現丙瑞應列仙儒八旬娛蔗景素馳長者譽忠厚著鄕井積慶鍾俊良髙步蓬萊頂經綸濟明時內相鈞軸秉老仙荷推封錦誥凡四領何異尙父榮猶存武公警名位接三臺祿養丰五鼎威鳳來虞廷偉甚儀觀整適當初度期九夏日正永綺席延南薫璧月耀東嶺杯分春酒滑碗送冰漿冷兒孫疊稱觴酳饋祝噎哽金紫萃一堂貴盛疇與並仁者壽而康遐算超溟涬辟榖有飛丹誰慕陶弘景

題朱用浮孝友捲【有序】

用孚與兄用章客淮揚用章病用孚極力調護請於天乞以身代用章臨絕口占詩一律言渉佛老遺言願世爲兄弟旣卒歸其喪上谷交遊嘉其孝友賦詩美之故予亦有是作

韡韡常棣華粲粲紫荊樹睠彼柯葉榮由玆本根固嗟哉弟與兄同胞均乳哺形從一體分何異手足顧京城繕甲兵淮南歌尺布澆風日逾扇紾臂視如路疇能念天顯二惠忻僅睹承歡共克諧幹蠱胥逺騖淒涼伯氏塤天涯遘沈痼姬旦彼何人仲也心切慕懇懇捐此身乞代仰天呼髙玄弗見察大夢竟難寤絕筆脫塵凡遺言激衷愫瞑目賴有依旅櫬護歸祔友愛本因心至性天所賦砥柱屹頹波古道獨回溯厚徳聞四方輔世非小故千齡孝友名可以垂竹素

倪文僖集卷二

●欽定四庫全書

倪文僖集卷三

﹝明﹞倪謙撰

○古詩五言

山行畫

喧煩厭塵事思此丘壑淸二老有夙期杖屨山中行穿雲入翠微漸覺路不平深林不受暑夾道如相迎長風萬里來振作濤籟鳴新涼灑襟袂滿耳俱秋聲況攜三尺桐可以宣幽情橫膝發孤響古調余咸英豈無考盤叟巖棲此逃名相過敍情話濁酒時與傾興味自相賞共結泉石盟

曉行畫

雞鳴眾星沒駕言卽長途靡靡事行邁從以兩僕夫■﹝氵虢﹞■﹝氵虢﹞溪水流欝欝隴樹敷日髙門未啟隔渚煙村孤逸蹇樹兩耳健於千里駒長鳴度溪橋野色迷平蕪問君此何之觀光上皇都將彈貢禹冠不受終軍繻丈夫四方誌致身乃良圖懷玉勿自衒所貴待賈沽豈若鄕井兒齷齪惟守株

橘齋爲劉傅賦

端居抱衝素一室無塵污至道契軒農獨與世好殊後皇有嘉樹移植當庭隅冰霜气逾厲華葉紛榮敷淸陰覆衡字悠然懸一壺香侵搗藥杵色暎燒丹鑪豈云擬侯封冨役千頭奴摘枝飲泉水坐使沈痾蘇活人藹春意寧讓緩與盧蘇仙去世久惟君乃其徒何當造君廬一掬從君需頹齡爲予制白髮還成烏

題蕪湖陶氏所藏淵明歸去來辭圖

淵明歸去來初非薄五斗悠然獨往意寓興詩與酒三徑有菊松門垂五株栁淸風北窓下羲皇以爲友大書晉徵士千載名不朽至今一篇辭諷誦在人口良工得其意模冩出妙手後人能寶藏什襲若瓊玖傳家豈不美所貴徳世守勉焉繼髙風名宗庶無負

題小景二首

秋山秀而髙秋水湛以碧山空水脈縮冉冉霜葉赤孤村賣酒家長橋逺行客古寺數聲鍾斜陽在東壁

蒼蒼嘉樹陰髙閣臨江渚水光暎山色長夏不知暑幽人系小舟來此坐容與嘯傲滌煩襟誰能送淸湑

陪錢學士飲郁景章宅有詩見遺次韻

憶昔隨驥尾早承君子知同朝篤交義何殊鳳鳴岐寧知信素履世路多艱危章公旣觸穽錢公亦逢巇而我復嬰禍三人各分馳𨿽云居患難志節同堅持諒是松柏性不畏霜雪欺天道乃好還光輝今若斯司制起永叔典樂咨後夔疲駑驂末乘敢辭筋力衰公皆國楨幹允爲天子毗拔茅誤及茹自揣夫何宜喜玆展淸燕深杯安足辭久別重歡聚豈伊人力爲慷慨發髙興示我淸新詩陽春本難和聊敍衷腸私

金蘭爲華徳題【父守正號怡蘭】

蕙蘭被幽谷緑葉何紛披紫莖擢芳蕤英芬吐淸奇豈同凡艸伍自與修筠宜終歲抱貞獨不求人見知所以君子心對之情自怡誰將丘壑容涅以黃金泥光輝燭人目粲粲生華滋外貌𨿽可奪至性終不移

九月十日王祭酒雞鳴山登髙分韻得日字

昨朝屬重陽陰雨何蒙宻今晨忽晴霽仰面見白日浮雲喜盡斂四野靑山出司成重佳節招邀登崒嵂遙指雞籠巓玆焉遂閒逸極目騁遐矚一覽風景悉仰瞻寶公塔俯憇瞿曇室坐聽頴師琴泠泠鼓淸律張筵對黃花酒泛金尊溢況我八九人俱是淸閒秩緬思陶淵明東籬興髙率周雅詠鳳凰唐風歌蟋蟀若復不盡歡轉盻流光失勝會苦難常後繼安可必明年知誰健莫厭杯行疾

○古詩七言

賦得天上麒麟歌壽盧大海【時正統攺元除夕前二日大海卽廷佐初字也】

麒麟本是天上物頭角崢嶸光五色紫皇案前頗馴擾雷祖跨下尢奇特碧蹄蹀■﹝爕﹞淩紫霞毛骨凜凜無纎瑕忽然掣斷黃金鎖來降江南盧氏家多君生來最淸澈逸气英英稱敏捷碧玉暖發藍田煙冰壺冷浸瑤空月橫經早向芹宮逰文光夜夜摩鬥牛佇看破浪出南海一枝折落蟾宮秋秪今歲轂行將暮喜遇佳辰是初度畫堂日暖篆煙長南極流輝照庭戶流霞滿酌琉璃巵玉管鸞笙次第吹碧桃花底東風軟玄圃天中白日遲神龍出圖龜出洛丹鳳翺翔入阿閣靈物紛紜感盛時豈可將身老丘壑白駒疾去不可呼及時汗簡當涵濡知君固是麒麟種姓名擬向麒麟圖

雙桂軒爲侯給事臣賦

君家軒前雙桂株何年移植來庭隅深叢勁幹互盤錯淩雲欲礙西飛烏秋髙木落萬山瘦不與凡卉同凋枯鮮飊輕逗翠云捲漙露微漬丹霞敷朝來海色在庭戶照眼宛似柔桑扶又疑沒水走象罔同根綰出靑珊瑚借問此種塵世無雲曽步月飛雙鳬霓裳笑舞緑陰下珠宮貝闕開銀鋪吳剛假斧競斫取灝气夜肅砭肌膚素娥斂袂不暇惜但剰一片冰輪孤奇葩穠郁良可娛歸路夐絕非人途共言持此獻閶闔捫參直上天閽呼天顏一見喜曰都騰芳挺秀無纎污勑培藝圃近槐棘作我梁棟知非誣紅光爭射鬥牛粲逸气並吐虹蜺粗仙標沐盡鳳池雨天香瀉入龍涎鑪世人仰望起歆慕似隔弱水瞻蓬壺我聞此語吁嗟乎冷然恍若余醒蘇始知在人不在物乃比連枝二丈夫郤林燕山世已䢐百年佳聲猶合符大噱絕倒驚奚奴大噱絕倒驚奚奴

敗荷鶺鴒扇面爲盧大海題

蒹葭滴露芙蓉死畫舫嬌娃摘蓮子蓮房摘盡雨蓋枯幾柄猶存夕陽裏鶺鴒羽翼何輕盈隨風下上雙飛鳴幾回謔浪學沙鳥並立蓮塘如有情煙寒水冷秋無際畫史揮毫豈無意入手看來倍感傷閒倚南薫詠棠棣

題周中書璇畫松贈戚貢士文湍

東吳才子天池客染翰從容在西掖不嫌墨汁污朝衣愛向溪藤寫寒碧淋漓元气何老蒼筋蟠骨立龍蛇僵腥風灑地鱗甲紫震雷裂石須髯張夭矯拏空形獰惡一見驚人前復卻持鑱欲劚千歳苓警露疑聞九臯鶴英標自是梁棟姿頭角崢嶸應有時歳寒且爲厲貞操待用明堂非爾誰

捕魚圖爲夏得中題

煙渚蒹葭撲晴雪蓼花暗染猩猩血七月八月江水深戱藻穿蒲飽魚鱉大船小船髙揭篷罾罩競入洄流中碧濤徐捲手初舉錦鱗翠鬛翻秋風个个肥鮮眞可愛石火爭敲煮鮭菜收筒欲向浦口歸攜筐擬就沙頭賣船尾兒牽阿母裳瓦盆酒熟爺試嘗母笑持飱兒待哺渾家共樂雲水鄕盡日忘情對鷗鳥萬事無縈貧亦好卻嫌富貴有危機此身甘伴滄浪老

竹坡爲丁文暹賦【能畫】

君家不種閒艸木數竿碧立藍田玉此種知從何處移若非湘浦應淇澳鄰近時從一借看只疑誤入篔簹谷幾回欲傍曲闌行履痕恐破莓苔緑由來士俗不可醫多君標格眞淸奇碧窓半啟靜相對雅懷幽絕誰能知鷓鴣飛去月當戶鳳鳥不鳴云滿墀淡煙低抹翡翠羽仙風擊碎珊瑚枝有時轟雷走巖壑繞地龍孫迸頭角一夜新梢出短墻錦繃朴簌林邊脫渾訝團團葆蓋張轉驚葉葉金刀錯四檐寒影不勝淸滿耳秋聲無處著披襟但覺塵慮消豈容俗客當闗敲香殘琴罷趣閒逸剩掃百幅鮫人綃只今紛紛何足數歳寒宜結冰霜交莫怪頻過縱吟賞玉芽爲我還須燒

蘆灘水禽圖

淸霜乍落邊風髙鴻鴈南徵吹羽毛長天飛盡楚江晚衝煙幾點投衡臯山骨孤奇水痕落晴沙一片平如削虞機良少菇米多任爾從容飲還啄飲啄知誰伴寂寥黃蘆白葦聲蕭蕭危梢半折蘸寒碧雪花不向波間消收拾秋容入毫素應使弋人何所慕夜月西樓過數行秪恐隨羣破汀霧

王舜畊山水爲繆行人朴題

煙嵐萬壑吐復吞雨過泛漲溪流渾野橋山店夜初曉杳靄不辧東西村嘉樹蒼蒼迷近逺白雲滚滚銀濤捲苔封古道閴無人未放曦輪上孤巘舜畊王翁八十餘眼明能看細字書醉揮老筆元气俱風景似是圖匡廬多君長才擅専對好山覽徧芙蓉翠看畫駪駪憶曉行詩成正攬皇華轡

江村晚景圖爲趙汝宏題

建炎六龍飛渡江江南有水分天潢王孫脫駕向何許風景獨憐閩海傍東列二老峯南峙五馬山鳳凰胡蝶相縈環金鰲突兀翠釡覆文筆立掃雲煙間王孫來此耽幽獨深入江村結蘿屋扁舟一葉傍漁磯醉裏浩歌山水緑日落不歸去曲肱篷底眠絲网髙曬蘆花邊西風欲下海鷗渚明月正墮蛟龍淵王孫已逐江流去今見云仍玉堂署百年世徳動遐思毫端寫出滄洲趣玉堂老仙來索詩詩拙不似斯圖奇多君自是神明後文獻風流知在玆

題竹林圖

往年京城少修竹好事移植今頗多我屋庭前四五个鮮飊披拂靑婆娑愛此渾如水蒼玉坐對淸標良不俗倚闌吟賞趣無窮洗盡胸襟塵萬斛紫芝山人人品髙風雨落筆聲瀟瀟渭川千畝籜龍骨並刀剪入蛟人綃初疑帝子雲中下葆蓋霓旌翠堪把復疑流水潄云根中隠䢐徠逸遊者山人山人爾多才今我一見心眼開此境人間在何處便欲躡屐淩蒼苔洞簫石上吹一曲月明定引鸞皇來君不見蕭郎慣貌湘浦秋後來獨步文湖州近代商集賢更數柯丹丘意匠經營斡天巧卻羨妙墨追前修太史知從何處得掛向虛堂淨如拭不須買地費栽培置身常在篔簹側竹兮竹兮歳晚節愈堅先生之徳亦復然武公化去已千載爲爾重歌淇澳篇嗚呼爲爾重歌淇澳篇

山水畫爲祝給事題

連峯起伏如蟠龍幽壑下浸馮夷宮溪深水逺足魚鱉時有孤舟垂釣翁人家幾簇依林薄共食溪鮮有眞樂黃鳥啼殘碧樹枝白雲鎖斷靑山腳籛鏗之孫冩作圖筆法不讓方方壺當時淸隠宛在目萬朶芙蓉浮太湖我亦有居環水竹西風吹老千竿玉披圖日夜憶江南夢繞溪頭舊茅屋

題渝川鄒貴彛墨竹【有序】

渝川鄒君貴彛購得墨君一幅筆勢精巧甚有生意蓋古迹也君寶愛之示子索題其端予素愛竹而未得種竹之法移輙不活因覩是圖不覺起予之歆羨也遂賦此以歸之

平生愛竹漸成癖幽叢每欲從人移當軒一本頗失養隔歳頓令枝葉萎長鑱劚去良可惜月夕風晨秋寂寂鄒君過我出此圖爽气飄飄生兩腋渭川淇澳千萬竿瀟湘兩岸煙水寒天生勝境不能往咫尺盡向毫端看老幹新梢生意足籜龍怒角抽寒玉髣髴風雷起平麓只恐髙飛穿我屋看罷殷勤捲付君持歸逺到淸江濆髙堂素壁時掛此何須別種篔簹云君不聞此君一日不可無栽培灌漑胡爲乎不如似君冩數挺舉杯吟對聊相娛

萬里江山圖爲唐縣史賦

先生之捲不盈尺中有萬里江山圖展圖心目頓開豁一葉況見煙波徒嗟我平生好逰覽夢魂長夜飛江湖微官覊絆不能往悵望漢廣峨眉孤畫工毫素得眞趣簸蕩海若並天吳三峽濤痕繞白帝九疑翠色連蒼梧安得乘風破巨浪飽帆瞬息追奔烏宜君得此重愛惜靑藜夜光驚僕奴珍藏什襲豈無意寧止供玩資吟娛問津非欲近星渚梯云應擬遊淸都詩成莫動海天想且對西山傾百壺

題成侍禦淸風亭歌【有序】

侍禦成澹庵善爲竹寫眞嘗築亭於故山小金峯下滄浪池上效雲林子友石生篆籕法作萬竹於亭壁入其中爽然若淸風之襲人也字其亭爲淸風而屬予賦之

雲林之子骨已塵九龍山人亦復往今日滄浪有澹仙篆籕獨追秦漢上結亭正傍小金峯素璧虛白四座空醉揮堊帚掃萬玉煙梢葉葉含淸風淸風翛翛石牀冷夢入壺天吹不醒興來吟斷碧池秋身上瀟湘水雲境紅塵不受暑不侵籜龍滿壑幽且深墨華盡帶科斗迹翠袖疑傳環佩音亭中有書兼有畫牙籖如鱗揷髙架業成射策謁九重一日四海聞聲價鐵冠執法寶殿東衣繡更騎靑海驄霜臺黙坐對古栢歲寒標格將無同澹仙爲我同年友十載論交托詩酒我欲從之訪此君因風問訊平安否

題山水畫

蓬島煙消翠光濕巨鰲不動蛟龍蟄壺天地暖自長春瑤艸琪花俯堪拾重樓信是仙者居十二玉闌臨碧虛吹笙時下子晉鶴命駕或上琴髙魚瑤池宴罷剛風起歸馭飊車淩弱水一羽飄飄瞬息間飛度洪流三萬里塵氛混混非我徒借鵬正欲尋麻姑手掀星斗遡廖廓何用坐守燒丹鑪

修竹仕女

芳閨倦繡淸晝長小園踏碎苔花香鳴璫閒過碧筠塢驚起玉枝雙鳳凰雲鬟半嚲嬌無力含顰似怯蓮金窄欲將瑤瑟弔湘靈翠袖生寒彈不得幾回脈脈立斜曛林下仙風吹茜裙應恨韶華若流水歲晚靑靑輸此君

何太守雲山圖爲江侍讀賦

米丞墨妙非等閒百年復有髙房山只今竹鶴何太守意營慘淡能追攀連峯半露蒼龍脊雲起溟蒙翠光濕小橋流水緑通村野艇無人閒傍石淸溪萬頃淨不波溪上茅屋空煙蘿巖穴誰云遺逸多惟有叢桂山之阿嗟我平生偏愛畫敗素豪縑不論價近得四幅旋失之卻嘆通神皆羽化玉堂老仙之愛與我同朝回對此心神融便欲因君買東絹爲乞援毫圖華嵩

萬里江山圖爲浦友謙賦

乾坤渾沌二气相蕩摩盤古未出浩刼渺渺知如何一從髙下奠淸濁山嶽峙立流江河至今山作漾沙勢水載厚地無停波百川萬折競趨海連峯迆邐堆靑螺嗟我閒情本好逰一官束縛如繭窠天生好景在人世未得放棹窮經過老彭翛翛江海客胸蟠造化誰能識醉握毛錐寫作圖萬里分明歸咫尺風雨溟蒙元气俱林靄陰森鬼神泣令我披圖思爽然恍若掀篷倚秋壁髙者何爲如削玉峨眉熊耳通巴蜀低者何爲如伏象灔澦瞿塘雪濤漲逺如羣龍飛上天近如萬馬奔飲泉深壑幽沈積蒼翠淺渚洄洑涵淸漣巫峯十二淨可摘瑤篸散擲夔門邊漢臯春晚客遺佩湘浦曉涼人刺船山長水逺望不極滿目但見浮嵐煙鍚山浦君最瀟灑不愛黃金偏愛畫得此何殊席上珍白璧眀珠喜盈把君不見平生李謫仙千載馬子長足迹所到皆文章芳名不逐艸木腐直與山水爭輝光寧知此興亦不淺撫捲爲君歌慨慷還君之畫停我筆呼童捉酒澆詩腸

陳貞女詩【未嫁夫亡自縊而死】

陳家有女年正芳修容毓秀居蘭房詩書女誡過目誦保抱諸弟淑且良父母生平最鐘愛明珠在掌門楣光一朝許爲舒氏婦夫壻賢美年相當通名納采幣行久及時待葉於飛祥宦逰浙上甫堪羨客死淮陰殊可傷蓬山願結連理樹丹穴竟作孤棲凰含悲扼吭气頓絕從一以歿禮所防寸心貞烈貫金石萬古大義扶綱常玉環擊斷痛莫續寶劍悞分終共藏始知至性本天賦況乃茂族由冠裳英靈颯爽骨不朽鎭重富媼摩穹蒼事君攜貳返不逮泯滅何異露與霜更生有傳我欲繼作詩聊爲先揄揚

題李瓊司訓先生廬山圖二十二韻【有序】

京庠司教萬載李先生淸雅愽物士也嘗得顏夏官廬山圖一幅甚保愛之間索予題其上廬爲古之敷淺原也自昆侖分支南爲衡嶽東南爲五嶺東北爲廬山其景最奇絕古之幽人逸士往往遁迹其間予毎慕之而未嘗親歷其地有愧於子長者多矣披閱之餘賦此以塞其意云

我聞匡廬鎭南服云是禹貢敷淺原昆侖支脈逺分析衡嶽五嶺遙相連大江西來浪翻屋萬古眤立洪濤前層巒疊嶂數千仞五老香鑪凝翠煙金輪紫霄蕩白日鶴鳴雙劍摩蒼天冰簾一片瀉空闊元气噴薄銀河懸昭明舊隱在何處中有古寺名開先潄玉之亭最奇勝飛瀑正注神龍淵棲賢谷西白鹿洞李渤讀書今幾年濯纓枕流雙螮蝀突兀共跨淸波眠陶潛醉石亙長磵逺公東林開白蓮平生慨想不一到夢繞落星湖水邊五羊顏君南海客胸中丘壑誰能光興來潑墨冩此景妙奪造化天無權靑山蜿蜒欲飛去滿壑浮雲紛擘綿澄江浩浩渺無際但見萬里乘風船漁村樵徑徧林麓有路宛逹諸峯巓披圖可望不可卽似隔弱水觀蓬玄先生鑑別稱儼然寶惜不啻瓊瑤鐫髙堂素壁時掛此頓使襟懷塵慮蠲朝來索我賦長句愧乏大筆揮如椽何當把酒呼李白共和六一山髙篇

題畫海東靑歌

有鳥橫絕來海東白日片雪飄天風決云萬里過楡塞斂翮誤投虞网中三韓五島渺何許此地胡爲遭紲籠將軍得之不敢畜愛護獻入明光宮神姿矯矯托縑素特立似與銀瓶同劍鋒新淬勁翎整玉花細縷奇毛丰星眸瓊吻水晶距英气滿鞲眞俊雄常思霜鵝上霄漢肯爭腐鼠趨蒿蓬聖明端拱罷逰獵𨿽有長技誰能窮何當爲爾解絳旋看擊凡禽摩碧空

海東靑鶻屬鳥之鷙者中國所不產出遼海之北東海之西濟喇敏之地夷人往往以之入貢武定侯郭公鎭宣府時軍校有舉网得之者公乃獻之於朝而命工畫者圖肖其狀其子聰請題於予故爲賦短歌如右云

題李白應召圖

仙人本在九天上謫向人間特豪放酒酣詩思捲滄溟吐出焰光髙萬丈名花歡賞宜新聲玉環正倚沈香亭翰林供奉在何許天子呼來猶未醒淸平調進詞偏美白璧靑蠅生暗毀采石江頭恨不窮明月沈沈浸秋水

倪文僖集卷三

●欽定四庫全書

倪文僖集卷四

﹝明﹞倪謙撰

○古詩七言

應制寗戚扣角圗歌【景泰三年閏九月十三日】

齊桓有國東海頭賢聲藉藉聞諸侯會盟歃血霸中土能以大義尊宗周當時左右賴良弼弓旌不惜頻招求君門萬里孰能達猶有隠淪甘飯牛寗生驅車臥牛下夜叩牛角商聲謳南山白石發髙興坐嘆堯舜逢無由短衣至骭老貧賤壯志功名行且休公聞歌聲加敬禮知乃異士非常流一朝振拔置相位宵旰與之圗治謀功光賜履保民社麟筆曾經宣聖修攘夷匡世豈不美惜假仁義無弘猷何如聖主建皇極釣渭畊莘俱見收羣賢致主邁三五寧有耆畯居林陬賡歌響答在庭陛永固皇圗千萬秋

三顧圗

炎精煽余耀赫赫樓桑村寧知大耳兒乃是隆準孫東都九鼎忽傾側羣雄盻睞孰敢捫當塗朶頥獨凶悖刼遷入許將豪吞將軍仗鉞正宸極飛羽桓桓萬人敵間闗荊楚功不建拊髀幾回增嘆息一朝冰鑑稱臥龍三顧枉駕來隆中奮髯躍起翊天步契分交驩魚水同興復遑遑竭心膂赤壁東風飛一炬遂令鼎足地三分立國西南拓疆宇出師表八陣圗忠烈智略古所無渭南乃逢狼顧徒兩敵相遇非天乎英聲義气垂千古仰見遺容膺獨拊王佐堪追伊呂儔若論管蕭安足數

山水畫

碧山在水江無波小舟一葉如飛梭山光壓舟載不起滿目排空橫翠蛾中林可是揚雄宅路指巖阿放舟入問字須教酒剰攜誰識先生玄尙白苔封蘚蝕一徑微緑蘿古樹環荊扉陰嵐漠漠每入戶空翠蒙蒙常濕衣夜來一雨經林藪添得江聲滿前浦開門萬壑緫浮雲吞卻山根猶未吐幽鄰雅好能無同一簇人家居瀼東危橋策杖從小童來往惟應桑薴翁嗟哉臥龍耽隠約何似爲霖徧寥廓君不見伊尹當年畊有莘三聘幡然起丘壑

題松鶴圗

髙堂屏障開見此古君子昻然塵外姿何日傳畫史蒼苔緩步雙足髙楚楚臨風梳羽毛引吭淸唳向寥廓聲振林木驚寒皐千年頂上丹砂重素翮翩躚欲飛動靑田路逺可思歸赤壁江空曽入夢骨淸本是絕粒仙棲息合居雲水邊半溪新漲瀉寒玉一樹古松揺翠煙寫眞舊數薛少保此筆人間亦應少子晉瑤笙杳不逢雙雙影落緱山曉披圗愛爾非凡禽萬里常存瀛海心人寰一夜忽超越碧漢徒傳空外音

萬壑蒼煙捲爲鄒允達賦【並序】

金陵鳳凰臺之西有勝地焉鄒君允達先塋之所閟也塋之外嘗辟別墅以當山水之會有古松數萬株望之欝然相繆若蛟龍蜿蜒拏云攫石交綰爭奮入其中翠濤滿耳蒼雪灑衣林霏澗靄爽人心目不知塵氛之侵暑气之及而身之在人間世也允達樂之恆避諠蔵修其間聞秋官郎中周公善繪事乃請爲髯叟寫眞旣成因命之曰萬壑蒼煙要予賦之久之未有以復也今春會試來京謂予曰此圗必得子詩與之爭蒼古可也予媿其意勉爲一歌書以爲先容若予者豈能發後凋之奇然允達英邁有气節磊落不羣觀其志尙足以知其人矣歌曰

君不見泰山之巓蟠老龍髙蓋偃蹇排寒冬參天自是隔風雨胡乃坐累秦人封又不見匡廬之崖霜雪盛馬鬛麈尾枝交暎已從方士資養生更向桑門作談柄何如鳳臺之西千萬栽一一長身封緑苔貞姿髙潔負奇气磥砢緫是明堂才乍疑森森劍佩羽林客怒髮衝冠鐡衣澀又疑翩翩云罕紛前驅翠葆碧幢攢列戟大株小株鱗甲堅正直豈畏藤蘿纒露滋雨洗淨如沐但見萬壑揺蒼煙道鄕之孫我之友愛隠松闗與松偶城市紅塵沒馬深誰解尋盟歲寒叟秋官放筆寫作圗墨華滿紙煙模糊經雷蛻骨縮人癭拔地怪柯編虎須披圗浩歌對君酌素云絕勝蒼煙壑上苑霏微煙更多來遊好控巢松鶴

山水畫爲李考功題

倚天壁立靑芙蓉蜿蜒起伏如逰龍夜來驚雷挾飛雨化作白雲千萬重白雲如波起平地樓臺不辧金銀气但見蒼蒼玉女峯離立分明露羣髻山深寂歷天欲秋重重緑樹臨溪流無人復歌小山隠惟有桂樹枝相樛披圗似是房山筆元气淋漓墨華濕並刀剪取滄溟波方丈蓬壺歸咫尺天官李卿家上饒早謝舊隠登淸朝看山莫憶釣逰處且作夔龍匡舜堯

題母子虎圗爲許寛序班賦

南山薈蔚何蒼蒼深叢巢穴虎所藏負嵎長嘯百獸恐時取黃犢充饑腸雌雄乳孫並哺子引向人間聊戲耳世人只謂勢生獰寧識馴然有如此良工意到筆法精長縑掃出扵莬形松根激石怒濤捲疑有獵獵雄風生我愛此圗深有補猛惡猶知依父母何事人間梟獍徒面目𨿽人不如虎

溪山琴意圗

我生𨿽有煙霞癖玩水窮山記疇昔一從爲宦步靑雲閒卻登山雙短屐忽驚尺幅墮我前■﹝山贊﹞岏翠岫浮嵐煙淸溪雨過碧波漲石罅■﹝氵虢﹞■﹝氵虢﹞皆流泉濃緑陰森擁髙樹樹杪晴雲如擘絮誰向磯頭結小亭占斷溪山最佳趣亭中有客藉紫苔抱膝長嘯襟懷開瑤琴宜鼔水雲操已見蒼頭攜到來轉軫何當彈一曲坐想餘音振空谷遊魚出聴鶴鳴臯云根細和泠泠玉幽人適興山水間白雲靜與人俱閒溪居疑隔鷺鷗渚殘照滿崖猶未還慚予謬應賓興舉竊祿無能報明主看畫悠然憶釣遊思繞江鄕舊衡宇

雪擁藍闗圗

西方有佛名浮屠形神寂滅久已殂何年委此趾與顱流傳震旦惟其徒唐宗信重如璉瑚遙自鳳翔迎至都韓公抗疏懇伏蒲願投水火斥其誣忤旨謫逐瘴海隅迢迢逺道勞馳驅於時嚴冬雪載塗藍闗秦嶺雲模糊老成有子字淸夫冒寒慰勞驚相呼作詩示意嗟可吁衰朽之骨其收吾一身不惜萬里䢐人心復正賴公扶曾聞頃刻金花敷詩聮湧出此則符湘乎仙乎知有無至今畫史寫作圗

滄浪弄笛圗

江楓翻緋松葉靑江水湛碧迷煙汀隔江好山開翠屏閒漁罷釣舟爲停船頭晏坐景淸絕手把湘臯紫筠節老龍吟秋吹一闋響遏行雲山石裂天吳驚起風捲波紛紛亂落梅花多安得桓野王岸上來相過便呼拍浪兒獨速舞短簔相與三弄滄浪歌

商山四皓圗

商山郁嵯峨中有三秀芝四皓此避秦采擷充其饑淸泉白石境幽曠長日消盡松陰碁嬴网髙張正流毒冥鴻矯翼安能覊一朝軹道口銜璧萬方耿耿炎精赤據牀嫚罵溺儒冠巖穴深藏甘斂迹誰知袵席間以愛迷至公國本將遂移母后計亦窮偉哉畱侯建奇策禮幣直走商山中翩翩乃偕來願爲太子死赤帝見之驚公胡至於此把酒相看意慘淒黃鵠歌殘淚如水一出重九鼎漢業安如山拂衣不受萬鍾祿爲樂孰似商山間髙風杳邈仰圖畫名與玆山同不刋

金人五馬擊球圗

長白山髙連海東混同江深盤黑龍金源立國素彊獷拜天射栁球場中球場如鏡灑油築不使砂礫礙馬足何處飛來兩三騎窄袖輕衫緊妝束錦韀玉勒黃金覊相攢都來二十蹄球星一點下還上杖月半灣髙復低球驚杖奮隨手脫臂轉身翻競拏攫過馬渾疑飛彈侵睡龍可信明珠落奔騰便捷勇莫當縱獵忽來遼海傍揮鞭一舉指燕代南瞻赤焰無精光百年世事如流水古蔡城西嘆多壘竹屋淒風吹斷煙千載幽蘭抱香死當年意气掃地無乃知恃力非良圗披圗懷古增慷慨端拱修攘眞逺謨

觀奕爛柯圗

野樵撥云來翠微深林曲磵探幽奇息肩暫憇古崖側忽遇兩髯閒奕碁佇立相看未終局斧柯已爛何其速自是壺天日月長卻驚世上流年促

吳廷暉山水爲陳秋官題

扶桑冉冉金烏飛翠連萬朶迎朝暉瓊云捲絮互吞吐玉女峯頭應曬衣山深似是蓬萊島弱水無波自環繞五粒松枝千歲桃中有仙人拾瑤艸流泉百尺垂晴虹髙閣下瞰馮夷宮幽亭隔渚對深院赤闌逺見危橋通眼前佳景看不足更愛漁舟兩相逐安得投閒弄水雲來侶魚鰕友麋鹿

題健兒牧馬圗

龍河四月春始回健兒縱牧沙埸隈坡陀艸軟茁新緑騰驤風逸皆龍媒羣飲團圝藉鞍■﹝革占﹞湩酪分嘗紅入面四弦彈出塞外聲醉起蹁躚舞胡旋聖皇恩露覃遙天宴樂休養能生全只今銜尾盡入貢日見赤墀千萬牽

題竹石山鳥

楚江暮雨迷蒼梧淋漓緑玉煙模糊巢深何處宿鸞鳳聲斷不聞啼鷓鴣一竿濕重欹疏翠山骨巉巖露鰲背孤倉特立此棲身何異幽人獨沈晦昻頭緘啑常忍饑羽毛應待朝陽晞明看旭日放新霽一任長空萬里飛

紼謳三疊【並序】

鎭朔將軍總兵官武彊伯楊公將略兵威深仁厚徳足以服北塞而惠邊人忽爾中道傾逝哀慕何極靈輀載道返塟京師乃作紼謳三疊俾執繂者歌之以助哀云

燕然燕然髙揷天上摩日月含雲煙屹如砥柱鎭北鄙殘敵睥睨不敢前具瞻方爲人倚賴一旦傾頺嗟變遷嗚呼謳兮謳聲切霜雪入樹皆僵折

洋河洋河水潺潺銀漢下注來人間潤滋邊地足生植循山激石波回環洪深正資人飲潄奔流入海何由還嗚呼二謳兮謳益愴豼貅百萬精神喪

上谷上谷連朔漠戍樓淸切鳴鼓角英威逺振邊塵空天驕聞風盡膽落皇天不弔心孔哀將星夜殞何蕭索嗚呼三謳兮謳已終重城萬里來悲風

朱繡衣母陳孺人壽詩二十四韻

東風二月春無涯堂背競開萱艸花倚門喜聴噪檐■﹝散﹐鳥代攵﹞忽報逺道兒還家逺道見還自何所玉關紫塞迎風沙兒從前年持憲節邊城徧歷臨荒遐嚴霜凜凜拂繡斧攬轡膽落靑驄騧幽障云收絕烽火深戍日落鳴寒笳威宣徳洽境寧謐馬肥丰艸兵無嘩豈不懷歸養阿母載驅四牡歌皇華流光荏苒歲兩閱細數歸期忻及瓜昨來受代整朝佩銀河水暖回仙槎龍樓入覲五云曉天顏有喜承褒嘉下堂阿母重迎勞問兒久別時何賖誰知說帨正初度母子歡聚人爭誇況樹髙門表貞節命服煌煌榮翟珈童顏紅暈體康健緑鬂未攺如堆鴉壽筵弘敞雜尊爼冬冬畫皷聞頻撾繡衣新換彩衣舞香雲藹藹籠烏紗新婦將孫拜堂上桂枝挺秀蘭抽茅幕開黃雀自堪饌冰泮白魚還可義才聞王母致碧藕又見小玉供胡麻更看伯婆年八十一門雙節無纎瑕晚膺祿養享胡福人生至樂誰能加我觀南極吐光耀賦罷南陔空嘆嗟何由升堂祝母壽玉杯春酒傾流霞

周秋官山水畫爲李貟外題

江村杳靄路不分野人作伴鹿與麕五月六月雨三日千山萬山皆白雲平堤漫漫江水緑翠樹重重復蘿屋苔封石徑絕行蹤持鑱何處尋黃獨模糊潑墨掃煙鬟前代畫手稱房山郎官意匠得其趣嵐光不散迷孱顏多君生長山水窟到處愛山常拄笏寧知皓首出楡闗坐對燕然惟咄咄天臺鴈蕩浙水東夜夜家山鄕夢濃有待拂衣歸舊隠與君林下會相逢

煙竹爲鄒侍郎賦

美人遙隔瀟湘渚一望瑯玕翠如許欲往從之路阻長兩岸冥冥足煙雨雨餘滿林秋气淸緑煙常向滄江橫日髙不辧鷓鴣影風細時聞鸞鳳聲萬竿玉立何瀟灑誰把霜毫爲君寫逺水平吞靑艸湖寒云迥接蒼梧野老仙公退居南宮愛此湘臯冰雪叢莫嫌歲晚鎭相對爲與此君標格同

夏景詩意畫爲於景瞻題【並序】

前府軍於君景瞻謫居上谷予亦繼往卜鄰幾四載矣今春同荷恩釋南歸故鄕出陳興祖所畫唐髙駢山亭夏日詩意索題予閱之宛然湖山甲第故家景物乃若煩興祖先爲之者而君得之良不偶也君之歸水光山色朝登夕眺固已飽餐有不待觀斯畫而意興自足但欲就君軒楹之末平分半榻招黃鶴而邀飛仙歌逺遊之篇舉流霞之觴一洗千古塵土胸臆不知肯著老夫否因詩以訊之

柳花飛盡春歸後翠屋重重嘉樹茂日長庭院梅雨過滿地濃陰間白晝參差池館倚碧空臺榭半臨湖水中曲欄飛棟落晴影分明倒浸馮夷宮誰言緑暗紅芳歇一架薔薇染猩血棕櫚葉戰起薫風萬斛沈檀座中爇珠簾掛在珊瑚鉤暑气不侵樓上頭嫩涼細細透白薴天吳供與人間秋衝煙白鳥飛頻到躍渚鮮鱗俯堪釣抱琴逸士許登臨倚檻幽人從笑傲荊關妙手眞絕奇毫端冩出無聲詩淸漣傑構照雙眼佳境似倩誇娥移深深門徑紅塵隔此地寧容車馬客剡水閒居賀監家輞川別墅王維宅君辭舊隠西河濱幾載看家慿四鄰只今歸去手親理聖恩已許爲閒人踏花旋掃湖邊路霧閣云窗總如故嘯歌聲落雲水鄕水伯山靈亦驚顧蹇予自斥靑瑣班與君住對燕然山枯魚縱壑馬脫馽放舟同向江南還何時訪君帆獨掛來賞湖山避炎夏置身俱在圖畫間奚用重看古人畫

題赤壁圖爲錢景和賦

坡仙豪气隘八荒馽羈天脫神龍驤思如百川赴東海嬉笑怒罵皆文章天門萋菲多鬼蜮放浪逺投雲水鄕江山如此良不惡況有赤壁臨滄浪天存此景似相待新秋灝气傳淸商老仙載酒赤壁下煙波萬頃一葦航是時東山月始出浩歌棹雪迎流光淸風徐來水波靜毛骨颯爽生微涼慿虛浩浩不知止空明坐擊淩蒼茫水天一色粲星斗恍若有路通銀潢座中何人吹紫玉嗚嗚怨泣孤舟孀倚歌相和豁襟抱拊景慷慨悲興亡山川千古畱霸迹東望夏口西武昌昔當曹瞞順流下舳艫千里旌旗揚臨江灑酒气何壯傲睨已滅孫吳疆東風一炬悉灰燼廟算豈料輸周郎只今英雄果何在惟剰山色摩靑蒼寓形宇內海一粟日月苦短江流長遊挾飛仙不可得有酒且共澆詩腸江風山月不須買匏尊相屬樂未央洗盞更酌醒復醉枕罍頹臥夫何妨後此時維冬十月重繼斯遊從雪堂仙魂化去邈千載獨遺二賦鏗琳瑯我曽奉使向荊楚扁舟載月經蘄黃醉呼坡仙酹赤壁招魂擬欲憑巫陽橫江尙見舊孤鶴掠舟西去蹁玄裳愧無詞賦續髙興夢想風流今幾霜良工意匠有深趣筆妙不讓顧長康平生於公想興慕愛貌此景歸毫芒一朝眼底且驚見彷佛坐我尊爼傍始知人生貴適意何用屑屑嗟行藏

雙松圗爲陳叔謙賦

幾年逰宦紅塵陌處處垂楊蔭華宅東風吹春入綺園名花旖旎饒顏色東家錦幄籠牡丹西家紅藥圍雕闌髯松偃蹇挺孤秀詩人移植庭前看陳生好事者家有琴月樓繞樓不種閒艸木從人貌得雙蒼蚪彈琴玩月有眞趣歲寒對此情夷猶披圗一見之如向䢐徠野天風颯颯毛骨寒恍訝奔濤座中瀉卻嗟舉世愛妍華得似陳生憐丑■﹝者鬼﹞抽毫爲生賦思與神俱淸何當登生樓試鼓三尺冰洗我平生塵土夢刁蕭聴作松風聲

孤凰吟【並序】

呂氏爲趙氏婦四歲喪其夫方當盛年能守志不易以養其姑育其子趙氏賴以不墜其節堅其孝篤誠世所鮮及者矣朝廷旣旌其門君子又多爲詩文以美之呂氏之志足以白於天下矣故予爲作孤凰吟以述其志云

鳳皇巢丹穴雙飛復雙棲生雛甫三歲鳳去竟不歸孤凰失偶鳴聲悲欲隨鳳死念雛饑況鳳遺老母風雨巢傾危葺巢養哺母與雛誓言不逐他鳳飛母健喜有托雛成毛羽奇海水可竭山可移孤凰之志終不虧百鳥慕節孝上達天帝知天帝旌其巢千古萬古聲名垂

送徐泰士亨知羅田

我帆才向淸源落君舟亦來閘河泊客邊相見喜無涯握手交驩敍疇昨自驚別君數載余不知出處今何如爲言已預烏臺選一官左授羅田除聞君之言爲君惜無乃多財被時疾明經鄕校舊無雙射策君門曽第一時遭詆訾妄見疑覆試禁垣文益奇眞金百煉愈精徹燁燁四海聲名馳從此材華日增重宜侍淸班居法從何爲猶以富生嫌造物於人眞戲弄龍媒逸步遊天衢局促乃同轅下駒牛刀小試眾稱屈感事撫時增嘆吁此去羅田亦不惡百里熈熈事耕鑿得官且足爲親榮臨治應須究民莫君毋自餒當自寛人心感化知非難好敷仁惠及封內自有美譽聞朝端緑楊兩岸揺晴色冰滿官河畱不得丈夫壯志貴逺圗九萬從玆展修翮

倪文僖集卷四

●欽定四庫全書

倪文僖集卷五

﹝明﹞倪謙撰

○古詩七言

題張中書子俊畫孤舟讀書圗爲吳宗起賦

昨夜滄江雨初歇兩岸山屏翠煙疊江空浦極悄無人但見小舟橫一葉舟人所適非取魚危坐船頭惟讀書音聲瑯瑯出金石馮夷起舞黿鼉趨蘭橈不舉隨流去渚北汀南無定處只知兀兀了殘編不覺亭亭倚髙樹知君自是隠者流孤篷短棹輕王侯經年對語手中卷鎭日忘機沙上鷗澹古先生靑瑣客揮毫日儤金門直忽看髙興落江湖卻向煙波寫眞逸王摩詰張志和畫意詩情相蕩摩樵靑篷底喚不醒西塞山前春雨多

上國觀光歌爲沈侯官司倉用賓賦【能畫】

袖有五色筆囊有萬言策筆可補造化策可幹明辟才聞皐朔詣公交車又見嚴徐向都邑奮志遙從上國逰扶搖九萬摶修翼日月明三殿虎豹守九闗玉帛會諸侯梯航來百蠻金張甲第亙紫陌夔龍禮樂嚴淸班光華眼底觀不盡致身已在靑雲間不慕綰金章不羨乘丹轂自分艸莾臣但足升斗祿東葛方容就督郵南閩復許煩捜粟淸曉君門開謁帝趨明光天仗建羽旄簫韶儀鳳皇玉階稽顙荷恩出海嶠行覧三山蒼攜壺送子都門道晴日輝輝照芳艸酒闌徵斾逐薫風回首蓬萊五云繞

風雨歸莊圗爲錢景和賦

陰雲蔽空如墨堆長風入林聲撼雷木葉驚飛水波湧忽送一天山雨來山翁行行在中路急歸逺向溪橋度破傘髙擎稚子扶杖瘦泥深不能步到家入門呼老妻快燒榾柮烘我衣

雪後山行圗爲前人賦

深山雪後巖壑空槎牙古木號嚴風長溪流澌凍欲合野徑時有行人通靑騾裝重徵途白三子懷冰凜寒色鄕園何處渺覊愁歲晚天涯猶作客前村有酒不惜錢泠气直透三重綿

湖口石鐘山爲庫部王郎中恕賦

彭蠡之口兩石鍾上下壁立金芙蓉何年鼓鑄出鑪冶造化融結當鴻蒙山靈昔聞訴眞宰帝令疏鑿驅鬼工雕鎪險陋向山麓空洞穴隙紛玲瓏鳴聲底用事撞擊自有巨浪乘長風何殊張樂洞庭野大音疊奏聞金鏞五老分明俯垂聴鑑鍧撼蕩馮夷宮爾來世歷千萬古至今追蠡懸髙空坡仙當年適臨汝沿洄南去路自通平生好事此足見放棹特過湖水東明月夜抵絕壁下怪石正與風濤衝噌吰鏜鞳互響應寓目始得窮奇蹤此景居民久應識口不能道嗟漁翁詩成援筆嘆且笑漢人語簡唐人庸我皇曽此戮鯨鱷攀崖上登山閣中龍香落紙灑宸翰滄江夜夜光如虹憶昔皇華使荊楚柰予王事方匆匆天生佳景不一到悵望思逐南飛鴻王君舊隠此遊衍要我作詩抒素胸不知夙願可償否泛月來逰追長公

五龍圗爲胡監丞題

我曽讀易披韋編幹龍飛躍當天淵神物變化不可測千古惟聞爻象傳忽驚波濤捲虛壁眞見羣龍紛糾纒分明五色照雙眼崢嶸頭角爭蜿蜒須鬛獰張紫戟豎睛瞳閃爍金鉦懸前拏後攫爪牙露左捲右舒鱗甲堅居中夭矯更雄健簸弄明月驪珠貟翻身怒擊海水黒噓气暝結陰雲玄揮霍疑驅鬼神會淋漓訝與河潢連乘潮欲掣巨鰲足鼔浪正湧饑蛟涎鯨鯢喪膽深竄伏鯤鵬矯翼遙騰騫陽侯馮夷駭且怖一吸愁將空百川望中慘淡白日晦淒風颯颯來狂顚恍惚長空灑飛雨霹靂破山揮電鞭噫嘻好手豈易得經營筆底何精專奇形異狀恣揮寫直與造化工相宣想當盤礡何處見禹門西上春風前僧繇已矣所翁死絕藝信足追前賢古來好龍惟葉公君今志尙亦復然髙堂懸此靜相對坐覺窗戶生雲煙嗟哉粒食民所天旱暵每憂民瘠捐便當叱起作霖去四海常令歌有年

母子虎圖爲前人題

昔年曽侍朝元殿虎豹守闗龍馭輦鳳皇在藪麟在郊濟濟四靈俱入獻聖皇端拱垂衣裳大韶擊拊諧宮商至和感召及羣物鳳儀獸舞爭趨蹌就中於莬引三子炳炳文章妥其尾馴然拜跪伏闌圈天子見之心亦喜一從宦轍走西東幾年不復見汝容良工筆態巧爲此將汝置之圗畫中目光射人威百步意气揚揚甚虓武一聲長嘯巖壑間疑有淒風振林藪舉頭髙爲城掉尾長爲旌生獰𨿽可畏猶識子母情一兒顧其母一兒跳且舞一兒當母前相向得其所怡怡不見怒與嗔但覺哺乳恆相親磨牙吞噬向百獸乃能骨肉全天眞君不見魏家良將初授鉞子肉遺之甘飽啜又不見廣武城頭翁就烹一杯欲索分其羹何事人心忍爲此爭如物性仁恩明更憶弘農施化理斕斑渡河還負子胡爲倉卒棄吾兒天豈無知天不畀人言虎猛我言虎良母慈子愛藹乎一堂曾參之養閔子孝對此爲君歌慨慷

張廷端畫楚水推篷墨竹爲鄭簿賢題

長竿半入空短竿如臥龍張氏之子筆意工題作楚水推煙篷篷窓所見僅如許外此目力焉能窮想當倚棹湘江渚密葉翛翛翠含雨中有鉤輈鷓鴣語隔岸何人吹紫簫彩鳳迎風欲飛舉鄭虔之淸如此君歲寒髙節夐出羣並刀入手爲持贈截取湘臯半畆云

學士杯歌【並序】

冬官陳進之雅好客予嘗訪之於官舎畱予飲出一金盞觴余形如佩環甚巨曰此盞予新制未有名也今得先生至而始試之其遂名曰學士杯進之不善飲而好勸客連飲予數杯酒酣彊予作學士杯歌因援筆以答其意歸與親朋觴酌間舉此杯歌此詩亦醉鄕之一樂也

精金百煉方在鎔暖光爍爍飛晴虹一泓傾瀉紫液凍鑪錘妙手資良工員不從規方不矩形若佩環深幾許曲生歡伯每相投卻付尊罍爲伴侶冬曹陳君眞好奇制此絕勝金屈巵我來擎出便斟酌云是新成曽未持謂余玉堂仙素有江湖量錦袍濕淋漓曽醉宮壺釀此人正與此杯宜滿勸頻斟不容讓乃錫以嘉號名曰學士杯杯惜以予辱予亦因杯頹何如喚起謫仙李一飲一石襟懷開今君棹酒船歸向三江口髙陽有舊徒總是文章友舉杯吸盡甕中春吐出新詩千百首

淮之水挽山陽友義畢居士

淮之水去悠悠公逝矣不我畱乘雲至帝鄕上挾飛仙逰俯視下土方孰軫蒼生憂萬金不惜濟窮匱古亦罕見今無儔淮之水波湜湜入人深公之徳身榮章服維民則子登甲科務學殖夭之報施寧有極淮之水流無已公之名垂後世髙風杳邈徒仰止嗚呼九原安得起一爲哀歌歌義士

爲易太守題日本僧所作田廬圗

在昔尋仙聞祖龍欲度弱水求瀛蓬徐生樓船載男女滄溟逺泛將焉窮海洲駐節不復返至今有國扶桑東君民舉國奉夷教詩書亦沾鄒魯風聖人在禦重柔逺梯航萬里車書通來賓重譯貢方物授館致餼恩優隆史臣筆底曉詞翰丹靑繪事兼能工始知文化洽殊俗意匠彷佛荊闗蹤禮曹郎官靑瑣客溪藤數幅陳南宮召之放筆恣揮灑風景寫出江南同野橋百尺跨溪水旗亭一簇依林叢長途策蹇過行旅隔岸騎牛來牧童居民比屋事耕稼郊原禾黍方芃芃豈其經行寫所見家山想是勞形容郎官出守分虎銅攜圗謁我幽軒中爲言此畫非所重以出逺人聊見崇爲君乘興寫長句日華正照東窗紅

題松陰假寐圗歌

雲山萬疊深復深山根碧磵淸人心幽人長夏忽來此避暑坐愛蒼松陰坐來睡渇目雙瞑誰計斜陽在東嶺如雷鼻息和泉聲風捲松濤吹不醒滿襟涼思寐正濃吟魂縹渺隨天風不知淸夢向何處但見據膝身如弓華胥覽徧神應悅樂聴鈞天情更愜邯鄲只恐熟黃梁漆園渾訝飛胡蝶南柯或爲太守公腹上忽見生長松仰天大笑墮驢後逰仙或臥蓮花峯天官筆韻含飛動此幅尢爲人所重披圗堪嘆古今人往事悠悠皆一夢

送楊洗馬京闈較藝還朝

先生自是文中豪魁名燁燁馳淸朝早登翰苑閱中祕尋入宮坊居上僚京闈多士如雲集聖主親煩司黜陟經幄初辭講讀班詞垣暫輟絲綸筆乘傳南來半月程深院下簾秋气淸掄材晴案寸心白批捲夜窗雙眼明譽髦簡拔皆精確尺璧明珠光爛若佇充庭實獻彤墀喜動龍顏承寵渥

泰山春云圗歌

泰山雄跨齊魯東自古以來稱岱宗造化鍾神揷天表文人日觀羅諸峯氤氳元气互吞吐時見層雲生蕩胸觸石而起膚寸合頃刻彌漫橫太空曽不崇朝雨天下坐令四海歌年丰惟我藩垣老方伯仰韓素與玆山同百萬蒼生屬摩撫熈熈共陟春臺中天瓢在手慰民望一心黙會神明通欲云而雲雨而雨川嶽效靈無不從仁恩洋溢洽東土噓枯起瘵蘇疲癃遙望春云蔽巖壑官舎坐對心神融頓使移來在窓幾筆端意匠資良工山藏雲气自嶻嶪云連山色常溟蒙只今春云滿瓊島悠揚日護蓬萊宮久待公來作天瑞輪囷粲爛昭時雍會當乘之起東海直至天門之九重文明有象眾咸睹五色夾日隨飛龍

大藤賊謠【並序】

東莞陳君敏任廣西平南訓導成化攺元春大藤峽有賊焚刼縣治擄君及妻王妾孫十數口去駐鹿兒山王訴於賊言夫親老乞釋歸養取銀收贖賊從之乃屬夫曰但贖女以出縱贖吾出亦無顏見人也比賊起營入峽堅執不行王與孫皆被害君收其遺骸塟之鶴塘縉紳表曰賢烈玆君來教京衛武學予聞其事傷其抱節而死足以勵婦徳也爲作大藤賊謠以哀之

天地有沴气鍾此大藤賊峽深路復險慿恃爲窟宅稟性若豺虎吞噬乃其徳官軍不能制時出冦城邑成化攺元乙酉春賊入平南燒縣門人財驅刼如豕奔羣聚鹿兒山下存嗟哉儒宮陳廣文傳經講習師道尊一家妻女十數口同時被擄罹妖氛厚邀金帛贖性命殺人爲戲輕雞豚陳君有妻王義不受賊辱訴賊釋夫養父母語夫攜金將女贖一身自分不茍活夫女得歸甘暝月賊入峽紛起營迫王去堅不行賊怒殺之妾亦殞生二婦並貞烈照暎冰壺淸千秋萬春揚令名安得上帝遣六丁下鏟疊嶂如砥平賊失所恃無欺淩夫婦相保民永寧

悲哉雙鳳皇吟

東莞陳公世珍從戎於亷重義輕財樂於周卹人以徳公稱之成化攺元秋城爲廣西流賊所破公與妻胡氏皆被擄驅至大虫埠孫貴攜金往贖遇他賊奪而殺之賊議欲釋其一公夫婦哭讓不忍舎遂皆被害其子平南訓導敏求得屍歸塟之亷城鶴塘玆敏來教京衛武學言其二親死於非命爲之傷痛不已乃作悲哉雙鳳皇吟以哀之

悲哉雙鳳皇雙棲復雙翔雄鳴雌應之雝雝向梧岡覧徳一出爲世祥翼覆百鳥無羸尩豈知羣梟夜突出肆侮驅逐離故藏山深醜類多搏啄毛羽傷何異魯郊麟頓踣遭鉏商雙鳳皇良可悲雌雄相讓不忍離雌爲雄死雄亦隨眼中見義不見害肯圗茍免虧天彛雙鳳皇悲罔極灑淚向天天亦泣鳳幸有孤雛文采備五色恨不磔梟罔其柰弱無力含痛負鳳歸瘞之鶴塘側鶵兮儀舜韶逺向天池集帝憐鳳義卹鶵孝會有天恩下褒鍚雙鳳皇悲罔極

玄都看花詩意圖

播州司馬南遷客萬里歸來頭尙黒玄都觀裏看花遊千樹新桃好顏色劉郎初來花滿庭劉郎再來花盡零隆替都來十四載眼中故舊如晨星撫時感事詩成後佳句流傳在人口人生得喪等浮雲義命於人宜自守嗟予去國亦有年披圗懷古心汒然贏得閒身老林壑一任晴春花競妍

夏太常半壑秋聲竹

太常夏卿鳳池客曽向鰲峯揮翰墨興來愛寫靑瑯玕頃刻毫端生秀色眼中此幅尢絕奇籊籊總抱冰霜姿大竿淩雲勢直上小竿枝弱形斜欹大竿小竿如玉削飄蕭葉葉金刀錯西風昨夜入中林恍覺秋聲滿巖壑疑君皷棹遊湘川兩岸修篁搖翠煙蒼梧望斷滴風雨筆底閒將幽思傳又疑推篷向淇澳漪漪滿地瞻新籙醉將筠管掃煙梢似惜佳人在空谷當年湖州妙入神意趣所到皆通眞免起鶻落有遺法異世接武卿其人念我平生性孤潔重此淸風與髙節展圗一見爽心神涼襲衣襟灑蒼雪掛君髙堂絕點埃紫簫好備伶倫裁月明試弄參差管應引和鳴棲鳳來

十六日與學士錢公亞卿章公會飲於崔都閫宅賦此以謝

龍蟠虎踞金陵邑佳麗繁華稱自昔萬戶笙歌多宴集況乃更遇燒燈夕崔侯好客慕三益繡幕髙張展瑤席邀我三人飲瓊液三人宦迹久離羣一朝會合交歡忻我侯好武兼好文明時仗劍期策勲華燈照座凝火雲麝蘭杳靄揚淸芬欲歌湛露過夜分只今四海無兵戈聖主在上玉燭和年丰時泰黍稌多彈絲吹竹宛轉歌回風舞袖紛婆娑東君手持金叵羅如此不樂將如何

訪盧大參莊所次錢學士短歌

東郊遊賞情難盡獨有盧莊占佳勝不辭路逺訪幽居門枕膏腴麥苗盛我公自是天池鱗讀禮暫爲林下人繞廬緑樹作儔侶入戶靑山成友賓烹鮮命酒忘歸去村徑還諳舊來處好鳥畱人不住啼垂楊馬首蒼煙低

題竹壽太常李先生立之

乙未五月十二日乃是太常先生之誕辰肯堂獻壽寫緑玉薫風滿座淸無塵髙堂四壁懸長幅我獨愛此看不足眉壽應期衛武同滿勸霞觴詠淇澳先生美質玉粹溫步玉早登金馬門只今容臺挺髙節葉葉雨露涵天恩一片歲寒心千古簫韶意老去終爲淸廟器虞廷九奏鳳來儀好恊至和鳴盛世飄飄正帶淩雲气

萱艸圗爲吳元玉題

吳家堂前春日杲光照幽蘭與萱艸蘭萱開作黃金花母心忘憂顏不老阿母看花開壽眉香風滿座春晝遲金鰲突兀出滄海扶疏掛罥珊瑚枝花前稱觴獻阿母膝下佳兒彩衣舞佳兒已作水部郎喜看祿養榮三釡佳兒與佳婦日日娛堂前萱花倚慈竹色與蘭爭妍一片心如寸艸微仰視白日當空懸阿母年年在好花歲歲開慈顏比花花不如秋霜不到堂中來曽聞鄒衍谷吹律和气復何似君家壽域中萬彚融融光奪目爲母一奏長春曲

題月夜鳴琴圗爲莊知州賦

空山無人秋夜涼銀河熒熒流月光蒼龍百尺落松影松梢露滴沾衣裳幽人中夜耿不寐起抱絲桐幽思長坐據苔石不知泠橫膝對月調宮商山髙水深趣未巳誰其知者同徜徉七弦不盡太古意下聽獨有仙娥嫦調髙餘響振山谷啼鳥驚起爭飛翔夜深欲鼓廣陵散斜月半落山蒼蒼呼童抱琴且歸去淨掃白雲眠石牀

題山水圗爲董英賦

煙嵐溟蒙山萬疊根蟠古檜虯枝結滚滚流泉何處來激石穿崖浪飛雪竹林古洞深復深石牀露泠莓苔侵洞口幽人橫素琴彈出步虛云外音兩髯並坐如黃綺山風吹衣淨如水閒讀黃庭一兩篇滿地白雲飛不起山深地僻人迹稀惟許仙家依翠微何當來訪赤松子濯我塵纓臨石磯

倪文僖集卷五

●欽定四庫全書

倪文僖集卷六

﹝明﹞倪謙撰

○律詩五言

顧維周以詩見寄因次其韻兼柬楊景通

憶別過梅暑今看近麥秋秪將詩遣興還藉酒澆愁气吐雙龍劍文成五鳳樓可同楊伯起相對說予不

送張都運還治

鳴佩曉朝天修程著去鞭馬蹄經海上鴈影落淮堧日照千巖雪風飄萬竈煙梅羮待調鼎早晚謁甘泉

徵聘圗

避世非吾願恬居乃士操從知丘壑陋孰與廟堂髙天上來纁幣林間集鴈羔祗應謝田裏接武向夔臯

李文璧挽詩【號九川子年四十八卒】

已矣九川子臨風增惋傷俄成蕉下鹿竟作井中桑宿艸秋迷塜陳編夕在牀四枝丹桂好雲路看聫芳

題竹送吳僉憲赴湖湘

方嶽選才良重煩出建章湛恩承曉露直節澟秋霜衣繡過江表乘驄到漢陽臨岐無以贈交意托瀟湘

送王克敬南還【乃雪坡公子母舅也】

舅氏頭全白賢甥鬢亦蒼百年消幾別兩地詎能忘歸興臨江渚離情在渭陽贈言欣滿捲珠玉照行裝

題廬山景

奇絕匡廬境芙蓉翠萬重云迷白鶴觀日照紫煙峯虹影懸晴瀑雞聲透曉鐘何當謝覊束林下散閒蹤

胡司訓挽【章子拱辰任禦史號養拙病耳塟蛟峯】

懸車多晚節振鐸仰余風獨抱濂溪拙誰醫長史聾文鵷���白璧瘞蛟峯潛徳書新刻虹先照墓松

贈姚惟聰江湖逸興詩

壯歳常爲客飄飄類轉蓬山河千古在登眺幾人同雲樹邊沙緑煙花入沛紅倚篷彈古劍目極大江東

寄上海李仲潚知縣

上海有賢令九江文獻家長材刀中窽淸譽玉無瑕吏靜常封印民安早放衙謳聲聞百里傳誦到金華

賀劉中允父壽六十號松溪

我愛松溪叟賢聲聞海東耳從今歲順顏勝去年紅好客酒多貯陶情詩自工遙知榮祿養壽與大椿同

送滑志庸楚府良醫

行人去武昌藥籠共詩嚢醫國馳淸譽傳家有異方雨中淮水白雲外楚山蒼到日懸壺處應添杏幾行

希顏子林琚廷振挽詩

不折非爲夭君名久益新學徒希四勿年僅越三旬南斗銷丰劍西郊踣魯麟斯文天已喪寧不爲沾巾

志希顏氏子天不假之年徒抱爲邦器曽無買槨錢卿云嗟易散白璧恨難全慶遺賢孫子儒風百代傳

送憲掾趙綱歸南昌

江南方溽暑何事獨言歸赤日齊紈扇淸風越薴衣櫓聲鳴鷺渚帆影掠漁磯萬里靑冥闊行看一鶚飛

挽壽官趙公韞【九十應詔賜冠帶有榮壽堂翠云軒號聽鶴】

榮壽人何在芝蘭播徳馨軒云迷冷翠壠樹聳新靑漢詔優加級姫文特與齡九臯遺怨鶴淸唳有誰聴

次韻羅都憲歸老詩四首

解卻都堂印紅塵百慮休鄕心中夜枕宦況五湖舟已遂林泉樂寧忘社稷憂菊松三徑裏相過有羊求

故園風景好歸去樂無疑濯足臨淸泚充腸茹紫芝金章違世寵黃髮系宸思會逐蒲輪起調元晚更宜

脫簮辭上國歸斾掠匡廬恩已兪封疏名猶載璽書西山朝气爽南浦暮云疏笑指門前路幽淸水竹居

年未周花甲翩然拂袖塵髙風追往哲全節見斯人栁映陶莊晚棠遺邵陌春嗟予亦散吏惜別向江津

秋林寄傲

林下日夷猶蕭蕭黃葉秋乾坤雙白眼杖屨一蒼頭笑看烏鳶嚇閒陪鹿豕遊閉門展書臥髙枕亦何求

畊心軒

有地才方寸多君用意耕町畦無限隔壠畆自寛平但覺荒蕪墾寧容稂莠生百年惟種徳孫子樂西成

愛溪詩爲江右劉仲穆賦

環溪風景好遺愛在兒孫載酒船猶系垂綸石自存常教髙栁護忍使別流渾無限羮墻感難忘罔極恩

胡大寧挽章【病目】

涵素嗟何在逃名自得名據梧常瞑目策杖每怡情詩筆遺殘稿儒林冷舊盟無慚郭有道曽志鳳西塋

和同年話舊韻

浮生嗟命蹇宦海足風波去國憂方切還鄕幸已多新恩來紫禁故道復黃河君徳知難報華顚敢謂皤

禹門桃浪暖奮鬛早隨波流水年華速浮雲世變多播遷依塞月湔滌挽天河但惜成衰老淸霜入鬂皤

淸風來綺席尊酒緑生波訪舊情偏感論心話較多浩懷魚縱壑佳會鵲塡河信是同年友蕭蕭發共皤

諸公抱奇節砥柱障頹波致主勲庸盛匡時事業多麒麟在靈囿龍馬出滎河我獨眞駑劣妨賢媿鬢皤

盛竹莊處士挽章

早歲辭淞渚移家住帝鄕六龍方在禦羣鳳喜鳴陽翽翽翔霄漢冥冥避稻梁閒招扳桂客細和考盤章神采無瑕玉詞鋒百煉鋼著書常滿案種竹已成莊山水供藜杖煙霏護艸堂奇才追屈宋髙臥傲羲黃驚坐名何重趨庭教有方鳳毛看擢第玉樹復聫芳共羨家聲振由來慶澤長從知心匪石其柰鬢如霜夢熟邯鄲枕寒生薜荔墻秋風來弔鶴夜雨泣棲凰碩徳俄凋喪深情益惋傷髙山空仰止淸淚欲沾裳

送許太守赴南安

翰苑才名重容臺秩望淸幾年頻薦鶚五馬忽專城紫禁分符去華軒露冕行文星南斗避卿月上江明想尙雍雍治寜求赫赫聲文翁惇教化黃霸務寛平撫字心無倦綏和政有成嶺頭梅早發回首寄瑤京

胡宗肅世徳堂

肇迹由嬀汭傳家自越州萬支原共本一派轉分流瑗族今承宋陳封逺紹周鄧林多杞梓卞櫝剩琳璆蘭茁階庭秀麟從藪澤逰宦門足詩禮儒業守弓裘省觧名方顯師資望更優阿翁榮薦秀夫子樂林丘方伯難兄貴科名令器收靑雲聫濟美懿徳允垂休循理全中得爲仁豈外求學皆惇古訓行總肖前修厚澤何能斬芳聲孰與侔綿綿若瓜瓞翼翼著謀猷喬木光閭裏恩波下冕旒子孫欽厥世復始見公侯

○律詩六言

送蔡明逺南還二首

三秋故國久別一臂京華乍交天上丹葵向日林間野鶴辭巢酒泛菊英晚酌碁落燈花夜敲歸去滄江歲晚北風爲送船稍

嚴裝歸興非淺對酒離情不堪寒飆正吹客袂暮栁難挽徵驂薊門煙樹新賞禹穴神奇舊探明發相望何處落花芳艸江南

○律詩七言

寄金陵諸舊遊

書劍天涯惜解攜偶從霄漢躡雲梯文章幸瀆宸眸覽名姓親勞禦手題天近玉堂人語靜曉趨金闕佩聲齊舊逰多在長安外幾上髙臺望眼迷

午日內賜扇並彩縷

五日垂紳侍曉朝明時恩賚喜親遭彤庭新賜藍箋扇繭館初分彩綫絳綺席瑛盤堆角黍玉壺金盞出葡萄醉歸馬上仙風軟猶覺天香襲錦袍

題畫

平生幽僻愛林泉客裏看圗思渺然松磵水流花自落艸堂人去鶴空還湘潭暮靄連蒼黛廬阜晴暉散紫煙野渡扁舟能借我擬從江上訪坡仙

和少保揚澹庵遊九龍池詩韻

神物何年去復還共畱靈迹此池間怒吞海气雷奔壑淨潄云根雪滿山時雨每添新漲闊晴嵐常映碧波閒仰懷先帝登臨日悵望垂髯不可攀

竹軒爲宋以臨賦

瑯玕特立繞茅檐淸逼幽懷稱養恬風細佩聲來靜幾月髙鸞影落疏簾碧窗煙細茶翻乳曲徑笞深筍迸尖何日抱琴容直造倚闌吟嘯一掀髯

送李檢討紹還安成

詞臣榮著錦袍歸便覺文星闕下稀驥足方將開道路鵲聲先已報庭闈闗河杳杳多秋色桑梓依依映夕暉曉殿論思專有待早來同候掖垣扉

送袁尙寶忠徹致仕還鄞【善相】

明時深沭寵恩偏老賦宜休世共賢靑眼閱人聊戲耳黑頭爲宦已皤然公卿出餞東門祖童僕歸耕負郭田方文蓬壺應咫尺醉逰莫惜杖頭錢

送章進士綸畢姻還永嘉

咲帶鑪薫出曉朝故園歸去賦桃夭瑤池阿母初通信銀漢天孫已度橋龍虎榜中春擢桂鳳凰池上夜吹簫香閨可似張京兆眉黛殷勤手自描

龍眠書舎

四檐古木數椽居一點寒燈半夜書載酒豈無人問字到門時有客巾車碧山雨歇朝吟後石榻雲開午夢餘聞說昔賢勤學處或從長白又匡廬

山水畫

披圗塵眼一時醒巖磴渾疑舊日經深樹雨餘雲滿壑危橋波漲艸連汀山屏晚稱支頥對瀑布晴宜洗耳聴林下豈無髙士隠欲攜藜杖叩柴扃

哭同年施修撰宗銘

多士同傳玉陛臚可憐先聴獨先殂空畱姓字題宸翰無復絲綸翼聖謨渺渺白雲鄕國逺冥冥長夜旅魂孤老天速奪知何意淚灑西風只痛呼

送陳侍講中還南院

曽向鰲頭壓俊英詞林載筆久馳聲紬書舊沭蓮金寵校藝今推藻鑑明寶殿香隨雙佩逺玉壺冰映一官淸辭朝不用傷華發衮職彌縫重老成

觴月樓

午夜淸輝萬里同開樽邀玩綺樓東金波散彩明虛牖緑蟻浮香注碧筒汗漫神遊銀漢表風流人在玉堂中寒芒吸盡襟懷爽吟就翩翩气吐虹

送胡進士拱辰宰黟邑

鳬舄翩翩下九重靑年膺詔宰花封滿城桑柘春風暖百里弦歌化雨濃枳棘暫看鸞翽翽梧桐終聴鳳雝雝宦逰況是頭俱黑好掬淸泉淬劍鋒

送陳侍郎璉致仕還東廣

丹扆彌縫重老成那將白髮謝時名夷夔禮樂兼能典韓栁文章最善鳴冠佩曉辭雙鳳闕柴桑晴望五羊城黃金寵賜知多少剩與鄕人樂治平

寄盧廷佐【謝赴京時惠帶】

石頭城下一分襟路入金臺別恨深鄕夢空憐終夜到壽觴還意去年斟已從元服加三祝好向明窓惜寸陰自是臨岐情最宻故將束帶表同心

棲雲

悠悠出岫澹忘機斂迹相依與世違輕絮乍開風滿榻素濤低捲月當幃肯教碧落從龍化惟許深巢護鶴歸最是蘧蘧迷曉夢秪疑莊蝶繞身飛

壽少保楊澹庵【二月二十一日】

南極呈祥瑞气飄鶯花二月慶良朝曉瞻臺座星偏粲春入沙堤雪已消彭祖壽齡方七袠阿衡事業重三朝化成喜際明離盛金鼎塩梅正倚調

萬竿煙雨圗

誰研淸露染霜毫掃出瀟湘萬玉梢滿地蒼苔穿稚筍一溪流水浸香苞風雷夜撼龍蛇窟煙雨寒傾翡翠巢疑是南郊駐嚴蹕霓旌羽蓋五云交

詠內閣雪山呈少保楊澹庵

玉署朝摶白鳳羣瓊山重疊望中分補天想煉媧皇石行雨疑籠椘岫云雕琢豈勞經妙手品題何幸及斯文太平有象遺蝗滅應有謳歌處處聞

幾疊冰崖擁禁墀玉堂吟對喜相宜銀屏恍自雲中敞瑤島應從海上移爽气晴連鳷鵲觀涷痕融注鳳皇池鼎調深仗阿衡力寜惜嵳峩暫效奇

和少保楊澹庵內閣雪山詩韻

絕憐嘉瑞喜親抔頃刻參差勢自繆天姥淡橫銀抺額麻姑全露玉搔頭六花令屬玄冥布一簣功由內相收終潤土膏流素液南郊彩仗已鞭牛

賀馮郎中宗勗升秩

九年嘉績著工曹超擢還應服舊勞天上承恩看委佩風前節役聴鳴鼛冬官經術明周禮水部詩名逼楚騷淸操只今知愈厲海鵬終見拂云髙

送姜太守浚赴廣南

喜分符虎荷優除作守勞君萬里餘花發玉京朝趣駕雲開銅柱晚停車蠻津水暖漁投罟僰道風暄客趂虛好布天恩化殊俗九夷𨿽陋亦堪居

送蕭編修鎡歸省

曉辭丹陛散鳴珂詔許南歸喜气多栁外行裝靑雀舫花邊供帳紫金荷月明華表應聞鶴雨過春山正擁螺展罷孝思還戀闕綸闈載筆候編摩

巫山圖

壁立巫山奠蜀中彩毫幻出萬芙蓉嵐光映日三千仭黛色參天十二峯峭拔連屏秋競爽參差羣髻晚偏濃不知神女今何在空說陽臺夢裏逢

雪坡爲顧維周賦【鎭逺侯子】

六出紛紛費剪裁侯門深積靜無埃一簾梅月朝猶在滿地梨云晚未開坐想琪花敲玉斚行看珠履散瑤臺雅懷對此多淸賞司馬應專作賦才

禱雨恆嶽五月一日發眞定途中有懷【甲子歲】

使節晨持出北門迢迢古道入荒村日烘槁壌似霜色風蕩殘沙成浪痕解渇僕夫求茗汁療饑野婦劚藜根行看至禱通恆嶽海內均沾雨露恩

禱雨恆嶽甘澍應期喜而有作

恆嶽巍峩神所都肇禋靈貺喜潛孚九重正切桑林禱一雨先回麥隴蘇生意駸駸盈海宇驩聲藹藹徧農夫有秋總已資玄佑卻嘆幹封是矯誣

和韻送習侍讀祠東嶽

東行泰岱屬祗祠擬介蕃釐在此時丹詔早從金闕下靑綾還向玉堂辭巖巖魯望千峯秀蕩蕩周行四牡馳修祀靈壇看應禱祥飊將雨到階墀

倪文僖集卷六

●欽定四庫全書

倪文僖集卷七

﹝明﹞倪謙撰

○律詩七言

竹雪軒爲陸元泰賦

六花萬點撲瑯玕淸逼幽軒稱倚闌雲母屏風金佩冷水晶簾幕翠翹寒初驚衮衮淩髙節渾訝翛翛舞素鸞吟興頗同袁令尹徑來不問主人看

送曹子琛還句曲【弟義吏部員外郎】

在原常誦鶺鴒篇視弟親勞到日邊敍話夜牀忻對雨思歸秋斾逺衝煙家鄰弘景燒丹竈地接茅君種玉田莫厭西風霜入鬢刀圭好乞駐流年

送賀司訓懋赴應天【本學人也】

儒職淸髙荷美除南還榮養有誰如官居魯泮諸生表家近秦淮半里餘前絳雨沾新背笈北堂花擁舊肩輿懸知講罷歸來晚彩服烏紗慰倚閭

分題得泗亭懷古送友別

艤棹閒登泗上亭殘碑猶載舊時銘鹿亡自合歸隆準蛇斷何爲泣素靈芒碭山頭云漠漠沛丰城下水泠泠大風急起歌臺莫舟子開帆未肯停

灑墨軒

幾載臨池事偃波玄霜一握手輕磨揮毫逺法宣王皷掃素曽籠逸少鵝飛絮落花春欲老問奇載酒客頻過只愁殺盡中山免芳艸累累筆塜多

送宋尙寶懷赴南京

拜官南去沐恩休淸貴明時第一流逺道髙風秋气肅長江霜落水痕收職司禦璽雙龍紐身近皇家五鳳樓從此兩京佳麗地扁舟來往屬遨逰

送殷主事謙書最南還

海上星槎夜入河天門獻績沐恩波鳳麟終合歸靈囿龍虎猶歆擅甲科寶殿雲開辭負扆石城雪霽想鳴珂臨岐爲有同年舊笑看豪曺意气多

次韻答內弟姚秉常

儒冠何物是生涯揷架牙籖理復斜月桂好分天上種霜毫應發夢中花文章著述逾千首經史冥搜近百家愧我無能居散地遲君髙會際亨嘉

行人成君始終寄江夏胡先生詩二首用韻寄答

乘舟仙客漢川回枉示封題手自開鳳髄龍團勞逺寄建溪顧渚不須猜■﹝奭斗﹞泉旋煮軒轅鼎酌酒且停鸚鵡杯蘇息蒼生知有志鳴珂蚤晚日邊來

人生萍梗受風吹蹤迹分飄底用悲碧海鱗鴻傳錦字淸秋鸞鵠見冰姿爲師喜有胡安定知已豈無鍾子期鈴閣玉堂淸切地抽毫來與共論思

徐進士父挽詩

思親有堂橘有軒苔封石徑無塵諠持竿隨處坐臨水抱甕或時行灌園服鳥三冬止蘿屋鳳鶵五色翔薇垣逺道奔哀淚如雨莫向月明重聴猿

筠川書屋爲淸河太守致仕李君賦

一川寒玉水沄沄晚節髙風對此君藜杖醉吟三徑月角巾閒步九臯云碧窗燈影穿林見石榻琴聲隔岸聞治郡功成身早退賢名千古重斯文

云我軒

素濤一榻洗煩襟兀坐相忘契誼深入戶往來如有約隨時舒捲共無心端期捧日丹霄上還擬從龍碧海潯欲訪巖棲不知處曉猿夜鶴伴秋陰

壽醉畊老人【七月四日】

老向靑山友鹿羣養髙林壑不求聞一壺常醉牀頭酒數畆閒耕隴上云碧漢壽星晴晃曜玉鑪香篆暖氛氤郎君彩服承歡好爲問秋光到幾分

藺學士挽詩

碧山泉石賦歸休俄共耆英地下游老去葵心猶向日病餘絲鬢豈禁秋南宮閱卷思甄拔東閣揮毫憶校讎媿是門生情倍感無從雙涕柰橫流

陳恭侍郎父靜誠先生挽詩

九霄雲盡六龍飛啟沃深勞補萬機鳳駕屢過諸葛徑魚竿獨慕子陵磯朝端勛舊俱丹轂馬上山人尙白衣完璧莫傷歸夢早聖皇諭祭古今稀

儒門奕葉舊簮纓髙步風雲際聖明剪刈羣雄資翊贊奠安四海屬經營生前節義辭髙爵歿後哀榮冠列卿媿我鄕人生最晚淸風時仰靜誠名

國子吳檢討先塋四景之二

楓橋月落

吳江楓落水通橋斜月將沈斗轉杓兩岸秋聲隨籟發半篷寒影帶波搖漁舟乍起吹殘火估舶爭開趂早潮幾度吟詩憶張繼鐘鳴山寺夜迢迢

寒寺鯨音

招提遙隔闔閭城夜半蒲牢吼地鳴度嶺微分山市曉穿林偏帶野泉淸髙低夐徹三千界次第頻連百八聲獨有思親情倍感烏啼月落夢魂驚

松月軒

偃蹇長松拂四檐瑤空移上海東蟾金波湛湛光浮榻蒼雪霏霏影入簾老鶴驚寒時振羽怒虯終夜自垂髯幽人對此渾忘寐一任更深漏轉籖

和王廷器檢討夕燕李揮使東軒詩三十首【並序】

承示傑作捧誦之際若寠人子入市睹寶貨駢集不覺目眩心掉然業已許和故不揣駑劣廢一夕之寢彊成其數錄奏廷器翰長宗大揮使非敢言詩第欲踐言云耳

賓主論文對酒巵燈前傳令影交馳香雲拂座元無定華月窺檐似有私李廣雄韜予所慕王維佳句世同推明時幸接丹霄羽致主黃虞敢共期

坐對云屏不啟闗恍疑蓬島在人間錦衣華冑多君武玉署淸資羨客閒取醉漫勞新酒勸諧歡頻用巧辭訕秪應義重能延欵不放花驄步月還

繁絲豪竹弄新聲絳蠟光分綺席明投轄已■﹝扌棄﹞厭此夕飛觥何惜到殘更酒酣風月胸中滿詩就雲煙紙上生憶昔洪都髙客賦獨誇王勃最先成

詞源浩瀚瀉三江百斛龍文筆可扛藝苑雄才君獨步吟壇勍敵我須降銀絲細斫吳中鱠玉管新畨塞外腔昭代行看樹勲業隠居誰羨鹿門龐

逺寺昏鍾已罷撞錦袍黒發映明釭淸歌聲度黃金縷法酒香浮白玉缸笑語送鬮人隔座豪呼博塞月盈窗良宵歡會惟三益此樂人間信少雙

爲問潛陽幾日歸談玄渾訝泄天機醉狂始覺醒來好今是方知昨已非莫向蓍龜占否泰且從裘馬共輕肥深情能保如膠漆靑史陳雷繼有輝

開軒待月費吟思詩律曽推一字師宴樂盡■﹝扌棄﹞今夕醉功勲須及少年時名駒未試誰能識良賈深藏世寡知但使酒腸寛似海何妨連進紫金巵

奎壁方中北斗髙謫仙醉著錦宮袍庭松月浸蒼龍骨檻竹風梳紫鳳毛杯送赬霞歌宛轉鑪圍紅玉坐周遭賞音可羨徐東海一曲冰弦動譽髦

寶鼎龍涎散碧雲劍橫秋水自隨身月華墮地明如晝火气當筵暖似春飲酒每歌魚在藻感時又遇鴈來賓醉中和得迎仙曲鳳管吹將向玉宸

座上金蓮徹夜開故人相遇且銜杯一庭霜月醒殘醉萬里風雲入壯懷分閫佇看持節鉞調羹須是用塩梅結鄰若許通幽徑不惜移樽日笑陪

千金結客重交逰詩酒相忘不解愁汗簡細評科斗篆仙闗疑接鳳麟洲馮驩客裏須彈鋏王粲吟邊獨倚樓誰似此軒幽絕處髙歌取醉倒瓊甌

貂裘坐擁不知寒月轉瓊筵捲幔看羌笛且教停折栁瑤琴謾聽鼓猗蘭圗形擬上麒麟閣執法休論獬豸冠豪客新詩三十首錦箋書就墨華漧

將軍能武復能文書重羊欣白練裙韜略已看推巨擘旗常行見紀元勲肯將節操炎涼攺剩有聲華逺近聞況是東軒多勝賞新題時與故交分

石屏積翠喜淩霜遺戒誰曾效贊皇九曲峯巒爭起伏四時松竹共靑蒼開軒久玩情偏爽把酒閒吟夜正長醉後不禁喉吻渇霜柑細嚼紫香囊

子喬飛舄下西淸來聽古桐弦上聲玉椀香雲傳茗汁金盤丹魄薦芝英鳳麟焰吐烏銀屑牛斗光騰寶劍精卻羨主人能飲客酒行只用兕爲觥

碧天孤月起東林人在重門畫閣深吟賞每招諸友共淸幽不受一塵侵瓊巵爛醉壚頭酒彩筆親題漢上襟坐久但聞香貫腦涼煙如穂裊檀沈

金猊添火爇香塵酒入歡腸不醉人奇石喜看三仭玉早梅誰寄一枝春紫檀鐡撥繁聲急彤管雲箋麗句新散步虛庭霜月泠淸風裊裊動垂紳

封侯萬里建旌旄今見班超骨相髙小帳金杯淹翠袖長檠絳蠟照緋袍今宵痛飲寧辭醉他日攄忠肯憚勞會使燕然重勒石功名端的冠時髦

瑯玕玉立俯淸渠歲晚珊珊繞燕居客到閒從林下飲詩成多向節問書九天風月瞻光霽一气陰陽驗慘舒賓主交歡何所似依依緑水泛紅蕖

滿注葡萄甕裏春開軒劇飲見天眞菲才自愧登金馬壯節君看剖玉麟燈下呼盧人影亂庭前貫葦月華新吟壇彊和驚人句夢入池塘覺有神

姓名早晚出金甌秉燭何妨入夜遊舞曲有腔頻換譜酒杯無算不論籌閒中運甓思陶侃醉裏彈棊笑奕秋逸豫每能存惕厲行藏隨處沐天休

賓主相看共眼靑喜聫冠佩侍彤廷多材俱羨成奇器馳譽爭誇正妙齡鳳斚深浮千日醞鸞刀細簇五侯鯖及時歡賞眞明達莫待霜華短鬢星

碧落驚寒鴈影疏東窓月上卷簾初已成霧雨南山豹須化風雷北海魚午夜偏能娛盞斚三冬知不廢琴書明朝我試來相訪一榻淸風醉夢餘

胸襟瀟灑更疏通燕喜應知有古風一曲淸歌畨子夜百壺春酒醉新丰更收殘漏霜初下云度輕綃月淡籠千載南樓傳故事庾公髙興與今同

斗室幽淸自不羣日華常映海東云麝煤入鼎浮香篆蛇腹橫琴散斷紋每喜三冬頻會友誰云一飯敢忘君卻憐月夜霜華泠涷捐瑯玕瘦幾分

碧海鳥沈莫景昏東君娛客管弦諠年丰已卜經三白陽長方當會一元鶴髮喜瞻南極粲丹心常仰北辰尊貂裘繡褥圍鑪坐誰道連牀席未溫

佩玉鳴騶總俊賢詼諧探賾更鉤玄酒開臘蟻淸歌送菜簇冰絲玉指傳榾柮暖煨霞滿座闌干醉倚月當天蘿闗一徑殊幽僻絕勝王維舊輞川

良宵踏月逺相尋翠壁疏篁助細吟度曲不須敲象板賞音惟許操瑤琴佳人慣索纒頭錦公子閒拋買笑金宋玉髙堂曽有賦麗辭傳誦到如今

酒酣耳熱臉生紅劇辯髙談四座空繁弱笑彎何慷慨豪曹獨拊自英雄淸音裊裊頻吹竹爽气飄飄欲禦風醉倒秪應同枕藉日華還待出籬東

夜永銅龍滴水遲玉壺春酒送靑絲鸞笙細咽渾忘醉鱸鱠分嘗慰所思虎衛將軍偏愛士詞林仙客每畱詩何當一拜髙堂上壽母親稱百歲巵

送古亷李祭酒南歸

立朝四十有五載名節赫然聞九州島請老許從今日去效官眞與古人侔喜看羣弟上封疏卽詔有司供驛舟聖主虛心思舊徳乞言還見起林丘

覽秀舫分題得番陽湖

番湖風靜水無波此日曽乘畫舫過萬頃天光澄素練一拳山色湧靑螺朗吟赤壁蘇仙賦閒和滄浪孺子歌佳勝經行宜縱覽應知淸興倚篷多

送張驛丞

明時作宰向雷塘薄宦那知謫逺方身事不須驚寵辱人情何必嘆炎涼一雙白璧元無玷百尺靑松老更蒼萬里澠池終奮翼重登朝著詎能量

扈從謁陵十詠【正統戊辰春二月也】

駕出都城【二十六日壬午】

鑾輿曉發帶春曦韎韐桓桓起六師禦路塵淸森虎韔神臯風暖掣龍旗寢園祗薦存周典原廟修祠陋漢儀濟濟公卿扈仙蹕不才何幸亦追隨

沙河駐驆

曉駐旌旗徧野紅貔貅百里衛行宮山連北極三千刃身在中堅十二重散騎徐牽金絡馬將軍齊帶寶琱弓八珍已進天廚膳甲帳彈碁啜紫茸

禦營啟行

禦營五夜發沙頭滿路金蓮散不收天外長風驅鐵騎海東初日耀戈矛花香逺逐龍涎噴艸色低承鳳輦遊聖徳神功彌宇宙萬年玉刻護松楸

寢園祗謁【二十七日癸未】

翠樹重重寶殿開五云常日繞蓬萊才趨玉座函香進忽報黃麾導駕來下輦還須中使引合班不待禮官催鼎湖悵望飛龍逺空抱遺弓淚滿腮

恭陪大祀【二十八日甲申】

人間節序屬淸明天上時思軫聖情法從班連庭陛肅粢盛香拂幾筵淸禮嚴陟降終三獻孝格幽明在一誠此日微誠陪祀享只歌潛頌答升平

侍閱軍容

聖皇閱武禁門西翠葆葳蕤簇仗齊云擁旗旛輝日月雷轟笳皷振山溪材官結隊皆羆虎寶馬成羣盡駃騠勲業由來輸衛霍卻慚簮筆侍金閨

銀山從獵【二十九日乙酉】

日上千峯紫霧消銀山搜獵按鑾鑣露香芳樹攢紅錦風淡長楊嚲翠條迥野鳴鞘圍萬馬層空飛箭落雙鵰從官誰道相如喫賦就淩雲气獨飄

龍池錫宴【三月一日丙戌】

水殿筵開對碧峯大官頒賜拆黃封方壺縹緲環三島靈瀑鏗鏘噴九龍在鎬昔聞同豈樂奔流今見總朝宗幸逢上已當修褉分得恩波似酒濃

輦道回鑾【初二日丁亥】

三陵辭罷啟髙牙振振還宮輦路賖上將方移行殿壘前茆已駐曲河沙九天日馭臨黃道萬乘霓旌擁翠華時喜昌平賢父老爭持牛酒進官家

北郊迎覲【初四日己丑】

淸道龍驤已載途甲光映日似銀鋪百年禮樂逢昭代萬古山河壯帝都朝士蕃王齊覲謁黃童白叟競攜扶詞臣歸從鑾輿後惟聽嵩髙振地呼

倪文僖集卷七

●欽定四庫全書

倪文僖集卷八

﹝明﹞倪謙撰

○律詩七言

臥云重題居處謐捲

一枕悠悠臥翠微白雲滿地掩柴扉迎風疑化蒙莊蝶泛月誰収玉女衣有夢終同玄豹隠無心遙接紫鸞飛欲分半榻陪怡悅莫道紅塵未息機

賀盛叔大升禦醫

醫國神功奏十全新承雨露日華邊淸資喜到金閨籍素問多傳玉版篇曉月禁垣雙佩入春風都市一壺懸幾回欲覓燒丹處紅杏林深虎正眠

聶司訓玩芳亭

玩芳亭子泮之涯身在毘陵卽是家促席翠煙浮絳帳倚闌紅雨濕烏紗秋香籬落陶彭澤春艸池塘謝永嘉莫向西風嘆消歇雪橫墻角看梅花

次盧廷佐寄來詩韻

靑春去後幾時回銀漢仙槎待子來卞玉且爲蔵櫝器蠡舟終是濟川才秋風北渚歌遺佩曉日南山詠有臺忽睹雙魚傳尺素吟看懷抱郁難開

宣聖五十五代孫孔克愚挽詩【徙錢塘】

闕裏移家住海鄕系分沂泗逺流芳壁中舊簡存蝌蚪墻際邊宮識鳳凰放鶴亭空湖雪冷采芝歌斷野雲荒百年一枕錢塘夢彌彌寒潮送夕陽

同王侍禦飲東郭艸亭【並序】

侍禦王公滿績書最四月六日謙持酒往賀至則棘寺沈先生艸窓劉先生內翰徐先生憲幙陳先生已先至置酒東郭艸亭之上侍禦遣人來速遂往同罄一歡退而賦此以紀其勝

楊卿亭子郭之東此日能來笑偶同緑酒旋移花底榼玉珂遙駐栁邊驄雅懷喜遇王文度末席叨陪太史公醉後聨鑣歸去晚麗譙猶帶夕陽紅

送彭狀元弟純正還安成

阿兄喜中龍頭選難弟能諧鴈序情天上客牀方對雨沙邊官棹已開晴黃花籬落家千里紅葉闗河路幾程歸去寧親知有暇書齋良夜賦秋聲

送楊編修假禦史職僉兵兗州

天書晨下紫泥封奉使旬宣向兗東深仗幹城當閫外足知兵甲在胸中蓬萊久載詞臣筆海岱俄乘禦史驄萬里封侯談笑覓旗常行見策元功

題劉季康緑筠書屋

半畝多栽緑玉叢小軒深結路斜通疏林細雨兒孫長髙節淸風父子同鸞影常時翻簡帙佩聲良夜入簾櫳鄕人相訪應相訝只道秦淮是剡中

世醫堂

一家醫術妙通神心地俱懷利濟仁肘後方書傳父祖囊中藥物備君臣丹砂夜伏芙蓉鼎紅杏春鋪錦繡茵試問白頭無恙客幾多先世受恩人

送蕭都憲啟出鎭山西

緋袍金帶拜恩光玉節靑驄入晉陽疆域廣輪連朔代土風勤儉自虞唐三秋碧漢西飛鶚五夜威弧北射狼邊務方殷君暫去歸朝還擬振臺綱

宴仁和聶廣文東軒次劉邦彥韻【景泰辛未】

東軒曲宴薦南嘉最喜斯文會一家靑佩執經時問字蒼頭隔竹午敲茶牀邊酒熟開銀甕窗下香淸繞碧紗醉後髙歌雙耳熱月鉤從上紫薇花

逰寶石峯次邦彥韻

積雨初收日已髙湖光瀲灔欲平橋幽禽繞樹畨歌舌細栁沿堤學舞腰山水盡爲金相窟衣冠曽是紫宸朝登臨不用懷前古盡放春醪入翠瓢

過嚴先生釣臺

深隠層臺把釣鉤獨將名節傲王侯故人大度符髙祖夫子淸風邁許由已有衣冠盈鳳闕何須軒冕換羊裘客星自落桐江上千古猶能姓此州

水竹幽居爲唐克敬賦

移家久傍賀蘭山卜得幽居水竹間冰鏡光涵丹鳳尾翠云陰護白沙灣雨濤夜皷溪頭漲風籜晴抽谷口斑有待叩門參玉版小舟乘月弄潺湲

途間贈王都憲公度

禁垣憲府歷亨途慷慨當朝翊廟謨大節一生存正气元凶萬死有餘辜邊塵汛掃收戈甲國計常充送舳艫勲業豈徒垂太史丹靑麟閣看新圗

劉司訓產雙生子題蘭桂同芳捲分韻得徐字

明月雙擎掌上珠蘭香桂馥藹庭除爲奇爲偶數無定寢地寢牀歡有餘昨夜紫光方照室今朝佳气又充閭行年四十非爲晚賦命應知有疾徐

和許太常彬宅賞芍藥詩韻

零落殘紅逐砑光君家庭院有餘芳花凝曉露胭脂濕葉逗薫風蜚翠香低傍畫闌爭逞艶逺勝砥柱獨回狂只疑昨夜嘉賓散遺卻尙書紫荷囊

送吳司務天爵從蔣都憲巡撫貴州

萬里巡邊佐憲臣春風一鶚振靑雲榮循舊是江東俊溫石今空冀北羣百粵停驂消瘴雨五溪飛檄靖妖氛化行徼外恩威布應向明時早策勲

劉醫官原博挽詩【號艸窓能詩】

蚤繼簮纓賦蓼蕭奇材雅望重淸朝國風共許千年在劍气俄驚五夜消濟物參苓遺藥籠傳家珠玉富詩瓢春來緑徧王孫艸堪嘆吟窗閟寂寥

挽葛節潤【並序】

予與句容葛節潤節文兄弟交非一日矣皆文雅篤行誼節文商於江湖客死陜右予哭之前年予過句容嘗主節潤今別甫二載其子濂來京始知其已於去歲卒矣又得不哭之慟乎故賦此以寄予情之哀

君家兄弟玉連枝何事霜風數見欺客路舊憐歸襯逺鄕闗今痛訃音遲一朝永訣成千古兩地相違僅二期有酒莫澆原上土鳳毛相對不勝悲

送徐瑄禦史按蜀

繡斧分巡出鳳池使星五夜拂參旗岷峨江水元通楚卭筰民風舊近夷諭蜀豈勞司馬檄入夔應憶少陵詩臨岐不盡同年意佇看澄淸體睿思

送鎭江錢醫官

拜官歸去沐恩偏醫國功應奏十全藥自赭鞭知異品方從金匱得眞傳錬砂尙仗鑪中火摘橘還分石上泉爲想江城春市裏杏花如雨一壺懸

景泰壬申九月初六日經筵講退蒙召至文華殿皇上負扆而立面垂顧問賜楮幣一千貫復遣中官賜雪花梨及鮮果一籠荷恩感激賦此以識

中官宣召入文華虎拜丹墀沭寵嘉雙玉不移畱獨久重瞳屢顧語尢賖內庭翠楮裁云葉上苑仙梨釀雪花仰荷恩頒深感激天光輝赫照貧家

送周徳元還昆山以文學舉阻於例而歸

冥鴻風便偶髙騫路阻雲程尺五天故國迢遙足歸夢禮羅疏闊竟遺賢莫言張翰蒓偏美須信相如璧自全寄語山靈勿相拒艸堂已賦卜居篇

題畫贈平江侯南京鎭守

久鎭淸泉著廟謨召還仍命守南都金龍灑翰新頒勑銅虎臨戎再剖符萬井蒼生沾霈澤一心淸節湛冰壺分攜辱在相知後聊寫微情寓畫圗

送李保章宗善

太史三年謁帝廷言歸秋日正冥冥霜沾行李城南路風引徵帆泗上亭金闕雲霞朝倚漢玉衡牛斗夜占星重來洗耳談天術漏咽巖扉擬共聴

送張節之主事赴南臺

悵別音塵十五年靑雲科第愧盧前兩京兄弟誰能及一榜交親子獨賢曉日朝端雙佩委薫風江上片帆懸官曹見說淸如水剩有新詩白下傳

送吳中進士知淸流縣

除目新頒出鳳樓榮看宰邑向淸流莫言虎榜三春客只博花封百里侯天上聖心需撫字海濱民力困誅求君家宦業多循吏會見功名指日收

送童軒給事還南京

金榜香名擅甲科夕郎三載近鑾坡靑年賈誼才華富素悃匡衡諌疏多兩袖天香丹鳳闕一帆春水白鷗波錦遊鄕國眞堪羨把酒臨岐柰爾何

江湖勝覽爲王景和賦

萬里江山一短篷壯遊隨處豁雙瞳三湘洲渚推敲外百粵風煙笑傲中赤壁夢回秋月白金臺望斷夕陽紅京華刮目驚相見非復東吳舊阿蒙

謝定襄伯郭公登惠馬

渥窪神駿齒初齊惠我來從紫塞西素鬛梳風流電疾玉花照夜白雲低千金未許論髙價萬里何當試逸蹄從此朝天騎去穩不愁風雨汨塗泥

題竹

金壺素楮墨淋漓寫出扶疏帶雨枝湘浦啼痕秋作點淇園翠色晚含滋窗前把酒閒吟處篷底停橈獨聴時滄海新波添幾尺長竿欲系釣鰲絲

詠寶劍贈董侍禦

身佩吳鉤百錬鋼芙蓉出匣耀寒芒斷蛟直欲趨東海斬馬何勞借上方怒斥姦邪驚落膽气淩豪俠澟飛霜平生致主憑三尺星斗遙看夜有光

劉詹事宗器挽詩

先生亷介著孤標步玉登金志不驕久擅文名髙一代曾揮史筆記三朝冑筵徳望追前哲宮尹淸班接上僚委蛻翛然成永訣芳魂空賦楚辭招

寓宿大勝寺詩次韻【景泰七年冬至陪祀三陵與地官楊亞卿同賦】

淸曉聫鑣駐寶林禪房花雨坐來深上卿酌酒陪髙論老衲焚香話夙心供食頻分香積飯聞經時渡海潮音不因修祀承朝命此地何由共盍簮

題周秩教諭哭兄詩卷

見說君家好弟晜伯塤聲斷幾朝昏紫荊堪恨花先隕義竹空悲節自存鴻鴈秋風吹別思池塘春艸役吟魂詩成要識情深淺衫袖重重是淚痕

送胡克容上舎南還

挾策聊爲上國遊故鄕歸去屬深秋黃花佳景多淸思靑鏡流年正黒頭科目從知非力取功名須信待時收相如珎重連城璧他日重來價定酬

送柯狀元歸省【新攺尙寶少卿】

宮花六見落廳槐鄕思臨風不易裁舊業暫容辭翰苑新銜卻喜換符臺名從黃甲掄魁早身約靑春作伴回彩服寧親多樂事秪應淸夢繞蓬萊

西池艸堂爲周儀賓英璧賦

西池池上艸堂幽門對波光一鏡秋卜宅也知同杜甫觀魚聊復似莊周懷人髙興歌沅芷玩世閒情狎海鷗白藕作花眞可愛家聲無忝紹前修

挽何忠節和何太守澄韻

碩徳長材素有餘豺狼寧意與同居萇弘不化千年血蘇武空傳萬里書義重丘山惟自守光爭日月許誰如皇家錦誥褒忠節奕奕雙桓在故閭

題楚府於教授菜圃捲

躬曵長裾也自嘉卻從老圃托生涯漢陰抱甕無機事涽�蹲鴟有歲華紫芥放花晴舞蝶碧茄成子雨鳴蛙閒來如作冰壺傳露夜黃韲謾自誇

送韓暘布政致仕還越

陽春到處輒回蘇老去辭榮乃丈夫已負盛名垂汗簡只餘淸節湛冰壺歸田早辦歐公錄賜地應分賀監湖鶴骨松姿行益健幽尋不必倩人扶

挽薩侍郎琦【喪子】

翰苑編摩二十年容臺典禮荷喬遷爲臣報國才須盡哭子還鄕病已纒四尺孤墳嗟自掩一椷遺槁竟誰傳可憐宦逹俱成夢追憶平生倍愴然

送周先生分教崖州

�崖南涉�中洲此去傳經是勝遊月映珠光渾有淚云連蜃气摠成樓莫言土俗兼黎獠會使儒風變魯鄒有待化孚趨覲日恩波重沭鳳池頭

壽徐溥編修父六十號荊南漁隠

荊溪之南有漁叟手理釣絲今幾霜秋風擁蓑蘆葉老春雨放棹桃花香六旬華發介繁祉七月綺筵生嫩涼玉署賢郎致遙祝壽辭爲寄水雲鄕

和內閣李學士賞花詩【並序】

文淵閣前花砌舊芍藥三本頻年萎不自振天順二年首夏五日敷榮暢茂開成深紅淺紅淡白三色者八朶重樓累蕚粲然奪目閣老冡宰李先生置酒邀院長彭呂林李劉錢六先生共賞予亦幸聫席末會者八人適合花數冡宰以爲花旣異常名亦不可襲舊宜制佳號以寵之乃名淺紅者曰醉仙顏劉先生以爲合用玉堂盛事爲名以別凡品遂名淡白者曰玉帶白蓋以表冡宰之榮賜也予竊名深紅者曰宮錦紅亦用李供奉故事冡宰乃作詩一章連和九章以倡筵開獻酬賡詠盡醉乃散翌日諸先生和章次第皆就予才愧疏拙勉和十章敬用錄呈教正乃幸

靑宮出閣正年芳禮蕝先當習太常翰學八人期會合宮花一夜巧鋪妝珍羞旋簇筵前綺金印初封肘後黃獨樂爭如能與眾共將髙詠送淸觴【是月八日東駕文華殿開講先期三日諸學士相會習儀而此花適開故云】

玉署藏春發舊芳細推花數象綱常八枝相應攢新朶三色齊開逞盛妝嫩葉翻風梳鴨緑香須傾日撚鵝黃菲才何幸承淸賞到手寧辭瀲灔觴

三種天葩各獻芳策名容可襲凡常錦拖宮樣袍初制玉琢瓊華帶始妝放蕋競當炎夏赤托根終近省闈黃顏紅更愛羣仙侶沾醉瑤池阿母觴

少年曽探杏園芳今見名花憶往常彩襭蒸霞濃有態玉杯擎露淡無妝華筵歡賞傾醽醁佳句賡吟寫硬黃气運隆昌吾道泰靜觀物理謾傳觴

兆協文明夏始芳昔賢何乃視爲常鳳池培得千金種鰲禁堆成百寶妝近侍曽聞亞姚魏品題今喜賴蘇黃調髙春雪知難和引興還須釂巨觴

四朶圍金昔吐芳八花簇錦勝閒常梅詢謾說薫香袖何晏徒勞傅粉妝地切淸華依日月气鍾靈異本玄黃不須逺論韓公事千載能無慕此觴

太史揮毫紀異方意同麟簡不書常數符元愷知呈瑞會集夔龍爲洗妝內省花容眞富貴詞林才气總驪黃吟安獨愧偏疏拙舉白堪浮緑蟻觴

省藥元超百卉芳幾年寥落喜歸常士逢聖主垂情眷花被天工著意妝壺譜雅歌鳴魯薛詩盟髙會及江黃太平宰輔仙儒軰自合公餘醉玉觴

藝苑英華久潄芳連篇捧誦句超常不資詩伯風騷體爭慰花神錦繡妝玉液滿斟恩露渥紫微髙應徳星黃時和已卜丰年象後樂何妨各盡觴

勝日追陪與宴芳會開眞率具家常暢懷內酒頻斟酌照眼仙姿任點妝寶篆當筵焚吐白玉瓶堆案拆封黃明年此際期重盛問訊花神酹一觴

淸溪蘸玉便面爲孫廷璧戶侯題

玉枝半落水晶宮泠浸瑯玕翠色濃照影疑翻丹穴鳳騰身驚化葛陂龍淩波仙子煙中度解佩湘妃月下逢一握淸風欣入手灑然涼意滿襟胸

送支立司訓京闈較藝畢還毗陵

麟經褒貶究宣尼較藝京闈屬命題深院下簾朝品藻明窗批捲晚然藜桂香偏喜從人折日色寧教過眼迷鄕榜已開公道顯此行淸譽許誰齊

贈朝鮮陪臣工曹判書朴元亨還國

曾於文字久相知賦敵楊雄思不覊楚國包茆頻入貢虞廷彩鳳喜來儀東藩地逺山川隔北闕天低雨露垂歸去觀光知有得襟懷應負子長奇

倪文僖集卷八

●欽定四庫全書

倪文僖集卷九

﹝明﹞倪謙撰

○律詩七言

夏日遊宣府李揮使北園席上步於景瞻韻二首時天順庚辰六月也

野花園艸競芬芳坐愛南薫透葛涼飲量任開千日醞醉魂猶到五云鄕原思自信貧非病杜甫誰知老更狂倒著接■﹝罒離﹞渾不省路人爭說自髙陽

綺席風生酒气芳淸酣何必按伊涼得朋自喜皆同志爲客寧愁在異鄕歸思空懷弘景逸行歌堪嘆接輿狂舉頭瞻望長安近一片丹心獨向陽

和韓都憲詩【有序】

予昔奉命校文京闈精於去取一秉至公權臣有因子故不獲售其私者大爲所恨遂妄生媒蘗中以奇禍必致死地以快其忿時則有都憲韓公持正不阿力爲脫解始得減死謫戍邊城感刻無極嗚呼悲夫頃者公亦奉敕臨邊喜獲二天之庇權臣積惡貫盈殞於非命報亦烈矣惟公知予誣枉之詳荷蒙惠顧復以詩見慰殊增感愴謹步嚴韻二章豈敢言詩聊以泄不平之气與夫懷徳之衷云耳

身嬰縲械出君門逺謫窮邊淚暗吞觸禍只應當薄命含污何以雪沈寃未言息壤宜投杼欲訴旻天惜戴盆感荷力全垂死際拊心恆愧莫酬恩

肯爲權姦啟幸門禍機陰中只聲吞南冠獨受羈囚苦東海誰明孝婦寃直道不容還似柳小才見殺已如盆丈人何幸憐枯鮒呴沫時沾勺水恩

再和前韻答韓都憲

昔承詔獄下黃門五百嚴刑气若吞虐熖相陵將致死皇威𨿽近敢稱寃女生不見門懸帨妾殞空憐坐皷盆幸得投荒離虎口北行深荷九重恩

邊塞窮居蓽作門舉家脫粟彊須吞千金劍利甘遭折六月霜飛苦抱寃墮地何殊星化石洗天惟待雨傾盆安能釋系歸田裏沒齒衡茅頌聖恩

待漏曾陪紫禁門气豪云夢羨胸吞持平難解姦臣忿忍恥常懷逐客寃望眼空懸棲鳳閣澡身欲借洗頭盆喜逢伯樂能知己朝夕能忘國士恩

錦衣獄中有作追錄於此

不才自保一生無禍中陰謀恣矯誣貢院本期登俊造圜扉何意齒囚徒通宵不寐更三皷終日相親火一鑪聖徳好生疎禁綱肯令寃濫及非辜

次韻於景瞻百樣嬌【卽麗春花也】

雕闌頻倚暗銷魂其柰風前百媚存春醉半醒霞暈薄曉妝初罷粉香溫淩波仙子嬌相倚解佩江妃笑欲言宜化彩雲歸閬苑紛紛凡卉敢同論

羣芳穠麗不沾埃六月才從塞北開玉頰爭妍偏惹恨錦苞凝艷半含胎雨滋巫峽行雲倦風引昭陽侍宴回可是多情憐國色殷勤分種客窓栽

次韻於景瞻秋懷五首【有序】

承示秋懷之作五章宦情羈思讀之淒然然予岑欝之衷寧獨異此顧亦未之發耳因步嚴韻聊以自泄詩成快吟數過不覺感傷淚下盈掬是則四時之景惟秋可悲豈非古今所同然者乎

暝雲寒雨暗亭臯範叔誰憐爲解袍涉世逢屯宜自遣謀生多計亦徒勞小窓字畫臨羲獻孤館詩箋究鄭毛圖史相親如故友窺人況有月輪髙

塞垣楡落早驚秋鴈影砧聲總是愁客裏詩情元亮酒天涯鄕思仲宣樓抵金書信憑誰寄畫虎功名付道謀身墮窮邊俄二載不知何日大刀頭

蕭瑟西風送晚涼千山揺落寄他鄕烽煙時警深邊戍燐火宵明古戰場蝶夢悠揚云杳杳萍蹤飄泊海茫茫久知身後名無用莫羨杜陵黃四娘

百雉孤城夕照明班超空動玉關情尖峯刺眼呈秋劍靈籟傷懷鼔夜笙陟險自憐鹽驥苦知機不及海鷗驚中宵睡醒煩憂集臥聽朝雞戒曉聲

愁邊得句口能占荼蓼親嘗味轉甜風挾塵沙欺病目雷驅山雨撲窮檐秋來倍覺丹心壯老去頻看白髮添喜決天池無限水不令轍鮒一毫沾

和胡煉繡衣昭君詞

昭陽常向夢中歸無羽何由得奮飛愁壓眉山慵對鏡病消肌玉不勝衣傷心白艸呈秋色極目黃沙起夕霏眞使妾身能制敵漢家良計孰云非

萬里空看漢使歸羞隨驕子效於飛穹廬馬湩初嘗酒寒磧貂裘爲換衣憂思釀成云黯淡啼痕散作雨雰霏琵琶苦調和羌管舉目堪憐事事非

旅鴈年年去復歸此身陷敵若爲飛心情流水趨滄海世事浮雲變白衣出塞哀笳聲裊裊當筵甪旋舞霏霏陽關北望傷神處蔓艸寒沙道路非

遼鶴猶能故國歸越禽亦解向南飛坐看絕塞時彈鋏起視明河夜攬衣無語暗傷情脈脈長吁空結气霏霏君王早辯圖多僞何至紅顏委命非

鳥聲愁聽不如歸此地忻無杜宇飛玉漏寧聞催曉箭翠裘空念警宵衣銀釭蘭燼噓晴熖石鼎茶煙揚暖霏眼盻宮車勞望幸回思往事總成非

遼陽張敎授升謫寓隆慶爲社學師以詩見寄次韻奉答

新篇詞藻發春榮逺慰羈懷見舊情道比曾參猶受謗迹同康伯且逃名一窓晚黛供吟笑滿座春風屬化成隨遇悠悠皆自得莫論隆慶與襄平

和韓都憲秋夜雨有感

欹枕無眠夜气深綿綿積雨異商霖空階滴瀝侵雙耳孤館蕭條攪寸心短熖此時惟對燭淸聲何處忽聞砧離懷賴有詩能遣坐擁寒衾謾自吟

乙酉元日立春試筆時五十一

年華荏苒鬢如銀甲子今朝過五旬成化新正初攺歲大鈞元日正回春九原先壠關心切千里鄕山入夢頻只待河開便歸去江村耕釣老吾身

次金太守伯玉詩韻鄕舉後同赴京道中阻凍故云

歲晚官河守凍時宦途能起昔年思多君久荷分符寵嗟我中遭失路悲故里相逢成老態交情閒敍展愁眉如今有子俱登第更羨賢郎早出奇

書懷

世情宜假不宜眞齏臼功名只剰貧垂老獨憐丹悃在相知空嘆白頭新靑蠅積毀能銷骨騂犢分甘足養身長嘯碧山寧負我何如歸去作閒人

樂淸軒詩爲沙士淸題

門枕淸溪畫不如杜陵新卜浣花居蘭英繞砌淸宜佩柿葉垂檐綠可書磬折奴顏羞媚世羽輕仙骨欲憑虛洛城多少行窩內爭候堯夫駐小車

轂擊蹄奔耳不聞一軒幽僻離塵氛吸殘竹葉杯中月夢斷梅花帳底云古畫品髙煩客定新題韻險向人分年來久抱濂溪拙誰讀宗元乞巧丈

日出城東未啟扄捲簾山色送遙靑萍池水暖魚畱子苔徑風暄鶴墮翎甪裏髙歌垂釣檻子云晏坐艸玄亭只愁秋晚秦淮上太史應占有客星

不是詩仙是酒仙逍遙物外閱流年絫山移得云根石鑿沼分來竹裏泉袖手厭談當世務閉門閒著養生篇支笻幾度尋幽徑疑入蓬萊小有天

竹牀髙臥靜無嘩誰識城中隱者家棋局不收蒼蘚石綸竿常占白鷗沙短籬帶露惟栽菊碧椀抄云或飯麻安得靑囊醫國手爲君痼疾起煙霞

斂迹銷聲樂道眞牀頭釀熟味偏醇還巢社燕如歸客窺榻寒蟾似故人落落乾坤雙短鬢悠悠泉石一閒身如今老我投簮紱結个茅茨作近鄰

平章風月信多能佳趣秋來分外增鵷鷺行中無夢到鳳凰臺上有詩登梅窓點易研溪露棐幾耽書費剡藤已覺胸襟忘物我蕭然渾似了禪僧

抱膝長吟倚樹根肯爲形役喪吾存采芝客去方欹枕看竹人來又叩門春晚落花薫幾席夜深華月沁琴樽人生出處多關系何日相從與細論

章方伯尙素家山十景之四

堤流圍玉【有圜堤如帶上建遊息亭】

遊息閒亭結構低縈回流水漾玻璃圜橋有象淸環璧帶玉無瑕淨繞堤五夜光芒粲星斗三秋气熖吐虹霓渚蓮汀蓼供吟賞雅稱幽懷取次題

江旭浮金【江東通桃花渡西通舜江】

桃花渡接舜江潮景態朝來未易描一片彩霞扶日上萬條金縷逐波揺龍門鯉化翻朱鬛蛟室人歸弄絳綃滿目晴光觀不盡乘槎思泛海天遙

月湖放棹【有賀知章故宅】

幽居新構月湖傍湖上煙波正渺茫客棹每依鷗鷺渚漁舟常寄水雲鄕輞川應許王維老鏡水曾容賀監狂他日塵纓端可濯閒將一曲和滄浪

雪嶺歸樵【有白鶴山】

薄暮深林雪後天野樵歸擔聳寒肩踏殘白鶴山頭雪斫盡靑松嶺上煙短笛數聲離谷口長歌一曲到窓前淸音入耳忘塵慮閒詠丁丁伐木篇

和胡大寧悼亡詩韻

瓶沈簮折事希奇造物年來頗見欺白髮幾莖添短鬢靑燈一點照孤幃棃花夢斷春歸早桃葉歌殘月上遲昨夜有人彈別鶴隔墻粘弄不知誰

和髙仲顯送弟敬宰吉水

出宰花封羨季方煩君逺送到江鄕靑山影落朝移舫白雨聲喧晚對牀滿耳弦歌聞魯邑一襟風月付奚囊歸來莫放秋容老有待登髙把菊觴

挽刑部劉尙書【有序】

南京刑部尙書劉公顯孜忽感奇疾兩疏於朝始得予告瀕行予往候問見其體羸神耗心竊憂之不意力疾登舟至嚴灘而沒感念疇昔爲賦此詩以致哀挽之意云

半世臺端著繡衣晚居司宼肅刑威匡時有術君恩重執法無私士論歸抱病乍回疏傅轍招魂忽傍子陵磯海邦畿甸存遺愛望絕蒼生雨淚揮

賀盧廷佐父母同壽

鶴髮雙親壽考同五花鸞誥拜恩封武公盛徳歌淇澳僖母髙年頌閟宮冠簇驪珠明翡翠袍呈鷺彩繡芙蓉光榮共享兒孫養千歲冰桃薦酒紅

謝嚴克勉送蛇酒

酒浸蚺蛇醉骨香曲生風味信非常捕難曾記宗元說釀美應傳白墮方萬里緘題來桂嶺一尊分惠到茅堂感君仁惠扶衰病有意相攜入壽鄕

和郁景章寄魏冡宰詩韻

世事於心了不關杏花春雨墮紅斑著書覓句情偏樂賣藥修琴意自閒林下白衣供酒至山中黃耳寄書還獨憐擾擾塵勞者費盡機謀在世間

次韻奉學士錢公原溥

昔陪勸講侍文華共秉丹衷輔國家只以讜言資啟沃肯將曲學騁浮誇幾年客路隨芳艸今日庭磚踏舊花何幸南畿重聚首同年契誼自堪嘉

次韻奉亞卿章公大經

志務忠誠肯務華直言端不顧身家名髙四海人爭仰望重羣僚世共誇節向疾風知勁艸文從麗日見奇花愧予亦得陪淸會細讀新詩字字嘉

次韻奉謝總戎成國朱公

手提虎旅鎭京華自是元勛世將家徳澤深爲黎庶感忠勤頻荷璽書誇爵分茅土傳千葉陣挾風雲演六花武略文謨匡社稷明良會合際亨嘉

寄甥徐州衛蘇寛揮使

一別賢甥歲易䢐每思把酒看昆吾十年道路秋云滿千里音書旅鴈孤牙帳風淸知校武柳營月白想投壺對牀夜聽蕭蕭雨有約重來覓二蘇

柯詹事孟時挽詩

平步金門上玉除龍頭妙選振芳譽瑤編毎進靑宮講彤管時紬石室書陸贄有才人共仰賈生無命席空虛舊寅大半傷凋謝目斷閩天淚滿裾

松坡竹塢二莊處士挽詩

白茅山下有雙墳云是莊家好弟昆已共舁棺還故里曾同賣藥在都門懷金客去寧求報種杏人存盡感恩喜見鳳麟爲世瑞綿綿餘慶屬兒孫

黃楚祥院判母挽詩【有孫中舉】

歌殘黃鵠撫遺孤玉立兒孫盡璉瑚醫國術髙龍授訣掇科名顯鳳棲梧堂前零落忘憂艸林外哀鳴返哺烏苦節淸風垂閫範百年無媿下從夫

贈韓都憲永熙致仕

指麾詩將耀天戈百粵蒼生屬撫摩藤峽渠魁皆剿絕蓬門士女盡謳歌膽摧素仰韓忠獻威震今聞馬伏波名遂功成歸故里碧山之樂柰公何

送周司寇廷玉獻績赴闕三首

弼敎南臺正五刑滿腔春意藹仁聲紫苔翳雨封嘉石綠柳凝煙繞貫城已建於門容駟馬還聞鄭履進孤卿精神拜舞龍顏喜寅亮天工屬老成

秋臺司寇老尙書滿績今看覲玉除白鷺洲邊揚去舫蒼龍闕下整朝裾上卿雅稱三臺列元徳偏宜八座居喜有陰功傳燕翼薇垣鰲禁接芳譽

幾年憲部總刑章此日朝天促去裝只以寛仁輔堯舜肯爲刻核事申商九重入覲當淸曉一葉驚秋送早涼昨對紫垣瞻北極泰階兩兩正騰光

送崔冡宰克讓赴闕

徳尊望重有誰如來典南銓數載餘位冠六卿周冡宰官聨八座漢尙書寸心向日傾葵藿萬里朝天振佩琚喜動龍顏逢舊弼疇咨應見席頻虛

九月八日蔣宗誠請冶城登髙分韻得將字

冶城佳節近重陽絕頂登髙景倍常極目靑山皆繞郭放懷綠醑正盈觴塞鴻江上涵秋影籬菊尊前散晚香燕客喜逢詩社友一壺寧待白衣將

一碧軒爲盛錕題

北塘一水接淸溪萬頃波光望眼迷星斗不分天上下煙濤常拍岸東西暖鋪翡翠平如掌冷浸芙蓉綠似荑愛此結廬成小隱沙鷗來往共幽棲

梅揮使冰玉軒

一軒瀟灑絕紛華四壁圖書趣自嘉淸气逼人冰欲泮堊光滿座玉無瑕何殊天上神仙宅不比人間富貴家獨坐長吟詩思好篆煙閒爇度窓紗

歐齋爲陳傑主事賦

歐公昔以齋名舫今日君將舫作齋翠岫入窓嵐气潤綠楊當戶鳥聲諧煙波自覺閒情遣尊酒渾敎俗慮排日上舵樓眠正穩野鷗沙鷺共忘懷

送盧大參廷佐赴官

喜遇淸和四月天逺從郊外送行韉論心義重車難挽惜別情深酒謾傳夾道黃雲翻麥壠幾村綠水沒秧田歡聲想沸東西浙應荷天恩廣布宣

倪文僖集卷九

●欽定四庫全書

倪文僖集卷十

﹝明﹞倪謙撰

○絕句五言

題花鳥畫

芳園散香風春色遽如許幽鳥寂無聲名花嬌欲語

題小景二首

碧水搖荻花金風剪桐葉山中有幽人坐待東林月

渺渺平湖水煙波接太空栁汀垂釣者坐裊一絲風

題畫

移家白雲深靜枕淸溪曲日暮門不開茶煙揚蘿屋

題花卉翎毛

簇簇海棠枝雙雙白頭鳥何處聞一聲春風瑣窻曉

家慶堂爲吳宗政賦四首

廣堂播光風疏簾散香霧中有孝親人承歡在階阼

升階拜家慶載笑親心樂萊衣戲舞餘大鬥時復酌

酌酒介期頥絲竹亦駢列但願甕中春消盡頭上雪

雪消壽自延善積慶由天試看浮世上誰得似渠賢

題四景畫

水深不可厲欲濟川無梁不有榜舟子踟躕空斷腸

靑靑不攺色江水自淸深寄語同舟客休生敵國心

山中怡白雲危冠坐淸秋亦有幽棲志朝簮未許投

孤蓬載晴雪棹破寒江玉何處赴佳期林疏認茅屋

爲江陰伍敎諭題葡萄三首

滿架延秋蔓虯須拂面長艸龍珠帳底偏愛午陰涼

秋冷驪龍臥髙垂頷下珠紫駞銀甕裏遙想出天廚

玉露承金掌溥漙下碧虛內園知此味應賜馬相如

風雨歸漁

江樹風力斜江波雨聲急孤篷有歸漁淸寒壓蓑笠

水仙畫二首

媺人有所思江臯靜無語翠袂含香風翩翩欲輕舉

南國水中仙芳姿皎冰雪羅韈暗生塵盈盈步明月

把釣

幽人倚孤松垂釣滄浪波逰魚未吞餌水風吹綠蓑

朱買臣

樵夫荷雪檐太守懷金章世事多反復貴賤安可常

魚

蘋藻綠依依鮮鱗躍處肥江湖宜適意切莫近漁磯

竹

懸崖見一枝露葉靑可數宛轉逗回風翩翩翠鸞舞

梅

孤根春意動忽放八九花莫將稀疏看淸香浩無涯

山水小景

蒼蒼云外山磊磊磵中石古道無人過長橋浸寒碧

題蒲石

拳石浸淸漪靈苗亦自奇虎須眞可捋相近莫相疑

劉主靜學士題墨梅見寄因次其韻以復四首

故人天上客遙寄一枝梅問是誰知已鰲頭舊大魁

一斥投邊裔寒肌瘦似梅下簾秋院裏猶想共掄魁

咄咄坐終日何心復賦梅惟應學弓馬塞上縛渠魁

蓬萊春日暖金鼎待鹽梅早踐臺衡地調元酌斗魁

○絕句七言

畱別盧大海

同居泮水采香芹契合金蘭獨有君只恐一帆江浦上離襟愁對夕陽分

秋雨有懷盧大海

秋雨蕭騷思不禁小窻無寐擁寒衾只愁靜院空階裏滴碎相知鮑子心

聚禽圖

花容相映鳥相呼無限春光在畫圖可愛爭棲傍修竹不知誰是鳯凰鶵

題畫

誰向山中友鹿羣書聲淸夜隔溪聞石田茆屋如堪借我欲來耕隴上云

墨竹推篷圖

倚風爭舞翠云翹半啟篷窻酒暈消薄暮欲投湘浦宿隔江誰弄紫鸞簫

題竹

露葉凝香翠欲流月華涼浸一庭秋恍疑阿母停鸞馭玉節玄旌散不收

小景爲馮副使賦

春山春水足追逰滿目韶華興未休說與蒼頭多載酒景逢佳處卽停舟

寄趙永祥楊景通

退朝兩神帶天香時復凝思入故鄕白屋近來曾到否素軒修竹長應長

次韻狀元梅

暗度寒香散碧虛百花頭上噴驪珠看圖卻憶臚傳罷醉促前訶過紫衢

蓮塘水閣畫

曲曲闌干面面風危樓半墮水晶宮淸香何處濃薫酒一色芙蓉十里紅

生子報內叔

畫樓日暖鵲聲幹俄見深閨已報安偏喜呱呱供一笑朝回頻揭繡簾看

月梅

兔魄移從海上來玉龍水底誤疑猜夜深鱗甲驚飛動萬顆驪珠脫蚌胎

壽萱堂爲陳用文賦

花前舞袖膝前歌酌酒看花笑語和但願憂忘春不老花開常近北堂多

怡親堂四時詩爲臨川程潛麟賦

深深簾幙護香雲臉暈丹霞酒半醺試學兒啼供燕喜春風笑語隔花聞

白紵新裁換越羅仙郎能舞又能歌晚來侍寢頻揮扇但覺涼生枕簞多

堂上筵開晚未收霜柑初破洞庭秋婉容膝下承顏色不借萱花爲解憂

冰下寒魚入饌鮮紅鑪畫閣火頻然靈椿不攺靑靑操自是春秋過八千

畫楳

紫毫喚醒老梅魂人在孤山月下村從此春風消不得玉容猶帶雪霜痕

西湖圖

湖上嵐光紫翠濃髙低臺閣畫檐重鄕山滿眼不能到何日歸看九里松

題風煙雪月四梅

想見冰姿照素袍數聲橫笛漢江臯如今不逐春風落慿仗中山紫兔毫

一笑羣仙齒粲然霏霏玉骨鎖寒煙蹇驢踏雪曽相遇流水斷橋山店邊

東君私許冠羣芳萬斛明珠夜有光朔雪紛紛莫相妬六花爭似五花香

孤芳宜托歳寒交尙白何須費解嘲五夜不禁淸到骨半痕斜月掛晴梢

題竹

誰剪修篁百尺梢獨餘翠筱半含苞不妨紫鳯飛來晚認得煙菆有舊巢

一夜涼颷轉素商鳯毛月下影回翔玉枝瘦損知誰似卻憶夷齊在首陽

題畫

散步林臯帶夕曛忘機飛下海鷗羣緣溪古樹半黃葉隔岸好山多白雲

題海棠蓮桂梅花四仙子

酒酣紅玉暈香腮幾樹紅葩一笑開滿地彩雲春夢裏只疑神女下陽臺

盈盈羅韈慣淩波低首無言斂翠蛾欲約水仙遊洛浦臨風誰唱采蓮歌

雲鬟翠袖玉搔頭緩步行依桂子秋記得霓裳羽衣舞飛神曽向廣寒遊

一別江南幾度春折梅誰寄隴頭人詩魂不作羅浮夢何事冰姿照眼新

小景畫

雨後來登水上亭殘紅柔綠滿前汀道人不是憐春色爲愛芙蓉萬朶靑

題夏仲昭墨竹

曽移緑玉到檐齊幾度詩成節下題偏愛小窓明月夜紫鸞飛落翠云低

寄仁和聶司訓

縞帶隨車去莫攀詩名重見動江闗畫舡醉倚芙蓉露吟到西湖第幾山

畫菘菜

秋末園蔬己著霜靑靑偏愛晚菘香沙鍋爛煮和根咬誰識淡中滋味長

雙鶴

綠樹寒泉雪羽明引吭時送九臯聲飄飄兩腋迎風舉我欲乘之上太淸

題山水畫

溪上長橋對水扉野翁來往澹忘機白雲隔斷人間世塵土何緣得上衣

寄鄒廷璋【號南湖醉漁能畫嘗作謁陵圖未完】

幾年書劍客京鄽掃盡溪山水共煙今日南湖應攺色翠篷添只醉漁舡

掉頭不顧拂塵衣駭鹿驚猿去似飛我在京華仍舊好毎看殘墨思依依

枯荷脊令

秋冷池蓮葉半凋夕陽飛並影蕭蕭幽禽尙有相親意卻嘆淮南尺布謠

題過廷章所蔵錢惟心墨竹石

籜龍葉戰風泠泠滿耳秋聲生翠屏便好參差裁綠玉九苞鳴鳯在虞廷

辛未八月初四日奉天門朝見口號

端笏晨趨玉陛間禦鑪香細繞龍顏嵩呼拜舞朝天罷寶殿東頭綴舊班

初七日選預經筵謝恩

經幃啟沃賴賢才何憶虛名及艸萊仰荷聖恩天廣大願傾末學報涓埃

十六日文華殿進講易象禹謨

緋紫鏘鏘集殿庭君王負扆坐橫經儒臣講說通天聴聖學光眀似日星

講罷賜宴

禦宴宏開左順門玉壺瓊液滿金尊經年鄕國勞奔走今日新沾雨露恩

題葡萄二首

密葉風生夏日長艸龍珠帳晚生涼主家畱客瑯玕簟何用冰壺出蔗漿

鱗甲紛披照眼低鼎湖去後更誰騎卻疑劉累眞能擾夭矯長髯到地垂

艸虫二詠

蛻殻淸髙寄碧柯寜知螳背已操戈人生得意須回首近日吳園露更多右螳螂捕蟬

淸秋趯趯艸虫鳴殘蝶猶翻粉拍輕促織不知緣底事微軀時起觸蠻爭右秋虫殘蝶

牧牛圖

怪雨盲風撼栁梢便騎老牸返前郊任將破笠輕掀去莫捲江村屋上茆

弄鶵牧豎倚陂陀閒縱芳村綠艸多殘喘只今誰復問古槐陰處癢頻摩

題刻絲蓮花水艸

渚花交映玉芙蓉彩縷妝成錦一叢自是天孫機上手當年刻楮未爲工

題枯木竹石

天上曽乘泛斗槎歸來閒置海東涯波濤洗出金鰲背葉葉瑯玕擁翠華

雨竹

九疑淸夢隔煙螺湘水悠悠別思多滿眼翠華秋色晚倚風誰唱竹枝歌

題畫贈王都憲公度四首【有序】

都憲戅庵王公奉勑総督京輸撫循畿甸直節英材著於中外還朝未幾使車復南嘗得小景一幅因析爲四詠題其端以識別聊以寓同年企慕之私耳詩云乎哉

髯龍偃蹇負奇姿紫甲苔封屈鐵枝歷盡冰霜心不攺後凋應向歳寒知

翠屏屹立聳嵚崟不受纖塵半點侵絕頂去天惟尺五蒼生深系仰韓心

暫解簮纓憇翠微公餘淸適澹忘機此身𨿽在江湖逺魏闕心懸只尺威

銀汞遙飛石罅危望中一道玉虹垂九重天上多恩澤常注汪汪萬頃陂

喜鵲

辭卻星橋路已賖飛鳴猶占海門槎不知來報緣何喜昨夜銀缸也著花

傅說

審象旁求傅野賢商宗一夢格皇天爲霖束取巖前板已築王基六百年

題夏仲昭墨竹

云鎖秦樓鳯不歸慿誰重把玉簫吹太常遊戲容臺上翠羽分眀拂硯池

紅梅

仙子朝元下石壇卻畱丹竈付云看玉蚪偸得三千顆瘦骨淸臒耐歳寒

捕魚圖

雙飛紫燕掠春波綠渚芳洲次第過試問舡舡爭舉网不知誰个得魚多

題奚官調馬圖【幼年在學中作】

不是奚官不敢騎自緣龍骨世間希瓊林宴罷逰春陌應使人誇匹練飛

貢院撤棘黃學士以詩見遺步韻以復

命題當避歷科同細檢經書啟素櫳夜半錄成分次第魯論先得祭於公

考校新增八子同三千文卷集窓櫳五經搜閱分詩禮兼判春秋十二公

従知內外久扶同防範其如限一櫳得謗成讎俱不計已將盟誓付天公

共說前科志操同肯交闗節透簾櫳飛章交構徒爲爾美謚玉成文介公

倪文僖集卷十

●欽定四庫全書

倪文僖集卷十一

﹝明﹞倪謙撰

○絕句七言

仲秋丁祭禮成分胙見及因成小詩二絕錄奉掌教王先生

陪祀成均振佩琚年年鼎肉餕神余誰知萬死投邊裔亦荷分膰到謫居

庶品頒來出豆籩親嘗深仰道如天此心若也含微玷舉筯能無媿聖賢

八月二十日夢與二美人共飲席上各請賦詩餘得一絕醒而忘其首句因足成之漫紀於此

蟬鬢雲鬟逞麗妝郁金香噴紫羅嚢平生未識紅鸞字願借春纎冩數行

於景瞻以閨情和予夢中之作少寓熱中之意因效顰以復十首

幾回搦管不成章空把鹽枝挿路傍封臂絳紗何日解菱花一夜恐飛霜

又逐殘云過女墻曾陪歌舞在昭陽如今羞見纒頭錦空惜餘音繞畫梁

湖山石畔好燒香銀漢無波玉露涼低蹙翠裙深下拜細將心事訴穹蒼

落月流輝照屋梁又看紅日上扶桑若爲化作山頭石望見夫君志亦償

千金不惜買文章永巷秋深灝气涼若得重瞳親一顧含羞誰引駕車羊

又逐鳴鳩到耳傍靑春背我去堂堂谷風自昔歌葑菲涇渭相形益可傷

偏訝愁隨一綫長肯同桃李競新妝此心非石安能轉自保堅貞比衛姜

一刻千金孰與償瑤琴無復鳯求凰妾心有似池中藕𨿽斷柔絲綰更長

已甘抱節比枯篁曾薦靑奴一夜涼就使秋風能再熱敢辭辛苦侍幃房

只愁金剪割離腸恩寵難慿苦不常已媿短檠墻角棄何時遊鰈海東洋

靑山白雲圖

蒼蒼萬壑暝云浮誰伴深林鹿豕逰眼底鄕山故無恙一帆孤負五湖舟

鷺絲畫

白雪毿毿好羽衣藕花洲渚恣鳴飛自緣肌骨生來瘦豈是魚蝦不療饑

次韻董廷器閨情【有序】

昔周之國風爲孔子所刪定其間男女夫婦之詩殆居其半蓋男女者三綱之首萬事之先人情之所不能無者後之君子或去國之逺或不得於君則多托之以寓興望夫壻之不來冀君王之眷顧悵年貌之衰謝欲才用之及時也讀者弗察類以房闥狎暱之私視之豈足以知詩人之旨也耶若碧溪董先生所示閨情之什蓋有以近之矣率爾和去辭媿弗工覽者能以此意求之則思過半矣

栁絮飛時雪作團亂人心緒正漫漫侍兒呼取添衾褥道是輕盈不禦寒

黙倚雕闌數鴈行雙眉蹙破逺山蒼不如後院閒消遣去送秋千喚女郎

逺道回車未肯膏爲圖名利逐兒曹歸期望斷門空掩坐對梨花月影髙

片片飛花逐水流園林綠暗不勝愁斷腸無計畱春住人老東風燕子樓

鳯幃拋卻綺羅香一別天涯有底忙幾陣黃梅窓外雨飄瀟潤浥藕絲裳

白汗凝珠拭素巾壠頭麥熟又嘗新鎖窓倦繡停鍼綫蛺蝶飛來最惱人

栁岸涼風透葛蕉心旌愁絕正搖搖蘭舟去後知何處新水空添沒斷橋

破愁曾借步兵廚一枕渾忘醉夢餘鸚鵡無端卻饒舌鬢云低挽獨躊躇

逺寄寒衣手自縫泠泠涼雨滴疏桐孤燈相伴坐來久不覺忽聞山寺鐘

髙栁淸秋咽露螿聲聲應是怨淒涼妾懷敢向何人訴只禱虛空爇夜香

散步苔階晚飯餘月華如晝列星疏碧天多少南徵鴈若个能傳萬里書

昔賞黃花到夕陽奉君歡飲罄壺觴如今九日人何在縱有香醪不忍嘗

壁燈炯炯夜籠紗霜气生寒隕素華坐擁繡衾淸不寐數殘更點思無涯

愁緒無期毎自來翠蛾雙鎖遣難開夫君不學衡陽鴈一去如何忘卻回

香滿金猊火滿籠燈花報喜結芳叢阿鬟向我忻相賀眀日歸期卻又空

鴛鴦戢翼兩心安此願何時得了還空慕靑靑松與竹歳寒不攺舊容顏

題小景畫

白雲紅葉已驚秋蘿屋涼生境倍幽長嘯碧山寜負我不勝淸興繞滄洲

題鷺絲畫爲龎地官賦

羽儀偶別鳯池行暫落蘆花野岸傍回首淩風忽飛去碧天空闊海茫茫

潔白淸修立釣灘雲程遙待逐鵬摶漁翁不識孤髙性漫作沙鷗一樣看【自仲秋丁祭而下皆寓宣時作】

二月初四日夜夢中作

庭前昨夜起秋風落葉瀟瀟萬木空獨有此君顏不攺依然無恙月眀中

題王孟端碧梧竹石

朝回曽據鰲峯石薤葉淋漓艸制多一別掖垣成白首鳯凰棲老碧梧柯

題畫寄楊尙書宗器

一臥林泉絕世埃柴門深傍碧山開故人遙在靑雲上常夜頻勞入夢來

墨梅和苗學士韻王牧之筆爲謝景眀題

姑射仙人去不還臨風玉雪想容顏王喬袖有長生術喚醒冰魂楮墨間

海月初髙瘦影斜淩寒璀璨吐冰花一枝懸向髙堂上玉樹從來屬謝家

題米南宮雲山圖

雨聲入樹密如煙雲气埋山白似綿釣罷歸來掩闗臥不知春水到門前

金蘭畫爲王司成題

幽獨元無富貴心誰將花葉染黃金援琴試鼓宣尼操惟有靈均最賞音

題懸崖墨梅

深冬崖畔一枝懸幾點疏花鬭雪妍五夜影橫淸澗底抱珠疑是老龍眠

畫龍

夭矯拏云出海深九霄常抱濟時心何當捲卻滄溟水去作人間六月霖

畫虎

雄視耽耽夾鏡眀空山日落恣橫行壁間只作尋常看一嘯風生百獸驚

題漁舟小景

山色浮嵐水拍空釣舡閒系緑楊中飯鐺旋爇蘆柴火一股炊煙散晚風

觀蓮小景

髙閣涼生五月秋芙蕖萬柄出淸流披襟獨倚闌干坐爲問先生可姓周

易洞爲丁無咎賦

羲皇卦畫本天然首贊何勞擬太玄獨抱遺經深洞裏不知幾度絕韋編

爲郁景章題竹和張廷端韻

從敎桃杏逞春酣獨立江臯分所甘誰把紫簫驚宿鳯淩風毛羽綠■﹝毛參﹞■﹝毛參﹞

題赤壁圖爲太守金伯玉

赤壁江空水接天舉匏揮翰憶坡仙如今只有東山月曽照當年載酒舡

題懸崖竹

晚移孤棹過湘川翡翠晴搖兩岸煙吟倚斷崖淸不寐一枝涼影月中懸

又題竹石

昔年視艸上鰲峯日照瑯玕翠影重一別鳯池今十載枝枝猶帶露華濃

題竹二首

扶疎林外幾枝存猶有淸陰落酒尊莫惜煙梢半摧折春風爭看長龍孫

蕭森緑玉楚江潯積翠凝煙自滿林試看歲寒冰雪裏靑靑方見一生心

○詩餘

臨江仙題觀泉圖

檜壑泉垂朝雨後冰簾一片誰收兩髯閒坐古磯頭回頭頻指點飛雪灑淸秋白羽停揮涼意透冷光晴射雙眸夕陽不盡古今愁伯牙弦上趣曽遇賞音不

菩薩蠻題小景畫

短篷載雨隨流下木蘭畫槳無人把兩岸碧波平羣山似馬行浮沈飄一葉逺水長天接欹枕愜吟情有詩成未成

滿江紅題把酒問月

靈籟無諠良夜永冰輪初上秋如許金風薦爽素波淸泳白玉臺髙天咫尺褰裳覽眺吟懷暢便浩歌把酒問嫦娥遙相向如漢水葡萄釀似鯨吸江湖量乾坤兩白眼任渠豪放想是長庚來采石金鑾乍別靑藜杖待更闌抱阮好歸休林雞唱

明月棹孤舟題月下撫琴圖

露下天壇秋月皎閒來此豁舒襟抱細拂冰弦閒調玉軫彈曲廣陵仙操思入冥冥塵慮掃繞十指鶴鳴鸞嘯流水髙山子期何在不見賞音人到

好事近題踏雪圖

江路曉風淸滿地亂堆瓊屑謾策蹇驢閒步采梅梢香雪小橋流水不知寒春意已潛泄望隔岸何處有珠宮瑤闕

漢宮春題半身停簫仕女

金縷裁衣更腰系霓裳內家妝束蛾眉淡掃髙綰煙鬟凝緑隔窗遙見倚東風海棠春足還堪恨被遮羅襪淩波步蓮雙蹙一枝楚江寒玉露纎纎十指春兼輕掬秦樓何處悵望鳳鸞追逐何當拂管啟朱唇暗畱芳馥想只待賞音佳伴爲吹个洞天仙曲

次韻鵲橋仙賀費彥升壽六十

莊椿甲子費壺日月歷象也難推候瑤池阿母向西來特地把蟠桃薦酒竹梧標格鶴鸞風采但見年年依舊稱觴莫道我來遲喜和得陽春添壽

踏莎行題扇

湘竹披煙剡藤裁雪斂舒蹙就棕櫚折動揺一握展開時半彎恍訝瑤空月赤日低焚火雲髙結人間何處逃炎熱便將入手不停揮涼風滿面眞淸絕

浣溪沙題夏景

紫燕營巢語畫梁海橊噴火散淸香困人天气日偏長夾道槐陰張翠幄滿池蓮艷鬭紅妝薫風殿閣送微涼

喜遷鶯詞贈南京太常少卿莆田陳公赴戶部侍郎之召時李立之少卿尙畱南寺

帝城淸曉見彩鳯銜來九重丹詔寵溢弓旌光生輪帛云有聖恩宣召偉器惜居閒散雅望合登樞要典三禮有一夔自足何須雙妙爭道舊曾向粉署蜚英久矣推淸操政貳民曹班聮常伯看展經邦才調趣駕曹參乍別前席賈生初到敷奏處聴薫弦阜物世躋熈皥

小重山題斑竹白扇

十二江妃白練裳微風吹不散郯藤香斑斑淸淚灑英皇離魂斷金佩冷瀟湘暑气正探湯堪憐一握入手相將翩翩鳳羽近人翔全慿仗付與透襟涼

晝錦堂送都憲髙公致仕

黃甲髙登烏臺峻擢其柰親老誰將幾載白雲入望攪亂柔腸一杯菽水懷桑梓兩封章奏達巖廊吾皇道爭似此人忠孝暫許還鄕歡聲心事遂便卸卻朝簮整頓歸航一水家山咫尺況遇秋涼都門出祖離觴灩畫堂獻壽舞衣長玆歸也好看椿萱並茂喬梓同芳

沁園春送程司馬還新安

能武能文祿位功名始終保全想身依鳳闕親承恩露手提虎旅汛掃蠻煙鎭守南都命參機務司馬兼收將相權也只爲把險艱歷徧足疾纒綿一封疏乞歸田俄優詔遙飛下九天許暫返柴桑優遊泉石勉親藥物頥養天年當寧思賢人惟求舊早晚徵書來日邊從今去遇家山風景且莫畱連

倪文僖集卷十一

●欽定四庫全書

倪文僖集卷十二

﹝明﹞倪謙撰

○頌

聖徳格天頌

臣聞皇天無親惟徳是輔徳者格天之本也乃者正統四年自春䢐夏亢陽作慝靈雨不降溝澮漧涸來牟萎瘁蒔挿有後時之憂西成失有秋之望皇上惻然憫之曰天有數之適然在人宜盡理之當然乃祗承勑厲反躬自咎減膳徹樂省寃卹孤下寛大之詔停不急之務兢兢業業罔間晨夕遂致聖徳潛孚達於冥漠天心降監霖雨應祈以和召和捷於影響天人感應之機何若是其速矣乎昔成湯旱暵七載宣王饑饉薦臻桑林自責云漢興憂久而方解孰若我皇有感卽應較之商周實爲過之臣才謭薄不足以美盛徳告成功恭沐休澤曷容以黙謹拜手稽首而獻頌頌曰於惟聖君父乾母坤昭事上帝子育黎元謂天蓋髙視聴伊邇至公無私惟徳是與數有適然或愆其期人事旣修天卽應之顧玆春正逮於夏月亢陽作慝川澤以竭溝塍龜坼來牟瘁枯蘊隆虫虫嗟我農夫蒔挿後時茂玆荑稗倉箱旣空室家奚賴皇曰於乎斯人何辜耗斁下土寜丁我軀乃益虔恭兢兢業業鼎珍不舉宮縣以徹旣省滯寃復卹惸孤眾務斯復民力用蘇懷柔百神惕厲祗若仁慈潛孚達於沖漠帝謂聖君予懷明徳監視四方宜沛爾澤乃叱天公乃驅丰隆阿香推車巽二起風虐魃誅殛啇羊鼓舞月離於畢甘霖斯溥土壤優渥禾苗勃然僕者以起萎者以鮮三農歡忻康年可必全吾所天伊誰之力乃知彼昊明徳維馨以和召和若響隨聲昔有成湯暵幹七祀禱於桑林責以六事亦有周宣赫赫炎炎云漢見憂八章屢言睹玆持久天心始回惟我聖君有感立隨於惟聖君徳與天俱超軼商周比隆唐虞於惟聖君徳與天一蕩蕩難名巍巍莫述成功盛徳用告神眀臣拜稽首謹揚頌聲以似以續歳書大有臣拜稽首天子萬壽

○表箋

請建皇儲表【南京禮部】

伏覩成化十一年六月十八日欽降禮部勑書朕皇子年已六歳尙未有名恁與翰林院會議定擬來聞如勑奉行欽此臣等聞之不勝踴躍歡慶以爲國家離明有繼主器有托誠宗社萬年無窮之福也臣等竊以貽謀燕翼周武所以詠丰芑預定太子漢文所以尊宗廟自古聖帝明王君臨天下未有不以蚤建儲副以爲宗廟社稷萬世之計者也肆惟皇上嗣膺大寶十有二年矣向嘗建立儲闈不幸早薨今東宮久虛前星斂耀中外臣民遑遑仰望已非一日一旦恭聞勑旨知華渚之虹流喜斗樞之電繞孰不以爲皇上必遄降徳音卽定大本以之正位於少陽而尊居於鶴禁也哉然渉月經時不聞明詔臣等心如焚灼踧踖靡寜乃敢詢謀僉同合辭上請伏願皇上念承祧之重塞窺覦之端俯徇輿情特賜明斷立皇子爲皇太子以定人心以隆邦本綿社稷久長之慶紹祖宗統緒之傳庶以愜中外羣臣之心慰四海萬民之望宗社幸甚天下幸甚臣等言狂計愚實出忠愛干冒天威不勝悚懼待罪之至

冊立皇太子賀表

某官某等伏覩成化十一年十一月初八日冊立皇太子詔諭天下謹奉表稱賀者臣某等誠歡誠忭稽首頓首上言伏以震器承祧衍本支於萬世離明繼照溥恩澤於八方正一人之元良罄兆民之歡戴恭惟皇帝陛下聖由天縱徳與日新承祖宗積累之洪休撫國家靈長之景運是以祥開宮壼篤生龍鳳之姿慶錫穹蒼允協麟騶之應遂定天下之大本懋隆宗社之昌圖臣某等職守南京忻逢盛事仰前星之瑞世祝聖壽以齊天

賀皇太后表

伏以長樂慈闈至養孝隆於聖主重熈景運厚澤慶衍於神孫恩被臣民歡騰海宇恭惟皇太后陛下寛仁雍肅柔順溫恭贊先帝之勤勞母儀四海翊嗣君之徳理子恵羣生遂宏宗社之逺猷聿定儲副之大本承祧有托垂裕無窮五百歳而聖人生適符其數億萬年而邦本固實啟其祥臣某等職守南京忻逢盛事睹前星之拱極徳協重華仰坤元之配天功齊厚載

賀皇太子箋

伏以明兩作離光繼四方之照洊雷居震器承萬世之安慶洽邦家歡騰逺邇敬惟皇太子殿下聰明天授浚哲生知龍鳯之姿卓冠乎羣倫天日之表首出乎庶物性全孝友而仁愛心具恭敬而中和是宜欽膺冊命而正位春宮也臣某等職守南京忻逢盛事仰前星而敬拜祝壽算以千秋

○贊

處士程用中贊

蚤罹繹騷避難奔走長際聖明喪厥父母墓封崇以若堂面哀毀其如黝祖構克承而孝行聿彰閫弦弗續而恩義彌厚知樂顏堂生也何憂丘首得正死也何負嗚呼此其所以爲忠壯之孫伯苻之後者耶

周亞卿畫像贊

堪輿鍾秀篤生偉人文名應乎列宿徳譽冠乎朝紳爰竭丹悃受知紫宸允愜乎中外之望付托以東南之民無隠不燭有言必陳邦計資以充羨黎庶樂以拊循容之舒也溫其如玉澤之溥也盎然如春身歷事乎四朝行不染乎一塵誠所謂國之柱石帝之股肱民之父母世之鳳麟者也

嘉慶堂贊【並序】

昔宋吏部尙書夢得葉公髙宗朝以節度使致仕歸老霅溪其後子孫散居包卞二山之下殆今千數百家若惟讓者是已惟讓之先有堂曰嘉慶元季厄於兵燹惟讓卽舊址募工伐材而構之屹復故規惟讓尋遷寓京師遂與堂別而此心未嘗忘之也乃徵學士大夫珠玉紀詠乎斯堂以其子順天庠生寛嘗從予遊欲贅一言予閱其所修世譜而知葉氏嘉慶其來尙矣尙書之後有暘谷者隠居行義不慕榮進辟田治生家以丰裕嗜賙卹窮匱人目爲長者生均茂克肖其志當元政失禦歳歉人饑嘅然曰吾豈可忍視一鄕之瘠而俾一室獨肥乎卽發廩濟之大疫殍死盈道又爲斵槥掩埋之生伯森薦經亂離克守世業不墜生子謙獲際聖明海■﹝宀禹﹞淸寜益修植徳善務於繼承子謙所生則惟讓也慷慨有大志嘗曰吾家世以詩書之澤相傳豈可自我而廢乃涉獵經史恢拓前人舊產積遺書修譜牒有子五人皆敎以義方碩徳令聞蔚爲包山之望斯堂之構特其光前垂後之一端也觀其嘉慶之實若此其名不亦宜乎予嘉斯堂存而復亨也謹拜手爲之贊曰

有翼其堂包山之陽制實輪奐名亦允臧厥名伊何是曰嘉慶奕世相承彌逺彌盛嘉之爲義眾美所儲慶之爲義積善之餘爰求慶源肇自逺祖老成典刑爲宋室輔遂有暘谷均茂繼之旣塟人死復濟人饑是慶之嘉其澤日侈孰衍其流伯森父子逮惟讓公克孝且賢肯堂肯構有光於前豈惟光前垂裕爾後尙培其基以峙不朽公侯復始跂予望之有如不信視此贊辭

楊貢知縣待漏像贊

外之睟也冰淸玉澤內之充也海匯山積自黃甲以策名致金閨之通籍奮鵬程於九萬近龍顏於咫尺道在經綸志覃忠赤端笏峩冠垂紳正舄接曉班於鵷序向巖廊而鵠立此其九門未辟而待漏於左掖者也

貓互乳圖贊【並序】

太僕少卿錢唐王公家畜二貓一狀類獅子一斑類玳瑁各產四子銜置一棲互乳不擇蓋和气之應也公嘗繪爲圖其子中書廷瑞出以示予予覽而異之遂爲之贊贊曰大鈞播物元气渾淪惟人克全物乃駁昏嗟嗟二貓形質有異生子互乳不相猜忌捕嚙鼠輩貓性所知胡於他產一視同慈匪貓之慈盛徳之應以和召和表玆家慶家孰無貓孰若我卿父父子子藹乎中庭信及豚魚昌黎所紀千載北平允儷厥美伯奇履霜閔損禦蘆人反不然盍視此圖

尙寶宋君士臯像贊

猗與宋君衣冠偉如梧竹其標金玉其軀气淸神融陽燧方諸美質令望圭璋瑾瑜學問富蓄山藏海儲文辭丰縟雲斂霧舒發身名科春榜鄕書列職近侍紫垣玉除肆夏以行采齊以趨禮以爲衛敬以爲輿孫志守謙輝光不踰方物發謀應務有餘圖書滿家以味道腴琴瑟在側塵慮以祛正而不阿通而不迂彼美若人君子之儒二恵競爽鳳鶵龍駒接武瑞世其在此歟

兵部尙書徐貞襄公像贊

容莊而肅气溫而穆惟徳章只鳳羽之文麟趾之仁爲世祥只用逷蠻方曰來享王振乾綱只守備南畿參贊戎機勤靡遑只位長夏卿作帝股肱弼元良只鍚予便蕃宸章屢頒被寵光只境宇寜謐功存社稷紀太常只淸白一節孰可磨涅允貞襄只仰瞻遺像爲國淒愴我涕滂只積之孔厚保艾爾後衍餘慶只

鹿千戶鏞行樂像贊

系宗五鹿職典千兵徳容外睟才略中弸彼交匪敖其儀不忒兔罝好仇羔羊自得

李靖庵像贊

臒然山澤之儒而味乎道眞泊然聲利之途而超乎世塵心存希夷抱先天而獨玩神遊溟涬與太古而爲鄰吟發浩浩之趣醉懷拍拍之春是蓋將戲弄日月於費壺淩歷甲子於荘椿者也噫此其爲太虛山中之散人也耶

徐醫士季東先生像贊

長身而美髯气充而神全少適情於湖海晚遁迹於林泉非禮弗爲而寡合者人以道自樂而所契者天心惟尙千古之交手不釋百家之編傳世學於靑嚢精藥性於赭鞭治病能生死而骨肉察理則造微而入玄斯人也𨿽其聊試工巧而爲當代之名醫實則不求聞達而又號大虛散人爲在野之遺賢百世之下髙風邈然

訥庵陳士謙像贊

良玉在璞盛徳若愚遨遊湖海浮湛裏閭洗箕潁之耳讀洙泗之書松雪書法馬夏繪事筆之所工金石遺文鼎彛古器家之所儲放懷少陵之詩髙隠子云之居抗志物表逰心太初玆非在野嘉遁之賢斯文博雅之儒也耶

李太常立之父像贊

坦乎性情肅乎儀形著徳容也岷山崢嶸江水淵泓秀所鍾也存心有恆待人以誠持敬恭也周卹孤惸舟捐槖傾義是從也遺子金籝何如一經致登庸也宸翰褒稱命服光榮貤恩封也貴而不矜名重鄕評仰髙蹤也子孫衣纓奕世其承何天之龍也

鄒宗伯宗盛待漏像贊

徳懋學邃神淸气豪早擅文於甲第遂司武於兵曹其律已也著冰檗之聲譽其修職也致夙夜之勤勞是以克篤忠藎薦荷寵褒方圻父九伐之法是典遽伯夷三禮之柄是操職踐容臺之長位居宗伯之髙襆頭革帶象笏緋袍獻納待九門之漏明良慶千載之遭斯人也觀其累朝委重奕世濟美豈非國之麟角家之鳳毛也耶

約庵柴永春像贊

挺梧竹之髙標適江湖之淸意𨿽泰不驕以義爲利視人無間於物有濟樂悠悠之性天存坦坦之心地噫斯其爲約庵之風致也耶

李太常宗周陪祭像贊

得繕性葆眞之旨負稽古考文之學宗黃老之玄虛典夷夔之禮樂心之靜也千頃之陂神之淸也九臯之鶴早踐容臺之尊繼荷淸卿之擢揚歷兩京以肅雍而相祀事歷事五朝以寅淸而承寵渥觀其齊明盛服有孚顆若其詩所謂溫恭朝夕執事有恪者歟

友竹張志確像贊

謂爲窮也則與翰林諸老酬唱於較藝之宮謂爲達也則與考盤碩人寤寐於山磵之中蓋其身𨿽隠而道則顯外𨿽約而內則丰學之博也著於賦詠擅髙岑之妙才之良也形於翰墨奪鍾王之工徳之孚也則授徒而戶屨滿孝之篤也則養親而甘旨充所友者靑靑數竿之竹所托者冥冥萬里之鴻觀其結社吟壇詩琴壺奕悠然胸次之灑落作賓鄕校衣巾杖舄肅乎禮度之雍容此其人其眞得曾點舞雩詠歸之樂而不攺顏淵簞食瓢飲之風也耶

封兵部主事愛竹盧公像贊

此愛竹翁之像也靈臺丹府廓然太古之天修髯美姿灑若物外之仙其立志則耿介而不茍其操行則正大而不偏處事惟仁義是尙交友務始終克全是以敎子爲國家之用致身荷錫命之専備箕疇之盛福享荘椿之永年觀其赴郊逰詞客之會居鄕飲上賓之筵望而慕之者孰不以爲香山之老洛社之賢也耶

羅都憲公服像贊

鐡面霜威足以懾姦回緋袍象笏足以肅敬仰早結當寧之知薦擢外臺之長激濁揚淸伸寃理枉橫鵬鶚於秋空擊豺狼於艸莽是以郡邑賴其澄淸而朝廷優其爵賞斯人也其髙明之識剛大之气蓋得孔門賜也之達孟氏之養者歟

畫士汪孟文小像贊

其爲气也■﹝月翟﹞然而淸其爲人也愨然而誠蚤遊心於畫苑遂馳譽於墨卿天機超越意匠經營此所以筆端造化咫尺有萬里之勢胸中丘壑磊落成一代之名也歟

學士錢先生像贊

性姿淸粹風神秀朗文能華國馳翰苑之名學足致君進經筵之講籍籍書香之傳楚楚鳳毛之長撫夷卻金著使節於南交牧民遺愛建生祠於東廣天挺三吳之豪人歆一代之仰玆非所謂有大設施者由其有大涵養者歟

○箴銘

存養軒銘爲周文彬作

烝黎克生曰彼天厥形惟肖理賦焉心爲神明性體全純粹至善豈有偏仰惟亞聖覺乃先懼斯戕賊操靡堅昭晰大訓垂七篇存之毋似雞犬然養之勿若杯與棬修身以俟惑罔牽天命我立聖可肩惟周力學務一虔不捨不害志愈專服膺弗失匪外遷俯仰無怍希先賢

守謙齋銘爲馬駩作

天道虧盈曰謙是益惟人時憲宜守勿失牧已以卑承物以虛尊而有光卑不可踰處髙斯危履滿斯涾慮以下人邦家必達相在玆宇持之靡忘無往不利終焉允臧

寜靜齋箴

周尙文甫以寜靜爲窒欲之方而徵題於予予慮其未知要之所在也故爲遺之箴曰

心處於中也甚微而欲攻於外也甚眾譬彼冦攘俟隙而動使扃鐍之靡固將轇轕以畢乘禦匪有道曷云能勝所貴君子惟寜惟靜豈槁木兼死灰若止水與懸鏡洞然其明浩乎其虛𨿽紛接之不足吾隨應而有餘物莫能遷事莫能亂理欲之幾於焉以判嗟嗟寜靜曰敬是持厥要爲主始克勝私古我聖賢從事於此墨卿司訓用勵厥始

存素軒銘爲鍾廷玉著

人之一心皎然虛白是爲太素純粹靡忒外物交誘其中乃移一爲欲染本源竟緇汨汨而生貿貿而死禽耶獸耶相去無幾庶民則去惟君子存持循固守仁義是遵務克已私用反天理刮垢滌污日新不已如彼日月出云以升始非加損今非有增惟一惟靜存存弗失掲銘座隅式警晨夕

壽山石銘【有序】

尙寶司卿蹇君伯榮太師忠定公長子也君初度日其子時澤時潤嘗獲奇石以獻背文隠起曰壽誠壽徵也君因命曰壽山余爲銘曰

山之壽文隠籕翠峯■﹝山贊﹞岏聳奇秀堪輿闡祕介耆耉俾彌爾性永同久山之壽後天朽

坦齋箴爲吳敏宗政著

道若大路人莫不由矢直砥平曾何阻修行之以仁蹈之以義踐之以信運之以智八荒洞達無往不然斯善履坦以全其天昧者弗循妄存官府出門有礙自貽伊阻枉者弗遵私立畛域乃騖他岐爲間茅塞人欲滋熾冒險履危心勞日拙其存幾希乾坤之徳曰惟簡易自昔先民心同天地彼君子兮坦然此心永保頁吉而戒是欽

馬升云逵字箴

維人有身長與稚異首服旣加幼志斯棄字言孳也名義所生大賓攸命爰責其成錦衣馬公桓桓貔虎秉國憲綱兼資文武篤生震器秀眉王膚麒麟之乘鳳鸞之雛升也其名云逵其字木生地中易象之義君子觀象厥徳是修至於髙大積累之由乃躋顯榮如木之發接武靑雲亨衢九達乃贊宸畫茂策華勛勒銘鼎彛圖像麒麟是爲亢宗亦曰善繼襲組傳珪子孫弗替崇階峻級不已其升詢名考義拳拳服膺

冠而字所以責成人之禮也錦衣指揮同知馬公有子曰升聰敏好學材器雋偉冠而字以云逵蓋取義於易象也巨卿宗儒從而發揮之已無餘蘊尙容置喙其間哉然云逵嘗納交於予則是朋友有箴規之義也故本易象言之

尙士亷字箴【有序】

孟子曰可以取可以無取取傷亷廉者士君子守身之節操也然非心淸而欲寡則見義不明處事不審其於所取烏能保其不傷亷哉蓋禮義亷恥國之四維亷恥立則士習美而民俗厚國之綱維於焉以張而天下治矣故士莫貴於亷士之不亷猶女之不頁繼有他善奚足尙哉金臺尙君名淸賓爲制字曰士亷嘗與予同舟南下朝夕促膝而談欲予演繹其字之義而體諸身也予聞古有訓亷之箴因推是義乃爲箴以朂之箴曰

先民有言貨悖而入者亦悖而出君子臨財勿事茍得亷於所取由心之淸心茍昧理溪壑豈盈故分所當得𨿽舜受堯之天下不以爲泰使或非義則不取諸人以一介富春七里灘洛陽三尺雪視利祿如敝屣凜千古之髙節胡椒八百石錦障五十里徒斂怨而召禍菑害逮於一已咨爾士亷貴審厥從蟬蛻污濁蘭雪淸風爲鑑孔昭朂哉夫子敢布訓辭用告侍史

白石硯銘

良玉生煙中含太玄是爲吾田以筆耕其間用資吾之所欲言

木枕銘

木之質堅如石中凹自成匪雕飾以藉吾首薦寢席萊爾安眠體舒適

倪文僖集卷十二

●欽定四庫全書

倪文僖集卷十三

﹝明﹞倪謙撰

○記

故參政胡公祠堂記

正統五年夏四月某日致福建參政事廣徳胡公卒卜宅兆於井亭峯東黃姥嶺之原卽地構祠以祗奉祀事旣成其子英衰絰走京師謀名公志刻以歸塟系牲有石屬予爲記俾後之奉祀者有所徵也予謝蕪陋不獲命惟胡氏逺有代序自宋安定先生諱瑗敎授蘇湖家泰之如臯後徙寜國復徙桐川之東衝代有聞人至菊隠公諱士通晦迹弗仕公諱廙字致恭菊隠之長子也年十二而孤母陳敎飭謹備口授以經書皆克通念曉析比長遣補州學生肆力問學大有攸進母歿號慟毀瘠廬於墓者三載永樂初升太學擢工科給事中居職蹇諤有諍臣風節攝通政司事懋著忠亮簡在宸衷仁廟紹統升交址按察僉事尋以位不稱徳畱公緫臺憲未行進拜都察院右副都禦史大振風紀疏滌寃滯持三尺無所低昻激揚紏核直言無忌蒙恩賜誥追贈祖父如公官大母及母皆爲淑人出爲福建參政拊安孤老剪鉏彊滑浚福州城河以通舟楫至今人賴其便正統攺元盈秩至京陳詞乞骸骨上兪其請遂以所居官致仕公有材略尙气節賙人之急出貸力猶棄秕稗務道徳猶嗜芻豢嘗奉命入蜀取材見貧民親喪不舉諭令儉塟多助給之建伏波將軍祠程明道先生道南堂以惇風俗晚年惟以睦宗戚娯賓友課子侄爲事一旦遘疾且革神色不亂手書二詩呼諸子示戒而卒嗚呼公以深淳之行乘時奮庸揚歷中外懋著嘉績宜其生致顯褒歿垂令聞而又篤生克子以承厥宗可謂濟美矣宜畀以詩詩曰

胡氏大家舄奕繁衍徳積而昌及公斯顯始居侍從喉舌是司屢疏論建受知於時擢揔臺憲風裁聿肆出蒞閩藩式靖以治旣老而休益礪晚節進退以道是謂明哲溘然永逝實維考終爰卜幽宅黃姥之東山有松柏是虔是斵乃堊乃髹作廟奕奕孝孫來享卬盛豆鉶陟降堂止惟公妥靈我作銘詩麗牲是刻億載萬年承祀無忒

瓊林宴歸記

正統四年三月初一日皇上將臨軒策試禮部所進士百人是日以頒降徳音詔移次日及日上禦奉天殿策以六經治道之要將親覽焉讀卷官自光祿大夫柱國少師工部尙書兼謹身殿大學士楊榮而下十有二人提調等官自資徳大夫正治上卿禮部尙書胡濙而下二十有六人各共乃事惟謹其進士裒然舉者各陳所見以對揚宏休而謙與四明章繪預焉明日各詣國學領進士巾袍履笏始釋褐又明日皇上衮冕禦正殿廷設鹵簿百官朝服侍班鴻臚臣引進士至廷陛傳名發榜時洞庭施盤魁天下士謙第三人賜進士及第繪第二甲前列進士出身明日賜狀元進士朝服冠帶楮幣有差勑光祿具醪饌賜宴禮部命太師英國公張輔主宴讀卷等官咸在焉實月之初五日也眀日拜表謝恩又明日乃詣國學捨菜先師禮成而釋服時進士皆天下俊造攸萃旅寓京師惟繪以貲富徙實家安定門外宴之夕沾醉而歸鄕閭好事者榮之爲肖其貌於毫素繪喜其狀之酷似且有警也裝禠成捲題曰瓊林宴歸以謙同年屬記其事謙仰惟聖朝之待士禮意至厚恩榮至渥夫豈褻其寵靈哉蓋將感發其心而望其裨贊國家之理也士子服是殊遇寜不惕然思竭報稱於所施乎謙觀是圖知繪之圖報也切矣蓋士之績學未出窮經考古監前人已行之迹孰不喜其成而憤其敗賢者樂與之齊不肖者羞與之齒吾茍得時行道必爲此不爲彼此恆志也及一旦遭際聖明踐履亨衢確然不易厥志者固多然囿於榮利日負而月忘之以至於萎薾者亦有之矣繪用是大愳左右是圖蒞政之隙時展而閱之必曰皇上優待我者若是繪宜如何報也以此自警則必爲此不爲彼之志惕然常存非榮利所得而易予知其勛名徳業將與古名臣埒上不忘殊遇下不負科名必矣茍謂是圖將以誇示於人人是豈知繪者哉繪字尙素今主冬官水曹事有聲其以斯宴曰瓊林者宋毎宴進士於瓊林苑蓋仍世傳之舊云

重修豫讓橋記

距趙城南幾十里水自東山來橫亙於道古有橋架水上以濟行旅卽戰國義士豫讓死所也代久傾圮於水裹足經是者咸病焉知縣事吳橋何君友聞於正統辛酉由進士出宰於斯興踣起廢有爲有守歳甲子秋八月嘗出按行至水涘爰仰遺烈惕然懷感乃稅駕諭父老曰若知夫豫讓之所以義乎昔臣事智伯感其國士之遇及智伯爲趙襄子所滅壤地三分家無噍類而讓以死報之挾匕首入其宮中塗廁以冀得志於襄子也至被覺獲幸得釋又漆身變容吞炭變音違妻拒友必欲成其志去伏此橋下俟襄子出而圖之復被覺獲竟斬其空衣而死屢僕屢起略不少變𨿽未得扼其喉揕其胸而一念之加於襄子者固已盡矣此其義何如也讓旣死於此橋其靈爽將不亦依於此橋乎今頹缺斷壊民病於涉無讓猶將舉焉矧有讓之烈乎昔南國愛甘棠不忍伐以召伯生憇於此故也則夫死於此者能不加愛而忍視其廢乎大義耿耿誠足爲委質事人之法吾將表其迹以風厲吾民也爾謂何若父老咸稽顙曰諾於是首捐俸資裒輿情所樂助計得錢若干緡乃募工甃橋以石中劵水竇上隆旁殺廣二丈長倍之髙一丈五尺爲祠堂橋西以妥其靈費不在官役罔及民踰月功以成告是年冬君朝會京師過予家屬記其事予以君一舉得三善焉夫追復古迹俾前人之遺烈以彰義之發也俾行旅之濟涉以便恵之及也俾斯民之趨向以勸仁之推也一舉而三善具可謂能知爲政不有過於鄭僑也歟代之理人者非法令所急不皆加之意君獨急法令所緩若此非賢而有才殆將有不暇也君在壬戌癸亥歳嘗修建中鎭伏羲媧皇三廟又嘗修宣聖廟以曁城墉壇墠罔不完固其規畫率類此務民義敬鬼神君有之矣因並記之以告於後之人

墨莊記

人恆以田爲荘未嘗聞以墨者蓋田衣食所藉以出故莫不竭終歳之勤以爲廩庾之積絲枲之儲至有連阡陌跨郡邑而不以爲多者利之所在故也至於墨饑不可以爲食寒不可以爲衣而宋靜春劉先生之家乃聚書千卷謂爲墨荘若與田疇之富者爭雄迨及後人宣泰居新淦覽岡復能修其業而不少墜不已迂乎殊不知田之多者人力或有不齊旱澇蝗蝻或有不時則秋成之獲也失望而況厚藏者大盜之餌沃壤者勢家之資茍子孫孱弱而不能守之以義其不轉爲他人之有者鮮矣故當靜春之時其富埒封君固不知其幾家今能保其舊荘而獨存者果何人也而惟先生之荘無人力之擾旱澇蝗蝻之虞無大盜之窺勢家之欲而子孫緝遺編理陳帙致使其墨越數百載而無恙其所獲果孰少而孰多耶然莊之所以無恙由畊者之相仍也聞宣泰之曽祖伯昻嘗畊乎是而得河南文學祖永誠繼起而畊之父與壽復起而畊之今之畊則宣泰也朝畊以舌暮畊以筆以精神爲畚鍤以心思爲耰鋤墾其荒蕪蕓其稂莠而義理之生森然日以滋長宣泰獲而有之含咀其英華佩服其仁義則世之膏梁文繡舉不足以動乎其中矣楊子曰耕道而得道其斯之謂歟由是而知宣泰所獲於墨者固已斂諸方寸而爲子孫之耕夫豈不又有餘地也哉玆宣泰來遊京師徵言爲記予故爲舉其異於以田爲荘者以告他日倘得南翔過君之荘肯許暫畊其間願執耒耜以從

愚庵記

貴州都司龍裏衛指揮使鳳陽儲君廷用嘗卽所治之隙構爲燕息之所顏其楣曰愚庵徵言爲記予惟天之賦於人者曰仁曰義曰禮曰智謂之四徳而人所同有者也全而盡之則爲聖爲賢否則反是至若愚者智不足而戅有餘蔽於气稟之偏者也廷用卓犖有爲惇詩說禮志希聖賢之道其肯以愚自居哉矧受朝廷分閫之寄雄鎭一方出提戎旅則運機決策開闔若神坐守疆圉則休兵卹民寜謐安堵又非愚者之所能也以是名庵厥義何居予嘗思栁宗元之序愚溪有曰寧武子愚不可及智而愚者也顏子不違如愚睿而愚者也皆不得爲眞愚然則廷用也其可謂之眞愚哉夫釣聲以鉤譽鼓力以射利智者以爲巧而愚者拙於是也奔競以冒險狡獪以欺天智者以爲長而愚者短於是也是智也乃穿鑿私智非吾所謂天賦之徳也是愚也乃顏寧之愚非吾所謂气稟之偏也廷用之愚其在於是乎然猶未也孔子曰聰明睿智守之以愚老聃曰君子盛徳容貌若愚愚而至是則於聖賢之道幾矣予亦世之所謂愚者因記廷用之庵也遂書此以偕勉焉

重建陽春橋記

昆陵東南大郡也統邑凡四而無錫爲大邑有水貫邑城中道陽春門以出蓋由京口入淛江演迆八百里名曰運河以通餫餉者也今作石梁跨河上曰陽春橋因門以名之俗曰跨塘按錫山誌陽春門外初無橋有路自顧橋偏門出下塘達景云泰伯垂慶延祥四鄕至元末僞吳據平江重築錫城而偏門廢洪武戊辰邑民黃龔等始於門外數百步許架木爲之燥濕疊更木易朽腐兼水勢衝囓風雨震陵橋不能支歷載以來隨葺隨罅涉者告病焉正統初永嘉項侯來宰是邑見而憫之欲甃以石以始至而未暇也適冬官亞卿廬陵周公巡撫畿甸及境顧謂侯曰是橋當水路之衝飛檣走箠者畢集於是夾岸而居者齗齗焉不特四鄕之民所由出入也傾圮若是可不圖所以堅久者哉侯曰惟此吾志也乃率邑丞王鄭主簿鄴各捐俸資倡之士民慕義樂助者翕然遂命耆宿馮伯全等董厥事鳩工伐石革故鼎新興役於正統丁已某月日畢工於戊午某月日費緡錢若干石甓若干相距若干尺其崇若干修若干上夾欄檻可以馳方軌下疏斗門可以通千石舟由是川行者如履平地不復知有一水之隔矣眾感侯之恵咸欲書其事於石屬言爲記古者辰角見而雨集則除道天根見而水涸則成梁橋梁之政王道之攸系也項君之蒞錫邑以仁厚存心均徭薄賦省身潔已無非豈弟之化而又能成亞卿之美興百世之利作橋梁以濟病涉王道之端仁者之心於是有徵焉可謂急所先務而善於爲政者矣予故備其顚末登載於石俾後之經是橋者知其利之攸自也君名伾字如僉發身名科有學行秩垂滿當遷遽引年而退君子與其不媿古人云

愼軒記

松江宋君孟顒居華亭南梁辟一室庋圖史其中爲藏修所匾曰愼軒去年冬挈其子潛來遊京師未幾治任將歸翰林檢討錢君原溥與孟顒有鄕好而雅重其爲人乃幹永嘉謝廷循甫圖其所謂愼軒者而屬記於予以贈予嘗思之人之一身所以運用乎四體者心也所以管攝乎一心者愼也愼也者豈非修身之要乎夫事物之來也紛紜轇輵畢集吾前茍不接之以愼其不爲之誘奪於中也者幾希是以君子所遇𨿽有險夷而險夷一致其愼所居𨿽有隠顯而隠顯一致其愼愼而若是則中有主不可得而誘奪矣蓋險者畏途也夫人而知愼之惟不忽於夷則無適而不愼矣詩曰用戒不虞是已顯者眀處也夫人而能愼之惟不忽於隠則無時而不愼矣詩曰不媿屋漏是已然無適無時而不致其愼固爲美矣使或有初而鮮終亦何益哉故昔臯陶陳謨必舉愼厥身修思永爲言愼而思永則修身之道備而天下國家之本立矣孟顒讀聖賢之書倜儻而尙義言無妄吐行無非踐■﹝躹﹐弓代米﹞■﹝躹﹐弓代米﹞若臨淵履冰而恐陷墜也故名軒以愼而自警焉則於險夷隠顯其必知所用力矣予恐其愼於始而或忽於終也故重以思永之說孟顒果持是愼久而不息則私欲以遏天理以存道有不在於是乎此固翰檢之意予特申而記之也尙愼之哉

巴湖艸堂記

昆山徐公孝氏嘗誅茅結屋以居居之南二里許有湖曰巴城因扁其居曰巴湖艸堂主客主事夏君存良其鄕契也爲之請記於予且曰巴城邑之巨浸也望之郁然有桑柘蒲栁之陰就之粲然有菱芡芙蕖之榮近湖皆沃壤曠夷宜稼掬湖水以灌之歳入恆倍公孝朝出耕暮歸輙偃仰是堂樵歌漁唱之往還煙蓑雨笠之出沒渚禽林鳥之翔翥皆在堂外而爲公孝所有又其麻枲足以衣秔稻足以食果蔬足以實豆籩魚鱉雞豚足以備鼎俎凡可以贍其生者皆無事於他求公孝居而樂焉客至則擊鮮呼酒以適其適酒酣浩歌杜子美卜居之篇蓋將自附於浣花滄浪之勝者也幸一言以記之予惟君子得遂隠處之樂者必在於治平之時康衢之老出作入息而不知帝力者有唐堯之在上也子美以文章名海內然遭天寶安史之亂干戈播遷殆無寜歳𨿽營堂於成都然居未三載而入梓及閬復居成都居未一載竟卜戎渝而出峽矣堂之敝也噫誰與葺之公孝際聖朝明盛之時四海寜謐裏無桴鼓之警門無追呼之及而迹無轉徙之慮日與田夫野老優遊逸豫以暢敍其隠遁之懷則子美之不能得者而今得之詎非公孝之幸而斯堂之遭乎𨿽然地不自勝因人而勝前乎子美浣花之溪固自若也一得子美遂流聞至今而名益彰前乎公孝巴城之湖亦自若也今其美旣專於公孝矣則巴湖之名將不因公孝而有聞於後世乎公孝抱徳不試其淸節雅操賢於人也逺矣尙恬然自守毋使外誘得以奪之而輕於去就可焉不然吾恐艸堂之靈得以移文而拒之矣遂不辭而爲記

處夢軒記

聖朝勛貴大臣鎭逺侯顧公有冢嗣曰維周別號雪坡警敏英偉博涉經史攻翰墨喜吟詠略無紈綺之習嶷然圭組之器廟堂之具也予雅重之而樂與之遊暇日嘗過其第坐余軒中圖書四壁修廣不踰尋丈睹其楣間扁曰處夢予疑而問之雪坡曰人之處乎世殆若處乎夢也予昔生於貴陽比長寓於桂林尋移家金陵今又居於金臺也其間憂喜相仍聚散靡定窅然而失倐往倐來而不可把玩以今思之曷異荘生之蝶淳於之蟻而鄭人之鹿哉抑豈特予爲然彼微之爲艸木舒翹吐英非不穠郁可愛及其凋謝澌盡則向之可愛者非夢乎巨之爲江河奔濤激浪非不澒洞可愕及其風恬水落則向之可愕者非夢乎髙之爲山煙雲之興方彌滿巖谷而忽泯於無迹也則向之興者非夢乎大之爲天雷電之作震耀宇宙而忽寂於無聲也則向之作者非夢乎故以今日視往日則往日爲一夢也以今時視往古則往古亦夢也今之視往固知往之爲夢後之視今惡知今之不爲夢乎故凡物之有形者皆有變也皆有變則皆爲夢矣𨿽天地且然而況於予乎予用是視處斯世若一大夢焉吾子以爲何如予曰噫卓矣哉雪坡之見也人生百年瞬息其忻戚得喪倚伏去畱紛出於吾前也皆非吾之所有也狃於造物莫知其然而然也彼昧者不知出此汨汨然營營然務求愜其所欲勞其形以殞其生孰能以夢處之若雪坡者乎若雪坡可謂達觀之士矣𨿽然非吾所有者不可不以夢處之吾所有者不可以夢處之也茍吾所有者而亦處之以夢不幾於老荘之虛無釋氏之寂滅乎吾所有者何性也是性也具於吾心蘊之則爲徳行之則爲道建之則爲事業昔孔子於富且貴也視如浮雲浮雲者夢之類也及其寤寐常存行周公之道則恆夢見周公焉周公之道何道也卽吾心所具之性也周公盡之故能參天地贊化育道行於當時澤覃於後世此孔子所爲拳拳也雪坡生熈洽之朝荷纉承之托行將珥金貂襲茅土以翊佐皇明之運其以所蘊建爲事業必矣尙惟孔子之道是存是行寤寐之間夢見周公則策勛樹績隠然爲國名臣而不媿乎聖賢之徒矣詎非善於處夢者乎雪坡忻然曰吾子規我以道敢不黽勉從事幸爲述之以記斯軒之壁於是乎書

椿桂堂記

順天府學敎授梁君■﹝石肅﹞嘗持一圖示予予展觀之有堂曰椿桂之堂堂之內外男女衣冠秩秩如也予驗其人君曰此予家慶之圖也堂之上衣緋橫金坐於左者大父憲使復庵府君也衣綠繡翟坐於右者大母夫人王氏也左立侍者長伯父宗吉隠居不仕者也右立侍者姑梁氏喪夫守節蒙恩旌表者也西軒之內坐而對奕者二伯父宗儀舉賢良三伯父宗會爲給事者也堂階之東倚屏坐而鼓琴者四伯父宗止右春坊右司諫坐而聴琴者五伯父宗幹縣令也堂階之西坐而觀畫者六伯父宗常縣令立而觀畫者予先父宗仁縣令也先父在時偕諸伯父奉侍大父母於一堂之上天倫之樂友愛之情藹然可掬鄕人慕之相與名其堂曰椿桂蓋取馮道贈竇禹鈞詩語也先父繪而爲圖藏於家歳久朽敗長兄矼懼遂湮沒以書抵■﹝石肅﹞使更新之而是圖用成敢幹一言爲記予嘗觀世之名宗右族開於先者有矣後之子孫不能以皆盛盛者有矣不能以皆賢此豈人力所能爲哉天也聞諸梁氏系出宋相克家其家溧陽自封縉雲侯汝嘉始後有克昌子居簡嘗爲宋漢王郡馬奕世載徳簮紱相繼深培厚積慶源綿衍故復庵起而承之以儒業奮身自縣令擢憲使亷能之績著於官惠愛之澤及於民篤生七子一女兩居侍近粲然聫壁之輝三宰百里昻然鼎足之峙一則待詔公交車一則端居求志而處閨閫者亦能堅守從一榮沐褒旌一門昆季並沾恩祿是𨿽本於家敎之懿天資之美以臻顯融謂非上天儲祥委祉鍾於徳門豈能致如是之盛且賢哉且復庵壽踰九十而諸昆令名燁然中外靈椿之老丹桂之芳信不讓於古矣昔荀季和有才子八人時號八龍以比古之元凱節婦女子也毅然有丈夫志廁伯仲間𨿽謂之梁氏八龍可也今也椿桂驚秋俱已凋謝■﹝石肅﹞以髙材實學克世其家然而位不滿其徳天將復興梁氏歟椿桂之蔭蓋無窮也遂書此爲後徵云

湖山淸趣記

淮安大河衛戶侯周大用氏河南固始人也繼承世勛以有祿位𨿽居武弁雅志詩書嘗作別墅於城西擅林壑之勝其北若靑芙蓉萬朶獻秀幾席之上則有缽池之山焉其南若鉛光一鏡浸淫欄檻之外則有西湖之水焉大用毎當治事之隙則載酒約朋往遊其中或哦詩鼔琴投壺博奕以適其適前顧後盼但見艸木之蔥蒨禽鳥之和鳴樵歌漁唱之往來野馬紅塵之不及恍然如度弱水居蓬瀛不知身在人間世也其爲趣也不旣淸乎因題其別墅之楹曰湖山淸趣大用以董漕至京謁余求記惟夫趣之淸者由心淸也心淸斯趣淸矣人心本淸也然多役志於物欲溺情於富貴而汨沒於聲利縦處埃壒之表豈能祛其塵氛之懷乎惟君子之心湛如水之無波瑩如鑑之無疵事物交於前而不能動也紛華接於外而不能誘也𨿽居城市之煩其淸自若況卽境之淸乎以淸心卽淸境淸趣之發有不可云諭者矣大用其有得於斯乎抑聞之孔子曰知者樂水仁者樂山大用之淸趣在於湖與山也固有合於仁知之心矣矧大用以久勞於外今年請以子代謝事而歸退將佚老於是玆歸也笑傲泉石之間采美釣鮮怡情髙尙所謂知者之樂仁者之壽將不兼有之乎他日倘得如君休官南下道過淮瑌訪君別墅分風月於半榻淸趣之妙其亦肯以告我否也姑爲記以俟之

南安府重修廟學記

學校王政之本也君子欲化民成俗必由於學故古之王者建學居民以敎學爲先務觀諸家塾黨庠州序國學之設可知矣自元入中國學校未盡備聖道榛塞肆國家誕啟文運四方萬里海隅塞徼莫不建學立師以迪民彛作士气迄今治平幾百年風俗還醇賢才足用蓋已追復隆古之盛矣然而奉宣敎化作新學事則有賴於守令焉及觀郡國之間民俗有美有惡士風有盛有衰相去倍蓰不啻何哉良由爲守令者有屈力單慮祗順徳意有視爲簿書所不責漫不加省以致然也若南安郡守金公伯玉其知祗順者乎南安舊有學歲久屋敝景泰三年秋公受命來知郡事甫下車祗謁孔子廟顧瞻殿廡荒陋弗足揭虔妥靈堂捨傾圮弗足講學行禮以爲端本澄源之地摧壊若此容可後乎卽圖撤而新之乃捐俸貲爲倡寮友及郡縣慕義者咸樂助之於是鳩工庀材並手偕作廟殿講堂饌廳門廡以次完告壯偉閎耀煥然攺觀自經始至落成以月計者若干何其用心勤而成功速也公述職來朝徵言爲記將勒石以示久逺予聞君子之治民也有政有敎政則導民使不爲惡敎則化民使入於善也敎民必始於學而學有儒師之教爲之守者蓋亦提撕策厲而已公治南安首新學校以策厲多士將成善敎以爲善政之本焉其視文翁之治蜀韓子之治潮誠不異也諸士子弦歌爼豆揖讓於其間可不勉於學乎學之爲道在窮經考古而經者堯舜姬孔之道所由寓也於此講求佩服得於心而守於身使才之成皆能任天下國家之事而無難徳之立皆能臨禍福死生而不變則士气自玆而盛風俗自是而美一郡之人咸歸於道徳禮義之域而治功成矣夫如是則居於是者不惟不負國家建學之意抑亦不負賢守修學之意茍徒誇記覽騁文辭以釣名幹祿而已是豈上之所望哉故爲記之以告其郡人且以爲他郡勸

順齋記

天地之道萬物之理順而已矣在易有之震上坤下其卦爲豫震動坤順有動而和順之象故其彖傳有曰天地以順動故日月不過而四時不忒聖人以順動則刑罰淸而民服予嘗求其說矣日月之行景長極於南陸短極於北陸而分至啟閉之序爲不失四時之運春生夏長秋斂冬藏而析因夷隩之時爲不爽何則順乎气也使气有不順則變異生之矣經正於上而庶民興善於下是以刑淸而民服何則順乎理也使理有不順則乖戾及之矣在天地聖人非順且猶不可況乎君子之身其可外順以爲動乎順之爲道率性而巳夫喜怒哀樂未發性也發皆中節則謂之和和者順之至也是故天下之大日用之繁物之所接輕重長短至不齊也身之所遇休咎通塞至不一也要皆以順處之𨿽大行無所加不可枉道以從人也𨿽窮居無所損不可違道以干譽也安分而樂天行法以俟命是以其心休休無入不自得使或鑿智以自私逆理而妄作是猶卻步求前倒植求茂烏能有所達哉古之聖賢大行者有若大舜伊尹傅說周公者矣窮居者有若仲尼子淵者矣觀其漁於澤耕於野築於巖而不以爲辱君天下相天子而不以爲榮烈風雷雨而不以爲變跋胡■﹝士冖田疋﹐上中中下﹞尾而不以爲戚畏於匡厄於陳蔡居於陋巷而不以爲憂非頹乎至順奚能無適不安若此哉故所接𨿽不齊而順之則齊所遇𨿽不一而順之則一非順之齊一也道齊一也是則君子之順動可不以聖賢之道自勉乎禮部右侍郎兼左春坊左庶子余杭鄒公宗盛嘗讀程子所作動箴而有得於順理則裕之旨顏其室曰順齋而屬予記予少與公同逰應天府庠知公爲深蓋公爲前詹事府少詹事贈太子少保文敏公之子也文敏公以宿徳舊學受知仁廟先在靑宮遣公讀書京庠諭之曰用心學業俟長用汝比文敏公歿上特命有司營墓建祠春秋祀以少牢公感朝廷期待在於纉承先業奮然肆力經史誌掇巍科仰副恩意宣徳中貴遊子弟援例入國學以規進取咸謂得計獨公不願務學益顓果於正統戊午領鄕選明年登進士第觀政兵部大司馬鄺公素知重公薦授職方主事精敏有爲秉操廉介門無私謁俄轉員外遷郎中尋擢亞卿進今秩淸徳雅望爲時名臣其於動箴之言深有取焉者良由其平日動必以順而無一毫外慕之私者也制行之美學術之正於天地聖賢之道可謂無愧矣嗟夫玉音在耳世徳彌存而公佩服纉承一惟理焉是順其於君恩親徳又何負乎君子登公斯齋觀公斯名足以知公之所養矣是爲記

倪文僖集卷十三

●欽定四庫全書

倪文僖集卷十四

﹝明﹞倪謙撰

○記

環溪淸趣記

去新諭邑東百里有溪曰梢溪水自葛嶺百丈仙峯而來東流數十里匯爲一湖復溢流而東入於淸江程氏潛鱗之居正據湖上門對仙峯翠色森然可掬水勢縈回環其屋趾臨水面山有幽絕之勝毎溪流遇雨煙霏盡斂波光嵐影掩映澄徹漁歌樵唱之往還錦鱗白鳥之飛躍潛鱗視之意趣爲之淸焉因扁其居曰環溪淸趣頃來京師徵予文以記余以謂天下之物至淸者莫踰於水觀其湛然瑩潔萬境俱涵淸可知矣彼黃若河流濁若行潦者淸何自而得哉殊不知爲泥沙之所汨污穢之所雜耳使渟泓之久則淸之本體固自若矣人之一心虛靈不昩萬理皆備不異水之淸也彼仁義梏亡天眞斵喪者淸何自而得哉殊不知爲私意之所蔽利欲之所昏耳使存養之久則淸之本體固自若焉君子知心之誘於物也扵是已私務克天理務明以淸其心心旣淸則意趣之發尙何往而不淸哉潛鱗居占梢溪之勝環溪之間無非淸境卽其境之淸有會夫心之淸而淸趣發焉於是藏修容與悠然自得則誦詩讀書耕道獵徳莫匪淸之資也援毫鼓琴投壷愽奕莫匪淸之宣也把竿弄舟枕流潄石盟鷗放鶴采芹種蓮莫非淸之適也心逰鴻蒙之外志超埃壒之表查滓爲之消融邪穢爲之蕩滌其意趣之淸何如哉𨿽然外以淸感則內以淸應斯固潛鱗之賢矣然猶有待於外焉使捨是溪吾之趣將有所不淸乎要必環是溪淸如是之市朝亦如是不以境遷不以物變然後私無所容而淸無所間徳豈不益造於成乎潛鱗詳雅好文好爲江湖之逰予慮其出或異乎共居也故終之以恆淸之說潛鱗其亦有領扵吾言矣乎遂爲之記

江山好處亭記

太平爲郡在南京之南百里之逺右枕長江有山焉曰采石有磯焉曰牛渚江自西南來合湘沅漢沔之水直走磯下姑孰之溪則自西而橫入於江驚湍駭浪晝夜衝嚙有聲磯之南正值天門東西二梁中束一水蒼翠修曲宛若蛾眉舊嘗爲亭磯上以占其勝矣去蛾眉之左下坡數級地勢頗卑而坦夷幽曠山益近而奇江益近而駛其地尢勝有非蛾眉所得而擅者舊亦爲亭於此名江山好處元監府鴻吉哩氏易名觀瀾歲久傾毀景泰三年丰城李侯若虛來守是邦政平訟理民安物阜嘗考尋遺迹以爲是亭乃郡之絕景自昔騷人韻士若溫嶠袁宏謝尙李白崔宗之諸賢皆嘗於此登眺而吟嘯者也豈惟政余吾軰可以藉是消煩而釋意邦人歲時亦得以遂逰觀之樂也容可坐視其廢乎乃捐俸貲爲倡命廣濟寺僧修惠募材重建亭成太守與客攜酒肴登而落之憑亭逺望則煙嵐之杳靄雲濤之洶湧風帆沙鳥之往來長鯨巨鼉之出沒仙梵之廬漁樵之居舉接扵欄檻之外千態萬貌景象無窮有以使人心開目明神爽飛越於是揚袂引觴曰樂哉斯亭因復其名曰江山好處屬記於予予以謂花鳥本平時可娯之物也然感時恨別者見之適足以驚心而濺淚郡之江山信可樂矣使爲守者化未能敷於下爲民者政未能安於上外有責於人內有愧於已則登斯亭也觸物興懷無非悲傷感慨之境孰見其爲可樂哉今太守涵煦休養措斯民扵袵席而民親愛之不翅父母上下之間心孚意洽蓋無適而非可樂者況目當江山之好處哉是宜太守之樂其樂而使民同其樂也亭之復古詎不宜乎

尊聞齋記

人之一心本髙明也而每溺於污下者私意蔽之耳誠能撤其所蔽則人欲淨盡天理昭晰其脫凡近以逰髙明自有不期然而然者焉然理欲混淆要必愽學審問以廣所聞所聞旣廣則理無不窮知無不致而理欲判然矣扵是恭敬奉持尊其所聞一惟天理是循得不進髙明之域乎且夫學者之所欲聞者何聖賢之道也聖賢往矣而道惡乎聞然其精神心術寓於典籍抑亦卽其典籍以求之耳典籍乃經傳子史百家之言積之充棟載之汗牛其扵道徳性命之原禮樂刑政之本修身理人國家天下治亂安危之故靡不具載於焉講誦而通悉之所聞得不愽乎聞貴乎能愽而尢貴乎能尊不愽以求之則淺狹固陋無以通古今而逹事變不尊而守之則泛濫支離無以體諸身而適夫用愽聞而至於能尊則道在我矣在我者重則在外者輕天下之物舉不足以動天性之眞煥然呈露其髙大光明也爲何如哉在易有之艮上干下其卦爲大畜象曰君子以多識前言往行以畜其徳玆非尊其所聞之謂乎彖曰剛健篤實輝光日新其徳玆非髙明之謂乎聖賢之道不外乎是而已矣曽子守約動求諸身而曰尊其所聞則髙明矣宜其獨傳聖人一貫之妙至漢董子又引是爲武帝告此其所以爲漢之醇儒也歟朝鮮任元浚子深甫嘗名其讀書之齋曰尊聞蓋有得於曾子之言而志乎聖賢之道者矣頃以使事羽儀天朝以予嘗使臨其國也謁文爲記予聞子深以明經領鄕書擢甲科第一人仕至其國典農少尹文章名於時才徳見於用能尊所聞之成效歟尊而不懈其進未可量也嗟夫國家詩書禮樂之化洽於四表而朝鮮越在海東不亦漸漑尢深故其士君子皆彬彬好學窮理盡性不畔聖賢之道若子深者焉是誠可尙也已故不辭而爲之記爲子深者尙若董子其亦以是而道其君也哉

狎鷗亭記

朝鮮王城之南十數里有水曰漢江其源出自金剛五臺二山而會爲長江西流以入扵海予昔奉詔往使其國嘗至江上登樓燕詠又放舟江中溯沿爲樂見其涯岸弘闊波濤浩渺風帆往來沙鳥上下襟懷軒豁景趣無窮恍若置身滄浪漢沔之間而忘其身之寓於東方也別來數載毎遐想江臯風致未嘗不神俱往也天順攺元之冬朝鮮吏曹判書韓君名澮者承其國命來陳封事君舊辟別墅扵漢江之涘構亭其間而未之名也以余嘗駐節經逰知其勝槪伻來問名於余因徵言以記余爲名之曰狎鷗而復之曰鷗水鳥之閒者也滅沒江海之中飛翔洲嶼之上非人可畜之物也而胡爲能狎之乎然色斯舉矣翔而後集鳥之見幾者如此故海翁旦之海上鷗之至者以百數以其無機也及欲取而玩之鷗乃舞而不下以其幾動也惟無機心則鷗自相親而可狎矣君長身玉立儀度秀偉仕於藩國著甄別公明之才使扵天朝謹服順敬畏之禮則還國也柄用方隆何暇鷗之狎乎不知萬物之情必無機心而後相感萬事之理必無機心而後相成不可使有一毫私意寓焉機心誠無矣則立於朝也人莫不樂與之親登斯亭也鷗莫不閒與之狎至扵富貴利祿固將漠然無所系於已豈非道之髙者乎亭以是名蓋亦宜也昔宋韓魏忠獻公亦嘗名亭以狎鷗歐陽文忠公贈詩有曰險夷一節如金石勲徳俱髙映古今豈止忘機鷗鳥信陶鈞萬物本無心忠獻得詩喜曰永叔知我中外𨿽不同而人心則同古今𨿽有異而吾道不異故予之望扵君者殆亦若是不知君之心謂予爲能知否倘以爲知則幸以斯言揭諸亭中以爲記

西村耕隠記

去浦城縣西五里許有裏曰上相裏邑人李君公器世家焉公器有屋數十楹環植以竹背負羣山岡巒起伏而臨大溪水勢縈回溪之南則有夢筆之峯西巖之山以相映帯溪左右皆民居相接雞犬相聞蔚然成村公器有田數百畆扵斯土皆膏腴公噐恆負耒躬畊其間視世之榮祿泊如也公噐居而樂焉因以西村畊隠自號頃者其女兄之夫潘君廷瑞被醫學訓科之薦來京受職乃寓書抵予屬爲之記余嘗念夫公器先君子節庵先生爲應天府學教授時公器年方弱冠質淸气和性敏悟篤事詩書習舉子業文思贍逸予與之朝夕講明麗澤之好甚洽也自其侍父滿秩去遂爾乖違逮今幾二十稔以其所素得而涵蓄之久意其志扵繼述將必奮身科第接武亨衢以出效世用顧乃違吾所望遁迹溪山從老農學稼以自附於沮溺之徒豈其然哉徐而思之則知古之賢人君子閒居之際未嘗無所事也若呂望之事於漁百里奚之事於牧買臣之事於樵而畊則伊尹之所事者也當其有所事也身固隠矣一旦聘於成湯獵於西伯贖於秦穆舉於漢武則皆釋襏襫棄綸竿卻鞭笠捐柯斧幡然而起嬰軒冕之榮服文繡之華論道經邦以佐成覇王之業功著當時澤流後世回視曩時則渭水漁翁虞原牧豎稽山樵叟而莘野之農夫也是豈終扵隠耶公器智不足以營商賈巧不足以爲工技其所守者先君子之田廬也匪事於耕將曷事乎於是春而舉趾夏而耘耔以服勤於南畆之間耕輟則取先君子所遺之書細讀熟玩以樂堯舜之道秋而刈獲裒其所入於以偹甘旨之養奉賓祭之需皆可以無求扵外而自足時不我用則藏噐以養晦時乎我用則行道以濟時捲舒屈伸惟時是視公噐之志寧不在於斯乎由是言之則公噐之所謂隠蓋所以基乎顯也於古之賢人君子之所存殆同一轍矣遂書以記之廷瑞歸試以餘言訊之其必以予爲得其心乎

瑞竹庵記

廣東左布政使臨海侯公仲勲其先君子樂庵先生之沒也塟於城東白竹山之原宰木已拱矣景泰已亥春墓林之中有竹焉忽發一筍挺然秀出初不知其爲奇也及夫枯籜乍觧嫩葉始敷數節之後則岐爲二枝偕榮並奮幹霄直上見者驚訝於是咸以爲異焉曰此侯氏之瑞也因名其墓庵曰瑞竹之庵頃者方伯丁艱起復來朝京師乃以是徵言爲記予聞之記曰嗜欲將至有開必先天降時雨山川出云是則祥瑞之來未有有其兆而無其應者也侯氏之瑞不生於他所而生於其親托體之墟非其世澤所積之厚而靈秀之發自不能已歟不鍾於他卉而鍾於歲寒之節非其子孫之生旣盛且賢而物之同徳者感是气而先兆歟是竹也不著乎他異而著乎兩岐之美非其家兄弟友恭夫婦好合無乖戾之風而象之有見於物歟信佳瑞也夫徳者無形之理蘊於中而難見者也理旣盡則𨿽不求天知而天自知之必假夫有形之物出奇效異以彰顯之而使之易見焉故韓昌黎作董召南之詩謂其孝慈之行惟有天知而爲之生祥下瑞焉此之謂也方伯以明經登第爲名進士拜刑科給事中爲良侍從擢參廣藩再擢今秩爲賢方伯徳之修於身刑於家而施於民者已無不盡以故上天生祥下瑞假其墓林之竹以彰顯之而又昌其後扵無窮也夫豈偶然之故哉由是厥應不爽將見方伯之名位壽考固同是竹之堅貞而子孫之森然傑立抑同是竹之駢茂者矣遂不辭而記之

唐張中丞廟肇祀記

常之無錫縣西錫山之麓舊有唐禦史中丞張公廟一區廟之前有泉一泓乃宋崇寧間道士盧至柔所鑿丹篆瓴甓甃而爲井假公之神以主之凡有疾疫禱公請泉飲無不愈代著靈異具有顯迹錫民錢守常謂公生能捐軀爲國沒能禦患救民考諸祭法能禦大菑捍大患則在祀典之義合鄕耆白於有司以爲公死節睢陽已有廟祀而公闡靈玆土受惠獨厚顧無報祀禮典缺然願春秋致祭以答神貺有司具其情逹諸禮部以聞朝廷許之實天順元年四月十六日也命旣下有司恪遵詔旨毎遇春秋二仲享祀如儀錫民得遂所請莫不躍躍以喜僉謂宜伐石以記其事守常爰請予言記之蓋公諱巡鄧州南陽人登開元進士第由太子通事舍人出爲淸河令調眞源令安祿山反至徳元載起兵雍丘討賊移守寧陵拜主客郎中河南節制副使二載賊攻睢陽急乃入城與許逺共守遷禦史中丞臨機應變出奇無窮守凡十閱月前後大小四百戰斬將三百卒十餘萬力竭城陷爲賊所害詔贈揚州大都督宋建炎間加封忠靖王元至正間累加護國忠靖威顯洪濟景佑眞君之號嗚乎自古忠臣伏節死義以身徇國者有矣然未有若公之烈者也觀其以疲卒守孤墉抗彊虜援絕食盡人知必死眾議東奔公曰睢陽江淮保障若棄之去賊必乘勝長驅是無江淮也於是忍死以待鄰兵之捄豈料其終不救耶可爲扼腕而痛恨者也及城陷見執慷慨就義視死如歸忠烈之盛何以加諸人孰無死死而得所則𨿽死猶生也故曰死有重於泰山公之謂矣使當時無公以扼其衝賊席捲而南肆其凶毒生靈受害可勝言哉是則蔽遮江淮保全王室公之本心也東南之民知公之心感公之恩廟而事之思有以報此錫山所以有是祠而肇祀於今所以不容已也然公錫福於民愈久愈著者由公剛大之气充塞乎天地而不散貫徹乎古今而不泯故隨其所在有叩必應無非一气之感通也況錫民積誠以奉公公得不鑑其誠而錫以福乎自是民之於神以我粢明與我犧羊而享祀不忒則神之扵民將俾雨暘以時百谷用成菑害不生物無疵癘抑亦黙佑於無窮矣斯舉也守常倡之合於禮而務乎義可嘉也已是用記之俾後之人知祀事之所由始

順聖川新城記

去宣府城西南百七十里有川曰順聖水泉流潤厥土維沃壤厥艸維繇地宜字牧自國初以來以邊兵之彊實資馬力爰擇斯地廣爲蓄牧剏城堡建室廬爲處凡一十有七厥惟舊矣歷歲滋久廢弛蕩然肆皇上光復寶祚之三年爲天順己卯修舉馬政遣工部主事孟淮至宣府經理其事時鎭守太監王受鎭朔將軍總兵官武彊伯楊能恭承上命偕詣是川考求遺址議以爲川之東西相去百有餘裏地界遼隔遇警何以保障且舊堡湫隘無水亦難久居宜於川中別築大城爲便乃請於朝詔報曰可遂相與恪遵睿旨度鮮原觀流泉興築新城悉心規畫命萬全都指揮使李顯鳩其工守備蔚州都指揮僉事趙瑜保安衛指揮僉事焦玘董其役扵是陶甓庀材云委山積版鍤蝟興並手偕作惟二公軫念人力數往撫慰用是士咸感勵役不告勞而工不待督凡爲城毎面相距以步計者三百有六十城之崇以尺計者三十有二址之廣爲尺二十有五其顚爲尺殺扵址者八隍之深以尺計者十廣爲尺三十有五城爲門三南曰永盛東曰錦云西曰寶順門爲樓十有二楹城之中爲室廬五百楹他如神祠倉庫與夫董牧廳事靡不完繕經始於天順庚辰三月七日而五月某日乃訖工僉謂宜琢石勒文以垂示久逺顧以屬謙辭不獲命乃言曰易有之王公設險以守其國書曰惟事事乃其有備有備無患國家以宣府地鄰漠北而兵馬爲邊藩大務於以興僕起廢修復舊典甚盛舉也太監公以典廐內臣武彊公以元勲世冑英名勇略爲鎭守總戎扵斯乃克恊心恭命度土地之宜畫長久之策髙城深池以設其險斂兵歸牧以有其備外無所虞內有所恃馬盛兵彊疆圉嚴輯由是以戰則克以守則固尙何冦侮之足患哉則夫爲國屏翰以永億萬年無疆之休於斯見矣古昔作靈臺閟宮皆形諸詠歌以著厥美矧邊城之重者哉謙不敏旣紀其成績復系以詩其詩曰朔方之墟爲古兾幽維玆宣府雄殿北陬乃命重兵乃簡智勇咨以武彊元戎是總亦有中貴來自禁庭布徳宣威邊塵肅淸牧馬有川是曰順聖震驚之餘斥弛維罄天子曰嘻宜復舊規爰命冬官汝往視之維我二公相度地勢慮時有棘逺莫能庇以詢諸眾眾謀僉同匪舊可仍盍新厥墉列疏以聞帝曰兪哉乃作崇墉當川之隈登登憑憑乃築乃削樓櫓旣宏室廬斯拓於以囿牧馬息以蕃於以域武士嬉以安天子神聖廟謨卻顧桓桓二公匡國之步不日告成永固塞邊守在四夷天子萬年

計邊亭記

國家之事以邊備爲重而備邊之道以計謀爲本計不出於素定而欲臨事有爲伊何能及故孔子之行三軍必曰好謀而成而孫子之著兵法必首之以始計是知自古用兵行師未有不本扵計謀者也況乎蒞邊鄙之地統士馬之眾臨出沒之敵而欲使吾食足而兵彊守固而戰克寇不敢窺敵不能犯以靖疆圉以藩皇國可不資扵計謀乎備邊固本於計謀然非明智之識弗能運也非剛健之才弗能行也故必炳物情扵幾先如燭照鑑茹而不疑中肯綮扵事會如矢激衡決而不滯然後兵出萬全而動無遺策矣玆非善用計謀者乎宣府大同屹爲西北要藩壤地相接以其北距沙漠也朝廷皆宿重兵命武將以鎭禦之至扵養兵之方制敵之略又命臺憲文臣經營籌劃共集大勲誠以事莫重扵邊備故也都察院右僉都禦史姑蘇韓公恭捧璽書來蒞塞垣宣府大同蓋總理焉二處憲院之後各有亭一區公往來聽政之隙退息是亭扵邊務機宜熟思審處以求合乎至當而後行焉因顏其扁曰計邊所以著其志也公負明敏之資經濟之學廉直之操器宇魁梧襟韻髙爽早以明經第進士擢侍禦史出貳臬司入長內憲撫循江右休聞聿昭正色立朝風稜峻整皇上知公更事中外特達有爲以爲邊藩重寄惟公可任乃召至便殿面垂奨諭特加厚賚而遣之前此命官希闊未聞實異數也公佩皇上知眷殊恩勞心焦思篤盡忠悃於邊城隘口靡不親歷道路險易敵情虛實靡不究知布徳施惠興利除獘戎政一新以至申練習之訓明斥堠之望謹要害之防嚴扞禦之法廣儲偫之備凡可以內修而外攘者次第畢舉月未及期邊塵晏淸頌聲載路皆出扵是亭之所計者也豈非所謂有文事者必有武備不出環堵之室折衝千里之外者乎嗟夫謀之運也惟明智者能成之計之行也惟剛健者能決之公之才識信兼備焉是宜收效之速也昔周宣中興賢臣畢輔詩人美之有曰文武吉甫萬邦爲憲又曰不顯申伯文武是憲吉甫申伯克全文武之才者如此三代以還縉紳介冑岐爲二途而文武全才世不多得乃今於公焉見之尙何媿扵古哉則自今以始抒朝廷北顧之憂爲萬里長城之托功存扵社稷名垂扵竹帛固有屬扵公矣公嘗謂謙曰吾嘗名吾亭曰計邊盍爲我記之謙不敏請以是言揭諸亭壁

宣府新建義學記

國家內自京師外及郡縣莫不建學立師選秀民爲弟子員而教養之至於邊衛則未始有學也宣徳中嘗建衛學矣而未之能徧也若萬全都司所統衛所凡一十有九惟都司及開平衛有學又皆以教屯營子弟而有官蔭襲者不與焉玆非缺典乎都察院右僉都禦史韓公奉命巡撫宣府大同總理邊務驅馳戎馬徧歷塞垣武備旣飭輙隆文教顧惟邊藩介冑日相尋扵干戈而儒服爼豆之事漫不知講用致學術不明節義罔識遇事難處臨敵寡謀慨然以作興教育爲已任乃檄宣府大同都司及各衛所守臣置學延師以教蔭襲子弟使無一地而無學無一人而弗學兾以養成其材而備國家之用蓋達爲政之本者矣其徳不亦甚盛矣乎宣府文昌祠側有隙地焉可以營學公乃發羨糧積貲募工簡材命萬全都司都指揮使李顯都指揮僉事江山經理興剏始於天順辛巳四月十七日中爲堂曰申義左爲齋曰時敏右爲齋曰日進爲師生訓肄之所以間計者各五堂後爲宅二區以處其師以間計者各九崇垣四周髙門外伉規制煥然罔有不備以是年某月某日告成至於束脩書札筆墨凡百所需皆給扵官名曰義學前刑部員外郎李衍平陽知府楊轅謫宦扵斯聘以爲師諸生來學者百二十餘人巡按監察禦史朱君鉉躬奨厲之扵是是學衣冠彬彬弦誦洋洋儀度之盛殆與庠序埒矣嗟夫古者文武非二道將出徵受命扵祖受成於學出徵執有罪反釋奠扵學以訊馘告古之制也故詩人美魯僖曰旣作泮宮淮夷攸服矯矯虎臣在泮獻馘此之謂也然受成獻馘莫不在學其故何耶蓋欲先禮義而後勇力耳後世此制久廢士皆乘時以赴功名之會而無禮義以爲之本以愽陸之賢身都將相功存社稷而不學無術卒僨其宗況其下者乎今公追復古制嘉惠後學萃武弁子弟而逰歌扵斯教之以詩書六藝之文孝弟忠信之行成徳達材明體邊用使皆知聖賢之道君臣之義以淑其身將見其朝益暮習日攺月化忽不自知其造乎髙明之域而就逺大之器文武全材名臣良將胥扵是學焉出見義而能勇臨節而不奪用無不宜任無不效則外蕃不足服而邊患不足殄矣此則公之所期待者也繼今以往爲國育才咸能以公之心爲心俾是學相承而不墜遺澤之被其有窮乎是用勒諸堅瑉以示扵後使知是學之興自公始公名雍字永熈姑蘇人以進士起家爲監察禦史轉廣東按察司副使遷今秩相其成者鎭守宣府禦馬監太監王公受鎭朔將軍總兵官都督同知陳公友守備長隨張公遐副總兵官都督同知董公斌總理糧儲戶部郎中馬君馴也

大同新建義學記

子思子曰修道之謂敎烝黎有生莫不各具仁義禮智信之性父子君臣夫婦兄弟朋友之倫率而行之所謂道也然不能盡率其性而合乎道扵是聖人爲之裁制品節使其仁親於父子義盡於君臣禮別於夫婦智睦於兄弟信實於朋友不過教之順其道而已茍逸居無教則必肆欲妄行而民性天倫皆斵喪而昏斁之矣是以古者建國君民斆學爲先非可後也矧武臣子弟皆將服官政典兵戎出死力以衛國家捍疆圉使不務學則徳業不修材識不充而不知君臣之義統馭之方教之又可後乎用是都察院右僉都禦史姑蘇韓公奉命巡撫大同邊備旣飭卽以教育武臣子弟爲事乃相度城中隙地而建義學焉中爲申義堂左爲時敏齋右爲日進齋髙其閈閎崇其樊垣區域幽深制度宏壯衣冠萃止弦誦斷然誠足爲講學育才之地也公嘗謂謙曰斯學之建𨿽創意自予至於材之所出工之所役經營區畫勞心殫力以底於完美者實有賴於總兵官彰武伯楊公焉蓋公乃頴國武襄公之猶子將略本於世授威名振於中外而又崇儒好學兼資文武是以能急先務志與予恊而成此學也盍述之以示後謙聞干羽舞而有苗格泮宮作而淮夷服自昔懷逺之道必本扵文徳之敷而不專恃乎武力之競者也今斯學之建文事武備交修不怠豈惟足以格服逺人於以教成將才出爲國用假以歲月其必明倫盡性徳修識充皆足以受閫外之托折衝之任則夫今日蓋蘊幹櫓扵禮樂藏甲冑扵詩書而伏至險扵大順者也長顧卻慮吁謨逺猶志不出扵一時而爲經久之規不在扵一身而爲邊防之計若二公者豈非以安社稷爲悅者乎由是知非公之知本達變不能以作新斯學非彰武之樂道有爲不能以恊成公志惟二公徳同道合心孚形契是以謀無不臧動罔不吉其致斯學有巍然煥然之盛也不亦宜乎是用告扵後人使知興剏之自天順壬午四月十一日八月十五日則始訖工之年月日也

丹陽新建七里橋記

成化元年秋八月某甲丹陽瀆口新作石橋成以其去縣治東七里也名曰七里橋明年致仕戶部尙書邑人沈公固具事狀寓書京師以記見屬按丹陽爲鎭江屬邑有運河焉上通京畿下通蘇松浙閩交廣凡乘傳遞供漕餉修職貢上於京師者舟楫往來率由扵斯而珥瀆則運河之支流也水達珥村壩入於金壇溧陽之境水口舊嘗橫木爲梁以濟不通元延佑間僧祖袾易之以石材惡工盬旋就傾圮仍橫獨木於上毎值霖潦暴溢或霜雪凝凍濘滑爲甚牽挽之夫負載之徒冒險而進者少不戒於足輙致墜溺歲不知其幾良可憫悼縣尹蔡侯暏之惻然興嗟曰此民患之切者而廢不見治非有司之缺尖歟欲易以石而計費浩穣都察院右副都禦史劉公奉璽書拊循畿甸亦嘗欲建是橋而力未及侯以白於公公曰吾志也卽斥公帑羨儲白金三千兩以助厥費侯扵是設法規畫捐俸貲之入致勸募之方定罰贖之科廣裒財用乃庀工徒積灰石礲硺甃砌蹲鴟爲趾環券爲竇犬牙交錯務底堅良以正月甲子始事閱八月而功告訖橋之修一百二尺有奇髙三十一尺有奇廣得髙之半而竇之髙二十五尺上設欄楯蛟蟠螭結制度精致所費以億萬計由是往來者如履康莊無復墜溺之虞者矣尙書公寓書有曰玆橋之成邦人歌頌都憲與邑宰之徳者載路咸願刻石以紀其績垂於無窮謹磨堅以俟惟橋梁之役古者毎歲當天根見而水涸之時則治之有民人土地之常事耳今丹陽爲諸路會通要衝之地橋以濟人厥系重矣長民者往往坐視其廢而不加省劉公總憲一方能卹民病之急首爲佽助蔡侯力任其責措置有方一毫不以勞民不數月間成此巨功除此切患夫豈可以有司常事槪論哉昔子產以乘輿濟人孟子譏其惠而不知爲政若公與侯其惠而知爲政者矣是宜書之以永邦人之思劉公名孜字顯孜萬安人素著徳望今擢南京刑部尙書蔡侯名寔字以誠鯨川人有治劇才所行善政爲多是役特其一端云

京口運河疏浚記

鎭江爲郡瀕楊子江通江有河曰運河與江北瓜洲相直凢蘇松江浙閩廣之人舟出扵江者率由是徑而易達然自京口閘至常郡奔牛壩一百六十餘里間地勢髙隆河形淺狹止利小舟之行其漕運巨艘與夫官民帆舶俱從夏港渉大江經圌山始克有濟水道迂逺暗沙險阻不時風濤發作輕則檣傾楫摧重則覆溺戕生或遇冦盜動罹刼害且並河之田一遭旱暵則水脈枯涸不能浸漑坐受饑斃公私病焉景泰間郡長吏欲事疏浚具疏以聞詔巡撫工部尙書周公忱相度事宜勘計工費疏入而公以謝事去天順間總督糧儲都憲李公秉繼巡撫於斯詔下覆實以行公始圖經費以舉是役尋召還朝後巡撫都憲崔公恭奉命踵至以爲便國利民莫切扵此遂與郡守林公鶚申度前議自新港至奔牛舊河則疏浚深廣京口呂城舊閘則修甃頹缺別於郡城滅度橋增置一閘用以瀦水潮汐洪大則開閘放舟微小則閉閘車壩庶水有所蓄舟楫通利田畆沾沃永爲民便所用眾材則於浙江嘉湖二郡取之徒役匠石則扵蘇松常鎭四郡庀之議定乃事興剏裒材用鳩工徒嚴期約刻日咸集分官各司其役至於規畫勸督則身親蒞焉趨事惟勤並手偕作舉鍤如雲斸土如山其河狹者拓之淺者鑿之務底深廣使多受水其閘舊則立其崩頹補其刓缺完復前規新則下木爲樁實甓爲基絫以灰石固以鐡鍵制度如式務底堅致以時蓄泄常使水與閘平不致盈縮以某年月日興役某月日役止其爲費木以株計若干石以方計若干鐡以斤計若干役以工計若干初役之興也下民頗以爲勞逮今十數載間水常彌漫非獨舟楫得渉安流賴免風濤冦盜之虞而田畆得資浸漑大享丰穣之利益思前人之徳不置咸欲刻石以紀其績丹陽尹蔡侯寔因民之情乃具述疏浚設置顚末屬言爲記惟浚畎澮距川禹之績也自井牧溝洫之制廢而後河渠之說興古昔能浚河導川者史不絕書則水之爲利誠爲政之先務也功之巨者其費侈利之愽者其勞多然不一勞者不永逸不暫費者不永寧故扵是役李公不卹其費志圖興舉於前而崔公不憚其勞力任其責於後則卒潰扵成者崔公之功也不亦能急先務者歟故今遺惠在人豈惟起人無窮之思而偉績在世其必郡乘載之國史書之與古能浚導者同垂名於不朽矣遂書以畀之使刻焉

倪文僖集卷十四

●欽定四庫全書

倪文僖集卷十五

﹝明﹞倪謙撰

○記富

春淸隠記

新淦嚴君陵嶽世居邑之仁和其先洪武中以富室徙實京師故今居上新河修廢舉之業秉禮好義惇尙儒素子三人曰誠曰徳曰祥皆謹飭有士行卓然樹立陵嶽以其世系蓋出於漢之嚴子陵也因以富春淸隠自號富春者原其世居之所自淸隠者宗其世徳之所尙也夫君子抱道懷奇固欲以兼濟天下非獨善也時不可道不行始飄然逺引甘與木石居而鹿豕逰豈得已哉彼子陵者道可以匡時澤物而才華是閟也徳可以軌世範俗而聲迹是鏟也身可以紆朱拖紫而羊裘是著也手可以秉鈞持衡而綸竿是執也其意何居蓋謂西京之末諛佞茍容名節掃地當建武初羣龍滿朝足以爲治所乏者名節耳於是抗志靑雲思有以振之蟬蛻囂埃之中自致寰區之外所以助成王化者深矣卒使東都名節相師成俗𨿽國步艱虞羣雄角力咸朶頤漢鼎而莫敢動伊誰之力歟若謂其不仕故人無心於世而甘於隠者抑亦觀其迹而未察其心者也故其桐江一絲淸風千古在常人景仰歆慕尙不容已矧陵嶽爲其後人也耶陵嶽生當熈洽之朝太平無事之日安分樂天無求於世𨿽居廛市之中而取予不茍志不營利其恬靜幽逺之趣殆不異於巖棲谷遁者焉則其謂之淸隠者蓋亦師子陵之心而不泥其迹者也其不可謂世之逸民歟陵嶽介其友沈廷庸徵予爲記遂爲之書

友松記

姑蘇施侑廷樂甫世家洞庭東山乃予同年狀元宗銘之從父也讀書好禮鄕稱善士嘗以友松自號頃遊京師謁予靜存軒中觀其投刺題曰友松予怪其所友物而不人則曰吾學孔孟之道者也孔子曰無友不如已吾於是求勝已者友之而有合於孔孟之道者不易得也惟松也歲寒後雕孔子亟稱焉是以友之也曰松之有合於孔孟之道者安在曰吾觀世之人脇肩謟笑面而不心者多矣而是松也蒼顏鐡色不媚於世其所謂正顏色斯近信者乎世之人翻雲覆雨枉已徇人者多矣而是松也露滋雪虐不知榮悴其所謂富貴不能淫貧賤不能移威武不能屈者乎世之人噐小材薄緩急難恃者多矣而是松也扶顚持危梁棟不撓其所謂不可小知而可大受者乎世之人見利則趨見勢則附者多矣而是松也挺拔林立無所阿比其所謂矜而不爭羣而不黨者乎其有合於孔孟之道者若是是則君子也是則大丈夫也故予與之定交歲月旣久情分益宻𨿽陳雷之膠漆愈郊之雲龍不是過也予聞而嘆曰嗟乎自五交三釁之說興而友道幾絕昔大舜與木石居其殆是乎則廷樂之於松其眞得勝已之益者矣其亦善學孔孟之道者矣遂援筆爲記其語云

石室小隠記

山川奇特夐絕之壤深藏逺祕人迹所不能到固宜讓猿狖麕鹿以爲宅使其與人境相接乃棄辱於樵童牧豎得以躑躅輘轢焉夫豈君子之所忍哉故古之幽人畸士遇有佳景必薙蕪畚穢以出其勝亭焉臺焉以當其會從而逰觀嘯傲以暢其懷非志惇髙尙者孰克與於斯常之宜興有東山別墅焉乃蹇律伯度之所居也去西南十五里有石山山有一洞洞前多修竹竹陰有一磵自山之陽而來注於慈湖磵外平疇彌望有逺山皆屏列拱揖於前眞佳景也洞爲崩土堙塞棄辱有年矣居人𨿽多莫知其爲異也伯度顧而惜之命工除拓於是深得數十尺廣得文余髙得幾丈怪石玲瓏石筍下垂奇絕始露豈天藏此固有待於伯度耶伯度構屋數椽竹間名曰石室小隠士林諸公以細艸春香小洞幽之句分題賦詩以詠其勝亦有序而記之者矣僉憲羅公與伯度交契復爲求言於予予以謂隠無有大小也出處茍合乎道又何朝市山林之擇哉故君子非不欲仕衒玉求售則喪其所守矣隠居求志席珍待聘孔子有取焉伯度生當國家治化隆洽之時身躋太平之域不知帝力之我及穴山而居臨水而亭延修竹之淸風聴流泉之嗽玉覧遙岑之凝翠使石室之勝棄於昔而顯於今忻而逰倦而憇逍遙卒歲以怡天眞客至則相與談詩書而究道徳以觴以詠以弦以奕其隠居求志之樂𨿽考盤碩人豈是過哉此其心蓋泊然以道自守而無求於世故能攄幽發奇日與之娛若是使或有累於物則寂寞之濵不能一朝居也是知伯度豈非髙尙之士也歟宜諸公之詠之也彼世之處士顧藉隠逸以盜虛名索髙價致貽林磵之慚愧烏可與伯度同日語哉因僉憲之請爲記之若此倘石室肯分半榻當命駕而宿畱焉𨿽老矣尙能爲伯度一賦

劉忠湣公祠堂記

人臣負經國濟時之學者必有長慮卻顧之見存愛君憂國之心者必有忠言讜論之陳幸而其言得行則足以防涓流之微杜履霜之漸而禍患消弭國家寧謐不幸其言不用而身以危其言卒驗而治以紊此忠義之士所以痛哭而流涕也翰林院侍講安成劉公球字求樂其學邃於春秋登永樂辛丑進士第授禮部儀制主事文行卓然爲學者所宗少師東裏楊公尙書毘陵胡公雅相敬重正統初薦入翰林預修宣廟實錄書成授前職入侍經筵有啟沃之益歲癸亥殿庭有雷震之異公上疏條陳時政得失凡十事以進言皆剴切最要者欲上總攬乾綱不使權移於下敵眾乘釁宜爲禦遏之謀疏入用事中璫見之慮見削奪深以爲恨日夜聚議必欲殺公以鉗言者之口尋假他事下公錦衣衛獄嗾司刑者加以非法公竟死獄中自是縉紳喪气言路聲塞權璫益無忌憚專恣日甚司刑者怙勢作威薫炙可畏公乃於其家附其子以爲厲逾六年己巳秋敵果犯順權璫挾上北巡大臣懇畱不聽六師出境遂以失律誤國死於亂兵司刑者亦爲廷臣捶死於朝朝野稱快公之言至是驗矣若公之心一出忠愛知有後患恆爲國憂故披瀝肝膽懇懇爲朝廷言之兾以感悟上心收權立政思患預防以興太平之業使用其言固國家之幸也卒扼扵權璫言廢身危徒使其言中若蓍蔡夫豈獨公之不幸也哉朝廷念公以忠諫沒追贈爲翰林學士賜謚忠湣遣官諭祭於家復命有司肖像於郡之忠節祠足以慰公之靈矣然未有特祠祭公者公之子廣東參政鉞浙江副使釪乃市地邑治北構堂三楹龕扵中以奉神主翼以祭庫表以崇門室於後居子孫以奉祀事以至齋庖之舍咸具焉郡侯許公聰邑侯唐公寛繼至皆給材助金以相其成祠始於成化戊子冬十一月而明年春三月乃訖工鉞以書抵京屬謙記其事於石用垂不朽夫表揚忠義以樹風教守令之職也不敢以蕪陋辭謹爲之記系之以詩曰人臣事君其道曰忠茍利扵國不有厥躬侃侃劉公有學有操橫經講筵引君當道天忽示變爲戒孔昭宜修徳政菑其自消吁謨逺猷乃具入告犯諱觸姦禍機是蹈謂公必斃我柄斯專豈意假手斃尢烈焉泰山鴻毛等扵一死磔鼠踣麟快彼惜此帝念忠讜曰我良臣卹以渥典幽憤以伸爰配鄕賢五忠一節爰作斯祠式專對越公歸來只顧玆烝嘗公神在天千載耿光我作此詩永歌公徳子子孫孫承祀無忒

太平蕪湖縣重修廟學記

學校乃三代治民之具所以明彛倫淑人心厚風俗而興賢材是以後世率循莫之或廢況我國家化民成俗尢必以是爲先務任承宣者顧後於是奚可乎哉蕪湖爲太平屬邑有學在治東南一里許宋元符間始建國朝永樂初蓋重修焉景泰天順間嘗補苴罅漏僅而克支至是歲歷滋久風雨侵淩虫蠧毀剝棟敗榱傾日入於壊成化丙戌徳郡陳源來尹於斯謁廟周覧嘅然興嗟遂以增崇修飾爲任乃市美材傭良工經度而侈大之易其朽腐正其傾欹加瓦甓以厚其庇覆施丹靑以新其■﹝黑乚﹞昧殿堂齋廡悉復舊規復以師生合食之無所也建會饌堂三楹於堂左以藏息之無居也建學捨四十二楹於堂後捨後則建觀徳廳於射圃以習射學前則建題名碑於靈星門外以書科第氏名他若神庫官廨門墻道路湢庖靡不完具邑佐陳侯侍禦邑人黃譲實贊其役於是廟貌儼如學宮偉如蔚爲東南之冠教諭長樂謝文禮訓導丰城黃樂金陵石正嘉侯興作之勤不可使無聞於後乃命學子賫狀來京取文以記其成惟夫庠序者國家之元气也風化於此焉系人材於此焉出必宏大其居斯足崇祀聖賢作興士類使頹敝弗稱何以修奠獻之儀極教育之美哉惟侯克知乎此甫當下車輙有事焉蓋得爲政之本而深體國家化成之意矣不其賢乎自是儒師俊乂得以雍容其間教化行而風俗丕變徳業成而人材軰出孰非賢令之功也哉卽是一節觀之善政之多可知矣是宜書也故爲之記復系以詩俾多士歌侯之徳其辭曰扵惟宣聖立人之極垂教萬世道存六籍國家興治惟道是宗徧祀寰宇煌煌學宮凡我秀民咸萃於學不有能官孰知振作惟我賢令乃聖之徒嘅此頹敝曰新是圖載經載營乃葺乃構煥發奎光規越於舊於焉講肄弦誦沨沨匪侯嘉惠化基曷隆邦人載瞻益端趨向興賢育材奮庸相望噫侯爲政惇本所先弦歌武城無媿昔賢來學無窮世仰丕績我作此詩永歌無斁

長春壽域記

壽星所直之墟南極所臨之野有長春壽域焉肇扵鴻蒙之初開於混沌之後不見於禹貢之制賦周禮之職方而隠然於八荒之表其地宏曠無町畦疆界之限其土夷沃無險僻磽確之陋其气淳厖其風溫和其日舒長其景暄妍是以四時長春如一日焉彼其赤曦酷烈爍石流金而域中之春自若也淸霜嚴厲摧枯隕籜而域中之春自若也朔風號寒墮指裂膚而域中之春自若也故物之生其間者艸木則有紫芝蒼松蟠桃大椿而荊棘烏附之屬不茁焉鳥獸則有威鳯祥麟蓮龜巢鶴而蝮蠆梟獍之屬不育焉人之生其間者則有黃髮兒齒孺色臺背後天不老而終古長存隨大化以遨嬉與太初而爲鄰者焉昔嘗造其域者若廣成彭鏗李聃擊壌之叟海濵之老茹芝之皓皆逍遙其間近若香山睢陽洛社至道之英則亦渉其境者也柰何世路﨑嶇恆相背馳遂至視之若神洲之不可到仙源之不可尋良可慨已今有一翁蓋生且長扵是域而不自知者也其爲人也呼吸元气之精飲漱太古之醇神融而貌澤身康而足輕方曈緑髮睥睨物表泊然外其形骸而不爲其所役者也嘗挾陶朱之術土苴金玉散以濟饑帝以章服華之扵已若不與也有桂五枝芳馨襲人將以一寄之月窟而移獻帝傍此其志也翁徜徉玩世逢人不道姓名人鮮知者有爛柯樵子過而識之揖之曰吾嘗觀子奕於長春壽域中相別固無恙乎予適過而驚曰長春壽域中乃有斯人耶疑其年而問之曰彼何人斯樵子曰此人顧其姓昂其名世隆其字閱甲子三百誕彌之祥歲捨玄虎朱明屆孟蓂莢始抽時也予聞而異其人遂爲之記

和州儒學重修記

和州之學舊有尊經閣在欞星門外前俯市河左通城塹右瞰廣衢水道環繞舟楫可行象古泮宮之制也歲久閣廢地爲豪家所侵築垣作室垂四十年致水道隔絕宮墻湫隘成化己丑太守萬州陳遜貳守會稽董錫相繼下車協心爲治顧而病之欲有事焉未暇也閱又明年惠敷化行利興廢舉始以其事達之董學禦史陳選遂復其地而通道於其上學門之前爲他地所隘亦買而開廣之伐石跨河甃泮水橋正接王道而達於河南夾道樹松柏百十株又甃小橋其傍以便來往岸南復買地百十丈以通左右而達於廣衢建泮宮育賢二坊翼於兩端學門庳陋則撤而髙之倉庾傾圯則構而新之凡築墻以堵計者三百甃街以丈計者二百於是廟貌尊嚴靚深學宮恢弘敞爽林木蔽虧水波縈回地𨿽復而壯偉迥過於昔矣費甚巨皆資募助而不取於官役甚大皆事傭僦而不勞於民相其役者則有節判龍遊徐■﹝忄胥﹞吏目博興劉澤贊其成者則有訓導浮梁許英遂安洪思琳工始於成化辛卯孟冬而畢於次年壬辰季春僅六月焉亦可謂成之速矣和之耆老曁學之士子咸謂斯役也不可無文以紀其事儒學生焉永賢乃來徵言於予古昔堯舜禹湯文武身任君師之責以井田封建肉刑爲治以庠序爲教治化之盛非後世可及周衰聖王不作孔子有徳無位於是身任師道之責獨取先王之法載諸六經以教後世不過推明民彛物則之道而已凡有身者用之則修悖之則戾有家者用之則齊悖之則紊有國者用之則治悖之則亂有天下者用之則平悖之則頗肆生人得由斯道而不化爲異類者誰之力與是以萬世遵承衮冕屍祝崇事於學校禮之宜也故先王之法井田可廢封建可罷肉刑可除惟學校則歷代相因而不可後其不以此與國家建學興化所以盡君師之責也然欽承徳意以教學爲先非賢守令則不能今和之爲學敝隘已久莫之誰何一旦賴陳董二侯開拓修建煥然一新其振起斯文嘉惠後學至矣可不謂之賢乎諸子於斯尙潛心孔子所示之學窮經考古明體適用端正心誠意之功盡民彛物則之道近足以修其身而齊其家逺足以治其國而平其天下斯善學孔子者也如是則學有所本道徳明秀殆見出於科目者皆實材用於朝廷者皆眞儒豈非斯學之光乎是固國家建學與諸公興學之意也故因記其成並書此爲諸士勵焉

皆春軒記

常郡太守吉水龍君遵敍嘗扁其軒居曰皆春人因以皆春居士稱之士友雲間郁君景章嘗爲玆軒之客而坐於春風中者久乃來屬予一言以記將以爲居士贈而置諸玆軒予聞諸易曰復其見天地之心乎天地之心何心也心乎生物之仁而已矣故大哉乾元萬物資始幹之仁也至哉坤元萬物資生坤之仁也一元之气渾淪旁礡資始資生未嘗間息𨿽則窮冬積陰若無春矣而一陽來復生意已兆此天地之心於斯而可見也至於三陽和气充周萬物咸暢勾萌甲拆翾飛蠕動盈覆載間莫非春矣是時也無一地而無春無一物而非春玆非天地之皆春乎人之有身天地之所賦也以一身視天地則天地爲大吾身爲藐囿於形矣以道視天地則天地此心也吾此心也形可囿乎人能心天地之心則天地之塞吾其體天地之帥吾其性乾父坤母民胞物與凡與吾並生於兩間者孰非吾之所當盡心者乎是以君子同物我於一視洞八荒於一闥自一身之微而達之天下之大面背睟盎膚革充盈一身之皆春也父父子子兄兄弟弟一家之皆春也老安少懷各得其所天下之皆春也飛潛動植各遂其生萬物之皆春也人孰無此心也然性以情窒理以物蔽於是方寸之間自爲町畦利於其身隔形骸而分爾汝利於其家隔藩墻而分比鄰尙何望民物之皆春也哉𨿽然萬物向榮而一物獨悴則天地非全功滿堂燕笑而一夫獨泣則君子非全仁春未易皆也孟子曰茍能充之足以保四海亦在其善推所爲而已矣遵敍天資淳厚襟懷灑落學問該博才識明敏容人之量宏愛士之誠愨而表裏一致焉其名軒以皆春者蓋能以天地之心爲心而欲充其仁者也故其以名進士拜監察禦史知蘇之嘉定縣擢知徽州府今知常州所至推其所爲治官如家愛民如子布徳施惠逺邇周浹被其澤者洋洋然熈熈然若逰春沼若登春臺非由其一身拍拍皆春何以致隨其所及而物物皆春如是哉用是上而巡撫重臣嘉其循良下而田裏細民感其恩徳推是心也豈惟一郡皆春而已不日大用是承上佐天子對時育物有不能致天下皆春也歟是用記之以俟

瑞芝亭記

成化八年六月二十九日福建布政司左參議盧君廷佐喪其先君子愛竹翁於金陵君聞訃卽日觧任匍匐奔喪回家拊棺慟絕愛竹翁嘗得壽地於城東之櫟山廷佐乃扶柩於斯斸土穿壙親執其勞用朱文公灰隔法以塟塟畢廬墓側增培丘壠手植松柏悲號不輟人不忍聞然有母老在堂每念母時一歸省省已復詣墓所久之山培日髙松柏日茂欝然成林墓左右忽有芝叢生甚眾蔽於茂艸初不知也中有如盤盂者突出艸際始覺而視之大小得十二莖有紫色者有金色者有五色者予嘗往訪之目睹其異嗟嘆良久因名其所居廬曰瑞芝亭而爲之記曰人子之事親貴乎生能養而死能塟也竭盡心力而無所不用其極者乃子道之當然初非過分之事也然孝徳之至可以通神明一念之誠可以貫金石況艸木之微者乎此芝艸之生有以見廷佐孝徳之感也廷佐平時事親孝謹其居官也父母已受封凡得一佳帛一美味不敢服嘗必寄歸以奉親及居父喪不忍親在泉壌居廬泣血親培土樹松又時歸省母以致其孝遂致叢芝煜煜產於墓塋至十二莖之多豈偶然哉夫芝艸無根世不常有乃天地至和之气所鍾秀此所以爲瑞也廷佐執親之喪惟知盡其所當爲而已抑孰知至孝感通昭格於天天得不生此瑞物以表異之乎且不於他所而生於墓塋其爲徵應蓋昭昭矣昔易延慶喪父廬墓側手樹松柏旦出守墓夕歸侍母紫芝生墓西北繼生玉芝十八莖人以爲孝感所致以廷佐方之其事正同於以見天鑑孝誠不以古今而有異也延慶之孝賴太宗文皇帝采入孝順事實以垂訓萬世廷佐之孝有能舉以上聞得不昭之爲世勸乎𨿽然能孝於親未有不能忠於君者也廷佐舉進士拜兵部主事升郎中進今職廉名素著行將服闋趨朝朝廷求忠臣於孝子正欲得廷佐其人以爲用吾知廷佐以孝徳推扵有政其事業之恢弘徳位之崇顯可以預卜矣遂用記之以俟

康寧窩記

勲業著於朝廷者必蒙優待之厚恩功名戒乎滿足者必保終始之晚節故大臣得君於上全名於下荷聖恩愈久而不衰者其感激思奮敢不佩服聖諭銘諸座右以示終身而不忘也哉此南京參贊機務兵部尙書兼大理卿程公康寧之窩所以名也公本新安名族移家河間早擅文名擢登進士列官禁近者久兩佐雄藩再領羣牧遂進都憲出鎭東陲入長秋臺肅淸邦憲尋進司馬贊畫兵謀揚歷中外聲望赫然已而蜀夷不靖特命正位夏官總師西伐不數月夷境削平上甚嘉悅旌以兼官未幾以南京爲祖宗根本重地遂勅公南來鎭守公早夜精勤百度修舉逺邇畏服中外晏然柰染足疾慮妨政務具疏力求閒退蓋思以滿足爲戒焉皇上念公勲業之盛注倚方篤深欲勉畱重違其意乃始曲從特降璽勑有玆特允卿所請命還鄕裏従宜調治尙其勉進藥食用臻康寧疾若脫然去體其母久安於家之諭其所望於公者深矣公拜勅歡忭厥疾頓減朝廷之於公何其優待之厚若是也哉公感恩眷乃取勅中康寧二字名其所居之窩朝夕瞻仰如對天顏其喜辛爲何如耶夫皇上冀其康寜而復起者優待之至也公功成名遂而身退者保全之方也君臣之道交相盡矣𨿽然公出將入相材兼文武出則定疆圉安社稷入則靖邦畿保萬民輔弼四朝爲國股肱心膂畨畨國老不可一朝而不在位者則公斯去也其果長往而安老於斯窩也哉昔宋文潞公彥博請老致仕再起平章軍國重事後請老復以太師致仕公𨿽抱微恙而年未周甲況日臻康寧誠如皇上之所望矣尙若潞公復幡然一出以弘修大業待乎年至則歸老斯窩尙未晚也公卿大夫多爲詩以詠美其所謂康寧窩者予僣爲之記且以訊扵公云

金壇尹汪君瑞麥記

瑞應之來豈偶然哉皆一心之感召也心極其恭敬則能體信逹順凡所施爲自然各當於理治之所及羣黎百姓莫不各得其安以至气無不和而四靈畢至無非是敬之功效也是知一心恭敬豈非感召之本歟故曰修已以安百姓又曰致中和天地位萬物育此之謂也觀於金壇縣尹仁和汪君仲和瑞麥之生有以知其然矣仲和乃繡衣公之仲子翰林修譔伯諧之弟也明麟經登壬辰進士第成化甲午拜前職先是凡天下縣尹吏部率取太學生年深待次者授之往往以久淹仕途而考核旣嚴慮致廢黜驟得臨民心無固志而多爲身謀惟圖一已之私便不顧生民之休戚欲邑之治不可得也朝廷知其然近乃詔擇進士之有治才者選補之治有異等則拔入爲臺憲扵是人人以科目自重砥礪名節而縣令始皆得人斯民始皆得所若仲和則尢卓然者也仲和之爲金壇也有學問以爲之本有義理以養其心有廉潔以固其守孳孳然以徳化民而不尙刑罰課農桑以養之興學校以教之卹其饑寒捄其疾苦均其勞役而順其欲惡蓋其存心處事一惟以恭敬爲主而無少惰慢是以民翕然向化而歡然愛戴逺近和洽協气薫蒸發爲嘉祥去年二麥大收其中一莖兩穗者徧扵四野是非仲和一心恭敬其何以感召瑞應之若是哉夫天之於人一气相通此以和感則彼以和應不啻桴鼔聲響之捷者也仲和爲縣方期月之間政通人和上下充塞遂致歲丰麥熟兩岐呈秀家有足食之喜民獲養生之樂而邑以大治一何感召之速哉其爲徳政之徵蓋彰彰矣一邑士民曁縉紳君子皆發爲聲詩以侈其美績庠生周昱裒爲一帙來請言爲序昔張堪守漁陽而麥秀兩岐其民有樂不可支之歌今諸君子歌詠乎仲和者如是則與張堪誠異世而同符也將見觀風者舉以上聞必蒙朝廷旌異之典太史氏錄之必續於循吏之傳不日入陟憲臺大其設施則徳化所及當不止一邑而已也遂爲敍諸篇端以俟

句容龍潭新驛記

驛站之設所以通朝廷之使命待四方之賓客陸給以騎水濟以舟供其廩餼而便其馳騖者也是以上徳以宣下情以逹而庶事以濟爲治者其可後乎句容龍潭驛邊臨大江與江北儀眞相對凡自北越江而南者必首抵於是蓋江南第一驛也自洪武初年設立然以其岸江而迫近於水頻年以來爲江濤衝嚙岸日崩圮遂及是驛亦淪於水居者無棲身之地來者無止息之所驛丞新昌劉謙白其事於直隸巡撫都憲畢公公顧而病之曰是惡可廢而不復者哉乃爲擇地而重建焉於是相度其宜陟巘降原躬行閱視得隙地於歲積倉之西蟠龍山擁其後大江橫其前方山逺峙以爲印山水拱迎風气完固誠悠久不拔之基也乃與應天府尹魯公府丞白公謀之而協專委通判李公董其役知縣濮公庀其材始工於成化乙未九月是年某月之某日訖工迎勞有堂燕室有寢享有內庖乘有外廐主吏有第役夫有區周以髙墉表以重門措置有方程督得宜民不知出材之費工不憚趨事之勞棟宇一新軒昻輪奐規模勝舊逺矣謙以新驛之成不可無文以紀於石乃述其事造予而請焉予以謂凡事之興剏不有以倡率之則繼承者難爲功不有以繼承之則倡率者無所托況乎傳徳澤布政令必事乎驛誠爲政之所當務者也今是驛也荒廢無存賴都憲公相擇其地俾事興作而倡率於前於是通判李公知縣濮公仰副指畫得以繼承於後一旦易廢爲興起壊爲成制度宏壯有足爲江南列驛之冦矣是則非都憲公無以啟剏始之功非李濮無以任營爲之力上下相資始終相濟自是江濤不及形勢便安至者如歸永無後艱其爲利也寧有旣乎遂爲登載於石使後來者有考焉

麻城縣新建南門橋記

麻城縣湖廣黃州之屬邑也其縣治黃河之南漢江之北四通八達之地城南有水一溪曰黑龍池春夏則水潦泛漲秋冬則水縮凝沍前人嘗架木爲橋梁以通往來以其髙而且危也啇賈樵牧驅車馳騎與凡邑民之由扵此者稍有不戒輙遭墮溺人多病之知縣事胡公琮舉丙戌進士先知江陵有善政巡撫巡按交章薦其材能召試果優等拜監察禦史尋以詿誤復攺知麻城下車以來勤於撫綏矜卹疾苦修舉廢墜不期年間一邑以治顧木梁非經久之計欲易以石乃捐俸貲爲倡命僧人眞亮等募財召工伐石扵山以建之下列三券髙一丈有五尺長十有三丈廣二丈有四尺凡用石以丈計一萬有奇石之灰以斤計十萬有奇鐡以斤計三千有奇米以石計五百有奇傭工之金計之以兩二百有奇經始於成化乙未之夏落成於丙申之春宻築深甃堅致完好殺髙爲平易危爲安人不知材之出工不知己之勞穹然若長虹之亙空而巨鰲之臥波也於是行旅無墮溺之患往來有坦塗之便矣方伯李公正芳邑人也偕邑之僚屬曁士大夫僉謂不可無文以記其成請予爲記惟橋梁不修昔人以爲過乘輿濟渉賢者以爲譏是故知爲政者之當務也況縣令爲親民之職貴在聚民之欲去民之惡則人心感悅親愛若父母政化所及蓋有不言而信不令而從者矣胡君之令麻城惟其心一於愛民視民如子故凡其所欲者必與聚所惡者必與去卽是一橋爲民之病思以利之𨿽費穣工巨爲之不憚其餘從可知矣宜乎斯民愛戴有以服從其化也𨿽欲不治得乎若胡君誠有爲之才大用之噐而不愧古之循吏矣方伯諸君慮後之人享其利而不知其所自也謀有以志於石可謂不忘本矣故爲之記

倪文僖集卷十五

●欽定四庫全書

倪文僖集卷十六

﹝明﹞倪謙撰

○序

贈貳尹兪君重理嘉定序

余杭兪君貴芳爲嘉定丞九載矣秩滿上天官吏民遮道畱不能得則相與謀曰昔事耕作體足沾塗橫吏漁獵寧卹有無兪君爲政而吾力已蘇矣昔事蠶織繰車夜鳴狡隸叫呶雞犬不寧兪君爲政而吾業已成矣煦寒哺饑子惠孺婦自君之來民有父母鉏彊植弱莠去苖登自君之來禮義以興其有功徳於吾民者若是今以盈考而去𨿽不忍捨如王制何曷若借請於朝庶得以久安吾民於是合四千餘人拜疏乞畱詔可之升食知縣祿俾仍舊職旣得請其民咸歌舞於道嗚呼爲兪君者果何以得此於民哉傳不曰民之歸仁猶水就下獸走壙是則仁者誠出治之先務治民之大本也世之蒞民者率多酷刻以爲能壠斷以罔利其民視之奚啻宼讎不旋踵而爲其所訟者有矣安望其致存愛去思之感哉今兪君乃能使民如就下之水走壙之獸咸歸仰於旣去之後則其存而見愛從可知矣豈非行仁之明效也耶𨿽然官恆怠於宦成山或虧於終簣尙宜不變所守卒成嘉績吾知吏民之頌將不異於前日而聲聞日以大矣同鄕士友在京者榮其行需言以贈遂書以復云

贈孝子王維學序

一气運行於兩間而人物以生此性此理未始不同也觀夫虎狼之仁蜂蟻之義豺獺之禮睢鳩之別其靈固亦有同乎人者以其得於稟受之一偏惟人也全備萬物之理而盡其天賦之性是以與物並生而獨靈扵物也或名爲人矣而彛倫之本乃不能然曽物之不若盡其理矣𨿽物亦可以孚而格之何哉同此气也同此气斯能感之矣若侍禦王公維學少喪父事母盡孝家無贏餘母辟纑易書以勸維學維學遵教厲志登進士第任四川道監察禦史母老不任進道分祿以養之母尋歿號痛頓絕奔喪而歸徑抵塋域旣襄事廬於墓側蔬食水飲晝夜哭不絕聲面黔骨立見者憐之墓前有陂曰洋萍鳬鷖逰狎其間翔集悲鳴若助維學哀者遇人不驚擾張羅可盡得人不忍捕之宰樹新植未拱舉手可折鳥鵲捨叢薄徧巢其中童豎愛護不忍傷咸以爲維學孝感所致郡上其事朝廷嘉之詔旌爲孝子表其門以勵風俗維學致禦史事已數年矣重荷宸恩至京廷謝比還鄕友方亮需言贈之予惟孝者百行之本萬善之原也能盡乎孝者則可以動天地感鬼神而況於人乎況扵物乎惟維學孝親之心始終如一故其精神所感不惟化乎人而又格乎物也然人心不可以僞欺而物情不可以僞得徵諸人物之協見其一气所感之同維學之孝信乎爲可嘉矣聞其風者得不興起乎哉

送王廷噐宰湖口序

金華王君廷噐初拜九江之湖口令瀕行過別於余曰人始入官如入晦室久而始明玆將往宰一邑子亦何以贈我應之曰予不敏何足以知之𨿽然嘗聞之矣昔宓子賤爲單父宰過扵陽晝曰子亦有以送僕乎曰吾少也賤不知治民之術有釣道二焉請以送子夫投綸錯餌迎而吸之者陽鱎也其爲魚薄而不美若存若亡若食若不食者魴也其爲魚也博而厚味子賤善而行之而單父以治君能體乎斯言是亦子賤而已矣君試往治必有駢接而迎吸之者是則所謂楊鱎也求味之美烏可得乎尙速其邑之耆老宿賢而求夫所謂魴者以咨其民所疾苦惡欲之方而建革施利以順迪其性所謂厚味者良在於是吾知斯民必皆欣戴其化信服其令莫不曰賢大夫誠我父母不然何知我之悉也何愛我之至也何使我安其居而遂俯仰之樂也而一邑翕然以理矣將見治績有成而聲聞騰播譬之行非爲影也而影自隨呼非爲響也而響自應矣則夫聖朝之旌擢豈復外扵君乎昔曹參相齊延問蓋公而齊國大治用是道也廷噐曰敢不承命遂以是贈之

送趙維靜宰肅寧序

常熟趙君維靜初授河間肅寧令同庠士友盧信偕鄕人徵言以餞且曰維靜務學明理始由髦俊貢之天朝而升諸太學世業儒醫扵琴書之隙恆雜究丹書脈訣之祕故在京師藥人之疾累收奇效焉予曰醫之爲術蓋惜夫人之不知所養以夭閼其生扵是投以藥物起人於阽危而躋之仁壽之域其用心亦仁矣推是心以往則所以治人之道孰有外於是理者哉縣令者扵民最親而休戚所系甚重一邑之內民有病者多矣或鰥寡孤獨疲癃殘疾者有焉或流離轉徙操瓢嚢爲溝中之瘠者有焉或蠶食於豪右彊奪扵橫吏而疾蹙其首頞者有焉其气也欝而不和其聲也呻吟而不平若是者固將望上之人之藥之也爲民父母者果克盡夫湔滌之方則其痾瘵寧有弗瘳者乎維靜以仁存心則其藥物固已富矣玆而往療肅寧之民必能窮其受病之源酌其緩急之宜弦歌禮樂以導之務農力本以利之鉏彊扶弱以綏之公平慈愛之化淪浹於其肌膚骨髓之內由是欝者舒呻者歌而疾蹙疲瘠者舉脫其舊日之患而安於袵席故曰上醫醫國此之謂歟殆見歲終稽事其獲夫十全之效也必矣維靜儒者也而醫乃其餘事予以其有合扵治道扵其行也故諭之以醫

送李教授赴廣州府學序

天地之气混淪磅礡流爲江河峙爲丘嶽昭爲日星而幽爲鬼神莫非是气之所爲而人得之以生則所謂浩然者也然而有義气焉有血气焉義气者集義所生故沛乎有餘血气者失其所養則欿然而餒人能自反而縮以養成此气則充塞無間亨否所不能移威武所不能屈而扵天下之事行之勇決舉無所疑懼矣若李君道逺殆善養是气者乎道逺宜章望族也生而警頴不羣篤志問學以骯■﹝骨塟﹞自用年甫弱冠輙領鄕書登貳榜第分訓廣西之武緣固已見其理明而气充矣及秩滿升秦府教授又數用直言諫諍觸發禍機竟罹譴謫𨿽徙戍邊陲而不悔焉其執徳不回蓋非亨否所能移也去年春麓川陸梁大司馬總師南徵耳其名奏置幕下數與計事乃畫平蠻八策上之悉懸中事幾甚見噐重尋命賫兵符如車裏徵師進討俾自將之於是直搗賊砦渠魁授首大司馬出內帑金帛犒賚有加其忠烈振奮蓋非威武所能屈也比班師上其功天子嘉之擢拜廣州府學教授夫文武非二道也詩曰在頖獻馘是則學校固爲爼豆之所而射禦之習孰謂不扵斯而講之乎道逺旣以其剛大之气著而爲事業矣扵玆往也復以其浩然者發而爲文章俾羊城士子則而象之皆有以充其所得而成其文武之噐則效之及人者不亦逺乎聲華事業之著將來又未艾也兵部鄺亞卿爲其硯席友且與締姻故其行也屬予序以贈之

贈兵部司務金君序

朝廷政事所出之地士得簉朝列者君子以爲榮予友金君伯玉待次銓曹試優等名在首選拜兵部司務亦榮也已予扵伯玉有可賀者三事應天郡庠天下首善之地士歌鹿鳴而起者不乏逺者姑置之自定解額以還至扵今士凢六舉皆隨牒外補惟戊午所舉四人爲伯玉爲張君子誠爲鄒君宗盛爲予伯玉今占朝籍宗盛主職方事予承乏詞林獨子誠振鐸安吉曠扵古而萃扵今殆非偶然之故者此可賀者一也初伯玉之藝不售也卒業賢關染翰綸閣所主之舍鄰火竊發炎灼略無餘儲人爲不堪伯玉抱琴言嘯自若漠然無顧惜顰蹙之態談者謂非有所養不能以予數年之推反不如祝融一夕之能譽也有大涵養必有大設施此可賀者二也昔郴江鄺公尹應天時伯玉在庠序有名公甚加愛禮遣子從之逰今公位少司馬而伯玉贊治於幕府往而有合必矣此可賀者三也蓋制軍詰禁以紏邦國者夏官之職政事所出莫大焉君抱涵飬之材重之以司馬之知而佐政斯地伸其謀議展其底蘊下其膏澤赫然著厥嘉績可期矣君子之所榮者良在扵是豈徒以日近淸光位望華峻而然哉如是則事業日建寵擢薦躋後之數是科得人之盛有不指君爲稱首予不信也予與君業同庠舉同年仕復同朝合三同而挾三可賀𨿽欲黙烏得而黙諸

送山西林參政之任序

聖朝統馭萬國分天下爲十三道有藩司統郡邑以治民有都司統衛所以典兵而又有憲司統兵民以總察三司鼎峙列扵方嶽維持紀綱保障乎國家者也皇上宵旰圖理躋世平康而其所托一面之寄獨委以三司七八大臣其責任之重何如哉是以匪得宏才舊徳之士未嘗輕以畀之也比天下藩憲之位多奏缺皇上集公卿大僚扵廷各舉所知擇堪是寄者秋官大司宼金公首以貴州司郎中林公文載名上聞皇上擢公爲山西布政使司右參政命下同寅諸公偕中朝大夫士咸以爲宜爰謁文爲其行贈予惟參政之名創於唐紹於宋蓋以施諸相職者也我朝以是移之藩臣豈非示隆重之意扵嶽牧哉公由進士出知鄭州滿績入遷郎署宏才舊徳著聞朝廷今擢居是職當山西一面之托責任重甚果何以統治之乎嘗聞蒲夏平陽堯舜禹之更都栁子所謂有茅茨采椽土型之度溫恭克讓之徳師錫僉曰疇咨之道百獸率舞鳯皇來儀扵變時雍之美昌言儆戒之訓無爲不言垂衣裳之化故其人至扵今儉嗇善讓好謀而深和而不怒憂思畏禍而怡以愉者也方今堯舜在天子位雍熈之化洽扵四海者久隨所向而易於爲治矧猶有三五遺風之地者哉公往而統治於是承宣徳澤善政亟施以爲郡邑之表率誠易易也必使是民日以平康綏靖其卽堯舜之民矣則公無忝扵嶽牧之寄若然殆於相職匪特承其名行必有以踐其實嗚呼可不勉哉

送崔太守赴萊州府任序

郡守統治千里跨臨數邑田裏之旄倪士女恃之以安其生朝廷之政令徳澤恃之以致諸民而郡守中立其間必屹若砥柱植若楨幹而後足以副上下之所恃夫事幾之無窮其源泉之混混也眾務之交集其捄度之陾陾也使不有以自立將順流而東之投土而難憑其曷能恃乎上下哉故郡守之任朝廷以爲重當有所補必預有所擇也比山東萊州府知府闕聞扵廷皇上詢擇其人於公卿大夫時主戶部事克讓崔君賢名素著而受知於少保尙書武英殿大學士楊公者久公首以君薦乃授君爲是郡守地官寮寀諸公華君翹舉爰要予言贈之惟東萊禹貢靑州之域地負山海利擅鹽鐡太公用之而富人管仲資之以興覇號爲盛彊蓋自古記之矣君得有而拊之則政令徳澤旄倪士女皆恃君之身以安以治果何以副厥望哉蓋君爲順徳之廣宗人登丙辰進士甲第理河南司實閱六載果敢有爲而材徳優厚以是理僻瑣之郡𨿽事幾無窮眾務交集猶屹若砥柱植若楨幹能爲上下之所恃矧當盛彊之地者哉其克副所望也必矣或曰今之萊非向比也民之流移者殆半是不然夫昔漢王成不嘗治膠東乎膠則萊之屬也其流民自占至八萬餘口治有異等賜爵關內侯其故何耶蓋以成勞來不怠可恃以安其生也君誠若砥柱楨幹足以爲民恃則其自占又豈有異於成哉治成之地而能不與之異吾知朝廷爵秩之賜亦不與之異矣

贈長史楊先生致仕還吳序

郕王傳楊先生以年髦謝事將還故里審理李公合諸僚佐設供張祖道都門外咸顧瞻徘徊胥與感念曰先生徳及我軰厚今一朝辭位而去情何以堪𨿽欲畱行弗可及已乃謀授簡於予俾序以贈先生而抒其情曰先生嘗與子同官固所知也子烏得無言乎予曰先生學端行潔器量宏深莫測端倪儀矩斬斬然而言論容接則盎如春陽之煦物也故居扵鄕■﹝尙阝﹞而人薫其徳立扵朝廷而士宗其學史館編摩受知於聖明講筵啟沃致重扵藩邸天下大夫士聞先生之名者不問識不識亟稱曰厚徳君子厚徳君子雲走生也晚幸嘗從先生之後而先生之盛名在人耳者有不待予置喙於其間而蕪陋之言亦不足爲先生增重也諸君固要之予度不能辭乃爲之序曰先生吳人也素有隠操洪熈攺元始以求賢起江東授翰林檢討預修仁廟實錄進編修再預修宣廟實錄進修撰正統辛酉皇上以弟郕王當就傅擇宿徳儒臣於翰林得先生命爲之輔未幾升右長史朝夕納誨多所禆益踰四禩先生以年至求去上兪其請王若曰賢傅卽捨予去予將何以考徳而問業乎疏奏畱之更踰二禩而先生年七十有六矣求去益果王勉畱者再四而先生之志訖不可奪遂蒙恩得賜歸老焉予聞凢去就出處何常惟義之歸先生彈冠而起拂衣而還進退從容無所愧怍何往而不得其義之安乎今之歸貌𨿽異乎壯老而家山釣逰之迹則固宛如昨也身𨿽渉乎隠顯而道義之具於一心則不因之而少有變也故曰士窮不失義逹不離道噫所謂厚徳君子微先生其孰與歸審理君曰是可以抒予情矣遂錄之以識別

神京詠別詩序

神京詠別者何詠神京之景而別薛凖宗禹假之以泄其思而抒其情也天下之景多矣獨有取扵斯景者何神京王气所鍾靈秀所發壯帝居而拱宸極是豈他景比況遊於是而別於是固不得而外之也景之目者何居庸疊翠玉泉垂虹瓊島春云太液晴波西山霽雪薊門煙樹盧溝曉月金臺夕照是也予閱之而嘆人之不可以無友而友道之有益於人也柰何曰詩之爲教經之以賦比興緯之以風雅頌今是詩托比興於景物而因以賦其事得三經之旨然其音節和平出扵輦轂之下非風非頌大抵皆雅音也夫比焉興焉賦焉者率有意義豈不謂居庸之翠由積土之厚所發欲子積中發外之似之也薊門之樹由培本之固所達欲子培根達枝之似之也瓊島之云斂散之無時盧溝之月盈虧之有欲子體其變體其常也太液之波澄澈之無涯西山之雪皠粲之無滓欲子師其量師其操也以至玉泉之虹盈科而行金臺之日容光必照又非欲子之法其有本乎諸君子輔仁之益麗澤之資良在於是不然則諷詠之可也直言之可也何特規規扵是而不寘乎宗禹可謂端扵取友矣宗禹爲今應天府丞公之子年富性敏學行勤愨受父母命畢親迎禮扵京師將還親所宗禹往哉尙體詠歌之義益進其學修其行策名薦書以濟厥世美將見偕計而來簉羽朝列則今日詠別之地豈非他日立身之地乎勉旃無負遂以是冠諸羣玉云

鄒處士挽詩序

東吳處士鄒公公敏有二男子一女子男子之長曰亮南京秋臺司務次曰順北京冬官主事女子之夫則顧行人■﹝目寉﹞也公用是遊歷兩京名重公卿大夫間所至皆倒屣驚座今年夏自京師南還亮所未幾俄以訃聞凡朝野之士邇者遐者疏者戚者行相孚者齒相埒者靡不浩嘆惋惜發爲詩歌以哀挽之所以哀者哀公之徳腆而食報廉也哀公之鼎養丰而遽不祿也哀公之壽甫逾六望七而卽止不前也哀公之老成典型後死者失所儀範也可哀者不一而足大篇短章川溢云委予聞之而心悲誦之而涕霣也主事乃裝褫成帙挾之以歸將使引柩者之歌之也嗟夫自虞殯紼謳而後有黃鳥以哀三良有薤露以哀田橫今之挽詩卽其遺韻靈輀在塗以是詩歌而引其紼吾知匪直宗族之姻聞之而慟悼𨿽會塟之人莫不惻怛也匪直會塟之人爲然𨿽行道之子莫不淒愴也匪直行道之子爲然𨿽天地亦必爲之結陰而雲煙爲之攺色也禽鳥爲之悲鳴而泉壑爲之淒咽也孔子曰喪與其易也寧戚噫則是詩之助其戚也不已多乎作鄒處士挽詩序

艮庵文集序

文言之成章者也道理之無形者也道非托於言其理不能自明言非載夫道其文不能行逺周子曰文所以載道也輪轅飾而人弗庸徒飾也況虛車乎六經之文唐虞三代帝王之道所載孔子之聖所刪定萬世祖之不可尙矣戰國秦漢而下學士大夫躡塵嗣響者代有聞人然求其言不畔道文不悖經者漢則董子唐則韓子宋則歐曽及濂洛諸子元則虞邵庵焉上下數千載間文章大家不過十數人斯亦難矣蓋文運與世運相關文章之盛者世道之盛也肆帷聖朝汛掃區宇奄踐唐虞之藩域光嶽之气扵斯復完逮今治平幾百年鴻儒碩士濟濟挺生匪惟侍從之臣恢張皇度粉飾太平者其文超軼前古而奉將帝命者亦足鳴一代之盛焉若成君始終是已君生十五年卽用志古學自先秦兩漢魏晉唐宋近代諸名家之文靡不沈酣咀嚼茹其醇吐其疵於經不悖於道不畔然後肆筆而形於言觀其所著有金匱雜書百篇理筌三十二章記序箴銘賦說等作共若干首亦云勤且富矣論辯明切辭旨雋永若巖竇出泉迆邐而不窮若武庫兵森然無所不有若入宗廟見三代虎蜼瑚璉之器信非虛車而可行諸逺者也君家常之無錫登正統己未進士第今拜大行人咨謀宣度足迹殆徧海內齒方壯彊而又資之以博洽其學之進也未巳晚年才气益老勒成一家言俾董韓之緒及君而不墜斯寔予之所望也不鄙謂予同年屬序其集故不佞而書其端

周同知挽詩序

嗚呼此爲哀挽同知建寧府事周公之什也予讀之不能無感扵衷焉公第永樂乙未進士入翰林爲庶吉士擢廣東道監察禦史扵南京激揚彈壓威望赫赫豪黠欺負之徒靡不聞風斂避而獨與今湖南房尹張先生過從相得也蓋先生與公同出越之山陰予時年甫十餘授業先生講下獲拜公風采公一見詫曰是子殆不凡遽脫烏紗加予首顧予咲曰子異日名位當不在吾下此其子有也予幼稚未有知識不知公何見而云爾也然恆識扵心而不忘後先生通姻於公而公之子鈍魯數往來先生之門而予亦嘗識焉久之公以滿績去得郡以治先生以文學起家尋宰百里邑自是聲迹不得相聞接繼予偕計北上承乏詞林日獲交天下士每遇閩人頌公之徳者如出一口念公賞鑑之明果不予妄宜其洞燭民隠而能得其心也及公觧官歸故鄕遣鈍補邑庠弟子員遂領鄕書會試禮部不偶卒業太學一日過予家獲胥晤焉私怪其被服縞素徐而詢之始知公扵正統乙丑某月日已物故矣相對爲之於邑玆鈍歸襄葬事太學吳匯合羣彥咸爲詩歌以悼公欲予序其端嗟乎以予受知於公言猶在耳尙忍執筆序公之什哉然諸君哀發於情悲傷惋惜固本於公碩徳令譽感人之深而然由今出於鈍之友而觀之是公之徳譽由鈍而益以彰也可不謂之孝乎矧鈍靑年秀質學行邃美已起而接踵芳塵簮笏之傳也可占不墜而魯繼是亦將嶄然而出吾知公𨿽死猶不死也嗚呼仁者必有後其信有徵哉俛仰今昔遂抆淚書之簡首

倪文僖集卷十六

●欽定四庫全書

倪文僖集卷十七

﹝明﹞倪謙撰

○序

虞山歸隱圖唱和詩序

虞山歸隱圖者爲琴川陳君性孚而作者也性孚少有隱操讀書虞山中杜門卻掃不求聞逹邑長吏亷知其名以賢良方正薦舉之出爲衢之江山丞有惠政及民聲績兼茂無幾念蕙帳久空艸堂誰葺而白雲猿鶴之無侶也將歸而終隱焉以償初志乃抗疏遺榮奉身引退不翅驚鴻駭鹿之難覊也行人成君始終喜其行之勇決手繪是圖復爲詩以發其志凡善性孚者疊從而賡之成君子以予職文翰且識性孚也旣索予和更需弁以言辭不獲命輙爲敍之若此性孚歸哉倘遇幽人畸士於淸泉白石之側席落花泛羽觴取是詩擊莭而歌之殆必有賞音者矣遂書以歸焉系以所和詩曰虞山繞衡茆蒼蒼開畫圖君昔杜門隱其處詩名磊落聞江湖賢良一鶚忽膺薦披腹直上天閽呼與其丘壑徒守株孰如致主追黃虞白駒無復歌空谷耿耿丹衷志匡國爲丞捧檄蒞江山社稷人民歸所屬撫字常懷豈弟心光明徧照逃亡屋徳化由來易感孚黎庶謳歌總歡服故園花樹滿晴川歸夣夜夜飛吳天絲蒓玉鱸味偏羙幾載長竿閒釣船式微賦罷喜欲顚上疏乞身通禦筵詔書方報紫宸殿梵檣已拂滄波煙到家野老應爭席拄頰看山日西夕翠靄深藏水竹居黃埃夐絕輪蹄客君不見人生弱艸棲驚塵古來賢逹今幾存惟有芳聲照靑史何用躑躅依權門此去畱君君不止琴瑟離堂爲君理曲終彊和歸來篇展捲揮毫自知媿

贈魏克明還南康序

刑部尙書南康魏公年甫六袠余得疾乞致政朝廷素倚重公勉畱視事請益力乃賜璽書褒嘉給路費以優其歸歸一載而竟卒訃聞天子悼惜遣使諭祭命有司營塟事恩至渥也公冡嗣克明率二弟詣闕祗謝將還鄕人寓京師者徵言贈之惟尙書公厚徳雅望爲時名臣功在社稷澤在生民行績在太史振聲騰茂天下所共聞垂芳無窮與霄壤相敝天不慭遺俾年未躋上壽以死𨿽若可憾然有五子十二孫蘭茁玉立以承其家而克明雋偉惇茂尢其白眉者焉天之所遺其在此也嗟夫代之爲理官者厥後多不揚匪直不揚亦多至乏繼豈其獨不利於子孫哉任情倚法而髙下其手𨿽足快一時之私不知怨戾所積天監孔昭適足成身後之累尙書公一念之仁隨地而著爲禦史嘗便海民魚課活西民時疫爲布政使民流綏輯以子之地旱致雨以沐之爲亞卿平江右盜兵不血刃爲尙書整飭邊備戍士安利至其用法平恕特緒餘耳所至惟知殫誠盡職初豈計後之盛否何若而爲之然天報厥徳不能不加厚於公宜克明鸞停鵠峙稱其家兒昆季皆賢從以孫子也克明昆季朂哉胥以繼述爲念修身愼行以迓承遺休務學惇禮以光大遺業出而掇科取士則思遐躅是蹈否則亢宗紹統爲一邦之望族而罔貽李績訾房杜之嗤其孝不亦大哉朂哉克明昆季

送連州朱太守赴官序

嘉定朱君廷玉拜東廣連州太守瀕行進士潘君時暘其鄕人也徵言贈之惟連州介楚越間僻在嶺表前古例爲謫地凡獲戾於朝者輙寘之若唐劉禹鍚韓愈宋張浚軰可見不惟夷視其民而且輕視其牧何待連之薄若是也肆惟聖朝以四海爲一家中國猶一人𨿽遐陬絕域拊之咸同赤子矧近在南服之連者乎用是大鏟積古之獘選授民牧率與中州郡縣等開科取士登庸其俊良亦與中州才士大夫不異其民竊自奮曰朝廷待連若是其厚吾軰寧容自薄哉故力本務學習尙醇愨逮今蔚爲佳郡所謂齊變至魯魯變至道者歟廷玉爲守於是蓋出於材選者也廷玉通伏氏經論秀扵鄕登名太學天曹試所蘊拔寘上第遂得守連而連非昔日之連也夫朝廷旣不夷視其民而其民又能勇於遷化豈不爲易治乎以連之易治而能宣布皇上恩徳以文翁教化爲先不騁材於期會以陽城拊字爲心不衒能於催科彼非木石孰不感恱愛戴服從使君之令者哉天曹以連授君固謂君能盡是道者矣君其朂諸尙體朝廷待連之意

贈國子學正王先王赴官序

南京國子監學正致文王先生受任將行客有徵言爲之贈者予嘗辱先生知𨿽蕪陋固當有一言識別況重以客之請乎先生世家湖之歸安蚤從翰林編修孟簡周先生遊問學大有成就宣徳己酉選浙江鄕試明年會試登貳榜不願就職去遊南膠癸丑會試復登貳榜乃就儀眞教諭丁艱起復攺山陽通績九載進今秩先生端雅凝重言動有則望之栗然就之溫然蓋道徳充牣於中而睟盎自見於外者歟先生之在江淮以師道自重設教有定規奬進無倦容隨其資之髙下使皆得底成立故江淮士風丕振不下昔之蘓湖而逺邇衿佩仰其光縉紳譽其賢殆以爲胡瑗之復出也瑗之教蘓湖也科條備具從遊者數百人慶曆興太學取其法著爲令召瑗爲太學官其徒益眾太學至不能容禮部所得士瑗弟子十常居四五伊川謂從其學者醇厚和易之气望之可知今朝廷進先生於太學豈非以昔之待胡瑗者待先生乎先生玆往六館之士靡不動色相慶不特講下弟子爲然薫其徳漸其化則醇厚和易之气油然自生而從遊之眾簡拔之多不待智者而可知矣夫成已所以成物聖賢大學之道不外乎是而先生盡之能事畢矣故予於是行所以序先生道徳之實若此若夫功名逺大之地進膺可期然先生素不以是累於心而予亦不敢以是瀆言之也遂書以贈

送王景和還金陵序

王君春景和字也其先潞州人厥祖以茂材舉因至南京家焉景和與予居相鄰比而少予一歲總角時常各挾書冊就鄕塾師講授以故相知有素其後稍長君以干蠱遨遊四方而予宦寓非京音塵違越者頗久一日訪予靜存軒中卽其容則莊重修潔儼乎其有儀也聆其言則詳雅確實燁乎其有文也叩其所歷則羅浮武夷三峽五嶺江漢河淮然後知其得於遊之助也多矣夫夏虫不可以語冰井蛙不可以語海何哉所見者隘也景和足迹無所不到其目之所接耳之所聞不特踐前人陳迹而動懷賢弔古之心其日與四方賢士大夫伍而漸漬燻陶之益亦已深矣則所見烏得而不廣哉予亦有好遊之癖然縻於職業不能暫離頃因使至恆陽不久而返未嘗一騁眉睫以豁平生襟抱安得不因景和致予之健羨也耶景和念尊甫士能甫定省久矌過予言歸乃酌之以酒而歌曰江東之云兮日暮多我思羙人兮鐘山阿喜一遘兮在帝畿歲聿雲暮兮胡遽言歸髙堂有親兮違定省雨雪載塗兮風色凜凜轅已駕兮不可攀美人復向兮江南還篋有彩衣兮尊有春酒我亦有親兮安得相從君同祝千萬壽歌竟酒酣遂抗手而別

謝欽院判醫效序

太醫院判士謙欽先生聖朝之名醫也僚友院士莫不服其業之精理之明而縉紳大夫以至委巷士女莫不奇其效之神也醫至於是亦至矣夫人具血气之軀喜怒哀樂熾於中風寒暑濕蝕於外差失所調病於是乎侵焉輕賊其形重戕其生𨿽至親莫能復而孝子莫能代也而醫也投以匕劑輙能安其危全其親而遂其孝欲致人之弗感得乎此冬官亞卿王公所以有報於先生也公夫人病寒熱積數日不觧舉家惶惶以先生有鄕曲舊好趨告急焉先生往胗之藥一再投而疾徐以瘳公曰何其神也先生曰寒熱者客邪也所以害乎元气者也吾之藥內以護其眞元外以祛其邪气調和遏絕使自遁焉彼剛峻之劑非不快於一時而不知元气抑已傷矣昔之善醫國者亦然養民以徳所以護元气也禦寇以兵所以祛邪气也是以伊傅周召培植六七百載之商周蕭曹房杜能培植三四百載之漢唐率用此道若商君之醫秦勁悍猛鷙不貸毫髮痛剗而力鉏之其國富兵彊甚爲快也然四肢枵然而大命以隨適所以蹙之也公爲朝廷良相用因以是告焉公驚曰先生之徳匪惟壽吾室家而又有所厚望於吾敢不服膺乃授簡屬敍以爲謝予特爲書之使天下皆知先生非直良於醫也

贈張行人詩序

句曲張君仲書正統乙丑科進士也觀吏部政逾年拜行人司行人夫行人之官肇自周禮大行人掌大賓之禮及大客之儀以親諸侯小行人掌邦國賓客之禮籍以待四方之使者此其職也歷代以來職無定名我朝尢重其選銓授必以進士誠以其將命萬里專對四方君徳之宣國體之重於焉以系可不愼擇其人哉仲書以詩經取髙第爰當專對之任信無忝於厥職矣𨿽然適數百里有惘惘之色入直三省有刺刺之語此人之恆態也則出使於外無幾微見顏面若殷員外者幾人玆觀仲書受是職將銜命以出乃獨躍躍自喜而不卹其它其志果安在歟予有以知之矣豈不謂在廷庶僚限於職守多專而不咸惟使臣周咨博訪得以廣上之聰明逹民之利病使天下受其賜況乎當茂年負美質轍迹所到探奇覽勝觀風考俗益足宏其學識廣其聞見以爲輔理弼亮之助宜其躍躍自喜也仲書其亦有志士哉由是迹其所至所謂若健者升梯舉足愈多而身愈髙矣使遇韓子於今日則必將以稱侑者稱君予言何足增君之重也朝之大夫士凡善仲書者相與賦詩爲贈謂予同鄕且厚是以屬爲序云

贈嚴正學序

予友嚴君正學爲安慶通判可誠公之季子也公丞上元時正學與予同被選入應天府庠未幾朝廷遣侍禦史稽理學事以正學非邑民弟子不許正學退卽官廨攻舉子業年茂性敏而嗜學聲名籍籍也予暇日輙往訪之正學居一室圖書四壁與之談吐論英辯或時取壁上琴爲予鼓一再行意度灑如也善爲詩有思致一時知名士多樂與之遊嘗當大比挾所得入試不偶遂棄舉子業篤志古學冥捜博覽於書靡不通究其志蓋不安於凡近也後侍父官安慶父卒歸鄕裏藩省大臣知正學者爭欲使出門下遂就承事浙藩事畢謁選天曹予見而諗之曰以君之才則明逹而敏以君之學則博洽而邃固大用之資也何乃屈節於是哉正學曰君子非不欲仕又惡不由其道茍得其道於崇庳何計焉承事𨿽微猶可假是而行所學矧吾先君子亦嘗爲之者矣吾固不得而辭也觀其所負之大而甘所就之小若此其賢於人也逺矣玆得典傳儀眞過予要一言以別夫位尊而徳薄者𨿽不與毀期而毀自至何則非其所當得也惟徳位相埒然後謂之宜今正學徳浮於位譬猶以合抱之木備榱桷之用見者必■﹝目咢﹞眙動容交口稱譽必求宜得之地以處君則髙位厚祿之晉承可以逆知於他日矣予與正學相知惟素而義不容黙也遂序其出處之槪以致望焉行矣正學其尙懋愼之哉

贈李郎中升秩序

都水郎中李君孟陽行在工部尙書友直公之子也尙書洪武末任北平布政司參政太宗皇帝舉兵靖內難畱尙書守城及登大寶擢冬官亞卿深被寵眷遷至大司空正統戊午卒於位皇上悼惜錄其功遣官祭塟賜一子官授孟陽工部虞衡主事蓋特恩也孟陽姿貎碩偉器識宏逹𨿽所職在山林川澤之事而朝廷以其長於規畫凡將作之經營繕治悉以委之以故三殿之告成百司庶府之翼正城墉之完固攄忠效謀寔與有勞焉比滿九載適都水郎中缺員中外廷臣咸以爲匪孟陽莫勝斯任奏名於朝詔踐今職縉紳君子榮其績之成而位之進也需言賀之惟上天眷佑我國家不惟挺生奇才以匡翊景運於前必篤生賢子孫以承藉於後所謂世之不顯厥猷翼翼是已然朝廷於有功之報優其祿重其位以待其嗣人者豈徒然哉蓋以前人之徳望之也昔周宣命仲山甫必曰纉戎祖考王躬是保命召穆公必曰無曰予小子召公是似未嘗不以世徳勉之今尙書舊爲大司空而孟陽復陟冬官正郎則纉之似之固朝廷所望於孟陽者也孟陽爲政旣焯有成績由是益加祗愼夙夜盡心以圖報俾仰不負於天子俯不忝於前人則名位之進也未巳世職之承將不有見於他日哉庸書此以爲之賀

贈國子學錄耿先生序

先生河東人也洪武中厥祖以閭右起實京師占籍應天之江寧故先生入京庠爲博士弟子性資警敏淸灑不羣於書過目若不經意輙記不忘著爲文辭說理詳盡爾雅宏暢不尙奇詭博士甚禮敬之而同儕皆遜弗逮也予少先生十有二歳時亦在弟子列書捨與先生爲鄰誦聲瑯瑯日相聞予方治毛氏詩思義弗得多就先生問焉先生和厚從容剖析必盡底裏不少靳嘗袖所爲文質之先生詫曰此非稚作也汝能是乎蓋與之也不數載先王領鄕貢上春官登貳榜第得分教河間東光自是仳離而鄙吝萌於予心者多矣先生教有成法因人材質髙下而導廸之故小大皆有所就而足以爲國家用垂滿以憂去官起復調永平其爲教不異東光時也玆以盈秩來朝天曹課厥績最等升國子監學錄而予承乏詞林鳴玉曵履復得與先生聯班於朝豈非幸歟夫太學賢士之闗皆天下已成之材所萃止也非厚徳碩學之儒曷足以表率之哉先生始爲一邑師而教有成繼爲一郡師而教益振則厚徳碩學固已馳譽於時矣今而爲太學師也豈不宜哉將見表率於上而諸生效法於下其爭相磨濯得不彬彬爲盛乎同庠仕於朝者榮之屬言爲賀予必申以夙昔之好者以見先生善教之有素也先生名純字惟一姓耿氏云

贈仁和聶教諭赴官序

大年聶先生臨川故家子也軀幹魁梧學有源委材器雋爽不覊以儒紳奮嘗分教杭之仁和迎母就養先生傳經講道之餘歸率子弟奉巵進羞爲母壽母心樂焉諭先生曰汝父之歿也汝猶在腹及汝之生也聶氏墜緒不絕如髮不圖今日享汝祿養而孫枝滿前死無憾矣後果歿於學捨朝廷嘉其貞節下詔旌表先生解官歸塟制終攺教常郡通閱九載績滿來朝擢授仁和教諭予初不識先生湖海之士持先生詞翰至京師者予每見之鏘然韶鈞之鳴軒然鸞鳳之翥未嘗不誦而愛之而以未得胥覿爲歉侍禦成君敬之常郡人也玆主於予家先生需次天曹時或過之因得敍數年相聞之好以償其歉予亦間造其館視卷軸之積幾上者森如束筍又以見人之有求於先生者不獨在外爲然也夫朝之公卿巨人知先生者不爲少矣使稍汲引之則掉臂於石渠昻首於蘭臺必獲大展其抱負乃以限於資格不皆加之意至於有意如予而又力不能爲也於先生之去能無介然乎𨿽然仁和昔先生孝奉貞母之地也先生躬行以表率之諸生感化靡不惇行孝行則其爲教有不徒事呻吟占畢而已今復往也向之及門猶有存者匪惟樂其業之卒成而後進之士得先生而啟廸之得不同歸於造就乎予於是𨿽可爲先生惜實足爲先生慶也矧先生材名徳譽章章若是文學之任豈足以久稽之耶杭之縉紳凡寓京師者屬言爲贈予故不容以黙也

續譜翰選序

宣聖承堯舜禹湯文武周公之統而無其位嘅道不行於當時也乃載之於書以詔來世由是人極以立綱常以正凡厥有生得並立兩間而不淪於禽獸之域所謂爲天地立心爲生民立命爲往聖繼絕學爲萬世開太平者也聖人有功於天下後世若是其遺徳余休得不愈逺而愈盛乎故天地不壞聖賢與之同流而不壊人類不息聖冑與之同存而不息觀諸孔君惟伯之所譜益可徵矣惟伯別號若庵素士宣聖五十七世孫也系本東魯自四十二世挍書郎檜後唐同光間避難航海始家溫之平陽實爲南孔之祖五十五世克愚隨父文學翁任爲西湖書院山長因徙家於杭實若庵之曽祖也故若庵今爲杭之仁和人南孔舊有家乘克愚嘗續之矣若庵承父司封員外郎希徳之命重加校錄始於校書而終於五十九世彥澤支分沠別昭穆秩然學士大夫從而見之者莫不仰聖澤之深長嘆後賢之傑出咸著爲歌詠以美之若庵彚爲一卷題曰續譜翰選一日手是捲造予謂曰諾闕裏之裔孫也遊學京師頃得會大宗衍聖公彥縉於城東明照裏第惠以太祖髙皇帝戒諭石刻本及魯司冦像手植檜銘金絲堂記各一通屬諾來拜林廟諾不敏將有事焉欲攜是以爲合族之華願一言弁其端惟能言其祖郯子見稱若庵遡流窮源修明世系豈特能言而已哉其致人之稱頌也宜矣然詩有之曰無念爾祖聿修厥徳若庵誠惟世徳是求保有家聲而勿墜則克肖象賢信不媿宣聖之子孫矣若庵尙念之哉是爲序

贈武學教諭葛君致仕序

京衛武學教諭葛君維鎭以年踰六十請老於朝詔許之將歸四明之慈溪予同年王君用節與君有僚友之契爰屬予言以贈昔孔戣年七十三上書去官韓退之謂曰君尙壯奚去之果戣曰吾年至一宜去吾爲左丞不能進退郎官惟相之爲二宜去退之嘆其賢奏疏乞畱以謂戣守節淸苦議論正平筋力未衰不宜茍順其求不畱自助也夫以戣年當致事又處重難此其去誠宜也而退之尙亟畱之今葛君之年甫逾六望七不若戣之多葛君之職事簡望尊不若戣之難而淸節正論不減於戣不知葛君負何宜而去也使遇退之必見惜請畱烏能使其遂所願哉𨿽然三揖而進之一辭而退士之節也老馬爲駒不顧其後詩人於是而興刺焉葛君於永樂丁酉舉明經於鄕登宣徳丁未春選分教閩之晉江秩滿而遷京衛身任師道二十餘禩文武之士材成而徳立者中外相望其善之及人也廣矣故倦羽必思故枝潛鱗必樂深淵道旣行於當時名圖全於晚節若霽斯行若潦斯止亦其宜也是以不待年至而辭榮以歸則其身𨿽退而徳實進矣由是而觀葛君之去豈爲無所負乎君之歸角巾藜杖逍遙徜徉指童子釣遊之迹尋海鄕鷗鷺之盟邦之人必相顧歆慕以爲香山之老洛社之英世果復有斯人也不亦韙乎用節喜曰吾子之言可謂得其心矣盍爲我書之遂錄如右

倪文僖集卷十七

●欽定四庫全書

倪文僖集卷十八

﹝明﹞倪謙撰

○序

贈湖廣道監察禦史沈君序

沈君廷器予同庠友也登正統戊辰進士第觀政邢部逾年以材選拜湖廣道監察禦史或謂予曰廷器擢臺憲職之雄峻淸要者也眾人以爲華廷器不色喜若慮夫任重責大之爲難稱焉予曰否廷器學贍才充端厚勤敏其在刑曹不數月而疑獄健訟咸能斷決郵罰麗事與老於吏者齒玆居六察正其宜也又何稱之難其必心存敬愼而著於色也夫器之受物也小者易盈而淺者易溢禦史臨制百司紏繩不法威望凜然彼喜事者受之則驕矜自恣往往至於盈溢不以其器之小而淺乎廷器知朝廷假我以重柄者固將望我匡濟於治化也是以臨事而敬愼存焉由是器度宏深惟思致力於內而不知有華於外也功名事業得不茂建於天下乎然廷器之存其敬愼也何若亦惟中正是持而已盍觀臺端之栢乎孤根特立挺拔直上故能貫四時淩霜雪蔦與蘿非得附麗固不能以自立也善乎周書有曰無依勢作威無倚法以削勢我所有也法我所用也茍不惟理是循而喜怒予奪率附麗以行其私必至於作威以削是蔦蘿之類也故必介然持其中正蹇蹇諤諤無所依倚而不異於栢則節操之貞風采之振人心之懾服從可知矣敬愼之存其在是乎予以廷器實棟梁之具也故伸之以臺栢之說廷器其以予言爲然乎否耶

赤嶺雲松圖詩序

襄陽均州學正鄭師禹先生篤信誠孝人也滿秩來京嘗手一圖示予且曰夏世家莆田裏之澄塘去澄塘二十里許至安樂裏柯山西南有嶺焉曰赤嶺先大父諱天麟行億十八之塟地也以世父諱元行兆二世母李祔焉而大母陳別塟糓城山之燕尾峯夏與堂兄蕃失怙皆幼比長蕃登宣徳庚戌春官貳榜第司教淛之慶元攺靑之博興夏之繼武則於正統己未沿牒湖襄宦轍背馳各天一方而松楸之祭掃缺然賴有兄子熊克承父志修厥歲事亦第乙丑貳選以出司教江右石城則祭掃於焉益缺矣𨿽恆命子侄之家食者攝之然如在之誠終莫能致欲乞假一歸用展孝忱而蛇豕橫道又莫能逹則此心歉歉殊無已也玆又當外補因繪赤嶺雲松爲圖隨寓展觀𨿽弗克躬掃墓田庶其雲松常接乎目而得以少慰其心也先生與夏有同年之雅其尙畀一言以道夏之志也乎哉余聞孝子於親之歿睹其詩書桮棬不能舉之飲之者以其手澤口澤之存故也夫以余澤之存且不忍忘況其體魄所藏之地而忍忘之乎是以古者士去其國則哭於墓而後行蓋哀丘壠之無主必有返國之期也先生晜季子姓席祖考遺徳皆以文學起家聮輝競爽有光先烈誠士林所罕得然而丘壠之違欲主守而未得圖返國而未能也自非先生狀其景物常存於心目之間抑何由而寓其思乎予知其每一披視則崇封峩峩儼乎其若堂也宰木森森欝乎其林立也蘋蘩椒荔肅乎登兆域而陳薦奠也則其身𨿽去國而精神血气固已黙相感通於赤嶺之下矣詎非善致其孝者乎先儒有曰不忘先塋孝之大者也先生以之予旣道其志復系以詩使時歌之以泄其思詩曰白雲兮英英蒼松兮亭亭紛彌漫兮散復凝蹇蔽虧兮先塋先塋兮何所柯山西南兮赤嶺之下競懷祿兮逺鶩君胡爲兮心獨苦念遺體兮親支親何在兮悠然以思駕言返兮故國路阻絕兮何之圖之成兮宛可識君之睹兮伊驩匪戚皇風大振兮沴气淸遲歸展兮明日

贈黎先生赴西安教諭序

大量黎先生臨川故家子少孤篤志務學不懈比長授經於翰林吉士傅太常先生之門學益端邃宣徳初來遊南京卽以能文鳴今冡宰南齋魏先生時爲太常卿名徳巨儒學者師尊之見先生所著輙加稱賞先生因拜門下就正所業南齋深器待之予時爲郡庠生甫冠鈍志於學先生不鄙忘年而與予友每聆其論議亹亹令人灑如也一時從之逰者屨集於戶𨿽武弁之士亦執弟子禮聲聞燁然居數歲乃絕江而北去遊淮陽淮陽之士執經而受業者視南京爲益盛也無幾又絕淮而北去逰都城都城之士執經而受業者視淮陽又益盛也正統己未予偕計上春官始與先生會於京邸方賴其資予所未至而先生被知己之薦徑赴池陽文學矣今年先生績滿來朝蓋相違十載而復會嘗得其雅齋集觀之大篇春容短章峻潔浩乎江河注而波濤之衝激也肅乎堂廡立而亷隅之整飭也其气盛其才充故其辭日昌固可追古作者而無媿顧予學殖荒落徒勉然以應四方知己之求𨿽欲刋謝浮藻一歸大雅而力不能也於先生得無健羨乎夫以先生績學之有本授受之有自萍寓兩京尙能致從逰若是其盛況乎受朝廷之命任分教之職其爲盛也當何如哉宜其作成多士出登科第而最績書於天曹也玆膺明陟得衢之西安教諭西安之士沐先生之教彬彬成就將不異於池陽也又可知焉嗟夫今之爲師者率患教之難施才之難成往往以課殿被黜然於先生則惟見其易其賢過人不亦逺乎玆將赴官𨿽久欲相資而不可畱也故予贈之以言然必道夫夙昔之好者以明先生善教之實爲予所素知也是爲序

贈應天通判蘭君赴官序

予嘗慕古之爲人牧者不徒績著於當時而名譽之美又能流聞於千百世而不冺果何道以致是哉迹其行事率務孳孳愛民不矯亢以爲廉不苛刻以爲能而循良之政爲可尙已以矯亢爲廉則甑塵釡魚非不能釣名矣而實惠不及於民徒廉也然一錢之選百紙之受者何害其爲亷以苛刻爲能則蒼鷹猛虎非不能集事矣而遺愛不懷於民徒能也然蒲鞭示辱徵科政拙者何害其爲能詩云豈弟君子民之父母蓋必豈以彊教之弟以恱安之則是愛民如子而民愛之爲父母矣績惡得而不著名惡得而不逺乎以今而求循良之牧若蘭君景淸固其人也君爲蜀成都之蕳邑人自太學釋褐通守湖廣之常徳以憂去官起復攺南京應天聞君之在常徳未及期而去其民之食力於家者懷其徳而靡忘士之官遊於外者頌其美而不寘竊意君爲郡未幾而感召之速若是豈所謂能釣名而集事者耶及君辱臨敝郡始獲瞻拜下風挹其徳容則端重而不浮觀其矩度則舂容而不廹聆其言議則又溫厚而不伐也然後知君爲豈弟君子而非矯亢爲亷苛刻爲能者比也感召之速宜矣哉且應天京郡也其民五方之人事繁且劇初通守之缺也所司馳傳以請皇上命吏部愼簡賢者授之吏部卽以君應詔是則銓衡之知君又已久矣夫以外郡而遷內郡地不同也而民固同自逺戶而視近廛民不同也而心固同君玆往也孳孳之愛循良之政必以治常徳者以治應天則應天之民懷其徳士頌其美者寧獨異於常徳乎然則君聲績之益茂在此行矣予也喜劉寵杜暹劉寛陽城其人之爲吾郡也故樂序以爲贈而深致吾民之慶焉

冶亭登髙詩序

九日登髙厥有故事而南京詩社諸君子每歲九月九日攜酒殽登城南之雨花臺更畨作主以爲樂惟正統已已以朝廷有事不果登今年八月十六日恭聞太上皇帝鑾輿還復臣民惘不忻忭於是大司空周公之子仁俊作主折簡速賓欲尋舊盟適值陰雨以雨花臺泥淖不可往攺登冶亭蓋冶亭在城內朝天宮通明殿後冶城山上近且易陟故也至九日伏遇聖天子徳音渙頒大赦天下恩澤誕敷人心恱豫仁俊以爲聖化維新理宜胥慶今日遊樂云胡不可遂約會於道錄至靈胡公文珪所是日所速之賓二十有八人至者則尙寶宋士臯黃門劉有融翰檢王之深進士陶元素揮使彭大用士人徐時用江文初賀存誠蔣主忠嚴克企張廷桓張志確金彥端李啟明葉廷玉吳宗啟方元服以及道錄玄義李明善萬宗賢時天已開霽諸君褰衣登山拾級而上亭左右艸木蒙宻後有竹林森茂於樹罅間俯視居民萬屋鱗次石城壁立縈回勢若飛鳳西瞰長江若匹練在地東望鐘山又若蒼龍起伏黃金殿閣隱映紫翠中佳气欝勃皆接於幾席之上諸賓列坐亭中僅而可容仁俊持殽捧觴以享賓酒數行而止請自亭而降仍至胡公所則已張筵以俟復以次序坐笑語歡洽酒行無算或謂今逢菊節乃無黃花可對非負美景乎胡公亟取一盆置堂中諸賓益喜更疊傳令舉觴不如令者浮以大白藹然斯文之樂也酒半仁俊起曰勝會不常豈容無述盍舉唐人獨在異鄕爲異客每逢佳節倍思親遙知兄弟登髙處徧挿茱茰少一人一絕分韻賦詩一紀一時之勝可乎諸賓曰諾皆卽席賦成而韻獨不及予意欲予爲首敍也日將夕諸賓皆沾醉散去其不至者仁俊亦遣人投韻索詩翌日詩皆就仁俊積爲一帙示予予讀之則曰先正有云士當先天下之憂而憂後天下之樂而樂諸君子昔也遭時多故則懷忠憤之誠可謂先憂矣今也萬方歡慶斯講遊觀之好豈非後樂乎然諸作鏗鏘要眇沖淡和平不惟在位者類皆能言之士而韋布丘園者赤足以鳴國家之盛焉於是而知巖穴之間有遺材者多矣惜予力綿弱不能以汲引之也姑因序其什而深致意焉且予承乏詞林者久玆得請歸省幸獲從諸君子之後明歲北覲此會不可復得是用紀其勝而不辭

南京禮部尙書王公挽詩序

太宗文皇帝龍飛攺元之初首賜進士曾棨等四百人及第出身有差復簡拔秀異之材二十有八人入翰林爲庶吉士蓋所以上應乎二十八宿也今南京禮部尙書臨川王公實與焉賜閱中祕書日勑大官具食夜給膏火費萬機之暇上每躬課其業嘉待優禮倍萬恆品所以儲養造就爲後日宻勿贊襄之具也公長身美髯昻然朋行中上獨異之已而擢翰林修撰升侍講進學士職上累北徵沙漠公必從行逮仁宗昭皇帝宣宗章皇帝尢見寵遇升公禮部侍郎入內閣參預機務正統間修國史爲總裁開經筵爲講官彌綸啟沃厥績維懋國家以南京爲根本重地鎭靜碩畫必藉威望老成之人於是命公南來公至是甫及二載而溘然下世矣可痛矣夫謙有二親在堂得請歸省適值公喪啟行還塟時公卿大夫士執紼而送者數千人謳吟哽咽發爲詩歌行道聞之莫不掩泣公諸子乃錄其可知者得若干首聫爲一帙而命予序之嗟夫國家以公爲四朝老臣實維文廟培植以遺後者故都邑之重惟公是托所以宸衷無南顧之憂者有公在也今公已矣國失所倚而人失所望則凡有知者孰不泫然哀之乎哀不能已而胥著於言於以見非一人之私情乃天下之公義也故爲敍於篇以備史氏采錄之一端云

贈天文生萬英序

云夢萬君英字世才通歷數星官之學今年秋當道薦其名於朝上命禮部欽天監試之術果精習獲補本監天文生交遊者咸榮之徵言以贈惟星歷之學尙矣以歷數言則自伏羲畫八卦以象二十四气炎帝分八節以紀農功黃帝迎日推策乃使羲和占日常儀占月車區占星气大撓造甲子隸首作算數容成綜斯六術考定气象建五行察發斂起消息正閏餘述而著焉謂之調歷而後世本之然以聖人之智其於天地之理陰陽五行之運日月星辰之紀考驗推測無有不盡其立法倚數固宜歷萬世而不忒也然傳之稍久其應輙差自堯舜三代及漢唐宋以來歷未嘗同何也蓋天地之數妙不可測者常在於毫眇之際而其象與气推移贏縮亦有時而不齊積以歲月則不能無差理固然也聖人不能使歷無差而能因其差而是正此歷所以屢變也以星官言則自黃帝創受河圖始明休咎降及髙陽乃命南正重司天北正黎司地堯則命羲和岀納日月考中星以定四時舜則在璣衡以齊七政夏則昆吾商則巫咸周則史佚諸侯之史則魯有梓愼鄭有禆竈齊有甘徳魏有石申皆掌著天文各謹圖驗其巫鹹甘石三家後代宗之而相傳至今者也肆惟聖朝祗若天道治歷有法而無所差忒觀天有器而無不脗合所以前民用而授人時占吉凶而審災祥者亦已備矣自非性識明逹深究古學豈能極占步之妙哉英較試其術旣已精習而無沗所薦則推气數以驗天常觀天文以察時變必能舉其職業矣職業能舉祿位由是而進焉英聲茂實能不著聞於觀臺之間也哉英益勉之庸書以俟

贈陳編修歸塟詩序

景泰紀元之春予與黃門司馬先生自朝鮮使還至遼陽聞編修陳先生奉命來祀北鎭祀畢詣蓋牟啟父櫬迎母歸蓋尊甫姑蘓人宣徳間謫戍於是以歿而母因寓焉故也予乃偕黃門聮騎往蓋牟致祭墓下升堂拜其母期同還朝而先生啟竁未及遂抗手別不數日先生至京暫厝父櫬都城外奉母居官舍當是時先生卽欲歸塟以入仕未久不敢言私旣逾年先生書滿考稱天曹奏賜勅命當贈父如子官母封孺人先生曰是可以言歸矣疏其情以聞詔許之舁櫬及母發舟而南同寅諸君子咸著爲歌詩以詠別謂予宜序不敏何敢僣於斯竊聞宋魯之犒贈也乘韋先而吳鼎後是以不辭嘗觀世之故家令族不幸而遭遷謫者多矣往往星馳水逝一去而不返其能故國之復者幾何人哉先生當門祚中衰之秋父母昆弟越在海東而先生巋然若魯靈光獨存京師蚤莫淬礪肆力問學大有所就竟以明經領薦策名進士爲第一甲第二人拜官翰林入侍經幄卒致父櫬返於祖塋母氏歸於舊廬龍章寵鍚光賁存歿故國旣去而復歸門祚旣衰而復振骨肉旣離而復合非由先生之克子能若是乎先生之歸也襄厥大事敬恭桑梓孝親之念可以無憾矣然皆上之賜也肆惟皇上富於春秋懋隆聖學而先生爲經筵講官以啟沃爲任固不宜以久去也故曰君子不以私害公不以家事辭王事尙式遄其歸以副同寅諸君子屬望之意可焉是爲序

賀曰溫孫先生壽七十序

國愽丰城竹軒孫先生有子五人謙識者三人也謙爲童子時嘗從春坊諭徳臨江黎先生遊獲拜今致仕都憲公曰良先生與公同謫宦居南公遇物豪暢器度弘厚謙心慕之蓋都憲竹軒之次子也謙在京庠時獲執弟子禮於教授曰讓先生講下先生善於啟廸深承奬勵謬領鄕書以出謙心徳之蓋先生竹軒之季子也謙在翰林時獲與侍讀曰恭先生聮官先生先逹老成亷介方古謙心敬之蓋侍讀竹軒之中子也三君子材徳聞望中外相埒餘二人𨿽不識畹蘭崖桂之華珠聮璧合之美當不異也矧曰儉先生仕不出鄕又早世曰溫先生初不仕謙不之識也固宜使曰溫先生亦岀而用世材徳聞望詎後三君子哉先生有子約以禮經登鄕選升諸太學循例南歸省侍其親時教授先生主客禮部謂兄今年七十九月十日其初度也乃篤愛兄之誼屬筆於謙俾敍寓歸爲兄壽謙聞曰溫先生性孝友好施予重然諾長身修髯言黙可則甞嘆世降俗偸乃合邑之好禮者三十餘每旬爲敍倫會崇儉任眞去奢革僞爲逺近所稱道是知先生𨿽不一試以澤潤生民而徳之薫沐於鄕邦者亦已深矣然則先生臻是壽者乃天因其材而厚之者也譬則蒼松翠栢有棟梁之資隱於窮林邃谷不爲匠石所采錄俾得以歷寒暑全天年固其理也先生之壽豈異是也哉越是以往由耋耄而臻期頥有不可以限量之矣謙媿無文承命不容以黙遂書此爲千里賀

貞節堂詩序

貞節堂詩者乃縉紳大夫爲王君允母孺人劉氏而作也孺人年及笄歸王君云年二十有六而寡生二子允方五歲信方三歲上無舅姑下無童僕煢煢孑立飲蓼茹荼誓守其志躬勤紡績以撫諸孤允年七歲卽授以經遣入郡庠爲博士弟子員鬻簮珥市典籍以資其學視其勤惰時加奨勵故允業成名立登正統乙丑進士第拜福建道監察禦史今孺人壽躋七袠康寧無恙此貞節之堂所由以立而縉紳大夫之詩所由以作也予聞之易曰貞者事之幹也又曰貞固足以干事夫人之遇事所以頺墮不立而失其素志者不貞故也知事之爲正堅固確守無所移易是以謂貞君子處事莫不當然而況婦人從夫之義者乎在恆之六五有曰恆其徳貞婦人吉傳曰婦人貞吉從一而終也夫終守從一其徳恆矣此所以爲貞也孺人以盛年婺居甘心窮約教育二子自鬒髮以至種種守其從一之義近五十年志操堅確凜然如秋霜烈日其徳之有恆如此謂之貞節不亦宜乎彼有徒慮餓死自失其身以淪於禽獸之域者聞孺人之風媿死無地矣昔衛之共姜守義甞作栢舟之詩以明其志當是時陰教行於閨門先王之澤未冺夫子取之所以爲世勸也諸君子詠歌孺人之節大篇短章極相推羙使觀風者采之以附栢舟之什而傳誦於天下後世其於共姜又何逺乎肆惟國家禮教興行表厲風俗凡閭閻士女有能守義若共姜者輙旌其門若以孺人之節上聞予知旌門之典不旋踵而及之矣矧禦史君身躋顕融躬致祿養蹇諤之操著於臺端朝廷乃推所自將必鍚之宸章寵以命服以爲孺人榮又以見天佑善人其理不爽死者有知寧不含咲於地下乎嗚呼禦史君之名由孺人之教而有成孺人之節由禦史君之孝而益著是皆可書以爲世之爲母爲子者勸也用是述於篇端

贈禦醫孫先生醫效序

少保兵部尙書於公之壻錦衣衛千戶朱驥患傷寒疾旣愈而復作勢日向劇賴希賢孫先生治之而愈驥感其活已且念其術之良也徵予言以彰之於聞昔漢張仲景本內經難經之旨著金匱玉函經及傷寒諸論其論六气之所傷最爲詳備晉王叔和纂岐伯華陀等書爲脈經敍陰陽內外辯三部九候分人迎气口條陳十二經洎三焦五臓六府之病尢爲精密二氏之書誠千古不刋之興也後之學醫者莫不本之近世以醫鳴者曰劉守眞張子和張潔古李明之軰號稱醫道中興守眞子和攻伐邪气多用宣泄之法潔古明之護養元气加多補益之功蓋皆明夫气運之變而通於陰陽之化者矣今之言醫者莫不宗之先生之爲醫也精究張王之書深傳劉李之妙其攻疾也陷陳克敵若韓彭之用兵其養病也綏輯拊摩若蕭曹之治民辯證於指下取效於目前隨宜應變未嘗十失一焉異乎世之泥古守常者矣是以先生之醫著聞京師凡嬰疾者必往求治屨集戶外至不能容而先生應之亦未嘗以貴富賤貧而有所擇也夫疾旣愈而復作他人治之孰不以爲難也在先生則易易焉其術之良豈不於是而可信乎惜予言不足以彰先生之美而盡驥感徳之情也先生浙之仁和人世業醫永樂初侍父居太醫院今爲禦醫其學得於家傳尢多雲

贈河間太守王君赴官序

京衛武學教授銅梁王君用節因薦擢河間府知府或有言於予者曰河間大郡也宻邇京師頃者邊塵犯順震驚畿甸河間之民倉卒駭散輕去城邑賴天兵掃除逺竄漠北其民稍稍引歸喘息未定心迹未寧王君玆往不亦難於理乎予曰不然駭散者非其民之罪也守土者之過也使守土者能捍禦以爲之保障則民有所倚而不懾矣至乃奉身先逸民有不從之者乎惟其如是故朝議以爲保障其民惟王君爲能故共薦之而王君者由進士起家爲刑部主事以事解官大臣交章論薦復起而任教職學術之正足以啟廸乎後人材識之優足以建立乎事業今奉命出守𨿽當乍散復歸之餘從而推誠布公宣徳振惠以修內政興治補獘思患預防以禦外侮民有所倚必帖然而寧謐矣譬則良醫之治羸病而投以參苓之劑慈母之字孺子而審其惡欲之方病寧有不瘳而子寧有不安者乎吾見其易而未見其爲難也昔漢朝歌盜賊充斥鄧隲舉虞詡爲之長故舊弔之詡咲曰不遇盤根錯節無以別利器及到官設法擒戮境內獲平後遷武都破敗羌眾招還流亡假貸貧民開通水運家給人足一郡以安故艱虞之際正志士立功之秋而謂王君難之乎子徐待之英聲偉績不久振聞於都下矣或者無以對未幾用節啟行諸同年仕於朝者咸岀祖以餞之予亦在列因舉與或人言者爲監察禦史張君孟弼吿孟弼請遂述之以贈用節於是乎書

贈蘇郡太守汪君序

大江之東郡之大者以姑蘇爲稱首戶口之版土田之籍視他郡奚啻倍蓰故生殖富而愬訟繁其財賦之上供於京者以億萬計然欲使其民禮教興行姦宄屏息遂俯仰之願無徵科之擾非有弘傑之材爲之守煦之以仁制之以義繩之以禮約之以法而由之以誠未見其政善民安而悅服於心也故凡爲守於是者恆遴選其人焉比者蘇守以缺聞皇上博簡羣材而得地官正郎汪君淸夫遂以授之淸夫爲隴右義武王世顯之後自金入元代有顯人與予同登己未進士第居地官之署十有四年矣材有猷爲而不爲威武懾觀其當皇上臨禦之初敵擾邊闗奉命與將臣率兵遏之還守京城躬擐甲冑不避艱險尋命入陜選領鄕兵入援事定還朝或邊糧之當積或餫道之當理必命淸夫往治咸稱厥任其材之弘偉著於朝端久矣今俾岀守一郡人多爲之惜予則以爲宜也何則蓋淸夫先君子宗賢嘗通守淞郡有能名淸夫寔侍左右淞與蘇地若齊魯然土風民俗固所素諳者也以弘偉之材而居素諳之地仁義之施禮法之布一岀於誠而無僞政有不善民有不安予不信也矧近之爲蘇守者前有況公後有朱公況之治也以剛果朱之治也以簡靜而皆臻於理淸夫玆往將爲況之剛果歟抑爲朱之簡靜歟昔趙廣漢守頴川以威名聞韓延壽繼之以禮讓化及黃覇代之務以篤厚因其迹而大治今之蘇殆不異古之頴川而君繼二公之後將不異於覇也審矣他日政理有成聲績兼茂其致璽書褒美入於廟廊又豈異於覇乎尙愼旃哉凡同年而升者燕餞其行謂予載筆於朝屬序以贈

倪文僖集卷十八

●欽定四庫全書

倪文僖集卷十九

﹝明﹞倪謙撰

○序

贈都憲王公詩序

都察院左副都禦史王公公度二親相繼早世皇上禦極之初嘗推恩賜勅贈其父爲給事中母爲孺人矣又三年復賜誥加贈父爲僉都禦史母爲恭人公思欲錄黃燎告丘隴時奉勅總督江淮漕運撫巡畿甸郡邑屬頻歲河決爲患水旱饑疫相仍民生寡遂公勞心焦思方務築塞賑卹未敢言私今年爲患者已息相仍者已蘇時漸康復歲之秋仲還朝議事始疏其情上陳乞歸展墓皇上若曰朕倚卿以國計之重民務之殷而卿眷念桑梓孝誠可嘉事畢卿其速來以副朕望於是錫楮幣爲道裏費俾乘傳歸以寵榮之恩至渥也陛辭朝之公卿偕同年諸君咸賦詩爲贈而授簡於予以敍之予以謂君子盡心王事不以私而害公者急君之義也報本反始必先公而後私者厚親之仁也孟氏曰未有仁而遺其親者也未有義而後其君者也忠孝盡於君親而仁義之徳著矣非公之謂乎公之先湖南人移家河州早逰庠序以明經領薦陜藩擢魁春官爲名進士拜戶科給事中進僉憲再進今職其在朝也數上書論天下事當鑾輿北狩權姦誤國則奮大義以快眾心及外蕃犯順提兵追擊拒扼邊闗則揚天威以挫勍敵其奉命以出捄災卹患還定安集則化凍餒爲飽暖轉呻吟爲謳歌民賴全活者以億萬計有優爲之材而又有剛大之節果何爲能然哉蓋公性資英邁識逹政體其浩然者有以充於中故表然者有以著於外也是浩然者在天爲景星爲卿云在地爲醴泉爲朱艸在物爲麒麟爲鳯凰人爭快睹之而鍾之於人則爲雄偉不常之器皆是物也公得於是者獨厚是以發爲事業磊磊落落功施於社稷澤被於生民豈惟天下想聞其風采而名之傳諸後世垂諸簡冊可得而泯也耶公之歸展敬親塋龍光輝赫照映泉壤邦人必皆歆艷嘆慕以爲西河之間前此未有也於以見皇上體人子之心而遂其孝而公之徳實足以承之所謂非閭裏之榮邦家之光者也故予樂爲天下道之若夫遄歸就職仰承睿旨此公之志也而詩已具矣玆得而略焉

送王公佩歸侍詩序

太醫院士松月王先生正統間以老謝事其子公佩自淞來京代之先生獲歸佚於鄕余時恆於士大夫所會公佩接其儀度言議雅愛重之以爲若公佩之才宜就儒業以出足爲天下用乃覊於醫曷克展邪及其卜鄰甚邇朝夕往還益洽然後知公佩幼從內翰楊廷端先生遊學有授受爲亞卿周公侍禦趙公郡博孫公所器待咸欲舉入郡庠而公佩亟以代親爲事不果其孝可嘉矣公佩攻書喜吟詠毎偕二三友過予靜存軒中篝燈夜酌輒投壺聨句以爲樂酒酣奇語疊出拊掌諧笑興意灑然胸中抱負何如也見予鄙作必加賡和頃刻數十篇不厭睹其詞鋒差差余固斂鍔之不暇也景泰攺元公佩隨王師往平閩寇而余亦乞假歸省遂爾闊別明年予還朝又明年閩師始班公佩以功授醫院幕職食其祿不事其事乃復胥晤暇卽尋盟過從情好固不異於疇昔也玆公佩念二親衰暮久曠定省得請於上翩然戒歸余性木鈍不能俯仰與世諧賴公佩不鄙棄予今其歸矣則酬暢之樂誰歟望之及思公佩始之遺外功名甘就醫業者旣爲親而出今之登名仕版思盡榮養者復爲親而歸一念之孝始終在親予敢以朋友私分怊悵於其去乎於是舉觴餞之而歌以侑觴曰南風之薫兮三泖波九峯無雲兮欝其嵯峩君玆歸止戲彩服而進春酒兮親亦怡止髮皓而顏酡燕喜之樂兮柰爾何朝家需忠賢以翼理兮惟孝之求豈容君兮抱道不試而逺逰車載脂兮馬就服君來朝兮吳淞不可以久畱歌竟在坐之賓咸歌詠以餞之命予序之然必及夫交誼者以見公佩與予斯文之好若此也

贈內翰戚文湍序

古人論不朽者以立言與立徳立功並稱故君子道明於已而不獲見諸行事則必立言以垂後若史氏之職是已三代以上之史卽詩書春秋皆經聖人所刪定不可尙矣秦漢而下其英君誼辟之盛徳大業賢臣名士之丰功偉行與夫一代典章法制之施理亂污隆之迹使後世得以究其顚末詳其是非逮仐久而彌彰者不有賴於史筆之存也耶使無載言之筆𨿽功髙徳懋孰爲傳而有聞乎是惟言不朽乃功徳所由以不朽宜其稱之並也以立言爲職者其重且要不亦明甚矣乎今之史職在翰林曰修撰編修檢討朝廷於是職必愼簡甲科文學之士以充而余姚戚君文湍獲拜翰林編修蓋出於愼簡也文湍自幼侍親宦途夙承家學性精悟不凡年十五六時操筆爲文章雄詞麗句已累累不窮比弱冠其辭益騁若百金駿馬追風絕塵逸气橫出蓋其得於天是以過於人也予毎期文湍之才足以魁多士居翰苑而無媿其後出領秋薦果登進士髙第選翰林庶吉士被擢爲史官竟如予之所期但少歉於魁名耳玆文湍旣陟淸華禁近之地任立言要重之職則纂述鴻猷鋪張盛化褒功贊徳著於簡冊以傳信於天下後世者固朝廷所望於文湍者也而無識者類以閒冗視之尙曷足與議也哉顧予學殖荒落亦嘗職立言而不知所以言以今觀之增愧於文湍者多矣然則文湍善培積而不已其向往可勝旣乎太醫院士滑志庸君鄕人也榮其拜命來需贈言予與文湍交最久知最深故喜一道之以見朝廷用賢當其才而且爲吾黨賀也

贈刑科給事中王君序

給事中言官也以諌爭封駁糾劾爲職在昔諌議拾遺補闕卽其任也古者諌無官工誦箴諫瞽誦詩諫公卿比諫士傳言諫庶人謗於道商旅議於市上自公卿大夫下至士庶工商無弗得諌者漢唐以來諫官始有定員以天下之政四海之務得失利病萃於一官使言之其任不亦重乎是以天子深居九重而耳目所及罔不周知者由諫官以言之也爲是官者必練習憲章明逹治體有長慮卻顧之識存忠君愛國之誠衮職有闕則犯顏而不難大臣有失則直指而不忌誘以厚利而不動臨以白刄而不懼然後爲有以盡其職也易曰王臣蹇蹇匪躬之故斯之謂已𨿽然進言固難而納言尢難鴻惟皇上言路大開納諌如流爲言官於今日者豈不足以行其志乎瀘川王君廷鑑夙負異姿先君子耕樂處士朝夕躬課以詩書比長博延名師訓廸故其學有授受正統戊午領薦而起兩辭教職不就卒業太學業益充博景泰辛未擢進士髙第今年秋拜刑科給事中君之在太學門下從遊之士甚盛乃相率來徵贈言於余余惟有官守者修其職有言責者盡其忠官守言責不得以相侵也然使當責者拱黙而不肯言不當責者又侵官而不敢言將何以善其治乎君抱充博之學有用世之志玆獲任言責之重際納諌之君則昌言論列而效蹇蹇匪躬之節蓋千載而一時也蹇蹇之節著則言之行者道之行也由是善治裨於國家風采振於廷端尙曷讓古之諫臣也耶昔宋歐陽修余靖蔡襄王素爲諌官當時重之謂之四諫余於今固有望於廷鑑矣遂書以爲之贈

劉侍禦挽詩序

嗚呼此爲吾亡友敍珙劉君自新哀挽之什也然縉紳君子哀吾自新者抑何若是之多耶蓋以自新早失怙恃克篤志力學攻苦毄淡不以祈寒暑雨少懈遂以詩經發觧於蜀登正統己未進士第拜官行人九載榮滿薦授貴州道監察禦史奉勅諭蜀山都掌夷寇遷秩甫半載髙位厚祿未及晉承而遽以疾卒此其爲可哀也自新魁岸磊落爲行人將命四方擅專對之譽爲禦史深入賊境曉以禍福諸寇悉降不煩師旅其才略爲甫見弘猷大志未及盡展而遽止於斯此其又可哀也自新嘗言吾先世以來多不得壽不知吾齡之延否也乃以山嶽名諸子今自新甲子果不及周年僅五十有一其命矣夫此其尢可哀也自新之可哀者若是則凡縉紳君子篇連牘累所以悼惜之者安能已於言耶言之發也人情所同又安得而不多耶予與自新同年舉進士交契甚厚其子山敍郡薦爲陰陽正術以其爲世宦之家也山頃來京授職乃以諸作輯錄成編徵爲之敍嗚呼吾尙忍序君玆什也耶𨿽然世固有躋華陟要者矣其官資非不髙也壽年非不長也至其材徳略不爲人所稱甚則詆訾交集在生前且不免焉況身後乎由是觀之則吾自新𨿽不得隆貴壽於生前而所以壽身後之不朽者固有賴於是編也故不辭而序之使傳焉

淸風林詩引

出南京朝陽門外四三里有兪氏文貴居焉文貴維揚人居於是數世矣父彥淸偕母氏年垂八十具慶在堂文貴有兄文顯文徳文徳任南京畱守左衛百戶皆惇睦有行誼丰於貲畜賢而好禮家林有竹數千挺望之蒼翠蓊欝賢士大夫樂與文貴遊者恆造竹所嘯詠時或天風徐來柯葉披靡觸撓參錯播而成聲恍若登有虞氏之廷聞鳴球之戞擊趨文石之陛聆佩玉之珊然也挹之者污濁爲之疏瀹煩囂爲之滌蠲不惟悅人之耳而又爽人之神也因名曰淸風之林文貴商於湖海心未嘗不在是林也頃來京師慕太常卿夏公墨竹妙天下乃持縑素求圖其所謂淸風林者而時展玩焉將徵名能詩者題詠其上以寫其適介秋官員外錢君原博屬一言爲之引惟夫風大塊之噫气也不自爲聲而聲生於物之所激不自爲形而形生於物之所遇故風一也簸塵沙則爲狂鼓濤浪則爲怒泛蘭轉蕙則爲香是皆因物而有變也至於竹中虛外直有冬夏不易之節中立不倚之操物之至淸者也惟竹之淸也故激之而成聲遇之而有形而風也亦從而淸焉是以人之挹之悅乎耳而爽乎神徒知風之爲淸而不知因夫竹之淸也且天下之物可愛者多矣而文貴於竹而植之而圖之而詠之而獨加厚焉何耶吾知其心必窮逹不移其守得失不渝其志羣居而不附麗特立而無比周於竹之淸實有契焉者觀人之親其徳者無不愛而接其儀者無不悅是何異於竹風之相值也耶此文貴所以不他之愛而獨厚於是良有以也詩曰維其有之是以似之其文貴之謂乎昔者吉甫作誦穆如淸風今諸君子皆能言之士詩之作也固亦若是文貴披是圖也詠是什也不知淸風之在林歟抑亦淸風之在詩歟其所得當益深矣是爲引

贈揚郡太守王君赴官序

昔太史公傳漢循吏謂其能奉法循理不尙威嚴故得列於是予嘗思夫代之爲理者法而能奉則承流宣化以盡職而非法者有所不爲矣理而能循則持廉秉公以守身而非理者有所不行矣如是則徳化漸洽而民心悅服又何待威嚴之及哉凡假威嚴以爲治而彊民之從者皆不足於理法者也內之有不足而惟外是假欲臻治理之效不可得也及效之不臻而乃誣民曰難治豈理也哉揚之爲郡介淮海之間自唐以來天下繁盛之地稱一揚二益人民之夥物產之殷逮今猶然乃江北一都會也比者郡守以缺聞少保髙先生其郡人也欲得循良之守以惠彼民而素知大理寺副王君宗貫賢薦之天曹奏於上擢補是缺宗貫陜右三原人中辛酉鄕試登戊辰進士第選翰林庶吉士日親炙館閣耉老成人所聞所學皆康時之略聖賢之道尋拜官大理剛毅頴敏著於有爲屢平反大獄執議不回無少阿懾今都憲蕭公時爲棘寺卿毎以第一人稱之其足乎材立乎志者若是宜爲少保公所知而擢守大郡也夫揚固大郡也頃因水旱相仍民多告病使或爲守者矜智挾私而立威以逞其何以堪之今乃得材足志立之宗貫焉則夫斯往承流宣化持廉秉正惟理法是循是奉蓋可知矣其徳化容有不洽民心容有不悅而治效容有不臻者乎由是豈惟將受國家增秩賜金之褒他日儻傳循吏又當不後於古人矣君將赴官內翰劉君偕縉紳徵言以華其行故述期望之意爲贈

丹陽董莊睦氏族譜序

睦氏之先望出魯國五季時有睦三府君始自眞定來擇練塘之南句曲山之左居之是爲丹陽董莊之睦嗣武略將軍鎭江衛副千戶良佐念其先人武略府君嘗修輯歷世譜系未就而沒玆承叔祖伯林景曦二公之命詳加考訂以睦三府君爲始祖其後有遷毘陵者維揚者茆山者彭橋者甕城者朱巷者石漂者市居者黃土橋者坊前者淩口者合之爲一十九代析之爲一百四十二枝逾五年始克成編一開帙間則上下五六百年之久昭穆世次粲然有倫俾後之人知本所自出而篤尊尊之義知支所由分而盡親親之恩其用心亦勤矣豈非惇本厚倫之士乎譜旣成自序以見志復徵予言予以謂三代世家自得姓受氏有五宗之法以統族屬故列國皆有本系秦漢以來天下無世卿國滅宗散其法遂廢於是以門地相髙而譜牒始興隋唐之時蓋家有譜及五季喪亂相仍散佚者多自是知其本者鮮矣宋興惟歐蘓二氏之譜著稱於世遂爲後人之法焉夫世系之自非譜何由而明昭穆之別非譜何由而敍族屬之繁非譜何由而合是宜良佐汲汲於家乘之修而追成先人之志也其孝可嘉矣然其爲譜斷自五季而下其上也不敢妄引而彊合焉是爲得實亦可見其先世所積之厚故逺而益盛若此也良佐之賢旣能承先志以成斯譜爲後人者繼繼繩繩皆能心良佐之心以光其族則蕃衍昌大未可涯涘續是而書者又容有窮乎遂爲識其左而歸之

潞渚驪歌序

景泰六年八月定襄伯郭公奏臣生三月父喪母守節教臣獲底成立至正統初母喪遺言與父合葬南京祖塋屬有同產兄病不能往權厝西山俄兄又喪七年南徵麓川十四年北徵畱鎭大同景泰五年召還往返備邊久未歸葬臣得祿思親不勝哀痛幸賜回遷葬以副遺言上憫其情許之詔工部爲營葬事遣官諭祭有司給驛舟歸其喪陛辭將行縉紳交遊胥與餞於潞河之渚咸賦詩爲贈凡得若干首合而命之曰潞渚驪歌蓋取古逸詩之義也謂予辱葭莩之末宜敍簡首惟人生大節忠與孝耳子盡孝於親仁也臣盡忠於君義也仁義修而君子之徳立公世家臨淮大父營國威襄公從太祖髙皇帝削平宇內爲開國元勛男尙貴主女侍椒房一門貴顯世莫與倫公爲戚裏貴遊器宇瓌傑材識英邁而能折節事學書無所不讀發爲詩文淸奇雅贍膾炙人口是蓋有得於天而非積習所能及也自洪熈初宿衛禁庭立朝幾二十載才不少試旣而仗劍臨戎南徵北討始克展其將略累樹戰功用致茅土疏封河山入誓時族嗣侯方有酎金之失公不藉梯媒復起而得之龍章褒錫貤榮祖禰非忠盡於國曷能爾乎玆復拳拳以繼述爲心念母夫人顧言力襄大事不逺千里奉其體魄祔於祖塋非孝盡於親曷能爾乎忠孝兩全大節以立君子之徳莫有逾於此者矣然朝廷於公顧遇至渥今日遂公之孝者又將望公之忠於無窮也昔周宣王之命仲山甫有曰纘戎祖考王躬是保命召康公有曰無曰予小子召公是似自古繼體之君所望乎世臣者蓋若此君子不以私害公然則公也豈宜久於去哉予諗於公公曰唯唯

贈吏部侍郎兪公賜告序

太子少保吏部左侍郎嘉禾兪公以疾在告上疏願歸故里調治詔許之諭之若曰朕久畱卿冀疾有瘳而卿固願歸治卿歸宜愼疾自愛務近醫藥疾愈速來輔朕有司其月給米十石初公得疾上數遣太醫來視予善藥逾年不愈公始欲歸上疏不許又逾年疾如初乃再上疏至是始賜告官其一子爲給事中俾侍疾南歸公何以獲朝廷眷遇之隆若此哉蓋公以醇實之徳博贍之學正統中侍皇上於藩邸講明正心誠意之方敷陳堯舜周孔之道朝夕納誨輔成聖徳故皇上於嗣統之初進公鴻臚寺丞尋擢少卿累遷至今職方倚公贊理弘猷共興善治公亦竭忠盡瘁展布其才柰何沴气侵而疾疢作矣孟子曰湯之於伊尹學焉而後臣之髙宗命傳說曰予小子舊學於甘盤自古聖君哲後未有不資於學以成聖者是以皇上緬懷舊學恩意惓惓勉其畱厚其去而望其來也使公無恙豈宜一日去左右哉宜其眷遇之隆若此也抑予聞之昔秦少遊臥病汝南直舎髙符仲攜輞川圖示之曰閱此可愈疾少遊得之喜甚卽於枕上引之怳然若與摩詰入輞川數日疾良愈公之歸故鄕山川歷歷在目睹先世丘隴之所覽童子釣逰之迹其心之喜殆有甚於少遊之觀圖者矣疾寧有不愈者乎尙勿藥早來以仰副睿諭之盛心是縉紳之所望也太子少保兵部左侍郎兪公偕諸君子篤僚舊之好屬筆於余以爲贈於是乎言

贈逹先生赴襄陽教授序

先生括蒼之宦族也始祖哈麻仕元爲鎭江路逹魯花赤髙祖志公爲撫州路同知曽叔祖兼善進士及第死節封魏國公謚忠介祖彥廣仕國朝監察禦史升湖廣僉憲父文有隱徳不慕仕進日以詩書教子姓以故先生之學得自家傳深有源委永樂庚子以詩經領薦浙藩登甲辰春官貳榜第來教應天府庠宣徳初大理卿西昌胡公撫巡南畿大興學校增廣生員謙甫髫年預在選列獲隸先生講下執經問難啟廸良多方資卒業於朝夕而先生以滿考去矣後聞先生擢教新淦再擢鎭江所至勤於誘掖士子彬彬造就鎭江乃其始祖宣化之地卒葬於此丘隴所存先生因卜居焉先生有三子曰顯曰褒曰鎭皆秀敏克家而顯之子曰頴曰毅性亦聰悟俾二孫俱入郡庠紹儒業今年再以滿考來京將辭老歸於鎭江遂休致之樂天官卿謂其耳目聰明筋力不衰而年且未至不允奏補襄陽教授不日陛辭將行括蒼新淦以及鎭江諸縉紳慕先生之徳咸徵能文者爲序以贈應天諸君子以謂吾輩可無一言矧子職文辭又在門墻桃李之列欲黙得乎謙惟以門弟子而爲文以贈師果理乎哉抑觀古之人於其師言動之詳必謹錄而識之不特孔門爲然則文以贈之蓋亦理也先生性溫厚坦易執禮恂恂然甚恭遇義舉則毅然不讓爲文不事絺章繪句必傅於理教人隨其資稟髙下訓諭之皆有所得存心介特一毫無所苟取此其槪也故其三歷名邦前後三十餘載道化日孚徳譽日廣豈偶然也哉則夫先生斯往襄陽士子固知坐於春風中矣謙不佞因述先生言動之槪爲贈用附於古人謹識之義云

盤泉詩集序

詩者言之有音節者也言之有音節一皆本於自然而不容已焉若康衢之謡擊壤之歌二南之詠是皆髫童野老委巷女婦逹其情之所欲言者初豈有意而爲之哉以今觀之𨿽學士大夫反有所不能道何耶由其被先王教化之深而發乎天性之眞者自然而成音也後世之爲詩者養之未至而欲模擬古作極力馳騁排偶聲律風雲月露以爲工牛鬼虵神以爲奇而古意索矣惟陶韋之衝逸李杜之典則膾炙人口世爭傳誦之以至於今豈不以其音節自然有得於風雅之遺者乎盤泉先生名實字篤恭姓李氏盤泉其別號也先爲豫章人九世祖始徙丰城先生生而長身美髯居家孝友早從鄕先生朱至貞逰刻志問學授徒於鄕不慕榮進永樂中郡守以秀才薦起之理刑憲臺拜河南盧氏丞持身廉謹有惠愛之政後謝事歸以壽終平昔喜吟詠毎有所得輙形於詩詞逹而止不事絺章繪句然惟以自適多不存稿其子太平知府若虛掇拾遺墨僅得若干篇彚萃成帙凡古選歌行近作絕句諸體略備所謂存十一於千百者也以予有同年之契屬爲校定旣刻諸梓復俾予序之予觀先生之詩衝逸而不窘廹典則而不奇詭有和平自然之音無模擬馳騁之態蓋渉陶韋李杜之蹊徑而上追乎風雅者也考其所詠或酬答親友或紀述宦逰或寫已懷或勉子徳無非天理民彛之懿而其操履之端學術之正涵養之厚居然可見得不有傳於世乎孔子曰有徳必有言於先生信之矣若虛以名進士出守大郡文章政事卓稱於時嘗荷推恩贈先生爲兵部主事玆復圖其不朽者如此是則仁人孝子之用心矣遂忘其謭陋而序於篇端

贈夏文振序

易曰上古結繩而治後世聖人易之以書契百官以治萬民以察蓋取諸夬夬揚於王庭其用最大也故周官保氏掌養國子則教之六書書必同文漢制太史試學童能風書九千字以上乃得爲史又以六體試之課最者以爲尙書禦史唐則有明字之科墨試說文字林通者爲第古之重字學也蓋如此詔令之出政事之紀道徳功業之載制度文章之述率惟字書焉是賴可不重乎使作字者或體有未精義有未究而弗得其法則其所書非謬必俗烏能布諸簡冊而傳諸天下後世哉是以國家愼重其選凡貴逰子弟能攻字書者俾入綸閣以精習之俟三載業成授之以職蓋卽古昔教試之遺意也昆山夏文振氏乃今太常少卿仲昭先生之季子也先生早以髙文碩學登進士第入官翰林以精字學選書聖制太宗文皇帝愛重其書嘗面加奬諭示爲人法於是先生以善書名天下文振秀頴超特篤志儒業讀麟經究褒貶之旨暇則操觚染翰傳其家學體義兼精波磔有法字畫遒美無謬俗之獘今年秋時當大比以侍父官舍不獲還鄕就試上章乞習書翰苑以便孝養試之入第詔允其請交遊咸以爲榮徵言以贈惟夫自古專門名家匪獨經生學士爲然字學亦莫不然也故以王逸少爲父而有獻之以歐陽信本爲父而有通以米元章爲父而有元暉以趙孟俯爲父而有仲穆世遂以二王大小歐陽二米二趙並稱玆非名家者乎今先生旣以善書名天下而文振復起而濟厥美不日業成致有祿位於以粉飾絲綸黼黻皇猷以揚於王庭則南橋北梓聨芳禁闥世之稱詡者夫豈獨專於王歐米趙也耶庸書以贈

倪文僖集卷十九

●欽定四庫全書

倪文僖集卷二十

﹝明﹞倪謙撰

○序

贈都督趙君參戎宣府序

正統己巳秋邊塵弗靖今戶部侍郎楊公時爲翰林侍講奉勅假禦史職往山東糾率義旅以備非常尋召還朝與予論及山東帥臣亟稱都閫趙君良佐之賢不容口惇詩說禮善於用兵有折衝尊爼之風予心識之未幾良佐來京備禦胥晤於侍郎公所目其儀度則詳雅而不矜肆耳其言議則忠信而不回遹探其气略則振邁而不萎薾蓋將才也始信侍郎公之言不誣景泰甲戌秋朝廷知其賢賜勅俾協贊果敢營軍務君制馭有方兵校悅服今年秋宣府左參以缺聞朝廷謂惟君可當斯任遂擢署後府都督往補之鎭守懷來永寧等地實遴選也夫錐處於囊其末未有不見鐘考於簴其聲未有不宣君惟抱負之在內者有素故其材美外見聲譽外宣自有莫之能禦者是宜峻擢之加有以簡在乎帝心也蓋君世家鳯陽曽大父某從太祖髙皇帝起兵削平海寓累功都指揮同知伯父徳勝官至大都督封梁國公配享仁祖廟庭父某任都指揮分閫山東君幼嗣爲指揮使用太子太保吏部尙書王公薦亦陟父秩其傳珪襲組固有以見其世澤之逺而振拔有爲克光先烈則君之所自致也今往參機畫發謀出慮詰戎愼守內衛京師俾同盤石之固外禦侵侮俾絕烽燧之警此則國家所望於君者然也爾公爾侯河山帶礪所以酬君之勛伐者得不有見於他日乎君陛辭戒行縉紳咸燕餞之而屬予爲之序行矣良佐尙懋之哉

故工部尙書周公挽詩序

天啟國家興隆之運必篤生俊偉非常之材以輔成鴻業若詩所謂降於卿士實惟阿衡保玆天子生仲山甫是也故其存也人仰之去也人思之歿也則又皆哀傷悼惜有不能自已焉孔子曰吾惡夫涕之無從孟子曰哭死而哀非爲生者是哀者豈有所勉而然哉情之感者深則哀之發者甚也昔子產之歿鄭人爲之巷哭叔子之歿西州爲之罷市蓋以是夫廬陵周公當太宗文皇帝龍飛之初策名進士與曽棨等二十八人進學翰林爲庶吉士授刑部主事進員外郎越府長史奉勅巡撫京畿擢工部侍郎進位尙書歷事五朝幾五十載璽書褒異信任日隆懇以年至乞身歸老歸再逾年以疾卒訃聞上悼惜命有司營葬事再致諭祭賜謚文襄公卿大夫相與哀於朝農工相與哀於野商旅相與哀於塗而東南之民相聚而哭有失聲者焉公何以得此於人人哉蓋以公負博贍之學溫純之徳卓越之材所謂俊偉非常者也平生事業皆煥然可述而巡撫之績爲特著所至鋤彊植善興利除獘其理經費常賦旣足而餘糧充羨以之賑饑奉公天災流行而民不憂利役繁興而民不擾修廢舉墜百度惟新而民不知所出功施於國家惠洽於黎庶豈惟東南列郡仰之如神明戴之如父母而公卿大夫莫不挹其仁風而景其賢範焉故於其謝事尙惋惜公以爲何可一日捨斯民而去旣其去也東南薦饑無術以救尙望起公以爲必有通變活民之方豈意公之歿乎宜乎哀之甚也哀之而有言言之而成章公冢嗣仁俊輯而錄之屬謙爲序嗚呼上天生公實以資於國而國家用公足以盡其材髙位榮名保全終始丰功盛烈垂休史冊可無哀也而公卿大夫猶哀之甚何邪誠以公爲國之股肱民之山嶽老成凋謝不可復得而情之所感有不覺其詠嘆之深焉皆爲國哀之爲民哀之而非出於一人之私者也哀不於私情而益有以見公之徳之盛詩旣就編遂欷歔而爲之引

都門送別詩序

君子之去國也哭於墓而後行所以傷丘隴之無主也一旦得返故園復守塋域以盡余齒得不爲人所慶幸哉淮南羅禮文甫文節其字艸亭其別號也以文學名淮海間士大夫識與不識皆知之曰艸亭先生儒者也多遣子弟從之遊文節古貎臒然而惟道腴是味惇徳飭行淸約自守俄有以疑似之迹誣之者文節弗與辯牽於吏議謫戍遼陽文節長嘯就道略無慍容遼陽地邊奚霫女直斥堠彌望鎭禦皆猛將獷卒日尋干戈以備不虞聞文節名咸尊敬禮下之罔敢辱以屬凡有邊務輙就與謀議文節爲籌劃悉中肎綮則又皆曰艸亭先生吾師也居遼數年其道益顯聖天子臨禦之秋大沛恩澤凡臣民坐累戍邊者悉復其職業文節蒙是恩獲觧戍過闕祗謝南歸東甌襄武王孫錦衣揮使湯公讓與文節有斯文舊好合縉紳賦詩以壯其行積之成什題曰都門送別詩而以首簡授予予以謂貧賤得之不以其道惟仁者爲能安之是以處困而亨阨窮不憫蓋無入而不自得也文節橫罹非辜自樂境而渉畏途在他人鮮不至於怨天而尢人矣文節乃能隨遇而安悠然自得非確然有守能若是乎宜其徳之孚於人也昔漢管幼安嘗避地遼東操尙聞於海表以司徒華歆薦遂徵還郡文節徳孚海表獲宥而還殆無媿於幼安以公讓爲知已寔有過於華歆用是交相詠歌以貺行李爲公讓者豈無意於文節也邪文節斯歸展墓而入其樂可知顧其裝槖珠聨玉綴行色粲然可謂不落莫矣遂不辭而爲之序

髙氏世譜後序

名宗巨族莫不以賢子孫而盛以乏賢而微其所以盛者由其積徳累善慶澤深長奕世濟美繼繩而不墜也四明髙文正氏其先汴人始祖瓊仕宋眞宗朝景徳初契丹入寇上幸澶淵瓊扶輦渡河卒摧醜虜康靖宋室授檢校太尉封衛國王謚烈武功旣著於朝廷有子十四人皆教以詩書至仁宗嘉佑英宗治平之間登用羣賢輔成盛治徳復深於天下其開於先者如此故其後賢振振疊出陟武階升文資建功樹業者前後相承與宋終始宋祚已訖族屬散居四方而寓居四明者爲特盛有號惟庵老愚者嘗譜其世次始自烈武至文正凡十四世越四百七十年昭穆之序秩然有倫文正寶而藏之以求予序予聞昔範匄歷陳其族而魯叔孫豹以爲保姓受氏世祀之不絕不若立徳立功立言之不朽髙氏之先功徳之隆固已光啟後祚爲子孫者允能立徳立功立言以亢其家則不朽之實得不益逺而益盛乎尙懋之哉遂以是書於後

張怡筠壽像序

冬蠟月初吉內翰錢先生攜酒肴過余爲壽且持怡筠肖像展示余曰此姑蘇張君廷義之容也廷義世居閶門西積徳尙義嘗輸粟賑饑奉勅褒旌受命服之寵昆季五人行惇雍睦二親早世祖父壽九十餘康寧在堂胥極孝養罔或違缺余雅重其爲人頃以此像詣余請益曰年近知非之歲願有言以教我余與廷義交莫逆無能爲教敢轉以請亦將以爲廷義壽焉余以謂廷義徳進知非固已覺今而悟往矣余方混混於是非之途亦欲就先生而請益顧何以爲廷義告哉𨿽然荘周氏有云身非我有是天地之委形也人生寓形宇內耳目鼻口𨿽堯舜無不與人同獨全其性分所有而積中發外之容則夐然與人異耳故君子道徳之蘊畜於已者旣盛則英華暢逹其睟於面盎於背施於四體者亦皆出乎自然而無所勉夫豈常人所可及哉今觀畫工之貎怡筠也置身翠壁叢篁間峩冠褒衣坐閱經史風采粲然於以狀其抱石之介全竹之貞所謂不惟得其形似兼得其神气性情者也余𨿽未識廷義卽是而觀豈非有徳之士乎有徳者必得其壽將不如石之不可燐竹之不攺色乎昔蘧瑗行年六十而化宣聖七十不踰距尙父八十陳丹書衛武九十著抑戒年彌髙則徳彌邵廷義希是以勉其爲徳也寧不與年偕進乎余敢以是爲廷義告第余尙少廷義數歲也庸安知餘言之非非乎先生以爲何如

慶孫母董太夫人壽九十序

太夫人董氏乃奉天翊衛推誠宣力武臣特進光祿大夫柱國會昌侯孫公之尊壼聖烈慈壽皇太后之母也皇太后誕育聖躬纉承丕緒康靖家邦復正宸極功徳隆盛亙古罕倫皇上志篤尊親爰伸公義於歲首端月之良恭率羣臣拜上徽號大孝聿昭輿情允愜而太夫人髙壽適當九十身際太平之昌運目睹曠世之盛典心益怡樂體益健彊耳目聰明飲食加進蓋不知閱世五百四十甲子矣太夫人有子五人曰繼宗嗣會昌伯以翊戴功進侯爵曰紹宗曰顯宗曰續宗俱錦衣衛都指揮曰純宗指揮女六人孫男十人曰璉指揮曰瓉曰珍曰玹曰璘曰理曰瓏曰瑀曰瑛俱千戶曰璟尙幼孫男女十人曽孫男女六人諸子若孫皆謙恭謹厚孝養備至慶太夫人壽躋九十日擊鮮釃酒以次捧觴升堂爲壽太夫人亦樂爲之釂恩光慶澤萃於一門噫何其盛哉拜慶之頃不鄙命謙爲序以致頌禱之意謙惟本大則末茂源深則流長故有非常之徳必享非常之福也太夫人出自名門來嬪華族克相君子內行純備徳善旣厚祥祉自臻用致篤生母后備任姒之聖訓成子姓著陰樊之賢翟茀在堂金貂繞膝肴核旅陳絲竹疊奏富貴尊榮登於壽考洪範五福太夫人寔全備焉豈非古今之所僅見者乎稽諸禮九十者日有秩君命使人受飲食不離寢天子欲有問焉則就其室以珍從所以致尊養之義也此隆古禮待人臣之老者若是況在母族之至親者哉是以皇上於太夫人眷賚便蕃中使存問者不絕於道尊養之義匹休往聖而又加封誥命極其優崇有端淑恭愼慈懿靜專徳著閨門儀於宗黨之褒大哉皇言固有以深知太夫人之所積者矣皇上推睦族之仁諸子若孫克盡承歡之孝太夫人之壽算延長自是越百年而往誠不容以數計之矣其享非常之福也不亦宜乎謙敬拜壽筵無能爲辭嘗聞閟宮之詩有曰俾爾昌而熾俾爾壽而富黃髮臺背壽胥與試俾爾昌而大俾爾耆而艾萬有千歲眉壽無有害謙不敏敢誦是詩以致頌禱云是爲序

贈南京禮科給事中白君序

常之白君廷儀以詩經登丁丑進士第逾年拜南京禮科給事中內翰王君廷貴合同鄕之士謁餘言以贈余以爲今之六科卽古之門下省也其屬歷代不一有侍中給事黃門侍郎納言諌議拾遺補闕諸職掌獻納諌正奏覆審駁之事若給事中者秦漢以來專掌顧問應對以有事殿中故曰給事中隋唐以後始移門下以省讀奏案駁正違失至國朝並廢省職設爲六科毎科有都給事中左右給事中給事中凡三等不惟職司封駁而諌正糾彈之任咸歸之則是以一官而兼眾職矣職分者事寡職兼者事劇則今之給事中視古不亦重乎南京國家定鼎之都也百官有司咸備自鑾輿北駐天下奏章悉逹帝所而南京六科無事封駁科務稍簡於是毎科特存給事中一員以總之𨿽不事封駁然或朝廷政事有闕失皆得以諌正大臣百官任非其人皆得以糾彈也則是以一人而具眾員矣員眾者事易員獨者事難則南科給事中視今不亦尢重矣乎廷儀當英妙之年負敏贍之學一出而角藝文場輒能策名甲第蜚聲於時及謁銓部職淸地禁復登近侍之列則玆往南科居兼職獨員之重亦將何以舉之乎蓋廷儀宦學相承世父叔瑜嘗由永樂甲申進士攺庶吉士亦拜禮科給事中父道英以鄕進士任大冶教諭則廷儀憲章之練習詩書之講貫耳濡目染得於家庭者有素矣余知廷儀玆往諌正糾彈必能愼重自持進竭忠讜務禆治理以舉其職豈若窮鄕新進世務未更之士立名好異觀望喋喋以撓政事者哉昔司馬溫公嘗謂言官當以三事爲先第一不愛富貴次則重惜名節次則曉知治體以廷儀之賢殆無愧於斯言也名位之進此其基焉可不勉哉是爲序

贈南京兵部侍郎李公序

昔有周旣定都丰鎬復營洛邑以朝諸侯是則東都西都之制從古爲然我太祖髙皇帝龍飛淮甸削平四海以金陵形勝甲於天下爰定鼎建爲京邑城闕之壯廨宇之華制度周宻規模宏逺逮我太宗文皇帝入正大統益加修飾翼翼濯濯罔不大備永樂中車駕北巡肇建宮闕廨宇於行在設官授職悉如京邑至正統中乃革行在爲京邑而以京邑爲南京於是兩都之制始定朝廷以南京爲國家根本重地凡六卿之缺必愼簡宿徳重望之臣以任之蓋將以鎭安宗社而彈壓乎人心也況六卿之中司馬尢重參畫戎機申嚴武備又必得逹時知變之材然後可恃以無虞也簡任之際可輕乎哉肆惟皇上光復寶位綜核名實式序在位而於南都六卿尢注意焉進退之間務在得人故今一時所任皆老成忠義之士今年南京兵部右侍以缺聞皇上命簡於吏部而僉議惟南京通政參議李君爲宜朝廷遂擢以是職賫牒畀之然必以君爲宜者蓋以君之祖某嘗以誠篤之學髙明之識事我文廟自侍從登銀臺拜禮部侍郎著聲於朝而君以名進士起家給事黃門亦登銀臺文學政事無忝乃祖則其名位固宜繩其祖武也且其歷官旣久徳聲尢著旣負宿徳重望之雅復懷逹時知變之材則司馬之任非君宜任而孰宜乎嗟夫世宦之家父子祖孫固有俱顯逹者矣未聞祖孫歷官名位相埒若李氏者也是固本其世徳之昌而國家化育人才之盛亦於是而可見也可不勗勉厥職以圖無負於縉紳之所望朝廷之所恃乎初君拜命未幾伏遇萬壽聖節拜表詣闕將還通政張君允中相率賀之以予亦嘗爲僚也屬敍以贈君名震字用初永平人

贈浦城醫訓潘廷瑞序

浦城潘璧廷瑞乃江西撫州太守至善公之孫鴻臚少卿文錫公之子應天府學教授節庵李先生之壻也節庵以髙文碩學厚徳雅度表儀京庠爲多士所愛慕余時親炙講下深承禮待異於諸生而廷瑞居節庵貳室與其內弟公器皆妙年負英資篤志問學節庵遣從餘同窓友王文通習舉子業獲連硯席而二君不鄙膚謭就相資益乃朝夕相與講明經訓之奧商訂文義之疵相得甚驩由是節庵凡有曲謙酬勞文通必召余與偕後鴻臚病沒廷瑞以憂去節庵秩滿公器以隨侍去遂爾相別然相憶之情恆惓惓也正統中余以領鄕書北上成進士承乏詞林𨿽與二君南北相違而音問往還相續毎開緘見其手札宛然如接顏面也意期二君必褎然取科名以出然皆孑立無他兄弟備養用是力學以侍親若將終身焉乃者邑之醫學訓科缺員而廷瑞嘗旁通醫經脈訣著活人之譽僉以爲宜乃薦其名於朝廷瑞因趣裝來京始獲胥晤宦邸以二十載相違之久而遂一旦相敍之情其樂爲何如未幾廷瑞就試醫院中式詣銓曹奏補前職別余南還不可無一言以贈乃告之曰士君子出膺時用者率皆逺去鄕戶仕於外方廷瑞之拜官也獨能守其丘隴田廬之舊一可慶也列於庶位者率皆身親案牘政務惟繁而廷瑞之蒞職也獨能施其醫藥利濟之仁二可慶也挾是二可慶者以遊於鄕容可慆慢以怠事髙滿以淩人乎尙益恂恂恭愼謙巽自守以常保是慶庶身修職舉徳成名立以無忝父祖家聲顧不韙歟此余因疇昔之好用敢致箴規之義若是歸見公器爲我謝曰明天子在上可以躋祿仕爲親榮矣廷瑞瞿然曰敢不承教遂書以識別

送延平教授呂先生序

延平閩之大郡也山水爲東南最其靈秀所鍾大賢君子疊見往昔若中立楊先生者北從明道程先生之學於頴昌升堂睹奧號稱髙弟及歸明道語坐客曰吾道南矣後先生倡道東南及門之士潛思力行任重詣極者則有仲素羅先生仲素傳之願中李先生願中所傳則考亭朱夫子也故論道學淵源必以濂洛闗閩並稱而閩學之盛莫逾於延平也今天下之士讀聖賢之書者悉以程朱之說是宗況延平爲諸儒講學之地流風餘韻猶有存者士生其間其感慕景仰希蹤前哲得不倍於他郡乎會稽呂先生公願乃宋相頥浩十一世孫也先君子任南京大理少卿學端行髙以古道自居先生侍側熟聞義方之訓宣徳間以春秋領鄕薦中春官備榜授巨野教諭秩滿升淞庠教授所至以啟廸賢才爲務沾化者道融飲徳者心醉士論翕然歸之玆以丁艱起復遷教延平淞庠縉紳曁門下嘗從遊者要餘贈之以言余以謂道喪千載而二程夫子始紹其統以傳於龜山豫章延平則所授業者也二先生毎當講誦之餘危坐終日驗於喜怒哀樂未發之前而求所謂中蓋以天下之理胥由此出旣得其本而存養益熟然後觸處洞然泛應曲酬而發必中節矣此其學之所得者如此故其接後學答問晝夜不倦隨人淺深誘之各不同要之以反身自得爲本也先生司教於諸儒毓徳之邦而摳趨者又皆感慕景仰希蹤前哲之士使操於已而化誘於人者誠以二先生爲法則道學復明士風丕變茫茫墜緒得不振起於今日也耶行矣先生予日望之

贈華亭知縣楊君赴官序

余被命在東閣重修天下郡誌偶閱淞郡所上誌書見其登載名宦不數人而於上海則紀楊尹之績曰尹名昕字某溫之瑞安人以進士舉於鄕升太學景泰二年來爲上海推誠感物以廉自信人不忍欺母以就養終昕奉柩歸葬邑人爭賻之不少顧百姓有哭於道而且歌曰楊中堂楊中堂來何遲去何忙又歌曰楊知縣爲政淡然民自便各裏聚錢六七萬饋送楊侯侯不盻云余以謂古之人於去任之際有選一大錢受紙百畨以徇民情者今君乃更一毫不取其廉潔之操殆有過於古人矣心竊多之時學士錢先生與餘同預纂修席相聨也先生華亭人於上海爲鄰封余因舉楊君之績諗之先生亟稱其賢不置曰是信然也況吾郡之志乃太守葉公所修公治行卓越愼許可侯親爲其屬使其績果無可稱公詎肎虛譽之哉然後知君之績蓋實錄也居無何君以服闋來京適華亭尹以缺聞學士乃舉侯前績逹於吏部曰淞民素慕楊侯使華亭得侯爲理民望愜矣吏部遽以君奏補是缺邑之縉紳皆喜相率徵言以艷其行惟國家之治天下以安民爲本而守令之承流者以愛民爲先愛民之道以廉爲要持身廉則心無所蔽而燭理也明情無所徇而處事也公旣公且明民心恱服其愛之也莫加焉求民不安不可得也昔君之治上海民固已歌頌其廉今往華亭淸節將自是而愈厲華亭之民又容有不安者乎楊君往哉余恐兩邑之民有相爭於境上者矣𨿽然士之廉猶女之貞固當然也世惟有行虧於閨門節隳於宦途而後貞廉之名始重朝廷於是褒旌及之祿位加之所以爲世勸也君立志之堅始終不替朝廷將必寵之以顯秩而太史將大書特書與古廉吏同垂名於信史矣豈特郡誌載之而已乎楊君朂諸遂用書爲之贈

贈姜先生典教固始序

鄱陽姜貴憲先生早侍叔父鄧州學正志逹先生在宦途漸濡家學時今內相李先生執經就講學行出倫輩貴憲因與先生獲連硯席有麗澤之益先生尋以所業擢魁河南登進士髙第累官吏部尙書翰林學士入秉鈞軸而貴憲因叔父觧任南還卒業饒庠屢逰場屋不偶今年始膺有司之貢來京師試髙等入太學方得與先生胥晤敍平生歡契分藹如也未幾以母老在堂陳辭願就教職得祿以養母詔許之試復髙等拜河南光州固始教諭先生𨿽欲畱之而志不可奪也瀕行交遊大理廷評浦君偕縉紳需言以贈余以謂相業與師道勢若相懸而事實相資也相爲天子用賢於朝廷師爲天子育賢於學校學校有所育而後朝廷有所用師道有所立而後相業有所成是知學校者賢才之源朝廷者賢才之流也以位而言固相崇而師卑以功而言則育難而用易以難易崇以卑易易其事正等耳貴憲之於內相昔未仕也其業則相資於一已今旣仕也其道復相資於國家夫豈偶然者哉肆惟聖朝以深仁厚澤化成天下𨿽山陬海隅莫匪聲明文物所洽矧當中州之地乎貴憲出自儒宗富於徳業今往踐師席正已以率之盡心以廸之材𨿽有髙下也教則因其所資道𨿽有精粗也語則量其所及將見士子歆慕感發充然無不有得材成徳立嶷然無不可用不日彬彬接武而出擢於科目揚於明廷以待國家任使寧不有資乎相業之成也耶師道之重若此故於玆往特舉相業之等者以明之貴憲尙懋之哉

贈劉少尹赴應天序

太祖髙皇帝定鼎金陵是爲南京以集慶路爲應天府太宗文皇帝駐蹕北平是爲北京以北平布政司爲順天府兩京二府有尹有丞其秩尹視六曹丞視九卿並以方嶽及侍從之臣居之所以重其任也稽諸古周官有內史掌治京師漢分置左右內史後更京兆尹左馮翊右扶風是爲三輔後漢都雒置河南尹以三輔陵廟所在不攺其號唐都長安爲京兆府以河南爲東都又增太原爲北京是爲三都並以親王爲牧置尹以貳之各以少尹通判府事宋都汴爲開封府牧尹不常置牧以皇子領尹以文臣充又以河南應天大名爲南北西京皆置畱守其後武林建鄴亦建行宮武林視汴都建鄴視三都並系執政從臣以充歷載以來罔不以是爲重誠以畿甸之內輦轂之下百官軍民萃焉四方萬國瞻焉匪得聞望素著爲縉紳所推服者以居是任曷以壯國本而慰民情也哉朝廷授任之際必愼加簡拔而未嘗輕以畀人爲是故也刑科掌科事給事中劉君洙玆被擢爲應天府丞蓋出於愼簡者也君廣信之貴溪人尊甫先生嘗典維揚嚴郡姑蘇三學之教啟廸有方士風丕變君隨侍左右過庭之訓漸濡有素用是徳崇業廣以書經舉江右鄕試爲第一人登景泰辛未進士第拜給事中封駁章奏無所違失出使暹羅渉歷鯨波不避險艱布宣聖徳得將命體使還進掌科事未幾擢丞應天夫府丞古少尹也給事國侍從也以侍從而居少尹固爲宜矣況君簪筆螭頭觀風海外其徳望素爲縉紳所推服也哉則玆往也尙念朝廷簡拔授任之意若是其重展布弘材以贊庶理俾朝廷之基業益以固京畿之黎庶無不安則國本得不賴之以壯而民情得不賴之以慰乎予郡人也喜吾民之得所賴也於是合諸君子餞君之行而僣爲之序

倪文僖集卷二十

●欽定四庫全書

倪文僖集卷二十一

﹝明﹞倪謙撰

○序

順天府鄕試錄後序

國家立賢無方廣延英乂於開科取士不惟簡拔於學校凡貴遊民秀兵校史胥皆得抱藝來試誠欲盡天下之才慮有遺珠之惜也士生斯世抑何幸與天順已夘秋適當大比太學及畿內士就試者幾三千人盛矣哉順天府以考試官上請皇上以命臣定之臣謙因頓首受命恭詣試院悉心簡閱以承休徳得文之合矩度者一百三十五人遵定額也鄕試錄成故事宜爲後序臣惟人君之馭天下未有舎賢而能治者粵昔賢才之盛稱稷契繇益周召畢榮其謨訓功烈亙古鮮及者由有堯舜文武之君作之於上也我國家自太宗文皇帝建都於斯气運隆昌克生多士列聖相承甄陶教養蓋已有年故自永樂開科以來所得之士出學校而登天府者豈惟一時扶景運翊鴻猷佐成太平之業迄今允賴其用焉則今日所得者又有以匡贊億萬年之祚於無疆也匪作之有道其何以致是哉然考試惟取其文所蘊由之以得何則文者徳之華也如山焉上有丹砂者下有金上有陵石者下有錫如水焉圓折者有珠方折者有玉孰謂觀於外之文不足以知其中之抱負乎故策名是錄者皆抱負之卓然者也肆惟皇上崇儒右文聘召遺逸躬親萬幾懋圖治理聖徳之隆超軼堯舜文武矣凡在四海之逺尙皆作於聖化矧京輔之近者哉譬則日之升暘谷先被其光江之流峨岷先沾其潤則人才獨盛於斯宜矣諸君子由賢科以升幸遇大有爲之主行將角春官對大廷釋褐登朝可不勇於自勵乎先儒謂豪傑之士由科目以進所謂豪傑固不以一得而自足也天之賦於我者大矣充之盡其道養之得其義足以運陰陽而順四時輔天地而遂萬物道濟天下而不以爲徳澤被後世而不以爲能寵辱臨之而不驚利害迫之而不變若是者豈徒然哉由其不安於小成不誘於近利故能就大器而立逺功也夫然後可謂豪傑之士矣可以與稷契繇益周召畢榮並驅而爭先矣使得魚兔而忘蹄筌以是自足而不知所以自重人將誚之曰古今人不相及者若是是豈不孤皇上求賢之盛心也耶願與諸君子共勉之

潞河燕別詩序

皇上復辟攺元之初以太常少卿陳贄先生久典眀禋祗愼共職賜誥命以寵榮之追贈其考吏曹郎中公如其官先生尋以年逾六袠上疏乞身上謂其精力尙彊勉畱視事越眀年重憫其老詔始許其歸適其子給事中世用奉命使海外國因得侍行朝之縉紳莫不咨嗟嘆慕以爲朝廷得優老之道先生遂退休之志而給事遇偕行之榮於是相率載酒殽設供張燕饑潞河之湄又各著爲聲詩以頌其美酒旣行有議者曰先生年未七十學問老成居容臺淸華之地逺政府繁劇之勞豈容去乎或曰先生素安恬逸遺外聲利與其峩冠鳴玉之檢束孰若杖藜制芰之逍遙也與其驅馳埃壒之間孰若嘯傲煙月之表也此其去也余曰不然君子幼而學壯而仕老而休皆順夫自然之理而已是以七十致仕載於禮著於令古今所同在上者不彊以事以盡爲君之仁在下者不貪其位以盡爲臣之義君臣交致其道進退各得其宜斯爲美也議者之言豈知先生者哉且君子全名爲難全節尢難常情孰不思有立於壯盛之時鮮有不少變於晚暮之日若先生者早以眀經薦授杭郡文學造就有方爲藩臬重臣所器待請總修浙省宣廟實錄秩滿來朝選入翰林爲待詔日直內禁進典籍再進五經博士文章著述傳播四方用薦出參廣藩當海冦繹騷盡心拊綏民多感化未幾入居奉常參總禮樂著寅淸之譽揚歷中外始終無疵可謂能全名矣玆又知止足之戒不待年至奉身引退可謂能全節矣名節兩全不易所守賢於人也不亦逺乎則先生玆去不特可爲縉紳之楷式而鄕邦賢士大夫歆其風槪子弟接其儀刑抑又足以惇化而善俗矣其爲世教之益不旣多乎詩旣成題曰潞河燕別咸欲餘言以弁簡端遂不揣而爲之敍先生字維成余姚人別號蒙軒云

贈於永亨南還序

錢塘有惇本厚倫之士曰於君永亨乃前少保兵部尙書公之子也嘗與其弟故府軍戶侯景瞻同謫戍塞垣永亨遇宥南還而景瞻獨畱馬營永亨不勝白晝看云之思兩度居庸來視之天順已夘收其先人遺骸歸塟西湖之堧旣襄事復念其弟不置北走數千里度闗直抵上谷與胥晤於宣城寓館友愛之情藹然可掬𨿽二蘇夜雨對牀之歡不是過也總戎都閫大臣見其克篤恩誼雅推重之而凡相知者又莫不歆慕其徳而嘉羨其賢也永亨玆慮先塋久違歸興浩然於是前錦衣戶侯楊君廷玉合素所交善攜酒殽往餞之餘亦在座酒乍行余執爵而諗之曰人之處世也適樂土者情所欲涉畏途者情所憚也君已脫畏途而安樂土曷異鴻毛遇風而巨魚之縱壑也在他人語及舊遊必掉頭搖手而不之顧矣君乃往返於斯至於再至於三而無所憚鴒原之情果若是其深矣乎永亨曰嗟乎余自幼賴先人教育以底成立撫愛不翅所生況先人無他嗣胤惟餘與景瞻耳余幸荷恩庥獲返葬先人少申罔極之報至念吾弟獨謫於斯忍一日而忘於心耶是以亟往亟來惟見有可樂而不見可畏見有可欲而不見可憚也尙遑卹其它乎余聞而嘆曰噫使天下皆曽閔也則孝友之名不聞惟於父母兄弟之道有不足而後孝友之傳始立觀永亨孝於親友於其弟如是謂爲惇本厚倫之士非耶視古史傳所稱可以嫓美而無媿矣遂連飲以數爵余亦樂爲之酳瓶罄顏醺抗手而別

北園燕集詩序

天順庚辰夏五端陽日余被謫來宣城僦屋以居有公事則出應驅策否則杜門守靜以經史自娛宣府前衛有揮使李君者親賢嗜學辱枉過餘數要至其家欵待甚至遣弟經從余受進士業家有園一區在城北門外六月十有七日李君以時炎酷請余出爲避暑之遊忻然命駕偕行者則有故刑部李文盛錦衣楊廷玉朱尙徳府軍於景瞻皆謫寓於斯者也乃聨騎出北郊循城之濠折而西行僅一里許至園所下馬入園則董揮使弟珩單揮使弟祥士人姚寛王敏及李君君弟紳經皆已先至園周四十餘畆南面堅墉北負羣山翠屏環抱聨屬不絕有泉出山址自西而來流過園前以入於城引之灌畦中樹桃李數十百株蓊然成列外多楡栁髙皆數尋園舊無亭榭君預於林隙張幕除地設幾席具壺奕以俟於是解衣盤薄往來行遊或蔭茂樹或閱嘉蔬玩山挹泉惟意所適還至幕下則翠陰滿地坐而行觴肴續芳鮮酒注淸冽擇佳實撼樹而隕之浸泉以進坐久出而投壺觥籌交錯笑語歡洽但覺凱風徐來煩歊自逺恍然若墮廣寒之窟而濯淸泠之淵也一何快哉旣而飲酒樂甚景瞻索余賦詩餘亦要其同賦更唱疊和斐然成章弗計工拙座有爲吾慮者曰先生昔居館閣當以藻繪爲業今旣罹司冦之議爲放逐之臣所宜省躬緘口庶逭官謗何詩之爲余嘆曰夫子愛我良厚然亦非所慮也昔栁宗元蘇子瞻之謫嶺海也率放浪山水間賦詠不輟蓋儒者他無所能惟藉文辭以宣煩而導滯耳矧今四夷向化邊塵不驚而荷戈與祋之役未見及已則余與二三遷客得以遊於此啜淸泉足以沃熱中之懷醉醇酎足以釋戀闕之思吟風弄月消遣襟抱何爲不可使時有警其能然乎由是而知是遊也莫非聖徳之賜幸而是詩偶爲好事者所傳四方之人有以想見邊亭塞垣人心暇豫有如此者豈不益驗國家太平之盛也哉眾以餘言爲然相率屬和或自有作比日暮盡醉乃各上馬歸眀日聚詩得若干首遂次第成什而冠以是言李君名紱字士章濠梁宦族淳雅有士行克篤孝友好客之心本其世徳云

詠雪唱和詩序

雪之爲物當隆冬寒沍之時鍾嚴凝淸肅之气其爲形有霙分六出之奇其爲色有瑩白無瑕之潔其爲徳有潛消疫沴平治險穢之仁其爲功有潤澤土膏覆滅遺蝗之大故雪以時降自昔稱爲丰年之祥而騷人韻士愛其形色而重其功徳者於雰霏雨集之初晴開委積之頃往往見諸賦詠以形容而頌美之若宋之謝恵連唐之韓昌黎宋之歐陽永叔蘇子瞻黃魯直諸賢皆有大篇其它律絕尢多而永叔守潁州約客賦詩至禁體物語以見其巧子瞻繼之所謂汝南先賢有故事醉翁詩話誰續說當時號令君聴取白戰不許持寸鐵者是也余被謫來宣城閒居無事歲十一月六日曉起凝雲欲同天意釀雪揮使李君士章置酒於家速予與前秋官潘君時暘錦衣楊君廷玉朱君尙徳府軍於君景瞻髙尙董君士珩爲破寒之會華筵乍啟羽觴競飛俄六雪繽紛交錯蔽空而下近則穿簾承幌覆屋凝階逺則冒隴蒙山縈林羃徑頃刻之間萬里一白士章喜曰玆非國家之瑞乎不宜無述也於是予與諸君彼此唱酬各成詩二章於以敍一時之淸歡追千古之髙興𨿽不能效歐蘇二公禁體物之巧至於拊景寫懷而寓夫愛重之意者則不異於昔人也旣而雪止酒闌客皆散去予退而僭書所詠並序所由於捲以貽士章庶見士章以文會友之美而諸君之作卽各具於左方詩曰

六花庭院舞廉纎吟賞金杯酒共拈素練漸看埋屋角瑤篸俄訝擁山尖香生石鼎茶初熱暖拂銅鑪火旋添醉後風狂天已霽玉塵飛卷下南檐

遷客何勞賦式微開尊對雪啟重扉鉛華有暈輕盈墮雲母無聲自在飛酒敵淸寒須縱飲詩賡髙韻卻忘歸羇懷總爲髙情散義气如君古亦稀

知庵稿序

姑蘇韓公永熙正統壬戌以眀經登進士髙第拜監察禦史按巡河上大振風紀鋤彊制暴裁處得宜館閣諸先生亟稱公年富才優超越倫行舉其河上所爲數事之善以語同列予時在史局親聞其論已知公長於政事而未知其能古文也後公進位都憲出鎭江右得公所作西江詩選序觀之見其議論宏博始知公長於古文而以未獲多見爲憾焉玆予謫寓宣城公奉命來理邊政目其剖決庶務隨刃而解規畫事要口占以授書史幾於腕脫其機警天成非人可及不鄙出其平昔所作知庵槁見示俾序一言然後幸睹全集閱之連日不厭歌詠其詩則眾體咸備咀嚼其文則詞致髙逺秩然其有倫粲然其有光渾渾其無疵滔滔其不窮所感者無非愛君思親之懷所談者無非經國卹民之圖蓋公浩然之气養於中者旣盛故其所發英偉灑落而光眀正大𨿽詞林之老於文者未易方駕也豈非豪傑之才聖賢之學者乎夫政事文章非二道也公之文章得韓文公歐陽文忠公之矩度公之政事有陸宣公範文正公之志節然政事非韓歐不施而文章非陸範不能也各舉其盛者而言公蓋兼而有之矣嗟乎古之君子其學也內以修身外以治人所學彌髙則所治益修而成功益崇是以建立於世則天下被其澤今之所謂儒者幼而學之仕則棄之故從仕數年比之進取之初固已大異矣安能有所樹立而厭滿生民之望哉公立朝爲才禦史居臬爲能按察登臺爲賢都憲臨邊爲名方鎭所至政聲赫燁澤被生人艮由其學有所本不以旣仕而棄故著於文詞者如此其美而又極其富也其傳於世也尙何疑哉公齒方壯彊徳業之修藻思之運日新月盛媿予言不能文姑承雅命引諸篇端以復至於續集尙有俟於大手筆也

送應天府通判林君敍

宣徳中始建萬全都司儒學於宣府及今幾三十年矣一時遊於斯者固多英俊之士而策名科第嶄然露頭角者則有林君孟暘孫君良佐爲傑出焉良佐尢非孟暘比良佐中春官貳榜就陜西咸寧學諭以行獨孟暘不安小成必欲取進士髙第以償素志每戰輒北益礪不衰孟賜不特精舉子業尢工古文辭善筆札所謂莫邪爲鈍鉛刀爲銛卒不能與主司合非命也夫然夜光結緑自有定價宣城人士歆其徳範珍其辭翰莫不爭相愛重行孚於鄕亦云素矣今年選期當及天官卿不卹其志槪使就試寘諸前列遂拜南京應天府通判職司馬政孟暘於此蓋有不得而辭者矣𨿽然進士出身之階耳得與不得惡足爲孟暘輕重哉或者以爲孟暘之志得進士則立朝著登法從足藉是以行道今居京輔子黎民有不足以行道乎吾知孟暘之志亦遂矣夫問國之富數馬以對是知國之彊弱虛實兵之勝負盛衰胥此焉系豈細故哉是以國家於天下郡邑廣爲孶牧任之必擇其人専其職久其任而責其成功所以求國馬之蕃息也欲致蕃息豈無故歟嘗觀衛文公秉心塞淵而致騋牝之多魯僖公所思無疆而致駉牡之盛大抵立心深逺者措之事業無適而不善也馬政云乎哉若孔子爲乘田則牛羊茁壯及其相魯則彊公弱私政化大行百里奚爵祿不入於心故飯牛而牛肥及其相秦則顯其君於天下可傳於後世一皆是心之所爲也孟暘行誼著於鄕問學邃於已徳性溫厚用志逺大玆往南都以是心而蒞政臨民則善教之所感仁聲之所及必翕然從化樂然敬服而皆畢力於乃事矣致國馬之蕃息也何有哉若夫牧事有成朝廷寵以峻擢隨所任而善其事業又於異日見也不誣矣孟暘將赴官平昔交善者徵予言以華其行予應天之編氓也遙爲吾郡得人賀用爲序以贈之

泉口竺氏族譜序

昌筠竺君自什伍長以軍功累升宣府左衛副千戶讀儒書性朴固才良行端事凡有窒於理者弗肯爲也總戎大臣以鈇鉞來鎭上谷者皆敬禮之延置幕府與籌邊計俾署行軍斷事裁決得宜言輒見聴未嘗依勢作威倚法以削也年甫逾六旬以老謝事家無餘資簞瓢屢空惟以淸白遺子孫此其志也嘗出宗譜一帙示余要一言以敍竺之先本姓竹後因避仇乃加二畫而爲竺後漢竺晏嘗爲擬陽侯此可考見者也南宋時有九十者家富族盛始居紹興上虞之牛步稱牛步竺世九者分居嵊縣之靈峩稱靈峩竺世十者分居眀州之泉口稱泉口竺今寧波奉化之泉口是已九十一者生一子諱廷振理宗時貢元廷振生二子曰奇一奇二奇一生二子曰尙一教諭尙二處士尙一生五子曰與一教諭與二處士與三教諭與五處士與六學正尙二生一子曰與四學錄其與三教諭本尙一子出繼尙二後歿塟本裏厲家山者昌筠之曽大父也諱顒生處士歿塟本裏金雞山者昌筠之大父也諱大■﹝釒忩﹞洪武中謫戍上谷卒於保定槁塟宣城東今以昌筠貴誥贈武略將軍宣府左衛副千戶者昌筠之父也大■﹝釒忩﹞自離鄕井間闗轉徙艱苦備嘗而能篤意於宗譜慮後世子孫昧其所從來不知出於奉化之泉口也乃自述其世系之詳復爲圖以眀之時昌筠尙幼舉以授之其有望於昌筠也至矣昌筠果能成立不負所望什襲保蔵裝輯成帙所至攜以自隨復加增修罔有遺缺使若趙伯魯之簡不猶斷港絕潢而何據以窮其源乎玆焉賴是得以知其上世宦業之傳書香之襲其來者逺則昌筠今日僕而復興微而復盛而克紹簮纓之美者豈非世澤之深長也耶嗟夫杞宋之文獻不足孔子惜之魯國之分器不守春秋譏之今竺氏宗譜大■﹝釒忩﹞作之於前昌筠述之於後父子一心傳守弗失可謂克盡尊祖敬宗之孝者矣竺氏之子孫抑何多賢也歟昌筠旦暮將晝錦南歸持是以往訪其泉口宗族墳墓之所在百年之系離而復合足華其宗而慰其祖矣是爲序之

北莊雅集詩序

宣府前衛戶侯張銓孟文甫有莊在北城外五里許土壤膏沃歲入頗丰足以供賓祭之需山勢蜿蜒環抱如拱如揖其前則有栁河川水自西而來縈回東注瀉如玉虹湛如素練而此莊實據其勝蓋佳境也天順癸未正月望日適當元夕帝京火城金吾弛禁上谷𨿽居塞垣而邊塵不飛蕃方無警傾城士庶亦皆燒燈張宴以樂太平之盛蓋佳時也時孟文置酒在莊上請予往遊偕行者則有吾同輩謫宦諸公以及儒宮士友皆文雅之流而無介弁之雜蓋佳賓也旣至籩豆具陳盞斚交錯物備水陸之品座無絲竹之諠蓋佳會也夫以佳境遇佳時合佳賓而預佳會則觴酌笑談歌咢欵洽得不暢佳懷也耶於是酒酣耳熱諸君子多有所作盡醉乃散翌日孟文來需予言以紀斯會之盛予以爲君子所遇不同貴乎無入不自得今吾輩寄身邊野皆順時安命略無離憂旅戚以自隕獲況孟文尙禮好客𨿽在軍旅不忘爼豆殆有祭徵虜之風焉情分之相契燕樂之相親宜乎諸君子爾汝之相忘發爲詠歌不自覺其歡然而成什也嗟夫良辰易往盛筵難再則斯會也可無述哉因敍所由於羣玉之右

髙昌家乘後序

髙昌家乘者乃宣府前衛指揮同知髙公偉所修者也偉生於遺腹譜佚不傳得元奎章閣學士虞文靖公所撰髙昌王世勲碑爲據始有統緒輯成是譜今其孫寧亦生於遺腹嗣爲本衛指揮同知以戰功升指揮使於其家乘自祖偉而下旣已續書欲子一言以序考之髙昌有國居西北輝和爾之地在元魏時有名曰布克汗者生於木癭遂爲其國君長寔髙氏之始祖也傳三十餘君在唐時是爲伊囉勒徳濟其子格埒勒徳濟徙居交州又傳百七十餘載在元時是爲巴哩珠阿勒坦徳濟伊都呼伊都呼者其國王號也舉國歸附太祖仍爲伊都呼卒子諤格勒濟徳濟嗣卒子茂穆爾徳濟嗣卒子和爾齊哈喇徳濟嗣卒子納琳徳濟嗣封爲髙昌王卒子特穆爾布哈嗣卒弟齊吉嗣卒兄子布逹實哩嗣卒子華善嗣在我國初舉國歸附爲立髙昌衛拜爲髙昌衛指揮同知仍統所部賜以世襲誥命卒子偉嗣卽修譜者也累調宣府前衛卒子永早歿而寧嗣嘗觀自古有國之君易世革命澤微流逺子孫降而爲庶者不爲少也今髙氏肇自木癭較之人迹鳦卵之事尢爲神異所謂麒麟蛟龍之生異乎犬羊魚鱉蓋天實啟之而非偶然之故也是以奕世載徳有土有人彌逺彌盛至歷千數百年之久而傳珪襲組澤流無替始𨿽本諸天而所以培植承藉之者未嘗不存乎其人也寧字太淸美軀幹英毅沈雄勇於有爲而讀書好禮循循雅飭用能保蔵是譜重加修定惇本厚倫仁也尊祖敬宗孝也不賢而能然乎其光前而燾後又寧有涯乎爲不辭而書其後

送太常李少卿獻績朝京詩序

國家大事在祀與戎而祀事之奉所以報本反始達天子之孝敬交神明而通肸蠁和陰陽而遂萬物事無大於此者況南京爲國家根本重地天地山川社稷之壇墠在焉髙皇之陵廟在焉歷代帝王國學先師及開國功臣之祠宇在焉與夫祀典當事之神時有所祭月有所薦皆隸太常所掌自非淸徳雅望精白一心者惡足恪承祀事而致神眀之昭格哉逺者不暇及姑卽正統間言之若冢宰魏公雍言鄭公學士金公皆以弘材碩學爲卿於玆豈惟禮備樂和祀事修舉一時道徳文章蔚然爲士林所歸重諸公旣去繼之者鮮用儒流是以內乏格神之徳而時不順成外無及人之善而士不歆仰寥寥久矣聖天子嗣統之初首嚴天地百神之祀適南京太常卿佐以缺聞詔簡儒臣補之於是天官內閣重臣咸謂翰林侍讀李君立之爲宜遂以應詔乃輟經筵史事與地官正郎陳君同擢爲南寺少卿君勤愼端介修眀禮樂嚴恭祀事罔有怠忽其精白一心誠足對越神眀而無媿者也未幾陳君召還爲地卿而季爵夏君又以大理少卿轉秩而來諸君皆起進士弘材碩學伯仲頡頏道徳文章士林歸重頓復曩時之舊地因人而勝不其然哉玆立之三載書滿獻績詣闕縉紳多爲詩以餞其行夏君以予與立之有舊寅之雅屬敍簡首予以謂翰林太常皆士君子養徳之地也翰林以文字爲職太常以禮樂爲任皆無政務之累者也以其餘閒沈酣載籍窮探聖賢之奧博究古今之變足以極其學力之所至立之之學之徳昔之養於翰林者已久今之養於太常者益大由是而置諸密勿之地其經邦弘化豈不能堯舜其君民也哉君之往正當國家願治之時羣賢彚徵之日館閣諸老又皆君之知己爲朝廷倚毗以天下爲己任者君往參焉以輔理宣澤流溢四海使予沾漑餘波仰觀聖君賢臣之事業於蓬藋之下𨿽衰朽荒落亦能勉效漢之王褒宋之石介作爲詩頌以詠歌太平之盛不徒老死丘壑而已也相見故人爲我謝焉

容臺別意詩序

舜命伯夷爲秩宗命夔典樂今之太常卽其任也命臯陶作士明刑以弼教今之大理卽其任也夫典禮樂以事神眀刑以治人而必各専其任者其亦因其材徳之所宜歟仁和夏君季爵以進士拜官秋臺擢丞大理進南寺少卿丁艱起復轉南京太常其居大理也訊鞫詳審讞決平恕嘗著眀允之效及居太常也精嚴祀事統和神人復著寅淸之美是則古人各専其任者君則兼舉其職矣其材徳之施固無所不宜哉蓋君博綜羣籍該通典故謹持三尺練習憲章故能隨地而著其績也玆者朝廷澤覃四海寛刑肆赦以承天意恆慮斷獄或有未中而南寺正卿久缺念公昔在大理奉法守正風績素聞遂擢爲正卿俾輟禮樂之司仍踐明刑之任則其已往之效簡在帝心有可見矣命下將往視篆同寅李君立之曁諸寮屬感君徳誼相率賦詩以贈合而命曰容臺別意屬弁以言惟夫上天眷佑我國家生賢輔治濟濟其盛然文學吏事各負所長鮮有能兼焉者也兼之者僅見於君斯非天獨厚之以爲一代之良弼乎今朝廷愼於用法亟於求賢而惟公是擢公仰副從欲往俾庶獄一淸將見人心悅服和气自臻躋世隆平致君堯舜隠然爲時名臣而擅臯陶夷夔之美於今矣諸君之詩珠聨玉綴頌其徳業榮其恩眷非直敍其別意而已予故爲序之以附於大雅崧髙烝民之什云

湘江春雨竹捲引

古之善寫竹者唐則蕭悅宋則文與可元則趙松雪李息齋諸人皆能以藝名世以予所見不過獨幅數竿而已未有相連數十幅相聚千萬竿若是捲之富者也若夫湘江乃多竹之地延之以洲渚潤之以風雨其山回水繞之勢淋漓潺湲之態亦未有若是捲之曲盡其妙者也蓋姑蘇夏公仲昭以進士起家學贍才髙精於書翰拜中書舍人時錫山王孟端與公同官以墨竹妙天下公從而師之盡得其傳下筆輒臻其妙韈材日聚遂擅出藍之譽四方之人得其一墨競蔵去以爲珍玩後公遷吏部郎官出守瑞州入爲太常少卿名徳日重公每自靳意有不合求之或不可得遇嘉朋契友𨿽不求有得意筆則舉以遺之予舊辱公愛嘗記與公遊武定侯家圃見其卓石甚奇語予曰聞子使朝鮮得其佳楮肯見遺乎予曰諾歸遺二畨越數日乃作墨君遺予下帶坡石細視之乃圃中所見也公笑曰吾豈欲楮乎特爲米芾圖石丈也其風致髙邁如此今爲同寅李公宗周作湘江春雨圖後序云宗周雅好書畫適興琴棋與予往來甚久索予墨君未能酬之又云今年夏公事頗簡雨久不出故爲作此則公與宗周情契允合重其淸尙故揮毫命意致多且妙如此豈易得哉一開卷間莫非篆籕波磔之法其水石陰森枝葉茂密恍若倚煙篷而弄水雲度三湘而望九疑不覺神爽飛越塵襟蕩滌則是捲畱於天地間尙何讓於古人也哉計公平日所作似此卷者當亦無幾公玆已物故此卷誠何可得宜宗周之寶愛之也間出示求題其端慨念疇昔爲之惘然

倪文僖集卷二十一

●欽定四庫全書

倪文僖集卷二十二

﹝眀﹞倪謙撰

○序

送都憲髙公歸養序

人子之事親也能以父母之心爲心則可謂之孝矣故古人之於養親必曰忠養曰養志者忠謂盡其心志謂體其心也能心其心則啜菽飲水足以爲歡不能心其心𨿽日用三牲未足爲孝此大舜之心所以惟欲順於父母也南京都察院右僉都禦史貴溪髙公上達以進士起家累升前職家有二親賴一弟侍側爲養故公得移其事親者以事君旣取科第以爲親榮又能修職以濟時用致朝廷雨貤恩封褒顯乎親其亦遂人子之至願矣公受恩感激竭智殫誠以圖報稱英聲茂實燁然著於兩京朝廷知公材可大用委任日隆公亦克肩重負仰承上意其建功立業固駸駸而未巳也柰何弟忽殂謝二親衰老年近八旬無人備養二親之心豈不欲公之在左右乎然人臣之道不以私害公是固難於啟口也公之心豈不欲輔成盛治乎然人子之道不以義掩恩是固堅於引身也故公之始也備以三宜退者上疏自陳欲乞致仕上方倚注不之許終也備以親衰老者上疏再陳懇乞歸養上嘉其孝乃許之蓋公所存惟以父母之心爲心必求歸養以順之不得其請而不止是𨿽祿之天下有弗顧系馬千駟有弗視矣其肯貪榮慕利忍遺其親於衰耄之日乎此其爲心眞仁人孝子之心矣視彼分羮而不之卹絕裾而不之顧者詎非公之罪人也耶玆歸也率其婦子拜二親於堂上會聚之頃恩光耀於裏閭歡聲溢於房闥不知天壤之間復有何樂可以加此者也南京刑部大理諸卿佐咸歆艷其行命予爲序以贈於是乎書

送少宗伯章公歸省序

天地有正气得之者爲正人正人之生也心術則正而不譎學術則正而不曲處事則正而不僻事君則正而不阿道之所在則任之而不辭義之所激則勇往而不憚志節堅峻可與泰華爭髙冰霜爭嚴莫非正气之所爲也古之正人吾不得而見之矣今見一人焉章公太經是也公學端邃有气節登正統己未進士髙第授禮部主事升郎中立朝謇諤以骯髒自用拳拳以愛君憂國爲心匡時澤物爲志遇事敢言多所禆益景泰中上言十四事剴切懇至備瀝忠欵朝廷惡其峭直逮寘圜扉天下聞之莫不重其人而危其身公怡然處之曽不以死生禍福少動其心也所謂正人非公其誰歟天順初英廟復登宸極嘉公忠義詔復其官尋擢禮部右侍郎調南京禮部召至文華殿面加奬諭賜白金文綺而遣之其簡在帝心可見矣未幾賜誥贈其祖父皆如公官祖母母皆淑人旣而遷南京吏部所以致恩眷者甚厚今上嗣統之五年復擢南京禮部左侍郎其倚注於公者日隆重也玆公念自出仕以來未得一歸其鄕先壠久違慈幃曠省具情以聞詔許之趣裝戒行南京諸公卿咸出祖以餞以予爲公同年士也屬贈以言惟夫忠孝臣子之大節也公之事君惟思勉竭公義不敢少顧私恩是以至是始言而朝廷從之忠孝爲兩盡矣肆惟朝廷方用正人以輔理興化如公者豈宜久去位哉展省之餘還斾早來以副朝廷之望可也公爲閩王審知太傅仔鈞之二十二世孫舊居浦城始祖賁生太尉務始遷樂淸南閣宋之時若楶若得象若淳諸宰執皆其世徳之顯者也公蓋無忝先烈云

慶興寧尹劉君壽六十序

予友劉君士達初知浙江麗水再知湖廣耒陽今知郴州興寧三宰名邑皆在江南故凡遇考績述職必得便道過家省丘壠會親戚故舊以敍鄕情去歲冬當會朝之期北之京師今春朝罷受勑還治歸經故里適士達壽屆六十三月十三日其初度也於是親知咸爲之喜爲醵會以賀之其內弟戶侯胡君彥奎謂予與士達相知尢厚宜序以言正統間予與士達同遊應天府學年皆弱冠朝夕相與講習討論麗澤之好甚得也時司教者則有詠庵張先生提學者則有昚庵彭先生皆吉人與士達父祖同鄕裏視士達如子侄深愛厚而期待之士達學日有名二先生問其所與友未嘗不以予言也二先生於予亦加愛厚焉士達之故也後予賴二先生之所奬厲出登仕路承乏詞林而士達遂得百里以治二先生亦未嘗不爲予與士達喜也予二人在仕路幾三十年士達年已六十予年亦五十有八矣媿予以未成之學誤遭時用曽無寸長少補於世自宜引退而歸而士達方展其材智布宣聖天子徳意以及於民不啻大鵬遇扶搖摶其勁翮良驥適康莊騁其健步予得不敬羨之哉夫治民與治身初無二道也治身者不撓天眞以順乎理不伐天和以養其气則身無不安而自得乎壽治民者不拂民性以順其欲不擾民業以養其生則民無不安而各全其天士達之治其民所至能使其民無不安者一皆推治身之道以治之也是以不特壽其身而又能壽其民也孟軻氏以君子大過人爲善推所爲豈不信哉士達爲縣旣久民情世故更歷老練無所不知行將滿績趨朝必有大用之擢其所設施夫豈後生小子可及晚年聲華事業倍於少壯之時也審矣若夫壽年之永士達固有自得之道有不待予言之祝焉

贈祭酒王先生獻績序

國家之治本於賢材賢材之用取於太學而太學之教主於祭酒蓋天下之士學業有成膺科貢之選者始得升於太學太學之士教育有成登銓曹之選者始得列於有位是則太學者賢材之淵藪祭酒者師儒之綱領也故國家鼓舞一世之人材尊賢使能俾釐百工之績而盡君道之責於上祭酒甄陶一世之人材舉賢薦能俾周百職之用而盡師道之責於下是致萬事以理四海以治而兆民以安者祭酒施教育材之功也其任豈輕也哉自非學行足以表於人徳望足以服乎眾者未易以勝斯任也若毘陵王廷貴先生豈非學行之兼備者乎先生神韻淸粹博極羣書志操淳雅辭藻俊拔蚤自京闈出領鄕薦景泰辛未會闈髙擢殿試賜進士及第爲第三人入翰林爲編修升侍講進左春坊左庶子載筆史館纂敍鴻猷勸講經筵緝熙聖學尋擢學士於南院文章之富傳播京邑蔚然爲士林之宗其學行徳望企仰於人也久矣一旦南京國子祭酒虛席朝廷素重先生名特擢居之先生恪盡乃心端嚴自持正已率物左繩右矩動遵禮則訓督諸生悉遵成規諸生得於觀法皆攺行遷善一趨於正出應任使者莫非有用之材而又增修黌捨煥然一新用是師道以立儒風以振而士習以美昔人謂韓文公爲祭酒國子監不寂寞其先生之謂矣玆滿三載獻績於朝朝廷爰念舊學必畱侍左右以爲輔弼則褒封進秩之典有不及於先生乎先生匡時澤物之志有不著於朝廷乎王荊公贈胡安定之詩有曰先收先生作梁棟以次收拾桷與榱於是行見之矣翰林舊寅南京太常少卿李立之諸公相與餞其行而屬予爲序庸書此以致望焉

困志集序

樂淸章公大經予同年進士也平生性鯁介負气節景泰中爲禮部儀制郎中上言時政缺失十四事皆闗國家之大計格君心之大猷不意批逆鱗觸忌諱詔下錦衣衛獄三木囊頭五百殘膚備嘗楚毒頌系三年人皆爲公危幸而不死公茹荼如飴無所怨悔惟形諸賦詠以自適積久成帙題曰困志集天順攺元英宗皇帝復登大寶遇赦得釋上知公忠義召至文華殿深加奬慰特擢禮部右侍郎閱一年拜南京禮部賜以金幣未幾遷南京吏部復轉南京禮部左侍郎予悞蒙聖恩獲廁僚末日得接公緒論間出是集見示予捧誦之則見其發諸肺腑協諸聲音者皆和平怡懌凡以寓夫愛君憂國之誠思親懷舊之感而絕無怨悱抑鬱之態焉故曰在心爲志發言爲詩觀公是詩忠孝之志可知矣嗟夫君子之事君固以行道爲事是以自古忠諫之士無非欲致君堯舜措世隆平而道因言以行也初豈暇爲身家計哉使其有所顧計則畏縮而不肯爲矣惟公炳炳寸丹孶孶爲國是以披肝瀝膽直言無隠冒鼎鑊而不避當雷霆而不懾果何恃而若此哉不過恃區區之忠義耳故公甘就羈囚與死爲鄰而夷險一致安危一節使他人處之將褫魄喪气無聊之甚矣何暇寤歌嘯詠以抒寫其胸中之耿耿乎孔子曰素患難行乎患難君子無入而不自得焉公之謂也公之諫疏已有學士錢公敍之矣不鄙欲予一言敍是集嗚呼公之大節著於國家聞於天下夫人而能知之至於處患難之髙致則未之知也使得是集而睹之其仰慕又當何如是用敍之使傳於世

同年唱和詩引

正統己未科進士僅百人至成化甲午三十六年間物故者已過半而仕於南都者惟禮部左侍郎永嘉章公都察院右副都禦史淳安胡公而已寥寥若太白之配殘月吁可嘆哉去歲朝廷復起侍讀學士雲間錢公於翰林悞起予於禮部禮部翰林皆在禁垣之東官署相近而胡公憲臺乃居直北太平門外相去殊逺欲會頗難故錢公章公與予三人以近得數會焉況予三人皆嘗中遭坎軻一旦咸荷天恩出畏途而就夷曠相與聚首於此視百人爲後死私竊慶幸又幸代遭聖眀職淸務簡公退之暇遇凡有所燕會予三人未嘗不偕會輒作爲詩歌更唱疊和以爲驩蓋君子不以外之所遇爲戚忻而視中之所存爲何若茍中無所怍𨿽在畏途亦無入而不自得使有所媿𨿽處安榮尙何足以爲樂哉故予三人者惟其志同道合俯仰無歉是以發諸聲詩𨿽云暢敍燕樂之懷無非寓夫感恩圖報之意與鳴國家太平之盛也錢公收拾眾槁錄爲一帙其門人內翰周君宗勉儒士劉君振之偕自海虞來訪於翰林偶從幾上見而閱之宗勉欣然操翰編成若干捲而振之遂欲刋梓以傳噫予三人一時唱和豈有意於傳哉而二君忠厚之意不能遏也遂敍此於簡首

贈都憲張公巡撫寧夏詩敍

士君子能建大功樹大名於天下者由其材識志節涵養有素故舉而措之無難也使或養之無素一旦授以重柄寄以重地烏能鞏固疆圉輯寧邦家也哉故曰有大抱負者必有大設施詎非然哉巡撫寧夏都察院右副都禦史張公騰霄保定淶水人也自父祖以來皆事儒業祖領鄕薦拜慶府長史父舉進士拜職方主事公生於宦寓器識英偉少承家訓學問充足登景泰辛未進士第拜山西道監察禦史正色立朝志操卓特遇事敢言風裁凝重竟忤權要謫戍廣西其所養有可見矣今上登極宥復其官重立臺端淸操逾厲甫二年擢福建按察使又二年擢都察院左僉都禦史巡撫兩廣又二年攺任南臺眀年仍攺僉都督運淮上尋命巡撫淮揚等處又明年仍攺南臺甫三月而寧夏之命又下矣蓋公所至撫綏有方剖決無滯嚴而不苛寛而不弛處事當乎人心舉措合乎公論是以士民感悅動致成功朝廷知其材名徳望久矣故一聞陜西巡撫憲臣有缺上以爲更事老練無逾公者遂排眾議而特用之此其所以有是擢歟夫寧夏東接延綏西連甘肅邊防之重鎭也背負賀蘭以爲屏蔽南面黃河以爲環衛其險足恃易曰王公設險以守其國況乎邊鎭可不恃險以爲守乎然自外蕃構逆頻年侵擾境用靡寧興師進討累厪聖慮柰其出沒無時兵至則竄兵退則集非不爲我兵所摧而襲故蹈常終不知戢夫禦戎之策以治內爲本治內之道在於明斥堠阻要害勤哨掠察姦細精簡練備儲偫利器械蓄威養鋭以逸待勞凡若是者固皆公胸中物也內治旣修則以戰則克以守則固曷慮外侮之不戢哉公往撫軍膺斯重柄必不以險爲可恃而以內爲當修運籌帷幄折衝尊爼而兵備無不飭可知矣自是敵騎潛蹤邊亭臥鼓參旗井鉞廓然太淸則疆圉容有不固邦家容有不寧者乎所謂北門鎖鑰萬里長城非公其誰也如是實足以仰答皇上之知遇而大功之建大名之樹有不於是行見之也哉南京六部諸公卿榮公之行咸賦詩以贈而命謙敍簡首云

松岡先生文集敍

永樂二年太宗文皇帝選狀元曽棨而下進士二十有八人爲庶吉士上象二十八宿儲養於翰林出中祕書及古法帖使之誦習親臨課試期之曰文必如韓歐字必如羲獻禮待優異儒者榮之後果成就皆爲名臣宣徳中宣宗章皇帝遵永樂故事亦選進士若干人爲庶吉士儲養之意禮待之優皆比二十八宿樂安姜先生實與是選先生宣徳癸丑曹鼐榜進士也天分旣髙而又得閱祕書以博其學日從閣老文貞文敏文定三楊先生及泰和臨川二王先生遊聆其議論觀其制作浩然有得故其爲文舂容詳贍和平典雅一以韓歐爲法詩則淸新富麗有唐人風致宣廟時召試於文華殿愛其所作特加稱賞每一篇出膾炙人口遂著名於翰林四方來求者屨滿戶外宣廟亟欲用之授以檢討而宮車上賓矣英宗登極命纂修宣廟實錄敍事有法咸稱其有良史才書成受燕賚進職修撰日以文字爲職業所作益富然體素孱弱竟謝病歸其鄕歸未幾而竟卒其所遺文稿甚多子鄕進士京收蔵於家久無知者去年秋先生門人淮安太守袁潔士瑩就京錄得三百餘篇慮致泯沒乃親加校正編爲十一卷先之以文後之以詩總題曰松岡先生文集以予與先生爲舊寅相知也走書來京求序是集刻梓以傳未盡錄者俟續編也嗟夫道者無形之理文者有形之器也無形者茍非有形者以載之則道何由而見乎故文者載道之器文不載道𨿽工無益也載道之文六經不可尙已自亞聖七篇之後至唐而有韓子宋有歐陽子皆能發眀斯道振起衰陋一趨於古其時號文章家非無栁子厚李翺籍湜王臨川曽蘇之流至論大家正脈未有過於韓歐者也是以朝廷獨重之先生之學本於六經貫穿乎諸子百氏生際文眀亨嘉之運光嶽气完之日資諸老漸濡之益荷朝廷作養之厚是故胸中所蓄理足而气充筆端所運意新而辭達今觀是集升韓之堂嚌歐之胾其材之辯博若入萬金寶蔵左攜右取而用不窮其勢之步驟若馭千金駿馬長驅逺騖而力不竭追大家而接正脈有不在斯文乎誠不負朝廷之所期矣使其獲久於世則視艸北門代言東閣足以潤飾絲綸而無愧而事不可必如此此固士君子之所共惜者也然其一生精力所寓賴士瑩而有傳焉亦足以慰先生於地下矣其與李漢集昌黎之文同一厚於師者也漢自爲韓序士瑩顧謙以屬予第慨當時舊寅皆已物故存者惟予一人此予所以不得而辭也故敍其儲養之故以見朝廷待之有在云先生名洪字啟洪松岡其別號也

贈司訓方先生之淮上序

人非生知豈宜不學學豈容無師生而不學則無以通古今識事變必至於擿埴而索途面墻而居暗也學而無師則業無所授惑無所解必至於孤陋而寡聞茅塞而榛蕪也是以古人爲學莫不有師況乎承祖宗勲業之重荷朝廷貂珪之榮茍不從師而授學焉將何以成就徳器出謀發慮建立事功而匡輔國家也哉此國家於元勲世冑必爲立師以教之而世卿之家亦必延師以求學也元服方先生世家錢唐徙居金陵學邃而才淸行端而徳茂黟國莊敏公前爲平江侯守備南京時聞先生名延居家塾遣其子今嗣平江伯陳公志堅師事之執經問難開牖良多尋薦之於朝特授訓導之職館於其家有年後平江伯嗣爵登朝靑年偉器爲朝廷所重奉勑佩徵蠻將軍印鎭守兩廣先生與偕軍機戎略多所裨補已而淮上官軍疲於運餉念公祖恭襄侯理漕遺恵欲得公繼繩祖武連章奏達於朝皇上乃召還移鎭於淮公至區畫得宜漕運通利國計充足官軍便安頌徳者如出一口是𨿽公材識過人所致然先生平日造就引翼之功亦不可誣也自公總戎淮上先生畱居金陵恆往來其間今年夏公乃具舟遣使迎先生至淮以居蓋冀朝夕相親得聆誨益也其始終典學之心夫豈沈酣富貴者所可及哉先生挈家將行告別於常所來往於是陸君志學與先生有斯文契好來需言以贈其行嘗讀韓昌黎師說有曰道之所在師之所在也是則公之師先生者豈不以其道歟今公之董漕也徳合天心而致河渠之盈溢忠契聖心而致簡任之専倚恵洽人心而致逺近之歡愛其聲華事業爲日盛矣而又崇儒重道迎先生以求其所未至焉他日丰功偉烈表表樹立足以紀旗常而銘鼎彜者可量乎哉予知先生玆往名固重於九鼎矣是爲序

贈浙江參議盧公赴官序

古人有云士之致逺先器識而後文藝是𨿽以器識爲先文藝爲後使其器識旣優文藝復美其致逺也得不益有以建立事功負荷爵祿也哉此予於盧君廷佐有以見其人矣廷佐予同庠友也素知其爲人美姿儀寡言笑沈毅而莊重寛裕而有容立心正大居家孝友處事詳審裁制得宜其器識之過人也早遊京庠博學能文材藻英贍領薦而起登進士髙第其文藝之超眾也故其授兵部主事升郎中持廉秉介淸譽籍然嘗奉勑選軍河南策應闗陜師行有紀秋毫無犯擢福建布政司左參議縉紳咸以小其用爲惜廷佐忻然自足慮弗克稱到官不憚險僻徧歷郡縣以撫綏之時值歲荒饑民將相聚爲亂卽爲開倉賑濟施以恩恵遂皆寧謐未幾以父憂去官民愛慕挽畱不可得奔喪回家塟畢廬墓側者三載手植松栢旦暮悲號有芝艸十二莖生於墓傍人皆以爲孝感所致南都公卿多爲詩文美之服除當詣闕念母老在堂不忍去左右將有終養之志然其賢名素聞於朝特攺授浙江左參議卽其家起之廷佐不得已辭親赴任所喜幸者道裏便近音問易達甘旨易將可以少慰其衷焉今夫覆杯水於■﹝土幻﹞堂之上則芥爲之舟何則其器小也惟滄海則萬川歸之而不見其盈尾閭泄之而不見其虛夫夏虫疑冰井蛙疑海何則其識小也惟鯤鵬則扶搖九萬而徙於南溟廷佐器識之大固不異於滄海鯤鵬而又文藝美孝徳著昔參閩藩當饑饉之際尙能拊安其地今往浙藩乃康靖之時其撫安之效有不倍於往昔乎吾知其事功之建立也必益大爵祿之負荷也無不宜尙何逺而不致乎南京禮部司務徐鉉閩人也思公遺愛合諸縉紳屬筆於予以爲贈於是乎言

前通議大夫都察院右副都禦史陳公挽詩序

喜怒哀樂皆人情之所發也然發而尢迫切者惟哀爲然若孔子於舊館人之喪則惡夫涕之無從於顏淵之死則不知慟哭之至是乃出於至情而不容遏也今觀縉紳諸君子於都憲陳公之歿發爲聲詩以挽之所以哀其志之無成遇之不幸傷痛迫切至不忍讀玆非出於人之至情而不容遏者歟公諱價字維藩別號退叟其先爲河南光山人元未徙蜀之銅梁家焉自幼穎異學識過人弱冠領鄕薦登進士第知臨湘縣選擢山西道監察禦史升江西按察僉事進副使遷貴州按察使召拜右副都禦史此其歷官也其爲縣令也遺愛在人至今思之其爲禦史也淸刷京畿諸郡文卷巡按河南辯出積年寃獄人稱神眀也先犯順撫安郡縣民皆安堵其在江西也聴斷眀決獄無滯囚豪猾屏迹風裁凜然其在貴州也土官懷貳奏發其姦宣布朝廷威徳遂致革心向化夷獠猖獗坐制息滅邊境以寧其爲都憲也勅巡寧夏英宗皇帝召至文華殿面加奬諭賜以楮幣今上登極遣賜白金文綺甚厚及錫以副都禦史誥命封贈祖父母父母如制此其政績之槪也及其移巡陜西也時值頻歲旱饑親行賑卹固原州土民滿俊夷種也潛起逆謀據石城山以叛公慮其與河套達兵毛裏海通爲患非小宜急討之乃與總兵官會議進兵俄得巡撫延綏都禦史王鋭使報會期同進公以方略已定勢不可止惟囑其趨行策候爲上遂謝其使而行兵去敵巢不逺遇敵與戰殺傷甚眾忽狂風起西北塵坌障天彼此莫辯兩軍俱潰遂退駐蔡祥堡議復進戰間得報朝廷遣都禦史項忠等以京兵來會因退駐固原以俟協謀再舉比項公至旋致克平王鋭兵竟不至且怒公異已乃奏公貪功失律取敗以避責徵還勘驗無狀猶編管貴州此其被謫之由也公在謫中但分咎自責惟以詩酒自娛於得喪不計也嘗省侍其親於鄕遭母喪哀毀感疾竟不起嗟夫迅雷不及掩耳故兵機以速爲神也公料敵勢方合當及其未固而破之緩則滋蔓難圖矣使不爲風塵所撓不旋踵而撲滅之矣不幸天不見祚遂有以來詆訾之口非命也耶卒之年僅六十大志未獲少伸而含垢以歿則夫縉紳諸君子感傷之深痛惜之至又烏能已於言哉是宜形諸哀挽其情迫切有如是也其子南京兵部主事揆裒集成帙屬言弁首予與公同己未榜中人也嘅念公平生事業揚歷中外表表奇偉𨿽晚遭坎壈而裨補於國家著聞於天下者固不容掩也公論久而自定天道好還安知積陰之不霽乎遂抆淚爲序以寄吾哀

壽南京刑部大司冦周公七十詩敍

南京刑部大司冦周公以永樂丁亥降誕距今成化丙申蓋七十年矣南京諸公卿大夫皆喜其享有壽考作爲聲詩以賀之屬予言敍首簡余以謂公自入官以來輒司邦憲詰姦刑暴眀法愼罰者四十餘年曆臺省之光榮荷朝廷之眷顧祿位之進有加而無已信任之専有隆而無替豈無其故哉良由公存心忠厚仁恕公平直而不阿寛而有制惟求厥中而無所枉抑是以刑淸民服而人皆仰戴豈非一敬愼之徳以爲本哉徳之厚者福之厚也是以公曆世四百二十甲子而精神炯炯容貌悅澤色若孺子步履輕便健若壯夫髙壽之徵不於是而可見乎昔司冦蘇公式敬爾由獄以長我王國以蘇公之司獄惟在乎敬愼故能重民命以延國命已之壽命亦由之而有永也公之敬獄不下蘇公壽命之永不亦宜乎不特此也至其諸子又有若荀龍之盛而且賢長子伯常任翰林編修爲經筵講官以文學向用次子綋領薦鄕書以科名登進森森蘭玉亦皆克承家學將接武而起又有諸孫若干人環侍膝下世澤之長不於是而可驗乎昔於公爲獄吏所決人皆不恨後起屋髙大其門曰吾爲獄吏多有陰功後子孫必有顯者令可容駟馬髙蓋車至定國果爲丞相公之陰功不下於公子孫之顯不亦宜乎公旣有致壽之由又有裕後之本則自玆以往年彌髙徳彌邵屹然爲國老成人不翅砥柱之峙中流泰山之淩霄漢朝廷有所倚賴縉紳有所表率其福壽之來有若川方至日方升殊未已也予也辱公愛厚不可無一言以賀詩曰樂只君子邦家之基樂只君子萬壽無期敢誦是詩以爲公祝焉

倪文僖集卷二十二

●欽定四庫全書

倪文僖集卷二十三

﹝明﹞倪謙撰

○書

與嶽內翰季方書

向者區區逺使湖湘得聞先生榮登黃閣遙爲斯文之賀後回南京復聞先生播遷關陜重爲斯文之感然身𨿽困而道自亨迹𨿽晦而名益著其於進退豈不綽綽有裕哉浮雲白日始翳終明是以先生有此還召始信公議之在人爲不冺也大用之承翹足可俟尙當一出匡時澤物竟其所施匪特慰區區之望實足慰天下之望也區區不幸被權姦陰中以禍謫居塞北如墜陰崖窮谷日與魑魅雜處命途多舛一至於此小兒嶽回言獲奉顏面保養康勝無異平昔忻躍不勝又言居母子之戚重蒙寄聲幾欲裁書奉慰不果昨者令婿蕭秀才到來荷以椒歷垂惠益感厚情玆因回便客邊媿無可將薄有閩扇二握用以侑緘暑炎惟善節哀保玉

與王都憲公度書

向會武昌重蒙款曲不意別後又多更變然得歸安故土順時養晦且爲閣下喜也甞憤豺狼得志輒肆吞噬𨿽能屈公而不能屈世之公論𨿽能病公而不能病公之名徳抑豈知其旋復摧殘亦不自保是知於公欲屈而反伸欲病而反腴之也天下之人識與不識凡談者皆欲公起萬口一辭有若被人負貸者然近聞朝廷果特起公始臨西陲仍督餫餉光復舊物柄用益隆人心稱快若負獲償天道好還如是得不深爲閣下賀乎區區不幸因秋闈主試杜絕幸進觸忤權姦被其陰害謫戍邊鄙命蹇途窮一至於此然而見害者俱殞絕首領天報甚烈𨿽所報不專在予然罪惡貫盈固可見矣困中安分樂天賴庇茍安不足爲道因便敬奉素楮少敍鄙懷薄有粗帕二方用將逺意關山限阻不能趨接風采所冀大展宏猷澤利民物使區區逺荷餘光是所望也臨楮翹企不勝惓惓秋涼惟爲國愛玉

與定襄伯郭康濟書

逺違旌棨歲華忽已兩易行間重承盛餞眷愛厚情懷念不忘養拙林下百念灰冷遂久缺奉謝使者南來累辱存問其爲感媿何可勝言恭審起居淸勝甚慰馳仰然久慕墨妙未蒙慨然倘不以暗投爲惜使得增小軒之重閒中日與相對則足不待移而已置身巖壑中何樂如之不識能終償鄙願否也人回媿無可將宣毫二貼奉助揮灑伏暑萬萬爲國愛重

與吏部章亞卿論考察書

旣奉詔會各堂上官同考矣復欲獨疏退人故書止之

甞聞天下之事合眾人之見者則論議所至或無大相逺任一已之智者則聰明所及或有所未周而況斷決之果則事得以定於一更變之數則人得以售其私亦自然之勢也頃者朝廷慮兩京庻官不職行考察之典南京進退之柄乃舉而歸之閣下其委任之隆至矣非閣下徳望素爲朝廷所重能致是乎孟子有云左右諸大夫國人皆曰賢曰不可然後察之見賢見不可然後用之去之則是旣合眾人之論尢加一已之察則進退鮮有不得其當者矣違眾而獨察則不惟不能周切恐所及反中仇人之計矣區區杜門卻掃休閒裏閭竊聞閣下寵任隆重進退百工不勝雀躍然人才全備古今所難第望閣下洪度優容去其太甚合眾人之論而無恃一已之察斷決之果而無事更變之數則事定於一而私無所售上足副朝廷委任下足致人心帖服災變可弭而和气可臻徳望益隆而寵任益篤不然誠恐眾怨紛然羣輕折軸可不慮哉以閣下大公至正之心固不慮此然區區辱在同年過蒙愛厚不得不爲閣下過慮故敢以狂斐之言私布於下執事如芻蕘可采望於後舉少回執意停思可否可止則止幸甚惟閣下其審度之皇恐干冒不宣

○說

贈趙履正字說

刑部主事姑蘇趙公常理有子曰貞及冠學士金先生常字之以履正然未有爲之說者其外舅憲正兪君需言以申其義考之於易貞者幹之一徳於時爲冬於人爲智文言曰貞固足以干事貞正也貞固之足以干事者知正之所在固守而不去則萬事依之以立如板築之有楨幹也然其中徳多言以利貞貞吉利永貞者不一而無非欲人之守其貞也知而守之所以爲智茍徒固守其貞而所履有不正則是非不謬於他岐之惑者鮮矣烏足以言智乎是以君子不徒守之於已必將履之於事彼其周道如砥其直如矢吾從而履之無反無側王道正直吾從而履之一舉足也惟正是履不枉於蹊徑一跬步也惟正是履不陟於町畦日用常行無所履而不出於正斯爲善守貞矣則何事之不立何行之不達乎在履之初九曰素履往無咎信乎素位而行往而無不善也履正年甚富質甚敏篤志於正心誠意之學內有所承外有所規欲交底於成立之地尙顧名思義俾正之所在知而守之而加夫允蹈實履之功他日掇科躋仕著於事業則正聲勁气不變平生之所守者良可期矣履正其勉乎哉故說

錢昱起東字說

日者陽之精也附天而行運動不息循環無端然地處於天中爲其所隔故出地則光昱而爲晝入地則光斂而爲夜至其出也常在於東東動也陽气所動也是以制字之義日在木中木若木也日所升降在下爲杳在中爲東在上爲杲詩曰杲杲出日是也夫日必起於東而沒於西無南徙北易之忒是其所出有常所也必登榑桑而至虞淵無越度失次之變是其所行有常序也其麗東也容光必照是其有常公也其旣往也必復於東是其有常信也然其所以有常者豈非實理以爲之主乎理乘气而立气由理而行道之體因是而可見故孔子觀川流之不捨晝夜而嘆之曰逝者如斯噫逝者果何物哉所以明道體之本也然道無形而難知故狀於水之易見夫豈特水爲然日亦猶是也觀於日之有常與夫水之不息而道之體爲可識矣有志於道者可不致力於斯乎古杭錢生昱由先世徙爲京民以頴秀之資選入京庠爲博士弟子員比冠賓字之以起東蓋欲其體道於是也夫道原於天而具於人心所謂秉彜恆性是也大焉君臣父子之倫是道無不寓小焉起居食息之故是道無不存道不可離如此爲之昱者尙於日之起於東也旦旦而察之實用其力自彊不息而無一毫之間斷體其有常所則操存是心不俾其出入之無時體其有常序則率履不越不俾夫彛倫之攸斁體其公則明盡渣滓而不蔽於私欲體其信則至誠篤實不役於僞妄然後表裏洞徹光輝宣著道積厥躬而日造髙明之域故他日掇科躋仕蘊之爲徳行發而爲事功又何所不宜哉昱也勉旃毋徒負其名而忽其實也遂如其請著是說以貽之

丁氏五子字說

淸江丁嘉謀世居邑之蛟湖徳善行誼著於鄕井子姓皆讀書習禮克守家法不墜以兄貴居京師逺來省視天顯之念和樂之情藹然可挹然嘉謀及兄有子五人胥未有定名乃偕造予爲請且欲制字而伸其說焉予惟世之名宗茂族所以能彌久彌盛者由世澤垂衍於無窮也爲後人者誠能浚之而益深導之而使流然後通達而無滯焉可名其伯曰浚而字以勝通夫澤旣浚而通則水深流長而未已也使其末流之積也不大則將支離而難收微弱而莫振必使如海之停蓄承受而無所不容可焉可名其仲曰海而字以勝容澤之積旣若海之有容則浩瀚無津弘廣之勢自見隨風渙散天然之文自成可名二叔曰浩而字勝弘曰渙而字勝文也浩乎其弘矣渙乎其文矣又必於湍急之處而觀其瀾焉於此觀之則澤源有本益可見矣可名其季曰瀾字曰勝本是知浚者所以施其功海浩渙瀾者所以底其盛然功之所由施盛之所由底者非徳則有所不能也爲五子者尙聿修厥徳以爲衍澤之本則丁氏之興盛容有涯涘盍胥與勉之哉是爲說

贈李彥昭字說

物之昭明者莫如日日者太陽之精也運行於天而其機不停出地則光煜爲晝入地則光斂爲夜當其出也羣陰盡伏六合輝朗無容不燭無逺弗及逮夫麗中天臨下土光芒炳耀莫容仰視及其入也𨿽淪於虞淵之下而星月晶熒莫匪光之借也故每旦發於暘谷而進進不已焉時或爲云霾所翳薄蝕所幹其本體昭明固自若也修徳君子可不於是而知所勉哉夫人之有心猶天之有日心之虛靈不昧具眾理而應萬物猶日之光精不虧而照萬方也然天賦是理於心局於气質而有不同焉其心之精粹而無疵者常明之日也心之昏駁易昧者幹翳之日也而本體昭明實未甞息故必因其所發而遂明之以復其初可也易曰明出地上晉君子以自昭明徳其此謂歟誠能克其气質之偏不奪以外物之誘則所賦之理森然畢具而無少欠缺昭晰洞徹而無所壅蔽初何異於常明之日也歟姑蘇婁東馮景輝之壻李姓而昪名未有字而問於予予曰昪日光貌爲字之曰彥昭而伸以自昭明徳之說昪復問昭之之要曰盍稽諸大學昪曰惟遂書之

風憲說贈監察禦史沈時宜

沈君時宜以進士拜福建道監察禦史於時賀客滿座或問予曰內外百司庻府官資率有定名至若禦史何獨又以風憲稱也予告之曰聲教被物謂之風懸法示人謂之憲故風行於上而物動於下憲振於此而人肅於彼職專法令者若可言憲矣不可以言風典司聲教者若可言風矣不可以言憲惟禦史於天下之失得生民之利害官吏之賢否可美可懲可興可革可紏可旌皆得以言於朝廷而決於一已其風之及者廣而憲之持者嚴是以獨舉而歸之禦史也然風也憲也若何能廣且嚴乎曰風之被也有所不率必輔之以憲曷慮所及之不廣憲之示也有所或昧必導之以風曷慮所持之不嚴二者蓋交相用也且風被於物時乎長養則當借吹噓而使之榮時乎肅殺則當施揚厲而使之枯不可膠於一定之迹憲持於已以吾之中中天下之不中以吾之正正天下之不正不可狃於一偏之見若是則風憲之能事可畢矣時宜世宦之冑也篤志績學以科名顯庸於朝躋華陟要職居風憲道之大行玆惟其時使物之被其風已之持乎憲誠不膠於一定而狃於一偏豈非吾所望於時宜者哉或者唯唯都指揮李公聞予言而善之因請書之爲時宜贈遂錄其說

松泉子說

天下之物飛潛動植洪纎髙下至不一也莫不皆有理存焉茍徒以物視物而不以理視物其不爲物所奪者幾希誠能以理視物則凡觸於目而感於心也皆足爲吾養身修徳之助昔小雅詩人之陳善納誨也有取於鶴魚檀谷玉石之物其意以爲誠有必著之機理無一定之迹善無全美之類惡有相資之功蓋以理視物而非以物視物也然則陶君曰忠以松泉子自命得不有合於詩人之意也耶且松之爲物堅勁峭拔歷冰霜而其色不變此其體也及著之於用則能棟明堂而不撓柱大廈而不顚泉之爲物淵泓澄澈貫四時而其流不竭此其體也及著之於用則能滋稼穡而有秋成雲雨而澤物曰忠之學將務明體以適用其有取於松泉也寧不在是乎若曰席其涼陰飲其甘洌耽林壑之幽趣是乃物其物矣非知曰忠者也蓋曰忠爲晉都督交廣荊江八州軍事長沙桓公侃之逺孫世家臨江新淦公有讀書臺洗硯池及陶母墓陶篺陶窯遺迹具存公甞謂人曰大禹聖者乃惜寸陰至於眾人當惜分陰豈可逸遊荒醉生無益於時死無聞於後是自棄也世傳以爲名言曰忠爲公後人尙以斯言自朂則其徳成材達而著於用也當不異松與泉矣曰忠甞介中書舍人姜君孟圭過予徵言是爲松泉子說

淩昉字用端說

錢塘淩君士亨之子昉將冠而未有字其交善盧君廷佐來問於予俾及其宿而命之予告之曰日始旦之謂昉盍字之曰用端夫日太陽之精附天而行者也其出也必始於東當其浴於咸池拂於扶桑光明漸著逮乎麗於中天四海之大罔不畢照然日之行固有所始君子之爲學也豈無其端乎故爲山必本於一簣而流水必進於盈科未容躐等而淩節也是以灑掃應對小學之端也而爲精義入神之權輿格致誠正大學之端也而爲修齊治平之張本登登之築至於百堵千里之行由於跬步茍或謹始而怠終務本而遺末豈能若日之明從微而至著哉此君子所以貴乎自彊而不息也廷佐聞予說而善之請書之爲用端勉遂爲之書用端貌丰气和白晳可念且篤志力學年方弱冠攻於書翰作爲詩文材藻英發予每誦而敬愛之蓋其世父尙寶司卿士昌公以善書登進而尊甫復以詩書教授鄕曲用端天資固美然得自漸習亦有素信爲名家千里駒也使其爲學因予說而加勉不以始終有間不日策名甲第嶄然露頭角而出濟時用其所至果可量哉其所至果可量哉

孫時相字說

太醫院禦醫錢塘孫希賢先生有子名佐年茂質美篤志力學從翰林編修嶽先生遊先生嘉其志雅器重之因其冠也字之曰時相其同捨士友爲之請說於予而致勉焉予謂代天理物而居斧扆之尊者君也助理萬物而居端揆之任者相也君垂拱仰成於上相正百官均四海以承令於下於是事合於一綱紀不紊而治功以成古之有國者莫不皆然黃帝舉風後力牧謂之六相虞舜舉八元八愷謂之十六相伊尹仲虺湯之相也周公召公成王之相也漢之賢相曰蕭曹丙魏唐之賢相曰房杜姚宋宋之賢相曰韓範富歐此皆勲業著於當時而聲名流於後世者也然其行實載於經布於史冊皆可考而知時相績學以待用仰師古人尙友前烈抑將何所取法乎甞觀韓退之之論周公有曰當時天下之賢材皆已舉用姦邪讒佞欺負之徒皆已除去四海皆已無虞九夷八蠻在荒服之外者皆已賓貢天災時變昆虫艸木之妖皆已消息天下之所謂禮樂刑政教化之具皆已修理風俗皆已惇厚動植之物風雨霜露之所沾被者皆已得宜休徵嘉瑞麟鳳龜龍之屬皆已備至夫周公相業若是則古今之相豈復有過於周公也哉此時相之所當取法者也果能以周公爲法斯不失人臣以道事君之大節而致主於黃虞三代之盛漢以下不足道也𨿽然用與捨屬諸人者也學存諸我者也在我者不可不力而毋徒自諉可焉時相勉乎哉

贈蕭廷器字說

孝陵衛指揮使蕭君名瑋字曰廷器君以命字之義未達請予釋之予乃爲之說曰石之美者謂之玉玉之美者謂之瑋玉人得是美玉於是琢以爲珪爲璋爲瑞爲璧爲球爲佩爲節爲琬爲琰爲琮之器所以著其用於宗廟朝廷之上也然器之爲用必貴乎玉者以玉有溫潤而澤之仁縝密以栗之智廉而不劌之義垂如墜之禮叩之其聲淸越以長其終詘然之樂瑕瑜不掩之忠孚尹旁達之信玉之爲徳若是古人用之所以象其美也故鎭圭以合諸侯以卹凶荒用其仁也齊有食玉用其智也牙璋以起軍旅用其義也國君相見以瑞相享以璧用其禮也鳴球佩玉用其樂也邦國玉節用其信也琬以結好琰以除慝用其忠也兩圭祀地黃琮禮地用其能達於地也四圭祀天蒼璧禮天用其能達於天也圭璋特達用其能達於徳也此器之爲用所以必貴於玉也今夫執玉而謂人曰吾欲以爲珪璋人必曰可何哉周於用也執珪璋而謂人曰吾欲以爲琮璧人必曰不可何哉局於器也廷器將門之冑也美風儀攻書史精騎射膂力過人承父祖之勲烈守國家之陵寢孝盡乎繼述忠竭於勤愼材美瑩然固八尺無瑕之玉也培養厥徳全其在璞之質以立其體則以之用於諸侯而仁見焉用於軍旅而義見焉用於相見相享而禮見焉用於結好除慝而忠見焉隨其所用而無適不可是之謂不器詩曰左之左之君子宜之右之右之君子有之吾有望於廷器焉若昔孔子謂賜爲瑚璉之器是局也廷器勉旃尙毋局於器哉是爲說

王鍇廷堅字辭

人生而名命於父冠而字命於賓禮也古之冠禮元服三加與夫命字皆有辭今此禮廢已久非好古君子孰能行之左府都督分閫遼陽太原王公於其冡嗣鍇之冠也能舉三加之禮鍇之外舅前都閫陳公爲命其字曰廷堅旣行其禮可無辭乎乃爲追補字辭以朂之曰屹屹之臺崇構九成基惟堅也彌久弗傾煌煌之輿逺道千里材惟堅也彌勞弗毀矧玆鍇鐡西方之精孕靈太白粲然光熒厥性從革曾不少變巨韝洪鑪貞姿百錬淬鋒淸泉斂鍔越砥水斷蛟龍陸剸犀兕不缺不折堅莫與儔淸霜紫電凜凜橫秋君子浩然以志帥气直養無害充塞天地磨不可燐涅不可緇物莫能屈介然自持咨爾廷堅勿渝雅操尙顧斯名惟實之蹈

贈劉氏二子字說

髙陽劉公普觀其先自永樂間來居京師惇徳樂善世承詩禮公有子二人長名福次名祥福精推步之術居欽天監爲天文生祥尙輸粟之義獲榮冠帶之賜二難秀敏瑩若連璧首服旣加賓甞字福以順卿字祥以達卿而其義未白貢士姚秉常爲請予說以發揮之稽諸禮有云福者備也備者百順之名也無所不順之謂備言內盡於已而外順於道也忠臣以事其君孝子以事其親其本一也上則順於鬼神外則順於君長內則以孝其親如此之謂備惟賢者能備能備然後能祭也孔子曰我祭則受福是知福之受於已者豈非本於能順乎道也哉順卿勉之尙於凡百云爲罔不順之於道則福卽此而在矣禮又云天不愛其地道不愛其寶人不愛其情故天降膏露地出醴泉山出器車河出馬圖鳳凰麒麟皆在郊棷龜龍在宮沼其餘鳥獸之卵胎皆可俯而窺也則是無故先王能修禮以達義體信以達順故此順之實也董子曰和气致祥是知祥之萃於世者豈非本於信實之達也哉達卿勉之尙實體此信於身則其所發自然中節達無不順而致乎祥矣爲二子者一則仰觀俯察究天地之祕一則忠君孝親服朝廷之寵皆能挺拔自振出乎流俗者也況佳名美字本諸禮經余特略述梗槪以告若夫意義之全則祭統禮運備焉請考於斯而躬踐之庻名實相副而爲知禮之君子矣秉常旣欲畬言則忠告善道固所當盡者也遂爲說以貽之

李克靜字辭

予自上京束書南歸買舟潞河得與金臺李君安共載君亦欲南遊爲貿遷之圖蓋皆爲名利所役而然者也舟中閒敍因論及其名與字而詢於予曰安之有斯名也賓實以克靜字予殆今不遑寧居未知所以爲靜而能稱斯名也欲底安靜其道何繇予以謂字必有辭所以著其義而示規戒焉古之道也安而字曰克靜其得繕性之道矣於是辭而告之使勉焉辭曰

人生而靜天性自然渾然在中不倚不偏泊乎無營是曰安宅天君以寧虛室生白感物而動欲斯有遷馳騖膠擾日戕其天所貴未發黙加存養夜气淸明無物不長致省於動在審其幾必愼諸獨察乎隱微閒邪存誠敬以直內知止能得物莫能累惟克靜甫尙保爾眞不聞不睹以全靈醇事變紛攘沈靜以待目無全牛迎刃而解我辭爾告古訓可徵爾服我言毋忝爾名

贈江氏二子字辭

金陵江淑政浙西舊族也其先洪武中以貲選來居京師遂有籍於是以徳善修其身以禮法治其家以詩書教其子閭黨稱忠厚誠篤之士必曰淑政也淑政有二子長曰勇字克禮次曰容字克寛夙承過庭之訓皆端謹信慧怡怡孝友入其門藹然春陽之和煦也且善勤生治產以致養旨甘滫瀡之奉罔不充給可謂克家之子矣交親者咸愛重之於是倪公仲仁爲請於予曰二子克禮克寛得字於旣冠之日爲已久矣然其義則未聞也玆欲一言釋之以致勉不識可乎予以謂冠必有字字必有辭禮也今旣失是於前追而補之不愈於終失乎乃爲之辭以告庻使知進徳之方以盡交規之義厚之道也辭曰

人之爲徳貴乎有勇茍無所主必至妄動暴以傲物剛以淩人一朝之忿亡身及親所以孔子戒乎血气自反而縮養以理義見善力行禮爲之防勇而無禮實亂厥常嗟嗟克禮尙思自厲以禮制心勇斯合義人之爲量貴乎有容茍有所蔽狹乎厥中窒而不通拒而不受自暴自棄甘於污陋所以孔子美乎能寛豈惟得眾萬善歸焉不辭細流海斯成大朝盈夕涸溝澮之隘嗟嗟克寛尙廓其天籓籬不隔八荒洞然我作此辭用進厥徳朝斯夕斯服之無斁

陳孺人質素說

掲陽鄭君秉貞之妻曰陳孺人潮陽故家女也孝奉姑嫜相夫教子咸盡其道淑行確實不事華靡宗族賢之皆稱之曰質素戶科給事中蕭君龍其壻也爲之請說於予聞諸易曰無攸遂在中饋貞吉詩曰無非無儀惟酒食是議蓋婦人伏於人也事在饋食之間無所敢自遂焉況可有非議乎有非有儀非婦人也況可有文采乎夫質者文之素素者采之質質素者婦徳之本也故天下之物必先有質而後有文使婦徳而從事繁文則趨於巧餙而非室家之所宜矣此其所以貴乎質也繪畫之事必先有素而後有采使婦徳惟務采絢則流於浮藻而非閫閾之所尙矣此其所以貴乎素也婦之徳有四古者九嬪以教九禦曰徳曰言曰容曰功徳必貞愼而後謂之質素有所矯僞則非也言必信愼而後謂之質素有所虛誑則非也容必婉娩功必精致而後謂之質素有所曼冶纎麗則非也昔者先王之教始於閨門關睢麟趾之化播於二南所謂窈窕淑女歌其徳也害澣害否歌其言也曷不肅雝歌其容也爲絺爲綌歌其功也有勤儉孝敬之美無慢易驕侈之習其質素爲何如孔子刪詩列之國風之首豈非垂法萬世而爲閨門之所當法者乎婦人之行不出中門固有不可得而知者然卽宗族所稱以求孺人之實其於四者之徳質也素也必能兼備而有合於詩人之所歌者矣用爲說以貽之

殷氏五子字訓

禮生必有名冠必有字人道之當然也名命於父字加於賓所以致成人之望也甞觀冠禮賓告之以字之辭曰爰字孔嘉髦士攸宜宜之於嘏永受保之古人之於字致其屬望也如此今人之於字貿貿而受泛泛而稱有不知義之所在者多矣尙安望其能宜哉殷氏兄弟景禧景和居金陵新河有年矣務徳向義爲邦人所重有子五人教以詩禮舉止詳愼景禧子名冕名晟名昂景和子名顥名昱亦旣冠而字矣親善胡某嘉景禧景和之有子也來告予曰殷氏之子冕曰廷貴晟曰廷章昂曰廷振顥曰廷秀昱曰廷哲賓旣加以美字矣然未知所以爲宜也願示以宜之之道使知獲福保守之方則幸焉諸君子之用心可謂愛人以徳者矣言何靳夫字必有訓詁而後義理明人必資訓迪而後徳業進乃爲訓以貽之所以釋其義而厲其徳也其辭曰

冕者冠也肇自軒後有覆有旒加之於首天子所服旣美旣華端冕於廷貴莫與加人有天爵是曰良貴冕也克修人爵自至晟者明也乃日之光照臨下土無逺弗章人有明徳光輝彰著明明在廷以匡百廢章則爲賢昏則爲愚朂哉惟晟勿昧厥爲昂者舉也自下而升如彼鳥羽振舉騫騰庻事孔殷惟才克理致用於廷提綱振紀才適於用資學乃成朂哉惟昂百廢自興顥者淸也淸英之气气鍾於人乃爲秀異昱者明也陽明炳烈气鍾於人乃爲明哲惟秀與哲勿喪厥良揚於王廷邦家之光字乃名孳允爲嘉美所望諸子體之而已體之云何惟身是修孝悌忠信仁居義由本之詩書文之禮樂斯爲成人何愧何怍廷斯可用蔵器待時實與名稱惡有不宜所望實深斯爲無負神之聽之錫爾純嘏

席氏三子字訓

姑蘇包山右族有席氏焉晜弟三人長名敏誠次名敏惠季名敏政皆未有字也敏惠遊於京師獲交金陵之士於是沈君廷庸爲之問字於予予爲字敏誠曰以忠字敏惠曰以仁字敏政曰以徳廷庸以爲相規以善朋友之義也乞爲訓辭爲其晜弟朂乃告之曰眞實無妄是之謂誠純一不雜天理流行天地萬物無非實理人之一心與天同體心有未盡則渉僞虛事皆無實小人之趨是以君子必貴以忠忠實不欺誠存於中嗟嗟敏誠宜忠是力心主於忠斯無不實分人以財是之謂惠見困必矜遇窮則濟民胞物與其本實同豈以彼此有間於中心或有偏遂生畛域喜戚何加秦越肥瘠是以君子必貴以仁心存惻隱萬物皆春嗟嗟敏惠宜仁是務一視同仁惠斯能布法制禁令是之謂政政者正也率必以正正之馭物如彼準繩觀感而化無爲而成道茍弗行心何有得本之則無恃末何益是以君子必貴以徳徳以臨民有恥且格嗟嗟敏政宜徳是崇家亦有政孝友睦雍惟爾三子尙隆厥義夫豈逺而欲之則至存之在我體立用行朝斯夕斯黽勉勿忘

說梅箑

艸木具貞白之操者莫梅若有識皆重之王君牧之善寫其眞趙君伯顒甞求其一枝於箑翰林諸公見其可重咸排葩剔幹著筆於上以寄興伯顒慮棄捐於秋風也乃裝褫成軸復有發揮之者梅亦逢矣夫當其寫是梅也本以餙箑而已初無圖傳意也及再經品題遂爲士林奇物以傳然則士君子不求有功不得已而功成不求有名不得已而名立有異是梅者乎予於是乎有感

王徳明字說

金陵王公士英其先錢塘人也厥祖洪武中以富室徙京師遂家於斯公惇厚謹願惟禮義是蹈鄕稱善士有子曰晟性資純篤端重寡言克遵義方之訓年踰弱冠未有爲之字者鄕貢進士寧君廷用爲請於予予爲字之以徳明而爲之說曰晟者日之明也日乃火精眾陽之宗秉乎气機運行於天光輝烜赫而明無不照者也當其出於暘谷升於扶桑麗於中天凡在下土無不炳煥者明之至也日固至明然入於虞淵則昏昧矣隱於丰隆則晦冥矣烏睹其爲明乎殊不知地𨿽能隔於一夜至於平旦則明云𨿽能翳於一時至於開霽則明蓋明者其體而蔽者其外也外曷能虧其體哉人性之徳亦猶是也性受於天虛靈不昧萬理咸備其體本明也然不能不蔽於外誘故物我相形利欲相攘顚倒是非混淆黒白而淪於闇矣君子當加刮磨之功因其心之所發而遂明之若孺子入井之事感而惻隱之心發則推之以盡乎仁而仁之徳以明蹴爾嘑爾之事感而羞惡之心發則推之以盡乎義而義之徳以明以至辭讓是非之心隨感而發無不擴充而禮智之徳以明則外誘不能蔽而厥初爲能復矣由是天理流行本體明徹尙何異於日乎易曰大人者與日月合其明斯之謂也聞之晟愉色惋容事親克孝甘旨備供念劬勞之徳無可以爲報也本浮屠法不飲酒茹葷者三載𨿽於禮有未合而其志則可尙矣予字之以徳明者固望其推孝親之心充四端之善日用之間惟理是循而不蔽於外則徳無不明而用無不當矣徳明尙觀日之象致其學力以明其明徳於已哉是爲說

贈楊氏二子字辭

楊氏之先山東靑州益都人也洪武間來居金陵今爲江寧人兄弟二人長曰銘次曰芳皆通敏有才識勤於治生克隆友愛雍然以和鄕黨皆稱美之有字銘以徳新字芳以徳馨者字義則未知也其所友善者來問於予且求言以爲之勉予謂名必有字字必有辭古之道也乃申辭以訓之曰徳之在人具於一心均稟同得眾理森森或拘於气或溺於欲茍不知修必至亡梏所以大聖惟我成湯銘之於盤自警不忘其盤伊何沐浴之器其銘伊何日新不替身之有垢皆知洗爲心之有惡洗反不知所貴君子日新其徳猶潔其身去其邪慝舊染旣去靈臺淨蠲日新又新動皆以天銘乎銘乎尙加修復淨潔身心如恆澡浴勉旃弗怠勿間始終是爲君子表裏沖融華之在物芬芳馥鬱冉冉襲人其气可掬所以蘭茝空谷自芳宣尼鼓琴靈均佩囊不以無人其芳不吐保其天眞人自見取物芳以華人芳以徳明徳惟馨非在黍稷人之爲徳本無不明私欲蔽固乃始晦冥狡獝姦回日流污下穢惡彰昭掩鼻不暇所貴君子在明其明刮垢磨光朗然太淸本體旣明應物咸當美在其中馨香外暢芳乎芳乎尙與天遊徳充有本其芳自流勉旃弗怠勿入於昏是爲君子香名逺聞惟爾二子卓然有立早暮交修在乎務徳我作此辭用訓爾成實茍克踐何愧斯名

侯完字以全說

侯氏仲良江右人也生子曰完年當弱冠旣加首服賓爲字曰以全其友史信爲求字之說於予天下之物完則爲全器缺則器不全故肉好完則爲全璧輗軏完則爲全車惟人也以形而言則四肢五官百骸九竅有一不完固不得爲全人以理而言則四端五典百行萬善有一不完又豈得爲全人哉故气稟於天者旣有以全其形矣則理具於心者可不思有以全其性乎蓋性分之中萬理咸備純粹至善渾乎天眞無少欠缺本皆全也及其隨所感而發也乃或寡仁鮮義蔑理無智孝薄於親弟缺於長忠虧於君信爽於友而始有不全何哉利欲之私蔽之耳故君子克去已私動無非禮以義制事以禮制心使其操存久而涵養熟則天理復還而性眞以全初非昔不足而今有餘也於是體備用周泛應曲當左之無不宜右之無不有其爲全人又何異肉好完而爲全璧輗軏完而爲全車也哉𨿽然世之人於物不完者非全器形不完者非全人夫人而能知也至於性行不完者非全人則有所不知也故舉以爲以全告以全尙惕然以思吾之一身賴父母全而生之矣其務全其性行以無忝此生斯之謂孝以全其朂之哉

倪文僖集卷二十三

●欽定四庫全書

倪文僖集卷二十四

﹝明﹞倪謙撰

○跋

跋趙松雪東坡像贊

趙松雪在翰林文名重當世其遊戲翰墨特餘事耳而類非人之所及蓋其人品甚髙興意所至自然絕倫今觀其寫東坡遺像並書山谷贊辭識者謂其白描類李伯時楷法類姜堯章斯固然矣抑亦論其迹也原其心其殆有尙友之意乎嗚呼公爲石泉作此石泉已矣而持信能保藏公已爲之感嘆今持信何在而公亦仙去流傳於世乃爲朱氏所珍襲予安能無所感哉然而公之遺墨固無恙則知公之名寧獨重於當世也

書趙松雪人騎圖後

右趙吳興人騎圖自云得意筆距今相去百有餘年而神采精明勢能飛動若坐松雪齋中睹其抽毫落紙時也非有神物黙相奚能不爲炲毀螙蝕若是豈易得哉前後大夫士更相詠賞已盡厥美詞翰淸古宜與此圖並傳皆不易得也尙祕重之

跋泉坡先生書

自漢張芝創爲艸書筆勢流動縱放不羈遂爲學者所宗至晉王氏父子以善書名天下而逸少乃謂我書比鍾繇當抗衡比張芝猶當雁行其重芝如此然論者謂逸少書飄若浮雲矯若遊龍子敬書如丹穴鳳舞淸泉龍躍世遂稱爲字聖今觀泉坡王先生爲艾崇振氏書虞邵庵風入松辭一闋俊邁飄逸不窘邊幅整整斜斜眞有羲獻气韻其得宗家之典刑也耶蓋先生道徳文章著於事業者赫然爲昭代之名臣胸中所養浩瀚端邃故形於翰墨淸灑神妙不求工而自工者如此崇振寶而重之其知所好尙哉

跋巙子山墨迹

康裏子山在勝國時官至翰林承旨浙省平章風神凝逺制行峻潔其遇事英辯法家拂士弗能過之博通羣書刻意翰墨名重當世史稱其片紙之存人爭寶之不啻金玉此迹乃其所書漢延淑堅與李文徳書也觀其筆畫遒媚轉折員勁信乎爲可寶也虞邵庵以謂淸愼明哲之所寄興諒固然矣臨淮彭茂宰博雅好古其襲藏乎此者蓋亦尙友之意乎

跋徐氏西成圖

吳興徐君孟珵躬畊畎畆不求聞達因以畊樂自號舊得古畫一幅而悅之蓋狀田家刈獲西成之事也畫不著作者氏名而筆法甚精孟珵常徵文學宇文君記之學士張公浮屠純一師詠之矣然其畫歲久粉素朽剝孟珵因其子士權仕遊京師更命錢塘夏君臨之而仍冠舊圖記詠於其上示予徵言昔宋馬和之甞作詩經圖傳於世予觀是圖彷佛大田良耜之篇是圖或出於和之歟不可知也夫農事生民之本天下之至勞者也彼世之貴富子姓生於豢養孰知稼穡之艱也若是孟珵父子用是重繪此圖而冀其久存豈徒以爲陳玩而已乎無非欲使子孫之觀之者居畎畆之間則當知效此而不惰食朝廷之祿則當知致此之不易也其詒謀之道逺矣嗚呼賢哉

跋李瑢書

右朝鮮國王李裪第三子安平君李瑢所書予甞使其國所得者也夫以三韓逺夷而能工於筆札如此於以見文化之無外也敬奉內翰錢先生共賞鑑之

跋瀬東送別詩後

右得全詩二十首作者十二人乃倉使浦君廷玉曾祖之遺物也廷玉辱與予交甞曰珎曾祖諱仲淵其先髙昌人發身科第仕元爲嘉興路同知卜居建康之溧陽州後升湖廣廉訪使州守林公輩繪瀬江送別圖成賦詩爲贈聨成一帙元季兵戈搶攘中遺失不知所在國朝正統初訪求得之然圖與前後章皆已裂毀所存者僅此殘墨而已予聞之因閱諸作多以場屋爲惜簿書爲勉似未第而作掾於憲司者殊與廷玉之言不類姑置弗論獨惜夫長篇短章珠玉輝映皆可傳誦然甫及百年輒已零落使無廷玉之賢購求而表章之則此終爲覆瓿之具而先徳不幾於湮沒乎傳曰莫爲於後𨿽盛弗傳良有以哉遂爲題其後而歸之爲浦氏子孫者尙什襲而藏諸可也

書司馬溫公告身後

右司馬文正公授龍圖閣直學士告身一通公十二世孫給事中恂之所藏也公之在宋朝正聲勁气天下共知今觀所降之勑詞極襃奬豈惟天下知之而受知於君亦深矣惜其垂老入相僅八閱月而卒不獲竟其所爲然已變爲嘉佑治平之治嗚呼世豈復有斯人乎九原有作吾願爲之執鞭

書宋權通判婺州軍州兼管內勸農事司馬儼擬轉朝散郎告身後

此宋權通判婺州軍州兼管內勸農事司馬儼轉朝散郎之告也儼爲溫國文正公之孫今刑科給事中恂之十世祖給事公重裝褫成捲出以示予予因嘆夫名宗舊室何處無之然爲子孫能保其先世手澤者曾幾何哉今給事公豈惟保守不墜而又克繩祖武其賢矣哉文獻足徵於斯見矣

跋孔惟伯所藏夏日紀興詩石本

右駙馬都尉永春侯王公夏日紀興詩六首從而屬和者六人錢塘孔公惟伯得其石本裝褫成捲出以示予不惟見逢掖之士方袍之徒類皆能言而聮姻帝室者亦足以暢其性情之正焉國家文運之盛槪可徵矣尙寶藏之

書聶廣文懷坡堂捲後

士有曠百世而相感者有同世而不相知故孔子去周公若此其逺而寤寐時或見之莊生與孟子鄰壤平生不一接識使莊生知慕孟子而求就正焉將必聞道而不至於寓言以詭世矣故前修往哲能致懷慕於人者由其志同而道合也志同道合𨿽曠世且懷慕之而況於親炙之者乎仁和學諭臨川聶先生甞以懷坡名其退公之堂復爲文以記之蓋慕蘇長公之爲人也長公文學政事足以名世其進用也論思密勿不自知其在於紫微玉堂其遷謫也間關轉徙不自知其在於瓊崖儋耳蓋其嬉笑怒罵莫非文章之發而視得喪爲一致天下之物果足以動其心哉先生博學能文慷慨有气節甞以緒餘淑諸人而未得一試於用則其所以懷坡者殆得孔子寤寐周公之遺意夫豈徒以長公兩爲是郡與先生兩司教鐸聲迹之同而已耶孟子曰是尙友也先生以之

書重建司馬溫公祠堂疏

司馬溫國文正公葬陜之夏縣晁村而其子孫居於越者因隨建炎南渡故也公著資治通鑑一書明治亂正綱常以幸萬世其功與霄壤相敝故佐食孔子廟庭天下共祀之矣至於掲虔妥靈專廟而祀又其子孫追逺之孝所當然也越故有廟久廢公十世孫庭芳欲重修建而力未贍將援眾力之助以成之於是乎公之遺子孫以淸白而子孫世守其淸白皆可見矣讀公之書仰公之烈者孰無敬慕之心哉刑科給事中恂如庭芳子也持疏詣予故薄言往助視予力之所及焉

跋耶律楚材贈劉陽門詩

有元起北方庻事艸創法制未備至太宗始立中書省以耶律楚材爲之令當是時用事者皆諸蕃降附武獷之人獨賴太宗信任楚材故稍得以儒者之道匡捄其間使無楚材惡能立其國乎觀其贈劉陽門一詩藹然憂國卹民襃賢嫉惡之語豈非一代之賢相乎詩後題庚子乃太宗卽位之十二年楚材執政已十年矣先是國令凡失盜者令民代償民苦之多亡命所謂黎庻逋逃殆以此歟是年楚材請悉以官物代還蓋其心一以安民爲本故見陽門能安民而發此以賞之所謂惟仁人然後能知仁人也陽門諸孫廷瑞浸潤詩書家業昌盛嗚呼仁者必有後豈不信哉楚材作是詩之明年太宗崩幸臣專政言不見用又四年竟以憂卒惜哉楚材後封廣寧王謚文正予甞使朝鮮過廣寧見其墓在城北三里醫巫閭山之麓云

跋赤壁圖後

宋神宗元丰二年東坡爲李定舒亶所構欲寘之死賴王安禮申捄得貶黃州二賦之作乃在黃之四年他人之遭遷謫必抑鬰無聊之甚矣而東坡方且與客爲赤壁載酒之遊吟覽江山傲睨物表其休休之樂若無入而不自得世之榮辱豈足以動其中哉錢塘劉君廷瑞甞以東坡後賦求陳君士謙狀而爲圖復求侍書蔣先生以楷法書於後今去東坡幾四百年讀斯賦也觀斯圖也當時風景宛然在目蓋廷瑞志慕東坡之爲人非取翰墨之工以資玩好而已也覽者當知之

書陳祭酒贈楊編修序文後

翰林編修宗器楊先生榮膺勑命襃贈其親得請還咸寧燎黃展墓此序乃南京國子祭酒陳公所作手書以贈先生者也先生甞卒業南監在公講下故公知先生甚深特加器重是以序文述先生峻卻太守之女力辭都憲之職二事爲詳謂可以戒貪得厲廉恥而抑奔競先生志節之髙固不止此二事然此二事眾人所共知故詳言之其所不知者可類見也先生予畏友也素以克篤之學負海內重名秋闈春榜俱擢第一殿試賜及第持身正大處事明決足以當大任而不疑然恬於進取故富貴不能以累其心也夫君子惟知在內者重故視在外者輕茍或持志不堅則𨿽能謹於暫未有不忽於久者先生自寒素以至通顯堅守一節終始如一非其燭理明而知幾審能若是乎易曰介於石不終日貞吉先生近之矣

跋嘉瓜圖後

福建道監察禦史句容張君孟弼大父諱觀洪武五年夏六月甞有嘉瓜雙實同蔕產於家園以獻於朝上顧甚悅薦諸太廟特加錫賚親爲文贊之伏讀聖制有願爾世世家和戶寧有志子孫封侯列公𨿽千萬世休忘勸農之語復有艸木之祥生於其土亦惟其土之人應之之諭大哉言乎是𨿽皇上謙沖不有之盛心抑以見瑞應之臻非偶然者夫溥天之下莫非王土況句容爲國家祖鄕當建國之初而和气燻蒸靈物是生固足兆宗社綿綿之慶矣然不於他壤而獨茁張氏之園豈非天監厥徳有足以與國匹休者乎皇上旣歸其應而又稱願之實張氏千載之遇也今其子孫自觀以來食指數千詩禮相承簪紱相輝蔚爲盛族而孟弼又以正聲勁气著名臺端玉音所襃於是益驗猗歟休哉孟弼予同年進士其在廷也不啻鳳麟芝艸人快睹而景慕之嗚呼張氏之瑞豈獨嘉瓜也耶

跋王會圖後

右王會圖一帙乃新淦崔溪萬石長席氏緝簡所家藏者也緝簡頃遊京師出以示予觀斯圖所繪四裔人物奇形詭狀被服紋罽飾人人殊種凡二十有八咸有名識其拳發深目或系帛或手器或耳環者有十類曰芮芮曰滑曰渇搫陀曰獅子曰胡密丹曰白題曰於闐曰周古柯曰呵跋檀曰龜玆其用帛裹發或玄或素者有五類曰河南曰武興曰靺曰宕昌曰鄧■﹝一上正下﹞有加帽戴冠若蓮花豹尾者亦五類曰波斯曰百濟曰新羅曰倭曰髙句驪其躶而以帛絡臂者有三類曰北天笁中天笁曰狼牙修其被髮者髙昌以花帛掩踝者天門也以豹皮抹首者建平蜑以虎皮雙尾飾首者蜒也最前一種冠纓籠巾朝衣寛博翼以二侍類大酋長者縑素朽敗失其名識考之唐貞觀三年閏十二月天下太平逺方諸國降附甚眾中書侍郎顏師古請如周史集四裔朝事爲王會篇寫圖以示後乃命閻立本圖之當是時突厥突利可汗入朝前類大酋長者豈其人乎且太宗之爲君也削平僭亂統一中外其功固巨矣爲師古者正宜引君當道夙夜兢惕以保王業若周公退遜於越裳召公戒謹於旅獒斯爲美耳柰何以是圖侈蕩君心而啟其好大喜功之志也耶卒使十漸之失不克終而遼海之役勤兵於逺師古不得逭其責矣今去有唐幾千年要之是圖非當時立本之筆乃後人模臨無疑然筆精墨妙非龍眠居士輩不能作𨿽有殘缺不害其爲可寶也緝簡尙珍藏之

書研山圖捲後

此卷有米顚研山圖及其所自述後圖拜石事並系論說又圖馬式並述滕困學所記則梅花道人也米顚之書似與後筆相類豈皆出於梅花歟最後有卽之紮子則親筆也黃門司馬先生出以示予一展玩間獲見四賢之髙致宜傳好事用廣見聞跋宋克溫所書趙松雪蘭亭十三

跋右宋克溫所書蘭亭十三跋

正其中年得意筆也夫趙松雪以善書獨步當代而於右軍蘭亭石本至爲之屢跋而不已使其得見未入昭陵之迹其愛慕當何如說者謂羲之爲字聖信不誣矣克溫亦以善書獨步國初然必書其所跋者其愛慕松雪有異松雪愛慕羲之也耶劉君旣康徳其刻本裝褫而寶藏之是又愛慕克溫者也

跋米家書畫卷

米元章天資髙邁書法入神畫有奇思元暉博學嗜古能世其業作畫艸艸而成不失天眞書亦臻妙論者謂宋之有元章元暉猶晉之有羲獻也元暉紹興中拜兵部尙書髙宗眷待甚厚賜禦書右文殿碑又詔書道山堂碑其見重如此元章墨迹余甞見之而元暉之筆則未睹也錫山應先生忽持此卷見示謂爲元暉眞迹題曰米家書畫昔山谷贈元章之詩有滄江夜夜虹貫月盡是米家書畫船之句先生尙保藏之餘恐光怪之發將亦不可得而掩也

書葉秀實傳後

自古嘯聚之盜其初也率皆焚廬舍恣殺掠以脇人之從及其後也攻城邑僭名號蔓延而不可制當烏合時使得材武者艸薙而禽狝之厥患頓弭不然必至興師用兵始獲摧破其黨𨿽卒歸殄滅然生人罹其殘毒禍亂相因而起而國隨以亡者不少焉若漢之張角唐之黃巢宋之方臘蓋若是已蘇之昆山有妖僧提點者在元季時聚徒焚劫勢日猖獗有司莫敢誰何公傷鄕人被其殺虐奮不自顧率敢勇士掩捕之皆就顯戮使是時微公禍有不可勝言者其陰功厚徳何如也僧旣死公甞戲作舉火文以狀其惡公五世孫與中今爲山西參政贊戎邊閫錄是文以傳於世予於是而嘆惟公陰徳之厚故能鍾慶於後賢惟與中之賢故能表章乎先徳皆可書也

書朝鮮權近應制詩後

朝鮮陪臣權近可逺當洪武丙子夏被徵來朝奏對稱旨我太祖髙皇帝嘉其篤實恩禮優厚命隨班文淵閣及宴遊都市以寵異之累命二十四題俾之賦詠復親灑宸翰制律詩三章以賜後近祗捧還國追感天恩之渥遭際之隆謹用繕謄附以已作珍襲永爲家寶國王聞之爲鋟梓以傳不朽甚盛舉也吏曹判書擥爲近之孫有事天朝以謙甞使於其國也出以見示屬綴一言竊謂自古帝王有作惟大舜甞爲勑天之歌臯陶於是乎有明良之詠乃元首股肱相與責難於一堂之上未聞疎逖之臣得預於此者也惟皇祖以天縱之聖削平海宇悉土悉臣仁同一視𨿽若近之爲陪臣者亦得以沾龍章之賜伏讀彊無詐習不納逋逃載修禮義之句大哉皇言誠得撫飭藩邦之道者矣聖徳之盛固已軼於有虞古者列國皆有詩惟吳楚缺焉蓋巡狩陳詩將觀得失以爲黜陟時吳楚不承威令黜其詩者所以深惡之也仰惟皇祖命近陳詩詢朝鮮開國之由遷京之故與夫邦域之所屆道路之所經固不以夷而外之也而近也敷析詳明音韻諧暢可謂能言之士矣聖治之盛抑又過於有周良由朝鮮自箕子以八條之教化導其人而詩書禮樂沾濡聖化者久故其國克知畏天恪謹侯度而士皆好學用不乏賢則所以維持鞏固相與延國祚於無窮者固於是編見之矣眞世寶也三復敬嘆而書其後

書黃學士鐃歌鼓吹曲後

余甞被命在東閣纂修天下地誌欲采當代人物以見其郡邑之所產然名公巨人建功立業者莫詳於國史乃發內閣祕藏因得拜觀累朝實錄而太祖髙皇帝創業垂統之迹制禮作樂之典具在然其所作之樂用於郊廟而隸太常者則皆譔新曲而協雅調用於朝會燕享而隸教坊者則皆譔新辭而用舊調至於戎旅啟行凱還之際所以揚武徳而振國威者其樂則未之見焉豈朝廷惟務偃武修文而未遑及之歟故迄今用於戎旅之樂𨿽協舊調抑亦有其聲而無其辭耳翰林學士金城黃廷臣先生甞撰鐃歌鼓吹十六曲以備紀我朝太祖太宗之神功聖徳辭意弘壯音調鏗鏘誠可施之戎旅者也使朝廷於啟行凱還之際舉而奏之豈不足以補戎樂之未備乎若先生可謂有志於禮樂者矣莊誦之餘敬識其末以俟

跋李揮使紱所藏莊生說劍圖

書曰後從諌則聖拒諌者未有不喪亡者也然人臣進諌其道有二有直諌有諷諌犯顏不諱之謂直婉曲開導之謂諷直諌施之明主無有不從況諷諌乎諷諌施之庸主且不敢必其從況直諌乎趙文王好劍士莊子欲諌止之先治劍士服往見以投其好徐以天子諸侯庻人三劍爲諭以開導之文王𨿽庸亦能從之而罷劍士昔齊宣王好貨好色好勇孟子皆因其情充其善以格其非莊子之意亦猶是也故曰巽與之言能無說乎若莊子者可謂納約自牖而得諷諌之道者矣此畫筆意精工狀出當時說劍情態甚妙殆非李龍眠輩不能原其所以作此者以見臣得進諌之道君有納諌之美者也豈徒資玩賞而已哉𨿽然莊子爲人大扺以全身逺害爲髙而不肯用於世今乃從悝千金之請騁遊說以蹈危機何也其亦寓言也歟

跋定襄伯郭登畫

定襄伯郭公康濟乃開國元勲營國公英之孫以貴戚入侍仁廟爲勲衛累立戰功疏封伯爵其天分極髙自幼折節務學博洽羣書爲詩文有奇气尢工書翰甞從鶴城金文鼎先生遊先生善繪事師董源黃子久公目得心解落筆輒自不凡府倅馮君得此幅見示意必中年所作觀其簡淡蕭散意趣髙古眞可與鶴城頡頏孰謂矯矯虎臣躍馬提兵摧鋒破敵者乃能弄粉墨於毫楮間有如是之妙也耶蓋其襟韻閒雅故形於遊戲者自與庸史不同能武能文信一代之奇材也矣然公亦自靳少與人作故知之者鮮用是馮君欲予言以彰之抑亦愛重其人者歟

跋趙魏公書文賦

趙文敏公書法妙絕當代以予所見其石刻散在天下者不下百數十本而墨迹流落人間者稱是所見者若此所不見者尢多也論者謂其人品極髙故其形於筆端者自臻神妙𨿽然亦由於積習所致也古人有云筆禿千枝墨磨萬珽不作張芝卽索靖蓋文敏天分旣髙又加之以積習宜其書法逺過人也此本文賦乃山陽畢廷璽家藏故物觀其行書筆意皆自羲獻中來而融會變化極其精熟誠不易得也嗟夫書法士之一藝耳非積習則不能以致精況事有大於此者乎

跋英國公張懋先世遺墨卷

太保文安忠僖侯張公文端終年甞作二絕句用隸古書之以示其侄英國公廷勉有收綸罷釣媿懶讀書之語蓋侯弟兄鼎立享有茅土爲國虎臣丰功偉烈垂邁當世世之人惟知其爲驍雄武勇之士孰知其中之所存乃能知止足好文學形諸韻語若學士大夫之所爲是豈常人所可及哉宜其以功名始終也廷勉謹識而珍襲之其與無卹保懷中之簡者曷異亦賢矣哉予於此有以見故家之文獻矣遂書以歸之

跋趙駙馬所藏朱文公墨迹

晦庵先生著書立言垂訓萬世當時筆削裁定之際其稿奚翅充棟今欲考求其折衷去取之故𨿽片紙隻字有不可得顧其與人往復書簡乃於士大夫家往往見之觀駙馬都尉趙公所蓄斯帖豈惟筆法精熟其道髙徳盛詞气謙恭藹如接春風顏面於幾席之前抑何幸哉後生小子以才性自負者睹此老成典刑自足折其驕矜之气是亦所以爲教也公不寶金玉而寶此是知崇儒重道者不亦聖賢之徒也歟

跋劉尙書劉氏文獻後

南京刑部尙書萬安劉公顯孜甞以其劉氏文獻集示予求題予閱之有曰子淸者公之髙祖也平冦賑饑所活百千萬人吳文正公銘其墓趙文敏公鄧文肅公掲文安公贊其像曰桂平者公之曾祖也受業吳文正公之門爲淇州學正劉嶽申序其行甞建義塾文正記其事曰桂寧者公之曾叔祖也好施重義克肖先志虞文靖公銘其墓此其文獻有足徵者矣嗟夫前數公者皆一代道學師儒文章宗匠也常人求一識面且不可得況望得其詞翰之多稱譽之至若劉氏者乎世徳之懿爲當時所重有可見矣尙書公謹錄以藏粲若明珠百斛光彩奪目信爲傳家之寶也歟然觀其奕世積徳先後無間餘慶所鍾歷百數十年至尙書公之身而始發焉文靖之銘所謂天將遲其獲以厚其報茍食其報則其獲必倍於斯驗矣先正立言不茍如此世之怠於爲善者當天之未定輒曰天道無知盍於劉氏乎觀之

倪文僖集卷二十四

●欽定四庫全書

倪文僖集卷二十五

﹝明﹞倪謙撰

○跋

書抱呆子集後

盈天地間凡物之有聲而鳴者皆軋於一元之气使然若雷之轟鍧風之刀蕭水之砰湃木之吟號獸之吼鳥之嚶虫之噪其聲之發爲气所軋𨿽欲不鳴而不可得也他若竅於竹縆於絲虛於金冒於革其爲聲也𨿽假於人以鳴謂非軋於是气不可也惟人也得是气而理寓焉情郁於中則聲必發於外其音響節奏長短疾徐亦皆出於自然而不容不鳴者也故其爲聲可歌可誦可喜可愕上而朝廷學士大夫鳴國家之盛下而委巷肖夫女婦自鳴其情者何莫非是气之所爲乎此君子所以貴養其气气得其養則聲之鳴者自不渉於凡近矣金陵孫政秉忠甫先世以武功官揮使至君食祿不事事雅志恬靜隱居鳳臺杏花之村工繪事喜吟詠其所往還非帯笭箵之翁則負襏襫之叟蕭然物外與世相遺胸中茍有所得輒形諸聲詩文辭以鳴其情之所欲言幽淸閒淡脫塵絕俗蓋有莊生逍遙屈子逺遊之趣焉非其浩然之所發耶秉忠甞錄以見示題曰抱呆子集抱呆其自號也君子卽是集而觀之固足以知其所養者矣

恭題寵榮錄後

永樂中太宗皇帝北巡仁宗皇帝監國時則有春坊庻子進詹事府少詹事鄒濟職輔導侍左右惇厚純誠端愼和易文詞雅贍才徳老成啟沃匡贊多所裨益上邃於聖學好文重士於公心志契愜眷顧特厚恆有詩及手札以賜公歿上登極追念舊徳賜誥祭贈太子少保謚文敏其子南京禮部尙書幹繕寫爲副彚爲一帙名曰寵榮錄鋟梓以傳出示臣謙且告之故曰先人所得宸章凡八紙第一紙爲丁酉冬至朝賀畢上遣中使陳昂賜肴羞十卓於家並賜此詩第二紙己亥春隨侍皇太孫五皇孫朝京陛見文廟喜曰這老秀才還好時爲善陰隲書新成未頒特賜一本畱月餘遣還上遣中允黃琮賜腌鹿五隻內醞五十瓶至滁迎勞並賜此詩第三紙有進讒誣構者文廟曰這老秀才是朕所除者置不聽上聞之喜賜此詩慰安第四紙上因皇孫進學孝愛賜此詩褒勞其後四紙一則索書一則答問安一則病中寛慰一則諭祭者也臣謙聞之沐手捧誦伏睹聖制有賢良作輔翊及鼎鼐得其人之句慰札則云卿之苗裔余爲提挈必不使墜入蓬蒿之流諭祭則云勑有司建享堂置墳戶歲時致祭嘉愛之情顧後之恩卹終之義藹然溢於言表三復仰嘆聖徳如天所以待公者若是其重公之事上以道所以得君者若是其深皆可見焉觀之當時寵遇之隆君臣道合哀榮終始者蓋惟公一人而已猗歟休哉嘅今宮車上賓公亦侍遊霄漢而天葩麗藻粲然具存公之子孫固宜保之於億萬年矣然天下後世得是錄觀之則知仁廟資賢樂善之誠形諸賦詠其與帝舜明良之歌成王敬之之頌夫何異歟幹起家進士玆果不墜蓬蒿致位宗伯淸愼端介紹休前聞爲時名臣克副上之所期於昭在天之靈其必有知而忻慰矣自今子孫尙繼承家學出爲世用以無墜先業無忘聖徳哉謹拜手稽首而識其後

跋楊文貞公書途中詩畱別李勉庵

正統四年少師楊文貞公奉命歸省於廬陵途間多有所作至淸河手書以遺太守李公信圭詩𨿽止十一首而其重交情感今昔念君親重死節乃具見焉不獨辭致髙逺而字畫亦奇逸心志之存可識矣公文章爲世所重未甞輕以示人而以遺淸河則淸河爲公所重又可識矣今爲淸河子冬官副郎遇所藏豈非李氏之家寶歟公之詩有東裏集傳於世以今考之十一詩皆無焉豈其錄刻者早而晚年者有未及歟有若是軸者存後人得以徧采而續刻之庻無遺珠之惜也

跋王文端公論李勉庵文手墨

太保王文端公與郡守勉庵李公同鄕相友善文端在翰苑者四十年文名滿天下勉庵甞典文衡然以歷官郡縣故文名殆爲政事所掩耳今觀文端評勉庵之文謂皆有理趣非茍作者則勉庵之作豈飾輪轅者乎又舉歐陽文忠公三多之說告之予以謂三多以讀書多爲本書讀旣多文不求工自工矣所謂讀書破萬卷下筆如有神也二公以是相規益其有得於文忠者深矣豈不足以見其淵源之所自歟勉庵子冬官副郎遇敬父之執寶藏是帖於家其賢也已

跋盧廷佐所藏先世田叟醉歸圖

姑蘇盧文義先生好古博雅家藏法書名畫甚多此卷畫騎牛醉叟筆意精工因無題識漫不可知故說者不一或以其冠帯謂爲田畯或以其帽插牡丹謂爲洛陽賞花者未知果得作者意否大抵時和歲丰穡事有成少有所給老有所養故於春時祈年制爲酒食以相燕樂而田野之間有此醉歸之叟也其亦摹寫太平之气象歟夫農衣食之本天下之至勞者也今觀此叟陶然醉飽而得此一日之樂豈不可喜孰知其沾體塗足而竭彼三時之勤爲可憫乎此君子所以當知稼穡之艱難也先生珍藏此卷意良在是其子愛竹翁曁孫福建參議廷佐相繼什襲手澤如新其克承世徳者哉

跋香山九老會詩

廬陵香山乃王公恆安所居成化庚寅秋恆安弟益安自河南歸友竹周公偕弟仁迪遜庵陳公往賀至則會恆安及弟利安子侄省孚墨莊劉公於在春堂凡九人年逾八十者二人八十者一人逾七十者一人近七十者五人益安開筵以齒序坐皆蒼顏皓首笑歌爲歡友竹首爲七言詩以倡序以紀之八人者皆屬和金舂玉應鏘然成什誠一時之嘉會舉世之鮮有者矣友竹之子琬繪而爲圖刻梓以傳而屬題其後昔唐白樂天甞於香山履道宅爲尙齒會預者九人今友竹之會地名人數皆與之同豈偶然哉樂天作詩有曰除卻三山五天竺人間此會更應無誇美如此孰知今日友竹之會遂與相埒安可謂此會之更無哉況樂天會上皆拖紫紆朱之客而友竹諸老不過三四世家宗族世姻鄕閭逢掖樂道髙隱之賢尢爲難得其視壤叟芝翁又何異哉但不知此會此夕太史曾奏徳星之聚否也予與友竹數十年前甞遊冶城登髙賦詩爲樂闊別旣久復見其有玆會之樂知其賞心樂事𨿽老而未倦也故喜而爲之書

恭題永樂四年禦賜新進士魯穆還鄕勑

國家之於賢材鼓舞作興奬厲而振拔之則賢材孰不感激思奮砥礪名節以祈不負於知遇也哉伏覩永樂四年太宗皇帝賜進士魯穆歸榮之勑玉音諄切始終以聖賢之學勉之又以自滿自怠戒之其期望於臣穆者至矣爲臣穆者果能不負聖諭由進士拜官福建道監察禦史升福建按察僉事超拜行在都察院右僉都禦史歷官中外三十餘年冰蘗之操始終一節受知列聖宣宗皇帝賜誥有廉敏剛方焯有風烈之襃英宗皇帝賜祭有卿以先朝進士久歷風紀允操廉潔之譽則知臣穆賴聖化之所陶成亦已深矣今臣穆有子臣崇志克篤前烈世躋其美亦由進士拜給事中升南京太僕寺少卿超拜應天府尹淸聲雅操接武芳猷寶藏是勑出以徵題詩曰豈弟君子遐不作人又曰世之不顯厥猷翼翼其魯氏父子之謂矣莊誦之餘謹拜手稽首而書其後

題三捨劉氏族譜後

自五宗九兩之法廢學士大夫能知其先者有氏族之志存焉唐初惡故家以門地相髙乃取其說一槪而非斥之至唐衰而譜學亡矣宋歐蘇二家始爲世譜後有作者咸宗焉故程夫子甞曰管攝天下人心收宗族厚風俗使天下不忘本須是明譜系立宗子法又曰宗子法廢後世譜牒尙有遺風譜牒又廢人家不知來處無百年之家骨肉無統𨿽至親恩亦薄是知譜牒之修其可後乎南京太常少卿安成劉公紹和博學愼行篤於宗族取先世譜牒而續修焉始於南唐工部尙書適其後三世孫以下相繼皆補成均鄕人遂目爲三捨劉氏傳至三世孫南壽始爲之譜十五世孫塤嗣修之又四世至紹和復續之自宋元以及我朝歷年五百有餘歷世二十有四由根達支溯流窮源昭穆世次一覽具見其所以收宗族厚親恩者實賴於玆可謂能尊祖敬宗不忘其本者矣末復作簪纓一志其有望於後人者豈淺哉夫不有作之後將何述不有續之前將何傳今劉氏作之續之世有其人得不傳述於無窮哉後之人繼繼繩繩皆務學修徳以光昭先烈庻不負紹和之所望矣遂題其後以告其宗人

書王亞卿救災奏疏槁後

孟子曰有安社稷臣者以安社稷爲悅者也夫社稷之安者由民安也書曰民惟邦本本固邦寧是以古之大臣以安社稷爲心者無不以安民爲務視民之饑寒困苦必求有以安之不惟身任其責又必聞之於朝以冀言之必行非安社稷之臣抑何能若是哉予於今南京戶部亞卿王公見之矣公於成化九年爲刑部侍郎時奉命總理河道因見自京師抵揚州頻年旱饑臨淸武城至徳州又有黒气之異民多流亡雨澤少降具疏言狀乞朝廷遣祭山川之神祈禱雨澤及詔廷臣講究弭災卹患之策皇上覽其所奏惻然興嗟卽下詔盡蠲山東稅糧順天被災處所亦量減免仍發倉儲出內帑以賑濟之仍遣禮部侍郎劉吉祭告東嶽鎭東海之神凡其所言一一舉行皇上敬神卹民之心如是是以天心昭格災沴頓消遂致畿甸山東之境雨暘以時歲大丰稔粒米狼戾民食以充天人感應之機何若是其速也哉嗟夫上有願治之君則下必有興治之臣惟聖明在上聽言如流憂民之憂而仁覆四海故公道合計從得行其言而惠洽羣黎也仁人之言其利不亦溥哉蓋公登進士第入翰林居棘署出典大郡任藩伯擢都憲而進今官學博才宏淸方愼密故所至政善民安蜚英騰茂而又知無不言言無不納用致冀北山東百萬蒼生咸遂生息而邦本由之以固所謂安社稷之臣非公其誰歟予知公將來之徳業日益大矣三復之餘敬書此以識其後

書玉亭題名記後

南京翰林院後舊有亭環植以竹侍讀學士雲間錢先生學富才雄以文章鳴海內服外夷及居閒於家朝廷念其舊學復起用於南院先生至號其亭曰玉亭因念我國初至今掌院事者氏名無紀實爲缺典乃稽故牘題其氏名刻石置亭中使後來者有考甚盛舉也謙於成化丙戌夏甞奉命南院視事未行而遷禮部則南院者謙亦甞授任於斯者也南京太常少卿西蜀李公立之安成劉公紹和皆輟翰林講讀而來相與嘉刻成而往落之並識歲月於後云

題白鶴山人傳後

韓昌黎甞稱燕趙古多慷慨豪傑之士如郭隗樂毅荊軻蔡澤之流皆其人也今觀白鶴山人豈非襲其遺風者歟山人名瑄字韞輝仕至尙寶卿大司徒夏忠靖公之子也山人𨿽世居楚而實生燕趙間好俠而任气有朔方之餘習少馳馬試劍喜論兵志欲有爲於世而落落與世難合甞三上章欲募兵北出祁連不果乃去而西遊華山南望匡廬越洞庭上衡嶽返棹黃鶴磯下溯襄漢以歸博物洽聞不下司馬子長所至感今懷古慨念時事輒形論議發爲詩辭浩瀚而洪放皆鑿鑿可行世寡知者獨兵部王亞卿知其人甞薦其有經濟才時不能用山人益韜晦晚求南都便祿以養母然山人負其奇崛不少屈節於人用不用一付於命故作白鶴山人傳以見志予讀之而爲題其後曰

平生磊落負材雄爭向明時惜未庸白鶴不知髙幾許山人气節擬相同

紛紛肉眼笑狂迂誰識經綸志有餘莫道山人無膽气也曾三上靖邊書

題韓公大傳後

天佑國家莫先於生賢佐故必有命世豪傑之才出際文明之景運弘太平之盛業初非偶然之故也若右都禦史韓公鍾淳粹之秀气全英毅之美質文章政事之兼優文事武備之並懋四方賴之以平王國賴之以定勲業炳炳照映今古非上天生是異材以保佑於我國家也歟觀學士錢公所作公之大傳可以見公之爲人矣公生而姿稟異常幼已爲人所奇矣及長而甫冠輒領鄕薦登進士髙第拜監察禦史升廣東副使擢都察院右僉都禦史巡撫江西攺山西副使召升大理少卿尋復右僉都禦史奉勑巡撫大同宣府升兵部右侍郎出爲浙江左參政未幾拜左僉都禦史督徵兩廣蠻冦尋升左副都禦史提督巡撫兩廣加賜彩幣以勞之聞父喪守制勑升右都禦史起復總督兩廣軍務開總府於梧州得便宜行事久之引疾乞退上初不允乞休不已乃賜致仕此公曆官之槪也其爲禦史也辯寃獄平冦賊能聲蚤著巡撫江西也均徭役定歲辦賑饑民劾不法其居臺端也事有枉抑者輒固諍之多得伸雪其鎭邊方也廣儲蓄卻彊敵嚴軍法軍中震栗其徵南也提兵搗賊大藤峽破之餘寨悉平威名大振其奇謀妙算舉無遺策廣人爲立平蠻碑以紀其績其它籌劃悉合機宜此公政績之槪也且其胸次軒豁機神明敏藻思英發沛然莫禦心地坦夷不設城府誠命世之豪傑也非天爲國家生之而何哉昔尹吉甫作蒸民之詩以美仲山甫旣備舉其徳復備舉其職是卽山甫之傳也然必歸之於天故曰保玆天子生仲山甫今考公之傳與山甫之徳業不異則其生也何莫而非天乎公久勞於外𨿽暫居閒而朝廷之上四海之逺無不仰公勲名望公復起入而保王躬補王闕以弘濟大業此固山甫永懷之心而亦公之志也故吉甫作誦以慰之予固非吉甫比然知公永懷之心有素故題公傳後而亦以是慰之

跋錢宗嗣醫者滿腔生意畫冊

右畫一冊乃金太守伯玉及善繪者爲名醫錢君宗嗣所作者也其畫有山水花卉禽鳥總題其端曰滿腔生意來徵餘言予以謂生者天地之大徳也人得是理以生所謂仁也仁者以天地萬物爲一體民胞物與一視無間惻怛慈愛無不欲其同生並育於天地之間然欲行吾之仁惟醫爲然故醫之爲術濟人利物起死回生施其藥石之功躋之壽康之域其生意何如也宗嗣於此觀其山水滃然而雲霞舒森然而林木茁無非生意之流通觀於花卉禽鳥發榮之暢茂條達飛翔之悠然自得無非生意之動蕩卽物理之生意有感乎滿腔之仁心其生意之勃勃果孰能禦之哉是則繪者以是畫爲宗嗣贈乃所以爲其仁心之助不特資其玩好而已也

憂樂格言爲夏都憲題

莫之爲而爲者天也莫之致而至者命也君子純乎天理故能樂天知命𨿽處貧賤亦坦然蕩蕩無入而不自得小人不知乎此所以𨿽處富貴而其心常戚戚歟古之人至以萬乘之君不如陋巷之窶夫爲言其垂訓也至矣都憲天臺夏君甞得前人所書格言一方足以警於其心也裝於捲端而求題其後君執法憲臺茂建功業悠然東歸無所系累此其能樂天安命也可知矣宜其珍重是書而不之棄也豈非知言者哉

○策問

鄕試策二道

問禮教導民於將然刑罰禁民於已然者也是以古昔帝王之治天下尙徳緩刑率有導民之典以故教化興行世臻熙皥在唐虞三代其載於經有可考見者歟肆惟我太祖髙皇帝條成大誥三編太宗文皇帝纂集爲善陰隲孝順事實宣宗章皇帝采輯五倫書列聖相承前後一心無非勸善警惡導民歸於禮教而已其亦有合於經歟三誥五倫其終始以何條善孝二書其終始以何人歟五倫君臣之道則詳其目父道而下何爲略之歟三誥三書其理亦有相通否歟諸士子服膺聖訓有年其悉陳之毋泛毋隱

問洪範八政以食貨爲首蓋食者民所急貨者民所資而政莫先於養人故也方今上供京師之食率仰給東南餫餉軍民相兼漕挽止藉一渠之達使渠水充滿則舟行通利而粟可致矣設或水淺舟膠則有起撥之費水澑舟覆則有償納之費及登岸抵京又有僦車之費歲復一歲欲軍民無疲困也得乎稽諸古有請糴近粟可省漕卒而後果便者有江淮之道各自置船而免傾覆者有諸州回船給鹽以償其費者有引泉便漕舟通而陸費省者可得聞其設施之方歟其法亦有可行於今否歟方今通行四方之貨曰銀曰楮曰錢銀出山川所產歲有常額市有定價惟錢楮出於國家鑄造使相兼而行則利柄歸上而民亦便矣今則楮日加輕有停滯之獘錢日加重有盜鑄之獘銀日加散有消耗之獘日復一日欲國用臻富足也得乎稽諸古有言不惜銅愛工而盜鑄自息者有設質劑之法而民以爲便者有出內帑收授而會子自重者有赴平準倒折而子母相權者可得聞其措置之術歟其法亦有可行於今否歟夫窮則變變則通通則久治法之所當然也伊欲水陸無虞費無浮浪而人力以蘇輕重得宜物無翔貴而國用充羨必有其道願酌古準今以對將采而獻之於上

○對

味澹對

無欲丈人與味澹叟相遭於廣漠之野丈人曳杖逍遙外物不撓而人世若超叟曰此有道之士也吾可與之定交乃周旋追陪攜手同歸髙坐劇談鉤玄索微言投气合泊然忘機丈人指其軒中之扁而問之曰人之吞耼必待調齊入於唇吻然後可味至若澹者歠焉漱焉若吸風飲泉𨿽已下咽而莫辯其然叟之味之請聞所言叟曰走之願納交於丈人者實以爲知我今顧廑問厥情曷左盍試爲我陳之而走也敢先瑣瑣乎丈人曰口之所別其味有五曰酸曰辛曰咸曰苦以至曰甘澹非其數生於五行洪範是譜咸生於水苦生於火金木酸辛甘則生土薄乃爽神厚傷臓腑酸多敗脾辛多損肝鹹苦甘多心肺腎殘初𨿽不覺久而療難孰若此澹吾心所安不燥不濕匪熱匪寒惟玆是味他總不幹誠爲滋益气血之良劑保養壽齡之大丹意必有在於是也叟曰此所謂味五味之澹者也人具是形固當調攝保玉以全爾天年𨿽然似陟乎方外之習有我之私也走之志未止於斯

丈人曰君子於味所存以正所嗜以常常則可久正則允臧彼酰醢淋漓烹飪精鑿禁臠侯鯖山珍海錯𨿽可以塞爾饑腸充玆大嚼然致之匪易得之亦艱茍庖人之弗繼將必俯鉉朶頤顧鼎垂涎是以動色於炙染指於黿寧知禍福於是糾纒孰若此澹味得天下之正而恆在日用之間至美不和純質以全一飽之外曷足以累吾之天叟之意其在是乎叟曰此所謂味飲食之澹者也孟子曰飲食之人則人賤之爲其養小以失大也請言其大

丈人曰人之一心眾欲所攻物交於物乃引厥中是以耳悅淫哇目好冶容鼻臭蘭茝口嗜肥穠四體所務安佚是從驕奢宴樂鴆毒厥躬彼其居列粉黛筵開綺羅食前方丈笑擁笙歌醬酒藿肉刲羔宰駝沈湎敗度其存幾何出則鮮衣怒馬寶鞭玉勒牽黃臂蒼遺鈿墮舄百萬呼盧千金結客嗜欲無厭終豈貞潔至有非分妄求貪多務得富擬封君田連阡陌忘身殖貨珠貝駢集髙明之家鬼瞰其室孰若此澹有典有則音在黃鍾色惟尙白環堵之宮聊以容膝韋布自暖藜糗可給掬月吟風枕流漱石一榻之外舉爲長物中有眞味匪言能悉若是何如叟曰此所謂味澹薄之澹者也武侯曰非澹泊無以明志此亦儒者之素行耳願聞其它

丈人曰作徳者逸作僞者勞順理優裕逆情郁陶富貴在天窮達有命恬澹自守何事奔競爾其爝火乍舉羣蛾競集酰甕一開蠅納自溺走利絲毫奔祿寸尺是以衒玉求售投刺願識趦趄囁嚅患得患失囚首喪面奴顏婢膝吐露肺肝指誓天日初若可信久寧有實爾或美宦是躋志盈計得聲勢誇詡驕蹇可挹恃其矯劇惘不怍其心迹其至位髙則嫌勢均生敵疑軋懼逼承間伺隙旣擠於井復投以石此固世所常有與穿窬其奚擇惇若此澹無營無求與造物者遊載沈載浮若不系之舟隨寓而安萬慮以休樂天知命夫復何憂其味之雋永𨿽太羮玄酒而莫之與侔若是何如叟曰此所謂味恬靜之澹者也夫君子孰不欲仕又惡不由其道故孟子比之墦間之乞蓋甚之也然知命樂天非體道之君子不能走甞從事於斯矣更聞與進

丈人曰邃古之初是曰大朴其民顓蒙其气渾噩無思無爲不雕不斵觀其動止則茹毛衣革穴處巢居臥則呿呿起則吁吁鼓腹而遊含哺以嬉俗𨿽鄙野至徳自如觀其飲食則燔黍捭豚抔飲污尊簣桴土鼓致敬鬼神禮𨿽簡陋天眞自存逮夫繩結旣舒風气漸辟人文日宣寖勝厥質遂至瓊宮瑤臺榱題數尺籩豆簠簋錦衣玉食物我相形利欲滋殖故智者攟摭而兼取愚者株守而窘迫變詐旁午譎獪百出攘敓紛拏庻獄狼籍試一味之舌本遭螫欲挽太古伊何能及孰若此澹天君泰然身處今世心遊古先衣茹𨿽非毛革而與葛天無懷之民比肩居處𨿽非巢穴而與渾沌赫胥之子周旋古澹是嗜世味徒妍彼誇毗之勞擾殆猶蠛蠓之過前若是何如叟曰此所謂味古朴之澹者也夫唐虞三代而上其天地日月卽此天地日月也則知其人之心獨非此心乎走誠願學焉丈人蓋先得我心之同然者矣𨿽然尢欲聞其古味之實

丈人曰人匪生知孰容弗學具載方冊博文守約知其味者貴乎能嗜嗜其味者貴乎能樂蹊徑一差大道叢薄故四聖爻象帝王謨典詩之性情春秋襃貶樂則神人以和禮則上下以辧洙泗問答濂洛講明大彌天地炳若日星逺徵近取拳拳服膺施之於家則長幼序措之於國則教化行布帛菽粟是爲典刑彼莊老玄虛楊朱仁義申韓刑名管晏功利蘇張縱橫範蔡辯議不韋呂覽太公史記以至憤世嫉俗幽人狷士放言髙論殆千百計非不馳騁古今發揮理致丰縟美新駭聞驚睇膾炙人口膏馥可味然以之輔世植教迪民成治致逺恐泥其流也不能無獘孰若此澹在乎聖言揖堯舜於寤寐接丘軻於幾筵蔬食水飲簞瓢陋巷而得所樂之自然飽經飫道含英咀華而忘魚兔之蹄筌若是何如叟曰此所謂味理趣之澹者也得之矣然猶未也史談曰儒者博而寡要勞而少功豈其然哉豈其然哉必有至當歸一之論幸畢其說

丈人曰厥有一物生天地先張主人物萬化出焉代明日月流峙山川飛潛蠕動發育兩間存乎吾心之中則純粹而混融虛明而宣通不偏不倚至正大公推乎其前而弗究厥始推乎其後而莫知厥終不以桀跖而有嗇不爲堯舜而加丰但全之則爲聖爲賢失之則爲狂爲蒙是爲古今之會事物之宗故舜禹之精一執中所以執乎此也湯武之建中建極所以建乎此也周公之思兼三王思乎此也孔子之一以貫之貫乎此也易書詩禮之所載載乎此也洙泗濂洛之所明明乎此也則叟之所以味之者容非在於此乎於此玩味涵養本原刮垢磨旋光性眞皎然存天理於流行之際遏人欲於未萌之先自彊不息終日幹幹茍無二以無雜可希聖以希賢此衝澹之極致而莫有出乎其前者也以是聞於叟何如叟勃然攺容避席局蹐而言曰此所謂味天眞之澹者也至矣盡矣其靡有加矣斯固走之所願聞也走端居守道存吾心養吾性以事乎天猶懼坐井而未有所明今得聞丈人啟蔽煥然若執熱而濯我以淸泠也謹再拜稽首以爲終身味

○上梁文

應天府學門上梁文

應天爲京兆之大府儒學乃首善之名區枕秦淮而引淸溪風气於玆而融結左鍾阜而右聚寶山形相向而拱迎梵■﹝土答﹞淩空卓東南之文筆江潮通海湧朝夕之詞源是宜庠序之聿興雅稱衣冠之萃止前修侈靡古迹畱奇宋學士之聮句金舂泉題玉兔吳皇象之斷碑鼎峙號紀赤烏英俊來遊進其徳而修其業師儒樂育誦其詩而讀其書深究濂洛關閩之傳上溯禹湯文武之道共沐菁莪之化雨皆成朴棫之良材濟濟多士之克生落落名賢之疊出月宮攀桂雲路跨鰲魁京闈而冠甲科文章追班楊董賈登臺省而榮斧衮政事邁韓範富歐際文運之大亨仰先聖之遺澤惟是廟堂之空闊夙恢門闕之崢嶸欞星居朱鳥之中離火當文明之運玆焉取象偉矣開祥柰何風雨之震淩遂致材木之摧腐不有攺作曷聳觀瞻玆者恭遇府尹魯公府丞白公臺郡儒宗昆陵宦族斯文山斗善類棟梁顧此一門之當爲欲圖千古之不朽撤其撓棟易以貞瑉府推王公旣協謀經始於其前府判宋公復互力贊成於其後掌教耆碩克符厥志分訓諸彥各罄乃心士希賢賢希聖聖希天予何人也窮則變變則通通則久吾豈匏哉相與效修泮之魯侯不惜召剖璞之荊卞乃感地不愛寶嶽則效靈琬琰出乎昆岡瓊瑤臻乎泮水斷來山骨全無斧鑿畱形移至云根猶帯峯巒餘潤斷鰲足以立四極巍然數仭之髙表杏壇而啟重扉浩若千金之費崇素王之廟貌飾夫子之宮墻云漢昭回上擎天而下鎭地樞軸旋轉辟則幹而闔則坤壁立閒吾道之大防矻峙障回瀾之砥柱精黌攺色逢掖增輝從古所無迄今始見任使風吹日炙管教地久天長十年百年千萬年垂衍無窮大書特書不一書揄揚罔旣念我昔爲遊歌之所可於侯無贊頌之詞請激昂工匠之歌聽敷唱兒郎之偉

梁之東泮池春水禹門通好待一聲雷奮蟄錦鱗个个化蒼龍

梁之西雲路攀蟾信有梯禮樂丹墀期射策胸中文气吐虹霓

梁之南四書六籍貴沈酣占卻鰲頭春宴處恩波新賜淺拖藍

梁之北燦燦三臺星拱極人才培養賴賢侯要使公卿從此出

梁之上門闕重輝新气象於昭黙佑在天靈此去俱堪登輔相

梁之下弦誦洋洋宣教化席珍待聘應時需美玉良金無定價

伏願上梁之後學顏志尹家稷人臯歲拔眞才接武賓興之選朝多名宦比肩進士之科鳳凰臺來今日之鳳凰龍虎榜集盛時之龍虎蘊明體適用之學輔弼朝廷收致君澤民之功翊扶社稷儒風丕振聖道益尊

倪文僖集卷二十五

●欽定四庫全書

倪文僖集卷二十六

﹝明﹞倪謙撰

○神道碑

明故奉天翊衛宣力武臣特進榮祿大夫柱國武彊伯楊公神道碑

昔我太宗皇帝慮北邊遺患頻歲親徵朔野淸肅宣宗皇帝亦嘗北伐殱夷殆盡自是息兵思得熊羆之士不二心之臣固守要害保乂王家時則有若潁國武襄公洪勇略不世出朝廷乃拜爲遊擊將軍禦邊獨石尋佩鎭朔大將軍印鎭宣府公凡出兵必與其猶子武彊伯能彰武伯信偕戰輙有功用致羣醜竄伏威震中外天下稱邊將之武者必歸楊氏後洪卒能佩鎭朔將軍印鎭宣府信佩徵西前將軍印鎭大同東西掎角保障邊陲深爲國家所倚賴天順庚辰閏十一月朔能亦卒年五十有二訃聞上震悼爲輟視朝遣禮官諭祭致厚賻命冬官營宅兆其弟倫扶柩歸京師以是年十二月某日葬阜城門外釣魚臺原謙嘗爲志納諸壙矣倫玆伐石樹碑墓道復欲謙爲之銘謙荷公愛厚無可酬徳不朽之圖其奚敢辭謹按狀公字文敬姓楊氏能其諱系出太原霍山王宋有諱輈者官楊之六合因家焉曾祖諱政陜西漢中衛百戶祖諱璟嗣皆以潁國貴贈柱國昌平侯父諱琳以公貴封榮祿大夫後軍都督府同知季父忠以彰武貴封驃騎將軍後軍都督府僉事初潁國嗣父職調開平二弟與俱自陜來宣寓居城南而公生公幼荘重異常兒從耆儒魏禋宗講學習孫吳兵法膂力善射宣徳中嘗還漢中展墓督府稱其孝潁國欲玉其成貲遣使遊公乃之齊魯吳楚之墟親賢取友智充識博比還潁國益奇之正統甲子春從潁國出戰以克列蘇敵棄輜重走擒獲塔喇海等二十餘人以功升開平衛所鎭撫有族侄開平指揮使宗幼疾不任事潁國欲易以公疏聞詔許更代於是公任指揮使宗任所鎭撫戊辰冬與敵戰灤河三岔口敗之擒獲奇徹赫等己巳春擢都指揮僉事秋從潁國與敵戰大同聚落店追至拷■﹝扌老﹞山敗之擒獲珠卜丹等奪回所掠人畜尋從左參將都督朱公謙與敵戰懷安城東敗之擒獲蒙克都勒斡特穆爾親解詣京上嘉其功賜以金幣冬從潁國還朝有金幣之賜時敵擾邊地詔公追剿遇敵紫荊倒馬二闗連戰敗之擒獲伊奇喇斯等奪回所掠人畜景泰初元春擢都指揮同知賜以金幣尋拜遊擊將軍禦邊宣府錫以戎具金幣甚厚夏戰敵八里溝及荊子村敗之擒獲省洪大使等秋還朝擢都指揮使冬詔仍充遊擊將軍統神機京兵辛未春丁毋夫人陳氏憂尋擢後軍都督僉事充左參將鎭宣府夏進都督同知尋充左副總兵錫以誥命甲戌春召還總神機京兵天順攺元春以迎復功擢左都督賜以金幣尋命總兵宣府賜以金幣夏大同有警詔禆將往彼會兵禦之公奮然請自行戰敵磨兒山及石灰站敗之擒獲綽和爾等奪回所掠畜眾秋進爵武彊伯食祿一千石乃上疏欲乘敵獘舉兵殄之上不許賜勅奬其忠勇戊寅春賜以誥券加封奉天翊衛宣力武臣階特進榮祿大夫勲柱國制辭有剛毅忠良驅敵振軍之褒秋諾延來欵塞言敵且入冦公欲以狄攻狄給以礟火諭使夜斫其營果大敗之俘獻所獲於朝上善其策夏敵擾大同復請進討敵聞公至悉驚遁秋戰敵新河口敗之擒獲努色爾尋往獨石戰敵韭菜衝追至保昌州敵勢窮蹙悉棄輜重遁詔發兵策應大同敵聞公至退去乃還兵保境敵聞公還復入公復馳往敵又退乃耀兵境上駐逾月敵竟不敢復入而還初公師行中夜有星如盂墜城中光燭地如晝眾咸爲公憂師還未幾公果卒卒之旦猶力疾坐廳事籌邊日昃而逝言不及家事公沈毅警敏善用兵號令嚴明秋毫無犯有食民一瓜者輙寘以法駐營則寂若無人欲養馬力常與士卒同步寒則給以衣裘病則給以肉糜遣醫調視死則給槥祭葬之用能得士死力所至成功北兵詟憚至以楊爺呼之處事詳愼嘗墾隙地鬻蔬粟以供公費盡革軍衛科擾獘築室數百區以居河南戍兵省其僦屋資順聖川牧地建議興築二大城措畫有方工不逾月奏免徵償軍士物故馬疋人徳其惠律身廉介燭理明析剖決愬訟深中下情重文教朔望則詣廟學謁拜督厲生徒性至孝侍膳問安不離親側惇睦宗姻不遺故舊傾身下士忘其勢分故卒之日宣城爲之罷市逺近號痛如失父毋𨿽女婦童穉亦皆哀感非公恩徳曷以致玆𨿽古名將不是過也夫人蔣氏卒先公八年繼王氏子一人祿早夭女二人贅龍門所千戶弟王英嫁龍門衛指揮使張祥公無嗣以倫襲羽林右衛指揮使銘曰

陰山燎揚久未撲鍾毒蓄謀繁種落弱則欵附彊弗若潛伺乍集肆凶虐我皇赫怒整於鑠稱戈立矛靖絕幕爪牙有將雄膽略奕世虓武秉忠恪委以北門司鎖鑰授鉞擁纛鎭云朔乘障以待騎且彍有或嬰之疾擊斮累累勁敵俯就縳生俘死馘气沮索孑遺餘孽遁遐邈邊烽息燧靜鳴柝威行塞外疆圉拓民安國奠境淸廓章徳昭勲儋顯爵鐡券金章誓河嶽長城萬里副攸托憂抒北顧心孔樂今無與儷古可角淩煙宜並褒與鄂營頭星墮光明爍乘雲上徵返冥漠訃聞當寧色驚愕悼惜褒卹恩典渥螭蟠龜負石堅確載徳墓門媿筆弱吁嗟九京不可作千秋應有來歸鶴

故定西侯蔣公墓碑銘

公諱義字惟忠姓蔣氏揚之江都人髙祖諱三公曽祖諱八公祖諱從龍皆贈定西侯父諱貴封奉天翊衛推誠宣力武臣特進榮祿大夫柱國定西侯食祿二千石追封涇國公謚武勇母李氏封夫人公生而頴敏自幼言動不凡倜儻好學讀書過目輙成誦克通大義尢厭飫左氏春秋有會心者相與究遺經之奧論古今之變𨿽對談竟日未嘗有倦色聞其言者皆心融而意愜也性剛毅人有忿爭不能平者率曰公正人也盍往質之公爲據理折其是非咸悅服解去無有後言平居恭愼自將嚴若不可犯及至接人則謙和樂易略無貴遊習好爲歌詩有思致篤於教子俾從明師講藝周人之急義所當予捐百金不吝茍非義𨿽一毫莫得也故友金姓者父喪不能舉公憐之爲市棺資以金帛有趙姓者貸公金三斤久弗能償或曰必致於理始可得公嘆曰始吾濟其急今虐之仁者固如是乎卽焚其券言者大慚人以是益髙公之徳量其行多類此正統己巳武勇公爲冢嗣當襲爵以足疾辭進子琬襲焉越三年賜誥封公爲定西侯天順攺元春公有疾時上命琬祀神武當瀕行諭琬曰吾父起戎行積勲伐以遺我後人汝膺重爵宜朝夕策厲思繩祖武報國恩以忠臣良將自期吾死瞑目矣脫有不諱汝其識之比琬還而公已卒是年六月二十九日也春秋四十有四娶王氏封夫人有懿行子男五長璟蚤卒次卽琬學博而行篤克世其家琰瑾瑜皆幼女四武彊伯楊能永康侯冢子徐昌東勝衛指揮使張玙會昌侯冢子孫璉其壻也孫女四嗚呼國家之興天必生雄武不常之材以佐成鴻業慶流子孫與國匹休非偶然也武勇公早從義旗徵交址靖沙漠鎭松潘平麓川經營四方兵罔弗克丰功偉烈冠於當時著於信史公席遺庥蘊才徳正當大究厥施如李西平父子纉令聞而亢厥宗乃以疾廢甫荷侯封而又遽止於斯也惜哉武勇公制葬於楡河鄕義井裏之原公之卒上遣官諭祭命工部營葬事以卒之年八月十九日祔於墓琬懼潛徳未彰乃奉文學金君鋭所述事狀請予銘其墓碑孝子之志也銘曰

猗嗟蔣公涇國世勲盟重帶礪有赫前聞公宜紹休爲國方召千里龍媒淹於櫪皁天病厥形弗病厥徳旣武旣文動合矩則澹若儒素左圖右書忠信爲佩仁義爲輿繼志象賢是曰克子蘭茁其芽復濟世美爰繩祖武屬之聞孫公拜列侯推封寵恩赤芾蔥珩煌煌命服下壽未躋溘焉不祿玉瓉黃流必以類應祿壽是膺盛徳斯稱爲善者懼謂理莫徵天乎孰知壽之以名帝聞曰咨汝予世冑祔其先人官爲營甃矗矗墓門我銘其石賢者之蔵過車宜式

登仕佐郎應天府陰陽學正術薛公墓碑銘

公諱富字仲徳姓薛氏京口人髙祖某仕元爲萬戶父士明毋羿氏公幼聰敏志學博通載籍尢精星歷易數之學洪武丙寅以明陰陽徵至京因家江左永樂初應天府復設陰陽學府丞王公諒薦公堪任學事詔授正術公在官恪勤厥職寅畏小心候時諏日罔有差忒公學務簡府長吏知公廉濟事輙屬公禆贊爲多公存心忠厚導人爲善有不善務爲掩覆人稱其長者句容縣令受民囑隠開河事覺上命核實府以屬公公勘他所以復令得釋上將北巡糧運甚急府推兪某恇怯不能督轉屬公公直抵江北給饋不乏府尹向公瑤深器重之被薦預修永樂大典校正範圍術數皆精確諸司盜課鈔事覺朝廷命追償闔府官無得免者獨公不預嘗署經歷司事屬徵丁鹽鈔萬計假貯江寧邑廳代者至公慮有失僦民庫貯之甫移去邑夜火焚罄鈔得無恙若有神預告之者咸嘆公爲盛徳所致內局織工制造盬惡屬公追償公不忍加刑眾工相戒曰勿宜累長者悉輸完其仁恕率類此以老謝事蒙賜勅命進階登仕佐郎正統己未十二月七日以疾卒享年八十有二生元至正戊戌六月四日公爲人謙和樂易言行端愼溫然君子也人皆樂親之居家孝友弟道玄早卒拊其孤璘同已生蒞官淸介一毫不妄取於人故卒之日家無餘財配蔣氏有淑徳有子曰玉璘琦瑜玉欽天監主簿瑜嗣應天陰陽正術有孫曰謙誠誼讓諫謹詳謙天文生讓亦嗣正術墓在江寜安徳鄕岡墓村原葬幾二十年矣而墓石尙未刻璘深懼潛徳冺沒而昆季又相繼謝事茍不及今爲之將有無窮之憾乃述履歷之槪偕諸子來乞銘可謂篤追逺之孝者矣嗚呼人道無親常與善人若公者非所謂善人乎故身被榮名壽考以歿而子嗣之子歿孫復嗣之簮纓相襲者三世後未可量也天之所與蓋於是而可徵矣銘曰

降衷自天兮公乎惟克全兮履道於平平兮專門之學爲世用啟厥先兮以似以續流遺澤其永延兮彼君子兮玆其阡兮

明故中奉大夫山西布政使司右布政使謝公神道碑銘

公諱佑字廷佐姓謝氏世居安慶桐城之淸淨鄕曽祖惠一號添錫祖住慶值元季世亂有乘時入鄕刼掠殺人者公從容諭止解其所縳而縱之賴全者眾世稱其有陰徳逮入聖朝天下平定卽鄕之朱淸渡葺舊廬以居樂善好施鄕人號爲心善先生父永富毋王遘疾刲股和粥愈之人謂之孝子妣錢氏有懿徳生二子長俛次卽公也公天姿雋爽幼有巨志父早卒家貧賤躬紡織以拊之嘗牧牛田野間毎袖書於牛背上讀人咸異之甫成童縣尹欲舉民秀增廣學校生員時贈知州章公某封員外郎黃公子淸俱爲庠生共舉公族長之子以充族長度子弗堪集族子弟問孰願爲皆黙然公獨應曰吾願往毋惜之爲泣下公慰母曰兒得爲秀才不愈於牧牛乎遂補庠生寓員外公所拜爲師員外公教之習字肄業公遽知用功日進一日竊朱書欲求生富貴須下死工夫十字於幾員外公忽見陽斥而陰重之教諭冷公暄初至選公聰敏者數輩注意訓迪日授書數千言公讀不過二三十徧輙能背誦冷公深期待之諸生遇假日多事佚遊公獨理課業於史誌諸書無不博覽工詩賦及駢儷之文不泛交際遇益友必執贄以求講訂知州公愛如已子供其所費不靳習詩經患無師傳賴南昌朱孔修先生引拜吉水尹司正先生得經義百餘篇以爲式自是融化成文越三載經書豁然通貫宣徳乙夘遂領京闈鄕薦正統丙辰登進士第觀政刑部邑自國朝開科以來無登進士者登進士者自公始舉邑咸嘆慕之丁巳授本部陜西司主事讞獄公恕己未秋以疾辭歸辛酉疾愈赴京壬戌春調戶部四川司主事蒞政有能聲命賫官銀萬鎰赴遼東糴糧以實邊庾升署本部廣西司員外郎景泰攺元賜勅褒美贈考如公官妣封太安人妻封安人迎太安人就養官舎己巳秋北騎入冦以公有風力攺監察禦史奉勅出鎭大名練兵保境以爲京師聲援公至修城垣造器械拊流移訓士卒號令嚴明百度振舉軍民帖然事定還朝升署本司郎中復奉勅往督山西邊儲接濟大同宣府事還與實授未幾升廣東布政使司右參政天順攺元復賜勅褒美加封贈其父母如制追念先徳求前禮部侍郎羊城陳公璉爲文表諸墓尋升河南左參政戊寅升山西右布政使公蒞官愼勤存心仁厚凡所設施務使民沾實惠前後志操始終一致兩主提調科場士類悅其公道成化丙戌年方五十有六苦風疾具疏懇乞致仕歸家杜門養和不幹世務奉觴壽母樂其天倫爲人器宇軒豁脫略覊馽絕無町畦發言談笑一座盡傾好評論人物窮其底里人多服其至當作文雅淡詩有唐人風致書簡得歐蘇體有宦逰稿蔵於家晚於祖基作室爲佚老所鑿池養魚開圃蒔蔬周垣植以嘉樹客至則開宴堂中觴詠爲歡或散步園池以爲適己丑太恭人以壽終公哀毀喪葬一依文公家禮不用釋老二教鄕人化之庚寅春至邑中訪故舊首謁文廟次造員外知州二公家分惠俸金以酬舊徳越數日還鄕而風疾復作矣以四月十六日終於正寢享年六十其生爲永樂辛夘十月十五日配朱恭人性貞淑婦道母儀爲閨門式先公十五年卒側室丁氏亦先卒子男二長瓉娶太守章公女卒次瑾娶監察禦史方公妹謹厚克承其家皆朱出女三一朱出二丁出適周道吳希道章顯皆宦族孫男一孟祥孫女三瑾已卜卒之月二十六日葬公於祖塋馬公觜之原玆來京師奉太守公所述行實請予爲銘將勒石樹於神道太守與公自幼連硯席同寢榻講學幾十載先後俱登進士第又爲姻家厚善親愛莫加焉則所述信而有徵可知矣遂取而次第之而系以銘銘曰

精金在礦良玉在璞煥乎成文必假追琢公負異質如玉如金刻志力學允爲國琛間气所鍾超出凡伍維嶽降靈生玆申甫策名甲第獨步無前歷職郎署聲績卓然經國保民才兼文武擢長雄藩累承褒詡位居方伯爲古諸侯吏畏民愛徳孚惠周入爲輔臣縉紳望屬以疾引年克知止足優遊林壑遂其髙情千載疏傅接武令名甲子數窮公亦永邁甘棠之思廣存遺愛勒銘神道式著徽猷靑史有錄玆焉是求

○墓表

明故懷逺將軍指揮同知李公墓表

皇上嗣登宸極攺元景泰薄海內外誕布維新之命謙奉詔使朝鮮道次遼陽塔山時北兵潛冦境上守禦塔山定逺衛指揮同知李榮率兵追剿敵悉遁去謙見其威武心甚偉之比使還榮泣告曰不肖先考懷逺府君齒未半百輙已不祿卜葬塔山之西痛惟潛徳弗彰恐遂湮泯先生職文翰幸畀一言以表諸墓道再拜以請謙嘗偉其人世徳之美可徵矣奚容辭按懷逺公諱旺姓李氏古邳石蘭社人也曽祖諱五祖諱九世父諱駒俱贈懷逺將軍指揮同知父諱紹興世父勲績從太宗文皇帝舉兵靖難懋立戰功累升應天衛指揮同知公襲厥職沈毅有勇略凡遇敵必先登陷陳無所恇怯永樂間數徵迆北公輙與焉宣徳戊申調興中徵哨擒獲敵兵牛馬人口朝廷嘉之賚以白金楮幣布帛庚戌調寜逺衛守禦中左千戶所剏建城郭經度規畫不憚劬勩卒底成功善拊士卒皆結以恩信及今人思悼之正統十三年九月六日以疾歿於正寢春秋四十有五配董氏劉氏子男二人長卽榮次顯女二人妙能妙連董所出也女一人妙明適百戶蘇友嫡嗣全劉所出也嗚呼國家蓄羆虎之士列在疆圉所以保邊防而遏冦暴也公材識超邁果敢有爲能使敵畏其威士懷其惠其賢於長城也逺矣天誠假之以年其屹立東藩折衝萬里足副所托曷爲奪之速耶然有子克踵遺躅勇烈綽有父風豈惟保厥余庥爵秩之崇將日進而未巳也可卜矣爲子孫者尙益紹隆於弗替哉是爲表

明故贈金吾將軍錦衣衛都指揮使李公同室太夫人郭氏墓表

公諱觀音保姓李氏其先西域人也曽祖穆爾古祖衮古嚕在勝國時任西寜州同知遂家西寕父都爾蘇母吳氏都爾蘇有弟二人曰納木喀嘉勒燦當元季兵亂邊疆多事納木喀移家陜西之華陰居焉洪武初舉族同弟珠嚕歸附國家太祖髙皇帝嘉之授納木喀鎭撫職俾鎭西寜納木喀歿子英嗣提土兵累徵迆北逹冦茂建勛績朝廷與之分土錫爵會寜伯仍鎭西寜公沈毅有謀𨿽不事事凡軍旅之務英必咨問於公公與之商畫皆懸中事機故英所至克捷爲時虎臣公之力居多焉公性質直與人交開心見誠無所隠伏遇事有違理者必面斥之不少貸故人皆親愛而敬服之公次子文方數歲嶷然如成人公嘗指謂其母曰是兒骨气英英非凡材也大吾家者其在是乎可善教之恨吾不及見也蓋春秋四十有三而卒時永樂丙申某月日也子四人長玉早喪次卽文次通次贇孫男十人鐸鏞鉉釗銓鑄鋼銘鋹鑑孫女六人指揮使魯鑑祈瑛陳雲其壻也余未行太夫人郭氏西寜人也自幼端靜柔惠爲父母所鐘愛及笄歸公逮事舅姑早暮恪勤孝養婦道克修主中饋相祀事皆身執其事不以假人綜理內政秩有倫緒待婣戚禦婢僕曲周恩意及公謝世卽屏膏沐誓守厥志拊訓諸子恆以繼紹家聲不墜先業爲勉諸子遵承慈訓無日敢怠而文膂力善騎射尢好書史叔父會寜俾侍左右以備任使洪熈攺元隨會寜徵剿黃逹實有功宣徳攺元進貢來朝入見宣廟奏對稱旨明年特授西寜衛指揮僉事四年會寜召還擢文陜西行都司都指揮僉事代之鎭守尋召還擢都指揮同知俾錦衣衛北徵有功擢都指揮使賜之誥命推封其三代故公贈金吾將軍錦衣衛都指揮使郭封太夫人文之配張氏封夫人寵眷優渥時人榮之景泰甲戌正月十三日太夫人以疾卒春秋八十有一文銜哀具疏以聞詔許歸葬乃匍匐歸以某年月日葬之西寜城北八里車卜魯川之原旣葬還朝天順攺元春以翊戴功累擢前府右都督佩徵西將軍印鎭守大同懼潛徳弗彰乞予爲文以表諸墓嗚呼國家並包總攬惟賢才是用忠勤能效而爵賞隨之李氏族著西疆世篤忠欵用致析圭珥貂爵崇五等績亦偉矣公上承世澤克加培植而不食其報以歿然慶鍾厥子龍章褒贈賁於身歿而郭亦已親享其榮則亦何憾之有哉矧爲之子者材武出倫方隆柄用功業之建日進未巳則其所以榮親者又寜止於是耶故爲表之以俟

明故奉議大夫周府長史張公墓表

洪武丁夘二月十五日周府長史張公以疾卒於官歸葬邑之三溪地邨山之原越七十一年爲天順戊寅其孫端被薦來京始克奉狀謁予文以表諸墓按公諱鳳字景翔號白羽生其先光州固始人後唐間有爲太師梁國公者隨王氏入閩後有爲將樂簿者因家焉故今爲將樂人曽祖諱日宣祖諱徳昭宋朝奉郎父諱本元元統癸酉進士仕至福建儒學提舉母蕭氏提舉少從外祖宋進士廖公遊廖公之學私淑龜山之傳授受有自故公所得本於家庭明易書詩三經子史諸書靡不通貫元末盜攘行省署公爲本縣尉公防禦有方盜不敢犯國朝天下甫定開設學校公以經明行修首被薦爲本府儒學訓導公以師道自任勤於啟迪凡經其陶鑄者咸克成材時延平有濠梁唐公鐸廬陵胡公子祺相繼爲守二公皆賢牧皆禮貎公子祺至爲公立傳托爾和爲兵部尙書薦公孝行適諸王初封就國選賢爲輔遂擢周府長史公在藩八年開導匡翼無所違失毎以春秋進講發明尊王賤伯內夏外裔之旨甚悉王輙稱善深加敬待蓋春秋四十有八而卒配汪氏先公十年卒生男一曰基女二適李宗亮吳恭繼楊氏後公五年卒生男一曰某女一適湯某孫男一卽端也公儀觀秀偉性資和厚篤於孝友事親克致色養撫兄遺孤不異已出應物一以至誠臨事務存大體嗚呼士君子克積學飭行以足於已則隨所用而無不有以自立觀公爲尉爲師爲傅咸卓然有立如此不由其學行之足乎已歟惜不及下壽而賫志以歿此其爲可嘅也今有令孫將由薦逹進有祿位則余澤之承有不在玆乎遂爲之表

明故昭勇將軍萬全都指揮使司都指揮僉事致仕李公墓表

孔子謂文莫吾猶人也躬行君子則吾未之有得孔子豈未得於躬行哉蓋以誨人不可事虛文當務實行也去古旣逺世降俗漓若漢萬石君陳太丘淳謹長厚化行家邦爲世欽仰豈非所謂躬行之君子哉余至宣府聞致仕都指揮李公惇徳服義子孫秉禮能循古道𨿽名武弁儒紳猶或難之玆非萬石太丘之倫歟而今則已矣惜哉公諱徽字子素姓李氏鳳陽臨淮人祖諱濟元行樞宻院判元季世變鳩兵保境天兵臨濠梁率所部歸欵從太傅徐公取蘇州授廣信衛鎭撫洪武初徵閩建寜將樂松溪克之攺正千戶調守階州贈明威將軍指揮僉事祖妣陸贈恭人考諱庸嗣授秦州衛正千戶討平陽河州迆西巴撒川及七倫族諸畨冦擢指揮僉事尋擢陜西都指揮僉事妣時封淑人兄諱循嗣授平涼衛指揮僉事謫交南攻破吉利冊安老慈麻太原蠻寨復職歿於化州無子永樂丙申公嗣之攺宣府前衛甲辰扈蹕北徵宣徳戊申從陽武侯薛公戰敵古北口敗之俘獲人畜什器甚眾有白金文綺木綿楮幣之賜庚戌敵冦靑邊口追擊敗之奪還被掠人畜尋奉勅哨備開平明年命領神機兵巡邊乙夘詔守靑邊口數年敵不敢犯正統丁巳上命大司冦魏公出視邊政薦公才堪任劇進署都指揮僉事掌萬全都司印政修事舉戊午綜理兵屯勸課有方時朝廷發京儲實邊命鎭逺侯顧公督運自居庸抵大同毎三十里爲堡士卒接逓鎭逺舉公董役公病推挽勞困米積不前建議糧在道者皆隨處收貯爲便疏聞上從之人賴蘇息鎭逺嘉其材識解腰帶以贈癸亥詔守柴溝堡明年從參將楊公戰敵伊克穆蘇敗之獲其人畜什器實授昭勇將軍都指揮僉事己巳年五十八卽上章謝事以子紱代之君子賢其能知止足也門居十年以天順己夘正月十一日告終於家年六十八遺言勿作佛事生於洪武壬申六月一日公樂易寛仁沈毅有謀其北徵也糧竭士饑比餫餉至驟得飽食多脹懣死公集米帳下節約分給所部不死一人百戶韓榮拾遺甲部卒誣以盜上怒將斬之公爲訴其情於安逺侯栁公轉聞於上得貰死榮徳公再生朔望輙焚香向公所拜禱之其戰伊克穆蘇一卒失馬危甚公呼載馬后從者因脫駄馬乘之得出後卒偕父詣公泣謝公不以爲徳也毎出兵必囊藥以療病卒多所全活公旣謝事適敵大舉入冦守將統兵出戰獨都憲羅公城守督令嚴急柝聲不絕公謂宜靜防之都憲用其策城守無虞敵旣退我軍多遺神鎗銃炮於戰所公謂宜收取以備軍實至今沿邊得資其用公之力也嘗有客寓粟數百斛於公家值雨濕浥公爲宻補所損不使客知天性孝友父早喪事母務得歡心湯藥必親嘗時新異品必奉母而後食必咨而後行母歿哀毀與弟衍恩誼冞篤衍卒語及輙悲慟樂施予姻黨婚喪有不能舉者出貲周濟喜書畫遇善本捐金購之好延納賓客親賢善交晏憲僉彥文瞿長史宗吉謫寓於斯公皆執弟子禮從之講學故公行業過人逺甚毎從大將出師必延公至帳與參籌劃退而未嘗語人迹其徳善可謂無媿於躬行君子矣配董氏封淑人前指揮某之女懿行純備子六長卽紱宣府前衛指揮僉事以戰功升指揮同知階懷逺將軍次縉紳縝純經縉卒經習舉子業女四嫁指揮周賢楊琳楊俊一未行孫男女四紱以公卒之年二月七日葬於宣城東馬頭山祖塋而墓上之石未有文以刻乃奉鄕貢進士林孟暘所述事狀請予爲表其幽潛嗚呼徳厚者流光徳薄者流卑故視其子孫之興替可以占其世澤之厚薄今紱昆季質願雅淳飭徳厲行不惟彊於武事而又力乎儒業非公厚徳之所敷遺能致然耶則夫聮珪襲組以光大其宗可識矣是用原其徳而爲之表

明故萬全都司都指揮同知文公墓表

公諱弘廣字同仁廬之合肥人也祖考諱道國初從龍而起累立武功積官永平衛指揮同知考諱郁攺富峪衛基徳流澤日厚日瀼鍾慶於公魁梧剛勁閒武略善騎射性資軒豁落落有奇節洪武戊寅嗣官攺興州中屯衛再遷宻云及廣寜二衛所至不久皆有成績著能稱永樂庚寅扈蹕北徵勞績居多賜文綺二表裏楮幣八百緡壬辰攺宣府前衛壬寅復扈蹕北徵奮勇前驅爲宣廟所器識宣徳丁未四月因進馬入見文華殿特見嘉奨擢指揮使賜白金二十五兩文綺二表裏命掌衛印公祗承其基徳興僕起廢兵政一新士卒恱服七月從大將出塞俘獲逹兵鴻和特穆爾等獻於朝賜白金三十兩文綺三表裏楮幣三千緡九月馹召至京奉勅往使迆西伊伊斯康等國辛亥復奉勅往使迆西額爾巴拉等國跋渉險阻俱歷三歲始還克將上命罔不服從正統丙辰朝廷以其久勞使事威望著於逺裔賜勅俾統精兵三千分守柴溝堡地當北騎出沒要衝公練兵息馬多設方略以謹備之敵不敢犯屹爲宣城保障十一月擢萬全都司都指揮僉事辛酉聞敵近塞公統精兵出境遇敵戰閔安山俘獲逹兵托和齊等獻於朝擢都指揮同知賜白金五兩文綺二表裏壬戌嬰疾不起公有家在宣或勸之還家療理者公曰我受命守邊死於此分也胡可爲自便計耶家人不從彊舁以還逾二日竟卒實是年十二月二十七日也春秋五十有七生於洪武丙寅九月二十日配李氏婦道母儀著於閨閫天順壬午某月某日卒次配吳氏馬氏方氏方亦卒子三人長曰瑄嗣官宣府前衛指揮使歷樹戰功升萬全都司都指揮僉事分守柴溝堡克踐先烈次曰珍曰珤女二都指揮陶忠孟璽其壻也孫男三人錦錡鎭孫女一人公生於世祿之家而能秉禮好義端方不阿事親孝處弟曰昌通逹克篤友愛撫羣從曰瑀璇璣不異所生家庭雍睦馭士卒結以恩信盡瘁王事未嘗退憚惜乎用之未竟而年之不假也悲夫以卒之明年正月二十六日葬公於城東不食之原而墓上之石久無文以刻瑄懼潛徳弗彰奉事狀再拜以請乃爲摭實而表其墓曰自古明臣良將際國家亨嘉之運以出布徳宣威攘逷姦宄以佐成一代盛治績著當時慶流後裔何其偉也公雄傑武勇負材不覊受知朝廷委以邊寄用能懾服邊庭懷柔絕域功崇業懋身荷寵榮視古人何多讓哉昔博望通道西域漢徳昭宣於逺李牧坐鎭北庭邊馬不敢南牧若公者可謂兼之矣嗚呼是爲表

故中書舎人曹廷端墓表

廷端諱冕號可齋姓曹氏廷端其字也其先由汴中徙濠梁宋南渡遷句曲族蕃盛因名其地曰曹莊有諱萬四公者始遷茅山之百社村生三子分東屋西屋中屋三泒廷端東屋泒也曽祖伯逹祖道銘俱贈吏部尙書父義南京吏部尙書致仕毋某氏封淑人廷端姿表明秀如玉雪可念風猷醞藉自幼端重無童習見先生長者於道執禮甚恭咸器重之性闓敏夙承家教篤志問學尙書公欲博其材遣從祝給事中顥授進士業沈郎中爲忠習書不鄙從予攻詩皆有造詣又遣通外國文字能精譯其義著爲文辭則舂容一本諸理不戾於榘彟詩歌則淸逸有巧思粹然成音字畫則端勁遒美甫弱冠老成者多自以爲弗及也挾所得將奮身科第適朝廷選能書者給事館閣廷端在選中年𨿽少被服素潔絕無貴遊气在公恪勤乃事無怠退則延名士講學賢聲藉甚未幾擢鴻臚屬秩滿進中書舎人入直文淵閣恭巽和厚舉止閒雅出入有常度不愆於儀諸閣老先生深相敬愛禮待有加凡朝廷髙文大冊內外制誥四裔君長詔諭多其手筆潤飾綸綍朝臣荷誥勅推恩其親者得廷端書輙喜幸以爲榮居淸資幾二十年士譽翕然歸之尙書公以疾卒於家訃至廷端號慟幾絕遽奔喪歸體素臒弱遂積哀成疾不起年甫四十天順八年正月初三日也距生洪熈元年正月十五日廷端性孝友事尙書公盡色養客至承順左右共子職無惰容處朋友克全交好不以始終有間賙人匱乏傾貲不吝有在患難中者𨿽逺方必緘金附寄以濟慰之其好義如此不善飲而樂欵客至必觴酌盡驩論議古人賡酬篇什情興藹然士大夫樂從之遊若聶文學大年詩名重當世亦折輩行與爲友更唱疊和葩藻疊出動連百數十篇不止四方賫卷軸求其作者充積几案森如束筍家多蔵古圖畫朝退宴坐一室時取而展玩之以自適或焚香瀹茗鼓琴一再行或散步庭除觀花卉生意或倚闌黙坐延淸風而待明月髙懷雅趣超塵絕俗不知軒組爲何物也故廷端之卒人皆惜其气稟過情故造物靳其壽歟所著有可齋集若干捲蔵於家廷端元娶李氏董氏俱卒繼陳氏無子以弟之子某爲後以是年月日祔葬某原祖塋其從兄上舎廷明介朱侍禦良玉奉童內翰大章所爲事狀請予表其懸繂之石予於廷端辱有一日之長義不可辭乃爲論次如右而復爲之言曰長山邃谷必產良木名宗世閥必生英材嗚呼若吾廷端其可復得也耶尙書公有丰其殖載徳委祉固應發於廷端也而仕不厚祿廷端殖學禔身立志逺大固應致於耆艾也而年不中壽抑命矣夫抑命矣夫然其材名徳業表表著聞文獻相承克濟世美異於弗堂弗構者萬萬嗚呼廷端此其爲足以不朽矣源深者流必長獲而食之不逮於今有不在於後乎是用焯其遺芳掲諸墓道尙有考於來者

故監察禦史張先生墓表

承翰張先生有用世之雄才而弗究厥施以歿此世之人所以共惜之也惜其人則必求其志節之懿而表著之斯不徒惜矣先生諱金陵姓張氏字承翰以字行世居吉水文昌鄕西團生而气質警敏不凡九歲就學讀書過目成誦作詩對輙有奇句攻舉子業師逸功倍先生長者皆器異之比長長身美髯丰度英爽音如洪鐘言動磊落頎然偉丈夫也宣徳壬子中順天府鄕試明年中會試乙榜當外補召試內庭與梁楘等十數人同被選畱俾冠帶進學成均蓋養成其材將大用之也凡遇瑞應慶賀必制詩賦以進輙蒙賜賚正統攺元仍中會試乙榜以母老就職得授應天府學訓導在任以師道自重樂於啟迪親之者歡然若挹春風瞻霽月也先生善屬文援筆立就作詩歌藻思淸逸論者以太白樂天擬之一時文價大振求之者屨接外戶時總戎襄城伯李公尙書損齋黃公南齋魏公深相推重恆延訪之乙丑秩滿被選理刑內臺踰年拜南京河南道監察禦史激揚淸濁風裁峻然都禦史周銓所爲不法會同官劾之或有危之者曰吾用盡吾職耳他非所卹也尋果爲銓黨所排左遷栁州雷塘驛丞銓亦竟死於獄安逺侯栁公總戎廣西以象州屢爲猺獞侵擾民無寜居會藩臬重臣議起先生署州事先生爲立信設法掲榜撫諭猺獞解散民遂生業景泰甲戌上計京師藩臬方交章薦知太平府事遽以母喪去官矣遂歸家守制先生舊有背疽已愈比服闋復發竟不治卒實丙子八月十六日也春秋五十有六遡其生爲洪武辛巳三月二十三日先生在成均時號儲庵在內臺時號柏庵所著有南京文稿吟稿人瑞軒集蔵於家曽祖道益元延佑進士祖安禮鄂州學正父伯頴號勿齋舉進士累官翰林修譔母劉氏娶曠氏卒繼鄧氏子四峻嶙崘峒嶙卒女二淑寜卒沛寜在室俱鄧出初葬櫪山越八年遷葬河家源南塘山天順癸未二月十二日也先生爲人豁逹豪邁坦易無城府與人交傾倒盡底裏樂周人急𨿽千金不惜人有患難必極力拯救之事親篤孝愛待宗族鄕黨有恩義先生在京校謙在弟子列受教良多深辱知愛奬許今不可作矣仰惟厚徳曷勝永嘅峻來京師泣謂予曰先君之墓已有僉憲王公銘之矣然懸繂之石未有文以刻敢以屬墓表於先生無能爲役則掲徳振潛當效執筆第媿文辭蕪陋弗克揄揚而義又弗容讓也乃爲之表曰先生早以材選向用有待俯就儒祿爲養孝可嘉矣峩薦臺端不畏彊禦毅以彈擊舉職忠可尙矣然官𨿽挫而志不撓𨿽抑而名益振視彼首鼠脂韋媚世取寵者賢不肖何如耶使天假之年必蒙簡拔以酬平昔國家儲待之意而竟止於此抑命已考其平生忠節信足垂家聲而遺世軌故特表之以示其後之人

友義居士墓表

友義居士者何淮南畢公文徳其人也友義者何公平生惟義是務公旣歿淮之士君子不忍復稱其字以其樂施於人久而不變故私謚之曰友義也其爲義者何公貲甲於鄕不擅其有以周人之乏不憚其難以赴人之急此其爲義者然也義舉甚多未爲悉也試言其大者正統初朝廷募民輸芻粟助邊公嘅然應詔致從子瑛授職千戶身膺冠帶之榮丁已徐淮大水民饑發粟二千石販之己巳朝廷命將南徵士阻淮漲不可渡乃造巨艘二於淸河口濟之民有李氏婦以舅借鄰牛死欲賣身以償卽代償之天順癸未黃學士廷臣謫廣沒妻孥扶柩歸葬陜之蘭陽甲申夏舟阻淮上不能歸巡撫王都憲公度弔而憫之詢可任其後事者淮之父老咸曰非義士文徳不可乃以托公卽請籍實館於家買地葬之市屋居其妻孥財物俾不失所成化丙戌民饑粥子女者眾悉以善價收育立合券約歲丰還之鑿義井十餘口以濟汲置義阡三區以便葬造橋四座以利渉設義學淸平坊以教貧家子弟施藥餌圓明寺以療人疾疫婚無以娶者錢帛之死無以斂者棺衾之其汲汲爲義若饑渇之嗜飲食惟恐不及於是義聲溢於淮甸𨿽販夫野婦皆知公之篤於義也尢好崇飾祠宇若淮之雷聲殿杭之紫陽院正殿頹壊費巨皆公爲新之又新三官祠紫霄紫極二官玄妙觀徐節孝祠東嶽行祠眞武諸像或塗金或範銅用財不計亦義舉也四明陳祭酒敬宗記其事甚悉淮陽髙少保世用序其恩慶之堂謂公寛惠行善如楊旬竇禹鈞平量助喪如李玨郭震西蜀江少師時用亦云人之累貲巨萬而貪得無厭見人疾苦未嘗興一善念以周急之是乃守錢虜耳視公所行得不汗顏乎時以爲確論公諱徳姓畢氏文徳其字也以字行宋司農卿世長之後至和間有曰公叔者蘇文忠公嘗遺以手札今蔵於家祖震始自姑孰徙淮父升名士母叚氏公幼頴悟讀魯論未竟輙曉其義師大奇之經史多所渉獵性孝友父蚤世母病醫莫療毎夕爇香於臂禱北辰願以身代病卽愈與兄文貴同爨五十餘年一錢尺帛不以自私治家雍肅咸遵禮度其事先盡孝敬處宗族以和待賓朋以誠馭奴僕以恩子玉敏而好學遣遊邑庠以明經中景泰癸酉鄕試登天順丁丑進士第授文林郎知曲陽縣毎貽書戒以守官律身之道玉遵其訓有亷濟名公一日疾革語子侄曰人之負髙貲者貴積而能散也吾無益於世惟樂賑施庶以行吾志焉汝曹勿厚自殖宜修徳以承之能用以義斯善矣勉之勉之遂卒成化四年七月十三日也享年六十有五逺近聞之皆驚悼曰義士己矣自郡大夫而下赴弔者皆哭盡哀配程氏繼濮氏皆有淑徳子一卽玉娶裴氏女一適楊倫孫三永逺亨孫女二長適甘棠次許徐茂玉卜以次年正月初三日葬公缽池山之原已得錢學士原溥之銘納諸壙矣玆復具事狀再拜遣使者來南京謁予文刻石墓道爲不朽圖予與玉有斯文之雅而公之卓行不可不著之爲世勸也乃不辭而大書以表之曰玆惟友義居士之墓其平生義之形者乃其仁之發也其施恩於不報之地者蓋自有報者存也嗚呼君子哉若人尙徳哉若人

倪文僖集卷二十六

●欽定四庫全書

倪文僖集卷二十七

﹝明﹞倪謙撰

○墓表

奉政大夫廣東按察司僉事顧公墓表

成化七年辛夘三月三日廣東按察司僉事顧公以疾卒公無嗣其兄倫弟信卜以是年九月二十八日祔葬公吳縣楊寶山祖塋奉雲南大理知府丁太初所述行實乞予文以表於墓按公諱儼字廷望姓顧氏曽祖泰祖至善封中書舎人父叔恭中永樂乙未乙榜任河南淇縣教諭母張氏季父叔謙任禮部精膳主事公之先蘇之吳縣人洪武中中書以富室徙京師因家金陵公幼負美質器宇魁梧有志於學早從裏中師遊輙能詩賦工書法若老成人人皆奇之旣長侍主事公京師從翰林侍讀學士士謙張先生學學大進累試京闈不偶乃歸教授鄕裏逺近來學者屨滿戶外正統戊辰巡按禦史齊公聞其賢以經明行修薦於朝召試優等授嘉興縣學訓導教人有法士多成就登名甲科景泰乙亥丁內艱服闋至京適朝廷選儒臣以充臺憲公與焉拜陜西道監察禦史以績最賜勅命階文林郎贈教諭公如公官母室皆孺人公持廉秉正糾擊不避人嚴憚之嘗巡視京倉善於立法盜息獘革奉勅淸理福建軍政邊軍多有以詭名來擾者逮系妻孥鄰里累年不絕公究得其實罪其姦而雪其誣民始獲安沙汀民叛賊殺不辜公偕鎭守內臣領兵抵其境誅其首惡餘黨悉平還朝升廣東按察司僉事時廣賊方熾公至卽往髙雷諸處招撫叛民新會楊江有賊數萬總戎趙公輔檄公剿之公提兵五千直搗賊巢斬首千餘級追復被擄男婦千餘人牛馬什器無算總戎上其功蒙朝廷銀器采段之賜公在軍中不解甲者累月冒矢石犯霜露以勞致疾乞歸田裏遂致仕還吳中公性孝友早喪父迎母就養官舎奉侍甚備少嘗鞠於伯父賢伯父卒無嗣毎思及輙悲泣主事公嘗遘疾幾危公刲股煮液以進遂愈公兄弟三人極相親愛無間爾汝交友以信義相與所得俸賚輙以賑施故舊賓客晚結屋城東時會鄕耆故友燕談爲樂或攜尊出遊登山臨水把酒賦詩澹然忘歸世事一不以掛懷抱人皆髙之卒年五十有五生於永樂丁酉十月二十七日配張氏生女一適梧州知府徐汝暘之子吳庠生楷以兄子鎭爲後嗚呼仕無所茍者君子所守之正用無所局者君子所蘊之備也茍焉而仕則知進而不知退局焉而用則優此而短於彼又何足尙也哉廷望之爲儒臣也以薦爲憲臬也以選以勞休致也以疾仕無所茍如此守之正也可尙已司教則能以善淑人司憲則能以法繩姦以武戡暴用無所局如此其蘊之備又可尙已所可惜者用未究而遽退年未耄而遽止祀未續而遽尼得不重昆弟宗族鄕黨之哀也耶使無是石以紀其徳履之祥而垂之無窮將恐百世之下有不得以考而知矣故爲之表

故竹隠盧公曁妻包孺人墓表

封兵部主事愛竹翁喪其父竹隠公母包於姑蘇權厝淺土景泰甲戌始得吉壤於吳縣橫路橋側彭華鄕之原亟欲歸葬屬有疾乃命其子鄕進士雍還吳以是年二月八日合葬焉予嘗爲銘以志其墓矣今成化甲午雍爲福建布政司左參議丁父愛竹翁憂展墓於鄕追思祖徳欲立石以表於墓以予親契甚厚知其家世爲詳復以文見屬予義不容以不敏辭乃爲之表曰竹隠公諱成甫字文義姓盧氏吳之舊族也曽祖榮祖名俱有隠徳父鎰國初知福州永福縣廉勤惠愛遺徳在人公丰儀秀麗廣顙修髯器宇不凡人望而敬之孝於父母篤於學業有志用世會永福府君歿獨任家事遂隠不出以永福號竹軒因號竹隠閒居以經史自娛𨿽佛老醫卜之書亦皆博渉好蓄古法書名畫縉紳多與交往至輙出求賞鑑所得評跋翰墨爲多臨財廉介無所茍取有傭者劚地後圃得金數餅以獻公曰爾所自得何預我爲悉推與之有司聞公賢舉爲里正公剛直無所偏徇有爭訟者不赴有司而赴愬於公公爲剖析是非莫不信服委督區賦民相戒曰不可以吾輩事累長者率爭先完納無敢後鄕飲延爲大賓公儀度有容觀者歆慕歲荒民乏食公極力區畫以賑給之賴以全活民感其徳相率圖公像於神祠事之子淸附籍南京時迎公就養公至雍方五六歲公愛之抱置膝上拊之曰汝父甚孝幼年時官府督匠急家人皆避匿汝父獨挺身出見官被捶楚不少怨母病焚臂香以禱其孝如此汝能如汝父之孝可也見雍秀異教以篤事詩書曰亢吾家者必此孫也今果如其言惜公不及見也包孺人同裏著姓唐集賢學士融之後諱妙音端重貞靜動循儀則事舅姑以孝姑歿居喪哀毀歲時奉祀皆躬執其勞治家有法待宗姻撫卑幼咸得其宜一旦遘疾召諸子婦訓之曰居家以和睦爲本愼勿多言構非以生離間吾死無憾又曰聞孫雍讀書有進宜遺書勉以忠孝大節可也公之卒在宣徳壬子二月十八日享年六十有六其生爲元至正丁未九月六日孺人之卒在正統辛酉三月十一日享年七十有六其生與公同年之十月二十日生四男三女十孫男二曽孫嗚呼詩書之族所以彌久彌昌者由世徳之積也故徳厚者流光徳薄者流卑一自然之道也盧氏之先世徳相承者久至永福則推以及於一邑竹隠又推以及於一鄕積之厚矣故其流澤至廷佐之身而始發策名進士歷官大藩有爲有守廉稱焯著用致貤恩於親父子顯榮光昭前烈況其徳業之建名位之隆日進未巳則貤恩於祖又可待矣予用是表之於墓使人知盧氏流光於後者實厚徳之報也夫豈偶然之故也哉是爲表

明故前奉政大夫湖廣按察司僉事成公墓表

天順癸未三月初五日予同年友錫山成公敬之以疾卒於鄕春秋六十有一旣葬邑之某山某原十有二年矣其季子邑庠生約今秋來應京闈鄕試謁予以墓表爲請予嘗記公歿後其伯子繪以教官守制起復來京知公與予同年契厚求爲挽詩序屬調官赴任期迫不能待而去今余心缺然則斯請也敢不爲一述以償其伯季意乎公諱始終敬之其字也姓成氏別號澹庵曽祖榮七祖玉山父彥文俱隠徳弗曜母夏氏以永樂癸未九月十八日生公丰神秀異長身美髯嶷然不羣髫齓時日記千言過目不忘比長六經子史無不通貫又解音律多藝能攻舉子業以資進取深於理趣以儒士應宣徳乙夘鄕試中式登正統己未進士第觀政內臺拜大行人使陜右禁茶又使賫經於楚蜀所至咨詢民瘼凡道途所經古人陳迹及名區勝境輙形賦詠語意溫雅力追古作襟度灑如也風憲缺詔銓司遴選擢公河南道監察禦史時朝廷方重軍伍選禦史優於材略者十二人分巡天下以理之公居第一俾淸軍政於四川比至播敍諸州苖冦叛逆勅督官軍策應兵部尙書靖逺伯王驥深入冦境擒除黨類築城敍州選練士卒守禦民賴保全還朝北兵犯邊復勅領兵紫荊闗策應會昌伯孫忠敵悉遁去還升湖廣按察司僉事敏於疏決獄無系囚臬事有未當者多所舉明以直言爲當道所忌休官還家怡情泉石略不以得失掛懷抱結屋數楹如舟名曰錦江舲以示知止之戒又作海嶽軒於橫山別墅花竹環繞分泉注於軒前名曰導泉暇則枕流漱石詠歌不輟以自樂所著有澹庵文集金匱理筌紀行集澹庵詩集行於世配杜氏虞氏子男二長繪任教諭次約性女二劉淸臣馮泰時其壻也孫男二嗚呼君子抱道於己而致用於時固思以濟乎民物也然時之所遇則有通有塞一惟順理以安之而道之全於我者自若也是以進退用舎無與於己其囂囂自得抑何往而不樂哉吾友敬之學博而材淸志髙而气直早有得於聖賢之道一旦由科第出以效用賢勞使職肅淸憲度兼優武略參預戎機道已及於民物矣抑且見幾知止拂袖而歸開幽曠之軒亭樂林泉之雅趣置利祿於土苴寓情性於篇什是則萬鍾何加一簟何陋其髙風逺度豈不眞知輕重大丈夫哉𨿽其材未盡施壽未盡享若有不足然所以遺於子孫者則有餘矣況其文章之瑰奇常存光焰於世乎予故爲述其行蔵之槪於墓石後有聞公之風而致夫懷仰者未必不有徵於斯文也是爲表

恩榮官張廷端墓表

嗟吾廷端汝何爲遽止於斯耶千里故山來視其子子秩垂滿將膺超擢汝何爲而不待耶遺素殘墨流落人間至寶橫棄略不自惜睹物思人將使吾何時而忘邪蓋廷端精於墨竹名著當時評者以爲夏太常後一人而己仲子任南京禮部鑄印局副使自吳中迎至京南京公卿縉紳求其寫竹者轍交於門廷端性豪放酒酣興發輙肆揮灑凡卷軸及屏障間皆其筆也見者驚訝如在林澳予與廷端交最久情最洽以久別復會尋盟敍好意气藹然乃出一長卷煩布湘川之景洲渚縈回萬竿林立以爲傳家珍玩然非一朝可成時造予部後春亭中爲之曰此地隔諠避俗可放筆也予時舉杯以助其興不似平時豪飲竊窺其容己有病態矣竟不能成捲而去去數日忽報廷端以不能加餐藥不奏功而卒物在人亡此所以增吾之傷感也歟廷端頴敏闓爽卓犖不覊早失怙與兄廷言同鞠於舅氏鄒自牧延師教之長自樹門戶奉孀母四十餘年嘗遊學邑庠期以科第進不偶援例赴京入國學例止滯畱京師國戚太傅會昌侯孫公昆季好賢禮士乃延於家塾誨其羣子弟相處凡二十年廷端言論侃侃多所規益侯昆季甚加禮待爲買屋居之成化初又爲乞恩授冠帶榮之其契愛如此晚思故鄕翩然來歸日以詩酒與鄕人娛樂甲午冬來金陵若學士錢公太常少卿李公劉公祭酒王公皆故人也相與延欵爲歡論文賦詩以暢敍雅懷殆無虛日蕭然與世事若不相渉也識者髙之其所著在京則有玉河稿肯堂稿在鄕則有蔵春園稿江南釣磯稿蔵於家卒於成化乙未八月一日享年六十有二生於永樂甲午閏九月二十日廷端常熟人諱緒廷端其字也以字行初號夢椿太師楊文貞公諸公皆有詩文嘉其孝別號肯堂曽祖樂常祖億之考以大號友竹妣鄒氏配楊氏有賢行生三子四女子曰憲娶程氏曰懲卽局使娶吳氏卒曰心習舉子業娶顧氏女之壻曰鄧雷舉人王銳鄒鶴王堂孫男四循環健登孫女四其一擇配安州楊太守子恩余在室懲扶柩歸卜某月日葬海虞積善鄕郁澤裏祖塋以予其父執也自爲狀衰絰蹐門請言以表於墓嗚呼有志之士孰不欲以所長成名於世然無所取重而托後無聞者多若吾廷端𨿽斂其才而不獲少試然以墨君精妙見重於世後有睹其奇迹皆從而仰慕之此其名又安得而泯沒之哉使廷端獲用於世則其成名於後未必有過於是也嗚呼廷端其亦足矣吾故抆淚而表於其墓使世之仰慕之者並以得其爲人云

○墓碣銘

義官梅軒華公墓碣銘

景泰五年東南大侵餓莩盈路朝廷詔發倉廩以濟有不足則勸助於民錫山梅軒華公首輸榖千斛於官得賜冠帶階九品之榮退檢租簿凡累年逋負者以萬斛計曰民饑如此何忍責償一筆盡勾不復索復貸佃粟千餘石不取其息鄕人感戴皆舉首加額曰願公福壽自是梅軒髙義之名振逺邇成化二年十一月八日公年八十以壽終諸子卜以五年正月某日葬於某山之原欲樹碣墓上爲不朽圖乃介予同年友王公敏行具書幣賫鄕儒鄧倫氏所述行實來乞文刻諸石孔子曰君子諭於義嗚呼公所謂好義之君子歟是以表其行以聞於世按公諱佐字仝亮姓華氏別號梅軒生而魁岸凝重不好弄年𨿽幼如老成人從學於鄕先生餘子溫性資頴異先生偉其不凡比長卽乾父蠱父喜曰吾有托矣悉委以家事休閒自適公遂偕二弟仝恱仝紹日課童僕服田力穡以殖業家日起乃一新其居凡奉祀養親延賓教子之所皆位置堅朴爲久逺計人艷其能遭母喪哀毀骨立人稱其孝延明師於塾以教子侄暇則與談理道資其麗澤宗姻間待之恩禮兼盡不致失驩賢聲日著邑長吏舉督區賦仁恕公平大家牛車小家擔負爭先樂輸公充其儲而民徳其惠時巡撫工部侍郎周公旣知公端介命爲總收深加禮待好施予嘗建石梁五甃通衢數千尺以便行旅所費不訾感外祖徳則構亭立碑表其墓念大母及母二族無後則建祠奉其祀皆盛徳事也於家事綜理尢宻律身嚴謹外內斬然整齊有气節一毫不挫於人人有過輙面折不貸鄕人有訟率走白於公聴其一言而解其爲人信服如此晚年以後事爲意一日語弟侄曰合族同居固爲美事異日恐不能保吾見他子弟因貲致訟者多矣孰若及吾生前爲汝處析不亦可乎皆謝不敢乃取田廬帑蔵奴婢均析之付家事諸子優遊燕居與知己觴詠爲樂朔望則焚香誦佛書而己一日得疾諸子以醫藥進卻之曰吾年至此巳矣何藥爲汝等但能謹身飭行不墜家業死無憾遂卒公系出宋戴公子考父食采於華因氏焉春秋時華督其裔也南齊有孝子寶家錫山十八世至榮仕宋徙汴又三世至原泉隨宋南渡復歸錫居梅李鄕隆亭裏又七世至璟宋徳淸茶園正捴領則公之髙祖也奕世衣冠爲邑望族曽祖燧祖得昌又徙興道墓塘裏父修文有隠操母陳氏配鄧氏子三人芝蘭藪女一適顧雍孫七人威立本節朴質敏女六人曽孫二人銘曰

冑啟於宋公族之宗逮齊孝子始居錫峯後徙不常復歸於錫代多聞人衣冠舄奕噫惟梅軒偉乎其容慷慨好義古人之風折券捐貲惠周於眾邃古孰儔南陽樊重散給昆弟均一不偏遐則誰匹茂陵文淵家事勅斷質成感恱河內向平太原王烈東漢髙士今復見之章服有曜稱徳惟宜大耋令終自天錫類身去名存聞於世世

京庠生黙庵陳克遜墓碣銘

克遜諱讓姓陳氏黙庵其號也其上世爲雲間人洪武間徙�石曽祖子眞始移家來居金陵今爲上元人祖思聰父廷輝皆不仕克遜自幼好問學聰悟不凡比長入京庠爲增廣生進徳修業勤厲不懈試優等補廩膳生以家去學逺夜宿學舎兀兀焚膏讀書殆忘寢食工文辭說理精確同舎生以爲不能及累以尙書舉於鄕輙不中人爲之咎主司克遜則安於義命未嘗少挫其志也性孝友朔望必歸省侍母有疾刲股愈之父母相繼卒居喪哀毀幾滅性遇忌日及正旦冬至輙不茹葷躬詣墓所祭奠事其兄某敬愛兼至拊兄子祥如己出爲人端謹和厚交朋友有義气重然諾取與不茍介然以節操自持隆於事師不以家儉而廢其禮提學憲臣以古之爲教先徳行後文藝命教官舉諸生中有徳行者以示勸教官首疏克遜孝友之實舉憲臣甚優禮之由是克遜之名益重於縉紳間矣克遜不爲崖絕之行遇人無賢愚皆溫顏以待人樂親之執經從遊者甚眾相與剖析疑義教之作文曽無厭倦恆哀親不逮養冀取科第沾一命得國家褒贈之寵以爲親榮今秋舉又不中鬱鬱不得志因致疾卒於學舎可哀也夫卒時神思不亂區處後事甚悉成化辛夘十一月九日也春秋三十有八生宣徳甲寅四月十九日配南氏有賢行自克遜病毎夜稽顙北辰求以身代又刲股爲糜以進卒不效嗚呼士負學術之美志行之髙者宜得貴顯壽考理必然也今克遜不幸不獲一遇以究厥施而中年夭折又無一息以繼世果天道之無知耶抑天之未定也耶然孟子以令聞廣譽爲良貴韓子以生而不淑爲非壽死而不朽爲非夭由是言之克遜爲貴而壽矣克遜之卒也聞者皆痛惜之其友陳士行爲經紀其喪與其兄擇是月十六日葬之神策門外石炮山祖塋復伐石樹墓上欲予爲銘以彰其聞於後世予素重克遜旣哀其賢而不幸且慰其心於溟漠也畀以是銘銘曰

孰俾其業之丰而身之窮孰俾其徳之隆而厄之逢志不一通竟賫以終視天瞢瞢莫知彼穹嘅顏殤與跖壽蓋今古之攸同援筆灑淚抒九原之幽憤來萬里之悲風

○墓志銘

故新建榮僖侯夫人趙氏墓志銘

天生瑰奇之才建非常之業蓋必有賢嫓相成於內焉若新建榮僖侯夫人趙氏是已夫人世家河間交河性恭順有識量父某母王氏嘗奇之曰是息必貴非凡子耦年十七同邑李公士中聞其賢聘爲子婦遂以歸玉玉卽榮僖也侯幼從戍營州左護衛在具慶下夫人執婦道事舅姑盡孝敬洪武已夘文廟靖難兵抵太寜侯卽歸順隨駕南徵夫人與別曰丈夫乘時奮庸當以身徇國毋畏危自幸而懷內顧也侯是其言遇戰疾力故積有勛績以底平定遂由總旗四轉至指揮同知夫人在戎戍艱苦備嘗處之晏如也宣徳己酉侯又以功四轉至伯爵膺誥命階勲奉天翊衛宣力武臣特進榮祿大夫柱國食祿八百石追贈三代夫人獲再封焉時家旣貴顯夫人克謹禮法閨門雍肅毎訓子孫必先以起家辛勤之道下逮媵妾有螽斯之美均視嫡庶合鳲鳩之徳至疏戚長幼處之罔不順適正統辛酉侯先下世至是而夫人亦卒矣實丁夘五月二十三日春秋七十有五子男七長曰英襲任府軍前衛指揮使次源早卒次海次賢次良亦卒次春次奉女四府軍前衛百戶範逹其長壻也余未行孫男七奇端佐倫儔仁使孫女五曽孫男二瑾璹曽孫女二以是年某月某日祔於榮僖之墓而英持其僚友都指揮僉事掌府軍前衛事李聰所爲狀來請銘嗚呼志不以窮阨而動行不以亨豫而渝卒相君子就大勲享厚祿作則垂裕其賢可書以銘曷辭銘曰

虓虎之雄克奏膚公孰翼成之由賢在中享有茆土龍章錫封貴富壽考徳福並隆安仁之原是爲幽宮體魄永托流慶無窮

勅封孺人亡妻姚氏墓志銘

嗚呼此爲吾妻姚氏孺人之墓孺人諱守眞以景泰庚午閏正月初五日歿於南京年僅三十有二距所生爲永樂己亥四月二十九日歿後兩月予自朝鮮還朝始聞其訃乃爲位而哭祭之以文曰昔我聞爾出自名家故講姻好我取進士赴京請命南還與爾結姻爾叔父用歸於我同舟北上寓居官舎邇來蓋十年矣爾父早喪爾母來視母子歡聚於此亦已九年我仕朝著爾贊家政勤苦卓立甘守淡泊與我志同和厚於親戚惠睦於鄰里眾口一辭皆稱曰賢生子女六人乳養保抱艱辛萬端然有浹旬而卒彌月而卒不及晬而卒虛勞愛育痛切於心今存者男得倪嶽女得淑靜而已爾於前年產後天癸不至詢諸名醫僉云有兒食乳者不爲疾去歲春初忽感熱嗽累治數醫綿延弗瘥秋來國家多事人心惶惑誠恐爾生驚憂病益增劇故急遽之間遣爾與爾母還家料理想爾喜見親屬病必可痊我徐圖便差來視不意奉使東行比還卽得凶問聞之頓足搥胸傷痛無極況聖恩錫我勅命爾封孺人三月八日拜受天寵正宜永享光榮何爲不待而逝命之涼薄一至此耶夫生必有死此固常理然不及下壽而靑年夭折永違偕老之願此所以爲可深痛也豈心思抑鬱之難療耶抑療治之不及耶抑大數一定而不可逃耶言與淚俱不勝哽咽奠此一觴聊伸我心嗚呼哀哉祭訖翌日上疏乞省祭詔許之撤位而歸爰卜是年十二月二十日舉柩祔葬江寜縣新亭鄕祖塋之次燎黃以告孺人有徳容性聰敏通書史大意克謹婦道父諱友直其先杭人也移家京師占籍上元博雅好古爲時聞人母王氏貞靜慈淑孺人之賢母氏之教也叔父曰友聞兄曰愷弟曰恆曰恱恆爲應天府學生銘曰

孰畀之淑也噫曷奪之速也噫從爾姑於玆麓也噫尙歆承命服也噫彼蒼者天茫不可告也噫

明故奉訓大夫戶部員外郎王公墓志銘

戶部員外郎王公年五十忽感奇疾奏乞養痾於家詔許其歸歸家檢方服藥優遊十有一年而卒時景泰癸酉十二月七日也春秋六十距所生爲洪武甲戌正月二日公諱鎬字子京生而丰秀動止異常童長老咸器之被選入州學授博士經學大進甫弱冠以禮經中永樂甲午京闈鄕試上春官屢辭乙榜弗就入國學卒業業益成宣徳已酉拜戶部主事居官廉愼勤職業性凝重不妄言笑處事精宻吏不敢爲姦用是利澤下流人沐其惠秩滿書最朝廷錫勅褒之封贈父母妻室大司徒雅重公奏遷補員外郎缺聲績兼茂物議以爲得人正統丙辰聞父喪歸躬負土成墳手植松柏哀號柴毀人不能堪有芝生墓側鄕黨謂公孝感所致欲賦詩頌公公曰艸木何知力謝絕之服除仍舊資司徒方倚重公竟以疾去公家法嚴肅以力本務學訓厲子姓晝耕夜讀日有程課故璽以明經登進士拜戶部主事公之教也嗚呼若公之材使不困於疾克盡展焉則利澤所及益廣祿位所進益崇矣而遽止於斯不亦可慨也夫然慶鍾後人足紹前烈抑亦可無遺憾矣公先世汴人隨宋南渡自髙祖允恭而上皆居建康譜逸世系無考至曽祖永福始遷和州故今爲和州人父仲文樂善好施以公貴封戶部主事母湯氏封安人配陶氏有淑徳亦封如母子男三長卽璽次璟瑜女二適陸顯宋俊孫男六世榮世昌世美世俊世傑世顯孫女四公之卒璽解官歸將以年月日葬公郡西曆陽鄕祖塋乃奉吏部考功郎中陳君亶所述事狀來請銘爲之銘曰

學邃而端行方以完治世之賢中道遘痻弗究所存竟止莫前奕世濟美允蹈遺軌簮笏有傳玆蔵體魄我掲其徳永固萬年

臥云處士居公墓志銘

臥云處士者句容之耆彥也正統庚申秋予省侍南歸嘗遊其邑過處士見其子邑庠生輔侍側循循執禮閨庭肅如知其徳之刑於家也退遇邑人事有未白多就處士求直無不恱服又知其徳之信於鄕也心竊重之歲丁夘秋輔以明經中鄕試歸處士已得疾逾月竟不起矣惜哉實是年十月一日也春秋六十輔以明年正月十日葬處士移風鄕小幹村原尙未刻石志墓景泰甲戌輔會試春官大懼潛徳弗彰爰奉監察禦史張君紳所爲狀徵予銘歸納諸壙予素重處士者銘奚辭按處士諱安字處謐性閒曠逺聲利偃息一室霏檐泛榻皆無心物也因號臥云祖仁父廣咸讀書有行義母李氏處士幼有巨志嗜問學樂與儒者遊所交皆天下知名士或勸之仕曰以漆雕子若從遊聖門尙未能信於斯吾何敢矧羣賢滿朝吾得沾沐徳化耕鑿食力以盡吾齒爲太平逸民不亦可乎君子知其志之髙尙矣平居言笑不茍持身甚嚴辟家塾以教子弟小有過輙加誚責以故皆馴謹無外騖嘗謂弟莊曰父母生吾兄弟三人長兄敬早世惟吾與汝在恆怪世人鬩墻生忿良由爲異姓所惑也尙戒於斯又諭諸子曰吾與汝叔生旣同胞死當同穴宜表曰難兄難弟之墓此吾志也汝曹識之故邑之名有家法者必曰北郭居氏處士宅心仁厚拯人饑寒卹人患難惟恐不及前後賴其舉喪婚嫁者甚眾嗚呼易有之曰不事王侯髙尙其事又曰履道坦坦幽人貞吉書稱惟孝友於兄弟施於有政今觀處士被褐懷玉不求聞逹而慕仁好義率其素履篤乎孝弟於易書所云蓋無媿矣𨿽抱道不試種而未獲然教子登科將躋顯榮食其報者不在玆乎處士配陳氏有淑徳子三人長曰範次卽輔次曰轔女一徐禧其壻也銘曰

與云爲徒樂山澤抗志不降徳茂積身𨿽云晦譽籍籍惠愛在人永無斁甲子一終反窀穸慶垂厥嗣光舄奕欲知幽潛視此石

明故贈刑部主事劉公墓志銘

永樂辛夘二月日贈南京刑部雲南司主事劉公以疾卒越四十年是爲景泰庚午以子讓貴始受勅命又三年讓爲閩藩參政因拜表闕廷始自述狀謁予爲文志諸墓讓之言曰讓喪先考時兄敬甫六歲讓甫晬皆未有所知識比長先祖及母嘗道先考行實以誨讓讓謹識不忘玆賴遺庥獲有祿養而先考不及見痛恆在心重惟先考賫志早喪而潛徳卓行皆宜表見於世乃使郁而不彰不孝之罪也先生讓故人幸矜而賜之銘將歸燎黃追而納諸壙予不獲辭按公諱浩字孟然世家永平灤州之七里河其先有諱君榮者仕元金牌萬戶君榮生天麟襲父爵守大興州天麟生彥和值元季兵擾失其官偕毋避亂眞定之井陘彥和生通甫通甫有五子曰士中士舉士員士興其季卽公也遷居滄州故今爲滄州人公生有美質愼舉止寡言笑自幼卽知向學通甫常拊之曰吾家世爲武臣至我父子中經亂離隳厥遺勲今遭際聖朝偃武修文四方底定汝尙以文進用毋墜先業乃遣入鄕校讀書洪武丙子偕鄕先生孟鐸赴京講讀禦制大誥受楮幣之賜回家益力於學入州庠從學正宋經授尙書晨窓夕檠志不少懈逾年經愛其篤學補廩膳生兩赴秋闈鄕試不偶修徳講學持操愈厲平生不解飲酒不近博戲專力儒業於秤斗較錙銖市利俱所不識因積學過勤得疾經歲不起竟卒年方三十有二通甫葬之龍堤北三嶺原毎閱公所業輙仰天大慟曰天乎何奪我愛子之速耶我何以生爲親鄰聞之莫不灑泣通甫拊教二孫遣讓入州庠紹公志語人曰吾行不媿天旣折吾子此孫必將顯吾宗也恨吾老不及見之今讓登進士第拜秋官擢參政其言有徵云嗚呼公舊爲簮纓家功徳及人者久遭世多故門祚中衰公積學種徳將起而振之亦其時也而靑年夭折此天之莫可致詰者使世爲善者觀之不幾於怠乎然慶鍾於子致位顯融公𨿽則不獲祿位於生前而榮享褒卹於身後爲善之報信不爽矣是宜系之以銘銘曰

命𨿽夭名則壽骨已化徳不朽約於身丰乃後龍堤峩峩土深厚玆焉是蔵啟厥佑我銘明之永垂久

陸母王氏墓志銘

太學生陸通孝於父母得請寜親於家時率其婦若子列拜稱壽承顏養志恪修子職親心甚樂也逾三年通治任北還太學辭親以行而母疾遽作卽解任召醫躬侍湯藥疾日轉劇臨終謂通曰吾爲婦弗逮事舅姑力勤儉以相汝父克有今日及午刻吾逝矣滿眼惟汝一子所望出爲時用宜砥厲名節毋貽祖宗羞庶足光門祚也汝其愼哉言訖气息奄奄而卒蓋景泰乙亥九月十九日也春秋六十有八洪武庚午十一月十一其生之曰通哀毀持喪將以明年三月十六日葬於城南牛首山文殊嶺祖塋之次乃緘翰林編修戚君瀾所述事狀走書數千里來謁銘予與通爲同庠友又同裏閈素知其孝又知母賢銘奚辭按母姓王氏諱澄字本淸舊爲姑蘇著族洪武中家以閭右徵遂移實京師爲上元人曽祖諱徳仕爲安仁尉祖諱興二父諱文貴母吳氏文貴無子惟弟一子少鐘愛毋甚及筓爲擇嘉壻得同裏陸友誠曰王陸載郡乘枎相垺遂納諸甥館友誠善治生母助理於內產業益丰裕日致滫瀡滑甘以養父母皆手自烹餁不以假婢使後文貴卒母謂其夫曰妾父承宗系之重不絕如綫幸從弟已長欲俾自立以紹王氏宗祧可乎友誠賢其言盡推所有與之惟取荒頓朽敗者自給久之業復起𨿽家無贏貲而吉凶賓祭之需未嘗告乏由母之能節縮也平居寡言笑禦下寛肅有矜卹心嘗有賈媼寘貨物於母去而暴卒物主索之急媼子莫知所寘不能償母召而歸之媼子徳之爲稱頌於人人用是裏■﹝尙阝﹞皆知其賢云子男一卽通博學多材以庠生升太學躋顯融有日矣孫男二曰貞曰崧貞早卒孫女四銘曰

子也克孝婦也盡道母也知教徳也允蹈前培後紹爰食其報勒銘玄兆百世有曜

倪文僖集卷二十七

●欽定四庫全書

倪文僖集卷二十八

﹝明﹞倪謙撰

○墓志銘

大明故平羌將軍甘肅總兵官西寜侯宋公墓志銘

國家以神武戡定區夏允賴羆虎之士佐成鴻業於是錫爵酬勲俾傳罔極然出自閥閱者恃崇髙而昧學識備員屍祿者爲多求其席父祖遺勲荷國家重寄輙能懋騰聲績者予於西寜侯宋公蓋僅見也公諱誠世家鳳陽之定逺曽祖諱晟膂力有威重當我太祖髙皇帝龍興初隨父兄來歸從下江南定中原東徵西伐勲名日盛拜僉右軍都督府事出鎭甘肅太宗文皇帝臨禦升後軍都督府左都督尋授平羌將軍充總兵官遣廷臣卽軍中進封西寜侯世父諱琥駙馬都尉尙安成公主襲侯爵仍授平羌將軍總兵甘肅祖諱瑛駙馬都尉尙咸寜公主亦襲侯爵北兵擾邊扈駕將兵往平之沒於戰陣追封鄆國公謚忠順父諱傑襲侯爵典宿衛禁兵克篤勤愼母蕭氏中都畱守蕭某女貞靜有淑徳公幼聰悟好讀書性孝友軀幹魁頎雋爽及冠美須髯善騎射有勇略景泰初侍父居京師壬申往視別墅於涼州冦入境掠牛馬長驅而北者公時率家僮出獵遇之連發三矢殪三人敵駭散驅其所掠而還邊人驚嘆曰眞將種也甲戌還京痛祖死節承父命還南京祖塋具衣冠以葬乙亥春侯疾作馳書召公夏五月公兼程至京泣拜侯牀下侯曰吾忍死待汝今及見吾目瞑矣越七日而卒公哭踴幾絕殯殮如儀上遣賜祭營葬公扶柩歸葬祖塋罔不周愼秋九月襄事詣闕謝恩詔令嗣爵毎侍朝上顧其狀貎甚奇之謂可屬大事不數月命署右軍都督府事政如素習尋賜璽書命出鎭甘肅授平羌將軍印充總兵官公至鎭夙夜惴惴圖紹先烈訓戎兵拊士卒謹邊防明斥堠革姦獘公賞罰秩然武備修飭封疆完實一日閱武教場忽中風疾亟舁歸而气已絕矣時天順丁丑十月二十一日也享年三十有一訃聞上悼惜爲之輟朝配田氏旗手衛指揮田忠女克營公喪戊寅扶柩至京擇地都城北某莊之原以葬請命於朝上遣有司諭祭營冡壙卜以今年某月某日葬焉嗚呼公本貂圭世冑宜爲驕侈所溺乃能折節務學養成其材是以甫嗣侯封遽登樞府總戎西陲月未一期卽收安輯之效使天假以年則外服羌敵內固邊境屹然爲國保障當與古名將垺矣大廈方建梁木中摧不亦可慨嘆也夫公無子以弟讓嗣封讓乃具事狀請予銘其墓予與公有過從之雅其塾師錢司訓景和予故契也素聞談公家世行已爲詳忍無言乎遂爲之次第而系之以銘銘曰

神龍飛天云駿奔闔辟再造乾與坤桓桓虎臣識所尊慷慨仗策歸轅門揮戈崩角孰敢捫率師奮伐車啍啍秦隴底定戎旅屯甘肅出鎭作屏藩分茆錫爵功首論食邑西土傅后昆雙麟並出玉潤溫嗣侯尙主通天閽繼世守邊臨浩亹振揚丕烈光炳輝乃父禁兵司虎賁鑾輿扈從陪金根惟公挺生志髙騫長身玉立虯髯掀胸蟠豪气云夢吞好文能武勇略存國家倚任錫寵恩督兵樞府肅不喧眷顧西陲古煌燉往佩將印平羌渾威行徼外控諸畨奕業濟美古莫倫邊塵不驚靖塞垣武備甫飭嗟沈淪聖皇悼惜卹典惇命𨿽夭折名節完靈輴歸來萬里魂白璧下瘞城北原我銘掲休刻玙璠令徳億載永弗諼

故錦衣衛指揮使徐公墓志銘

天順攺元之春皇上自南宮復升宸極維時錦衣衛千戶徐公暘從總戎中貴衷甲挺刃以防不虞事定以功升指揮同知賜白金文綺越三日召暘至武英殿勞之有曰朕在南宮卿毎仍共事逹忠欵不避艱危朕念不忘其升暘爲指揮使子孫世官倍賜白金文綺俾禦用監寫經日給大官酒饌越明年夏病暑六日卒於澄淸坊甲第實戊寅六月十三日也享年五十有二訃聞上深悼惜之公字孟暘姓徐氏暘其諱也浙之鄞人其先世家於杭十世祖某宋承事郎某生諤舉進士尙書省幹官諤生天佐臨安府監稅天佐生天民國史實錄院校勘官丞相江萬里表知安吉州辭不受歸以琴自樂琴得東嘉郭楚望天臺劉志方之傳與守齋楊少師三衢毛敏仲制紫霞洞譜傳世徐氏琴自天民始天民生企宋承節郎元世祖旣平宋遣使召天民時已卒促企入覲世祖聞琴嘆曰騰格哩浩爾齊華言天下樂師也俾授完顏壽曲爲制完顏譜命官不受歸隠檇李南陽村企生徳符舉茂才兩浙鹺司大嵩場管句制琴史雜言曲調卒於鄞縣大白裏因占籍焉曽祖和仲通春秋編宋史要言鄞學訓導文廟潛藩時以琴召見受重賚及卽位和仲已卒召其子惟謙及孫守眞俱至南京克傳家學賜第北安門外扈從來京仁廟嗣統拜惟謙右順門待詔未幾惟謙守眞相繼卒公之祖父父也宣廟知公世琴命隸錦衣共事禦用監正統九年皇上選公寫經賜楮幣以琴直南薫殿景泰初以年勞拜府軍衛鎭撫轉錦衣尋調畱守壬申鼓琴稱旨復轉錦衣甲戌升副千戶兩轉至今職簡在上心眷注方殷孰意其遽止於斯也耶哀哉公居家孝友樂善好義質直無隠伏與人交全終始性頴敏軒豁博渉羣書工律詩書法尢精不嗜酒退直偃息一軒左圖右史幽淸絕俗客至焚香瀹茗談古今理亂論人品得失亹亹不倦或乘興取琴鼓一再行襟度灑如予毎造之塵慮未嘗不瀟然滌也公感上知遇一念忠愛貫乎金石𨿽風雨漂揺曽無少變其气節不亦可尙也夫公妣呂氏生公及昭其眾弟曰琳璉玟瑤配田氏循婦則子二長甫東駕隨侍舎人次用皆能業琴與書以承公教女一武功左衛指揮男王宣其壻也甫用以故鄕逺不能歸乃擇地都城朝陽門外某村之原卜以卒之月二十六日葬焉乃奉刑部郎中錢愽所述事狀請銘墓石予與公交久且厚爲知已而刑部之狀又可按不誣謹取其忠義之著世所共知者銘之其辭曰人囿於气數固有定修短與奪孰云非命已乎孟暘侃侃忠敬憂國忘家罔知危阱卒翊龍飛底於康靖皇曰賢臣功莫與並寵數方隆一僨不競豈其定者有司其柄壽止於斯延後有慶勒銘堂封百世可證

奉訓大夫鈞州知州項公墓志

公諱嶷字伯髙姓項氏浙江金華人也世居溪下界通濟橋曽祖某祖壽欽考文昌俱隠徳弗輝妣李氏慈惠淑柔文昌於洪武二十五年以貲殷富移實南京占籍應天之上元居龍江復成橋樂施予多以棺槥助喪賙卹貧困不望其報公天資淳厚器宇凝重自幼不好逐裏中羣兒戲舉止老成長幼咸異之嗜讀書不待督勸而勤永樂間以民秀選入應天府學爲弟子貟習毛氏詩學日有進弟曰富克幹蠱以治其家公養親有托克畢志問學晝夜恆居郡黌率朔望休假乃一歸省爲師友者皆推重之挾所得屢遊場屋不偶不以病有司務學益力宣力五年貢於春官升北京國學迎親就養十年秋丁母憂權厝都城之南服除詣銓曹正統四年奉命隨監察禦史按巡廣東有能名六年使還釋褐直隸眞定府通判在保定易州山廠督合郡官夫采運薪炭以供國用公廉勤端愼子惠下人待以誠信課工必均其力輸納必寛其期用是樂於趍事國用無虧人不告勞九年春丁父憂官民保畱例不許扶柩並啟母櫬歸葬金華婺女鄕馬海阪之原服闋工部尙書陳公恭總督易州薪運具奏保公廉濟十一年冬乃轉山東靑州府判仍舊督運十四年移山廠於滿城事甫新創規畫得宜景泰四年滿九載秩五年以最績升河南鈞州知州公宅心平易孶孶愛民民皆恱服毎懷止足之戒天順攺元春有事來京陳辭請老遂獲休致之命聞者賢之公體貎丰碩冬感寒嗽喘逆醫久莫療以明年月日卒於京師春秋六十有五距所生爲洪武某年月日室兪氏同郡醫族女貞孝靜專克遵婦道子男二長曰銘先公一年卒娶劉氏次曰鍾娶某氏女三皆未行嗚呼公朴茂沈篤表裏如一待人溫然可親處事介然有守外無鉤距內無畛域信乎君子人也謙自垂髫讀書社學卽被公所知時大理胡卿巡撫南畿興學廣士公言謙於卿召爲府學弟子貟遂遊公講下承其誨益則謙今日得踐仕階者皆公之賜也安敢忘公大徳乎鍾以逺不能歸乃奉母命擇地城南東臯村之原卜以是年八月日葬公來問銘於予謙傷公壽不附其徳誠爲可憾然其平生始終惟謙知之爲詳也非謙銘之而致有遺徳不亦尢可憾哉乃敢不媿蕪陋以謙所知次第書之俾銘刻石蔵諸墓銘曰

徳蘊厥躬若玉在璞才充於用若鐌之削不殫民力趨者自樂循良豈弟卹乎民瘼辭榮引年制行之卓允矣君子不負所學存者實丰胡壽之約永蔵斯丘土厚水渥斵石揚芳其辭也確百世垂休後者其作

明故大中大夫山東參政左公墓志銘

公諱璒字世瑄姓左氏世爲江右南城宦族以明經中永樂甲午鄕試登戊戌進士第觀政都察院辛丑拜浙江道監察禦史壬寅丁父憂起復攺湖廣道正統戊午升廣東左參議景泰辛未九載秩滿升山東左參政癸酉以目疾乞致仕天順戊寅得疾終於家實五月某日也公少聰悟好學甫七歲補郡庠弟子貟成童母嬰疾阽危徒跣走禱於華蓋山比歿哀慟柴毀旣冠從鄕先生前禦史聶宗尹受春秋經先生見其端厚頴敏曰此吾鮑宣也以女妻之父嘗患背疽時年八十眾醫已莫療公已出仕喪耦適以續姻還乃禱於天願以身代忽遇逺醫至療之獲愈人以爲孝感爲禦史時嘗奉命按治陜西平反寃滯繩糾貪墨風采甚著代還受勅命進階文林郎封贈父母及室時都禦史顧公佐總憲臺綱振威望獨器待公凡疑獄難決者必以屬之尋督處州銀冶趨利者眾恆弄兵爭敓公痛繩以法莫敢犯嘗有虎爲民害公捕絕之復奉勅考察浙江官吏激濁揚淸旌良斥暴輿論允愜其在廣東時淸理軍政姦僞莫售嘗往瓊崖招諭黎猺悉聴約束漳潮冦發公以兵擒首亂者罪之餘皆釋去廣冦黃蕭養勢日猖獗公卽率兵還討又往廣西徵兵造船以禦之冦平與有功績滿復受誥命進階大中大夫封贈如制其在山東時總督民賦公徵輸有藝賦足而民恱甫二載謝事去其居鄕裏比歲薦饑公發粟以濟全活者甚眾鄕人徳之公寛裕仁讓和易可親以淸約自持不爲斬絕之行歷官中外幾四十稔所至興利除害惠澤在人毎思世人節誇辭而寡實行因號訥庵以自厲所著有訥庵稿辭旨溫醇務於析理又嘗編次晦庵刪定古文孝經及春秋要旨藏於家春秋七十曽祖諱明叔元三公府從事祖諱彬卿平樂州學正父諱彥彰贈監察禦史廣東參議母周氏累贈恭人室聶氏早卒繼白氏贈封皆恭人子一人曰贊登進士任吏部稽勲主事白出也孫男一人孫女三人贊將歸卜以某年某月某日葬公城北黃湖山之陽奉其同邑國子慱士房令所述事狀來請銘嗚呼若公文章政事表表著聞而功名始終克全晚節其徳若斯銘何媿乎銘曰

幹霄之木節勁匪曲棟此廈屋也大鈞之柷八音禪續厥聲穆穆也繅藉之玉瑩無颣蓄終返初櫝也老成範俗胡然不祿景仰賢躅也黃湖山麓玄兆所卜銘用振其馥也

明故奉天翊衛宣力武臣特進榮祿大夫柱國武彊伯楊公墓志銘

天順庚辰閏十一月朔鎭朔將軍總兵官武彊伯楊公以疾卒於位傾城駭痛市爲之罷逺近無間老稚婦女皆哀慕如失父母訃聞上震悼惜之爲輟視朝一日遣官諭祭命有司營葬事賻卹其家公無嗣其弟倫自京師來奔喪扶柩還京卜以是年十二月某日葬阜成門外釣魚臺原從母兆也乃欲爲兄不朽之圖丐謙銘其墓石謙辱公愛厚義弗容讓謹稽其世系勛伐徳善之迹爲序而銘之公諱能字文敬系出太原霍山王宋有諱輈者官揚之六合子孫因家焉髙祖順不仕曽祖政漢中衛百戶祖璟嗣政璟皆贈柱國昌平侯父琳封後軍都督府都督同知妣陳氏贈夫人督府昆弟三人伯洪昌平侯追封頴國武襄公季忠封後軍都督府都督僉事督府其仲也洪武中頴國嗣百戶調官開平偕二弟來宣府督府實生公於城南寓舎公端重和厚早知向學習武事勇略過人宣徳中督府命公省先塋之在漢中者公獨走闗西展奠盡禮挈族屬還聚宣城督府喜公之孝正統初頴國知公材器不凡俾客遊江淮吳浙以博見聞還畱侍帳下甲子春從頴國戰伊克穆蘇生得戰士二十餘斬首倍是獲其畜眾什器拜開平衛所鎭撫初公有族弟智歷官開平衛指揮使歿子軍家奴嗣亦歿侄宗嗣幼疾頴國欲以公易之丁夘秋疏聞詔能嗣智職宗嗣能職戊辰冬頴國遣公出境詗敵遇於灤河三岔口先登生得若干斬獲有加擢都指揮僉事己巳秋從頴國哨大同遇敵聚落店追北至栲栳山生得二人奪回被掠人畜什器尋從左參將都督朱公哨懷安戰敵城東生得一人親械詣京有白金文綺之賜冬勅召頴國還朝公從之賜以白金文綺時北騎入冦勢猖獗甚卽命公督兵徵哨戰敵紫荊倒馬二闗左右臂中二矢生得若干斬首有加奪回被掠人畜甚眾景泰初元春擢都指揮同知賜以白金文綺尋勅充遊擊將軍提兵宣府巡邊賜盔甲弓矢佩刀銀杯文綺楮幣夏戰敵萬全右衛及西八里溝矢中左股生得一人斬首有加秋還朝擢都指揮使冬詔仍充遊擊將軍統神機京兵辛未春居母夫人喪奪哀擢後軍都督府都督僉事命充左參將鎭守宣府賜以楮幣夏詔洪充宣府總兵官掛鎭朔大將軍印能進都督同知仍充左參將信進都督僉事充右參將信公從弟也一門三將同鎭邊陲時人榮之壬申冬命充左副總兵癸酉夏賜誥封贈父母妻甲戌春勅召還朝總練神機京兵天順攺元春迎上復辟擢左都督賜白金二十五兩彩幣二表裏尋奉制諭充總兵官掛印鎭宣府賜白金五十兩彩幣四表裏夏大同有警詔公選精兵付禆將討之公願親行賜勅奨厲命統前兵戰敵磨兒山及石灰跕生得六人斬首十五級及奪回被掠畜眾秋進爵武彊伯食祿一千石時敵饑敝公欲乘機出剿詔慮輕敵勉使持重不果戊寅春錫以誥券加封奉天翊衛宣力武臣階特進榮祿大夫勲柱國制詞有剛毅忠良能驅彊冦之襃秋諾延衛來報敵將入冦公欲以狄攻狄給礟火俾夜斫其營果如公計破賊已夘夏敵近大同公引兵赴之至皆驚遁庚辰春城順聖川工不閱月人無告勞秋敵入洗馬林公追及於新河口生得一人尋獨石有警公出兵剿之戰敵韭菜衝追北數百里至保昌州敵勢迫皆棄輜重遁獲其畜眾什器師還俄大同警報卽引兵往敵已退公還兵保境敵聞公還復入公復馳往敵又退乃耀兵塞上敵遁不敢復入逾月師還奏罷軍士官馬徵償官仍爲給補獲免者數千家仲冬廿六日公自閱武回偶感寒疾醫誤以气治病六日遽卒悲夫卒之旦猶力疾籌邊務及昃而逝無一語及家事公先往大同時丙夜兵將發有星如盂墜城中光燭地有識爲公憂之至是卒驗云公英敏詳愼慷慨好義平居循循然遇敵則勇气自奮善用兵號令嚴明師行整肅有食民一瓜者輙置於法與士卒同甘苦遇寒凍者則出私帑市皮裘衣之病則給以肉糜遣醫療視死則棺殮祭之必歸其喪故人畏威懷徳樂爲效死北兵敬憚至以楊爺稱之𨿽古名將不是過也修築邊城斥堠得法敵不能犯擇地蒔蔬鬻供公費盡革科擾之獘築室數百區居河南戍兵樂得其所持身廉介深逹下情有愬訟者灼見情僞咸服其明性至孝視膳問安不離親側未嘗輙入臥內惠睦宗姻嘗出貲嫁族之孤女不遺故舊交全終始下賢禮士人樂親之蓋春秋僅五十有二而卒距生永樂己丑十一月十五日配張氏先公八年卒槁葬宣城今遷柩合葬繼王氏女二長適宦族王英次適龍門衛指揮使張祥銘曰

天佑國家篤生英賢降神鍾靈節彼燕然偉器雄姿視前無古將略世承允兼文武乘時奮庸懋建武功由禆及專遂躡父蹤乃總元戎乃酬閥閱鐵券金貂虎符龍節邊庭畏卻保我塞疆惟忠徇國罔敢或遑桓桓虎臣爲北藩屏威徳昭宣永息邊警國有輔翼人有怙依而不永年其誰不悲誰能不死貴遺休聲猗嗟武彊芳流汗靑釣臺之原深閟玄宅掲徳振華爲刻此石

故驃騎將軍萬全都指揮使司都指揮使李公墓志銘

公諱顯字君謨姓李氏山東濟南泰安州人曽祖諱先贈明威將軍蔚州衛指揮僉事曽祖妣陳贈恭人祖諱旺前淮南樞宻院副樞洪武初歸附從薛右丞常國公徐丞相西平侯宋國公定逺侯頴國公等徵伐四方靡不克捷累官大同左護衛指揮僉事祖妣戴封恭人考諱榮嗣前官攺大同左衛妣張公自幼齡喪父優給以祿永樂庚子嗣前官宣徳庚戌從楊武侯城獨石赤城仍從恭順侯出塞燎荒巡邊乙夘選領騎兵沿邊巡哨正統丁巳從總兵官都督方政遊擊將軍楊洪巡哨徹爾山斷頭山等處尋以刑部尙書魏原選統兵駐札沿邊樺皮溝等處巡哨癸亥從左參將石亨統騎兵出塞偕弟茂茂子瑄遇敵金山戰勝有功甲子擢指揮同知賞白金絹布茂瑄皆升大同左衛千戶己巳用薦升指揮使守備大同再升署都指揮僉事尋加實授截殺敵兵斬獲有功景泰初元升都指揮同知賞以銀布復遇敵兵戰勝有功辛未升署都指揮使天順攺元詔加實授尋奉勅充右參將分守西路未幾調萬全都司掌印視事辛巳冬十月十三日以疾卒於位公性樂易和緩不立町畦凡事務從寛厚有長者風容貎不踰中人而沈毅有膽略善用鐵義遇敵不懾所向必克識見超卓文移山積剖決無滯發摘姦隠吏不敢欺勤於任事恆日昃不暇食不告劬勩用是在官無逋責在下無稽怨臨邊有中貴將臣臺憲公事之皆合其志寮屬𨿽多公處之皆得其情治家雍睦交朋友克全信義禦臧獲有恩中懷坦然未嘗營利卒之日家無餘貲其賢可知矣公疾革諭子英曰吾疾殆不起矣汝當祗承世緒宜以忠君孝親爲志善事季父友愛弟昆教子孫以詩書習武事雄宦逺方吾不得見矣子在汝所其善拊之言訖厭厭而絕享年五十有七距生永樂乙酉八月六日配張氏大同左衛千戶張忠女善助有淑行側配黃氏子女四人長卽英大同左衛千戶次雄廣東潮州衛千戶女一嫁錦衣衛百戶朱逺俱張出次俊黃出孫男三人玟琦珷孫女六人俱幼英以今年某月某日奉柩歸葬大同白羊城西祖塋賫公事狀衰絰蹐門泣請爲銘以志諸墓謙被謫來邊荷公待以客禮矧目擊盛徳於公也無能爲役則銘公之墓尙奚庸辭銘曰

世澤之延有開必先源深長也轉坤旋乾大明麗天來祼將也爰佐有虔摧攻無堅武惟揚也戎階屢遷奕葉承傳功用償也嗣龍受旃簮紱蟬聨業彌光也噫公早年日薄虞淵克自彊也受命巡邊乃息烽煙兵威張也名日以宣進握將權竭忠良也分閫萬全委任益專勤靡遑也厚徳宜綿壽阨不前咸盡傷也如彼力田獲在後賢允繁昌也峩峩新阡掲芳有鐫永寜斯蔵也

守備塔山指揮使李希仁墓志銘

正統己巳冬餘嘗奉詔往使朝鮮道經塔山時遼東新被冦鈔敵勢猖獗數入爲患守備指揮同知李希仁率兵剿殺追北出境敵窮迫棄輜重遁去獲其人騎而還予目擊其事嘉其年壯志鋭勇於敵愾爲作逐北歌美之是後敵望風畏懾莫敢逼其境他方有警希仁輙提兵往援戰屢有功朝廷重之擢爲指揮使天順六年以驍雄奉勅簡拔統兵禦敵希仁率精騎五百遇敵義州敵有眾三千希仁以爲彼眾我寡非力戰不能破乃令士卒下馬各執刀銃免冑親冒矢石步戰而前無不一當百敵大潰斬其酋哈逹巴圖等一十二人俘獻於朝上錄其功方議襃擢而大用之而身不待矣可嘅矣夫其弟顯頃來京師奉事狀謁予泣拜以請曰先君之歿賴先生嘗賜之銘予先兄辱先生愛厚不幸亦歿幸哀而重賜之銘予顧希仁才略膽气表表出倫恆期其建功立業爲國保障必將銘鼎彛荷貂圭有不難致者孰意其遽止於斯也尙忍銘其墓哉𨿽然知希仁者莫予若銘奚可辭按狀希仁諱榮李其姓希仁其字也世爲古邳人祖諱興洪武初從太祖皇帝削平僣叛以戰功歷升應天衛指揮同知父諱昭幼嗣父職克自樹立志節英偉累從太宗皇帝北伐後備禦遼東有功嘗受內帑之賜宣徳庚戌新設定逺選公董治衛政尋剏塔山復推公築守公規畫有方不逾年城郭完繕公廨府庫甲兵悉皆充備希仁嗣守斯土綽有父風遇戰身先士卒不避艱險慷慨臨敵勇气自倍未嘗挫衂以故聲振邊鄙凡論邊將之威武者必及於希仁也希仁性至孝父臥疾半載晝夜侍湯藥衣不解帶比歿毀瘁成疾事毋夙興必先啟而後視事得佳味必奉母而後敢甞與弟顯友愛無間志忠篤昔駕在北庭毎旦具衣冠登城向西北泣拜誓欲雪憤好問學樂施予公餘手不釋卷賙人之乏拯人之貧喪賻以棺槥獨老贈以粟帛人徳其惠善拊士卒樂爲效用凡有警各城皆淸野入壁獨塔山耕牧自如十數年敵絕窺覘境用寜謐希仁之功也卒之日士卒哀悼如其父母北使過者亦皆拊膺大慟設奠乃去其徳義感人有可見矣希仁生洪熙乙巳五月十三日卒天順癸未八月十日春秋三十又九娶白氏金州指揮使白能女繼娶孫氏徐氏周氏子五人永寜永宗永宣永宜徐出永安孫出女五人以卒之年九月四日祔葬塔山城西祖塋銘曰

鷹揚鳳翽而孰畀其全兮山頹玉折而孰奪其年兮太微郎將澹其餘星躔兮華表海鶴何時歸來乎故阡兮子孫孫子尙彌永其傳兮

靜庵徐處士墓志銘

徐處士昱字季東別號靜庵金陵之隠君子也其先爲姑蘇茂族曽祖谷祥祖仁皆以徳善著吳中父子宇先生洪武間以儒醫徵入太醫院始遷京師故今爲金陵人先生碩徳雅望爲時所重與蔣恭靖公齊名其所交與皆名賢巨夫處士夙承家教日侍燕談得於耳濡目染以故學邃行端動止不茍少欲愽觀天下名勝吳越閩海多所遊歷所至親賢取友其識益充遊力旣倦乃歸構一樓扁曰怡晚棲迹其中有終焉之志庋列圖書自聖經及諸史百氏靡不貯儲日事披索以自怡得異書必手自抄訂嘗曰聖賢之道在是吾終日求之思以體諸身也或勸之仕不應尢精於醫得家傳之祕治人疾無弗愈者酬以直不受曰吾旣不試此亦可以濟人耳豈計利哉人徳其惠爭爲詩文以頌之士林諸賢聞處士名多與內交蕭山魏冡宰公臨川王宗伯公雅重處士聞其及門躧履迎之或造其廬講論彌日冡宰已歸休年九十餘猶貽書不絕嗚呼處士抱道於已而無求於世若此可謂隠君子非歟處士儀觀修整性度矜嚴與人不妄接待人必以誠居家孝友奉父母得其歡心事諸母伯兄敬愛老而彌篤家饒於貲樂周人之急生二子曰垕曰圭皆有樹立方將以家事付之不幸相繼夭喪垕遺子鎭處士拊愛甚至嘆曰吾行不媿天遽奪吾二子何也抑昌吾家者在此孫乎乃辟西塾延師教之鎭亦英畯好學駸駸有成配余氏早卒終身不再娶垕娶劉氏卒繼魯氏圭娶顧氏皆以貞節自守女三人某某其婿也孫女二人俱幼養子育之以恩不異已出處士恬靜寡欲人期其必登上壽然春秋僅七十有五而卒以故咸悼惜之處士生於洪武辛未八月初五日卒於成化乙酉八月十一日鎭將奉柩以是年九月某日於江寜縣萬善鄕燕湖村之原啟兪氏竁合葬乃奉其師鄕進士陶古淵所爲狀來乞銘嗟夫古有特立獨行之士不用於世則不能自見於天下匪得史氏表著之惡能以傳於後哉然則今之特立獨行非處士其人乎顧予𨿽不足以表著之或賴是可以傳於後此所以不可以無銘也予何辭銘曰

噫嘻處士惇古學也全醇保和還太檏也銷聲閟彩蹈遐邈也玄酒在卣玉不琢也𨿽約爾躬澤流渥也委順歸寜其蔵確也我銘無媿辭庶用昭其卓也

故靖庵處士李公墓志銘

金陵有淸修廉靜處士曰李靖庵者年六十有七以成化三年五月九日卒於正寢其季子觀予門壻也奉僉憲王公所狀事行及其侄孫應天府學生寛續述來請銘按處士諱詠字太素姓李氏靖庵其號也先世姑蘇吳縣人髙祖道復元世祖朝爲平章政事翰林學士承旨曽祖春山明宗朝爲監察禦史祖成之父文正入國朝俱不仕洪武中以貲富徙實京師占籍應天上元處士生而端愼詳雅有志於學祖父曁兄時芳皆擅鑑別攻琢寶玉異能入事尙方永樂宣徳間累蒙聖恩優復其家家日饒裕處士用是得休閒自適從謝儒士孔昭遊博渉文史兼得其畫趣聞冬官華主事某講易有得由是潛心於易手不釋卷與劉中書某論書法遂善書志尙恬退不慕榮進於世味紛華勢利之習略不掛懷抱謙巽自守與物無競惟日以圖史資撿閱得昔人詩文未刋者必手自抄訂好蓄古彛器物恆置座右以供玩喜吟詠趣有所得多於詩發之所著有醉吟稿少遇方士陸致中口授鉛汞龍虎丹訣毎欲脫屣塵凡棲迹太華山以太華有太虛臺因號太虛散人作太虛散人傳及古朗月歌招隠辭以見志構一樓以居扁曰此樂凡佳客過從必開樽談笑豁舒情興爲文記之暇則或策蹇或肩輿登山臨水以遨以遊竟日忘返事親盡敬養預買地爲壽蔵人稱其孝嗚呼若處士者𨿽居市廛之中然安分樂天無求於世其特立獨行夐與流俗自異故其生也爲無忝其歿也爲無媿蓋有隠遁不污之節焉可嘉也已處士生於洪武辛巳九月十三日配臧氏子四晉娶徐氏益娶周氏節娶尹氏觀娶倪氏女二適潘衢石城尹羅瑄孫男四瓊璨玘瓀祔葬鳳西鄕先塋其葬之日則卒之月十九日也銘曰

所樂者道而不逐物遷所甘者澹而不嗜物妍所牧者卑而不爲物先嗚呼玆非尊尙之賢委順天年是曰歸全焯徳有鐫永安斯阡

故艾庵陳先生墓志銘

金陵有儒醫曰艾庵先生天性淳厚居家孝友讀書寒暑不輟世業醫克究家學父菊隠翁爲太醫院士永樂中車駕北巡仁廟監國翁當扈從先生請於仁廟乞代行不許因畱侍左右日見親寵多所嘉賚好種蒲養以盆池奇石供淸玩一日梅雨中置蒲軒外忽一叟冒雨至揖曰聞子幽淸來共賞之乃延入座話若脫略世故者久之辭去竟不通姓名先生異之他日雨叟復至先生待愈恭叟曰醫貴有恆於子見之五月一日宜候我虎踞山吾有以教子至日疾不果往越三日去則叟莫知所適矣惟於寓所得書一函歸啟視之皆方書祕訣也由是洞明要旨藥人疾一匕輙愈人皆以其遇異人故京師有一貼之稱且心存濟利未嘗責報大司馬靖逺伯王公少宗伯羊城陳公吳郡金公皆有贈言推重好古今法書名畫嘗捐金購之景泰中居毀於火先生惟抱歷世遺像自烈熖中奔出他一無所卹喜賓客座席常滿談笑生風嘗以出自相門世冑扁其堂曰培徳以自警曽學士鶴齡爲之記宣徳辛亥喪母哀毀還葬四明蔬食者三載菊隠歸老南京先生善於奉養膳羞藥物無不順適其意扁其軒曰蒲術張學士士謙記之正統癸亥菊隠歿反葬母塋毀瘠彌甚平居惟務教子俾人治一經書聲瑯瑯不絕後奉詔優老以長子代一日得疾神色不亂瀕殆索湯沐浴浴罷服深衣就寢奄然而逝可以見其所養矣先生諱愷字仲和姓陳氏別號艾庵世家考亭宋有曰升之者相裕陵封秀國公謚成肅弟申之昭化軍節度使子澤補京秩以言靑苖謫官四明子孫因家焉曽祖澐元四明驛丞祖杞考伯俊號菊隠以名醫徵詣京故今爲金陵人母韋氏娶張氏繼孟氏二馮氏子男三長鍾娶梁氏太醫院士克紹世業次鋼娶金氏乙酉貢士次鏡娶丘氏壬午貢士科第聨芳時人榮之女一適貢士髙敬皆張出女二適夏官鍾郎中子宏士人杜原慶皆馮出孫男四淮濟淸洛孫女四幼先生壽七十有九生於洪武庚午七月六日卒於成化戊子三月二十九日以其年某月日葬某原鍾等奉金太守伯玉所具事行謁予爲銘予𨿽不識先生而聞其爲淸雅惇行之士且其子皆以明經舉於鄕將成進士躋於顯榮足知其家教之有方矣銘何辭銘曰

猗嗟艾庵行修而業專猗嗟艾庵遇異人而得異傳故其醫之良也藥無不愈而懷仁逺利世重其賢諸子詵詵承家擢第所以衍遺澤而迓恩封者固可待矣尙奚憾焉

收庵先生墓志銘

牧庵先生諱景字克企收庵其號也以成化五年秋七月二十三日卒其孤以是年某月日葬於江寜安徳鄕麻兒村祖塋以謙居連里巷於先生有平昔之雅請司訓方君元服狀其世系行實來乞著銘於其墓謙家食時嘗辱先生知愛去仕於朝懷徳不忘近者歸休而先生以七十獲升賓筵賦言爲壽方幸往還接笑談而薫道徳豈意遽捐館哉先生之銘宜得名筆顧予言曷足爲先生重然其孤請之勤元服之述核而信謙於先生之徳爲所素知尙安忍辭乃按狀爲序而銘之敍曰先生姓嚴氏世爲姑蘇人曽祖亨甫隠徳弗曜妣潘氏祖道通處士以醫業起家徙居金陵妣顧氏父尙節先生傳家學以名醫召爲太醫院士擢梁府良醫妣沈氏先生資性過人好學不倦通周易嘗習舉子業有志用世竟以攻醫而止讀書不數徧輙能記至老不忘於素難靈樞傷寒諸書對客談及了辧如響故其醫爲精永樂中朝廷詔太醫院選名醫子弟讀書以備用命趙友同吳敏徳二先生教之先生方弱冠在選中得於授受益探閫奧二先生獨愛之曰是子不羣他日必以儒醫鳴也後先生果以儒醫鳴都城求治者眾先生不避寒暑不問富貧皆往治輙取神效於是擅名大方學者皆裹糧來從先生悉以所學授之學成不忍舎去先生爲人气岸髙狷介方直不從俗取容毎歲春暮人家多掃壠先生祖壠未登有來召者皆不赴其動必以禮若此平居讀書手不釋卷喜吟詠嘗學詩於雲間許士深先生得其法凡有所作援筆立就語意淸粹膾炙人口學士周公功敍結詩社於金陵先生預焉詩筒酬唱多出人意表同社敬服喜賓友至則命子具壺觴爲樂尢能賙卹匱乏愛好人倫兄弟四人兄克昭先卒拊其孤踰己子與弟克勉克明友愛彌篤有以族眾求分者貲財任其所取一無所問曰非吾志也晚剏一室扁曰頤老左圖右史日玩索其中或經旬不出克勉新居市橋西不半里許時時一往情話而返去年忽遘痰喘疾劇而平者再今秋復作先生度不可起遂戒家人治後事果卒享年七十有三生於洪武丁丑九月二十二日配陸氏有懿行先四年卒子男二曰縉善幹蠱綸勤問學皆賢而克家女二嫁同郡顧旻趙驥孫男三俱幼嗚呼自世教衰士之惇古道者鮮矣波頹風靡之餘有如牧庵行誼志節屹若砥柱特立於世豈非古之遺民也歟銘曰東漢風節陵實啟之髙尙其事惟後之儀猗嗟牧庵世承令徳抗志物表先民是則早肆於學愽極羣書醫精理明由師碩儒儒者於醫存心利濟名燁有聞學徒云詣素蘊之發一寓於詩居家友愛伯塤仲箎制行端方髙潔自守樹徳務滋休儲厥後麻田之原有封若堂過者其式君子之蔵

進階亞中大夫荊州知府張公墓志銘

公諱嵓字廷瞻姓張氏其先君灌州宋仁宗時國子丞叔完徙靑州五世孫贈太常丞泰來又徙汴太常子至儀扈從南遷始居上虞今爲上虞人至儀十一世孫與賢迪功郎奉化丞與賢生原道原道生九功宜春教諭宜春生孝先則公之父也以公貴封當塗知縣母兪氏公幼從宜春府君學性資頴異志復懇篤學大有成遂以詩經中永樂癸酉鄕試登春官貳榜授寜國宣城教諭九載秩滿以少師楊公薦知太平當塗縣攝廣徳州事秩滿以績最賜勅封父如公官母妻皆孺人時太平寜國徽州三郡交章保公知府事不許擢公南京雲南道監察禦史未二載升鎭江知府又三載丁當塗府君憂去官服將闋升公知泉州命賫憑與之未幾又攺荊州三郡通歷九載當滿考去公亦上疏請老官民連疏保畱詔增秩三品還公於荊尋念母老復以疾謝事不許乃援詔書例竟棄官歸歸四年卒成化四年七月二十三日也享年七十生於洪武某月日公在宣城以師道自任色嚴而气和望之可畏卽之可親立教條嚴課試誨人不倦指授爲文皆有典則士多成就登名甲科嘗出俸貲倡好義者創尊經閣庋經籍備士子觀閱修治殿廡講堂齋舎不以擾有司非公務不至縣門令丞敬憚之在當塗一更宿獘懾姦以嚴字民以惠縣以大治毎春時輙親歷畎畝勸民耕稼乏牛具種子者爲助給之旱則爲文自責以禱神修築圩岸陂塘以瀦水凡利民者無不力爲屢致歲丰有瑞麥之異靖逺伯王公率師南徵麓州所過州郡憚於供億多竄匿道由太平郡守憂之公曰吾能辦之乃使人諭民無恐集各縣徒役分具芻糧別以旗號迎犒江上將士咸恱有軍士掠民牛畜以去公陳於靖逺卽斬以徇諸軍肅然民賴以安在內臺不事苛察務持憲體嘗監操京衛軍馬督察城禁劾其將官弛縱軍令以振有婦人被誣謀殺親夫系獄十八年不能決公訊知其枉卽奏出之在鎭江以地鄰當塗民素知公比至抑彊扶弱勤於拊字逺近恱服在泉州俗多狙詐頗尙威嚴州有大道眾惑於怪廢阻不由公卽辟而通行仍植樹以蔭過客士大夫服公識正作詩頌之有市河久塞前守以役巨憚爲公設法浚之遂通舟楫毀尼僧庵百餘區攺爲社學延師教民子弟尼僧悉勒歸嫁郡有土豪糾結肆虐鄕邑莫敢誰何藩臬亦不能制布政石公屬公治之公親書一票遣卒召之曰來則良民不來且有罪豪曰此公忠信廉潔不可犯也卽赴府見公諭令攺過許其自新遂稍戢斂旣而石公至索其人公復召之豪見石公大悔曰我以公召故來若石布政何來也石公以其罪惡深重終爲後患卒命公杖殺之鄕民戴香路側豪黨潛走京師奏公上命法司遣官詣泉體勘事皆無染抵豪黨罪移置口北在荊州郡王府下人多出擾民公以正繩之無敢恣肆公剛毅有守歷官三十餘年未嘗營產業才髙識逺治劇有餘所至以興學爲務太平當塗二學頹毀公爲新之鎭江學僻居委巷公奏遷之在荊泉亦然政暇詣學講析經書督厲諸生尢盡心刑辟詳於訊察務在得情獄無寃滯持身廉潔一塵不滓退則靜處一室焚香觀書蕭然若物外人爲文古雅詩尢淸逸字法歐虞時應人求舉筆立就爭寶傳之配趙氏有婦徳生一子一女子曰玢女嫁會稽章懌側室某氏生子璥馬氏生子某孫男二洙泗孫女一曽孫女一以卒之明年十月葬官樣山原玢走京師奉山東布政使葉公冕所述公之行實乞予爲銘予於公素所知識銘尙何辭遂取所述敍次之畀之以銘銘曰君子之志行道濟時茍得其位大布厥施於惟張公道明學邃所養旣充用無不備橫經師席士類以興作宰近甸燁然政聲入陟都臺憲綱以立曰範曰張邦之司直出典大邦所至愛人曰召曰杜有腳之春居有異績去有遺愛冰鑑玉壺名聞中外方究厥用俾贊化機去就明決浩然言歸今之名臣古之循吏功徳在人懷思罔替公則逝矣有不逝存流慶之逺貽於子孫

倪文僖集卷二十八

●欽定四庫全書

倪文僖集卷二十九

﹝明﹞倪謙撰

○墓志銘

進階亞中大夫山東按察司副使致仕眘庵先生彭公壽藏銘

先生名朂字祖期姓彭氏別號眘庵出唐定安王吉州刺史玕實宋禦史中丞思永十二世孫也居廬陵山口至六世祖司農少卿少英從信國文公起兵勤王始遷永丰之潭西故今爲永丰人曽祖貴徳號雪崖累科不第遂隱於醫名其堂曰種徳祖景忠克紹厥志父叔敏累贈奉政大夫吏部考功郎中母黃氏封太孺人贈宜人先生素有異質幼不好弄七歲入學日誦數百言卽曉大義嘗隨鄕老入寺禮佛獨不拜寺主琇師彊之斥曰佛乃祼跣何拜爲師大奇之考功遣從裏中碩儒曽以南學不數載於經書悉通貫作爲詩文詞理淵永沛然莫禦年十六龍泉劉思文聘爲塾師永樂甲午年二十五以書經中江西鄕試明年登進士第釋褐觀政獨念親老家貧奏乞教職就養詔許之授南雄府學教授九載秩滿赴吏部會宣廟登極求賢試以唐相房杜姚宋優劣論擬宋眞徳秀進大學衍義表過梓宮感懷詩中首列補建寧教授蓋少傅楊公榮舉之也在官幾九載聞父喪歸正統元年起復適朝廷設風憲官提舉學校少傅復薦之召拜監察禦史賜勅提督南直隸郡邑儒學幾九載聞母喪歸起復冡宰王公直薦之升吏部考功郎中侍郎趙新惡先生不附已奏其學行𨿽優疏於吏牘宜黜爲府同知上不允乞歸田裏不許遂求補外僅得山東按察副使時議少之先生裕如也居四載年六十有四以老乞致仕不許巡撫山東刑部尙書薛公希璉爲之陳乞乃許之時景泰癸酉歲也今歸休十八年年八十有一弟昂領舉累官唐府伴讀娶阮氏封孺人贈宜人繼謝氏二李氏封孺人繆氏封宜人呂氏子六鉉鐸鈍鋼鑰鐔鉉淸苑縣丞鐸國子生鋼府學生女六適王誠明馮長勲周京嶽秀蕭襄夏超孫男六洪潤澄濟淮湖濟縣學生曽孫男五先生在南雄時勤身修職端介自守得一美衣食必先寄親諸生惟事記誦陳文僥幸乃令各置經書熟讀講解教其爲文選陳綱等二十人躬誨以導多所造就學舊有神女祠能作禍福先生初至家人詹暴死眾爲禱神而蘇乃積薪焚之平其地爲廁布政司委同禮部主事彭孚恂督修郡縣誌書所至不受饋遺應聘考雲南鄕試入廣南府界有稱臨安府生者以黃金爲贄拒不納至則黔國沐公晟都帥沐公昻及布按二司禮待甚重請主文衡出題余不預乃知前生故遣嘗試也在建寜前此屍教者多以貪酷被黜學規久弛先生至一新教條率之以正士气勃興嘗奏褒崇先賢朱子其詞謂孔子刪述六經垂憲萬世集羣聖之大成朱子注釋六經裒集諸子集羣賢之大成今朝廷於孔子闕裏春秋廟祭設官教其子孫以爵貴其嫡嗣乞於朱子建寧舊宅祭其祠教其子孫蠲其徭役疏上公議韙之又建尊賢堂祀建之先儒若胡安國蔡九峯眞徳秀耆民許崇道以醫畫得幸權貴與生貟遊亨有隙時按察副使王增在分司遘疾疑魔魅崇道卽以亨居近童五郎祠入誣增惑之收亨父叔七人株連者四百餘家先生因官吏聚揖對之辯其誣增忻然盡釋逮者嘗歷考浙江湖廣鄕試士服公明著書傳通釋有益後學在南直隸不猛不苛甚得大體教人必倍誦經書史籍而後較其藝勸導有方士樂甄陶人材軰出嘗辯嘉定民朱行等三人非謀殺建平陳良二等十五人非彊盜眾服其明劾罷教諭周子葛溫彥澄訓導劉瓛胡溶徐善同揚州知府李貞安慶知府陳泰郡縣悚惕修葺各處學校及漢五更桓榮大司農朱邑吳將周瑜宋儒胡安定歐陽永叔朱晦庵遊定夫元學士危素髙郵守李齊等墳祠士知尙義奏毀天下叢林寺觀停給僧牒及勒年少僧尼還俗禁剏寺庵修設齋醮又乞免徵戶口鹽鈔賑濟饑民糧買陪孳牧馬牛考校守令宜以逃民多寡爲殿最無舉人教官宜考不通經降用取人宜開觧額多見采納在考功凡赴選官曽犯公罪者舊皆降用先生白於堂謂宜依不降律雜流官犯罪者不論功績卽於原授資級降先生又白宜從當升資級降皆如其議吏役歷滿參問重歷初無定規先生奏乞定爲條例在山東車駕北狩奉勅操練軍馬固守城池簡民兵飭軍器屢抗攘外安內之疏循行郡縣無不親歷以洗寃澤物爲己任所至懷賢弔古多形賦詠有勝覽詩集及著各郡通誌藏濟南府學先生歸江浦張公瑄常熟程公宗相繼來爲郡守皆先生門下士也時來謁見絕無私囑惟以均徭決獄愛民利物爲勉二公佩服皆爲良吏先生歷仕幾四十年囊無餘貲以遺子孫詩書業業與布衣時不異成化攺元詔進階爲亞中大夫優遊桑梓淸徳雅望爲鄕邦所重先生內無城府與人交以誠信坦易可親先生常得吉壤於裏之東陂烏臺山乃爲壽藏於斯欲謙爲銘以志命子玹具葉教授孟明所述行實來寓謙所謙昔嘗授教講席先生不以謙爲非侶過蒙奬許辱知愛甚厚恆念無能爲役玆承嚴命敢以不文辭謹按狀序次之系之以銘銘曰

大江之西山川融結靈秀所鍾挺生賢哲得气之正美姿異常龍泉淬礪凜乎鋒鋩學愽而精履行純篤少爲儒宗講道鄕塾爲親而出名科是登俯就儒祿咸以孝稱橫經臯比一洗陋習教鐸再宣士多成立惟昔先賢有功斯道修祀追崇光我名教手秉憲節施教益洪時雨所及藹乎春融義行如秋稜稜面鐵無枉不伸有姦必折言茍見用道由以行逺由辰告雝其鳳鳴入司黜陟執徳不回曽謂神駿而可紲覊出登外臺淸操愈厲海表澄淸澤亦逺被翩然解組進退從容時行時止合道之中垂槖而歸全名保節冰鑑玉壺一塵不涅國之楨幹士之範模俯仰無媿聖賢之徒樂丘斯營逹觀一世載徳貞瑉用詔來裔

承徳郎應天府通判林公墓志銘

公諱春字孟陽姓林氏其先臺之寧海人曽祖某洪武初以戎事遷居金陵祖某又遷山西太原府古護衛父本榮又遷代州至公又遷萬全都司龍門守禦千戶所至宣府乃定居焉公生於太原性資頴異有志於學比來宣府時縉紳儒碩謫居於是者眾公往從之資其講益入萬全都司爲弟子貟習尙書精究典謨訓誥誓命之旨博覽羣籍學日宏肆爲程試之文深有理致尢工古文辭鄕人多持卷軸求之家有其作精於書翰師蔣廷輝黃養正鎭邊重臣若都憲羅公亨信李公秉侍郎劉公璉參政葉公盛皆雅愛之深相推重景泰庚午應順天府鄕試中式會試中副榜當得校官不就入太學放依親歸參政舉同纂修都司地誌搜考訂定善於序述持身端愼遨遊公卿間惟以禮接一言不及外事有事逮系者多賫重賄要其借重解釋力謝絕之𨿽以禮遺以金帛者亦卻不受人皆曰士居貧而能有守若此眞難得矣復入太學從翰林學士呂文懿公卒業志期必舉進士文懿嘗向予道公之學之才之美予已知其人而未識也天順中予爲權宄所陷謫宣府嘗至學中見少師楊文貞公扈從北徵詩刻石堂上碑陰刻吏部尙書王文安記公所書也予初以爲養正書問之乃云公書又於他處見其所書已作甚多嘆曰名下無虛士信哉未幾公乞假歸始獲面晤言溫气和薫然君子也鄕人素愛之延請者無虛日多速予以陪公能飲至數斗不亂酒半必握拳啇射呼笑爲歡意度灑如也後別去意必舉進士竟不成待次吏部僅授應天府通判専理馬政人咸爲之惜公曰始仕得六品京官於吾足矣所患職弗能稱耳及至官以淸節自厲攻駒考牧恪盡乃心公平不苛民受其恵無敢幹以私者每行縣較閱止食公廩一毫不取於民蒔蔬公廨隙地至則摘以自給其廉如此或有笑其迂者公曰我儒者誠迂若楊伯起則古之迂者也我願學焉初考獻績於朝吏部以最聞詔嘉之錫以勅命進階承徳郎贈其父如公官贈封母妻皆安人再考復以最書政聲日起性酷好書每暇輒磨墨伸紙揮汗呵凍寒暑不廢字體淸勁遒麗得之者皆珍襲之予幸被宥還復得與公胥晤南京相處者六載每造公必畱飲至醉呼笑之樂不減疇昔今年暑气最熾公中暑毒適當開科屬理場屋事勞遂成痢疾不能食予往視之言論尙如平時不數日竟卒嗚呼孰意其遽止於斯哉公爲人外𨿽和易而內實剛毅處兄弟友愛交朋友誠信接寮寀惇睦居官孳孳愛民廉介之操乃其素志不以始終有變故其卒也貧無以爲殮裒積眾賻僅能舉其喪歸其制行可見矣公生於永樂辛夘七月九日卒於成化辛夘九月五日享年六十有一配朱氏子男四澤娶田氏潤娶宋氏浹泗幼女二淑蘭適士人袁寛淑蕙在室孫男四熈輝炫熠孫女一公之卒也予弔而哭之澤等泣拜曰不肖孤遵先人治命將扶柩歸宣府卜以明年月日祔葬城東祖塋先生辱交先人最厚墓上之石敢以累先生嗚呼予曷忍授筆銘公之墓乎𨿽然予不銘當孰銘者乃爲之銘銘曰

己乎孟陽才髙當世而徳重一鄕己乎孟陽五十爲郡而六十告亡志方行而未大恵已洽而皆瀼一塵不涅賢聲振揚顯陟不待噫其可傷予發其潛使後之過者知其爲廉吏之藏

勅封承徳郎兵部主事盧公墓志銘

公諱淸字茂林姓盧氏姑蘇吳縣人也髙祖諱榮曽祖諱名祖諱鎰國初知福州府永福縣考諱成甫母包氏公自幼孝友出於天性年六歲時包有疾公依依母側憂泣不食醫至輒向之拜泣醫爲感動昆季四人公齒居三凢事知敬讓二兄永樂中貟外張公某承旨取匠於蘓限裏報數成甫時爲里正不忍以平人槪報懼責避匿官索之急公時年十五卽代父赴官致被箠責怡然不怨恐人以爲難年十七卽能幹蠱挾貲往遊陜右翰林檢討吳公公祖母弟也居官南京公貿易還因往省之滯畱者久之藝聞知者遂以名薦入尙方辭不克釋因寓於京公寛和公正守備太監羅公深愛重之工作之事悉令總任命協贊南京工部郎中王公用督理眾工咸有成緒歲癸夘歸省於吳值母有疾焚香於臂以禱母疾果瘳後以身縻於官不獲歸養時迎二親就養京師後父母相繼歿於吳中痛弗克歸襄大事茹哀成疾乃命子雍還吳合葬之於橫路橋側彭華村之原公性鯁直正大無所回曲人有過卽面折之有相爭者就質於公以理諭之無不聴服釋去宅心忠厚尢仁慈𨿽無嬴貲而好施不吝嘗見鄰人死不能殮公憫之脫子珥飾市棺濟之有貸財不能償者輒焚其劵嘗有所識貧病爲市藥予之時懷錢陰付其家爲調攝費不使病者知後病者覺感激嗚咽又嘗遇人河側置所賫入浴浴罷賫爲人竊去乃他人物也懼不能償泣欲投溺公問其賫幾何爲解囊金如數與之遂解其溺其人感悅而去又嘗造屋鄰家有病者來告曰脊衝吾家病因所致公卽爲解造家人難之曰業已成矣奚攺爲公不答已而病者相繼死始來謝罪其長厚多類此時置米及錢戶側遇丐者及門輒分與之一日不與卽不樂也丐有受恵多者恥復經公之門如路有病行井有病汲者皆爲出貲甃砌尙義之心如一日尢矜物命飲食未嘗妄殺見籠禽鳥必買放之篤於教子以雍秀敏遣遊京庠督厲其學雍果有成舉進士爲兵部主事以最績進階承徳郎天順甲申朝廷推恩封公如雍官身𨿽顯榮不踰素履徳積益懋郡大夫禮重之每鄕飲必延爲上賓公儀容秀偉美須髯閒於禮度揖讓有容觀者忻羨成化壬辰六月二十九日以疾卒享年七十有七生於洪武丙子五月五日公平生蠲潔好修心地坦易絕無城府處事一以道義交朋友誠信和洽克全終始未嘗吐剛茹柔鄕黨中稱公厚徳者無間言故卒之日人皆哀之曰善人已矣配張氏有淑徳克內相以成家封安人子男五雍熈泰和皥雍今爲閩藩左參議有廉能名泰皥早卒女三適沈銘唐良杜元吉皆士族孫男二禮裕孫女二長適翰林院編修倪嶽次幼雍奔喪歸卜以是年十一月二十八日葬公於江寧鳳東鄕連城橋側櫟山之原自述狀屬謙爲墓銘謙辱公愛甚厚公有疾謙時往問候疾革語謙曰以後事累子言猶在耳痛哉銘謙固宜爲念公徳善愧筆弱不能盡發其懿然知公者無踰謙又公命也其奚敢辭乃撮其槪爲銘銘曰公本宦族有聞於吳以材藝舉始居南都出入尙方承事靡忒上下服欽匪材伊徳古者鄕教六行爲先公罔不有天性則然孝友於家睦婣於族任卹於鄕久而彌篤履仁蹈義康莊是從漢之長者周之可封教子登庸榮養有祿恩錫自天煌煌命服爲善納祜天報孔昭公不自有其心囂囂秩秩賓筵肅肅禮度儀觀偉然見者興慕櫟山之壤爲公樂丘公所自卜溘然長休度徳與年庶亦無憾遺恵在人懷思永嘆流慶之原來其繩繩其盛無替將誰與京嗚呼善人其藏在此昭譽無窮死而不死

蔣務本先生墓志銘

先生諱主孝姓蔣氏人以其所居齋名稱之曰務本先生自號樵林居士其先魏州人五世祖安中金國子助教以直諌不聴棄官隱居揚州之儀眞明醫道以傳子孫髙祖埜山處士曽祖靜隱公元揚州路醫學教授祖伯雝元進士入國朝用薦爲翰林修撰辭以疾出爲陽丞考用文徙居句容龍潭妣王氏用文累官太醫院判遂家南京以文學徳行歷事三朝卒贈院使謚恭靖恭靖生四子長主善太醫院使次主敏次卽先生次主忠先生世其家學以儒醫鳴凢抱奇疾莫能識者經先生胗視無不愈急於捄人有求輒赴𨿽雪夜炎天不辭而亦不責其報有疾之家必以先生爲歸活人不可勝紀先生性敏質淳好學不倦博通儒書故於醫爲精以內經乃先秦以上之文辭理古奧疏其義以示學者或勸之仕曰仕者將行道以濟時也非吾所能吾𨿽業醫庶徳可以濟人奚必仕爲喜吟詠祖杜少陵虞邵庵气邁神壯每酒酣輒誦楊鐵■﹝遂﹞八陳圖斬蛇劍二賦擊缶爲節以自適正統初與蘇雪溪劉艸窗沈崆峒王金粟及弟主忠結爲詩社後諸公淪謝復與賀存誠張友菊諸君子相唱和所著有務本齋詩卷及樵林摘稿若干捲藏於家愛臨古帖得李邕趙孟俯筆意尢精鑑古凡彛鼎圖書皆能別其時代久近眞贗多蓄爲玩而亦不畱意焉篤於友愛上事兄姊下撫子侄曲盡恩情家庭之間怡怡如也理家惟尙質素男婚女嫁悉有定規墳塋祭器無不周備房幃整潔絕無華飾曰我等不畊蠶而得飽暖可不爲天地節無益之費乎至遇孤貧則周卹無所惜沐其恩者甚眾襟度灑落於月夕必焚香鼓琴作文王楚歌之曲一再行音韻激烈聞者感愴自制有樵林操人多傳習之子誼有異姿年少能文章先生訓使先本後末曰本不立文𨿽工不取也後誼舉進士授杭州府推官貽書戒之以儉曰不儉則不能廉試看貪官皆由不儉故也又曰昔範文正韓魏公趙淸獻呂夷簡皆嘗爲是官盡心刑獄後皆以名節顯汝宜效之故誼居官有廉能名成化壬辰八月十四日以疾卒享年七十有六生於洪武丁丑三月十五日配史氏獨醉公瑾先生女子二曰論次卽誼女一適浙江按察司僉事吳璘孫一紳誼等卜以是年月日葬先生於都南城鄕祖塋條述世系行實來請銘其墓嗚呼先生之淸材碩學淳徳雅度當於古人中求之今不可得矣則夫表幽潛以垂世範其奚可辭謹據所述敍次之繼之以銘銘曰

溫其如玉兮厥徳孔修卓乎物表兮先民之仇彼有位兮澤或不流嗟先生兮系人戚休先生去兮孰恃孰求後車過兮尙有式於玆丘

通議大夫南京戶部右侍郎黃公墓志銘

成化癸巳二月二十四日南京戶部右侍郎黃公以疾終於位南京吏部尙書廣宗崔公與公舊嘗聮官相知甚深旣爲經紀其喪復狀其爵裏行實命其子謙以志文爲屬將扶柩還閩涓年月日葬於其鄕獅子峯之原而納諸墓予與公同進士舉至是蓋三十有餘年矣辱公愛厚而哀公之逝志也固宜其敢以蕪陋辭黃氏世爲閩之延平將樂人九世祖伯固舉宋進士授建昌尉累官四川安撫制置使兵部侍郎卒贈少師謚忠簡八世祖讜舉進士授通奉大夫自通奉以下俱隠居不仕至公始顯曽祖徳字子實妣傅氏祖貴字彥髙妣楊氏考崇字宗允妣蕭氏以公貴贈祖考皆通議大夫南京戶部右侍郎祖妣妣皆淑人公諱琛字廷獻生而聰敏過人博學彊記善屬文尢長於詩宣徳壬子年二十中福建鄕試卒業南京太學月試常居前列祭酒陳先生深禮重之正統己未中禮部會試廷試賜進士出身授戶部四川司主事升本部貴州司貟外郎山東司郎中景泰癸酉升江西左參政尋升左布政使丁母淑人憂服闋攺浙江左布政使在任幾一月升南京戶部右侍郎仍食從三品祿三載秩滿將入奏績入朝俄奉勅往巡四川賜誥進公階以其官封贈二代及妻出巡幾二年召還然以髙年勞王事精神漸衰猶力疾事事不懈是日自部歸覺體重不佳至夜不起公卿大夫聞之驚愕曰天何爲奪公之速哉皆弔哭盡哀公之在戶部也時尙書淮陰金公濂號知人妙揀僚屬一時所得皆天下之選公在稠人中尢耿介有爲最爲所器重嘗檄監商舶稅於揚州督輸芻束於天津八衛及河南諸郡淸理糧儲於蘇松等郡所至皆赫赫有能聲在蘇松尢著蘇松自工部尙書廬陵周文襄公奉勅巡撫得便宜行事所在公庾積有餘粟凡有興作輒以取給費出無經豪民猾胥因而得爲姦利部使者往往爲威富所敓不能根究公至稽核嚴明搜抉私隠一裁之以法無毫髮寛假豪猾憚懾宿獘以蠲時論韙之其在江西也有姦民數百輩嘯聚贑州山谷間剽刼爲民患公直抵賊巢擒其首惡數人置諸法余悉不問盜遂屏息公曆官中外年力精彊有志事功於民情吏病靡不究悉以嚴察見稱人不能欺及長戶部也庶務𨿽劇乃更禦以寛簡凡事總其大綱余悉責成所司吏或有撓於公輒不貸也論者以爲得大臣體其巡四川也兵荒之餘民甚凋獘公所至布宣上徳問民疾苦考察官吏失得興利除害旌賢善黜不肖不憚險逺跋履山川𨿽偏州僻邑賑卹撫綏無不周曆由是政令一新民用安裕公爲人性朴厚坦易內無城府外無矯飾與人交一以忠信言溫而气和遇事剛決則毅然不可犯持身廉潔服禦儉約衣無華靡食無兼味出入敝輿羸僕所居廳事僅容旋馬與物無競同官尙書鳯陽陳公俊至無室廬公卽他徙以所居讓之好施與僚屬有被誣之京貧不能行者卽以白金若干兩助行喜接賓客言論欵洽忘其勢分有不知官資之崇貴也其平生立心行已眞率負義气類若此卒年六十有一生於永樂癸巳十月二十日配陳氏屢封至淑人無出側室李氏生子三人長卽謙國子生次讓早卒次謹女一人未聘銘曰

閩山之英劍气之靈挺生我公爲時巨卿先世有聞逺自忠簡公襲其芳亦以儒顯侃侃居位經國如家出藩入輔聲績懋嘉周宣帝仁遑遑靡及公也劬瘁而民則逸靖共匪懈夙夜在公一徳終始惟懷朴忠其心休休其介如石蹈素履夷噫孰與匹方隆倚注弼是仔肩曷不慭遺俾也命延哀訃上聞卹葬有制我作銘詩永聞於世

儒士蕭先生墓志銘

先生諱瑄字廷璧姓蕭氏其先江右廬陵人洪武間徙閭右來京師遂移籍江寧縣今爲江寜人曽祖文興祖友富考學讓妣王氏生子三人伯琦仲卽先生季瓉皆能世其家而先生資稟尢異聰悟不凡學讓甫不授以他業惟遣從明師習舉進士業學旣成三舉經明不就三試京闈不偶開門授徒從遊者雲集多所造就先生事親孝處兄弟友愛甚篤家庭之間雍雍如也與人交不立町畦坦坦和易縉紳大夫聞其賢多願與之交長者車轍日交集其門先生材髙識卓通逹當世之務長於料事每論成敗得失後皆如所言故人有疑不能決窒不能行者多就質焉先生爲之剖析開明罔不切當退皆信服敬慕之𨿽屢爲場屋所抑然用世之志未嘗少衰嘗曰使予得效一官必能粗舉職業不在人後志不克遂柰何先生身居畎畆而心恆憂國愛民閒中嘗條陳時政十數事幾萬餘言以在艸萊不果上然頗傳誦於人守備南京總兵官成國朱公雅好賢重士聞之亟遣人禮致先生先生往拜之公一見驩若平生恨相見之晚時饋遺於其家其爲人所重如此先生𨿽不仕而教授於鄕足以自得良時勝日與文人墨客逰名山奧壤賡唱疊和適意斯文足以自樂胸次灑然略無所系累也今年盛暑中先生偶得微疾猶能與人對奕然醫者誤視連下之遂至亡陽而歿實成化癸巳六月八日也聞者靡不驚悼曰先生所至未易量也而遽止於此何耶皆痛哭惋惜之享年四十有九生於洪熈乙巳九月一日先生無子兄琦爲治其喪以是月十三日葬安徳鄕大井村先生與予素所知厚而墓上之石𨿽不忍銘然非予孰當銘者適琦以中書舍人羅仲祥所述事狀來請遂銜哀而爲之銘銘曰

文行蔚然爲時名儒車可致逺柅於通衢養髙林泉以道自娯𨿽隠其迹乃顯其譽璞碎乎玉淵隕乎珠咎將誰執非命也歟百身莫贖扼腕欝紆勿怨勿尢以慰幽墟

勅贈承徳郎南京工部主事吳公攺葬墓志銘

南京工部屯田主事吳珵元玉未第時先君子以成化攺元乙酉歲三月十五日卒於京師葬崇文闗七里鋪東臯村之原翰林學士丘先生爲銘志其墓蓋十年矣歲甲午元玉獻績赴京念親越在異土乃起櫬遷歸南京攺卜地於安徳門外石子岡賈家山之原擇是歲十月某日葬焉乃自爲狀復求予銘志之按公諱逹字道通姓吳氏別號思庵吳江人吳之得姓原於泰伯吳江之吳則其故國遺胤也自髙祖壽七而上世逺譜逸莫可考壽七遭元季亂諸昆散亡獨與兄壽六存世平收復遺業惟餘耕牛一金蟾一乃析以居壽七取耕牛以金蟾遜兄鄕人咲其呆遂稱爲呆宅壽六爲蝦蟆宅壽六子姓洪武初謫滇南在吳江者猶盛壽七生榮一榮一生眞一眞一生彥銘則思庵之曽祖祖考也榮一有巧思嘗觀梓人造梵剎悉能諳其榘度鄰有顯忠寺將建榮一謂僧曰吾能爲爾建之僧殊未信及召集羣工示以成規果致結構堅美業梓者咸忌之榮一卒時取閭右實京師眾梓遂以眞一舉因移籍上元家於金陵思庵早喪母周甫八歲又喪父育於繼母周比長精書數傳世業以髙藝聞永樂初執役於尙方尋扈蹕北上洪熈攺元奉命還南京營繕弗果正統初復召北上占籍順天之大興時剏建府部百司公署當道俾惇匠事掄材度工審曲面勢盛極精當績成勞勩居多同儕衒求者多得授官思庵獨退巽不伐恥於干進而天性直易樂善好施遇人之疾厄艱窘及貧無棺具衣衾者𨿽家無贏貲必極力以濟彊爲之備間以自己所置送終之具與之居東有長渠橋圮獨力爲之以至修井甃路皆助其成以便行汲所部工有老疾者援例白當道釋之或持物來謝固卻而去平日讀書知大義嘗舉古人言行之善者與人言亹亹不倦以子珵聰頴遣從明師講學資給不乏嘗謂之曰吾家蝦蟇泒有登元進士者入國朝不仕年百六歲卒吾泒有祖姑嘗許歸鄕之士人未行而士人卒者誓不再適以終其身吾家世尙節義爾當勉於忠孝勤學厲行以無墜先緒可也天順己夘珵中順天府鄕試會試辭乙榜不就期中進士以爲親榮而思庵下世矣惜哉逾五年己丑珵始中進士拜前職以績最受勅贈思庵爲承徳郎南京工部主事配連封太安人子男一卽珵女一適儒士張瓛孫男二襄裒孫女二長適周經次幼珵告予曰先君蘊徳器於身而不及施晦迹眾技中而世罔知不肖旣得祿爲養而竟不待使又不得歸葬故鄕何痛如之故玆攺圖望先生矜而賜之銘以伸不肖之心使先君子𨿽無聞於今庶有聞於後此則先君子之幸而不肖之志也予聞其言而哀之畀之以銘曰

君子之心求盡在已得喪之逢不爲戚喜嗟嗟思庵徳厚才良所見試者徳藝之長度能第功孰出其右彼躐取榮我獨退守樂天安分斂晦不施力之所及見義必爲所取者廉所遺則腆有子奮庸日躋貴顯一世之短爲報實長褒贈幽壤沒世有光首丘故山孝子之志我銘其藏因詔來嗣

中都畱守司正畱守徐公墓志銘

公諱顯隆字文盛徐其姓也世家鳳陽曽祖諱逹從太祖起兵平定天下爲開國元勲封魏國公追封中山武寧王祖諱膺緒驃騎將軍中軍都督府都督僉事考諱景弼左軍都督府都督僉事曽祖妣孫封中山王夫人祖妣朱妣毛皆封贈夫人公姿容秀朗舉止詳愼𨿽生貴族而克知向學馴雅溫恭無驕蹇之態年二十二襲授府軍右衛指揮僉事處事勤敏綽有政聲守備南京丰城侯李公賢深器重之委總教場操練軍馬嚴約束精訓習號令明信士皆畏服修舉廢墜聲威振起天順丁丑恊同守備鎭逺侯顧公興祖薦之於朝言其知識超卓武藝精熟蒞事公勤律身廉介乞加奬厲詔調南京錦衣衛治事錦衣典朝廷禁旅職任親密公剸理繁劇善於裁決無不允當材能益著成化庚寅中都畱守司畱守缺貟詔兵部推選兵部以公應詔遂擢公署正畱守事畱都所統八衛吏牘民詞日塡委於案公剖理無滯境宇晏然屬時亢旱公率所屬官吏父老齋沐致禱於城隍神祠雨澤隨澍逺近沾足遇秋谷不登民乏食公憫之爲請於朝田租悉皆蠲免民徳其恵朝廷眷待専重凡祭告皇陵必命公行事公感上知遇夙夜寅畏竭忠圖報柰何底蘊未及盡展而體玉微和遽感風疾卽具疏乞閒詔仍回原衛撥醫治療回南京未幾竟以是疾卒於大功坊第實成化甲午十一月二十七日也享年五十有二生於永樂癸夘二月二十四日配唐氏龍江右衛指揮彬之女有淑徳執婦道子男二鐸襲南京錦衣衛指揮僉事娶濟川衛陳指揮女繼娶武安侯鄭公侄女鉞授承仕郎娶鷹揚衛胡指揮女孫男一世恩孫女三長適本衛千戶劉壽餘幼鐸等卜以是年十二月二十一日祔葬公於祖塋奉進士陶元素所述行實來請銘爲之銘曰

惟我皇祖龍飛濠梁曰有魏國同起帝鄕奉命䢐徵所至必克四海削平功居第一上公錫爵加以王封河山帶礪垂裕無窮曰子曰孫繼居督府赫赫元勲奮揚厥武篤生我公英毅出羣長嗣父職官居府軍乃登帥壇總師教練乃陟錦衣公勤無倦畱都缺守簡命往充案無畱牘訟簡囹空雨澤愆期有禱輒應奏免田租以全民命在官數年恵政實多所施未究歸歟養屙嗟公之生王門戚畹與國匹休世承貴顯公徳之懿寛厚溫純不驕不縱服義懷仁公行之良尊禮儒碩持盈守謙動循矩則國方倚任何遽云萎遺愛在人其誰不思欝欝橋陵公祖陪葬公祔於玆我爲銘壙

旌表孝行龎公墓志銘

公諱景華字宇春別號松云世爲吳之松陵人曽祖積之祖升甫父彥恭俱有隠徳洪武間以產殷徙京師占籍應天今爲上元人居長安街西彥恭號安分平生行履見侍禦金公庠所撰墓志母吳氏有懿徳公幼有至性彥恭歿方九齡卽知哀毀母孀居守節慈訓有方屏膏沐躬儉素粥簮珥以市書籍遣公就學裏塾歸則課其所業公佩慈訓力學不懈人以爲非是母無是子也比長爲娶婦徐氏服從姑命勤於紡績織紝家因以饒孝養丰腆母心安且樂焉宣徳戊辰母嘗得疾阽危公湯藥必親甞夜則稽顙北辰以禱差而復作乃刲股爲糜以進疾果瘳又嘗作痢刲股如初復甞糞甜苦謂其妻曰糞苦母不死矣果復瘳甞至龍潭江滸時大風舟多覆見有溺水起附舟底者十六人公卽捐金購人駕舟往救之賴以全活又丹陽道上有井夜行不知者多失墜公見而病之爲命工鑿石爲欄以護其拯濟多類此天順戊寅春鄰火爇近所居乃吁天曰吾母老矣願天畱此終餘年頃之風反火息人皆以爲孝感所致母壽九十餘有司以其事聞天順己夘詔旌其門曰孝行復其家丁役成化初纂修實錄嘗采其行迹以進母至九十有三而終公號慟痛絕衣衾棺殮悉合於禮太史安成彭先生爲銘其墓葬鳳臺門外安徳鄕王家山之原與父合窆遂廬墓側朝夕哭奠有彊盜十餘人欲發其墓聞其哭聲曰此孝子也遂各遁去有慈鳥集於松栢靈芝產於階砌搢紳多爲詩文美之成化丁亥府尹王公弼江寧丞廖公世淸欲舉其孝廉不果乃以賓禮請預鄕飲鄕人墓之成化乙未二月二十六日以疾卒卒時取紙筆述身後事以遺諸子享年六十有五生於永樂辛夘三月十五日配徐氏有貞行克勤內助子男四拯娶張氏撫娶朱氏撫卒朱守節拱娶梅氏掄娶王氏掄以儒士薦供事南京禮部將授以官孫男一佑孫女三長適陳某余在室諸子卜以是年三月十六日舉柩祔葬祖塋奉禮部印局使張懲所述行實來請銘嗚呼人之行莫大於孝景華孝於親者如是其於子道盡矣是宜朝廷旌之爲世勸也可無銘乎銘曰

生事葬祭事親終始孰能盡之曰龎孝子嗟嗟孝子發於一誠病不惜軀葬則守塋謂天莫親乃息延燎謂人叵測乃止彊暴烏棲芝茁瑞應畢臻拯危濟難孰非此仁至行上聞有詔旌表雙桓在門於以勸孝嗟殞其壽不殞其名曽閔𨿽往公襲其馨玉山之藏旣安且固過者式之孝子之墓

陳禦史母太孺人徐氏墓志銘

成化十一年乙未六月二十五日南京陜西道監察禦史山陰陳直夫喪其母太孺人徐氏於官舎先是成化丁亥直夫以公事赴京復命未歸而先考居蘭處士卒弗及親殮痛恨罔極今又以考滿赴京太孺人適七十且受封七月七日其初度直夫亟歸將爲壽而太孺人已病直夫獲侍湯藥日增劇竟卒哀哉所幸者得親棺殮歸稍遲則又抱處士之憂矣玆將扶柩歸山陰啟處士竁合塟於黃龍尖山之原奉南京工部吳貟外元玉所述狀來請銘直夫少從予遊有舊好嘗升堂拜母予固當銘按徐諱某其先眞定人父得中任杭州右衛百戶太孺人年十四歸處士今贈文林郎監察禦史處士娶未數月代父戍交址時交址不庭道梗遂止寓廣西梧州北流太孺人日躬紡績以給後處士召還乃隨居京師家益落太孺人佐以勤儉得弗墜處士性剛方與人寡合𨿽齟齬於時卒無一事罹法网者皆太孺人有以相之也處士夙喪母事繼母盡孝養母憚京師苦寒將挈所生兒輩還杭自便畱弗從太孺人罄簮珥服飾之積以資其行直夫奉太孺人扶處士柩歸塟時母尙在未幾亦卒太孺人連遭大故易戚兼至又具棺殮塟兄喪之不能舉者平生惟簡靜寡言咲不好華飾無故不踰中域閨庭肅然宗■﹝尙阝﹞婦女相觀而化者爲多家無贏貲而好濟人之急蓋其心所樂也祀事之供必蠲潔親賓之禦必丰腆季子直夫少頴異處士俾就學直夫亦克奮厲所與賢人君子過其家必親治具以延欵之處士弟早喪所遺兒女教育婚嫁無異已出直夫旣拜官每諭之曰吾幸已見汝成名矣汝宜檢身心持淸白毋怙勢作威以古人之風績自期庶能常保此名以光汝祖汝父於地下吾受汝養心亦少樂吾𨿽無翟母之賢汝可不以方進自勉乎直夫所以侃侃自立不徇流俗者皆太孺人有以教之也太孺人生於永樂丙戌閏七月七日享年七十子三人女一人長子曰雄早世娶董氏守節二十餘年終於家生女二朱欽莊晏其婿也次曰勇娶楊氏生女一尙幼次曰壯卽直夫娶章氏繼徐氏贈封皆孺人生男一曰忠女嫁錦衣千戶王福銘曰

嗟太孺人安於固窮相夫令終教子奮庸婦道母儀懿徳兼隆封勅之華祿養之丰易約爲泰不知在躬訓厲之切惟孝與忠惟慶之積源泉日東從夫龍山同掩幽宮過車宜式賢母之封

明故奉政大夫修正庶尹荊府長史司右長史孫公墓志銘

公諱本字仲立先世浙之錢唐人大父仁父榮皆有隠徳洪武中以貲殷徙實京師遂爲上元人公生而姿容俊雅性敏悟蚤喪父事母盡孝有司以俊秀選入京庠問學懇篤經書子史靡不研究尢長治易嘗構一軒軒外植梅因號梅窗讀易別號養正取易蒙卦義也學者多從之遊宣徳乙夘登鄕選明年中春官貳榜授閩之武平縣學訓導喪母扶柩歸山路崎嶇備嘗險阻竟抵先壠以塟起復攺教浙之嚴庠勤於啟迪各因人材髙下以施教士子多所成就秩滿擢湖之安鄕教諭一以嚴之教法教人賴其甄陶出而效用於時者爲多景泰癸酉東廣秋試藩臬聞其學行聘主文衡一本至公去取允當號稱得人秩再滿擢荊府右長史公愼勤密夙夜匪解責難陳善獻可替否禆蓋良多歷事兩王深蒙眷顧善處僚屬咸相敬讓撫卹軍校莫不感悅在藩府一十七載人皆稱曰賢相焉嘗蒙恩典鍚以誥命贈考如公官贈妣封妻皆宜人公自以位旣通顯年復衰累章乞致仕王不許成化乙未冬命使於京師舟還在途忽遘疾子大有侍行至儀眞遂卒實七月十日也訃聞王深震悼數爲墮淚累遣官賜祭恩禮隆厚享年七十有三生於永樂癸未二月二日子一卽大有恩授七品義官女二長適南京工部郎中潘傑次適嚴州守禦所千戶趙瑛卒孫女四長適蘄州庠生陳大經余俱幼公爲人學博行醇心平气和持身以禮接人以恕平日於貨利淡無所好惟好蓄書籍累千數百卷不已喜吟詠操觚染翰吟風弄月出人意表每遇佳音良朋宴樂則浩歌以自適胸中灑如也其在嚴陵有居諸集安鄕有呵硯集蘄陽有仕學稿藏於家公樂蘄陽風土嘗卜其地大原裏木麻保之原以爲壽藏今大有將舉柩塟於是而傑爲之壻今年省公於蘄適公有北使之行擬待公回而遽爾永訣乃述公行實請予銘以志於墓予與公少同硯席薫公徳誼有素自涉宦途會面無幾今則不可復見矣感念疇昔則墓上之石固所當銘也乃爲之銘銘曰

操行端介謹步趨學窮彖畫味道腴抗顏師席爲世模輔導藩王忠藎輸名與董賈可並驅坦然方寸恬以愉斯其允爲君子儒靑山是處可寄居勒銘貞石永不渝

中議大夫贊治尹建寧府知府浦公墓志銘

公諱鏞字廷用姓浦氏先世蘇之長洲人考諱浩原館甥於金陵蔣文徳家遂爲金陵人蔣卒再娶毛氏生公穎敏端重不事遊嬉長補應天府學生讀易有造詣爲文典實詳雅爲同儕所敬讓領景泰庚午鄕薦登甲戌進士第拜南京山東道監察禦史公忠信明決樂易廉謹動循憲度都憲河南軒公古曹李公皆重之有疑獄必命公讞公不事姑息不憚權勢有知縣某受賂民訟之持刑者欲出之公核實其事必寘於法不少貸有守備內官欲用官舟同事者倍與之公減數內官邀公會公曰吾爲禦史知執法耳奚會爲卒不往三年績最推恩封父如其官母蔣毛室周倪俱孺人尋丁外艱服闋攺南京廣西道理鹽法田土及各衛馬冊等務皆得其當眾皆悅服巡視鳳陽倉糧去姦懲貪抑彊植弱辧理寃抑風聲凜然歷任幾九載威徳兼著戊子升福建建寧府知府公興學校課農桑正風俗一郡大治庚寅歲饑民有掠食者上司捕之公曰皆吾赤子也毋庸捕卽加賑卹民皆感悅屯軍有欠稅糧者將鬻妻女以償公爲損已俸償之夫婦感泣乙未考績北上同寅以公用白銀數錠爲贐公使糴谷以賑民饑卻不受公廉公仁恕多此類明年還治民皆欣悅以爲得蒙終恵不數日疾作皆奔走祈禱竟不起時成化丙申八月四日也距生永樂己亥正月廿八日春秋五十有八先娶周氏繼倪氏生子三長禎娶姜氏次祥卒次祺聘潘氏女適士族顧讓孫男一瑄女二幼玆者喪自閩還卜以明年月日葬公江寧新亭鄕徐墓村先塋之次其子禎等衰絰踵門奉工部主事建安龔沆所述事狀來請銘予與公同遊京庠知公實深公問學淵弘善書能詩操行端確平生所著有公退稿若干捲以公之材器抱負正宜爲時大用以展布底蘊而僅止於是甚可惜也予也奚忍銘公之墓哉𨿽然使予不銘則無以傳於後而信諸逺也遂不辭抆淚爲序而銘之銘曰

驊驑綠耳騁乎康莊龍泉泰阿粲其鋒鋩材器健利公也可方峩峩豸冠曰範曰張翩翩五馬曰龔曰黃逺大是期賫志莫償嗟徐墓原有封若堂流澤之逺俾熾俾昌

倪文僖集卷二十九

●欽定四庫全書

倪文僖集卷三十

﹝明﹞倪謙撰

○傳

通判嚴公傳

公姓嚴氏紹興余姚人也諱誠字可誠性敏嗜學授業於鄕先生庸庵宋公之門爲入室弟子公長須秀眉儀度詳雅占外可知其內嘗詣邑倉納米爲參政羅公所奇畱承事藩省公懇懇以父兄早世而身系母與外姑之養辭參政曰君子抱道於已以見世也得祿爲養以成孝也曷庸辭公度弗可違乃就隨事效勞無纎芥稽慢藩長貳嘉其恭愼咸以逺大期之事竟謁選得播州驛丞時外姑已歿奉母之任公善承順顏色母安其孝不知道之險逺也未幾母終於播舁櫬歸葬服闋調丞雍丘滿陟淶水巡檢獲造僞章者三人擢北京中兵馬副指揮發摘姦伏冦竊聞風斂迹攺丞上元邑竇村民被刼民與鄰村有隙因誣其爲盜系獄公至察知其枉辯出者一十八人咸扣顙曰活我者公也都憲李公采木徽州郡檄公率徒二千往役拊綏得宜逮終役徒無逸者都憲勞之曰使董役皆若嚴丞何事不濟嘗督官粟抵淸源入倉主者要賂公不聴怒欲譴公公以事理面折之其人媿而止朝廷嘉公政有成績賜勅贈父宣義郎上元縣丞母孺人室孟亦受封公感激曰吾無以報君上也滿秩請老於朝不許陟安慶通判郡有餘忠宣公廟歲久剝陊頺敗公謁祠下慨然曰表忠節以厲民守令職也卽命工葺之並鏤補其文集刻板以傳屬邑懷寧學舊無文廟立爲剏建以疾卒於官年七十有一公爲人和厚易直行端方惇信義在上元時與長幹僧月山交善常以白金寓公所僧病且革公具以還僧曰吾無可托以後事累公僧卒公備爲治喪塟餘物付其弟子知覺公明敏有才局性惡狡獪而卹良善故當兵邏則以嚴察舉職居牧民則以豈弟著聲急所先務逹爲政大體視財利泊如也有三子曰肅威方嘗誨之曰吾歷官四十年恵澤皆歸於民所餘者惟約素耳吾無所遺以淸白遺爾輩爾惟勉之肅克樹厥家威今卒方攻儒業負器識起紹先烈爲儀眞馹丞太史氏曰公始以力學養親爲志固無意於世也一旦遭時賢汲引幡然效用展其村智卒致仁愛結於民名聲昭於時恩榮及其親有古循吏之風焉偉矣哉故爲傳之以聞於後

忠義子傳

忠義子名鍾姓張氏滁州金牛墩人也父瑀任山西行都司都指揮使生四男鍾其仲也居家孝謹習孫吳兵法慷慨有志略膂力絕倫善騎射正統己巳北兵擾大同總兵官定襄伯郭公登召募敢勇士以充先鋒鍾年十八仗劍詣軍門應募定襄見其驍雄英邁甚奇之曰薛仁貴嶽鵬舉之流也卽畱寘帳下有警卽率以殺賊景泰初元庚午正月從定襄出塞遇敵沙窩先登陷陣奮不顧身敵奔潰生禽其酋諾海齊等獲其車馬什器及奪回被掠人口三月敵臨大同駐城北陽和坡從總兵官武淸侯石公亨出城擊之敵敗走追北至石佛寺等處生擒其酋呼察等而還四月復從武淸赴京率遊兵前哨行至沙河村遇敵三路入冦偕父及叔瑄兄鉞將兵五百人與敵接戰敵眾四集縱擊我軍我軍不利皆退走止遺鍾父子四人鍾恃勇躍馬衝入敵陣引滿左右射無不應弦而斃敵眾披靡俄所乘馬中矢僕鍾墜地乃舎馬步射殺百數十人矢盡遂爲敵所圍敵憤其勇抜刀斫去其左手曰汝復能射否鍾猶用右手揮石以擊之敵益憤劃其手指盡開身被十七創瑀調兵復戰敵引卻乃載鍾回大同道路之人見其痛楚無不涕下沾襟翌日創甚而卒時是月二十四日也得年十九塟之城東王覇村原城守總戎以及大小文武士咸扼腕悼惜廣靈親藩哀傷其志親禦翰墨篆書忠義二大字以賜復爲詩挽之大夫士從而歌詠之者甚眾初沙窩石佛寺之捷兩上其功詔兩升鍾爲大同右衛所鎭撫比報下而鍾已沒至是定襄復上其死節之事詔憫之升鍾百戶鍾無子今以弟鎭繼其職尋積其功定升正千戶云史官曰謙承乏詞垣日凡天下忠烈貞義盛徳大節足以厲世範俗者皆執筆論議具載國史若鍾者毓徳將門盡瘁王事遇敵愾而不懾蹈白刃而不卹忠義凜然千載猶有生气使玉其成功業之懋必偉然爲世名將矣不幸鋭气方張遽遭折衂嗚呼其可使之無傳哉用是特爲著之以備采錄詩不云乎彼蒼者天殲我良人可悲矣夫

茂國剛毅公傳

茂國剛毅公諱彬字質文姓李氏鳳陽定逺人曽祖福祖榮昭世篤徳誼爲鄕善士父信有材略勇鋭絕人從太祖皇帝起淮甸平定天下積功至明威將軍濟州衛指揮僉事洪武己巳以老謝事公代之時年二十九磊落有大志辛未率所部兵從穎國公徵北畨歷諾延雅克山追襲其酋昻吉實哩至洮兒河身先士卒多所擒獲復歷黒嶺寒山磨鐮海子及黒松林熊皮山追襲其酋烏梁海擒獲有加太宗皇帝居潛聞其驍雄召見與語奇之遂隆眷注明年遣巡視宣府沿邊諸城起信爲遼東都司都指揮使癸酉遣相度宣府城基明年率兵築之並築徳勝口城乙亥又築萬全保安城明年徵哨泥河營黒松林至哈喇還駐兵廣昌己夘靖難兵舉公爲前鋒首率兵攻克薊州遵化進指揮同知繼攻克雄縣漠州進都指揮僉事已而戰眞定拔永平下大寧剗埧上取廣昌明年鏖白溝攻濟南累樹奇勲進都指揮同知其冬破滄州明年斫敵單橋擊眾槁城追奪順徳略地定州勲績愈懋進五軍都督僉事冬戰楊村中傷上亟遣醫療治賜藥物俾還北平公不自餒願力疾隨軍自效上嘉其忠勇諭之曰卿其暫輟戎事之勞歸輔世子居守壬午上渡江正位宸極命護中宮至京念其勞績居多癸未永樂攺元定功行賞封奉天靖難推誠宣力武臣特進榮祿大夫柱國同知右軍都督府事丰城侯食祿一千石子孫世世承襲錫以誥券追封三代自曽祖至父皆丰城侯曽祖母湛祖母王母張妻周皆封侯夫人由是倚任益至甲申夏鎭守江西秋召還明年送趙王赴北京還往捕皁君山冦丙戌南徵交址命充左參將有白金文綺之賜率師入境水陸夾攻直搗賊巢禽獲魁黨俘獻於朝悉平其地戊子凱還加祿米五百石尋命剿平東海倭冦明年總督操江尋往長河禽賊李法良械京庚寅剿捕福建海冦頻年爲國弭菑除害耘鋤海內不避險艱未嘗少息上深嘉奬錫予稠疊一時將臣無與爲匹壬辰佩徵虜前將軍印命充總兵官鎭守甘肅有白金文綺寶𦇤之賜至鎭振揚威武邊塵淸肅甲午召還扈蹕北徵邊塞明年鎭守陜西丙申召還扈蹕還京尋佩徵夷將軍印命充總兵官鎭守交址在鎭七年逺人畏威懷徳莫不帖伏境宇淸謐壬寅年六十二卒於位交人市爲之罷相向號哭如喪所親訃聞上震悼爲輟一日視朝厚加賻贈勅有司歸其喪遣官諭祭賜宛平縣西安裏之原追封茂國公謚剛毅加封三代祖考皆如公爵妣皆封夫人子賢嗣封賢卒孫勇嗣太史曰天開一代之祥必於興王之地篤生豪傑龍騰雲蓊出佐景運共成王業若漢祖開基蕭曹陵勃皆由丰沛以從光武中興鄧賈吳岑皆自南陽而附策功錫爵爲時虎臣非無意也我聖祖提三尺起淮甸一時從龍而興者大抵皆濠梁之傑也積功累勲率皆小隸化爲公侯尙何異於古乎今觀茂國之父奮迹濠梁旣以勇略從定天下致位閫帥而公繼之復從義旗淸內難丰功偉烈卓冠當時卒致生拜侯封歿進公爵大國榮名上及三世非天實生之以爲興王之佐而何視漢丰沛南陽之豪不足多也公爲人儀狀奇偉襟度宏逺深沈果敢端靜有謀忠誠以事上恩信以服下小心畏愼有功不伐有勞不矜用能深荷主知信用日篤凡有大事輒以屬公咸克有濟信爲一代之名將矣公謝世已久子賢孫勇世爵相承一徳惟肖皆典兵柄有聲於時流慶之長於斯可見矣公之勲伐具載國史然世之人或未之知也故爲著之以補家乘之缺云

○哀辭

八趣陸先生哀辭

冽彼甘泉兮涓涓其流山環水縈兮境深且幽中有隠者兮巢與由淡無營兮焉求溘泠風以上徵兮魂杳杳其逺遊俯人寰以超忽兮遺小華亭之故丘石田兮雨愁書榻兮陽收白鶴怨兮云慘淸露滴兮松樛煙竈不午兮月亭已秋雪壓梅坡兮霜摧橘洲悵八趣之寂寞兮懷斯人之好修鋤間之詠兮歸田之謳林壑收聲兮孰唱孰酬瘞白璧於印墓埂之原兮風木颯其蕭颼予將掬寒泉以爲酒兮采秋鞠以爲羞薦芳馨以一酹兮路阻絕其無繇徒臨風而永慨兮托楚些以寫憂嗚呼有子躋顯融而荷推封兮行寵賁乎天庥

肯獲李先哀辭【並序】

先生地曹主事朝陽之父也得年七十有五而終於正寢不可謂不壽然朝陽善於厥職朝廷方將賜勅以推恩其親而先生之碩徳雅度宜享其榮而遽爾卽世此朝陽之心所以致其痛憾而予與朝陽爲同升亦不能不爲之永慨也於是乎哀之以辭辭曰

繄羲和之於邁兮杳一去而難追少者忽然壯兮老冉冉其瀕衰睠往古以逮今兮孰長存而不死惟修徳以全歸兮庶名稱於沒齒顧碩人之制行兮外聲利如浮雲耽六籍以明道兮推所存而淑人善俯察以仰觀兮入靈臺而應召曰慈顏之違養兮詩百篇以自悼羌以老而辭祿兮竟拂衣以言歸喜鶵鳳之覧徳兮翥舜廷之羽儀封章指日以寵頒兮胡溘然而弗待樹欲靜而風不停兮寧不致人之永慨余耿耿之淸操兮固百世以揚芬衍綿綿之慶澤兮將裕流於後昆逺莫致乎生芻兮徒前修之慕也托楚聲以寫哀兮惟令子之故也噫

已山先生張公哀辭【並序】

已山先生張公諱逸伯安其字也世居句容爲右族曽大父進甫大父仲明皆隠徳弗耀父谷賓洪武初家園嘗產嘉爪一蒂駢實以獻太祖髙皇帝親制贊以美之命史臣宋濂爲之頌人咸謂爲善慶所鍾無何雪叔父谷恭之枉於朝以寃死家徙崇山先生在行旣而徙赤水母歿於沅執喪哀毀年逾弱冠篤志問學聞白撒王子立魏仲髙素史李白佑河陽潘子安南平趙弼皆有學行往與交遊𨿽顚沛中講習弗厭叔父谷善嘗道病危甚先生馳禱於天願減已壽延之病果愈篤於教子遣子諫從明師遊業成舉進士爲監察禦史以廉能稱暮年思故土挈眷東歸弟伯啟滯畱中道先生僑寓上新河遲之越三暑矣景泰壬申以諫貴勅封文林郎福建道監察禦史諫得請歸省始克迎先生還鄕旣還之明年以疾卒蓋春秋八十有三矣臨卒猶命諸子釐祕器爲二以待弟其孝友蓋如此迹先生平素遇事必勇於義持身必本於禮嘗單騎開諭羿蠻兵息變弭糜藥食療徵卒生死肉骨以至受王成遺孤之托資姚彧寡弟之生全敬一承宗之祀皆行誼之卓卓然者他未能悉數也且喜吟詠不爲茍作著家範以誡子孫終日危坐如對大賓華靡之物不加於身非聖之書不接於目髙風雅範起人歆艶故先生之歸夷人號泣遮畱遺莊委捨無忍毀敗其盛徳感人有可見矣先生卒君子因所號稱之曰已山先生嗚呼詩稱綿綿瓜瓞以謂周人之生先小而後大也況一蔕駢實豈非子孫蕃大之祥乎然返遭顚踣疑若有兆無應今觀先生旣徙復歸身荷恩封享有壽考而子孫貴盛聚族同爨者八百餘指是知祥瑞之臻示之於中微而告之以終吉固已黙定於先矣天道不爽豈不信哉謙先生郡人也與禦史君同年契好向歸省時嘗拜先生於江上獲瞻風采今幾何時而遽聞卽世寧不重謙之哀也耶乃爲辭以抒余哀辭曰

吁嗟已山三峯■﹝山上酋下﹞崒摩靑冥堪輿敏秀蜿蟺旁礡元气凝丹砂石英名材奇產寧獨勝篤生偉人魁梧傑特著美稱耕道獵徳詩書講貫務研精好仁樂義若饑嗜食渇飲冰阨窮不戚安命順理困彌亨𨿽在蠻陌忠信篤敬亦可行旣老而歸不忘厥初樂所生封章褒錫命服寵被承恩榮繄天報施處髙聴卑信有徵宜膺遐算軌世範俗瞻儀刑胡云一疾崦嵫景迅不我停首丘義壠全歸得正沒以寧緬懷髙風矢辭不多寄哀情吁嗟已山終古仰止同垂名

○祭文

祭施修撰宗銘文

曩予與君道裏隔越名聞相接比聆罄欬闈棘始設是締交之由肇也桂籍名儕鹿鳴宴開喁喁嘻嘻歡咲孔諧是鄕薦之同領也多士坌集鏖戰未息予亦後君脫穎而出是春試之同升也金榜題名禹門激浪聨騎道周聴臚天上又黃甲之同登也冠佩輝煌寵恩浹洽通籍金閨聨班瑣闥又玉堂之同任也然而稔數年之交合四同之義則取友天下若予與君者果孰繼哉予以姻事未畢別君逺去今式遄歸而君遽不谷疾不及視棺不及斂痛裂肝肺曷其可贖惟君於徳也修於學也力使天假以年則成世巨儒爲時名臣不辱矣乃丰其名而嗇其壽然則造物者噫何酷哉玉碎瓦全固君子所爲痛哭也韓子云生而不淑孰謂之壽死而不朽孰謂其天然則君之死可謂不朽且淑矣靈將載途用返故鄕勿震勿驚丘首是藏淸酒是酹永訣於玆號叫慟悼不知所辭嗚呼哀哉

祭兵部徐尙書文【晞】

望重澄江位崇臺輔名埒鄼侯量儕叔度始爲冬官焯著才賢繼進郎署兵曹是遷簡在宸衷深蒙寵異命掌司徒居根本地爰念舊勞曰逺匪宜尋召還朝益隆倚毗蠢彼夷酋俶擾南紀師行薙平轉饋千里凱奏陛廷聖席屢虛嘉厥丕績擢任尙書鸞誥推恩上及三代子復有官才亦超邁光前裕後自古鮮儔富貴壽考厚徳之由霜露見侵移疾在告訃音忽聞罔不哀悼國凋元老天不慭遺縉紳趨弔霣涕交頤矧托葭莩情慟尢切敬酹一觴哀哉永訣

祭楊文定公文【溥】

惟公學行端邃忠誠自然聖王之佐命世之賢早占鄕闈繼登甲第豹蔚彪炳鸞停鵠峙編摩翰苑彤管是操屢承顧問深沐寵褒擢正詞垣黼黻絲綸功在社稷澤被生民掌帝之制聖心攸注尋遷太常用旌殊遇學士再升武英之殿尙書禮部益隆宸眷帷幄論道孤階特承長庚爛若公輔以升一柱擎天獨公壽考天實慭遺以殿諸老總裁國史名聞四朝經筵啟沃位冠百僚玉帶緋衣童顏鶴髮長養人材務勤簡拔凡百君子望公無涯胡不萬年重我國家館舎忽捐千古永訣孰宣皇猷疇補衮缺天子震悼卹贈倍常辱在侍從寧不衋傷輸誠以辭公其歆止舉奠臨棺霣淚曷已

祭副都禦史丁公文【璇】

惟公气鍾秀淑挺生金陵橫經庠序徳譽早鳴齒方弱冠膺薦以升春闈得雋策名俊英入承淸問對揚明廷六龍初馭圖治勵精公踐甲科燁然有聲拜官冬曹載經載營惟職是盡顧禍乃嬰謫戍逺徼順受以行心志筋骨勞苦曷勝實天玉汝增益未能詔求遺賢公首被徵峩峩繡豸重沐寵榮發摘姦伏激濁揚淸風威凜若振國紀經麓川繹騷炎方靡寜公往按治備諗賊情歸報天子赫怒整兵擢都憲臺公復就徵王師壓境厥角盡崩氛祲掃蕩凱還於京錫賚有加貳憲繼升維彼貴藩罔或不遵輯寧邦家雙鬢已星立朝侃侃縉紳儀型忘身盡瘁爲疾所縈上章歸政皇鑑厥誠投老故鄕將保餘齡胡不慭遺大命以傾天喪斯文國失老成士乏所仰民忘所憑某生公仁裏挹公徳馨承訃告哀怛然神驚拊棺心裂拜像涕零江東千里發紖有程恭致一奠爰逹幽冥俎體匪充籩實匪盈豈伊物腆情因以形公來格思勿昧爽靈

歸杭祭祖塋文

某以不肖早事儒業發身科第獲仕朝著列職禁垣實維先世積徳累善慶余所鍾爰念移家南京已六十■﹝礻冀﹞塋域荒涼越在故鄕久違祭掃引睇南望曷勝怵惕玆幸得請言歸桑梓敬趨墓下芟治蕪穢增培舊封謹以牲醴庶羞式陳奠獻嗚呼木必有本水必有源人之有身厥由乎祖報本反始禮所由先伏惟尊靈體魄永托萬年安固尙垂黙佑庇我後人謹告

祭河南王副使文【鈺過武城時祭其墓】

惟公學問該博器質穎異橫經序庠發身科第預皇上簡拔之選登翰林淸華之地藻思英發天章輝麗史館編摩著述升班馬之堂經筵啟沃獻納挽程朱之轡抱經綸有用之才負剛大不撓之气朝野久振乎賢名緩急足勝乎重寄嘗輟講而卽戎蓋文事而武備爰擢貳憲暫辭文陛大振風紀盡祛姦獘未彌月而施政輒闔境而蒙利何嬰疾以難瘳遂出人之不意始傳聞而悸心終得實而隕涕予玆任復朝端舟次河際悵蒼海之珠沈顧黃壤之玉瘞淸醑式陳微情攸系於以見死生之交於以伸僚友之義靈其格斯予亦行忌嗚呼哀哉

祭妻叔友聞姚公文

惟公器宇魁梧丰姿灑落誦詩讀書克事問學和以處眾信以待人履道坦坦藹然陽春徳爲世重行足人法薦書起公遂登師榻循循善誘啟沃實多教有義方子躋賢科身將命官子將得祿情未一伸胡逝之速故鄕何許委順於斯聞訃倐至曷勝痛悲匪物之丰惟情之切一奠寫哀繼以嗚咽

祭劉狀元文【儼】

昔公挾其所得掉鞅文場早有聲於鄕解乃復藏修於家而多士從遊已如眾山之宗岱是以一出而遂魁天下臨軒之策見其學術光明而正大旣入官翰林大放厥辭議論敷陳則又瑰奇而古怪蓋由其材之蘊於已者明敏而气之得於天者豪邁故每纂述爲副總裁則刪定筆削繁簡適中而是非不貸嘗主典夫文衡去取惟公而世家被黜者反交章而見害卒之邪不能幹正志不少挫而廷議克伸聖明是賴果使用盡其才也則可爲士之榘矱國之蓍蔡柰何英魂杳邈遽爾翛然而壽不登於耆艾卹典是褒謚加文介禮實異乎常僚恩蓋逢於希代靈輀戒途謦欬如在聊寓情於一觴重吾儕之永慨

祭劉秋官文【玭】

功名事業貴全始終中道毀折祗系其逢當正統初甲科髙擢學有家傳深探茟削牛刀小試出宰於莆獨承旌異徳化以孚大比京闈入司文柄藻鑑精明得士爲盛尋進乃職揚於秋曹嘉績維懋復膺寵褒才優行端著聞有素白璧靑蠅乃罹罣誤迢迢遼海駕言東徵安分樂天孰知辱榮執經相從至者如雨俾各有得如飲河鼠荏苒歲月謫居六期恩典方及嗟公已歸士之升沈漫不可料豈謂如公獲此非報位旣弗逹命亦匪延莫可致詰悠悠昊天旅櫬南歸祔於先壠一望愴然淚雨如湧潔觴薦爼用慰爽靈同年之誼死生之情嗚呼哀哉

祭母舅何公文

噫維我母喪在孩提賴有舅在如睹母儀辱仕中朝家累是隨扶持左右得所怙依中道顚沛累卵之危周旋拯濟易險爲夷解网歸來復承咲嬉爲別未幾獲毒遽罹飲恨而終怒觸山摧厚徳未報痛莫可追越在南服夢想神馳敬陳一奠情寄此辭

祭墓文

維我祖宗世積徳善錫福垂裕啟佑後人致有男嶽發身科第繼入翰林授職編修獲沾祿位玆者歷官三載乞假歸省追念聲容莫覿瞻望封塋曷勝哀慕謹以淸酌庻羞敬伸薦奠伏惟尊靈來歆來格

祭姊夫吏部主事徐公文【昱金華武義人】

惟公夙負材器秩授天官典司封爵有聲朝端仕路方亨遽思勇退解組歸休不貪名位優遊林壑以道自娛髙風淸節可惇薄夫負郭有田耕食自足泊然無營敻拔塵俗維我有姊早歸於公偕公東歸思慕曷窮昔我來杭片帆東下竟逹武川獲伸情話回首未幾我姊淪亡豈意今日又聞公喪子𨿽先傾有孫克繼女亦有家心無累系壽踰八十令終歸全路阻莫弔心焉怛然東望傷神淡煙殘日再覿無期百酸交臆遙致一奠式表寸忱靈爽如在其來鑑歆

百日祭蕭延璧文

惟公有才有學有識有謀累試不偶一疾遽休志無一成孰不痛惜日月不居倐臨百日君每期我許用朝端今果見用君已蓋棺使君生存其喜必倍今焉知否九原茫昧慨念交義永隔死生特陳一奠以告幽靈

祭定襄伯文

惟公間气所鍾天挺人傑炳炳文謨桓桓武烈博極羣書一覽卽徹形於述作日光玉潔旁通六藝種種精絕器宇豪邁魁梧宕跌開國元勲世承閥閱翩翩貴介材气卓越早以國姻宮闈進謁糾糾雄姿龍馬蹀躞帝曰虎臣畱侍禁闕帶刀宿衛忠勤罄竭蠢玆麓川蕞爾狂孽一旦興迷肆行冦竊皇赫斯怒整旅遏滅受命䢐徵兵柄手挈乃佐元戎耀武蠻粵深入賊境搗其巢穴磨楯走檄越江飛楫牙旗所指靡不摧折我武維揚百蠻畏懾賊窮送欵南徼有截奏凱還朝天顏夷悅位進都督寵冠朝列乃眷西顧雲中守缺乃簡於眾公宜受鉞推輪往鎭虎符龍節威宣萬里雷轟電掣外蕃狡凶邊城犯刼帝詔親徵齊驅駟驖軍聲沸騰瀚海爲熱六龍所臨視敵如蔑豈意權姦矯制駑劣車駕蒙塵行營渫血敵來誘我臨城詐譎公欲潛師可還聖轍敵覺而遁謀成詐泄義膽忠肝可貫日月敵抵近郊敢恣猖獗公率壯士短兵交接斬馘無算追奔逐北人畜邀回蔽滿山垤敵遭敗衂於焉■﹝竭上足下﹞蹶邊陲以寜和議始決露布以聞獻俘報捷論功第一時無與埒乃進伯爵茅分土裂金書鐵券垂裕後葉赤心籌國言極剴切擾地有龍飛天网設神謀妙算機智明澈古有孫吳公爲超軼事定召還帝嘉勲業命守南都境宇淸帖胡爲左右已進讒說西土居閒著書不輟我皇馭極夢想賢哲虛席以俟總理戎牒人望所歸輿情允愜出入相將方召穆契六師奮張四裔震疊遽謂老成不臻耄耋封侯賜謚卹典輝煜靈輀南來瞻望哽咽聚寶之山風气完結妥魂於斯千古永訣敬陳一奠情深物褻宰樹棲風助我悲啜

祭王司冦文【槪】

繄國家之用賢惟老成之倚仗顧董正於五刑乃於公而是望何司冦之期年遽溘然而凋喪失股肱之才良動縉紳之悲愴念當公之早歲登甲第以發身陟秋臺之郎署體欽卹之至仁持三尺之法律俾枉雪而寃伸致刑淸而民服爲明時之鳯麟尋擢參於湖藩繼暫佐於汴省旣正位於外臺振憲綱而肅整復召居於棘寺挈廷評之襟領終進位於六卿冀調元於臺鼎荷聖心之眷注若臯陶之任専錫三代之寵誥沐雨露之恩偏年未幾乎六袠命已掩乎重泉竟賫志而長往不慭遺於彼天嗚呼國有黃髮則謀議審朝多君子則治道隆如公等胡厭世而委蛻在我輩徒抆淚而捫胸孤櫬返乎冀北一舸下乎江東敬臨風而致酹蓋上爲朝廷之痛惜而下以盡僚友之私衷

祭少保吏部尙書兼文淵閣大學士彭公文【時】

稽古之學濟世之才出登科第爲天下魁入官翰林文名早著薦居內閣深承恩遇侍帝左右近日月光遂進侍讀入長春坊繼遷太常職兼學士黼黻皇猷典司內制薦承寵擢天官亞卿尋居司馬秉持鈞衡乃陟崇階位大冡宰表率百僚平均四海保護太子進秩三孤爲國元老輔翼匡扶眷命益隆三公之少寅亮天工經邦論道朝廷委任方切倚毗云何一疾泰山其頺縉紳驚惶天子震悼卹典褒揚加封易號謚曰文憲贈以太師哀榮終始疇與等夷猗嗟我公名位已極所乏者壽人爭惋惜爰命祭塟聖恩惓惓魂歸故里丹旐翩翩舟次龍河言還有日凡我同儕孰不傷衋敬陳一奠聊表素情靈其歆格有淚如傾

祭太常寺少卿贈禮部侍郎學士林先生文【文】

於惟先生鐘靈毓秀學問淵弘徳性溫厚早領鄕解名重南金掄魁甲第入官翰林史館編摩纂述精確進侍經筵緝熈聖學敷教中祕師表近臣淸名雅望推重縉紳儀舉雍容特立朝著淳然可親瓊林玉樹待人處已惟誠是存汪汪之度莫測其津朝之正人世之君子𨿽老彌壯遽思知止懸車桑梓益樂壽康豈意一夕善人云亡天不憗遺爲範鄕邑哀訃逺聞孰不悼惜某等嘗與先生昔侍同朝魂今逝矣杳不可招遙望南天閩山迢逓一奠寄哀爰伸舊誼

倪文僖集卷三十

●欽定四庫全書

倪文僖集卷三十一

﹝明﹞倪謙撰

方外

○古詩五言

題辛沖和雲谷軒

浮雲起巖石靉叇能成霖乃棲崖壑間結玆數畆陰變化寧有迹捲舒本無心若人守雌者內觀趣彌深茅蓋隱玄關迥絕纖埃侵終朝味道腴何必嬰華簮心逺境自僻豈必巢雲林淵黙養沖和兀坐萬慮沈古人若逝水孰能遺至今長生有眞訣休沐容相尋

題畫送姜惟寅

山人住蓬萊瑤艸俯堪拾茹之可長生紅腴好顏色一朝駕蒼螭淩雲朝紫極天門笑相遇已注眞仙籍別我下江東何以慰相憶囊中九轉丹還應乞余粒

贈濟川航上人還京

深山多白雲散漫隨飊風滄海有浮萍飄泊無定蹤人生四方誌況乃爲禪宗江湖足行腳幽勝靡不窮昨來挈詩瓢長吟度居庸浮杯桑幹水振錫燕然峯老我居楨陵一笑忻相逢跏趺共情話萬事回頭空邊城落日黃朔吹號寒冬拂衣歸舊隠南邁如驚鴻嗟我誤儒冠何由脫樊籠臨風起深羨離思徒衝衝

○古詩七言

魏尙書墨竹爲靳上人賦

我昨移棹遊湘臯瀟瀟西風吹鳳毛嫩涼輕透白薴袍推篷把酒歌離騷仰觀勁節排云上緑玉交加靜相向落籜宜裁漢祖冠翹枝欲化壺公杖羲和鞭日秋陰淸扶疎影重弄晚晴耳邊忽聞鷓鴣語鉤輈格磔林間鳴朅來久作瀛洲客夢想奇遊知未得偶從精舎見圖畫墨花尙帶江云濕上人愛此如拱璧重是司冦尙書筆此君何可一日無幽窗坐對心神懌

題彭道士山水畫

黃冠本是仙者徒慣寫萬壑云模糊酒酣袒跣倒墨汁興意所到成狂呼長林蔽虧知逺近野水微茫疑有無包藏元化在胸臆不讓前代方方壺平日相聞不相識往往縑藤睹眞迹定應縮地術通靈雁蕩匡廬移咫尺空山無人耕白雲但見家家橫屋脊我欲尋幽一問奇不知誰是揚雄宅

郭熙山水圖爲丁道錄烱然題

仙家洞天三十六地脈獨數華陽靈我師佩印主其所霧閣云窗常不扃支鐺玄夜煮白石飛檄白書鞭轟霆茅君禮罷月如水控鶴直入秋冥冥玉皇聞師司下圡召赴彌羅紫霄府命臨眞境向蓬萊玉佩霞琚綰簮組舊遊爲別今幾春時憶家山魂夢苦危峯飛瀑正當門閒卻長橋跨溪滸郭熙畫手稱良工運毫命意趣不窮當年應預寫句曲深林邃壑何其同我師得此如拱璧索我開圖著詩筆賦詩看畫思飄飄何須更躡王喬舄

正月十七日謝省長老過訪

碧峯老師八十餘松姿鶴骨淸且臞春來自負足輕健徒步訪我新樓居憶昔我師年正少詔選來宗法王教法王返斾向西天北上京師覲天表大齋修建沐恩輝給牒復許江南歸歸來黙坐守空寂深隠禪闗依翠微久向山中厲淸苦雙舄何曽入城府念我如乘雪夜船逸興翩翩孰能阻感師意气眞古人平生交契老益親年華迅速四十載愧我蹤迹猶紅塵我昔歸休樂泉石曽向山中候巾舄只今復握南省章路阻雲峯隔秋碧師精易道妙入玄神機深得一行傳吉凶悔吝掌中見談鋒落口鏘流泉坐倚南牕話情舊洗盡胸中塵土垢𨿽無淸供出伊蒲喜有名言破孤陋興闌別我還碧峯手內卻嫌扶短笻出門一笑不返顧飄飄兩袖揚春風臘髙逾八今望九知與須彌同不朽待我來攜一瓣香敬祝我師千歲壽

○律詩五言

送羽士吳道璇

穏著飛雲履還乘犯斗槎蓬壷拾瑤艸勾漏覓丹砂野嶠應看奕仙源或飯麻何時拂苔石聯坐讀南華

松隠爲羽士吳碧山賦

老樹不爲棟山人應共潛瘦枝橫鶴骨密葉灑龍髯翠色侵孤榻秋聲落四檐蒼精宜駐景服食定能厭

寄珍上人兼柬聰公

南國違支遁於今已十秋紺園成久住白業自精修思演林間梵待歸江上舟遙知聰侍者淸意滿髙樓

○律詩七言

送暿上人見中住延慶

一襟歸興下林丘方外芒鞵足勝遊碧漢有聲聞錫過滄江無浪見杯浮蓮花漏滴祗園晚貝葉經翻石榻秋談柄宗乘應大闡剩馳淸譽滿南州

靜庵爲定上人賦

把茅爲蓋靜爲銘斷盡塵緣養性靈花雨曼陀時散彩林開檐卜自多馨蒲團定起雲生衲石鼎香消月滿庭已覺禪心如止水須妨投礫試淸泠

春谷爲神樂沈道士賦

和气薫蒸徧九垓谷中風景勝蓬萊夭桃艶李能紅白舞蝶遊蜂信往來別有壷天行日月全無世路接塵埃從今解得尋君處夜夜丹光燭上臺

姜羽士涵碧軒

天上五城十二樓此樓直接鳳麟洲翠華當戶山如馬碧影涵窗水似油鶴氅乘風寧受暑鸞笙吹月最宜秋飛仙弭節神淸爽安得相隨玩白鷗

題畫送姜惟寅

久別相逢白玉京仙官欲陟太常淸十年夜雨瑤池酒二月春風紫禁鶯江上魚龍迎桂檝山中猿鶴候霓旌夢梅猶抱煙霞癖接武天衢好致聲【夢梅者予舊友趙惟寧也】

送宗華上人主杭普福寺

佛印相傳屬恵能蕭然塵外一髙僧逺歸天竺湖邊寺暫數長幹■﹝土答﹞上燈紫竹秋巖和月臥緑蘿春徑撥云登何當躡屩分淸賞共指雙峯話葛藤

送戒璇住蘇州定慧寺因得省祭

妙年奉檄主禪闗杖鍚寧親故里還宰樹近連祗樹緑衲衣新換彩衣斑丹靑勢出煙霄上鍾磬聲傳紫翠間選佛場開花雨散方袍來會有諸山

贈濟川杭上人還京

殘冬分手向郊埛路入重山挹翠屏上谷已遊秦郡縣燕然曽訪漢碑銘朝來淸供蒼龍缽雪後歸裝白馬經行觸禪心總詩趣吟成莫惜寄邊亭

庭松偃翠月如銀一錫南飛邈莫親芒屩正侵邊地雪衲衣不染塞垣塵道傳幹竺機緣息詩擬湯休句法新回首居庸暮云隔天涯誰念未歸人

松鶴軒爲丁羽士賦

長松幾个傍檐楹老鶴如童靜不驚劍气晴衝蒼雪冷丹光夜燭縞衣明九臯聴徹神偏爽五粒餐來體自輕間向鑪中添艾納一琴相對有餘淸

答趙惟寧羽士恵詩次韻

詔許休閒故里歸聖恩深念侍儲闈黃金腰下慚橫帶白玉堂前憶賜衣世上面朋秋露薄眼中心契曙星稀新詩慰我情偏厚沐手吟觀向夕暉

夏仲出郭歸遲暮投山寺而宿與無垢瀞上人坐話漫興賦此

僧房宴宿境幽偏野衲巖棲不計年木食艸衣修淨業薫鑪經卷伴枯禪云生坐石諸緣斷月印寒潭一性圎曉起揚鞭入城去南山回首羃嵐煙

七月四日避暑天界禧上人西庵號天祥

西庵避暑逺尋盟灑面松風夾道迎竹塢披襟毛骨爽石牀欹枕夢魂淸庭前樹古知僧臘林下雲閒識宦情大地蒼生望霖雨憑誰呼起缽龍行

艸堂歸隠爲大覺住持渶性源瀾性海賦

相攜無著與天親卓錫誅茅遂隠淪世外不生塵土夢山中共息水雲身煙霞閒伴初歸客猿鶴歡迎舊主人悟得眞空諸念寂艸堂風月倍淸新

○贊

無際畫像贊

廣顙丰頥鼻頭埀下是誰露一毫端覷著非眞非假道印古拙吟坐蜀山逮下徵以鳯詔遂逺覲乎龍顏開解脫門守毘尼藏住法席之宗師爲緇素之皈向匪獨自利兼欲利他遊如來寂滅之海等功徳恆河之沙莫從幻相深求要識个中風味一輪浩月澄江萬古長空無際

張仙神像贊

六星煌煌耀斗極降精委靈著奇迹神司若禖福寰域好生之仁合天徳手挽長弓姓可識子囊累累冨儲積有求必與無所惜盍觀睂蘇得轍軾格不可度矧可射凡百君子尙翼翼

維摩贊

維摩在昔以滅爲樂四大增損百病俱作有身是累私智所鑿一性眞如無病無藥咦法門不二任人行撒手超然登正覺

九霞道人範玄宇像

贊鶴骨之淸松姿之古翠羽衣裾玄云步武烱神明其內腴澹沖和其外睹樂奏六律至音資以諧和法受五雷元气屬其吞吐其飛神也仙洲鳯麟其訪道也名山龍虎遂致進經籙之淸階主眞人之紫府觀其鞭笞鬼魅則羣邪伏藏叱吒風雲則甘霖沾溥此其人蓋誠格髙穹功施下土壷公之儔旌陽之伍其自號曰九霞者豈其餐日精於東華觴瑤池於西母者歟

○泉銘

天馬山幽谷庵玉乳泉銘【並序】

太平之當途有鄕曰歸善有山曰天馬境深地僻人迹罕到其東則有天王山峙其左其西則有黃渺山環其右又有老目山拱其南大現山擁其北四顧盤互爲靈秀所萃結居民濮氏據山之西而家焉濮之祖甞睹山東最勝之處而愛之曰此地宜建佛剎非凡民所當處也乃構艸堂三間其上莊嚴佛像名曰幽谷庵延僧以主香火旣而物故繼者乏人有宗受上人者號心印杭之仁和人自幼出家西湖之靈隠禮韜光眞如海爲師授禪教徧遊名山參禮耆宿嘗憇錫大報恩寺景泰間去逰當塗濮之彥曰■﹝日上永下﹞一見上人若有夙契遂惇請以主斯庵上人方倦行腳顧其地眞足棲禪遂從其請於是翦榛蕪拓舊址重建佛殿三間左右廊廡禪堂庖廩十間象設供具靡不完備丹雘金碧照暎山谷蔚然爲一佳剎也第所恨者山髙而峻石堅而頑乏水以給僧眾每取水直抵山下澗邊■﹝奭斗﹞汲相去一里有半山勢陡絕肩不可擔用筒背負祁寒暑雨踐冰霜觸炎熱犯淋渫艱辛萬狀成化甲午經歷李公玉衡精於地理嘗至山中上人語以乏水之故公指山左石上而告之曰此中有水何不鑿之上人乃焚香禱於佛殿及山神隨其所指而鑿焉施工至二丈餘果見水泉湧出甘冽香美泛溢而上足充庵給鄕人聞枯石得水奔走聚觀嘖嘖嘆異上人於是介玉衡來京謁予請賜泉銘並乞名以紀其事將傳示永逺予爲名其泉曰玉乳而記之曰人必資食以養生食必資水以烹飪故一日無食則餒一食無水則廢是則水者日用之尢切而不可缺者也況乎斯庵也食指頗眾粥魚齋皷開口待哺而苦於無水艱於逺汲若之何而不告病乎一旦遇李公而指示之遂能得淸泠於山椒出雲液於石窟汲之者謝險阻而就平易自是絕負筒之勞去陟降之苦果何由致此哉實出上人戒行精専誠意感孚是以山神效靈佛力垂佑假乎李公以發其祕也豈偶然哉是不可以不記系之以銘曰

水行地中實維土脈石也燥剛水何由得繄維幽谷山骨厚堅飲啜之養乃資澗泉裏半有餘方逹澗滸負筒逺汲登降良苦衡也今璞天牖其衷獨具神鑑啟窒爲通石竇發祥源源不息豈伊山靈泄玆髓液積誠所感金石爲開地不愛寶潤澤後來汲者免勞飲者獲濟匪由上人曷臻斯異昔八功徳移自竺西今穴此孔將無與齊石中得泉詎非玉乳錫名作記永示千古

倪文僖集卷三十一

●欽定四庫全書

倪文僖集卷三十二

﹝明﹞倪謙撰

方外

○記序

說跋

茶榜塔銘

海天秋月記

京口姚道宗氏務神仙學有蛻世出塵之志始受業於朱公可名之門繼從姜公可常學五雷法雲中玄濟張先生予識也深於丹學之祕道宗復從而師之常與遡回遨泳海上尋安期羨門之屬訪方壺懸圃之佀時值秋夜海月麗空皓彩奪目恍若置身廣寒淸虛之府而挹桂子之天香也因以海天秋月自況一日玄濟先生偕道宗黃冠羽衣謁予館下袖出是圖徵記其事予惟天包地外地處天中天地四方莫非海水所通其大無窮其深叵測月則陰精與天同運而不及有體而無光其盈虧也以受日之光多少逺日則光滿近日則光盡海惟深且大故月之出沒望之皆在於海夜當夕陽旣收列星有耀水天相薄遐邇莫辯狂濤洶湧萬變惶惑吁可駭畏也已逮冰輪挾潮東升纖翳不幹影落淵底上下合璧激蕩動搖金輿翠旗隠現鯨波之上常夜之月莫不皆然惟九秋之夕天髙气淸萬境澄澈兔魄光明於斯特甚幽隠畢燭洞察毫末珠胎蚌母含英孕華魚龍黿鼉蜃樓蛟室但見踴躍後先光怪明滅此海天之月所以宜於秋也道宗以此自況其意豈不以爲海天之月亙古今而常存者也然吾心之明不猶秋月之光乎心之處形气之內不猶月之運於海天乎蓋欲探陰陽之機體兩儀之妙保煉其形气明其性眞而遺世獨立後天不老者也其意不亦逺乎夫學道易守道難羽流有是言也道宗立志若是可謂善學者也尙宜信守弗懈他日九轉功成殆見坐泛仙槎遊遨鬥牛銀渚上倘得顧兔不死藥不識肯以刀圭見遺否也遂書以記

翠松記

茅山玉晨觀住持希安杭錬師方外士也山中多古松盤薄而偃蹇翠色髙寒凜然若辟穀仙人臒然離立之狀希安愛之因以翠松自命而徵記於予予觀古之離塵絕俗之士莫不寓意於物而未嘗累於物故煙雲月露林壑水石變化儵忽流峙無窮凡可以適性情之正者則皆取以自近至若艸木之微其芳潔孤髙生意暢茂尢易以感人之情而爲人所愛若靈均之蘭蕙小山之桂樹子猷之竹淵明之菊和靖之梅茂叔之蓮樂之終身不厭至形於詞詠以寫其情之數子者其天分之髙興寄之逺類非污陋之士所能窺其萬一初非物於物也獨松也未聞爲人所愛而希安取之其寓意得不有類於數子乎哉蓋松物之壽者也其翠色貫四時而不變歷歲寒而後凋注沆瀣之華薄日月之光白鶴棲其顚淸泉沃其根靈飆時至聲振笙籟希安遺世獨立錬精保形朱顏若童其比徳將無翠松之似乎宜其冥契於心而見取之深也希安玆提點觀事而斯觀相傳爲展上翁開基歷周秦漢晉至人髙士往往於此登眞至梁陶貞白卽其地建昭眞臺以藏諸宗師丹經寶冊唐攺紫陽宋攺今名寔霞外勝地也希安少慕玄學親得以文杭公曁長春劉眞人所指授故造道深詣不惟力樹宗門繼前修之道徳而寓物自適之趣復有類於古人是豈污陋所能窺哉或曰千歲之松下有茯苓食之令人壽昔偓佺食其實能飛行如走馬希安所取容或在此予曰審若而言乃假於物而累於物非知錬師者也不可以不記尙俟見希安而訊焉

愚樂記

江陰鄧太初氏有道之士也能用五雷法劾治鬼物及禱禳皆有奇應成化四年夏禱旱黃州巴河市致玄帝兩現像於霞光之中秋禱旱羅田亦現霞光五色雨皆大澍人以爲神異爭敬事之甞以愚樂自號頃遊京師介羅田尹徐君士亨謁予因請記其所號愚樂者予聞而疑之孔子曰知者樂未聞愚而樂者也夫愚者气質暗劣之謂得賦之偏者也菽麥之不分是非之不明膠柱調瑟見刖廢屨瞢瞢然若擿埴索途而莫知所從也昧昧焉若塵鏡晦蝕而莫知所茹也是故學者必刮磨克治以捄其偏學問思辧致其知也篤行踐其實也人一己百人十己千功施倍也然後气質之愚始可化而爲明焉今顧以愚爲樂是乃安於愚而不知學也其可乎哉況太初能旋乾轉坤駕風鞭霆無不如意愚者固如是乎或有在坐者曰太初非不學者也其將學顏氏之子乎顏子學於仲尼聞其言不違如愚人而已及其退也居陋巷之中簟食瓢飲不攺其樂是其愚非眞愚而樂乃眞樂太初之愚樂其在是乎或曰太初非學顏氏之子也太初老氏之徒其學老氏者歟老氏之言曰我愚人之心也哉沌沌乎俗人昭昭我獨昏昏俗人察察我獨悶悶愚何加焉然又必曰我獨異於人而貴食母夫無名天地之始有名萬物之母乃大道之玄徳也頑鄙無知獨貴玄徳則全純抱朴虛無自然而有感必應此其所爲樂乎予聞二人言疑尙未決乃折衷於士亨士亨曰二說不同後說近是遂書爲記以復太初太初其亦以爲然乎否耶

送道士徐得振歸虞山序

姑蘇常熟之虞山有壇宇曰三元凡修眞樂道之侶多棲迹其間道士徐得振者則其一也得振年富質敏慕老子法遂遺棄人間事從主致道觀煉師李啟陽逰玆以尙未給部符至京請授旣沾聖恩飛舄南還鄕友呂志祥輩要予文以贈行太史公曰道家之術以虛無爲本以因循爲用凡人所生者神所托者形形用則竭形勞則蔽形神離則死死不復生離不復合故聖人重之由是言之則知世之宗其教者是蓋合其離生其死固形存神後天而不老者歟自柱下史以道徳五千餘言唱之於前而後和之以莊列其流寖逺其言愈熾今其琳紮瑯函至於充棟自匪得於眞傳曷能闖其門徑哉歷世以來髙人奇士克臻厥妙者載在仙史不可謂無矣意所行必有其序所造必有其方得振歸於虞山逍遙物外潄石枕流吞煙霞而飲沆瀣不知紅塵野馬隔方壷於幾重也尙卽其書而索其理因其人而驗其實一旦心領神會九轉功成將恐若緱山之鶴長揖而謝世矣得振勉諸試歸而叩之於師亦必以予言爲然

神京別意詩敍

祭天神祀地祇享人鬼玆國家之大典也然其鐘鼓玉帛之將升降擊拊之節自非廉靜寅淸妙解鍾律精閒儀度之士以贊相對越於其間烏能來肹蠁而致蕃釐也哉維寅姜先生出自姑蘇名族性資警敏神情髙亮早謝塵俗寄迹老子法中國家建天壇於都城東隅卽其傍萃多士而居之俾執天地百神祀事而維寅寓焉樂之奏和而有倫禮之行秩而不紊蓋其心志専一而恆存乎敬者然也所謂廉靜寅淸之士非歟正統初太常列卿以其才行邁等擢居典佾服勤效勩年所多歷今年春乃具疏薦之於朝進授南京太常寺贊禮郎先生旣受命治裝將還中朝縉紳所嘗交好者咸繪圗賦詩以敍別彚次成帙題曰神京別意謂予於先生尢舊屬首敍焉嘗憶正統庚申予得請南歸謁先生於涵碧樓上掀睂笑談焚香煮茗彈琴賦詩意气相得己而出嘉醞觴酌握拳呼射劇飲歡甚天忽阻我以雨遂與連榻數夕倚闌聴竹潺潺作碎玉聲恍然如入方壷圎嶠不知身在人間世也自抗手一別於今十年每念斯樂未嘗不神俱往也今先生名重薦書位列淸選復得展良晤於官舎敍好平生喜慰方殷而先生遽回轅南指矣予之心詎能釋然乎𨿽然予有二親在堂朝廷方崇孝理不日辱賜封勅其必容一省覲而歸可卜矣先生往哉尙俟我軒楹之側春日載陽碧桃始花予將於是而尋盟焉姑書此以先之若夫職業之修祿寵之厚此固先生所素能而宜得者有不待予言之贅也

贈萬全都紀蕭錬師序

萬全都司道紀司都紀志淵蕭錬師居宣府朝玄觀主盟玄教爲傾城所向慕暇日余嘗往訪之見其方丈之室中列玄像事之以香燈鍾鼔甚嚴而壁間所懸復有方巾褒衣耆宿畫像疑爲世間得道髙士之流而祇事亦謹詢諸錬師曰此何人斯煉師曰此吾所生之父景行居士也吾世家錢唐少慕玄學洪熙攺元年十九辭父母出家於杭之長春庵投禮都紀靖和袁公爲師宣徳二年去遊龍虎山進謁正一嗣教四十五代張天師蒙傳授五雷祈禱大法四年北上京師聞鄕先哲履和養素崇教弘道闡法通靈周眞人居大徳觀乃詣受教蒙傳授靈寶齋法八年鎭朔將軍總兵官永寧伯譚公奏請開設萬全道紀司蒙朝廷授以前職今歲吾年五十有五矣逺離父母已三十餘年而晨昏甘旨之養未嘗得一日侍於其側以申其孝念欲回杭省侍柰爲卑職所縻而不能遂也不幸吾母早世吾父年已八十慨慕容儀耿耿於懷乃寓書族人爲圖父像轉寓吾所庶幾得見顏面𨿽不能承歡養志諧膝下之娯而獻壽稱觴亦聊以盡客邊之奉此像是也予聞之躍躍以喜曰世之所謂道家者流率以割恩斷義爲髙而遊乎方之外率以煉形存神爲事而超乎物之表不知此身者何自而生欲煉存形神乃割斷恩愛而忘此身之所自是自絕其本矣尙足以爲人哉尙足以爲道哉今煉師𨿽寄迹老子法而立心制行顧與吾儒之道不悖謙沖而簡靜疏通而質直拳拳焉不忘其親而畫像以事之將欲報其恩著其愛而姑爲是不得己之爲者是亦孝子之至情也使其果獲侍親之側其孝當何如宜其於道有得而異乎尋常忘本之徒萬萬矣予於是賢之爲延譽於人人而同具秉彜者亦翕然賢之屬序以贈夫樂道人之善君子之道也故爲書之不辭

五臺山倡和詩集序

五臺山在云代之間峯巒有五巍然若臺故以名焉在昔相傳爲文殊示現之地往往有神光之異號爲靈山又名淸涼山栁宗元送文暢逰五臺所謂將與文殊不二之會是已其巖壑雄秀林木茂密凢幽絕之境多爲僧寺所據金碧樓殿輝映山谷靈蹤古迹所在有之世之緇流素士慕玆山之勝而躡屩來逰者肩摩踵接日有其人然未聞有能形諸歌詠以傳於世者豈其僻居一隅而聞人韻士未有一駐足者歟抑𨿽有作者而無好事者以傳之歟千載寥寥惟宋相張商英提點河東刑獄時曽遊於此賦律詩六章載在淸涼傳遂爲古今絕唱雲中僧覺同師𨿽學佛氏而善楷書喜吟詠靈區奧壤多所涉歷亦嘗來逰是山登覽之餘詩思煥發乃取商英所作倚其韻而和之旣而來遊吳會南過金陵每遇作者輙舉似之亦皆爲之屬和積而成帙題曰五臺山倡和詩集由是玆山名勝抉幽探奇捜羅殆盡矣豈非玆山之遭也歟師旣鍥梓以傳徵言爲弁天下名山大川乃天地淸淑之气磅礡而郁積其靈秀所感降而爲人則生聖賢命世之英若尼丘之尼父崧髙之甫申是已鍾而爲神則成仙佛幻化之境若崆峒之廣成句曲之茅君補陀之觀音五臺之文殊是己未易徧舉然其事載於詩書其迹紀於志傳必待考而能知非若聲詩得於諷誦之間而易足以感乎人也覺同師知其然乃於五臺若有夙契特取古作載賡疊和廣傳於世豈惟使天下之人歌詠之頃有以知玆山之勝大士之靈抑欲感發其心咸懷向慕同趨覺路而入不二之門者也其志不亦大乎是可嘉也遂爲題於簡首云

無聲詩序

金陵羽士丁惟正従其師道紀曹公於雲間其神淸以腴其气夷以和其道得玄虛之奧其趣脫塵凡之陋歲嘗還金陵訪故舊親戚往來不厭頭戴華陽巾身被鶴氅衣或飛雙舄於吳門之墟或杭一葦於江濤之上人望之飄飄然神仙中人也性好詩兼好畫遇良辰佳景觸目感懷輒形諸詩詠思致髙逺辭旨俊逸眞不喫煙火食語其所交與皆方外名流儒林奇士賡和唱酬以抒寫其胸中之妙略非世絆可得而羈紲者凡士之工於繪事者必具楮墨請其著筆人亦樂爲點染以投其好所得甚多蓋其所寫不過以狀古人詩意初非庸史俗工研丹塗鉛競華騁麗者可比也間嘗出以見示則見其峯巒起伏煙雲變滅長林古木山村野墅與夫寒汀逺渚酒船漁艇之景燦然溢目所作非一人所圖非一境莫不各極其閒雅之趣探造化之妙焉惟正請題於予並求序引予爲題曰無聲詩蓋以詩中之妙有畫畫中之妙有詩詩乃有聲之畫畫乃無聲之詩也惟正時取是畫而閱之開卷之間莫非詩意則其所可歌者不以口而以心所可聞者不以耳而以目意之所會將不手舞而足蹈乎且仙家者流多隠迹名山洞府靈區奧壤之間市廛之喧鮮得而混焉惟正𨿽遊戲人寰而其襟想固超埃壒之表是以愛夫丘壑泉石之勝於豪端萃而玩之則其境與心融殆必従赤松招偓佺偕安期羨門相與神遊於閬風玄圃之中瀛洲蓬島之上者矣又豈常情所能窺其萬一哉惟正聞予言乃劃然長嘯有若鸞鳴鶴唳徹於煙月之空嗚呼惟正其有道之士乎哉遂爲書此以爲無聲詩引

九峯禪要序

世尊大法自迦葉二十八傳至菩提達摩流入震旦乃弘教外別傳之旨謂不立文字單提直指可以見性成佛此禪學所由始也達摩之後六傳而至大鑑大鑑之後五傳而得臨濟若今黙堂照禪師則臨濟二十四代之法裔也師父母早亡年十三志願出家入蜀山遇衲頭正和尙遂師事之尋往道林參無際宗師深得玄奧後禮潔空和尙於銀光言下有契乃蒙印可退隠九峯之東印者數十年參究玄機精進不怠脫然頓悟心境圓融略無滯礙故其形諸提唱凡升堂示眾及詩詞歌偈等作一一無非發明向上大事俱従眞實踐履及肺腑中流出卽非擬議而成直而不俚顯而無迹眞救病之良方蘇旱之膏雨濟生死苦海之舟筏也門人圜太虛以師平日所說亡佚者多近卽其僅存者編集成冊題曰九峯禪要將鍥梓以傳以求予序予聞單傳之道以靜黙爲本師於接物之際乃費辭說致多如是何耶殊不知師說而非說非說而說覽是錄者誠能不卽文字不離文字扵其言意之表恍然有得始信本來面目各無差別斯不負師喫緊爲人處矣茍徒事尋行數墨譬之蜂鑽窗紙欲求出路何可得哉師形若虎踞音吐洪暢剪髮畱髯其長過臍世壽七十有五說法三十餘春門人四十餘眾示寂東印闍維得舍利甚多可謂善於智識者歟予瞢於斯道而來意懇悃不可無辭以復也用是勉爲書此以貽夫世之禪學者

航上人字濟川說

僧錄右街闡教古心堅公有上足弟子曰戒航字濟川者姑蘇琴川人也夙有至性警悟不凡精究內典而於儒書亦多窺闖喜吟詠作爲韻語淸新灑脫無蔬筍气故名動江湖有能詩聲嘗典大隆福寺書記及主維摩寺比者躡屩振錫來逰宣城將窮探塞北山川之壯風景之美以著於詩遇吾黨之士則樂然相與而不相逆玆非於吾道有慕而墨名儒行者耶間嘗以詩爲贄謁予上谷寓捨一見若平生驩方自困於塞云朔雪之墟忽接詩僧淸話以沃塵襟不啻空谷足音之喜也久之告予曰吾師嘗名吾曰戒航禪林耆宿有字吾以濟川者敢請一言明其義以淑吾身予弗容靳乃告之曰書云若濟巨川用汝作舟楫蓋航者兩舟相並之謂周禮大夫方舟是也川則泉流注海之謂夫水天下之至險者也使非舟航其何以濟之航固濟川之具然篙師柁工不愼其操則有檣傾檝摧之患而不能以有濟矣要在張帆正舵順其所適𨿽有巨川之險奚足慮哉其達於岸也何有人之濟乎世亦猶舟之濟乎川也私欲之害亦猶巨川之險也使或肆情縦欲而不愼其操則有陷身溺徳之患而不能以有濟矣要在正心誠意不惑他岐𨿽有利欲之害奚能及哉其造夫道也何有詩曰無然畔援無然歆羨誕先登於岸此之謂也上人學佛者也而有慕吾道故舉吾儒之說以告誠如古之人黜其畔援歆羨之私以濟乎斯世而曰不造乎道未之有也上人年茂性敏勇於精進觀其遺世逺引超塵脫俗固知黜利欲之害矣其能造乎道也審矣遂爲說以贈之

跋宋梵僧僅師畫犬

昔支遁好養馬人有譏之者答曰愛其神駿聊復畜爾然則僅師畫犬得趣其亦有遁之道歟後乃畫觀音易舊作蓋亦知非所當好矣韓昌黎嘗言浮屠氏善幻多技能觀此畫信然宣城士範原博家蔵此畫上有米元章所題眞迹可謂二絕皆不易得也

茶榜

緩火炙活火煎鼔陰陽於槖鑰前浪平後浪湧沸江漢於釡鬵非闗煮蒙頂之露芽自是瀹蓬壺之瑤艸丹丘子服此而輕身換骨玉泉公飲之而返老還童湖海交遊因效采蘋之獻壇場凡聖幸鑑傾葵之誠仍須七碗平分畢竟一塵不滓渴睡漢従今喚醒長生藥何用別尋看取冷淡家風剩掃三冬之瑞雪髙超淸淨境界同挾兩腋之淸風請嘗試之乃所願也

故性天皎禪師塔銘

師諱如皎字性天四明鄞邑周氏子也母金氏師生甫七歲患腸癰醫剝生蟾蜍以治師見愓然曰物我皆命也忍害之乎奪而放之父母奇其幼慈曰必佛種也病愈乃命出家裏中觀音院禮正庵中公爲師洪武壬申正庵攜師至京請祠部得度爲僧時年二十因掛錫天界尋受具戒奮然有志學佛首參僧錄左街善世兼鳯山住持同庵簡禪師同庵一見器之命處侍室遷典蔵鑰復依南隱正公究明楞嚴經旨講讀晝夜不懈因而過勞得咳血疾或曰與其劬神若是孰若禮教外單傳豈不省力師聞之卽往方丈叩決同庵舉拂子示之師茫無領會未幾同庵謝世值正庵主饒之景徳師隨侍偕往舊疾增劇不能安禪欲還天界養病正庵曰吾方賴汝匡輔汝若去吾獨處此無益也遂退席偕還疾尋愈聞古拙俊禪師居繁昌乃函香而往重乞開示古拙命參無字話頭於是復回天界發憤究竟誓不出山禁語千日永樂丁亥會古拙奉詔旨天界山居終老師幸親炙一夕夜靜推簾見月驀然觸破同庵舉拂子因緣嘆曰原來佛法初不離見聞也翌日詣山居見古拙入門不作禮震威一喝古拙曰皎上人今日冷灰豆爆莫是貧人得寶麼師曰寶卽不得得卽非寶曰憑何恁麼師卽趨前問訊退位義手而立古拙曰父母未生前畢竟作麼師屹然一默良久古拙曰還我向上句子語未絕師以衫袖幪首趨出少選古拙師與無相玉峯同飯玉峯問古拙曰皎知蔵適來酬對若何曰見牛矣未得入手也因飭師曰此亦大事要得徹底風光正好用功在師因呈偈云午夜推簾月一灣輕輕踏破上頭闗不須向外從他覓只麼怡怡展笑顏古拙閱之以掌撫師背曰此正是持不語底人也汝旣得之且可去水邊林下頤養道胎亦以性天二字述伽佗爲之助喜云皎然心地冷如霜肻爲時流錯較量性卽是天元一體旃檀不刻也馨香師承印可遂侍正庵同入南山卜築陽林■﹝山誇﹞以居俄正庵示寂少師勛國公復卜居左爲塋乃飄然度嶺至西坑別築庵名圓覺居之時甲午冬也自此影不出山者二十年至坐死闗千日宣徳壬子武林請主虎跑不應明年祖堂幽棲復固請之不獲已一出據猊提唱學徒雲集未久倦於槌拂拂衣歸隱日與圓明大宗鄰宿往還酬唱優遊卒歲而已正統癸亥三月初示疾至十六日集弟子垂誡曰文章佛法空中色名利身心栁上煙惟有死生眞大事殷勤了辦莫遷延復問云死生旣大汝等且道如何了辦眾不能答徐云我今無暇爲君說聴取松風磵水聲言訖而逝師存日嘗自壘塔於庵左隴之陽越七日其徒翕奉全身瘞焉師以洪武甲寅七月二十三日生世壽七十僧臘五十所度弟子若干人師儀狀魁偉性格淸奇度量含宏威檢堅峻口不言人過失徒眾越度者惟以冰顏示之待其自化有犯之者怡然不與較兼涉外典書有晉意平日漫成偈語無非發明祖意以示人其孫祖傳旣爲結集行世復狀行業懇乞予爲塔銘可謂不忘祖徳克篤繼述之孝者矣用是悉取所述於狀者序之而系以銘銘曰單提之學直指性原鈍根沈滯孰究生前惟性天師徳本宿植大事懇求徧參知識始投鳯山繼謁繁昌精進不懈如百煉鋼言歸故山苦行益篤緘口內觀如枯槁木慧月當空了然頓悟如往鷲峯親見慈父把茅蓋頭深入南山足不踰閾冷坐死闗揮塵幽棲聊復出世松偃山房林泉增媚斂迹繭蔵人則向依如大海水眾流自歸觀化従容飄然只履苦海航摧法門棟毀有巍窣堵英山之陲永示來世觀此刻辭

先少保文僖府君自遊庠序卽負重名平生制作極富成化庚寅回祿之變嶽方歸省於家倉卒之際挈一笥以出及歸他已無及由是先世所蔵蕩然一空惟先君文槁幸在笥中得存嶽卽收拾散亡今爲百七十卷鈔錄數本與諸弟共蔵之其間有經先君手自校訂者得詩若文八百九十篇別爲三十二卷謹用刻梓以傳噫自先君棄不肖今且十有五年而始克就編稽緩之罪誠無所逃因拜紀刻完歲月於捲之未俾後有考云時弘治癸丑秋八月朔也資善大夫禮部尙書不肖男嶽百拜謹識

倪文僖集卷三十二

