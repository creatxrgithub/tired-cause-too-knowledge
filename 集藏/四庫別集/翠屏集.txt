翠屏集

明

張以寧

欽定四庫全書

集部六

翠屏集

別集類五

明

提要

臣等謹案翠屏集四卷明張以寧撰是集爲宣徳三年所刋陳璉爲之序稱以寧文集爲其子孟晦所編宋濂序之詩集爲其門人石光霽所編劉三吾陳南賓序之其孫南雄教官隆復以安南稿續板行世今三序皆冠集首而詩文集總題光霽編次嗣孫徳慶州訓導淮續編與序不同未諭其故其文神鋒雋利稍乏渾涵深厚之气其詩五言古體意境淸逸七言古體亦遒警惟倦繡篇洗衣曲等數章稍未脫元季綺縟之習近體皆淸新間有涉於纖仄如次李宗烈韻之浮生萬古有萬古濁酒一杯復一杯者然偶一見之不爲全編之累也以寧於元泰定丁夘以春秋登第所著有春王正月考引據詳賅一正夏時冠周月之悞別見經部春秋類中云

乾隆四十三年五月恭校上

總纂官

﹝臣﹞紀昀

﹝臣﹞陸錫熊

﹝臣﹞孫士毅

總校官

﹝臣﹞陸費墀

●翠屏集目錄

卷一

四言古詩

五言古詩

七言古詩

卷二

五言律詩

五言長律

七言律詩

七言長律

五言絕句

七言絕句

詞

卷三

序

卷四

說

贊

銘

跋

記

墓志銘

●翠屏集序

嗚呼濂尙忍序先生之文耶先生長濂凡九歲濂初濡毫學文先生已擢進士第列官州邑及其教成均入詞垣先生之文益散落四方濂得觀之未嘗不斂袵而以未能識面爲慊去年春始獲與先生會於京師各出所爲舊藳相與劇論至夜分弗知倦且曰吾生平甚不服人觀子之文殆將心醉也濂竊以謂先生素長者特假夫褒美之辭以相激昂爾非誠然也曽未幾何先生使安南道次大江之西特造序文一首相寄其稱奬則尢甚於前日者濂讀而疑之酸鹹之嗜偶與先生同故先生云然非濂之文果有過於他人也方將與先生細論而九原不可作矣嗚呼濂尙忍序先生之文耶文之難言久矣周秦以前固無庸議下此惟漢爲近古至於東都則漸趍於綺靡而晉宋齊梁之間俳諧骩骳歲益月增其獘也爲滋甚至唐韓愈氏始斥而返之韓氏之文非唐之文也周秦西漢之文也韓氏之文固佳獨不能行於當時逮宋歐陽修氏始效之歐陽氏之文非宋之文也周秦西漢之文也歐陽氏同時而作者有曽鞏氏有王安石氏皆以古文辭倡明斯道蓋不下歐陽氏者也歐氏之文如澄湖萬頃波濤不興魚龍潛伏而不動淵然之色自不可犯曽氏之文如姬孔之徒復生於今世信口所談無非三代禮樂王氏之文如海外奇香風水嚙蝕已千餘祀樹質將盡獨眞液凝結嶄然而猶存是三家者天下咸宗之有元號稱多士或出入其範圍而檃括其規模者輒取文名以去故章甫逢掖之徒每驕人曰我之文學歐陽氏也學曽王氏也殊不知三君子者上取法於周於秦於漢也所以學歐陽氏而不至者其失也纎以弱學曽氏而不至者其失也緩而弛學王氏而不至者其失也枯以瘠此非三君子之過也不善學之其流獘遂至於斯也文之信難言者一至如是乎濓與先生劇論時未嘗不撫捲而三嘆柰何狂瀾旣倒滔滔從之而無有如先生之所慮者也不亦悲夫今觀先生之文非漢非秦周之書不讀用力之久超然有所悟入丰腴而不流於叢宂雄峭而不失於麤厲淸圓而不涉於浮巧委蛇而不病於細碎誠可謂一代之奇作矣先生𨿽亡其絢爛若星斗流峙如河嶽者固未始亡也信諸今而埀於後者豈不有在乎如濂不敏童而習之顚毛種種猶不得其門而入凡先生之稱奬者皆濂之所甚愧者也先生之子孟晦乃持翠屏藳來徵爲之序嗚呼濂尙忍序先生之文耶故舉先生相與論文者書之於篇端庶幾流俗知所自警而讀先生之文者亦將知其用意之所在也夫詩若干捲文若干捲春秋經說若干捲不在集中先生諱以寧字志道姓張氏福之古田人泰定丁夘進士仕至翰林侍講學士云洪武三年秋七月一日友弟翰林學士金華宋濂謹序

●翠屏集序

福之張公學士號翠屏先生登丁夘進士第以詩文鳴天下予少年讀書時聞其名籍甚心竊慕之洪武己酉夏六月蒙朝廷以賢士舉赴京獲一見先生面先生許可之七月予有山東行不得侍教左右以償其夙願未幾而先生逝矣越十有六年予助教太學與同寅石仲濂交仲濂舊從先生遊每論及此未嘗不慨然也今年春仲濂遣其子詣維揚購先生遺藳得詩百餘篇遂以示予予伏而讀之其長篇浩汗雄豪似李其五七言律渾厚老成似杜其五言選優柔和緩似韋兼眾體而具之信乎名下無虛士也讀畢仲濂謂予曰吾沐先生之教多矣先生之詩文𨿽未獲其全今姑以其存者鋟諸棗而其未得者續當求而傳之吾兄嘗見知於吾先生曷一言以弁其首予觀昌黎韓公詩有云李杜文章在光焰萬丈長流落人間者泰山一毫芒則昔人之詩遺逸者多矣先生平日所爲詩不知其若干首兵燹以來其全藳不可復見而百篇之詩讀者莫不擊節稱嘆況求而有得乎予也重先生之學嘉仲濂之義若掛名其文字間以識其髙山景行之意豈非夙昔之所願哉於是執筆謹書以序其顚末云洪武己巳二月朢日後學長沙陳南賓序

●翠屏集序

自予習舉子業則聞古田張志道翠屏先生有古文聲未之見也後乃得其令六合時所贈吾裏彭彥貞文讀之金石鏘鳴作而嘆曰時文舉子顧有此作也耶又三十餘年再得其文二三通於先輩胡古愚之子季誠所其時所地在禁林文名埓潞公筆力則霜餘水涸涯涘洞見矣然每恨不得其文集之完而觀之文集之完治世之音之完不完所繇見也今年春其子炬以歲貢上庠攜其詩若文全集過乃翁髙第弟子春秋博士石仲濂所仲濂一見悲喜交集先生生光嶽渾全之時文得大音完全之體𨿽制作當瓜分幅裂之際而其正气渾涵有不與時俱磔裂而節制以栁宏放以韓與蘇醺經飫史吞吐百氏治世之音完然也仲濂以予知先生之素俾其子獻請序其首而壽諸棗予嘉仲濂之能不私其所有視世之祕不以示人者其爲人賢不肖何如也元至治辛酉進士蜀楊舟梓人寓鼎宋本誠夫相頡頏以古文鳴未科第之先宋有至治集盛行前代而梓人孫宣靳其傳人無得見之者宣旣死其祖之文亦因以泯沒無傳予嘗忽遽中一借觀楊之文古而該博先生之文古而精粹皆能脫去時文窠臼而自成一家者然則仲濂以其徒而情之親不讓李漢炬以其子而不靳其父之文賢於楊宣逺矣咸可書也因不辭而爲之序洪武甲戌六月戊寅翰林學士劉三吾書

●翠屏集序

閩中近代諸儒多以文章知名惟國子監丞陳公眾仲翰林直學士林公淸源與國子祭酒張先生志道其尢著者先生福之古田人少有志操邃於經史登泰定丁夘進士第釋褐列官郡邑有循良風後丁時多艱畱淮南者久之復力學不倦鋭志古文辭自先秦兩漢唐宋以來諸大家文章靡弗周覽詳究矧所友皆一時鴻儒碩士論辧淬礪者有年積之旣久淵渟湧溢沛乎其莫能禦每操觚立言引物連諭貫穿經史百氏而一本於理其气深厚而雄渾其辭嚴密而典雅不務險怪艱深以求古不爲綺靡繢麗以徇時其五七言古詩及近體諸詩沈鬱雄健者可追漢魏淸婉俊逸者足配盛唐蓋可謂善學古人者也在至正中嘗傳經璧水視艸玉堂尋拜大司成之命所歷皆宜其官聲名赫然與陳林二公相埓不惟中朝重之四方舉重之矣聖朝初定天下例徙南京復爲學士奉使安南以卒實洪武三年庚戌也先生平昔著述甚富後多散佚文則其子孟晦彚次太史宋公景濂序之詩則其門人國子博士石仲濂編次學士劉公三吾長史陳公南賓序之今諸孫南雄教官隆復以使安南藳續板行世先生著述至是始克全見文采爛然足以垂後著世與陳之安雅堂集林之覺是集並傳無疑矣隆博學有文克世其家間徵言爲序顧余淺陋奚足以知之然不虛辱其意因書此以致景仰之私云宣徳三年戊申五月朔掌國子監事嘉議大夫通政使司通政使羊城陳璉書

●欽定四庫全書

翠屏集卷一

﹝明﹞張以寧

撰

○四言古詩

題松石圖

繄松之蒼繄石之剛曷以比徳維士之良有蒼者松有剛者石繄士之良維以比徳

題松隠圖

蒼蒼蘚石謖謖雲松空山無人明月在筇我思武夷三十六峯之子之邁攜琴曷從

○五言古詩

題尙仲良畫鷺捲

滄江雨疎疎翻飛一舂鋤老樹如人立欲下意躊躇明年栁條長遮汝行捕魚

峨眉亭

白酒雙銀瓶獨酌峨眉亭不見謫仙人但見三山靑秋色淮上來蒼然滿云汀欲將五十弦彈與蛟龍聽

題子猷訪戴圖

平生戴隠居破琴返云嶠亦有愛竹人翛然可同調雪溪夜回舟未見心已了乾坤淡虛白吾方領其妙

題節婦捲

妾有匣中鏡一破不復圓妾有弦上絲一斷不復彈惟存古冰雪爲妾作心肝死者儻復生剖與良人看

四景山水

山雨瀑如雪林寒松未花遙看飛閣起知有梵王家一僧歸得晚云濕滿袈裟右春

崖斷石林合風髙云葉飄人歸雨腳外髙閣望中遙應是天臺路幽期在石橋右夏

秋巘白雲晚霜林紅樹多野橋山郭外行子暮來過爲問小搖落江南今若何右秋

寒月白千峯林深路絕蹤遙知僧定起疎響在髙松亦欲剡溪去其如山海重右冬

送楊士傑學士代祀闕裏分題得硯井臺

淸廟巋古城論堂儼遺井色淨涵市槐芳流泛壇杏經文曩刪述墨沼發光泂源分鴻蒙深澤配穹壤永玆行弭英蕩汲古用修綆仰止千載心月明湛秋景

送重峯阮子敬南還

君家重峯下我家大溪頭君家門前水我家門前流我行久別家思憶故鄕水何況故鄕人相見六千里十年在揚州五年在京城不見故鄕人見君難爲情見君情尙爾別君柰何許送君遽不堪憶君良獨苦君歸過溪上爲問水中魚別時魚尾赤別後今何如

題李白問月圖

靑天出皓月碧海收微煙舉杯一問月我本月中仙醉狂謫人世於今幾何年桂樹日已老我別何當還兔藥日已熟我鬢何由玄迢迢夜郎外垂光一何偏問月月不語舉杯復陶然靑天自萬古皓月長在天明當躡倒景飛步昆侖巓

題海陵石仲銘所藏淵明歸隠圖

昔無劉豫州隆中老諸葛所以陶彭澤歸興不可遏淩熇燕功臣旌旗蔽轇輵一壺從杖藜獨視天壤闊風吹黃金花南山在我闥蕭條蓬門秋稚子候明發豈知英雄人有志不得豁髙詠荊軻篇颯然動毛髮

鑑淸軒

幽居鑑湖上湖水直到門愛彼湖水淸作此湖上軒水淸可以鑑皎若玻璃盆輕風蘋末來萬波生微痕散亂眉與須感玆黙忘言端坐鑑此心澄之在其源微風旣不動止水何由渾湛然鯢桓淵照見天地根羣物蕓蕓動中有不動存寄謝軒中人細與靜者論

絅齋爲張景思總管賦

煌煌五色錦出自天孫機河漢濯文彩雲霞光陸離裁之古刀尺被服禮所宜終焉不自衒衣褧以尙之白賁遵聖訓含章示臣規豈乏美在中詎求眾人知問玆誰爲歟君子有令儀承家世衮繡保己猶布韋盛徳詎終閟天道諒如斯善刀用乃完蘊玉光逾輝願言珤昭代黻我舜裳衣

遊句容同林景和縣尹子尙規登僧伽■﹝土答﹞賦

嵯峨崇明■﹝土答﹞拔地一千丈我攀靑雲梯倐到飛鳥上微風韻金鐸初日麗銀榜維時十月交葉脫天宇曠羣山東南奔平川疊波浪雲間三茅峯圜立儼相向碧瓦浮鱗鱗玆邑亦云壯雞鳴四關開攘攘異得喪■﹝土答﹞中宴坐僊憐汝在塵坱古時登臨人今者亦何往俯觀世蜉蝣仰嘆彼龍象乃知昆侖巓可以小穹壤同遊皆雋英超遙寄心賞霜飆天際來毛髮颯森爽太白去千年吾何獨惆悵

○七言古詩

嚴州大浪灘

東來亂石如山髙長江斗瀉湍聲豪蛟鼉奔走亡其曹靑天白雪揚洪濤舟子撐殺白木篙長牽百丈嗟爾勞側身赤足如猿猱舟中行子心忉忉山木巃嵸杜鵑號

題牧牛圖﹝二首﹞

返照在髙樹歸牛度曽坡一犢牟然赴其母老牸反顧情何多牧兒見之亦心惻人間母子當如何日暮倚門烏尾訛

中園有樹葵大田亦多稼牧人急曳牛鼻回恐爾踐之鄰父罵何時睡起兩相忘吹笛西風栁陰下靑山白日秋瀟灑

分題蕪城煙雨送吳原哲教諭

蕪城路年去年來自煙雨冉冉春濃濕燕絲蒙蒙曉暗迷鶯樹鮑照愁絕未歸來爲畫當時斷腸賦登髙悵望正思君帆影微茫又東去

題畫山水

云渺渺水依依人家春樹暗僧捨夕陽微扁舟一葉來何處定有詩人放鶴歸

煙暝起雨疎來溪樹陰都合巖花濕更開安得身閒似鷗鳥盡情飛去復飛回

題米元暉山水

髙堂曉起山水入古色慘淡神靈集望中冥冥雲气深秖恐春衣坐來濕江風吹雨百花飛早晚持竿吾得歸身在江南圖畫裏令人卻憶米元暉

江南曲

中原萬里莽空闊山過長江翠如潑樓臺髙下垂栁陰絲管啁啾亂花發北人卻愛江南春穹碑城外如魚鱗靑山江上何曽老曽見南人是北人

題日本僧雲山千里圖

天東日出天西入萬里虯鱗散原隰日東之僧度海來袖裏江山雲气濕願乘雲气朝帝鄕大千世界觀毫芒卻騎黃鵠過三島別後扶桑枝葉老

思歸引題王居敬總管寧軒

家在永寧中宦遊淮海上使君作居軒坐必永寧向永寧漢時蠡吾國日出城頭太行色宅中三槐百尺彊曽是晉公親手植淮海水遙遙馳使君紫馬黃金羈羣仙相追佩陸離瓊花璀璨東風枝江南𨿽樂非吾土故國河山勞夢思思心日夜如春水流入滹沱無盡時寧軒之名重桑梓傳子傳孫孫復子獨不見班超長望玉門關千古英雄亦如此

夜飲醉歸贈王伯純是日王得容程子初同飲

歲雲暮矣客不樂靑雨亭前翫孤鶴城頭愔愔云下垂竹外騷騷雪微作亭中王郎風格奇愛竹愛雪仍愛詩開尊酒好客更好坐中王程俱白眉紅鑪照合生春霧詩思騰騰天外去玉姬舞倦回風來吹倒三山見瓊樹馬蹄蹴響客歸時畱我更盡金屈巵塵空秪覺乾坤白飲醉那知賓主誰坐聞一聲兩聲折攜燈起看竹上雪瑤華翠色森陸離人影燈光兩淸絕卻歸覓紙醉自題烏啼古寺風淒淒明年此夜知何處興發還應訪剡溪

題李白問月圖

誰提明月天上懸九州島蕩蕩淸無煙天東天西走不駐姮娥鬢霜埀兩肩中有桂樹萬里長吳剛玉斧聲闐闐顧兔杵藥宵不眠天翁下視爲爾憐頗聞昔時錦袍客乃是月中之謫仙帝命和予羽衣曲虹橋一斷心茫然竹王祠前霧如雨躑躅花開啼杜鵑月在天上缺復圓人間塵土多英賢舉杯問月月不言風吹海水秋無邊滄波盡捲金尊裏淸影長隨舞袖前相期迢迢在云漢嗚呼此意誰能傳騎鯨寥廓忽千年金薤靑熒垂萬篇浮雲起滅焉足異終古明月懸靑天

題趙子昂書杜少陵魏將軍歌贈錢雪界萬戶

獨不見唐時將軍魏氏雄鐵馬气無靑海戎杜陵老子歌都護臨江節士趨下風我朝錢侯岱嶽秀英略與古將軍同投壺白日刺桐靜傳箭淸霜篁竹空誰書此歌爲侯贈文章閣老吳興公侯昔受詔出閶闔黃金虎符白雪驄苕溪之上見舅氏三珠耀日光瞳瞳公時揮灑神與力此詩此筆絕代工卄年風雲萬變化貫月夜夜橫長虹公騎麒麟箕尾上侯射猛虎南山中我爲侯歌愧才薄展捲況有杜陵翁樓船去冬下瀨水白炁宵纒牛斗宮丈八蛇矛石二弓曽血鯨鯢漲海紅錢侯錢侯莫袖手侯家帶礪今元功

題郭誠之百馬圖

唐家羽林初百騎誰其畫之傳郭氏開元天廏四十萬爽气雄姿那得似風鬃霧鬛四百蹄或飲或齕長鳴嘶或翹或俯或騰躍意態變化浮雲齊黃沙云暖地椒濕什什爲曹競相及蹂躪秦原狐兔空蕩搖渭水蛟鼉泣前年括馬輸之官苜蓿開花春風閒民間一駿豈復有何如飽在圖中看郭君才越流輩日乃策蟻封人不識驊驑豈少伯樂無捲還畫圖三嘆息

王伯純讀書別墅晨起有懷縱筆奉寄

伯純河東人寓居揚州有別墅近邵伯鎭常讀書於彼輕財好客誼侔古人且才甚髙長於詩後領河東鄕薦

數日有所思作詩無好趣思君讀書芳桂林睡起題詩有新句謝公埭上楝花風宻葉啼鶯緑如霧君如塵外鶴我似書中蠧人生知己海內稀縱有參差不相遇咫尺思君知幾回逺別懸知亦良苦艸亭新竹長昨夜■﹝幹阝﹞溝雨思君持酒時心逐江潮去明年栁暗金河路君馬如龍轡如組而今壁上好題詩記取王郎讀書處

題王伯純靑雨亭

王家茅亭好藂竹靑雨蕭疎滴晴緑白雲飛來西山岑曉漲愔愔秋萬斛王郎磊落奇崛之英材气壓云根萬蒼玉粉香染筆露離離翠羽聽詩霜簌簌翠屏山人吟更狂於此亭中幾回宿山中昔騎雪色鹿月上靑瑯響茅屋山湫蛟起雨如軸我臥其下卷書讀十年倦枕夢中寒起視紅塵瞇人目王郎誦詩酌我酒我爲君歌歲寒曲紅雲信宿化黃泥百卉榮枯手畨覆人間耐久獨此君令我嗟嘆看不足曲終雙鶴爲君舞仰觀靑霄意躑躅王郎王郎莫相疑歲晚期之在空谷

題進士卜友曽瘦馬圖

左丞燮玄圃曽索詩觀先生錄以寄之此其一也

卜侯喜我詩袖出瘦馬圖前有杜陵瘦馬行令我閣筆久嗟吁憶昔馬齒未長日金羈躞蹀鳴天衢逐景虞泉日未晡羲和頓轡喘不蘇石根一蹶亦常事誰遣逸足輕夷途霜風大澤百艸枯飲齕不飽長毛疎相者舉肥汝苦瘠委棄乃在城東隅病顙有時磨古樹翻蹄無力衮平蕪當年笑殺紫燕愚中路淸涕流鹽車嗟哉此馬世罕有駑駘多肉空敷腴骨格稜層神觀在頗類山澤之仙臒解劍贖汝歸伯樂今豈無浴之萬里流秣以百束蒭苜蓿花白春云鋪气全或比新生駒持之西獻穆天子尙與八駿爭先驅瑤池雲气浮太虛日出積雪靑禽呼長望臨風心郁紆

題緑遶靑來捲

炎歊一月詩久廢忽驚山水墮我前一灣瑤環緑宛轉兩葉娥黛靑連娟靑來緑遶各自媚使我當暑神翛然云是仲徳隠君之樓居乃在螺女江上城東偏南陽使君喜此卷銀鉤玉唾相新鮮我聞李願盤谷王維輞川伊人胸中瀟灑自巖壑所以山水有意爲人妍我友李景陽邀我題詩篇好山好水人更好想是三神島嶼巢神仙我遊金焦望逺海一別九仙今十年白蘋鷺下動明月碧蘿猿掛啼蒼煙更待涼風蕩餘熱卽下嵩江覓釣船

答豫章鄧文若進士見贈並謝蘇昌齡徵君

昨日出城風日暄今日雨聲早閉門陰晴百歲手翻覆長歌君詩擊我尊昔年之春上京國曉趨閶闔觀朝元榑桑出日麗黃道析木聚星環紫垣馮侯作歌君屬和我起擊節淸心魂五年相望不相見萬事別來難具論鬢邊靑絲已霜色衣上紅塵惟酒痕瓊花開時廣陵市豈意共君同笑言眉山座上爛漫酌三人歡好如弟昆縱談夙昔若夢寐仰視明月低昆侖起攜數友逐淸賞雜沓鞍馬城西村江流地上白浩浩山落煙際靑渾渾醉懷磊磈傾欲盡世慮皎潔醒終存覩君佳兒宛在側雜佩婉孌紉芳蓀老親稚子隔天末安得不使心憂煩感君相寛佩君語期君去我髙飛鶱饑鴻嗷嗷紛在野我曹一飲皆君恩此身倘未溘朝露誓將毫末酬乾坤﹝鬢邊靑絲一作江邊靑鬢﹞

次韻同年李孟豳編修見貽

玉京仙家十二樓眞珠垂箔珊瑚鉤錦袍仙人醉吟處蟠桃開徧金鰲頭笑予卜居問詹尹江楓搖落霜鴻影淮水東邊昔遇君瓊花瀉露金盤冷美人云髻歌堂堂白日緩轡回淸光五年相別復相見桂樹蕭颯飛秋霜君今靑雲致身早笑語從容陪閣老垂鞭曉拂瓊林枝抽毫夜視明光艸雪風吹酒生緑鱗我起洗濯新丰塵會當鳥爪擘麟脯海上一笑三千春

次韻送同年朱子儀調光化尹還睢陽﹝新增﹞

故人昔遇淮南樓金釵紅燭宵藏鉤持螯爛醉對黃菊海月正出東山頭故人今調襄南尹五雲飛佩搖霞影都門馬首談舊遊酒熱貂裘雪花冷憶昔射策中書堂閶闔黃道垂天光鵾鵬逺擊同千里鴻鴈相望動十霜荒雞野店君行早到家定訪睢陽老階前新雨秀蘭芽堂背光風泛萱艸冰銷漢渚波龍鱗飛舞雛鳯離風塵憶君明年重回首大堤花發襄陽春

題張起原舟中看山圖

張侯往年官衡州州之名山無與儔蓉旌羽節降白日紫蓋石廩騰淸秋侯也愛山得山趣似是昔時王子猷每憐馬上看艸艸不得獨往探奇幽玆辰歸來好風色熨平翠縠鋪湘流中流容與沙棠舟舟中傲睨紫綺裘靑山喜人不肯走一一自獻當船頭掀髯轉盼領其妙誰歟知者雙蜚鷗明霞返照儼不動白雲翠煙相與浮獨不見巴船捩拖水如箭盤渦轂轉令人愁好山縱有豈暇賞急電一瞬過雙眸古來會心亦良少千年幾見斜川遊絕憐詩句余秀色我起髙詠心悠悠朱郎落筆宛飛動毋乃親見此景不嗟侯之意我亦有艇子況系溪南洲秋山石上芝艸長我獨胡爲此淹畱﹝轉盼一作輾然﹞

靑山白雲歌送周熙穆髙士歸天臺省親時寓玄妙觀﹝先生自注髙士乃天臺上參政孫﹞

揚州冬雨泥一尺老子宮前紅葉積手持靑山白雲之畫圖道人別我將逺適天臺山髙云冥冥千年古鐵立石壁甘棠圃廢蔓艸深寂寞前朝參政宅玄孫今者著黃冠朱戶昔時羅畫戟圖書虹气散如煙故山靑靑雲白白爾家父老鬢如絲斸山采云人不識一別幾年不相見寸心千里長相憶歸將雙橘壽髙堂靑山白雲俱動色龍虎之山隔風雨道人此中煉精魄他年拔宅上雲中此日看云意淒惻太華峯頭見夜日三島微靑亂波赤道逢平叔煩語之老夫曽是天臺客

題馬致逺淸溪曉渡圖﹝先生自注致逺廣西憲掾子琬從予學﹞

今晨髙臥不出戶歲晏黃塵九逵霧美人逺別索題詩眼明見此淸溪之曉渡溪傍秀林昨夜雨落花一寸無行路歌闌桃葉人斷腸艇子招招過溪去紅日靑霞半晦明白雲碧嶂相吞吐詩成君別我亦歸此景宛是經行處我呼九曲峯前船君帆正渡瀟湘渚鴈去冥冥紅葉天猨啼歷歷靑楓樹是時美人不相見我思美人美無度美人之材濟時具我老但有滄洲趣他日開圖思我時溪上春深采芳杜

題玄妙觀主程南溟所藏馮太守蓮花圖

往時毗陵二千石能作馮荷世無匹揚州眞館驚見之江水江云動髙壁紫臺日出羣仙朝露洗榑桑太霞赤翠蕤絳節光陸離漢女湘妃失顏色就中一个異姿格彤霞酒銷雪色白道人一笑三千齡太華秋風語疇昔憶予濯足江上游浩歌小海無人識荷葉荷花夢裏香倦遊見畫三太息君當取此葉爲舟淩厲南溟觀八極暮年賀老乞身歸分取鑑湖千頃碧

遊仙子次韻王子懋縣尹

白波如山多烈風海中不見安期翁十三眞君喚我語拄杖擲作垂天虹金雞啼落仙巖月桃花滿地臙脂雪扶桑曉日見蓬萊明霞萬里紅波熱酒酣少住三千春下視城郭人民新仙家雞犬是麟鳯笑殺李白騎蒼鱗瑤臺咫尺生煙靄昆侖不隔靑天外寄聲白髮老劉郎辛苦茂陵望東海

舟中順風縱筆呈王子懋縣尹趙徳明知事﹝古詩皆新增﹞

行舟難逢萬里風同舟難逢兩詩翁長風駕舟似走馬詩翁飲酒如長虹三年落魄瓊花月去年躡蹀金臺雪美人一笑舞羅衣酒上貂裘雪花熱漳河歸來二月春河頭栁色黃金新玉漿浮盌瀉碧酒銀尺出网跳鮮鱗平原蒼莽生晚靄上黨飛狐落天外詩成舉酒須飲之君看漳河走東海

子懋王尹次予韻君越人嘗憶己巳春與胡允文趙彥直陶師川遊鑑湖陟玉笥登山陰蘭亭問修竹尙無恙否酒酣賦詩一慨千古江海十載故人天方因君興懷借韻一笑

淡黃栁色搖春風中流飛槳驚鳬翁憶昔鏡湖攜窈窕故人吐气皆如虹秦望山前待明月薴袍歷亂楊花雪仙人垂手授玉書仰首雲間五情熱洞簫吹老瓊枝春袖中短墨長如新落帆潮回海門白有字難寄長江鱗蘭亭修竹生蒼靄因君興落湖山外筆牀茶竈釣船行何日擊舷歌小海

題劉志云手植松捲

劉翁前代之故家種松不種桃李花蒼髯獨立風霜表幾度人間春日斜翁家有孫俱白皙讀書松根看松色準備長鑱斸茯苓同上靑雲生羽翼

林志尹秋江漁父圖

江風搖栁云冥冥小艚釣歸潮滿汀賣魚得錢共秋酌白酒船頭靑瓦瓶樵靑勸酒漁童舞擊甌唱歌無曲譜船前野鴨莫驚飛我有竹弓不射汝

次韻唐括仲寛照磨雪中

西山翠濕蓬萊股勾陳蒼蒼星聚五長風吹雪渡海來鳯城佳气如龍虎瑤林不斷接九天銀界滉漾開三千靈姬相顧一啟齒霓旌羽節何紛然道人宴坐歌雲門天光盎然萬籟停玄圃日出春無痕白鶴載我三山行

予別黃巖十又六年謭焉徳薄父老當不復記然區區常往來於懷也如晦上人來見語亹亹不能休別又依依不忍釋予不知何也賦此以贈

朗公相見廣陵春自雲家世黃山人老夫疇昔黃山客江海見之情轉親坡陁石上曽披雪徧海蓮華白於月新詩句句鬭淸妍髙誦長風動疎樾淸晨言別索題詩我衰詩減黃山時春潮日夕海門去歸報山中嘗舊知

登大佛嶺雨中雲在其下

大佛嶺盡小石來黒崖削鐵懸崔嵬泉翻松根六月雪雨老石路千年苔我行忽落靑天外白雲四望茫如海黛痕三點見蓬萊明星玉女遙相待九華天姥省見之人間有山無此奇平生酷恨李太白不到閩山獨欠詩

題李遂卿畫

髙堂暮冬見杏花的皪滿樹開丹砂生香麗色曉浮動春風夜到仙人家名園題詩昔時見曲江煙晴江色變兩鵝新乳出花間白雪紅雲光眩轉野人愛酒兼愛鵝持酒尋常花下歌客中看畫色惆悵春風爾來獨柰何

右春鵝杏花

江風吹霜荷葉白月出餘香動秋色湘姬越女不復來鴛鴦翡翠無消息飛來屬玉一雙雙雪衣白於荷上霜更長迢遞不成睡望極飛鵷云外行開圖漠漠秋光冷念爾娉婷抱寒影五月花開江水平飛起紅雲渺千頃

右秋鷺霜荷

梅所歌爲朱奐彰作

梅之所梅之所不在羅浮之村西湖之嶼乃在淮左竹西最佳處主人治地斸云根純種寒芳托幽趣翠禽嚦嚦月沈山玉笛愔愔霜繞樹嗟梅之所兮誰爭子所昔時金穀桃李園倐忽春榮安足數何時天雪新霽道少人邛竹扶持老夫去百壺淸酒十首詩造君梅所誰賓主醉倒參橫楚天曙

蔣仲誠墨牛圖﹝二首﹞

回風吹云垂栁枝蔓艸雨濕春離離牧人荷蓑笠叱牛牛下來牛歸艸艸犢行遲繭栗望母鳴相追牛兮顧爾犢無乃日夕饑我見惻然念歸以悲嗟哉楊徳祖蚩蚩眞小兒溪水無泥新雨餘日透髙樹秋扶疎牧兒挈笭箵獨漉水中魚人閒放牛牛自如一牛長鳴望太虛一牛顧其牧無乃亦笑渠我見■﹝口答﹞然觀物之初嗟哉蒲山子區區讀何書

七夕吟同張士行賦

銀河迢迢向東注玉女盈盈隔秋渚金梭飛飛擲煙霧織作靑鸞寄幽素靑鸞織成不飛去仙郎脈脈愁無語無語相望朝復暮白楡搖落成秋樹藕花香冷鴛鴦浦天上銀橋寶車度風淸蕊殿開瑤戶雲屏霧褥芙蓉吐經年香夢遙相許一夕離腸爲郎訴羿姬妬人畱不住天雞角角扶桑曙龍巾荏苒啼紅露亂點雲開逗飛雨伯勞西飛燕東翥河幹石爛愁終古翠樓乞巧娉婷女鏡裏靑螺掃眉嫵博山沈煙裊雙縷不識人間離別苦

倦繡篇爲雲中呂遵義作

蘼蕪葉暗江云暖翡翠單飛怨春晚陳女多情玉鏡分陸郎薄幸斑騅逺寶鴨團鑪百和香錦鴛方褥五文章陰陰垂栁籠書幌點點飛花落繡牀雙鸞欲寄金龜倩燕月吳云不相見柔腸萬轉逐回文亂緒千條縈弱綫女貞枝上燕雙棲夜合花前思欲迷停鍼嘿嘿無人會但覺春山兩葉低曉嘶繡勒門前路夜炙銀燈帳中語指點香茸舊唾痕見妾朝朝斷腸處

洗衣曲同唐括子寛賦

洗衣女郎足如雪寒波曉浸鴉頭襪笑移纎筍整緗裙素腕微鳴玉條脫羅衣淚粉痕斑斑欲洗未洗沈吟間波寒恐洗郎思去不洗復恐傍人看紅顏娟娟照淸泚秖惜芳年駛如水西風夢冷鴛鴦起露滴紅香藕花死洗衣洗衣復洗衣小姑嗔妾歸去遲小姑十二方嬌癡此恨他年汝自知

洗衣辭再同仲寛賦

妾身內郡良家女雙鬟嫁作東鄰婦寒機霜夜織流黃輸與官中了門戶嫁時春衣裁白薴是妾手中織成布相從箕帚不暫離𨿽有新衣不如故憶曽女傅授妾詩被服澣濯古后妃妾家貧素無侍兒攜衣洗洗妾不辭妾人不是西家施浣紗石上揚蛾眉妾人不比溧陽女殺身急義中道虧河之水淸且漪中有鯉魚紅尾肥堂上老姑日午饑洗衣洗衣須早歸河上風塵緇妾衣

送張東陽弟

昔我歸自黃山時曽送龍虎張君詩張君善詩逼張籍淡若古瑟弦朱絲難兄之下有難弟有道有術仍能醫攜詩過我茅屋底每憶令兄欣見之上淸眞人矞雲气南陽太守淸冰姿顧慚寘我珠玉側華冑遙遙那得辭君歸見兄道賤子別二十年雙鬢衰山中茯苓倘可斸歲晚楖栗當相隨

雪坡歌爲丁彥亨作

昆侖月窟西坡陀太古有雪髙嵯峨金天爽气幾萬里下壓雪外之蓬娑乾坤何處著淸致只有珠湖明月揚淸波丁君胸次有如此相逢索我題雪坡我歌不工柰君何何時一舸夜相過閬風玄圃渺倒景瓊林玉樹交寒柯題詩呼起雪堂老置酒酌之金叵羅然後躡積石俯黃河直騎白鳯靑冥表共聽瑤池黃竹歌看君散此太古雪下與艸木回春和

送憲掾孫徳謙北上

孫君憲府之白眉拱璧瑩然廊廟姿往年少府寔初筮當道好官多見知鸂■﹝氵勅鳥﹞夜自金灘起騄駬曉上靑天馳淮霜秋淸古栢樹海月夜白扶桑枝憲家宏綱甚照耀繡衣使者常嗟咨飛剡如雲集臺閣束書卽日趨京師恭聞先公古遺愛只今古道人猶思髙門翼翼後必大天道昭昭今在玆紫微華蓋森列輔靈芝朱艸祥明時蜚騰去去君莫遲舜琴待和薫風詩

赤盞爲肅愼貴族於今爲淸門希曽其字者讀書爲詩善鼓琴且工墨菊有新意爲予作四幅畱其二徵詩爲賦此云

昔人畫梅如相馬此意豈在驪黃者希曽墨菊乃似之是何奇趣幽且雅松窻無人髙臥起池水盡黒臨書罷玄霜玉盌搗秋風露濕吳紈淨瀟灑金錢失卻漢宮寒蛺蝶飛來怨淸夜曩予步屧東籬下采采黃花不盈把卽今卻似霧中看老眼摩挲忽驚詫熟視經營慘淡余希曽豈是尋常畫坡翁墨花詩更奇我今材薄況衰謝醉來墨瀋倒淋漓自拭烏絲爲君冩

題甬東卓習之郭熙雪霽圖

扆中七月天气熱廣文先生晨告別生綃短捲出袖間四坐森寒動秋發靑山漫漫夜來雪玉虯曉凍鱗甲裂江寒樹黒亂於云浦白沙明光勝月是時樵蘇俱不爨千門閉戶無車轍二翁偶坐何所爲掀髯起視天宇闊憶昔剡溪曽壯遊照舸玻璃夜光發廣文之家住甬東頗聞此景尢奇崛金鰲背上望銀濤羽節瓊旌蔽瓊闕送君歸去一題詩淸夢先君過吳越

題蘇昌齡畫

徐君逺從西江來親爲蘇子作松石松三千年鐵作膚石亦蒼寒太古色幾株老木相因依气格不敢與之敵洲前搖搖者舟子短棹滄江蕩晴碧著子嘯歌於其中仰觀靑天岸白幘是時東山月始出無邊露气連赤壁潛蛟出舞巢鶻翔江姬色動三太息眼中之人有太白風雲變態俱無迹前輩風流今復聞人間絕景豈易得徐君更爲添野夫共泛靈槎臥吹笛

湛淵王提點招飲出示座主馬中丞詩歸賦此謝之

石田仙人玉爲節繡衣秋映琪花雪袖揮驪珠五十六飛到淮南是明月淮南髙士王方平雙騎蒼鹿吹瑤笙臥看明月在窓戶桂樹云影秋冥冥昔我乘槎斗邊去親飲仙人玉杯露丹成一別三十秋東望玄洲隔煙霧手攀桂樹白髮新方平觴我脯麒麟飲酣語舊逸興發笑傲滄海生微塵金雞呼日扶桑曉三山如黛潮聲小明當握手共掀髯日觀層巓一長嘯

題徐君美山水圖

天云慘淡江欲雨古木陰森精靈語春潮夜落富陽江短篷曉系蒼厓樹篷間文人淸隠者傲視滄浪吟太古蜑人捉魚貫楊栁沽酒欲歸沙店暮掀髯以手招其來劃起沙汀數行鷺鷺飛不盡靑天長漁舟散入蘆花霧逺山近山無數靑我恐斯人有新句酒船獨載西家施玉手冰盤行雪縷酒酣竹弓抨野鴨笑調吳兒短蓑舞開圖興發思賦歸山水東南美無度

題李太白觀瀑圖

曉讀謫仙詩夜夢謫仙人反被錦袍橫玉麈夜月瑤樹秋無塵遙指風煙昔巴蜀長鯨掉尾滄溟覆人間混濁不堪言揮手匡廬看飛瀑瀑飛萬古匡廬山我輩長畱天地間身騎飛鯨躡恍惚月明夜夜聽潺湲予亦浩蕩雲林客乞與飛淙洗心魄覺時見畫獨茫然月滿靑山澹秋色

李秀才琴所捲圭

齋先生吾座主揚州拜之今五年京師見贈李君字我未識面知君賢君家具區滉漭邊流水倒入冰絲弦山空露下鶴孤響林深人稀蘭獨妍憶昔我從成連仙夜鼓一曲蓬萊巓眾眞拊掌六鰲舞碧海白月懸靑天論心相許太古上握手一笑淸尊前圭齋今者歐陽子將琴未老先歸田何時靑山拂白石聽冩松澗鳴秋泉曲終細說玉堂事與作人間圖畫傳

閩關水吟

閩關之水來隴頭排山下與閩溪流閩溪送客東南走直到嵩溪始分手客居溪上云幾重烏啼月出門前松天風吹云數千里飄颻直度長江水淸淮浩蕩連黃河碧樹滿地黃雲多夢中長記關山路隴水潺湲似人語覺來有書不得將海潮不上嵩溪陽平原春晚生芳艸杜鵑聲裏令人老行人歸來動十年潺湲隴水聲依然安得湘弦冩嗚咽彈作相思寄明月

送宣掾李伯魯北上﹝父李子實禦史﹞

憶昔君家先柱史骯髒不與世低昂春秋千古寸心赤風雪十年霜鬢蒼丹宂之雛有文章早陪時髦歘髙翔東行吳會西江湘鷺車所歷飛秋霜崎嶇五嶺求盜使何能慁君此彷徨英英大閫殿南服淮海襟帶環其疆幕中芙蓉白日靜筆下玉蘂春風香三年笑談此日別別意已覺隨飛檣鶯啼冥冥江樹緑鴈去漠漠河流黃天街析木霄漢上列宿淸潤垂光芒君家世徳理必復君今升矣我所望人生變化安可量人生變化安可量

題安可久山水之間

安子可久何淸修讀書淮海之東頭淮山娟娟桂枝碧淮水蒼蒼瓜蔓流雲開翡翠耀初日月出玻璃涵素秋作亭名以山水間浩蕩逸興生滄洲松巓有時見放鶴葦畔亦或聴拏舟一翁二季樂復樂萬事區區何所求我聞伯牙去已久人間琴意常悠悠安子安子爾家古瀛洲列仙冠蓋此中遊山連歸墟北斗近水到碣石靑天浮側聆海上有靈槎子能乘之問牽牛我家溪上更淸絕瑤艸長盡何淹畱亦欲翛然稅凡鞅相從羽人戲丹丘

題雙峯祿天泉上人所藏南嶽笑印蒲萄幛

南嶽之僧今玄奘西遊慣見龍珠帳滿襟蕭爽金天秋醉灑雙峯雪色幛雙峯上人晝誦經階前雨花深一丈老髯合沓獻夜光貝闕蒼蒼月東上我嘗酷愛溫日觀今見此畫尢豪宕古藤千年蛟始蛻霜骨脫落轉崛彊柔枝百尺鳯下翔翠蕤婀娜森相向新須舊葉更可憐蟬翼蠅頭紛萬狀下有漪蘭雜奇石意態翛然甚幽曠憶昔吾家漢博望萬里乘槎淩浩蕩今朝展幛寒色來眼底玉關冰雪壯亦欲因之歌逺遊大呼千斛涼州釀

題髙元徳三山圖

我別三神海上之羣仙海水淸淺三千年狂吟醉倒不歸去碧桃飄雪春風前使君此畫非人間令我把玩心茫然六鰲贔屓戴坤軸鼎立其下根株連曽峯俯視扶桑日老樹逺入蒼梧煙崩崖鬼斧怒斸斷白虹噴薄飛奔泉緑陰沙際行人立漁舟天末來翩翩石橋蒼蘚滑去馬似聽流水聲潺湲云深路絕喬木合忽入小有仇池天樓臺明滅翠逺近紅霧蓊郁蛟龍纒我疑金銀宮闕此景是中有陳摶猶醉眠欲呼白鶴跨之去平生未了名山緣明當拂衣臥松石石室共讀靑苔篇

題楊子文羅漢渡海圖

天臺之東巨瀛海蒙蒙元气浮無邊應眞十六山中來徑渡萬里蛟鼉淵巨靈前驅海若伏翠水帖帖開紅蓮神螭猛獸競軒翥穹龜巨魚相後先一山浮玉當其前石室古蘚埀千年異人髙居役眾鬼挽過巨浸如飆旋貝宮神君迎且拜明星玉女爭花妍陰風黯淡百怪集芙蓉旗影飛翩翩石橋回望渺何處紫翠明滅空雲煙問渠飛錫何所往毋乃鷲嶺朝金仙金仙雪山方宴坐笑汝狡獪何紛然書生平生未省見太息此畫人間傳淸時麟鳯在郊野白日杲杲行靑天

題吳子和山水

今代髙人張師夔繭紙畫出紫陽詩靑山娟娟洗宿霧緑樹粲粲含朝曦孤篷髙捲在沙腳一叟獨坐閒支頤返思前夜風雨惡滿蓑白雨飛淋漓牛渚天昏神鬼出龍門雷動黿鰲移明朝起視天宇淨金盤髙掛扶桑枝云收浪息非昨夢樹色山光如舊時乃知穹壤間神明有如斯髙天日月常昭朗平陸風濤自險巇紫陽之仙去我久玆理明明知者希秦川吳子和讀書見天機喜得此畫邀我題嗟我倦遊材力衰大江長淮動千里似此幾回親見之行年五十未聞道徑欲從此棲武夷

題揚子第八港韓氏十景捲

白霫趙子詩句好三年不見心懆懆淸晨小捲到我前萬里江天淨如掃揚州城髙雲气秋八公騎鶴時下游焦山丹井夜光歇鐘聲曉入江南洲埋輪人去英雄泣至今忠憤春潮急枉渚維舟竟日橫行人喚渡移時立絲絲垂栁郁金黃渺渺流輝組練長殘陽欲沒明月出神山二點靑螺光港口歸帆如鳥翥雪暗江村不知處浦寒蓑白一漁歸沙淨江淸羣鴈聚金山山前揚子津舟中來往逐風塵江靈絕景閟之久持似瀟灑江居人艸堂無貲發欲白我與趙子俱爲客起來書罷十景圖目送飛漚下江碧

題饒良卿所藏界畫黃樓圖

饒君手持新畫圖起摩雙眼驚老夫髙林葉響晝浙瀝平臯野色春模糊綺疏繡瓦細毫末雕栱朱甍盤郁紆樓前磊落三長身幅巾大帶皆文儒我疑嶽陽或黃鶴此外風景江南無君云乃是徐州之黃樓令我悵然思大蘇洪河西來厚地裂蛟鱷抃舞號天吳飛樓雄壓城之隅萬馬肅肅東南趨是州項氏昔所都緑槍金鏃埋平蕪瀝肝作書上明主逺略翻見英雄粗相攜一笑視千古恐是昨者黃陳徒細看古意在絹素稍覺爽气浮眉須千年融結豈易得峨眉艸木今猶枯當時漂流江海徧終古志士長嗟吁君到樓中若把酒明月正在靑天孤

長江萬里圖爲同年汪華玉賦

漷州太守吾同年香凝畫戟春風前談詩虛愰坐白晝忽見浩蕩萬里之江天天開地辟鴻蒙外風回日動神靈會蓉旗翠節下葳蕤陰火明珠出光怪西山雪水靑霄來豁然峽斷長川開洞庭浪闊秋蕩漾漢陽樹逺云徘徊廬阜迢遙到牛渚復渚重洲散平楚布帆漠漠瓜步煙紅葉離離石城雨山庵似聽疎鐘鳴野橋疑有行人行村墟微茫灌木暗絕境毫末俱分明旅榜前頭更漁艇萬鶩千鴉動寒影水窮霞盡己欲無猶是海門秋萬頃野人興發滄洲間欲呼艇子吾東還熟看乃是雲巢畫巧奪神力回天慳太守邀我題小艸上有仙人虞閣老開圖歡喜悲忽來令我有句不能道仙人昔欲三神遊我居三神海上頭成連攜我鼓琴處白浪如山龍出遊夜夢從之看浴日十洲靑小洪波赤仙人教讀新宮銘酒醒扶桑露華白小山桂樹淮之洲鴈影幾度空江秋嗚呼仙人不可見太守與我心悠悠

予使日南道吉安府主來訪舟中命醫者王本達饋以善藥時予困於秋暑心目爲之豁然感其意走筆爲賦長句以贈

靑原之山白鷺洲淸淑所產多名流詩書豈惟繼冠帶方技亦復傳箕裘王郎肘後富奇術族醫如林誰與儔成林樹杏光炫書鑿井種橘淸涵秋自言家傳十二世奇疾遇之俱有瘳我持英蕩使交州秋暑作梗停吾舟舟中拜謁饋善藥令我醒心寛百憂桄榔椰葉蠻溪稠飛鳶跕跕天南陬勸加餐飯愼自寶臨分好意殊綢繆明年嶺梅靑豆小候我歸棹春江頭濡毫爲作宋淸傳使爾不朽名長畱

題知印趙希貢滄江漁隠圖

金華之山淛水東髙人曽隠於其中看棊乃逢牧羊子從一白鹿雙靑童爲言仙家足官府人間適意差無苦手把虹霓百尺竿西占滄江釣煙雨靑山江上畫不如影落西湖搖碧虛左攜玄眞右魯望意在淸隠非求漁石上蒼苔坐吹笛龕赭閒看幾潮汐大魚出舞小魚聽釣本無鉤安用直世間眞隠能幾人何如天隠樂最眞口吟滄浪望太古心與鷗鷺遙相親予亦煙波垂釣客新詩猶帶滄江色五羊一見如故人浩然興入錢塘春獨不見辛苦任公釣東海五山三島流安在何當與子賦歸來腳叩兩舷歌欵乃

別廣東周參政幹臣

昔年漲海奔長鯨五羊城上飛攙搶大明天子赫斯怒銅虎夜發期門兵戈船下瀨走海若彀騎度嶺潛山精刺桐春開白日麗篁竹夜靜微霜淸蠻陬夷落動萬里詐諼叵測非人情中臺持書國名卿帝命汝往爲長城鳯闕峩冠拜明詔龍江伐鼓嚴前旌仙人羨門安期生蓉旗羽節繽來迎南溟萬里展明鏡石尢風息波無驚馬人龍戶來雜沓蜃樓蛟室收崢嶸磊落明珠溢中國斕斑卉服朝神京會聞頌聲徹丹扆入執政柄蘇黎氓獨不見唐家名相宋廣平廣州都督升臺衡

牛士良惠詩旣倚歌以和仍賦長句一篇以答之

憶昔千步廊間住起聽臚傳禁門曙甲午科中看大魁奇章公後聞芳譽掉鞅天街笑語同譚文雪屋過從屢雲龍上下許相逐鴻燕參差那再遇倐逢令侄在金陵還與老夫同玉署紫泥忽自天上來英蕩偕從日南去畫鷁秋飛江面風藍輿曉濕關頭霧廣州西下望珠浦邕管南邊過銅柱槿花紅照瘴雨山椰葉翠暗蠻煙路嗸嗸長念鴈回邊跕跕遙憐鳶墮處自嗟老愧希古心每羨才堪濟時具佐宣徳意示懷柔勸涉炎荒愼將護蘘荷先備蠱气侵薏苡仍戒流言污己欣婉畫起迂疎更喜淸詩慰遲暮來春庾嶺及晚梅到日新洲采芳杜君上王維應制篇我尋平子歸田賦金鑾寓直倘所思好倩雙魚傳尺素

有竹詩爲張伯起子玄略作

我昔對策大明宮騎馬躞蹀行春風萬花園亭會鄕裏曽拜君家有竹翁翁時中年我差少同姓同鄕復同調酥茶淸美酪酒濃倒意傾情共談笑翁住劍津之上游我家鳴玉溪水頭故山靑瑯動萬个相約老去營菟裘翁向滕州我淮縣四十年間兩鴻燕憂葵空復寸心同宿艸寧期雙淚泫桄榔葉碧邕江淸見翁令子難爲情卷中恍覿此君面爽气尙與秋崢嶸閩山蕭索飛寒憐喬木故家幾欲盡有竹有竹今何如傷心久斷平安信吾鄕海上三神山翁今弭節於其間令威來歸想愁絕節上冥冥都成斑兩江信美非吾土子母少畱還竹所明年倘許乞懸車共斫長竿釣煙渚

別胡長之

我家玉溪溪上頭流萍南北四十秋閩中故人稀會面乃見二妙嶺外之炎洲吾宗泫略佳公子翠竹鸞停世其美長之材名與之匹三胡諸孫固應爾我持使節安南行忽逢聨璧雙眼明建武驛中飲我酒一笑萬里蠻煙淸桂花榕葉天涯雨把臂談詩喜欲舞虛名誤我走俗塵滿意看君聽鄕語敝廬荒壠狐兔盈每一念至幾無生君乘長風破巨浪功成卽爲吾鄕榮邕江東流日千里明年不歸如此水錦衣行晝倘先予爲報音書萬山裏

贈安南善書阮生生名太衝爲予書春秋春王正月考及安南行藳予喜其楷法遒美更其字曰用和而詩以贈之

安南有生阮太衝隸書國中稱最工勁如精兵槊善舞疾若快匠斤成風老夫持節使絕域眼昏頭白垂龍鐘著書暇日使之寫一笑聊足舒心胸寫書設官自漢代嗟汝乃在炎荒中迢迢嶺表產丹茘鬱鬱澗底生靑松我興爲爾作長句生起再拜生春容獨不見瓊州姜生遇蘇子姓名亦可傳無窮

贈安南善書阮生生名廷玠爲予書春秋春王正月考及安南行藳予喜其楷法遒美更其字曰寶善而詩以贈之

安南有生阮廷玠隸書國內知名最整如老將嚴甲兵莊若端人正冠帶老夫持節使炎州頭白眼昏今老大著書暇日使之寫一笑令人心目快唐時選人用楷法嗟爾乃在要荒外翡翠天涯隠羽毛蛇珠海底沈光怪我興爲爾作長歌生起修容重再拜獨不見儋耳黎生遇老坡亦得姓名傳後代

翠屏集卷一

●欽定四庫全書

翠屏集卷二

﹝明﹞張以寜

撰

○五言律詩

題江仲暹聽鶴亭

仙鶴在人世長鳴思逺空有人秋水上倚杖月明中玉樹三更露銀河萬里風徘徊意無極遲爾出樊籠

送同年江學庭弟學文歸建昌

白髮江夫子靑雲信獨稀故人長北望令弟又南歸庭樹烏先喜江帆鴈共飛東湖春栁色到日上君衣

送王伯純遊錢塘

君去渡江春鶯花著處新湖山有喜气天壤見斯人殘雪明松嶺閒雲傍葛巾平生塵外意於此得天眞

送侯邦彥自南譙遊建業

君向金陵去雲帆百尺懸杯揺江色裏詩墮菊花前塗水明秋月鐘山起暮煙鳳臺逢李白一爲問靑天

題廣陵姚節婦捲

黃鵠不重適哀鳴常自憐披心當白日畱面覩黃泉寂寂誰能爾滔滔汝獨賢廣陵姚氏傳史館幾時編

題劉君濟靑山白雲圖

野性夙所忻靑山無垢氛落花一夜雨幽樹滿川云鹿迹閒行見松香獨坐聞殷勤招白鶴予亦離人羣

九江廟

遺臺上古城劍气夜崢嶸天地英雄恨春秋父老情蜀崗來楚盡塗水近江平往事何勞問長陵艸自生

春日懷李叔成上捨

今代李公子詩看老杜親江湖畱鴈久風雨惱花頻竹屋燈懸夕椰瓢酒漾春殷勤海子水待汝濯紅塵

夜飲蔣師文齋館

故人相與醉虛幌坐來淸月色宛在地鐘聲忽滿城都將十載意並作異鄕情若買靑山得相攜歲晚行

題余寄庵捲﹝全眞﹞

窻過梅花月簾浮栢子煙人生如寄爾吾意正翛然江海虛舟外乾坤短褐前蓬萊淸淺日知是子歸年

雨中

歷歷愁心亂迢迢客夢長春帆江上雨曉鏡鬂邊霜啼鳥雲山靜落花溪水香家人亦念我與爾黯相望

崇徳道中

暖日菜花稠晴風麥穂抽客心雙去翼詩夢一扁舟廢塔巢蒼鸛長波漾白鷗吳山明月到惻愴十年遊

浙江

山從天目下潮到富陽回此地扁舟去吾生幾度來林紅晚日落江白雨雲開明旦須停棹呼兒看釣臺

過龍遊

鷁首見龍遊羣山翠浪流陽坡眠白犢陰洞鎖蒼虯樹宻雲藏屋灘長石嚙舟呼兒具尊酒聽客說杭州

宿籌嶺

昔者屯兵盛甌閩此地分淸時無冦盜比屋樂耕耘澗響不知雨山髙都是云明朝見親捨一笑慰辛勤

贈別同年何詹成

十載鬢俱白故人心尙丹中年知舊少逺道別離難我欲扁舟去君畱寶劍看酒酣望滄海碣石在波瀾

送徐君羙之六合縣尹

山縣棠梨樹題詩動憶君尊前俱白髮馬首又靑雲春郭千花合秋庭一鶴聞公餘好心事令子已能文

長蘆寺

逹磨來東土玆峯天下聞樓明塗水月鐘度蔣山云梵唄江龍出僧齋野鴿分一帆風力便吾欲謁神君

建業淸涼寺次王伯循禦史竹亭壁間韻

獨尋淸涼寺還望翠微亭客散竹間月僧閒松下經江聲回近浦野色到虛庭白髮山中叟爲予詩眼靑

題吳恭淸茂軒

幽尙謝塵牽吳生獨爾賢風泉欹枕外春樹讀書邊舊隠懷盤谷新圖出輞川詩僧來往數好句剩能傳

題曹子益可竹亭

竹西淸絕處三徑萬瑯玕晝枕翠濤響春衣靑雨寒登君好亭子回首憶江幹嗜酒那無此吾今欲掛冠

泊戚家堰遇風夜雷雨

髙浪出魚龍舟師急捲蓬雷聲過雲雨月暈斷河風野闊人家外濤喧客枕中坐來搔短髮惆悵大江東

題靑山白雲圖

白雲江上頭憶著昔曽遊睡起靑山雨坐來紅葉秋深苔依徑濕寒磬出林幽亦有髙棲者無因見鹿裘

途中次子烜韻

日出河堤平春來栁眼醒薊姬天下白遼隼海東靑浪起層層雪沙明點點星片帆風力健予欲運南溟

微官與志違空負聖明時對酒懷彭澤題詩愧渼陂遙天和樹盡斷岸逐舟移楊桞黃金色隨春入硯池

舒嘯軒

幽居蒼竹林永嘯白雲岑自吐虹蜺气人聞鸞鳳音野煙喬木晚江雨落花深亦有東臯興何當一抱琴

至直沽

野濼天低水人家時兩三鴈聲連漠北魚味勝江南雪擁蘆芽短寒禁栁眼緘持竿吾欲往拙宦白何堪

夜久

夜久未能寐春來空復情逺沙爭月色柔櫓助河聲客枕荒雞到漁歌宿鳥驚鄰舟燈火亂早起又詩成

舟中見雨

今夜初聽雨江南杜若靑功名何鹵莾兄弟揔雕零逺夢愁胡蝶深情愧脊令撫孤終有意身世尙流萍

江幹

江幹望不極樓閣影繽紛水气多爲雨人煙逺是云予生何濩落客路轉辛勤楊桞牽愁思和春上翠裙

淮安寄同年伯牙原卿

不見原卿久題詩白髮催人文望公等天意老英才桞色長淮早潮聲滿浦回菊花寒鴈過憶共故人杯

送僧南歸

兵塵猶澒洞僧捨亦徵求師向江南去予方轂下畱風霜兩足白宇宙一身浮歸及梅花發題詩寄隴頭

次李參政省中獨坐韻﹝時在翰苑﹞

畫省晝岑寂坐來風葉鳴雨晴鳷鵲觀秋滿鳳凰城許國丹心在懷鄕白髮生所慚無寸補載筆直承明

次韻﹝仝上﹞

白髮懷閩嶠丹心戀薊門官閒勝道院宅逺類荒村二月霜華薄羣山雨气昏東菑春事及好共野人論

題山水圖

山水坐來見翛然無俗氛碧巖虛夜月江樹靜秋云鳥影似猶見猿聲疑或聞自憐歸未許遙憶武夷君

用烜韻呈王趙二明府

二妙驚聨璧雙飛埀近天不懸髙士榻許上孝亷船談劇常絕倒情眞任醉眠殷勤禦河月相送大江前

憶黃子約

天臺黃石老茅屋冷如冰消息經年斷交遊往日曽世人憐李白今我愧孫登駿骨篇應在何時復剪燈

董子廟

董子天人策寥寥四百年臨風一懷古此地昔生賢白日明肝膽靑山閟簡編公孫東閣客今復幾人傳

二月十五日舟中見柳始靑

宛宛縈堤水淙淙逆浪舩淸晨風已轉今夜月初圓歸客春多夢舟人早懶牽無端楊栁色靑入柂樓前

荊門閘

車到荊門上舟移巨野中河聲來汶濟山色見龜蒙楊柳煙深淺杏花春白紅人家桑棗外猶是古人風

宿遷縣

今朝宿遷縣風急棹難停樹合藏深屋河移出逺汀山容云冉冉水影日冥冥柳色無南北春來不斷靑

宿泛水

寶應南邊宿逆風舟子勞空村防鼠竊不寐聽雞號月黒平湖白天低逺樹髙家山來枕上夜起首頻搔

別王子懋趙徳明

禦河船上月相送到揚州共飲忽爲別獨吟方覺愁水花苕渚晚雲樹浙江稠歸鴈長淮早裁詩寄與不

過常州

昔日延陵地城基麥秀間兵戈三戶少生齒百年還畵壁曽同看求田惜未閒故人盧可及宿艸在何山

近無鍚道中

疊橋隨港直聨木護堤偏村落皆通水人家半系船橘花香曙露楊葉淡寒煙中土何寥廓黃沙人種田

別忻都舜兪用烜韻﹝回回氏能詩﹞

日出嘉興郭楊花蕩白波船頭將酒別客裏柰春何西極驊驑逺南湖鴻鴈多淸朝詩道盛期子被弦歌

過桐廬

絕愛桐廬水潮回緑滿溪海風吹雨去山日傍云低渉世心猶壯思家夢欲迷獨慚老萊子白髮尙兒啼

夜泊東闗

泊舟新安口月出溪南峯紅燈照窣堵緑水開夫容李白題詩處何人繼其蹤我欲擫長笛幽壑舞魚龍

舟中

嘆息舟人婦哀音此日來死生誰料得貧賤益堪哀去棹從渠駐歸心未忍催春江昨夜雨花落滿蒼苔

過蘭溪

昔過蘭溪上秋風把酒杯重來人事異獨立客心哀沙合灘聲轉帆移塔影來赤松山色近佇望意徘徊

泊湖頭水長

客路春將晚徵帆日又曛深山昨夜雨流水滿溪云渡黒漁舟集村空戍鼔聞故園頻夢去植杖已堪耘

雨發常山

僕夫趣予起初日出林間旣雨縱橫水無雲逺近山馬嘶芳艸去燕語落花閒且喜邊陲定長逢戍卒還

宿烏石

靑山烏石名偶似越王城嵐撲單衣重溪揺倦枕驚燃松添酒酌題竹記詩成明發閩闗路靑雲趂足生

分水鋪道中

長憶閩中路今朝馬首東山髙雲易雨谷響水多風蝶抱落花片鳥啼深竹叢功名一畫餅身世獨飛蓬

宿黃亭明日四月一日夏至

■﹝駞﹐弓代馬﹞擔沽紅酒開窻挹翠微故廬何日到野店送春歸雉起麥花落蠶登桑葉稀田園有眞趣歲晏莫相違﹝庚辰年五言律止此﹞

安南卽景﹝此一首洪武二年在安南作﹞

龍水南邊去行穿萬竹林羊腸山險盡蝸角地蟠深銅柱千年恨星槎萬里心朝來晴好景緑樹響春禽

○五言長律

送陳子山狀元之太廟署令

紫殿傳臚日君名第一人星辰金榜動雨露錦袍新華蓋天常近蓬萊地益親北門方眷切東觀又恩頻麟筆三朝史龍顏一笑春昕庭頒渙號太室奉明禋列聖羅冠冕羣公肅縉紳矞云埀桞重祥靄羃芝勻獻賦看來歲登瀛及此辰風帆開巨浪霜翮上秋旻文價何輝赫臺端卽選掄故人如見問白髮尙漳濵

送三人傑都事開詔福建

曩客東泉老相逢蓋屢傾劇談消鄙吝髙誼動幽明我素金門隠君歸錦裏耕五年才一見萬里又重行故老扶藜拜元戎負劍迎江環螺女浦山盡粵王城麥飯先塋感蒓羹故國情自憐何日去曝背憇柴荊﹝環一作深非﹞

送杜徳夫河東經歷

持斧山西去參謀用俊人棲烏臺上掾泛緑幕中賓霜落豺狼魄風淸鴈鶩塵君行當要地此別屬良晨塞逺云來代川長樹入秦兩河猶戍卒三晉半殘民峻阪疲飛挽窮閻苦算緡鴻饑方欲集鷹飽正須馴久矣瘡痍極居然風采新難兄今閣老宿望舊廷臣棠樹期連蕚葡萄少飲醇乘騘消息好拜命及三春

次韻鄭蘭玉﹝有一竿亭﹞

一竿亭上客大隠寄髙軒世徳榮珂裏風期邁漆園朝廷深簡注江漢壯藩垣僦宅今王粲藏書舊李繁市聲隔幽薄野趣似遙村宛宛山迎坐迢迢水到門風鳴松頂鶴雨掛竹枝■﹝犭員﹞芳薜牽崇澑圓荷點小盆弄泉醒酒面掃石健詩魂邈矣囂塵表居然太古存長鯨冬已戮饑鴈夜猶喧栢署須綱紀蘭臺待討論白雲巢未得鵬路佇飛騫

賀禮部王尙書本中二十韻

孤竹先賢國三槐故相庭恭惟我文肅藉甚古儀型金掌新卿月銀槎舊客星靑箱傳逺大彩筆動精靈右掖何淸切中朝重委令判題花粲粲嘯詠竹泠泠宗伯司周典尙書管漢庭地華人更妙名盛徳惟馨斗運天喉舌雲飛雪羽翎趨朝羣騕裊開宴萬娉婷舞艶圍珠袖歌長簇錦屏槖荷元映紫簡竹要埀靑知貢春題榜焚香晝鎖廳爲公植桃李報國蓄參苓丹扆更新詔蒼生望永寧芝泥看鳯下薇閣待鸞停傅說升調鼎匡衡奏引經卽應淸海岱還復禪云亭自哂依淸樾猶慚泛梗萍卑飛惟短趐終願附靑冥

送館主朝憲使之淮西四十韻

宇宙開昌運山川產藎臣周邦多士貴魯國一儒眞江海襟無際風雷筆有神淵涵珠皎潔山立玉嶙峋剴切三千牘飛揚四十春粵從遊輦轂早已冠成均泮水開重席中書擢薦紳贊戎淮甸左參憲粵天垠南紀孤飛隼中臺一角麟太聲揺列嶽爽气動髙旻出使方亷察爲郎已選掄治邦用輕典大禮佐宗禋筍立淸班峻荷香紫槖新瓊林無橫賦肺石絕寃民臺省流榮屢朝廷注意頻庸田俱利導在野不嚬呻全浙推崇劇雄藩藉拊循申侯仍作翰召伯復來旬海舶回諸國星軺出八閩層城狐一掃絕島獸皆馴冰蘗俱吾素珠犀詎爾珍繡衣才受斧芝檢又頒綸云近蓬萊殿河澄析木津紫垣依日月黃道上星辰鼎鉉須賢佐綱維借舊人飛霜迎玉節沛雨逐朱輪包尹祠堂外張公水廟濵楚峯涼浸露淝浪淨無塵秉筆應多暇題詩必絕倫列城俄鎭靜六轡更咨詢晚節看黃菊淸秋倚碧筠公心思緑野帝命簡彤宸昔者開科選先公贊國鈞文風今有賴盛徳豈無因骨相宵人薄心期令弟親同年俱踔厲此日獨沈淪戀主肝猶赤思親鬢似銀十年長自苦孤志若爲伸豈意長淮客叨陪翹館賓銘心感知己報國願終身

挽友人

令弟書來日淒其憶故人每懷將酒別不得寄詩頻萬里髙門舊湖山別墅新一氈眞獨冷萬卷詎全貧豈不雲霄志其如電露身迢迢長夢寐漠漠尙風塵池館餘花晚山阡宿艸春自憐何日去望逺一沾巾

○七言律詩

丁卯會試院中次諸友韻

欲向靑雲易白衫區區別卻舊燈龕方知取貴憑文字可信封侯只咲談直擬橫空輕似鶚莫爲作繭老如蠶不知鏖戰三千士他日何人步斗南

蹤迹飄蓬西復東共來折桂向蟾宮雲煙滿紙文裁錦星斗羅胸气吐虹禮樂興隆千載後人材涵養百年中主文正擬公輸子共喜無私別眾工

長蘆渡江往金陵

春日三竿上翠屏曉風五兩下蘆汀水兼天去無邊白山過江來不斷靑沙觜潮回平鴈迹海門雨至帶龍腥升平不復後庭曲睡起漁歌爛漫聽

喜丁仲容徵君至

題詩苦憶城南郭喜見歸來鶴姓丁雙鬂野風吹汝白一燈江雨向人靑志士長嗟靈壽杖史官獨失少微星瓊花照眼春無賴明日酌君雙玉瓶

送帖僉憲赴山北

大寧城郭枕江雄前代豪華在眼中山外貔貅閒夜月海東鷹隼待秋風天圍松嶺雲埀幙霜下金源水若空益訪民風上天子忽忘家世是元功

送完者僉憲赴江東

公家世踐臺階上江國新瞻使節來一雨洗寃行列郡諸星執法近崇臺山川尙似玄暉賦父老皆憐李白才宛水敬亭如歷徧矞云髙處是蓬萊

送馬仲逹秋試

杯酒秦淮初識子虯髯玉面气如虹揚州杜牧詩偏好梁苑相如賦最工翠濕帆前楊葉雨香飄衣上桂花風送行已有金臺句雙闕春云五色中

題劉商觀奕圖

松風冉冉羽衣輕石上談棊笑語淸樵客豈知人世換山童遙指海塵生碧桃落盡又春去白鶴歸來空月明一著山中猶未了人間流落不勝情

題廣陵李使君園

最愛燕山李使君名園艸木有淸芬竹光夕度淮南月松色秋連海上云九日登臨來此地百年忠厚見斯文酒闌懷我幽棲處松樹蒼蒼猿夜聞

題信州戈陽周竹窻嘉竹圖

戈水徵君周竹窻傳家累葉尙惇龎髙門卽見朱輪十瑞節先看碧玉雙翠鳳並巢依積雪蒼龍分影媚淸江徐公對此尢能賦予欲東遊共酒缸

九日與王伯純登蜀崗

帝子樓前紫翠分廣陵秋色起氤氳泉涵巴蜀千年月樹入荊吳萬里云宋玉登臨仍送客魏牟流落豈忘君明年五嶽予眞往子有音書當逺聞

丙寅鄕貢同寧徳黃君澤韓君瑕林鶴山登幔亭峯今十五年矣賦此並懷黃子肅同年

憶共故人攜手地幔亭絕頂賦遊仙鵬飛起處三千里鶴到歸時十五年澄潭月上金雞響古洞泉流玉幅懸爲報樵溪黃石老幽期長在白雲篇

次李宗烈韻

倒著烏紗醉幾回白鷗門外莫相猜浮生萬古有萬古濁酒一杯復一杯棕葉響交風色異豆花飛滿雨聲來靑燈獨似兒時好一卷遺書自闔開

坐來落葉兩三聲野菊開時雨滿城作客愁多仍歲晚還家夢逺易天明古時豪傑有遺恨秋日溪山無俗情君可歸歟吾未得百年懷抱向誰傾

次李宗烈見贈韻

秋風同是天涯客獨對黃花酒屢賖報主力微憐老驥念親心在愧慈鴉故人漸少逢君晚新句能多對客誇每見詩來歡喜極卻愁吟罷轉思家

題淸隠圖

淸隠山人行地仙尋云獨往不知年鶴翻松子驚棊局鷗蕩蘆花逐釣船題句霜榦拈落葉煮茶月靜掬新泉塵中汗馬多如雨一度看圖一惘然

橫陽艸堂次謝疊山韻

迆■﹝辶裏﹞中州二水回參差傑閣五雲開銀鉤透壁詩人去鐡笛裂巖仙客來竹度蟬風涼白帢松翻鶴露瀉淸杯何時夜半梅花月溪上吟篷帶雪推

秋登九江廟晚眺

黃花開後葉初霜紫蠏肥時酒滿缸覊旅已知浮世淡登臨未覺壯心降天埀去鳥低平楚水學驚蛇到大江目極孤云鄕思亂煙波空想白鷗雙

題安可久山水之閒捲

大隠淮南思小山班荊樹下聽潺湲林泉自古亦云好魚鳥何時相與閒龍出戞金滄海上鶴馴喚鐡白雲間是誰手種三花樹獨往玄洲勘大還

嚴子陵釣臺

故人已乘赤龍去君獨羊裘釣月明魯國髙名懸宇宙漌家小吏待公卿天回禦榻星辰動人去空臺山水淸我欲長竿數千尺坐來東海看潮生

夜泊獨桞次韻王尹子懋

霽月中天見絳河黃流滿地漾金波荒陂野火兼漁火短棹吳歌雜楚歌去鴈已連家信杳閒鷗豈識客愁多江南二月花如海獨負歸期柰爾何﹝雜一作和已作竟閉作眠豈作未皆誤﹞

送僧遊杭

銅駞夜泣苔花冷銀鴈秋飛寶气消曽共殘僧披舊迹尙憐故老話前朝衲隨猿掛云生樹杯趂鷗還月上潮師去新詩如見寄白沙翠筱赤闌橋

髙郵

長陂雲气滿淮東下隠蛟龍萬仞宮潮岸樓臺連海上水田秔稻似吳中古藤酒醒春風在甓社珠寒夜月空四海升平須進酒賣魚桞畔見南翁﹝南一作漁﹞

次王伯純韻﹝並序﹞

飲石室山房醉臥夜五鼓雞始鳴明星出未髙伯純秉燭攜詩來行簡孫君擁被起和之相視一笑亦人間奇事也翠屏山人張以寧亦復倚和共一笑云

艸亭夜靜三人飲起視乾坤醉眼昏鶴警露光懸竹葉烏啼月色滿柴門抽毫昔對蓬萊殿秉燭曽遊桃李園天際形容今漸老尊前懷抱向誰論

題劉士行石林茅屋

瀟灑劉郎意絕奇林西更好小堂基石間靑竹盡秋色屋上白茅猶古姿野雀巢檐羣就食山精倚樹慣聽詩東屯行處蒼苔滿有客天涯獨夢思

次韻答茅壺山

乾坤納納知音少歲月悠悠行路難老我南山仍射虎何人東海與持竿風前薜荔秋衣薄露下芙蓉古劍寒欲借茅亭無限月攜詩滿意爲君看

題安仲華秀實捲

我有石田南磵潯十年不歸秋艸深羨君市隠少塵事教子筆畊多古心夜露上花埀白玉秋風吹穗捲黃金由來隴畝眞足樂何自細聽梁父吟

題石生仲濓所藏李克孝竹木

息齋之孫李公子盡將幽意入經營修篁石上生雲气古木山中作雨聲年來好畫不忍見歲晏故園空復情烏巾掛在長松樹吾欲巢居逃姓名

登閩闗

獨步靑雲最上梯八閩如井眼中低泉鳴萬鼓動哀壑山飲雙虹埀逺溪家近尙無鴻鴈信客愁復有鷓鴣啼書生未老疏狂意更欲昆侖散馬蹄

麋家店﹝廣陵﹞

睡起秋懷入倚闌蟪蛄啼雨豆花寒途窮俗眼尋常白宦拙臣心一寸丹平子四愁詩最苦休文多病帶頻寛吾親已老身仍系冩就家書閣淚看

廣陵嶽廟登瀛橋同成居竹賦

橋下波光緑染苔橋前嶽色翠成堆鶴歸華表空中語鰲負神洲海上來瓊佩曉趨雲路響琪花秋傍石闌開唐家學士今何在勸爾仙人酒一杯

常山縣

喜近閩山南去路樓臺兩岸水迢迢不知曉店三竿日猶夢春江半夜潮吏少縣庭常閴寂戍還驛舍尙蕭條平安冩就無人寄家在溪南第一橋

次同年李子威禦史韻﹝呈康魯瞻僉憲﹞

日麗鉤陳薄霧消升平有象見熈朝堯階云擁千官仗楚分星回兩使軺隼起靑旻霜拂地鴻飛紫海月當霄仙舟此日登瀛近春水花光已動揺

昔陪飛鞚杏園塵一落漳濵十見春懶問榮枯煩日者祗憐寂寞向時人一騘獨顧蓬門靜雙鯉能傳藻句新昨夜東風過淮水桞眉從此不須顰

題唐明府畫馮隠士像

能詩能畵唐明府置子淸泉白石間秋色半林黃葉老野心一片白雲閒王維自愛欹湖道李渤元居少室山幾處溪山莫歸醉扁舟畱在月中還

送葉景山掾史赴都

海上靑山仙者家飄飄雜佩上飛霞牧之舊重淮南幕博望今隨斗北槎黃道夜平星合璧紫臺秋冷雪成花君行正及觀光便五色雲中望帝車

九日登蜀崗次王伯純韻

蜀崗崗頭秋滿天醉舞黃花落酒船一水白來飛鳥外數峯靑立逺帆前梵王宮殿金銀合帝子樓臺錦繡連獨客登臨無限意微紅塔杪夕陽懸

送崔士謙侍親還嵊縣

剡中李白題詩處我昔因之訪隠君天姥樹低山似渚曹娥潮上水如雲懷人夜雪孤舟逺送子秋風一鴈聞捧檄髙堂須一笑白魚靑筍漸紛紛

題逺遊捲

爲君歌徹逺遊篇八極秋髙神凜然禹穴出云藜杖外軒臺飛雪酒杯前昔人不見牛馬走世俗寧知龜鶴年子去遙憐滄海上春來夢繞紫芝田

題臨川王與可拂云亭

桐岡岡前讀書處虞公爲賦拂云詩鳳來明月星河近龍起曽陰雷雨埀終見汗靑傳琬琰時聞雜佩和塤箎南歸定作亭中客蒼雪風吹落酒巵

送思齊賢調浙東掾

浙水東邊幕府開扶桑朝景拖髙臺熊旗虎節層霄下龍戶緹人絕島來碧海淸時稀警報金天爽气盛文材君行長笑金鰲頂須有聲名徹上臺

次隨太守劉侯素軒韻

黃桞鶯啼驚早春白沙覊客又淹旬喜逢鄴下劉公幹曽識山陰賀季眞漠漠林巒開雪色欣欣艸木荷天仁漢庭詞賦皆揚馬薄技何因奏下塵

送李遜學獻書北上﹝所藏父書﹞

恭惟聖代開東觀詔選諸儒會石渠金匱已抽司馬史牙籖猶藉鄴侯書獻芹耿耿心期在汗竹依依手澤余從此墨莊淮左盛漢庭卜式意何如

寄題琵琶亭

洲前亭子赤闌干白傅唐時此謫官渚花畱客醉秋晚江月向人啼夜闌湓浦波濤三峽外長安城闕五云端酒醒忽記東林路鐘磬蕭條暮雨寒

送姜知事湖廣掾

薇省恭聞吉語來芙蓉幄下莫徘徊詩題郎署星辰動檄到蠻溪霧雨開鄂渚暮濤喧鼓角漢陽髙樹出樓臺飛騰此日中天近定有文章徹上臺

寄廣西參政劉允中

重臣授鉞殿南邦五月旌旗過上江靑帶碧簪環畫省緑沈金鎖護油幢峒丁萬笠春畊野海估千舩曉渡瀧銅柱南邊相憶處尺書難寄鯉魚雙

初度日次人韻

埀弧夙志負生朝濫點鵷行從百僚風雪十年雙鬢短山川萬里一身遙君如黃鵠方髙舉我匪蒼松愧後雕已矣劬勞嗟莫報願持貞白奉淸朝

題采石娥眉亭

姮娥霜鬂未摧頹李白騎鯨更不回異代登臨悲賦客百年淪落憶雄才淮云白白鳥飛盡山日蒼蒼猿嘯哀欲起錦袍吹玉笛爲駈江浪入金杯

送劉素軒作守

使君持節西南去漢水東邊十萬家每與儒生陳爼豆閒隨野老問桑麻雙旌曉出千原雨五馬春行幾縣花耆舊只今能有幾一麾莫道逺京華

送劉子昭歸杭省親

白魚靑筍江南好君去湖山知幾重潮長河舩四五尺烏啼門巷兩三松笑予霜點秋來鬂極目雲飛海上峯已把行藏付漁釣尙煩書信到疏慵

答張約中見問

衰遲久讓祖生鞭寂寞猶存鄭老氈金馬隠來人豈識木雞老去我方全坐移棠樹庭前日夢到橊花洞裏天多謝故人勞逺問濫竽愽士又三年﹝竽一作巾﹞

儀眞範氏義門

澆風久矣變淳源範氏猶稱古義門四世於今千指盛十年似爾幾家存棠華煜煜宜兄弟竹筍攢攢長子孫故里相從何日遂秋風江上戰塵昏

南窻竹影

錦闈花艶不勝春翠袖輕寒冩更眞湘浦雲中逢帝子天壇月裏見仙人露痕稍稍疑將滴風動差差覺未勻最喜髙人王禮部烏絲臨出越精神

太平太傅致仕

明公先葉國元功兩正臺衡保始終喬木世家今絕少黃花晚節古應同平泉艸木風煙外杜曲桑麻雨露中從此升平歌帝力爲農祇願歲長丰

次韻夜宿雙淸亭

海子橋邊絲雨晴水衡亭下縠波生珠宮墜月醒龍夢瓊島回風送鶴聲細數更籌憐夜永遙瞻宸極願時淸左丞彩筆題詩好紙貴明朝滿鳳城

元日早朝次馬彥■﹝軍飛﹞學士韻﹝二首﹞

雞竿紅日出晴霄鷺序靑春入早朝治典新懸周象魏頌聲盡入舜簫韶稱觴冢宰容多喜執玉藩侯禮不驕今代緫戎功業盛承恩皆挿侍中貂

玉堂學士步靑霄金榜英名重聖朝身近淸光依帝座手裁妙曲和仙韶桞溝黃動鶯先喜麥苑靑回雉漸驕新歲時平詞館好客來呼酒費金貂

次李左司明舉看田朱家垈韻

願丰亭前春事深淸時休日此幽尋長思相覓飲君酒亦欲卽歸投我簪三月風光開罨畵百年交好契磁鍼明晨擬看功成去臈蟻開尊滿共斟

和周子英進講詩韻

宣文閣下仗初移講徹雞人報午時風細蕓香飄紫殿日髙花影覆彤墀儒臣有戒陳忠藎聖主無爲寶儉慈薇幕上賓工補衮埀紳早入鳳凰池

次韻春日見寄

金水河邊一遇君眼中天馬欲空羣姓名未接心先熟笑語才濃手遽分調古今難和白雪才髙昔有附靑雲薫鑪茗捥何時共細與論文到夕曛

和劉公藝暮春有感韻

醉夢還家醒未歸起尋墜蕚惜流輝靜聞白蟻如牛鬭閒看靑虫化蝶飛日轉漸長添篆縷雨來忽冷覓羅衣卻思翠竹淸溪路曛黒兒童候竹扉

恥向淸時泣楚囚長尋佳句擬揚休碧雲千里隔春信紅雨一簾生晚愁袖手獨應憐郢斵知心誰爲和商謳卜鄰幸識劉公幹新得詩聲滿壁流

臘月夢還家侍親

喜著萊衣侍越吟覺來猶未脫朝簮五更霜月到家夢十載風塵爲客心山逺秭歸啼更苦海漧精衛恨猶深幾時萬斛潺湲淚盡灑墳前栢樹林

次韻感懷淸明並自述﹝二首﹞

雪落西樓虎滿村鬂髭變白赤心存徙薪肯信當時策負米徒傷此日魂啼老杜鵑山月苦歸遲遼鶴海云昏早知只學東方朔避世長依金馬門

翠屏峯前溪上村萬家兵後幾人存十年上冢阻歸興五夜還家勞夢魂燕蹴桞花風細細烏啼松葉雨昏昏何時步屧靑蕪路月上山童候篳門

桃源春曉圖

溪上桃花無數開花間春水緑於苔不因漁艇尋源入爭識仙家避世來翠雨流雲連玉洞丹霞抱日護瑤臺幔亭亦有虹橋約問我京華幾日回

題山水圖次張蛻翁韻

粵王山前云出門疊嶂層峯萬馬屯龍過怒濤翻石壁鴈回飛雨暗江村泉頭洗藥流花片松上題詩濕蘚痕長記釣船歸得晚潮平沙白月黃昏

題東坡淮口山圖

曽遊淮縣佩靑綸飽看東南第一山煙雨十年詩夢外風塵萬感畵圖間斜陽應照客愁滿去鳥尙如人意閒遙想月明春樹緑蘇仙長化鶴飛還

追和楊仲弘饒州東湖四景詩上本齋王參政

梅花吹暖透重闉紫馬朝遨湖上春嵐影盡兼云影濕漲痕猶帶雪痕新髙人下榻來江表神女鳴璫過漢濵爲問棠陰今盛否君侯遺愛在番民

番君國裏水雲多雨歇黃梅漲碧波錦纜驚鷗穿弱桞銀盤簇鱠褁新荷佳人狎坐傳觴令上客豪吟相棹歌小範風流今有繼新詩樂石待重磨

使君曉命木蘭舟霽雨湖光碧玉秋樂妓並歌翻小海詩仙同載上瀛洲蒓香白露嘗初薦稻熟黃雲看早收安得如公百元結狂瀾今爲障東流

龍堂貝闕水仙家夜色淸寒曉轉加淰淰凍雲低艸樹娟娟晴雪照梅花舊盟漚鳥依輕槳新釣鯿魚出古槎玉署詞人傳好句絕勝圖與鳳池誇

題雪窻墨蘭爲湖廣都事李則文作

君家詩好錦袍仙蘭雪淸風故灑然金地禪僧畱妙墨木天學士冩新篇香來筆底吳云動思入琴邊楚月懸聖代卽今深雨露流芳千載逮君傳

南宮校文次韻馬在新授經﹝二首﹞

玉堂深鎖隔凡塵夜合庭前月色春剪燭焚香雲滿捲開簾啜茗雪盈巾慚無淸鑑酬明主願重巍科得偉人覓句喜陪王左轄老儒曽是幕中賓

杏園飛鞚蹴芳塵撚指而今四十春辛苦向曽攜彩筆衰遲重比岸烏巾丹成九轉云籠鼎燭盡三更月近人多謝能詩趙主事自調大呂和蕤賓

送謝弘道福建理問﹝豫章人﹞

江東謝掾舊風流十載艱虞此壯遊節槪紅塵雙短劍功名滄海一歸舟粵王故國官梅早楊子新墳宿艸秋君去望鄕煩問訊可無髙士重南州

送孔伯遜延平錄事

闕裏諸孫聖代英作官去拜四先生雷霆入地溪聲合星斗羅空劍气明千載有傳文獻盛三年無事紀綱行薫風荔子丹時後重待扶揺覲帝京

送鐡元剛檢歸三山

公子髙昌世貴家佩懸明月弄飛霞仙方舊授壺公藥使節新乘博望槎春幕日遲榕換葉晝庭風細荔吹花烏臺消息明年近騘馬金河踏軟沙

送趙文中南歸

憶飲黃山別酒時頴濵汴上復京師五千里外重來見三十年中幾語離碧海釣鰲君特逹紅塵騎馬我衰遲過家遺老如相問大隠金門舊小兒

環翠樓爲危子繹作﹝樓在光澤縣鐵牛闗﹞

新構淸溪溪上山天開罨畫翠回環欄橫星漢髙寒外坐入煙嵐晻靄間衣桁暖生云淰淰琴牀淸滴雨斑斑臒儒夙有樓居好歸欲從之結大還

挽朱彥實母韓氏

晝錦韓家百載餘淸風猶及渡江初曽從夫貴膺金誥不待兒歸奉繡輿墨暈帳昏秋閣冷錦文機斷夜斷虛儲山好並瀧岡秀彤管他年更大書

次張祭酒虛遊軒雨後卽事韻並憶揚州舊遊

墻角紅葵一丈開鵓鳩聲斷雨聲來雨鳴竹屋詩新就日度花磚夢恰回露蔓蝸行經午濕風枝蟬語近秋哀虛遊軒裏涼如水自玩春秋著玉杯

百年何處好懷開憶在揚州幾醉來落日放船穿桞過微風欹帽看花回卽今盡減尊前興憶舊寧堪笛裏哀一笑廣寒宮飯窄論文那得酒盈杯

次韻李明舉禦史貢院詩

白晝春雷起劍池魚龍爭奮應新期銀袍照日光唐典繡斧生風肅漢儀願得羣賢扶世治盡令四海轉春熈昔年辛苦今衰白坐聽寒聲漏箭遲

次韻張祭酒新春詩

昕鼓聲遲日色暾鵠袍如霧擁橋門迎風栢葉翻云影過雨芹芽滴露痕謾倚三年博士席長懷百歲老人村吾宗祭酒金鑾客多謝新詩細與論

都城春日再次前韻

卿云絢彩捧晴暾春滿皇都十二門苑樹嫩黃煙著色宮溝微緑雪消痕秧分過社新鍼水麥種經秋秀被村願見年丰人飽飯廣文官冷底須論

送陳彥博編修歸省﹝成誼叔左丞館賓左丞有積素齋﹞

紫薇老人積素翁有客毫端飛絳虹長吟北徵窺杜子忽跨東海逐任公髙風祈水波浪白初日摶桑天地紅錦袍獨酌金鰲頂笑晲一粟浮杯中

我家神山海上頭昔交先公三十秋幾年不歸父老憶萬里復送郎君遊白魚靑筍上親壽紫蠏黃花銷客愁明年老夫亦東耳艸堂小結並滄洲

次韻成均春日答潘述古愽士

芳時雨露被恩榮六館英遊五百生揖退花邊分佩響講余松外度鐘鳴風微髙閣牙籖動日靜深簾緑綺橫多羨材名潘騎省題詩紙貴滿春城

祭酒江先生見和再次前韻

先生稽古如桓榮老我憂時慚賈生六鰲共掣碧海動孤鳯先覩朝陽鳴靑春深院梧桐暗紅日髙盤苜蓿橫誓將絲毫效補衮長願盤石安維城

過郭州答子烜和韻﹝以後七言律皆系庚辰年南歸作﹞

擘破飛狐碧玉峯奔河似電出盧龍晴波落日金明滅逺樹寒煙翠疊重吟詩驥子新憐汝返哺烏雛獨愧儂溪上故廬何日掃故人攜酒話奇胸

同王趙二明府岸行裏河濵

禦河行盡一千里望入靑齊樹際天野水飛鷗魚捨外關山歸鴈客帆前日明野气浮層浪風動川光漾細煙客裏未能疏酒醆春來聊復費詩篇

過沛歌風亭

蒼梧帝逝薫弦絕千古三侯慷慨歌丰沛故鄕冝有感韓彭猛士惜無多英雄老去臺空在魂魄來歸意若何楚舞尊前鴻鵠起大風幾動漢山河

與趙徳明談丁仲容作此寄之

江左詩人丁叟在淮南木落看靑山尋僧野寺秋風去送客溪船夜月還八口艱難新歉後卄年落魄醉吟間城南郭泰能攜酒得伴先生杖履閒

沽頭

日上河堤歸興濃閘頭南望見遙峯春城艸木浮元气中土園廬尙古風桑眼科余黃蠢蠢菜苖挑出緑茸茸平生性癖耽幽靜擬築團茅淮水東

徐州覇王廟

長洪聲動楚山虛太息彭城覇國余父老更堪秦暴虐英雄空爲漢駈除苔移玉帳蛛絲暗桞繞黃樓鴈影疏獨有春風虞氏艸魂歸爲汝一沾裾

範增墓﹝爲盜所發﹞

鴻門已失秦天下千載彭城恨滿襟亭長空驚撞白璧中郎還解摸黃金乾坤不庇英雄骨霜露誰爲怵愓心獨有彷徉塵垢外糓城飛去白雲深

戲馬臺﹝項王築劉裕登﹞

當時衣錦去關中天地移歸隆凖公空使秦人悲故舊更憐劉裕愧英雄荒臺落日蜚鴻沒春艸連云戲馬空太息重瞳千載少艤舟不肯過江東

燕子樓

楊桞靑靑汴水流昔年歌舞侍君侯城頭落日鴉聲起樓上春風燕子愁黃壤詎能畱富貴白雲無復夢溫柔更憐山下虞姬艸煙雨年年恨未休

黃樓

蘇子徐州憂國疏丹心百載尙依依靑山昔日黃樓在赤壁何年白鶴歸西絕峨眉那復得東還海道已相違羽衣吹笛人何處疏桞啼鴉自夕暉

呂梁洪

禹鑿猶存灔澦根彼蒼設險壯彭門山形奔過黃河怒水气陰來白日昏賈客經營隨鴈集舟人祭祀識龍尊時平四瀆無波浪笑指靑簾買酒樽

邳州

輕帆飛度下邳城兩岸靑山鷁首迎風約河聲歸海近云低樹色傍淮平子房流落編書在玄徳驅馳髀肉生欲弔古人無處問飛蝗過後鴈哀鳴

吳門懷古

曽見吳王歌舞時遺臺廢苑不勝悲春風鴈啑菇蒲葉夜月烏啼楊桞枝有客買舟尋範蠡無人穿冢近要離館娃宮外繁花發遊女長歌白紵詞

過吳江州﹝巳己歲過此孔世平州判今在廣東﹞

三髙堂下緑蘋風十載維舟兩鬂蓬範蠡無書畱越絕張翰有夢到吳中雲開笠澤浮珠闕月出長橋動彩虹長憶故人心斷絕五羊南去少飛鴻

錢塘懷古

荷花桂子不勝悲江介繁華異昔時天目山來孤鳯歇海門潮去六龍移賈充誤世終無策庾信哀時尙有詞莫向中原誇絕景西湖遺恨是西施﹝是一作似﹞

富陽南泊驟風雨

徵夫直北厭風埃南下蒲帆此日開山逺蒼龍趨海去潮喧鐡馬蹴江來云昏白日林如失風約靑天雨卻回短髮相欺予漸老孤舟獨宿意難裁

烜次艸萍壁間韻同作

浙東路入江東去酒醒籃輿幾處山桑柘葉光朝雨濕棠棃花盡午風閒靑雲在昔同攀桂紫气如今獨度關只合溪頭埀釣去故人多在紫宸班

七里下舟至鈆山州旁羅店

懷玉山前似葉舟臥看帆影晚悠悠雲飛棃嶺先南去水匯鄱江倒北流煙堵白花迷晚蝶風林碧葉應啼鳩去年此日隋堤桞馬首靑靑客正愁

過辛稼軒神道弔以詩

長嘯秋云白日陰太行天黨气蕭森英雄已盡中原淚臣主元無北渡心年晚陰符仙蠧化夜寒雄劍老龍吟靑山萬折東流去春暮鵑啼宰樹林

題關上

黒崖削鐡立云根絕頂東西石峙門兩戒山川分百粵八州珠玉過中原層峯暖日回羣鴈灌木髙風嘯一猿蕞爾海隅民力困瀝肝誰爲叩天閽

過武夷

羽節霓旌蔽紫氛幔亭髙宴武夷君虹橋一斷靑冥隔天樂多傳白晝聞巖掛玉機虛夜月洞函金骨暖春云紫陽見說今猶在拜乞刀圭儻汝分

至建陽文公宅裏

河南夫子騎箕去建水重生蓋世翁昔日中原知侍講淸朝四海學文公山藏劍履人如玉壁出詩書气若虹卜築何時鄰此地詠歸溪上舞雩風

建寧府雨中登玉淸觀

雙溪南下緑灣環碧瓦參差細雨間水繞玉淸來九曲雲歸滄海近三山鐡獅晝伏聞鐘皷白鶴宵飛認佩環欲結紫霞塵外想不堪回首近鄕關

宿大橋

橋畔人家水半扉題詩柱上十年歸靑松落子風驚帽紫棟吹花雨滿衣澗水逺隨楓樹去隴云多傍筍輿飛舉頭仰望長安日一个啼猿響翠微

至瓜州

江流島嶼碧灣環兩岸樓臺晻靄間細雨春帆來楚峽遙天曉樹見吳山嵐光去鷺半明滅雲气與鷗相往還欲訪鄕僧心已倦十年爲客鬂毛斑

安南使者同時敏大夫登舟相訪獻詩述懷一首就坐走筆次韻答之以紀一時盛事云

殿閣涼生雨霽秋紫皇晨禦翠云裘仗移日轉雙龍闕詔下雲開五鳯樓英蕩熒煌頒授節羽旌雜沓擁鳴騶詞臣埀老斯遊壯風送龍江萬里舟

再次韻答之是日微雨大風

五兩風髙江上秋粵南使客木綿裘望云舉酒思京闕對雨裁詩倚柂樓燕語檣頭催去棹馬行果下待歸騶到家爲說天恩重早辦新春入貢舟

過小孤山

交趾江頭指壯遊小孤山下見新秋天鑱雙柱維南極海作重門鎖上流使者星馳英蕩節神妃風送錦帆舟來春二月停歸棹好薦芳馨杜若洲

廣州贈同時敏

明詔金門天上開使人銅柱日南回九江煙浪看廬阜五嶺雲山過越臺嘉恵逺氓煩聖慮宣風絕域仗奇材吾家博望風流在絕喜乘槎此日來

南昌行省迓至驛舍同安南使宴於省參參政京口滕弘有詩次韻答之

緹騎傳呼出近郊寵臨公館饋烝殽衰齡愧選光華使盛禮欣逢道義交劍倚西風明左竹旗開南霧導前茅春歸江右重相見欲結雲松此地巢

過南昌

平生未踏南昌土埀老經過駕使軺徐孺洲前花寂寂滕王閣外艸蕭蕭瑤臺月墮鸞聲杳鐡柱云生蜃气銷獨喜西山靑似舊升平猶得見新朝

萬安邑令馮仲文家全椒與予舊識鮑仲華提舉有瓜葛之好傾蓋情親戀戀有故人意君渡江舊人有恵政得民心

萬安縣前小駐船逢人盡說令君賢風雲沛邑今幾載冰雪魯山經五年墨綬近民心樂易綈袍贈我意纒綿禦屏風上書名姓卽見紫泥下日邊

舟中望贑州

虎頭城外水周遭四望羣峯湧翠濤帶雨布帆隨去鳥牽江黃帽接飛猱淸秋度嶺君恩厚永夜還家客夢勞欲問交州何處是五羊南去萬山髙

贑州城下

番禺北下險秦崤章貢西邊近楚郊五嶺气來蒼霧合雙溪聲動玉虹交山郵傍岸多攢石野屋緣城半覆茅細雨舟中無一事新詩吟就手重抄

南雄卽事次牛士良韻

行盡梅關不見梅淩江南起畫屏開山連桂廣迢遙去水合湞昌浩蕩來秋冷嶺雲收薄瘴時淸溪雨應余哀吾家相國祠堂在明日臨風酹一杯

平圃驛中秋翫月用牛士良韻

平圃驛前端正月金鱗萬疊水光開嬋娟幾見他鄕共老大寧期此地來星漢夜揺旗影動江山秋入笛聲哀病夫懶坐那禁酒喜看頻傾舉玉杯

舜廟詩次韻牛士良

蒼梧落日百靈悲韶石淸風萬代思洪水一從咨禹後深山幾見避秦時鳥耘歷歷傳遺迹雞卜紛紛異俗祠白髮舜弦峯下路老儒獨詠卿云詩

峽山寺僧慧愚溪邀觀壁間舊題因誦宋廖知縣一律有云猿棄玉環歸後洞犀拖金鎖占前灣予謂其切實類唐許渾賦以繼之

瘴嶺風煙勢漸開喜尋笻竹步莓苔江環列嶂天中起峽坼流泉地底回靈鷲飛來蒼磴老怪猿啼去白雲哀軒轅帝子應猶在爲奠南華茗一杯

廣州贈溫陵龔景淸鄕人

家住三神海上峯秋風同聽禁城鐘離居自喜鄕音好別去長悲客意重雙鯉水寒難逺寄五羊城晚忽相逢來春此地重攜手共采仙蒲花紫茸

封川縣次韻典簿牛士良

記取今年重九日封川水驛掛帆過秋風嶺外黃花少暮雨尊前白髮多起接野僧談梵典臥聽溪子和蠻歌少遊欵叚成何事至竟男兒是伏波

梧州卽景

蒼梧南去近天涯六士三陳昔此家水合牂江通漲海山來桂嶺接長沙祥光夜認司空劍爽气秋迎愽望槎擬欲朗吟亭上客春風歸看碧桃花﹝先生自注劍光乃漢趙佗埋劍之所司空張華愽望侯張騫皆吾家故事今借用之﹞

烏巖灘馬伏波祠

烏巖江上古祠宮傳是徵南矍鑠翁丹荔黃蕉長盛祭緑沈金鎖尙英風灘聲夜帶軍聲壯嵐气秋隨劍气空莫羨少遊鄕裏好封侯廟食丈夫雄

次韻士良子毅登雷破巖劉大王廟唱酬

紙掛髙枝濕暝煙乞靈多是往來船雷轟古石猶遺迹雨濕荒祠不記年護羽翠禽低隠竹揺花白葦逺粘天封侯萬里吾今老早辦扁舟別計然

立冬舟中卽事

一灘一灘復一灘輕舟蕩槳上曽湍三秋嶺外雨全少十月邕南天未寒露岸葦花明白羽風林橘子動金丸如何連夜還鄕夢不怕關山行路難

我家溪上白柴扉久別兒時舊釣磯兵後故廬悲茂艸夢中慈母念單衣千年汗竹何多錯萬里浮萍未暫歸佇立悲風揮血淚此身元不爲輕肥

龍州答迎接官何符

帝念南邦逺貢琛頒封特遣老臣臨皇華諮度尊君命炎徼淹畱豈我心人日預占晴景好使星還照瘴云深暫分莫灑臨岐淚頭上靑天見素襟

又答請命官阮士僑

使星南照破曾陰咫尺天威儼若臨銅柱回看雙白鬂觚稜仰望寸丹心我畱夢到雲霄迥子去恩沾雨露深到日鐘山煩一問淸溪何日濯煩襟

又答

白髮飄蕭老翰林故鄕長憶越山陰客程牛渚星槎逺吟思龍江煙浪深多子出疆迎蕩節顧予爲國抱葵心行看洱水堤邊桞滿馬春風拂醉吟

次韻羅復仁編修

棹歌聲起洱河濱君著先鞭我後塵山上安山猶逺使客中送客是愁人心隨初日葵花轉眼看薫風荔子新細數歸期同把酒龍江梅信定先春

情事未申視息宇內劬勞之旦哀痛倍深悲歌以繼慟哭所謂情見乎辭云爾呈閻初陽天使牛士良典簿

一身絕域已淒然三處離居更可憐中歲恨孤蓬矢志暮齡忍誦蓼莪篇愁深鳶墮蠻溪外夢斷鵑啼宰樹邊悔不阿奴長在側盡情家祭過年年﹝先生自注云老親未卽土二寡婦攜孤兒在閩十口在金陵皆貧困一子與婦在松江與安南爲四處何以堪此境也﹞

予少年磊隗負气誦稼軒辛先生郁孤臺舊賦菩薩蠻甞慨然流涕歲庚辰過鈆山先生神道前有詩云云見南歸紀行槁後會贑州黃教授請賦郁孤臺詩復作近體八句亡其舊槁因念功名制於數定材傑例與時乖自昔不遇若先生者蓋亦多矣然猶惜其未能知時審已恬於靜退幾以斜陽煙桞之詞陷於種豆南山之禍今二十九年矣舟過是臺細雨閉蓬靜坐忽憶舊詩因錄於此見百念灰冷衰老甚矣云

郁孤臺前雙玉虹一杯遙此酬英雄風雲有恨古人老天地無情流水東精衛飛沈滄海上鷓鴣啼斷晚山中淸江不管人間事煙雨年年屬釣翁

安南卽事

刺竹岡頭過亂村白藤渡口出平原雲南嶺盡江光合林邑潮通海气暄緑舞稻苖風剪剪靑肥梅子雨昏昏炎方風物新春異吟罷長歌擊酒尊﹝洪武二年三年所作律詩止此﹞

○七言律詩拗體

次韻安慶汪仲暹超然亭

超然之亭舒水上絕景乃得天公偏石柱秋開金菡蓞星河夜落玉觥船獨騎麒麟上倒景下視蠛蠓空飛煙舞雩人去忽千古令我望之心惘然

送李叔成遊茅山

山頭丹光湧日紅不盡幡幢來碧空李白獨騎一赤鯶茅君導此雙靑童纎云上衣槲葉雨墜雪撲帽松花風仙人笑指海水落相約蓬萊之上宮

竹軒

門外紅塵一丈深開門碧霧秋陰陰十年對雪守漢節三月不肉聞韶音風髙常與鶴同夢雨作或聽龍一吟淮南大隱人所羨令我不樂思故林

平野

北來羣山亦已無曠望元气春模糊云低不斷滄海去樹逺欲盡靑天俱何人胸吞九云夢尙恨水有三蓬壺巨靈不爲鑱疊嶂長使詩人心郁紆

雪石

峨眉之西古時雪削玉娟娟嵌太空山川只今畱夜月艸木爲爾回春風閉門洛下謝過客授簡梁園米老翁梅花滿樹百壺酒我欲枕石於其中

泊龜山﹝詩中之景指洪澤屯也﹞

白波滉漾靑天埀我行但覺官船遲微微樹短水盡處慘慘日薄風來時椎牛掛席打塩客射鴨鳴弓蹈浪兒漫郎頭白不稱意沽酒龜山歌竹枝

自挽﹝按先生生於元辛丑終於安南洪武三年五月四日也臨終自作此詩是日而逝蓋享年七十矣﹞

一世窮愁老翰林南歸旅櫬越山岑覆身粗有黔婁被埀槖都無陸賈金稚子啼饑憂未艾慈親槁葬痛尢深經過相識如相問莫忘徐君掛劍心

五月十三夜夢侍讀先生枕上成詩牛諒﹝翰林典簿﹞

出使艱虞萬里同歸期日日待秋風寧知永訣蠻江上才得相逢客夢中岸幘尙看頭似雪掀髯猶覺气如虹起來抆淚憑欄久落月啼螿遶殯宮

○七言長律

濟南寓公程鵬翼耀彩亭

濟南山水似江南耀彩亭前緑滿潭萬柄髙荷風娜娜兩行弱桞露■﹝毛參﹞■﹝毛參﹞絳綃仙子籠新浴翠蓋佳人倚半酣色靜每於心獨契香淸長許鼻先參剪筒瀉酒畱人醉采菂分茶與客談風景不殊時事異卽令看畫意何堪

分韻得覃字送中丞張叔靜之西臺

西臺執法雪盈簮奉詔之官駕兩驂玉節秋霜飛渭北錦衣晝日照終南道迎背𦇤遺民集庭列腰刀大將參花外小車行處好棠邊茇捨種來甘淸時有象今重見聖澤無私正逺覃莫憶山中黃石約五雲天上近臺三

送林崇髙廣西都事

淸江材子請長纓風雨南荊萬里行組甲夜馳豺虎窟帛書朝奏鳯凰城公交車已見登臣樂幕府旋聞用子荊照海錦帆津吏報轟山銅鼓峒人迎檄來篁竹霜都靜詩到梅花雪共淸上日桂林延父老爲言折木泰階平

中書右司提控秋霽軒

西山收雨紫嵯峩爽气如秋右掖多省樹靜移云影度官簾徐轉日華過粉闈寓宿靑綾被黃閣朝隨白玉珂團靜雞竿稀布命邊淸虎革漸包戈盛時三語俱材掾休日相從足雅歌紅藥紫薇春信近更吹新律作陽和

○五言絕句

泊十八里塘

系舟古桞根一犬吠柴門欲記詩成夜問人何處村﹝詩成一作來時﹞

渡江

幾載途中月窺愁酒半酣送人楊桞色今日是江南

題道士靑山白雲圖

仙館白雲封靑山第幾重道人時化鶴巢向最髙松

長愛靑山好行行入翠微今朝山頂上下看白雲飛

行到溪源盡靑山無俗氛道人拈鐡笛吹起滿川云

只道溪源盡遙聞鐘磬音卻尋流水去行盡白雲深

雲气曉來濃前山失數峯道人夜作雨呼起碧潭龍

林秋紅樹出溪曉白雲多此景江南有江南今若何

賀李孟豳中丞壽四絕

十日書云後窻中影漸長好將五色錦爲補舜衣裳

春信到琴邊聲成意已傳湏裁太古曲天上和虞弦

淸曉冩詩成飛英點玉觥爲傳梅信好聞早入調羹

暖到牙籖早蕓杳已報春鳯毛新可喜臨得晉書眞

次張仲舉祭酒詠花槐花

黃露結靑枝風吹散秋雪憶昨馬蹄忙壯年心未徹

葵花

日出赤城霞瑤臺宴萬花酒闌朝絳節整整復斜斜

水紅花

穂長仍葉宻紅粟綴枝鮮種秫今年熟相將買酒舩

木槿花

朝昏看開落一笑小窻中別種蟠桃子千年一度紅

玉簮花

月女烏雲滑瑤笄墜許長花神藏不得淸露一簾香

和拜明善韻﹝並序﹞

翰林都事喀喇拜君文善以貴介之冑嗜學攻詩與寒士角其能歲嘉平月十八日文善攜二詩過予明時裏之寓軒時雪新霽微月在空誦詩再三過命酒四五行翛然覺人世塵土俱空因念天壤間淸致喜不可多遇昔人有月夜泛渚雪夜訪戴者不知視今玆爲何如也遂次韻爲四首備他日佳話云

聽雪裁詩就詩將雪共淸不緣心境淨那解聽無聲

雪裏跫然至人間無此淸瑤田今夜鶴下聽誦詩聲

憶踏江南雪看梅領好春酒醒燕月白惆悵未歸人

竹樹庭前雪松花甕面春徘徊今夜月應是爲詩人

太和縣

曉掛船窻看蒼茫暝色分前山知有雨流出滿江云

楊州廣城店

潮落■﹝幹阝﹞江夜先將夢到家揚州無賴月獨自照瓊花

○七言絕句

題月落潮生圖

參橫天末樹陰收風響蘆根海气浮笑語漸聞燈漸近誰家江上早歸舟

雨中縱筆書悶

飄零不柰木腸何錦字淒涼鴈字過猶有思親千甸淚秋來較似雨痕多

題顧善道山水

洲前老樹似人立巖際頹雲如水流夢著滄江歸未得醉來渾欲上扁舟

題崔元初醉翁圖

春云石上蒼苔冷芭蕉風動綸巾影仙翁醉著人自扶花落花開幾時醒

題小景

雀啅江頭秋稻花顚風吹桞一行斜漁舟細雨獨歸去白石滄江何處家

同徐元徵錢徳元酒邊卽席題壁間山水

白雲埀桞露■﹝毛參﹞■﹝毛參﹞聽徹金雞月滿潭千里汴堤塵拍面夢從淮左過江南

題桃花圖

溪上桃花春可憐赤欄橋畔憶遊仙若爲飽喫胡麻飯看到三千結實年

書所見

浦外靑山浪作堆澹雲將雨送秋來停舟荻岸西風裏閒愛野花無數開

題扇

陰陰古木精靈語慘慘長風蜃鱷驕有客扁舟秋睡起笑看滄海月明潮

衢州詠爛柯山效宋體﹝二首﹞

人說仙家日月遲仙家日月轉堪悲誰將百歲人間樂只換山中一局碁

洞裏仙人笑客癡斧柯爛卻忘歸時人間宇宙無窮事只似山中一局碁

憶六合

江北淮南三月時水煙漠漠桞絲絲好花一夜霜都落卻是春風緫未知

題畫貓

繡茵睡起飽溪鮮半臥閒庭日靜前憶在牡丹花下見雙睛一綫午晴天

題畫白頭公﹝二首﹞

日暖花開海上洲飛來靑鳥話閒愁三生莫爲多情煞惹得春風白了頭

蜀魄啼時淸血流斷雲荒樹不堪愁山禽不管人間事也向春風自白頭

題錢唐春遊捲

銀鞍白馬少年遊十里朱簾上玉鉤爲問別來新桞色春風得似舊杭州

戲作杭州歌﹝二首﹞

吳姬魫冠望若空淚妝眼角暈嬌紅染得羅裙好顏色西湖新桞緑春風

西陵渡口潮水平十十五五發舟行樓中燕子慣見客不怕渡頭津皷聲

存恕堂捲

存恕堂前種杏家絳光夜夜發丹砂別來爲問揚州月開到春風幾度花

浙江亭沙漲十里

重到錢唐異昔時潮頭東擊逺洲移人間莫住三千歲滄海桑田幾許悲

灤陽道中次韻李伯貞中丞李孟豳參政﹝二首﹞

共騎官馬取長途爲愛佳山每緩驅剪剪水風牽艸帶疏疏沙雨長松須

杏園飛鞚沗同途天驥羸驂不並驅曉起灤陽成獨笑燕霜渾白少年須

王叔周山水圖

重重疊疊水南峯五五三三石上松釣艇恰歸春雨至艸亭猶是白雲封

浙江潮圖

浙江亭下彩舟開雪滿靑天白晝雷聞說秪今亭上月夜寒長照暗潮來

雲巖詩爲傅元剛題

千巖翠色曉紛紛逺樹微茫路不分應是林端飛瀑布春風吹作滿川云

劉元初桂花圖

醉上淮山喚八公白鸞騎到廣寒宮滿身香露銖衣濕十二瑤臺月正中

二馬圖

艸軟沙平日暖天相摩相倚最相憐無端走上長楸道噴玉爭先掣電邊

錢舜舉畫

紫茄

江南壩裏紫彭亨票致錢郎巧冩生憶得故園秋雨過新炊初熟飯香粳

絲瓜

黃花翠蔓子累累冩得西風雨一籬愁絕客懷渾怕見老來萬縷足秋思

次翰林都事拜珠春日見寄韻

日髙睡起小窻明飛絮遊絲弄晝晴忽憶金河年少夢桞陰騎馬聽流鶯

墨蘭爲湛然上人題

雲林蒼蒼石齒齒一花兩花幽薄底逺香自到定中來道人湛然心不起

和同年馬仲臯詠文韻﹝四首﹞

斯文萬古日當中僣續遺經恐未公辛苦河汾亭上叟將琴直欲和南風

妖香冶艶底須誇絕好姚黃魏紫家一種天然淸水上愛花須讓愛蓮花

風月庭前艸色春魯東門後一儒眞圖書古奧遺經似愧殺辛勤倒學人

聽著啼鵑早慘神談經那復昔儒醇黃茅白葦秋風急曽與夷門起戰塵

題北山蘭蕙同芳圖

秋露春風各自妍幽香並到雨華前道人不是騷愁客慣讀南華第二篇

題雪窻蘭蕙同芳圖

春來騷意滿江幹轉蕙風光更泛蘭睡起老禪閒一笑月明香雪竹窻寒

題李文則畫

陸羽烹茶

閱罷茶經坐石苔恵山新汲入甆杯髙人慣識人間味笑看江心取水來

蘇公赤壁

赤壁江寒葉漸稀黃泥阪靜露斜飛洞簫聲裏當時月應照十年化鶴歸

淵明送酒

五桞門前秋葉衰南山佳气滿東籬白衣人到黃花外正是先生述酒時

逸少蘭亭

蘭亭佳處憶曽過已較前人感慨多修竹茂林今在否畫中一看意如何

題邊魯生墨竹爲汪大雅

白沙舊遊邊魯生鳯城今識汪大雅忽見此君如故人滿室淸風共瀟灑

題畫

棠梨幽鳥

揚州舊夢隔天涯曽醉春風阿那家幽鳥豈知人事恨依然啼殺野棠花

梨花錦鳩

一枝新雨帶啼鳩喚起春寒枝上頭說與朝來啼太苦洗妝才了不禁愁

次韻亷公亮承旨夏日卽事﹝六首﹞

金杯緑酒薦菖陽玉手輕調雪盌涼猶憶舊家重午宴釵頭符綴鳯雙翔

葵花向日獻紅芳不見隨風桞絮狂睡起竹窻淸似水胡牀獨坐午陰涼

柴門細雨曉慵開緑樹陰籠一徑苔老子眼花今日較起尋枸杞點茶杯

盡情好鳥隔窻呼墻角新苔上酒壺卻羨承平無个事看花酩酊老堯夫

文章閣老舊名門玉署淸閒醒夢魂應憶亷園花似海朝回會客酒千尊

翠屏山下水淸泠茅屋荒苔緑滿庭不是不歸歸未得移文誰與謝山靈

夜過陵州

河堤月上水迢迢臥聽陵州夜渡橋腸斷江南二三月落花蝴蝶上蘭橈

東昌

暖日初抽宿麥芽東風吹艸緑平沙江南開老春多少二月東昌見杏花

梁山濼

風正吳檣去不牽雪融汶水緑堪憐菇蒲渺渺官爲市楊桞靑靑客上船

泊沽頭

楚客歸心河水流三更月暈長年愁沙河雨漲催開閘半夜櫓聲無數舟

邵伯鎭

廣陵此去無多地煙桞堤邊一萬家已有小舟賣新藕便思攜酒看瓊花

揚州

誤喜維揚是故鄕故鄕南去越山長越山三月花如海倚門應說到維揚

過觀州悼阿仲深狀元

麒麟墮地天不惜流落荒郊魯叟悲白髮杜陵憂國淚臨風獨詠八哀詩

聞同年劉子實盧可及訃

江湖菇蔣岸莓苔矰弋如雲鴻鴈哀麟鳯半歸天上去玉京羣帝獨憐才

道中

花飛芳樹碧毿毿已過西湖三月三艸艸靑簾人買酒常州北畔似淮南

子烜買紅酒

吳江紅酒紅如霞憶著故園桃正花羊角山前幾回醉女嬃嗔汝未還家

嘉興有感陸宣公事

官家忘卻奉天時歲晚忠州兩鬂絲今日北來車馬客夕陽祠下讀殘碑

夜泊雩浦

雩浦四更潮已平蕩舟月落唱歌聲山中應是夜來雨流出落花春水生

過桐廬

江邊三月艸淒淒緑樹蒼煙望欲迷細雨孤帆春睡起靑山兩岸畫眉啼

宿新站

銀漢迢遙白露盈錦屏咫尺隔深情溪風夜冷鴛鴦起獨自推篷看月生

玉山縣店見壁間黃山林獻可詩次韻

淮水風髙鴈影微澄江潮細鯉魚稀客愁正怯江東雨花落靑林聞秭歸

宿南嶺書﹝二首﹞

緑竹月明客夜行靑山雨過人春耕閩中富庻天下少千里山川東錦城

今朝初聽鄕人語八載淮南此日回江東白酒不醉客爲渠歡喜盡殘杯

過崇安宿赤石水澀不下舟

兩岸靑山下建溪筍輿軋軋坐雞棲人間最是吳兒樂一枕淸風過浙西

科舉以滯選法報罷士無有爲錢若水者何也予於膠西張起原坐上聞此語悚然予獲戾甲戌冬而乙亥科舉罷徒抱耿耿進退跋■﹝士冖田疋﹐上中中下﹞此古昔有志之士所以仰天淚盡者也感胡永文事賦卄八字凡我同志當爲憮然

竹實離離紫海春髙飛鸞鳯出風塵哀鴻不作靑冥想空向江湖怨弋人

到建寧贈星者蘇金臺﹝庚辰年所作止此﹞

愽望乘槎鬥牛去蜀莊簾下獨沈冥金臺五緯光聨璧何處江湖有客星

南京早發

大隠金門三十載壯懷中夜每聞雞今朝一吐虹霓气萬里交州入馬蹄﹝先生自注云蘇老泉云丈夫不得爲將得爲使折衝萬里外足矣﹞

晚泊石頭城下明旦發龍江

江口帆開五兩飛海門遙望樹依微若爲得似千年鶴東向三神島上歸

過大聖港新河口

佳气蘢蔥紫翠間人家百萬繞鐘山新河亦似知形勢流入龍江第一闗

蕪湖

忠臣解體將離心一鼓蕪湖九鼎沈遺老尙談前宋事惜無人解說王琳

泊月子河望三山

三山仙島隔歸期長夜京華夢見之明發開帆成誤喜靑天三點見峨眉

焦磯廟

碧殿紅欞翠浪間江風縹渺動煙鬟神雞不逐雲中去啼殺淸秋月滿山

過采石

重過峨眉訪舊遊三山無恙水東流若爲喚起靑蓮客共醉西風亭上秋

天塹西邊牛渚磯燃犀誰敢照朱衣而今蕩槳平如掌薄暮漁童買酒歸

月子河阻風

洱江萬里此朝東入貢舟航四海同明代百神都受職爲言休作石尢風

有感

馬首桓州又懿州朔風秋冷黒貂裘可憐吹得頭如雪更上安南萬里舟

爲舟人萬氏題象圖

雪白雙牙云滿身日南萬里貢來馴逺方奇物眞堪畫卻是中州有鳯麟

舟中望廬山

重過廬山三十秋西風催送上湖舟若爲借得仙人鶴飛到香鑪峯頂頭

老無傑句對廬山紫翠遙看霄漢間羨殺倒騎牛背客買田長占落星灣

過臨江望合皀山

合皀山靑瑣夕霏仙翁舊館尙依稀歸來倘似遼東鶴愁殺千年老令威

懷故人鄧南臯

夕陽獨立楚江邊不見南臯二十年欲寄平安無處問津頭風急起官船

遇故人胡居敬臨江府送至新淦

共酌檐花細雨前淒然重見此江邊停舟莫怪難爲別能幾人生二十年

翠竹蒼松映白沙淸江西畔是君家明年歸路重相問分食東陵五色瓜

蚤逐浮榮老未歸便歸生事已全非人生只合藏名姓白首靑山一布衣

過臨江﹝懷劉原父孔文仲諸賢﹞

江右流芳墨作莊气雄文古壓歐王平生卻爲多稽古憂殺平南狄武襄

二賢江右起聨翩洙泗支流迥有傳聞說九京英爽在臺章深悔到伊川

吉水縣違新淦二十里濵江一帶皆丹山無艸木因憶予鄕云

文江佳處似吾家碧水丹山映白沙誤喜霞洲歸路近不知南去尙天涯

安南使令上頭翰林校書阮法獻詩四絕次韻答之

封王賜印出天家授旨臨軒遣使華遙想南交迎詔日望云羣拜六龍車

窮髮雕題已一家日南使者覲京華君王親校燕山籍駕出金根白象車

騎馬成行醉挿花天恩賜宴賞枋華知君無限傾葵意長向南邊望日車

十行天詔出江闗百尺雲帆下碧灣慚愧風姨聽帝令霎時天外過三山

銅柱南邊石作闗海門鎭外碧成灣喜君心似朝宗水直過千重萬疊山

小孤廟下海門闗五老峯前星子灣多君萬里斯遊壯看到東南第一山

來時西蜀三韓使奉表遙同馬若飛歸到安南應說與皇恩天覆萬方歸

四十餘年金榜客玉堂人詫筆如飛君王親重儒臣選肯受南方一物歸

十月南方暑气微洱河驛外葉初飛遙知夾岸人爭看入貢中朝使者歸

秋風吹海送仙槎夜色新涼曉轉加歸日阮郎應一笑小春洞裏又桃花

安子山前使者家桄榔椰葉翠交加知君來歲重修貢飽看皇都二月花

乘軺萬里已忘家客思逢秋陡倍加大庾嶺邊東去近惜無驛使寄梅花

予己丑夏辭家客燕二十年江南風景往往畫中見之戊申冬來南京今年六月二十九日奉旨使安南長途秋熱年衰神憊气欎不舒舟抵太和舟中睡起煙雨空蒙秋意滿江宛然畫中所見埃爲之一空漫成二絕以志之時己酉七月二十四日也

風飄萬點濕秋云萬葉涼聲睡起聞翻憶東華衣上汗向人揮作雨紛紛

家住翠屏溪上頭思蒓空結半生愁今朝初洗紅塵夢煙雨西江滿意秋

舟中覩物憶亡兒烜

誤我虛名已白頭可憐望汝紹箕裘烏牛舐犢斜陽裏忽見澘然老淚流

海內名人盡望渠豈知意廣卻才疏老來只願兒癡鈍解種先疇讀父書

別時叮囑忍能忘憶著潺湲淚萬行復恐老年悲太甚痛來無柰罵疏狂

艸深北嶺暗寒煙白骨無人瘞九泉畱得虛名詩滿篋可憐亂後落誰邊

二十七日晚到萬安縣縣令馮仲文來問勞翌日登岸觀故宋賈相秋壑所居故址左城隍祠右社稷壇中爲龍溪書院其後二喬木欎然云賈相生於此書院舊甚盛田多於邑學今歸之官獨舊屋前後二間中存先聖燕居像左四公木主徘徊久之當宋季年君臣將相皆非气運方興者敵襄樊無策可救江左人材眇然無可爲者譬之奕者不勝其偶無局不敗是時有識者爲崔菊坡葉西麓無已則爲文山李肯齋可也而癡頑已甚貪冒富貴國亡家喪爲千載罵笑而刻舟求劍者乃區區議其瑣瑣之陳迹悲夫因賦二絕如罪其覉畱信使之類皆欲加之罪之辭也

木綿庵畔瘴云愁猶戀湖山一壑秋從道黃粱俱一夢幾人解上五湖舟

頹垣葛嶺艸煙中富貴薫天一霎空惟有西江精舍舊至今猶是素王宮

夜聞雨田

家望雨今年少水驛逢秋夜半聞更喜朝來晴未穩山頭著帽盡生雲南

康驛丞王珪文玉嘗逮事故郎中顏希古求詩爲走筆書一絕

芙蓉江上曉維舟雨洗波光碧玉秋來歲維舟應憶汝春風杜若滿芳洲

晚到韶州

云斷蒼梧隔九嶷九成臺畔艸離離山中不是無韶石千載何由起後夔

帝舜廟

姚江禹穴會稽東少日登臨一夢中白髮南來身萬里欲登韶石和薫風

張文獻祠

兒時長誦八哀詩遺誥相傳自昔時空料白頭祠下拜曲江煙雨讀唐碑

余襄公祠

名在東京四諌官曲江日照寸心丹只今遺廟年年祭可是功名久逺看

發廣州

照海紅旗送使舟鳴笳伐鼓過炎州斯遊少吐平生气巨浪長風萬里秋

題畫馬

滿身云濕出滇河九折羊腸抹電過天廐飛龍今百萬盡渠飽臥夕陽坡

代簡周幹臣廣東參政﹝二首﹞

馬人龍戶集衙時篁竹風淸化日遲海角亭中官事了晝簾小艸冩新詩

眼昏頭白尙天涯戀闕心勞不憶家何日五羊江上驛一尊同對刺桐花

代簡楊希武右丞安南驛書懷﹝二首﹞

荔枝花發雨蕭蕭睡起春江又早潮長憶午門紅日上聖恩寛許紫宸朝

花滿皇州春尙寒天香縹緲五云端遙應夜夜觚稜月照見臣心一寸丹

廣東省郎觀子毅翩翩佳公子也讀書能詩甚閒於禮以省命輔予安南之行雅相敬禮予暫畱龍江君與士良典簿先造其國正辭嚴色大張吾軍今子毅北轍而予南轅家貧旅久復送將歸深有不釋然者口占絕句四首以贈詩不暇工情見乎辭云爾

江頭一別兩躊躇半載相從千里餘君向番禺我交趾若爲頻寄幾封書

東原典簿好斯文能賦能言更有君白髮老夫猶絕域羨君歸去上靑雲

道傍迓騎走繽紛旗斾飛揚鼓角聞到處聚觀天使貴老儒何以報吾君

閩山灌木翳先廬七十炎荒更久居君倘朝京煩一問老妻弱子近何如

予以使事畱滯安南安南人費安朗以隠宮給事其國親貴近臣家老而彌謹預於館人之役朝夕奉事甚勤拜求作詩懇至再四口占二絕予之一以志予念鄕之感一以對景自釋焉

抱珥江邊春水流逺從東海過吾州若爲寄得雙魚去直到玉灘溪上頭

拍拍鳬鷗睡滿河鯉魚翻子跳晴波怪來天上乘槎客將到春風有許多﹝先生自注云昔蘇長公云齊魯大臣史失其名而黃四娘乃以杜子美詩傳於世不知予詩之果傳乎否也漫書以爲一笑﹞

代簡廣西參政劉允中

五嶺宜人獨桂林梅花雪片一冬深遙知華省文書暇飽看奇峯碧玉簮

蜑雨蠻煙嶺外州乘槎何事此淹畱龍江風土差髙爽衰老天教一壯遊

論詩

富貴辭誇柰俗何淸虛趣勝亦詩魔白雲瑤艸紅塵外終勝黃鶯緑桞多

○詞

江神子送醫官石仲銘攝邵伯鎭巡檢得代

謝公埭上緑成圍棟花飛子規啼簇簇弓刀白馬擁驕嘶一樹棠梨開透也春正好又分攜艸萋萋望中迷衣錦歸歟家在海云西種杏明年功又滿還捧詔上金閨

廣州省治南漢主劉銀故宮鐡鑄四柱猶存周覧嘆息之餘夜泊三江口夣中作一詞覺而忘之但記二句云千古興亡多少恨摠付潮回去因檃括爲明月生南浦一闋云

海角亭前秋艸路榕葉風淸吹散蠻煙霧一笑英雄曽割據癡兒卻被潘郎誤寶气銷沈無覓處蘚暈猶殘鐡鑄遺宮柱千古興亡知幾度海門依舊潮來去

先師張先生三山之古田人幼而聰慧長而博學未壯登李黼榜進士第與其同年黃子肅江學庭諸老俱有聲當代而先生之名尢著宦途中阨畱滯江淮光霽獲從之遊昕夕聆誨爲益不少素欲壽其遺槁以報萬一近罹多故散逸罕存僅得其雜詩百篇姑鋟諸棗余俟求之次第刋行非止是而已也時洪武庚午二月初吉國子監博士淮南石光霽再拜謹書

翠屏集卷二

●欽定四庫全書

翠屏集卷三

﹝明﹞張以寜

撰

○序

春秋經說序

詩有序乎古無有也春秋有傳乎古無有也爲無有也詩有序春秋有傳則定於一矣四詩三傳何其言人人若是殊乎古者詩以誦不以讀以聲歌不以文義其無序故也史記田魯哀公十四年西狩獲麟孔子作春秋十六年壬戌孔子卒春秋者聖人晚年之書乎定哀之際多微詞遊夏之徒不能贊一詞當其時傳宜未之有也當其時未之有則傳之者後之人也春秋者聖人之心也聖人天地之心也生殺萬物天地之心無心也至仁焉耳矣賞罰萬世聖人之心無情也至公焉耳矣天地也聖人也惟聖人能知之能言之遊夏且不能與而謂後之人若左氏若公榖氏能盡知且言之乎後之學焉者弗據經以說經顧任傳而疑經噫其亦惑矣繇唐宋以來能不惑乎傳而尊經者啖趙孫劉歐陽發其端河南邵子徽國朱文公闡其微至我朝艸廬吳文正之纂言集而大之今參政大梁張先生之經說翼而備之而後聖人之心庶其白乎且聖人之作春秋豈徒托之空言將以見諸行事撥亂世反之正耳先生難進而易退其仕也以道其言於當世一皆深明治亂之原欲爲國家建萬世不拔之基君子以爲深知春秋善學孔子者以寜忝以是經第有司而用世實甚迂恐終湮微而無聞也讀先生之書惕然愧以思惟當棄去微官以相從畢力於羣經庶其可以附所見而或有傳乎

經世明道集序

天地元气之精英鍾於人而爲文作者固甚難選者尢難爾何難乎爾蓋詞與理俱而無遺憾之難也六經之文非有意於爲之而二者俱至煥然天地之文後之極意而爲者終莫幾及非吾聖人刪之定之贊而修之詎臻是耶後乎經者文之正莫如孟軻氏後乎孟者文之盛莫如韓愈氏善論者以文之聖稱之觀其自述爲文之本具在進學解中其傳爲李翺氏而論文於答進士王載言書者詳矣非司馬遷爲史氏一家言而理或倍於經之比也後乎韓者周程邵子以道鳴近代則周似經程邵類孟徳之盛也固言之至又非韓氏因學文而見道之比也至其專以文名數大家或學韓未至而有心於小變或格致效劉向而漢初之气衰或出於史而短於經或慕乎經而反鑿乎經曽弗能以具體而況於支離猥瑣降而季世者乎故嘗竊謂今之爲文宜仿韓氏之有本以經傳子史之文發孔孟周程之奧選文者當法眞西山之正宗裒爲一書根柢之於六經孟氏幹之以韓氏推而上之於先秦漢唐之作者而後華葉之以近代諸賢之眾作別爲續集仍眞之舊庶幾義理文章會於兩得俾聖師一貫之旨復明而道術不至於裂蓋有志而未就焉浦城徐君宗度使來京師以經世明道集示於予蓋君生眞氏鄕而學眞學是集因正宗而增廣之其選起自武王踐阼之書而終於濂洛考亭諸儒之立言精粗不遺去取不茍其名編兼邵程氏志在扶世植教以大其所闗其論栁非韓匹劉原父豈出歐下蘇明允於文最桀然而王介甫偏駁而多詖遁皆卓然與人意合予受讀之喟然嘆曰斯文也而有斯人也予鄕先爲有光矣乎遂因君之徵言而發予之極論僣以附於願學孔子之義云

陳漢臣文集序

傳稱久而不朽者有三焉而立言居徳與功之次古之立言者豈易然哉後其言而先其徳其徳盛則其言醇其言醇則其傳永徳不至焉而蘄其言之至而後之傳也否矣六經而後能言者眾矣取其謂吾無間然者具可睹也詎非天之所甚嗇而不輕以畀諸人耶夫旣或畀之矣顧此之畀而彼之嗇或困於屢空或阨於不遇遇而不達或不予之以年或痼之以疾顏冉而下若此者亦眾矣竊嘗疑憒憒者之忌斯文何其至是也徐而思之與其炫耀於人人孰若見知於君子與其誇詡於一時孰若有聞於千載是數者天固授我以玉成之具而予我以不朽之資其篤之也至矣而又奚以疑予觀於長樂陳漢臣氏益信初予友其父徳初君於三山漢臣始總角拜予予固喜其資之頴悟其後予歸三山漢臣與予遊滋稔予又嘆其學之贍敏其文之瑰異且亟稱之今別予寒暑十有三而漢臣使以詩文凡三帙來京師請予序予讀之則又驚其愈老成而甚古𨿽以予之不武且退三舎而避之矣旣而聞漢臣以一文學掾而遽痼於士安鑿齒之疾且屢空予是以初而疑終而釋然信乎天之所以玉成吾漢臣而將不朽之者至厚也蓋其退處之餘致專於書靜以瀦之裕以居之不自畫於今之能言者志自附於古之能言者其學而造於是固宜使繇是而益務於徳而不已焉是誠古之立言者已其傳焉可必也其遇焉未可知也予也少而居三不幸之一壯而志於功不果也中而更憂患予之志漢臣之志也今老矣而徳不加進惴惴焉惟棄乎天之與我者是懼故於漢臣乎發之並以致交勉之志云

思存槁序

古之人善於文也非直古其詞必先古其道古之道何居曰奉先思孝也曰思亡如思存也蓋君子之孝於其先也思諸心存諸目思於居處居處存焉耳思於飲食飲食存焉耳惇牟巵匜焉而思則存乎惇牟巵匜琴瑟書冊焉而思則存乎琴瑟書冊至於其嗜欲其笑語其志意無斯須而弗思則無斯須而弗存匪獨齋祭爲然也是道也履諸其身則爲行吐諸其口則爲文吾誠有其本也豈徒枝葉云乎哉朱昈伯良氏攻文若詩而請於予曰昔唐詩人一飯於君不忘士至於今宗焉竊不自揆慕古之一舉足一出言而不敢忘父母者弗腆敝槁名以思存承旨張公賜之序於詩文之法詳矣思存之爲義願先生幸以告我予以古之文不爾辭請益力則爲言曰今夫纂組勝者飾之傷雕鏤巧者玉之病人恆云六經未始有文法抑豈知夫未始規規於有法而未始不妙於有法者斯其爲文之至者也惟思亦然伯良蓋知志於其本者乎傳曰天下有道則行有枝葉天下無道則詞有枝葉伯良蓋志於行有枝葉者乎予於伯良之志而喜斯世將復古海內將復治治必自臺始唐韓子之言殆合於今矣臺之黃巖予始仕而獲友其士之賢者伯良臺秀也故於予乎請而予序之也以志予喜其詩文若干篇用心亦勤矣覧者必有以識之

甑山存槁序

儒學莫盛於前代之宋氏大要尙道義而下詞章而始以學古倡者則已崇理致黜崛奇而主平易忌艱深而貴敷鬯蘄以復古之作者又恐沿襲而少變焉是以其詞紆余而曲折及其後也融之以訓詁發之以論說專務明乎理是以其詞詳盡而周密其於詩也亦然蓋不爲秦漢以來之傑然者而隠然爲宋氏一代之文矣婺爲郡儒先東萊呂成公之裏也近何王金許氏得勉齋黃公之傳於徽國朱文公者以經學教於鄕及學士黃公待制栁公諸賢軰出又以詞章仕於朝而故太常博士古愚胡君實同一時後先倡和其源流之所自蓋可睹矣太常之子瑜玆來京師以寜曩獲交於太常而見焉因得其文與詩而盡觀之其於太常君何其克肖也旣而以序請蓋昔者切聞之六經至矣後乎經者惟韓於文猶杜於詩善論者俱以聖稱之而猶於杜之文韓之詩有說焉稽之周程二夫子其爲書其爲詩甚簡奧醇古其興起歆動幾魯語而契雅南者誠非虛車也而輅輪之飾亦豈以詞章名世者所能至哉噫學於古者可以悟矣記曰溫柔惇厚詩教也龜山楊氏學程者也亦曰爲文貴有溫柔惇厚之气二者固不同也而有同焉噫溫柔可學也惇厚難能也以寜不敏願與君子共學焉瑜字季城以任子仕而益學薦浙江亞榜擢照磨杭州恥屈藩侯航海而來復以流寓貢於大都待試於南宮蓋志於忠孝者故爲述理學源流之自婺者期之甑山其居也君以名其集焉

包與直雲泉漫槁序

古之以文與詩名者豈漫然爲之哉譬猶云出於山布護蜚揚膚寸而施澤於八荒泉發於地汪洋澎湃百折而達匯於四海其根本盛且大也茍不能然吹塵埃野馬之遊氛道蹄涔汗瀆之流潦則亦忽然而泯暫然而止矣彼且惡所成哉大抵不厚其養奚敏而長不丰其殖奚碩而實蓋古之名能詩文者莫不皆然今會稽包君與直名其文與詩曰雲泉漫槁也其爲言曰某之爲是名也非若山澤之臞棲雲以爲居弄泉以爲娛者蓋自束髮就傅則知讀四聖人之易洎壯以是經貢於鄕歷校官而佐郡幕俛焉惟學殖之落是懼不腆爲詞竊有慕於雲行水流之義恥模刻掇拾者之爲予聞而嘉其志乎古也且知君以孝肅公之裔昆弟五人同居四世縉紳詩其棲蕚之軒予亦與焉斯其友弟可書者在郡幕日藩侯有不義事君毅不肯署牘棄而去之臺辟爲掾力辭不就而承委督漕以來京師不告勞勩又其貞潔可書者蓋君之學行有根本也若是故其樹立設施若是其發揮著見於詩與文者又若是嗟乎古之人豈特文與詩爲然哉不期於幸功而功以遂無意於僥名而名以成方今事會之來於天下者固未止於此君子之當爲於天下者而亦未止於是也君其益務盛大其根本哉予見君之若云之施若泉之達名成而功遂也已然後退歸山澤以尋雲泉之樂也詎晚乎哉予職史氏尙當爲君屢書之序以贈其行且書於漫槁之首

黃子肅詩集序

散乎髙下皆詩也古之爲詩者發之情性之眞寓之賦比興之正有常有變隨感而應一是悟言而已矣其爲用也協之律呂播之聲歌抑揚而反復詠嘆而淫泆以感發而歆動之至其賦之以言志援之以釋經皆不膠乎章句之中而有會於言意之表是故孔子曰興於詩詩可以興程子曰興於詩者有吾與點也之气象吟哦諷詠姑訓釋而使人自省皆言悟也後乎三百篇莫髙於陶莫盛於李杜大抵二雅賦多而比興少而杜以眞情眞境精義入神者繼之國風比興多而賦少而李以眞才眞趣渾然天成者繼之而爲二大家陶之繼則韋孟王栁之得意者精絕超詣趣與景會多出於興然於風雅槪有悟然至乎近代陳氏學杜者論者謂如參曹洞諸禪不犯正位切忌死語乃以禪諭詩又其後也昭武嚴氏痛矯於論議援據爛熳支離之餘亦以禪而諭詩不墮言筌不渉理路一主於悟矣然而生宋氏之季其才其气其學類未能充其言也君子惜之逮於我朝盛際若樵水黃先生噫其志於悟之妙者乎蓋先生之於詩天稟卓而涵之於靜師授髙而益之以超由李氏而入變爲一家其論具答王著作書及裒嚴氏詩法其自得之髓則必欲蛻出垢氛融去查滓玲瓏瑩徹縹緲飛動如水之月鏡之花如羚羊之掛角不可以成像見不可以定迹求非是莫取也噫何其悟之至於是哉以寜與先生皆薦於杭試於京師自杭歸閩復自淮如京師歸於閩同舟而共載又明年復見於京師好踰弟昆而中年久於別予畱於揚先生喜予詩以書來其後先生薨於鄂予哭以詩甚哀今年其孤某來京師請曰先君以詩鳴於世知先君莫如先生序亦惟先生且先志也予不敢辭泫然予涕之無從因悉發古詩之道以序之噫世之不知先生者蓋亦眾矣不知予之詩其果悟否乎其果知先生之詩之深否乎先生名淸老泰定丁卯進士累官翰林國史院終湖廣行省儒學提舉﹝泫然一作惡夫﹞

李子明舉詩集序

文孰難曰詩難何難爾詩六經之一也詩已刪無詩矣非無詩也有詩焉不古也古其詩柰何非徒古其詞爾詩者性情之發也性情古則詩古矣性情不古欲詩之古焉否也古之君子仁義忠信焉耳矣學焉者淑乎一己以古於身仕焉者行乎一世以古於人者純其心焉耳矣其心純則其性情正其性情正則其發於詩也不質以俚不靡以華淵乎其厚以醇記曰一唱而三嘆有遺音者矣於古也其庶乎予之友李子其志於古也甚矣其志於古者何心乎仁義忠信也心乎仁義忠信矣是故性情之發於詩焉者古無難也古者誦其詩尙論其人焉若李子可謂古之君子矣予患世之不古志於古未能也是故於李子之詩序之也序之者大李子之將行乎世以其道而古斯人也李子者何今丞相掾河陰李明舉氏也

釣魚軒詩集序

詩於唐贏五百家獨李杜氏崒然爲之冠近代諸名人類宗杜氏而學焉學李者何其甚鮮也嘗竊論杜繇學而至精義入神故賦多於比興以追二雅李繇才而入妙悟天出故比興多於賦以繼國風闖其藩籬者秖見其不同而窺其閫奧則謂其气格渾完骨肉勻稱浩浩乎若元气坱圠充兩間周萬彚而厚且重者適兩相埒也學杜者固誠未易及而間學李者率喜於飄逸獘於輕浮蓋知李之傑於材髙於趣而於學之卓者猶未悉之識也昔者考亭朱夫子疑孔壁後出書序不類西漢文蓋以格致輕故也予於學李者亦云廬陵龍子髙氏來京師出其詩示予予多其學於李而獨得其不輕而重者有異於人人子髙自言爲樂府甚多惜予未盡見也噫詩至於李幾於聖而不可知者豈若有意雕飾渉於筆墨蹊徑者之爲哉觀其詩所謂淸水出芙蓉者可想見也已予妄意學焉未闖二氏之藩籬者也子髙其有會於斯言乎子髙之詩題曰釣魚軒集於其歸語之曰子之於詩蓋將掣鯨鯢於碧海者矣尙其繼見益有以發予望洋之嘆也夫

馬易之金臺集序

詩至於唐而盛蓋其選無慮五百餘家人各不同而固同於爲唐唐之大家首稱杜陵氏善學杜者必本之於二南風雅幹之於漢魏樂府古詩而枝葉之以晉宋齊梁眾作而後杜可幾也蓋必極諸家之變態乃能成一家之自得不然則恥於踵人後志於成一家而卒不先於古人而愧於所謂大家者觀於近代可鑑矣昔唐韓子稱文章之尢曰學西漢而爲之予謂詩亦然何可以不學古人而學焉者豈摸擬其形似而已耶葛羅魯氏馬君易之以詩聞今世予得其金臺集而讀之五言短篇流麗而妥適七言長句充暢而條達近體五七言精縝而華潤皆欲追大歷貞元諸子之爲者而頴川老翁新鄕媼芒山巢湖新堤謡諸篇又以白傳之丰贍而寓之張籍之質古不淺而易不深而僻蓋學諸唐人而有自得其得焉者矣予識易之於京師踰十五年及觀君之遊兩都歷鄧郟而歸吳越其之官絕巨海而北上其出使淩長河而南邁其遊覽壯而練習多予知其詩雄偉而渾涵沈鬰而頓挫言若盡而意有餘蓋將進於杜氏也乎君以予在詞林而徵予序夫善爲詩者固實甚難而果識其詩爲某家某家者亦良不易予多君之頴出於其國人而我朝詩道將復盛於唐也作而爲之序

宋氏族譜序

族有譜譜者原其本之所自出而別其末之所由分以傳諸其後也夫天下之族其來久矣今欲譜之於世代綿邈圖籍廢缺之餘而求悉焉於是有妄認他人之祖爲已祖以詡於人以誑於已而誣其祖者其可乎哉前代眉山蘇氏始效禮大小宗爲次以譜其族不譜其出於髙陽蔓延於天下及唐長史味道之子孫畱於眉者而獨譜其髙曽祖以降焉示尊親且傳信也今宋氏之祖居於廣陽者其族逮五世而始著圖於霜崖君致詩於祭酒正獻公本內翰文淸公褧皆其六世孫而譜始於七世孫主事君彍成於今八世孫蕃分大都永平爲二派凡十世繇三世而上其迹略繇四世而下其事詳紀其所可知闕其所未備又效蘇氏意而增益之以寜忝正獻公之門生也而請序所爲作者於其端竊悼古者宗子之法壞合族之道廢而譜諜與焉晉宋以來官世掌之噫亦重矣然而公卿貴族降而爲庶爲皂隸使其先徳泯泯然而亡傳者政何限獨唐宰相表系以貴傳前代蘇氏與歐陽文忠公世譜以賢傳蓋世族之興替譜系之傳否存乎其人豈直宗法之壞爲可嘆哉且宋氏自尙書公之仕也嘗去燕而江漢矣正獻公之昆弟能不懷安於脂骨之自潤而惟上世之宅兆是念卒返其鄕以文學致身通顯而廣陽之宋一日大聞於天下其族譜遂與前代之歐蘇二氏比庸非以貴且賢故傳歟爲宋氏之後者其必若二公之篤於其先焉庶乎傳之克永也已詩曰無念爾祖聿修厥徳以寜請爲蕃誦之﹝三祖一作已有二派一作三房﹞

歐陽氏族譜序

族有譜尙矣歐陽氏自亭侯蹄受姓而後其族布濩於天下其最著於世者在唐則太子率更令詢史所紀勑定家譜圖之並府者是也在宋則參知政事楚國文忠公修今集所載譜圖並序及譜例是也其在我朝則翰林承旨乙卯進士冀郡公及廬陵安福府君萬之十九世孫周孺忠立父各有紀以寜肅觀而竊慨焉繇漢晉來千乘之族以博士顯渤海之族以堅石顯其後千乘之後遂絕而渤海獨傳然而中間失其世次者再蓋自質至景達七世而始見自琮至安福府君又八世始復見文忠公晚居頴子孫分散爲中州人嗚呼歐陽氏之先出於禹禹功大矣當黃巢時以廬陵大族率鄕人捍賊賴而保全者千餘家子孫宜被其陰徳文忠旣位宋執政爲時文宗至爲譜序猶自謂不足以當之而有望於後之人今承旨公又位極品爲文宗繼前代文忠公天道信不誣也忠立父積徳成學隱居不售其子復以學行爲國學上捨生嘗詣闕上書極陳當世事特旨嘉奬賜酒慰勞之意文忠公所謂其子孫必有當之者將不在於復乎公之言有曰有其人𨿽歷千載不絕其人無稱其世輙沒不見以寜敢重書以勉之

楊氏世譜序

黃巖爲臺附庸於浙水東實今望郡前代文獻之邦予始登泰定丁卯第佐是州因悉獲交其縉紳逢掖之賢者於時釋氏之聰明識道理攻文詞曰夔一叟者亦與焉遊從之暇詢其先世之居在州西之楊溪五峯玉立下磅礡爲暘谷境絕勝系出漢太尉震唐京兆尹虞卿吳越相國巖常侍大本之後自五季徙居於是族最蕃顯人聞士昔不絕書迨於今深藏不售蓋猶多隱君子焉別二十餘年其歲己丑始見巖士楊子益於京師今年夏嗣見於冑學出其先世譜再拜請予序予受而閱之乃知君爲楊溪之產常侍公十五世孫予向所與遊夔一叟者其伯父諱喜叟號觀松子者其先君又予向所聞深藏不售隱君子者蓋其人耶惜予未之逮見譜則歲泰定甲子一叟師所輯也子益得於其族人又昌表而出之源逺流分親疎有敍可謂不誣其祖賢矣予徳薄念去巖且久巖人當不復記第予之思弗置見子益能無情乎又念中原前代屢更兵燹故家族譜多放失國朝下江南號爲兵不血刃楊氏之譜猶掇拾於殘缺之餘於今視昔時方多艱其能益無感乎予觀子益好學而甚文多交當世貴族聞人將遇且顯異時乘駟車懷章綬過家上冢以合其族楊溪之上五峯之下必有麗牲之石穹然而屹立予𨿽老尙能爲大書之楊氏之譜又因子益而盛其傳也夫子益名必謙

胡太常歲月日記序

歲月日記者東陽胡瑜記其先太常府君純白先生出處本末之詳也書年書時書月與日而事系焉者猶年譜也不謂之年譜而曰歲月日記者以唐李杜韓栁氏宋朱子各有譜避而易之名也年譜之作李有薛氏杜有呂氏韓栁有洪氏文氏朱子則其髙弟李氏而此瑜作者承父志也其承父志何府君自著純白先生傳且遺言勿丏人狀其行銘其墓瑜從先訓也而徵予序何以予忝泰定丁卯進士時東原王公繼學參大政與文事府君館於其家而予獲與於交好也序者何序其所爲作者之意瑜之意何記曰先祖有善而弗知不明也知而弗傳不仁也紀其父出處本末之詳藏之祠堂傳之後世使之思其居處志意樂嗜一舉足一出言而不至於忽忘焉孝子之志也府君之善何見諸記者詳矣今執政危公之應奉翰林也稱先生以爲學問之淵懿文詞之雅正履行之淸白惜其才不登顯榮而嘆其知義命之所安也世稱之以爲知言而瑜著之記之首也予何以贅於云云也第惟自丁卯逮今三十有六年同年同志凋淪殆盡予於先生能無慨然以感也而瑜也又能世其文學將以襲前人之美予又焉得而已於言也瑜字李成今杭州路架閣恥事藩侯而航海來京師是尙義也予者何晉安張以寜也

秋野圖序

畫與詩同一妙也昔之善詩者必善畫自唐王摩詰諸名人皆然不寜惟是凡知詩者必知畫蓋其人品之超邁天機之至到脫略於形似之粗領略於韻趣之勝其悠然有會於心者固不異而同也秋官貳卿東原呂君伯益之適吾閩也臨安張君師夔圖山水以贈題曰秋野君甚珍而愛之夫臨安山水淸絕妙天下昔稱傭人販子皆如冰玉師夔號名士且善詩其畫品之造詣固宜東原山水旣佳呂君筮仕於閩遊歷東南山水又最佳是圖以秋野名夫气之至淸者莫如秋境之至曠者莫如野至淸且曠君於是宜必有會於心矣不然何能甚愛若是耶蓋君文獻故家以政事文學躋通顯而尢善詩其人品其天機予知其以善詩固知畫也君徵予詩且序之予也魯𨿽非知畫而頗知詩不自知其有會於心如君與師夔否也抑吾閩武夷之淸視臨安未多讓予先世家於是固久君與師夔亦久畱樂其山水今君方大用於朝未獲遂登臨之樂若予之迂不堪用世方將乞身告歸與師夔爲二老往來澗谷吟弄雲月以旣其妙然亦未之能也慨然爲序其捲而系之詩云

述善集序

述善集者紀唐兀象賢氏世徳行事之實而象賢彚錄之冊示不忘也記序碑銘字說詩文雜著凡爲篇廿九其十有二皆故禮部尙書魏郡潘公作余則僉憲愚庵顏先生洎名薦紳逢掖之爲詞象賢所自著而中書禮部郡侯縣大夫之旌勸而褒嘉者舉在是焉予受而讀之嘆曰象賢之先自賀蘭而澶淵爲善之積蓋四世矣夫其龍祠鄕社有約藍田呂氏之範也精舍論堂曰崇義曰亦樂有名睢陽戚氏之規也祀先之廟曰思本肄業之齋曰敬止知止則考亭家禮橫渠東西銘之訓也惇武之法潛有銘昆弟之敬名有說孝感有記於是見一家父祖子孫世濟之美順樂之堂有記觀徳之會有文爲善最樂有說先世質劑有志又見君禔身正家之有本而書院錫號具載始末尢以見爲下者捐己以紆國家之急爲上者褒義以惇風化之源甚盛舉也旣而復有感焉古者田爲井授之世聨之以鄕黨州閭淑之以學校庠序習之以詩書禮樂幹鑰弧矢正之以君臣父子朋友長幼協之以友助扶持之義而掖之以敬業樂羣之序是時士無不善也自夫經界壞教典廢而上之善治下之善俗始成無焉斯近代儒先區區修補蓋心古人之心而象賢氏拳拳景慕又心近代儒先之心者乎於戲誠使人皆象賢則世之隆古是集將無述也而世之人人顧有能心象賢之心者乎蓋有之矣而鮮克以直遂也然則是集茍傳秉彜好徳之同然必有感發而作興者於斯世或有助云時象賢避地自澶淵而京師實某年之嘉平月

張氏父子善行序

世恆言曰天道逺善積者必召慶孝純者必感天何逺乎哉予觀載籍蓋班班可徵以今聞於國子司樂趙彥林言廣平張公父子事益信公諱彬字文質廣平之磁州武安縣鼔山人也世業野氏獨奮力儒者事服劬經史絕意榮祿以孝義聞至順庚午挈家來京師掩關不出訓子遵古力讀書以惇行務實爲修齊之要勿爲聲利動又以善人稱集賢院賜靜樂處士號至正乙酉八月病終於所寓之仁壽裏年七十有三遵古念父賫志懼不獲從先人之宅兆乃力貧奉柩歸塟於其鄕之安子山以戊子孟春廿又四日發引就道渉千里歷四旬始至時三月四日也窀穸有期顧志石尙闕亟謀攻石之工成彥村氏議必得石髙四尺闊二尺有四厚四寸趺髙一尺有五始中度眾咸艱之遵古謹齋戒以筮焉遇豫之六三繇曰介於石不終日貞吉乃廿有二日偕弟某行禱於西山抵其麓里人穆中器地之南見地有裂紋露微紅隱隱如鉤然掊土去尺餘見屹然若蒼壁髙下廣狹厚薄與議合無少異卽其材而用焉通髙四尺有五上圓厚四寸下方平闊二尺有二眾乃咸異之噫豈眞宰劖削靈祇閟藏顓爲徳人設以待孝子出耶不然何其渾然天造不假人力如是哉遂以某官趙子期書靜樂處士張公之墓某官某志文某官某書某官其篆額鑴而樹之墓所予謂滕公石槨沈彬漆燈從昔信有之非張一家翁季積善純孝天佑厥衷殆未易致玆彥林太學上捨先正文敏公之諸孫其言宜不誣予也魯其敢泯人之善庸書以勸焉遵古字從野力學善行嘗陪冑子於成均

李氏善行序

髙平李氏昆弟何以序書友也何以書乎友爾示勸也李氏世本富居髙平之糧山今名克敬字仲恭者昆弟三人仲溫仲良恭其季也父母早棄養伯兄亦不祿惟叔季同居良始持家服賈行四方夙勞於外恭旣冠則代兄凡田園邸捨之斂集米粟布縷之賦輸官私之政一任其勞凡喪祭冠婚慶弔賓客飲食之大小則必請於良而後行其事良定省溫凊如事其父出入必告飯必親授匙箸食必共案不適私寢每至自逺賈不入於私室不與室人言登堂拜兄畢罄橐中歸焉無一毫私貨賄自束髮至白首無間言及幾微色娣姒子姓薫其善悉相親睦至正辛卯良有疾恭賈於鄂以心動急歸睹兄羸瘠泫然涕泣以悲兄亦悲乃拜醫嘗藥療治祈兄必愈問飲食進否服燠寒晝夜扶持衣不解帶𨿽甚倦則一假寢良病𨿽劇飯每上必爲弟勉一食之是歲冬良竟不起恭衰麻哀戚棺絞斂稱家如禮必以誠信弗奢弗儉逺近觀者咸唶唶嘆曰賢哉李氏昆弟也予謂孝友之於人大矣古者大司徒教萬民而賓興之一曰孝而友次焉其不友者則有刑民烏得而不勸哉下之世化衰習獘愛移於妻子欲熾於貨財日滋月浸視同气如行路如冦讎者皆是也於是有一卓行焉則旌於官傳於史於以扶頹綱而激流俗是亦古之遺意已嗚呼若李氏昆弟者誠足嘉哉太學公議自出也予忝國子師懼其鬰而不聞故序而書之以俟夫有司曁史氏旌且傳之以勸云仲溫子三人士宏早棄長士賢季士亨皆好賢而幹蠱仲良子希賢嗜讀書遊輦下以吏進調陵州稅使恭子六人士祥士禎士謙曰尹曰質曰某尹國子生君子知李氏之門將大也

袁氏善行序

昔周官大司徒教民六行曰孝友睦婣任卹教成而賓興之以示勸也不如教者刑以紏之以示懲也示勸則民樂於爲善示懲則民恥於爲惡隆古治教之章明固如此自夫教法廢而公論微士之立行自見者必稱於逢掖聞於縉紳乃得旌而表之以勸不如是則上之人無自而聞之而天下後世亦何自而傳之故曰名譽不聞朋友之過也今新安袁氏之家五世矣其髙祖祿隱於農曽祖得永以善稱於鄕旣歿而其配李氏能守節教二子其祖敬溫洎兄敬良並惇善讓善事其母母旣歿而立祠堂樹碑刻石事亡如存朝廷表其閭曰孝義復以年徳俱髙旌其門溫子二人曰琳字鍾美以儉勤起家以寛而有容積而能散燻其裏平居盡禮以延賢者歲饑爲粥以活殍者而壽不克永曰珍字鍾實能兢爽以輔成兄志珍之子汝楫又能內睦同气外交勝己者嘗念里人假貸父祖之貲貧不能庚者火其劵更新其門閭舊旌表者俾勿壞考其行蓋六者略具焉於是薊丘宋蕃著其事而髙陽王希哲請予文皆其友也宋叔祖祭酒予座主王鄕貢士學於予故信其言爲序之是亦古者示勸之道也已汝楫尙朂於而躬訓於而子孫篤行而世守之使可傳於天下後世而予言爲可徵予太史也他日將傳之與古之孝友卓行者並焉尙其無怠汝楫字巨川用材推擇省書佐今向用云

李氏四節婦詩序

予讀詩三百篇見節婦一人焉不以夫亡而易其志曰衛共姜讀春秋二百四十二年又見節婦一人焉不以國滅而廢其祀曰紀叔姬夫周之東文武成康之遺澤蓋猶未沫也而列於詩筆於春秋爲吾聖人所深取若斯二人者何其廖哉闊焉之若是也豈非節義萬世之大閒固天之所甚靳而世之所甚罕者歟國子生劉本王景仲爲予言今李氏一門而有節婦四人焉予喟然以嘆乃今知我朝徳化之盛𨿽隆古猶不逮也李氏世居河間路之山塩縣長茂徳配張氏次仁義配孫氏次興祖配張氏次希賢配陳氏昆弟有四皆蚤世娣姒有四皆蚤自誓稱未亡人者廿餘年茂徳妻今五十子勉學六歲孤今三十興祖妻今五十有五子志學八歲孤今廿四希賢妻今四十有五子敏學在腹而孤今廿一仁義妻無子今六十矣其家素貧紡績以資生詩書以教子其同居終無二志焉嗟乎方李氏昆弟繼沒時世孰不悼其不天也亦孰知天之所甚靳世之所甚罕而所謂萬世之大閒者乃萃於其一門豈非眞盛事哉予聞天之所甚靳者天之所甚佑也世之所甚罕者世之所甚重也今李氏子皆將力學以振其家則其盛事蓋益未艾也二生皆以文學選上捨其言不予欺也是以序

潞陽會文序

學貴乎靜不靜則知昏業貴乎專不專則志怠然而漸摩誘掖之功匪友則無所資其居靜其習專其友良則其業精其學成無難焉都城東四十五里爲潞陽商旅之所湊集貨財之所化居其俗尙蓋久有生曰崔彬文質者獨不然辟一室爲齋居幽闃而淸曠市井之聲不接於其耳靜矣非讀經史綴文詞他無所營紛華之習不入於其心專矣有友七八人予所知者伴國子讀張天錫升嘏上舎生文昌奴彥彬計其餘皆良也勿惰而窳勿嬉以荒益矣予又必其學業精且成嗣是而裒然彚進於春官也已生以予兩師國子而請爲之言予嘉其當艱難之際承凋獘之餘處闤闠之中而能有志若是是誠有異於流俗者抑予觀生之學今之所謂進士之業也古之學蓋不止乎此也國初設科學主程朱亦豈僅以此望於生軰哉其偏也有自其敝也有端生其由今之學而進於古豈不與流俗益異哉予深有望於生也古之學亦必本於靜且專暇日予當爲生更僕悉言之

山林小景詩序

畫猶詩也夫爲詩者非摸擬摽掠以爲似也非瑑雕剞劘以爲工也非切摩聲病組織纎巧以爲宻且麗也必也渙然而悟渾然而來趣得於心手之間而神溢於札翰之外是則詩之善也於畫亦然是故古之善畫者必善詩非獨善畫者之善詩也蓋凡知詩者莫不知畫也不然譏雪中芭蕉以爲不類譏風吹栁花以爲無香是惡知畫且惡知詩哉進士齊張道亨有善詩聲間以畫小景示予崇者爲山平者爲川窪者爲谷郁而秀者爲林淡而逺者爲云爲室廬爲人物覽之令人有出塵之想道亨諗予曰是畫也趣之具神之完作者豫章羅君小川詩者諸名人而藏之者某君請序焉予也魯於畫非知而能者也然頗知詩於是知某君之必知畫且知詩惜予未之識也曷日相與鑪燻茗椀望西山之云而共商略之

送劉浚廷在五河教諭序

海陵胡先生當宋氏初教授蘇湖學學徒以千數其學之要大抵明體而適於用先經業後文詞本道徳仁義不茍趨於祿利其徒旣惇尙行實而先生又嚴條約以身爲之先𨿽寒暑禮不懈益虔去而教於太學也亦然是以劉彜執中之徒用其道炳炳烺烺聞天下當是時濂洛建之學未出也嗣是而興一變至道取漢傳注唐聲律詞章之習一灑而空之上以接洙泗是𨿽周程朱數君子摧陷廓淸之功莫大然甘以受和白以受采實海陵之學爲之地嗚呼先生之烈豈小哉海陵距揚僅數舎予恆願拜祠下想其流風遺韻以求其緒論未能也今年秋識中山劉廷在於揚覿其容充然聆其詞亹然詢其筮仕則司訓先生之精舎而今升教於泗之五河也未幾別徵予言爲贈予謂學也者非世之呻占畢繡鞶帨蘄以華其身而止也將以潤澤生民歸於皇極若胡先生明體適於用之云者是也惜乎其體具諸身其用不大施於當時也朝廷設科目期以經明行修得眞儒其意胥是焉取於是昔之不大施者今班班然行矣予行淮東西覩其土厚以深其俗厖以質而其士多急義而彊仁蓋其去中原之文獻不逺而近也則然矧五河邑當淮之北而尢近者乎意其惇尙行實所謂受和而受采者蓋有其體矣以之日月刮劘其經業文詞之先後其道徳仁義利祿之趨舎必有以辧之繇蘓湖學達於濂洛建以溯洙泗而爲國家異時用者亦豈難哉抑海陵予未至未知丘園寂寞之濵抱遺經蘊瑰奇忠信材徳之賢復有深藏而不市者乎先生之流風遺韻其尙有存乎劉君仕而寓其鄕也久必有槪聞其緒論也成君居竹又言其叔君楚遊國庠擢鄕舉而方辟掾淮憲淵源所漸其有聞也益信予將見五河之士偕劉君相與有成異時將得人爲科目賀也尙無俾劉彜專美於前哉劉君勉諸

送王伯純遷塟河東序

余遊於揚贏十年骨體素不媚性疏直與人出語輙傾倒不識時忌諱仕又齟齬無气勢軒輊人揚多俊彥士多不鄙與予友坐是三者故卒多不近以疏其最相知而忘年者得數人焉其一曰河東王伯純甫伯純蚤孤自樹立購書萬卷作亭曰靑雨覆以白茆植竹百个梅菊靑松列數行有鶴縞衣朱頂翹然而長鳴每與予坐講孔孟程朱氏書誦史記檀弓旁及經世參同抵掌論古今事率月東出夜漏下數刻乃散隙則賦詩飲酒相娛樂興未盡往往抱衾同宿或詩成夜半持燭來余歸自汴舎於伯純者期年交益稔知益深今年九月忽告予以行蓋弟妹婚嫁畢則將持三喪之淺土者溯長淮亂黃河過崤函潼關以藏於汾水之曲石室之趾不謀於室人朋友噫是亦人之所難爲者矣余因慨然思以余之踽於世顧有知餘者不若伯純知余之深也伯純之學甚敏材气甚卓犖超邁而義甚髙年方富與人往還甚簡人孰不知伯純者不若余知伯純之深也余之知伯純伯純之知余與伯純自知之自知之而不能自言之也今別予而歸也余不能言也而不能不言也余聞古之人人之知不知不計也蘄乎古人之知天之知而已伯純之心夫天旣知之古人知之矣則自玆而掇巍科攄素志其能辭於人之知之也乎伯純請予言以永其別後之思也觀於是言而謂予媚夫人者非知予二人者也

送李遜學獻書史館序

曹南李時中教授有志士嘗兩辟省臺掾輒棄去慕漢朱云尙友古時豪傑人著江居集自見每酒酣慷慨泣數行下慕賈誼唐衢旣沈鬱不克施則捐千金聚經若史諸書數萬卷以遺諸子慕丁度劉式曩予聞嘗奇之來淮南讀張仲舉氏所爲文信然今朝廷有詔修宋遼金三史遣使購前代異書江淮間其子敏出父所藏宋逸史爲捲若干獻之館有司韙其志驛送以聞昔太史公畱滯周南自傷不獲從登封其子遷紬金匱石室書成父志稱後世良史時中曁敏𨿽自弗敢望太史公父子然其志亦豈異哉嗟夫方時中在時奮欲自樹立決不與艸木同腐不克施以歿至身後乃能使其書不泯沒有補於世其志白於天下時中爲有子不死矣士之生誠有補不泯沒於世豈必當其身際遇哉設使時中身際遇貴富於一時而聲光遂昧昧非君之志也己予於敏之行有感也嗟夫士之有志幸生昭代困且窮曽未得少見薄技於時中何如也世之君子其亦有感於斯人乎其亦有感於斯人乎

送曽伯理歸省序

詩三百篇古矣漢蘇李五言及十九首次之建安逮陶阮又次之謝宣城以下盛極矣君子所不敢知也唐數大家振六朝而中興之然視古寜無少愧乎予蚤見宋滄浪嚴氏論詩取盛唐蒼山曽氏又一取諸古選心甚喜之及觀其自爲不能無疑焉故嘗手鈔唐以上詩繇蘇李止陶阮鈔七言大篇主李杜二氏近體專主杜竊庶幾志乎古也然而學焉終未得其近似也來廣陵因燕李叔成識廬陵曽伯理氏焉聽其論因獲悉觀其爲詩蓋恥爲唐近體一以十九首爲準而人以爲似焉者也予於是有愧矣昔眞文忠公作正宗唐律𨿽工壹不取抑伯理有聞於是乎予烏得不喜然予聞眞私淑於朱者也陋於希世又尙友古之人豈徒詩乎哉志欲髙而心欲卑識欲逺而行欲邇此古之人大過人者也伯理之詩槪言忠與孝今復以三百篇陟岵之意寜親於鄖予又烏得無深愧乎於其行故申古之道以贈之

送奚子雲歸吳江州序

予佐黃巖日善進士曲阜孔君世平己已之冬乘傳過吳江君倅是州觴予登垂虹履明月斫鱸釃酒醉則歌範成大三髙堂招隱詞引睇而望水雲晻靄飛鷗明滅意昔鴟夷子及吾家季鷹唐天隨子皆仙而不死嘗往來其間冀或一遇之而不可見也又意其地扶輿淸淑之所鍾必有瑰奇材徳之民生其地惜予之行役匆匆而不獲識之也別去十五年世平官廣東予滯畱淮左思世平不可見不知世平思予乎否也今年寓廣陵與奚生子云同旅捨詢其出處繇冑監生而筮仕於是訪其居邑則吳江之濵三髙淸風峻節猶存之地也夫以予與世平好如此其篤也別如此其久也予之東西南北思之而不得見也今見吾子云將不如見世平乎莊周氏曰適千里見似人而喜詎非此謂耶生之姿瑩乎玉雪之相也生之文炳乎云錦之章也夫以扶輿淸淑之所鍾意必於是乎在予不獲識於前而喜乎今之遇也他日跨騄駬上靑雲予之思之庸知非若今日之思世平者耶鴻飛冥冥俯仰陳迹知他日思廣陵之寓捨非若今日譚吳江之昔遊者耶臨文當復爲之慨然也奚生念親之老捧檄有期舉酒言分序識其別

送劉廷修調安慶路詩序

舒爲郡淮奧區也其鎭皖灊穹崇而秀特其浸大江演迆而前陳其產有竹木之饒魚波之富其俗厚靖而不浮無懷牒珥筆之嚚縉紳之宦遊者咸樂然今年夏五予自匡廬艤舟城隅顧瞻山川懷不能己十二月中山劉廷修繇揚府史適調是郡求予言予觀揚劇郡甚非舒比也守以王邸臨以二司水陸走集南北驛置轂相擊而蹄相劘也市廛叢賈儈其民鮮地著平旦兩造立庭下如絲棼而糜沸也噫官於是者亦煩且勞矣況司簿書而業筐篋者乎然予聞廷修之在是府也人稱之曰能曩嘗疑其何以得此聲於梁楚間先八月送君弟廷在教諭五河歷詢其家乘見全椒少府其父也前貢士今淮西憲掾君楚其季父也君遊京師歐陽內翰諸名人贈以詩盈捲乃知所漸者如是故能視煩且勞者無難也今去而之舒譬若庖丁之刀批窽郤遊肯綮而芒刄若新發硎蓋無全牛矣予誠爲劉君樂之𨿽然以少府爲之父君楚爲之叔重以內翰諸名人之知吾恐君之升自此而不屑畱於舒也予浩然有卜居志君行訪龍眠之山石峯之洞復有昔時隠君子倘爲予先寄聲焉

送鄭伯鈞序

予以歳己丑至京師旅食而舄吟蓋煢煢垂十載矣常思吾八郡繇晉永嘉後士皆中州衣冠之裔號稱海濵鄒魯歷李唐迆前代家簮綬而人縉紳遂最於東南獨於今何寥哉闊焉若是也豈其向者發泄過盛而數有乘除若先正西山蔡子之語徽國朱文公者耶抑其地有水竹禽魚之樂故其人多不樂出仕如昌黎韓子序歐陽詹生所云哉不然則築滄洲廬夾漈懷抱道徳深藏而不售者尙多有之也去年秋同郡生鄭伯鈞始來見予於京師之冑學今年夏授官主閩淸簿以歸蓋伯鈞前代之仕族也居長樂之紫薇山下班荊而讀植杖而耘若不屑於斯世者一旦於江河阻絕之際桂玉艱難之秋乃能奮然駕長風航巨浸以觀於上國又能散其積聚以紓國家之急取一官如拾芥予無跫然之喜乎旣壯其爲朂以漢釋之卜式之事功也於其別重語之曰方聖明時廓八紘之罝以收天下之士有藏不售如前所云者尙爲招而出之曰國家方自隗始

贈李君南歸序﹝號樵隠﹞

豫章西山之麓有樵隱者居之出而馳騁四方遇翠屛山樵叟效金馬之隠者相語於燕市之中時相過命尊酒出囊琴爲叟鼔一再行如風晴日煦聞幽谷樵丁丁然斧聲與歌聲互答使人悠然與世而俱忘也畱歲餘而徵言於叟叟語之曰予與子皆樵也今夫樵者伐菑翳翦條枚爲薪爲蒸以爨以釜以烘於煁設其有用者則以植儲胥之幹■﹝木豕﹞猿狙之杙而止矣子之樵予知之牛山之萌蘗培塿之松栢有弗顧也蓋方求鄧林之木气十雲霄聲挾風霆其陰庇車且百兩者而樵然蹶深根踣危巓芟繁梢取其榦與枝之巨者將以爇函牛之鼎飫萬夫之飡而供十年之爨擇其材之良者而售之以備建章未央千門萬戶之用焉其子之志也乎時方急才豹林谷之隠者豈樵夫也耶若予之迂少之時聞古之樵有折若木以拂日如屈子者有欲斫月中桂盡爲寒者薪如君家供奉公者輙慨慕之顧志甚長而斧柯短不適爲世之用今老矣第將問伊川之樵如無名公而優遊以終歲𨿽然予豈敢恝然於世哉瀕行更命酒引琴爲樵隠之詞而和之以相其志隠者湖南照磨李則文氏子客歲序以送之者叟則晉安張以寜也

送曹判官序

其歲癸巳廷議卽京畿便近地辟水田藝秔稻如三吳法以實天下本備渭海之不虞乃郡縣豪傑士有能募丁力僝其功者視數多寡授官有差是太康曹徳輔擢爲眞州判官秩從七品初予在維揚徳輔與予遊予固器之其年富其材長其學攻程朱氏易如川方至不可禦其志慨然奮欲以功業自著者也人勸之仕不答及是命下遂起予畱京師徳輔亦來京師每過予論學不少置然見予若有不懌然者會以職事之薊州予知徳輔者因釋之曰子何以不懌哉子其病子之治田耶則水利科將不置乎抑亦病子之進身耶則以舅氏任子者將不仕乎斯二者昔之儒先弗病也徳輔顧病之乎且子不見乎虞周之盛乎播百榖者夫豈病其於禮樂爲禆官掌邦土者亦豈病其於治教爲鄙事哉九其官六其卿亦一其儒之實而已矣世嘗多漢氏猶有古之意而病乎魏晉以降古意之日非也眩浮虛而懵本實以髙下分其品以淸濁別其流使僞者得以匿其實巧者得以剽其名甄別滋嚴防檢滋宻而名實滋戾天下之事滋不治昔之儒先所病者固有在也而徳輔奚是之病乎方當國家用材之會子朂哉其以功業自著也子往哉薊之左海之濵其有昔之耕且釣否也如有之而爲國家招而出之也乎徳輔名時泰

送吳賓暘之泰興教諭序

曩予始至揚與朱方吳君子和相好也出其子旭拜眉睫朗徹誦朱氏書如貫珠後十餘載至焉則君窆旣宿艸而旭亦能自樹立爲人師矣詢其出處蹙然曰旭不敏賴先人教用部使者薦錄淮安郡學繼受江都邑文學以兩憂皆不果上今幸調泰興以服制未終者三月又不果上予聞惘然曰天於子和旣丰其善而嗇其榮矣顧於其子乃若是意其果瞢瞢者耶今夏則來告曰旭也始以制未終不果上旣終矣以貧不克預於選方將杜門讀父書無復有意矣忽有踵門持文書來曰今分憲姚公以泰興邑曠教官久不可故移文以請辭不獲且行公不鄙先人之同門也旣爲之序願先生一言更羽翼之予慨然以爲姚公身居風化之任匪直私於子是舉也豈不足以厚倫紀而惇風俗哉一邑文學之微於吳子未足多也然於此其有思乎方吾子之憂患而杜門以居也詎意夫縉紳先生埀徳於不報之地哉今若此皆先大夫之善也天豈果瞢瞢者哉烏乎爲善者亦可以勉矣古之人耕築漁塩無意於功名而功名每每自至後世望之以爲不可及者皆是也然而往往殫其智以求幸而得其命之所固有者則詡詡於人以爲能其視古之人何如哉吾子尙勉之外以教於人內而學諸身孶孶焉矻矻焉壹修其在已者而惟在天者之聽則功名之至也有日庶無負公與予之望於故人子者詎一邑文學之微而止也遂爲序旭字賓暘

送錢徳元教諭盱眙序

至元己卯予溯淮適汳同年納君文璨時長泗之旴■﹝日臺﹞握手道間闊因獲覽觀都梁之勝蘇子瞻米南宮諸賢之大書深刻照映人耳目詢州故治所在遺氓老校猶能言往時氓皆知忠所事不肯恇怯爲奉頭鼠竄計蓋其壤淳厚俗質果易以義駈難以力怵距中原不逺而近也則宜治平百載生聚浩穰文璨之爲政又能因山川之奇勝故孔太守之遺迹作爲精舍欲與嶽麓石鼔相雄偉匪規簿書者比夫世之君子嘗病繇郡縣而後教典弗傳治法日宻人惟知畏害就利緣法律爲詆欺俗日巇以薄儒者循本持論重爲世姍笑今文璨之爲顧卓卓然如是因竊嘆今之科目豈爲乏人也哉曁來儀眞識錢君徳元焉儀眞據江淮之會號繁華美麗之區士鮮不爲習尙移者徳元坐一室被服經史出而與遊皆縉紳章縫今玆夏調盱眙文學告予以行予見今世多慕漢卜式穹官丰祿人競歆艷之詎謂有能呻呫畢味虀塩不能訿訿棼棼以饕利達如吾徳元者乎嗟乎豈不亦卓然與人異趣者乎予因感文璨之事言焉文璨今起而爲時用矣盱眙之風土如彼國家之崇勸如此長人者安知無如文璨君者乎必有以重子矣徳元往哉教官職𨿽卑方百里之地顓掌教典與令長分其任古意厪厪存者有此耳其責顧不重矣乎徳元往也金糓之出內公而無私也自重其身也經史之漸摩勤而無怠也弗鄙其民也若是教官之職得矣異時予復適汳過第一山當持酒相屬賀君教之有成也﹝舊刋序文止此﹞

送方徳至漳學訓導序

莆士之文而最者方徳至氏徳至蚤能讀先世書長而求諸三古四聖人及宋程朱二儒之經之傳沈潛厭飫豁然以通慨念先世履齋公嘗遊朱氏門曽大父烏山公大父石巖公皆勝國嶄然名進士烏山嘗守於泉而石巖迄以前太常簿終則曰吾不可以墜吾先也乃益工文辭應進士舉累進累不利然名烜然日以彰至正八年冬漳之知事張君子琎以中州彥道於泉一見而心悅旣上而九年之正月卑辭厚幣走請君訓導其郡學君適偕予坐獵纓正襟論經義文事亹亹不自休使者至予喜贊之曰徳至君往也蓋昔者常觀察韓刺史延歐陽詹生趙徳氏教於閩於潮由是有進士吾漳昔北溪先生道徳之裏而今林君唐臣實始薦於鄕正於郡學文風翕然非昔閩曁潮比知事君斯舉又甚盛君之教其有成乎一宜往昔者漢匡衡射策數不中其經以不中故明習後竟中丙科爲師教授不出長安門十年驟致位尊貴今君往而教業益廣徳益光而名益彰他日變化比昔人與否未可知也一宜往矧夫士者達而化民俗窮則淑諸生均以行其志達其道焉耳君亟往毋猶豫爲也至幸爲我寄聲漳諸君於是天雨新止驪駒候門酒再行序以別之

桐華新槁序

昔者王道盛而雅頌興帝功成而樂章作世隆詩道固從而隆也我元徳邁於周漢覆載之內血气之倫仁涵義浹百有廿年於玆矣士之沐浴膏澤詠歌泰和若蟄之於雷奮不可遏則詩焉而復古之道也宜哉溫陵故文獻邦今尢爲樂國縉紳之所廬冠帶之所途地又多名山水能言之彥頴然於決科外致力爲詩鬯舒襟靈蛻去塵坌暇日輙會於城西南之隅淸果寺寓公遊士俊異咸集僧之名者亦預焉余讀之而三嘆曰大夫士幸得生盛時目不覩金革事能聲於詩以自著不自菲簿亦猶古之道乎治世之音乎是宜聞於世乃粹爲編自錢侯雪界以次九十有八人樂府曁諸詩若干首煜乎若珠聨而璧合淸源林先生則嘗長郡幕而適遊於玆者也郡古今善詩者蓋多未遑及旣成題曰桐華新槁以地誌也羣公謂余辱遊徵餘詩餘粹是詩者固以辭不可則掇南遊近述贅乎右云

艸堂詩集序

聲由人心生協於音而最精者爲詩縉紳於臺閣而詩者其神腴其气縟布韋於艸澤而詩者其神槁其气涼故昔之善覘人之榮顇丰約者類於是乎見蓋得於天者則然豈人之所能彊者哉艸堂孫君彥方翩翩治世之佳公子也以左丞參壯敏公之孫萬戶侯竹樓公之嫡先世之勤勞實在竹帛生長貴冑升庸計臺而能妙年養恬屣視榮勢川遊巖觀風哦月謡淸新而壯亮雅麗而韻度蔚乎其霧散浩乎其濤湧信乎材趣之卓乎天出者異也余昔始第見其伯氏今南雄二守彥周君於轂下玆遊溫陵始見君獲其詩讀而起敬曰微哉乎其似臺閣也蓋君之覽河華遊京師客平津而館翹材之日久矣所養所漸之盛宜若是韓子所謂歡愉之辭難工窮苦之言易好者豈其然哉豈其然哉君其晉而詠歌明時之休禎然後返君之艸堂賦君之遂初未晚也君笑而不答遂掇而列之桐華新槁仍序其全篇之首焉

趙希直詩集序

溫陵前代南外睦宗院在焉竹泉趙君希直族舊也裏第藏書嬴於捲希直能讀之尢以善詩聞予粹桐華新槁讀焉而嘆其才之富思之藻而气之盛也短章淸妍而妥適長篇滔滔汨汨簡斷而思溢人不足而已獨多也至其近作又將落華歸實亹亹然志追古制而不侈今目矣乃掇其英列於捲洎別徵序其全集余訂之曰夫闊波瀾者難窺窘邊幅者易裁徵之杜甫氏論子非蘭苕之翡翠也抑可進於碧海之鯨鯢者乎然而風不培則夫翼不能摶扶揺而直上也莊周氏之言豈偶哉麗而抗之使其壯雄而沈之使其渾光而葆之使其幽逺而使之勿離深而使之勿僻也培之至詩之昌也且子獨不見前代世祿之家湮沒者眾矣獨子家盛而且賢蓋子之先之培之厚若是也希直益培之哉非獨昌其詩且昌其家遂爲序

蒲仲昭詩序

詩必問學乎詩非訓詁文詞也詩不必問學乎詩莫善乎讀書萬卷之杜甫氏也去古逾逺詩不復列於工歌矣漓而淳之浮而沈之返古之風完古之气以追其眇然旣墜之遺音捨問學何求矣然而論議之蔓援引之繁堆積於胸寖不能化若兵移屯亂槁盈地文且不可爲況精華而爲詩者乎故問學者貴乎融者也譬如大冶聚金銷而水之百爾器備惟所欲爲又如投塩於水掬而飲之止見其味無有塩迹此杜甫氏之詩方之眾作超然驪黃之外而投之無不如意者也嗚呼其難哉余稡溫陵諸詩得蒲仲昭氏嘆其長於問學也蒲爲泉故家自其祖心泉公已以故梅州守察宋國危遂隱身不出讀書泉上遺詩若干捲宋尙書劉克莊所序者具在蓋學有原委矣仲昭旣世其業而遊居於泉以詩鳴者陳眾仲氏阮信道氏王玄翰氏或師或友皆薫其所長以自益故其詩視唐人蓋善粹然無疵充而進之杜甫氏之域余見其亹亹乎維日未已也予有志乎詩而謭焉問學者也仲昭於予詩知最深喜最甚故其徵予序其詩而予之序之也奚敢以淺言

送地理鄭隱山序

昔者子程子之爲塟之說也而曰古之卜其宅兆蓋卜地之美惡非陰陽家所謂禍福也其地美則神靈安子孫盛其惡者反是以寜嘗讀而深擊惻焉夫以子程子之所處所見者風雨陰陽之所交會土厚而水深之地也然且驗其土色之光潤艸木之茂盛則其地何如也今夫人之居於江嶺之南山水之叢雜壤地之庳濕非土中比茍不擇其可塟者而塟焉則是委其親之體魄於大風之隧泥淖之■﹝氵犭頁﹞而螻蟻蛭螾之窟穴也比死者可能一日安爲子者獨安能不痛心而泚顙哉而何假禍福之論也是故子朱子爲家禮必曰擇地之可塟者而郭氏塟書於卜法不傳之後固不得而廢之也古田張氏自光祿公由固始來寖明寖微先大父徳積而奮以寜祗服義方濫竊科第而罪大釁深風霜夏隕三兄無祿蚤世先宜人棄養而吾父承事公繼之不肖之孤忍死視息實以綿綿延延之遺緒在於眇然一身者無二人任是用夙夜憂念以圖安厝烏敢不用其誠也顧世之塟師往往昧於郭氏之本旨不淺則誣鮮與意合天實憫之使幸而得長樂鄭君隱山焉隱山遇異人而傳其書超然於九星八卦山運冢心之外得郭氏旨簡易而精微避五患用灰隔內必誠以信外不侈以誇又合於朱子之禮不使人子溺於拘忌而久不塟蓋明於理非徒陰陽家之術者予甚感焉予家以仕而貧隱山盡心焉不以我爲貧予友鄭令尹大有貧類予君方孜孜爲之擇地予友蔡判官居仁身沒而子幼家又貧君每以喪在淺土言及輙泫然則重於義實亦士大夫之所罕也今將去予而遊於臨漳予方儼然縗絰之中言之文不敢亦不暇然於君也義有不得辭於是乎序其行捲之首

送南海知縣吳允思序

洪武二年春正月制以建安儒士吳生允思知廣州府屬縣之南海謂予同其鄕且長也將軷請爲言予諗之由唐制嶺以南爲管五廣府爲最大廣屬縣七南海爲最大地甚重也宋制不歷知縣不得攺京官不得監司四舉削不得升知縣升知縣卽躋顯官如取諸室中任又甚重也今皇帝建官懲循資獘用惟其才生以一逢掖起家宰一同秩六品恩甚渥也蒙甚渥之恩而當甚重之地之任報稱宜何生作而曰某弗敏竊聞先生長者之論三季而降治法張而教典廢讀城旦書視載籍猶芻狗心甚悼之故自束髮卽知猒舉子業從閩縣恐齋陳先生求洙泗濂洛之緒言於家用朱氏禮於鄕遵呂氏約屏異端崇正學誠不自揆將少禆於世教屬時攺物叨辱誤知其曷爲仰稱徳意第以平日聞於父師者黽勉從事庶不獲戾於官箴而敢有他冀予韙其言而贊之曰昔古靈陳公居予鄕四先生之一僊居之教具載朱氏小學書夫豈徒治哉生能允蹈其言皇帝明見萬里之外嶺服𨿽逺生豈三年淹者將見儒者之用大白於世而予海濵鄒魯之鄕未乏人也已生謝曰敢不朂諸生名萲世儒家以總兵大臣蒞建者薦上於南京入覲於奉天門下命議刑於大理尋佐從官收圖籍於燕山授集賢院校書郎三省不果立遂有今擢蓋材選云

潛溪集序

世率言六經無文法是大不然六經之文固未始必於有法而未始不妙於有法斯其爲文之至者後乎六經孟子輿氏之醇司馬子長氏之雄弗可企已後乎二氏則唐韓退之氏牢籠並包靡一不具正取諸孟而奇取諸馬爲最多譬海之巨潮無涯涘气和景明萬里一平纎瀾弗驚力傾喬嶽畜之沈沈而自然其文層波鱗鱗渙散紛紜乍合俄分千姿萬態巧莫能繪浩乎一與風值則浪波起伏如山如屋魚龍並作怵人心目此其無心於變也故善論者以謂惟韓能然以寜曩在燕得金華宋景濂氏潛溪集讀之多其善學近代數大家比來南京始獲見於史館受其後集雋永之矍然起嘆曰先生之文其進於韓氏之爲乎其言理直而不枝其敍事贍而不蕪鹵疏而極嚴縝恣縱而甚精深簡質而自宏麗敷腴而復頓挫非有意於爲艱亦奚心於徇易所向而合靡事鑱削旁通釋老咸得其髓蓋夫韓之於文始乎戛戛陳言之務去成於渾渾然覺其來之易先生之進於韓其有悟於是乎嗟夫是豈一朝夕之積也哉集義以飬其气孟也遊覽以壯其气馬也而韓亦雲气盛則言從猶水之於物小大畢浮先生天稟特異所居又邃幽嘯歌山林脫去污濁得以博究羣言窮探眾賾瀦而涵之旣厚旣深其志靜故其气完其神昌其造詣至於是也宜走也不武亦嘗竊有志於斯矣而獘獘世故日耗以衰惝若入海望洋駭汗而卻走也聞金華富名山水前代多磊落豪傑士長思翛然獨往琴松風觴蘿月盡滌胸中之塵坌然後悉讀六經以旣吾事明年乞身倘得請將並先生而卜鄰焉

送周參政行省廣東序

唐以領服之南分五管獨節度府治廣州爲最大入宋置廣南路經略安撫使元立宣慰司元帥府隸江西行省皇帝旣一海■﹝宀禹﹞乃損益前代舊制洪武一年三月肇建山西陜右福建廣東西中書行省五親選有文武材器重臣五人爲參政事省各一人凡兵民重寄咸屬焉便章左右丞皆虛位未授以謂疆場廣袤弗資藩省徑達中書則稽文牘而緩事機官屬具備則初郡鮮民必困於供給見異言殊或至於矛盾以故簡之愼托之專而責之重睿謨深逺矣於是保定周公幹臣繇禦史臺治書鑄印開府蒞於廣東將軷翰林張以寜言於公曰廣誠大府然隸府之州懸隔山海蠻夷悍輕易怨以變好則人怒則獸海外雜國以萬數得其人則盡治不相賊殺否則不幸往往有事其利害具韓子送鄭尙書序中公剛明而練達嚴正而寛厚博稽前聞亦旣悉之矣今之往予見其刑徳並流方地數千里山行海宿不識盜賊有如韓子所稱孔右丞者予奚云皇帝明燭萬里外頌聲上聞必將升中書秉大政又有如唐相國廣平公著於張燕公石刻者推其惠於一方者均之四海公其懋之哉公之先公預謀創業爲國三老公揚歷淸要作時偉人走也忝交公翁季間有斯文好於是乎喜之至期之深是月己未序

送南寜攝守焦侯序

洪武元年徵南副將軍參政朱公耆定南服念南寜古邑也爲五嶺極邊控二江要地當三十六洞之口扼其吭方扶傷起憊之餘非剛明廉敏之才曷足以鳩斯民固吾圉也乃選於眾得前湖廣郎中懷慶焦侯仲才承制授官命守斯土侯旣上而嘆曰攻病於未瘳固不易理病於新愈爲尢難慨然以招來綏集爲已任警以秋肅照以陽休流逋四歸遂辟艸萊樹官府修三皇孔子廟驛有良駟步有新船能譽洋洋乎嶺海之南矣踰年代者至侯遂行耄倪載道咸謂昔侯未來千里宿莽今侯戾止百廢具興侯眞不負朱公之知哉明天子見萬里外必知侯且重任侯也吾儕小人方冀侯之撫我育我教我以終惠我不虞侯亟去不我畱也羣遮馬首致其辭曰昔侯良牧有延有光易我鱗介化爲衣裳請以爲侯頌維宋名卿曰靖曰沔自我炎徼致於融顯請以爲侯祝言已南溟海運培風萬里摶扶揺而上羾顧云鵬其知已逺於是史官晉安張以寜奉使道是邦摭輿人之誦而敍之洪武二年十月五日序

劉可與紀行詩序

詩與畫相類在乎气之完趣之詣故妙於畫者必千巖萬壑全具吾胸中而後解衣盤礡沛然縱筆急追其所見乃能脫凡近而入神昔拾遺公所歷半寰宇今讀其紀行諸詩宛如親行秦隴間身在天然圖畫中古云詩得江山之助信然梧通守劉君可與之仕於廣右也發錢塘過苕川絕具區而朝建鄴遂溯大江而西逾文江上十八灘越章貢渉庾嶺貳守於始興尋沿曲江度英徳淸逺之峽又西覽古端康二州以蒞政於邕今復自邕而梧以裏必殆萬而嬴風哦月謡逸興巡發攬擷奇秀積成卷帙題曰嶺南紀行予奉使道邕得而讀之嘆曰富哉詩乎宰物者之助於君也弘矣由是以往涵而融之則其气完而趣詣有不進於拾遺公之制作者乎嗟嘆之餘序於首簡

月波亭詩序

越王臺之山走平地當南浦東偏前永春尹今秋浦眞公之別業在焉相其流泉匯爲淸池涵渟演迆與天同碧微波泛月動揺金光池之旁有亭曰寒碧曰小盤谷者數十玆以月波扁者最專其勝焉公爲宋參政西山先生文忠公之四世孫抗志林壑辭榮簮裳詠觴於玆浩乎不知其老之至也歲遷人逝往迹寖湮亭僕扁存嗣者斯惻乃嫡孫汝善字長卿少倜儻有異材長益幹蠱用裕念先猷之未逺慨堂構之在予乃卽所居之後相去不數舉武作亭五楹繚以欄檻奇石豎嘉木列視昔有加焉不忍舊扁之廢也掲而昭之於是先世手澤之存心之目之朝斯夕斯油然而孝敬之心生矣凡在士友詩以美之囑予爲序予以謂古之汾曲先廬賢者所保平泉艸木名臣埀誡長卿是舉也於秋浦公嗣守之勤可嘉也已抑君之遊焉息焉之於是亭也顧名推義仰觀俯覽悟容光之必照觀瀾之有術慨然上以探乎西山先生所傳之遺緒則繼述之美又莫大焉眾咸謂然遂書於簡

翠屛集卷三

●欽定四庫全書

翠屏集卷四

﹝明﹞張以寧

撰

雜著

○說

應制鐘山說

洪武二年正月三日伏蒙聖恩賜見前殿特承睿旨命爲鐘山之說臣以寧惶悚不知愚陋伏稽地誌玆山金陵之鎭舊以鍾名後避孫氏之諱攺爲蔣山前臨大江天設巨塹北俯中原萬里一目下爲沃野原隰衍平磅礡太空渾涵元气黃雲紫光輪囷蔥欝蓋蜿蜒扶輿起坤抵乾歷數萬里者至是而融結昔諸葛孔明振古之豪傑也以謂龍蟠虎踞帝王之宅豈不以洛陽天室左伊洛右瀍澗玆地之勝東直滄海中涯吳會有如洛陽而是山左右拱揖儼然處尊彈壓東南陵跨西北其勢有固然者矣三代而後楚王埋金秦帝鑿地徒知厭勝之術豈測造化之機旣而吳大帝開其基於前六朝主繼其踵於後其間𨿽有宋武之英雄終莫臻於統一良猶未得風气之渾全是以僅爲閏位不足以當甚盛極隆之昌運也南唐李氏曾不能北向發一矢獨宋氏末年金華陳亮以儒者之傑勸移蹕於此地勿都錢塘規爲恢復之計實有先見之明惜乎闇君庸相不能聽從志士至今惜之詎知幾千年欝積而未泄者始大闡於今日皇上以英武聰明首出庶物之資適應其期首據形便植爲本根芟夷羣雄奄有四海前代帝王之所未有也𨿽由天授匪自人力而山川神明雄偉瑰奇有待而發百靈會合擁扈扶持信有非偶然者矣陛下仰承天意建爲南京與汴並峙至盛典也然以臣之膚謭以爲臨濠重地鍾宙天險乃陛下啟聖之帝鄕所宜易號中京立之宮闕如漢南陽俟天下悉平民力完富乃營闗洛別爲西京連亙相望歲時行幸蓋創業於此以乘方來之望气並建都邑以開永久之宏規以承中華之正統以衍億載之丕基伏惟陛下神謀睿算必有處矣豈臣管窺能覩萬一玆蒙淸問敢罄愚忱若夫鋪張山川之奇秀馳騁文辭之綺麗竊計非英主所望於微臣而鐘山之英靈亦當咈然而一哂也夫

靜壽說

仁之體靜匪専於靜也故動靜皆靜仁之功壽匪蘄於壽也故殀壽皆壽異說不然也灰心槁形以爲靜深山之木石也載營抱魄以爲壽大澤之龜蛇也非吾所謂靜與壽也眞定武君以仁父字以靜壽名齊志於仁者也非異說也

澹雲說

雍陽趙君從周以平江路教授需次於家憲府交辟名籍甚方向用矣予遊漷與遊若平生歡以其號澹雲徵爲說予復之曰君知云乎夫云泊乎其容忽乎其蹤若虛若衝倐西而東彷徉乎巖石徘徊乎林木而悠揚乎太空澹乎若無心於世也及乎膚寸而起彌漫萬里濃然而陰黝然而深蔽虧日光沛爲甘霖人之顒然以望也欲無心於世得乎今君文學之彬然材气之純然功名之方至而浩然也世方蘄君若太山之雲之雨天下也而君方以此號而於世無心也可能乎然予聞得失重者智慮惛嗜欲深者天機淺古之君子功名往往隨之不捨者是皆無心於功名者也繇君之號觀君之蘊吾知君之不能不爲云之出也若予之迂薄於世腴方將巖石林木之與居而云之與徒君之號也於予則宜君何爲而奪予之鳳池乎君拊掌一笑遂書以爲說

劉漢子昭字說

天臺劉漢氏質敏而學勤將氏以敬其名乃揆諸禮求師命之氏則爲端篋以筮之遇幹之賁貞悔皆吉其繇曰是天文也倬彼云漢煥乎有章昭回於天旁燭無疆大人則之追琢其相維賢企焉觀天之行自昭明徳有輝煌煌利見大人觀國之光字爾以子昭往乃有慶旣字而問其說於晉安張子張子曰吾聞夫水之積气在地而云漢上浮於天人之積行隱乎暗室屋漏而善惡應乎千里之外詩曰潛𨿽伏矣亦孔之昭其此之謂歟子昭尙敬之冥冥乎其潛之深也闇闇乎其藏之宻也渾渾乎其養之厚也則夫昭昭乎其文之著也其發孰禦焉𨿽掞河漢而耀星辰殆未足以諭子矣不然已之昏昏顧欲使人昭昭吾弗知之矣子昭尙敬之以無忘師之命子昭曰諾遂書以貽之

徐淸甫三孫字說

儀眞攝百夫長徐君淸甫其孫三人請於予命之名若字予疲於卯申不少暇請數數不置則爲言曰士生而桑弧蓬矢以■﹝身矢﹞四方古之謀帥則惟禮樂詩書之尙文武蓋一道也後岐而二之始相矛盾名一在伍符尺籍則頡頏作气勢視文儒士若敵仇不媦嫉則姍笑者幾希今君介冑士逢時治平乃知景慕縉紳求美其孫名若字又請之數出於誠豈不與庸眾人異哉夫禮士冠而序三加之服皆祝以徳責成人焉匪徒美觀而已矣遂爲名其孫長曰鎭圭之有鎭昭其瑞也故字之曰徳瑞仲曰鏞音之有鏞節其成也故字之曰徳成叔曰鑑器之有鑑尙其明也故字之曰徳明又知美其孫之名若字予蓋期君之孫之美其徳且以禮樂詩書望於君之後也自冠禮廢字始輕美其字而踐其實者世之所罕也戒而諸孫尙徳哉勿忘乃祖曁予所命之意

定峯說

天下之至定者山也夫孰得而動揺者哉而峯者山之拔然最髙者也予觀齊州之山太華爲最髙然而洪河坼之大气磔之若齊諧所志巨靈奮手以擘之者山之兩峯爲之劃焉而中開郤然而欲摧形之剛固不能勝气之柔者也至於大雄氏之說也奇哉以爲天地之中有山曰須彌又最髙四洲奠其足二曜經其要八風勁震撼而舂撞之者窮日夜曾不以動其毫毛者其定力大也是以其教自習定入而援是山以諭夫性者數然也嗟夫生而靜也人性何嘗不定也醉生夢死狂走而顚寘不定者何其不也豈非以坼之磔之震撼而舂撞之有以撓其定者眾耶有能脫然悟彼之不定而我之未始不定也毅然立大者以定之則彼之宿至叢來紛挐膠轕之不定者帖然而自定矣然後起而觀其說之濩然若無所當者無疑也海陵彌陁寺之學佛者立公以定峯爲號因予弟子石仲濂請爲說予借其說曉之曰須彌非有在於汝心不惑不驚巍然崒然現在汶前寶藏出焉汝用無盡汝不能定慧何以生跨海覓山了不可得語未竟仲濂請曰吾之教曰仁者樂山曰定而能靜曰靜亦定動亦定與斯說將毋異同乎予笑而不答

心雷說

心雷者廣陵鄧齊賢氏之所自號也齊賢有道術習瓊管玉蟾君致雷法旣請河東趙郡二先生爲之說矣予交雷敬芳復於予乎求言予無以言也嘗試爲彊言之夫陰陽摶而爲雷轟焉虩焉震萬物焉歘乎而龍騰烈乎而山傾是天地之所以神也而人也者能使之由吾心生是非異也乎人之其心一太極也之其身一天地也噓而風呵而露而爲雨視而爲日月而皆爲陰陽之爲也則夫轟焉虩焉而爲雷者烏乎不起於寂然閴然之吾心也乎然則理也非異也有道術者知其然是以窺天地之徼握陰陽之機而致其然也果且有異乎哉𨿽然易窮理之書於復靜以閉闗於無妄於豫動以對時育物以作樂薦帝屯以經綸而震以恐懼修省他若大壯噬嗑不一而足聖人觀雷之象何莫而非後天而奉之焉者先天天且不違聖人豈顧不能哉弗爲耳矣若吾齊賢氏其幾於窺天之徼而握陰陽之機深於道術者乎予何時與之語易哉敬芳以告齊賢囅然曰君之言焉抑吾教亦然太上以道其次以術淵黙而雷聲吾嘗莊氏之遊乎其天也致雷而使物世殆見吾衡气機也𨿽然王方平有云吾老矣漸不喜此將寂焉閴焉洗心以藏於宻乎若無庸言予遂書以求正焉是爲說﹝河東張仲舉承旨趙郡蘇昌齡編修﹞

無外說

己丑夏四月玉淸無外蘭尊師別予富沙徵予說以爲別予交於無外餘二十年知之深人以謂無外之號濩然大也予知無外其猶彊名乎且夫無外之爲說九州島之外九州島復九州島也其外莫能旣也萬古之外萬古復萬古也其外莫能窮也彼以爲有外者陋矣彼以爲無外者未知夫內外之相待有無之相形無外矣而猶有無外者存也尊師方將解塵埃垢濁之機乘沖虛漠泊之車以遊無何廣漠之野而駕汪洋廓落之說予何足以造之而何足以言之顧予間獨自惟以眇然梯米之軀而茁乎羣然逢掖之倫予生於玆惡乎外形骸予處於玆而惡乎外天地當靜而居乎一室斂乎方寸寂然不動漠然無朕九州島之巨一握也萬古之長一息也何有何無何內何外吾河南夫子亦書曰與其是內而非外孰若內外之兩忘也與尊師之旨其將毋同乎言未半尊師粲然笑曰予亦惡乎知之惡乎知之授簡命書握手遂別

閒極說

余觀涪陵譙先生作牧牛圖十其始也繩以馭之箠以懼之手之目之心之腹之惟恐其縱逸而蹂躪也夫安得須臾閒哉及其久也人牛熙熙繩箠不施其閒可知也其極也渾淪一白人牛無迹閒又不足言矣余因嘆曰是與潙山叟看水牯之說其合乎泉之開元閒極靖上人與余遊將別徵余說遂以此贈之且謂曰至道難明流光易䢐遑遑汲汲如救頭燃上人未宜遽閒也余亦方競辰閒得乎晤言有日會觀其極任重圖逺惟善努力

月林說

予旣爲通守劉君可與記蒼雪之軒君繼請於予曰某也曩仕於秀時秋正中觴眾客於宴舟之亭淸樾扶疏金景揺蕩灝色如水侵人襟袖若邀吳仙於廣寒之府靑冥沆瀣桂影盡濕若從蘇子過黃泥之阪木葉脫落人影散亂不知有人間世也因自號月林道人願一言以發其趣予笑曰子名軒取諸蘓自號取諸杜専堪輿淸气而有之甚矣浙之人之尙淸致也秀淛郡也其有此固宜今自邕而梧介在南服炎歊所蒸月色爲黃瘴云稍興林影俱黒向之淸趣不其墮無何有之鄕乎君笑而不答予爲釋之曰昔之韻人淸士娟娟乎冰壺之秋月翛翛乎瑤林之瓊樹趣之所寓固於其人不於其境子之月林焉往而不在奚間乎秀與梧之分哉君視予而笑予亦笑曰古之人蓋有觀於月之爲陰體借日光者而吾虛之以受益觀於木之起拱把秀穹林者而吾積之以成大是皆取於物以成諸己則其光霽之無邊生意之惡可已而範文正公所云名教之樂地在我矣夫豈徒玩物以適情於一月林之淸影而止哉公亦浙產也子其企而可與謝曰敢不敬蚤夜以從斯言遂書爲記以貽之

雪崖說

廣東行中書省左右司員外郎王君克廣自號雪崖予使安南道五羊君請爲之說予曰美哉君之爲號也今夫淒然爲露潤物而易晞肅然爲霜殺物而過嚴惟夫雰然而爲雪同云一色纎埃不生皓月交輝夜若晝明蓋堪輿之一气無以加其至淸也於是時也起視曠野萬里一平至於千崖競秀嶄絕而崢嶸其气蕭爽上通窈冥天風颯至飄粉飛瓊若登仙人之瑤臺玉京琪樹森列而晶熒然後盡天下之奇觀者矣宜君以是而爲號蓋雪取其淸崖取其髙誠世間之美名此其靈臺虛白而朗徹殆將無絲毫塵俗之意其所企慕與人人固相徑庭矣昔之披鶴■﹝敝上衣下﹞行雪中訪故人於雪夜者皆君家故事淸气在堪輿者王氏固専之矣抑予聞轉寒而燠生气滃然雪非露霜比也廣東數千里大方面繇唐置節度使爲大府今皇上肇立藩省選治書周公參大政獨任之君以材諝貳贊畫幕府中托於君甚重也蠻煙蜑雨人且病暍其望於君何如哉君其灑胸中之古雪舉巓崖之蒼生洗滌炎瘴而生之非徒専淸髙於一已而止也以是恵其民實以報吾君公曰敢不敏諸遂書以贈

○贊

徳淵贊﹝徳淵黃君三山人也山之樵張以寧爲之贊﹞

致虛而極積水而淵季咸見鯢桓而驚走河伯望海若而茫然是曰玄之又玄矣必也起蛟龍出雲气雨八埏使物不疵厲而屢丰年夫然後謂之徳全君其問諸黃石之孫三山之仙

○銘

逺齋銘﹝爲焦仲和攝守作﹞

勿爲一身之謀而慮周乎四海勿爲百年之計而志埀乎千載是之謂逺徳業可大若乃身坐一室心馳八荒目窅冥而恍惚神昡瞀而飛揚以玆爲逺騖於無何有之鄕嗟乎萬里之遙起於足下九萬扶揺安所稅駕我銘逺齋君請擇於斯二者

○題跋

題申屠子迪毀曹操廟捲

使世皆申屠駉則漢不蜀魏不帝矣管寧賤孔明夭駉生也後天也嗚呼悲夫

書虛谷記後

其歲丙子河中張君所中過予堂邑班荊而飲撃尊而歌若有獲於予心者曁來楊日益親今年予歸自汳則君之墓旣宿艸矣予泫然悲會其子自牧號虛谷者求予言予不覺喜故人之有子也老氏之書曰致極虛曰上徳若谷言以虛受益也進士夏太虛旣爲記之矣抑予有感於二者之云於易所謂地道變盈而流謙之旨其合乎君少年時擢憲史閩海道世已聳其風裁同升者皆顯庸焜赫已獨死於命不獲少見其毫末之奇以沒予之悲之庸非以其材贏而位詘者耶嗚呼欝於前必鬯於後已不獲見子孫必食其報嗚呼地道之流謙者將不自牧在乎荀卿氏云弟子勉學天不忘也自牧其念之哉予當爲故人子屢喜也

跋廣州守徐煥炳文堅白齋記後

在易乾爲天爲金爲玉何也幹也者天之性情也天下之至堅者金至白者玉也其堅其白者其天也堅而或燐焉白而或緇焉者以其人間其天也人能全其性情之天者學也易通之言學曰一也無欲也茍至焉則明通而公溥體用全矣廣太守三衢徐炳文氏仕優益學者也齋以堅白名故予道其本於天者以相之多其學自孔氏也

題宋寧宗爲狀元曾從龍攺名遺翰其孫光溥所藏

以寧肅觀是捲宋家禮士之隆曾氏祖宗文學之盛子孫嗣守之賢皆可見則知覩李衛公故物而撃惻者不獨韋端符也嗟乎後裔尙永念之

題旴江李復禮詩槁

予在維揚見蔣師文所編復禮詩至溫陵見南轅槁嘆其气格老成如仙人王方平已不喜作狡獪矣最後讀桐華槁爲之拊掌大笑曰麻姑過蔡經家固不能擲米成舟乎因題而歸之

題湛源捲

佛氏之道栁子所謂合主而靜者一吾心之眞源湛然不動者也一波之動萬波隨之矣明極上人以湛源號照藏主而元極上人說之不幾於推波助瀾乎翠屏髮僧請爲伊截斷眾流意斯言亦多矣彊書於捲而歸之

題慧上人照心捲

我觀於明月照大瀛海水天上有一月海中亦復然上下互相照照見恆河沙爾時何以故海波不動故若還一波動萬波亦隨興了不見月已安能照一切復有執著者謂水月非眞物我種種生亦不能寂照心法應作如是觀比丘意云何聴我說偈言

題雷子於縣尹所藏山谷書杜詩後

古之賦詩類者皆斷章取義引詩亦然予觀於傳記而知詩之用也寥寥古意於黃太史是帖僅見之嗟夫

題牧牛圖

西域荼師禹出所藏畵捲視之蓋古物也嘉木之蔚然丰艸之茀然其牟然長鳴返首而顧者一牛也其仡然卻立曵牛鼻而回之者一牧童也師禹徵余書其首則爲言曰古者聖人之教人以乘馬服牛也之二物者非不隆然髙厖然大也然馭者牧者絡之穿之不過尋丈之繩而已而二物者俛焉聴命於其首其鼻東西南北惟人所使是何也制之之道誠得其要也是豈聖人私意爲之哉牛之不可以首而絡猶馬之不可以鼻而穿也聖人一順乎二者之天而已初何容心哉理心理人之術亦然是故凝冰焦火神明不測者心也而自牧者持之以敬則存怨寒咨暑從欲易動者人也而牧人者範之以禮則治然亦豈聖人之所容心哉蓋亦順乎其天而已嗚呼由乎聖人之教者將以牧人必先自牧詎可不明其要者乎師禹之先公嘗監福堂之古邑持已以廉而使民也恵民至今頌之不忘余邑人也玆遊沈水而見師禹其古人所謂愛甘棠而況其子者乎故因其徵言而推古人自牧以牧人之道以告師禹其懋繼先烈哉

雜記

昔歲予授徒明時裏承中書命校文汴梁省諸生皆憂予南士不善騎時同事賀方許寅先馹往三日矣予至眞定追及之歲丙申忝助教復校文遼陽時未畢丁巳同事者梁庸又先往一生規予從騎謂予不善騎且踰漁陽嶺奚霫故地皆難行予燭其情不之許亟追至大寧又及之噫世之不知予者奚止於玆一細事而已哉世之不知人者又豈予而已哉予爲世道憂也夫

○記

天長縣興修儒學記﹝代淮東僉憲楊恵子宣作﹞

淮安郡泗州之屬邑曰天長背淮腋湖面大江而履平楚彌數百里有前代爲朔南交地事會助勷文教率未遑我朝統四海而一家興學設科勵精爲治至正紀元之六年實河間郝侯偁宰是邑之明年政孚聲著廢舉滯興顧瞻邑黌獨圯弗治大愳無以稱上旨意亟圖新之會金陵孫尙忠主文學力以是請擔任其勞侯慨然謀之官聮而合乃捐已之餐錢以倡蠲籍儒之力役以勸眾志胥恱景從響應攄志陳力鳩材庀工化腐而堅易撓而隆禮殿儀門論堂齋廬東西之廡﹝闕﹞黝堊舉以其度復建文昌之祠於廡之左始九年夏迄秋落成爲工五百緡以五千先是縣爲社三十有六社有學鞠爲蔬圃具文相治侯始擇民之童子可教者立宮置師弦誦相聞又東鄕氓有某者佃田一十二頃四畆有畸碑壊籍去奄爲已物租入於學僅三之一彊貪弱懾久莫能正侯躬率僚吏曁文學履畎畆核隱匿出田爲頃者七爲畆一十有九而贏遂籍於版用埀永規旣事分淛憲僉劉君遵道來請記予爲之言曰士生三代時畊有恆產學有成規考之徳行道藝不以占畢詞章而興賢有定制隆古之治於斯爲盛後乎是而有志者嚴廟祀使儒知所尊崇室廬丰廩稍使士有所居所養日肆月稽較其藝拔其尢使賢者有所階而士法視古甚詳也然而教失而學厖文彌而實喪材玆不逮治亦隨之君子觀於唐宋氏蓋有嗛云今昭代愼選長民以還古治郝侯祗奉徳意以舉學政爾邑起百有餘載因仍之舊用心寔勞矣矧其地去中州而近水土厚以深風气質以願有受和受采之地矣爾遊爾歌相規相誨陶成於詩書興起於禮樂尙克副侯所望哉於乎教育之不具者令之責也自修自養之不力者士之過也甄賢能勵風化玆非司風憲之職乎矧予忝科目進故不辭而記旣以勸理人又以儆爲士者侯字子榮官承務郎先鈞州同知以治稱大父企中大夫異樣局總管父克敬亞中大夫河南府路緫管世有令名

靜怡精舍記

靜怡精舍者武林李叔成僑而讀書之室也室在廣陵之闤闠不隘以陋不侈以華疏欞豁如素壁淨如叔成藏修而遊息吟諷而嘯歌怡然自樂其樂不知戶之外輪相撃蹄相劘而茫乎野馬之吹人也旣扁以今名而命晉安張以寧記之以寧知叔成者也爲言曰夫喧寂存乎人非境之謂也戚忻由乎我匪物之謂也叔成先從其先大夫復初公尹江陰已能滌去紈綺卜築川郭之南圃有泉石松筠室有經史子集其忘年友澹齋劉侯題之曰泉谷小隱而泉石王先生序之江淛右輍韓公叔享曁海內名士皆詩之後居京師之思戊裏又能屣視軒裳構艸堂以燕處𨿽夜風雪必延朝士之知已飲酒賦詩不輟也故淮西憲僉王公繼志題之曰聴雪齋仍爲記焉而禮部尙書王公師魯及朝行之舊故亦皆詩焉斯二者皆靜怡之實也今玆之於廣陵亦然豈必效深山之木石而後以爲靜待隴上之雲月而後以爲怡哉子知其趣與境俱融樂隨物而寓非有得於問學者曷足以臻玆叔成名繹仲方按察先生之孫可與大參張公之甥今翰林學士承旨元朴公則其舅也其家世問學淵源蓋有自云

泉石山房記

錢塘山水佳麗甲江左其地爲勝國故都民物繁夥閭閻櫛比置圃無所而吳山屹立闤闠中兼城市山林之秀其佳麗又甲於錢塘士人郝思道實時築室焉崇石於庭曬泉及澑白雲時來皓月下侵玩而樂之仍效晉人枕石潄流之旨顏其藏修遊息之居曰泉石山房繪而詩之介其友虎檢閱大舉請予文予謂吳山固甲於錢塘然而世多豢酣富貴汗血聲利者鮮克領其趣而顓其樂惟尙志讀書弗味世腴寂寞以爲徒澹泊之與娛然後能有而樂之與人人殊予聞思道先世居莒之沂水幼侍先大父禦史南行臺父正卿掾江淛行省因僑於是而居焉以鍾鼎之家膏粱之習顧能翛然於泉石之好玆固世之所尢罕矣予家武夷三山之曲縻祿京塵寢負歸約其愧思道何如也遂以大舉之請爲記之

石室山房記

石室山房者晉人王伯純甫名其僑於楊之居也石室者何晉屬邑洪洞之鎭也居楊而名晉者何禮不忘其本也按志晉於今爲平陽郡石室山距郡三十里而近邑治在焉天黨之所蔓延河汾之所盤繚穹崇而茀欝气欲壓闗左其狀蓋類嵩少二室故云伯純之先邑巨姓家於其麓自父始僑居於楊將四十年矣念楊信樂然非予土也乃築乃構扁以今名牀有橫琴架有古書每坐於斯奮懷故宇心馳而神往徘徊而戀嫪煙朝霞夕翠蒸藍滃恍乎浮動幾席杖屨間不知身之越河山而旅於斯也徵予記示後俾弗忘嗟夫古者於鄕不去也有故而去則哭於墓而行重之也蓋夫子父母魯也而恆稱曰吾宋人先世所本豈遽忘之哉後之世田弗井授士無土著縉紳左丘隴東西南北托處始弗常唐韓公昌黎燕人也而家於鄧宋杜祁公越人也而家於睢陽吉之歐陽眉之蘓而於頴於常若此者皆是也槪以古之道其有惻於其心者乎故周元公之僑於南康也南康無濂水也公以舂陵之水姓其溪焉則猶夫子意也伯純取以爲法是豈不古歟𨿽然以予觀於伯純材超卓气英邁類古人之學又甚文訃日當嶄然掇科第懷章綬過家上冢撃鮮會族裏聲光燁燁然晚歲名遂幅巾西歸指是山曰吾先人所釣逰尙無恙如古人之不去其鄕未可知也記無庸亟作可乎伯純請益堅則書以遺之

山隱記

海陵石君玉名閏居之室曰山隱遂以自號蓋繇字以起義也其侄光霽從予遊因見其子子驥焉其貎溫溫而習於禮也其言恂恂而敏於學也予嘉焉子驥以山隱請爲記予嘆曰子之嚴君之居於斯也取義於斯旨哉今夫玉之蘊於石而隱於山也混於燕璞伍於楚瑉含章體素泯然未顯人豈知之哉然而孚尹旁逹虹气上昭津津然煜煜然光澤乎崖崿照燭乎林木然後荊之善工始攘臂而睥睨焉山乎烏得以隱之也蘊諸中也深則夫發乎外也著宜也火之烈也豈不赫然可怖哉然其焰方赫然於其上而其色已晻然於其內矣固不待爲煙爲燼而其气已索然矣是故以粹然至溫之玉而畀之赫然至烈之火蓋至於千日夜而不一變色焉於乎的然而日亡闇然而日章居子小人之徑庭詎不以是哉予𨿽未識君予知君之山乎隱而山之終能隱乎君哉君之子之侄之習禮之敏學翹然一蛻去乎紛華麄厲之習予固未識君而識君之明於義方不變於流俗也審矣於乎玉琢而成器也人學而知道也古之人言然也予何時見君相與索言之遂以其請爲之記

聮桂堂記

古者崇重其人則必更名其居以表異之康成之鄕曰鄭公以其徳慈明之裏曰髙陽以其才王彥方之義其鄕曰君子張嘉貞之貴其裏曰鳴珂自漢唐氏則然今杭郡更名吾沙君子中所居之山曰聮桂蓋猶古之意也乎其名聫桂何子中之二子善才善慶同登至正辛卯進士第也郡守嘉之以子中所居之山舊名螺螄之弗稱也故更之以今名子中拜聖天子之寵光樂賢侯之美意而喜二子之克肖遂以扁其所居之堂因山名也夫唐人以登第爲擢桂蓋自郤詵所謂桂林一枝始矧二子之蟬聫於一舉者乎噫亦榮矣抑予聞楚屈子之爲騷以香艸比君子而桂與蘭爲首稱豈不以桂爲嘉植孤芳於眾顇之中猶君子之特立獨行其修名姱節埀芳於千載不與艸木同盡者有足尙也耶昔我朝之始設科也指意若曰吾得一範文正公足矣夫範公所以埀千載者匪他焉亦曰先天下之憂而憂後天下之樂而樂古之君子之用心焉耳矣祖宗設科固將以羅天下之豪傑而天下名豪傑亦詎肯捨是途而他出哉自始兵來立功立節振起時運者類多從是出蓋吾進士之崇重於斯世也久矣是故以之樹石題名於太學者聖天子之勸於天下也以之名所居之山者守之所以勸於郡也以之名所居之堂者父之所以勸於其家也吾知予子中之意必不志於榮一時而止也噫士之生世榮顇盡於百年而芳穢埀於終古二子者其尙勉其所以爲崇重之道哉予於子中忝年弟視二子猶子也盡發子中名堂之意而記之亦所以勸也二子其尙勉之哉他日予將屢書焉若夫紀山川之奇勝述室宇之幽邃非名堂大義所繋不書

和樂亭記

鄞故待制吳公之諸孫昆弟三人旣分復合同居共爨扁其堂曰存義立規約請族叔父二人主之設顯考像中堂率男女序拜而訓以孝弟雍睦禮成於是叔父析居五十年矣喟然嘆曰吾侄行古之道於吾心有戚戚焉吾與侄𨿽有親疏然吾祖視之一子孫也亦願合而一之以承先志也再議而合則敞元分之廳堂逹於中庭告於祖會食男女於中堂辟東軒爲祠堂合考叔祖考之神主其中約以朔望祭以四時男會食堂東楹之勤儉齋女會食堂西楹之敬讓齋堂東軒以訓子孫曰耕誦齋西軒爲叔侄之居曰全義齋祠堂後東楹爲棠蕚軒東三十步鑿池引泉蒔竹藝木築亭焉以爲兄弟宗族燕會之所顏曰和樂伻來京師請爲亭之記予嘉其處置纎悉具規約中幾前代所謂今無古或聞者古有同居不分如張公藝者有兄弟義讓侄娣姒不敢爲不義若楊播栁開者有少長有禮出內有規如崔孝芬栁仲郢李相昉者未暇悉論若公藝之書忍君子猶以爲未盡天下事彊爲於一時者固易樂爲於久逺者誠難使其忍之忍之而又忍之忍之蓄而不化積之滋久一旦將恐有決裂泄發之憂矣吾讀棠棣之燕兄弟先陳死喪急難裒隰鬩墻之情而六七兩章乃備述儐籩豆鼓瑟琴飲酒好合之意蓋以人之惻隱常發於危難交至之初而嫌隙毎生於親狎無虞之日必也酒食以將其和聲音以致其樂則動蕩交通欣合無間將不結而自固斯其爲久逺之道乎是詩也非大聖人孰能爲之吾聞今吳氏有士章者仕爲海道都漕運副萬戶退而養恬於是亭也黃冠野服而事田園耽詩書以自娛悅親戚之情話果爾則倡始而成終吾望於士章拳拳也遂記以朂之其族叔名元亮能仁其兄弟長士圭吳縣簿次士章也季天臺尉瑛

虛齋記

虛之爲義至宏也天職乎覆不虛無以冒萬象地職乎載不虛無以蓄萬形海長乎百谷不虛無以納萬流萬竅之於風也不虛則聲無以出萬隙之於日月也不虛則光無以入萬品萬彚之始終終始於陰陽也不虛則气無以升降而消息其用於人也埏埴之於土範模之於金鑪韝之於火舟之刳木而行於水與夫宮室牖戶車輿器用之屬微而一鍼之於縷妙而十二管之爲六律六呂和五聲協八音以動天地而感鬼神者一不虛焉其用不行矣何也凡有物必有內有內必有虛也豈惟物哉穹壤者太虛一大塊也圓顱而方趾者宇宙一稊米也耳目口鼻皆虛以爲用也一息不至其用盡廢惟夫統乎兩間宰乎萬有斂之方寸散之八紘超然而獨神巍然而獨存者一廓然而中虛者也然而虛與實豈二物哉虛則明明則靈不能實者不能虛也虛則受受則益不能虛者不能實也易繋辭曰周流六虛語道之體惟實故虛也咸之象曰以虛受人語學之方惟虛故實也昔者予嘗讀易至於中孚其卦二陰中虛全體也爲中孚二陽中實二體也亦爲中孚蓋始而懵焉終而悟焉程子深知易者故曰有主則虛又曰有主則實程學周朱學程故易通曰靜虛動直易贊曰理實而事虛用有而體無此古之內聖外王之學吾儒用以爲修齊治平之具者自夫玄學勝而道喪世也於是語道學者多諱言虛慮其泥於言而獘也噫茍悟其意言奚獘焉燕山傅君子通以治易第進士儀朝行著聲實也有年矣今繇太常博士拜監察禦史以其學易之齋命曰虛者徵予記夫學須靜也齋者靜學之所於也子通知予者予知子通學周程朱者也知易者也不泥於言者也仕優而學將以修齊治平大其用者也予又病夫近之學者獘於言之泥而意之懵焉者眾也故爲索言虛之爲義而徵諸易噫無子通無以發予之云云也乎

存存齋記

萬物並生乎天地囿於气者澌而盡麗於形者敝而壊能存其存者蓋鮮也大塊之在太虛也亦然惟夫妙於動靜者神而不物也是以能物物而不物於物則有巍然而獨存而大於萬物者矣然而天地至巨而無心萬物至微而無覺惟一也以能存其存而人焉持吾之藐然而接彼之棼然者可欲誘其前可畏怵其後可忻可厭可怒可愕麋來捷出以乘吾之左右於是逐物有遷不克以存吾存而人翻不物若矣靈於物者得不惕然而深省乎靜而存以立吾之體動而存以審吾之用存之存之存而又存之至於無時而不存焉夫是謂之存存夫子之繋易曰成性存存道義之門是存存者吾性之固然而非有待於彊而存焉耳一旦出而推吾所存者以任代天理物之寄處紛綸盤錯之會當撼揺震蕩之衝理亂之幾安危之際毫釐千里呼吸勢殊而吾舉有以應之彼之萬變者有窮而吾之一定者無窮舉不足以撓吾之存存噫斯自古在昔聖賢相傳開物成務之學蓋若此斯豈昧道懵術狹量膚識者能之哉滕郡李公孟豳奮進士揚省臺參大政位獨坐聲華煜然蓋進於是而仕優務學滋勤不怠讀易之齋命之曰存存云昔者竊聞之三代相業之隆本於學漢唐旣降未之或見焉今公不哆然於有譽於天下者方欿然於有存於一已者命齋之義固本於易繋意其言之重警之至抑亦有取於詩敬之敬之之義易其亡其亡之戒者乎眞知聖賢之學哉自兵興來廉恥道缺墨縗蒞事習爲故常公以滕國太夫人之薨去位居廬累詔固辭廷議卒不能以奪方將計日持終制而以丞弼起公玆固未足以多於公者而扶倫紀惇風俗有禆於斯世斯文實甚大亦足以見儒者之所存君子以是必公之能保晚節而畱不朽也已矧辱年好其尢望於公也深

升齋記

河東皇甫希南徵予記四明髙士範君之升齋希南卓犖少許可予因知範君非庸眾人比戱之曰升齋遊方之外者方將控扶揺而上出塵埃野馬之表以升乎沈寥之天而息乎鴻蒙廣漠之野身其寄也而何有於齋齋寄其寄也而何庸於名名彊名也而又奚以記爲暇日行南城遇希南邀予觀所謂升齋者主人出與語蓋韓康之流也肅客入酒三行出家乘乃知爲故勝國從臣子孫世儒家子寄迹老氏乃爲言曰在易木生地中其卦曰升人見木之升而不知其所以升也及靜而察之萬物之生乘气機也植物之生夜半之時也平旦而時之露之上於其端者累累若貫珠予於是悟焉陽升於子物升於子易之復孟子之夜气也然而不降不升也不翕不辟也靜以培之虛以俟之勿揠其長而滑其自然復之閉闗也夜气之養也積而久之無一時而非子而非復也升之象曰君子以順徳積小以髙大非知道者其孰能識之君之寶謨少師稱邃於易安得起九原與之言哉君聞之若有悟遂請書以記

秋堂記

陳子讀書豫章西麓有堂焉俯臨深淸遙攬環翠天雨新止涼颸時來坐而占畢間焉遊息蓋一塵不畱凜乎其秋之淸也陳子樂之取韓子語而命之曰秋堂云旣而以事會之來也起而馳騁乎中原揚歷於潭於汴於浙也十年矣乃以承制作郡於江東之鉛山參謀於賈公之暮府政和平而民恱豫亦可樂矣然而回矚故鄕之舊堂屬時多故𨿽企予以望之而有邈若異域之隔者乃悵然而歌之曰秋堂之渠渠我夢歸兮讀我書艸萋萋兮如帶令我思兮故廬再歌之曰秋堂之愔愔我夢歸兮弦我琴鶴躚躚兮以舞令我思兮故林洎來輦轂縉紳之士聞而釋之曰厚哉陳子之志也然予聞秋也者揫斂之時也堂也者髙明之所也揫斂以實其蓄髙明以廓其施以大參賈公之賢而佐以吾子之才滌彼煩歊播之淸風拯彼泥塗奠之堂宇將見自東而西舉大江數千里而澄淸覆庇之斯其爲秋堂也大矣在易之兌爲正秋也君子以朋友講習又曰說以先民民忘其勞子之前日讀書是堂也意其講之素矣前日之學今日之用也尙勉之哉尙勉之哉陳子曰某之志也敢不敬諸陳子名良字文謙今延授行樞宻院都事尋攺知鉛山州從民欲也

河圖精舍記

古之學者靜必有以養其心故居爲之齋動必有以著諸目故左爲之圖河圖者古之聖人則之以作易故予友滿子光國之學易也圖之於其齋居之精舍旣以名之復請予記之予語之曰近代居室之成率記其某山水何歲月孰營建之事而曰記當然也吾將爲子記其事耶今子家於滕齋於嶧山之陽著書曰某曰某不攻舉子業兵興以明韜鈐召辭不就起爲秋官主事員外郎退而避地於東西南北於京師僦屋以居糴倉而食未之有定處也顧予奚以記又曰古者戶牖盤盂幾杖之屬皆有銘皆取其義以示警齋之記猶戶牖之銘也吾將爲子記其義耶則河圖之著在易書魯論有其名無其數鄭玄謂有九篇亡其書自孔安國劉向歆班固謂授於羲魏闗朗謂其數十宋劉牧謂其數九而考亭朱子是闗非劉證以易大傳亦未的指其爲圖故魏了翁戴九履一其數員疑邵子以九爲圖謂朱震張文饒精邵學者朱引列禦冦張引幹鑿度及張衡傳九宮數疑九爲是或又謂卽先天圖或又謂與太極圖合者是或又謂九十皆河圖特有合散之異或又謂洪範九疇取諸圖其數九其疇取諸書其數十未之有定論也予又奚以言𨿽然予於滿子無言不可也夫數原於理理備於心心一焉而止矣中乎天地者人也中乎人身者心也中乎河圖洛書者五也數起乎中萬事萬化生乎心是故曰心太極也曰先天圖心法也遡而上諸圖亦然蓋昔易之未作圖在天地聖人之心也聖人作易特因圖而發耳圖不出易其不作乎今子之學易固將圖諸心豈獨圖諸目子能因朱子所云圖書相爲經緯者以求羣聖人之心茍得其心俯仰之妙契逺近之畢取則萬象森吾前圖無文也無乎而非圖之文八荒在吾闥居靡定也無乎而非居之廣圖奚必乎滎之河齊奚必乎嶧之山也乎噫予言亦贅矣𨿽然子於易庶乎知進退者世孰能捨子子其將用世矣名遂身退然後歸而精舍以旣子盡性至命之事必有授子以眞河圖如謝疊山先生之遇異人者予亦志於斯他日南歸過滕相逢於林下尙有徵於予言云滿子名尙賓

苦學齋記

今中書參知政事臨川危先生之始遊於京師也寓迎陽之裏名齋居之室曰說學而學士掲文安公記之時歲行至元之戊寅今卄又五年矣更以苦學爲之名且命晉安張以寧爲之記以寧竊聞諸易兌說也其象曰君子以朋友講習節以議徳行也其彖曰苦節不可貞是故學由習故說由說故樂魯論首言焉過時而學則勤苦而難成記禮者病之豈不以說也者樂之漸也苦也者樂之反也乎先生持旣成之學出而仕盛治之朝遇知於君相致位於丞弼舉四海一世之人物而陶鑄之蓋有大於有朋自逺方來之樂而無愧於教育英材之樂也久矣始之命名人固謂先生之已謙今之易其名人又謂先生之愈謙然區區之見竊獨以謂先生之謙固也而先生非茍爲謙而已也昔者吾夫子之稱顏子曰於吾言無所不說又曰不攺其樂夫旣由說而樂矣而揚子云曰顏苦孔之卓豈敢爲異說哉蓋見其大則心泰心泰則無不足斯顏子之所以樂也當欲罷不能之時旣謁吾才之際亦旣見之矣愈企而愈不及焉不用吾力不可也用吾力滋不可獨得而無苦於是乎嗟乎非直顏爲然也古昔聖賢皇皇汲汲也兢兢業業也憂勤而惕厲恐懼而修省也造次顚沛無一毫一息之敢縱逸也何也其見道愈大用心愈小也彼二氏非無見也而張皇矜侈曰我靜我樂也逍遙吾遊也猖狂恣睢卒無所底止君子不學也先生誠有見乎是非茍爲自謙而彊以自苦也𨿽然人見其苦不知其樂我見其樂不知其苦之二者蓋有並行不相悖者蓋有自得難以語諸人者而先生顧命以寧爲之言豈以區區之不敏或可共學於萬一乎夫三代輔相之賢本諸學今先生仕優而益學固儒者之所幸見而喜稱而況學顏之學希顏亦顏蓋古聖賢所期於人人者而以寧於先生也庸以是言進噫謂予爲言而諛夫人之執政者於予求之知也而謂知先生也乎旣復於先生請以是記

無間軒記

其歲至正庚寅始識今翰林侍講學士徐君施畚於漷守汪同年之寓館予固得其爲人嗣是不數數見則聞君以編修徵不起去歲逆臣干紀君又奮然倡大義夷大難當事無狐疑成功不表暴養恬詞館與予爲同寅予世罕甚知者於語鮮所契與君言輙於心有莫逆然於是又悉其爲人蓋君爽邁而縝宻沈深而果決予瞠若乎其後也間語予以所居城南之勝有軒焉俯臨平野迥然曠然外與空際無一嵚■﹝山上欹下﹞磊落之間乎吾前者而吾心亦與之爲無間子其爲我記之予辭然非記其事不可勉爲言曰今夫道也者一也無間也有間則二矣天地之不息無間焉耳矣日月容光也而窒之斯有所不照矣源泉混混也而壅之斯有所不行矣何居彼固有間之者也然而有間者人也天地固未始有間也聖賢之不已亦無間焉耳矣人也豈不若天地與聖賢哉然而卒於不若者則亦有以間之者矣譬之鏡也而間之以微塵則其明爲之不完衡也間之以輕重則其平爲之徙失是豈鏡與衡之固然哉然則人人之學爲聖賢也無他焉亦去其有以間之者焉耳矣去其間斯無間矣𨿽然是求無間者也而猶有一間者存焉惡醉而有意於矜莊者動於醉視恬然若無醉者猶有間也處富貴貧賤而有心於忻厭者動於富貴貧賤視泰然若無預於富貴貧賤者猶有間也蓋傳易艮之彖曰內欲不萌外欲不接是內外之無間也定性書曰與其是內非外孰若內外之兩忘也兩忘則澄然無事矣無事則靜虛動直故擴然而大公物來而順應至哉程伯子之言乎噫自昔學聖賢者非資豪傑者固不能予觀施畚蓋學而進於是乎夫其樹立其成就蓋亦事至能應而不以動諸其中者乎審如是也之其心固非有待於境也而於是軒亦寄焉耳矣而又記之也奚有有聞而問予者曰子之言過髙矣予笑曰予與施畚言子姑去

冰雪庵記

汝寧維山之北有山曰大乘浮屠師北山梓公之舊居也師產廬陵長學佛衡山之福巖寺北渡長淮愛玆山而築室焉羣峯環合萬木陰翳水流竹間■﹝氵虩﹞■﹝氵虩﹞有聲炎歊之月陰寒薄人因名庵曰冰雪志其境之幽閒且自表其淸苦云旣避地來京師仍舊號以扁所寓承旨晉張公監承撫黃公皆爲記其命名之旨備矣而復請言於予予惟師之名庵其有冰雪乎爾蓋寓言也其無冰雪乎爾則亦惡乎無之世之語道自其無形者目爲虛繇其有理者指爲實惡知夫天地之間何莫而非虛何莫而非實也嘗觀於物矣隕霜能殺物也而雪不能以殺物飲水能病人也而冰不能以病人之二物者至陰之中至陽存焉陰陽固一理也舒而爲生慘而爲殺靜而爲無動而爲有虛無虛也實無實也儒者窮是理也佛氏謂理爲障而豈外乎是理哉寂而常感陰亟陽也感而常寂陽亟陰也𨿽不外乎陰陽而不囿乎陰陽也無生也而未始無生也寂滅也而未始寂滅也而世多以槁木死灰目之亦豈深知彼者哉溢乎兩間無一物而無陽無一息而無生也木之槁灰之死則生之理息滅始無陽而無陰耳冰也雪也至陽之所存生理之所存也豈槁木死灰之倫哉師名是庵之旨其果出於此乎如果出於此也夫豈膠於境癖於淸苦者乎予觀師邃於禪爲詩甚淸稱其庵名且樂與儒者遊於予尢稔故爲之極言窮理之妙以翼之

蒼雪軒記

曩予宿淩江之驛夢雪堂之仙人與予遊於淸涼之所於時秋暑方殷烈如惔焚稍小進則碧鮮連云四無隙曛雪焉蒼焉非黃非白非綘非黑繽繽奕奕紛紜蕭索飛揚委積疏欞洞辟潑衣沾席翠光欲滴以爲雪耶陽曦炎赫雪於奚得謂非雪耶髮毛灑浙弗寒而栗俄而見有翛翛然若衣王恭之■﹝敝上衣下﹞躡東郭之履飄飄然詩思穿天心透月脇與雪而俱淸者仙人顧予而笑曰是蒼雪主人卯金之子也子不聞堪輿有至淸之气乎竹之淸與雪宜詩人之淸與雪所宜然而是雪也非雪之雪也雪之爲雪見睍則減非雪之雪石爍金流而不能爇昔予過嶺詩髙僧之竹軒曰蒼雪今以其是名軒也庶知慕予者予觀於易震爲蒼筤故其色蒼與雪俱化故其气涼子其志之予旣寤不知其何祥尋道於邕通守劉君可與善爲詩其種竹之軒曰蒼雪請予記恍若神遊所覩者始悟予曩之爲正夢也爲道仙人之語且朂之曰夫天以堪輿淸炁賦於人非欲其獨淸於一已而止也皇上以千里重任分而屬諸子於雄於邕今於梧不踰年而三命徳至渥也子其舉炎陬瘴徼病暍瀕死之遺氓內之淸涼之所然後灑子之軒之蒼雪洗濯而蘓醒之則子之爲軒洞然我闥不旣大矣乎夫豈一竹一雪之云乎君韙予言則書以爲記

訥庵記

予奉旨使安南道廣東行省從事觀子毅以選爲輔行君世代比簮纓家才通敏而志明銳於事咄嗟皆辦集於左右周旋皆中節於史氏書纚纚如貫珠時出爲詩淸安而有體間請於予有讀書之室名以訥庵前左丞番昜周君伯溫爲篆其額願申其義以自警予嘉其仕而不廢於學也爲之言曰子之名庵由字而起義蓋取諸魯語夫子之所謂訥者言人之賦質近仁者耳子朱子釋之曰訥遲鈍也異時又曰君子欲訥於言此則爲學者言子思子於中庸曰言顧行曰有餘不敢盡正以釋訥於言之義也今夫訥於言者異乎人之易其言者也利口捷給佞如湧泉固非訥也結舌緘黙噤如寒蟬亦非訥也惟夫致謹於言如手挈瓶弗輕於瀉如持彊弩弗輕於發若是則不言則己言乎當理而寡尢矣世之學者常患恃美質而怠於學誦聖賢之言常患於得其言而弗悟其所以言嗟夫吉凶之樞機系乎言賢愚軌轍由乎學方今用材一洗前代循資之獘子毅之顯於時無疑也仕而優益學予尙爲子勉之予耄矣欲訥於言未能也奚以爲子言昔者子程子四箴之一發明聖師告顏子非禮勿言之旨詳且切矣予申爲誦之

曲宻之房記

京師之崇眞宮毛眞人叔逹與予好也爲其弟子長樂林眞士請記其曲宻之房予堅辭請不置則問其制何居曰房在龍虎山上淸宮洞玄院中院造於其祖耕隱鐂公而房尢號雄偉前當雷壇林木翳如上淸常禱雨焉後直靖通觀鶴歸亭則三十代天師常煉丹焉瓊林臺峙其左外史薛玄卿所築像山巋其右則林先生讀書之所也其境又絕幽邃問其名何以曰眞士幼頴悟嗜詩好琴而攻畫學士虞公第其山水慕董元巨然墨龍方董羽而扁其畫室以是名人罔測也予讀道經見有所謂曲宻之房蓋道家所謂天尊雷祖領諸眞宰所遊者虞公以是名之顧予記之何敢也請以儒者之旨言焉曲宻之名意者其猶韓子所謂繚而曲窈而深之義乎大抵古之妙於畫者多得幽閒寂寞之中而超於筆蹊墨徑之外故有閉戶不出者有解衣盤礡而臝者夫其居幽則其心靜心靜則其神全神全則其趣悟眞士之迹蓋進於道矣虞公之命意其或出於此乎叔逹又爲予言眞士多居山中先天觀或乘月登天風雲外淩仙人岡歷塵湖聖並陟琵琶諸峯若將遺一世而覧塵外者出而觀錢塘潮探會稽禹穴攬山川英華予同其鄕固未識而必其有悟若予言也夫眞士名庭揮字汝玉天師命主福之紫極宮兼怡山沖虛觀未就以大宗師命今住長樂東華宮佑聖觀眞士者參政危先生構之也其先世有諱運者南唐兵部尙書淮南節度使云

知愚齋記

眞定張君士進來長邕幕之半載府以治稱予使安南道是郡君進見以其講學之齋居名知愚者請予記之予曰嘻子豈愚者哉古者以愚稱者柴之愚質之偏也寗之愚智自全也顏之愚幾乎聖之賢也是三者非眞愚也語曰今之愚者詐中庸曰愚而好自用彼惟不知其爲愚也故欺於人而爲詐狹於己而自用斯其爲眞愚也茍知愚焉斯不愚矣大抵世之仕者每病於用智而自私好名而已甚是故察見鳶魚古人所忌黑白太明識者憂之聰明絕人守之以愚斯君子之道也今子之贊畫於玆也舉十九年流離殘苦之遺氓飫饑而燠寒之數千里魁結文身之獷俗皆馴援而帖伏百萬兵需咄嗟亟辦此非逹而果於從政者不能也子其果愚乎其不愚乎今子自名以知愚予何以處子識時而通務非柴之愚也逢時而向用非寗之愚也非徒知之亦允蹈之仕優而學子其志顏子之如愚乎語云用之則行實而若虛子非顏焉攸學乎諺有護予許人之已汰者則其語之曰儒先不云乎顏何人哉希之則是君謝曰敢不勉諸遂書以爲記

古田縣臨水順懿廟記

古田東去邑卅里其地曰臨川廟曰順懿其神姓陳氏肇基於唐賜勑額於宋封順懿夫人英靈著於八閩施及於朔南事始末具宋知縣洪天錫所樹碑皇元旣有版圖仍在祀典元統初元淛東宣慰使都元帥李允中寔來謁廟瞻顧咨嗟命廣其規未克就緒乃至正七年邑人陳遂嘗掾大府慨念厥初狀神事迹申請加封廉訪使者親覆其實江浙省臣繼允所請上之中書省眾心顒顒翹俟嘉命會遂以光澤典史需次於家於是致力廟宮祗迓殊渥帥諸同志請於監邑承務公觀由典史魏﹝某﹞薛某上下翕合抽俸倡先雄資巨產聞義悅從禬禳祈禱逺邇來者歡忻樂施遂斥金楮鳩工徙新作香亭外內者二六神祠生成宮各一重修儀門前殿後寢梳妝之樓下馬飲福之亭像設繪飾丹漆杇塓之工咸極精致前甃石垣以翼龍首後浚水渠以殺潦勢又辟生祠以報承務公之徳經始於丁亥秋迄戊子春落成壯麗輝煥怵心駭目邑之耆老敬祭聳觀以爲有廟以來未觀斯盛殆山川炳靈明神埀鑑待人與時勃然奮興者也請爲記之以寧惟吾閩之有神光耀■﹝宀禹﹞內若莆之順濟漕海之人恃以爲命有功於國家甚大綸音薦降褒崇備至今順懿夫人禦災捍患應若影響於民生有徳豈淺淺哉廷議必有處矣遂也能出心力因時建績民不勞勩亦可謂難已遂記其事且繋以詩曰瞻彼臨川新宮峩峩六珈象服如山如河維帝好生神能大之維民敬祀遐不愛之峩峩新宮於彼臨川維子赴母人心同然秔稻滿家旣多牲酒神人具驩疵癘罔有不殈不殰民生振振何千萬祀事我神明

古田縣增廣城隍廟記

郡邑皆有城隍祠由唐始古田祀順寧正應靈顯劉侯報本也吾閩自無諸扶翼漢室民爲冠帶迄唐開元獨斯邑未造劉侯蓽路山林乃疆乃畆挈而歸諸職方氏風气日開富庶以教公卿軰出科第蟬聫諉曰觀察常公之澤屯田李公之化致然水木原本繄吾侯之力也在禮有功烈於民能禦大菑捍大患者歿則祀之侯之功之烈光昭圖諜視古之祀法奚其愧夫豈他郡邑可比歟祠在邑西麓嘉定加前號提封百里寔與長民者共理之翌庇生人除其邪祲雨暘祈禬有應如響革命初邑罹多故靈迹益顯邑之吏民念無以報侯恵乃大徳八年甲辰肇謀卽侯之祠增廣基地拓前墉以致其敞鑿月池以儲其秀伉儀門以偉其觀立協殿以明紏察屋二以奉檀施之祀亭一以爲飲胙之所圯棟腐瓦咸易其舊至順中復得邑尹趙公孟吁丞胡公薛徹二宰咸孚誠意贊導創堂一所位曹司之官以昭其崇嚴像設具新黝堊交換訖功於至元丙子於是髙明完麗稱侯之功烈與吏民尊祀之意募財買地成是役者邑人陳天益何公益髙天益程原福請以寧記之以寧策名一第寔侯陰相之自顧凡陋曷足以揚神休而廸民志哉抑嘗聞天地之間萬古不敝惟一正焉耳神人一理也幽顯無間也心不欺所以祀神也善必積所以求福也侯之嘉恵是邦豈有旣哉拜侯之祠者式訛爾心毋謟毋瀆尙毋爲神之羞是爲記

臨江府管繕記

臨江郡當東西二廣之要衝衷吉袁筠孔道自出地劇而務煩比仍兵燹鞠爲荒墟旣歸職方簡在淵衷愼選良牧於是建昌守云州劉公子貞繇治最升知是府公旣視篆任勞徠撫安爲已責廉公幹敏視官猶家乃薙艸萊除瓦礫顧惟府治毀靡一存鳩工創建朝夕督勵絲毫不擾民用讙趍經始於丙午歲某月落成於丁未某月三皇先聖治教所先廟舊頹圯奐然一新社稷之壇郵傳之館以次並作繕營津梁平治道路三載政成百廢俱舉於時同知張士俊通判魏某經歷徐某知事李某協心均慮克相於成今將更而入覲也吏民感恱偕畱不獲眷懷徳恵將勒諸穹碑令甲不可若泯而不書則來者曷勸乃守禦官濠梁夏以松爰因眾欲懇請余文適使日南道聞輿誦喜治世得人而生民奚幸也筆簡牘俾後有徵焉公名貞發身冑監所至有治聲

廣州衛旗纛廟記

皇帝奉天承運乃大正四方命徵南將軍中書平章政事廖公戡定百粵今江西參政何眞以廣東列城來歸洪武紀元之四月公緫率大軍建牙於廣是月平三山賊七月平山南龍潭諸寨十一月開廣東衛嶺表咸靖越明年三月有旨大都督府卽所治後立旗纛廟有旗有幟悉庋於中歲春驚蟄秋霜降祀以大牢天下守鎭官於緫衛各立廟視京師典禮如之於是同知廣東衛指揮使司事胡通指揮副使張仁傑協心恭命度材庀工是月行中書省肇立於廣東四月平章公將入覲於是參知政事周公某寔來以督以勸遄底奏功面勢端嚴構締堅壯涓吉落成遂告於眾曰粵昔雲气爲旗創自軒後茸頭建纛昉於嬴秦繇漢迨今用主帥律訓齋顏行摧堅破銳有神是司方當華夏寧壹之日益儲戎備以戒不虞蓋取諸易聖謨宏逺矣凡我攸司仰祗睿算嗣守敬共時祀蠲潔俾神顧享祛災發祥永靖炎徼庸固我國家丕丕基於億世玆惟懋哉是役也左右司郎中顧文昱員外郎王某都事朱傑贊劃其省副使範某自潭移戍與有庸焉衛知事劉時和督其事而親其役者衛鎭撫張祜也皆宜書

○墓志銘

學海陳君墓志銘

鄕貢進士前杭郡掌教東陽胡瑜手狀踵門拜請曰瑜先外舅陳府君長吳學道書院蚤退休迄終於家蓋慕漢邴曼容宋蘓相國訓子孫守家法傳家學恬進士者惟先太常公婿於陳府君寔先宜人再從弟瑜陳出也忝甥館又世親若潘楊氏古稱艸木吾臭味也先生好我先君願施及陳氏恵賜之銘庶存歿有耀焉辭不克謹按狀序而銘諸序曰君諱憬字希賢世居婺陽東之長塘曾祖某祖某考嚞號可山世濟其學稱鄕善人可山公教於嚴君生而夙慧讀書一再過輙成誦入趍庭外就傅頴然出常兒表旣熟語孟六經則慨然有求道志未幾以弱冠繼主家政不茹吐能樹立凡俗尙衣服輿馬舉不以屑意用能拓先業而大之婿同縣蔣氏家蔣故多貲君亦介然不爲動去家三十里而近歲時月朔必歸省母惟謹蔣翁老未有嗣君爲持門戶翁喜之書劵分田宅三之一以遺君君毅不取祗受先所與奩田二頃邑士多之年三十用薦爲平江學道書院山長時文科未興故翰林侍講學士鄧文肅公文原在儒臺村君故也延佑丁已春始上教養有法吳學者稱焉數月丁內艱尋喪內助還舊居慨然曰古者仕以爲養今祿不逮吾親復未能從政以致君澤民幸有獘廬薄田舊書以自樂足矣而奚屑屑往來爲因家居不復仕以未疾卒於至正乙未十二月十四日君生至元癸未正月朔旦至是年七十又三後二年丁酉三月壬申塟所居後山之原惟君門地儒雅異間左委巷者才敏志剛直气不屈而惇信急義周窮卹患於宗族尢篤天稟儉素寡欲薄奉而輕貲重禮爲酒食治具接賓客朋友甚腆性復倜儻善論談來者見如舊識於瑜之考太常君同志業旣親且友蚤情好最篤中契闊深相念晚而太常致其事君居間數相過從命酒賦詩至累日綢繆不忍別同裏樓隱君道山學慱行方少則友善晚歲延之家日夜語相切磨益就恬淡平實樓卒無嗣祠之別室命子孫歲祀之君子有以識君之所存矣生平喜爲詩文多無畱藳沒後其子輯放失得若干篇爲二卷曰學海遺槁學海其齋名也蓋君慕靜存動察之學將由博以至約又旁求所謂出世間法者別號了心居士配蔣氏以婦則稱先三十六年卒今塟其墓次男子子二人宗孟宗可女子子三人長適許恂次瑜也次胡爲霖孫男六女孫三曾孫男三於乎曩者宋社旣屋江左大家巨室率與之俱替而長塘陳氏獨巋然比年兵禍盈海內縉紳顚踣不可勝數獨君與太常君同享壽康繼沒一年中考終承平日一不聞金革聲天固匪私於君也易之云積善餘慶豈虛語哉狀又稱君材徳不爲世用天將大其後宗可有文能繼志不墜必其有徵也予謂其信然乎銘曰逝者沄沄不往者存孰培其根枝葉弗蕃吁嗟陳君惟善之惇我銘斯文以俟其後昆

徐母眞氏墓志銘

故宋參知政事西山先生浦城貞文忠公七世孫諱妙靜妻同邑徐氏諱時懋字宗勉宋都官郎中盤隱先生其六世祖也文忠私淑朱氏學者稱朱眞亞文公盤隱交朱氏厚文公欵其居書讀書閣顏其堂遣子從學東萊書稱過臨江必見諸徐君是已二氏家聲雅相埒而父宜子母張氏嘗曰吾女姿淑溫習勤儉閒詩禮必予令子且當吾門者以是歸於徐時方卄歲奉舅姑甘旨備其養相夫子齋祀致其敬年三十三遂喪所天稱未亡人誓無負死者禮賢師訓子孫蘄不忝其先睦族姓小大無所失周鄰黨緩急無所恡節義昭著人無間言卒於至正壬寅三月某日距至大辛亥十一月某日得年四十有四卜某年某月某日塟邑淸湖裏松原山之左男子子二孔錫孔文女子子一適王氏孫男一閏孫孔文從事閩省走京師拜泣乞銘予悼故文獻家率墜先訓矧丁斯時能奮焉自植以無媿赧者蓋甚鮮矣孰有爲父而節爲母而賢後二先生而表表若是者乎在令甲宜旌以勸予太史可無銘乎銘曰眞氏之孫徐氏之婦爲賢婦爲賢母稱其鄕儒先生之後予銘若人曰諛則否

翠屏集卷四

