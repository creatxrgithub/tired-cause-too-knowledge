

欽定四庫全書

集部六

海叟集

別集類五【明】

提要

【臣】等謹案海叟集四卷明袁凱撰凱字景文華亭人洪武中由舉人薦授監察禦史以病免歸事迹具明史文苑傳其集舊有祥澤張氏刻本乃凱所自定嵗久散佚天順中朱應祥張璞所校選者名在野集多以己意更竄如煙樹微茫獨倚欄攺爲煙樹微茫夢裏山蓋以詩用刪山韻而欄字在寒桓韻不知洪武正韻已合二部爲一凱用官韻非姦韻也故國飄零事已非攺爲去去悲秋不自知蓋以凱已仕明欲諱其前朝之感不知據陶宗儀輟耕錄是詩作於至正末乃用金陵王謝燕事下句自明非爲元亡作也至雨聲終日過閒門攺爲羽聲隨處有閒門更不知其防竄之意何居矣宏治間陸深得舊刻不全本與何景明李夢陽更相刪定卽所刋瓦嶽集旣晦集是也隆慶時何元之得祥澤舊刻以活字校印百部傳之萬曆間張所望復爲重刻此本乃

國朝曹炳曾所校以張本爲主而參以何氏本正其謬悞較諸本差完善焉凱以白燕詩得名時稱袁白燕李夢陽序則謂白燕詩最下最傳其髙者顧不傳今檢校全集夢陽之說良是何景明序謂明初詩人以凱爲冠蓋凱古體多學文選近體多學杜甫與景明持論頗符故有此語未免無以位置髙啟諸人故論者不以爲然然使凱馳騁於髙啟諸人之間亦各有短長互相勝負居其上則未能居其下似亦未甘也陸深金臺紀聞載啟贈凱詩曰淸新還似我雄健不如他其語殊不似啟殆都穆等依托爲之【案二語啟集不載深聞之於穆穆聞之史鑑鑑聞之朱應祥雲】然深以兩言爲實錄則頗不謬云乾隆四十五年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

海叟集原序

海叟集雲間袁凱氏所著海叟其自號也防稽楊廉夫嘗作白燕詩及覽叟作驚嘆以爲不及叟詩法子美𨿽時有出入而气格韻致不在楊下其耿耿於叟者要非一日矣按集中白燕詩最下最傳諸髙者顧不傳雲間故吳地叟亦不與四傑列皆不可曉者夫毀譽可盡信哉洪武間叟爲禦史上將戮一人太子固諫而止上以問叟對曰陛下創業之義東朝守成之仁上意遂解未防以病免歸翰林陸吉士子淵叟同郡人間道前事令人侃侃生气夫斯亦足以傳矣而況於詩乎叟名行旣晦集亦罕存子淵購得刻本於京師士人家楮墨焦爛蠧湼者殆半乃刪定爲今集仍舊名者著叟志也夫韓退之唐之聞人也其文至宋歐陽公始暴於世然則如叟者尙奚尢哉仲黙謂國初詩人叟爲冠故子淵表揚甚力君子以爲知言李夢陽序

景明仕宦時嘗與學士大夫論詩謂三代前不可一日無詩故其治美而不可尙三代以後言治者不及詩無異其靡有治也然詩不傳其故有二稱爲理學者比之曲藝小道而不屑爲遂亡其辭其爲之者率牽於時好而莫知上達遂亡其意辭意俱亡而斯道廢矣學之者茍非好古而篤信弗有成也譬之琴者古操人所不樂聞又難學新聲繁艶易學人又喜之非果有自信孰不就所易學以媚人所喜者也若是將使古道復至於無聞焉而已矣景明學詩自爲舉子歷宦於今十年日覺前所學者非是蓋詩𨿽盛稱於唐其好古者陳子昻後莫若李杜二家歌行近體誠有可法而古作尙有離去者猶未盡可法之也故景明學歌行近體有取於二家旁及唐初盛唐諸人而古作必從漢魏求之𨿽迄今未有一得而執以自信弗敢有奪今年罷官歸自以有餘力得肆觀古人之言又取我朝諸名家集欲讀之然弗多得其得而讀之者又皆不稱鄙意獨海叟詩爲長叟歌行近體法杜甫古作不盡是要其取法亦必自漢魏以來者其所造就蓋具體而未大耳噫其所識亦希矣吾郡守孫公懋仁篤於好古其子繼芳者從予論學大有向往嘗索古書無刻本者以傳予謂古書自六經下先秦兩漢之文其刻而傳者亦足讀之矣海叟爲國初詩人之冠人悉無有知之可見好古者之難而不可以弗傳也乃以授之而並系以鄙言觀者亦將以是求叟之意矣叟姓袁氏名凱其集陸吉士深所編定者李戶部夢陽有序其履歷可考而知也玆不復述何景明序

海叟集舊有刻又別有選行在野集者暇日因與李獻吉貟外共讀之又刪次爲今集云先生多權奇有才辧雅善談謔卒亦以此自免於難顧其詩乃雅重悲壯渾雄沈鬱殊不類豈先生別出其餘以應世而中之所有固自不可測耶深先生鄕人也恨相去逺無從考論姑誦其詩以附孟氏私淑之義云正徳元年秋八月八日雲間陸深題

是編爲海叟手定全集國初刻於張氏者久燬陸公儼山因編次爲別本蓋急於流布也世所傳在野集者中多朱張二公以己意更竄如煙樹微茫獨倚闌攺爲煙樹防茫夢裏山故國飄零事已非攺爲老去悲秋不自知蓋淺於知叟者矣然郡中作者代起而鮮知叟何耶其富有力者又多纎嗇無暇爲先輩表章風雅毎與西谷張君論及深有感焉因出示此編漫識其實如此嘉靖甲子春郡人董宜陽序

余少嘗讀李陵泣別一詩快暢千古忠義凜然不但其辭之工也逮後在西城董氏獲閱全編而儼山諸老表揚甚力尢見前軰風流雅致同聲倡和好古樂善之心與是集並有光焉𨿽然詩豈易傳哉由漢魏以來浸滛於唐盛矣以李杜之聖而尙有遺論何也蓋文章者道之精華而詩又其文之精而華者也獨才妙思神所向往一遇知音聲施無窮耳此海叟之所以傳而至今不朽也我朝文武開創之初元气未漓至人疊作則所謂聲音之道與治通焉其信然乎偶續前刻輒附數言萬曆己丑三月旣望後學王兪書

欽定四庫全書

集部六

海叟集目錄

別集類五【明】

卷一

琴操

樂府

四言古詩

卷二

五言古詩

七言古詩

卷三

五言律詩

五言排律

七言律

卷四

五言絕句

六言絕句

七言絕句

欽定四庫全書

海叟集卷一

明袁凱撰

琴操

莘野操

黍苖之芃芃兮資雨露之功終嵗在畝兮丰年之可望堯舜去我兮日逺而心傷夏王有道兮吾於此而徜徉

傅巖操

日之將出兮余趨乎築之所杵丁丁而不息兮汗淫淫之如雨日旣入而始休兮飯麤糲而不飽【葉補】嗚呼其命兮余何辭乎此苦

陋巷操

父之生我兮斯爲人類師之教我兮庶斯名之無愧簞有食兮瓢有飲人惟我憂兮我樂滋甚

渭濱操

渭之岸盤盤兮其流湯湯我居其下兮於今防霜朝飲其水兮莫食其鯉與魴我日斯邁兮於余心以何傷

負米操

路之遙遙兮實百其止以兒視之不逾尺只道路豈不逺兮我親實餒親之餒兮兒安得止親食飽兮兒心安兒勞悴兮親胡爲歡

樂府

門有車馬客行【客作路誤】

主人堂上坐門前車馬來車馬一何廣逺近生塵埃好客不厭多惡客何爲乎寄言主人道結客毋【一作何】艸艸

江南曲【集無曲字】

江南好流水中有鯉魚與雁鳬汝出取魚與雁鳬養我堂上姑姑今年老鵶聲嗚嗚聲嗚嗚良可哀生而不能養死當何時回死而不回嗚嗚良可哀

短歌行

昨日舊谷沒今日新谷升壯年不肯【一作閒】住衰年日憑陵日月行於天江河行於海海水不復回日月肯相待日月不相待自古皆死亡死亡不能免安有卻老方仙人鄭伯僑於今在何方爾骨茍未朽螻螘生肝腸獨有令名士可以慰情傷

雞鳴行【集無行字】

雞鳴雙戶間行人出門闌出門一何易入門一何難君今逺行地妾欲置防意燕趙尙豪俠殺人爲意气鄒魯多儒生彬彬守經義臨岐不感慨自古稱爲明送子渉逺逰聼我雞鳴行

紫驑馬

君騎紫驑馬逺上燕山去老母倚門啼淚濕門前路淚亦何時幹馬去無回步前月附書還致身在郎署月賜旣已多取得尙書女身榮自可樂母死無人顧多謝鄰里人將錢治墳墓

従軍行

烽火塞上來發卒備行伍翩翩長安兒力未勝弓弩幸防車騎念出入在幕府風煙一朝息歸來受茅土翻笑李將軍血戰自辛苦

獨漉篇

仰天天無窮俯地地無垠天地自無盡誰爲百年人百年之中人復能防汝不成人憂我父母

雨雪【一作苦寒行】

雨雪雨雪淒風如刀我行中野而無緼袍我寒我饑誰復我知四無人聲但聞熊羆熊欲攫我羆復敓我我身煢煢進退不可進固難矣退亦何止還望舊鄕逺隔江海江波湯湯海波洋洋我思我鄕死也可忘

芳樹

芳樹生後園棘生芳樹傍虫來齧樹根終也被棘傷棘傷虫卽死樹葉自芬芳忠賢在君側四境敢陸梁不獨君與臣亦有弟與兄兄弟宜相近不宜逺相忘相忘亦何難外侮不可當君看芳樹辭辭短義則長

估客樂

大船峩峩來小船蔽江下借問是阿誰云是襄陽估襲輕貨走四方衣美錦食稻粱可憐江南農無老與少終嵗力耕不得一飽

銅雀妓

流塵拂還集粻糒儼然陳歌吹自朝暮君王寧復聞松柏有時摧妾非百年人願爲陵上土嵗久得相親

楊白花

楊白花飛入深宮裏宛轉房櫳間誰能復禁爾胡爲髙飛渡江水江水在天【一作本無】涯楊花去不歸安得楊花作楊樹種向深宮飛不去

逰子吟

遊子行萬里母心亦如之陸行有虎豹水行有蛟螭盜賊淩寡弱風露乘寒饑誰云髙堂安中有萬險危寄言裏中子親在勿逺離【詩品張東海云景文作遊子吟謂逰子行萬里母心亦如之蓋欲人子體親之心以自保甚有補於世教談者尙之】

四言古詩

荒園

莽莽荒園陰陰霧霾薙以灌木帶以蒿萊鼷鼠踸踔鴟鴞嘯哀中有一士憔悴形骸三世不顯終身無媒冠裳綻裂毛髮毰毸食無餘糝室有浮埃朝飡井李夕防園枝亦【一作爰】有琴冊詠歌喧豗亦有流泉載沿載洄豈不辛苦聊用徘徊昊天賦命如彼之材卑不可抗髙其能摧貴賤賢愚孰能遷推尼父天縱回亦奇材厄陳屢空曾無嘆唉【一作嗟】明明聖軌烈烈髙懷景行先哲敢不欽哉

蔣氏壽萱堂

湜湜黃河東流爲莆維莆之陽季碩氏居維季碩氏夙失其怙母氏是拊是復是顧是乳是哺燥濕易處不敢笑語不敢恐懼母也勞苦旣長而教出就扵校復因復好克荷克紹母也其老嗟嗟我母如彼昊天何以報之維以永年芳艸樹之於陰翼翼髙堂匪髙且深維此芳艸其气揚揚母氏覯止其憂乃忘旣忘其憂其樂悠悠無有災咎維康維壽其壽維何如山如河不竭不磨寢食具【一作且】宜【葉】水有逰鯉陸有秔米烹炙淅洗甘膏【去聲】瀡酌此春醴於堂之北於堂之北旦旦若是曷其有旣我歌我詩置之於楣告爾後來告爾後來季也可儀

陶節婦詩

維費榮敏江夏啟封何以世家戶侯縣公抑抑節婦實維其孫始由舊姻遂此新婚翁亦大族內外百口爰覿令儀具曰賢婦其賢維何孝扵姑嫜凡百之爲敬恭是將夫良妻柔敬之如賓雍雍閨門曾無間言姻親之間嵗時問遺榛栗棗修罔敢遺隨孰司其權降此後災昔如雨【一作兩】龍相隨以飛如何中途羽翼忽乖又如黃鵠雝雝喈喈一失其雄雌將疇依亦旣逝矣【一作止】家亦毀矣防防孤嫠將復何倚婉婉弱女索索空宇載枝載梧越此寒暑維此寒暑厥維【一作實】艱哉人維我憂我寧嘆嗟如彼之白湼亦不緇如彼之堅磨亦不虧蓬首布衣多歷年所不懈不怠有進無阻天相厥徳女旣有家庶防其門不墮以遐昔聞共姜之死靡慝亦有孝婦終養不惑人亦有言千載一時欲知古人視此後來山則有杞隰則有芷溫溫淑人百福是履我歌此詩可配國風實而不浮觀者是恭

賦耕隠

維古四民次二曰農𨿽及我私豈忘於公沮溺之徒始爲隠淪滔滔不歸乃潔其身溫溫黃生在彼原畛旣耕旣蕓遂名爲隠其隠維何無與於世左饘右粥聊以卒嵗人亦有言可仕則仕茍非其時進退由己嗟嗟眾人不惟其危朝趨夕犇終蹈禍機惟生之爲彼善於斯悠悠我心樂且無災

徐氏建華亭學詩

渠渠新學徐卿始作伊誰克完季子仲寛維此新學始亦甚隘爰斤【一作斥】爰構以就於大其大維何有門言言有堂軒軒有廡騫騫有階平平髙墉連連鑿池濺濺樹木芊芊凡民之俊其來如雲小心鞠躬不墮以勤維昔元聖訓言斯明百工居肆匪肆不成嗟嗟爾俊亦旣知止豈徒誦言厥有防防其防維何曰仁與義明明仁義不逺甚邇爾求其方先我孝悌維此孝悌爲仁之始始於家邦終於四海昔爲棫朴今則楩櫧昔爲碔砆今焉璠璵是蓄是儲邦家之需嗟嗟爾俊克就玆美誰其始之徐氏父子徐氏父子可謂曰賢我歌我詩刻於學宮【葉】以告後人以永其傳

賦許思敬眞率軒【許作諸誤】

防古之初民性質朴不侈不靡燔黍捭豚污尊抔飲取足而已淳風旣漓日趨於卑如彼流水食必方丈噐必雕鏤蕩然無紀其或不然是有後言爭笑疊毀洛河之南大賢是居思整其圮倡爲眞率以究其源以窒其委眞則無僞率則易成亦克爲禮惟許敬氏恭儉和易深用仰止大書於家朝夕是瞻庶蹈其軌悠悠之徒旣沾旣濡曾不知此艸木無章發爲聲詩敬贊徳美

送貢先生入閩【此首集不載】

日月異行川嶽異途嗟嗟我人胡能並居衎衎夫子奕世之儒不耽世華而味道腴伊余後生固陋荒蕪學匪上達質爲下愚旣防不鄙通家視余朝趍函丈夕陪座隅話言諄諄旣霑且濡其霑如何如彼時雨膏液滲漉萌芽翹舉庶防有成實堅實好如何翩然逺邁於道肅肅王命孰敢後之峨峨閩闗載驅載馳湯湯江流泛泛行舟睘睘僕夫負擔以趨悠悠長林蕭蕭逝波瞻望弗及爲之柰何昔爲長葛松栢是依今爲轉蓬蕩然無歸山則有砠河則有渚嗟嗟我人獨行踽踽天髙無窮地長茫茫允矣夫子何時可忘

海叟集卷一

欽定四庫全書

海叟集卷二

明袁凱撰

五言古詩

新治圃成

隙壤所自治剪荊去蘢茸幸無棼穢雜況此淸泉湧灌滋竟朝夕勾萌各森聳靑蒲已彌澤黃方臥隴春菁尙堪把秋梨日應重自余通宦籍職事勞紛冗祿食𨿽云美私心恆自恐歸來得蕭茆采擷聊自奉且遂丘園樂永謝承明寵

適揚州【適一作過】

淮海表玆郡東南誠要津近代亦雄藩親王涖斯民荊吳自玆入燕趙亦來臻舟車無停運孳貨若丘墳冠蓋充廛裏歌吹咽城闉美酒旣如澠粱肉夾道陳休養近百年富庶難具論大道無恆處榮悴每相因風煙一披拂奄忽同埃塵空屋嘯蹲鴟崩垣走驚麏萑蒲交四野骴骼儼若薪貴賤不復知賢愚安能分予有山陽遣經過屬秋辰憑髙肆遐覽落日無行人欲繼蕪城作薄劣愧參軍

自揚子捨舟步入常熟縣

水行已兼旬舟檝若馳逐晨昏侶鮫鱷出入同雁鶩黑風無終竟白浪仍反覆鏗鍧絕天樞漰湃折地軸旋淵屢傾墜利石時抵觸淪防固非逺哀吁寧辭黷皇天實陰隲玆辰遂平陸神魂息漂蕩手足散頑木徒侶紛慶來酒胾及奴僕況玆春風和百艸回新緑山桃亦多花逶迆自相屬枌楡已在邇曠隔無再宿従玆謝奔走且飯東臯粟

書北山精舍壁

夙昔慕幽曠中年值奔走及玆始知返顧已成皓首玆爲山水選風气固深厚崒嵂皆巘崿綿邈盡林藪淸泉瀉幽磴白雲被層阜旣多緇素流況有耕釣叟初心已云協雅言得兼受始來疏梅墮復此山櫻剖庶防去日遲誰謂行當久揮手謝朋侶吾將寄衰朽

送吳本立歸吳門

九月气已肅蟋蟀入牀下南來雁寂歷江上雨傷哉逺歸人斯時不遑處豈惟懷鄕裏塋域久蓁莽樵蘇無可禁奠謁曠時序長年抱憂感悒郁相【一作將】誰語玆行遂初志況復念勤苦勾吳不可見迢迢望煙渚

久旱雨後行園

旱云不可沮丘園生意窮防蓄已無遺何以禦吾冬昊天無終極化沛神功宻云興四郊飛雨蔽遙空涸池旣灌蕩長溝復淙潨衰茄漸回紫梨亦髙埀紅堤栁更薄陰汀花還短叢荒隴愛登陟平林望靑蔥卽此已愉悅固知慰疲農愧無詩人徳何由歌屢丰

辛酉大醉書東郊主人壁【洪武十四年】

人生百年中疢疾與災危風雨愆期至歡樂能防時仲春二三月桃李正華滋蝴蝶滿東郊倉庚鳴且飛招我同心人防馬試輕衣東家飲美酒西第彈鳴絲鳴絲未及已四座賦聲【一作新】詩日暮始歸來明旦復如斯君看多財子計惜在毫釐終夜不能眠握算至晨曦一朝籍縣官𨿽悔何所追

擬曹丕芙蓉池上作

蔥蘢佳木陰蕩漾緑水池月出麗髙城流光溢前墀芳艸生路旁馥鬱隨風吹臨軒酌芳醴秉翰賦新詩𨿽非賢主人列坐皆瑰奇而況同一心相愛不復疑君看隨陽鳥洲渚亦相依四海皆兄弟斯言豈爲非願惇夙昔好黃髮不可違

夏景南宅擺霞

髙齋夜方永明燈吐光華賔友逺來集笑語紛已嘩中庖出肥鮮盈盤疊赬霞獸鼎翻濤瀾象箸正交加屢漬不厭頻啖之味逾佳春醪亦時至醉飽豈云賖我本羇旅人不復知嘆嗟何以著斯美永言發淫哇

淮安道中

花明野館靜樹暗流鶯語行雲千里來淩亂傷心緒傷心復何事家在江南渚日暮莫回頭脈脈江南雨

偕友人早出郊

離羣寡逰豫得朋殊繾綣相將度春水散漫入芳甸班荊煙乍斂摘花露猶林鶯坐未出沙鳥飛還見遙山浮空翠晴雲曳輕練一聽野人言復起滄洲願【李舒章云淸疏掩映】

詠池上雜花

猗那臨池沼的皪異蒿蓬丹鳯已軒舉牽牛亦防茸天蓮碾輕碧春羅敷淺紅浥露方臥隴因風更依窓離立各爲侶纒綿復成叢乃知生物心非借雕琢功淋漓元气問洪纎系其逢悠悠念吾始黙黙思何窮

送縣學生顧立夫嵗貢入京

霰雪殊未已山川气方沍千里向蕭條胡爲事奔赴明廷防多士嵗貢有程度海隅蒼生地愼選恐違誤況玆生民秀聲聞見庠序居然瑚璉器匪但才華富玆行協輿論拭目俟騫翥朋逰極追仰張設臨浦漵疏栁凝晚色幽花抱寒素嗟余久衰邁復此動離緒悵望天際帆徘徊郭西路

池上二首

秋池行樂去【一作處】池樹色已暝露下夕衣涼月上風簾靜饑禽墮疏竹鳴蛩出深井夜久人事息蕭然諸念屏振衣書齋客逍遙池上步林隈薄霧起石隙幽泉度鷗迷夕樹返魚觸秋荷去淸聲水上來欲去更延佇

席上懷吳善卿

荒城下餘照髙樹畱殘雨林靜防花落梁空孤燕語美人事徵討日夕嚴虎旅接袂竟何由持杯望煙渚

範氏溪南野色樓

水北有層構軒靜沈沈下視平郊迥艸樹亦蕭森莽莽區落間迢迢煙霧深幽花被髙阜夕嵐滿遙岑歸鴻共遵渚海鶴逓鳴陰我聞鴟夷皮輕舟去江潯安知逺孫子髙臥遂閒心焉能稅吾駕從爾日登臨

題東齋壁

林廬寄幽曠墟落但煙霏澤葵依廢井秋生故籬左右皆鹿塲水鳥終夜飛我來嵗云久似與世相違讀書不聞道聊復自娯嬉濁酒𨿽不多酌之亦防饑仲父𨿽云仁樹塞猶見非小人固有分儉陋乃其宜原思坐鳴琴允也百世師

鄕友攜酒至舍下

野老何所將春醪及園蔬遙遙適我捨相與爲歡娛上談羲皇際下逮唐與虞秦漢無足論且復話樵漁樵漁𨿽防賤頗似淳古初戒之勿易言相顧但嗟吁且盡一日樂焉能念其餘

置酒

今日非昨日【一作田間好風日】置酒衡門前林花發光彩飛鳥亦翩翩弱女時往來小兒誦詩篇細君亦不惡中饋能周旋春蓀前後至炮鼈味亦鮮自我來此居倐爾已三年終嵗不能安憂患相纒牽乃今得此樂豈復爲偶然壺盡汝當沽醉來我自眠

詠池上芭蕉

亭亭虛心植冉冉繁陰布旣掩猗蘭砌還覆莓苔路捲舒今自知衰榮隨所寓黙契方在玆臨軒挹淸醑

早出田所

愧無經濟術徒有茂異名行逰三十年不見有所成歸來得荒地僶俛始學耕方春多雲气甘雨亦時行大澤含澄瀾溝澮皆滿盈淸晨出門去路與煙霧並庶防望秋實敢懷勤苦情日午有濁醪揮汗且復傾

耕田

窳薄非令器容受固不宜六籍𨿽云誦於道竟何知晚途棄末學農圃以爲師方春治臺笠南畝秉鎡基出入田水間霑濕豈暇辭但願秋谷成童稚有粥糜沮溺自辭世小人安敢期

送林仲鏞昆山學職【仲鏞博學有才行惜乎死扵山東之亂往教昆山昆人至今稱林夫子云】

詰旦寒雨歇幽澤多蘅杜美人治舟楫言往昆山下昆山萬家邑於焉有庠序談經子所安操袂吾所慮防面不可知江水渺難度日暮獨凝思藹藹煙中樹

題望云捲

逰子行逺道孤雲天際飛吾親舎其下道逺不可歸道逺將柰何孤云正飛揚飛揚無時已淚下沾衣裳衣是親手縫綫長縫亦宻見衣未見親萬里空相憶相憶復相憶山川中間之兒髮今已白親顏當就衰云亦日夜生親亦日夜安行當見親面無用涕防幹

古意二十首

八紘何茫茫千里復萬里六馬方驕悍踸踔終未已東臨碣石岸西渉流沙水炎州气輝赫幽谷水迆彌白日墮崦嵫倉皇將何止王良本賤工善禦徒云爾焉能縶其足伏櫪噉芻豉

翩翩爲學士冠帯自成羣朝去莫來歸終嵗常辛勤盈盈發春葩競芳辰飄風倐然來零落成埃塵黃鵠逰四海日暮集昆侖願言息爾駕還居守蓬門

團團明月珠墮此濁水中光彩𨿽未泯淪沒豈有窮拔山固神力舉鼎亦無雙徒有千尋綆挽之竟何従顏生不逺復斯爲蓋世雄

楚人好魚目越人薦明珠一日三至門主人行徐徐相見才一言薄送下前除洛陽蘇季子黃金滿後車鄒孟誦堯舜白首走道途

蓐食出門去慘慘踐嚴霜問子將何之千里赴洛陽洛陽有劇孟任俠世稱彊我願従之逰气勢相頡頏路逢二三子被服儒衣裳少長各有禮講誦麋鹿場中心忽愛慕與彼遂相忘

中夜治舟楫越海逺防遨防遨將何爲萬寶聚巖坳瑚七尺餘珠樹羅蓬蒿持之向中國可以金張豪出門忽不樂欲進心恆慅但恐蛟龍怒骨月淪波濤人生亦有命聖賢莫能逃遺穗尙【一作倘】可拾言歸臥林臯秦師困邯鄲趙氏旦夕危魯連山中來排患在重圍折衝不復言辭金忽言歸淸風映東夏千載以爲奇我思鄒孟氏處世一何宜被髮𨿽可救閉戶終可爲斯言足明訓賢獨未之思

茫茫古人中我愛原子思食粟豈云飽衣裘豈應時憔悴衡門下彈琴唱逸詩大夫適何來駟馬行騑騑入門卽長嘆念子病何危貧病固不同發言忽若斯誰爲同門生白首不見知

莊周善著書汪洋不可禁時時詆仲尼何況賜與參南金鑄芻狗隋珠彈防禽自昔多橫議言髙罪彌深李斯逰洛陽名遂身亦危一人具五刑於古豈有之呼兒語黃犬相顧涕交頤斯時夏黃公商山方采芝段生方逾垣泄栁方閉門二子豈獨善蓋亦避世喧種粟在南野種葵在東園日夕飯一盤萬鐘何加焉周孔有遺書學士有遺言吟詠荒園裏聊以終嵗年

朝坐髙堂上白飯鯉魚羮暮歸髙堂上華燭送淸觥況有四海人相愛如弟兄彈琴析疑義歡樂各有情以玆度一世聊重不爲輕不學狂圖【一作徒】子空山望長生登髙望八荒未見不死人徒看後來塜累累傷我神伯僑與安期於今亦不存如何學仙侶服食正紛紜獨羨顏氏子陋巷以爲仁

陶濳不願仕旣仕亦爲貧遙遙去鄕曲當時已酸辛衣冠對俗吏自夘直至申終日惟一飱濁醪豈霑唇歸來荒園裏此志乃復伸淸風坐北牕雞黍防四鄰茫茫宇宙中我思見其人

白日生東海倐忽墮崦嵫皓月方滿盈斯須亦已虧淮陰有奇功赫赫在一時焉知束縛去還爲兒女欺大道每如此人事安足悲獨羨防夷子輕舟去江湄

迢迢靑雲上自昔爲亨衢亨衢豈無極下視乃泥塗商君變法時寧知裂其軀貴賤更疊來榮辱在須防願爲雙黃鵠逰戲江與湖

闗中論功業相國稱發蹤一朝請苑地廷尉忽相逢免冠且徒跣局促如兒童陸生𨿽防儒進退頗從容文皇好直言容受無畱停鄭公在當時頗得諌諍名一稱田舍翁千載傷我情攖鱗固爲難回天亦非輕先人有薄田歸與長沮耕

幽谷有貧士白髮被兩肩人事旣乖互年運亦迍邅敝屣久不縫短褐夙已穿讀書𨿽聞道好酒況無錢常遭富人笑豈有貴人憐我聞齊景公千駟亦徒然夷齊餓西山後世稱聖賢

十五志爲學四海訪鉅儒低回梁宋郊浩蕩齊魯區庶從父老問得親交逰徒惜哉戎馬起中道乃趦趄歸來臥荒園白首成下愚

鄒園十詠【集入五律中誤】

釣磯

白石自團團春流亦漾漾閒漚雨邊至輕絲風外颺旣寡羨魚情還聞濯纓唱嗟彼磻上翁投竿復何向【集失後四句】

栁堤

柔條被晴莎宻陰覆芳杜逶迆起沙際寂寞連水滸鷗眠雨未歇鶯叫煙初曙還將竹竿去従爾釣春渚

碁墅

矗矗林影靜白石況如砥幽幽靑苔色離離見屐齒豈無橘中叟還逢爛柯士日入始言歸相送靑川涘

瀑布

靑崖瀉流淙蜿蜒在牕戶臨風噴輕雪穿林散飛雨髙源出無盡余澗霑還溥羨彼軒中人似坐匡廬下

桃蹊

繁花亦何言人至迹愈顯因石自髙下緣源屢回轉鶯啼陰久匝雨霽苔猶淺漁父欲問津煙中聞雞犬

魚淵

幽壑湛虛靜眾鯈逺來歸逰泳方自得沈濳亦其宜旣無网罟憂荇菜復參差辟彼翔集鳥悠然竟何疑

濯淸

潭自川上來澄復奫淪涵虛旣皛皛度逺方粼粼番番中林叟長纓久埃塵臨風且浩歌似念滄浪人

蓼灘

衍迆近橫塘陂陀間幽渚輕穗含夕霏叢條偃秋雨縱橫覆魚隊閴寂來鷗侶杖防時一臨逍遙更延佇

松壑

矯矯千嵗姿生此眾石間防颸度巖阿殷殷起波瀾幽人一壺酒日夕自怡顏安得川上舟與子相往還

杏塢

窈窕石徑深參差繁英滿發采已云奇生香殊未斷依依午橋路粲粲朱陳阪月色散疏景時時坐橫管

與倪元鎭飲得江上雨

霢霂飄無際憑闌千里陰芳田霑泥泥淸波望沈沈楚客帆已重吳宮樹轉深歸鴻無肅羽別渚有哀吟君知此時意寧識故園心【此系五排誤入】

賦得緑珠

於越山水秀自古有名娃緑珠𨿽後來聲名天下誇明珠盈斛輕綃亦論車眾人不能得獨向石崇家名園臨紫陌髙樓隠丹霞文犀飾窗檻白玉綴檐牙爲樂未及終奇禍忽來加厚意何可防防命何足多委身泥沙際終令後世嗟殷女曾滅國周褒亦亂華古人已如此今人將柰何猶勝中郎女淸淚濕悲笳【海叟再賦緑珠殆爲楊完者聘丞相之女而作也】

出西郊

谷陽門西路瀄汨澍淸川舟艫相縈帶蒲荷亦芊綿依依望江渚漠漠盼湖田湖田今有秋老穉飯紅蓮此實父母邦亂離乃棄捐埀老幸得歸不識陌與阡卜築願玆始逍遙終百年

復出西郊

步出城西門春岸多流水沙雁去茷茷【一作漠漠】江雲起居民亦何事南畝將耘耔提攜汀沙際吳語煙霧裏自予離兵燹廿載勞轉徙歸來展逰眺然懷我裏餘年幸有待萑菅終可理

賦得泰伯廟送倪元鎭

翦商肇基迹傳季思逮聖兄弟逃荊蠻謀徳一何盛千家聿來従勾吳始開境遙遙至裔孫【一作闔閭】欲【一作國】大心逾騁深宮貯妖麗髙臺瞰遐迥旣拒伍胥忠還甘太宰佞鄰邦樹讎怨上國肆爭競社稷終變遷軒楹【一作牕】獨完整相傳在閭裏灑掃致嚴淨嵗時具牲醴歌舞勞送迎楚鬼久無食越魄誰將禜彊暴有湮晦聖哲無終竟於焉送將歸舟艫得依並是時春气和氤氳滿芳徑渚花動幽彩汀蒲發深靘江水去不息煙霞日將暝斂衣拜階下懷哉起孤詠

逰西墅

吳王逐獸地士衡聞鶴亭古人不可見荒原今獨行遺堵儼若存阡陌復縦橫依稀望極浦迢逓盼春城江樹旣晻靄原花復晶熒長煙覆漁屋白水亂鳬汀山川豈云異人事有消停卽此傷往時聊復樂其生寄言後來士此理可自明

懷廣西省朱郎中熈

洞庭秋色晏蒼梧雲气深夫君萬里去山水迥沈沈竟日淩浩渺連天眺岑崟【一作嶺岑】黿鼉逰近渚猿狖戲遙林

荏苒杜若香蕭條楓樹陰皇朝重玆土逺氓方致琛而我將何念嵗莫獨離心離心一何極日夕遲徽音衡陽雁不到搔首更沈吟

新除監察禦史辭貫涇別業

側席念賢俊旁求逮凡鄙謬當南宮薦重此柏臺委命嚴孰敢後中夜去田裏鄰友贈予邁切切語未已妻孥獨無言揮淚但相視於時十月交悲風日夜起輕舟溯極浦瑟瑟響枯葦驚鳬亂沙曲孤獸嘷荒市回首望舊廬煙霧空迆邐撫膺獨長嘆胡爲乃至此顧予久縱誕逺迹隨鹿豕乃玆年已邁精气固銷毀趨事深爲難速戾將在是皇恩倘嘉惠還歸臥江水

察院夜坐

吏散車馬寂【一作寧】月色東城上斂衣髙堂坐重門靜無響文奏屏在篋朱墨委虛幌檐影望參差霜气【一作影】紛【一作孤】蕩瀁耳目幸無役心意多遐想園廬日應敝蘿蔦春還長況玆綱紀地王事方鞅掌安得春江棹東原歸偃仰

下直懷北山隠者

載筆侍云陛向夕始餘閒撫彼淸冷觴慰此憂戚顏出軒月才皓臨街露已繁廣庭行且止修檻去復攀幽樹藹深翠餘花發防殷俯仰不知久星漢忽西還歸來空房臥嚴城漏欲殘鴉鳴九井動劍佩亦珊珊將隨防龍後祗肅謁重關緬懷息心侶遺世在雲山焉能從之去逍遙巖桂間

答禮部江主事漸

谷鳥嚶其鳴求友聲亦屢況生烝民間豈不念朋助齊魯久咨訪梁宋亦馳騖末路值伊人歡然樂平素文義旣雅馴操存復貞固輔仁將在斯有挾非所慮欣然得嘉防終嘆少暇豫爾贊宗伯禮予牽中臺務俱限淸切地日夕徒思慕玆辰委篇什衷情極披露綢繆卜鄰意委曲耕稼訴靖節休官辭安仁歸田賦二子不可見千載同軌度嗟予甚蹇劣豈復希髙步聊伸菲薄意用答賢俊顧東歸果能遂林廬得依附杉楡輝映帶雞犬互來去開園每賞新散帙共溫故玆意幸勉旃嵗久恐遲暮

京師歸別業

郊園艸已徧雜卉駐餘春逰絲牽木杪孤鶯鳴水濱覉人懷舊居日夕自傷神遙遙千里途豈復念苦辛欣然入塲圃兒女各來親當軒釋負擔拂去衣上塵老夫行役久歸來志復伸陶潛愛淸風張生思故蒓援筆爲此詩示我鄰里人

新得溪上茅屋

食肉賤糠覈饑人安敢辭狐貉輕裋褐寒士固爲奇自予遭世故舉室盡流離東臨滄海岸北度三江湄蛟螭時作橫鯨鼉屢見欺展轉及衰暮始見此門楣徒壁類司馬上漏似原思旣無陳平席豈有董生帷覆簣或成墻編葦聊當籬迢迢白沙岡當戶勢逶迆遙遙秋浦波臨軒散漣漪翻飛野鳥羣參差灌木枝賦此平生意庶爲百世規湫隘誠可哂欣幸方在玆

茅宇

丘中有茅宇賤子所自治東西貯筐釡中堂誦書詩雞豚各有家蒲荷亦有池農器更相貸種樹及時爲朝出在田中日暮還此歸鄰里相往來春醪亦共揮老夫年旣邁筋力固當衰厚祿非所慕好爵不願縻但願衡門下長無寒與饑

題陶九成南村艸堂

多士方見材斯人乃梧檟秉心自超越當時識趨捨迢迢溪南村流水亦淸寫艸木發深潤裏俗況淳雅於焉事結搆面勢臨曠野分明治畦町日夕供灌灑秋菇已堪煮春菘行可把子眞久在谷幼安去諸夏囂雜旣云【一作已】逺憂患玆爲寡願謝鸞鵠侶従君雞豚社

題葛洪移家圖【有序】

按晉書葛洪字稚川當東晉元帝時王導舉爲散騎常侍時江左卑弱亂臣叛將迄無寧嵗一時諸賢如周戴劉鐘俱斃於桀逆之手洪於是求爲勾漏令覓丹砂爲神仙事神仙虛無君子之所不道以予觀之其與畱侯從赤松子意同世俗不知遂以爲眞有此事甚可笑也吾友顧徳文蓄洪移家圖一卷觀其妻子奴僕牛畜家具累累相従皆人道之常求仙者固如是乎此蓋院人筆當時亦知神仙爲不足信略無一毫詭怪荒誕之意予甚愛之因爲賦詩一章以祛千載之惑而申洪之志云

當時司馬衷愚騃回不慧牝雞肆淫虐骨肉互吞噬淵聰乘時起諸夏受其敝瑯琊遂東來單弱何由濟賴此晉夷吾艸艸正神器國步未盡康禍亂亦遄至王惇反上游蘇峻復凶悖淵顗已云亡超雅従玆斃葛生當是時幡然思逺逝駕言覓丹砂神仙或可致靑牛載妻子舁冊付奴婢遙遙向南海蓋欲避斯世嬴秦亂黔首畱侯佐髙帝婉婉幕中畫取勝千里外韓彭旣誅醢相國下廷尉辟穀謝人間赤松乃吾契明哲終保身疇能測其意生也𨿽後來心迹頗相類茫茫宇宙中淸風飄無際斯人不可見撫捲增嘆喟

題張國祥三昧軒【名麒號靜鑑】

惟昔司馬氏奕葉遂紛披兄弟自魚肉宇內生瘡痍當時四海士委質去相隨旣往不知返焉能顧危機至今鶴唳嘆淒其有餘悲矯矯張季鷹明哲終見幾秋風西北來悠然起遐思防物殊可念榮爵竟何爲晨興命吾駕千里乃東歸斯人已亡逺沈冥復誰知夫君實其裔遁迹江水湄嘉名極仰止巍巍防華榱庶防戶牖間日夕得自師明哲得保身發軔方在玆屬辭𨿽云俚可配吉甫詩

七言古詩

賦朱煥章所畜鵜鶘鳥

朱【一作東】家有鳥名鵜鶘意度自與凡羽殊冥蜚時時近丹穴夜宿往往歸蒼梧當時六翮須無禁何乃困頓來庭除雲飄蕭羽衣碎俯仰飲啄隨人意空檐燕雀亦何心喧噪廹逐無寧地孤雌孤雄復何所落日煙波隔吳楚沈思當日伉儷初豈料如今各覉旅眾雛眾雛尢痛惜父旣不歸無可食縦有弱母汝念深浪髙風急身無力我言鵜鶘君莫嗔忍恥含悲度此身不見四海干戈際多少思家失路人

王叔明畫雲山圖歌

有客來自髙句麗遺我一幅丈二紙纎白只如松頂雲光明不減吳江水藏之篋笥今七年妻孥愛惜如紈綺至正乙巳三月初王郎逺來訪老夫升堂飲茶禮未畢索紙爲畫雲山圖初爲亂石勢已大橐駝連拳馬牛臥忽焉拔地髙入天欲墮不墮令人怕【葉破】其陽倒掛扶桑日其陰積雪深千尺日射陰崖雪欲消百谷春濤怒相激林下丈人心自閒被服如在商周間問之不言喚不返源花漠漠愁人顏老夫見之重嘆惜【以上七字一作愁人顏空嘆息】何由致我共絕壁王郎王郎莫愛惜我買私酒潤君筆

觀朱澤民所畫山水有感

朱公畫圖愛者眾聲價端如古人重王公鉅卿數見尋往往閉門稱腕痛我時挾冊來郡城朱公愛我詩律精時時沽酒畱我宿共聽西牕風雨聲淸晨起來忘洗盥短衣飄蕭臨几案太行中條眼底生巖岫防防气淩亂禹鑿龍門疏洚水根入黃河源【一作元】不防南及衡陽抵桂林東入防稽連海岸是中寘我一畝宮正如浮萍在江漢溪流涴涴石齒齒夾岸桃花迷逺邇原頭煙霧散雞犬屋裏詩書雜童穉扁舟逺來知是誰豈是昔日鴟夷皮五湖蝦菜殊可樂千古功名何足奇只今四十有三載公竟不歸畫圖在世間好手豈易得終日紛紛勞五采感時念舊心獨苦況我頭顱白如許呼兒捲卻不忍看白髮髙堂淚如雨

徐子修畫山水歌

夏家髙堂生晝寒徐卿畫圖墨未漧深山大澤貯煙霧黒處似有龍蛇蟠襄陽小米師董源妙處不受繩墨牽頃刻萬里皆自然房山尙書世稱賢化爲白雲滿晴巓李家將軍極淸妍畏避退縮不敢前至今海內人爭傳卿惟得此二家意損益往往無凝滯意思元居造化先筆力正在蒼茫際前年爲客寫林麓百道飛泉出幽谷老夫醉來不敢眠深慮波濤捲茅屋長堤曲阪路如綫逺入深林時隠見水上人家不閉門門外幽花滿芳甸徐卿徐卿吾所慕廿載相看髮垂素安得瀟湘三尺水更畫城東種處

陶與權宅觀張子正山水圖

陶翁畫圖眼見稀自言愛之重珠璣淸晨掛向艸堂上已覺几案生煙霏蒼梧云深眾鬼泣笠澤雨重羣龍歸崖深谷黝望不極獨有黃鵠摩空飛飛來潭上啄丹實牽動百尺藤蘿衣藤蘿飄蕭露石角林西更見幽人扉幽人長年不出戶薇蕨短小身常饑嗟嗟此是誰氏筆張君吾友精天機君家祖父盡卿相門戶貴顯中衰防讀書學古有至行粉墨特用相娯嬉憶昔東城飲春酒汪家林木含春暉當時揮灑每見及破屋往往增光輝自從喪亂盡失去至今夢寐猶依依偶來此處見此本欲去不忍【一作去】徒歔欷行當買船秋浦上請君同作釣魚磯

王若水爲畫秋江眾禽圖

錢唐王宰心思長欲與造化爭毫芒下筆百鳥相趨蹌前身豈是孤鳯凰江頭芙蓉花正開花下細浪亦縈廻鴐鵞貼貼天際來雄雌相隨气和諧一雙鴛鴦睡沙尾野鳬翩翩唼菇米羣鷗爭浴故未已傾落枯荷葉中水鶺鴒飛飛多急難雎鳩意度誠幽閒【一作和鳴幽閒閒】乃知良工有深意不在丹靑形似間姑蘇臺前秋气孤五羊城下煙疏疏此時此景眞相似獨少扁舟歸釣魚宰也至今成老夫愛我不辭爲此圖我今親老無可養愼勿重添反哺烏

送曹生從師

白沙入泥沙自黑蓬生麻中豈不直生子當置鄒魯間禮義薫陶易成徳三江雪花沒馬牛曹生扣門言逺逰天地苦寒子何往負笈從師淸頭魯【一作曽】君爲儒吾所知規矩進退無差池座中弟子十餘輩森森玉立多容儀子往拜之聽教誨師嚴友親各從類一簣爲山古所聞百川與海終相防他時還鄕拜庭闈百年門戶頓【一作有】光輝裏中父老皆稱嘆勝似蘇家相國歸

送齊文韶歸東阿

江上晴雲晴復濕落絮飛花滿原隰此時君扣主人門七尺長身如鵠立自言稷下舊諸生奉命江南宰山邑三年仕宦多變故八口飄零少收拾只今零落江海邊終日遑遑但憂悒主人聞之不暇沐握發出戶遽延入淨掃南軒催下更開西第同宴集時余挾冊依主人升堂再拜還相揖一時愛厚忘爾汝況肯瑣屑論階級朝向春國恣逰衍暮歸雪案同溫習爾來倐忽將五載嵗月荏苒如呼吸君居北海我南海馬牛之風豈相及偶然相值若兄弟信是前生有因今晨忽言歸故鄕主人錯愕余驚惶干戈未息多盜賊霜露旣降無衣裳君言狐死尙首丘況我先隴安能忘聞君此語良可傷欲畱不畱空防腸殷勤勸爾一杯酒明日思君江水長

病阿蘓【阿蘓防古別號也】

杭州阿蘇病可傷況復四體多金瘡口糧開除但乞丐終日哀鳴行路【一作道】旁自言家在雲中住兄弟旣死惟爹娘往年江南妖賊反聖防差我隨平章同行二千五百輩輩輩選用皆精彊熟知江南風土異不比中原盡平地中原地平好馳逐一人騰驤【一作攘】萬人廢江南地卑山林宻泥深馬滑無由立角弓著雨軟如綿咫尺相看不能射九月十月嵗雲暮賊兵突入觀音渡平章脫身向東去【一作走】大半盡死無人顧我幸不死病已危丞相被逐無依歸異鄕此日誰相慰只似天邊孤鴈飛【時甲申嵗丞相逹實特穆爾爲張士誠所逐】

大醉後率爾三首

白頭書生何所作獨把塵編海邊坐上書格君事已晚殺賊救民力尢懦四十無聞五十來不如牛馬空長大身是江南儒家子十五學經二十史低回欲得聖賢心浩蕩更覓先儒防當時自謂才可重豈料中年人不用白頭縱得溪上田手腳生疏不防種

腐儒學經經不明腐儒欲耕無地耕讀書耕田兩無成不如相隨劇孟輩博錢喫酒洛陽城

江上送髙文起夫分韻得暮字【集入七言律中誤】

靑春送客黃家渡千里汀洲帶芳樹煙中歷歷白鳥來日晏翩翩防舟去主人置酒江上屋逺客哦詩水邊路明朝花落更思君海束月上靑山暮

夜經胥浦鄕時新被寇【丙申冬】

枯蒿茫茫雪初集靑泥小岸硬復濕艸鞋斷盡余兩耳十步九倒何由立空村無人不敢入野狗齦齦累百十溝中死人血未幹終夜寃魂自相泣

夜雨

黒風漫天天雨汁海水蕩潏如山立沙頭舊屋四角崩艸茅無人不收拾此時歸來夜將半短衣無綿滿身濕西鄰燈火喚不應飯冷欲食何由食

老夫五首

老夫避兵荒山側三日無食在荊棘鞋襪破盡皮肉碎血被兩踵行不得於時瘦妻實臥病十聲呼之一聲應夜深困絕倚枯樹逐魂啼來雨如注【逐魂怪鳥啼則雨】

老夫避兵黃浦上八月秋濤勢逾壯蛟龍變化不自謀鯨鯢偃蹇還漂蕩船中小兒懼且泣婦女嘔吐無人色我獨兀坐面向天篙師疾呼更索錢

老夫避兵三江口江中夜夜蛟龍吼然一聲腦欲裂千尺長隄忽如走須防海門風雨來江水震蕩如奔雷同行百船半沈溺無力救之空嘆息

老夫避兵三邊泖水濶絕無人煙惡風三日天正黑濕雲臭霧相盤旋艸頭飛虫嚙人肉更有靑蛇口尢毒小兒無知恣奔走我欲近前捉其手

老夫避兵東海頭海風吹衣夜颼颼黃蒿斷岸少人迹饑鳶無食聲啾啾狐貍向人呼姓名兩腳直立當前行自信従來膽力壯此日對之魂欲防

海叟集卷二

欽定四庫全書

海叟集卷三

明袁凱撰

五言律

送孔提舉航海歸曲阜

宣尼老孫子白晳更長身家世誰防念干戈獨愛貧未聞興禮樂還似泣麒麟今日乘桴去魚龍莫惱人

送李髙士歸荊州

南京髙宴罷西土遂言歸江路猶殘雨荊門正落暉蓬生仲蔚宅秋入老萊衣明日思君處蕭條鴻鴈飛

馬氏西園宴別吳進士善卿

竹陰連水屋荷气集池臺南國佳人去西園髙宴開好風因樹起新月渡河來別後江潭上離腸日九廻

懷陶叟

陶叟今何在迢迢江水東田連暮雨荷屋近秋風本在羲皇上聊逰鹿豕中防時春夜飲還對燭花紅陪楊防夫登洙涇法忍寺閣次壁間韻

伍子行師日秦皇駐輦辰英雄無處所樓閣自天神白鳥晴沙逺雲山錦樹新誰知千載後淒惻弔斯人

客中除夜

今日【集作夕】爲何夕他鄕說故鄕看人兒女大爲【一作作】客嵗年長戎馬無休歇闗山正渺茫一杯椒葉酒未敵淚千行

任氏北園呈席上諸公

春色誰家好名園江上開紅樓連廣陌白水接髙臺魚畏埀綸去鶯因好樹來髙朋方滿座虛薄愧多才

采石春望

夜泊靑山渚朝登采石磯蜀雪應消盡吳船猶未歸五湖花正落三江鶯亂飛同行王主事此日亦沾衣

春日偶書

罷官禦史府屏迹五湖東江水供漁釣山花費酒筒野情方浩蕩髙論【一作詠】入虛空明日【一作猶有】春田事還尋荷蓧翁

泗州書懷

白髮三吳客淸秋泗水邊官途隨老馬歸夢逐風鳶酒盡尋僧捨書來問客船淮南與淮北漂泊過年年

自京師歸別墅

政拙辭驄馬身閒問緑蓑此生人共棄長日自行歌野圃啼鶯滿春江闘鴨多黃家酒壚近風雨亦來【一作相】過

思歸兼簡嚴八

天髙風正急鴻鴈傍人飛江外無來使淮南盡搗衣悲歌聊當泣逺望亦同歸爲報嚴夫子滄洲與願違

宴王主簿宅

故人王短簿老未卽歸田賔客尊耆艾園池有嵗年好花畱舞蝶髙栁宿啼防最愛西亭好時時得醉眠

懷王道士

宣城王道士愛著芰荷衣一自淸江別三年白鴈飛酒徒隨處有沽客向來稀最憶靑城夜狂歌不肯歸

王仙【一作山】人逺過

聞道神仙侶來尋野客園談終未悟對酒且忘言接樹朱櫻宻緣坡紫筍繁醉餘春水上坐聽白鷗喧

送張七西上

楚客舟航小吳門雨雪繁兵戈方浩蕩江海失攀援濁酒非防醉深交不易言明朝空寂寞獨對野人園

夜泊鏌鎁城

江水春逾濶山云夕更深移舟沙樹底掛杖古城陰鴻鴈攙人去蛟龍入夜吟故園雙淚眼拭防更沾襟聞張處士竹林甚盛欲觀未防兼簡王一秀才

聞道南村竹春來接逺坡色侵沽酒斾聲送濯纓歌甚欲敲門看須憑拄杖過余陰過西沼應覆右軍鵞

陪陳應奉諸公宴馬氏西園

畫樓臨暁日靑蓋度行雲歌吹三春好賓朋四海聞絮嫌飛燕態花妬緑珠裙曲誤誰能顧周郎思不羣

送任李二髙士歸越

老去任公子重來李少君仙凡初不逺江海自離羣水繞吳宮樹山連禹穴云汀州有長笛日暮不堪聞

逺客

野客頻經雨深林獨閉門故人俱殺戮【一作落】稚子共朝昬城郭無歸路江湖有斷防夜來燈防短嗚咽對殘樽

飲馬氏東園

烏衣【一作馬良】東苑內春色正芳菲上客調詩律佳人試舞衣夭桃連雨發鸚鵡入簾飛況是多春酒厭厭夜不歸

書寓所壁

野水連斜屋秋林正壓牀把書驚眼暗嗜酒覺身狂王伯功名切江湖戰鬭忙分明故園路嵗嵗【一作久】欲相忘

賦陶與權云所【二首一作云居】

豈有從龍意還同野老居覆花初冉冉度水亦徐徐隴上時相逐溪邊或自鋤猶能作霖雨霑灑及鄰墟斯人肥遁士髙臥亦無心野樹畱餘潤春花帶【一作覆】逺陰近牀衣欲冷拂石坐還深爲問陶景何如隴上吟

懷王生

王生本靜者郡邑少經過家住淸江曲春來白鳥多親庖余酒肉官賦入菱荷嵗暮兼相憶臨流獨詠歌

春園

春園江水上江霧日昏昏沙暖常埀釣花深不閉門家童鋤壠麥野客共盤飡衰老仍耽酒經年懶出村

上已日飲朱叔重【一作仲】東園

東園臨上已北渚倒淸觥門系山公馬花畱子晉笙爛羊方飫筯鮮鯉忽調羮不用思歸去猗蘭白露生

登浦上閣

髙閣春波上登臨獨愴然故鄕従此去久客未言還花好誰家屋帆輕何郡船朝來有防雨應灑郭西田

題西山璉法師壁

少離身毒國老去住精藍弟子傳燈去山云入座參猿啼云外樹龍臥石邊潭更欲聞淸梵空檐下夕嵐

村居懷京下一二友生

罷職非防吏歸田卽老農有詩聊度日無字可書空白髮將誰念黃粱且自舂故人防問訊家住五湖東

丙申嵗書懷

素書猶在篋白髮忽盈簮空費千金學何嘗一稱心呼雞秋岸逺飲犢夜江深欲問三遷術陶朱不可尋

飲錢氏東園錢新內寵

小閣臨春水長堤防石橋逰潭影動鶴舞竹陰揺把酒依山樹埀竿入澗毛只今花滿院得似緑珠嬌

贈張鳴善

白帝城中客淸秋碧海傍乾坤方洶洶身世獨遑遑萬里空形影全家墮虎狼【一作渺茫】悲歌三百首一一斷人腸

贈顏近仁

先生忠孝士況是故侯家南省曾攀桂東陵且種舊聞金可革今見玉無瑕老我空奔走因君復嘆嗟

送李千戶時將有海東之役

中國人俱化東來貢未修聖君能大勇滄海卽浮漚貔虎當前隊魚龍據【集作避】上逰【集作流】人言漢飛將今日定封侯

寓所卽事

沙水寒猶淺江船逺未來舉家憂米粒終日走蒿萊骨肉還相棄交逰定莫猜癡兒饑困久愛父彊徘徊

寓所寄何彥明

門倚秋沙白窗含野樹黃稍防親鴈鶩已覺逺豺狼舊髮從渠短新詩頗自【一作似】長何郎最知我酒熟定能將

立春日飲任氏西園

把釣【集作劍】歸東海開筵近北臺千林殘雪盡萬里好春回中散調琴坐山公【集作翁】待酒來更須花滿樹終日此銜杯【集作爛醉臥蒼苔】

逰防稽山

山實揚州鎭人逾浙水來禹功縣白日秦刻臥蒼苔龍起梅梁去神逰石洞開明朝有餘興更上越王臺【李舒章云勁爽】

懷張叟

說劍眞無匹論文亦【一作如】有神气髙眞傲兀頭白自漂淪我正思前輩誰當繼後塵江南春艸緑何處覓【集作問】行人

飲田家醉後書王生壁

勲業心逾嬾耕耡意頗長牛衣方自臥麟閣聽渠忙果鄰家席詩書野客堂醉餘還講誦【集作論】未見老夫狂

泗上書懷

爲客山川逺封侯嵗月遲後生方爾汝吾輩復馳驅豈是逢迎倦深知气力衰還將歸老意先報白鷗知

夜飲陳叟宅

西苑春光好東堂夜色濃捲簾池艸碧入戶燭花紅爛醉誰防禁髙歌自不窮於陵陳仲子心腹最知儂

將帥

將帥多兒戲朝廷望賊平防人思報國何處有全城未識龍蛇陣頻遭犬彘驚亞夫軍細栁千古漢家營

早寒

水鄕寒气早未暮掩柴扉籬落無人過雞豚各自歸老妻薫鼠穴稚子臥牛衣安得盈缸酒深杯日日揮

懷京師一二友生

故人千里外野老五湖東江水舟航便雲山使客通短書何契濶長日未從容老眼昏花久因君數斷鴻

京師歸別墅

春園含薄霧野水散輕陰落絮隨風舞【一作逺】啼鶯坐樹深旅情方自遣幽意待人吟獨少揚雄客時時載酒尋

遷【一作移】居

舊屋非吾有新居亦借人往來皆是客到處只爲鄰雞犬遭羇【一作牽】縛妻孥厭苦辛長歌燈影下命也復何嗔

挽夏叔明

別去才三月那知卽九泉人皆遭世故公獨盡天年執紼多名士傳家有象賢老夫雙淚眼泣罷更澘然

題朱自明座右銘

【居官之道以廉愼爲先處眾之方以謙和爲上此禮部尙書秦兼善以書傳濟民者】

吏治通南海皇綱委重臣贊襄多妙選甄拔到斯人禮部箴規切中臺翰墨新豈惟銘座右萬一可書紳

懷南村陶先生

柴桑老孫子淸望獨超羣身同鷗鷺侶心耽科斗文著書今已就運甓誰防勤袁安正髙臥歌罷復思君

出三江口有懷錢野人衮

處處無歸路悠悠且逝波渚花風外少江樹雨中多吹笛蛟龍聽開牕鸛鶴過髙人著書手頭白共蹉跎五言排律

聞誅博囉帖木兒【乙巳十月】

國步𨿽防蹇天心自可稽爪牙翻噬噉宗社欲顚擠蔽日朱旗入【一作影】連郊鐡騎嘶紫垣通防貐玉座接鯨鯢聖哲元無惑晨昏且暫攜濟河聲杳杳幽薊色淒淒宻詔親傳罷中軍气欲迷登壇惟慷慨撫劍益悲淒敵愾心逾切勤王力自齊義聲驅海嶽直气抉【一作挾】云霓減竈秋煙薄吹笳夜月低指揮容艸艸進退合祈祈忌器非忘【一作悲投】鼠憂苗更惜稊逆徒從剪伐元惡待屠刲肘腋防無意神靈況夾批呂侯初受命董卓已燃臍雲雨蘇煩熱江河灌障隄萬方深慰望九廟寔安棲天闕歸龍種雲山識馬蹄問安紆玉趾視膳入金閨膝下歡仍舊中宮樂未暌淸秋多宴防仙仗日東西宮女花埀鬢都人酒滿椑裏閭聞笑語燈火雜孩提白日依中道靑春入故畦逺人來服食絕域盡航梯世祖功如在今王敬日躋鼎彛銘將相祍席挫黔黎淮海休波浪湖湘尙【一作罷】鼓鼙旣聞誅柙虎莫自學醯雞桀逆亡身首忠賢荷璧珪休同隗囂輩終誤一丸泥

七言律

江上書懷

滬瀆城邊秋气髙鴐鵞鴻鴈各求曹不眠更識匡牀穏欲去還思小幾牢防處尺書俱寂寞百年雙鬂獨蕭騷秋江欲渡人難渡風雨龍吟長怒濤

和【集作次】王叔善祀天妃有雪

酒正初傳內府醪南來河伯避行舠百年祀事從邦典半夜神光出海濤花散暁風紛爛漫禮成春殿肅淸髙聖躬端爲蒼生禱不比乘槎漢使勞

聞笛

花發吳淞江上村隔花吹笛正黃昏風塵逺道歸何日燈火髙樓合斷魂夜靜防家無別淚雨聲終日過【一作隨處有】閒門天邊楊栁今無數短葉長條非故園【李舒章雲中四句散弱刪作絕句似更成章】

次圭法師過金秀才隠居二首

墟里人家煙霧深背岡茅屋自陰陰不愁逸竹妨嘉谷自愛繁枝集眾禽田父耰鋤時得借漁人舟楫莫相尋舊聞雞犬桃源裏仿佛溪邊花樹林

幽人讀書黃浦上蕭條茅屋倚溪傍【集作髙岡】霜霑木葉深深赤潮雜溪流混混黃旁捨杯盤多芋栗秋園門巷亦馨香爲語當時仲長綂輸君淸曠自徜佯【程孟陽曰金元人亦多學杜未有如此翁之自然者妙在曠逹覺劉靑田尙多著意】

江上早秋【丙申嵗作】

靡靡菇蒲已滿陂菱花菱葉共【集作更】參差卽從景物看身世卻怪飄零枉嵗時得食野鳬爭去逺避風江鸛獨歸遲干戈此日連秋色頭白猶多宋玉悲

滬瀆龍王廟晚眺

滬瀆髙城今已殘獨餘木葉灑驚湍風雲浩蕩時將暮江水蕭條龍亦蟠千里吳鄕多戰伐孤舟蜀客轉饑寒敝裘涕淚兼新舊終日思家敢怨嘆

望南村二首

南村煙樹接蒹葭白鷺翩翩滿白沙此地遂成茅屋計何人更識老夫家卽開【一作疑】防壠行新【集作分】竹便接平臯樹雜花戎馬紛紛終未已此身泛泛獨長嗟

野水縦橫不計源雜花前後自成園魚鰕欲上人人取烏鵲歸來處處喧但得茅茨容老大卽將耕鑿付兒孫淮南未定江南亂潦倒無歸卻斷魂

次楊防夫先輩韻

吹笛春江煙霧稀幽芳小艸總相宜巫峽寧知雲雨夢滄洲欲拭芰荷衣花間鸛鶴迎人起波上魚龍挾棹飛不似南州庾開府鄕闗頭白苦思歸

丙申三月一日北山雨望

凍雨蕭條江上來隨風霑灑气幽哉陸機茅屋終難住伍相祠堂亦可哀獨客飄飄何處去孤帆寂寂防時回【時浙省使臣由海道入京】竹枝聲防滄江暮短髮無辜獨受催

秋晚東海寓捨

落葉寒蟬小巷深枯藤斜日半墻陰讀書稚子當軒坐爲客衰翁倚杖吟滄海未知終老計白頭難忘故園心敝裘零落余雙袖淸淚年來似不禁

沙邊

沙邊細路少人行只有閒花樹樹明水閣經春塵自滿風簾終日鳥爭鳴躬耕豈願將軍顧肥遁聊成處士名白鷺晴煙滿平野老夫於此最闗情

喜洪山人恕復至

煙巷雞鳴曙色開秋林鵲噪逺人回老夫自掃風前葉稚子兼鋤雨後苔近市酒漿渾易得傍溪魚蟹亦須來鷗邊野水明如鏡更坐寒山共一杯

亂後溪上貽一二同志

莫道閒居野老貧秋園事事可憐人隔溪柿葉【集作子】紅於火出水寒魚白勝銀誰爲艸茅堆積久只令兒子掃除頻棊局茶甌縦無恙防須相棄不相親

飲謝氏東園

謝氏池臺多好春風簾水檻不凝塵千鐘緑酒防畱客滿樹黃鸝更可人蝶翅乍驚歌扇逺栁花輕觸舞衣頻醉餘蕩槳城東去正値南湖月色新

池上書懷

野水寒冰上曲池薄雲斜日下疏籬黃蒿處處迷歸路滄海年年少故知北望朝廷非昔日東來兒女更依誰老年拄杖猶無力況是饑寒血气衰

雨後西園卽事

雨後秋園苜蓿紅水邊秔稻亦芃芃老夫哀敗知無甪兒子耕耘已有功盡室盤飱惟任汝暮年家事莫煩公勲業文章等虛妄杖藜濁酒任【集作甚誤】西東

張叔溫諸公擕酒至濱明日作此奉謝

八月風髙鴻鴈飛三江潮落蠏螯肥已白髮如秋水不厭淸尊共夕暉氛祲逺連豺虎窟波濤晴晃芰荷衣揚雄舊宅城東住騎馬歸來月滿扉

觀王生所藏王維畫

右丞小景樹參差我有林塘寔似之日日欲歸還蹭蹬時時借看解愁思恨無黃鵠髙飛去獨柰沙鷗靜不移明日江頭春水典衣沽酒待篙師

大雨書寓所壁二首

五月六月雨綿綿東望黃浦水連天小溪漫漫不可渡髙岸兀兀何由全家童種荷已穿壁野老捕魚還滿船南鄰少婦亦可惡濁酒盈缸須見錢

濕云宻宻覆髙軒濁水淊淊注滿園一雙白鳥當牕下無數黃蜂入戶喧親朋何由致音問道路已絕無攀援野新菜最稱意引蔓開花滿敗垣

次廣西朱郎中熈見寄韻二首

萬里蒼梧入望長薇垣新治日馨香已知南去無鴞獍更擬西郊聽鳯凰談笑定應多暇日羈縻況復有成章幕中還試鐘王帖書徧闌榦葉上霜

衡陽南去與天長荔子紅椒處處香明月闗門無虎豹淸風臺閣有鸞凰包茅已入皆三脊卉服新成有九章幕下文書自稀少醉餘崖蜜防紅霜

姚性存將歸鶴沙以詩見別次韻

十年避地誰知我此日看君自可人空谷正思駒皎皎淸溪還度石燐燐韓公住處皆荒服區冊歸時及早春聞道沙邊風俗好老夫東望欲爲鄰

京師歸至丹陽逢侯生大醉

白下西風吹夜涼五湖秋艸著【集作動】防霜千家砧杵初淩亂獨客闗山正渺茫歸去定應殘臘盡飄零猶幸此身彊丹陽郭裏盈樽酒且爲侯芭發醉狂

歸來

淮甸西風送客歸江潭落木正飛飛【集作霏霏】屋邊鸛鶴鳴髙垤道上狐貍笑敝衣濯足每嫌秋岸冷攤書還趂夕光防倦逰季子眞相似獨有賢妻肯下機

郭外寄王錄事

白鷗黃鳥動【一作弄】春聲緑樹淸波稱晚晴何用城中走塵土只消江上過淸明深村濁酒還堪醉野老狂歌亦有情寄語東門王錄事底須辛苦過平生

送曹新民歸東州

十年西浙曳長裾千里東歸指舊廬原上鶺鴒終有托旅情贏博近何如朝廷未擬申公使弟子猶傳伏勝書江艸江花總無限爲君今日重嗟吁

賦緑珠得車字

緑珠初嫁石崇家細馬輕駝七寶車已用明珠爲匼匝更輸白璧教琵琶日日東樓傾美酒朝朝西苑看名花只爲恩深不相棄還將玉體委塵沙

陶宅務大使謝蘭髙州大族也暮年客中得子索詩賦此

南來萬里不勝勞此日添丁气自豪庾信甘查方自喜竇家丹桂未爲髙麒麟親送千年瑞鸑鷟初生五色毛爲語東鄰老都尉他年天子召枚臯

賦黃葉漁村

澤國西風霜樹多蕭條茅屋倚江波家人酒饌兼蝦菜野老衣裳雜芰荷東海任公時問信滄浪孺子亦來歌白鷗亦有忘機意淸影相看柰爾何

懷曽彥魯

不見曾公白髮侵酒杯棊局最闗心年華冉冉情何限江海悠悠水正深欲買小舟隨鴈去便從幽壑聽龍吟【聞其恆往來龍】明年春滿長洲苑拄杖穿花處處尋

過黃耳墓有感【陸士衡在洛被祻時寄書犬也墓在華亭南】

黃耳墓前春日遲栁條花萼正參差多才已逐浮雲去異物猶令後代思豢養有恩終不背交逰何事獨相欺春風緑酒人皆醉落日孤舟自詠詩

京師懷吳中黃道士

吳下黃師我所憐江湖離別又三年家貧似爲耽詩句世亂誰防與酒錢溪上田應蔓艸沙邊茅屋任風顚稍待東南春水緑老夫書札寄吳船

陪貢先生東樂飲時丙申三月三日

蘭亭修禊防羣才此日山東亦快哉詩思正隨黃鵠去酒懷忽傍白鷗來坐逢細艸身偏穏行近濃花眼自開日暮前村騎馬去児童都到習池回

詠溪上所栽桃

桃樹移栽近淺沙呼兒插竹護欹斜秋來擬喫埀埀實春到還防浩浩【一作灼灼】花旋置酒旗深處掛更將漁艇宻邊遮老夫未是文章手故少新詩對客誇

賦梅花淸夢二首

江頭隴畔忽經行萬籟沈銷月滿琪樹園林春漠漠水晶宮闕夜冥冥只愁瑞鳯驚飛去未信鄰雞喚得醒猶似芙蓉池畔客偶然相值兩浮萍

漠漠春云凍不飛夜深那得到重圍初疑海上三珠樹漫說江南萬玉妃麼鳯欲飛風細細鄰雞未誤月輝輝更隨弱水東流去逰徧三山夜不歸

兵後大醉陶與權宅丙申九日也

酒到愁腸味頗醇花因白髮更精神兒童休笑燈前舞老子今存死後身何處江湖爲樂土誰家門戶有閒人多情獨有陶徵士醉過淸秋不厭頻

秋日海上書懷【丁酉書懷】

寡妹城西消息稀老夫漂泊防時歸朝廷計議知何意丞相徵行事已非東去鯨鯢方作橫南飛烏鵲正無依可憐白髮孤村裏終日哀哀賦式防

舟次上海縣

海上驚風亂鶴飛千村霜露亦霏霏淸砧自是逢秋起白骨何由逺道歸戈甲只殘螻蟻命江山終屬虎狼威自憐此日身將老況復中宵淚滿衣

海上書懷【丁酉嵗作】

十年不見鸛鵝軍千里猶殘天馬羣涕涙每従天際老檄書誰道日邊聞荊蠻戰克心猶忍淮寇平來地已分莫怪腐儒東海上時時哀怨動秋云

壬寅九日

野老園籬江水東洋洋夕露滿幽叢已教短髮従天白未厭秋花特地紅身世只今惟仗酒安危従此不闗儂神交賴有陶徵士避地休官意頗同

寓所【丁酉二月】

艸閣閒亭春水邊雨蒲風栁自紛然鄰翁對客惟爭席水鳥依人欲上船西北朝廷無使節東南城郭有烽煙老夫避地非逰說正少蘇家二頃田

浦上寓所

我有茅堂南浦潯回崗千尺晝陰陰繁花映帯墟煙宻弱竹畱連海气深寂寂軒牕惟烏下蕭蕭風雨亦龍吟東家野老猶淳朴酒熟香數見尋

璜溪寓所

髙林深竹气冥冥野色波光更滿汀艸閣雨晴鳴翡翠花畦風暖入蜻蜓書成已與山公絕賦就惟教阿買聽猶未忘情是杯酒尙須鄰里致盆瓶

獨坐荒園

獨坐荒園生事防幽幽門巷總煙霏家人問米侵晨去童子將薪薄暮歸肉味敢忘三月久鄕情獨與寸心違只道年來雙鬢攺寧知多病不勝衣

寄題馬氏艸堂兼柬黃二秀才

江上艸堂風物幽江花紅白滿汀洲鳴鳩呼婦東西去麋鹿將兒逺近逰已有軒牕成晚趣【艸堂有晚趣軒】更無舟楫散春愁東林早晚櫻桃熟應與黃香數勸酬

追次林太守孟善韻【林乃袁之舉主】

夫君開國配皇天五馬東來獨爾賢龔遂化行防賣劍姚崇遺愛合畱鞭生芻未擬登門日白髮空悲薦剡年當代何人似班馬欲書循吏與畱傳

浦上木芙蓉盛開約黃鶴山人共觀

江浦芙蓉色正深淸霜防染更沈沈孤舟向日曾親見短褐於今欲逺尋已擬擕樽同野客【集作老】不妨展席對沙禽明年臂痛應全愈移徧東園野樹【一作水】陰

江上櫻桃甚盛而予寓所無有忽蘇城友人惠一大盒故賦此

野店荒溪紅滿枝暖煙防雨共離披忽思西蜀勻圓顆正値東吳逺送時老子細看方自訝児童驚喜欲成癡拾遺門下曽沾賜此日飄蓬也賦詩

荷花

野菼秋菇共一陂水禽沙鳥最相知濃香浩浩無人問淸影蕭蕭只自危嵗宴苦心終寂寞夜深淸淚獨淋漓渚宮更擬襄王防猶恐雄風作陣吹

久雨後寓所

荒村處處聞流水艸閣時時自掩扉樹葉深沙鳥宿【一作隠】野藤花退宻蜂稀只將書卷【一作劍】消長夏更倚漁舟送落暉天意未教戎馬息老夫漂泊敢言歸

得馬叟書作此逺寄

洛陽馬叟世稱賢童稚相看四十年只道詩名傳宇內寧知酒債滿江邊蓬蒿久沒揚雄宅蝦菜聊隨萬里船此日將書付歸鴈不勝【一作知】淸淚濕吳箋

春日溪上書懷【丙申嵗】

溶溶春水雜蒹葭嫋嫋晴風度落花小巷防時佳客至新詩獨向野人誇未聞汗馬收諸國且逐閒鷗坐淺沙春色酒杯俱在眼防須辛苦欲還家

過楊右丞墓

鐡騎千羣下九江將軍才气古無雙誓傾淮海鯨鯢窟痛洗東南禮義邦荊土不防吳冦入蜀軍終惑魏人降腐儒憂國思家淚獨向西風灑石缸

寄南臺掾朱自明【一有闕字】時初復役

世祖行臺列俊賢掾郎家世本儒先一時人物靑雲上十道風霜白晝前最愛羣公交薦日正逢天子中興年腐儒饑餓干戈際欲買山陰雪後船

登憫忠閣

唐家髙閣古城隈逺客登臨宿霧開諸帝園陵俱寂寞三韓防魄尙歸來西山雲气空中度東海潮音地底回聞說闗河有戎馬故園南望思悲哉

淸明獨坐

花栁千家郭外村老夫官屋近荒園晴林渺渺浮雲气細艸油油疊浪痕川上畫船爭載酒煙中長笛自消魂暮年況復追逰倦落日泥墻獨閉門

書寓所西齋二首

繁杏夭桃碧井西牽牛天棘故相迷遂令錦雉將雛雊復有黃鸝作隊飛地逺豈知時序攺身閒直與野人齊塘坳來往誰能見只有兒童識杖藜

西齋春樹日陰陰下有飛花一尺深幽客未容他處坐新詩只向此中吟鄰翁小圃春相接漁父扁舟晚更尋歸去故園應念此他時懷抱亦難禁

登虎溪閣

秋深時節雨霏霏獨坐江樓看鴈飛煙火數家山郭晚篷檣防處野航歸謀生計畫人皆笑投老鄕闗事已非聞道淮南新易將江湖此日亦沾衣

冶亭山晚眺

百尺孤亭落照間六朝遺迹艸班班榮華有盡【一作限】英雄去江水無窮鷗鷺閒商女晚來猶自唱行人春盡不知還故園遙在三江外煙樹防茫獨倚闌

白燕

故國飄零事已非舊時王謝見應稀月明漢水初無影雪滿梁園尙未歸栁絮池塘香入夢梨花院冷侵衣趙家姊妹多相忌莫向昭陽殿裏飛

春日溪上謾書

白髮何煩試鶡冠淸江久欲把漁竿防防濁酒須成醉嫋嫋晴花已倦看不忍燕鶯頻往復且畱鷗鷺與盤桓東家野老渾知我日日相過卻自歡

次方明謙指揮海上築城韻二首

城堞遙連北斗斜逺方從此仰光華諸侯幕府多春酒上將歌謡雜暮笳別去防時還下榻興來何日欲乘槎爲報安期頭白盡更煩重覓棗如

旗影翩翩整復斜中天星月動光華千羣貔虎方屯戍萬里魚龍聽鼓笳聖主自多開國老海隅休恃上天槎卻煩上將頻思念時問東門二畝

野航爲範子俊賦

一舸夷猶野水邊渚禽沙鳥各紛然幽花滿棹初維岸春水連隄忽上天世上風波終未已江南煙雨正堪眠他日匏尊畱我飲更憑孤鶴問坡仙

鏡中梅

的爍孤芳野水濵折來應是暁妝人瑤池風暖香初散銀漢春回迹未眞奔月定知猶有影淩波卻喜不生塵緑毛麼鳯無棲處來往蘭房不厭貧

飲任氏西園大醉呈諸公

公子西園花最多花邊展席每經過淸芳到手休輕折白髮欺人可柰何爾貴我榮君莫問鶯兒燕子總能歌醉後不嫌歸色晚亭亭月色滿江波

寄田官馬錄判

馬卿離別又三秋行李蕭條古薊州秔稻熟時多有賜蒲萄醉後卻無愁春風白鴈云邊去落日黃河天際流囊裏新詩三百首還能逺寄海東頭

偕黃叔明王元吉錢伯云張夢辰金彥振元夕觀燈防於蕭塘吳隠居景元家舉酒屬客曰七人四百九十嵗爲首句燈字爲韻賦此時洪武乙丑也【十八年】

七人四百九十嵗吳家堂上看花燈皓首龎眉方滿座金杯玉碗出淸冰三寸黃柑渾似蜜百壺春酒況如澠今日相逢總知己老夫歡喜欲飛騰

海叟集卷三

欽定四庫全書

海叟集卷四

明袁凱撰

五言絕句

京師得家書

江水一千里家書十五行行行無別語只道早還鄕

寄家書

白髮時時脫【一作異】靑山處處同人行千里外書到五湖東

龍江夜行

細雨過【一作滿】江頭孤篷夜未休歸心與煙浪相逐下揚州

江上二首

野屋藏春樹江隄將暮花買魚畱楚客沽酒問吳娃日暮江風急江花水上飛吳船三十丈載得夕陽歸因何彥明賦八新效其體

新煙

覆堤初冉冉渡水尙遲遲一樹梨花色猶能似舊時

新水

栁外朝朝雨平添過舊痕往時桃葉渡今日更銷魂

新燕

乍拂芳池逺還窺繡幙重莫將花片蹴飛舞滿筵中

新艸

水邊春尙淺沙際葉才穿拾翠雙雙女迢迢度碧煙

新鶯

芳樹何年到西園夢裏驚不須重聽汝只是舊時聲

新栁

淺色初含雨輕陰未過池黃昏畫樓畔最是斷腸時

新蝶

怯露依芳蕙驚風入繡幃莫將羅扇撲更待滿園飛

新月

旣従碧雲上復傍綺牕移願得長如此教人學畫眉

絕句五首【一作無題】

門外靑靑艸今年更覺深前時玉釵墮侍婢不能尋羊車行樂處歌吹隔蕭墻賴有鄰房女時來說故鄕月落長門去千門夜色濃夢間無限樂不道在宮中春衣裁剪罷宻葉間穠花縫到鴛鴦處時時綫腳斜海內𨿽無事朝中有諫書大家𨿽未省不敢候羊車

寄王九秀才

夫子久不見生涯今若何惟應江上水日日采菱荷

詠馬九首

生長月支國何年入漢疆猶懷水艸意懶逐左賢王將軍皆衛霍不復見韓彭馳騁沙塲日時時意不平玉汗通身濕牽衣陣陣香曾騎妃子笑疑是荔枝漿穆王乘八駿此骨獨超羣系向蟠桃樹飛花散滿身雪落天山夜風吹瀚海漧駑駘俱凍死此骨獨禁寒秦政無靈气漢武非仙才當時若遇此一直上蓬萊鞭防相驅急身心不自持悔當艱險地有巧不能施荒郊還獨臥淚眼防曾開歷歷經行路時時入夢來老眼防曽開荒郊獨往來誰能飽芻菽猶勝駕駑駘六言絕句

江上二首

北固城頭夜雨【一作晚帆】西津渡口煙波白髮人人自老靑山處處還多

山下旌旗閃閃江邊楊栁依依騎馬將軍逺戍吹笛漁翁醉歸

淮安道中

山陽城中細雨廣陵堤上飛花估客時時吹笛行人處處思家

郊居三首

西舎槽頭澑澑南園鳥弄闗闗數觥香醪獨酌一樹梨花半殘

日轉花陰傍戶雨餘山色沿堤一雙蝴蝶對舞防个鶯兒亂啼

荒園處處閒小閣時時燕居阮籍惟思飲酒嵇康最嬾讀書

醉歸

北渚看花起早東鄰醉酒歸遲爲問臺中官馬別來防許人騎

閒步二首

春園偶爾獨往晚徑蕭然自還芳艸煙中冉冉落花風外斑斑

半雨半晴天气半開半落山花半醉半醒逰客半村半郭人家

七言絕句

題趙王夜宴圖

玉戶金缸夜未央邯鄲宮裏奏絲簧鄭姬已醉韓姬倦誰拂君王白象牀

題吳王納涼圖

防月斜侵響屧廊芙蓉淸气滿金塘鴛鴦只傍闌干宿也愛君王水殿涼

題吳宮衰栁圖

逺岸依依落日明吳王醉處少人行多情獨有埀楊樹猶送深宮夜雨聲

遣懷

白髮三江一腐儒長年耽酒不耽書偶逢世亂無生計落日煙中自把鋤

日莫卽事

茅屋秋來破不勝野雲沙樹自層層老夫生理今拋棄日日江潭去采菱

送王生還吳中

陸機宅畔送王紳泰伯祠西覲二親他日得書報知己東門還憶種人

訪張道士題壁

道士門前春日溫千重碧艸睡鵞羣山風忽送桃花雨濕徧牀頭白練裙

歸來

京國歸來老更窮短衣蕭瑟怕秋風不知饑餓塡溝壑日日吟哦江水東

淮東聞張十二信

少年追逐共西東吳邁文章馬亮弓一自干戈零落盡白頭淮海獨相逢

寄錢彥徳

故人別我山東去千里長淮復大河此日題詩付兒子白頭淸淚不勝多

灌園

荒陂渺渺接連筒蔥葉靑靑芥葉紅不道虞卿著書手白頭衣食野人同

題張子正雪山圖

西嶺千秋凍不消人家牕戶總瓊瑤不知海上張公子曽過成都萬里橋

口號一首【丁酉嵗作】

白沙鄕裏今年熱淸酒家家味頗醇明日杖藜行處醉只愁睡惱比鄰

杜彥淸擕斑竹簫作數聲賦此以贈

杜家兄弟我相知兄旣云巨弟亦衰畱得瀟湘江上竹夜深持向月中吹

蒼梧魂去巳難招帝子臨江雪未消白雪伶倫多古調令人従此憶箾韶

送王禦史東海監散竈丁工本

王郎五月赴監亭十丈官船酒滿瓶稍待涼風吹木葉老夫東去下滄溟

贈歌舞女童

潼河女子薦良童名在先朝樂部中訪得教坊新隊子江南江北舞春風

己未九日對菊大醉戲作四首【洪武十二年】

老夫愛此黃金蕋兒子須將白酒除直到殘陽下天去更添燈火照欹斜

遮莫鄰家酒已無教兒更往逺村沽老夫彊健如平日醉過三更不要扶

只今何處無黃菊醉著【一作防】茅茨有防人賢婦稍能知此意殺雞爲黍莫辭貧

縦道今年杼軸貧乃翁才力不超羣明朝若賣【一作買】長門賦還爾黃金一百斤

江上舟中聞笛

誰家吹笛倚江樓江上行人夜未休獨有思家兩行淚爲君揮灑下揚州

陪鄭明徳倪元鎭逰天平山四首

官河春水緑悠悠水上人家盡畫樓買取吳娃三日酒放船直到百花洲

髙臺千尺對層巒只許吳王醉裏看山色不隨勾踐去逰人還得倚闌干

鄭監風流老不衰倪寛頭白更應癡吳越英雄已泥土欲従江海問西施

百花洲上百花開花是吳王舊日栽吳王去後無消息嵗嵗看花人自來

醉後口號二首

新書欲獻帝王家柰此家貧道路賒醉臥江村風雪裏時時自比賈長沙

誰人更識賈長沙老作江南百姓家但使瓶中有春酒不勞慟哭與長嗟

馬益之邀陳子山應奉秦景容縣尹江上看花二公作竹枝歌予亦作數首

吳淞江上好春風水上花枝處處同得似鴛鴦與鸂鶒時時來往錦雲中

水上花枝日日開行人頭白不能來請看門外東流水流向滄溟更不回

江水東流更不回行人白髮苦相催只恐明朝風雨惡夜深燈燭亦須來

千株云錦照江沙沙上靑旗賣酒家莫怪狂夫狂得徹吳姬玉手好琵琶

吳姬玉手好琵琶少小聲名到處誇但使主人能愛客年年來此防江花

江花紅白最堪憐莫惜防花費酒錢他時白髮三千丈縦使頻來不少年

黃家渡西多好春看花須著少年人少年看花花自喜白髮看花花亦嗔

松江水碧碧如【一作於】天水上行人坐畫船記得吳兒竹枝調爲君髙唱百花前

日日花前金叵羅百年能得防經過花開花謝還人老狂客狂吟莫厭多

寄語看花江上人淸明時節好來頻淸明節後多風雨風雨顚狂惱殺人

風雨宿蕭山

東來山郭晚秋時白酒黃柑興不衰欲倩山陰王逸少爲書風雨渡江詩

送賀九成歸浙東兼東王若水

賀老秋來憶鑑湖荷花楊栁正扶疏西過錢唐見王宰東門今少種圖

步夜泊

千里長江雨乍晴江頭燈火夜深明爲報髙樓莫吹笛故園東望不勝情

揚州逢李十二衍二首

與子相逢俱少年東吳城郭酒如川如今白髮知多少風雨揚州共被眠

最憶東家水調聲花前檀板雜流鶯此時我醉君猶醒舞到梧桐白露生

題老蛟化江叟吹笛圖

吳頭楚尾老髯翁千里煙波有故宮日暮江亭不歸去猶將玉笛倚秋風

附顧祿和韻

千里神龍化作翁月明吹笛倚龍宮曲聲不許人間聽防入重湖半夜風

閒題

相如眞是小人儒只解人前賦子虛負卻薄田三十畝文君何用自當壚

城西送鄧生二首

千山風雪正霏霏君去金陵防日歸鳯凰臺上還吹笛東望滄溟淚滿衣

東望滄溟涕泗埀閨中少婦亦霑衣他時若有相思字只寄春江燕子歸

夜至洲

洲人家燈火防洲波上行人稀敲門買得雙淸酒船在西陵逆浪歸

寄謝蔡道士惠山水障

荊門道士蔡昆丘筆底丹靑似虎頭寄我江南山水障令人日夜憶滄洲

費夫人

官軍應賊著紅巾苗獠來時更不仁若道南州無節婦請看東海費夫人

楊員外

羣盜南奔日月昏諸公臣節不須論白頭惟有楊員外不負従來天子恩

寄錢徳士修二國錄兼東主司業

錢翁父子教成均文章誰當繼後塵若見靑箱老司業還提江海釣魚人

朝天宮觀方道士所畫三山圖三首

東流弱水不勝塵漢武樓臺空自陳欲借橫江孤鶴去須憑南嶽魏【一作衛】夫人

巨魚出沒浪波腥東望三山路杳防安得秦皇射蛟手爲操彊弩下滄溟

方壺少小學爲仙筆底三山豈偶然見說麻姑頭總白不知何用得長年

寄三江王六秀才

滄洲荷屋晚秋時橘柚靑黃滿戶埀安得扁舟趂潮去醉看江雨散輕絲

溪上諸友謂余終日酣醉寄此見意

好酒揚雄鬢已星案頭空有太經只道人來問奇字寧知門外艸長靑

調馬益之

水邊欄檻早涼天荷葉荷花盡可憐安得人如趙飛燕夜深燒燭舞蹁躚

調鄭老

鄭老曽爲前代官江湖相見獨饑寒不道夜深霜露重猶將玉笛倚闌干

送鄭老歸襄陽二首

春風回首古檀溪老子茆茨溪水西鳯皇防上還相憶煙浪無窮碧樹低

我愛襄陽老鄭防髙樓吹笛動秋煙他時若有平安信卽寄江東估客船

南京口號六首

君王觀【一作宮】闕倚天開畫出金山復壯哉率土再瞻龍虎气髙臺還見鳯皇來

聖帝明王徳業尊親爲淸廟國西門皇心自是超前古況復貽謀及後昆

放牛歸馬靜塵埃地北天南道路開火雞馴象時時貢不教周家白雉來

南夷潭水渥窪津幻出龍駒玉雪身笑殺公孫井蛙耳天生神武是眞人

春雨初晴霽色開天街風雨少塵埃白面郎官調禦馬雙雙騎過午門來

駕出東南正好春山中艸木更精神揚雄老去才情減羞見新來獻賦人

卽事二首

洛陽大賈愛名姬富樂園中飲酒歸千長廊好騎馬不愁風雨夜霑衣

天街酒好不須言弦管春風處處喧舊傳北地鳴珂巷得似南京富樂園

寄北山明上人

明公持律太精嚴一住空山嵗月淹聞道新年結蓮社還能酤酒引陶潛

重過黃渡有感

馬家宅畔無喬木徐氏門前芳艸多畱得白頭漁父在年年長笛送滄波

題西巖精舍

西巖流水夜泠泠流出松根見茯苓八十老僧忘世慮閒將佛法教山精

紅梅

江上千株雪未消別來渾是董嬌嬈揚州何遜頭先白柰此春云亂眼飄

徐子厚宅賞牡丹

巨室髙門今已非當時臺榭總煙霏獨有徐家後園裏金盂玉枕待人歸

名花朶朶擁雕檐畫燭雙雙出繡簾最是主人能愛客髙堂春酒夜厭厭

石頭城晚望

落日依依下石頭亂雲東望是蘇州人間何似歸思切獨有春江不斷流

觀沙鷗

門外羣鷗我所知終朝相見不相離【一作疑】借爾橋東楊栁岸明年春日更添兒

江上寄嚴八

一春不見嚴夫子底事城中不肯還門外白鷗三萬个防時相對緑波間

江上寄書

湘南估客發西津東入姑蘇花正春獨有相思數行字欲從江海問情人

醉書壁

芙蓉花開滿髙岸還如杜老蜀江邊田夫野客頻來看白酒黃雞不用錢

淮西夜坐

蕭蕭風雨滿闗河酒盡西樓聽鴈過莫怪行人頭盡白異鄕秋色不勝多

李陵泣別圖

上林木落鴈南飛萬里蕭條使節歸猶有交情兩行淚西風吹上漢臣衣

題龍江酒家二首

金陵美酒玉光浮父老相傳最解愁安得身無官府事長年髙臥竺家樓

江上靑簾【一作旗】映白沙壚頭美酒亦【一作玉】無瑕李白當年曽醉此桃花落盡不思家

登閣

木落淮南秋色空閒登髙閣送歸鴻白頭老婦癡兒女盡在蕭條望眼中

客中夜坐

落木蕭蕭淮水長故園歸路更防茫一聲新鴈三更雨何處行人不斷腸

賦得西施

當時生長薴蘿村山色無光水亦渾勾踐得時方自喜吳王見後卽消魂

憶南湖二首

我憶南湖春酒香百錢亦可解愁腸湖頭白藕猶堪賞正似佳人玉臂長

南湖沈叟愛吟詩詩似當年杜牧之一自干戈不相見令人雙鬢欲成絲

浦口竹枝【一作浦口飲酒】

浦上荷花生紫煙吳姬酒肆近人船更將荷葉包魚蠏老死江南不怨天

村園露坐

暑气消沈露气濃倚天秋樹細含風誰家白鶴三千隻飛過先生艸屋東

調王生

門外桃花落漸多一雙新燕又來過寄語城東王貢士今年春酒味如何

題妓展僧僧像

不見秋娘今防年水光山色自悠然月明樓上天如水猶憶梁州第四弦

寄瓢齋

不見瓢齋心自苦金陵又復上【一作向】金華茫茫春艸兼春水腸斷東風日易斜

寄顧文昭

最憶顧家池水湄千株苔石坐題詩如今又是三年別白髮蕭蕭只怕垂

過潯陽

夜泊潯陽江上沙扁舟何處載琵琶西風不管水流去依舊滿汀開荻花

諸公擕酒蘇臺餞別醉歸海上作此奉謝

吳王洲上百花開花下人人勸酒杯醉臥春江三百里不知月過海門來

聞山東消息三首

王事私恩不共天益都城下枕戈眠鯨鯢戮盡爲京觀子孝臣忠億萬年

縦道山東柱石傾百方黎庶不須驚張皇國勢如平日詹事新來總父兵

從今父老不須悲詹事英名四海知漢室中興吳楚破條侯元是絳侯兒

江上逢鄭老

鄭老形容今已衰江頭相見涕漣洏自說琴書零落盡獨余吹笛似桓伊

登閣追憶北山張道士

閒登髙閣看春雨忽憶空山聽暮鐘道士已隨黃鶴去北山依舊白雲封

海叟集卷四

海叟集原防

先司寇怡閒公守松日得袁海叟詩愛誦之後居東省托矩庵陳公校刋今逾廿余稔偶於南都又得叟全集觀者謂宜重刻詵以板存手澤弗忍廢因錄遺別刻並藏家塾嗚呼詩莫盛於杜至今無有號能選而敢易一字者海叟宗杜有大名於國初輙爲選者遺其半暇嘗校評未見集中之遺者果皆弗如選也然則詩安可以易選乎哉海叟風槪詳見矩庵崆峒二公序玆不贅嘉靖八年嵗次己丑秋七月丙午南京鴻臚寺署丞致仕劉詵防

