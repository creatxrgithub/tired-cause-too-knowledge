《溫恭毅集》﹝明﹞溫純撰

欽定四庫全書

集部六

溫恭毅集

別集類五

明

提要

臣等謹案溫恭毅集三十卷明溫純撰純字希文三原人嘉靖乙丑進士官至左都禦史贈少保謚恭毅事迹具明史本傳純在隆萬之際正色立朝初忤張居正罷官再起又與中使爭礦稅卒以忤沈一貫致仕可謂毅然自立不負君國𨿽阨於羣小無一日安於其位而日久論定究稱名臣其奏疏皆切中情事字句或失之太質而明白曉暢易於觀覽蓋期於指陳利獘初不以文字爲工其它序記銘傳諸體則多雅飭可誦詩凡八卷大抵沿溯七子之派而稍失之麤尺牘五卷亦多闗時政末一卷爲理學六十一則皆論學語錄大旨以程朱爲本不宗姚江而亦不甚斥姚江蓋純一生惟以國是爲已任所爭者不在此也言以人重是集之謂歟

乾隆四十一年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

溫恭毅集卷一

﹝明﹞溫純撰

○疏

修實政圖治安疏﹝隆慶戊辰年任戶科給事中﹞

臣竊惟天下事不患不可爲而患不必爲故任天下事不得曰不可爲也而使其事必可爲治且安者乃爲善治我皇上嗣登寶極蓋三年於今矣視天下爲治且安耶視諸臣任皇上事者以爲可爲而必於爲耶抑以爲不可爲而不必於爲耶夫病者求三年之艾而不得必爲之蓄今天下病矣而艾猶不蓄是可惑也已臣觀今日之所最急而付之無可柰何者有三一人材缺而無計能振一財用匱而無計能理一武備弛而無計能整豈眞無計哉有之而不爲爲之而不力也臣爲此懼恐因循之風日甚一日將來之獘竟若之何是以忘其迂陋披素衷爲皇上畫計幸畱神采納焉臣聞天生一代人材自足一代之用夫何邇來一遇員缺動稱乏材卽推補多用試之可則已不可則別舉而試之又復不可又復試竟未有得人如古昔盛時者此其故何也臣以爲責成泛資格拘又儲養之無素也蓋唐虞三代典禮典樂司馬司冦始終俱一人掌之而今之時則今日司民牧明日攺兵銜今日計錢糧明日理刑名甚至以一人之身而各司庶務罔不歷焉儻以錢榖壊卽長於刑名弗計矣儻以吏治壊卽長於文學弗計矣漢縣令可入爲太傅今卽有卓茂之賢誰其超遷之乎卽超遷誰不駭疑而指議之乎是以循階而進𨿽左右先後亦不敢越次且當其會推也一人曰可眾唯唯而退襲公舉之虛名諉是非於銓部又或明知其人可用而曰資格未及待其資而老將至矣國家之樹人猶樹木有摧折無長養材未有能成者今天下方面有司如故而舉刺衙門日多有一人焉或目爲跖或目爲夷倘其時不相值則以跖目者誰是之而以夷目者誰非之乎卽今各省之方面兩京之有司不足以應其刺矣至於各州縣佐貳首領盡天下無慮數千百亡不視爲虐民者上旣以虐民視彼安得不虐民乎祿不足以養廉資不可以逺到而以亷望之已難矣況亷未必卽顯不亷未必卽罷人孰肯爲亷哉臣願皇上特勅吏部通行內外九卿撫按衙門或年終或考滿將各屬分別所長開送該部責其一不責其二凡錢榖甲兵刑名吏治文學各照所長終其身用之宜原任者不妨增秩久任堪別用者不妨就長升調以後部寺藩臬等衙門不得視爲傳捨隨級遞轉使人得各精一業以求他日實用每遇會推大臣合無預行在京會推衙門各舉所知一二人揭送該部公同擬用拔其尢不計其資亦爲官擇人之要也至於舉刺或専責撫按或分別職掌州縣佐貳首領賢之尢者另疏薦舉不賢之尢者不時問遣庶激勸之中未必無長養之意行之數年而人不思奮者臣不信也臣聞國無九年之蓄曰不足無六年之蓄曰急無三年之蓄曰國非其國今內而太倉無一年之蓄外而府州縣無數月之蓄一遇水旱不惟不能賑且額辦歲辦日望其取盈焉假如不幸而年不再登敵人又侵恐追徵之令難復如故而民之貧者逃逃者盜臣且不憂門庭之冦而憂蕭墻之冦矣然天地間財物產於一歲者自足一歲之用產於一世者自足一世之用乃匱乏至此臣以爲年例增武職濫屯田廢也蓋國初各邊年例不過四五十萬而兵非不盛食非不足也何今之爲將領者憚淸勾而樂召募爲士卒者假逃亡而頂新軍夫以召募之力爲淸勾何所不可以扣除逃亡者爲召募何所不宜乃不此之圖而日請月益漫無已時計今歲所出已不下三百萬矣是國初六年之用僅足今一年之費萬有警急增賦則病民不增則病國司國計者計將安出國初武職非軍功不授應襲嚴比試之法何今之武職不盡出軍功比試之法又習爲故套以故乳臭之子皆可領印綬豢養之流不堪任堅鋭以朝廷有用之財養市井無賴之徒至所望以摧鋒陷陣者又不在是焉是所養非其所用所用非其所養有識者付之長嘆而已國初各邊充實堡塞星羅粒米狼籍屯政鹽法相須並舉不煩內帑而飽歌騰槽之休猶可想見今軍民日困於擄掠土地日見其荒蕪米珠薪桂之謠所在而是說者歸咎於鹽法攺折是矣而不知屯田旣廢欲鹽法不攺折不可得也近差都禦史龎尙鵬淸理屯鹽誠計之得者然以九邊而付之一人令其淸理之可也欲望且耕且守如趙充國成金城之功鵬一人能之乎故得一王之誥則遼束之屯田興矣得一張守中則宻云之屯田興矣是在督撫兵備加之意而已臣願皇上特勅該部將各邊歲出之數總計若干各省直歲入之數總計若干如其相當宜圖積余之策如所出多於所入尢宜早爲奏請會官議處以求萬世之利其武職應襲必嚴比試之法凡不由軍功授者盡行罷革是除冗官卽所以除冗食也至於都禦史龎尙鵬應否久任督撫兵備應否加以兼理屯田職銜任事兵備如張守中者應否攺調要邊鎭以爲諸道之倡務使督撫指揮於上兵備實行於下如有仍前因循玩視者許總理都禦史與屯田禦史指名參究行之數年而財不足用者臣不信也臣聞天子有道守在四夷今各邊惟薊遼二鎭頗在得人其餘宣大山陜所恃無策閩廣恵潮急利旦夕倘一隅失守則肢體不完豈得腹心無恙且堂堂天朝顧不能振武威以掃彼氛孽哉臣特患賞罰不嚴任用不専又邊腹異視焉耳蓋朝廷之賞罰行而後將帥服將帥之賞罰行而後士卒服故穰苴得以誅莊賈亞夫得以抗漢文今福建巡撫塗澤民冒敍功勲欺誑朝廷廣東副使陳紀推故避難久誤推補原任總兵湯克寬玩冦殃民久不正刑是用一人不爲我用罪一人不爲我罪朝廷之賞罰何在耶至於總兵將領則屈膝重臣與士卒同其卑分守信地與參遊同其權平居無一金之賞則無恩可懷臨時無必誅之刑則無威可畏世特無穰苴亞夫耳有之而亦若是臣知其必無功也古之善用兵者莫如諸葛亮終其身不遷尙無全功今督撫之臣一蹶卽罷旣罷又起恐今日所起者多前日所罷今日所罷者未必非後日所起矣是以爲督撫者一心以籌邊又一心以圖歸寧以一蹶而去不欲久居而待罪如宣大總督陳其學素系時望亦通書當路欲求歸計他尙何望哉窮邊之地莫非疆域窮邊之民莫非赤子而今則腹裏之不職者調邊方矣邊方之不職者調極邊矣卽銓補邊方有司亦往往以舉貢之下者充焉瘡痍遺民豈能撫摩累卵城郭豈能保守方今恵潮之民朝應役於公堂夕執桿於賊黨吾有赤子不令其愛我衛我而令其與我敵焉有司者安可辭其責哉臣願皇上特勅該部將湯克寬亟正其刑陳紀禠奪其職塗澤民旣經論劾必難措布別選才望素著如侍郎吳百朋者代之令其刻期赴任仍申明各邊將領之權總兵得以生殺偏禆偏禆得以生殺士卒凡賞勞錢糧苟得其人卽令便宜行事可也各邊督撫要在愼擇於初萬一有蹶果系可用之才而罪非極刑寧降級罰俸以責後效不輕易攺遷以滋勞擾總督陳其學淸謹雅望臣所夙欽揮霍雄才原非所長亟當議處以重鎖鑰母貽他日臨敵易將之虞邊方有司攺調不職之例卽應停止博選才望布置郡邑候有保守之功照依軍功升賞以酬其勞如是而武備不修者臣不信也夫此三者皆今日之急務臣亦據所知以陳其梗槪耳然尢有大可慮者焉昔先臣王守仁有曰忠義降而爲气節气節降而爲客气臣又曰渾厚降而爲調停調停降而爲因循客气與因循合而天下始有不可爲之事不可與之人矣今之以客气待人以因循自處者何其多也故論人才則以愛憎爲毀譽議政事則執已見而拂眾論或陽爲惟諾而陰肆誹謗或身在一堂而心如千里又其甚者則以君子攻小人以小人攻君子又以君子而攻君子至於自處則任事者少避事者多持兩可以爲善處喜和同而陷孤直以此臨事祗見其掣肘而不可爲以此與人祗見其暌隔而不相入矣此臣之所大慮也伏乞皇上申勅吏部通行內外大小臣工各洗夙習無事爲同心一徳之孚有事切同舟共濟之念在已者不必盡是在人者不必盡非與其攻人不如自攻是非必歸於一定議論毋涉於雷同至於任事者不以求全之毀而去避事者不以媚時之態而畱又當事者畱意焉耳如是則國是可定實政可舉而萬世治安之效在是矣又何患天下事不可爲哉

懇乞聖明亟圖覽本顧問之要以隆交泰疏﹝己巳任吏科右給事中﹞

臣讀易至泰而曰坤上干下至否而曰乾上坤下乃知君臣與天地等天地交而後化工可成君臣交而後萬幾可理自昔聖帝明王以及我朝或憲老或乞言或顧問或形諸章奏今憲老乞言不可復矣顧問章奏卽漢唐宋之主亦未有不胥此以爲治者我皇上禦極以來朝講勤矣言路開矣巨姦斥矣獨覽本顧問二事𨿽言官往往言之而該部未暇爲皇上請者豈非以皇上卽位之初服制未闋在古有三年不言之禮乎又豈非以政務旁午奏牘雜陳欲皇上一一而覽之一一而問之將涉於勞而無其要乎今先帝三年之喪已畢中外臣工莫不以髙宗邁訓成王訪落故事仰望我皇上我皇上必思有以答臣工之望者臣計今切務則莫如覽本顧問而已何者往歲臣在山東聞皇上於講筵之暇以石州殘破下問輔臣臣不勝欣躍以爲聖天子畱意邊方如此不惟臣欣躍而海隅蒼生莫不傳頌九邊將領莫不警惕是我皇上一言卽可以興邦一怒卽可以安天下倘由此日與大臣商確時政則其所激發又不知當何如也我皇上何惜一言而不爲天下計哉方今天下災異頻仍盜冦弗寧閭閻多枵腹待哺之狀邊鎭有脫巾求糧之苦我皇上試於此時勤顧問覽章奏而諸臣中必有以修攘大計爲皇上言者諸臣言之皇上采而行之一畱意而天下太平之期可坐致無難也且覽本不必於諸司之章奏而盡閱之也蓋諸司章奏有闗於聖躬者有切於民瘼邊疆者有招擬題覆爲各衙門之所當徑行者於此辧之不移晷而章奏可覽也顧問非必於天下事理而泛問之也歷代何繇而興衰君徳何繇而進退中國何繇而久安四夷何繇而賓服於此審之不終日而問對可悉也伏乞皇上乘此諒陰之餘俯順臣民之望勅下禮部會同內閣九卿諸臣再加詳議如果臣言可采合無行令閣臣俟皇上日講之暇將票擬過諸司章奏分爲二等凡招擬題覆爲各衙門之所當徑行者不必煩瀆其闗於聖躬切於民瘼邊疆者另開節要進呈禦覽實時面請應否采納施行我皇上一有疑難更望或召閣臣或召部院諸臣特齊天顏俯賜淸問必使歷代興衰之迹君徳進退之由與夫安內攘外之要昭然如在目前始若勢分懸隔久之而上下情孚將見都兪吁咈如家人父子藹然於一堂矣國家億萬年無疆之運不其永孚於休哉臣不勝願望悚息之至

愼選將領以重營務疏﹝庚午任兵科都給事中﹞

本月初七日該兵部爲披瀝懇誠再乞天恩辭免重任事內覆恭順候吳繼爵辭免總兵緣由奉聖旨吳繼爵不準辭三營事重還都用勲臣著會推堪任的來看欽此臣等竊覩我皇上軫念軍國重計思欲愼選將材以爲轉弱爲彊之機甚盛心也但自古人君築壇拜將或拔諸行伍或取諸奴僕如韓信如衛靑朝爲一旅暮統三軍兵戎重寄豈顧輕易若此哉蓋天下難得者材尢難得者將材用將而必於其類則不免計數取盈之誚而揮霍長材或不在所選中矣故將將者以其官擇人不以其人充官以官擇人者求必廣而事集以人充官者求必隘而官曠今天下苦無將材耳有之則勲臣可也流官亦可也不則豈惟勲臣𨿽流官亦有不可盡使者矣邇當分營選將之時議用勲臣吳繼爵流官袁正等𨿽一時就近推補未必盡愜人望然用人不於其類臣竊是之今欲取九萬甲兵盡付之三二勲臣卽使所用者盡當其才臣猶恐後之選將者亦拘拘焉而難繼矣況諸勲臣日侍殿陛前其謀略應否堪任必不能逃皇上日月之明繼爵旣以不得已而用之自繼爵而下者將以爲得已而用之乎方今營務廢弛疆場多故所賴整我天兵壯我國威任亦重矣而必曰勲臣乃可恐不能知兵於平日而遽欲練兵於一旦臣不能不隠憂蓋求三大將於數十人也難求三大將於數千百人也易臣豈敢曰流官盡可用勲臣盡不可用哉惟以天下事謀之在始斷之貴果卽京營一議歷數月經閣部九卿諸科道始而曰永革勲臣旣而曰兼用勲臣今皇上又欲盡用勲臣是議論日多績效無期假令以後諸勲臣無一可遣者則該部且將曰有皇上天語在誰敢違之如此則京營大務終落故套而已臣故曰今日京營之將惟其人而已矣勲臣流官何暇拘哉伏乞勅下兵部再加詳議如果臣等所言不謬合無將京營三大將不拘公侯伯及流官等職惟擇韜略諳習篤中不欺者使充其任庶將領可得其人而練兵之實務爲不虛倘諸勲臣念與國同休之義能養成萬人之敵𨿽三大將俱用勲臣臣等且爲我國家慶矣

定廟謨飭邊防疏﹝兵科﹞

近據宣大總督陳其學塘報﹝云云﹞等因到臣臣等看得自俺答歸巢以來志未嘗一日不在中華當此燻和漸暑之候深入𨿽難然備禦差緩萬一遂彼姦謀蹂我疆場則在我耕獲之利一失而今歲秋防殆有較往歲爲尢難者況宣大督撫將領諸臣在陳其學則當回籍在方逢時則當新任在王遴則方內轉在馬芳趙奇則始更置繼總督者尙侯代於秦地繼撫臣者始聞命於洛中加以尙書郭幹尙在畱都致本兵之經畫無人夫臨敵易將兵家所忌𨿽諸邊臣久荷渥恩必不以去就易志必不以難易回心但恐士卒之觀聽未一行伍之紀律未正敵人聞之無有不乘隙生心者所有一切防禦之事伏乞申勅宣大總督鎭巡等官各要同心防備相機堵截應去任者當思一日不去其職則已之身猶朝廷之身朝廷之事猶已之事不捱日推委以遺他日追論誤事之愆仍乞勅該部馬上差人速催總督王崇古巡撫孟重星夜前來赴鎭以紓國家北顧之憂如或耽延悞事責有攸歸再照原任吏部尙書楊博久歷邊鎭素抱忠猷今當疆場之際豈宜別求邊材懇乞皇上軫念兵戎重寄委用貴於得人起博以司本兵則廟堂之謨猷自有定算而皇上欲爲封疆計當不出此矣

賊勢猖獗據城殺擄官民乞賜究處失事官員並議剿滅事宜以逺布國威疏﹝兵科﹞

昨十三日據總督兩廣軍務左都禦史劉燾揭報爲防守疎虞縱賊越城劫虜事﹝云云﹞等因到科臣等看得百越地孤懸海畔患不在倭亦不在寨惟我民便於賊不便於民則爲患最大蓋守土諸臣旣不能布徳揚威以消未萌之冦又不能整律振師以遏方張之勢以故民從賊則苟活斯須不從則立死鋒刃自廣州以至潮州沿海千餘里有民亦賊賊亦民之謡往臣純嘗爲我皇上陳之今犯廣海衛者計倭賊寨賊才四百餘徒耳一旦戕殺職官擄劫人財據城自衛若履無人之地究其故則曰姦徒內應我兵四散是守城者賊攻城者賊一方守土諸臣尙不相報聞又安望先事備禦哉蓋總督劉燾托病辭難已置嶺南於度外總兵郭成巡撫熊汝逹賊未至旣不知預防城已陷又飾詞解脫參政姚世熈僉事周舜嶽均有防守之責難免疎虞之罪千戶杜良材錢國卿果系陣亡自當與王楨同錄如襲躱避故智卽應明正法紀內劉燾熊汝逹一當革任一聞新命而新任李遷吳時來未經啟行均乞勅下兵部一面將劉燾熊汝逹郭成姚世熈周舜嶽住俸戴罪或用原遣狼兵羅思詔等或令郭成親行督兵務乘機剿滅以成收復之功燾與汝逹仍以去任委托則國典昭然自難輕貸一面差人移文李遷吳時來星夜前去赴任不得逗𨖻延日以致彼此誤事之愆其焚劫過地方與督撫以下諸臣功罪及臨陣死事官員卽行彼處巡按禦史候事定之日徑自核實分別奏聞至於廣中之民旣不得已從賊則在我招徠撫摩之計尢不可不講再乞勅下該部或愼選良吏以司民牧或蠲除賦役以寛民命使東南倒懸之困得復沾太平恩澤而後彼賊之向導可絕矣

警報日急再乞亟勅邊臣嚴防禦以愼固疆圉疏﹝兵科﹞

昨二十二日據宣大總督陳其學塘報據大同總兵官馬芳塘報據西路參將張剛塘報據迎恩堡守備解一淸塘報敵中走回男子一名猛圪太供系山西人原充平敵參將下家丁隆慶三年七月內蒙差哨探被敵捉去在營時聽得眾人將河西並山後諸部調知每家殺牛二隻羊二隻三月十三日祭旗要從東自大同西至老營堡一帶俱在本月一齊入攻困城堡邊墩等情據此看得自春以來各酋傳調攻困之謀已非一日今旣殺牛祭旗入犯似在旦夕除行三鎭鎭巡遵照近題事理督責各邊逺爲哨探加謹愼防但有侵軼消息務要同心戮力相機遏剿期保無虞等因又據薊遼總督譚綸塘報據署管古北口事原任遊撃張延賞揭報據提調潘一麟等稟據尖哨張廷甫報哨至地名無礙離邊三百五十餘里入屬部湯卜賴妹子比濟營住探至三月初八日有敵人辛愛家黃逹子卜兒挨等二騎到營說敵人安灘把都兒惡兒都只昻辛愛五个頭兒傳調逹子趕著有奶牛馬說在地名挿漢腦兒聚兵齊了等靑艸髙了要犯大同宣府獨石地方等情備報到職看得挿漢腦兒系在白廟兒三間房地方今稱在彼聚兵在宣府則永寧四海冶在薊鎭則黃花鎭石塘嶺古北口墻子嶺爲近我馬蘭以西當嚴爲堤備其太平以東則有土蠻一枝時萌報復之念自去秋至今屢見諜報若西賊一動則土蠻乘機窺竊東路亦勢所必至相應一體飭兵預備等因到臣臣等節據警報熟按敵情則有不可不過爲預防者蓋時當春夏之交在我兵往往以無懼爲辭而攻其所不備出其所不意𨿽在彼敵人亦未嘗不習用其說況敵人自正月以來調其首黃臺吉把都兒永邵卜垜落土蠻阿兒都司兀愼擺腰等黃臺吉欲犯新平並宣府洗馬林一帶俺答永邵卜兀愼擺腰恰臺吉阿兒都司蒿奴垜落土蠻欲犯大同一帶坤的裏罕欲犯獨石永寧一帶今安灘把都兒惡兒都只昻辛愛等又欲犯宣府大同獨石至老營堡等處是敵情狡黠變詐不一豈欲分我之力令無所不備無所不寡歟抑聲西擊東令我顧此失彼而後圖之歟今旣廣聚酋首殺牛祭旗意在必騁無疑若不覷破姦謀令彼計沮勢窘則數月傳調攻困之舉豈肯遂已我宣大薊遼山西諸鎭惟明吾哨探嚴吾烽燧不論諸酋欲犯某鎭凡我守備參將各照信地或整兵理餉或據險阻隘使賊不得乘隙而入其總兵遊撃尢要預探彼賊向往之地相機赴援如並力直攻一路則集我鄰兵以遏其鋒如分兵齊攻各鎭襲丁夘故智則隨急堵截以卻其進毋執守一隅誤中姦謀亦毋托名策應避處善地各邊督撫諸臣旣任鎖鑰之司不妨再三申諭至於新補山西巡撫石茂華旣當服闋之期又承金革之命難執余哀舊例卽應催赴邊闗伏乞天語叮嚀宣大薊遼總督鎭巡等官各遵節次題準事宜寧過爲防備不致後患不得以气序漸暑遂弛邊防其土蠻報復之念假威西賊竊犯東路眞有如譚綸所計憶者薊遼二鎭督撫將領自當専任其責老營堡孤懸一隅實敵入晉孔道往歲三岔五寨岢嵐臨石之害足爲後鑑山西巡撫靳學顏𨿽受新命猶任封疆之寄務與總兵郭琥鼔舞三軍毋以去任推諉致遺後愆仍乞勅下該部行文速催石茂華星夜前去赴任以副朝廷任使之意如少稽延萬一三闗多事其責不可辭矣

邊腹多故亟處任人事宜以専責成疏﹝兵科﹞

臣等待罪該科目撃四方奏報通計各邊鎭則爲國家門戶各省直則爲國家腹心而我朝建都北平去敵穴又僅數百里自保定以南東至齊魯有鹽礦徒西至秦蜀雲貴有山冦土蠻土捨東南至閩廣有林道干等與倭賊寨賊古田獞猺諸賊而金陵以北江洋有江賊海濱有海賊鳳宿之響馬出沒無時徐邳淮揚之鹽盜竊發接踵汝南襄鄧故多巗險易以嘯聚曹濮臨徳宻邇漕河歲苦流劫燕趙畿民本以慷慨習成懭悍白蓮玄狐等教又往往鼔惑人心漕河一綫之路爲國家命脈咽喉少有阻滯便成坐困興言至此誰不寒心二百年來設官分職非不詳宻於沿邊沿海設督撫總兵於直隸設巡撫兵備又於淮安特建兵府守以文武重臣𨿽司轉運而統領官軍一十二萬有餘蓋已黙寓控扼之勢何自去歲以來不惟邊報緊急廣海失陷而中原之地一遭水旱如江洋如徐邳如汝南如山東川陜等處聚眾焚劫殺人奪財者日相聞焉又其甚則都門之外白晝橫行萬一姦徒乘機而發恐所謂鹽礦徒白蓮等教者將爲人憑借而又有彊敵侵我邊疆比其時臣不知計所出矣然在今日則猶有可預防者臣聞之天下事閱歷久𨿽中材足以自辦任不専卽上智不能俄頃而奏效今不二三年兩廣總督則四易矣大同巡撫則五易矣廣東監軍兵備則四易矣臣無論北方卽廣冦始發也一兵備翦之而有餘旣猖獗乃徵兵遣將糜費不貲猶不聞平寧之期此其故可盡曰冦盜難平哉臣謂督撫兵備旣受地方之責而破格體悉之例又視諸臣爲獨優凡各用兵之地卽以其人委之必令滅此而後朝食𨿽由兵備僉事爲副使爲僉都副都以至左右都禦史亦無不可蓋國初有先超遷後久任先久任後超遷之例今獨不可仿而行之乎人之材如松栢桃李世未有取桃李以充棟梁者今或以文事而責武備或以淸謹而望揮霍當此國家多事之際與其用而後試不若試而後用卽今督撫兵備諸臣一時之選𨿽多得人而材質所限或有宜於彼不宜於此者未必盡無且內地萬一多警凡策應保土之責卽與邊臣無異而廣東之勢危若累卵各道兵備半屬書生今不亟議處後無及矣國家原不借材異代豈無才猷克壯者足堪其任乎誠有之卽速令攺調可也漕運之軍一困於軍職之剝削一壊於沿途之顧覓尺籍𨿽存無補緩急而淮安於山東河南又綂轄曹濮兵備裁革無名濟寧河道誰任疏通思患預防可無一酌處以消禍萌臣謂濟寧旣當三省適中之地又得重臣以司彈壓之權誠加以總理軍務職銜節制兵道添設參將酌量募軍數千復設曹濮兵備以固中原而姦徒不軌之念自可潛消至於漕運官軍旣有定額當事臣工宜體國家設兵微意卽令把總等官置立年貌牌面各用正身赴運不得因而科害如仍前獘許巡倉禦史及臣等指實參究臣等又謂國家所最急者將材或雜於武弁或混於行伍編民非博訪豈能人人而知近日文職邊才已經多官會薦臣恐天下至廣豈無韜略素閒抱許國之忠無由自見者乎又其次豈無膂力過人欲死封疆以圖功名者乎臣願問諸九卿科道問諸邊腹撫按不論大小官職軍民某堪大將某堪副將某堪參遊等職某膂力可作先鋒某勇敢可赴行伍而又略其細過如漢用陳平故事或不次推升或量授職級而謂天下盡無人者臣不信也均乞勅下吏兵二部再加詳議如果臣等所言可采期令著實舉行則社稷幸甚天下軍民幸甚

將臣輕率失律撫臣謀慮太疎致損軍兵乞賜嚴究並圖善後事宜以振軍威疏﹝兵科﹞

臣等接到貴州巡撫右僉都禦史王諍題爲自劾不職並參主將無能縱子貪功致損軍威事內稱其略謂臣奉欽依調集土漢官兵撫剿土捨安國亨該總兵安大朝過信阿傀之言謂有兵數萬可爲內應有糧數萬可爲軍餉乃決意進兵及至陸廣河而阿傀兵止五百糧無升合彼時苖兵乘機劫擄不能盡免臣同蔡禦史恐其無成節次差官撫諭國亨母子一聞卽差目把諸人迎接進寨緣阿傀意在復讎卽縱兵攻殺迎接之人大朝應襲男安榮旣急於専功酉陽銅仁等苖兵又利於虜獲遂進兵至水西地方與國亨守隘目把阿弟得費等相遇詐降兵三千倒戈夾攻以致苗兵殺傷一千餘人及參安大朝並伊男安榮致損軍之罪自劾鮮周愼之謀並稱安國亨今𨿽哀辭請罪但殺傷人眾欲調湖廣四川雲南土兵徵剿或仍待以不治之法責令送出姦徒賠還所費糧餉從重問罪等因奉聖旨兵部知道欽此又接到巡按貴州監察禦史蔡廷臣題爲將臣輕敵取敗軍兵損傷甚多乞賜重究以振邊威以安地方事內稱其略與巡撫王諍所題相同但諍言苖兵殺傷千餘廷臣言軍兵萬餘死亡過半諍言苖兵劫擄難免廷臣言安大朝軍兵無紀劫掠財物三十六屯寨艸木不畱殺擄人民所在老幼俱無噍類道路積屍慘不忍聞安榮親手所戮者獨甚千戶單廷勲百戶詹春陽依從殘虐同惡相資致貴州村寨軍民恨安榮之害尢甚於恨安國亨咸以此爲天理之報及參總兵安大朝徒勇無謀貪功僨事或從重究處或念平日勇敢姑令戴罪立功要將應襲安榮千戶單廷勲百戶詹春陽提問如律巡撫王諍量行罰治等因奉聖旨兵部知道欽此到科臣等不勝駭異因恨當事臣工不知撫剿大計使朝廷威信不見重於遐方臣等撫事疚心不惟以軍兵喪失爲可惜而尢以國體輕褻爲大可惜焉蓋貴州水西諸夷恃富逞姦自相翦伐固其恆性而朝廷之所恃以振震壓服者在威與信耳威由我振乘其屈服而遂行誘殺非威也信由我施因其跋扈而方事姑息非信也土捨安國亨與其母祿氏窮凶極惡神人共憤矣我力能制其死命𨿽一鼔而擒之誰曰不可我不能勝與其一戰而肝腦塗地孰若不戰而猶存虎豹在山之勢今總兵安大朝身爲主將旣不知量敵慮勝乃輕信阿傀應援之說陷萬軍於必死之地當是時也欲剿旣無可恃欲撫又非眞情大朝父子尙敢冒昧深入豈不欲假此撫處之名或可成掩襲之功而不知諸夷觀望所系縱或幸而取勝然於國家服逺之體統亦甚褻矣況旣欲其剿又欲其撫旣欲其撫又肆行殺擄如故是我之撫旣出張皇不得已之計官軍之殺擄又重彼反側疑畏之心至於彼兵無故來降豈待有識可知其詐顧甘蹈食餌之戒混置營中始受欺於阿傀繼被誘於國亨失律無統幾喪全軍且使蕞爾小夷置大將於術中視撫臣爲誘殺之計國家撫安逺夷之道不可復見信於遐方總兵安大朝𨿽正刑章豈足以贖巡撫王諍久冒老練虛名一旦當事而狼狽若此徒以止兵撫處之辭摭飾始謀不臧之罪應襲安榮千戶單廷勲百戶詹春陽橫逆殺擄之罪果如禦史蔡廷臣所言尢可痛恨卽應提問如律以泄西南軍民之憤諍與大朝之罪終當深究卽令解脫恐又遂彼避難之計目前誤事尢可深慮所當先行酌處以責後效再照貴州旣當危疑之際所有一切應剿應撫事宜闗系甚重仍候彼處奏請則萬里遙制緩不濟事臣謂廟堂之上亟當卽圖畫一之策蓋欲撫則損威喪師之恥系於國家神气正臣所謂因其跋扈而方事姑息者也欲剿則彼酋造器攻城之具蓄謀已久我非調集官兵相機愼重則又不格明矣伏乞勅下該部將安大朝王諍或卽分別正罪或先住俸通令戴罪殺賊候有奇功議處應襲安榮千戶單廷勲百戶詹春陽先行巡撫禦史提問正罪如果應剿其應調官兵該部速議上請務令刻期濟事但我軍大創之後彼方乘勝非萬全不得輕舉而整兵養鋭以徐興問罪之師以不可勝制彼之可勝者在今日鎭巡諸臣加之意焉耳

敵人進邊乞嚴飭當事臣工亟圖防禦以保萬全疏﹝兵科﹞

本日該鎭守山西總兵官郭琥火牌報稱節報敵人糾眾聲言攻困老營本職統兵於初八日申時至老營堡當將奇遊老家官軍分布擺守城垣闗防門禁正兵列營內外嚴防初九日大舉敵兵果從阻擄栢楊嶺燕家山賈家堡等處進入約有三四萬餘徑來本堡攻圍等因到科又先據宣大總督陳其學塘報三月二十六日地名兔毛河敵兵營帳滿川俺答在丰州城住牧要犯偏老地方本月初一日敵兵三千餘騎到云川城東南住牧又地名幹沙溝迆北敵兵約一百餘騎初五日敵兵約七千餘騎到平敵邊艾河溝墩西空折墻督發總兵馬芳遊擊尙智趨威逺等處堵截臣等與兵部已經節次題覆申飭當事諸臣矣今數日以來天城平敵二邊外之酋𨿽聞漸次退去而老營堡之圍又甚緊急敵計叵測卽退去之意安知非鷙鳥將撃之狀但目前事勢在老營堡尢當並力策應馬芳尙智果至威逺城其去老營堡不過二百里東西聲勢相倚自可就急赴援臣所慮者惟三闗之兵素稱怯懦自丁夘汾石之慘逗𨖻觀望如劉寶田世威猶得不死以故各將官習成躱避之套如去歲雲中失事卽本鎭將領亦望風而走他可知矣今敵兵旣犯老營堡所有一切機宜在總督軍門酌量緩急凡應調兵馬但求濟事𨿽先發後聞亦無不可總兵郭琥素稱驍勇乘此敵馬羸弱之際用奇設伏出彼不意如因劉寶田世威有可生之隙遂致玩冦殃民聽彼處巡按禦史就近核實以聞國法凜然自難輕貸至於劉寶田世威贖罪立功一節臣等觸事疚心不可不一爲申明者蓋督撫之職在相機調度將領之職在衝鋒破敵邇歲以來成則眾冒其功敗則分任其罪而將得以戴罪立功將如之何不懈況旣曰立功必其臨陣當鋒或擒斬或堵截的有實效而後可以言功可以贖罪乃往往戴罪者不鵰斬零酋以張功則托名搗巢以殺降不掇拾漢級以充數則收買軍功爲已力督撫將領方欲成就其人已矣何暇爲國體計也邇劉寶田世威荷皇上不殺之仁固因其才可用然於朝廷必罰之威亦甚損矣如又仍習故套取曖昧不明之級皇皇焉爲摭飾已罪之計其罪又不在失事下矣臣謂當此敵兵猖獗之秋正二犯立功之會果當犯邊攻城時能奮勇爭先或迎陣斬敵首級以遏其鋒據守某隘口使敵騎不敢南下然後準入議功之列至於鵰斬零酋止宜量給賞勞其殺降買功拾漢級等項尢當重致其罪若賊已犯邊一籌莫展卽便繋獄處決毋赦蓋才可惜法尢可惜天下不患無才而患無法法有所必不可赦則人知進則生退則死而勇敢之气自倍法可撓孰肯甘心白刃而不思退避爲僥幸萬一之計哉臣謂禦將之道寧失一才不可失吾法亦以才可求而法不可復振也伏乞皇上勅下本兵速議上請申飭宣大山西當事諸臣著實防禦施行疆場幸甚

敵患可憂營務久廢乞重事權以専責成疏﹝兵科﹞

頃者皇上軫念京營重務革總督爲提督攺恊理爲閱視眞轉弱爲彊之一大機括未幾該三營提督恭順侯吳繼爵等奏稱臣等才力綿薄智識膚淺須得部院大臣資望隆重庶可共濟欲與文臣一同提督等因奉聖旨文臣一同提督兵部知道欽此又該提督左都禦史曹邦輔題請分別職掌等因奉聖旨已有旨了凡營務遵典禮行不許妄議紛更欽此臣等反復參詳不謂世受國恩如繼爵等乃敢裝飾巧詞蔑視成命大肆欺罔以至於此蓋文臣如李靖武弁皆當屬麾下武臣如穰苴文職不得仍牽制此自古人君用將之大較也惟今日京營之將不問其人之能勝與否但取紈絝備員以爲故事不得不假知兵文臣以司督理閱視之責此我皇上一時將將之微權在臣等私憂過計猶謂任將之道必破格愼選方可得人乃繼爵等慣謀身圖罔思國計恥居調度之列假以推讓之辭一則混邦輔於舊套不使糾正其非一則懼營務爲重任或可分任其責此其用計亦甚詭矣不知人臣忠君但求利國家安社稷已矣繼爵等苟有利國家安社稷之心其自謂資望隆重者足以服眾志乎抑才力綿薄知識膚淺者足以服眾志乎我皇上試一問之而彼當無詞也且國初勲臣躬冒矢石凡軍旅之事皆所嘗習卽使専任其責誰曰不可今三勲臣中有身不出都城目不識一丁足不便矍鑠者萬一胡馬南下𨿽令作偏裨且不可欲望使數萬甲兵悉聽約束不亂不散者能乎我皇上試一問之而彼當無詞也昔路思令上魏明帝疏云比年將帥多寵貴子孫銜杯躍馬軒眉攘腕以攻戰自許及臨大敵憂怖交懷雄圖鋭气一朝頓盡臣不意今日景象卽蹈此故轍然猶置練兵事不講紛紛焉於禮度儀文間爭上下臣竊謂他日誤軍國大計者必此輩也興言至此臣實寒心伏乞勅下該部從長酌議邦輔旣攺提督凡各營之勤惰虛實及一應練兵事宜務要不時督率糾正不許推諉以負朝廷委任之意仍乞嚴飭繼爵及蔣佑陳王謨等旣欲藉邦輔資助卽虛心聽從如天順中佑祖蔣貴之聽人指揮卒成名將乃無愧與國同休之義如襲舊套滋獘誤國聽巡視科道及臣等參究罰治以後推補將臣尢望皇上博選才賢勲臣流官之例不必盡拘庶責成専而綂紀有定任用當而營務可振矣

看詳章奏廣賊滋蔓奏詞各異功罪欠明懇乞聖明大奮幹斷正法紀破欺罔以亟救逺方生靈疏﹝兵科﹞

臣等接到廣東巡按禦史楊標題爲邊城失守被賊襲陷事內稱大略謂本年正月初六日倭賊湊合寨賊四百餘徒突入廣海衛城要將總兵郭成參將陳濠革職戴罪參政姚世熈罰治同知常若愚致仕兩廣總督劉燾廣東巡撫熊汝達丁憂升任廣州兵備僉事周舜嶽免究及稱曽賊就擒卽報盡絕至今遺下許瑞二千餘人尙費處分數月以來山海倭夷四起殺擄數萬將來事勢且不可知等因奉聖旨兵部知道欽此又接到廣東和平縣民何友益等奏爲剿除山冦急救地方大變事大略謂廣東逺在嶺海外久因上下欺瞞養冦流毒自嘉靖三十七八等年至今惠潮百姓十去七八見在山冦江漢曽摚曽廷鳳等各分剿寨動以數萬計皆向日報捷招安之所畱也今和平新反逆賊徐仁器等僣號虎王糾集流徒各稱將帥去年攻破土城殺死把總余大邦生員徐星民葉彬等二千餘命今正月內又殺死壽官黃約等三百餘命海冦許瑞林道干等數萬充滿海島必與山冦通同將使恵潮人民掃蕩殆盡乞行眞剿眞招等因奉聖旨兵部知道欽此又接到兩廣總督劉燾題爲仰仗天威克復衛城查參失事人員事大略謂廣海失陷調發同知郭文通把總焦紹領兵五千餘名前往剿捕各賊聞風押帶被虜於二月初十日夜逃至海晏場屯聚守巡二道親臨新會督摧官兵與賊交戰斬級一十七顆生擒三名並勾引劫城內應賊六名各賊不支於二十一日夜下船遁去要將失事千百戶寗紹傑杜良材等提問參政姚世熈同知常若愚罰治總兵郭成僉事周舜嶽免究陳濠仍充爲事官死事指揮王楨鎭撫周秉唐卹錄同知郭文通升賞等因奉聖旨兵部知道欽此又接到本官題爲類報擒斬倭夷山冦功級事大略謂據海防兵備各道呈報陸續擒斬山倭海冦功級一千一百零七名顆臣於剿滅曽酋之後専師徵倭次及山賊今各起倭冦已被官兵攻撃敗衂奔命計日可殄至於山海又幸各路官兵協心效命隨處剿滅無不成功𨿽未能盡數殱滅然當挫敗之餘亦頗畏威斂迹等因奉聖旨兵部知道欽此等因到科臣等再三參詳除總兵郭成同知常若愚參將陳濠總督劉燾巡撫熊汝逹已經吏兵二部及臣等節次題覆奉有欽依住俸戴罪攺調無容再議矣今旣收復衛城至於各官之住俸者應否開支戴罪者應否宥免死事者應否卹錄領兵者應否升賞非核實定奪恐姑息朦朧旣失朝廷紀綱而避事養亂者且遂其計廣冦何時而滅蓋賊旣入城必大振軍威如往歲興化之陷疑兵奮勇奪城救斯民於水火之中乃可以言平復今賊屯據廣海三十六日回至海晏押帶被擄男婦勒令贖還又十餘日其時不爲不久同知郭文通把總焦紹統兵且五千餘逗𨖻旁觀聽其洋洋而去臣始聞之猶不敢信以爲然今據奏詞其出城下船自來自去之狀旣與臣等所聞相同而謂追逐出境將誰欺乎文通與紹旣同領兵彼處該道原未敍及今敍文通而不敍紹其未交戰甚明況旣戰矣兵至五千不能挫四百之酋而以曖昧不明數級希圖升賞又將誰欺乎參政姚世熈僉事周舜嶽旣有守土之責自當均任其罪在舜嶽乃欲以去任免究不知朝廷賞罰果可以見任去任別乎廣海不啻一縣治以其爲不足重輕將必待攻陷省會而後行吾法乎吁亦晚矣且遐方奏報有功則張一而爲十有罪則掩十而爲一將官飾詐以欺督撫督撫襲套以欺朝廷十五年來吳平除則曰海隅晏然矣未幾而曽一本之橫行如故曽一本擒則又曰兩省寧居矣未幾而許瑞林道幹之背逆如故今督臣曰隨處剿捕無不成功按臣曰山海倭夷殺擄數萬督臣曰攻撃追剿計日可殄按臣曰將來事勢且不可知至於民奏各山海賊首動以數萬計又有出於節年聞報之外者不知當以督臣之言爲眞乎抑以按臣及民所奏爲眞乎燾赴蒼梧甫月餘卽能平曽賊方張之勢冒朝廷升蔭之恩顧終其年而不能除已平之餘孽臣不知平曽賊之功可屬之燾而養今日之冦當屬之誰此其故由總督巡撫互相推諉以故巧於避難者苟可延捱而去斯已矣孰肯懷奮不顧身之念爲國家淨萬里妖氛也伏乞皇上憫念東南赤子愼重朝廷紀綱明察逺臣欺罔勅下該部將郭文通暫停升賞卽行彼處巡按禦史先將寗紹傑等提問如律其餘節次奏報各官功罪一並核實奏聞果如臣言賊旣自去萬無以僥幸復城爲各官贖罪之理及賊勢猖獗是否眞僞亦要明白聲說庶督臣欺罔之罪自不可逃姚世熈周舜嶽旣有住俸之命卻又循資升遷是賞罰並行於一時似於國體有礙查無收復之功合照原職攺調以示實罰至於督撫二臣應否革去一員止以總督移駐廣州兼任巡撫聽該部從長酌議上請定奪則地方幸甚

將官賄敵出邊地方難保無虞乞賜究勘以懲玩獘振國威疏﹝兵科﹞

臣等節據贊理軍務都禦史大同巡撫方逢時山西巡撫靳學顏各報敵退疏大略謂本年四月初九日俺答大舉從平敵邊口入犯老營堡該正副總兵郭琥錢棟及各參遊固守趨援官軍李汝華等射打死賊人賊馬數多斬獲首級一顆賊遂遁去分犯威平比見正副總兵馬芳麻錦及各參遊兵形顯露轉向水頭兒一帶圍聚馬芳摘撥通丁於西古城等處對敵血戰十數余陣砍死敵人敵馬數多賊續增敵酋合營一處隠有圍困威逺之意該原任總兵胡鎭等奮勇衝敵各賊漸退東從天城楡林口拆墻進入又該胡鎭及坐營王士進等官丁生擒敵人一名斬級三顆奪馬二十一匹其賊敗去在山西則欲查有無失事與各官功罪在大同則謂城堡保全戰有實功等因俱奉聖旨兵部知道欽此又據總督陳其學揭帖訪得平敵參將張剛因敵到伊所管地方輙用黃傘二柄角帶一束藤棍二副金叚四疋銀一百兩潞紬十疋梭布四百餘疋賄買俺答移營威逺地方又稱大敵入犯𨿽未南下所至地方難保無虞將領勇怯不無有異要將張剛賄敵並地方失事重輕及畏法僨事人員通行查勘明實等因到臣臣等竊念各邊自嘉靖辛丑之變大同總兵王升納賄俺酋嫁禍於晉人至有獼猴移識避死之諭自是宣大諸鎭遂恃此以爲苟且自全之計在大同西北二路與偏老等處尢甚今敵入犯老營堡歷平敵威逺以至天城共計二十餘日倐焉而老營倐焉而威平又倐焉而天城旣曰伐彼狂謀不敢南下曠日持久又不聞堂堂一陣卽彼酋忽來忽去之狀臣等已不能無疑今參將張剛果有通敵嫁禍之謀則諸臣奏稱古西城等處對陣十數陣可盡信乎平敵旣以納賄而免不知威逺老營天城果皆不戰而屈人之兵乎當此之時天气漸暑敵馬最弱東西奔馳豈無一渙散之時乘勝逺來豈無一驕惰之會晝牧夜宿豈無一可驚擾之機彼之散不過千百人而我以其全力制勝則可戰彼視我兵無復敢戰而我出其所不意則可戰彼往來無寧居而我夜砍其營晝伺其便則可戰何諸將計不出此甚者納貢求免如治水者以鄰國爲壑但幸其出吾境焉耳未甚者擁兵自衛隨賊逺避以張虛聲卽爲上計此其故臣知其不敢戰有三而其所可恨亦有三蓋諸將素未嘗練兵所恃者數百十家丁耳家丁蓄則三軍之气懈蓋旣不能以蓄家丁者蓄三軍又安能使三軍盡若家丁此其不敢戰一也敵少挫卽爲失利一失利卽恐有報復之計豈知敵失利亦來不失利亦來耶此其不敢戰二也各鎭堡輔車相成唇齒相戒何不可戰今信地之外如秦越然失事之罪在本管而不在鄰境策應於彼又恐移禍於此此其不敢戰三也三者合而邊疆幾不可爲矣臣故以爲可恨一恨前未有當此炎夏之時敢於大舉入犯者今一犯不待戰而貨物銀兩拱手以獻比秋髙馬壯又不知何以應之今以往防夏之兵漸不可減矣一恨全盛天朝不能整旅振師至以中國而貢邊塞卽正張剛之罪然首足倒懸之恥其何以贖一恨貨物銀兩豈出將官已貲其藉此剝削於軍者恐不止此卽此而凡可賄遺中外以求脫罪飾功者何不爲也巡撫方逢時且陳列各將戰功其於張剛賄敵之謀固知非所與聞但撫臣不言而督臣言之其一切敵過地方盡謂保全又於督臣所言差異所有該鎭及山西諸臣功罪與地方有無擄掠非嚴勘正法恐無以破舊套而伸國威伏乞勅下該部先將參將張剛杻鎖來京從重問擬仍行宣大山西巡按禦史嚴查通敵緣由是否止於本堡馬芳胡鎭等曽否交戰各堡寨村落有無搶掠擒斬賊級是否眞正及敵人進邊失守人員一並核實奏聞定奪俟勘明之日再乞通飭諸邊督撫將領敢有通敵如張剛者卽便糾舉以憑重治其相鄰鎭堡務要協力驅賊毋分彼此而失並守之義毋畏報復而失可乘之機毋以家丁而沮三軍之气如仍前獘致妨軍國大計聽各該巡按禦史參究庶苟玩之風漸革而邊事或可復振矣

溫恭毅集卷一

●欽定四庫全書

溫恭毅集卷二

﹝明﹞溫純撰

○疏

仰遵成命糾正冒襲以彰法紀疏﹝兵科﹞

本月初九等日臣等接到兵部題覆雲南巡撫陳大賓巡按劉翾各參原任黔國公沐朝弼疏其始謂朝弼旣經勘明欲咨吏部議襲沐昌祚祖職其後又據撫按參劾謂朝弼欺隠正犯蔣旭等眞爲下愚不移欲待各事結的有悔悟畏法之意另請定奪其子沐昌祚匿比無良亦咨吏部待事結之日議擬施行隨已奉有欽依及二十三日又接到吏部題覆兵部前咨謂朝弼旣經撫按勘明其子沐昌祚自應照例襲爵又蒙皇上兪允臣等待罪該科職司糾正不能不爲我皇上之命令惜國家之法紀惜蓋自沐朝弼革職以來其子昌祚固難以父故而靳祖職然所以遲遲其襲者固以朝弼之罪一日未明則朝廷之法一日未正朝廷之法一日未正則昌祚之襲自難輕議且節年科部諸臣之所與該鎭爭者法耳豈特爲彼母嫂莊田罪犯哉故三者而一渉含糊遷就則朝廷之法卽蕩然矣今按朝弼母嫂𨿽願畱滇莊田𨿽經處分至於罪犯蔣旭等乃系撫按緝獲則朝弼摭抵之罪猶在蔣鑑旣尙未獲則朝弼占恡之罪如故是朝弼不肯舎一二罪犯以尊王命朝廷乃輕授極品公爵以優昌祚蔣鑑之獲否𨿽不足爲重輕而國家之法紀則關系甚大況停襲之命甫下而準襲之典隨行臣不知兵部諸臣卽咨吏部與同會議否也蓋當未覆之先臣純恐致冒濫已謬向侍郎曹亨謂旣有前咨卽應會議使移咨矣會議矣而又準令承襲其責在吏部無疑若不亟咨又不與會議其事則耽延遲緩之狀隠有成就該鎭冒襲之意其咎將孰與歸哉夫天下最可憂者莫大於使君父之命朝更而夕攺始言之而終不能行命數攺則法亂法不行則人玩且勲爵重典也違逆重罪也朝弼以罪而蒙恩成命旣出而復反其所系豈淺淺哉近該部題覆有一事而數變其說有一疏而自相矛盾如京營一議徒令人竊嘆扼腕臣等不謂我聖明在上而令法紀不明命令不一若此也伏乞皇上念國紀不可不正思明命所在必行除沐朝弼聽彼處撫按刻期拿送蔣鑑正身另奏定奪外其昌祚襲替一節仍遵前旨候該鎭事結之日方許酌議施行庶法典明而主勢尊命令信而國威振矣

秋防屇期時事可慮乞賜大加振飭肅兵威以預圖安攘疏﹝兵科﹞

臣等竊計敵人自元年東犯薊永西犯汾石之後獨去秋𨿽入雲中旋卽引去一二年來在各鎭猶號寧謐此豈我之兵力果能震懾其心使不敢犯抑斂翼養威正諸酋不測之謀今春䢐夏少有壓境之塵卽便張皇坐困而況秋髙馬壯气肅弓勁又不知何以應之故今歲秋防臣等以爲較往歲尢不可不嚴蓋往者敵患獨陜西三邊爲急宣大偏老次之薊鎭猶屬內地自庚戌以來急莫如薊是昔𨿽不能守在四夷而猶守在邊境今不能守在邊境而在守畿輔且所謂守者土兵旣難補練敵臺又未報完此其積怯之勢一可慮也往所患者鄰邊居民或被搶掠今長驅深入甚則攻城破郡震揺京邑此其剝膚之虞二可慮也往邊塵一起猶賴天兵救援今營兵日見消耗無論逺徵萬一敵騎近郊不知統兵出戰者何將隨將敢戰者何兵恐兵不識將將不識兵不惟不敢言戰𨿽令出都門堅守營壘亦難矣此其本枝俱弱之勢三可慮也宣大偏老近以敵騎蹂躪旣失耕獲之利敵卽不來亦恐坐困況偏老人心素無固志大同故套惟恃通賄今幸明正其罪蠢爾敵人必且以失利爲恨非我猛將大振軍威將來事勢尙有不可知者至於陜西套虜遼東土蠻各懷報復之心此其無所不備無所不寡之勢四可慮也故臣等以爲今歲秋防較往歲尢不可不嚴幸賴皇上軫念邊圉凡督撫將領業已更置戰守機宜業已申飭但臣等私憂過計竊據目前時事蓋有不可盡恃者一如薊鎭自譚綸戚繼光練兵以來所費錢糧亦云不貲若一旦以瓜期而去不惟盡棄諸臣前功使不得目覩其成以報天子而後之繼者萬一意見不同又另作一格局則今日安邊之計祇爲國家耗財之地而邊事終不可爲矣臣等以此謂各邊文武諸臣旣擇焉而後用之果才矣不但今歲秋防不得輕易𨿽不拘年限但求爲國家坐鎭一方則就任升賞未有不可以酬其勞者如其不才則各路兵馬已分布矣卽在論列凡罪犯深重者固難輕貸其應降調等項如督撫總兵則先就彼降罰參遊以下則先處以軍法通候秋防畢日另行議奪至於參遊守備果負勇略旣難輙棄一爲更置徒費往還豈若據其被論輕重卽於本任降級懲戒嚴飭軍門勒令攺圖如半年之內仍舊不悛徑奏問遣昔唐臣陸贄以庶官遷謫量移近地謂之橫移今邊臣之朝東暮西實與此類臣等願該部凡用邊臣愼勿橫移如贄所云也一京營練兵全藉二三副將計營將所著聞者焦澤與袁正耳當其充總兵也固以諸將之才皆出二將下今正𨿽老矣澤猶壯健乃置散地而諸副將中反多以怯懦者充之卒然應變何所恃賴且各營副將上旣壓於提督下復同於參遊紀律不明未有甚於此者不知有警之時亦用其衝鋒破敵否乎如其必用是平居無統禦之權臨時受折衝之寄以素不服習之卒而驅之使戰其不格明矣臣等謂自提督而視諸將則提督固爲大將自副將而視諸將則副將卽爲大將似宜少伸其權以便節制至於各營之兵舊所謂戰兵家丁名色卽系聽徵之數卽今是否精壯應否堪戰在提督諸臣當思操期在邇秋防在邇作何整頓務要兵識將意將識士情庶臨時不致倉皇又查各年防秋之始預取各處驍勇名將致之闕下以備緩急今其可已乎一賞不遺小則賞一人而千萬人勸昨者老營堡之獲保全朝廷之所賞賚者鎭巡耳臣等以爲鎭巡之功誠不可泯使非哨探者先得其情則該堡之危尙未可知則此哨探者固曲突徙薪之見也夫近年以來各邊墩卒直作敵諜在大同大邊尢甚每賊欲入犯先遣精騎絕我哨探名曰巡邊以故賊已入境尙無煙火及有傳報如老營者又不蒙朝廷分寸之恩此何以勵人心而鼓諜者之气今何不查前老營哨探官軍厚加賞賚以後各邊如哨探得實果符所言卽於勘報疏內明敍其功以便升賞至於巡邊零賊作何撲滅大邊墩卒有無關系在各該總督軍門隨宜裁酌施行亦伐敵謀審彼已之定計也一勘報邊臣功罪責在臺臣往有不待勘報先已題請賞罰及勘報至又多異同如舊歲福建之事使王言旣出而復返固非事體必候勘報乃又延至三五月或一二年而後核冊到者又非賞不踰時罰不後事之義臣等謂以後各邊少有烽煙凡該巡按衙門卽便移駐近地詳核各將進止虛實地方有無殘破俟賊旣退限半月之內卽便具實奏聞庶該部藉此以便題覆朝廷據此以行賞罰不惟欺隠之獘可革而有功卽賞有罪卽罰亦可以勵三軍而作勇敢之气一興師十萬日費千金今戶部之所計慮者各邊年例耳一或有犯凡行糧犒賞之類不可勝算且自去年以來水旱頻仍各省倉庫搜括殆盡𨿽不蠲免豈無拖欠卽今歲入之數安能常保如故凡此皆其所當寒心者合勅戶部凡內而倉廠糧餉艸料務廣儲蓄外而邊鎭如山西之偏老大同之左右等衛宣府之獨石懷來等城薊鎭之喜峯古北等口與陜遼諸鎭凡系屯兵堵截要地一應芻糧務先時預備以使緩急足用更望皇上加意節省悉蠲不急之務幸毋以軍儲大計置度外也一聲東擊西猾酋故智敵如分道而南或以犯南山爲名而直攻偏老或以犯山大爲聲而直趨薊昌者各該總督鎭巡一失機宜則捉襟露肘勢可立見如昨老營遊擊劉滋方欲東援賊又西至比及掣回而賊已去矣合飭宣大薊遼等鎭諸臣凡一切應守應援事宜俱照節年條議遵行如賊西犯毋借口東援以失外防而棄山大如賊東犯須酌量緩急毋獨守一隅而置我兵於賊後至於薊遼昌保務據險堵截使匹馬不敢南下萬一深入其策應之責尢視各鎭爲重陜西三邊自春以來套部亦往往擾我邊民責令彼處鎭巡宣力揚威毋貽國家西顧之憂一近時霪雨連旬都門之外陸地舟行閭閻舎墉十室九頺其在邊境城堡墻濠又不知狼狽何狀竊聞大同城堡類低薄特甚薊昌邊墻每依山湊砌卽今坍倒誨冦不問可知合飭督撫諸臣亟爲修補凡鹽菜銀兩從便權宜工完從實開具奏奪務使墻堡堅完以資戰守亦今日邊防之不容已者再照軍國大計凡據各邊傳報該部不時奏聞臣等不時糾正然呼吸之間安危所系少有遲畱坐失機務查得成祖之於閣臣彭時孝宗之於兵部尙書劉大夏等一聞警報不時召問我皇上前歲一問石州之變而諸邊臣卽有骨栗毛竦者況今日兵將不及二帝時逺甚我皇上肯黙居深嚴而不爲天下軍民計哉伏願查復禦便殿舊規俟秋防有警之日容閣部諸臣面議方略諸臣中必有仰體聖心酌陳緊要事宜不敢以瑣屑細務瀆天聽者臣固知各邊諸臣必將曰我皇上之畱意邊防如此其有不用命者乎伏惟聖明裁察臣等不勝祈望懇切之至

鄙詐督臣饋送無名乞賜懲究以正頺風疏﹝兵科﹞

昨本月十二日該原任兩廣總督劉燾寓書於臣臣開函見有禮帖一通內開金色叚等物共代銀二十四兩臣不勝駭異蓋燾與臣旣非同鄕又無交好臣叨任今職頗於督臣職掌相關燾在蒼梧經臣論列又在行勘之中其當逺別嫌疑燾豈不知夫燾旣爲臣不滿臣必爲燾切恨無疑一旦攺容加禮豈人情乎且銀至二十四兩禮乎賄乎況自科臣丘橓參論方亷以來其各該督撫與臣等科道官不相通禮久矣燾乃以身作俑此其譎詐不情之狀固燾所習爲而不顧者蓋燾官已踰分囊已不貲聲色縱逸之欲日所耽娛苟得一論劾而去實其所甘心者以故假此無名之饋旣欲污臣以泄平日忿恨之气又欲激臣論列以遂自已偸安之心臣於此非不知泯然麾郤不一宣騰則全渾厚大體若乃硜硜自全冒昧上聞不惟自渉矯激抑且墮彼巧術妨國家使過之仁臣之罪不可逃矣但臣言官也百司愆違尙當糾正贓貨逼身又復隠忍恐世之效尢者且將曰通賄如燾亦不見罪言官如臣亦不糾舉使天下士習日淪於貪鄙鑽刺而莫可救正者自臣與燾始矣故臣寧受冒昧之名而願仕路之淸明寧受太刻之誚而願官常之肅整至於臣素無羔羊之節致來暮夜之金業已愧死入地矣除聽罷斥外伏乞皇上勅下吏部再加議擬將劉燾或據平生斥奪其官以淸仕路或念秋防在邇據此一節重加降罰以杜私交倘從此可以滌士風而挽世道卽臣之心不白於天下而謗怨罪謫交加於臣臣亦無憾矣

敵人謀犯乞賜嚴飭內外當事諸臣大加防禦以保萬全疏﹝兵科﹞

昨該宣大總督王崇古薊遼總督譚綸各塘報西有俺答黃臺吉把都兒東有土蠻欲犯古北冷口宣大洪蔚等處已該兵部題覆奉旨嚴責將領諸臣其京城內外防守事宜又諭諸臣詳議來說臣等竊以爲敵果入犯薊鎭則據險堵截責在本鎭就急赴援責在宣大山保昌遼鎭壓畿輔責在京營相機調度責在本兵臣等職司糾正其於諸臣一有功則請行賞一失機宜則請行罰似亦不必襲故套再行申明以滋紛議但俺答諸酋自秋以來結聚邊外蓄謀日久旣稱欲搶糧路城子又稱欲犯古北等處在我當事諸臣自當萬分戒嚴竊見內而京營諸臣本以二三之見遂成掣肘之勢卽目冦至尙且互相齟齬不聞一體相關之義古之人有先國家之急而後私讎者況無上事而相持相沮萬一胡馬近郊號令不一臣且不能爲諸臣曲說矣外而薊鎭數年訓練之功全在此舉一試今虛聲已傳塞外而諸酋遲遲不發固欲厚集其勢以抗我師使我徒有虛聲而無實用則臨陣交鋒之際尙有不可必者伏乞嚴飭京營提督薊遼總督鎭巡諸臣務要嚴加防禦同心體國毋恃其不來恃吾有以待之其在京營務廣集眾思懷同舟共濟之念如立營於外則互相犄角或以我爲正而以彼爲奇或以彼爲正而以我爲奇其並力於彼非爲彼也彼之營固則我之營益固正所謂輔車唇齒義也如未事而反面相濺臨事而觀望不顧縱幸免無虞而吳繼爵曹邦輔等之失不可掩也其在該鎭必多方哨探堅守所必攻之地預設所必勝之策果拒敵於外使匹馬不得南下則功當首論苟一入邊墻或設伏張疑或直衝其前或尾擊其後使進不敢震揺神京退不得飽欲完歸則功亦次論倘執一隅之見致有疏虞譚綸戚繼光等之責不可委也京東諸郡縣收斂保守之責旣在有司當玆秋成亟宜收斂各歸城堡使敵野無所獲則不得因糧於我自成坐困宜飭順天撫按速行各該郡縣如敵壓境果設方略堅守城堡俱依軍功升賞其怯懦無謀致有失陷者聽撫按據實參究至於有司入簾者公事畢宜令速回升遷者新官至方許離任不許因而推避自取罪責宣大山保諸臣已奉入援之命自當以京陵爲重然敵旣垂涎洪蔚則撫臣以下宜亦嚴加偵探毋令敵遂分道並擊之謀果敵止東犯使力能搗其巢穴聽便宜揚威以攻彼所必救至於今日急務尢莫切於賞罰二事然有師終之賞罰有臨時之賞罰師終之賞罰所以論旣往之功罪臨時之賞罰足以鼓方張之鋭气除師終賞罰聽臣等本科及各該巡按事定之日分別查究外其臨時賞罰如各該督撫自宜便宜行事惟外而入援兵馬內而守城官軍宜於行糧之外多備犒賞銀兩在通州昌平者卽令部臣計算在京城者另委官員收支庶重賞之下必有勇敢至於不用命者俱照軍法行事已蒙欽命在當事諸臣著實舉行之耳臣等不敢再贅

邊報日急再陳防禦事宜以保萬全疏﹝兵科﹞

本日臣等據薊遼總督譚綸據石塘嶺參將陳勛揭據家丁楊大旺等報稱濳出白海子迆北瞭見大舉敵兵約長七八十里趕著牛羊祭了天於八月十二日起身往東北行走至十六日尾兒方才走盡本日有遊賊三騎向墩宻說黃臺吉俺答都往東北去了只近新月兒上來進裏邊去要搶馬蘭古北東西地方又一股圍色振兒搶獨石龍門就進黃花鎭往東一帶又說一股搶大東邊等因到臣臣等看得石塘嶺所報敵人欲一犯黃花一犯古北一犯馬蘭一犯大東邊先據東路節報土蠻亦欲分犯是東西二敵分爲五道𨿽尙在邊外然深入之計已露情形而國家防禦之兵在薊鎭號一十三萬在京師號十萬其各援兵在宣大山西號二萬有餘在遼東保定山東河南號五萬有餘通訃不下三十餘萬而又我處其逸彼當其勞我環甲待戰彼越數千百里而來兼以賊黨之中半吾赤子苟申吾招降殺敵之令則彼之黨散苟在我將帥人人思奮則俺把諸酋之首且可系而致之闕下此在我皇上布恩威與中外將帥鼓舞三軍何如耳臣等待罪該科但恐賊以必勝爲主而來我以未見賊之兵而怯則固不能無杞人之憂者謹以防禦未盡事宜爲皇上陳之幸俯賜采納焉一愼擇眾議以止揺亂近邊報來凡各臣子人人切齒累上封章俱蒙皇上采納無非先事預防之意而各該官民卽洶洶驚擾萬一冦至而甲可乙否上下震動一則使本兵茫無定見一則使官軍漫無定守甚非安內攘外之計伏望皇上明斷於上當事臣工詳加裁酌不得一槪取必以滋紛擾至於各城居民在巡城禦史多方曉諭與其驚惶而失措不若安靜以並守之爲得也一驗試器械以求實用晁錯云器械不利以其卒予敵也竊惟京通二處合用弓箭盔甲神槍銃炮佛朗機火藥等項或朽壊不堪或日久未試卽如火器臨時一不堪用則眾皆東手矣請飭該部及巡視盔甲科道官作速查驗前項器械應否堪用如不可恃務預先整理不得以費用之故而妨大計違者聽巡視並臣等指實參究一愼守要害以遏敵勢查得薊鎭自庚戌以來敵往來直侵內地獨昔年總督楊博拒敵於外本之探報已眞以故隨其所守皆與賊相值則我之所守者約而賊之所犯者昧矣今諸酋分道之謀𨿽眞僞未定苟非預得其眞情則賊將攻其所不守而我守其所不攻矣請飭總督譚綸等耳目𨿽借屬夷哨探尢貴多方如敵直犯一路自可並力堵截倘果分道而南則我𨿽渉於無所不備而彼之勢亦分矣務要酌量緩急同心防禦使敵騎不敢南下𨿽無擒斬自準奇功萬一縱賊深入其責將誰歸哉一預支月糧以鼓軍心伏覩皇上軫念薊鎭軍士發銀犒賞內外軍民亡有不感激泣下以爲皇上優卹之恩如此則敵人不足平也今營軍犒賞之典除候臨時請行外至於月糧類過期支領此在無事則可卽目並操旣無繇別營生計一赴營壘不惟多內顧之私而數日行糧亦不能自辦矣請諭該部查各官軍於九月之糧卽先放給則以所應得之物而給於所急用之時此蓋不加賞而自勸者一速傳的報以便防守蓋兵家之道耳目爲先傳報不的非虛布軍馬以老我師則誤失機宜以致倉皇庚戌時薊州之信十日不得聞通州之信三日不得聞城外之信城內不得聞失在於探報之役差委未專耳請諭兵部凡薊鎭塘報與城外走報各令分派的確使有專責少渉遲延致悞軍機置之法毋宥一彈壓艸澤以消姦謀山東河南之兵旣應赴援該省舊稱多盜乘機竊發本其故智先時防禦勢不容已請飭河道提督軍務都禦史及該省司道郡縣官各照所部之地嚴行防範庶邪謀寢而內變不作至於二省撫臣已奉入援之命卽宜提兵境上俟有的警星馳赴援不許逗𨖻自取罪責一並力重城以固外防臣等竊以京師惟重城難守蓋城本低薄內多曠地防守官兵又視重城爲差異萬一難守關系非細請飭該部量添兵力壯丁仍乞蚤委文武大臣預先料理務使不可勝之勢在我而後京城之防守爲益固凡此皆國家勝算之未技爲諸臣條畫之所未暇及者臣等私憂過計偶有見聞不敢緘黙伏惟裁酌施行幸甚

營制屢更統帥不一懇乞聖明亟賜裁定以正事權疏﹝兵科﹞

臣等竊惟京營之制始輔臣倡議意以爲收兵權飭戎務在分營選將旣其說不可行於是遷就焉爲益三大將已又益三文臣合之爲六提督時科道官固力爭之乃以秋期至遂姑置不講今邊聲漸緩將領無統紀臣不得不竟其說蓋營制之壊失在於不擇將而添將不增軍而增官不講訓練而講營制易有之師或輿屍凶宋程頥以爲軍旅之事任不專一則覆敗立至今柰何以一輔臣故而用三大將以一勲臣故而用三侯伯又以三侯伯故而用三文臣假令此六人皆才且賢然十羊九牧之害臣等猶不能無慮況入秋以來一分布兵馬輙肆胸臆擇便利歷旬餘莫能定豈惟文與武不相爲用而文臣中亦自相矛盾矣千把總號頭受參遊令倐焉而副將之令至又倐焉而文提督之令至又倐焉而武提督之令至多指亂視多言亂聽卽無事且不可況欲以臨敵乎各衛所官軍雜置三營中則此六提督者能無各衛所公移乎有之則一官而往來六提督之門者紛紛矣其費可不問而知也且三營各三副將將將兵各五枝不可謂分乎分矣得其人則合之爲三大營分之爲六副將又合之爲一總督一協理蓋祖用先帝之制而諸副將之分屬統領者又隆其權𨿽不用輔臣之言而分三爲六合六爲一者又於分數爲甚明故臣等以爲文武大統帥則莫如復先帝制便蓋今日所患者不在兵彊而在兵弱不難於練三軍而難於將領得人昔人云有將則有兵今營將類庸懦昏昧與之談攻戰則口禁莫爲應且行伍消耗視祖宗時不啻十之三四乃日建議日添將日取中旨如兒戲者終歲無成說其於兵政有分毫裨哉伏乞勅下兵部詳議上請毋拘成說毋循私見果大將太多卽革去四員遵照先帝一文一武以司總協其諸副將各仍近議分統以後推用將臣不拘某類但求知兵老練者充之至於補伍練兵事宜俟議定更望皇上嚴飭當事臣工大破常套從實振舉使數十年積弱之勢轉而爲彊臣等不勝願望之至

懇乞聖明遵祖制愼贈典以重名器疏﹝兵科﹞

昨該禮部題覆司禮監太監陳洪乞恩疏蒙聖旨是陳洪侍朕恭愼效有勤勞伊父準贈都督同知母一品夫人後不爲例欽此臣等不勝駭異以爲祖宗二百年贈官之制至今始變隨查大明會典凡武職有功封贈父母各照見授職事對品封贈無有贈內官父母爲一品者先帝時太監溫祥得贈其母爲一品夫人然越禮踰分已當議革而溫祥之父不得與封者以子爲太監父無封太監例耳詎意太監陳洪卽因溫祥贈母而求並贈其父已自無例可比矣而該部則曰贈官原比武職事例豈以所引滕祥蔭弟侄爲贈官例乎且都督同知與一品夫人皆極品爵也洪不過一五品內侍耳視對品封贈之例旣不相協而內臣之於武職又何相干渉今天下武職多怠玩而不振者以爵賞不足爲天下勸耳使都督同知旣可以無軍功而得則人何必蹈湯火赴白刃視死如歸耶卽有蹈湯火赴白刃視死如歸者陛下其何贈以加之耶夫贈軍功與無軍功者同則人且不勸況有軍功者尙爲品級拘未盡可得都督同知耶陛下卽以洪爲恭愼爲有勤勞然蟒衣玉帶陛下之所以寵之者亦極矣洪果知恭愼其何忍以私親故而壊國家二百年之制陛下又何忍以宦官故而施此二百年未有之恩耶且此典果出陛下意乎抑因洪曲請而後與乎又因閣臣票議而後與乎果出洪曲請陛下直以祖宗之制問彼自當無詞以對若出陛下意則閣臣當救正部臣當執奏今在廷諸臣皆知出閣臣票擬則其意不過以上下之情未通遂不得已爲調和中外計耳夫陛下爲天下臣民主不使閣臣直行其道而使不得已市恩中貴𨿽廢祖制壊名器而不顧臣等竊以爲不可伏惟聖明裁察

屢據邊報乞賜嚴飭邊臣大加逐剿以戒不虞並議處降人以全國體疏﹝兵科﹞

據宣大總督王崇古掲報本月十二日敵酋黃臺吉等率眾一萬餘騎自弘賜堡石彥荘溝進入隨調宣府總兵官趙岢自左衛馳赴策應督發原調宣府副總兵官劉國東路參將馬孔英西赴聚落探賊迎剿本日晚敵騎至城東二里東塘坡下營黃臺吉遣一騎近城答話索要原降那吉等本日四更時原任總兵胡鎭督統參將葛柰遊擊朱澣兵馬二枝在城東關外下營見從南來敵人二騎當令胡天福等活捉前來審一名土乎赤系大同通事一名啞都雅系番人稱說是黃臺吉家人差來往大同與把漢那吉說話未曽相見復問此來爲何本番回稱止是要小官兒胡鎭等將本職連日傳示詞語若要那吉不當擁兵入犯見今調兵與你廝殺誰肯輕將那吉與你你若無禮就將那吉殺了與你看至五更時賊往東南行走胡鎭劉國馬孔英並參將原於天追襲趙岢自萬全左衛趨許家荘十四日各官追奔地名自造堡賊撲來各官督軍齊用神火奮敵打死敵人數多就陣奪獲鉤桿一十二根十五日賊俱在許家荘東南行走俱不開營又稱馬芳先西下朔州不及掣回胡鎭回防適與敵遇其劉國馬孔英之兵旣與血戰胡鎭兵馬累與連營聞賊終夜驚擾若敵十五日果犯該城地方趙岢已至自能追擊必回陽和天城大川北遁已調參將賈國忠楊爾幹並標兵二枝及劉國馬孔英之兵在天城等處伺候邀截敵連日野無所掠人馬無食或可挫敵獲功其原遣立功官田世威帶通丁鮑宗徳等赴威逺一帶據本官報稱老酋差人至邊答話世威備將朝廷恩威示各官收養伊孫之恩責令還搶擄人口執送許爲奏請天恩不殺其孫容伊納欵議與放回卽差鮑宗徳同原番直入敵營親見俺答一一承許生死必欲見其孫子百凡俱當依從且死不甘心以伊孫買賣諸逆對天發誓若與我孫情願一統天下每年進馬三百匹永不犯邊又稱黃酋索降聞言啼哭其犬羊之情本圗乘虛搶掠二鎭兵馬雲集到處扼堵大遭挫折劉國一戰大炮打死敵兵人馬數多敵亦知懼實時起營且敵素彊悍必使見兵遭挫方可折其驕气堅其哀求又據宣府巡撫孟重塘報據總兵官趙岢報稱十五日馳至地名躧田堡與賊對敵斬獲首級四顆得獲敵馬敵器口袋不計其數賊卽收營退遁等因到科臣等惟自那吉投降以來俺答屯結威平黃把深入內地一欲乘間搶掠一欲彊索降人據稱我兵雲集大挫賊鋒果如所言則敵人彊索之謀旣寢其謂勢必北遁是矣但地方有無殺鹵未經勘核敵情叵測且又尙在境內萬一東西共犯或揚兵塞外使我軍東奔西馳無時休息或托言哀求使我緩備而陰爲攻困之計其該鎭督撫將領自當乘勝振威嚴爲意外之防一有疏虞其責不可辭矣至於俺答哀求納欵一節此中國威信之體外屬觀望之機俱在此一舉昨該兵部題覆處置降人事宜蒙旨賜以官服且令該鎭官加意綏養候旨另用臣等以爲事在邊疆自當聽彼展布且敵方入冦豈容妄言予奪以褻國威近聞邊臣亦自以堅執不與爲非而又俺酋哀詞懇求則在我或予或否自當詳議蓋中國之於外屬來則有備去則不追卽諸酋之君長降亦不過厚加賞賚以遣其歸不惟不可用而亦無久養之理況那吉一小豎子彼舎之無關於盛衰我得之不足爲有無在俺答則必欲生還在中國則必欲養用臣無論那吉久則必思揚去自是諸酋以索降來則彼之師反有詞而堂堂中夏得一酋卽欣然以爲奇貨而質之其自小也亦甚矣且彊索而後與固示弱而失予奪之權哀求而不與又不武而失廣大之體但敵旣入邊須令收兵逺遁果情出哀懇不敢復犯邊疆然後宣布朝廷不殺之恩許令那吉生還其應否納欵應否責令執送叛人或盡殺叛人合行確議必使吾中國之體不失乃爲可耳至曰每歲獻馬三百則中國所重者信義耳又烏用彼馬爲哉伏乞勅下兵部詳議上請嚴行宣大督撫鎭守等官賊未出邊務大奮軍威刻期逐剿以靖地方果彼哀求降人方許遵照欽依施行其敵過地方有無殺掠及各官功罪仍行彼處巡按禦史嚴勘徑奏則邊方不擾而國體可全矣

恪遵明旨查正公用銀兩疏﹝萬曆丁丑年時任光祿寺卿﹞

近該吏部會同戶部題奉聖旨這事情旣查勘明白方揚方抗王廷卿都降一級調外任用王廷卿所奏𨿽出私訐然倉庫錢糧不奉欽依擅充私用是何理法以前且不查究今後兩京各衙門都著一一淸查有相沿積獘著首舉釐正奏請定奪如怙終不行釐正及首舉不盡的著兩京科道官訪實劾奏欽此欽遵爲照本寺供應上用膳羞及內外飯食筵宴除正項外一應雇覓搬運扛役及公堂廳署費用查刷揭帖修補房竈等項頭緒甚多俱於庫貯麻連蒲包房租等銀內預赴科道掛號支用獨糟價及年久曲末與各署餘剩物料等銀向收廳庫每年約二百兩不等陸續幫貼良醞署腳價器具及修補房竈等項相沿支用𨿽系公費未奉欽依終屬未安今蒙皇上諭各衙門首舉釐正臣等逐一淸查盡數首正凡臣等先已革過及今次應存數目相應開立前件上請恭候命下本寺查照後開欵目置木牌懸於堂壁仍置立文簿二扇一存本寺掌印官備照一付典簿廳查照遵行其糟價及剩各項銀兩不論多寡同麻連等銀俱收入堂庫凡應用銀兩悉照後開額數赴巡視科道掛號方準支用如有未盡入庫及額外冒支私用許巡視科道指實參劾伏乞聖裁

計開

一各署雇覓搬運扛役每年掛號用銀四百兩

一查刷道書手工食每年掛號用銀五十兩四錢

前件臣等查得扛役銀四百兩每年俱支庫貯麻連等銀今前項銀兩庫貯不多臣等自本年正月以來裁減冗役八十餘名又有禮部新補廚役足充搬運扛役今歲已終俱未支銀雇覓似應立爲定規以後不許再支庫銀致令難繼先據查刷本寺湖廣道唐禦史手本開稱本道書手旣系食糧廚役又相沿支領工食甚屬冗費所有公食銀五十兩四錢相應裁革以上二項應盡革銀四百五十兩四錢伏乞聖裁

一本寺堂上官到任離任案衣公宴筆墨印朱習儀監宰陪祀供事上陵賃房擺飯及科道進寺收放錢糧擺飯各衙文移紙札丁憂病故官吏奠儀棺木等項每年共掛號額支銀二百兩

一廳署官三十八員到任離任每年掛號支銀約六十兩

一查刷道造禦覽揭帖每月各役食用銀三兩冩帖工費及裝綾殻等項共掛號銀五兩八錢五分

前件臣等本堂公費銀二百兩今歲已終止用過一百五十兩尙餘五十兩相應量減四十兩每年議畱銀一百六十兩廳署官公費減去二十五兩止畱三十五兩以充前項費用先據查刷本寺湖廣道唐禦史手本開稱查刷進呈禦覽工費每月八兩八錢五分相沿似多合每月工費減銀二兩五分每年共減銀二十四兩六錢以上三項共量減銀八十九兩六錢伏乞聖裁

一每月成造進膳本匣鎖鑰等項並修補本寺房垣鑪竈每年末掛號約用銀七十兩不等

一良醞署米曲腳價及治辦造酒器具每年未掛號約用銀六十兩不等

前件臣等查得本寺及器皿運柴各廠每遇大修俱題請行工部修理其各廠不時修補原赴科道掛號動支各照舊獨本寺各署及各倉房不時修補及每月膳本匣鎖及良醞署器具腳價委不容已相沿俱支糟價及餘剩料銀今議糟價等銀俱入堂庫掛號支用見今積余銀一百四十七兩卽交庫內以後續收前項銀責令典簿廳置立號簿凡登號前銀每月卽令各行赴庫上銀前項應用銀一百三十兩俱於科道掛號支用伏乞聖裁

一行各衙文移並回部實收每年用湖廣呈文紙銀九兩六錢土地祠香燭年終封印門神鶴鹿食用銀八兩九錢本寺堂廳署每年用刑具銀二兩八錢其卿少卿寺丞到任離任公宴案衣及雨具扇傘更換坐褥齋宿油燭燈籠難以預定以上各項每年共掛號額支銀二百兩

淸查供應器皿酌處成造以節財用疏﹝光祿﹞

據大官等署署正林及祖方岱蘇大生楊鉉等申稱蒙本寺淸查各庫器皿若干合行造辦若干逐一開報以憑酌處成造依奉會同管器皿庫署丞侯於魯張天相王堯相許成材查得四署年例兩京器皿共該一萬件今大官珍羞良醞三署各有餘積今會萬曆七年分器皿通應量減大官署見在器皿三千三十件合量會工部四百件南京一百件珍羞署見在器皿共四千五百二十四件合量會工部二千二百九十五件南京四百件良醞署見在器皿三千三百七十五件合量會工部四百件外擡酒摃架各四百五十條件掌醢署器皿供應獨多𨿽有見在二千六十四件仍應照舊造二千三百八十三件南京造一千件又查得黃絹袱除用過回銷污壊不堪外見在一萬四千六百五十四條黃絲絨繩一萬六千四百一條黃綿繩七千六百四十條錫器見在及追回各處侵占共一萬九千六百八十八觔十兩逓年常例並續添等項供應每歲約用黃絹袱黃絲繩各三千條今以庫貯見在並新收兩京年例之數計之可供六年之用其錫器內每年兩京成造隨卓錫湯皷查歷年以來並無支用每遇茶飯筵宴合用器皿又將錫皷攺造用畢還庫徒糜原造工費又查得工部廠隨盒小袱又黃絨繩歷年以來亦無支用見今堆積相應酌處各等因具申到寺臣等查得萬曆七年分各項供應器皿旣經各官量減其應用六千九百七十八件合照例成造至於工部廠隨盒小袱及黃絨繩與兩京隨卓錫湯皷旣不支用本寺以後會計俱免開造其黃絹袱黃絨繩見在旣足六年之用合暫停止俟三年後如恐不敷預行題請錫器見在及追回各處侵占一萬九千觔有餘若歲歲淸查卽有折損能費幾何萬一數年之後果不足用再行會計錫料送寺隨宜成造應用器皿庶免重復工費或於財用未必無少省矣

重宴賜以撫逺人疏﹝光祿﹞

近該禮部題處給賜夷人奉聖旨並及宴賞酒飯著臣等本寺選委署官淸查管理臣等仰見皇上體念逺人恩至渥矣除卽選委亷幹署官逐一淸查凢筵宴下程務令鮮潔足數外但夷人嗜好不同內多不食豬米等物每給下程多求折價或求換給生羊臣等以未奉欽依不敢擅折間易以羊卽色喜謂得實用而所得本色下程又托鋪戶人等轉易別物旣難望如原價又難保無侵漁𨿽有實費徒潤狡猾深於夷情未便合無比照近來賚予攺給衣物事例凢各夷到京令通事譯審應得下程除願本色照舊給送外其願折價或願生羊詳具手本送臣本寺照依時估攺給至於午門外酒飯桌席治辦𨿽屬本寺收送卓席系各邊伴送員役及會同館館夫往往攘爲已物非本寺所得禁治以後遇宴如各夷職官及跟隨人役願親收者不許各員役干預其餘如朝鮮等國職官每桌立一單票明開件數觔兩預令館夫報名塡票交送如有克減嚴加究治仍行錦衣衛責令護宴校尉驅逐閒人不許擁觀乘機混搶庶朝廷恩禮不爲虛文而夷情甚順將益動其來王之誠矣

懇乞聖明勉畱大臣以正人心以全國體疏﹝甲申時任大理寺卿﹞

近該吏部尙書楊巍復議禦史丁此呂疏其詞稍激以致給事中王士性禦史江東之等交章論巍且及輔臣申時行與巍累疏求去輔臣許國侍郎陸光祖等亦有激求去一時在廷諸臣人人駭異幸賴皇上洞燭屢下溫旨勉畱二輔臣與巍及令光祖安心供職二輔臣素明臣子委身大義必不忍再萌去志諸臣聞之色喜謂我皇上知人之明眞同日月獨巍求去之念未巳臣願皇上以大義畱之蓋大臣與庶官不同庶官無大責任猶可輕去以報國之日長也大臣受國家數十年髙厚之恩其進退系賢不肖觀望其旣退欲復報恩無繇而以一二少年之言爲潔身自全之計非大臣所宜爾也巍之居家孝讓立朝公正皇上知之中外之臣知之卽論巍者無他過可指亦心知之而必欲罷巍因使諸大臣不安其位將令言官受一网打盡之惡名亦非言官所宜爾也臣無論言官用意公私竊念吏部以進退百官爲職掌請旨調一禦史而必求罷一尙書抵之投鼠不知忌器於國體士風關系不淺況人才難得老成人尢難得臣不願當我皇上極聖至明之時而有輕棄老成令諸大臣解體之過舉也又不願使九州島四夷聞之疑朝廷舉錯失當或嘆息或歸咎建言者之不忠也伏乞皇上再降溫旨以大義勉畱楊巍令與諸輔臣協心輔治庶人心可正國體可全臣無任懇切祈望之至

自陳乞斥以弭天變疏﹝大理﹞

近該廣西道試監察禦史朱璉星變陳言該吏部都察院會題節奉聖旨是四品以上京堂官俱著自陳欽此臣系四品例應自陳臣繇嘉靖四十四年進士歷知縣給事中左右給事中都給事中左右參政太僕寺少卿提督四夷館太常寺少卿升今職伏念臣質本庸愚才更疏淺官縣令愧無牧愛之聲叨省垣徒負建言之責兩參藩政旬宣無能三歷淸班瘝曠是懼伏乞勅下該部將臣卽議罷斥庶幸位者去而仕路以淸其於天變或可少弭矣

溫恭毅集卷二

●欽定四庫全書

溫恭毅集卷三

﹝明﹞溫純撰

○疏

忠臣巳褒外親未宥懇乞聖恩推廣明詔大慰忠靈以培聖代綱常疏﹝甲申時任督撫浙江兵部右侍郎兼都察院右僉都禦史﹞

捲查先準兵部咨該廣東道監察禦史屠叔方題前事本部覆奉欽依咨行各撫按官通行司府州縣衛所弔取節年軍冊備查革除年間被罪諸臣除齊泰黃子澄外其方孝孺等連累發遣親故不拘見在死絕遵奉明旨務查世代逺近接輩來歷明白的確開具奏免以廣皇仁內有族黨親戚墳宅資產久在戌所者若一槪遷移回籍於人情恐有不堪合聽其自便願回者給與免帖放回不願回者給與免帖仍在戌所附入民籍隨住該衛卽將冊內軍名削除不許復行勾提本部仍載入考成簿內通限本年十二月終奏報如原無應宥人數查實咨部不得輕信流移姦人妄告混免等因備咨前撫臣蕭準經案行浙江布政使司轉行各淸軍守巡海兵等道及各府州縣衛所逐一查議呈詳以憑具題去後未報該臣接管催據該司呈稱依奉行據杭湖紹金衢嚴處七府各回稱所屬州縣衛所並無革除年間被罪諸臣方孝孺等連累發遣親故無從開報各具印結繳覆在捲又據嘉興府申稱平湖崇徳海鹽嘉善四縣海寧嘉興二衛所並無前項累遣親故止據嘉興縣申開應宥軍人吳阿眞秀水縣申開軍人朱慶員等𨿽無明書方孝孺事迹而有姦惡外親字樣範小孫等系忠臣方孝孺株連楊任外親累遣桐鄕縣申開軍人仲阿添等事亦因革除年間忠臣方孝孺株連楊任外親牽累發遣俱各有據均應一體申豁等因又據寧波府申稱鄞慈定象四縣寧定昌三衛所俱無前項累遣親故外據奉化縣申開忠臣戴徳彜累遣軍人屠叔保並戶絕軍人楊佛童等擬合轉申豁免等因又據臺州府申稱黃巖天臺二縣並臺州衛左右中前水軍等所松門衛左右中前楚隘等所海門衛外屬前新桃健等所各無應宥軍人其臨海太平仙居寧海四縣臺州衛后所松門衛后所海門衛左右中等所各造忠臣方孝孺王叔英鄭恕累遣軍人陳景原等文冊到府理合申詳豁免等因又據溫州府申稱永樂平泰四縣溫金盤三衛海瑞平等所各無前項累遣應宥軍人止據瑞安縣申開忠臣卓敬累遣軍人徐亞生等到府合行轉申遵例矜豁等因及準淸軍守巡海兵等道各咨覆到司該本司左布政使衷貞吉右布政使餘一龍查得原題止稱革除年間被罪諸臣方孝孺等並未開有諸臣細名今據各府造到冊內有忠臣戴徳彜王叔英鄭恕卓敬累遣親故隨查得先爲仰遵明詔查錄遺忠以彰聖政事該巡按浙江監察禦史蕭具題革除年間被罪諸臣方孝孺陳性善戴徳彜卓敬劉璟鄭恕鄭華王叔英程本立盧原質龔泰盧迥一十二人俱經禮部覆查遵奉欽依褒表備行撫按二院轉行本司於省城總建一祠春秋致祭訖爲照戴徳彜等旣與方孝孺俱系已褒忠臣則凡累遣親故通應一體推恩矜宥但有祖充軍役繼復累遣而調並別衛者𨿽應宥其後衛軍役而原系軍籍隨衛安居多年似不必更張生擾至如原籍有丁盡而戶存及丁盡而戶絕者均應照例開豁再照嘉興府申送嘉興等縣冊開有方孝孺株連忠臣楊任致累伊外親範小孫等遣戌𨿽範小孫等非方孝孺親故而遣戌實繇方孝孺波及亦應並免今將各府縣衛所查過累遣軍人姓名來歷分欵造冊見在呈乞本部院再加查核俯賜會議題請施行等因到臣據此該臣會同巡按浙江監察禦史範議照捐軀盡節人臣殉國之忠褒往勸來聖王礪世之典革除年間被罪諸臣方孝孺等節蒙累朝褒崇卹錄所以振綱常表節義者誠千載之一時矣但諸臣外視族屬連累發遣者尙未矜復似猶未足以普聖澤而慰忠魂也玆者仰荷皇上俯納部院諸臣之言特旨查豁綸音一下非惟株連蔓系久戌窮囚喜得更生之幸而凡率土臣民莫不舉手加額感激鼓舞共思殫忠畢義報效於明時矣臣等仰承徳意敢不竭力淸查以期對揚於萬一今行據該司呈報前來臣等逐一細加查核除祖充軍役繼復累遣調並一衛者照舊軍籍隨住不必更動生擾外其方孝孺戴徳彜王叔英鄭恕卓敬諸臣累遣親故見在伍供役者似應悉從矜宥以沾浩蕩之恩原籍丁盡戶存戶絕者均應遵例開豁以免勾擾之害至如方孝孺連累楊任並累伊外親發遣者𨿽非孝孺親故而實繇孝孺殃及亦應並請宥豁以弘一視之仁據呈查議的確委無詐冒姦獘相應具題伏乞勅下該部再加查議覆請將革除年間被罪諸臣方孝孺等累遣親故見在著伍吳阿眞等八十二名連累楊任外親範小孫等十一名並丁盡戶存戶絕朱阿定等六百九十一名通行本省各該府縣衛所盡行宥免願回者給與免帖不願回者亦給免帖仍在戌所附入民籍當差該衛削除軍名不許復行勾擾仍督行外省直衛所遵照但有營丁在衛者一體查明豁免開除施行庶聖恩廣施忠魂永慰不惟雪彼時株蔓之寃亦且扶萬世綱常之重矣

議畱緊要將官以重海防疏﹝督撫﹞

臣近接邸報見兵部推分守寧紹參將盧述調補四川松潘薊鎭中路遊擊朱先升補寧紹參將又接邸報該本部題畱朱先仍在薊鎭中路推中路遊擊任弘道攺調署寧紹參將事俱經題奉欽依訖該臣會同巡按浙江監察禦史王議照分守寧紹參將盧述駐札舟山統督水陸官兵控轄沿海衛所軍務繁劇本官在任以來謀勇兼資恩威並用卹邊困而苞苴無染遇警報而矢石親攖先據定昌等營衛兵軍胡亮等俱稱本官愛士卒如嬰兒甘儉素如寒士惟恐任轉他省有失怙恃節經具狀願畱加衘久任等情臣正批行司道查議呈報間不意忽調前職又據定昌等衛所官軍李環等連名告畱情詞懇切臣當卽一面牌行本官遵奉交代近例照舊管事外臣等竊惟浙省海防寧紹實居上游而定海最爲首衝參將所轄四區而駐札舟山者孤懸海島之中與各參腹裏近海者不同非慣習風濤素恊軍旅之望者未易勝任今盧述一官七載久任多勞觀其合詞懇畱可徵輿情胥戴況近據被擄人口回稱倭夷旱荒四年造船意圖入犯搶刼今歲堤備事宜視往年更宜加愼目今大汛屆期一切選練兵卒繕飭船器分布哨道控扼險要等務本官見任料理出洋蒙攺松潘原非升轉其後代者萬一海波未習再議更調非惟人心失望抑恐地方有虞臣等質之司道察之行間輿論與近日海上傳聞倭情皆以畱參將盧述爲便輙敢冒昧具題伏乞皇上俯念邊海重地汛期正臨勅下兵部查議覆請將參將盧述照舊畱任或念任久量加副總兵職衘照舊管事地方幸甚

乞賜議處佐貳首領官員以風厲吏治疏﹝督撫﹞

臣在先帝時叨任戶科給事中條議各省直州縣佐貳首領賢者另疏薦舉該吏部覆奉欽依其後山東撫按疏舉吏員縣佐趙蛟楊果遂成良令而各省亦相繼遵行爲例各佐貳首領官慶一時破格之遇未必無感激思奮者但臣建白初意原爲科貢之外例貢吏承貳途拘於資格卽有賢能如先臣況鍾之能爲名知府者亦無由自抜且以佐貳首領所管淸軍水利徵糧巡捕諸務無日不與相關得其人則閭閻省追呼之擾不得其人則苛瑣需求但視錢貨多寡爲處分輕重其受害者更系貧弱小民故臣當時有此論列今行之旣久多以各官難保其終卽有與民相安者亦不敢輙舉一省中佐貳首領何止二三百人乃所薦舉寥寥二三人耳各官知難與二三人中也始甘心敗矣下官旣甘心於敗上官不得不戒與逐夫戒與逐而可以風厲各官使攺心易慮乎祗見戒逐愈煩敗者愈眾是戒逐止足以速其貪而貪者又不可盡戒與逐也於是容隠之獘滋而苟且之政多矣以臣愚見必大爲鼓舞導以爲善之利而又使之不得不爲善其州縣佐貳及三司府衛首領賢能著者不拘舉貢吏承照舊循例薦舉果系多才之地仍增益其數若有與地方相安不能盡舉者仍聽督撫與各差禦史歲終或復命及地方緊要員缺具咨掲薦舉該部酌量本省相應員缺次第遷轉在各官事體風俗易於諳曉有熟路之便不得薦於疏者或得薦於咨掲其途旣廣其趨自眾是導之以爲善之利也歷官本省無勉彊粉飾於此乘便攺節於彼之獘是使之不得不爲善也且往時升任誰能不用里甲夫馬迎送而今可省矣或者以各省地方善不善爲詞而一省中亦有善不善況風厲各官以上進之路尢不當論地方善不善以先啟其私便之圖其各官舉後或有攺節卽今日薦舉明日論劾斥逐尢足以見無成心而不得以各官攺節過責舉者庶此法可以久行是於就近遷轉之中寓久任責成之意化苟且見小之念爲感激圖報之忠使閭閻小民盡受其澤亦熈朝一盛事也伏乞勅下吏部酌議施行

懇乞天恩俯賜議處漕糧以蘇運務以拯民困疏﹝督撫﹞

據浙江布政使司督理糧儲漕務道右參政王應干呈稱本省淺船歲派民七料銀三萬一千三百餘兩去年造船六百五十七隻該工料銀六萬七千六百餘兩除歲派外余欠尙多若明年全運本色再造新船必如前數方足額用船料萬分無措乞賜議處攺折免致缺船臨期誤事等因該臣批行該司查議通詳間又爲懇恩永蘇民困事準戶部咨開據杭州府新城於濳昌化三縣糧長章通茂等狀稱三縣山僻舟楫不通運米艱難向系徵銀解司給領買米牙保勒索運軍刁詐盡遭塗炭乞將三縣糧米攺折解淮抵嘉湖之三六二府出米兌運代三縣之漕糧等情到部咨煩查三縣兌運果爲民累審據眾論相同卽準攺折回咨定奪坐派等因又經臣案行該司查議明妥詳報去後今據左布政使衷貞吉右布政使餘一龍呈稱行準糧儲漕務道咨議及據杭嘉湖三府州縣各掌印官逐一查處明悉申覆到司轉呈到臣據此該臣會同巡按監察禦史王世揚議照該浙省財賦凡起解本折輸納京邊視他省獨多邇來災傷頻仍織造繁數兼以兵民二變致閭閻蕭條庫藏空虛小民以逋負之故日困一日臣等受事以來除督責各屬及時催徵外查得本省漕糧正攺兌六十三萬石額派杭嘉湖三府系幹軍國大計豈敢輕議攺折但明歲船料無從處辦臣等反復思維念太倉之米頗有贏餘若暫量攺折色解部似亦計之便者至於新城於潛昌化委系山僻小縣去水次甚逺糧運果費多大爲民累尢以攺折爲便旣經該司查議前來故敢列欵冒昧具題伏乞勅下該部查議如果臣等所言不謬速爲覆請允行國計幸甚地方幸甚

一議攺折分數銀數據該司呈稱浙省杭嘉湖三府歲辦正兌六十萬石攺兌三萬石每年全運該淺船壹千九百九十九隻額徵民七銀三萬一千三百餘兩軍三銀系減存運軍月糧內扣抵去歲因先是料銀缺乏修造失時並造新船六百五十七隻每只該工料銀壹百三兩共該銀六萬七千六百餘兩除民七銀外余欠尙多見在議處若明年全運應再造船六百有餘旣難加派小民又無運軍減存月糧可抵船料委難措處合無將萬曆十三年漕糧暫攺十分之三銀數每石照萬曆十一年戶部題奉欽依正兌六錢攺兌五錢等因到臣臣等竊照節年漕糧遇恩詔或地方災傷方行攺折爲便民也乃往往旣攺之後反稱不便或必欲仍運本色此何以故以今日江南米價視往時大不相若也蓋往時米不甚賤今兵餉徵銀州縣一切差徭亦以條鞭法徵銀則用銀多矣用銀多則米不得不賤不惟丰年卽少收獲亦不得不賤米賤則農家困當此米賤農困之時而折銀仍照舊數無怪乎攺折之法行之昔日則便行之今日則不便也除將差徭應免徵銀者行令給票兌支外倘蒙將萬曆十三年漕糧允攺十分之三每石連席板耗腳輕賫正兌折銀六錢攺兌五錢以今日每石三錢時價計之亦祗得其平耳而其利乃在國用其省乃在本省免船料行糧之費也況米貯過五年則腐爛不可食卽多攺數年不爲害若以後倉米果不足五六年用卽令全運本色亦未晚也伏候聖裁

一議免徵攺折行糧臣等查得漕糧單例每淺船一隻運正米三百三十石用旗軍一十一名每名給行糧三石三府攺折十分之三計米一十八萬九千石約省運軍六千三百名行糧一萬八千九百石往遇攺折復徵行糧解部以是小民苦稱不便今查行糧原爲運軍逺出於三府州縣計畆派徵倘糧準攺折仍將本年減存運軍行糧免令徵解是三府攺折之銀𨿽止合時值平價而行糧之免每石可省銀五分則蒙實惠矣東南賦重役繁之地我皇上或不吝此五分之利使百姓不蒙寛一分之賜也伏候聖裁

一議山縣全準攺折臣等看得杭州府屬新城於濳昌化三縣僻居山谷舟楫不通轉運甚難向系徵銀解司臨期給令買米交兌市河牙保難免索勒且無倉厫租囤民居多致浥爛委爲民累所據糧裏章通茂等告詞果出通縣公議但各役欲將本縣正米通攺全折抵減嘉湖二府隨糧三六銀兩二府代運三縣糧米一節在三縣固爲利益設遇荒歉嘉湖未必樂從恐難經久查新城縣正兌米一千九百五十石於濳縣一千六百石昌化縣一千一百石總僅四千六百有奇合無準於本省本色內照數永令攺派折色十三年分仍照前議正兌一石折銀六錢攺兌一石折銀五錢以後年分正兌一石七錢攺兌六錢著爲定規其減存運軍行糧永免徵解庶山僻小民歲免轉運之苦永荷更生之慶矣伏候聖裁

一議攺折臨時酌請臣等看得歲時有丰歉而米價之貴賤因之歲丰米賤則輸米易辦銀難若預令折色則求爲本色而不可得歲荒米貴則輸米難辦銀易若預定本色則求爲折色而不可得以國家大計生民膏脂所供而不求一通融便計恐民病而國亦不能不病今莫如查太倉米果僅足用誠難輕議如有贏餘於十分中以七分爲不易本色以三分行各有漕糧省直除丰熟仍運本色外如遇水旱災傷及別項事故卽於本年八月以前奏報將三分攺折照時價請定銀數行糧應否免徵則災傷事故在本年寛卹亦在本年不必發倉不損國計小民卽蒙實惠若應再行寛卹不妨續議計無便於此者伏候聖裁

地方異常水災疏﹝督撫﹞

據浙江布政使司呈稱奉臣批據杭州府申據富陽縣申稱本縣城臨大江自五月十六日起至二十一日止■﹝雨上滛下﹞雨如注江水湧漲與城垜相連居民廬舎悉皆漂溺悲號滿路預備倉谷俱被浸沒新城縣申據本縣太平等鄕民周珍等產居港口田地沿江一帶極低土宜早禾苦力種耘正秀何期連久■﹝雨上滛下﹞雨洪水汛淹半月勢極滔天棲房衝壊老幼悲號近見水退田成白土苗根爛盡民命何生懇天憐救紹興府申據山會二縣居民馮亮等告稱五月十八日至二十三日大雨如傾晝夜不息又值衢嚴水發衝壊麻溪等壩水長丈餘漂沒民居髙低田地禾苗盡皆渰腐國課民命兩無倚賴蕭山縣申稱五月十六等日暴雨連數晝夜山洪驟至江海交擊水頭髙於堤岸者數十尺塘腳坍於風浪者百餘丈一瀉莫禦廬舎半浮田畆俱沒且今衙署城垣隨處傾倒司宇禁墻半行頹壊事勢難支上虞余姚諸曁新昌嵊縣俱申報非常水災相同嚴州府申據桐廬縣申稱五月中旬天降大雨直至十八日夜半陡然髙浪滔天民居渰溺縣堂水幾丈餘官吏衙舎獄禁分司儒學驛房浸沒殆盡建徳縣申稱五月十七日梅雨連綿至十九日洪水泛濫湧入城內官民衙舎盡皆渰沒分水縣申稱五月十六日至二十三日梅雨不止洪水驟發本縣六鄕兩邊俱山中流大溪田地附山傍水形勢迅急今遇水災圩岸推倒民田衝坍將半禾稻徧塡沙礫居民渰沒房屋飄流哭聲震天淳安遂安壽昌三縣及嚴州守禦千戶所各報地方並屯田水災相同各等因俱經奉批仰布政司會勘呈詳該本司看得杭紹嚴三府各縣俱於本年五月中旬各被異常水災田廬漂沒禾苖渰腐小民委不堪命已經通行守巡該道勘議但今六月上旬若候勘覆至日轉報恐致愆期請乞本部院先行奏報仍行駐札該道委官再加勘議分數的確或蠲或賑另行呈詳等因到臣據此該臣看得杭州府屬富陽新城二縣紹興府屬八縣嚴州府屬六縣或僻阻山谷或逼臨江海地窄民稠生理鮮薄必得雨暘時若庶幾收成可望民生獲寧不意今歲五月十六至二十三等日■﹝雨上滛下﹞雨連綿不止上而山溪洪水泛漲下而江海潮汐衝湧以致城垣室廬多被漂蕩禾苖沒水日久盡皆腐死卽今逺地求秧不可多得卽得又恐烈日難成今歲秋成終屬失望頃者京畿旱災恭遇皇上徒步祈禱布袍齋心前後頒布聖諭寛寃抑蠲逋賦及嚴戒有司實心愛民臣待罪地方捧讀感泣正與各屬飭勵遵行以求仰副皇上畏天保民之治乃三府各縣復遭此異常水災實臣奉職無狀所致除痛自修省及督行布政司會同守巡道將被災各縣委官踏勘分別某里某戶田地若干被災幾分查勘的確另議蠲賑外伏乞勅下戶部照舊行事例巡按禦史再行覆實具奏施行

府官不簡物議昭彰乞賜議處以肅吏治疏﹝督撫﹞

臣惟國家欲肅吏治以安民生在愼選守令而守尢急以一方表率之責於守焉系也臣自入浙以來於諸郡守責望尢切不謂素以才稱如金華府知府張守約者怨議叢生臣安敢不據實上陳謹按守約故激切急於進用而才力實能爲且經挫抑或知懲艾固不逆其守不可信也守金華二年問斷敏速條畫多可行臣亦心器之而以同年故未有以不簡狀報者久之有云取與太濫臣猶謂其或急進用心使之也明爲本官言冀令攺圗巳閱開報寮屬考語有貪肆通判楊萬言照磨陸徑典史髙起鳯者皆注美詞始疑之而猶謂其或襲近時郡守槪稱寮屬之浮套也博訪則知楊萬言及諸佐貳委署印信及遇生日節令皆有饋送髙起鳯以饋送多故橫甚比臣與巡按王禦史拏問萬言而始補送貪縱事實何以掩前日縱惡之咎也提學副使林偕春被劾人歸罪本官曰本官之引抜童生盧鴻記等皆以賄及不盡允則艴然托故不爲禮惡吏徐應星稱送本官以訪察詐富民張十八馮聖五十四等銀各以百計又以盜情詐蘭溪富民倪十八等銀亦各以百計安得曰盡吏受之有自金衢來者道本官家眷回籍行李充斥察其所得非錢糧多加兌頭詞訟多問有力稍有力則取鋪行叚絹貨物不給價值方今聖明在上屢因旱災詔臣等撫按官糾察有司不許狥情容縱又用臺臣言特重郡守而郡守中有臣若此欲望寮屬不相效尢以共成約已愛民之政難矣臣非不念同年私好而廹於公議安敢復狥情容縱不遵奉詔旨不爲地方計也參照金華府知府張守約才𨿽可以集事守不足以服人始以欲進之心遂亡在得之戒私植桃李且以賄聞公受饋遺惟爲嚢計訪察欲以懲惡而反害及富民盜賊豈容妄攀而乃擾及善類寮屬無所懼而敢於爲惡閭閻何所恃而得以安生所當亟行議處以儆官邪者也伏乞勅下吏部再加查訪如果臣言不謬將張守約照不謹例閒住員缺推擇賢能者代之使一方表率得人而吏治庶可興矣

縣官馭下太疏致招許訟乞賜議處以飭吏治疏﹝督撫﹞

臣竊惟縣令最爲親民欲民安在責成縣令而縣亦有難治如處州松陽僻居山中其民頑梗多豪舉持縣官短長前令多以告訐敗去以是上官稍右民懼難爲令稍右令懼難爲民而其實爲令者或先以頑梗逆民而純用法或卽以脂韋廢事而甘善敗松陽之不治大率坐此知縣程子課初政振作亦有善狀其後乃以謬戾聞本年三月中巡按禦史王世揚準生員李應科訐告本官行分守溫處道右參政胡緒究審臣亦牌行參政胡緒查勘虛實續據該道招解前來大約謂李應科祗因爭山起釁遂爾誣告行私中間贓迹除無影者不論外卽有一二可指又皆吏胥葉以榮等所爲其實本官並無沾染獨追徵無序作爲太驟以致人心已失後效難期相應酌議別用等因該臣看得本官物議大著告有多贓恐多未究之情就經批行按察司再問詳報隨據該司按察使馮時雨呈稱覆審無異應照原擬發落等因到臣除批本官暫令還職及玩法誣告各犯查照律例遣配外該臣謹會同巡按監察禦史王世揚議照知縣程子課法令𨿽稱敢爲催科全無撫字民之不堪其操切也已有日矣柰何又偏信吏書葉以榮等五六人大肆鴟張公開騙局則亦何以解百姓之疑哉然則應科之告固應科之刁而以頑梗逆民以脂韋縱吏亦本官自有以取之也苐再三行勘委無入已之贓脫因人言遽使終棄不惟本官之抱屈可憫將使該縣頑梗之習益長亦非所以爲一縣計也臣竊以爲官體民風似當俱重乞勅吏部查議覆請將程子課照不及例降用惟復念其守未縱肆姑以原官量調簡僻則本官之罪旣足以示懲而後來者亦不至沮喪矣

懇乞聖明久任賢能府正官員以安民生疏﹝督撫﹞

據浙江布政使司呈稱奉臣等案驗準都察院咨該本院題奉欽依責成各撫按官用心督察有司尢重各守巡道與府正官等因行司查議呈報依奉備行守巡各道查訪去後隨準杭嘉湖守巡道左參政林喬相副使陳用賓手本俱稱嘉興府知府龔勉以先令嘉興熟知地方民情土俗故注措悉中肯綮入任三年以來惇崇節愛盡革府縣獘政尢先教化卽今令行禁止閭閻安生樂業士類日益蔚起乞賜議加服俸久任以爲屬縣表率等因各到司該左布政使衷貞吉右布政使餘一龍會同按察司按察使馮時雨看得知府龔勉本英明仁恕之心敷正大和平之政寛黎庶而里甲免借辦之煩振靑衿而黌宮有興起之效三年報績士民咸赴省而攀依一聞議畱郡邑並舉手而稱慶旣經二道會議相同復參輿論歸向協一呈乞本部院會議具題量加服俸久任等因到臣據此該臣謹會同巡按監察禦史王世揚議照生民之休戚系守令之賢否而表率令長以保安民生者郡守之責尢重嘉興統屬七縣賦重訟繁號爲劇郡惟往時知府楊繼宗以亷明聞而民至今徳之以繼宗在郡九年故也今查知府龔勉前令嘉興已協士民之望繼守該郡益爲逺近所歸興革無遺教養並舉蓋輕車得熟路之便而來暮愜去後之思卽令步繼宗之芳躅何難今若循資遷官而去則地方旣難以遂借冦之情而本官亦無以竟牧民之願矣方今聖明在上拳拳以核吏治安民生責臣等撫按官臣等敢不仰體聖衷加意考核除物議大著者已行糾參外賢如龔勉安能不爲一方乞畱蓋不肖者去之惟恐其不速賢者畱之惟恐其不久一郡守去畱之間而吏治之勸懲民生之利賴胥此焉系矣旣經該司議呈前來相應具題伏乞勅下吏部查議覆請合無將知府龔勉先加服俸畱任供職卽不能如楊繼宗九年若候再歷三年政績益著破格升擢於地方裨益不淺矣

司農告匱年甚一年敬遵明詔陳末議以備采擇疏﹝督撫﹞

準戶部咨該本部題奉欽依將萬曆十三年起運漕糧再折一百五十萬石照今年見折規則浙江五分若地方丰熟百姓不願攺折者聽漕運衙門預先派撥撫按官將應折應運本色明白具奏等因又爲懇乞天恩俯賜議處漕糧以蘇運務以拯民困事準戶部咨該臣謹會同巡按禦史題前事本部覆奉欽依咨行撫按官將該省萬曆十三年分漕糧通融派折十分之三折色每石兌運七錢攺兌六錢連席板腳耗輕賫在內行糧免徵新城於濳昌化三縣準全折一年等因各備咨到臣準經案行浙江布政使司遵照及又會牌行司通行各府州縣掌印官召集糧裏從公查審通融酌派務求民便呈報去後今據該司呈稱依奉行據杭州府申稱除新城於濳昌化三縣奉文全折外仁和錢塘富陽余杭臨安額米不多甚苦搬運願全折海寧地近水次願折五分嘉興府申稱海鹽平湖米多且水次更近願全運本色嘉興秀水崇徳桐鄕願折三分嘉善願折五分湖州府申稱歸安烏程願折三分長興願折二分安吉徳淸武康願折五分各等因到司該本司左布政使衷貞吉右布政使餘一龍看得杭嘉湖三府額派漕糧陸十三萬石今奉議攺折據各州縣派撥分數除本色三十八萬八千石四斗外共折色二十四萬一千九百九十九石六斗通融計算十分內攺折三分八釐四毫民情俱已允服但查部文原議止免攺折三分行糧今多折八釐有零行糧似應一體議免呈乞會題施行等因到臣據此該臣謹會同巡按監察禦史王世揚查得浙省漕糧已奉旨攺折三分而先是部文行議攺折五分如有不願許臣等具奏比臣等議減銀數免行糧不蒙盡允恐一切攺折三分民亦有不便者故查產米多寡水次逺近逐一酌審民情而民之產米寡者水次逺者以其得免行糧也遂亦稍稍願攺今據該司呈開各州縣審定分數或多或寡或全攺或全兌通融總計十分內攺折三分八釐肆毫較臣等題奉欽依三分之數稍多視部奉欽依五分前數尙少旣稱民情允服相應準從及查攺折行糧近蒙聖恩免徵前議原止三分今攺折數逾八釐四毫其應徵行糧數亦不多若仍派徵不惟民駭異同亦非所以廣皇上一視之仁旣經該司議呈前來合行具題伏乞勅下該部查議覆請將萬曆十三年該省漕糧準照今議仁和錢塘富陽臨安余杭五縣照新城於濳昌化全折安吉州海寧嘉善徳淸武康四縣攺折五分嘉興秀水崇徳桐鄕歸安烏程六縣攺折三分長興縣攺折二分海鹽平湖二縣全兌本色共攺折三分八釐四毫行糧照見折分數免徵每兌運一石折銀七錢攺兌一石折銀六錢連席板腳耗輕賫在內徵完依限解部庶國計有裨而民運亦稍蘇矣

府佐貪穢究核已眞懇乞聖明亟賜罷斥以肅吏治以阜民生疏﹝督撫﹞

據浙江按察司按察使馮時雨呈問得一名楊萬言招年四十四歲福建漳州府南靖縣籍同安縣人繇選貢歷升浙江金華府通判萬曆十年十月初三日到任至萬曆十一年閏二月內萬言蒙委署蘭溪縣印本年六月內因本府地方荒歉行文禁米出境萬言轉行已問革回籍典史髙起鳯出示禁約比有已到官富民趙三四等有米要行逺出糶賣不合率眾出銀共十二兩與髙起鳯轉送萬言不合接受入已私放及有問結在官唐子逺有婦徐氏賣與已到官江思道爲義婦後因曬穀跌死比唐子逺添揑打死情繇具告萬言準行髙典史相驗江思道告要免簡髙起鳯向伊說稱你可將銀送與縣堂方可免簡江思道不合聽從將銀十二兩交送髙起鳯代送萬言又不合收受入已問擬江思道等各杖罪發落至本年八月十四日萬言將印交與許縣丞署管回府後至萬曆十二年六月十五日永康縣鍾知縣病故隨蒙仍委萬言署印點將已到官吏翁朝佑呂邦本各承管支應並直庫收放錢糧萬言又不合接受各常例銀共二十二兩入已以致二吏狎恃各不合因而侵冒官銀俱巳總計翁朝佑十三兩七錢呂邦本二十二兩七錢二分零及故違指官誆財計贓徒罪以上發邊衛充軍事例並以承行名色誆索事犯銀翁朝佑四十七兩六錢呂邦本二十九兩三錢陸續入已比有在官呂十七因人命牽連被翁朝佑將保狀故稟萬言標注監究事樣嚇取伊銀一十二兩萬言收受入已該縣春秋二祭用鹿二隻比已到官庫書潘桂等不合向以羊代萬言將各責治坐追潘桂等名下二季鹿價銀八兩作爲公用又不合干沒入己本年八月內該萬言考取童生有未到官郎鳯鳴吳大樂各不合行求共備銀十二兩萬言又不合接收續取類送後有未到官林應豸入學隨備表裏銀十二兩送謝萬言亦又不合收受入已及有巳到官應子嘉與問結應六五采摘桕子忿爭互相紐打各具狀赴訴萬言準差未到官楊廿四行拘不合嚇索應子嘉銀十二兩過送萬言又不合收受入已擬各不應納贖應子嘉供明查系鍾知縣有行仍追應子嘉出銀五兩並罪外科罰別起事犯兪朝忠銀十二兩李浩九銀六兩俱送鍾知縣助喪訖萬言署印問過犯人金四等各起紙贖共銀一十八兩三錢七分零侵收入已並各贓私多系翁朝佑呂邦本過送萬曆十三年四月內蒙金衢守巡二道訪將萬言前項贓私實迹並各役玩法侵誆事情具掲通行呈報巡撫溫都禦史巡按王禦史會行按察司拏問隨蒙審發杭州府致蒙余知府審出前情萬言又不合將追匿金四等紙贖各銀兩隠不供出取供問擬萬言徒罪翁朝佑等引例充軍趙三四等杖罪具招解蒙本司審得楊萬言侵索多贓彰彰可據且署印紙贖一無追解不知作何支銷仰王推官覆究招報隨蒙本官查得萬言問追金四等紙贖並無支銷下落委系侵沒隠匿不供致蒙將萬言等照原擬罪名具招呈蒙本司覆審轉招通行呈解撫按二院又蒙本部院詳審招情未盡批行本司覆究招詳蒙司轉發杭州府余知府再加研審萬言方將原受事犯銀兩實情供出復蒙具招呈解本司覆審無異及蒙參看得楊萬言材質龍鐘操持狼籍攝縣事而官銀侵冒甘爲逐臭之流任姦吏而賄賂潛通殊失烹鮮之義贓證旣確徒革允宜將萬言等取問罪犯外結得銀每兩值鈔八十貫招結是實議得楊萬言除非因公科斂人財入已及饋送又與翁朝佑呂邦本除監臨官吏求索翁朝佑呂邦本又除誆詐與說事過錢並不應等罪俱不坐外楊萬言翁朝佑呂邦本俱依官物但有人守掌侵欺者並計贓以監守自盜論四十貫律各斬系雜犯並準徒五年趙三四江思道潘桂俱系不應得爲而爲之事理重者律各杖八十趙三四等有大誥減等各杖七十楊萬言系官翁朝佑呂邦本系吏翁朝佑呂邦本免徒定發邊衛充軍終身拘僉妻解發遣招達部知趙三四江思道並審有力與楊萬言各納谷潘桂審稍有力折納工價各贖罪楊萬言贖完系犯贓官革職爲民員缺招行布政司報部銓補楊萬言候奏請明文施行照出趙三四江思道潘桂民紙各一分罪谷楊萬言七十五石趙三四江思道各一十石五斗潘桂工價銀一兩三錢五分楊萬言名下該追收侵事犯金四等紙贖幹沒鹿價共三十八兩三錢零俱還官送鍾知縣助喪銀免追余犯查照追贓髙起鳯已經問革回籍免提等因到臣據此案查臣欽奉勅諭節開所屬文武職官敢有貪殘不職者文官五品以下徑自拏問欽此及近奉明旨愼選有司申嚴墨吏之禁臣欽遵通行各司道府州縣共期潔已愛民以仰稱皇上奉天子民至意隨據守巡二道訪報通判楊萬言貪縱不簡事欵到臣臣卽會同按臣覆訪相同牌行按察司提問招解前來又經駁問去後今據前因除將犯人翁朝佑等定衛批行發遣發落楊萬言候奏請明文外該臣會同巡按浙江監察禦史王世揚參看得楊萬言器本斗筲欲同溪壑鍾鳴漏盡曽無止足之思鼠竊狼貪不顧亷隅之喪視攝符爲利藪所在需求引猾吏爲腹交聽憑關節事無可否惟入賂卽可周旋訟有是非但得錢便爲倒置贖鍰已不當取更加罰之謂何鹿價固所宜追乃幹沒則可恨所幸贓不逾例猶得罪止擬徒據法非寃揆情允協旣經司府等官查勘明確又該臣等核審相同理合具題如蒙乞勅都察院再加議擬上請行臣等將楊萬言追完贓贖革職爲民庶墨吏咸知法紀之嚴小民得免剝削之苦其於聖明願治之懷未必無一二少慰也

叚解限迫工料難湊乞賜議畱例銀酌定限期以便織造疏﹝督撫﹞

準工部咨該內承運庫太監孔成等題稱坐派叚疋專供禦前賞用限寛不能接濟乞勅撫按已後未完坐派分爲兩運限萬曆十三年四月八月內盡數解完等因奉聖旨這坐派叚疋著行與各該撫按官嚴督所司如法織造歲造拖欠未完的上緊嚴催完解欽此備咨前來準經案行浙江布政使司欽遵織解去後今據該司呈稱查得浙省原奉坐派叚二萬五千疋估工料銀一十八萬二千六百五十一兩四分零分爲十運每年一運解二千五百疋扣至萬曆二十年止初運限萬曆十一年七月尋攺限十年十二月解進又奉嚴催二運三運卽織完四千疋解訖又嚴催四運五運復織完八千八百二十四疋及蟒衣鬥牛三百四十八疋解訖以原限計之已足萬曆十一年起至十六年五運三分之數原派民間機戶自辦工料織造價值該銀四萬有奇尙未完給今該庫欲將未織叚一萬一千八百餘疋限八月內解完時方織進袍服庫藏空虛前畱織造銀因奉蠲免愈少限期甚廹難以措處呈乞會議具題限期照原議候萬曆十六年起織如自萬曆十三年始每年織解二千五百疋將工部見開事例銀畱一萬六千餘兩或織解數多盡於事例銀內支用等因到臣據此該臣會同巡按浙江監察禦史王世揚查得浙省坐派賞叚二萬五千疋原分十運原限萬曆二十年解完乃未幾並催二運三運又未幾並催四運五運今又並催六運七運八運九運十運是先以二年而完五年應解之數今欲以五年應解之數而完於一年該庫爲各省未完分數較浙省必多其預解者較浙省必少故通行題催以致部文一槪催解卽今預解舊價未給民巳洶洶訴討新價措處無從再難彊民代織查前撫按及工部皆曽以寛減賞叚上請我皇上軫念民瘼𨿽供用袍服亦減三分之一如蒙聖慈俯念袍服𨿽減前畱織造銀以蠲免自少難以湊織賞叚節縮賞賚量減叚數庶公私不致大匱萬一賞賚缺用必不容已伏乞勅下工部查各省未完分數定一易辦期限上請事例銀準照每年織解叚疋多寡畱用庶辦織小民不致獨累如往歲下情不能上通而於國用亦無誤矣

酌議調補縣令以安民生疏

臣竊惟親民莫如縣令而縣有繁簡以器使人則人才皆適於用兩浙如金華府屬頗多巖邑而東陽尢稱難治爲八邑最非甲科素練達者治之鮮克有濟自知縣龔聞道物故邑事遂多廢弛近經題缺除補尙未有期卽除補恐初試爲令者未必輙與地方相宜捲查先準吏部咨該工科給事中王毓陽條議本部議覆咨行撫按官通將所屬府州縣正官嚴加查訪應更調者通限一月內具奏等因題奉欽依通行欽遵外該臣會同巡按浙江監察禦史王世揚杳議得嚴州府淳安縣知縣嚴貞度明敏能防左右心思常在閭閻催徵眞不擾民澹泊至於廢禮但該縣俗厚事簡以本官處之誠未足以展其驥足處州府靑田縣縣丞鍾文瑞素恥詭隨綽優幹濟𨿽左遷而志不少懈屢署邑而事皆有條懲艾已深才猷日練淹處縣佐亦未足以鼔其牛刀今若以嚴貞度調任東陽以鍾文瑞升補淳安則在嚴貞度當盤錯之會而利器自別在鍾文瑞感桑楡之抜而收效可期是以國家器使之道竟各官未盡之長而就近量移以責治效以安民生計無有便於此者伏乞勅下吏部查議如果臣等所言不謬將嚴貞度調任東陽縣知縣鍾文瑞升補淳安縣知縣各赴任供職施行

地方異常災傷疏﹝督撫﹞

據臺州府申據仙居縣申據本縣裏老尹璜等呈稱縣坐山僻止靠農田今春以來雨不及時分秧遲晚夏末秋初根苗方秀又值雨水太多早禾僅得半收晚禾發虫徧野螵白不期八月初九等日狂風大作猛雨傾盆洪水泥濫田地衝坍禾稻腐爛顆粒無收男女淒惶展轉溝壑乞賜申達拯救等情到府轉申到臣就經批行浙江布政使司會同臺州兵巡道作速勘明呈報以憑具題去後今據該司呈稱行準兵巡該道僉事周守愚手本開稱行委該府推官王道顯督同知縣湯聘尹徧歷都裏逐一履畝查勘得該縣地方僻坐山隅水性寒濕早禾僅種二三止獲半收晚禾反居七八夏月發秀之時才覺生虫秋間吐穗之際虫勢愈盛風雨連綿遂致攻心蠧節繼遭大水湧漲水退旬日髙阜者螵死殆盡一無結實低窪者衝坍淹沒沾泥就槁顆粒無收各鄕田中一望枯桿尙存卽以該縣田畝傷數乘總通計算被災七分之上等因到司該本司查得仙居縣秋災𨿽已過七月於例以爲後期但該縣被災於八月初旬覆勘委爲重大難以拘泥常例呈乞先爲具題所有應賑應蠲事宜仍聽本司備行該道議覆至日另詳等因到臣據此該臣看得臺州府仙居縣坐居山僻商賈不通小民惟以耕種爲生計實時和年丰猶然稱累乃今秋晚正當結實之候先以虫蠧繼以水淹致使顆粒無收俯仰失望委爲異常災傷此皆臣待罪地方奉職無狀之所致也除痛自修省及督行布政司會同兵巡該道將被災分數再勘的確另行酌議蠲賑外伏乞勅下戶部照例轉行巡按禦史覆實具奏施行

糾劾方面官員以備考察疏﹝督撫﹞

臣叨撫兩浙適當三年考察之期例有糾劾於方面官員尢加意體訪除照常塡造賢否冊揭咨送部院查考外謹按原任浙江按察司溫處兵巡道副使陳澗刻薄不體民情恣肆惟圗身便守衢全無惠政斂怨實有煩言理詞則原被不分惟喜罰贖收餉則出入任意但較羨余市朱不堪𨿽十餘觔盡入水傾擲買絹稍惡縱數十疋亦信手割殘及轉憲司尢多戾政散兵糧月扣一二十兩積送者把總陳仲紳也而仲紳因以倚勢爲姦取溪紬數至百十餘價被抑勒受害者鋪戶王伯等也而鋪戶或以索價杖斃指禮儀以取土物假犒賞以取漁稅鄕官兵士徒受虛名嫁贓迹於李知府縱狎暱於祝頑童官常行簡眞成掃地此一臣者穢迹久幹公議休致未快輿情所當照不謹例閒住者也浙江按察司寧紹臺分巡道僉事周守愚才本可以有爲而功名之心太急每任情而拂眾學亦足以飾治而亢厲之气欠平遂賈妬以招尢理詞不悉原被之情卽片言決斷徒滋告擾馭兵不卹行伍之苦乃任法朴責難免逃亡繩吏書不善關防致詐騙踰垣眞法愈嚴而人則愈玩察屬吏欲懲貪黷乃評品多舛蓋實未核而名則是循同僚副使林偕春被論懷忿以素多潝訿之嫌安在其爲協恭舊屬知縣陳九功退有怨言以不卻臨行之禮安在其爲體卹且以下僚陟本省方面旣人與已多相猜疑而以淺衷當最要海防自官與地兩不便利但性本有執絕不類淟涊之流才可曲成不難收桑楡之效此一臣者所當照不及例調簡者也伏乞勅下吏部都察院再加查訪照例考察施行

糾劾有司官員以備考察疏﹝督撫﹞

臣叨撫兩浙適當三年考察之期例有糾劾於所屬有司悉心體訪除照常造報賢否冊揭咨送部院查考外謹按臺州府知府張會宗性甚寛平而意气未免消沮心若抑畏而事體難望精明知事袁行可收各縣之糧出有扣入有加𨿽坊裏王汝應等側目怨言亦不覺察庫吏徐光裕收童生之捲或十金或二十金致生儒金汝濟等買置髙等竟罔聞知以考抜之恩而存鄕官何知府遂縱伊子大壯等乘機肆詐無乃薄已厚人以同鄕之故而庇太平陳知縣且坐小民應善等誣告重罪豈是愛民約屬問詞遲疑承行吏董大成等已需索害民矣乃又有於發落票內私加稍力者左右眞如虎翼徵糧怠玩經管吏邵興道等已捺解勒例矣乃又有於收放餉銀私扣數兩者姦獘何啻蝟毛贖鍰妄費𨿽無暮夜之金饋贈全收亦有廣財之號原任處州府知府今丁憂陳九敍心無矯飾而察姦之智未周學類迂流而理繁之機猶滯牌票不分緩急一郡之勾攝何堪裁決盡倚吏書各役之需求特甚禮吏程觀國以造童生冊騙銀矣而門子葉一材復與交騙富童張經等足徵法紀之太疎千戶杜經邦以訪武職詐人矣而姦吏查春復與同挾把總曹應龍實由防閒之欠宻監生張綬以人命姦情收獄用銀一百兩求吏吳伯淑出豁𨿽本官未必知情而羣小之舞弄巳甚商人張松以木牌匿稅被逮用銀四十兩托吏陳守銓過送𨿽本官未必卽受而政柄之下移可知在任而親族之往來甚多縣驛豈能不累瀕行而軍儲之支放太廹物議安得不生原任嘉興府通判今升任髙珍才本昏庸志尢貪鄙居官全無干理遇事一味苛求以衙吏萬全漁民而受嘉興等縣白糧解戶張舒等例銀約有三百用甲首謝祖罔利而受秀水等縣白糧船戶劉茂等例銀一百有餘署海鹽因收頭張墀等耗羨不足罰谷百餘石實歸囊槖署嘉興見僧人定倫建屋起釁罰銀二十兩始放焚修領運回任不辭各縣花幣已可醜矣乃嘉善少幣一端亦逼令縣官買補何計利不遺錙銖署府送禮妄派兩縣糧解已可駭矣乃衙內雞鵝微物亦派及鋪行納價眞多欲不啻溪壑嘉興府通判楊瀧志本怠於左遷智亦昏於多欲署崇徳以沈徳代唐曉發遣𨿽沈徳已受私幫而唐曉之出柙謂何準詞訟爲王科嚴比謝啟望等債銀致劉阿四累死而計子明之騰謗有自部白糧受解戶潘林等例銀已極多矣而運糧船頭又逐名索銀二兩方許駕運催漕糧受解戶潘應龍等例銀亦不少矣而領解折銀又發出傾銷竟重兌百金以潤私嚢進京受水手於屬官恬不爲愧賖貨致虧損乎行鋪習以爲常況酒色是耽政事難望振作而刑罰且重怨讟業巳叢生原任紹興府通判今升任楊莊外飾謙恭中懷譎詐小才𨿽堪任使巧計極善彌縫署上虞以盛筵曲媚過賓致三月有八十金之費署各邑以敏斷多收罪贖有半月得半百金之謡丈勘欺隠田糧凡巨室有新墾者輙與開除眞畏勢重於畏法淸查冒免差役凡左右有關節者隨行寢閣徒爲私不知爲公減軍糧於署郡印張朋已赴道稱屈矣而反坐誣恐眾軍之耳目難欺圗奇貨於署理刑張大祥已被告人命矣而乃末減致朱氏之寃魂無愬倚書手陸良等罔利而急完文移以悅上官眞是巧宦之俠用斗級余敬等過銀而取給口說以愚僚友豈非漏网之魚原任慶元縣知縣今升任史著勲性頗機警才亦圓融筮仕尙博能名末路大攺前節受污吏吳詔銀帶金杯遂令管庫致盜庫銀四百餘兩扣民壯鮑子元等工食指給書手實半入嚢每年不下四十餘金去府城令裏排供應往來甘違明禁遇節慶受富民杯盤花叚不卹謗謡理詞多靠錢神周蘭聰五十金葉孔昭四十金吳言儒三十金卽犯姦敗倫皆模糊不問審徭亦通關節姚植等三十兩吳京等二十兩鮑法華等五十兩凡糧裏斗級俱索取無遺造解黃冊請換印信淸丈田糧事事不肯輕放童生進學鄕飲延賓旌善給匾人人皆送謝儀原任於潛縣知縣今升任譚廷輔性類狼貪形同狐媚任家童踰垣淫縱防簡全疏寵何榜通賄橫行苞苴公受匿張翊買和銀四十兩用謝承渙稅契銀一百兩派阮守義家夥銀二十兩各役之賠累何堪受耆民謝棟等冠帶銀一百兩取糧解常例銀一百兩索里長鋪陳銀五十兩合邑之需求已徧天目僧如謨罰銀二十兩方許焚修各寺院行童納銀四五兩徑給縣牒苟可得利曷卹敗官原任昌化縣知縣今升任熊守謙外剛而內實多欲心刻而民則何堪信庫吏許應學爲腹心交通無忌用戲子程九臯爲門役狎暱有聲圖寺僧紹蘭等匾額謝銀卑污殊甚匿當鋪胡富被盜金飾亷恥何存王之臣謀眞普寺產托陳五送銀四十兩使眞普有還俗之寃周龍圖袁文龍田房托劉繼明送銀一百兩致文龍有失產之恨黃公敏歙富童也以銀一百兩得稟入學而陳鳯寶八十兩邵文茂五十兩則皆以詞訟賄求徐梯邑訪犯也以銀一百兩得卽回申而許際銀三十兩王偶銀六十兩則皆以爭產請托污行大幹公議劣轉未盡厥辜開化縣知縣王文昌性褊急不近民情志卑鄙且多物議受姦吏張宗元等撥置惟言是從任惡快鄭繼元等橫行使民受害追通縣駁冊罪銀另加耗贈而管庫吏方得賢又分外索求追里長貼解役銀半入私嚢而承牌人汪朝選因乘機誆詐造黃冊則假官紙扣取鋪價未見支銷查稅契則以匿稅濫罰富民竟無下落造座船而縱老人胡精倚勢徧斫墳木視民財何啻沙泥掘山河而委巡簡許潤嚴刑凍死役夫輕人命眞如艸芥印絹疋則於解戶考童生則於冒籍徵條鞭則於耗銀事事有誅求之謗吳大望以斫木金子龍以告訐程坤秀以人命人人有通賄之名丈地不辧等則而朦朧起科已大失百姓之心告糧不與處分而輕縱刁民幾釀成地方之變原任宣平縣知縣今升任黃文豹年邁性迂法弛政玩文卷束之髙閣錢糧盡入私衙𨿽正賦亦聽逋負不徵凡支銷則任左右濫費息詞本以便民也而犯人徐應雷等姦拐重情亦受賄給照奨勵本以勸賢也而裏民兪三綱等錦幛折儀亦槪受不辭斗級苦役巳扣除工食矣而復費匿贖銀僞增谷數豈思賠累之艱前官被告已在省對簿矣而顧畱難文卷勒送饋儀奚念寅恭之義印信憑家人盜使𨿽交通賄賂而不知庫藏被積吏私開卽侵分扒平而莫覺一籌莫展百獘叢生原任定海縣知縣今丁憂呂明倫性𨿽急於懲玩才實難以長民理詞而罪犯之輕重多不得情頓生怨議審丁而戶口之加減每不核實嘖有煩言行條鞭以便小民此本官創議也乃指稱轉解明加火耗令銀匠有包賠之苦收商稅不許加勒此見行嚴禁也乃另置大等委吏秤收縱積埠有侵詐之姦開局造冊而總書每名三兩散書每名一兩姦吏烏應禎等之敢於科派者豈盡公家正支點夘認狀而鋪兵每名五錢閘夫每名四錢快手余政等之敢於徵收者豈盡羣小竊取淸查縣基使耆民羅尙絅陳鳯謨住址沒爲官舎未必皆有罪之人擅用鋪行致董世明陸秉濟臨行訴於通衢實多去後之恨原任海寧縣知縣今調簡黃淳才本疎庸性更狎翫溺詩酒而薄民事令邑務日混淆難淸喜丹靑而寫扇端致門役傳倡妓不卹家奴八小廝等恃寵用事𨿽丈田亦令隨行歌唱苟得賄則言無不從寵門子吳光彩等朋惡爲姦因查寺受僧道泮銀物一稟白則事皆立效受主簿劉世淳厚饋而縱容巡捕肆害豈是潔已率僚用庫吏王承宗收糧而坐視重兌取耗足徵容姦剝下造冊鎖禁總書爲革獘也書算華大山等指誆各裏銀三百兩卽事發問徒何益各關查驗鹽引爲通商也書手趙大拱等指騙各商銀百餘兩致上下心迹難明寧海之謗巳多有庫之民何罪浦江縣知縣蔣鳴瑯性過優柔才難振作慈祥𨿽著於舊任功名頓損於今官牌票則甲止而乙復行𨿽壯快四出猶恐不及文移則朝發而夕不記𨿽左右爭匿莫敢誰何兪良文以供書朱忠以總書橫行騙詐法令之廢弛可知蔣惟霆以戶吏周子華以門役任意索求關防之疏漏難免僉押而羣小叢集致來吏滿堂之謡問理而是非不明又有魚換鮝之謗龍遊縣知縣魯崇賢文學甚優作爲過激矜已長以淩人士民多怨媚過客以延譽吏卒稱疲徐九苞管解糧銀例有幫貼而以承行吏曹槐妄稟之故僉撥貧民遺九苞以賠補之難余卸苟歐殺人命律宜正刑而以屍親徐熊得財之故止擬過失致邑民有枉法之議孫棣以虛引修學宮祝五秀以賭博修公署終是病民訪吏尹文昌得更名復役禮吏諸葛魁因鄕飲扣銀乃屬縱惡收都總何愚等罪贖久不申報𨿽銀尙在庫而心則難明爲同年羅舉人作興殃及寺僧𨿽利歸他人而怨則獨任新昌縣知縣劉庭蕙年資甚靑而性執易於招謗學識盡裕而防疎難以懾姦日昃而始升堂安免沈閣節令有時失禮可曰恭勤以懶散爲髙而宿南明寺造洞心亭豈名教之眞樂因公署被火而采民間木及墳中樹致怨議之沸騰嵊令之揭陷𨿽多誣詞而公出曽帶里長終違禁約寺田之變價固未私費而科罰以充修理奉何明文用鋪行而給價欠平致失民望稅印契而經年不發故起浮言據新政力攺前非似不必追論其旣往在邑民猶騰舊謗恐不便展布於將來寧海縣知縣孫桴性本健忘目尢近視晝夜之憂苦無益左右之竊弄堪憐報訪犯而王寵田豹等之濫列竟借聽於學官豈稱明恕之體徵錢糧而趙國逺林佐等之拆封敢同謀以竊取安望摘發之明陳應龍私克鋪兵工食每名至二兩矣𨿽王淵等通衢叫嚷而亦涵容何邦盛加兌條鞭銀每兩多五分矣致王科等窮民受害而竟不究理詞訟則曲直不分而槪擬稍力罰贖豈徒刁疲之邑難振僉糧役則貧富不審而多送見面土宜殆亦庸鄙之性使然以上共一十六員內髙珍史著勲譚廷輔熊守謙貪肆特甚怨謗尢多當照貪例爲民楊瀧楊莊王文昌志行不端官箴無望當照不謹例黃文豹庸懦長姦當照罷軟例各閒住張會宗呂明倫黃淳長吏已不勝任裁抑或可曲成當照不及例降用蔣鳴瑯不堪民牧當照不及例降調閒散陳九敍才弱任淺魯崇賢性躁才疏劉庭蕙始怠終悔當照不及例調簡孫桴才短而學未荒當照不及例攺教者也伏乞勅下吏部都察院再加查訪照例考察施行

溫恭毅集卷三

●欽定四庫全書

溫恭毅集卷四

﹝明﹞溫純撰

○疏

仰承徳意敬進芻蕘懇乞聖明采納以隆泰運疏﹝督撫﹞

準工部咨南京湖廣道監察禦史王學曽題前事該本部議得關稅皆系額設抽取原有定例近來各處有新立添設者有先年稅少而後增多者往往不一恭候命下移咨各巡撫衙門卽將所屬地方關稅逐一淸查酌議停當應裁應並徑自具奏禁革無得仍行重稅致困商民等因奉聖旨是欽此欽遵備咨到臣準此就經案行浙江布政使司查議呈報去後今據該司呈稱依奉行準南關工部主事張喬松手本回稱本關稅銀額設每年共一萬四千四百四十兩逐月發貯杭州府庫聴候淸江廠取解又額泒杉板料銀四千七百八十二兩五錢此外皆爲余銀必至交代扣算額銀之外方有的數各處小關悉照舊規原無增設承委吏胥一月一換以杜姦獘止抽竹木板枋其民間日用柴米蔬果等物並不相干亦無重稅等因又準北關南京戶部主事蔣瑞卿手本回稱本關設自弘治七年稅料正額各止數千以後漸增迄今乃至四萬揆其所自皆當事者嫌於不及前任恐蒙不潔之名繇是算無遺物稅及錙銖今查本關設有杭州府稅課等司局東新觀音等小關互爲稽查一關納料各關放行一務給繇各務照過並無重稅亦非新添但查稅料則例中間有如經書本無稅而稅及卷軸五榖本無稅而稅及烘豆雞鵝猶稅其羽毛蚌蛤不遺其朽殻又若鬼臉寸鼔兒童之所戲者木偶泥人丐技之所攜者率皆稅之甚至廁中之碱鑪底之灰掘山之白泥掃林之黃葉諸如此類事屬猥瑣且皆小販貧民未可目以商人俱當議豁其餘有定額者未易更張等因各到司準此爲查南關竹木板材稅銀原有定額額外扣有盈餘亦例應抽分難令議免其北關料物稅銀近至四萬比原額加增率皆稅及細渺之物今準回稱如卷軸烘豆雞鵝毛蚌蛤殻鬼臉木偶泥人揺鼓糞碱鑪底灰土白泥黃葉及念佛艸珠蒙艸腌菜幹孝窩頭孝篐席艸砂紙馬鞍鞽黃麻子醤黃竹剔子膏藥丸藥蒲包藥渣雷公藤竹刷艸套等物於例亦不應稅所稅不多相應議免其餘料物俱有定額似難更議及查二關所稅並無重抽各處小關亦非新添恐難裁並承委吏胥各關不時查訪委無刁難等獘呈乞本部院再加裁酌前開卷軸等項稅銀具題禁革等因到臣據此該臣看得古之關市譏而不徵以廣惠商之仁今國家取諸山澤貨財之餘利以佐軍實工作之正供則立關抽稅誠不可廢然有定例初非期於盡利以病民也但當事者處脂膏之地嫌於自潤始人人思增稅額以博名髙於是有一切例外之徵而爲商民病矣夫浙省南北二關開設已久並非新立南關竹木板枋無分正額多餘俱應抽分難以議免其北關稅銀原額各止數千近乃增至四萬相去太逺使非苛取何以得此據開卷軸等三十欵其物甚微蓋杭城貧民浮居無產業此貿易以爲糊口計者是於例旣不應稅卽稅亦不甚多而在貧民實苦剝削難堪該司議呈禁革一節無非仰體皇上不盡民利之意相應準從除兩關例應抽分者難以議裁各處小關不系新添俱令照舊承委吏書𨿽稱並無刁難仍令嚴加訪禁外伏乞勅下該部再加查議覆請將前卷軸等三十欵稅銀準與禁革免其抽分永爲遵守施行

大臣病故疏﹝督撫﹞

據浙江布政使司呈稱奉臣批據嘉興府平湖縣申據本縣十七都裏老劉越等呈稱本都鄕宦原任南京刑部尙書孫植於萬曆十三年十二月初七日在家病故等情到縣申乞奏請等因奉批仰布政司查報隨該本司行據該府申據該縣申查得原任南京刑部尙書孫植繇嘉靖乙未進士初授南京刑部主事丁母憂起復補本部主事丁父憂起復補兵部主事升光祿寺寺丞升本寺少卿升南京太僕寺少卿升南京鴻臚寺卿升南京光祿寺卿攺光祿寺卿升都察院右僉都禦史升南京大理寺卿升南京工部右侍郎攺刑部右侍郎升本部左侍郎升南京都察院右都禦史升南京刑部尙書六年考滿進階資徳大夫正治上卿隆慶三年回籍萬曆十二年六月內該吏部會推起補南京工部尙書隨該本官累疏乞休該吏部覆奉聖旨孫植著以原職致仕欽此欽遵今本官於十三年十二月病故生年七十六歲緣本官立朝居鄕素著休聞申乞轉達請賜卹典等因到府申覆到司該本司掌印右布政使餘一龍看得已故南京刑部尙書孫植忠誠天篤亷介性生揚歷部院並攄寅亮之功南北轉遷咸畱奇偉之績光膺寵命而特起司空爲老辭榮而杜門養重勲勞夙隆於仕轍雅望允恊於鄕評倐焉捐館遐邇興悲旣經府縣勘明相應呈乞照例題請卹典等因據此卷查先爲申飭恩例以杜濫冒事準禮部咨開今後兩京大臣致仕養病給假在家病故於例應得卹典者本處有司限三个月以裏卽與具奏等因題奉欽依備咨通行欽遵在捲今據前因該臣會同巡按浙江監察禦史王世揚議照已故原任南京刑部尙書孫植一代端人三朝碩望歷官南北所至懋著勲猷養重林泉竟老惟甘澹泊玆聞捐館嚢無餘資棺斂多假貸於鄕人道路共傳頌其淸節旣經該司查呈前來臣等輒敢遵例備將履歷具陳伏乞勅下禮部再加查議照例上請優卹庶死者有光於泉壤而生者激勸於將來矣

欽奉聖諭並陳末議以廣徳意以消災沴疏﹝督撫﹞

準兵部咨開準戶部咨傳奉聖旨天時亢旱屢禱未應朕思民爲邦本今小民困苦各災傷地方錢糧出辦艱難殊可憐憫朕心惻然戶部便查各撫按官奏到災傷重大去處覆勘明實準蠲免本年分錢糧其先年拖欠帶徵難完者酌量具奏定奪以副朕軫卹民窮至意欽此隨該本部議將萬曆八年起至十一年止各項帶徵未完錢糧不分起運存畱悉爲查免兵工二部一體查明具奏等因題奉聖旨朕軫念民窮屢行蠲卹乃各該有司不能奉宣徳意以致下人作獘將蠲免之數重復催並朝廷明旨竟成虛文這應免錢糧俱依擬還著各該撫按官通行曉諭地方仍用心查革姦獘務使民沾實惠如有仍前故違的著都察院並科道指名參奏重治欽此欽遵備咨到部合咨煩爲備查所屬災旱州縣系於兵部節年帶徵未完錢糧作速遵照戶部題奉欽依內事理查照酌議具題以憑覆請蠲免施行等因到臣準此就經案行浙江布政使司遵照查明造冊呈報去後今據該司呈稱依奉行委杭州等十一府同知等官姜奇方等將所屬帶徵兵部項下錢糧逐一淸審分別侵欺拖欠各數目造冊到司該本司查得原奉案開自萬曆八年起至十一年止額徵本省驛傳站銀恊濟直省馬價等銀共三十七萬二千三百六十九兩九錢三分四釐零米四千一百九十六石內已完銀三十一萬五千八百二十一兩七錢四分二釐零米三千九百七十八石八斗未完銀五萬六千五百四十八兩一錢九分二釐零米二百一十七石二斗內侵欺銀一千二百一十三兩三錢七分三釐零內驛傳站銀九百二十三兩九錢三釐零恊濟直省馬價銀二百八十九兩四錢六分九釐零那移驛傳站銀三百三十一兩八分一釐零已解未獲批回驛傳站銀六百九十四兩四錢六釐零仍應嚴追及並獲批收實計小民拖欠銀五萬四千三百九兩二錢二分九釐零米二百一十七石二斗內驛傳站銀二萬六千二百八十九兩二錢一釐零米二百一十七石二斗恊濟直省馬價銀二萬八千二十兩二分八釐零相應盡數蠲免呈乞會題施行等因並備造己未完侵欠各項錢糧數目文冊呈送到臣據此該臣會同巡按浙江監察禦史王世揚議照兩浙財賦之鄕一應徵輸較各省獨重兼以邇年織造繁累水旱頻仍以致閭閻日困逋負日多有司催徵見額錢糧尙難如期其於舊逋委難遵限完納臣等目擊艱苦正欲上請玆者仰荷皇上遇災省躬卹民軫念特頒蠲免之詔弘敷曠蕩之恩凡在烝黎莫不喜色相告共慶更生之有路矣臣等仰承徳意敢不悉心淸查以期對揚萬一今據該司造冊呈送前來臣等覆加查核俱已明悉無獘除將姦頑侵欺那移者盡法究追及已解未獲批回者嚴並批收外相應具題伏乞勅下該部查議覆請將萬曆八年起至十一年止小民拖欠本省驛傳站銀恊濟直省馬價等銀共五萬四千三百九兩二錢二分九釐零米二百一十七石二斗盡行蠲免仍聴臣等通行各府州縣備將應免銀米細數花戶姓名出示榜文張掛使逺邇窮民通知不致裏書隠蔽滋獘庶我皇上天地覆載之深仁永令小民感戴於無疆矣

淺船積缺數多地方米價甚賤懇乞天恩俯賜破格從輕暫攺漕糧以濟國運以便民情疏﹝督撫﹞

據浙江布政使司呈稱奉臣批據本司督理糧儲漕務道右參政王應干呈前事該本司查得本省額運淺船一千九百九十九隻先年原系五年一造例於正造之外另有補造船隻以備事故不足之用是以歷年撥運無缺後因造船錢糧不敷議禁補造遇有漂壊通候應造年分並造續又定爲七年一造今則十年一造矣造船之年限益逺則缺船之積數甚多𨿽經連年呈請打造新船共八百四十七隻毎只該工料銀一百三兩共八萬七千二百餘兩本省歲派民七料銀止三萬一千三百餘兩各屬尢多拖欠支給不全況以前年分造船借支司庫銀十萬有奇甚難處補今該道呈開見在出運船一千三百五十隻本年冬實該打造減存在柵及運回年滿該造船共六百五十九隻合用工料銀六萬七千八百餘兩尙有修艌舊船料銀計歲額數少拖欠不無司庫括借殆盡將何動支議呈攺折誠非得已合無請乞本部院會議暫將今歲漕糧特賜題請準行本省通融撥派如杭州府屬海寧縣嘉興府屬嘉興等七縣湖州府屬歸烏長三縣全徵本色安吉徳淸二州縣徵本色八分通共徵米五十四萬四千九百石二斗其仁錢富餘臨新於昌八縣武康一縣俱全攺折安吉徳淸二州縣攺折二分通共折米八萬五千九十九石八斗計算十分之內攺折一分三釐五毫再照地方近來米賤每石價銀不過三錢上年折銀正兌七錢攺兌六錢𨿽連席板輕賫腳耗在內民猶稱累相應破格從輕照京倉放糧每石折銀五錢並行糧盡免少蘇民困其積缺船隻限十四十五二年通行造完等因到臣據此卷查先爲司農告匱年甚一年敬遵明詔陳末議以備采擇事該臣等具題萬曆十三年分本省漕糧攺折三分八釐四毫並免攺折行糧去後今據前因該臣會同巡按浙江監察禦史王世揚議照浙省杭嘉湖三府歲辦漕糧正兌六十萬石攺兌三萬石每年全運額該淺船一千九百九十九隻近因料銀缺乏請折借支僅免誤事今計本年實該打造淺船六百五十九隻合用工料銀六萬七千八百餘兩年額民七銀止三萬一千三百兩零尙有拖欠未完其餘所缺銀數小民旣難加派官庫摉括無餘又無減存運軍月糧可抵實系難處所有量行攺折委應準從但查近來地方米價每石不過值銀三錢上年本部題奉欽依通行攺折五分正兌七錢攺兌六錢連席板輕賫腳耗在內臣等因免行糧量行攺折三分八釐四毫小民猶以折價太重稱累今若仍照前例恐民情終難樂從運船別無輳處據呈攺折從輕一節揆之事勢誠非得已旣經該司道議呈前來相應具題伏乞勅下該部查議覆請暫將今歲漕糧準行通融派撥除杭州府屬海寧縣嘉興府屬嘉興等七縣湖州府屬歸烏長三縣全徵本色安吉徳淸二州縣徵本色八分外其仁錢富餘臨新於昌八縣武康一縣準全折安吉徳淸二州縣準攺折二分總計十分之內攺折一分三釐五毫折銀照京倉放糧事例無分正攺兌俱每石折銀五錢或正兌六錢攺兌五錢連席板輕賫腳耗在內至於攺折行糧亦照上年事例盡行免徵庶運務不致有誤而民困亦藉稍蘇矣

恪遵恩詔攺正虛糧懇乞聖明溥賜申飭以昭嚴威以宣實惠以固萬年邦本疏﹝督撫﹞

臣看得浙省田賦最稱浩繁而其地跨海濵江環山遶湖山水之開墾淹沒旣無常豪滑之侵隠詭寄又特甚以致小民受包賠之累而國賦多逋負之虞其爲害非一日矣萬曆十年奉旨丈量本欲平田賦淸浮隠永貽民利至盛舉也但其時欽限太廹委官半多艸率報完而書算人役又乘機作獘或短縮步弓僞增畆數或以田地空補山蕩或以山塘丈作田地與夫山坡墳屋積荒公占等項一槪丈實起徵遂致閭閻窮民反受增額之害仰荷聖明俯察民隠渙頒恩詔釐正虛糧旣又特兪戶部科道諸臣之請責令臣専理淸查賜以璽書便宜行事此誠釐獘革姦惠民經國千載一時也臣敢不誓竭庸愚以圖報塞萬一嚴督各屬悉遵節奉部議或照舊從新或摘查覆丈惟以順民情宜土俗爲主今據報到文冊臣細加簡閱俱已詳妥除杭州前右等衛所屯田先年丈量停妥覆查無獘俱應從新無容別議外查得萬曆十年丈出田地等項一萬六千一百一十二頃一十一畆有奇基地二萬九千七百五十五間有奇今次除豁攺正田地等項一萬一千八十四頃七十一畆有奇新丈出並原額基地一十萬七千九百九十六間有奇淸出欺隠並開墾田地等項二千三百五十九頃五十九畆有奇除補足原額外尙多餘田地等項七千三百八十六頃九十九畆有奇該徵稅糧應攤各州縣田地等項數內均派減徵至於各屬田糧等則因地利順人情或爲一則或爲二則三則加至十五則不等劑量肥瘠酌擬輕重糧額旣不至虛增等則尢不致混亂自此豪猾侵隠之獘盡革而小民均沾減徵之惠於民生國計未必無小補矣所有各官賢否功罪除原任紹興府通判楊荘委丈滋獘報冊多訛原任象山縣知縣唐師錫索例縱下田糧之欺隠獨多原任開化縣知縣王文昌派則狥私閭閻之怨議尢甚已經臣與巡按禦史先後論劾書算姦豪林化孫潮等一百三十二名見在拏問遣配發落外其餘如布政使司左布政使今升任衷貞吉右布政使今丁憂餘一龍分守杭嘉湖道左參政林喬相分守金衢嚴道右參政李頥分守寧紹臺道左參議今升任李一中按察司嘉湖兵巡道副使陳用賓巡視海道副使今升任張孫繩金衢兵巡道副使林一材忠誠體國仁惠宜民或總田賦之司而僚屬受成賴約令之詳布或膺分部之寄而權度不爽致經界之分明杭州府知府余良樞嘉興府知府龔勉湖州府知府陳夢庚寧波府知府蔡貴易紹興府知府蕭良幹衢州府知府廖希元杭州府同知姜奇方衢州府同知李道先湖州府同知今降用王懋寧波府推官今行取秦大夔嘉興府推官兪咨禹湖州府推官張肇金華府推官徐萬仞紹興府推官陳汝璧才猷敏達政體精明或專總理而姦獘剗革無遺或委督查而冊籍勾較殫力署余姚縣印臺州府同知周篤棐安吉州知州今升任王貽徳嘉興縣知縣今升任顧雲程仁和縣知縣程達錢塘縣知縣今行取孫珫上虞縣知縣今行取朱維藩臨海縣知縣周孔教徳淸縣知縣陳效山陰縣知縣今行取張鶴鳴金華縣知縣今行取汪可受富陽縣知縣管九臯海鹽縣知縣蔡逢時武康縣知縣今升任王懋中蕭山縣知縣劉會鄞縣知縣周之基慈溪縣知縣何偉歸安縣知縣黃洽中會稽縣知縣曹繼孝蘭溪縣知縣張應揚武義縣知縣熊秋芳象山縣知縣陳天祥才能集事智足燭姦或淸浮漏之田數逾萬計而賦額惟均輿情胥恱或查欺詭之獘懲究多姦而分則允當眾志咸孚旣各效勞均應紀錄伏乞勅下該部再加查議覆請準將今次淸查攺正田糧文冊定爲經制行臣督行各府州縣衙門一體遵奉仍將各官移咨吏部紀錄施行

邊海要郡懇乞聖明久任賢能府正官員以安民生疏﹝督撫﹞

該臣會同巡按浙江監察禦史王世揚議照古稱庶民之所以安其田裏而無怨嗟愁嘆之聲者惟良二千石況溫州府跨海鄰閩爲倭夷首犯流賊出沒之區兵防供餉措辦爲難龍風水患歲歲有之撫摩爲難苟非其守誠心殫力將視官守不啻郵捨而民亦惟恐去之不速矣昔年惟知府何文淵大著休聲卽龔黃不過詢之則以文淵在任九年故也今知府衛承芳操心制行無愧古人臣等久心重之故於去歲考滿則注以邃養虛襟誠心直道督僚屬而肝膈相示燭利獘而幽隠不遺之語然猶未敢遽信其得民何如也比臣等先後巡歷該府見其錢糧淸田野辟閭閻安業則又重之而旋乃有父老百餘遮道求臣等爲地方畱此賢守𨿽承芳力禁阻之不能然亦未敢遽信出小民眞意也宻行分守參政胡緒兵巡副使蔡廷臣查訪則云自本官考滿入覲之時民已皇皇惟恐遷去失我慈母而又出不意審之該府解糧人役對簿人犯則稱本官守已之亷存心之正愛民之實處事之確率屬之端者人人無異詞乃知父老之情眞矣守巡二道之言公矣臣等何能不爲地方乞畱使繼文淵之美以慰永嘉士民之望伏乞勅下該部查議覆請合無將知府衛承芳或先加服俸畱任供職或俟再歷三年政績益著破格升擢地方幸甚

大臣病故疏﹝督撫﹞

據浙江布政使司呈據寧波府申據鄞縣申據援例光祿寺署丞範大衝呈稱故父範欽由嘉靖十一年進士授湖廣隨州知州歷升工部員外郎郎中江西袁州府知府江西副使整飭九江兵備廣西參政江西按察使調福建按察使升雲南右布政使陜西左布政使丁憂起復補河南左布政使升都察院右副都禦史巡撫南贛汀漳等處地方提督軍務嘉靖三十九年九月內升兵部右侍郎被論回籍聴勘屢蒙撫按衙門先後勘明至萬曆二年七月二十六日題奉聖旨範欽旣勘明無干準致仕於萬曆十三年九月二十八日病故衝思父任三品京堂兼有南贛軍功例有卹典呈乞轉達等情到縣據此就經行準府縣二學牒據廩增附生員毛大坤余曁等呈覆相同又據該縣裏老鄰佑陸倫等結勘無異申乞轉達等因到府覆查得本官原任侍郎實歷三品被論勘明奉旨致仕素行況恊淸議照例應得卹典等因到司先該本司左布政使餘一龍看得已故原任侍郎範欽生平無故出處甚明歷藩臬俱有聲稱任巡撫尢多勲績行誼允孚於鄕曲著述見重於士林致仕奉有欽依被論委經勘結相應呈乞照例題請俯賜卹典等因到臣據此案查先爲申飭恩例以杜濫冒事該禮部題準今後兩京大臣致仕在家病故於例應得卹典者本處有司限三个月以裏卽與具奏奏內止許直陳履歷聴候處分又爲申定卹典條例以一法守事該本部題奉欽依節開被劾致仕𨿽曽經指摘然旣奉有成命則公論已明生前人品自可槪見死後卹恩理應給與等因俱經通行欽遵在捲今據前因該臣會同巡按浙江監察禦史王世揚議照已故原任兵部右侍郎範欽學博而宦履有聲才練而公議無玷自州郡屢任藩臬惠愛宜民歷督撫晉貳夏卿安攘樹績𨿽經被論旋已勘明況奉特旨致仕似與前例相合旣經該司查明臣等輒敢遵例具陳履歷所有應得卹典伏乞勅下禮部再加查議照例覆請定奪施行

遵奉欽依奏報京堂官員病痊乞賜及時錄用疏督撫

據浙江布政使司呈稱奉臣批發紹興府余姚縣知縣周子文申稱原任光祿寺卿孫鑨先於萬曆五年患病具奏回籍調理痊可至十二年三月初三日丁母太夫人楊氏憂守制扣該十四年六月初二日服闋本官恪守官常歷成政績振紀綱而正色立朝忤權貴而拂衣歸裏軫民瘼恆厪治世之憂居畎畝實切廊廟之念孝隆性植行紹前修於忠烈可稱繩祖之孫於文恪無忝克肖之子年力正彊經綸益裕伏乞轉達等因奉批仰布政司查報該本司遵奉行據該府知府蕭良幹查得本官養病回籍調理已痊適丁內艱玆當服闋覆經行籍勘結別無違礙相應轉呈等因到司據此卷查先爲公務事承準吏部勘合考功司札付照得養病官員光祿寺卿孫鑨萬曆五年十二月二十五日題準回籍調理痊可之日撫按官具奏起用備行到司已經轉行原籍知會在捲今奉批發前因該本司看得養病原任光祿寺卿孫鑨忠貞世篤孝友家傳憤志排姦凜乎烈丈夫之槪闔門養重卓有古君子之風卽今病體久痊服制已闋呈乞會題起用等因到臣據此該臣會同巡按浙江監察禦史王世揚議照原任光祿寺卿孫鑨忠孝承家淸白傳世憤邪憂國節槪夙有祖風守靜杜門行誼尢孚月旦恬退𨿽不欲出才猷實未竟施先是病痊會有母制以故未卽奏聞卽今服闋舊恙全愈允宜及時起用旣經該司勘報前來臣等遵奉欽依上請伏乞勅下吏部查議將鑨亟爲推用施行

災異頻仍懇乞聖明惇政體飭武備以除隠憂以圖消弭疏﹝督撫﹞

準兵部咨該禮科給事中鍾羽正題會舉將材緣由本部復議節該題行內外諸臣備查所屬各官某也堪爲大帥某也堪備偏裨某也堪寄守提某也堪充戰陣以至求廢棄之士摉詿誤之人羅致材官儲養將品蓋亦勤懇周至矣合無移文兩京九卿科道衙門加意諮訪公同疏薦於凡賢否是非之中狥其名必責其實務使眞贗弗淆擢用有據庶推舉出於至公而武備有所利賴等因題奉聖旨將材難得非曽經戰陣試有成效的何繇識別只著各該總督撫按官加意訪求據實推薦果有異才許於例薦外特舉破格擢用各衙門會薦且罷其餘依擬欽此欽遵備咨到臣準此就經案行浙江布按二司並守巡海兵各道逐一查訪的確呈報去後今據開報前來該臣會同巡按浙江監察禦史王世揚覆加查訪除見任參遊都司衛所等官候例薦外照得浙省廢棄及升任未久各將官眞知其才可大用者謹據實上陳如原任廣東陽電參將今養病陳典赳赳宏猷桓桓偉貌羅旁多斬馘之績浙省服折衝之謀原任廣東惠州參將今聴調季金髮迹武科揚威南服歷各省以英幹聞而自守且正在嶺表有籌算略而人攘其功原任直隸金山參將吳顯忠品格無愧儒紳才略足超武弁卽今懲創已久大受允宜昔年萋菲無因終棄可惜浙江掌印都司今升任熊世錦威名久著中原節槪近徵浙閫挽彊弩中的不止百步握勝算先聲可敵萬人此四臣者堪備大將之選者也原任漕運軍門中軍坐營遊擊今養病兪尙志雄偉有用之度通方不滯之才精神奮而詩書禮樂兼優閱歷久而擒斬調度素著原任標下中軍把總裁革聴用今補任王廷臣鷹揚壯志燕頷雄姿久負能文兼武之長綽有裹革敵愾之志此二臣者堪備偏裨之選者也原任川沙把總溫州衛指揮同知劉懋功談吐風生精神驍勇哨逺洋𨿽蹈危地不避習海務卽負气岸何妨此一臣者堪備守提之選者也除將各官年甲籍貫履歷腳色造冊咨部查考外伏乞勅下兵部再加查訪如果臣等所言不謬將陳典等酌量推用庶將領得人緩急有賴其於戎政未必無小補矣

海潮突變衝坍石塘懇乞及時修築以保安生靈疏﹝督撫﹞

據浙江按察司水利道僉事楊寅秋呈奉臣批發紹興府申據蕭山縣申開西興鎭坐臨海口潮汐異常風浪滔天一日雨至聲震如雷沙地洗蕩千餘丈房屋衝壊數百間悲號滿前流移載道人民十室九空岸地三不存一聞之寒心且去運河止隔丈餘萬一湧進爲害叵測值候冬月風潮稍緩趂時修築等因又據該鎭居民張本滔等呈同前事俱奉批仰水利道勘報依奉行據該府知府蕭良幹申稱親詣該地方沿江踏勘卽今西興堰口平地坍於滄海民居衝爲洿池被坍者已無餘迹坍近者勢在傾危興工塡築勢不容緩第思動費錢糧重大難處相應量度事勢便宜勘估行據該縣知縣劉會申稱躬往西興鎭公同耆老糧里人等登舟於江中依舊塘基自潮神廟起至倉衕止一帶以竹排揷用繩丈量計長四百一十丈復登附岸陸路仍照起止去處用弓丈量計算三百三十丈比外量少八十丈並開三項修築估計工料文冊到府查得冊開工料數目如依舊基築砌該銀五萬九千七百四十一兩一錢依附岸築砌石塘該銀一萬六千一百六十八兩二分再依附岸止用樁箯修築該銀九百三十六兩六錢據查前塘舊基盡已坍深海底且隔內岸計有四十餘丈內外空虛不惟費石爲多抑且塡土無計費巨何出豈能有成若依附岸止用樁箯修築工費亦近千金徒支目前無能耐久是又爲虛費也惟是依附岸土新築石塘費用𨿽多較之舊塘已省數萬且土石塡築爲力尙易爲利可久本職熟計惟此爲宜但查堪動官銀該縣止有三百餘兩及查本府庫貯止有稅契等銀共七百餘兩其餘各縣共計不滿百金不敷應用其預備倉榖本府並八縣查共八萬一千石零此中地濕積久多至腐爛議將蕭山縣榖四千五百一十石六鬥一合全借本府各縣量借一半合之可得榖四萬三千一百五十四石四斗四升往時納榖價銀二錢五分今歲丰榖賤每石僅可二錢本府八縣共得榖價八千六百三十兩八錢八分八釐四毫總計該縣與本府堪動前銀並各榖價約計銀九千七百二十兩零尙欠銀六千四百四十八兩零再行酌處恊濟借用倉榖候陸續處補備賑伏乞轉呈允行庶全大工等因到道該本道照得西興鎭爲浙東咽喉枕臨錢塘巨浸潮汛衝擊異常一二年來東岸水沙漲滿潮勢愈轉而西西興受害爲甚塘圮則咸潮內淹卽山會等縣內地均屬可虞若不及時塡築將來爲費愈巨爲功愈難而爲害愈甚催據該府勘報分別三議前來其一爲照依舊基砌築經費且幾六萬石旣難采功不易成其一僅用樁箯修築工費不及千金𨿽云有限之費終塡不測之壑暫支目前殊非久圖惟是依附土岸新築石塘外可以逺潮勢衝激內可以傍土岸堅固審度形勢計無出此苐計塘三百三十餘丈工費一萬六千兩零該府別難措處止存備賑倉榖堪以那借糶用據報府縣堪動官銀並倉榖量借一半可得銀九千七百二十兩尙欠銀六千四百四十八兩零行府再加酌議恊濟合候呈允動支委官采料興工務期捍禦永久等因到臣據此該臣會同巡按浙江監察禦史傅好禮看得蕭山縣西興鎭坐枕錢塘大江去海僅數里系浙東咽喉之地先年築有石塘捍禦年來潮汛異常日夕衝撼震蕩致塘基陷沒民居漂沈該鎭受害爲甚失今不治則石塘盡圯咸潮內侵將貽山會等縣內地之禍非止一鎭生靈流移失所已也關系國課民命誠難坐視所呈三議惟依附土岸新築石塘下有塘腳之固內有岸土之倚築砌之功易施般運之力少省外悍潮勢內衛民居誠一勞久逸百年永賴之利但估計工料該銀一萬六千一百兩有奇據議動支該府縣無礙銀一千兩有奇不敷欲於倉榖蕭山縣全借該府各縣量借一半榖價銀八千六百三十兩有奇共銀九千七百二十兩有奇余欠行府再酌議恊濟一節查得該郡號爲澤國非大水旱可以無賑而下濕之地貯蓄年久未免腐爛若通融變用誠爲兩得況嗣後陸續處補各倉自漸充實別無他慮相應準從除批行一面動支議委亷幹官二員管理刻期興工務要堅固永久工完之日該道親詣塘所一一勘驗明白將各委官匠作職名刻石立案如十年以裏坍損者官匠通行提究賠築以懲姦欺仍將用過工料銀兩行道並弔各項捲簿查盤有無姦獘造冊送臣稽核

自陳不職乞賜罷黜以公考察疏﹝督撫﹞

臣接得邸報該吏部題奉欽依舉行京官六年考察夫罷黜不肖所以登庸俊良甚盛典也臣例該自陳謹具疏上請伏念臣本一介艸茅歷官卿寺往蒙予告竊伏田間仰荷皇上鴻慈特加起廢陟以兵貳之階畀之督撫之任臣受命以來感奮圖報犬馬愚衷日切兢惕顧浙居天下首藩內爲國家財賦之奧區外爲倭夷出入之重地邇年海氛𨿽少息而兵食調節則難歲時𨿽稍收而徵斂輸將則難於此而欲吏治淸民生安愈難臣才識旣庸精神不逮今入浙已二年有餘非苦於兵食則苦於輸將卽以文移責成所屬約已愛民安能卽令閭閻小民得所近恭誦皇上督責撫按天語驚懼自罪爲臣子受事一方曠職無補至厪聖懷又可一日苟祿其地況遇大計臣自知頗眞不敢掩覆罪惡以妨賢路伏望皇上將臣罷黜別選賢能以充任使則黜陟當而公道明仕途淸而官常肅矣臣下情不勝惶恐待罪之至

遵旨奏報大臣病痊乞賜及時錄用疏﹝督撫﹞

據浙江布政使司呈稱奉臣批發嘉興府申據平湖縣申據通學廩增附生員趙邦程等呈稱原任南京工部尙書陸光祖學貫古今才優經濟朝野瞻依士民景式萬曆十三年患病三疏懇奏回籍調理今已病痊伏乞轉達等因到縣該本縣備訪本官前疾果瘳杜門著述元精炯炯累朝廊廟之忠理學淵淵一代山斗之望經濟正宜於大用屬望尢切於蒼生理應申達等因到府該本府知府龔勉查得本官今已病痊年力正彊經綸素裕允宜及時起用等因奉批仰布政司查報奉此卷查先爲養病官員事承準吏部勘合考功司札付照得萬曆十三年七月內南京工部尙書陸光祖患病具奏奉聖旨陸光祖素有淸望簡任畱卿玆屢以疾懇辭準回籍調理痊可之日撫按官具奏起用吏部知道欽此備行到司已經轉行原籍知會在捲今奉批發前因該本司看得養病原任南京工部尙書陸光祖天挺孤忠人推遺直徳業負三朝之重望風采爲百辟之具瞻卽今宿疾已瘳輿情共屬請乞遵旨會題起用等因到臣據此該臣會同巡按浙江監察禦史傅好禮議照原任南京工部尙書今養病陸光祖學有淵源才優經濟典銓以衡鑑品隲雅負眞吏部之稱立朝有謇諤風猷不愧古遺直之烈其爲徳於鄕者不足盡其素行其見用於世者尙未竟其緒餘卽今舊病旣痊允宜及時起用旣經該司勘報前來臣等遵奉明旨上請伏乞勅下吏部查議將陸光祖亟爲推用施行

俯竭愚衷敬陳末議以求少裨治理疏﹝督撫將解任時萬曆丁亥年升戶部右侍郎隨升戶部左侍郎﹞

臣朴樕下材無可比數往伏田間甘與艸木同朽仰荷皇上錄用畀以督撫浙江重任時浙江當兵民二變之後攝服化導爲難今海內吏治日偸不獨浙也轉移鼓舞爲難徵輸之繁機杼之費兵餉之苦獨倍他省且多系他省所未有者欲減免難而措辦催徵尢難況以臣薄徳庸才當之而在事又僅二年零七月卽竭駑鈍何補萬一今蒙聖恩召還戶部未幾又陟左銜臣感九重髙厚之恩則莫知爲報思數年曠廢之罪則無以自容晝省夜思有可以少裨治理爲臣所不敢徑行者謹會同巡按浙江禦史傅好禮列爲七欵冒昧題請伏乞聖明俯賜實行臣不勝悚懼懇切之至

計開

一端好尙臣聞人之好尙自質而趨於文也易自文而反之質也難今天下吏治不振者文累之也卽浙江諸臣盡多砥礪然三年中無論冗散小官其方面有司以被論去者已三十餘員而半屬貪污不謹者猶難謂無漏网人也亦有以貪名而囊實無長物者蓋始入仕不稱貸者有幾旣償貸又或見不定不能裁交際之費志不立不能脫身家之念而總之皆習尙侈也上侈則下效今吳越之民𨿽家無擔石之儲者亦衣帛不衣布卽衣布人輒掩口笑矣此可駭也侈則好勝心詐僞心爭奪心俱於此乎生一遇凶荒或事變稍處置失宜而禍起矣前歲之兵民二變是也此可慮也比年大荒在秦晉趙魏齊魯耳若在吳越臣等不知其作何狀矣欲移風易俗使民漸歸於質當自重淳朴務實之吏始欲禁尙侈之吏當自未仕之時始甲科甫通籍而費至於濫也今日爲甚鄕舉裏居而尙請托或廣貸恣費以約償於官也亦今日爲甚不可嚴禁以預成之乎臣所屬如原任布政司右布政使今升山西左布政使王象坤亷明持正民依戀於離任之時原任武康縣知縣今升潮州府同知王懋中節愛根心民懷思於久去之後正臣所謂淳朴務實吏也蓋賢否之眞去後始定在各省豈無若象坤懋中者可不精別顯拔以示風勵乎管子曰善用本者若以身濟於大海觀其風之所起嚴禁顯拔固所以風之也上風之則下必相效以務節用愛人之政而風俗文勝之獘有不漸返於質者臣不信也

一並道務臣惟朝廷設官各有專職苟可兼攝不必備官況官已備自當從省浙省守巡海兵等道分駐各府分巡皆兼兵備每府不過二道臨之獨海道𨿽駐寧波而寧波分巡事又屬臺州道蓋寧波一府五縣而以三道臨之十羊九牧已無謂且自臺至寧幾四百里盡髙山峻嶺道府官民夫馬往返甚艱視紹興𨿽屬三道而水路易達者迥異況寧波分巡事名𨿽屬臺州道實久歸海道就近督理特分巡建設在先海道添設在後彼時止重海防未暇議及寧波分巡可帶管耳查得山東巡察海道駐札登州整飭登萊靑三府海防帶管登萊二府兵巡則本省巡視海道駐札寧波兼管寧波分巡事體正與相同而簡便尢過之臣等行據布按二司復議相同合無將寧紹臺分巡裁去寧波專管紹臺二府分巡巡視海道兼寧波分巡凡糾察官邪禁治豪右聴理詞訟均平賦役等事俱聴管理其寧紹兵備仍屬海道臺州兵備仍屬巡道二道勅書均乞請賜換給以便欽遵行事庶事權歸一名實不舛不但道府官民省往返之費已也

一重守令臣惟民生之休戚系於守令守令得人則民安得人而久於任則民愈安浙自得龔勉久於嘉興衛承芳久於溫州而兩郡之民翕然稱便矣然臣等又思之守固要矣令尢急焉古今稱朝發而夕可及於民者惟令然也臣所屬知縣如瑞安章有成之善體民情云和王世守之善興民利武義熊秋芳之亷明並著武康王儼之平恕有聲而又皆以重農桑躬勸化爲務皆可久任者在各官若能以卓魯自待則聲華重而官階可不必論獨國家假優恩以鼓人心則臣尙有說焉郡守六年得超升縣令則否果其人賢而實俸已過五年六年卽升主事仍另優敍卽選禦史仍準實授可也守令往多加銜守或不便亦可加服加俸令則加州銜或服俸可也縣令必薦合格始給勅命若再考稱職曽經奏畱亦無愧兩京之雜塗矣卽予勅命使其有榮親之望而樂於爲令可也今章有成王世守已過三年似應量加熊秋芳王儼將及三年似應候考滿定奪昔宋臣程頥常慨亷察之官無有應詔舉堪再任者蓋避薦舉之嫌恐各官之難保其終爲已累也自昔然矣臣以爲旣畱之後或攺節卽今日畱之明日去之亦無不可況未必盡攺節乎臣稔見前官去而代者未必卽賢徒令地方受數易之苦故爲四縣畱令而槪以優恩上懇聖明爲必如是而後久任之法可行也

一正事權臣惟官有左右則左宜先右宜後獨臣標下先是設坐營都司兼管東營兵務西營兵務屬遊擊管理時遊擊固未有左右之分也自兵部議題浙兵更畨往衛薊鎭於是攺坐營都司爲右遊擊與左遊擊領兵更畨嗣後更畨之議息而兩遊擊之職掌未議遂相沿右遊擊管坐營與東營左遊擊管西營左西右東遇合營同操於體統已不順況坐營職務頗重凡標下及兩營機宜俱以坐營爲主而左遊擊從之遇慶賀公座則左先於右遇謁臣入營則右先於左縱任事不在形迹然軍中亦宜有禮樂左右順序禮也序順而相和共濟樂也今各遊擊口不言而色多忸怩萬一有剛愎拘泥者必猜疑忿爭安望同心於營務關系不小臣愚欲攺左遊擊管標下坐營兼東營右遊擊管西營原領勅書另請換給令其欽遵行事則事權與名分相副亦杜嫌隙肅營務之一端也

一酌礦防臣惟浙故無防礦都司有之自嘉靖四十四年始其時江浙南直隸礦徒流賊四出劫掠而金衢嚴三府實當礦山連胍盜賊出沒必繇之地被禍尢甚旣討平先撫按諸臣題奉欽依特設總捕都司駐札衢州督練營兵二總設名色把總二員遇秋末冬初水涸土堅卽以二營官兵分布三府通礦產礦要害巡哨不惟二十年來礦盜絕迹卽鄰壤徽閩江西亦借彈壓誠不宜以一時無事遂議裁革但邇來該府告匱兵餉不敷臣已督行兵備道量裁二哨共減官兵二百餘員名計省餉銀二千餘兩糧餉已足兵心已安無容別議惟總捕都司止管官兵八百餘員名不及各區備倭把總之半兵數𨿽少而一應從役廩餼悉如四參將規則且名列三司交際難已居是官者往往告困臣等嘗籌之將在能不在秩髙兵貴精不貴數多今兵以餉足易練可望精矣若裁革都司攺設欽依守備一員兼領前營兵務屯札府城其名色把總在本營者裁革在左營者照舊以該道中軍官充之臨期屯札開化華埠仍聴守備節制二總防礦事宜悉照原定哨道巡緝遇有礦賊就行恊捕本官上下相臨體統與從役廩餼俱照欽依備倭把總事例庶官名守備視都司費少易辦又裁名色把總一員歲省官役餉銀四百餘兩無兵少官多之擾其見在都司鄭維藩免其赴部仍令管理候升任卽以守備代之是量事設官而又不廢彈壓亦上下兩利之一策也

一惜將材臣惟將材難得招■﹝扌來﹞貴廣近奉旨查革納級武職所以杜冒濫絕夤緣欲得眞才以重登壇秉鉞之寄甚盛意也但就中亦有可議者捲查萬曆十年欽奉恩詔一欵沿邊沿海緊要多事重鎭委用各營名色千把總無實職者若系旗捨或系三科武舉果謀勇過人效有勞績聴總督撫按官指實奏薦量授署所鎭撫俟後更有勞績方準與實職官一體推用欽此欽遵夫馭將之道不拘一途若三科武舉效有勞績者其人其才自有可錄明詔準量授署職欲假之資級以爲進用地也臣所屬如原任分守杭嘉湖參將王接武先中江西武舉三次兵部咨送南贛廣東軍門贊畫督徵龍南叛賊賴淸規等並剿惠州倭賊斬獲有功俱經撫臣類題升賞正與恩例相合但接武未奉例已先納級謂已推用未再照例奏授署職耳本官爲臣標下坐營遊擊尋又分守浙西參將議並營哨歲省餉銀七千餘兩一時處置頗中機宜官兵恱服餉足易練皆接武力也臣以爲此在外可徑行者不敢奏聞以故兵部無從詳知槪以納級罷革況本官文武兼優才志迥異當離任時官兵泣畱士民嗟嘆蓋逺近所共聞者臣數年旣賴其力又爲國家惜此良將不忍不爲上請伏乞勅下兵部查議將王接武照例錄用授職仍通行各省直倘有如詔書所開或旗捨或三科武舉效有勞績才堪收錄者一體推用若白丁無能夤緣冒進者仍嚴禁革使才勇皆收爲我用或幹城將材出焉以爲緩急之賴未可知也

一復關政臣惟國家設立關稅所以通商裕課重務也先該臣題免兩關商稅奉聖旨責令臣稽查正余銀兩因而與本省南關工部主事馬玉麟北關南京戶部主事浦卿講究兩關利獘隨據二臣備言各關當嘉靖時節經題準稅銀俱選委府佐監收議無從生後盡委司府首領官卑志小難以盡倚於是部官始不得不親理然財貨叢集則嫌疑易生請托不行則怨謗輙起前官多以此受累𨿽知自愛者恐亦不能自白計惟有復府佐監收使職等止於驗票發單銀兩毫無干預庶幾逺部臣之嫌而亦可全制使之體等因臣熟思之兩關部臣奉有專勅督理誠欲其興利去蠧惠商佐國責亦重矣而乃以委官不得人故使其褻體冒嫌誠未妥今二臣欲復府佐監收眞潔已逺嫌革獘足國美意且查果系先年舊規相應題請伏乞勅下該部再議今後兩關商稅布政司每季仍委府通判一員監收凡遇一應船貨到關照則估計具單票送部臣驗發本官仍委縣佐或務局等官一員聴本官監督秤收銀兩寄貯府庫如二臣所言部官毫無干預每五日將收過貨物銀兩一報本府一報布政司一報臣撫按衙門遇季終將收過稅銀若干解過若干內正稅若干余稅若干分別管收除在置立循環文簿送臣等稽查各部臣供用與府佐委官廩給紙札人役工食俱查照舊規於余稅銀內支給明白登簿以後除府佐等官聴臣等分別薦奨參究外其部臣馬玉麟浦卿銳意振刷俟回部日查果有益關務紀錄優敍則關政一新而國課自裕不獨全部臣之體已也

懇乞俯憐民運繁苦議免關稅以蘓積困疏﹝督撫﹞

據浙江布政使司呈稱奉臣批據嘉興府申據嘉興等縣糧運鄭成湯等呈稱萬曆十四年分本府派徵北京供用庫等衙門白粳糯糧正米共三萬八千九百七石零內派嘉興縣八千四十七石零該船一十五隻秀水縣六千七百二十五石零該船一十四隻嘉善縣七千八百四十一石零該船一十六隻海鹽縣四千三百四十九石零該船一十隻平湖縣四千五百七十六石零該船八隻崇徳縣三千九百二十七石零該船八隻桐鄕縣三千四百四十石零該船六隻經過關津五處每船納鈔銀蘇州滸墅鈔關一兩六錢揚州鈔關一兩五錢淮安鈔關一兩六錢臨淸鈔關一兩八錢帶磚二百四十塊領磚納磚銀七兩河西務鈔關一兩六錢該本府知府龔勉看得白糧系上用正供糧長押運勞費萬狀而過關等稅在各運夫車銀內扣與船戶交納七邑糧船七十七隻共該納稅及帶磚銀一千一百六十二兩七錢民力奚堪乞賜議免於各縣夫車銀內減派小民均被寛省等因又據湖州府申據歸安等縣糧運吳遴紹等呈稱萬曆十四年分本府派徵北京供用庫等衙門白粳糯糧米共二萬三千六百九十二石零內派歸安縣七千一百三石零該船一十四隻烏程縣八千六百八十四石零該船一十六隻長興縣三千三百二十六石零該船八隻徳淸縣三千八百五十八石零該船八隻武康縣七百一十九石零該船二隻經過關津五處該納鈔銀蘇州滸墅鈔關一兩七錢揚州鈔關一兩六錢淮安鈔關一兩二錢臨淸鈔關一兩二錢帶磚二百四十塊領磚納磚銀七両河西務鈔關九錢該本府知府陳夢庚看得白糧乃內府正賦輸挽上納繁苦難言而關稅及帶磚銀五邑糧船四十八隻共銀六百五十二兩八錢俱系各解自納甚爲重累乞賜議免糧戶均沾蘇卹等因俱經奉批仰布政司會同糧儲道查報今該本司掌印帶管糧儲道左布政使張一霽議得嘉湖二府所屬每年應解白糧額僉糧長起運雇賃民船裝載赴京交納經過滸墅揚州等關輸納船稅等銀並帶磚等項使費嘉興府屬共船七十七隻共該銀一千一百六十二兩零湖州府屬共船四十八隻共該銀六百五十二兩零及查祖宗舊制凡民間五榖例皆免稅矧白糧乃朝廷惟正之供實與漕糧四百萬石事體相同均應免稅今關稅名𨿽納於船戶銀皆取諸糧解若船稅免豁船價自輕寛船戶卽所以寛糧解而卹民艱也且白糧爲東南重役僉此解者疾首告苦破家害身情甚可憫合無呈乞本部院裁酌會題準將前項關津鈔稅並帶磚等項悉行豁免少紓民運之苦等因到臣據此卷查先爲民運艱難乞賜酌處以裕國儲以蘇積困事萬曆十年準戶部咨該巡按直隸監察禦史顧爾行題議遵單例一欵本部覆奉欽依運糧船隻許糧長自行雇覓五百料中船裝載順帶土宜四十石經過鈔關如果土宜止於四十石免其納稅實時放行不許畱難如數外夾帶私貨不行納稅又不容該關盤驗照漕船私貨事例以一半入官如巡攔人等刁勒擾害者嚴拏究治臨淸領磚通應照舊等因準經案行該司轉行嘉湖二府遵照在捲今據前因該臣會同巡按浙江監察禦史傅好禮議照國家之制五榖過關例與免鈔凡以重民食也況白糧系上供重務本與漕糧一體漕糧官船官運民間止以交兌繁難猶然告困而白糧皆糧戶自雇民船起運中間道途輸挽之勞衙門上納之費萬分艱苦充斯役者往往破家亡身實爲東南第一重役乃復過關納鈔不得與漕船同免事屬不均情尢可憫先經禦史顧爾行遵查議單題奉明旨已準免放而各關尙爾徵榷糧戶被累如故甚非所以卹民瘼而重上供也旣經該司議呈前來相應具題伏乞勅下該部再加查議覆請行令各關遵照今後凡民運白糧船隻經過鈔關驗果土宜止於四十石免其納稅實時放行不許畱難如有夾帶私貨者依例究處其臨淸納磚或免或照舊臣等不敢擅議免過銀兩嘉興府於夫車官銀減徵湖州府於糧戶各免出辦庶寛一分民受一分之賜而東南積苦重役亦藉此以少蘇矣

薦舉方面官員疏﹝督撫﹞

臣奉命督撫兩浙幾及三年所臨方面官員察識頗眞先是兩京內外大計及臣與各禦史論劾降調已多玆蒙恩升任例得薦舉謹以方面之賢者據實爲皇上陳之臣訪得浙江布政使司分守杭嘉湖道左參政葵廷臣器度荘嚴才諝英毅法紀明而軍民聳服武威振而山海肅淸分守寧紹臺道左參政朱文科精瑩敏識粹白貞操解紛糾機妙轉圜裁冗濫恩推挾纊分守溫處道右參政胡緒抱負素多經濟區畫悉中機宜以恬雅禔躬以淸貞表俗按察司按察使吳自新局量恢弘才猷博大往議餉有先見之明今總憲負澄淸之望兵巡嘉湖道副使陳用賓誠心直道偉抱宏猷飭兵防而紀律森嚴署臬篆而規條整肅兵巡金衢道副使林一材操心絕無蹊徑立政悉有凖繩率屬獨重亷平訓兵先除冗濫淸軍驛傳道副使令狐一槐亷平有守耿介不阿淸驛傳綜核甚詳署水利塘埭永賴提督學校道僉事蘇浚學本八閩文追兩漢禔身如金輝玉潤校藝如鑑空衡平以上諸臣品格𨿽殊賢能則一內蔡廷臣今俸𨿽淺原系本省升轉均當一體薦揚以備不次擢用者也伏乞勅下吏部再加查訪如果臣言不謬將蔡廷臣等分別擢用庶兩浙之表率克端而一方之理效益著矣

舉劾有司官員以肅吏治疏﹝督撫﹞

臣奉命撫浙分宜察別有司賢否以彰激勸玆當升任例得舉劾謹以賢不肖者爲皇上陳之臣訪得杭州府知府余良樞精明渾厚博大老成僚屬事之如嚴師閭閻戴之若慈母嘉興府知府龔勉才優八面澤渥六年獘盡革而利盡興政已成而望已著金華府知府曽如春以兼容並包之度運長駕逺馭之才獘絕風淸政通化洽溫州府知府衛承芳滿腔惻隠一味眞誠父老遂借冦之情郡邑有甘棠之頌寧波府知府蔡貴易本惇大更濟嚴明由文學以飾吏治不動聲色卓有執持紹興府知府蕭良幹率性任眞秉公持正建閘塘已垂永利革浮靡漸返淳風衢州府知府廖希元以誠心感孚上下以實學惠愛蒸黎迥異時流可追漢吏嚴州府知府鄭銳囊無長物澤有餘休興學校士喜陶鎔崇節愛民稱鸞鳯處州府知府諭均文章與政事兼優气節並才華競著小民頌徳屬吏承風湖州府知府陳夢復儉以律已雅可鎭浮體民情如烹小鮮總郡事不遺餘力臺州府知府楊道會本就熟路以輕車故遊利刃有餘地僚屬輯志士庶傾心杭州府通判陳表行無粉飾力有擔當奉公一節自持卻例千金不顧溫州府通判許知新淸苦茹蘗甘虀明爽條分縷析督捕盜息署邑民思嘉興府推官兪咨禹徳比珪璋操嚴冰蘗評品人稱平恕剖決民願質成溫州府推官潘士藻標格絕塵操持慕古臨民多方教化鞫獄悉力哀矜紹興府推官陳汝璧質美學博素閒經世文章才敏心虛不但得情獄訟金華府推官徐萬仞雅度春溫淸操玉潤摘發先懲窩訪丈量夙著均平臺州府推官王道顯潔履眞同處子明刑能照覆盆無獘不釐所至咸服嚴州府推官魏良靜通敏之才卓犖之器攝篆一塵若凂議獄三尺爲平仁和縣知縣程達才周萬變識鑑隠機精神徧徹窮檐繁劇尙多暇力臨海縣知縣周孔教經濟自優大受循良實出緒餘美政多端歡聲一口徳淸縣知縣陳效神閒气定才敏識髙興釐盡是永圖力量可屬大事蕭山縣知縣劉會拊卹以拯災憊百里春回胼胝以建海塘一方利永遂昌縣知縣王有功衝夷襟度英敏才華正冊定賦心勞省費勸農政洽富陽縣知縣管九臯政先民事邑藹陽春共稱卓魯更生爭羨農桑盡利蘭溪縣知縣張應揚心思愈久愈竭聲實日大日弘鄕約化成催科政善義烏縣知縣兪士章其節孤髙其才沈毅導利桑麻徧野剔獘狐鼠潛蹤余姚縣知縣周子文英敏髙才若識長途之驥直前任事如發利刃於硎鄞縣知縣周之基誠與才合令以亷行催徵逋賦樂輸聴斷隠情畢照烏程縣知縣楊應聘志意安閒施爲穏練色不變於市虎心惟知有子民歸安縣知縣黃洽中節槪獨行孤立才思泉湧風行恩倍困窮事甘勞怨慈溪縣知縣何偉虛襟雅度銳志通才弛張務當民情劑量允恊輿論會稽縣知縣曹繼孝拊摩之念甚眞節縮之條備至巖邑大賴逺器自殊秀水縣知縣郭如川丰神秀發性度端嚴實心約已愛民殫力懲姦驅蠧嘉善縣知縣蔡彭愷悌繇衷精詳勤政田額淸而賦減冗費省而民蘇樂淸縣知縣吳華古貌古心惡衣惡食撫綏黎庶懷徳方嚴黠吏憚威常山縣知縣傅良言裁冗節浮省刑薄斂一方衝疲有賴六年志節益堅以上諸臣𨿽才略各有不同要皆一時有司之良而龔勉衛承芳先經奏畱久任內龔勉已近六年衛承芳畱任未久均當薦揚以備擢用行取久任者也又訪得原任嘉興府通判今升任某人泰順縣知縣某人永康縣知縣某人以上三臣某人操守卑污贓私狼籍應照貪例革職爲民某人入已之贓𨿽屬影響縱役之擾則徧閭閻應照不謹例冠帶閒住某人操持不無出入詐騙多歸棍徒況當彊壯之年尙有策勵之日應照不及例降用以需後效者也再照新例薦舉限數甚嚴但浙爲首藩非他大省可比各府正佐州縣正官甲科過半自久任法行前壅後繼亦與往年速遷者迥異臣今次薦舉三十七人𨿽稍浮於額數然查曽以賢能稱職畱任者計二十五人而新薦止一十二人視往額亦減五分之一非敢溢美以市恩者伏乞勅下吏部再加查訪如果臣言不謬將余良樞等循資擢用行取衛承芳仍舊久任某某爲民某某閒住某某降用庶有司益知勸懲而吏治民生亦有補矣

薦舉地方人材以備錄用疏﹝督撫﹞

臣惟浙爲人士淵藪無論在位多材卽山林遺佚亦濟濟稱盛臣叨升任例有薦舉除原任南京工部尙書陸光祖已經病痊會奏又如原任太子少保吏部尙書張瀚立朝端亮負人望而以重綱常忤時原任禮部尙書董份華國文章受主知而以崇退讓範後原任陜西行太僕寺少卿顏鯨直言正色於朝著砥節礪行於林居或時當引年應候特簡重用近奉明旨應候破例甄收臣不敢槪舉外訪得原任南京禮部尙書陶承學忘八座之貴而俗可鎭有萬石之風而才則優鄕邑蓍龜廟堂柱石原任吏部左侍郎姚弘謨文章不愧斗山徳望久孚中外宿疾漸收勿藥弘猷可望濟川原任刑部左侍郎王宗沐愽古通今之學濟時應變之才遊刃允矣有餘伏櫪不無可惜原任工部左侍郎金立敬淸夷天植孝友性成忤權門不殊吳市之遁觀士論剩有東山之推原任太僕寺卿朱南雍居官不喜浮沈在裏依然澹泊施爲未究其用動忍益老於才原任南京國子監祭酒戴洵率性任眞超然塵俗時局之外憂民論治綽有救時慕古之懷原任巡撫南贛都察院右僉都禦史邵陛器可以任重道逺才足以緯武經文攬轡已重臺端廬墓尢徵孝行原任南京吏部郎中沈秱蔬食敝衣眼底全無世味談經課子胸中獨思古人原任廣西布政使司左布政使孫光祖負經濟而持以謙退礪孤髙而出以和平年力正堪才猷難棄原任廣西按察司按察使郭孝性直介迥異流俗才明練雅擅時名久賁邱園堪膺艱大原任山西布政使司右參政孫枝素稱宏識久抱忠猷解官獨負屈未伸論年正及時可用原任雲南布政使司右參政胡心得猷諝揮霍操履潔修滇南之心迹已明浙西之旦評獨重原任四川布政使司右參政李鍵入孝出弟志行直擬前修朝虀暮鹽意趣獨超流輩原任廣東按察司副使鄭汝璧鵠立不羣之气鵬摶獨運之才壯年遂爾沈淪公論共爲惋惜原任江西布政使司右參議李樂闥正言謇諤之風裁猶在城闉絕迹孝亷之气節更髙原任江西布政使司右參議王錫命曠世髙標眞可亷頑立懦待時逺器豈容潄石枕流原任四川按察司僉事沈楩英敏長才端潔雅操澄淸之志未竟娛彩之孝必忠以上諸臣或才可以效用明時或行可以羽儀後進𨿽人品不同均之爲聖世賢才所當薦揚以備錄用者也伏乞勅下吏部再加查訪如果臣言不謬將陶承學等酌量推用庶遺佚皆得自效而士風益勸其於治化未必無小補矣

薦舉教職官員疏﹝督撫﹞

臣奉命撫浙竊謂學校乃人材所自出之地每於教職悉心諮訪謹舉其賢者爲皇上陳之臣訪得崇徳縣儒學教諭劉良春文章本原理窟標格迥出風塵淬礪益堅淸華可待云和學儒學訓導魏而煥潄百家之芳潤學重身心端諸子之楷模士有矜式東陽縣儒學教論陸澩學本家傳行宜師表尙負淩雲之志不徒振鐸有聲蕭山縣儒學教諭應楠造詣宏深辭章典麗無忝型範之名綽有剸裁之用臨安縣儒學教諭沈大綬儀度舂容文學淹洽立教雅惇行誼摛辭夙擅才名象山縣儒學教諭王胤鱗靑年有養博學能文三戰未酬素心萬里終當逺到湖州府儒學教授龍徳謙志不移於蹶挫才日裕於困衡署邑亷平爲文雅淡上虞縣儒學教諭程克昌行無粉飾學有師承廸人宛飭蕞綿署邑卽優制錦嘉興縣儒學教諭司馬暐端凝器度峻潔操持文稱甲第之遺學慰儒林之望海鹽縣儒學教諭周思文學問素優行誼亦飭功課無分寒暑猷爲可辧錯紛壽昌縣儒學教諭李世芳練達之才淸介之志久設科而士服再署邑而民懷海寧縣儒學教諭張繼哲彊年雅度潔志貞操學聞味道之傳才裕長民之寄余姚縣儒學訓導謝思謙年靑姿雅才敏行端署邑裹糧以行分教一氈自守武康縣儒學訓導孫夢熊溫醇器度雅飭操持已髙文學之科更優政事之具平湖縣儒學訓導王啟疆學紹家傳爲文綽有古意才通世務立志迥異庸流以上諸臣𨿽科貢異途均爲教職之良俱堪六館有司之任者也伏乞勅下吏部再加查訪如果臣言不謬將劉良春等量升六館龍徳謙等量升有司庶人材益勸而學政有裨矣

薦舉佐貳首領官員疏﹝督撫﹞

先該臣查得佐領各官所管職務與民相關甚切貴在得人往因薦舉數少無以示勸已經題奉欽依但賢能不凡者類得疏薦多不妨盡舉其次咨部超敍見在遵行臣所屬佐領庶職以此頗多自奮除貪殘不肖者不時訪斥外今當升任所有賢能佐領相應遵例薦舉以廣示風勸臣訪得臨海縣縣丞屠以欽檢束身名不失儒雅疏通世務大得民心徳淸縣縣丞陳士秀誓守淸亷綽優幹濟徵糧卻例署印宜民海寧縣縣丞方澄徹爽練之才雅能集事淸約之守卽可長民龍泉縣縣丞劉先久諳吏治事事有條兩署縣符人人歸頌蕭山縣縣丞王箕性本誠篤才亦通明卻例志堅築塘力懋上虞縣主簿周邦相靑年銳志潔守通才署篆得民司捕息盜永嘉縣主簿江桂馥潔已服人承委集事且勤民隠不類吏塗杭州前衛經歷劉世傑才優盤錯志恥紛華愈久愈亷隨試隨效觀海衛經歷吳潮幕衛稱良署邑不苟正值壯年大超流輩金華府知事李克昌律例素諳剖決中窽攝符節苦司捕民安以上諸臣皆一時佐領之良所當薦舉以備擢用者也伏乞勅下吏部再加查訪如果臣言不謬將屠以欽等分別擢用庶尺寸之材悉錄而大小之職胥奮其於民生益有利賴矣

舉劾武職官員以昭勸懲疏﹝督撫﹞

臣惟浙爲山海奧區倭夷礦盜竊發不常所需將材視各省尢急臣奉命提督軍務選將練兵其専職也玆叨升任例有舉劾謹以賢不肖者據實爲皇上陳之臣訪得署分守杭嘉湖參將事遊擊金秉鉞望著恩威才兼文武統標兵旌旗頓攺歷汛務險逺慣經標下左遊擊吳允忠負義气盡革營獘防逺海無犯秋毫自負不凡眾樂爲用浙江都司僉書李承勛才能應變志久絕甘論抱負武而知文制火器便而且利總捕都司鄭維藩年齡靑茂才識圓融苦堅茹蘗之操巧擅穿楊之技以上四臣可備副參遊擊之選者也金盤備倭把總朱九經試射而發皆中鵠撫眾而恩深投醪忠義馳名水陸著績定海備倭把總徐九章叱吒驚人甘苦同眾渉險如履平地遇敵可使前驅總兵標下坐營把總林之杞謀堪運幄志切請纓稽簡眾士如歸督餉一塵不染以上三臣可備都司之選者也標下轅門把總紹興衛指揮僉事劉巨安英達不羣激昂自信學窮奇正之變才兼水陸之長東大營中軍把總杭州前衛指揮僉事李香開爽有謀訓練以律懲玩必先潔已卹兵所至服人西大營中軍把總紹興衛署所鎭撫湯大輅性資沈毅智識英明控弦搦管俱優條議施爲允當東左營把總海寧所署鎭撫章應魁射稱百中之能謀負萬人之敵且惇孝義不愧儒紳西前營把總杭州前衛右所正千戶陳九思武徵三捷才服兩營輕裘緩帶之風鳴劍抵掌之略軍營把總杭州前衛左所副千戶王嘉錫才猷諳練技藝優長操縱兼用恩威籌策足資緩急杭州右衛署指揮使張劵始終自守淸操僚屬敬憚飛挽不染夙例旗甲騰歡海寧衛指揮同知彭紹賢博古通今有爲有守領兵士卒挾纊署印疲困生春海門衛指揮同知兪舜出自武流綽有士行視篆錙銖不染馭軍醪纊有恩臨山衛指揮使馬如錦早讀儒書博通將略守已恪遵禮法管操深得人心臺州衛指揮僉事劉炳文丰神秀發識見爽明績屢著於轉漕才尢長於制敵寧波衛中所署正千戶安如山魁梧之貌練達之猷督運飛挽獨先領兵行伍增重昌國衛右所副千戶金繼超武捷已見韜鈐貧苦不厭冰蘗久歷絕島眞可將兵以上十三臣可備把總守備之選者也又訪得分守寧紹參將某某此一臣者所當亟行革任回衛者也伏乞勅下兵部再加查訪如果臣言不謬將金秉鉞等循資擢用某某革任庶勸戒聿昭而兵政益肅矣

溫恭毅集卷四

●欽定四庫全書

溫恭毅集卷五

﹝明﹞溫純撰

○疏

乞恩辭免升任以安愚分疏﹝己丑年時任都察院右都禦史兼戶部右侍郎總督倉場﹞

臣陜西西安府三原縣人繇嘉靖四十四年進士累升今官據吏部咨爲缺官事奉聖旨是溫純升都察院右都禦史兼戶部右侍郎總督倉場寫勅與他欽此欽遵臣聞命自天措躬無地竊念臣材疏識淺行薄望輕猥蒙二聖陶鎔歷中外全無寸績恭荷皇上拔擢躐臺省更負素餐方今錢榖出納之司尢關軍國利病匪淺豈乏才俊誤及庸愚卽令以原職督儲已非其任況加以長憲崇秩益承之羞豈因臣舊撫越中或知財藪有竭澤之困近佐計務或知帑藏無數歲之餘故責以識途而不計其駑駘遂揚之使前而得同於糠粃睠惟歲出常溢於歲入而入者毫不可增出者萬不可缺安望府庫之充盈又惟積荒加之以旱災而荒者未必盡蘇旱者又且請命正值東南之疾苦盡蠲則病國可慮盡斂則病民可虞𨿽責之極才極練之臣亦難收足國足民之效臣自揣分實切循墻敢謂經畫益損之有人事可分理抑恐督運典守之無策責亦難辭與其操刀試割以滋多傷不若避路遜賢以免曠廢伏乞皇上鑑臣言非繇矯餙重國計別授才賢使臣安愚分仍守舊官尙勉效夫犬馬卽臣役太倉免增新秩亦少逭於負乘矣臣無任激切懇祈之至爲此具本親賫謹具奏聞伏候勅旨

請停新增供應疏﹝總督倉場﹞

臣照得本部八月初二日應進金花銀拾萬兩買辦銀伍萬兩今解到金花銀止蘇州府叄萬玖千捌百捌拾捌兩廣東貳萬伍千兩尙少叄萬伍千壹百餘兩及買辦伍萬兩行太倉銀庫查堪動銀權借湊進隨據管庫主事楊應宿呈稱外庫止有實在銀壹拾肆萬餘兩尙不足山西一鎭應發年例委無措處等因到臣臣系守藏吏計無所出故不得不懇請於皇上臣查得自祖宗朝以來止每歲例進金花銀壹百萬兩坐派蘇松江浙福建廣東湖廣等處原無買辦應用名色每季加買辦銀伍萬兩自皇上登極之六年始計每增進銀貳拾萬兩皆本部於備邊銀內那借應命以奉皇上稍充卽行停取之旨日望停免不謂延至於今計已壹拾貳年進過銀貳百餘萬卽使帑藏充溢閭閻丰登臣猶謂聖明在上不宜重內庫輕外庫以示天下臣民觀望況拾陸年以前山陜河南浙直非水潦則旱疫蠲停歲以爲常以故數年起運京邊解不及半今黃河以南浙江湖廣南直隸皆國家財賦所出久旱不雨不但秧苗未蒔抑且斷流竭源無水可飲民之塡溝壑離鄕井者不可勝計而仍令有司恣敲撲供賦稅難矣蓋數年南北之民遇水旱苦不水旱亦苦而今歲之旱又爲數百年所未有豈非催徵上干和气以致天心仁愛古稱天人感應捷於影響而人主一呼吸卽與天通有出一善言而災星退舍者皇上視今日閭閻之狀何如也蘇槁回春不敢望發內庫但罷不急之務停額外之取使所司省此可已之供以充荷戈之腹而緩取盈之徵庶幾民困少蘇和气上蒸延禧永命之道實在於此倘若謂皇上富有四海何吝此伍萬然壹歲則貳拾萬矣拾歲則貳百萬矣先是太倉新舊銀不近千萬乎今十餘年已費伍百萬而半充買辦用再十餘年能保不盡費而更或有水旱軍旅何以應則國又何以爲國也臣日夜熟思實切寒心伏乞皇上俯念民艱邊計除金花銀容照數湊進外其買辦伍萬兩自今日停免使經費有常不至竭府庫難繼亦修儉徳弭災異之一實政也臣不勝悚息懇祈之至

糾監督主事疏﹝總督倉場﹞

據巡倉禦史荊州俊參論監督主事王顯先掲帖大都謂顯先日用所需取辦歇家卽以歇家爲心腹收納不必幹圓潔淨每船索銀一兩因書辦黃化受指揮張遇時千戶李臣等銀三十三兩爲書辦張純正面詰因歇家張盛受指揮倪懋中銀三十六兩因歇家部繼臣受千戶何文銀二十五兩因李儒受指揮白吉銀六十六兩又盜畱守前衛倉余米五十石托郜繼臣賣銀三十餘兩又托張澤盜虎賁衛倉米七十餘石爲臨倉內使國用挾買毎石止價銀五錢八分移怒於澤令賠銀三兩五錢且責十五板幾致縊死等因臣初受事見其姑息太過疑之尋聞物議猶恐未眞今據禦史荊州俊論列是以監督之臣甘爲盜跖之行亷恥掃地盡矣罪豈止於罷斥但未經審質恐本官有辭而各役狐鼠之姦不正法紀亦屬漏网其各衛所官數千里輸將旣苦需求又多事完回南𨿽難一槪拘提所有書辦黃化等歇家張盛等受害張澤及畱守前虎賁二衛倉米石數一勘審而罪卽有歸著方今正當收受之際不容一日缺官伏乞勅下該部先將主事王顯先革事另選委主事一員暫署監督一面行法司提各役審究果王顯先有礙操守一並提問正罪以爲部屬貪肆無恥之戒庶姦獘可淸而國儲亦有賴矣

因母久病驚悸成疾乞賜放歸以便侍養調理疏﹝總督倉場﹞

臣繇嘉靖四十四年進士歷升今官感戴皇上髙厚之恩卽摩頂至踵不足以報萬一但念臣父封大理寺卿朝鳯年八十臣母封淑人王氏年七十有四往歲臣撫浙江臣父母恐臣內顧彊偕行以堅臣於浙臣不敢言歸旣遷官而北以臣父母責臣力官會臣裏大疫遂將臣父母入京以是二三年來臣父母心𨿽欲歸而口不言以堅臣於京臣亦不敢言歸今臣父母衰如風燭臣母久患祕結致火毒上攻自今歲六月伏枕謂旦夕卽已乃數病數已旣已又病臣亦因以驚憂恐悸致精血耗損耳鳴心動痰欝膈痛如刺臣母子交相慮而臣母病益增於枕間數謂臣安得歸吾家而病其已乎以臣母離家六年中孫男女殤者七人積痛傷心已非一日故今病中言及家而淚卽淫淫下也臣計必歸田裏乃可以慰臣母之心而病或易已縦臣無病亦必偕歸乃可扶侍臣父母於間關數千里之逺以盡烏鳥反哺之情而猶恨乞歸之晚致臣母至此況臣亦病不但事臣父母之日短而臣愁苦無已亦將従此危也蓋醫藥不效則苦欲歸而不能卽登途則又苦若蚤得請一日猶可蚤慰臣母一日臣有此萬分不得已之苦情不得不懇鳴於皇上伏乞皇上垂憐準臣回籍調理倘臣母子得遂生還是卽皇上再造而臣當效銜結之報於世世矣臣不勝懇切祈請之至

遵例陳情爲母請乞卹典疏﹝卽已丑年總督倉場丁內艱﹞

臣父朝鳯自幼聘娶臣母王氏生臣臣頃因臣母患病具疏請歸蒙聖恩諭畱不意臣母前病益篤醫藥不效未及旬日儵忽棄世臣竊自念幸逢聖朝所至得將父母少遂祿養但以臣戀官之故致臣母旅食六年不遂生還竟客死於數千里之外臣拊心踴地無以自解幸遇國恩曠蕩皇上達孝及親不遺閨閫臣𨿽無所比數猶可徼冀以補臣闕查得大明會典一欵文臣三品以上不論已未考滿父母曽受本等封者俱照例祭葬又查得原任兵部左侍郎汪道昆母淑人胡氏病故已蒙給與卹典臣𨿽叨列二品臣母三遇兩朝覃恩封至淑人僅與胡氏同乞勅該部遵照典例議覆取自上裁倘臣心幸而獲伸則臣母死且不朽歿存銜結不敢遺餘力以報恩私矣

爲親老身病乞恩賜免重任以便侍親調理疏﹝壬辰年起升南京吏部尙書﹞

臣接邸報該吏部等衙門會推奉聖旨溫純升南京吏部尙書欽此竊念臣以艸土餘息荷蒙皇上起之邱壑拔置畱銓恩至渥也會時多故主憂臣辱苟余頂踵寧復自愛顧臣有萬不得已苦切之情不得不懇鳴於皇上當臣母存時與臣父封大理寺卿溫朝鳯率就養於臣宦所今臣父年八十有三老且鰥矣久有痰疾近又增以眩暈眞如風中之燭臣欲迎養則逺渉難欲獨往則絕裾難臣亦舊耗心血兼以母喪傷痛怔忡消縮獨其形存耳以是臣憂臣父臣父亦憂臣俱不能解於其心若不及今相倚調攝臣父子且不可保況尙書喉舌之寄畱銓人才所關明歲又當京察必得負重望者方能以堂上之身分別堂下曲直而臣望輕多病內顧情廹卽在官亦當循例引退乃今承乏柄事冒昧就列寧不誤國家大計傷皇上知人之明哉方今人才濟濟賢於臣者何限其無疾無內顧者亦何限伏乞皇上察臣烏鳥之情憐臣犬馬之疾別簡名賢以重銓務容臣在籍侍臣父朝夕調理冀幸臣父或因臣少延桑楡之景而臣亦萬一不卽塡溝壑是皆我皇上天髙地厚之恩臣當結艸銜環圖報於將來者也臣不勝懇切祈望之至

再辭南吏部尙書疏

臣頃起升今官因病具奏懇辭奉聖旨畱銓重寄特玆簡任卿宜上緊前去供職不準辭吏部知道欽此臣竊惟臣以一介庸品叨冒踰涯及以私請又荷溫旨未允臣心口感念通籍且三十年列在六卿之末時方多虞義不得更言其私但臣初請臣猶僅苦怔忡臣父𨿽痰嗽眩暈猶未甚也自陳情後於五月十四日臣父忽痰發目閉口緊四肢如冰急投藥移時方蘇此豈老年人所能堪而亦豈人子可以絕裾之時臣父子相望淚注實時時溫淸時時奉湯藥能幾何而臣亦因此驚悸火炎心跳耳鳴屢延醫藥不效臣恐先塡溝壑爲臣父憂臣之方寸臣之病體如此勢不能勉彊受事徒以進退狼狽之身誤國家六年激勸之典臣之罪愈不可逃況計期廹矣卽及今查訪猶恐遲一日未得代臣者則臣悚懼一日是以不得不更懇鳴於皇上伏乞皇上念計典最重憐臣病苦絕無矯飾避難別情別簡委任容臣在籍調理臣無任廹切懇祈之至

考察已竣聞言自愧懇乞聖明罷斥以重大典疏﹝南京吏部尙書﹞

臣等代匱南銓適當考察各思竭誠秉公仰副任使凡一切親故盡不敢狥自謂可幸無過惟是原任南京工部主事閔世翔於考功司郎中錢士完爲周親曽經南京禦史李用中論其夤緣攺北隨該吏部覆奉欽依照舊供職當考察時亦曾議及但臣等互相參核無實可據而都禦史陳有年朱鴻謨曾撫按江西皆稱其令安福甚得民心及查科道訪單無名詢吉安安福之官南中與南中眾論皆無異辭臣等是以從公議畱非一錢士完所能專也旣經科臣論列想其別有眞聞是臣等咨訪未詳愧死無地伏乞皇上將臣等罷斥其閔世翔鑽刺有無一付公論則計典肅而眾心以平浮議息而國是可定矣臣等無任隕越待罪之至

乞宥督臣疏﹝南京吏部尙書﹞

竊聞古帝王之禦將也有不測之威亦有不測之恩威𨿽與恩交濟而要之仁可過也義不可過也況總督重臣爲皇上股肱乃節制文武諸臣者尢非將比其有勞績爲將士所愛戴者尢宜曲全以重國體蓋必如此而後總督之權可行於將領將領之權可行於軍士不致陵替以啟驕悍借口庶乎紀綱肅而幹城可固也我皇上因寧夏未平逮問總督魏學曽繼因城潰賊平先發賞銀二十萬兩仍待勘明升賞文武將士獨學曽尙在縲紲之中近該九卿科道及督撫各陳學曽當事之難用力之苦與今日成功之繇監軍禦史梅國禎初嘗論列之者亦悔其言之過謂學曽每夜焚香露禱願以餘生贖一城生命解任而軍民戀戀埀泣不忍其去被逮而官軍相向痛哭今總兵李如松又謂學曽首先渡河收復城堡使敵不得內犯賊不得外逃卽古韓範不過而又極感學曽屢授方略制敵當擊其未定破賊宜散其脇從此不但可施於西鎭乃如松能聴之而功成不居盡以歸學曽人皆服如松之言公言也非學曽誠心任事而能令如松心服若此耶假使學曽不據花馬池靈州要害而城堡不復則賊之羽翼未剪屢戰不勝哱云不死則賊之銳气未挫而賊與敵且遂其始謀渡河以向關中矣曷論寧夏又使學曽輕身急於入城時賊久蓄異圖又戕撫道總兵有必不可宥之罪自知當死計必萬端要挾從之不可逆之不可不爲黨馨則爲張傑損威辱國將遺西鎭以愈不可爲之勢矣然則學曽不輕以身試虎狼之口者非誠愛身亦以愛國而未可以是罪之也且將兵之權唐宋以前太重我明以來太輕今悍軍叛士處處有之撫臣不得保其首領督臣不得免於囹圄卽督撫諸臣欲行法以申明號令其軍士且嘩而指曰汝且不能保而恐喝我耶此其所關系邊疆非細而獨學曽一人可惜已耶況今遼左方用兵禦倭曩學曽曽撫其地最熟遼事卽東徵諸臣亦宜問計於學曾我皇上一宥學曾其將與軍士多學曾素所教訓而撫綏之者聞學曾一旦有更生之幸必歡忻踴躍代學曾力戰破賊以報皇上卽九邊督撫亦有顏面立於三軍之上而九邊軍士聞皇上於督臣之賢者竟以將士感恩泣畱痛哭之故不忍摧折亦必歡忻踴躍以報皇上是我皇上不測之威與不測之恩並行不悖爲激勸天下一大機括而紀綱不自此大振邊疆不自此敉寧者臣等不信也伏乞皇上俯念邊疆重臣之權宜隆誠心任事之臣難得將總督魏學曽特賜矜憐放歸聴勘如果罪有可原功不可冺仍乞皇上一體敍用以勵忠藎臣等無任懇切祈望之至

遵例懇乞天恩準令開壙以光泉壤疏﹝癸巳升工部尙書過裏乞恩得請在籍侍養未幾丁外艱﹞

臣父溫朝鳯累封通議大夫大理寺卿不幸於萬曆二十一年十月三十日病故臣竊自痛念幸荷恩命累封臣父至今官臣於二十一年五月內自南京攺官過家會臣父食減形縮臣以私請復荷皇上允臣在籍侍養臣烏鳥之情得遂內顧不意臣父衰竭難醫儵忽棄世臣拊心踴地反哺無及呼天頌聖感戴皇上令臣猶及於父疾間得視湯藥屬纊得躬含殮臣銜卹鏤骨莫知爲報又念國恩曠蕩皇上達孝及親臣父生前旣屢沐髙厚之澤沒後似可冀泉壤之榮查得大明會典欵開文臣三品以上不論已未考滿父母曾受本等封者俱照例祭葬又開文武大臣官爲造墳者夫故在前並造妻壙妻故在前並造夫壙後死者止令所在官起倩夫匠開壙安葬又查得卹典條例欵開今後品官父母病故者許並祭當臣母封淑人王氏卒時蒙勅有司營葬當卽預爲臣父造壙以待臣今將爲父卜期合葬所據開壙並祭前例不得不哀懇於皇上乞勅該部查議覆請上裁倘臣心幸而獲伸臣父死且不朽歿存銜結不敢遺餘力以報恩私矣

庸病不堪重任懇乞天恩俯賜別簡以重風紀疏﹝戊戌起都察院左都禦史﹞

臣據吏部咨照得都察院左都禦史員缺該吏部等衙門會題奉聖旨溫純起都察院左都禦史欽此臣聞命當卽望闕叩頭謝恩訖伏念臣以襪綫庸流遭逢盛世𨿽嘗踐履中外實慚歲月虛糜而苦家艱覺形神之屢變久甘自棄惟藥餌之是資不謂聖明拔於田間使登要路豈皇上因法紀之久廢欲重激揚念微臣實圖報之難前祗增悚懼蓋都察院正維風之地而左都禦史乃總憲之官朝廷倚其風力以振肅朝綱各都禦史亦資其督率以澄淸天下必端方明達而後可以消官邪必潔肅公忠而後可以貞憲度臣何人也敢望此階況臣心悸耳鳴終難責桑楡之效望輕任重徒空抱犬馬之忱幸今與推諸臣皆臣素所不逮伏願皇上容臣在籍苟延餘生別簡一員使肩玆任庶風紀有得人之慶而微臣免覆餗之虞不勝感激懇祈之至爲此具本專差某賫捧謹具奏聞伏候勅旨

舊病未愈新疾復增再乞天恩準令在籍調理以免久虛重任疏﹝再辭都察院左都禦史﹞

臣頃蒙皇上起臣都察院左都禦史臣以庸病實情具奏奉聖旨總憲重任特玆簡用卿宜遵旨前來供職不準辭吏部知道欽此臣竊念臣以一介書生屢荷三朝作養又蒙皇上特恩起用嚴旨督趣苟非艸木能忘報答尙餘喘息何惜頂踵況今九卿多缺水旱倭虜開采冦盜所在可憂正臣子爲國家汲汲分猷念之時臣𨿽前懼重任難勝猶心口自許倘萬一不蒙皇上矜允卽力疾赴任勉效犬馬不意今歲臣陜西大旱異常土焦禾枯道路愁嘆臣亦因此受暑動火前患怔忡轉劇今復齒痛食艱兩目障翳戀主𨿽切登途實難又念京察伊邇非預采訪安能輙辧妍媸而以病軀致妨大典尢臣之所大懼也伏乞皇上俯念風紀重任急於得人臣情激切原非矯飾別簡名賢受事準臣在籍調理庶總憲不致久虛臣疾亦可漸愈臣不勝懇祈仰望之至

中途疾劇趨命難前懇乞聖明準令回籍以延殘喘疏﹝三辭都察院左都禦史﹞

臣近以舊病未愈新疾復增再具疏乞準在籍調理等因奉聖旨總憲久虛特旨起用如何復有此奏國家多事卿宜上緊前來供職不準辭吏部知道欽此臣除卽望闕叩頭謝恩外伏念臣望輕行薄無所比數不自意誤蒙皇上特知先後四起臣於田間臣仰戴皇上曠蕩之恩匪覆載不足云諭臣前此聞命卽趨惟恐上負鴻造今國家多事信如聖諭臣𨿽有疾豈遑寧處遂彊起牀枕於前月二十六日登途時臣一弟一子或在疾間或方疾愈相向埀涕數日而別謂此身已非臣有安卹其它蓋臣素慕唐臣郭子儀爲人𨿽屢遭譛黜一有軍旅之寄召至卽行況臣未遭譛黜又總憲非有軍旅之寄何嫌何避惟是蒲柳易衰藥餌罔效出關冒寒眩暈鋪捨久之方蘇猶彊起且行且息抵河南靈寶呼醫調治然頭益眩復增心蕩昔人以心蕩卜命不延臣今蕩矣知塡溝壑何所自分生前無復更面天顏以效犬馬未盡之力有淚交頥但冀他日化爲異物銜環結艸再圖補報倘従此歸而得正首丘臣大幸或冀不死漸倚藥餌生活與黃童野叟歌頌太平爲聖世逸民臣益大幸然不敢必也伏乞皇上速簡夙望名賢使司總憲重任準臣回籍調理臣曷勝迫苦懇祈之至

宸居鼎建願捐微俸以助大工疏﹝已亥任都察院左都禦史﹞

頃者兩宮肇興凡中外文武諸臣各已捐俸助工臣病伏艸野未效微忱今蒙聖恩起臣今職玆於十二月二十四日遵奉明旨到任管事伏見大工浩繁財用詘乏臣謹竭愚悃願捐俸一年少助萬一𨿽撮土無禆泰山之髙而寸丹敬效芹曝之獻伏乞勅下戶部照數扣除以資工費臣無任瞻仰懇切之至爲此具本謹具奏聞伏候勅旨

礦稅釀禍已深重地用兵尢急懇乞聖明速允停止以遏亂萌以保鴻業疏﹝總憲時率同九卿上章﹞

臣等近睹時事不勝杞憂竊幸皇上屢禁榷采擾害散遣隨從虎翼中外臣民舉手加額謂聖明日月照臨停止可旦夕待也不意蕞爾貴州亦遣稅使臣等職在獻替若徒以一言塞責不求實回天聴是曠官職是昧禍機是負皇上坐待有事圖之無及臣等之罪將用何詞以解蓋自榷采四出其害則閭閻隠忍已極𨿽官司未必盡知其禍則官民相向深憂而皇上以爲無事歷星變火災水旱民不聊生之地在在有礦稅之役在皇上愛民盛心固曰不忍加派乃有此舉在地方有司官吏則曰奉有明旨誰敢不遵於是或攤之行戶或派之經紀或爲頭會箕斂或爲椎髓剝膚蠅頭錐末𨿽細不遺肩挑背負無微不及其所進數萬數千皇上以爲數止於此不知此特其一耳而各官役之狼攫侵牟充私囊者十而九也夫攘臂而奪之食弱者必怒於色彊者必怒於言悍者必操戈從之矣豈有奪民之財而戕其命能使之束手而待斃乎彼特有所俟而未發耳皇上毋謂臨淸儀眞激變之後竟亦帖然無足慮也亦毋謂今日解銀幾千明日解銀幾萬可以惟其所欲而無不如意也夫多藏厚亡天地大數財聚民散黻扆箴規不可不深長思也在昔忠臣愛君必防其漸傳稱長國家而務財用必自小人菑害並至今所用惟不知民艱之中使苟求衣食無賴之棍徒從來大盜往往乘釁待隙今鹽法壊軍餉匱戎馬凋疲顧此失彼山澤之雄樂禍幸亂離散之民有死無生徵戍之役沿途肆虐蓋岌岌乎不止釁與隙矣而語目前之多故莫如遼左尢莫如貴州與四川在四川苦采木之役民已喪其樂生在貴州號彈丸之區餉皆資之各省而播酋復肆鴟張爲川貴大害皇上惻然西顧方且趣兩省督撫星馳徵討以拯塗炭柰何復從而重困之軍馬芻餉方望內帑給發數十百萬不止而又求數萬之稅於其地與素不產之名馬乎此驅民使之歸播驅商旅使不更出入於滇楚譬如藩垣不培盜必斬關而入病夫埀斃而復飲以烏啄鮮有不立僕者皇上不爲封疆計則已苟爲封疆計可任网利之徒恣意漁獵以徹其藩垣且益之疾而速其斃乎故語民間愁苦各省礦稅皆宜報罷爲生靈命脈計也語及疆事安危則川貴遼左尢宜先罷爲國家保障計也夫生靈之休戚較諸一已之玩好孰輕孰重國家之大計較諸一時之小利孰利孰害矧與民爭利而究也必不得享其利又孰與以天下之利還之天下而使一朝愛戴疆圉無虞之爲愉快耶臣等切懼時艱不忍徒仰屋空嘆是用昧死而進其狂愚伏乞皇上深惟安攘之至計遐攬元元之苦情亟將各省榷稅諸使慨然召回於以上綿皇祖之鴻業下答四海之民心宗社幸甚倘少須時日次第罷遣則乞於川貴遼左用兵之處先停徵稅庶重地免分外之擾徵討有底定之期其關系國家尢非淺鮮惟聖明幸畱意焉臣等無任懇切待命之至

遵聖諭循職掌摘陳修省要務懇乞聖明嚴勅中外憲臣實心舉行以回天意以保治安疏﹝總憲﹞

近該禮部恭奉聖諭去冬至今亢旱爲災已歷三時河井幹竭二麥枯槁民無所賴朕日夜焦思動火深爲失徳致此你部裏便具儀遣官祭告天地社稷山川應祀神祗神廟竭誠祈禱內外大小臣工著令痛加修省各勤職業以回天意毋得徒飾虛文欽此欽遵臣等叨任風憲𨿽居常尢宜先自簡飭以修職業況今仰承聖諭此主憂臣辱毀室倒懸之時豈宜更事修省虛文夫修省以實猶恐天不降鑑況以文焉臣等且不知稅駕所矣而能爲國重輕耶第臣等𨿽司總憲以宣達督察爲職而所賴倍加振刷撫循以固民心以消亂萌者巡撫都禦史與各差巡按巡視禦史之責也都禦史與臣等爲僚若不實相規切禦史則臣等所統若不嚴行申飭則中外之精神不貫上下之責成無據欲舉實政以救時事於萬一而保治安甚難臣等觸目驚心謹據憲綱所載久廢弛而目前尢關切急者開欵條列總期於歸實懇祈皇上埀鑑勅下臣等查照遵行風紀幸甚天下幸甚未敢擅便謹題請旨

計開

一重激揚激濁揚淸本院職也先是掌院輔臣張孚敬申飭所舉止於卓異其後有議舉刺方面有司宜有薦有刺有不薦不刺又有議照弘治以前事例大省薦若干小省薦若干總之務實意也乃今方面與甲科有司不刺則槪登薦而方面𨿽有議亦曲附薦末矣故昔之所薦卽後之所用今之所用𨿽亦不出所薦實多繇采訪而定夫使人不信薦舉而信采訪則司風憲者之過也況薦語往往稱天日山嶽金玉冰蘗淵澄犀利運斤行空等語然耶否耶胡一有緩急動稱乏才稍當事任類卽不效且參劾已有贓矣又議降調謂法紀何合嚴行申飭以後撫按遵奉明旨如限薦舉所薦必亷勤公謹所刺必貪酷罷軟不謹不及老疾所議處必與所參劾語相符其績效未著議論不定者勿輕薦以襲軟熟之風而傷憲體各禦史回院冊開所薦所刺不薦不刺姓名以慿核實凡年終類報及一切薦語但直書亷勤公謹等語以復雅道方面以上堪大用者仍書某任某事有已試之效數語於後凡前項綺語諛詞及一切不情譬諭盡洗去司府及州縣正官考語止二十字其餘佐幕教職止八字或四字庶吏治可核而諛風一掃伏乞聖裁

一肅憲體自古稱禦史臺朝廷紀綱臺綱正則朝廷正而天下治定故銜命而往凡大小文武皆得以白簡上聞職至要也故其體與他官異卽獨立獨行寡合無侶正其體當如此乃今稍溺其職上下淩替起於贓罰一冊間有臨造稟請刪攺以掩飾濫費者則自以其僞示之下安得不淩上安得不替也是在巡按正本淸源凡一切煩縟儀文盡行禁革便所動支皆可入冊聴其登報禁其稟請淸風勁節儼然爲百吏師庶幾臺端吐气憲度惟貞伏乞聖裁

一抑趨承上官之與下官其相臨截然有分不與朋儕等故必絕饋問逺嫌疑而後體統始肅近來柔媚成風逢迎接踵凡監司守令分𨿽相臨禮若平等如遇到任生辰歲時喜慶往往侈筐篚以致殷懃在逺方尢甚彼上官賢者縱峻卻不受大體已褻苟一爲所餌後𨿽眞知其人不肖非有所狥而不忍發則有所畏而不敢發欲求吏治之淸無繇已以後撫按嚴禁各屬饋遺毋私授受以肅體統監司郡守能舉發屬官違例饋遺者其操尙卓然可風卽題請紀錄優轉庶憲度嚴明人心整肅如禦史視爲虛文奉行不實回道日聴本院體訪參治伏乞聖裁

一核巡歷禦史持斧一方必徧郡邑而後民間疾苦得以周知姦豪有所斂戢近歲或因道裏遼闊而馬迹不及周或沿弔考舊規而逺邑不親歷使官吏鱗集於鄰壤囚犯跋渉於長途而遐陬小民無繇一望直指之襜帷夫堂廡之下尙有隠姦而況足迹不履其地者乎且守令逺出有失事之虞囚犯解審有脫押之患地方何賴而各省提學憲臣亦效尢弔考諸牛一二三百里外爲貧士大病以後巡按禦史入境務徧歷所屬郡邑問民疾苦勿踵陋規逺弔赴考塞責庶所至姦豪警惕而幽遐之情亦可上達提學憲臣有弔考諸生於百里外者巡按禦史參究禦史有仍前慢事巡歷不周者俟回道日以怠玩論伏乞聖裁

一卹民隠民惟邦本本固邦寧今國家所恃以父母斯民爲邦本計者惟有司耳今之有司何如也潔已奉公者固多而染指自污者亦不少大率染指在罰贖在稅糧徵解之秤頭站銀工食之扣除而秤頭之獘爲甚蓋秤頭始於總收總解名曰下櫃以防侵費以便完解緊要倉口而免掛欠之累然不能無剰余致庸者緣以爲利而賢者槪受其疑其甚則重入輕出又使解者更派路費添補之苦今固有懲其獘而不失設櫃本意令經收各役自具一匣當官驗入封鎖以俟解發而官不與者不可仿而通行之耶合行撫按申飭盡革秤頭之獘使自封貯總櫃庶民不受累官不受疑爲淸朝一大美政而又嚴禁科罰扣除等獘亦卹民保邦一要規也伏乞聖裁

一愼刑獄國家設三法司又使禦史巡視五城爲都城內外民雜訟繁而欲輕重得其平也輕則禦史打斷卽已重則送問然亦有重而輕輕而重者所謂重而輕以人命付兵馬是也夫郡縣之議重辟簡驗覆訊必正官猶或有失京師人命非自兵馬呈報則由兵馬簡驗此輩知闇識短卽利啖勢惕皆可使之輕重其情至於覆訊則羅織愈宻問官益無從而辧豁之矣先是議驗於宛大二縣又議兵馬正官用科第竟不能久臣等竊以爲宜如戶部分司例専遣刑部司屬覆簡或順天通判推官及二縣知縣分任各城一經審鞫自免枉縱是重獄所當議者所謂輕而重以笞杖與重辟同評是也夫郡縣笞杖得自裁決民甚便之京師有訟繇通政司始送刑部刑部準理始行拘攝司審畢而後呈堂堂審畢而後送寺寺評畢而後歸司發落倘再駁再審再呈再議不免累日積月牽妻系子賣產易衣以待筋骨幾成灰矣大司冦秩亦隆重一笞杖不能自裁何其輕也廷尉爲天下之平平其重者耳一笞杖必經評允又何其瑣也臣等以爲笞杖徒罪宜自司呈堂發落免送寺可也如以舊制不可廢彚名月報亦可也若犯在笞杖徒而與重辟同起仍同評於大理是輕刑所當議者合行各城禦史各務詳審喧犯據實打斷速令寧家重則送法司勿令久系尢勿輕付兵馬滋擾其前項重輕二刑容臣等咨刑部大理寺再議請旨遵行庶輦轂之民困少蘇亦欽卹之一端也伏乞聖裁

一禁酷濫伏覩憲綱內一欵風憲之官當存心忠厚其於刑獄尢須詳愼若行酷虐動輙箠人至死禍及身家𨿽悔無及又條例一欵酷刑官員不論情罪輕重輙用各項酷刑但傷人者降級調用至死者俱發爲民諭戒森嚴永宜遵守邇來有司往往任情喜怒以嚴酷作威旣用拶指夾棍復用腦篐烙鐵竹簽以拷未成獄之民慘毒備極傷和召災皆坐於此今後禦史出巡先須以身率下毋得擅動慘刻刑具凡有司等官有用酷刑打死無辜者查訪得實指名特疏參奏至於司道體統系一方觀望非重情不準理非府正佐及州縣正官不批問乃邇來有不然者𨿽戶婚田土債利亦準𨿽府衛首領州縣佐二亦批上行下效何以責玆輩之不擅受也是在撫按嚴禁若禦史自行酷虐及縱庇酷濫不行參提考察日以不職論伏乞聖裁

一重彈壓詩埀未雨之防易謹衣袽之戒言事貴豫恐患至欲圖之不及也況今星隕雷擊亢旱枯槁與所在徵求搶劫會聚一時如鼎已沸而益之以薪火已燃而益之以膏也欲求無事得乎然在撫按不可不預爲之圖矣圖之柰何無事其力倡司道郡縣多煦沬小民使其民知在地方猶有不忍害民之官或不卽從惡少無賴爲掲竿橫行之事然整飭兵壯固守倉庫則不可一日忘於懷萬一有事禍起與其議撫議剿於後日不如設法解散於日前蓋有欲剿而反使之不得不合者亦有似不剿而反使之不得不散者惟在寛脇從與否昔年劉六劉七輩正坐不知所以散之而反使之合禍遂蔓延半天下𨿽旋就撲滅然而民受荼毒幾於瓦解今之時又非昔比昔當列聖休養之後閭閻殷富今家家懸磬人人如在水火而又促之使斃迫之使亂故臣等爲不得已之計特切望於撫按諸臣之及時以彈壓之也伏乞聖裁

臺臣急缺勢難久待懇乞俯允就近先選以濟目前差用疏﹝總憲﹞

近該吏部以臺省缺人具疏上請將在內中行博士在外推知等官資俸及期者照例諮訪取選等因荷蒙皇上特賜兪允該部節奉綸音會同臣等重加諮訪將推官方大鎭等知縣熊鳴夏等題奉欽依行取一時中外臣工莫不欣欣舉手稱慶仰誦我皇上用人圖治至意顧臣等伏思之推知等官𨿽已行取各有經手錢糧刑名事務稽查候代須多時而道裏逺者如閩廣楚蜀相距數千里非數月不能遽到若直待到齊同選計期必至三四月間比及試職實授而後題差爲期益更逺矣目今六科及南京科道缺人臣姑無論卽如臣衙門十三道禦史員缺本多近奉欽降及考察見任共去禦史六員卽今見任一員兼署數道內外侍班僅一二員至於五城廠庫等差尢屬輦轂要地錢糧重務乃僅以二人巡視兼管力何能辦矧各省按差中差懸缺如眞順應天廣西兩淮甘肅等處俱無人代萬一邊境有事失於糾發臣等安所逃罪日夜思維竊念中行博士推知等官均爲應選之人與其久候類選不免稽遲悞事孰若就近先選通融接濟之爲得乎且兩次選授近不苦於匱乏後可免於壅塞而中行等官員數不多才品易別又必不至以輕率匪人濫充其間也查得萬曆十九年亦因臺省乏人疏請奉旨中行等官先行考選推知等官續至另選此例卽可仿行況其時尢未若今日急缺之甚乎用是乃敢懇請伏乞勅下該部查照近例容令先將在京中行博士等官原擬資俸及期並原取推知等官在部者會同各衙門再訪的確酌量才品議擬列名上請並具履歷考語聴候皇上欽點南北科道各數員務擇老成端練體國奉公之臣以充其選如有不宜言路者仍補別衙門則不惟額可漸充且目前差用有濟臣等亦得藉手以少逭悞事之罪矣

逺臣被逮遭難可矜懇乞寛宥以光聖徳並乞亟停礦稅以保治安疏﹝總憲﹞

臣等竊惟國家事有當婉詞曲陳以冀下情易達者有當苦口盡言以求天聴蚤回者今事勢景象日急一日臣等敢不盡言伏自皇上礦稅兼行旋以中官李道訐奏逮問南康知府吳寶秀星子知縣吳一元一時人心錯愕臣等𨿽身任言責止從九卿陳乞不再爲疏煩瀆竊以爲舉朝之言公言也必蒙皇上埀聴又恃皇上不許擾害地方之旨各官役或不敢違若歲事丰登官民相安縱有意外之慮知皇上必暫爲而旋卽已之也今據李道一訐吳寶秀等遂令秀之妻上怖天威下懼夫難脫簮以佐路費不及四金旋卽自盡死別遺一幼子呱呱就寄夫寶秀固國家一亷吏也臣等於京察時訪其官大理茹苦有聲今任南康甫十六日偶與李道齟齬輙遭陷以鄰境奇禍且於桎梏中傷妻不可復生念幼未必復見祗畏嚴命且泣且行而又重以長途跋渉之艱緹騎系紲之苦不啻隆冬而遇霜雪之交加也此等情狀南康士民痛惜道路逺近悲憐我皇上聞而知之未有不惻然動念者也臣等聞其體甚羸弱倘付詔獄加以箠楚萬一不支或死杖下縱不卽死傳之天下後世將謂皇上以中官爭利之故而致方面亷吏妻死身危不輕重失倫且非朝廷爲民設官之意乎況今異星東墜明屬兵兆徐鳯以北旱二千里麥苗無望民雜艸葉以食卽如皇上初年布衣祈禱以回天意發倉賑貸以救民窮猶恐無濟於時而礦稅官役方且交錯滿道有掘之地不得則以一條鞭法索之民而民不能堪者有本地棍徒通同官吏指某屋某冢有壙而詐銀入已者有一物而四五稅或稅及於囊資者有搶奪成風官役倡之市棍又假官役以效之利則歸眾名則歸皇上者徧天下皇皇然相欺相爭相仇不至於竭澤殃民不已也不至於召釁起亂不已也卽今輦轂之下商旅罕至況其逺乎郊關之外搶奪公行況其逺乎近儀眞太監曁祿又報上新河民蜂擁萬餘幾成大變矣而會徐鳯以北大旱淮揚鹽法阻滯竈丁罷煎徐鳯固從來掲竿聚眾之藪淮揚鹽課尢年例邊餉取給之地也各省稅銀舊所資以充邊餉者亦少半充內帑大半充各官役之囊矣無論軍士枵腹不待脫巾乃見切恐不軌之民與失意失利之民並起所謂失意之民林章輩是也所謂失利之民上新河之蜂擁與竈丁是也所謂不軌之民我朝之劉六齊彥名師尙詔輩是也然而不軌之民又因失意失利之民而起縱能撲滅將安所資餉於庫藏匱竭之時卽取原奏各官民而盡置之法亦何濟矣蓋天下所最可患者有可修省之時而以爲不足畏則可畏者至而修省無及有可挽回之計而以爲不足慮則所慮者至而挽回無及臣等誠願我皇上之及時以挽之也及時則不過片紙溫綸而風行雷動立見四海臣民仰頌我皇上卽堯舜禹湯文武不過且其爲力甚易不然則其難有萬倍於今日者臣等職在守法竊有感於吳寶秀等之逮而恐天下之夫不能有其妻父不能保其子者不獨一寶秀也又恐今日聚利之禍不獨在官民也故敢以苦口之言進伏乞皇上特霽天顏俯察臣等所言原非過計臣等所慮原出閭閻迫苦眞情倘荷天恩憐吳寶秀之亷而矜其苦渙發徳音放回令復原職臣等之上願也如以業有成命仍乞聖慈於拿到之日勅下刑部並知縣吳一元從公審實請旨發落俾得保其殘生因停礦稅收回原差各省中官及各官役以收人心以弭禍兆以保治安之休於無疆宗社幸甚天下臣民幸甚

臺臣久缺懇乞聖明蚤兪考選以肅朝綱以振風紀疏﹝總憲﹞

頃據管河南道山西道禦史徐兆魁等呈稱各道禦史員缺日久侍班乏人乞準經歷司務等官暫輪同禦史侍班又據巡按蘇松禦史劉曰梧巡按福建禦史何熊祥巡按兩淮禦史馮從聘巡按宣大禦史蕭重望等各呈稱差滿乞差禦史更替又據帶管巡城禦史方大美原差京通二倉兼帶中西北三城出巡在邇乞另差委禦史管城等因各到院臣等竊惟禦史侍班爲糾失儀自來未有以經歷司務各官代之者緣侍班萬不容已姑令各官暫同二三掌道禦史輪侍然於國體朝綱亦不肅矣其在外巡按巡鹽之久候者非他官可代而數月以來郊關之外搶奪成羣恐更聚爲大盜欲令都城內外肅淸以弭盜釁定當自重巡城始今巡五城止二禦史又各有印馬巡倉正差見應出京城務何屬無怪數年以來兵馬等官得乘隙多肆閭閻寃抑竟覆盆莫伸卽今無賴惡少出而搶奪逺近爲行旅大害也蓋六科與南京科道均稱缺人而臣等衙門各差尢關系甚重竊恐將來悞事釀盜之罪臣等亦不能辭幸值取到推官知縣與在內中書行人待選之時屢經吏部請定選期俱未奉旨仰見聖心愼重無非爲言路擇人計臣等亦竊謂今日此選爲國體民瘼非爲諸臣也況今應選諸臣積資累勞有至八九年者世味備嘗諸艱歷試意其人類多正直忠厚練達老成當無浮薄喜事輩參於其間且當考選之日臣等仍欲觀其言貌試其章疏矢公矢愼務核眞實酌議上請必不使耳目之司授非其人萬萬無足煩聖慮者臣等甚苦今日侍班巡城之難其人又期早得諸臣而約束之以需中差大差爲及今蓄艾以醫久病計實不徒以待選者仰望之殷候代者淹畱之苦已也伏乞勅下該部會同臣等擇日查照舊例一並考選庶差委有人而臣等亦可免於曠官之罪矣

臺差關系匪輕憲臣接代久匱懇乞聖明早允考選以復成規以肅風紀疏﹝總憲﹞

臣等竊惟禦史出巡名曰代巡職在宣徳達情貞憲肅僚伸寃理枉不專言責且有官守凡中外百司不敢盡肆姦宄不敢輙發憚禦史耳肩是任者必諳典故識政體精刑名然後法易信令易行一舉一動可爲風紀倚重然而各官之才識得之稟賦者常少得之練習者常多祖制新選禦史必先試職數月凡巡視諸小差悉分委之令其聞見日廣才猷日練刑名章疏日習熟而後題準實授方與中差中差考核無過方準回道大差蓋未有中差不效而遽大差者亦未有小差不試而遽中差者誠重之也故禦史不待甚缺而後選選則必多其員無非欲儲材於試職以備中差大差不時之需也今四五年來則異是矣城差久苦兼攝試職全無一員大差缺或取未中差者代之今中差旋者有幾中差缺或取已大差者代之今大差旋者有幾有兼二中差而復攝四五小差者豈但獨力獨勞抑且顧此失彼卽今城務更替不常已大不便於都民在各省直亦容有耳目不及周而法紀不甚振者蓋今時事多虐人心思亂卽有風力禦史布滿中外猶恐禁戢之難況在差各禦史半踰瓜期企足望代民以爲旦夕代矣誰其倚之戕民者亦以爲旦夕代矣誰其憚之而代者又不可卽得縱得代又不可卽得老成練達之臣以分持憲紀消弭姦宄固結黎元恐其勢將不可收拾然及今考選猶可爲也臣等叨任中臺以澄淸中外爲職掌日夜憂思萬不容已亟願皇上仰體祖宗建立禦史本意及時蚤允考選使試職者獲從容時月久於練習事宜奉差者皆歷練老成不至疏曠職業其復祖制肅臺綱豈淺鮮哉不然而姑緩一日選期卽少歷一日試職試職無多日是以中差嘗試矣中差非素練是以大差嘗試矣巡按何官可聴嘗試而漫爲之耶伏乞皇上勅下吏部會同臣等如吏部前議將中外應選諸臣及蚤一並選用以充南北科道之缺異日新選諸臣萬一得當上意臣等亦與有榮而竊藉手以稱塞職掌於萬一矣

詳陳臺臣缺乏之實懇乞聖明速兪考選以濟燃眉以保治安疏﹝總憲﹞

臣等伏遇皇上不以臣爲不肖使居總憲之職蚤夜思維臣官以總憲爲名必風紀肅然振舉而後不愧其官亦必禦史濟濟多人而後觀風振紀之任各有所寄不至顧此失彼以爲我皇上維持太平於勿替昨者屢疏塵瀆意皇上念風憲乏人何難一舉成典乃臣等情詞愈迫天聴愈髙豈以在道禦史尙可那移而各差接替不妨延緩歟臣等請得而熟數之以小差言五城廠庫橋稅等差向令九員分管例也今趙之翰差屯田矣而帶巡靑南城二差方大美差光祿矣而帶通倉東城二差則一員而三差矣巡鹽若佴祺仍兼中兵馬司銀庫蘆溝橋三差則一員而四差矣巡關李思孝仍兼十庫廠庫西北城四差則一員而五差矣夫中差而攝小差已非政體矧一人各攝數差能免眾務之叢脞乎是小差需人之急易見也以中差言兩淮馮從聘在差一年十月宣大蕭重望在差一年六月長蘆佴祺在差一年二月而巡關李思孝又報滿代之者誰也夫逾年尙無可代之人及今不選則諸臣更望何時得代乎是中差需人之急易見也以大差言淮揚安文璧河南崔邦亮各在差一年三月陜西唐一鵬在差一年五月而浙江雲南各處又卽滿近差四川崔景榮又告病夫代大差者例取中差已滿禦史今回道查無一人中差槪不得息肩將令誰可銜命而出乎是大差需人之急又易見故論目前急缺之差則小差十一員中差四員大差四員合之凡少一十九員爲從來所未有論舊例應用之人則必有小差而後可備中差有中差而後可備大差次序原不可紊要皆自今日考選而始然則考選之舉可緩乎不可緩乎倘更再緩將至廢皇上之任使隳國家之憲紀使姦貪有所恃而不恐閭閻無所倚而多寃臣等所稱總憲謂何忍依違坐視不爲宗社計深逺乎是用備陳急迫缺乏之勢再瀆宸聰伏乞皇上速賜兪允容臣等卽日會同考選使各差在今日𨿽多久候之苦在他日猶有可代之望則風紀不虛治安可保而臣等總憲之職亦藉以稱塞於萬一矣

臺差懸缺日多考選萬分難緩懇乞聖明蚤賜特允以重風紀疏﹝總憲﹞

臣等頃緣各道禦史員缺差遣不敷疏請皇上考選不厭頻數豈故輕瀆宸聴良以禦史入侍丹墀出按方嶽輦轂賴以整肅寰宇賴以澄淸所系視各衙門尢重近不得已爲那借爲兼攝又任外差各官株守候代於事任似亦各有所責而其中實有大不便者蓋那借則以經歷等官代任禦史糾劾之責爲國家二百年來所未有事一不便也兼攝則以一人而攝數事欲監收放則誤問斷欲先城務則緩外巡或令官民伺候無時完結愆期二不便也候代則不得如往歲一年一更蓋一年一更則舉劾宻而官吏懼耳目新而姦頑憚今則年半或踰二年猶不得代在本官則以爲卽去而不可更巡在地方則以爲當去而不免玩愒三不便也縱皇上考選綸音旦夕卽下俟選後試職實授屈指中差之期猶須半年之後倘更不選將於何時實授何時差遣乎且應選諸臣被徵書趨闕下豈不幸依日月之光欲展尺寸之技以求圖報於萬一乃今在諸臣則以有用之才而居無用之地在本院則當急用之時而無可用之人蓋用則兩相濟而於國家之紀綱中外之利病裨益尢大不用則兩相滯而近則誤事於目前逺則叢獘於後日皇上何所疑而恡於拔用若是此臣等所未解也臣等嘗讀詩至文王之什曰濟濟多士文王以寧及召康公之詠捲阿亦曰藹藹王多吉士維君子使媚於天子未嘗不嘆聖如文王猶賴多士賢如成王猶用吉士矧禦史又爲皇上耳目之士我皇上爲國憐才之念豈遜周王柰何厭薄不用而使臣等有溺職之懼臣等誠願我皇上爲文王成王故敢再以迫切萬不可已之情陳瀆伏乞皇上深惟風憲重地俯鑑臣等微誠慨然勅下吏部會同臣等將內外應選諸臣刻期考選以備任使庶差委有人而臣等亦藉以少效維風之責矣

綸命頒行已逺天心孚佑有徵懇乞聖明確行前諭以承穹眷以保聖躬以安宗社疏﹝總憲﹞

臣等始聞皇上違和不勝驚恐隨奉聖諭輔臣停止礦稅織造起用建言廢臣寛釋囹圄罪犯臣等不勝欣躍誦我皇上仁明獨斷何賴臣等喋喋謂昔列國之君尙有一發善言而災星退舍者況我皇上爲天所屬望今善言不止一端必卽仰荷天佑當捧聖諭入院卽刻發行一時逺近臣民歡呼滿道次日卽傳玉體淸安益信天人感格不爽不意數日內忽聞皇上復有別議於時臣等從閣部諸臣深以聖躬爲重方冀藥喜何暇言及時事連日幸聞玉體大安臣等又不勝欣躍方敢齋沐披瀝誠欵惟皇上俯垂聴焉蓋皇上前諭若但有益於臣民而無益於皇上不必行也臣等今日所懇若爲臣民計而不爲皇上計皇上不必聴也皇上試思前諭一出有不徧及薄海內外而歡欣舞蹈乎歡欣舞蹈矣而可卽令愁苦嗟嘆乎又思昨皇上疾中金寶堆積盈庫有分毫可救解聖躬萬分之一乎惟皇上力行前諭使前數年采搉徵辦爲諸中官積棍所假竊肆虐以釀禍亂者一旦盡革則更生者在小民而頒解懸之恩在今日輪臺之悔可以祈天而永命者歸皇上矣建言諸臣在獄各犯我皇上雨露之恩原未嘗有意終絕之也偶激人言復令禁錮固知皇上必念懲艾之久欲普一視之仁誠早仍前諭在諸臣不過與使過之列在各犯不過沾餘波之潤而頌乾坤覆載之量如書之野無遺賢如易之赦過宥罪者歸皇上矣況一諭而眾美咸備大恩也聖諭一出從古不復攺易大信也若令出不行渙號反汗有同於戲恐海內愚民信停止之爲眞疑攺移之非是蟻聚蜂起與中使抗不但如前楚中之閧在野者慨歲月之易邁𨿽懷忠藎而漸迫桑楡在獄者苦拘系之有年將困幽欝而或登鬼錄人君爲天之子一言一念皆與天通惟天眷徳其應如響夫旣以美言而獲佑豈可以旣佑而遂攺乎蓋天心所欲攺者不美者也其所不欲攺者至美者也諭非聖政之至美乎諭出未幾旋卽攺爲天心所欲乎不欲乎以其美者易不美以其所欲易所不欲豈以聖明在上而見不及此乎且精神戀其所不必戀而惡其所不必惡則或以有累聖明爲念以人不樂從爲苦以啟釁端拂天心爲懼未免增慮動火亦非所以善靜攝而期速效也伏望皇上堅持前諭永無攺易則恩出如雨露令行如金石數日之間便成唐虞三代景象壽算與山海永令名與天壤並而宗社萬萬年無疆之休端在是矣臣等不勝激切待命之至

積姦隠獘蠧國損軍乞勅覆究以肅法紀以重邊儲疏﹝總憲﹞

掌山東道監察禦史劉曰梧呈案照先該本院題覆遼東撫按官趙楫等各參奏納粟監生唐堯勲黨同百戶王朝慰等假印僞塡勘合虛出通關違例私兌軍餉克減價值違法等情已經奉有欽依備札巡按禦史提問去後近接邸報又該撫臣趙楫並部科諸臣交論至稱唐堯勲等奉旨勘問發廣寧左衛監候太監髙淮索銀壹萬兩於本年肆月內差褚志羔等竟將衛監打開將唐堯勲等鎖去提牢官卒槪被打傷緣由覩聞之間不勝駭異夫國家倚重邊關故特嚴邊儲之禁而錢糧出入必有通關必稽印信堯勲等以神棍叢立詭名侵克鹽糧價銀數逾二萬三千有奇其罪已不勝誅且私雕假印朦塡勘合僞牌見在覆劾相同律例昭然其當大辟無疑業奉旨提問此其干系重大淮豈不知之且律稱刼獄者皆斬淮豈不聞之乃敢受賄庇姦統眾劈開監門刼奪以去巨姦竟得漏网是使遼餉終無淸理之日遼卒終無宿飽之望遼左終無振刷之期也恣睢跋扈莫此爲甚呈乞速行題請嚴究等因具呈到院臣等看得常人侵盜邊銀至二百兩者絞例也凡私造各衙門印信者斬律也國家設此律例以懲姦盜以重邊儲𨿽問官毫不敢縱而犯者猶往往接踵況唐堯勲等侵盜遼東鹽糧價銀至二萬三千有奇私雕假印僞塡勘合已覆劾相同爲臣本院題奉欽依究問人犯卽坐大辟尙有餘辜髙淮以受萬金之賄麾眾刼獄使得漏网是以臣而抗主也是以盜而奪盜也是窮邊枵腹之卒無復足食樂生之望也恐廢法紀而誨盜滋姦將墮軍實而釀亂起變委難輕縱合再題請除髙淮逆惡多端已經科道撫按詳糾候聖明洞察所有唐堯勲等一干凶犯合候勅下臣院嚴行撫按官速提前卷有名各犯盡法究擬照依原限具奏完銷痛示懲創緣系積姦隠獘蠧國損軍乞勅覆究以肅法紀以重邊儲事理未敢擅便謹題請旨

敵人猖獗天討難容懇乞聖明亟定廟謨以肅法紀以固疆圉疏﹝總憲﹞

臣等近接川貴總督李化龍巡按趙標等掲帖內稱播酋楊應龍率領苗夷十萬餘犯我綦江又出偏師分犯南江江津合江東西千里丁壯婦女大遭屠戮流血成川積屍成邱綦江旦夕且破重慶孤危難保又遣其子楊朝棟領兵二萬往犯貴州臣等伏讀至此不覺髮上指冠夫蠢爾夷酋受我國家二百年豢養之恩往歲讎殺五司戕害蜀兵干犯法紀荷皇上待以不死僅從薄罰卽近日貴州撫臣江東之幸功謬舉自取敗辱激成今日必不可已之役方謂東之之罪終不可宥乃本酋遂敢大肆橫行殺掠內地全盛之世豈容土酋跋扈躑躅至此今卽速正天討是補亡羊之牢已無益於地方之慘若仍築道旁之舍舉不定之棊恐非勝算臣等不揣固陋謬爲臆說條列如左倘可備千慮之一得臣等不勝大願

計開

一愼擇司道照得軍政總於督撫而所賴以調劑兵餉綜核將領者惟司道是賴必心計了達知兵或素歷行間而又實心任事不致僥幸嘗試者始克勝任今奉聖旨允部議更調用兵處所司道各官臣等曷容再陳但各道或缺官帶管或已升候代若待有缺方補非顧此失彼則緩不濟事查各處用兵多設監軍督餉各官乞勅吏部除就本省先行更調外於川貴二省各添設監軍督餉方面官二員愼選其人以後如恐官多事權不一卽以監軍兼分巡督餉兼分守庶幾分部得人折衝有賴伏乞聖裁

一搜羅異才竊照漢唐以來往往下詔求跅弛非常之士而舉囚舉虜舉盜皆可以肩宏巨而濟緩急今大江以北多俠客如劇孟郭解輩居常怏怏如鷹隼騠駃一息不忘飛揚奔驚之志先臣邱浚有云在中國則爲盜賊主謀在外境則爲夷狄效力皆此輩爲之也合行各撫按官多方采訪果有善騎射多智謀或摧鋒敢死或足智曉兵不妨收養撫道標下待用或錄名以聞兵部又加核實不惜升斗之粟籠而取之咨送軍前有功一體敍用是國家有得人之利卽萬一有猾黠狂逞之形亦可潛消而免爲敵人所資伏候聖裁

一簡收將領照得用兵之道呼吸卽有成敗逺汲難濟近渇川貴之將敢謂得人縱得人未必卽至以後有缺難保不取調於別省往返道路緩急曷賴況劉鋌稱病可用與否當今日決斷督府旣添中軍貴州亦宜均重查各處用兵有取調謀勇將官令赴督撫聴用有缺庶便就近委補無缺亦可集思廣益乞勅兵部裁酌搜訪務求得人不使姦猾債帥參與其間庶將材不可勝用而小醜不足平矣伏候聖裁

一厚集軍餉照得興師十萬日費千金軍需賞賫又復稱是黔中土瘠民貧居常仰人鼻息卽巴蜀夙稱殷富然自采木用兵以來亦蕭然懸磬矣逆酋如黠鼠退處穴中則負險難施燻灌間出刼掠飄忽又無定時非聚兵數萬不可兵欲常聚餉恐不能常給餉不能常給而兵又不得不常聚卒有癸庚之呼爲敵所乘柰何今須髮金錢數十萬於軍前非不知今日財用十分缺乏而權國家之輕重自不得惜帑藏而忽隠禍也伏候聖裁一多練火器照得器械不利以卒予敵近來火器益精然莫如三眼鎗與連炮三眼鎗各鎭有之以左手點火爲凖每萬人以八千人分畨疊打卽得二萬四千之用是不增糧而增兵之算也又於陣五十步前層設連炮一發則十餘大將軍可齊往先期每一連選軍士三十或四五十人分領齊練頃刻可布此萬人敵也乞勅兵部將前項三眼鎗及大將軍或於各鎭借用若干一面委官制造庶攻戰有實具取勝威敵全在此伏候聖裁一廣懸重購照得兵家用間亦攻心之一算也無論前朝卽我明徵討往往以此大收平定之績田州岑猛之倚岑璋至親也猛竟爲璋擒而璋至今世守爵土寧夏劉東陽之倚周國柱至宻也東陽竟爲國柱戮而國柱至今稱忠義爲名將播𨿽土夷其左右夷苗豈無慕岑璋周國柱其人以自表見者乎誠懸極重升賞如以楊應龍父子獻或斬以報者卽以本酋家產充賞仍世襲宣慰若家已盡賞銀二萬兩願升侯伯都督指揮者聴乞勅兵部同臣本院咨行督撫遵行伏候聖裁

西蜀危急難支海內動揺可慮懇乞聖明亟停礦稅以固邦本以銷亂形疏﹝總憲﹞

臣等頃覩皇上慨然立停貴州稅使大小臣工誰不仰服聖心之虛聖慮之逺近諸臣因播酋楊應龍闌出內犯闔疏煩瀆冀皇上觸事感悟必先罷西蜀礦稅以救倒懸不意天聴猶髙豈以滿朝諸臣之言皆不足信乎今又據報楊應龍親統大兵已破綦江殺戮我將士虔劉我生靈全蜀震動此𨿽螳蜋怒臂不過自速虀粉然而本酋之根抵盤據原與各土司聲勢相倚其蠢動反側實足以兆中原之亂今中原有一種椎埋鼓鑄武斷豪橫諸惡少居常憤憤不得逞每伺隙思動加以各省直之開采榷稅爲之齮嚙山陜河南之旱蝗饑饉爲之驅逐一旦聞蜀告變至破城夷邑而我不能支環視奮臂乘釁向應與酋爲黨何異藉冦資盜抱薪助火其流毒潰裂四出必非旦夕所能掃除臣等興言至此不覺痛哭流涕及今不卽挽回恐人心益離天命難格異日𨿽罷礦罷稅亦何捄於宗社之安危哉矧蜀與貴州震鄰之警剝牀之災均屬危急而蜀之今日尢苦如在湯火中貴旣罷矣蜀安得獨後縱不卽罷中使𨿽至暴虐亦難於湯火中而行榷采之令不如斷自上裁恩出九重速罷蜀中之役使朝不保夕之民猶愛我不忍叛我而不爲敵所用卽有額稅仍聴量充彼中些須軍餉使嗷嗷待哺之卒不至內潰又因此而並罷各省直礦稅俾四方艸澤之夫不得以中使羣小輩之橫徵苛斂爲兵端此所爲以徳澤爲戈矛以民情爲金湯而攘外必先安內之大機括也伏願我皇上熟思禍亂之源亟圖消弭之術渙發徳音將欽遣四川礦稅中使先行取回再將各省直礦稅盡行停罷翻然與海內更始則播酋不足除西南不足慮而金甌無缺之鴻業將永永於不替矣臣等不勝激切懇祈之至

考選未奉論音差委益苦缺乏懇乞聖明亟賜允行以通窮極以濟時艱疏﹝總憲﹞

臣等近查得內外應差禦史懸缺至一十九員據實具疏上陳固仰冀皇上察臣等不敢欺之心亮臣等不得已之情蚤選才賢以重風紀斯區區之上願也詎謂浹旬以來猶未欽奉明旨夙夜思惟計無所出乃新差四川巡按崔景榮業與已報滿巡按唐一鵬又各以病告見行勘覆矣比來禦史告病自非沈屙臣等往往彊之視事不敢瀆奏誠慮風憲缺人無以備我皇上之任使今二臣中有病眞情迫勢不得不議令回籍調理苐景榮病則代四川巡按者又缺一禦史矣一鵬回則差陜西巡按者又急於一鵬在任之時矣懸缺日甚一日當不止如前疏所陳一十九員之缺需人日急一日捨考選將何以濟目前之乏臣等歷觀中外凡民生之休戚錢糧之稽查姦宄之糾發吏治淑慝之激揚與夫邊腹功罪之核勘未有一事不於禦史乎責成者矧今時何時也尢四方多故民情嗷嗷之會也微禦史則中外之事誰其耳而目之將至姦獘叢滋吏道窳惰城社無所震懾閭閻無所托命關系夫豈細故而可更任其缺乏以爲不足慮耶臣等不爲諸臣候選苦淹計而爲國家空虛計不爲禦史候代久滯計而爲宗社蒼生安危計是以詞已竭舌幾敝而不憚喋喋如斯伏乞皇上念禦史爲天朝必不可曠之官思考選爲今日必不可廢之典亟勅吏部刻期會同考選臣等自當矢公矢愼爲臺省擇賢以仰副皇上詢嘉納讜之盛心將上之而廣一人之聰明下之而通四方之幽隠逺之而紹祖宗之令典近之而救時事之艱危者惟在此一舉也臣等不勝激切待命之至

臺臣員缺太多差用萬分不足懇乞聖明速賜考選以全國體疏﹝總憲﹞

臣等待罪中臺職司風憲所藉以爲皇上澄淸宇內振肅紀綱者惟十三道禦史是倚使臺差尙可支吾臣等何敢數爲煩瀆顧事勢至今日有萬萬不可緩者查照官制十三道禦史額設一百八員今共缺六十餘員如廣東貴州二道各額設七員今俱全缺而南臺不與焉以致有一差而候至一二年者有一人而兼至三四差者有未及復命而預擬別差者有先經大差而又差中差者見今陜西淮揚河南等處報缺日久並無一員可代而邊報日急誰其彈壓災荒日甚誰其賑濟況行役久勞則意气不無銷沮兼攝事煩則奔走或多不及臣等深懼悞事廢法其有關於國家非細今在外取到推官知縣及在內中書行人愽士等官資俸相應者亦僅僅可數若以分授南北科道則臺中所得者恐亦無多且以試職耽延未得卽用況尙無選授之期乎伏乞勅下吏部作速會同臣等將前項各官從公考選銓補員缺並將吏部近題起補禦史劉應龍李以唐張養志等三員亟賜允補庶臺臣彬彬在列而國體亦大有光矣

吉典方新皇仁宜溥懇乞聖慈矜宥罪犯以萃和气以培國脈疏﹝總憲﹞

臣等竊仰見我皇上至仁如天自臨禦以來刑戮不施於覆盆矜憐常及於犴狴圜扉之夫往往得緩須臾無死誰不祝聖壽於無疆頃臣等從九卿諸臣爲罪臣曹學程請命非専爲曹學程也實以我皇上二十七年未有戮諫臣之事今歲行刑太蚤萬一曹學程不蒙矜宥恐後世信耳傳訛將謂我皇上不姑容一狂妄小臣以全其好生之心而使曹學程或得成因言而死之名昔人所謂諫官之禍大而名亦大又重失人心或啟大盜一兵端今曹學程已自悔罪求一銜環吐珠之路而恐不可復續此臣等所以不能不爲今日惜且今日國家所不足者非殺戮也朝鮮川貴用兵死各數萬中原旱蝗餓殍迄無寧期所不足者和气耳蓋人之心和則天地之气亦和而休徵畢應然所以萃人心之和者莫如議獄緩死去歲停刑止及畿內各省向隅之囚未盡沾被人方悔其乞請太晚今去冬至尙逺猶可及也況朝廷每值吉典必有大貸以沛仁恩無非欲感格人心召致和气今乾淸坤寧兩宮巍然鼎新是天下共詠斯幹之時也皇長子大婚候期成禮是天下共歌關雎之日也我皇上誠施浩蕩之恩令天下罪囚今歲暫免行刑使曹學程亦得與於緩死之列則歡聲和气暢於兩間而哀矜慈仁格於上帝齊天下百順之祥皆自皇上致之蓋皇上體天地之心以全天地所生之民而天地亦以天下共祝之福歸之於皇上以和召和以順召順其所以光吉典荷休祥以培有道之長者寧有涯哉臣等不勝私願伏乞皇上爲宸居萃大順爲皇嗣溥湛恩慨然速下停刑明詔臣等曷勝激切祈懇之至

臺差曲處無計各官苦候經年懇乞聖明速賜考選以濟急用以全國體疏﹝總憲﹞

臣等頃緣考選之屢請不報而各差員缺種種勢又不容久待於是不得已姑爲苟且權宜之計如各差不相兼攝專其任也近則以屯馬而兼鹽巡城而兼眾差不問専矣中差不管季差三差不復再差重其體也近則屯馬鹽關禦史槪管巡城等差三差已滿回道復議別差不問體矣甚至三巡按復責之巡關兩中差復責之巡城劉曰梧顧龍禎何熊祥馮應鳯以告病俱令力疾視事不問勞瘁矣蓋臺規之紊亂至於今已極臣等之變通至於今已窮使其餘臺差尙不稱乏臣等猶恐將來承接之難乃今何如也論大差則河南雲南浙江已報滿矣論中差則長蘆河東遼東茶馬已報滿矣以目前而言𨿽巧婦不能爲無米之炊以他日而言則臨渇何藉於掘井之力臣等輾轉思惟眞莫知其計之所出也此實因考選之遲以至是耳夫皇上遲於考選本欲抑其少年狂銳之气而大用之也非終棄之也顧自春䢐秋覊棲不爲不久困心衡慮裁抑不爲不深誠於此時慨然發徳音下明詔將行取及內外應選各官精加選擇務拔其老成諳練之尢者置之臺省不使喜事沽名之輩濫竽其間豈惟諸臣荷拔擢之恩益堅圖報之念卽臣等亦收得人之用可免廢事之虞又何至議兼差議變規偸爲一切苟且之政而壊祖宗三百年之憲體哉且皇上亦何過慮諸臣之濫進而爲不必然之防也往者奉有明旨令該部及臣等愼選各官仍備開履歷考語恭候禦筆點用則選之當與不當責在臣等而兼收並用與否自有聖天子獨斷之權在臣等安得幹之皇上試熟思及此則知考選之舉誠不必過於愼重使風紀要任旣苦無可用之人而鱗集各官又苦無展足之地臣等區區犬馬之愚不容不直陳於皇上惟聖明垂聴而亟行焉臣等不勝激切祈望之至

溫恭毅集卷五

●欽定四庫全書

溫恭毅集卷六

﹝明﹞溫純撰

○疏

大禮屆期舉行難緩懇乞聖斷及春允舉以昭大信疏﹝總憲﹞

臣等竊惟今日國家之關系最大而肇行最宜亟者惟冊立冠婚三禮耳歷年文武諸臣合詞懇請自去冬至今臣等又從府部疏請再三冀綸音渙發盛典光昭可旦夕俟也詎意候旨日久未蒙批發今天時和暢人心歡豫臣等叨司風紀欣遘此風化之大且亟者安敢不再效欵欵之忱考之禮經冠而後服備服備而後容體正顏色齊辭令順故冠者禮之始也然在朝廷必冊立而後冠必冠而後婚者禮之序也其冠率以十五婚率以十六冊立率欲蚤豫教又率於春初舉行以禮時爲大時莫如春而所爲及時體元者於東宮尢切也皇長子睿齡十九皇上將責之正君臣親父子和長幼以重國本而猶聽其垂髫於壯年辭於何順下於何觀禮胡可訓也詩首關雎其言窈窕淑女求之旣得卽樂以鐘鼓友以琴瑟誠重之也今淑女入宮已數月矣異日將助理陰教而不修六禮於旣得之日詠宜家於桃葉之辰情胡可已也漢文帝三代以下之令主也卽位初卽立太子啟時啟甫十歲耳曰蚤建太子所以爲宗廟社稷也今皇長子視啟長九歲而前星久耀儲位尙虛上無以慰九廟祖宗之靈下無以系四海臣庻之望國本所系又胡可輕也皇上不記二十六年詔告天下炳若日星而可反汗乎臣等追繹聖諭一則謂皇長子年巳過期體已充足該部便具選婚舊儀來看是婚禮之不可遲固皇上至情所獨切也一則謂冊立幷加冠禮少俟兩宮落成之日行是三禮同時並舉又皇上睿衷所獨斷也夫向也念其過期今期逾過而冠婚之命不頒向也猶有所俟今時不必俟而冊立之典不舉竊謂皇上天性至情非變於初也何昔以爲急而今以爲緩如綸如綍之言依然在耳也何昔獨斷於宸衷而今延緩於二載然則天下疑皇上之心又何日釋哉矧聖人舉事不能違時天合至情不宜久欝歲事入春已浹兩旬皇上不於此時下明詔正儲位並舉冠婚使中外忻然慶震噐之得人則所爲重宗社大計反出漢丈下如萬世靑史何臣等犬馬區區願皇上深惟國家萬不容已之禮並鑑臣等萬不得已之心亟乘春和舉行盛典將見天人恊應嘉祉駢臻而億萬年無疆之慶在此一舉矣臣等無任激切祈懇之至

亟勑正法以平眾怨以觧阽危疏﹝總憲﹞

臣等據廣東陜西雲南各省撫按掲稱各稅官激變事情已該兩京科道相繼參奏臣等亦同戶部等衙門叩闕上陳豈其得已竊謂皇上見之必惻然思急捕諸姦而置典刑也乃日蒿目以候未蒙允發豈以報者爲虛聲而受者非實禍耶據臣等所聞其禍之烈更有出於奏報之外其安危關系有若無傷而傷已甚若無柰何而在我有不暇謀不能挽回爲諸臣所不忍言者臣等以言爲責又安忍不言夫自礦稅肆害民間苦椘之狀皇上亦聞之數矣然騷驛內地魚肉閭閻已不堪未有潰而夷狄棄而君臣如廣東稅使李鳯所爲者又有縱殺三命立斃縣官如陜西稅務梁永所謀者嶺南逺在極荒與倭奴僅隔一海卽加意撫綏尙慮易揺難撫何李鳯張牙露爪藐視明旨朱筆題扁妄意興工內刼粵夷外鉤紅夷圖逞私胸輙開邊釁飛而食人甚於虎狼豈止欺孤虐寡積寶堆珍滛穢慘毒如按臣李時華所陳耶此而不問必待冠履倒置胡越交訌而後爲之將無所及矣秦關僻在西壤與諸敵僅隔一墻年來軍餉數月不給礦稅織造一時並舉加意奠安猶懼軍閧於餒民散於擾何梁永敢招亡納叛貽害生靈置吏張官擅作威福殺無辜之三命死循良之縣官時聞三秦攘臂誓不共天又豈止渭南一縣髮指衝冠如撫臣賈待問所陳耶此而不問必待豪傑觧體人心向應而後爲之將無所及矣大率邊方之民竊隙易動乘變難弭窮則赴海越塞急則響導招呼靡所不至今廣南爲東之極邊闗陜爲西之極邊相繼搏激寃慘莫控而萬里雲南騰越又見告矣蓋楊榮之淩官虐民不在李鳯梁永下也夫逺近瘡痍孰非皇上赤子平時剝脂膏以償稅使之欲非順稅使順皇上也而今以艸菅視之民命殘而國家之邦本日薄郎官宰牧孰非皇上手足平時殫力以應稅使之求非屈稅使屈朝廷也而今以贅龎視之善類敗而國家之命脈日索總之稅使借皇上之威福以十計參隨又借稅使之聲勢爲聲勢以百計土棍又借參隨之牙爪爲牙爪以千萬計宇內生靈之困於賦稅困於水旱困於采辦造作轉運者方處處無樂生之心而能勝此千萬牙爪之吞噬搏擊否皇上不觀楚事乎楚在去年此日是何等景象在今年此日又是何等景象楚有一陳奉則全楚皆陳奉而楚事危楚去一陳奉則全楚無陳奉而楚事安才一更置楚民之倒懸漸蘇並礦稅盡行停止不知閭閻之歡呼而頌聖徳者又何如伏乞皇上簡各省撫按之疏體各省亟救之情大奮乾剛毅然獨斷將李鳯嚴逮下理梁永楊榮革任回京嚴勘官民致死根繇拯四方湯火之民觧一時矛戟之勢礦稅一遵前諭停止尙可緩湏臾之變亂在皇上一轉移間耳不然恐一呼百呼一動百動天下之大事且去致他日追悔欲如今日之易稅不可得矣臣等卽捐軀而效何益焉

遵奉聖諭詳陳弭變切務懇祈聖明速停礦稅逮楚使釋被逮諸臣以遏亂萌疏﹝總憲﹞

臣等目覩今天下第一殃民起釁貽君父不美之名者無如礦稅諸使今天下第一安民弭釁昭君父至羙之名者無如罷礦稅諸使蓋諸使之害一而參隨之害百參隨之害百而參隨所引用土棍之害不啻千萬參隨以諸使爲城社土棍又以參隨爲城社諸使徧天下而狐鼠亦徧天下狐鼠徧天下而天下可保無事乎從古天下不難無事而豈必狐鼠如此之多乎況今諸惡非狐鼠實虎狼乎當楚變未成之先人已慮有今日而不敢盡言使閭閻寃欝決裂以至此極至撫臣亦不能自保今中使所讎者撫臣楚民所怨者亦撫臣皇上所歸咎者亦撫臣然則撫臣將安從耶向使陳奉早聽撫臣與馮應京等言豫爲收斂禍豈至此而不幸使撫臣與馮應京等言驗而益彰也竊念皇上明並日月威若雷霆𨿽一時誤信旋卽洞燭其姦而痛恨其辱國損威更置撫臣革回惡豎陳奉中外臣民歡頌如雷以爲太平可立致也所可惜者臣等爭之不力皇上覺之不早必待激變軍民而後焦思必待辱國損威而後切責計亦晚矣𨿽然猶可爲也方今各省礦使縱肆殃民不獨一陳奉天下欲甘心礦稅之使者不獨一楚人楚未旱荒猶不堪此欲剚刄於陳奉今自黃河已北東極遼左西盡宣大方數千里麥苗已枯秋禾無望民之食樹皮者已無皮可食賣子女者已無人能買甚至有人相食之慘尙可謂楚𨿽變無傷天下𨿽有類楚者無能爲民𨿽饑餓不足惜耶夫無傷也無能爲也不足惜也皆邪臣媚子所爲速禍釀亂之言而可信以爲然習狃之耶伏讀聖諭內云務在宣布徳意撫輯軍民文武官員不職的及地方應處事宜著不時議擬奏來新撫臣諒能仰體聖意第定變在於呼吸若俟撫臣已至其地始爲條議恐有緩不及圖者故臣等切願皇上遣官較速逮陳奉免爲亂民虀粉以全國體庻明威出自皇上而太阿不致倒持臣等又讀漢史見卜式有烹弘羊天乃雨之奏夫桑弘羊爲漢興利不過使吏算舟車緡錢未嘗令計人墳墓不論人死亡並告訐羅織而一時盡爲虐也卜式猶以爲憂今何時也經年不雨聖心已儆惕矣儆惕之日但恐激於一旦儆惕之實恐旋渉於虛文故臣切謂願皇上應天以實撫眾以仁盡撤各省礦稅諸使兼釋馮應京蔡如川吳應鳴華鈺何棟如甘學書王正志杜承芳王之翰車任重宋子受張國及舉人勞養魁等生員沈希孟等嘉與海內更新普天率土又誰不頌聖天子之英斷向者明旨所謂權宜之計今果旋行而旋輟也又誰不服聖天子之大信蓋一舉而中興之業成一日而太平之治就不然人人切齒於諸使則人人思亂在在不堪其困擾則在在效尢誠恐盡如楚而日且加甚以其加於提校者加於諸使縱惡長姦辱國損威且滋甚而乘釁致眾斬木掲竿之風有不忍言而不易戡定者毋謂臣等今日不言也然其機惟在皇上一轉移之而已皇上慨然下盈尺之詔俯諭臣等所請則旣渙之人心復萃將離之天意可回眼前之亂孽卽消萬■﹝礻冀﹞之鴻圖永固矣

仰體聖明宥過至意懇乞恩憐被逮微臣以光聖徳疏﹝總憲﹞

臣等伏惟天地不以雷霆而廢雨露之恩仁之至也日月不以寸云而損照臨之光明之至也我皇上量同天地明並日月其於臣下無不兼容而洞照卽如南康知府吳寶秀星子知縣吳一元非爲內臣李道訐奏逮系者哉然方其逮系而皇上竟憐之不以付詔獄令下司冦擬罪又竟寛之令革職爲民是雷霆方施而雨露卽繼寸云無損而照臨自若天下孰不謂一時抽稅內臣𨿽李道效尢陳增而幸遇聖明在上竟不使九重威福爲此輩盡竊今湖廣荊州府推官華鈺經歷車任重又以內臣陳奉效尢李道訐奏逮而至矣夫二官旣奉榷稅明旨不能與陳奉恊恭調停罪則何辭顧華鈺所司者刑名稅課原非其職或陳奉誤聽譛言交構則有之若謂華鈺受人陰囑而潛令豪棍鼓噪嚴阻書算供役又怒裭委官吳應瑞等冠帶恐華鈺不敢若是悖也至於車任重麼麼卑員不過惟陳奉所指麾已耳豈敢玩視違慢以取罪戾蓋其故繇陳奉被禦史論劾疑華鈺不爲隠諱因而遷怒故甚其詞以脫已罪以激皇上之怒卽陳奉亦不意已之罪果免而華鈺等果被逮也據陳奉之訐華鈺與李道之訐吳寶秀等其情同按華鈺之見忤於陳奉與吳寶秀等之見忤於李道其事亦同況華鈺任止年餘事非職掌我皇上察寶秀之情於前必不忍獨重華鈺等之罪於今昔孟軻謂人主愛物一念推之可以保四海今我皇上以憐吳寶秀等之心而施之於華鈺等不過一推廣間耳臣等用是冒昧塵瀆天聽伏乞皇上大擴一體之仁俯察微臣之枉將華鈺等曲從寛宥或勑下法司從公審擬上請則皇上之仁與明眞同天地日月而無知稅使不敢再作威福以傷國家平明之治矣臣等無任懇切待命之至

天變非常不畏可駭聖恩倒施眾望益孤懇乞皇上亟推喜慶之恩力修挽回之政以收人心以保泰運疏﹝總憲﹞

頃自陵樓橋樹之災臣子悲嘆相向謂不知何如修省乃可格天及睹燕趙內外城垣屋廬摧圯之狀又聞沈溺露居之眾家乏宿糧野無遺穗或質錢賣妻鬻子或挈家別井離鄊千里邦畿一旦落寞如掃而各省旣久困榷采如齊魯亦苦水關東西又苦旱眾謂卽蠲除亦無救於死亡而天下事不可爲矣臣等謂聖恩如天苟沛徳音猶可以聨旣散之心而望來歲收成之期注目聖壽大喜必念所懼求所謂當天心者先停礦稅並及用人釋獄諸務寧煩臣等再言昨接邸報見欽賞礦稅內使王虎陳增李敬髙淮楊榮等或蟒衣玉帶或內府騎馬或歲加祿米若干大駭見聞蓋今日之天災人禍皆此輩擅作凶威無一處不被刼虐無一人不極怨恨而天方以非常之災警惕之也卽取此輩甚者刑戮次者斥逐尙不知天心能回與否而以剝脂膏供孝順故冒此恩私或此輩中之有良心者亦苦與無賴同而恥受之也蓋往歲無災行之已乖國典今日災甚沿之更忤天心可駭也可懼也誰其以苦藥進而速已今日之病也況平播將士血戰勲庸敍錄已數年矣尙未得旨死者墓有宿艸生者景逼桑楡旣已灰豪傑報效之心沮驍雄陷陣之气而獨於攘奪民財戕害民命之內使睠顧殷勤有加無已無乃賞姦而義罪乎天下傳之史冊書之皆謂皇上薄於勞臣而厚於聚斂之臣天之所惡皇上反爲之優崇民之所憤皇上反爲之褒賞誓修實政之語果屬空言五內如灼之憂頓弛初念天下從此窺皇上之忘天下而皇上詔旨亦從此不信於天下良民無樂生之心姦民有喜亂之望瓦觧鼎沸其爲宗社之憂豈細故哉臣等深爲此懼不忍不冒煩瀆力請伏願皇上無忘恐懼修省之心亟寢濫恩幸錫之命罷礦停稅用人釋獄速賜幹斷施行其於消災弭變之方當非小補臣等無任惓切待命之至

慶典在卽懇乞聖明寛逮系並停礦稅以召和气以延聖壽無疆疏﹝總憲﹞

臣等竊念國家內設三法司外設撫按及按察司多官以刑罰關系民命一不中則民無所措手足故祖宗朝重之未有以中使之言輕逮官民亦未有以榷采之故輕遣中使令其威挾撫按有司者又未有任中使之參隨棍役竊弄威權以漁獵小民者今漁獵日益甚而逮系日益嚴蓋諸棍役爲中使謀非多進以求皇上喜則有不奉命之禍而且無利欲禍免而得利卽移禍於民不卹又非以阻撓之說激皇上怒則權不重而無大利欲權重而大得利卽並禍官民亦不卹今皇上果喜果怒而利大半歸諸中使棍役矣不然劉有源之萬六千程守訓之數十萬從何自來而獨一劉有源一程守訓已耶夫皇上之喜怒皇上之威福也名𨿽竊於中使實則落於棍役內何有於法司外何有於撫按卽撫按且數爲齮齕不安於位而守令佐幕舉人逮矣生員逮至二三十名矣何論軍民或棄之江或毒以刑或掘其塜或折其臂或拶其乳或坐視羣姦如戲者不可勝數此何法也欲何爲也無非爲財貨也而財貨又大半入中使棍役也近棍役之外又爭請兵或徑招兵陳奉以千計髙淮陳增馬堂以百計合各省不下萬餘餉將安出倘未激變何以兵爲旣激變矣當罪激變者以其得已而不已也當寛爲變者以其不得已而不已也則民服而變自消若但深求其不得已者寛縱其得已者是激之者不但中使棍役必待變成然後已若非大變亦不已是速之使變也況所招之兵類亡命無籍喜亂偸生始難於養終難於散始令之戕民終將以自戕至於自戕而其究豈臣子所可忍言蓋中使之始而得利也亦喜今而知有禍也則懼故不得不爲招兵聚黨騎虎不下之計然虎豈可終不下而可一面獵貨一面防禍耶亦愚矣方今邊塞有脫巾之兆司農無應發之錢誰不寒心而又使閭閻重足蹙額之地雜以狐假虎威之勢縱其魚肉屠戮之慘恐瓊林大盈之時亦未至此我皇上一聞此等景象宜不得待臣等之詞之畢然而天聽猶髙豈謂東倭西播不難平安何內地之足虞臣等竊聞有國家者非無賄之患無令名之難以今所聞閭閻業已盡如陷阱荊楚業已盡在水火縱其民甘心萬萬無虞然令素所戴我如父母者一旦爲魚肉爲灰燼不廣戾气而傷和气耶且令後世視我皇上爲何如主臣等爲何如臣臣等今見南北中外諸臣及四夷君長鱗集闕下欲以祝延聖壽竊以爲天人相感以心不以文若第襲嵩呼舞蹈之儀而不以感召和气祈天永命之道上陳則亦文耳故臣等伏乞皇上開霽天顏簡查臣等屢疏俯賜電覽將近逮知府蔡如川推官華鈺知縣韋國賢王尙志經歷車任重巡簡陳資鄊官吳應鴻舉人勞養魁生員張聚奎沈希孟等在內付臣等法司在外行撫按審究明實奏請定奪其礦稅各使及參隨官役盡行收回橫惡如程守訓先正刑章民有不舉首鼓腹以頌皇上如堯舜禹湯文武者臣不信也而天心可格上壽可臻愈於靡文祝禱萬萬矣況爲堯舜禹湯文武也逸而臻上壽爲瓊林大盈也勞而多隠禍昔之掲竿艸澤以爲人毆民爲人乘亂者非內地之民以爲無可虞者耶而國勢因之矣故曰可畏非民又曰民惟邦本本固邦寧臣等又聞壽者受也受天之佑也能必皇上以天下臣民之心爲心可以受天之佑而後天之心亦爲天下臣民而佑皇上以壽耳惟皇上垂聽臣等不勝延頸懇祈之至

自陳不職乞賜罷斥以公考察疏﹝已亥察典﹞

準吏部咨該本部題爲遵舊例嚴考察以厲庻官事內開兩京官員六年一次考察四品以上及翰林院學士例該自陳其各衙門節年事例本部會同都察院並該衙門堂上官考察分別奏請定奪等因奉聖旨是這應該考察官員你部裏會同都察院從公甄別來說不必盡拘數目日期照二十一年例行欽此備咨到院臣例當自陳伏念臣猥以凡庸遭逄明盛蒙恩拔起冒躐今官有激濁揚淸之心而力則靡逮有維風持紀之責而實則難酬況蒲栁之質望秋先零而夙昔之愆自知甚審玆當京察職宜品評誠恐鑑別不精去畱失當不惟有辜任使何以風勵人心伏乞皇上愼重玆典先罷臣官別選才望以充斯任庻庸劣免塞賢路而斥陟公明矣奉聖旨卿職司總憲公正淸肅宜益用心甄別庻僚以飭風紀不準辭吏部知道

外臺關系匪輕仰懇聖明亟點撫臣以奠封疆以資彈壓疏﹝總憲﹞

竊惟國家建官於都察院外設巡撫皆帶院銜凡以爲綱紀重也近復朝鮮定寧夏平播州皆以二三都禦史之力然有臨事暫設者有各鎭額設者大率事至議設則力倍功半額設則事半功倍故巡撫或有升遷事故例必候代其候代不過閉門靜候卽官屬不數延見卽丈移不槪批行若旣不畱矣而又姑畱有可用者而不卽用是蓄疑於畱不畱用不用之間而不論事之濟不濟也卽施之庻官庻政且不可而況開府重臣系一方安危者乎臣等竊兄延綏士卒觧體慮虜再犯遼左文武易志致虜益驕應天福建海波江濤急在防禦積逋重徵急在輯寧撫臣王見賓等旣奉旨回籍矣猶然以觧任之官寄疆埸之重求去難展布又難是奪其權而責之任也豈視天下無一可任之臣視地方無一將然之慮視外侮無一難了之患恐他日任之慮之患之晚而益難整理益滋隠禍不止事倍功半已也然與其疑而不用不若用而加愼今九卿推舉亦公矣惟皇上更擇其尢使司一方重寄蓋今之撫臣亦甚難我皇上鑑別諸臣似猶以舊日見聞疑臣等竊開古今名臣以屢挫抑而節操愈堅政體愈練者甚眾故一眚難槪終身使功不如使過內又有挫抑原非其罪者切願我皇上愼簡勿疑以難者畀之使地方早受彈壓之益卽臣等溺職於內得撫臣舉職於外綱紀必大有禆而疆埸隠禍庻可望其潛消以固金甌於無疆之休矣

懇乞聖明亟定國是以一眾志以保治安疏﹝壬寅﹞

臣惟國家所最宜定者國是國是不定將上下日昡惑於似有似無之言使有過應劣處應外轉姦人得乘之以肆無稽之說而逐異已且使首相沈一貫不安於位久杜門而不出則今日之大可駭者臣辱言官之長不可不明言以剖羣疑而定國是孰應劣處禦史於永淸是也孰應外轉都給事中姚文蔚是也孰爲異已吏部諸郎之不聽攺科秦人多口之日非永淸是也臣若仍黙不言恐滿朝終不知國是終不定且永淸之惡臣實縱之亦不能無罪蓋永淸之按秦也禮遇臣特厚比其行臣且有言以贈惟臣出關道路多言永淸之歸嚢甚眾入京臣鄕人又爭言永淸之括贖鍰至數萬會各道缺員亦望永淸或攺可免然永淸則知而心畏之矣故當臣參廣東巡按顧龍禎卽倡眾疏救實急急以相左之迹見庻幾臣避嫌而已亦可免各禦史不知也時臣亦謂言官之體面當存卽異同何妨旣假子幼力卻湖廣苦差臣亦準從今歲又預謀兩京學差有勸臣姑令南以滿其欲而緩其毒者臣難之而永淸益畏乘注順天差則力促馮應鳯參臣應鳯知其姦不應又向人曰馮禦史欲參我止之矣向臣曰馮禦史爭差不遂成疾矣應鳯肆差已滿應管京畿河南等道何嘗望差順天臣亦何嘗預許而橫肆鼓弄不惟臣苦應鳯亦苦矣又乘趙文炳推外則力激文炳曰目前還入年例致郁而疾死文炳大有功於晉楚臣心器之止因代後發疏稍遲恐後禦史效尢故量補副使副使豈陷人之穽而橫肆鼔弄不惟臣苦文炳亦苦矣又乘吏部尙書李戴引疾則肆言曰臣欲過吏部臣與戴爲三十年莫逆友見戴疾且無後對臣妻子曽垂淚對科道田大益等曽力言戴不可去而忍幸災又乘劉九經疏有十月南山之語不過書生期望老成則與文蔚共肆言曰秦人欲擠首相正與臣過吏部之言同時出豈不寃哉臣與首相同舟同憂四年矣居常相約以調和人情爲主首相嘗曰人苟可用𨿽夷類亦錄臣實心服而忍聞鄕人有擠首相之言耶且擠之欲何爲蓋貳憾又有欲實擠之者矣在永淸不過欲盡逐秦人之多口之能考察已者而會文蔚推外之後廹欲從吏科以轉京堂乃求之不遂遂兩相倚爲一拳兩虎之謀使自相攻而坐收漁人之利此一网也打盡四司之長蓋不準攺科者鄧光祚吳仁度也日非永淸者趙邦淸其一也而侯執躬則池魚之殃耳乃艸蛇之驚又藉以撼倪斯蕙矣然未已也永淸卽以其計陽翼九經爭班而陰陷之九經不知也九經又從永淸恨臣規切參董裕黙以參臣是又誘秦人自相攻也又謂其疏出李應策手更有參首相語爲九經所刪不將以莫湏有之言爲不可易之案乎頃又齮齕牛應元會推之議曽引九經疏中語爲陷穽地此一网也將半及於秦人矣於時首相不知也吏部四司之受害者不知也眾言官不知也𨿽文蔚亦不知也蓋二憾以其術籠人而永淸又以其術籠文蔚總之部郎交構之釁則有之秦人多口之謬則有之而彊以無罪爲罪彊以不貪爲貪彊以不參爲參彊以不黨爲黨則二憾之爲之也尢可惜者吳仁度未交構又無口過亦入网無一人不爲仁度屈亦無一人敢爲仁度言則以二憾之故也惜哉今之天下將令一黨字禍之而臣深願首相自信勿疑速出視事以先國家之急其內外臣工之藏諸腹者諸臣不必深探苦逆中人以莫可觧之罪但形之章疏見之施爲有不公不法重則寘以刑辟輕則斥之田裏使人不得以空言而駕實禍參照福建道監察禦史於永淸據貪狠如狼如羊論閃爍若鬼若蜮行李滿道怨恨不止一方舞智濟私變幻久幹公議紀綱重任豈可濫竽陵替頺風幾於掃地戶科都給事中姚文蔚營求力竭傾陷機深是非之淸亂已多去畱之關系不淺於永淸本當照祝禦史例行提括贖與經過夫馬文卷重究念憲體姑與姚文蔚從輕量議示懲伏乞皇上宣諭閣臣沈一貫卽出視事以圖化理大奮幹斷將於永淸姚文蔚分別降調外任以爲亂紀肆毒之戒勑下吏部並本院嚴飭各衙門虛心持已夫愼秉公縱有錯誤不妨如趙文炳昔年攺正竟完令名若結黨陷人及以黨字网錮泄忿或有爲人報復聽臣等及科道官據實迹參究庻國是可定而天下治平矣

乞處貪橫並乞賜歸以重風紀疏﹝總憲﹞

臣於本月二十三二十五日兩疏參於永淸姚文蔚未蒙皇上允行不意二臣辯疏一上卽蒙允行是臣言不足信二臣之言足信也在姚文蔚以糾姦爲橫以自已爲忠臣義士以他人東徵之功爲已力時臣尙未起家與今日事何干臣不必更言惟是於永淸以禦史爲臣糾乃敢肆言反噬可駭也疏謂趙文炳之死繇臣趙文炳升副使於永淸𨿽激之使郁然其死亦數也不然何近科道如張鳯翔王夔龍亦客死亦激而郁耶趙文炳聞升卽死聞糾當何如耶又謂注差狥情蓋按安文壁袁九臯之順天皆狥尙書李戴請臣已問戴吾輩曽言此否相視一笑惟於永淸之拒楚差戀京差則譎言內顧不得不狥而卽以之律人耶二臣皆謂臣謀求吏部則臣前言不爲虛矣吏部有缺必推多員卽推必請皇上欽點而可謀耶求耶乂謂爭班爲是臣言爲非今班已定矣臣竊念禦史古稱班心今禦史不近陛居首而部郎反近陛居首部郎不近廊居尾而禦史反近廊居尾年來皇上不視朝科道無多員猶可以後皇上視朝科道偹員恐各禦史將恨今日之爭而思臣言或不謬耳其它如陳應春已卽革役何乃仍爲報怨趙思職原非臣親里人知之於永淸不記革職時曽稟臣臣批但力執法爲民六字卽皆不當與闘口惟嘆孔子爲政七日卽誅少正卯止爲其聚羣餙邪未至如永淸之閃爍又毎差歸多摃薦過文武官非百金不謝爲淸亷有司官苦之甚也且不免誅而於永淸素行爲同鄕程給事等恥與之伍恥與之談至今同類不可攻他人不敢言臣言之皇上又不肯信可駭也亦可畏也臣不畏於永淸之難去而畏朝廷之紀綱法度自此日澌滅盡也臣又嘆近來科道所糾麼魔耳撫按所刺狐貍耳於永淸豺狼也去百麼魔狐貍不如去一豺狼又嘆宋臣蘇洵能辯王安石之姦於未用今滿朝不能辯於永淸之姦於久縱臣辯矣而又嘆無誅少正卯之法無誅少正卯之法猶可無蘇洵辯姦之論則不可故申言之又念臣身司風紀爲禦史侮且火攻痰發目眩耳鳴肉消骨立病不能支矣臣當去不去是猶望吏部也伏乞皇上賜臣歸田以延殘喘特奮幹斷姑降於永淸外任以彰法紀姚文蔚原議分別亦乞皇上量懲勑吏部從公酌議請旨定奪施行卽臣去而法紀猶存矣奉聖旨都禦史總持臺憲整肅百僚有所見聞不時糾彈自其職掌何乃於倡疑揺動各官爭忿之時方行劾奏致生疑惑曲直莫分於永淸旣經總憲官指摘著調外任用姚文蔚策勵供職方今時事可虞大小臣工正宜和衷同心共圖消弭如有懷私觀望淆亂國是的科道官據實參來處治卿總憲以來公平正大心迹自明何必抗疏求退還宜仰體朝廷任用忠賢照舊安心供職不允所辭該部院知道

衰疾難勝重任再懇聖恩俯允歸籍疏﹝壬寅十一月﹞

臣頃參論禦史於永淸等已奉聖旨處分仰見皇上日月之明使紀綱不致盡廢又荷寵以溫綸亮臣心迹促臣安心供職臣非艸木何忍言去時臣又爲吏科給事中陳治則指議𨿽陳治則未信臣心然所言皆於臣有益其期臣言臣當視爲參茋以資補禆其疑臣言臣亦視爲硝黃以資蕩滌又何忍言去惟是臣年已近七十桑楡有幾止足宜知十年南北三考臣皆與聞有共事臣以此成疾者況臣衰疾轉瞬又當計吏安望再承兼以年來災異頻仍閭閻愁苦軍儲缺乏府庫空虛有不可卻杞人之憂臣本院職業又極苦難稱禦史升外原於曲成中稍示裁抑非優厚也久不蒙允致上下相疑相猜或修怨反噬暫且不可況歲歲皆然此臣之所大苦一也禦史晨星數員兼攝且難何暇責備卽有放肆如今日所糾者亦不得不姑畱以免滋匱乃差滿不得代者怨臣有疾不得告者怨臣臣一身方爲怨府𨿽不得已行令兼攝或暫管以未領勑印甚難行事又有不可兼不可暫者此臣之所大苦二也憂苦交加寢食半廢衰頺之狀人所共見首丘之念日不能忘況在朝在野之臣賢於臣者何限若更貪戀隠忍不知在得之戒亦非所以崇恬退而廣風厲也臺紀之謂何伏乞皇上憐臣衰疾實非虛假察臣情詞亦於風化有關將臣放歸原籍以便調理別選名賢以重憲職庻臣可免曠廢之咎而國家亦可望有振肅之風矣奉聖旨卿總持臺憲卓有風裁允稱紀綱之司已有旨兪畱何又有此奏邇緣臺省乏人年例外轉多所優容各差禦史候代日久另議更替有何苦難卿宜遵奉前旨卽出供職所辭不允吏部知道

衰疾日增臺務日曠懇乞聖明亟賜允歸疏﹝壬寅十一月﹞

臣頃疏請歸籍實以憂苦交集又慮及甲辰外計在轉瞬間不可以衰病之身旣妨賢路又誤國家三年大典致臨期追悔無及也然幸年來猶有僉都禦史陳薦同心分理卽臣伏枕猶倚代辦今陳薦亦聞訃當歸左右俱缺臣益孤苦臺署日空文案日閣兼會久雪盛寒觸風則嗽喘不止服熱則痰火又增簡方問醫謂衰年人最忌苦勞而貴靜攝臣如諱疾戀位不思謝事引身一旦風燭難保不其枉皇上不棄帷蓋之恩而重微臣不知止足之誚也耶況臺司非養病之區憲務非力疾可辦去一衰病進一壯健去一不足有無之臣遴一所可倚賴之賢不庻幾令臣之責或可稍釋臣之疾或可暫瘳而臣之去亦於國家不爲無益也耶伏乞皇上憐察早渙恩綸允臣歸籍以便調理別選名賢以振風紀臣不勝延頸懇切之至

衰病增劇懇乞聖恩早允歸籍疏﹝壬寅十二月﹞

臣近三具疏以衰病懇乞天聽俱未蒙允臣竊自念鄙俚之詞不足陳悃愚昧之情不足動天繇臣人微望輕𨿽至衰殘委頓不得已以骸骨請而亦不可遂也臣但自愧自尢念臣通籍三十八年曆官十有八任𨿽鐵石未有不穿且碎者而敢自諱以爲不衰臣之心跳耳鳴脇痛膈痞人𨿽不及見而須髮盡皤肌膚全消皮骨僅存之狀有不可得而掩者人孰不見亦孰不駭而敢自諱以爲不病大略臣之衰如頺波東逝不可復西臣之病如敗葉遭風不可復榮所仰賴者皇上用臣於未衰未病之前固春夏生長弘恩也放臣於旣衰旣病之後亦秋冬收藏之完澤也臣有此萬不獲已之情不得不再瀆於君父之前伏乞皇上憐允使臣早遂生還臣曷勝仰戴激切之至奉聖旨卿前疏求去朕已有旨眷畱如何又頻章固請非人臣急公之義宜善加調理稍可卽出供職毋得再有陳辭吏部知道

衰病難瘳五懇聖恩早允歸籍疏﹝士寅十二月﹞

臣頃屢乞骸骨未蒙諭允仰戴皇上俯憐老馬不遽棄之田野又念臣一家四世蒙恩臣一身竊祿三朝四蒙皇上拔於廢棄卽捐糜難報萬一寧忍數瀆天聽以求必退顧臣衰病之實已詳屢疏近乂兩目昏花不辧文書細字臣亦粗通醫藥再與醫官朱宗吉等議投藥餌頻試不效反增他癥益信衰朽非藥力可扶猶之燭然委之風所立見消滅移之靜室尙可徐盡況臣又垂燼之燭耳卽移靜室能延幾時若懼瀆主之擾托戀闕之名以難保之軀妨賢者之路爲竊位之計則臣眞無恥無識不忠不義之尢矣臣有此萬不可愈之病萬不可已之情不得不更懇瀆於君父之前伏乞皇上垂憐早頒綸音卽放臣歸以便調理臣曷勝廹切瞻仰之至

久病曠職六懇聖恩賜允歸籍疏﹝癸卯正月﹞

臣自去歲十一月以至歲終屢疏衰病之實上瀆天聽俱未蒙允仰戴皇上俯憐犬馬舊勞不卽棄置臣非艸木能不感激私自籌度圖所以畢竭餘力上副宸衷若倍加調理或可仍出就列乃今習靜服藥又將一月前者屢遇節慶以兩目紅腫𨿽於臣寓焚香祝延聖壽而方寸踧踖有萬萬不能安者以是火益上炎目益欲盲又會臣院副僉二都禦史一時俱缺不得已於臣寓閉目勉彊簽判公移往往失格且致風紀森嚴之地將三月無一入院振揚之人皆繇臣不早退讓所致臣惶悚益甚疾勢益增諸臣有就臣寓親見臣之目病知臣之心跳形枯非一時可瘳者若不及今力懇於君父之前恐目前陽气盡泄肝木日盛將令臣之目益不可醫臣之心火益不可降昔有因心蕩而知其不永者臣今安敢更諱而不重首邱之思又安敢虛據臺衘而不爲風紀得人之計伏乞皇上垂憐臣病實非矯餙蚤渙綸音準臣回籍調理以延殘喘勑下吏部推舉名賢以代並查列原推堪任副僉二都禦史諸臣姓名上請欽點令其到任佐理庻臺綱不致盡費而臣罪亦可少逭矣

久病遵例陳情七懇聖恩賜允歸籍並乞允辭印俸疏﹝癸卯二月﹞

臣屢疏衰病上瀆天聽俱蒙皇上垂憐不卽棄置臣感戴渥恩竊恨目益昏花心猶揺曵不卽稍痊以效犬馬臣之數也末可柰何念自去冬十一月初一日注籍至今月初一日已滿三月例應住止俸薪臣曷敢違再念本院印務關系國紀副僉兩缺代署無人臣於此有曠官塞賢路之羞又有皮盡毛安附之懼不得不冒煩瀆再瀝懇於君父之前伏乞皇上憐臣病久情郁準臣回籍以便調理勑下該部推舉名賢以代或先擬部臣一員兼攝院事將臣俸薪照例扣日住止並查列原推堪任副僉二都禦史諸臣姓名上請欽點令各到任管事庻臺綱不致盡廢而臣心亦可少安矣

病曠日久濫冒非宜乞允歸籍並允辭印俸疏﹝癸卯二月﹞

臣頃懇辭印俸上瀆天聽蒙皇上不卽垂允臣仰戴皇上俯憐老馬或識故途姑令伏櫪以肉余骨臣夙荷三朝如天之澤豈無一念戀主之懷念國家舊例凡大小諸臣患病三月必辭俸薪固所以別授事詔祿之典亦欲使抱疾杜門者不得貪昧竊據以成亷讓之風二百年來未之攺也況臣痊可無期曠廢更久臺務實難臥理代署不可無人故不得不更冒煩瀆之罪以瀝請於君父之前伏乞皇上垂憐準臣回籍以便調理勑下該部推舉名賢以代先擬部臣兼攝院事將臣俸薪照例以本月初一日住止並查列原推堪任副僉二都禦史諸臣姓名上請欽點令各到任管事庻臺綱不致盡廢而臣罪亦可少逭矣

久病曠職懇乞聖明俯允歸籍並乞允辭印俸疏﹝癸卯三月﹞

臣頃遵例兩辭印俸乞歸俱蒙皇上不卽憐允臣仰荷聖恩又念代署無人院事不宜久閣不得不力疾蒿目彊爲宣逹然空署已肆閱月矣以彈壓庻僚之司令一五日京兆之身姑取事不盡廢謂風紀何蓋臣以堂官糾禦史不能免其反噬數自循省𨿽無病或病而卽愈亦不宜厚顏復入公署以辱朝廷設官肅僚之體況臣病日益增劇目日益赤腫先後與臣患病如禮部尙書馮琦已卒臣年視琦尢長十有八歲若不懇乞速歸則亦琦之續耳欲正首邱難矣伏乞皇上垂憐準臣回籍勑下該部推舉有望以代先擬部臣攝印將臣俸薪照例以二月初一日住止並查列原推堪任副僉二都禦史諸臣職名上請欽點令各到任管事庻臺綱猶可復振而臣罪亦可少逭矣

病劇難痊十懇聖明俯允歸籍疏﹝癸卯三月﹞

臣屢以久病乞歸並遵例辭印辭俸俱蒙皇上未允臣仰感聖恩豈不如犬馬戀主又值副僉兩缺苟可力疾而出何惜捐糜念都察院何地朝廷風紀之地也都禦史何官朝廷風紀之官也諱病戀官則辱已又辱朝廷因病去官則𨿽未必全已實可望皇上別簡更新而全國家維風振紀之體蓋臣之力不能舉職者已知自懼自愧而又心日益揺曵如旌目日益昏花若盲近感尙書馮琦侍郎敖文禎之變益知延風燭之計盡而正首邱之望難人情廹則呼天疾亟則呼父母皇上臣之天也父母也故再瀝廹切之情以瀆天聽伏乞皇上垂憐準臣回籍調理勑下該部推舉有望以代或先擬部臣攝院將臣俸薪照例以二月初一日住止並查列原推副僉二都禦史諸臣職名上請欽點令各到任管事庻臺綱不致久廢而臣罪亦可少逭矣

病廢曠官日久十一懇祈聖恩憐允歸籍疏﹝癸卯四月﹞

臣屢乞骸骨並遵例辭印辭俸未蒙皇上賜允臣仰感聖恩懼瀆天聽彊自倍攝冀仍勉出以畢犬馬未盡之力今自前月陳乞以來已踰三旬延醫簡方日投二三劑不意目赤腫愈甚心揺曵愈急揺曵之苦𨿽難以示人赤腫之狀實人所共見蓋衰病之人非藥力可回如木已枯剝落或有遲速而未有竟不剝落者臣已心安之惟是一息尙存不能不抱曠官之懼況官以風紀爲名可使歷三時經半載無復振刷整飭之期實以臣不速觧任之故也臣罪何辭而心何安與其職日益廢而生日益促使官與人兩病不如罷旦暮之人以重紀綱之任使人不爲官病而官亦不因人廢臣縱去而卽塡溝壑庻幾代臣早一日有人則早一日有更新之望也故再披瀝於君父之前伏乞皇上垂憐準臣回籍調理以延殘喘或正首邱庻臺綱不致久廢而臣罪亦可少逭矣

久病曠廢十二懇祈聖恩憐允歸田疏﹝癸卯五月﹞

臣屢乞骸骨未蒙皇上賜允臣仰感聖恩素以分義自朂安敢不冀苟延力疾以圖補報萬一惟念臣以桑楡已暮之景又當心目交病之時今卽蒙恩而歸能保林泉可免速化實恨狼狽之狀旣難復振而以臣一人之故使臺憲風紀之司曆六七月虛無人焉安望澄淸安望國脈不病誰承人乏甘心腆顏而借戀主之名以成持祿之態臣實羞且懼焉臣不懼衰謝懼臺臣失職使綱紀陵替自臣始也臣去則陵替於前者或免陵替於後不去則失職之中又失職矣故不能不懼然幸聖明燭照於上縱不爲臣計而必爲朝廷之法紀計也故再控此衷曲以瀆天聽伏乞皇上垂憐準臣回籍調理以延殘喘或正首邱庻臺綱不致久廢而臣懼亦可少釋矣

久病久曠十三懇祈聖恩憐準觧任疏﹝癸卯六月﹞

臣惟國家所恃以風勵中外者法度也藉各禦史以司澄淸藉都禦史以司振飭如网有紀而又有綱縱各禦史得人而非有望及無病者爲都禦史亦難齊一眾志而使法令必行臣病七閱月矣近心益如鹿撞目益如霧翳而又兩耳時如蚊聚時如雷轟甚則如火烘烈有聲而出此豈久於人世者而猶責之伏枕力疾苟承缺乏姑無廢內外公移而止以待病日入膏育如諸臣之以匶歸亦臣子委質宜然然遲一日則曠廢一日國家紀綱之謂何而可令其曠廢徒滋之懼而益其疾又以塞賢路而使南北朝野之賢於臣少於臣而無病者又日嘆馮唐之老而積汲黯之薪且將誤目前大計尢臣之所大懼也臣有此廹切不容已之情安敢不瀝血以陳而無言待斃以處於此伏乞皇上垂憐蚤觧臣任使速回籍以正首邱庻風紀不致久廢倘臣因謝事可以苟延殘喘則臣不死之日皆皇上再造之恩而臣犬馬未盡之誠將效衘結之報於異世矣

久病久曠十四懇祈聖恩憐準觧任疏﹝癸卯六月﹞

臣久蒙皇上如天之恩𨿽衰病猶不卽擯斥𨿽以廢紀綱誤大計請猶不卽憐允臣於此宜如犬馬戀主以報皇上深恩惟臣之言衰病者私也言廢紀綱誤大計者公也臣子在官沒身爲榮不可言私使在官而少有補禆不至於廢不至於誤亦不可言私今所廢者紀綱將誤者大計而大計期又廹矣縱及今更置猶宜就近恐逺者未必卽至終歸於誤是臣不早力請之故也罪將何贖然在今日則猶可及也臣爲此萬分惶悚毎艸疏輙汗下魂飛故不敢不冒煩數之罪再瀆天聽伏乞皇上垂憐蚤觧臣任使速回籍以正首邱庻紀綱不致終廢大計可免竟誤倘臣因謝事可以苟延殘喘則臣不死之日皆皇上再造之恩而臣犬馬未盡之誠將效衘結之報於異世矣

久病久曠十五懇祈聖恩憐準觧任疏﹝癸卯七月﹞

臣頃十四疏以衰病懇請皇上憐允歸籍恐誤大計蒙聖旨都察院綱紀百司堂上缺官憲務孰舉卿久調攝安痊豈得頻章求去宜卽出視事不必再辭吏部知道欽此欽遵臣待命七月忽奉溫綸如馬已老而猶給之芻菽艸已枯而猶潤以雨露臣卽景廹桑楡病廹狼狽何忍復懷歸志不委此身於官惟念當此踰六望七之年火動心跳已十年今又日甚目昏霧翳已二年今又日甚更醫試劑無一可效實臣受福太過晚命乖蹇一至於此前懼將誤大計非故誑言臣自審自量卽尋常公移且簡閱之難況欲合各省直數千里外數千萬人之妍者媸者一一評品令佐吏部而求去畱之當以風吏治必不能矣今期已廹萬一臨時臣力不能彊病不能起於其時不得不擇人以代是人已渇而方掘井已溺而方覓舟其能及乎罪將誰諉臣是以再三惶悚再三籌度與其誤事於後不如懇請於今伏乞皇上垂憐準臣回籍調理庻紀綱不致終廢大計可免竟誤倘臣因謝事可以苟延殘喘則臣不死之日皆皇上再造之恩而犬馬未盡之誠將效衘結之報於異世矣

病篤難更彊支十六懇祈聖恩憐準歸籍疏﹝癸卯八月﹞

臣頃十五疏以病曠懇請皇上憐允觧任蒙聖旨憲務久虛前諭卿卽出視事勿得再辭如何又有此奏宜遵承勉出不必復以疾辭吏部知道欽此欽遵臣聞命感泣念聖恩如天之髙如地之厚生平旣蒙鴻造有疾更荷春涵𨿽匍匐而出實臣之心𨿽捐糜以圖亦臣之願惟臣自六月初旬以來前疾未愈又感風寒徧身如火不得不用觧散之劑旣觧皮疏裏虛汗下不止者旬餘以致頭眩气餒舉足欲倒又不得不用補益之劑旣補火益上炎目益昏花蓋衰殘之人觧之不可補之亦不可屢延醫官朱宗吉髙崇孝屢投劑不效皆謂必謝事靜攝方可少延臣不意福薄災深竟狼狽至此矧臣衙門關系紀綱最重若以病勢阽危之軀乘衙門匱乏之秋爲腆顏尸位之計而不顧憲體之有損與否不求亟卸重任豈惟生還難望實爲風紀之羞殊甚伏乞皇上垂憐準臣回籍調理庻紀綱不致終廢倘臣因謝事可以苟延殘喘則臣不死之日皆皇上再造之恩而犬馬未盡之誠將效衘結之報於異世矣奉聖旨卿秉憲肅紀輿望所歸調攝已痊豈得固求謝事宜卽出供職不準辭吏部知道

屢奉聖諭惶悚不寧久苦劇疾調理不效懇乞聖恩憐允休致以便生還疏﹝總憲﹞

臣頃乞骸伏蒙聖旨紀綱重地朕眷畱老成未嘗不切屢疏乞歸殊負朕意副僉二都禦史自當朕簡用卿旣求去何又瀆請市恩還遵屢疏卽出供職吏部知道欽此欽遵臣跪誦綸音且感且泣不但自願畢此餘力以報且當倡率庻僚力戒市恩以效矢公爲國大義故自聞命以來倍醫力調以冀稍痊卽出柰自省自愧昏憒無倫卽一二引躬之疏尙多錯謬況風紀之責有萬分難於此者安望稱職連夜不眠數思數恐火益日炎頭日益暈目日益赤腫欲疏請則深懼復負聖恩欲輿疾而彊朝參力疾而彊治簿書則又犯瀕死不知止足之戒且誤臺紀而損國體又臣之所大懼也兩念交橫不得於心又復心口自度與其誤臺紀損國體致大臣中有瀕死不知止足之人不如仍吐眞情自哀懇於君父之前猶可望天顏開霽施雨露於將枯之艸木也伏乞皇上矜憐允臣休致使遂生還臣感皇上始終成全之恩生當歌詠太平死當衘結無已臣不勝懇切祈望之至奉聖旨臺佐缺人考察諮訪勢期廹近卿屢疏求退俱已眷畱如何又有此奏遵旨卽出供職勿得再辭吏部知道

奏爲病劇目昏十八懇祈聖明憐允歸籍以息風波以全風紀疏﹝癸卯七月﹞

臣頃爲科臣鍾兆斗指摘內稱輦轂之下曲直尙淆臣於夲月十二日具疏懇祈皇上放歸又不得不詳臣所以先糾於永淸未盡言其貪狀爲存言官之體今欲別曲直而核是非之實則十餘萬之贓不可不嚴提括贖文卷以正法紀迄今候命未蒙皇上允行竊念風憲何地豈有疾所能臥治都禦史與禦史相臨何體參一禦史竟不能動而爲其侮爲其多方揺惑以爲復原官之計臣於斯時𨿽無病亦當避其鋒而退況臣病已深目已將盲火炎心跳欲出諸口更醫投劑毫無效而證隨投隨增臣竊自危以得入函谷關爲幸而先是諸臣仍有以悻悻責臣者臣猶苦之今鍾兆斗慮及大計非臣一人徒寄空名所能秉衡正與臣所苦所不敢當之初意合是臣生還而得正首邱之幸也惟是臣去之後萬一臣之前言竟不蒙采納則二百餘年之紀綱法度自今日廢昔人不患身病而患脈病不患國家不治而患無紀綱良有以也不可爲今日嘅也耶蓋臣初意欲合四海九州島之英賢以效共惟帝臣之願而竟不能欲如大易之渙小羣以成大羣噬嗑之嚙其間以爲合而亦不能以孔孟自反自責之言勸勉素所相信以爲銷融挽回之計𨿽幸相信而欲他人信亦不能而會病不可醫人言又不能免則臣之力竭臣之情苦始則但憂臣職未盡今則不能不憂生而恐首邱終難正耳伏乞皇上矜憐早放臣歸以便調理而免於風浪之險再乞皇上爲國總攬乾剛簡臣十二日前疏勑下吏部法司施行庻是非不致終淆而風紀亦可復振矣

病勢阽危十九懇乞聖恩憐允歸籍以冀萬一生還疏﹝癸卯八月﹞

臣近十八具疏以病懇瀆天聽俱未蒙允臣感聖恩如天𨿽人言再至猶有不忍去之心惟是臣先患心跳目痛今其目日益赤腫諸臣有就臣榻而見者非可假也近又於二十四日因起稍早感冒風寒致徧身發熱如火迄今臥牀不能飲食者五日矣令醫診脈云數動止醫書最忌脈病臣脈病矣風燭之滅冬葉之落可立而待此身不保安敢毫有他冀若必待死而令以襯歸亦皇上之所矜也故倚枕不能成文以狼狽之狀直陳於君父之前伏乞皇上憐允使臣早歸萬一得正首邱卽皇上始終成全之恩也曷勝仰戴激切之至

久病屢犯屢篤二十懇乞聖恩憐允歸籍疏﹝癸卯九月﹞

臣近十九具疏乞骸未蒙皇上允放臣感戴聖恩如雨露不遺衰艸朽木𨿽狼狽猶當力疾彊出曷忍數言去惟是各衙門事有煩簡職有閒劇簡而閒𨿽有疾不難臥治煩而劇𨿽無疾猶恐不稱都察院何地目前激揚甄別有萬萬不可艸率而姑了事者臣之壯也無病也尙不如人今衰矣病矣自審不能辦此久矣近於七月二十四日感冒風寒幾不能生調理旬餘稍起牀褥又於今月十二日內外兩感益難調理補則頭增眩暈宣則气日消耗如風燭而人復撲之冬葉而霜復催之自保不暇遑卹其它若不自揣而仍畏煩瀆之擾彊據憲職至拾越月致使衙門鞠爲茂艸紀綱幾於盡廢將謂臣不力求去而罪何以委臣有此不得已求正首邱之私又有此不得已恐誤風紀之慮故不得不哀懇於君父之前伏乞皇上憐允使臣早遂生還因免盡廢風紀臣感皇上始終成全之恩當永永無已再乞皇上將臣本院印信先委部臣一員兼管容臣調理數日登途勑下吏部查原推副僉二都禦史列名上請欽點各一員使速到任風紀幸甚

奏爲乞恩辭免特陟以安愚分疏﹝甲辰四月﹞

頃吏部以臣二品六年考滿復職題請加恩仰奉聖旨溫紀資深勞多特加太子太保給與應得誥命欽此臣聞命自天措躬無地伏念臣行能淺薄才識疏庸猥荷聖明誤蒙拔擢前叨南省已濫鴻私玆總臺綱尢慚蚊負忽再考績幸免黜幽臣方重自兢惶勉圖驅策詎意帝心之簡注更蒙錫命之駢臨寵以資深勞多之褒加以春宮太保之陟恩頒曠典遇際非常臣惟綸音貤累世之親不能不感且喜又揣分量有踰涯之驟不能不懼且慚蓋皇上以不測之恩爲振紀作忠之勸而臣愚將何修以報玆折足覆餗之虞此臣所以不得不懇切控辭以仰瀆於君父者也伏望皇上鑑臣知足之心矜臣在得之戒收還成渙容守舊衘庻不致有維鵜之譏而亦可免負乘之辱矣奉聖旨卿端肅精敏積有年勞加秩已有成命宜承恩眷不準辭吏部知道

天心仁愛有加聖諭虔誠特至懇乞幹斷亟圖急務以保泰運疏﹝總憲﹞

頃聞雷火焚毀長陵明樓不勝驚懼旋奉聖旨有誓修實政之語仰見我皇上痛栗精誠視前此遇災而修省者萬分倍切蓋緣先是日食地震山裂河竭與夫宮殿陵社樹木之災已惕於心今又災及於定鼎創始之陵視往歲孝陵之火皇陵之冰雹風雷尢爲廹切而與皇陵又同五月二十三日尢可駭異是天心無日不厚望我皇上轉移故昭示頻數無已如父母之訓愛子我皇上一聞此災遂翻然震警求所爲消弭者至以誓爲言此其一念已上通於天不啻桑林之禱輪臺之悔而災未有不可弭者臣等叨列憲司責在獻納若猶贊襄不力有所見聞不速上聞是負皇上亦負天而竊計目前所最應停而不可姑待者莫如礦稅蓋礦稅之初興也夲爲大工未成不忍加派爲不得已權宜之計耳未幾卽奉不日停止之旨蓋皇上亦已知不可久謂操縱繇我果變生直操之耳豈期聖心不忍加派乃其貽害萬倍加派竊恐事機一過𨿽欲操之無及假使礦稅果有禆於工作臣等猶爲司空計左而況工作原不賴此且始猶開采繼則民力竭包陪矣始則中使稱快致正稅耗減而司農司空之計窘繼則中使之計亦窘而復駕漏稅漏礦之說以漁獵無辜者又將盡非相率斃人則人恨不卽斃之耳而瓦觧之勢成矣當此之時上度天意下度民情中度內使之恣橫悔之則已晚而停之猶恐後矣若猶泄泄謂諸臣言害而害未卽至言亂而亂未卽成是必待變生而後操之也變生而操是猶肉垂斃之骨而生未可必變未生而操是眞畏未忘予之天而怒猶可觧不然何昔商髙宗一畏民碞而卽消雊雉之災周宣王一憂民瘼而卽回彗星之變我皇上又何一步禱而時雨大澍一建元良而日和星輝一發善念而聖躬卽汗卽康寧我皇上試取前日事與今日黙思並觀然則天人之相通與否不待臣等之言之畢而憬然警悟軫念首陵大變必非偶然先收礦稅官役以觧閭閻之困再勑該部祭告郊廟各陳職掌或舉朝講之禮或補中外之員或釋囹圄久系而止不急之工或諭大小臣工各遵徳意而實心供職毋襲修省虛文則上下交警而天變可弭宗社靈長之慶在皇上一感格之耳臣等無任隕越待命之至

國禍日亟天聽日髙謹合疏力懇銷弭疏

臣等聞之子莫不願其父之慈故不辭斥撻以進規臣莫不願其君之聖故不避刀鋸以極諫夫豈不知斥撻之足羞刀鋸之可懼誠見夫君親失道而家與天下隨之身亦隨之有大不忍於坐視者廹其衷也邇來災變日甚一日大小臣工章數上而皇上槪置之或取無礙吾欲者間行一二使前日誓修實政之言盡虛臣等亦知煩數無益乃猶瀝膽披肝刺刺不休又豈好爲是激聒以速皇上厭惡念臣等世受國恩視皇上如父母未有諌父母不從而遂已者自古帝王之有天下非爲可恣睢爲也謂天下安則海內受太平之福而已亦永有令名延及後世不安則萬姓有亂離之苦而已亦先受其難誰與共保富貴爲子孫利況今天下乃太祖百創艱難列聖憂勤惕厲以貽皇上今才傳二百年餘祚尙未久也頓令天意人心怨怒交結皇上猶泛泛悠悠恬不爲怪卽皇上等天下於鴻毛柰何以祖宗累世之創垂而坐隳於一旦也何忍不言易曰履霜堅冰至防其漸也夫漸猶當防況今礦稅之徒始猶橫徵橫斂今且彊搶彊刼始猶殺人死人而撫按不敢問今殺於人死於人撫按與中涓懼其激而禍益大也亦不敢問中涓奉皇上之命而出儼然一使臣也薄海內外方側目欲剚刅其腹以圖一逞而甘心焉必待甘心則國事去而不可爲矣京城水災且蒙賑卹各省直數千萬里之民在水火者特皇上未之見耳若因見不見而恩有及不及則民之陷溺何時已而不知此堂下之澤卽可以克當天心否又何忍不言天下大勢如人之身身有一節壅則身病天下有一事之壅則天下病今處處缺官處處有遺逸之嘆事事掣肘事事無整頓之期蓋腹心肢體無一不病𨿽倉公扁鵲不知能治否而但仰屋竊嘆付之無可柰何是臣等不能匡救不能積誠以動皇上所致其罪大矣又何忍不言昔鄒衍盡忠事燕惠王爲左右譛而系之五月爲之飛霜今在獄諸臣非拮據勤勞爲皇上盡忠者哉祗信橫璫私訐而禁錮囹圄累年覆盆吁天慟地經月宿雨上漏下濕至詔獄不能容奚但一衍又何怪天雨之淚涕致淹沒之害徧畿郡且異雹異風及於漢兗陵災城陷大駭觀聽又何忍不言古惟宋神宗君臣謂天變不足畏人言不足卹祖宗不足法而靑苗手實所斂猶藉以充軍國之用乃竟釀禍宋室以利端一開而呂惠卿童貫軰中外小人引類接踵以中人主之欲以至於亡而今不可寒心耶況天已明示而警之矣明示而警愛予之天也若不知警而轉爲忘予之天一旦禍起卽罄內藏以求撲滅其能及乎又何忍不言自昔君天下者貴執極皇上視諸臣章疏無一當者而獨力執所見然執極不變則爲聖爲明不然則爲執迷今我皇上所執者極耶迷耶試一垂思當不俟臣等之言之畢而燭照之矣臣等靦顏爲中外臣民交責又何忍不言凡此非燭之難非克之難在皇上一念轉移間耳能悟而轉移則太平立復而遺國家無窮之福如仍執而不轉移則瓦觧立至而成國家無窮之禍其致福也惟皇上其致禍也亦惟皇上皇上又何牽何制而憚不爲欲待何時臣等亦知言之輕矣然寧自處於輕而不忍坐視天人之輕皇上亦知皇上聽之怒矣然寧皇上之怒臣等而不忍坐視天人之怒皇上實以休戚安危上下共之有大不忍者廹其衷也臣等又聞治病者緩則治本急則治標今天下之病已在喘息呼吸之間急甚矣臣等無奇方祕訣以治標之說進惟皇上米擇而奮幹斷行之或者其有瘳乎伏願皇上亟亟攺圖自爲宗社計而無以泛常忽之幸甚

慶典舉行在卽侍從憲臣乏人懇祈聖明裁酌點用以光大典疏﹝總憲﹞

臣等竊惟國家之典莫大於冊立重國夲也亦莫大於分封重天潢也自古逮今上下數千年二典並行茂膺全福者寥寥實皇上念皇長子體貎充實皇諸子年齡漸長獨裁獨斷明旨渙頒冊立分封一時肇舉無論在廷臣工躬逄其盛者咸喁喁手額大聖人之作爲眞出尋常萬萬卽薄海中外愚夫愚婦白叟黃童亦誰不慶主器之有人藩屏之眾建歡欣踴躍更祝願我皇上萬壽無疆實億萬人如一口也竊窺皇上年來凝神大典時勑內外執事官員卽一物一儀必勰勰焉愼重至詳至備臣等叨列法臺仰承聖意凡有事關典禮儀難缺略者亦安敢不殫心稽考期佐萬一備查大明會典及風憲事宜諸書內開冊立東宮傳制糾儀禦史殿上四員丹墀十二員奉天午門外各二員班次人數載在舊章總之非二十其人不可而隨班拜舞者不與焉目今臺臣落落不過數人湊東缺西顧左失右萬萬不足分派又未可知各差別務姑令兼攝代庖且逆想是日也冠裳簮紱充牣龍墀獨令是豸冠鐵面糾繩肅儀之臣缺而不備倘其間有失儀不恪法當究問者誰其彈究當此大禮需人正值各官待次蓋行取諸臣從數千里而來已三年已考有定序矣與其責效於後不若使其觀光於今仰思皇上前此之不點用非故置之良有待也而今其時矣臣等謬膺總憲職掌攸關故不得不再三疏請伏望皇上俯簡臣等部院考過應授禦史及南北科臣酌量點除以充目前侍從且備後日差委大典幸甚臣等幸甚

恭陳愼刑始末伏乞聖明鑑察以重刑辟疏

臣等三法司近奉旨會問徐州妖犯趙一平等卽於九月二十一日共赴京畿道審問已明具招間忽接浙江撫按劉元霖等奏掲稱問完陳天寵等已將天寵等觧京臣等以爲天寵與趙一平等一事也若到卽對審同招尢便候月餘陳天寵始觧到而先期臣等相議問刑湏恊眾論臣等因念南京三法司會問率自下會問而後堂官會審奏請以故獄成多無後議遂與刑部蕭大亨等共爲從眾會問之疏尋因未奉兪旨又卽約於本月二十七日並陳天寵再審方恨天寵到遲恐系延緩今據禦史李以唐掲稱刑部推諉情繇臣等思前議原自臣衙門始本欲得久練刑名者共成祥刑之典以唐見疏出刑部推諉亦無他意竊懼皇上勵精誰敢推諉萬一蕭大亨等之心迹不能明是臣等始從臾之而後又故諉之也將何顏以見大亨況時事多虞𨿽別衙門事猶當贊成猶當商確若於三法司中反分町畦反自規避正臣等所深戒者除已如期會問具招外其候審具疏始末之槪不敢不直陳於君父之前伏乞聖明俯賜鑑察臣等無任惶悚之至

申嚴舉刺之典以儆官邪以飭吏治疏﹝總憲﹞

臣等竊謂吏治之臧否關民生之休戚查得往時大計以來撫按復命或半年後不刺一有司或一年後不刺一方面比及計期實多掛議𨿽經議處豈偶遺與續縱乎今歲獨浙江眞定各追論一令之前議未定而今方敗露者謂各省直所畱盡循良無一可議誰信之乎竊恐海宇至廣臨民之官至眾賢者固有而不賢者未必不冒似是之名才者固多不才者未必不遺所斥之外𨿽甚稽察猶不能無法外遺姦況可任其姑息以愽長厚之名在昔漢吏稱循良實以綜核之嚴綜核嚴矣而王成猶以僞增蒙賞噫吏治亦難言哉臣等職總風紀切慮閭閻小民日困一日不得不望有司倍加撫摩欲望有司撫摩不得不責撫按倍加嚴核蓋撫按舉刺惟憑藩臬道府藩臬道府豈盡人人可憑或牽愛憎或狥毀譽或慮反噬其大姦巨猾又巧於逄迎工於結納彼藩臬道府一爲所蔽方且倚任不疑揄揚不置爲撫按者將何所據以申三尺哉今何時也考察已逾半載若仍借口前例有舉無刺標榜成風蒙蔽成習彼貪墨之吏又何所顧忌而不剝膏脂充囊槖也故責成撫按當先責成藩臬道府要在首重節愛以訓亷爲先次取才華者苟無守亦棄稽民情之向背定吏治之妍媸有一貪也悉發其枉濫之贓有一酷也直指其刑斃之命設若明知不報比眤不言抑或先自濫取贖鍰責望饋遺則藩臬道府之不職可知也撫按先露章以聞該部必盡法以處使方面大吏咸凜凜知法紀難犯而爲撫按者又豈敢以私心廢公議哉倘蒙勑下臣等行各撫按諸臣嚴訪察於課吏之先不致掛一而漏萬廣咨詢於因任之後恐其易轍而攺弦限以年歲仍兼論劾若有舉無刺容臣等及科道指名參紏庻撫按之法行而藩臬道府不復甘心於欺蔽亦核吏治之一端也臣等又謂舉刺當嚴而撫按之權尢宜重連歲撫臣或官已遷而經年候代或身已病而累月杜門吏固沿爲因循事亦不免廢弛至於禦史一差而攝三四任事是越爼以代庖人一身而制數千里遙𨿽鞭長而不及馬腹卽今在道止七八人外踰二三載巡行不宻體察難周欲其淸吏治以安民生也抑又難矣聖明在上加意元元故撫臣缺必推推則望其必點按臣有差必題題則望其必下此又臣等惓惓跂仰之夙心也惟我皇上俯賜嘉納臣等幸甚天下幸甚

爲衰病懼隳憲紀祈恩憐允歸籍疏﹝甲辰十一月﹞

臣一介艸茅叨蒙三聖作養屢蒙皇上拔擢令總憲司又以再考增秩錫命至一品至四世臣感戴鴻恩非天不足比髙非海不足比深自揣自矢何功何能縱衰殘卽委此質於官猶懼難酬萬分之一何忍言去故自入秋以來𨿽屢感寒屢嘔吐致骨立如柴爲諸臣共見以時方多虞又值九列匱乏之秋一息旣存又何忍言去以是且醫且力疾或掖而入朝或掖而入院傴僂應酬卽中外禦史日有稟白率不能曲狥於下而煩瀆於上猶自觧或可備數循行乃於本月初二日大感寒邪列夤如刺如折𨿽掖之亦不能行因而減食益藥脾日以虛形日以縮往時目翳心揺之證又日以增實臣福量有限如欹器宜平稍增且滿卽傾覆而猶以不可保之身戀不可幸之位爲風紀病尢臣之所大懼也臣爲此日夜心口自忖自語諱病彊畱而無病於風紀猶可言也旣已爲風紀病而仍不忍去則不忍去爲托詞病風紀爲實罪不可言也方今在朝在野無病及賢於臣者何限庻幾臣去有代臣者爲風紀重則臣心亦安臣病或可稍延以歸自今以往臣感戴皇上成全之仁與天地並而衘結之報無已時矣故不得已披瀝以控陳於君父之前伏乞皇上憐臣非矯餙準臣回籍調理庻臺綱不致久隳而臣曠職之罪亦可少逭矣

爲久病屢醫不效懇乞憐允歸籍疏﹝甲辰十一月﹞

臣近以衰病狼狽之實懇恩乞骨未蒙憐允臣感皇上不棄敝屣尢念素沐如天之澤報未萬一自計倍攝倘可少瘳卽彊出視事自初旬以來日藥數劑徧腰敷膏猶未和舒返增嘔吐實臣數十年來所未嘗之苦衰朽值此豈能久於人世又念臣衙門關系國家紀綱如人身血脈臣一身血脈尙不能通況能仰承皇上使國家紀綱之脈流通中外卽今衙門文移俱賴同僚二臣代辦臺司何地而容養病鬼錄且登而仍曠官愈苦愈病愈病愈懼不得不急切哀懇於君父之前伏乞皇上垂憐臣病難望復痊蚤賜矜允歸籍以遂首邱臣一日不死猶扶杖頌禱聖壽於畎畆卽死亦效昔人衘結之報於地下臣不勝懇祈仰望之至

爲病勢日篤臺紀日隳懇祈聖恩憐允歸籍疏﹝甲辰十二月﹞

臣前二疏詳陳臣世受皇上優渥異常之恩甘死於官而有不能彊支不容不去之情俱不蒙恩矜允臣非艸木曷敢數數再瀆天聽恨自注籍以來已月餘理脾敷膏攻之愈急別證愈增迄今腰膂直挺如枯木食減形縮但有皮骨諸臣有就臣寓者無不驚憐曷忽至此蓋衰病之人如秋木易槁安望復榮況計期日廹卽彊有力尙恐難勝如臣今歲正月外計之初臣已委頓擁掖而入吏部咫尺不能登堂比及次日方扶疾抱羞彊完其事人誰不知今縱不卽死而可又扶疾抱羞以與國家多賢豈其無人而姑令一衰病但不大曠廢卽止然曠廢國家二百餘年之紀已極實自今日始又自臣始故臣自懼自揣以爲畱不如去𨿽生亦不如死蓋畱與生有無限難稱之職又有無限不知止足之誚去與死則難稱者有所歸而所誚不知止足者可免也故不得不再披瀝於君父之前伏乞皇上垂憐準臣回籍以延殘喘亟選名賢以司風紀庻臺綱不致久廢而臣罪亦可少逭矣奉聖旨臺務殷繁京察又邇正資老成肅理卿何數請告歸宜卽出供職不準辭吏部知道

京察自陳疏﹝乙巳﹞

準吏部咨該本部題爲遵舊例嚴考察以勵庻官事內開兩京官員六年一次考察四品以上及翰林院學士例該自陳其各衙門堂上五品及所屬五品以下等官合照節年事例本部會同都察院並該衙門堂上官考察分別奏請定奪其考察日期或於二月初二日或於正月二十八日等因奉聖旨京察著於本月二十八日行欽此欽遵備咨到院臣例當自陳伏念臣品望碌庸器能窳陋久叨烏府愧振紀之未能再冒宮衘益負乘之是懼將責人而恕已豈容承乏之時旣多病而且衰正合投閒之例𨿽時廹不宜推諉恐鑑塵難別妍媸深惟當局則暗旁觀則明矧久當局不知止足暗其能免又惟徳則無有怨將誰任矧久任怨無俾勸懲任亦奚爲故臣前此屢陳正爲今日倘蒙就近速簡猶可得人臣有此積歉積懼之懷不得不爲乞身乞代之懇伏乞皇上預愼玆典先罷臣官別選重臣以充斯任庻庸劣無濫竽之誚而去畱免嘉糓之傷矣奉聖旨卿總憲有年公淸端肅宜益用心評汰眾僚以飭風紀不準辭吏部知道

衰病不職懇乞聖恩速賜罷歸疏

臣年衰形耗近又腰膂硬痛不能屈伸念臣累世受皇上如天之澤𨿽捐軀難報萬一𨿽卽化爲異物猶當結艸衘環以報安敢言去又安敢遇事不任眞任怨忽睹科臣錢夣臯攻臣疏詞不勝驚悚蓋自正月以來屢借楚事爲自全爲報復計耳臣惟當懇求觧任不必嘵嘵置喙第疏中有附下罔上等語非臣子所忍萌者不可不略陳以白孤危之心臣之能附人否必蒙皇上洞照果欲附人而乃附一退居侍郎郭正域將何爲逆宗所犯上不知有君父所戕巡撫趙可懷又臣之莫逆同年也不念君父不憐可懷之死於非命而以正域之故欲輕拯不道之宗犯臣豈喪良心而倒行至此今法已正原系刑部主稿有加重語視撫按原奏未減分毫已奉皇上天威獨斷提入重犯一名極快輿情見聖明亦不以撫按原奏爲太輕而會議時諸臣言當依原奏者甚多故三法司虛心從眾今於事定之後追而歸責於臣爲枉上臣何敢當其無議單則諸臣以該省罪案旣定單多不便入招耳會推撫臣臣始終言梁雲龍可用且謂巧遲不如拙速或諸臣盡聞之臣自議楚事無一字執楚王爲假有文案在禮部不可信而信無稽之口語將何語不可信耶楊應文之議覆鍾兆斗之外轉塗宗浚之使楚皆非臣職掌而夢臯則宗浚之門人也何忍加以定謀之名非詳問臣且不知其隠語爲誰而以意逆加於臣則如夢中語矣臣極孤極危而夢臯口口以黨字加臣恐所欲陷者尙有人臣寧速去不願當聖明在禦而將有昔人一网打盡之計致遺禍無已時也臣今年廹七十衰殘已極人皆見之自甲辰外察幾不能與今歲內察幾不能起人皆知之今又被人力攻臣竊自愧自懼上負皇上數十年寵顧隆恩實臣望輕行薄口拙言多所致安敢尢人若不卽去恐難望其生還臣有此苦情不得不瀝血懇祈於君父之前除痛自罪責伏候嚴命不敢與議善後事外伏乞皇上垂憐速罷臣歸籍庻首邱之願可遂而風紀重地亦不致有忝竊之辱矣

再乞休致疏﹝乙巳四月﹞

臣頃因科臣錢夣臯以楚事中臣疏懇觧任候命旬餘不宜急急陳瀆惟以孤苦之迹久在戈矛之中不但憂讒而且畏禍𨿽抱戀主恩不忍去之心而時則不可不去念臣管南北中外考察已五次經考科道以十計各司以百計各直省大小官以千計而更有處以貪酷不謹罷軟者皆奉皇上之嚴命采眾人之公議以完大典耳若人人效尢修怨則臣一身不足爲眾射之的然射止於臣如去一鴻毛不足慮也壊國家二百餘年懲勸之典啟將來被考反噬之風使後之管考察者以臣爲戒𨿽有大姦大惡不敢動自今日始可慮也然又皆自臣始皆以臣不去之故若臣今仍不去萬一中以楚事不得或別尋一題目而巧中以奇禍比其時恐慈母亦不能不投杼臣𨿽甘之謂國體何惟速去則紀綱之弛於前者猶可復整於後諸臣之气平法紀淸嚴之地少一畨闘機卽增一畨美景全在臣一去耳臣連年衰病侵尋乞身之疏已二十餘不蒙聖恩矜允自今歲三月望後𨿽腰膂痛極杜門調攝將一月而口仍不敢言去今火炎痰熾前疾愈增又以總憲之臣而被人攻是臣正首邱之會也伏乞皇上憐臣求去非爲自便蚤渙綸音準臣休致以延殘喘庻國體不致大傷而臣懼少釋亦得以遂歸骨之願矣

人言再至義難姑畱三乞聖恩早賜罷斥以杜禍端疏

臣近因科臣錢夣臯參論兩乞休致候命間又聞科臣鍾兆斗亦有疏攻臣祕不發抄者久之近始有抄明臣當日呼名云當外轉此飛語也卽有之亦部院評論官材常事豈以超升伍級之藩參爲陷人地遽深信大恨橫詆臣爲受賄爲専擅爲蒙蔽臣自反果如所言能自掩覆能逃法网今惟知力求皇上罷斥聽公論於萬耳萬目而已何容一一與辧但念臣守拙肆十餘年果不肖何至受賄兆斗果平心爲國忠計言再及臣臣卽引退何至肆辱劉際炎系二品官生兩任四年方升署都事視徑選府都事者何如火房魏勛之父魏良佐之免役也原奉聖旨何待臣力黃曰謹張希仲趙思職皆經臣考察因梧曽考平常又謂升非所宜又考不謹受其賄者肯如是否臣陜西甲科最少京察自李應策外有李賦秀外察有知縣杜和中張綸音非甲科耶臣言梁雲龍可用閣部九卿科道盡聞而仍以爲蒙蔽豈心知之而謂非此不足動皇上耶凡此皆有案冊及大庭廣眾所不能掩者尙舉而盡反之以爲臣罪然則甘心蒙蔽者誰耶人臣最忌専擅各部自有職掌範大淳果應重辟而得以臣言免乎今查大淳𨿽十金之債不能償而安得有五百金行賄趙彥得推巡撫蓋尙書蕭大亨舊督宣大知其才爲宣府計耳何以賄爲陳緯未升之前臣若有一言於兵部堂屬而今復彊餙以爲未言亦難以見兵部堂屬之面矣臣弟溫編賢不肖難逃公論任定州遊撃數月耳先三月已告病軍士畱之不得乃槪以武弁惡詈臣男溫予知頗知砥礪遐邇共聞今亦波及朱騰擢與臣無親其任遼東爲創火攻圖省兵餉果爲地方害議斥何難而臣乃倚之通關節耶通判劉三畏京師人皆知其淸苦臣重之延以教子今其家猶不免於饑寒而忍目爲過付人耶其餘各衙門所共知及無蹤影之張三峯王學禮皆無庸臣喋喋惟云臣六年考滿不宜驟進宮衘實臣所極不安於心者臣初不意吏部覆請致蒙皇上特恩偶加於臣臣至今日抱負乘之羞而思循墻之避誠念受恩愈重圖報愈難𨿽微兆斗言臣已久謂忝竊已過止足宜知況兆斗一聞外轉卽攻臣不遺餘力且毒且祕若含沙若剚刅然而其計將不知所終者臣不速去禍立至矣豈但靦顏以桑楡之年值犬馬之病今日卽去亦非勇退必待陷而墜之深淵不辱風紀而爲廟堂羞也耶臣有此不得不憂不得不畏之懷故不卹煩瀆再控陳於君父之前伏乞皇上大奮幹斷速罷臣職以息傾陷之鋒庻臣正首邱之願可遂自此以往臣感戴皇上生成之恩與天地等生與野老歌詠聖澤沒爲異物效衘結之報無已時矣臣不勝惶悚待命之至

四乞罷斥疏﹝乙巳四月﹞

臣頃數被人言三乞骸骨仰候綸音允歸者將一月矣念臣衰病乞歸之懇自前歲已然非但今日今日叢怨招尢之苦旣廹人言與尋常知止者不同若人言之而猶戀位是謂辱身以總憲之臣被人言而猶靦顏是謂辱國有此貳辱豈可濡滯其行況臣衰病如燭將燼而風復撼之迄今腰膂不仁形神盡縮恐臺務日益叢挫而臣無復生還之望矣故再披瀝上請伏乞皇上察臣情非虛假早放回籍以便調理以延殘喘且以爲任使不稱者戒臣不勝廹切懇祈之至

五乞休致疏﹝乙巳五月﹞

臣自四月以來四乞骸骨仰候幹斷罷斥以臣在世爲垂盡之人苟延能幾在朝如已吐之核復用爲難縱無病或無人言亦宜知足知止況屢被科臣論列近又增頭暈血逆之證能及未塡溝壑一拜先人之壠而正首邱否尙未敢必而暇與諸臣較是非毀譽爲名位計耶臣今臥牀不支延醫官米宗吉等日投藥數劑血自口鼻溢者不止以此久病之軀當此盛暑之時而又增此難醫之病臣今惛憒已無復更生之望矣爲此倚枕口授代書不能成文北望懇瀆天聽伏乞皇上察臣命薄情危早準休致以便生出國門且以爲任使不稱者戒臣不勝廹切懇祈之至

六乞休致並辭印務疏﹝乙巳五月﹞

臣屢疏乞骸上瀆天聽自近日失血之後气體益虛飲食益減迄今心神揺曵夜不成眠者爲常皮欲盡矣毛將安附卽先朝露而塡溝壑其於國家多才之時如九牛拔一毛不足惜臣亦不以此爲懼也惟都察院何地左都禦史何官無論風紀所關非衰病及經指謫者可靦顏以居卽目前題覆宣逹事務亦甚多𨿽有左副都禦史詹沂左僉都禦史趙士登代辦日行公文其一切章疏未奉署印之命不敢徑自題請臣實懼焉愈懼愈病愈病愈曠不得不冒煩數再疏懇瀆伏乞皇上憐臣病久職曠準臣休致以便生還再乞勑下左副都禦史詹沂暫管本院印務以便題覆庻微臣可正首邱而臺務亦免久廢矣臣不勝廹切待命之至

七懇罷斥並乞允委署印疏﹝乙巳五月﹞

臣於本月二十二日爲病勢日深臺務日廢力懇聖恩休致並乞允委左副都禦史詹沂暫管印務未蒙憐允臣非艸木豈不仰戀皇上髙厚鴻恩而故硜硜以求速退緣臣累被科臣論列𨿽無病亦難復玷班行近睹錢夣臯兩疏凡他人有書有疏皆借以激皇上之怒是市虎之言已不止於三至𨿽皇上不卽投杼臣已不幸在是非之中何暇尢人惟自反自訟以爲素無忠信篤敬之驗求皇上卽如夣臯所云一一爲臣罪大加顯黜臣實甘之而又以得生入關門爲幸也竊念戰國田光一俠士耳與人約而聞勿泄之言卽以爲人疑自愧遂自刎死臣今四見攻於夣臯疑豈足云而不卽死已逺愧田光甚矣又不速退以重爲國家風紀羞臣實惶悚無地局蹐無所況自失血以來病日以增形日以縮卽欲靦顏竊位亦萬萬不能矣是臣命薄而災與之會也迄今臺務積有應題覆者甚多以未奉旨署印亦多停閣是臣不速退所致將益之病而促其斃也不得不冒煩數再瀆天聽伏乞皇上俯納錢夣臯所言蚤罷臣官以便生還再乞勑下左副都禦史詹沂暫管本院印務以便題覆庻微臣可正首邱而臺務亦免久閣矣臣不勝廹切待命之至

天心仁愛有加罪臣循省應罷八祈聖明大加挽回先斥臣歸以昭修省疏﹝總憲﹞

臣頃疏懇聖恩罷斥並乞允委副都禦史詹沂署印候旨間忽見太常寺題稱五月二十七日天壇雷火系毀燈竿正祖陵合龍門安吻獸之時其時又見順天巡撫劉四科題稱旗竿火發雷移火炮臺下擊死牧放軍人數多而先是南北陵樓太廟樹木多罹災火日食兩見正陽之朔霖潦瘟疫自去秋至今猶未巳河沮盜發自徐沛至兗豫猶稱苦而柒捌年來各省榷采處處賠掘處處剝削怨讟之詳有諸臣所不及知而言不能盡者臣𨿽亦從諸臣數有陳乞不蒙皇上允行今已甘罪待擯豈容更言惟臣一日不歸猶一日食皇上之祿一日食祿猶一日抱公家之憂當此主憂臣辱之時敢以杜門需命自觧自古及今凡遇災異多免不職大臣以求回天臣衙門爲皇上紀綱之役於諸曹事皆得與聞諸曹所司各一事耳臣所司不止一事一失職則紀綱之謂何而其隳亦不止一事矣況已衰殘多病且方取怨招尢亦足上干天和爲今日修省計以仰答天心而激後之職總憲者益補臣愆而定國是宜無如以臣應之儻猶以爲未足或蒙皇上穆然深思惕然憬悟逺追商髙宗周宣王之爲中興令主皆因遇災而懼凡諸臣所言如郊廟朝講用捨縱釋之應行與土木榷采之應罷以及臺臣之應補應代者一切次第施行不過費皇上一咫尺之札將一舉而歡動朝野一言而感徹穹蒼閭閻有不如倒懸之觧國勢有不如盤石之安者臣不信也如是則臣𨿽去猶未去𨿽去而死於道路猶未死也伏乞皇上俯賜鑑裁光罷臣官以示修省之端再乞勑下左副都禦史詹沂暫管本院印務以便題覆庻應天不渉虛文而諸務亦免叢挫矣臣不勝惶悚待命之至

感時悚懼濡滯非宜九懇聖恩蚤賜罷歸以安愚分疏﹝總憲﹞

夲月初五日疏懇歸骨以應天變兼懇皇上遇災俯聽諸臣所言凡應行應罷及臺臣之應補應代者次第施行又懇委官署印恐猶未塵睿覽臣連日仰屋輾轉念將以罪而去何可更言時事臣去而印務自有所屬亦可勿慮惟近奉嚴旨正各衙門修省勵臣以仰承天心仁愛務圖消弭與尋常祭告素服以文應者不同臣衙門非養病之所臺務非臥埋可完以平日言禦史及瓜無交承之期致郁而病病而不起者有之其無病者再巡非體株守起玩耽延叢挫勢所不免內而侍班監禮僅輳一員兼攝庻務顧此失彼如城工費且數十萬役且歷歲餘猶不得一禦史監視候補有可用之人而無見用之望有蒙選已六七年而郁且斃於寓者臣安能辭責以目前言臣以久衰久病之軀處於冰炭戈矛之會戀主則苦靦顏去遲猶渉於澤今气血旣耗皮骨僅存卽蒙憐允猶不能無道路之虞而難望見邱壠之幸也況眾方竭蹷從事以代皇上警惕臣獨竊祿私寓上之不能有可信之素下之不能見幾勇退以免巖廊之羞誠生不如死死不如蚤之猶可以開賢路而冀更新也又可遲遲其行故再瀝血陳悃伏乞皇上念此修省之際先罷無用之人使臣生出國門生當與田父歌頌死當爲異物衘環吐珠以報聖恩於萬一矣臣無任廹切懇祈之至

罪臣濡滯增羞十懇聖恩亟賜罷歸以定國是疏﹝總憲﹞

臣以考察被論累疏乞骸仰祈皇上憐允臣寧以罪而行不欲嘵嘵自白以效商賈婦人之口卽公論之明與不明國典之壊與不壊非臣責也臣惟杜門待罪而已顧時踰兩月天聽猶髙臣自失血气竭形縮恐難生還會災異乞以臣應之以回天意而便歸骨實臣之願候命至今臣心日益揺曵目日益昏花病日益在膏肓輾轉局蹐將不知死所昨得吏部員外賀燦然掲請允放臣以全國體蓋臣所深望而不可得者倘蒙皇上嘉納尢臣之幸惟是掲內仍以挾權狥私責臣或偶未悉情實蓋今歲考察之所以起紛紛議論者不過爲一二臺省而已當考察時𨿽部院商確實據各衙門開冊與各掌印官公同裁定其考科臣例憑吏科預擬考各道禦史臣不得辭內於永淸臣久知之累糾多贓不首黜何以服各禦史之應降者若以此爲臣罪縱重罪臣以謝於永淸臣亦甘之先是吏部堂屬與臣衙門所見多合今執科臣侯慶逺之辭而反其意謂果半私則禦史七員中有三四員皆私矣然耶否耶所指者誰耶吏部堂屬俱在可質而槪以莫湏有三字罪臣耶臣向來不欲盡言今不免略言以不如是恐國是終無時定耳故臣以此將去將死之身不忍竟黙黙不爲我皇上粗陳梗槪以俟聖明徐察伏乞皇上蚤罷臣歸以延殘喘臣生當感頌皇上鴻恩死當效銜環之報於異世矣

總憲歸田辭朝疏﹝乙巳六月﹞

臣蒙聖恩準臣致仕已經具疏陳謝臣謹欽遵於夲月十六日扶掖起程回籍緣病軀狼狽不能叩首闕庭展轉彷徨戰兢無地念臣宿屙增劇省過日深卽今感髙厚之恩𨿽濡滯尙以爲速從此在巖泉之逺卽夣寐其曷敢忘蓋艸木欲報春暉而犬馬亦知戀主如臣𨿽老豈物不如自度此生莫知爲報惟祝萬年之壽矢旣野心更期五福之全永新天命臣無任感激瞻戀之至

溫恭毅集卷六

●欽定四庫全書

溫恭毅集卷七

﹝明﹞溫純撰

○序

大婚禮彚紀序

明興大婚禮僅一再舉以故典章闕略卽會典所載亦難盡據純役本寺會今上舉大婚蓋茫焉拮據無所日與其僚壽光嶽君麻城周君取故牘存者采酌而質以會典旣三舉六禮幸彬彬當上意然六禮正供費不過十一而其九則供事諸官役費耳蓋從中出者多也獨先是請行大司空以意辦器■﹝礻犬﹞費且踰萬金而用不及十三則以典章闕略耳故今不可無此紀識之

孝經序

先王以孝治天下舊矣漢近古帝號率以孝稱我明則以孝上號列後重化原也然孝之說詳在孝經自宋執政定科制置孝經不用學士大夫始以爲童習亡奇弁髦之矣子不云乎吾志在春秋行在孝經夫春秋法至嚴爲亂臣賊子作也孝經則導之愛導之敬蓋曰出於孝必入於法譬之狂瀾旣倒以春秋爲提防而孝經乃其所導而歸之海也經曰聖人因嚴以教敬因親以教愛其所因者本也夫曰因則非彊世曰本則非外鑠我明於因與本之說而孝之心不油然生而世治吾不信也今上孝奉兩宮以徳教刑四海與虞舜周文同一轍純奉命撫浙遵髙皇帝勸民禦制爲歌冀與民更新而日鰓鰓懼無能承徳意萬分一也會朱文學鴻彚諸家孝經付之梓梓成且布浙人士而太學以講孝經請矣是孝治之會也若曰卑之無甚髙論猶馳騁鄭衛之鄕而曲終奏雅其誰聽之謂聖化何文學不分經傳不次章第則善說經之談也

子史余珍序

自典籍興世之儒紛紛耳目塗矣彼執徳性說又往往絕聞見以爲髙此與惡外物之心奚異焉夫安知山河大地莫非黃金前言往行固蓄徳君子所不廢也夫不離聞見亦不落聞見吾儒者家鵠視而戶守之可矣愽士余君所集子史余珍諸倫物細及藝文祥異凡有禆世教者悉旁采別類成一家言而余又質以愽士君行固知玆集非徒躐聞見者之階云先是余從燕邸見愽士君舉止中度不輕吐一詞及相與談古今時事又鑿鑿可施行餘業異之旣愽士君抵吾庠又無不人人頌愽士君賢余旣暏玆集乃知愽士君奮起儒林有以也玆集今且刻以傳傳則緣聞見以求徳性者將有味乎其言矣

詞致錄序

今國家文風鬱鬱士習彬彬自經疏史傳及方伎稗官𨿽佛偈道詮與巷謡裏曲無難充棟寧俟殺靑此文之備也獨四六則無有品析而彚集之者侍禦李君仲仁心懷絡璧嚢累連珠爲四六胡可無集也乃命二三掌故簡羅珍笥萃拔瑤編肇晉魏之原芳逮我明之嗣彥取長棄短鱗次門分首制辭次進奏次啟札次祈告次雜著錄成以詞致名取古致詞之遺也且付剞劂屬序於予或謂四六始徐庾氏支蔓於兩晉浸滛於六朝僻構幽深猥臻綺縟風雲月露魚鳥煙花繪象而鬭一字之奇駢偶而侈三冬之富點綴已甚气骨無存此文之靡也好古者斥焉胡集爲而又胡以序爲予曰不然對偶音律自天地剖判以來有之山峙水流日晝月夕八埏度剖列宿纒分非對偶乎水樂虫絲松濤竹韻萬籟隠發空谷互譍非音律乎四六之靡者自靡耳若取材於經叶律以雅境與興適抽黃白而曲中其微意與韻偕切宮商而妙成其響則綸綍進奏宣逹荘嚴歌詠咨嗟感動神鬼豈只五色之紅紫六經之鼓吹而已哉故徐庾氏代不乏人無論諸家試評著者一壞六尺讀者汗顏秋水落霞觀者動色或攺容於推誠任數之疏或閣筆於朱耶赤子之聯饑寒疾病控告而忌者腐心漂杵燎原應聲而爭者結舌所謂取材於經叶律以雅非與四六又何可少之大都善相馬者惟求筋骨善評文者惟貴神情神情內會而意興各有寄托其體裁以時易之要未可槪其世代生平也宋廣平玉性金腸賦梅花不免婉媚晏元獻淸標澹質祖西昆止見便儇王浚仲嗜進納污持論毎超眩致桞子厚甘旨溺詭立言輙附經常如以其文而已廣平元獻呫呫漫漫者耳而浚仲子厚不庻幾哉軒黃姬孔之間乎故四六誠靡矣倘能寄駱丞之槪采子安之華攄敬輿之忠愽盧弼之典瀉子瞻之赤捷冦豺之鋒允矣作述無前孰云四六非古若夫參造化自然之機收景物無窮之趣變而不失其正亦變風之餘也則有廣平元獻在蓋文猶兵也奇正惟吾所用之其神情固自有所著矣不然存葩去實語怪志詼或渉說鈴終成畵餅雅道傷矣文體謂何皆是錄之所不取也予知侍禦君之意不在文又知侍禦君觀風維俗所崇尙亦與此類故書諸首簡以貽四方同好者

續文獻通考序

治天下有道因是已夫因未易言也有不可不因之迹若禮樂制度文章爲前人所已損益以遺後世章程者是也又有不可不因之心若精神心術之微以主宰於禮樂制度文章之間得之則以王道而成王化不則權謀功利𨿽一匡亦仲尼之徒不道是也然其迹與心譬則樹木然必培其根而後枝茂又譬則導川然必浚其源而後流長故仲尼論世不廢損益而因先之子輿單言因曰因先王之道若爲髙因丘陵爲下因川澤然豈故若冰炭之不相投枘鑿之不相入我知之矣仲尼懼道不行故詳言因與損益以言政子輿懼襲義者紛如故合不忍人之心與政以言仁總之道不離因而因不離心者近是宋儒馬貴與以杜氏通典僅自上古迄唐天寶采經史百家爲文名臣奏議及先儒評讚爲獻上下數千年終宋嘉定亦核矣而生丁宋末故略嘉定以後不及金元我明髙皇帝開天啟運列聖肇述宏修諸賢翊贊其禮樂制度文章之精軼唐虞陋宋元鬱鬱乎盛矣昭代文獻又烏可無稽此雲間王元翰文獻通考所由續也元翰故同余舉進士又同應召余給事禁中元翰爲西臺禦史日相與聚談今昔典故乃元翰則慨仲尼說禮憂杞宋無徵由文獻不足以不大用於世益肆力搜羅且四十年遂成此考示余餘卒業而抵掌快之蓋輯遼金元與國朝典故並詳嘉定以後而增節義氏族六書謚法道統方外諸考其以節義附學校氏族附封建六書附經籍謚法附王禮考黃河太湖河渠附水利海運附漕運之末蓋各有深義若曰此枝也而非根也流也而非源也所損益之迹也而非可因之心也故所重於道統尢詳夫道統關世運隆替系理亂興亡之故前考未載後有述者第詳堯舜禹湯文武而以宋儒直接漢代漢唐以降無及焉然漢唐表章講論之功亦豈容冺故以道統附帝系以書院附學校又以仙釋附四裔令不與吾道角庻幾道統之傳與帝系不朽得其根而枝可茂也得其源而流可長也得其心而迹可宰也然則元翰衛道爲天下之意將令後之君子從巍乎煥乎之成功文章而遡蕩蕩無能名之精以關雎麟趾之意而考周官之法度也寧苦於無可因也乎哉易畫損益二卦而其指乃在自上下下天施地生堯𨿽無能名而史贊其仁如天夫非仲尼子輿所欲因者耶故曰治天下有道因是已考凡二百五十四卷授諸剞劂者則督撫南畿曹公時聘按吳直指前何君熊祥今馬君從聘趙君之翰周君家棟而監督經營則知郡事許君維新也元翰名圻嘉靖乙丑進士提督湖廣學校按察司僉事

乙丑世講錄後序

余故喜橫渠張先生西銘父母胞與宗子家相及兄弟顚連無告之說而又有味乎踐形盡性顧養錫類體受歸全諸語爲頂門一鍼蓋人一身外𨿽骨肉亦分期功袒免曷論乾坤玆於乾坤曰父母民物曰胞與大君大臣曰宗子家相疲癃殘疾惸獨鰥寡曰兄弟顚連無告豈非以凡有形性皆一體凡寓乾坤皆一家而況合四百人同對公交車聽鹿鳴稱兄弟業歷四醜合則目成離則神交見其子若弟若孫與子若弟若孫之見吾儕兄弟藹然父子兄弟祖孫而不謂之一體一家耶夫盡乾坤內爲一體一家是於其泛且渙者而合之也難以四百人爲一體一家是於其親且羣者而合之也易總之非彊合也吾踐吾形吾盡吾性焉耳誰其間之脫又人自爲體人自爲家不親亦泛羣亦渙易亦難耶奚其肖今乾坤內之顚連無告寧獨疲癃殘疾惸獨鰥寡吾儕兄弟生平沐三朝恩寵待罪巖廊亦宗子之家相也又何諉焉期所爲長長幼幼繼志述事如子之翼以無忝匪虧存順沒寧庻幾哉曰中處然猶恨相成晚而暇操二心分形骸自爲體自爲家耶余老矣居常以少不如人老何能爲爲懼玆廣錄及孫及曽孫而恨居諸易邁桑楡幾何已復以衛武公自觧武公年九十作抑詩曰毋謂我老而交戒我吾儕兄弟視武公少二十歲餘會諸兄弟子孫多通籍今以往偕諸少以其親者及其泛者以其羣者聯其渙者以其易者圖其難者誰其間之蓋長而比肩皆吾師也少而接踵皆吾友也余何幸焉余志未巳所厚望師若友不敢讓武公亦毋謂我老而交戒我

教秦總錄序

嘉靖中吾師淮海先生以臬大夫督秦中學旣以經義課諸弟子正學書院中日與講魯鄒之業冀他日爲縣官用玆錄蓋諸弟子各彚輯先生口授者云初先生入秦以經義流獘卽宇內人士且十九而作媒贄旣售不啻冰炭世用之謂何乃取魯鄒微言爲諸弟子告其指詳錄中大要以天地萬物一體爲仁而其功嚴於愼獨妙於黙識融於勿忘勿助之間綜之爲成此仁於身使世之學士知誠意愼獨爲已知幾集義養气主靜定性無兩軌轍卽繇之從經義出而委身縣官不知有我安知有人是先生教諸弟子意也先生去秦且一紀諸弟子見用者未見用者不知視先生教若何顧純不佞往謬爲先生期許今且無能禆益縣官安能不面赤汗浹背哉𨿽然召伯故以利澤導齊民耳其所遺甘棠民且不忍伐況以弟子而學魯鄒於先生目是錄而不惟先生言是聽徒若純面赤汗浹背何益純故刻此將與諸故從先生遊者共服膺焉則先生之甘棠且世世在

歸來漫興序

夫詩豈不關切世教哉純聞之劉勰矣詩者持也古以詩持性情卽以性情持世教後業詩者乃往往離去夲質卽所模擬唐矣漢魏矣然令當官事事不啻弁髦土梗焉卒乃使用世君子諱談之夫詩病我耶我自病耶吾師淮海先生故喜爲詩已在蜀登峨眉陟汶嶺眺錦江玉壘盡發爲詩何減工部夔府以後諸什然先生深於性命者自謂詩之一道雕情繪物故禁不爲已自鄖中歸又爲之不必爲不必不爲先生深於詩可知已初先生自弱冠學道以黙識尋孔顏眞樂又往來武陵與道林蔣先生相印證久之忘形宇宙收春肺腑興至景值性觸情流吟詠成聲無斧鑿痕卽造化可與通庻物可與偕學術治理可與該純旣得先生歸來稿卒業頷之矣會先生拜上命再撫鄖中純當以職事奉約束乃所部諸大夫卽以純故先生弟子知先生卽先生至純以職事奉約束將安所從事純以先生官禁中官藩臬官中丞往事一一爲諸大夫郎告大都先生治狀大者在以數言收平薛蔡二冦功詳具南充任太史敍中不論論督關中學一時關中愽士弟子事先生如山斗乃闡明道妙掲示黙識夲旨卽世世可師承矣日先生不以純不侫目爲國士旣入官視向所聞於先生然且如弁髦土梗純大懼焉第侍先生久知先生精神所綜該意脈所流貫一切注措卽其發爲詠歌者今以往以詩理我以我理民是純與諸大夫郎所奉先生約束者也諸大夫郎唯唯乃付程郎遜梓布之

來氏族譜序

夫譜烏可已也收族化俗仁厚之風系之矣夫譜烏可已也余邑自宋元兵革後漢唐宋故家蓋蕩徙盡矣卽有之然問族譜則盡曰無有夫譜固宜人人有者乃縉紳家亦往往闕焉何哉範希文云吾族疏屬自吾祖視之固一身爾余謂希文任天下重有以也今國家無譜族令乃其責在縉紳縉紳固有事乎天下者此置而不講卽骨肉堂室間亦秦越耳何可望家視九州島身視九州島之人也余於來氏譜蓋重有感焉來氏固吾邑故家也自都禦史公憲副公郡丞公相繼以忠直治行聞族以此益大玆譜又當實不溢一語蓋曰明昭穆正支派令後世可傳信云爾然余獨幸收族之風始吾縉紳家則覩是譜而一體之心可油然生卽自是化導裏俗率天下共興仁厚之風無難也余故於來氏之譜重有感焉譜成余友茂才君茂才君名宴聲藉甚諸生中然獨知譜族意念深逺矣

趙郟縣永思錄序

故郟令趙君文宗余友也少同學已同對公交車同寓更僕期所爲返朴移俗者君發端余爲之頷余緩頰及之君業不俟詞之畢而喜動眉宇矣當君之令郟也余會以之楚道郟見郟父老徳君謂君來暮又謂恐旦夕徵去余喜且訝何以使郟父老依依若此別無何君果徵爲禦史有伉直聲其使楚以不往江陵會塟故歸久之會江陵敗始起家遷大理丞蓋君著在禦史藉令少假以年俗何以不返朴上何以不大用君而惜乎拜丞之日卽屬纊之時也君治郟狀詳錄中類以朴勝蓋一斑耳今去君爲政且三紀父老猶徳之至爲祠爲碑余訝且慨何以使郟父老猶依依若此蓋俗之由補而入於靡也母如今日吏治余承乏內外臺兩計吏重有慨而恨不得起君九原更爲令鼔吹羣吏更爲禦史激揚羣吏乂相從同官爲僚以匡我不逮如夙昔期也君嗣寶坻丞思職彚郟父老思君狀爲帙索餘言弁其端余不能已於言然非爲君也

楊文忠公三錄序

粵稽我國家名世輔弼之臣有兩文忠曰新都楊公永嘉張公永嘉當嘉靖壬午飛龍之際議尊親如聚訟於是創統嗣之辯以破千古不決之疑難矣然值義可起之禮而承心無所觧之情宜入也易惟公當正徳辛巳馳駿之時每艸勑以雷霆臨之不力執則事日非而國體益褻一難也於時六龍出狩宸居虛拱且歲餘二寧謀逆大勢將傾行則有駭輿之虞居則有固圉之責二難也鑾輿旣回大行事廹四家環布毫髮失宜虀粉立至三難也旣而肅皇帝入禦遭逄何奇比議大禮則以魚水之投而爲冰炭之隔四難也公周旋其間停威武勑不艸竟見信任居守維鼎擒瑾詒彬押虎逐狼外寧內安人孰不服公有定傾之功然後手扶日月啟四十六年丕承之烈又孰不歸公有定策之忠比其力辭伯封恥爲灞上之請寧守硜硜不從永嘉之議乂孰不亮公有信心之介時則永嘉進而公退永嘉之難難在違眾公之難難在嬰鱗而卒之易名皆不失爲忠𨿽永嘉蓋棺卽允公則蒙莊皇帝以肅皇帝遺命而及然肅皇帝知公不忘公之心一也惟是肅皇帝知公人人能言之毅皇帝知公信任公未有能言之者初公制歸有召守趣終制卽起異數也諌齋祀止織造停兩掛印率勉從疏畱浹旬或月餘未有竟不下者中使詣公或羅跪有罪逮系不少假竟安國家於盤石非毅皇帝知公信任公寧至此公鄕人左司馬趙公合刻公視艸題奏辭謝三錄於楚以序屬余余題曰楊文忠公三錄爲輔弼龜鑑而因追頌我朝列聖愼簡輔弼而崇重之竟延國家有道靈長之慶如此爲當寧獻

送司馬中丞次溪李公奉召入理京營序

原州督府之設自弘治庚申火篩入冦始其後督府勲績在邊疆最著以守則有單縣秦公安寧楊公太原王公以戰則有浚縣東平二王公麻城劉公東平任近七年餘皆未久卽安寧兩出鎭不踰二年而時戰時欵時欵時戰使其重常在我又歷年久竟成開疆服逺爲今昔所未有者獨任丘次溪李公蓋國之大事曰祀與戎仲尼猶云軍旅未學難可知已國家戎事內則樞府掌之戎政府督之外則中丞府監之司馬門督之而皆於職方焉司公起家職方於疆場要害邊塞情形燭照而洞晰之有年矣旣監吾陜尋督三邊取職方時所主計而日求多於疆吏者無不自其身一一擘畫而次苐布之以故下令轉弱爲彊務在厚拊循繕堡寨蓄精銳酌屯戍時訓練不翅三令五申巳又鳩材官蹶張佽飛之士集中堅戲下而都肄之諸冠軍無不象指承風絕甘分少所將卒亦無不愊憶超距恨不一當敵卒有烽煙賈勇競蝥弧蒙矢石乘利席勝時松山久沒於敵我反在外敵反在內於是有逐賓婦復大小松山之役諸部謀擾彊敵引兵壓境於是有出塞搗巢之捷火眞永瓦糾眾啟疆於是有甘肅洮河歸徳之捷銀定打賴善計奪新疆於是有大靑羊水之捷敵人聚掠鎭畨於是有五馬莊之捷莊明懷悲狐兔又憤其黨之巢之覆於我也日謀西助於是有助則革賞搗巢不則仍舊開市之約宰賽悔禍叩關於是又有橫城許欵之約凡戰獲疆土稱裏者以百計獲首功先後以千計獲漢番男婦器械以萬計信國威刷積恥屢奏宣捷告廟獻俘上爲霽顏錫予無算延世緹騎者再客歲乙巳又以河州大獲首功當上心晉太子太師恊理京營戎政蓋公先是已晉少傅爲孤卿矣太子太師不加於少傅示尊顯爲戎政重云溫子曰公不云乎逆則剿順則欵來則市不來則罷市其母乃謂剿可使敵畏而不敢易我欵可使敵徳而不敢仇我市不市惟來與否又可使敵有所膻而不敢自爲重以持我以是套部竟不敢西通諸部益孤且窘大小松山之故地任我版築爲內地以免於蘆塘綫路畨部夾擾之害此其績𨿽韓範經略未之敢望而不可爲後世經略西土者之一型模耶蓋是時公爲政於上撫臺田公徐與諸中丞冠軍分爲政於諸鎭獨公自乙未歷今丙午實十有二年田公主力戰敵至身先算無有不勝其人如虎公主戰欵互用合單浚安寧太原東平麻城爲一其人如龍田公去而張掖酒泉燉煌間至今思之公去合三邊四鎭八郡而思可知安寧入參宻勿建匡時大績單縣太原東平麻城皆入或秉鈞或握樞或司農或理戎政皆名世而公之公方亷正篤中不二心則單縣東平之伍也又資最深勞於外最久戎政之簡斯須耳有頃陛見上動容謂召公晚卽令秉鈞握樞或參宻勿如安寧又可知而參宻勿如安寧尢幸甚何以故國朝列聖爰立類旁求肅皇帝時猶參用列卿安寧其一也以習疆事故故參宻勿如諸城翟公亦使行邊曰宻勿之地何可一日無習疆事者以故內寧外敉成四十年嘉靖之庥今上事事法肅皇帝其有意乎以任安寧故事任公哉果爾則禁中頗牧在行見月窟向風瀚海無波豈無巨筆作頌揚聖天子中興休烈勒公勲名於旗常與鼎呂重主若臣一徳交修於前有光余今日言其左劵矣藩臬長金溪王君汝州張君等屬余揚扢余念公職方時余政待罪兵垣相與交臂談疆事會中外單言欵吾兩人執之不得相繼出補藩臬乃歷三紀而公竟以戰欵互用成大勲名余安能不快於心而彈貢禹之冠故爲論著以告後之談疆事及經略西土者而於公此行則蒿目以望如右

贈大司馬徐公總督陜西三邊序

今天下督府合原州宣大薊遼兩廣爲四原州開設獨蚤於今獨重爲西部輯則順義所部以東孤而可制也國初至今他鎭或惴惴恣所需如哺驕子獨原州常持其重使在我隠然一金湯蓋先後督府如單縣秦公安寧楊公太原黎陽東平三王公麻城劉公與今任丘李公或戰或守皆大有造於秦而爲國重云李公奉召理京營執秩難其代以張掖開府徐公往徐公亦任丘人曽以碩畫壯猷佐李公肩疆事而先是張掖開府田公亦任丘人召爲大司馬公始以治兵使者佐田公尋卽代撫玆又代李公爲督府三公同裏同朝又逓爲政任丘卽多才如三公者比肩接踵爲一方長城爲國家名臣不出二十年之內指不可數屈也初田公在張掖設奇制勝我張掖間日引領祝永庇而以內召行公與田公相須相繼十五年所敵數數爲我創實從來未有蓋張掖間敵故驕而輕我我憤之久矣彼驕我憤以計以伏以火以降人故往往成寡勝眾之功自水泉捷敵無入不在吾彀中其後敵卽轉驕爲憤易輕爲讎有時豕突狼噬公前後斬獲首功千三百奇招收降人九千五百奇修築邊墻二百里奇紅崖之戰塔兒灣之戰五馬莊三十二眼井嘉峪關之戰聲施爛焉使敵不敢南下挽松山之役皆公力也又攺徵八衛所班軍五千百一十奇省銀糧五萬九千七百奇削七衛所馬戶千七百奇蓋自公爲治兵使者時業洞燭民隠故開府卽擘畫如此我三邊四鎭八郡又無不日引領祝永庇而今果秉旄握節爲文武大吏師帥則前所謂碩畫壯猷玆其政大展之日矣余聞李公以戰以欵公以威以愛如善奕者時食則食時縱則縱時和則和使常勝之勢無一日不在我爲兢兢蓋原州諸公已事類如此李公更酌而持之以勝算今公又繼李公竟厥局卽臨淮之代汾陽旌旗攺色又如平陽之代鄼候守而勿失可知我三邊四鎭八郡自是永坐袵席之上我國家有所倚重亦因免西顧之憂又可知蓋敵驕而我乘之也易而實難當積弱所將卒率未經戰惟三眼鎗與降人耳非水泉一擊大獲士气或未易鼓故曰易而實難敵憤而我讎之也難而實易憤久卽驕讎深卽憤是我與敵易道時也今所將卒非他日陷陣斬將者乎降人之欵闗來者歲以千計耗彼有眾增我長技卽漢人之收義渠不多於此三眼鎗利矣有連炮焉一發可數十百逺視鎗三五倍是一當百百當萬之技也卽田單武侯之用火攻不精於此敵一遇未有不披靡者突噬何爲故曰難而實易公今儼然臨四開府五冠軍若臂使指令何有不一力何有不懾戰欵威愛使吾西塞所恃爲重而因以爲國重者於前有光在公此行若反掌易耳何難焉父老謂安寧出將不踰二年公在張掖受上寵春特渥卽如李公田公例亦旦夕有召謂吾秦何余應之曰無恐國家事西塞急廟廊尢急公卽速如安寧國之幸亦秦之幸不卽久如李公秦之幸亦國之幸曷恐父老色喜而退會治兵使者馬君董君李君朱君冠軍逹君副冠軍柴君以書屬余爲言贈公餘與公有同捨之雅又辱與坐袵席中故樂操管以書而不敢以不文辭

送右司空又軒姚公還朝序

萬曆癸巳夏右司空缺執秩以監秦都禦史姚公請上曰可先是姚公上疏言秦塞事千餘言大率言秦塞以敵市課諸將吏諸將吏以市緩坐譴罰爲敵持歲增費無已令敵日益重我日益輕計大左今第與敵約願市聽不願市亦聽課諸將吏視行伍實訓練習不耳若此敵且咋舌欵關求市是我與敵易道也我重市堅塞可保百年無事便上覧之大喜溫綸褒嘉若曰都禦史習塞事下司馬門檄令九邊大吏如都禦史言未幾東西敵果有欵關乞贖附逆之罪者上益喜遂有今命蓋姚公之監秦也以監西夏得父老心故其監西夏也以歷秦藩臬又先治兵定邊得父老心故當治兵時會敵有持市期要賞者姚公笑而下令閉關示罷市狀曰吾上書天子言若曹不願市罷矣敵气懾爭求市市已費僅如故額其總藩監西夏大都用亷靜撫綏鎭定卽哱劉倡亂曰姚公在何至此旣拜監秦之命於家曰西夏宜困不宜攻抵長安信宿之塞上無何而西夏以困定矣夫姚公筴敵以持重筴西夏以坐困卒之收效若券取響應非深識中窽不及此亦自藩臬歷都禦史五易秩不離秦所爲周閱而歷試之者熟也而操心不二秉徳不回之誠蓋尢有足多者焉余與姚公同舉進士又同爲臺諌相與比肩而事莊皇帝知姚公之誠之識宜棟明堂而霖■﹝宀禹﹞內乃周閱歷試於秦又最久則秦固姚公之並州而姚公固秦之韓範二公不啻也然韓範二公在秦兵間最久故令西夏膽喪心寒姚公兩監秦才一歲有半業中窽收效得父老心上結明主之知藉令姚公更借冦於秦如韓範二公其勲澤又何可量耶顧久於藩臬而不久於幕府父老轉相語謂縣官誠急賢不爲秦而爲國毋爲秦非爲國與余謂王事何有內外卽秦塞年來不無事矣患無張仲不患無吉甫有姚公爲張仲內重外亦重爲國亦爲秦也矧秦更有制府節制都禦史者今以往有爲秦制府求韓範其人者捨公其誰秦父老日夜望之矣時余亦奉召與姚公同僚以病伏丘園不能往姚公行又不能之灞上折栁以贈第南望蒿目依依爲書致姚公曰公行矣秦父老欲更畱公不能矣公入見天子出見二三執政必更爲秦決筴圖萬年無事公毋諱第求不二不回之士令周閱歷試於秦而以制府幕府之權久倚任之秦萬年可無事寧獨秦諸塞諸國出監各有制府幕府推擇信任一視公秦中故諸塞諸國亦萬年可無事然天子知公其用公言矣毋諱書未發會藩大夫戴君徐君臬大夫吳君閫將軍潘君屬余爲文贈姚公遂書以授使者反命

送大中丞寧宇趙公還蜀序

不佞純故與大中丞寧宇趙公龍潭葉公同舉嘉靖乙丑進士趙公葉公與禦史大夫立山孫公同官侍禦時不佞純給事禁中心相許而先是趙公宰汶上不佞純宰壽光又相得驩甚云隆慶庚午市議起不佞純待罪兵垣宜言乃葉公則憤激甚而趙公實從臾其間數期會於邸不果旣疏上葉公謫丞合陽趙公遷陜西僉事不侫純遷湖廣參政未幾孫公中以他事令對簿皆非莊皇帝意也時主市議者謂葉公疏繇不佞純而葉公與不佞純則以不果會爲恨其後趙公繇陜之臯蘭移東粵久之始以大中丞節鎭閩復爲人中歸葉公繇丞而理而守以至兵使者久之始以大中丞節鎭黔而敵以市久已闌入西塞牧矣萬曆己丑會陜西撫臣缺有言非趙公不可者遂起趙公於家庚寅敵至有飛語聞輦轂下免趙公又有言非葉公不可者遂以葉公代繇前則以憤激從臾咎趙公葉公繇後則以敵入遞用趙公葉公其用趙公葉公蓋上意而免趙公則以一趙公勵諸身疆場者上明威邁古帝王逺矣初趙公入秦與秦父老約婚喪以禮輸納以額諸不急浮費悉罷去與秦文吏約獄訟以情徵徭以時諸骫法苛政悉有禁與秦武吏約乘障以要害治器以堅利毋以欵故忘戰諸剝下玩冦悉有禁約旣布文武吏人人敬應父老舉手加額謂得公晚忽敵入塞牧者引其王以攻畨爲詞肆洮河間我兵失利敵死矢石下者亦眾時趙公入秦九越月戴星八百里趨隴西搤敵敵尋引去當是時微趙公隴西民幾激而內變何論敵微上明見萬里飛語入趙公幾不免嗟乎塞上事難言之矣酒泉張掖門戶也洮河堂奧也趙公司堂奧不司門戶又洮河兵最寡故禦畨不禦敵且久市積弱一旦接刅卽韓範在事吾知其無能爲昔人云有戰有將有將有兵假令趙公在秦歷歲月以撫綏餘力選將下甲卽繋單於頸徙王庭塞外一運掌間耳而談者大率論成敗不論情形乃逍公葉公自憤激從臾時已知有今日比事急始令趙公葉公當之故曰塞上事難言之矣趙公且行孫公過不侫純談今昔事相與嘆念久之謂不佞純宜爲文贈趙公不佞純敬諾旣別又有父老蹙額而問趙公竟捨我秦人西乎不佞純漫應之曰西矣毋恐趙公故與葉公莫逆趙去有約在其爲秦計劃未盡施且以告業公葉公之代趙公猶臨淮之代汾陽謂旌旗攺色則可謂不守逍公約則不可葉公在秦猶趙公也矧趙公望重息肩斯須卽賜環當軸令海內受賜寧獨秦人毋恐時趙公已之秦疆上候代不佞稍次其事登軸使使致之

送大司空蒼南呂公還朝序

我明於諸方伯國率用卿大夫出監蓋猶用周命卿監於方伯國故事也而於陜特重則以陜地廣賦重宗繁塞逺非文武才不可且以爲督府卿相地云先是推擇監陜非其才與習陜事者不拜爲驟進承乏偶幸嘗試國與地兩無當也其著若嘉善項公以陜臬使爲父老詣闕借畱至靑神余公以故西安守至單縣秦公以故鞏昌守至安寧楊公以故督學使至麻城劉公以故部使者至蓋才矣而習若王良造父以駟馬輕車就熟路故爲陜父老徳無已時而項公再入陜平滿叛余俱爲督府楊公四入陜爲名相余俱爲名卿豈非精神注結於陜也久識鑑閱歷於陜也習故習陜而於國計亦無不習耶故謂陜以項公餘公秦公楊公劉公而重也可謂項公餘公秦公楊公劉公以陜而重於天下也亦可今監陜司馬呂公召爲右司空且行陜父老戀之曰柰何使吾陜甫借冦一年而卽奪我呂公去余與呂公善知呂公亦於其行戀之初呂公之拜監陜命也喜形於色曰陜吾並州也今再往幸甚陜父老亦喜形於色曰呂公吾韓範也今再至幸甚旣至正戈矛擾攘閭閻饑饉之時於赤子無日不喣沫而撫綏之於宗祿軍實無日不調劑而儲蓄之於將吏之稍逸於紀者無日不申飭而警誡之時雨暘亦時若稱有秋田舍鼓腹謂得呂公晚且望呂公久於陜如吳縣陳公前後十年鈞陽馬公五年陜父老益幸甚而竟一年所召去陜父老聞而悵然呂公聞而悵然可知余謂父老若但知陳公馬公久於陜何也楊公每入陜無踰一年餘公秦公劉公在督府𨿽久而監陜亦無踰二年陜徳之不在陳公馬公下楊公在政府陜疆事方急從禁中決筴若觀火不獨陜賴之馬公爲大司馬聞陜有逆僧曰張公實在且成擒已果然公實蓋安福張公字也時監陜馬公實推轂云然則欲爲陜寧必在陜而後重耶呂公有文武才兩爲陜臬使治兵又爲陜藩使治賦久之始監陜語習陜事宜莫如呂公今以往爲陜推擇督府又莫如呂公最宜余見呂公入未幾且復來來則項公餘公秦公劉公復在陜矣呂公喜陜父老喜又可知不然從廟堂決筴如楊公馬公寧獨陜賴之天下喜又可知若但知陳公馬公久於陜何也父老聞餘言又喜形於色會藩大夫徐君以諸大夫意屬余爲文贈呂公餘爲舉所語父老者稍潤色爲文以應諸大夫聞餘言必喜謂呂公𨿽去猶未去也呂公別諸大夫亦必喜如馬公推轂張公謂諸君且相繼監陜爲督府賢於余在陜也果爾則陜歲歲有韓範國家世世有名卿相余伏艸土從父老日引領望之然亦不獨爲吾陜也

送禦史中丞蕭公之浙督撫序

先是浙杭有不令之兵已又有不令之民卽法伸矣然疑畏者半今決筴惟安之爲上計然非才望大臣預爲其地重者不可會督府都禦史缺天官以巡撫陜西都禦史蕭公請制曰可蕭公蓋故以禦史按浙浙士民徳之今有急無不欲復得公以爲重故有今命云初公之按浙事竣而報命於天子也余在輦轂下日從公問浙所宜興除狀公纚纚乎言之也大都言浙自金華數老佐太祖開國家文明之治於時詩書比屋文行接踵卽山陬海澨亦頌說先王彼一時也而今漸異矣杭襲故繁華又爲遊士賈客藪其俗靡蕩無節西郡澤沮田疇殖餉攸資其俗饒因以競侈喜事甚則私艇出沒羣猾萃焉東郡以聲明文物聞其俗多慧而業嗇習虛稍沿江左返淳歸厚則質有其文矣簡訟奉公嚴之俗猶稱輯睦第其郡介山谷中地瘠民貧昔人云可以無事治不可以多事理有味乎其言之也姑蔑之墟事簡俗厚有古遺風然邊楚好勇輕生易發踵吳越故習不可長也男耕女績甌括間俗猶近古然郡逺又以負山阻海故法令多玩積逋賊以千萬計矣此浙俗之大較也自島夷犯浙浙之民始講戈矛批搗之術而義烏甚夫以夷故而兵吾民卽以夷去故而民吾兵奚不可者顧兵而民安可得田民無田安可罷兵計沿海尺籍半虛其田可核也以兵實籍以田給兵使世世業焉一東南疆場有事爲厚其資斧以漸遣之二疾廢者老者亡去者犯科禁者勿補三不然計費而嗇之食是約芻株而責馬之致逺計大左不取矣此浙兵之大較也余聞其言言中窽又見公使浙時以眞禦史稱蓋望下風而拜之而公又爲餘言某使浙主糾察卽欲如某所言一一責實效其職在守土之臣公所謂守土之臣指督撫都禦史也都禦史曰督撫以兵若民於都禦史焉寄又都禦史在事久於禦史故公云云公前以禦史往已爲浙士民徳今以都禦史往爲守臣其爲徳乂何可勝言浙士民今且謂得公晚令兵若民先是恣睢也夫民恣睢蓋視兵尢而效之兵固吾赤子豈其以赤子爲擋■﹝扌必﹞挨抌之計加素所恩我訓我之人以嘗必不可宥之法而危其身必不然矣公旣知浙之俗今昔漸異如彼又知浙之兵之不可罷與不可嗇食狀如此今玆往寧獨浙士若民徳卽兵且舉手加額以父母戴公謂公能安我用公前使浙爲浙所徳所倚重卜也獨陜士民於公去畱之不可戀之爲公撫陜核田息訟均徭賑饑尢兢兢於厚俗不遺餘力舉守土之臣之職也然公撫陜亦先以禦史使陜其使陜亦以眞禦史稱爲餘言陜所宜興除狀亦中窽卒之竟如所言爲陜士民徳有實效又何疑於浙此非獨學術正也蓋亦繇渉歷之助焉公少遊歐陽文莊羅文恭二先生有道之門學術正矣焉往不宜矧渉歷陜宜陜渉歷浙不宜浙乎夫用人者於渉歷推擇學術用於人者以學術渉歷胡俗不可使易胡士若民若兵不可使徳寧獨陜與浙宜爾爾也

送直指使君史武麟奉命按楚序

執憲謂楚地遼逺又宗姓大閧之後非名禦史不可往按推擇惟史禦史宜遂單以使君名請上曰可時使君按秦茶馬兼按張掖酒泉燉煌間及瓜期代者未至執憲又謂必代始如楚楚百二十列又南被苖西南被諸土司脫有虞及漁獵吾民者疇剪除而摘發之以免代請上又曰可於是使君爲疏報命徑往楚將道吾裏余念在事與使君心相期恨不人人持國是於內而澄天下之淸於外也又謂澄淸母如澄心掲堂額相與約使君不謂迀尋卽以其約風吾秦國計疆事吏習民瘼無不燭照斧斷吏凜凜懼煩使君白簡時余跧伏山中快之今望使君塵後晤未卜可無一言以贈念楚方五六千里與秦類吏習之亷與墨不能必提衡者之筆與待哺者之口合又類懼難爲民不得不難爲吏其亷墨如荊棘者而蕓之使君業蕓荊棘於秦於楚何有然荊棘愈蕓愈蔓又懼以荊棘視良苖良苖漑之猶不長吏懼不免於蕓爲荊棘滋甚是促之也促之則上讎下下讎上而更讎民上懼讎則爲好語漫應或不遑亷以避迹之之名而爲直指者亦陰刓方愽長者名以故事吏習益卑卑不可挽使君非刓方者寧俟餘言余固知其風秦者風楚楚蓋河津薛先生舊逰地也薛先生以禦史奉使監楚銀坑於其署手錄文皇帝所頒性理一書日夜玩味有得趣輙起燭而籍之後竟爲我明一代理學之宗其風至於今人無不知有薛先生又無不知吾禦史臺中有薛先生當其時薛先生監坑務耳猶未儼然代天子巡方慶讓也脫儼然代天子巡方慶讓其使三湘七澤吏爲良苗不爲荊棘可知卽未代天子巡方慶讓千百世後聞薛先生風心傾景慕如今日又可知不然何金中使英亦心折薛先生於白下王司禮振悍甚亦不能以其恚加害薛先生使君薛先生里人也相距不數捨不問已知傾慕又繼薛先生如楚又代天子巡方慶讓且亷所謂如良苖者而漑之請加慶且亷所謂如荊棘者而蕓之請加讓然漑乎其所不得不漑蕓乎其所不得不蕓風也於漑與蕓之間以精神意念不言不動之微周洽淪浹使其吏莫敢不應而民陰受其賜𨿽已不知吏不知民亦不知風之自也余今見使君之風之自日徧於楚矣區區蕓漑之說何足騰口頰間蓋風起於蘋末而行於海宇著於樹則成聲著於水則成文有時宣欝觧慍有時墜葉凝冰有不知所以然而然者禦史臺之風實似之然其自則所以風者故曰知風之自余何幸一見於薛先生再見於使君然皆晉人又皆自楚始豈楚故有大王之風如宋玉所賦發明耳目寧體便人者又有道州之光風故薛先生得之以風天下後世也耶余於使君此行三致意自此使君竣使事入而持國是又因以澄天下之淸其楚餘波之及之者或不遺秦而秦又使君之並州有故父老及山中人在其能忘也耶昔人之行者居者有贈與處有如使君問余曰何以贈我余將以此言應余問使君何以處我其使安臥山中與故父老同享澄淸之波是使君𨿽去秦猶秦也餘日望之矣

贈藩參馮公觀察貴州序

緯川馮公之參藩荊南也有八善焉闡理以貞訓士勸愼修以端軌屬勵審歲以宜斂荒裒發稲以餙扞災郤料田以抑兼壤均惇公以勑法訟帖勤練以肅防圉固本仁以耀武夷格凡此咸職旬宣者所難而馮公優之論者謂公駸駸乎臺衡擢矣乃擢按察使使按察貴州貴州於諸藩最僻小聖天子特以公往豈不誠甚當哉蓋政弗簡地而施功弗擇官而著昔賈誼緣卑濕釀聞虞詡因盤錯僝烈近陽明先生後來髙勲亦以龍場之投始之龍場固貴州爲唐虞時要荒介沅湘滇蜀間戟山湯水羊版鳥道與中原異又其民雜以羅羅犵狫■﹝犭羊﹞獷獠豬水猺貓■﹝犭質﹞紫姜賣爺打牙曽竹諸種氈禮木契重巫屏醫矧剛悍狡黠輕生闘狠國朝知其弗可純以華法治遂廣列屯伍郡邑參之而統以藩憲諸司至嚴宻也邇水西安酋以競立擾朝廷數易撫臣尋使公按察其地豈不曰因俗順治隨地布化非通方愽大者不可矧又以按察名與公玆往其將曰予按察也其必罰以守職耶抑曰玆貴州也義相機以同治邪負險之虜公䢐徵之而有苗之舞幹弗拒也叨■﹝忄盾﹞之吏公亟黜之而亭長之受遺弗枉也弛黷之將公痛艾之而上功級差同羅寸朽弗棄也狎文之胥暴裏之俠公孥僇之而緣親抵污逐流惟眚弗濫也職是是聖天子意也余固曰當矣公昔給事禁中補拾至論列文武掌銓諌罷太和山僊像尢關國體大者余後公慕之竟追躡無能公出與餘同逰江漢間气味相投甚讙也公遷貴州去余爲貴州人喜不置然又有龍場遺教在焉公其以爲當不先是公居荊南且三載人謂公弗遷卽遷必越必滇貴已果拜貴州命此亦可以觀公矣然聖天子簡畀懷逺之計實不爾爾也

溫恭毅集卷七

●欽定四庫全書

溫恭毅集卷八

﹝明﹞溫純撰

○序

送郡大夫楚石曹君遷督楚學序

楚督學副使缺執秩以吾西安太守曹君請上曰可時秦與楚相繼急督學使秦得楚大夫楚得吾曹君士民謂執秩惡事分秦楚不少延卽其地遷除而徒令苦行役又以失兩地士民借冦之望爲蓋杏壇兼言富教卽冉有親受面命猶然難之曰如其禮樂以俟君子而何望於挽近世謂督學職教守職治治不必得士教不必得民異地皆然安所望於簿書文具藉令督學而亦惟是點竄登黜爲兢兢或操抑長拔幼心惡在非簿書文具也者士若民疇其思而欲廹得之君不薄西安甫下車召問父老疾苦風俗利獘狀慨然嘆曰民之失養士之未若於教守令使然立指日與二三長吏約所不同心以牧吾赤子者有如此日於是編保甲課農桑行條鞭舉鄕約復社學立大宗或進諸生談經義所裁省聘享十之五詞訟十之七入覲及它交際十之九贖鍰盡攺折糓又令列城剏立郡厫以■﹝飠侍﹞兵荒所積糓稱石者以萬計徵輸驗封貯發絕額外羨平反酌情法催科寓撫字蓋西安額賦十七視列郡自君在事而背負載運相望於道長吏卽以君爲師人人爭淬勵如約教績教樹藝庶幾丰鎬之舊桑麻楡柳途相接也弦歌吾伊戶相聞也先是長吏不勝刺今不勝舉君庶幾富而教之且教長吏豈君家近魯北面杏壇有日故恥謙讓禮樂不居如冉氏執秩知君以君爲楚士師其有意使楚士被服禮樂教化如西安耶余故官楚轍幾徧楚疆場見蜿蜒自西南來而矗矗峙於楚之南稱嶽者衡山也蜿蜒自西北來而矗矗峙於襄之西視五嶽而稱大者太和山也而江漢二水爲之匯合以結其雄爲之宣泄以導其郁稱二嶽二瀆歷古今往往鍾靈孕秀爲一代名世之傑一盛於春秋再盛於我明春秋楚材晉且用之以成霸業我明肅皇帝湯沭在楚先後輔徳宣力之臣如湘陰石首茶陵華容巴陵麻城皆黙佐天子禮樂大化若與嶽瀆爭雄勝當其時誰爲之師而令彪炳若此今天子棫朴薪槱之化翔洽宇內楚士之與計偕而對公交車者類褎然先何有於湘陰石首茶陵華容巴陵麻城然膠庠白屋之士所吾伊者博士家言耳或不知有禮樂孔子曰文之以禮樂亦可以爲成人矣禮樂固膠庠之士所不能廢也君玆行以教西安者教楚士以教西安長吏者教楚長吏又以其得之君者教天下長吏士是合西安楚長吏士以竟君之禮樂又合天下長吏士以竟西安楚長吏士之禮樂宜更有步武湘陰石首茶陵華容巴陵麻城爲縣官用而冉氏所謙讓不敢居者君一旦收之甚易寜第點竄登黜抑長拔幼若它督學氏舎禮樂不講也余知君自司農始當其時有漢穎蕭君者與君比肩皆卿材也其後蕭君守寧國用徳教師帥治行爲天下第一已君守西安又用徳教師帥治行亦爲天下第一久之蕭君遷河南副使在告起西粵君遷楚俱督學執秩善用人哉知兩君所爲治寧國西安狀而又俱遷督學用風勵余又喜今日禮樂之化不獨自吾西安與楚始矣蕭君亦楚人方有西粵之命宜未卽行君其以餘言趣之餘日望兩君矣會西安諸長吏索餘言贈君故次其所望君者如此

送郡大夫印南楊君遷水部序

今上用言官言召用故以直謫廢諸臣及吾郡丞楊君令爲水部郎中蓋楊君以禦史謫州倅歷邑令郡丞十年所而始有今命也時楊君攝吾邑事且行邑人禦史趙君文宗與余謀贈楊君余戀之以吾三人同舉進士於四明余先生又相得讙甚也初舉時余視兩君自引以爲不及下之有頃楊君入讀中祕書趙君令華陽去余令壽光去蓋合未幾而離且三載久矣旣楊君趙君爲禦史余爲給事中後先不相值又以使或遷官去蓋離者常而合者暫耳久之楊公以直爲執政中倅州趙君以直爲執政中免官余乃遷楚參政已又入歷卿寺卽引分自廢然視兩君則懅甚汗下矣余旣廢日從趙君爲山林遊而先是楊君業已丞吾郡已又以丞攝吾邑政暇幹旌未嘗不過吾兩人廬過廬坐未嘗不入丙夜語未嘗不罄底裏合矣忽執政敗趙君起編民中復爲禦史楊君有今命余旣快兩君宦道如酌有挹有注又念余山林中得一良友爲有力者引去得一賢大夫又爲有力者引去故於楊君行戀之爲楊君趙君今官同地趙君官久之且歸而與餘同山林獨楊君則余不知後晤期也𨿽然易有之出處語黙斷金如蘭楊君爲禦史以直聞趙君爲禦史亦以直聞焉弗合也楊君倅州爲一州徳令邑爲一邑徳丞郡爲一郡徳頃攝吾邑會歲饑爲食活餓者五千人士周於庠盜息於境卽漢良吏奚加焉趙君令華陽郟華陽郟人徳之亦如楊君焉弗合也今以往兩君且駸駸大用肩負且日益巨余今見兩君以恢廓博大爲廟堂重不第以直聞不第如漢良吏又焉弗合也余亦爲令爲給事中安能若兩君而遷官過之餘故甚汗下今將於山林間老矣無及矣兩君在事賢於余逺甚余實抵掌快焉庶幾哉出處語黙斷金如蘭乎何必離何必不離不然皆廟堂孰其居山林皆山林孰其居廟堂兩君志不忘山林余故爲此說慫慂之說成預以視趙君趙君曰吾儕贈楊君而半溢說我我奚有於是其更之餘應之曰古者贈言有頌有規有寓規於頌規吾不能故頌頌楊君因以及君亦如蘭之言不能不爾爾君毋辭其說固不更遂書軸附楊君行李楊君行矣余卽慫慂趙君行兩君入陛見己卽出見余先生余先生新爲執政其爲致餘言廟堂之事先生與兩君爲政山林之事余小子純爲政兩君相與聽然笑而別

送陳侯入覲序

蓋列泉陳侯之拜命令吾邑也寔萬曆二年云時主上新卽位首詔執秩爲海內元元推擇長吏非屢考毋易已又詔諸長吏愼爲我惠養元元久於職且褒錫且徵而顯用侯蓋主上首科登進士也以故令吾邑得五載得再修覲事云先是不佞官都下見中丞直指疏薦侯治行往往爲秦中第一大都言侯遇事若刃恢恢有容若陽春節民財若寒士屹屹不嬋嫣媚時若中流砥柱余私喜中丞直指知侯然一時都下搢紳大夫業嘖嘖賢侯矣無何歲丁丑侯入覲考居髙第還還三載諸疏薦侯治行者又與前中丞直指指合故事中丞直指疏上天子下執秩籍焉比入覲則各述職事上執秩執秩取中丞直指疏與所述參考合不爲殿最明年庚辰侯又入覲聽天子考矣不佞以疾歸裏居從諸士民詢中丞直指疏中語皆當實無溢美而諸士民又道侯優博士弟子卹貧拔俊禁違式服舎俗稍稍易矣塞市故倚辦吾邑爲裁役需竟不令以國計故困民民貧者弱者無不獲伸之情以是卽田父裏婦無不徳侯凡此皆中丞直指疏中難一一陳者卽侯今述職事例得述錢糓刑獄大凡耳不佞竊恐諸士民言不盡達於闕廷然天子明見萬里侯旣爲中丞直指疏薦又搢紳大夫賢侯卽不往且有詔召侯入而褒錫顯用矣況往哉侯玆往執秩以侯績上天子天子坐明堂目睹日所登進士果惠養元元有績效若此將益信長吏可久任自是海內日登於理則侯其嚆矢矣侯將行邑博士諸生請不佞言贈侯不佞有感於吏治故敍其事令世之長民者知焉

贈陳侯之任戶部序

國家自久任之法廢吏治蓋卑卑不可稱數矣今天子卽位詔執秩郡國長吏如舊制非再考毋易時吾邑陳侯始拜命來來三年而邑治又三年餘而邑大治遷爲戶部主事蓋自余耳目所覩記無有若侯者天子加惠元元竟收效如此藉令侯拜命薄縣令操淹速心卽久於任而思去如在坑■﹝土井﹞孰其取赤子而煦沫之至今民見其上如是且日望遷去更徼惠於來者故自久任行官稱不便者半民稱不便者半非虛語矣初侯來會余在裏每接膝余察其意甚得從容問曰今入官率欲內薄外外又薄令公外矣令矣意得者何侯曰濟往讀史慕黃穎川魯中牟爲人令其人在願爲之執鞭不辭幸得當一邑又幸得久固吾意也余聞而爲邑父老喜得良令無何侯下令禁靡麗以禮移易舊俗又畫經費不役一里役又平市價又以贖鍰積糓數萬石又進博士弟子授經義拔良家子弟爲博士弟子百餘人卽潁川中牟爲漢循吏所爲民畫便利狀孰與侯多侯又爲余道濟遇民對簿一抶稍不當退而追訟者久之蓋侯爲人明察英敏而其中深沈篤厚所居官務惇大不煩苛故愷悌宜民不負上久任初意而上竟召用如此先是侯治邑三年以入計行父老攀轅畱恐不得借借矣又三年以入計行父老又攀轅畱恐不得借又借矣乃一年所而竟召去侯兩借色未嘗不豫今召至色未嘗喜至與諸父老相對泣諸父老知不可再借猶攀轅畱如往歲當是時余蓋從諸父老祖侯境上云旣別邑博士馮君曹君李君率諸弟子請余序其事余唯唯深念曰侯行矣孰爲我入告天子欲海內治幸得如侯者而久任之不然稱不便者不在官則在民矣

贈邑侯文溪張侯考績貤封序

萬曆庚寅三原張侯三載政成監陜都禦史禦史疏聞上以下執秩執秩核實核如都禦史禦史疏且以例爲侯請恩上曰可於是授侯階文林郎贈侯父徵君亦文林三原令母封太孺人妻孺人制詞輝煌褒侯治狀與巖穴閨合懿行甚備時侯將太孺人在邸制冠帔手制詞進爲壽太孺人喜三原薦紳亦喜而爭修詞賀侯蓋鄭人適館豳叟酌兕意也古人臣役於王事不遑將父母卽陟岵陟屺何爲往代任子無有以其子貴貴父若母者有之自我明始而徳靖以前諸令長得以其貴貴父若母者百人而一上以仁孝風有位始久任賢令長爲都禦史禦史疏聞如例得以其貴貴父若母者數十人而一賢令長貴其父若母及生前祿養免絕裾靡盬之懷者十人而一文林君積學賫志以其餘遺侯而卽以侯赫顯泉壤太孺人鶴髮拜恩侯以官舎爲子舎稱觴孺人亦冠翟冠佩霞帔進履使諸令長聞而思奮淵哉聖謨作忠勸孝超古帝王逺矣初侯之學也太孺人以文林君意斷機督之比輦而養於官又數以庶明寛肅朂故侯治三原時而懸魚時而觀火時而烹鮮時而拔薤稱三輔吏治必首侯而溯流窮源曰文林君與太孺人力也三十輹共一轂當其無有車之用文林君以之地道無成而代有終太孺人以之然非主上久任推恩侯治三原不三載而以徵去卽侯不難俄頃奏功亦百人中之一人耳錫類之謂何今海內吏治以久任爭奮乃閭閻多懸罄之室潢池半佩犢之夫欲盡如三原不能此何以觧也侯瓜期且至且有詔徵侯入爲銓衡臺諫銓衡臺諫故得陳海內利病幸爲上言欲海內治宜莫如今令今令卽久任推恩之謂也然爲人之長者人人如侯胡懸罄佩犢之卹爲山中人曰夜望之矣

贈張侯臺奬序

明自隆萬以來重奬勞蓋修漢宣帝故事云宣帝重吏治吏以治行聞者歲以璽書勞勉增秩焉以故其治後世莫能及我莊皇帝與今上當受計數宴勞增秩計吏之以治行聞者卽宣帝不過然宣帝歲一再躬舉之耳今受計舉矣都禦史禦史又歲以其檄勞焉第躬舉則人主歲歲而課其臣臣亦歲歲而課於人主而責成也専都禦史禦史數遷代人持己見卽以檄例勞諸吏諸吏且謂一檄於我何加寧不可以書薦於天子而以檄耶夫以書與檄故而爲治行宣帝時良吏必不爾爾矣宣帝良吏非尹東海龔渤海朱北海韓黃二潁川乎假令東海渤海北海潁川不遇宣帝卽遇宣帝而不爲太守亦有以自見不然當其時爲令者不一人矣宣帝之增秩賜爵豈靳於令而無有若中牟之魯宻縣之卓乃中牟之魯宻縣之卓獨卓然自見元壽元始建初間此可以觀矣吾三原張侯廣平永年人以進士髙第爲令蓋今上宴勞增秩時也居常慕中牟宻縣之爲人卽下車無何然諸治行禦史龔君檄能一一道焉禦史不以書薦之天子而以檄勞以今例故今例吏自墨綬以上非終歲卽治行著不得以書聞侯治吾三原數月耳禦史檄非例勞者卽侯不謂一檄於我何加然侯質直寧以書與檄故而爲治行不以書與檄故而爲治行而又安事余野人之言爲頃今上下諸掌故問故郡國吏之賢若不賢之列名宦者稱數吾三原舊令其賢者二百年得一二人其一二人者卽不敢望漢吏然視世之爲吏者逺矣侯自是以賢著聞是宣帝不可得之一代而得之侯我國家爲三原僅得一二於二百年中而又得之侯則宴勞增秩侯者且於今上受計日見之若更問掌故郡國吏則野人之言亦不可無矣丞苗君簿李君請爲文贈侯以其言付之

其二

野史氏曰余觀部使者之優其屬郡邑大夫卽以禮也蓋因以知政體云郡太守同守州守則大夫屬也通守司理與邑令長則郎屬也大夫秩髙於部使者郎髙或等於部使者部使者無論秩髙與等於其良以章薦之朝又以尺一之檄下郡邑旌焉蓋天子意也天子使部使者代省方內故以薦與旌之權假手部使者使大夫郎不以上不獲爲解始也勉而兾之旌旌又勉而兾之薦則政良而民福然薦則以歲計旌則以月計張侯爲令僅數月部使者龔君謂侯良先以檄旌待歲薦則優屬之禮政體也然侯所以良則不坐是何也夫謂旌者豈非謂別之哉又豈非謂別而勸之哉然控馭之節以待凡足而飛黃名種固自千里耳張侯爲人貞諒渾厚眞實宏逺卽畫一令決一事亦不競尺寸計旦夕也夫飾躐者易效逺大者易忘效乃取譽忘者無名侯豈不知哉而竟爾爾誠無意人之知而旌又寧以旌而勉於良哉藉令侯以旌而勉於良何不易逺大而飾躐以取聲譽而拳拳於不易效之爲謂自計何若侯者蓋深於福民而不近名者也然不近名而部使者名之毋侯自以良爲政而部使者亦自以檄爲政乎蓋侯初至數過余相與談吏治余謂今之吏治惟守惟令守與古異古之守分民而治若今州然而今守則擁數十専城而提衡於上民或不知有守而令則猶古之令也故爲守令於古異地皆可爲守令於今寧爲令耳侯聞餘言而頷之無何部使者之檄至侯不喜曰吾爲令無何欲取民而袵席之未能也而安事以檄重己丞簿兩君請餘言贈侯余爲舉漢宣帝奬勞二千石以下良吏及卓魯自奮於元壽元始建初間故事爲侯稱說大率以待奬勞而興則爲宣帝時良吏不待奬勞而興則爲元壽元始建初間卓魯而公大喜造余謝曰吾今乃知寧爲令之說益信夫不喜爲民喜亦爲民於侯之喜不喜而民之喜可知已異日歲至侯政成部使者以章薦之朝而天子喜又可知己侯侍吏聞餘言亦甚喜乃錄而上之侯

贈張侯入覲序

今國制三載入覲蓋猶之古云古諸侯非五十里不自達於天子曰附庸今縣令視侯逺甚其所治猶故侯地故今令皆稱侯皆與其藩臬郡長吏入覲同自達於天子視古附庸不啻過之令當斯時可不謂奇遇哉明年癸未值入覲期吾邑令張侯以例行蓋與藩臬郡長吏同自達於天子者也夫所謂三載入覲者以藩臬郡縣吏受事旣三載則風諳政習幽顯明彰可咨詢黜陟爲也侯令吾邑一年所耳卽治行卓犖稱明甚然例不得卽陟事竣且還治吾邑故侯今第以例行耳且行余過侯謂侯曰今天子明聖計安海內元元且詢風考政剔幽陟明君侯卽令一年所不卽陟然秦中藩臬郡縣名夙諳政習者宜莫如侯卽如天子問治原狀或又問秦邊郡狀宜如何對侯佇思久之曰卽如承問治原狀卽對曰臣抵原會歲歉臣曰此閭閻一年計也懲竭澤而漁者以時徵斂臣不敢嚴抶取盈以見能會均徭臣曰此閭閻二年計也懲張网駭鳥者增若減以漸臣不敢驟益戶口以見能會核田臣曰此閭閻百年計也懲治絲而棼之者第取甚瘠與甚饒者相裒益臣不敢虛拓地額以見能其諸興學鞠訟止盜化頑一切用徳教化服臣卽未敢曰能然始願若此矣令臣得還治原臣且取原民而袵席之是臣所以治原者又如承問秦邊郡狀卽又對曰臣暏秦饑饉亙酒泉張掖燉煌朔方北地上郡間米珠薪桂卽秦伯乞糴之年不侵於此矣老稚相將破釡敝帚蔽野而南骨立自鬻甚則轉僕溝壑卽鄭俠所圗移狀不囏於此矣秦中在事諸臣業已請蠲請聚然古有弛鹽禁入粟助邊者今不可暫通花馬鹽於三輔隴右令米鹽相貿易乎又不可開例其地令免半輸粟自內郡乎是可爲秦邊郡者對以此奚若余聞之喜曰君侯入秦甫一載所爲吾原計者如彼所爲秦邊郡計者如此天子以其言下所司豈非奇遇哉君侯信自達於天子矣豈徒吾原幸秦邊郡且厚幸可但曰以例行也夫張侯以一載卽爲吾原幸又且爲秦邊郡幸況三載乎況三載以往乎其竟以明而見陟於天子勿問可也邑博士諸生請余爲文贈侯余故序之如此

贈明府翀玄李侯述職入覲序

先是■﹝宀禹﹞內自戊戌以榷采類中涓爲政中涓又類使諸狐鼠之憾者爲政騷動不啻漁獵甚則中涓露章而中懸銅之吏以故民不堪命如鹿挺揭竿於楚焚璫於滇天下蓋脊脊多事矣乙巳冬主上宵旰憂之爲罷采歸榷所司又迫求吏若曰獨不得龔卓輩爲守若令何憂天下哉時秦民之不堪命者甚會監國大中丞吳江顧公力抑中涓已更以便宜繩諸憾屬守若令迹之不少貸而吾原則臨晉李侯爲令未幾啇城張公亦奉命來爲吾內史太守相與奉顧公約又甚力爲閭閻徳如觧倒懸故一時吾秦頌顧公吾內史吾原頌吾太守吾侯若漢龔卓而又仰頌我主上聖明竟加惠元元云龔卓輩之在漢也會其時方重守令一切錢糓獄訟並得專治守若令治理效不愛璽書問勞增秩賜金又其時無榷采之政又無中涓狐鼠之憾故一時吏習如龔卓輩得彬彬稱盛於地節五鳳元始之間今閭閻所患者榷采也先榷采而爲患者畆稅也榷采卽盡罷而畆稅未蘇患寧有巳時蓋■﹝宀禹﹞內州邑之費半取給於額內之羨不亦取償於額外之額民病之甚於榷以榷之額暫稅之額常榷之害在逐末稅之害在務本也吾邑費十而額不及二十者必不減二者必不敢增不得已爲額外之額非例也侯深念力罷之而嚴約其收以杜羨卽有微羨盡以償費又公聽斷明教化嚴保甲均徭役懲刁頑不負吾太守約時以迹憾滋名口亦不移怒於憾而嚴誡迹者曰母蔓及吾無辜以除害爲害其識量益過人逺矣今將以入覲行余不敢以宻限吾侯亦不敢以渤海限吾太守何也龔在渤海八年始以化盜勸農聞卓在宻七年始以禮教保愛聞吾太守甫數月侯甫一年所耳藉令亦如渤海宻之八年七年其勸化教愛又何啻龔卓今贈侯及吾太守又及吾中丞公爲■﹝宀禹﹞內郡國所急一中丞一太守一令耳藉令各郡國中丞守令盡得人世何有不治然吾秦吾內史吾原其嚆矢矣故入覲曰述職述不詳於餘言疇其以餘言聞之執秩又因聞之主上卽璽書問勞增秩賜金先以及吾內史吾原必多應者獨余山中人陰受其賜又獨吾內史吾邑乎哉然於侯此行望之矣

王氏三榜異數序

余蓋與今精膳王君言卿同舉嘉靖乙丑進士云當是時精膳君才弱冠而先是辛酉舉於鄕則其年十有六耳乃後仲弟敬卿舉庚午與精膳君名第相若年相若異矣季弟命卿又舉丙子又年相若豈不尢異哉世稱王氏自瑯琊太原而後二十餘望凡海內王姓皆出瑯琊太原而今不可考矣卽精膳君自敍家世但謂勝國時自昌平移華州耳夫王氏在華州有槐野太史以文章髙一代精膳君兄弟繼顯又英異若騏驥發軔爭途人以爲瑯琊三少更生也余考瑯琊獨司空導稱晉仲父匡輔四世卽三少獨右軍以書聞豈晉世人士類豪曠難用故徒以名髙族顯爲世慕云明興列聖以實行風海內海內士爲縣官用亦以實無有若晉人然者毋論異姓亦無論海內卽吾闗中王氏若莊毅若端毅父子固精膳君兄弟所望塵而追躡者卽瑯琊諸王何可盡精膳君兄弟也精膳君敡歷中外業十五年猶未及古人彊仕之期敬卿命卿皆千里器皆方以弱冠試南宮於一第何有餘固知精膳君兄弟視鄕先達且饒爲之矣精膳君與余以文事相切磨居常謂文不若秦漢詩不若漢魏盛唐不已蓋太史家學固如此余睹精膳君爲令內黃以卓異聞爲今官起艸大宗伯署中聲藉甚竟所至寧獨以文章繩太史哉往太史爲文章談國家大計若觀火令假以年得當事表豎庶幾鄕先達之風而僅以文章名非太史意也余持是說質精膳君精膳君曰然一日精膳君彚兄弟三科齒序爲軸視余余題其額曰三榜異數而稍次前說爲序又寄語敬卿命卿卽登第從精膳君爲國家大用若余前說則今以往指數海內王氏曰瑯琊太原又曰華州安知余今日言非君家左劵也

贈雷將軍三考承恩序

世論將類推轂秦中無論異代明興自故太師周將軍以敢戰顯功名雲中後二十年而有大將軍居上谷周將軍秦產大將軍亦秦產上谷雲中皆國家要害賴兩將軍無烽火之警各數歲世遂以秦稱將藪不虛云今年大將軍合西夏上郡上谷爲九年如故事疏請天子考大率言臣本秦塞下編民結髮待罪行間且三十年所日居西夏上郡會敵數冦邊以首獲功受上賞惟天子威靈臣何力玆居上谷會敵欵塞稱臣臣從市賞間修守禦計亦惟天子威靈臣何力臣今者遵令甲述職事惟黜與陟亦惟天子威靈臣又何敢他兾天子覽疏大喜以大將軍有功不伐社稷臣也詔進秩左都督貴倨矣於戲周將軍雲中功今人人能言之當其時袁州爲政周將軍以不往袁州所故日兢兢如履虎尾賴肅皇帝明聖知周將軍不爲中比袁州免始錄周將軍功然亦危矣大將軍在事主上右武三事大夫力爲疆埸主廟議大將軍所遭視周將軍何如哉然周將軍在雲中主力戰大將軍在上谷主固守時不同也假令敵以積弱故欵我養銳頃之且復完且彊又或以欵雲谷間爲詞而逐東敵冦漁陽遼左冦漁陽遼左不獲利且復西而肆毒雲谷卽不然猛虎在檻不忘噬人有事疆場者寧能晏然已乎余固知大將軍有以辦此矣何者先是大將軍徵鎭羌所將卒力戰斬百餘人敵聚西夏上郡拒戰安定破之轉戰楊名又破之邀擊平敵白城敖忽洞俱鏖戰出塞搗敵穴遇戰疾力先後斬獲首敵千餘人莊皇帝嘉大將軍功馳金幣賜者屢矣玆居上谷三年中不得一當敵豈大將軍意哉大將軍及是時完城堡修戰具休士馬又不以市賞費爲所將卒困久之所將卒且人人思戰而余又聞大將軍篤中不二禦所將卒濟以威信有古名將風果爾敵卽欵塞如故大將軍且以守爲戰敵卽飲馬南下大將軍且以戰爲守何者用西夏上郡事卜也今世無有周將軍藉令周將軍在而當是時余不知方略視大將軍何如令大將軍當周將軍時其所斬馘詎謝周將軍下哉今以往指數上谷名將軍與周將軍並者則大將軍之謂矣

贈周學詩偕計序

學詩蓋太學生壽岡孔君髙弟子云日孔君寓都城謂余曰周生才士也以縣大夫陳君課諸生又獨目學詩曰周生才士也無何會大比士於鄕學詩果以易褎然魁闗中余乃服陳君孔君知學詩云先是主上有詔詔諸督學憲臣釐文體爲士習日去本質爲孅巧實用謂何耳乃學詩文卽質卽不事孅巧一時較文諸君子業人人目學詩爲大用器矣學詩輟晏歸造余余與語久之學詩起而問於余曰不佞南以易起家然於易未敢謂有得也易六十四卦卦以何爲要與余應之曰其震乎學詩曰震爲要南未之前聞也有說乎余應之曰孔子不云乎帝出乎震又曰萬物出乎震故乾之元大大以震也坤之元至至以震也何以明其然也震東方之卦於時爲春於四徳爲元於五行爲木於五性爲仁在造化爲生生之機在吾人爲有生之理故舉震而乾之元坤之元統是矣舉乾坤而易之道統是矣學詩又曰不佞南旣起家藉第令爲天子用將奚以以震可乎余應之曰奚不可也今海內士習不以質而以文矣長民者不重牧民而重集事矣夫習愈文情愈漓事愈集民愈病有識者至欲望主上修土徳木徳爲國家培養元气然未有以其說聞之當寧者主上業以其意形之功令淵哉聖度卽古堯舜不過矣君起家與時會又其文質若仰承主上鼓舞至意行卽偕計續食上對公交車爲國家用無事他求卽以其質牧民佐天子培養元气饒爲之矣且也今歲在巳卯已中央土也卯居震東方木也四气不能去土木而土斯爲有用之木四徳不能去信仁而信斯爲有用之仁孔子論仁以木爲近非以其木爲質類與主上當是時蓋有意乎以土徳木徳應焉吾黨出而奉奔走卽受一命卽主上未有詔且先意爲之承矧上意所注向若此哉夫以震往奚不可也學詩又曰易莫如震固也天地之心何獨於復見之餘曰夫復非合坤震二卦名與天地之心於震之一陽見耳震可以見天地之心而不可爲世用耶君第以震往是善學易者也學詩敬諾而別有頃學詩所善近峯來君屬余爲辭賀學詩餘曰余不習爲文其何以益學詩無已則余前與學詩所說易大旨卽可云辭也

贈辛君景虞鄕薦序

今年萬曆壬午天下大比闗中士如額舉六十五人祋祤辛君景虞與焉錄出逺近諠傳闗中士舉者獨今科最盛余手錄喜之不置會客有屬余爲文贈景虞者余惟國家文運若歷壬午而更盛自文皇帝受命爲洪武三十五年壬午我國家文明之運於此焉再啟故謚文皇帝曰文其後睿皇帝壬午又六十年爲肅皇帝壬午無論海內卽闗中士以文顯者可屈指而咸寧河州三原非起家文皇帝壬午而後者乎髙陵武功北地朝邑非起家睿皇帝壬午而後者乎華州平涼祋祤非起家肅皇帝壬午而後者乎蓋壬任養萬物午陰陽交午又位離則文明兆也世傳堯舜禹生值午故堯文思舜文明禹文命一時五臣俊乂後世莫加焉而何疑我列聖乎又何疑今日乎今主上乘午運不啻堯舜禹更生菁莪棫朴之化任養業十年所得人之盛蓋自今始耳顧堯舜禹所稱文思文明文命與其臣都兪吁咈俱在典謨中無多說也今國家文盛卽罄南山竹不足以悉文士胸中之奇然宣力之效類謝弘正以往諸先達不逮豈文士多伉直自髙抑終其身於論著則技單於此而於用世輙冰炭耶客曰若景虞者於用世何如余曰其可哉蓋景虞爲諸生嘗有名於嘉隆間以不第故日從祋祤先達後左袒北地華州卽博士家言亦典邃雅馴余與交有年習其人與文數自引以爲不及下之蓋余有二癖一喜事而多嘗試一易事而歉沈毅二癖纒結於心力克之不能也故余不長於論著第其癖與伉直者類乃所如冰炭坐此景虞無一於是余安能及卽自是對大廷以文士爲世大用上之北面五臣俊乂下之執鞭弘正以往諸先達其饒爲之矣世有譚主上任養之效一代文明之盛者不爲吾景虞屈一指哉客曰微子言不知景虞之文之可爲世用若此矣請以是贈景虞爲他日左劵余曰其可哉言已景虞爲其季子志諤娉余弱息余敬諾遂呵凍不恥不文書致之

耋老社圗序

初余爲先大理公延裏中年七十以上九十以下者仿雒中唐樂天韓潞諸公眞率遊爲社又其後萬曆丁酉余友多抽簪相繼歸韓府馬君甘泉雷君狄道孫君西蜀王君汾陽秦君余時伏在田間歲貢馬君文學馬君孔君及余母弟編踵而步之爲社於嵯峩二華之間樂天社九人韓潞諸公十二人十二人中獨韓公年七十九餘會韓府甘泉二君俱八十有三蓋宦履不及而齒過之故名耋老社云初余與弟編及年甫六十以上者以齒辭眾曰不有狄監盧君司馬端明故事乎余謂無已則相與北面衛武公其可也武公年九十作抑詩自警曰母謂我老耋而交戒我韓潞諸公在宋寅亮三朝無愧武公何有於樂天然猶慕樂天如緇衣當樂天會時𨿽僧如璊亦與髙雅故足多也吾黨望樂天且拜下風況韓潞諸公又況武公𨿽然抑詩吾師也吾黨中年最長者視武公猶少宜交戒又何如今約會各舉前言往行之闗切倫理風化大者相問難不知則罰以巨觥已則籍記以比藥石名曰聞所未聞庶幾從韓潞諸公以步樂天又從樂天以步武公卽年未及其可也眾曰善時韓府君且望平涼行以不得久於社爲念余又謂宋宣徽王公方畱守北都聞雒中社以書謂潞公曰某亦家於雒者恨不得與願寓名其間君與矣又寓名以俟他日不可乎韓府君色喜如約久之行余會有總臺之命三辭不得且行諸子弟如雒中爲軸圗形稱壽並以吾黨所賦詩書其下以備歌侑蓋雒中諸公圖僧舎玆各圗之家家各有子子多至六人五人時俱君亦致井硜政歸眾延入社且屬余序余入臺會時多虞久之未應也巳亥弟編以就武至申前屬於其旋書此附致亦慕宣徽公致潞公書之意也更爲書且發西望諸君美景良辰入社幸爲餘各盡一卣又先以一卣東告二華一卣西告嵯峩曰余旦夕歸就社矣其勿移交以誚焉幸甚

壽張居士六十序

張居士者吾邑一良賈也有實行以是余與之善今年四月辛卯壽六十先是其子孝亷耀從余學而舉癸卯鄕試試南宮不利欲遄歸及懸弧之辰稱觴焉將發就余問所爲壽者云何余故辱葭莩大有感時有張孝亷學曽者亦吾徒也亦試南宮畢歸壽其母余告以鄒魯之說庶幾顯揚以名壽而拘於韻語未竟也爲語孝亷而歸而求之庭有餘師而寧俟余支離之說爲無已則竟所爲告學曽者而劵以而翁之行可乎而翁賈也而行則儒余慨世之儒名而賈行者夥也謂禮失宜求之野卽不得魚鹽中之膠鬲得賈販中之弦髙牧豎中之卜式而友之幸甚而翁其人也故樂與之交且三紀而知之矣余初以而翁及而令學書庶幾以儒易賈而知之矣而以儒之實易賈之名可以賈之實襲儒之名不可而知之乎初而翁之賈也不二價不欺人有誤增其直以易而去者立追還之至再又歲奉而大母碩人李步朝太和山者二十年人有急或歲祲或修舉廢圮不難貸助葺補以爲常以是張居士之名滿邑裏及姑蘇以而翁之義之貨市於邑裏及姑蘇而邑裏姑蘇人信之也舉而時碩人夢有仙樂自空中導送以而翁故又以碩人故茹荼守節立孤宜得天而人已知而必貴也今果露頭角余喜宇宙中有必不爽報應之理故今告而壽而翁不能外而翁之行別爲添籌獻桃荒唐之說亦不欲爲文人支詞綺語彊以必不能踐之約蓋支也綺也彊也精神在唇吻間如畫餅如說鈴耳惟不二不欺是從肺腑中來太史公所云何知仁義而翁已黙與符矣天已以而佑而翁矣而又行卽對公交車爲縣官用不難光大此不二不欺爲世信爲善學鄒魯於庭毋寧謂賈末業也而弁髦其行庶幾見髙垂名千載式致位通侯以身顯而翁有而以子顯髙第以十二牛爲鄭卻敵式第輸家財半爲漢助邊不知有義方之訓及子否旣已身享其報澤易斬人也而天實限之而翁身自施予及見信眾矣而異日代而翁又以儒施寧獨十二牛與家財半余見而翁與而且世積而世延之俾碩人亦因享榮名無巳時此其福若壽又寧可量天也而人實培之惟餘宦遊而思求野亦不自知其何心而將離野爲宦以遊其尙力學守故耳目於庭者以尋鄒魯之緒以慰余毋使他人如余慨而又思求野幸甚孝亷聞之喜形於色再拜而謝曰耀何幸得聞此藥石之言是名與實相孚儒與賈相通天與人相因家與國相延之道也敢不唯唯惟吾師次其說而文之耀將書紳服膺登軸張壁以代面命余不得辭遂書而追致之亦知孝亷質行大類居士又力饒爲之也且欲孝亷以此轉告之學曽其以爲何如

贈前溪楊仙客七袠序

古今稱吾邑勝地曰龍陽宮龍陽宮得巋然獨存以楊仙客先是嘉靖中余以髫年讀書龍陽宮中時宮中羽士稱兄弟者三四人宮前垣去寥陽殿可八十步已以淸谷崩圮垣三徙且薄殿基羽士飄零獨楊仙客存仙客弟子及孫曽又數輩當地震雨雹募緣修葺殿閣廓廡門室廚庫軒楹棟宇翚飛神像儼然一新當是時微仙客宮不知作何狀矣余家居一再過仙客所見仙客神淸履健泉音霞步異之問仙客年曰七十又問曰七十人淸神健履泉音霞步有得乎曰未也又問曰若故柱下史弟子亦去三尸食六气茹芝練玉優遊物外大道從事以全其天年乎曰未也又固問仙客笑而應曰吾安知養吾生吾聞之師矣天地一瞬息也吾居宮六十年宮沒於水者半宮不能有宮天地不能有天地而況人乎吾饑而食爾已吾渴而飲爾已吾臥而臥爾已吾遊而遊爾已吾安知養吾生余曰若不知道乎然知矣於是取莊生逍遙遊篇爲仙客辯說仙客再拜而謝曰敬諾逍遙遊詳莊生集而余所辯說則以鯤鵬之摶扶揺九萬里蜩與學鳩飛不過楡枋各適其適何小何大卽仙客所言飲食臥遊亦無非道云省齋雒君三河梁君近峯來君輩以仙客修宮績甚偉索餘言壽仙客余以所與仙客論說者書之軸庶幾仙客或有味乎餘言矣仙客法名教迎前溪其號故有名道會張公志微王公道亨李公崇璇之派也

壽文學喬君七十序

祋祤小丘有文學富齋喬君者余內子宋淑人母黨也君長餘十歲干支大同余幸通籍君謝諸生業爲田舎翁無以觧頃之小丘館其家越宿日夜談見君神王气健不類七十歲人五子俱讀君書爲州諸生者四家大起而先是事其母節婦王碩人以孝聞蓋君不見用於時而用之家又自嗇眞葆和如此也歲夏五辛亥實君懸弧之辰五子延客爲君壽因所親材官朱君求餘言爲侑觴具余謂君家世力農自君逺祖東田公始而承先啟後爲喬氏巨擘者君大父孝子公也繼孝子公以儒奉君從父觀察公教使家世不替詩書而拓東田公農業爲今日巨擘者君也東田公五子孝子公五子君亦五子東田公南北治第五居五子君南北亦治第五居五子君五子又多孫占畢吾伊之聲裏相聞也君入則授子若孫書或待問點竄經義出則北望石門南望嵯峩課耕獲菑畬有時之淸滸從漁父觴詠不知此身之外有蝸角槐國至樂也余夙有林泉之癖頃與君從弟銀臺君盟且之丘上結夏果爾則君所望與所觴詠者且不得專美蓋余黃梁熟矣回視三十年塵遊如膩而愧前日干支之說通籍田舎之詫何藐小將見笑於大方家自此從君明農不失吾豳岐間故業其可也蓋明農𨿽周公不辭余與君皆姬也又豳岐以東人也豳岐間黃茂秬秠穈芑嘉種未攺也種之恆之以居以祀之遺教未沒也豳岐以東農莫如小丘小丘又莫如君君實吾田間之益友也余今知所以求實堅實好實穎實栗之道矣自此以居以祀以供公家賦少補軍需萬之一又以故家遺俗惇本重爲邪之風爲閭裏倡亦爲政山林之一也而君先我爲之矣曷論詩書淵明詩不云乎田家豈不苦弗獲辭此難四體誠乃疲而無異患幹余以是驗農夫之無異患幹也往往多壽君季父太平公亦農也年幾百歲餘曽爲松栢傲乾坤之聫以壽餘旣樂與君爲田間友卽以壽太平公者壽君君其從太平公以遡孝子公及東田公又以遡豳岐間風此其壽又何可年數論也壽之日銀臺君在焉相對觧頤浮白以釂或亦有味乎余之言也

壽段次君七十序

余與涇陽栗庵段次君善蓋自與其兄涉縣君締姻始初弱息歸涉縣君伯子可成也君父及諸父五皆長軀偉貌髙年華發闊步豪舉而先是世父參軍公尢以無害知名於時兄弟三從兄弟九又率長軀偉貌闊步豪舉一舉於鄕餘皆爲名諸生或相與學晉人書爲一邑望時君長餘五年與其弟儒官君猶稱壯未艾蓋相得讙也君生嘉靖甲午後十三年丙午涉縣君舉又五十年餘爲萬曆甲午君子孝亷可賢舉又十年君遂七十成翁爲古人所稀儒官君亦六十有七餘亦六十有五客歲儒官君訪余於都相見驚喜道故問年語未嘗不及君父子又未嘗不及涉縣君及其仲子諸生可大也蓋自余與君家締交於今若旦暮耳自君生而長而成翁歷三午之奇若春華秋實耳獨君與儒官君巋然如魯靈光時君兄弟子又多爲名諸生又多孫可大可賢又與吾兒予知善予目及君家已四世斯文相切磨已二世故今癸卯三月己巳逢君初度不勝今昔無窮之感君不嘗師事大司馬魏公乎大司馬亦嘉靖丙午舉者昻然如孤鶴之在雞羣世爭慕之亦爭忌之顧所慕不勝其所忌而世變士風可知矣然有忌之者而後信慕之者不爲比於大司馬無損是予之所尢感也古有云千里而得一士是比肩而立也百年而得一賢是接踵而行也大司馬於學無所不窺而持身用世尢以信志立誠爲主其旁亦及規中鴻寶之祕君今年向耄耋期頥以不試貌澤體健壯夫莫及𨿽稟賦特厚而所得於大司馬內外奧宻之傳亦已多矣君以其奧宻自壽以其持身用世者教可賢計兩午相距數十年接踵不出數里之外爲慕之者不爲忌之者實師友父子逓相授受奇甚而君之世行不獨以豪舉聞君之壽又何可年數計也或以激可大又以及吾兒予知使余與涉縣君亦與有榮而君所及益又廣矣君毋讓焉余神憊遊倦已力請歸田庶幾旦暮蒙允而西猶及從儒官君稱萬年之觴於君更問君規中鴻寶奧宻以駐吾顏而課吾兒然先爲此說以應可大可賢之請以予所感不獨吾兩家斯文之契合松栢絲蘿之依附己也余卽歸而面壽君爲侑觴具亦不過如此萬一餘歸期猶逺其先爲我進一巵

贈雷公偕壽序

人有爲不佞譚吾友博士雷公教臨潁甘泉狀者曰兄弟視二三僚儕子視二三弟子也去而臨潁甘泉人供帳祖道欷歔嘆息爲晚近世所未有其去甘泉則以倦遊力請始遂云夫今海內博士溺其職矣而安得如雷公者徧置膠庠爲士林重也雷公年今丑月乙酉壽七十有三明日丙戌配馮孺人亦壽六十有七仲子龍從不佞遊問所爲壽公與馮孺人者於不佞不佞先是蓋兩受仲子之問以有事燕越間未有以應也無已則目仲子前而告之曰而欲壽而翁而媼乎古今人享上壽一得之頤養蓋世有山澤臒叟優遊煙霞相羊泉石然卒槁頂黃馘無所資一割以取寵數於人世亦有際奇履昌薫灼翕赫而持滿忘馘見險不止又或卑棲小試雜吏卒疲精神不少休猶不得上之人一盻而奚以易靑氈之快與夫觴詠偃仰之爲適乃靑氈者流類壠斷宮墻有不得於二三弟子曰此二三弟子之過也怒且尢或因以焚和速謗而翁有一於是乎而翁歸來居一室列圗書課子弟與世休不因物忤拂意至若夏日之冰洧釋有時之田舎與樵子耕夫伍乃聰明有加步履若馭又善飯卽百歲不啻而矧與而媼偕宜壽一得之昌阜冀缺夫婦敬如賓不聞其子若何而翁有丈夫子四蛟以賈成家鳳力田鸞嗣小宗從而繩箕裘行且績學爲名儒行且鵬摶爲世用而翁而媼樂乎不樂乎宜壽仲子聞不佞言喜再拜謝曰微師言不知吾父吾母之宜壽若此然師意則在小子龍與鸞敢不敬諾苐以績學爲壽有說乎又告之曰有學不從覺從子乎孝不從老從子乎教又不從孝從文乎而老之教與學不以孝者非也其說在孝經其詳在西銘是名儒之所爲壽其親者識之仲子愈喜又再拜謝退而以其言言雷公馮孺人雷公馮孺人亦喜他日雷公過不佞亦再拜謝曰幹與大夫交可三十年不謂兒龍鸞辱大夫與進也又不謂偕內子老而辱大夫言以贈也蓋不佞故與雷公諸生時讀書僧舎中相與爲忘年折節之交不佞官都下會雷公以貢待次執秩旣望臨潁去郊別謂後晤不可知相視悵然久之乃今幸而同歸巖壑及爲文以壽雷公則優遊煙霞相羊泉石庶幾免於薫灼持滿之戒在今日矣

壽張碩人七十序

張孝亷守約從余講業有日今年甲辰不利於南宮將歸子舎壽其母碩人左與其兄成都幕守謙乞言於余曰守約失吾父甫舞勺二伯甫有家二仲二叔一季甫弱冠或舞象非母鞠勞何以有今日伯若仲若季若叔爲吏以文無害應幕郡衛者四爲農者一爲啇者一守約爲儒幸與計偕非母督誨何以有今日母今六月戊戌年七十守約兄弟喜且懼謂一第庶幾及母康而榮之乃兩試南宮兩不利守約負吾母益懼願得吾師一言爲侑觴具吾母聞之而喜可知余會臺務鞅掌欲握管以麾者數而未果也孝亷又因吾兒及其儕周子張子日從臾迫得之且與成都幕畱都門不得不西也余不獲已撥冗與兒及二子圖如春秋宴會摘取古詩爲賦以壽碩人吾兒曰華封之祝多男是期詩稱糓似同胞其誰碩人樹萱於男也宜八索皆男亦有白眉孫枝繁衍樂末有涯胡不壽考其賦螽斯周子曰古今坤範與乾道侔徙宅化遐丸熊志酬碩人■﹝糹辟﹞績以佐薦羞嚴督均愛勞以箕裘心如結矣不振不休有齋儀一其賦采蘋與鳲鳩張子曰土沃茂糓澤廣長魚有周祥瑞洽及鄕閭我明列聖徳覆堪輿世宗在禦如春旉與碩人篤生太和之餘飲水思源其賦闗睢語甫畢幕孝亷至卽以其語語之幕孝亷甚喜再拜曰命之矣旦夕歸而過華下入其頂采十丈之蓮之藕又使使西而擷蟠山千年之桃並西京桑落之酒張筵延賓客進藕進桃進酒而以三子言侑庶幾使吾母顏丹瞳方從西王母與玉女遊幸甚不則益算延年繇之而耋而耄而期頥亦幸甚然得無加乎余應之曰有土沃而更糞之糓且滋茂澤廣而更麗之魚且滋長家以國興國亦以家昌諸幕行卽有一命再三命之寄孝亷又且駕破萬里長風之航或各竟其蕭曹之業或逺追其鄒魯之緒而力窮乎二酉之藏將冠纓濟濟入則節儉正直以素絲委蛇聞出則分職憇棠遺勿剪勿伐之愛於一方庶幾太和元气醞釀布濩且延國脈於靈長而獨積餘慶以待顯揚爲一門之光吾卽不獲與於稱觴之列亦爲預賦甘棠與羔羊孝亷又喜與成都幕更再拜曰命之矣歸而更以吾師之言侑且佩服終身不敢忘余亦喜以幣附爲碩人無疆壽胡春秋甲子之能限量吾兒名予知周子名仕張子名素裕與孝亷同講業爲鄒魯之學聞餘言亦各有醒曰此周行也願各書之紳而更賦鹿鳴之首章幕孝亷遂用客以虞文懿公書書之軸襲而負之望華蟠間行而孝亷猶依依戀余不置余又從臾之曰行矣有諸賦在𨿽數千里猶幾席也何有於參商

壽武太孺人序

先是海內偕計士射筴不啻承蜩而當事則否夫以射筴力事事安所不可見而必博一第重乎然不第謂終身不復可振振而竟老不官卽官而衰沮者半矣主上用言官言有詔召諸偕計士卽不第卽及時爲朕用朕能尊顯之時寧州武君以瑰琦士不第幡然曰今乃成委質時矣遂謁選拜太平令太平治已又以才移盧龍盧龍又治四年中部使者列令治行十上公交車矣初令之拜太平也其母太孺人在裏以書趣令之官意蓋甚力云今年太孺人壽六十會令以最績聞而太孺人則有今稱純不佞聞而私快曰破循資畫才賢故局令士及時殫力爲國家惠養元元者主上也首奉主上詔以身爲嚆矢稱縣令髙第者盧龍令也令其令一意力官毋白首呫嗶者太孺人也藉令令不第而歸杜門治古人土苴然不得言彊而仕矣卽第詎能有加於今日令以太孺人命而官官又褎然爲時良令不佞固知有頃間且召令入而大用尊顯矣異日者令移所爲治太平盧龍者治天下猶之秦越人之爲醫然蓋秦越人之爲醫也適秦以小兒醫聞適邯鄲以帶下醫聞適雒陽又以耳目痺醫聞以伎誠工隨俗爲變無地不可耳令在太平有摘發振蠱聲在盧龍乃化骯髒爲欵懇寓渾厚於精明蓋庶幾哉不剛不柔之政矣今天下病甚求所謂秦越人者宜莫如令太孺人不亦愉快乎哉而令又以書爲不佞言成官太平得將吾母官盧龍又得將吾母吾母見成爲民畫一便利事行輙色喜一不當於心輙目攝成必得當乃已成今稍稍自樹立蓋吾母力居多雲不佞又私快曰古稱斷機丸熊亦不過是矣願爲太孺人壽於是與故同令偕計者使使之盧龍奉巵酒太孺人前而以不佞言侑太孺人孺人色喜北面稽首而拜曰微主上詔兒不官矣未亡人何力之有夫卽以其言爲海內勸可也

壽梁太孺人七十序

萬曆庚辰仲冬廿日梁太孺人李氏壽蓋七十云先是嘉靖中吾邑有梁居士者持齋好施予身所施棺以千計事在喬觀察志中居士子隠君又好施予於隆萬間太孺人則隠君配實上奉居士而左右隠君施予無難色太孺人舉四丈夫子伯子仲子治博士家言聲籍甚謂立第爲居士隠君太孺人施予之報顧竟不第裏中人有聞而轉相語以疑者曰天道無常惟予善人若梁氏非善人耶伯子仲子宜第而竟不第彼不梁氏若者朝靑衿而夕朱紱矣夫以居士隠君太孺人所施予貲入縣官補郎不竟有朱紱耶又有聞而轉相語以慶者曰鄙人有言何知仁義已向其利爲有徳梁氏誠有徳然居士以耆壽爲鄕飲賓隠君又以耆壽爲鄕飲賓太孺人業七十有啖桃食丹之容卽百歲不啻諸子若孫芃芃然夫非天之所以報有徳耶伯子仲子與二弟繪圗介所善唐君愼齋王君峨南屬餘一言爲太孺人壽有二說就溫子辧者溫子曰前所說謬說也後所說隘說也總之未知天道若不覩夫水與木乎根不深不茂深矣非旦夕茂也茂則不衝霄不己源不逺不長逺矣非旦夕長也長則不底海不已梁氏誠根深誠源逺諸子若孫行且衝霄底海太孺人且以鶴髮身與其子若孫享居士隠君之貽蓋天道也太孺人不亦愉快乎哉矧太孺人內行詳吾友胡太學所撰述者種種皆壽徵寧獨上奉居士左右隠君施予一端已也伯子仲子卽不第與二弟皆質朴有居士隠君風所爲培根浚源者猶未巳予故信天道於梁氏且驗唐君王君曰善初伯子仲子不第也太孺人不喜伯子仲子與二弟欲爲太孺人壽也太孺人亦不喜且戒勿觴比唐君王君以餘言言伯子仲子伯子仲子又以唐君王君之言言太孺人太孺人則大喜許伯子仲子與二弟治具延賓客歡塡裏中歷數日乃已唐君王君又曰賴子大夫言豈直爲梁氏慶且令爲二說者釋然知有天道請書此爲異日報徳之劵書之

壽梁碩人序

梁鴻臚至自廣陵爲其母碩人李壽七十稱觴而先期因余友王生屬余修酌者之辭碩人蓋有祖姑馬太君風太君生子男三孫男女二十許相夫訓子起家萬金享耋壽餘以交諸孫及見而壽之時太公業捐館舎裏中人轉相語太君福人梁氏一靈光興梁氏者太君也繼太君有碩人碩人蓋太君孫婦子男五孫男女亦二十許相夫訓子起家十倍之而官鴻臚序班者一膺歲薦者一膺鄕薦者一爲諸生者六益濟濟時其壽躋古稀夫散官君亦捐館舎裏中人又轉相語碩人福人又梁氏一靈光大興梁氏者碩人也今年未月甲辰實碩人初度之辰鴻臚率其弟若子以觴不許曰而忘而父觴我乎吾結髮而從而父至今日偕老之謂何而從而曹爲堂上之歡也而父蒿目以望而曹力官力學以成令名意甚篤而食報不於其躬誰則種之誰則食之而吾忍從而曹爲堂上之歡也吾力猶勝拮據門以內吾爲政門以外而曹爲政庶幾藉手以壽而父而觴何以鴻臚又率其弟若子請益力已乃云鄕大夫士業有成言不可已於是許焉遂觴其日鴻臚率其弟若子賦行葦末四句鄕大夫士賦旣醉卒章或賦魚麗六章余則賦思齊卒章首二句賦已鴻臚率其弟若子以其賦爲碩人解說已乃就鄕大夫士及余舉觴引滿再拜謝且請曰燁等欲壽吾母無已亦更有說乎余應之曰曩吾儕之壽太君未有加於今日也碩人起家與其嗣視太君不啻過之太君壽耋碩人繇古稀以至耋一瞬息間耳其繇耋而耄而期頤何難焉謂梁氏之靈光永永勿替且令散官君以名壽可也然諸賦其劵矣而諸君欲更壽碩人或竟無可加於余所賦之外也鴻臚等唯唯又再拜謝遂書

壽從母太孺人六十有一序

太孺人純從父文學少圃公之配也今夏四月巳酉壽六十有一仲子諸生文以先是壬寅當旬屬純修酌者之詞純以國事鞅掌未有以應也其年冬歷今春正純請告杜門候命兒子知爲文申前說純因追念文學公及吾兩家故實與易暗合不可不使後人知於是卽以易說爲詞易首乾坤有六子而後爲卦六十四以盡天下之用吾兩家先大父都憲公配大母贈夫人生吾世父及吾父都憲公二文學公孟津公配從大母康碩人生子七而存者四合之爲六子吾父都憲公配母屢封贈夫人生純及都統弟編文學公配太孺人生儒官雅及諸生及萬夫長玉及璟四合之亦六子而吾兩家之乾坤六子肇矣兩家三世內外男女孫已六七十許後且無量幸多習文武業𨿽不敢謂盡天下之用然生生似續以衍螽斯之慶謂非從乾坤六子而來不可也易乾坤並重尢屬意陰教坤利牝馬之貞咸恆欲夫婦久於其道家人利女貞初閒家三吉嗃嗃又戒嘻嘻上吉孚威大父都憲公家甚窘早世大母夫人拮據以嚴爲政母夫人如之家遂起文學公之背孟津公也家亦甚窘且未婚從大母碩人拮據爲取太孺人太孺人亦以嚴爲政家亦起純非時見大母廩廩不敢嘻笑旣登第通籍不敢惰行都統弟亦不敢失漢上軍民之望大率吾大母母夫人力居多大母壽八十有四母夫人七十有四太孺人今六十有一爲壽始自此而七十如吾母夫人八十如吾大母夫人又九十如王右軍郗夫人猶爲從子尙書令明談耳目闗神明之旨以至期頤何難焉謂其非恆久之道不可也大母夫人爲吾大父都憲公程嬰四十餘年太孺人爲文學公程嬰已二十六年謂其非女貞之利不可也初太孺人之督儒官以商諸生以文萬夫長以武也不遺餘力卽值宗族子姓有不秉軌則者亦必正色訓廸之其究儒官以積箸致貲數千金諸生嫻博士家言可第萬夫長在原州司馬門以善騎射韜鈐爲督府部使屢疏於朝且大用謂其非嗃嗃力不可也今士庶家率樂嘻嘻而厭嗃嗃矣獨聖天子以道化天下爲純故屢頒制麻褒太母母夫人嚴政若令天下之爲母者宜閒宜嗃嗃不宜嘻嘻如易云前歲辛丑聖天子建儲有詔婦守節年三十五以前苦者給羊酒扁以旌太孺人失文學公時年三十五又苦甚遂爲縣大夫禮如詔聖天子若特爲太孺人而覃此恩矣何吉如之𨿽然有家之初欲閒欲嗃嗃母道也有家之終欲孚威子道所以成嗃嗃其說詳周孔大小二象曰反身曰言有物行有恆又詳子輿事親守身語中純日懼吾兩家之日嘻嘻也數引疾將歸爲反身守身之學以畢事親正家之道庶幾如令明之見郗夫人於稱觴之日求所謂耳目神明之說以延吾年然未敢必也先爲此詞示諸弟諸子侄使勿忘易又曰父父子子兄兄弟弟夫夫婦婦而家道正正家而天下定余視諸弟有兄道諸子侄有父道不可不告諸弟諸子侄又各有父子兄弟夫婦之責倘喜聞吾言而爲有物之言有恆之行以守身反身以事親正家則孚且威何文武之業不可爲縣官倚重於天下乎何有卽轉嗃嗃爲融融亦坤之貞也恆之久也家人之吉且利也獨可藉手爲太孺人壽也與哉予知聞之亦甚喜唯唯爲書致之家致之原州又致之漢上

溫恭毅集卷八

●欽定四庫全書

溫恭毅集卷九

﹝明﹞溫純撰

○記

陜西學田記

萬曆甲午餘建學一艸堂與二三弟子相刮劘會吾秦督學使沈君操功令鑄士惟謹行縣過餘一見傾蓋如故相與坐而論者久之首論學政次論性命沈君謂三代而上政出於一而治隆三代而下政出於二而治污唐虞以五教屬司徒契及使勞來匡直輔翼振徳周命司徒掌邦教以佐王安攘邦國無二政也今司徒不言教民教民之秀者屬吾督學使政二矣三代士有田以祭秦士家半徒四壁立何論祭學有糧官生之缺者虛焉餘業請於兩臺檄諸守令以虛糧易田士稍稍有禆乎而敢曰政庶幾一餘聞而頷之餘謂政不一者學不一也一之說昉於虞廷而詳於鄒魯人心道心精一執中之旨炳如日星矣洙泗授受不離食居欲惡尢特戒士之恥惡衣惡食者詎外人心以求道心所云祖述不虛其後論道在飲食夫婦論天性在口目耳鼻四體與父子君臣賓主賢聖之形色𨿽好貨好色亦可以盡性總之曰率性曰踐形曰一不然是二之也學不二則政不二矣沈君亦聞而頷之言未竟日髙舂乃別久之沈君以書與幣徵學田記余未有以應也無已則以吾兩人未竟之言爲秦士朂可乎士今有田矣請說田田之制母如三代三代之田之制母如周周自后稷公劉首重田蓋教民力本務朴而重爲衺云庠序學較曰明倫振徳哉上焉者無之非教下焉者無之非學不然井田之民庠序學校未設也出入旣相友矣守望旣相助矣疾病旣相扶持矣百姓旣相親睦矣疇驅之而疇從之也漢都吾長安治近古不重孝弟力田乎秦士生長后稷公劉過化之地習聞漢代孝弟力田之風誦說唐虞精一執中之傳步趨鄒魯天命性道之訓宜興起無所俟田然有田則牲醴粢盛可備無田則澗水溪毛可薦今天下文靡甚卽有意乎反本歸朴使重爲衺宜自吾秦始秦士倘亦反本歸朴而重爲衺乎士誠反本歸朴而重爲衺何情非性何性非命何人心非道心田在是學亦在是飲食夫婦在是道亦在是口目耳鼻四肢父子君臣賓主賢聖在是性命亦在是沈君論政實論學豈其於禮義相先之地姑爲口體衣食之計而所謂操功令鑄士者不在是必不其然藉今士必衣食足而後禮義興脫衣食未足而禮義可斯湏已耶去學千里矣又田入學而攘焉爭焉不啻壠斷視之使人嘆以爲有田如此不如亡有去學萬里矣秦士類椎朴寧爾爾矧沈君以身爲鵠而以田爲表耶余不敏欲學一焉未能也聞沈君言且喜與吾二三弟子生興起心而何疑於秦士秦士朂哉遂書以爲記沈君名某號太素吳江人萬曆丁丑進士某處田若干詳碑陰

海塘記

在越紹興郡蕭山縣西十里許爲西興鎭鎭被錢塘江江被海而起鎭以達於郡者運河也錢武肅王鏐故建塘其鎭海潮日再至歲久寢決寢修丙戌大決民居漂數百家江且及河害且及郡郡蕭守良幹若邑劉令會上狀餘下藩參朱君臬副令狐君議僉謂更爲塘以障之便議大略言越蓋東南一都會也西興實其門戶故名固陵以可守故越生聚教訓廿年竟以沼吳以此鎭也漢買臣稱一夫守險千人不得上晉元帝稱浙今之闗中亦以此鎭也無塘無鎭無鎭無越爲塘而庶幾其有越乎利一江入河卽蕭山西興以水不可居山陰會稽以鹵不可田爲塘而蕭山西興安於居山陰會稽安於田利二餘於是同直指使者傅君李君請於上而各以贖鍰佐之發郡若邑倉粟半不足取於山陰會稽蕭山田畆不滿升量工授食以卜判鏜總領郡幕陳策縣丞王箕分任其事六閱月而工竣又復故鎭海樓余渡江中流而觀塘壁立樓峯峙而榜人則指中流謂余此錢氏故塘所也余悵然低佪嘆而不忍去者久之旣登岸還武林署會有客過餘言塘自武肅歷宋守吳芾氏而來畚鍤之役略可得而言洪武中髙皇帝遣尙書郎曁藩大夫治之而周文襄公功最著於宣徳間沿至於今波流極矣石非因於故也而下木以爲楗朝下則潮夕推之夕下則潮朝推之𨿽鞭之長不及馬腹毋論武肅舉一國力捐數百萬緡集彊弩射潮卽洪武之役取材他郡藉力他邑而文襄用便宜括贖鍰數莫可詰難矣主上神靈嶽瀆挾盻蠁而左右相之守祭潮潮退判令幕丞身橇■﹝木奄﹞經營費不盈二萬工不及三時人力不至於此豈禹陵廟苖裔在越而陰以浚川刋木之烈導之耶何成之易也越自是有禆而公中流嘆者何余應之曰若謂越而有此塘乎胡不求錢氏塘以觀之也今天下大患在失時在諉事孔子曰使民以時其以農隙觧者語時一端耳及時則事半功倍踰時則事倍功半不待知者而後知也而事半功倍或不以功名事倍功半則以其勞苦費多而功之矣漢曲突爛額之諭可鑑已今之守令無能名一錢費以萬計不效則有文法效則亦有唇吻以故事卽不可已苟可緩目前卽遺大費於後曰後之人之責也文法唇吻我無與今日之役蓋迫於江且及河害且及郡而爲之也亦會今之守若令皆任事人也藉令江不及河害不及郡而守若令亦以狀上而身任之矣語曰蟻穴不塞將成江河夫人而不蟻穴忽也費或無事於萬而錢氏塘與西興數百家居在今以往有不蟻穴忽者而越庶幾其有此塘乎不然余恐後之視此塘亦猶今之視錢氏塘也而越奚禆余故不能不臨流而嘆客曰善會守索餘言爲記余故記此以告後之守令而因以自警事固有類此者其味孔子時使之言鑑失時諉事之獘察蟻穴江河之戒母若此役之迫於江且及河害且及郡而爲之也塘爲丈三百三十有奇所費金爲兩萬七千有奇工興於十四年十月成於明年三月傅君名好禮固安人以按浙至李君名天麟武定人以按浙直至而藩參朱君名文科則分部其地臬副令狐君名一槐則以淸戎攝水利者也效勞諸執事書碑陰

卻金館記

去栝蒼郡城稍東折而北可四十里許爲卻金館前太保廣昌何公守東甌時屬入計取道栝蒼館焉而永嘉丞於建醵士民金卽其館饋之曰士民習公之勵操也願以佐道裏費公謝郤之後人追美其事因名其館曰卻金雲丙戌夏餘巡海上過東甌見公祠固己嘅然伊人之懷比抵栝蒼憇館下徘徊不忍去時館稍稍就圮又規制陋不可以風分守與備兵使者曁其栝蒼守若麗水令俱公里人聚而謀所以新之不足復謀助於里人之在浙東西者余作而嘆曰是闗吏治余實尸之矣於是斥羨金及庾之陳佐其費仍令恢其規制以示崇重蓋又三閱月而迄工前爲大門門俯官道門之內爲廳事廳事之後爲堂窿然附於堂者爲碑亭翼然起於左右者爲廂房計地則廓然而增於舊者什之四計楹則斷而增於舊者什之伍計崇卑則聳而增於舊者什之三輪奐備美具瞻彌嚴憑軾結靷而過館下者不啻奉公儀刑而色動心怵矣分守與兵使兩君請記余謝曰是役也諸大夫之所以惓惓於其鄕先達也而余特藉手以鼓吹吏治耳何敢専諸大夫之美抑余文何足以辱公兩君請益固余不獲辭屬諸務鞅掌未有以應也余拜計貳命候代苕溪始獲以餘暇記其始末緬惟章皇帝慮東南沿海諸劇郡數骫法難治詔推擇近臣之有聲者往守假之權於是禦史大夫顧公佐以公與況公鍾九人應而公遂繇禦史領東甌公在東甌六年諸所以喣嘔士民而登之祍席者不啻白圭之趨時亡遺算矣章皇帝又時時假渥典以激勵之當公詣闕便殿一見已屬稀闊而又賜之宴賜之詩以寵其行至賜璽書增秩寥寥千百年未有行者而亦自公得之卒用宗伯胡公薦起拜刑部侍郎以去嗟乎公生平卓卓卽中材亦自懍懍鄕風又何難於卻金世謂公卻金非暮夜與劉寵之不受一錢類信哉而寵之爲民徳不知視公何如也然微章皇帝與禦史大夫知公卽知公而任不以六年公𨿽能爲徳東甌東甌𨿽能徳公寧遽若是余自被命塡拊淛東西仰窺主上明聖銳意吏治宛然章皇帝家法敢不夙夜兢兢罔失墜數分別郡吏爲主上言之其爲士民所習服而安焉者援公東甌故事令久於其地而不驟遷以竟其施主上幸過聽輙久假令他日諸郡吏有彷佛公者則余庶幾藉手報主上哉是今日修館意也分守君姓胡名緒兵使君姓蔡名庭臣守曰諭均前令曰吳思學後令曰鮑大觀其它在浙東西而有助者並勒之碑陰

浙江平湖縣剏建學宮文廟記

平湖卽古秀州入海鹽而分建縣則自我明宣徳四年始縣有孔子廟儒學而建大成殿學宮則自縣人陸廸功珪始廸功故以孝友博學聞景泰中施糓種施棺瘞餓殍詔授廸功郎故稱廸功云初建縣會時詘力不及廟學廸功曰範文正何人哉以其宅爲吳學矣士無廟胡瞻無學胡羣吾與以貲待所不知何人寧佐公家急使士瞻且羣於斯耳於是捐貲構大成殿巍如也又同縣人沈某爲學宮翼如也後嘉靖三十二年以海冦城城而東南缺焉廸功曽孫刑部主事杲復捐貲如形家言爲浮圖以當文筆聳如也士二百年瞻且羣於斯占畢簪紱翩翩矣而廸功後顯者有程鄕令鋹光祿卿淞少司空■﹝術上灬下﹞主事杲太宰光祖郎中夢韓督學使光祚而光祿與沈氏後某又俱首解爲一方文獻之冠蓋先是廟學工甫訖縣令酹酒仰天爲陸沈兩家祝願世世簪紱不絕已果然人謂縣令言若劵云萬曆十五年餘監越諸士子金文輩思廸功不能忘請記余時及瓜代未有以應也無己則申其義以朂諸士子夫廸功爲文正則文正矣文正志在憂樂何論顯晦藉苐令廸功當仕有官職寧遺餘力不爲國家豎鴻巨之烈若文正而廟學焉急廸功家食卽力不及廟學有任之者不難以越俎解而廟學焉急豈其不以貲待所不知何人而復爲所不知何人瞻且羣焉之地以媒進抑天子以廸功故登進其後使世世簪紱不絕以酬功勞必不然矣和气融洽應若桴鼓故遺所不知以慶之餘而廸功不知爲廸功陰酬其功於異世而天子不知治平之極通物我貫天人繇一隅以風天下士而天下士亦不知藉苐令士苐知占畢已爾又苐知簪紱已爾國家建廟學始願豈若此亦謝廸功識逺矣天子方隆棫朴之化廣厲功令視往代不啻過之士生其時亦厚幸且業已北面而事孔子宜遵何道哉子固曰壹是皆以修身爲本修身說詳大學經傳而總之曰格物格物云者通物我貫天人之謂也士思廸功不有其家之心以繹大學格物之訓寧不愓然求所以爲此學重以無負天子作人之化乎遂書之使勒瑉爲記記成太宰拜今官方持衡以待士而天下之治平賴焉宜有以風士余企望之矣

臨潼縣文廟學宮記

臨潼文廟學剏洪武初其詳具易長史謙記中士多起科貢科又多首解額嘉靖乙卯地震學圯士鮮舉者萬曆癸未劉令應聘至謁廟睹學喟然亟繕庀之役竣會周子道直趙子光裕武子之望相繼舉而武子仍首解額成進士士徳令不置周子趙子與其士髙愈謙趙光逺走乞不佞爲記夫臨潼周驪戎國也秦伐戎以其地爲驪邑獻公徙治櫟陽猶不與中國諸侯會盟櫟陽卽今臨潼也士生於斯上之有靈臺辟雍之化而驪宻邇丰鎬不聞與江漢同風下之有洙泗杏壇之教服七十子而秦產獨壤駟赤秦祖何以故戎鄙夷之而秦累世以攻戰阻閼之也漢唐繼秦混一建都其地興學得人我明太祖革命建學視周至成祖以秦地重俗悍簡畀特隆一時鴻士巨儒昭光振耀卽臨潼亦有樹勲受知爲一代禮樂之宗者今天子益隆薪槱之化盡海澨而江漢鄒魯之何論周秦此其盛際也繇斯以譚謂周士貴自貴秦士賤自賤不盡然矣臨潼輔翊長安且三千年於今視秦在周合未幾而別乃數百歲逺甚士當是時寧異沐有周塾黨膠庠時書歲獻入使長出使治之澤也耶二三子其毋負時泮宮之頌本之乎敬徳廣心愼儀克孝推之乎酒食囚馘徒禦弓矢而極之乎假祖考憬裔夷來琛象此何以說焉挽近世大都號稱局幹浮慕弦歌色澤聲華苟以應功令又其甚傳舎官守視宮墻出琳宮梵宇下言化誨者溺其職矣而令所亟圗在此不在彼二三子其無負令相古達人不離耕築巳恢恢乎負經綸大業禹稷𨿽賢不加陋巷此豈宮墻繩束官師督趣風厲之哉旣已繩束督趣風厲卽褎然舉而用世有如芻狗生平失其所爲貴而人賤之矣是孰使然耶二三子其毋自負紹明吾先師之業辧而志豁而見聞廓而性靈簡押而身心一旦云蒸龍變惠洽而胞與民物爲明世重使秦隅盡有周之喆是令修廟學意也役始於某年某月某日成於某年某月某日費不及民工不病農爲殿爲廡爲門爲堂爲閣爲舎爲庖湢所葺凡四十楹剏凡十楹先是令議且定請而得久則中丞某公直指某公藩臬某公某公而專董其事則丞某簿某尉某樂觀厥成則學博某某某令晉翼城人興廢舉墜甚夥廟學其大者今爲臨洮太守所至有聲稱者也

城隍廟豎綽楔記

先是嘉靖壬戌豎綽楔縣城隍廟門事詳來憲使記今年壬午社民常受福等復豎綽楔神殿前縣大夫榜曰明靈奠佑蓋巍然煥然矣時余家居道士馬玄伸請記記之餘惟城隍神故不載祀典吳蕪湖魏成都祀矣唐縉雲令李陽冰以禱雨有應祀矣然無有奉天子詔徧祀者奉天子詔徧祀則自我明始明興髙皇帝詔封天下城隍帝金陵者王開封臨濠太平滁和者公侯伯其府州縣者各以監察司民屬焉已詔毋人神嶽鎭海瀆城隍城隍稱曰神已又詔祭泰厲國厲郡厲邑厲鄕厲主以城隍已又詔頒祝詞儀注令官受事先謁城隍誓相表裏奠境內淵哉聖謨福善禍淫宜其不言而化以故二百年來所在官民北面而朝城隍者趾相錯也吾三原城隍初封顯佑伯今稱三原城隍之神而縣故闗河間一都會四方啇販日雲集闤闠間其北面而朝城隍神者趾益相錯也蓋水旱疾疫則禱之神婚塟交易徵行訟獄則問之神其對簿而直於官則已而神亦有時而寂不則朝爭直於官而夕爭直於神或夕爭直於官而朝爭直於神或不之官而之神又禱者問者爭直者與入而伏謁者疇望而不肅然攺容以嚴事神卽今豎楔者亦其一也豎楔者蓋曰吾儕小人也以神故不敢爲不善以不敢爲不善故往往爲神佑惟是一楔以答神貺蓋民令其不爲也難而令其不敢也易故有人於此與之談善不善卽訟說先王者或反唇而掩口與之談禍福卽裏閈亡賴亦神竦而色變藉令髙皇帝日察察焉以賞罰爲事將舉天下以賞其善者不足將舉天下以罰其不善者不給當其時惟以賞與罰之權托之乎神而已無爲民以其不爲不敢之心奉二百年遺令如一日而其究乃不歸之髙皇帝而歸之神而民不知無爲則神不知則化微髙皇帝疇以神而爲徳於天下微神疇以髙皇帝而爲徳於吾縣余然後知髙皇帝神道設教又知神之格不可射令其民奉二百年遺令如一日至今也縣大夫姓張名大謨廣平永年人所謂與神誓而表裏奠境內者也下車與豎楔會首事勸懲自是境內民卽欲爲不善而不爲善也又誰敢哉

仁和錢塘二縣桑園記

余讀豳風春日懿筐蠶月條桑鳴鵙載績獻朱孔陽而知有周厚風俗致王業八百年盡在是也蓋人務本則朴朴則易用易用則少私義少私義則公法立故財用蕃殖於是乎始惇龎純固於是乎成𨿽見奇麗紛華猶戎翟之與於越不相入矣當其時欲寡而事節財足而不爭太和在成周宇宙間有以也挽近世捨本逐末散朴成鄙於是商通難得之貨工作無用之器古先王重本之意失而民亦困嗟夫往余聞吳越地帶山海膏壤數千里人民多文采布帛冠帶衣履天下意阡陌間桑麻如林旣奉璽書撫越憑軾問俗乃與所聞異西湖名園鱗次多茂林修竹花卉之饒方春士女遨遊連肩接袵富商大賈操奇贏逐利闤闠齊民一切刺繡文倚市門仰機利而食嗟夫俗蓋大侈靡哉賈子曰背本而趨末食者甚眾是天下之大殘也淫侈之俗日月以長是天下之大賊也先是兵民之變一夫嘯呼烏合之眾雲集豈獨其俗薄亦農桑之民少故也彼纘武功而急公上非七月之風乎卽嗜義不下咽何敢頓刃以逆執事者之雁行故農桑之教越尢急於是爲檄令有司罷一切煩苛專務農桑郡邑亦稍稍有應者已而杭州余守良樞仁和程令達錢塘孫令珫請曰郡故有養濟院院左有姦民以權利役屬侵剝之甚或集無賴以空名冒糧不遂則嗾之訌要衢此其漸不可長且羣千人一所歲多疫武林附郭有隙地可移居居卽令姦民建以除罪而以院基爲桑園率民便余曰此政本也可以風矣乃檄陳判表度得地六十二畆故官廳倉基勿移可桑凡五十四畆有奇分東西二園市女桑五千餘株令縣丞汪鈺督圃人任其事園爲官廳四楹東西翼房各一碑亭一廳稍前爲儀門又稍前爲門樓園內外垣馮馮如也或曰齊魯千畆桑不能必民完短褐五十畆之園奚禆乎余曰不然聖人在上民不凍餒非能耕而食之織而衣之爲開其衣食之本也管子曰善用本者若以身濟於大海觀其風之所起武林非浙郡邑之風之所從起哉風一倡宜多應者在今日自是辟名園而爲阡陌易花卉而爲桑麻末技遊食之民轉而緣南畮西湖絲竹之音變而爲豳風七月之歌庶幾哉輕剽之俗雅化爲朴亦在今日故曰觀於鄕而知王道之易易也余故紀其事以告後之爲守令者桑成給民詳檄中載在碑陰

修眞武廟記

歲壬辰富平眞武廟成棟宇軒廠禋祀孔時丐余記記曰我國家惇敍三禮懷柔百神惟典祀爲兢兢蓋甚毖也神何以祠富平何以祠神余聞之神於行爲水於卦爲坎於宿爲虛於分野爲朔方宜與三辰六气五嶽四瀆並列典祀乃道家者流謂神淨樂國王子也沖虛服道白日矯舉蓋實沈髙辛氏之胤也而爲參神臺駘金天氏之裔也而爲汾主神豈有異焉文皇帝龍躍燕邸靈旗助順於是作以玄嶽護以中使瓊宇紛披玉階森矗儼若宸居其嚴重若此下逮萬井之邑百廛之市愚夫豎子肖貌而屍祝之若其左右陟降洞洞如也翼翼如也徧海內上自王公下逮士庶爭北面嚴事惟素王所從來逺矣乃神幾與之埒吁亦盛矣哉今夫天下之形者形色者色生者生化者化與時相禪轉續無端者物之爲也不形不色不生不化衝而徐盈動而不屈者神之爲也神非物也而物所繇物充然被埏垓而無垠後天地而不老誠之爲也如以物而已神之去今幾千百歲而遙幾千萬里而荒而何有焉如以神也業已升爲列仙扄榻八荒芻狗萬象視南面王樂猶敝屣也而我乃始■﹝宀奧﹞■﹝宀交﹞以居之竽瑟以愉之鮏羴以將之雕薨華榱爲飾而已祝矯史頌爲佞而已豈其泰山不如林放而誰則享之有如爲人父誠慈爲人子誠孝爲人兄若弟誠友祓志誠齊藻身誠潔惇俗誠任以卹臨事誠恪以虔夙夜對越誠著誠察倘所謂明徳以薦馨香其庶矣乎愼斯術也蘋藻可羞潢污可酌數椽可宮幾千百歲而逺可格可享非神之爲神而人之誠之不能不神也故神之當祀與之祠之合於典與否余不論論所以事神者俾父老子弟勉旃庶幾不愧所以新神之祠云𨿽然若此則豈惟神𨿽以事孔子可也綜理助襄各姓氏列碑陰

相天張君塋記

昔有過漢董江都之墓而駐馬垂涕者何也其人賢矣百世後猶願執鞭而忍視一丘翳然榛莽哉相天張君卒業塟祖兆之次世行詳來郡丞志久之仲子永業以狀及世穴次與塋規請余記余故與仲子同學烏乎辭君少穎敏父奇之令學書爲家世業醫又令學醫悉出故所籍方術授君君閉戶徧讀業旣成縣諸豪傑父老爭致君安車結駟於門君不執方多奇中喬按察景叔病頭痛不以風治以火治冦尙千病寒熱渴甚不以溫治以瘧治王大中病悸令誦警心語李芳病積憂腹塊令人謔於前俱愈古所稱奇痎非耶君於醫旨中尢有味乎內外家言故神常王體常康間遘病曰吾養身以醫得亦以醫累謬寄司命不能避風日愼眠食能定精服气爲其急人後已若此且市利不入於心報謝與否母論也藉報謝不及更接以愉色退而視劑母不精愼嘗施濟貧病母慮千人用是四方無不知醫有張君君性孝友父病亟思食鹿肝會祀先師畢君泣請得之學博士和羹上父父病立愈伯兄性嚴君於於與之和居父喪哀毀幾死殯塟如禮祖墓三拓地畱坊裏仿昭穆塟以母俾散佚宗盟益因以聫屬赴人之急如已私人有構者幸君居間力解胡別駕爲人中欲訟之官行金求直於君君笑而還之曰吾不利若金直若已竟力直其事胡敬禮君終身遇人喪塟婚嫁糜金錢助之以爲常縣大夫多君年行舉鄕飲力辭隆慶攺元賜爵一級冠服一禦以拜嘉恩命已力麾士論益多君初君六十時罹危疾死而忽蘇曰頃雲霧間隠隠謂我而有活人功增壽二紀果二紀卒事甚異云君諱祕字子蘊稱相天者以嘉靖甲寅邑疫甚得君活者甚眾馬光祿伯循謂君醫能贊化顏其門曰相天人以是稱之云嗟嗟君能活人且孝友惠恭不可謂於世無禆固當今之賢者而病而異夢增紀寧獨君相天天亦相君矣盤盤一丘固當與身後名同不朽哉不佞重違仲子請特記之繋牲之石俟有賢江都者賢之穴次塋規載碑陰

溫恭毅集卷九※※※※※※古典小說之家備份區http﹕／／club。xilu。com／wave2002／

本帖地址﹕http﹕／／club。xilu。com／wave99／msgview﹣950484﹣31835。html﹝復制地址﹞上一主題﹕墨海金壺【淸張海鵬。民國十年上。。。下一主題﹕《續修四庫全書﹝PDF﹞﹝更新至第。。。﹝樓主﹞﹝2樓﹞作者﹕沈思曲發表時間﹕2008／05／1219﹕18﹝加爲好友﹞﹝發送消息﹞﹝个人空間﹞回復修攺來源刪除《四庫全書溫恭毅集》下

﹝明﹞溫純撰

●欽定四庫全書

溫恭毅集卷十

﹝明﹞溫純撰

○志銘

明戶部郎中雒陽翟東岡先生曁元配安人孫氏繼配安人周氏合塟墓志銘

故戶部郎中東岡翟先生圽二十有四載爲萬曆庚子十二月一日周安人卒先是余過雒候安人兩嗣若孫方稱七袠之觴詎期斑筵甫歇而訃音踵至耶東岡先生宦履世系生卒詳劉憲使志中元配孫安人婉淑有令儀生子任甫呱呱輙卒槁塟磁澗繼周安人周偃師聞家女也生而聰慧凝重解大義先生卜繼委禽焉歸從先生事二尊人時先生食貧安人脫簪珥以備滫瀡二尊人忘貧也撫任如已出任忘亡母先生亦忘亡孫也已又從先生宰藍田質明治事具餔矣昏輟具羹矣飾如故已又從先生爲尙書郎督東庾國儲饒矣榷河稅闗政肅矣飾亦如故安人亦忘其夫爲令爲尙書郎也先生病安人時手一盂飲之不甞不潔不以進先生返初服尋卒安人督諸嗣喪塟如禮又襄所未竟先生有兩弟俱早死左右二娣諸鷇諸鷇翼矣安人力也安人齒𨿽齳然而墮動履規恢有上壽徵以二女相繼死淚侵尋承頰鬰結在脾形神耗矣遂不起當先生在莊皇帝時考績覃恩贈封兩安人有今稱而卒之前家無以爲棺衾餘爲佐辦始成禮初先生以嘉靖甲子拔余於鄕餘一再如藍田習先生所爲宰藍田狀又習安人所爲佐先生狀而今始慨世之如先生者百無一焉如安人者亦百無一焉乃仲子備所爲狀亦云孫安人生正徳壬午三月十八日卒嘉靖丙午十月九日享年十有周安人生嘉靖辛卯二月六日比卒年得壽十

子男三孫出卽任諸生取尢氏卒周出卽備諸生取方氏儆諸生取呂氏女三適舉人何箎諸生陳思淑劉紹烈孫男十建中用中允中宏中守中美中愼中毅中敏中憲中女七曽孫男一許國女八備等卜以次年月日開先生之壙啟孫安人之櫬引周安人之柩合塟於城北瀍水之陰以狀因箎徵余銘余故諾任請爲一言於先生墓上之石久之未有以踐也今且表先生大者安忍不銘安人然銘安人庶幾如銘先生云銘曰

爰古國家興以婦吁嗟翟公大其戶孫也伉儷如朝露周也錫寵福且壽二媛後先徳惟均宜爾子孫稱兟兟邙山之麓瀍水陰從一並棲璧同芬噫千秋萬■﹝礻冀﹞式昌其門

明奉直大夫莒州守來公曁配合塟墓志銘

嘉靖初闗中人以博士家言有聲者曰華州王祭酒允寧耀州喬按察景叔及吾邑故莒守來公云居亡何耀州偕計首觧又亡何公同華州偕計且以公首解會有以涇陽李汝承持者遂首涇陽而以經故寘公第六然闗中人亡不知公矣時嘉靖辛卯也其後華州耀州登苐論著益有聲公八上大宗伯不第第以莒守終焉惜哉公蓋余邑中所稱碧澗先生也名賀字奉國碧澗其號嘉靖癸丑謁選拜山西太原通判通判駐代理兵約束訓練不遺餘力間預給月餉以新戰具都禦史趙公才通判檄令參軍事會奏績當行又檄畱倚焉久之遷汾州知州未幾都禦史閔公以知州故習代事奏調公代公至代日爲民畫便利事行其釋亢生獄尢著亢生者巨富人也爲人中且成獄矣以金嘗公公發其事然不以其故而重生獄而竟釋之又列守禦十二事上都禦史多實行焉久之遷大同同知未幾以代故調莒莒下州也又盜藪公至懸賞格捕盜又立柵要衢防夜竊者莒人賴之蓋公爲人和易溫坦不爲城府所至殫力治辦以此有聲齊晉間而性孤意執事依法而行恥阿附參軍時都禦史所將卒有盜人禾者先抵以法徐上狀焉在汾有以諸侯王及它顯貴人爲城社者盡以法繩之都禦史駐代議設傳檄馬選捕盜卒公力言其不可狀乃罷蔣序班者莒大猾也爲囚闗說公不聽後以囚賂嘗公公怒寘之法人以此多公勞書薦書以十數然亦以此招忌爲治鹽禦史論罷先是禦史行縣屬吏爭迂道走謁公獨否會汾人有爲監司者中公公遂免歸歸十餘年與其兄壽官公朝副使公聘日相聚甚讙已乃與家大夫光祿公爲奕友副使公蓋與公同師事王康僖公又同偕計者先公歸又與壽官公先公卒公與家大夫奕或竟日里人欲借一言縣大夫爲地道皆不應曰吾安敢以縣大夫權而爲若徳久之里人欲借一言縣大夫爲地道者則不復過兩家門矣公與壽官副使俱封禦史時亷配贈孺人馮氏子封禦史公以公爲其兄長公時良後故公今父長公而母長公配孫長公父鏜鏜父肅肅父子春子春父景賢景賢父得甫國初有名都禦史恭傳以爲得甫弟云公生弘治十七年月

日卒萬曆九年月

日得壽七十有八配張氏側室有子者曰翟氏張氏翟氏俱先公卒子男一儼然娶王氏繼張氏女一許某孫男四復臨恆蒙張氏卒余爲志翟氏卒公爲志今啟而與公合焉蓋用公所自卜兆云余惟今之偕計士率以試大宗伯故多沮於自效云公以髙第偕計於一第何有籍令當其時卽第且大表豎然以久試不竟其才質徒令列郡稱良吏非始願也歸而以計然之策起家至巨富課其子若孫爲文章有名蓋公施不竟於官而竟於家若此矣是爲銘銘曰

鹽車之駕嗟良驥也盤錯之不遇嗟利器也與家於官而可啖以利也寧官於家而以余遺厥嗣也

明處士馬公曁配碩人景氏墓志銘

先大理公有友曰處士馬公公有子曰東鄕薄守元先大理公兄事公東鄕君亦兄事余世相善也萬曆癸巳先大理公年八十四卒已公年八十八與其配碩人景氏相繼卒而景年七十五先淑人王卒亦七十四云東鄕君奔歸擗踴哭久之過余廬相向哭先大理公盡哀同以萬曆二十二年十二月十七日襄事余慟念先大理公與公意气同偕老同而塟之日又同也先期東鄕君以狀乞銘義不得以在疚辭按狀公諱仲廸字徳騰別號鎭幹光祿馬先生理敍其族爲漢伏波將軍援後有永昌者自扶風徙邑焦村又徙邑畱坊裏占籍焉其後有三三取茹氏生玄玄取安氏生貫貫取李氏生二子長次卽公公丰軀多髯質實不苟爲笑語初從故業力田已賈蜀務完物無飾價無敢居貴諸貿易至者知不知無不人人交歡公嘉靖乙卯闗輔間地震歲饑公惻然以數百金易粟輸歸減其值以出且分給戚黨之無告者一時賴以活之者又無不人徳公長公卒遺幼孤守選公撫育成立爲取室卽分爨猶顧而周之人不知其非公子也公卽農賈然心慕儒故督東鄕君學博士家業其後東鄕君以鎭安諸生髙第應歲薦授四川東鄕不攺布素初東鄕君之赴蜀也且輦公偕公不許曰若柰何以我困東鄕父老爲且田舎吾適也汝苐喣沫東鄕母若世丞簿然吾快之是若以東鄕父老奉我也而柰何以我困東鄕父老使從棧板間逆而西又返而東爲東鄕君惟命力於官三年得東鄕父老心上官以爲能且陟用而公溘焉逝矣碩人邑杜村義民髙之女也性貞慧甫笄歸公治內事拮據事舅姑以孝女以讓訓子若婦以勤處宗黨以卹睦舅姑大喜公曰吾賈蜀數千里外而父母不失養者吾婦以也刑家相夫公及碩人有之萬曆丙戌邑令以督學使許君檄賜公爵一級知公哉余以是嘆挽近世生則逸不知稼穡之艱難不聞啇賈之勞苦其不壽固宜若公及碩人指不可多屈矣公生正徳二年三月廿二日卒萬曆二十二年三月二十二日景生正徳十四年卒萬曆二十一年十一月初六日子男三長守達取權氏次卽東鄕君守元取鎭安博士李君女繼王氏次守曽取王氏女一適秦廷琦孫男五邦足達出天麒天駿天麟元出邦余曾出女一適秦師文一字余兒自知阡癸山丁向銘曰

耄齡令終壽孰伉始農終賈修業良希仁慕義惠厥鄕卹孤糓似踵義方淑媛懃懃何躬蘉慶流奕葉源並長先公之丘淸之陽南北斧如永相望

明封文林郎昝公曁配合塟墓志銘

雍志載吾三原有昝生如心以學行聞余丱時猶及聞生扶其弟如思於鄕舉之後令務實學其後如思成嘉靖乙未進士爲名禦史而生之子成都君從禦史學於馬溪田先生復博雅宜第不第以伯子濟南同知云鶴貴封文林郎成都府推官配李封孺人而先是仲子云鵬魁萬曆戊子鄕試女亦嫁爲布政李君士達妻蓋其家以學行爲耕以子姓貴顯爲獲固如此君幼朴茂嘗痛父不祿早夜深思欲紹箕裘馬先生大器重之言於禦史君曰咄此子類若父且大而宗哉補弟子員試輙前三試棘圍不偶賦卞璞以自況其辭悲壯若秋雨哀弦有時眺天齊陟峩嶺望仙人掌長指五華君作蘇門嘯曰登昆侖兮四望渺無垠兮蒼茫飡朝霞兮飲沆擥杜若兮紐芳衣靑雲兮霓裳攬余轡兮髙翔適勾漏兮陵陽依彭咸兮頡頏聊逍遙兮浩蕩畢吾生兮徜徉於是書歸隠錄以明志築室西隅自號層樓處士日與二三友芒鞋藜杖漱石枕流每適意則信口吟詠人呼之飲不辭飲亦不至醉食貧二十載缾無儲粟或報絕糧笑不應爲逐貧賦以自觧曰老去風煙聊自適閒來陶謝是吾師意欣欣如也督同知兄弟學甚厲已又誡同知於成都官舎懼有覆盆蓋忠信仁厚其天性又承家訓故散慮推心含垢藏瑕卽遇三尺童子娓娓譚移日不去居常無疾聲厲色有犯不較獨日責子侄及鄕人不馴謹者不少貸晚喜施畦東陵瓜以潤行道之渴者築墩砌橋不問寒暑人至今徳之二弟癃殘撫其子如子所著有古村集昝氏春秋元配張贈孺人聰慧柔婉通周易大意蚤逝繼李氏封孺人初歸值家落拮據茹苦佐君奉母友弟不遺餘力人謂鹿輿同挽鮑袁著布衣操作梁孟似而後昌阜過之信然按狀昝氏在宋髙時世朝登鄕進士復鄧州亦越萬壽登理宗朝進士尙徳王女爲成都安撫使榮咸淳間貢士世居洪洞西鄕元初避亂遷三原樓底榮生雄飛雄飛尙義修樓闗王廟生溫甫溫甫生世福世福生興宗興宗生河曲幕恭恭生復禮復智復性復性號浮巖爲邑文學雅量雍雍人化之有陳太丘風生如心號峩東及禦史君君諱約字孟博號古村生正徳某年某月日卒萬曆某年月

日壽七十有九張生嘉靖元年月日卒某年月

日年二十有八李生嘉靖某年月

日卒萬曆某年月

日壽六十有六子男五一卽云鶴取楊氏贈孺人繼謝氏李氏封孺人一卽云鵬取雒氏繼崔氏一云鸝取王氏繼劉氏楊氏一云鴈取張氏卒一云鶚諸生取張氏女三孫三女五曽孫女一云鶴等將塟請余銘余惟土不積胡沃不沃胡獲以今觀於君家信世之欲啟後昆而大門閥固必有祖徳世範以爲沃土而後乃可大獲與是宜志而銘之銘曰

疇以心爲甫田疇遺其餘以俟後之象賢比翼翩翩爪瓞綿綿綸綍伊始永賁此阡

明孝亷王季子曁配合塟墓志銘

嘉靖甲子陜西秋試撤闈有與餘同袍共宴曲江而丰骨亭亭壁立僅弱冠者鄠縣王季子子價也余心折謂後大顯爲吾榜白眉者必季子旣余通籍再晤季子於省試時猶日望之後兩試不來矣問之則以困於試而病尋竟卒則萬曆甲辰八月丁未也乙已余返初服子諸生士苴杖手狀伏余前乞銘余重有傷焉其忍辭按狀季子諱維藩字子價別號價庵髙祖彥昭湖廣荊州知事有政聲彥昭生宏宏生崇文以徳隠不就耆賓之請崇文生語歲貢亦隠督學薊門程君聞而義之以髙尙扁其門給儒官檄儒官君配魏氏生三子伯惟中萬泉令仲惟康戊午舉人次卽季子季子神淸姿偉脫𦇤卽屬對作驚人語香河令張君見而避席禮之曰此千里駒也旣長受書讀古文辭一過撤閫奧爲博士家言括要旨千言立就丰蔚傀偉一時學者皆自謂不及十七補博士弟子員時儒官君以五經設塾裏中授仲子戴禮萬泉君曁季子俱葩經季子家貧苦無書書從友來卽竟讀以還日或有徵逐歸而丙夜吾咿矣又善晉人書參政河南陳君爲其子登求友首致季子所與交皆知名士比試每冠其儕而登以才善忌欲藩使更第藩使目攝之竟不更蓋季子名益籍甚藩臬間而諸知名士如小巫之見大巫咸咋指退矣二十三乃與餘同舉鄕試云乙丑及隆慶戊辰萬曆丁丑皆不第時與伯仲久異產而家故貧又儒官君夫婦老矣乃治居奉二親安焉癸未下第儒官君棄養丙戌母魏亦棄養季子躃踴祭塟俱從伯仲如禮恆邑邑以不獲叨公家祿爲一日甘毳至得從子舎省晨昏侍湯藥就養又未嘗不私心慰快也初儒官君棄養事母魏與伯仲以次上食及期則戒家人潔庭除安牀笫備供禦物又躬舁之婦及孫男女侯入內則侍食飲接言笑得母魏喜然後己巳誡家人毋嘩毋驚如是爲常儒官君庭訓義方而季子端重嚴潔肖母魏故𨿽昕夕承歡一惰容不敢見也一嫚語不敢出也先是母魏病以一函遺其婦黃曰玆簪珥爲若夫制其藏諸黃不敢違無何病間會黃以歸寧去而又道逺未卽歸以獻也乃母魏語次及之季子卽大怒曰若果乘亂命必出若旣簡之笥封識如故而黃故孝謹又母魏力以己意觧乃己比後喪塟嫁取間歲有作皆以拮據力成之而親故孤寒待火夥有以至膚靡侵綺口靡咽甘亡計已暇則開館延雋課秇質難並課子士爲名諸生詞組啟之豁如也乙未戊戌學益茂皆可以第卽季子亦自謂必第乃竟不第嗚呼命矣夫同舎生或從臾入官曰入官所以行道也其次爲親親不待吾吾又老竟不第一見天子以獻五斗粟何加焉竟歸柴門修恬爲子弟講孝弟本源之道間飲雒社已復謝絕自是卽縣大夫見亦罕矣居恆不輕然諾不比暱匪人苟非其欲𨿽千金之重三公之貴不能奪有姦以私輙面斥子弟及鄕人有不類見季子必匿走然以此得憚名至求所爲光曄之行悃欵之懷月旦季子指不可再屈也參議太原延君之令鄠也稍持岸季子匿不復出參議君爲攺禮定莫逆交其見信如此又能須人之急見孤婺爲人齮齕力爲之翼以故於友戚多世好嘗曰吾惡夫世之以生死貴賤二其心者歸徳別駕魏君奉璋中表弟也雋而貧乃攜之共燈火三年舉於鄕至今官結婚姻云甥女張氏貧落左右之視諸女且二十年萬泉君在萬全以書招季子卽手治裝往比其卒撫諸孤緩急之際不遺力又嘗欲構祠堂拓塋址設義儲以贍族裏竟以貧不副意庚子四月偶中風癇惛惛無所省第張目前指曰謝武安王母正气感通有相依倚者耶乃藥之愈尋愈尋作猶能彊飲食言動無所亂謂可以起矣乃忽不起嗚呼傷哉距生嘉靖壬寅四月甲申壽六十三病革時嘗譫語有曰日讀晏嬰傳馬遷欲執鞭春秋一霸佐事業且掀然我北面洙泗當如孟子傳披心對白日拂手摩靑天此其志豈卑卑哉而今已矣嗚呼傷哉世恆言才難然才矣或阨於試如季子豈少乎以季子丰骨蚤與計偕志欲爲孟不爲晏又不欲以生死貴賤二其心藉令通籍寧無以自見顧終其身不離孝亷以孝友爲政波但及於親故天胡畀之而胡靳之耶余故重有傷焉元配屈氏邑處士存一女育於叔存奠貞順明達善事舅姑而以其餘力織紉佐燈火季子之底於成多其力也生嘉靖乙已五月戊辰卒萬曆辛巳十一月丙戌得年三十七繼配黃氏長安縣學生梔女柔惠有大禮諳文義婦道母儀則於姻■﹝尙阝﹞至今人猶有思之而泣道者不幸卒於萬曆丁亥九月壬寅距生嘉靖乙丑九月庚子得年二十三繼配耿氏邑處士孟仁女貞慧慈敏子男四長卽士屈出取長安薛庚應女次璣早卒次珙黃出取交城學諭陳孝思女次瑢耿出聘別駕魏君女女三一適運同趙君方立子舉人崡以詩文气節著一早卒一字沂州守王君許子某孫男二永圖永嘉俱士出永圖聘杭州同知張紹芳子被女女一亦士出字邑學生屈必伸子某以今年十一月庚寅啟屈氏黃氏壙以季子合焉墓在六老庵祖塋之次銘曰

彼玉而璞有桑弗縠繼世貢國墻東白屋亦旣爲政亦旣式糓有嗣負薪曄曄如玉天且定只以視我銘於終南之曲

段伯子曁配溫氏壙志銘

段伯子曰可成字﹝闕﹞故涉縣令段君子溫氏曰仲姬則余女也涉縣君二子伯子第一餘五女仲姬第二伯子生嘉靖壬戌四月二十六日仲姬生嘉靖甲子九月十日年相若余父大理公母太淑人種愛仲姬爲擇配得伯子字焉則余官壽光時也旣余官太常伯子自涉逆仲姬於京師會余方請告因以伯子仲姬歸過邯鄲屬余內子李淑人往送於涉甚歡旣歸久之涉縣君亦歸歸無何爲萬曆壬午正月十四日伯子卒其年十月十二日仲姬繼之已仲姬所乳女亦不育余與涉縣君數相向泣其後涉縣君亦卒涉縣君故瘁於涉家內外一切倚辦伯子伯子母王孺人持家嚴而仲姬躬烹飪承顏以事無少忤時伯子弟仲子諸生可大甫歲故伯子仲姬卒而涉縣君日吁噫益瘁而卒當是時余會有李淑人之喪已又有伯姬叔姬之喪其後又有大理公太淑人之喪蓋十七年所而余之泣無已有時之伯子家存王孺人與仲子相向含泣以語時王孺人念仲姬甚於前曰安得吾溫氏婦復爲吾婦初伯子讀涉縣君書輙了了涉縣君善書伯子亦喜書時時臨摹鍾王帖不去手𨿽疾革猶然然有心計多勞故因以耗气傷神仲姬生之年冬卽出痘痘又危不食苐以箸點水入口以延余守久之謂卽死以南宮試廹爲死別泣而行已有言不死者誑我然果非誑乃生十有九年而竟死矣伯子則二十有一耳死之日余俱在其所數延醫投劑俱不效旣伯子屬纊目不瞑余與涉縣君約異日以仲子子後伯子乃瞑伯子王孺人出仲姬李淑人出伯子世系詳涉縣君志中壙在涉縣君墓之昭銘曰

初如蘭茁繼如玉屑又如朴樕方長而折亦服勤只胡不哽咽生也共室死也同穴斯其爲萬年之居以需而後也罔缺

明中憲大夫四川按察司副使靜庵孟君墓志銘

君諱學易字與時別號靜庵靈臺之郡寨人也父紹先貢士以君貴贈戶部主事母安氏封太安人君初爲府學生試輙冠儕偶督學副使金陵謝君署督學參政臨泃遲君奇之嘉靖戊午舉陜西鄕試第七乙丑進士除四川成都府推官丁戶部君憂庚午起復補山西潞安府辛未升戶部貴州司主事尋升署郎中丁太安人憂丁丑起補廣東司戊寅實授郎中庚辰升河南開封府知府升四川按察司副使云君貌朴口吶不得於心則赤面蹙額頓足咄咄焉此論可否成敗𨿽老於世故者不能過也成都多平反以楚蜀因剿成撫議擒黃中功人服其識潞安無何一如成都戶部管北新大軍二倉已監崇文門稅課已監河西務鈔闗已理上谷糧儲稽核調劑不遺力當今上大婚時力持采珠之議曰逺采不如近易已竟如君言省費無算大司農舉以訓屬或著爲式開封當省會費劇民困爲裁冗均田禱雨雨應捕蝗蝗息賑救饑疫饑疫多活擒儀封白蓮大盜釋株連千人不問又建奎文閣減祥符鄢陵扶溝驛役爲士民徳人至以故開封包孝肅歐文忠相比況爲孝肅嚴文忠寛君嚴而濟以寛云四川治兵建昌建昌夷酋鴛鷔瞿紹良與部酋讎殺越嶲嶺夷亦亂君重用兵爲好生歌撫定時會采木之役役踆計剿而監蜀都禦史以隙刺君調瀘州遂歸家居手一編吾吚不營第產如寒士以亷名初歸自成都卻劉生金於途崇文羨金悉入公帑開封徵輸免重較卽畀轉部者輸者率持羨金歸謡曰昔何不足今何贏天下亷者有孟公乃爲人刺以不難於開封而難於建昌不難以因剿成撫論楚蜀功而難以先撫後剿定二三夷耶乃爲人刺以歸而卒矣君生嘉靖十三年六月十四日卒萬曆二十二年十一月十九日享年六十有一配劉氏贈宜人卒繼室石氏封宜人子一養浩府學生側室李出取都禦史趙公諱時春孫女女一劉出適鎭國中尉融孫男一昌祚女一幼以萬曆二十三年十一月十六日塟君崆峒左王相山之麓養浩以君治命持舉人王子沼狀乞余銘余故與君同舉進士又同爲故閣學文敏余先生識拔知君母如余余不獲直君於朝爲君銘銘曰

彼玉而璞彼蘗斯茹式於署歌於府有不朽者亦浮雲吾胡爲乎猶而覼縷

明封膳部員外郎平橋王公墓志銘

今華州王氏有三進士曰參政庭詩編修庭譔進士庭諭皆以弱冠舉皆以膳部公教故膳部公者三進士父也以參政令內黃封內黃令又以參政郎膳部封膳部員外郎故稱膳部公膳部公之教三進士也蓋以其家故司成公爲朂云司成者公族叔父卽世所稱槐野先生也槐野先生故與公同爲郡諸生公髙其文師事十年所不第槐野先生第矣公益力學攻文爲督學使鳳泉王公文谷孔公器重亦不第乃課參政學誡曰吾之不爲司成公也吾甚負吾志而力饒爲之得見司成公於而願畢矣參政唯唯日夜學學成舉嘉靖乙丑又課編修進士學誡之如誡參政編修進士又唯唯日夜學學成同舉萬曆庚辰而編修策當上指拔置一甲第三所謂三進士以弱冠舉者而參政舉時公業以貢爲吏部選人遂授教諭銜歸不仕矣公旣歸間爲具從諸故舊遨遊華渭間名園連日夜不少倦卽諸故舊修社中髙會不得公輙不成歡如此者三十年乃卒時萬曆壬午十一月二日也先是參政以遷官歸編修以奉使歸進士以請告歸蓋皆以念公故而參政固請就子舎不得乃單車往以配東宜人奉養公而公屬纊時則編修進士侍焉參政聞訃號泣奔歸與編修進士以書與劉禦史士忠狀徵余銘余故與參政同舉進士相友善又往來華下數侍公問公行履甚習蓋公剛直明於忠孝大義與人謀必底於成乃已事大父母三十年如一日斂塟不以責諸父曰吾代吾父而子累封累誡參政力官曰而代而父而臣故塾師馮生鉞且貢有敗之者公爲居間竟貢鉞公且貢其次薛生邦奇老而貧公讓邦奇先督學尙公奇而禮之又爲席生勤講擇配請郡大夫助塟族叔善教東舉人承芳諸雅行不一而狀備矣莊皇帝與今上褒公制謂孝義之風義方之訓宜有令子信哉蓋公封內黃令則莊皇帝制封員外郎則今上制也世徒曰槐野先生以身顯公以子顯淺乎覩矣按狀公家世昌平人曰伯牙者河南按察司副使左遷華州稅課局大使因家焉大使生得得生徽眞定令令生恕東平判判生義官朝臣配孫氏生善述配李氏以正徳庚午月日生公比卒年得壽七十三公名吉兆號平橋配楊氏封宜人生子男四孫男六女三義官公與孫氏卽公大父母公父母早逝諸父有孺子公而齮齕者以大母孫力免而公之師馮生鉞也蓋自詣鉞所受書鉞弗拒比大母孫脫簪珥行修鉞拒人至今兩賢之云塟得日爲卒之明年十二月十八日其銘曰

疇玉而璞疇璞而嗣則玉璞兮荊光千仞上燭玉兮連城之價相屬我銘山曲將萬年曰實錄

明刑科都給事中郭莊張公墓志銘

嘉靖時涇陽張都諌與世宗皇帝爭可否以直聞往不佞侍禁中得都諫封事私以爲都諫重乃都諌於嘉靖己酉九月八日卒矣卒二十三年爲隆慶壬申公孤四維等舉塟事乃以狀謁不佞銘不佞故重公爲依封事及狀筆其較著者按張氏國初占籍名和卿和卿生思忠思忠生琰琰生信信生鸚鸚生淸泉公璲璲配王氏生公以公貴贈淸泉公吏科左給事中封王太孺人公諱汝棟字伯隆號郭莊美姿和顏至當事又侃侃童時有逺志初受學塾師卽侍問淸泉公曰兒讀書何爲淸泉公黙奇之已令從諸生韓佩之學易學力至成怔疾嘉靖甲午與計偕戊戌舉進士授行人壬寅選爲南京兵科給事中丙午起復攺授吏科歷升刑科吏科左右給事中刑科都給事中始公爲行人嘗使周府謝饋遺不受又使秦晉會敵犯晉大毒荼公卽奮筆上書言禦敵事逮拜給事命卽深念曰吾生平所慕者陸宣公耳今幸爲言官可自負耶乃毅然以正國是除權姦爲己任己卽劾罷尙書一人己上精延訪預會計一統馭三事已又上愼薦舉專器使嚴出巡抑貪污四事已又劾罷都禦史卿二人上之修大閣玄殿也公以刑科督工程乃劾奏司工內豎納賄狀置之法工成受賜獨優會卹刑公多平反又蒙上賜已又上抑詰奏嚴法令裁濫奏三事蓋公前後所疏奏無慮數千言皆闗切時政上多采用時朝省倚重公而公卒矣先是公在畱都與給事王樗庵燁相友善乃兩公言事效陸宣公以是縉紳推重必以兩公爲稱首云公性孝初淸泉公患疽疾王太孺人病目公吁天竟俱得異效淸泉公卒白下公扶襯歸哀毀至動途人塟祭如禮當覃恩時痛淸泉公不及見率兒若孫極意爲王太孺人膝下之驩又公義甚髙生平所讓諸父產所施棺所修葺橋路所周給親故貧乏者不可枚舉然在公猶其細者公疾且革會塟莊敬皇太子猶扶病出送喪曰卽一日不死猶臣子安可以病廢禮已首四維等前曰我命固若此矣所不瞑目者君恩未報老母在堂耳是在若曹言訖卒時朝士大夫臨祭者亡不傷悼山東鮑按察使象賢至罷宴泣數行下嗚呼此亦可以觀公矣向若天假以年得竟所欲爲豈謝陸宣公耶惜乎甫彊仕而遽不起也公生正徳庚午七月十三日比卒年僅四十歲配陳氏封孺人生三男子長卽四維廩生取王氏知縣輅女次四紀生員娶羅氏都禦史廷繡女次四約生員娶仝氏彥吉女三女子一適趙參政孫生員光先一適生員王麟定亦輅子一適呂都給事中男生員淵孫男六光裕娶宋氏光啟娶李氏光被娶王氏光祚聘朱氏光佑光祜幼孫女六幼曾孫男二夢祥夢弼曾孫女一俱幼銘曰

有棟中摧有珠俄隕國無昌言於都諫乎孰忍蓁蓁厥後以引以繩是曰公壽

明奉直大夫山東靑州府同知蟠山李君墓志銘

李生若桂至自涇訝其縞素則手其父靑州君道充狀來也予涕兩頤已命席若桂起乞銘予益涕滛滛曰予今銘君耶往予偕君爲如臯孫文恭先生拔肄正學書院中實比舎予又與君同齒君貌木口吶吶不吐詞然舉趾循循毫不失尺度又以嘉靖甲子同與計偕君𨿽終窘禮官然以良牧著無愧古循良其後以病致仕歸予重有蒼生之恨今忍銘君隧耶聊括其槪俟史氏采焉君世涇州名發道充其字也曾大父明大父登仕郎釗父奉直君維馨予故銘其墓者也奉直君子二長卽君次卽墨令奎蓋君躬自課之使成立以奉其母歡者君初授太原博士謝諸生贄時爲佳餉餉試者督學使聘主河汾書院諸生膺服焉擢判成都檄攝富順六旬以憂去人徳其亷能伐碑勒去思而黃臬副詩其陰有戴白垂髫擁去旌攀轅無計總含情赤子何緣翻喜怒蒼天自是有虧盈之句起補武昌武昌枕江漢千艘萃止君督船料稅不染而稅倍於舊承委驗皇木以卻例金與欽賞白金江善崩歲嚙千家則以石堤其岸衺若干裏瀕江民不復苦嚙肖像祀焉蔡督學檄勞謂百煉金千尋幹爲知君云監司賢之檄攝江夏蒲圻皆如其判晉守道道有監稅糖稅故皆歸守君則盡以資供億小水靖西二營困於長幾變會君至自永有擐甲而噪者君立以法語抑之且白諸兵使者遂定監楚中丞邵公剡薦謂一言遏亂春踏田出倉儲以貸耒耜家而秋入之民欲倍輸弗內也倉糓故僅數百儋君以贖鍰入糓迄四期去滿三千焉道卑濕而僻民病無藥也君爲局施藥其勤卹類此道茂叔先生裏君大葺其祠渠渠枚枚賙其裔渥如置祭田俾爲先生籩食供而又俸梓濓溪志此其風亷立力亦殫矣葺學宮如周祠又贍衿裾之乏者大約惇實政其贗飾以賈時驩弗願也在道時蓋上論勞貴奉直君如其官母李稱宜人云以最晉貳靑州矣而君已倦遊力謝命道民祠之如富順追慕庚迫矣旣裏棲會東宮之覃進階奉政大夫終始之節炳如也然亦可以風矣予讀史見龔黃卓魯爲史氏談之津津卽行也在淸濁間爲君所不爾亦名到於今稱之而黃次公躋九卿功名損於治郡亦不以故役潁川之聲藉令君繇靑州而上之功名寧詎損若次公顧一解組沒齒不問蓋今之待孝亷爲吏者類如此而漢治不可復追矣然所至遺思老而增秩亦可爲爲吏者師予故曰可以風矣獨予知君無能推轂君使大顯是予之罪而敢以例觧君取路氏贈宜人繼王氏楊氏子男三長卽若桂取某氏王出次若楠次若楩楊出女三長適諸生髙錦標次聘史某次幼孫男一炳女一聘劉君蓋六十六歲銘曰

生嘉靖己亥四月四日卒萬曆甲辰十二月晦日厥藏天池蔥蔥鬱鬱負丙抱壬嗣氏其隲行道顧之曰此古循良李靑州蟠山子之室何以永之淸峩間野逸故人之筆

明河南道監察禦史郭君墓志銘

禦史郭君秦之徽人也名莊字子莊以春秋舉嘉靖辛酉鄕試第三隆慶戊辰舉進士攺翰林院庶吉士庚午授山東道監察禦史巡西城辛未按吳萬曆癸酉按蜀丙子巡京營丁丑會大察管河南道事侍經筵監會試督吳中學較己卯以勞致衂血歸歸二年壬午三月十七日卒年五十三初君巡西城西城人憚之入吳吳豪右避匿有以私幹者君不聽一切以惠文法治之日吾安敢以私廢三尺法而爲人徳入蜀會多盜君以計檄縣道曰安可當吾在事而使盜熾爲民患盜竟息蜀府以事請閣久之君爲請得允王以千金爲壽君卻之曰吾豈以金故而爲王役王益敬重君蜀故以贖鍰佐秦塞然無定額君贈至萬曰吾以鍰資稇載而歸者孰與衣食徵戍又上書請祀禹劾罷一總兵一兵備副使又畫議肅官箴講水利度敵情淸鹽禁愼侵漁革姦獘詳觀教錄中河南道主計天下吏君去畱當人人心又郤諸計吏饋遺監會試獲懷挾士置之法簾內外肅然吳士多貴人子弟又多爲書闗說君再入吳奉功令惟謹誡毋入闗說者書又爲令二一令書肆焚所市纎巧經義一令諸生爲經義一歸雅厚時經義以矯浮故爭事纎巧而士气亦因之君重有慨焉故爲令如此蓋君爲人伉直見世俗喔咿骪骳狀心惡之與人談國家大計侃侃罄底裏間義形於色初爲庶吉士館師內江趙公曆城殷公以眞秦人目君比爲禦史以面奏爲莊皇帝注目以督學考最爲今上褒嘉褒嘉語大都謂君督學執法爲眞禦史下執秩籍記需顯庸蓋爲天子執法在禦史尢在督學禦史君以禦史執法推擇督學執法爲上褒嘉其性使然余故習君於朝今君嗣師曾狀亦云而狀又稱君始自吳歸與大父僉憲君卒會繼自吳歸與父封禦史君卒會兩塟祭如禮爲君孝篤事季父立石舅劉繼與周人之室助人之喪直人之寃爲君厚讀書精極子史二氏爲文宗眉山與詩存若干捲爲君學而苐以禦史終可念也君家世華亭人宋紹興間有執中者官樞宻使以言事切直忤蔡京籍爲元佑黨人斥居徽之同谷元末有帖木生典術守福守福生典術安安生典術政政生贈戶部員外郎璣璣生四川按察僉事從道卽僉憲君僉憲君生封禦史繼桓爲君父配贈孺人劉氏以嘉靖庚寅月

日生君封贈皆以君貴君配石氏繼任氏子男五女三孫男四銘曰

人而無忝於秦禦史而名之曰眞庶幾哉元佑黨之後人

明段涉君墓志銘

隆萬間執政有爲苛政者吏亦爭以苛應之獨知涉縣段君用寛治曰虐民以媚人吾不忍也已遷唐府審理不赴遂觧綬歸故稱涉君云涉君諱愛民字子仁別號恕庵生而聰穎年舞勺從世父經如遼陽就師受毛詩歸同故大司馬魏公學曾師事故丹陵令康君渭以文行相切磨久之嘉靖癸卯爲督學使宜陽王公識拔爲涇陽學髙弟子已又同大司馬舉丙午鄕試時大司馬以方嚴君以和欵爲邑裏重顧省試屢不第曰吾父歷艱辛教我今老矣吾與白首占畢寧及吾父存奉甘毳耳遂以隆慶戊辰謁選除城武知縣階承事郎會聞繼母張訃歸服闋起除郾城甫任疾作奏攺休寧學教諭故事有疾令無攺教者令以疾攺教自君始無何復升彭縣知縣過家會次公微恙君在子舎難其行以次公嚴命不得已畱其配王供菽水以二蒼頭之彭無何有豈弟聲忽又聞次公訃乃仰而號曰天天吾爲吾父而官乃今爲官而不及含殮吾父烏用吾人子爲天天遂奔歸歸而慟憊曲盡情禮甫闋起除涉縣涉民悍吏玩君至憂形於色以慈和喣沫時剔宿蠧戒吏胥毋驚吾民雞犬爲民徳會有指謫君遷者故遷審理歸且營莬裘會長男可成與其婦相繼折遂日蹙蹙呻吟久之气竭以萬曆丙戌二月十八日卒壽僅六十有四云君爲人孝友又徳厚大母朱年踰耋歌舞承歡惟命次公善飯繼母焦善怒曲爲色養如孺子嬉笑其前厚撫其弟徳民化民教令爲諸生累舉親族喪塟與鄕人處𨿽微賤不異顯貴間投壺弈棋必盡興裏中益以此多君初君學博士言俊爽旁及古文詩律人謂君立第第於鄕不第於省官十年餘不離令以免免又不壽總之以疾與喪故君聞訃呼天不置有以也人其如之何按狀君先世萬全人國初有伯政者占籍涇陽東裏後有文賓文賓生佑佑生本本生惟玘以子經官畱守經歷封如其官生五男子長卽經爲君所從如遼陽者次綸卽君父次公配王氏以嘉靖癸未九月一日生君君六歲王氏卒以繼母王氏撫乃成亦配王氏贈永寧知縣鵬漢女生子男二長卽可成儒士取余女次可大諸生取劉氏女二一適監主韓子順一適評事雒於仁孫二鳳章金章孫女一可大出金章爲可成嗣以丙申十月卄一日歸塟祖塋之坤而塟之前數月大司馬亦卒君子於是乎重有慨銘曰

孔酌猛寛漢隆長者胡寛於邑中道時舎止或尼之人與天也又胡不愸年亦不假亦旣孝友亦旣瀟灑是亦爲政安論朝野土沃殖丰有嗣文雅亦學爲裘步趨良冶我女君婦從一地下臨文閣筆有淚盈把更感鄰笛愬風並寫東望君冡西望司馬

明壽官胡公墓志銘

隆慶三年己巳七月十九日壽山胡公卒先是戊辰公伯子太學君桂夢公謂吾仲爲陰府理吾少選亦從仲之官去太學君驚覺以其言言余余未之信也明年公果以疾不起余愕然異焉公仲先公三年卒諱汝安故長沙二千石也公故謹事神捐貲修葺諸廟宇諸廟宇多公扁又嘗刋施眞武垂訓倡眾修淸谷橋延僧爲湯施曹池凹側又見人擇塋地嘆曰塋地善孰與心地善會屠牛跪作咆哮聲輙易爲耕作用比卒竟如夢異矣余與太學君善故以太學君狀銘公公諱汝寛字仁甫號壽山美丰儀居常豪放不覊言笑怡怡如也初在塾卽能屬對已坐當戶罷學就賈嘗典市交無論裏中卽晉人多倚公卒之亡不得利以去裏俗出粟收息類與母捋公減息之半以是逺近人困者又多仰給公又公間寛期約卽有以田蓄質者固辭不取然當出粟償者來不償者亦來竟人人如其願久之竟以此大其家故里中稱數以濟人饒積著者必曰胡某胡某云公旣佐其仲學官長沙顯耀矣然折節遇鄕人鄕人有爭數得公居間而觧以公平直能不枉曲直也公性又孝友初母李夫人逝也公才垂髫卽哀毀不食已極意事大理公爲膝下驩比卒塟祭如禮事繼母袁孔如事大理公云始公遊姑蘇夢宴賓侍其母李感泣而寤人以是卜公孝思時有爲夢萱口號以詠者公兄弟四分制衣飾必先兄若弟壽官公及長沙公疾公爲制藥視食不遺餘力旣又撫其孤其後兩家門戶猶倚太學君蓋公教云初公兄弟難子公三赴太和山代祈已各舉子比析著以太學君諸子中獨長爭厚太學君產公曰桂小宗且諸子俱幼獨安忍厚其長者竟不從議光祿馬先生以闗西一夫稱公又以孝敬慈愛扁公居蓋重公云公卽隠市賈然獨喜儒故以太學君爲儒卽又自督太學君學又暇則閱古圖書吟詠詩章對客談古今事類儒者當歲時諸兄弟親故相與稱觴盡驩道故舊有白樂天風藩使髙其行榮以冠帶時賀客闐門乃未幾而公不起矣公疾革時太學君以方藥進公輙麾之曰而忘而夢中語也今且其時矣卽醫之何爲己第首太學兄弟前付以所彚持身保家書乃卒卒十四年太學君卒太學君余別有銘公上世故虹縣人勝國時有幹以武功爲元功臣泰定間有大卿以貢爲長樂丞值元兵變避地三原丞生天祥天祥生元亨元亨生邑庠生信信生鄕耆善善生壽官鰲鰲生彥昭卽大理公以長沙公貴封評事配李贈孺人繼袁封孺人又繼孔李生四男子長汝寧亦壽官公次卽長沙公次公次汝宏公生正徳五年十二月二十四日比卒得壽六十公配王氏邑大姓經女生二男子長太學君取袁氏周府典膳汝述女側王氏周氏次林太醫院醫士取雒氏戶部侍郎雒公子保徳吏目復亨女一女子適邑貢士孔有仁俱王出桂生一男子崇熤周出林生三男子崇輝取趙氏生員應芳女崇烺取袁氏吏目績女崇炳幼三女子一許騁王錫印一許聘來臨崇輝生二女子俱幼塟得日爲萬曆十一年五月九日墓離山坎向銘曰

爲子而歡大理於家爲弟而寛二千石於長沙信二千是從卽不藥奚嗟

胡伯子合塟墓志銘

太學胡伯子之爲邑諸生也余與共筆硯久之餘入官又久之繇諸生爲太學生太學生亡何卒時萬曆十一年閏二月十四日也伯子名桂字子芳別號肖山初受易華亭教諭賈君已卒業長沙太守胡君官舎太守君伯子仲父也子視伯子伯子亦父視太守君故伯子從太守君如長沙云嘉靖戊申督學使顧君行縣入伯子諸生籍其後六應大比不第會太守君卒已又會其父壽官君卒兩家門戶率以伯子爲主辦時伯子亦厭薄博士家言曰我命業若此黃次公何如人哉猶然以貲進吾與敝精神呻占寧爲次公耳於是入貲赴太學在太學所友盡天下士然因以習聞國家大計居常抵掌譚說余率有味乎其言之也又心計故敏慧卽主辦兩家門戶人亡不服其能兩家臧獲與所任人賈者又亡不憚伯子以伯子視太守君家如家又旁伺一切如燭照人不能欺也伯子旣厭薄博士家言不爲爲古篆文甚工間搜集邑故實裏中有構得伯子居間輙觧與人交無少長折節下之人以是多伯子謂伯子竟官竟不老一書生間乃卒卒之前一月始得子崇熤又前數年營壽官君塟兆卜得善地壙以石槨以栢志銘屬余備矣且卒猶爲其弟醫士林口壽官君塟事與事母王撫子崇熤不置伯子疾蓋以王疾侍臥起故卽卒奚憾焉配袁氏故秦府典膳汝述女敏慧善爲具奉壽官君與王數乳不育爲伯子置媵王王不乳又爲置周周乃乳崇熤賢矣先是伯子在都下以數乳不育問日者日者曰卽乳卽育又以祿問日者不應今果然豈非命哉夫以伯子才應大比不第不第矣而以貲上太學使假以年且拜官且以所譚說國家大計自見詎謝黃次公下第僅僅主辦兩家門戶居間裏中以古篆文名也命使然耳壽官君塟矣有崇熤謂伯子在可也袁孺人信賢然非伯子刑於能一姬不乳復一姬進哉伯子生嘉靖十三年閏二月卄八日比卒年得壽五十袁孺人生嘉靖十年四月九日卒萬曆十年正月十九日得壽五十有二子一卽崇熤孫璉舉人瑋珽管塟與壽官君同日銘曰

孰外則璞孰中則玉玉而終以璞人乎天也璞而嗣則玉天乎人也

明梁母周孺人墓志銘

嘉靖丙午虜南牧有司城縣北郭有任一隅躬畚鍤不俟期報成爲眾倡而受巡撫中丞謝公請爵一級旌義其門者梁次君也有佐次君督饋餉令工作驩集者次君配周孺人也其後孺人有子選檟配永興王縣主選樟爲太學生選桂從余學爲郡諸生有名而檟子文燭文熙亦爲縣諸生人率謂梁次君以城工得天云萬曆十三年十月二十七日孺人卒選桂自爲狀走武林請余志其墓余知孺人督餉事不辭狀曰先孺人父諱哲嘉靖攺元四月十一日生先孺人先孺人長則習女紅精烹飪莊嚴與他女異公先習知之會周氏母卒遂委禽焉蓋先公初娶袁氏母袁卒娶周氏母周氏母卽先孺人姊也先孺人歸先公卽善事先大父母待妯娌無間言壼以內肅如故先君得専營什一不問家人事兄選楠選枕袁氏母出選槢周氏母出視與桂均兄選楠故維揚遺處子乃從先君跋涉數千里以歸爲厚奩嫁貟惟聰兄選檟配縣主有欲行返拜禮者先孺人慍曰媍拜舅姑禮也我但習家人禮已縣主竟以媍禮見族叔木隆卜兆桂地有陰爲要利之說者先孺人曰要利非義矧吾夫族遂割地予之並其直不受木隆感徳謀以名人文誦義曰不受利受名名與利等耳亦謝寢歲壬午疾革桂兄弟制新衣進乃目桂兄弟前而訓之曰吾居常起難之夜而寢鐘之天辛苦萬狀罔暴殄寸帛尺布今疾矣安用此爲竟弗禦惟吾師不惜齒牙令後有聞而狀述督饋餉尢詳吁巴媍淸至動天子築懷淸臺又得太史爲傳以傳不朽豈重利哉借一媍以羞丈夫耳孺人甘辛苦罔暴殄寸帛尺布及激於義不難佐有司急且不令無處者以一錢得我至以禮約王孫前後無二子心卽丈夫何加焉余始知梁次君之得天不獨以城工故太史公不可作矣余安得不爲志而銘之次君名一倉別號義莊事行詳王少宰志中孺人享年六十有四生三男子卽選檟選樟選桂選檟配縣主故繼李氏選樟娶王氏繼雒氏選桂娶潘氏繼劉氏孫男十三人檟生七人文■﹝火著﹞文燭文熈文■﹝日上火下﹞文燧文烺文灼樟生四人文燻文炅文烜文焙桂生二人文明文萃孫女四塟得日爲萬曆十五年十二月日銘曰

土厚而丰孺人之宮芝蘭外藂蓀枝芃芃汝樂汝封亦旣考終

明張母李碩人墓志銘

碩人蓋余內子李淑人之兄之妻之母也以萬曆十九年六月六日卒卒二年爲萬曆二十一年十二月十一日塟子孤獻科持狀詣余泣請銘余故知碩人奚辭按狀碩人出三原北張李氏父處士恕母劉生碩人甫長沈靜機穎不苟笑語處士奇之會碩人姊適張次君者卒遂繼碩人事姑惟謹次君賈遊蜀齊一往輙數載家一切倚辦碩人拮據茹苦事無巨細必稟命乃行姑喜曰此眞佳婦有婦如此吾何憂間姑意稍拂卽凜凜和愉顏色不得歡心不已無何次君捐館舎時碩人方盛年獻科才八歲有嘩者曰孤穉家落其更事人乎碩人勃然變色厲聲呵曰惡嘩者何也未亡人姑在堂且代吾夫而子孤在側且代吾夫而父不然從良人地下矣而嘩者何也嘩者慚退其後家益落碩人晨昏紡績易粟供姑恐子女分甘宻藏以進姑疾親嘗湯藥吁天請代比卒斂塟殫力獻科稍長爲取婦謂曰我舉若至今日庶幾藉以報若父若何以報我朂諸獻科修次君業而息之家漸起雍容循雅有鄕曲之譽碩人以也碩人晚篤信能仁持齋徒步禮太嶽者十餘年喜施予人多賴臧獲衣多出手紉有觸多寛假不問子婦罹過又未嘗不面切每晨興以身爲家人先其誠惠慈嚴類如此當疾篤時神色不亂見家人啼哭不置戒曰人死生如浮漚耳胡慟爲言竟趺坐如生狀豈其有得於能仁氏之教而然耶是可以瞑目矣次君諱翊先卒碩人生正徳丙寅十一月初五日比卒年得壽八十有六生子男一卽獻科取常氏女二一適李應甲卽李淑人兄一適雷會孫男一耀舉人取申氏女一適王士魁墓在祖塋之坤隅坐坎向離銘曰

爲姑也子爲孤也父生禮名嶽化同西土眾美可書將爲世矩淸渭之間其封如斧

明壽官王君曁配墓志銘

萬曆壬辰余爲先大理公如耆英雒社故事延裏中年七十以上者結社爲九老會君與焉時君年七十有七明年癸巳先大理公卒又明年甲午六月二十六日君卒余蓋重傷之而恨其結社之晚也君子治家等將以丙申十一月十日塟君祖塋之壬以余徒梁生選桂狀乞銘君從子治宰又餘外孫壻也烏乎辭君諱一鶴字惟徳別號龍北世三原人縣東原有宋元時墳有諱者配郭氏繼賀氏生淵淵配髙氏生四子長珊次登次璉次長公配馬氏生君君玉貌鶴形初爲次公登後次公生仲一鴻季一鳴俱以家窘故不學而賈君以次公意篤於仲季仲季亦篤於君人不知非盡次公出也初賈時君以名貸子錢市布邑及吳越無間言貲日起猶共賈共居久之用鹽策淮揚亦無間言貲益大起裏中人指數兄若弟友愛善起家者必首曰王某王某云君大父母與諸父母故權厝故所貸子錢未歸君謂仲季此兩者吾所急於是卜兆以塟歸子錢已又謂仲季及諸子張公藝九世同居九世後云何吾家指日繁其析箸於是舉所息八千金而中剖之戒相友愛如吾儕遂杜門靜攝不復言賈事非社會不出蓋性和欵雅飭類儒生終身無疾言厲色裏中人目爲長者郡丞故禦史楊君奉例授爵一級縣令郭君禮以鄕飲三賓故余謂大理公社中不可無君余見世之人𨿽親父子兄弟不能無二心徳色誶語同歸亡有未嘗不慨且笑其愚而追喜君家大起非偶也君子孫甚夥必有承君志者君瞑矣君生正徳十年十二月八日比卒年得壽七十有九配袁氏生嘉靖三年八月八日卒萬曆二年十月二十九日得壽五十有五有女徳佐君起家繼仇氏生嘉靖十二年八月十三日卒萬曆十一年三月十三日得壽五十有一袁氏生子男六長治安禮部儒士取李氏繼李氏卒次治家取馬氏次治寧取李氏早卒次治宇邑諸生早卒次治定取張氏繼秦氏次治賓取趙氏聘張氏女二一適儒官梁文炳一適太學生梁文照孫男六銘新邑諸生治安出偡治家出仲治寜出佑健舉人治定出佐治賓出孫女一適諸生來廷對治家出銘曰

史稱良賈曰雍容疇賈如君有儒風矧相友於成素封泉臺無愧報次公子孫振振羽之螽繩武有戒慶無窮

溫恭毅集卷十

●欽定四庫全書

溫恭毅集卷十一

﹝明﹞溫純撰

○志銘

明永壽府輔國中尉友槐公墓志銘

大輔國中尉者秦湣王之七世孫髙皇帝之八世孫也湣王生永壽懷簡王懷簡生鎭國將軍志埵鎭國生輔國將軍公鋊輔國生奉國將軍誠渱奉國生鎭國中尉鎭國生四子大輔國其適長也賜名惟■﹝火及﹞號友槐以萬曆丙申六月庚申患瘡卒距其生嘉靖壬寅正月丁未得壽五十有五訃聞上賜祭如例子奉國中尉懷■﹝號上土下﹞等卜以戊戌月

葬咸寜韋曲祖塋之次與其配袁宜人合先是以狀乞銘余嘉奉國類儒者故爲志而銘之按狀輔國富而好行其徳者也初析箸所自予薄甚以縣官方苦宗祿曰丈夫墮地有七尺柰何以衣食厪縣官憂於是祖計然猗頓之術以子錢擇人及戚屬貧者使賈吳越燕晉而寛其力不能償者厚歸且賻其柩在外者人以此益徳爭盡力賈夥至數十百人家大起子錢巨萬而因有施予聲配袁氏喪父母亡子亡以爲塟爲立塋辦塟祭父母其塟李程孟賢及周不能婚者尢夥蓋輔國姿醇度宏居常旦起爇薌拜天地家廟孝親友弟約躬訓子不妄交逰脫若不爲制限且有以自見而令冺冺僅若計然猗頓有時豪飲大斗浮白以消抑鬱不盡展之懷可念也卒之前猶出數百金分散三黨之戚蓋好施之性不攺於大怖如此余惟國家大慮惟宗室焉殷貧則無賴尠修置而餒之傷展親時而祿之窘逋賦難一富則驕驕則侈侈則肆肆則魚肉齮齕扞文罔斧斷忌枝葉海茹妨閭閻難二輔國封祿三百石耳身致巨萬好施予三黨之戚倚如外府驕何有焉脫若天家之宗皆君若富烏乎不賢貧烏乎不免於餒東平河間且比肩接踵史不勝書矣奚慮哉予故樂志輔國墓以爲宗人勸輔國元配袁氏封宜人繼苟氏封內助副彭氏封名媵子男六長懷■﹝區隹﹞先卒次懷■﹝號上土下﹞俱授奉國中尉俱袁出■﹝區隹﹞取趙氏■﹝號上土下﹞取靳氏俱封安人靳卒聘沈氏懷報聘沈氏又次蚤卒又次懷埤懷女一幼未字俱彭出銘曰

國初大封同姓秦爲長矣而垂裕其宗祊八世之後莫之與京其人洵且賢而僅五十五奠楹嗟夫月晦於朔將益其明木晦於冬將益其生聚而能散國有頌聲云仍之將興未艾也殆繩繩而鍧鍧乎

明文學雒先生墓志銘

肅皇帝時海內乂安人多學爲士士多襲他氏已售語爲便徑愽士業敝極矣吾師思齋先生慨然嘆曰是何異拾已吐核供華筵也制科之謂何於是下帷兀坐潛心書史爲文直吐意指不襲一陳語一時稱作者時純學於先生起家乃先生於今萬曆三年正月二十八日卒矣先是先生疾革純會以遷官過裏爲延醫藥浹旬不能已先生疾已爲棺衾斂先生然痛念先生陶鑄恩甚厚且安可令後世無聞也爲抆淚銘墓上石按先生上世爲吾原永淸里人四世祖有諱英者生祥祥生坤坤生世龍世龍配劉氏生先生及汝賓先生諱汝興字士傑號偉軒更號思齋修軀廣顙淸臒若不勝衣然介特寡言笑骯髒不可下獨一意學初受易張兵馬某所已又卒業張某所會龔督學使行縣試先生器之選爲縣愽士弟子員弟子員且四十年督學使屢試屢列髙等爲增廣生人謂先生且立第卽先生亦自謂一第何有顧屢試棘闈屢不利然爲愽士業竟不襲陳語竟兀坐讀書史人竟以是髙之以故里中人卒遣其子弟就學焉乃先生教諸弟子學又令不襲陳語令兀坐讀書史裏中人稱師範必曰雒先生雒先生云旣某舉進士某舉秋闈某俱爲縣諸生先生猶不第第於於然安之曰我命固若此矣以是終其身視世俗華艷態不啻浮漚卽家徒四壁立無芥蔕意獨樂與人談說世興亡成敗卽夜分忘寢食不倦晚年與二三故知約一蔬之會將逍遙乎遊乃未幾而溘然逝矣達哉而人又稱先生色事父母以季子諧爲弟汝賓子爲先生孝友之著純以先生業經義意可爲世應制科者赤幟故著先生學與陶鑄諸弟子者獨詳云先生生正徳十四年五月二十八日距卒年得壽五十有六葬得日爲萬曆三年十一月二十六日配李氏生四男子銘曰

經學旣衰師道如市競念張文期拾靑紫張猶疏家今復何理朝售夕程當時卽是經文將廢傳注欲捐疇令誦讀舉意直前於惟先生厥訓所先載學載思大義躍然身絀不用命也孔安諸生遵承相次蜚翰退伏閭巷取適瓢簞經爲人師質行允端貴而無述死同餓隸何如夫子有道卽世故里先塜體魄攸瘞徳音𨿽藏教恩永系

明文學馮季子墓志銘

季子諱本新字道明號誠庵世吾三原西陽里人髙大父英曾大父節大父欽以子會州衛參軍昆貴封如其官大母蓋氏封孺人前母範氏贈孺人會州君生四子長開封通判本立次典史本源次本季子最少母曰宋孺人爲會州君繼室季子生有異稟早失會州君哭泣盡禮儼若成人宋孺人賦栢舟以奉姑嫜撫諸孤如已出家故耕讀季子長貌偉質敏故藩參李公一見奇之季子力田受伏氏書鋭然有鵬摶鳯翥之志弱冠歷下李先生視學並余拔爲諸生日有聲黌序間試輙前已如臯孫先生視學試又前授廩又並余令講業正學書院學益日進數試澤宮有掠其文以與計偕者已又負笈師事大司馬魏公於涇陽魏公與語驚詫以爲非常士又爲禦史大夫李公延教其子尙書郎梓諸生樟日往來涇原間與吾三人相師友會宋孺人棄養季子益謝愽士家言屏居辟世肆力愽綜仰觀俯察以究儒者之業旁及諸子百家方術之微無不研討以窮一邱一壑時復灑灑有逍遙物外之致一時學者髙之其指裏中失畜策亡傭獲期人以爲慕邵堯夫釋盜使自艾人以爲慕王彥方導水利辟頃田約束宗盟人以爲慕範希文疾革猶筮易含笑委化飭家人勿復哭又庶幾存順沒寜之境云嗚呼士生斯世刖足彈鋏不死不休能稍韜光爲盛世逸民卽舉而目之曰鴻冥亦千百一二見矧晚年以學問自勵推數仁裏視死如歸如季子者可多得哉初餘數在告裏居岑寂以與季子談爲歡及戊戌別而北也會季子疾相望泣如雨餘今將歸仍岑寂且老詎謂泣別已成永訣欲追歡又可得哉季子子應期以狀伏余長安邸請銘誼不獲辭遂爲詮次如此季子生嘉靖十年

月日卒萬曆二十年

月日得壽六十有配仵氏子男五長應時邑諸生取周氏繼郝氏劉氏次卽應期邑諸生取李氏次應元武生取李氏次應運次應世殤孫男一修堰女一幼皆應期出某年月日諸子卜兆於某所窆焉銘曰

世道交喪末學支離篤生馮君抱璞鍾奇愽學繕性姱修自持淵淵厚積窅不可窺友今尙古先覺足師參軍之後昌阜允宜

明陽陵鄭季子墓志銘

隆萬間髙陵諸生有鄭季子廷春者喜邑涇野呂先生內外二篇謂鄒魯微指在仁卽以仁名其齋居嘗不踐一蟻不殺一生見殘忍者不憚切責又遺劵以反族子邦智於蜀焚劵以聽里人郭獻之負又於凶年出飲食以活餓者收養且嫁其女子之鬻於優而乞者時家甚匱人爭嘩季子自若然夢有吉徵久之萬曆甲午仲子一傑以讀季子書舉於鄕其嘩者始大服君子謂一傑此舉可以堅學爲仁者之志云乙未十一月季子卒一傑與其兄一豪弟一雋將以戊戌月舉葬事先期一傑以行實乞銘余覽而喜吾儒者之有後也其忍辭按狀鄭故髙陵奉政里人有諱演者生有才有才配屈生子男二長文舉次文美字得中邑學生質朴緝學攻文試數冠諸生邑朱令重之延教子弟居數年無一言闗說受廩三十年士出其門者眾且貢以疾卒配趙生子男三長廷蘭次廷馨又次卽季子亦質朴學務近裏不寢爲然諾爲諸生亦三十年初次君以治書未成命季子攺治春秋曉大義矣旣而翻然曰先子以書鳴家而孤攺之耶遂仍治書益力亡何次君見背趙衰與其兄析箸房產惟二兄所欲養趙竭力殯殮葬祭率以身任或稱貸爲之居喪不飲酒茹葷飲食𨿽蔬羮必祭公祭胙至必薦不俟經宿事無巨細必告趨墓揖拜必欽𨿽年六十如一日也兄無後後別支未幾蕩敗無餘遺嫂令諸子母養稱孝友鄕族鄭生邦道任生天眷十許輩無論行修一視訓迪後多成立讀書尢注意孝弟節義之言可法者書做好人行好事存好心寜人負我毋我負人及司馬溫公積陰徳語坐隅自警因以誡子訓裏女適田聞貸以聘卽返其幣里人屈仕義以貂皮求闗說斥之王宗堯被誣夜叩門求伸曰堯差勝不憚傾家以謝季子目攝之曰毋處世讓不爲屈我若卽裕柰何務傾家求勝爲命一傑往解旣解兩家悅服自是里人以事求季子居間者接踵矣性儉一傑試南宮歸以貂帽羅衣進曰吾家素貧若一旦加玆𨿽子道乎人或有議其華者不彊之不禦疾革誡弟子程生應誥等及一傑曰若等入官第爲國爲民若貪黷以求饒余非吾望也時里人程希節爲人陷名登惡簿曰希節偶誤耳蒙此名謂終身何遂力疾爲昭雪令自新蓋仁心爲質類如此旣卒弔客千計亡不酸鼻流涕可以知季子矣余惟世之人之昌阜其後也非以屢積則以屢困然困而積也易旣昌阜而積也難持此以指數諸昌阜者百不一爽次君受廩三十年季子爲諸生亦三十年屢困矣而又積有世行且日服膺鄒魯之仁豈涇野先生之流風使之耶一傑又質朴余與論鄒魯之仁卽虞廷之一之中卽於人心求道心也食息起居無之非是而翁學近之無問一矣光而大之在吾子一傑唯唯旣昌阜而又積也可知余爲此志且系以銘安知非左劵耶季子字汝元生嘉靖壬辰十二月辛巳比卒年享壽六十有四配張生子男三長卽一豪兵部武生取李朝坎女繼梁九平女次卽甲午舉人一傑取田直民女次卽一雋習愽士業聘某女女二適田租王愼獨孫男二長可久一豪出次可大並女一俱一傑出墓在居之山

向銘曰

惟土積腴植斯丰惟人積行慶斯鍾豈以慶積行抑自畢厥躬承前啟後腴積曷窮後翩翩其未艾也將企鄒魯而遡慶廷之中

明貢士孔仲子墓志銘

蓋余讀孔仲子狀而悲之仲子爲諸生有名顧卒轗壈歷落以老余與之習微孟津周令南狀且有言矧辱而請也忍辭仲子逺祖仲英居毛坊裏後徙安政裏仲英生先先生懷懷生云云生文文生錦錦生學號椿庵是爲仲子父仲子幼有頴質初名有謙束髮從從父文學昭受易日計數百言嶄然軼諸兒年舞勺督學使宜陽王公較士得仲子捲蘧然曰是安所得寜馨奇气咄咄來孔氏有人耶補邑諸生更名有人曰所以志也已光祿馬先生召見復奇之仍更名有仁謂仲子庶幾紹家學仲子𨿽弱齡乎名隠然在淸峩間矣十七受廩壬子乙卯俱落乙榜爲直指姚君蒲君檄奨戊午邑熊令得仲子捲欲首薦誤而不果已令出把仲子臂曰我誤君矣君不見三年不飛飛衝天耶乃仲子意自如曰男子墮地中具五色腸天寜能貧賤我耶益下帷讀書顧試卒不利戊寅督學使蘭陵徐君奉恩例以仲子貢入太學在太學又輙有名爲吏部選人罷順天壬午試歸期後舉踰年忽得疾遂卒蓋仲子大比凡三遇竟三不遇云噫嘻仲子值陽九耶仲子修幹魁容志闓爽舉動壹廩於禮文鄕人望而偉之性孝友椿庵君病仲子求越人視弗瘥乃夜稽首於天請代空中若有聲翌日病已無何椿庵君及母李氏相繼卒仲子毀瘠杖而後起兄有恆早世無嗣仲子嚴事其嫂以叔子後之弟有顒商滇南久之不歸諸子女爲婚嫁如已出也者後復如滇南以有顒歸君子謂仲子之爲父子兄弟不遺力仲子善譚經商揚時藝裏中俊士出其門者甚眾孟津令其著也仲子病且革首孟津及諸子前曰吾生平志在三立乃束於一第竟逢掖以死命也夫已矣遂卒生嘉靖丙戌四月二十六日卒萬曆癸未十一月十八日得壽五十有八葬以年

月日配胡氏汝寛女子男四長諸生宗魯次巡簡東魯取李氏次生魯取張氏次肖魯卽後有恆者取胡氏女二適仇學易諸生王牧孫男二幼夫士患無材耳誠材如騏驥幹將遇九方茂先無畱矣不然者長駕促於短馭也乃今觀仲子苞精孕彩不難歷塊斷犀卽白首不第第令以孝亷綰銅墨於百里俾少見胸中之奇奚不可而竟以一孝亷蓋棺乎彼蒼於仲子若巧妬之而曲擠之何以故天人之際蓋難言哉乃不朽則以餘言銘曰

誰爲生才俾銘而剛誰爲生禺俾摧而藏達人有言虫臂鼠肝覆此一壞顯晦何辧公慨以慷無吁以嗟松耶栢耶歸此者生耶

明員伯子墓志銘

伯子吾三原一良賈也父長君得時母李氏以嘉靖己亥二月十五日生伯子垂髫卽惇朴人目而奇之曰異日昌員氏宗者必此子稍長小賈邑市已賈吳鬻布有天幸家日起已賈淮揚治鹽筴揚俗侈他賈日髙會醵飲聲妓間伯子獨澹泊自守卽眾嗤聴焉銖累寸積不數載貲起萬無何長君與其弟子國子生維寜賁仕析箸兩分之眾以家繇伯子大起議讓千金固辭彊授祖產二亦竟辭自是益茹苦殫力或廢食惡衣不數載貲又起萬餘比卒弟維聰與伯子子析箸又兩分之蓋伯子營什一以纎儉無私蓄故兩致萬金再分散又有義舉且孝萬曆壬辰葺邑北郭城癸巳建石梁捐助幾二百金事長君及母李惟意客逰心常懸左右聞長君訃泣不飲食數日仰天呼曰吾母早逝吾父又不少延吾孽延吾父母耶卽奔歸躃踴寢塊喪葬從厚居常訓子以勤儉數指裏中某某惇朴爲模範某某侈靡爲藥石子諸生文在文蔚從余學爲余道之如此余惟吾邑大小賈甚夥然少有輙盛宮室裘馬以明得意子若孫效之立盡或不及其子若孫亦天道宜爾若伯子者眞良賈也宜得天然其道竟以執朴勤儉無私蓄故夫惇朴勤儉無私蓄獨可以賈也哉伯子諱維新字穆之別號純齋先世有諱大者以施地建武安王廟爲邑著姓大生義義生善善生宗宗生鏜配袁氏繼李氏袁氏生子男二長卽長君配李氏繼王氏伯子卒萬曆乙未十二月二十九日詎其生享年五十有八配李氏生子男三長文顯聘張氏取張氏次卽文在聘梁氏取李氏繼秦氏次卽文蔚取晁氏女五舉人梁應奎諸生梁應培袁鳯翔梁應封袁車其壻也孫女一文顯出葬以丁酉十二月二十八日墓在邑北城之幹文在述其行與文顯文蔚來乞銘於是爲志爲銘銘曰

夫伯子豈陶朱公之類耶朱公三致千金伯子且十倍其分散也亦同至再朱公三男偕修父業長者宜不能隃勝伯子長男仲季爲儒且隃勝朱公仲季於異代今無論賈卽儒且■﹝隹上兵下﹞詬恣睢視公不勝私吾不獲見朱公又不能起伯子於九原聊銘此石以示之槪

明壽官峩東王君墓志銘

吾裏俗十七服賈賈稍起卽同產輙析箸不然亦爭自子間有慷慨赴名矜气相尙抑而黽勉如儒者指不可一再屈也余故重故壽官峩東王次君而君且逝矣君僅一子儒士治宰又先君逝嗚呼傷哉君逝爲萬曆己亥某月某日越四年壬寅某月某日君之孫典始稍有知從君季弟一鳴葬君於某所而以狀請余銘其墓嗚呼卽無狀余以姻故習君不忍不銘君諱一鴻字某峩東其別號也世居三原多隠徳宋元時墳墓累至君髙祖孟長始以薦舉顯長子璧璧子經經子淵取髙氏生四子其仲墱卽君父也配周氏繼劉氏生君及季君父舉君兄弟稍晚先嘗以從子長男一鶴爲嗣故君兄弟二而今三人君與長君𨿽異產乎然意念於於相得如同產也君生而倜儻貌稱其志美髭髯有丈夫之槪早年家徒四壁立意气軒軒若纒十萬緡常佐長君化居吳越間爲布賈已稍贏則又轉而鬻販江淮間爲鹽賈家遂大起然兄弟並力如一心囊未嘗私一錢也晚年長君謂家徒日蕃不如早析箸自爲業庶人各勉力無坐耗費次君與其季不可曰九世同居者何人哉吾兄弟不難爲駏蛩於窘而易爲冰炭於裕乎長君聞之亦首肯居久之又曰飲者𨿽驩甚終別不如及驩而別爲戀戀也君不得已惟命念家所繇起長君力爲多以其半讓而仍以其半與季並力如故家又起然與長君意念猶於於相得如同籍也其天性友愛若此君𨿽自以纎嗇起然不郤裏中窶者持劵取君囊如寄或終不能償輙爲破劵捐貲助建石橋與修河北城又傾囷佐縣糜食餓者以此里人髙之蓋君性溫厚襟抱磊落𨿽賈然不與市賈競刀錐嘗以奇得贏與人交底裏洞逹豁如也平居深自簡押卽貲雄閭裏傴僂若不勝常以身下善𨿽童子毋敢加以齒蓋眞有萬石醇謹之風焉嗟嗟人世攘攘熈熈馳毫末如騖卽骨肉苟貲足以佐其气力而豪俠自喜亦足賢矣疇其以駏蛩始而不以冰炭或戈矛終耶又疇不以駏蛩竟完而以冰炭戈矛立敗耶太史公敍貨殖第以好行其徳爲仁義而未有一言及惇睦於財利間如君者以風世豈求其人而不可得耶如君兄弟卽儒而知學何以加焉可以風矣君生嘉靖戊戌月

日距卒年得壽六十有三配馬氏生治宰及女三適袁從美劉芳竹鳴鳯治宰取仇氏餘外孫女也治宰亡時仇年甫十八君提其孫哭曰幸長撫此孤報亡慰存獨此一呱呱耳哭欲絕仇拊膺哭曰婦所不卽從亡人地下者以有此呱呱在何忍舎之幸翁百歲爲呱呱天亦哭欲絕余聞而悲可知也然君竟以子故籋然一疾歲餘逝矣嗚呼傷哉余乃遽銘君哉銘曰

始而惡不出已力終而心竟一且好行其徳譬彼服穡載芟載柞貽玆燕翼種而勿食以俟餘息是刈是獲昊天靡忒余以銘其穸

明耆賓石君墓志銘

萬曆五年十一月二十一日耆賓石君卒卒三年爲萬曆八年七月初六日君嗣石生葬君涇陽夏鄕新塋而先期以余友胡君子芳狀謁余銘按狀君姓石諱象字良卿別號巫山朝邑縣履澤一里人其先從縣延壽鄕徙居大慶闗爲上石氏家世耕商不習文獻以故世系莫可考不知傳幾世而有諱福者君之曾大父也福生定定生河滸公江爲鄕飲三賓河滸公配張氏生四子長佐次佑次卽君次偉君圓面丰頥長髭髯凝重信義偉丈夫也八歲時就學塾師書一再誦輙記稍長庶幾可爲儒尢雅好醫卜地理諸書乃河滸公以商起家令君商君商三原會寧間已用鹽筴起貲淮上俗爭奢侈而君折節爲儉居常布衣蔬食不啻一窶人與人交和洽無他腸卽貸君母錢有負者亦置不較君兄弟與涇陽人郝君父子善各以母錢同鬻財兩家以此起無間言郝家三原君以乙卯地震廢居因郝君家三原君兄弟以己未水患廢居又因君家三原君卽商然天性孝友客淮時夢母張訃音至覺卽促裝歸歸而母張果以夢之日不起念河滸公墓在大慶且不免於水與諸兄弟謀徙今葬所無何而大慶故葬地果水與諸兄弟相友敬至老不衰從兄價貧甚與諸兄弟養贍終身沒而殮葬以禮視其息不啻已出君故喜儒故以石生爲諸生已又以例爲太學生朝邑令知君以鄕飲三賓禮君然一再與輙已所謂商而儒者非耶君生正徳辛未正月十一日比卒年得壽六十有七配張氏生男子一得瑜卽石生娶張氏女子一許字姚績殤孫男子二美玉本玉孫女子一俱幼銘曰

爾業則商爾行弗商爾產朝阪爾家則原而葬涇之陽爾封馬鬛爾後阜昌

明壽官師君墓志銘

師君諱從政字大寛別號南莊故孟店人孟店與盈村管村俱傍三原城故隸三原三原治縣之東北偏時割而入云陽爲縣旣云陽廢並隸涇陽故師氏遂爲涇陽人及君父次公又自孟店徙三原家焉三原俗相矜市布君自舞象之年操錢千市布崛起人以君椎也爭賫子錢賈吳越往來無寧日其息倍已又出捐子錢貸人其息亦倍久之用鹽筴賈淮揚三十年絫數萬金喜曰萬貨之情可得而觀也遂以鹽筴聴子若冢孫自歸寜次公及母劉課諸孫學書猶乘時居積於裏竟老人至以計然猗頓目而有天幸當市布居闤闠有紿者曰某所某急得布君卽挾布往貿眾皷掌笑也有頃持金歸眾錯愕謂命乃爾蓋君口喫在稠人中終日不吐詞不道人短長獨市利所至輻輳或舉以戒儇巧謂儇巧未必得而椎若喫得之矣自奉苦寒窶妻子僅足衣食然孝友激於義不恡事次公及母劉備極甘毳友諸弟白首翕如視諸弟之子如子有過面切輸金百助涇陽賑二百助三原城二百助淸谷橋其它析劵食丐施谷種葺梵宇琳宮諸善狀不一涇陽三原令累多其義髙給扁又以髙年授階一級冠帶一著不再禦曰我何以堪裏中人以是益髙之餘讀太史遷貨殖傳無慮數千萬言大都津津乎賤徵貴貴徵賤與夫貪賈三亷賈五之說而無有一言及命以約熈熈攘攘者謂垂戒何余惟師君之椎而喫也竟起家至數萬蓋賈亦有莫之致而至者儇巧何爲抑孝友質行造物亦黙相之耶余辱葭莩知君而張生伋狀亦云故志之以補太史遷之缺君生正徳己卯月

日卒萬曆丙申月

日得壽七十有七君髙祖諱文秀生恕恕生孝孝配王氏生二子長虎次仲芳號壽軒卽次公君父也母劉氏次公有四子而長者卽君配黨氏生子男二長鳴鳯取張氏次鳴鵬取杜氏女一孫男六曾孫男四女二銘曰

惟周師尹作國之翰以昌厥後爲氏以官漢有師史郡國轉轂致七千萬史氏侈錄君豈其裔以賈起家委命篤行寜質毋華而後繩繩以引勿替我銘罔泐永爲世礪

眉州知州西峯郭君墓志銘

君諱守憲字子述號西峯世涇陽人也髙祖三曾祖溫祖懷父徳以君兗州績最贈文林郎推官母魏氏贈孺人生三子長守愚次守寜次君君生而英異兒時負气八歲受書裏師會涇陽荊令至同學生爭避匿君獨坐誦自如令奇之已從王生學屬文督學使楊公又奇之令籍涇庠與都禦史雒公肄業學捨久之學進督學使如臯孫先生內江陰先生試列髙第授廩人謂立第顧屢試於鄕不第戊午且第爲其策大譏切時事不果已又從觀察喬先生談說經史詩文學益進士多從之逰有成舉貢者會荘皇帝上兩宮徽號覃恩督學使鍾祥曽君以君充貢入監時孫先生爲祭酒兩試居前撃節嘆賞梓其文以傳萬曆丙子謁銓授兗州推官從禦史讞獄君卽連引久不決者決遣以罷禦史亟稱老吏不如其釋司吏目大節郭生時登寃尢著蓋以久不第故習民情吏事故排堅理錯卽迎刃解兗屬守令數易難其攝爭迓君君攝曹曹治攝濟寜濟寜治攝鄆鄆治其後守眉眉又治曹地衝民憊君爲力行雇役歲省金萬計爲後事式大司馬石公星亟稱之濟寜議門攤均驛逓修學宮建倉廩又督課諸生之尢者於君若瀛與焉其後相繼舉者甚眾鄆有稅易磚修城自君始古渠久沒於鄰豪或沮洳君復而疏之成田千餘頃又當監修金鄕魚臺單曹堤之嚙於河者功成上賜銀幣眉故文藪也壬午無舉者君顧學宮謂泮涸非所以育蛟龍也相地得泉於郊導之入泮以其餘漑田護城又樹樹千餘以培秀气乙酉果多舉西南田苦旱君引髙堰灌數萬頃成沃壤又卹里甲正徵收蠲鹽課諸善狀詳祭酒髙公啟愚所爲碑文中先是君所至持論披心腹身任之在曹有所忤已守眉矣猶以曹事中爲人論罷君卽浩然歸眉士民泣送有我知賢太守誰爲惜循良之謡而去兗時曹士民號呼欲君卽守曹東昌太守則欲守臨淸又爲魯王重而禮之其爲徳可知卒之所徳不能勝所忤故君不免蓋今之綜核者類求多於舉貢爲難信易黜而令所忤陰操刺與黜之權致名實淆苟善甘悅或資髙益恣睢卽久之間不能掩而閭閻業已病不獨於君有嘅云君生嘉靖五年十一月六日卒萬曆二十三年二月十五日得壽七十配嶽氏封孺人副朱氏丁氏戴氏毛氏嗣男二邦教長君子取嶽氏邦賓次君子諸生取劉氏又邦相亦次君子蓋君撫而教之授以產者生男三邦屏聘諸生崔鳴鳯女邦翰聘張孕女邦藩幼女四一適禮生劉鳯竹一字余弟遊撃編子見知二幼孫男四希孔希顏希泰希儀女三一適諸生劉一化二幼葬以丙申月

日墓在居之山

向銘曰

胡玉輕售胡羽中鎩爲政魯蜀眾目則刮資不逢世市虎疇察廣嗣均產愧彼羮頡振振呱呱譬則蘭茁天道挹注徵此山北

明封夏太宜人墓志銘

嘉靖甲子故河南參議墊江楊昆洲先生官陜西僉事會大比士首推轂余起家余以是習聞太宜人賢無何昆洲先生遷河南尋卒卒二十年爲萬曆丙戌十二月日太宜人卒距其生弘治丁巳四月四日得壽九十有一初太宜人姓夏氏父處士正東生太宜人太平裏第有貴徵擇配歸封僉事公朝號蓮石生昆洲先生時僉事公學易爲名諸生其後昆洲先生稍長亦學易有異稟太宜人因謂僉事公曰妾故有貴徵非以君則以是兒然業不專不精志不一不成君一心庀家政一心課兒學謂專一何今以往力學課兒君爲政奉姑薦蘋禦下躬蠶妾爲政僉事公敬諾以是無內顧卒業成嘉靖年貢士又督昆洲先生卒業舉嘉靖乙卯鄕試成丙辰進士髙第授戶部主事升郎中督餉花馬池至陜西僉事河南參議云昆洲先生之卒也僉事公業已於嘉靖己未月

日卒矣太宜人慟哭曰未亡人日爲政代吾夫今柰何不代吾兒日夜督其孫諸生發學發又卒又慟哭又督其孫峻蓁芬會淸蔚曽孫文郁學爲諸生余令當戶各成立君子曰魯有母師又有靈光以太宜人哭僉事公哭昆洲先生哭發荼苦矣然身歷五朝享耄壽爲政於楊越七十年如一日所謂母師所謂靈光非耶兩制麻皆美詞大略以婦儀母訓褒太宜人爲實錄蓋太宜人以昆洲先生奏主事績封安人拜嘉靖戊午勑又以昆洲先生奏僉事績封太宜人拜嘉靖乙丑誥也子二長宗震卽昆洲先生取邑舉人胡崇易女次宗時取陳翰林端女昆洲先生六子長卽發取監生彭鶴升女次泰取監生裴宗垍女次卽峻取舉人梅友竹女次卽蓁取通判袁禮女次恭取諸生張恕女次卽芬取舉人沈復賢女宗時三子長卽會取主簿馮繼本女次卽淸取監生馬仲女次卽蔚取經歷彭鶴揚女曽孫文郁爲發子取知縣戴誥女及文煒文炳文燭文燦文煥文煌文奇文彥文耀文光文選文簡文仕凡四十人盛矣葬卜年

月日銘曰

沄沄墊江媛之徳孔龎疇如劵取貴且壽邪疇裨爾後芃茂邪防之髙者土邪爲先生母邪

明封太孺人陳氏墓志銘

萬曆丙申四月十一日岢嵐兵備參議辛君志登母封孺人陳氏卒於家參議聞訃自岢嵐奔歸號泣卜兆將以丁酉七月日窆焉先期參議自爲狀請余銘余辱葭莩奚辭狀曰母陳氏州官荘里人父耆徳君守母宋以嘉靖丁酉九月一日生母耆徳君四女母其叔也生有異徵耆徳君家世受形家言嘗葬其父得地嘆曰吾家徳薄富貴亡有有甥甥乃出吾叔女旣家大人取母惠爲孺人難其子先太君任宜人又爲家大人取焉母族共嘩耆徳君曰吾向者謂有甥乃以辛子旣而母惠生兄諸生志道姊歸樊某者母撫之無異已出奉任太君有思媚風家大人故頴卓爲名諸生顧不問家人產而慷慨好客又好急人之難曰緩急人所時有卽傾囊不顧以是家中落乃如漢上間闗數絕糧母盡脫簮珥始抵西鄕士爭從之授業遂以其年戊午生登西鄕鄕產葛母卽習緝葛並蓄雞豚狗彘以待家大人匱乏之須家大人有不豫必引古賢豪以解居久之母念家大人落寞從臾歸柰何以餬口故誤君名歸次興安已又次平利興安平利及旁邑士又爭從之時登垂髫母謂可教又從臾家大人歸會平利令知家大人士從者聞之奔告固畱登附籍母泣曰柰何令吾兒不知祖宗墓所遂歸而遺田如甌脫者兄聊以卒歲矣久之得逃田於陳村瘠甚母拮據至拾薪茹藜藿忘寒暑龜手督課耘耔絣■﹝糹辟﹞組紉以先傭者居九年爲萬曆庚辰登舉南宮令遵化以祿養矣母猶勤儉淡素如故蓋禦匱乏不少局促喪志皂綈荊笄以偶諸於繡■﹝髟上虫下﹞間泊如也初無異在丰隆時比丰隆又無異匱乏時獨佐家大人施予則不刓忍家大人賓客復進有中棄之陽浮慕之者謝不見母曰固人情胡規規若翟公爲益事修醴以共諸賓客過從癸未登以歲閱受國恩家大人封文林郎遵化知縣母孺人登制翟翹霞帔爲壽母一再禦輙笥之時母惠已圽兄亦繼折遺婺嫂二男一女母收子之稍長爲延師受經又割產以贍男女擇名家婚配焉姊窘甚自兩稅饘粥一切任之如外藏然姻戚單赤所植培非一老事家大人益恭有侍婢矣杯案時猶自舉家大人爲園西鄙以居母以身任家事而順適其意數爲置庶不喜則又擇便獧女子進焉曰君子宜之非此寢不安食不甘也良辰佳節必爲具就園奉家大人呼歌者前侑觴盡醉始歸以爲常母性慈愛撫臧獲曲至然誨登甚備初登爲令聞杖聲方食罷箸問知不寃始復食登佩之頗獲民譽徵拜禦史母則曰兒前爲民父母職在撫字今爲天子耳目不與曩同矣首鼠觀望非職也其念哉登以言事轉河南僉事欲自免母曰移官豈至尊免則人謂懟君矣亟去入河南又以爭便宜論調亡何會以薦起大同登以親在不宜逺逰請母不許曰吾兩人幸健且當塗不謂兒不肖畀以重地柰何以家爲解時家大人更力趣之登不獲已乃行迨移偏闗母從家大人來視至則問敵人欵貢狀曰兒身疆事母第恃金幣忘備在闗甫兩月以登室孫息歸爲孫息欲歸也登先期又以將父母西請家大人及母又不許時母猶健是爲乙未二月其年九月孫息歸於楊筐篚纎細悉出母手發爲盡白或固止母絮泣曰吾不欲無母兒謂我薄也蓋孫息母王氏蚤亡故雲母持家嚴而多心計晨起合家人肅如也役任脯■﹝施﹐飠代方﹞漿酒農圃人人中能晡或不食寸縷粒粟無漏也然亦以是積苦時時病嘗同家大人步登五臺有汗休檐次易帕已卽憎寒夜寢不寜謂卽愈已又同家大人步禮岱嶽行宮復有汗休殿中就涼已卽身重歸臥牀笫家大人數延醫藥之不解遂殞年僅六十歲疾革語家大人吾疾必不起無憾憾不見吾兒耳嗟嗟痛哉母來偏闗以有蜚語云登病且死乃登不死而母亡也嗟嗟痛哉惟不惜齒牙賜之銘母死且不朽余覽狀而慨知天欲大禆益人也必合自匱乏始日遵化君之中落爲漢上逰及歸而收逃田也若將終身乃孺人貴徵於兆焉著而參議則生於漢矣卒之驗如劵不可謂非天也孺人舉案進姬一拮據農葛忘寒暑心首鼠之戒邊闗持金幣之恐豈閨閣中語彼嘩何知世之以匱乏自沮以丰隆驕人者足以戒矣孺人生子男一卽參議取王氏封孺人先卒副王氏孫男二纉宗綿宗王氏出女一適嶽州府通判楊君淳子諸生州傑孺人王氏出墓在州之壬山西向銘曰

疇隠如光於以相夫疇顯如雋朂子諄如子也錚錚爲陳魏舒舒成宅相陳符幽居生膺花封沒返於於有孫玉立實慶之餘

明封孺人張氏墓志銘

嘉靖癸亥敵自古北口闌入蹂畿輔亡有以一矢加遺者故刑科都給事中李公奮筆爲疏且糾大帥其配孺人張氏以敵入有主者卿司刑謂主者何時大帥則章邱楊公主兵則諸城邱公也李公竟以其疏入肅皇帝大怒立法楊公免邱公問李給事何如人且大用蓋孺人之言驗而李公以此爲人嫉忌未幾有山東參政之行又未幾以刑科免又未幾卒爲天不可必李公卒三十年所爲萬曆丙申七月日孺人始卒初孺人以李公早逝號呼痛絕幾不欲生已而撫諸子泣曰死卽死耳若此藐諸孤何於是茹痛飲哀彊起總家政旣遣諸子就學猶日夜程督不以慈廢嚴或小過輙正色叱之曰未亡人所不卽死以殉而父者以而曹故將藉手以報九原何不勉自豎立顧與逰冶兒相狎比爲以故諸子皆奉教惟謹卒以克家稱諸女皆適名家子及內外孫二十許蓋孺人自歸李公嫻於婦順一切井臼操作皆自手指出不憚皸瘃姑太孺人操家秉嚴孺人曲意承事以身爲諸姒先太孺人未嘗不怡然色喜也李公以孝亷困公交車攻苦下帷夜以繼日孺人篝燈熒熒以絣■﹝糹辟﹞佐讀卽漏下數刻弗已如是者十年迨癸丑李公成進士令安邑太孺人就養孺人昕夕供具滫瀡務承其歡而自奉則布素麤糲泊如也太孺人寢疾孺人蓬發累垢侍湯藥湔牏廁不解帶者累日以故李公一意爲安邑徳無內顧憂政成被召入爲戶科給事中孺人奉太孺人還裏未幾太孺人棄桮棬孺人哀毀如禮一切喪具悉出簮珥佐之洎李公徒跣歸又相與拮據襄葬事歲庚申李公起復歷晉刑科率言人所不敢言孺人亦時時以忠義從臾故肅皇帝所予告身褒內助非溢美云其後邊帥始講批搗及隆萬間敵爭欵塞稱臣人皆頌肅皇帝一怒之力久之邱公起家至南京吏部尙書未有言李公者李公以孺人爲程嬰者三十年使其子若孫獨昌阜至二十許爲天定狀稱孺人好卹周親鄕裏之窮乏者下及臧獲蓋天性仁慈如此余不悉數以余有感於癸亥事實闗國大計云孺人生嘉靖癸未二月日比卒得年七十有四李公諱別有志子男三克恭取光祿卿馬公孫女先卒克謙邑諸生取禦史昝公兄女繼武氏克勤武舉取郝氏繼劉氏張氏女三一適僉憲辛公子浮山知縣洸一適太子少保兵部尙書魏公子太僕寺寺丞知觀一適余弟漢中守備編孫男六繩祖邑諸生取辛氏卽浮山知縣女紹祖光祖耀祖效祖■﹝彳﹝幺上月下﹞祖俱未聘女七一適監生秦訥一適張耒蘊一適侯光先一適蓋秉純一適監生秦談二未字曾孫男二廷柱廷桂女二一字南京翰林院掌院事右諭徳王君子諸生淑汴一未字將以年

月日葬山之陽銘曰

婦順用章母儀孔臧天命有常國振家昌翟茀煌煌有封如堂於焉偕藏千禩彌光

明誥贈淑人亡妻李氏曁楊氏墓志銘

萬曆庚寅十二月壬申都禦史三原溫純奉上命葬母累封淑人王氏而因以其妻李氏楊氏葬母墓西南初嘉靖丁巳溫子取李氏以李氏父邑處士公諱礦知溫子故時李氏年十七溫子始爲諸生乙丑溫子舉進士拜壽光令李氏從侍父大理公母淑人壽光戊辰荘皇帝上兩宮尊號覃恩封李氏孺人故覃恩不及令及令自此始已徵溫子爲給事中李氏從侍父母京邸已又以溫子使晉侍歸時處士公已故獨母張碩人在見李氏翟冠霞帔喜已泣謂而父知而夫有今日果然然不及見矣庚午溫子遷湖廣參政李氏從如湖廣尋溫子免官從歸萬曆壬申溫子起河南李氏從如河南甲戌溫子遷太僕少卿過裏李氏畱侍父母且爲其男予知取婦尋如京邸丁丑溫子攺大理李氏入賀仁聖太后誕節賜緋戊寅溫子遷光祿卿今上大婚覃恩進李氏淑人入賀皇后賜緋己卯溫子遷太常尋移疾又從歸庚辰十一月十六日以產卒辛巳溫子繼取臨潼楊氏文學公諱濩碩人張氏女也癸未二月初三日楊氏以疾卒甲申溫子遷大理今上誕皇嗣覃恩補贈李氏仍淑人己丑母淑人以疾趺坐卒於京邸嗚呼慟哉當李氏歸時父大理公賈遊母淑人持家拮據茹苦性嚴李氏極意承之亦拮據茹苦無巨細必稟命行或稍失意懊悔伏牀下自訟母淑人亦輙喜曰若能類我家且起我何憂故父大理公得一意安於賈者母淑人以也溫子得一意安於學者李氏以也其後李氏貴矣猶衣布無金玉珠翠之飾以甘毳奉父母而自奉惡或以菜根啖幼男女以止啼猶親井臼或擁馬遺供爨在宦邸日爲溫子約臧獲於門扄間舉男女十五育者僅六訓誡厲甚禦其婦卽貴族必以禮然亦以是積勞積慟傷神瘁矣終其身兩膊出血以斗計胸背灸痕以百計卒而戚黨皆爲之傷合家人欲嗃嗃不欲嘻嘻溫子家所繇創以母淑人力而亦以李氏能承之今嘻嘻矣況繼今以往耶楊氏性沈黙以愼畏事父母類李氏而撫男女以和人爲溫子幸李氏在乃輙卒命也溫子不能已於慟獨於妻有升沈榮謝之感也哉李氏生嘉靖辛丑十月二十六日比卒年四十楊氏生嘉靖甲子正月十五日比卒年二十李氏生子男育者一卽予知官生取左都禦史李公女女育者五一適邑諸生仇汝宥一適彭縣知縣段公子可成一字儒士張夢彩一字太學生秦詄一字舉人辛君子志諤適仇適段者卒字張字秦者殤先是李氏永訣謂我死有從之者又溫子干支不利於妻李氏干支不利於卯而取楊氏時占得易白賁無咎已俱驗豈非命哉予知伏溫子前泣請志志之銘曰

爾生爾勞沒始寜厥居有子食報是慶之餘同室恊奉吾毋以俟予

明誥封淑人亡妻宋氏墓志銘

宋氏者余妻也余初取封淑人李氏李氏卒取楊氏楊氏卒取宋氏耀州人父曰儒官公諱昌母曰楊碩人隆慶戊辰正月丙子生宋氏萬曆癸未宋氏年十六歸餘甲申余遷大理卿上覃誕皇嗣恩封宋氏淑人給誥命余父曰大理公母王曰太淑人當淑人李氏與楊氏卒也厝於家會諭葬太淑人從焉甲午九月庚辰淑人卒會諭塟大理公又從焉時淑人之卒年十二月辛酉也淑人鶴形鍾音面有黑子歸之前夜光滿室眾異之從大理公太淑人於浙於京於家拮據中饋得佳茗善蓄而手烹之以進間督過第垂泣自訟大理公疾革目所衣衣曰是宋婦手紉者吾甚適勿易兩從余爲大理公太淑人喪不遺餘力泣繼以血時余不食亦不食而先是楊碩人卒生子夢蟾有知不育念至泣泣久之骨立人有過面譙呵已卽釋李淑人遺子予知婦李氏初憚之已乃知其親已也倚焉從臾予知學嚴於余衣食多出其手或目而遺之諱疾不令知曰柰何以我故妨業李氏久疾身調護之代力作積勞不辭舉聘資所爲金鈿盡畀之曰庶幾喜而疾易廖撫李淑人遺女及幼子日知如已出衣食其親族之貧者爲常約臧獲以嚴而恩常過於所生子亦子視之其徑直無他腸又慈惠如此性聰慧米鹽一切躬爲主辦捆內外事筴成敗屢中在帝京問余有淛乎君撫淛矣提兵乎兵自此息矣已果然如金陵渡江失柁盤渦榜人懼匿力督臧獲以計免疾作問余靜攝夢人爲講易震及令存神又數夢從天竺先生逰蓋夙昔從太淑人嚴事天竺持齋衣布戒殺故夢寐焉西乃竟蚤卒數使然耶先是有日者談淑人數值陽九淑人亦夢逰上帝所或居髙憐余塵埃中狀就醫儒官公家眾又見光如火從空隕淑人所餘心危之乃竟早卒數使然耶誥褒淑人敬愼賢明知淑人矣淑人故謂余我死無憾憾君矜耳淑人夢寐天竺無憾固宜予之不免於矜亦數也亦無憾憾淑人爲喪不遺餘力爲大理公太淑人不食爲余虞余衰不勝喪也余不暇虞淑人病不勝喪令骨立以死又余不從大理公太淑人而淑人從之餘憾無己時矣淑人享年二十有七子女詳李淑人志中女字辛舉人子志諤者泣無依日知在抱呱呱歷屋求淑人重余憾餘溫純也銘曰

疇從夫從夫之天疇從天從西來之傳疇生疇滅吾終共穴以事吾天也倚汝及二賢

溫恭毅集卷十一

●欽定四庫全書

溫恭毅集卷十二

﹝明﹞溫純撰

○傳

中憲大夫李君傳

君諱復聘字叔徵別號秦麓家世詳君志中君父備贈監察禦史取贈孺人楊氏生君甫九歲楊氏卒繼封太孺人田氏君幼受尙書塾師年舞象贈禦史公見背家旁落下帷力學籍名愽士嘉靖辛酉與計偕明年壬戌成進士除聞喜令聞喜賦重民貧苦催科君至延見父老問得其狀曰赤子啼饑而奪之乳謂慈母何於是孳孳拊循俟旣蘇始爲要徵期民輸如外府又繩姦吏捕黠盜編徭徭均禱雨雨應造士士興甲子論士得閣學山陰王公捲於同捨卽曰此臺輔器也力從臾錄之已果大拜其它遺愛載優政錄三年召授南京廣東道監察禦史禦史一年所會穆廟攺元覃恩得贈封君父母如例抗疏劾執政一勲貴一薦有望大臣衡水傅會輩十許發千戶洪勲侵沒之詭一時風裁赫奕會有修怨者出君四川按察司僉事時四川盜訌甚民岌岌失業君曰盜敢肆潢池以饑寒捄死故如更迫絕將堅反側者心是長亂也於是推誠安輯令易轍又飭組練嚴踐更卹困窮誅其怙終者盜乃皆伏散故事監司大務率受成於都禦史禦史君獨直陳當否一切簿書期會訟獄持大體不爲毛舉久之升江西布政司參議以與時左卽移疾歸今上禦歷言官薦遺佚君名列剡中不果用家食十四年甲申大司冦邱公薦君才可大用有召起君湖廣分部鄖襄兼司太嶽君蒿目決筴求所以安百姓者屬千里縣耜待哺亟發廩賑貸一時饑民賴之太嶽有中涓侵職蠧政君執令甲以裁竟令愧戢鄖令徐希進爲守齮齕幾罷免君直令遂寢又注閼水漑澤鹵爲機於舟運磑費亷工省楚至今稱利久之升按察司副使治兵蘄州蘄故衡劇於鄖襄君爲振武備儲軍興柝靜波澄聲大起言官薦君才堪禦敵會遼急調君開原已會京東急又調君永平永平任無何以疾卒矣君性亷謹先是還自白下有萬戶徼惠於君者以百金贐君卽叱去若不知故人矣終君之身無更以饋遺慁者每垂槖而入歸而一羸馬蹩躠人不知故監司也又尙气節在聞喜有檄爲所善豎綽楔者君僅給其直在四川藩王令諸司加禮君獨毅然以常禮見王亦尋悟且重君邱公狷介重許可獨推轂君可以知君矣而惜乎向用之晚也卒久之督學沈君檄所司祀學宮蓋從士論云子蒙訓蒙朴蒙顓蒙訓蒙朴讀父書爲諸生論曰世恆言才難難於名實眩也餘多君治行又知君居裏自受書兢兢名實以孝友惇睦聞卽不盡爲世用名與實匪眩矣然不用與用而後時非才之罪也藉令用才者及時又盡人之才才何以云難哉余於李君重有感

禦史大夫胡公傳

公諱嘉謨字子忠別號進庵後又號止吾涇陽人故贈右通政朝用子也家世詳馬文荘公所爲通政公志中公貌偉山立髫年補涇陽學弟子員與邑總憲李公同舉嘉靖壬子鄕試又同筆硯李公成丙辰進士公成壬戌進士公初授章邱令無何丁母憂服闋補南宮無何丁父憂服闋又補南宮鋤彊誘善興學勵士不遺力時蝗不入境以是僅歲餘召授吏部考功主事歷稽勲驗封考功文選員外郎中在考功會乙亥京察時江陵爲政有爲修怨蔓及新鄭里人之賢者其有議通參某又爲人庇公執不可部院大卿多庇其屬又執不可竟秉公從眾議一時肅然不讓己巳己巳蓋李公爲考功郎亦秉公執而從眾議時謂數十年來僅有此兩考云司選則杜請謁絕賄賂人不敢以私幹轉右通政提督謄黃曆太僕光祿卿操江右僉都禦史南給事某江陵客也𨿽大卿爭附公獨否爲其嗛論列公卽引疾歸會給事某又論故操江余姚張君以贓坐連及公有旨降調余姚故劾江陵人以此益多公公自是絕意仕進寄興園林日與故舊飲奕者十年許余亦與焉會臺諫交薦起貴州左參議轉南太僕少卿公疏辭不得乃抵滁力修冏政又周孤窮建社倉置義塜爲滁民徳無何轉南光祿卿南太常卿時南中名流皆斂袵交公餘會承乏南銓數與公共覽牛首燕磯諸勝而公益聲重兩都矣無何轉大理卿刑部右侍郎會尙書缺署部愼奏當無何轉戶部左侍郎署太倉太倉獘蝟集公剔核調停尋感疾兩疏乞歸蒙上溫畱復彊視事會南都察院掌院右都禦史缺以公推補命下辭朝行次涿鹿以疾卒嗚呼公起家三紀家食居半卽官中外南北如歷傳捨獨久於郎署稍別利器然驥足未盡展也蓋平生鎭定學韓忠獻忠直學王端毅林居好殖蓮與竹題以淸香徹底直節到頭又戒囑托貨殖殺生參禪悟玄自謂有得誨其子璉璲寜拙毋巧寜鈍母銳而璉狀又云公孝友以公交車業造士捐金賑饑施棺贖族人於配白鄠縣某寃獄則爲政於裏者其久賁園林則以質直狷介忤時故在郎署銓敍獨推轂賢者𨿽同舎郎亦冰炭故一歸而拫卻者眾歸旣久日恢恢大也人始知公大受器且柄用而公已矣當公拜南臺命時李公方總北臺人謂南北風紀非兩公不可然故布衣交也又俱從吏部郎通政起異之忽公有涿鹿之厄而無何李公亦解任歸與余爲園林之逰每念公欲起公九原不可得蓋余與公居園林而李公在事余今與李公居園林而公仙逰寜能已於懷耶公配張氏累封恭人璉舉丙子鄕試方爲東光令溫子曰余與胡公交在南中尢深且有約云初公學務實𨿽小道亦殫力旣從玄而禪而反歸於吾儒之虛以心不著一物窺格物旨夫實而虛虛而實幾矣易六十四卦獨孚以中名非謂其中分之則實合之則虛哉牛首燕磯約共究此學矣余不敢謂公果往也矧對李公如對公

溫恭毅集卷十二

●欽定四庫全書

溫恭毅集卷十三

﹝明﹞溫純撰

○行略

先曾祖父母行略﹝先曽祖父累贈光祿大夫先曽祖母累贈一品夫人﹞

先曾大父諱勉家貧如洗隠處淸峩之間安分不妄求性怛易無他腸無論異姓卽族人有侮之者笑受不較生先大父大父蚤亡遺先父甫九月先世父九歲當是時微先曽大父卵翼濡沫則先父與世父有轉之溝壑耳配先曽大母劉氏幽閒貞靜終其身相敬如賓惜早逝遺四男子大父其叔也

先祖父母行略﹝先祖父累贈光祿大夫先祖母累贈一品夫人﹞

先祖諱淮處士也少窘會失其母劉竭力奉父及繼母卽繼母數苛責曲意承之以孝聞居常無疾言厲色與鄕人處油油如也號爲長者年四十卒配祖母曹氏洴澼纊食力奉舅姑旣稱未亡人茹苦撫世父及先大夫成立蓋四十餘年如一日也性嗃嗃家以此振壽八十有四卒

二親行略﹝峕求戴愚齋撰承恩冊敍﹞

家大夫別號筠岡山人生數月失先大父光祿公先伯父長公才十四五歲家中落僦居稍長小賈其後往來蜀楚間成中賈家漸起雲家大夫事大母以孝聞大母好禮神則徒步奉大母供香火五臺嵯峨諸山大母好卹孤婺則量力逆意周給以爲常大母病足傷會家大夫客蜀心怦怦動輙促裝間道歸歸而大母在牀褥相對泣蓋自是日視湯藥五年不外賈矣大母卒哀毀稍依古禮舉葬自卜兆淸谷之陽後地理家過而指曰此必有後人以爲孝感雲家大夫有姊所生子女率爲婚嫁姊子用貲率與貲然不較卽並母錢無有亦置之矣長公無後子姊子顧音啞不能治生家大夫爲娶已又爲嫁其所生女又同居不異爨至今先伯母母申亦無後養於家竟老沒爲棺衾葬焉其友愛篤至類如此當賈時同賈無論少長皆推家大夫爲祭酒以家大夫信義足倚同賈者病疫竟與居爲理湯藥少年或嗜酒不簡不憚曲諭戒之有泣下攺而成立者蜀江中遇大盜數十人薄舟舟中人皆伏家大夫挺身手弓矢連中三人盜鳥獸散當是時會家大夫一舟人幾危家大夫卽賈然喜儒故以純爲儒純諸生時家大夫業罷賈稍治負郭田爲農純拜壽光令遺書戒曰吾先世祖別駕公爲壽光令有聲爾再令壽光令壽民戴爾若別駕公吾且見別駕公於爾矣不爾且隕家聲純之官稍勵亷隅大抵皆家大夫教也家大夫紫面微須寡言笑不輕交逰獨喜奕所善約與奕卽奕有借一言縣道輙色怒不應絕之蓋生平不輕取亦不輕與其天性也故今裏中有淸封君之謡客至輙畱飲飲少許輙面赤頭痛然竟未嘗不飲是家大夫之行也家淑人王適家大夫時會家稍起家大夫外賈家內外一切倚辦家淑人大母善怒孝養曲至竟得歡心日夜督責純學純之官誡勿嚴刑傷百姓謂純官以家世禮神故一意施濟歲時持齋又分衣食衣食貧者自奉顧儉甚食不離脫粟卽貴猶然肉食不彊之食不食性嚴重禦子婦及僕婢若官府門內肅然憚之裏婦有不直懼聞之家淑人是家淑人之行也今年正月卄日家大夫壽七十九月卄四日家淑人壽六十有四先是會主上上兩宮徽號覃恩家大夫以封文林郎壽光縣知縣加中大夫光祿寺卿家淑人以封孺人加淑人制辭大略以忠信孝友端方簡素褒家大夫以孝恭嚴肅徙宅斷機褒家淑人云純今羇官逺逰當二親初度日無能奉巵酒膝下其蒿目而西望也有餘思焉然二親以純官爲樂而純以不侍二親爲苦純不得二親命又不敢輙歸以釋純之苦而違二親之樂業爲冊求諸縉紳先生言將亟致二親令純弟編代純侑觴於其側庶純得合諸縉紳先生言爲二親壽而二親睹諸縉紳先生言亦因少緩逰子之念將自是於於休休增壽益算未可知也門下與純在同榜中有莫逆之雅每接膝念未嘗不及二親是一體相闗視諸縉紳先生尢切乞敍冊首令二親時時如見逰子又見逰子所與逰者之相爲眷戀如此其喜可知此純所欲增壽而益算者也純不勝懇懇

先母行略

嗚呼不孝純死罪死罪忍述吾母行耶吾母欲純久於官彊就越就京邸養五年且歸忽疾作言及家淚數行下而今以櫬歸矣純觸目擗踴恨無及死罪死罪忍述其行耶𨿽然純亦病恐一旦溘先朝露爲終天恨且窆之期迫於是■﹝扌攵﹞淚掇吾母事行以徼惠於下執事母出涇陽王氏父處士公琦母雒以正徳丙子九月壬寅生母母長沈靜機頴不苟爲笑語處士公奇之旣家大夫廷尉公委禽王之族屬嘩曰郎窘甚柰何予女母旣歸而家大夫目攝諸嘩者不少遜嘩益眾母於於然安之事先大母惟謹時家大夫賈蜀家一切倚辦母母拮據井臼組紉至龜手大母喜大母善怒母色養曲至又喜其姒亦善怒母以身下之兢兢惟懼重大母怒又喜大母老病足母奉甘毳供湯藥吁天請代家大夫曰吾三十年安於賈而母三十年安於養者吾淑人以也淑人蓋指吾母云當其家漸裕督課純與弟編學甚厲純宦逰或輦之偕居齊越誡勿苛居京邸誡守亷隅卽以縠紵進不禦養母雒與姒母申竟老沒俱爲棺衾葬焉其養申卽姒沒猶然撫姒子猶子卵翼諸孫不遺餘力又分衣食衣食家大夫之諸弟諸子與鄕戚之無告者僕婢衣往往出其手紉有犯必黙戒而曲爲解之時奉肅皇帝制封家大夫壽光知縣母孺人已又累奉今上制封家大夫光祿大理卿母淑人矣旣貴王氏業已廢母多方以振或以曩嘩者言不應其嘩者乃皆服曰曩廷尉不遜而目攝我固當子婦有過卽貴輙面斥每晨興率以身爲子婦僕婢先門內肅然其勤儉慈惠以嚴整教家類如此萬曆十七年九月庚戌以疾端坐卒得壽七十有四先是母謂純官以家世禮神故一意施濟持齋戒殺生以故卒之時神色不亂但誡兒孫勿慟豈母篤信天竺之說而有得耶旣卒純以例請於上上命大宗伯予之祭命大司空予之葬又特命大司馬使純乘傳以櫬歸純感泣上渥恩如天卽純異日死而化爲異物代吾母銜環吐珠無以報而終慟吾母以純故不遂生還爲不可贖之罪卽純死而定省於泉下亦無以報惟立言長者不惜齒牙賜之志銘母死且不朽純不勝涕泣哀懇之至

溫恭毅集卷十三

●欽定四庫全書

溫恭毅集卷十四

﹝明﹞溫純撰

○議

中原議

漢以來凡謀爲不軌者半出徐沛芒碭間卽平寜如往歲亦當獻曲突徙薪之計況一二年來一遭水旱便多冦盜昔劉六齊彥名輩止因堤防未預遂流劫半及中原當時若先爲備兵說人未始不以爲迂及賊勢猖獗而後添兵設官卽撲滅然所過焚刼亦慘矣彼其時一劉六齊彥名耳山東淮揚之鹽徒未熾也徐邳汝南之水旱未甚也江洋海濵之賊勢未成也邊鄙廣賊之橫肆未若斯極也堂堂中原不能當一二妖魔今之時視彼時何如而可不預爲一處耶愚不諳國家大計顧見徐邳之盜山東不能治山東之盜河南不能治驅於東則西驅於南則北而守土官又若治水者以鄰國爲壑但幸其出吾境已矣盜如之何不熾流刼之禍如之何其可已耶故爲中原計徐邳最急河南山東次之前謂曹濮兵備不宜革者爲曹濮計耳非一曹濮道卽可控制中原也寄軍務於河道設參將於徐州臨淸曹濮徐沂睢陳諸兵備又河道所素轄者旣非取各省之官以與此而各道兵壯不下數千稍有冦萌移一檄而所在知備冦卽逃於此不能逃於彼矣況一彈壓間又有不待發而自可潛消者乎或以徐州添設參將則增軍之費又無所出不知各道各衛原有軍兵卽少添補費亦無幾如或不然取諸近省之參將或守備而移之三省適中之地其視偏守一隅者相去殆萬萬矣

撫治鄖陽議

鄖陽撫治之置自都禦史吳道宏始蓋鄖陽介秦楚唐鄧間山谷阨塞林箐蒙宻元至正時流賊據其地終元祚不能制國朝始剿除於鄧愈再驅逐於白圭又平定於項忠然尋叛無寜日成化中賴都禦史原傑奉憲宗皇帝命至如祭酒周洪謨流民說籍流民置郡縣遂以大理少卿吳道宏爲都禦史代傑撫治得兼治三省其後妖人假王子嘯聚且三年許撫臣王學夔一皷成擒夫未開府之前屢討之而不靖旣開府之後歷百年而無虞撫治之不可以已也明矣第旣都縣其地似無流移作梗之患且本鎭歲費以千計秦楚各道官民往返路至千五百餘里牒移僅以文應注措實專省撫按焉是聴今議革而加守道以兵權亦省費節財便計顧汝南襄鄧故多大盜秦自商雒以南廣長千餘里內多礦不但亡命嘯聚卽山中老戶亦往往稱雄一方蓋惟知有撫治耳先是何勉執梃一起輙待剿於邊兵腹心虛弱識者且謂非居內制外之勢是鄖陽之有撫治猶若此不然則延蔓猖獗之盜不知又何如矣且禦盜者彈壓於未萌與剪除於己熾迥異故畱此重權𨿽無事祗見其多然潛消黙化使姦人憚而不敢肆者皆其力也況今天下水旱荒歉所在而是兵威之不振未有甚於此時撫治本鎭如之何可革蓋各道事權終難於各省交錯之地而能使彼此帖服也獨湖省設一都司鄖陽練兵設一參將何用行都司多官爲且參將類愼選其名號足以鼔眾都司之遷除在本兵則以爲常員而待之矣易都司以參將其可也

施瞿設官議

施州衛當川湖萬山中孤懸險逺聯絡土司漢土軍民錯處負固自黃賊平後主事羅靑霄建議設荊瞿兵備駐札夷陵鎭壓邊鄙未幾罷蓋以兩府而設四道罷之是矣顧覃酋乘虛擾亂至動調徵今議復荊瞿兵備爲施瞿兵備專住施州鎭壓應轄湖川有司亦一筴也不知施州以衛所比鄰土司終不可駐且令憲司日與土夷狎居久之必損威傷重況兩省有司詞訟兵糧旣得分理使官民日往來於險逺不可行之地可乎近施州攺選撫民同知𨿽與通判事權不甚懸要在得人果因俗順治隨事處分不必純用漢法不必避嫌激變自可無虞分巡該道或駐荊州或往來夷陵有事方臨該衛撫處可也至於瞿塘衛旣在夔府夔府見有一道請勑兼制施瞿二衛凡二衛軍民詞構與機宜調度聴與分巡上荊南道約會計處而行則鑿鑿乎其可行者

制馭讎遂議

瑞昌柯談吳黃咸以爲昔年逋冦遺民計丁以萬計而柯實半焉其安業守分者𨿽未必盡無而往往恃彊挾眾小則占田隠糧大則夥眾行劫興國各州縣受害久矣近稱兵會戰事𨿽漸斂然腹心之虞終可隠憂要在處置得宜而已蓋善禦盜者不以盜視盜而以民視盜猶以民視盜而可以盜視民乎今國家一統如三苗鬼方乃五帝三王之所不能化而臣者今皆傾心向化聲明文物至於中國人伍況此愚民皆吾赤子但居兩省之間或因爭田致成大變或因有司自分町畦以故東移西逋甘爲彊梗今之議者曰割地立裏曰請勑互制曰設府官設守備曰借畱都巡江遙制然惟立裏爲上請勑互制次之立館設官又次之何者瑞民𨿽彊然侵掠之禍僅可加於興國而不敢加於瑞昌是在興國若爲叛亂在瑞昌亦自服從今若以瑞昌之民住興國者編入興國圖甲興國之民住瑞昌者編入瑞昌圖甲則民有定主官有專責不惟錢糧易完而彊橫侵奪之禍自息但瑞昌之民僅一十三里而居興國者頗多一旦取彼與此在江省有司不能不聴一面之詞且彊橫之徒慣於躱避每欲以異省借口遷延逋負故一涉移文則道傍之議終歲難定然天下事要當權其大者苟利國家苟使兩省可以預消他日之虞則楚中事卽江右事難以分民多寡之故而妨大計不然取瑞昌一縣盡屬楚而又取楚一縣補九江又何爲不可如此則兼制之說不必再議自是而猶不帖服然後設府官設守備以爲禦盜之計未晚也大要兼制之議徒滋紛擾竟落虛文設官之議苟不得人反激他變故立裏之議實潛消黙化之計不可易者

溫恭毅集卷十四

●欽定四庫全書

溫恭毅集卷十五

﹝明﹞溫純撰

○雜著

修橋募緣疏

詩陳厲掲律重橋梁矧吾三原夙稱衝路兩城對峙一水中分每逢淫雨滔天南北若限𨿽有長年三老舵櫓無功卽觀風且駐驂以望洋孰出途不褰裳而懼溺幸值良牧力建輿梁於焉筮日以鳩工蓋欲一勞而永逸顧工力浩大非不日之可成而規度恢宏必眾焉乃始就回首嘆往事豈其塡海如秦編竹活萬生尙其渡蟻若宋共結同心果危波變爲安瀾鹹發濟川心驚濤化爲穏步且星輝月燦映臥波之龍而秀鍾幹齡卽鐫石鏤金表戴柱之螭而聲施百■﹝礻冀﹞彼希福利於冥冥無知之域卽建梵宇築玄宮亦奚以爲惟積功行於昭昭見在之途𨿽蠲一財出一力終有善報願以方便法同作坦行人

救荒募緣疏

伏以亢暘淫雨在昊天豈免常乖軫瘁卹災念達士諒同斯志慨玆邦之不幸乃黎民之見殃終歲不登三農無賴致玆鄕聚多困饑寒迨彼流移尢成乞丐蒙袂輯屨率貿貿然而來鬻子拋妻將紛紛然奚往久饑得食者欲死枵腹望門者日多𨿽鄭俠所繪之圖不苦於此卽秦伯乞糶之歲猶裕於今言之痛哉吁其極矣所幸天無盡戮厪邵父西土之憂人非常辜舉長孺淮南之策顧民眾難周於官帑而力襄可繼於私家士類起而作倡民庶詢之僉恊愽施濟眾實有感於孔言廣募隨緣不妨托乎佛旨敬告十方大眾一代髙賢齊發好善心捨穀米或石或斗共成普濟願使老稚不壑不溝蓋人間百樣皆空能保錢財爲已有而眼底何人非我忍看路途有屍行與其遺所不知以作兒孫馬牛不如食所同胞以贊化工萬一爲富不仁爲仁不富將安處焉死而生之骨而肉之端有望矣

樂進來先生贊

先生之容溫矣而肅先生之衷折矣而夷當來氏兩先生之崛起也如塤如箎先生讀父書爲邑文學何難步靑雲之逵乃竟以文學終嗟哉其數之奇追憶立雪之年先生與吾師雒先生實莫逆胡爲乎面命之言猶在耳忽隔幽明而成今昔夫其終也自以數預決其期及整幘帨以俟而竟不爽人益信先生之前知於乎苦海無岸執幻成戀安得起先生九原而爲世剖一定之算也乎

峩東唐先生讚有引

處士於餘同邑裏別號峩東賦性剛方言動以禮於親孝於弟友少習舉子業竟以孤廢後稍稍操觚爲歌詩善晉宋帖又善論事裏中有弗平者輙投牒當路不少遜避卽裏中人亦有不之官府而之處士平者蓋陳太邱之流也邑大夫溪田馬公山左趙公每嘉其爲人余亦欣然羨慕之庶幾有隠君子之風焉碩人李氏端愨靜淑足稱良配令子山人奇宰述厥行求讚於余余與山人善知處士乃爲之讚並讚碩人

於惟處士气融神與少而儒名中焉賈處聳聳山立翹翹鶴舉以孝以友允文允理望之儼如飄然無侶於乎斯人也觀其行則方聞其風則起殆庶幾乎鄕之善士古之遺逸者乎

記稱軻母史頌鴻妻溫溫碩人垂範中閨始相厥夫終成厥子令徳令儀鍾玆雙美瞻彼徽容金輝玉理懿哉淑媛可讚在此

襄陵王季公墓表

萬曆甲戌十一月丁亥襄陵豫齋王季公卒參政梁君綱銘其墓矣時仍故封稱文林郎安邱知縣居三年子陜西副使應吉以禦史起艸土還臺遇上嘉禮成上兩宮徽號覃恩始贈季公仍文林郎陜西道監察禦史蓋又逾二紀而不佞純始表其隧上之石季公諱用中字道行豫齋其號徐訓導逹曹令瓛鄕飲賓天祥實季公曾大父大父父也世世衣冠冠襄陵士族季公生而頴異鶴形望之知其非庸眾人弱冠折節從塾師受毛詩日記數千百言籍襄陵諸生意猶不可諸生業去而工古文辭揮灑立就試輙冠諸生且二十年爲督學使章君廖君遴八河汾書院卽書院諸生亦屬目不啻小巫遇大巫遁矣旣徧友晉知名士益自負會有日者髙譚人祿命頗驗獨不許季公嘉靖中例拔諸生貢成均季公以次當貢者再不就八試澤宮竟不利如日者言久之始應庚申貢授保定新城訓導新城諸生故不受約束季公至則飭躬砥行以示之趨又爲規條令不得越越有罰諸生始駭疑旣訓習安焉刺賢書者接踵居五年自都禦史監司以逮郡邑長吏爭推轂無敢以名位加者旣副使舉乙丑進士知安邱季公倦逰會遷博野教諭亦不就歸日從諸山人樵牧間蝸蠻腐鼠不入夢者久之先是副使苦安邱難圖歸季公移書誡曰兒第以烹鮮和民以冬煦待士以完璧持身它毋足慮者副使唯唯竟以安邱顯名入爲禮部尙書郎尋攺禦史按畿南江北遷河南參議至今官而禦史時則以季公曁母梁孺人養長安邸誡之如在安邱時故副使爲禦史歷藩臬名益顯而人歸誦季公不置其晚神益王五官之用等於少壯謂上壽不啻遽一疾不起距其生正徳丁卯八月己丑年六十八識不識咸欷歔流涕純獨以季公有不朽者曷憾蓋世甘宦若飴不惜垂老折腰覬幸不可必得乃季公心知檀𨿽馥不能逆風卽日者誇嚴引爲左劵與擁臯比寜解綬不做令副使做若景叔之望子明其氏同其世行亦同矣朽耶不朽耶曷憾純故與副使同舉進士同令東齊莫逆又同入計歸謁季公於新城學舎目撃季公以冬煦待新城士者蓋躬自有之而舉以誡副使也宜表矣

建陜西會館祭告諸鄕賢辭

易崇往行詩重先民矧爲國寶範我後人創祠京館永聚精神節屆春秋牲醴敬陳髙山仰止期步後塵洋洋在上庶鑑精禋

李氏慶余圖贊有引

李氏姑王婦溫蓋吾邑所稱雙節者云王稱未亡人時年二十有八耳當其時伯子生甫八年仲子二年季子猶然在娠其後三子以王力竟成立而王亦以節著聞裏中溫蓋余再從姑也蚤失仲子獨撫其歲餘子汝正亦成立嘉靖中督學某公檄縣旌王扁其楣然未有聞之當寧者蓋閭閻隠行不上聞類如此汝正舉孫所親各持牛酒爲姑婦圖往賀蓋曰汝正蚤舉孫皆姑婦餘慶雲余爲揚扢俟觀風者采焉贊曰

惟古立孤曰趙宣客嬰爲其難煜煜史策王實比徳家用阜昌有美三鳯奕葉芬芳仲婦曰溫從一於李婦復依姑雙節並美嬰以丈夫興趙猶難矧玆閨合鵠立云端食報持劵充閭有慶耳孫繩引積徳之證豈天故奪二夫君令內行彰又故昌二夫君後令世知天道報應之常也耶

共學編引

余竊繹孔門直罔之辧孟氏養直無害之說考亭先生晚年謂天地生萬物聖人應萬事直而已矣云者而知直之一言實堯舜人心道心精一執中之流派也蓋執中之旨不外率性而其功盡於直養總之集義則直則繇仁義行則諭義則一而性情內外天人毫無隔閼不集義而襲義則罔則行仁義則諭利則二而性情內外天人若分胡越故魯鄒立論爲似是而非非爲恣肆立堤防也世方力宗二氏弁髦魯鄒爲無奇而或操戈甚則以恣肆而托之乎率性𨿽得二氏之微者亦厭鄙之宜魯鄒之門不道蓋有以似而掩非之實又有以非而襲似之名掩之不可襲之尢不可襲義不可襲似尢不可無他不直故也歲辛醜得汝南蔡弘甫共學編蓋家居時掲館弘道與門弟子約者類與余意若相發明弘甫聞余說亦謂不謬可爲步趨魯鄒之梯屬余括其說爲引於端固余意也時弘甫方讀中祕書與余比鄰相與約從日用實地以融徹性靈從闇然隠處以周洽宇內又從臾弘甫益廣其旨而布之弘甫蓋余故識於諸生中者兒予知又與弘甫共學成均莫逆弘甫兄頴倅聚甫亦知學以藩幕攝吾邑執禮於余甚恭蓋父子兄弟若膠漆之投已卄年所而今方日相印證又欲以其帙寄聚甫於頴寄予知於秦及諸從逰者使異地無隔閼相與北面魯鄒而祖堯舜宜不出直之一言亦以求自竟吾學非專爲諸共學者增蝥弧也

刻齊民要書引

孔子曰道之以徳齊之以禮有恥且格有味乎其言之也徳吾何有有先王之禮在學士家日誦說宜興起者眾窮鄕委巷黃童野叟以經曲禮道之難矣故遵聖諭衍通俗歌附諸賢闗風化詩文並世傳八行圖家禮節要庶幾易曉而以勸農桑終焉爲民不富不可與教也儻亦有味吾言而恥且格者乎𨿽然遺厥本矣民卽以徒言責我我何詞今以往吾守吾禮而巳矣吾修吾徳而已矣

重刻陜西同年敍齒錄跋

往吾儕偕計蓋六十有五人其年劉敬甫舉順天敬甫旣秦人遂相與爲同年交故今錄偕敬甫爲六十六人云錄有古原月溪二先生敍敍告誡吾儕同心締結意甚具然歲久萍梗獨三載入覲及就試南宮始一會會又不人人至卽純十四年中僅一再與乃聞問慶弔不相及則大都然矣錄刻秦中時布未徧故今或並其錄無有特相與增正刻之都門徧布焉今以往奉二先生言相質對使千里如面世世講好者其在斯錄也與其在斯錄也與

懷淨土詩跋

釋氏說淨土與吾儒誠意若相發蓋人之身有土意是也妄念起則穢矣烏乎淨彼以淨土爲西方極樂國者托說也故心無穢焉往非淨土何必西第西來意欲忘吾儒曰勿忘夫勿忘矣而又曰勿助則其效可逆睹矣中峯和尙懷淨土詩百八首蓋學淨而若忘者子昻書其要者於捲亦心手兩忘得山陰筆意武林人相傳以爲二寶不虛夫學而不可不至乎忘者獨釋與書已耶命鐫之石

溫恭毅集卷十五

●欽定四庫全書

溫恭毅集卷十六

﹝明﹞溫純撰

○祭文

祭冢宰陸五臺公文

天佑皇明聖神聿起誕生哲人以輔天子於鑠我公鍾靈檇李其眞諦西來之宻付其家訓宣公之嫡旨其論諫古人之遺直其文章天下之至理其溫如春其重如坻其虛如谷其靜如水蜚英騰茂揚歷三朝生輝闇沕流澤枯凋司空崇秩獨峻孤標恂恂迪道諤諤樹幖故相當國奪情起復或勸小貶鼠腐鵷嚇惟忠惟孝中嘗激烈拂衣引謝怡情緑埜𨿽笑傲東山之墅猶壁立浙江之鐡慈航登岸公論丕昭皇睠耆彥銓衡簡超玉弦調宇六典計僚擎天之柱負海之鰲力請得謝冥冥髙鶱一區之宅五畆之園徙倚茂宻掬弄潺湲名臣欲盡一老僅存品其淸節李固陳蕃計其細行管寜邴原共祈元老還佐神堯柰何川嶽暝色箕尾飛揺天胡不相於斯文而遽殞此堂堂之賢豪𨿽然我公結解漏盡本覺明妙千鏡同室普度互照公來現身公去振臂我有榮枯公無生滅捨之則藏死而後己公今在天其得之矣嗚呼公晚南歸吾儕西轅江云渭樹間通寒溫追惟契合蘭臭之言始或冰炭竟若弟晜耳聞山頹淚如河翻瓣香千里庶幾招魂

同祭冡宰陳心谷公文

山頹木壊我心惸惸嗟我昊天不憗老成惟公碩徳應運休明龍章鳯質蚤歲蜚英振藻南國煜煜二京甲第奮迹白日髙名試政比秩凜如寒冰尋轉銓曹甄別惟精采華取實曰鑑之淸疏滯黜幽曰衡之平有赫丰標胡墨不驚帝曰賢哉賴汝股肱晉之太常重譚輸誠陟之柏臺萬里專城雷擊電迅殱於厥猩霧霽氛消掃於厥鯨帝曰賢哉用汝作羮畱都召還四牡彭彭旋登太宰表率彤庭百僚師徳八柱天擎三紀揚歷漠然宦情謝政賦歸鴻翥靑冥鑑湖初涉緑野方營崇蘭結佩鸞鶴相迎軒車迹逺葵藿心傾東山云白北闕風馨云何一夢殞彼長庚國思耆老朝憶典型兼而有之死哀生榮金蘭結侶道義同盟思公之徳無忝月評仰公之猷無愧歌賡追公之逝誰繼鳯鳴南望江國泣淚將零聊持桂酒逺進瑤觥靈幾日夕繐帳風生池榭長寂泉戶重扄隴岡淒淒雙舄云旌

祭宮保大司空葉龍潭公文

於戲維公晥晥名世碩彥瓉玉流黃文武爲憲當其策射金馬璞獻瑤琨附公驥籍如登龍門鳬飛花縣露覆江邨邁戴星之宓父誇制錦之天孫計部含香蘭臺攺玉攬驄馭以澄淸盻中原而紆矚松哦■﹝羽上於下﹞■﹝羽上於下﹞李官頊頊郎署畱都專城約束滇越臬憲蹔借褰帷盧龍邊馬蹀躞雄飛膚功卓異帝眷蕩巍晉秩遷鶯絫陟中丞黔秦甘肅節鉞提衡鈴柝晝靜邊塵不驚則有寜夏之役孛酋縱橫公赫斯怒整旅提兵躬折衝乎千里震韜略於長城凱歌露布刁鬥月明殱鯨鯢而授首系跋扈以獻廷帝曰兪哉予嘉乃績晉右司馬總制邊逖耿耿元勲尙書八座筦樞水衡薦加宮保喉舌股肱國之元老方冀秉鈞儀型百辟天不憗遺商山對奕嗟南海之冥茫悼羅浮之空碧純也意气同脃睠玆年譜疇撫三秦曰維翁祖聞訃涕零夢蝶蘧栩爲國哭公生芻在簠毣毣兮方來洋洋兮如睹

祭宮保中丞李漸庵公文

嗚呼惟公學業徳望識度操履應運而生爲國之紀斯皆談在人口播於人耳今所敍者契知而已嗚呼言念生平求其友聲締結管鮑論世朱陳公息余嗣燕爾婚姻四海兄弟如公幾人伊余筮仕公在考功嶽峙淵澄有巨源風余亦硜硜喜直恥通他人則嗔乃公實喜以公特達忘我頑鄙莫逆之交實從玆始余忝瑣闥公職謄黃接影天衢休沐相將言相切磋韻擬笙簧庚午之秋餘忤當路紛紛掉臂投石罔顧惟公急我誼髙千古及余遷楚尋同拂衣惠而好我攜手同車渭水洋洋可以樂饑無何壬申聮轡於徵公撫齊越余歷寺卿地逺心邇方期憚力會又忤時嬰疾斂翼公歸自越余歸自燕相顧而笑並賦考盤嗚呼浩浩世途是非同軌齒牙相軋波瀾四起公獨靡他心如止水風雨如晦雞鳴不己以膠投漆如弧有矢所以綢繆見於生死甲申再起又忝同徵公督漕運余叨理卿復從公後出監於浙實塵是步罔敢踰越余玆執憲亦公是程明月之珠光照後乘嗚呼人生百年升沈聚散交情秋云倐忽變幻乃餘與公生同時居同裏而又同志葭莩之親金蘭之誼四十年如一日而未始或易佛經云凡有業結無非因集與公緣會豈是偶然撫今追昔涕泣漣漣嗚呼知已凋落從古所悲故匠石廢斤於郢人伯牙輟弦於子期公老而吾裏之稱前輩長者已落落若晨星公沒而所謂晨星者又將就日而益零未申之間司馬魏公南院胡公相繼長逝曾幾何時公訃又至嗚呼風妬喬柯霜摧暮莖老成云謝何資典型踽踽涼涼余何能爲情嗚呼哀哉念余欲從魯鄒形色天性之旨以遡虞廷精一之傳獨公解頥且從史余以必爲庶幾不落於言筌而會太宰孫公枉過預訂他日歸來共質此學於二華之下於是遂開愁別之襟再息分岐之駕詎意短景未果良辰不借竟鬱結於深衷倐淹淪於大化嗚呼哀哉良友逝矣余亦華髮聞公之喪方食哽咽況目撃時事可喜者少而可悲者多痛賢人之長往感人事之蹉跎能不使余胸石搗而淚金波嗚呼在疾不省於亡不臨舉聲增慟哀有餘音語及公息淚益沾襟

同年合祭司馬中丞趙寜宇公文

嗚呼自古豪傑動闗世運生爲名臣死爲上鬼樹掀掲於天壤壽芳馨於汗史斯固賢哲之厄而徳仲抱眞以亡愧嗚呼徳仲西蜀人髦藝苑宗盟左袒月旦茂實蜚英鳴琴百里比部亷平殿上惠文秦粵福星八閩起神明之頌兩都崇鎖鑰之名八貳虞工鼎望彌騰建牙特簡定難楚荊狐貍罔號鰍鱔不舞江漢澄淸朝端推許考晉司馬且召還部詎意逆宗跋扈彊掠上供人臣無將國法難容蜂擁威脇莫攖其鋒意欲開導理諭賊焰益播天星示變適丁陽九之禍嗚呼推心置腹自古所難利鈍禍福當事罔譚豈乏明喆气數攸闗哀徹云夢之澤泣斷瀟湘之湲奏牘上聞舉朝驚怖逆更鴟張天子震怒彼潢池之盜弄諒不渝時而就捕遐思宸濠不道孫許殫忠未及百年楚孽長鯨而正蒙難明夷艱貞惟帝念忠優卹殊勲前後輝映𨿽亡亦存身騎箕尾气壯山河充塞宇宙耿耿不磨所稱名臣上鬼非耶嗚呼徳仲能以精誠動天地而不能格叛逆之宗能以威望孚中外而不能弭猝至之變能信於列省之民廟祀屍祝而卒爲楚事以殞其生蓋所能者天所不能者人情切年誼心懷國艱言之於邑■﹝鼻丸﹞鼻摧肝忠魂何在千秋容與望云一奠神其格只

祭大司空淮海孫丈恭先師文

嗚呼哀哉樹伐需材大道貴夷津梁不作孰指我迷篤生先生爲世眞儒悟在象先拓我廣居追惟筮仕讀書中祕及拜夕郎抗直當世出按豫章姦墨辟易視學闗中文章赤幟純時弱冠實侍絳幃不謂散樗國士被知歷遷蜀楚保釐聲施岷峨頌徳云夢繋思南北藩臬聲稱藉甚遂拜中丞撫治是任兩鎭鄖陽如木斯蔭今上拊髀召還中禁廷尉未幾進陟南宮侍講經筵教冑辟雍時有啟沃上爲斂容乃戀親幃辭陛引躬上念老成典刑攸寄召起陪京司空是畀謂卽登庸翺翔鼎司和羮鹽梅庶幾無愧天胡不憗遽殞其生訃聞之日中外動情閭裏罷市縉紳涕零國有卹典士無師承嗚呼痛哉世豈乏才亦豈乏賢其根不沃光寜煜然先生學孔妙契言筌黙識愼獨體仁遡源近世學派先生要矣聖人有作或弗易矣純也飲醇廿年於此習气爲累毫無踐履念於先生三沐芬芳靑衿歲餘日侍門墻受約於鄖則部淯陽受教於京則官奉常昔在一堂猶多扞格今業死別安望聚樂卽把遺言以求領略恐躡前蹤欲追復卻嗚呼痛哉梁木其壊兮喬嶽其頹斯文中墮兮圖書淩夷■﹝目面﹞懷春風兮抱心孔悲郁瞻南鬥兮潸然涕洟萬里遣使兮生芻一束地不能縮兮悲不能贖含愁夜雨兮五內若斸山川間隔兮爰訴我曲

合祭少宰盛公文

嗚呼公故將家也代有幹城至於公獨以文顯爲華國侍從之賢初業麟經蓋從故相馬文荘公於二華之巓未幾先後登第又先後讀中祕書不啻如和凝衣缽之傳旣接武詞林以至少宰修史橫經疇不仰如椽之筆又疇不歸啟沃之益於講筵時文荘固嶽嶽於其前而公亦與之比肩世方以天速奪楊綰爲文荘惜胡公又捐館舎於在疚之年譬彼二華俄兩頹焉吾西土相業首姬公曆漢唐宋殊多名筌其在我明二百年餘猶未有竟舟楫鹽梅之用者如公且旦夕爰立而又卽僲今例爰立惟詞林吾西土詞林著者前乎公有髙陵綏徳二文簡尢坎壈而俱不延豈天不欲吾西土踵故芳躅故使我詞林諸君子獨郁抑而不宣抑山河百二之靈有所注故有所挹卽文簡文荘及公猶不能勝未定之天所爲公慰完名考終世珍良史而家富遺編國恩從特錫祭營封易名增秩與任子將哀與榮而兩全箕裘之托薦上國者二而讀父書與垂髫者亦玉比潤而芝比妍衡士二闈以人事君其得之公與公及門者如拔茅而以其茹連凡此皆可不朽所以亡而未當亡知公己嗒然含笑於九泉而獨純等方營莬裘於涇峨間冀公佐道化因令吾儕安臥忽訃至不能不追感今昔而繼之以涕漣蓋爲國抱蒼生之嘆其不堪聞鄰笛而睹梁月也豈徒以年誼嫻婭之故而然

合祭劉南嵐年伯文

嗚呼河嶽毓秀哲人誕生誕生維何咀華吐英爰逰藝苑早宴鹿鳴旣屢試宗伯而竟落莫如函牛之鼎而以雞烹當其制錦於晉則以懸魚持已以烹鮮臨民庶幾追密縣之卓與中牟之魯迨晉別駕佐股肱郡而佩呂虔之刀也僉謂今之王祥故任未滿考而卽委潤於紫荊時肅皇帝篤親親之仁爲諸侯王置相於崇以爲非公不可而公之曳長裾於王門者三十有五年蓋已過穆生之不遇楚而視賈太傅之弔屈大夫於湘流也尢同官而異情卽今王槐竇桂芬馥競爽旣已接踵連第以世臣世家名或起艸民部爲徳齊越或才藏武庫胸富甲兵世但云三葉同仕於公家僅見而不知公之治民與爲相若曹平陽之相齊淸靜不擾者實以致天道黙佑於冥冥蓋平陽相齊九年而爲漢相公相崇三十五年而僅增秩以故於公則若挹若除於子若孫則若注若埀宜其天錫純嘏齊喬松而未艾胡爲乎鵩鳥之見夢亦星隕而山崩嗚呼無艸不萎無木不傾莫壽於殤莫夭於彭矧福壽之攸同兼子孫之繩繩不朽者神委蛻者形至人不死大夢長醒記玉樓於天上騎白騾於地旁不則煉形太室吹簫緱嶺取牝牡於容成又不則禦風鞭霆興雲致雨駕烏兔而長徵彼寓形於宇內猶大海之浮漚也曾孰枯而孰榮論交令子墨榜同升嗟老成之永逝欲再覯而無慿嘆國相之難繼將疇依兮典刑炙雞絮酒永訣生平且以盈虛益損之數知公後有常虛常益之徵又以淸靜不擾之政疑公逝有出世超玄之能公如不昧其嗒然以鑑繾綣之虔誠

祭司農郎雒陽翟先生文

於乎哀哉先民有言無徳不酬矧純荷先生之洪造蓋覆載之與侔何期萬一之未報而先生遽返乎蒿邱百年道義獨抱深憂慨念今昔涕泗交流嗚呼哀哉純學愧璜瑀識阻惇堥如尺澤之鯢楡枋之鳩乃曩歲先生宰藍邑入棘闈而試驊驑秉精明藻鑑將网乎琛球神鑑之而托夢恍往哲之與逰先生謂示象之在玆謬於鼠臘而見收駑馬先騁乎康荘鹿鳴側耳於呦呦然且期之往哲進之大猷謂勲名之不朽庶無愧於前修純今尺寸未樹恐重貽門墻羞況乎崦嵫掩照泉壤悠悠悵函丈永隔嗟予小子其安求嗚呼哀哉先生少負瑰奇探玄尋幽文華炳蔚絳螭翠虯出宰百里則龔黃卓魯之儔入司國計則崔狄裴劉之籌斯蓋沖和精淑之气彌漫乎中州毓玆賢哲展淵抱而保金甌詎謂位不滿道徳與命仇秩僅止於度支之郎曹年未抵乎七十之春秋嗚呼哀哉人生浮世譬之虛舟純嘗聞緒論齊得失一死生大類夢蝶之荘周矧賢郎之克肖誇雛鳯與棟牛據先生之夙抱竚看三槐之遺休此日歸仙諒先生之罔怨尢而純所以咨嗟痛悼如割如裂者身羇宦邸築室無繇荷子云之雅誼愧侯芭之綢繆望千里以告哀慚九章之宋謳惟求來者之可聞庶幾不負知遇之獨優先生有靈其予鑑不

祭來望之職方君文

嗚呼緬維淩霄靡究厥材繄是丰城躍而復埋疇俾其全竟嗇夜臺人之云亡憂從中來感時撫事能不興哀維君誕生嶽靈孕甫弱冠摛辭雕龍繡虎健翮摶風彯纓系組出宰濠梁膠東步武行者思歸居者安堵屍祝在人口碑在路天子曰休戎事爾輔睠彼東陲海陬阨塞稅使■﹝氏鳥﹞張沸唇虺螫爰蒞雙旌蠢爾脇息商悅於途士程於式溟渤波澄肅愼重譯遙睇雲山鬱蔥攺色刃甫發硎神理旋效萬石華鍾寸莛始掉屈指勲名黼黻廊廟芳訊甫聞倐焉訃告艸木皆哀朝紳共悼維君家世蟬聯累累雙鳯齊鳴瑞世耀裏逺步中丞伯氏直指嚴君吹箎貳郡濟美維君妙才嶽嶽五鹿問學淵源譚天炙轂乙未成名實踵故躅介石匪如獨振流俗余辱君交道義三世葭莩金蘭比鄰依倚余飽風塵君方繼起心儀常存君才罕儷三事同升餘庶可已殞我良朋大廈斯圮嗚呼傷哉百年同盡有涯者生千秋爲烈不朽者名𨿽恨厚施而僅薄食位不配才年未配徳亦見顯設而底丰功謳吟疊應貌象無窮競爽象賢矧多令子大亢宗風君爲不死君故達天聞言滋慰亦恃生平誦言如對靈爽不昧引滿一巵秦云渺漠燕月淒其撫嘆山河寜哭吾私

祭劉太翁南嵐先生及李太夫人文

於乎翁母不可作矣往純同諸年家子哭翁於邸謂翁相業大類曹平陽參然平陽將兵多殺戮比相齊始如蓋公教以獄市爲寄何能如翁司訓得士心宰邑佐郡得民心相崇荘王及今王得上下心平陽之後窋奇時襄宗僅襲侯何能如翁子運使君孫武選君皆以進士起家與翁同官中外平陽相齊以戰功多而逺之也旣以不擾聞始相漢疑信半矣何能如翁以身殉國受主知自未艾至耋卒而爲之殮葬置祠祀春秋王曰安得愛君憂國如先生者知臣莫若君信矣蓋公坦夷簡靜本天性虛舟渉世且以身爲寄故所至人歸之而在崇定儲功尢著宜崇之兩王眷倚優禮翁歷三十五年彌篤非世之曳裾王門者所敢望也翁今與運使母同歸窀穸定萬年之居焉母故少翁一歲其借光剪衣篤舊睦親及佐翁服官狀不一宜翁揚歷五十餘年無內顧色康神王若仙也純曩從公逰汝南見翁貌謂百歲不啻或同歸裏而侍巾履於泉石有日乃今從運使君執紼歌薤露蒿裏爲幽明之隔耶純頃扶吾母柩過陽陵與運使君相向哭因哭翁母今哭翁母亦不能不哭吾母純葬吾母因葬其妻李與楊運使君今襄大事亦失凰侶兩地慟傷不待臨幾酹酒而已涕泗交頥天何酷虐我兩人以至此極耶蓋純同運使君與計偕又同舉進士膠漆金蘭不知其姓異故於翁母始而頌繼而些以至於慟然翁母箕裘旣盛福澤方來行有寵錫以光馬鬛乂以此爲翁母慰翁母有知其弭節以鑑純之衷誠也耶

祭大宗伯馮用韞公文

嗚呼凡人有生疇不有死可死而不可以死者惟公而已公立朝典禮樂如夔侍講如正叔較士如永叔條議時事如子瞻有一如此皆可不朽而況兼之死烏乎不可而獨惜乎時方多故如風浪中之舟疇其作大楫而爲宗社倚若公者何以死哉嗚呼天之降割於正類亦酷矣豈日者泰山之頹爲公兆而遇此龍蛇之讖預驗於公餘不知天道何心予之奇而令數僅止此豈造物忌才或玉樓成而需長吉爲文以紀豈天未欲平治天下也乃爲不雨之雲而令艸靡豈公自喜逍遙也與南面王結侶而棲而厭塵滓嗚呼公之不可以死也中外咸惜更使余心愴而悲不能已蓋余之與公家世習也自令斟鄩始公登第目成卽莫逆卽參商未嘗不快公之翺翔千仞也庶幾卽正師席而兼端揆辛丑大計余役西臺公實以儲相而佐銓曹矢殫厥心以扶亷植善心未嘗知有爾我語未嘗不罄底裏蓋余之病傷易而公之病過思余懼公思而易竭公亦懼余易而招尢𨿽公疾革余杜門未嘗不兩相藥而求萬一之濟其最闗情者國事之日可虞而人心之日不可挽也公今已矣余亦將歸而西矣徒使公抱無窮之憂而余亦不知有何從出之涕嗚呼公卒之前餘夢公容若步如昔卽以慰公謂疾且起今若此始知前兆如鄭康成夢令起起雲耳然公之精靈於昭於天也必凝而爲日星爲河嶽不然亦啟帝聰而納公之遺疏也庶幾登斯世於上理嗚呼余與公深矣夙昔心相期爲靜定之學以求吾儒第一義而以憂時故謂相切磨有日也比公疾亦數以此言告而公亦數頷之然竟不延昔人所爲終身之憂不敢以幽明間而輒相忘者此也而暇以他詞誄嗚呼哀哉

祭王仲山年伯文

嗟乎先生不可作矣純自髫年卽聞海內有仲山先生已同先生子吏部君舉進士已又同官東土爲莫逆交以是習先生林泉之樂卽古稱達者不過謂得移宦而南一拜先生廬中而今以訃聞矣嗟乎世何有如先生者哉先生以通經愽古之學守急流勇退之節當其在事藉令少抑與時俯仰卽巖廊可立致顧一意枕潄泉石終其身於詩文書畫間世亦以是髙先生然先生風節令頑者亷懦者立卽百世之下且聞而興起誠所重在此不在彼彼泉石詩文書畫蓋所托而寄焉者也昔人謂士貴士賤皆責在士今之士視昔何如安得若先生者而使士爲世重也詎意世有先生而純生同其時又爲通家猶子竟無從一見顏色也耶客歲吏部君季子就試來持先生一畫一刻遺純純把玩先生手迹無異壯時及從季子問起居又知先生丰神完健謂必且上壽乃無何竟不起嗟乎世復何有如先生者哉純追念髙雅則爲士類惜簡閱遺迹則爲交情痛痛惜交橫假詞陳悃千里蒿目先生能鑑之不

溫恭毅集卷十六

●欽定四庫全書

溫恭毅集卷十七

﹝明﹞溫純撰

○祭文

祭中丞雒涇坡公文

於傷哉兄竟捨我仙逰使煢煢純增聞笛之哀也耶追自乙丑吾兩人同廷尉趙君釋褐共旅食不知其姓異也轉盻三十年金蘭之契參商之隔幽明之感不能不以之而惱吾懷蓋釋褐未幾宦逰各天久之旣同官臺省又未幾相繼忤旹仕止各天又久之兄稍稍柄事撫蜀純亦撫越乃廷尉則捐館捨而棄吾儕當是旹吾兩人哭廷尉不可作疇意不十年以哭廷尉者哭兄純旣以孑影隻輪爲吾慟私又以雙璧沈淵爲國憐才兄碩徳重望宜大顯不顯或挹而注之以壽又不壽此其故不可觧徒令人疑有不可必之天故今哭兄不能不憑幾而低佪頃純扶先淑人柩歸兄哭而逆之途又哭而臨之殯所且以家大夫髙年爲觧兄顧不少延輙先我而厭塵埃純宜從先淑人死不死兄不宜死而死純卽用兄言自觧何以觧兄於泉臺兄直聲惠政彪炳中外且有子若孫步骨鯁之塵接雲程之武兄卽死不死宜其屬纊之辰談笑瞑目以觧天弢爲幸而曰我將逰乎蓬萊純睹風木念吾母睹月梁念吾友兩念交橫慟固不能己兄逹者其嗒然以笑於無何有之鄕而以我爲愚猶膠情於電閃萍逢之形骸也耶

祭憲副楊昆洲先生文

於戲先生沒已二十年所而純始爲文以祭耶始先生以國士遇純純何能以國士報先生而二十年來純亦數仕數已顯晦靡定望蜀中眞如天上毎一念至悲感交橫客歲始從墊江令以炙雞絮酒往而猶不及爲文今會先生子峻蓁芬以太夫人志銘屬純不朽於戲純不能報先生又惡能銘太夫人耶然讀太夫人狀益以稔先生孝友不獨治行在周秦者種種未易述惟是純受知先生遂有不忍死先生之憾故今見先生子如見先生銘太夫人如銘先生蓋文章意气有所合而匪獨以推轂榮進之媒徳先生也初先生觀察吾秦時與部使者大比士先生得純捲輙喜而力推轂於部使者曰不首觧額不舉於是純遂首觧額然則先生眞以國士遇純而純亦遂以先生有今日乃純謭陋竟無能表樹以報先生如先生何哉於戲豈惟表樹卽二十年來先生之墓木已拱而純不能走墓所以慟知已之淪喪先生之太夫人享耄壽而純未能代先生及其存致一日之養先生之子若孫林立而純未能代先生存而課之學蚤令繼先生未竟之志甚矣純之負先生也純惟河南吳公治行第一以推轂賈生而人恨賈生能以治安策自顯而不能薦吳公於朝至令其名亦不聞於後世蔡公光烈典試建州得朱晦庵先生以爲非尋常人其後晦庵先生以誠意正心之學爲世名儒而因以爲蔡公重於戲先生之賢何愧吳公蔡公純則安敢望賈生與晦庵先生今銘太夫人庶幾後世知有太夫人又知有先生天如假我以年尙砥礪以求不愧晦庵先生爲先生重者而未敢必也先生有知亦有意黙牖我使竟不負先生諸子若孫必有鸞翔鳯儀繼先生者先生其可嗒然於九原也已

同祭憲大夫楊兩川公文

嗟嗟兩川公生於秦官於蜀卒於燕朝縉紳無問識不識皆爲悼惜矧執禮與公同偕計純與公同宦逰又俱同秦產蓋相得讙甚卽生別猶難況死別乎初聞公賫捧信吾兩人相對喜謂公至可握手道故比至無何病矣吾兩人日詣公所計已之無能也又相對爲公恐公談笑猶日念公家事不自謂不起然竟至此傷哉公蓋四方人也無論蚤歲從其父直指公客楚客燕卽舉進士環轍燕趙蜀晉申宛間且二十年身所歷道路奚啻萬里行且登康途爲世大用乃溘然而逝徒令以郎署二千石藩臬大夫稱良於世哉公故喜爲詩詩薄唐以後不爲然中州稿獨思鄕悲苦毋亦反本故性乃日者謂公必得上壽顧竟不壽何與公屬纊時子侄在側故舊盈門仲氏制府公相去甚近卽未面而弟事公意至篤藉令公在途或在蜀而遭此變又何以堪然天固不重爲賢者困也公歸矣丹■﹝方兆﹞在前季子扶櫬大河嘉嶺之西直指公廬在公其永以爲依若百年同盡以死爲樂公固習聞之且有諸薦紳蒿裏之歌焉不復爲公告

耆英社同祭學愽馬冶溪兄文

嗚呼公胡亦厭塵刼以歸豈二豎之爲害也耶吾儕與公始而講業繼而結社可五十年卽顯晦參商未嘗不目如成而神如邂當公以歲薦振鐸中州遷韓府且挾瑟而往會吾儕聚裏中又相與爲眞率之會花朝月夕以公爲祭酒歡甚也詎三易歲鑰公輙仙逰於塵壒之外公故爲愽士言有聲不第而貢貢又僅受一命年踰耋自謂有壽徵難老乃竟晝而不能不晦完而不能不碎諸子五如季常兄弟宜有白眉可無憾而卒之前𨿽家窘會未嘗不握管賦詩以遣懷而寄慨卽有逺適者輙寄所得句猶慮公以窘爲念彊笑語以爲公觧公今逰泉臺也恨不耄不期頥耳能不回首笑役於形者之苦而樂忘乎形者之大頃吾儕爲公罷會或爲位而哭於數千里之寓以致雞絮望拜蓋撫木則涕泗雙流聞訃則梁月增慨少選且彊而會會則先爲公舉一巵以酹形骸萍梗死生旦暮其究歸亡何有之鄕一也公今知之矣寜俟吾儕言而後喜如蟬斯蛻

祭安五峯表兄文

於戲純何以聞兄之卒哉純與兄骨肉戚也吾兩家以戚故又世交也夫以骨肉之戚重以世交純何以聞兄之卒哉初聞兄在牀褥使使之沮上代問使來道兄不食已數日純與家大夫爲兄慮然猶謂兄偉然之軀充然之气官蜀晉阨於下位未究而仁心爲質竟當起而享上壽寕蹴然有是乃無何而訃音至家大夫泣純亦泣蓋家大夫舊寓蜀會兄父爲純稱伯者官溫江已又會兄官巴溫江伯弟視家大夫兄叔視家大夫於寓館至篤以故純自髫年執弟道於兄不啻同胞而兄諸子又復叔視純益篤夫骨肉戚世有之而歷世彌篤如吾兩家者無有也然則純何以聞兄之卒哉兄卒四月矣純以他覊今始走殯所痛哭以文並致家大夫意於戲兄爲小官卽不顯賢於不官壽近七袠卽不享上壽亦幾古稀諸子服兄訓且錚錚然立兄卽死何憾顧純於兄之疾之卒始而慮繼而泣今哭而痛者以吾兩人之戚非世所稱骨肉耳兄今從溫江伯地下其以純言告則吾兩家𨿽謂之死生交可也寜論其世

祭張槐麓先生文

於戲先生沒十年久矣而純始爲文從仲子以弔耶初先生令吾邑無論茹蘗之操迎刄之才卓冠一時卽較士以國士遇純純何能忘當是時純所爲文與者半不與者半卽先生數試數首純或有謂先生阿所好者先生不顧也其與淮海月溪二先生評秦士亦爲純屈一指又意指鞭策純甚力旣純與計偕謬居前人始服先生知人非阿所好而使純堅志直前免多岐之惑者先生力也何能忘旣先生罷鞏昌政歸僅一通問先生於家而無報音久之會仲子爲吏部選人相見長安邸捨始知先生已仙逰傷哉於戲世孰無知巳孰知已於窮居白屋如先生者耶何能忘先生故骯髒不可下官蠡官吾邑官太僕官戶部官鞏昌孤立行一意往往爲人中甘心焉直道難行於先生見之純旣以先生知位不爲不顯而竟蹉跎歲月無尺寸表樹以竟先生未展之志卽愧赧汗下何益也仲子聞宜人訃純始爲文以薄祭並修闕事於先生於戲宜人佐先生力官竟食報課仲子兄弟學且通籍不湏臾少延以俟命也傷哉仲子今奔歸啟先生壙以宜人袝純於先生之生不數通聞問於其沒無繇以炙雞絮酒躬致墓所而徒嗚咽歔欷於數千里外甚矣純之負先生也天假我年使不先朝露尙求所以不負知已鞭策者先生有知亦黙啟我使不更蹉跎無表樹也耶

祭徵君王子徳社兄文

於戲兄胡亦惱苦海以歸抑膏盲之爲害純與兄及子充交首講業至今四紀余卽升沈離合如石火電光乃金蘭之契管鮑之知未嘗不如一日𨿽千里如對當兄以歲薦起家振鐸也始而曲沃旣而西塞歸來可十餘年純亦謝中臺政與弟編相繼入裏期溫盟調猿鶴於淸峩續雒社之遺風詎意甫易裘葛兄輙逍遙於淸虛之外兄故爲愽士家言可第乃不第而貢貢又僅爲儒官宜注於壽壽又僅踰古稀豈天道乘除之數亦有時而昧仲子能文必大公門可無憾而卒之前𨿽手足不仁亦間肩輿爲社中之會會輙口期期彊爲語不盡吐蓋其心有未展之懷而其情有無窮之慨純以初抵裏多冗不數接膝謂未必卽永訣獨慮重兄疾含涙彊顏以爲兄觧兄今逰泉也能不回首笑七十年來之苦而喜無何有中觧弢之快於戲知已凋落從古所悲故匠石廢斤於郢人伯牙輟弦於子期子充𨿽貢未仕又先兄而逝故今哭兄不能不及子充有胸如搗有淚如波寜俟聽鄰笛覩梁月而始增慨子充之子若侄已成名而後更未巳仲子卽立第純當從臾俾早成兄未竟之槪然吾三人所相期許爲不朽計者如昨日語而忽成畫餅純今亦多病惟皮骨存耳又何他望而空悲存沒之永隔與少壯之難再於戲

督撫兩浙臨行祭祖塋文

純今者奉命督撫兩浙蓋以我祖積慶故玆望浙中行道經桑梓念戀松楸恐久不與蒸嘗故今實切淒愴惟是薄肴在俎薄酒在尊泉臺有知其來享之又惟浙大邦以不肖純建節其地恐不勝此重寄又恐與水土不宜我祖考祖妣其黙佑令所至安利又令厝注免於乖謬不失軍民之望以仰答聖天子推轂至意亦於我家聲有光哉

祭王康僖公夫人文

嗚呼夫人今歸而從康僖公於幽耶夫人以名家子作配康僖公無何而康僖公不畱蓋康僖公捐館之年實純有生之辰於今六十春秋矣康僖公乘箕以歸而純甫生純身世已熟黃粱而夫人仙逰夫人之稱未亡人者久而閱歷人世之電光石火蓋不知幾千萬狀而今始休矣純歷官掖垣奉常數步康僖公後塵而追之不前然師相授受康僖公固純之子濯孺子也未嘗不仰衣缽而遡源於流康僖公不及面授純而純得之於私淑純不及弔康僖公而弔夫人弔夫人如弔康僖公又不因康僖公而思端毅公之前修也耶嗚呼古今瞬息人生蜉蝣惟彼內則在翼孫謀夫人爲王氏婦已卽爲母爲王母爲曽髙王母荻筆熊丸及其曽孫爲箕裘矧康僖公學問宦業巳垂竹帛不朽而夫人之名亦不朽寜蜉蝣伍而享上壽又焉求耶純因葭莩以念舊追文獻之末繇故不能不爲今昔之慨而淚滛滛不收

祭涇陽李夫人文

於戲夫人坤輿肇瑞婺彩凝祥金完婉娩玉韞靑揚令徳好逑嬪於鴻碩警蠅謝珥相庸佐績熊丸鳩哺翼翼肫肫瑟琴靜好壼有令人方贊殊勲震世山斗且沐寵綸冠翟佩玖胡天弗愸霜萎芳年蒼虯趣駕靑雀歸玄蕙閣香消蘭堂聲閴蹙額夫君痛心肉骨矧惟夫君三歷斷弦悲思寡和鸞續悵然乂矧客邸肉骨異地太公驚趨撫棺雨淚純以葭莩夙稔淑貞知居甥館久依陪京倐遡陰風怛焉淒愴感念存歿揮涕相向有肴在俎有酒在觴矢詞爲誄來格洋洋二媛在幽嗒然相逐幻境盡空能不瞑目

晉南京吏部尙書臨行祭先妣文

嗚呼母棄飬忽三周於今矣感時追慕烏容已於哽咽也耶兒往在疚𨿽不得聞吾母之聲覩吾母之容然瞻依松楸猶幸有仿佛者存今且望金陵行並松楸逺矣烏容已於哽咽也耶兒日者之齊之燕之越無不將吾母與吾父偕今母不可作矣吾父日衰亦不得將之而南蓋疇昔之官也樂今日之官也苦兒有大不堪於衷者烏容哽咽也耶始拜命兒以重違松楸且懼吾父逺行之難將終其身於丘壑乃一疏未允再疏竟格進有不可屢瀆之天聽退有不可終抑之私情時四方多虞吾父以大義廹之兒不得不治裝一往俟入春計事竣卽請歸而畱孫予知代兒溫凊代兒烝嘗興言至此哽咽又烏容已也玆陳忌祭並以情告惟乞吾母黙佑令吾父寜於家兒軰寜於官兒不勝慟切之至

溫恭毅集卷十七

●欽定四庫全書

溫恭毅集卷十八

﹝明﹞溫純撰

○古樂府

艾如張

鬱鬱灌木眾鳥嚶嚶臨深酌酒亦可怡情有鳥有鳥鷕鷕其鳴厥徳耿介厥質文明嗟賈如臯但慱偶聲恐逢鷙鳥觸樹致驚以媒下翳以艾藏形庶幾我獲爲吾友生

戰城南

戰城南敵可滅矢及逺馬如鐵火齊熾水立絕憤乘驕鼔待竭衛霍生左賢折饑餐肉渴飲血幕南空漢恥雪戰城南敵可滅

五雜爼﹝平西夏紀事﹞

五雜爼醞盈瓿往復還脫巾走不得己刄及首

五雜爼城半虎往復還士女殘不得已郊多壘

五雜俎勾逺部往復還帳滿山不得巳城環水

五雜俎卯歷酉往復還耦盡掊不得已樓火起

五雜俎南城促往復還矢相屬不得已自屠戮

昭君怨

長門回首淚盈襟琵琶只彈薄命吟休問丹靑受金否丹靑得無用意深君王萬幾日日有忍令粉黛惑其心況因丹靑力暫受君王惻和戎苟有利在胡猶在國一時丹靑手但易妍媸色古來更有如簧舌鹿可爲馬白可黒吁嗟乎鹿可爲馬白可黒如此丹靑殺亦得

自君之出矣

自君之出矣晝永夜如年芳艸隨時緑秋月幾廽圓

其二

自君之出矣夣中笑語並旣醒還思夣復恐夣難成

其三

自君之出矣孤枕夏猶寒況聞沙塞苦秋冬衣又單

其四

自君之出矣新人易爲歡丁寜語新人莫令槁砧寒

公無渡河

公無渡河陸行坦坦尙有風波河水不測盤渦實多深不可厲內藏黿鼉得人則食不知其佗公無渡河𨿽有舟檝吞舟柰何長年辟易如見网羅不如安臥飲酒髙歌公無渡河

溫恭毅集卷十八

●欽定四庫全書

溫恭毅集卷十九

﹝明﹞溫純撰

○五言古詩

紀懷並引壬寅冬仲余以紏彈乞休屢疏未允伏枕待命歷月多閒因仰思三聖隆恩二親永逝中及骨肉師友存沒參商與夫轍迹所經國事綢繆之計精神所注生平趨步之艱展轉於心不能己巳而嘆初意可遂始願難酬於是攺弧矢萬里之期爲山澤終身之課苟爲政於畎畆庶報禮於九重援筆得詩二十五首命名紀懷以志歲月

計偕試南宮遂上公交車對時當世太平內外爭盡瘁穆穆肅皇聖主靜勤修內懷柔懾萬靈納言收中貴懲貪更訓亷信賞罰無貸嘉靖殷邦同久道萬方賴至今思祖功父老猶垂淚

其二

筮仕令北海海上半凋瘵初至百憂叢視事忘向晦出入童穉眠徒爲簿書累亦慕卓魯名愧非學道愛別來三十年父老猶虛戴補過恨無繇此任不更再寄語爲令者毋如余徒慨

其三

三年頻於役憑軾臨滄海徙倚蓬萊間幾席扶桑在始覺眼界寛西望極畏壘天浮日永浴鴈迷岸分彩歸泄無盈虛百川於此匯始作盧敖遊髙鳥慚意怠回陟大澤山日觀峯未攺呼吸圓■﹝穴上登下﹞通應接汗流浼歸來爽自失蝸居從前悔

其四

西徵將之濟延頸問闕裏泰山髙萬仭龜蒙亦難儗有阜迂以曲沂濟文相似卦列少昊陵鍾靈自此始禱尼應如響頂圬生夫子匹夫祖堯舜千載崇廟祀荊棘故不生異木森且羙當時手植檜榮枯闗泰否呵護煩神明感通有至理低佪瞻拜餘一貫如面擬

其五

荘皇初踐祚首重言官路徵書羅四方召從諸彥後左掖拜夕郎白簡容敷奏一時頌恭黙納約無庸牖淵哉尼父言無爲眞聖度升遐胡太蚤遺弓泣宇宙

其六

朱明景風至衘命之瀋代言陟天下眷歷晉出鴈塞上黨文物集朱門多風槪沁水主人奇論文出流軰踟躕馬邑城追慨詐爲害雲中節至止帶礪盟千載邂逅趙將軍﹝岢﹞英聲無與佩接武渭陽周﹝尙文﹞出師敵輙北飬士﹝周﹞與雙眼﹝鎗名趙創﹞屈指名僅再賴有劉都督﹝承嗣﹞三捷威仍倍今爲連炮雷一發敵盡碎省卒更省餉不戰功尢最先聲屈人兵庶以威爲愛乃知禦侮策全勝在修內

其七

驅車之荊楚暫憇習家池西憶羊叔子山有墮淚碑言尋云夣澤荒迷不可知江漢依然在皥皥濯於斯朝登黃鶴樓暮倚鸚鵡陂再過巴陵道不禁先憂思一著歸來賦逺謝叔子規夣濯纓與足如在江之涯仲尼不可尙千載是吾師

其八

歸溯漢水西言陟太和巓太和髙萬丈烏兔疑倒旋諸峯亦兒孫五嶽豈比肩中多學道侶相與證眞詮眞詮何可得依稀守丹田夜夣玄帝語鼓琴寜俟弦汝歸有餘師汝師言更玄無思與無爲斯言信不偏北面終鄒魯庻幾永無愆

其九

繇鄖入商於驅車歷木末蜿蜒七百里天近海疑括昆侖於此終太華勢相奪坤厚信無疆鍾靈及遼闊姬歷八百年賢聖實超越歷代饒荃宰宇宙任旋斡晚近忽蕩潏絪縕气疑脫郁積端倪開地維竟軒豁君子期法坤厚徳以載物

其十

入裏返初服垂涕拜親闈二親方耆壽偕隠共采薇春秋耕南畆不愁寒與饑弟童兒方丱挾冊亦愛暉歲時延賓友歡燕願無違但憐姊與妹各棄扊扅歸觧郁開春酒始幸早拂衣有甥跪羅列庶免永歔欷

其十一

壬申冬拜命乘春臨大河次且崤崡道踟躕雒之涯黙思圗與書千載永不磨淵哉坎之一萬象已森羅五十數非闕載籍文何多南北滋路岐楊子泣柰何所以魯尼父無言欲回波觀象登道岸守一更無他

其十二

迆邐臨熊耳從郟及申宛遵彼汝墳境追思王化逺言駐隆中軫問俗頻往返恨無隨車雨靦顏如餐飯有召及吾師孫公節再建銅堤竹馬迎云公來何晚當年羊叔子步武尢蹇蹇余在約束中依舊炙經苑會有二三子﹝蔡子弘甫朱子巽甫馬子長平﹞因依共勤懇忽爲參與商回首空繾綣

其十三

時值大淵獻冏命以緑綬入關過裏門北徵將父母伏陛瞻龍衮端拱臨星斗餘從典屬國再步廷尉後旋總大官署六禮親奔走喜遇泰交成逺近歡盈口至今三十年乾坤同悠久

其十四

禮樂容臺司駿奔郊廟際有友趙柱史之楚正攬轡久要故不忘相期秉忠義同歌蜀道難並失南郡意觧組先後歸遂初涇峨內潛修卒舊業力耕供賦稅山林亦有責報恩明不倍目極日月邊如睹天顏霽

其十五

初宿邯鄲署偶聞鄰婦啼聲聲如有訴多雲有所思不作雙飛鳥卻爲徵夫妻徵夫妻猶可邊塞苦誰知不愁衣帶緩但恐寄衣遲砧杵家家急賤妾心獨悲手紉衣未成衣成附阿誰應元

其十六

倚門有二親下車伏地拜拭淚轉開顏問訊疑夣寐乍聚忘逺遊囊空反增愛有羙弱冠弟靑衿亦聰慧隨行兼問字二親歡更倍東覓仙掌蓮西慕瑤池會蓮實猶可得桃熟難更再但醸淸爲聖濁亦賢可待蓂開栢葉進菊綻桑落羙張筵聚賓從門巷塡車蓋餘舞老萊斑弟詠南山對諸孫爭進履椿榮萱樹背有召忽臨門承歡僅六載於今涕淚多不忍見松檜

其十七

涒灘爲帝理再侍講筵內未幾拜命行捧勑臨東海二親猶及將扶侍供甘膬王事信靡盬不遑周仍隘采蒓更覓鯉奉飬敢云備明王隆孝思永言錫吾類遵海望天臺偶與知己會﹝戴汝誠﹞手染二親容駐顏語仍在語及世上名洗耳有眞態相期雁蕩遊撫景嘗至再歸署襟已豁如在塵寰外乃知乾坤裏形骸元無礙

其十八

吳山天然境天目於此會江海襟嘗合龍鳯結仍大鍾靈更毓秀都會千年在一水臨島夷所恃在武備余乏安攘策坐鎭渾無賴官聨幸同心但於簿書內民瘼尙未瘳何論滄溟外有時陟吳巓似與昆侖對我屋居其間視之僅如芥恐爲形迹拘俯仰慚函蓋

其十九

視師鰲柱下尋登鰲柱上舉目溟渤盡樓船爭用命共恨海不波髀肉生愈忼翻思武欲修文事宜先尙郤縠何人哉禮樂稱名將回瞻孔廟頹鼎新如始剏郡士課文秇薛子﹝魯叔﹞神尢王令如石頭城禦李﹝敏肅﹞兒共傍其師亦千之餘愧申公望師已魁多士蔡﹝弘甫﹞薛﹝魯叔﹞文日暢辛丑同對庭文子﹝徳任﹞亦與伉又同讀祕書鹽梅吾已諒獨有兒予知挾冊猶惆悵盍簮兼麗澤相期仍無量

其二十

虎林戒行李返舟停霅水旋從姑蘓城一水逹都鄙中經江淮河西自楚豫起軍儲四百萬私運亦稱此平江﹝陳公瑄﹞信多勞宋公﹝禮﹞良比羙萬安﹝朱公衡﹞通夏鎭余亦從經紀至今三紀余舳艫爭邐迆飛挽古未有陵園亦寜只乃知故與利子輿言有以紛紛泇萊議拘曲終當已誰其浚二洪行險深見底水繇地中行陵運咸永倚往來亦利渉朝貢疾如矢捨此談他途如車輕棄軌

其二十一

初從司農後旋領藏庾役金貯四百萬粟猶六年積人人懷婺卹已懼漁竭澤倐忽十年餘出多入不益粟乏兼歲儲金萬不及百仰給人如麻嘖嘖朝與夕司農難以應仰屋憂難釋廣開鬻爵例銓路懼乖隔嚴督搜粟吏又爲閭閻惜食寡與用舒斯言誠藥石九重方明聖成命正於赫屢示寛卹期四海手加額

其二十二

己丑罪逆積殃及我慈闈黃泉不可從銜卹扶櫬歸蒙恩予槥地又蒙享以詞封樹遂成林麗牲遂有碑附以名人﹝閣學許文穆公﹞銘不朽當在玆親恩日欲報夣翻萊子衣皇恩報更難銜結不敢辭

其二十三

捧詔領南銓始遂金陵遊仰瞻定鼎基王气莾千秋龍盤連燕磯虎踞對牛頭孝陵郁以蔥都會今稱畱百司常拱衛南北盛二周餘辱百官長表率愧前修癸巳當計吏但知右名流追憶郟鄏卜極目望宸旒

其二十四

夏拜冬官命承恩就子捨入門睹吾翁故顏驚雕謝嘗藥僅三時亥晦忽長夜皇恩慈闈並感極涙長瀉嗚呼馬鬛封千年鄰二華執秩﹝富平孫公﹞碑實錄執憲﹝涇陽李公﹞銘匪假惟有罔極思不如從翁化郁鬯非無酒酹地空薦藉

其二十五

讀禮松楸間並讀論孟語始知精一脈乃在不踰矩所欲惟從心危微寜異睹形色性命合鄒孟眞學魯直飬開一闗作聖如導瞽上逹在下學剛大豈襲取求一惟忠恕爲已當學古日用精義足黙識敢自沮不然內外岐空談竟何補

題楊太宰桃花嶺

茂叔獨愛蓮淵明獨愛菊蓮爲名君子菊爲供幽獨何如仙人桃花灼實亦馥古有木帝精蟠山三見熟主人海濵居種之滿山曲的皪陋河陽紛披成綺褥結實仍累累盡醉韶華足持以啖阿母百歲顏如玉亦悟樹人理成蹊光前躅朅來厭紛囂夣寐山中屋托興在丹靑開卷霞奪目不是避秦時寜問武陵澳金馬且陸沈神遊亦可掬再種菊與蓮時時春更簇他日賦歸來紉荷以爲服或餐英與實輕身掛仙籙不則延良友花間醉醽醁我亦倦遊人求羊或不辱欲鼓山陰棹開徑待趢趗

送劉衍亨宗伯還朝

裊裊琴中操離離沼間芷賞音以同芳飲醇忘其旨與君結綢繆願言未有已膏車駕言邁讙燕方伊始顧聽嚶鳴聲何以贈吾子宛彼石頭城日夕生春水曉月媚仙舟淸風拂中沚含情將訴誰扣舷鳴其裏翩翩揚雙翮雙翮橫萬里簮笏歸承明禮樂惟君倚漢庭今側席正人在端揆東觀已然藜北省亦方軌瀛海神仙宅君恩去天咫承顏歸省畢調鼎報天子勿以明發心鐘情於岾屺至孝塞天地顯揚端在此

閨思

對月黙黙語淸光應照君記得別時約相思但望雲月亦有圓缺云亦有聚散散與缺猶可離愁尙減半忽見雲間月低頭憶逺人相思不相見空有淚沾巾君如失凰侶妾如寄生艸桑末猶堪依誰念君懷抱孤棲霜露叢忽遇花落期花落無人掃淒涼兩地知

溫恭毅集卷十九

●欽定四庫全書

溫恭毅集卷二十

﹝明﹞溫純撰

○七言古詩

書董生

玉几山房圖玉几去天才尺五何緣聳立君之戶松檜爲垣艸爲堂閒窺科蚪窮今古朅來嘯傲天之涯酒酣落筆走龍蛇彈鋏羞爲孟嘗客無魚甘自老京華

七夕

天上牛郎夜渡河河邊織女手停梭閭閻薄命妾不語獨宿孤房淚如雨

登庾亮樓歌

荊州綰轂地庾亮古今樓樓吞瀟湘洞庭水地控東西上下流蜀吳虎闘亦雄武不得荊州苦更苦湏臾勝敗一局棊三分事業幾丘土何如乘月舒兩眸不淺興同參佐遊一入醉鄕我也無俯仰天地亦蜉蝤我今把酒酹明月𨿽有圓缺歲歲無休歇曽向樓中照酒人又照當時舳艫旌旗之搰搰瞥見君山雲霧橫又見章華艸木榮舜妃楚靈今何在愁聞江上鐡笛聲笛聲嘹喨特淒楚落盡梅花悶不語回望檐頭月已西乃知千古陳迹僅如一瞬許孰得孰失孰存亡孰如江月尙流光此樓亦難盡滿遊人興胡不乘風鼓枻窮滄海而相羊醉餘學李白搥碎黃鶴爲狂客恐殺風景礙吾徒旋車弔古更於水滸徧覓庾信羅含宅

峨山髙壽史生母七十

峨山髙哉脈結昆侖矗不知其幾千萬里山勢蜿蜒曲連荊山堯門而西顧兮如屏如揖中有淸濁二水左匯而吞吐於涇渭兮如環如帶極汪洋之彌彌瑤池西圍仙掌東峙船藕蟠桃往往開十丈之花結千年之實玉女王母獨乘鸞而至止笙簫奏云和瑤艸滿階戺如隔塵寰遊洞天況逢秋月桂如綺憑誰覓藕更覓桃駐顏卻老從今始覓藕覓桃亦荒唐不然且於山水之間延兒齒醸淸爲聖濁爲賢日向花前進百兕但歌南山無勞陟屺竇氏桂花株株香田家荊樹色色紫稱觴孰與顯親多男兒有身不致靑雲何以移忠報天子

溫恭毅集卷二十

●欽定四庫全書

溫恭毅集卷二十一

﹝明﹞溫純撰

○五言律詩

同子成遊說經臺

爲結煙霞侶因過尹喜門停車逄白鶴揮麈聽玄言瑤艸經春長琪花冒雨繁眞源如可問待月坐黃昏

其二

從君探世業道徳五千存紫气煙雲合丹崖日月屯有無觀妙徼恍惚盡乾坤似得眞常脈先天可細論

送辛四景虞應癸未試

持憲神羊著參軍艸檄名﹝景虞之世父父﹞白眉憐馬季彩筆笑江生風入鵬南翼云蒸冀北程黃金臺望逺萬里正含情

內丘曉行

秋色撲帷淸侵晨傍桞行衣牽朝露濕花映曉霞明拙病憐吾道江湖寄此生華峯云日近忻慰倚門情

過邯鄲

驅車出北平暮向邯鄲行秋在風前樹波連雨後萍三千矜趙客十二傲秦城此日哀陳迹平原艸木生

邯鄲李希聖明府枉過小坐

旅病憐秋色相逢一觧頥看君花滿縣愧我鬂如絲把酒還聽鳥開襟且論詩黃粱今已熟那計夣回遲

武陵城樓送李少參之闗中

登樓愁望逺把袂又逢秋共訝謫仙去誰憐落葉稠魂飛崡穀道月滿洞庭州相見知何日桃源好駐舟

送李懋推放歸

拜夕憐靑瑣飛霜獨犯顏長畱忠膽在不惜壯心閒聖主恩波渥逐臣鄴下還賜環應有日那得戀東山

過武關

關塞空秦漢風塵感歲華猿啼惟鳥道犬吠有人家孤嶂天疑近窮途日易斜啇山知不逺吾欲了生涯

夏日同裴太僕泛西湖

剛憐簮乍盍卻恐袂仍分槎入六橋桞杯浮二嶺雲雨餘荷欲長風送磬常聞半日跏趺坐相將譯梵文

又同登萬松嶺

攬勝對髙春衘杯俯萬松人疑乘鳯舞亭似藉云封湖海當檐盡山林引興濃願言婚嫁畢同此醉芙蓉

豊樂亭赴成君廸太僕宴集

久別成萍梗相逢盡日停論心憐玉署把酒續廬陵雨霽靑疑染花開爛若蒸豊年仍可樂千載共玆亭

春日詹直指招飲胡太守園

亭榭倚危岑登臨愜賞心山疑浮海市人似到雲林花气撲簾入歌聲雜鳥吟相看春意足底用出郊尋

望壠

絕恨風人癡忍爲九我詩呼天親罔極愛日我何知想象松楸裏瞻依夣寐時重將萊彩舞泉路以爲期

海潮庵

古寺碧雲邊登臨息萬緣法堂畱月照衣缽付燈傳近水花饒笑開簾鶴欲前相逢天竺客說破野狐禪

初夏同雷健夫馬子充遊子徳園

雨霽夏猶春班荊白首新名花香入座幽鳥語依人絳帳經誰授丰城劍有神相從三愽士星聚恐驚荀

社集弟居

景色倍晴和相逢鬂盡皤檐荊花疊錦風樹鳥成歌結社春連夏開尊酒似河不知禽慶侶何處戀靑蘿

合陽曉發

侵晨出郭門蕭瑟望朝暾霜逼秋禾熟日烘野馬奔兵戈連塞徼耕鑿幾煙村撫景臨岐路淒然欲斷魂

園中望先塋感愴用百歲吾偕汝句

無情花自發底事鳥如歌本爲逍遙適翻令感愴多望云封若斧滴酒淚成波百歲吾偕汝那堪誦蓼莪

過夷門有懷西亭宗正

傳經憐帝子垂淚過夷門幾載詩筩廢千秋藜杖存鶴歸疑見汝艸緑正傷魂在笥文仍富相思夣裏論

寓天寜寺蘭上人房

寶塔何年剏相傳自盛唐一燈畱法界片月照迷方山斂浮雲盡風翻貝葉香無生如可學吾欲泛慈航

送袁微之赴漁陽劉公幕

從來■﹝雨上只下﹞燕頷肯作一書生投筆辭南國揮戈向北平亦知龍射斗常有燭籠旌欲樹封侯績羞稱任俠名

胡子芳移居爲余比鄰

何意離羣友相逢更比鄰醉歌吾潦倒岸幘爾情眞寶劍光騰斗春林花傍人子虛如有賦早晚獻楓宸

題馮仲元園

豈厭紛華擾而從此結廬峯連樓蘸水月送塔翻除攺席花疑闘題詩竹可書歸來吾羨汝不嘆食無魚

喜馬子儀至得二親信

檐雀噪曽頻乍逢問二親喜聞顏似玉應是壽長春桃熟蟠山近蓮開玉女鄰思歸扶杖屨對景可全眞

送子儀歸用何仲黙先生韻

去住應難別賡歌欲暫畱捲簾還對月繞檻復栽橊雨霽看行鴈煙開憶釣舟知君歸裏日芳艸傍淸流

寄弟

吾仲幾傳書飛騰興欲舒看云愁見鴈彈鋏嘆無魚經學三冬足鵬摶萬里餘雪霜亦雨露努力愛居諸

慶成宴恭述時萬曆丙子純以太僕少卿侍殿中

子夜南郊薦寅賓北極臨陽生飛管應樂奏慶雲沈魚藻君臣樂檐梅天地心玉音親命酒旣醉荷恩深

其二

九重欣晝接三祝慶良辰寒鍵初陽啟和顏七日親歌諧魚出聽舞徧鶴來馴喜起瞻前代皇仁自近臣

上元同劉敬甫送弟從戎

海內風塵滿憂時可柰何暗香梅自發積雪鬢全皤任俠揮長劍銘勲望伏波竚看麟閣畫握手醉煙蘿

其二

三五團圓夕畱連離別時還從姜氏被預想謝家詩春入池塘艸路分南北岐吹毛刀可贈萬里以爲期

長安會館赴同鄕公宴

鶯燕驕春永芬芳得閏偏上林花易發旅邸月同圓簮遇靑睛盍杯從緑樹傳感恩爭報主周曆萬年延

送子儀還裏

折桞送君時衘杯動客思靑春堪作侶好景且畱詩隴月千山隔鄕心一鴈知髙堂問消息休道鬂如絲

季夏同家弟邀妙上人園遊會大雨河漲

底事驟淸涼開襟共此堂正逢甲子雨況是水雲鄕說法風帆定無機魚鳥忘一身天地小吾亦愛吾狂

溫恭毅集卷二十一

●欽定四庫全書

溫恭毅集卷二十二

﹝明﹞溫純撰

○七言律詩

遊靑柯坪

削成絕壁倚危梯剛到山腰眼界迷爲近天門尋白帝故從鳥道拄靑藜衘杯欲並峯蓮吸得句先攜玉女題正好乘風淩絕頂歸來恐作舊人啼

其二

徙倚探奇恣壯遊幾番回首憶秦州千年紫气從闗過九曲黃河入檻流舊國城連芳艸合昔賢丘與野煙畱山靈何處鍾豪俊爲鞏長安億萬秋

春日二園社集得餐字

載酒尋春賦考盤不勞折簡罄交歡閒依花徑班荊坐漫采園蔬作脯餐樹裏鳥鳴驚客到池中魚躍觧人看醉餘散髮忘歸去笑擊空明把釣竿

蜂房次逺卿韻

午餘蟻國夣初醒閒看蜂衙鬧晚晴股帶花須香粉合口衘窓楮屋廬成振振休說螽斯羽肅肅如屯細桞營目擊從王齊殫力杞人何事但憂傾

郾城三宗侯招飲

王孫臺榭倚云成落日衘杯聽囀鶯遶檻龍岡團月色當筵熊耳暗松聲桐分周葉推唐國雪似梁園賦宛城家學傳經劉向在燃藜夜夜燭長庚

繡春臺宴集

臺榭連云載酒登相逢春色錦千層名花豈自雒陽得危檻還從樹杪憑坐對淸峨頻徙倚杯浮星月欲鶱騰夜深畱滯渾忘去回首東林日已升

登黃鶴樓

危樓髙聳捍荊襄不見當時鶴再翔跨鶴欲從仙侶去開尊疑對酒家狂金沙鸚鵡連芳樹二水三山帶夕陽笛裏梅花何處落一聲風送五云傍

中秋仲宣樓送秦藩伯之滇南

蕭瑟登樓聽郢歌共憐王粲住徵舸逢秋嶺月當檐勝戀客江花入檻多雲裏象人瞻日色天涯雞足待春波使君一去千山隔尺素遙看鴈影過

同鄒秦二使君遊徳山

孤峯突兀俯羣山遙望江湖碧一灣善捲池連靑艸合髙僧塔共野雲閒聽經鶴去煙霞外采藥人來杳靄間一局殘棋鐘磬落招提盡掩不知還

登嶽陽樓

飛樓蘸水倚連岡悵望仙蹤竟渺茫龜鶴崚龜囊已盡江湖環遶帶仍長賈人逢篴龍噴浪巨蟒離池劍吐芒猶有梅花當面發不堪吹落洞庭傍

同李杜二使君望太和山

危樓縹緲倚云成西望名山勢若平太液揚波晴亦雨天門返照夜還明相逢李杜饒新句幾遇金蘭感舊盟安得乘風淩絕頂紫霄長聽步虛聲

又同飲李太史宅時太史尊人孝亷在坐

郊行幾度駐江幹江上多君賦考盤蒼翠松姿春不老蔚藍山色夏猶寒開尊重引探奇興投轄還兼舞彩歡共向隆中占象緯弓旌行指臥龍灘

送方允治勲部應召

隆中抱膝許尋盟紫詔俄傳出禁城畫省移官新主意艸廬勸駕故人情逢春弱桞迎旌斾對月芳樽倚鑑衡照乘隋珠攜滿袖知君蚤晚獻承明

登太嶽

髙薄層霄禮上玄徘徊回首笑塵緣煙生萬壑疑無地雲散孤峯忽有天虎豹關開風送入丹鉛竈冷火迷傳榔梅似是眞消息獨立蒼茫思渺然

送王茂大之閩鹽運﹝時李本寜偕行﹞

一麾十載浪難平此去安流萬里行盡日關心鹽鐡論幾時回首鳯皇城葵橊滿路風煙好李郭同舟藻思生九曲河流終到海飛騰蚤慰故人情

江村夜渡

休沐同遊江上村尋春徙倚到黃昏舟車逺望兼南北星月平臨互吐吞傍水花陰侵座入當檐山色伴云屯相逢莫作乘桴嘆兀坐中流過海門

題李太僕看云池捲

荊樹相看不記年耽詩共詠鶺鴒篇謝家得句饒春夣杜甫多懷但晝眠海上池連芳艸畔天涯云在夕陽前故園招隠馮誰賦難弟風流亦謫仙

信陽道中阻雨次楊使君韻

行春單騎出郊堤風雨更闌鳥道迷但使閭閻無犬吠何妨林野對雞棲賢山夣寐驚鍾斗浉水潺湲動皷■﹝皷上卑下﹞莫道隨車饒大澤主人餘潤自東西

同趙汝存宿大關山洞借食僧家

簇錦傳燈照眼明興來披豁總關情觀風轉向雲巖下得侶何妨鳥道行辟糓山中容我住采芝方外有僧迎逢人說盡金銀气誰向空門問此生

登金山寺

特立中流瀾倒回振衣極目此徘徊尋源有意乘槎去對景渾疑跨鶴來雨霽龍宮行日月潮廽蜃气接樓臺入瞻座上西來像爲汲中泠供一杯

其二

蘭若飛懸龍象孤眞成淨土一塵無天開寶地金生穴波湧祗林鏡作圖捨筏淩虛從葦渡離緣入定愛河枯珠宮容我棲禪室秋水空明片月俱

其三

水月澄空靜不流那分南北照神州皇圖鞏固天爲塹湯沐瀠洄海似漚朝貢越裳航萬里車書吳會奠千秋觀濤誰著三都賦江上應標此柱畱

仲憂定海招寶山同王將軍張憲長觀水陸大操

山河一綂鞏皇圖拜命東南鎭海隅賈勇旌旄雄虎豹先登精鋭競蝥弧期標南國千年柱如渡西川五月瀘亦喜務農休士馬恐因忘戰啟憂虞

其二

紫電淸霜武庫多轉輸誰是漢蕭何將軍不喜髀生肉甲士翻嫌海息波懸哨如籠麟谷鴿衘枚似趂蔡州鵝陣頭目極吳門練疑有驊驑傍水過

遊靈谷寺

出郊爲訪志公林塔影還從靜室臨象外滌襟泉有徳階前鼔掌地成音忽聞鳥韻驚迷性漫倚松濤試定心幽寂偏宜騶從去獨畱明月伴謳吟

王陽徳大參伯仲邀飲墨池園池卽右軍洗硯處謝氏夣艸堂在側

選勝名園傍斗城客來倒屣笑相迎欄成曲折花爭發坐倚芳菲鳥不驚生艸塘余靈運夣臨池家紹右軍聲主人且莫言投轄還欲重爲結襪行

虎跑泉寺同孫樞相王李二柱史宴集次蘇韻時王柱史將代

林深地僻構禪堂雨霽風來襟袖涼花發滿原春未攺燈傳列祖月同長淸時且喜成三笑話別先愁各一方好景共遊難再得醉餘且覓虎泉嘗

上已邀司馬汪公伯玉遊西湖

乘時修禊向煙波爲愛風流晉永和久別琴樽霜入鬢乍逢湖海酒如河移舟曲傍蘇堤桞躡蹬髙捫葛嶺蘿入夜論文眞倚玉陽春誰和郢人歌

雁山瀑布

乘興尋幽到海涯懸泉千仭澑爭奇空傳如練玄暉語笑絕翻盆杜甫詩雲裏飛虹終想象風前瀑布亦參差千秋爲汝標名字白玉生煙豈曼詞

同胡藩參蔡憲使集永嘉江心寺

紺宇空懸面面低觀風聊此一攀躋閒橫雙眼扶桑盡細話三生弱水迷獨立潮頭天上下平臨塔影月東西經行處處堪垂淚敢道波澄靜皷鼙

其二

異地金焦江上齊又如灔澦起招提水雲亂鎖靑蓮合天地雙瞻北斗迷盡日皈依畱幻境逢人耕斂問遺黎相看誰是東南柱謾向中流握管題

同孫侍中王李二直指遊北髙峯次靈隠寺壁韻

蠟屐登臨結侶行髙峯勝處還再更萬木扶疏欲塡壑羣山迆邐如環城當檐月到徙松影隔嶺風來聞潮聲秉燭同遊不盡興況逢秋色含別情

送孫以徳太史還朝

西湖秋水映芙蓉不盡攀畱別思濃已藉靑藜空白屋共言江海得人龍金蓮寵錫仍歸第玉筍先班復聽鐘此去九重紓側席應多上賞及儒宗

同胡奉常集燕子磯

丹崖峭壁欲廽瀾直挿中流作柱看影落江心疑燕度根連鍾嶺隠龍蟠逍遙盡日機全息花鳥逢春興未闌況是皇家豊芑地河山長鞏萬年安

送劉中丞汝觀

中丞直道去長安始信人間行路難滿目風塵多按劍知心天地幾彈冠論功自昔歸何晏平夏於今數範韓卽向東山尋謝傅莫因一夣笑邯鄲

重逰永嘉江心寺

江心一柱障波流再入煙雲豁兩眸近海疑從天外望憑虛如向鬥間逰乾坤萬里誰函蓋南北經年自去畱泣血迸空憐杜甫杖藜不盡古今愁

瓜步卽事

夕陽古渡問前朝北指璚花觀未遙京口尙連秦漢月海門不斷古今潮遺宮芳艸沿江渚異代秋聲引玉簫醉臥欲消千載恨夣回猶記鶴相招

遊禹穴同姜憲使商大理朱太僕王新建集舟中聽童子歌予勸民詩

謁帝因耽萬壑煙相逢如到畵圗前開簾席對花間月倚檻杯浮鏡裏天共醉良辰蘭曲酒肯廽深夜剡溪船此時豊稔仍歌詠猶恐春秋詫有年

送少司農梁公北上便道省親

司農拜命向長安滿目甘棠四野看楓陛行瞻曵履重椿堂先得舞衣歡旌揺王屋衝星曉酒盡蘇門對月寒爲賦大東臨祖道憑君切直奏金鑾

同子忠登牛首山

探奇躡蹬歷危廊披霧乘風到上方醉向空中捫日月夣回雲裏聽笙篁卽看紫气連髙闕似遇靑牛過故鄕羙景況逢詞賦侶總非吾土亦相羊

同胡子忠重逰燕子磯聞我兵復朝鮮

寶閣重登酒半闌相逢春色映層瀾飛磯豈學衘泥燕近水常畱折葦灘日送花陰侵座入夜耽棊局把杯彈東徵忽報師全捷賭墅風流憶謝安

答王元羙兼懷敬羙

一代才名眾豈如幾年髙隠蚤懸車有時搦管揮文藻盡日耽玄味道書難弟金蘭交不淺元方夣寐迹仍疏且慿魚鴈訂歸計那得相逢海上漁

夏日同逰李氏園

亭子髙連睥睨齊相逢倒屣共君躋尊開北海慿溪轉坐對西山返照低金闕曉開云外擁玉樓煙裊雨中迷淸時休沐堪乘興刻燭新詩子夜題

其二

主人結屋帝城邊一徑斜通禦桞煙翠色雨餘山吐月緑陰風淨水衘天芳樽對爾沿溪坐好景慿誰作賦傳醉後登樓還徙倚忽聞更漏不知旋

再逰李氏園

重憐幽寂再開筵信步乘風到斗邊竟日同爲園際客百年君是酒中仙看山日落中原盡倚韻詩慚大歷前自笑支離歸去晚不妨盡日坐雲煙

五日同使君謁子貢祠對酌

舊宰祠堂背郭橫肩隨旅拜向檐楹千年墻室窺瞻好五日椒蘭感慨生拂坐薫風思觧慍盈巵蒲酒對澄淸執鞭豈爲文章業所至長畱奕奕名

其二

勝地相從引興長低佪盡日思望洋疏林隔水鶯相和細雨衘泥燕並翔風物天涯催鬢攺駒陰時節憶年芳賜沾宮扇先朝事彷佛佳辰侍帝傍

夏日邀徐君羽飲子由亭

天漢風流見使星乾坤此地剩孤亭懷人汝上云連蜀下榻尊前月滿欞風雨聨牀髮半緑江湖揮塵眼同靑夏陽不盡相看思有約春深此更停

邯鄲合族建追逺祠志喜

憇邯幾住呂公軒何意支流派最繁接武箕裘多國器將文點竄爲家門從知姬姓本同气況乃唐封出太原譜志分明非漫合不妨兩地薦蘋蘩

送蕭可發直指還朝

皂囊欲奏建章前使者停驄尺五天莫論埋輪稱柱史已從攬轡向秦川澤覃涸轍全蘇鮒霜入穹廬欲淨煙結綬交情頻徙倚笑看父老擁離筵

題新築尊經閣成

泮宮髙閣切云成藜杖將分太乙精滿架縹緗過二酉當檐奎壁引長庚筆從眾巘齊衝斗帶合雙流兩抱城柱史神君収地脈重看文獻在西京

宿報國寺同僚胡劉諸君枉過次韻

衘命停車傍帝城郊門況有故人迎一燈夜照祗林鶴四月春畱上苑鶯紫气忻瞻丹鳯入佩聲喜傍玉河行明朝伏陛承淸問數馬還愁愧冏卿

王言卿精膳還朝雪夜枉過有作次韻

風塵荏苒二毛侵說劍虛憐許國心豈向延津龍竟合何如剡水棹空臨笑看松徑開精舎醉倚梅花賦上林康濟有人堪吏隠不妨靑眼共浮沈

其二

賦就陽春雪滿林地分淸切主恩深閒曹亦是調羹侶小技終成奏缶音萬里乾坤眼欲盡百年意气酒重斟只愁灞上仍如戲到處鮏羴入塞侵

立春前二日雪中謝賜元旦宴鈔時歲庚子兩立春也

屠蘇開宴舊時傳楮幣承恩此日偏六出花飛沾帝澤滿朝虎拜慶堯天靈臺已奏春如閏太史將書歲有年況欲發藏憐逺戍竚看南北淨烽煙

立春次日朝天宮習儀

鞭鳴雞唱曉風寒樂奏臚傳慶履端玉帛趨蹌來萬國衣冠舞蹈集千官蓂開气轉三陽節雪霽春回太乙壇聞道上方將進酒嵩呼齊祝萬年歡

答沁水王次來韻

桂樹別來幾見秋毎慿雲樹憶並州一從碣石論文後誰向梁園授簡逰春色朱門芳艸合天涯華髮旅魂愁開緘忽睹相思句倚韻詩成月色幽

九日聖駕閱壽宮奉命同丰城李侯守崇文門時有彩羅之賜

鵷班扈從出長楊魚鑰欽承被寵光鳯闕云廽星拱極鑾輿霞映帝垂裳杯浮金菊開芳徑雪疊香羅出尙方竚目八荒登壽域歡歌遊豫頌君王

其二

九日天髙爽气開五云縹緲駕東廽爲占萬代興龍地非戀千秋戲馬臺綺賜羣工沾雨露香分禦座近蓬萊披衣拜舞同居守挾纊還期徧九垓

又同登觀象臺

仗劍登臺欲躡雲不妨蕭瑟對斜曛平臨睥睨連山色危倚璣衡傍斗文天爲宸逰開夕霽人因佳節坐宵分宣傳雨露寛秋賦動地歡聲處處聞

南郊陪祀

雪霽郊壇對越時恍疑朝拱萬靈知深宮栗栗應無斁上帝洋洋若有私運際貞元天地合節臨亥子斗杓移閉關已得扶陽力定有春輝徧海涯

送元闇假歸

湖上題詩袂久分那堪乍晤又離羣歸心豈爲三珠樹啟事常依五色云驛路雪梅春的皪江城煙桞日氤氳晉公元系蒼生望莫戀家園緑野醺

謝賜慶成宴具後合請建儲畢婚用漢甫司冦韻

入趨楓陛自郊壇咫尺天威欲報難推食幸從今醢署伏蒲豈學漢師丹龍顏日爲前星霽燕翼春將少海團況有雎鳩相對喜關關水際傍金鑾

閱蔡弘甫薛魯叔文徳任試南宮之文喜賦

杏花春色望中新賦就歡馮狗監陳鞭似祖生先競著璞如卞氏晚同珍已看劍气沖牛斗豈爲山靈誕甫申莫道禹門髙萬丈雷聲震處是通津

送米仲詔之令銅梁

米家書畵舊懸簰羨爾還兼諭蜀才春色滿林供客眺桃花百里向江開重飛故國雙鳬去再過關門紫气廽公暇揮毫應盡興徧添珠玉在山隈

送劉中丞希哲之鎭漁陽

禮樂當朝老奉常恍如郤縠向漁陽逄時不爲雞聲舞出塞行看劍气長左輔瘡痍慿鵲起北門鎖鑰屬鷹揚但令欵塞仍依舊歲歲呼韓似越裳

送來望之司馬出守山海關

天門虎豹擁燕山不數崤函百二關畱客著書占气紫趨庭遶膝有萊斑行間撃柝金湯固枕上行師壁壘閒起艸首回司馬署去天咫尺豈違顏

送李本寜左遷安丰

久別含情思惘然寜知乍晤是離筵共憐大旱當堯日誰以薫風佐舜弦汲黯官階薪積後漢文宣室席虛前勸君莫唱揺紅燭鵬翼終看傍九天

其二

文雅官聨憶半千提衡不是縮楊禪舊栽桃李知時雨此去風流亦謫仙江上芍陂爭灌漑城南花塢任芊綿公餘把酒題應徧分付雙魚向北傳

雪中謝賜藕少宰裴公元闇司冦謝公漢甫中丞郭公哲卿有作聊和

雪裏陽春天地心特將碧藕代甘霖薦餘九廟歆精白賜及千官盡佩簮鳴世多懷饒郢曲許身欲報愧南金堂隅愁有號寒者廣庇還思萬廈深

其二

虎拜追隨鵷鷺行山公何意倦廽翔嘗新如荷絲綸重求舊難忘側陋揚況有淸通爲啟事正逢簡注坐垂裳題詩恐賦歸來去欲濟馮誰作大航

五鳯樓前祝聖壽修十餘年曠典也時月望於十六日祝當其望云志慶

歡逢曠典慶丹墀正是中秋月望時虎拜樓前新禮樂山呼階下舊威儀箴從大寶金爲鑑歌和長春酒進巵最喜連朝翻衮袖且傳逹孝萬方知

先是奉命十七日早合內外諸臣於五鳯樓前祝釐次韻

佳節巧連華渚辰詔傳五鳯聽雞人雲霄咫尺顏應喜玉帛趨蹌意總眞卽向彤庭歌旣醉先從玉宇賦千春況聞指日収中貴念及遺黎處處貧

秋日憶早朝

當年朝拱斗星移飛鳥廽翔亦有期靜聽雞鳴金鑰動喧傳象過玉珂隨肅淸秋色連宮闕咫尺天顏入夣思何日鼎新三殿後侍臣重睹漢官儀

其二

暑退年年侍講帷秋來日日想朝儀金流膠折非疇昔鵠立鵷聨正及時漏待千門花作侶煙開雙闕月應知忽聞少海恩波渥卽向文華拜赤墀

中秋前四日集維益朱橊館得殘字

秋色愁腸夜乍寒偶從看月一憑欄海潮白擁江門雪橊累朱懸洞府丹林野總沾新雨露閭閻仍苦舊凋殘爽鳩此日春將半何得餘波動地歡

中秋集余望筠館時久坐方得月會逮稅使之橫於楚者又逢聖誕志喜分得山字

坐看皎月出雲間豈爲扶陽力不慳頃刻陰翳消宇內普天光照徧人寰正逢湯沐生春色想見宮闈霽聖顏自是大明千萬世將呼嵩嶽壽南山

西臺滿考謝賜羊酒鈔錠

朱衣使者降從天下拜歡承雨露偏楮幣何緣分內帑綸音似欲赦前愆委蛇愧乏羔羊節醉酒深慚飽徳篇不是作霖逢大旱投醪漫想古人賢

憂旱

炎劉何意說幹封雩罷今看舞燕從豈向桑林躬六事爭歌云漢念三農目前生意憐芳艸海內多愁望赤松聞道呂梁洪盡陸軍儲此日又難供

其二

西郊雲起也縱橫不分星河夜夜明近水園林何處緑向陽葵藿幾時傾豈因東海寃猶結可是弘羊烈未烹卻憶吾皇曽步禱隨車膏雨徧生成

送萬伯修司馬之鎭薊遼

異邦振旅九重知鎖鑰親提十萬師對奕先籌淝水捷請纓欲向幕南馳輔京列鎭金湯在屬國三韓保障宜只恐材官生髀肉翻嫌欵塞望羈縻

聞谷中橋成先是以髙僧福登力建萬佛塔募緣致畢此工逺近賴之志喜

懸空飛渡俯淸流爲倚慈航在上頭題柱不勞歌蜀道吹簫似已到揚州彩虹斜向雙龍掛紫气髙連二華浮欲濟巨川思大楫應知明主夣相求

送劉伯時之登州

相逢把酒共登臺悵別衘情祖帳開已有甘棠畱夣澤還湏露冕向蓬萊郡齋閒共仙人臥睥睨平臨蜃气來渤海於今歌出牧佩刀誰不譲君才

攺予知兒和袁生微之戊子下第所作時兒與生同試順天

渉世何妨共陸沈聊從林壑惜分陰任他按劍臨明月羨爾懷珍有煉金江驛多梅春可寄池塘生艸夣頻侵莫忘獻賦當年意狗監相逢聽好音

送朱左使歸衡州

雨雪靑門供帳開千年疏傅兩賢哉卽從山色憐花徑總是君恩到艸萊灞上攀轅今日去衡陽歸鴈幾時來莫愁按劍風塵薄還爲蒼生叱馭廽

送周光祿冊封晉藩歸省

近臣持節渡滹沱捧冊遙臨鷲嶺過故國重沾周雨露新恩偏到晉山河分桐帝子宗藩盛負弩諸侯保障多明主不忘驄馬舊莫因歸省戀煙蘿

送祝將軍伯良之任吳淞並序伯良餘同年宗伯尙書郎子敷子也少爲名諸生廬墓友諸弟余往在浙聞而嘉之頃就武推總吳淞爲賦七言律勉之

承家彩筆雅能文仗劍東南欲豎勲郤縠詩書堪上將君陳孝友試中軍澄江波靜三吳月鎭海春回細桞云燕頷登壇將萬里箕裘衛霍漢廷聞

秋日同董維益司冦蔡弘甫內翰集朱汝修保禦修竹館得開字

杏林三徑雨餘開漫倚瑯玕結伴來如向渭川成別業那逢燕市不衘杯黃庭經爲籠鵝冩彩筆吟看過雁裁只恐瘡痍仍滿目人人都望長桑回

次秋字

瘡痍入夣起邊愁又值蕭蕭落木稠何處徵人驚雁影誰家織婦望刀頭杯停河朔憂時日月照關山出戍秋爲語請纓年少者風塵海上未曽休

送秦給事使齊

綸綍傳宣下掖垣逺持玉節過雲門夕郎暫輟芙蓉直公子遙沾雨露恩擁篲定余從事醴攀條故倚帝城園淄靑遺俗君應問何日函封上至尊

送賈徳修奉常使趙

容臺淸曉登徵車千里漳河入望初本爲景風持使節不同當日曳長裾韓陵山下還藏石紫陌宮中好購書帝子相逢應授簡賦成白雪寄雙魚

寄懷雒陽翟座師

淸時何事拂衣廽咫尺門墻望眼開一自掄才稱國士遂令增價向金臺灌園戶外眞羅雀結社花前共舉杯他日經過聞鯉對春風滿座尙徘徊

張羽王言別得分字

虔刀把贈倍殷懃暫合延津袂欲分休向風塵愁按劍且從杯酒細論文鶯花日下同爲客韋孟風流已到君狗監若逢楊得意賦成蚤上漢廷聞

送秦二使君之蜀

一麾十載悵離羣乍晤那堪落葉分重以神羊臨絕域幾呼緑蟻對斜曛艸堂莫問悲秋賦劍閣應傳諭蜀文此日西南豺虎甚除苛萬里喜逢君

寄題葵園

沁園春色蓋傾初日渉因成趣有餘排闥靑來山峍屼當軒碧擁樹扶疏忘機迹與鷗相狎衛足心仍藿共舒況是侯王同姓者何如藜杖夜讎書

宜川謝劉伯明年兄賻弔晤其弟叔貞

不忘髙義臭如蘭跋渉那知行路難座對西銘堪論道尊開北海且加飡知君有意摶鵬翮老我何妨戴鶡冠他日看花逰上苑佇逢春色滿長安

其二

從來意气重金蘭投轄多情況二難乘興不因雪夜盡衘杯還並月華餐書成已貴雒陽紙賦就應彈貢禹冠伯仲總爲廊廟噐吾將垂釣老江幹

宜川謁劉太公墓有感

逰燕杖屨趨承日過裏低佪想象時我愧延陵將掛劍誰憐有道爲題碑心灰杯瀉千行淚手澤腸廽一局棊極目松楸兩地隔不堪霜露系吾思

送辛甥省親兼示諸甥

愛子趨庭共槁砧又逢佳節酒齊斟杯從河朔花爭燦腹坦瑯琊月正臨敢謂家傳同鯉對蚤將文價重雞林老夫塵外消長晝爾軰窓前惜寸陰

贈安肅鄭公

興來曽泛剡溪航置驛何湏羨鄭莊眼爲金蘭靑似染髮同海鶴白於霜看君合用安車召念我終將小艸藏推轂未能羞獻納臨風先寄紫霞觴

次汝修觀梅

帝裏梅花向日紅巡檐不與少陵同已分上苑枝頭月肯逐髙樓笛裏風醉後共憐西圃盛賦成誰似廣平工九重正想調羹手莫道商巖有傅公

丙午上元西社觀燈登城樓次日橋上看龍燈同孔治甫曁薛龍阜胡含素梁君旭來陽伯馭仲家弟希孔得同字

村社招邀少長同正逢皎月滿晴空欲從雉堞遊天外如暏鰲山在禁中不夜城連南北合長春花入綺羅叢橋成燦爛龍爭躍鼔鬛雙雙戲彩虹

送李次溪制臺奉召入理京營

仗鉞西徵十二年歸朝丹詔降從天開疆勝略虛韓範系頸威名紀簡編寵渥三朝沾鳯闕姓名萬里勒燕然猶龍卽向滹沱渡還有函關紫气連

其二

原是當朝矍鑠翁治兵今向帝城中新兼節制仍司馬舊領嫖姚盡總戎刁鬥風淸山海北旌旗日暖羽林東髙牙坐鎭烽煙息爭看麒麟苐一功

其三

十載旌麾獨鎭西論功不止魏公齊疆開千里生春色波及三秦淨鼓鼙延世緹騎星拱極荷天雨露鳯衘泥幾幾赤舄歸朝去無柰攀轅父老啼

其四

陛見勲臣至自西禁兵十萬許誰提中軍上佐兼南北一代元戎肅鼓鼙飛蓋首回二華逺登仙旌入五云齊已知司馬屬人望應築長安拜相堤

藩伯王道服張憲周枉過艸廬

老我歸來學種瓜幹旄今到故人家剡溪不盡王猷興渭水何勞傳望槎久借甘棠臨緑墅相逢投轄對黃花欲爲十日平原飲忽漫車塵望漸賖

七夕同董惟益司冦蔡弘甫薛魯叔二太史集朱汝修保禦修竹館分得身字

烏鵲橋成玉露新雙星久雨阻通津河邊似作參商侶機上空憐寂寞春隨俗曝裩聊復爾穿鍼補衮是何人又聞思婦深閨語不及連枝嘆此身

仲春陪祀先師

太牢遣薦陋溪毛窺見宮墻數仭髙節歷中和方月魄樂成金玉儼云璈獲麟千載傷吾道歌鳯當時入楚騷此日辟雍爭北面憂時何必目頻蒿

過保定許貞甫侍禦墓見其二子

秋色蕭蕭向晚寒誰家吹笛傍徵鞍子猷雪夜空乘興玄度風流也蓋棺野外月明驄馬第冡邊煙鎖釣魚灘相思十載平原飲此日松楸對二難

送王將軍北徵

幾年坐鎭海波平忽聽驪謌送北徵百隊熊羆攀祖帳一時笳吹動江城營前細桞那堪折匣底芙蓉若自鳴共說承家多節操佇看塞北請長纓

贈張甥

南臺舊業擅名流接武英賢欲奮修芹捨仰瞻墻數仭桂輪輝映月中秋卽看彩筆追秦漢定有靑萍射鬥牛好共兒曹勤努力吾將蓑笠狎羣鷗

送馬叔遇馬千里盧敬之周汝信張學曽李國柱王藎伯胡頥玄張聚五張孺充陳維則安曰儒諸孝亷偕計

雪霽衘杯傍早梅誰能不羨百花魁上林已就相如賦駿骨將逢郭隗臺三策獻餘春宴渥五云深處杏園開王褒卽有賢臣頌鳯起丹山蟄起雷

送文仲子應舉

交遊三世似金蘭此日箕裘數二難衣缽承家仍舊武鶺鴒比翼向長安逢時桃李花呈實奔月嫦娥桂遇丹上苑醉餘齊許國老夫不復夣邯鄲

久陰芍藥不開望壠有感

紅藥含芳慘不開況逢陰雨助人哀欲投彩筆詩全廢漫倚雕欄首重廽荒塜望爲雲裏捨斑衣翻作夣中萊一尊彷佛承歡日又聽啼烏淚滿顋

送來陽伯常修之薛允執髙大克石復朴偕計

塔寺重新帶映虹題名曽報五人同秋深桂闕輪爭彩春暖桃花浪欲紅行見成龍爲雲雨應歌鳴鳯集梧桐重令百二山河重肯負周王棫朴功

溫恭毅集卷二十二

●欽定四庫全書

溫恭毅集卷二十三

﹝明﹞溫純撰

○五言絕句

老僧巗

獨向中峯立洪荒直到今如何身不動爲悟石頭心

其二

色相空山裏無言亙古今嵩山面壁者還有去來心

移居宣武街庭前有奇石四各題以名維益汝修弘甫欣然賦詩餘亦各得一首

立禪僧

止錫天臺似﹝天臺有老僧巖﹞石頭今已矣九年少室山面壁亦暫耳

二華峯

我有五畆園當檐二崋峙山靈似有情不約忽來此

邀月巖

云何安樂窩從窟手探月爲悟生生機天根於此發

化石嶺

寜知木匪石又知石匪心不二者誰子忘言亙古今

浮光八詠﹝浮光在信陽之東予甞歷其地﹞

戈山

郁嵂鄰嵩少仙人遺舊迹蒼翠薄靑霄煙霞爛白石

淮水

東望長淮水宛如渭水淸空明天一色亦可濯吾纓

春申宅

昔日春申宅今時絳節宮人事今時異風煙昔日同

霸臺

蕭王古霸臺野曠望何極月夜楚歌寒艸木無顏色

七里泉

熒碧小龍湫鬱蔥騰佳气獨有洗心人一歃知淸味

五龍宮

風俗存三戶雩禜寄五龍有年書太史無事憶幹封

劉墓

參軍玩世者醉徳不醉名天地餘杯土古今誦逹生

聚仙閣

小閣何岧嶤霏嵐如動色杖策問筌蹄丹梯不可卽

過呂公祠

行役紅塵裏仙迹古道傍七年渾是夣不必問黃梁

溫恭毅集卷二十三

●欽定四庫全書

溫恭毅集卷二十四

﹝明﹞溫純撰

○七言絕句

望溫嶺溫泉

極目看山日望云住山欲與白雲分老僧笑指東頭嶺原是溫名本屬君

其二

把酒探奇坐紫巗溫泉溫嶺望中兼二名偶合相傳久添我何妨共作三

同官姜女遮騎山

山靈亦爲婦人哀半路能令追騎廽何似愚公長障塞免教骸骨盡成灰

送逺卿之幕滇藩

不辭小艸向承明從臾多君過渭城渭樹江云憐日莫忍看萬里又西行

其二

萬里風煙六詔生壯遊莫聽鷓鴣聲行行卽見薇垣紫彩筆還看賦逺徵

郊望

盡日奔忙半日閒羞將塵眼對靑山山頭似有棲雲室欲向山靈借半間

山行

冒雨登山望眼舒翠微山色擁徵車只看足底煙雲合便是洪荒太古初

題銅雀臺有感效陸放翁沈園之作

漠漠煙籠銅雀臺幾年幽思若爲裁臨流不敢開塵眼怕見波涵隻影哀

送左金部夏伯之河西務

花底靑樽爲爾攜相看薊北與河西不堪孤邸仍分袂醉聽驪歌月影低

憶弟

幾年作客向幽燕白日看云學杜眠欲醉濁醪消旅況又逢一鴈過尊前

送唐山人歸關中

西風裊裊悵離情千里關山月獨明若到逰巖棲隠處當年泉石與誰盟

靜業禪林

寶地塵蹤結侶過靑蓮白馬定如何開門忽見池中月說到圓空語亦多

其二

說法珠林對月華蒲團小坐卽爲家池邊剩有蓮千朶可似當年火裏花

遁園觀物堂成

終南爲案崋爲屏云滿疏林鶴滿汀物外不嫌出郭近刼來似是醉人醒

初秋同社友集井園

鬱蒸暑气未全収虛聽蟬聲樹裏秋把酒仍爲河朔飲醉餘散髮更臨流

宜君孟姜女冽泉

匹婦何緣有冽泉只因一念徹蒼玄世人誰觧綱常重流得芳名萬古傳

說經臺別子成兼訂峨山之遊

遊罷終南興未央憐君獨住逺公房嵯峨有約休相負恐惹山靈笑我忙

溫恭毅集卷二十四

●欽定四庫全書

溫恭毅集卷二十五

﹝明﹞溫純撰

○尺牘

報陳行庵

警報日急諸酋形情露矣整兵阻隘責在分守隨酋向往就急赴援則門下所習諳者蓋酋計不測旣欲分我之力以故東西調援非臨時早得其情恐不免顧此失彼且受敵之處自四海冶至了角山相去遼渺旦夕之間定有眞情拱聽教音再圖經畫

寄李漸庵

欲臥山中意最眞旣過雒以遣人繳節涉慢命故冒昧入京不謂遽有兵筦之寄令不得告圖書衣裳又不在身所客居隻影安能欝欝久居此哉人便附候華山之約不遂得一俚語在別紙倘至蓮花玉井願爲我寄山靈不必作移文也

答方金湖

雲中實京師右肩勢孤卒悍稱難守有日邇姦民盤據阪升患不在外敵下賴經略令北門有鎖鑰之固卽目前虛警當無煩宵旰純濫寄兵筦幸與邊計所藉以脫曠職之罪不淺矣

答陳行庵

節據塘報俺酋必入犯無疑馬帥卞懷仁相機應援誠得策而天城迆東平敵迆西在宣山二帥𨿽非本地倘臨時力可赴援不得襲故套坐視也郭帥駐札寜武與偏老孰便幸裁之

報郭總兵

去歲京中幸一面未幾借晉中深爲三闗稱慶近邊報日急諸酋形情已露𨿽聲言擊大同恐犯偏老意更多所賴揚威樹勲不淺矣書中謙引大過僕甞謂大將統三軍至令體貌與諸將等無怪乎紀律不可振也往周渭陽公鎭雲中不折節於人卒成名將僕以爲得大將體者一渭陽耳願將軍效之

報譚二華總督

節睹經略未甞不嘆羨謂爲天子守封疆皆得如門下北何有彊敵南何有倭夷純不諳軍國大計顧見當事者襲套文則諧眾口實幹濟則多沮撓今篤中不欺視公家如私無有若門下者建臺之議卽勞民可遺永利寛卹休養之計久欲進言於門下而門下已調停之矣諸酋近擾雲谷置薊遼不言此其計甚詭恐秋風至彼所垂涎不在彼而在此也

報翁見海

中原之地在食不在兵在吏不在將純竊以爲確論故郡得一龔遂則渤海成賣劍之風卽藩臬卽撫按皆屬贅員惟襲套逄迎眞有如來諭者以故地方一遭水旱卽皇皇思亂緩急標本之計非兵權未可彈壓又參將攺駐不系增設兵果不足亦止取各道軍餘民壯耳是在今日不爲聚而於他日亦無難散也往師劉二巨冦流劫中原燕趙驅則入齊魯齊魯驅則入徐鳳正苦各省直兵無統屬耳武徳諸道卽欲如來諭然須題明方可入勑書幸門下酌之

報譚二華論邊事

承諭召募之難仰見當事苦心大都募兵之難難在本鎭入衛之難難在他鎭圖經久則客兵不若土兵論緩急則土兵之補練無期而客兵之見在足恃況計費又有如來諭者愚爲此慮最久甞謂入衛之兵可暫而不可常可罷而不可遽罷以故待罪以來未敢以此撓邊計豈不知各鎭亦以薊鎭所闗系尢重耳蒙教敢不仰成雅意力贊廟謨苐優卹寛假一切修築之勞得永免使薊鎭爲客兵樂土何如

報王鑑川中丞

籌邊二疏諸薦紳無不嘆服至有恨宣大得門下晚者南山之議今且撤逥入衛兵數千柰薊鎭補練無期勢難盡歸使山陜之兵日困一日不知作何終耳

報殷石汀

猺獞之酋蔓延於積習而養成於玩撫蓋撫在我剿亦在我則剿可也撫亦可也因其不能勝而爲不得已之撫則撫以示弱雄猂逆賊以殺鹵蒙惠孱弱赤子竟寃抑莫伸賊如之何不愈肆以邀賞而東南之民何時就袵席也承諭剿撫並用而請餉振威又奪其气自是相機運用以成底定之功在門下耳

報王鑑川

那吉之降視呼韓欵塞不同蓋呼韓以君長來那吉一小豎子耳於中國無輕重今旣入雲中殺不武縱則示弱苟擒叛賊爲我立功卽效歸亦庶幾哉但續降者眞僞未分倘率眾聲言那吉部落陰爲內應計恐萬萬無容畱理也

其二

俺酋旣哀求那吉此機會不可失蓋彼酋棄而不顧則我不過得一囚耳但率然輕予未免褻體必果有哀懇實情令彼殺諸逆爲我立功則予奪之權在我彼當亦自感服僕已疏請大端謂彼旣哀求自當議處而尙有謂不可與者不知旣哀求而不處假令彼以爲哀求不可得發恨棄之而去不惟因一降重受其禍且令彼執索降之名擾我而我又兼此哀懇之機而失之矣幸早圖之

報見松劉中丞

黙國事詳前書中臨安參將本以尾大故黙寓防微之計頃議裁革眞屬無謂讀大疏仰謀國忠懇所云五利令西南機宜宛在目前建議者蚤得聞此當無勞更張爲也廟議一一如諭他日滇中軍民安享彈壓之休該鎭得免震主之嫌者在此舉耳

與陸五臺太宰

都下日接謦欬十餘年神交夢想者遽承公忘年之雅不知何所投於翁而翁卽傾蓋如故若此也日公發都時追送不及無何純亦得告而歸蓋自分迂疎無補徒竊祿增懅又老父衰白多嗽幸歸來日娯膝前課子弟讀書耕田有時過漸庵丈所相與質對倘自此收斂精神不負心知之教庻歸來不爲徒矣天象示變往吳越水旱驗矣今其驗當在何事乎有懷種種不能悉

與李翼軒督學

都下一再瞻對已卽萍梗然得所論著及鍚類秦中章程不啻親承謦欬又獲珍萹奬借逾分蓋已心感髙義顧以李下之嫌未通名姓歸來苦途中迍邅至今月初始抵廬而先是承溫札丰廩豈迹未密而情若膠漆耶勒狀上謝書成得令弟飛騰信快之

其二

門下陶鑄秦士庶幾還周秦之舊矣意卽內召啟沃燮理而猶以藩翰相煩聞分部嵩雒嵩雒固昔賢分陜地世所傳甘棠猶在何幸於門下再見且知以此爲重用地耳頃勞幹旄枉過蓬蓽以未致欵爲歉

答張澽濵中丞

人自蜀中至者道門下鎭蜀無何卽爲蜀畫便利而以禮易舊俗尢卭筰諸國對癥之劑卽文翁化蜀曷多讓焉去歲冬仲天奪我糟糠之配已又奪一婿蓋積諐一免官不足贖也純以此過痛心怦怦病矣

與弟

河兄來量與阿堵中物蓋吾家親支人少縱不才也當看顧今日𨿽有親疎此是祖宗骨血範文正公所謂自祖視之此一人之身也近世人於一家骨肉常分形骸欲望作官仁民愛物難矣我輩此處正當體會正是學問

其二

何達軒忽有此變使我未遂薦賢之心遂托按君給符以歸而賻儀則致之家耳天不佑善至此吾三疏不遂時將大計只得少緩此畨事體萬分掣肘只好於公中加一恕以求妥以保全善類而平生作對者不可不置之人情世態之難處如此

其三

家事心事俱詳書中矣吾弟家居守拙甘淡泊我心甚喜且吾弟居恆能亮我若他日令其子獨富而弟獨薄則天地間之最不孝人矣是視父之子不如已之子也晁家村水田覓十餘畞鑿一園久已無心仕路矣須近水可度日也

其四

吾弟拜命亦祖父餘蔭所及所謂前種而今食之食之而又種之則後之食者將繩繩無已且戰任亦甚難須愼之又愼勿存一毫身家之念上爲國家下爲軍民始不負吾家世受國恩圖報夙心孫立山親家一推疏上上大喜卽令守票速發行蓋數年未有之特恩也眾正大快皇上此舉會孫親家力勸登程爲聖恩爲時事不可專爲已也

其五

吾弟想旦夕卽發而入漢南矣百凡愼之又愼吾弟有識有量必不以此自足爲國爲民可也遣去賀文乃善造火器者吾弟善視之

其六

人道漢中軍民甚感吾弟吾甚喜須如此乃不負朝廷蓋今正小民在水火之時吾輩縉紳實心挽回安望天下無事若有事此身且不知何歸況其家乎今之不思卹軍愛民者眞愚之甚矣望吾弟千萬堅持此心不但自成一羙名且爲子孫造無窮福澤也

其七

弟痰未愈須用定心之功凡去畱遲速順之而已當不得意此心先亂若逄有大變將如之何張魏公有刺客至亦笑而聽其取首無非信命信數也二侄文各有致正好從此精進令看好文求英發也

其八

吾弟脇下疾何又發且甚也據弟書及來人皆言已好猶不敢信甚慮詢之京中無良醫止彰徳髙醫官在此渠云可治遂給路費腳力令來家看脈從容調治想須久治方可大愈

其九

火器曾令朱騰淵來面告亦盡其技否近阮州成功曾以宣鎭送來數件付宋大斌帶去其威逺炮一入巢眾卽大驚而潰故我兵盡入此一效也或川中攘功或不肯歸阮州亦未必肯說出大斌耳然足以徵此技之可用矣利器解四冊附致

其十

李瞻宇公祖至極稱弟才守當爲幹城苐一眞不負朝廷不負期許方是宇宙間大丈夫也自攜費用倘或不足我當助之惟愛卹軍士使一方感戴使去後有餘思卽一時有相左者亦當愧於心也我事體外面已大明有南部郎劉元珍一疏可爲此局斷案不可謂世無人也錢子狂言至四殊可笑耳

溫恭毅集卷二十五

●欽定四庫全書

溫恭毅集卷二十六

﹝明﹞溫純撰

○尺牘

與申瑤泉相國條議撫浙事宜

入浙未幾疆事安敢冒言顧察輿論有一二闗切大者敬陳其槪一織造新增每歲浙局約用銀六萬兩前畱事例今歲猶不滿三萬過此愈少非戶工二部破格存畱恐難濟事蓋浙自用兵以來且四十年養兵之費未已閭閻以此稱困卽逋負嚴徵能完亦僅足兵餉耳司府那移日久抵還無期今且無銀可那矣一大將舊駐定海爲定海爲倭夷入犯之衝又南可以援溫臺也近議移駐會城會城兵僅三千定海萬有五千捨多就少已非體又會城有兩遊擊及諸總哨又移一總兵卽總兵亦不樂居省城以交際之費十倍定海也先是有各院不欲總兵駐省之說實非通論但題允未久輙難議攺俟求妥當請裁一兌運在江以南之民稱攺折若稍減每石五六錢卽兩平不惟便民亦便國蓋太倉米可足八年然大半紅腐每年支不過二百餘萬石若半攺年可得銀百餘萬卽多減一二錢較之米猶有實用俟年大丰再議全運本色未晚也惟尊裁

其二

浙中方面海道重次淸軍杭嚴與溫處兵巡此四道得人則浙之安攘大計過半而前日兵民繼閧之事可預銷矣海道駐定海定海爲倭夷入犯要害所轄兵士萬餘一失機宜卽毫釐千里葉憲使夢熊八面才也軍民一口歸頌切欲加禦久任爲地方計忽調永平或居來意也前調顧憲使去今再調葉憲使去塞事誠急謂海防何純甞念任法不如任人故今叨撫浙謂莫如求廟堂爲東南大省擇司道府正其州縣正與諸佐貳純可自行激勸有不簡與飭之不悛者可不時論罷或徑逮究大要以分別淑慝爲主若一切之法可行於此或不可行於彼無益也葉憲使倘可畱借一二年容疏請加禦淸軍杭嚴二道內有資俸稍深者倘遷轉願推擇通明有識者代之廣中兵變降一憲臣罷一郡守不令紀綱難振且益驕兵士恣睢心乎前浙中失事各官降斥太多方爲此計欲擇其中才行可者稍加優敍以辧冠履蜀中差官逮有司法也苐舉大事如各省修河築城名𨿽動官銀其實民自陪補甚多卽今采木亦未必各官盡入已也且近日駕帖差人稍多不可不防其漸惟門下調和至懇

其三

通判姜奇方髙品實政巡鹽詹直指與奇方繼令宣城談奇方治宣城狀不類俗吏今倅杭大類宣城不佞往往見民願就奇方對簿者千百人一口及令鞫審無不曲盡民情詰其左遷之故則以直犯鄕裏先達尢足多也杭爲省會地總捕同知責任匪輕若不得人則民間之易動難安者猶如故故願以奇方代諭均無非爲地方計懼具題瀆聖聽且用人乃主爵者事不宜從外越俎惟借一言

其四

運船缺料敢請漕糧量攺因近年米賤大爲農困若銀數仍如例行糧仍徵解於民情大不便故先是江南士民紛紛必欲本色爲此也今議減銀數免行糧而折銀正數之外仍有火耗髙稱之費實祇得其平乃太倉積此可用銀於國計稍補且令賦繁役重之鄕可省目前造舟之費山僻三縣米數不多倘得歲免糧運爲幸至於攺折臨時酌請之議乃爲倉米僅可蓄五六年過此則腐爛無用其隨時定價非徒便小民如是而後攺折之法可常行耳

其五

盧參將蒙允畱地方幸甚蓋人之才固有宜於彼而不宜於此者若止爲官計而不爲地方計或遷就姑用於平日而倉卒更置於臨時均非勝算且武職任使有二都司與腹裏守備可用其亷謹者邊海之將亷謹要矣更以威信服眾臨陣敢戰爲主惟門下裁焉今歲大汛已過海波不驚純已歸而入武林矣近國是甫定忽新舊言者又相攻擊不多事乎惟潛消黙化使國體不傷正人得安其位幸甚

其六

浙省漕糧奉旨攺折三分緣未減價銀恐槪行小民不便行有司查審通融酌派而民之產米寡者水次逺者以得減行糧亦頗願折總計三分八釐四毫較戶部原題攺折五分之數尙少但行糧前題止免攺折三分今多折之數並祈一體免徵以廣皇仁坐派賞叚原分十運一年一運先已解過五運有零應十六年起織今內庫並催六運至十運限八月內完浙省連年織造庫藏空虛前𨿽荷蒙聖恩減織袍服乃所畱三年存畱錢糧內多蠲免難以湊織賞叚況前解叚價尙未完給民已洶洶赴訴再難彊民代辦不得已請寛限議畱事例其詳具疏掲中

其七

浙省營兵東西九總軍兵一總自兵民變後添設軍兵一總五百四十二員名歲用銀三千餘兩每出汛加給九總官兵坐糧三月銀一千七百餘兩又添北闗水兵三百四十三員名歲用餉銀三千六百餘兩而先年爲省糧計每什定以八名夫大勢多則糧餉難繼本什少則行伍單弱均屬不便純於去年出汛時查坐糧系額外新加當卽盡革近於春初趂數補之時稍稍汰去老弱共去二總實得民兵七總軍兵一總仍以十人爲什卽以二總之兵補各總之缺更有餘令食糧候缺一則歲可省銀五千一則兵不增而行伍免於單弱自是糧餉可繼在上不復存兵多之慮眾志安定在下無復懷減兵之疑蓋就人情而爲之無大更張向煩廟堂南顧今已安妥附聞

其八

王總兵化熈明達有執不獨亷介海上兵士甚徳之今左遷無非爲海防計苐恐亷者稍抑則不亷者且借口益肆而亷者亦觀望灰心大都選將重才不得已之談也重才又重其才而亷者乃可不然剝削成風請托有效武事終無時可振化熈有恥可用人也倘蒙蚤補以風勵武弁亦馭將之一機也

與許頴陽相國

屢睹大疏求退或避政府皆同鄕之嫌爲讓位計忘已忘人有道之見自逺恐帝眷方隆同心共濟如三公爲近世所未睹似不必因小嫌而妨大計無已則更引一位如龍江丈者未爲不可

其二

北方久旱民不聊生恐有他虞頃滕少松畱百萬漕糧之請未及處補京邊糧餉且百萬太多宜該部之難於允而格其說也思之今歲災傷爲百年來所未有非破格不可太倉太僕銀尙可借若借三十萬金俟丰收給京軍則二庫所損無幾而軍得一月銀足抵三月之糧蓋倉米一石直不及二錢而多得至五錢是便於軍一也三十萬銀應兌畱六十萬米於臨徳二倉使二三月賑民則此六十萬石新米可抵舊米二百萬石而米價可減所活必多是便於民二也無處而坐待其民流離恐姦民鼓煽而起卽用兵撲滅所費豈止三十萬若先是以此系人心則費省民安且正米旣畱二倉各官軍所帶私米亦必市於其地而得厚價是便於公司與運糧官軍三也有此三便望請禦札施行

其三

織造蒙聖恩減三之一又允畱錢糧外吏舉手加額頌主上卹民至意卽古堯舜不過然非門下黙贊恐部院之言未必能動上聽純等當與江南父老感念刻骨不忘獨保畱盧述原非曲循部曲意前兌嵎爲龎溟在本鄕不便故欲與述相調而述則江西人也今溟未調而述調矣純上疏借軍士言以見公論不謂反蒙見疑前部中以居來意畱朱先或今不可又以純言畱述耳然區區實爲地方計也

與王荊石

相國聞門下必欲去國念時事有大可慮者恐後生因識行藏古人當事有不得已而黙又有不得已而愚者其識逺甚且去國不難難於匡時惟圖其難者

其二

頃以愚黙之說進蓋念三子反復誠可恨而始亦有以激之幸天祚國以山陵事敗不然𨿽百口亦難爲詞易之夬言決小人之道甚詳其曰健而悅決而和言可去則揚於王庭決之而已不可則寜悅而和必不自疎令小人以密防我中我以誤國家大計也故孔子以愚爲不可及中庸之黙從徳性問學來偶追念往事爲謬悠說然不異布鼔雷門矣

與楊二山太宰

頃者以翁推轂起家數月中再遷使當兩浙重地於涯分踰矣拜違爲內子醫藥稽程月餘始抵裏無何卽發而南於至後入疆受事睹閭閻非曩所稱吳越守藏吏爲織造大窘國計民瘼欲兩利難矣獨節費時徵奏畱爲今日不容已自分力恐未能然業已在事曷可辭得習水土將畢力圖之以副知己之望然所仰藉廟堂指迷至殷在燕辱督教臨發又辱雅貺於心不能忘附候興居所欲請者圖專布焉

其二

喜國是已定議論或從此可息然願當國眾老休休藏納黙佐大化爲幸純沿途傍觀吏治大都以府太守爲重太守得人各屬無不嚴憚砥礪故欲民安擇撫臣尙矣其次莫如擇太守太守有缺似未可循資序遷爲也不佞叨撫臣甚懼或無益於地方倘各府缺守幸念浙爲海內大省遴選名流爲一方重卽不佞亦可藉以補塞惟尊裁

與淩二洲

從邸報見大疏齒及僕若以爲可久於任夫久任撫臣眞省事息民一要計卽僕始願亦若此苐積戻無補竊甚慚恐爲大方厭如昔人所云推不去者而門下直請畱於朝不益增僕慚而重爲大方累又爲門下知人之明累乎倘主上自是擇賢者而久之卽僕以不職去而門下爲徳於桑梓者宏矣

答劉少嵐太守

日聞借總鹺事蓋當塗方急國計故爲官推擇如此卽不然苟可宣力何論要散彼以要散論者淺乎覩矣當塗類有識肯以此待兄兄有識肯以此意當塗而薄一中大夫耶齊魯鹺事甚簡一中材足辦而用一積勞良二千石是以烏獲而舉鴻毛不謬哉然就近遷拜省輪蹄之勞或亦體卹行役者之便計也

與趙麟陽議從祀

讀翁議江陵疏令法紀國體兩全讀議陳王二先生從祀疏令超詣心得之旨曉然於世乃一二君子亦有異同何也大都從祀有宗傳羽翼兩者諸君子不思耳宗傳尙矣羽翼不必道脈卽篤行博學亦可與於俎豆之末況二先生耶惟翁力持之其說自定

寄閣部諸公論西夏功

西夏以困成功不待核勘可知督臣又激聖怒意聖明以此激勵東徵將士耳苐督臣老矣倘一旦不勝苦楚而死卽令共事者獨受上賞徒啟後日紛紛之議亦非所以核功實而愼賞罰也蓋督臣所以不急入者以諸逆旣戕撫道有不可宥之罪非如回紇疑畏土番以郭令公助攻爲喜故令公可單騎往也假令以兵入逆方爲收堡計而不能拒且誘以質如張傑乎西夏城但可困欲困必先復眾堡以剪其翼而絕敵人往來之路翼剪矣路絕矣又兩戰大勝打死哱云以挫其鋭迄事平不敢更出城一戰爲遊釡之魚然後一意防敵困城抵秋深則敵之气衰而城不攻自潰可知督臣力能辦而言不足今其料中矣亦可以爲深謀逺慮者式而戒輕率喪師者而或猶短其無才過矣大率西夏之功當以復城堡及城外兩戰爲首假令堡不復鋭气不挫哱云不死則逆與敵一家矣我兵𨿽欲渡河而西亦難且八月以前外憂彊敵內憂師老危可知己八月以後城困敵退臥俟之耳若不揣其本而齊其末或難以服逺近之心督臣之品之識古今希有惟憐豁回天亦國家程功核實惜才勵世一大機也

寄政府

東警宜更遣舊宦各邊者經略遼事如巡撫未至可別用卽令兼管尢專而以李寜逺佐之輕車熟路可恃前遣止經略山海以西戰將速調西人屢經戰如王通麻貴徐隆蕭如蕙輩使各帶軍丁千餘援薊永全用三連火器必易成功勝一時烏合逺矣但西夏之勞或未盡酬非先厚賚無以服其心而皷其气如逺不可卽至先調王保而以他將代之何如

寄政府

從報知朝鮮戮倭千餘燒船百餘死可數千時天寒倭不慣經又衣薄不利一也食盡無可搶必饑不利二也倭以毀王墓激朝鮮人之忿朝鮮方乘勝知所以破倭矣不利三也倭之北也空數十國彊之以行已有思反者今聞敗必堅其始謀闗白且不免不利四也今其發兵助陣時矣西兵入衛三千旣畱各給犒賞銀三四兩以皷其气仍令祖承訓帶遼兵令渡鴨緑於二三十里內分三道爲常山蛇陣以進仍先遣牌使朝鮮辦十許萬軍馬芻糧同朝鮮兵環而攻之必大勝此聲一布或不待我兵至而倭盡戮於朝鮮矣倭一敗百敗我一勝百勝時乎時乎不可失也

寄政府

西夏功成告廟獻俘大慶也華夷觀望從諸大夫疏請聖駕昔石州破穆宗於講筵下問徐文貞公曰石州如何破了此言一出四海歡頌今方禦倭皇上一舉玉趾其皷舞將士勝於賞亦勝於鈇鉞惟贊成

寄部科救魏確庵

聞逮總督逺近驚訝總督爲一代忠良今且老矣何能勝此苦楚初所慮者恐與敵合而入據內地也今深秋事機已過敵難再入卽寜賊未擒而已如逰釡之魚不足慮矣旦夕論功奪我大帥以快逆心可乎昨交代時官軍哭聲動地擁畱不放今再聞逮不知作何景象萬一更有他虞將來事勢愈難措手此可想而知也寜城可困不可攻攻之徒損我將士困之爲塡路入城之計或不待水入城而賊可得也宣大兵急應放回事完分別論功稍增犒賞秦人之气自倍時有大捷天顏必齊行伍之情攻戰之機或有出於傳聞陳奏之外者惟蚤爲暴白使目前軍心早定使熈朝賞罰功罪不爽又使反側不復借口

其二

報中云魏某已有旨豈曾有旨已宥或仍不欲宥耶此用兵大機括所闗系非止人才可惜也正用兵西逮一督臣東逮一將官徒使我將士撓亂無暇他圖而敵人則大快矣會議敍事體仍敍其功乃可自督臣入任甫一年報首獲級八百餘爲各鎭所無功一也寜逆分據城堡四十餘羽翼已成不數日盡復擒其僞將使今日得行其困城之計而敵與逆不便渾合功二也敵大舉以搗巢使其內顧速回而我城堡無一失功三也先是固原甘楡軍皆思變自督臣至遂攺慮功四也賊兩出迎戰皆大敗死數千哱云勇冠寜鎭一死而諸逆喪气不敢更言戰功五也秦邊腹軍民戴督撫如父母而乃以罪奪矣旦夕論功將捨主帥而專歸所部與後之人乎知督臣至聖明必宥且敍功恐老臣一旦成疾而不忍言者悔將何及此國家大政也此鼔舞各邊督撫一機宜也主上一不允則再疏再不允則三疏四疏未爲煩瀆惟鼎力倡之想得寜夏人心者有戴忠齋名光啟先爲會寜令爲兵科都閱西邊又爲寜夏道明達出類止因會試取中舊輔之子遂廢夫以此曖昩之過棄不可得之才宜乎有乏才之嘆也若蚤補秦中爲他日督撫地不患無良督撫矣姚又軒入闗云寜城可困不可攻是到家之談蒞任次日卽赴邊略無難色士民卽相對喜曰若此則地方安矣然猶有短其才者何也

報王懷棘總督

雲谷間壯猷亦耳其略得佳刻亟瀏覽始詳收史夷裁歲賞揚威治內及諸鎭利恩利威如射中的夫恩人爭言之誰齒及威卽秦塞年來用威亦多利蓋塞上行間終不可積弛積玩令日弱一日不可復振也惟萬全必勝之計非多算深謀不得又非眞有爲國爲疆場之心亦不得今門下其人也幸晉樞筦會東徵所賴石畫不淺聞大將有專恃批搗鄙火攻者卽勝亦互有得失況得不償失蓋不知以守爲戰也守惟以弩爲城以連炮爲地雷卽逺徵亦步步不忘守百戰百勝無踰此曾爲里人趙鎭撫世登籌之業見收於司馬門幸勿以年稍長而忽之也杞人在林下不能已之懷如此

寄李漸庵總憲

寜夏君軍民怨恨已極京中不知何也如冒濫又不及必須以南大理處之蓋此地爲前兩君已壊而此君又甚之不可不急救此一方也

與沈蛟門宗伯

當寧以翁執秩爲爰立地乃一時共事爲楊李二公識者以爲翁與二公皆今所稱名賢大君子也相與持衡稱量海內人才拔茅夬莧化枉爲直惟此時然矣純受事大方計惟察別官屬使各舉職爲兢兢然爲官擇人就近隨宜使官與地相安則亦惟是持衡者之力是賴疆事詳掲中惟委照

與張心齋

往魏確老道翁事母篤孝私竊髙之乃終身之慕如此卽古所稱閔損王祥奚多焉獨國家倚翁爲柱石恐難徑情而去幸念主上眷畱之意少已山林之興爲僕等外藩張仲浙兵士不難鎭定王總戎淸操偉度大服行伍當前官狼狽後殫力振作爲一方禆益不淺將官中如此者有幾區區禮貌已爲處分妥當決不令失大將體亦無非爲地方計也

與楊晴川大司農

浙中賞叚已解價計銀三萬六千餘越五年不給織戶紛紛告擾閭閻生計蕭索亦坐此朝廷富有四海奚吝此乃知前歲兵民恣睢以上下之情不通也錢已預給應畱應抵者詳咨文中惟題請至懇

與黃思軒

浙中佐領年來稍多奮者以得爲善之利也然激發全賴貴司頃直指君薦者皆卓然可用幸拔其尢以風勵他屬使堅其志於閭閻未必無益昌化令鄭國士亷而得民者近爲一惡宦肆謗致賫捧官注劣考屢核之無左驗而士民驚惶恐劣遷去願緩之果與地方不相宜則爲疏請攺調未晚也

與王蓮塘太史

聞蓮泉令弟之變傷之而頃得蓮洲年兄書則又知有皷盆之戚別來不三載何福宅亦多難如此乃純入浙後連失兩女則罪多天降之罰也喜明公春闈得士爲公家梁棟何論桃李行且見鹽梅和羹於明公爲梓裏重南太宰當卽柄用永昌可與膚施富平同當大任純親老又行能薄歸田意甚切獨今不可言耳書且發會故新昌令以竿牘至極感注存

溫恭毅集卷二十六

●欽定四庫全書

溫恭毅集卷二十七

﹝明﹞溫純撰

○尺牘

與魏確庵中丞

初謂雙旌道敝邑得侍教大幸不然亦如髙陵道中候焉會賤軀病不能矣時暑途逺願爲國珍重翁此行必拔亷必崇直社稷之賴也然不見亷以激不亷不見直以激不直黙成漸移期於忠君古大臣在事類如此今巖廊不可一日無翁純故以此言進幸恕狂謬

報王竹溪中丞

自楚豫間一通赤牘於今且十載神交夢想似臭味有相投者不直以衣缽同捨故惟是萍梗鴻渺一傾倒無從則悵悵然秦塞以節鉞令呼韓固欵卽內地且受波及山中人安臥亦知其所從來矣札至如面謦欬何日接膝以慰我積懷乎

與蕭兌嵎中丞

報至知簡移越中爲足下喜爲越人喜然借冦無從又不能不爲秦人嘆也豈執秩分秦越抑爲越急而秦緩乎越誠急果更無排難定紛之才而秦猶未熟所賴喣沫而拊循之者如病嬰之倚慈母乃奪此與彼謂秦人何秦越俱足下舊逰地輕車熟路又今之能排難定紛者無踰足下卽以足下往耳嘉首聞已獲果眞則得一鎭靜者卽可令反側安矣恨不蚤得此信而令足下免此一行爲秦人借也

與成監吾

往在都日從門下譚塞上事謂門下異時秉政則爲禁中頗牧乃坎坷久之徒令人有笯鳳之嘆今當塗拔淹采望故以門下爲闗中師闗中師故多名賢然救時當國無踰楊文襄文襄爲國重以遊闗中故也門下不薄闗中闗中士今得師矣賴緒餘必有興者又闗中之士之徳也裁此稱慶

報羅云野太守

初得兄東萊信快之以漢之稱良二千石者爲其郡以人重不問其郡若何也東萊卽濵海弟往爲令其鄰望東萊堂亷甚逺而兄薄之耶弟今見良二千石於東萊矣詢盛使知有季父變失於修奠而春初弟繼室亦去世三年中苦楚如此天罰我極矣時闗中大疫弟家更甚有懷不盡

報栗瑞軒

承奠唁卽白之亡者且東向稽首以謝三年中家屬戚屬以死別者八而頃大疫諸屬半染遞病遞起久之始已蓋有生以來所未甞者諺云淸福難享信然然因以覷破死生大界眞一毫著力不得矧功名乎夭壽不二修身以俟有味乎其言之也

其二

來札密示令弟聞所不聞使用人者得此說將竦然懼然不但用人者之命所系更有系之大者書云惟天純佑命則商實夫所謂實以有一徳之元聖也不然卽備官猶謂之空虛天不佑之矣用人者能進退人哉兄首資不遷蓋庶幾知我者希然當此競進之時有不遷不爲人知者猶可言實也弟年來多變信命愈篤卽此身且幻耳安論其它公奠本庵太夫人眾以奠文屬弟文成矣會漸老染疫今猶未愈以是遲遲然漸老愈卽同發矣面間再爲道之

報趙寜宇中丞

弟役兩浙不異蚊負幸閩浙接壤可借光鄰壁獨吾丈鎭閩有日業已蔭稠澤沃旦夕徵拜能更借爲閩且爲弟乎弟至後入越獨藏庾以養兵故壁立卽閭閻亦苦徵斂乃新增織造歲可費六萬金加派不可奏畱不能不謂東南財賦之區窘而至此那輳樽節如窶人之宴大賓亦大費心力矣

與李次溪制府

今門下果以大中丞節鎭秦矣爲秦父老篤望於門下者不虛聞入會城不從父老爲竹馬之迎懼人以我爲守山林而事干謁也秦當水旱大疫後閭閻中如饑思食如渇思飲如病嬰之望慈母今慈母至矣秦父老喜可知不直山中人賴宇覆得安臥已也

與劉鶴峯

己夘別後無何卽歸苐三年中喪兩偶而一女兩壻又相繼折苦楚難堪蓋有主之者卽憂患之來且不可辭況功名乎自是稍覷破人間幻妄將於淸峩間枕漱泉石以畢此生有時與二三後進講說經義亦自愉快且老父日衰又苦痰嗽頻發豈能夢寐冠纓作出山之艸哉先是聞攺官不得其故翰至始詳知之然亦有主之者故相何與焉讀翰中負气之說甚服雅度趙歷城業已破格起用株連者當自白蓋不爲相知喜而爲國是喜也

與趙新盤

熊車西來無論隴右誦徳卽鄰封且受波之惠漢稱良二千石何幸於門下見之會捨親趙生立書至道門下直立首貢意甚篤立蓋故有名岢嵐丘憲左山公孫也往陸文宗以立治禮經令爲塞諸生前茅今且貢乃以客論非門下則立不寃乎然業已有構卽貢乃善不然且爲懼受辱無已時矣

報劉晉川督府

接邸報漸老拜今命與丈共事一奇也運務惟周文襄稱絕倫以文襄破格調劑令國與民兩利賴今其法卽難盡行然其意可仿也惟二丈破拘攣之見圖所以不病國不病民者則文襄在弟初歸爲二親衰白不意再補時家嚴苦痰嗽聞之色喜不敢以私請幸間請不喜以是捧檄愛日兩念交橫今且次且膝前或不能不出出則春仲可登途而都門握吐有日矣龍潭兄相去不逺相聞不

報張周田中丞

惟翁天中人望海內儒宗提衡舊擬山公建節今同範老惠朔方使就祍席欵效呼韓爲長城以壯山河知結明主且不遺夫故舊更加惠於山林純夙守汝南式廬懸切久欽山斗傾蓋無緣受廛以來沐愛獨渥玆因推轂叨與賜環拜貺綢繆庋之何能報李損書巨麗匣焉藏以代金敬勒尺書附酬髙雅伏惟鑑照終惠徳音

報張澽濵戶書

純叨補與翁返初服會此與捨梁棟而收朴樕者奚異今國家不可謂無事然非並包如淵斷決如流負任如鰲足者不可而翁其人也純故於翁之歸謂非山中人而自審則惶悚甚承教札又奉二親命不敢不治裝然亦恃閒曹易稱如古所謂祿仕云耳有頃且圖良覿求指南往焉

報劉少嵐運使

今言者以弟秦人家被邊或習邊故收之疏中無論邊相詎數千里且安可謂越人盡習舟代人盡習馬也往議市不用秦人言今以市故事日非而欲令二三秦人當之卽知兵且難卒效矧冒昧者蓋言者借以爲遊揚耳弟今者不得不爲親而捧檄出矣出則任禮樂之司是弟所習卽奔走於俎豆間不難古祿仕者率服易稱職弟今乃似之矣而他非敢望也

報田小亨

頃過雒會長兄始知借鄭咫尺無繇一面翰貺再臨如對然因以知江油萋菲之故今日宦履之詳慨念久之雅度如兄卓識如兄豈久居人下惟在我自信自力付升沈遲速於命數焉往不可矧淸時推轂倅幕者甚眾近與李漸老話別及持已涉世之要毋如自反而不責人謂自反則可以正已亦可以化人責人則不足以服人反適以忤物今且爲藥石而珍之矣兄以爲如何弟起家出意外奉二親命捧檄次覃懷會弟婦火發醫久之始稍愈一二日登途焉

報劉我滄刺史

頃過華下沃承欵教因諗治行卓絕古稱龔黃何幸於門下親見之華下民故稱難治然不可彊惟盡在我今旣令行事就理矣望更節縮與閭閻相安於無事如何月終僕從朝阪渡渭倘再過華下更有請焉

與詹養貞侍禦

燕市識荊業心傾邃養乃憂時維正之譚一接膝卽罄底裏古稱傾蓋如故不佞何幸於門下乃爾役浙匆匆出都忽天假以緣簡臨浙直寧獨國計民瘼仰賴碩畫卽身心簡押亦藉夾持其間而喜可知長至後入疆受事知前茅且至敬使使奉迎

與王古林

名邦風景佳麗逺遊人心甚快之第下以賦重嚴徵爲苦上以逋負那移爲窘無米之粥卽巧婦不能三年之艾豈旦夕可蓄前云奏畱節費時徵眞不容已然節費時徵在我可力爲之奏畱有主之者誰能保其必允蘓杭需財甚急門下筴安出可令僕仿而行乎

與張環中

頃辱翰示會冗集不卽修謝爲罪諗主計若持衡令軍與民兩稱便利漕挽可計日北矣太倉米可支九年今以往更減價半折不獨便民亦可足國三五年後更全運本色未晚也不然米日益紅腐年且失百餘萬銀無謂之甚矣明公可轉白之司農不

與許敬庵督學

曩從漸庵仰止髙山以無繇識荊爲悵幸奎壁西臨西土白屋自是有返周秦之望追憶秦師自邃庵虎谷漁石大復淮海諸老接踵迄今海內數稱文宗必曰闗西乃又得門下爲重則邃庵諸老在矣純朴樕逺役大方懼蚊負聞前茅且西目成無期敬使使往門下亦爲桑梓決筴令僕稍稍藉稱塞乎

溫公毅集卷二十七

●欽定四庫全書

溫恭毅集卷二十八

﹝明﹞溫純撰

○尺牘

與魏退庵

純朴樕人也不自意有兩浙之役客歲冬仲入疆受事第閭閻稍異舊聞織造需財甚急以不佞當之安能爲無米粥以待餓者喜密邇臺端可數數質疑請益忽暏大疏請告又聞有萋菲者此其故末可究詰矣華嶽終南眞所願從遊第當寧未竟求舊本意恐髙尙未卽遂然切願爲國回此念也

報王北軒

聞督兵出禦先聲逺播煙消浪息固麾下力也僕緇衣心切不敢攘行間之勞以自多耳盧參戎疏請畱任得更加銜於地方大賴家大人失調旋卽幸平辱念又頒大餼極感

與陸五臺太宰

初聞雙旌指建康使使候焉已聞萋菲謂必於途中候命忽呂主政如四明云錦旋有日矣守土吏卽難負弩亦可遣一力代之而竟不知無所短長之槪此亦其一端矣萋菲可勿論寡陋如純密通芳廬質疑請正一快也時海汛且畢旬日則入武林矣

與董潯陽宗伯

朴西鄙朴樕也不諳治理況秦越異宜風气未習乃者叨役大方竊謂文獻名邦禮義所自出者甫至聞二變後人情譸張俗尙刁健大異曩時又恐積習之溺法令難以革心爰探時獘並采舊聞示之榜諭布之簡冊頒發已久民間息訟務本之效全未有得僕方以徒言無益表率未至爲歉不意誤蒙推許溫詞滿紙捧讀增慚惟翁三朝耆碩一代楷模一字之褒華衮匪榮而顧不棄菲劣豈眞有所取也抑亦誘之而與其進耶不敢當仙府有司馬端明在望廬遵化功非小補矣貴省公私匱乏輸將煩苦卽如織造上供二運經費甚艱漕糧偏累三郡折價太重𨿽曾以一二上聞蒙恩稍賜減免然尙未足以蘇其困也頃又洪水爲災民困更甚諸凡事體艱大力小任重康濟無能惟祈翁出其緒餘以爲指南使稍稍藉稱塞大幸

與曹太始

卽如諭致書撫臺唐道矣頃不與入闈或爲任淺不必過疑也仕途中知遇在人不可必惟一意守已愛民久之自無不獲上之理頃會詹養貞直指道公爲理狀甚著蓋民間固自有公論也

報汪伯玉司馬

燕中拜違無何純亦返初服裏居者久之華札至始知翁先是有尊制而弔唁無從罪也曷贖純起家役浙幸密邇有道之廬謂庶幾以尺素往來可質疑請正乃受事且期月無能介紹一候聞翁有訪戴之行日望紫气而恐未果領諭果然則負弩西湖以俟

與顏衝宇

頃以小刻附覽旋辱裁答如面謦欬家慈初度武川翁過念而以金玉之章逺惠盥手三復燦然云錦敬置座所爲侑觴具且令世世寶焉獨秦風之厚惟古爲然純則安能然不敢不佩服謹此附謝時操切如來諭安得以中正之道經世乎然不能不於大雅君子篤望焉

報張見南別駕

長安分袂且十年裏居過半客歲起家入都無何卽來浙第數從仕籍披尋門下官何所不得疑之會張監司呂祠部又忘其卽門下裏中人也不一問蓋劻勷中往往昏誤若此矣忽門者報順天故別駕公子謁見亟延入問門下則云先是以轉藩府歸矣則愀然比知公子舉壬午則忻然讀來札不啻面承而所云附張君書不知張君爲誰問之則監司也始知監司與祠部皆門下裏中人而監司不以書投爲相臨耳無他意也公子偉器文又蒼雅而經義更精必髙第無疑天蓋以此補門下缺事矣

與黃葵陽

雙旌道武林一再晤如飲醇獨匆匆未盡欵爲歉別後把閩錄卒業卽用諸生文然非大筆斤正寧有此蓋珍藏佩服焉錦遊計卽北無能之祖道負弩以導敬此裁候

與許敬庵督學

頃辱翰貺率爾以尺牘附謝久之鱗鴻渺絕無能數數通問候悵如之何秦士沐春雨多興起者覩賢書濟濟敝邑舉者皆才子而來王二生又皆以學行聞眞得人矣緬懷培植力一快不佞承乏大方無可爲閭閻徳惟不靳指迷幸甚

與孫南翁先生

自從吾師淮海先生遊也習太師家學風度不啻身坐春風中然無有執鞭之幸謂吾師無恙且還朝可北面以質卽北面太師也頃訃至則疑已知其信眞則傷痛無已不知天何以厚賦吾師又何不令竟施若此也然斯文正脈有遺言則吾師在獨沐教卄年策之不前負吾師甚今死別無復立雪之期故傷痛無已敬使使以薄奠往幸命從者同去使告吾師位衷曲略陳誄文中太師其爲道珍重以慰吾師泉下師母何以享餘年念之後嗣得賢喆否國恩未請何也統希詳示有可爲地者純當畢力圖之臨發西望涙如雨

報馬定宇

謬膺重寄幸接鄰壁欲倚末照以圖補塞第民室罄懸米賤又爲農累蓋江浙異地皆如此而其故則自貴銀始又條鞭法一切徵銀亦大利中之一害也先是交際爭用銀卽賢者亦不能不藉贖鍰充饋贈而今可省矣然亦安能必人人如主上意也力役可給帖者令自取討則銀米皆可抵所謂補條鞭之未善者獨此耳翁以爲何如

與王元美司冦

不佞自通籍知海內有元美先生者一代文士也慕之初任斟鄩過靑社歷顏神而靑社顏神人徳翁不置口又慕之然恨不及以屬吏受約束也旣官宛拜太僕命會翁正位太僕謂庶幾納交識荊乃不佞甫去宛而翁則以撫宛行矣但有悵悵客歲敬美丈過武林一再晤稔翁林居超詣之詳亦久之不以書候蓋鞅掌簿書故數欲修問數已也敬美爲不佞二十年石交因慕翁得翁片紙隻字未甞不珍藏今不爲未同之言矣敬使使先以不腆之幣往所欲聞於翁者則次第請焉

其二

伯玉訪戴蓋雙龍合矣翁亦有意結侶爲西湖之遊乎得命則西湖之主且負弩以迎焉平生迫欲見古所傳急就章而翁所跋者可容鄙俚人一寓目乎

與陰月溪先生

頃兩辱老師手翰敬聞命矣蔡白翁兩浙名賢業行縣存其後而後止一孫才數月聞鹿門字以孫女友道不愧古人可慰老師通家眷注之念豚寓白下屢屬老師推愛顧幼穉何可當倘得公子諸兄以業相切磨大幸純役海角無能立雪爲悵使使奉候臺祉伏惟委照

與王蓮洲左轄

發都時辱大章眷戀鼎鼎於心山居聞問無從二兄同第且裒然先海內談世家與河東三鳳比況者宜母如闗中王氏矣弟多罪天奪我糟糠配傷痛中會壽光孟生兌至於其行附候生習春秋有名可立第顧久不第而爲人中至削諸生藉寃矣寃矣幸一引手曲成焉

與陳五嶽

圖使使專候未果疎節之罪安敢以冗混觧惟丈旬宣望深意旦夕有重寄至八閩能久借徳星弟役浙二載秋毫無可爲閭閻徳甚愧來諭奬借過矣閩浙與國戾狀應聞之左右素沐石交亦不惠我藥石乎而獨把玩佳刻以爲文章指南也何日目成相與講業昔人云共君一夜話勝讀十年書弟誠於吾丈念之

與衷洪溪

共事地方實賴匡扶大計時不能爲翁揄揚萬一乃當寧自以卓異見知卽一日三遷亦未足以酬顧歸功於不佞何敢當翁行後遺澤愈渥去思益切見人心有公論向時同黨微嫌今無用回顧矣江北旱荒江南米賤昔人招啇交易之說似亦可行如以萬金令百餘人結夥販易使利盡歸販者而更用兵快護之其米價未必不減惟翁裁之

與汪伯玉司馬

入浙咫尺長者之廬幸仙駕一再過追隨湖山接膝飲醇忽漫又別別來拜大章之惠如獲拱璧且令勒之湖以識相逢然三年蹉跎不遑請業違始願矣不謂卽去浙卽臨岐西望悵悵何益也翁家食久矣惟旦夕起東山持衡握樞更爲純蓍蔡大願頃元美書云受諭布衣傳收攝有門矣亦爲翁盡道否

答趙麟陽

承諭山陰湖中二鄕田糧宜均狀祗領苐其中有說二鄕之田不甚相逺人所知也其當均亦人所知也二鄕田舊各自有上中下等湖鄕田之下者可減而上者不可減也中鄕田之上者可增而下者不可增也兩鄕士論謂上等田相若不必均者私也見上等田當均而不顧逺鄕下等田不宜輕增者亦非通論也僕意欲兩鄕之上者爲一則下者爲一則或減湖鄕下者而增之中鄕上者是天理人情之所宜爾也是則壤成賦之規也若一切而行恐所見止拘於近城之田而逺鄕下田不暇計矣此豈爲中鄕士夫計恐士夫多上田或有增而無減也而其減定在逺鄕小民僕絕無成心惟聽有司勘報如何果逺鄕小民不稱累使僕此心能過卽允從矣

與許益齋開府

聞秦晉饑逺遊人側身桑梓無以爲生死肉骨計昨幸得丈拯卹讀大疏腹欲飽體欲溫而安得以其餘波及秦也擬遣一使候轅門未果惟是精神流注不知有渭樹江云之異耳

與王元美

客歲以不腆馳候辱裁答如面春風久之無能數數通問疏節之罪曷可以冗混解先是從伯玉習翁容與東山狀卽古稱逸民不過視世之終身鞅掌而不得一日林泉之樂者奚啻霄壤隔慕之慕之出浙入蘇圖博一良覿且請苴余以往耳而不知翁能許我否也辱諭諭子出孫陽識黨必奇士也頃覓之不得敬此稱謝並以途繻往

與馮修吾

不及博一良覿爲悵然東山容與之詳則習聞之矣辱溫札奬與過情盥讀惟有感愧純與懷庭在齊相臨在楚共事在秦受廛至莫逆也今死別獨二婺婦苦節行路且憐之況不佞純乎業建一坊題姑婦守節字以堅其志矣玆發蛟川望赤城行質對無從徒有神徍

與張居來中丞

初聞翁有萋菲卽以札懇翁身任蓋恐翁固辭使巖廊失夔龍之佐疆吏失張仲之倚也已翁果固辭得請而南功成身退有餘快矣謂巖廊何謂疆吏何因嘆上谷急卽移翁上谷武林急卽移翁武林薊門急又移翁薊門比稍緩稍優遊巖廊之上輙不免於人言自古在事類如此然黒頭而還東山點簡圖書枕嗽泉石爲宦海中所深願而不可遂者翁一旦遂之不亦大愉快乎哉不佞待罪武林步翁後塵在疆吏中荷督教尢深故於翁之去尢系戀不置且不能不動終南之想翁何以教之

與衷洪溪

頃亡女柩西辱垂念深感雅意而嗣是又聞一守節弱息卒之家多罪人變故頻仍苦不可言北方久旱流離狀不知何似而敝省特甚恐目前有意外之虞柰何滕少松畱漕糧於臨徳之議未爲不善卽不能百萬或三五十萬則一斗可抵二三斗舊米如爲京邊計則乞請光祿太僕銀二三十萬俟丰收給軍可令軍民兩利賴而部中直沮其說何也今少緩則無及矣天下事未甞不可處者患人不同心或無一體之念耳可嘆也

其二

役浙積戾待擯不謂卽召還於心獨慚悚而以聞於門下不免爲浮漚恐洗耳不暇乃從兩直指君領溢美之章又從兩尙書郎領籌國之教蓋自純來東南無所得得此二璧耳第以敝鄕端毅先生見朂恐非其倫也而亦不敢自畫倘自是稍稍有立庶幾不負知已鞭策聞當塗物色翁甚篤有詔至恐不得卽遂修眞意也諭生數覓之不得云僅一面陳敬老卽往爲其說不合也可恨失此良朋而袁坤儀則云所受與諭生同談之純甚有味乎其言也獨打圈之說恐屬火動今且於忙中偸閒試爲之矣安得於金閶間一暏仙姿令聞所不聞

寄從弟﹝卽文縣守﹞

舊洮州孤懸境外兵馬單弱城池未必鞏固如敵人窺伺宜愼堤防淸野堅壁令彼空腹而回熈河以勁兵臨之可以盡殱大約鼔畨謀敵連結岷營以爲助翼是其策也願勉力爲之

其二

連得吾弟華牘知在任之苦若爲地方軍民計不論苦不苦也惟一意卹軍自然上信下孚其難處先自反自力未有不可化者此復

與來小澗司馬

頃幸聚晤稍快闊私分袂不得之郊闗爲悵華牘至詢道體藥喜又快甚幸珍重眠食涓人以盛徳臨之自當心服不必過責渠也京中投刺凡鄰封但有瓜葛皆用眷字吾兩家有世親不但瓜葛泛用通家心久不安遂更之從厚意古道執事以爲可否大小兒疾幸愈猶須調攝甚賴長兄主張用下藥始解極感呼之令入京或秋間至耳二犬子何勞垂愛令佩服不敢以穉名往再具賤刺代謝

與來陽伯

昨奉唁知至情過於哀痛然有道焉亦尊翁所深望於昆仲者千萬深思節情以全大孝凡事繁文可省者省之闗上人不必多帶無益也

報來馭仲

尊翁疾竟不可治至此一聞曷勝痛悼不知彼蒼何以生此髙賢又何以不令長年今末可如何已覓火牌令舍人前去家迎令兄此時惟當體尊翁慮賢伯仲過毀已以毀不滅性之說詳告令兄所謂滅性非爲傷生爲逐情而不知有性也必以道禦情𨿽大悲不至迷性乃是道不然至於病至於令化者不瞑目九京去道逺矣幸自思自節想來還移柩來京城外以候秋涼爲妥塗次行役或當如何再寄字來不難也

溫恭毅集卷二十八

●欽定四庫全書

溫恭毅集卷二十九

﹝明﹞溫純撰

○尺牘

與劉定宇兵備

將官多不知兵惟務幸成全賴我約束指揮切戒逺追西寧兵素不慣戰以守爲戰以逸待勞爲今日上策劉西井火器絕妙可仿甘州所遺者多制又於陣前層設連炮或行或止無不利連炮以鐡爲藏火之櫃其中左右通二孔以傳藥綫後一孔以繩發火用二長竿接藥綫綫俱以藥末敷於鑿內不用紙使其行速每竿作五七孔與二號將軍相通蓋一孔一將軍也一發則十餘將軍齊往先期選軍士分任合發頃刻可布爲萬人敵惟足下以意廣而練之

與本兵蕭嶽峯

倭夷冬深正可進兵聞逺徙則火攻燒船必不可已昔年兀術燒韓世忠其明驗也此勝於十萬師但請皇上下諭萬巡撫專管燒船號招海上漁人及乖覺知水道者教以火箭以沙船爲家以漁船爲用行長淸正且聞風而走或畏闗白之威降矣

與曹楚石郡守

聞簡命謂未卽發發則使使候祖道忽貴屬長吏以贈言屬純方操筆再得溫札追送不及悵然與二三大夫約爲一文致不能忘意伺便附焉來教於其去猶若未盡來時意此至言也人人持此心誰肯蹉跎枉過以遺去時之悔然願後之來者有足下去時之心則西安永永治矣近朝無師師相譲之風繇士多淩節不遜之行士多淩節不遜之行繇上爲抑長拔幼之政此導之使爭也詩曰成人有徳小子有造未甞捨大人而專重小子也又曰於論皷鍾於樂辟雍謂必樂於辟雍而後治化成也導之使爭且仇其上且誤小子矣何徳與造之云又何樂之有故贈言望卽以教西安者教楚以禮樂繇此可興也末及漢頴感念今昔緇衣之懷不能已有書問幸道惓惓

寄濟川宗尉

聞長安令得罪貴府賢宗詢之眞出一時之錯旣登縣堂泄忿又法司提人役責究亦可以已矣儻激怒國主形之奏牘人將以爲過吾秦世爲好賢樂善之國今國主卽東平河間不過或不肯以法司所已歸究者而更甚其詞以深罪一少年錯誤之令也太率講和爲上請啟貴府賢殿下轉啟國主海容仍達在事眾賢宗與其多事不如省事與其忿爭不如息爭且使吾秦二百年來賢聲不替爲望

與李景山總兵論平倭

倭事以愚計之當水陸並攻往兀術尙能焚韓世忠船於大江而今不可焚倭船乎陸攻令我兵肉身附城一失也攻於陸而不能以火牽制於水二失也遼東宣大之兵不善用火器三失也觀李將軍一敗於碧蹄竟喪於敵全以恃批搗不精火器故又觀甘肅近大勝全以劉西井所遺三眼鎗及大炮可見不論何敵皆當以火器勝然兵不在多聞麾下有鳥銃手六百若更爲三眼鎗卽得千八百之用敏捷又可敵三四千之用且可及逺力又大此暗增兵不費餉之一著也三眼鎗疊陳又連炮一發中數百千人若左右三四發其聲震天其中不可以數計賊亡不退若不退而更能來則吾之三眼鎗足恃矣鎗之外爲深溝以逸待勞以火器對敵而不以身對敵萬全決勝無踰於此惟兾悉心推廣講究試於武場方知鄙言非謬又記往年倭犯嘉興任同知盡徹鍋釡倭上岸無處煮飯餒甚遂致我兵有王江涇之捷自是浙兵始敢戰萬一倭或入山東先焚於水次以前說火器待於岸又令絕食於村落則吾大收功之日也

與劉兩峯中丞

塞上機宜知有石畫然借欵以全生靈則可許欵而因忘戰則不可九邊惟楡林慣戰皷舞鋭气在得戰之利耳旣久講欵僕不知其詳云何獨將士之气萬萬不可少挫也幸熟思之此闗系不淺故不敢冒對彼中將官多習敵情不妨廣延問也

答曾景黙司空

今日河工欲濟運又欲防陵分功於他處不若專力於故道欲塞傍口不可不先導下流其導之也浚不如蕩徐以西宜浚徐以東宜蕩蕩則取各省小魚舠五七百隻每舠兩邊用十桿入水五尺其末令尖以鐡褁又用一鐡蒺藜以索系之長丈餘如混江龍之制而廣之每十舠或二十舠爲一號令近兩岸一自東而西一自西而東每日須行五六十里委官查驗則數百里之泥無時可停𨿽令二洪如舊不難也然事半功倍但水行處卽可爲力久則徐以東之泥旣去徐以西之泥自解比其解又用舠或桿以活之則無不行矣惟酌而損益之或一助也

與李漸庵談詩

批杜律先付去孟子有說詩之言昨送行詩𨿽不工然其體亦有節奏首章起句暗用於姓事中四句前虛後實應首句西臺五六正攬轡事末卽明應髙門以結且生後章送別之情然止離筵二字不詳說爲再作後章也後章承離筵始盡其說又不可全拋使秦意故止云已回饑渇秦中色其餘皆別情耳舊知又應首章首句末句應皇都句期望作二首三首詩之法也若前章可置之後後章可置之前則亂矣此法惟子美知之蓋子美得之三百篇也

與內閣諸公

閱姚給事疏辯致恨之繇從撓東徵而起東徵及成功俱在戊戌之前不佞入朝則戊戌嘉平末也何恨又謂欲网東徵有功之臣有功邢總督已去萬開府陳監軍俱物故將誰网乎主戰署部李侍郎與條議科道同無半級之升又可网乎又謂爲李通政也部議通政調南不知何爲輕處與小疏所云略同豈吏部亦通政之鄕人耶且果無闗國是僅爲一方計耶再閱不參之參轉部等語則前說信有之矣先是會推內閣有欲推部院者生謂吾輩推官不可互舉必欲存羊則及不與推者遂及家居孫立亭王繼津乃拒推閣而思攺部乎且有缺知推誰卽推知點誰乎而果逐臭悅膻不見信於人至此可愧也恥與後生交訟又懼瀆宸聽故略敍如此

與沈仲化論班次

承教班次論可久行必六科押一班以吏部郎尾之十三道押一班以戶禮等部郎尾之爲妥三十年來不論常朝大賀皆然止東西對立則科道相連耳近禦史止以省中人少各部郎皆續其尾故爭若後科有二三十員道有四五十員禦史反居極東之尾豈所以重耳目而責糾肅儀郎所奏難令再議況新奉旨又退就二字將又起爭在吏部則似失而得在禦史則似得而失非戶禮以下所可以品論也似宜且遵近旨以不失出令之體以暫伸臺臣之气待後科備員再攺未晚也惟臺裁

寄兒予知

李門繼嗣事當遵立山公議惟是李五兄子以次者繼之則可或在鄕或在城從便大率以天理人情爲主族人或量給田產舊僕亦然尊經閣規度寧大毋小寧費毋省四壬寅不便用得太陽到山向可也閣柱湏七前後左右重柱二行自爲一院明倫堂亦須宏巨其費甚侈總當身任量取給眾人之助可也

其二

聞生三孫大喜汝云野舅回攜硯二方一端溪一髙麗又鏡四葛布四寄四孫各一

其三

聞吾兒气體比家中時健勝甚喜場中用心盡一日夜之力亦不可過思用不必用字句此時雨甚特令有力二人扶送入場或頭場畢可遣一人回也

其四

鄕親來京者如織或是見我年老恐一旦無常先急急了自已事汝舅求官甚難不如力學上進卽不然做一好人亦無不可其餘有欲來者吾兒止之或寧助其貲可也此間每食有八九人致我公事亦不能淸心專理屢疏乞歸苦皇上不肯輕放然人情難調又十倍於鄕親誰其爲我分心使免此苦乎

其五

前寄平藥正好常用苐一見大心自泰凡一切家事人事但勿以畱滯不化爲精明也前聖躬偶爾違和旋卽大愈礦稅定求停止不止不能已於懇請也

其六

大父俎豆事聞闔邑諸生呈請此諸生雅誼但有此舉不必求行凡事須思到結果處方可開端大父旣爲啇萬一學道駁查以此爲疵返覺不便馬溪田先生太翁𨿽未出身曾爲訓師不可比例也

與省中

此舉難爲四明相公鄙心大不安四明相公萬不可去去則歸徳相公亦去生亦去生去猶易尋代者四明相公深習國事𨿽二相公且賴之不可去也昨面三相公皆以此直言皆相信但二相公不可以私意言言四明相公是爲歸徳也言歸徳相公是爲四明也惟中立不倚則姦人之計破而大公之道成惟生則待人有言方力求去庶不難爲四明相公耳

與沈仲化政府

言不言在弟處不處不在弟幸可歸矣所謂異議乃朱老先生見示欲密告丈者何未告也幸再問之

與沈肩吾

政府昨承長公枉重因領臺諭卽應見朝以吏科旣有言卽不與辧仍當引退仍藉以陳居臺之苦爲升外不允則上下相臨不便實授不準則前之應升應攺調者以無代不得不畱使賢愚同滯或厚顏仍司風紀或修怨以滋鼓弄益不便或可望皇上一轉移之也亦望老先生幹旋尢感

其二

聞老先生爲生掲催小疏甚感苐小疏中二大苦之言不意甚拂聖心自此觀望者將幸有可乘之機益紛紛多口矣黙念非勇退不足贖罪恃徳愛仍祈鼎力委曲再掲令生得速就道卽鮑管之知不過歸裏衘結豈足云報惟鑑原

與沈肩吾沈仲化朱金亭三相國

頃辱老先生枉顧不能踵謝今目欲肓心火益熾萬萬難出天實限之耳爲疏力懇聖明倘蒙發票非老先生超格曲成安望生還或兩票以請上裁萬一不允實生懇求非老先生無意畱生也生刻感與得歸同小掲奉覽

與沈肩吾沈仲化

生屢疏已蒙掲催又兩票溫旨𨿽未蒙允然委婉至情已無遺力非木石能不感刻惟念上意似憐衰朽欲放待一票而決耳小疏今日已入萬懇矜憐卽票放歸以釋積苦自此以往生依丘隴死遂首丘有不感大恩而思衘結者非夫也不然亦望兩票以請上裁至懇

與內閣沈肩吾

謹瀆小疏十七上情竭詞窮或聖慈憐允發票懇乞老先生上體宸衷兩票使生及春和登途少緩漸熱益不便於賤目惟垂亮

其二

謹瀆小疏二十上詞竭情迫又感大宗伯益思首丘倘聖慈允發票懇乞上體宸衷卽票允放或署印停俸以免再瀆至懇

與朱汝修保禦

年來辱金蘭之契不但詩文商訂古道誠心毫無間隔以爲得之晚猶幸數相過從傾倒罪歸時髙雅綢繆逺餞郊坰投詩以贈依依難別途間曾和佳詠不復記憶矣緬想維益有歸志弘甫受誣而去不佞逺居西鄙參商之望忽爾東西南北欲爲前日之聚何可得惟精神意向𨿽千里猶面談耳道體須倍攝爲延嗣計不佞不敢不彊飰以圖泉石之樂也此後長安書不再徍獨吾二三人則日一發不爲多

溫恭毅集卷二十九

●欽定四庫全書

溫恭毅集卷三十

﹝明﹞溫純撰

○理學

精不是判人心道心而二之也有以無雜解精者未盡是眞見人心卽道心觀中庸論天人未曾將人字作不好字孟子口之於味章形色天性章亦曽分性命分形色天性禮記人生而靜天之性也感於物而動性之欲也亦未曾分性與欲此正是精處一則不二凡人心卽道心孔子之一貫孟子之踐形是也此心在大學則曰身心意知家國天下曰事物曰好惡而格致誠正愼獨絜矩則精而一之矣在中庸則曰性情曰飲食夫婦曰不願所求曰九經三重而率性修道愼獨致中和知仁勇誠明修凝如仲尼如至誠則精而一之矣孔孟大學中庸無非接此學胍若以人心爲私心遂欲絕此人心而別求道心則二矣文公注人心二字曰人心易私而難公亦未甞以人心卽爲私心也欲覷破大學中庸微旨先識人心道心而後可

大學格致誠正修中庸擇善固執孔門博文約禮孟子博學詳說反約一也格致擇善博文博學詳說有行意誠正修固執約禮反約則篤行惇之崇之耳論語知及之仁不能守之不曰仁不能行而曰仁不能守中庸擇乎中庸得一善拳拳服膺勿失不曰行而曰勿失則以知及與擇卽就行以言其智也知行如何可分必曰知先於行則初學發蒙耳

陽明先生致良知之說本於孔孟大學言致知孟子言良知是已但大學言致知必曰格物孟子言良知良能必曰親親長長說得無內無外之學無滲漏

昔人謂孟子稱孔子是道自已觀孔子爲聖之時孟子學孔子之齊之梁之滕分明以時自處是道孔子所以自道耳便未可以忘已言也其未至聖人地位以此

吾儒言心性佛氏亦言心性佛氏以心性爲心性吾儒以天地萬物爲心性天地萬物爲心性無外我之心性不離天地萬物無內無外無內至矣

易有太極之有視無極而太極之而無迹費而隠之而視太極本無極之本亦無迹

寂然不動是常寂兼靜亦定動亦定有感則通而不動者自如矣敬以直內是常敬遇事則義以方耳而義方之心卽敬也

學問之道無他自反而已矣自反則力有餘責人則力不足自反則無我責人則有我自反則可以正已而人化責人則不足以服人而人怨

陽明先生曰凡舉大事必順其情而使之因其勢而道之乘其機而動之及其時而興之是以爲之但見其易而成之不見其難此天下之民陰受其庇而莫知其功之所自此只是一因字孟子稱禹行所無事孔子傳易寂然不動感而遂通天下之故正此意

人好人非好其迎已者則好其似已者惡人非惡其攻已者則惡其異已者有一於此是知有我

季札不當逃如其當逃則武王亦當以伯邑考之故而逃矣武王無我季札有我

造化人事總之動靜二字盡之混沌靜也開辟動也不混沌何能開辟秋冬靜也春夏動也不秋冬何能春夏夜晦靜也晝朗動也不夜晦何能晝朗人夜息則气淸晝假寐亦气淸靜之不可以已也如是

造化生生全在子子者滋也天開於子陽復於子日始於子而所以能開能復能始者根於亥也亥於卦爲坤靜也故有道者時時靜時時有子時道家所謂活子時也一假寐生機便動況寧定乎

人臨事不可無智聖人用之則爲文理密察常人用之則爲權謀術數而誠僞分焉誠則能動而可繼僞則縱能欺人於一時而後卽以實心行人亦不信矣愼哉

老成與少年所見多不合老成多惟恐僨事之心然亦有借之以戀位者少年多急於立名之心然亦有直攄所見以效忠者

責人當於有過中求無過恐事𨿽錯迹𨿽可疑而心無他也自責當於無過中求有過恐心𨿽無他而意見稍偏將不止於過也

魏幾道曰禹治水先冀次兗靑徐揚荊豫梁雍順五行而治之固也余謂治水先下流則力省而勢順自兗而南先下流也況天下國家事有當因者乎

上焉者化人其次容人不能容人而見容於人下矣寧我容人毋人容我寜人負我毋我負人此猶有以君子自處而置人於不足責意是豪傑事非聖人事聖人如之何曰至誠以感動之委曲以開悟之不至於並立並達不已

推已及人可以已律人不可故曰以已度人則難爲人以人人望人則賢者可知矣

天下萬事萬物莫非一也圖書之一一也二則二一三則三一四則四一五則五一六則六一七則七一八則八一九則九一十則十一

又一得之爲一一合一爲二一合二爲三一合三爲四一合四爲五一合五爲六一合六爲七一合七爲八一合八爲九一合九爲十一固所以貫圖書之全者也然不以一居中而以五與十居中何也一則含五與十之理而五與十則盡一之全一則虛五與十則實謂五與十居中卽一居中可也聖學一貫本此圖書何以五居中五可以該之也無一之名有一無二之名有二無三之名有三無四之名有四五加一爲六加二爲七加三爲八加四爲九加五爲十十亦可以該一十後天五先天也故河圖以五十居中雒書止以五居中

天地間造化皆陽爲之也陰不過成之耳河圖生成𨿽五奇五偶一六合二七合三八合四九合五十居中皆奇也而偶亦莫非奇二則一一四則一三六則一五三三八則一七三五十則一九三七五五耳陽之道大矣朱文公先生卒之前四日說西銘言爲學之要惟事事審求其是決去其非積集久之心與理一自然所發皆無私曲聖人應萬事天地生萬物直而已矣此直字從孔子人之生也直孟子直養無害易靜專動直三直字來得執中率性之旨豈末年大有超悟而爲是直截簡易之說耶久未經人拈出何也此常書紳

人之求道惟求一直而已直非悻悻好剛之謂也孔子曰人之生也直孟子曰直養中庸之率性盡之觀眞字從直惪字從直愼字從直可見

易曰先天語存主也曰後天語施爲也顏子之乾道先天而天弗違也仲弓之坤道後天而奉天時也若聖人則先天後天一時事存主者卽其施爲者施爲者卽其存主者無內外與未發之中中節之和同

易云體仁注言以仁爲體最精猶云道體是以道爲體程明道曰仁者以天地萬物爲體識此體字則耳目口鼻四肢無非生意何形非性何外非內

復其見天地之心邵子則衍之曰一動一靜之間天地人之至妙至妙者歟夫坤六陰至靜幾於滅息而一點生機不容已不可遏萬古如此是天地之至妙至妙也人心一日有一造化旦晝夜气好惡幾希𨿽下愚亦有良心與天地生機何異大學言小人爲不善見君子揜不善以著其善此著善之心亦生機也故曰誠於中必形於外孟子引孔子操存捨亡出入無時莫知其鄕注言心之神明不測操則存矣捨之卽亡捨卽亡矣一操卽存蓋神明之心不容已不可遏者猶復存於旣亡之後豈可測其出入與內外耶是𨿽旣亡之心亦有生機造化生機於六陰之後見之人之生機於靜後見之𨿽不善與捨亡之後亦不能泯人之至妙至妙豈不信然有解者云舜事瞽瞍以和气燻蒸不正其非瞽瞍遂底豫此不惟事父母當如是卽處兄弟兒女亦未有不如此而能和諧者精思力行其效自見

耿楚侗曰陽明先生拈出良知二字固是千古學脈亦是時節因緣春秋功利習熾人心大壊不復知有一體故孔子提出个仁字求仁便是孔氏學脈孟子時楊墨道塞害人心尢甚不得不嚴爲之防故孟子提出个義字非義則仁之道不達集義便是孟氏學脈梁晉而下佛老淫於中國禮法蕩然故濓溪欲復古禮橫渠以禮爲教執禮便是宋儒學脈禮非外餙人心之條理也流傳旣久漸入支離至分心禮爲兩事陽明先生提出良知以覺天下使知物理不外人是致知今日學脈其主持人心扶持世教未甞異也信然然孔子之仁自包義禮智及信其義禮智信孔門已先專言之矣曰徙義曰諭義曰義之與比專言義也孟子宗之曰非禮勿視聽言動曰約之以禮曰惇厚以崇禮專言禮也宋儒宗之曰不可使知之曰知徳者鮮曰致知格物專言智也陽明先生宗之今知之獘將流於虛而無實其濟之以信乎曰人而無信不可以行曰忠信所以進徳曰修辭立誠曰胡不慥慥亦孔門所專言者實今日對癥之劑要之舉一可以該其餘仁不待言矣曰義而仁禮智信存焉曰禮而仁義智信存焉曰智而仁義禮信存焉曰信而仁義禮智存焉辟之大造春夏秋冬之互相爲用木而不能離水火土金火而不能離木水土金金而不能離木火水土土而不能離水火木金土又分旺四季信實可以成始成終惟率性繇中出則一不然則二故孔子告曾子子貢但曰一

成名易無名難以道制欲易使欲皆道難以我體道易以道爲體難以性禦情易使情皆性難

心欲小不欲隘欲大不欲蕩欲逸不欲怠欲泰不欲驕欲細不欲瑣欲勤不欲擾欲舒不欲肆欲虛不欲浮欲實不欲滯

或謂若能於日用貨色上料理經綸時時以天則應之超脫得淨如明珠混泥沙而不污然明珠與泥沙終是二物若學問透徹則形色莫非天性道心不離人心方是一

寂然不動常也有感遂通而不動者自如敬以直內常也遇事則義以方而其直自如廓然大公常也物來則順應而廓然自如未發之中常也發則中節謂和而未發者自如凡

橫逆之來不較者不受也較者受也不受者求已受者求人

河圖順行以相生爲主易知也雒書逆行以相克爲主難知也甞以意測之相克乃坎一之水克離九之火火生二八中之土而乾六兌七之金生蓋金本生水此金以水生卽玄家所謂虎向水中生也乾兌之金克震三巽四之木木受克而二八中之土生金亦生土矣離九之火克乾兌之金金受克而震巽之木生蓋木本生火此木以火生卽玄家所謂龍從火裏出也震巽之木克二八中之土土受克而坎一之水生木亦生水矣總之水克火而金生金克木而土生火克金而木生木克土而水生皆制其傷我者而我乃生也是以克之之道生之也而坎一急焉蓋相生以一始相克亦以一始何者非一以貫之耶

是曰是非曰非亦直也必是是非非之言一根於中心所眞見方是孔孟之所謂直方是一不然猶其迹耳襲義耳況所云是未必是所云非未必非乎

觀直養無害之說而從心所欲不踰矩之說始明觀從心所欲不踰矩之說而允執厥中繇仁義行之說始明故善學者求孟子所爲學孔子與孔子所爲祖述堯舜者而已矣孟子而後實難承接

繇仁義行是繇衷曲出𨿽生疎不可捨所獨知者而行行仁義是從外粉餙𨿽習熟愈可觀而愈昧本心矣蓋吾人學問止有此二途從衷曲做是尋向上去君子之所以日逺於小人也從粉餙做是流污下小人之所以日逺於君子也然從衷曲實逸從粉餙實勞

所謂欲非止在軀殻上求便宜也若無實見縱苦躬苦節亦與學問無干

古今爲學便日要做聖人豈不是美然恐務名之根卽在此惟戒愼恐懼常恐不盡已之性不盡已之分不盡已之道而已孔子祖述堯舜非欲爲堯舜之名爲精一執中不可不祖述耳孟子學孔子非欲爲孔子之名爲時中不可不學耳

前輩多言盡心盡性盡分盡道盡職盡倫盡之義難言矣如人行路欲入燕入越必至燕越方可言入又如行百里而但止於九十九里卽難言盡升堂而未入室踐迹而未入室襲義而不集義行仁義而非繇仁義行皆此類也盡之義難言矣然入室集義繇仁義行不過以公心平心順應而無必成必得之苦此其盡皆在我者似難而易不然費多少作爲粉餙矯彊功未必成利未必得何益此欲盡愈逺是取必於外者似易而難吾輩捨易而就難捨我而求外不思耳

孟子言良能良知似分知能然其下不曰能愛能敬而曰知愛知敬是不外知以爲能外能以爲知矣達之天下非捨目前而逺及天下也親長包九族是在天下者親之長之是對境實愛實敬則仁矣義矣若指光景談玄解仁義實非我有

從來官名多知學不似今人云如何爲知如何爲行也如文官曰參知政事曰知制誥曰知經筵曰知府曰同知知州知縣知事武官曰都督同知都指揮同知指揮同知其下曰知印果止知而已乎知此則行之不盡者不可名爲知也

通乎晝夜之道而知卽復其見天地之心卽一陰一陽之謂道卽天根月窟閒來往三十六宮都是春

孔子言多聞多見而歸之愼言愼行欲於言行而愼之也孟子言頌詩讀書而繼以論世欲於古人行事而友之也蓋士人稍向學未有不求聞求見頌詩讀書惟愼言愼行如古人者難故孔孟切切望人體驗不然欲多何爲而以博與約知與行平論非其旨矣人有自以爲知者未必知也自以爲不知則知矣有自以爲是者未必是也自以爲非是則是矣無他好勝與求實勝異求諸已與知有已異

一部春秋全是求諸已三字此三字天徳也王道也春秋列國辭令兩漢詔令近之𨿽小國但善其辭令未必繇中亦多免於侵伐況繇衷者耶

後世論學以道徳貨利並言孔孟惟以無心有心並言道徳貨利之外尙有似是一等貨利者之機淺豈聖賢所慮故謂世上有善惡二途君子小人二等善是無心惡是有心孳孳爲善是惟恐不盡道非爲人也孳孳爲利是爲人心腸亦非爲貨利也此二等人便是舜跖之徒之分若貨利人則不止於跖之徒矣觀楊龜山講之不熟見之不明未有不以利爲義之言可見孔孟所云利是近於義者故惡鄕願惡朱紫惡穿窬惡色取惡

襲義千言萬語止要直道而行率性而爲但涉一毫矯揉造作卽是利吾人安可不自反自力若無事亦念到此臨境當局不覺便入自私自利平日所云一毫用不去是顧目前不顧終身其究不但無益且或因以僨事喪徳可懼也

古語云此心要放得下平日所聞嘉言要使得上或云放得下方能使得上皆有味吾輩不可不時時體認

答徐匡嶽重止修是探其要而包括之也其實單言一明字一止字一修字皆可了其詳必格致方滿誠意必愼獨方盡格致而止修與明明徳之功完若謂格致是格致愼獨是愼獨豈傳明言愼獨工夫而經言誠意又另有格致工夫耶以身心體貼實難著力幸再見教

答陳維則來教云讀陽明先生書宦情都淡已見脫塵向裏之趨蓋淡本是吾儒入學正脈恐卽栽厭動求靜之根將遺物理人情卽今日精求舉業亦是上達稍厭薄則二矣二則非仁矣吾易所謂自彊不息者何謂抖擻精神正在今日

有志者之作用不如有識者之作用有識者之作用不如有徳者之作用有徳者之作用不如有道者之作用至於有道則凡作用皆道之所爲我無與焉亦無知焉至矣

堯之克明峻徳之明字舜之文明明物察倫之明察字文王之克明徳之明字孔子之知徳孟子之知言知性知天數知字皆悟也異乎後世之舍日用而求玄解矣

唐彥思記伊川先生謂古人有言曰共君一夜話勝讀十年書若一日有所得何止勝讀十年書耶夫一夜話何話一日得何得可以勝讀十年書人固有終身讀而無得者何但十年論文及經傳各子史用意練格之妙論詩及言志有闗系之妙論政事於淸愼勤外如前輩所云更行一忍又或如孔子所云求諸已孟子所云三自反論學及堯舜孔孟之脈而得其所謂執中一貫之微眞不止勝讀十年書然論學其要也猶恐止見得及而未必實有諸已必時時戒懼體認方免遇境錯亂故工夫正在對境所謂境大莫如死生次莫如得失能忘死生必能忘得失不能忘得失而曰能忘死生者未之有也得失二字於貧富猶易彊制於貴賤升沈每多嬰情何可云一待不能嬰情而後止非止於道也止於力也人始學進難止易旣學進易止難至於無進非止無止非進則化矣

人始學知易行難旣學行易知難至於無知非行無行非知則化矣

學不得力外物物也形色物也𨿽心志亦物也學得力心志性也形色性也𨿽外物亦性也

讀易當知但得中皆無凶讀詩當知有物必有則讀書當知人心有道心讀禮記當知天之性性之欲而其功全在反情和志讀春秋當知大道爲公有志未逮合觀之眞吾師

我沈黙人猶以懆妄來是我實未沈黙也我虛平人猶以機械名是我實未虛平也我淡薄人猶以濃艷求是我實未淡薄也我安靜人猶以營求望是我實未安靜也我恭敬人猶以陵侮加是我實未恭敬也我公恕人猶以刻核責是我實未公恕也我修謹人猶以惰肆目是我實未修謹也我憫卹人猶以忍薄歸是我實未憫卹也一有之皆吾師

天地有不已之運而人不如日月星辰有常明之象而人不如山嶽有常止之體而人不如艸木有常生之機而人不如天地有時毀日月星辰有時食有時晦有時殞山嶽有時崩艸木有時落而不已常明常止常生者其常而人不如皆無心皆吾師

答馮少墟承翰教知復會講閱辧學錄一過深快中間發明理字爲陽明先生致良知之說補一實字蓋致知原不離格物物則實理也此正與佛氏不同處大率佛氏是欲了自已心性吾儒是欲了天地萬物心性吾輩但於此一體領略是窮理盡性至命實功自精一之說創自虞廷因一危字遂以人心爲私欲之心私欲之心去之惟恐不盡而卽以爲虞廷人心之心恐經書中未有徑指人心二字爲私欲之心者文公解不曰私而不公而曰易私難公謂此心若公則上達一私則下達矣豈不危哉惟精之一之允執其中則人心皆道心而免於危矣是於心之動處用精一之功千古學脈實始此其後孔子祖述堯舜全在從心所欲不踰矩精之一之也他人從心所欲或踰矩則人心肆而道心喪矣孟子願學孔子正學其所祖述也形色天性與口之於味二章正於口目耳鼻之形之色而盡合性命之學也不偏內不偏外謂之修身可謂之踐形可謂之中可謂之仁可謂之一貫可不然則自已心性形骸且分而二矣何以言一今日學脈似宜從此以入特質之同志

溫恭毅集卷三十

