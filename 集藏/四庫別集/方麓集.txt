

欽定四庫全書

集部六

方麓集

別集類五

明

提要

臣等謹案方麓集十六卷明王樵撰樵有周易私記已著錄其集凡有二本一爲文九卷老子解一卷詩一卷一卽此本凡詩文十四卷又戊申筆記一卷紫薇堂札記一卷較初本頗爲完備樵研思著述於易書春秋及四書皆有解詁江南通誌稱其性素簡黙至談經則娓娓不倦故文章具有根柢又通誌述樵之言曰士大夫以畱心案牘爲俗吏文墨詩酒爲風雅夫飽食官祿受成吏胥謂之風雅可乎故其文章頗切實際非模山範水嘲風弄月之詞其詩𨿽不能自辟門徑而沖和恬澹要亦不失雅音蓋當爭馳之日猶爲能恪守先正之典型焉

乾隆四十六年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

方麓集卷一

﹝明﹞王樵撰

○序

山東乞休疏【嘉靖庚申五月】

山東等處提刑按察司僉事臣王樵奏爲患病不能供職乞容休致事臣見年四十一歲由刑部員外郎升授今職在任一載有餘日夜勉圗自效頃因臨淸等州縣饑荒皇上允發倉粟賑貸臣因親審饑民觸冒風雪致成寒疾醫療不早病日深而不知猶且扶病理事欲調理而無暇隨遇景王就封道出山東自武城至沙河幾二千里皆屬臣管轄一切供應夫役誠恐有司不能協心未免上誤王事下爲民擾一一皆臣親自料理調度晝夜不離水次夜則陸路先行以待王舟之至不解衣就寢者連十餘日以致元气日虛委頓日甚特以王事未畢未敢言私今王舟己出境臣得幸免罪戾方始就醫詢治前病皆言病在神气湯藥猝難奏功臣亦自知非退居調養軀命或恐難保具呈撫按乞爲轉達而撫按以臣年方彊盛苦切見畱臣竊以爲一時未到僵僕宜難取信迨其無及也又從而憐之與其不及而憐之寧過而從之故不得不哀懇於皇上之前也乞下吏部察臣非詐自願告退明例許聴容臣致仕回籍調理倘殘喘得延則圗報尙有日也臣不勝懇迫俟命之至

認罪回話疏

尙寶司卿臣王樵等謹奏爲乞恩認罪回話事本月二十七日該大學士張居正等題該文書房官丘得用口傳聖旨各衙門官都接本獨尙寶司不接本只差吏來接是何故欽此臣等看得諸司章奏皆欽奉聖旨裁決乃敢遵行今各部上本得旨之後堂上官卽親送該科謄寫畫字所以重王言也乃尙寶司所以不行接本必有其故臣等實不知不敢妄對奉聖旨著該司官回將話來欽此臣等聞命皇恐知罪竊惟本司一應章奏與各衙門事體相同旣欽奉聖旨委應臣等親自接捧送科止緣本司舊有背寶傳令官代接沿襲年久臣等一時愚昧失於攺正致蒙天語詰問臣等罪當萬死伏乞聖恩少寛鈇鉞之誅臣等無任惶懼待罪之至緣系奉聖旨著該司官回將話來事理謹具奏聞萬曆四年二月二十七日尙寶司卿臣王樵臣徐琨司丞臣沈節甫臣王世懋奏奉聖旨旣認罪掌印的姑罰俸半年其餘的各三个月吏部知道欽此

擬全諌臣以安大臣疏

尙寶司卿臣王樵奏爲乞全諫臣以安大臣事伏見巡按遼東禦史劉臺論列大學士張居正致干天怒而居正亦上章求退陛下溫旨慰畱敬禮大臣之意可謂至矣臣愚竊謂自古明主欲開言路則言𨿽不當而常優容之大臣欲廣上徳則人𨿽攻巳而猶薦拔之如宋文彥博之於唐介是也唐介論彥博進燈籠錦事頗涉曖昧仁宗爲之貶介官而彥博亦因而罷相優大臣而未嘗不伸諫臣之直仁宗可謂兩得之矣且其於介之貶也遣中使護送且戒以必全之無令道死未幾卽召還言路而彥博再當國亦言介頃爲禦史所言亦中臣病而責太重力贊召之至今稱仁宗爲明主文彥博爲賢相者以有此等爲足以服人心而維國體也今陛下以居正簡自先帝受遺輔政倚任方殷而臣料居正之所以仰感聖知亦圗報方切此豈居正可以言去之時今六部九卿各上章乞畱居正者誠非私也臣則竊謂若居正畱而劉臺終得罪無乃非仁宗待唐介之意乎度居正之心亦恐終不自安而難於居位伏望陛下宥劉臺之罪則居正之心安居正旣畱則陛下之心慰是陛下優禮大臣之意爲有過於仁宗居正之誓死圗報豈敢居文彥博之後哉臣職在近侍冒昧輙獻其愚惟陛下裁擇

星變自陳疏【萬曆丁丑十二月】

南京鴻臚寺卿臣王樵奏爲自陳不職乞賜罷斥以嚴考察事臣由嘉靖二十六年進士歷任行人司行人刑部主事員外郎山東按察司僉事因病得請致仕一十四年節經薦舉起任浙江按察司僉事升尙寶司少卿本司卿以至今職叨冒己多毎自省循未有報稱恆切恐懼矧今天象示異九月晦日初昏時分臣於私衙見西南方有星光芒燭天約長丈餘出至街市𨿽兒童走卒皆知駭異則臣等居官任職者何以爲心省思愆咎何以自逭循例自陳更不敢苟具虛文希望幸免臣竊以爲今英銳之士材力猶足以圗後效臣蒙朝廷作養之恩三十餘年在閒之日反多展布之時巳過再起原官四年三轉聖恩隆厚等於天地而臣未效尺寸若復靦顏在列是昧進止臣𨿽不肖常恨士節不礪持祿苟容致災召異之由未必不在於此乞容臣罷退以安愚分遂臣微志臣不勝戰栗俟命之至

引年疏

南京光祿寺卿臣王樵謹奏爲感謝天恩自分年邁仰乞聖慈容令照舊致仕事臣向以南京鴻臚寺卿致仕萬曆拾玖年拾壹月內蒙起南京太僕寺少卿本年十二月內升南京光祿寺卿臣奉有兩次恩命不敢不遵限到任巳於萬曆二十年正月初九日到任除望闕叩頭謝恩外伏念臣受恩三朝再蒙起用皆仰荷我皇上至仁天覆器使羣材欲使艸澤之中無一人不盡其用故以臣之愚猶在收錄臣之感恩𨿽捐軀豈足以言報但臣見年七十二歲已過古人致仕之期臣自幼受父師之教頗知事君之義切有許身之愚山東之歸年才四十有一尙堪展布浙西再起年止五十有四猶可驅策顧前歸則一十三年後出則南北奔馳虛度四載今在裏又一十四年矣坐成衰老臣實不才揣躬委命臣實義當知止伏望聖明察臣愚悃勑下吏部容臣照舊致仕臣當以待盡餘年朝夕焚香上祝聖壽無疆下帥父老子弟肅政教善風俗以爲太平萬歲之報臣無任悚息待命之至

再疏

南京光祿寺卿臣王樵謹奏爲衰病無能補報再懇天恩容令退安田裏事臣蒙聖恩起用自以年過七十具奏引年乞致仕伏奉聖旨王樵素有淸望奉旨起用不準辭該吏部札付到臣臣捧誦感激涕零苟可以補報朝廷臣實不敢愛其軀命伏念臣稟受素薄自幼多病今則筋力實巳衰頹不時有眩暈之癥毎舉則耳目昏花幾欲顚僕若不蚤知引退誠恐有誤職業孤負聖恩爲罪滋大用敢冒萬死以余命乞體伏望聖慈哀憫賜臣罷歸以安愚分臣𨿽犬馬圗報之愚不能效其萬一猶當與子孫世世盟誓不忘致身之報臣無任悚息待命之至

陳言機事疏

南京光祿寺卿臣王樵謹奏爲恭陳今日事勢與皇祖時不同仰望聖明勵精聴納以急宗社大計事臣惟皇祖世宗之時𨿽有外患人不忘戰𨿽事玄修章奏無不親覽政事無不親決宮庭無宴溺之私左右無蒙蔽之獘畏天戒憫人窮聴納忠言如海瑞之戇直而能優容之是以四十餘年中國尊安徼外賓服至於今日人習久安不爲長計而邊事之廢壊爲尢甚嘉靖末年歲發內帑無慮數百萬金𨿽未必戰勝克敵要爲禦敵用也自欵貢以來朝廷歲有撫賞邊將又有私賂皆朘削士卒之所得歲費內帑亦無慮數百萬金徒爲和敵用也是以軍士攜心解體不待今日寧夏之事而己知其緩急難使矣寧夏之變巴拜哱承恩劉東暘許朝土文秀五逆賊包藏禍心蓋非一日籍口朘削以起事據我堅城食我糧餉用我火器以爲倒持之太阿而我軍常苦於心力之不一饋運之不繼先年大同叛軍亦嘗據城亦嘗勾敵然不久卽就殄滅今乃若難者陛下亦可以思其故矣城中屢有內應而外不與之合隨府跳城跌傷董奎欲救之而令不行於下陛下以爲今日之人心軍勢何如也而謂可以一劍齊之哉功罪欲明賞罰欲當於以使其下如臂之使指蔑不如志矣此非陛下勵精於上何由而得陛下但知皇祖之獨斷謂人臣可以賞罰而駕馭但知皇祖之居中總攬謂聖躬可以不出而責成而不知其事勢之不同也臣聞形不可以久勞也勞則敝以金鐵爲器用之過勞猶且有壊而況人乎亦不可以久逸也逸則滯譬之戶樞以常轉故不朽人之精神欲得其所用亦猶是也故古之君子分四時以時作息朝以聴政晝以訪問夕以修令夜以安身其時而息也則淸靜而存神於內其時而作也則精明而利用於外此古之聖帝明王所以保身以保民能至於萬萬年也乞聖駕不時禦便殿召見大臣商確政事自今日討賊機宜以至他日兵食俱足可以安邊制敵之長策及民窮之當卹財匱之當節宮府之當一體相顧與夫愼選撫按監司守令委任責成以撫安內地皆熟講以次見諸施行至於羣臣言事必盡批出付所司議擬事闗聖躬者尢望虛心聴納勿再畱中不下天下知陛下之如是也誰不願爲陛下分憂者乎計逆賊聞之亦必气奪而意沮也臣又有說焉撫賞所以馴敵欲其不侵不叛也而今乃助逆搗巢所以懲其助逆我本以責直於敵也而今乃以報讎爲名是敵反歸曲於我則平日之撫賞爲何事哉漢人亦嘗以金繒奉敵矣而文帝未嘗忘備所以不失中國之尊安今日之事上策莫如自治議處全陜屯田以足兵食楊守謙嘗有疏矣京東西練兵二枝劉大夏嘗有議矣分運艘由河渭入陜以濟急先年廷臣嘗建言矣凡自治之道若陛下有意則何事不成又何憂於滅賊禦敵哉又何憂於倭奴哉闗白本一狐媚下賤奮其詐力取日本而又取朝鮮捨其巢穴而欲據有他人之巢穴前古無是事以古今無是理也不然則楚靈王不縊於幹溪苻堅不奔於渦口完顏亮不潰師於江上矣聞其奪丰後洲官之妻以爲妾下多不附六十六州之眾元不相統一志在貿易此可以用間而攜也朝鮮亦東方一大國也豈能舉數百年之社稷甘心臣事倭奴乎必且有變中國按兵觀釁實爲天授之時闗白退無所歸進則就擒耳朝鮮內附在我所以處之耳此皆堂堂天朝之能事也故臣願陛下勵精聴納則天下有人天下事及今尙可爲也此宗社之大計也不可不急圗也臣蒙陛下起之久廢叨次九列無能補報方以衰病求退非敢徼建言之名伏念主憂臣辱主辱臣死寧於出位之誅獻其一隙之見冀於工瞽之采聴或有少裨伏惟聖明察其愚懇而賜省納焉臣愚幸甚天下幸甚

自陳疏

南京大理寺卿臣王樵謹奏爲自陳不職乞賜罷斥以嚴考察事臣見年七十三歲直隸鎭江府金壇縣人由進士授行人司行人歷升山東按察司僉事告病致仕起浙江按察司僉事歷升南京鴻臚寺卿星變自陳致仕萬曆十九年起南京太僕寺少卿升南京光祿寺卿引年具奏奉聖旨王樵素有淸望奉旨起用不準辭欽此二十年七月內再奏爲衰病無能補報乞退安田裏該吏部覆奉聖旨王樵年力未衰著照舊供職欽此本年十二月內升今職二十一年二月初四日承準南京吏部照會準吏部咨兩京官員四品以上例該自陳等因照會到臣臣叨列三品謹遵例自陳天威在上所有愚悃理當直述臣本菲材況加年邁今兩京班行中如臣之齒者止臣一人臣之當退者一入仕四十五年前後歷任俱未及壹考碌碌無所表見臣之當退者二時方多艱所須者膂力方剛經營四方與夫克壯其猷足以堪難任重者臣無一焉而妨賢者路臣之當退者三玆遇皇上大計羣吏黜陟幽明有當退如臣者得以自陳遂其引退下全晚節外免人言皆皇上曲成之賜也臣無任悚息待命之至

欽卹疏

南京刑部署部事南京大理寺卿臣王樵等謹題爲欽卹事廣西淸吏司案呈萬曆二十一年五月十二日奉本部送準刑部咨江西淸吏司案呈奉本部送刑科抄出本部題先該本司案呈奉本部送萬曆二十一年四月十五日該司禮監太監張誠等傳奉聖旨如今天气暄熱兩法司並錦衣衛見監罪囚笞罪無干證的放了徒流以下便減等擬審發落重囚情可矜疑並枷號的都寫來看欽此欽遵外案照先該本部題爲陳言修省事節奉孝宗皇帝聖旨南京兩法司見監罪囚天气暄熱便行文與他一體寛卹欽此又該刑科給事中楊禠奏爲修省以弭災變事該本部覆題節奉孝宗皇帝聖旨南京兩法司枷號人犯照例暫免欽此又該刑科給事中羅崇奎題爲明卹典廣實惠以隆聖化事該本部等衙門會看得枷號人犯節年題準暫免至六月終止矣惟有笞罪釋放與徒杖減等發落犯在五六月者未沾卹典合無亦照枷號事例至六月終止仍將各犯姓名通類奏知及咨南京法司一體施行等因題奉世宗皇帝聖旨準議行欽此又該南京大理寺卿徐陟奏爲懇乞天恩酌時宜備法紀以善臣民以贊聖治事內開熱審恩例北京自恩命渙頒之日算至六月終止南京路逺難拘六月終止之限要將南京免枷號減等釋放三項俱自熱審文書到日爲始亦計兩个月足方止使南北人民均沾浩蕩之恩等因該本部覆題奉世宗皇帝聖旨是欽此隆慶五年四月內該山西道監察禦史陳文煥題爲酌陳時政以裨治理事內一欵申明律例以廣聖澤該本部覆題毎當熱審之期查照問刑條例將一應追贓人犯逐一查審如果情罪深重贓數太多監禁未久家產未盡者照舊追並外其有贓物值銀一十兩以上監追年久家產盡絕或正犯身故累及家屬年久不能完者行勘明的俱免追贓正犯查照原擬發遣發配發落家屬釋放仍開具所犯情罪輕重監追年月久近贓數多寡奏聞取自上裁本部仍行各問刑衙門一體遵照施行等因奉穆宗皇帝聖旨是欽此欽遵已經備咨通行去後今奉前因通查案呈到部看得兩京事體相同欽卹洪恩自宜均被合無查照先年熱審事例及備奉前項恩命咨行南京法司以文書到日爲始照依北京恩例一體欽遵將見監笞罪無干證者釋放徒流以下減等擬審發落重囚情可矜疑並免贓發遣發配發落人犯具由奏請定奪其枷號人犯例該具由奏請但恐過時合照本部先奉孝宗皇帝欽依事理暫免枷號俱照原擬發落通將發落過輕重罪囚姓名具實類奏伏乞聖裁等因萬曆二十一年四月十七日該本部尙書孫丕揚等具題本月二十日奉聖旨是欽此欽遵等因備咨到部送司隨行準本部貴州等淸吏司各將應審輕重罪囚及追贓等項人犯開付到司類呈到部臣等逐一備查虛心鞫審除重囚情眞罪當者及追贓軍徒人犯贓數太多監禁未久者各照舊監候監追其免枷號減等釋放各犯囚候至兩个月足另行具題外審得見監絞罪犯人馬祿史氏王淸義何應舉姜隆祝長兒俱情罪有可矜疑律應攺擬及追贓軍犯符才黃守仁徒犯李廷荊各贓監追年久無完家產結報盡絕情似可憫相應免追發遣發配俱應奏請定奪伏乞聖明裁處緣系欽卹節奉聖旨重囚情可矜疑都寫來看及例該奏請定奪事理未敢擅便爲此今將各犯緊闗略節招罪情可矜疑及免贓緣由開坐具本專差典吏吳應時賫捧謹題請旨

計開

情罪有可矜疑絞罪犯人陸名口

一名馬祿招系南京神策衛軍余祿與弟馬二住羽林右衛地方有被歐死戴隆包當總甲萬曆十二年戴隆無嗣收養楊立爲子攺名戴表十八年戴隆無妻娶王氏爲妻至十九年十二月初三日父馬鑾輪當總甲十日將錢三百文雇戴隆代當初八日戴隆復泒父黃船夫錢前來取討祿回稱我父不在家你要差錢明日來罷戴隆酒醉不去將祿揪住祿不合用掌將戴隆左腮脥打一下又用拳將伊右太陽穴左血盆左■﹝月合﹞膞胸膛左前肋各打成傷戴隆年老被打跌地致傷兩肐膊脊背連兩後肋兩臂戴隆仍揪住不放祿又不合將戴隆腎囊偏右連右胯腋膝傷時因昏黒無人救見至更深馬二回見戴隆臥地勸起扶送伊家次早父馬鑾聞知將錢一百二十文送戴表討藥至初十日戴隆身死王氏及地方田陳俱未呈告後安吏目訪出王氏告稱戴隆素患下部痼疾不時舉發倒臥等情蒙章禦史參送浙江司審檢有傷問擬祿鬭毆殺人絞罪送南京大理寺審允奏奉欽依監候處決今該臣等看得戴隆因討差錢酒醉將馬祿揪住不放致祿抵毆原非深忿其仰跌在地之後馬祿因被揪倒致將戴隆腎囊偏右膝傷則實出於無心也時當昏夜無人證見馬二之勸起扶歸馬鑾之找還雇錢皆爲好意實非買和據王氏告稱戴隆久患下部痼疾不時舉發倒臥恐未必盡出妄揑致死根因委難定執深可矜疑

一口史氏招系直隸蘇州府吳縣縊死民姚繼賢妻有翁姚邦敬萬曆九年向父史平娶氏與伊男姚繼賢爲妻生有二男十二年姚邦敬將夫同氏分出另住十九年十一月氏將自積銅錢買小豬二口餵養二十年正月豬患瘟病夫繼賢將一口宰殺將一口賣與倪鉞得錢三百六十文氏將錢畱住仍要買豬夫稱且與我作本不從互嚷夫忿向氏撞頭以致額顱撞地磕傷氏就不合故違妻威逼夫致死者比依妻毆夫至篤疾者律絞奏請定奪事例亦撞夫胸膛連左前肋各跌在地致夫兩肐肘脊背連兩後肋兩臀跌傷夫掙起气忿拿鐡斧向氏欲行砍打當有鄰人郭尙賢申文學奪斧救開夫往翁姚邦敬家訴說抵夜回家各上樓睡訖夫气忿不過不知時分暗起拿綿帶在樓梯上自縊身死次日天明氏下樓方知夫死慌懼隨卽上樓用麻繩將自已頸項縊勒鄰人嚴世傑謝徳解救總甲武佑具呈巡視李禦史處參送貴州司審檢明白問擬氏妻威逼夫致死比依妻歐夫至篤疾者律絞送南京大理寺審允奏奉欽依監候處決今該臣等審得史氏以買豬小故觸夫忿心姚繼賢先用頭撞史氏亦頭撞以應之此固愚夫愚婦相爭之常旣而姚繼賢縊死昏夜史氏情慌亦欲自縊隨被解救始終情節不過如此若以史氏素性潑悍有以致之則姚繼賢以小故遽欲持斧殺妻則其人亦凶悍可知豈史氏之所能逼貧窮債迫計出無聊其死委非史氏威逼致之也況審二男幼小尙未離乳史氏坐絞不無可矜

一名玉淸義招系應天府江浦縣民自幼投入朝天宮爲道士本宮有欽賜蘆洲一處萬曆二十年輪該淸義與投水渰死孔心暘並藍思義劉仲和周守堯丁貞茂管賣本洲蘆柴淸義雇病故沈三看守淸義等五人俱在窩鋪歇宿至三月二十二日有賈萬鍾被淸義等毆死兄賈萬春同張牛兒前到本洲偸割芹菜沈三捉獲用繩先將張牛兒縳住賈萬春不容縳項沈三用掌將賈萬春左右腮脥各打一下帶至窩鋪淸義不合勒跪又執拿竹棍將張牛兒打訖三下釋放賈萬春不服責打沈三將伊扯倒淸義執拿竹棍將伊兩腿打三下賈萬春抵罵淸義又不合將伊脊背連右後肋及腳根各打一下賈萬春愈罵淸義又不合將伊摜跌在地致傷兩膝並左肐肘左後肋兩臀孔心暘亦將賈萬春左臁肕踼一腳賈萬春回家向賈萬鍾說稱我被沈三及不知姓名道士五人痛打一頓隨卽臥牀至四月初八日身死賈萬鍾具告巡視張禦史處孔心暘懼罪投河身死沈三病故各相埋訖後蒙參送四川司審檢明白問擬淸義共毆人致死絞罪送南京大理寺審允奏奉欽依監候處決今該臣等審得王淸義因偸割野芹小故將賈萬春制縳毆打死於限內擬償非過但始因賈萬春不容縳項首行掌打者沈三繼因賈萬春被打愈罵將伊右臁肕踢傷者孔心暘今沈三緣事身故孔心暘懼罪投河身死亦足以相抵矣中間王淸義用竹棍打伊兩腿及脊背右後肋右腳跟論罪固無所逃原情似有可矜

一名何應舉招系南京廣洋衛軍應舉與谷舉合夥宰豬今毆死鄰居陳盛做荳腐俱各交厚時常飲酒頑戲萬曆二十年正月二十三日陳盛在張科門首站立應舉與谷舉從螺螄灣來應舉不合向陳盛索說我毎常買酒請你今日你買酒請我等語陳盛回說無錢跑走谷舉不合復拉至張科門首應舉又不合用拳戲打陳盛胸膛連右前肋一下谷舉又不合用手戲打陳盛左眼眶連左腮脥一掌二人互將陳盛推跌在地致磕伊腦後脊背兩後肋兩肐肘兩臀成傷陳盛亦未認眞自行掙起張科等證應舉仍拉陳盛進酒店陳盛出錢六文應舉出錢四文買酒同林保兒等各飲散訖本月二十五日陳盛在應舉賣肉案前向徐興說我前日被何應舉打了一拳如今不好他是無錢窮鬼我若死了要他償命徐興轉問應舉回說我是頑耍打了一拳若死償命等語不料陳盛被打漸重臥牀不起父何銳聞知送藥一劑膏藥一个陳盛未服至二十九日身死伊兄陳連具告巡視李禦史參送浙江司審檢明白問擬應舉共毆人致死絞罪送南京大理寺審允奏奉欽依監候處決今該臣等審得何應舉因索飲戲打陳盛一拳一掌豈便致命縱曰打重亦出無心陳盛亦未認眞毆後又買酒同飲則其無重傷可知後陳盛稱胸膛疼痛應舉稱與他頑耍死了償命等語皆不足爲據何銳送藥固亦望陳盛之痊七日身亡難執爲應舉一拳之故遽坐重辟不無可矜

一名姜隆招系南京牧馬所餘丁萬曆十九年正月內李用向隆叔姜實預借工銀二錢七分約做工扣還至四月十五日鄰人刁應智雇李用在田割麥彼時隆與姜實妻劉氏並侄姜二漢亦各在田已時劉氏見李用說你先借去工銀如今倒與刁家做工嚷罵一場比隆喝李用先得我家工銀卻與刁家蠻子做活有刁應智今被毆死弟刁應惠前來辯論隆不合揪住刁應惠衣領將伊左太陽穴打一拳又將伊左右腮脥各打一掌劉氏亦不合將刁應惠左■﹝月合﹞膞右前肋胸膛各打一拳刁應惠跌地致傷左肐肘左後肘兩臀隆又用腳踢刁應惠腎囊連左胯腋一腳姜二漢手執鐮刀亦不合用刀柄將刁應惠右臂膊脊背右腿左後肋打數下有刁應惠母徐氏前來攙扶行至稻田不能動履口吐出血至未時姜實操回得知前到伊家探問刁應惠聞聲卽欲掙起揪住气絕身死徐氏具告巡視聶禦史批蘇兵馬檢審隆要脫罪又不合妄稱腎囊一傷系姜實操回腳踢所致徐徳扶同見證致蘇兵馬準信呈詳參送福建司審得情詞互異發上元縣再審姜實病故仍將前傷坐隆具招解司覆審問擬隆共毆人致死絞罪送南京大理寺審允奏奉欽依監候處決今該臣等審得姜隆劉氏姜二漢共毆刁應惠致死以隆坐抵蓋死者之母兄執之也然雇工起禍者姜實到田嚷罵者劉氏而用鐮刀柄打傷脊背後肋者則姜二漢也刁應惠被打傷重當時吐血而其最闗致命者則腎囊被踢一腳是獄也姜實在則坐實姜實死則坐隆恐姜實𨿽能脫罪於生前難揜眞情於身後觀其探問消息刁應惠聞聲卽欲掙起揪住隨卽气絕則其遺恨在姜實也昭昭矣徐徳初證其言蓋在姜實未死之前亦執姜實曽毆此其初情終不容泯者也姜實未正其辜姜隆獨坐凶首委可矜疑

一名祝長兒招系南京武徳衛餘丁因貧無依雇與浦子口今病故湯鳯家趕驢有今被毆死邵榮先在彼處檢積糞艸賣錢度日萬曆十七年四月初六日鄰居嚴五妻因雇長兒挑水將自積糞艸三擔與長兒算作水錢本月初八日長兒將前糞艸賣與邵榮該錢三文止與一文尙欠二文至十一日午時長兒在井邊見邵榮向討前錢邵榮回說今日無錢便打死我也不能彀長兒就不合將邵榮左右腮脥各打一掌邵榮叫罵長兒又不合騎坐邵榮身上用拳將伊左太陽穴兩肋等處各打成傷崔斗等證邵榮負傷掙至湯鳯門首比湯鳯嗔怪復同長兒拖至原打處所邵榮傷重本日酉時身死伊甥李鎭狀稱長兒湯鳯同毆具告巡視劉禦史參送山西司審檢明白問擬長兒鬭毆殺人絞罪送南京大理寺審允奏奉欽依監候處決萬曆十八十九二十年霜降會審有詞調送山東等司仍問前罪今該臣等審得祝長兒毆傷邵榮死於本日擬抵何辭但事起最微毆在醉後屍親同住一處且不知致死根因旣負傷行至湯鳯門首湯鳯明知傷重何不畱住的知長兒毆死何不執送到官卻同將邵榮拖至原打處所欲歸之何人李鎭之告恐非無因祝長兒之獄終屬可疑

免贓軍徒犯人三名

二名符才黃守仁招系南京畱守左衛軍俱充南京工部窯頭各陸續赴本部虞衡司領出柴價官銀燒造磚瓦料價銀一百八十一兩七錢七分七釐六毫才與黃守仁侵欠磚瓦料價銀一百一十二兩七錢七分三釐四毫萬曆十四年十一月內蒙本部嚴查未完將才並黃守仁牌發東城兵馬司監並四年無完十八年三月內具由參送四川司審明將才與黃守仁各問擬監守自盜雜犯斬罪引例邊衛永逺充軍招送南京大理寺審允回司監追贓銀分毫無納節經牌行東城查勘二犯家產回稱委系盡絕結報在捲今該臣等審得二犯先經東城監追四年又經本部監追三年逐月嚴比委系家產盡絕終無完納之日前贓似應豁免查照原擬發遣

一名李廷荊招系福建福州府閩縣民有故兄李廷蘭存日賃黃鄕官鋪面販賣絲布後兄故萬曆十七年有同鄕張瑞合夥湯敬賃開前鋪亦賣絲布廷荊生騙無由懸揑李廷蘭原開前鋪曽有頂首向張瑞索騙未遂十八年正月內湯敬販絲布來京赴戶部督稅司報稅內有隠匿廷荊訪知首司湯敬慌怕央楊沂買和廷荊不合枉法騙受靑絹絲布綫紬共二十三疋值銀二十五兩入己賣費後廷荊到官隠情不行實證姑於湯敬名下量罰補稅銀六兩發落至十九年三月內廷荊遇湯敬講起前事相打湯敬具通狀告部送福建司拘審明白將廷荊問擬受財枉法雜犯絞罪準徒五年定發采石驛擺站湯敬徒罪送南京大理寺審允回司湯敬等完贖發落外廷荊名下該入官絲絹價銀二十五兩己經監追二年分釐無納又經行城查勘並無家產結報在捲今該臣等審得本犯異鄕棍徒騙銀到手隨卽花費監追二年分釐無納又經行城查勘並無家產結報在捲似應免追發配

刑部爲欽卹事江西淸吏司案呈奉本部送刑科抄出本部題先該本司案呈該南京刑部署部事南京大理寺卿王樵等題前事奉聖旨刑部知道欽此欽遵抄部送司案呈到部看得南京刑部署部事南京大理寺卿王樵等題稱審錄過絞罪犯人馬祿等情有可矜追贓軍犯符才等俱應豁免各一節爲照馬祿史氏王淸義何應舉姜隆祝長兒𨿽系人命論絞而馬祿姜隆祝長兒下手致死尙難定執史氏不類威逼何應舉止戲打一拳王淸義與眾共毆賈萬春至死己斃二命足以相抵參詳委可矜疑相應攺擬其追贓軍犯符才黃守仁徒犯李廷荊各贓俱系監並多年勘產久絕終無完期徒斃何益亦應依擬豁免合候命下本部移咨南京刑部將馬祿等六名口符才等三名俱照例發遣發配釋放等因萬曆二十一年七月初八日該本部尙書孫等具題本月初九日奉聖旨各犯依擬發遣發配釋放欽此欽遵抄部送司案呈到部擬合就行爲此合咨貴部煩爲查照本部覆奉欽依內事理欽遵施行須至咨者

考核差滿屬官事

南京戶部署部事南京大理寺卿臣王謹題爲遵旨考核差滿司屬官員事廣西淸吏司案呈奉本部送據山西淸吏司主事今升福建淸吏司署郎中事主事張鳴鶴呈稱先於萬曆二十年五月內奉本部札委前往楊州鈔闗監收往來船料隨赴南京內府闗領精微批文於本年五月十九日到闗管事起至萬曆二十一年五月十九日止一年差滿例應具呈請代續蒙本部委官於本年五月二十四日交代訖本職任內共收過本折船料正耗積余銀一萬一千六百五十二兩九錢七釐九毫八絲數目緣由到部送司捲查嘉靖四十四年十二月內該工部題奉世宗皇帝聖旨是各闗抽分銀兩多收少解虧國病商己成積獘這所奏都依擬行兩京戶工二部差去官回部之日仍著考核果無欺獘方許復職如有隠護罪坐堂官該科記著欽此備咨在卷萬曆七年八月內該戶部題奉聖旨是這舊例考核及今議應考各官差滿回部務要著實從公考核毋事姑息南京各差部屬官也照這例行欽此移咨前來該本部查議管理本部銀庫監督江北應天鳯陽等倉場監收北新揚州淮安各鈔闗各差官員所管庫藏錢糧𨿽非題差而職事緊要一年差滿法應考核等因具題該戶部覆奉欽依咨部送司通行各官欽遵外萬曆十九年正月內淮戶部咨爲申飭闗稅起解事宜以一法守事內開煩爲轉行各鈔闗委官除巳前未經起解錢糧文到卽盡行完解勒限銷批姑免參究外以後自萬曆十九年爲始不分本色折色仍照先年題準事例河西務臨淸二鈔闗按季起解滸墅九江北新揚州淮安五鈔闗上半年限本年八月內下半年限次年二月內依期到部如有違限三月以外者定將領解員役參送照例重處起解則委府州縣佐貳官或倉場稅局大使等官一員押同經手庫役商鋪人等立限解納仍將員役姓名起程日期報部查催委官差滿務將經收過本折錢糧督同府州縣一並完解方許離任俟錢糧到部之後方準考核復職如折色𨿽到而本色未完者亦不準考核復職等因題奉聖旨是這各闗課稅有司起解稽遲姦徒攬納侵費好生玩法今後著原差司官督發起時方許回部考核撫按官還嚴限稽查如有故違一並參究欽此欽遵移咨到部又準戶部咨開南京戶部委官卽差倉場稅局大使一員押同經收吏役給批司府督發起解委官回部北新鈔闗則親自督送過洋子江揚州鈔闗親自督送過寶應湖淮安鈔闗親自督送至黃河口方許回部考核等因咨部節經通行各鈔闗遵照去後今據署郎中事主事張鳴鶴手本回稱本職收過本折錢糧除萬曆二十年夏季折色押解過湖奉文赴淮庫交納獲批附捲訖秋季折色銀兩內除奉文解赴本部轉送南京工部鑄錢余銀押解過湖亦赴淮庫交納獲批附捲其二季本色錢鈔該銀一千三百三十四兩八錢八分七釐一毫五絲俱於萬曆二十一年正月十八日據該府批差通州通濟倉大使髙孝押同經收吏汪啟明於橖起解前來本年冬季並二十一年春季折色銀兩亦經押解過湖赴淮庫交納獲批附捲其各季本色錢鈔該銀一千六十一兩六錢一分一釐二毫於二十一年四月十六日據該府批差檢校李惟敬押同經收吏楊應龍起解前來本年春季本色錢鈔該銀八百五十四兩八分一釐七毫五絲於五月二十四日據該府批差經收吏王繼宗起解前來俱經督發押解過湖緣由到司準此今照本官在差計一年零五日差滿回部系奉旨具題考核之數及查該闗前差員外張維翰在差計一年零二十六日收過本折船料正耗積余銀一萬二千六百八十二兩六錢二分一釐九毫主事伍可受在差計一年一个月零七日收過本折船料正耗積余銀一萬三千六百一十四兩一錢八分四釐五毫六絲今據本官造報冊內收過本折船料正耗積余銀一萬一千六百五十二兩九錢七釐九毫八絲較之前官所收銀兩稍若不足但自本官到闗以後天時人事適當其難節省調停備極辛苦方得報完前數此徵之人人耳目非可欺飾者捲查本官先於萬曆二十一年二月十三日呈稱本職奉委榷闗朝夕兢惕惟恐不稱有負任使今查自舊年五月十九日受事始至十二月終止𨿽聞倭報商船漸稀發收船料尙能如數第新正以來毎日驗放船隻多者不過百餘少者四五十隻梁頭小者居多隻此一月發收船料不及三分之二本闗經過往來船隻𨿽皆裝運南北客貨其間北貨尢多蓋由北直隸山東河南等處去秋水澇綿花豆榖果品等物失收以致船貨稀少兼以近日倭報戒嚴各鎭差官折直募兵置造軍器往來不絕而各軍火牌經過地方擄船裝送不少停滯遂致商賈深藏舟航躱避卽今新運盛行民船停止又揚州府城西從北遶南原有城濠並新舊二城各有市河止通流水船隻不行灣頭鎭迆東又有芒稻白塔二河南通大江止泄髙寶諸湖水利不許行船今地方皆以便民爲名任從船隻日夜私渡不經本闗更無船料額課不敷職此之由若不預爲申明誠恐日復一日錢糧有虧無盈深切憂慮合先呈稟緣由案候在捲今照前因理合案呈考核施行等因到部臣等看得原管理揚州鈔闗山西淸吏司主事張鳴鶴當商船稀少之時有節省調停之道課額不務取盈積余亦己過萬心切奉公慮存經逺相應復職管事照例具題伏乞勑下該部再加查議上請準令本官復職管事緣系遵旨考核差滿司屬官員事理未敢擅便爲此具本専差舍人張程賫捧謹題請旨

審錄重囚旨

南京刑部等衙門右侍郎等官臣王樵等謹題爲審錄重囚事該本部廣西司案呈捲查先奉本部送準刑部咨該本部題查得天順二年九月二十五日奉英宗皇帝聖旨人命至重死者不可復生自天順三年爲始毎至霜降後但有該決重囚著三法司奏請會多官人毎從實審錄庶不寃枉永爲定例欽此照得南京刑部都察院監候該決重囚若亦候霜降後奏請會官審錄路逺往復遲滯合無遇霜降後照例先行會官審錄將會審過各犯緊闗情罪奏請定奪等因題奉憲宗皇帝聖旨是欽此又準刑部咨該南京刑部題爲議處審錄期限以便遵守事該本部查議今後量於霜降以前預先會官審錄至霜降之後克期具奏前來候覆奏明旨至日遵奉施行等因題奉世宗皇帝聖旨依擬行欽此萬曆二十一年十二月初三日準刑部咨爲釐正審囚舊例以明政體以一章程事該本部看得南京刑部尙書徐元太等題稱乞要南京秋審獄囚比照刑部事例一節爲照法貴簡明刑宜畫一今兩京朝審其求生正辟二者皆同而南京於矜疑情眞數名之外其餘槪稱有詞不惟案牘繁滋證佐牽累且使罪人恣爲展辯重辟無從堅決良非法之當也尙書徐元太等所奏誠爲有見合候命下容臣等移咨南京刑部以後凡遇秋審酌量情罪可矜疑者爲一行有詞當再問者爲一行情眞應決人犯爲一行各具本題奏不必將不決之犯槪注有詞通照本部事例題明仍舊監候庶彌文省而法紀益明矣等因於萬曆二十一年十一月十三日該本部尙書孫丕揚等覆題奉聖旨是欽此欽遵備咨到部送司除欽遵外除有詞不服囚犯另行具題審得情眞斬絞罪犯人鄧良玉等共五十三名俱姑緩死仍舊監候外情眞斬罪犯人黃無思絞罪犯人虞林趙孟學俱罪犯惡極應合處決緣系審錄重囚事理未敢擅便爲此今將各犯緊闗略節招罪緣由開坐會本專差典吏吳希周賫捧謹題請旨

計開

會審情眞應合處決斬絞罪犯人叄名

一名黃無思招系南京錦衣衛捨余乳名東兒萬曆拾叄年正月初六日無思與父黃賢和並李朝等閒走路遇同居今被無思毆死大功兄黃無怠邀同買酒喫飲回至汪承宗門首黃無怠想起汪承宗原欠伊與無思銀二錢要同去取討無思說是新節如何好去黃無怠疑是無思私討互相嚷罵無思不合不顧大功名分輙將黃無怠拖跌在地李朝等勸起仍同行至本家東邊空山黃無怠气忿將無思扭扯無思發怒又不合復將黃無怠推跌在地用腳將伊心坎前肋連垜數下致左肐肘脊背左後肋各跌成傷伊欲掙起無思又用手將伊頷頦■﹝亥頁﹞破左腮脥打一掌右腮脥左■﹝月合﹞膞右後肋左血盆各打一拳右胯踢一腳黃無怠掙起回家行至祠堂門首髙叫我被東兒父子打死了等語伊妻張氏出看見黃無怠頭粘艸泥比無思同父從後門進室黃無怠喊罵無思聴知又不合逞凶將伊推跌四次致脊背兩臀腰眼俱成傷黃賢和見勢凶向前拉撦黃無怠情急將頭磕窓上致腦後偏左磕傷張氏將黃無怠扶上牀臥至三更時分身死告發巡視田禦史處參送廣東司審檢明白將無思問擬卑幼毆本宗大功兄死者律斬送南京大理寺審允奏奉欽依監候處決萬曆十三等年霜降會審有詞節呈調山東等司仍擬前罪監候今該臣等會審得黃無思凶毆堂兄死於卽夕情法無疑應合處決

一名虞林招系直隸常州府無錫縣民萬曆十三年五月內竊盜葉家財物事發本縣問徒刺右臂膊發京口驛擺站滿放又於十五年八月內搶奪殷陶財物事發本縣問徒刺左臂膊仍發京口驛擺站年限未滿不合私逃回籍糾同曹卿等於本年十二月十五日夜盜徐勲銀三十五兩首飾五件珍珠一包衣服三十五件又於本月十九日夜竊盜鹽客王龍川首飾衣服又二十四日夜前至松江府華亭縣徐正家長徐少卿家竊去金壺一把銀壺五把盤盞銀簮衣服等件並紅紬二疋林分得金十八兩銀一百三十兩攺名帶妻於十六年正月十五日潛來到京寓歇王仁店內事露王仁首發陜西司查審虞林所盜贓物不止數百餘金對認明白將林問擬竊盜三犯者律絞送南京大理寺審允奏奉欽依監候處決萬曆十七等年霜降會審有詞節呈調山西等司仍擬前罪監候今該臣等會審得虞林三犯情眞卽徐正一主金銀壺盤盞衣物數多價值不貲可謂大盜應合處決

一名趙孟學招系直隸蘇州府吳縣民有先存今各監故顧勤學楊鳯俱各投入魏國公族人徐繩勛家爲奴委管家事任伊出入閨合徐繩勛娶已故宗氏爲妾搬伊父宗信母嚴氏同居楊鳯就與嚴氏通奸後又犯分與宗氏姦宻教誘宗氏恨說嫡妻張氏悍妬炒鬧徐繩勛心下厭棄將宗氏發宗信領回楊鳯私買娶爲妾宗信屢次嚇詐楊鳯懼怕將宗氏賣與許監生爲妾去訖楊鳯又因徐繩勛母死照管喪事窺見徐繩勛妾春蛾少姿向伊調姦以後通奸不絕比顧勤學亦見徐繩勛婢荷花姿色向與通奸成胎用藥墜下荷花腰痛顧勤學在房與伊撫摩被徐繩勛長孫徐堯年撞獲稟知徐繩勛將荷花發付伊父丁老賣訖徐堯年思起荷花原有賣約一紙內開財禮銀十二兩向丁老取討無措又向顧勤學逼要前銀未與成讎又楊鳯潛至春蛾臥房亦被徐堯年撞獲楊鳯哀求買酒賠禮乘間脫走因此造意授謀要將徐堯年殺死又有顧勤學兄顧常太時常在徐繩勛家答應與婢梅桂通奸亦被徐堯年撞獲將銀花一枝錢九百文送徐堯年求免又有春蛾兄王松亦在徐繩勛家答應托管錢糧萬曆十八年十二月內徐堯年凂王松轉達徐繩勛發與過節銀錢王松賺匿止將低銀二兩抵塞徐堯年逼取王松不與爭論成恨楊鳯因見徐堯年父徐邦奇愚昧可欺素知王松等與徐堯年有怨向伊計議唆撥徐繩勛將胡龍王六十劉鎭作爲徐堯年朋黨賭博具告巡城章禦史批中兵馬司將胡龍等枷號徐堯年欲代胡龍等使用向顧勤學逼取前銀無與嚷鬧要將姦情出首顧勤學慌懼向徐邦奇揑說徐堯年怨恨要糾領胡龍等持鎗殺害須要尋个計策備他方好徐邦奇回說徐堯年性狠難以刑責顧勤學稱我主處置自家兒子怕甚等語又說家主旣有主意須要尋幾个人相幫才好比徐邦奇依聴就將銀祖師一座當銀七兩顧勤學將銀一兩自雇孟學下手又將錢一千文向孟繼孔雇袁五王舉唐臣閻長兒並巳故景二等幫同下手孟學與袁五等依允接受銀錢入巳至本月二十八日顧勤學乘見家中扮戲會酒人雜好得行事就置辦攢盒請孟學等喫飲方才說出謀情至本夜二更時分顧勤學引領袁五等進入向徐邦奇說如今帶許多人進來須要處置他不活方好徐邦奇依聴比顧勤學探聴徐堯年巳睡引進袁五等向前將徐堯年捉住用繩捆縛徐堯年驚醒見得勢凶慌說三位老爺賜我一件小衣見父一面就死甘心比袁五等將徐堯年擡至夾道邊不肯下手顧勤學不念家長期親與孟學各不合向前用繩將徐堯年絞訖數匝尙未气絕顧勤學向徐邦奇說世長被擺布許久猶不見死徐邦奇心內不忍就說也罷放了待伊攺過顧勤學復向徐邦奇說若放他活不但小人受害我主一定不好卻又同孟學各又不合盡力將徐堯年狠絞登時气絕身死顧勤學希圗滅迹仍將屍燒毀未盡折碎散棄事發湖廣司會同十三司審檢明白除楊鳯先於萬曆二十年四月二十九日在監病故將顧勤學問擬奴謀殺家長之期親已殺者律淩遲處死趙孟學依謀殺人從而加功者律絞送南京大理寺審允奏奉欽依監候處決萬曆二十一年霜降會審顧勤學趙孟學各有詞不服題奉欽依再問呈調河南司將顧勤學與趙孟學各仍問前罪送寺審允回司奏奉欽依監候處決萬曆二十二年八月初九日顧勤學在監病故今該臣等會審得趙孟學受雇逆奴幫同下手狠絞徐堯年實時身死情惡至慘應合處決

萬曆二十二年九月初十日南京刑部右侍郎臣王樵南京中軍都督府事泰寧侯臣陳良弼靈璧侯臣湯之誥署都督僉事臣於嵩南京左軍都督府掌府事成安伯臣郭邦相署都督僉事臣王治南京右軍都督府掌府事丰城侯臣李環署都督僉事臣王椿南京前軍都督府掌府事懷逺侯臣常胤緒署都督僉事臣胡大忠南京後軍都督府掌府事定西侯臣蔣建元南京兵部尙書臣周世選右侍郎臣邢玠南京吏部尙書臣蔡國珍右侍郎臣劉楚先南京戶部右侍郎兼都察院右僉都禦史臣邊維垣南京禮部右侍郎臣曽朝節南京工部署部事南京兵部右侍郎臣邢玠南京都察院右僉都禦史臣張養蒙南京通政使司右通政臣孟一脈南京大理寺卿臣周思敬南京錦衣衛署都指揮同知臣梅應魁南京吏科署科事南京兵科給事中臣盧大中南京戶科給事中臣任彥蘗臣伍文煥南京禮科署科事南京戶科給事中臣任彥蘗南京兵科給事中臣盧大中南京刑科署科事南京戶科給事中臣伍文煥南京工科署科事南京兵科給事中臣盧大中南京浙江道監察禦史臣栁佐南京福建道監察禦史臣章守誠南京廣西道監察禦史臣陳惇臨南京廣東道監察禦史臣陳所問南京貴州道監察禦史臣段尙繡南京雲南道署道事南京河南道試監察禦史臣林培南京河南道監察禦史臣聶應科試監察禦史臣林培南京江西道署道事南京貴州道監察禦史臣段尙繡南京陜西道監察禦史臣蕭如松南京山東道試監察禦史臣李文熙南京山西道署道事南京福建道監察禦史臣章守誠南京四川道署道事南京山東道試監察禦史臣李文熙南京湖廣道監察禦史臣張蒲

審錄重囚疏二

南京刑部等衙門右侍郎等官臣王樵等謹題爲審錄重囚事以【下同前】今照萬曆二十二年九月初九日霜降例該會審行準本部浙江等淸吏司各將斬絞罪犯人黃無思等招由連人備付到司類呈到部臣遵照霜降以前會同南京中軍都督府掌府事泰寧侯陳良弼等南京兵部尙書周世選等從公參酌審錄除情眞應決囚犯另行具題絞罪犯人鮑鸞奉旨見問外審得斬罪犯人傅八絞罪犯人陶應登俱各有詞不服相應再問通合奏請定奪伏乞聖明裁處緣系審錄重囚事理未敢擅便爲此今將各犯緊闗略節招罪緣由開坐會本専差典吏嵇誥賫捧謹題請旨

計開

會審有詞斬絞罪犯人二名

一名傅八招系江西南昌府進賢縣民有故父傅章同先存今投河渰死母李氏先年來京木匠手藝生八與弟傅九並姐傅氏嫁與楊仁爲妻生八歲外甥楊科兒五歲楊閏兒八與傅九向做瓦匠八娶方氏爲妻無出傅九未娶萬曆十八年傅章病故遺母李氏同居住過二十年正月內因家貧難度與傅九分居各賃房另住比母李氏議說八有妻室毎月供養二十日傅九未娶供養十日至二十一年五月初五日傅九前往姐夫楊仁家將外甥楊科兒楊閏兒俱接來家過節本日楊閏兒前到八家將黒污掃箒拿在醬缸內戲耍比八嗔怪將閏兒頭上打訖一掌閏兒走往傳九家哭說前情傅九向八罵說大節日你打人家孩子你還是無兒子焦尾巴等語八不忿將傅九揪扭手拿竹火瓦照伊腳面上打訖一下皮破血出有母李氏向前勸解比八自合依訓爲當就不合違命不行聴從故違子威逼母致死比依毆者律斬奏請定奪事例稱言我打死他償他命他打死我償我命等語遂將李氏觸犯比母見八不聴訓教將楊科兒楊閏兒送回比楊仁住居相離二里李氏送至中路向楊科兒說稱我兒你領閏兒回去我不送你了到於張家馬蓬下坐住李氏中途回轉思被八回言抵觸气忿投入上浮橋河內渰死總甲李鑑具呈巡視張禦史處參送江西司審檢明白將八問擬比依毆母律斬奏請定奪送南京大理寺審允奏奉欽依監侯處決今該臣等會審得傅八不慈於甥不友於弟致母輕生猶以母有心疾有詞

一名陶應登招系南京畱守左衛餘丁萬曆二十一年八月內天旱禁屠本月初六日晚有先存今被應登毆死袁成酒醉見應登挑賣熟雞乘彊挾拿一隻不與講價輒就撕破應登不忿勒要袁成賠償雞錢兩相爭嚷應登就不合向袁成左右腮脥各打一掌仍用拳將伊兩血盆杵傷袁成被打叫罵應登又將伊左■﹝月合﹞膞打一拳胸膛連左前肋連打數拳又將伊左臁肕踢訖一腳仍揪扭不放復將袁成推跌在地致腦後兩肐肘脊背連兩後肋兩臀各跌扛成傷總甲余科等勸解各散比袁成被打回家因無營運次日仍復勉彊替人擡轎初八日身痛臥牀不起十四等日伊兄袁華節遇應登叫令取討膏藥與袁成敷貼應登未曽討與至二十一日袁華見弟病重央腳夫林恩將伊扛擡欲送應登家調治行至木匠坊更鋪門首袁成气絕身死具告巡視張禦史處參送廣東司審檢明白將應登問擬鬭毆殺人者律絞送南京大理寺審允奏奉欽依監候處決今該臣等會審得陶應登因袁成彊取熟雞索賠不與兩下廝打不期袁成身死猶以袁成次日尙能擡轎有詞

勘覆誠意伯劉世延事情疏

南京刑部右侍郎臣王樵等謹題爲狂悖勲臣怙惡橫行懇乞聖明亟加重處以昭法紀以安人心事浙江淸吏司案呈奉本部送準兵部咨該南京河南道禦史林培奏前事該兵部會同都察院覆奉聖旨劉世延素逞狂悖因念其先世功勲姑從薄罰乃今不知悛攺肆惡無忌著住支祿米令回原籍聴勘不許仍潛住南京本內所奏事情就行南京法司將黨惡人犯嚴提究問具奏毋得狥私輕縱欽此欽遵備咨到部送司行間又據江西淸吏司案呈奉本部送準刑部咨該誠意伯劉世延奏爲姦宦欺誑盜庫擅殺內外貨交譸張亂政懇乞幹斷以肅法紀仍丐罷斥用全晚節事奉聖旨這本內說客用接匿抄沒贓物在京著司禮監王坤覺大義同廠衛五城禦史南京著彼處內外守備同該城禦史將本犯應有莊宅財產及接匿並與馮保在南京置買莊宅財產盡行抄沒入官不許狥私隠匿如有盜買轉寄的便參來重治其餘事情著遵前旨從公勘明具奏定奪該衙門知道欽此欽遵備咨到部送司俱稟堂奉批浙江司江西司山東司掌印官會問奉此隨該浙江司郎中鄒云鵬江西司郎中楊洵山東司郎中鮑獻書遵依行提各犯並弔各衙門文卷前來除客用解京究問許坤髙升馮保王禎俱已病故無慿追問髙慶見經本部福建司問明文卷具存俱不開外會問得犯人鮑鸞招年三十三歲系直隸揚州府江都縣民鸞與在官滕松鮑鳯徐賓並脫逃晏詔各不合故違投充功臣之家作爲家人伴當等項名色事干嚇騙財物撥置打死人命彊占田地等項情重者除眞犯死罪外其餘俱問發邊衛充軍事例與見監應天府理刑廳別捲問擬斬罪劉梧絞罪陳佐卽畬秋芳並先經廬州府別捲問軍今逃回見監理刑廳鮑舟卽鮑周及因侵欺蘆課稅銀該江寧縣問發邊衛永逺充軍今逃回未到官袁林不合各於不等年月陸續投入誠意伯府內撥置生事害人又有先經本部廣東司問擬杖罪未到官許林亦在本府行走萬曆十三年間有江浦縣在官生員葉茂春慿先存今被劉誠意伯主使鸞等打死郭寵爲中買到劉誠意伯不在官婿陶鄕官莊田一所至萬曆十七年十二月內葉茂春將田轉典與不在官生員胡汝臯向系不在官韓文學佃種有問發充軍不在官張可敬與韓文學往來胡汝臯得知恐生事端用言嗔阻張可敬挾恨潛至劉誠意伯處用言唆說胡汝臯承種前田原是府親陶宅田地應歸府中葉茂春假帖謀占皆聴郭寵所爲等語以致劉誠意伯聴信於萬曆十八年三月二十七日輒用朱票差鸞並張可敬及不在官馮貴前去鎖拿郭寵不服比鸞仗主威勢又不合將郭寵左太陽穴並胸膛各用拳狠打至本月二十九日鎖帶郭寵來至劉誠意伯府審問郭寵語言不遜劉誠意伯喝令鸞又不合與張可敬逞凶亂用掌將郭寵左眼眶連左腮脥及用木棍向伊右額角右臁肕各打重傷郭寵被打跪地致將伊兩膝蓋跌擦成傷比鸞復將郭寵左血盆左■﹝月合﹞膞左前肋各打一拳郭寵被打叫罵鸞又將伊右前腿踢訖一腳隨將郭寵墩鎖本府廂房內石墩上有在官送飯婦褚氏見證後劉誠意伯見得郭寵傷重於四月初三日黒早令鸞將郭寵扶出行至果子行口跌倒在地於本月初四日已時分身死當有該方不在官總甲李恕具呈巡視施禦史處批行中城該署印東城陳兵馬行拘間有郭寵不在官妻陳氏同不在官男郭勲等來京找尋方知郭寵身死隨具狀投告該陳兵馬弔取江寧縣不在官仵作侯禮相明郭寵前項傷痕審間陳氏復具通狀告赴廣東司行城連人申解到司劉誠意伯亦將情詞開具手本投部蒙司審問攺發上元縣程知縣覆檢屍傷無異具由解司覆審鸞與張可敬各又不合隠下劉誠意伯主使情由不敢實報致將鸞問擬絞罪張可敬軍罪具本牒送南京大理寺評允將鸞監候聴決張可敬發遣訖有在官趙自彊不在官婿卓鳯在京開當生理先年劉誠意伯將金包巾一个令不在官家人信喜等向卓鳯當去銀九兩該本利銀十八兩伊止將銀十五兩贖回後劉誠意伯詐說將我包巾換了假的捉拿趙自彊拘禁本府立要原贖銀十五兩又復詐銀三十兩方將趙自彊釋放訖有六合縣東鄕塔山塘官田八百五十畆先年系不在官軍民陸銳等八十三家開墾成熟未及升科被別捲問結罷吏李逢時奪佃不遂投獻劉誠意伯慮恐告爭毎家給銀柒錢八分奪占詭寄李逢時名下後南京科道衙門訪知參劾劉誠意伯拿問革爵前田節奉欽依仍歸陸銳等執業納糧後劉誠意伯復爵欲奪前田令別捲問遣家人陶諒等節告撫按江屯各衙門批應天等府縣會勘詳允丈量仍給陸銳等八十三家領種各給印帖存照前散工銀於各家名下追還劉誠意伯訖又滕松拖欠劉誠意伯柴價銀陸兩無銀賠還探知不在官親識孫繼宣與邢太監織造蟒羅一疋滕松又不合向伊詐說家主要蟒作樣織造孫繼宣不識姦計交與滕松伊仍又不合嚇騙孫繼宣銅錢一千文入已隨將蟒羅抵還家主柴價訖後孫繼宣不甘具告南京兵科批行東城曽兵馬拘審比滕松仗主威勢硬執本官止將滕松問擬不應杖罪將蟒羅追出並原得前錢一千文俱給主收領訖鮑周先年事犯廬州府問發東海守禦千戶所充軍逃回潛住劉誠意伯家生事害人萬曆二十年二月二十九日有先任六合縣知縣黃夢鴻因去任行至浦子口地方天晚投在官飯店袁半池家劉誠意伯思伊曽將塌山塘斷絕要得報復前讎探伊在彼卻令未到官次子劉尙質就不合依聴持朱票帶領鮑周並在官家人鮑忠及在逃倪榮龔禮吳祿等多人各不合依聴希圗搶財將袁半池家圍住將鐵索要鎖黃夢鴻伊因勢眾不敢理辯劉尙質卻又不合將黃夢鴻行李內皮箱打開脇取銀二百兩付與未到官家人胡成不合背回與劉尙質收訖鮑忠袁半池質證又有先存後病故穆世虎先年投入客用家使喚後拖欠伊本銀二百兩客用令不在官家人馬奉卿具告巡倉察院批發應天府管糧廳將穆世虎問擬不應杖罪追贓間穆世虎因患傷寒病故有已故張選系穆世虎妻兄挾恨客用具告南京內守備衙門蒙行司禮監審虛量責十板發落後張選亦因風痰病故在官黃鶴鳴原任河南臨漳縣典史穆世虎張選爲事時黃鶴鳴在任未回又有問結龔鑾與已故周相並許林俱在髙升名下走動許林見得髙升獨用龔鑾就唆周相具告龔鑾包認罪贖後許林背約致周相縊死事發巡視衙門參送廣東司審檢明白將許林問擬杖罪追給埋塟銀兩文卷見存又有在官胡獻忠系徽州府績溪縣人見今援例南監肄業住居左鄰劉誠意伯右鄰客用因與劉誠意伯往來後因借貸不遂劉誠意伯忿恨成隙誣以過付情由並無證實又有已故趙登等俱系劉誠意伯家人佃僕向助爲惡俱各事犯上元等縣各監病故並無別獘致死又有劉誠意伯不在官家人侯漢向與在官謝良棟取麥爭打侯漢懼怕劉誠意伯責打逺逃不知去向有已故張澄與謝良棟洲界相連要得奪占不遂乘侯漢久逃張澄冒作侯漢兄侯江揑稱謝良棟打死侯漢虛情具告巡撫衙門批六合縣蕭知縣審誣問擬徒罪哨瞭差已問結快手陸見等解押雇船行至鎭江七里港覆舟溺死止存不在官船戶鄭河同不知姓名客人告照查明又有劉誠意伯問結家人孫守禮忿在官朱義先爲張澄證人當官質證冒誣捉拿朱義詐銀三兩朱義不在官兄朱仁具告巡江衙門批縣審將孫守禮問擬徒罪詳發棠邑驛擺站未滿又有儀眞縣劉塘四千餘畆縣誌明載坐落方山地方積水専資儀眞一縣龍江左等三衛軍民灌田輸納賦稅先年已故楊林開種事發撫按衙門行應天揚州二府勘實將袁林等擬罪立有碑碣後有致仕不在官韓副使圗謀開墾被在官楊祿告發屯田衙門究禁有已監故胡佐陳貴等投獻劉誠意伯統領問遣陶諒等毀碑拆閘掘堤放水占爲已業事發科道衙門會勘明白奏奉欽依仍聴居民積水灌田訖先年間劉梧窩住彊盜事犯泰興縣問擬彊盜窩主斬罪解詳淮揚兵備道行至中途脫逃來京潛住投劉誠意伯家又有畬秋芳因屢犯竊盜事發無爲州問擬竊盜三犯絞罪監候越獄逃走至京假充畬解元親弟行至三山門撞遇鮑周引領到於劉誠意伯家收用就與劉梧往來鮑周素知畬秋芳久慣竊盜要得藉伊局騙人財劉梧鮑周隨假稱劉府失盜將畬秋芳作爲竊盜闗鎖在家劉梧鮑周卽到茶府灣在官機兵劉宇郭淮等家嚇說我府中被賊畬秋芳偸盜銀兩今已拿住供稱贓銀在你毎各家嫖歇費用若要不究你可速輳幾十兩銀子與我主人磕頭饒你送官等語劉宇等思系娼家難與辯理共輳銀二十四兩付不在官宋淮交與劉梧鮑周送入劉誠意伯接受訖又計令不在官家人薛繼松引領畬秋芳隨帶皮箱一隻內藏黃綿紬半疋褡連一个假投在官查承業卽查繼宗店內安歇畬秋芳詐言出外寄放查繼宗家去訖後劉梧鮑周隨向查繼宗嚇說畬秋芳是彊盜你如何窩住卽將都督府封條封了皮箱褡連要索銀二十兩方饒查繼宗不甘將皮箱綿紬首赴中城仍具狀告赴操江衙門批送應天府理刑廳審出前情將劉梧仍問擬彊盜窩主斬罪畬秋芳竊盜三犯絞罪鮑周引逃軍事例攺發邊衛充軍呈詳本院監候訖萬曆二十一年七月二十七日有在官樂工徐承紹將在官使女徐氏賣與已故王升爲妻得受財禮銀十三兩王升就帶徐氏在於劉誠意伯府內上廚工活後王升病故劉誠意伯合令徐氏出府爲是反差在官潘五與未到官祝奉各不合承票行拘徐承紹追要原得徐氏財禮銀兩徐承紹懼怕只得將銀伍兩交與潘五並祝奉各又不合送與劉誠意伯收訖批照存證後劉誠意伯又勒取徐氏銀三兩方將伊放出另住至十一月二十二日有在官樂工顧春橋先因雇未到官鄧成傭工懶惰未及三月算與工錢逐出鄧成就到劉誠意伯家行走說知來歷劉誠意伯要得局騙卻令鄧成詐說顧春橋欠伊工錢比鄧成就不合依聴開具稟帖投府就差潘五並晏詔各又不合嚇拘顧春橋懼怕將銀三兩仍托潘五送與劉誠意伯饒免亦批照存證潘五又不合騙去銀一錢晏詔又不合騙去香一包值銀三錢各入已萬曆二十二年二月內有在官樂工陳應詔向會吹打劉誠意伯差潘五並晏詔拘喚教伊家人吹打陳應詔因病難教不敢回話只得將銀三兩央未到官家人周宷魏隆各不合過送與劉誠意伯收訖潘五與祝奉各又不合共騙陳應詔銀五錢又徐賓在於上新河地方相遇在官季奉知伊有女要得誘騙又不合詐說我要尋个女子恩養季奉不識姦計說稱我有女季三女就與徐賓寄名恩養後季奉知得徐賓素假劉誠意伯勢要害人要將女討回比徐賓又不合生姦思起季奉原欠伊糞銀三錢該利銀一錢五分要將女準還季奉不允至本年三月內徐賓將女轉送與鮑鳯收養訖鮑鳯恐季奉具告卻就教唆徐賓具告劉誠意伯處徑與準理隨出朱票當差鮑鳯行拘到府鮑鳯與徐賓將季奉制縛在家勒認得過財禮銀一兩二錢鮑鳯又不合撥置劉誠意伯徑行出票差不在官戴文敬押季奉追銀季奉不甘將情具告巡視京城林禦史準拘間鮑鳯又不合躱避不出牌行西城挨拿劉誠意伯又揑手本投至南京都察院希圗挾制問官後西城緝獲鮑鳯等呈解林禦史批仰該城會同東南二城掌印官查照律例議擬參送隨該本城會同東城陳兵馬南城王兵馬提取徐賓等到官會審明白具供呈詳批城參送前來究審間又該林禦史訪知劉誠意伯前項違法事情具本參題及該劉世延奏前事俱奉欽依該部備咨到部送司行提各犯審問間比鸞方才訴稱郭寵身死屈直有主在上等情具訴並提弔各項文卷公同查驗會審前情明白除劉梧畬秋芳鮑周罪名仍送應天府理刑廳查照原捲監候追贓歸結及行查洋山湖田地據上元縣回稱並無前項田地又查黃知縣娶部民戴汴女爲妾今據東城準儀眞縣回稱並無戴汴名字無慿拘證各申報前來致蒙會看得劉世延性甚貪婪志尢狂悖不念朝廷法外之曲宥愈長惡而不悛頓忘累代延賞之洪恩益肆行而無忌憤縣令黃夢鴻之持平則縱子攫金於去官與白晝搶奪者何異吞儒生葉茂春之血產則立斃無辜於箠楚與操刃殺人者同科畬秋芳等劇盜也用爲爪牙而索詐樂工富戶雞犬一空鮑周等軍犯也托爲腹心而誆害市酤小民煙火盡絕爲一金褁頭而典鋪之白償三倍趙自彊之泣訴堪憐爲一季奉女而積算之遺害多端鮑鳯之慿依更慘縱積騙之滕松則借口蟒羅匿久逃之侯漢則假揑人命以至塔山等塘節經勘明給民種業而公然占奪不與六合等縣捲案山積而猶然挾制多端以上違犯皆羣小爲之翼而世延之勢愈張皆世延爲之主而羣小之橫愈甚卽如郭寵之死有褚氏見打昝七見傷俱已口供在官𨿽鮑鸞不能爲世延諱而世延執何詞以爲鮑鸞地乎不過欲嫁禍於買田之生員以至問官言官無不肆口詆誣可謂無復有天究問黨惡及其餘事情勘明具奏定奪事理未敢擅便爲此具本専差典吏謝元紀賫捧謹題請旨

謝恩疏

南京都察院右都禦史臣王樵謹奏爲恭謝天恩事臣原任南京刑部右侍郎於萬曆二十三年六月十一日準吏部咨爲缺官事該本部等衙門會推具題奉聖旨是王樵升南京都察院右都禦史欽此欽遵備咨到臣臣於本月十三日謹望闕叩頭謝恩到任管事外伏念臣性本拙疏素無建樹上蒙聖恩兩起臣於裏居十載之餘擢貳邦禁已懼踰分矧畱臺爲綱紀之司臺長居表率之地報稱益難屏營益甚敢不精白一心端嚴法守求少效於萬一臣無任感激矢勵之至爲此具本專差辦事官陳希周賫捧謹具奏聞

四乞休疏

南京都察院右都禦史臣王樵謹奏爲病與年增四懇天恩憫放歸田事臣聞人臣之事君也一日居乎其位則一日盡乎其心不盡非所以勵臣節而忠於事君也若年齡已邁人言已及上𨿽以恩畱之下當以義自決不決非所以明進退而審於自處也臣列仕籍四十九年不能以奇節表見於彊壯之時豈忍以貪進不知止取譏於旣衰之日惟是兩歸田之後兩蒙聖恩起用今起用之後三奉明旨著照舊供職義不敢不效其死在事以來夙夜不遑至如勘問勲臣劉世延事情惟知奉陛下法而不卹其怨口之肆騰則同事之臣知之臣在臣邑猶然寒士也居官守其故吾其無競於進取貪於寵利之心則相處之久者知之南都𨿽曰事簡淸議最重使有不入目不經心之侍郎誰能容之至於三年之久蓋在臣之初出忌臣者已豫量臣之不能久所以不卽排去得歷轉至今官者賴聖明在上爾彼見臣之未歸也遂銳以擊臣爲事至謂臣在十六年前已曽以老論罷則徒欲以甚臣之老而全不知其事之所由臣之老而當歸何必逺引臣之病而難畱臣實自知臣近來血不能養筋而轉筋之患時作气不能滋血而痰火之癥日多冬苦多嗽夜恆少眠此皆非老景所宜有用敢昧死再幹宸聴如蒙聖慈矜察勑下吏部查臣前後情詞放歸田裏譬之天地以施生爲徳而不責其報萬物以咸遂焉臣愚幸甚爲此具本專差辦事吏陳希周賫捧謹具奏聞伏候勑旨萬曆二十三年八月﹝闕﹞日奉聖旨吏部知道欽此該吏部覆題內稱看得先該南京兵科給事中盧大中題稱南京都察院右都禦史王樵年近八旬乞行議處及該南京都察院右都禦史王樵奏稱病與年增懇放歸田各一節爲照南京都察院右都禦史王樵蒼然松柏之貌皭爾冰玉之操出入三朝先後一節若體其三告四告俾其全始全終豈不爲淸朝一完人哉旣經科臣論奏及本官自疏情詞懇切相應準令致仕但大臣去畱出自朝廷臣等不敢擅擬伏乞聖裁等因本年八月﹝闕﹞日太子少保吏部尙書孫丕揚等具題奉聖旨王樵準致仕

方麓集卷一

●欽定四庫全書

方麓集卷二

﹝明﹞王樵撰

○序

周易私錄序

易之爲書聖人因象占以示教義理固無所不備而其教以潔淨精微爲主潔淨精微謂不著於事朱子所謂稽實待虛是也後儒失其傳因流而爲數學玄學失之逺矣程子始歸之義理易教於是大明而於卜筮本義古易篇次有未暇及焉不能無待於後人也故朱子補之自漢以來上下經與十翼頗爲諸儒所亂屢經是正至呂伯恭而定又爲之音訓朱子實據其本以作本義自程傳本義並行易有今本古本不知何時攺本義以從今本又省去呂氏音訓自是世但知有今本而已場屋中出題至有可笑者鄱陽董眞卿氏爰有會通之編𨿽未能復古然使經傳有別合程朱二家傳義可省學者兩讀其纂輯頗有倫理愚意經傳不必會通決當反正當知攺程子以從朱子非違程子乃復孔門之舊耳何不敢哉經下分注音訓程傳本義仍大書之而降經文一字二先生語及諸家之說又降一字皆采諸董氏間附一得抑朱子答吳宜之書謂易說誠略然此書體面與他經不同只得如此點掇說過多著言語便說殺矣又謂中間更欲稍移經下注文入傳中庶得經文意思更寛而未有功夫及之恐爲沒身之恨然則後之學者不知玩辭之法轉於辭下增益恐爲說𨿽多去易益逺矣程子曰予所傳者辭也由辭以得其意則在乎人焉學者務諸

尙書日記序【凡例附】

傳尙書者非一家至蔡先生集傳宗本程朱義始益精而學者罕窮其歸趣何也經文簡奧事理兼該非不該不徧之學驟能通貫孟子曰誦其詩讀其書不知其人可乎是以論其世也蓋以詩書所載皆其人之實讀其書如身在其時論其世如事在於已則我之心卽古人之心古人之心卽我之心然後所謂知其人者可得而幾也吁豈易言哉今去聖人之世𨿽逺而其心固在故居千載之下可仰而求有不求未有求而無得者也予未有得而不敢不求者也敬援橫渠張子不思還塞輒復札記之法但以自驗所進日久成帙遂編次之初不敢以傳之人人然此學人之所共有願觀者則出之倘讀而頗亦有契者乎則以是爲適國之舟車送者自崖而反奚不可者

日記凡例

一蔡氏傳經體不得不簡是編欲以羽翼之故不厭詳體各不同也

一義理蔡傳發明已盡今欲學者認歸切已可用故多引之使近不欲推之使逺昔漢武帝以尙書爲朴學弗好司馬遷敍七國楚漢事使人如見而五帝三代本紀殊不逮諸篇蓋遷有史材無經學其作此諸紀也摭經入史故辭多拙經外旁綴雜聞故事多陋故嘗謂能以今事通古事斯爲明經能以古文敍今事斯爲良史尙書經中之史也武帝不知通古事於今事故以爲朴學本紀史中之經也司馬子長但以史材作之故不足以通古予何足以知前人短長但以家世業是經時爲子弟說之亦欲使人如見庶有所入不爲空言故本其記錄之意如此云

一舊說相沿如文王稱王武王觀兵周公居攝之類先儒俱已辯正此外如微子抱祭器歸周箕子受封朝鮮周公居東爲東徵我之弗辟爲致辟皆闗聖賢大節而傳記異辭不無害教今悉辯之

一經中朱子已有定論而蔡氏偶未及者從朱子

一討論貴求其是采輯不厭於廣或定從一家或兼存眾說各有謂也

一引用先儒成說皆稱某氏惟孔疏稱正義【以已有漢孔氏】本朝先輩稱謚或官無官者從時所稱其雜引及之若馬融王肅旁引及之若鄭玄之類俱本原文初非義例

詩考序

子曰吾自衛反魯然後樂正雅頌各得其所史記云古詩本三千餘篇孔子去其重取其可施於禮義者三百五篇今按夫子正樂止言雅頌各得其所而不及風蓋二南用之天下無俟於正十三國變風𨿽領在樂官但存其實以爲鑑戒而不必皆有所用夫子不必一一論而定之如雅頌也自史記有孔子去其重取其可施於禮義者三百五篇之語故後人謂孔子刪詩其實未嘗刪也雅頌有殘缺失次者正之而已班固謂王官失業雅頌相錯季札觀周樂以小雅爲周衰以大雅爲文王蓋以正變爲大小也則當時禮壊樂崩之後詩亦從而亂也久矣夫子自衛反魯得之他國參相正定然後各得其所得其所者得其所用也有王者作則禮樂興是皆其用豈空言哉近時王純甫先生謂夫子論治則放鄭聲述經則刪詩正樂刪之卽所以放也刪而放之卽所以正樂也若曰放其聲於樂而存其辭於詩則詩樂爲兩事矣此言固是而未盡詩樂𨿽非兩事然當知詩自詩也聲自聲也笙詩六篇有聲無辭舊蓋有譜以記其聲而今亡矣非但笙詩也餘詩皆有譜有譜而後聲可傳今辭傳而聲不傳矣孔子曰鄭聲淫謂其聲淫耳若曰皆男女相恱之詞則是鄭詩淫矣鄭聲者周子所謂妖淫愁怨道欲增悲者也疑春秋時所謂鄭衛之聲者亦不專行於其地諸國皆有之但是其音節而不必是其辭則皆其聲也夫子以其時之所尙而盛行蕩人心壊風教莫甚於是也故亟欲放之放鄭聲者夫子之本志歸魯正樂則考定雅樂以爲之兆也當時聲與辭俱存故樂可正今聲不傳故古樂卒不可復而其辭之存者亦多非古經之舊自朱子集傳之後其門人項安世平甫時於言外有所獨得可謂有功於此經其說曰丼棠分陜以後詩也何彼襛矣東遷以後詩也楚茨以下十篇正雅而雜之變雅豳風𨿽系於國風之末然非變風也周公之正風也七月周公所作備陳王業之本以告戒成王與無逸相表裏其餘或周公所作或爲周公而作無可附麗故取而綴於七月之後且有豳雅豳頌一詩而具三體不止於風也故置諸風雅之間所以尊之見與列國之風不同也自王仲淹例以爲變風旣失之而且剿王亦未敢誚公之言以爲君臣相誚尢無理其曰成王終疑周公則風遂變固矣獨不曰周公至誠卒能正之乃不曰正而反曰變以損其實乎殆非夫子之意也周頌章句與風雅之體不同其音不必協其句不必齊其章不可分記曰淸廟之歌一唱而三嘆正謂周頌也倡者舉辭和者舉聲三嘆則和聲之多也今其三和之譜不存而一倡之辭獨載此所以多類有闕文疑義而不可易知也桓之詩春秋傳以爲大武之六章則今之篇次非其舊者多矣商頌那與烈祖二詩皆五章章四句以韻考之可見獨第五章

各加顧予烝嘗湯孫之將二句以爲亂辭而必欲凖之周頌以爲一章則失之牽合矣國語稱那之末爲輯之亂則元非一章明甚又長髮殷武皆明著章數不應一頌而自爲二體玄烏一章亦當分四章章皆五句獨第三章

七句此詩毎章之首皆承上章末字發辭正與文王下武等詩相類皆其分章處也而經師不察右皆項氏之說自朱子一洗小序之陋以詩說詩而不爲沿習所膠其得詩人之意不啻什九愚學之晚因項氏之說再爲考錄相遺經接緒義成先覺是亦朱子待後人之心也

周官私錄序

古今注周禮者非一家制度名物惟鄭注詳核賈疏能發之至於經世大義明者少矣程朱大儒講學論政時或及之而未及爲書也竊不自揆訓詁本注疏大義本程朱兼采諸家之長時附一得之見名曰周官私錄云人言冬官不亡取諸他官正其錯簡可復爲完經其說良是而復多異同頗嘗折衷而卒難決定詳具錄中竊嘗謂古今知周禮者少能用周禮者尢絕少用周禮者孟子喪禮經界兩章其大法也朱子嘗言孟子生於戰國分爭之際不得見先王之全經矣然其學得孔門之正傳而於文武之道則旣識其大者故其考論制度𨿽若疏闊而於大本大經之際則毫釐之間有不可得而亂者以是爲主而酌乎人情世變以文之則禮𨿽先王未之有者亦可以義起矣又謂孟子之言𨿽曰推本三代之遺制然常舉其大而不必盡於其細也師其意而不必泥於其文也蓋其疏通簡易自成一家乃經綸之活法而豈拘儒曲士牽制文義者所能知哉朱子之論孟子善矣今卽以經界一事驗之孟子當井法旣廢之餘力勸滕君行之不過正經界之一語此一語誠得其要所謂疏通簡易經綸之活法孰能過之孟子之後如程子之論十事以爲民生所賴理不可易必可施行非有古今之異其論井地謂地形不必謂寛平可以畫方只可用算法折計地畝以授民又謂經界隨山隨河皆不害於畫之張子謂欲買田一方畫爲數井足以推先王之遺法明當今之可行此皆有得於孟子之意可以見聖賢之作用果非牽制文義者之所能知矣今之說周禮多發明此意至於先王深意後漸失之闗於君徳成敗治道盛衰者尢三致意焉

校錄古禮序

古禮亡闕文公朱子嘗請於朝欲修三禮而不果又嘗編類亦未成書然其考禮之意凡吳氏敍錄所擬議者俱已具朱子與潘恭叔書中朱子大意儀禮附記一也禮記分類二也其它經傳及注疏類書但說禮文者並編集別爲一書三也周禮全書𨿽不可分析若欲便於考閱亦卽以祭祀賓客等項事別爲門目自爲一書四也此外雜書若國語孔叢子之類別爲外書以收之庶無所棄遺又不至混亂五也竊謂此恐是朱子編類之初例也又答應仁仲書曰前輩常患儀禮難讀以今觀之只是經不分章記不隨經而注疏各爲一書故使讀者不能遽曉今定此本盡去此獘恨不得令韓文公見之按朱子此所定本不知與所編儀禮經傳通解同否要之分章句附傳記朱子以爲讀儀禮之要法恨不令韓文公見之而吳幼淸乃謂經之章後不宜隸以補記補傳經之篇後不宜錯以傳篇補篇其亦泥之過矣經傳錯處如漢費直以易彖象傳釋經鄭玄王弼又分附卦爻之下誠不可也朱子之書豈有是哉愚嘗謂經不可補而記則可續朱子於禮經中如內則等篇名曰補經而所刪修實戴記之文非經也或削本篇之文而補以他篇之文如郊特牲中有冠義昏義在本篇宜削而歸之冠昏本篇乃得其所是乃正其錯簡而非亂其成篇也內則最爲完篇中間亦雜以養老一段朱子所定內則之文一曰事親事長次曰飲食次曰男女之別次曰夫婦之別次曰禦妻妾次曰胎教次曰生子次曰教子次曰冠笄嫁娶整然有倫使先儒綴拾之簡更成完璧豈得必以舊文爲是乎自有此書使學禮者尋討易見要領豈不甚幸且於國論有所折衷尢非小補惜乎禮學日廢學士大夫罕復究心於此並其書而不復讀者多矣世之所存僅有監本而殘闕漫漶幾不可讀予竊懼焉爰取舊本參校而重錄之儀禮十七篇三山楊信叔有圖行於世足爲禮經之指掌禮必有義理必相附取冠義等篇依朱子所定各系經後其內則以下諸篇並喪祭二禮悉依朱子與勉齋黃公所修而錄之取便於誦習故但掇其要略余有不能盡者凡朱黃所采輯諸經傳記之文惟周禮謹遵朱子初意別爲一書云

春秋私錄序

春秋自三傳之後惟啖趙陸氏可謂通經不泥於專門之陋訂正三傳得失爲集傳辧疑又爲纂例一編條理燦然其有功於春秋多矣前後諸家未有過之者也程子嘗作傳而未成朱子以此經未易言故未暇爲書然其因司馬文正公所輯資治通鑑而修綱目實仿吾夫子因魯史而修春秋之法綱以著道法目以備事辭其於春秋之旨不彊測以空言而黙見以行事𨿽不爲春秋而作然以愚見言之謂善發明春秋莫如朱子可也故愚嘗因綱目而識春秋誠以古今世變不同而事之得失未嘗不同在觀者通悟何如爾綱目事辭皆備凡例又出朱子手筆故後人得以考見書法之意而不至於繆誤惟春秋經傳元各孤行左氏之於事公榖之於義各記所聞時多抵捂或以已意穿鑿不皆得聖人之意然要之三家去聖門未逺其間合義理當人心者必有所傳擇而取之十恆得五六今居千載之下而謂三傳眞可束髙閣欲以已意立說者非通見也胡文定公作傳謂事按左氏義采公羊榖梁之精者大綱本孟子而微辭多取徵程氏其言當矣𨿽然理明義精如程子固猶謂其微辭奧義時措從宜者爲難知矣其間多所闕而未言與夫言而尙略者蓋難之也則文定其肻自謂皆已得聖人之意乎此非一家之學也不厭於講故愚自三傳以下采輯異同以資研討頗不主一家其有未合不敢臆決大槪皆本朱子之意朱子之意固卽程子之意也夫不繆於程朱二夫子而有禆於文定則愚區區私錄之意乎又因文定綱領七家之說而廣之爲宗旨三篇附論一篇因陸氏纂例而修之爲凡例二十篇𨿽於聖人筆削之意先王經世之法不敢妄議然程子曰善學者求言必自近易於近非知言者也今言則備矣誠不以其近而忽之豈無有因言而得者乎𨿽非所及願與同志者共之

紹聞編序

聖人之學遺書具存論語大學中庸皆出孔氏親傳而孟子得之孟子之後其學不傳閱千有餘年而二程子得之所謂得之者五達道人之所共由也三達徳人之所同得也聖人之教欲人以其所固有而由人所共由而已然而有至有不至惟躬行而心得之則所謂得之者也去聖旣逺士鮮有志於爲已之學間有其志者又易墮於好髙喜徑之偏而異端之說得以入焉𨿽親受業程門者蓋猶不免非朱子繼起聖學其復湮乎朱子之學得之程子居敬以立其本窮理以致其知反躬以踐其實是以卓然不繆於聖人之門戶而能升其堂入其室不得已而後著書其大學中庸章句論語孟子集注發聖人之精蘊可謂無餘羽翼聖傳其功於是爲大善學者惟當潛心體玩篤志力行而已何暇於多言自陸子靜與朱子論學不合詆朱子爲支離自此喜異之士爲陸氏左袒者紛然而起其實皆陽儒陰佛而自托於徳性之知不緣聞見近則又顯然惟佛之爲歸不復諱其名矣竊謂躬行而不至不失爲聖人之徒若惑於異端肆爲異論詆毀程朱壊人心術將來之憂必有大焉予竊悼且懼乃取舊聞參以歷年更嘗印證一得之愚筆之簡傳之同誌書曰紹聞衣徳言尹子說論語曰少而讀之考而不知一言爲可用不幾於侮聖言者乎夫異聞得以害正徒聞而不能服行皆不紹聞之咎也願與知者共勉焉

大明律解序【法原附】

伏以大明律乃我太祖髙皇帝聖制近年諸坊刻本多附入臣下私注不無混錯制書竊考先儒釋經不連經文自爲一書恭依此例有律條指掌有律令通旨有律例通旨有律中疑義有引擬指訣有律互見有律無文初各爲捲今分附各條之下解說律意多采諸家之長不復識別每篇依張氏疏議備及歷代沿革唐之條目與今同異因可見本朝增損精意又總爲法原一篇以提其綱云

法原

天討有罪五刑五用其來尙矣周禮始有其目曰五刑之法墨罪五百劓罪五百宮罪五百刖罪五百殺罪五百凡二千五百至穆王之時五刑之屬增至三千魏文侯時李悝撰次諸國法著法經六篇曰盜法曰賊法曰囚法曰捕法曰雜法曰具法啇君受之以相秦而多變古法法令繁苛漢髙帝初入咸陽與民約法三章曰殺人者死傷人及盜抵罪除秦苛法兆民大悅然大辟尙有三族之誅先黥劓斬左右趾笞殺梟其首葅其骨肉於市其誹謗詈詛又先斷舌故謂之具五刑彭越韓信皆受此戮後以三章之法不足以禦姦遂令蕭何定律除參夷連坐之罪立部主見知之法益事律興律廐戶三篇與李悝六篇合爲九篇叔孫通益律所不及旁章十八篇文帝除肉刑以髠鉗城旦舂代黥笞三百代劓笞五百代斬趾景帝元年定笞五百者曰三百笞三百者曰二百中六年又減笞三百曰二百笞二百曰一百至武帝時徵發煩數民窮犯法令張湯趙禹條定法令張湯撰越宮律二十七篇趙禹撰朝律六篇與前合共六十篇曹魏采漢律定爲新律十八篇集罪例以爲刑名冠於律首有刼略律自盜律內分有詐律自囚律內分有毀亡律自賊律金布律內分有告劾律自囚律廐律內分有系訊律有斷獄律並自囚律興律內分有請賕律自盜律雜律內分有興擅律取興事以擅事附之有畱律並自興律內分有警事律有償贓律有免坐律凡所增定十三篇就故五篇合十八篇於正律九篇爲增於旁章科令爲省晉就漢九章又增十一篇攺舊律曰刑名法例分囚律曰告劾曰系訊曰斷獄分盜律曰請賕曰詐僞曰水火曰毀亡又因事類而設者曰衛宮曰違制曰諸侯律合二十篇六百二十條梁天監初定律二十篇一曰刑名二曰法例三曰盜刼四曰賊叛五曰詐僞六曰受賕七曰告劾八曰討捕九曰系訊十曰斷獄十一曰雜十二曰戶十三曰擅興十四曰毀亡十五曰衛宮十六曰水火十七曰倉庫十八曰廐十九曰闗市二十曰違制後魏起自北方刑法峻急每以軍令從事犯大逆者親族男女無少長皆斬男女不以禮交皆死至於人相殺者聽與死家牛馬四十九頭及送葬器物以平之則又太無法矣殆胡俗也孝文泰和中修攺舊文隨例增減凡八百三十二章門房之誅十有六大辟之罪二百三十五刑三百七十七除羣行剽刼首謀門誅律重者止梟首北齊初因魏舊後定齊律一曰名例二曰禁衛三曰戶婚四曰擅興五曰違制六曰詐欺七曰鬭訟八曰賊盜九曰捕斷十曰毀損十一曰廐牧十二曰雜其定罪九百四十九條又上新令三十卷大抵采魏晉故事其制刑五一曰死刑重者轘之其次梟首並陳屍三日其次斬刑殊身首其次絞刑死而不殊凡四等二曰流刑謂論犯可死原情可降鞭笞各百髠之投於邊裔以爲兵卒未有道裏之差其不合逺配者男子長徒女子配舂並六年三曰刑罪卽耏罪也有五歲四歲三歲二歲一歲之差凡五等各加鞭百又加笞五歲者八十四歲者六十三歲者四十二歲者二十一歲者無笞並鏁輸作左校而不髠無保者鉗之婦人配舂及掖庭織四曰鞭有百八十六十五十四十之差凡五等五曰杖有三十二十一十之差凡三等後周定律凡二十五篇一曰刑名二曰法例三曰祀享四曰朝會五曰婚姻六曰戶禁七曰水火八曰興繕九曰衛宮十曰市廛十一曰鬭競十二曰刼盜十三曰賊叛十四曰毀亡十五曰違制十六曰闗津十七曰諸侯十八曰廐牧十九曰雜犯二十曰詐僞二十一曰請賕二十二曰告言二十三曰逃亡二十四曰系訊二十五曰斷獄大凡定罪千五百三十條其制刑一曰杖自十至五十凡五等二曰鞭自六十至百凡五等三曰徒自一年至五年亦五等徒一年者鞭六十笞一十自二年以上皆加鞭笞有差四曰流自去皇畿二千五百里至四千五百里亦五等皆加鞭笞有差五曰死刑一曰磬二曰絞三曰斬四曰梟五曰裂五刑之屬各有五隋文帝定新律除死罪八十一條流罪百五十四條徒等千餘條定畱惟五百條一曰名例二曰衛禁三曰職制四曰戶婚五曰廐庫六曰擅興七曰賊盜八曰鬭訟九曰詐僞十曰雜律十一曰捕亡十二曰斷獄焬帝新律一曰名例二曰衛宮三曰違制四曰請賕五曰戶六曰婚七曰擅興八曰告劾九曰賊十曰盜十一曰鬭十二曰捕亡十三曰倉庫十四曰廐牧十五曰闗市十六曰雜十七曰詐僞十八曰斷獄亦凡五百條唐之刑書有四曰律令格式令者尊卑貴賤之等數國家之制度也格者百官有司之所常行之事也式者其所常守之法也凡邦國之政必從事於此三者其有所違及人之爲惡而入於罪者則斷以律律之爲書因隋初之舊【篇目同】其刑五一曰笞二曰杖三曰徒四曰流五曰死自隋以前死刑有五而流徒之刑鞭笞兼用數皆踰百至隋始定徒一年一年半二年二年半三年凡五等流刑千里千五百里二千里凡三等死刑止絞斬除其鞭刑及梟首轘裂之酷又有議請減贖當免之法唐皆因之然隋文帝性刻深至於殿前決人盜一錢亦死而焬帝昏亂盜賊蜂起更爲嚴制民不聊生唐髙祖起義入京約法十二條惟殺人刼盜背軍叛逆者死武徳二年又頒新格五十三條太宗卽位定律五百條於隋世舊律減大辟入流者九十二條入徒者七十一條玄宗刪定律令格式總成律十二卷疏三十卷令三十卷式二十卷開元初格十卷至今前代之律皆不傳傳者唐律也五代時周世宗命竇儀解律名曰刑統本文是歷代相傳注字是世宗所修宋初止用編勑勑系太祖時所修至神宗元丰中因執政上所定勑令諭安燾曰設於此而逆彼之至謂之格設於此而使彼效之謂之式禁於未然謂之令治其已然謂之勑修書者要當知此朱子曰神廟天資絕人觀此數語直是分別得好格如五服制度某親當某服某服當某時各有限極所謂設於此而逆彼之至之謂也式如磨勘轉官求恩澤封贈之類只依个樣子寫去所謂設於此而使彼效之之謂也令則條令禁制某事不得爲某事違者有罰之類所謂禁於未然者勑則是已結此事依條斷遣之類所謂治其已然者格令式在前勑在後今但欲尊勑字以勑居前殊非當時本旨又曰律輕而勑重今世斷獄只用勑勑中無方用律又曰刑統與古法相近故曰八分書【刑統卽律王介甫嘗言律是八分書】又曰宋莒公曰應從而違堪供而闕此六經之亞文也謂子不從父不義之命及力所不能養者古人皆不以不孝坐之義當從而不從力可供而不供然後坐以不孝之罪元之刑書大綱有三一曰詔制二曰條格三曰斷例大約纂集世祖以來法制事例而已其五刑之目自七下至五十七謂之笞刑自六十七至一百七謂之杖刑其徒法年數杖數相附爲加減流則南人遷北北人遷南不定里數死刑則有斬而無絞惡逆之極者又有淩遲處死之法焉笞杖之數十減爲七者世祖嘗言天饒他一下地饒他一下我饒他一下故毎數至七而止而缺其三也元之君臣非能立法有法亦不能守掌判人事悉用蒙古人目不知書政由吏出文書到案以刋印代押如兄收弟婦弟收其嫂奴收王妻父亡收庶母皆止杖刑姦民蔑法壊法姦吏舞法賣法無處無之至於西僧歲作佛事恣意縱囚元惡得售其姦善良喪气飲恨皇天厭亂遂生聖人復萬古之綱常定三尺之明法其損益𨿽因乎前代而品裁一出於聖心凡舊律輕重失當者正之文意艱奧者顯之條目分散者並之有倫有要使人易讀易曉易避難犯作我明之一經垂憲章於百代嗚呼至哉因聖人之法見聖人之心斯世斯民日遷善逺罪而不自知其所由來者深矣

射禮序

射一藝而古人以之觀徳何也曰內志欲正外體欲直然後持弓矢審固持弓矢審固然後可以言中此非惟其習學之精爲足以得於手而應於心也養之有素也其進退周還必中於禮而其節必應於樂是必有樂於義理而久於恭敬之心然後能之故君子之於天下必無所不中節然後成徳必力行而後有功蓋不專於射而可見之於射也射以觀徳此之謂也天下無事則用之於禮義天下有事則用之於戰勝用之於禮義則順治用之於戰勝則無敵射𨿽一藝而聖王務焉蓋以此也我國家以詩書禮樂造士於天下學宮之旁皆立射宮使士於進徳修業之餘以時及焉顧自承平以來不無少弛今董學王公以古道惇士風以古禮正今習甫至卽檄所部舉行悉如功令而吾郡吳侯先宰遂安以射校士素已有試至是以吾郡當南北襟喉爲京畿首善之地尢當寓武備於文事程道徳於遊藝爰取射法射義頒示三邑吾邑許侯思襄盛美講肄尢勤辱以射禮見屬爲序某惟古之六藝皆爲實用故禮樂無斯須去身吾夫子亦曰執射乎執禦乎其後禮樂先亡闕於學絕經殘之餘而射禦足力僅爲武事之所尙而觀徳之意不復知矣豈知心與事表裏也文與武左右也古之人卽事皆學故卽藝皆徳夫知六藝皆徳之所寓也則誦詩讀書又豈徒空言已哉某竊謂此今日賢師帥立教作人之意也敢敬述焉是爲序

考定周易參同契序【前語舉要附】

元兪琰氏謂參同契有四言五言散文之不同上篇有乾坤坎離屯蒙七八九六等語中篇復有之恐其爲兩人之語因欲以四言五言散文各從其類分而爲三庶經注不相混淆今按魏君本序云歌敍大易三聖遺言此言其參易而爲說所謂乾坤坎離等是也又曰引內養性黃老自然此言其中專明內養之事者也又曰配以服食雄雌設陳此言其終藥石銖兩以類相況者也因結之曰羅列三條枝莖相連同出異名皆由一門言三篇所明者一事所以命之曰參同契也後又補塞遺脫命三相類其曰大易情性各如其度卽歌敍大易也其曰黃老用究較而可禦卽引內養性也其曰鑪火之事眞有所據卽配以服食也又總之曰三道由一俱出徑路枝莖華葉果實垂布正在根株不失其素誠心所言審而不誤亦正與序意相應故今以托易爲論者爲上篇專明內事者爲中篇類況藥石者爲下篇其文𨿽有四言五言散文之分然今亦難定其孰爲魏君之本文孰爲徐從事之注文但以四言與五言各從其類則理在必然近有托言掘地得石函中有古文參同契魏伯陽本書上中下三篇敍一篇徐景休箋注三篇後敍一篇淳於叔通補遺三相類上下二篇後敍一篇合爲十一篇果若此亦奇矣然而細讀之文意血脈仍有未相貫通處蓋亦近時人所爲耳因爲更動數處文意更覺連貫經注各三篇篇各分章整然有倫未必非魏書之舊也自彭曉以來術家多逐句爲解不識其大義所在故分章多錯𨿽以大儒朱子嘗爲之注又以諸本參校其同冀而於此有未暇及焉故予不自揆竊成其志云注解以朱子爲主諸家之近理者附之三相類鼎器歌石函本分爲上下二篇又以三相類之起語爲後序皆誤也又彭曉序但言魏公復傳授同郡淳於叔通遂行於世不言補遺爲叔通所作石函不知何據亦妄耳

參同契前語

五代彭曉序按神僊傳魏伯陽會稽上虞人修眞潛黙養志虛無博贍文辭通諸緯候不知師授誰氏得古文龍虎經盡獲妙旨乃約周易撰參同契三篇又自以未盡纎微復作補塞遺脫一篇所述多以寓言借事隠顯異文宻示靑州徐從事徐乃隠名而注之至後漢孝桓帝時公復傳授同郡淳於叔通遂行於世參同契者謂修丹與天地造化同途故托易象而論之

朱子曰世有龍虎經云在參同之先季通亦以爲好及得觀之不然乃櫽括參同契之語而爲之也又曰參同契所言坎離水火龍虎鉛汞之屬只是互換其名其實只是精气二者而已精水也坎也龍也汞也气火也離也虎也鉛也其法以神運精气結而爲丹陽气在下初成水以火煉之則凝成丹其說甚異參同契文章極好讀得亦不枉其用字皆根據古書非今人所能識以故皆爲人妄解世間本子極多其中有云千周粲彬彬兮萬徧將可睹神明或告人兮魂靈忽自悟言誦之久則文義要訣自見

邵子曰神統於心气統於腎形統於首形气交而神主乎其中三才之道也

兪氏琰曰人之一身首乾腹坤而心居其中其位猶三才也气統於腎形統於首一上一下本不相交所以使之交者神也神運乎中則上下渾融與天地同流此非三才之道與夫神守於腎則靜而藏伏坤之道也守於首則動而運行幹之道也藏伏則妙合而凝運行則周流不息妙合而凝者藥也周流不息者火也又曰內煉之道至簡至易惟欲降心火入於丹田爾丹田在臍之後腎之前正居腹中丹家諱言心腎謂心腎非坎離蓋指呼吸爲坎離殊不知呼吸乃坎離之用心腎乃坎離之體人之一身心爲之主故獨居中腎爲之基故獨居下腎屬水心屬火火入水中則水火交媾如晦朔之間日月之合璧

東坡蘇氏曰何謂鉛凡气之謂鉛而肺實出納之肺爲金爲白虎故曰鉛又曰虎何謂汞凡水之謂汞而肝實宿藏之肝爲木爲靑龍故曰汞又曰龍古之眞人論內丹者曰五行顚倒術龍從火裏出五行不順行虎向水中生世未有知其說者也方五行之順行也則龍出於水虎出於火皆死之道也心不官而腎爲政是汞龍之出於水也喜怒哀樂心動於內而气應於外是鉛虎之出於火也汞龍之出於水鉛虎之出於火有能出而復返者乎故曰皆死之道也眞人教之以逆行孔子曰思無邪凡有思皆邪也而無思則土水也孰能使有思而非邪無思而非土木乎是之謂戒戒生定定則出入息自住出入息住則心火不復炎上火必有所麗未嘗獨立而水其妃也旣不炎上則從其妃矣水火合則壬癸之英上流於腦而溢於玄膺若鼻液而不鹹非腎出故也此汞龍之自火出者也人之在母也母呼亦呼母吸亦吸口鼻皆閉而以臍達故臍者生之根也火從其妃是火常在根也故壬癸之英得火而日堅達於四肢其究極則金剛之體也此鉛虎之自水生者也故曰順行則爲人逆行則爲道道則未也亦可謂長生不死之術矣

周禮全經序

孔子曰爲國以禮先儒程子以爲達此理者堯舜事業也蓋天髙地下萬物散殊而禮制行矣流而不息合同而化而樂興焉此理之自然也君子循乎此理故其爲國自君臣父子之大以至言動威儀之細其多至於三千三百而莫非此理流行之禮天地萬物自然之定分也但吾不以私意擾之則天地順序而萬物各得其所顏子克己而復之於一身堯舜安仁而達之於天下其爲禮一也故曰天敍有典自我五典五惇哉天秩有禮自我五禮有庸哉天命有徳五服五章哉天討有罪五刑五用哉謹之於人心之危道心之微而達之於水火金木土榖惟修正徳利用厚生惟和者一事而已所謂順此理而不以私意擾之故曰夫何爲哉恭已正南面而已矣得此於上堯舜所以有天下而不與也得此於下仲尼所以飯疏食飲水而樂在其中也或謂夫子若得邦家堯舜事業如運諸掌此理不然夫子不得邦家堯舜事業何甞不在禮儀三百威儀三千無一事非仁也四時行焉百物生焉吾無隠乎爾無非堯舜事業邦家之得不得非所以爲夫子之加損也由求之徒蓋未達也顏子其庶乎故子語之曰行夏之時乘殷之輅服周之冕樂則韶舞鳴呼周公之道其不在玆乎其不在玆乎周公之道堯舜之道也其遺典之存者有儀禮周禮他經言其理二禮見諸用此固古聖人所以修身齊家治國平天下之實事也佛老見其大而不見其實則騖而爲虛禮學專門之家見其細而無見其大則拘而爲陋二禮之不明也久矣漢儒譬之周公守藏吏也名物充陳不問良苦天球河圖兌弓和矢與夫名材毒藥敗鼓之皮但傳以爲先世所遺者皆藉記而封守之惟謹王安石啟漢儒之藏用其毒藥以療人之饑渴遂禍天下世之以是爲周禮病則亦過矣紫陽朱夫子見髙千古學綜往哲甞謂周官一書固爲禮之綱領至其儀法度數則儀禮乃其本經而禮記郊特牲冠義等篇乃其義疏耳因爲之緒正今世所傳家鄕邦國王朝禮與其徒黃直卿所纂喪祭二禮者蓋僅其編類之稿本也將復加筆削而先生歿矣元吳幼淸氏有志續成之而又不就長樂柯君獨能精考力求不泥於名法之拘陋而能見其大於古聖人所以由之於身而措之天下國家者可謂見其實其書之先成者有周禮全經蓋取遂人以下地官之半實冬官也不煩割裂紛亂而全經自復乃集諸儒之說以釋之發所見以原之其間如鄕遂井田貢賦軍伍皆有獨見非諸家所及周禮旣成將遂及儀禮以終紫陽夫子之志日偶遇予云陽一語意合遂辱定交閱歲盡攜所著過予艸堂而相訂焉且以序屬予愧謝弗逮而柯君之意堅甚乃爲著其志焉國子先生薑叔氏者廸古崇禮之士也試以予言質之當復有以進於柯君

省庵先生集序

秋官大夫陳君間過予出其先集示予曰此先大父省庵公之文也先大父弱冠舉進士爲侍禦史嘉靖初以論大禮謫官合浦稍遷至亷察尋以詿誤還山日夕惟閉戶讀書仕宦三十年淸貧如寒士平生工於文尢獨喜歐陽公之文予生也晚此數卷者乃其僅存者耳亦可以見其人之槪矣予受而讀之其論事不繁主於意達而忠懇切至足以動人其詩淸逺得風人之體信哉其有得於歐陽公也乎當弘正間文極盛矣作者力追古始韓歐而下弗道也而公獨喜歐陽子蓋先哲之論文也曰不須模擬前人孟韓文𨿽髙不必似之也夫能之而不必似之不必似之而得其妙者乃善爲古者也司馬子長班孟堅雄於文者也至其述書春秋及班氏用子長語時或損易其言輒劣於前人至其縱橫變化馳騁如意曲盡其妙者乃不必於模仿而得古人之神情意欵者也宋人濮議至本朝而定公喜歐陽子而爭大禮乃與濮議相反此見公之有執不黨所聞而善用之也歐陽公晚年致位政府而未盡其用平生遭讒謗忌嫉及退老潁上不過數年而公謝世矣公蚤年合浦之行與夷陵事同及位亷察去執政不逺而遽謝去優遊於雲林泉石之間者幾三十年其歸閒之樂視歐陽公則有餘矣大夫君淸修練達文學蘊藉不啻似之玆集之傳其奚俟於人之言抑予之先君與公同舉進士有世講之誼焉辱大夫君有請不揣而序之

大司宼華陽徐公奉溫綸予告還裏序【續增下同】

今畱都寔我太祖髙皇帝肇造我區夏之地在周比丰鎬在漢比丰沛曁文皇帝定鼎北平之後則又比周之洛邑矣成王欲宅洛而不果周公君陳畢公寔相繼尹玆東郊其後唐都長安又以洛爲東都宋都汴又以洛爲西都名公宿望畱守其地如裴晉公文潞公富鄭公溫國司馬公則其尢著者也我朝秣陵𨿽稱陪京而諸司並設一與京師同蓋又非前代洛師之比矣是以累朝名公宿望表表巖廊者亦往往出自南中者也華陽徐公以天曹歷藩伯入爲大京兆尋擢中丞受簡命開府西川未幾擢少司馬開府如故以勞績召入擢禦史大夫兼少司馬贊京營戎政旣而南大司寇虛位日久上特以命公公疏辭至再不獲已而後受命公之來南寔自是始南中公卿大夫喜得公以共事方恐其又轉而北也而公顧累以告請上重違公之志也溫綸賜允而仍以痊日奏起勑下部使者以待焉此上之殊眷也不佞與司屬諸君旣畱公而不得相與祖送於都門之外其可無言以致惓惓夫公宣人也距畱都甚近今𨿽裏居固不異文富司馬公之在洛中也昔之譚洛中衣冠之盛事者曰文潞公以太尉畱守西都富韓公以司徒致仕集洛中公卿大夫年徳髙者爲耆英會凡十三人尙齒不尙官獨司馬溫公年未七十潞公素重其人用唐狄兼謩故事固請入會焉今徐公以黑頭官八座還與伯兄大銀臺陵陽翁相朝夕其友於之愛晚景之福甚類司馬公矧叔季曁諸嗣君皆一時英彥又或昔人之所未有乎在公一家固足以自樂矣而宣固自昔多賢在今曰尢盛衣冠文物有過於洛無不及焉然則昔人所譚洛中盛事謂非於宛陵再見焉可乎𨿽然文正範公不云乎處江湖之逺則憂其君處廊廟之上則憂其民必也先天下之憂而憂後天下之樂而樂乎今徐公身𨿽江湖心固不忘魏闕所以計安天下者一一有定畫旦夕當早出以慰九重之望此非士大夫之所同以爲徐公祝者乎萬曆二十二年九月吉旦

許龍山七十壽序

岷山脈盡於建康山之所趨水亦至焉大江實環其三面而江之南北逺近諸山前者若拱後者若護乃東南之大都會也其鍾於人也得其秀傑之气者爲名賢爲髙人爲材士爲將相之烈得其淸逺龎厚之气者爲壽爲康爲逸或享壽考於人間或仍羽人於丹邱其致一也若是者皆山川之所鍾有異於人非凡流可語也龍山許公爲石城先生之子石城先生名滿天下大雅不羣志在傳後而龍山公能繼之石城先生翛然物外不以世故經心將以長生久視爲事而龍山公能成之昔年龍山公之夫人壽登七十不佞旣有言以祝而於公之家世則已敍其槪矣今年初夏則公七十初度之辰也有言以祝公宜不待請而從子之爲公壻者再以爲請則敬申之曰石城先生之雙壽備福惟龍山公可以匹之云爾此實他家所難而在公家爲實錄也金陵佳地而公家近南又爲勝地非所謂得其秀傑之气與夫淸逺龎厚可以享壽考康吉者耶陶淵明有言少學琴書偶愛閒靜開卷有得便欣然忘食見樹木交蔭時鳥變聲亦復歡然有喜葉少蘊以爲此其平生眞意及讀其詩如雲相思則披衣言笑無厭時如雲平疇交逺風良苖亦懷新如雲微雨從東來好風與之俱直是傾倒所有借書於手初不自知語言文字也然此景誰獨無之惟淵明知爲至樂則知世間佳事人所均有而不能自享者何可勝數耶不佞謂少蘊可謂知淵明之眞趣者矣又竊謂石城先生旣得之而龍山能承之者也抑淵明之詩又有曰形迹憑化往靈府長獨閒此又淵明之見道忘物所以能適其適而獨髙於晉宋人物者也靈府不長閒𨿽日對終南乃頹其晚節有如種放者矣斯道也𨿽以之長生度世可也敬以爲龍山公壽筵之祝云萬曆乙未首夏吉旦

大司徒采山方公八十壽序

年之貴於天下久矣而在貴者之年爲天下所貴則尢難太公八十相武王伐啇而詩贊其鷹揚蓋壯之也衛武公年九十有五猶箴儆於國而詩存其抑戒蓋美之也壯之美之者惟有徳者哲命歷年有合一之理彼其聰明彊力所以久而不衰者天固使之有爲也詩人之祝君子每祝其壽如曰黃耉臺背如曰黃髮兒齒臺背兒齒皆非常壽之所有乃得天地和平長逺之气不可以數拘所謂天壽也夫其所以稱願之如此者誠貴之也貴之者以在朝則美政在野則美俗美政則澤施於民美俗則善類有主君子之位愈上而所及愈弘君子之年愈永而維系愈逺此貴者之年爲天下所貴者所以爲尢難也歟若大司徒采山方公則其人也公敡歷中外以藩伯擢中丞督撫兩浙則不佞兵巡浙西奉公制置皆吁謨逺猷吏獘民瘼究處殆盡紀綱肅然威行海表矣而公遽還裏及再起鄖鎭擢少司徒董畱儲旣考三載績人方期公大拜而公又遽謝事不還裏而買宅秦淮之上以居則不佞蒙召起光祿時時訪公見公神采照人言論侃侃其不諧於時皆以正直而其獨全於天錫以難老集以百福則謂非好是正直通於神明之效歟嘗與公出郊登山不用人扶蓋公之神王骨彊深根固蒂長生久視之道公實得之詩人之所祝公實當之玆逢公八十懸弧之辰公已還僊裏無由稱觴堂下敬因公之賢嗣君以致無疆之禱云萬曆乙未仲秋吉旦

方麓集卷二

●欽定四庫全書

方麓集卷三

﹝明﹞王樵撰

○序

送時比部序

時君睿夫奉命蔽要囚於畿內同曹諸君屬贈言於王子王子曰君典諸司之奏讞有年矣處議當於法合人心數決疑獄庭中稱平玆行所蒞者特畿內數郡獄耳若不足以爲君事者予復何以贈君乎𨿽然周爰咨諏時於職事之外有所得以備上之問者古使臣之義也是故君之玆行也可以觀民風察吏治焉可以知民隠惻民窮焉可以考往古酌時宜焉昔漢孝文時反秦之敝與民休息禁网疏闊選張釋之爲廷尉罪疑者予民破觚而爲圜斵琱而爲朴吏治蒸蒸刑罰大省至於斷獄四百史臣以爲有成周刑錯之風而魏相言於宣帝則以郡國守相多不實選風俗尢薄水旱不時四年計子弟殺父兄妻殺夫者凡二百二十有二人以爲此非小變也夫知漢文之所以庶幾成周而魏相之所謂非小變者則今日之斷獄可但曰情罪無疑者則殺之而已乎故曰可以觀民風察吏治者此也古之於民也衣食殖之使知生之可樂也禮教摩之而固其亷恥之心如是不率而後刑罰施焉若教養之不素而徒以不失有罪爲明是法乃所以獵民而盡之也故曰甿者冥也其至愚矣𨿽加斬戮忽爲灰土死事日往生欲自存未以爲攺也予觀畿內之民其性質直果敢以善導之則易興起而篤於仁義一昧其所之則椎埋剽悍亦其俗之固然及爲法所獲則之死不辭輸情不諱原其始皆冥冥然不意其至此者也故曰可以知民隠惻民窮者此也措刑之本莫急於厚其生予觀漢之良吏𨿽未及於教化而往往有贍養之實非後世所及龔遂治渤海勸民務耕桑秋冬課收斂勞來循行郡中皆富實獄訟止息召信臣守南陽好爲民興利務在富之躬耕勸農出入阡陌止捨離鄕亭稀有安居時行視郡中水泉開通溝瀆起水門提閼凡數十處以廣漑灌歲歲增加多至三萬頃民得其利畜積有餘戶口增倍盜賊獄訟衰止後之長吏知以此爲務者稀而行之於北方者尢稀豈以北地廣漠不宜於此耶予考之史北齊嵇曄曽開幽州督亢舊陂歲收粟數十萬石唐元和中韓重華開營田於代北三千八百餘頃宋淳化中何承矩屯田於雄莫覇州平戎破虜順安軍因積潦爲塘不惟以足食而且以限邊馬夫此皆行之而有效者也豈以今而獨不可行乎其地則皆君今之所必經也願因君以有訪焉故曰可以考往古酌時宜者此也一行而有是三者之可以用其心焉予復何嫌於玆役之不足以爲君事也乎諸君曰然是足以贈時君矣時君拜曰敢不夙夜以求從諸君子之教遂書以歸之

送劉兵憲之靑州序

靑故齊都也四塞之固負海之饒世號東西秦焉則其地之要可知矣我朝兼齊魯之故地建東藩於濼水之上東帶嵎夷西襟相魏介兩都之中皆千里而近而運道經乎其間譬之於身東兗兩都之咽喉而靑又海岱之心膂也承平以來內地之兵頗名爲弱而靑之鎗手獨以勁勇有聲兩都間謂之尢要地非耶故事於此設兵備憲臣而被簡命於嘉靖己未秋八月者秋官郎劉君也同官蘄予言以贈其行予惟劉君資深望著於法宜得監司顧不他用而在所謂咽喉心膂之要地則九重之意可知也劉君其何以訓兵養民使富彊之業不讓於古以無負斯托乎蓋聞之自司馬法廢而惟管子之制兵最得三代鄕兵之遺意卒伍定乎裏而軍政成乎郊綱紀足以相維歡愛足以相死故以三萬人而方行天下莫之與敵後管子之法又廢而諸侯徒知脇使其民以詐力取勝而已故荀卿以爲齊之技擊不足以當魏之武卒事小敵脆則偸可用耳吁信斯言也凡唐宋之彍騎弩手鎗仗手義勇壯丁皆技擊也驅市人也集惰遊也其教閱戲也其用之試也幾何其不爲荀卿之所笑也我太祖之制兵也建府立衛籍有常伍習有常藝屯有常業以之芟刈羣雄統一天下兵非不彊也顧事久而法弛不無待乎其人謂宜少師行管子之意焉彼李抱眞尙能以昭義步兵雄視山東而況盛朝詰爾戎兵堂堂之舉耶考之於史齊有鹽鐵絲枲之利而患於負海舄鹵少五榖而人民寡其利則太公管仲甞修之以富國所謂鐵官之數與夫謹正鹽筴織作冰紈號爲冠帶衣履天下是也其患則史稱自太公勸女工之業通魚鹽之利而人物輻輳臨淄之中具五民爲海岱間一都會焉富彊之系乎人事如此而管仲之爲桓公謀也亦以爲守國者守榖而已矣歲穰民有餘則輕榖君爲斂糴以重之歲凶民不足則重榖君爲散糶以輕之輕重之權常制於上而萬室之邑必有萬鍾之藏乃桓公所以合諸侯成伯功也夫今古同一齊也其利或未足以爲資而所尠或益足以爲患者無亦人事之修未如古乎夫今之監司古方伯連率之任也訓兵養民古方伯連率之所以率其諸侯者也太公桓公翼戴匡輔世濟其勤而王室得無東顧憂此今之監司所宜以爲己任者也予故於劉君之行而以齊之故事告之使他日赫然兩都間著有成效稱於後世曰監司能爲國逺慮不以速遷亟代動其心民功施於社稷如古世繼賢諸侯者靑州有劉君顧不偉歟是爲序

贈王學訓序

潤之爲郡民淳而事簡疆裏之廣金榖歲入之數學校弟子之額不能三吳之什一而風流之所漸染吏治士習之獘未免乎同之吏於玆者必上郡之政是問是仿事上官交賓旅督賦稅有不及焉以爲罪子弟於玆者必上郡之客是館是師記誦之博詞藝之工被服容止談笑之絢且閒有不及焉以爲恥噫獘也久矣嘉靖乙卯禦史周君按部至將大計羣吏之治而誅賞之乃咨於廷曰吏不亷平民之殃也二千石不察亷爲不勝任當免故事也凡爾所知母我隠僉以金壇訓導王某對問其狀曰自昔廣文號冷官諸生歲時有所饋問以爲禮而學官藉以爲祿凡得此官者先問其生徒之多寡以爲其地之美惡至則能頗以禮自將不以有無疏數爲嗔喜不假教督爲貴望者已爲賢矣而某則曰國家之祿我者正以爲教其弟子之報也而復私受於弟子是以教爲貨也一無所受且時視弟子之賢而甚貧者與之共有無曰我爲官也視爾則不啻有餘矣其亷如是禦史嘆曰誠良吏哉使斯人爲郡縣其肯漁於民耶命從事具束帛宴於公堂以旌之繼而禦史趙君以督學至旣集士校其行藝升黜之咨於廷曰士無良師習玆以靡疇爲有實行可以先士者吾其彰厥善以觀於眾僉又以某對趙君曰嗟吾聞之矣其亷誠可以爲難哉僉曰某之善殆不止是也其學能旁通而尢精於經其治經不事章句而篤於踐履以親不逮養衣苴食糲將終身焉毎祭哀不自勝也有以知其孝一子耕於家而與兄之孤俱之官有以知其友趙君曰有是哉若斯人者乃不愧乎爲師矣命從事具束帛宴於學以旌之且移檄諸郡若師若弟子皆以王某爲法嗟乎世之居是官者類以不偶於科第不獲試於經邦樹績以爲憾而豈知道之行也有不擇於位哉若王君之篤行而旁足以爲吏勸下足以爲士勸則其獲試於時也與爲郡縣者孰多諸士欲得予言以張君君奚俟於張耶乃若禦史風勵之義則不可以不著也故不辭而序之

壽李封君序

嘉靖壬戌某月某日爲封君李懷堂公七十壽辰其子少宰公方贊明良之治以平格之道迓萬壽於天四海熈然咸歸壽域而一二臣弼髙堂之上有健親焉豈非一時太和之鍾爲古今希覯之盛事哉大夫庶士爭壽之樵之舅子勵庵於君者新與公姻婭也問壽於樵樵曰有大夫庶士之言在小子奚贅焉𨿽然辭有餘而不厭歸於愛也舉有盛而非佞要於實也昔蘇子瞻之記韓魏公醉白堂也以爲身都將相功在社稷四夷想聞其風采而天下以其身爲安危者公之所有而樂天之所無也乞身於彊健之時山水之淸幽家有餘資足以盡髙人逸士之樂則樂天之所有而公之所無也噫孰有有子以爲魏公而身享樂天之樂如懷堂公者哉請以壽公可乎勵庵君曰可哉𨿽然願聞其再樵曰天地棟宇萬物同於一化人於其間得百年焉爲常故百年曰期然古人相祝則願恆過之豈虛辭哉語則有之曰善待其身者以百年爲千載謂令名也公又素大度廓落不以心爲物逆旅養生之妙旨公蓋夙得焉則古人稱願之溢辭公當庶幾實有之請以壽公可乎勵庵君曰可哉𨿽然願聞其三樵曰過其斯者身之壽也彭聃是已過其歷者國之壽也啇周是已亦知有所謂家之壽者乎蓋周公言天壽啇之平格也而必以啇實爲言充布內外莫非秉徳效忠之臣所謂啇實者如此以爲天惟純佑啇而欲其長世故如此也蓋觀於天之陳錫於周則思皇多士生此王國而其方蹶也則三事大夫莫肯夙夜邦君諸侯莫肯朝夕而益知啇實之言不誣矣是道也在國則國之所以多歷年所也在家則家之所以與國咸休也國之虛實在人材家之盛衰視孫子子孫多賢而家道其有不長者乎天之壽國壽家理一而已矣蓋如漢之韋氏唐之崔盧栁李宋之範呂皆然吾竊爲公之父子願之勵庵君矍然興曰盡之矣予將旅幣卣鬯以登公堂請以子言爲之先

壽張封君序

方溪張公懷淳履厚邑之人無識與不識皆曰公長者也其子虛庵君文學醞藉名動薦紳知者無逺與近皆曰此公教子之成而食報於天之宜也吾於是而有感於天地之理焉公父子不嘗登泰山乎夫泰山髙矣然陟而始知其髙入而始知其深奇峯峭壁上倚天而下臨無底者乃隠乎回巖復岫之中蓋其勢之來者逺矣形止气聚郁盤於一方則州域爲之判而星土爲之分岷峨之山九夏積雪不消孤髙處僻故不爲財貨百物之所出聲名文物之所都杜少陵詩云乃知五嶽外更有他山尊他山信有尊者矣然其特起崇秀爲諸山長雄臣僕後先而子孫環擁者惟五嶽而已於此貝天下之理惟悠故逺惟潛故結而渾厚者其文明之所以開也與渾厚以開文明古今家國之道未有不由之者也公家徳之厚積自先世至公而益惇煥發於虛庵而所以惇厚者益不已然則其所開豈可量哉嘉靖乙丑公歲七十先二月之和取履新之始虛庵君稱壽於堂而樵與於客旣以此諗於眾復以二言爲獻曰無江海而閒不導引而壽而系之以詞詞曰智士無思慮之變則不樂辯士無談說之序則不喜馳其形性以物易已至人逹觀心遊者天以恬養知以知養恬無江海而閒豈不永年水之性不雜則淸莫動則平郁閉而不流亦莫能淸上善若水淡而無爲動而以天行純素之道惟神是守不導引而壽天地同久

賀張方溪受封序

方溪張公以其子戶部君滿其官之考三年吏部考功上其績於天子下之司封司封舉甲令得推恩封及父母制曰可於是方溪公亦爲戶部主事尊於家戶部君旣拜命於朝復以材望累進秩遂長其曹受簡委督漕艘於眞州得以便致恩命於其家至之日邑大夫掾屬卿之父老將事者咸在莫不嗟嘆榮之夫榮之者而豈徒哉大夫士知國則知戶部君所以善於其職之難鄕之父老知鄕則知方溪公所以享於其子之宜也其姻王子總大夫父老之意而申之以爲賀曰夫戶部者職財賦者也國家財賦之制歲漕四百萬有奇以銀輸者歲二百萬有奇常以十分之七爲經費而儲其三以備兵荒之用夫度支歲費常不出乎十分之七之中而歲有三分之儲是以軍國之用常寛然而有餘然後水旱可以議蠲免而民受賜緩急可以酌調度而民不知民力寛矣民力寛而國用不乏而爲戶部者有不見其易爲也哉丰而多故之後歲入歲用之數始各不相應而𨿽有智者亦不能相謀以今天下歲出金之數蓋常上下於四百萬有奇也夫以二百萬有奇之舊額而欲以支移乎四三其倍之出而必不可以議減焉於是乎額外之增開廣之例不可已焉而猶患不足當事者於是乎萬萬其難矣故凡大小臣工有服在朝滿其官之考以令甲推恩父母視爲常制非異數而爲戶曹於今日者能滿其考而以稱職蒙褒則有非他官之所得同焉者矣故曰當知戶部君所以善其職之難者此也司馬相如嘗以爲列僊之儒居山澤間形容甚臞此非帝王之僊意也乃奏大人賦世以其導諛於武帝也而斥其誕然吾以爲理亦有之古之髙士若法眞龎公漢濵老父之流使人聞其名而不可求千載之下猶慨慕想見之然彼皆不遭於時不得已而遁迹韜光幽棲巖穴使遇明盛之世進則仕於朝退則以齒徳爲國老養於君尊事於學亦何必臞然山澤而後爲髙哉方溪公之以長者賓於鄕也久矣以其平日則類於法眞龎公以其所遇則漢萬石君宋陳秦公或未足多也故曰當知方溪公所以享於子之宜者此也戶部君行矣今天子篤厚邦本深有意於贍養存卹理財正辭之義欽承而致之民羣有司之責也近時先逹之論理財有欲約祖宗以來歲賦之數量正統以前歲用之則定爲式法永永遵守識者固己韙其言矣然子朱子則嘗曰天下事有大本正人心是也其餘萬事各有其本如理財以養民爲本治兵以擇將爲本斯言也有志當世者之所當深念也夫爲人臣子者無憂於其職而後能安其親能安其親而後可以爲榮故吾始原大夫父老之意以爲賀終原戶部君自矢之志以爲贈

送陳邑侯序

金壇鎭江之最僻邑也西距茅山不百里南盡洮湖舟車啇賈四方賓客之所不至蓋由丹陽而入所謂七里橋者如入山林之境民事耕稼惇儉朴繇賦之外以有事至官府爲恥忠事官長自椽史以上未嘗敢慢𨿽遇無道終不忍告言之其俗如此部使者歲不一至至或不數日卽去故凡官玆邑者最號無事前輩如麻城二劉公單縣張公嵩縣董公近年則邯鄲張公慈溪張公最爲人所思是數公者或秉質淳和而樂與民休息或賦性髙明而能斂其芒角因其土俗而治以簡靜逺或百年近或數十年其間髙材集事者多矣而人之所思獨在此數公豈無故與傳曰如保赤子心誠求之𨿽不中不逺矣所貴乎爲民父母者謂其能致其誠心求民所疾苦而已無得於此𨿽有管仲之材人不動也王介甫嘗與人書言闔門與其子市𨿽盡得子之財猶不富也介甫知爲此言而靑苖市易之法不免乎自蹈之然斯言則名言也世之欲以區區憔悴之民市功名者正猶施術於其子故凡能快人意於一時者必少乎餘思噫驗之天下蓋鮮有不然者乎今邑侯白野陳公慈祥愷悌淸儉恭謹爲政三年未嘗有一芥之越取一敲一撲之妄施其退居也衙淸如客其臨廷也色溫如春蓋公之至誠天性固然而尢爲金壇之所宜而味思之有餘者報政屇期民惟恐失之不逺百里走告畱於監臨諸院司者相踵於道是可以觀人心矣朝廷以公長於治民擢貳湖廣之常徳民又依依不忍其去樵不佞邑有賢令如此其可無贈昔湖有劉忠宣公者居郎署聲稱籍甚廟廊擬遷內秩公堅不肯卒外補而去晚年光輔孝宗功書太常謂人曰我所以至此者得參政布政力也然則陳公之久於外孰謂非期待陳公之厚哉前張公旣慈水人今郡伯秦公與陳公又皆慈水人循良之續上下後先相望昔麻城二劉出於一家而今三公以後先上下相望於一邑皆奇事不可以不書敢備書之

贈鮑學諭序

四明鮑君自廣徳分教遷主金壇教事直躬慕古振飭規條患士溺科舉之習藩飾日新罔窮實理漸失古人明經修行之意也思有以反之間過予而辱問焉予曰然昔孔子於禮欲從先進竊謂於學也亦然夫聖人之教曰文行忠信而已詩書六藝文猶今也博學焉而約之身則仁義禮智四者無違於動靜言貌視聴之間也是之謂純心君臣父子夫婦昆弟朋友之交以之而各得其所也是之謂純行純其心而行從之非有勉也是曰忠信文行不離於忠信也然則教𨿽有四其實一而已故曰夫子之文章可得而聞也禮儀三百威儀三千無一事非仁也吾道一以貫之忠恕而已矣聖人所以教而諸弟子之所學焉者此而已矣夫子而後教衰而學失於是有文離其本而行乖其實者詞繁則掩徳禮繁則滅忠此洙泗之間齗齗如也君子所以知魯風之衰也自夫子欲從先進而老聃者亦曰禮者忠信之薄夫孔子適周嘗於老聃問禮焉彼非不崇禮者而其言若此必有謂也夫子固亦曰禮云禮云玉帛云乎哉樂云樂云鐘皷云乎哉林放問禮之本則大其問而曰禮與其奢也寜儉喪與其易也寜戚見舞八佾歌雍徹者則斥而罪之曰人而不仁如禮樂何不能以禮讓爲國如禮何若此者非一自今觀之仁也讓也儉與戚也非所謂忠信者乎不仁不讓不儉而徒歌也舞也玉帛鐘皷也非所謂忠信之薄乎然則出於忠信者孔子之所取而不出於忠信者老子之所棄言𨿽殊而意實相發也竊謂學者之獘亦有似乎此誠欲變之在諸公焉諸公之於士也尢親昔石介直講耳太學之興自介始宣徳間月川曹先生居霍庠十餘年遷蒲州霍士上章願畱之蒲士亦上章爭之卒不徙不祿之日一■﹝君邑﹞罷市彼蓋有不言而信者乎明道程先生所在爲政而上下響應論新法而荊公不怒同列異意者亦稱其賢天下事患無人耳豈患無其時與位哉吾故曰在諸公也鮑君曰如公之言某𨿽無似敢不勉焉未幾鮑君以考績趨兩臺諸士謂予不可無言以贈也次前語以授

送劉邑侯序

天下之事語近民而得爲者惟邑令待身而行者未有不得自盡者也語近君而得言者惟諫官禦史待人而行者未有不可盡言者也夫士學古之道將以行之苟得自效𨿽一邑可矣天下皆邑也謂效於一邑天下無不可爲亦可也天下無不可爲而時乎當言也有患於不可言者乎吾不信也待身而行者不能自盡於一邑而待人而行者有能身任其責於天下而必其言之見聴乎吾亦不信也昭代之制凡推郡宰邑之治續卓異者例召試爲臺諫蓋信其施於民者之可而將責以行於其君也爲隆慶已已被微書者在吾邑爲肖巖劉侯允皆極一時之選也已士民供張祖道惜侯之去因紀侯之行昔太史公傳循吏所謂循吏者其言曰奉職循理也吾誠有味乎其言之也古人無事不然施於行水則爲行其所無事施於教則爲使自得之施於刑則爲加乎自犯之罪施於養則爲因民之所利而利之惜乎太史公之所爲傳者猶未足以盡此間嘗侍侯而參其議論嘗曰民間疾苦孰若賦與役哉古者以田爲母人爲子而後代以戶計裏以田系戶戶有升降田有轉易而獘生焉於是乎有田而不稅稅而不田者焉豈但刑獄之有舞文哉田賦之欺尢百出矣仁政必自是始思與民爲畫一可守之法令可按藉而輸此經制之漸也侯之仁能愛人而智知先務具見於此天子方隆唐虞之治侯之奉職循理豈止可當太史之所謂而已乎侯今之行昔人所謂不爲禦史必爲諫官矣待身而行者侯旣嘗欲自盡於一邑待人而行者侯有不爲天下盡言者乎或言居臺諫與守令異體守令以循良爲尙其道在順臺諫以謇諤爲風其道在拂然此其體之異也而所謂奉職循理者豈有異耶不激不隨惟其當而已此臺諫之奉職循理也敢以爲侯贈

壽外母虞孺人序

隆慶己巳七月五日吾外母虞孺人八十壽辰也其子子充諸君來謂樵曰吾外王父篤齊何先生以風節爲名禦史以功烈爲名九卿以直道不究於穹顯吾母安焉雅志儒素若不出於貴門者吾王父逋庵公以經行名四海以廉直不阿淹州邑兩方稱淸白吏吾父嗣其志篤於孝弟薄於貨財抗節以老不就官而歸若不知其家世者吾母安焉無不豫見於色抑若有所自得焉以至於吾兄弟吾母壽考康寧幸賴於天而富貴福澤未致於人吾兄弟是以歉焉若無以樂吾親也子以爲何如樵謹對曰坐溪山之松篁掃門前之桐柳僮僕不嘩圖書左右或靜黙以終日或歡言以對友信吾親之所樂安閭裏其滋久此王逢原之賦思歸也太夫人在堂覽止足之分庶浮雲之志築室種木逍遙自得凜秋暑退熈春寒往微雨新晴六合淸朗太夫人禦板輿升輕軒逺覽王畿近周家園此潘嶽之賦閒居也二子志於事親方仕宦而思歸閒以盡其志子顧以處約而未逹爲未足以樂其親乎其卽子之有盡子之樂焉𨿽千乘不易可也𨿽然王潘二子之所言者猶外也吾孔子不云乎王假有家交相愛也蓋家人之義父父子子兄兄弟弟夫夫婦婦而家道正是故閒有家家道之始也假有家家道之成也始而閒家則猶有志未同者未能遂其交相愛也至於交相愛則燻然太和矣說者曰以文王爲君以太姒爲妃以王季爲父以太任爲母以武王爲子以邑姜爲婦其不交相愛矣乎交相愛者和之至也諸福之物可致之祥莫不畢至太和在成周宇宙間由是以出之也故曰刑於寡妻至於兄弟以禦於家邦言舉斯心加諸彼而已人子之可以樂吾親者其在是而已文王何可當也可學焉子充諸君起拜曰旨哉子之言也敢不勉焉以蘄乎樂吾親

金壇叚氏族譜序

族譜蓋始於宗法周官小史奠系世辧昭穆則已有譜歷矣宗法之立何也所以長和睦也大宗能率小宗小宗能率羣弟以統理族人焉宗其爲始祖後者百世不遷宗其爲髙祖後者五世而遷祖遷於上宗易於下詩曰君之宗之言公劉之整屬其民上則皆統於君下則各統於宗也宗之法至與君並可謂大矣程子曰管攝人心収宗族厚風俗使人不忘本必明譜系立宗法隋唐以上宗法𨿽廢而譜系猶重迨其末也譜系亦廢矣歐陽公采太史公史記表鄭玄詩譜略依其上下旁行作爲譜圖上自髙祖下止玄孫而別自爲世使別爲世者上承其祖爲玄孫下系其孫爲髙祖凡世再別而九族之親備推而上下之則知源流之所自旁行而列之則見子孫之多少是深得古大宗小宗之遺意金壇叚氏族譜蓋宗歐陽氏之法而成於我先輩南洲先生先生淸徳可質鬼神自居家處鄕以至蒞官行政厚道誠心無不可師豈但族譜之可傳而已而是譜之成固先生深意所在後人不可以莫之知也士大夫居家則聯屬其家而率先鄕人以厚風俗故使讀是譜者思夫上下旁行而列者其初一人也而孝弟之心可以油然而生矣思夫上下旁行而列者其初一人而今散爲千百之眾有相視如塗之人者焉所以管攝之者非我一人之責乎必使是千百人之心如一人也而吾祖之心始慰其道豈不難哉而反躬自勵可以惕然而進矣先生之意或者其在是乎故因其嗣子後南君之請而僣言於末簡若夫叚氏先世之詳則有先朝名碩何林三公之言在再拜荘誦玩味無窮叚氏子孫之所當寶而世守之者也無俟予贅隆慶壬申四月戊午後學王樵謹識

送胡郡侯入覲序

聖天子禦極更新庶政除民之疾苦尢畱意教化之務數詔監司守臣端士習正文體責以實效又一增兩畿之舉額以風勸庶士意甚至矣惟時監司守臣下曁庶士莫不警動欽承恐後我郡侯胡公蚤承家學行藝修明剛直不撓所歷以風采聞士誦其言仰其人也久矣及親炙左右經公意之所取捨則習不期而自端體不期而自正欣欣焉莫不自以爲得師昔漢史稱黃覇朱邑龔遂召信臣等所居民富所去見思及考其事則皆勞來循行課耕桑爲民興利廣漑灌益墾田畜積有餘戶口增倍盜賊獄訟衰止此所謂所居民富者也吏治有實效未有如漢者其亦難矣然富而教則未也史又稱董仲舒爲江都相公孫弘倪寛爲內史三人皆儒者通世務習文法以經術潤飾吏事夫明之已而適於用經術吏事一也今曰潤飾則經治分矣仰惟我朝憲古立極徧區■﹝宀禹﹞建學立師非其業弗習非其士弗羣主以守令督以憲臣又申以璽書有曰崇正學廸正道噫至矣正道正學非六經語孟之言乎家傳而人誦之者乎傳之誦之而心之微事之實所崇所廸少不在是非其徒矣故設官以弼之而後設科以進之弼之所以成眞材也進之所以求實用也凡校邑郡臺之日肄月稽季察而歲核之也愈下愈親則知之詳愈上愈嚴則令必行親嚴相成上下相禆惟正道正學之廸是求未有不得者也如是則凡進而與乎三歲之比者必其人也非其人弗進也夫在學校無幸進之人則在科場寧得有幸選之士乎是科舉之之中未始不寓以鄕舉裏選之意或乃謂自科舉設而鄕舉裏選之制不可復其亦未之思矣自天子有意於更新而士習文體亦旣一變下之化上如此之速也盍亦思曰文者實之發習者中之符且速變以應上而況正道正學之廸於身而得於心者其本乎其有不速至以應上乎明年天下再會朝胡公以今冬戒行丹陽金壇二校師弟子相謂曰揚公之休以送公行今日之情也踐公之訓以徯公歸盍相與勉焉眾曰敬諾乃述始末屬樵序之樵不敏亦竊知公者也用不辭而爲之序

送王邑侯入覲序

金壇王侯下車而咨政焉樵對曰先儒言禹稷伊尹之志得一邑亦可小試何也縣之於民最近令之福惠所及最速也要哉言乎令下於朝廷轉歷於諸司如水注坡及縣而止𨿽有良法美意其行閣常在縣苟有造福之心卽舉意而民受惠矣一動色而四境知之矣夫知事𨿽小有道在焉民之休戚關焉盡其在我而爲之實學也知寛一分民有一分之濟不以一分之濟爲少而不爲積之不已實政也持一有待之心則廢矣持一有間之心則不能無待矣皆吾體也彼之未通乃此之未至君子求諸已又曰無倦此之謂也今之宰邑孔門之爲邦也禹稷伊尹之志寧小試云乎哉辱侯是其言且任諸躬崇儉抑浮寛容盡下爭者至廷徐以一言判其曲直立遣母畱刑書弗啟此深得服民省事之要所及最速此其驗也未再期監臨諸司並賢之今當入對天子述所職敢復有以獻焉語曰興一利不如除一害除害卽所以利之也如宣徳中章皇帝與大學士楊文貞公議寛卹立下詔減官田之稅額天下於今受其賜大哉聖皇急先務之仁乎所謂一言而其利博者乎故善養生者去其害生者而已矣善爲國者去其害民者而已矣如近日之減軍餉斯民鼓舞若更生頌聲載道如宣徳時吁民情亦可睹矣比是類而推之興除得宜出於一道無有不被其澤者堯舜仁覆天下之道也凡田之稅官重民輕有定則也及其賣買詭官作民取易售也及其終也產去稅存重受困也凡謂數十年須一度田者欲釐此獘也此獘不釐而徒以增出爲能版籍已定所增又不入於朝廷此度田不能興利而反以滋害最大盭也近憫官田之困者多爲通融之議然不思民田亦重困也往最所輸約畝五銖今倍之矣以金壇言之水鄕畏潦一潦卽寸土不見陸鄕畏旱一旱則有諸種不入𨿽爨稿亦無者斯時也供稅猶難況受官田之加耶惟侯念此而推其它其爲一分之濟多矣禹稷伊尹之志行於一邑而推及於天下不難也夫述職者民間之利病興革之方可對於上可修於下天子退而考察所行璽書奬勵增秩賜金漸以補公鄕之闕如漢宣故事亦詔代之令典也吾敬以俟侯焉

贈侯別駕序

隆慶幸未我郡侯胡公邑侯王公入覲闕庭別駕侯公實來蒞我邑事公曰凡邦與邑如禦者與右所職不同共行一車舵師長年所業異操共行一舟安敢以攝故不勉吾事於是士民莫不曰人有一長之師終身北面一日之施思報以終身者而況朝廷所設以治教我者乎是安敢以攝故不盡吾忠邑校諸君喜睹玆美屬樵序之樵不敏義不得辭昔宋安定胡先生在湖州其教學之法最備慶曆中朝廷興學下湖州取先生之法以爲太學法先生居太學學者自逺而至太學不能容取旁官舍以居禮部貢舉歲所得士多先生弟子其髙第者知名當世居顯仕其餘皆循循雅飭言談舉止遇之不問可知其爲先生弟子侯公起家卽講授韓魏公嶽忠武王忠孝之鄕亦繼入太學施行其法乃今簡判吾邦昔安定教人以經術治事分科隨材成就多爲世用惜安定不獲身試今公乃經術治事兼見諸用矣由玆累試輙效以至大用在任公者何如爾是可不爲公賀哉宜吾邑諸君之急於玆舉也抑願有獻焉安定以經術治事分科夫固以明體適用必如是始爲兼全之學而人之材性不同有優於完養者有長於一材以自見者不得不兼設以成之先生之法則善矣然其門有以治事稱者以水利見用於熈寧作史者譏其不能行其所學使先生之經術治事未免爲二於是時有言經術所以經世務者其見卓矣而其究亦未免乎兩差然則必求其人捨程朱三夫子其誰歸哉夫居敬而窮理理明而心正體用不期而自合吾於天下之事無所惡而事無以汩我皆吾心之妙用也因其然而酬酢之自操得其要而止之各於其所此程朱三夫子之學也樵何足以知之聊誦所聞以請於侯公其以爲何如

送程推府序

天子所與共大政者六官而已宻勿議之邦國行之兩諌舉其闕違卒未有外於六官之所掌者也故成周之官執天下之要者亦止於六而盡矣唐虞之時禹平水土益治山澤播稷百榖契敷五教臯陶明刑伯夷典禮後夔典樂皆以聖哲之材各守一官終身不易未嘗以親事爲厭也及其昌言日贊則數君子者道相倡和方且謨明弼諧以與其君若僚相可否於一堂之上言者言其所職者也職者行其所言者也當其時庶績咸熈九功惟敍由於諸臣思日贊贊無不盡之言思日孜孜無不行之虛言而已於乎盛哉及秦蕩滅古法革秦者又卒不能師古列侯將軍爲內朝而丞相九鄕爲外朝陪僕暬禦不領於宰臣官之有內外也自漢始也以三省壓六曹以兩制臺諫爲華要之選異乎常流官之以親事爲厭坐論爲髙也自唐宋始也至昭代而玆盭祛矣二百餘年百職具舉用周官之效也莆陽匯江程侯起家進士司理於鎭江淸靜有執歲向滿舉者多例得召試雄職而侯遷戶部知侯者惜其去爲之不滿予之知侯也不然曰金榖刑獄古聖哲所以行其道者在焉侯患道不行弗患不得艷遷百官以無曠爲能惟兵期於偃刑期於措官若虛設始爲能其官臺諌亦然使政之所由者皆良而所出者皆得紏繩之官亦安所事耶然則天子所與其憂勤者教養之官而已教養如元气他如榖粟皆以輔之而藥石非常用也今戶部古司徒教養實其職而廢也久矣昔文公朱先生之言有曰孟子論王道以制民產爲先今井地之制未能遽講而財用之柄制於簿書俗吏朝廷不卹諸道之虛實監司不卹州縣之有無而爲州縣者又不知民間之苦樂蓋不惟道學不明仕者無愛民之心亦緣上下相逼止求事辦𨿽或有此心而不能施也此由不量入以爲出而又計費以取民是以末流之獘不可勝救宋事於今不逺大略相似而文公先生固負禹稷之道而不獲施若有待者予敬以爲程侯贈惟知侯也

荊母太宜人八十壽序

荊母太宜人爲誥封天官大夫水南公之配夫婦同徳齊年子孫之賢家門之盛戚裏罕儷今年年登八十予家泰中表舊親子孫承不棄重姻疊婭者非止一人義固猶一家也今當壽日以家人禮羅拜堂下以一伸其祝頌之私固情之所不容已也而予在中表兄弟中齒獨後而今亦老矣又中表親中惟太宜人在禮亦當爲子弟先則敬爲之辭曰昔之言女徳者莫備於家人之卦其彖曰利女貞其繇曰閒有家家道之始也曰假有家家道之成也而其六四之辭曰富家大吉則女道之居尊主家而能昌大其家者也聞太宜人孝於舅姑順於夫子治家勤儉嚴而有法卽處富貴猶服布素筦鑰細事必親其已貴而能勤已富而能儉又如此六四富家之吉非太宜人誰宜當之吉曰大吉其享壽考於無疆乎子孫昌熾材良行修相繼顯融乎其受封也以仲子養吾君考績恩命養吾自天官大夫遷學憲官尊而親尙健人稱難得繼而其伯氏斗南君以有道髙行試宰云夢有聲二君可謂能顯親矣叔季皆負材未試而有待諸孫多循循雅飭一意守其祖風略無漸染時俗少自放侈之意良可佳也噫非太宜人母儀之助其奚克致此今圖所以壽太宜人者無他請因前言而竟之曰王假有家交相愛也夫交相愛者和之至也一家之人有一人之不同心則有不能遂其交相愛者矣故說者曰以文王爲君以太姒爲妃以太王爲父以太任爲母以武王爲子以邑姜爲婦其有不交相愛矣乎交相愛者和之至也諸福之物可致之祥莫不畢至卽黃耉臺背以至無疆可也請以是爲荊太宜人壽

今述序

古六經皆古人因事而有作初非有意於爲文如今人應酬文字非有難曉待於觧而後通也經之有說起於漢儒不過訓詁文義至於得經之意而能見之用則存乎其人故孔明讀書獨觀大義嗚呼斯孔明所以爲振古豪傑也乎至宋二程子以其心得說經朱子承之而道學大明於宋世非以其說也以其心得之也夫何門人末流推衍不已噫此則門人之失歟明興諸先輩說經𨿽略然得其意而能見之用不可謂無人焉鄧君孺孝裒而錄之凡若干家以示予予惟舉業盛而文衰六經四子之說滋爲口耳之贅孺孝獨能蛻棄時習不泥章句其所述頗得孔明先大義之遺意是可傳也𨿽然得其意而能見之用必有所在千載不傳之學亦曰得之於遺經彼獨豪傑士乎哉願與孺孝共勉之孺孝其以爲何如

送奚學訓序

雲間幹齊奚君經明行修蚤有聲於吳中籍甚一時英鋭之士多折節下之近時名督學如裁庵楊公楚侗耿公皆器重焉貢於大廷司訓吾邑師模儼然士子無不心服者蓋君之宿學固足表士而忠信之意尢有挹人於不言之表者是以久而益孚也今年遷曹縣學諭曹之去吳不爲甚逺而士子與僚友則咸以暫逺君之教誼爲惜相與徵言於予以爲別予不佞嘗承乏山東曹爲管屬頗知其土風按曹叔振鐸所封在禹貢兗州陶丘之北雷夏菏澤之野今之曹縣卽其地也曹在古爲小國而在今爲大縣其地近河土丰而物饒史稱其民猶有先王之遺風重厚多君子故在春秋時國小而富者莫如曹乘軒者至三百人其君如此則豈不以其土饒而易驕也與至讀鳲鳩之詩想見其所謂淑人君子其儀一而心如結者則又以爲曹以小國而有人如此豈非多君子之驗與其後明王不作彊弱相陵小國困敝愾念周京而下泉之詩所爲作焉則又嘆治亂無常而盛時之不易逢也今天下一綂聖明在上山東固文獻之邦而曹又大縣漸染於禮教無所謂土饒易驕之習誠得人以司其教事將所謂其儀一而心如結者彬彬然繼起進用於天朝不啻如三百赤芾之多予將於奚君之行卜之用書以爲贈行序

壽郡侯範見復尊君序

昔伊尹相湯而太戊時復有伊陟巫咸乂王家而祖乙時復有巫賢此見商家賢君屢作非子則孫由累世有人而其臣亦勲徳相傳非身則子故累世有資乃古今之盛事亦語世徳者所自始也其後則周召畢榮以下往往皆是而召康公穆公與維申及甫維周之翰南仲太祖太師皇父之詠於詩者實足與商家比隆焉自是以世徳稱者歷代有人唐史宰相世系有表亦一代之盛事然人品事業不能逃於尙論漢史稱於公決獄平羅文法者於公所決皆不恨始其閭門壊父老方其治之於公謂曰少髙大之令容駟馬髙蓋車我治獄多陰徳未嘗有所寃子孫必有興者至子定國爲丞相孫永爲禦史大夫封侯傳世果如其言而吾之所取者民自以不寃定國之治獄爲善述乎於公也唐李衛公宋呂申公父子相業煒耀當時然吉甫夷簡爲正議所少人亦極相似申衛才異而邁迹頗同必也其範文正公忠宣公乎其可謂商周之遺徳也已今郡侯髙安範公世家淸望南曹持法有名天子念京口股肱郡愼簡其人特以畀公郡人喜見於色蓋廣陵之去思未逺陪京之芳譽又近況太尊先年錄囚江南洗寃澤物多所平反民之祝頌非一日矣在公家世徳信乎其有似乎於公而吾民蒙澤於相繼又何其幸歟宜其歡戴之同也今月重九之日爲太尊壽辰郡人爲郡公遙祝者有曰樂只君子邦家之基太君徳望在朝宦迹在四方賢而又生賢以楨幹我王家則誠所謂邦家之基者矣又曰樂只君子邦家之光郡公世篤忠貞顯揚家學所歷多同事功相照映則誠所謂邦家之光者矣若是而壽無期壽無疆宜先以爲太尊祝而因以祝郡公也某不佞緣郡人之意重以四學博士之請遂不辭而申之曰文正忠宣公家故事啇周伊召公之能事封侯傳世於公可徵請以是盡頌禱之義

贈袁二尹序

蓋聞縣之治𨿽狹而於民實甚親丞佐之秩𨿽卑而用人之得失其休戚於民實甚重自漢以來皆愼其選我髙皇帝四年授進士姚宗敬以下百人皆邑丞其重可知矣自古名臣循吏多出其間而世之居是官者顧毎若薄之所謂予不負丞而丞負予𨿽韓退之亦有是言其亦未之思歟慈溪丹峯袁君以太學生謁選天曹得丞金壇乃獨有見國家設官之意克勤其職而相其長前邑侯梅塾林公今邑侯白野陳公皆循良雅望而袁君實後林公之躅待陳公之來綰縣篆者幾一年有餘縣境無事臺察諸公聞而器之旌書交至未幾遷湖藩理曹蓋殊遷也司訓璞巖郭君愼齋尹君曁邑庠諸彥咸圖供張祖道徵言於予則爲之言曰袁君所以贊事藩省者其有外於所以佐邑者乎夫藩省者一邑之積也合鄕而爲縣合縣而爲郡合郡而爲道合諸道而一之則爲天下天下之大譬之一身腹心四肢百骸其气息之相通榮衛之周流不容一時有間也間則疾病生焉故自裏胥以至牧伯其相闗一也今袁君起家佐邑則旣悉於閭裏之情僞黔庶之休戚矣持是以贊藩府乎何有宋劉貢父嘗言唐有天下諸侯自辟幕府之士惟其才能不問所從來而朝廷常收其俊偉以補王官之缺則諸侯幕職爲升朝之階其來尙矣況我朝幕僚皆天子命吏又異於唐世諸侯之所自辟者乎行將召補王官之缺使他日旌賢推本自金壇之治始由是益信夫治𨿽狹秩𨿽卑而所以使天下一身流通無間者實有所在然則丞不負袁君而袁君之能爲是官重也不旣多乎是爲序

送貳守盧公之任山東轉運序

靜山盧公貳守吾郡三年擢貳山東轉運士大夫之意咸以盧公長材偉度綏輯兵民東南方資其保障奚可以去樵不佞竊以爲此乃所以顯庸盧公而益大其施也自唐劉晏以鹽利足國軍饟祿俸皆仰給焉天下之賦鹽居其半至我朝尢重其司洪武永樂間召啇輸芻粟塞下而給鹽以爲直其時法行利重人樂於趨邊地啇賈輳集轉輸如流復以餘力益墾閒田是以九邊貨粟充溢軍用饒足以至內地水旱凶荒亦藉鹽以賑焉鹺政之有闗於軍國之計也大矣是以其秩三品與方嶽郡守相上下自國初以來固不輕以畀人非郎署之良則州郡之選由之位臺省爲名公卿者多矣孰謂可以冗局視之哉惟玆山東古靑州之地鹽之所出首著於經後太公封於齊亦以通魚鹽之利人物輻輳齊之冨甲於東方桓公管仲增修其政通輕重之權而兵食益足遂覇諸侯使今之居轉運之任者能修太公管仲之政則豈但可使全齊之地變瘠鹵爲冨彊而國用邊用亦將取足焉其爲益豈小也哉天下事固存乎其人也自啇人赴邊開中之法旣廢一時有急惟倚辦於穵運糴買二者然穵運苦於陸路艱難糴買苦於邊方粟貴皆下策也夫以鹽政之興廢而有闗於國計民力如此其重以全齊爲古靑州鹽筴肇端之地而通變制經以爲六轉運七提舉之倡則今日用盧公於此其不偶然昭昭矣以盧公之材宣勞其職一旦有助於國計民力之大則其功又非一方比也奪此與彼奚足爲吾郡深憾耶且聖天子軫念東南爲都會財賦根本重地頃年冦擾之餘生意未復自牧監以上因材授任多取更嘗其地熟其事有聲績爲人所思者爲之則盧公復來以慰此方之願固尙有他日之可期也樵旣爲此言以釋邦人之意適我金壇縣大夫陳公來訪亦以是對辱陳公不以其言爲不可且曰視篆丹陽黃公者公之僚也曁丹徒縣大夫陳公新丹陽縣大夫張公均於盧公爲屬邑僉議有以賀公請以子言爲之先可乎樵辭謝不獲則敬次其語以歸之

送王睿齋邑侯序

隆慶壬申五月西蜀王侯宰我金壇旣閱三載節用愛人刑淸政簡萬民敬戴部使者交薦僉曰侯正直忠厚之徳疏通知逺之材宜爲諫官禦史召命不日至矣旣而命下遷司冦於畱都我朝重刑憲司冦與禦史臺棘寺並立稱三法司以相參核務歸於平而主其曹事者秩正六品在諫官禦史之上不爲不重矣侯學古之道而欲見於行予敢不以古之道望侯哉昔周司民掌登萬民之數自生齒以上皆書於版及三年大比以萬民之數詔司冦司冦及孟冬祀司民之日獻其數於王王拜受之登於天府夫司冦刑官也而與知萬民之數此古人之深意也古之於民其生齒之登耗性行之愚良土地之肥磽田裏之歸授視之一如其家太宰以是授其職司徒以是頒其教司冦以是紏其違而弼教焉譬之於田教養殖也司冦耨也其共成者嘉谷而已故曰俾予從欲以治四方風動惟乃之休夫四方風動契之教也而歸諸臯陶者使民趨教而刑爲無用乃臯陶明刑以弼教之功也契以身立教而臯陶以徳用刑豈可以二事觀哉此所以爲邁種徳而其功配於禹也與知人安民聖謨洋洋後之爲諫官禦史者方當於臯陶取法焉獨刑官也乎哉然則王侯之所以自邁於明時也其亦有在矣司訓王君曁邑庠諸彥辱以問予予以是對諸君曰侯行旣有日不可以無紀也遂爲之書

方麓集卷三

●欽定四庫全書

方麓集卷四

﹝明﹞王樵撰

○序

送王邑侯序

邑於江之南稱地僻而俗淳者曰宜興金壇宜興重山復湖其水渟演其田美千畝竹千樹茗山居千章之材其富皆可以擬封君十家之墟有藏粟蓄緡之室無飛鷹走犬彎彊用長帶劍之民金壇襟洮滆而扆句曲附山之民梯山而田堨泉而灌山水時湧則潰畝泛穥南出不十里卽萑葦之鄕圍土如盤盂而稼其中以與水爭尺寸之地不勝則鞠爲洪波而百石之舟揚颿而出其上其無水旱憂而號爲上地者不過十之二三而已以故金壇爲儉縣無物產之饒末業貿遷之利區區以土爲命丰年猶不足以補敗大抵然也西蜀王侯知民之艱順俗之愨治以淸儉民以寜壹水陸置郵舊供以民勢陵其弱猾侮其愚橫需立辦適當者破侯曰是不可計糧輸金而代之以官乎國初制額名田七而王田三田之有公私猶戶之有軍民不可亂也均稅之議誠見王田之困也而名田有勸徵矣有馬芻矣有絲直矣有夫徵矣有驛傳矣歲五徵焉不爲不繁矣而合軍興急缺之所加泒又不止於五也困視王田等可不登之土本稅猶艱而況加乎侯曰是不可審議而從眾以眾爲公以行而無後言爲允乎役十年而編例也稅比年而割時也宿蠧先期而飛詭纎寒並應而重累侯曰是不可通之以一而均節其力乎往役者庶人之義吾邑裏百三十有六在市曰坊坊六而其甲六十其義宜均而近有偏重侯曰是不可均班以田畨上以月使無獨優之裏獨蹙之家乎侯之政宜民而民之頌侯政其大略如是乃隆慶壬申六月侯擢司冦邑佐常君黃君造予請有志焉予曰是固邦人之心也敬述其得諸邦人之協論者如此云

送楊學訓序

太行西來扆幽薊而東其北崇岡千疊以限華夷南向數千里平川如掌常山諸郡譬則京師之前庭也其被於向明之化也尢切而漸於文教也尢深嘗謂太行洪河之間鍾其深厚之气者爲器與材皆淳龎易直以篤於義之所自得而其教已成之後歷千百年而不變魏之風儉魏舜禹之故都也儉何足以言舜禹取其去本未逺而其教未衰則猶舜禹之遺風也唐之風勤儉質朴而憂深思逺唐者堯之舊都也勤而思逺豈足以盡堯取其去本未逺而其教未衰則猶堯之遺風也蓋因其質之近本而進於中和也易待其質之已散而欲挽以反本也難堯之時百姓昭明舜禹之時三徳六徳以至於九徳之備而莫不咸事於時所謂因其質之近本而進於中和者也教之功也常山諸郡之於今猶唐魏之於虞夏也邢臺楊君司訓吾邑閱四餘載而遷眞定眞定常山附邑也邢臺眞定所謂猶國之前庭者也仕不逺其鄕官不易其業道徳仁義詩書禮樂之訓取其已試於吾者與其鄕人共講行之則益信且尊而居夫向明被化益切且近之地吾見太行洪河之間器其深厚而篤於義之所自得者皆進於唐虞九徳之咸事以答聖朝求士之意其不在楊君也夫其不在楊君也夫敬因諸友之請而序以期之

贈主簿黃君序

畱都重地京儲又重事也舊設憲臣董之後罷不設而隸於戶部大司徒東村曹公符下金壇旌主簿黃君之肅給以攝董儲故也曹公舊撫南畿禦海冦則亙長城於萬里折權幸則屹底柱於中流近以耆宿起踐八座其言所加天下爲重而黃君得此可賀也乃鄕人猶欲得予言以賀黃君夫黃君得曹公之言重矣又奚事於予言𨿽然予見黃君恂恂然樂聞善蓋不欲以所得自滿者昔文公朱先生嘗主同安簿其記髙士軒者有曰漢世髙士不爲主簿者實禦史屬名秩不卑然其謂士之不遭可無不爲若士之乘田委吏抱闗擊柝者焉可也謂士不能獨自髙則若彼者乃似未睹夫所以髙也夫士誠非有意於自髙然其所以超然獨立乎萬物之表者亦豈有待於外而後髙邪知此則知主縣簿者𨿽甚卑果不足以害其髙而此軒𨿽陋髙士者亦或有時而來也黃君誠不自滿請以此言爲君贈黃君單父人昔單父有張公廷賓者嘗令金壇句容有疑獄其人白端公曰得下金壇治死不恨端公曰金壇非吾屬也然汝何驗以知其令賢其人曰淸耳民聞淸者鬼憚之吾事必直矣端公移我端公下金壇事果白夫張公者在單父則鄕先進在此則先正賢長官也詩曰髙山仰止景行行止言不逺也黃君勉乎哉

送戴給諌序

歐陽公有言人臣之能盡忠者不敢避難言之事人主之善馭下者常欲聞難言之言公之論狄靑所謂難言之事也靑自破蠻冦之後有威名得士心公因水災言武臣典機密得軍情不惟於國家不便亦於其身未必不爲害請出之於外以保全之公之忠於謀國而善於論人眞所謂言人之所難言者然夷考公之行事深慮逺識不苟同於人亦往往出於此意保州兵叛旣誅其首謀而宥其脇從者分隸諸州軍矣富鄭公出爲宣撫使懼爲後患謀盡誅之會公權知鎭府與富公相遇於內黃夜半密語及之公大以爲不可且曰某至鎭州必不從命富公不得己遂止公知開封府承包孝肅公威嚴之後爲治循理不事風采或以爲問公曰人材性各有短長豈可捨己所長勉彊所短以徇俗求譽耶但盡我所爲而已旣而事亦無不治夫富公包公皆當時之賢者而公不苟與之同如此前輩之用心可想也春雩戴公昔居諌垣言人之所難言宛乎其有歐公之心顧言行而身屈事全於國而公不享其褒使吾邑得沾公之澤噫公之屈而吾邑之幸也昔歐公之赴夷陵也與尹師魯書言昨日因參轉運作庭趨始覺身是縣令春雩公來吾邑謙謙自下勤於其職若未嘗有靑瑣之貴者不言而人固已化矣不待威嚴而令固已行矣甚哉公之政之又似歐陽公也歐公自夷陵不久卽歷館閣諌院禁林尋至參大政今朝廷察春雩公忠實召司邦禁殆亦躋華要至柄用之漸也其行也庠序諸君徵言爲別遂爲序之

賀外兄荊水南公序

荊善門也而水南翁仁厚寛洪得於天性小心謹飭老而彌篤諸子伯仲皆以行誼文學著稱而仲君遂第賢科典事尙書省時謂水南翁備有五福特未貴耳未幾今上禦極上兩宮尊號覃恩天下而水南翁遂受封如其子之官貴孰美於玆耶夫仕者有任職之勞而由他塗進者卽貴而人或不之貴也貴孰美於有子而官如之不任其事而享其尊者耶是宜賀昔箕疇列五福而貴不與焉說者曰未有攸好徳而非可貴者也故攸好徳則錫之福言貴之也又有曰五福者自天子至於庶人皆可使慕而欲其至若夫貴賤則有常分矣使自公侯至於庶人皆慕貴欲其至而不欲賤之在已則上下莫安其分矣又有曰貴未必爲福賤未必爲極若曰不言貴欲人之安於賤則獨不欲使人安於貧乎而予則曰五福通乎上下用天之道分地之利謹身節用以養父母此庶人之富庶人之福也士大夫而上由是而推若貴則天所設以理天職而治天民天下不能皆貴也安得列而爲福耶是四說者皆可持以爲水南翁賀者也謂攸好徳則錫之福者水南翁之所以積善有子而貴及之也貴由好徳而得之貴之所以爲福也若夫貴賤有常分不使可慕而欲其至而水南翁得之天所設以理天職而治天民天下不能皆貴而水南翁得之此水南翁之所以榮而宜賀也內外諸兄弟稱賀於堂而屬言於樵遂爲之序

張南橋六十壽序

南橋君與予生皆辛己自先兄潔庵公視予二人皆幼弟也昔先君子擇一鄕之善人而後敢定交卽交遊中非相知不敢結婚姻也爰得南橋君之太君交誼甚厚而先兄因以辱館甥焉予自幼則熟聞太君之賢至今白首益心服太君不已也太君之於善蓋性而得之也而其尢不可及者前人開創後人以能守爲賢或以增擴爲善繼太君不然處盈以衝斂華以質蓋其胸中實有所見有所主人莫能測而太君亦不自言也其事親孝其處內外姻厚未嘗見其有違言忤色其約身若女子不待束而不肆無所懲而無過乃南橋君承之謙恭信實望其容可知其人也涉於世而不染嘗丞攸縣矣吏民安之乞身蚤退居家食貧有以自樂嗚呼此又非胸中實有所見有所主者能之乎予嘗於家庭私論謂吾金壇地僻俗淳先年婚嫁不出本鄕前輩舊徳忠厚之風吾輩猶能記之更漸逺則人不復知矣此兄子塈所稔聞而深有合焉歲次庚辰南橋君六十懸弧之辰也塈請予文以爲壽予爲書所素言者如此言𨿽不文皆出肝膈若夫祈黃耉祝無疆則有言之所不能盡者云

送劉邑侯入覲序

吾邑劉侯初政宰洋而洋治天子多其材徙金壇侯以治洋者治金壇而金壇亦治於是任滿三載部使者上其績於朝故事考績當赴天官侯特以賢見畱萬曆八載天下復當會朝之期三吳多以水災免而侯以管內無事得如例入對天顏述所職焉人爲侯榮之樵其可無言以贈人有言南北不同風而治之有難有易北多質南多文北多儉南多靡北多伉直南多諼巧故治之在北易而在南難此其大較固然矣及讀班史則稱斯民三代之所以直道而行也豈不信哉周秦之敝罔密文峻而姦軌不勝漢興掃除煩苛文景加以恭儉而黎民醇厚然則爲治者果不待易民而化也顧在上所施者何如爾昔明道程先生初仕主鄠縣簿鄠則猶夫洋也再調主上元簿上元則猶夫金壇也其弟伊川先生紀先生之政有謂先生攝事上元欣訟日不下二百先生處之有方不閱月民訟遂簡又謂度鄕村逺近爲伍保使之力役相助患難相卹而姦僞無所容又謂諸鄕皆有鄕校暇時親至召父老與之語兒童所讀書親爲正句讀教者不善則爲易置之又謂鄕民爲社會爲立科條旌別善惡使有勸有恥三年間無彊盜及鬥死者夫鄠與上元在漢宋皆爲都會人物輻輳之地俗雜五方素號難治而明道先生以卑官佐職初試乃其易感化又如此信乎其在人也劉侯之爲邑也以安民善俗之道莫如保甲鄕約二法實以誠意推行之凡相助相卹與夫立科條別善惡一本前哲之良規而侯素平易近民約所皆親至與其父老子弟語如父兄之訓子弟而侯又家行甚篤人素信之三年間爭訟衰息豈非其明效歟吾金壇地僻而俗淳先年民有白首不識縣庭者無何故俗漸失人謂世變之趨下不可復返以今觀之殆不然也夫俗之淳漓猶朝暮也無往而不復之理以導之則在乎上以守之則在乎下吾故具道之旣以贈侯亦以爲吾人告也

壽張虛庵序

歲在已夘仲冬十有九日虛庵張公六十壽辰也樵與公少長一歲庠序同遊仕宦同朝中間或公出我處我出公處而襟期未嘗不同今以晚節同優遊裏閈於太平無事之時承公不棄以愛女貺室吾子女家男室方閱月而値公壽辰然則宜登堂以壽公者殆莫予先公𨿽欲遜避謝客而莫能予拒也公天稟頴異而養之以深厚弱冠登科益自収斂用心於內不逐時流爲翕張憶丁未計偕非上與公同舟服公之文醇深奧雅未爲有司所知而公不爲之少動及舉進士爲郎居戶曹前後垂十餘年以經術潤飾吏事二三大老知爲國器屢以督學憲使擬遷會天子加意民生愼擇長吏乃以公典滇之大郡郡在會城凡一方夷情邊備及事之難決者臺省大僚必以屬公又勲臣之世守其地者以罪逮公處其間鎭靜有體上下賴之中外倚公甚重方旦夕望公大用而公遽請告以歸朝廷不屈公志者非終遂公之髙也將以優公而盡其用也予嘗慕白樂天司馬溫公於洛中皆有尙齒之會樂天詩云七人五百八十四溫公詩云七人五百有餘歲今吾鄕有虛庵公以爲之領袖安知吾鄕之不可以爲洛中也𨿽然公且召用林泉之會予𨿽欲從公而不可得姑取二公之詩合七老之年以祈公壽云爾

壽石鹿李公序

昔白樂天在洛有九老會時人慕之繪而爲圖宋興洛中諸公繼而爲之者凡再至道中李文正公昉以司空致仕爲會自太子中允張好問而下凡九人元丰中文潞公以太尉畱守西都富韓公以司徒致仕集洛中公卿大夫年徳髙者爲耆英會尙齒不尙官自司封郎中席汝言而下凡十三人並繪象堂中時獨司馬溫公年未七十潞公素重其人用昔狄兼謩故事固請入會焉此誠太平之盛事古今之美談豈特洛下衣冠一時之勝集而已哉我明太平之盛有過於宋衣冠之盛不止於洛嘉靖中今師相李公以進士第一人歷官禁近受知世廟遂入贊密勿實與今華亭徐公江陵張公寅恭相協贊元經體先後四十餘年海宇乂安四夷賓服今上禦極徐公李公皆以宿徳元老居家爲上所尊禮數詔有司存問而同時則有海虞嚴公上海潘公華亭陸公皆爲同裏不知視洛下耆英爲孰盛當是時也有出者以任天下之重而處者得遂其優閒豈非尢太平之盛事歟歲在己夘十二月丁已爲李公七十初度之辰在位自張公而下在裏自徐公而下皆爲公賀竊擬公家一時勝集豈減於洛中昔司馬公固言文富二公寅亮三朝爲國元老天下所取安所取平其勲業閎大顯融豈樂天所能庶幾然猶慕效其爲者誠樂善無厭也竊惟諸公今之文富其勲業實相後先樂天之事有不必慕效其爲而一時相與之盛後世傳之必有愈於洛人之圖畫者矣樵辱公知無能爲贊仰潞公答冨公之詩有曰落下衣冠今最盛當筵尙齒禮容優惟公福壽並勲徳合是人間第一流謹誦以爲公多福無疆之祝云

壽纓溪叔序

吾與叔皆生辛己甲子今皆一周矣族黨引白傳司馬故事形之繪事以爲壽甚盛舉也顧予少則從四方之事欲爲溪山主人有未暇者惟叔髙志玄覽不墮世鞿所居又據一邑之勝髙湖珥水映帶左右舉目則八景咸在是吾邑景物之佳惟叔能翫而有之也嘗謂天下山川關中以雄勝錢唐以麗勝歷下以幽勝兼之者蜀中爾吾邑僻小無奇山水然聞地待人而賞人不待地而適陶淵明有言少學琴書偶愛閒靜開卷有得便欣然忘食見樹木交蔭時鳥變聲亦復歡然有喜葉少蘊以爲此其平生眞意及讀其詩如雲相思則披衣言笑無厭時如雲平疇交逺風良苖亦懷新如雲微雨從東來好風與之俱直是傾倒所有借書於手初不自知語言文字也然此景誰獨無之惟淵明知爲至樂則知世間佳事人所均有而不能自享者何可勝數耶樵謂少蘊可謂知淵明之眞趣者矣果有得乎此則吾邑亦柴桑栗裏也奚必逺慕然淵明之詩又有曰形迹憑化往靈府長獨閒吁此又淵明之見道忘物所以能適其適而獨髙於晉宋人物者也靈府不長閒則𨿽日對終南秪種放耳斯道也豈但可爲山居者語哉𨿽以之長生度世可也因以爲吾叔壽筵之祝云

送朱學訓序

余杭朱君司訓吾邑閱四餘載而致其事人問焉則曰以儒爲官古所謂以賢得民以道得民者也豈易居哉顧人弗知耳選士之令貢得其人爲主者之功否則譴亦及焉故凡積資待次而歲一至於使者之庭者每千百而錄一人焉始進於大廷有司勸駕所以優之與制舉士等又試而無駁放始銓授爲官以禮義教導爲職其選如是之重也其得如是之難也吾則旣得之矣待罪以來三署篆焉董學禇公風采震一時其許可至不輕也首吾旌而巡公繼之玆當大計銓司不謂吾奉職無狀徑從汰斥乃以齒向遲暮俯全其歸吾敢不謂之榮哉吾方自榮今且別矣諸君何以教之於是邑校諸僚曁諸士咸嘖嘖多君曰達哉先生其本職事也古其援今也確其自量也眞其處退也有禮焉相與乞言於予而予爲之序

壽賀桐山序

桐山賀君今年七袠與予別且六年昨歲獲一見君顏如渥丹髮鬒黒雙瞳烱烱可鑑聞燈下猶能細書微叩以所得而君了無吝色爲予譚養生之略其要領不煩其端緒可尋意若以予爲可引接者𨿽然君志於道者也以養生言者君之謙也在昔聖人未嘗言養生然而養生在其中矣老氏所謂致虛極守靜篤歸根復命云者卽戒愼不睹恐懼不聞之旨也所謂載營魄抱一無離者卽必有事焉而勿正心勿忘勿助長之說也放彼之說不能外於吾之說有得於此不患無得於彼也噫正惟有得於此者之難歟予自少則識桐山君於諸生中充乎其中而處之衝如溢乎其貌而斂之澹如其諸人貌而天乎以恬養知以知養恬乎吾故曰君志於道者也言養生者君之謙也昔吳季子在吳歷壽夢至僚凡五君復事闔廬夫差年九十餘尙能將兵救陳計其壽當百餘歲蘇子瞻謂吳季子張子房皆不死者也其出而應世者迹耳其身皆超然事外是以其心常從容有餘殆乃所謂睹無者天地之友也復何有於區區吳國及楚漢間名寵祿利耶季子所居延陵當在今常潤之間桐山君所居殆近之迹其所存其亦異世而相合者乎予從子塈忝君子壻將登堂壽君而乞言於予用述所億以謝君前教並以印證焉君倘其許我乎

送方戶部序

古司徒之職𨿽曰掌教然土地之圖人民之數鄕井之制以至保息六以養之本俗六以安之荒政十有二以聚之職事十有二以登之無一不掌亦無一而非教也夫教豈一端己哉𨿽稽夫家之眾寡會萬民之卒伍辧徵役之施捨要皆以寓吾道徳之意是以舉一世之人相安於法度分守之內父詔其子長率其幼何莫而非五禮六樂三物十二敎哉秦漢以來此意漸失以大司農少府分掌財用自是以至唐宋三司戶部皆不過以財用爲職而古司徒之職廢而不復講矣𨿽然以九式均節財用此周禮太宰之事也豈細故哉古今異宜以理財之柄屬之養民之官夫誰曰不可誠以財出於民未有民生不厚而財能足者也聚人曰財亦未有財用不理而民易使者也夫謂理財正辭然後可以禁民爲非而敎化可興故說者以爲九式均節正致平之要大臣格心之言也顧周禮式目僅存而式法之在當時者己不可考其猶可推者所謂均節之意而己何謂均節每歲五榖皆入豊歉可以盡見然後制國用量入以爲出大約計歲入四分爲率常用其三而存其一歲存其一三歲則餘一歲之食民間衣食足而知榮辱亷讓生而爭訟息所謂三年有成成此功也九歲則餘三歲之食進業曰登再登曰平餘六歲食三登曰泰平二十七歲餘九歲食然後王徳流洽禮樂成焉故曰王者必世而後仁繇此道也故量入爲出乃萬世用財之道漢髙帝始不守此法而度官用以賦於民夫以髙帝躬先節儉猶未見其害至其子孫循習此制以一代論之後君用度之數必多於前君以一人論之末年用度之數必侈於初年由於用財無式故也於是其害有不可勝言者矣仰惟我朝法成周以建六官今戶部卽古司徒休養生息逾二百年於玆庶而富富而教可謂比隆前古而超軼漢唐矣邇者皇上復勑下計部勒成會計一書其深有意於古均節之道以幸斯民乎誠考祖宗以來歲入幾何歲出幾何以較今之出入之數增倍幾何然後求其獘源而大均節之無論宮中府中孰爲冗費而當裁孰爲冗役而當罷孰爲不得己而當處推移有無務歸式法不得少踰一或歲入不足以支歲之出則當事者得以詔上殺邦用上下之間有餘不足如血脈之灌輸斯不亦周官之遺意也哉司徒大夫寅所方君吾故知也以董漕至吳雅負經世逺略於其來也以是告之於其別也敬書以爲贈

送胡學訓序

臺郡觀海胡君分教吾庠者六載矣詔遷漳郡之龍巖學諭其僚素波林君幹齋奚君曁吾庠諸友以贈言見屬予初接君色溫然言若不出者旣而熟其言而行事知君學有師授而尢長於春秋文法史漢不道時俗語其於志行之士特眷眷焉則君之操行又可知也今海內語文盛者以三吳兩浙八閩爲首君論秀於浙筮仕於吳遷官於閩三地者其風聲相接也是以君所至如素歷而士亦與之相宜因以轉移士習豈不深有賴焉竊謂今日文固盛然文勝而不己則實將不繼實苟不繼則文日工而道日漓非所謂文也竊謂莫若救之以質質者非謂質素而不文也惇本尙實之謂也昔月川曹先生居霍庠十餘年而遷蒲州霍士上章願畱之蒲士亦上章爭之夫使霍士上章願畱之可能也使蒲士亦上章爭之不可能也曹先生不過一教職非有權勢施爲恩澤足以動人而人無逺近識與不識其向服之如此其必有不言而信者矣余於敬齋胡先生以一布衣今奉明詔從祀孔子廟廷與王文成公陳白沙先生爲等埒此又豈有文章勲業妙悟絕識不墮見聞黙契道體爲能有異於世儒而驚動人之耳目哉嘗莊誦先生之遺書矣其言平實而淵深未嘗苟爲異論而皆體驗眞切有得於孔門之遺旨因其言而想見其爲人蓋薛文淸公之流亞也伏謂聖明此舉尢足以興吉士風固胡君之行敬以告之以胡君亦有士風之責故也胡君其以爲何如

贈溫二尹序

河南溫君筮仕來丞吾邑辱見訪語予曰潤結髮讀書有志上進無何屈就此官不敢不學好予曰君之言及此斯民之福也士志於科第官志於升遷得之爲好失之爲笑其來久矣顧所謂學好者豈此之謂哉學而修身仕而愛民則人爲好人官爲好官矣君結髮讀書有志上進而不獲科第則命也爲此官而謂之屈就則非也官莫重於親民親民莫如縣丞與簿尉於民愈親威福𨿽小而及人尢近苟非其人𨿽有賢長福澤不能及下昔明道程先生嘗主鄠縣簿矣又調上元簿矣不卑小官必行其志其言曰一命之士苟存心於愛物於人必有所濟斯言也非士大夫之所常誦者乎而罕有能體而行之者況於卑官佐職必自諉以非力所及不知亦惟其無是心耳苟有是心則所謂行一分民受一分之賜者也不以一分之濟爲少而不爲積之不已其所濟多矣苟有濟於民𨿽逺臣亦足以報國苟無負於國𨿽卑官亦足以自重旣以告於君會君任滿三載辱求贈言於予今之贈言例以虛美相欺君不他求而求之予予可虛君雅意哉所道不過前語君其勉之

送許邑侯入覲序爲學中作

今制內外百職三載任滿則一考其績其在外親民長吏則三歲一朝於京師卽古諸侯述職之義先期季冬以逺近畢集至月正元日天子禦明堂受朝外臣次內臣一等拜舞稱賀退各就其邸太宰乃受其會聽其致事而詔廢置其治行髙等者天子又賜宴以殊異之卽唐虞車服以庸之遺意也今年冬吾邑許侯例當應明年之朝先是侯旣考三載績以上最受錫命又一載於玆前後部使者以侯治行薦者又經八九上矣玆行也必首膺卓異之典繼以內召不爲禦史必爲諌官得以素所學及得於更嘗歷練之久者一旦立丹升下爲天子次第盡言之豈不偉哉僚佐諸生議所以送侯者辱以見屬昔龔遂治渤海數年宣帝遣使徵之會引入見議曹王生爲言天子卽問君何以治渤海君不可有所陳對宜曰皆聖主之徳非小臣之力也遂如其言宣帝說其有讓曰君安得長者之言而稱之趙充國討羌守便宜欲罷騎兵屯田會得進兵璽書其子使客諌之則曰是何言之不忠也吾固以死守之明主可爲忠言遂上屯田奏及振旅而還其所善浩星賜說以宜歸功於破羌彊弩二將軍出擊非愚臣所及則答之曰吾豈嫌伐一時事以欺明主哉兵執國之大事當爲後法老臣不以余命壹爲陛下明言兵之利害誰當復言之者卒以其意對吾以爲人臣處功名之際當如王生之言至當大議決大計當以趙營平爲法今宇內淸寧外夷無先零■﹝罒幹﹞開之擾內郡無遊俠好勇佩刀帶劍之民卽良吏如龔渤海良將如趙營平亦無事可見而天子方虛懷望治益開忠益之路有大政必召輔臣面議又屢因事召見秉銓總憲大臣諭以申飭吏治之意臺省諸臣人人得以自竭此誠趙營平所謂可爲忠言之時也嘗惜龔渤海忠厚剛毅有大節正宜在人主左右者而其自渤海徵也僅拜水衡都尉宣帝亦不盡其用矣若趙營平不獨良將殆亦可相也漢事無論己取忠讜於牧愛取師中於丈人吾於今時望焉吾於許侯卜焉是爲序

壽大宗伯履庵萬公序

年之所以貴於天下者何哉道徳仁義之所在是曰壽耉是曰天下之大老善類視以爲領袖後生視以爲儀刑在朝則美政在野則美俗若是而不可貴與故詩人之美君子有曰邦家之基而祝之以萬壽無期者矣有曰邦家之光而祝之以萬壽無疆者矣夫其所以祝君子之年者以斯世之所賴於君子旣重則其所願於君子者亦豈不逺且長與聖賢之生哲命歷年有合一之理則壽考富貴康寧與夫施之事業者無不參會昔師尙父之鷹揚亮彼武王肆伐大商何其壯也乃在於養老盍歸之後衛武公之抑戒欲卿士師尹交警於國何其嚴也乃在於年九十有五之時夫其聰明彊力所以久而不衰者天固使之有爲也吁此年之所以可貴而歷數古今亦不可多得也與吾鄕先生履庵萬公今年年七十矣天下莫不髙其人重其年願以無疆之壽爲祝一日公之內親心竹思樵二張君介踐石虞君辱諏所以壽公者予謝非敢而虞君之請不已竊念樵與公桑梓密邇不及朝夕從公遊而被於公之風聲薫澤久矣及塵仕版嘗兩接公於朝眞所謂不言而飲人以和者詩人之詠武公言其切磋琢磨如金如錫是武公猶待於修飭鍜錬之力而公天質粹美不見圭角乃益謙沖嚴密不忘抑戒之意吁公之所至豈可涯涘哉公與華亭平泉陸公皆位大宗伯天下望其遂毗大政而皆蚤引退近者特詔起公而公又引年固辭公之於出處之道審矣而天下之望猶未己不知公𨿽不出而其所以系天下之重陰有禆益者固與出同也朝廷倚之爲蓍蔡鄕俗望之爲斗極朝有大事必咨焉鄕人視其可否以爲榮辱四方卜其安否以爲喜戚然則天之壽公非爲公一身爲天下也敬以是應三君之請不知可輒陳於公否

送許邑侯入覲序

明年歲在丙戍爲聖天子禦極之十有四年天下復當會同之期吾邑許侯旣戒行有日樵不侫旣爲學僚諸君有年矣玆承邑中士大夫之委敢復有陳焉夫侯之玆行也固將以承上徳逹下情也昔周公爲成王陳無逸之訓言及文王惠鮮鰥寡懷保小民而必先之以徽柔懿恭何也盛滿之君抗然於上而上之意不接於下下之情不通於上則𨿽有剛明之資而民隱無以周知恩澤無以下逮文王視民如傷所謂徽柔也小心翼翼不侮鰥寡所謂懿恭也是以其於窮檐蔀屋之下無異一身人之疾病苛癢無有不知而其所以拊摩而抑搔之者無所不及也恭惟皇上聰明不世出而未嘗自恃乾剛立斷去邪不疑而未嘗自用謀謨任之輔臣擬議由之省部公論付之臺諌邇者因旱親雩步行出郊召見三事詔議所以佐百姓者至拳拳也及駕幸山陵見軍民之囏苦則立免所過田租柔恭逮下之徳𨿽文王何以加焉今當三載述職監司守令於是五上闕庭矣顧未有如宋人過闕上殿故事得一承召對從容盡所欲言者則不惟逺臣無以自效而無乃上意亦有所未厭於玆乎夫召見監司守臣我聖祖固有故事矣倘一旦纘承及之諸公其何以對揚休命乎許侯淸修敏識博學通才兩試緊望剸裁有餘大得民和其於天下事籌之熟矣嘗謂事之當爲惟宰邑爲近民而易達待身而行者未有不可自盡者也事之當言惟臺諌爲近上而易入待人而行者未有不可盡言者也然自當事者而言則言之者易爲之者難自進言者而言則自爲者易待人者難自各當其責而言則均之乎爲國而無所諉也勿失其可爲之時爲之而有益於民勿失其可言之時言之而有益於國卽爲終身之事業是爲不負乎所學此非素定何以能之吾非許侯其誰與歸

送海樓左公赴內召序

我朝重愼刑獄於內設刑部以司鞫斷又設大理以司平審於外則■﹝君邑﹞縣親民長吏於民事旣無所不總而又郡設司理一人以専治一郡之訟旁監司不得輒以他務相委焉可謂重矣又設禦史臺以總持風紀於內設按察司以總持風紀於外猶以爲未也又歲遣侍禦分巡天下以督吏治皆得兼理刑獄此所以二百年來政平訟理風淸獘絕蓋有由然也萊陽海樓左公以名進士司理於吾鎭江者閱五載於玆公而體之以仁明而行之以恕不但吾一郡無寃民前後歷事按臺四五公矣周行四郡有大事未嘗不以委公四郡之人翕然稱服公者蓋如出一口也廟堂簡知公有日是以今歲以司理被徵者天下僅九人而公首列焉是行也不爲禦史必爲諌官尋至大用皆公之餘事而樵等不佞承公之愛也久竊願有獻焉者則曰敢以古人之事業期公也昔臯陶明於五刑以弼五教人以爲古今刑官第一然而禹推先之則曰臯陶邁種徳徳乃降黎民懷之孟子敍堯舜之道亦曰若禹臯陶則見而知之今讀其知人安民之謨則臯陶之道徳稷契之流禹之亞也夫豈爲刑官之選而己乎左公學探洙泗之淵源今進當論思之任必有嘉謨入告如臯陶將天下實受其賜宜天下所拭目以待而吾鎭江首蒙公邁種之徳是所不能忘情於頌禱云

送少薇許公赴內召序

吾邑許侯任閱五載凡侯治行之詳與吾人所以相期之意樵不侫於侯入覲時旣有言矣繼而侯果首膺卓異之典還治未幾徵書隨至天下之以宰邑髙等被徵者僅五十有四人而侯首列焉吾人相期之意可謂若合符契而不侫亦自喜於其言之驗也然而侯今與吾人別矣則其相與慰喜之中將無又有悒然不能爲別者在乎夫相期者天下之公也惜別者一邑之情也皆所不容己也則上爲天下祝而下以致吾私其又可以無言乎蓋聞先正有不願爲他官而願得州縣以自效者以親民足以及物也有謂諌官禦史之職不可蹉過言所欲言者以言路足以展所蘊而不限職守也信若斯言則仕途二者而兼得之豈不尢爲可喜之事與而銓司故事被徵髙等者例選爲諌官禦史則朝廷固以此意待人矣豈不以其歷練民事者必能通逹國體而望以腹心耳目之寄與是知能爲良有司者必能爲良諌臣能爲良諌臣者必能建功立業爲名公卿古今銘書太常而垂光信史者蓋歷歷可考也許侯行矣愛行於一邑一邑受其福而己言行於天下將天下受其福焉官爲臺諌可自效者論思獻納而己進爲公輔則其所以主張國是開誠心布公道以坐運於廟堂者其功當有大焉此則吾人相期無窮之意而竊願有獻於侯者也今朝廷淸明天下無事然論者不無未然之憂北敵保塞守約邊鄙固少寜矣而吾財竭於互市得其無用之馬隨俵隨斃邊備𨿽時有申飭之令而將士玩愒日甚一日往時鋒鋭消鑠無餘一旦有變何以待之乎然呼吸轉移其機固在上也晦庵朱子嘗言天下事有大本君心是也其餘萬事各有其本如理財以養民爲本治兵以擇將爲本然則誠得天下之大本旣立則其餘萬事皆可從其本而治之不患於不舉矣竊謂人主常知憂勤於上則上下交言路開然不浹則不親不親則不信識者謂當如祖宗故事朝退臣僚並得以職事引見從容盡所欲言則上心益開明而注向於君子者始固忠言至計次第有施行之實矣此固諸公事也用敢於許侯之行而致其區區之愚云

貞烈詩序

昔共姜守義自誓以父母欲奪而嫁之猶有所感激而然也若所遇非共姜之父母又夫死而舅姑可依乃志在殉節而不愛其死不愛其死而又不輕於死從容以盡夫父母舅姑親戚難解之情而卒於必死以伸其志此豈非尢所難得者與若吾學長素波林君之女是也其事閩中士大夫紀之詳矣吾邑士大夫亦莫不嘆嗟其節爲作歌詩銘誄累之成帙而屬予序之予惟綱常秉彛本乎天性人莫重乎一死死得其所有視之如歸者則其它又何足言與婦而不難於死夫如此則爲子死孝爲臣死忠宜皆所無難者又何有子而背父臣而負君者與子而背父臣而負君者未必皆其本心由利欲昏之也豈利欲反重於死生與何其易於婦人而難於男子與昔五代馮道爲翰林學士時能自刻苦儉約當梁晉夾河之爭居軍中不設牀席臥一束芻所得俸祿與僕廝同器飲食諸將遺以所掠羙女道寘之別室訪其主而還之使常守此心利欲豈得而昏之哉及居大位歷事四姓十君視背舊君回面新朝如更傳捨歐陽公論其事因引王凝妻李氏投宿旅捨不納牽而出之恥手爲人所執引斧自斷其臂謂當時忍恥偸生者聞此可以少愧𨿽然道不足責也揚雄讀書談道自視何人哉而甘爲莽大夫故曰取捨之分明然後存養之功密存養之功密則其取捨之分益明又曰有學有守而去就之義潔出處之分明然後爲君子之全徳嗚呼士眞講於孔子之道而差者未之有也

華陽雅頌引

華陽雅頌者吾邑許侯以循良內召邑之人士輯逺近聞風慕徳者歌詠之詞也昔崧髙烝民之詩尹吉甫所作以送申伯仲山甫者列於大雅泮水閟宮之詩魯人所作以美僖公者列之三頌是雅頌之施於贈送也尙矣華陽者金壇邑於茅山界中陶隠居云此山本號句曲其下是第八洞宮名曰金壇華陽之天吾以爲此蓋邑名所從起與漢三茅君晉二許眞君皆樓眞得道於此而陶君繼之玆地之勝遂以大著邑界中有陶村隱居丹井並手植銀杏大可十圍皆尙存自昔來宦於玆者忘其案牘之勞似有山川之助至許侯之來山川復爲有道者增色四載之間民安物阜上恬下熈如在華胥之國然則所謂華陽之天可謂散在人間不必求之三茅二許錬眞之所而後得矣許侯及人之澤不其大與宜爲吾邑樂道之也若夫許侯徳政之詳則有諸作者在玆不復縷述云

壽水簾潘老先生七十序

年之貴於天下久矣而在貴者之年爲天下所貴則尢難太公八十相武王伐商而詩贊其鷹揚蓋壯之也衛武公年九十有五猶箴儆於國而詩存其抑戒蓋美之也壯之美之者惟有徳者哲命歷年有合一之理彼其聰明彊力所以久而不衰者天固使之有爲也此所謂貴者之年爲天下所貴者也其視夫善在一家而貴於一家善在一鄕而貴於一鄕善在一國而貴於一國者固不同也詩人之祝君子每祝其壽至曰萬壽無期曰萬壽無疆夫其所以稱願之如此者誠貴之也貴之者以在朝則美政在野則美俗美政則系斯世之否泰美俗則系善類之消長君子之位愈上而所及愈弘君子之年愈永而維系愈逺此在貴者之年爲天下所貴者所以尢難也與若吾師水簾潘老先生則其人也先生天稟和平而充養有道與華亭平泉陸公宜興履庵萬公進士同榜同以齒徳爲天下所重又皆位大宗伯天下望其遂毗大政陸公萬公旣皆蚤引退而先生回翔南北者亦數年凡再進而再卻不合之故薦紳所知昨膺大拜之命議者以薦出江陵而疑之不知先生雅志己安於退矣名位至此古人所謂滿盈之時先生又將何求與往在白下先生二子年甫踰髫延師教之廳事之側一老僕守之履而不韈樵猶識之乃編修時舊僮也卽此推之先生無望外之希其又可知也抑先生去功與名而還與眾人其所自全於天者獨深以厚其享遐齡而凝晚福固天道也今年某月先生壽七十樵將渡錢唐一拜先生於剡溪之上視先生精神風采比太公鷹揚衛武公作抑戒之時當猶過之無不及焉敬以此言爲之先

壽姜母八十序

天之所以福乎人者有五曰壽考康寧富而好徳皆福也而槪古今罕有兼得之者也古之人惟有徳者爵有爵者富爵祿不妄加則貴富不可以妄得故周禮八柄曰爵以馭其貴祿以馭其富予奪王者之權予有幸得則予不足以爲恩而得不足以爲貴故又曰予以馭其幸欲其不妄予也竊謂壽考之於天也亦然矣比之富貴事殊而理一也古之人不曰有其徳者必得其壽乎不又有𨿽得其壽人不以爲宜而以爲幸者乎然則壽非不恆有壽而人以爲宜不以爲幸者不恆有不恆有則可貴可貴則其稱願於人者無窮稱願於人者無窮則宜祝今世稱壽例以循俗而不知此故近於彌文吾師三溪先生平生忠厚恬靖居官淸白謝事之後足迹不入城府家事蕭然無攺寒素厥配蔡宜人與之同心同徳至於白首庭無間言子孫眾多業舉治生人之所急而先生了不以屑意享年踰七十人以爲少咸曰天將以未盡之福貽其後乎歲壬午先生之孫中鄕試人曰吾言驗矣丙戌宜人壽登八十人曰福未艾也於是逺近相知者問壽於王子王子爲之言曰八十人之所恆有八十而康彊人以爲福未艾則其所以致此者有道矣此非所謂不恆有而可貴者乎老子曰天之道以有餘補不足三溪先生之所不足者天以後人補之旣有驗矣自今以往宜人之壽至於黃髮兒齒受子孫之封誥如嚴母如八座太夫人人孰有不以爲宜而以爲幸者乎用書以爲祝

綸恩世慶序

昔伊尹相湯而太戊時復有伊陟巫咸相太戊而祖乙時復有巫賢此見商家賢君屢作非子則孫由累世有人而其臣亦勲徳相傳非身則子故累世有資國之貴世臣而家之貴世徳其不以此也歟三代而下如漢韋賢石慶於定國張安世父子及楊氏袁氏唐李吉甫徳裕栁公權公綽宋王祜王旦王素呂蒙正夷簡公著範文正忠宣又皆其表表者也入我朝如靈寶之許閩縣之林姚江之孫可以繼之以吾邑言莫盛於宋姚氏其所居謂之姚家巷今吾舅氏適居之科第之盛略相當人遂以姚氏方之然吾舅氏世澤之長自有所試不須以姚氏比也蓋自吾外祖玄翁少歷艱苦所著中說發明道妙仕未得意則有吾伯舅素翁繼之敡歷中外所至有爲風采籌劃足以顯揚家學中丞錫命進及二代冡嗣勵庵材敏出俗髙韻照人猶未究其用則有見素承素存素景素諸君繼之存素景素同登庚辰甲第見素之子中甫繼登癸未甲第勵庵𨿽未究其用而天補之以子孫其所以大顯揚之者豈不有在也夫先是存素以戶曹書圓受錫命贈勵庵如其官綸誥之寵天語尙溫未幾而中甫以憲曹書圓再受錫命當封見素如其官而見素以淵源之學方負廷魁之望於是制以賢科有待例得先及於母而夫人拜受焉褒語之溫尢爲異數戚裏榮之宜有以爲賀辱東泉叚君造予而問焉予曰固予心也程子嘗爲外氏作家傳予亦欲有言也久矣姑因斯舉而論之有五慶焉數載間兩代貤恩父母慶一也具慶受封慶二也二親方黒首稱太夫人慶三也自玄翁至今八受綸誥慶四也髙祖玄孫蟬聨無間慶五也此外若兄弟同科父子掄魁皆吾邑之所未有而舅氏有之至於科第之盛同時臺省又所不論已進者方蔚爲時望趾美前修後來者又奇頴疊出進未可量故予不以姚氏比者非予之私也亦其實也抑宋呂氏自申公之後其子希哲又賢由是世有聞人至今東萊呂氏之家敎爲世所稱法若範氏父子則又純徳無議今松江諸範猶其後也則語世澤之長孰有過之要非無所自也其所以傳之守之必有道也敬以爲舅氏後人告云

送範郡侯序

漢史稱於公決獄平羅文法者於公所決皆不恨至子定國爲廷尉民自以不寃可謂善繼乎於公其後定國爲丞相子永爲禦史大夫封侯傳世乃於公所謂治獄多陰徳子孫必有興者至是果驗亦奇矣唐李衛公宋呂申公父子皆以相業見稱當世吉甫夷簡人極相似申衛人不相似而一相武宗使河朔效順一成元佑之治與司馬同心人稱二氏之有子焉若語父子同徳必也其範文正忠宣公乎處江湖之逺則憂其君處廊廟之上則憂其民惟文正能酬此言惟忠宣能繼此志可謂商周之道徳粹乎無間然者矣郡侯髙安範公世家淸望太尊公先年慮囚江左多所平反郡侯復執法南曹人稱明允可謂有於公父子之風至其淸徳則實得文正忠宣之心而非於公父子所能望也公自南曹擢守我鎭江鎭江事簡而路衝路衝則有酬應之勞不可禦之以簡事簡則民安於無事不可禦之以煩公淸心省事民安其不擾無忘賓旅士服其亷靜今年大計以卓異見表特遷山東憲副巡視海道尋以山東撫臣之請優攺浙江専理淸軍驛傳以公之淸何往不宜而執簡禦煩正巳格物尢當於浙臺秉憲見之若夫公之事業則有範氏故事舊邦士民無以祝公惟此而己彼欲髙大其門可容駟馬髙蓋車自以陰徳期報者知乃公之唾餘不足爲公道也

荊太夫人九十壽序

荊太夫人之壽八十也不佞旣嘗有言以奉慶矣自是而壽益髙則慶益隆然所謂慶者非世俗之侈辭也道其實理也易曰天道虧盈而益謙地道變盈而流謙鬼神害盈而福謙人道惡盈而好謙知此者則知所以常守貴常守富而身其康彊子孫其逢吉者舉不外此理矣莊子曰平爲福人之福在於平而人情每不喜平而喜過過反不得平焉如富貴過而取咎奉養過而傷和此所謂反不得平也夫惟謙而能節爲保常之道故貴而不驕富而不侈居安而能戒此所以常守貴常守富身其康彊以享無疆之壽也謙之守益固如此也若荊太夫人是己荊爲云陽名族一鄕之人稱善門焉伯子斗南君仲子養吾君首以賢良文學揚於王庭伯子兩宰名邑仲子持使者節歷按大藩太夫人受其善養祿養封誥之榮命服之寵子孫滿前皆崢嶸見頭角可謂荊門一時之盛而太夫人視之泊如也其自奉其理家一不攺其故操蓋勤儉出於天性而辛苦澹薄之能甘紛華盛麗一切世味之所不能染則丈夫豪士或有所不能而太夫人持爲恆徳太夫人於是乎加人一等矣夫謙受益天道也受益莫先於壽而子孫次之故洪範列五福而稽疑大同之應惟曰身其康彊子孫其逢吉以康彊然後可以享壽考壽考然後可以享五福而目睹子孫之昌也非太夫人其孰與歸敬以是爲太夫人九十壽筵之祝

代邑父老送龔邑侯赴召序

龔侯內召予旣爲學中諸君有言矣父老復以爲請予以言不宜瀆辭而父老之請益堅夫父老之眷眷於侯而不忍釋卽一邑之情也情同一邑可以觀政矣吾邑僻小四方商賈之所不至一遇水旱則民遂告饑頃則連年水旱加以疾疫而民困甚矣今年夏至以後雨頗及時禾幸徧蒔咸望有秋不意白露以後風雨大作禾方欲秀最忌飄揺浥淫而雨復連朝至於平地水起尺許人家墻屋俱頺圯則禾可知矣有僕於泥而出芽者有禾穂𨿽長外觀似好而中實無粒者人但見其貌也而謂金壇之有收科輸將取盈焉則民困曷由蘇矣此惟龔侯目見而知之此父老之所以眷眷於侯而不能釋也侯臨吾民四載有餘未嘗以怒而笞人卽當笞亦恆不及數臨廷聽訟以數言立決人服其明而未嘗深入人之罪其救荒也不待上賑之至先巳有備散榖設粥是以民免流移金壇無驛供應之金又少而以其僻而近江也部使者多畱以爲終事候代之地少者一月多或三月不止焉自荊至於陳爲按院者三公矣而中間以荒政以監兗以卹刑至者皆援例於巡臺也吾邑蓋不勝其擾而侯應之常咄嗟而辦侯之才足以剸繁理劇侯之度足以茹荼含垢具見於此而談侯美政者或所未悉是以表而出之此父老之所以眷眷於侯而不能釋也相與形之繪事效昔人攀轅之義夫豈不知其不可畱哉人情逆旅相逢猶有投轄傾蓋者況上下之間乎吾將以愧夫視上下相去如視傳捨者欲見上以誠愛下下以忠利上爲君民相與之情出於性而非外至也他日侯秉節南來吾人喧傳曰龔侯來矣出迎江滸至有擁車不得行者不亦今日爲之兆乎

壽靳母序

昔先王之教非獨行於士大夫也蓋亦有婦教焉及其治達於天下而功施於後世非獨與賢士大夫共成之也寔亦由內助焉以堯之女其淵源非不善尙曰舜能以義理下其心是無聖人爲之耦則不克使其行婦道也況家人子而可以無教乎故王后之尊女禦之卑大夫士庶之家之廣莫不閒之陰禮肄之婦職爲之師傅保姆之助詩書圖史之戒珩璜琚瑀之節威儀動作之度教之如此其至也於是媍徳之成則上自后妃至於諸侯大夫之妻莫不修其法度以輔佐其夫子而閨門之應至於江漢之小國兔罝之野人莫不好善而不自知然則女徳之助豈曰小哉中古以還彤史職廢爲政者治吏事而巳女子之善旣非世教所奬成而其事亦罕聞於時故賢女可紀者千載間寥寥相望明興風化陶淬餘二百年聞家令姓嬪師女宗可與喆人烈士爭不朽者乃始班班有之若京口靳太安人者抑其人也安人以太傳王文恪公之女爲太傳靳文僖公之冡婦生於相門歸於相門無一毫貴冨之習左繩右矩動若儒者以怡順恭勤事舅姑盡婦道以綜練克家相夫五州公盡妻道以誨翼不倦成其子北泠君盡毋道數十年靳氏之雅望如新者安人有力焉故嘗僭謂使安人出於闗睢之時則必有歌於召南若諸侯大夫之家象成周之化而被之無窮者矣蓋文恪公文僖公之家教於是不可誣而女徳嬪教之有闗乎家國之隆贊者將不益可以觀也哉乃今嘉靖癸亥七月之望爲安人六十初度之辰親姻知安人者咸有言以壽安人樛木之詩不云乎南有樛木葛藟累之樂只君子福履綏之夫君子旣貴與冨矣子孫眾多矣無善可以爲之願願其康寧壽考無期而已樛木下埀蔭能及逺正晝日不穿漏夏五六月暑气不至凜如九秋若是者葛藟之所累也人之秉純固之徳而爲福履所綏者亦如是而已安人之生歲在甲子歲歷之周適逢癸亥吾知福履之綏貞復生元以今年爲六十初度之辰以明年爲甲子重開之日周而復周豈有限哉不佞介在姻戚知安人有闗於嬪教之大而合於有樛之義也敢誦以爲壽云

贈陳掌教之辰州序

昔之人謂周之士貴以士有其實而上求之也謂秦之士賤以士無其實而徒以餙巧馳辯檄能鈞利求售於上也我國家設學養士以其養而有成者爲之師董以憲臣申以璽書惓惓以實學實行爲望庶幾他日得其實用玆與成周待士之意何異而先年得人之盛亦稱與菁莪棫朴同風矣邇來士行弗惇辭尢好異務實自重之意少而偸合苟得之行多朝廷形諸訓飭亦旣再三矣顧場屋主司止能去取其文已耳所以愼考其人明示趨向必有以挽而歸之於正者督學使者與郡縣師儒之責也金壇在江南諸邑中士風最淳去先哲劉文淸公王正肅公之懿範未逺其師傳又甚正其辱臨教席於此者又多四方之賢士如廣右陳君者兩綰學篆單車來金壇淸約同寒士凡事詳練持正而有體士心久而益信服之惟恐其遷而去也今年某月得報遷主辰州教事辰與廣右鄰壤於君爲冝自邑而郡北面受業者益眾君之教澤將益廣是安可不爲君慶且致願效之愚如前所云也不佞昨赴畱署辱君餞送於郊玆乃不得握手爲別聊述此以俟君進成均賓王國再晤尙有期云

方麓集卷四

●欽定四庫全書

方麓集卷五

﹝明﹞王樵撰

○序

涪南子壽言

昔之號涪翁者蜀之涪也子邑有山焉在洮湖中郁然孤秀望之若浮故曰涪有家其南者好善而壽考人稱之曰涪南翁云今年年九十矣戒庵髙君與之姻家求予言以爲壽予未識翁而識翁之二子伯氏仲氏知戒庵之言不誣也爲之言以授戒庵凡二條洮之瀦也金壇宜溧各得其一畔周處韋昭酈道元皆以爲五湖之一五湖者蓋揚粵自有五湖範蠡去越乘輕舟以浮於五湖是也今洮湖滆湖固東連震澤爲五湖之一可信不疑或曰是蕞爾者安得與洞庭彭蠡者列而爲五則誤矣洞庭之初蓋九水爾計禹時入江會合未甚廣故未有洞庭之名其後會聚日廣方八百里而洞庭山遂在其中故因山得名焉人之善積而後大其亦猶是也羅君章湖中記曰湘水之出於陽朔則觴爲之舟至洞庭日月若出沒於其中也噫人其毋謂蕞爾者之不足以有進而自小歟不爲而安於小是河伯之不可以語海也薄積而望其大是指一勺而求其生蛟龍殖貨財之功也涪南子好善伯氏仲氏繼之予知儲氏之大其未艾也夫

嶼之勢有止而若立者有起而若浮者河出三門江下瞿唐砰磅訇礚驚瀧千里而砥柱灩澦橫當其衝此所謂止而若立者也烝云夢坼吳楚洞庭灝溔無際水天一色而中間靑若一螺突兀而不去者君山也此所謂起而若浮者也洮𨿽不足與洞庭埒大而孤秀乎中流者實巀乎其有君山之勢是其地有險易居有交衢夐僻之不同晦明風雨煙朝月夕奇詭出沒變態萬狀而彼立者浮者無所與焉噫人之寄於世固亦有然者耶其立也可以語守其浮也可以語順守而順可以長久涪南子知之矣

兄巽谷公壽言

惟兄英資天挺家學夙成逹則慕爲畱侯武侯隠則能爲靖節康節詩有別材出入諸家而參之以妙悟文多奇气淹貫羣籍而發之以淸思豈止勝吳下之機云直可與古人爲伯仲乃若見紛華盛麗而無子夏之悅處貴遊公子而丼原憲之貧在今世之尢難宜知者之所嘆庭轉槐陰值首夏淸和之侯堂開緑野逢六旬初度之辰奉祝以言曰春來兮震宮人居兮巽谷醺梅兮染檟微香兮遰馥有一般樂事且覓柳尋桃方池數畞小艇中流坐繞千竿之竹緑陰芳艸之間白石淸漣之曲風夏日兮北窓臥羲黃兮忘足楓落兮秋冬波紋兮縐緑王鮪之大如人薦以靑松黃菊賓朋數輩杯觴相屬寧知吾兄之所樂者同而所以樂者獨乎

賀黙齋壽言

惟公函徳之厚宅福於平家如萬石裏門下內史之車側有三陳賓客避秦公之座年七十矣而躬寒士之勤比壯夫之健蓋勤儉天性約樂不貳其操誠祿壽之器也奉祝以言曰有器之鄙文以風流爲王戎之執牙籌有器之逺寄迹於財三積三散爲陶朱之五湖逰公無風流蕭散之趣而亦不邇於禍害無興吳覇越之略而亦不拙於身謀其可謂勤儉自足不忮不求俾躬處休福祿優優者乎

外家於南區兄壽言

惟公名通朝籍子薦鄕書弟柱史而冠蓋雙雙祖中丞而門楣奕奕緒風來煦愛景回長祝南山之壽爰集賓朋同北海之尊莫如兄弟嗟我最幼有鬢已皤自壬申而至丙子爲中表者五人次一歳而慶生辰願更巡者無算愛而不足申之以言曰昔陶隠居嘗有言句曲之山華陽之天接乎金壇奧區良田棲遲乎賢哲窟宅乎靈僊孰爲能契玄之玄中丞先生得心傳子孫赫奕富貴蟬聯惟徳斯享祝爾永年

王大夫生辰辭爲縣僚作

峨眉天下奇嘉江人物藪三蘇擅宋四諫名今以公其材與四而五劍閣通秦播聲名於鳯闕錦江過楚流徳澤於金壇百廢賴之而興一言蔽之曰簡詩曰樂只君子邦家之基樂只君子萬壽無期君子能爲邦家之基則壽無期矣民願之古有之今縣僚乞言以稱爵於其長其辭曰劍閣中開流兩川兮舒靈發秀孕材賢兮顯允王侯發妙年兮文章二蘇道則先兮操刀試割政平平兮四野安樂有誦弦兮琴堂晝寂舞鶴躚兮宣室召問夜席前兮趾美四諫光遺編兮玉壘崔巍鎭不遷兮祝公之壽如斯綿兮嗚呼董相有言爲政而宜於民固當受祿於天兮

江之水二章送郡侯王一庵年兄有引

堯日常中徧照萬方萬姓舜門四辟咸賓八凱八元加意親民之官精求風紀之任式聞新命允愜輿情恭惟一庵年兄先生襟懷度世政事宜人迹所至而有聲材無施而不可惟此江山之郡是爲吳會之門舟車水陸當南北衝錢榖甲兵名天下劇以公年資豈吏事所宜久屈爲民暫借乃廟論特以相推蘇置郵之困而舟夫之繕募一屬於官制繇役之均而差雇之重輕各視其力頌召伯之甘棠巳聞滿道借冦公於河內未及一年上厪聖主之知爰有憲司之擢闗中古稱天府按察今謂外臺揚淸激濁總一路之綱維浮渭據涇翹八州之雄望願睹維新之績益爲吾道之光詩以送公其辭曰江之水兮洋洋公之思兮以長玆土𨿽褊兮如古桐鄕本有田裏兮末有工商人肆其力兮時和歲穰吁公之思兮以長江之水兮溶溶欲畱公兮無從公俾我民兮不敢終訟巨室由禮兮鄕閭睦雝戶誦詩書兮家聞鼓鍾吁欲畱公兮無從

雲山相望辭爲邑中父老送王大夫有引

人物嘉陵山川西蜀岷峨巫劍之奇甲於天下扶輿淸淑之气鍾爲英賢允惟王侯可繼前哲憶昨下車之日適逢更化之初爲政如子產鄭人禇其衣冠興學若文翁蜀士比於齊魯儉素下同寒士拊摩加意小民謂京口一郡不當吳下之大州而水馬二郵常困供輸之旁午破中戶十家之產遇權豪並日之臨非官持贏縮之平則民無蘇息之望肯排羣議力請施行願堅守於百年稱斯舉者萬口夏澤應時已卜丰年之兆秋官晉秩適當考績之期尋上國之舊遊卽金陵之佳地啟處時聞猶欣孔邇雲山相望此意何窮其辭曰建業東出兮靑龍回翔駊騀層疊兮至於華陽三峯崒嵂兮僊靈窟藏東原膴膴兮金壇是疆土埴民勤兮生彼稻梁名都勝地兮遙相望金風淅淅兮露爲霜送軒旌兮越河梁蘜有華兮桂有芳言思公兮不能忘

朝宗辭送郡侯衝宇曹公入覲有引

洪惟聖明十有一朝紀元十有三載當太平熈洽之運值天下會同之期塗山執玉盡萬國以皆來窮髮貢琛久四陲之無事惟此江山之郡是爲吳會之門股肱京畿控引淮楚自昔襟喉之要地於今名碩所回翔恭惟衝宇公祖醇徳難名大材不器忠孝自天性而培益窮聖奧文章由道心而逹蚤擢賢科綴承明侍從之班紬天祿石渠之祕遂由麟閣繼掌蘭臺旦夕承弼非堯舜之道不陳出入師虞有謀猷之嘉必告義气貫乎金石直聲動乎朝廷謂三尺法爲九重持天下之平謂二千石爲一路寄羣生之命均之心膂之重任又何內外之殊觀頒布詔條撫綏疲瘵躬先儉約淸如秋月冰壺政本中和公若權衡尺度不言而人已化不嚴而法自行昔中國相司馬則遼主爲之戒邊而楊綰位臺衡則元勲爲之減樂以今觀昔何徳不孚得諸道路之言翕然歸戴之眾以爲下車未久受賜巳多誠恐當寧見知徵書尋至獲覯周公之衮衣僅才信宿欲借冠公於河內難再遭逢玆當羣後四朝行卽單車上道天下治平宜吳公之第一闕廷宴賚知晝接之惟三樵不佞敬緣邦人之意作朝宗辭取諭江漢見一時上下之志焉其辭曰井絡之躔上應岷山蟠踞華夷江出其間漢水從之會於荊揚朝宗於海如侯於王侯道惟何曰惟敬忠乃心王室如川必東王意惟何代天養民與我共此惟邦冡君心誠求之豈憂不逮知無不爲盡於小大念此江國江海之交洲沙不常山陸多磽不當三吳具區一曲丰凶相補然猶不足上有賢長民嬉於田始知仁政樂於丰年公交車北邁送公江滸士女曰嗟公吾父母曷日雲歸來春之暮何以迎公式歌且舞

賀推府左公辭有引

治崇考績禮重尊親臯陶邁種徳惟以明刑釋之無寃民亦能襄化皆百世祀遺後人休豈惟食報於當年兼必增光於自出恭惟海樓先生鍾海嶽之靈秀探洙泗之淵源文章禮樂奚止魯國之大臣諳練詳明已若漢廷之老吏答天子虛懷望治之意展平生學道愛人之心歷監邑務而獘絕風淸屢攝郡符而政平訟理謂三尺法爲九重持天下之平謂二千石爲百里寄羣生之命秉一徳之明淸於單辭獨照法文王之敬忌無擇言在身以吾郡當南北之衝念民力困輸將之擾克卹民艱而民供有節無忘賓旅而賓至如歸他若錢榖甲兵之盈虛農桑工賈之委曲凡關實政靡不周知忽已三年有成何但一方受福聲聞四逹薦剡交騰奏績於天曹宜書上上之考召登於瑣闥行觀諤諤之風親闈宜得貤恩司封請如甲令綸言溫厚玉軸輝煌發潛徳之幽光增顯親之逹孝允愜輿情之稱願況吾郡之尢有倍於輿情者乎辱邑侯徐公許公以言見屬敬成樂府少佐賓筵辭曰瑞云縹緲正畵堂淸曉令公初慶中書考彩衣歡未足黃誥承恩早孰不道僊翁王母人間少錦裏春長好對月傾淸醥光又滿人難老東海南山壽總爲封君禱願再錫便登八座加宮保【右調千秋歲】

送許邑侯內召詩有引

伏以四載鳴琴政比董劉張趙三臺虛席人推卓魯龔黃驛書早下於丹霄瑞靄光騰於紫閣願言夙駕祇就嚴程恭惟少薇父母先生淵源維嶽爰降神而生甫及申鍚羨自天有前哲以貽孫翼子人仰八荀之裏道弘二許之傳妙年而籍甚有聲歷試而裒然作首婺女星臨五百里內賢人聚泰階符應五百年有王者興宜偕計以登庸式揚庭而利見爰試理人之策先觀制錦之才績溪借重勞尢多於度地均糧吾邑移賢政首著於除姦革獘禦吏則正已以格物待士則虛心而下人惟人得輸其情故不假旁察而事無不知惟物各止其所故不待先迎而應無不順氓庶戴如父母胥徒畏若神明聞之者無識不識服其玉潔冰淸見之者無賢不賢愛其靑天白日是以名實孚於上下薦剡交於公交車考最天曹貤封錦裏因驗盡忠報國斯爲大孝尊親心懸北闕因入覲以入謝天恩歌引南山爰賜宴而賜酬寶鈔旣逢異數尋奉璽書還治所而延見吏民按故章而布宣徳意竹馬之郊迎甫已珍圭之徵守遄來銓司題奏以近待之缺員帝命允兪資逺臣之妙選公其行矣誰能畱之學僚林君奚君逹君曁門下士數年承雨露之深培千里重門墻之逺別情莫能巳相與徵言顧樵蕪陋之言巳有陳於許公矣復則不嫌於瀆乎而義又不可辭也爰爲古詩三章以送公其詩曰海門兮長風中流兮孤嶼送公兮金山畱公兮不駐三山兮蒼蒼江水兮何長有懷兮公徳兩地兮華陽江山兮不老祝公兮廊廟秉節兮重來謳歌兮載道

爲大司冦麟泉王公題贈

樵來白下於大司冦麟泉王公僅一再見已而公三疏請告聖上溫旨暫許士大夫莫不有言以爲別樵不佞謹因公教言之所嘗及者述所億一二非敢曰有獻於公固質疑之初心云耳

在昔聖人未嘗言養生然而順性命之理則養生在其中矣養徳養身非二事也故孟子曰存其心養其性所以事天也殀壽不貳修身以俟之所以立命也夫知事天在於存心養性而不在於形气之末則載營魄抱一無離不足言矣知殀壽不貳修身以俟之爲所以立命而君子之能事巳畢則深根固蒂長生久視不足言矣而老氏之說吾儒亦未嘗以爲可廢故程子曰天命不可易然有可易者惟有徳者能之如修養之引年世祚之祈天永命常人之至於聖賢皆此道也夫知修徳之至常人可至於聖賢則爲國而祈天永命保身而身其康彊子孫昌熾是蓋一理也是三者王公己有其二尙當爲國再出助聖天子敬徳諴民祈天永命如周召公斯固今日士大夫之望云

爲許司諌題贈

諫議甸南許公先世江寧謁告南歸便道問訪桑梓得祖墓於八十年迷失之後旣以自慶且徵諸鄕薦紳之言以垂久逺辱及不佞不佞𨿽未識公面竊已知公公師事海忠介公距其廬十捨而近平生忠孝大節其得於忠介公者深矣嘉靖末年人習媕婀忠介公一旦直言劘主聞者謂無益必且獲罪繼而見公之無恙也則稍稍賢之矣後見公之大用也則謂以直言致而不知忠介公抗言之時死生置之度外且不知有身後名又豈知有望外福乎是其爲直也乃無所爲而爲之者也非徒感慨於一旦也其行於家行於鄕積之有素也吾慮夫有所爲而爲之者謂忠直事亦可借也請因忠介公而僣論之以復於諫議公且以爲別

纓溪叔七十壽序

古者𨿽天子猶憲老而乞言況其下者乎所以貴於憲老而乞言者以老者更事之多徳性巳定動必不苟而其言有足以爲人藥石也若有人聴信𨿽鄕人猶足以相引掖而爲善況其家之子弟乎若不聴信𨿽子弟且無如之何又何望於鄕人乎世俗自五十六十以至七十八十九十皆有慶壽愈髙則慶愈隆夫其尊老之禮如此而豈徒哉其所以尊之者必有在也憲而乞言者其實也稱觴舉賀者其文也孝子慈孫有其實而文從之者上也因其文而思勉其實者次也昔某與纓溪叔同慶六十忽忽十年又皆七十矣幸尙皆康健宗族有欲稱慶者某辭以止照族中常禮來者醵金以見意主者一飯以成禮會聚之間豈無義理足以相啟發眞誠足以相感動者乎自今以往有言必聴有倡必從斯則吾族所以相惇於敬老之實也因叔雅不欲當此舉故先道所以不可缺之義乃若祝千壽則別有詞云

吾生在九月黃菊猶舒英叔生當歲寒松栢正靑靑晚景俱彊健澹然忘世營布袍與糲飯悠然樂此生無事惟把卷夜臥有餘淸叔能與我同願祝同千齡坐閱兒孫輩學業俱有成永爲王氏訓百世存儀刑不羨仙人喬緱嶺言吹笙

賀王玉沙郡侯考滿詩有引

漢崇守令更治民以考功周重翰藩自康侯以入相考三年茂績爲一方奏畱驛書蚤上於丹霄鍚命行頒於紫闕恭惟吾郡尊玉沙先生王公淵源伊洛占吾道之已南誦法考亭識心傳之有的讀其書論其世體諸身驗諸心不須論朱陸之異同誰是識孔顏之面目行其所學宓子彈琴而單父治施於有政君陳令徳而洛邑和幾年嶺外名齊五嶽之髙一日専城國增九鼎之重惟此江山之郡是爲吳會之門舟車水陸其地則衝錢榖甲兵其事則簡惟衝也人欲得其所求不可禦之以簡惟簡也民素安於無事不可治之以煩誰能酌煩簡之中公巳得寛嚴之節淸心省事約巳裕人蘇直郵之困而舟夫之繕募一屬之官制徭役之均而差顧之重輕各眂其力興學若文翁蜀士比於齊魯爲政如子產鄭人禇其衣冠信一人能易俗而移風使四境皆回心而向道奏最銓曹天下治平宜吳公之第一銘勲內史闕庭寵錫知晝接之惟三某等好賢竊比於緇衣作頌敬援於吉甫無能殫述系以小詩詩曰

建康爲帝都京口爲重鎭歲漕東南粟藉玆以北運大江流日夜風勢無常順運河多淺阻歲歲煩疏浚誰知守臣艱誰解吾民慍廟堂有特簡王公守吾潤淸靜民以寧公平民以信我作斯頌言爲公垂永訓

賀黃綺石邑侯考滿詩有引

勞及三年政比武張劉董愛孚兩邑人推卓魯龔黃驛書蚤上於丹霄錫命行朌於紫闕欣逢盛事莫罄名言恭惟綺石父母先生萃漢江之秀鍾云夢之奇知學以爲已而仕乃爲人故學務實修而仕行實政初筮潁上撫綏疲瘵不辭摩頂放踵之勞繼攺金沙振舉條章弗作茹柔吐剛之態介能容物淸不近名出納付權衡度量人自稱平訟爭原法意人情下咸歸徳以前政則麻城二劉祖孫爼豆一堂公堪繼美以鄕彥則應城三陳宦學後先名世公可齊名兩臺爲地方奏畱銓部以賢能久任行有公交車之召用攄補衮之忠某等好賢竊比於緇衣作頌敬援於吉甫無能殫述系以小詩詩曰江漢異源成大川兮云夢異澤成大觀兮吞吐日月孕材賢兮山川靈秀匪虛言兮顯允黃侯錫自天兮淸平正直守獨堅兮四野安樂有誦弦兮琴堂晝寂舞鶴蹮兮宣室召對夜席前兮趾美三諌光遺編兮嗚呼董相有言爲政而宜於民人固當受祿於天兮

從子壽言

國家養士於學校而設科以取之又恐科目不足以盡人特詔所司擇其學行有成者時進於大廷其擢用與制舉士等此祖宗之初意可以百世守之者也自挨貢之例相沿而行者或過於寛自選貢之例申嚴而行者或入於刻初意於是乎失矣萬曆辛已吾邑當貢期吾從子塈於次爲正不貢而貢其第三人塈實試居復學之首不復而願就冠帶之例塈食廩𨿽三十四年年止五十有四爾在他人復學自可以待後舉在塈則以國家不養無用之士旣不堪充貢矣於義不可再受無功之養卒辭之塈於父母兄弟諸父之間盡心而善處忍事而濟事其處家也未明而興帥子弟與僮僕同勞苦不亟而事治所治必精其理財也曰貨惡其棄於地也用得其所凡物皆有用也田圃之外無他營而用度常足恆以節妄費而得之其應門戶也輸稅獨蚤追呼不及其門事先自治公庭絕無其迹嘗曰士豈待官府而治者哉其行已立身積之有素如此蓋𨿽不獲一試而孝可移於君理可移於官可信不疑也歲在丁酉九月初一日爲其七十初度之辰吾義同疏廣無金置酒召親朋以相樂惟暮年無日不相見所談惟經史微言身心世務之切要蓋無言不相契也樂有踰於此者乎故書以示諸子侄令以代壽觴且永爲吾家典故云

賀於見素榮秩蘭臺序

禦史古官其有大夫有中丞則自秦漢始也禦史大夫有兩丞其一在殿中蘭臺典圖籍祕書故曰中丞而後漢禦史臺亦謂之蘭臺寺糺彈不法百僚震恐官之雄峻莫比焉禦史之外有専理臺中雜務者歷代設置不等至我朝始置一司居諸道之上自禦史差序以至章奏文移出納庫獄諸事無不掌焉史稱唐自林懷信張弘濟領簿之後遂爲美職然奚獨唐哉蓋在昭代更爲右選不輕授人者也吾邑入臺始玉雪虞公由中丞擢大理稱爲名卿繼則吾舅素齊公由中丞久次加秩大夫稱異數焉二百年來兩人而已見素乃吾舅冡孫萬曆丙子舉順天鄕進士繩其祖武不惟見素雅自負吾黨亦以是望之乃見素則曰吾式承祖烈有可勉者在我有不可必者在天我亦勉其在我者而已他何知焉十餘年間視其弟若子若羣從皆次第貴顯矣而儒冠自若不就選人旣髙之不就封人益偉其度今年三月始卽家拜受臺司之命吾新謝事畱臺頗知臺事又習知吾外家故事則爲之言曰五代豸冕一家盛事一邑美譚寜不足爲光繼前烈哉矧相繼又有人焉見素方盛於春秋將來錫典加進當有未艾者賀由是始吾奚容於無言也

壽思筠光祿君七十序

吾邑蔡氏自緩翁以布衣教裏中爲賢大夫松石劉公所禮待今其往還書尺具在至其子健翁其孫筠亭公始大以儒顯健翁與予先君子爲莫逆交筠亭公又與予兄潔庵公爲莫逆交其交也以道義忘形始終無間蓋人歷三世而代閱四朝矣先君在金陵時有懷故園詩錄寄健翁云一畨風兩送新秋想見園林事事幽紫翠繞庭牽虎耳珠璣堆案剝雞頭碧池露折蓮房滿香徑風梳柳帶柔爲報主人多貯酒歸時須判約頻遊誦此詩可以想見當時相與之意眞率儉朴可與司馬公洛中之會同風矣予少時猶及識健翁及筠亭公至於思筠則相處至於白首積善之家必有餘慶壽固其首乃若健翁筠亭公經明行修未沾一第天其能無意於善人之後乎後發者其必有人焉思筠晚而益健且生多男固天錫難老之徵也當身親見之用書以俟因以爲祝

壽淸源張先生六十序

予年十四先君子始教以舉子業衙捨中止有集注及虛齊■﹝扌此﹞選程文晝夜誦讀守其尺寸惟謹幸而天啟其衷先君覽其文以爲可教歸而試有司誤置髙等及至癸卯不第始知其未也取經書而熟讀之讀而成誦則思思而有得則書之於牘日積月累以是經書之義始了然於胸中而下筆之難今覺其易矣丙午丁未遂連捷益取故書而玩繹之至今五十年餘不敢一日廢也思以教其子孫復得淸源張先生師範教法甚與予合予之子孫受其益者蓋有過於予之耳提而面命也其內行修謹人不間於其父母昆弟之言今年壽登六十從子塈等謂冝有言以壽之易曰同心之言其臭如蘭予之讀書甚苦工夫甚費竊謂知我者淸源及從子而巳敬援同心之義書以爲贈淸源其以爲何如

壽姜鳯阿八袠序

昔年壽公七十有家世則朱陳友誼則元晦同甫之言始生之禮每旬而一舉之約承公有取其言曁樵七十公贈之言今年公壽八十予以踰七之年猶蒙聖恩再起待罪畱卿諸老問公予以公起居對則無不以公之耆徳福祿未艾爲善類慶者則予之再有言以壽公奚可已也請因諸老之意而申之夫諸老之所以爲善類慶者誠以其所關者大也書曰天壽平格是耆徳之所系非止一身乃國之元气存焉又人而曰平格則惟有至平之徳通格於天者爲天之所壽壽乃壽國而非爲一人也成康之際正周盛時而周公挽畱召公已惓惓於此諄諄不厭蓋其遭歷多故之後其所感者深矣生平之言惟與公可盡亦自矢與公久要可以不忘公之眉壽無疆無俟於祝乃若予之所以上爲天下祝而下以致吾私者則有三焉昔嘉靖中與公同在朝同朝同鄕有人焉惟公見許爲同志朝夕以道義相切劘曁公外轉予又適與公同予懷公之詩有相期到處同之句公再起登用未嘗忘予對相知者稱予不置予亦極知此非公之私予乃公之謬有見取於予者爲天下培植善類之心也而天與之緣亦種種符合辱公以賢孫女貺室吾家孫楙錕以賢孝匡益吾家錫類非淺曽孫男彥湞酷似外家端儀矩步予之獲徼福於公豈尋常可語亦未易以語人也玆循始生之禮毎旬一舉之約述士大夫同祝之意在朝則美政在野則美俗其系國家之元气當與商阿衡周召康公之膺天壽同自八旬九旬至百旬之外當又有壽公者

方麓集卷五

●欽定四庫全書

方麓集卷六

﹝明﹞王樵撰

○記

鎭江府重修學記

國家稽古養士非孔子之道弗講廟學徧於天下百餘年來文教大興乃至繕完之事所以尊嚴教化之宮而變其學者之耳目者亦無所不舉鎭江府學創自某年修在某年至嘉靖癸亥太守南昌吳公議更新之而未就四明秦公繼之惠洽人和厥功告成廟學齋廡莫不完美先是教授猶未有廨至是亦成教授徐君詣予以記請辭弗獲則姑誦所聞以告焉曰昔者武王不云乎惟天地萬物父母惟人萬物之靈亶聰明作元後元後作民父母又曰天佑下民作之君作之師以是知君有父母之道焉有師道焉由父母之道故分之五等邦君以至大夫師長皆所以父母乎民也由師之道故自家塾黨庠術序以至國學有所謂以賢得民以道得民者皆所以師乎民也治世之教上主之而父母君師無二道道徳之寄在庠序而政理從此出焉此先王所以盛也自王教衰而學校之官名存而實廢孔孟之時道徳之寄不在庠序而在山澤師儒弟子之相得不出於大君父母之所聫而出於下之所自爲以扶王教之廢則旣一變矣然斯文猶有所寄也自有異說之嘩祿利之誘人遂以學校果無與於道徳政理之實而師之所教弟子之所學者不越乎言語文字之間權謀功利之習其間有志者則又惟釋老之是歸以爲眞足以洗心繕性而賢於俗學之汩沒也於是學校之僅存而不至於遂廢者無幾嗚呼此豈先王立教立師之本意亦豈聖人作君作師作民父母之本意哉故明道程先生建言於宋則欲悉心推訪天下之士有明於先王之道徳業充備足爲師表及篤志好學材良行修者萃於京師以大臣之賢者典領其事俾朝夕相與講明正學尊者爲太學之師次以分教天下之學者先生自謂從其言則民風再淳王道可復願其君萬世行之信乎萬世一時也仰惟我國家建學造士推擇師儒亦何嘗不以所謂徳業充備材良行修者望之歟在人之自待何如耳蓋明道先生所謂正學者以爲其道必本於人倫明乎物理其教自小學灑掃應對以往修其孝弟忠信周旋禮樂其要在誠乎身而適乎世用自鄕人而可至於聖人具有節序愚以爲師以是教弟子以是學然後可以成人材而厚風俗濟世務而興太平公卿百官皆得其人而父母之道豈不賴師道之立而益光歟如其不然而卑者溺於章句髙者騖於玄虛經賊文妖如晦庵朱子之所斥勤一生以求道而拾先賢所棄以自珍反肆詆焉如近日整庵羅公之所言是謂教非所教學非所學一旦居於民上非舉其弁髦而盡棄之則以其學術爲人害也謂如父母師帥之義何哉願吾黨之士勉焉毋蹈斯戒則於今日作新之意爲無負而有光矣吳公名一瀾南昌人庚戌進士秦公名淦慈溪人癸丑進士徐君名邦佐浦城人丙申廷試貢元

金壇縣重修學記

學校之設我朝爲盛宋有天下三百年至仁宗慶曆三年始詔天下皆立學而州邑猶多不能應詔我朝自洪武初孔氏之宮卽徧寰宇𨿽武衛邊裔弦誦不絕文至今日可謂極盛矣金壇在江南諸邑爲稍僻民風近朴士習近本先年文采或不逮吳下今則材俊之士彬彬輩出矣所憂者固不在文之不足也萬曆癸未邑侯許公曁學諭林君旣新其學自先師廟廡以至登講之堂退習之舍莫不完美屬樵記之樵惟古者自鄕以至於國莫不有學子夏以爲士之於此猶工之於肆也士非此無以致其道士之所以貴於學也然學而不致其道則猶之居肆而不成其事其得謂之善學乎而孔氏以往致道之士何寥寥也古者正學外誘猶爲兩途自有科舉之學而學者惟利祿之爲志則是爲一途矣此豈國家設學之初意哉乃學者自失之爾誠使所學在身心而非口耳則𨿽科舉不足以妨功若其爲人而已則𨿽博聞彊識不免爲喪志子曰文莫吾猶人也躬行君子則吾未之有得又曰吾無行而不與二三子者是丘也夫聖人之道不離乎日用之問黙而識之者顏子也故其居聖門不違如愚而徳進燻陶而已隨事精察而力行之者曾子也故其一旦有悟而告門人則曰夫子之道忠恕而已矣公明宣學於曾子三年不讀書曾子問之公明宣曰宣見夫子居庭親在叱吒之聲未嘗至於犬馬宣說之學而未能宣見夫子之應賓客恭儉而不懈惰宣說之學而未能宣見夫子之居朝廷嚴臨下而不毀傷宣說之學而未能宣說此三者學而未能宣安敢不學而居夫子之門乎吁是可以知聖門之學矣其它弟子𨿽所至有淺深要皆所趨不悖於聖人而有致用之實如齊伐魯冉有帥左師樊遲爲右與齊戰有功季康子問曰子之於軍旅學之乎性之乎對曰學之孔子此見聖門之學文武同方有事則執干戈以衛社稷無非實用亦無非學也孔門之後漢人所聞𨿽淺猶多質行之士自辭章盛而佛老又乘其敝聰明材辯之士不馳於彼則溺於此知非不髙說非不玄而守恆不足其於富貴貧賤之際養亷遠恥之意少而偸合苟得之行多有如曾子固之所譏者子固以爲漢之士察舉於鄕閭故不得不自謹今之士選用於文章故行多不逮然今𨿽以文取士而察舉之意亦未嘗不行於其間崇正學廸正道所以丁寧於璽書者非欲察舉於其先耶亦顧人之自待何如爾先輩羅文毅公有言曰象犀珠玉珍怪之物有司必程其良而後敢進焉況人才乎夫珍寶之物不負其取負其取者乃詩書禮樂之士吁吾人誠能因斯而有省焉使他日稱曰金壇多實勝之士自某人始不亦偉與是爲記

臨川二太守祠記

臨川二太守者宋王公安禮吾明吳公撝謙也皆嘗守鎭江皆臨川人故郡人有遺思焉按史王公字和甫荊國文公安石之弟也早登科初從河東唐介辟呂公弼薦於朝神宗召對欲驟用之以安石辭而止嘗以直集賢院出知潤州歷官至資政殿學士出入中外所至有聲蘇軾以作詩見謂誹謗下禦史獄勢甚危無敢救者安禮從容言自古大度之主不以言語罪人軾以才自奮謂爵位可立取顧錄錄如此其心不能無觖望今一旦致於理恐後世謂陛下不能容才軾由是得釋彗星見詔求直言安禮上疏曰人事失於下變象見於上陛下有仁民愛物之心而澤不下究者左右大臣不均不直謂忠者爲不忠不賢者爲賢乘權射利爲足以干陰陽而召變異也願深察之徐禧計議邊事安禮曰禧志大才疏必誤國事及永樂敗書聞帝曰安禮每勸朕勿用兵少置獄蓋爲是也是時荊公當國和甫所言皆不黨所親有忠直之節然則不但其施於鎭江者爲當百世祀而已也吳公以其鄕人髙山景行仰行有日矣故一旦繼其遺迹而動屍祝之思焉吾邦人無不稱愜者顧吳公未及迄事以憂去其僚髙公項公左公其屬丹徒徐公金壇許公纉而成之乃鎭江士民之意則以吳公之賢與王公相望他日屍而祝之實天作之配也請於諸公諸公咸是之爰度地於北固山之陽經始某月以某月成辱諸公屬樵記之樵惟厚道之不見於天下久矣孰有曠世而相感一旦新其廟貌如吾郡之於王公者乎亦孰有旣去而不忘欲爼豆於前修之側如吾郡之於吳公者乎則吳公之賢因王公而並著矣吳公直道不阿有類王公故宰邑以循良稱而僅補郎署南郎年勞不在人後而又僅補吾郡人爲之不滿公則恬然安之惟恐不盡其職鎭江當南北水陸之衝日夜應接過客不暇公爲之調停節省而民不擾又居三吳上流水易泄而運道多阻公爲之疏通水利旱潦有備不惟漕法通行而民且得漑灌之利爲文會以課士親爲講授割公以資弗申鄕約宗約以善俗頒行射禮士多興起者昔蜀太守李冰以鑿離堆有功文翁以興學皆百世祀禮曰法施於民則祀之能禦大菑捍大患則祀之今之舉應是典矣宜有以昭示無極是爲記

金壇縣重修兩闗記

自江而南臨河而爲邑者多跨河爲城因爲水門以通舟下楗以節水隋鑿渠以備巡幸自京口至錢塘八百里後世因爲轉漕之利故得不廢其自丹陽而下十餘里分流入於金壇者卽古荊溪爲本邑運道所出西北受丁角長山諸水合流貫乎城中南通溧陽宜興諸湖映帶於左右三山環列如屏障中間百里平原桑麻彌望而邑城控其要亦一奧區也城建自唐萬歲通天中以後無考歲久至廢爲平地正徳壬申流賊犯江上始築城浚濠建六門兩闗嘉靖甲寅倭奴數冦東南始甃以甓增壯其樓櫓盜賊之警可以無虞民政所先水旱爲急自聖天子加意於東南利獘專勑水利使者以董其事諸凡有闗於運道民患者爲之次第興革靡有遺舉矣萬曆壬午東陽許侯自績溪以賢攺任金壇聰明正直事事練達而和易從容務盡下情尢重於用民之力邑中凡三大役令出而民歡趨之自倭警以來南北水門𨿽設而舟楫罕通闤闠之水壅而不泄又金壇地勢一雨經旬則平疇巳潦一旱逾月則溝澮盡涸不但爲農田之患亦爲運道之憂近例以冬底起運正水涸之時以故荊溪歲歲築堰浚淺役無已時貫城之渠復一支繞城而東以會於龍山之下江潮由是以達於嶽陽之上資漑引焉自上流多阻而江潮不至則南鄕亦憂旱矣許侯之來首浚諸渠次通兩闗兩闗劉莊襄公所經營素稱壯固然而土石之情聚合眾材相倚爲固歲久不相爲用則必有崩動之虞乃撤而新之虛其上而加崇廣其下三分其深而厚築其基上可通車馬下可通舟楫一如丹陽之制經始乙酉之二月農時起而罷南工旣畢乃及於北穡事畢而成辱候見屬爲記樵惟春秋常事不書惟闗於民力則書之邑城自唐至我朝經數百年自正徳之初至嘉靖自嘉靖至今又經數十年始一修事旣非常而許侯之用民又可法皆可書也用備書之以告來者許侯諱弘綱浙之東陽縣人登萬曆庚辰進士

文昌宮戴公祠記

天文志云斗魁戴筐六星曰文昌宮世有文昌之祠而屬之道家不知其所從起戴公者唐容管經略使諱叔倫也爲吾邑先賢旣祀於學矣而復有祠於此者因其舊也按史公字幼公師事蕭頴士最知名劉晏管鹽鐡表主運湖南遇楊惠琳反刼之不可奪曹王臯討李希烈表置幕府付以府事試守撫州刺史以民俗常爭水漑田爲作均水法人便利之耕餉歲廣尋卽眞賜詔褒美又嘗以屯難未靖所急者兵食其責在州縣而有司銓擬循情殊非爲官擇人之道勸執政一以殿最升降執政齊映等服其言而莫能用遷容管經略使綏懷夷落威名遠聞徳宗嘗賦中和節詩遣使賜之代還卒於道然則俗傳公晚從黃老之道者其說僞矣今太虛觀相傳爲公之故宅去公墓不里許捨宅爲觀事容有之道流因而祀之文昌之側意者由此遂以生訛耳舊在三淸廡下中表於君束讀書觀中攺立祠於觀之東正其位而弘大其制別爲之門不復附於道流云嘗感異夢旣而其子登科因倡此舉而求予爲記予惟世俗祠禱僣越誣妄者道家爲甚旣未能革當著其非以解人之惑因爲之記而特詳於戴公者以先賢遺迹多湮惟公祠墓近在耳目間故得不廢因以表之亦以見於君之舉不專爲禱祠而崇仰前哲示準後人之意固於是乎在也

崇眞院藏經閣記

崇眞院藏經閣舊曰玉皇閣道士路元髙倡其徒重修焉而請記於予予爲更今名而著其說以正俗繆遵典制也夫玉皇者上帝也天地百神之祀領在天子之禮官豈人間所宜瀆況介居老子之宮而人其象其褻天甚矣象設起於佛家而道家效之佛以本性爲法身徳業爲報身本一人爾而分爲三身駢列三像旣失其指矣而道家三淸則仿其失而又失焉者元始天尊旣非老子之法身太上道君又非老子之報身道本無名豈有像乎而老子又自爲太上老君且老氏自謂其道生天生地而遂僣居上帝之上此豈老子之意哉抑其徒之罪也我聖祖釐正祀典凡前代不經之祀封號塑像一切革去惟浮屠老子之宮未盡然者蓋有所待也在知禮者正之而已老子之教如淸淨無爲張畱侯曹相國師其意而因應不擾則足以致治如載營魄抱一無離安期生魏伯陽之流得其法以引內養性則足以延年此二者未嘗得罪於名教也其後方士羽客捨煉養而言服食又其下捨服食而言符籙自此厭禳祈禱科教繁興與巫祝同塗則不惟淸淨無爲之說略不能知其旨趣卽所謂煉養服食之事亦未嘗過而問焉矣而皆自托於老氏以行其教故吾以爲道家之言其得者可存其失眞者可去今取道徳五千言而下存其不失眞者凡若干捲藏之此閣使其徒奉其教者知所尙焉亦非無補也崇眞院香火甚久而道士多貧元髙得施予不私一錢故人樂成其事其修此閣二年積材一年畢工三面易甃以甓在其教爲有功然在吾道不免爲蠧吾道士農工商各修其業期無廢壊可不假於人而足其有益於人甚大是吾所望於吾人云

使蜀記

嘉靖戊申蜀成王薨上命崇信伯費煒致祭樵以行人掌行喪禮崇信伯江行予因得便道過家省老親老親不欲予江行予遂由京口渡江趨睢陽路過大梁不入城以公事急啟辭周王而去過洛陽風土甚佳眞帝王之宅然都洛者必如周人之制洛邑與宗周通封畿宗周鎬京也方八百里八其八爲方百里者六十四洛邑成周也方六百里六其六爲方百里者三十六東西長而南北短短長相覆爲千里庻乎形勢土中可以兼得之故周公營洛取朝會之便四方來者道裏均而已而成王卒不果遷意可見矣蓋闗中實洛陽之根本物力气勢合則完分則弱周之東遷割根本以畀秦所以遂衰而不復震也瀕河之山多純土無石其土極堅暑不蒸雨不崩髙崖絕壁之下往往有民居成聚落皆窟居也絕無室廬長子孫通昏姻各自得也可想古陶復陶穴之風也函谷有新舊二闗舊闗在靈寶縣南老聃西度田文東出皆此闗也新闗在新安縣東二里項羽坑秦降卒處漢樓船將軍楊僕有功恥爲闗外人上書乞以家財東徙闗武帝爲移於此闗中據天下上游潼闗雄勝亦稱冠絕崇山天險洪河天塹眞有俯視八州之勢故七國時在諸侯則謂之仰闗而攻在秦則曰以下兵於諸侯如髙屋之上建瓴水也過華陰華山在眉睫間而不及登僊掌無雲秀色可挹意往而已入陜朝秦王畱宴出訪前大司馬劉公儲秀於裏第別去秦王又遣人餞於郊終南乃闗中南山西起隴鳳東踰商洛綿亙千里皆南山也而隨地異名其山深處髙而長大無異名者曰秦嶺乃地絡所由分也富有異境行役有程不暇幽討山靈應笑人也漢志謂秦地於禹貢時跨雍梁二州詩風兼秦豳兩國按秦漢都闗中其疆界如此此所以全盛而彊宋人不能都闗中以其西北爲西夏所據也曹操不能乘得闗隴之勢以舉巴蜀此天下所以遂成三分向使曹操無劉備以牽其右則於沿江數出偏師以疲吳使其備多而力分奔命不暇又於上流搗其虛孫權成擒矣唐人都闗中亦知重蜀鎭不輕畀人誠以其胞絡之聫也志又謂涼州之富爲天下饒保邊塞二千石治之咸以兵馬爲務酒禮之會上下通焉吏民相親是以其俗風雨時節榖糴常賤少盜賊有和气之應賢於內郡此政寛厚吏不苛刻之所致也予讀此深有感焉誠得今邊郡皆若此於以捍敵不難矣六月入棧道棧道七百里𨿽有登陟之勞而塵沙溽暑爲之一洗左右皆娯目快心之物或奇峯怪石泉聲瑯瑯如奏金石或喬木茂林淸陰夾道日光穿漏更覺可喜或隔山別巘瀑布髙縣如瀉天半或連渡數嶺閴不見人忽聞雞犬聲知有人煙至則依山髙下屋居井井俗如太古每爲之停車久之乃去蜀中人物富繁物產大類江南惟夏秋多雨雨動連旬殆所謂景朝多陰者邪蜀藩素稱富而賢宗人少犯法親王尢厚禮士大夫然頗習於奢予至卽郤其館榖不居而居於書院時塟有期矣而勑使尙未至王世子彊予攝祭祭之日增設導引儀衛甚盛省臺以下皆吉服陪班予獨靑衣角帶而入諸君訝而問之予曰禮也諸君遂皆如予之服行禮平立三奠祝稱皇帝遣官致祭世子伏哭稽顙退就幕次見世子世子勞慰遠涉命長史延至書堂茶飯工以樂侑辭之王府不時就館設宴二長史疊來爲主且曰殿下恐先生寂寥予謝曰殊不寂寥但致勞如此卻似彼此勞擾也得已之更感殿下厚意矣皆悚然曰諾遂不復至畱成都月餘遇暇日又不遇晴景是以諸勝有不及徧歷者錦江環城淸澈見底而不產水族時當仲秋城上芙蓉正開爛然與雉堞相錯照映江水中先君嘗有句云一江秋色照芙蓉可謂佳句宛如睹也謁昭烈武候祠古栢尙森森拂云簁月有气接巫峽寒通雪山之勢浣花溪距城可十里水木環合幽谷谸靑誠爲勝絕杜少陵宋景濂先生二祠在其側杜祠卽艸堂遺趾宋先生謫死茂州蜀獻王以舊學恩禮爲請於上故成都有其祠墓而方公希直者先生門人嘗爲教授於此故以配祀焉王府旣襄事予先辭還饋贐白金鞍馬衣幣盡郤之由簡州陸路至夔州爲裏道無驛站行不及城邑則旅宿山寺而夔歸山尢險惡所謂鳥道也輿人不欲前予不能違也遂從舟夔舟視江南官舟差小而輕捷首有招竿執竿與舵師皆爲重任驚濤利石之間旋轉如意所謂捩舵開頭捷有神者也夔府孤城半在山上闤闠無井皆沒於江東望瞿唐兩崖峻壁萬仭對聳如門雲气噓吸其間舟師撾鼔發船其音冬冬響幽谷間別是一種舟航景況舟師以巴歈勸力則櫓者皆和之灔澦堆在瞿唐闗下當江中流九月過時大如金山下云根島距舟尋丈間櫓捷江平去如過鳥土人云夏秋水盛時水又髙於堆數十丈急流奔怒舟不可上下又堆初沒時謂之灔澦撒髮亦不可過範成大詩云不知灔澦在船底但覺瞿唐如鏡平蓋當水勢平緩時也兩岸山皆壁立江流於中好事者有鑱天子萬年四大字於巖際者巖竇中往往有嵌蔵若文書櫝者不詳爲何物驛舍多在巖阿陡絕不可上下傳錄過所及饋餼皆懸綆以下之時順流甚駛一日過數驛江行幸皆晴霽巫山亦峽中一壯縣也曾一駐舟登岸散步自瞿唐而下山皆險峭惟巫峽秀峯開列如一幅圖畫峯有十二見者彷佛九峯餘者揜映不見一日晨興舟中仰見一峯頂色如金耀耀奪目細視乃初日射之也峽中非亭午不見日見此殊奇李白金芙蓉乃眞景象也嘗謂天下山川關中以雄勝錢唐以麗勝歷下以幽勝兼之者蜀中爾過新灘避惡石登陸輿行追舟不能及蓋其速如此過黃牛峽以羊豕禱廟廟後山巖上有如人戴笠牽牛之狀其色赤黃俗傳黃神佐禹治江有功故廟食於此予之玆行也以老親念予之切速往速歸杜老云幸有舟檝遲得盡所歷妙予誠未盡所歷之妙也予友譚敬之者嘗倅夔府問以赤甲白鹽不能對爲之拊掌一笑然則予之所得亦多矣

使代記

嘉靖庚戌予以行人奉使至大同三月風變甚異風起西北黃塵蔽天巳而天作赭色人物相對其色皆赭少頃天暗如漆時方停午室中燃燭然後可坐六月二十四日大同總兵張達以禦敵陷沒張達甘肅人起小校積首功至今官善弓馬無大略狃敵入非時視爲零賊輕兵逐利陷敵伏中部下莫肯救副總兵林椿以失帥慮逮突戰俱死事聞上以邊臣習於巽愞欲因二將以示激勸賜張達謚曰忠壯林椿謚曰忠剛各贈官蔭子立廟於大同逮總督侍郎郭宗臯巡撫都禦史陳耀廷杖之各百謫戍邊耀死於杖詔起尙書翁萬達代宗臯未至以兵侍蘇佑暫行督事起僉都禦史趙錦代耀復咸寧侯仇鸞太子太保鎭大同仇鸞者其祖仇鉞寧夏遊擊將軍也以擒反者安化王封咸寧伯又以徵流賊功進封侯鸞爲人短小精悍粗涉文字譎誕敢大言鎭河西以總督曾銑劾其不法事被逮曾銑江都人嘗獻議謂我朝以東勝孤懸徙鎭楡林初徙時套內無敵土地衍沃物產富饒當事之臣不以此時據河爲守弘治八年敵編筏渡河剽掠官軍牧馬至十二年遂擁眾入套常駐牧不出禍根旣種竊發無時出巢則冦宣大三闗據巢則冦延寧甘固此剝牀以膚切近之災無已之患宜大驅逐之便答旨以銑任事慰納甚溫中外皆以爲此上意也一日忽下手詔以兵力之未足取責問大臣生事造端之故內閣嚴嵩上疏謝罪因言此事皆夏言主之夏疏無引咎語上怒革言師保閣職以吏書致仕行至丹陽逮下詔獄以仇鸞有訐疏也夏愛妾之父蘇綱亦江都人在京出入夏私第頗用事而銑子以鄕親往來主其家鸞因言銑緣蘇剛交結輔臣饋金二萬載以三騾揜敗冒功建復套危計事下刑部初擬皆不合上意上曰第如律於是坐銑以交結近侍官員與夏相繼斬於西市仇鸞以告訐釋罪復用實無奇謀長策不過遣人欵敵令不犯已境而已時邊人籍籍言敵大舉必犯京師蓋消息在半年之前邊人盡知而京師不知也八月十四日敵攻古北口十六日抉墻入圍順義以保定兵駐城中城得全十七日報至京師始議守禦計兵部尙書丁汝夔奏發勇字四營兵分駐城外威字四營及三大營兵守城命文武大臣各一人分守九門檄諸鎭勤王十八日仇鸞首以大同兵至十九日巡撫都禦史楊守謙以保定兵至旣而諸路兵亦大集制以楊守謙爲兵部侍郎提督內外官軍截殺賜仇鸞平虜大將軍印總諸路兵調度截殺鸞軍無紀律而丁汝夔又下令禁勿捕大同兵大同兵益肆略甚於敵人始疾汝夔矣言頗聞於上敵薄都城殺掠焚廬舍日夜火光不絕至坐教埸飲酒撾皷爲戲樂又入東直門外馬房執內官八人去大酋諳達復縱之歸持嫚書脇求通貢書非畨字乃內逆代爲之者也城外居民被傷千百成羣奔城城門拒之號慟聲徹禦在所詔開門納之諭輔臣曰九門先閉是自困焉止是防檢盤詰時時代之僉服聖語之當先是輔臣疏言竊聞敵中我逆甚多昨者進邊皆穿中國衣帽假稱調來邊軍以入口子乞聖駕暫還大內軍機貴宻乞諭文武大臣凡系宻議許求面對皇上特禦便殿親賜裁決二十二日上禦奉天門受朝蓋上自十八年不出至今矣降制切責人無任事致敵如此以敵求貢事下羣臣議國子司業趙貞吉抗言敵不可許詔加左諭徳兼監察禦史出視師賫伍萬金以爲便宜激賞之用趙至軍仇鸞以計困之屢鼓於軍中若將向敵狀拉趙監戰則眾疾馳趙不任馳馬又駑不得如所欲乃以所賞金付鸞鸞與敵潛通揚聲追截實未嘗望塵發一矢敵又犯天壽山繞出西山良鄕以西至保定皆震楊守謙營城東北隅以戰關國家大計不敢輕動上以爲逗𨖻二十四日下尙書丁汝夔侍郎楊守謙獄時敵漸退鸞率諸軍尾之敵欲西奪白羊口出爲白羊守將所扼復還猝與鸞遇縱騎蹂踐鸞軍不及陣幾爲所獲敵分兩道出通計男婦殺掠蓋六十餘萬財畜無計敵過宣府城下呼守陴者曰無恐知爾兵在南爾所守者婦女城爾時守陴人見所掠關南人口行竟日不絕號哭之聲震動山谷力不能救是夜敵營於西門外二三里間以久勞皆酣寢城中無一兵可出刼其營鎭人惜之二十六日汝夔守謙同斬西市汝夔無軍旅材用之本兵已非其任況當此時哉使早用翁萬達則事不至此時翁居憂病疽再以本兵召未卽至貶秩出經略紫荊諸關予嘗嘆世廟英睿不世出亦甚畱心邊計而一時之臣多負任使是時本兵之任莫如翁萬達次則王邦瑞當張達林椿敗時當卽以翁萬達代丁汝夔王邦瑞代陳耀聞二人皆不爲用事者所喜又自周尙文死後一時邊將可謂無人不得已乃用仇鸞若冥數焉趙貞吉復命以所言不讎又追其前申理周尙文沈束事杖貶嶺南周尙文守邊得士死力敵人畏之然亦頗用術數翁萬達能駕馭之其死也嚴氏沒其功不敍寢其卹典給事中沈束論之忤旨下獄楊志學有邊功守謙其長子也不待檄馳來不戰非其本心而獨受誅予在大同一見仇鸞卽知其姦其駐兵居庸關下乃先知敵謀故聞警卽入方上憂敵時首到城下上使人登城視之軍行亙二十里其見寵以此後畱總京營數請北徵豈有敵入吾地旣不能禦其來又不能邀其歸敵已出境反能問其罪搗其巢穴耶不過爲大言以欺上誇下且欲攬兵事在手以肆其姦凶爾使更數年不死不知作出何事然謂鸞必反則無之鸞非能反者也姑以近事論如石亨父子亦驍勇絕倫身經血戰建有大功然後乃生不逞之心觀鸞之所爲狐鼠爾豈能反者哉京兵皆市人操練亦空文自庚戌變後歲調邊兵入衛然邊兵原各有地方倘賊先出兵向彼則不可調矣又如宣大近而易調然敵東來必先經二鎭倘知二鎭空虛乘虛入冦門戶失守則長驅徑薄畿輔豈能自安京兵不濟緩急邊兵又不可恆調宜募召四五枝分屯於近京要地操練防守聴調不必入京增兵不增餉但選汰老弱罷京操卽以其食補此則不加賦而足矣丘文莊畿兵之說不可行唐時河北藩鎭竊據土地盡籍其壯者爲兵以抗朝廷此其治世之事只用募法可也河北固健兒之藪不患不足患處之無道爾有此四五枝兵京兵只當閱實不必補額外省京操可罷募補京營仍歸驕惰無益也自來京邊之軍未有統於一將者鸞病始議分其權鸞病劇始遣趙錦收其印趙錦在兩鎭皆與鸞同事其入兵部也鸞援之鸞敗錦亦得罪敵之求貢也大臣議遣使探其要領因以欵之幾墮宋人之誤使敵叩邊求貢來則不拒可也豈有擁兵壓境乃尋城下之盟乎世廟札諭有曰皇曾祖及景泰時曰和甚差不可聴此一言甚得義之正後仇鸞卒開馬市敵斥彼無用之馬中國償以厚利馬俵諸民間牧養隨卽倒死徒爲民害或言近年西北邊頗得休息亦牽於吾餌保塞守約之效祖宗時亦嘗容其通貢徼外皆入貢何獨於彼而欲絕之不知祖宗時兵威彊盛能致其死命彼以誠來貢則因而撫之一或犯順徵討遂加故敵畏威懷徳今日能如是否乎謂許貢非講和蓋亦自誑以誑人矣馬芳幼陷敵中亦稱驍將嘗盜敵女敵愛其勇不殺而割其右耳芳自以功多宜足以當一女子不得又以爲戮殊恨之遂來歸官至都督數出總兵敵嘗嗤之曰芳吾隸爾中國遂爲大將足知無人然敵實忌之爲禆將時嘗爲總督江東以軍法箭貫耳徇於營芳恥之又欲北奔內閣徐存齋急遣人慰解饋以千金芳乃止予在尙寶時曽見之與之語佯爲侏■﹝亻離﹞不可曉及訪其第沈酣富貴與諸帥同態寧復有沙埸死綏之志乎聞屢詣政府請外鎭不樂居中人言芳不忘飛揚豈然哉殆料之過矣

西曹記

國初稽古建官正六卿之職以錢谷刑獄爲視諸司爲劇故分其子部各十有三如外藩之數承平以來訟獄稀簡西曹號爲無事郎官日以其三時治事而以其餘挾策讀書晡衙旣散檜陰寂寂靜如太古有畱而弗去者焉他曹僚友不常接接或以迹相拘不能相洽惟西曹燕敍以齒不以官事至分理有疑相酌政事之外道義切磋眞有朋友之義焉且牘必自成不假吏手故居是官者多精於吏事刑𨿽一職而諸事之情僞無不在焉非通於諸事之情僞者不足以決獄予在刑部治律令如士人治本經後兩任按察皆得其力治獄之難在得情嘗譬之醫治律如按方鞫事如診病有人方書𨿽明而不中病如人明法而不能得情則所謂明竟亦何用又有人精於法而易入於刻法非使人刻也倚法以削則入於刻而不自知故用心又以仁恕爲本南城羅惟徳終日趺坐虛室生白至臨庭洞微決疑毎出人慮外此陸象山所謂精神不輕用以待有用處者與羅素羸疾在告日多或連月不入堂官不問京山髙伯宗土木形骸敝袍布鞾帶銙不完出乘欵叚馬誠如杜詩所謂骨骼硉兀如堵墻者人笑之則曰馬行遲我起早何患不與君同到晉江莊士元心無機械言吶吶不能出辭而忠信之行可望而知其夫子所謂善人有恆者與泰和胡正甫安福鄒繼甫同司日以講學爲事朝暮升散行坐必耦時稱江西三子三子謂羅胡鄒也羅子提調獄事予以巡風詣之故事攜酒肴夜坐羅先使止予勿設但邀予蚤過淸話相見甚歡問見荊川云何予對以所憶大意而不能敷衍但曰靜曰靜則能見自家不是處曰人往往認賊作子羅頷之久之曰尙欲爲兄有說予曰願受教羅曰知止而後有定定而後能靜兄未知止如何便教兄靜得予悚然起謝羅又曰知止是聖功起腳第一步總於文義無交涉向外尋討不得試言兄一生聰明有幾日在自家屋子裏用予蹶然大有省羅約遊西山不至貽之以詩有十里春花走馬看之句燕都西直門外多中貴人別業時當春明眾花盛開予以有期不及下馬住覽而空還故云羅答以唐詩二句云誰言不同賞俱是醉花間陪祀康陵與羅惟徳同宿於神宮監耳房康陵者武宗陵也去長陵十里在天壽山最北地僻道險有事此陵者多以往返爲艱是夕予豫朴被爲宿計使隸覓便室未得祀畢眾轟然散道中須逐大隊不敢獨行予行止未定忽遇羅與錢君同文遂同宿羅爲予言勾勾崖之勝勾勾崖在九龍池西峯之西由樵徑攀蘿而入崖半有古剎老衲子數人眉長寸餘視其寢食猿鳥也守陵奄多於此避敵云次日行經九龍池側羅指示予其處曰其峯巒甚似江南九華山予馬上遙望不能詳諦予𨿽不能遊而意已獨往爲之作長歌河汾趙子謂予耳之羅子無異身遊可名曰聴遊予喜斯語前未經道遂用之前代帝王陵各一邑惟天壽山環抱如玦玦口爲紅門紅門內天開地豁諸陵列焉予在刑部凡三上陵於春者再所謂八陵果園者花卉盡開遠望如霞綺陣布尢爲勝景九龍池在西南隅文皇嘗駐蹕焉嘗作一詩以冩之頗盡山陵壯觀其間有山內看山山更好與燈火千林晝冠裳兩道回之句意身經之者未必不莞爾而笑也嚴氏當國賄賂公行大小官職有價國家財力困於供邊而邊臣巧於侵盜專以饋送大半出戶部者入權門也以此邊政盡廢北敵蹂踐墩堡十殘八九又圍困大同右衛說者曰敵欲得此以處丘富丘富者中國叛人也無右衛則大同危矣於是給事中吳君時來疏劾督臣楊順本兵許論罪狀世宗爲之震怒逮楊順下吏按法當斬嚴氏欲爲之地又慮上窮竟邊事及已思有以中吳時吳當使琉球未行聞嚴氏意旨遂上章攻嚴氏而刑部主事張君翀董君傳策亦同上章大旨皆謂上付政於嵩嵩付政於子世蕃一家盤據朝廷作威作福父子濟惡近代所未暏前世所未聞嵩乘此亟上章自辯謂吳時來實憚過海先論一二邊臣以嘗陛下意本在臣也臣以贊上事玄爲人所嫉惟陛下矜察於是上下三人吏謫充軍遣給事中鄭茂往勘楊順事欲貸其死再下刑部予謂尙書鄭公山可移判不可攺當以去就爭之鄭公謂事不可激若如此則上怒不測何止我一人區區之去就恐啟士大夫之禍與其激上過舉寧我不能執法守議有愧於張釋之而已遂攺充軍後隆慶中楊順卒論死吳張董三子之獄在浙江司莊晉江爲員外郎署印予與髙京山爲主事堂上鄭公以莊口訥予性直兩遣髙通言於西直西直者內閣直廬也在西苑時嵩勢張甚諸衙門事無不闗白而後敢決三子所憂者廷杖又恐嵩密進揭帖必擠之死士大夫多懷此慮故鄭公欲稍有以開導嵩意以保全言官成上聖徳然三子所以得全者蓋是時上已察嵩之姦特未決計去之耳後髙伯宗竟以三子之故升景王府長史出嵩意也三子行時髙嘗出城送贈之詩嘉靖中用法重者有數條邊方巡撫總督官系文臣舊時失事重者充軍而已後比依守邊將帥守備不設爲賊所掩襲因而失陷城寨斬罪文臣比依將官自此始矣言事者自有對制上書詐不以實與風憲官挾私彈事本律後加以廷杖後又加以比依子罵父死罪比依子罵父之法自此始也曾銑建議復河套夏言從中主之法司以律無正條後乃引交結近侍官員之律楊繼盛劾嚴嵩罪惡疏中援引二王法司無以罪之乃引詐傳親王令旨之律郭希顏建請安儲引妖言律此數者猶以干上怒上所欲重而法官不能爭至於沈煉在戍所罵嚴嵩與人角射象嵩爲的而射之楊順誣以妖言而殺之於是乎無天甚矣然嘉靖末年海剛峯一疏直而無禮亦幾乎罵矣而聖度優容卒待以不死乃知前此皆大臣不能調護之罪非世宗本心也郭希顏疏云不敢言立儲請言安儲大意欲景王出封耳而中引嚴氏乃嵩自謂闗伊家族者故摘其疏中建帝二字以觸上怒而必殺之觀其後對人曰希顏止望挐問不過充軍卽論死亦不過監候他日新政便得入閣豈料聖明洞燭其姦實時殺了此言之出肺肝可照矣王直背國勾敵攻破城池殺傷文武將吏軍民無算而胡總督乃以招納爲功嚴氏父子主之欲以投降宥死眾頗惑予謂之曰寧使胡宗憲失信不可使朝廷失典刑尙書鄭公見與予同卒擬謀叛律梟示海上王直徽人據胡總督私史已稱王海曲矣此中厚有所許故彼有所恃而來實非投降也聞斬王直時眾推荊川發言王直出不孫語刑不可不盡心如近日余姚翁公最號老法家其卹刑錄爲人所傳誦而晚猶以失決一獄追論削秩況餘人乎予見人多以畱心案牘爲俗吏專以文墨詩酒爲風雅往往法律都不細觀鞫問又不耐煩正不知如錢若水密訪女奴卒置同州富民於不死前輩用心乃如此正是古人爲學實用處於此無所用心飽喫官飯受成吏胥而可謂之風雅乎在外有司招案尢不堪著目姑舉二事有三人盜采人桑趙甲因拒捕鎗戳失主身死律當坐斬錢乙鎗戳出救人孫丙傷右臂右肋亦引竊盜臨時拒捕傷人之律予謂律云臨時拒捕臨時二字正有深意蓋正竊時爲事主所覺乃不棄財逃走而護贓格鬭非彊而何所以坐斬若已離盜所因追趕而拒捕者卽非臨時矣今孫丙以鄰人聴知喧嚷出來救護則非捕盜也錢乙因怪伊出救而行凶則非拒捕也已離桑地追趕在孫丙門首則非臨時也只合以凶器傷人引例充軍後此人卒得減死又一事詐爲文書者按律必套畵押字盜用印信而後是印押二者又以印爲重故有例凡詐爲各衙門文書盜用印信者不分有無押字依律坐罪若止套畵押字各照所犯事情輕重查照本等律條科斷適嘉興兗州俱有此事嘉守見予批詳極口稱服兗守因予弔驗乃回稱巡撫已詳允遂與予有隙人之不同如此

方麓集卷六

●欽定四庫全書

方麓集卷七

﹝明﹞王樵撰

○記

遊西山記

予官京師前後十年西山凡四至一自大同出使回經華嚴寺上翠華巖憇七眞洞題詩云似我華陽洞何時住七眞問僧僧不語爲拂石牀塵洞深廣可二三丈中有石牀東有耶律楚材詩鍥於石緣厓上數折又有呂公洞人迹罕到洞中隠隠若風雨聲蓋暗有流泉過也出登玉泉山坐望湖亭見羣山環繞惟此山如遊龍首脊穹窿勢若將飲於湖中者諸泉或從石罅側出或從平地仰出仰出者尢奇噴如貫珠及水面而止流而爲渠止而爲湖皆淸澈見底水中怪石錯落翠藻如帶時時與淪漪相舞因行役有程遂去一因上陵取道西山宿甕山圓靜寺此往天壽山之別道也無卓馬交雜無塵囂聒擾良自得以爲比之昌平旅泊淸如登僊也寺甚幽僻出寺閒步入一寺兩僧對弈不起旁有泉出於地倚長松看其觱沸久之乃去一同姜廷善內翰騎驢從一僕一隸會西直門並驢且行且話遇佳處卽下相與聎覽大抵西直門外多中貴人別業園亭之勝一人一意競極新巧春時休暇大閹鼓吹導騎各適所珍爲戲樂不絕於路各有守者亦不禁人遊翫予輩但至三四處覽大都而已不能徧也是日至功徳寺午飯寺據湖山之勝弘敞壯麗宣廟數遊幸焉自毀於火今存者僧捨數楹與周垣舊殿趾可認而已臨湖有三臺尙在湖上長堤十里平疇盈望皆依江南種稻法引水漑灌歲收充禦廩非私家可擅也跨驢度垂楊流水石橋遙見有人指點慿欄姜兄笑謂予曰此胡正甫鄒繼甫也至則內翰王君者亦在焉遂同遊香山寺坐來靑軒晚同宿碧雲寺薄暮給諫胡君應嘉亦至焉諸君相與極論數目予若欲有以發予之言者而予不能參一辭遂各就室寢予與姜兄同榻王內翰同一室復論詩至夜分姜兄曰可不語矣予猶不成寐但恐妨人不敢輾轉一僕臥牀頭咳不止欲出語禁之復已無何聞山下鈴聲絡繹與淸寐相雜知駄煤者過矣遂獨起步庭中得句云靑山在屋上此𨿽舊語而實切時景但未有對蚤與五君同遊臥佛寺有別院對回廊修門鎖花木前山未須往欲畱佳處宿之句鄒胡二君欲先歸予遂與同歸而興猶未盡越月再與進士趙君訥同行出西郊得句云出門不問途但隨流水去流水自西山水盡行當住馬上舉似趙君趙君以爲佳蓋西山泉流導入大內爲太液池禦溝過金水橋又東出入禦河自山至都城水門凡三十里節節有佳境予詩云年年緑樹揺春風一道淸溪掩映中幽賞供人三十里潺湲又出鳯城東又云名園古剎貴家村往往淸溪恰在門皆寫實也凡遊西山者先經玉泉諸勝而後至平坡寺平坡寺卽圓通寺最逺獨在諸山外絕磴淩蒼靄禪宮在翠微間是日與趙君沿溪行不覺失道乃先至平坡寺晚宿碧雲寺月正當庭二人對酌月下因足成前句云一宿招提境琴尊此日同靑山在屋上明月可庭中戶牖流泉過池亭曲檻通髙人逢不偶淸賞意無窮又成遊香山寺詩云曉色開層閣春天淨翠屏檻慿千樹緑門挹四山靑逺寺分林見流泉夾路聽禪房人不到花竹晝冥冥香山樓閣崇敞來靑軒在山之半四山環拱逺寺各占一林參差隠見此其逺景也近則慿欄俯聎而千樹靑紅盡在履舄之下茶罷各出散步任意所之前時胡鄒二君獨入禪房花木深處登禪牀趺坐背相倚而歌予爲之賦皆寫實也予望湖亭詩有孤村數家隠樹淸流一曲抱山之句可爲當時畫景時已四月至此始聞鶯馬上誦韋蘇州聽鶯曲故又曰四月城中未有林端黃鳥關關者此也西山諸寺多出巨閹所造費皆累萬計觀其所出則其所入必幾倍於此而始肯斥其餘以爲媚佛之用彼安所取之乃知國家帑藏生民膏血有上不在官下不在民爲此輩所白幹消沒者恆居八九也萬曆乙亥予赴尙寶之命再至京師時在冬月城壕枯涸河底成蹊怪而問之土人則曰西山泉流比年微細不足充灌予欲問之司空而未暇也諸山皆有泉在碧雲寺者出髙崖下渟而爲池斵石爲兩螭首髙下相吐納灌輸支引入花木間所謂截澆竹裏花分映巖前月者也【予詩】又引入諸庭戶前循除流■﹝氵虢﹞■﹝氵虢﹞不絕瀹者漑者飲者隨在■﹝奭斗﹞取不煩逺汲又前會爲大池石梁跨其上金魚大者尺許投餅餌呞之大小盡浮喁喁不畏人寺四面皆絕澗聞某年敵入鄕民收保於此趙君名訥汾州孝義人已未進士志行髙潔恬於進取仕至保寜守卽謝去其詩文有陽溪集其贈予詩曰吾愛王子猷相逢意气投時因在公暇追賞共林丘乃道西山事也

海岱記

予年十三四時從先君官東萊嘗一至海上泰山𨿽未登道中先君毎指示之初不甚了了及過魯境東方空曠逺愈分明後讀杜詩乃知所謂齊魯靑未了者爲簡而盡也嘉靖庚申待罪按察又得奉遺軌尋舊遊至以六月諸僚間相邀泛舟大明湖芙蕖盛開舟行翠蓋間自謂身在水僊之國渚沚間時有村落忘在城市一日遂放舟出水門至華不注山而止城北古木蒼然淸溪印月一時幽興言不能狀竊謂錢唐西湖不足以過也華不注爲歷下主山諸山環伏此獨孤秀山以逺而妍此山純石不樹而黛色可挹逺近皆妍趵突泉今爲午道數因送客至焉喬白巖嘗因遊此而起尋源王屋之興蓋王屋山至髙而險沇水發源其頂入太乙池而伏九十里復見爲東西兩源所謂東流爲泲者也俗傳泲源能出物以應人之求然率於三四月間蓋春夏之交泉脈騰沸而泲尢勁疾物隨沸而上故余時卽否無他神異也再出爲趵突泉曽子固謂嘗有棄糠於黒水之灣者而見之於此正與泲源事同然子固謂岱北齊東南諸谷之水匯於黒水柏厓之灣至於渴馬厓下泊然而止潛流地中北至歷城之西復出爲趵突泉而不明言其爲泲水然歷下發地皆泉實皆泲所過也瀦爲大明湖注爲濼水分爲大小淸河皆泲水也唐李賢謂泲自鄭以東貫滑曹鄆濟靑以入於海然則人稱絕於王莽時非眞絕也山東苦溝洫之政不修儲泄無法故旱潦無備可耕之處往往棄爲蒿萊歳一不登民輙流移須朝廷加意責成監司守令有以爲之處而後可東三府差勝於西三府然總不如河南也山東人人習武𨿽五尺童子亦能射有能修太公管仲之政他日未必不如李抱眞雄視諸方也臨淸南北襟喉山東巡撫宜建臺於此以鎭之北敵嘗窺覬宜有以伐其謀至賑饑之法須徧入村落沿門喚集給票注簿示有期日使按期而來不並聚一日然後依次給散則裏老吏胥不得作獘而窮民得沾實惠庚申年山東饑巡撫奏準發粟賑貸予以此法行之又設粥於寜陽親往監視同僚多謂其過予謂朱晦翁在浙東單車卻導從窮檐之下無不到故民隠無不知今猶患不能如此豈過耶景王之國道出山東舟大小千艘用夫二萬餘用七道民壯皇筏夫沿河接逓夫猶不足量派裏縣鄕夫予慮其擾則命鄕夫且緩派憶昔爲行人出使見夫役有一程接代不至便嘵嘵有言及與顧錢則連行數程不稱困乏因知沿河顧募便可取足白於巡撫請盡罷鄕夫巡撫初未以爲然及聞前路鄕夫被王舟人逼索剝奪有投水溺死者縊者逃者蓋鄕夫頗有衣裝又惷懦故舟人得肆虐乃如予前議彼沿河人皆積猾衣縷蓋形不足腰裏三升煤炒錢十數文舟人無所索王舟自平原至沙河二千里一用雇募費省而人便半月而出境有司可委托者多爲同僚所占不欲與之爭剰下典史驛丞素署下考者予因呼而用之至則激之曰汝等自新之機在今日皆叩首願自效蓋王府人役非此輩不能與之言有以塞之使之安靖而過民不受擾足矣臨淸知州爲王府人圍逼至欲自戕王舟夜過某閘束燎不續致問巡撫巡按安在孟知縣至於被鎖此可見矣汶水自古東北入海以智力導引使南接淮泗北通白衛實創自元人而成於我朝二百餘年歳漕四百萬石按期而至南北三千餘里官私一航閱月可達物貨相輸有無相濟故漕河國家之津脈有不通當求所以通之之策若欲捨此而他求縱曰可濟猶非至計況必不可成如近日膠萊之議乎凡爲漕河之患者有二曰泉流之微也曰黃河之決也泉流之微起於泉政之廢向也凡系泉源所在疏導以時沿河水櫃閘堰儲泄有法尺寸之水盡爲漕用故以一汶之流濟千里之運而未嘗不足後七十二泉聞多堙塞儲泄之法悉不如前此可諉曰問諸水濱哉至於黃河決而南北皆有害決而南則徐沛淮揚受其衝而祖陵尢可虞此莫大之患而人猶狃目前之安卒無善後之策決而北方憂其害漕而又憂至於廢漕曰廢漕者繆說也余闕固云人言黃河北恐會通之漕廢吾謂黃河北而會通之漕不廢何則漕以汶而不資於河也此言可謂盡之然河勢若北而衝入會通則閘座皆廢幸而通流則舟行閘面一日數程暫若快意不幸而橫決有決有塞至於斷流舟楫不通而水櫃閘堰素費工力者皆爲所壞修復甚難此則害漕爲勢所不免故人言引黃河以濟漕如調狼兵以殺賊誠切諭也然河固不可引以濟漕河未嘗不可導之使北何也天地之有四瀆猶人身血脈之有大經絡瀆者獨入於海也今河淮並行河奪淮之道至於泛濫猶人身血紊經絡此豈可謂天地之常也哉河水重濁號爲一石水而六斗泥下流少緩上流必淤是以海口積成大沙以河淮並行淮道隘小去不迅疾之故也今海口之沙不可去上流縦築堤防約欄水勢安能永久無事欲永久無事惟有縱之使北而已或曰河淮並行幾年於玆矣非不欲使之北不可北也吾謂不然所謂不可北者若謂利害有不可則吾前旣言之害漕之害孰與祖陵之重智者尙當權其重輕況河𨿽北而漕可無害尙有策乎若謂河性不可使北則尢不通於理不達於河勢矣漢時河有徙決止在北方去禹故道未嘗相逺漢武帝元光中河決於瓠子東南注巨野通於淮泗武帝親臨決河公卿負薪卒塞瓠子築宮其上名曰宣防而導河北行二渠復禹舊迹而梁楚之地無水災平帝時大司空掾王橫言秦攻魏決河灌其都決處遂大不可復補宜徙完平處使經西山足東北入海是前代定論固惟以復禹舊迹使東北入海爲是矣後世不能如武帝逺見決意瓠子之塞所以多河患孟子曰禹之治水水之道也後世失其道而南豈河不可使北哉或言禹九河故道在今滄瀛景徳之境密邇神京柰何引河患使近哉吾謂兩京俱爲根本重地以祖陵言則南之害廹而難緩議以地勢言則北之害猶賒而可預圖況太行西繞黃河又來朝拱京東鈐鑰益固豈不有助於神京之壯反謂延患使近哉夫黃河治則不難於修復漕河漕河復則不必復言海運今膠河之議𨿽罷海運之險尙未有極言其不便而止其議者丘文莊公海外人故専言海運之利彼所計損失之少者歲到之米數而不知海中漂溺之事無日不有太倉但責歳到之數無虧而不問其它有司預有損失之虞安能無倍嬴之輸而舟卒民力元人視爲痛癢不知者安嘗一一報之官而書之史乎以近日徐沛間黃水泛漲之時猶有漂失乃攺冬底起運以避此而況海中乎長運之軍歳無休息復驅之海情將不堪勢又及民兵民俱困矣借曰募其願者寜有幾耶故閘河必不可棄海運必不可行閘河惟通故南北貨物交輸官私船隻絡繹兩岸人民輳集兩京津脈相通所以爲國家全盛气象若行海運則閘河必以無用而廢閘河以無用而廢則南北貨物官私舟船寜能如前日之通行乎兩岸人民必以無業而去寜復如前日之輳集乎自此浸成蕭條豈國家全盛之气象乎或又言兼行海運非欲廢漕河也漕河或有遲阻此不至而彼至且因以習知海道不亦可乎此又計之在者也聞太倉已有數年之儲漕河或有遲阻自有轉般之法可行何事而兼行海運幸冀於此不至而彼至乎況自經倭亂以來人心日壞盜賊之變在陸地猶難盡防海中之事尢不可預料吾恐自此生事而習知海道之人欲爲寇備而先以啟寇元人之鑑固未逺也膠萊河者源出髙密縣南自膠州分流北至萊州府海倉入海自膠抵萊故名膠萊自淮入海風帆一日夜抵膠入膠河至海倉入海風帆二日夜抵天津通計海洋之中不過六百里耳元人疏浚欲以避東海數千里之險以末運安梗而止入我朝士大夫以海運有風波之虞漕河或有意外之阻多言可開此以爲饋運別道而朝廷未曽試其利害萬曆中用尙書劉公應節之言試而難成乃罷自是膠萊之議息矣因記於此諺謂此河爲銅幫鐵底難於開浚又難於通津舊議所以爲通津之策者有二一曰兩頭海潮一曰中路泉濼今勘河髙而海下勢本難通又南潮止及陳村閘距海口二十里北潮止及楊家圈距海口六十里過風迅潮疾或至朱鋪亭口不可爲常且潮水倐忽長落運舟寜無守候耽延況潮之所及有限乎此通潮不足恃也泉濼之說初謂沿海郡縣凡流泉湖濼皆可如漕河引泉之法以時疏之賴以爲膠河之濟一曰沽河源出黃縣一曰張魯河源出髙密鐵橛山眾水所聚名曰都泊卽公孫弘牧豕處周百餘里中隠二三十泉可濟分水嶺之艱一曰濰河水勢極大冬夏常流亦名淮河諺曰膠翁淮母無媒不偶此三者實膠萊河之命脈也今勘前項河濼最下之地爲秋潦所歸十月以後日漸消耗至春月泉脈微細適糧運湧到之時𨿽置櫃建閘終不能使之源源而來此引河不足恃也乘潮引河皆無足恃又況瀕海之地上多積沙下多碙石沙在海中者潮水湧進沙必隨之而入沙在地中者畚鍤所及沙必隨之而出土可蕩盡沙則下沈非挑除所能絕亦非堰閘所能障也至於碙石人謂錐不能入此又難於挖沙矣庚申冬與參政林君登泰山初十餘里皆髙岡至回馬嶺始峻拔車馬不可上坐板輿用伏機可轉數人扛之二人挽之前者見後人頂後者見前人履底而坐者常平計三百四十一盤四千三百七十四磴初望髙峯刺天有白雲縹緲其間以爲絕頂及到天闗又在踝下下瞰神悚至頂尙十里也時當雪後初晴千山之巓猶白下視一气混茫上下一色恍如身坐水晶宮因詠南軒張先生之詩曰人立千峯秋色裏月生滄海暮云邊噫大哉遊乎日觀峯五夜見日出唐人言交州望南極才髙二十餘度八月海中望老人星下列星燦然明大者甚眾乃渾天家以爲常沒地中者也人以平地見日出而疑日觀之事正猶未到交州者不見南極下星爾林君問予孟子小天下之說予曰泰山特起東方靑徐兗豫適旋其趾人目力有窮使有神人立此俯眺八荒則恆華嵩霍直相拱揖爾太行如幾河江如帶皆歷歷在指顧間林君笑而不語又問天下之山無髙於五嶽者乎予曰以泰山觀之陟而始知其髙入而始知其深奇峯峭壁乃隠乎回巖復岫之中其勢之來者逺而鬰盤者厚是以爲諸山長雄臣僕後先而子孫環擁匪直以其髙也意五嶽皆然不然五嶽之外有他山尊者矣予因又論古者山川之祀壇而不屋今乃人其形宇其地又元君縱是僊靈不知於泰山何與使嶽神反若失位皆不合祀典所當釐正秦漢之君以不過風雨得上封成禮爲天之殊貺而今齊民雜揉褻瀆已甚亦所當禁欲行而未暇也自至山東欲恭謁闕裏而非職事所經不得特至明年春始得至焉當別爲記尋以謝病歸不復補玆爲闕事云

檇李記

嘉靖辛酉予自山東謝病歸凡十有三載萬曆甲戌再有浙西之命浙江久不設巡撫自有倭寇始復設而溫臺寜紹杭嘉邊海之郡各設兵備杭嘉湖兵備駐檇李參將駐海鹽備倭把總駐乍浦至汛期把總出哨羊山海洋則兵備參將並駐乍浦陸兵一營兵備標下中軍官領之水兵船百五十艘分爲三枝各設水兵把總一員統之一泊澉浦黃道廟謂之上闗一泊海鹽白■﹝土答﹞港謂之中關一泊乍浦西海口謂之下關大小汛期輪撥兵船逺出羊山許山與浙東臨定直隸吳淞兵船會哨澉浦在海鹽之西宋元時通番舶之處城周九里有餘軍民雜居不及三之一人少不足以實城春汛時巡撫發標兵一枝以協守且備東西應援秦駐山距澉浦海鹽各十八里與浙東臨觀相對白■﹝土答﹞山大步山左右環拱嶴內宛轉可避風濤海鹽居中兩浦爲左右翼乃檇李之屏蔽也乍浦屬平湖元時番舶萃此洪武初建城設守但孤城懸築平沙之上湯山臨城敵若據之得窺虛實城廣如澉浦軍不滿千泒運糧餉又逺糧戶不運本色西海口舊天妃宮開浦置閘汛畢收泊戰船於此自倭亂平三關攺爲四哨白■﹝土答﹞港爲一哨兵船九艘哨官一人領之乍浦爲一哨兵船八艘參將中軍把總領之許山爲第二層門戶立爲一哨用蒼船二艘沙船小哨船叭喇唬船共十六艘水兵把總一員領之以羊山爲第一層門戶立爲一哨用船如許山之數以備倭把總親督領之欲錢唐無虞當守附海之三關欲三闗有備先防大海之羊許但羊山去許山一潮許山去乍浦一潮緩急難相應援且蒼船二艘兵夫僅六十二人沙船四艘兵夫僅百人小哨等船兵夫共百九十人以孤■﹝舟宗﹞守此恐瞭望不及備禦不敷倘海賊有不由羊山徑入內洋者則首尾不相顧矣隆慶元年有胡參將者泛夜巡城忽見外洋大船無數此時守羊許者固不知也倭船入寇必至下八山分■﹝舟宗﹞若東北風猛則向馬迹西南行過韭山以犯閩廣若東南風猛則向殿前羊山過淡水門以犯蘇松若正東風猛則向大衢西行過烏沙門以犯浙江而羊山正浙直交界之處兩處兵船會哨於此倭奴因糧於我每人止帶淡水數觔漧糧數升若絕其汲道堅壁淸野使無所掠其計自窮矣海東之國日本爲大五畿七道固彼侈言然漢史固已云百餘國矣豈古分而後並與然𨿽聞有王亦不能統一其眾貢者其名市者其實寇則無常視吾有間無間耳亦多吾人誘之無接濟不來也嘉興水兵叭喇唬船一十四艘民壯兵二百餘名於嘉興裏河一帶巡緝鹽盜汛期調發西海口白■﹝土答﹞港以備遏擊之用汛畢掣回仍舊巡緝鹽盜杭嘉湖三郡河港四通鹽盜不時出沒前船徒有巡緝之名多分散各處虛應故事一遇賊勢重大便稱眾寡難敵予至則不許分散督令合■﹝舟宗﹞定與信地某日起某止某兵分一正一奇出哨還日面詢有無盜賊曽否擒獲皆不能隠自此屢有擒獲乃知盜賊是惟不緝緝則無日不有緝惟不嚴嚴則何盜不靖閭閻被劫止因保伍不嚴保伍若嚴盜無著迹之處彼欲刼一家謀非一旦探聽跐踏潛伏脫退皆有處所此有可入故彼能來旣不能察之於先及盜已入門而四鄰不知知亦不救使盜得以肆刼而去進退無虞若使一家有事比家聲鑼眾巷皆應之比門壯丁執械而俟盜敢近乎予在檇李申嚴此令境內頗靖與巡撫論兵事曰自到任以來據各將領收補到新兵驗多系四外去來無定之徒有司地鄰旣不稽察縱使膂力中程武藝出色猶恐將來未必得其實用況多具數徒滋坐食夫兵非練土著不可人孰不知而不敢執者以臨敵未必可用也竊以爲當以漸爲之必其來歷可知蹤迹可保者始入選則不必拘於土著而土著可以漸復此非稍屬之有司不可也兵旣漸歸於土著而又使訓練有方選鋒可用則漸可使自食其力而兵餉可減民力可寛矣巡撫𨿽從予之言而不能推行予之意但以收兵屬之海防同知仍應故事爾錢唐江鳴潮楊子江暗潮欽亷日止一潮瓊海潮半月東流半月西流乃隨長短星不應月桂林聖水巖子時潮上午時潮落大抵气有翕張則潮有長落天地之有水猶人身之有血也水由气以往來猶血循脈以流貫也時刻不爽卽一息四至之期也大小不同卽春洪夏弦之道也日止一潮或半月東流半月西流者亦猶兩蹻之與兩手遲速大小所見不同也沿海衛所專爲備倭例不運糧浙西之海寜卽浙東之臨觀諸衛自指揮莊端謀領杭州衛運船四十八艘彼時猶承平無事嘉靖三十二年倭船四十二艘突犯海鹽龍王塘攻城幾破巡撫乃查復舊制至隆慶二年腹裏湖州所復扳與本衛一十二艘近日指揮姚盤以爲言巡按蕭公一時未察未及正也浙東人習於潮性水勢他處人下海卽吐浪眩暈故𨿽吳地亦募彼處之人且南人懦弱彼獨勇悍故南自閩廣北及薊鎭皆募焉然人一爲兵則身不可復還於農而聚者不可復散他日未必不爲隠憂以兵而爲賊其眾不待招而聚其技不假教而精聞薊鎭南兵非能衝鋒禦敵也衝鋒禦敵仍須北兵則南兵何藉而富厚加之獨無蓄不平之憾者乎各處水陸要害之處設敵臺所費不貲誠以事關防守而事寜之後上下全不經心多就廢壞予嘗理會及之尋以遷官不及竟也海鹽一帶海塘外以捍海潮之入循塘拒守墩堠相望可以禦海寇之登犯塘以裏皆良田富室煙火相望所恃以爲外護者一塘而已石塘縷砌縷砌者用石方尺餘長八尺或六尺縱而磊之取海潮衝撼不動內厚築黃土以襯之髙與之齊厚必五倍之若少工力石可衝撼潮必內侵石塘有罅土塘必壞土塘內潰石塘不能獨存予與參將閱操因諭眾曰夫戰勇气也勇怯在人所稟此豈可以操演而得操演所以演習紀律紀律所以爲戰用也今日之操便須作眞戰用如李廣夜遇虎不知是石射之一發沒羽習成此等心力乃不枉卻試言今日布營走陣之時猝有寇至能不動乎不亂乎亂則有技擊無以用之故操演務在得其所以不亂而不在乎區區技擊之間旗鼓行陣所以操其耳目方員合散所以操其步武刀矢鎗法所以操其巧力用志不分所以操其心膽古人操其外所以操其內今人不知操其內其所以操其外者又未必如法眾請言不如法之事予因言適來鎗手牌手各上臺演訖一套何處見得能否須鎗牌相角始見勝負在鎗手以能中爲勝在牌手以鎗不能中爲善又如射古人云必志於彀又曰省括於度故人初習射去勢直者謂之箭苗今汝輩髙大其垜短其弓步箭勢多髙矗反下戧撞之數何以望穿楊貫虱之技乎眾皆服曰善富陽以東山凡三折形如之字江流隨之故名浙江蜀峽以幽此以麗其山水之淸絕則一也陸至富陽循江瀕山趾道旁時有村落竹籬茅舍亦自不俗西興裏河用小舟可以盤壩兩岸靑山不絕山下平疇逺村時隠時見炊煙與嵐光相接人家夜戶不閉舟中簾捲兩面相對忘倦越中山水之佳不可名狀南充王憲副續之嘗曰山形止越山有動意縉雲僊都亦奇境也峯巒秀絕溪澗淸駛人家堰石子截湍流以作水碓自舂水磨自轉甚巧一峯拔起於地髙可百仞人云頂上有石池夏月嘗有蓮華吹墮云同遊者邑人藩參樊君獻科憲副鄭君文茂浙中無隙土但田少爾然利源盡多可不資於外

符臺記

萬曆乙亥四月自浙西召爲尙寶少卿以八月至陛見伏睹天表甚晬語音淸亮奏事皆親答且聞於講筵頻有所問具見睿性闓發謂宜因而導以講學勤政之實學不在章句如程叔子爲說書乃今日講官模範勤政未論其逺只如我孝宗皇帝日召大臣於便殿商議政事或於朝退或不時召見凡大政事大黜陟刑賞與各處奏報地方重大事情令所司逐一面陳作何處分於是內閣擬旨皆君臣面定使上益明習於天下之事今經筵衍訓一章日講摘說一叚止在文義口吻之間略無感動開發之實恐不足以輔成聖學而常朝奏事日限數起答以一語儼然而退君臣之間情意不接竊謂古人朝而聽政晝而訪問夕而修令其在外親政治近正人之時多而退居深宮之時少則逸豫無自而生今內閣調旨六部擬議上虛已受成固可以無誤然非所以習上於憂勤而經練於世事也周官有典瑞今尙寶之職也周官宮正宮伯掌宮中之環衛直宿爲之名籍比其在否今每日查點守衛官上自勲臣皆赴司押字凡直宿侍衛有違悞者本司得紏奏猶周人之意也定額卿少卿各一員丞三員洪熙元年以蹇義子蹇荃爲尙寶司丞大臣蔭子爲丞自荃始宣徳五年以夏原吉子瑄爲尙寶丞食俸不管事正統元年瑄陳乞管事陳乞管事自瑄始然則祖宗以來恩蔭增設止於爲丞猶不管事後𨿽管事計其升擢必有所限嘉靖中嚴世蕃乃升至侍郎掌司事後徐璠升至太常卿不掌司印璠弟琨以少卿九年考滿加四品服俸不掌印時掌印者予也司中故事漫記一二永樂十九年都督蘇火耳灰被召不解刀爲本司少卿張偉所劾奉聖旨當初長孫無忌是唐太宗舅宣他誤帶刀上殿也罪了他我使他出去罷又永樂十六年旗手衛指揮上直不到經歷開稱患病本司劾奏奉旨把那經歷收下錦衣衛著太醫去看那兩个病的指揮委實病饒他說謊剮了守衛之嚴如此禦寶舊置者十有七曰奉天之寶郊祀用之曰皇帝之寶詔赦用之曰皇帝行寶冊封賜勞用之曰皇帝信寶詔親王大臣發兵用之曰天子之寶祀山川鬼神用之曰天子行寶封外國及賜勞用之曰天子信寶詔外國發兵用之曰制誥之寶制誥用之曰勑命之寶凡勑末云故諭者用之曰廣運之寶凡勑末云故勑及黃選勘籍用之曰禦前之寶禦前雜事封識用之曰皇帝尊親之寶冊上尊號用之曰皇帝親親之寶賜親藩書用之曰敬天勤民之寶勑諭來朝官用之曰表章經史之璽曰欽文之璽其曰丹符出驗四方者則鈐勑封者也太祖髙皇帝禦制尙寶司官誥曰寶乃乾符也昔列聖握而統寰宇故爲神器特謹以示信然非忠勤無僞之士安可職於尙寶者耶誥今勒石朝房諸衙門事必商之於內閣其來𨿽久然使九卿能守正執議內閣亦無如之何如吏部升官內閣欲有所私而吏部不肯弘治以來此風猶存髙新鄭欲快已意以內閣掌吏部事者至於數年大略快恩讎及爲門生狎客開騙局者甚多也萬曆丙子某月禦史劉臺疏劾大學士張居正罪狀一謂傾謀逐去髙拱一謂私許成國公朱希忠身後卹典一謂援引張四維入閣張瀚入吏部一謂創爲隨事考成之法欲以總攬威權及因禦史兪一貫不聽指授借回道考察之例謫調南京一謂遼王獲罪遷發居正有力一謂居正諸子夤緣科第一謂湖廣鄕裏親戚及官於湖廣但爲居正所私厚者無不拔置要路一謂排抑言官一謂於原籍大起私第騷動一方一謂黃州生員之事以私意擬旨重處一謂居正之貪不在文官而在武臣不在腹裏而在邊鄙疏上居正上章自辯且求退有旨慰畱而劉禦史罷爲民後張竟事敗有劉疏之所不盡者一朝發露無餘蓋自慰畱之後心膽益大至聞父喪不肯丁憂其心死已久矣安得不傾覆哉內閣無公座惟東西兩凳相對尙寶司獨設公座亦東西相向到任之日守衛官庭參皆坐受朝退侯伯赴司畫字送迎止檐下仍候本司官入閾乃退尙寶司之西近城角者爲六科廊相傳六科舊亦在內不知何時移出於外今六科署事之處乃直房也亦無公座震澤長語謂李文達自吏部入內閣欲正南向之位彭文憲阻之謂禁中無南面正不知文淵閣乃大學士辦事之所非翰林內署之名翰林院已設有諸學士公座故內直無之不但以禁中無南面而已假令國初設內閣時便定爲內署許設公座亦止當如尙寶司東西相向無南面之理李文達固一時不考而彭文憲亦不及此何耶南京魏國公家以太祖嘗幸其第至今中門不開中堂不坐豈論事久近哉

蔭河記

金壇之浸洮湖爲大環湖而居者五葉爲大五葉舊名墮庚以星隕得名去湖心大涪山約十里許元至正間遺碑猶在今尋墮庚故趾已淪湖中而自五葉望大涪則逺幾二十里矣蓋由湖水沖激侵蝕而然湖在金壇之南袤百餘里又名長蕩湖與宜興溧陽分界上流則方茅諸山之水近則白龍錢資諸蕩由大浦方洛下湯燕瀆湖頭諸港以入焉所入旣廣而由宜興入太湖所從泄又太迂緩故瀕湖多湖侵之患舟遇風浪多覆溺之患冬月又涸不可舟而有事於縣邑者又無他水道可達由陸則官私輸將之逺負戴之勞無如五葉者民之病此久矣萬曆庚辰議浚蔭河一道取外可以避險內可以通舟以其土厚築陂防栽植蘆桞又可以杜湖侵之患於時人心尙未協會農事興中作而罷至邑侯東陽許公下車首問地方利病具知前狀旬日間一再臨其地親行相度又設募夫法人甚稱便乃分地賦功集一方之力而人不知自方洛港至湖頭港五十餘里踰月而工成父老以此役非許侯不成又慮久而修浚不時或至於廢必分地而任其事河有堙塞則疏之蘆柳有疏薄陂防有缺壞之處則修之禁其不時采伐者勒石立之道旁庶可以垂久逺而請予爲記予惟古者川有疏導澤有陂障田有溝洫皆掌在有司以爲民政所急而不敢少慢至於兩漢猶知以河渠爲重若召信臣守南陽時行視郡中水泉開通溝瀆以廣漑灌民得其利蓄積有餘載在循吏傳以爲稱首而後之君子罕復究心焉或行之而不善如妨奪農時起役不均賦功無法以一方而騷動一縣或輕信偏聽興難成之工或利於此而害於彼則未爲民利而先爲民病如近年之興水利其得失蓋難掩於人口也許侯於動眾之事必酌於人言合於眾願然後爲之故動而有成成而爲利如此昔夫子之論政以爲因民之所利而利之則惠而不費擇可勞而勞之則勞而不怨以此爲五美之二豈非從政者之法程與予故因父老之請而詳爲著之許侯名弘綱萬曆庚辰進士先任績溪以賢能攺任金壇先後五載入覲首膺卓異之典還治未幾卽內召旣行而王生尙廉雅好義實來爲介以許侯之徳尢不可忘贊予爲記云

遊茅山記

易曰地勢坤髙下相因地勢則然但人不覺耳由平地而有丘陵由丘陵而有山嶽人在平地望逺山其髙下相較若不相逺至登最髙峯則向之所見皆出其下有若培塿者金壇在茅山之東盡處由縣西門出可三十里始有陂陁由此至茅山四十里皆長岡起伏不斷漸進漸髙茅山乃從石上起峯爾山勢行而不止大勢爲金陵拱護萬曆癸未四月與吳郡繆仲淳約同遊仲淳與予仲子肯堂先一日往至所謂良常山者俗傳秦始皇所臨幸處山不髙亦無甚奇絕疑非古之所謂良常也次日與仲淳登第一峯絕嵿俗名大茅峯帢幘山俗名了髻山正與第一峯正面相對方山宛如几案訪所謂龍池者在眞君殿側方廣僅數尺水且涸矣疑宋時禱雨求龍處不在此也東口戴家山有泉一道出自第一峯下至石子澗奇石巉巖水行石間春夏有雨時水勢尢盛景韻尢奇𨿽近在道旁而人不識也山下富人引水作碓磨又因以漑田予與仲淳入孔氏別業觀水磨甚巨挽非數人之力不能動乃知水勢盛時磨自轉水力之勁有如此也又泉一道自元符宮下流經華陽洞名曰洞泉西流至曲林館過崇禧宮側由西風橋下入赤山湖又泉一道出第一峯後半山天心庵至闗王廟下流經曲林館入赤山湖而有泉仰出於平地者尢奇宛似歷下珍珠泉俗所名喜客泉者也凡茅山有泉而人不知導引故多堙塞所謂華陽洞者陶隠居云此山本號句曲其下是第八洞宮名曰金壇華陽之天周回百五十里分置三府前漢元帝時咸陽三茅君得道來居於此然則所謂洞天者豈可以塵寰幻迹求哉陶君所謂拓寓地空亙塗水脈辟闈風岫通气云巘意非僊靈孰能到而今人稱洞有二一在崇壽觀後一在元符宮東皆無異會稽禹穴人又稱洞口有石揜塞愈入愈寛予皆未及試也洞上樹生石罅有似純石無土洞泉至五云觀前匯爲方池池側有連理木上合下開至紫陽觀訪道人左熙熙本山西人商遊江左家遭地震之變無家可歸遂學道入茅山紫陽觀閉闗不出者數年近復結一小庵於舊廬之旁晝夜危坐一龕有終焉之志云按茅山誌云秦始皇登句曲山北埀嘆曰巡狩之樂莫過山海自今以往良爲常矣羣臣皆曰良爲常矣因名山曰良常山據此則良常此句曲也今所謂良常者去茅峯十里又甚小乃俗傳誤爾

姜氏義學記

義田義學其事相因猶古者有井田必有學校而自王公以下至於士庶人又莫不有宗法以收族是以人心有所維系而教養之法得以行焉程子曰宗子無法則朝廷無世臣又曰立宗非朝廷之所禁但患人自不能行之張子曰宗法若立人人各知來處朝廷大有所益蓋公卿各保其家忠義豈有不立忠義旣立朝廷之本豈有不固今公卿崛起者止能爲三四十年之計造宅一區及諸所有身後遂族散其家不傳則家且不能保安能保國家二先生之言可謂深切夫有宗法則無私財無私財則安有義田之名義田蓋起於宗法之廢而欲通其有無以統理族人則猶有古之遺意也古者閭黨猶相收卹況族人乎春將出民裏胥平旦坐於右塾鄰長坐於左塾畢出然後歸夕亦如之入者必持薪樵輕重相分班白不提挈是古人之於民出作入息必有教況其家之子弟乎宮保大宗伯鳯阿姜公能以宗法統理族人又置義田以贍不足設義學以教之疏請於朝特蒙兪允則程子所謂宗法朝廷所不禁但患人自不能行之者公可謂能行之矣辱不鄙以義學見屬爲記公凡事以身爲教族人所素信而從奚待於不佞之言𨿽然若因公之倡家家有同公之志者則張子所謂於朝廷大有所益者未必不於今親見之也敬以是應公之命爲義學記

南京大理寺題名記

刑官在虞曰士孔安國曰理官也在周曰司寇而其屬仍爲士晉文公使李離爲理理猶士也秦始置廷尉漢景帝更名大理武帝復爲廷尉哀帝復爲大理後漢晉宋復爲廷尉隋唐復爲大理名𨿽數更所掌則一自三省九寺並設有刑部而又有大理刑事所主頗不一至我太祖髙皇帝稽古建官六卿分職又設都察院通政司大理寺通爲九卿各舉其職毋得相壓載於祖訓刑部都察院大理寺號三法司周垣象天之貫索曰貫城在京師者於宣武門之西在南京者於太平門之北凡刑名之事必歸法司他司無得干預而大理專主審覆兩法司之事情法未合罪囚稱寃駁至再三必歸於平允而後已則尢我聖祖愼重刑獄之深意也其勑法司欲其以身心法天道獄淸而無事心靜而神安以玄武之澄波印鐘山之蒼翠𨿽飛巢顚而走窩下亦莫潛毫釐其以爲刑官察見隠情之譬也爲訓至矣故事列官題名於石而虛其左方自洪武以來凡若干人丰城楊公嘗有記萬曆癸巳前任卿烏程沈公之後左方已滿議再立石不佞適承乏嗣事宜識歲月以俟將來乃本楊公之意而爲之申言曰河東薛先生文淸公本朝理學名臣之冠其立朝本末具載國史而其爲大理也知有法而不知有權勢知爲天下持平而不知有身之禍福此其所由來者深矣執法殆不足以盡先生也先生嘗以敬名軒竊窺先生之所以造道成徳與所以施之蒞官及物者皆有得於此先生之學有得於敬在理學諸公之言可徵其體驗之言則具在讀書錄中書曰式敬爾由獄又曰敬忌罔有擇言在身此又非先生之所以爲法官而能心乎臯陶之心者乎聞之先儒曰心在焉謂之敬凡事皆然而於刑尢重故曰君子必盡心焉盡心者非止於不失有罪也惟刑之卹求其生而不得刑期於無刑如是而後盡也此臯陶之心也先生以景泰初嘗任南寺寺丞莆田黃公鞏嘗大書敬軒二字榜於廳事以寓仰止之意樵謹再立於寺之後堂樵於二先生無能爲役竊謂黃公之榜詔我實多朝夕瞻對服膺勿失庶於聖訓身心法天獄淸無事應象貫索之意爲無負云敬以質之右丞嘉禾朱公朱公是之遂爲之記

敬軒記

薛文淸公嘗任大理故寺之後堂及官舍皆有敬軒之榜說具予題名記中予以萬曆壬辰十二月自光祿徙官進而蒞事退而燕居皆與敬軒相對嗚呼於斯而不有所進則有負於此來職思其居學之大者卽日用應接學不學之人所趨異焉有其事𨿽小而心在焉則中理心不在焉則差繆隨之察理精者慮事審況其大者乎甚矣學之爲急也學者存心致知而已存心致知之道敬而已義理人心之固有苟得以尊嚴國家教化之宮而變其學者之耳目者於此不爲無助也詎不信夫又於蒼龍之方建坊以表俊造之升進者坊本諸臺爲姜公建姜公謙不以自居而公諸學通列前後諸名流於上辱學諭朱君以書來見屬爲記蓋以樵在鄰壤爲能知其國故而有以示諸後也顧不佞豈足以承之旣辭不獲乃拜手而爲之言曰昔魯侯作宮泮水有頌今穆穆在上明明在下凡所興建皆奉宣徳意無非天子之功詩曰明明魯侯克明其徳旣作泮宮淮夷攸服矯矯虎臣在泮獻馘淑問如臯陶在泮獻囚古者文武一道使民興賢教民卽戎皆出於學故受成獻馘莫不在學今天子克明其徳出魯侯萬萬云陽之士被豈弟作人之功無愧朴棫之詩所詠又豈魯之多士所能望其髣髴將來輔佐休烈允文允武惠此中夏伸威漠北獻馘獻囚必由學出其時有思樂泮水而作頌者必以玆舉爲兆以吾言爲徵是奚可以無紀也朱君名邦喜大器當逺到董是役者爲楊丞名某學事非有司不成例亦得書萬曆十九年夏四月十一日記

閱外城記

萬曆二十一年十一月二十一日同內外守備參贊部臣閱外城予以攝工部事出太平門尙書徐公以攝兵部事出神策門予以五鼔盡至觀音門官廳俄而守備邢太監泰寜陳侯相繼至旣而尙書徐公至黎明循垣內東行垣皆國初蒸土所築極堅厚上以蜈蚣木出檐覆之以瓦歳久土有剝落木瓦有頺壞則修之至今垂三百年外郭周百八十里包羅山谷誠前代所未有也北面一帶因山爲險據江爲守自觀音門而東繞鐘山之後而左皆岡阜不斷在東北曰姚坊門又南曰僊鶴門又南曰麒麟門地勢漸平鐘山側看成峯橫看成嶺攝山後峙靑龍左繞石城右距天印爲案於此行頗得其形勢之的而知我聖祖於金陵定鼎於鐘山卜吉以爲萬年之藏聖鑑髙逺非尋常可窺也是日由南出者爲協同守備劉監丞定西蔣侯起鳯臺門又東曰夾岡門又東曰上方門又東曰髙橋門南北兩路同會於滄波門有官廳曰閱城會所內外守備兵工二部堂序坐飯畢予與徐公入朝陽門道中審見鐘山蜿蜒扶輿眾山環拱南面空闊秦淮流於前大江繞於後沿江諸山又皆遙爲金陵拱護其面勢與尋常所見不同蓋從髙而下始得之也歸至工部與四司官議修城事頗言修內城易修外城難內城縱有崩壞舊磚多存用磚灰修補新舊卽成一片勢自堅久外城原以土築土有剝落用土坯幫砌不久卽壞後易以磚土外幫磚𨿽可暫支一時而磚土原不相入尋亦崩壞若欲永久不壞須如北京外城一如磚城之法裏𨿽用土築外則用磚實砌非幫砌之比故得堅久但北京外城止南三門一面南京外城則連旦遼闊其功實難周書畢命曰申畫郊畿愼固封守周禮大司徒乃建王國制其畿方千里而封樹之有掌固司險掌疆封人之官掌修城郭溝池樹渠之固頒其士庶子及其眾庶之守郭卽今之外城所謂溝池樹渠之固恐大略如今邊墻之制有墻以限隔有墩臺以瞭望拒守有渠以環之有樹以固之墻之比城易修而亦足以爲守比城易修者以用土築而不用磚也欲其足以爲守須備前所云四者而後可以經久則在當事者以意損益而已

閱內城記

是月二十五日閱內城內外四守備兵工兩部堂會於通濟門黎明登城如前分閱劉監丞蔣定西由西曆聚寶門三山門石城門淸江門定淮門儀鳯門予等由東歷正陽門朝陽門太平門神策門金川門鍾阜門而會於淨海寺寺在城外據獅子山趾獅子山在城內卽國初建閱江樓處是日頗盡金陵大觀蓋內外逺近畢見也通濟之外秦淮爲池雉堞不甚髙徑不甚闊僅容兩馬俯視甚峻而基實弘闊瓴甋兩面厚可丈餘而附墉之土則長阪天成闊十餘丈𨿽不設敵臺亦無慮也至正陽門下輿而過旭日初上朝煙未消南望郊壇北望大內如在圖畫自朝陽門而北則鐘山在外隆廣山在內城貫二山之間包山而過孝陵中松柏參天溪谷逶迆歷歷可數隆廣山蓋鐘山之支隴石崔巍亦多古木有巡山官軍跪迎山上道中見松柏枝榦多作虯龍之勢皮似鱗甲在動植二物中恐亦得气之相類者歟城隨山勢此處獨髙歷級而上東北折處爲孝陵後門自此而西至太平門城皆在岡隴之上太平門居隆廣覆舟二山之間門外長堤數里爲三法司面城臨湖而在鐘山之趾玄武湖在覆舟山之後城亦包山而過自此至雞籠山岡隴不斷城皆因山而臨湖湖逼山趾城與湖相逶迆蓋至雞籠山之盡城不復西別築城下循湖而北爲神策金川二門蓋至此始爲城之極北處也城降於雞籠之後者一等有便門歷級而下自此玄武湖之曲折始得盡見新舊冊庫在湖之中此處最深湖連亙太平神策二門之間環湖村落櫛比土田畦壠方整宛如碁枰自此而西則大江迆邐而東繞出帝都之後逆江而上皆山也江山之險實天造地設傳曰天險不可升也地險山川丘陵也王公設險以守其國設險亦因乎地險汴爲四戰之地所以不可都也金陵以江爲險人之所知而用險之道人或未盡知六代南宋𨿽偏安卽其保守一隅能卻敵而制勝如周瑜王導謝安韓世忠虞允文者亦有用之之道矣自金川北繞獅子山於內雉堞東西相向亦建二門曰鍾阜儀鳯金陵在春秋時本吳地越句踐滅吳築地於長千里俗呼越臺楚置金陵邑於石頭金陵有城邑自此始秦始皇以望气者之言鑿方山斷長壠以泄王气其河源二一出句容華山一出溧水東廬山合流入方山埭自通濟水門入都城南經武定鎭淮飲虹三橋西出三山水門沿石城以達於江乃今所名秦淮者也東漢末以秣陵地封孫策爲吳侯至弟權據有江東築石頭城因山爲險扼江爲守卽今石城門一帶尙其遺趾也攺秣陵爲建業建安十三年移丹陽郡治建業遂徙都焉都城在淮水北五里據覆舟山西倚石頭以爲重後帶玄武湖以爲固前柵秦淮以爲阻今頗言其地實得面勢之正南五里至淮水有大航門宮之後有苑城晉所謂臺城卽此也赤烏四年東鑿渠名靑溪自城北塹泄玄武湖水九曲西南入秦淮今僅存一曲而已金陵建都實自吳始其故迹大略具於此矣

智居樓記

南京都察院後堂之北有敬亭立洪武八年勅諭碑敬亭之北有智居樓名取勅諭中語也澹庵朱公創之洪溪衷公助成之而未有記也按勅諭云肇法司於玄武之左鐘山之陰此言其建置之初意也又云貫城法天之貫索七星如貫珠圜而成像又雲中虛無凡星則刑官無私邪政平訟理故獄無囚而貫內空又云若凡星處其中有數枚者則刑官非人又云若中有星明亮者則貴人無罪而獄此言設置貫城取法天象欲刑官法天以從事也又言獄淸而無事心靜而神安以玄武之澄波印鐘山之蒼翠𨿽飛巢巓而走窩下亦莫潛毫釐動見其眞智人居是能不開懷抱而長嘯終日引觴侶酌以快今生汝其敬哉此言刑官能稱其職斯不負建置之意也夫夙夜兢兢業業使刑必當罪人不犯法則獄淸而無事心安而身亦安斯可以當智人之稱居是焉者豈易易哉萬曆二十三年六月蒙簡任右都禦史蒞事之暇登是樓則聖諭所狀景象宛然在目蓋鐘山之盤鬰紫气之鬰蔥於是樓盡見於逺望尢宜而玄武之澄波前抱而右繞亦於是得其大觀居是焉者思智人之義以職思其居將不又有進焉者乎都察院之職肅百僚貞百度紀綱攸系世道攸賴其任責蓋又不止刑名之一事矣樵自刑曹進此懼弗勝焉實書銘座右以自儆又念前政二公名樓之意不可以不著也因僣爲之記萬曆乙未七月癸酉金壇王樵記

延陵吳氏祠堂記

古之廟制上下有等今制品官許立家廟士庶得立祠堂所祀髙曽祖禰則同惟始祖之祭未有定論先正羅文毅公嘗言人情不忘其所由始故始爲宮室者祀之始爲稼穡者祀之始爲飲食者祀之凡有功生民者皆祀之況吾身之所始乎焉可廢也予感公此言始立始祖之祠斷自可知者自髙祖以上凡得五世余莫能詳亦不敢妄有援附謹傳信也金壇吳氏相傳延陵舊家正統中樂淸公始以宦迹著事載邑乘家有祠大意頗與予家合一日其裔孫文學宗周來以記請予惟程子嘗言立宗非朝廷之所禁但患人自不能行之今人家始遷及初有封爵仕宦起家者皆可爲始祖以凖古之別子又以其繼世之長子凖古之繼別者世世相繼以爲大宗綂族人主始祖之祭其餘以次分爲繼髙祖繼曽祖繼祖繼禰之小宗此立宗之大法人皆可行者也所貴於立宗者大宗能率小宗小宗能率羣弟通其有無欲有以綂理族人而不使其散越失道也嗚呼知此者知祠堂之非徒設矣丹陽大宗伯姜公置義田立義學予愧力未能行姑因吳君之請而以是告之記祠堂而及宗法者傳曰上治祖禰尊尊也下治子孫親親也也旁治昆弟合族以食序以昭穆別之以禮義人道竭矣又曰人道親親也親親故尊祖尊祖故敬宗敬宗故收族收族故宗廟嚴嗚呼知此則知宗法之有系於祠堂矣

方麓集卷七

●欽定四庫全書

方麓集卷八

﹝明﹞王樵撰

○書

啟上朱鎭山撫臺

今歲饑荒東兗爲甚又值景藩就封道出於此諸事之艱夜不遑寢臨淸倉粟發賑系上特恩𨿽升合皆當愼惜不用裏老供報責令正官沿村逐戶驗實注簿本道覆審定數赴倉關領人頗稱均然未能保其無遺也饑民扶老攜幼流移載道目不忍見本道親蒞粥廠監視無論土著外來但活一命卽是一事今亦稍定矣

山東歸田後答曽魯原憲使

前蒙兩臺有贐行之舉生以前任數公皆歷任已深效有勞績當此不忝若生則歷任才踰一年職事未有寸補故具呈力辭已蒙諒察不意離任之後復煩専使跋涉千里賫送於家𨿽義難再辭而揆之於心實慚悚不安之甚竊原諸公之意無非奨恬退以勵淸修致有傷惠之舉而生不免爲非分之獲柰何生有薄田足以具饘粥今歲𨿽水荒節縮用度足以卒歲遙望雲山惟國恩未報民望未酬良晤難再衡門之下不忘眷眷者此而已山中何所有嶺上多白雲但可自娛悅不堪馳寄君臨書惘惘

答友人論學

朱子語錄今之學者往往多歸異教者何故蓋爲自家這里工夫有欠缺處柰何這心不下沒理會處又見自家這里說得來疏略無个好藥方治得他沒柰何底心而禪者之說則以爲有个悟門一朝得入則前後際斷說得恁地見成捷快如何不隨他去此卻是他實要心性上理會了如此不知道自家這里有个道理不必外求而此心自然各止其所非獨如今學者便是程門髙第看他說那做工夫處往往不精切或云嘗見人說凡是外面尋討入來底都不是曰喫飯也是外邊尋討入來若不是時須在肚裏做病如何又喫得安穏蓋饑而食者卽是從裏面出來讀書亦然書固在外讀之而通其義者卻自是裏面事如何都喚做外面入來得必欲盡捨詩書而別求道理異端之說也按朱子所謂自家這里有个道理不必外求而此心自然各止其所者此正學者所當理會究竟也夫子循循然善誘人博我以文約我以禮此是理會處欲罷不能旣竭吾材如有所立卓爾𨿽欲從之末由也已此是顏子說到究竟處蓋由文以開天聰明由禮以上達天徳此是聖學眞的門路後儒未嘗實向此處參求見圓頓之教認爲聖宗故反謂朱子爲未悟

與姜鳯阿書

小孫至外家不擬得拜謁尊慈膝下摩頂之愛知兄與弟之至情也已與弟婦及小兒輩感誦矣復過承襲衣嘉賜顓使逺來何以克當然佩服懿徳敢不勉焉謹已祗拜登受矣手諭蒙養當以正勿以愛奪此兄之至愛至教也敢不奉以周旋孔子曰性相近也習相逺也人家子弟非無美質全爲習所壊舉目觸耳皆流俗也自幼善根不培欲美成也難矣父母性情气類相通傳化尢捷古人身教此尢第一義也弟老矣愧未能焉因兄教增汗悚耳然終不敢自棄以負知愛也弟四小子下二人未可知上兩人次者頗靜可養但未得人開發之耳寒山拾得詩曰養子未經師不及長安鼠何曽見好人豈聞長者語弟向欲移居蓋亦嘗計及此矣惟兄道義骨肉不終棄之幸甚小女自幼性極婉順七歲授以曹昭女誡七篇輒能通曉大義時爲其母說之語畢愀然曰此所言女職當然耳然其言之何其哀也復淒然泣下自適馬氏舅惡婿惡百凡慘毒非復人理一念孝烈義不辱及父母哀哉哀哉乃弟之無善狀不爲皇天所鑑而有此也柰之何哉柰之何哉承兄憫念不覺縷縷承約泛舟相過深感厚意第十日前霍亂吐瀉繼以嘔血幸而不死气息僅延未能完復又患左足流注膝腕疼痛幾於廢步固因情傷然老景惡況漸多大數可占矣魏莊渠先生晚年多故有畏天安命之說弟𨿽無似亦不敢不以自勉耳秋初不死決當奉造一晤語也向者有誓中年棄家事惟専心簡冊以畢餘生今遭小女之變形畱神去方寸不但亂而已是天於把卷一事又不容而絕之也於人生已矣畢竟歸空靜俟而已拙稿數帙奉呈

又

向接教言偶疾作趁甥侄輩舟同回遂不及再面陸平老靜蘊之久憣然此行可爲世道慶承示方山公欲一會前輩畱意後進此古人之盛心也弟𨿽無似敢不敬承春初當一往拜也拙稿想淸燕中已略賜披閱中間紕繆處幸痛加砭正弟茅塞之餘罪過山積亦欲藉此以啟省悟爲晚節拙修地耳眞切眞切

與趙陽溪書

昔在西曹獲侍雅教百年肝膽獨照平原別後沅芷澧蘭之感不勝慨嘆家居杜門忽承信使逺至手教宛然知吾丈移賢廣陵承示佳作穆如淸風令我神遊公側也幸慰又何如蘭嗣謂已岐嶷柰何失之然天昌善人之後必尋獲多男之慶吾丈可無深介念也樵無似平生亦頗有許身之愚而薄分所拘病也及之蘇子瞻所謂因病得閒殊不惡者也如吾丈淸才粹養自當圭璋淸廟願善自攝以副明時是故人之所祝也作邑殊佳事昔人謂於民最近而福惠所及最速有志者不可蹉過此官世之君子顧有急於脫去者可謂弗思矣士居鄕裏而仰視其上之所爲某事是某事非某事當如此某事當如彼其心至明也及柄在已手其可不令快於已心快於人心使人有遺議乎此言至近然非吾丈其孰可與言及此哉會晤未期先此奉謝拙作因來使欲反命之速不及多錄錄登岱嶽三首呈上幸賜教病中艸艸

與柯陽石書

向承左顧陋巷空齋促膝對捲譚搉旬餘所蒙開發皆義理大要深覺有進小孫嘉事喜已成約小禮擬於新正二十日行之徇俗之戒敢不敬承至期尙欲公辱臨之此非所以勞長者然開春相過固昨約也不憚一行爲愛承欲卜居敝邑倘不厭荒瘠郊外盡有幽雅可居處𨿽無奇山水然竹籬茆捨隔逺塵囂冰炭不到於胸中形骸可超於世外僕此意久矣公來卽作比鄰耳何如何如紵帽一頂乃寒荊奉令愛者收納爲感周禮刋刻前承鳯阿丈深有意恐俱有所處耳家鄕教法則僕已諾委矣不敢爽也儀禮敍論僕尙欲一觀乞謄一本寄下萬萬前釘帶煩公爲我出價甚不當也然不敢違命奉償以孤盛意謹此謝謝

又

向承手教欲於敝地覓一別墅已擇得一處但須來居則便若不來而陸運則幾於以一鍾而致一石矣心竊爲公難之故久未敢奉覆惟再裁示溪山寂寥良朋難會閉門獨坐毎切遐思近鳯阿丈還家相見甚歡然過從之樂里人則幸矣其如邦家之計何哉想公亦同此惜也周禮聞已刻矣佇願見之舍弟行附此

與賀澹庵書

小兒趨侍左右偶夫婦俱病瘧中途而反旌節戒行想不出初涼仰惟吾丈重望九重簡畀重地諒弗以逺爲憚竊聞此郡人性儉朴詞訟簡稀但民有四種不嗜耕稼惟以采海爲生珠官之擾古今同患在吾丈大經濟宜於邦本元气上十分加意一畨此廟食百世之功也至於備禦盜賊一節亦惟練土著嚴保伍爲第一要務張南軒先生之在靜江近日陽明王公之在贛州皆以此立見功效而人或忽之縱有舉行徒應故事耳所謂練土著者朱子論江西山冦謂此輩初無行陣部伍憑恃險阻跳踉山谷之間正得用其長技而官軍乃以堂堂之陣當之地形兵勢凡彼之所長者皆我之所短謂宜養威持重擇形勢之地堅壁以待之而廣募土人鄕兵厚其金帛結以恩意使之出入山林上下溪谷以與此獠從事則彼之長技正與賊同又倚朝廷將帥之威聲以順討逆何向不克樵竊謂此論與今日閩廣事宜頗同雷廉接壤不勝過慮隃度惟執事擇焉擬奉送忽喉痛暴下此情懸懸外縐紗家葛引意諸惟爲國珍重不備

與張虛庵書

北郊舟中追別惚恍猶昨日事流光迅速園柳又變鳴禽矣相望萬里忽得手教慰浣何如左金馬右碧雞蒼厓萬丈夾昆明之緑漲浩溔而前開此境殊不惡吾丈日坐黃堂庶務叢委人視之若無一刻暇此其迹也然自來山川之奇爲髙人巨雅所用爲其胸次固有不待身遊而與之合者竊以爲此吾丈之心也中華聖哲之所遞生其所過化聲名文物之區久而亦湮惟南中之尊事馬伏波諸葛武侯久而不衰乃知殊方之性得其一而専固不失而夫子所謂行於蠻貊者信而有徵也仕途不可蹉過者郡守縣令爲其隨事可以及人也余官猶過客耳吾丈本金閨之彥資望已深不久殊遷矣而弟爲此言者知吾丈一日處乎其地則其所建立固當上追古人也匪妄匪妄故鄕無事上宅僊眷俱納福兩賢郎馳聲藝苑秋闈喜捷可卜玆因盛使之行附致區區翹望北轅無任懸切

與姜鳯阿書

弟此行也承兄駕舟逺送特至菱港觴我贈我禮意隆浹徘徊者久之教言無所不盡此惟知我愛我之深故爾知他人不易得也弟履任後以公事至括蒼訪何賓巖憲使畱坐山亭從容問兄動履甚相敬慕以防汛至海上過訪陸胥峯年伯弔湛泉之喪其時五臺兄尙未歸也至苕溪覽其風土淳朴過一庵唐先生之廬在郊外水竹深處矮門斗室翛然古意明日箋書數行寄自別墅兼領木鍾集之教二公動履恐兄之所欲聞故因及之弟在裏多年復出在仕途光景殆如遼陽之鶴惟信舊學應世自以只有操存二字差可少錯待士待民平平順應未嘗先橫一念性不喜笞決人至於法之所在一毫不假然只此已多妨將來必有不悅者矣曹務甚劇知是職業故不覺勞勞在奔走知是免不得故不動念弟之宦況大略如此知我愛我如兄當更有以教之勿曰已是也切望切望使旋敬此附覆來諭謹領雲間之來佇俟勿爽幸甚

又

前月於蔡崇徳處領手教展誦慰浣吾丈一向鄕居想築室已成而鑿池種樹亦皆就緒左右圖書日夕與古聖賢相對而賢嗣侍膝同志滿前靜勝中經綸全體益見澄瑩斯世必蒙其施弟所養未固一旦捨靜就囂殊爲非宜所賴兄丈時切劘之早獲息肩勿墮顚沛爲幸春秋鄙說便中乞檢發公暇無爲欲復事綴緝耳玆因於存素回便附候起居不悉

與張虛庵書

初夏奉別蒙光送河梁厚情種種到官後諸務紛冗未克修謝近閱邸報知吾丈請告之章已下仰惟髙志逺韻靜養衝襟弟所不能彷佛其一二而頗亦自附於臭味之同者顧弟方黽勉復出圖效尺寸而吾丈乃介然自遂是心固相期而迹若相左矣抑君子蠖屈龍見惟時之視計旦夕安康召命且至入陪國論使愚朽如弟者更藉以全歸是暫若相違而終則相合乃弟所望於吾丈也如何如何小價回附候不盡

與賀澹庵書

造宅承愛念特深臨行冗迫不及再別使來承手書獲詢道履淸勝曷勝慰浣弟抵任兩月地方事體已得梗槪大略路衝事繁鹽盜甚多事多有難處者所仗惟平生小心二字守官先盡已盡已然後能循物無違苟無違矣𨿽以無妄而取忤所不卹也顧病軀近又加患腳疾轉筋旬日一作此平生所無之疾恐地气使然也桐山令兄屈爲下僚敢不加意附覆不盡

覆宋陽山巡撫【浙西還將赴召時】

敬讀請蠲大疏具悉體國爲民之盛心夫帶徵宜小民之所樂從而易辦但積逋皆有司之所欲完而未能加以連年災傷民困已極𨿽暫遇有收而一歲之收止足以支一歲之出若能於本賦之外更完舊逋必皆上戶之良者此等寧有幾人欲槪而責之誠恐舊欠未完而新逋又積年復一年終無了結誠從今丈量之後與之更始則民困得蘇而國計亦不闕矣執事忠誠懇至天聴必卽報可願速上之敬覆

納幣姜宅啟

樵無似仰蒙知已之愛爰締婚姻之好小孫男年及加冠愧未習於成人之道令孫女徳全貞淑夙已閒乎婦學之儀納吉旣從敢請納幣特蒙埀允深荷玉成玆蓋恭遇親家先生道宗孔孟學繼周程由積慶以生甫生申有賢嗣以同心同徳親誼之隆待如骨肉子女之願視如一家俾樵冢子冢孫蚤觀具慶重慶此非門下孰肯慨然伏願嘉偶百年良緣百代歡若朱陳室吾男者吾室之女疊爲秦晉謂吾舅者吾謂之甥至於無窮自今以始所有不腆之幣具如別箋伏惟親慈鑑存幸甚

與周念庭銀臺啟

樵無似𨿽涉宦途而中間以憂病家食居半是以於當世之君子有心所仰慕而不獲承顏接辭者多矣若是者誠不敢奉尺書以冒非其分至於辱在知已而不知則名教之罪人也又所不敢也十一年皇上曽有舉遺之詔閣下實居諫垣之首所舉皆一時之望而樵之賤姓名忝與焉樵於閣下則所謂素所仰慕而未獲承顏接辭者也閣下采天下之公以應明詔無論疎逺枯槁此古人汲汲恐失一士之心也樵𨿽不足以當之又久無仕進之望而知已之感實不敢忘況值門下近在畱臺豈可無一言以通問用敢不避小夫幹牘以代摳衣門下臨風無任馳遡

與姜鳯阿丈

賫疏小價已回疏不果上俟到任後卽上以候旨已擇初九日到任矣不得再一面領教計違教亦非淹久也向見兄丈亦時有痰嗽又飲食似少於弟望加進榖气以爲眞元之輔勿謂但存眞養虛可以不資於外也近來風俗人心已大壊於下凡爲人間世擔一日之責者蓋不能以吾此生所不及見之事而廢未然之憂自兄丈之外無敢以此言奉告者矣太倉相公處弟不能往矣此後但能以書候問耳而胸中所欲吐者又有非書尺之能盡者惟兄丈會間一道及區區至感至感

光祿寺到任奉政府書

竊以五云呈瑞化日迎長恭惟老先生主持國論增煥泰階臺候動止萬福樵林野余蹤久甘靜退恭遇明良合徳善類景從猶且淸問旁求不遺一士使樵起自田間叨次九列蒙此特達之知自惟何以報稱祗奉簡書已蒞官守敢此陳謝伏希臺照樵冒瀆尊嚴無任皇悚

與陸五臺太宰

竊以緒風來煦愛景回長恭惟老先生持衡士論精鑑人倫臺候動止萬福樵林野余蹤久甘靜退恭逢明良合徳宮府一心以人材消長爲廟論之所先凡士有一長無不使得以自見不自意如樵之愚亦在一人之數起自田間進次九列蒙此特達之知自惟何以報稱祗奉簡書已蒞官守敢此陳謝伏惟臺照不宣

又

前賫本人行修狀艸艸樵菲材暮景引年求退實其素分荷蒙聖恩畱用感激圖報宜尢十倍尋常恭惟老先生持公論以佐國論如權衡尺度之無心士大夫交口稱服而天下陰受其福抑已多矣方今泰道方新士大夫惟職思其居務自盡而母養交立黨斯庶幾百僚師師思日孜孜之气象乎而似乎其風已成恐爲世道之憂不知老先生以爲何如玆因本寺賫本人便肅啟申候仰希臺照不宣

與陳心谷少司馬

樵處田間久而去鄭鄕近𨿽未獲摳侍門下而私淑教澤則猶朝暮兒席也若不克見中心藏之蓋積有歲年矣邇者伏蒙聖恩起廢始敢一通奏記干名公大人之門聞老先生嘗埀存齒及若欲引而進之於可與之列者輙敢具蕪啟以爲請教之地凡諸頌禱有未敢及仰惟臺照不宣

簡潘雪松鄒南臯

會面𨿽今傾心已久旣承不棄良晤難得此日可惜竊謂可於靜便之所時一相聚庶不孤萍蹤此一遭遇敢此請教可否惟命

與侄孫順徳守

別後𨿽勤憶念不克數數致書遙知宦履淸勝聲績方新良用爲慰人來得五月初三日所寄書益知近況衝途不足爲勞吾昔在嘉禾應酬往來亦無異邢郡行所無事未嘗以動吾心也惟待士大夫當如一家待百姓當如赤子久而誠意相孚自然所施皆順所慮邊境多虞地方荒旱此誠不可不預知所處訓武積榖如種世衡之守靑澗城乃吾之良師也千萬畱意吾門在仕途者四人兩守名郡行其所志勿負所學正在此時勉之勉之吾老矣所惓惓屬望者見在之三人及將來之後人而已家下大小俱平安書不盡懷又無物可寄此間諸公具知吾侄孫所操所養附知

寄王塘南太常

弟自庚申還裏十四年而再起浙西自浙西內轉戊寅還裏又十四年不自意奉有今命其於年丈積三十餘年之契闊再不相值今乃同召同地其爲慰浣不言可知恭惟老丈淸如秋月冰壺養若春溫玉粹無分在野在朝一味古心古道四海蒼生占出處非一日矣今朝廷一旦起公豈徒然哉必有以大用之也在碌碌如弟者實不敢仰希於萬一冒昧輙爲公前茅不謂老丈竟不出令弟有餘愧焉仰望髙風徒切馳想而已前書旣不達玆因捨侄行便敬此申意捨侄承乏大方乞念通家百凡指教之尢幸尢感薄具見逺意惟麾納爲愛不宣

與陸五臺太宰

曽有小啟附虞葑丈使者之便計已徹臺覽矣弟再疏未得請義不敢不黽勉旦夕但兩京班行中如弟之齒者止弟一人非有宿徳殊才何以居之誠有不能一日安者顧身之去就𨿽以義決而心之不能忘國則無出處之分毎中夜起坐未始不淒然也今西賊未克東冦方張有兵而難使者紀綱號令廢匪一朝儲備簡練欲取辦倉卒人人知其難也蓋今之事勢有不同於嘉靖年間者不啻什百小疏冒昧已上若無禆天聴則乞放歸荷鋤耳昔齊侵魯冉有帥左師樊遲爲右與齊戰有功此見聖門之學文武同方有事則執干戈以衛社稷無非實用弟一生空事章句愧此多矣惟以全晚節求不負知已而已因令郎三哥回便敬此道意惟臺照不宣

與姜鳯阿宗伯

去年兩奉晤一於宅上一於僊舟寒暑又一周矣違教日多傾注殊切小孫來備道福履光亨深以慰浣弟求退未遂荏苒又到自陳良非得已小孫當具述之今西賊已平國家方以倭事爲急弟愚意幽薊地險人勁百倍東南若將得其人用得其道豈區區倭冦所能逞其有窮之技若東南邊海諸郡則皆富饒之區無處不可登犯我所以待之之策欲堅壁淸野則不能欲迎擊截殺則未保必勝昔人謂禦之於海不使登岸爲上策然犂沈一策所以得行者恃舟大也今彼亦造舟以敵我則我技先窮矣由此言之則陸備亦不可以不講陸備之講固非一端而人心易動尢當首慮徵需一急則窮民無聊姦人幸禍往事可鑑也然則攘外先於安內人心激發𨿽農夫揭竿可以殺賊此之謂以拊循爲折衝似不可謂之迂也弟與翁丈均切桑梓之憂敢此請教因風寄答是望不盡

大理到任後奉政府荊石王公

恭惟老先生本純孝以爲大忠備盡苦心上有帝鑑下有海內無心之公言神人協相臺候起居萬福樵於老先生桑梓𨿽近蹤迹甚疎自分懵於世事亦久與外事相忘不意聖朝收錄再有此出側聴於士大夫之論謂一二遺逸之舉出於廟論之素蒙此特達之知自惟何以報稱惟老先生之教誨成全是仰是依前到任及自陳二次上疏俱不敢奏記者以到任之時已迫自陳自陳之日方在待罪故不敢也玆因本寺賫奏人行恭攄候悃伏惟臺鑑不宣

與許少薇司諌

久不奉書馳注殊切門下當東徵西討之時爲天下昌言上堅國論下定人心所禆贊實多昔韓魏公爲諫官欲見人主從諫之美存諫艸七十餘章其自序曰諫主於理勝而以至誠將之斯言也魏公之所以言無不行而功在天下也執事有而不居辭且至再此尢古人之用心矣敝邑蒙舊愛而於愚父子尢深中心藏之何日忘之玆因賫本人便恭候起居伏惟崇照不備

與吳翼云少參

昔年與先公兩次同場屋契誼如骨肉蓋兄弟而又相知者也中間得握手言燕者僅符臺數月而已獲見賢伯仲竊謂先公不亡良自慰幸昨起自田間原擬一出卽歸故於相知槪未致書乃承翰貺先施豈勝感愧自至畱都日耳芳譽忝在通家竊自增气至貴鄕紛紜之事向亦頗聞之是非曲直自有公論無庸過慮也隆冬爲國珍攝以需柄召不備

與徐華陽大司冦

去鄭鄕伊邇未克摳衣承教方切馳注自待罪畱署俄聞簡命之報私幸得朝夕左右允遂素仰玆又叨署部事敢顓役奉迓並申顒俟之愫伏惟臺照不備

與鄧定宇翰長

別後未得恭問起居公役回領手教知臺節已蒞京口門庭多慶侍奉安好承惓惓余愛過及愚朽感佩眞切小兒獲拜函丈領誨言依依不忍言別在門下之知愛非尋常可得而在愚父子之知感亦豈易以尋常語哉下士晚聞惟拙修自勉可以求不負知已而已玆因止庵先生行便附候不盡統希臺照

與楊止庵銀臺

疊承枉顧領教領愛日有限而意無窮在生也遇之晚而別之早惟晚聞拙修庶幾久要不忘以求不負髙情而已孔朱二夫子像當表懸瞻拜執事發明眞的尢貽我實多感佩感佩道駕早發恐不獲親送敬此致區區外寄鄧定老書一封附上

與孫立亭大司冦

某在田日久𨿽覿徳末由而仰髙有素執事出則重朝處則重鄕何人不仰其亦何論識與未識哉某自再起在南未通一書玆叨署部事適逢熱審有題疏上請次聴裁覆敬候起居兼領指教伏惟臺照

與沈鏡宇少司空

白下相從僅止數月而言別忽已經年每思歲月之駛而盍簮之難良不能不悵然興懷也第不自意獲有天幸三踵髙賢之武得所步趨以免迷躓兼獲與令叔觀頥老丈同事以來道義眞誠令人宿累消忘再接賢嗣君溫然如玉宛然翁丈之儀刑也何不肖獲徼福於翁家之多邪幸甚感甚樵衰年求退未得在事一日若履淵冰仰望翁丈不棄而時有以教之玆因風便申候統惟臺照不備

與鄒南臯學憲

樵於門下獲見𨿽晚而荷愛最深白下相處一年有餘眞道義骨肉也僊舟臨發泊石城之下相對移晷教語猶溫然在耳自是三過石城追憶言別之處江流向東我懷獨西竊於有道者之一念獨殷也別來伏惟侍奉安好百福盈庭極天下之可願者無如以善養者之爲樂乎天眞者矣仰之慕之頌之禱之惟因風不棄常惠教我以數行幸甚不佞白下卜居成則彼此固可以寄音也不備

答江兵憲

生自叨起至今奉違臺範忽餘一載乃公之所以埀情於不佞者至勤至厚玆者量移又承金玉之音不啻百朋之錫顧菲劣何以克當何以爲報也謹銘諸心不忘知愛之至領別教皆地方石畫長計敝府水陸增兵設遊將一員領之不惟畱都之門戶鞏固而三縣皆可恃以無恐近操院題設兵道與髙見正同乃若鄕兵使人自團練家自爲守則可一屬之官則無事先有擾有事不足賴也展拓郡城其工稍大其事稍難北固臨城先年所以不包築在內必有其故更望詳議之增兵非難增餉爲難明公不欲另編餉銀止欲借支備用及扣存事故兵糧尢感愛民節費之盛意諒臺議僉同東南赤子行受保障之徳於無窮也幸甚幸甚因便裁覆統希臺照不宣

與周友山大理

昔年追隨禁闥如隔夢境自戊寅還裏藏拙遂心容疎便性亦無復當世夢矣惟於郵信中得故舊出處時一破顏耳誠不自意再有此出黽勉南中未獲修一書昨得新命之報南中諸髙雅無不喜者況生嗣獲親依以沾教益其欣浣之劇又何如耶玆因迎役之便肅啟申愫統惟臺照不備

與楊止庵太僕

五六兩月賤體病暑曽命小兒於京口候領矩誨適其時小兒亦病臥於家及臺駕過茅峯駐有數日而小兒不及侍杖屨生亦不及遣一介以通聞問荷蒙翁丈之惓惓則推愛至矣扇教之賜尢感通家之愛謹當令小兒服膺矢不負先達同志襟期眞切眞切拙稿領訖周禮冬官原只就地官中稍爲分別云此爲地官之文此爲冬官之文鄙見初不敢補冬官也考工記則未及理會諸有可請質者容嗣布先此謝謝客次惟道養順時加崇保嗇是祝不盡

小詩用來韻奉謝推愛下及小兒厚意

身到華陽古洞天新詩遙寄荷髙賢傳經事業深相勉好古襟期久獨堅鴻漸看公霄漢上鶴巢伴我曲林間陶君舊隠堪終老緑樹蕭森丹竈閒

曲林館在茅峯深處乃陶隠居煉眞之所僕愚父子將卜築焉賤性好人之所不好獨翁丈有取焉所謂久愈堅者此也至於小兒尢佩師訓他日不墮世网當有所藉手以見門下矣

止庵來詩

華陽此到最髙巓指點金沙緑樹前霄漢不妨鴻漸路山蹊暫帶鶴巢煙儒修方混禪玄日詞藻惟尊秦漢年寄語靑春王太史過庭經說可爲傳

喬來白下得方麓王先生經說讀之未卒業而別登茅峯羽士爲予指點金壇在東南僅兩捨間乃先生之鄕也仲君太史方家居未由一造訪小詩書扇以寄顧喬詞非所工書命筆吏何足博哂見予意爾

上饒楊時喬

與顧海陽侍禦

昔年賤生承諸丈厚意賁以大章曾一修啟馳謝迄今曠未嗣音某林野余蹤久甘閒退不意朝廷収錄再有此出未有補報兢懼實深向於邸報見大疏論愼舉廢一節蒙於顓固之蹤見有淸修之許此甚盛心也甚古道也敢不勉思報稱第某以衰病累疏求退未蒙兪允旣蒙執事之知惟不靳指南之教是仰是依玆因風便恭候起居東望不勝馳注

奉內閣荊石王公

某前者冒昧有乞身之請上奉恩綸俾仍就列蒙臺教賜答仰悉知愛之深敢不奉以周旋勉圖報稱恭逢元子就傅中外欣欣然喜色相告以爲天下之大本旣定則天下之大事可以次第而舉此宗社無疆之福也竊惟天下之事廢於久安安內攘外責實爲急足兵食修本政爲先言之於今日則爲迂而見笑圖之於他日則爲緩而無及相公今日爲天下任其難而天下後日享其成效頌徳詎有涯邪區區之愚輙敢吐露皇悚皇悚玆因賫疏人便敬候臺祉伏惟埀照不宣

奉內閣瀫陽趙公

某前者冒昧有陳荷蒙臺教賜答忘其徳位之尊勉以殉公之義某敢不奉以周旋惟老先生始終教之幸甚幸甚恭逢元子就傅天下之大事一朝而定𨿽斷自聖心而老先生謨明弼諧之效不可誣也敢爲天下賀玆因賫疏人便附候臺祉統惟埀照不宣

奉內閣洪陽張公

恭逢元子就傅天下之大事一朝而定此宗社無疆之休廟堂謨弼之效敬爲天下賀某昨者冒昧有乞骸之請荷蒙臺慈過與致奉恩綸惶恐受命伏惟老先生始終教之幸甚幸甚玆因賫疏人便仰候臺祉統祈埀照不宣

與黃明府

向承翰貺逺錫匆匆裁答不盡感謝之私頃者以賤齒乞歸未蒙兪允瞻望庭階益切馳注玆因兒輩省覲還裏敬此代面保甲一法昔年王文成公行之江西不惟足以察姦非而民間之隠情畢知亦足以消盜賊而使外來者無著迹之處此法甚易簡亦不擾民但在行之者何如爾至於團練鄕兵亦不出此法之外使一邑之中教成善射者有數十人轉以相教善射者益多亦足以家自爲守矣宋種世衡行之於靑澗城則已然之明效也漫語及之按院將出境生有一書謝其雅意敢以先請望命門者稟達冒瀆悚息

與許敬庵中丞

昔年待罪兵巡嘗三過貴裏未由一領教言至今爲歉自出山以來自謂獲果此願日耳義問正在馳注忽承華札佳集顓使逺貽若自天墮開函莊誦竊有以見公之心卽如覿公之顏也慰甚感甚旣承不棄願竊有請焉敢遂陳之古者什伍其民蓋以相聨有素則有事相助有患相卹禮俗相成有辠奇衺則相及阜民善俗之本實在於此一變而爲相收司連坐之法則此意不復知矣然猶不失爲防察姦非也若此法復廢則一聴之民而止以聴詞訟督賦稅爲事其亦末矣管子作內政以寓軍令謂守國者守榖而已矣歲穰民有餘則輕榖君爲斂糴以重之歲歉民不足則重榖君爲散糶以輕之輕重之權常制於上而萬室之邑必有萬鍾之藏此齊之所以成富彊也管子霸者故所見止此若王政行則制民恆產勿奪其時保息六以養之本俗六以安之荒政十有二以聚之職事十有二以登之其儲積必使三年耕有一年之食九年耕有三年之食不待丰歉以爲斂散而制輕重之權也寓兵於農教練以時可使有勇且知方也亦出於此如此則足食足兵民信之矣可以威八方又何虞於盜賊凶荒之變哉因來教而有言不覺縷縷惟公教之四月十二日

寄陸太宰

自令器三哥來白下一奉書後缺然至今每於薦紳來自貴鄕者詢問臺履康勝恆用欣慰竊惟年之貴於天下久矣而在貴者之年爲天下所貴則尢難太公八十相武王伐商而詩贊其鷹揚蓋壯之也衛武公年九十有五猶箴儆於國而詩存其抑戒蓋美之也壯之美之者惟有徳者哲命歷年有合一之理故詩人之祝君子毎祝其壽至曰萬壽無期曰萬壽無疆夫其所以稱願之如此者誠貴之也在朝則美政在野則美俗君子之年愈永而維系愈逺豈不可貴歟翁丈眞其人矣此弟樵之所以恆用忻慰而致祝焉者也玆特令小孫代申懇悃伏惟慈照不宣

寄焦太史

古之蚤諭教者貴於前後左右皆正人而又必朝夕無間然後有以養成睿徳恭聞就傅甚勤天顏有喜此宗社無疆之福也程正公範太史進講之前皆齋戒以積誠意知公異世而同心矣吏回承華札知兼領史局甚善志備一代經制公所分外其餘不妨加意尢善承問及拙著皇愧𨿽有數種恐不足傳敬以書目呈覽全書俟後便續寄先此奉覆並謝謝不一

與趙陽溪

承記念賤生特作壽詩手書便面千里相寄開函捧誦愾然興懷及讀至三十年來承翰墨二千里外想丰神之句則爲躍然曰此我兩人心事不意爲陽溪翁先道之也佳集二種領教尢多吾丈髙世之節經世之學獨詣之見平正通達之文自足與古人頡頏天下豈無讀其文而願與之同世者乎當不止江左一王生已也本朝先輩在北方則河東薛先生月川曹先生醫閭賀先生在南方則楓山章先生敬齋胡先生整庵羅先生其在臺閣而有勲名者則李文達公於肅湣公王端毅公胡端敏公要是孔門正脈故某區區信向者惟此數公而已此外𨿽舉世所崇信而不敢同也非吾丈之前其敢妄一吐露以干罪咎乎承索所著余書敬以紹聞編二冊並拙集請教外詩扇二柄奉致多福無疆之祝𨿽已後嶽降之期諒不罪也

與撫臺養愚李公

夏間得一承接教言顧未由一至吳門展謁臺下正切懸仰伏承俯詢敝邑今歲災狀大約與蘇松有同有不同蓋地勢﨑嶇水不停演初趁秧雨沾足髙田無不挿蒔者不料七月以後一向無雨車戽不及者皆爲槁艸惟不絕水者爲全收此等田在鎭江三邑爲有數此所以云有同有不同也尊諭所謂災𨿽一二分亦非丰年者可謂灼見情狀今米價已賤至五錢上下則攺折七錢民間似不便也帶徵一節調停處之固無一旦取盈之患然嗣歲難料恐年復一年竟成積逋統惟裁擇萬民幸甚余俟續有所見不敢不盡其餘

與畱臺江倉屯營馬政五侍禦

生無似竊有親仁之幸三從執法之班獲與髙賢時相朝夕崇論谹議寔多同心之言報國赤誠可比斷金之利此皆諸君子之力愧非生朽人之所能致其愛助者也生在臺𨿽未久而蒙愛則已甚多玆藉庇歸田未遑馳一介以謝門下顧厪華翰鼎貺顓使逺將自惟何徳以堪益仞髙情無已惟有銘頌莫罄謝衷匆匆裁狀不莊統惟道照

與焦太史

賫本吏回得手教知春秋稿已呈覽承過許感愧感愧昔人得不傳之學亦曰得之於遺經有志者隨其分限曰得有淺深則可曰捨此而他求可以有得者則不敢信也某皓首不廢世之所笑惟日與兒輩彊聒冀其不墮迷途而已不意蒙知己者賞心焉何幸何幸仰望終教之不孤一念就正之勤將令愚父子孫蒙嘉恵於世世也眞切眞切宋以前諸家經說訪求歷年正未有得俟有得當以奉聞小孫臺試偶遺且欲養令精進固不競此也承埀念感謝外有一事請教長小兒啟疆以漳州府學教授升彰徳府涉縣知縣自以儒生不習爲吏欲告仍攺教職以便侍親恐須比得有一例敢求老丈爲一查示尢感尢感

與同年黃少岷

自丁未至今四十有八年矣海內兄弟得以音問相通者少矣況會晤乎𨿽近在一鄕得數數者少矣況逺者乎中間升沈存沒可感可慨者不知其幾並已委之造物惟久要不忘此一念不限何時何地未始不相通耳弟暮年再出無補累疏乞骸未得方切兢懼如履淵冰今秋南畿集試四方英彥以年家子來見者僅有數人晚乃承令嗣持華札來見欣浣之劇開函知老丈景福無疆又知以歸林後始得今令嗣一見知爲偉器以此於邁一日千里可也如弟及豚子何足齒焉敬玆謝覆不盡餘情尙圖別申統惟道照

與許甸南司諫

昨歲道駕過秣陵駐有多日謂當朝夕請教而不佞愧爲塵迹所覊不能如願至今悵惘惟有向往時時在念耳偶會令壻唐上捨喜得寄聲奉問向得大教種種皆心學獨詣之言足爲不佞蒙者日月昔二程先生得千載不傳之學亦曰得之於遺經而今之談者多爲圓頓法門所誤不知由文以開天聰明由禮以上達天徳𨿽顏子亦不過如是而已不佞竊願有請焉計還朝之日不佞𨿽投簮猶當一見耳諸惟道照不盡

與沈觀頥中丞

僕與老丈相契於三十年之前山林蹤迹每每相同及起畱都同官光祿僚誼之厚豈但一時晤合獲有天緣寔終身之所向往而資法焉者伻來承華札多儀開函如面覿欣浣何如大疏朗朗皆赤誠確語三復爲之感慨僕長於丈十歲累疏乞休今秋應得允放若丈則人望方殷姬公所謂常人吉士正賴門下爲赤幟伏惟爲上爲下珍重以膺新佑是祝僕臨書無任馳情

與政府王荊老

賫本人回蒙賜教札並下及小兒仰感道義盛心銘刻心膂竊惟泰交之會不無艱虞以老先生定力主持天人所助切願堅忍爲上爲天下培惜眞元一胍公論未嘗不明此眞元一脈也樵未徵於逺亦徵於近矣不根所起知者漸多信者應悔亙古不磨善類可恃庶其在此況如老先生靑天白日何疑之不破何艱之不濟哉樵旦暮乞骸之人僭言及此惟老先生采擇幸甚

與李漸老

賫本人回蒙賜教札並下及小兒且知其事由忌者仰悉老先生開誠心全事體豈直一家之感哉伏惟泰交之會四海想望而議論末一乃有若臺諭所虞者樵無所知竊嘗莊誦正人心定國是大章嘆服不已以爲廟堂之上吁謨自定持此而往何艱不濟因承下問敢僭言以覆惟老先生諒其愚而采其意焉樵無任悚息

與許司諌

領讀大疏敬服敬服至欲朝廷於抗言中付廷論分別其人之邪正言之公私此尢今日正人心定國是之第一要法主上獨斷言者一槪被罪而去使懷私者亦一槪冒直名而徼後幸此不付廷論之所以反爲彼利無以厭人心而息議論也蕩撿踰節之夫素不知名義爲何物卻巧於迎合善於依附能使二三名流惑而信之彼反得借以爲重以排斥異已國家誠欲散小羣而成大羣但區別此輩則罔兩自消矣未面輙布其愚統惟道照

與黃邑侯論地方事

夫爲地方之計者一曰攘外先於安內昔之論善守者長子之城厚完邯鄲之倉庫實皆不以爲可惟以晉陽爲尹鐸之所寛其民必和而居之卒以破智伯而成趙氏之業此之謂以拊循爲折衝其孰能勝之一曰足食之道不煩他求米賤之時增價以糴有急之時有米之家許令自報不論多寡照開納事例各有以償之或別爲優異以示奬勸則民樂輸而倉廩可實矣一曰團結鄕兵使家自爲守有司之事也擇要害而據守審緩急而應援將帥之事也使有司能教其民如宋之弓箭社將帥能訓武積榖如種世衡之守靑澗城則足以相爲用而無地非勁兵矣𨿽然此所以爲目前計也而非所以計久逺也何謂久逺之計古者寓兵於農故能足兵藏富於民故能足食教行其間故民信之三者蓋出於一道也自兵農分而兵習於坐食民困於養兵則三者胥失之矣平時開府庫輦金帛以應其所需若有所負一有不繼則欲羣起而噪呼此何爲者也故蘇子瞻之論軍制以爲漢有踐更之卒郡國無常屯之兵是以其兵𨿽不知農而天下不至於獘者未嘗聚也唐置府兵羅四方之精鋭以備徵行無事則力農而積榖是以其兵𨿽聚而天下亦不至於獘者未嘗無事而食也惟宋之兵不耕而聚於畿輔者以數十萬計皆仰給於縣官有漢唐之患而無漢唐之利至其畨更而屯戍於郡縣要其歸無以異於數十萬之兵三歲而一出徵也此言可謂盡兵制之得失後之欲爲兵食之長計者其孰能易之惟我太祖髙皇帝之制兵也實得唐府兵之遺意天下旣定散百戰之士各歸本伍而給以屯田屯田之制具載紅牌事例一衛軍人以其七屯種而以其三城操一軍百畝之入足以自贍而給城操者俱不乏是以當時東徵西討軍興無暇日而不憂兵食者以其備先具也承平旣久軍伍旣缺屯政又廢兵食可謂兩不足而尙無變計故以天下全盛而憂敵憂倭則以當事者但知以支吾目前爲得計而無暇逺圖耳甚至東西用兵皆以欵爲結局夫敵之欵也果足恃乎不若乘其拒命便永絕之此固太祖神謀逺見著在祖訓之本意也以太祖之心修太祖之政兵食何患於不足人和何患於不得國威何患於不振邊疆何患於不靖乃談屯田於今日者不以爲迂則以爲難夫不難於竭百姓之力以養坐食之兵而獨難於修復屯田何其見之左乎趙充國討羌孔明渭上皆且田且兵則謂兵不可使之耕者又非矣先朝大學士楊文襄公謂陜西沃壤若得人力盡辟耕之三邊軍餉可不煩轉運而自足則謂欲屯無地者又憚事者之托辭也故爲今日久逺之計者莫如修復屯田此𨿽非一邑之事然苟知此意則一邑之事皆可推類而求之矣

與姜鳯阿司成

承寄示春秋事義全考事核義精讀之令人心開目明眞前此說經者所未有也中間於弟之陋說多所采取無乃年丈之誤愛乎然自此益令弟有進矣當不忘教以卒業焉先端拜以謝附啟三禮之學久廢不講朱子嘗欲緒正而未成今監本殘缺模糊至不可讀西川劉公瑞嘗刻其白文於浙臺再過數年必將並其名而不知矣望吾丈畱意絕學如監本尙可補完或他處有善本可資以參訂不惜多方訪求此今日第一急務也不識吾丈以爲何如

方麓集卷八

《四庫全書方麓集》下

﹝明﹞王樵撰

●欽定四庫全書

方麓集卷九

﹝明﹞王樵撰

○書

與從子塈書【十五則】

五叔書致諸侄別來讀書想各大進大侄今科我滿望也文字得意固不必問矣我有書癖吏事之暇終不能拋捲遇會意處思同心人舉頭不見塈殊令人悶悶也徐半閒相處二年兩兒甚受益而半閒爲人老成恂確略無浙味尢我所欽重也若鋋未有師便可畱之千萬坒讀書素頗懈緩今年紀長大須自知奮發取法不逺視汝之兄此我血誠相懇幸加起聽千萬堅埾肄業何地所搭何友曾否從師便間示我知之

賀桐山人回曾有家書附寄想已逹自別來舊患嗽疾頗不甚作飯飲增舊亦頗能耐勞緣無他念一志殉職精神歸並一路故自外者不得而幹焉此養生之理爲學之理應世之理他日當爲吾侄詳道之然我老矣孑然一身復離家而在外無復骨肉親知相朝夕而左右者誠恐思慮有遺於中愆尢招積於外趨悔咎而不知所望則在故里有聞而告我者須吾侄爲我畱意咨訪萬萬三郎以恐失考遣回幸嚴督之

聞家中錢糧甚急自均田後吾邑規則我尙不詳知煩賢侄寫來一知之近閱邸報見聖諭一道專爲吏治錢糧二項今抄一紙寄覽前新生兒死矣萬法皆空人生要超然看破便無事也途中看圓覺楞伽楞嚴甚熱大抵佛家有助於孔子之教不可不觀今寄六祖壇經黃檗心要二本吾侄試一參之當知我言之不妄也我老矣精力日衰一日據案讀書把筆細書不復能矣書經春秋欲摘取其可存者並周官諸書俱有幾條欲效項平甫總名曰王氏家說詒之子孫子孫之內必有揚子云不得於今必得扵後故此一念終不能自遏耳以賢侄知我故及之

相別又半載衰年客邸每朝退徘徊數步之間思與吾侄一快談而不可得近來任勞而少病但須髮比在嘉興又白了許多官職𨿽甚淸閒但所管不止禦寶凡禦史出差領印繳印大臣出鎭給關符驗及每日守衛上自公侯伯下至各衛所千百戶大漢將軍力士俱屬本司查點關系亦甚重額設卿一人少卿一人司丞三人此爲正員而恩蔭添設者不在正數舊不管事成化以來間有管事者而亦不掌印日與六科侍班人事比舊時省儉而同年故舊相與更親亦無宴會公餘得以把卷讀書但不曾帶得多書惟將書記重新又刪補一畨新意源源所見比舊又覺明確將來得好刻本亦足以傳家矣頗悔印出太早諸公求覓者只得與之得無貽笑乎又於坊間買得太平經國書二冊甚有發明觸動舊意將周禮要緊處亦寫出數條頗有次第吾侄不知何時可以北上望之甚切家中聞錢糧事甚緊此系通行須完者決不可拖但下獘多端上無旁照士夫家尢喫虧者本分耳二子未更事恐我不在前應酬有差及身心放逸已囑令凡事聽教於吾侄望吾侄不惜提耳之訓縱不能受亦當念我務使不違祖父家風至祝至祝情緒甚多筆不能盡馬家侄女常去看他甚平安伊壻已選府軍衛經歷管事矣附知

久不通音滿望考貢得一相會但宗師自過江北一向不相聞不知考貢定在何時會在何處也白下苦蒸濕鹻鹵今漸服矣服肯堂丸藥覺甚有效精神勝於平時自亦加意節愼衰年始知淡泊爲眞境其樂無涯日間無他念夜間無他夢將來活得幾年便是天假之年此意惟可與吾侄言之尙書私錄手稿已完比日記削去一半又增一半謄寫已到無逸但無人校正自己又無暇完此之後又欲完四書通鑑性理非爲舉業然舉業者得此乃眞舉業也俟校完虞書欲先寄吾侄覽之久不面恐欲知我動定附此柬諸尊長處不及書

得初十日書始知家中近況大抵髙年之人有患不問輕重先須固護根本然後隨宜施治自然平復吾侄自有定見再以藥餌商之肯堂決保無慮三叔素恃稟厚今以止飲絕欲爲勸吾侄見時再申我意萬萬督學公江北試事向完理必還京考貢始爲便人吾與吾侄相面在卽矣何慰如之下塘侄孫前有書與之地方事體已言其略惟巡撫系同年初見似不可無一書只消差人來取餘事言不能盡徒煩其來恐不便止之可也

髙年舊疾再舉卽大數也天於善人之報靳靳如此謂之何哉吾之感傷非一端而已吾侄平日所養可方古人願善自節順以盡達孝以慰祖父在天之望是祝

來此不覺又是長夏衙門除奉先殿享獻及進供上用品物外別無多事虛縻重祿觸目國事往往臣子之所不能一日安者而職思其居時當其可皆無可效區區之處卽如寜夏之事哱拜本以降人擢至副總兵其子哱承恩官亦至都司因黨巡撫待之倨久懷憤遂借克叩糧賞爲名鼔眾而殺之據城以叛外勾邊敵勢甚猖獗魏確庵曾挫賊鋒尙未能一鼔滅賊決不可延至秋髙柰何荊老乞終養累疏甚苦皇上以邊事望其一來意亦甚懇且云爲朕一出待事定之後歸養未遲觀此則荊老似不可不一慰上意不知竟何如也吾𨿽未耄但班行中七十外者止我一人理難久畱再疏已付仲男云五月間當上之都會之間薦紳所聚來者以誠意接之有可與言者盡所見告之此出似亦非徒亦爲國家效其愚之一端也惟民瘼一節吾侄可詳細寫來知之暮年之人惟力遣煩惱要緊千萬畱意

昨得侄書勸我刻完紹聞編甚是甚是家計固不足今且只以上司有行者俱付刻書何患不成楊止庵借去書日夜抄錄不完不已問何從得書佐之多雲皆雇覓耳我言雇覓所費不貲何以辦此渠云賤性不肉食不衣帛碗粟尺布之外皆爲長物及今所得俸祿不抄書安所用之乎我聞言深服深愧世間自有烈丈夫不到此則亦何從而識之也感嘆感嘆黃安朝來今付去上論語二冊再煩侄一查校誤字督安朝專工攢刻萬萬已付安朝工銀二兩可諭令勿輕花費便買梨板飯米令各房關之切不許斷續不接唐詩類抄八本板在刑部新印得數部以一部寄侄又先師及朱子像二幅並寄可收裱俟他日擇一潔靜之所懸掛以便朝夕瞻禮此亦吾侄平素之所惓惓也

吾與侄在家時蓋無日不相見而有事必相商酌心腹無有不同祖父相傳眞正一脈吾苦極力保持自吾之外惟仗侄一人侄不必常有書來但本房事侄長而賢切勿以有我在前而過於遜避我但有書回相托侄必有以處之九曜墳墻日頹一日須及早修砌四房買得法堂不曾管業不可不及早淸理虛庵所讓地承侄厚意欲我自用若用須照原價補還大家仍買田收租以爲修理諸費此皆煩侄提綱倡率令吾諸男勿視爲不急之務可也先考妣棲神之所不但褻瀆且常不自保每一念及爲之痛心我在家時曾經理界至還要砌墻門常關鎖屬一房經管其逐年祭享或屬一房管辦或仍前輪管亦煩吾侄從長處定趂我在立爲定規耳

書來承以紹聞編之刋刻系心感侄雅意緣上論已刻動了頭勢須自用工力完此二冊卽止余半則俟有成之者耳書記別記合攺一畨已謄有政本連舊再欲刻之楊止庵則欲付之書坊府基侄則欲自寫淨本而付之相知俱聽之不能必其果成否也前因論及九曜地屋之事並念及祠基止存得吾在家時體面足矣非欲外此而別有厚望也惟墳墻不可不補缺支傾吾旦夕歸田決先定此基庶有面目見先人於地下耳別已三年思見侄面不啻饑渴諒之

別又一年有餘節次疏札寄覽足知吾顚末也理寺事𨿽甚簡然一事到卽有一事關系人之死生罪之出入定於筆下可不盡心乎而臨廷引審決以片言尢非老吏不能也吾素於法家頗精而用心至老益宻平反數事頗當人心今將題名記寄覽

諸房以別我之久來此省覲家中恐無人作主全賴老成人鎭定特此相囑

日者家下無人早晚甚勞照管黃安朝刻書已盡付銀米但此人性不耐淡而又善捱工須時時一查督之更勞侄一畱心爲祝仲男若來此所畱銀兩希吾侄收之酙酌給付得完亦吾之所懸懸在念者也

漫塘集今得一部紙板俱善當校成善本以俟有力者刻之侄可先閱一過張數有缺者記之以俟抄補字句有差者記而攺之此吾二人不了之一大事也吾欲作年譜一卷以終先大人之志吾侄素所畱心凡劉氏家世及文淸公一言片迹有載於他書者爲我搜羅輳聚千萬千萬

與再從子堯封書【三十七則分書並堯封自注】

再訂律解書記皆已完俟會典閱完尙有欲纂入律中者此書若成不但有資於用世卽欲學文亦可以得法也先以相付春秋稿在仲男處易則方謄稿而未定俱且徐之會典因侄云且不攜去故畱此亦有一徧做工夫處典故熟講必於世務有濟始不枉卻讀書俟船便卽相寄耳律例六本解稿五本送到檢入有人赴京否欲寄書廿八日伯手書

律解初稿五巨冊蓋吾三十年之精力在焉且系手迹用爲吾侄蒞官之助中間還須全抄律文若條例則另行爲妥舒繼峯合之此於頒行初制頗有戾髙見者當自知之昨箋本並易抄且付還以俟再加修定此別須久念之耿耿伯字

朱文字覽訖付還章君豈卽注易者乎其人可重固不待其書也知侄固自有處矣伯字【以上並壬辰赴南昌時】

刻完集四冊並雜說三冊𨿽未究竟然吾一生肝膽實歷亦具詳矣侄徐覽之有可言者相見時一一言之更能附一言於後尢佳書記今畨須列校刋者名及敍所以刋行之大意語不必多要直而當耳非侄不能寫吾心也伯字【以下癸巳甲午乙未大約不甚紊】

多士首尾缺略補之爲佳禹貢江源一段須於有書之家借抄之聞夏官明書頗多特未會耳侯臣已分付它專辦一事不許雜攬熟肉鵝魚果餅四盒五加皮酒一尊送用伯字

夏劉二君至卽見之抄過易稿三冊春秋二冊周官一冊付來人侯子寫價記不眞了前日黃安朝面言願照此中刻價每字一百價銀三分寫每字一百工銀二釐每板一塊價銀一分張節推處禮決不可失吾與侄共差一人何如伯字

張四府書禮並路金一錢煩付去者律箋近付書役再抄一過欲以舊稿付刻侄如欲觀只來取新抄者仍爲我一校讎可也前付諸稿有看訖者付來人緣抄吏歇手急欲接抄耳春秋二本雜錄三本伯字

郡公處止初到一致賀稱舊號應朝禮節似乎虛文不行可也蔡君回啟手艸封覽侄書中更詳言之日記攺本已盡在前所付中止有三段攺於刻本不曾另抄只照刻本抄之可耳伯字

朱撫臺公處曾特遣人致賀致書黃邑君因此間止二小童無人可差遂缺其北上候贐之禮然吾意謂有則本府本邑俱各有無則不宜一有一無耳試錄惟福建廣東雲南三處未到伯字

黃父母公之賢有可爲之揚處固無不畱意而意外者所不能知孔孟到此亦只以義命兩字占卻地步而已官明君【名思廣徳人】書覽訖付還感其美意俟取到紹聞並往謝之伯字

所云須俟其可專力邑君之說吾原無此意前書已並列之矣大計後復命者與行在計前者事體又絕不同轉求似無益也律箋首冊付來人余俟抄畢通付此件不必抄目下欲付書坊部中尋亦當有刻者耳伯字

紹聞付坊中良是但學庸已刻完論孟已寫淨一並捐之不無可惜付本與謄又恐其式樣小家不知如何則可已分付家中將刻本寫本都送來候到再議之書記壺口一段不動亦無害惟冒一段兩處重出覽者自知若無誤而彊攺如【云云】則添一木癭惹人指摘矣疾敬徳添入陳新安一段尢覺醜差此一板決須換耳且喜靑陽君得薦自此當交至矣伯字

刻書惟寫時合細閱細攺若旣上板則跋涉太多矣壺口一段不動亦可但凡各處要攺湊處須付我看詳隨文盈縮自能別出新意不必拘定舊日記新別記之湊合也況合並之名似亦不雅靑陽君旣捐貲列名決當有一言以弁諸首律箋寫完亦欲再一閱附錄一本付去好抄之伯字

所告當畱心但付之權衡之公而已【此似緣同籍何太吳侍禦諸君轉托爲都水趙年兄詿誤言故云然】壺口一段攺能如意否伯字

增攺禹貢導河一段照今送來者付寫今所不載者削去惟末一段有爲治河之說者【云云】仍存之伯字

範氏至能敍江源一段可收付寫者補導江下律箋若欲付坊中則刻過板有幾塊並以與之亦省約有二兩許余抄者日下將完經吾再訂正一過付侄以踐宿諾它日任所再刻之費不甚多也伯字

疾敬徳一段語已妥帖不必又攺其袁氏曰幾句舊記所無語犯重復去之可也相古一節若嫌有兩个旣墜厥命則直云一節亦何傷於大體乎以後語一段警策一段切不可因此等瑣瑣而輙有節縮萬萬勿動禹貢中句有犯重者各就文勢之便但旣刻成亦不必又換矣送來四冊俟閱畢再商之伯字復

新刻二巨冊𨿽經覆對一過尙恐有遺漏處不厭再訂之攺定惟冒疾敬徳二段頗愜今送易之餘處若尙有商訂趁空送來伯字

校讎皆甚精所增元後作民父母條下一段尢足以補吾所略寢字上從宀竄字從穴從鼠元非一例京中書者多據正韻侯臣俗手耳又加以夾雜低手凡擦動及不告而謬塡皆此輩所爲也任從處之別帖已具知悉伯字復

日記印來者仍有差字蓋刻者擦動原字輒以意塡補而刻之刻而又攺終不經刷須時時查之不致枉卻工費也伯字

送來書仍有誤字今將禹貢一段先送回看訂不知尙可攺刻否統俟接連成冊後再送來覆訂一過始得無憾耳余俟面言伯字

送來刋記五大本一小本訂過付還餘未送看者一並看盡則可待其完局矣律箋附錄一本抄訖付來此事亦有次第乎會試錄一本伯字

刻完卷帙俟閱過送回旦夕當過面盡欲言伯字

易經已抄完欲得原本一對周禮欲付抄俱付來手爲囑伯字

昨說意且欲與侄商之耳中間有須補者補之侄可助我而成之縱不刻且以爲吾家子弟業舉之用性質美而略已知理路者甚足以起發書坊恐未可與之旣示之亦不必望其刻待紹聞完後書坊稅印時再作處可也已與虛谷面說過春秋四書刻成俱再與侄閱訂一畨耳說意下冊送閱孟子未完補之不難前冊尙要攺幾處可付來人奏疏已分付印刷有紙可送來伯字

王睿齋【舊邑侯諱儼時爲粵東憲長】書稿欲付書手書之恐有爲詗於吾門者煩另覓可托者書之封送用圖書訖卽封付唐君【名某瓊山人許司諌克一壻也】可也封來書稿一本伯字

節下受物頗多何又煩侄辦費藥酒甚有益曾試之否附盒煠鵝一隻煠兔二隻白鮝四尾肉酢十裹余俟面悉伯字

蕭江院亦同經昨語及書記云曾買諸坊中乃翻本吾對以見在重刋俟完當請教不知目下可得一二部以踐此言乎中間仍有差舛處須吾侄再一細對庶幾不枉此一畨費心耳伯字

送來書記四部已付裝釘完訖內卷數篇目俱已貼在簿面惟簽題未得耳可卽付去手伯字

夏官明已來別行在次月之初止於操臺乞得一牌馬六匹口糧雙分其徐州以北則官明自謂有相知者可借力以達矣金仁山書記並集文須早還之吾家書記則已送與一部矣律附錄並箋刻本欲訂者何如伯字

律箋附錄一冊千萬索還此中再無別本若遂失之則查補頗難耳伯字

律箋縣中急須三五部煩不拘何紙印裝付來人爲囑伯字

昨不欲付板坊中誠恐其眾力不齊視非已物不無損壞耳若無此患財付之刷印以酬其恊成之勞理固宜然勿停刷可也說意論語亦不全孟子在紹聞者已詳今欲別加櫽括故缺而未補侄肯助成尢省我費力千萬果決爲之謝恩本已上次當乞休二三日間卽發矣伯字復

聞連日體中頗有不快此時應已平復人到半百之年藥餌之助亦不可少乞休疏以初八日行東歸計不出陽月中也實錄送還可檢收吾行李書籍俱欲發江船律箋末冊取付來人伯字

公除後早詣闕爲臣子之敬勿曰左官可以托故而髙坐盡心厥職爲臣子之禮吾退休之人於京中不宜又通書惟李克老惓惓以吾所著書爲囑故今寄二部一帖中止開書冊之數實非通候之啟也止老所委俟季男行卽寄之所云專求千萬辭之紹聞編暫且兩處分印之八月十九日伯字【丙申】

寄克老四書春秋說各一部帖一个退休之人致書不便當能諒之前攜去雜言一冊可檢還伯字【丙申】

茂六一生淸苦而處家處眾事事甚有調理卽小可以知大乃不獲一試其不得貢固由司衡者之繆其不復學人頗疑其固執之過在他人則考居復學仍舊復學今次不貢後次貢者何止一人而茂六獨以旣不堪克貢義難復學自告冠帶此人所以疑其爲迂也前於郡誌中略及之茂六不欲於志中及彼欲俟九月壽辰我一爲之發明我久在心下今喜吾侄在此可以商處須吾侄作倡特此告知伯字【丁酉】

與長男啟疆書【二十二則】

士人一登仕途無問職之崇卑大約貴守規矩勤職業教職又淸望平湖又我所舊遊使汝少有不類於家風則人將駭而異之矣事上官交僚友不待我多囑惟待下人寛而不可失之疏用度宜痛自節約閒暇卽溫習經書玩心義理修身愼行自闇然而日章他日之進誰得而限之到任後一切事可寫來我知之石成妻阿赦恐潛到任所宜預絕之墨卷一本可付回人

殷雷回得知到任後詳悉吾老懷頗寛矣大率居官以淸苦爲本順應爲要儉之一字𨿽居顯位者猶當守而況儒官乎毅所公書已寫完欲特差一人往遞因無知事可托者今附周恩寄到汝可自擇其便徐俟其可吾初意欲附一士夫轉致之苦未遇相應者又恐遲了故只得作書與汝自詳處也懷南年伯書已寫了汝因便自遞之亦以答彼厚意可也臺翁聞徑赴畱曹吾當於云陽一候之諸年家兄弟並沈晴老諸家子弟俱當盡情盡禮不可有失至於門下諸生鄕水切近卽如待吾鄕黨朋友有何不可居官之日有數相知之誼無窮切勿艸艸也書帷別記今存者止有散帙二部已裝訂者共四部付周恩收賫可檢查無損污回報若要送人待再多印陸續寄來也楙錕府學系學院自定鎭江贄送有定規汝所聞者乃師錫補廩事耳楙錕婚後卽督令就業且新婦性度安詳恭敬而尢通曉世務將來必能爲吾門持家綿世可喜也汝體素不甚彊硬望倍加保養彊食少飲樽節欲事俸資少用多積千萬

一入仕途比做秀才時當加倍刻苦才放寛一步悔吝立至不比窮儒人猶相恕疎懶直率四字當爲終身之戒

書來知宦況淸吉見各上司考語俱佳中間眞有知吾家世者尢感知己而在汝尢當益加砥礪戒愼以副上人成就之美意不可略生懈忽居官如江心之舟千萬牢記吾一生宦途則偃蹇家事則落魄全不敢怨天尢人只以理家一節言之用度無思算落魄乃自取耳家中詳細屢次書中已具大抵勤儉二字居官處家無處少得也吾與汝母幸俱康健得眼見汝遷轉三兩次而歸得一吐所懷豈非一樂

大明律解一部計五本系我手筆汝趂閒時可細閱一徧此居家第一務也我經幾畨攺削未有人謄寫肯堂等又未暇及此特以付汝汝可成父之志淸錄一徧以爲刋刻之地又新修條例一部可俱查收

曾孫彥湞出痘甚稀今已全康孫婦輕身復得一妹吾老懷慰喜眞是不淺玆因聚吾儲親丈榮任之便附此與汝知之且喜汝與聚吾同事一方相資之益當更不小汝千萬畱意加意余不多囑律解看完否汝官錢祿薄特爲嫁女分俸遣人逺來知汝情良苦非得已也臺翁待汝之厚須知此公與我以道義相知當益以道義報之令尹公之事彼自有體面其事當宻若有疎露則反徳爲仇非汝之福也仕途絕不宜沾滯況卑官冷局乎愼口謹言省費省事記之記之前寄去律解曾看讀否我欲汝校錄一畨以爲刋刻之地若汝無工夫又乏人抄寫則後次封回免致失落也

見寄回平湖諸友文字甚有佳者彼中作手過吾邑逺甚可多覓大題難題之有佳者寄來不但平湖卽旁邑有好文字好書務借之抄之此宦遊中之不可失過者也官所宜百倍謹愼衙中不可多人人非不得已之事不可輕出閒走此意須常記在心常加防禁阿赦切勿容其到此人尢要緊也我年踰耳順痰火一證竟未得減除家事不了不免掛心苦無好情況但賴天之佑精神尙健耳居官以自立爲本急急求通於上亦易招悔吝況非相知相厚之至者亦難開口告人此間我自有分曉汝前後疏處廠處不止一事大非居官所宜戒之戒之毅翁相愛固知但不宜數遣人致書俟便中轉托致之爲是陸韓二年伯老先生曁諸相知俱未作得書俟從容補之

近日禮部題準各省仍遣京官主試不許外簾官干預閱卷今科取人必不循舊必大攺觀一畨汝材本可進宜奮發志气澡雪精神決此一舉以爲二親之光以副相知之望至囑至囑千萬千萬居家以謹飭爲先待人須有分寸大抵和勿便至忘形介勿便至傲物此二者汝性易犯戒之記之飲酒至醉與酒後多言仕途尢忌不但官僚之前卽待門下諸生亦不可以相厚之故而蹈疏放之失記之記之聞平湖酒不佳容從容寄來凡百儉用至於輕易稱貸於人居官尢忌今後不可汝母六十已戒諸男勿稱壽況汝逺居官次切勿費錢有所置辦此汝母丁寜之至囑切勿違之知汝孝心然務其逺者大者可也

閱邸報見按臺有薦喜慰非淺但人處順境易生怠忽不可因而意气放舒多管多言昔我在仕途三十餘年經過多少挫磨蓋猶不免此病今日不得不爲汝致丁寧之戒也前後書札須聚爲一帙時時觀之經歷之多爲汝長逺計者我而已潘水簾老先生一向不聞起居七十壽文已做完在此未得其便汝可一訪寄之待回字另寄到汝任所也次則王古林老公祖今在家不知何日到白下亦爲一訪其的陸臺翁想目下卽起程今特差人相候問汝相見間可道意王勲弟來爲儲聚吾求借庇今附一副柬於書中不過道儲丞叨吏貴邑仗庇扶植而已說與汝知之亦轉與聚吾道意不暇別致書也余不多及二孫當能具言

吾於此月廿一日午間因讀書勞倦案前不覺失跌扶起手足俱冷蓋痰厥也幸卽無事今無他苦惟左肩甲骨因磕擠髙起似乎動傷筋脈亦不甚痛隨請武春泉診視用藥敷貼漸漸消散可保不至殘疾但自此欲謝絕人事一切都拋置惟尋山玩水逍遙忘世以保餘年而已汝在宦邸不必掛慮淸修勤苦此祖父家傳衣缽千萬努力家中薄產今歲必分矣汝房二男暫住停廂終是狹隘須得馮園以爲出路亭後老三房空地以爲展步二孫亦甚知畱心恐力不足耳汝俸又薄須加倍節嗇庶幾有濟念之體之

我身體已全康精神轉覺老健讀書作文孜孜有進處此皆天未厭棄之徵也但得爲子者在官則勉力職守做舉人做秀才則勉力進修恱親之道莫過於此我昨一病亦因抑鬰所致今已放開懷抱矣汝爲我長子知我心事足矣不必多掛念也寄來火肉對蝦俱分散之孫婦矣緣齒嚼不得惟能噉飯啜粥耳余亦無所嗜也朝廷三途用人況貢途與進士元無低昂吾鄕如丁少鶴歷官皆能卓然自立名聲著聞其作縣只是通達民情處剖妥當所以得下之感而受上之知非打哄而可得也汝其法之勉之承秦老先生兩次寄問今有謝帖一个汝可親往遞之祖父文集一部附致請教

一向家中大小喜各平安吾晚景亦頗淸健惟久不得汝宦中信息想亦安好玆因徐兄行便附此徐兄欲就平湖覓一館可畱心爲一訪之此兄宿學古行爲益孔多得果此緣尢兩慰也

此中人紛紛言汝欲告假回與我做生日教官𨿽閒散職役則同擅離有禁汝豈不知必傳者之誤也汝俸已踰六年又經薦一次料升轉只在目前可安心辦職勉圗向上以慰老親

﹝闕七行﹞

海賊之報𨿽不虛在中國備禦之道宜以靜治爲本不宜先自驚擾若水陸有備以逸待勞以重制輕則彼跳梁者直來送死耳何足慮也汝儒官逺宦所患不在此而所當深念而逺計者親老家寒百事俱未整頓誠非苟度歲月之時淸勤省儉四字可力行之我與汝母俱健衰年再叨國恩吾父子將何以爲報也值行李倥傯字囑不盡

醫書云以犀角攪飲食有白沫竦起者卽爲有毒無沫起者非也士庶宦遊須帶犀角每遇飲食卽試之犀角作匙或筯俱可覓帶便中寄一件回家人勿放令出外日用蔬菜之類但付門子照時價兩平交易一遊客切勿招引一作有司尢比教職不同萬一署印則錢糧之出納必淸下人之欺獘必察最爲第一要緊切身一勉讀經書如我老猶不廢可以檢束身心增進識悟養徳養身皆在於此一我年七十猶彊飯而耐勞汝輩安可不自飭而自勉一用度有思忖有節限不但惜財亦處物之義當然所謂處物之義者輕重多少素有權衡臨時酌量必參眾論必合人情勿任一時之意一不可因喜而多言一易需卦云貞吉利涉大川朱子曰正固無所不利而涉川尢貴扵能待則不欲速而犯難此最行逺者之所當謹記一我以七十年餘別汝於四千里外心中所有言不能盡前項兩條汝素能知我之心而體之者亦何俟於多言但此別後見我手墨卽如見我形容四千里外父子猶如相見耳

紹嘉回知抵任平安家下大小俱好彼此可兔逺念近日仲男書回言某公遇下無禮汝頗不堪此公已屇升期相處不久忍耐而已汝平日心有微慍卽形於外無論事上卽處世亦不宜也戒之戒之淸謹節儉勉守家學不患上進無路父母俱存兄弟無故兩子向進人生難得者汝今得之不可不求有以仰稱天休也千萬努力

送人回知途中及到任一切安好居官但能守已愛民力行不變不患上下之不相孚只我一生便是个樣子努力努力節用彊飯耐勞防下

吾與汝母俱康健家下大小俱平安彥湞聰慧端謹勤讀書九月十五日丑時又得一男祿相如湞可謂聯瑞矣余不暇多及惟愼節自愛

吾告歸四次未蒙允兪侍郎將及考滿人頗勸以少畱以待贈先蔭後之恩不料又轉都院到任卽上謝恩疏疏下卽欲上乞休疏而科中爲人所誤乃論吾戀位頗聞南北淸論皆謂吾精神尙健臨事精明深以其去爲惜然於吾私計則甚得也已於九月三十日到家一家大小俱平安二老人將來似俱未艾惟願汝一心做个好官做个好人以慰吾惓惓之望其它不能多及

居官淸謹愛民又肯實心幹事民未有不愛之如父母者但要永肩一心務令實惠及民耳果然上下相得勝於居淸要而虛過歲月者多矣努力努力我精神尙健汝母頰患每每因勞而作但能戒勞藥力自然見效亦不必過慮也汝明冬已當考滿得一封典乃我一生之所未遇者尢當安耐以待之今後再不必差人來往及寄帶一物切記切記

河南憲司承差樊嘉謨來言汝與孫女俱平安又言汝革商稅革加耗小民十分感頌因汝告歸侍親俱赴上司保畱又求我致書止汝得汝在涉縣多做一年官實百姓之福我聞言感動特筆相慰民心如此端不可負之愛民之事尢須行之有終使實惠及人而後可勉之勉之我今春更健汝母頰患已愈楙錕諸男女大小俱平善

與仲男肯堂書【三十五則】

三月初二日得報不但一家之人喜𨿽鄕人無不贊喜此由祖宗積徳而汝積學故公論如此由此觀之科第不足以爲人榮惟平素有以自致而將來不負人望者乃所以爲榮也汝今得脫了舉業羈絆將來事業可以自奮孰能限汝之所到此我之喜蓋又有出於尋常之外者矣我與汝母俱淸健家下亦各安好但祝汝善自調攝忍性耐煩至於饑飽勞逸之際尢宜自知斟酌靠不得下人依不得家中樣子也盤費倘不足作何處置親友中有可會兌者否坊金等項須擇可托者方得寄上此等皆待汝有信回知會而後行也【己丑】

今之人會試則望中會元廷試則望中一甲一甲不預則望館選館選美矣及解館之時又有說焉畱在翰林者爲上出爲科道者次之且科道官自外官行取者視爲極選而又有不滿於此者種種差別皆起於人之欲望無涯也不知一中進士內則居省曹出則寄民社何官非美何地不可上達亦顧人之做處何如耳古之豪傑頂天立地轟轟烈烈做一个眞金百煉純鋼漢子亦何所倚藉於外哉狀元及第三年有一人焉曹含齋非會元榜眼乎汝今得脫了舉業羈絆從此可以畢平生之志何書不可讀何事業不可進眞所謂大海從魚躍長空任鳥飛誰能限汝之所到哉吾一生爲口耳文字所誤老而始知悔𨿽晚猶幸矣敬焚香告天爲汝懇切言之讀書人一个身子尙無著落處反要人照管成何等人譬如行腳僧深山獨坐豺虎爲鄰豈得不由我做主饑飽勞佚自斟酌喜怒七情自解遣四壁風吹雨雪打面自消受養徳在此養身亦在此達觀上人非汝之所敬禮者乎道𨿽不同要錬得此心一也常提起在念不忘則隨事可以進徳勉之勉之吾近有悟亦只於經書中得之人事感遇上實做𨿽老不做一个終迷漢也凡事要精神對副飲食勞倦風寒暑濕中皆有工夫則病不能入粗者尙然況其精者乎何謂精者曰事不累心心不累事此等境界𨿽難到然小做小益大做大益心在焉謂之敬此胡子語也事至理明隨理應動常有靜在其中此魏莊渠公語也古人𨿽居朝廷服官政亦是爲仁之地做我自己工夫所謂事其大夫之賢者友其士之仁者是也與仁賢者處如以利器自攻治不覺去了多少病痛長了多少徳器今人但知事其貴者友其相親厚者茫然不知仁賢之所在則仕途祗爲汩沒之地可嘆也可戒也

近來學術文章都引得人顚了做官做人又作兩樣睹當自家規矩須札定腳跟至於人情險巇亦不可只一味信已而不顧他人亦不可以已信人而不防意外千溪萬徑仕途尢甚吾平生不知知而又不能處至今悔之聖有明訓不億不逆而貴先覺質直好義以處已而又欲察言觀色以處人此眞實修持處也此亦眞實受用處也勉之勉之書來頻以下人不得托爲言𨿽我在家中亦只是如此安之於命而已欲其無欺而有賴絕不可得周易旅卦中特發明此義此尢汝之所當知忍性而勿任性拙者教之亦不可謂不足與言而懶於言也我切願汝之勝吾不願汝之爲吾故吾也昔年我中進士在三甲十五初選行人意謂便可得差不意爲費鍾石所扼守了一年半方得四川極逺之差輪該我行費老已先許四川同年徐承嗣矣及我往講則佯爲相愛之言曰你到四川路逺徐某同年同官讓了也罷衙門同僚以我私讓差以亂舊規紛然不平徐知公論不與陰白之費仍以婦我四川竣事攜家眷到京復得大同博野王葬祭之差乃眾所不欲行者故以擠我其年有敵入京師家眷僑寓城外幾不免虎口益知萬事由天禍福有命非人之所能爲也薦紳問醫藥諸老托作文字切勿有厭心有難色但以此二事出名皆謂有緣得進頗於汝不利婉曲善脫之爲佳

二月二十六七間我筮遇噬嗑之節占之卦不變之下爻其辭曰不出戶庭無咎我曰中矣但恐不出家庭舊窠臼耳祖父丁酉生丁卯鄕舉丁丑進士今汝己酉生己夘鄕舉己丑進士丁丑廷試祖父對策有賞識之者而不果髙薦今汝復然何莫非命邪蓍龜已前知之矣金壇父子進士相繼三代前此未有抑此何足道惟祖父至今廉靖二字守爲家法則賴天之靈願吾子孫固守勿失耳占進取而得不出戶庭之爻人必不喜我謂此爻陽剛得正居節之初能節而止無害於終吉但美中有戒不可不愼所謂說以行險當位以節中正以通須靜俟其時耳子曰亂之所生也則言語以爲階君不宻則失臣臣不宻則失身幾事不宻則害成是以君子愼宻而不出也嗚呼聖人之戒深矣汝初筮而得此卦蓋終身之占在焉終身誦之終身守之可也

六月二十八日於完白人行曾附書二紙次日得館選之報老懷慰藉眞是不淺吾非爲此選淸華將來要地可到而喜也爲汝出身之後更得讀書進學可以不負國家作養之意天若有以大成汝也惟吾知汝惟汝能酬吾之願未易爲時人語也書忌泛讀須從經學世務上緊切用工大抵學只有身心世務兩事理會得此兩事則何事不了矣以義理涵養只從舊學中從新做起蓋舊爲應舉障礙今才欲身心上有受用處也天命之性率性之道修道之教只在喜怒哀樂四字上懲忿窒欲遷善攺過便是入聖路頭其它談玄說玅皆是自誑誑人不足信也焦從吾久聞其名恐於心性上必已得力可親近之只性情上切磋琢磨便是良師友也家眷之行不可艸艸慕臺兄𨿽肯行然我家不比舅宅下人个个不中用事事不可托非得老主人自行斷乎難矣我賴天之靈老健勝昔行亦不難已求船於操巡兩院八月決作行計矣倘或不能如期願汝且堅心耐事米鹽匙鑰在家固資內助在外亦只得自管此亦是進學處也二房大哥在家大小事務亦自親之我甚敬仰但嫌性太急耳新納之妾倘得生子關系吾家不小新婦亦無他辭可安心畱蓄善撫待之前書所云皆過慮也館中事宜聞館長最勞非有材力者不能爲之二十二人中不知誰當爲長旣居此地老先生處不但不可缺禮亦不宜少情蓋古君子之待知已亦自以厚爲主所謂厚者以道義相成未有勢利而能厚者也擇言而發相宜而施誠意勝於事文之外忌心人人有之能先覺而善處可矣時時防之處處防之首甲三人旣定之後人自甘心推先館元人以爲必畱及定畱之時又通報較前後考次之上下人於是有競心焉則館元而又累考居前者反欲遜待其下不如首甲三人之素定也汝材素超軼但慮以下人一節爲喫緊耳玉海等書似不必苦畱﹝闕頁﹞

一例不應避而私分當避者𨿽在大眾之中宜自獨引避

一差人往回馬票牌批等項並不宜借

一起朝之日須自有時刻不可專托下人宜以象過爲度量所居逺近爲起之遲蚤

一煤鍋作飯恐有時難就惟隔夜熇餅至早就麵湯蒸之爲易

一長班之言亦宜斟酌而聽之覺頗有礙者不得便信恐爲所悞

一院吏欲館中答禮一向聞此說恐此只隨眾可也

一京中人性別宜善待之尢不宜任性任直

一凡事不厭問人𨿽在外爲二司者除公事外一應時俗禮文亦不免詢之下人倘下人不足憑更須詢之僚友切忌懶問人一時錯了後悔無及

一館中舉手一向人有議吾向見二三前輩俱翰林省臺久次者卻不皆然以此知循套自髙者識便不髙也

一館中例不與人出結狀癸丑年我告養病鳳翁轉覓之李檢庵也

一家中親眷不必一一作書徒費神於泛泛前所與踐石書蒙踐石袖以還我矣大抵語簡而含蓄重而不輕施一切皆然也

一二試錄難得一樣已卯鄕試錄恐不曾畱得佳本不知儀部尙可印否登科錄寄家者只須剛連紙者可也範太府可連會錄寄一冊作書謝其送座船南京兆周毅老許送一船尙未到此老意思甚好恐旦夕轉北相見一致謝之

一同年選外官者多負客气在內者尢宜百般溫存一大眾中與一人語不得顏色專在一人

一大老先生之前尢宜顧三愆之戒

一士君子立朝當於做處見力量不專在言上露風采

家眷凖以開正行非不欲蚤一則河路未通二則收拾不及𨿽養衝亦未免於中途起岸也附寄春秋五冊周禮四冊皆已脫稿可細閱之中有訛字缺字就校正之有疑處及發明未盡處別行札記並汝所自得者俱當下記了勿忽勿忘此便是一徧工夫也周易律解亦已脫稿俟下次寄來當朝典故且以會典爲主參以時論而熟講究之此項工夫不可看做第二義繆仲淳大事未襄殊爲可念吾爲力言杭系鬧區卜此非策已決意宜興矣巢人孫竹墟與仲淳厚善近日來此看九曜地云是鈐口穴無疑寺後與旁近俱無地一時爲之渙然冰釋此仲淳之賜也相知列位老先生處欲致書則須俱作之今且未能有垂問及者汝但爲我致感謝之意而已仲淳言都下言語易訛切忌輕信事干我身者蔵之於心切勿動之於意事干他人者入之於耳切勿形之於言此言當銘鏤也我昔在宦途苦不得奴僕力見他人奴僕與主一腸有好處惟恐不歸其主我家奴僕反之初不知其故後細察之乃是他家以術籠之以利牽之我家一味以直待之以忠望之此所以欲防獘而愈作獘也任性任直我一向以爲丁寜矣今後家書來往記用紙訂八月十七日手書

我近來康健痰亦少矣達觀師勸我一切掃斷已焚香謝領其言矣汝母別構靜室於荷池之上今歲可完已決永居之計矣本日又書

姜養衝行附寄書札諒俱已達於完白人回得書三紙已覽悉汝入館後讀書勤課酬應人事皆合我心甚是慰喜惟家眷一節非不日夕在念所以未有定策者一則年荒二則河阻三則我老旣難自行二弟二侄又防歲考此外何人可托以送上乎座船已於南京及本府三處覓討已定惟勘合將求之按院見按臨本縣俟得面見始可言之此公待吾與汝皆極厚館選後又曾送匾致賀不可不知玉海新刋者徳閒已印得一部當催令速寄今歲冬收不足具饘粥到麥熟一應器用新婦俱已做辦上司作興都送汝房惟賞錢內稍有支動帳目具存繆仲淳近於宜興尋得有地吾勸其決策定居矣因賫奏君行便寄此於景素尙未到家俟渠到後另作書並寄所須家眷行期已決開正送者若大哥得轉誠一便也王燧已升計大哥亦不逺矣孟冬二十三日手書

此月內姜宅人送汝書來乃以家眷未行言欲焦勞成疾何至如此何至如此憶在丙戌年聞報痰厥倒地不知幸而復活得有今日受貺於天於君於相知此恩宜何如報也吾明年七十𨿽尙康健然大勢已衰一年不如一年得到辛卯汝授官之後可以徐爲省覲之計則今在館之年正汝一心一慮仰酬皇上作養之意俯慰親庭倚望之私皆在此時豈容失過豈容輕視目下督學公來考鎭江已定正月二十六日三縣齊考童生則考生員當在二月恐弟侄輩不得護送家眷當與見素商議必不至遲誤慕臺已擇地在宜興年內決襄事矣玉海徳閒已寄還未有價償之廿一史並通誌家中俱有之似不須買但此等於考檢不甚切便又負重難帶何如已之汝在三甲上而官府下而親眷鄕族皆有侮心一聞翰選便又攺容易貌世態日陋一日正可付之一笑然吾老矣一生含恥忍辱今甫欲藉汝一伸眉放懷酣歌長嘯作矍鑠之狀以示俗眼切勿復使前性令我懨懨無气也寄書不必太多不免勞神家書𨿽與自家人亦須擇其緊要恐下筆慣了一時寫與他人詞气或有衝突也臘月十二日手書

於存素人行曾附書中懷已罄今因節次書來摘答如左願深體之識之

書來云勞則嘔而怒則滿見嘔何不節勞覺滿何不戒怒必云勞非不欲節有不得已者怒非不欲戒有不可堪者此在他人則無可說汝旣通佛通醫到此全不得力是止能醫人而不能自醫止能敬佛而不能卽心是佛卽心是佛者無他煉心而已矣所聞於達觀大師者之謂何所學於先聖先師者之謂何吾昔初入仕途一味任性不善處人又不善馭下亦受過百般苦惱裏衣帶斷皆是自綴大同不離一炕凍屢欲僵至於寒涼世態眾侮羣欺尢莫甚於癸丑丁巳之年未嘗動心今汝所居地位勝我多矣隨事可以磨錬隨地可以進徳千萬努力常以逺者大者在念則精神奮發胸懷開展矣凡事要精神對副飲食勞健風寒暑濕中皆有工夫則病不能入粗者尙然況精者乎何謂精者事不累心心不累事此等境界𨿽難到然小做小益大做大益

書來言每飯不過一盂又有痞痛便血之患汝在家時飲食太少又時時便紅吾素憂之然謂汝能醫必能自愈不謂客中仍復如此切不可忽須求其所以致之之根治而絕之吾少年時飲食亦少後在宦途有意自矯乃習勞而彊飯至今步行乃可過十里每日粥可三盂飯可盂半若能戒酒少痰則噉飯當愈多汝旣不飲酒又無聲色貨利之貪所以有前患者多是於七情上得之此中須大作工夫也

書來言館中工課及屢試名次吾素不知工課作何事今汝書中又不詳及今後可將所業並試題與文寫來知之汝三試一次第七一次第三一試第二不爲不髙但不專在此第一蘊藉涵養爲要館元文便中亦寄來書來言所須書藉似乎太多京中買書甚是非計專用心於要切之處令有統貫處

書來言散館後作歸省計此皆不須豫計趂二親康健之時一心向前爲報國顯親之計此乃孝之大者此官難得不可不自重乃祖乃父之所郁而未舒者天若將以啟汝而補其家世之所缺也如何可不自重如何可不自逺圗請告之言易出諸口甚傷吾心任性不耐事宜以爲終身之戒家眷已到此性不攺吾之懷不能釋也汝中進士有親眷近在一城而足迹不一及門者有親房逺經三月之後而始黽勉一來者迨報館元不信者什六七又有以爲倒轉第二者有願其信之不眞者此何足置齒牙但人情如此吾父子可不兢兢惕勵人惟父子相爲爲眞切次則兄弟叔侄中之賢者而已此外則人各願其子次則兄弟又次則莫逆之交其餘平平者皆是膜外之物人情之常豈足深怪吾惟一以順處厚薄聽其自來而無一毫校計之心焉斯得之矣近來以請托爲常事亦有厭其頻數而形於言語者吾老矣宜有以救正此風汝同年來官於旁近郡邑者可豫告以此意汝二弟二侄亦素能體吾之心將來必能成汝之美也

書來言及唐完初此中所聞不同然大槪皆不美之詞也吾爲之汗背完初聰明且又世徳豈宜有此而倐然有之固是命數難料然誰肯謂之命而惜其不幸哉

書中言及用度家眷旣到人口益多用度當又倍矣如何是好上司作興俱有帳惟賞錢內稍有支動其餘盡付汝房想自有帳吾在家儉嗇之甚倘以吾意推之外不矯時內能省費亦全在汝平日主張臨時斟酌何如而已

明年吾七十前歲覽歷有詩云歲在庚寅壽七旬百年又遇歲朝春從今宇內春常滿不厭黃花晚更新吾家仕歷四朝恩叨三世上感君相飲水知恩倘相知有問及者可具言老景得以粗安不敢忘所自之意寄趙陽溪丈書一封書帷別記一部可覓便速寄之此老惓惓於吾家父子交遊中之眞而不忘於久要者汝可時時覓便一問其起居以報我己丑除夕手書

汝家眷此行我費盡心力若見素夫婦之重疊厚費惠及下人景素之極口贊成又致書於督漕大參存素之在逺掛懷差人探信又遣人接於濟上皆感之不盡至於汝諸舅中甫調理初出卽肯送過淮上聲甫潤甫爲汝家眷之行於北園中達觀師處數會而數得其相念之意皆不可不知也寄存素嘉興絹一端可重封過並紹聞編二冊擇良便寄之若非良便不如且緩俟之恐途中水污擦損有不免也人但見吾外貌謂吾尙健然吾自知之此乃彊气耳夢中時有魂脫之兆此魄不能檢魂气血俱虛之故也可死卽死亦無恡情於去畱但爲子孫未能免俗耳

任性任直願汝深戒養徳養身願汝勉勵勉勵人非天性之親不宜望之太重人非心同義合不可與深言有父子而不相知者況恩不如父子者乎愛人知人吾晚覺得此四字力愛人而不知人𨿽父子不能全其愛知人則隨其人而處之有道處之各以其分而不失吾愛之之心斯兩得之若知之而不能容則吾亦不善處矣豈不兩傷多乎寄來館課細覽一過文皆雅醇而命意正大有識詣汝𨿽自謂未盡所長然循此以往如閣師所批將來斷入曾王之室者端非無試之譽矣船上寄吾手批歐蘇二文忠公集合一部通誌略二十本祖父文集二部紹聞編八本書記因見素嫁女忙不曾印得待後印完附景素或府基船上寄達曾有書寄趙陽溪已得寄否汝九月下旬之試閣取第一是否通算今後務將累試名次寫來知之內二則寄於存素

杜詩云可憐懷抱向人盡最忌最忌金壇人好接之而少與言吾前日所云乃平日趨炎第一人吾仍好接之不說破若說破則吾父子亦無味矣餘皆黃頭豎子之言何足聽也西榭之遲來爲親弟之不中此亦情也與失望於新結之好而杜門不出者殊科至於聰侄到家一味自謙而推服汝之宜中亦難得也曾王二集今次未寄者欲俟吾批點完整同杜詩韓集同寄耳杜韓與牧之集舊皆批過仍當細批以寄吾嘗謂老杜之詩乃散文中之先秦兩漢也今學詩者宗唐宗唐者宗其麗而不知此一部杜詩首首是大家聊漫舉之如五言律中晴一首聞雁一首除架一首皆非摩詰諸人語也有言杜詩之自沈著中來爲非初學詩之利者與今論時文之病正同一轍不知文若欲發意而主於理勝則自然不容不沈著沈著而意果達理果勝則沈著豈是板語重語乎杜詩首首都是實事都是實情當時所遇人情事理世變艱難一一鋪敍得眞發撝得暢而中間比興諷諭直陳各得其體故吾謂乃散文中之先秦兩漢者非偶見之輕談也熟讀當自知之此吾泛論文耳館閣中一時所尙未能知觀前輩應制之作亦皆另有一體此在熟後則如珠走盤矣大哥今次書來說上科曾取在備捲布政司發下朱墨卷三場俱有批點因此又有再走一科之心望得相應地方教諭以便應舉不知可得否今已是該升之期但聞近日事體此等小官無人關照難得自升者未委虛的吾前爲無人送汝家眷對鳳老曾說願升得一武學職事使汝兄弟得在一處今則不拘何處矣有可爲之地者汝可從容審處之二月二十八日書【庚寅】

縣中人回得四月二十一日所寄書知客邸近況安平爲慰前家眷行後吾固預慮閘河水少行程不免遲滯矣若得至張秋大名人倘或接到可以從陸則在臨時自審而行昨縣中人傳言家眷已往大名想因大名人接到起岸赴京而誤以爲往大名也果爾則大善存素處吾已三次作書謝之其令郎行曾附有家書必已送到玆因丹徒少尹張君解料之便特寄此書張君杭人自至金壇訪我覓帶家報感其雅意上納之間想不能無望於汝之一方便之也前徽人程筱埜竟未來吾邑而吳京江便欲兌取吾以財利所關不得本主與我家親筆一字豈得輕易轉手他人理自是如此非有所薄於京江也近已托府基大侄在白下訪問寄聲若不來金壇則於白下對手還之豈不爲妥聞彼常往來於白下而自白下至徽往來人亦不絕故也新婦行後我卽移住汝樓下汝母移我前住處矣兩俱安健此時家眷到必已久當得平安之信以寛我老懷矣所再丁

寜者前付新婦紅簡上所言耳燕性難馴要得上三人有處之之道而其大主腦又在於汝此是汝身上一大關節不可輕易看也吾日夕在念者此耳二月十五日四月初一日兩次閣試俱第一自此間或讓人一考無妨惟前書所言避歸之說近以質之鳳阿姜丈姜丈歷數同鄕二人一時並補官者甚多並無館元避二甲首名之理況一歸則須二次題授臨時又費廟堂一畨斟量自家又就一畨壚冶甚非計也已之已之館試文有便多寄爲善前寄到書可皆切用否再要何書可寫來俟府基船上帶之今年二麥倍收秧雨沾足楙鋙生一女夏至後一日手書

言之逆耳勿遽動於心心所不然勿遽形於色處得其道君子以正勝小人之邪處不得其道小人以狡勝君子之直以厚望人而不以厚自處以直自信而亦以直信人皆不可也士之立朝足以友天下之善士凡識見操履與流俗迥別者當具隻眼蚤與相親切忌一槪落落同年外選者尢當畱意吾丁未同年無一人相厚者畢竟是吾不是趙陽溪丈書曾否寄去書來一道及之士大夫腳跟要立得漧淨自然牢固若以攀緣交結智巧籠罩爲有算者吾但見其愚而彼亦素嗤我之拙也同日手書

南京徳閒處遣人送到汝八月十二日所寄書具悉汝意我與汝母俱若有天助晚景甚健新婦近能以王氏爲念則大善喜慰不淺

﹝上闕﹞朝中立班一節我在丁未年猶見庶吉士與本衙門官同班而綴於東墀之尾近東廊下而止癸丑猶然不知何時而變然此等皆不足爭也在兩衙門必以見任前輩自居吉士未受職不當越在其前此說易爲諸老所信在本衙門則前旣有例後乃變之變者爲失則復者爲得但有一焉旣未受官則涵養之時也而立班之先後又未甚有損於事體則不爭可也國家久無事故一向人臣喜以小事興爭今則不可謂全無事矣乃不惟國事之急而暇爭此乎故吾以爲不足爭也努力務其大者逺者吾旦暮人耳得汝善保身名以報國吾榮多矣板夾書記八部巡撫周志齋送汝折儀八兩中進士各上司送旗扁賀禮帳目一帙俱可檢入今後用度出納俱要自經手親筆記賬切不可懶忽必不得已之費固知汝能酌量然多寡之間一失思忖便有不可追之錯吾素有此病晚乃處此甚精分文不妄非是學慳乃是處物之義當然也吾家女子嫁於他家者多竭力以爲其夫家如某某犬彘之行豺狼之心而下塘三侄女爲之盡婦道與之爭門面至死而猶眷眷不忘我家之爲婦者少有向其夫家何也某用詭道媚道以籠絡其內人而我家多任直也下塘人不脫一癡字故易籠絡有不可籠絡者未始不可以禮禦而義服傳曰夫婦之道不可以不久也吾以爲有禮則可久如冀缺梁鴻是矣嫌隙多生於無禮凡狎而廢防直而任性皆無禮也亦見有相敬如賓而猶相失者乎傳曰夫爲妻綱又曰夫義婦聽夫不能制義是夫不爲綱也妾婦安有不反乘其夫乎凡家政須出於夫財用之出入逮下之均平須自作主張立有一定之規矩則下人無觀望而讒人不得交構於其間我義果正彼安有不服哉傳曰和平則樂有子今爲無子而蓄妾如雉在樊上無樛木逮下之心下無小星報上之念則何和平之有上下俱不和平則何樂有子之有人且不樂有子則又何能錫羨自天而有螽斯之效乎劉日減背父出家越關私剃犯三明欵且网痕在額蹤迹可疑無論民間無容著之所卽寺院亦必詰問來歷萬一爲邏者所獲則所過皆不免受累何可容其入門也彼書與父云已削髮爲僧王先生收畱讀書我語沛云旣言削髮爲僧如何又誣小兒收畱讀書你可尋他一尋沛答曰我下人俱走了除非我自去想起這樣兒子尋他何用不料彼父子一旦至此眞所謂可哀而不足惜者也府基大哥云彼平時所趨承者於氏有事所責望者王氏以我言之殆又不止於此乃是凡事欲賣我以取恱他家如於南區之鄕飲肖玄之黃庒與教場至於老祖之遲庵一生辛勤在此有遺命作祠堂三伯父欲大其居乃攺創別所而猶不敢沒其名劉沛近日乃爲元墄作中欲行賣與景素賴景素不聽前日日減冒考童生揑寫幹城結狀保伊無礙則又欲害我家一廩生其設心往往如是也今已明告而絕之矣三伯父原以田換易我房之地今爲彼房欲賣已與說定仍舊換轉彼房得田可給口食我房得不失老祖原分之意彼房已無詞但近日又欲將東角門續置地賣與於潤甫潤甫亦曾來看我不得已亦且畱之此地近桑園將來汝可作園造書室種花蓄魚也故說與汝知之有便作一書與元墄等知之李順衡來金壇接親於宅傳言李欲枉顧旣而不來乃是欲我先往拜之𨿽府基大哥亦以爲當然我謂我與順衡素無一面彼到吾地而來拜則無不見之禮彼不來而吾先之此何意哉吾四十年只守得一个自守兩字昨董兄劉兄兩壽文可謂深得吾心矣吾觀近來士夫立心行事將來有未必不爲國家之憂者不在貪黷放肆顯而易見之一途而在於已著名有人望者也宋人云君子無黨此論是也洛黨蜀黨何爲者耶則君子亦有黨矣小人有黨能傾君子以敗國家君子有黨則自相攻而爲小人之所乘亦至於敗國家之事其歸一也何若至公引類以報國同心共濟如同舟之遇風波則何暇及其私愛惡乎生日軸禮董劉二丈作文者各作一書謝之其餘列名衘者止具一帖於四閣下云原任某官某端肅頓首再拜上謝餘位隨宜如年家通家之類可訪舊例當行則行之前後家書汝可彚作一處裝成一帙謹而蔵之勿爲憸人所盜敗我父子也春秋周禮二稿好收之

汝會試時二月廿五六間我筮得噬嗑之節占之卦不變之下爻其詞曰不出戶庭無咎人謂占進取而得此爻多不滿意我獨曰中矣初九陽剛得正上復有應居節之初能節而止無害於終亨故象曰不出戶庭知通塞也通則行塞則止義當出則出矣人知節之爲止而不知止之有通也但說以行險美中有戒所謂當位以節中正以通須靜俟其時故爻辭旣申不節之嗟而系辭復再三於不密之戒彖傳尢以節以制度不傷財不害民爲言吾謂此乃汝終身之占也可以深思而熟味所當固守而力行也九五當位以節則能以節其在我者節天下而使天下甘之所謂中正以通者也人生不節之事莫易於言語莫難於用度由此推之出處辭受靡不中節斯爲大人之安節而天下說從吉孰大焉此月十八日縣中差人孫姓者行吾與汝諸弟侄俱有書中間所言有詳有略要皆不是泛泛言語用術以待人固非誠心直道然誠心直道中豈無先覺各因其人而有以待之陸阜南以呆直二字托他人以品評我我點檢平日往往是任眞而無機心陸阜南二言猶愈於直名之曰癡者矣𨿽然以癡目我者猶愈於以險心逆我者矣何者以癡目我者𨿽有嫌惡我之心而猶謂我初無惡意但坐癡故耳吾觀士大夫之間相責望者以癡諒人者十難一見而徑謂有害心焉以陰中之者常八九也館中同年爲我做壽者致空書以謝則已遲欲措少將意則未備又恐解館之後此事益難行須及未解館之前行之始善大約南京扇徽墨湖筆之類非久卽付可托者寄到矣陶石簣兩世同年乃尊泗橋老先生待我又素厚汝當加意於世誼須出泛常一格乃爲合所施之宜千萬勿忽

春秋周官二稿閒中亦曾細閱一過而別有所補訂者乎他日將賴汝以傳願汝之畱意也紹聞編已寫完但刋則力不能贍亦俟汝見而徐議之周易依古經傳十二篇次第先卦爻本旨次列諸家之說之有補於經者以暢盡其蘊而間附一得之見其思也若或啟之恐亦難冺滅稿六巨冊見在俱謹收以俟汝不以付餘子恐其尙有舉業之絆不能不致散失也古人年七十則家事已傳付子孫況外事乎今我不但周旋外事𨿽身事不了柰貧無可爲只葬地與周身之木棲靈之堂皆已當有定所矣近日薛古庵言九曜寺後地可另作一墳後巷屋宜向東旣身坐厚處而背後靠倚髙處爲得其宜此皆不可不從者也因便說與汝知之十九年二月二十三日手書【辛夘】

庶吉士讀書已經三年學有成效例該內閣查平日考校先後名次重加考試取文理優長及文理亦順者分上中卷封進禦覽裁定發下吏部照例上卷二甲授編修三甲授檢討中卷授科道部屬照原定次序各本題請此定例也汝系館元入館復累試俱前而又曽有三次閣取第一理是應畱但聽之造命者非所當預言但汝書來言與董玄宰俱在應畱之列但合天下畱止三人或四人而吳人一時並畱二人恐當路難之必須一人引避以待兩次補官庶不相礙此固有理但汝館元也將及三年學有成效內閣查平日考校先後名次重加考試以定去畱又明例也汝與玄宰論平日考校先後則不相上下論館序則汝是館元旣到館則論館中次序豈論二甲三甲汝以玄宰爲二甲之首而欲讓之居先恐無是理況此亦須請教大老以吾言之朝廷作養之意要个个成材中用計校及此是但知有私計而意不在學有成效以報朝廷也宜審思之今身子是國家身子一言一動關系逺大豈可輕哉三月初一日父親字

謝年家諸公賀壽者書俱付孫謙不知何時可得到如到灣卽令將書先取上檢照封數親詣諸公處送之近來館試何如解館恐須到秋冬也便中寫來知之慕臺已移家陽羨矣吾父子當有以佐其初來所缺俟上司有行約共可十金吾自往拜而致之督學公計仲夏始考及四郡郡邑生童俱已考矣五郎作又不苟語必已出但下筆稍重又因做少甚不利時目屢試皆後年已長大矣吾不免憂之三月二十一手書

發書後於肖老討咨人回送到汝閏三月十五日所寄書知諸事之詳老懷頗舒缺用一節決當有所處可以放心惟衣服所費頗多勢不得不爲省約之計大紅紵紗員領我俱有之顏色尙新子服父袍宦途美事但換一補子耳顧雍裏賀詩云畱得舊時袍笏在淸班重侍禦鑪旁此當永爲吾家美談也董思白一節似傷直致況彼之請告則補官當在汝後無以溫存之而以此小故追讓之可乎我當婉轉以致厚於其家汝亦當再三申欵於在京比他人加宻始爲相當也劉云嶠所托俟便一同寄上初七日手書

陸臺翁爲我之意𨿽不得面致謝言然亦當使此意得達不可一行便已閽人之言多是虛套全不足信我已無志再出自處非不素定但臺老一味道義不但當以泛泛待之耳陶石蕢處理宜加厚蓋乃翁待我甚厚又難得彼與汝又有世世嘉緣也繆仲淳遷居陽羨我已經薄助汝可且緩但書不可缺耳初七日又書

景素一向想佳渠待我甚厚我感之甚深相見時爲我道不及作書諸郎縣試卽已頴脫可喜也昨見素邀我於魚池上微道書中語力辯湯若士一節之爲無大約汝心迹何待於自明而彼諸弟所持已素定我之不能爲彼臭味亦猶彼之不能協我宮商也親愛之而已矣燕妾竟夭於瘵良可悼憫南妾聞亦有病願善視之汝與新婦尢望保重保重老母晨夕跽禱佛前囁囁在口者三人此意可念也下人千萬寛容之今年考次並所聞吾所欲知者詳一及之同日手書三

潘主回得家書書中所云流言必有起造之人若有形之奏章者勢不得不自辯若只是流言則任其亂說如雲曇陽妖幻又云滛奔豈足以惑明者也所與王辰玉書卽令孫謙送去不知此奴何處逗𨖻至今未回衣紵二付托龔相寧寄帶聞彼寓城外想已遣人取收矣紗絹之類並銀兩俱俟孫甥北上時付之不出此月也帶且不必造純銀者我一生止是香帶五品時一用牙花蒙金而已節儉正直如海剛峯眞有羔羊素絲之風誰得而議之近日士大夫頗以服飾爲事在大雅之人不必故與之異亦不必勉與之同此處時之通法不止此一事也儒臣宜卽以經世宰物爲已任近日士大夫多好佛喜接方外之人汝宜力以爲戒翰林前輩如章楓山眞汝師也十一月初四日手書

自朱承差寄書之後王承差及景素人行俱又有書不知何日送到今後須詳及之王助回得書知汝爲我制造丸藥孝心良苦我前患僅在疑似今已安好但治於未然前哲所貴汝所處方尢我所宜當勤服之我與汝母晚景似俱未艾正汝安心做官之日卓然有以自立不混常流其爲光耀我多矣家口費大恐女眷不能寧耐爲久住之計不知授官之後卽可得差否差回一見有無限商量是我所願但恐不遇巧而費講則我又不願汝爲之耳大抵出身在宦途如立風波之中理明義正腳根札定才抵當得起凡易動易揺撼皆是無學力也羽國獻書指摘何事因而及汝牽帶何由今次書來欲一知之大抵讒人借口不過謂汝與政府厚耳君子以道義相知豈有不厚厚則所以相報相成豈有不正大光明安有以私意爲合而陰結死黨以私意爲異而陽示非黨者乎吾父子孤寒守拙其所以與當路相知人人可得而知之者也貪榮躁進讒諂面諛沽名賣直皆所必無忌我何爲哉亦不待日久而見晛曰消矣世間局面攺換系否泰大機豈匹夫可以圗度其間天下有大道在大家公心以行正路濟正務而已

人來得十月初九日所寄書書中云付本縣差人而差人卻轉手景素之人幸不拆動耳杖言官之事前世已有而嘉靖間得君如張永嘉秉政久如嚴分宜可謂有威福然未聞有以廷杖之意爲出於下者也以張江陵之愎而劉畏所之杖猶論救而獲免末因奪情一節與馮保表裏相結欲箝後來之口乃有吳復庵諸人之杖非江陵之能獨爲之也今何時乎王荊老何人乎而可以此厚誣乎造誣至此將謂皇上爲何如主乎且爲此者不過欲杜荊老之再出也夫大臣進退猶一人之事也是非天下之公世道消長所系非一人之事也有天下之志者寧能無隱憂乎汝辯疏不上爲妥蓋非久荊老必自有疏矣縱荊老不自言而二三大老中必有能明之者何也此不比流言相傳從耳邊過可以假爲眞旣有章疏則有按據設或上欲核實其言公卿間安得無定論乎在汝新進之人則以深厚安重更見徳器耳彼激汝者利汝之辯切不可墮其計也廷試之時汝幾列鼎甲而俄失其捲塡至三甲之半而始出此大似有人蔵匿之者館選之時荊老方移疾不出若復陰薦一人豈能揜人之知卽同邑之王澹生肯黙黙而已乎彼𨿽怨荊老之不汲引而終不能開此枉口則以荊老之實無干預人人知之而已不能奪也忌汝之人旣無可尋索則以杖饒一事冀可以簧鼓一時汝如新媳婦𨿽終於點涴不上而有此虛聲致費解說只此已非始進之利矣昨星士項子詣某問汝官運有幾年項答有二十五年好運某云但恐爲王荊石所累耳項子以告吾謂戊六云仲男之見知於王孰與彼氏之見厚於申乎彼甘如醴此澹如水甘如醴者因勢移利盡而生變計且自謂不爲所累澹如水者始不因之以爲利後不背之以爲名彼不爲閣老則已矣恩怨報復皆不足以累之而又何以累我乎出此言者意在相脇也蓋彼家結納新援銳希新福不利汝在朝恐妨彼行事耳無計以速汝之歸賴此彈章利汝奏辯使汝自與言路爲敵則彼計行矣蓋辯而得白猶終當告病況未必得白而一分疏樊疏則繼起者必又有人矣造端者計決不空施也君子貴於見幾而幾事貴密吾兒忍之勉之忍之勉之吾引年疏若不得請未免一行行亦不徒當與二三正人披豁心膽硬著脊梁爲天地間有所發明有所擔荷令此一種不可磨滅底物事不終播弄於魔邪之手天或者遂吾之志乎吾自卜之气體之間筋骨固不如前而智慮未減也筆下有進思每入奧而不假力索於存素升轉在卽而撫臺論之莫知其由觀廟堂之處則酌量必得其實矣存素始終不背申氏亦其長厚之一節然申老去位而存素遭彈則長厚者無效無乃沮人之善念乎非然也古今能特立者有幾人旣有所依則與所依爲興衰巧變者能捨楚適秦而已然未可以爲得失之斷也彼之不可無楚猶此之不可無秦也嶽升言劉樊二君處二兄何不親往一與透心言之十一月二十二日父手書謹收之

初十日府基人行曾有書專爲引年事計半月可達矣謝閣部書俱已謄寫寄覽恐寫得未佳不妨更覓善書者重寫但投進之遲早此間不能定與稟投當付何人仍須候領回書此間未得可托者昨訪本寺至二月間始有賫本到京者不太遲否俱憑汝斟酌行之吾此來精神爽健拜起亦不似家中艱難若有陰助者諸相知如孫立峯張震峯沈鏡宇蔡調吾皆承厚意卽初會如朱澹庵衷洪溪劉復齋余衝宇孟蓮洙鄒南臯皆一見如舊而南臯披心腹見情愫尢相知之深者也王忠銘老先生意眞而禮謙吾敍述及汝乃反先言別後於汝缺問我遜謝汝後須頻致殷懃可也劉復齋問知汝爲我子卽謝言投刺失寫通家余衝宇問荊老行期我對以不知衝宇因言此老爲乃郎科場事失之性急言者本爲他人而此老卻爲他人出頭不免將沒來由底是非一擔擔了余公此言甚確論也然罪責言者出荊老之不幸天下自有公論豈一二人之私心枉口所能揜見怪不怪彼魔妖行卽自敗但不宜我與之爲敵耳汝今旣已知我之蚤見而逺慮卽須一一聽我來書尾所云皆不宜也我此來禮則從時事則實幹當言則言不失之默言必中節不失之多以此諸老頗相敬信而兩衙門諸公皆有相知之意非復丙子丁丑所遭之光景矣但我老矣此出特爲汝計欲有所明爾了我念卽當引退矣見臺翁可懇言之臺翁亦但能了我父子一前件爾余不必齒及也選君若應有書汝可以意補之大凡人品若低術數縱髙無益也今某某鄕行官箴一毫欺人不得柰何欲釣奇取名故我卜其行自敗也我嚴其在我而已再勿觸之正月二十日書【壬辰】

孫甥回並賫本人回所寄書俱已送到前月二十八日本寺賫本人行家書並致諸相知書計四月中旬可達想俱已投送矣家書中所言者特吾之大意而酌量周致則在汝吾此出比丙子丁丑人情固迥不同但年則非昔矣以精神言之蒞事猶不厭繁劇以筋骨言之則拜起已覺艱難汝欲吾傾囊倒篋盡見所長不必如前韜斂如此則涉於有意切不可作此等見也古不云乎桃李不言下自成蹊吾方欲進乎此汝亦當自勉勿忽勿怠爾祝侄近到城外頗言汝丰頴易露而防患稍疎此知汝愛汝之言也記之念之讓差一節甚善明歲不妨再作計耳得姜丈書言荊老致聲於吾父子言甚眞而意甚篤吾此間自當專啟通謝汝便中書問亦不可不宻也山西王相公書稱通家中間語亦甚藹然以相知相待歸後寒溫似亦不可缺也玆因梁公差人之便附寄數字又附姜丈小啟一折畱待日後還我收之四月初十日手書【壬辰】

到任本已發閣部以自陳已近不曾致書自陳本具稿亦只在目今發矣余則季子能道之常服健脾丸一料已盡可再制一料來京醫𨿽按汝方而效似不及故不復托之人參若少當買寄歸也前日汝來我之衷懷十未吐一虞崶丈惓惓欲與汝一見且定宇南臯恐旦暮北轉二公之加情於吾父子間者至眞至切汝之再一來決不可少也一則送漪園之行謝姻事十四日書【癸巳】

淸明日陵上歸大瀉後服朱醫生藥稍寛旣而得汝寄來丸藥服之果元到又得第二次煎藥四帖每日進二盞胃气漸實但此一蔵受傷已甚藥𨿽對癥而气不足以承受而俾藥力之行以故腹中濕痰不時隱隱作痛時時膓鳴大便仍溏每日須二三去積滯方盡腹中方覺寛快而畢竟未能復常臍之下捺之不痛彈之有聲此否塞在下部之證而所謂否塞者非有物乃只是虛气而已俟汝續寄到丸藥以漸調理難求速效也吾說證已詳而眞縱汝來診脈亦不過如此但胸懷所欲吐非面語不了終望汝一來耳新報一本寄看仍封還初四日手書

代巡公欲以樣本付梓甚善但學庸上論已刻之家塾樣本止有下論孟子不知止將未刻者付之乎則不爲完書將連板付之乎則又似不妥渠若再問及則直告之而已巡公若畱意則或告之後院或托之有司皆無不可但我家則不可自言耳紅櫃中書止要批點詩大全禮記集說周禮傳及儀禮經傳白文余不須也丸藥系汝母者可先制之我稍後無妨

徐老先生又上病本志欲必歸與郝司徒又俱被論冒功吳小江再疏陳衰病不能再出沈龍江起南京宗伯聞說不來倭奴封貢事朝議不定大率事決不成而當事者未有一定之說只緣苟且於前故令今無收殺耳鄭宋兩經略如出一轍都只是苟且敵未欵我而我先欵敵前後不過飾詞以欺朝廷沈惟敬先以封貢許之故復平壤復王京如此之易倭奴之狡其於利害甚明而中國反出其下彼之讓出平壤王京非畏威也非悔罪也勢實不能越海而兼有兩國也縱曰闗白能據朝鮮則海中必有據日本以反闗白者矣此闗白之所以不得不歸而又得沈惟敬許以封貢之利更出望外情形實如此我在光祿時上疏曾已預言及此朱丈極稱服之將來必有見及此者耳王相公不受書前書俱不曽遞十四日書【甲午】

我前後寄汝書多有可存者爲其吐自肝膈發得意透而自然成文也畱刻家訓之後使我心術精神常烱烱在子孫目前爲益非細汝可通查出封置一處俟我歸而自詮擇之書帷別記已並入尙書日記中似乎存剰舉業之言亦不宜棄擲故欲取汝稿補足成之寄來虞書一本収訖卽艸定付書坊矣四書亦欲照此例而成一書緣書坊見紹聞編士大夫多喜之者新刻書記又盛行故競來求此二書並批點程文墨卷書坊固但知覓利而我之意則𨿽舉業亦欲示人以正途也汝所著四書說可查出送來

母親之證固緣風熱亦气血俱虛之故今將汝藥表裏扶持有效卽當報汝昨得徐華老紫金錠搽之頗覺有效但不能除根若望除根須靠丸散之力耳傳太恆書卽差人送訖所抄書付來人持回傅君過丹陽須再遣禮致意於六房園地之事旣是元墄等如此則如汝主張必割彼地與戊六使尖尾成方而後可許之西側房地與戊六對換正好若以系我舊地而不肯畱則大哥亦太拘矣速決之且了此一件只恐此畨喫盡後又思賣及住宅則明示買者賣者以我決不容以杜其念而已按臺刻書事任之居士集須完俟刻窻稿完後可分付刻者不可再別攬矣七月初一日書

季隆回有書中間事件後次有便千萬寄一回字來大哥升任欲仍攺教查旣有例而相知者亦多雲渉縣衝疲難處非大哥之才所宜勸我決意如前策但須汝與二孫說定做成本稿寄來此閒付寫本者寫之就付本部人帶去耳比例須查得的確十四日書

陸老先生處二孫恐不成行只差人可也不可太遲聞按院請鄕宦恐不止汝一人須有圓變不得拘定舊說若在我者有定見定主固不在見不見也十五日字

謝恩本賫奏人以初四日早到而科中有言亦以是晚得聞蓋孟蓮洙公以報也初五日早卽以疏稿授之寫本者初七日準發其大意言我節次求歸乞勅下吏部查臣前後情詞容臣解職耳若部議覆畱不免再疏必得請矣焦黃二同年俱有回書今封回初五日書

渠之彈疏系渠托鄒健庵送來其語健庵云疏中並無他語及觀其疏大意以都察院不宜以年邁之人居之引莊子大塊勞我以生佚我以老譏我以有限之年不爲自全之計又謂知足不辱知止不殆某𨿽淸望素著其於止足之義何如哉疏末參語云五十年進士猶戀仕途八十歲老人奚堪風憲但其生平淸謹素無顯過或當加恩加衘致仕以示優處此其意似與醜詆下毒手者不同但不知未考滿者無加衘之例中間旣謂我在刑部一應文移招詳惟憑司官可否不惟全不經心抑且通不入目果若此言則在刑部已不職矣安有如此侍郎又可以加衘致仕哉此君在此相處頗久每次相見接語亦頗洽不意一轉都察院攻我者乃出此君疏中謂以若人而居總憲之任不惟職業廢閣抑恐羣禦史奔走於其下而都禦史以木偶充位於其上如體統何此人心之所以不服而公論之所以不容也細玩此等語意不服者必有人焉不容者果公論乎前楊后山轉河道僉謂此缺當我補及推胡晉庵諸老訝之問我以歷俸先後我以實告第云晉老以操江回籍資則在生之先矣及吳小江允致仕僉又謂此缺必以處我推葉龍潭諸老又訝之我云葉老先生在邊勞苦平寜夏不謂無功南部之調誰當先之此南都之公論也盧君之所謂公論者爲人所誤耳大抵自我起用之後暗算之人無日不有但命數有定人力安排不得故得延引四年待盧君而結局我官至二品歸得善歸又何尢哉兒輩知之而已逢人牢閉口我首疏以八月初八日發計十二三日到京命差人候吏部題覆得旨領咨文回報約不出九月下旬得報矣二疏已寫定得初疏不允之報卽再遣行約冬月初中可抵家矣住處汝母欲在祖樓我則無往不可耳殷氏母病欲死寄語汝母問可否往瓜洲一省母安有我房中之人可出閨門一步況渡江哉且彼身之不遑卹而遑及父母乎初九日手書

方麓集卷九

●欽定四庫全書

方麓集卷十

﹝明﹞王樵撰

○傳

楊忠湣公傳

楊忠湣公名繼盛字仲芳其先口外小興州人州常被冦國初曰伯源者奉詔內徙爲保定容城人六世曰富者生公年甫八歲使牧牛岀過裏塾見裏中兒讀書心慕之請於兄欲往兄曰若幼未能也公曰幼能牧牛乃不能讀書耶兄異其言以告於父而聽之日受數百言四五過輒成誦年十八補邑弟子員踰冠讀書於邑僧舎恆至夜分不寢燈膏盡暝坐而思寒無襦起繞屋行令脛以上微溫則復讀以嘉靖庚子鄕貢士舉丁未進士除南京吏部驗封司主事受樂律之學於闗西韓公邦奇庚戌秋冦犯京師明年公遷兵部車駕司員外郎會有馬市之議公上疏論其不可大旨謂市馬者講和別名也冦踐躪我陵寢虔劉我人民戎心無厭非一大治使終身創不足以雪恥往下北伐之詔天下聞風鼓舞爭出死力而朝廷一旦忘恥屈已以討號召天下而以和終之豪傑之士誰不解體不可一也且邊鎭習於偸安久矣自冦變之後方攺觀易聽一聞和之說弛備自肆如故非惟積廢無起時而隠憂將不可測不可二也往者邊臣私通冦吏猶得以法裁之今互市決中外之限開通敵之門將來勾結生事啟釁吏不能詰不可三也中國險易虛實爲所習知用間於市不假遣諜而得不可四也又陳開市三事一欲敵酋諳達愛子入質二欲盡還所掠人口三欲別部入寇皆諳達保任疏奏世皇連三閱曰繼盛之言是也下八臣議八臣者內閣大學士嚴嵩李本禮部尙書徐階兵部尙書趙錦侍郎張時徹聶豹成國公朱希忠咸寧侯仇鸞也仇鸞舊鎭大同素通敵實陰主其謀上惑其言遂下公詔獄謫陜西狄道縣典史時謫官爲上官所優多養髙不事事公獨請事於長官於是上競以事委之事皆辦暇與諸生講學狄道多西畨色目人習畨經公擇敎讀二人於圓通寺敎以儒書畨漢生讀書者百餘人因而知向進者三十餘人邊氓以織褐爲生苦於官市會有稱巡按遣市褐者公執其人屬吏於是官市遂絕遷山東諸城知縣南京戶部雲南司主事刑部湖廣司員外郎調兵部武選司時仇鸞敗嚴嵩用事公上言方今在外之賊惟邊冦爲急在內之賊惟嚴嵩爲最賊有內外攻宜有先後未有內賊不去而可以除外賊者故臣請誅賊嵩當在剿敵之先去年春雷久不聲占云大臣専政夫大臣專政孰有過於嵩者又冬日下有赤色占云下有叛臣夫心不在君而背之者皆叛也是亦孰有過於嵩者臣敢以嵩之専政叛君十大罪爲陛下陳之我太祖髙皇帝罷中書丞相而定五府六部分釐大政載諸祖訓曰以後子孫做皇帝時並不許立丞相臣下敢有奏請設立者文武羣臣實時劾奏將犯人淩遲全家處死嵩在內閣挾陛下之權侵百司之事凡府部堂司皆稟受其風旨內外僚出入必謁內自直廬禁地外至私第日夕其門如市輿馬闐塞衢巷至不可行都人皆曰詣相府也至士大夫皆號之曰相矣𨿽嵩亦以相自居矣吏部尙書百僚首也非其腹心不用進退人才必闗請而後奏嵩視吏部若其屬然吏部且如此況其它乎是嵩𨿽無丞相之名而陰操其實使天下知有嵩而不知有陛下此其亂祖宗之成法大罪一也內閣條旨𨿽先朝有故事然機事甚密而臣下不敢幹上之權今陛下用一人嵩曰我薦之也宥一人嵩曰我救之也其或嵩之所不許則或激陛下之怒以行其擠排或乘陛下之不恱而進其讒構於是使天下之得罪者畏嵩而不畏陛下歸恩者歸恩嵩而不歸陛下此其竊君上之大權大罪二也陛下使嵩票旨嵩又托其子世蕃代票又引嵩之義子趙文華潛入禁地商議同票題覆方上滿朝紛然已知天語旣下前講合若符契如錦衣衛經歷沈煉劾嵩罪狀陛下發大學士李本票擬李本私問世蕃世蕃卽自擬票使趙文華袖入封進此人所共知也卽劾嵩之疏世蕃猶得票擬他可知矣是嵩旣以臣而竊君之權世蕃又以子而弄父之權此其縱賊子之預政大罪三也邊事之壞皆由功罪賞罰不明嵩爲輔臣乃爲壠斷之計欲令孫冒功於兩廣先置所親歐陽必進爲總督平江伯陳圭爲總兵禦史黃如桂爲巡按竄其長孫嚴效忠名於奏功籍中冒升所鎭撫又冒瓊州一人斬首七級功效忠告病乃令次孫嚴鵠塡替告並前功加升錦衣衛千戶效忠嚴鵠皆世蕃養子足不出閨閣而冒報戰功濫竊名器歐陽必進以是而入爲工部尙書陳圭還掌後府事黃如桂驟遷太僕少卿是嵩旣竊陛下爵賞之權以貴其子孫又以子孫之故顯抜其私黨諫官禦史知而不敢言則以其積威足以箝天下之口故也此其冒朝廷之軍功大罪四也逆賊仇鸞總兵丼肅以貪虐被論革任嘉靖二十九年大同帥張達等敗沒正敵人窺伺之時使嵩少有爲國之心豈肯用此賊帥以寄幹城而世蕃乃受鸞賂三千金指逼兵部薦爲大將及鸞冒哈■﹝口冄﹞兒軍功世蕃亦藉以升蔭嵩父子於時嘗自誇有薦鸞之功矣及鸞勢出嵩上爲所輕鄙嵩始自悔以爲引虎遺患後又知陛下有疑鸞之心恐其敗露連累始互相排詆夫勾賊謀逆者鸞也而受賄引用鸞者誰耶嵩父子誤國之罪於是又出鸞之上矣此其引姦逆以幾敗國事大罪五也前敵人深入兵法擊其惰歸此一大機也兵部尙書丁汝夔問計於嵩嵩乃曰京邊不同勢敗於邊可揜也敗於京不可揜也且敵饜自退耳故汝夔傳令不戰陛下逮治汝夔求救於嵩嵩又曰無恐吾密疏保君矣及汝夔臨刑而後知爲嵩所賣乃大呼曰嚴嵩誤我是嵩以不戰紿國而以死紿汝夔也此其怯懦無謀欺罔不忠以誤軍機大罪六也黜陟者君上之大權刑部郎中徐學詩以論劾嵩父子革任爲民嵩於考察京官之時囑吏部黜其兄中書舎人徐應丰荷蒙聖明洞察畱用夫應丰乃陛下供事內廷之臣嵩猶敢肆其報復之私則在內之臣遭其毒手者又何可勝數耶戶科都給事中厲汝進以論劾嵩父子降典史嵩於考察外官之時又囑吏部黜汝進夫汝進言官也縱言不當陛下旣降其官矣其爲典史則未有過也嵩乃以私怨欲再黜之則在外之臣被其中傷陷害者又何可勝數耶夫考察大典也陛下持之以激勵天下之人心賊嵩攘之以中傷天下之善類大罪七也今府部之權皆撓於嵩而吏兵二部大利所在被撓尢甚嵩於文武之遷除不論人之賢否惟論賂之多寡其人到官亦通不以報國爲心惟日以賂嵩爲事將官旣納賄於嵩不得不剝削乎軍士所以軍士多至窮困有司旣納賄於嵩不得不濫取於百姓所以百姓多至流離利歸一人毒徧天下人人思亂皆欲食嵩之肉如是臣恐天下之患不在境外而在域中陛下之仁如天一聞四方水旱盜賊一人有不得其所爲之憂形於色而嵩爲腹心之蠧漸失天下之人心大罪八也先朝居內閣者如萬安劉吉焦芳之徒𨿽其姦謟無所不至然猶得政日淺旋被斥去近年以來未有得政如嵩之久者蓋嵩之柔忍機變獨工於逢迎刺探凡陛下之左右皆先用重賄結納托以伺察聖意凡陛下宮中一言一動必密報於嵩輒酬以重賄凡事嵩得預知陛下微旨所向以遂其逢迎之巧以恱陛下之心陛下但知嵩之毎事能合聖意而謂之才不知陛下之左右皆嵩之間諜也通政司納言之官嵩欲阻塞言路故用義子趙文華爲通政使凡章疏副本文華皆先送嵩父子私閱而後進少有干涉卽爲彌縫聞禦史王宗茂劾嵩之疏文華停畱五日方上夫朝廷設通政司以防壅蔽而姦黨乃敢爲壅蔽如此大罪九也嵩旣內外彌縫所畏者廠衛之緝訪而嵩於廠衛官徧結姻親陛下試詰嵩諸孫所娶者誰女立可見矣廠衛旣親所畏者科道之言而嵩於進士筮仕之初知縣推官行取之際誘之以求知脇之以納賄皆使俛出門下及給事中禦史考選之時皆預識面有先容而後得之以陰絆其它日敢言之口旣選之後或入謁則畱之飲酒或出差則爲之餞贐或心所愛憎則授之論刺至五六年不爲崖異卽升京堂次則方面夫受嵩之恩旣如前附嵩之效又如後以故科道諸臣寧忍負陛下而不敢忤權臣也夫廠衛陛下之爪牙皆賊嵩之瓜葛科道朝廷之耳目皆賊嵩之私人以故嵩之得政愈久而其壞紀綱愈甚壞風俗愈深使天下士大夫亷恥盡喪嵩實爲之此其大罪十也嵩有大罪十誰不知之而莫以告陛下誠恐言之而不信則非徒無益而禍且立至也以臣之愚乃敢出其一旦之命言難言之事攻難去之人伏願陛下察臣之言試召二王而密問焉必有以知臣言之不誣矣則何惜一嵩而不以謝天下乎內賊旣降外敵自卻何則彼見陛下之聖明如此則不戰而气已奪矣疏上世廟素英毅莫寵如張永嘉然而攻其短者未嘗加大罪也嵩父子懼甚與其黨謀所以自解與傾公者百計無何乃摘指疏末援證二王以爲非所當言密訌於上上果爲之動下詔獄詰問惟此一語而無以爲罪法司則致其文以詐傳親王令旨法當絞時刑部尙書何鰲嵩之門生侍郎王學益嵩之姻家受嵩指使法之合不合固不顧也公在獄數年備嘗楚毒可謂出百死而後死臨刑慷慨誦所作絕命詩聞者流涕乃乙夘九月晦也是日地震隆慶中贈太常少卿謚忠湣賜祠於保定額曰旌忠二子曰應尾應箕應尾蔭入大學論曰自太祖革丞相之官永樂中始置內閣以編修等官解縉等七人供事其中𨿽曰典機務與密議而所供者不過翰林之職事而已終成祖之世內閣之臣官不過五品豈非不欲變太祖之志而然與二祖可謂逺見足爲百世不易之定制矣至洪熈宣徳二朝內閣之臣始以舊恩與年勞加升至師保尙書等官三楊諸公號爲一時賢相而不知引嫌固避故變二祖之舊制自三楊始也孝宗朝內閣之臣不過代言六卿執政之臣如劉大夏馬文升諸人皆日召見商大政預密議其時何嘗知權之在內閣乎六部乎抑不在內閣不在六部而有旁落下移之處潛持黙運之人乎此時皆無之也故逺當以二祖之法自守近當以孝宗之事爲法世廟於楊忠湣之言𨿽未卽聽然未幾而嚴嵩得罪未必不因忠湣之言也

大理虞公傳

公姓虞氏名謙字伯益其先河南陳畱人宋南渡後徙金壇公少有異質識度過人洪武中以春秋明經貢入太學太祖見而奇之策試稱旨擢刑部山東部郎中三載遷杭州府知府成祖靖內難公自免歸都指揮賀驢兒執公赴闕謂其旣知天命有歸托疾不朝請誅之成祖釋不問尋擢大理少卿永樂已醜車駕幸北京侍仁宗監國升都察院右副都禦史尋轉左甲辰進大理卿公感上知遇凡事務持大體有犯罪不至死者所司準榜例論死公曰法令旣定斷罪當一以法否則法不信於民矣上立從之天津倉火爇糧數十萬計遣禦史按視言主者侵盜多而幸火以自蓋追逮幾八百人論死者百餘人餘皆坐流配公察其寃白上並以減論其爲都禦史嘗奉命巡視淮揚徐州旱災請發三十餘萬石賑民官爲贖還所賣男女爲奴婢者皆從之車駕北徵督運於蘇松兩浙諸郡以丁糧多寡分爲四等定輸之逺近民間便之營建宮殿督運大木於潁州陽武陸行下衛河所督軍夫數萬部分有法人不知勞成祖以官吏多爲民害分命大臣巡撫天下公偕給事中許能往浙江考察亷貪因建議便民十數事多見施行仁宗自監國時雅知公稱其儒雅明正志存澤物有大臣體特奏升都禦史及卽位曰大理天下之平也非虞謙不可遂以公爲之嘗奏事有言其不於榻前密請而於朝班敷奏爲賈恩者於是謫爲本寺少卿仁宗尋悔之以大學士楊公士奇之言立復公官宣徳二年扈從徵髙煦旣還一日朝退得風疾不起年六十二公曆事四朝與三楊蹇夏齊名識周文襄公於屬官於肅湣公於諸生中人尢服其精鑑子孫至今爲邑中著姓

南洲段公傳

公諱敏字惟勤其先汴人宋靖康亂徙金壇公少孤貧事母以孝聞舉弘治庚戌進士知江西新城縣調廬陵民化其簡厚訟爲之少遷戶部郎督九門稅鈔時逆瑾擅權變舊制欲增其斂眾莫敢言公獨持不可得不增瑾欲招公出其門公又不往參浙藩議值鄰境盜起公先事設備冦不能犯旣而疫作公畱拯賑全活甚眾副中執法按事於江西時李夢陽以文學風節有重名然負气淩物阿逆籓旨以私忿構布政使鄭嶽以姦利事欲陷之士大夫多持兩端公獨平心決之以大義折其气而闗其口夢陽𨿽怨之而無以非也因勞得疾卒官年五十五公爲人溫遜沖和𨿽造次不失其常度常拱手緩步徐言不以色待物人視之懦者也然未嘗偸合苟從遇不可必達其志微時嘗爲人所陵及貴遇之於道其人避之公追得之於戶後而謝之曰君得無不可段某耶尢篤於宗姻嫁孤贍貧視力所止家無餘藏臨終戒其子曰吾俸余猶足以具棺斂愼無費公家子如其言僚吏賻贈皆卻之至今鄕人稱淸節厚道表裏無瑕者必曰段公段公云公長於詩別號南洲居士有南洲集若干捲藏於家

樗庵王公傳

公諱曄字韜孟世居金壇之嶽陽自少讀書卽以古人自程度刻苦勵行舉南畿鄕試第二嘉靖乙未進士爲吉安推官治獄明恕因事以禮義勸導兩爭者皆恱服建昌缺守其同知鷙甚不可近所司以公視其篆曰彼得王某當有攺王某得彼當益進歲滿遷給事畱省風采凝重𨿽同官亦畏憚之數言事皆剴直嘗一蒙褒旨卒以犯大僚見擯落云嘉靖初世廟欲追崇所生張永嘉諸人以議禮合意驟見擢用於是上畱意稽古禮文之事並建南北郊親耕親蠶諸禮繼舉則夏貴溪附贊爲多遂用張桂故事自都給事中擢侍讀學士以至宗伯入閣中年上畱意禱祠之事謂可以永年則嚴嵩先意承順尢極佞巧費寀乃宏之弟其妻與逆濠之妻兄弟也以不結附逆濠頗得時譽而嗜利險側不下於嵩三人者公皆首論之而其論嵩尢切並及其子世蕃時嵩之姦未著而世蕃之惡人亦未盡知公在吉安蓋得之先見而中其隠曲而嵩尢恨之未有以發敍遷山東武定兵備僉事以任滿赴部踰限奪職舊格所無出嵩旨也遂著爲例公在山東嘗儷禦史行部而副使吳龍道病公入謁禦史曰吳副使病甚危不可委之下人非某往視不可遂辭禦史而行至今東藩之僚猶道之而服其義焉公事親孝然有弟惡於象慈弗可感嚴弗可繩竟以是鬰鬰成疾死仕宦有年貲產不增於寒素時婚嫁葺廬多稱貸於人病時蕭然一榻布被蔽體邑令因問疾見而深嗟重之近世講學者競右陸左朱號爲於言語文字之外得直截根本公弗爲動曰吾敢斷之曰皆収放心臨終語人曰聖賢無自是之學問古今無自用之豪傑同邑範楷子正親喪三年不入妻室公禮敬之終身唐治時雍戇直負气公常下之公有讀書之室曰樗庵溪田馬公嘗爲作樗庵銘身後學者裒其遺文曰樗庵先生集凡若干捲行於世

王氏家傳

吾宗自義五府君以上名諱不傳譜牒無存義五府君生丁元末以農起家能有以自全於亂世夫人謝氏能知漫塘劉先生之賢毎以訓子孫曰能學此人吾願畢矣子三人曰榮字子華曰荂字子輝曰茂字子賢洪武間子華以人材舉爲杭州府同知佐崇山侯開溧水縣臙脂河河道直富民室當徙崇山侯受富民錢故迂其道事發伏誅子華當連坐時子輝府君年才二十有五奮往欲赴其急難所親咸止之勿輕試不測府君不聽卒走京師擊登聞鼓上書請代兄死上義之得許往視子華已赴市曹與府君訣曰願再生爲汝子府君歸而撫其遺孤甚厚付以筦鑰讓以藏金至再世猶不分析正統初出榖三千石助官賑饑上聞賜勅奬勞表其門曰義門仍復其家六歲至今吾族惟府君之子孫爲獨盛云子五人曰政字以正曰徹字以通曰敏字以學曰敡字以振曰敞字以明初子華以臏死以正府君生而常按其膝稱膝痛人頗異之府君性孝友豁達大度撫三庶弟處其婚學視子其田宅視已皆有成立而後已羣從中恭一行最尊而性僻難事府君能曲得其歡心恭二十子所不快輒率十子誶於門有時登府君堂持牕戶去質於市府君事之益恭府君治家勤儉嚴而有法昧爽必興正衣冠坐於堂則子弟皆拱立俟命一日介弟起稍晏不敢出見托以事自外入稟說云云乃得無譴其家法如此景泰中出榖助官賑饑子五人曰鎭字孟安曰鍾字孟英曰鈺字孟堅鄕貢士仕至遼王府長史曰欽字孟寅曰銈字孟璋孟安府君三世嫡長才略過人擇幹奴美田宅先與諸弟而自取其瘠者力耕倍收更有餘力以分贍不足親疏賢愚各當其分賙人之急毎如不及貸錢粟多不取息負者亦不復問鄕人敬而愛之以王大老稱之毎過市坐者必爲之起年十六爲稅長爲巡撫周文襄公所奇所至以自隨有事常以問焉歲歉稻寡入稅戶以雜榖來者諸稅長皆怒不納府君獨盡納之而以家榖代輸明年歲大饑米價踴貴府君出雜榖糶之民得其濟而所輸亦償鄕人乃大服之成化初出粟二千石助官賑饑旌授承事郎繼室許夫人亦有賢行𨿽處富足而躬勤紡績毎至夜分毎歲農事興家人盡在田夫人恆自執爨以給餉者一子曰瀚字仲淵贈承徳郎兵部武庫司主事性謙沖犯而不校家居謹祭祀與人重然諾夫人馮氏廣顙丰頥不以世故經心終日危坐未嘗有倦容年至八十有九精明不衰一日子孫至前不復省記無疾而終子四人曰杲字汝陽以監生仕爲江西都司都事次卽先君也諱臬字汝陳正徳丁夘鄕舉丁丑進士初授兵部車駕司主事諫武宗南巡忤旨與同事者門跪廷杖有差以外艱歸服闋除兵部武庫司主事以母老乞南曹一職以便親攺南京戶部四川司主事尋攺南京吏部考功司主事晉稽勲司郎中出知東昌府以母老陳情乞便養攺寧波仕至山東按察司巡海副使又次曰槪字汝平曰樂字汝和皆監生未仕卒正徳巳夘廷臣諫南巡先君以三月十五日上疏十七日聞庫部公之喪二十日有詔跪門五日二十五日杖於廷方五內崩裂勺水不入口之時而罹此故病創特重舁下張家灣絕而復蘇在南考功時嘗爲宋張文簡公劉文淸公王正肅公請修墓立祠三公皆金壇人疏中有云此三君子著書立言皆有功於道學立朝行已可爲法於方來又云今海內𨿽文治蔚興而治心養性之功少𨿽英流輩出而老成渾厚之意疏宜崇實學以勵士風識者以爲名言東昌先因土曠人稀召人墾辟編戶有土民遷民之異田稅多寡初無定則而豪猾因得以上下其手富者種無糧之地貧者納無地之糧先君因民具奏奉朝命爲之丈量先君生長南方洞知量田之獘全由委任不得其人故本以利民而民先見其擾或反有因而爲姦者而民重受其害也選於所屬得知縣張四維等分任其事而躬親按校之周一州七縣未嘗廢公私之一緡而宿獘頓淸均田之後熟地或三四畝納糧一畝荒地或十數畞納糧一畞四方逃移者聞風漸來復業先君身率諸屬加意存卹安揷或爲之處給牛種禁州縣科敷之不時者本府夫役除髙唐恩縣茌平陸路應付外沿河復設有聊城臨淸二夫廠毎廠歲該編接逓牌夫一千五百名臨淸舊例毎夫徵銀六兩五錢總解州庫逐時顧募年終送兵備道稽考本府不得與聞惟聊城廠全解正身走逓率爲無籍棍徒包攬一身常兼數役空名影射姦獘百端先君自到任之後令各州縣於應該夫數一半徵銀一半走逓聽民自便不得抑勒遇有使客往來先盡見在人夫差撥如有不敷給銀顧募嘉靖七年冬會計一年之間已存省夫銀三千八百餘兩八年新審均徭具申巡撫毎夫減去銀二兩五錢河下接逓出給印信長單上水下水夫有定數過客不得多索夫役不得脫逃問庵馬公以舊巡臺經過縣官送夫頗溢常數馬公輒發還曰以成賢太守之美少師楊文襄公【一淸】與先君書曰蒞任以來淸簡牧愛士民甚歸心惟過往士夫間有不樂者大要接見稍疎及人夫接逓不滿其意耳夫要衝之地往來旁年安得人人接見之裁省夫役屢有明旨皆不足卹然亦不可不知在善酌處之而已郎中劉公【一正】書曰東昌政聲逺播且停止河工一疏活數萬生靈之命部堂諸老甚爲羨服盛公回咨於吾兄則帖服於奇徵則攻訐此所以二公以此敗而吾兄愈有名也【停止河工事具年譜及集中上盛都憲書】前任海道副使馮公【時雍】書曰海道團操璽書所載付之兵柄責以截殺中軍之設操廠之建爲慮逺也柰何以小說而廢一旦有警何以待之又云議處車夫等事尢見老成至慮【團操及車夫等事詳具集中】先君性眞率待人坦易而於事未嘗苟同曲從平生不欺人一語坐無箕踞行無左右顧先君遇意所不可若嚴厲不可犯而度量極寛洪能容人之所不能容先君生成化丁酉十月初九日終嘉靖癸丑十一月三十日享年七十有七先妣封安人姓於氏世籍金壇處士寧之曾孫贈都察院右副都禦史盛之孫前江西萬載縣知縣封兵部郎中贈都察院右副都禦史鎰之女也都察公與先王考庫部公相善而奇家君之材乃以安人歸於家君安人生而貞靜長而明敏有丈夫識度吾家與外家居相近而外王母芮太淑人與吾太安人壽亦相亞安人周旋二母之間可謂爲婦如女爲女如子處妯娌宗族皆有禮兄弟中最重伯舅素齋公然不廢家人眞率之意望以古人徳業惟恐其有失叔季二舅最少然其至吾家敬之一如伯舅不廢賓客之禮伯舅壯年始得子暮年乃多孫安人爲之慮爲之喜如在於已如愛其子孫其於諸子女𨿽極憐愛而不姑息適其飲食衣服必以節敎其起居言動必有常及樵舉進士官行人諄諄以任性爲戒於其使蜀也𨿽日夜望其速見旣見而未嘗不勉其速行及行而安人遘疾及樵再以使歸而安人不可復見矣嗚呼可勝痛哉家君居官淸約安人能與之同徳𨿽日用蔬菜布帛未嘗私買一物在萊時一夕血出於顙其疾甚異時家君公出樵欲迎醫安人不可但令書報家君而已安人生於成化已亥二月十四日終於嘉靖庚戌七月十五日享年七十有二樵兄弟五人女兄三人皆安人所出伯兄曰燾字符度蚤卒仲兄曰點字子與監生未仕卒幼有正性不好狎遊讀書口誦手錄諸經史幾徧先君晚年得末疾兄構愛日堂日請所善親朋相與娛樂之以故先君𨿽疾而康寧溧陽黃山張氏子壻也婚而以私田從伯舅意也不受則以價來兄受而以歸諸張氏叔兄曰烋字申甫博覽工詩入監不就選而卒季兄曰烝字獻功縣學生年次當貢矣提學嫌其多記而字大抑從降等人爲稱屈兄有心計長於治家家累萬金然不肯妄用一錢晚乃捐貲創祖祠將漸爲諸義舉未盡行而卒

誥封奉政大夫南京吏部考功淸吏司郎中水南荊公行狀

公姓荊氏諱輅字子堅別號水南居士世爲丹陽望族初居珥塘村元末祥十公壻皇塘始徙居之八傳而至公曽祖諱某祖諱某父諱瓚母王氏爲予樵之姑公幼穎慧授書輒成誦然自以獨子無旁兄弟可持門戶遂棄舉子業而一力於家事年十七代父南莊公收邑絲價同役少年或招以非禮之遊公輒面發赤謝去竟役止宿一道觀不妄出入歲辛丑母氏寢疾公侍湯藥晝夜不離側巨細必自親未嘗假手奴僕及弗起哀毀情至而如禮歲時祭享輒澘然出涕曰吾母生於巨室歸吾家能自刻勵與吾翁共勤苦而安淡薄今家道垂成而母不及享吾將何以爲情也戊戌己亥之間按吳者相襲以搏擊爲事南莊公以誣構逮公挺身代辯於司理事竟得白族人乘釁媒蘗將謀所欲公爲不知而善待之更以族誼爲之出財以佐其急遂反仇爲好乙巳歲大旱邑令委公設粥以飼饑者他人承官事者多應文塞責公獨謂其子光祖曰濟人之事吾人有其心而力或不及今藉力於官正吾人可以盡心之時也毎五鼓輒起父子與老蒼頭四五輩出入同事汲泉必新滌釜必潔列坐饑者於佛寺兩廡執杓斟酌其多少而與之必親午食復如之如是者月餘所全活甚眾當事者以爲能復檄公糴榖於江之北限以旬日報數於監司公徒步日夜行百餘里徧歷窮鄕故其所得價平而榖善是時三邑饑皆賴淮麥以濟而同事者因迹公之所往而往則得所求焉族應里甲役同役族兄澤稍幹沒其間法當永戍族人交構之利其速遣公力爲營解故緩其行澤得以老病卒於系旣免其身又不以及其子孫其子孫至今銜感而公絕口不言也公平生內無機械外無崖岸質任自然與人處未嘗適已自便當有事眾議紛然公徐一言而定非意相干未嘗與較曲直故於人無怨惡人以好來待之不疑人出已上未嘗有忌心其勤儉出於天性治家有常度履霜戴星身先僮僕故家事不嚴而治自奉不過布衣糲食一服數十年不易家無媵妾與厥配白頭相守俱至大耋未嘗一日少變知荊州唐先生鳳阿姜丈之賢遣子從之遊家居好觀書史臨事臧否分明而對人不談人不知其有學也以子光裕歷官郎署封如其官而不知其貴舉賓於鄕者入而不以自賢有子克家而不以自逸豈非有恆徳不因物爲遷變者與公生正徳戊辰某月某日終於萬曆乙酉某月某日享年七十有九配賀氏封太宜人子男四人長光祖丙子歲薦任云夢知縣次光裕辛未進士任南京吏部考功郎中雲南按察司提學副使次光祚次光祉俱太學生諸子將以某年月日奉歸新卜宅兆屬樵狀其行拜且泣曰光祖赴云夢吾父家訊往來輒勉以淸白愛民盡職勿以吾老爲念今言猶在也而吾父已不可見矣非予誰當記之樵不佞言𨿽無文述事不敢不實敬俟名世君子采焉

故沂州學訓恢庵卜先生墓志銘

先生姓卜氏諱云吉字允臧學者稱之曰恢庵先生其先河內人宋宣贊公始徙六合國初敎授公震亨徙宜興敎授生冬官公益益生地官公友道友道生秋官公祺祺生耆士公年耆士公以伯兄僉憲公同宦遊中外遂畱養親終身不仕耆士生貢士西園公章是生先生母蔣夫人夢羽士降庭故先生生而穎異幼卽能書徑尺大字賦五七言詩屬對每出人意表長者屠公爵以女字焉鄕先輩多忘年與交年十三居母喪盡哀十七試有司輒首選入鄕闈聞西園公得疾徒步亟歸奉侍湯藥及西園公不諱痛二親蚤亡祿養弗逮哭輒殞絕兩叔艱於生理奉養弗怠負於官輒鬻已產以償之宗族貧者分衣食共有無讀書不能延師者親爲敎之年四十二始以貢入太學應北畿試不第授沂州學訓導沂士朴陋少文經旨時藝經先生指授者多底成就其間人品髙下行之修窳隨機開導多知感發攺悔爲善士者甚眾癸夘丙午凡再應山東鄕試丙午門人孫奎小試偶見遺遂以讓之奎果登第同官髙士材卒於官爲之經紀其喪捐俸以資其歸已而乞致仕還裏不以世故嬰心惟日與門下士訂正舊學先生少以文自幼讀書自六經子史下逮音律醫卜祿命稗官釋典靡所不窺爲文汪洋宏博援筆立就頃刻數千言人始以文士目之旣而自悔曰學不足以經世徒窮一生之力老死文字間豈不負此七尺之軀哉乃盡棄所爲文獨畱心天下之務究其利病本未甚悉策其得失甚熟而尢喜談兵與下邳湯將軍友善杖策軍門設奇畫屢效而口不言功曰此非書生事也然人則以豪傑士名之矣蓋晚而又自悔其言曰學豈多事哉治此方寸而已𨿽酬酢萬變順逆不同而要以無愧此心爲主於是人又以道徳歸先生而先生恥立門戶惟隨在體認潛心獨得考其平生表裏不殊言行一致尢厚於倫理一族中飽饑衣凍婚子嫁女専仰先生一人而先生貲故薄惟以得之公廩者輒以資人而不自營也嗚呼先生可謂篤行之君子也已先生生於弘治丁巳八月二十日卒於嘉靖戊申二月二十三日享年五十有二配亦有賢行卽屠公女也後先生三十年卒子二曰以禮邑庠生後屠夫人一年卒次曰以學舉萬曆癸酉應天鄕進士先生卒時二子尙幼權窆先生於龍潭之阡庚辰十有一月進士君將奉屠夫人與先生同窆乃持前敎諭劉君自省所爲壙志乞予銘予雅慕先生髙致又辱進士君知厚不敢辭也銘曰昔萬石君家不言而躬行於今在陽羨曰有兩先生位𨿽不滿徳世賴有老成後將有考焉匪玆遺典刑乎

故登仕郎鴻臚寺司賓署署丞南區於公曁配蔣孺人合葬墓志銘

公諱棐字公忱別號南區居士其先汴人宋靖康中宣敎郎安三公從髙宗南渡兄弟三人伯升居於滁仲暹居臨安季顯卽安三公卜居金壇之王母觀是爲公之始祖安三公生洮溪公茂洮溪公生芳洲公純芳洲公三子伯曰碧潭公本任嘉興府通判死事贈同知祀名宦仲曰淸潭公寧季曰月潭公潤月潭公生贈右副都禦史漁隠公盛漁隠公實生我外祖■﹝契﹐廾代大﹞玄先生諱鎰邃於理學以成化甲午鄕進士知萬載縣以吾伯舅貴贈及兩世皆右副都禦史始自王母觀入居邑中之姚家巷衣冠之盛爲邑中甲族而古城公諱泗者則其第四子也以仲子肖玄公貴贈監察禦史而南區公乃其伯子也少卽練達善治家上能承順古城翁之意下能成就肖玄公使得肆力於學肖玄公登第入仕三十餘年不以家事縈心自連房合爨以至分析美田宅紀綱之僕某宜屬某一惟南區公之言是聽兄弟友愛絕無爾我之意古城翁年五十而終南區公與肖玄公痛父未享福祿事母太孺人盡孝待諸舅及亡姊孀妹皆有恩卒受勅命奕世內臺與伯氏比隆則肖玄公之力也當吾伯舅顯榮時南區公恂恂雅飭事諸父如父待羣從兄弟皆有禮以至於中表無不歡若兄弟者蓋中表自吾兄巽谷公以下凡五人皆少長一歲嘗有約次一歲爲生辰會願更巡者無算亦中表中一美談也不佞最幼猶及與肖玄公同舉進士仕同朝退而有以相樂以至於老踰七望八獨吾三人者爲於王兩氏祭酒豈非尢難者與予猶憶在朝時肖玄公方以直指董北畿學政南區公以謁選至京僦居民舍人不知其爲侍禦之兄及除鴻臚司賓署丞日近天顏貴矣而公顧不樂就也未幾卽請告歸延師敎子治田圃爲終焉之計公庭無私謁隆慶四年鄕裏因時政稍有所抑揚乘之以爲利以束矢爲總貨之路遂以成俗公之受侮不啻百端而能柔忍濟事一惟司直之爲聽蓋散金實多而公不言也公生正徳癸酉正月廿五日終於萬曆庚寅二月初七日享年七十有八配蔣孺人蔣實溧陽名族父爲楚藩典膳樂靜公瓏母卽贈藩參鳳橋史公之姊生孺人從舅太僕玉陽公愛之及笄猶育於其家習見富貴紛華可恱之事而泊然無慕勤女工安布素歸於於卽解裝易金具丼旨以奉舅姑舅姑喜鄕居獨畱孺人居城中自太母芮太淑人以下內外尊屬無慮十數人周旋其間執禮有婦道無不當其意者處夫婦妯娌和而莊終身無間言禦臧獲慈而整能盡其力生平無閫外之言不見親疏厚薄之迹豈非女徳之有恆有終者與孺人生於正徳乙亥十月廿六日終於萬曆庚寅十一月初七日享年七十有六子三人長曰廷爕應天庚午鄕進士娶史太卿玉陽公孫女繼娶宜興徐文靖公裔孫女次曰鬥聨國子生娶同邑曹內翰含齋之女又次曰廷羔娶宜興吳文肅公裔孫女又次曰廷點側出娶溧陽彭光祿鳳泉之女女四人長適吾之從子辰州府經歷三重次適宜興別駕玄圃吳公嗣君達禮次適誠意伯石圃劉公世冑君尙忠次適內翰武進履庵吳公嗣君宗泰孫男五人長曰同庚斗聨出邑庠生娶無錫王太僕繼山公孫女次曰長庚廷爕出娶同邑舉人和宇張君女次曰應庚曰閏庚曰奎庚俱廷羔出應庚聘績溪大司馬默林胡公裔孫女孫女五長適丹徒曹憲副肖厓公之子良賓斗聨出次適宜興徐太學云汀之子庠生鍾秀廷爕出余俱幼未字廷爕不幸蚤世斗聨率諸弟能繼父兄之志卜其宅兆得吉於近郊顧龍山之麓將以十九年二月十七日並襄兩大事思所以表揚遺徳繆以屬之於予予忝從兄弟之後𨿽不文不可謂不知義不得辭也乃采據所知之實列之如左而系之以銘銘曰夫剛妻柔道之常剛柔以正徳之良同徳同壽後其昌同穴千禩山之陽

曹母王孺人墓志銘

孺人姓王氏故太史曹君大章之配而予之從侄女也父諱黯別號水西居士母髙孺人金壇宦族嘉靖乙未先君自山東謝事還裏故廬尙與伯氏北渚公共之北渚公恆鄕居治農獨畱水西公在城與先君連欐而居時予年才十五水西公忘年以昆弟接之髙孺人不幸蚤世水西公獨抱幼子階哭而示予曰修短命也柰此失怙何又指旁一女曰吾諸女不失爲富室惟此女秀而文乃大人所屬意而納曹氏之委禽焉者卽孺人也時僅垂髫哀毀哭泣之中受母遺筦鑰從事惟謹水西公入室而不見髙孺人見女能如此則爲之一解顏及笄歸於太史而太史獨子舅計部公姑蔡孺人以艱苦起家以遲暮得子利其有者危之百端出之人爪吻之間以至成立而有室喜甚曰禮舅姑饗婦舅婦先降自西階婦降自阼階以著代也今亦新婦代我之時矣微以家事試之皆治若素習者計部公夫婦則又大喜歲丙午太史君舉於鄕而計部公終於宦邸人傳言有他及喪歸從人有竄於途者蔡孺人銳欲根竟其事孺人婉言以解之後太史果以曖昧見疑當路幾欲重坐得脫徽纆走京師舉南宮第一事始得解入史館甫三月蔡孺人又以疾終於家方蔡孺人疾時孺人亦染疾而不言猶侍湯藥非潤醫何君言之則家人不之知亦幾於不救也扶羸奉終封識所遺以俟太史之至而按堵如故太史旣以文名四方弔客無虛日旣免喪居官益以豪華自命坐客常滿飲食若流有一饌揮數金者中饋之事悉以委孺人而孺人不知其勞一酒漿之微必自經其手以故太史能結賓客之歡而孺人自奉甚薄戊午巳未之間予與太史同在朝相過每入內見孺人被服不過簪珥絁素歲時或修家人禮逺詣予象房旁邸舎見予一室蕭然未嘗不動容爲之盤桓與予室人欵語迨暮始去太史之舉主爲潯陽董公太史修門生禮孺人亦時時通好問於其夫人因間致言恐太史或有過惟董公能匡救之願夫人一贊之此予在嘉禾時董公親對予言而予始知之也太史立朝僅一考卽以足疾解官歸尋以多餌益气藥病發於肺吐紫血及異色痰有二子己弱冠俱美材不幸連夭孺人則勸太史寡欲養身以爲嗣續之計納別室蔣氏舉一男孺人抱之蓐艸之間而養之曰曹氏不絕如綫吾子𨿽亡而不亡吾夫無後而有後皆在於此吾敢不任其責乎其劬勞殆過於所生未幾太史捐館積釁叢集皆孺人一身當之太史嘗爲劇盜鄭盼所刼人妄指匿廣陵大賈韓生家韓生爲之破貲巨萬不服訴於朝太史亦坐累除名及他所牽連事久未結追呼者日至於門又孤兒寡婦人所易侮危甚於太史初年孺人日號於太史所善門生王繼山張虛庵二三公丐其援故孺人未死之前曹氏安其室見保全於上而遺孤得至於成立皆孺人之力也當曹氏盛時孺人未嘗一毫利其有爲私計及曹氏衰時孺人不惟不以存亡易心眞有功於曹氏歷轗軻而無怨人當失意𨿽兄弟不能不歸咎孺人有善未嘗不歸於太史也有不善必爲之揜及晚年之事太史亦慚於內子矣而未嘗不與分任歸諸所遭而安之曰此亦命也己矣太史旣沒痛之愈甚卒以勞瘁不盡於天年孺人生於嘉靖乙酉七月十一日終於萬曆乙酉九月二十五日享年六十有一子男三人長曰祖見邑弟子員娶溧陽史太僕際孫女次曰祖聞聘無錫安氏俱孺人出次曰祖鶴遊太學卽蔣出者娶無錫沈氏女一人孺人出適同邑於太學斗聨卜以今年三月二十五日合葬於太史君墓祖鶴持予從孫鍵所爲狀詣予請銘宮保大宗伯鳳阿姜公雅善太史尢知孺人之賢銘必出姜公庶足爲孺人不朽適姜公他出而葬期巳迫不可以待姜公與予雅以道義相信言之出於予與出於姜公當無異也故不避親者之嫌而爲之銘銘曰婦人之賢昔有敬姜歸於季氏夫子蚤亡言不踰閾以禮自將孔子稱之百世有光繼此而作班氏有昭世其家風亦歸於曹不忝於彪克恭於超授經於宮資政於朝續成固史作漢一經女中之雄大家是稱人之居世孰重孰輕形骸腐化流芳者名慨惟孺人於曹有徳爲夫爲子穆伯文伯劬勞三世不遺餘力盡瘁至死形容枯瘠嗚呼曹氏有婦莫克知之王氏有女吾宜銘之以示厥後庶克監之

明故明威將軍杭州前衛指揮僉事王君墓志銘

君諱在字於京先世曰萬八者始家金壇萬八生仁一仁一生傑傑以良家子伏劍從太祖髙皇帝定亂有功賈森璇以功升燕山左護衛副千戶尋以奉天徵討功升金吾左衛指揮僉事歷升浙江都司都指揮僉事璇生鉞襲杭州前衛指揮僉事以功升浙江都司都指揮僉事始占籍仁和鉞生溥溥生楷楷生輝皆世其職輝生君而妣曰錢恭人出錢塘宦族君家世以武功著而君獨好儒儀部巨石江公愛而妻之以女授以胡氏春秋命與諸子同學江氏故多賢以故君見聞益富以嘉靖丙午襲祖職癸丑倭冦犯閩浙君能勤於其職盛暑不解甲者月餘冦退謁告就醫徜徉山水間布衣徒步而忘其官晚好淸靜攝生之道有時黙坐終日凝塵滿室而忘其貧君生正徳戊寅二月初九日終於萬曆壬午三月初五日享年六十有五配曰江恭人卽巨石公女也子男四國錞由庠生替職任江南運糧把總孫男五國錞將以今年二月某日葬君靈鷲山祖塋之次持其舅江太守所爲狀來乞予銘予自先世與君家以族屬相往來義不得辭乃按狀而爲之銘曰予見君貌若不勝衣言若不出口然而不爲利回不爲義疚信哉詩書禮義爲戰之所蓄而君之所以繼前烈而振家聲者尙有俟於其後也乎

明故衛輝府推官邢君墓志銘

君諱繼本字某其先自晉末南遷今爲髙淳人世有能者故特爲大族父世榮兵馬副指揮潞安府通判母李氏封孺人生君始以孺顯中嘉靖辛酉順天府鄕試屢上春官不第以萬曆丙戌選授衛輝府推官嘗署汲輝二邑篆時方旱蝗漕榖於家爲糜以飼餓者系盜七人六出讎口吏鍛入之君得其實劾吏而出六人於獄有十六歳男子姦十歲女君閱其欵曰是不過以幼女成獄以戲爲眞矧若女今長且育事巳二十年矣白於上而貰之有竊盜三人誤傷人坐死未幾一人死君曰是亦足以當矣免其二人又有七歳女死於路不得其故君禱得夢人授以書列姓首趙明日迹捕果得殺者乃趙世彊也部使者交薦於朝垂及遷召而君以疾逝爲萬曆十五年十一月十四日距其生嘉靖甲午六月初五日享年僅五十有四配徐氏中山武寧王裔孫女繼配孫氏金陵人子五長仕辰聘吾邑於文學玉鳴長女吾舅禦史大夫公世元孫也仕辰將以十九年某月某日葬君於其邑立信鄕南墟之陽介於文學詣予請銘銘曰學足以發身政足以及人何必鍾鳴鼎食華轂朱輪其積諸躬也厚其取諸世也亷造物者不報其人而報其人之天君之所以永妥其藏者將不在有後且賢與

中順大夫南京鴻臚寺卿觀吾史公墓表

昔椒山楊公下獄時權姦摘其疏末援證二王一語以爲離間欲必致之死刑部尙書何鰲侍郎王學益皆姦黨也爭以承風旨爲事而其事屬山東司其時以員外郎署司事者觀吾史公也執不可曰繼盛何罪堂官知不可奪乃自爲獄案以授之司坐以詐傳親王令旨法當棄市乃書奏尾云楊繼盛語𨿽誤引心實無他伏惟陛下憫其狂愚宥從逺遣以全好生之徳疏上謫泰州判官及權臣事敗公始敍復擢南京大理寺丞鴻臚寺卿將大用而公巳告終大宗伯袁安節公嘗銘其墓越若干年其子繼芳復求予言以表其墓道予與公不惟同年進士相知其尊君商崖先生實常司訓金壇予得識公於學舎先生嘗有夢云公宴觀吾公與予兄弟列坐意蓋期予之兄而不謂丁未第進士予從公後果符先生之言也噫予與公■﹝契﹐廾代大﹞分不薄矣其忍無言公諱朝賓字應之觀吾其別號也自幼凝重商崖先生厭近時舉業者學無本原不令外從師於家構書樓羣子侄其中而自授之業公與從弟朝宜朝富日相講習公以深沈之思尢自謂獨以魯得之督學朴溪潘公試公第一是年中鄕試第二年才弱冠耳自後四蹶春官自信益堅嘉靖丁未舉進士爲本房第一廷試二甲第四授刑部主事坐獄事外謫時貽椒山書云賓爭此獄己辦一死所以不死者冀得出公於死耳公幸自愛椒山卽書其後以答曰公心良苦吾與公訣矣天下事尙可爲努力勿怠此觀吾公行履之槪也吾於是而有感焉嘉靖初年主威伸於上言路開於下一時上意所向初若難回及情見罪得誅罰立加最寵莫如張永嘉亦逐者屢矣惟中年慕長生事祠禱而嚴嵩以佞巧承順得柄至十餘年攻之者眾矣惟椒山楊公列其十大罪中外悚動𨿽嵩亦自知無辭於誅以及於敗上英武卒誅之楊公之言蓋未嘗不行也人之知史公者或淺矣吾見其於天倫厚於內行謹平居吶吶若不能出辭而不可奪之節遇事乃見卽其從容數言𨿽無救於楊公而楊公之蒙非其罪昭昭明甚謂其於正義有助乎非耶吾見世之談者動曰名節曰气節夫節者視夫義之所在而己气無所用名何有焉今之所謂節者气耶名耶他有所爲耶

方麓集卷十

●欽定四庫全書

方麓集卷十一

﹝明﹞王樵撰

○金陵雜紀

皇城

工科給事中陳君洪烈到任故事內府衙門皆預宴多不至予一往焉出光祿署入西上門循皇城而南入闕右門會於吏科新任者居左予居右餘皆前列而陪禁垣古木多數百年物夾道淸陰池光映日陪京宮闕之制甚儉六科相對甚近闕前修廣不及燕京三之一由西華門循池而北古木交蔭池水深廣內府各監局多面城而列出玄武門東至朝陽門竹樹蒙密如行山谷中西逹禦史廊淸流一曲三法司衙捨多在山趾田壠間大庖在西華門內尙膳監在西中門內與禦用監相對禦用監舊丞相府也尙膳監之左爲大烹門門之內爲涼樓乃造辦供進品物之所涼樓之後爲光祿寺前列四署廷柏多合圍藏有銅火鑪甚精叩之其聲淸越以長大磁盂徑可尺許端溪研色正黒頗發墨皆相傳爲國初物也大烹門內有二井甚大其深不測上覆以厚板鑿五孔以通汲涼樓之西偏爲倉凡上納內府錢糧甚艱其費動以數倍經由有需索之獘積猾有包攬之獘在內監局者不知其又何如也

趙園

與光祿胡大卿進庵赴右丞虞葑少司成具區之招飲趙太監園酒罷登閣閣小僅容數人平臨闤闠無甚遠趣但是日小雨軒牕半開予四人者憑茵促膝而坐對雨又是一景賓主相忘連飲數巵予談名理頗爲諸公所悚聽雨淋漓不止梯甚滑扶而下

觀音閣

萬曆壬辰五月以赴鰣魚廠發進貢黃船出太平門由貫城東畔北行出觀音門因山爲壘山勢連亙不斷此以觀音山而得名也出口卽大江有山三面臨江逆江而西向者爲燕子磯對磯又入一山口爲弘濟寺寺之左循江而西爲觀音閣閣在絕壁之下下瞰江流近逼山趾江水惟中流一道甚湍急無風而瀾起兩旁則平水耳是日因先有張設於磯上者不果登乃出寺又入一小山門經佛殿而西皆負山面江有短垣可憑殿之左爲大士下院又左有石洞洞之左卽閣爲大士上院登閣望江北諸山江浦六合諸境歷歷可指臨江獨酌一目千里遠山相對舟航上下心目俱豁生平所未有也時方亭午暑气侵人在下院裵回頗久酒罷復登閣坐良久暝色至乃下宿寺中次日至鰣魚廠去宿處可數里中官呈樣魚樣筍驗訖乃出黃船十餘艘泊江口鰣魚以三月取五月貢船始發上下皆層冰覆藉之

永慶寺

與光祿胡大卿進庵沈少卿觀頥同遊永慶寺寺在雞鳴山之西朝天宮之北東有竹林甚幽佛殿前有塔𨿽小而可登謝公墩在其西南可以逺眺是日爲李明府士龍修光祿志邀致以展謝焉李君持齋不飲酒淸談甚歡李𨿽好佛而行甚修又精於六書之學作鍾鼎書及大篆俱佳

憑虛閣

與光祿胡大卿進庵國子馮南廂具區大理朱右丞虞葑同飲於雞鳴山之憑虛閣閣在山椒東南望大內宮殿歷歷可數牛首了聳若右顧而去天印正平若前拱而來是日予作主三公者亦爲予蚤至而淹畱及莫乃去寺後有塔在山之最髙處有大樹合抱山趾僧房與城相接城臨後湖自山上望之則新舊冊庫與三蘆渚凡五洲相接澄波浩溔由太平門之西迆邐而北以距神策門湖水與城相逶迆此又憑虛後之大觀也席間談寧夏事及隨僉事穆通政之苟生頗有所折衷三公是之

髙座寺

與前少司徒采山方公前湖州貳守月川梁丈同遊髙座寺是日予作主也方公徽人久僑寓於此客至以野服見不報謁不談朝政官府之事人之短長書之於屏守之甚堅是日爲予盡歡公素少飲是日連釂而談論亦無所不盡蓋公將歸鄕矣屏帖所云專爲居都下兼爲泛交者設耳飲罷遊永寧寺登木末亭遊客紛雜主僧使之引避亭坐茶罷從後入謁方公祠堂方公者正學先生希直也祠居聚寶山最髙處北望則都城十萬家樓閣煙花之裏西眺則長江如練彌彌在雉堞之外江北諸山如長城橫繞靑翠不斷所謂山河錦繡中者非邪從祠前下山復入髙座寺少憇酒三行而罷二公皆予丙午鄕舉同年海內知舊已若晨星如予三人俱以暮年有此雅集不知有幾耳

蓮花庵

出太平門長堤數里蜿蜒如岡阜上爲馳道夾道皆喬木堤盡而西轉爲三法司總門入門又迆而北有坊曰貫城東爲大理寺中爲刑部西爲都察院皆面南而鐘山聳於左玄武湖映帶於右則其大觀也夏月湖水澄碧蓮花盛開紅翠相錯淸風徐來芬馥相逓而今歳尢盛一望數里幾與冊庫洲等堤之東山之趾皆田也有池亦種蓮而花多白者毎行堤上紅白夾堤亦一奇也因與中丞元衝張公右丞虞葑朱公有觀荷之約二公者又與太常進庵胡公京兆止庵楊公符卿觀頥沈公少司成具區馮公語及四公者欣然願與焉予三人遂爲觀荷主人且喜偶合竹林七人之數夙具於蓮花庵庵在鐘山之趾亦有蓮池折簡以招四公馮公以疾辭不至至者胡沈楊三公飯於庵中酒數行移於竹林下胡張二公象奕沈朱二公圍奕皆數局乃出竹林問蓮池所在從者導行歷山岡岡上有開平常忠武王墓楊公辭先去予六人下平田坐茂林下蓮池茂宻正與城內隆廣山相對旁有石可坐予與進庵胡公首憇焉取荷爲碧筒子先飲一觴以勸進庵進庵爲飲二觴元衝又易筒以勸進庵次則虞葑與予易坐而分欵客少話沈公辭不能飲遂起還仍坐於竹林下酒數行又奕迨暮乃歸新月初上行太平堤上湖光月色相映人影與樹影相交錯又一佳景也

靈谷寺

觀荷之又二日進庵胡公止庵楊公觀頥沈公折簡期會於靈谷寺其日予自刑部散衙歸虞葑朱公使人來言以生■﹝疒卽﹞不赴元衝張公先行拜客使人約予曰投謁畢卽追至矣予出朝陽門循城而北又轉而東則止庵楊公亦在道遂與同行過孝陵前下馬行可二里許過觀音閣又可三里許至靈谷寺未至山門數十步許大雨如注予與止庵避雨山門下予謂楊公曰此寶公迎客雨也良久雨少止予與楊公連輿行夾道皆長松古柏往時松柏下麋鹿成羣今皆不見臨入寺又遇雨憇小門下候止乃入登法堂則沈公候已久云其至極早俄而張元衝繼至云途中遇雨無地可避從者衣皆沾濕賓主旣接歡動顏色曰此雨若早半月豈不大善是日胡公以腹疾不至賓主四人促席相對雅談甚歡雨時作時止暑气頓淸酒數行入修廊登佛殿再重無梁殿乃純用瓴甋如造城闉之法廣深與修皆以洞相通無異屋下殿後有塔云寶志葬處也寺據鐘山左偏諸開國功臣皆陪葬山趾而此僧獨當一面亦一奇事也寺後有八功徳水出自山趾旱久不流大率此山蒼翠環合又在禁地絕無遊人雜沓當爲城東第一禪林歸途晚晴新月欲上與元衝並輿行語次頗及金陵形勢與前古防守之略張公易直好善通知今古每語多合亦不易得者也

石城山

萬曆癸已四月南臯鄒比部以考績行出城送之由永慶寺至淸涼寺一帶皆山岡而民居甚朴有類村落馳道逶迆與山谷上下南則冶城山後連阜不斷諸倉庾皆據髙阜取其土燥剛也城外諸山歷歷可數而牛首天印尢特出見頭角出石城門至南臯泊舟處卽古石頭城遺趾城因山爲險下劖山趾上累石以成城仰望甚峻可謂地險亦不可升也與南臯話稍久酒數行有後客至乃別

靜虛亭

靜虛亭在大理寺後堂之後刑部後堂後最迫而大理寺獨寛遠見江上山庭廣可數畆修柏翳不見日多直榦虯枝而亭前二株尢巨雙植若桓亭扁曰靜虛不知何公所立書者景公暘也亭中立禦碑萬曆癸已夏至齋居與右丞朱公夜坐亭前雙柏之下謂可待月之上時當五月下旬月非可待也謂此景宜此時耳

紫薇堂

刑部之後堂扁曰紫薇嘉靖初年尙書周公倫所立紫薇一株在堂北勅諭亭之後至今花猶盛開計名堂取此必已茂異迄今殆百年物矣堂之左右室爲兩堂燕居之所牖皆南向庭中雙桂尢異在右者一株發九幹毎幹之巨皆圍尺許枝葉扶疎蔭可一畆諸曹所無有也

棲霞寺

萬曆甲午仲夏偶乘職事之閒欲了棲霞之願一時無侶遂成獨往出太平門經佛國寺中山岐陽二元勲墓在路旁中山門適啟因入登享堂懸有武寧王眞象冕旒玄衮色晬如玉殊無百戰猛厲气象抑可以想見其人矣爲之竦然起敬享堂後卽王藏魄之處乃平地不起冡昔名將有起冢象祁連者今乃不封不樹聞孝陵亦然豈聖祖之微意與蔣廟在鐘山之陰至此易衣登帷輿出姚坊門道中遇雨愈行雨愈甚路滑而人疲及山門則日已晡矣方丈少憇僅登佛殿無暇周覽方丈在山之半爲登山之路石徑東西兩道僧廬依山髙下峯巒三面回抱松杉郁然蓋卽東西兩峯而已得其大都矣僧供山蔬從人出所攜酒雨中獨酌殊不覺寂寥宿方丈明晨起循方丈之左寺僧導行有泉上出曰品外泉云陸羽所遺又東爲千佛巖巖穴甚奇而琢象不甚工又上爲白鹿泉又上爲天開巖境漸佳而雨後路滑又無腰輿意絕嵿難上遂下由東路入禪堂有禪僧十餘人禪榻連帷一帷中可坐數人有金壇僧導予而西由石徑穿松林中度石橋下臨深澗有路通村落時時逢樵者牧者持農具將入田者至一禪宮新創有石汀殷司徒題額立碑殿宇甚偉僧房亦雅潔金壇僧畱予再宿予恐天雨辭之大抵攝山之勝大江三折上自池口下至京口登此可以盡得其大勢黃天蕩正在其下攝湖在其趾有港可以通江林樾觀宇之美抑亦牛首之次矣陳軒金陵集有攝山十題曰白雲庵淸風軒唐公巖天開巖宴坐臺中峯澗明站臺品外泉醒石磬石金陵志云白乳泉在攝山棲霞寺千佛嶺下昔因人伐木始見石壁上刻隸書六大字曰白乳泉試茶亭不知得名於何人又云天開巖在攝山棲霞寺之後去寺三里石多特立中有石擘相向其直如截殆非人力所至故以天開名其巖巖之左有張稚圭祖無擇諸公題字予之斯行也以遇雨登覽不竟爲空行意待再遊而後記之次年孟夏因有牛首之行檢閱舊志考驗所歷因及棲霞援筆述其大都如此至於筆之所不盡興之所不盡者則尙有俟云

五柏亭

五柏亭在南京京畿道中京畿道在三法司之東北隅萬曆二十二年九月予以會審獄囚至焉亭建於禦史安福張公鰲山亭之名則題於大司馬白巖喬公宇而禦史熊公相爲之記迄今將八十年五柏尙蒼然秀挺童童若蓋蓋喬公之意以木之材莫良於柏而歲寒後凋節尢莫尙焉士之爲世用也於柏可以觀材其樹世風也於柏可以觀節予讀其文而有感焉命從吏錄之以歸以此地人迹罕到用表而出之

蔣廟

漢秣陵尉蔣子文禦賊戰死至今祀之與蜀梓潼事同今雞鳴山十廟蔣尉已列祀典而鐘山之陰復有廟宇每歳四月士女雲集香火甚盛而護國之說尢屬誣妄二祖渡江成大業皆所謂天授何假神力至於靖難之事推秣陵死事之心尢必不如流俗所傳也

觀象臺

萬曆二十三年南京大雨雪自正月至於二月連旬不止禮部循故事行諸司分詣各神宇祈禱三法司當詣城隍古帝王二祠予與禦史大夫後山楊公大理丞順衡李公夙興行事越一日天色開朗气候暄和禮部以祈禱獲應行諸司報謝牒至而雪復降明日始霽而陰雲不觧禮畢易巾履登觀象臺乃雞鳴山絕頂四望畢見銅儀乃元郭守敬所造制度甚精第爲風雨所剝蝕占候旣廢上無覆蔽似當有以處之耳楊李二公各攜有酒肴予初不預備假之山下荊鴻臚省吾予三人者坐臺旁板屋酒數行皆釂盡歡而罷

燕子磯三臺洞

遊燕子磯者必登觀音閣始盡江山之勝登觀音閣者必下由山趾至三臺洞始盡沿江巖穴之奇予先年曽一至閣而磯與三臺洞則未至萬曆乙未二月將盡天日暄和四郊麥壠靑靑村落中桃李爛漫承丹陽荊鴻臚賀文學約爲郊外之遊二君侵晨先出神策門相候予出太平門季子嶽升侍行至磯日尙未午據磯之前者爲義勇武安王廟有亭在其絕嵿登眺於春夏月尢冝亭之後爲磯之尾憑危石俯瞰江流洶湧近在尋丈間亭上酒數行飯於道士方丈復挈榼攜酒至觀音閣憶昔年登閣憑欄至暮光景如昨不覺又三年矣下至小殿臨江酒數行問三臺洞所在僧答云在山下一里許但恐道濘難行歸路當入佛寧門山路﨑嶇有數里須下輿步行耳予曰此何足爲難遂登輿行江濱洲渚上甚平而闊沿江一帶絕壁巉■﹝山巖﹞連亙不斷其峭絕處有類削成天險自然爲金陵外護其稍夷處則壘石爲塹蓋外城與山屈曲髙下亦連延不斷也自觀音閣下凡經數折始至三臺洞洞不甚深而崇廣軒豁奇石倒垂皆成峯巒之狀有琢削之所不能及左又一洞有磴道歷級而上洞𨿽不及前之廣而深則倍之有石室可坐洞嵿有三穴上透天光仰視若星故有三臺之名焉去洞三十餘武有洞名闔陽以迎夕照故也頗類修鑿不若三臺之天成也西有亭少憇自此不復從舊路入佛寧門行山谷中至一山果陡而路甚偪仄乃捨輿而步遇稍平處復登輿至一山口南望則皆平野矣遙見玄武湖彌彌在輕煙緑樹之外誤以爲長江猶在目也嘉善寺在道旁數十步入而少憇方丈在寺後竹林環繞曲徑通幽有小佛閣閣前有盤石可坐髙可二丈題曰玩雲臺旁有楊止庵鐫字數行記其因送鄧定宇少宰而至此荊賀二君入神策門者由西道予仍入太平門由東道至官衙日尙未晡也

牛首山

山形中凹而旁聳王涯云角而巘者爲牛首在金陵城南三十里舊志云髙一百四十丈周回四十七里建寺始於梁名佛窟寺本朝正統中攺名弘覺寺寺在兩峯之間正在中凹處由山門至佛殿石磴數重有曰白雲梯者拾級而上恰盈百武天王殿在白雲梯上左有白龜池右有虎跑泉大雄殿在天王殿後左觀音右輪藏文杏在大殿前石欄下大可百圍蔭可一畆本株兩旁若有自根而生附本株而上聳爲長幹者卻仍連本株爲一自根至分漧處不殊亦一異也寺之左爲東峯浮屠在山椒最近傑閣在巖際最髙初自山下仰視若無路可登及迆邐而至則獻花巖前對若几案而浮屠之頂又在檻外長松之下矣巖穴之勝在東峯者兜率巖爲最在絕壁千仞之下石室天成誠僊窟也有捨身臺臺下有殿殿旁爲憑虛閣閣下有龍王池巖之右爲文殊洞洞之下爲舍利塔舊傳影入禪堂隙中倒垂佛幾陰晴不攺未有以驗其然也三茅行宮在東峯之顚左爲錫丈泉右爲梁昭明太子飲馬池寺之右爲西峯有辟支洞建康實錄云牛頭山西峯中有石窟不測深淺古老相傳云辟支佛所出是也洞前有殿殿左有方塔野豬洞在辟支洞右禪堂在辟支洞下是行也由西峯而後至東峯乃其最髙處山之前後遠近畢見西則大江舟航上下時值風恬波寂張帆滿江行若不動東則天印近若負扆北則都城在蒼煙夕照中隱隱可指南則一望數百里乃太平宣城諸境也萬曆乙未四月三日同大司冦心堂趙公自禮部接勅畢出聚寶門易衣坐帷輿行可五里出鳯臺門連山不斷蓋金陵南境之美至牛首而盡冝其傑出也自逹磨入華三傳爲牛頭宗法融大師飛錫其地爲牛頭第一祖而祖堂山獻花巖皆因之而得名焉出弘覺寺右轉而南回望牛首如在圖畫凡歷二髙山皆有甓道可十里許始至祖堂山誌云周回四十里髙一百二十七丈寺在山阿曰幽棲寺又禪林之幽絕者也出寺由舊路又轉一山乃至獻花巖相傳在獻花巖望牛首者尢盡其美以今驗殆不盡然而二山亦不正相對所謂芙蓉閣者𨿽在絕壁之下廣不盈十武勢且欲頹其於眺望又不及憑虛之什一矣按法融者潤州延陵人初學儒後隱茅山落髮入牛頭山幽棲寺北巖之石室有百鳥衘花之異唐貞觀中四祖道信大師遙觀气象知玆山中有異人尋訪至山有一僧言此中有一懶融見人不起亦不合掌祖遂入山見融端坐自若曽無所顧問曰在此何爲融曰觀心祖曰觀是何人心是何物融因有悟自此得受頓教法門其本末如此而世俗所傳多失眞可笑如以衘花爲獻花幽棲之石室本曰石室耳而今名之曰懶融洞四祖見虎作怖勢融曰猶有這个在祖於融所坐石上書一佛字融睹之竦然祖曰猶有這个在今見洞中有一方石鐫一佛字亦詭曰遺迹凡世俗傳佛事多此類也【塔影事果獨此山爲異何必闔戶何必隙中又須於佛幾見之殆亦妄說也】

智居樓

南京都察院後堂之北有敬亭立洪武八年勅諭碑基髙五尺欄檻四周旁多古木敬亭之北爲智居樓左山右湖兩面皆空曠可以遠眺而於觀山尢宜鐘山之盤郁紫气之鬱蔥朝夕相對可以忘倦聞之山以逺而妍以近而得其眞此可謂兼得之矣惟不見江上山耳按勅諭言設置貫城取法天象欲刑官法天以從事也又言獄淸而無事心靜而神安以玄武之澄波印鐘山之蒼翠𨿽飛巢巓而走窩下亦莫潛毫釐洞見其眞智人居是能不開懷抱而長嘯終日引觴侶酌以快今生汝其敬哉萬曆二十三年六月蒙簡任右都禦史蒞任之三日登是樓乃覺聖訓所狀景象宛然在目𨿽文士書之不能如此之確而寓意之寛厚訓廸之深切尢臣下所當深體夫夙夜兢兢業業使刑必當罪獄無寃人則獄淸而無事心靜而身安斯可以當智人之稱居是焉者豈易易哉

南都官舍

南都官舍在北者爲三法司相傳國初爲刑部尙書開濟建宅崇廣有制名曰樣房都禦史宅在其後據山岡地勢頗髙亦曰爲禦史中丞劉基建制亦弘廠其街曰都堂街今都堂街之名人不復知但在太平門官舍例稱禦史廊耳在南者有二一曰尙書巷在長安街吏戶兵三部之宅在焉一曰柳樹灣在正陽門之東禮工二部之宅在焉聞二部初亦在尙書巷後因火而遷制獨狹小蓋拘於地不能復如樣房之崇廣矣禦史廊本名禦賜廊編有字號冊藏內府三法司官俱有之祖宗舊例官民不使雜居今廊制不復存矣

古人宮室之制止於前堂後寢𨿽廟朝不踰此制今朝廷有正殿後殿後殿之後則爲宮各官府有正堂後堂後堂之後則爲私衙皆一定不易則外舍可知所以南都官舍皆止兩層大門之內爲儀門儀門之內爲正廳正廳或七間或五間有夾室以燕息有川堂以退居有垣以隔絕內外聲不相聞後寢制如前堂前後俱有廂房井竈廁混隙地種蔬各得其所居者𨿽家口眾多不聞其不能容也則今之士大夫欲廣其宅而貪並無厭者亦可以知所省矣

報恩寺

報恩寺大殿寶座三層露臺雕欄石陛九級丹墀之廣一仿宸居殿後塔窮極壯麗亦當冠絕古今塔累九層牖開八面每層碧檐雕欄畫棟內爲石磴甚寛毎陟一層可以四面周覧至九層則都城內外逺至江上歷歷可以指點某爲某某爲某一一不差其時工匠不知來自何方其工巧亦今時之所無琢紫石爲天王大士諸菩薩之像纎至毫髮無一不眞宛如生象有描畫之所不及者惜某年毀於火而火之所不焮者尙存下層之半萬曆乙未春末與大司冦趙公自牛首回過此而記之

批誠意伯劉世延投牒

據以家人出名則合投訴狀據稱照詳本部則須系公文豈有聽勘罪人可以移文六部又豈有一已辯訴可以發驛逓送種種玩法蓋踵投揭挾制之故術而益肆無忌憚矣本部豈可又受其辭不正之以法乎除伊前項奏捏事情已經勘明參奏外今詞合行案候另議參處施行

方麓集卷十一

●欽定四庫全書

方麓集卷十二

﹝明﹞王樵撰

○銘贊

箴頌

祭文

周公橋銘並引

天官書東井爲水事兩河天闕間爲關梁詩造舟爲梁周官司險知山川之阻而逹其道路鄭玄曰逹道路者山林之阻則開鑿之川澤之阻則橋梁之也春秋傳曰凡啟塞從時杜預曰門戶道橋曰啟城郭垣墉曰塞金壇縣東南五里有錢資蕩受縣東北諸水入洮湖有橋曰周公橋弘治間知縣周公楫所建也因以爲名歲久而圮嘉靖甲子巡按禦史陳公瑞聞之給公帑助之橋始成始某月卒某月父老請樵志之乃爲之銘銘曰

伊古之初民尙病渉聖人憂之始作舟楫造舟爲梁見於周詩司險是職啟塞從時司空視塗候必在疆雨畢除道水涸成梁先王之政巨細畢舉井牧什伍學校庠序澤陂川梁道有列樹凡以爲民無所不具王政之衰民始嗷嗷其所缺者寧止一橋有野不經有民不伍有學無教傳捨官府惟吏於民知食其土願者土木黠者豺虎陳川不梁鄭輿濟人孰如陳公克修以勤按察之明撫循之愛知無不爲盡於小大二稅之輸邑之薪蒸於是必由享公之成於乎不忘陳公之徳橋崇不移水彌不極

幼子壙銘

萬曆癸未七月六日此兒以生遡吾之年至於七十兒才七齡人壽難期但見兒之骨格奇聳犀角滿盈見字輙歡喜鼓頷學誦書人謂未言之兒而能如此者命哲之徵也吾𨿽已老猶及見其成孰意病疹七日遽如夢幻使我惘然而自失者一期父子之情骨肉歸於土兩姊之旁夜夢猶見之將日逺而忘嗚呼哀哉

虞母太孺人眞贊

嗚呼孺人往矣惟此如在在者甚眞見不可再如或見之其惟此心孺人之徳不忘在人爲婦如女媚於舅姑爲女如子女中丈夫勤勞兩家無不盡道內外尊卑翕稱賢孝後人歲時惟此是瞻不忘如在永視斯言

孺人者有道懷荊虞先生之配而予先大夫遲庵府君之長女也其懿行別當有述以垂不朽惟玆寫照蓋作於生時者棄諸孤之後出而懸之中堂不勝悲慟隕絕因題數言以示兩家之子孫萬曆壬午春二月辛卯王樵題

二松丈人贊爲吳郡伯封君作

冬嶺孤秀不凋歲寒昔陶淵明撫而盤桓君子之節碩人之寛彼有合焉於玆逹觀丈人有二如拱如驂丈人貞髙與之爲三朝夕嘯詠寄傲其間淸風徐來如聆管弦明月當席如與晤言丈人獨得誰能與宣

貞烈贊

昔閩有貞烈爲他山何君之繼室以死殉夫遵巖王公謚之曰純節善道何閩之多賢繼此而起者曰鄭門林女夫亡而從容就義其年爲尢少何有旁親可嗣鄭有舅姑未老是皆可以不死而終於一死而後恔者其心以爲吾旣自許於夫君矣幽明無二天日同皎豈忍有言而不蹈也嗚呼是眞足以表人紀而礪風教也

懲忿窒欲箴

老子有言專气致柔惟忿與欲爲道戈矛大易著訓懲忿窒欲戒貪嗔癡除佛三毒不悟性空妄生癡想一切貪心皆爲欲障拂意生嗔其烈如火不遑顧思以及大禍懲之窒之由戒生定定慧相生動常有靜是曰性學是惟聖功修之則吉悖之則凶夫

婦箴

夫婦之際道之造端雝雝在宮萬化之原以欲喪軀以忿兆釁衽席非安大畏在近敬玆戒玆幽獨是嚴家齊國治天下法焉

寫眞自題

神濳骨露土木形骸短於米鹽細故長於大體風裁邢禦史之薦我也謂貌安安而心矯矯處世若落落而納善則肫肫邢未識予之面抑何狀予之眞況於讀其書論其世知其人寧無有睹乎斯而慨想於來今者乎

雙壽三難頌爲少宗伯復齋劉公題

雙壽三難於惟劉公陳之太邱程之太中爲蘇編禮爲陳秦公有子一難夫婦同壽二難壽又同春天作之合三難如玆福徳何異木公金母之在人間也耶

義姑頌爲大京兆約齋張公題【下同】

共姜之節盡節於夫義姑之節不嫁以存孤其事孰難眞女中之烈丈夫匪惟有功於張氏其有功於世教乃爲臣爲子之範模危焉與持顚焉與扶惟國家之有賴是同歸而殊塗昔齊伐魯有魯義姑者寧捨已之私愛不棄侄之從姑齊人義之至今祀之豈不曠世而同符

兩世名宦頌

古稱邑令於民最親苟存心於愛物蓋尢易於及人以今觀於臨桂張氏父子兩世武平信丰兩邑皆屍而祝之於去邑二十餘年之後可徵實徳在民久而不忘民亦何心是何如昔之大馮君小馮君齊傳僧綽父子爲邑有聲人謂傅氏有治縣譜抑猶未也譜世徳者相亦有譜焉人將又卜之曰始於信丰有子武平有孫

祭始祖祝文

禮於親廟祀止曽髙報本追遠爰及始祧始祖之祭必於冬至取義陽生報本反始蓋聞人道親親親親故尊祖尊祖故敬宗敬宗故収族今日之祀列祖臨之在上子孫聽之在下惟願吾人父慈子孝兄友弟恭夫義婦聽在官盡忠恪守宗規勿幹鄕議稱爲禮義之家永賴祖先之庇惟我先靈陰牖其衷俾克昌無替尙饗

將赴浙西辭祖禰文

蚤承遺訓欲進退不愧於吾親昨因病乞休裏居者一十四年復蒙聖恩起廢使之待罪浙西義當以餘年報國誠恐力不逮心勤不補拙惟我先靈陰牖其衷俾不至顚越以貽親羞至於枉已以希世犯義以干進則決所不敢謹再拜以辭

浙江到任告城隍之神文

士而知學則嘗自盟於心必爲君子不爲小人及其策名委質又嘗自盟於君豈不曰爲上爲徳爲下爲民今日則予小子與一方相從事之始也又敢自盟於神曰勤卹民隠恪守官箴此予小子之所奉以周旋亦望神與相應答時暘時雨共爲斯民造福庻不負所自許如有喪其平生舉動違於公論心術欺於幽明則殃咎乃其自取不敢自逭豈敢以自處謹告

浙西祈雨文

維萬曆三年歲次乙亥五月戊戌朔越十有六日癸丑欽差整飭杭嘉湖兵偹浙江等處提刑按察司分巡浙西道僉事王樵敢昭告於浙西土榖山川之神曰今歲蠶麥頗爲雨所傷民之所望者秋成爲急顧苖蒔方始而時雨未降烈日熯風農夫甚苦於桔橰髙原下隰苖蒔未能以及半更數日不雨歲事可憂矣樵等叨長一方民隱是切敢率僚屬虔禱於神惟神降祜俾甘澤應時百榖用成是惟萬民之望謹告

閱武乍浦祭東海文

南至閩廣北至登萊皆屬東海海冦毎乘汛登犯故國初設沿海衛所巡海憲臣專以防禦其在浙西者則外與浙東應援內與蘇松會哨戈船下瀬𨿽資人力潮信風勢則仰神休惟神效靈有素黙鑑惟誠所助惟順樵等不敢不勉玆屆汛期兵當出洋用伸虔禱謹告

祭旗纛文

三軍之耳目在旗皷而司命在將將主旗皷制三軍之進退惟爾有神尙克相之義之所麾來無不摧義之所指討無不服玆當汛期陳師海上水兵相次掛帆出洋用伸虔禱謹告

解任辭嶽忠武王廟文

王之忠足以動天地貫金石而人則忌之王之材足以平定中原而天不成之然而王之心則盡矣王之大義則申矣寧功之不成知身之必危而聞命卽班師束身歸朝而無稍慍者踐坤順也知此義者郭汾陽李西平與王三人而已浙之憲司有王之廟貌以司爲王之故宅也樵官於此數獲瞻拜今蒙朝命內遷禮當奉辭視事之處近在祠旁三宿祠下依依猶有餘情謹告

辭故浙江按察使王公文

建文之時有擁彊兵綂大眾授鉞專徵而敗降者有據方面托心膂承鎖鑰之寄而望風納欵者公以文吏無專閫之權而義不以一城賣降遂一家死義追配忠武之言蹈如素擬不爲虛發良亦奇哉且公以少司冦因鞫燕事持平而左遷則公之存心又可知矣樵官於此數獲瞻拜今蒙朝命內遷禮當奉辭裴回遺迹不勝餘思謹告

髙郵湖告神文

在易之需曰貞吉利渉大川說者曰正固無所不利而渉川尢貴於能待則不欲速而犯難樵犯此戒矣舟至中流風勢忽轉敵風而挽巨維忽斷傾側蕩搖舟人皆亂黙禱於神誠無不動風從後來有若相送神之爲我賜者厚矣樵將何以爲神報哉蓋聞幽明無二險夷無二惟當愼行其身求不愧於此心寧犯害爲君子勿幸免爲小人以此報神之賜神其許之乎

弔故太宰古衝李公文

故太宰古衝李公以疾終於錦衣獄中刑部主事王樵以相視至其所而情傷次日爲文以弔之曰癸丑之歲權黨有以通政使遷巡撫者彼方謂見排出外而科臣復論其不堪巡撫權黨上章自理以觸上怒爲之逐一太宰一言官特旨起公於家令其復職之任旨下而權姦奪气自是忌公之心益深害公之計日甚而公不知也公昔以方伯內轉司成少宰歷淸華之選尋正揆席皆聖明之特眷公方感不世之遇而彼乃以怨望誹謗誣公可謂欺天矣逆理已甚傾覆不遠於道無愆公則奚憾樵生也晚未識公面以職事邂逅乃於狴犴酹酒前庭以見予情公之英爽𨿽死猶生

告故武選郎椒山楊公文

歲在乙卯九月晦日爲椒山楊公畢命之辰後二載同年友王樵始補官玆部以提調獄事至而詢問公下獄時事乃卽公故所居室爲位而哭之曰公之論馬市也樵居先母之憂公之劾權姦也以癸丑正月下獄樵以四月補部隨聞先君屬疾情事迫切急引疾南歸是以不及出一旦之命以救公今再至而公則已矣嗚呼傷哉言事忤上意者有矣而聖明知公廷杖擬重罪者有矣未有如公之偹嘗苦楚出百死而後死者也腫則兩股相摩堅彊若木不能動移潰則血肉淋漓筋出數寸用刀自斷𨿽獄卒亦嘆公爲鐡漢而公亦自謂忽然而死忽然而蘇如睡又醒則人之生死亦甚易事也公於死生之道了矣取捨之分蓋素定矣是以從容不亂死不忘國未了之事猶望後人之補也嗚呼賢哉公靈陟降無所不之炷香酒果侑之以辭𨿽非其地以致吾私公其鑑只謹告

祭荊川先生唐公文

古稱王佐公也其人道則未盡抑有其心公心明潔江漢秋陽措爲事業發爲文章方其未試管樂自許指麾若定伯仲伊呂決機兩陳矢石交下身先將吏意气整暇公若未死冦何足平何彼悠悠忌公之成朝廷用公公爲世用富貴功名公豈爲動薦引非人權門网羅公皆不染如泲入河遭時淸明論猶未定人爲負公公則何病憶昔避冦公來敝裏始得識公遂爲知己孜孜接引欲人之善賀氏夜話誨我不倦隨事有發皆啟其端愧予小子靜對無言自見之後學覺有進誠之所感不在答問樵之於公不同於時𨿽未及門可謂心師忽忽廿年始拜公墓宰木已拱庭宇猶故裴回顧瞻爲之出涕公其格思鑑予誠意

祭二溪姜先生文

樵於先生童而受經蒙先生教之必盡其材使之必由其誠時𨿽未能離乎舉子之業而凡先生之所自飭者無非示之以儀刑惟先生志濳以確气和而澄孝弟稱於宗族鄕黨亷靜孚於茂州茶陵一至西南絕徼一歷瀟湘洞庭麥秀五岐乃其感於天者爲可信仕遭三黜何其在於人者不足憑豈非在人者爲有意而在天者爲無情有意者易私而無情者常平故樵有以卜先生之必有後其又奚憾於先生之志之未大行也嘗聞先生欲有所托而不果樵亦未及有請先生之志固不在身後之名然而遺文遺事執筆篹述是固弟子之職而竊嘗以自盟也尙俟他日有所藉手以告先生之靈乎尙饗

族祭丙六兄文

惟靈性稟淳直學知向方早膺冑選蒞任羅江簿官𨿽卑所伸者志義在不屈漢有髙士不爲利動不爲勢撓取法古人士能自髙士之自髙無待於外若將終身曽不■﹝艸慸﹞芥知止不殆知足不辱許丞旣老而能歸陶令長貧而自足坐橫膝上之素琴出駕山南之黃犢花外小車任意所如田父野叟談笑有餘農桑之暇時及兵書壯心猶在孰謂其迂年至七十壽則有矣子姓滿前又有後矣惟吾等自幼同遊俱至白首正月稱壽於堂歳終則拜其柩矣何人生之難期惟令徳爲不朽辭以慰夫幽靈惟靈其鑑之尙饗

族祭丙十弟文

語云有志者事竟成君雅負俠气不肯居人之後身必頂冠束帶子必策第成名如戰必陷陣攻必先登子克如父之志果不負乎所自盟癸酉亞魁於南畿癸未奪魁於壁經𨿽不狀元及第郎官上應列星試政銀臺事簡官淸念大事之未襄急奉差以南徵人皆謂君𨿽死猶生可謂其生也樂其死也榮矣行且封誥寵加崇階繼及他日焚黃於君墓榮有不止於今日祖塋之旁卜云其吉送君長歸形歸而神不滅尙饗

祭靜泉叔文

維萬曆七年二月初二日侄樵謹以香帛薄奠告於六十一叔嬸之靈曰惟叔與樵幼而相愛同學同遊至於十載海內所難惟志之同昔有管鮑而不同宗道義相勸欣戚相通一家兩世髙翁遲翁樵昨起廢叔爲色喜攜酒相餞期以濟世謂今東南民力盡矣汝久家食目撃其獘玆臨一方毋忘雅意樵拜稽首佩服斯言勉竭駑鈍思濟時艱旣而趨朝不暇一面曁昨南徵叔巳不見嗚呼叔材甚髙有學有文家廷孝友親族睦婣鄕曲推義僮僕稱恩𨿽未得位以究厥施有不朽者後世傳之鳯阿儒宗許作銘詩百代信史其惟在玆二子嶷嶷成立可待叔𨿽云亡不亡者在嬸今同歸言啟其藏一觴之奠不及於堂惟靈鑑只尙饗

祭女文

汝兄議婚於馬應圖有王煉者馬氏之孚爲有駱子來爲媒妁我心不願彼辭難卻駕言王馬婚姻往來我爲應圖致汝淪埋嗚呼痛哉山東之歸汝年十一駱有官事懇予甚切予不能從彼始讎予求婚勉允應圖有書館甥一年亦已盡禮求歸得歸彼終不喜駱醉發怒鞭笞媵僕斥名罵我不勝其辱汝在閨房猶未親聞家人切齒予主何人納污犬豕此侮必報予曰不然此何足校繼而呼汝面肆侵淩汝始感疾如癇如驚繼患乳癰加以產後血虛毒盛癑血如漏平日迎汝千阻萬艱一日扁舟忽到南關舉家歡喜汝亦忘病登輿入房身體猶硬到牀偃臥乃復顚連眾藥偹嘗卒未能痊汝母辛苦不離牀前拭癑進藥夜分不眠一収一潰胸骨已見憂汝不起祈禱無驗晚得汝兄察脈處方汝疾如失汝體斯康扶起而行若自天墮看迎弟婦親戚交賀一家相聚錦綺輝煌惟我見汝心獨隱傷馬氏來迎不能常保父母兄嫂此日歡笑汝亦知之頻日涕泣悔不能畱成此蹉跌嗚呼痛哉駱聚羣小夜飲逹旦曉則昏睡至於日旰以是爲常內外瀆亂汝能執禮汝能服勤務盡婦道以感其心不可則死義不辱親嗚呼痛哉裝資田產送汝此行貨財兒女孰爲重輕念汝前日死而復生翁姑見汝必且歡迎孰意惡翁仍復吼怒毒心無涯百奉難副惡婿乘之無減有增汝情難觧連日■﹝言屏﹞■﹝言營﹞頻視我書淚眼泠泠感慨一決以死爲榮嗚呼痛哉予之痛汝終天難盡汝性聰明死亦不泯迎汝之魂來駐我堂汝之所安父母之旁百凡鑑我慰我彷徨

祭繆母文

維萬曆十四年歳次丙戌七月甲午朔越二十日癸丑金壇通家侍生王樵謹以香帛之儀奠告於繆母周孺人之靈曰嗚呼女徳之中爲賢母者難爲賢母矣有賢子者難敬姜賢矣而子以歜也是以君子嘆其遭範母賢矣而子以滂也天下至今並其髙孺人生有令徳歸於賢者之門相夫啟後乃有子如仲淳志行髙潔有學有文予父子辱交頗久每毎開予以所未聞豈但吾輩之益友實爲今世之古人孺人康寧壽考皆爲善之效予等方以百歳爲期擬登堂祝禱何乃遽聞僊遊之報乎然而孺人可謂髙朗令終矣天之祚徳不止其躬蚤生哲孫以嗣其宗此予等所以爲孺人身後祝而願有慰於無窮者也尙饗

祭曹氏侄女文

婦人之賢昔有敬姜歸於季氏夫子蚤亡言不踰閾以禮自將孔子稱之百世有光繼此而作班氏有昭世其家風亦歸於曹不忝於彪克恭於超授經於宮咨政於朝續成固史作漢一經女中之雄大家是稱人之居世孰重孰輕形骸腐化流芳者名慨惟孺人閫儀無忒劬勞三世穆伯文伯爲夫爲子不遺餘力盡瘁至死形容枯瘠卽其始終一節不忝王氏之女亦踐古人之迹矣而壽才六十福未滿徳此知者所爲心惻而爲其子女若壻者所宜圖報於罔極者也辭以慰夫幽靈惟靈其鑑之尙饗

祭顧觀海文

維萬曆十四年歳次丙戌十月壬戌朔越十八日已卯南京鴻臚寺卿致仕年眷生王樵謹以香帛庻品之儀遣子幹城致祭於故通議大夫少司馬觀海顧公之靈曰惟公家世丙丑重光兄弟祖孫靑鎖玉堂公奮其間光前裕後惠洽鄱陽威行廣右急流勇退家食有年鄕邦仰徳廟論推賢帝念陪京鎖鑰之寄愼簡其人乃公是畀文昌八座蚤晚屬公將來勲業人望方隆何以微疾遽聞不諱欲馳哭公柰嬰瘡痏未能逺出遣子予代鑑予此心公靈如在尙饗

祭張虛庵文

昔遊庠序與公後先公才超邁鸞鳯孤騫庚子髙科年方弱冠文義卓然先登於岸丙午計偕與公同舟意气相許始相綢繆我捷丁未公乃下第別公旅邸公則垂涕公學益進公文益髙至於已未蔚然孤標時相過從賴公教益同事淸源匪朝伊夕曁我南歸公則北轉司徒淸望學憲妙選早晚屬公何又差池彼阻公者悔徒噬臍出守滇南時方多故公至帖然鎭定有素民夷歸服方睹厥成何部使者乃忌公名公遂拂衣單車就道搜索公交車彼則可笑菊開三徑蘭滋九畦親朋頻集觴榼相攜公樂至矣愧予逰倦不能從公喜公尙健願公百年予得追陪香山社會林間水隈勝事多方公胡不待厭世慕蠟蚋蛄爭嘬脫屣塵寰作詩告終他人怛化公何從容李杜文章光熖萬丈比時作者公不多讓公𨿽云亡不亡者存承家濟美有諸郎君尙饗

祭王鳯洲文

維萬曆十九年歳次辛卯春二月戊辰朔越二十二日已丑致仕南京禮部尙書姜寶南京鴻臚寺卿王樵謹以香帛之儀致奠於故大司宼鳯洲王老先生之靈曰文王旣沒孔子自任以斯文遊夏得其一體凡古經傳記先秦以降博士所師授太史所篹錄要皆出自孔門文孰加於此者柰何源逺而末益分經師旣病於專門訓詁之陋文士又不免於文滅質而博溺心誰爲光熖萬丈號稱大家是必才雄一代學綜百氏有其實而後有其華𨿽韓歐之特起猶未絕於眾嘩明興先正館閣爲宗典則爲佳至鳯洲公有奇而法有正而葩詩則風人之婉雅頌之荘包羅眾體而自爲一體賦則屈宋同工揚馬異曲奄有楚漢歸之弇州之一部而使夫子虛上林之屬不足以富而爲誇若夫典冊之文浩浩江河有吞云夢摧太華之勢而曽不以自多子長之雄孟堅之法蒙荘之辯惟意之所變化而相忘於範模人見關中之李信陽之何未有若是之富而不知經世之蘊公之所以幸天下者不當在文學之科寶也昔在畱曹過從頗宻樵也早緣同第世講有年昨歳袁安節公旣逝今公復棄人間不能不重遺老之嘆於天不腆之奠惟公靈幸鑑焉尙饗

祭賀澹庵文

維萬曆十九年歳次辛卯九月癸亥朔越二十八日庚寅姻生前南京鴻臚寺卿致仕王某帥孫楙錕楙鋙謹以剛鬛柔毛淸酌庶品致祭於明故前嘉議大夫澹庵賀公之靈曰曲阿之墟荊溪百里神秀鍾盤降生君子誰其繼者澹庵賀公文章政事兼有武功筮仕莆陽倭奴內犯精神折衝一城無患主駕於南掌計於北雅望淸曹允宜相得夫何見忤出守南康文公遺迹髙山景行謂公此行前修可紹四綰郡符兩至海嶠自廉徙瓊又渉鯨波惟淸與通民用太和淸則民服通則民便公兩得之進當八面持節河東守藩楚服總憲江右開府可卜五開之功曽未及酬中沮煩言公則何尢天之報公報以錫類旣有多男孝子不匱公年七十可當百年公形則蛻公神則僊平生之言盡於今日酹酒公前有涕橫溢尙饗

祭於母吳孺人文

猗歟夫人率徳不惰敏而好修靜以寡過持身如畏趍義則果舅姑宜之曰善事我相其夫君旣和且恭雍雍肅肅光於初終父子巍科並赴南宮夫人有喜內助之功謂當從此歷享全福云何一疾至於不淑生榮死哀誰踵芳躅有炳格言尢可佩服家門之盛子孫之賢履盛思衰持之在謙天富其徳胡嗇其年有此不朽是謂歸全全美全福含笑九原湖熟之山厥有佳壤秦淮縈紆長江浩瀁窀穸有期宗姻慕仰薦此淸芬庶其鑑享

祭纓溪族叔文

叔之敬祖先而惇族誼爲能睦於族人叔之友兄弟而及異姓爲能好於外姻叔之守耿介而崇道義爲能重於縉紳人見其厚往薄來以爲富而好禮而實不知其貧人見其仗義侃侃不假人以言色而曽莫諒其心臨終言不及私惟以祠堂爲念宗族相顧爲親可謂始終一節冰淸玉潔竊以是爲知叔之深嗚呼叔則巳矣有子克家岐嶷有孫叔何憾哉惟予輩失宗盟之長自今以往誰與話衷素而接殷懃言念疇昔有不覺涕泗之沾襟也嗚呼哀哉尙饗

祭於見素文

在正徳之初元惟伯舅與先考騰茂實於開先蜚英聲於獨早晚致政而家居稱金壇之二老集子侄以會文同硯席惟中表爰相繼以登第冝子孫之繩繩本家學之淵源信丕顯而丕承以懿親而爲重親世不替兮稱舅甥惟靈之生也後於吾者十二年同於吾者垂白首伉儷偕老子爲郎舅亦稱金壇之未有方期相娛於晚景爲竹林之七友何一疾而遽弗起豈齊修短者不以住世爲長久自吾以下惟塈歷三世之舊言帥羣從薦此微忱於禮何有惟此情之無窮托予言以不朽尙饗

祭靳太安人文

維靈生於相門則爲賢女歸於相門則爲賢婦逮事舅姑調和鼎簠克相父子勤勞紳組夫君蚤世教子有成先業克守是賴北泠家聲不墜卓然典刑紈綺是恥圖史自程北泠不祿幼子方育今日曽孫賴有一叔基構無傾中外帖服婚媾姻婣維持雍睦一叔一孫王妣是依劬勞三代調護孤嫠庭無間言家政肅齊可謂不忝於文恪有功於文僖有徳有壽閱歷四朝見聞多矣偉節淸標世徼恩寵祝望方遙云胡鸞馭遽返層霄嗚呼儀刑謝矣追思莫逮吉日辰良輴車夙戒忱將薦藻悲深歌薤送夫人以長歸儼音徽之如在

方麓集卷十二

●欽定四庫全書

方麓集卷十三

﹝明﹞王樵撰

○解問答策問雜說

老子解

道可道非常道名可名非常名無名天地之始有名萬物之母故常無欲以觀其妙常有欲以觀其徼此兩者同出而異名同謂之玄玄之又玄眾妙之門【徼吉弔切】

朱子語錄莊仲問道可道如何解曰道而可道則非常道名而可名則非常名莊子曰以本爲精以物爲粗以有積爲不足淡然獨與神明居古之道術有在於是者關尹老聃聞其風而悅之建之以常無有卽【此章所謂常無常有】主之以太一以儒弱謙下爲表以空虛不毀萬物爲實【空虛則物物皆全矣】關尹曰在已無居【無私主也】形物自著【形物而其理自著】其動若水其靜若鏡其應若響【所謂在已無居形物自著】同焉者和【異則乖矣】得焉者失【以無所得爲得有得則有失矣】未嘗先人而常隨人無藏也故有餘人皆求福已獨曲全以深爲根以約爲紀堅則毀矣銳則挫矣關尹老聃乎古之博大眞人哉嗚呼得老氏之宗旨者莊子也故引於端使讀者知老子之所謂道者道其所道而非吾之所謂道然後可以得其說矣可道者如仁之道義之道可名者如名之曰仁名之曰義老子以爲此非常道常名也常道常名本不可道不可名不可道不可名者無也名之曰天地之始有天地則有矣名之曰萬物之母有天地有萬物有至於不可勝窮而無者常爲之主在已無居故常無欲以觀其妙形物自著故常有欲以觀其徼動若水靜若鏡應若響則其有也不失無之妙其無也能爲有之徼此兩者所以同出異名而同謂之玄也有無字皆句朱子謂向來人皆作常有常無點不若只作常有欲無欲朱子所從蓋舊注也今按此只當以老子本書爲證後章有之以爲利無之以爲用天下萬物生於有有生於無正承此章而言有無皆明言矣若如舊注有名無名猶無關文義無欲有欲恐有礙宗旨老子言無欲如無【知無欲無爲不見可欲之類】吾儒亦言無欲若有欲則吾說與彼說皆所未聞夫人生而靜天之性也感物而動性之欲也言性之欲則可單言有欲則不可若以中庸喜怒哀樂之已發爲卽老子之有欲則老子之所以異於吾儒者正欲並此而悉無之也又安肯言常有欲以觀其徼耶且發而皆中節始謂之和今以有欲爲已發則不必其中節而亦可以觀其徼耶徼舊皆讀作竅於山川之竅朱子只如字讀謂徼是邊徼如邊界相似是說那應接處應接處太史公所謂以因循爲用是也太史公論六家要旨曰道家其術以虛無爲本因循爲用【無是中有是徼無是本徼是應】

三十輻共一轂當其無有車之用埏埴以爲噐當其無有器之用鑿戶牖以爲室當其無有室之用故有之以爲利無之以爲用【輻方六切轂古祿切當丁浪切埏夷然切埴昌志切】

輻車輪轑也三十者考工記以爲象日月是也轂車輪之心外實而持輻內空以受軸者也當其無有車之用或以車之坐處爲無朱子曰非也上文本就輻轂而言與下文戶牖埏埴一例蓋無卽轂中空處也惟其中空故能受軸而運轉不窮莊子所謂樞始得其環中以應無窮亦此意也埏和也土黏曰埴和土爲噐陶者之事無者噐之空處也參同契曰噐用者空朱子以爲噐有形而其用乃在其形之空處是也牖窻也所以通明古者室東戶西牖無則戶牖及室中空處是也室無戶牖及空處則人不可以寢處莊子曰室無空虛則婦姑勃磎車也器也室也皆有也所以利天下之用者也故曰有之以爲利車之受軸器之受物室之通出入光明處皆無也又三者之所以爲用者也故曰無之以爲用有之爲利人所知也無之爲用人所不知也故老子特以三者明之言近而旨逺盡乎道妙天下之理不能出此近取諸身形體皆有也其使形者則無也然以天地之始觀之則耳之聰目之明心之精爽又皆有也而其所以靈所以聰明者則無也無則不可得而言矣生於無也是謂天地根用於無也是謂眾妙之門此有無所以同出異名而同謂之玄也王介甫曰無之所以爲用者以有輻轂也無之所以爲天下用者以有禮樂刑政也如其廢輻轂於車廢禮樂刑政於天下而坐求無之爲用也則亦近於愚矣

知不知上不知知病夫惟病病是以不病聖人不病以其病病是以不病

舊解皆不得老子之意此章知病病病不病是三个眼目言甚約而意甚包涵言甚近而用之不盡旨甚易曉而人多錯解老子常言無知又言知者不愽愽者不知無知者狥外之知不愽者內照之知也故此言知而不知者知之上也何謂耶亦曰不知而知病耳人苦多病又苦不自知夫身有病而不知烏在其爲知耶此不知而知病所以爲上也夫惟知病則能病病夫惟病病則能不病人之於病也未更者玩已過者忘惟當其病之時疾痛眞切可謂病病而又晚矣使以此心戒愼於平日則何病之有聖人之所以大過人亦不過能戒而已聖人𨿽無病而未嘗不病病是以不病是以爲聖人也此言甚易知甚易行天下莫能知莫能行可以養生可以修身可以治人保國其安易持也其未兆易謀也爲之於未有治之於未亂圖難於其易爲大於其細此皆知病病病之說也嗚呼其安易持而不持常至欲謀之於已兆而無及者多矣

不尙賢使民不爭不貴難得之貨使民不爲盜不見可欲使心不亂是以聖人治虛其心實其腹弱其志彊其骨常使民無知無欲使夫知者不敢爲也爲無爲則無不治

尙矜尙也用賢捨不肖賢者在上不賢者在下自然之理也然以爲異而矜尙之則啟民之爭心矣堯舜之急親賢三王之求士有用賢之實而無尙賢之名民且化而不自知將孰與爭耶逮徳下衰慕名者忘實矯枉者過正戰國諸侯以得士相傾擁篲迎門延接恐後尙賢之風成於上而士之飾巧馳辯以徼能釣利者爭赴之東漢崇節義李膺範滂之徒淸心嫉惡激揚聲名互相題拂尙賢之風成於下而卒以招黨錮之禍乃知不尙賢使民不爭老氏之言有深味也正言若反此類是也古之聖人未嘗不資貨以養民然貿遷有無凡以佐民之衣食耳非此類也聖人何貴之有不貴異物賤用物不作無益害有益使民足於衣食則盜竊之源塞矣人生而靜天之性也亂而失其常者見所可欲故耳程子曰欲牽於前而求其止不可得也故艮之道當艮其背所見者在前而背乃背之是所不見也止於所不見則無欲以亂其心而止乃安老子之言亦程子之意也尙賢也貴難得之貨也見可欲也世之所役役不出是三者矣百事集之爲憂樂之旅捨心安得而虛乎心實而神气不內守而腹則虛矣願求必遂爲期必成志安得而弱乎志彊而精力耗盡於物而骨則弱矣此有知有欲之累也故聖人之治也心則欲其虛而腹則欲其實志則欲其弱而骨則欲其彊常使民無知無欲知者亦不敢任其知而有所妄爲也夫天下之所以多事起於有知有欲而敢爲今也民無知無欲則無爲矣知者不敢爲則無爲矣天下烏得不治無知無欲虛其心也不敢爲弱其志也

昔之得一者天得一以淸地得一以寧神得一以靈谷得一以盈侯王得一以爲天下貞其致之一也天無以淸將恐裂地無以寧將恐發神無以靈將恐歇谷無以盈將恐竭侯王無以貴髙將恐蹷故貴以賤爲本髙以下爲基是以侯王自謂孤寡不榖此非以賤爲本耶非乎故致數車無車不欲碌碌如玉珞珞如石【蹷音厥數上聲碌音祿珞歷各切】

一者未分之名卽所謂萬物之母也一不能不生二二各有一一又不能不生二而爲四四各有一一又不能不生二而爲八八各有一此造化之所以無窮也一之所注在在皆圓一於覆則天之所以淸也一於載則地之所以寧也一於屈伸往來則神之所以靈也一於虛受則谷之所以盈也一於治則侯王之所以爲天下貞也貞正也正君也長也書曰以臺正於四方其致之一也謂天地谷神侯王之一其致一而已天無以淸反復上意發如震動水泉湧之類蹷僕也貴以賤爲本以下專言侯王得一以爲天下貞之意侯王守其一而公卿大夫各依其等列士農工商各就其職分得不一之一以爲一天下自然而治庻民歸之自匹夫而爲侯王庻民去之自侯王而爲匹夫是侯王之貴髙以庻民之下賤爲基本故孤寡不榖皆窮民下賤之號而侯王以自稱不忘其本也致數車無車言人就車歷數之爲軫爲輈爲軸爲轂爲輻數之至盡無有名爲車者然合眾材之不一以爲一乃所以爲車也以諭侯王之道無爲而寄於羣下以成也碌碌玉貌硌硌硌亦作落石堅不相入貌言貴賤髙下相須以成當相取相下如軫輈轂輻合而成車不欲碌碌如玉硌硌如石玉𨿽貴石𨿽多堅確不能相入則不能合眾不一之一以成用也孔子亦曰言必信行必果硜硜然小人哉明大人之道不當爾也

寵辱若驚貴大患若身何謂寵辱寵爲下得之若驚失之若驚何謂貴大患若身吾所以有大患爲吾有身及吾無身吾有何患故貴以身爲天下則可寄於天下愛以身爲天下乃可以托於天下

朱子曰言寵辱細故而得之猶若驚焉若世之大患則尢當貴重之而不可犯如愛其身也寵爲下者寵人者上於人者也寵於人者下於人者也是辱固不待言而寵亦不足尙今乃得之而猶若驚而況大患與身爲一而可以不貴乎若使人於大患皆若其將及於身而貴重之則必不敢輕以其身深預天下之事矣得如是之人而以天下托之則其於天下必能謹守如愛其身而豈有禍敗之及哉今按諸家於此章多妄解朱子此解極發越可謂深得老子之意但於末四句似猶有可議者蓋諸本有作貴以身爲天下者可以寄天下愛以身爲天下者可以托天下朱子恐據是本而爲解也今細詳之貴愛寄托語意重復老子本文爲人妄增損者甚多如此章失之若驚下一有是謂寵辱若驚六字其爲贅疣不辯可見惟尋其語脈折以義理文勢則人心之所同然固必有合於古人者矣貴以身爲天下四句此蓋承上文而言無身之意無身者吾不有其身所謂無以生爲者是賢於貴生也身爲憂患之本知畏大患而不能不私其身未可謂之眞知畏也故凡私其身以爲貴其身者非能貴者也私其身以爲愛其身者非能愛者也善貴其身者不自貴而貴以身爲天下之身善愛其身者不自愛而愛以身爲天下之身身爲天下之身則身非我有而直寄托之於天下耳此所謂無身也無身則有何患匪直無患夫寄托於天下者天下固不得以寵辱及之也

出生入死生之徒十有三死之徒亦十有三民之生動之死地亦十有三夫何故以其生生之厚蓋聞善攝生者陸行不避兕虎入軍不被甲兵兕無所投其角虎無所措其爪兵無所容其刅夫何故以其無死地

朱子曰出生入死章諸家說皆不愜人意恐未必得老子本指今只自夫何故以下看則語意自分明蓋言人所以自生而趨死者以其生生之厚耳聲色臭味居處奉養權勢利欲皆所以生之者惟於此太厚所以物得而害之善攝生者逺離此累則無死地矣此卻只是目前日用事便可受持他旣難明似亦不必深泥也愚按生死兩途也而一機出生入死言中間無去處善攝生者了出入之機而已矣陶淵明詩曰艸木得常理霜露榮悴之謂人最靈智乃復不如玆善攝生者非謂其能違生死之常理而獨不死也謂其能無死地乃所以了出入之機而善保其生也生之徒由乎生之塗者也死之徒由乎死之塗者也民之生動之死地者好惡無節所爲毎足以傷生此又一類也三言十有三言恆有十之三也天下之人十分而此三類居其九趨生者寡而入死者眾無他故也以生生之厚耳別章所謂民之輕死以其求生之厚是以輕死凡老子於此意蓋屢言之善攝生者知生非貴之所能存身非愛之所能厚惟無以生爲而能無死地陸行不避兕虎以下蓋甚言無死地之意莊子曰至徳者火弗能熱水弗能溺寒暑弗能害禽獸弗能賊非謂其薄之也言察乎安危寧於禍福謹於去就莫之能害也夫兕虎兵革且不能爲之害而奉養嗜欲豈足以殺之然人蓋有終身不逢兕虎兵甲而殺於奉養嗜欲者恆什而八九矣莊子曰夫畏塗者十殺一人則父子兄弟相戒也必盛卒徒而後敢出焉不亦智乎人之所取畏者袵席之上飲食之間而不知爲之戒者過也又曰兵莫憯於志鏌鎁爲下冦莫大於陰陽無所逃於天地之間非陰陽賊之心則使之也此所謂民之生動之死地者也能知爲之戒則能無死地矣

致虛極守靜篤萬物並作吾以觀其復夫物蕓蕓各歸其根歸根曰靜靜曰復命復命曰常知常曰明不知常妄作凶知常容容乃公公乃王王乃天天乃道道乃久沒身不殆【蕓音云】

人生而靜天之性也以其本無一物也謂之虛虛靜一也司馬子微曰心不受外名曰虛心不逐外名曰安安亦靜也然此虛靜之漸耳非其至也莊子曰聖人之靜也非曰靜也善故靜也萬物無足以鐃【與撓同】心者故靜也水靜則明燭須眉平中凖大匠取法焉水靜猶明而況精神聖人之心靜乎天地之鑑也萬物之鏡也夫虛靜恬淡寂寞無爲者天地之平而道徳之至斯老子之所謂致虛極守靜篤者矣因言虛靜復驗以物理作生也復反也蕓蕓物多貌言萬物並生吾觀其反而得心則焉夫物蕓蕓而盛而及其成也生意無有不反歸於其根者歸根而生意閟伏於重陰之下而不復動此物之靜時也是謂復命命者所以生也蓋有生之初一陽動於冥冥之中胚胎下兆而後漸升漸昌以至於蕓蕓之盛今結裹成就而復還於此以爲復生之機故曰復命也觀木之枯者生意不復歸根故不能復生是命不復矣故曰歸根曰靜靜曰復命夫物且然而況於人乎眾人紛紛與物並馳知有靜者少矣夫重爲輕根而好離之靜爲躁君而好蕩之此老子之所憫也故教之曰此逐物忘返者是以妄爲常誠不可常也誠愚也夫惟復命是之謂常夫惟知常是之謂明彼不知常而妄作者未有不凶者也觀復知常此章之要領也下又極言知常之大知常容所謂不毀萬物也蓋空虛則物物皆全矣如太虛焉萬物出於太虛而不能礙其虛也如是者以其心普萬物而無心所謂公也公之一字王之所以爲王天之所以爲天舉在是矣夫域中天大王大道大而惟公爲盡之惟知常爲足以語乎此見知常之大也帝王之功聖人之餘事也功被萬物而神明之虛靜不變故沒身不殆此章之言蓋莊子所稱內聖外王之道也虛靜之徳成則帝王之道偹漢文帝張子房得此意亦旣見其效矣然而未盡老子之學也

載營魄抱一能無離乎專气致柔能嬰兒乎滌除玄覧能無疵乎愛民治國能無爲乎天門開闔能爲雌乎明白四逹能無知乎生之畜之生而不有爲而不恃長而不宰是謂玄徳【畜許六反長上聲】

易曰精气爲物遊魂爲變此言眾人有生有死之常也人之生也精气聚而成形气陽而其神爲魂精陰而其神爲魄精气盛則魂魄盛精气衰則魂魄衰精气耗極則魂遊魄降與形相離而人死矣老子曰載營魄抱一無離者只欲守其合也載如魏公子無忌從車騎虛左迎侯生生直上載之載營魄魂魄也楚辭曰載營魄而登遐王逸注曰抱靈魂而上升也載字無工夫工夫只在抱一無離上廣成子告黃帝曰至道之精窈窈冥冥至道之極昏昏黙黙無視無聽抱神以靜形將自正必靜必淸無勞汝形無揺汝精乃可以長生目無所見耳無所聞心無所知汝神將守形形乃長生此皆抱一之義而其神守形一語卽所謂載營魄者也專气致柔以下皆言抱一之事嬰兒未有聞見思慮其气甚專欲專气致柔者如之則能抱一矣致柔者至柔之極也才有一毫髮露卽屬剛而此气卽麤矣能嬰兒乎能下一有如字非是凡六能字蓋曰能如是乎如是而後爲至也滌除洗心也玄覧常無欲以觀其妙也無疵無隙也如是則能抱一矣善愛民者任其自生自遂而勿傷善治國者任物以能不勞而成所謂無爲也如是則能抱一矣天門開闔此造化出入之機我𨿽用之而知雄守雌不敢爲天下先則能抱一矣聖人之聰明無所不見然常因萬物之情賢不肖是非使各自明而已不與焉則能抱一矣生之畜之以下又申言愛民治國能無爲之意首章同謂之玄發明道妙此章乃偹言所以造乎此境之工夫故曰是謂玄徳抽關啟鑰可謂無隱乎爾者矣

重爲輕根靜爲躁君是以君子終日行不離輜重𨿽有榮觀燕處超然柰何萬乘之主而以身輕天下輕則失臣躁則失君【觀去聲】

首二句亦載營魄之意潛心於淵神不外也則重常爲根靜常爲君矣秦少遊爲其甥楊道孚作眞贊曰其气揚以善動其神騖以思用盍觀老氏之言乎君子行不離輜重輜重榮觀及萬乘之主皆諭言也梵川作偈書答逹觀上人【一微渉動境成此頺山勢上人談平湖事而舉此】

自然之道靜人其動機也人生而靜心其動機也一微渉動境山可頺海水可翻其勢莫回也利刃在手莫掣予肘可以百戰無前可以一忿墮首惡气未散守其殘軀判牒一至消化無餘萬起萬滅咸以是觀

又答

自然之道靜人生而靜此靜不與動對正所謂一微之前也大抵人間世有不定然後有爭有爭然後有亂亂到勢窮理須有定定者理也天下理而已矣理定心定我定人定此吾儒逹本忘情之學也事到一定起滅俱無一微也無故曰咸以是觀

策問

問大學一篇雜於戴記程子始表章之以爲此孔氏之遺言而凡有志於斯道者皆必由是而學焉然後可以上人所引語不差也其亦何所據歟西山眞氏又衍其義亦頗有所本歟有格物致知之要有誠意正心之要有修身之要有齊家之要其略亦可得而言歟衍至齊家而止而不及治平二目其又何歟眞氏之書旣已詳備而近日先正邱文莊公又補其義其亦何所見歟其宏綱巨領最關切於治道者有可舉而言者歟夫大學傳治平不過絜矩兩言而後儒之著明若將有不可勝窮者果足以相統而不嫌於略足以相發而不厭於詳否歟願一一爲我言之

特恩與選法不同

嘉靖二十二年嚴嵩欲升子世蕃尙寶司丞文選郎中鄭公曉持不可少宰張公治曰李序庵子白衣徑除尙寶少卿世蕃以治中轉尙寶何不可鄭公曰特恩與選法不同皇親有白衣拜都督者特恩也世蕃旣以官生入選歷都事經歷治中自有知府可升升後乞攺乃有例耳嵩尋自奏男世蕃見任治中系親民之官乞攺授簡僻一職奉旨著吏部查擬攺用得攺尙寶司少卿二十三年吏部尙書許贊以男■﹝亻與﹞升任知府乞減授品級量攺在京閒簡衙門攺禮部主客司員外郎仍於中書舍人衙門辦事與原升服色三十六年大學士徐公階之子璠以宗人府署經歷升雲南廣南府知府徐公陳乞攺用引前二事爲例攺尙寶司司丞徐許二家俱於升後乞攺又俱減授品級與嵩異矣世蕃以治中升尙寶少卿𨿽出特恩實壊選法本不可爲例故許公爲子奏攺遠引先年升任知府汪登事例而不近引嚴氏之例知其不可也汪登爲母老奏願減級攺任得攺順天府治中上特爲許氏從之餘不許也若二十七年吏部尙書聞淵以男思學任宗人府經歷歷俸七年給由例當推升但身合回避奏請上命左右侍郎量議相應職事於是思學升禮部主客司郎中於中書舍人衙門帶俸則又用許氏之例也以上數者𨿽逓相援比然皆出特恩不可援以爲例也

天子絕期

嘉靖二十八年莊敬皇太子薨逝禮官議本朝喪服之制父爲長子服期又儀禮臣爲君長子齊衰不杖期傳曰何以期也從服也言從君而服也奉旨天子絕期況十五歲之外方出三殤朕服非禮止輟朝十日百官服制可無謹按期之喪有二有正統之期爲祖父母者也有旁親之期爲世父母叔父母眾子昆弟昆弟之子是也正統之期𨿽天子諸侯莫降然古禮父爲長子喪亦三年故周穆後崩太子壽卒叔向曰王一歳而有三年之喪二焉本朝𨿽爲長子服期然於國本之重似猶有當議者先朝旣未有定議至莊敬太子之薨禮官當詳考以請上裁而止泛引期服則聖語天子絕期之一語宜乎折之而無辭也

建請安儲

嘉靖三十九年原任左春坊左中允調兩淮都轉運鹽副使閒住郭希顏奏爲天恩未報處君父骨肉之間願獻微忠事臣退伏畎畆生未報恩死何瞑目今天下談士皆稱徼外之敵爲中國憂臣切以爲帝王欲安天下有緩急若孔子所謂不在顓臾者是已明內之尢急也臣往歳恭讀聖諭欲建帝立儲者道路相傳以立儲賀臣度曰立儲難皇上誠欲立儲宮則重臣有可與計者如猶未也莫若安儲臣願陳忠之日久矣以爲說從則兩存俱利臣之大榮也說不從則出位死罪臣之大懼也乃間歲星變地震大殿災皆天垂仁愛之象謬計在廷或有出死力爲皇上計此迄無調護者臣欲避死終不言每念主恩感泣忽然忘生又臣嘗疏罷監國後有謗者必追咎及臣則是不言亦死爲負國言之𨿽死爲報國不敢言立儲請言安儲何者君相相信則儲安兄弟相保則儲安父子相體則儲安相信有道釋疑是也相保有道分封是也相體有道總攬是也三者安儲之急務也何謂釋疑自言者論劾嚴嵩有請皇上召問二王之說臣恐輔臣疑而不自安則何暇善後二王疑而不自安則事之可慮又有大焉者皇上何不降徳音諭元輔使知王無他也不必疑於王諭二王使知嵩終無他也不必疑於嵩夫然後王心無所惶惑而師保是依大臣無所忌避而匡贊愈力故曰釋疑而君相相信則儲可得而安也何謂分封二王同處京府智與年長則崇髙所共欲防不豫設則讒隙所由成是故幼而暱就膝下者所以篤恩也長而出就藩封者所以彊本也今藩府已建不冝久虛願聖明蚤斷遣王就國故曰分封而兄弟相保則儲可得而安也何謂總攬今四郊多壘一日萬幾天意人心莫不願大聖人萬萬年垂拱者分封之典旣定畱京之意已明臣願皇上端拱以順天人從容以議建立亦無不可者故曰總攬而父子相體則儲可得而安也疏上內閣初擬禮部看詳聖諭云若用其言第郊廟告行何如於是攺擬禮部會同三法司參看聖諭嵩云汝昨一見彼本豈不悶怒但以疑字一端卻未見彼懷逆之意本內建帝立儲四字夫立子爲儲是所建立帝誰可同二輔票來又諭卿等所票擬欲下部議然細邪必無可赦之理今不忠之臣不義之民皆惡不速行新政以君相久位不言君只攻輔相槪可見矣部眾皆大臣又謂阿諛可著耳目官看議於是旨下云這本有建帝之說不明禮科便槪科道官看議卽回奏該科道官看議云仰惟皇上玄穹黙佑聖壽同天內外大小臣工悉心仰戴何乃有此悖逆之臣妄爲建帝之說以干天聽參看得郭希顏本以憸壬久遭擯斥心懷怨望陰行欺謗之私志在傾讒肆爲狂悖之語此其罪不容逭而法當重究者也乞勅法司明正其罪以爲人臣欺罔之戒奉旨你每看彼物悖逆理法俱所不容著三法司按律擬罪來看刑部尙書鄭曉太子少保都察院左都禦史周延大理寺卿馬森等議得郭希顏所犯合依造妖言惑眾者律斬秋後處決奉旨這逆犯依律便著彼處巡按官實時處斬發各省梟示十八日諭嵩汝於暇日一出可安心贊我未宜功虧於一簣也彼逆物令法司行文不許將他人替刑必斬本逆自莊敬皇太子薨後震位久虛禮官四請冊立不報聖意無他但兩殿下俱在京委於事體未便若請裕殿下畱京景殿下就國則事理曉然上何所怒而郭希顏妄測疑間之端遽及總攬之說則聖諭所謂惡不速行新政者似乎有是心矣觀四十四年四月聖諭及禪位輔臣徐階答言我朝原無禪例卽在前代亦多弗美所不必言其代攝一件若攝行政事亦與禪無大異所不當言惟是舉行冊立則本朝廷彛典國家喜慶之事況今皇上只有一位殿下縱不與其名亦何所揜其實乎此須斷自聖心親裁勅諭使恩自上出乃可爾此可以見前後聖意果無他矣惟是臣子不善開導其取咎不足言大臣之姦回固寵者又激怒其間以成上之過舉其貽禍不可言耳希顏之獄法司入西苑見內閣會議之言嚴嵩已先知之怒色而出曰朝廷甚怒今擬何罪刑書鄭公曰擬妖言律秋後決嵩曰可至秋後乎蓋嵩上宻奏而旨下如其言嵩復謂諸公曰希顏止望拿問不過充軍卽論死不過監候他日新政便得入閣豈料聖明洞燭其姦實時殺了希顏身死而言行未幾景王就國嚴嵩欲加希顏以離間之罪果爾則朝廷之上反生形迹姦邪之不爲主謀如此使景藩爲永樂間之漢邸則久矣不靖矣幸而上自可保然安知下無有如李鄴侯之所謂欲樹功於舒王者乎

壁帖

吾自少至老惟喜讀書每日從朝至暮手不釋卷𨿽當事冗應酬少暇未嘗廢覽道途車馬之上未嘗廢思以故六經諸史百家靡不淹貫發明義理敷敍事情文章自然流出不假安排所以然者只是熟而已其熟者只是專而已夫命非在外人事盡處命卽隨之人事之盡只在專與熟諸男但能如我讀書古人事業亦可到況區區一第哉

讀書只在徧數多不在彊記徧數果多𨿽未能一時卽背誦如流畢竟心與气合已是熟了待心定气淸再溫數徧未有不背誦如流者也且可以永久不忘若徧數不足止務彊記材敏者上口𨿽易止足以應點一時隨復遺忘與不讀無異其少鈍者催之愈急而心愈忙將熟書也背得七顚八倒了蓋心忙气昏之故也故書貴熟讀須在隔夜多者百徧少者七八十徧隨自家材性縱然已熟寧可加多如此一年何書不記

幼時不讀到年長而書猶生要溫又恐人笑則終身自誤矣

知書意者讀亦可以兼思知筆路者讀亦可以曉作眾妙之門未有不由讀而入者也

朱子語錄因論十月爲陽月不應一月無陽曰九月陰極則下已陽生從十月積起至冬至積成一爻不成一陽是陡頓生亦須以分毫積起且如天運流行本無一息間斷豈解一月無陽且如木之黃落時萌芽已生了不特如此木之冬靑者必先萌芽而後舊葉方落若論變時天地無時不變【義剛錄在十一卷】純叟言枇杷具四時之气秋結菩蕾冬花春實夏熟才熟後又結菩蕾先生顧謂徳明曰如此看去意謂生理循環也【徳明錄在四卷】右因觀庭中山茶牡丹記此山茶葉不落冬間所生者卽花之菩蕾牡丹葉早落枝間所出者乃葉之萌芽而別於新枝發蘂耳貞下起元無間容息此朱子所謂生理循環也吾人得無因物而亦知所以自省乎

寒冬夜長雞未鳴而已覺天未明而欲起固由年衰血少亦坐心不寧定之故甲午十月二十四日早起至書房取書過戶限失跌致傷額角鼻梁皮破血出踰時方止自咎躁急二字爲生平大病不知克治空負手中之書血點其上令童子勿去以存吾戒

知在先猶眼之見也行在後猶足之隨也謂知行無先後者繆也謂气有聚散而理無聚散則可然當知气之聚散卽理之聚散也理者其聚其散之所以然也釋氏

謂气有聚散而知無聚散其所謂知者何物乎明謂靈知矣明謂靈知爲本性矣幻身有壊而本性不壊故謂無聚散在吾儒則謂靈知還屬气性卽理也所以有心性之辧理气之分佛氏不然謂自迷者而言則徒有幻心不見本性所以心性爲二若自悟者而言則悟心卽本性非二也其說無理气之辧心性之分請折衷以聖人之言曰人心惟危道心惟微惟精惟一允執厥中是所謂中者卽天命之性所謂道心也不雜於形气而亦不離於形气發於形气之私者如饑食渴飲之類豈得謂之人欲而欲屏絕之乎所以謂之危者以無道心爲之主宰則危耳道心之所以微者以人心勝之耳所以必待於精之一之而後中可執由此言之則心性豈容無別而靈知不可以爲性也明矣

吾儒謂性卽理故謂盡心知性窮理盡性存心養性皆有事在而萬法皆實也彼謂靈知爲性故謂明心見性謂圓覺謂寂湛謂妙明皆本無一物而萬法皆空也其自謂空中自有妙用者不過作弄此虛靈爾非物各付物止之各於所之妙用也

能覺者心之靈也所覺者心之理也此心性之所以決當有辧而謂靈知爲性本性爲空者皆不見性之言也

彥湞字說

曽孫彥湞爲吾三世嫡長孫人家蓋有祖孫不相識者矣有識而逮事未久知之不深者矣今吾於彥湞則孫得識翁於尙健之時且得以家學口傳心授湞頴悟而孝謹其領受吾教甚敏而確吾旣命之名今歳戊戌八月督學使者試其可進進之郡庠年才十有四於禮未應有字吾以爲旣遊庠序則朋友相呼非字何以稱則又爲之字曰孟原夫水之不已而漸進於海以其有原也湞乎湞乎俟女之知所進也尙當以原之說爲女申之

方麓集卷十三

●欽定四庫全書

方麓集卷十四

﹝明﹞王樵撰

○詩

使蜀【嘉靖戊申】

巫山行【自夔沿江至巫而峽盡旣出險而更欲從陸慮下江或有風阻也以五月別老親期以初冬可面】

天淸露白猿聲哀巫山宛如屏障開峯回江轉靑未了煙消雨歇空陽臺我疑峨嵋靑城移下瞿唐峽又疑泰華衡廬飛過劍門來白雲幾朝莫巫山靑如故隔江望南陵正見施州路路杳如綫百八盤人行如蟻云邊度夷陵漸近楚江分懶向江頭問沿溯欲從車馬向荊門堂上心期不可負

江夏沌口

夕陽髙柳數家叢葦汀煙百里蒼然幾處蕭疎時見大江渺彌

采蓮歸

停把木蘭橈隨風度畫橋夕陽低緑水魚躍出銀刀

使代【嘉靖庚戌】

題彈琴峽【峽在居庸關】

邊城春色晚四月柳含芽不入居庸道安知有落花澗水淸淺流髙低繞人家忽聞孤鸞別鶴之淸調瑯然出幽谷之谽谺水石自成音穆如風中琴聽無用於鍾期巧無施於伯牙洗我客愁盡因之發長嗟大都商旅來如市雄邊羽檄紛如麻髙風撼地白日黯夢魂不定聽胡笳皆言此地卽堪愁不到邊庭鬢欲華孰有幽泉不攺音喬木四時山自嘉乃知桃花源何必武陵涯

昌平州別同年李檢庵戶部

吾爲疎爽累酷愛李兄淳衛綰無他膓徳操言語溫髙堂初白髮彩服及靑春憶昔在京師邸捨偶相鄰種花一兩行蔬畦在堂陳掃徑延佳客勸酬意偏眞重以規戒辭藹然長者心嗟今半載別雙鬢滿邊塵忽然玆邂逅如見吾家人喜劇各忘言有涕還沾襟感君父子間團圝未老親我壯父已耋兼又病相侵胡天萬里邁江山白雲深匪我無羅綺匪我無甘珍親病不能享受祿虛吾君歡悲兩相激君亦爲吾矉夜歸不能旦蒙露馳徵輪

西曹【嘉靖丁巳戊午己未】

髙翁受封爲伯宗郎中題卷

拂袖辭西蜀湘江一散人無詩不風雅有子薄荀陳雲捧龍章下花迎鷺服新老來多樂事山館日延賓

淩母受封爲子中主事題卷

半生冰蘗千年事一姓功勞五月孤此日光輝何所似試看秋月照西湖

鳯誥霞章輝白髮髙堂燕語晝沈沈坐閱孫曽俱老大寒燈夜雨昔年心

刑部獄官致仕乞贈

坐橫膝上素琴出跨山南黃犢許丞旣老能歸陶令長貧自足

康陵陪祀畢曉發道中回望長陵

太行一縷遙回環限夷夏並河來九龍中霄降萬馬帝畱待聖人气獨鍾天下林光不受秋松栢皆瀟灑

聽遊勾勾崖歌戲呈近溪羅子【陽溪趙子謂予耳之羅子不異身遊可名曰聽遊予喜此語前人未經道遂用之】

康陵齋坐客噂噂羅子匹馬來何晚爲我言遊勾勾崖九龍池西一峯逺初尋樵徑入仰不見白日五月陰風寒背巖猶積雪行看路欲窮忽與前山通世外得人境古寺蒼崖中懸梯獨上石龕坐老僧汲泉煮靑松舉頭見塞外轉目煙霞空劃然長嘯震林谷便欲淩虛禦天風乘興獨來還獨還不知梯懸下卻艱冉冉又到九龍灣馬頭月出松陵關

送人上陵

春風已緑燕山艸徵袍又映皇陵道昌平郭外一峯斜天壽山前雙柱杳靑松五里到紅門麒麟辟邪相對蹲山內看山山更好屏風九疊碧嶙峋遙見翠微露黃屋烈祖神孫異陵谷松間禦道轉靑蛇澗上長橋橫白玉太行西繞下天中八陵佳气盡成龍有時展謁來天子歲再明禋遣上公廟門夕啟衣裳設木鐸初傳金漏急只聽松韻堪淒愴更有泉聲助幽咽泉聲不已漏聲催五色雲中僊馭來才看帷幄開金殿又見重門閉玉臺五臺復玉臺僊馭不徘徊燈火千林晝冠裳兩道回雞鳴月落燕山曉遲爾沙河碧水隈

尋泉

尋泉到野寺對奕兩僧閒僧不爲客起我自趨泉間倚松看觱沸坐石弄潺湲幾日山中屐行歌又獨還

望山

城郭春陰合看山眼獨醒雪分遙巘色云出數峯靑漫擬蓮花界堪稱素錦屏欲攜雙白鶴一上望湖亭

春日出城

緑艸緣堤楊柳疎池添新水下鷗鳬城中修築池邊汲行看城頭過轆轤

讀書

我性難諧俗詩書獨與親一樓堪累月萬事付諸人會意輙忘食起思如有神停杯待明月下榻爲嘉賓永日三茅頂寒江一釣緡願言長若此已謂樂無倫貌以纓冠攺人添識面新今時崇意气骨肉在胡秦嘗笑陶元亮何如鄭子眞祗因三徑費失卻葛天民局蹐邯鄲步慚惶西子矉浪從雙眼白生取幾人瞋物物私其假生生總是塵鷾鴯猶有智鷗鳥固難馴快意醒前夢回頭迹已陳停雲閒對戶堪與洗心論

喜聞侄坒至

十年玄尙白千里汝能來童稚猶知喜緘書其手開柳株陶欲隠玉樹謝還栽會得中郎意畱連正可哀

贈淶水唐令二首

兩年三輔劇千里一身輕處世終無術於民獨有情壯心寒易水晚節笑荊卿欲脫人間迹蓬萊頂上行

王陵生自戇李廣數偏奇身世隨蝴蝶行藏學鷾鴯功名燕趙地歳月聖明時勿起滄洲念加餐慰我思

同姜鳯阿王會沙二內翰胡廬山鄒頴泉二比部胡杞泉給諌宿碧雲寺

一宿招提境琴尊此日同靑山在屋上明月可庭中戶牖流泉過池亭曲檻通髙人逢不偶淸賞意無窮

登眞覺寺浮圖

古寺不知年松竹自成趣老僧摘春芽龍鐘坐髙樹撫景已悠然寕知別有天石閣三層上金剛五座連禦家賜出西畨樣白日光揺動仙掌故露雙趺隠法身古今指點如來像如來一笑古今空寶座千年鎭寺中使人疑卻靑蓮界何時更長玉芙蓉

香山寺

曉色開層閣春天淨翠屏檻憑千樹緑門挹四山靑逺寺分林見流泉夾路聽禪房人不到花竹晝冥冥

西郊行

出門不問途但隨流水去流水自西山水盡行當住名園古剎貴家村往往淸溪恰在門此去亭臺誰最好春來絲管日相喧亭臺絲管時時變一人一意看無厭謁告新辭鵷鷺行明朝又上麒麟殿年年緑樹揺春風一道淸溪掩映中幽賞供人三十里潺湲又出鳯城東

臥佛寺

別院對回廊修門鎖花木無人自開謝虛堂滿芬馥淸風不須呼翛然在深竹試就繩牀眠爲待烹茶熟靜撫座中琴流泉韻空谷前山未須往欲畱佳處宿

平坡寺

絕磴淩蒼靄禪宮鎖翠微問途時誤往覽勝足忘歸獨在諸天外杳於塵世違黃村來處見不覺夕煙霏

碧雲寺泉

兩螭相吐吞水气淸人骨截澆竹裏花分映巖前月

望湖亭三首

平疇門外春雨逺寺山西夕陽柳暗溪橋輦路水肥穜稑江鄕

孤村數家隠樹一曲淸流抱山四月城中未有林端黃鳥闗關

垂楊流水石橋白馬靑衫來路有人指點憑欄當喜相期不誤【胡王鄒三子先至】

翠華巖七眞洞

似我華陽洞何時住七眞問僧僧不語爲拂石牀塵

樂哉行贈胡汝原僉憲之潁

樂哉胡公之有親相隨看盡長安春雙受鸞封俱未老躬拜瑤墀雨露新盛事稀逢人共羨八月開筵對歸鴈上壽新峩獬豸冠璽書捧下麒麟殿潁水春風愛日遲佳遊淸賞雅相宜遙知侍奉多歡樂好就銀袍作彩衣

贈別葉一沙司訓【嘉靖庚申出京時】

平原驛前徵馬嘶禦河東畔柳垂堤半載情分三夕話君向西江我向齊

山東【嘉靖庚申辛酉】

中秋日同吳霽寰副憲張瑞泉周中槐二僉憲登會波樓

獨帶斜陽來北郭不知明月出東山翠浮華頂煙初斂緑滿平疇水自環正喜一登皆在目未辭屢到卽忘還賦成卻愧非王粲諸老髙名豈易攀

李北山殷棠川來訪小酌於寅賓館承臺中諸大夫翩然來過卽席賦得靑字贈北山北山云不到歷下十年矣在西曺時北山曽以居相假

虛堂遙挹歷山靑坐對金華兩使星四海故交逢此夜十年鄕夢憶重經多君京國書連屋借我幽居花滿庭人得良歡須盡醉詩成莫放酒杯停

登岱嶽二首

宮闕逼虛淸千山雪獻晴䢐徠如拜俯汶泗故回縈五夜金波■﹝氵閃﹞三秋海日生晏溫秦觀曉獨對紫霞明

何事生天地終年只蔀藏我行似黃鵠一舉見員方拱挹惟嵩華朝宗有太行身疑淩倒景視下亦蒼蒼

除夕

塵事俄消日他鄕亦作年功名慚鏡裏兒女且燈前

徳藩招宴連珠泉沼泛舟

淑气回梁苑光風動習池地中瓊玉濺坐上斗星移轉舫周三島徵歌按四涯夜深仍水殿待月水中坻

長淸道中二首【道有故山亭】

有意空三載無才補一官早休誠我分決去爲誰難盤谷終歸李荊州且識韓幾回亭捨晚便作故山看

我憶茅山下營居碧樹團飽書堪萬卷睡日到三竿有用心常樂無撓夢亦安何如風雪道只跨舊徵鞍

烏夜飛

烏夜飛遊子尙未歸歳將晚矣行侶稀艸頭露濕裳與衣心百碎力已微好爲人盡不願余靑山白雲期屢違胡不歸靑山不求汝是白雲不責汝非乘車而瘦何如徒步而肥以憂易飽不如樂而忘饑前有譽兮不如後無譏坐消白日光暉暉詩書空束囊與■﹝韋束﹞胡不歸無若迷烏失樹黃昏向人屋裏飛

遣懷兼懷姜鳯阿內翰二首

淺疏難應俗憂喜只隨人到處身如寄何時我是眞興來還自敗老去欲誰親回首髙陽裏荀家有二仁

君本同心友相期到處同調官先夢兆分袂忽西東劍閣風初暖瞿唐雪正融幾時行部徧有信及徵鴻

出門二首

素無出門緣少得稱意時亦欲勉爲好隨復有敗之長短不相補事過然後思安能免悔吝空自長嗟咨緬懷古至人婉婉靜女姿動靜無畱閡鉛朱得所施悠然遊於世誠哉丈夫師

人生亦何貴但得與人平失意難爲妍乘時易爲名無情任去來愛彼水上萍依依夕風起淡淡春波生美如耳余交惡如黶澤爭事奇終有反不如退爲榮別

山東父老

疾病思吾土逢迎負爾曹六條除悍吏三尺翦名豪赤子才安席蒼鷹莫解絳扁舟予日逺回首岱云髙

家居前【嘉靖辛酉至萬曆甲戌】

承趙江都陽溪子寄示登金山見懷之作聊成短歌奉答

海門兮長風中流兮孤嶼懷美人兮何方覽大江之東去

送客入郢寄訊髙鹿坡舊曹長二首

尙子平生足勝遊有懷惟是嶽陽樓先憂後樂今誰與月白天空江水流

赤壁輕風放船好興來誰復碧蘿前洞簫吹月夜如晝孤鶴橫江秋滿天

竇灌行

竇灌守窮交意气相引重豈知種瓜人不作東陵夢生平百戰心輕爲一朝用東鄰車馬闐西鄰簫鼓嗊無嗔親戚往自忍魚鰍弄北溟雲濤興不由汝操縱

八月十六日洮湖泛月

月屆今宵望圓殊昨夜看澄湖秋萬頃湧出紫金盤

中秋大江觀月

空江逺與天接月影蕩若金虯一葉波淩萬頃平生無此中秋

長平公主歌

長平公主者平陽公主也長平侯衛靑故平陽侯家騎也有相靑當侯者靑曰人奴之生得毋笞罵足矣安得封侯事乎後靑果貴是時平陽主寡居當用列侯尙主主與左右議長安中列侯可爲夫者皆言大將軍可主笑曰此出吾家常令騎從我出入耳柰何用爲夫乎左右固言之主乃許之言之皇后令白之武帝乃詔衛將軍尙平陽公主

不相夢爲奴與侯時來不求富貴富貴端相求不相夢爲奴與夫身大將軍姊爲皇后靑非昔靑夫豈用奴君不見艾竇太主庖人偃生霍將軍馮子都

贈華陽道者

華陽眞人坐菊齋一觴還對菊花開丹霞滿面雙瞳碧笑閱人間幾去來

符臺【萬曆丙子】

別黎正郎【名天啟廣東人山東舊屬官】

十七年前同五品淸時雅望屬夫君相逢不忍重言別他日臨風思故人

家居後【萬曆戊寅以後】

簡許邑侯

泰道轉初陽生朝遇履長周南歌福祿漢史誌循良好雨關農喜東風卜歳穰君侯多種徳何異古桐鄕

喜許侯內召歌

義門鄭氏稱浦江儒門許氏稱東陽潛徳徐開道脈長吾侯早發應文昌有道施爲自不常兩邑愛戴如桐鄕吾邑陰多召伯棠花種河陽滿縣香父老時登節愛堂兕觥稱壽祝無疆共言仁政天降康侯徳難酬矢不忘本由婺女星降祥璽書徵召簡賢良侯今執法紫微旁香案從容侍玉皇靑瑣對拜稱夕郎蘭臺簮筆推南牀侯才八面皆可當一朝建白驚四方指陳大計何瑯瑯盡將民隠逹巖廊坐令斯世躋虞唐謨烈長垂靑史光

祭祖樂章

初獻

於【音烏】惟王氏代有令人春壽勝義不事污君戊申聖作宇宙更新誠齋快覩飲水銜恩伯兄不弔誤掛吏文撃鼓上書逺叩天閽帝曰兪哉事竟報聞撫其遺孤三世不分付以筦鑰讓以藏金爰有文子一徳同心積善餘慶及我後昆

亞獻

興衰之效於古有徵恆由渾厚以開文明文明旣開渾厚漸失謂偶可常至於驕佚溯流知源先祖是思凡我後人敬而聽之

終獻

宗人來止其萃如雲祖考視之其初一人分形連气有百其身孰謂同宗可不同心願言不昧祖考如臨歳時休享常我顧歆

爲戊三侄題秋林圖

讀書結屋愛秋林爲有淸幽可賞心一種天香有時發庭前丹桂五枝深

壽族人夫婦六十

百年逢轉甲九月兩長庚巳盡田家樂不求身外名僊源通句曲瑞气接荊城會見騎黃鶴吹簫作鳯鳴

悼殤

殘冬沴气盛流行但聽家家哭子聲固是適來須有去如何我輩獨鐘情

無題

堯夫花外車還到茂叔庭前艸自春長者幸迂陳孺駕交情不是翟公門

洮湖紀興

涪山黛色映中流月夜乘槎到上頭驚起山僧移短屐相從巖洞訪丹邱

西對三茅意自閒誰知湖外有靑山小樓堪築平沙上兩面回看興未闌

幾向湖邊看日出湖光山色兩悠然力耕把釣堪終老也有濵湖數頃田

讀書別業

課農課子挾遺編隨處維舟楊桞邊相逢倘有人相問不是米家書畫船

山人何事愛林居西陌東阡任所如妙思還從个中得不須象罔索玄珠

同逹觀上人過城東別墅

師來南嶽意猶勤指點眞如顯法門幾度臨流話心處夕陽煙水一孤村

顧龍山賦

莫言山小如一拳華不注山亦超然山純石而無樹爰特起乎平原藹蒼蒼之翠色無逺近而皆妍惟上古洞天之八有金壇華陽之天三峯西繞諸水北纒江潮貫城而南下洮湖浩渺乎東偏伊誰爲之作鎭惟玆山鎖鑰乎中堅山不髙而逺近獻狀水不深而千頃平田與相曲折而回旋陽羨金淵漁歌釣艇欸乃吳船相與出沒乎逺水輕煙南窯一歳九熟利兼漁稼而拱其右九里隔河百家蔽遮雲樹而當其前葭蘆茁而洲渚相望鳬鷖隨風而淡澹芰荷髙而紅翠相錯芙蓉出水而娟娟魚便藻宻鷺慣沙圓星羅棋布斷而復連凡諸景皆玆山之所有可與濟南之華鵲並駕而爭先矧髙皇昔嘗駐蹕題詞同云漢而髙懸配周宣之石鼓𨿽萬世其猶傳然則玆山之所托以不朽者豈若驪以秦而辱彼小而靈者謂侍於有僊歟【南窯九里皆地名】

題於見素南園

堂開緑野水平磯檻閣通幽花滿蹊波淡淡時魚或躍栁陰陰處鳥於飛坐逢嘉話杯行速月愛淸輝客散遲從此芙蕖紅十里不妨隨到有新題

渡淮寄內

嘉靖戊申使蜀經濠梁驛庚戌使代適敵犯京師先太夫人棄世攜家往返再經癸丑北上萬曆乙亥赴尙寶之命北上則又再經也

夫婦於今兮各白頭嗟我中路兮復逺遊感子送我兮意綢繆手整衣裳兮與衾裯昨夜秋風兮淮水陬睹物興懷兮涕交流昔日相從兮此停輈往返再經兮罹百憂今我單行兮子獨畱淮水之長兮我思悠

元旦試筆偶成【萬曆丙申】

嘉靖乙未歳吾方十五齡先君初謝政兄弟同在庭過庭奉嚴訓講求惟六經丁未登仕版二親尙康寧前後五十載三朝逢聖明歳復當乙未言歸忝六卿肯構有仲子新宮適已成移居理舊業耳目仍聰明燈下能細書蚤起雞才鳴平生寡嗜好天假此性靈六經畢其四匪希身外名曠世有相感吾師在考亭何如漢王吉三世傳其淸

除夕【丙申】

久晴不厭雨蒙蒙一枕淸酣到夜中睡起呼燈聊試筆新詩書罷始聞鐘

蚤探春信到梅花夜靜無風气候佳依舊衡門飛燕子畱臺禦史近還家

書燈不剪兩重花气候淸和雨也嘉七十六巡新甲子又看簫鼓鬧鄰家

春前得雪雪後喜晴

殘冬見微霰大雪降春前喜得四時正不憂三等田況逢人糓日開出艶陽天漢室勤農詔應須到日邊

寄白下相知

坐臥蘧然在一堂蕭蕭深竹對幽窓如何尙作畱都夢寤寐髙賢義不忘

慰克加侄

百年容易盡何事苦勞形骨健神相守心虛體自平

示子孫

人生忌安逸淸時無幸民士當勤讀書農當力耕耘實益在勤儉實修在天倫未有天倫厚人或忘其根慈父生孝子孝子生慈孫慈孝匪相報末茂本之深人有親中賢尊賢且親親親賢得其所其道並相惇禹不貴尺璧而乃惜寸陰太康墜厥緒逸豫乃其因吾產誠已薄吾志良亦勤事欲得其繼言欲傳其心心傳吾不死望爾後之人願毋聽藐藐負我誨諄諄

同紫柏上人出郊奉賡法語

不空寧有妙諸妙本來空落日雲光裏茅山翠幾重

二

本來原不染淨是子孫緣大道無名字太和宇宙間

方麓集卷十四

●欽定四庫全書

方麓集卷十五

﹝明﹞王樵撰

○戊申筆記

平生𨿽道途車馬之上未嘗廢思有得卽書有聞則書起嘉靖戊申凡若干言萬曆己卯方麓居士題

初筮者逺大之基人蓋有所向雍雍得一試之方終身勞勞病一事之累有後藉不若無前顧有明揚不若無竊揜有人福不若無自敗

君子之交難合而有終小人易合而輕相失人

苦量不弘當自忍字進忍之至可以變化气質

識髙則量弘不待忍而自平

唐肅宗急於平安史則許以玉帛子女歸回紇急於平劉展則許以玉帛子女賂田神功皆苟且成事志不在民也何以克永世禍亂暫息亦幸耳

賀醫閭論內官則曰譬之婦人𨿽賢不可使主外事論倡優則曰皆赤子也柰何棄之於禽獸皆至言也凡事從容緩處人已俱不失

君好直則於魏徵猶見其嫵媚君好佞則於盧杞不覺其姦邪

物之可愛者人知惜之材之在人也實天地精英之所爲聖賢能事之所出可不謂之至貴至難得者乎輕喪其宅而不惜其儲外完其郛而內滑其居同腐於物而得謚爲愚何其知物而不知自反也吁

就今之衛所而整頓之兵可召募而足但不當使之不耕而食須有田以爲之業三時務農一時講武一如古法則兵農復合兵額旣足則淸勾可罷今之軍官世襲而軍亦世充十歲一淸勾不能足兵滋爲民擾耳

莊子曰平爲福人之福在於平而人情不喜平而喜過過反不得平焉故節者保常之道也

書不盡言言不盡意得意者忘言可也謂意之無窮而益之言者非也程子朱子猶不得已也後之多言者其用心也外也夫

盜之端有二迫於饑寒者此愚民也貴於開衣食之源以業之緩文法以安之生而不逞非盡出於饑寒者此姦民也貴於有法以制之有路以收之有道以散之蓋小盜惟不務安之而求勝之也而後驅而入於大大盜之先惟無以制之收之散之也而後至於用甲兵甲兵以克盜猶劀殺以去瘍𨿽克去之爲快而扁鵲醫和以爲晚矣重利之所在非黠而彊者不能趨重害之所在非黠而彊者不敢犯始則偸越禁防以營其私終則盜弄甲兵以至於亂及其幾而治之則一良有司之力而有餘失其圗而猖之則連兵積年費財萬計而不足明豈能盡姦貴於執一實以禦百虛法豈能盡有罪貴於刑一人而使千萬人懼

嘉靖庚申十二月朔昧爽由東昌之陽谷大霧咫尺不辧夾道林木皆不見及日出霧收則見木上如薄雪封條宛成花卉銀樹徧野綽約婆娑有繪畫之所不能盡者不知何祥也

初三日鄆城蚤發所見如前大霧蒙蒙似霜非霜似雪非雪著人須睂發皆白如老人狀

兵莫憯於志鏌鋣爲下志在忿則忿兵也志在欲則欲兵也

哀莫大於心死不若人不恥有過不悔恣其气以陵人爲人所容不覺

古人畏天戒則修人事猶謹疾病則愼調攝審治療病生於飲食起居之不節而後五臟有受邪之處災生於喜怒政事之失當而後山川星辰有變怪之端是其事殊而理一也付災異於偶然猶輕疾病而不治也禳災異以厭禱猶病不求醫而信巫也病不可以爲祟災不可委之天故恐懼修省垂於易象格王正厥事載於商書

光武身親庶務明帝察察君勤於上則事責成於下疑若當時官必備員必多而乃省並僅止七百餘員而已則夫疑省官之恐以廢事者非也明王立政不惟其官惟其人乃自古記之矣省其員而厚其祿精其選久其任而考其成不易之要道也

天之所佑者善也人之所助者順也不善不順𨿽才如申商勇如信布威如王莽繼其世如操懿劉裕小則殺身大則滅族今小夫以智力僥幸一時自謂得天人之助因是以稔其惡豈不愚哉

鐵劍利而倡優拙楚之所以見憚於秦倉廩虛而囹圄實無鹽令之所以見誅於齊

韓退之知得中庸原道不作可也

佛經千萬部只說得喜怒哀樂之未發一句然吾以爲未發而彼則以爲本無也

吾近讀佛書亦知好之然一讀便知不同處夫天下豈有二道哉旣不同卽彼非矣尙何惑焉

建文君無守成之材當時用事諸臣無相天下之器縱無成祖爲之敵天下必亂何也承太祖開創之後不以贍養元元爲事乃屑屑以更攺制度爲先此何異於王莽乎太祖懲宋元孤立而敗故大封同姓乃若分封太大則當時有識者固已預憂之欲爲之處須在我無瑕而圗之以漸晏子論陳氏之患曰惟禮可以已之太史公論七國之變曰由鼌錯爲之不以漸使朝政淸明天下無事則懷徳惟寧宗子惟城乃不賴其爲輔而憂其爲亂無是理也

韓子曰春秋謹嚴吾謂非特春秋也六經之文皆謹嚴盡之矣凡辭皆意所攝也意不攝辭皆不謹嚴也

風雷益君子以遷善攺過益莫大焉山澤損君子以懲忿窒欲損乃益矣

禮以恭敬爲本恭者不慢敬者不忽持己待人皆有準則是謂合禮失禮慢忽固不可若恭讓不合禮亦爲失已故曰恭近於禮逺恥辱也又曰恭而無禮則勞吾性多有此失不可不戒

虺蠆虫之逺人者也非職來螫人人卽之也物卽吾吾必揮吾卽物物有不驚者乎愕而用其吻與尾亦其揮也蠅晝遨遇物則集而飲其濡蚋夜遨以臝物爲糧方其酣適也腹累累而欲破飛不能舉秋愈健利遭之者與蜂蠆等毒未幾金風飄而翅零豹足長而喙折其得志之極者亦其衰之始也嗟夫萬形皆有欲有欲皆有求凡有欲有求皆有毒者也而人之無欲無求無可欲者物之所不能卽也蟬食虛龜食息而不免於害彼誠無求也如取者何夫惟無可欲者不可取也不可取者使人無取之之意者也使人無取之之意者其至矣夫爾汝之稱人則惡之然有爾汝之實如枉我以非道之招貨我以無處之饋皆爾汝之類也不受於彼而受於此惡其名而甘處其實是尙爲能充其類也乎福在於平而常人不喜平而喜過過反不得平焉故知

平者吉家起於儉而後人不慕儉而慕奢奢難復入儉焉故克儉者長

不能爲古人之事業非今人之所責不犯今人之忌諱乃古人之所難

天子在上公卿在前國家禍福生民休戚系於言與不言如是而極言之可也然有顧忌而不言者矣私居延客捧茗遊談不覺其出自忘其止李母戒景讓之言豈可不念

問謹而信曰無言其所不行無行其所非

見人有所得如己有所失見人有所失如己有所得此道經中語可表出以爲世戒

小人好以人試巧以險市恩

古歷法周公時尙傳璣衡之器想亦尙在故設馮相保章二官典其常業而以太史長之而已

太史賓友之官而爲日官之長職天道以正四時此周公之深意卽唐虞重羲和之遺意也

王者財用非有公私而內外不相侵紊則費出有經而人主之侈心無自而肆焉

以九式均節財用此正冢宰制國用以道佐人主之要務有式無式所以爲古今之判其闗系大矣今亦宜以國之大用仿周禮式目定爲式法永永遵守毎歲大臣制其均節之宜量入爲出則財不傷而民不病王道興而天下平矣

民可使由之不可使知之堯舜之道使人由之由之而知則在其人之自得非聖人之所能使也佛氏之道使人知之以爲一悟則無復事矣然寧有是理哉

周禮一書理財居半先儒有是言也然理財乃六典之本何止居半己邪何則人資土以養土資人以辟人之與土相須不離而財由之出聖人經制天下之道蓋不出此司徒主人者也司空主土者也二官同民異治無非使天下人土相配四民得其職地利無不盡而已故大學曰生財有大道生之者眾食之者寡爲之者疾用之者舒則財恆足矣詳考周禮一書蓋不出此意

古者一夫之界甚嚴六遂上地百畝亦加萊五十畝中地二百畝當百畝下地三百畝當百畝先王倍分中下之地而不欲棄之者欲人各盡其力使天下磽瘠之處無不墾辟也後世經界不行上地人爭趨之又令得買賣焉中下之地舉而棄之蒿萊千里遊惰不分地利人力俱有不盡昔管仲治齊使四民各有定業竊先王之緒餘猶假以獲富彊之效若能稽夫家授地職實以先王之良法美意行之財用豈有不理天下豈有不平者哉

後世田旣在民富者積財買田驅貧民以耕而收其大半之入子弟僮僕多不耕而食之徒進不耕農退不士商乃遊手之大者而未知爲之禁何也今自僧道冗兵之外富貴之家乃遊閒之藪而江南尢盛古人云一夫不耕或受之饑先儒胡仁仲有云上侈靡而細民皆衣帛食肉此饑寒之所由生盜賊之所由作也

魂者陽之神魄者陰之神形者魂魄之宅神者形魄之主耳目之聰明爲魄【日之瞳體也其明魄也耳之竅體也其聰魄也此體魄之分月魄卽其全體而光處乃其魂之發此魂魄之分】息之噓吸出入神之思慮營爲爲魂魄以檢魂魂載魄而不離則魂安靜而魄精明火不燥而水不溢眾人思慮營營神爲形役則魂離於魄而不知老子曰載營魄抱一能無離乎只欲守其捨也虛以實爲基陽以陰爲地金水內景日火外景道家謂日火揚光於外故日有蝕火有滅金水潛光於內故無窮以此爲養生之法故曰內以養己安靜虛無元本隱明內照形軀閉塞其兌築固靈株三光陸沈溫養子珠又曰重爲輕根靜爲躁君君子終日行而不離輜重皆此意也

老子曰益生不祥心使气曰彊生本自然不損卽益益之反損故曰不祥心爲天君淸其天君气自順軌是爲志帥气曰常也行持進退不由自然有所作爲是爲心使气曰彊也彊亦不祥也益生與心使气今之治方術而未聞道者鮮有不蹈之者也

參同契上徳無爲一節諸家皆臆說惟朱子得其肯綮而其言甚簡人未易曉今略以意說之未知是否姑記以俟知者曰上下指陰陽而言陰本在下而欲其上行陽本在上而欲其下行上徳下徳蓋借老子之語陰陽得道則陰上行以交於陽是爲上徳陽下行以交於陰是爲下徳火不炎而水自上陰道順而不倡者也故上徳無爲不以察求聖賢千言萬語只在制心制心治火也知白守黒神明自來心火不炎上則下從其妃而壬癸之英得火而日堅結成金丹以此而已故下徳爲之其用不休上閉謂不知無爲之理而妄有所事如益生之類下閉謂不知爲之其用不休之理而失所有事如目引於色耳引於聲心牽於事火輙隨而麗之使汞龍常出於水鉛虎常出於火如焰騰於薪有能出而復返者乎此二者其稱有稱無皆妄矣而不知下豈可無哉下無則上無所奉龍常出於水則龍飛而汞輕虎常出於火則虎走而鉛枯若火不炎而水自上則龍不飛而汞不幹上行之水蓊然如雲蒸於泥丸豈非上得其奉而神得所居哉

性有巧拙惟靜則淸伏藏則靜外騖而不已𨿽智必昏伏藏之道制外爲本九竅之邪在乎三要三要耳目口也物無不接而心未嘗起是曰可以動靜

自然之道靜而人其動機也人生而靜天之性也而心其動機也天人合發者道之所在天意人情所同

天地𨿽大能役有形而不能役無形陰陽𨿽妙能役有气而不能役無气故天地爲萬物之盜也萬物非爲人而生而人資萬物以養故人爲萬物之盜夫人盜天地以生又盜萬物以私其生然未始不以其生而爲殺也是萬物又人之盜也是三盜者人實爲主苟知天地萬物無一物是吾之物物非我物不得不應我非我我不得不養則三盜宜三才安矣

君子有機以成其善小人有機以成其惡

天性一源而已人心逐物而有萬岐焉聖愚之分在返與不返而已返則一一則精神與天地合夫寒暑之气至則金流膠折專之至也瞽者聽察以專故也彼一其用於耳目者猶精而況心乎絕利一源謂絕利而止守一源精一之至也用師十倍精一之效也三返晝夜言返之不已再言用師萬倍深見之也夫以不專之心應物是以塊解牛也以不翕之心應物是索鑑於湍也此絕利一源所以用師萬倍也

禽之制在气不但其類有異物而相制者如卻鼠刀是也東坡有卻鼠刀銘

天之道浸列子所謂運轉亡已天地宻移疇覺之哉凡一气不頓進一形不頓虧亦不覺其成不覺其虧如人自少至老貌色智態亡日不異爪之生髮之長榮衛之行亡頃刻止眾人皆見之於著不能見之於微所以不能任化而常化於化也陰陽之道無日不相勝一長則一消互爲主客窮上則反下循環不已故曰陰陽相推而變化順矣

心生於物死於物釋氏心無所住謂不著於物而能生其心則不死於物矣

濳心於淵神不外也則重常爲根靜常爲君矣秦少遊爲其甥楊道孚作眞贊曰其气揚以善動其神騖以思用盍觀老氏之言乎君子行不離輜重

萬曆乙亥四月朔日食先是司天言食當若干分杪是日予在杭州同三司官行救日禮親見食旣星見庭檜上烏鵲皆歸棲蓋天文家言日輪大月輪小日道近天在上月道近人在下故日食旣時四面有光溢出而其所食分數逺近觀者亦不同如北方食旣南才半虧南方食旣北才半虧如京口距杭僅七程而所見已不同矣惟月食分數八方所見同者月小闇虛大故也人皆知日食爲天變之大者而食之旣與食在元旦尢爲非常然夏之四月謂之正月以其純陽用事爲正陽之月也食在此月古尢忌之此近在詩與春秋而人不復及矣

寧王使劉養正至贛州見王陽明宻相要結此事載於羅念庵集中出其女兄之夫所謂周龍岡者之言曰龍岡嘗自贛病歸附廬陵劉子吉舟劉與陽明素善會母死往請墓志以濠事暗相邀結不合而返時龍岡呻吟昏暓意其熟寐也呼門人王儲嘆曰初意專倚陽明兩日數調以言若不諭意更不得一肯綮不上此船明矣此事將遂已乎儲拱手曰先生气弱今天下大事屬先生先生安所讓乎且先生以陽明爲才乎吾見其怯耳劉笑曰是誠在我時己卯二月也其年六月濠反七月陽明舉兵討賊八月擒濠是時議者紛然曰是附濠而資以爲利也又曰與劉期而中變賣友也念庵之記此若欲爲陽明湔滌者而其隱情益彰觀初意專倚陽明與不上此船之言非平日交通中變賣友而何哉或言寧王舉兵北向視贛州軍門寧無後顧之慮陽明旣欲有所爲不得不陽與之款使不款濠而機先露濠必以計去之而事不可爲矣吾則以爲濠之在江西其勢之不可禦孰與安祿山之在範陽王惇之在姑孰使陽明果有顏常山顏平原陶士行溫太眞之精忠大節則亦惟有艱難守正濳爲之備而已機固不先露使彼有所憚而不發豈非國之福縱彼不吾顧而遂東吾奬率義旅以順討逆孰不響應以全勢之重而躡其後以當彼羣盜烏合之眾孰不瓦解而彼且挫師堅城之下進退狼顧還師自救則坐而成擒此皆可前見者何事而先款賊以圗後功哉然而陽明一時不可謂無功王靖逺麓川之役人有遺論仇鉞初聽安化王賺調入城卒反戈擒之二人者固皆剖符行封傳世不復追論其餘矣王新建固不得以是爲比乎嘉靖間削爵隆慶中復之人以爲宜至於崇尙其學者又欲推而俎豆於孔子之庭則人又不以爲可要之論以眾而公以久而定非一時人情好惡之所能爲也

朱子曰水一也火二也以魂載魄以二守一則水火固濟而不相離所以能永年也養生家說盡千言萬語說龍說虎說鉛說汞說坎說離其術止是如此而已故云載營魄抱一能無離乎專气致柔能嬰兒乎今之道家只是馳騖於外安識所謂載魄守一能無離乎

按此至切要之言吾儒養徳養生蓋非二事所謂養生者非如丹術之家謂有所謂教外別傳也分明指﹝闕頁﹞

﹝上闕﹞可不別爲一書理在相須決不可闕故唐杜佑有通典後人繼而爲之若鄭漁仲通誌略馬端臨文獻通考今並行於世不爲無補但詳略亦未適中杜考究精核條貫分明但事多詳於後代素無經學是以上遡前古率多疎略而是非紛錯無所折衷鄭書氏族六書七音之類其所自得足以名家盛自誇詡良不爲過余則猶夫人耳馬端臨力不及前人逺甚聨比無法殊欠要領中間議論不無可采者而卷帙已多於本史要之可備裁削難號成書故今只以本史爲主刪其繁文筆其領要補其闕略有綱有目有事有論在兼采諸家之長而折衷以先聖王經世之道使人尋討易見要領是非不謬所從粲然若指諸掌有欲舉而措之者立可采獲而行焉

天下有事事者有居無事以待有事者二者不失其操則天下治矣事事者百職羣吏是也居無事以待有事者君是也百職羣吏各事其事而爲之君者執進退刑賞之權以臨之所謂居無事以待有事者也不居無事則將日役其心以與夫智效一官者程能而角捷耶不能也惟居無事者乃能有以待有事彼百工庶職方且日役其思以效一官盡一長而吾於其間惟無所事而有以待之約而易操者亦曰任賢使能賞功罰罪而已矣恭己之說出於孔子而世之昧其義者亦多矣恭己非無所事事之謂也居無事以待有事之謂也記曰王中心無爲以守至正中心無爲者如鑑之未有所照則虛而已矣如衡之未有所加則平而已矣以其至虛而妍媸無所遁其形以其至平而輕重不能違其則此居無事以待有事者也唐明皇初年委任姚崇謂序進郎吏細故不當上請世謂知體吾則謂明皇不知恭己之道晚年委政林甫其病根已見於此矣彼將謂逸於任人者君可以自逸邪

任官者其猶大匠之爲棟也與非其任者易材焉可也慮其不足以勝而益一棟焉其勢不能以兼獲其力則必有一虛設者矣夫有諸侯則有牧伯有守令則有監司不易之道也事當責成於守令監司者察守令之任否而已矣非爲有司之不能而代之也非爲有司之任重而分之也後之任人不求其任之必勝而好爲二棟甚至監司之上復出官以監之夫以中臣分監司之事則必以監司分有司之事其平居也上下相牽而不得自專及其有事也上下相委而易以辭責事功不立變故不支凡以是也夫事當責成於郡縣則守令之權不可不重守令之權還之守令而後可以責事功而待變故蓋凡所以養民育材制兵皆當使郡縣得專其司而畢其力如人之自爲家計而後可郡縣者朝廷之基未有基固而危者也夫知守令之重則知不必多設監司蓋古之善爲天下者爲天下得一相一相爲諸路得十數監司十數監司自淸其所部使賢者得展其志而不肖者不得苟容其間天下𨿽欲無治不可得已

古之言詩者莫加於唐虞曰詩言志至於被之八音而可以諧神人動天地詩之功用大矣樂出乎詩者也詩出乎志者也人之志气與天地通發於聲音合於度數聖人爲之律呂以寫乎人和之自然而已故曰律和聲聲依永律之所和者聲聲之所依者永永之所出者人心自然之妙也後世謂詩本爲樂而作先定律而以詩合之是永依聲矣三代而下之無樂也非無樂也無詩也夫樂者三才之和气也君子直而溫寛而栗九徳有諸躬也善政以養其民九功敍於下也上下之和心應焉則存之而爲志宣之而爲詩被之八音而爲樂何莫而非和平之感乎故大韶之作起於九敍之歌而周禮亦以中和祗庸孝友謂之樂徳形於興道諷誦言語謂之樂語在虞則直而溫寛而栗亦樂徳也出納五言九敍之歌亦樂語也有其徳則聲爲律而九敍之歌大韶之樂不患其不作志者詩之本而樂者其末也虞夏之詩其可見者帝舜臯陶之歌雅之始也五子之歌風之始也三百篇於是焉出自是而降言志之道隱而詩之功用不明於天下歐陽永叔謂三代而下古樂旣亡天地人和气之相接者旣不得泄於金石疑其獨鍾於人又言自古詩人少達而多窮殆窮而後工也噫豈其然與天地人和气之相接者疑獨鍾於人是詩樂爲二事也詩旣不足以與乎大樂之和則其以爲幽人貞士不得於時獨以自鳴其志之所爲也無足怪矣而豈其然與

﹝闕頁﹞

傳曰觸石而出膚寸而合不崇朝而雨天下惟泰山云耳言其畜厚故其施者大也又曰河潤千里言其源逺故其流者長也在易天在山中爲大畜天在山中此以其象言也然理亦有之先儒固言天之气徹行乎地中地中皆天也山以艮體畜乾之气尢厚故雲雨出焉以畜天故也人之蘊畜由學而大聞由古哲弘於天不亦君子之大畜乎地之有南北二絡大河界之也南絡之分爲中絡江界之也上應天漢謂之兩戒惟其源也自古未有能窮江河之源者漢史載張騫窮河源謂天子案古圗書名河所出曰昆侖云明非眞昆侖也元人得之於吐蕃朶甘思之南去張騫所指爲近殆亦不足信者何也泲水能穴地伏流今歷下發地皆泉皆泲所過也元人以有泉百泓而遂指爲河源是又陋於張騫矣宋人嘗窮江源則自蜀岷山之西大山廣谷連峯疊岫不詳逺近西南走蠻夷中皆岷山也是兩戒者其源皆自荒徼遼絕之域累萬里而後至中國吞納百川以注於海惟其源也傳曰三王之祭川也先河而後海重其源也人之道亦猶是己詩書禮義者畜也源也子孫福澤之盛施也流也世之論盛衰者謂人定勝天天定勝人至謂天之旣定修徳於身責報於後如持左契交手相付此非知天者也夫人之所爲孰非天也哉使天與人以眾寡疾徐爲勝負是天人二也君子定於善是謂吾之天定吾之天定則亹亹不能自已而欲其畜之不厚施之不大源之不深流之不長不可得也

張子曰大易不言有無言有無諸子之陋也是蓋起於老子而莊列宗之考之六經孔門其論道詳矣臯陶謨曰天敍有典湯誥曰惟皇上帝降衷於下民若有恆性易大傳曰一陰一陽之謂道繼之者善也成之者性也子思子曰天命之謂性率性之謂道修道之謂教此皆極本窮原以見夫此理之所自來初未嘗有所謂無之說惟老子首章云道可道非常道者乃其立言之宗旨此後如雲三十輻共一轂當其無有車之用如雲天下萬物生於有有生於無如雲道生一一生二二生三三生萬物又云有物混成先天地生夫吾聖人言道則出於性言性則命於天自此以上不言者非祕而不言也不容言也乃老氏則好言之夫不容言而好言之欲髙於吾聖人而不知乃所以爲妄也旣曰兩者同出而異名同謂之玄則有無非二亦無先後而又曰道生一一生二物生於有有生於無何邪曰先天地生則有先後矣自此列子則曰有形者生於無形則天地安從生太易者未見气也太初者气之始也太始者形之始也太素者質之始也又曰易無形畔易變而爲一一者形變之始夫气與形質容有微著之漸易無形畔者不知與形气未始相離邪抑先天地生邪且易字本以陰陽變易得名若未見气安得有太易之稱乎莊子則曰太初有無無有無名一之所起有一而未形物得以生謂之徳凡此皆與老子之言甚相合正可見其淵源所自也自吾儒言則一卽太極二卽陰陽程伯子曰一陰一陽之謂道陰陽亦形而下者也而曰道者惟此語截得上下最分明元來只此是道要在人黙而識之也明道之言可謂見道者其言自別而異端虛無荒唐之說其不足信亦已明矣三生萬物老子本謂萬物負陰而抱陽沖气以爲和則沖气卽二之交不當與二對而爲三也

朱子之解太極圗說自是朱子借周子之言以發明至理一字不可易但未必周子本意觀語錄云太極動而生陽靜而生陰非是動而後有陽靜而後有陰只太極之動便是陽靜便是陰又云不是動後方生陽蓋才動便屬陽靜便屬陰此代周子周旋語意然周子明曰生陽生陰何嘗曰動爲陽靜爲陰耶又如無極之眞二五之精妙合而凝朱子曰此數句甚妙是气與理合而成性也按橫渠嘗云合虛與气有性之名合性與知覺有心之名而朱子謂其未瑩曰有心則自有知覺何合性與知覺之有不知所謂妙合而凝者得無亦近於張子之病否耶又如問動靜者所乘之機曰理撘於气而行又曰太極理也動靜气也气行則理亦行二者常相依而未嘗相離太極猶人動靜猶馬此非後學所敢疑議亦請卽以周子之言徵之通書曰五殊二實二本則一一實萬分萬一各正小大有定此言更不見有理气相依之痕迹殊與太極之言不同則象山疑太極非周子定論亦未可厚非但朱子之解實爲周子補其所未圎訂其所未瑩義理要自顚撲不破未可以其爲無極二字費分疏而遂議之爾

洪範只從五行說起乃通書所謂五行陰陽陰陽太極者也故一曰水二曰火三曰木四曰金五曰土其在人則一曰貌二曰言三曰視四曰聽五曰思貌曰恭言曰從視曰明聽曰聰思曰睿此所謂有物必有則形色天性也鄭玄曰木神曰仁金神曰義火神曰禮水神曰智土神曰信此可見道亦器器亦道故曰形而上者謂之道形而下者謂之器朱子曰此言最的當設若以有形無形言之便是物與理相間斷了所以謂截得上下分明者只是上下之間分別得一个界至分明器亦道道亦器有分別而不相離也吾謂旣有分別而不相離則何假於言妙合邪又凡言不相離者如人乘馬馬載人則有相離之時如梁承棟柱承梁𨿽不相離而實爲二物若道之與器則卽物而在曰不相離已落第二義而又何合之有哉

論性不論气不備張子气質之性之說所以爲有功然虞書曰人心惟危此非气質之性乎曰道心惟微此非天地之性乎是前古聖人已道之矣口之於味也目之於色也耳之於聲也四肢之於安佚也此人心也性也有命焉君子不謂性也仁之於父子也義之於君臣也禮之於賓主也智之於賢否也聖人之於天道也此道心也命也有性焉君子不謂命也徳勝其气性命於徳徳不勝其气性命於气性命於徳所謂道心爲主而人心聽命也故仁之於父子也至義之於君臣也盡禮之於賓主也敬智之於賢否也明聖人之於天道也純亦不已焉性命於气故父子君臣之類各隨其性之所近有至有不至而其下者好惡無節於內知誘於外不能反躬至於滅天理而窮人欲者有之性命之學莫明於虞書莫備於孟子此章其告子諸章因言而辯故不得如此章之盡耳

明道先生識其子端愨之壙曰夫動靜者陰陽之本況五气交運則益參差不齊矣賦生之類宜其雜揉者眾而精一者間或值焉以其間值之難則其數或不能長亦宜矣按聖賢之生皆所謂精一者間或值焉者也堯舜當气運之盛故其數長而又得位而行道孔子當气運之衰故不得其位而顏子則其數又不能長皆所謂精一間值之難而然也要之昏明壽夭貴賤之不齊存乎所遇而理本一原故君子夭壽不貳事天以終身乃知天之至也西銘以舜與申生曽子與伯奇相對而言最有深意舜盡事親之道而瞽瞍底豫其功大矣故事天者盡事天之道而天心豫焉則亦天之舜也此事最難所謂必得其位必得其壽爲國至於祈天永命者也申生無所逃而待烹其恭至矣故事天者夭壽不貳而修身以俟之則亦天之申生也此則學者所當勉天無私人不得其常理而怨懟乃私意乃妄也故西銘卒章專說此意

歷家之說謂日光以望時遙奪月光故月食日月同會月掩日故日食大率一百七十三日有餘而道一交非交則不相侵犯故朔望不常有食有𨿽交而不食者有頻交而食者然未有頻月食者春秋襄公二十二年九月十月頻食二十四年七月八月頻食注家皆不能定其說孔氏曰漢書律曆志載劉歆三統之術以爲五月二十二分月之二十乃爲一交以爲交在望前朔則日食望則月食交在望後望則月食後月朔則日食交正在朔則日食旣前後望不食交正在望則月食旣前後朔不食凡交前十五度交後十五度正是食竟去交逺則日食漸少去交近則日食漸多正當交則日食旣若前月在交初一度日食則至後月之朔日猶在交之末度未出食竟月行天旣匝來及於日或可更食若前月日在交初二度以後則後且復食無疑今七月日食旣而八月又食於推步之術必無此理蓋古書磨滅必有錯誤

漢時亦有頻食者髙帝三年及文帝前三年十月晦十一月晦是也天道至逺執歷數之常按交會之度而求之固有不能盡也

考工記乃記工事非設官也故無員秩首言國有六職百工與居一焉鄭康成謂百工司空事官之屬於天地四時之職亦處其一非也其所謂六職者自明言於下曰或坐而論道或作而行之或審曲面埶以飭五材以辧民器或通四方之珍異以資之或飭力以長地財或治絲麻以成之坐而論道謂之王公作而行之謂之士大夫審曲面埶以飭五材以辧民器謂之百工通四方之珍異以資之謂之商旅飭力以長地財謂之農夫治絲麻以成之謂之婦功此自言上自王公士大夫下至農耕婦織商通貨財各有所職而工在其一不可相無耳何嘗及天地四時之職也此記毎敍一工制度皆極其妙非後人所能作必先代之遺書然文體與六官不同蓋六官敍官職其體簡嚴考工敍工制其模狀精妙非一書明矣安可以補冬官之亡哉玉人當領於典瑞弓人矢人當領於司弓矢車人輪人蓋人輈人當領於巾車函人當領於司甲桃氏廬人當領於司戈盾司兵其餘可推大抵此記雜敍工事故梓人匠人皆三出輿人車人一事而重出梓人爲筍虡一章極寫物之妙凡察車之道必自載於地者始也是故察車自輪始凡察車之道欲其朴屬而微至不朴屬無以爲完久也不韋至無以爲戚速也朴屬猶附著堅固貌也韋至謂輪至地者少言其圜甚也著地者韋則易轉故不微至無以爲戚速戚與促同春秋傳曰蓋以操之爲已戚矣後輈人爲輈云勸登馬力馬力旣竭輈猶能一取焉言輈和則勸馬用力馬止輈尙能一前取道諭易進也此皆曲盡命物之妙輪敝三材不失職謂之完三材轂輻牙也轂以利轉輻以直指牙以固抱輪𨿽敝而三者不失職謂之完見造輪之工只用五字道盡而妙又在不失職三字上弓人爲弓取六材必以其時六材旣聚巧者和之幹也者以爲逺也角也者以爲疾也筋也者以爲深也膠也者以爲和也絲也者以爲固也漆也者以爲受霜露也凡爲弓冬析幹春液角夏治筋秋合三材寒奠體冰析灂必以其時者鄭氏曰取幹以冬取角以秋絲漆以夏弓所以及逺其力在幹矢所以疾發其勢在角角幹資筋以堅韌故射則中深三者又得膠然後相合而固之在絲護之以受霜露之气不爲所侵動在漆此六者𨿽取以其時苟其質不美則不足相資以爲用故云得此六材之全然後可以爲良全謂無瑕病也材𨿽美工𨿽巧而不得天時又不可以爲良故冬析幹春液角夏治筋秋合三材皆順時气三材者膠漆絲也以秋合之則堅宻至冬寒時納之檠中【檠弓匣也】以定其往來之體則不復流移又於大寒冰堅時再納之檠中以析其漆之灂則定後不復鼓動按古人於造一弓其文理宻察如此蓋皆實理也不如是則不足以善其事昔奉使大同見邊將言今造弓矢不能違此法惟京師造者差猶堪用其在外造者都不堪用蓋取材不良工又不精徒取易成不得天時故也

陸務觀書渭橋事雲中大夫賈若思宣和中知京兆櫟陽縣夏夜以事行三十里至渭橋夜漏欲盡忽見二三百人馳道上衣幘鮮華最後車騎旌旄傳呼甚盛若思遽下馬避於道傍民家且使從吏詢之對曰使者來按視都城基漢唐故城王气已盡當求生地此十里內已得之而水泉不壯今又捨之矣語畢馳去如飛時方承平若思大駭明日還縣亟使人訪諸府則初無是事也務觀自言得此事於若思之孫逸祖而言豈闗中將復爲帝宅乎敵規中原積六七十年王師一出中原豪傑必將響應決策入闗定萬世之業玆其時矣吾謂宋之南渡旣不足以辦此大凡山川之气發之久則有時而歇郁之久則必有時而發今燕都自遼金元至我朝爲帝都者數百年矣仰漕東南恐非所以爲萬世業計長安自唐之末造廢而不都者幾八九百年宋太祖與我太祖皆嘗有意焉天祚皇明將至於萬年議者謂宜修漢唐故事不然則且以爲陪京夫雍冀二州據天下上游自古帝王更遞而居亦何常之有務觀所書事涉神怪不可信其謂闗中將復爲帝宅事容有待則豈不然乎

陸務觀謂周世宗先取淮南去腹心之患不乘勝取吳蜀楚粵而舉勝兵以取幽州使幽州遂平四方何足定哉甫得三闗而以疾歸則天也其後中國先取蜀南粵江南吳越太原最後取幽州則兵已獘於四方而幽州之功卒不成故𨿽得諸國而中國之勢終弱然後知世宗之本謀爲善也按王朴之策謂凡攻取之道必先其易者欲先取江南次嶺南巴蜀而河東必死之冦則謂宜且以爲後圗況契丹自石晉以來奄有十六州之地在宋取河東之後尙爲敵國則在世宗時其勢之難又可知也世宗自將伐契丹在王朴旣卒之後是時連年有事於唐所謂兵已獘於數動者豈不信然耶況王朴畫取唐之策謂未須大舉且以輕兵擾之而世宗自將伐唐者凡再則於朴之策亦未能盡用也朴意卽子胥亟肄以疲楚之策晉武平吳亦用此策南旣舉則嶺南巴蜀可傳檄而定是皆不煩大兵而養吾全力固在燕晉也而幽州故地未易以兵力取自此當養威蓄銳以待其釁招懷內附以孤其勢遲以歲月可以萬全必舉惜乎世宗有雄志雄材而無囊括宇宙之度寧靜致逺之略失之躁急使功業竟不就而終𨿽曰天命亦世宗有未盡也宋太祖有取天下之度使假之年事未可知乃若太宗則材武不若世宗規摹不若太祖逺矣宜乎僅得河東而遂已也幽州不得而宋終不競於外國嗚呼天耶人耶王安石變法欲致富彊專爲取幽薊也而卒以亡宋使無熙丰之興革哲徽之紹述則宋不南渡使南渡而能修仁宗之政則宋不遂亡然則幽薊不當復耶曰幽薊非不當復亦非不可復而復之有道安石之所行則祗以亡宋耳

唐柳公度年八十有彊力人問其術對曰吾平生未嘗以脾胃熟生物暖冷物不以元气佐喜怒爾此格言也當書座右

富鄭公年八十書座右云守口如瓶防意如城守口如瓶愼言語節飲食也防意如城懲忿窒欲也

朱子語錄云俗言佛燈此是气盛而有光又恐是寶气此中有人隨汪聖錫到峨睂山云五更初去看初布白气已而有圎光如鏡其中有佛然其人以手裹頭巾則光中之佛亦裹頭巾則知乃人影耳今所在有石號菩薩石者如水精狀於日中照之便有圎光按此事昔人有辯謂若是寶气則諸靈山容皆有之何獨見於峨睂近時吾友姜鳳阿登峨睂親驗有所謂放光石者實與朱子之言相合然則謂光出於石信矣光出於石卽是气盛而有光謂之兩說又不可此理與海市同海市獨著於登州先君有說

知吉州王公世系履歷見劉文淸公撰公墓志其略雲開禧攺元春詔趣新知吉州王公行仍俾以行期來上公祗命就道夏四月戊子次於儀眞病卒年六十有三其年九月乙酉葬鎭江府金壇縣上元鄕白水塘之原公諱萬樞字贊元世居江之徳安曽祖韶事裕陵爲樞宻副使贈太師燕國公謚襄敏國史有傳祖寀擢崇寧甲科終左朝奉大夫父彥融終朝請大夫直敷文閣累贈金紫光祿大夫始家金壇公其仲子也以父任入官凡十三轉終奉直大夫由平江府昆山縣尉調秀州崇徳丞因舉者五人攺秩知滁州來安縣淮南路轉運司幹官通判建康府知興國軍及吉州凡七更任而一不赴吉州夫人蔡氏亦有賢行別有志吉州六子適逢遂遜近選遂初字頴叔眞西山爲攺曰去非嘉泰二年進士官至權工部尙書以龍圗閣直學士致仕卒謚正肅宋史有傳吉州兄萬全以父蔭授髙郵尉至知辰州萬全仲子通以父任調衢州江山主簿累官至知常州季子邁以父恩累官至知寧國府三人並載金壇人物志戶口賦稅升降之數考歷代已然之迹便可驗欲核實亦無難者

記事者必提其要纂言者必鉤其玄此韓文公讀書要法也

太平禦覽采輯不精編類無法宋朝三大書欲以包羅眾家而反爲類書之極陋者禦覽廣記近吳下俱已刋行抄本相傳訛以承訛無所是正廣記不經非所當刋布惟禦覽中所引諸子雜書有今世所不存者似當精擇而別存之此別有意識者自知非爲資博覽計也

山川在地理之外當別有一書一統志附見於各州縣中有一山一水而數處各載者今須山水別有源委一書

何振卿山記似亦可采但所見不廣所采不精耳

禹貢以山川表疆界此後世書地裏界至之始通典一統志止及各郡福建通誌各府州縣各具四至此可通之天下四至分明則地理不必畫圗畫圗易差也驛道里數有寰宇通衢一書但後有更革者須查補之見有一書附記路途險易闗津聚落

自天地判而萬物生焉物爲之名而有文有字文字立而有形有義有聲盡天地萬物之情以類相從得天地萬物之序以六書正其形以翻切正其聲極載籍之所有以盡其義

大書以提要分注以貫事此修志之法可省繁文

冠帶閒住職卑於子者俱照子官封職髙於子者其子奏請得復原職致仕者方許進階

國朝歲入之數漕運糧四百萬石內兌運二十四萬赴薊州倉攺兌六萬赴天津倉正入京通二倉者三百七十萬銀輸之數正統以前天下歲徵稅糧凡三千六百三十二萬一千餘石內三百二十萬九千石折銀八十一萬四千餘兩並鹽課商稅等項每年共二百四十三萬兩新增嘉靖三十年加派軍馬銀一百二十九萬二千四百三十兩南京取解天下括削贓罰並開納事例銀無常數大約三十年以後至三十六年共入過八百五十餘萬兩

萬曆四年戶部出入實數供給內府金花銀一百萬兩解納兩京各衙門糧豆六百四十萬八千餘石絹布四十六萬六千餘疋綿絲花絨廚料顏料二百三十餘萬斤銀九萬餘兩艸三百一萬餘束額派邊鎭民運鹽引屯糧等項本色糧料一百四十三萬五千餘石折色銀三百六十三萬三千餘兩艸一千二百九十三萬餘束其雲貴兩廣江浙南直隸江防海防兵餉不在數內歲入太倉錢糧數夏稅銀一十一萬九千五百四十七兩有奇秋糧銀五十五萬五千一百四十七兩有奇馬艸銀二十四萬四千五百一十六兩有奇運司鹽價兩淮六十萬兩有奇長盧一十二萬兩有奇兩浙一十四萬兩有奇四川五萬二十五兩有奇雲南三萬五千七百兩有奇福建一萬二千二百兩有奇各鈔闗料稅及屯牧鹽鈔等銀二十一萬兩有奇總計銀二百九萬七千餘兩此外有贓罰歷日民壯等項銀兩查解不前難以定數歲出太倉錢糧數供邊主客兵二項遼東二十一萬二千九百兩有奇延寧甘固五十三萬九千一百兩有奇薊永宻昌易八十一萬二千二百兩有奇宣大山西一百萬三千七十一兩有奇各衙門官員折俸布絹等銀一十一萬六千二百六十兩有奇各營料艸布花雜役等銀三十一萬一千四百兩有奇總計銀三百萬四千餘兩先年有事額外請討常數十萬而賑濟修工等項猶不在數內嘉靖三十六年查過出數在京文武官折俸毎季大約八萬六千兩有奇除夏季折絹外毎年大約二十九萬兩有奇各營衛月米食鹽糧斗毎年一十萬七千八十兩有奇各衙門官軍布絹銀一十六萬四千一十兩有奇光祿寺供應並錢鈔銀四萬四千一十兩有奇太常寺豬價銀二萬兩有奇公侯駙馬伯祿米銀一萬七千八百四十兩有奇神樂觀麥豆銀一千四百二十兩有奇各倉場庫局商人料艸銀四十四萬四千一百一十兩有奇各馬坊芻稭並修理銀一萬四百六十兩有奇各倉庫籌架銀三萬四百兩有奇【以上在京】在外各邊姑以大同一鎭言近年加募軍銀六萬三千二百六十兩又加歲用銀一十五萬四千二百五十兩又加本色糧料銀一十萬二千四百七十七兩嘉靖三十年發過大同銀三十萬四千八百七十二兩三十一年七十萬三千五十六兩三十二年三十萬五千二百二十七兩三十三年七十五萬七千八十三兩三十四年一百一萬二千七十七兩三十五年六十一萬九千八百八十兩三十六年五十九萬二千八百五兩【以上大同一鎭】通計太倉出過銀總數三十年五百九十五萬八千七百二十兩三十一年五百三十一萬八千四百一十七兩三十二年四百七十二萬九千二十四兩三十三年四百五十五萬五千七百五十九兩三十四年四百二十九萬四千六百六十八兩三十五年三百八十六萬三百六十七兩三十六年三百二萬二千九百六兩先年歳用之外尙有盈餘京通倉糧嘉靖十年以前至有八九年之積太倉銀庫嘉靖八年以前內庫積四百餘萬外庫積一百餘萬先年各邊額用主兵年例銀四十一萬後每年加添募軍銀又每年加添防秋擺邊設伏客兵銀益多

朱子集注之例於程子稱子於諸家稱氏如尹氏謝氏遊氏之類皆程子門人自今言之子者師稱也氏有二等有不敢以字稱而稱氏者如尹氏謝氏遊氏之屬是也有自漢以來注授經師亦稱氏者如孔氏鄭氏馬氏趙氏之類是也至於同時之友則稱字如張敬夫何叔京是也若人非所尊直以解經而取之者則直名之而已如王勉範浚【引其心箴】等是也永樂中儒臣編輯五經四書性理大全書徧采諸家之言一例稱氏又慮姓同者無別則或以郡地或以齋庵別號冠諸其氏之上可謂濫矣

吳康齋之出處載於天順日錄者詳矣但據錄之所載康齋之賢李文達公旣自知之乃不自舉之使此舉出於石亨則康齋決無可就之義康齋之固辭者以此也文達若不諭其意而反疑其過殊未可曉也

英廟北狩於少保有社稷大功當爲本朝文臣之冠惟景泰易儲一事不聞力爭此不可曉後有功不若於少保而封賞世延少保之裔孫似猶當沾一命以報之

春帖子詞歐蘇集中爲朝廷作皆用四句如陽進升君子陰消退小人聖君南面治布政法新春共道十年無臘雪喜看三白壓春田盡驅南畝扶犁手稍發中都朽貫錢不惟辭義之佳而舉筆納忠隨寓有箴銘之助豈其它文人所及哉

五代史周世宗嘗夜讀書見唐元稹均田圗嘆曰此致治之本也詔頒其圗法使吏民先習知之期以一歲大均天下之田元稹均田圗法今不傳宋林勲本政書頗爲朱子所取其法是以田爲母人爲子竊謂元稹圗法今天下豈無有能講求之者誠欲均田須頒圗法使吏民先習知之然後擇人以主其事不得人終無益也今法以戶計裏以田系戶正是田不爲母故姦豪得以欺隠飛灑有田無稅有稅無田非丈量不能得實非得人則仍墮裏書之手矣

今人心淸明時少散亂時多𨿽欲格物致知亦無其地故程子曰入道莫如敬未有致知而不在敬者是言以敬爲本也又曰涵養須用敬進學則在致知是言二者各做工夫也大抵日用間須時刻照管收斂精神務令專一心常有主則不爲事物所侵亂朱子言自家旣有此身必有主宰理會得主宰然後隨自家力量窮理格物而合做底事不可放過些子

天理平鋪於人情物理之間但人往往當面蹉過故隨其所在卽事卽物皆格之之地辧其是非處其當否皆格也至於積累多後則事至理明方能順應非理已明安能念之所在卽格其不正以歸於正乎

其曰天命率性則道心之謂也可見道心兼體用該動靜虞書未嘗言性而道心一語已盡子思子始盡發其旨中和二字括盡道心

其曰擇善固執則精一之謂也擇善則精固執則一

其曰君子時中則執中之謂也時中一語聖聖相傳之的子思子始拈出至孟子而盡發其蘊非子思孟子孰知執中之爲時中也

妄念一起覺念隨之卽當絕其根株勿使萌於再方是愼獨

顏子有不善未嘗不知知之未嘗復行人知未嘗復行爲顏子克己之力而不知其工夫又在有不善未嘗不知上顏子之心如至淸之水纎芥必見

正心顏子以上事明道定性之論是其理

見善如不及見不善如探湯是誠意以後事

精有餘而心不動則气常和養生之要【上二句蘓子由老子解中語】

鄧隱峯畢竟是負了人一命釋氏之說豈可通於吾儒之說【謂解釋】

凡事孰非以精神爲主一或不足則日用飲食皆足爲病應酬人事易以多錯完養之道亦在戒謹兩字而已戒其已然謂之戒謹其未然謂之謹

任道器不必材智過人且欲回光而內照日用間常使精神勝事可以全生而盡年

善類進用此天下太平之漸所患無人有人任事天下事可次第而舉亦何必我爲之

功崇惟志業廣惟勤惟克果斷乃罔後艱王介甫謂功以智崇業以仁廣斷以勇克捨志勤而言智仁以遷就三達徳之說殊非經意嘗以實事証之如孔明以恢復漢室爲志使其功獲成則杜少陵所謂伯仲之間見伊呂指麾若定失蕭曹者良非過許也地𨿽狹國以勤儉富民𨿽寡兵以節制彊業廣惟勤可見至於當幾而克果斷亦惟孔明有之其出師伐魏皆有成算故斷而不疑後出師表言劉繇王朗各據州郡論安言計動引聖人羣疑滿腹眾難塞胸今歲不戰明年不徵使孫策坐大遂並江東不果斷之失此可見矣

人與萬物盛衰消長其理一耳自少而壯气至而滋息之時也及壯而老老而衰則气將反而遊散矣譬之日斜不可再中一有病乘之元气與客邪相持元气如膏客邪如火所以未滅者以膏未盡耳則所以養其將衰豈可不豫乎其安易持也其未兆易謀也

朱子乞修三禮奏札曰臣聞六經之道同歸而禮樂之用爲急遭秦滅學禮樂先壊漢晉以來諸儒補緝竟無全書其頗存者三禮而已周官一書固爲禮之綱領至其儀法度數則儀禮乃其本經而禮記郊特牲冠義等篇乃其義疏耳與呂伯恭商訂三禮篇次儀禮附記上篇冠禮至覲禮凡十篇禮記冠義等篇附儀禮附記下篇喪服至有司徹凡七篇禮記喪服小記等篇附其餘如曲禮內則等篇分爲五類仍曰禮記答潘恭叔書曰儀禮附記似合只依徳章本子蓋免得拆碎記文本篇如要逐段參照卽於章未結云右第幾章儀禮卽云記某篇第幾章當附此禮記卽云當附儀禮某篇第幾章又如大戴禮亦合收入可附儀禮者附之不可附者分入五類其它經傳類書說禮文者並合編集別爲一書周禮卽以祭祀賓客師田喪紀之屬事別爲門自爲一書語錄禮記乃秦漢上下諸儒解釋儀禮之書又有他說附益於其間今欲定作一書先以儀禮篇目置於前而附禮記於後如射禮則附以射義似此類已得二十餘篇若其餘曲禮少儀又自作一項而以類相從若疏中有說制度處亦當采取以益之舊嘗以此意授潘恭叔渠亦曽整理數篇來答余正甫書曰周禮爲周道盛時聖賢制作之書若國語等書皆衰周文字正子貢所謂不賢者識其小者其間又自雜有一時僭竊之禮益以秉筆者脂粉塗澤之繆辭是所以使周道日以衰下不能振起之由也至如小戴祭法首尾皆出魯語以爲禘郊祖宗皆以其有功於民而祀之展轉支蔓殊無義理凡此之類棄之若可惜而存之又不足以爲訓竊意一種繁冗破碎假托不眞今都寫入類將來卻別作一等外書以收之庶幾稍有甄別不至混亂按朱子緒正三禮之大例具此數札

吳艸廬敍云小戴記三十六篇澄所敍次漢興得先儒所記禮書二百餘篇大戴氏刪合爲八十五小戴氏又損益爲四十三曲禮檀弓雜記分上下馬氏又增以月令明堂位樂記鄭氏從而爲之注總四十九篇精粗雜記靡所不有秦火之餘區區綴拾所謂存什一於千百𨿽不能以皆醇然先王之遺制聖賢之格言往往賴之而存第其諸篇出於先儒著作之全書者無幾多是記者博搜旁采剿取殘編斷簡會萃成篇無復詮次讀者多病其雜亂而無章唐魏鄭公爲是作類禮二十篇不知其書果何如也而不可得見朱子所與東萊呂氏商訂三禮篇次呂氏旣不及答而朱子亦不及爲幸而大綱見於文集猶可考也晚年編校儀禮經傳則其條例與前所商訂又不同矣其間所附戴記或削本篇之文而補以他篇之文今則不敢故止就其本篇之中科分櫛剔以類相從俾其上下章文義聨屬章之大指標識於左庶讀者開卷了然若其篇第則大學中庸程子朱子旣表章之以與論語孟子並而爲四書固不容復廁之禮篇而投壺奔喪實爲禮之正經亦不可以雜之於記其冠義婚義鄕飲酒義射義燕義聘義六篇正釋儀禮別輯爲傳以附經後此外猶三十六篇曰通禮者九曲禮少儀玉藻通記大小儀文而深衣附焉月令王制專記國家制度而文王世子明堂位附焉曰喪禮者十有一喪大記雜記喪服小記檀弓曽子問六篇記喪而大傳間傳問喪三年問喪服四制五篇則喪之義也曰祭禮者四祭法一篇記祭而郊特牲祭義祭統三篇則祭之義也曰通論者十有二禮運禮器經解一類哀公問仲尼燕居孔子閒居一類坊記表記緇衣一類儒行自爲一類學記樂記其文雅醇非諸篇比則以爲是書之終

朱子大意儀禮附記一也禮記分類二也其它經傳及注疏類書但說禮文者並編集別爲一書三也周禮全書𨿽不可分拆若欲便於考閱亦卽以祭祀賓客等項事別爲門目自爲一書四也此外雜書若國語孔叢子之類別爲外書以收之庶無所棄遺又不至混亂五也若依此法成書永無遺憾矣

朱子語錄子升問儀禮傳記是誰作曰傳是子夏作記是子夏以後人作子升云今禮書更附入後世變禮亦好曰有此意按儀禮士冠禮篇末別有記冠義疏曰凡言記者皆是記經不備兼記經外逺古之言喪服記子夏爲之作傳不應自造還自解之記當在子夏之前未知定誰所錄按此隨經之記也二戴所傳亦謂之記則初不隨經者也漢藝文志云禮古經五十六卷經七十篇記百三十一篇注云七十子後學者所記也不隨經之記自朱子始欲取以附經蓋以經多缺亡取彼此參照易於誦讀此自有深意非後學所當輕議其欲附入後世變禮他日又嘗深有取於杜氏通典五禮中諸議使朱子得成此功闗系甚大惜乎其未及爲也儀禮經傳王朝禮中有王制自甲至癸凡十篇蓋因漢人王制之篇而廣之然此制度也非儀節也朱子欲備王朝之典則分土制國與師田刑辟孰非禮哉

禮樂廢壊二千餘年若以大數觀之亦未爲逺然已都無稽考處後來須有一个大大底人出來盡數拆洗一番但未知逺近在幾時今世變日下恐必有个碩果不食之理漢儒說禮制有不合者皆推之以爲商禮此便是沒理處南北朝是甚時節而士大夫間禮學不廢有考禮者說得亦自好通典亦自好設一科又曰通典中間數卷議亦好古者禮學是專門名家始終理會此事故學者有所傳授終身守而行之凡欲行禮有疑者輙就質問所以上自宗廟朝廷下至士庶鄕黨典禮各各分明漢唐時猶有此意如今直是無人某嘗說有聖王復興爲今日禮怕必不能悉如古制今且要得大綱是若其小處亦難盡用河間獻王得古禮五十六篇想必有可觀但當時君臣間有所不曉遂至無傳上古禮書極多如河間獻王收拾得五十六篇後來藏在祕府鄭玄輩尙及見之今注疏中有引援處後來遂失其傳可惜可惜魯共王壊孔子宅得古文儀禮五十六篇其中十七篇與髙堂生所傳十七篇同鄭康成注此十七篇多舉古文作某則是他當時亦見此壁中之書不知如何只解此十七篇而三十九篇不解竟無傳焉今儀禮多是士禮天子諸侯喪祭之禮皆不存其中不過有些小朝聘燕享之禮自漢以來皆是將士禮來增加爲之河間獻王所得禮五十六篇卻有天子諸侯之禮故班固謂愈於推士禮以爲天子諸侯之禮者班固作漢書時此禮猶在不知何年失了【右俱朱子之說】

程子曰學禮者考文必求先王之意得意乃可以沿革又曰禮之本出於民之情聖人因而道之耳禮之器出於民之俗聖人因而節文之耳聖人復出必因今之衣服器用而爲之節文其所謂貴本而親用者亦在時王斟酌損益之耳按禮書朱子編類之意主於存古然存古之意亦欲可以行於今也古今之風气不同而其理則一故古之節文度數必可以行於今而後爲合宜今之斟酌損益必因乎古而後能不失乎先王之意程子所謂得意乃可以沿革是也若叔孫通曹褒與開元開寶之禮則豈足以語此哉

周盛時洛邑與宗周通封畿宗周鎬京也爲方百里者六十四洛邑成周也爲方百里者三十六東西長而南北短短長相覆爲千里是周之王畿千里兼有闗洛之地蓋以闗中爲根本據形勢以臨天下以洛邑爲陪輔宅土中以朝諸侯後世兩都並建蓋始於此然周人鎬京與洛實一封畿此則非漢人以下所能知也前此則周召分陜而治已有此意後此則周公君陳畢公相繼分正東郊蓋非止爲殷民亦以庭戶鎖鑰之寄非重臣不足以任之爾故畢命曰申畫郊畿愼固封守以康四海此非通封畿之明驗乎康王之誥云太保帥西方諸侯入應門左畢公帥東方諸侯入應門右此非分陜之微意及二伯之明驗乎周太史儋見秦獻公曰周故與秦國合而別別五百歳復合合七十七歲而霸王出當時人固有窺見此意者矣

姊妺之孫爲從孫甥稱於父之舅氏曰彌甥見左氏春秋傳

明王奉若天道樹後王君公必承以大夫師長設官分職其來尙矣故以唐虞之盛必稽古建官夏商𨿽因時繁簡官數加倍而稽古之意亦因乎唐虞蓋體統相承上下爲臂指內外爲肺腑自上世以來皆有意義不可易也然明王立政不惟其官惟其官之皆得其人爾苟非其人則𨿽稽古建官猶無益也成王此數言包盡曲折道盡要領大抵建官以周制爲定漢官多因秦置乃傅說所謂事不師古以克永世匪說攸聞者也其間如中書尙書浸用事沿流至今更不可動殊不可曉宇文周𨿽嘗仿周設官正與王莽之更攺郡縣事同何足道也天子必有相百官必有總故在唐虞則有百揆在商則伊尹傅說皆爲冢宰周成王時周公以太師爲冢宰康王時召公以太保爲冢宰政出於一而上下內外洞然無間三代致治之本正在於此範氏以爲後世多疑於人宰相之職分而不一君以爲權在於己臣以爲政在於君國之治亂民之休戚無所任責故賢者不得行其所學不肖者得以苟容於其間愚謂漢初以丞相總百官以九卿分理天下之事此意猶爲近古其後中書親近而丞相疎外丞相失權而九卿更進用事古制於是始亂至唐而三省並設中書造命門下審覆尙書施行欲相檢制防其專而分其權也然李林甫楊國忠爲相何嘗三省不鼎立耶而獘乃如彼我朝罷丞相之官天下之事必歸於六部而總於朝廷不使相壓實合成周六卿分職之意使遂正其名而修其實古治豈不可復太祖旣有所未遑而六部之外有內閣者爲謀謨代言之任隱然有內相之意人皆以爲不予之以名而予之以實也不予之以名俾無前代專權之患陰予之以實俾朝廷腹心喉舌得有所寄自是之後內閣則中書矣六部則尙書而六科則門下是三省之遺意猶存但唐宋之獘則革之已盡所以百年相承遂不復易

太學當如程子之議推訪凡有明先王之道徳業充備足爲師表者其次篤志好學材良行修者厚禮延聘萃於京師以大臣之賢者典其事俾相與講明正學上者以爲太學之師次以分教天下之學者如此方可以望古人育材善俗之成效古者世子亦教於太學故有齒於學之禮有入學親師受業之節世子與眾國子不異師也東宮與太學不異官也古者太學之教乃天子公卿自爲之師而有司爲之行其事授其業者爾業有四曰詩書禮樂是也故舜命夔典樂教冑子成周大司樂掌成均之法教國子以樂徳樂語樂舞師氏居虎門左司王朝詔王媺而教國子以三徳三行保氏掌諫王惡而教國子以六藝六儀蓋以師道之難故師不設官而無往非教故教亦不屬於一官後世太學始有專職而不免爲具員禮樂之官不復與乎教事蓋禮樂徒制數旣無闗於身心性情之養教亦徒虛文故不足以成乎徳行道藝之實士之四業獨有詩書在又徒誦說而已此古今人材之所以異也

太學祀孔子爲先師而三皇五帝三王別與漢唐諸帝爲帝王廟似乎未盡竊謂太學宜祀及三王以上妄擬伏羲神農黃帝少昊髙辛氏髙陽氏宜爲一廟唐堯虞舜夏禹商湯周文王宜各爲一廟周武王周公孔子宜爲一廟皆立於太學其郡縣學止祀孔子以顏曽思孟四子配享惟闕裏徧及七十子如此方於禮爲稱於義爲盡矣

古不以諫名官蓋進言路廣無人不得諌也然師氏詔王媺保氏諫王惡內史掌八柄之法以詔王治掌敍事之法受納訪以詔王聽治此所謂近臣進規也是言路𨿽廣而言責未嘗不微有所寄也古之官皆得以其職諫故不必以諫名官後世以諫名官其途已隘其它官言事者又反以越職罪之不知事各有職言非有職也事各有職則有職所當言之事當其職者不言俟他人言之又以越職罪之可乎孟子云有官守有言責此言責不過隨官守而言爾如士師以刑獄爲職若刑獄不當卽士師所當爭是有官守卽有言責非二事也公孤論道承弼商書所謂朝夕納誨以輔臺徳者也又設師氏保氏之官秩中下大夫而其官名與師保同稱其職任與師保相助蓋公孤體尊以道格君正於未然不待告詔以言過而後諫也師氏保氏職近情親得以從容諷諫因事直言故師氏居虎門左司王朝掌國中失之事王舉則從聽治亦如之是以近臣而寄以言責之明徵也漢東方朔執戟殿庭常因事進諫是其遺意矣動則左史書之言則右史書之說者謂言動何必分記不知此蓋謂史官執筆左右之時恐記言者於記動或不能詳審記動者於記言或不能詳審故使左右分記之各專一事則得以詳盡而無失焉爾非謂不可以相通也其實分記之後言動未嘗不聨合而通記之左右非官稱也然楚有左史倚相豈後或因以名官與

漢羽林郎常選六郡良家子充本武帝以便馬從臘還宿殿陛巖下室中故號巖郎

周家凡有大事皆至丰告以文王廟在焉武王遷鎬都𨿽遷而廟不攺本朝南京太廟似仍當存蓋不知神之在彼乎在此乎嘉靖戊申樵使蜀還過承天謁顯陵又謁獻皇帝廟今官員到南京者但謁孝陵而已南京太廟自某年災後不復建竊以太祖開基於此首建社稷宗廟於此豈忍因災而廢宜如周家之丰邑今代之興都庶於孝思爲盡也

今布政司卽元行中書省故俗猶稱省不知省非外藩之所得稱也

眾人日履危塗求得欲遂方自愉快其能知所懼者鮮矣惟以予之迂且拙十爲九錯而後知所懼旣頗能自反乃其可懼者益多而猶恐此心不繼有時乎忽且忘也故榜其燕居之室曰獨懼齋夫知懼則可以進矣進徳修業可以自勉而不勉他人之所不爲而已亦同之何其大繆耶因書以自警且以警吾家之子弟云

春秋襄公九年冬十月晉會諸侯伐鄭左氏記荀罃士匄門於剸門荀偃韓起門於師之梁欒黶士魴門於北門鄭人行成荀偃則欲遂圍之以待楚人之救而與之戰荀罃則欲許之盟而還師以敝楚人曰吾三分四軍與諸侯之銳以逆來者於我未病楚不能矣猶愈於戰此欲分晉軍與諸侯之銳士皆爲三部欲更出以待楚杜氏云晉各一動而楚三來故曰不能後來三駕而楚不能與爭卽用此策也三駕者十年師於牛首十一年師於向其秋觀兵於鄭東門是也九年之傳左氏又云晉人不得志於鄭以諸侯復伐之十二月癸亥門其三門啖氏曰此誤重說也古史或有用周正者或有用夏正者故有兩月不同蓋作傳者承兩國之舊史月數不同遂兩載之啖氏此言可謂卓見蓋此十二月卽夏正十月此所謂門其三門者卽前所記十月事而又誤重載之於此也杜氏不悟其誤因云晉果三分其軍各攻一門晉各一攻鄭三受敵欲以苦之夫前旣云分軍以待楚此又云分軍以困鄭何其自相戾乎凡杜氏曲說以遷就傳誤若此類者殊不少也

萬曆丙子禦史劉臺疏劾內閣大學士張居正罪狀居正上章求退因而自辯其略曰隆慶末年先帝臨朝疾作親執臣手曰國有長君社稷之福東宮年幼柰何及大漸之時召臣等於禦榻之側二聖母在上皇上旁立司禮監官宣讀遺詔又惓惓以輔導皇上爲囑彼時臣伏地痛哭失聲切思士爲知己者死況受玆重托義當何如爲報當事以來朝夕兢兢惟以振法紀申舊章剔瑕蠧核名實爲務不謂骫權撓法之人負慝失志之士舉皆籍籍怨嗟以臣爲操切相與揑造浮言日夜思所以中臣者至於劉臺之爲此則亦有故舊例各地方有事巡按禦史不許報功嘉靖年間巡按浙江禦史楊九澤奏報海捷奉世宗皇帝聖旨降調外任去年遼東大捷督撫官並未奏聞臺意在掠功希賞遂越職報捷律以先朝事例則臺宜在降調之列然臣以爲此朝廷美事但請降旨諭戒而已而臺遂因此怨臣又因禦史傅應禎之事妄自驚疑懼將來之不免以爲排擊輔臣旣可免於公法又足以沽直名而希後用其所詆臣者俱屬誣陷首謂臣逐去前大學士髙拱拱被中旨譴逐臣嘗上疏力解欲與同罪去時又爲之乞恩給驛而謂臣逐之然耶否耶此在皇上自知之不俟臣言之也後姦人挾刃入內一經挐問卽行誣指比時中外人心洶洶皆謂大獄將起臣於文華殿面奏賴皇上天恩俯從姑緩其獄今臺反謂臣誣之枉之臣不惜百口以脫人於禍而猶不免於詬議則臣之志爲可悲矣聞髙新鄭之逐旨出兩宮事由馮保江陵素與馮保相結因得其處表裏相倚引顧命以自重卒以此敗劉禦史謂江陵援引蒲州因見父母年老將托爲起復計也江陵自辯但謂四維父母亦在七十之外彼自爲謀之不暇而暇爲臣謀乎並不言起復奪情之爲非先年李文達之事實出朝廷眷畱非文達之意也然而羅文毅公正綱常一疏猶無少假至詆以史嵩之大義凜凜自此士大夫知以奪情爲恥及江陵父死全無去意虛文具辭卽云守制是常禮小節且云有非常之人然後有非常之事再疏不允卽自請畱京守制諸攻之者惟進士鄒公元操之言最切直謂居正以非常之人自待而不知綱常爲何物此疏可繼羅公云崔后渠載鹽山王忠肅公告其子之言曰使汝材可中選吾亦豈忍不使汝應舉第汝己有階得進復覬此途則妨一寒士矣此眞古大臣之用心也先朝有大臣因子弟不中選而訟於朝者得恩賜舉人士論醜之江陵三子曰嗣修中萬曆五年一甲第二名曰懋修中萬曆八年一甲第一名曰敬修亦聨中髙第劉禦史之言至是皆信而有甚焉其辯疏謂臣子數人頗知向學然言官後論其子入場不能完捲而其黨割取他人之文以足之而得中式聞其子入試題皆先得而又不能完捲則其材可知矣江陵受進獻美妾朝退之後極意聲色卒以此得疾不起其貪戀權勢瀕死猶不肯放捨至議政私宅及死諸子扶柩還鄕斂其資賄盡湖廣運糧回船僅足充載則其所有可知劉禦史疏中論其受賄一節蓋猶未盡也

陜西道禦史楊四知題爲追論黨惡權姦欺君誤國懇乞聖明嚴正國法以彰天討事參原任大學士張居正奉聖旨張居正朕虛心委任寵待甚隆不思盡忠報國顧怙寵行私殊負恩眷念系皇考付托侍朕沖齡十年輔理之功今已亡歿姑貸不究以全終始龎淸馮昕著錦衣衛挐送鎭撫司打著問尢七著錦衣衛差官校杻解來京今後大小臣工都要奉公守正各循職業不必追言往事該衙門知道巡按直隸禦史李廷彥論劾吏部左侍郎王篆假借居正聲勢引類呼朋招權納賄自督撫總兵以至二司知府等官但巧猾奔兢者半出其門饋送禮物其門如市今年六月以來自知冰山旣泮公論難容窺見馮保气焰方張遂托馮昕送白金一萬遂相親厚至九月內又親詣馮保私宅望塵下拜送玉帶十圍白金二扛奉聖旨王篆著冠帶閒住

江西道禦史李植論劾司禮監太監馮保罪惡十二事一曰內官張大受書辦徐爵系先年論死太監李彬親信之人因盜大祀神祗祭器奉世宗皇帝聖旨大受發充孝陵衛淨軍永不敍用徐爵發邊衛充軍但逃殺了後大受旣回而保任之爲股肱徐爵逃回而保納之爲心腹大受則叨處掖庭升至幹淸宮管事爵則冒濫功次擢至錦衣衛指揮是崇嚴之禁城爲逋逃之淵藪也保罪一也保掌東廠凡罷斥官員潛住京師者職當訪挐者也助教鄭如瑾曽爲人打點爭爵被論罷職矣保畱爲門客而私攺錦衣衛總旗保掌司禮監凡有過內官得罪先朝者法當痛絕者也太監曁權曽延燒永壽仙宮謫戍畱都矣保受其萬金起爲南京守備保罪二也擅入宮禁律有明條保與徐爵曉夜共處直房披閱章奏凡重大之機務緊宻之軍情未經禦覽未送閣票而爵已先知漏泄於外爵又窺伺皇上之起居探察聖母之動靜戲言褻語無不與聞傳播於外由是奔競者藉以先容納以重賂其門如市權傾中外非保縱之乎保罪三也去年永寧公主選婚保受梁國柱萬金明知其子相夭且有病而曲庇入選成禮之後尋卽夭亡致公主新下降而遂寡居保罪四也【罪五省】禦用監歲買珠玉珍玩等物費十數萬金保擇其劣者進用而貴重者盡入私囊贓罰庫累年籍沒逆臣家財奚止數百萬保悉以贗易眞而古器重寶竊爲己有凡時節進奉皇上聖母卽是物也【不過出其一二】以皇上之財充獻以取媚而又以誆皇上之賞賜賺皇上之恩禮保罪六也二十四監內官已故凡有富名者保必封鎖房屋而檢括其家資如前太監鄭眞曹憲孟充王臻輩家財或數十萬或十餘萬但遺尋常之物進於皇上而金珠重寶悉自有之故保私宅所藏可當天下貢賦一年之入保之第宅店房徧滿京師不能悉數如造壽地於北山口而壯麗之花園堪並西苑至於壘鶯石以成山崔巍奇巧又西苑所無也蓋私第於原籍而規模之華峻可擬王居其數五千四百八十四名爲一藏又王居之弗若也皇上惇崇節儉禁籞遊觀之所不攺祖宗之舊而保乃僭擬如此【罪七罪八並】怒臨淮侯則挐其僕從非刑夾打怒劉皇親則請罪階下呵令叩頭過慈慶宮前嗔內官不卽起避輙敢髙聲辱罵是尙知有太后乎詔選九嬪禁止嫁娶矣馮保弟馮佑乃擇絕色二女納爲侍姬尙知有皇上乎【罪九罪十並】僭用黃帳【罪十一】近爲潞王殿下分封皇上欲先擇一善地令保開具地方呈覽保開呈皇上與開呈聖母彼此互異此心何心哉將使皇上母子兄弟之間漸生離間此其罔上懷姦尢不可測當誅者十二也奉聖旨馮保欺君蠧國罪惡深重本當顯戮念系皇考付托效勞日久姑從寛著降爲奉禦發南京新房閒住還賞銀一千兩衣服二箱伊弟馮佑等都革了職發回原籍爲民不許潛住京師

江西道禦史江東之論劾徐爵不知奉何職役而出入禁闥欲何謀議而常居直廬梁夢龍謝恩之日卽造爵私宅謝其援引飲酒至二鼓而返舉朝知之奉聖旨徐爵這廝充軍在逃乃敢冒濫顯秩竊入禁地罪犯深重著錦衣衛挐送鎭撫司著實打問來說擢吏部尙書薦之馮保

兵科給事中孫瑋論劾都察院左副都禦史勞堪知侍郎洪朝選之得罪權臣也遂文以不赦之罪投諸必死之地革去飲食斷絕音問竟使一言未伸而死於囹圄又停屍不放致虫流於戶朝選之子洪兢走數千里訴寃闕下堪乃飛書通賄於馮保囑必致之重典以滅其口幸賴聖明在上止於廷杖爲民【其它黯貨殃民事不盡錄】又謂丈田畝淸浮糧本爲便民也勞堪以急切喜事之心賢速報而主增加致使官吏望風承效姦獘叢生貽害萬狀而全閩一方騷然矣吾謂此害不但閩之一方也

貴州道禦史趙楷論劾吏部尙書梁夢龍以權臣張居正房考門生夤緣至此今徐爵已招夢龍用銀五萬兩送馮保謀補銓衡之闕又以孫女許聘保弟馮佑爲子婦謝恩則飲於徐爵之家冬至則飲於馮邦柱之家不知夢龍有何面目仍欲端冕垂紳揚揚然坐吏部堂以進退百官也又夢龍被論之後猶致禮賀司禮監新掌印太監被拒還不納是內臣猶有不以馮保自待者而夢龍常以馮保待人也

馮保赴南京其黨魏朝送之曰無慮有我在必不令公終老南方朝爲張居正營葬奏帶之外又私帶投充惡少百十餘名所過淩轢官府酷拷驛遞索財以數十萬計卽居正家亦以萬金酬之鄭如瑾者原任南京國子助教受魏國公徐氏兄弟賄賂謀爭襲爵如瑾坐罷斥爲民遂投入禁城爲馮保主文與徐爵共事預議一應機宻遂授以錦衣衛總旗假以東廠緝事出入爲姦其罪惡不在徐爵之下然名不過總旗者自以昔忝鄕科曽冒仕籍恐人之議其後也兵科給事中孫瑋再論之奉聖旨鄭如瑾著錦衣衛挐送鎭撫司打著問

吏科給事中陳與郊論劾禮部左侍郎陳思育宻室芳筵以款徐爵奴顏婢膝以事馮保受富豪汪可富等數千金賣題賣舉太僕寺少卿於鯨呼徐爵爲契兄拜馮保爲乾父奉聖旨陳思育著畱用於鯨降二級調外任吏部知道禮科給事中陳燁論劾陳思育被論不引咎求退輙肆彊辯至欲與言官對理梁駙馬舊患虛癥以賂馮保誤被選婚思育挾詐得銀二千兩致公主婚未月餘遽爾孀寡及駙馬故後伊父索取前贓遣人日到所居紅廟邊聲言訐奏眾莫不聞父死而不能安其母致行攺嫁至萬曆元年母歿訃聞據禮𨿽未合丁憂論情實當行心喪給假回籍思育計資希望主試京闈堅不請假同官何洛文範應期諷以大義不得已而始行結納故相張居正之奴尢七憑借吹噓乃制一手卷題曰楚賓淸賞揑寫同官姓號詩賦連篇因得玉杯盤二副古畫四幅犀帶一圍以爲謝禮總兵戚繼光生日爲之撰文馳賀聨書翰苑二十餘人姓名得繼光報謝人各十金俱思育侵匿入已兩典文衡賣舉人二十餘名毎名數千餘兩奉聖旨吏部知道吏部覆陳思育自陳奏奉聖旨陳思育著回籍聽調馳驛去後復經論劾奉旨罷官

山東道禦史江東之論劾僉都禦史王宗載前巡撫江西時欲殺劉臺以快張居正之心門生屬官領其宻謀嗾臺讎家誣奏行巡按遼東禦史於應昌查勘符同回奏宗載復誘巡按江西禦史陳世寶曰此獄若成政府將以巡撫處公遂擬臺逺戍臺行至廣西潯州府身死衣衾棺槨俱無行路之人皆爲流涕奉聖旨王宗載於應昌阿權枉法殊爲殘忍這所奏著法司從公議擬來說欽此法司議奉聖旨王宗載於應昌都著回籍聽勘這事情著各該撫按官從實勘明上緊奏報

南京刑科給事中阮子孝題爲科場重典罔上行私懇乞聖明大賜究處事奉聖旨張懋修等王之鼎王之衡都著革了職爲民該衙門知道但居正王篆結連馮保罔上行私馮保弟及名下已皆革職治罪了居正篆諸子不論進取公私都該一體斥退後王篆亦革職爲民聖旨劉臺戍死可憫著量與贈官吏部覆奉旨贈光祿少卿

南京河南道禦史方萬山論劾原任南京兵科給事中今升光祿寺少卿丁憂王蔚始夤緣以干進終承望以鬻權揣合居正之私意甘爲私門之鷹犬中傷善類多人累積贓私巨萬原任南京戶科給事中今升光祿寺少卿傅作舟權門戚黨士類驩兜任吳樵石等爲心腹過付何啻萬金納李仙人等爲門客延攬無論下賤吏部覆奉聖旨王蔚傅作舟著以原官降一級調用後俱革職爲民

南京湖廣道禦史孫維城論寧國府已故生員吳仕期寃事據本生妻貢氏掲稱氏夫仕期叨蒙作養屢蹶科場萬曆五年遊學金陵偶聞故相張居正不丁父憂作書諷諫禍遇蕪湖縣革退生員王律僞撰海瑞奏稿刋刻射利事聞操江都察院批行太平府同知龍宗武鞠審龍宗武宻挐氏夫到官脇夫云汝旣上書奏稿決爲汝作酷拷暗招申允操院逼夫自盡絕其飲食七日未死復用囊沙絕气氏翁年七十餘悲子死於非命不食三日而終等情投訴到臣臣訪﹝闕頁﹞

﹝上闕﹞勝大之言以勸誘愚俗按佛學之大槪盡於此

楞嚴云一切眾生從無始來生死相續皆由不知常住眞心性淨明體用諸妄想此想不眞故有輪轉此後有七重徵破皆顯妄心妄見本無實體由攀緣起是謂無始生死根本故須破斷虛妄浮心緣塵而有本無實體上文七番破其妄所

煩惱所知謂之二障所知礙正知見煩惱續諸生死而爲妄纏若知寂常心性則煩惱不起生死莫變而妄纏自釋矣

憍陳那【佛弟子名】因悟客塵二字成果曰譬如行客投寄旅亭或宿或食食宿事畢俶裝前途不遑安住若實主人自無攸往如是思惟不住名客住名主人以不住者名爲客義又如新霽淸暘升天光入隙中發明空中諸有塵相塵質揺動虛空寂然如是思惟澄寂名空揺動名塵以揺動者名爲塵義佛言如是客塵之諭有通有別通諭煩惱所知二障分別俱生二惑隨境生滅非眞常性皆客也染污妙明汩亂澄寂皆塵也別則客諭分別之麤塵諭俱生之細以生滅不停暫托五陰蘧廬而止故譬行客投寄旅亭起惑造業去故趣新故譬食宿事畢俶裝前途眞性常寂初無是事故譬主人無攸往也麤障易遣細惑難明必由性天澄霽智日舒光乘五陰隙照本性空方覺於中妄自擾動此則與身俱生與心同事細微幽隱故譬幽隙之塵也旅亭之客遣之則易幽隙之塵拂之且難直須破開陰隙使豁然洞達然後散滅所以俱生煩惱至五陰盡方得蕩絕也按佛學之精微具於此

世儒未嘗實有事於心地者未易詆排佛學非嘗用心於內而實有見者亦未易知佛學之果爲似是而非也

朱子謂禪家則但以虛靈不昧者爲性而無具眾理以下之事愚謂朱子此言最的確然非於兩家實嘗參究者亦未能信其果然也

韓文公謂佛老欲治其心而外天下國家滅其天常子焉而不父其父臣焉而不君其君民焉而不事其事佛氏之徒謂韓公之所以攻吾者不過吾之粗迹耳心生萬法吾能治其心則實際理地不受一塵萬行叢中不捨一法無非吾之妙用豈嘗外天下國家此所謂善爲宏闊勝大之言者也其棄人倫蓋自諉謂之迹然心迹一也寧有迹非而心是哉今使釋迦得志行乎中國其能與堯舜三王若合符節否乎必不能矣豈惟必不能其乖繆壊敗殆可立見也

後魏釋老志曰漢武帝元狩中遣霍去病伐匈奴至臯蘭過居延斬首大獲昆邪王殺休屠王將其眾五萬來降獲其金人帝以爲神列於甘泉宮金人率長丈餘不祭祀但燒香禮拜而已此佛道流通之漸也

按西域之性好殺伐噉生飲酪男女不避種姓故佛生其間戒殺盜淫不飲酒食肉此猶嶺南產毒藥多蛇虺而諸療毒之藥亦在南中可見造化之理凡得气之偏者必有勝其所偏者以爲之對對必反其爲佛蓋西域中之賢智然亦得偏气故不能學於中國而聞聖人之道

又云及開西域遣張騫使大夏還傳其旁有身毒國一名天竺始聞有浮屠之教哀帝元壽元年博士弟子秦景憲受大月氏王使伊存口授浮屠經中土聞之未之信了也後漢孝明夜夢金人頂有白光飛行殿庭乃訪羣臣傅毅始以佛對遣使於天竺求得佛經四十二章及釋迦像與精於其道者號沙門與使者俱來明帝令圗其像於淸涼臺及顯節陵上經緘於蘭臺石室按金人祭天匈奴之俗也佛產天竺修證成果其徒以爲神故亦有金人之號孝明之夢其偶然耶其亦先有所聞耶傅毅以佛對則其時聞西方有佛久矣因遣使求之僅得其經像及沙門而還佛不可得也使佛尙在肯爲明帝來亦不過如後世髙僧受供養禮拜譚說勸化而己豈能助帝爲理耶故佛道決不可以治天下國家旣無益於治世主亦何苦而崇慕祈求之若以福田利益則自求多福宜莫如堯舜三王之道建其有極而斂時五福所其無逸而享國永年此猶種而必獲乃不求之此而求之彼亦可謂惑之甚矣況事佛之效如梁武帝之徒亦可賭矣曽莫之悟亦獨何哉

方麓集卷十五

●欽定四庫全書

方麓集卷十六

﹝明﹞王樵撰

○紫薇堂札記

﹝闕數頁﹞

【上闕】有司課射宜仿種世衡法鳥銃之類許得兼習隘口設盤詰河港設巡船州縣皆不可無今州縣無備之甚鄭盼之事可鑑【先年大夥白晝入城刼庫金壇事】能於團練鄕兵民壯保甲中行之則無增兵之費而武備修矣

古之治朝未有不以親賢納諌爲先大臣之賢者宜常賜召對我太祖一日三朝無論小官逺臣𨿽糧長耆民皆得面見盡言永樂仁宣英孝五朝君臣之間可謂親宻無間見於楊文貞公三朝聖諭錄李文達公天順日錄劉忠宣公宣召錄李西涯燕對錄之所載者可以想見當時上下之交也

勤則精神常用而元气內固宜如古法分四時以時作息春秋昭公元年左氏傳載鄭子產之言曰君子有四時朝以聽政晝以訪問夕以修令夜以安身於是乎節宣其气孔頴達曰凡人形神有限不可久用神久用則竭形太勞則敝不可以久勞也神不用則鈍形不用則痿不可以久逸也固當節其勞以宣疏其气按今禦門常朝奏事卽古之朝以聽政也祖宗以來原有午朝之制久廢不行弘治間刑部侍郎彭韶嘗上言日奏尋常起數於事無補願自今午朝惟議經邦急務許令先期開具上請聖駕不時出禦便殿或左順門自吏部以下各依職掌事當會議者就於禦前公同計議若事體重大一時難決者聽各官先行博議於下候至禦前再議奏行仍乞溫顏俯詢曲折如此不惟世事日熟而羣臣之邪正材識之短長亦自可見愚謂此正古人所謂晝以訪問也我朝列聖皆循此以光昭令徳而身致太平誠爲今上願之

親戚不相知者但勿失吾親親之道愼勿牽已而從之以親爲怨者多始於合不以正

漫塘劉文淸公曰董仲舒家居朝廷毎有大議使使者及廷尉張湯就問史臣謂其對大議皆有明法而所對漫不見一二使其所議果有闗於朝廷大利害則不應不載議之而當則朝廷又不應用其言而棄其人使其言無足取則史臣所載又不應爾蓋嘗反復而後得之帝之所遣非張湯則亦其徒也言之阿意在仲舒固有所不忍言之而正則固已與使者之意背馳矣其所以復之君者何如哉宜其效不槪見而仲舒亦終不見用也

劉文淸公作陳修撰祠堂記敍少陽先生事之本末甚昭晰此人此文可謂相稱皆爭光日月者也近日祠堂鼎新謂當求名筆大書深刻掲於祠中

唐劉晏掌財賦其事可爲後法者有三一曰理財以愛民爲先一曰諸道各置官毎旬月具州縣丰歉之狀白使司丰則貴糴歉則賤糶一曰始見不稔之端不俟州縣申請卽奏行蠲免應民之急未嘗失時竊謂此今戶部與各巡撫之責也戶部與巡撫皆得人而無梗其間使得同心以展布則實恵及民矣

古禮卜日而己漢平帝時迎皇后於安漢公第宮便時上林延壽門入未央宮前殿便時者俟吉時也此擇時之始

左傳注禦邊方者不壹而足謂不一一皆足其欲今人襲用其語而不得其意往往以爲非一之義誤矣又如尢而效之謂旣以爲非而又效人爲之王文正公所謂學他不是也今人習用效尢之語亦非

本朝祖宗家法之正超越前代者有二具載皇明祖訓其一曰內令凡七條一曰凡自后妃以上一應大小婦女及各位下使數人等凡衣食金銀錢帛並諸項對像尙宮先行奏知然後發遣內官監官監官覆奏方許赴庫闗支尙宮若不奏知朦朧發遣內官亦不覆奏輙擅闗支皆處以死一曰凡私寫文帖於外寫者接者皆斬知情者同罪不知者不坐曰凡庵觀寺院燒香降香禳告星斗已有禁律違者及領香送物者皆處以死一曰凡皇后止許內治宮中諸等婦女人宮門外一應事務毋得千預一曰凡宮中遇有疾病不許喚醫入內止是說證取藥一曰凡宮闈當謹內外后妃不許羣臣謁見命婦於中宮千秋節並冬至正旦毎月朔望來朝其隆寒盛暑雨雪免朝一曰凡天子及親王后妃宮人等必須選擇良家子女以禮聘娶不拘處所弗受大臣進送恐有姦計但是倡妓不許狎近其二曰內官凡二條一曰凡內府飲食常用之物官府上下行移不免取辦於民多致文繁生獘故設酒醋麫織染等局於內旣設之後忽觀周禮酒人漿人酰人染人之職亦用奄人乃知自古設此等官其來已久取其不勞民而便於用也其它如各監司局及各庫皆設內官職掌其事甚易辦集上項職名設置旣定要在遵守不可輕攺次條備列內官職名品級職掌極其分明歷觀前代后妃外戚宦官干政擅權比比而是逮本朝二百餘年﹝闕數頁﹞

﹝上闕﹞監司局庫諸門各照注修其職掌不許分毫幹與朝政一應在外鎭守監鎗等項盡數取回蓋旣曰內官但應處內乃布之四外名實不正莫此爲甚決當速攺無可疑也按正徳中劉瑾用事鎭守中官流毒四方幾與漢桓靈無異幸誅之蚤而天啟世廟一旦憣然革去蒼生永受其賜至今此輩不敢援引先朝覦覬非分者皆世皇之餘威余徳可承籍千萬年也正徳中鎭守中官隨地方大小出賄而後得差至則恣意剝削至取於官庫莫能誰何卽被論取回則家富已不貲矣

醫閭公又嘗論時事曰朝廷取王宗貫勑諭方說得痛切方有个著實用賢之意王公素稱正直不知此來如何處置須陳言將司禮監批聖旨權柄歸還合下如祖宗初制使政不出於宦官方是第一等大事然後禍本可絕天下可平但未知王公何如耳按朝廷覽閱章奏須有常所進呈批髮須一由內閣毎日朝退必禦便殿以行之咨訪裁決公卿咸在則可絕偏聽之疑可革大臣私授意旨之獘豈但政本喉舌不旁落於左右已哉今之廷試卽古之賢良文學直言極諌之科也而未有以應其實無論其逺卽求如二蘇文章亦未有見者誠使不拘以舊格不忌其直言人得吐其所蘊而髙下次第品隲必當其實則眞材出矣

唐叔之封也箕子曰其後必大成王時箕子猶在

史記吳世家曰泰伯弟仲雍皆周太王之子而王季歷之兄也季歷賢而有聖子昌太王欲立季歷以及昌於是泰伯仲雍二人乃奔荊蠻文身斷髮示不可用以辟季歷孔子曰泰伯其可謂至徳也已矣三以天下讓民無得而稱焉朱子論語集注謂太王之時商道寖衰而周日彊大季歷又生子昌有聖徳太王因有翦商之志而泰伯不從太王遂欲傳位季歷以及昌泰伯知之卽與仲雍逃之荊蠻仁山金氏謂太王遷岐在小乙之世至丁巳而髙宗立殷道中興者六十年曆祖庚祖甲祖甲二十八祀而文王生其時商未衰也太王安得有翦商之志哉愚按無論商未衰太王不宜有翦商之志卽使商已衰微一日之間天命未絕則爲君臣在文王猶服事殷於三分天下有其二之時矧太王之時乎且謂之曰翦商者是取而代之也原太王欲立季以傳昌之意不過以其聖徳爲足以昌大周家之世業爾故周本紀載太王之言曰我世當有興者其在昌乎夫人見子孫有非常之材則必望以超常之事此人情也亦何怪乎太王哉史之所載不過如此初未嘗及夫欲取商而代之也然則詩何以云曰詩雲實始翦商者猶書云肇基王迹皆推本之辭何嘗言太王有是心也

王文憲謂此章用古注修入未及攺也魯頌稱翦商朱子謂太王自豳徙居岐陽四方之民咸歸往之於是而王迹所著蓋有翦商之漸夫謂之漸則謂其事當如此爾非言其心也

朱子論語注有云血气形之所待以生一日讀至此甚有所省發血气旣竭如火無膏其何所待以生乎暮年之人血气兩衰百凡皆不如前而志慮猶未衰受享酬應之事猶不能以漸而減則病必生焉故節飲食以養脾气節言語以養肺气戒暴怒以養肝气省思慮以養心气絕房欲以養腎气此五者尢爲至要兢兢焉隨事戒謹猶恐不及而況可任意之所之乎譬之樹木旣老枝榦雕瘁所未絕者惟根下微陽爾未絕之時本根之气猶能上達𨿽不徧榮未至全稿可不祕藏之乎

隋文晉武𨿽皆混一天下特因時會而偶成晉武平吳之後但以天下自樂知太子闇弱而疎忌齊王攸攸不但親且賢視廷臣之材亦無出其右者使武帝能以天下付攸如宋太祖之於太宗則晉可以無亂中原不至於鼎沸矣

五代之君皆得之簒奪或不終其身或僅及其子皆終於亂宋太祖有見於此故不以天下與其子而與太宗是時契丹方彊河東未可力取四方多未定者知徳昭之材不足以辦之也其智過晉武帝逺矣

宋宣公捨其子與夷而立穆公可謂公心逺計然公羊猶責之曰君子大居正宋之禍宣公爲之也其後穆公義不忍負宣公其疾也必欲屬國於與夷而使其子馮避居於鄭宋之亂實由是始然非穆公之罪也穆公不立與夷宋必不靖吳公子光卽其事也與夷嗣穆公而立是爲殤公忌馮之在鄭志於去之立十年十一戰卒見弒於華督而後已左氏全無見識乃謂宋宣公可謂知人矣立穆公其子饗之命以義夫如此則是利心以相與惡在其命以義也與夷不懷穆公立已之徳忌馮不已而卒以自殞可爲不義之戒矣乃若宋太祖太宗授受之事與此則又有同有不同觀太宗待廷美徳昭之薄與不行太原之賞及徳昭有言則曰待汝自爲之徳昭以是而死其負太祖何異於宋殤但揆太祖與弟之心初無左氏所謂其子饗之命以義夫之意則負徳不義之罪止在太宗而太祖之心始終光明脫灑陳橋之事無心黃屋苟可付托不私一己又不當以公羊大居正之說而苛議之也

予性多急而見事毎遲毋不敬儼

若思安定辭則貌恭言從而視明聽聰思睿亦在其中矣此修已以安人之道也故曰安民哉明則有決斷故明與豫相反聰則能詳審故聰與急相反【洪範庶徵】

藏書不必專於祕閣天下名山如白鹿之比皆可推類爲之典掌之官宜如宋人祠祿之制專以處儒臣淸望使之討論其中以待四方之學者遇朝廷有所纂修亦就以委之司馬公修資治通鑑以書局自隨卽其事也異學易入而盛行者彼之說易托而聖賢之門戶難由稍有敗缺易見而難揜故從彼則足以欺世而叛此又足以自便所以利而爲之者多也

海剛峯巡撫江南志在摧抑豪彊裁損非度一時亦自截然如某給事中用夫過多徑自革去治其應付者一時上下知兢兢畏法可見有人之決能有爲也但不甚曉事濫受訴訟以致民捨其穡事爭訟紛紜往往爲姦詐之地遂以成風至今未絕也

河淮並行非河之道也非河之道豈可視以爲常東南漕運有資於河無資於河當有定論若有資於河當何策以使其有利而無害若無資於河觀河勢之所欲趨導之以復其故道不知於事勢可行行之有無他害是皆不可以不講求也

丰年民有餘則輕谷官爲斂糴以重之凶年民不足則重谷官爲散糶以輕之如此則谷價常平而丰凶有備此宜責成於巡撫然而官之去來無常人之賢否不齊下之欺獘百出所以毎行而輙沮卒未有實惠及民者也待凶荒已極民有餓死者始設粥散谷欲以活人於升斗之間不亦難乎

萬曆十六年南北水荒米價踴貴然富者尙閉糴而待價若官府行平糴之令不必勸分而貧者得濟矣夫謹權審量讀法平價先王之所以一天下也今聽之民可乎富戶有米者不肯借與貧民至有聚而彊取者此端不可開宋司馬文正公嘗欲官給印歷與富民令其自貸與貧民約熟歲出息以償還有負者官爲理之此法良便然亦在官得其人耳

減價以糶謂之賑糶此可勤諸尙義者

連年疫气不斷有一家夫妻父子連喪數口者有闔門不起者小人多不守禁忌如未病之先元气若固外邪何自而入已病之時治療有方𨿽病不至於死渴甚止可飲湯饑甚不可便食須待熱退後陳米飲至稀粥其進有漸調理將息至一百二十日外始可食肉人多犯之則其死未必皆天殃也本朝名臣言行錄宜重纂輯編年列傳之體俱非所宜施於本朝

讀書有三要謂讀得熟看得熟做得熟未有如此而義理不精文章不鬯者也然吾有一法可以兼得讀看做三妙者手寫也手之所到眼亦到心亦到寫時黙記故可以兼讀寫不妨思有時不思而新意自出故可以兼看隨經發意訂正諸家非有意於爲文而理趣所到無往非文故可以兼做吾於經書如周易尙書春秋周禮大學論語孟子中庸以至本朝法令皆曽用此功覺得此力然古人爲學所以必貴於讀書與夫書之所以必貴於熟讀反復熟看令其言皆若出於吾之口其意皆若出於吾之心而後爲至焉者誠欲反而有之於身非爲文字用也

書子孫書室曰玩心於義理之書足以收其放心養其徳性開發聰明進徳修業至於爲聖人事業皆是吾人分內事非空言也若厭此而不觀所觀者非子史雜家卽流放不正之書如是乃放心伐性之斧斤其害不但讀書無成而已願痛戒之孔子曰飽食終日無所用心難矣哉不有博奕者乎爲之猶賢乎已此言心不可一日而無所用也夫人之所以進徳修業者此心也心之所以常存而不放者以其有所用也心無所用必入於放辟邪侈夫子以爲與其如此則猶不若博奕之爲賢所以甚言無所用心之不可非以博奕爲無害也今學者日坐書館何所用心蓋不但不能自瞞亦不能瞞於父兄師長也誠能日以吾言而自省力去其燕朋燕辟之習以專心於正業則於進學也孰禦

兵不坐食則可以不仰漕東南不仰漕東南然後黃河可治

用人貴先觀其趨向趨向旣正觀其設施𨿽材有短長未必皆如人意而要之不無所補比之志不在公以材害事者相萬萬也

民不畏死柰何以死懼之使民誠畏死邪則吾取爲奇者而殺之宜民之不復爲奇也天下未嘗無刑而爲奇者不止則誠不畏死也夫物非人之所能殺也有司殺者矣司殺者謂造物也以死懼民者是欲代司殺者殺也代司殺者殺是猶代大匠斵也代大匠斵希有不傷手矣然則操政刑死生之柄謂能驅一世之民使從之者殆非也【解老子下條同】

天下皆謂我大而又謂我似不肖夫惟大故似不肖若肖則反爲細者久矣何大之有夫我有三寶人莫知寶我獨持而寶之無他一曰慈二曰儉三曰不敢爲天下先此三者人之所忽而我之所寶也何則慈故能勇儉故能廣不敢爲天下先故能成器長此我之道所以似不肖而實大也今捨慈且勇捨儉且廣捨後且先豈惟不足以爲大何以善其終死矣者言其道足以死也末又專言慈道之善以見其餘夫慈則愛人足以得人而人爲之用慈則小心能用眾謀而慮事詳審故以戰則勝以守則固天將救之以慈衛之若漢髙帝是也若項羽則可謂天將亡之以暴促之者矣

舊者未化新者累積豈能生生飲酒之人尢易多啖啖時不覺未有不爲病者積滯不盡中气猶未和中气未和生生之本未復也

知病之所自來愼於起居飲食則可以無病若病而恃醫不已晚乎

士若讀書酒養有素而以其胸中之所自得者發而爲文則其言當自別因言亦可以知人庶不負乎國家取士之意今所謂文者屢變而不同主司之繩墨亦遷就而不定刋示於外未必皆服人也文何時而反正乎欲於此而得人豈不難哉

百物皆枯槁天心未絕人今朝逢好雨生意一回新江南之俗水田種稻夏至後七日爲首時五日爲中時又三日爲三時過此而無雨河港又涸則禾苖不入土爲大荒之年萬曆十七年三春少雨二麥有收入夏旱甚六月初十日得雨僅能一潤焦土而已

萬曆十七年歲在己丑正月己酉朔日夜食出地猶見虧處如月弦之狀踰時始復見者甚多

甘肅奏天鼔鳴雲中有如犬形若羣吠聲

五月邊臣奏敵人西行名欲送還畨僧其實復仇衛喇特自去歲遣使致書欲借路甘肅求乞撫賞邊臣設機諭阻大意謂西行止可經由邊外不許取道甘肅繼聞原在西海住牧夷酋璸都臺吉病死敵人恐其部落流散西往欲収回璸都部落敵又稱敖拉都司威靜招圖喇臺吉在甘肅邊上作歹恐壊兩家大事欲往平復切謂此等皆不可啟一切聽之而不爲之備患將生焉正月甘肅燮異天意亦旣示之矣

百室空虛歲計無嗷嗷止望免官租太倉紅腐連年積捐得今年萬歲呼

萬物非爲人而生而人不能不資萬物以養如上古結繩而爲网罟以佃以漁聖人豈忍於殺生直待後世聖人制耕耨之利始免於殺哉且曰生則凡物一也不忍於禽獸而不能不茹艸木以爲養則佛氏亦不能充其類矣以血气之屬爲有知則艸木爲無知乎以有知者爲同體則無知者非同體乎至於輪回之說謂人與禽獸相更疊爲果報則又萬無此理而不足信止足以誑惑愚人耳

進士辦事欲試之以事以知其材之所宜也古人得士必先辧論官材論定而後官之今無辧論之法官之或內或外事之或繁或簡全憑挨選之次序不復一考其人材性之堪否至有未知民事而臨民鮮有不爲民害者且用當其材𨿽常材可使勉進用一不當其材𨿽善士不能無所短迨其敗事始議貶黜更調是官與材兩壊之也盍若愼簡於始乎今莫若就辦事之中行考驗之實區別其材或宜爲有司或宜畱內任或長於錢谷或長於刑名或熟於邊事或諳知戎務至於其人性質之剛柔所存之厚薄所養之淺深一一知之而有定論然後因宜而授任爲官而擇人外任者不依甲次而推選常在先內任者隨缺緩急而推補稍在後又如材堪爲有司者又更審其地方之相宜與否然後授之則用無不當其材材無不適於用矣此於選法舊制初無變動如京官外官朝廷原無優劣科道郎署朝廷原無異待而人自於中妄生分別皆爲俗見此豈足與傑士道哉與其挨次取選而選首得京官不若行此法而外任者得早除則人皆恱服矣若謂如此則柄歸辧論之人將啟干求之路此則在朝廷之主持當路之得人何如不當以人之難信而槪擬事之難成也

人心惟危道心惟微心果有二乎孟子曰口之於味也目之於色也耳之於聲也鼻之於臭也四肢之於安佚也性也有命焉君子不謂性也仁之於父子也義之於君臣也禮之於賓主也智之於賢否也聖人之於天道也命也有性焉君子不謂命也吾以爲此人心道心之說也以人心言食色亦性而君子不謂之性以道心言仁義亦命而君子不謂之命所以性之中有命付命於天命之中有性責成於己者正以道心爲主而人心聽命也張子曰徳勝其气性命於徳徳不勝其气性命於气窮理盡性則性天徳命天理气之不可變者獨死生修夭而已夫死生修夭不可變而气質可變者正以道心爲主而人心聽命也此孟子所以道性善也告子荀揚之說是但知有人心佛氏不思善不思惡認取本來面目之說是不知有道心其不知性均也

性天徳故口之於味之屬君子不謂之性命天理故仁之於父子之屬君子不謂之命

道心爲主而人心聽命此實天命之本然也惟命之天故形气不能離而道心必爲主道心能爲主而人心必聽命人心可以聽命而不能使之無道心卽此而在故曰形色天性也此吾儒盡性之學所以異於佛老之虛無也以虛無言性是猶指太空爲天然日月星辰系焉萬物覆焉無非實理中庸言之詳矣何嘗盡離諸相而求其所謂空以凡有象者爲法界中所現之物而謂之幻哉

齊嘗破燕殺其人取其重器其怨深而情所必報也故湣王之亂燕以弱國而破齊如拉朽匪特樂毅之能固因其可乘之勢也使毅有逺識謀於齊眾置君而去反命燕君功成身退不利齊之有不貪燕之寵則大義申於天下其功有過於桓文矣乃踵齊人取燕之故智不度徳不量力不盡有之不已此莒卽墨之所以堅守而不能下也昔人徒怪毅初取七十餘城之易而後下二邑之難不知其故實在此前後論毅者似皆未得其情也

救災之道但於合人心之事能力行之於不合人心之事能速攺之則天意庶幾可回災沴庶幾可銷不然𨿽日談修省何益於事

復讎討賊之義孔明爲正春秋以來此義久晦至於南宋淩夷極矣

帝王有自旁支入承大統者義不得顧私親所謂不得顧私親者非謂不父母其所生也爲人後者所承重故加其服以斬而所生之親恩有屈於義故降其服以期服可降而父母之名不可攺故著於經曰爲人後者爲其父母報此三代以來所通行而無異說者也聖人以立後爲公故不諱不諱則兄弟之子猶子也所後所生皆父也而無兩統貳父之嫌小人以養子爲私故諱之諱之則欲其一心爲我之子遂攺父母爲伯叔而不知其非也然則後世追崇其所生禮與曰非禮也大統不可幹子無爵父之義昔舜受天下於堯所承者堯之大統而其父未嘗不爲天子之父故孟子曰爲天子父尊之至也以天下養養之至也語尊之至不過爲天子父則其無爵號可知生不過以天下養則其死也必不立廟京師也是禮也漢宋皆嘗議之矣宣帝之父史皇孫初止稱親謚曰悼裁置奉邑後魏相始攺親稱皇考而立廟京師尋以不應經義毀之宋人濮議固亦以是爲斷矣或曰周之追王非推崇與曰太王肇基王迹王季其勤王家文王克成厥勲誕膺天命以撫方夏其功徳非常故武王周公特以義起以周家基業所自非虛加之也其於先公則上祀以天子之禮而已達乎諸侯大夫及士庶人聞父爲士子爲大夫葬以士祭以大夫矣未聞因祭以大夫而追爵其父爲大夫也秦始皇追尊昭襄王爲太上皇此追尊之始漢髙帝尊太公爲太上皇此生尊之始揆之於古舜不帝瞽瞍不害爲天子父湯不追王主壬主癸不害上祀以天子之禮凡無功徳而虛加之皆未合於禮也況承統與創業不同加爵所生斷乎不可也

有明律官員襲蔭先盡嫡長嫡長有故方及嫡次如無嫡次方及庶長庶出並無方許立應合承繼弟侄又立嫡子違法條云凡立嫡子違法者杖八十其嫡妻年五十以上無子者得立庶長子不立長子者罪亦同又大明令一款云凡無子者許立同宗昭穆相當之侄承繼先盡同父周親次及大功小功緦麻如無方許擇立逺房及同姓爲嗣若立嗣之後卻生親子其家產與原立均分不許尊卑失序以亂昭穆謹按今軍官世絕𨿽伯叔兄弟皆得承襲蓋以其始初立功之祖爲重也則本統與所生元自分明初不因承本統而沒其所生本統之承爲初立功之祖則所生豈得幹之此理甚明因下可以推上矣

黃潤玉曰古者諸侯之別子之子孫嫡派爲大宗庶子爲小宗小宗絕不爲立後惟大宗絕則以支子立後蓋大宗是尊者之統不可絕也今制大宗絕立後小宗絕不立後庶民不知朝廷之制凡庶子絕皆令過繼只是爭取財產耳邱文莊公曰我朝親藩初封未有繼別之子而國絕則不爲立繼蓋古禮也親藩且然況庶民乎切詳律令之文所謂立嗣之後卻生親子並所養父母無子而捨去及若有親生子及本生父母無子欲還者聽此等皆謂其人生前立嗣也無死後追立之文聖祖之意蓋以興滅繼絕必前代帝王功臣賢人之後而後有之禮不下庶人庶人無是也若其生前自立繼嗣果於律令無礙則聽其自便耳

今按程子謂立宗非朝廷之所禁但患人自不能行之今人家始遷及初有封爵仕宦起家者皆可爲始祖以準古之別子又以其繼世之長子準古之繼別者世世相繼以爲大宗統族人主始祖立春之祭及墓祭其餘以次遞分爲繼髙祖繼曽祖繼祖繼禰之小宗此立宗之大法人皆可行者也然徳厚者流光徳薄者流卑非大功徳之人且其後有人而欲一槪爲之繼絕而立後則非其分而不可行矣今人家無子者不揣分量不考禮律而一槪過繼往往爲不肖兒男爭分財產之地則又不若無之爲愈也至於以父母爲伯叔俚俗相習不知以爲非有登科第有官位徇習時俗旣爲人後不封父母而封所後之伯叔其子之心不能無歉皆由不審於始之所致也

宋英宗牓朝堂手詔曰本生之親攺稱皇伯歷考前世並無典據追封大國則又禮無加爵之道歐陽修曰謹按儀禮喪服記曰爲人後者爲其父母報報者齊衰期也謂之降服以明服可降父母之名不可攺也又曰今之議者以爲爲人後者必使視其所生若未嘗生己者一以所後父爲尊卑疏戚苟如其說則宗從世數各隨其逺近輕重自有服矣聖人何必特爲制降服乎又曰自漢以來由諸侯入繼大統之君多矣不可徧舉今略舉入繼大統之君追尊所生父母者二人曰漢宣帝也光武也宣帝初稱其父曰親置園邑而奉之漢儒以爲應經義者也光武稱其父爲皇考立廟南陽而祭之後世無非者是皆進不幹大統退不絕本親最爲得禮其不追崇所生者三人曰魏廢帝也髙貴鄕公也常道鄕公也魏自明帝無子養齊王芳以爲子乃下詔後世有入繼之主敢追尊父母者大臣共誅之故終魏之世謹遵其約自下詔後連三世皆以宗子入繼皆不敢追尊其父母一曰齊王芳立十六年而被廢謂之廢帝次曰髙貴鄕公立七年爲司馬昭所弒次曰常道鄕公立七年爲晉所簒

子夏曰爲人後者孰後後大宗也曷爲後大宗尊之統也禽獸知母而不知父野人曰父母何算焉都邑之士則知尊禰矣大夫及學士則知尊祖矣諸侯及其太祖天子及其祖之所自出大宗者尊之統也收族者也不可以絕故族人以支子後大宗也嫡子不得後大宗也按古大宗之法爲諸侯庶子而設漢以後則通乎天子矣如漢文帝以代王入承漢統是也漢哀帝時帝白王太皇太后下詔尊定陶恭王爲恭皇又引春秋母以子貴之說遂尊傅太后爲恭皇太后丁姬爲恭皇后中郎將冷裒復奏言恭皇太后恭皇后皆不宜復冠以定陶蕃國之號車服置吏宜皆如制及爲恭皇立廟京師大司空師丹曰定陶恭皇太后恭皇后以定陶系號者母從子妻從夫之義也欲置吏車服與太皇太后並非所以明尊無二上之義禮父爲士子爲天子祭以天子其屍服以士服子無爵父之義尊父母也爲人後者爲其子故爲所後服斬衰三年降其父母以期明尊本祖而重正統也孝成皇帝聖慮深逺故爲恭皇立後承祭祀今恭皇長爲一國太祖萬代不毀恩義已備陛下旣繼體先帝持重大宗義不得復奉定陶之祀今欲立廟京師使臣下祭之是無主也又親盡須毀空去一國太祖不隳之祀而就無主當毀不正之禮非所以尊厚恭皇也今按師丹所陳足爲百代定論後世凡以旁支入繼大統者多由人欲以俚俗不經之禮使絕其所生旣已拂於天理人情而有所不堪又自禮學不講宗法久廢人主但知臣下有爵位且得推恩父母況於天子豈有反不得推崇而不知今日所重者在於創業之祖其大宗之統爲不可絕而於本生之親則別有厚之之道而不在於冒非禮極尊稱以干正統也所謂厚之之道者不絕其本稱則孟子所謂爲天子父以天下養是矣知此爲尊親養親之至則知加爵於親者反爲卑親誣親而不可爲也旣爲定陶恭皇立後則恭皇百世之祀有主之者矣惟傳太妃丁姬見在若欲抑使不至京師則恐哀帝有不能而迎奉之禮則正統旁支自有分限使當時禮學若明宗法素立則此等亦不待爭而定矣

追王太王王季盧植曰王業所興故追王也此說是也非不以卑臨尊之說

天子崇所生母東晉孝武帝太元中崇進所生母李氏爲皇太妃徐邈與範寗書訪其事寗答謂子不得爵命母必也正名寧可以稱母也後漢許愼五經異義榖梁說魯僖公立妾母爲夫人入宗廟是子而爵母也以妾爲妻非禮也鄭玄曰禮喪服父爲長子三年以將傳重故也眾子則爲之周【周謂期年】明無二嫡也女君卒貴妾繼室攝其事耳不得復立夫人魯僖公妾母爲夫人者乃緣莊夫人哀姜有殺子般閔公之罪應貶故也近漢呂后殺戚夫人及庶子趙王不仁廢不得配食文帝更尊其母薄后非其比邪妾子立者得尊其母禮未之有也袁準正論云時俗之論曰庶子爲公可以尊其母爲夫人春秋之義母以子貴按隱公二年夫人子氏薨五年考仲子之宮上稱夫人下不應復言仲子明其與妾爲妻也秦人來歸成風之襚不稱夫人明其私尊不通於鄰國也按僖公夫人其妾母稱諸異邦而不能無異辭直書成風者秦不云夫人也榖梁云就外不云夫人而見正焉

別子爲祖諸侯庶子別爲後代始祖者也別子者公子不得禰先君也諸侯嫡子世世爲君而第二子以下悉不得禰君故云別子繼別爲宗別子之世世長子恆繼別子與族人爲百世不遷之宗繼禰者爲小宗小宗有四先言繼禰者據別子子弟之子也與其兄弟爲宗五世則遷故謂小宗宗其繼別子之所自出者百世不遷者也宗其繼髙祖者五世則遷也別子之所自出者爲別子或由君出或由他國而來後世子孫恆繼此別子故云繼別子之所自出也其繼髙祖者至子而爲五世繼曽祖者至孫而爲五世繼祖者至曽孫而爲五世繼禰者至玄孫而爲五世不復與四從兄弟爲宗惟宗大宗耳故云五世則遷鄭玄云遷猶變也是故祖遷於上宗易於下髙祖之父無服是祖遷於上也玄孫之子不復與四從族人爲宗是宗易於下也尊祖故敬宗敬宗則尊祖之義也宗者祖禰之正體由尊祖故敬宗惟敬宗乃所以尊祖也有小宗而無大宗者謂君無嫡弟以庶弟爲小宗有大宗而無小宗者謂大宗一子無小宗有無宗亦莫之宗者無宗謂君一身亦莫之宗謂君有一弟爲宗無宗之者孔頴達曰世子惟一無他公子無可爲已宗是有無宗也亦無他公子來宗於己是亦莫之宗也公子有宗道公子之公爲其士大夫之庶者宗其士大夫之嫡者公子之宗道也孔頴達曰公子有宗道此句爲下起文公子之公者公君也謂公子之君是嫡兄弟爲君爲其士大夫之庶者則君之庶兄弟爲士大夫者也宗其士大夫之嫡者謂立公子嫡者與庶公子爲宗故云宗其士大夫之嫡也此嫡卽君同母嫡夫人之子也公子之宗道也者結上公子有宗道之文晉賀循喪服要記曰凡諸侯之嗣子繼世爲君君之羣弟不敢宗君君命其母弟爲宗諸弟宗之亦謂之大宗死則爲齊衰九月若無母弟則命庶弟之長者爲宗諸弟宗之亦如母弟則爲之大功九月範宣曰有小宗而無大宗者謂君之諸弟同庶者君命庶長爲眾庶之宗則名小宗則服大功九月者是也有大宗而無小宗者謂君有同母弟命以爲宗則羣庶昆弟宗之則名大宗服齊衰九月者是也昆弟旣親又是庶中之正者也有無宗亦莫之宗者謂公子惟已而已則上不敢宗君下無昆弟宗己者是也公子有宗道者禮諸侯於其非正嫡一無所服則羣昆弟亦不敢相服則無相統領無相統領則不可不立宗立宗然後有服耳故云公子有宗道也

陳白沙以賀醫閭少所自得勸令讀佛書然則自得乃有藉於他門乎以今觀之醫閭可爲篤行君子其言行無愧聖門教行於家而信於鄕進則欲以其學施於朝廷不合則去薛文淸之後當爲本朝第一流其一見白沙卽知之深而信之堅終身師事之羅一峯同年友也服其行義事以師友之間其服善之勇尢不可及白沙之知醫閭殆不如醫閭之知白沙也白沙之嫡傳爲湛甘泉淸議大有說焉白沙之法門可知矣

詩到用事爭奇鍜煉求工摹仿求似而詩格益卑气益弱無論三百篇卽如杜少陵詩何嘗有意於用事求工摹擬前人而隨事感觸直寫出性情中之所有自然成文自不可及汪洋渾浩大小成體殆詩中之先秦兩漢也𨿽太白仙材猶在下風況摩詰諸人乎

才說持敬卽一切妄念妄動皆當斷絕

救荒之道有三曰賑也蠲也處補也賑者發銀粟以貸貧窮及爲食局以飼餓者是也此以待夫餓莩流移朝不謀夕待活於升斗之間者可也苟可以自活者不來也縱爲升斗而來而不免有求於吏胥與夫道路之費得不償失稅復不蠲是以民願寧無賑也稅苟不蠲𨿽賑之多無異與之而復奪之也故不若就以所賑處補所當輸爲實恵及民也此三者所以救荒而非備荒也備荒有道則惟積榖而已積榖有行於上者常平義倉是也有司不得其人多爲文具無益而反爲小人幹沒之地積榖有行於下者社倉是也文公朱子之法人人知其爲善而不能常行者無其人也吾邑有劉文淸公則能行之矣有如公者爲之倡則有慕而從之者矣一區之中必有富人焉亦必有曉事慕義之人焉與之講儲積立斂散之法救菑卹患此乃家自爲計非有難行之事也上有人焉如周文襄公則有司與士民莫不敬應矣

今人喜怒任情嗜欲無節五藏偏勝有一受克病將深焉諉之命數皆爲自枉亦曰棄天孟子謂盡其道而死者爲正命盡其道髙者如聖賢其次亦必知保身謹疾气常和平縱有疾病必不如世人之所苦縱曰數盡亦必安恬令終必不如世人之煩亂也故平日謹身謹疾皆所以順性命之正不以人爲害之謂之立命非如佛家專爲生死事大欲免無常而求寂滅之樂也

气能使形所以生生而無病飲食運化風露不入年衰之人气不能使形是以易倦未暮而思臥則凡力所未逮不可彊爲脾胃所不能勝不可妄受

人稟天命以有生晝夜與天同運但眾人日用而不知至於冥行妄作而罔覺覺者不過此心爲主心者本心也元不在軀殻之外如水因泥濁渟久自淸神气不昏本心自見本心昭著豈有不能作主反爲事物所勝乎夫有此血肉之軀則有此形骸之累至有夜臥不寧晝厭日長不知所以與時運轉而生機不息者則平生所學皆成罔兩言念及此豈不惶汗

所謂與天同運者修養家用之則謂攝心止念養气忘形以爲深根固蔕長生久視之道在儒者則逝者如斯夫不捨晝夜事事物物各有當然之理順理而行不爲私欲所間則無往而非天理之流行矣其要只在謹獨獨者獨知之際也於此而得於此而失病之所由來惡之所自起已獨知之此正辧之早而反之亟不逺復無祇悔之時也

蔡虛齋人物自髙然蒙引只是舉業之學前輩篤實此亦可見在今人必諱舉業而髙逺其言矣

薛文淸公讀書錄平實多體驗自得之言

陽明文錄傳習錄無論所得果何如只气象便不類孔門

躬行君子之言如明道先生自別

古之君子黙而成之不言而信言則如造化無不有益於物後之君子是已而好勝言不足以明道而反爲之害則何貴於多言哉

中庸言地振河海而不泄可見地形盡處海水亦盡昔人謂海水外與天接而載乎地殆非也水之在天地之間猶人身榮衛之周行於經絡海則尾閭也皆不出於身外則水不出於地外若天文家四遊之說乃因气機有所遊轉而然非水載地也天包乎地地處天中形實而气虛地處天中而不墜者形有涯而气無涯運而不息所謂大气舉之也形之中皆气也水亦有形之物安能載地邪

歸墟者歸虛也明與地形俱盡若有無底之海則地不足以容水而反爲水所包豈五行之理哉陰陽之精上爲日月星辰皆屬乎天剛柔之質下爲水火土石皆屬乎地地之全體火土石居其三而水居其一水不載地明矣若海水潮汐則水之消息非由地之升降也或亦以人脈理比之

保甲之法一家有事一甲共援一家失事一甲連坐事大則及其一保此誠弭盜安民之良法也但責保伍以捕盜則未必人人皆壯夫而其勢恐難若責保伍以察盜則來歷不明蹤迹可疑之人在一盤詰之間而其事甚易彼盜欲刼一家謀非一旦必探聽於先必藏伏有所旣不能察之於先及盜已入門而四鄰不知知亦不救其自諉必曰盜賊皆亡命之徒四鄰無應捕之責力旣不敵往亦無益事𨿽如此然鄕鄰失火猶當往救矧事干彊盜使得志而去恐漸不可長若使一家有盜比家聲鑼眾巷皆應之比門壯丁皆執械而俟以聽官府之號令不庶幾猶得守望相助之一義乎若官府之責則無盜上也捕盜次也驅盜又次也咸無焉是曰縱盜盜何忌哉

江南無善射者教習無素也教習之法先自近始或二三十步或四五十步視其力之可到者定立射垜而教之引弓發矢皆有法依法演學至箭箭可中則漸移而逺以至百步或百步之外則無非善射之人矣昔種世衡初至靑澗城逼近敵境守備單弱芻糧俱乏世衡以官錢貸商旅使致之不問所出入未幾倉廩皆實又教吏民習射𨿽僧道婦人亦習之以銀爲射的中者輙予之旣而中者益多其銀重輕如故而的漸厚且小矣或爭徭役輕重者使之射射中者優處之或有過失亦使之射射中者則釋之由是人人能射比數年靑澗城遂成富彊於延州諸寨中獨不求益兵糧而人稱勁兵敵不能犯切謂此法亦可行於內地誠有仿而行之者則南人皆善射矣又何虞於冦盜邪

停審二字足盡射法之妙【郭象莊子注中語】承蜩之可以諭學猶公孫大娘舞劍之可以悟書法也

敵內侵朝廷當正名討伐選有威望大臣統師直趨臨鞏則士气百倍有何疑而以經略爲名陜西豈無兵可用而必由大同挑選家丁蓋先不主於用兵幸敵猶可告諭顧市賞不至大肆爾鄭洛居宣大最久恃和弛備者也

邱文莊公言今畿內八府順天保定眞定河間永平五府實居輦轂之下所轄十七州八十九縣若見丁盡以爲兵可得四五十萬使今日畿輔之間有此勁兵則國勢自尊國威自壯其說不爲無見但見丁盡以爲兵不無驟駭聞聽唐魏博節度使田承嗣舉管內戶口壯者皆藉爲兵惟使老弱耕稼數年間有眾十萬此豈治世之事至於民盡爲兵凡民間差役科派盡免而官府百需所出則欲行戶曹通計天下歲入別爲通融措處誠恐難行其所慮民旣爲兵之後州縣科差如故旣受有司之役又有徵行之苦者又斷乎所必有也以愚之計河北固健兒之藪處之有道十萬精甲可立具也韓魏公刺陜西義勇所以不善若募其樂從有軍功爵賞之勸無刺配世籍之虞又安有不善哉屯田之制載在會典各處頃畝有數一衛軍人七分屯種三分城操一軍百畝之入除月糧十二石之外余米上屯頭倉以給城操者官府不預其出納太祖嘗言吾養兵百萬未嘗費百姓一顆米謂屯田自足也至今江北諸屯遺迹猶可考而信國公湯和當艸昧用兵之時猶以督軍屯種不匱軍食誠後事之師不易之法也

孝宗皇帝末年畱心天下大計如革內府無名之費還保定班操之軍寛司農少府之責者動以數十萬計而於軍政則愼於選將於邊防則先於固本蓋嘗欲於京東西練兵二枝以爲京師臂掖之備長慮逺算見於劉忠宣公宣召錄之所載者可以仰窺其梗槪而生民無福不獲睹其盡行也嗚呼惜哉

孝廟欲愼簡撫按官以區別下吏使官皆得人民受其福卽範富天章條對之旨也範富言之而上不見施行若今則意出於上而龍馭尋上賓果斯民之無福也可勝悼哉

天下精兵固在西北然無以用之則銷而不見如唐髙祖初起將舉闗中之眾以臨四方乃置十二軍督耕戰之備自是士馬精彊所向必克後玄宗以全盛之勢而不能禦祿山之變潼闗之隘若無人然惟無以用之也上下晏安一旦出奔馬嵬之變至欲與子孫中官單行至蜀夫非髙祖之闗中乎

嘉靖二十五年都禦史楊守謙題爲議處全陜屯田以足兵食事臣惟古寓兵於農故國無養兵之費民無供邊之勞後世惟唐之府兵最爲近古我朝屯田實仿府兵之制然法久獘生祖宗良法美意浸以墜失比來外敵屢行大舉入邊延慶備禦之計必先兵食而內帑所積連年爲宣大山西請發己多恐難支給獨有興舉屯田乃當今急務查得大明會典紅牌事例陜西等處屯田軍人除月糧外余米上倉倉在各屯名曰屯頭倉是祖宗之法原不徵之官而後給之一徵給間害有不可言者軍之納糧於官毎石該耗糧五升般運腳價及催糧旗甲大斗加收等項大率十五六斗始納一斗其支糧於官軍皆屯田旁縣逺或三四百里放糧又無定期其勢不得不賣利非數倍人固不買有八斗軍人止賣銀一錢六分則一石止得二三斗若得人有百畝之田毎年耕種自給不納糧於官官亦不給之糧則自種一二十畝可得花利六七石餘八十餘畝佃人分種可得二十餘石少亦不下十七八石是常有二十餘石之利衣食有餘俯仰無慮矣又曰計西安左屯四衛屯田二萬七千餘頃軍人一萬八千餘名除軍人見種約一萬七千餘頃尙剰屯田一萬頃合無將有軍有地者不納不支有地無軍者納而不支有軍無地者支而不納則毎年可以積出附餘糧三百萬石比今毎年拖欠軍人月糧三四萬石者共積出六七萬石此皆奪之旗甲知數兌糧戶【卽買支者】之侵牟欺隱而還之官者也此法上禆國計下便軍情所不利而沮者旗甲知數兌糧戶三項人爾又曰如紅牌事例是十人之田養十五人後邊事漸興屯種遂廢乃因地徵糧百畝六石納之於官及給於軍則人十二石是二十人之田始養十人也於是田始不足乃借支民糧又不足乃爲折色名𨿽折支實幹沒之爾故折色行而軍始貧民糧借而民始困祖宗屯田之法至此獘矣加以納糧支糧之害則𨿽二十人之田不能養六七人乃始仰給內帑至於請發頻仍𨿽內帑亦不能給則其獘極矣又曰見在屯田除給軍外尙餘地九千餘頃又除軍官及儀衛司旗校無地軍人並馬料支給外尙可剰田五千餘頃以陜西見行得地頂軍之法募之可得軍五千餘人計全陜屯田不下百餘萬石以此法推之可增軍數萬少不下二萬是一舉而兵食俱足也

謹按楊公此言若首舉行於全陜必立有成效蓋陜地袤廣土又膏沃昔人所謂沃野千里若得人興舉誠不外求而兵食可以俱足以次推之於他處則在在富彊姑以代北言之唐張仁願築三受降城突厥不敢踰山牧馬韓重華爲振武營田使起振武極於中受降城墾田三千八百餘頃歲收粟二十餘萬石省度支錢二千餘萬緡以此見邊地無不可耕凡事在朝廷主張有人任事則良法美意無不可復又何邊備之不飭外患之足憂哉

重華所開營田在今東勝州敵人諳達居之今襲封順義王齊哩克則其孫也

宣府北路原額官軍三萬一千有奇今見在止一萬二千原額馬匹五千九百有奇今見在止四千二百舉一路而諸路可知也查宣府一鎭無論額餉撫賞日引月長所費不貲卽京運年例初年不過五萬今一十二萬五千矣士馬消耗彊半而年例比之倍增中間虛餉置之何地非以賂敵卽以私交而潤囊槖也

佛家十惡在身曰殺盜淫在心曰貪嗔癡在口曰妄言綺語惡口兩舌吾觀今人之所以能濟其惡者多憑寸舌以惑人取信此口惡之所以居其四也

近而不相得人道所忌避礙通諸理君子處物之道切戒風火性气要存鐵石肝腸

老子曰爲學日益爲道日損老子以道本無爲故以學爲贅在聖人之教則學乃所以至乎道也有益有損皆學之事而道之所當然也風雷益君子以遷善攺過益莫大焉山澤損君子以懲忿窒欲損乃益矣故曰有損有益皆學之事而所以至乎道也此二卦吾人終身用之可也

人生難得所處皆順若遇難處之人加非意之事因而動心忍性則損我乃所以益我也不得以天下萬物撓已己立後自能處乎天下萬物非理明養定已烏乎立已之未立則與接爲構日以心斗欲毋爲物撓得乎如是而損乃所當戒也

事有難以口舌爭者寧耐以待其自定此在我而不在彼也

壁帖

寒家祖貽薄產不肖無能增益尺寸謀生固拙若夫自守之義則嘗聞教於君子矣處家以勤儉爲先立身以亷恥爲本骨肉之親以相視如一體爲厚必不忍以有餘私一已亦不敢以煦嫗望他門惟冀諸房子侄諒予之心從予之言勉勤儉守亷恥肅政教早完官各務有以自立相與扶樹門戶不忝所生勿輕典賣以資遊佚勿失撙節以缺衣食至於相交者勿利其有而應其求勿資其用而贊其非則其父兄亦豈忘徳

中憲先君一生止有一園山東歸後扁其堂曰賜間堂水竹環繞讀書教子其中亦時與親朋一雅集在人耳目未逺也今承父兄遺意定建以爲祠堂永奉先靈家有賢子弟必嗣事無替鄕有賢親故必過位興思先人在天之靈寔昭監之且興廢人家之所遞有寧捨無取其所存豈不多哉

朱子語錄有一條云行不必見於行事然後謂之行存卽此理之流行何謂存卽所謂惺惺所謂主一也心常惺惺常主於一則此心湛然此理粲然無纎毫著力處亦無纎毫不著力處

非好勝也好己之道勝也旣曰道則天下所共非己之道也天下所共與天下共講明之何好勝之有莊子曰道隱於小成【偏見】言隱於榮華故有儒墨之是非以是其所非而非其所是欲是其所非而非其所是則莫若以明夫偏見晦道榮華病言故孟子明道必先知言何謂知言曰詖辭知其所蔽滛辭知其所陷邪辭知其所離遁辭知其所窮如此則是非所在正所當明辧之使僞不得以亂眞非不得以淆是乃所謂莫若以明也而誇詡莊周之意乃專欲空彼我而忘是非故曰因是因非因非因是是亦彼也彼亦是也彼是莫得其偶謂之道樞樞始得其環中以應無窮蓋不起彼我之見處乎是非之外則物不得以不齊之變窮我而我能握其樞以應無窮矣【首曰嗒焉似喪其偶又曰今者吾喪我有我則有物喪我無我也無我則無物矣】人謂莊周孟子未嘗相遇相遇而有以相叩發必有可觀吾謂莊周必屈於孟子孟子所據者實理也莊周憤悱之雄爾

我與物爲偶則我亦物也內不見我外不見物則彼是莫得其偶謂之道樞樞者所以運轉不窮者也得其環中以應無窮環者如環無端也環中乃借言朱子說老子三十輻共一轂當其無有車之用云無是轂中空處惟其中空故能受軸而運轉不窮猶傘柄上木管子眾骨所會者緣管子中空又可受傘柄而開闔上下車之轂亦猶是也莊子所謂樞始得其環中以應無窮亦此意也

吾爲行人三年有餘奉差兩次一差四川蜀府一差大同代府不受州縣一紙毎驛經過止一飯住宿僅兩飯王府供饋悉不之受在大同因王府葬事尙遲暫回一省先母時已屬疾畱家三日卽行至大同聚落堡聞王府事尙未也因畱養疾住堡三日毎飯止一菜一蔥站官供饋悉不之受尋遇庚戌敵變家眷僑寓城外存亡難保幸而得全而先母棄養

予觀今之有所恃而妄行者人惟不知其情故但見其可忿忿則吾亦易至於過而無以致其服惟知其情而有以待之略不動辭色彼未有不自屈者也𨿽有深機之人難逃靜定之鑑以理處之當自無事大抵待勢交利合之人如近膠漆一入則不能自脫矣易天下有山遁所以有取於不惡而嚴爲君子逺小人之道也【嚴者君子自守之常而小人自不能近】

孟子傳食於諸侯傳直戀反續也遞也猶所謂縣次續食也

人以吾暮年讀書爲勞恐非攝生之道然以吾自驗則不然讀書之時心在於此所謂心住則神住神住則气住安在其非攝生之道乎必以冥心枯坐爲得則吾不能也

易小過程子傳云鳥飛迅疾聲出而身已過一日讀至此因憶杜詩云身輕一鳥過用過字得此語之妙

訴訟所以通民情也官民相接惟此時可以從容盡其所欲言不惟有枉得伸亦可以盡得民間疾苦而知所注措彼聚而攻我散而守自古備邊多蹈此獘

有學有守星變遭彈水簾潘公見顧之言也公非漫言樵敢不自勉

徳器不足以居其所有非猖狂妄行則求異沽名追思往事誠無益然事久而心平年至而慮易因昔之誤悔前之非未必不有補於將來也惟志於明理而切於反身者始不爲泛濫之思獨知之中才一反思理自內出因其所明通其所蔽則緝熙於光明矣

河西五郡自先年俺酋假道遂爲戎馬之鄕去年經略提兵西下羣敵怖駭而又收復番族嚴禁借路咸謂水泉莽川二捷爲功甚大是以松山一帶賓兔妻男抄胡把漢喇叭等部俱自去冬逺出邊外水泉一捷而河西之縱橫者始皆斂戢莽川再捷而河南之盤據者悉皆逺遁於是抄胡把漢徙帳者萬騎揑工莽刺掃迹者千里而兩河之民始有更生之望【右邸報中抄出俟問其實陜西巡撫葉夢熊卻奏言鄭洛經略無狀】

邊外各部中人共進貢馬二百五十匹內應進馬十匹畱邊二百四十匹套敵卜失兔等進貢馬二百匹內應進上馬二十匹畱邊一百八十匹俱敵人印信表文宣大總督官會同三鎭巡撫差官於秋冬之間代爲進貢量腹節所受此言可玩

倦不可食晚不宜飽飽不可臥

白露禾吐花最忌風雨禾爲之秕

西戎卽敍唐虞已然據班史所載可以知古今利害得失之實按班史西域傳曰西域以孝武時始通本三十六國其後稍分至五十餘皆在匈奴之西烏孫之南南北有大山中央有河東西六千餘里南北千餘里東則接漢阨以玉門陽闗西則限以蔥嶺又曰西域諸國大率土著有城郭田畜與匈奴烏孫異俗故皆役屬匈奴匈奴西邊日逐王置僮僕都尉使領西域自周衰戎狄錯居涇渭之北及秦始皇攘卻戎狄築長城界中國然西不過臨洮漢興至於孝武事徵四夷廣威徳而張騫始開西域之迹其後驃騎將軍擊破匈奴右地降渾邪休屠王遂空其地始築令居以西初置酒泉郡後稍發徙民充實之分置武威張掖惇煌列四郡據兩闗焉贊曰孝武之世圗制匈奴患其兼從西國結黨南羌乃表河曲列四郡開玉門通西域以斷匈奴右臂隔絕南羌月氐單於失援由是逺遁而幕南無王庭按今蘭州爲金城渡河而西六百餘里至涼州爲武威又西四百餘里至甘州爲張掖又西四百餘里至肅州爲酒泉又西出嘉峪闗爲沙瓜赤斤苦峪以至哈宻諸城皆惇煌地也洪武五年宋國公下河西遂棄惇煌以嘉峪闗爲界自莊浪而南三百里爲西寧古湟中也自涼州而北二百餘里爲鎭畨古姑藏也此河西地形之大略也南畨北敵路止一綫孤懸幾二千里世人但知爲漢武帝所開而不知其爲唐虞時西戎卽敍之故疆也自漢以來實爲西北邊之要害班固所謂與漢隔絕道裏又逺得之不爲益棄之不爲損盛徳在我無取於彼者特指西域諸國而言非以四郡亦非制敵之要地也我朝棄惇煌已失漢唐故疆甚至西海內地亦聽敵人竊據而不能驅逐自敵通貢市以來欲西行則許之欲借路甘肅則許之安得不漸啟窺伺之念也

或曰由鎭畨望寧夏繞出大小松山之外近千里使其勢如履弦則涼州古浪皆囊括不然莊浪射靖敵兩日程耳聞漢唐舊基具在通道於此則蘭州爲腹裏亦可乘今恢復第敵已認爲分地復之且起釁亦未易言耳國初設茶馬羈畨爲中國外藩近年不得倚畨爲固矣自款貢來敵借道南山牧馬時時搶畨畨畏敵如虎畨畏敵則必拊敵曩俺答往海上又畱丙兔一支於南與賓兔抄忽兒等路南北相應自莊浪至甘肅如黃羊川打班水泉兒石峽口等處皆咽喉之所敵往來無寧日譬之一室曩敵司門左今左右皆司於敵主人借啟閉出入耳無甘肅則無河西無河西則無臨鞏且剝膚闗隴矣其隱憂爲何如通之之策西寧爲莊浪輔車尾拖西北聞甘州之紅水永昌之蹇占口等處皆可取道皇城兒寛溝大通河而逹西寧路止數百里及今相險易就髙下辟荒通道設堡置寨陳兵聚屯設備一視東路而又移副將一員駐札適中調度敵斷東路則西寧之兵得至甘肅西路旣開則中包山川皆爲內地畨隔敵益逺丙兔住西海我得拊其背而扼其亢矣自金城而來邊悉依山眞若天造當事者爲沿山工巨就山根平地累土爲墻間置瞭臺而沿途險阻悉以棄敵敵據山下視我軍立墻上反仰面受矢石弱者或望風先墮矣款貢後敵悉移帳墻外及我軍偶出樵采反責我踰邊侵界墻外逺處煙墩昔年有三五十里者百餘里者今皆棄入敵地守哨軍人多爲所殺矣若依山築垣山髙敵下以我臨人則一目千里敵之動靜我軍先知而內地之虛實敵不得窺此誠以佚待勞一可當百之長策也或以山形蜿蜒依山則路逺墻多功非旬月可就且壊亦難補則莫若就山斷處浚塹深廣三倍塹上多置瞭臺相聨絡呼應敵豈能飛渡邪工事誠巨矣第歳歳續成則步步有用不猶愈於因循不爲釀成後患也此外則足兵伍議兵食選將帥以爲有事之備皆所當亟圗而不可緩者也班固匈奴傳贊曰夫邊城不選守境武略之臣修障隧備塞之具厲長戟勁弩之械恃吾所以待邊冦而務賦斂於民逺行貨賂割剝百姓以奉敵讎信甘言守空約而幾邊馬之不窺不已過乎今日貢市撫賞之費名曰酬之實賂之耳敵貪於重利陽示效順之形而我因欲常恃羈縻之術可謂誤矣

縣令之職𨿽卑然一邑之事皆在其手喜怒卽闗威福此官得人上之徳意得以下行而民受賜矣漢循吏傳不載縣令蓋其時縣令皆郡守得自舉用郡守得人則縣事皆治故不必書也然漢以郡國參錯而置則縣之於郡猶古下邑之視其國也自魏晉以後諸侯不臨民則守與令皆王官而縣令自當擇於朝廷朝廷誠重親民之選宜特委大臣以擇郡守次擇縣令此最爲急務漢武帝時董仲舒曰郡守縣令民之師帥所使承流而宣化也故師帥不賢則主徳不宣恩澤不流今吏旣亡教訓於下或不承用主上之法暴虐百姓與姦爲市貧窮孤弱寃苦失職甚不稱陛下之意是以陰陽錯繆氛气充塞羣生寡遂黎民未濟也宣帝時拜刺史守相輙親見問觀其所由退而考察所行以質其言有名實不相應者必知其所以然嘗稱曰庶民所以安其田裏而亡嘆息愁恨之心者政平訟理也與我共此者其惟良二千石乎以爲太守吏民之本也數變易則下不安民知其將久不可欺罔乃服從其教化故二千石有治理效輙以璽書勉厲增秩賜金或爵至闗內侯公卿闕則選諸所表以次用之是以漢世良吏於是爲盛本朝大學士邱浚曰守令兼治教之責非但使之治簿書督財賦理詞訟而已也後世人主專責守令以吏事而視教化爲虛文失古人命官之意矣漢世近古而仲舒儒者故其論治猶有所本如此又曰上有責實之政則爲守令者安敢不以實應之後世人主選任守令一切付之銓曹銓曹付之資格上之人略不有所甄別及其黜陟之際惟徇虛名不責實效往往賢否混淆眞贗相半非無賞罰之典而不足以示勸懲此郡邑所以少循良之政而閭裏所以多愁嘆之聲也與按今有司之賢否銓曹之所憑者監臨官之舉刺與考語監臨官之於有司又非能人人而親暏其行事事事而究見其用心與其成效也不過得其略於采訪信其人以譽望厚其待以方進而已人民之聚田野之治入境可見賦役之均財用之理倉庫出納之明考按可知與夫曲直之得伸民間之隱伏訴訟之間可以淸問而有得皆未嘗知所畱心也故有上曰亷而民曰非亷其操守不能揜其實也上曰能而民曰非能其作用不能揜其實也欲望得人誠在責實而已責實有道觀之行事與民公言而已天下之縣治則天下治矣故求天下之治自縣始而天下之獘莫不叢積於縣姑以吾邑言之姦民隱田不啻萬計屢經丈量不能淸刷而豪彊反得緣以爲姦獘又生獘故民寧願照舊茹苦而不敢言也淸之在何時哉其它姦獘在有司一得其人可以盡革不必盡言惟大綱領振舉在上者難言耳

言官宜定爲準繩凡朝政得失軍民利病律許諸人直言無隱況言官乎至諸人不公不法之事則惟言內外風憲官得以糾彈蓋以風憲官執法之任故以付之若余官皆可彈則人人皆風憲也朝廷又何必特設此官乎況信傳聞或緣有激其中固有事狀之未明心迹之未白淸議之未定者亦不顧大體而競言之豈士君子之用心乎至於風憲彈事𨿽非挾私奏事固當以實如罪無故出而以爲故出獄成在尙書調部之後而以受賄歸之此官其有意乎其無意乎無意則隨聲而和其失也愚有意則附黨求勝其失也躁是尙可以居言路乎言官論事論人例付所司看詳議覆在論事有故典時宜可按據而參酌旣有定論言者不能爭也惟論人難定在論大臣尢難定大臣去畱固斷在朝廷要之不能逃天下之公議苟視公議之所在以爲去畱人復何辭故愚以爲一人之言一人之見不足憑莫若下之廷議使公卿與諸言路共平其所論之當否則大臣之去就朝廷之聽納豈不明白正大而兩得之哉若所論不當或出挾私則言者亦安能逃在廷之公議自此可以息言者求勝無已之爭可以免朝廷爲大臣拒絕言路之謗矣

人民之丁產事業官府必有冊土田之鱗次櫛比鄕裏必有圗按圗以稽其荒熟爲某人見業則田不可隱按冊以稽某家某戶占田若干坐落某處則稅不可逋嘉靖九年大學士桂公蕚嘗建議淸圗淸籍該戶部看得圗者地圗也所以圗其地畝坐落之形洪武二十二年核實天下地土遣監生丈量畫圗編號名魚鱗圗籍者冊籍也所以籍其丁產多寡之數我朝十年攢造一次名爲黃冊前列里甲格眼後開人戶丁產稅糧分別舊管新收開除實在已爲定規二項合行各該巡撫官查照施行按凡丈量田地必如國初之制造爲魚鱗圗始可以杜絕姦獘蓋古者田爲母人爲子故易考後世田不爲母反以田系戶戶有升降田有轉易過割之際欺隱之獘由之而生田土者不動之物也而可以飛灑可以隱沒稅糧者隨田者也而或有田無稅有稅無田則以惟在裏書之筆端官府無可按據以知其實也魚鱗圗者田仍爲母也田有區段各有四至內開某人見業鄕有封界又有大四至內計爲田若干自一畝以至於萬畝自一里以至於百里各以鄰界挨次而往造成一圗則一縣之田土山鄕水鄕陸鄕洲田與沿河有水利常稔之田其間道路之所占幾何皆按圗可見故周禮地訟以圗正之可見圗之與冊相須而不可無者也圗者以土統人也所以立站基冊者以田歸戶也所以稽常稅而定科差桂公淸圗淸籍之請朝𨿽不果行而其在湖州武康縣廣平成安縣皆嘗正圗籍均里甲民皆稱便有司者師其意可也

國初承兵亂之後所在蕭條人聚者地始辟人稀者地亦荒地無主則丘墟邑無人則空城故州縣不得不計戶以定裏如江南華亭大縣也計八百里四川遂寧亦大縣才十四里皆非其疆界之實數也邑旣計戶以定裏故冊亦以田而系戶自是相因之道在有司得其人則欺隱之獘自無縱有丈量必得其實而浮糧自豁惟丈量一事須聰明有彊力耐勞而肯盡心又習知方田之法者始能究竟其事事完魚鱗圗歸戶冊縣總者收貯在庫官府掌之鄕總者收貯在鄕裏老掌之皆丈量官用有印信専官以掌之縣鄕相對總撒相符前後相付不使姦人得以磨滅攺易則在在之田賦常淸矣

田賦有定額不可加損朝廷豈不知後來有新墾獲利者例當升科起稅而寧以與民使得以贏補乏不缺朝廷之常額足矣昔王端毅公巡撫江南時以各處臨湖邊江濱海田地東坍西漲名曰新增實非舊額將此等錢糧不入黃冊另造白冊以補小民之包陪此意可師也

量田者欲以核實也核實者欲使小民不當虛糧國家不失舊額也豈以增出爲功有司之闇劣者惑聽姦人之言慮其虧折乃短小其弓步侵至於道路不空畱其田外之溝塍是豈朝廷核實之初意哉

鹽法之壊已久今欲復祖宗之法令商人赴邊輸粟給鹽引以償誠恐當事者難之而啇人亦不復肯行霍渭厓固曰輸粟於邊利歸邊民輸銀於戶部利歸戶部戶部鹽銀計銀一萬加耗千兩予謂初例商人輸粟二斗五升才值銀五分支鹽一引厚其直所以鼓舞其往也是以商人日聚邊地日墾自開輸銀之例課銀四錢二分支鹽一引是官以一引之鹽致八引之獲戶部歲入視爲正額各邊請發號爲年例相沿已久誰復肯變況邊政日廢邊地日荒商人亦以輸銀爲便輸粟爲難欲其如昔時之肯赴邊自墾邊地不可得矣不得已爲足食之策興舉屯田爲上募耕次之挖運又次之耳募耕邊地之難誠不若召商買糴之易但無米之時召糴亦難韓重華開營田於代北出贓罪吏九百餘人給以耒耜耕牛假種糧使償所負粟一歲大熟因募人爲十五屯毎屯百三十人人耕百畝此固募耕可行已然之效也先朝大學士揚公一淸云陜西沃壤若得人力盡辟耕之三邊軍餉不煩饋運自然饒裕

只有存心致知兩事今人才無事心便放去到有事全不能自作主宰所謂有主者只是私意爲主其用事者非其所以酬酢乎此之主也非放心而何存心之道孔孟言之詳矣致知之道經有明文惟在格物此孔孟眞傳程朱實得惟傳缺其文而近儒妄有異論惑誤後生彼蓋以程朱格物之說爲不求諸心而求諸外不知古人博學而篤志切問而近思正格物致知之事也而子夏云仁在其中夫豈不求諸心而求諸外邪故朱子嘗云義理人心之固有苟得其養而無物欲之昏則自然發見明著不待別求格物致知亦因其明而明之爾又云大抵敬字是徹上徹下之意格物致知乃其間節次進步處爾此與程子涵養須用敬進學則在致知之言若合符節因其明而明之不出於涵養之外節次進步處不離乎一敬之中固非泛濫而求諸外亦未嘗謂學問專求之心而足也蓋人在世間未有遺物而獨立自一人言則孩提以至皓首自一日言則雞鳴而起以至向晦宴息凡所交接應酬無非物也有是物則必有所以爲是物之理應是物而不明其物之理則無以順性命之正而處事物之當故貴於格物欲其卽事卽物以求其理而至其極如思而別其眞妄事而辧其是非處其當否皆格之之端也朱子曰人日用間自是不察爾若體察當格之物盡多此言可謂喚醒而人未嘗一日實用其功徒以明心見性之緒餘欲以淆亂博文約禮之明訓此某氏之所以得罪於聖門也今世惟此文殘缺此學晦蝕故義理不明行業不惇人無眞儒仕無實政卽舉子亦無眞舉業也嗚呼罪我者其斯言乎

一艸一木亦皆有理不可不察如京師艸場一日煙出火起急發之熱气坌出乃因堆積日久濕腐鬱蒸而生若不明是理則以失火罪守者矣貨惡其棄於地也用得其所何物不有用皆物理也用非其理𨿽爨薪不免妄費此等謂非一艸一木亦皆有理可乎何嘗不闗於人事之切近而或者乃謂嘗以朱子之說就竹上窮究其理而不可得是此公於此二語尙且錯認惡知聖賢格物窮理之學也

司馬公稽古錄朱子嘗稱其書以爲學子讀諸經畢便可以繼讀此愚意欲依朱子通鑑綱目抄取要語視稽古錄稍詳則連貫而易讀矣

朱子嘗乞修三禮而不果至今又踰三百年豈無有繼其志而成之者乎因其成書又易爲力謂當請於上特命詳定而付得其人庶乎可議耳

士誠重气節在館閣有气節而無徳器則失館閣之體矣士誠先徳器在臺諫有徳器而乏气節則失臺諫之職矣

方麓集卷十六

