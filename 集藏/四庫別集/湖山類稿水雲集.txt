

欽定四庫全書

集部四

湖山類稿

別集類三【宋】

提要

【臣】等謹案湖山類稿五卷水雲集一卷宋汪元量撰元量字大有號水雲錢塘人度宗時以善琴供奉掖庭宋亡隨三宮入燕久之爲黃冠南歸往來匡廬彭蠡間元陳泰所安遺集中尙有送錢塘琴士汪水雲詩泰延祐二年進士則元量亦云老壽矣其詩多慷慨悲歌有故宮離黍之感於宋末諸事皆可據以徴信故李鶴田湖山類稿防稱其記亡國之戚去國之苦間闗愁嘆之狀備見於詩防而顯隠而彰哀而不怨開元天寶之事記於艸堂後人以詩史目之水雲之詩亦宋亡之詩史云云其品題頗當惟集中醉歌一篇記宋亡之事曰亂防連聲殺六更熒熒庭燎待天明侍臣已寫投防表臣妾僉名謝道淸以本朝太后直斥其名殊爲非體春秋責備賢者於元量不能無譏然元量以一供奉琴工不預士大夫之列而眷懷故主終始不渝宋季公卿實視之有愧其節槪亦不可及筆墨之間偶然失檢視無禮於君者其事固殊是又當取其大端恕其一眚者矣黃虞稷千頃堂書目載湖山類稿十三卷水雲詞三卷久失流傳此本爲劉辰翁所選只五卷前脫四翻間存評語近時鮑廷博因復采宋遺民錄補入辰翁元序合水雲集刻之以二本防互校訂詩多重復今亦姑仍原本焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

湖山類稿序

杭汪水雲以布衣攜琴渡易水上燕臺侍禁時爲太皇王昭儀鼔琴奉巵酒又或至文丞相鋃鐺所爲之作拘幽以下十操文山亦倚歌而和之昔者烏孫公主王昭君皆馬上自作曲鐘儀之縶南冠而操土音自作樂使人聴樂孰樂或謂作者之悲不如聴者之樂聴者之樂復不如旁觀者之悲也汪氏之琴天其使之娯淸夜釋羈旅耶何其客之至此也琴本出於怨而怨者聴之亦樂謂其能雪其心之所謂也當其奏時如出乎人間落乎天上殆泊與淡相遭而卒歸於無有其亦有足樂耶歸江南入名山著黃冠據稿梧以終又起而出乎江湖邇者名人勝士以詩見其詩自奉使出疆三宮去國凡都人憂悲恨嘆無不有及過河所歷皇王帝伯之故都遺迹凡可喜可詫可驚可痛哭而流涕者皆収拾於詩解其嚢南吟北嘯如賦史傳亦自有可喜余蓋不忍觀之孰不遊也以琴遇少琴能詩又少餘欲盡其捲計之而不勝其壹郁也則復使之進琴焉廬陵須溪劉辰翁防孟書

欽定四庫全書

湖山類稿卷一

宋汪元量撰

和徐雪江卽事

萬里起靑煙旌旗若湧泉國家開气數陵谷見推遷避難渾無地偸生賴有天夜來聞大母已自納降箋

吳山曉望

城南城北艸芊芊滿地干戈巳惘然燕燕鶯鶯隨戰馬風風雨雨渡江船小儒愁劇吟如哭老子歌闌醉欲眠一夜春寒花命薄亂飄紅紫下平川

同毛敏仲出湖上由萬松嶺過浙江亭

錢塘門外看新晴舞蜨遊蜂沒一星風挾斷雲橫北巘煙隨飛雨度南屏蘇隄柳樹照波緑吳苑麥苖連地靑邂逅尋詩過嶺去鼔鞞聲震浙江亭

錢塘歌【此詩脫老杜顯慶年中越王作又超出】

錢塘江上龍光死錢王宮闕今如此白髮宮娃作逺遊漠漠平沙千萬里西北髙樓白雲齊欲落未落日已低古人不見今人去江水東流烏夜啼

別楊駙馬

去去馬空冀北行行鶴度遼東彈鋏三千客裏囊錐十九人中杜子肯依嚴武孔融不下曹公南八男兒如此殺身方是英雄

淸明

避難不知寒食和愁又過淸明都下紛紛躍馬湖邊恰恰啼鶯

讀史

餓死首陽二子偸生商嶺四翁劉項稱王稱霸闗張無命無功

廢宅

王侯多第宅艸滿玉闌干縱有春光在人誰看牡丹

賈魏公府

葛當年宰相家遊人不敢此行過柳陰夾道鶯成市花影壓闌蜂閙衙六載襄陽圍已解三更魯港事如何棟梁今日皆焦土新有園丁種火麻

重門猶釘舊桃牌惆悵行人去不回萬種好花環曲徑一流水繞香階髙堂已見牛羊走喬木惟聞鶗鴂哀檐外竹梅森似束鄰翁時剪作燒柴

湖邊不見碾香車斷珥遺鈿滿路塗門逕風輕飛野馬亭臺火盡及池魚海棠花下生靑杞石竹叢邊出紫蘇卻憶相公遊賞日三千衛士立階除

杭州雜詩和林石田【此數詩老杜秦州詩】

石田林處士吟境靜無塵亂後長如醉愁來不爲貧飯蔬畱好客筆硯老斯人近法秦州體篇篇妙入神先生忘富貴久客幸平安髮已千莖白心猶一寸丹衣冠前進士家世舊郎官醉入烏程裏吟登李杜壇一春云羃羃三月雨淋淋魚菜不歸市鶯花空滿林人行官巷口軍簇禦街心老子猖狂甚猶歌梁父吟烽火來千里狼煙度六橋嶺寒蒼兕叫江曉白魚跳壯士披金甲佳人弄玉簫偶余尊酒在聊以永今朝有客腸回九無人發握三關中新約法江左舊淸談鐵騎來天北樓船過海南一枝巢越鳥八繭熟吳蠶躡足封韓信剖心嗔比干河山千古淚風雨一番寒世指鹿爲馬人呼鳥作鸞江頭潮洶洶城腳水漫漫吟身春共瘦獨立望江亭越水荒荒白吳山了了靑軍降欣解甲民喜罷抽丁拍碎闌干曲吞聲血淚零天也今如此人乎可柰何臺邊西子去宮裏北人過玉樹歌方息金銅淚已多旌旗遮禦路舟楫滿官河此夕知何夕游船雜戰船山河空百二宮闕漫三千雨歇雲垂地潮平水接天惜哉無祖逖誰肯著先鞭陵廟成焦土宮墻沒野蒿亡秦皆趙李佐漢獨蕭曹國子乘黃貴山人著白髙飛埃猶黯黯逝水正滔滔偶出西湖上新蒲緑未齊攜來鯿縮項買得蠏團臍問酒入新店喚船行舊隄亂離多殺戮水畔幾人啼天目絲絲雨江頭翦翦風鼔鞞千艇合刀斗萬家同金馬憐焦土銅駝壓艸叢杞天愁欲墮黑入太陰中日月往來轂乾坤生殺機江春蛟妾舞塞暖雁奴歸逆旅詩添債愁城酒破圍如何秦相國昨夜鴆韓非如此只如此無聊酒一樽江山猶昨日笳鼔又新元黑潦迷行路黃埃入禁門髙亭山頂上百萬漢軍屯世變長椎髻時更短後衣魏庭翁仲泣唐殿子孫非樹禿鴉爭集梁空燕自歸斷橋春已暮無賴柳花飛假途虞滅虢嘗膽越吞吳黑白一棋局方圓八陣圖是翁猶矍鑠諸老自揶揄喟嘆投麟筆悲歌擊唾壺竟夕柴門掩無心接縉紳山中多樂事世上少全人諸呂幾亡漢商翁不仕秦柴桑深僻處亦有晉遺民天下愁無盡生前樂有涯文章一小技富貴總虛花塵入金章宅艸生王謝家可憐三月火不見八姨車

送琴師毛敏仲北行

西塞山前日落處北關門外雨來天南人墮淚北人笑臣甫頭低拜杜鵑

五里十里亭長短千帆萬帆船去來請君收淚向前去要看幽州金築臺

蘇子瞻喫惠州飯黃魯直度鬼門闗今日君行淸淚落他年勛業勒燕山

吳兒

玉貌兒童淚盈把辮髮垂肩行酒斚將軍又去打蘇州出門指使教牽馬

答林石田

南朝千古傷心事每閱陳編淚滿襟我更傷心成野史人看野史更傷心

浙江亭別客

諸公來此欲憑闌禿樹粘云濕不漧小燕正嫌三月雨老鶯又受一春寒樓頭呼酒盡情飲江上遇花隨意看莫怨人生有離別人生到此別離難

江上

太學諸齋揀秀才出門何處是金臺楝花風子規急楊柳煙昏黃鳥哀潮落潮生天外去人歌人哭水邊來推篷坐對吳山月幾度關門擊柝回

曉行

癡坐書窻待曉鐘背燈無語意無窮一家骨肉正愁絕四海弟兄如夢同西舎東鄰今日別北魚南雁幾時通行行忍見禦溝水流出滿江花片紅

湖山類稿卷一

欽定四庫全書

湖山類稿卷二

宋汪元量撰

北徵

北師有嚴程挽我投燕京挾此萬卷書明發萬里行出門隔山嶽未知死與生三宮錦帆張粉陣吹鸞笙遺氓拜路傍號哭皆失聲吳山何靑靑吳水何泠泠山水豈有極天地終無情回首叫重華蒼梧云正橫

吳江

吳江潮水化虫沙兩防垂楊噪亂鴉舟子魚羹分宰相路人麥飯進官家莫思後事悲前事且向天涯到海涯回首尙憐西去路臨平山下有荷花

蘇臺

闔閭門外艸如霜到此躊躇欲斷腸紅陣教成人已去黃池防罷事堪傷將雛野鹿銜枯薺挾子宮烏噪夕陽越蠡扁舟漭無所五湖風浪白茫茫

惠山值雨

惠山寺裏北人過古柏莖莖伐盡柯三世佛身猶破相一泉水亦生波山林𨿽樂元非樂塵世多魔未是魔舉似於人何以故坐檐閒看雨霶

畫溪酒邊

夜來飲酒醉如何酒醒方知事轉多趙國未衰廉藺在齊城將下酈韓過鵲飛月樹無依所龍入風江漫作波忽有好詩來眼底畫溪榔板唱漁歌

常州

渡頭風起栁揺絲丁卯橋邊屋巳稀河艸靑靑淮馬健江花冉冉海鷗肥一樽酒對三人飲八字帆分兩岸飛天末有人難問訊仲連東去不須歸

重遊甘露寺

小畱甘露莫開船我欲題詩寄佛軒犬下修廊迎宿客僧歸曲巷背門梅邊拂石安碁局竹外鳴琴薦酒尊卻憶市朝無事日笙歌日日醉昏昏

多景樓

多景樓中晝掩扉畫梁不敢住烏衣禪房花木兵燒殺佛寺干戈僧怕歸山雨欲來淮樹立潮風初起海雲飛酒尊未盡登舟急更過金焦看落暉

金山

楊栁隄邊看渡船金山山上訪金仙一江風起塵揚海兩岸潮來浪拍天龍化老人頻問法狐爲少婦竊聽禪此機何與書生事且借方牀熟晝眠

焦山

焦山寺裏白雲堆百尺危樓百尺臺持咒聖僧漂海去尋詩閒客渡江來雷轟古樹蜈公出日轉虛檐燕子回桉上楞嚴都好在昆明又見有新灰

京口野望

傍岸人家插酒旗受降城下客行稀南徐白晝虎成陣北固黃昏鴉打圍亂後江山元歷歷愁邊楊栁極依依櫂歌漁子無些事网得時魚換酒歸

揚子江

揚子津頭客子愁孤舟欲渡意綢繆蛟龍洶洶爭新穴鷗鷺輕輕下故洲水捲岸沙連地去風掀江浪接天流試披陸羽圖經看洗鼎煎茶更少畱

揚州

江都王气逐浮漚舊說維揚第一州銀燭夜攢喧鳳吹金鞍曉織衛龍舟緑蕪城上軍聲合紅藥階前客淚收雲散月明天在水誤疑身世落瀛洲

淮安水驛

薄暮舟維楊栁隄手攀楊柳立多時漢兒快意歌荷葉越女含愁舞柘枝月濕江花和露潮揺淮樹帶風悲長亭一夜渾無寐與客傳杯更和詩

邳州

身如傳捨任西東夜榻荒郵四壁空鄕夢漸生燈影外客愁多在雨聲中淮南火後居民少河北兵前戰鼓雄萬里別離心正苦帛書何日寄歸鴻

徐州

白楊獵獵起悲風滿目黃埃漲太空野壁山墻彭祖宅塺花糞艸項王宮古今盡付三杯外豪傑同歸一夢中更上城樓見城郭亂鴉古木夕陽紅

戲馬臺

臺空馬盡始知休枳棘叢邊鹿自遊泗水不關興廢事佛峯空鎖古今愁風吹野甸稻花晚雨暗山城楓葉秋欲弔英靈何處在髑髏無數滿長洲

燕子樓

樓顚瓦解艸如鬛燕子不來風獵獵倚笻搔首重徘徊野花叢裏飛蝴蜨

呂梁

呂梁三十仭縣水莫知源雨歇山如沃波狂岸欲翻黃雲撲古塞靑艸織平原最是關情處秋霜一夜猿

歌風臺

百尺荒臺禾黍悲沈思往事似輪飛洛中車駕秦皇去沛上風雲漢帝歸鷹入塞楡衝雁陣鶻穿城樹破鴉圍東徐多少英雄恨畱與行人歌是非

觀魚臺

髙臺畱古迹不見隠公遊白日悲風起淸河逆水流潛魚投別浦狡兔據荒丘應笑臧僖伯何如諫得休

通州道中

一片秋云妬太虛窮荒漠漠走羣狐西黃處藤如織北棗紅時樹若屠雪塞搗砧人戍逺霜營吹角客愁孤幾回兀坐穹廬下賴有葡萄酒熟初

幽州防同館

六花飛舞下天衢萬里羈人心正孤收拾碎甎裨暖炕掘穿平地結寒鑪行廚日給官中粟遞驛時供塞上酥忽報傳宣雙勅使王門今欲試齊竽

黃金臺和吳實堂韻

把酒上金臺傷心淚落杯君臣難再得天地不重來古木巢蒼鶻殘碑枕碧苔倚防休北望萬里起黃埃

禦宴蓬萊島

曉入重闈對冕旒內家開宴擁歌謳駝峯屢割分金盌馬嬭時傾泛玉甌禁苑風生亭北角寢園日轉殿西頭山前山後花如錦一朶紅雲侍輦遊

幽州寒食遊江鄕園

曉出城南信杖藜江鄕小圃百花開侑尊妓女騎驢去頂笠僧官躍馬來幾架秋千紅嬝娜數行簫管緑低徊隔河小艇人歌舞揺蕩春光不肯回

登薊門用家則堂韻

薊門髙處小凝眸雨後林巒翠欲流車笠自來還自去笳簫如怨復如愁珍珠絡臂誇燕舞紗帽防頭笑楚囚忽憶舊家行樂地春風花栁十三樓

燕山送黃千戶之旴江

萬里關河道路迂出門一笑意何如來時雨雪侵駝褐歸日風雲藹駟車玉座喜聞黃石防金臺榮拜紫泥書野人無以效芹獻一斗酒邊雙鯉魚

盧奉禦自上都回見訪

詩人騎馬接官回解後居庸懷抱開冷地不禁風聒聒炎天長見雪堆堆昨宵我夢中南去今日君從直北來說盡窮陰無限事呼童攜酒上金臺

筠溪王奉禦寄詩次韻呈厓松盧奉禦

新詩防逺寄客路不勝秋同谷歌臣甫新丰醉客周君今嫌作吏我已厭封侯何日西湖曲紅船上下游

幽州秋日聽王昭儀琴

瑤池宴罷夜何其拂拭朱弦落指遲彈到急時聲不亂曲當終處意尢奇雪深沙磧王嬙怨月滿關山蔡琰悲羈客相看黙無語一襟愁思自心知

薊北春望

江南二月蕨筍肥江北客行殊未歸怕上西樓灑鄕淚東風吹雨濕徵衣

秋日酬王昭儀

愁到濃時酒自斟挑燈看劍淚痕深黃金臺隗少知已碧玉調湘空好音萬葉秋風孤館夢一燈夜雨故鄕心庭前昨夜梧桐語勁气蕭蕭入短襟

平原郡公夜宴月下待瀛國公歸寓府

春事防夢裏休他鄕相見淚空流栁揺楚館牽新恨花落吳宮憶舊遊渇想和羮梅已熟饑思進飯麥初收瀛洲歸去瑯玕長月朗風燻十二樓

幽州送景僧錄歸錢塘

天目山前景老禪長安傳法舊沙門十年不見身爲累萬里相逢舌尙存漠漠塵埃凝破衲淒淒風露襲歸轅到家定有秋光在報答黃花滿故園

冬至日同捨防拜

燕市人爭看秀才團欒此日防金臺葡萄酒熟澆駝髓蘿卜羮甜煮鹿胎硯筆寂寥空灑淚管弦嗚咽自生哀雪寒門戶賔朋少且撥紅鑪守泰來

自笑

釋氏掀天官府道家隨世功名俗子執鞭亦貴書生無用分明

幽州除夜

十年旅食在天涯到處身安只是家雪塞春回鄒衍律霜營寒入襧衡撾壺傾卯酒杯浮粟廚出辛盤飣蔟花奴僕不須喧鼔吹恐驚櫪馬與林鴉

李陵臺

伊昔李少卿築臺望漢月月落淚縱橫淒然腸斷裂當時不愛死心懷歸漢闕豈謂壯士身中道有摧折我行到寰州悠然見突兀下馬登斯臺臺荒艸如雪妖氛靄冥蒙六合何恍惚傷彼古豪雄淸淚不歇吟君五言詩朔風共嗚咽

蘇武洲氊房夜坐

明發啟帳房冷气迸將入饑鷹傍人飛瘦馬對人立禦寒挾貂裘防頭帽氊笠淒然絕火煙陰雲壓身濕賴有葡萄醅借暖敵風急

居延

憶昔蘇子卿持節入異域淹畱十九年風霜毒顏色嚙氊曽牧羝跣足走沙磧日夕思漢君恨不生羽翼一朝天气淸持節入漢國子生別離回視如塊礫丈夫抱赤心安肯淚沾臆

開平雪霽

雪霽山崔嵬平荒絕人迹獵獵大風寒杳杳逺天碧腐儒策蹇驢覓句繞沙磧一吟三徘徊日卓人影直孤鴻雲中來對我聲嚦嚦乃知晴天好物類各有適頃刻片雲生雪花大如席偉哉復偉哉造物眞戲劇

陰山觀獵和趙待制回文

圍獵看人放海靑黒山峽口路交橫飛鴻雨濕雲天路去馬風寒雪塞平歸客北邊關柝擊過軍西畔塞燈明巍巍殿帳氊房暖衣鐵冷深更鼔鳴

萬安殿夜直

鳳銜紫詔下云端千載明良際防難金闕早朝天表近玉堂夜直月光寒宮衣屢賜恩榮重禦宴時開禮數寛卻憶都人去後桃花零落倚防幹

送張舍人從軍

大笑出門去誰能筆硯囚十年渾不調萬里欲先侯衰薾吾將老飛揚子未休他年身退遁肯伴赤松遊文山丞相丙子自京口脫去變姓名作淸江劉洙今日相對得非夢耶

昔年變姓走淮濵虎豹從橫獨愴神靑海茫茫迷故國黃塵黯黯泣孤臣魏睢張祿夢中夢越蠡陶朱身後身今日相看論往事劉洙元是姓文人

讀文山詩槁

一朝禽瘴海孤影落窮荒恨極心難雪愁濃鬢易霜燕荊歌易水蘇李泣河梁讀到艱難際梅花鐵石腸

送張總管歸廣西

燕玉成行把酒巵酒巵未盡卽言離賔鴻冒雨回峯日旅燕衝風過海時棹撥蓼灣秋作膾劍飛梅嶺夜吟詩明年有約重來否一騎紅塵貢茘枝

瀘溝橋王昭儀見寄回文次韻

溝水瀘邊落木疎舊家天逺寄來書秋風冷驛官行未夜月虛牕客夢初流雁斷鴻飛曠野舞鸞離鶴別穹廬裘貂醉盡一樽酒愁散方知獨上車

天山觀雪王昭儀相邀割駝肉

北徵已十年抑鬱悲局促拄杖看天山雪光皎如玉滿目鸇鷹飛晴天獵鴻鵠羈人竈無炊竟夕枵其腹美人塞邊來邀我分豆粥手持並鐵刀欣然割駝肉勿誚艸堂翁一飽死亦足

艸地

齷齪復齷齪昔聞今始見一月不梳頭一月不洗面饑則嚼漧糧渴則啖雪片困來臥氊房重裘頗相戀故衣連百結蟣虱似珠串平明獵陰山鷹犬逐人轉呱呱凍欲僵老娃淚如霰忽有使臣來宣賜上方饍

湖山類稿卷二

欽定四庫全書

湖山類稾卷三

宋汪元量撰

易水

蘆葦蕭森古渡頭徵鞍缷卻上孤舟煙籠古木猿啼夜月印平沙雁叫秋砧杵逺聞添客淚鼔鼙才動起人愁當年擊築悲歌處一片寒光凝不流

北嶽降香呈嚴學士

萬里溟蒙起戰埃翩翩勒馬出金臺同君逺使山頭去如帝親行嶽頂來野廟橫斜挨老樹古碑顚倒枕荒苔瞻天只有丹心在香篆鑪燻達九垓

太華峯

華山山木亂紛紛鐵鎖垂垂裊裊猿石齒齒前光爍爍壁巖巖後勢奔奔奇奇怪怪云根聳鬱鬱蔥蔥霧气昏上上上頭仍上上最髙髙處有乾坤

商山廟

蹇柏枯松枕廟門獨瞻遺像酹淸尊紫芝奕奕浮香气碧艸纎纎沒燒痕羽翼巳成猶有說腹心相視更何言髙歌一曲歸來隠靜看山禽哺子孫

孟津

寒蘆風颯颯時節近昏黃木脫千山瘦江空一水長云髙鵬北運天濶雁南翔讀盡焚舟賦持觴酹子桑

少室山

巖巖路徑入空蒙中有幽人舊日宮野艸敗垣供暮雨斷碑古木管秋風山川融結千年秀天地包籠一世雄從此不須髙索價髙名過眼總飄蓬

天壇山

我登天壇山灑然淸吟目羣峯如兒孫羅列三十六支藤陟曽巓中有少室屋山人化飛仙庭除生苜蓿古碑野火燒剝落字難讀雛鹿臥幽巖孤鳥響空谷解鞍小遲畱偸閒半日足長嘯歸去來題詩紀幽獨

阿房宮故基

祖龍築長城雄關百二所阿房髙接天六國收歌女跨海覓仙方蓬萊眇何許欲爲不死人萬代秦宮主風吹鮑魚鮏玆事竟虛語乾坤反掌間山河淚如雨誰憐素車兒奉璽納季父楚人斬關來一炬成焦土空餘此余基千秋泣禾黍

洛陽橋

日西來到洛陽城下馬橋邊信步行紅紫已無花爛漫靑黃只有艸從橫風吹渭水秋砧急月滿秦川夜柝淸我醉欲眠眠不得更聽人唱楚歌聲

馬嵬坡

霓裳驚破出宮門馬上香羅拭淚痕到此竟爲山下鬼不堪鞞鼓似招魂

北邙山

芒芒北邙山髙墳盡無主惟有石麒麟相向立秋雨

天津橋

白楊獵獵栁靑靑怒浪髙低不肯平一自堯夫分手後更無人聽杜鵑聲

華淸池

一夜春寒事可知海棠無地避風吹溫泉自向東流去不管飛紅出禁池

終南山館

夜涼金气轉淒其正是羈孤不寐時千古傷心南渡曲一襟淸淚北徵詩霜凝鞞鼓星橫劍風捲旌旗月滿巵旅雁已離楡塞去帛書揺曳過江遲

函谷關

西風吹我度函關古壑泉聲靜自閒老子騎牛沙上去仙人化鶴苑中還斷崖木脫懸殘日絕域雲橫失好山舊說度關朱履客一聲雞唱翠防間

潼關

蔽日烏雲撥不開昏昏勒馬度關來綠蕪逕路人千里黃葉郵亭酒一杯事去空垂悲國淚愁來莫上望鄕臺桃林塞外秋風起大漠天寒鬼哭哀

秦嶺

峻嶺登臨最上層飛埃漠漠艸稜稜百年世路多翻覆千古河山幾廢興紅樹靑煙秦祖隴黃茅白葦漢家陵因思馬上昌黎伯回首雲橫淚濕膺

藍田

寒更客起卷花氊又勒靑驄過玉田一匊歸心千澗外十分秋思兩峯前藍關月冷猿啼木秦嶺風髙雁貼天北望茂陵應咫尺髑髏沙白艸芊芊

嵩山

客行天地中嵩峯何突兀鳥道阻且修馬煩行復歇一入玉女牕便覺幽興發好鳥鳴嚶嚶細艸亂如發石城防靑松瓊壁白噴雪中有神聖居飛甍半摧折寶繪翳苔莓古碑字亦滅莫辧千載事焉能踏仙轍徒有感慨懷脈脈淚不絕

行行太室峯秋聲若鳴鏑流目矚﨑嶇蓬萊應咫尺上有神仙區下有穆王宅徘徊復徘徊然感疇昔八駿不重來秋山空月白安得防璆韶共作瑤池客

七月初七夜渡黃河

長河界破東南天怒濤日夜如奔川此行適逢七月夕妖氛散作空中煙牛郎織女涉淸淺支機石上今何年揚防一縱萬里目身世恍若槎中仙仰看銀河忽倒防月明風露何娟娟狂來拔劍斫河水欲與祖逖爭雄鞭扣舷把酒酹河伯低頭細看河淸漣平生此懷具已久到此欲說空回旋嗟予不曉神靈意咫尺雷雨心茫然

汴都紀行

尋僧入相國寺領客過太師橋行到汴隄西畔柳陰陰處魚跳

夷山醉歌

楚狂醉歌歌正發更上梁臺望明月朔風獵獵吹我衣絕代佳人皎如雪捶羯鼔彈箜篌烹羊宰牛坐糟丘一笑再笑揚淸謳遙看汴水波聲小錦櫂忘還事多少昨日金明池上來艮嶽淒涼麋鹿繞麥靑靑黍離離萬年枝上鴉亂啼二龍北狩不復返六龍南渡無還期金銅淚迸露盤濕畫闌桂柱酸風急鳩居鵲構蒼隼入蛇出燕巢白狐立東南地陷妖氛黒雙鳳髙飛海南陌吳山日落天沈沈母子同行向天北關河萬里雨露深小儒何必悲苦辛歸來耳熱忘頭白買笑揮金莫相失呼奚奴吹篳篥美人縱復橫今夕復何夕楚狂醉歌歌欲輟老猿爲我啼竹裂

嗚呼再歌兮花滿臺好月爲我光徘徊人生在世不滿百紛華過眼皆成灰夷山靑靑汴水綠西北髙樓咽絲竹美人十指纎如玉爲我行觴歌一曲含宮嚼徵當牕牖露腳斜飛濕楊柳就中有客話陳橋如此山河落人手客且住聽我語楚漢中分兩丘土七雄爭戰總塵埃三國鶯花浩無主咸陽宮殿不復都華淸池沼溫泉枯世間興廢奔如電滄海桑田幾回變人生得意且盡歡何須苦苦爲髙官人生有命且行樂何必區區嘆牢落遮莫金章與玉珂何如桐江披釣蓑遮莫貂蟬貴此身何如柴桑漉酒巾君不見海上看羊手持節饑來和雪和氊囓又不見飯顆山頭人見嗤愁吟痛飲眞吾師美人美人勸我酒有客有客聽我歌須臾客醉美人睡我亦不知天與地嗚呼再歌兮無人聽月自落兮酒未醒

濟瀆

玉簡投潭洞金樽出石隈龍光蟠窟宅蜃气結樓臺捲地風雷起掀天雨雹來人間爲濟瀆水底卽蓬萊

孔子舊宅

奉出天家一瓣香著鞭東魯謁靈光堂堂聖像垂龍衮濟濟賢生列雁行屋壁詩書今絕響衣冠人物只堪傷可憐杏老空壇上惟有寒鴉噪夕陽

泰山

勅使聯鑣上翠岑飛泉躍澗吼雷音淩髙一覽知天逺迂曲千蹊覺洞深龍蟄滄溟蛟舞壑梟橫碧落鳳歸林山靈防得神祠在苔蝕秦碑古樹陰

降香回燕

一從得玉旨勒馬幽燕起河北與河南一萬五千里

大元皇后遊蓬菜島

午夜紅雲滿太淸曉來王母下瑤京日從萬歲山頭出人在九重天上行

太皇謝太后挽章

羯鼔喧吳越傷心國破時雨闌花灑淚煙苑柳顰眉事去千年速愁來一死遲舊臣相弔後寒月墮燕支大漠陰風起羈孤血淚縣忽聞天下母已赴月中仙哀樂浮雲外榮枯逝水前遺書乞骸骨歸葬越山邊

靑陽提刑哀些

提刑辭宋國奉使到燕都入貢能全璧懷歸不獻圖看羊居北海化鶴返西湖楚客歌哀些臨棺奠酒壺

女道士王昭儀仙遊詞

吳國生如夢幽州死未寒金閨詩卷在玉案道書閒苦霧防丹旐酸風射素棺人間無葬地海上有仙山

平原郡公趙福王挽章

大王無起日艸木盡傷悲生在太平世死當離亂時南冠流逺路北面幸全屍舊客行霜霰呼天淚濕麾

文山道人事畢壬午臘月初九日

厓山禽得到燕山此老從容就義難生愧夷齊尙周粟死同巡逺只唐官雪平絕塞魂何往月滿通衢骨未寒一劍固知公所欠要畱靑史與人看

瀛國公入西域爲僧號木波講師

木老西天去袈裟說梵文生前從此別去後不相聞忍聽北方雁愁看西域云永懷心未巳梁月白紛紛

全太后爲尼

南國舊王母西方新世尊頭顱歸妙相富貴悟空門傳法優婆域誦經孤獨園夜闌淸磬罷趺坐雪花繁

幽州防飲

客路相逢在異鄕佐尊先得杜韋娘舞回錦臂花爭艷醉吸金波月鬭光他日未忘今日樂老年須記少年狂五陵遊俠休相笑歸去奚奴有錦囊

余將南歸燕趙諸公子攜妓把酒餞別醉中作把酒聽歌行

君把酒聽我歌君不見陌上桑鶉奔奔兮鵲疆疆髙堂今夕燈燭光燕姝趙女吹笙簧君把酒聽我歌美人美人美如此傾城傾國良有以周惑褒姒烽火起紂惑妲已賢人死君把酒聽我歌漢家之亂呂太后唐家之亂武則天魏公銅臺化焦土隋煬月殿成飛煙君把酒聽我歌美人美人色可食美人美人笑可愛美人命薄爭柰何美人色衰相棄背美人一笑難再得美人絕色今何在君不見馬嵬坡下楊太眞天生尢物不足珍那及唐虞有婦人千古萬古名不湮

我把酒聽君歌美人娟娟花灼灼月照金樽光綽約有酒有歌君亦愁把酒聽歌君亦樂我有鸚鵡杯君有鸕鶿杓一杯一杯復一杯酒盡還沽共君酌我把酒聽君歌天不荒地不老人生百年休艸艸對花對酒且髙歌蓋世功名亦枯槁滿堂金玉守者誰萬事何如酒杯好君不見巣父許由空洗耳伯夷叔齊空餓死範蠡扁舟挾西子五湖風浪兼天起又不見相如懷璧空歸來廉頗善飯何壯哉謝安攜妓入東山蒼生望望霖雨幹把酒勸君飲請君爲我歌燕昭築臺金滿地郭隗登臺多意气劉琨夢裏起聽雞班超萬里封侯歸君不見浣花溪頭老翁哭白首爲儒守茅屋

出自薊門行

出自薊門行行行望天北何處愁殺人黒風走沙石華裾者誰子意气萬人敵金鞍鞁白馬奮飛虎生翼書生爾何爲不艸相如檄徒有經濟心壯年已斑白

涿州

瀘溝橋下水泠泠落木無邊秋正淸牛馬亂鋪黃帝野鷹鸇髙摩涿州城柳亭日射旌旗影花館風傳鼔吹聲歸客偶然舒望眼酒邊觸景又詩成

眞定官舍

使君數問夜如何燈燭髙張照綺羅白酒千杯澆客醉紅妝一面惱人多風煙漠漠庭前樹霜月娟娟沼內荷驛吏出門相語及城南便是滹沱河

雲臺

荒亭駐馬酌金罍風捲黃埃面上來滿地山河憑一望趙州畱得古雲臺

比干墓

衛州三十里荒墩艸無數忽聽路人言此葬比干處下馬拊石碑三嘆不能去斐然成歌章聊書墓頭樹我弔比干心不弔比干墓世間賢與愚同盡成黃土斯人亦人爾千千萬萬古

封丘

今夜宿封丘明朝過汴州雲橫遮逺塞水落見長洲樹折棗初剝藤枯未收傾囊沽一斗聊以慰羈愁

花石綱

假山𨿽假總非眞未必中間可隠身若使此山身可隠上皇不作逺行人

湖山類稿卷三

欽定四庫全書

湖山類稿卷四

宋汪元量撰

揚州

重到揚州十載余畫橋雨過月模糊後皇廟裏花何在煬帝隄邊柳亦枯陂麥靑靑嘶亂馬城蕪冉冉落羣烏人生聚散愁無盡且小停鞭向酒罏

金陵

只見空城不見臺客行搔首重徘徊風雲舊日龍南渡宇宙新秋雁北來三國衣冠同艸莽六朝宮殿總塵埃交遊相見休相問把手江頭且一杯

鳳凰臺

艸沒髙臺鳳不遊大江日夜自東流齊梁地廢鴉千樹王謝家空蟻一丘騎馬僧爭淮口渡捕魚人據石頭洲玉簫聲斷悲風起不見長安李白愁

石頭城

石頭城上小徘徊世換僧殘寺已灰地接汴淮山北去江吞吳越水東來健魚奮鬛隨蛟舞快鶻翻身獵雁回一片降旗千古淚前人畱與後人哀

采石

夜泊靑山下江空不受塵只看波底月便是謫仙人

淩歊臺

百尺淩歊事已非古碑巖畔上苔衣禁園風暖艸爭發廢殿雨寒花亂飛海北天髙鵬得運江南春盡雁知歸三千歌舞今何處惟有姑溪繞翠微

烏江

平生英烈世無雙漢騎飛來肯受降早與虞姬帳下死不教戰血到烏江

魯港

博徒無計解其紛夜半鳴鉦潰萬軍魯港朔風掀惡浪吳山寒日翳愁雲周褒媚己終亡國孟徳欺孤忍負君大木已顚天柱折錢塘江上雁成羣

星子驛別客

星江彼此系行舟我向南州君北州彭澤初歸元亮醉沙場逺使子卿愁人生離合花間蝶世事浮沈柳外鷗明日沾襟各分手相思何處倚髙樓

豫章驛

豫章門外盡靑原髙閣臨江喜尙存鶯舌瀾翻嘲鶴靜鷗心恬淡厭蛙喧綠波渺渺投書渚翠竹森森寫韻軒約客不來人已逺滿天風雨又黃昏

臨川水驛

羊角山髙鎖戰塵春風吹艸綠孤城鵲巣遜與鳩夫婦燕幙能容雁弟兄今古廢興棋一著萍蓬聚散酒三行悲歌曲盡故人去笛響長江月正明

嵗暮過信州靈溪

不彈長鋏嘆無車獨倚枯笻面碧虛兵破鄕村人住少火燒橋道客行疎云低天濶鷹呼隼水落溪喧獺趂魚東騖西馳歸未得明朝又是嵗將除

三衢官舍和王府教

十年牢落走窮荒萬里歸來行路長坐上嘉賔能鼔瑟窻前細雨好燒香武淹某澤常思漢甫寓鄜州只念唐秉燭相看眞夢寐夜闌無語意茫茫

釣臺

灘沙疊疊是潮痕古木蒼然叫斷猿此老不乾天子貴故人方訝布衣尊雨甜春水魚龍動風暖寒林鳥雀喧我恰扁舟臺下過桐花香處月黃昏

錢塘

躑躅吞聲淚暗傾杖藜徐步浙江行靑蕪古路人煙絕綠樹新墟鬼火明事去玉環沈異域愁來金盌出佳城十年艸木都糜爛畱得南枝照淺淸

浙江亭和徐雪江

朱甍突兀倚云寒潮打孤城寂寞還荒艸斷煙新驛路夕陽古木舊江山英雄聚散闌干外今古興亡欸乃間一曲尊前空擊劍西風白髮淚斑斑

答林石田見訪有詩相勞

偶攜降幟立詩壇剪燭西窻共笑歡落魄蘇秦今席暖猖狂阮籍尙氈寒山中客老幹莖白海上人歸一寸丹世事本來愁不得好花且向醉時看

孤山和李鶴田

湖上悲風舞白楊英雄凋盡只堪傷花飛廢苑憐銅馬艸沒荒墳臥石羊人在醉中春巳晚客於愁處日偏長林西樓觀靑紅濕又遜僧官燕梵王

湖山堂

髙堂寂寞半開門艸沒頹墻竹滿園雨過湖天籠白晝雲歸山市鎖黃昏忘機今古鷗來往說夢興亡燕語言行盡六橋吟更好萬松嶺上一聲猿

答徐雪江

十載髙居白玉堂陳情一表乞還鄕孤云落日渡遼水匹馬西風上太行行橐尙畱官裏俸賜衣猶帶禦前香只今對客難爲答千古中原話柄長

歌樓感事

昔年同輦載花仙此日登樓籍妓員恩賜舞衣香未歇禦書歌扇墨猶鮮碧雲翼翼金釵滑紅雪翩翩玉佩圓卻把向來供奉曲酒邊對客續朱弦

九日次周義山

杜陵淸瘦不禁寒白髮蕭蕭彊笑歡階下決明難獨立庭前甘菊好誰看一錢畱得囊羞澁九日沽來酒帶酸卻憶建章朝謁罷紫萸擎出賜千官

寄李鶴田

文江別後又三年別後三年詩幾篇老去莫思身外事命窮甘作飲中仙天陰雨濕龍歸【闕】

輕鶴在田回首西湖湖上路新蒲細柳爲誰妍

讀李鶴田錢塘百詠

南浦亭邊話別時扁舟東下浙江湄徧將越國千年事吟作錢塘百詠詩無火可能燒莽卓有刀恨不斬髙斯五陵佳气飛揚盡淚灑西風兩鬢絲

宮人爲尼

白髮今如此無依實可憐聖恩空舊想佛相又新圓鏡曉容顏別鐘昏夢寐懸百年心上事懷古淚漣漣

重訪馬碧梧

萬里逺行役十年良可哀前輩古風在故人今雨來絕口不言事挽須惟把杯種得碧梧樹春風花自開

別章杭山

抱琴曽北向彈鋏復南圖李泌遊衡嶽知章賜鑑湖柱頭仙是鶴濠上子非魚此夜同聯鼎他年莫寄書

曽平山招飲

老貌不隨俗固窮而隠居一塢百竿竹八窻千卷書酌以旋篘酒薦之新网魚興盡出門去晚涼山雨餘

東湖送春和陳自堂

十年南北競故舊幾人存兵後誰知我城中獨見君東湖徐孺宅北海孔融尊宛轉畱春意吟詩到夜分

南歸對客

北行三十載癡懶身羈孤勒馬向天山咄咄空踟躕窮陰六月內白雪飛穹廬冷气刺骨髓寒風割肌膚饑飡棗與栗渴飲酪與酥棄之勿復言言之則成迂前年走河北荊榛郁丘墟夜宿古戰場鬼物聲嗚嗚去年及淮南黃塵翳行裾長流漂白骨滿目皆畏途今年歸湖山喬木依故居堂前雙老親粲粲色敷腴壁間豈無琴牀頭亦有書友朋日過從可嬉仍可娛開軒耿晴色梅花繞庭除呼兒斫海鯨新篘酒盈壺偶爾得生還相對眞夢如萬事一畫餅百年捋髭須向來誤儒冠今也無壯圖且願休王師努力加飯蔬

湖山類稿卷四

欽定四庫全書

湖山類稿卷五

宋汪元量撰

滿江紅

吳江秋夜

一个蘭舟雙桂槳順流東去但滿目銀光萬頃淒其風露漁火已歸鴻雁汊櫂歌更在鴛鴦浦漸夜深蘆葉冷颼颼臨平路吹鐵笛鳴金鼓絲玉膾傾香醑且浩歌痛飲藕花深處秋水長天迷逺望曉風殘月空凝竚問人間今夕是何年淸如許

金人奉露盤

越州越王臺

越山云越江水越王臺个中景盡可徘徊淩髙放目使人胸次共崔嵬黃鸝紫燕報春晚勸我銜杯古時事今時淚前人喜後人哀正醉裏歌管成灰新愁舊恨一時分付與潮回鷓鴣啼歇夕陽去滿地風埃

琴調相思引

越上賞花

曉拂菱花巧畫眉猩羅新剪作春衣恐春歸去無處看花枝已恨東風成去客更教飛燕舞些時惜花人醉頭上插花歸

長相思

越上寄雪江

吳山深越山深空谷佳人金玉音有誰知此心夜沈沈漏沈沈閒卻梅花一曲琴月髙松竹林

傳言玉女

錢塘元夕

一片風流今夕與誰同樂月臺花館慨塵埃漠漠豪華蕩盡只有靑山如洛錢塘依舊潮生潮落萬防鐙光羞照舞鈿歌箔玉梅消瘦恨東皇命薄昭君淚流手撚琵琶弦索離愁聊寄畫樓哀角

好事近

浙江樓聞笛

獨倚浙江樓滿耳怨笳哀笛猶有棃園聲在念那人天北海棠憔悴怯春寒風雨怎禁得回首華淸池畔渺露蕪煙荻

洞仙歌

毘陵趙府兵後僧多占作佛屋

西園春暮亂艸迷行路風捲殘花墮紅雨念舊巣燕子飛傍誰家斜陽外長笛一聲今古繁華流水去舞歇歌沈忍見遺鈿種香土漸橘樹方生桑枝才長都付與沙門爲主便關防不放貴遊來又突兀梯空梵王宮宇

鶯啼序

重過金陵

金陵故都最好有朱樓迢遞嗟倦客又此憑髙檻外已少佳致更落盡棃花飛盡楊花春也成憔悴問靑山三國英雄六朝奇偉麥甸葵丘荒臺敗壘鹿豕銜枯薺正潮打孤城寂寞斜陽影裏聽樓頭哀笳怨角未把酒愁心先醉漸夜深月滿秦淮煙籠寒水淒淒慘慘冷冷淸淸燈火渡頭市慨商女不知興廢隔江猶唱庭花餘音亹亹傷心千古淚痕如洗烏衣巷口靑蕪路認依稀王謝舊鄰里臨春結綺可憐紅粉成灰蕭索白楊風起因思疇昔鐵索千尋漫沈江底揮羽扇障西塵便好角巾私第淸談到底成何事回首新亭風景今如此楚囚對泣何時已嘆人間今古眞兒戲東風嵗嵗還來吹入鐘山幾重翠

六州歌頭

江都

綠蕪城上懷古恨依依淮山碎江波逝昔人非今人悲惆悵隋天子錦帆裏環珠履叢香綺展旌旗蕩漣漪擊鼓撾金擁瓊璈玉吹恣意遊嬉斜日暉暉亂鶯啼銷魂此際君臣醉貔貅敝事如飛山河墜煙塵起風淒淒雨霏霏艸木皆垂淚家國棄竟忘歸笙歌地歡娛地盡荒畦惟有當時皓月依然掛楊柳靑枝聽隄邊漁叟一笛醉中吹興廢誰知

水龍吟

淮河舟中夜聞宮人琴聲

鼓鞞驚破霓裳海棠亭北多風雨歌闌酒罷玉啼金泣此行良苦駝背模糊馬頭匼匝朝朝暮暮自都門燕別龍艘錦纜空載得春歸去目斷東南半壁悵長淮巳非吾土受降城下艸如霜白淒涼酸楚粉陣紅圍夜深人靜誰賔誰主對漁燈一防羈愁一搦譜琴中語

望江南

幽州九日

官舍悄坐到月西斜永夜角聲悲自語客心愁破正思家南北各天涯腸斷裂搔首一長嗟綺席象牀寒玉枕美人何處醉黃花和淚撚琵琶

卜算子

河南送妓移居河西

我向河南來伊向河西去客裏相逢只片時無計畱伊住去住總由伊莫把眉頭聚安得並州快剪刀割斷相思路

滿江紅

和王昭儀韻

天上人家醉王母蟠桃春色被午夜漏聲催箭曉光侵闕花覆千官鸞閣外香浮九鼎龍樓側恨黒風吹雨濕霓裳歌聲歇人去後書應絕腸斷處心難說更那堪杜宇滿山啼血事去空流東汴水愁來不見西湖月有誰知海上泣嬋娟菱花缺

【王昭儀詞云太液芙蓉渾不似舊時顏色曽記得春風雨露玉樓金闕名播蘭簪妃後裏暈生蓮臉君王側忽一聲鞞鼔揭天來繁華歇龍虎散風雲絕無限事憑誰說對山河百二淚沾襟血驛館夜驚鄕國夢宮車曉碾關山月願嫦娥垂顧肯相容從圓缺】

滿江紅

吳山

一霎浮雲都掩盡日無光色遙望處浮屠對峙梵王新闕燕子自飛關北外楊花閒度樓西側慨金鞍玉勒早朝人經年歇昭君去空愁絕文姬去難言說想琵琶哀怨淚流成血蝴蝶夢中千種恨杜鵑聲裏三更月最無情鴻雁自南飛音書缺

一剪梅

懷舊

十年愁眼淚巴巴今日思家明日思家一團燕月照窻紗樓上胡笳塞上胡笳玉人勸我酌流霞急撚琵琶緩撚琵琶一從別後各天涯欲寄梅花莫寄梅花

惜分飛

歌樓別客

燕子畱君君欲去徵馬頻嘶不住握手空相覷淚珠成縷眉峯聚恨入金徽孤鳳語愁得文君更苦今夜西窻雨斷腸能賦江南句

唐多令

吳江中秋

莎艸被長洲吳江拍防流憶故家西北髙樓十載客窻憔悴損搔短鬢獨悲秋人在塞邊頭斷鴻書寄不記當年一片閒愁舞罷羽衣塵滿面誰伴我廣寒遊

鷓鴣天

瀲灔湖光綠正肥蘇隄十里柳絲垂輕便燕子低低舞小巧鶯兒恰恰啼花似錦酒成池對花對酒兩相宜水邊莫話長安事且請卿卿喫蛤蜊

眼兒媚

記得年時賞荼防蝴蝶滿園飛一雙寶馬兩行簫管月下扶歸而今寂寞人何處脈脈淚沾衣空房獨守風穿簾子雨隔牕兒

憶王孫

漢家宮闕動髙秋人自傷心水自流今日晴明獨上樓恨悠悠白盡棃園子弟頭

憶王孫

吳王此地有樓臺風雨誰知長綠苔半醉閒吟獨自來小徘徊惟見江流去不回

憶王孫

長安不見使人愁物換星移幾度秋一自佳人墜玉樓莫淹畱逺別秦城萬里遊

憶王孫

陣前金甲受降時園客爭偸禦果枝白髮宮娃不解悲理徵衣一片春帆帶雨飛

憶王孫

鷓鴣飛上越王臺燒接黃雲慘不開有客新從趙地回轉堪哀巖畔古碑空綠苔

憶王孫

離宮別苑艸萋萋對此如何不淚垂滿檻山川漾落暉昔人非惟有年年秋雁飛

憶王孫

上陽宮裏斷腸時春半如秋意轉迷獨坐紗窻刺綉遲淚沾衣不見人歸見燕歸

憶王孫

華淸宮樹不勝秋云物淒涼拂曙流七夕何人望鬥牛一登樓水逺山長步步愁

憶王孫

五陵無樹起秋風千里黃雲與斷蓬人物蕭條市井空思無窮惟有靑山似洛中

吳人汪水雲羽扇綸巾訪予於幽燕之國袖出行吟一卷讀之如風檣陣馬快逸奔放詢其故得於子長之遊嗟夫異哉乃爲之歌曰南風之薰兮琴無弦北風其涼兮詩無傳云之漢兮水之淵佳哉斯人兮水雲之仙一百五日廬陵文山文天祥履善甫

余在武林別元量巳十年矣一日來樂平尋見余且臥病彊欲一起迎肅不可得也家人引元量至榻前相與坐語恍如隔世戚然有所感焉元量出示湖山稿求余爲序展捲讀甲子初作微有汗出讀至丙子作潸然淚下又讀至醉歌十首撫席慟哭不知所雲家人引元量出余病復作不能爲元量吐一語因題其集曰詩史三月十一日碧梧馬廷鸞翔仲

余讀水雲詩至丙子以後爲之骨立再嫁婦人望故夫之壠神銷意在而不敢出聲哭也水雲生長錢塘晚節聞見其事奮筆直情不肯爲婉孌含蓄千載之下人間得不傳之史山陽夜笛聞之者四壁皆爲悲咽正平操撾聽之者三臺俱無聲韻噫水雲之詩眞能使人至如是至如是其感哉渡黃河歷太華望燕云之日慨易水之風則水雲續集余尙能無感能無喜古旴義山周方方叔

讀汪水雲詩而不墮淚者殆不名人矣水雲杭人善琴嘗以琴事謝後及王昭儀曁國亡親見蒼黃歸附又展轉北行道途所歷痛心駭目不可具道畱燕日久尙能和王昭儀歌詩訪文丞相於囚中三宮幸得不死沒者爲靑冢存者爲浮屠皆史記所未有蓋昔人紇幹山頭之歌水西流朕東上之嘆世世勿生天王家之恨一披史冊尙能感涕君皆耳聞目見又能寫爲詩幽憂沈痛殆不可讀今君已入名山作黃冠師飄然興亡得喪之外獨畱此斷腸泣血遺千古羞與千古恨昔雍門周以琴見孟嘗君不能令孟嘗君悲也及爲言千秋萬歳後宗廟必不血食髙臺傾曲池漸墳墓下嬰兒豎子采樵者躑躅而歌其上然後孟嘗君焉承臉周引琴而鼓之孟嘗君泣涕增哀若破國亡邑之人況余亡國賤俘未聽君之琴而先讀君之詩其焉承臉已不可禁矣君謂余吾取琴爲先生鼔之何如余拭淚而謝之曰止止廬陵靑山趙文儀可

往時讀泣血錄爲之淚下因嘆徳祐之事意必有杭之文章鉅公書於野史後人見而悲之未必不若予今日之讀泣血錄也一日吳友汪水雲出示類稿紀其亡國之戚去國之苦間關愁嘆之狀備見於詩微而顯隠而彰哀而不怨欷歔而悲甚於痛哭豈泣血錄所可並也唐之事紀於艸堂後人以詩史目之水雲之詩亦宋亡之詩史也其詩亦鼓吹艸堂者也其愁思抑鬱不可復伸則又有甚於艸堂者也噫水雲畱詩與後人哀耶畱詩與後人愁耶可感也重可感也敬賦二十字書綴捲尾雲天地事如許英雄鬢已斑淚添東海水愁壓北邙山吉人鶴田李玨元輝

湖山類稿卷五

欽定四庫全書

水雲集

宋汪元量撰

湖州歌九十八首

丙子正月十有三撾鞞伐鼓下江南臯亭山上【吳本下】靑煙起宰執相看似醉酣

萬馬如雲在外間玉階仙仗罷趨班三宮北面議方定遣使臯亭慰伯顏

殿上羣臣嘿不言巴延丞相趣降箋三宮共在珠簾下萬騎虯須繞殿前

謝了天恩出內門駕前喝道上將軍白旄黃鉞分行立一防猩紅似防君

一匊吳山在眼中樓臺累累【吳本疊疊】間靑紅錦颿後夜煙江上手抱琵琶憶故宮

北望燕云不盡頭大江東去水悠悠夕陽一片寒鴉外目斷東西四百州

十數年來國事乖大臣無計逐時挨三宮今日燕山去春艸萋萋上玉階

錦颿髙揭繡簾開鼉鼓聲悲鳳管哀月子纎纎雲裏見吳江不盡暮潮來

一出宮門上畫船紅紅白白艷神仙山長水逺愁無那又見江南月上

太湖風起【吳本卷】浪頭髙錦柁揺揺坐不牢靠著篷垂兩目船頭船尾爛弓刀

昨夜三更淚濕腮伍胥何事夢中來三宮從此相分別自勒潮頭白馬回

受降城下艸離離寒食淸明只自悲漢寢秦陵何處在鶯花無主雨如絲

金陵昨夜有降書更說揚州一戰輸淮北淮南淸未了又添軍馬下東吳

鐵甕城頭馬亂嘶金陵城下炮如飛黑風捲地鼓鼙急昨夜常州又受圍

曉來宮櫂去如飛掠削【吳本髮】鬟云淺畫眉風雨淒淒能自遣三三五五坐彈碁

暮雨瀟瀟酒力微江頭楊栁正依依宮娥抱膝船坐紅淚千行濕繡衣

曉鬢鬅松懶不梳忽聴人說是南徐手中明鏡拋船上半揭篷看打魚

京口沿河賣酒家東邊楊栁北邊花栁揺花謝人分散一向天涯一海涯

滿船明月夜鳴榔船上宮人燒夜香好是燒香得神力片帆穏送到漁陽

一片淮山落照中開船忽遇打頭風行軍元帥傳言語別撥官軍下浙東

揚子江頭潮退遲三宮船傍釣魚磯須防風定過江去不柰林間杜宇啼

一半淮江半浙江怒潮日夜自相撞揚州昨夜軍書至說道淮安未肯降

曉來潮信暫相畱滿耳驚濤愁復愁月殿不知何處在錦帆揺曳到揚州

金屋煌煌麗九天朝歌夜舞艷神仙尋常只道西湖好不識淮南是極邊

風雨聲中聴櫂歌山炰野饌柰愁何雪花淮【吳本堆】白甜如蜜不減江珧滋味多

九出【吳本尺】瓊花一夜開無雙亭曲小徘徊可憐后土空祠宇望斷韋郎不見來

兩淮戰鼔不停撾萬騎精兵賽夜義破陣焚舟彈指頃漢人猶悞【吳本懼】夏爺爺

官軍兩岸防龍舟麥飯魚羮進不休宮女垂頭空作惡暗拋珠淚落船頭

都人不識有干戈羅綺叢中樂事多一夜月明天漠漠漢人歌罷楚人歌

太皇太后過江都遙指淮山似【吳本是】畫圖拋卻故家風雨外夜來歸夢繞西湖

萬騎橫江泣鼔鞞千枝畫角一行吹淮南今夜好明月船上美人空淚垂

蘆荻颼颼風亂吹戰場白骨暴沙泥淮南兵後人煙絕新鬼啾啾舊鬼啼

不堪回首淚盈盈萬里淮河聴雨聲莫問萍虀並豆粥且餐麥飯與魚羮

宰執連鑣向北行淮南【吳本西】夜夜鬼燈靑𨿽然適意無南北生死難逃篩下星

更闌炙燭繡檐【吳本筵】遮卸卻金鈿與翠花心似亂絲眠不得江樓中夜咽悲笳

兩淮極目艸芊芊野渡灰餘屋數椽兵馬渡江人去盡民船拘斂作官船

宮人淸夜按瑤琴不識明妃出塞心十八拍中無限恨轉弦又奏廣陵音

靑天澹澹月荒荒兩岸淮田盡戰場宮女不眠開眼坐更聴人唱哭襄陽

翠鬟半嚲倦梳妝楊栁風前陣陣涼弦索懶拈縮纎手龍涎猶嚼口脂香

鳳管龍笙處處吹都民欣樂【吳本歡喜】太平時宮娥不識興亡事猶唱宣和禦制詞

可憐河畔艸靑靑錦纜牽江且緩行愛此淮南山水好問天乞得片時晴

丞相催人急放舟舟中兒女淚交流淮南漸逺波聲小猶見揚州望火樓

撥盡琵琶意欲悲新愁舊夢兩依依江樓吹笛三更後細雨燈前醉玉妃

篷倚坐酒微酣淮水無波似蔚藍雙櫓咿啞揺不住望中猶自是江南

銷金帳下忽天明夢裏無情亦有情何處亂山可埋【吳本堆】骨暫時相對坐調笙

宮人夜泊近人家瞥【吳本忽】見紅橊三四丫猶說【吳本記】初離行在所玉闌無數牡丹花

絲雨綿雲五月寒淮堧遺老笑儒冠行軍元帥來相探折送駝峯炙一盤

江頭【吳本南】楊栁舞婆娑萬馬成羣嚙短莎北客醉中齊拍手隔船又【吳本猶】唱采茶歌

長淮風定浪濤寛錦櫂揺揺上下灣兵後人煙絕稀少可勝戰骨白如山

使臣開閘過髙郵楊栁絲絲拂去舟宮女開【吳本推】篷猶自笑閒拋金彈打沙鷗

邵伯津頭閘未開山城鼔角不勝哀一川霞錦供行客且掬荷香進酒杯

北風吹雨入篷間宮女腰肢瘦怯寒阿監隔船相借問計程今日到淮安

寶應城南栁數枝【吳本株】葭墻艾席是民居眼前境逆沒【吳本無】詩興忽有小舟來賣魚

船泊邳州古防傍斜風細雨送昏黃美人十二【吳本十十】船中坐猶把金猊炷好香

徐州城上覓黃樓四壁詩章讀不休更欲登臺看戲馬州官攜酒共嬉遊

歌風臺畔水沄沄地面官人餽酒葷宮女上船嬉一霎不禁塵土污衣裙

新濟州來舊濟州栁門西畔兩三鷗酒邊笑謔消長日弄竹彈絲盡勝流

一更船泊鄆州城城外巡軍夜柝鳴如此月圓如此客猶能把酒到天明

琵琶切切更嘈嘈髙栁羣蟬遂【吳本逐】不號一片夕陽無限好汶河西上酒樓髙

錦帆百幅礙斜陽遙望陵州里許長車馬爭馳迎把盞走來船上看花娘

兀兀篷坐似禪景州城外更淒然官河宛轉無風力馬曳驢拖鼓子船

灌州河水曲如弓靑艸坪邊路向東船過州南忽奇絕一如湖上藕花風

船到滄州且少畱客來同上酒家樓沿河樹折棗初剝滿地藤枯未收

牙檣暫住獻州城鷺去鷗來管送迎臥笑宮人擲骰子金錢癡咒卜輸贏

日中轉柁到河間萬里羇人彊自寛此夜此歌如此酒長安月色好誰看

長蘆轉柁是通津盡是東西南北人日暮煙花簫鼓閙紅樓爛醉楚州春

恰到楊村舊馬頭北風吹雨便成秋嗚嗚鬼物【吳本哭】敗人興掩卻篷且睡休

滿朝宰相出通州迎接三宮晏不休六十里天圍錦帳素車白馬月中遊

防同館裏紫蒙茸蘭麝飄來陣陣風簫鼓沸天回鴈舞黃羅帳幔燕三宮

皇帝初開第一筵天顏問勞思【吳本意】綿綿大元皇后同茶飯宴罷歸來月滿天

第二筵開入九重君王把酒勸三宮駝峯割罷行酥酪又進雕【吳本椒】盤嫩韭【吳本剝嫩】蔥

第三筵開在蓬萊丞相行杯不放杯割馬燒羊解粥三宮宴罷謝恩回

第四排筵【吳本筵開】在廣寒葡萄酒釀【吳本釅】色如丹並刀細割天雞肉宴罷歸來月滿鞍

第五華筵正大宮轆轤引酒吸長虹金盤堆起胡羊肉禦【吳本樂】指三千響碧空

第六筵開在禁庭蒸麋燒鹿薦杯行三宮滿飲天顏喜月下笙歌入舊城

第七筵排極整齊三宮遊處軟輿提杏漿新沃燒熊肉更進鵪鶉野雉雞

第八筵開在北亭三宮丰燕巳恩榮諸行百戲都呈藝樂局伶官叫防名

第九筵開盡帝妃三宮端坐受金巵須防殿上都酣醉拍手髙歌舞鴈兒

第十瓊筵敞禁庭兩廂【吳本邊】丞相把壺瓶君王自勸三宮酒更送天香近玉屏

一人不殺謝乾坤萬里來來謁帝閽髙下受官隨品從九流藝術亦【吳本盡】沾恩

僧道恩榮巳受封上庠儒者亦恩隆福王又拜平原郡防主新封瀛國公

金屋妝成物色新三宮日用禦廚珍其餘宮女千餘个分嫁幽州老斲輪

毎月支糧萬石鈞日支羊肉六千斤禦廚請給葡萄酒別賜天鵝與野麕

三宮寢室異香飄貂防氊簾錦繡標花毯褥裀三萬件織金鳳被八千條

客中忽忽又重陽滿酌葡萄當菊觴謝後巳叨新聖防謝家田土免輸糧

雪裏天家賜炕羊兩壺九醖紫霞觴三宮夜給千條燭更賜髙麗黑玉香

三殿加餐彊自寛內家日日問平安大元皇後來相探特賜絲防二百單

萬里修途似夢中天家賜予意無窮昭儀別館香雲暖自把詩書授國公

萬里羇孤夜憶家邊城吹角更吹笳須防敕使傳言語今日天庭賞雪花

雪子飛飛塞面寒地鑪石炭共團欒天家賜酒十銀甕熊掌天鵝三玉盤

江南郡守列金階內裏華筵日日排文武官僚多二品還鄕盡帶虎頭牌

四川昝帥尙麤豪萬馬來燕貢一遭奏授虎符三百面內家更賜織金袍

九重蕡燭照簾櫳三殿乘輿去賀冬金面垂慈多喜色史官書瑞奏年丰

曉望燕云正雪天閉門氊帳恣髙眠內家遺鈔三千錠添賜三宮日用錢

東宮雪裏燕三宮妃子殷勤把酒鐘百十箜篌彈玉指兩行珠翠擊金鏞

夜來酒醒四更過漸覺衾裯冷气多踏雪敲門雙敕使傳言太子送天鵝

兩下金幱障禦階異香縹緲五門開都人罷市從容立迎接南朝駙馬來

杭州萬里到幽州百詠歌成意未休燕玉偶然通一笑歌喉宛轉作吳謳

越州歌二十首

淮南西【吳本四】畔艸離離萬檝千艘水上飛旗幟蔽江金鼔震巴延丞相過江時

東南半壁日昏昏萬騎臨軒趣防君三十六宮隨輦去不堪回首望吳云

一陣西風滿地煙千軍萬馬浙江邊官司把斷西興渡要奪漁船作戰船

兩【吳本西】峯云鎖幾時開昨夜京城戰鼔哀漁父生來載歌舞滿頭白髮見兵來

秋風吹雨暗天涯越鳥巢翻何以家嶺上萬松都斫盡西湖新路欲排義

師相平章誤我朝千秋萬古恨難銷蕭墻禍起非今日不賞軍功在斷橋

蒼生慟哭入雲霄內苑瓊林巳作樵打斷六更天未曉禁庭兩桁籸盤燒

魯港當年傀儡場六軍盡笑賈平章三聲鑼響三更後不見人呼大魏王

脫卻黃袍心莫欺魏王事業止於斯孤舟走過揚州去表奏朝廷乞太師

賈廟巍巍盡敕封秦齊兩國受恩同木棉庵下無依鬼合策麒麟第一功

集芳園裏策奇功丞相南行面發紅畱得紫綿三百曲風吹雨打並成空

羣臣上疏納忠言國害分明在目前只論平章行不法公田之後又私田

甲子初秋栁宿乖皇天無雨只空雷正當七月初三夜帝勸長星酒一杯

絲風毛雨共淒涼燕子樓空恨恨長今日客逢新酒熟夜來春去落花忙

月夜【吳本落】湖歌歌正長船來船去水茫茫上塘歌了下塘唱更唱吳王與越王

昨夢吳山閬苑開風吹仙樂下瑤臺翠圍紅陣知多少半揭珠簾看駕來

鼇山燈月照人嬉宣徳門前萬玉姬【吳本妃】記得那年三五夜快行擎駕倒行歸

內湖三月賞新荷錦纜龍舟緩緩拖醉裏君王宣樂部隔花教唱采蓮歌

年年宮栁好春光百囀黃鸝繞建章冶杏夭桃紅勝錦牡丹屏【吳本亭】裏燕諸王

昔夢吳山列禦筵三千宮女燭金蓮而今莫說夢中夢夢裏吳山只自憐

醉歌

呂將軍在守襄陽十載襄陽鐵脊梁望斷援兵無信息聲聲罵殺賈平章

援兵不遣事堪哀食肉權臣大不才見說襄樊投拜了千軍萬馬過江來

淮襄州郡盡歸降鞞鼓喧天入古杭國母巳無心聽政書生空有淚成【吳本千】行

六宮宮女淚漣漣事主誰知不盡年太后宣傳【類槁傳宣】許降國巴延丞相到簾前

亂防連聲【一作花底傳籌】殺六更熒熒庭燎待天明【一作風吹庭燎滅還明】侍臣巳寫歸降表【一作奏罷降元表】臣妾僉名謝道淸衣冠不攺只如先關防通行滿市防北客南人成買賣京城依舊使銅【吳本時】錢

北師要討撒花銀官府行移【吳本移行】逼市民丞相巴延猶有語學中要揀秀才人

湧金門外雨晴初多少紅船上下趨龍管鳳笙無韻調卻撾戰鼓下西湖

南苑西宮棘露牙萬年枝上亂啼鴉北人環立闌干曲手指紅梅作杏花

巴延丞相呂將軍收了江南不殺人昨日太皇請茶飯滿朝朱紫盡降臣

賈魏公出師

奏罷出師表翻然辭廟堂千艘空寶玉萬馬下錢塘【闕】許命眞主欺孤欲假王可能淸海岱宗社再昌唐

孫殿帥從魏公出師

我宋麒麟閣公【吳本功】當向上名出師休背主誓死莫偸生社稷逢今日英雄在此行忽【吳本勿】爲兒女態一笑欲傾城

魯港敗北

夜半槌【吳本撾】金鼔南邊事巳休三軍坑魯港一舸走揚州星殞天應【吳本行】泣江喧地欲流欺孤生異志回首媿巢由

北師駐臯亭山

錢塘江上雨初幹風入端門陣陣酸萬馬亂嘶臨警蹕三宮垂淚濕鈴鸞童兒空想【一作賸遣】追徐福癘鬼終朝【吳本當】滅賀蘭苦議和親休練卒【一作若說和親能活國】嬋娟剰遣【一作應是】嫁呼韓

杭州雜詩和林石田

石田林處士吟境【吳本鏡】靜無塵亂後長如醉愁來不爲貧飯蔬畱好客筆硯老斯人近法秦州體篇篇妙入神先生忘富貴久客幸平安髮巳千莖白心猶一寸丹衣冠前進士家世舊郎官醉入烏程裏吟登李杜壇逃難藏深隠重逢【吳本遊】出近詩乾坤一反掌今古兩愁眉我作新亭泣【吳本淚】君生舊國悲向來行樂地夜雨走狐貍

蠋也吞聲哭潛行到水頭人誰包馬革子獨衣【吳本取】羊裘北面生何益南冠死則休百年如過翼撫掌笑孫劉一春云羃羃三月雨淋淋魚菜不歸市鶯花空滿林人行官巷口軍【吳本兵】簇禦街心老子猖狂甚猶歌梁父吟烽火來千里狼煙度六橋嶺寒蒼兕叫江曉白魚跳壯士披金甲佳人弄玉簫偶余尊酒在聊以永今朝有客腸回九無人髮握三關中新約法江左舊淸談鐵騎來天北樓船過海南一枝巢越鳥八繭熟吳蠶躡足封韓信剖心嗔比干河山千古淚風雨一番寒世指鹿爲馬人呼鳥作鸞江頭潮洶洶城腳水漫漫吟身春共瘦獨立望江亭越水荒荒白吳山了了靑軍降欣解甲民喜罷抽丁拍碎闌干曲吞聲血淚零天也今如此人乎可柰何臺邊西子去宮裏北人過玉樹歌方息金銅淚已多旌旗遮禦道舟楫滿官河此夕知誰【類槁何】夕游船雜戰船山河空百二宮闕謾三千雨歇雲垂地潮平水接天惜哉無祖逖誰肯著先鞭陵廟成焦土宮墻沒野蒿亡秦皆趙李佐漢獨蕭曹國子乘黃貴山人著【吳本衣】白髙飛埃猶黯黯逝水正滔滔靜看縱衡【吳本橫】士翻成買賣兒禁中驚戰鼔城上出降旗魏操非無漢唐淵【吳本髙】不有隋從玆更革後寧復太平期

偶出西湖上新蒲緑未齊攜來鯿縮項買得蟹團臍問酒入新店喚船行舊堤亂離多殺戮水畔幾人啼天目絲絲雨江頭剪剪風鼓鞞千艇合刁鬥萬家同金馬憐焦土銅駝壓艸叢杞天愁欲墮黑入太陰中日月往來轂乾坤生殺機江春蛟妾舞塞暖鴈奴歸逆旅【吳本送客】詩添債愁城酒破圍如何秦相國昨夜鴆韓非如此只如此無聊酒一尊江山猶昨日笳鼔又新元黑潦迷行路黃埃入禁門臯亭山頂上百萬漢軍屯世變長椎【吳本垂】髻時更短後衣魏庭翁仲泣唐殿子孫非樹禿鴉爭集梁空燕自歸斷橋春已暮無賴【吳本限】栁花飛

春去雨方歇水流花自飛人生螻螘夢世道犬羊衣日月東西驛乾坤闔辟扉斯令無二子空有首陽薇假途虞滅虢嘗膽越吞吳黑白一棋局方圓八陣圖是翁猶矍鑠諸老自揶揄喟嘆投麟筆悲歌擊唾壺竟夕柴門掩無心接縉紳山中多樂事世上少全人諸呂幾亡漢商翁不仕秦柴桑深僻處亦有晉遺民天下愁無盡生前樂有涯文章一小技富貴總虛華塵入金張宅艸生王謝家可憐三月火不見八姨車休休休休休干戈盡白頭諸公云北去萬事水東流春雨不知止晚山相對愁呼童攜鬥酒我欲一登樓

錢塘

躑躅吞聲淚暗傾杖藜徐步浙江行靑【吳本平】蕪古路人煙絕緑樹新墟鬼火明事去玉環沈異域愁來金盌出佳城十年艸木都麋爛畱得南枝照淺淸

錢塘歌

錢塘江上龍光死錢王宮闕今如此白髮宮娃作逺遊漠漠平沙千萬里西北髙樓白雲齊欲落未落日巳低古人不見今人去江水東流烏夜啼

又【按湖山類槁有送琴師毛敏仲北行詩三首此其第一首也】

西塞山邊【類槁前】日落處北關門外雨來天南人墮淚北人笑臣甫低頭拜杜鵑

北徵

北師【吳本帥】有嚴程挽我投燕京挾此萬卷書明發萬里行出門隔山嶽未知死與生三宮錦帆張【吳本張錦帆】粉陣吹鸞笙遺氓【吳本民】拜路傍號哭皆失聲吳山何靑靑吳水何泠泠山水豈有極天地終無情回首叫重華蒼梧云正橫

宋宮人分嫁北匠

皎皎千嬋娟盈盈翠紅圍輦來路迢遞梳鬟理徵衣復采鴛鴦花綴之連理枝憂愁忽巳失歡樂當自玆君王不重色安肯畱金閨再令出宮掖相看淚交垂分配老斲輪彊顏相追隨舊恩棄如土新寵豈所宜誰謂事當爾苦樂心自知含情理金徽煩聲亂朱絲一彈丹鳳離再彈黃鵠飛巳恨聴者少更傷知音【吳本者】稀吞聲不忍哭寄曲宣餘悲可憐薄命身萬里榮華衰江南天一涯流落將安歸向來承恩地月落夜烏啼

酬王昭儀【湖山類稾酬王昭儀上有秋日二字】

愁到濃時酒自斟挑燈看劍淚痕深黃金臺愧【類稾作隗】少知已碧玉調將【類稾作湘】空好音萬葉秋風孤館夢一燈夜雨故鄕心庭前昨夜梧桐語勁气蕭蕭入短襟

太皇謝太后挽章

羯鼔喧吳越傷心國破時雨闌花灑淚煙苑栁顰眉事去千年速愁來一死遲舊臣相弔後寒月墮燕支大漠陰風起羈孤血淚懸忽聞天下母巳赴月中仙哀樂浮雲外榮枯逝水前遺書乞骸骨歸越山邊平原郡公夜宴【湖山類稾有月下待瀛國公歸寓府九字】

春事闌夢裏休他鄕相見淚空流栁揺楚館牽新恨花落吳宮【吳本山】憶舊遊渴想和羮梅已熟饑思進飯麥初收瀛洲歸去瑯玕長月朗風薰十二樓

平原郡公趙福王挽章

大王無起日艸木盡傷悲生在太平際【類稾世】死當離亂時南冠流逺路北面幸全屍舊客行霜霰呼天淚濕麾

答同捨杜徳機

北風吹我上金臺忍見蛾眉墮馬嵬宴罷蟠桃王母去江南腸斷賀方回

答林石田【吳本答方石田】

南朝千古傷心事毎閱陳編淚滿襟我更傷心成野史人看野史更傷心

答徐雪江

十載髙居白玉堂陳情一表乞還鄕孤云落日渡遼水匹馬西風上太行行橐尙畱官裏俸賜衣猶帶禦前香只今對客難爲答千古中原話柄長

禦宴蓬萊島

曉日【類稾入】重闈對冕旒內家開宴擁歌謳駝峯縷【類稾屢】割分金盌馬乳【類稾嬭】時傾泛玉甌禁苑風生亭北曲【類稾角】寢園月【類稾日】轉殿西頭山前山後花如錦一朶紅雲侍輦遊

幽州歌

漢兒辮髮籠氊笠日暮黃金臺上立臂鷹解帶忽放飛一行塞鴈南徵急【吳本泣】

幽州除夜醉歌

燕姬壓酒春宵永列炬揺光拂紅影銀鴨香烘雲母屏綺繡閣流芳馨脆【吳本晚】管聲含蘭气嬌鳳拖頸烏雲飄錦瑟無端促弦急纎蛾斂翠翻成泣雕籠啁哳雞鳴早一笑紅顏鏡中老

除夕同捨集飲

萬里陰寒淚欲流暫時歡笑且忘憂已呼赤腳來烹鴈更遣蒼頭爲割牛燕伎女來情不惡魯男子在話難投卻憐半夜朝天去霜瓦差差十二【吳本絳玉】樓

幽州防飲【一本餞】

客路相逢在異鄕佐樽先得杜韋娘舞回錦臂花爭艷醉吸金波月鬭光他日未忘今日樂老年須記少年狂五陵遊俠休相笑歸去奚奴有錦囊

夷山醉歌

楚狂醉歌歌正發更上梁臺望眀月朔【吳本西】風獵獵吹我衣絕代佳人皎如雪捶羯鼓彈箜篌烹羊宰牛坐糟丘一笑再笑揚淸謳遙看汴水波聲小錦纜【類稿櫂】忘還事多少昨日金明池上來艮嶽淒涼麋鹿繞麥靑靑黍離離萬年枝上鴉亂啼二龍北狩不復返六龍南渡無還期金銅淚迸露盤濕畫闌桂柱酸風急鳩居鵲構蒼隼入蛇出燕巢白狐立東南地陷妖氛黒雙鳳髙飛海南陌吳山日落天沈沈母子同行向天北闗河萬里雨露深小儒何必悲苦辛【類稿心】歸來耳熱忘頭白買笑揮金莫相失呼奚奴吹篳篥美人縱復橫今夕復何夕楚狂醉歌歌欲輟老猿爲我啼竹裂

嗚呼再歌兮花滿臺好月爲我光徘徊人生在世不滿百紛華過眼皆成灰夷山靑靑汴水緑西北髙樓咽絲竹美人十指纎如玉爲我行觴歌一曲含宮嚼徵當牖露腳斜飛濕楊栁就中有客話陳橋如此山河落人手客且住聽我語楚漢中分兩丘土七雄爭戰總塵埃三國鶯花浩無主咸陽宮殿不復都華淸池沼溫泉枯世間興廢奔如電滄海桑田幾回變人生得意且盡歡何須苦苦爲髙官人生有命且行樂何必區區嘆牢落遮莫金章與玉珂何如桐江披釣蓑遮莫貂蟬貴此身何如柴桑漉酒巾君不見海上看羊手持節饑來和雪和氊齧又不見飯顆山頭人見嗤愁吟痛飲眞吾師美人美人勸我酒有客有客聽我歌須臾客醉美人睡我亦不知天與地嗚呼再歌兮無人聽月自落兮酒未醒

燕歌行

北風刮地愁雲彤艸木爛死黃塵防槌【類稿撾】鞞伐鼓聲咚咚金鞍鐵馬揺玲瓏將軍浩气吞長虹幽並健兒膽力雄戰車軋軋馳先衝【類稿鋒】甲戈相撥聲摩空鴈行魚貫彎角弓披霜踏雪渡海東鬭血浸野吹腥風捐軀報國效死忠鼓衰矢竭誰收【吳本取】功將軍缷甲入九重錦袍宣賜金團龍天子錫【吳本賜】宴葡萄宮烹龍炰鸞割駝峯紫霞瀲灔琉璃鐘天顏有喜春融融乞與窈窕雙芙蓉虎符腰佩官益穹歸來賀客皆王公防門和气春風中美人左右如【吳本好】花紅朝歌夜舞何時窮豈知沙場雨濕悲風急寃魂戰鬼成行泣

居延

憶昔蘇子卿持節入異域淹畱十九年風霜毒顏色齧氊曾牧羝跣足涉【吳本步】沙磧日夕思漢君恨不生羽翼一朝天气淸持節入漢國子生別離回視如塊【吳本堆】礫丈夫抱赤心安肯淚沾臆

長城外

飲馬長城窟馬煩水枯竭水竭將柰何馬嘶不肯歇君看長城中盡是骷髏骨骷髏幾千年猶且未滅沒空銜千年寃此寃何時雪祖龍去巳逺長城久迸裂嘆息此骷髏夜夜泣秋月

寰州道中

窮荒六月天地有一尺雪孤兒可憐痛【類稿人】哀哉淚流血書生不忍啼屍坐愁欲絕鼙鼔夜達明角笳競於悒此時入骨寒指墮膚亦裂萬里不同天江南正炎熱

山東飛放

天子出獵山之東臂鷹健卒豪且雄我欲從之出雲中坐看萬馬如遊龍

潼關

蔽日烏雲撥不開昏昏勒馬度關來緑蕪逕路人千里黃葉郵亭酒一杯事去空垂悲國淚愁來莫上望鄕臺桃林塞外愁煙【類稿秋風】起大漠天寒鬼哭哀

函谷闗

西風吹我度函闗古壑泉聲靜自閒老子騎牛沙上去仙人化鶴苑中還斷厓木脫懸殘日絕域雲橫失好山舊說度闗朱履客一聲雞唱翠微間

畫溪酒邊

夜來飲酒醉【吳本更】如何酒醒方知事轉多趙國未衰廉藺在齊城將下酈韓過鵲飛月樹無依所龍入風江謾作波忽有好詩來眼底畫溪榔板唱漁歌

常州

渡頭風起栁揺絲丁卯橋邊屋已稀河艸靑靑淮馬健江花冉冉海鷗肥一樽酒對三人飲八字帆分兩岸飛天末有人難問信【類稿訊】仲連東去不須歸

石頭城

石頭城上小徘徊世換僧殘寺【吳本事】已灰地接汴淮山北去江吞吳越水東來健魚奮鬛隨蛟舞快鶻翻身獵鴈回一片降旗千古淚前人畱與後人哀

金陵

只見空城不見臺客行搔首重【吳本共】徘徊風雲舊日龍南渡宇宙新秋鴈北來三國衣冠同艸莽六朝宮殿總塵埃交遊相見休相問把手江頭且一杯

揚州

重到揚州十載余畫橋雨過月糢糊後皇廟裏花何在煬帝隄邊栁亦枯陂麥靑靑嘶亂馬城蕪冉冉落羣烏人生聚散愁【一本悲】無盡且小停鞭向酒壚

徐州

白楊獵獵起悲風滿目黃埃漲太空野壁山墻彭祖宅塺花糞艸項王宮古今盡付三杯外豪傑同歸一夢中更上層樓見城郭亂鴉古木夕陽紅

邳州

身如傳捨任西東夜榻荒郵四壁空鄕夢漸生燈影外客愁多在雨聲中淮南火後居民少河北兵前戰鼔雄萬里別離心正苦帛書何日寄歸鴻

涿州

蘆溝橋下水泠泠落木無邊秋正淸牛馬亂鋪黃帝野鷹鸇髙磨涿州城栁亭日射旌旗影花館風傳鼓吹聲歸客偶然舒望眼酒邊觸景又詩成

通州道中

一片秋云妬太虛窮荒漠漠亂【類稿走】羣狐西瓜黃處藤如織北棗紅時樹若屠雪塞搗砧人戍逺霜營吹角客愁孤幾回兀坐穹廬下賴有葡萄酒熟初

封丘

今夜宿封丘明朝過汴州雲橫遮逺塞水落見長洲樹折棗初剝藤枯瓜未收傾囊沽一斗聊以慰羇愁

江陵

月到荊江上輕帆莫逺揚水揺龍影動風送鴈聲長北斗回秋柄南辰耿夜光徘徊舒一嘯詩興落瀟湘

巴陵

重到巴陵秋正淸嶽陽城下系孤舲江湖萬里水雲濶天地一涼河漢明月出洞庭魚婢舞气蒸云夢【吳本夢澤】雁奴腥篙工又鼓瀟湘柁漁笛漁榔上下鳴

蜀道

蜀道難行髙接天秦闗勒馬望西川峩眉崒嵂知何處劍閣崔巍若个邊

長沙

洞庭過了浪猶髙河伯欣然止怒濤傍岸買魚仍問米登樓呼酒更持螯湘汀暮雨幽蘭濕野渡寒風古樹號詩到巴陵吟不得屈原千古有離騷

成都

錦城滿目是煙花處處紅樓賣酒家坐看浮雲橫玉壘【吳本坐看紅雲浮玉壘】行觀流水蕩金沙巴童棧道騎髙馬蜀卒城門射老鴉見說近來多盜跖夜深戰鼓不停撾

聞父老說【吳本談】兵

昔聞天兵入西蜀鞞鼓亂撾裂巖谷金鞍戰馬踏雲梯日射旌旗紅簌簌黑霧壓城塵漲天西方殺气成愁煙釣魚臺畔古戰場六軍戰血平三川天寒日落愁無色將軍一劍萬人敵婦女多在官軍中兵气不揚長太息

昝相公席上

燕云逺使棧雲間便遣郫筒助客歡閃閃白魚來丙穴綿綿紫鶴【吳本雀】出巴山神仙縹緲艶金屋城郭繁華號錦官萬里橋西一回首黒雲遮斷劍門闗

歌妓許冬冬攜酒郊外小集

益州歌妓許冬冬客裏相逢似燕鴻醉擁蜀琴抽白雪舞回班扇割西風山炰野饌荒山裏浪蘂浮花古寺中偶爾畱連借余景出門一笑夕陽紅

隆州

歇馬隆州借夕涼壺中薄酒似酸湯城濠寨【吳本借】屋偏栽栁市井人家卻種桑官逼【吳本迫】稅糧多作孽民窮田土盡拋荒年來士子多差【吳本羌】役籍鹽塲與錦坊

彭州

我到彭州酒一觴遺儒相與話淒涼渡江九廟歸塵土出塞三宮坐雪霜岐路茫茫空望眼興亡滚滚入愁腸此行歷盡艱難處明日【吳本月】繁華是錦鄕

彭州歌

彭州昔號小成都城市繁華錦不如尙有遺儒頭雪白見人猶自問詩書

彭州又曰牡丹鄕花月人稱小雒陽自笑我來逢八月手攀枯漧舉淸觴

漢州

馬踏巉巖緩著鞭漢州城外看靑天雲橫疊【吳本古】嶂吞殘日風捲崇岡起曉【吳本燒】煙地拔翠峯森似筍溪明錦石小如錢官郵【闕】足出門去信口語言詩未圓

綿州

綿州八月秋气深芙蓉溪上花陰陰使君喚船復載酒書生快意仍長吟擊鼓吹笙歡【吳本勸】客飲脫巾露髮看日沈歸來不知其所往但見月髙松樹林

永康軍

錦城飛馬過靑城無柰風聲更雨聲一夜不眠何似者籌花賭酒到天明

萬州

槎牙鳥道沒人煙狼虎交橫馬不前回首【吳本四面】靑山藏白跖萬州城下艸連天

重慶府

鐵作篙師鐵【吳本紙】作舟風撞浪湧可無憂林間麋鹿遙相望峽裏蛟龍橫不休目斷弔橋空悄悄頭昏伏枕自悠悠錦城秋色追隨盡好處山川更一遊

涪州

曉立驗檣烏時聞鳥獸呼斯須風力健遮莫水程迂赤岸石稠疊白鹽山獨孤眼前猶有險不盡更危途

瀘州

復作瀘州去輕舟疾復徐峽深藏虎豹谷暗隠樵漁西望靑羌逺南瞻白帝迂晴【吳本暗】嵐侵簟枕寒露濕衣裾野沼荷將盡山園茘巳疎長官相見後置酒斫鯨魚

榮州

醉倚髙樓上裁詩得五言蠶叢云羃羃鳥道月昏昏妓女吹金管庖丁洗玉盆客癡渾不寐府主更開樽

戎州

豪士家園爲我開樹頭樹底錦堆堆書生大嚼眞快意不枉戎州走一回

錦茘戎州第一奇大如雞子壓枝垂金刀剪下三千顆對客從容把酒巵

害【吳本客】馬勞人事巳灰長安無復使臣【吳本人】來滿園蓊蔚千千樹盡是楊妃死後栽

錦樹髙枝【吳本低】種萬窠【吳本顆】歲收百斛足生涯八錢買得一斤重魯直詩中特地誇

錦殻中間玉一團樹髙數丈實難攀瀘戎顆顆甜如蜜防梓累累味薄酸

潼州府【吳本歌】

潼江【吳本州】待我洗吟眸如此江山是勝遊紅袖鬭歌才拍手緑鬟對舞盡纒頭箜篌急撚風生座鼙鼓連撾月上樓一夜不眠雞戒曉又騎鋪馬過綿州

興元府

秋風吹我入興元下馬荒郵倚竹門詩句未成雲渡水酒杯方舉月臨軒山川寂寞非常態市井蕭條似破村官吏不仁多酷虐逃民餓死棄兒孫

利州

云棧遙遙馬不前風吹紅樹帶靑煙城因兵破慳歌舞民爲官差失井田巖谷捜羅追獵戶江湖刻剝及漁船酒邊父老猶能說五十年前好四川

隆慶府

鴈山突兀挿靑天劍閣西來接劍泉如此江山快人意滿船載酒下潼川

閬州

閬州城南海棠溪客子不可無新詩正嫌風攪浪花碎更被雨衝雲葉垂野鷗出沒底心性山禽飛舞猶威儀江南或問閬州景錦屏山水天下奇

鳳州

鳳州山館有淸輝古木扶疎散陸離紅尾錦雞鳴古埭綠頭花鴨蕩幽池荷聲策策秋來後桂影團團月上時病馬嚙荄思故櫪驚烏繞樹宿何枝三分割據人如夢滿目興亡客自【吳本似】癡走筆成詩聊紀實岷峨風土出蹲鴟

鳳州歌

鳳州南去是南岐大散橫盤勢更危躍馬紫金河畔路萬株【吳本枝】楊栁撒金絲

去路迢迢入兩當三千三百到華陽黃花川上黃花驛千百猿聲斷客腸

和人賀楊僕射致政【吳本仕】

蓮府公卿拜後塵手持優詔掛朱輪從軍幕下三千客聞禮庭中七十人飾帳麗辭推北巷畫堂淸樂掩南鄰豈同王謝山陰防空敍流杯醉暮春

初庵傅學士歸田裏

燕臺同看雪花天別後音書鴈不傳紫閣笑談爲職長闈朝謁在班前揮毫屢掃三千字把酒時呼十四弦聞巳掛冠歸故里尙方【吳本多】宣賜鈔成船

酬方塘趙待制【吳本侍禦】見贈

久謂儒冠誤窮愁方棄書十年心不展萬里意何如司馬歸無屋馮驩出有車吾曹猶未化爛醉且穹廬

酬隠者劉桃岡

食旣彈長鋏囊懸少錯刀功名須汝輩詩酒且吾曹彊項貧而樂揚眉气自豪北來魚字宻南去鴈書髙擬折淵明栁重尋夢得桃明珠忽委贈價重九方臯

曾平山招飲

老貌不隨俗固窮而隠居一塢百竿竹八窻千卷書酌以旋篘酒薦之新网魚興盡出門去晚涼山雨餘

答林石田見【吳本過】訪有詩相勞

偶攜降幟立詩壇剪燭西窻共笑歡【吳本觀】落魄蘇秦今席暖猖狂阮籍尙氊寒山中客老千莖白海上人歸一寸丹世事本來愁不得乾坤只好醉時看

答開先老子萬一山

廬山五老招我此行我琴不鼓無虧無成

萬安殿夜直

鳳銜紫詔下云端千載明良際防【吳本遇】難金闕早朝【吳本曉明】天表近玉堂夜直月光寒宮衣屢賜恩榮重禦宴時開禮數寛卻憶都人去後桃花零落倚闌干

張平章席上

兩鬢蕭蕭不耐秋興來今日謁公侯舞餘燕玉錦纒頭又著紅鞾踢繡毬

鳳鸞雙舞

慈元殿燻風寶鼎歕香雲飄墜環立翠羽雙歌麗調舞腰新束舞纓新綴金蓮步輕揺彩鳳兒翩翻作勢便似月裏仙娥謫來人間天上一番遊戲聖人樂意任樂部箾韶聲沸眾妃歡也漸調笑微醉競奉霞觴深深願聖母壽如松桂迢遞更萬年千歲

題王導像【見遂昌山人雜錄】

秦淮浪白蔣山靑西望神州艸木腥江左夷吾甘半壁只緣無淚灑新亭

生挽文丞相【類稿題云文山道人事畢此首元本不載今據吳氏繡谷亭本補錄】

厓山擒得到燕山此老從容就義難生愧夷齊尙周粟死同巡逺只唐官雪平絕塞魂何在月滿通衢骨未寒一劍故知公所欠要畱靑史與人看

浮丘道人招魂歌【見文丞相集附錄】

有客有客浮丘翁一生能事今日終齧氊雪窖身不容寸心耿耿摩蒼空睢陽臨難气塞充大呼南八男兒忠我公就義何從容名垂竹帛生英雄嗚呼一歌兮歌無窮魂招不來何所從

有母有母死南國天气黯淡殺气黒忍埋玉骨崖山側蓼莪劬勞淚沾臆孤兒以忠報罔極拔舌剖心命何惜地結萇血成碧九泉見母無言責鳴呼二歌兮歌復憶魂招不來長嘆息

有弟有弟隔風雪音信不通鴈飛絕獨處空廬坐縲絏短衣凍指【成化杭州府誌作指凍】不能結天生男兒硬如鐵白刃飛空肢體裂此時與汝成永訣汝於何處收兄骨嗚呼三歌兮歌聲咽魂招不來淚流血

有妹有妹天一方良人去後逢此殃黃塵暗天道路長男呻女吟不得將汝母巳死埋炎荒汝兄跣足行雪霜萬里相逢淚滂滂驚定拭淚還悲傷鳴呼四歌兮歌欲狂魂招不來歸故鄕

有妻有妻不得顧饑走荒山汗如雨一朝中道逢狼虎不肯偸生作人婦左掖虞姬右陵母一劍捐身剛自許天上地下吾與汝夫爲忠臣妻烈女嗚呼五歌兮歌聲苦魂招不來在何所

有子有子衣裳單皮肉凍死傷其寒蓬空煨燼不得安叫怒索飯饑無餐亂離走竄千里山荊棘蹲坐膚不完失身被系淚不乾父聞此語摧心肝鳴呼六歌兮歌欲殘魂招不來心鼻酸

有女有女淸且淑學母曉妝顏如玉【成化杭州府誌云學母梳妝面如玉】憶昔狼狽走空谷不得還家收骨肉闗河喪亂多殺戮白日驅人夜燒屋一雙白璧委溝瀆日暮潛行向天哭嗚呼七歌兮歌不足魂招不來淚盈掬

有詩有詩吟嘯集紙上飛蛇歕香汁杜陵寶唾手親拾滄海月明老珠泣天地長畱國風什鬼神防呵六丁立我公筆勢人莫及毎一呻吟淚痕濕嗚呼八歌兮歌轉急魂招不來風習習

有官有官位卿相一代儒宗一敬讓家亡國破身漂蕩鐵漢生擒今北向忠肝義膽不可狀要與人間畱好樣惜哉斯文天巳喪我作哀章淚淒愴鳴呼九歌兮歌始放魂招不來黙惆悵

水雲集卷一

附錄【上】

恭宗皇帝送汪大有南還詩

寄語林和靖梅花幾度開黃金臺下客應是不歸來

讀汪水雲詩集

納新

水雲汪元量字大有錢塘人以善琴受知宋主國亡奉三宮畱燕甚久世祖皇帝嘗命奏琴因賜爲黃冠師南歸時防主瀛國公福王平原郡公趙與苪駙馬右丞楊鎭故相吳堅畱夢炎參政家鉉翁文及翁提刑陳傑靑陽夢炎與宮人王昭儀淸惠以下廿有九人分韻賦詩以餞其行水雲之詩多紀其國亡時事與文丞相獄中唱和之作文丞相又與馬丞相廷鸞章丞相鑑鄧禮部光薦謝國史枋得劉太傅辰翁序其詩集劉公又爲批防餘閒聞危太史言曰水雲長身玉立修髯廣顙而音若洪鐘北歸數來往匡廬彭蠡之間若飄風行雲世莫能測其去畱之迹江右之人以爲神仙多畫其像以祠之像至今有存者其諸公所賦墨迹嘗見於臨川僧捨云及予至京師因徐君敏道得水雲集讀而哀之偶成二律以識其後

三日錢塘海不波子嬰系組納山河兵臨魯國猶誦客過殷墟獨嘯歌鐵馬渡江功赫奕銅人辭漢淚滂沱知章喜得黃冠賜野水閒雲一釣蓑

一曲絲桐奏未休蕭蕭笳鼔禁宮秋湖山有意風雲變江水無情日夜流供奉自歌南渡曲拾遺能賦北徵愁仙人一去無消息滄海桑田空白頭

續琴操哀江南

謝翺

宋季有以善鼓琴見上者出入宮掖間汪姓忘其名臨安不守太后嬪禦北汪從之行畱薊門數年而文丞相被執在獄汪上謁且勉丞相必以忠孝白天下予將歸死江南及歸舊宮人防者十八人釃酒城隅與之別援琴鼓再行淚雨下悲不自勝後竟不知所在噫汪蓋死矣客有感之者爲續琴操曰哀江南凡四章

我赴薊門四之一

我赴薊門我心何苦我本南人我行北土視彼翼軫客星光光自陪輦轂久涉戎行靡嵗不戰何兵不潰偸生有慼就死無罪莽莽黃沙依依翠華我皇何在忍卹我家

瞻彼江漢四之二

瞻彼江漢截淮及楚起兵海隈亡命無所枕戈待旦憤不顧身我眎王室誰非國人噫嘻昊天使汝縲絏姦黨心寒健兒膽裂黃河萬里冰雪峩峩爾死得死我生謂何

我操南音四之三

我操南音爰我酒風摧我裳冰裂我手薄送於野曷云同歸自貽伊阻不得奮飛持此盈觴化爲別淚昔也姬姜今焉憔悴山髙水逺無相見時各保玉體將死爲期

興言自古四之四

興言自古使我速老麋鹿是遊姑蘇荒艸起秣我馬裵回舊鄕江山不攺風景忘亡誰觸塵埃不見日月棃園雲散羽林鳥沒吞聲躑躅悲風四來爾非遺民胡獨不哀

【右續琴操哀江南者四章章四解或傳粵人謝翺作讀其辭甚悲因其辭以推其心則其所悲又有甚於此辭者謂非翺作不可也當宋季年大兵壓境兩宮且以琴酒自娛故老言度宗在宮中常以壺觴自隨盡日不醉權臣弄國江上之師不暇一戰反以捷聞蓋必有以壅塞其耳目蠱惑其心志而然歟否則栗栗危懼之不防而又何樂於酒借令長江天塹北軍不能飛渡安能坐守東南數郡爲一玆國哉梁蕭繹時江陵戒嚴百官戎服聽講老子中旣輟講諜者言魏軍不出四境帖然又復開講一日以至力屈就擒身困緹幕𨿽拔刀斫桉不得悔嘻宋季然矣夫人者乃能以善鼓琴見上吾意其不爲鄒忌必爲雍門周縱不能一悟主聽使之少有更張亦能使之泣若破國亡邑至聞疾風飛鳥之聲窮窮焉固無樂巳及大事巳去獨其心怏怏犇走萬里若不釋然者嘻亦晚矣天寶盛時歌者李年恩遇無比祿山亂年流落江南毎歌數闋四座莫不嘆息泣下又況天地黯然山河頓異使夫人者尙在庸不有以泣年者泣之乎予謂琴操多出於憂愁窮苦之人而有所守者翺之於辭適契焉故錄之若曰南風不競則自古見之矣尙何言哉尙何言哉金華吳萊跋】

贈汪水雲

李吟山

靑雲貴戚玉麟兒曾逐鑾車入紫闈王母前窺面日太眞膝上畫眉時滄溟水濶龍何在華表秋深鶴未歸三尺焦桐千古意黃金誰與鑄鐘期

送汪水雲入湘

吳仁傑

碧水波翻海亦摧奮身鼇背防蓬萊忍隨天上紅雲散卻馭闗中紫气回天道有常須變化元闗無鑰任敲推攜琴更拜蒼梧野【闕】想南薫入調來

送汪水雲之湘【摸魚兒】

王學文

記當年舞衫零亂霖鈴忍按新闋杜鵑枝上東風晚防防淚痕凝血芳信歇念初試琵琶曾識闗山月怨弦易絕柰笑罷顰生曲終愁在誰解寸腸結浮雲事又作南柯夢徹一簪聊寄華髮乾坤桑海無窮事不歷昆明初刼誰共說都付與焦桐寫入梅花疊黃花送客休更問湘魂獨醒何在沈醉浩歌發

送錢塘琴士汪水雲

陳泰

三十年來喪耆舊天下彈琴水雲叟猶疑腅气世間無自說蹉跎晚何有漢宮麗華陰貴人臣忝近嵗居宮門東觀初令習書史寶詔再直行絲綸熙明殿中早朝罷仗內玉輦扶皇君昭容傳詔促侍燕屏棄舊樂嫌繽紛調弦始學鳳凰語度曲便覺聲有神銀山千片潮捲雪天馬萬匹風驅雲龍顏正色動一笑錦幄勸醉葡萄春今時富貴眼看盡異域飄零心尙存流傳弟子竟誰在散落江湖嗟獨聞人生底用誇長健白首靑衫淚如綫尊前指法鬭呼韓玉腕香餘夢中見

題呂仲善所藏汪水雲艸虫卷子【並序】

陳謨

卷中百虫各極情態而終以大小數鴈豈所謂江南破百鴈來乎水雲寓黍離之感於畫圖觀者淒斷

瑤琴理罷松風長嬾上湖船看歌舞行雲流水有心期野艸閒花各天趣紛紛虫羽恣飛揚散入毫端無遁處尋香逐艶何從來含睇凝情如欲語黃荃崔白稱好手研吮朱鉛童豎不肥不痩潤有餘墨暈生春獨淸楚春蘭翛然如處女短不出叢秀眉嫵夏芷仙人白紵袍長身玉立風生宇何當石根容我步烏紗笻竹從容賦漆園防莊知道者夢裏化爲蝴蝶去蘧蘧栩栩情態多什什伍伍花間住顚魂無定抑無歸粉翅織紋何用許象房守宮半夜走玉帳佳人成白首絡緯蕭條蟋蟀寒山河已落他人手籬根牽牛花蔓藤枝亦何有西湖淸淺緑荷雕畫橋依約春風栁海潮不至天目傾七寶金鞭從北狩雙雙朔鴈俱南翔莓苔菇米連瀟湘飛鳴宿食各自得豈有矰繳仍須防道人蒿目難爲傷銅仙淚盡天亦荒琴歌旣斷賦無續畫圖彷佛存興亡平川呂氏好古者不鄙謂予題此畫忽憶秦皇漢武年萬事輪云如走馬

水雲集附錄上

附錄【下】

汪元量先生大有號水雲天兵平杭日詩曰西塞山邊日落處北闗門外雨來天南人墮淚北人笑臣甫低頭拜杜鵑又曰錢塘江上雨初幹風入端門陣陣酸萬馬亂嘶臨警蹕三宮灑淚濕鈴鸞童兒賸遣追徐福癘鬼須當滅賀蘭若說和親能活國嬋姢應是嫁呼韓此語尢悲哽先生詩有水雲集【輟耕錄】

水雲汪元量宋亡以善琴召赴大都見世祖不願仕賜黃冠遣還防主送詩云黃金臺上客底事又思家歸問林和靖寒梅幾度花宋宮人多以詩送行者有云客有黃金共璧懷如何不肯贖奴回今朝且盡穹廬酒後夜相思無此杯意極淒惋元量有詩一帙皆敍宋亡事如雲亂防傳籌殺六更風吹庭燎滅還明侍臣奏罷降元表臣妾僉名謝道淸餘詩大抵類是可偹野史元馬易之題其帙後云三日錢塘海不波子嬰系組納山河兵臨魯國猶弦誦客過商墟獨嘯歌鐵馬渡江功赫奕銅人辭漢淚滂沱知章喜得黃冠賜野水閒雲一釣蓑【歸田詩話】

【按前卷所列少帝送水雲南還詩與此首意同辭異前詩見於陶九成輟耕錄瞿存齋所記不知見於何書又日下舊聞以此詩爲水雲歸後少帝追懷之作應並存之以俟考】

汪大有字元量爲詩感慨有气節嘗以善琴受知紹陵宋亡從三宮北去畱燕甚久時故宮人王淸惠張瓊英皆善詩相見輒涕泣倡和語極悲壯或至文文山鋃鐺所作拘幽十操文山倚歌和之元主聞其名召入鼓琴一再行乞爲黃冠歸錢塘與故宮人十八人釃酒城隅哀音哽亂淚下如雨往來匡廬彭蠡間若飄風行雲莫能測其去畱之迹自號水雲子有水雲集自奉使出疆三宮去國所歷皇王帝霸故都遺迹可喜可詫可驚可痛哭者皆收拾於詩劉辰翁馬廷鸞目曰詩史【錢塘縣誌文苑傳】

汪元量字大有錢塘人以善琴出入宋宮掖臨安不守太后嬪禦北汪從之畱宿薊門數年文丞相被執在獄汪謁勉丞相必以忠孝白天下元世祖命奏琴賜爲黃冠師南歸故防主瀛國公故福王平原公故相吳堅畱夢炎參政家鉉翁文及翁宮人王昭儀等分韻賦詩餞行有水雲詩一卷多紀國亡時事親見蒼黃歸附展轉北行元帝後賜三宮燕賚宋宮人分嫁北匠有種種悲嘆其酬王昭儀及平原公第夜宴謝太后挽詩尢淒絕故相馬廷鸞章鑑謝枋得咸序曰詩史後往來匡廬彭蠡之間人莫測其去畱之迹【南宋書】

水雲以善琴供奉國亡隨三宮入燕久之請爲黃冠南歸藏有賜硯背刻天錫永寶四字分書右刻水雲二篆字左刻楷書絕句云斧柯片石伴幽閒堪與遺民共號頑試憶當時承賜事墨痕如淚盡成斑其北徵古詩有云北師有嚴程挽我投燕京挾此萬卷書明發萬里行則硯必並載入燕以詩書授瀛國公皆此硯矣【攺虫齋筆疏】

度宗時汪水雲以善琴出入宮掖元兵入城賦詩云錢唐江上雨初幹風入端門陣陣酸萬馬亂嘶臨警蹕三宮灑淚濕鈴鑾童兒賸遣追徐福厲鬼終須滅賀蘭若說和親能活國嬋娟應是嫁呼韓頃之從三宮北去畱滯燕京時有王淸惠張瓊英皆故宮人善詩相見輒涕泣元量嘗和淸惠詩云愁到濃時酒自斟挑燈看劍淚痕深黃金臺迥少知巳碧玉調髙空好音萬葉秋聲孤館夢一牕寒月故鄕心庭前昨夜梧桐雨勁气蕭蕭入短襟【堯山堂外紀】

汪大有字元量號水雲浮梁人咸淳進士官兵部侍郎工詩淸麗可喜臨安旣失其詩曰西塞山邊日落處北闗門外雨來天南人墮淚北人笑臣甫低頭拜杜鵑又曰錢塘江上雨初幹風入端門陣陣酸萬馬亂嘶臨警蹕三宮灑淚濕鈴鑾童兒賸遣追徐福厲鬼須當滅賀蘭若說和親能活國嬋娟應遣嫁呼韓題王導像曰秦淮浪白蔣山靑西望神州艸木腥江左夷吾甘半壁只緣無淚灑新亭水雲後從謝後北遷老宮人能詩者皆其指教或謂瀛國公喜賦詩亦水雲教之所著詩有水雲集【西江詩話】

【按水雲錢塘布衣以琴師出入禁中見於劉辰翁文文山諸公題詞此云浮梁人官兵部侍郎不知何所據也】

水雲集附錄下

