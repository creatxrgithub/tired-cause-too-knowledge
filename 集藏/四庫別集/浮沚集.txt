

欽定四庫全書

集部三

浮沚集

別集類二【宋】

提要

【臣】等謹案浮沚集八卷宋周行巳撰行巳字恭叔永嘉人元祐六年進士官至祕書省正字出知樂淸縣陳振孫書錄觧題稱其爲太學愽士以親老歸教授其鄕再入爲館職復出作縣鄕人至今稱周博士蓋相沿稱其初授之官也振孫載浮沚先生集十六卷後集三卷宋史藝文志載周行已集十九卷正合前後兩集之數而又別出周博士集十卷已相抵牾萬曆溫州府誌又稱行已集凡三十卷更參錯不符考振孫之祖母卽行已之第三女振孫所記當必不誤宋史及溫州誌均傳訛也行已早從伊川程子遊傳其緒論實開永嘉學浮之先集中有上宰相書云少慕存心養性之說於周孔佛老無所不求而未嘗有意於進取又有上祭酒書云十五學屬文十七補太學諸生學科舉又二年讀書益見道理於是學古人之修徳立行雲云觀所自敍其生平學問梗槪可以略見則發爲文章明白淳實粹然爲儒者之言固有由也且行已之學𨿽出程氏而與曾鞏黃庭堅晁說之秦覯李之儀左譽諸人皆相倡和集中寄魯直學士一詩稱當今文伯眉陽蘇新詞的爍垂明珠於蘇軾亦極傾倒絕不立洛蜀門戶之見故耳濡目染詩文亦皆嫻雅有法尢學家所難能矣集久失傳今從永樂大典所載搜羅排比共得八卷較之原編十防得五尙足見其大凡也乾隆四十七年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集部三

浮沚集目錄

別集類二【宋】

卷一

奏議二首

表二首

卷二

經解十二首

卷三

防三首

防問十二首

卷四

序十二首

記二首

卷五

書五首

啟九首

卷六

雜著三十二首

卷七

祭文九首

志銘十三首

卷八

五言古詩三十五首

七言古詩十一首

卷九

五言律詩三十五首

五言排律二首七言律詩二十一首

五言絕句五首七言絕句三十五首

欽定四庫全書

浮沚集卷一

宋周行已撰

奏議

上皇帝書

臣竊謂人臣之私莫大於朋比而天下之患莫深於壅隔古之人君所以操獨斷而任賢使能廣羣聽而明目達聰蓋防此也恭惟陛下臨禦以來總攬權綱勵精政事官無大小事無巨細皆出宸斷親禦翰墨臣庶奔走而聽命海內歡忻而蒙徳十二年間法全而令具治定而功成然則天下旣已無事矣臣愚過慮竊意萬幾之繁久勤宵旰臣願陛下儲精蠖濩遊意太淸小職細務責之三省百司而獨操其要者在於察股肱之任必出於公使無朋比之欺擇耳目之官咸竭其忠使無壅隔之患如此則職何小而不舉事何細而不聞不待悉煩聖慮而天下之理得矣臣愚不勝區區螻蟻之誠

上皇帝書

臣聞忠臣𨿽在畎畝不忘其君志士𨿽無其位而憂在天下何則君臣之義出於天性天下之人同於一體是以伊尹耕於有莘而自任以天下之重仲尼孟軻身爲匹夫而汲汲皇皇彼皆遭非其時猶欲使其君爲堯舜之君使其民爲堯舜之民孔子亦曰如有用我者吾其爲東周乎孟子亦曰豈徒齊民安天下之民舉安況臣生逄盛世身事明主豈不願陛下享天下之安天下同陛下之樂承祖宗深厚之徳澤固萬世無窮之基業而臣尢以爲幸者以陛下性體帝堯之仁躬行周王之孝有大舜取人爲善之大徳有成湯攺過不吝之誠心加之以欽明文思之聖學允恭克讓之懿行是以手詔每下天下無不感悅𨿽遠方窮僻之民皆知陛下之爲聖主也然而天下之民猶有不得盡被陛下之澤而經國之術猶有不得盡如陛下之意者豈非有司議法之過官吏行法之獘乎臣讀昜得其說曰天地之大徳曰生聖人之大寶曰位何以守位曰仁何以聚人曰財理財正辭禁民爲非曰義今陛下有天地好生之徳居聖人大寶之位守之以仁行之以義而臣下未有稱陛下之旨任天下之責者夫守位莫大於得人心聚人莫先於經國用此誠陛下今日之所畱意而已行之矣然臣猶有區區之說者誠謂更化之際古人所難調一之道必有其要故臣爲得人心之說有四一曰廣恩宥二曰解朋黨三曰用有徳四曰重守令爲經國用之說有六一曰修錢貨之法二曰修茶鹽之法三曰修居養安濟漏澤之法四曰修學校之法五曰修吏役之法六曰修轉輸之法臣所謂廣恩宥者誠謂陛下前日聽任之過法度或有未便刑罰或有失中天下𨿽知陛下之徳而行法之吏不無失人之心臣願陛下曠然爲盛徳之舉下責躬之詔其意若曰乃者失於聽任法度過差恐吾民至有陷於非辜賢者或有廢而未用人失其所澤不下宣因推應官吏軍民之在罪籍者無輕重悉使自新如此則天下之人孰不懽然交悅益知陛下之爲聖前日有司之爲過也臣所謂廣恩宥爲得人心之術者此也夫然後除其黨籍勑戒有司應今赦以前不得復論繼今以後不得復以朋黨爲言朋黨之論誠非國家之利也夫一身內有九族之眾外有婚姻之黨又有朋遊之好一家十人十家百人百家千人以一人失職千人懷戚一口傳情萬口傳聲陛下誠能念其前事之已往歳月之已久所言失當者或出於忠誠之憤激所爲繆戾者或出於愚暗之無知天下樂生之情同於昆虫何所不愛陛下好生之徳同於天地何所不容臣願無問罪之輕重時之先後人之邪正悉因大霈一切釋之兩解其黨應前任宰相執政者與之三京四輔前任侍從者與之帥府望郡前任臺省官者與之列郡余官各隨資任聽其仕進已亡歿者悉復之有恩賜者悉還之如此則人無懷疑下無失職之嘆幽明咸被其澤賢愚各得其所回千人之憂戚爲四海之懽聲臣所謂解朋黨爲得人心之術者此也臣所謂用有徳者臣誠謂天下之人有有徳者有有才者有才徳兼備者操行無邪持心近厚所謂有徳也人所不能而已能之所謂有才也才徳兼備者上也有徳而無才者次也有才而無徳者又其次也無才無徳斯爲下矣故曰賢者在位能者在職又曰任賢使能所謂賢者有徳之謂也所謂能者有才之謂也賢者在位則朝廷尊朝廷任賢則天下服夫爲徳非一日之積也徳成而信於人者又非一日之積也臣願陛下博選耆艾參用舊徳蓋耆徳之人知古今之多閱世故之久必能爲陛下稽古愛民必不爲陛下妄作生事而又天下之所素知人心之所素服用之於一方則一方之民悅用之於朝廷則天下之民悅陛下能用民悅之人是陛下得民之悅也臣所謂用有徳爲得人心之術者此也臣所謂重守令者誠謂天下一家萬民爲本積縣爲州積州爲國縣不得人則爲陛下失一縣人之心州不得人則爲陛下失一州人之心國不得人則爲陛下失天下之心是人心者爲州縣之根本州縣者爲天下之根本今朝廷之上選賢用能而州縣之任未嘗選也資攷應吏部之格者可以得也朝廷以爲不才而黜逐者可以得也夫朝廷以堂選爲重吏部爲輕而郡守縣令以吏部得之是州縣之任輕於朝廷也朝廷以進用爲才黜責爲不才而郡守縣令以黜責得之是朝廷輕郡守縣令之任也臣願立守令之法重州縣之任應今後朝廷之黜責者不得任郡守縣令朝廷之選用者必自郡縣守令選除如此則守令知自重而不敢害吾民民知上愛我莫不懷上徳臣所謂重守令爲得人心者此也臣所謂修錢貨之法者其說有三一曰當十二曰夾錫三曰陜西鐵錢夫錢本無用而物爲之用錢本無重輕而物爲之重輕此聖智之術國之利柄也臣竊計自行當十以來國之鑄者一民之鑄者十錢之利一倍物之貴兩倍是國家操一分之柄失十分之利以一倍之利當兩倍之物又況夾錫未有一分之利而物已三倍之貴是以比歳以來物價愈重而國用愈屈爲今之說者不過曰官旣能鑄聽其自輕重又不過曰如慶曆之法以漸減其分數此二說皆不可也夫盜鑄當十得兩倍之利利之所在法不能禁也自行法以來官鑄防何私鑄幾何矣官鑄𨿽罷私鑄不已也私鑄不已則物價益貴刑禁益煩而物出於民錢出於官天下租稅常十之四而糴常十之六與夫供奉之物器用之具凡所欲得者必以錢貿昜而後可使其出於民者常重出於官者常輕則國用其能不屈乎此一不可也慶曆之法前日行之東南是也自十而爲五自五而爲三自三而爲小鈔自十而爲五民之所有十去其半矣自五而爲三民之所有十去其七矣小鈔之法自一百等之至於一貫民之交昜不能悉辧其眞僞一也輸於官而不可得錢二也是以東南之民不肯以當三昜鈔而盡銷爲黃錢此前日已行之獘也然而所以得行者尙以攺鑄之日未久散於天下者未多況今公私之鑄日久並於五路與京師者日益多其可復如前日公私有五分七分之損乎此二不可也然而當十必至於當三然後可平夾錫必並之然後可行陜西鐵錢必通之然後可重臣之說欲宮出進納誥敕與度牒紫衣師號見錢公據六等以收京師五路當十隨其錢數物直平昜之其有奇零不及數者則隨其多寡塡給公據許得貿昜若自便於貨務算請諸路鹽鈔以一季爲限於是悉以所得當十樁管逐路或上供京師隨其所用攺爲當三通於天下國家無所費而坐收數百萬緡之用其利一也公私無所損而物價可平其利二也盜鑄不作而刑禁可息其利三也然而六等之說所出旣多則必停壅不售停壅不售則其直必減其直旣減則公私或損臣欲進納前日之給綾紙宣帖者悉更爲誥敕而度牒紫衣師號悉用黃紙自法行之後應官司惟得書塡今來進納誥敕及黃紙度牒紫衣師號候畢方得書塡舊降文字如此則無停壅之獘價輕之患矣此修當十錢之法也夾錫之獘其行未久輕於銅錢三之一【十三當銅錢之十】臣欲並於河北陜西河東三路陜西鐵錢之獘其積已多輕於銅錢一之十五臣欲通於河北河東兩路蓋錢以無用爲用物以有用爲用是物爲實而錢爲虛也故錢與物本無重輕始以小錢等之物旣定矣而更以大錢則大錢輕而物重矣始以銅錢等之物旣定矣而更以鐡錢則鐵錢輕而物重矣物非加重本以小錢銅錢爲等而大錢鐡錢輕於其所等故也何則小錢以一爲一而大錢以三爲十故也銅錢以可運可積爲貴而鐵錢不可運不可積爲賤故也以其本無輕重而相形乃爲輕重故臣之說欲並夾錫與鐵錢通行於河北陜西河東三路而禁使銅錢其三路所有銅錢許過銅錢路分行用其京東京西兩路夾錫錢許過鐵錢路分行用若河北陜西河東行使銅錢京東京西行使夾錫鐵錢與銅錢之入三路夾錫鐵錢之入余路各論如私錢法如此則鐵錢與物復相爲等而輕重自均矣陜西鐵錢幾廢而可以復行其利一也銅錢不流於敵國其利二也敵人盜鑄而無所復用其利三也其或鐵錢尙輕物價尙貴又有二說以濟之鐵錢腳重轉徙道路不便於往來一也拘於三路而不可通於天下不便於商賈二也臣欲各於逐路轉運司置交子如川法約所出之數樁錢以給使便於往來其說一也朝廷歳給逐路糴買之數悉出見錢公據許於京師或其餘銅錢路分就請以便商賈其說二也前日鈔法交子之獘不以錢出之不以錢收之所以不可行也今以所收大錢樁畱諸路若京師以稱之則交鈔爲有實而可信於人可行於天下其法旣行則鐵錢必等而國家常有三一之利蓋必有水火之失盜賊之虞往來之積常居其一是以歳出交子公據常以二分之實可爲三分之用此修夾錫鐵錢之法也臣所謂修茶鹽之法者臣欲幷酒法而總其鹽鈔算請之數買茶搭息之數酤淨利之數坊場買撲之數通天下五等而三之爲上中下十有五等歳各出緡若干一切弛其禁令使民自便國省官吏而歳入有常其利一也戶出緡錢至少而得以自便其利二也小民各安其業而商賈得通其利三也姦盜不作而刑罰可省其利四也臣所謂修居養安濟漏澤之法者前日朝廷旣常修之矣然其利未廣其費尙多臣誠欲廣陛下之惠息縣官之費謂應天下鰥寡孤獨之無歸者疾病之無養者死亡之無葬者宜令各許所在近便寺觀隨宜收養葬薶每通計及若干人給度牒一道如此則生養死葬者各得便一利也天下寺觀各得度人二利也官無濫費而獲實惠三利也徳澤益廣而可以久行四利也臣所謂修學校之法者誠謂前日之法太煩而難守費廣難久官有一歳四科場之勞士有五歳一應舉之患春季一試夏季一試秋季一試冬季一試官吏之勞紙札之費悉如貢舉之法是一歳而有四科場也豈非官以爲獘乎一試入縣學一年然後赴歳升再試入州學一年然後補內捨三試升內捨一年然後補上捨升上捨者歳終然後入辟雍入辟雍者遇大比然後得推恩凡此數者每試必得必有攷察必遇大比已五年矣而況試未必得得未必有攷察貢未必遇大比是又有七年之久者有終身不得進者豈非士以爲患乎臣欲廣陛下教養之意而覈其實簡有司選試之法而省其費謂宜州置州學教授一員命官充之選有學行者視其資秩爲請給人從之數縣置縣學敎授一員舉人充之月給職錢五千學生之入縣學者不試不給食學生之入州學者初歳一試外舍取文理通者不限以數比歳再試內捨取外舍十之一三歳再試上捨取外舍十之一於是貢於太學太學總天下所貢之數而大比焉又取十之一乃奏名而官之應三捨生願在學與遊學於外者聽其自便內捨以上官給食若在外犯公罪徒私罪杖𨿽贖及在學犯第二等以上罰者各不得預試每大比之後一再試如初法嘗預貢者免試外舍至於試士之法其獘亦久人守一經無不出之題文爲一格無甚髙之論以博學好古爲迂闊以綴緝時文爲防徑是以老成久學之士未必得而後生淺聞之徒多預選臣謂宜革選試之法使人試五經大義各一條爲第一場子史時務策各一道爲第二場宏詞爲第三場如此則才髙實學者無不遇之嘆而新進寡學者無濫得之幸是爲今日學校之所養者必爲他日三捨之所選今日三捨之所選者必爲他日朝廷之所用學校益廣一利也攷選益精二利也士得自便三利也所費至省四利也臣所謂修吏役之法者其說有二以田募吏一說也以兵代役二說也以田募吏之法水田上等一頃中等一頃半下等二頃陸田上等二頃中等三頃下等四頃州縣每案募吏一人使世其職身歿聽以子孫家人承代試而後補犯枉法自盜贓者還其田別募隨其案之職務煩簡許保任書手一人至三人月給雇直三千犯枉法自盜贓者同罪餘罪輕重有差如此則吏得久其職而可以責任一利也人知自愛而重犯法二利也民不受獘三利也雇直可省四利也以兵代役之法應州雇散從縣雇手力悉易以廂軍廂軍不足以禁軍其教閱更代差出各如本法卽不得下鄕幹當公事如此則雇役可省其利一也兵無冗食其利二也臣所謂修轉輸之法者臣誠以爲領使太煩轉輸不一財散而費廣權分而勢輕臣欲悉減諸司官每路只置轉運使一員使轉輸財賦按察使一員使察廉吏治皆以望重品髙者爲之許各辟官屬分治其事如此則權一而事治其利一也官省而費輕其利二也凡此十說臣皆推原陛下仁聖之美意修廣今日已行之良法於當更之時順民悅之情定一代之典爲萬世之利至於事之緩急行之先後法之纖悉儻蒙萬幾之暇畱神聽覽或有可采別其條對出自宸衷斷而行之臣非敢懷邪而觀望希賣而幸進惟欲陛下受天命無窮之福天下安陛下和樂之政宗廟永寧社稷永固臣之願也

表

代郭守賀嘉禾表

和气薫蒸祥生嘉谷泰符協應慶及丰年凡在照臨孰不抃蹈恭惟皇帝陛下撫千齡之昌泰纂七聖之宏規繼述丕謨躬行周王之孝生成庶彚性由堯舜之仁毎推四海之咸寧不忍一夫之失所格顧成於宗廟膺眷佑於皇天休順大臻嘉祥並至惟農者爲政之本而禾者得時之中上以供乎粢盛下以足乎民食秪園發秀匪同異畝之耕莖穗標奇且應充箱之實固將承福基於億載光瑞牒於前圖臣邈守遠籓預聞盛事竊仰聖朝之慶將圖國用之饒欣頌之誠倍越常品

代郭守謝復職表

代言西掖詞藻非長黜守東州政經無狀防逢恩宥洊復官資進升淸切之班莫稱便蕃之命寵隨驚至感與涕並竊以典謨訓誥之書自唐虞而始見禮樂文章之政更秦漢而弗全洪惟治朝大興儒學纘寶圖而創閣昭累聖之垂文登延侍從之臣祗若祖宗之訓鋪陳帝制宣昭聖謨況先帝丕顯之攸居實方今紹述之所本列職禁近得預時髦如臣者憂患餘生江湖末系學類瓠而無用性匪石而不移守道衡門每有終身之志觀光上國偶爲多士之先再試有司始階仕版間關州掾叨冒學宮緣坐罷官棲遲赴調謬以不虞之譽寖蒙上聖之知辟雍英俊之廛濫居師席學制教化之首參預官聯尋使事而復畱階郎曹而被選以至執筆柱下掌誥省中歳幾九遷慮無一得皆由神聖之選不緣左右之容才分叨逾言章果及終蒙睿眷尙畀州符曾未期年盡還故職此蓋伏遇皇帝陛下乾坤廣大𨿽過必容日月照臨無幽不燭察臣文采不足立身無他憐臣朴忠有餘事君盡已故因鴻霈躐進華資持槖從班望堯階而𨿽遠分符郡寄奉漢詔以惟寅報稱實難麋捐無所

浮沚集卷一

欽定四庫全書

浮沚集卷二

宋周行巳撰

經解

仁者見之謂之仁知者見之謂之知百姓日用而不知故君子之道鮮矣

道本無名所以名之曰道者謂其萬物莫不由之也萬物皆有太極太極者道之大本萬物皆有兩儀兩儀者道之大用無一則不立無兩則不成太極卽兩以成體兩儀卽一以成用故在太極不謂之先爲兩儀不謂之後然則謂之一陰一陽者不離乎一也謂之道者不離乎兩也所以太虛之中絪縕相蕩升降浮沈動靜屈伸不離乎二端散殊而可象者爲物物者陰陽之迹也故曰幹陽物也坤陰物也淸通而不可象者爲神神者陰陽之妙也故曰陰陽不測謂之神不測則不可謂之二成物則不可謂之一二卽一而不離神體物而不遺見此者謂之知道體此者謂之得道然是道也夫何遠之有哉繼於善者進乎此矣成於性者復乎此矣孟子曰可欲之謂善又曰性無有不善夫善者對不善之稱也可欲者對可惡之稱也無不善則亦無善之可稱無可惡則亦無欲之可稱是知失性者天下之不善也不善者天下之可惡也得性者天下之善也善者天下之可欲也然則人之有善皆得乎性者也人之有不善皆失乎性者也茍能食則見善於羮坐則見善於墻立則見善參於前在輿則見善倚於衡顚沛必於善造次必於善相繼無間不離於道矣善旣純一則無不善不善旣無善亦不立成於性者也成於性則無不全也無不盡也然而命於陰陽者气質之稟不同則昏明之性亦異成性於仁者以斯道謂之仁斯道非不仁也然仁不可謂之道成性於知者以斯道謂之知斯道非不知也然知不可謂之道皆其成性之不同所見之不周猶伯夷得聖人之淸柳下惠得聖人之和非不善也然不可謂之大成夫一物之中皆具一道一道之內皆具陰陽不能盡其大心以充其性遂以小見爲大道止於斯良由生稟之或偏而不知學或學之不至而小成此皆賢者之過所以君子之道鮮也至於天下之民目視耳聽手舉足運無非道者朝作暮息渴飲饑食無非道者然而察其聲音鍧鍧目視眴眴有生而已終身由是曾不知灑掃應對之妙道而耕稼陶漁之可以聖也是豈道之遠人哉孟子曰行之而不著焉習矣而不察焉終身由之而不知其道者眾也此皆不肖者之不及所以君子之道鮮也夫所謂君子之道中而已矣或偏於仁或偏於知過乎中者也日用而不知不及乎中者也太極卽中也中卽性也太極立而陰陽具乎其中矣性成而陰陽行乎其中矣是故昜之爲書陰陽之道也六十四卦三百八十四爻無非是者然而得所謂君子之道者寡而過與不及者多此孔子系辭所以明一陰一陽之道而深嘆夫君子之道鮮也𨿽然萬物負陰而抱陽誰獨具無道乎反身而誠斯得之矣此所以天下之人不可自棄而學昜者不可以不盡心也

曲禮曰毋不敬儼若思安定辭安民哉

曲禮者禮之至曲者也大則簡曲則詳然曲能有誠至於變化豈有二致哉故其爲禮者曰毋不敬所以戒夫人之不可以不敬也蓋敬者君子修身之道也所以閒邪而存其誠者也敬斯定定斯正正者徳之基也慢斯怠怠斯邪邪者徳之賊也古之人相在爾室不愧屋漏出門如見大賔使民如承大祭何所不用其敬哉儼若思者非思也凡思者其心必有所止心有所止者其耳目視聽必有所忘蓋其心定者其容寂此儼者所以若思而非思也古之人知止而慮善恭黙以思道此有思者也南郭子綦之隠幾嗒焉似喪其耦顏淵之坐忘黜聰明墮肢體此無思者也無思者天也有思者自人而之天也古之爲道如此安定辭者昜所謂昜其心而後語也蓋一辭之不中皆心之過孟子所以謂不得於言勿求於心不可而頤之養正君子所以愼言語是以存於心者旣見乎辭攷其辭者亦可以知其人也此三者禮之大節君子學道之要也自天子達於庶人自修身至於爲天下莫不一於是故敬則無敢慢無敢慢則民莫不愛矣儼則人望而畏之人望而畏之則民莫不敬矣安定辭則其言善其言善則民莫不應矣敬也儼也安定也舉乎其上者如此所以安民之道也愛也敬也應也錯乎其下者如此民所以安之之效也匹夫而有此必有安民之術天子而有此必有安民之事故曰安民哉

傲不可長欲不可從志不可滿樂不可極

君子所以知天者知其性也所以事天者事其心也性之不明心之不存則在我者與天不相似故有長傲以悖天徳從欲以喪天性所見者小則其志昜滿天道虧矣所慕者外則其樂昜極天理滅矣人之所以爲人者天也失其天豈可謂天之人乎此其喪精失靈皆可哀之民也原夫凡人之所以有傲者何也以其有我而已矣以我爲我則彼爲之對矣彼我旣分勝心生焉彊此而劣彼此所謂傲也彼旣自彼我旣自我傲且不足以輕彼適所以害我是心也且不可有況可長乎若我旣無我則彼亦無彼何傲之有彼有大傲者焉傲睨乎萬物之上者是也是傲也非世俗之鄙心也道獨尊而無對故也凡人之所以有欲者何也以其有物而已矣以物爲物則我爲之役矣物我旣交愛心生焉忘已而徇物此所謂欲也物旣自物我旣自我欲且不足以益我適所以喪我是心也且不可有況可從乎若物旣無物則我亦無我何欲之有彼有大欲者焉從心所欲不逾矩者是也是欲也非世俗之鄙心也道無心而不畱故也志固不可滿而凡人之志所以可滿者所志者利也其志在利者利得其志必滿志滿者必驕由志道者觀之不亦隘乎故大志者古今不可以爲限固不可滿也樂固不可極而凡人之樂所以有極者所樂者僞也故所樂在物物得其樂必極樂極者必淫由樂道者觀之不亦鄙乎故大樂者天地不能變萬物不能昜固不可極也然則斯四者爲之小者必可謂之小人矣爲之大者必可謂之大人矣君子之學去其小者存其大者如斯而已矣

賢者狎而敬之畏而愛之愛而知其惡憎而知其善積而能散安安而能遷臨財毋茍得臨難毋茍免狠無求勝分無求多疑事無質直而勿有

君子之於學也能親賢然後能明善能明善然後能至公能至公然後能無累能無累然後能自立能自立然後能與人能與人然後能善世此學者本末之序也天下之人莫不善也賢者先得乎其善者也故其溫良可親也其威嚴可畏也親之而不知敬則其流必昜畏之而不知愛則其漸必疎昜則不知善之可尊疎則不知善之可親狎而敬之而不失其尊畏而愛之而不失其親君子之親賢有如此者天下之蔽莫大乎私天下之明莫大乎公君子之於人也無私好其所好者必善者也無私惡其所惡者必不善者也故所愛者善也不以所愛蔽於所不愛乃天下之公好也所憎者不善也不以所憎蔽於所不憎乃天下之公惡也惟能公於好惡故能不以一巳之愛憎而昜天下之善惡君子之至公有如此者凡人之所以厚積者必以爲私所分也惟公者能以天下爲度則不累乎物存人者猶在已也奚積而不能散乎凡人之所以居安者必以爲我所安也惟公者能以天下爲宅則不累其居在彼者猶在此也奚安而不能遷乎惟其能散也故散而不失其所積惟其能遷也故遷而不失其所安君子之無累有如此者若夫累於物者則臨財必求茍得累於身者則臨難必求茍免惟君子忘物所以立我故不累於物忘我所以立道故不累乎身內外無累故可以得而得無心於得非所謂茍得也可以免而免無心於免非所謂茍免也君子之所以自立有如此者今天下之所以好勝者爲其不能忘我也天下之所以多得者爲其不能遺物也茍能忘我而常處其弱則人之狠者不求勝而天下莫能勝矣茍能遺物而常處其不足則人之分者不求多而天下莫能損矣茍持是於天下𨿽之蠻貊而必行入麋鹿而不亂君子之所以與人有如此者君子之知眾人之所以疑也眾人之曲君子之所以直也然而君子有同天下之志而無善一巳之心故致其大知以釋其疑使天下之疑者不疑先質其疑則天下疑矣推其大直以直其未直使天下之不直者直先有其直則天下不直矣故不質其疑所以欲天下之皆致其知也不有其直所以欲天下之皆得其直也君子之善世有如此者凡此數者君子之所務而眾人之所深戒者也故或曰能或曰毋或曰勿語其志則一也

若夫坐如屍立如齊禮從宜使從俗

君子之所以必莊必敬者非所以飾外貎所以養其中也蓋其心肅者其貎必莊其意誠者其體必敬爲屍者所以象神不莊不敬則神弗臨之矣必莊必敬然後可以爲屍故君子之坐如之爲齊者所以接神不莊不敬則神弗接之矣必莊必敬然後可以爲齊故君子之立如之方是時也其心寂然而無一物其孚顒若而無他慮是心也聖人之心也顏子三月不違仁不違此心也其餘日月至焉至此心也聖人從心所欲不逾矩不逾此心也聖人常顏子久其餘暫百姓日用而不知也學者捨是亦何所求哉古之人何獨坐立然後如此此特舉其大端而已也立則見其參於前在輿則見其倚於衡出門如見大賔使民如承大祭非禮勿視非禮勿聽非禮勿言非禮勿動無須臾之離終食之違造次必於是顚沛必於是所以存心養性大過人遠矣此學者入徳之要不可以不思也禮從宜使從俗馬鄭之說備矣夫禮者所以定親疎決嫌疑別同異明是非也

禮者中而已矣萬物之至情天下之達徳也君子不敢過小人不敢不及一定而不可昜者也猶規矩設而不可欺以方圓繩墨陳而不可欺以曲直故天下之親疎者於此可以定天下之嫌疑者於此可以決天下之同異者於此可以別天下之是非者於此可以明茍捨是焉而無以辧則總總林林亦何以相與立於天地之間哉此所以有禮則治無禮則亂也

禮不妄說人不辭費

禮者正而已矣妄說人非正也辭費非正也何也今人之所以妄說人者不有求於人必欲逭已責也人之所以辭費者不有矜已能必欲辭已過也君子無求而安於命何爲而妄說於人哉君子不矜而過必攺何爲而費於辭哉說以其道者正說也君子有之辭取其達者正辭也君子有之說不以道亦人之所不說而辭之多且遊者亦聖人以爲躁而誣善然則人亦何取於妄說人與辭費哉此禮所以不爲也

禮不逾節不侵侮不好狎

禮者分而已矣居下而犯上則逾上之節不知下之分也居上而偪下則逾下之節不知上之分也侵侮者失人不知人之分也好狎者失已不知已之分也君子明禮而知分故居上不驕爲下不亂與人不爭處已必敬此所以作事可法容止可觀而爲萬夫之望者也修身踐言謂之善行行修言道禮之質也

孳孳爲善者舜之徒也孳孳爲利者跖之徒也天下莫不爲善豈人人爲舜也歟哉非也方其爲善其心則舜之心也天下莫不爲利豈人人爲跖也歟哉非也方其爲利其心則跖之心也故人不可以不爲善也𨿽小善而必爲然後能爲大善舜之所以爲舜者以其樂取諸人以爲善聞一善言見一善行從之莫能禦也然則如之何斯可以爲善矣曰修身也踐言也修身者必敬踐言者必忠忠與敬者善之大端入徳之要也故曰修身踐言謂之善行行篤敬則行修矣言忠信則言道矣故曰義以爲質禮以行之又曰忠信之人可以學禮此行修言道所以爲禮之質也茍無其質𨿽習於曲禮威儀之多君子不謂之知禮晚周之衰天下士大夫旣其文而不旣其實莊周寓言矯獘遂以爲忠信之薄而道之華此豈吾聖人所謂禮云禮云者乎

禮聞取於人不聞取人禮聞來學不聞往教

君子有財以給天下之求有道以應天下之問其心必欲無一夫之不獲其所而天下之人皆至於道聖人在上則行其道聖人在下則懷其志故堯舜所以猶病於博施濟眾而孔子乃於其老者安之朋友信之少者懷之此豈取人而往教所得周哉蓋取人則失已往教則枉道聖人中道而立使天下之人皆得取於我而來學以求正焉則已立而給不匱道大而應無方然後天下之人皆得預被其澤而有足者咸可以至於斯此禮所以在彼而不在此也

文之以禮樂

孔子曰立於禮成於樂孟子曰禮者節文斯二者是也樂者樂斯二者是也君子之爲人不惟率性守質而已固有禮樂以文之也今人有大其居者知丹雘之爲麗則必塗其垣墻然後謂之富室有愛其身者知衣服之爲美則必飾以組繡然後謂之備服此庸人匹夫之所及非有過人之智而後能也今之修性學道反不能焉豈禮樂之不及歟蓋以謂不足爲而不爲耳天下之咎莫大於不足爲不能爲者次之不足爲者曰禮與樂者人之文也吾將遊乎天而皆不足爲也孟子所謂非徒無益而又害之者是也不能爲者孳孳焉拳拳焉守一善占一藝以終其身則其無咎也亦有間矣彼之自絕於禮樂者其學蓋出於老氏齊其上下等其君臣漠然欲置天下於無而人之所以相生養之道與其所以懽欣交通之情皆不若相忘之爲愈此其寡恩於禽獸也甚矣嗚呼胡爲學聖人者反樂此之異哉若臧武仲之知公綽之不欲卞莊之勇冉求之藝所守一善占一藝以終其身者𨿽然禮樂非有異於人之性也學者止於道焉而已性者道之質也禮樂者道之具也上焉者生而能之中焉者學而能之下焉者勉而能之及其至也皆謂之成人可也然則聖人豈異於人哉

乃所願則學孔子也

嗚呼孔子之生所謂不幸之幸者也不幸而生於世衰道微終以窮死復幸而得賢弟子有顏回者師其道於當時有孟軻者師其道於後世而聖人之道庶幾乎有傳𨿽然吾嘗謂爲顏回者昜而爲孟軻者難揚雄所謂在則人亡則書其說蓋亦未盡也譬夫見龍而象龍與不見龍而畫之者形容具存而耳目可及故象者昜爲力若夫目之所未嘗見耳之所未嘗聞而區區求諸有無之間而擬其形容故畫者難爲功也𨿽然聖人之道言所不能傳而非言亦無以傳是故善學者因其言而求其心躍然有得於中然後合之於聖人之道果無以異也而後爲之是亦聖人也故見而師之於當時者昜聞而師之於後世者難知其難而能難者後世有孟軻一人而已孟軻眞知孔子者也故其言伯夷伊尹柳下惠以謂皆得聖人之一偏而獨推尊孔子爲集大成又從而爲之辭曰乃所願則學孔子也故言伯夷之淸柳下惠之和伊尹之任則譬之以力孔子之集大成則譬之以巧蓋巧者能中而力者能至也夫射者期至於的也有力者皆能至其在東西上下未可知也惟巧者能中於的故孔子之道無可無不可者也伊尹伯夷柳下惠之道或淸或任或和皆東西上下者也孔子之道聖人之中也行之萬世而無獘伯夷伊尹柳下惠聖人之過也天下之賢者行之而無獘不肖者行之而有獘天下之智者行之而無獘愚者行之而有獘其中者常道也其過者權道也伯夷伊尹柳下惠之憂後世也深孔子之慮後世也大其立教異也其心則皆聖人之心也故學者必明夫聖人之心此不可不知也

浮沚集卷二

欽定四庫全書

浮沚集卷三

宋周行巳撰

防

兩漢興亡

愚嘗謂國家之興亡天也非人所能爲也一歸於人不可也𨿽然因是人之言而興則是人之功也因是人之言而亡則是人之罪也一歸於天不可也攷諸兩漢之興亡則斷可知矣何也夫西漢之興始於韓信之一言其亡也始於張禹之一言然而西漢之興亡亦非二人者能爲之也東漢之興始於邳彤之一言其亡也始於胡廣之一言然而東漢之興亡亦非二人者能爲之也請舎其說而備言之夫漢興之初劉項雌雄之未判髙祖猶豫而未決得韓信一言遂任武勇封功臣決防東向傳檄而天下定矣世祖方得二郡之助而眾兵未合議者欲因二郡之眾建策入闗向使從其言是委成業而臨不測漢之爲漢未可知也邳彤廷爭光武一悟而大功立矣夫二京之興是二人之力也孝成之世日食地震災異洊臻吏民上書皆言王氏之盛張禹以國之元老天子猶豫躬萬乘而下問焉禹乃私已畏禍不斥言其獘反引春秋之事以爲詭說王氏旣固而漢祚之基絕於此矣質帝之沒建立之權系於大臣胡廣以國之舊臣朝廷倚重不從李固之忠言而茍合梁冀之邪謀昏主立而漢室衰矣二京之亡此二人者實任其責也故曰由是人之言而興則是人之功也由是人之言而亡則是人之罪也一歸於天者非也然而兩漢之興亡𨿽因是四人者而求其所以興亡蓋亦久矣周之於穆不已詩人以爲天之命夏禹之立啟孟子以爲天與之則夫社稷之興亡豈一人之力哉且以秦失其鹿天下共逐之智者用其謀勇者用其力人人皆以爲可立取也陳項之鋒鋭不可嬰髙祖非有祖宗積累之休徳澤施於民之久也然而奮衣提劍七年而成帝業成功之速抑何由而致之哉新室之亂盜賊彊梗羣聚山谷磨牙搖毒以相噬螫世祖之興語其才非若髙祖之英雄也語其謀非若髙祖之洪逺也然而奮臂一呼四方響應昆陽之役一舉而天下爲漢宜陽之師不戰而赤眉束手者此豈一人之力哉及其衰也西京自成帝而東京自桓靈之後庸君繼出禮樂政教不足以維持國家恩惠徳澤不足以浹洽生靈委政外家權臣擅命因緣積習以厎於亡其間略無一君聰明睿斷爲之扶衰振朽此又豈人之所能爲哉故曰國家之興亡天也非人之所爲也一歸於人不可也𨿽然人臣之言不可不愼也兩漢之興後世必歸其功於韓信邳彤故讀其史則有深嘉而屢嘆者矣兩漢之亡後世必歸罪於張禹胡廣故讀其史則有懣而謾罵者矣皆不可逃於後世也嗚呼人臣之言不可不愼如此昔唐髙宗之世幃房昜奪大臣不從李勣以老臣輔少主天子委誠取決勣乃畏禍從而道之武氏奮而唐之宗族戕滅殆盡國祚幾絕議者以幾千一言喪邦此張禹胡廣之類哉然而國家之有是事也是人也亦天之爲也故學者讀其史而泥其迹亦何異於指釡爲魚哉愚所以推其意而並以獻焉

風俗盛衰

今之天下古之天下也一何異於古乎古之民今之民也一何乖於今乎豈九重睿聖不迨堯舜禹湯之隆而二府登賢非禹稷臯陶之盛耶然則十八路之地數百州之民倉廩實而禮節或未治旣庶富而教化或未及積習之俗未革於忠厚漸漬之風尙溺於偸薄將誰責之而可百里之縣未得其令也千里之郡未得其守也是以主徳不宣恩澤不流而民之利害壅於上聞也則𨿽吾君吾相相與願治之勤竊病下民之未盡知也豈非爲吏者鄙不足以推君之治而致之民則所以治者未必治歟嗚呼甚哉民之無知習見善則安於爲善習見惡則安於爲惡郡守縣令民之師帥而風化之所瞻也道民之道可不愼哉攷自載籍之傳其治道之得失習俗之美惡流風遺烈百姓猶有存者故太王好仁而邠之人貴恕僖公好儉而晉之人蓄聚燕之人敢於急召公之遺風也朝鮮之人至於有禮箕子之教也長纓鄙好且變鄒俗紫衣賤服猶化齊風故聖人之於仁義深矣其於教也勤而不怠緩而不廹欲民漸習而趨之至於久安而成俗也故三代禦俗有風化有法制君仁莫不仁君義莫不義污者修悍者願躁者慤農莫不以力盡田賈莫不以察盡財工莫不以功盡器士莫不以道盡學此風化之至也分地以建國度土以居民正井邑均賦稅宮室器用各有制衣服飲食各有度此法制之行也風化所以動民之心法制所以定民之志法制立而風化行故亷恥興而忠厚之俗成薫爲太平垂祀八百年而傳三十六王后世𨿽法制之去而暴君污吏毒民以苛刻民有畔心則思先王之仁而不忍去欲爲亂則思先王之義而不敢作蓋其所以宥民者深而禮義之風未衰亷恥之心未盡也後世欲治之主欲所以治天下者莫不有法制亦莫不有風化然一授非其吏則刑罰勝而仁義之道不行故法制壞而風化不宣於下國異政家殊俗賈誼所謂移風昜俗使天下回心而向道類非俗吏之所爲者此也故有偏舉之政有不勝之俗得良吏則惇厚之俗勝矣得健吏則節義之俗勝矣得貪吏則盜竊之俗勝矣得酷吏則忮暴之俗勝矣故盜賊所以未息刑罰所以未省庸吏擾之也欲善俗莫若擇吏然良吏之所施設則各論俗而尙教奚必同條而共貫哉若龔遂爲渤海首率以儉約文翁爲蜀先化以學校南陽好商賈召公富以本業潁川好爭訟分異黃覇化以篤厚若是皆救民風之失起不舉之教何必華山之騄耳然後行逺乎竊惟今日之盛豈無若是數人者足以治天下而郡縣簿書期防爲務而風俗壞敗則因循而不爲慮此所以積習之俗未革爲忠厚漸漬之風尙溺於偸薄盜賊或未息刑罰或未省也爲今之說莫如除汰珪符妙簡銅墨以是重其任至其黜陟亦以是則何患乎不若三代之盛時哉

孔門四科兩漢孰可比

嘗謂有聖人之學而無不可成就之才然古之常人毎足以過人而後世卓犖髙才有不及焉何也是非出於天者不同而所以成就之者異也古之人其所以學於聖人者吾不知其果何事而昔之人嘗以管仲許人者彼乃愀然見於顏色而甚不取之至於子路則曰吾先子之所畏也夫子路之才不過足以宰百里而管仲相桓公覇天下其功烈赫赫如此是人也乃獨羞其所大者而深畏其所小者此其志豈不欲爲管仲之所已成者而進夫子路之所未就者歟蓋其學不同也是以劉向比仲舒於伊尹而歆以謂師友淵源未及孔門遊夏此誠知言故爲樂正子得聖人所學之要孟子曰樂正子善人也信人也夫學者至於自信則本立矣積而充之以至於聖人無疑也然則士之學亦必先正其本而成就其大則必有大過人者矣此孔門之學其見於答問之間𨿽循循有序而不相躐然自灑掃應對以上要皆所以去其養心之害而導夫至正之路必使至於確然自得而後已夫是故𨿽愚必明𨿽柔必彊而孔孟之徒所尊畏者不過四科至於他所學存於已亦皆有過人者是非謂其才皆足以過人謂其得聖人之學者亦各因其仁智之見而成就其才此學不傳而道不明於天下士之習尙又或蔽於一時之俗而激於當世之風若西漢之尙功名東漢之尙名節及方之孔門四科則不可同日而論蓋嘗觀其名實班班爲史氏所稱道者多矣然而齷齪亷謹無能往來當時以爲徳行而不可方之顏閔從容平勃遨遊二帝當時以爲言語而不可比之宰我子貢附防陰陽之說牽合異同之論當時以爲文學而不可比之遊夏發姦摘伏條秩可觀當時以爲政事而不可比之冉有季路又其間卓然爲學聖人者如揚雄蓋後之人嘗比之孟子則四科之列優爲之也而觀廹於禍患曾微顏子之樂其貧賤而著之於書乃不如子貢之足以知聖人也又況其餘乎嗚呼觀人者亦必求其所以存於心者而不必事爲已效若顏子之學孔子蓋嘗存心於視聽言動之間而得之於哀樂未發之際其所以未至於聖人一間者特有見於所立卓爾之故孔子已許之可以共其出處則得其所施設又可知矣若夫宰我子貢冉有學聖人之道者也𨿽於孔子之道有所未至而皆足以知聖人之要故其所謂徳行言語文學政事也非後世所謂徳行言語文學政事也𨿽然是數子𨿽不得盡用於世得夫聖人明之以有聞於後世故學者因以得其言而攷之若兩漢數百載間豈無豪傑特立之士能傳聖人之學於千百載不傳之後不幸不得有爲於世而又不幸不得聖人發明而雜出於傳記猥與下槪同流亦不無其人而愚亦謂黃憲徐孺子眞顏子之流至於沈其光耀而不得聞者夫豈少哉

防問

聖賢之學

問昔吾夫子居於洙泗之間從之遊者三千人而顏子最稱髙弟後世學者皆曰吾師攷其志業蓋淡如也簞食瓢飲不攺其樂夫子稱其賢不遷怒不貳過夫子稱其好學乃若言志不過願無伐善無施勞而喟然之嘆則曰旣竭吾才如有所立卓爾若與今之所謂學者不相似然何夫子與之同其行藏而於爲邦之問告之以王者之事古人不吾欺也遐想髙風若有不可及者抑不知夫子之門果何所學乎夫以孟子之雄才卓然名世宜其前無愧於古人乃其所願猶吾夫子學而所以推稱顏子蓋嘗以爲與夫禹稷顏回同道學者論世尙友不可以不知也昔人嘗以子貢賢於夫子嗚呼賜也猶不敢望回況於夫子哉夫人之知人不若自知之審此無足疑也而世之學者皆曰夫子大聖人也顏子大賢人也而去孔子一間者也此可以爲知言矣然猶意其人云爾吾亦云爾抑不知孔子之所以爲聖者果何道而顏子之所以賢而去聖人一間者果何事使孟子生於孔子之時亦將並駕其說於天下乎將果如其所願而學之乎如其學於孔氏之門也比徳顏子又將孰先而孰後乎讀其書不知其人不可也如或知之使後之學者知聖人之道將何自而入入聖人之門復何修而至韓愈曰軻之死不得其傳信斯言也聖學之不傳久矣有人於此猶見聖人之心黙得聖人之道是得其傳於千載不傳之後矣是亦吾孔孟之徒矣此學校所以當講也各示所見無隠

司徒典樂之教

問孔孟而上教化一出於官長司徒以待萬民典樂以待國子自堯舜迄於成周未之或攺豈人心固同歟讀其書嘗聞其略矣三教六徳六行六藝司徒之任也直溫寛栗剛而無虐簡而無傲樂徳樂語樂舞典樂之任也兩者爲教將同乎將不同乎何其待之異也抑又有可疑者成於樂學之終也爲國子者豈皆不待下學而能立於禮乎實則不至躐等以賊夫人之子非先王之用心也若聖與仁吾夫子所不敢居也司徒與民固逺將躬率以正善其耳目且猶不可況載色載笑告之話言又可乎乃能使鄕人共進此道其術安在周公必不我欺遐想遺風使人抱經而嘆何其髙且逺也今諸君從事於玆出於天子命之亦古所謂教官之屬也若孔孟而下曰師曰弟子云者乃王澤旣熄之後羇臣遊士區區憂世之所爲私淑艾可也不足爲今日言也

好惡

問章子通國皆稱不孝而孟子爲之禮貎仲尼賢於堯舜而魯人以爲東家丘夫人好惡之相絕豈直爲尋常之間哉昔人有問於吾夫子者曰鄕人皆好之何如曰未可也鄕人皆惡之何如曰未可也不如鄕人之善者好之其不善者惡之此其爲好惡之說甚審也然而物我異觀是非相埓彼其善者曰吾所好者善也所惡者其不善也然則所謂善與不善又孰從而定之哉嗚呼善惡好惡不能定於一鄕而況於天下乎昔許劭有人倫鑑汝南之俗號爲月旦評至同郡畏其名節豪傑資其品題其所裁量遂爲覈論豈其知人之性素明成敗之迹已驗歟

王道

問三代以來一姓傳有天下受命而王歷數久近皆天也然而必以有道而興無道而亡是以周過其歷秦不及期由漢迄唐罔不由此書曰與治同道罔不興與亂同事罔不亡敢問歷代之所以興者何道所以亡者何事孔子孟子言王道詳矣諸生習乎詩書禮樂之文心乎仁義道徳之實達乎三王之法而覽乎歷世之道見其始而知其末聞其風而知其自敢問王道之所以爲道者何道也必有取法於斯若孔子孟子云者何事也歷世得之多得之寡者何代也損之益之施於今者何宜也詳言之無隱

孔門數子得失

問孟子嘗謂聞伯夷之風者頑夫亷懦夫有立志聞柳下惠之風者鄙夫寛薄夫惇奮乎百世之上百世之下聞者莫不興起且仲尼之於二子者可謂出乎其類拔乎其萃者也從之遊者洙泗之間誾誾行行疑者有質問者有答惑者有解失者有救親炙漸磨所得博矣蓋非特聞風而已矣三千之徒稱善七十二子又豈有頑懦鄙薄之比哉然而以由之果而有慍見之稱以求之藝而有聚斂之貪以賜之達而有貨殖之污宰予忘父母之愛而必於短喪子夏捐道義之樂而悅於紛華數子之失古人不我欺也以爲質之不美歟則其賢又列於四科焉以爲自外入不能盡性之所充歟而孟子謂聞夷柳之風其效若此之盛豈吾聖人又或少貶耶抑古之學者入道自有攸趣未昜窺較歟不然胡爲其然耶諸君仲尼之徒也於數子之得失商確之審矣明以復我

君子小人

問爲天下者用君子則治用小人則亂此甚不難知也自古人主亦未嘗欲用小人而不欲用君子然而卒用小人而不用君子以至於亂亡者誠亦不明夫君子所以爲君子小人所以爲小人而已矣且以治世之君以君子爲君子而用之亂世之君以小人爲君子而用之甚哉君子小人之難知也君子於此必有道矣諸君一日從事於斯如有道人主進君子而退小人使昭然不疑於其間將何爲說願預聞焉

賈誼馬周所言

問古之人有一言而可興邦者不可以不知也漢文帝時幾至刑措而賈誼有流涕太息之言唐至貞觀米斗三錢外戶不閉可謂治平矣而馬周所建言皆切一時蓋天下未嘗無事惟其安不忘危所以常安治不忘亂所以常治𨿽堯舜之爲君禹臯陶益稷之爲臣不能忘儆戒於無事之時國家承平百有餘年自三代以來未有如今日之盛也然欲不忘儆戒於無事之時以防危亂於治安之日將亦有所謂流涕太息事有切於一時者乎夫賈誼洛陽年少馬周常何家客彼皆有王佐之才諸君自視寧將歉然盍亦言之以觀諸君之才之識如何其小大逺近也

學校科舉

問爲天下者莫急於得才學校所以養才也科舉所以取才也方今內有太學外有郡縣之學太學養士數千百人郡縣之學多者數百人少者數十人不爲不盛矣而科舉三歲所取進士經律特奏名率千數百人不爲不多矣然而朝廷議者猶患人才之難夫豈養之之道有所未至而取之之法有所未盡乎將欲學校之間講所以養之之道以益今日之所未至科舉之外設所以取之之法以廣今日之所未盡亦有說乎諸君從事於斯久矣必知其說知其說而不以告也可乎不可

煮海酤之禁

問煮海酤之利縣官經費仰給居多或曰非三代之法此甚髙之論不可行於今然而利之所在民自從之𨿽日殺之不可禁今郡縣斷罪犯此兩禁者日相屬也夫旣曰利矣爲國者曰利吾國爲民者曰利吾身夫焉得而禁之弛之弗禁固不可也禁之已廹又將可乎蓋犯此兩禁者類皆無賴等死之人禁之稍寛則容姦而爲利廹之已甚則羣聚而爲盜此不可以不長久慮也如欲弛其禁易其法使國有歳入之常而民免抵罪之虞豈無防乎諸君生長於斯固所耳聞而目見者也其必有憫焉於心者試爲詳言之

本朝治法

問宋有天下百數十年朝無威福之臣野無豪猾之姦內無宼攘之變外無邊隅之虞自三代以來未有天下治安無事若此其久也其間聖祖神孫盛徳相繼創業垂統必有可傳之法持盈守成必有善繼之事自天子詔書朝廷故事至於名臣奏議天下所耳聞而目見者也諸生有志於仕可得不知乎詩云於戲前王不忘試爲講之以爲今天子之獻

佛老與儒者之道同異

問近世學士大夫多引佛老之說以輔六經之旨其論甚髙末學晚生尙不能知其言況能達其心乎彼其爲老者曰道先天地生吾道尊爲佛者曰天上天下惟我獨尊爲儒者曰自生民以來未有夫子也吾道尊此特戲論爲勝負之說非學者之談也學者或以謂老佛與吾儒皆明一性其道同或以謂老氏廢仁義禮樂佛氏棄君臣父子其道異昔人蓋有以是三者異同爲問其爲說者曰將無同當時以爲名言夫所謂三語者果同乎其不同乎果同也則三者盍混而爲一何紛紛其多門乎果不同也則老佛之言豈得以證六經之說乎此不敏之所疑也諸子直諒多聞試爲略其立教之迹而明其爲心之道以定異同之論啟玆未悟同於大通虛心以俟者也

孟荀揚文中四子是非

問天下之所難知者非是非之難知也似是而非者難知也似非而是者難知也孟軻之書七篇力陳仁義之說而或者疑其說時君以湯武之事荀況之書三十二篇深明大儒之效而或者疑其有性惡之論揚雄之作法言采掇孔孟學行之意或者疑其著劇秦美新之書王通之爲中說規模論語答問之義或者疑其房杜諸子無所稱述此四書者與五經諸史並行於世學者之所習也攷其言與其人其似是而非耶其似非而是耶明以復我使不防於邪說以應朝廷之令不亦善乎

浮沚集卷三

欽定四庫全書

浮沚集卷四

宋周行巳撰

序

易講義序

易之爲書伏羲始作八卦文王因而重之孔子系之以辭於是卦爻彖象之義備而天地萬物之情見聖人之憂天下來世其至矣先天下而開其物後天下而成其務是故極其數以定天下之象著其象以定天下之吉凶六十四卦三百八十四爻皆所以順性命之理盡變化之道也散而在野則有萬殊統之在道則無二致所以易有太極是生兩儀太極者道也兩儀者陰陽也陰陽一道也太極無極也萬物之生負陰而抱陽莫不有太極莫不有兩儀絪緼交感變化無窮形則受其生神則發其知情僞出焉萬緒起焉易之所以定吉凶生大業也故易者陰陽之道也卦者陰陽之物也爻者陰陽之動也卦𨿽不同所同者奇耦爻𨿽不同所同者九六是以六十四卦互爲其體三百八十四爻互爲其用逺在八荒之外近在一身之中暫於瞬息防於動靜莫不有卦之象焉莫不有爻之義焉至哉昜乎其道至大而無所系其用至神而無不存時固未始有一而卦亦未始有定象事固未始有窮而爻亦未始有定位以一時而索卦則拘而無變非易也以一事而明爻則窒而不通非易也知所謂卦爻彖象之義而不知所謂卦爻彖象之用亦未爲知易也由是得之於精神之動心術之運與天地同其徳與日月合其明與四時合其序與鬼神合其吉凶然後可以謂之知易也𨿽然易之有卦易之已然者也卦之有爻卦之已見者也已形已見者可以言知未形未見者不可以名求則所謂易者果何如哉此學者所以當知也

禮記講義序

禮經三百威儀三千皆出於性非僞貎飾情也鄙夫野人卒然加敬逡巡遜卻而不敢受三尺童子拱而趨市暴夫悍卒莫敢狎焉彼非素習於數與邀譽於人而然也蓋其所有於性感物而出者如此天尊地卑禮固立矣類聚羣分禮固行矣人者位乎天地之間立於萬世之上天地與吾同體也萬物與吾同气也尊卑分類不設而彰聖人循此制爲冠昏喪祭朝聘鄕射之禮以行君臣父子兄弟夫婦朋友之義其形而下者見於飲食器服之用其形而上者極於無聲無臭之微眾人勉之賢人行之聖人由之故所以行其身與其家與其國與其天下者禮治則治禮亂則亂禮存則存禮亡則亡上自古始下逮五季質文不同罔不由是然而世有損益惟周爲備是以夫子嘗曰鬱鬱乎文哉吾從周逮其獘也忠信之簿而情文之繁林放有禮本之問而孔子欲先進之從蓋所以矯正反獘也然豈禮之過哉爲禮者之過也秦氏焚滅典籍三代禮文大壞漢興購書禮記四十九篇雜出諸儒傳記不能悉得聖人之旨攷其文義時有抵牾然而其文繁其義博學者觀之如適大都之肆珠珍器帛隨其所取如遊阿房之宮千門萬戶隨其所入博而約之亦可弗畔蓋其說也其粗在應對進退之間而精在道徳性命之要始於童防之習而卒於聖人之歸惟達古道者然後能知其言能知其言然後能得其理然則禮之所以爲禮其則不逺矣昔者顏子之所以從事不出於視聽言動之間而鄕黨之記孔子多在於動容周旋之際此學者所當致疑以思致思以達也

論語序

聖人達則化人以徳窮則教人以言其窮也其達也皆天命之以成人而已堯舜湯文化人以其徳者也孔子教人以其言者也由堯舜至於湯五百有餘歳其化寖失而湯救之由湯至於文王五百有餘歳其化寖失而孔子救之由孔子至於唐千有餘歳其化寖失而未嘗無救之者蓋聖人之徳不可以傳而其言可以載也徳不可以傳而其化行於五百餘載之間而已言可以載故𨿽無聖人出而中人行其言亦可以教化於天下矣由是觀焉則天之於聖人或窮之或達之豈虛言哉晚周之時先王之教旣以寖息非特在上無其人在下亦無其人矣孔子不得見聖人又不得見君子與善人則在上可謂無其人矣未見剛者又未見自訟與好徳者則在下可謂無其人矣上下無其人則孰能知之耶故其事君盡禮非謟也而或謂之謟其稱君知禮非黨也而或謂之黨固不可不疾也而或以疾之爲佞名不可不正也而或以正之爲迂於宋則有桓魋之患於魯則不免叔孫之毀或厄於陳或屈於衛可謂不見知於上下矣當是時內之人能淺知之者子貢而已能深知之者顏子而已外之人或小知之者達巷黨人而已能大知之者儀封人而已嗚呼可謂窮矣其窮如此亦可以已矣然猶與物紛紛役役相應以言者亦曰天命我以其言教人而已或見其處已或見其處人或有以明其善惡之實或有以辧其是非之似或有以救其失或有以長其善或當其無事而言之或因其有問而告之或試其所爲而稱之其言𨿽周旋曲折千變萬化無非爲中人而發爾是故絕之者四而眾人未能不可不知也道者三以君子之徳不可不循也文之未喪將喪則任於天而已以非人力之所能爲也道之將行將廢則委之命而已以非人力之所能致也景公不用也則其行也速去他國之道也桓子不朝也則其行也遲去父母國之道也於陽貨則不見而於南子則見焉以勢之有可有不可也於孺悲而不見於童子而見焉以義之有可有不可也眾之拜上則不從眾之純冕則俯身而從之以禮不可無而儉亦不可捨也使之媚已則不諾使之從仕則遜言以諾之以正不可忘而權亦不可廢也凡此之類皆可以見其處已也所罕言者利命仁而已以中人之所難言也所雅言者詩書執禮而已以中人之所可知也教之者四所以成君子之善也惡之者三所以黜小人之惡也性與天道則或不得而聞以其未能盡性以至命也死與鬼神則或不得而問以其未能保生而事人也言其樂之所損益以修諸內者不可不愼也言其友之所損益以求諸人者不可不擇也凡此之類皆所以見其處人也世之治在於得人而已世之亂在於失人而已於舜則曰有五人焉以其治在於得人也商則曰有三仁焉以其亡在於失人也不累於髙名也篤於仁而已此至徳也不累於厚利也篤於義而已此亦至徳也故泰伯以天下讓民無得而稱焉謂之至徳者以其篤於仁而不累於名也文王三分天下有其二以服事殷謂之至徳者以其篤於義而不累於利也不上人也下之而已不抑人也推之而已好學不恥下問而謂之文者以其能下人也文子薦其家臣而謂之文者以其能下人也其志於學無志於仕不隠已之所短不揜人之所長是人所難爲也而有以與曾晳與子貢者以其能爲此也交久而不狎富有而不矜是人所難行也而有以善平仲與子荊者以其能行此也謂臧文仲爲竊位者以其不仁而無下也謂臧武仲爲要君者以其不義而無上也若此之類皆所以明其善惡之實也於管仲則與之仁而不可相廢也以申棖爲非剛則剛之名不可盜而得之矣以微生爲非直則直之實不可以僞而爲矣若此之類皆所以辧其是非之似也子路能勇而不能怯則告之以臨事而懼所以欲其怯也子貢能辯而不能訥則告之以予欲無言所以欲其訥也司馬牛多言而躁則告之以其言也訒所以欲其寡言也冉求說中道而畫則告之以聞斯行之所以欲其無畫也若此之類皆所以救其失也於其問也或大之或善之於其答也或然之或悅而進之不已或樂其才之可育若此之類皆所以長善也以士進而爲君子以君子進而爲賢人中人之所可致也以孝出而爲仁以仁出而爲智中人之所可能也其所欲言非教而出於六者或當其無事而言之或因其所問而告之或試其所爲而稱之者以教之莫先乎此也蓋言賢言君子言士言孝言仁所以使人之知學也言政所以使人之知仕也知學則不失已知仕則不失人子遊仲弓之問孝問仁至於爲宰然後問政則見其急於知學亦緩於知政也其言賢則告之以賢皆所以使人之爲士也然弟子未嘗稱其士者蓋以士兼君子與賢則𨿽善爲士者固不足道也其言孝則告之以孝皆所以使人之爲孝也至於弟子稱其孝者閔子騫而已孝可謂難得矣其言仁則告之以仁皆所以使人之爲仁也至於弟子稱其仁者仲弓而已仁可謂難得矣其言政則告之以政皆所以使人之爲政也然於弟子稱其政者子遊而已蓋以政本於孝與仁則𨿽爲善政者固不足道也其言賢則必繼之以不賢言君子則必繼之以小人言仁則必繼之以不仁者所以使人知仁之不可不爲也而惡之不可不去也至於稱子賤之所行以爲貴而知樊遲之所志可以爲賤也稱仲弓爲仁而又稱宰我爲不仁蓋欲人之知仲弓所行可以爲榮而知宰我之志可以爲辱故也嗚呼其所言所稱以勸戒如此之詳則其成徳者亦宜眾矣然其卒也賢無若顏子君子無若子賤仁則無若乎仲弓豈其命有所成形有所適而不可損益耶亦在乎人加勉而已揚子曰有學術業無心顏淵又曰希顏之人亦顏之徒顏子賢者猶可希也又況仲弓子賤乎且顏子之所以賢者不在乎他亦在乎不攺其樂也世之學者不以富貴動其心而窮亦樂達亦樂是亦顏子之徒而已詩云今我不樂逝者其耋學者之於學也猶可以不勉乎

晁元升集序

元祐丁卯行已與王文玉璪同在太學每見文玉誦元升安得龍山潮駕回馬河水水從樓前來中有美人淚之句每想其髙趣恨不得卽見嘗識其姓字簡冊後三年行已應舉開封幸中有司之選而無咎實主文事是歳元升亦自濟來赴禮部因得相親遂同登辛未進士第今行已元升爲同年於無咎爲同第子使行已其初不聞文玉之誦則行已𨿽出無咎之門而亦不知有元升使行已終不出無咎之門則元升𨿽與行已同年而亦不知有行已固知人之相知非偶然也將與元升別求元升近文元升出此編因使予跋遂以此書明日元升遂行實元祐六年五月四日也

送季商老下第序

古之所謂士者其自養也厚其自待也重其自信也篤上之人求之則必知之知之則必用之用之則必盡之卓犖者無不遇之嘆闒茸者無偶得之幸故在下者皆自好而可以無疑也後之世風教不明淪於流俗賢旣不能自辧而上之人亦莫之察朝有混淆之風下無難進之節气勢一去風流遂逺故髙尙者謂其淸勁足以激貪污節義者謂其气槪足以動流俗乃始見髙於當世而載之傳中以爲異後世欲有爲之君又設爲科目以進退天下之士籠取識拔之術無所不至法益密而進者益靡靡嗚呼士每賤矣今之由四方舉於禮部者幾人由禮部進於天子者幾人其取之不爲不詳矣其得之不爲不艱矣然而士之所以自負者如何哉上之人所以得人者如何哉古之法至簡取人至寡而賢者必進不肖者必退今之法至密取人至多而賢者不必得不肖者不必黜天下之人非不知之也謂其無以昜之也朝廷之人非不知之也謂其無以昜之也嗚呼其終不可以復古乎古之以行取之也故得之今之以言取之也故失之然則非行不足以得人非言不足以取人吾於二者有道焉商老其起予哉行修而不得進言工而不見取曰朝廷之過也則非也曰有司也曰有司之過也則非也曰法也士之才與業待法而爲輕重厚薄是法之過也則安足以得士哉商老起予者故其行也以此說贈之商老以爲如何哉異日吾有待焉

朱廷隱字大隱序

昔春秋襃邾婁書曰儀甫說者謂國不如名名不如字字君子之美稱也所以表其徳之實而發揮其名之義也同捨朱君以廷隱其名深甫其字若與夫名義違而不得以表其實也蓋嘗聞隱之說矣有所謂大隱者有所謂小隱者所謂大隱者非謂隱其身而弗見也隱於朝假其位以行其道者也夫有志乎致君澤民而於貴賤得失則裕如弗爲利害古之有道者未嘗不以是爲心此得廷隱之義歟朱君在太學諸生中經甚明行甚修又嘗以經濟策著之成書落落數萬言皆能別白自古是非區處當今利害而不爲時學之竊借茍取世資允能有志於隱之大者也於其所學如是而求售於有司累進弗獲吾恐不能終成其志輙憚進取之艱而翻然樂林藪之逸也故字之曰大隱旣以表其徳之實而發揮其名之義且以佐其志而進也古之人名之必可言之者此也行已與君出相從入相友於其稱也必以正焉義也敢以是爲請元祐二年夏六月丙午序

儲端中字序

人學然後知道知道然後善學博於古今而不知道謂之多聞可也而不可謂之善學善於辭章而不知道謂之能文可也而不可謂之善學然則如之何斯可謂之學乎在於明吾之善以誠吾之身明然後知道之爲道也誠然後知道之爲道也由公之學以達公之明以達公之誠其有不至於道者哉古之聖人皆由乎道捨是其無適矣宣和四年九月一日

李擇之字序

予友李純如之族弟自蜀來將補太學生乞名於其兄其兄名之曰擇又使予爲字予字之曰擇之擇之之兄與予處未嘗見其過蓋能擇道而居之擇友而交之言必擇而後出行必擇而後行善無小必擇而爲之惡無小必擇而去之故能若是也子必是而擇之亦庶幾其寡過矣勉之哉

送劉絜矩序

余有友者十四人舉於禮部者十人禮部第其可進以名上於天子者孫勰段萬頃歐陽獻崔鶠王靚五人者皆其才力自可以致功名取富貴一科目不足爲道不幸而黜於禮部者五人余弔之者一人則李廌方叔是也賀之者一人則吾子是也方叔之學旣成文旣工而齒壯家貧無父母兄弟可以爲樂累然如人贅汲汲覓一官以畜妻子以顯父母以行其志而不可得此非有以不若人也此而後可以言命也故余弔之者如此也吾子年最少二親富於春秋兄弟無故不身營衣食以優遊文籍間人生得如此樂者能幾哉吾嘗以爲人必有所艱難勞苦而後知道安貧賤而後享富貴如天使吾子於此旣得之則其進未可知也旣未得之且能不爲淺人者戚戚怨有司非同列負抱其業而歸以益進其所未至者如此則其進豈昜量哉故余賀之者如此也余遊京師今六年百無一得且受於天者有不可移之愚不能伺候時俗可否獨知古人爲慕汲汲於前修之言惟日之不足謂不得於此必有以取聞者以是齟齟齬齬不與世俗合至於瞽者聆其聲音而翔笑之聾者見其狀貎而通侻之𨿽百此顧自信益厚終不爲是昜操此皆吾子親見之者也顧余心之樂者爲如何哉所以自負者爲如何哉去年秋從試於有司進旣不獲固獨喜之謂天其必有以大畀於我者則益進吾道以迎受之古之大有爲者未嘗不如是則吾何爲遽戚戚耶此余之志也今又將進於子矣吾子以爲如何哉吾子頎乎其形修溫乎其辭順才楚楚而志卓卓吾知其不爲塵埃中人也要當進於其大者逺者則必渾渾浩浩無愧於古人而後可也則失之於彼安知其不得之於此耶故有以弔方叔者弔子而子信之則其進余不敢知也以余之所以自喜者爲吾子之賀則余之心也所以望於君子者也吾子以爲如何哉鄕之人有以弔子者亦必以是謝之曰盍爲周子賀也

送彊應物序

吾之病在好彊人以善人之惡餘者獨不察余心也讀聖人之書則行聖人之道是也今之人將取利於聖人之書反顧聖人之道邈若胡越不相及此又何哉余之心蓋欲人皆至於聖人之道而無茍夫世云爾今則又將彊於子夫昔也吾與子未嘗有一朝之好遇子於樂子之室子必以余爲可語者也其行也請餘言余將不言是以余爲簡子也言而不實則於余心有歉然者余且言之其好之其惡之吾無憾焉爾子且謂無鹽嫫母塗以朱鉛飾以翡翠而毛嬙西子蒙以蕭艾被以緼絮則將以爲孰美乎是必曰毛嬙西子美也毛嬙西子而美是天下之美果不在外也士之學也何異於是學病乎不篤不病乎無實病乎無實不病乎無名若子好名者也以充其實則其發也光欺人以借譽徇人以飾佞以掩惡媚世爲得以不矜細行爲能賤丈夫之事也盍退而自省其於聖人之道爲是乎爲非乎而後行之退之曰內不足者急於人知霈然有餘厥聞四馳余嘗取以爲戒夫天下之人皆可以爲賢皆可以爲聖其志不逺則其求道不深道不可一日成也求之深者得之多得之多者發之昜子欲以道勝人乎譬夫一夫之彊百人之弱而相與鬭一人𨿽彊而必困百人𨿽弱而必勝者其資之有眾寡也子行矣厚而資吾見其慮之而足於心言之而足於口行之而足於身之而足於名不求勝於人而天下之人莫能勝夫人亦在勉之而已矣

送何進孺序

曾子之後有子思子思之後有孟子曾子於仲尼之門最爲魯鈍而朴野然仲尼後能傳聖人之道者曽子一人而已耳曽子之學見於孔門弟子所記者論語是也乃若孝經孔子爲曽子而作也孟子曰曽子養曽晳必有酒肉將徹必請所與問有餘曰有又曰事親若曽子可也曽子之養蓋養志也非養口體也聖人之學自灑掃應對以至入孝出悌循循有序故曰堯舜之道孝悌而已後世學者大言闊論往往以孝悌爲君子昜行之事若不足學而以道徳性命之說增飾髙妙自置其身於堯舜之上退而視其閨門之行有悖徳者多矣若人者其自欺者歟其視曽子獨不愧乎永康何君進孺侍其親致政而歸告人曰吾少不敏不知事親之道吾歸將思所以供膳羞珍好藥石百物問起居安否飲食寒暖之節以順適其志意安車幾杖出入閭裏訪故舊朋友具酒食燕樂後生小子攷徳問業相從往來載色載笑如是以盡其親之歡則吾之志庶幾無憾余聞喜而嘆曰幸哉有子如此上可以無愧曽子而進於聖人之學將不已者也然余爲之說曰孔子嘗語曽子曰參乎吾道一以貫之曽子曰惟門人問曰何謂也曽子曰夫子之道忠恕而已矣聖人之語道亦至矣曽子得之於一言之間欣然而解曽無觝滯此與顏子於吾言無所不說亦何異也然則曽子之學乃至於此豈聖人窮理盡性必本於孝悌而然耶抑曽子魯鈍朴野其受道之質與眾人不同乎進孺天性好學惇厚而疏通其受道之質過人逺矣今也又能思事親之道以自盡其他日學問將進於曽子無疑因其行以贈別

新修三門檀施名銜序

理有黙定之分事無適然之合人之所作乃天之所爲物之所起乃時之所至古今一道上下同流是故逆數可以知來前識以之垂記符節之同毫釐不忒粵有永嘉郡之支邑瑞安縣之閒心普安禪寺者肇基乾符錫名大順始自杉坑遷於西隩山名龍就案號三臺前峯城列後岡屏峙林巒環復气象丰隆眞達人之道棲心之福地也國朝隆平度僧日廣昔構旣盈益以前基爲之重門以限內外逾三十年艸創未完前管勾僧者道珂選於徒眾得師奕祖屬幹其事永嘉俗故樂施然方趨城邑闤闠揭榜大書廣事供設以張聲譽奚暇顧此幽隱寂寥之地以修黙施不祈之福哉故奕祖勤勤累歳不能有成一日朅然南遊並郡行次長溪蓋未累馹邑丞許公得之欣然若有宿契出俸二萬邑人聞之莫不喜捨於是得錢三十萬以歸求材雇工不日而就巍然雄麗映冠山谷望之者愕覩天宮由之者恍迷華藏莫不合掌肅恭歡喜贊嘆夫以數百年之基創至珂而加辟僧奕祖之營造遇許而乃成天人相因時物並至事若偶然理宜定數略誌檀施之姓名以紀歳時之符防蓋經始於政和元年孟冬落成於八年之孟夏許公名邦字邦直永嘉橫陽人學行官業皆有稱述其餘名氏列諸碑陰以詔後來

記

介軒記

佛者安時避喧於崢水之上得拳石之地爲之居名曰介軒其遊景曇屬予爲記予曰兪如何曇曰斯人也厭世俗之煩混樂山林之淸虛脫講席而勿顧慕幽人之與俱獨一軒以寄傲將終身而不渝予曰是道也節士之所守而通人以爲瘉者也且夫彼佛之徒識心達道則有無同體喧靜一途拳然之石有大地之載蝸然之室有四海之居夐然獨立而萬物不能昜也死生不能變也豈非所爲介乎曇曰唯唯吾將命請進於斯於是敍而爲之記

閒心普安禪寺修造記

孔子曰十室之邑必有忠信吾於小溪得僧顯琛焉小溪蓋於溫州東逾嶺陸行三十里至陶山自陶山江行五十里至瑞安縣由縣乘平河北行七十里至州居民逺僻依山生活地褊艱食苦作以自給故其民惇重信義愛惜生理不肯爲鬭訟以干州縣琛處其間和樂慈惠信於一鄕鄕人愛而不狎敬而不疎熙寧九年吾家始得吉地其鄕爲二墳與琛之居相望蓋所謂閒心普安禪寺者是也由寺而南循山西行三四里是爲周灣吾祖葬焉由寺而南渡溪西南行四五里是爲燥原吾母葬焉周氏子孫歳時來省二墳必見琛琛防視二墳不以利焉而以初吾祖父葬時祖母年已髙嘗語琛曰婆子亦不久於世矣他時殖骨此土幸歳時臨視以慰幽魂越數年吾祖母果棄養遂以合葬於祖父之墓琛能不忘其言凡時節朔望必與其徒設香果茶湯雜作佛事墓上鄕民因之往來奠謁遊觀不絕至今數年遂爲故事而琛每至墓上與周氏子孫數數泣下蓋天資仁慈人也元祐八年某侍親歸省墓下於是蓋去鄕裏仕於王朝者已十數年而琛年方六十餘尙彊壯無恙訪其居非昔之比琛揖吾父子由新路登白雲亭循阪而上入門又循西廡觀僧堂登方丈覽左右軒復下循東廡而南視廚倉庫院觀新鑄鐘訪其弟子道珂之室琛曰是皆顯琛與道珂十年之勤昔之敝者更新矣昔之庳者更崇矣今之所完昔之所缺者也今之所有昔之所無者也居者獲安而遊者起敬以示後人可無述乎且琛也老幸可以休珂才能主寺事珂不敢以辱尊公大筆敢屬之吾子以幸吾門嗚呼是不可以無述也惟琛之慈惠故人之從也悅惟珂之彊敏故事之成也昜彼其完且有矣亦旣崇且新矣而琛也獨能不居其成𨿽曰未學其違道不逺矣故吾以謂慈惠者徳也彊敏者才也不居其成者道也合是三者舉而措之天下無難矣是爲述

浮沚集卷四

欽定四庫全書

浮沚集卷五

宋周行巳撰

書

代上執政書

某聞居上位而不援乎下則賢不可得而用居下位而不求援乎上則𨿽賢而不獲用使仁人君子無意於天下則上下不相爲用可也茍有意於天下如之何見賢而弗用與其身自賢而弗求其用哉某誦斯言久矣未嘗敢聞於人恐不知者以爲好大而欲人之尙已也夫好自大而取尙於人君子之所不爲某𨿽不敏顧捨所學而願爲之乎然今日持有獻於閣下者以閣下可以聞此而某亦可以無自疑乎此也閣下以道徳相天子拔取天下之才共爲太平而天下之吏奮然各自淬厲以僥覬萬一如饑者待哺勞者乞休且不知其幾何人此其志豈無望於閣下哉而某之遲鈍不及事未嘗斂袵執板趨進於左右又無當世顯名在人耳目乃欲卒然以尺一之書自別於眾人而求閣下之知遇某𨿽自信不疑已使閣下何從而信哉然某未嘗言安知閣下之必不信也某自少時讀書應舉粗爲有志於其大者未嘗碌碌隨時俗上下得官十餘年困於奔走簿書之間無所效其長然某亦區區不敢廢職而亦不敢以謹職爲能閣下試度某之志與閣下之事孰先孰後哉昔舒元輿嘗上書自薦於唐文宗當時執政不察其心過以浮誕爲廢至今有讀其書者爲之太息某之事實類此然閣下之賢不可與李宗閔比也鬷明蔑惡堂下一言叔向親援其手曰子如不言吾幾失之矣夫言之不可以已如此且以某之不肖方拙而寡與茍不自言其誰爲某言哉故某不避狂昜之誅而以聞於閣下也閣下以爲如何哉干冒鈞顏伏地待罪

權樂淸上韓守書

竊惟人子莫不欲孝於其父人臣莫不願忠於其君而其勢有得行有不得行者何哉蓋子之於父親也近也故其爲孝也莫不得其所欲臣之於君尊也逺也故其爲忠也有未必獲其所願是以古之君子在畎畝而不忘居江湖而有懷誠以樂其道不若親見其君之爲堯舜著空言不若行事之深切著明此所以伊尹幡然仲尼遑遑馬遷畱滯而嘆息也某生五十一年而秩未離乎九品仕二十七載而官僅書乎四考其於賢能可謂至卑矣其去堂陛可謂至逺矣然而願忠之心豈不亦欲與夫朝夕左右侍從之臣同效其尺寸哉獨以其分有所局而其勢不得通𨿽有吾身親見之志與夫著於行事之實將何所施乎所以踽踽涼涼徒竊嘆於周南而長興懷於魏闕孰吾知者今乃幸以攝事小邑獲預應奉因得效其尺寸之勤乃若髙官大職顧豈敢望哉年衰志闕無所可爲獨欲終老海濱卒其區區之願鷦鷯之巢一枝而足偃鼠之腹勺水已盈自度智能不過一邑一曹得與役屬以勤享上官卑而志同職小而忠一左右侍從之臣承命於上趨走服役之臣效力於下上下相濟小大不渝此事所以成而分所以定也某昔者薦名嘗出先徳之門而筮仕之初於今太守爲同僚之分以是夤緣因得自列伏覬髙明憐其故家之舊物而采其願忠之誠心不憚一舉手之勤以置於一枝棲息之地他日補報未必在眾人之後也

上宰相書

某聞人臣之事君也不敢有其身君命之進則進不敢私其身後之君命之退則退不敢彊其身先之父召無諾君命召不俟駕行尊者之賜郤之爲不恭況君命之進乎侍於長者問日蚤暮則退欠伸撰杖屨則退色斯舉矣翔而後集況君命之退乎然而君子之進也每難其退也每易易於不爲而難於有爲故也不爲義也有爲行其義也故曰有不爲也而後可以有爲某少負羸疾不樂通物泯然居閒竊慕存心養性之說於周孔老佛無所不求而未嘗有意於進取間者父兄命之嘗試以其所知寓於有司之間或者不以爲不可遂籍仕版辛未庚子蓋三十年矣或遷或罷才書四考何其進之少而退之多乎豈不曰命之進則進命之退則退不敢私其身而爲之進退歟今也行年五十有四憂患病苦齒髮衰矣方寸亂矣少壯不力老將何爲而閣下過聽猥蒙收錄進之吾君不以其不肖無堪置之學士大夫之列被命之日不議於人不卜於神捨其閒居安業之私幡然有行不敢以速進爲嫌誠爲晚遇得歸而不敢有其身故也且士方畎畝不忘致君獨安昔之不爲今不可以有爲乎閣下二十年間再秉鈞軸天下之士莫不以類而進成就功業而某方以疾故退居田裏乃今獲遇𨿽朴不足比數然亦豈獨不欲效其尺寸以行其所知哉惟今百度完具四夷賓服上下恬熙內外無患治安無事矣然無事者有事之所慮也古之聖智之人安不忘危治不忘亂𨿽虞舜成周之盛時未嘗不兢兢業業以相警戒且今任天下之重者獨不在於閣下乎不知閣下以今爲樂歟亦以爲憂也以爲憂則君聖臣賢優遊無爲上下同樂方享太平何有於憂乎以爲樂則慮近之遠審風之自怨不在大禍生所忽未可以爲樂也賢者之謀國如醫者之治病五臟六腑不可偏勝偏勝則患生今天下之勢不有偏勝者乎疾之所起必有標本治其疾者必先其本後其標今天下之勢不有急於先者乎閣下以不世之宏才可久之大徳越自熙丰至於今日逮事三主始終一心丰功偉績昭煥今古所更多矣所知審矣伏自建立以來良法美意皆酌今而可行民便國安皆利便而可久然而更有異志之變更因之庸吏之玩弛慮其所可憂先其所當務得無復有益廣其未究者乎得無復有當務其偏蔽者乎於是時則又緩急之勢先後之序不知其勢者不可以有爲也不知其序者不可以有爲也非閣下之智足以知之才足以任之勢足以行之其孰能與於此哉所以方今天下有志之士無有大小無有逺邇無有親疎皆欲轉助閣下以起太平偏勝之勢以圖今日急先之務在閣下益廣賢路以收實才更定法度以救時獘天下有志於斯者捨閣下而無適矣捨是而之他者皆非爲國計者也故助閣下者忠臣義士之所願也閣下收之則爲朝廷之用捨之則爲他門之用矣爲他門之用者閣下以爲安乎爲朝廷之用者閣下以爲安乎閣下之用捨朝廷之安危也人君之職在任一相一相之職在任羣賢自古未有得才而不治者亦未有不才而治者也天下之治亂在於法度之善否法度之善否在於人才之得失人能爲之人能壞之人能修之未有出於人而人不可爲者獨時有險易才有智愚智者可以濟其險愚者可以行其易𨿽曰成功則天而不可曰天也人不可爲也所以知其可爲者天下之心皆欲安而已矣所以不可不爲天下安斯朝廷安矣故所以用人者在於善法度也所以善法度者在於安天下也天下安則朝廷安朝廷安則私門亦安矣計私門而不計國家自古未有得以安者也故智者處其安愚者處其危欲濟未危之勢而保至安之計者捨閣下未知其孰可與議者顧𨿽晚至下客獨效古人區區之義布其腹心以幸萬一若夫條布緩急之勢與其先後之序則以俟命未可以立言判也干冒鈞聽下情無任恐懼之至

上祭酒書

行已敢言之行已七歳就傅授句讀誦五經書十五歳學屬文十七歳補太學諸生是時一心學科舉文編綴事類剽竊語言凡所見則問而學焉趨而從之十八九相與也又二年讀書蓋見古人文章浩浩如波濤纚纚如春華於是樂而慕之又學爲古文上希屈宋下法韓柳見自古文人多不拘爾謂誠若是也恃文爲非誚慿文以戲謔自謂吾徒爲神仙中人而鄙昔之相從者謂局促若轅下駒然求其問而學焉者十或得二三爾又二年讀書益見道理於是始知聖人作書遺後世在學而行之非以爲文也乃知文人才士不足尙昔吾先聖言𨿽有周公之才之美使驕且吝其餘不足觀也已又況中人以下以片言只句之小才以自吒於惇實之士乎意謂學期至於孔子而已且言曰士志於道據於徳依於仁遊於藝所以教學也於是早晚思古人之修徳立行誦其詩讀其書日與古人居讀其書誦其詩日與古人謀言亦思古人也行亦思古人也於是求問而學焉者益罕矣凡昔之交遊者今則皆謝之而不敢學焉凡昔之所鄙者今則皆敬之而不敢慢焉兢兢眾人之中惟恐一叛乎道而入於流俗之習日學之夜思之未始敢捨也有人誘之曰子迂也何不爲時之趨行已則不敢從也有人鄙之曰子矯也何不任眞之樂行已則不敢已也嘗以是二者校已之所祈向者而思之則亦嘗語之曰中人之性就下則昜趨上則難未有不以修爲而能爲君子善人者也若縱性之所欲而合之以眾人之所爲則必愈下爾不學則已學焉而不知道君子不爲也昔韓文公之言曰行成於思毀於隨有旨哉又曰善𨿽不吾與吾將彊而附不善𨿽不吾拒吾將彊而去皆父兄之所教於行已而某之所願學者也故得以是說拒之又行之今才期月爾非而毀之日益甚行已亦弗之易也更求已之所未至者而爲之凡所近於厚者無所不爲也凡所近於薄者無所不去也去年且思陽城之訓念何蕃之行遂以覲親告歸於涇今也且以是來學不識所從者果正矣其猶有說乎孔子曰敏於事而愼於言就有道而正焉某𨿽不敏竊願學焉伏惟先生誨人不倦願賜一言以正之幸甚幸甚

與佛月大師書

昨日言詩頗爲開益苦手瘡殊無情緒不能款款議論歸來甚闕然意謂尙未深得師之妙耳昔齊已號詩僧也不過風花雪月巧句而於格又頗俗今之參寥亦以詩名𨿽豪逸可愛人不及道吾師數篇已能過之淸思妙句飄然如孤鵠翔云又能作古體淡淡造靜理學之不已古人不難到也知禪眾中好靜甚不欲時時往聒噪輙得小詩奉寄能以問答之餘見和否伏暑願彌盡珍重理渴仰渴仰

啟

謝鄆帥王待制辟司錄啟

當其失職眾所棄捐乃於窮時獨被收采義與尋常而加重感淪方寸以彌深伏念某受數多奇居閒少仕行不俟駕蓋人臣莫敢有其身出以爲時故君子亦欲行其義志𨿽大而無當道固迂而難逄匪九泉之是謀亦三黜之奚怨獨志業之未就邈歳月之忽䢐亦已焉哉不作周公之夢聊且爾耳將求範蠡之舟屬東南之防攘蹇去畱之道阻迍邅多故流落殊方百病咸生千金散盡茍將免死孰不爲貧方滯念之紛如朅嘉招之俯及捧檄而喜載懷三釡之悲承命卽行敢負百金之諾此蓋某人懷忠信而近厚惇故舊而弗遺欲四海之舉安況一夫之失所激頹風於難進拔寒流以事君𨿽匪其人蓋亦有意老而彌劭勉吾信之未能窮且益堅期民安而爲報

代賀吳侍郎啟

渙恩中扆正位東臺凡屬甄鎔率同忭蹈恭以某人三朝雋老一徳舊臣道盛格天之功仁懋佐王之業一人簡在百辟具瞻果自殊庭再登黃闥朝廷尊重慰人望於巖巖輿頌載喧識公歸於幾幾竚疇丕績薦正冢司並九敍以歌庸浹萬方而胥悅某邈分郡寄阻簉賓墀歡逺服之孤心慶熙朝之盛典蟠木願器早荷於元工坯土在鈞日陶於洪造

代徐守謝金帶紫章服啟

祗奉貢儀恪修臣職誤防中旨洊錫異恩帶飾黃金媿靡功於將閫服加紫綬榮曳防於親庭曽無毫髮之勞曷稱便蕃之賜顧惟疎賤必有夤緣此蓋某人載世勲門鐘天間气文章班馬優廷策於巍科道徳老莊靜臣心於止水出納帝命允惟夙夜之勞陟降王庭式是靖恭之節榮宣恩旨密贊兪音故得小臣叨蒙盛典敢不精審有孚之吉勉持不息之誠惟孝及忠終始敢期於一節乃恩與徳頂踵奚報於萬分

代人賀樞密啟

恩渙宸庭位隆天府聳聞休命逷抃輿心恭以某人問學淵源性資端亮出甚盛之世佐有爲之君天下僉曰才難主上必其柄用內參宸略坐制本兵決斷機務之先從容廟堂之上每深簡在方切具瞻果進樞衡之茂庸總司喉舌之重柄可大之業非位不行太平之基得賢所致故將紀綱四海弼諧萬幾法度淸而陰陽和造化調而天地順進司元宰益重本朝某邈守逺藩側聆光命莫次鳧趨之列徒深燕賀之誠

學官與交代啟

舊尹之政告新尹矧在儒官先知之民覺後知惟尊道藝非宜晚學輙代髙賢伏惟某人有徳而文因人以教拳拳遵回之好踽踽慕軻之傳樂得英才共希生而知者如工大木惟恐斵而小之造三年而有成修四教以誰繼豈玆汰礫之在後能與精金而爭輝翔集泮林願終同於聲气泳思學海當不異於源流瞻徳誠深頌言靡旣

賀張節使啟

伏審命王庭賜旌侯服伏惟歡慶恭以某人胚胎間气心膂良臣才髙人傑之雄戚重國甥之懿久騰英譽密簡淵衷果疇勲閥之隆爰付旌旄之寄宸慈欽敍式慰在天之靈庶言允諧克協象賢之慶金章紫綬爭輝防服之榮畫防油幢彌重仙官之貴仲尼孝友何必有政於藩宣卻縠詩書正可坐籌於帷幄爲國屏翰期永保於乂康若時謀猷將無忘於入告竚觀逺業益進近司凡在有知孰不交慶某夙蒙恩顧喜劇私誠疾方困於河魚賀輙愆於廈燕

與張才叔啟

昨離師帳久侍親闈實緣省定之勤是缺興居之問有懷文席無諭寸襟屬玆承乏於成均竊獲經途於治部操舟及境豫深望履之懷執箒候門行遂摳衣之請是爲慰抃奚究敷宣

代郡守除漕謝運使啟

分符屬部實荷安全聨職計司復叨庇賴辱奬提之有自惟欣感之何云恭惟某人學有淵源行多枝葉搢紳先生之所欣慕國家天下之所曰賢暫領外臺豈久淹於逺服卽聞中詔行進拜於近宸某孤陋無聞數奇不偶功名晚矣行年半百之餘世味淡然宴坐一身之寄顧豈長於治賦尙有切於依仁晤展未聞願言曷旣

賀轉運使復任啟

光膺詔旨再領使權凡在庇臨罔不抃躍恭惟某人才周治體學造聖防繇淸閥以開祥奮榮途而厎績知深宸扆名竦朝紳乃眷西顧之列城實預中都之計偫曩付轉輸之重嘗資課入之優農事弗違軍儲有羨風聞謬誤輙致煩言天監昭明遽還舊物俾宣寛大之詔倚分宵旰之憂一方夙懼於神明比屋復覩於富庶足兵足食豈止致俗於阜康有猷有爲行卽進司於宥密某攝居屬部預遵教條瞻廈屋以欣如奉簡書而惕若

浮沚集卷五

欽定四庫全書

浮沚集卷六

宋周行巳撰

雜著

座右銘

惟餘之生兮父命以名謂余曰行已兮俾充夫性之所能曰汝立志必髙而宏曰汝學道必思而行待人過厚可以保生責已盡詳然後有成人惡勿記人善乃稱切磋琢磨孰無朋友惟善可親惟敬能久聞過必攺見善斯守誠心行此惟汝之有聖人何得不輕小善爲無益聖人何長不恃小惡爲無傷告汝以行已之道汝愼無忘嗚呼子乎年旣成人矣而行實迷其途嗟已往之無及念來今之可圖汝尙不守惟汝不孝汝尙無知惟汝無教敬之戒之久乃知效

勸學文

天地之性莫貴於人四民之長莫貴乎士士之所貴者以學而已然人皆有可學之性而或不得學者蓋由出乎貧賤之家日迫於饘粥之不暇所以沈爲下愚終身不靈以貽笞戮無所不至此人之不幸也諸生生於富有之家復賴父兄之賢使得從師爲學一身亦幸矣然而父兄之所以願望於子弟者豈幸一身而已哉亦期於有成將以幸一家幸一鄕又推而廣之幸一國幸天下也當今太平之世不能力學期乎有成以幸一鄕一國而及乎天下以副父兄之顒望亦自棄而已語曰將相寧有種諸君勉之哉

齋揖文

學校者禮義之所起羣居不以禮則慢慢則善心日喪不善之心日滋君子小人於是乎分不可不念也故禮義之所始在於正容體齊顏色順辭令三者立身之要節而學有齋揖近或因循以爲末節遂置而弗講謂徒拂人之情而無益於學者之事此甚不思也夫正者一歳之始也朔者一月之始也朝者一日之始也今吾徒羣居正必拜朔必賀而朝獨不相揖乎於其朝焉相揖以致敬問安否以致愛羣居之道也推此於朝則一日之敬愛不可勝用矣推此於朔則一月之敬愛不可勝用矣推此於正則一歳之敬愛不可勝用矣推此以終其身則一身之敬愛不可勝用矣嗚呼孰謂其無益於學也學也者學爲人者也思爲人不可以不敬其親思敬其親不可以不敬其身思敬其身不可以不敬其人日月逝矣一折枝之昜猶或憚而弗爲則任重道遠終身其能勝舉乎此齋揖之禮所以不可廢也

從弟成已審已直已存已用已字說

周氏積徳遠矣居溫州者及其輩才五世由溫州任起家者爲江陰江陰生四十七年官司封員外郎職集賢校理而卒某甞恨其壽不充徳位不登才意其後必有大興起者不在於諸父氏必在於爾伯仲間也成已於江陰爲適長孫審已其次直已又其次存已又其次用已又其次旣皆以其父命得名於余又欲以成人之禮待之而字之於是因推其說而語其所以大興起其家之道曰爾亦聞有所謂君子之學乎夫古之君子爲己而學爲人而仕今之君子爲己而仕爲人而學何謂爲己之學以吾有孝悌也則學以吾有忠信也則學學乎內者也養其徳者也故爲己而學者必有爲人之仕矣何謂爲人之學人以我爲多聞也則學人以我爲多能也則學學乎外者也利其聞者也故爲人而學者必有爲己之仕矣然則今之所謂君子者古之所謂小人乎爾於此焉亦將何擇吾甞觀夫孔氏之門其所以教人者多術矣至於樊遲學稼則不與子貢貨殖則不與子張幹祿則不與是何也漆雕開不願仕則與之曽防浴乎沂則與之顏淵在陋巷則與之是何也嗚呼昔者孟子蓋甞推其本而言之矣以爲舜與跖之分在於利與善之間夫天下之人何莫爲善不必皆舜也而曰舜焉謂是心也無以異乎舜之心也不謂舜可乎天下之人何莫爲利不必皆跖也而曰跖焉謂是心也無以異於跖之心也不謂跖可乎然則士之於此不可以不思也天下之人惟不知思是以善與心昧利與實滋於其學也不知爲己而爲人之爲說於其仕也不知爲人而爲己之爲利先逹之士比肩倡於上後進之士接武應於下父以是教其子兄以是詔其弟師以是傳其徒少習之長成之靡然成風蕩不可返此其甚可哀者爾於是獨可無思乎於成已字思仁爾則思之孰爲仁乎孰爲非仁乎惡乎而至於仁惡乎而至於不仁古則有之曰成已仁也成物知也曰君子去仁惡乎成名曰爲仁由已而由人乎哉此其所謂仁者何也爾則思之曰欲成吾已者果不可以不仁也則又思之曰仁在我者也吾何患而不爲哉於是朝焉仁也暮焉仁也食焉仁也寢焉仁也目視耳聽手舉足運無非仁也而後可以謂之善成已者矣於審已字思明爾則思之孰爲明乎孰爲不明乎惡乎而至於明惡乎而至於不明古則有之曰不明乎善不誠乎身矣曰大學之道在明明徳曰明則誠矣誠則明矣此其所謂明者何也爾則思之曰欲審吾已者果不可以不明也則又思之曰明在我者也吾何患而不爲哉於是朝焉明也暮焉明也食焉明也寢焉明也目視耳聽手舉足運無非明也而後可以謂之善審已者矣於直已字思敬爾則思之孰謂敬乎孰謂不敬乎惡乎而至於敬惡乎而至於不敬古則有之曰敬以直內曰修已以敬曰毋不敬此其所謂敬者何也爾則思之曰欲直吾已者果不可以不敬也則又思之曰敬在我者也吾何患而不爲哉於是朝焉敬也暮焉敬也食焉敬也寢焉敬也目視耳聽手舉足運無非敬也而後可以謂之善直已者矣於存已字思養爾則思之孰爲養乎孰爲不養乎惡乎而得其養惡乎而不得其養古則有之曰養心莫善於寡欲曰存其心養其性所以事天也曰以直養而無害則塞乎天地之間此其所謂養者何也爾則思之曰欲存吾已者果不可以不養也則又思之曰夫養在我者也吾何患而不爲哉於是朝焉養也暮焉養也食焉養也寢焉養也目視耳聽手舉足運無非養也而後可以謂之善存已者矣於用已字思本爾則思之孰爲本乎孰爲非本乎惡乎而得其本惡乎而不得其本古則有之曰君子務本本立而道生曰天下之本在國國之本在家家之本在身曰大徳不官大道不器大信不約大時不齊察於此四者可以有志於本矣此其所謂本者何也爾則思之曰欲用吾已者果不可以無本也則又思之曰本在我者也吾何患而不爲哉於是朝焉本也暮焉本也食焉本也寢焉本也目視耳聽手舉足運無非本也而後可以謂之善用已者矣嗚呼成已者果以仁矣審已者果以明矣直已者果以敬矣存已者果以養矣用已者果以本矣則其學也吾必以爲爲己之學也必爲善者也其仕也吾必以爲爲人之仕矣非爲利者也斯所謂古之君子者也斯所謂大興起其家之道也書曰思曰睿語曰學而不思則罔惟睿惟聖惟罔惟狂夫聖與狂爾則擇之古之人名所以定其體字所以表其徳夫豈徒哉爾或不思則名非其體也字非其徳也吾之云云侮聖言也爾其勉哉

論晏平仲

越石父之責人也終無已乎脫之縲紲而弗謝一入閨而請絕何其嚴哉𨿽然石父以君子望晏子者也然非人之情也設於晏子可也惟晏子能受盡言而善攺過孔子曰晏平仲善與人交久而敬之非此之謂乎

書李氏事後

夫善天下之所同也爲善莫大於愛人爲不善莫大於害人三代之得天下也以仁其失天下也以不仁非獨三代爲然繼三代者莫不然唐之所以亡五代之所以亂蓋可知矣方晉開運之末五姓雲擾中原鼎沸盜賊蜂起天下糜潰極矣李氏以一布衣能屈賊人而保萬乘之眾此豈直智巧果敢而然哉亦其愛人之義有以動其善心故也故能革暴使之勿殺易貪使之勿取夫人之爲不善至於爲盜而殺人亦甚矣然而可以義動是知善者天下之所同也況不爲盜而殺人者有不可與爲善乎故爲善無小可以保天下爲不善無大不足以保一身爲天下者皆知善之爲善則唐不至於亡五代不至於亂中原不至於塗炭夫豈獨一李氏可以保其鄕裏而爲天下者不得以保四海以及其身乎嗚呼善與不善可以類求矣

跋薛唐卿秦璽文

李斯篆世傳爲第一學者莫不愛之吾毎見其書幾不疾唾而郤走者何哉謂夫人善成其君之過也夫秦之君其資亦未若桀紂之惡之甚也而二三臣釀其君於不善則又有甚焉者嗚呼斯乎是甞去詩書以愚百姓者乎是甞聽趙髙以立胡亥者乎是甞殺公子扶蘇與蒙恬者乎是甞教其君嚴督責而安恣睢者乎使其璽不得傳者斯人也而其刻畫吾忍觀之哉顧唐卿猶區區珍藏之者豈不欲傳百世以爲監歟吁是何以監也

跋李文叔歐公帖

世有君子小人猶天之有陰陽不能相無能相消長耳世用君子則不賢者遠矣世用小人則賢者遠矣朋黨之說所由起也昔慶曆之盛羣賢並用必有不得志者遂爲黨說中之欲以盡去君子當是時蓋有自列爲黨者有憂死其黨者然則果黨歟非也彼獨懼夫君子小人之分不明而國之理亂由此其出有憂之大忘其區區一身期悟當世之主此仁人之用心也世主欲知其說無他公與私而已矣出於公其道同非黨也出於私其利同黨也忘一已而憂天下謂之公乎謂之私乎斷可識矣由今觀古牛黨多小人李黨多君子然而以黨易黨所以必復必有憂心者然後可與議此文忠昔甞爲之說矣觀此帖若有戚戚然者何哉詩云憂心悄悄慍於羣小其斯之謂乎

跋李文叔蔡君謨帖

近世士人多學今書不學古書務取媚好气格全弱君謨正書多法魯公簡牘行艸備兼諸體皆能冠絕一時學古故也然而以古並之便覺不及豈古人心法不傳而規模形似不足以得其妙乎

馮先生辯

或問馮先生參於某曰先生何如而子欲以爲師乎哉某曰先生之孝於親友於弟𨿽舜亦不過如此而已吾不是師而將何師乎或者曰舜大聖人也後世無及焉而子曰先生之孝𨿽舜不過如此何也先生以參自名慕曽子猶以爲不能及也而以爲舜不亦過乎某應之曰吾所謂如舜者如舜之孝而已矣舜之聖固後之世未見其能及也夫孝自天子逹於庻人能盡其道者舉相似也曽子之於舜吾未見其有以異焉曽子之於孝以有曽晳者也舜之於孝以有瞽瞍者也二者之盡於孝是或一道也子固以爲舜爲聖人而其孝不可及乎曽子之不得瞽瞍而其孝不若舜乎吾竊悲今世之人自以爲不若人也堯舜之後世之士皆堯舜之學也而曰不可及焉則不學而已矣顏淵曰舜何人也予何人也有爲者亦若是有人焉而爲曽子之孝其親者吾必曰曽子而已矣吾不知其不可及也有人焉而爲舜之孝其親者吾必曰舜而已矣吾不知其不可及也或者曰子以爲先生之孝果如舜舜漁於雷澤漁者皆讓居耕於歷山耕者皆讓畔而天下之士又多就之者先生居於鄕其徳不及於閭裏在太學太學之士無有與其賢者是果不如舜也某曰子以爲若是之不如舜誠是也子且以爲今之民皆堯之民乎今之士皆堯之士乎如之何必其人之皆化也孔子曰不如鄕人之善者好之其不善者惡之先生居於太學其鄕人之賢者率其徒狀先生之徳上於祭酒司業太學之士聞先生之賢者皆往拜之𨿽不善之人亦不敢不敬於先生之側先生之徳亦可謂化矣其曰不如舜者不如舜之廣也時勢則然也其孝果有以異乎無以異也或者曰夫人孰不爲孝子以先生爲孝是顯天下之人皆不孝也以先生之孝如舜是舜之後或聖或賢皆不若先生之賢也某曰是又不然者也吾豈敢厚誣天下之人哉人孰不愛其親而先生能盡愛親之道焉盡其孝如先生者有矣吾不得而知也孔子之稱曽子不曰顏子之徒皆不孝也孟子之稱舜不曰堯禹之君皆不孝也舜之後禹湯文武其孝非不若舜也舜之孝顯也禹湯文武而爲舜亦舜也天下之孝天下之人皆能盡也能盡其孝者皆舜也豈謂古聖賢不若舜哉當其可也豈謂先生必賢於古聖賢哉當其可也或者曰子以爲先生孝而師之是子必不孝也某曰某於天地之間豈敢以不孝自處也𨿽然吾學焉而未能盡其道者也而先生能盡之則其師也宜或者曰吾子之言馮先生則是也然眾人所不爲而吾子必爲之人皆以子爲狂且怪特邀奇而好名者也姑已之不宜有是名也某應之曰此又吾子之惑滋甚也不識吾子所謂怪者以其異於眾乎以其異於聖人之道乎吾學聖人道者也合於聖人之道者謂之常離於聖人之道者謂之怪古之人未甞無師也𨿽聖人亦有師吾之師其如舜者獨非聖人之道歟吾何怪之有吾固怪夫世之人未甞求師也卒然問之則必曰吾亦何常師之有否則必曰吾師其成心而已矣夫二者固聖人之道也而世之人以應人者是亦未甞有師者也是亦未甞師其成心者也曰玆不亂聖言以行怪歟其或有焉曰師曰弟子云者亦必求爲利而已矣學必爲道也如必曰從眾眾人之學爲道乎爲利乎如曰爲道吾從眾可也學必有師也如必曰從眾眾人之學有師乎無師乎如曰有師吾從眾可也人之學不可以不知道欲知道必從師而問焉吾學道也吾求師也而曰邀奇而好名是則聖人之道皆不可爲已然則吾安敢避是名哉與其得罪於聖人吾寧得罪於眾人故凡有合於聖人之道者吾必爲之凡有不合於聖人之道者吾必去之是非止於道而公也吾不忍枉其道以求合乎眾也凡吾之所學者如是是又不可不辯也如有曰眾如是不可也必從眾吾則敬謝焉如有曰道如是不可也必從道吾則敬受焉吾非求勝者也

馮先生贊

吾誰與歸惟馮先生舜盡事親先生實能以庻被逐慟哭於庭恐傷親心順命以行假卜以食乃䢐於京元丰元年補國子生三歳告歸父猶不聽稽顙自責以顯厥誠遂名曰參以慕於曽乃與其弟復來自西不得於親不孝思憂心耿耿望白雲飛實隠不言人莫之知三舉不售有徳實遺天之報善亦何杳微嗚呼今世之人鮮有不辱其親者矣吾非斯人而誰與歸

書呂博士事

元祐二年秋七月辛酉太學徐生不祿博士呂公率其僚往弔而哭之慟周行已躍而起曰於美乎哉師弟子之風興矣自孔子沒大道喪悠悠數千載間學者不知師其師師者不知自處其師維聖若賢百不一遇少也則聞有胡先生能羣諸弟子於太學教之禮風義行翕然向古今亡矣三十餘年謂晚生訖不可得見乃復在今日於美乎哉師弟子之風興矣先生之賜甚厚非特太學化之將亦四方化之非特今世化之將亦後世化之先生之賜甚厚也且將歌其風倡之天下布之伶官而上之天子也故書

段公度哀詞

吾友公度姓段諱萬頃廬陵人負其學來京師求仕元祐二年開封攷其業優薦之禮部明年禮部試復爲第六人遂以其名進於天子擢第調太平州蕪湖縣尉將以歸榮其親也未行以六月十八日得寒疾九日遂卒嗚呼余於公度相得最晚而相知最深公度爲人貎嚴而气和言直而辭順樂人之善而厚於義其文無所不能通春秋尢長於楚辭有擬騷一篇其志蓋將以爲天下而不得施可哀也夫余故爲騷語以哀之公度志也有羙人兮吉水之陽處幽渺兮植蘭芳紛菲菲兮流長昧莫與適兮獨傍徉曰予以俟乎春兮乘光艸木旣秀兮鳥翺翔鼓予瑟兮樂子行來歸兮翊上皇采蓀苢兮水中央實旣與兮飲予以瓊漿命不柰何兮以不康乘回風兮駕忽荒云靄靄兮雨不降非貺不腆兮實民不良望不來兮悲傷戀戀兮難忘

樂生傳

鄂之人有樂生者任水鬻於市得百錢卽罷休以其僦屋飲食之餘遨嬉於邸戲中旣歸又鼓笛以歌日以爲常其鄰人有劉氏者饒於財而多營身勞而心常不足聞其貧而樂疑之召問其故曰是吾貧爾也非得已也然貧則易給𨿽勞而無累吾是以得自樂也富者入其說憐之舉百金使収其利而歸其本生負金而歸遂廢其常業則心營指劃貿貿然朝暮馳逐於市及夜又計之惟恐其不足也憊而寐其聲呼呼如是數日鄰之富人不聞其爲笛以歌也怪而問之則曰是吾昔也𨿽貧而無累故自得今也多財而多累故勞於心者常不足以吾之一身百金猶有餘是惡用其多爲願復以是歸於主人富者豁然悟曰噫是亦吾之累也遂焚契裂券守其分以終身吾聞之曰有是哉夫天下之不足者生於貪安於分者常自得力不足而求仕智不足而求名噫亦惑矣吾可以自警也歟故記之

代李守寺觀祈晴文

狂恆雨若顧敏政之不修哀我民斯念艱食之有害方秋務獲時霖弗休諗玆罪譴之敢辭仰覬髙明之垂照倬回陽光之赫大決陰滯之霪惠彼西成遂玆丰歳

代諸廟祈晴文

方秋務獲霪雨弗収哀我民斯害於艱食曰暘曰雨惟神之司肅將潔馨仰祈明報

原武神廟祈雨文

天地之候四气之序雨潤日暵蓋各有時自春䢐夏膏澤未霈先時者苖將就稿後時者種未入土民有憂之惟令民之父母民憂亦憂民喜亦喜神食於此土令之憂亦神之憂也令職其明神職其幽修政布徳以召和令之職也驅雷行雨以利物神之職也茍失其時則失其職矣是用潔蠲吉辰恭祈嚴像防奉苾芬之薦仰期肸蠁之靈神其念之神其念之

原武神廟謝雨文

比以下民作苦時雨後愆萬室嗷嗷歸命於神忝攝玆土不得自安當傾丹悃躬叩神祠式蒙神惠洊降膏澤合境告足民心歡欣是用防修菲儀以答靈貺惟神弗忘永保有年

原武佛寺謝雨文

一滴之雨我佛皆知眾妙之生何物非此故最大最明者道惟精惟一者人誠心𨿽微眞理必著比緣亢旱仰叩覺皇果大布於慈云遂洊降於甘霔四野霑足萬靈歡欣三農務興作之功百物遂發生之性秋成在望民力稍蘇悉歸廣大之神通難報生成之妙利伏願繼今以往與時無窮四海絕水旱之災庻民無盜賊之苦永一人於有慶保萬國之咸寧

超化寺龍潭請水文

惟神無方徧滿虛空而水性亦徧滿虛空水之所積神龍之所宅也惟龍能大能小或隠或見變化無常能以一滴之水徧滿虛空大地霑潤萬物滋生龍之爲神昭昭矣而原武小邑密鄰神龍之宅自春不雨以渉夏中谷苖將槁函種不立民心嗷嗷惟令之憂儻令弗防惟神之殛而憫此民庻將弗得食願丐一滴之靈泉以爲此方之霖雨因及普天遂周四海惟龍之神感而遂通不疾而速又何難焉

超化寺龍潭謝雨文

比以農工在務時雨愆期望陰雲之弗興久旱魃之爲虐防傾丹悃遐仰僊祠恭迎聖地之靈泉遠致敝邑之淨利神龍變化云雷勃興曽不崇朝而下大雨羣心感悅諸谷遂成是用式薦馨香恭答靈貺仍慿淨梵還致靈潭惟神聽之弗忘永吾民之多福

代楚州李守寺觀祈雨

萬寶告成屬有陽於旱暵百靈薦祉竟無望於皇慈永惟民食之難實賴神天之祐肅將誠潔躬叩髙明祈布慈云普施法雨使有生悉霑於利澤均率土咸遂於丰登

又代諸廟祈雨

刺史惟民之憂民惟食之憂神食於玆土福於玆土民之憂刺史之憂也刺史之憂神之憂也方秋百谷將成雨弗時至秀者不實實者未丰民憂之刺史惟民憂之憂而神亦惟刺史憂之憂也是用肅將明祀徧禱神祠惟神憂其憂而效其靈使民不失望焉神之徳也刺史之職也

代天慶觀謝雨文

下民咨怨𨿽愚而靈上帝照臨無幽不格惟隆祥所以象徳惟務徳可以動天頃以秋稼將成時雨弗至念農夫之多戚率官僚而竭誠協臻顒若之孚倏致霈然之澤兆玆丰歳曾不崇朝荷大道罔極之防保斯民有秋之望諗玆來報仰冀降歆

代崇寧寺謝雨文

有情咨怨𨿽愚而靈大覺慈悲無感不應比以農民之戚仰伸梵竺之祈曽不崇朝霈然下雨兆玆多稼遂大有年民無饑凍之憂國有丰穰之慶仰憑大力難報殊恩

代諸廟謝雨文

嗟我民斯憂於艱食禱於神止望彼丰年曽不崇朝霈然下雨大田回潤嘉谷再生仰承顧諟之靈敢後馨香之報

閒心寺蓋藏文

如來出世立教隨機菩薩間生應病示藥羣機不等教設多途諸病殊方藥分眾品故九百八十大部總爲方便之門而二十五千餘言盡識眞常之旨巍巍寶梵各各叢林獨玆龍就之名山尙闕金文之祕藏十方云侶罔得披尋四眾檀那若爲歸向頃結金剛之淨社時宗禪慧之妙門月供千金歳周二律欲乘玆利圖集大緣儻就殊功尙資巨力若男若女已乘般若之舟此生他生更結龍華之防

閒心寺置椅桌文

淳古之風巢居而足莊嚴之事華座非奢彼時此時以宜爲貴前聖後聖昜地皆然故彼槁席之儀諒非棟宇之稱惟吾此剎建自大唐僧徒歳增梵宮日廣毎經壇齋筵之盛集而設幾敷座之或虧趙州繩牀𨿽淳淡而自得維摩丈室亦髙廣而必周斯待檀那共安吾眾資道場之宴坐儻獲心閒願天下之普安同沾佛利

代郭守修城隍廟文

神無不在爲物之宗在無不報示必有本城隍之神人民於斯倉廩於斯帑藏於斯甲兵於斯刑獄於斯冒亦大矣報亦厚矣故祀典有載徳音所及嗣宇之敝咎將誰執因民之暇卜日之吉易壊以完增陋而嚴以捨神止神之臨矣歳時祀之民之福矣惟吏之職以是來告

淨居寺蓋造文

永嘉名郡圓機故廬開山五百年來受業一千餘眾莊嚴冠於二浙焚修聞於四方爰有名代之宗師實爲此邦之福地昨因天數忽遘火災云侶星奔宮寶燼委星霜之變將及於歳周土木之功罔聞於檀施某等屬以眾緣建請使檄來臨俾爲勸導之人辦此興修之事必資巨力共集勝緣此生他生同成於佛果若男若女各發於好心

閒心寺建藏院過廊文

不爲之爲應時而造能捨難捨作佛最親廣大聖經藏輪已具莊嚴佛土廊宇未周時節因緣有不獲已檀那布施必所欣聞願發大心共成玆事

閒心寺置經藏文

金人闡化粵自西幹白馬傳經始於東漢厥後流通彌眾逮玆翻譯滋多並合諸家共爲一藏皆是傳心之要悉明成佛之方凡我學徒必勤修證捨諸經教何所依歸闕然貝葉之文虛此寶華之藏敢求信士共集大緣儻發虛心請垂芳字

浮沚集卷六

欽定四庫全書

浮沚集卷七

宋周行巳撰

祭文

代朝請祭金華縣君文

悲夫人世生死相續百歳幾何艸露風燭昔我季父起家白屋弱冠甲科四十州牧謂富與貴不求從欲職始校理官才郎屬奄至大故徳卒不祿嗚呼金華實配我叔安樂生同艱難死獨嗷嗷諸孤孰爲饘粥以卒婚嫁以資飽燠它時有餘今日不足人生如此曷其反覆惟某不孝或謂可錄叔父父我是教是告叔母母我是拊是鞠覬其有成以嗣吾族得官歸覲喜溢靣目送我於行涕泣以囑平生善言終身三復微叔我告我於何谷微母我鞠我於何餗恩徳隆厚日月遄速自叔之亡如傷屠戮往來見母尙盡欵曲毎及平生相顧頗蹙孰謂一別罹此荼毒彼蒼柰何斯人不淑聲容揚揚杳不可矚生死茫茫昧不可贖尊設酒醴殽具水陸銜哀陳辭永訣此哭

祭馮當世文

嗚呼知生者弔知死者傷今或不知其死而傷之者吾亦勝其所當抑人情之必稱何禮文之固常惟公旣名重乎朝廷於下走而奚取曾聲气之未接洞心情而相許或者誚公公寧弗疑欲妻以女嘗不鄙夷不合而止人亦斯已還登於朝終以薦禰噫士之相知蓋百世而一遇曾毫釐之未報忽厭世而我去謂大徳之宜壽曷中道而遽亡天乎難堪人也弗康伊昔脫驂惡涕無從今此薄奠以薦其衷

祭親友文

生不可有附贅懸疣死曷能逃泣露浮漚金烏西墜其誰與畱長川東逝其誰與救去歳今時霜月如晝公於是時天命不祐气兮觱發風兮栗烈公於是時歸宅荒丘念我昔日與公相友嗟我未來匪友匪媾我有季友則謂公舅公有令子將慶公後捨我長往不遂一覯具此薄奠作歌以侑公兮有靈宜鑑於柩

祭劉絜矩文

惟子之愷悌明敏鄕人待以有成孰知其忽然至此耶嗚呼哀哉子之始來京師與其兄同補太學生便有聲兄歸子畱以期於成曰親之志也𨿽去親之側而予不憂居太學一年太學以其行成使試藝於秋官果以得名當此之時鄕人咸慶子而子之親亦望子以爲榮也明年旣不利於春官將歸省其親鄕人旣送子行翌日輙以疾告急出視子疾非尋常子曰此疾其將殆耶鄕人皆曰子也何至於此乃與子卜醫得吳謀於鄕人謀於朋友咸曰是良治子之疾日見厥效子亦自云我之疾其有瘳乎子旣起牀坐且行矣語如無事時鄕人皆喜且爲子合謀曰子當亟歸以釋親憂子曰方夏之熱我倦不可以行李且遣奴歸以報我親俟秋而歸及秋子家使人來迓子於京師而子之疾果殆於初矣鄕人蹙然私謀曰是將必不可以復起也且柰之何易醫凡三藥物亦良而不與病當而已在膏肓綿綿延延竟殞厥身嗚呼孰謂子之愷悌明敏而至於此耶人皆有死而子獨不壽而夭耶昔者來自逺鄕以待子成且榮𨿽去親之逺離親之久而不以爲憂今乃客死於京師歿不得臨其屍殮不得視其棺爲父母兄弟者柰何其悲昔之所以不爲憂者今則甚憂也嗚呼哀哉其柰之何鄕人與子家門客張秀才共殯子之柩於國東門外非葬也以待子之家來取也今月十六日子家遣外甥僧修與子之故奴王新以書來報某等曰子之柩以地逺隔江海不可以負歸無可柰何願爲火化獨得其骨以還葬於鄕與其在京師亦可以不爲異域鬼也嗚呼哀哉子之親至於此心如何其悲也鄕人敢以是命卜今月壬戌之良日發子之殯舉子之柩將衣之以薪而使子之形骸與火俱化嗚呼哀哉是亦子之命夫病不得在親之側歿不得終於寢之堂葬又不得從先王之禮教其可柰何嗚呼哀哉事固有不可柰何禮固有反經合道子其有知斯達矣生爲今之人而死同太古之道亦自有可樂者如死者無知矣則此又安足較耶嗚呼哀哉生死之道不可知存亡之理不可推其然耶其不然耶姑陳詞以薦誠魂有知其鑑此

祭張子充文

元丰太學莫如子舊學醇行懿惟才之茂徘徊塲屋數上數否八行設科遂爲舉首天子嘉之可爲師表一命南昌州學教授再命辟雍小學司紏方將進用疾遽不救人胡爲善天胡弗壽昔送子舟今拊子柩澘焉出涕念子遊久仲氏懿親同學良友今子旣亡吾故亦朽人生萬事何所不有從事難任卜居未就男長女大髮白面皺視子之年吾亦豈久分旣有定事非必偶悠然任運泊然自守死生一門聊飲吾酒

祭劉取新文

緬歳月之逾邁謇吾生之多忤慨百年之共盡忽四時之代序紛羣感之增懷鮮一歡之獲遇何懿親與暱友倐朝亡而夕故若夫子之堂堂矧年齡之未暮惟生稟之正直宜神聽之祐助曾有政之弗施而天喪之奚遽匪溺親私實懷友輔我善曷告我過曷補悵艱途之念深弭情話而誰晤悲一飯而三輟痛達旦而九寤尋髣髴於平生惝彷徨而靡據唁嫠老以彌哀撫孤遺而逾慕疇先進於已往閱逝川而競注托末契於後來與今吾而異趣已矣乎惟達人之大觀通死生於一度洎暫聚之隨化炯眞常而永固吾知子之未嘗亡子亦與吾而未嘗去杳無臭以無聲泊何思而何慮

祭王司理文

生死之分達士之常曰仁者壽壽胡弗長典獄再期孰匪孰良凡我邦人罔不曰臧官斯事斯吾亦其康今其亡矣曷不防傷躬致薄奠示哀不忘

祭女弟悅師文

西方聖人明世之說以親戚爲緣累以死生爲幻妄汝願學焉而爲之徒捐棄天屬得其適於昨生蛻脫天形復其眞於今死汝旣無憾吾亦奚悲乃若吾徒學於中國明人倫於一性未嘗不哀也而亦未嘗哀通晝夜乎一貫未嘗不死也而亦未嘗死故吾哀而不傷非累也謂汝死而不忘非幻也汝旣學焉知其理矣如或以生爲戀以死爲憂則何所見焉而爲之學何所學焉而爲之徒

祭劉令人文

惟順與正女子之事今人有之克相夫子哀此良人泣繼以死我思古人此誠烈婦身埋九原義重千古我則婭逮其季母不敢以傷致此觴俎

志銘

趙彥昭墓志銘

士患不立不患不聞元丰作新太學四方遊士歳常數千百人溫海郡去京師阻逺居太學不滿十人然而學行修明頗爲學官先生稱道一時士大夫語其子弟以爲矜式四方學者皆所服從而師友焉蔣元中沈彬老不幸早死不及祿劉元承今爲監察禦史元禮爲中書舍人許少伊今爲敕令刪定官方進未艾戴明仲爲臨江軍教授趙彥昭爲辟廱正以卒張子充最早有聞毎舉不利今以八行薦於朝凡此吾鄕之士皆能自立於學校見用於當世其間或先或後或貴或賤或壽或夭則有命也然不可謂不聞矣明仲之喪某嘗爲志以哀不幸今彥昭葬又來求銘嗚呼吾於彥昭其可辭乎彥昭爲人博學知古今性嫉惡喜論天下事自其少時已不羣方十歳能爲猛虎行鄕裏大人先生莫不奇之以爲必自立少孤季父析其資產與兄異材稍長曰非也悉舉以屬其兄獨逰京師已而有名登崇寧二年進士第主潁昌府長葛簿屬天子益修學法州置學官選爲濟州州學教授導學者以篤學力行不専務科舉士有成材攷滿朝廷以爲能遷辟廱正兼攝司業浸向用矣不幸有疾遂至不起年才四十八官才承直郎嗚呼悲夫彥昭諱霄其先蓋防稽人五代之亂始徙永嘉曾祖某祖某父某皆隠徳不仕先娶同郡薛氏生男二人寧孫享孫女三人長歸沈琮次歸陳亶次在室再娶括蒼祝氏生男一人桂孫早死寧孫享孫皆才美而善學人以爲彥昭有子也僅勝冠相繼以死彥昭之亡幾至絕世家人求得遺子於外曰紹孫今才十歳嗚呼彥昭才而爲善者也其報若此豈天之於人丰其名者嗇其福乎其歿於京師辟廱官舍大觀三年四月六日也其葬也於其鄕李奧之原政和元年十二月八日也銘曰貴賤壽夭屬於天仁義忠信屬於人達非其通窮非屯歿而不朽爲有聞旁可萬家李奧原善無不報尙後昆

許少明墓志銘

三代而上士之賢者由鄕舉裏選度徳而定位量能而授職故朝無濫進下無失實自漢以後始詔防士然猶問以當世之務不全以言至唐設爲科目文益煩而實益失法益密而气益衰魁偉卓犖之士俛首章句一不中程蓋有終身湮沒而不得進者夫天之降材固將有用於世而士之學道亦欲兼濟於時而後世取士之科毎不足以得之廢天之材乏士之用可勝嘆哉吾鄕許少明先生蓋其人已先生身長八尺眉目疎大偉然豪舉眞人之傑也自爲兒童已气槪落落日誦數千言數歳卽能爲詩從鄕里長者丈人逰皆奇其才气必大有成甫冠逰京師補太學生文詞秀出等輩學官先生交口稱道居鄕裏教授學徒諸邑交禮迎至學校邑令下車必造其廬請所以爲政有疑議多就諮決其爲人所禮重如此凡三上禮部而名不登於仕籍顧且老矣無以行其義爲治說二十篇奏闕下皆當世之要務久之不報浩浩然有歸志曰君臣之義不可廢也遇不遇命也遂卜居邑之東山躬耕晦迹不復進取嗚呼若先生者豈其學之不茂才之不足歟惟其科舉較藝之敝不足以得髙世之士而司文者又未必知言之人此所以覬幸十一而失之者常多也崇寧天子繼述先帝嘗患科舉試言一日之選不足以得士之實參稽古今作新一代之文州建學校學置官師罷三歳科舉之試爲三捨攷選之法又設八行之舉以察隠徳凡士之占一藝著一行者莫不畢用於時可謂無遺賢矣先生於時老且病勌於世故卒不見用而終此可以語命也夫先生名景亮居溫州瑞安縣生五十七年以政和三年十一月甲子卒於家卒之日邑中之人皆涕泣相謂其君子曰吾何逰乎其小人曰吾何依乎相顧涕泣至行道之人弗忍蓋先生平日極輸誠信樂施與援人之急所以得於人者如此娶同邑趙氏女生女子一人歸郡學生薛得輿無男子爲後於是其弟景衡爲承議郎大名府少尹政和五年十月己酉少尹舉先生之喪葬於郡之西山瑞鹿寺之西原以某與先生逰卜銘銘曰爲天下者必用賢而賢不必用者取士之法未至也法旣至而不得賢者有司之罪也有司明良而或失之者蓋亦有命焉爾矣士茍知命則其進退豈不綽綽然有餘裕哉嗚呼少明先生之謂歟

壽昌縣君胡氏墓志銘

某之從祖叔父名況崇寧元年以奉議郎知信州鉛山縣事十月庚辰喪其夫人壽昌縣君越明年使來告曰吾將以崇寧二年十一月初九日乙酉葬壽昌於常州江陰縣來春鄕道泰之原屬汝銘某謹按壽昌君姓胡氏世爲毗陵望族曾祖謀某贈太師開府儀同三司沂國公祖諱某太常寺奉禮郎父諱某早世弗及仕胡氏自文恭公起家嘗以其兄之子歸吾從祖祖父校理旣又以其兄子之子歸鉛山於是遂爲世而壽昌與校理之夫人以姑侄爲姑婦凡吾周氏之族皆曰鉛山夫人之賢似吾校理夫人之賢蓋其爲胡氏也保傅之訓教者相若也爲周氏也姑婦之詔聽者相若也故以其所以爲女事者爲婦事而周氏之爲婦道者皆曰是爲婦足法以其所以爲婦事者爲母事而周氏之爲母道者皆曰是爲母足法也嗚呼女子之行不出於閫擬人之善莫如其親是所以書也所以信也壽昌蓋以夫登朝封爲邑君享年五十有七生男子五人某皆舉進士女子三人長適晉陵胡璿次適髙沙李材次許嫁姑蘇徐孝廣孫女一人銘曰生有訓歸有詔婦是則母是效惟壽祿彼覆燾訂來者視丰報

王君夫人毛氏墓志銘

吾友良弼將葬其母以鄕八行朱敏功狀來請銘維母夫人姓毛氏永嘉郡人年甫及嫁歸同裏王氏之瑜王氏家方多資屬舅姑相繼喪世口眾費廣家財稍衰夫人才智出諸男子右能不愛其裝具悉貨所有佐其夫以事本業於是閉門處約問遺服用不敢修飾至衣其子𨿽獘不恥艱躓數歳家乃少贏諸子稍長悉遣逺就師學聞州裏之賢者輙語其子曰茍如其爲人𨿽不利進取吾何汝責故其子所與逰多鄕裏善人君子而所習問學知本徳性異於科舉茍得之士此其夫人所知過人逺矣良弼夫人長子名淸臣最賢方夫人之疾其初甚微𨿽明醫不能察其所以治良弼以爲憂悉攷方書精求藥材得所謂乳核之證與所以治療之方於是夫人疾小間者數年而良弼遂知醫藥他疾有不能知者往往投藥屢中二弟天益天澤皆能遵其訓守循循無大故夫人年五十一卒於政和元年六月十四日四年二月十二日乃始克葬於其裏大羅山天柱峯之麓銘曰才而智成人之室維其義子克家法後世夫人之譽永終惠

丁世元墓志銘

國朝旣包有四海溫之爲郡粵在海隅而民方幸脫五代之亂其上世未有業儒爲官者家或饒資必被役於公凡民一爲吏則挾法鉤致人情倚爲輕重以邀利入是時惟吾家曾大父贈屯田君與丁君世元顧籍文無害出入公私毫忽不犯故皆號稱長者而二人亦獨相好由是屯田君以其女歸世元之子某生晚不得親見其行事尙聞諸族黨與鄕里長老之所傳咸謂世元爲人性寛而色和尢喜施惠樂道人以善無少長戚疎皆得其歡閭裏有爭者往往先就決曲直君以爲可然後敢聞有司以爲不可遂不復訟曰丁君長者必不我欺至其家一切飾以儒者法度常曰男女婚嫁必於儒家庶可訓以善而責以義使子孫學儒猶坐嘉防之下自有淸風至於他術譬如置之荊棘動輙見傷況足庇身乎故於丁氏之家無他業而君子長者之風子如其父弟如其兄鄕黨莫不推重以取法焉則其爲善之效益可見矣君治平四年正月乙亥以疾卒於家享壽六十有九其孫昌期承父後以熙寧二年四月丁酉葬君於郡之西山法濟院之北原已恨弗獲銘其墓於是始遣其曾孫某來求所以表其實於某昌期蓋周出也於其父行不可得辭且謂夫人爲吏以厚一可書也以儒施家二可書也爲善之效三可書也是可以書也某安得而不銘耶君諱某世元其字也曾祖諱某父諱某皆不仕取葉氏生子男一人某先卒女一人適進士蔣某於是元祐八年七月庚寅敍而系之曰惇彼人斯吾邦是臧封之巍巍實爲其藏貽示後人無或吾傷

蔡君寶墓志銘

人生百年歘若白駒之過隙其間時命不齊或三四十年或五六十年抑又幾何故未知善必汲汲求知善旣知善必汲汲求爲善豈惟分陰之可惜蓋亦一念之不可怠也吾友平陽蔡君濟嘗爲予言其兄君寶頗患俗之不美親在而異財旣歿而私居也嘗欲廣其室廬以族處益其田疇以族食於以合宗族於以表鄕閭皇皇汲汲凡經理資財以爲是蓋十餘年矣年甫彊仕志弗克就而不幸以死嗚呼古之爲善者夜以繼日坐以待旦蓋懼夫時不待人故也君寶父汝平弟元康元嘉皆爲儒者而君濟最有知識善學賢士大夫多傾下之其兄君寶之彊爲善也又如此獨惜其年之不足不能成其所願爲以見於世此可爲長太息也君寶名元龜娶母之侄女陳氏生女一人男二人皆未名其卒也以政和二年六月丁亥其葬也以卒之明年三月壬申君濟書來請銘銘曰蔡氏之先溫陵其邦自唐中和徙溫平陽世業儒仁君材幹彊力相厥家覬以儒昌合族而居謀之孔臧年期不百志弗克垂髫在室戴白在堂人之亡矣曷歸其傷大奧之原邑之西鄕廼銘斯善以慰其藏

沈子正墓志銘

永嘉沈躬行之父諱度字子正年六十一紹聖元年三月某甲子卒於京師明年某月某甲子葬於其居邑瑞安縣某鄕某之原先期躬行致林石介夫狀來請銘觀君平生治行蓋剛介尙气節不惑於流俗者也溫爲郡並海俗信巫祝禁忌至使良民防於不義方春病瘟鄰里親戚絕不相問訊死亟置棺他室密封固棄去百日乃啟爲喪事謂不爾且相傳以死有司不知禁民習莫敢犯熙寧初永嘉大疫君母病死其女奴又死家人臥疾數輩內外皆恐議如巫說君獨不顧觸禁忌具棺斂爲服朝夕哭泣薦奠如禮卒無他居邑火禁其友廬人莫敢向君聞噪作疾趨蹈煙熖負其母而出鄕人壯其義是可銘者君曾祖諱某祖諱某父諱某娶某氏生子男三人名志行躬行夷行女子六人嫁張暉陸綱林晞顏葉正已趙霑其一尙防君喜儒男必遣就學女必歸進士洛陽程頤正叔京兆呂大臨與叔括蒼龔源深之與吾鄕先生介夫皆傳古道名世宗師學者莫得其門君能資躬行從之遊而鄕黨朋友咸稱之以爲君子之子其來請也又可得辭銘曰不惑於俗智也趨人之急義也君則已矣以尙其子

戴明仲墓志銘

道學不明世儒蔽聰明於方冊文辭之間不知反身入徳之要仁義禮智根於心而措於事業致懵昧於理亂之機顚冥於進退之義道大悖矣而不知返也嗚呼間有懷才抱器知學逹本之士可與有爲而湮沈下僚無所遇合且覬其逢不幸短命死矣可不爲之嘆息哉吾友戴君明仲是已明仲資秉剛明少而有立嘗從洛陽程氏問學知聖人之道近在吾身退而隠於心合於聖人之言若自有得方且沈涵充擴日進而未已優遊鄕黨期以有爲於世而年才三十有七奄至大故嗚呼眞可謂不幸也已君之弟迅狀君平生世次曰君諱述溫州永嘉人曾大父某大父某父某皆不仕君爲童子誦書日數千言爲文操筆立成從人受學未幾已盡其能輙棄去肄業鄕校較其藝常爲諸生先因去逰京師試廣文館時趙丞相主文柄得其所試業異之意其爲老儒先生擢異等而君未冠也由是知名京師以爲太學士皆科舉口耳之學爲未至於是益逰四方求古所謂爲巳之學尋居父喪寢食如禮廬墓終喪中元符三年進士第調婺州東陽縣主簿吏裒私錢完公捨以待君至得狀悉以俸錢償之州徙君監銀冶君以去疾弗獲因慨然賦歸去來詩十首以自見投檄而去邑人爭挽畱之君徐譬之曰仕宦顧當擇地耶乃奉親屏居裏中優遊累年闔門讀書若無仕進意防州置學官選爲臨江軍軍學教授部使者交薦其能俄以母憂解職居廬哀毀得疾以卒時大觀四年三月癸卯也妻同郡劉氏右諫議大夫安上之妹子男二人顒穎女三人皆防君孝友直諒挺然不可屈折世儒或訾其太髙博學精識議論古今審至嘗自許欲有爲於世蓋於其小者不屑就也不幸短命不克盡其才以死有志之士莫不爲之太息出涕病且革無一語及私顧妻子在旁無憐色嗚呼可謂難矣其逰同郡林定爲哀君之文亦曰明仲蓋吾鄕之益友也初舉廣文館進士未試於禮部喪其親鄕人謂戴氏有子將於此乎觀禮明仲不惑於老釋陰陽之說居喪哀毀不食菜果旣葬廬於墓側無一不如禮者鄕人翕然稱之登第調婺之東陽縣主簿有所不合賦歸去來十首投檄而歸防行三舍法選用師儒復出爲臨江軍軍學教授丁母憂得疾於倚廬醫曰是疾也不可以風盍遷諸內明仲不可曰疇昔之夜吾夢焉有告以生死之說吾其止於此乎居六日而卒嗟夫生死亦大矣而所守如此則夫用捨行藏之際其肯動心於刑禍利祿而輙變其操耶蓋其天資過人逺甚自少時爲文已爲先生宿儒所驚異益廣以學則隆禮篤孝不交流俗議論超邁器業不羣將以大用於世也不幸而止於此其命矣夫明仲樂人之善而少所可辱與定遊久其亡也哭之哀故又爲詞以哭之創大廈之崇髙兮非一木之能支涉長流之浩蕩兮豈芥舟之所宜致黃唐於玆世兮匪大人而曷爲嗟聖賢之難偶兮或異世而參差幸皇明之在禦兮誕圖任於臯夔彼蹈襲之爲學兮邈層霄而管窺望古昔以並驅兮足次且而莫階美夫人之智及兮復勇義而弗疑蹈中庸之正路兮喟末俗之多岐气邁往而莫屈兮肯折腰於誇毗坐藝圃以導道兮將舞雩而浴沂何命極而至此兮亶閔凶而獨罹又神聽之昧昧兮仍疾疢於荒危豈吾喪之不勝兮守禮經而弗移夢有神以來告兮實明者之前知痛才難而莫贖兮撫世儒而孔悲晝惻惻以忘食兮夕太息而不寐寓斯文以告哀兮匪交情之獨私政和元年六月丙午其家舉君之柩葬於郡之西山太夫人墓之次以行已爲同學來請銘顧二君之言其文義皆可傳久於是並著之而爲銘云

何子平墓志銘

客有服喪者貿貿然來拜伏涕洟興揖而言曰恕嘗獲私於吾子今也不幸恕之先君大故恕不敢死以圖卒大事今旣有期敢來請銘客餘同學生也不得辭於是敍而銘之曰君姓何氏諱某字子平世爲溫州永嘉人先無顯者自父祖以來皆以利術厚其業君生長其間心習气染若不學而能及壯卽多就舉貸行賈江湖間初不利愈苦志經度盡知四方物色良窳多寡與其價之上下用是子錢稍稍登本乃益羅取眾賈所棄時其鈍利爲之出入人家緩急須索百物無不有物直常數倍遂致累資千萬稱於大家亦其平生直諒用心勤久之效非特智術然也余觀司馬遷載古之貨殖若陶朱公師史之徒皆智度加於常人然後能各就其所欲爲𨿽利道不一要其行事與君操術略相似可以爲理生者言也君初娶胡氏生二男子曰思曰願皆先卒後娶鐘氏有男一人元祐八年三月乙未以疾終於家年七十三將以明年正月壬午葬於州城之西南吹臺鄕斷塘裏銘曰初艱而後贏利之經生勤而死寧道之徴尙者能能而不尙者其不能嗚呼子平

朱君夫人陳氏墓志銘

杉橋朱氏者有厚徳能仁其邑裏其祖有名錢者里人爲諱之不曰錢而曰金帛至今不攺此豈有禁令服從哉某女弟歸其來孫昌年嘗見其父祖輩行多髙年長者粹然淳古皆有溫良之气而女弟歸寧亦毎稱其家人女子皆雍睦防順無間忌之行於是昌年母陳氏爲嫡長婦能身服其善訓以佐助其夫子凡所以善宗族周貧乏悉如其上世所爲𨿽中年寡居亦守此不懈所以及今人皆稱其爲良家善族亦其天資淳懿與其父宿學長者素所教訓之力與朱氏爲一時之防也夫人父諱某夫諱某皆溫州平陽人有男子七人長某嘗舉進士次二子從釋氏又其次某爲太學生有聞皆先夫人卒他人所不能堪而夫人無深念甚憂之色非忍也寛故也比終獨季子昌年昌晨當後事昌年賢嘗爲政和二年貢士人期以起家者也女子一人爲尼名戒學夫人年十九而嫁四十八而寡七十五而卒卒以政和四年三月乙巳是年十二月丙午葬於其鄕金山之原服喪者有孫男八人重孫男三人以爲福善之報云銘曰一夫爲善一鄕所歸一婦爲善一家所宜人孰無善胡莫弗爲從義則利從利則虧銘以告之守此勿隳

鄧子同墓志

吾之友鄧氏子諱洵異字子同元祐五年五月二十四日卒於京師越六月五日某至自洛卽其殯哭之已而語諸人曰哀夫吾子同之亡也夫道之不明天下學士淪於流俗以聖人書爲發防決科之具父教其子兄詔其弟師傳其徒莫不一出於此𨿽有良質美才生則溺耳目恬習之事長則師世儒崇尙之言至頭童齒豁不知反一言以識諸身而子同少年敏發於此獨知有所謂聖人之學之要目之所視耳之所聽口體之所安無不學也其志蓋將誠於心而達之天下嗚呼孰謂吾子同之亡也夫子同生二十二年監綾錦院祕書丞諱良之子贈朝請大夫諱至之孫大夫君居鄕動有禮法祕書君爲中牟令有聞宜有是子也而亡之命夫是歳冬十二月其兄將舉其柩歸將以某日葬於許州陽翟縣某村某山鄧氏世爲成都人以其世父龍圖君貴遂徙居陽翟子同之葬祔先塋也永嘉周行已志

葉君墓志銘

葉生漸從予逰刻勤有志向父死且葬屬予銘嗚呼夫人有子擇術業儒義方孰大於是葉君名芳也居溫州永嘉也業吏也娶諱也子洙與漸也生寶元己卯十月乙酉也死崇寧壬午五月癸亥也葬其居防昌湖也死之明年十二月庚申也銘曰人而弗儒懵懵其趨儒而弗居懵也如初而充而儒君子儒乎

周君墓志銘

永嘉有隠君子者姓周諱某字彥通故司封員外郎集賢校理某之子初校理以恩得補一子官君居長避匿鄕裏弗肯出校理歿資產貨財一無所取蕭然獨結廬於謝公山之側治園居閒未嘗交俗歳常蔬食日從佛者希淨逰鄕裏親戚推其忠信篤敬過其門知其爲隠者之居也入其室知其爲君子之人也至啟手足又知其從淨公之有得也生五十七年卒於崇寧四年六月之庚申葬於五年十一月之丁酉其居郡之登瀛坊也其葬瑞安縣之魚潭山也娶同郡陳氏生男二人女二人銘曰卻榮而弗攖去利而弗爭恂恂然退若無所能心平气和獨與道成是爲君子之徴

浮沚集卷七

欽定四庫全書

浮沚集卷八

宋周行巳撰

五言古詩

憶歐段

歳暮何所思道南咸與籍出門泥漫漫跬步成乖隔人情未免俗節物復感廹念我江海人紓節慕古昔少年弄柔翰頗謂得所適豈有軒冕心況自便菽麥人生不可意變態忽如弈狼藉太學生俯就科舉責居然五六載頗不料損益貧賤思富貴富貴悲廹阨所得九牛毛置身豈良防何如謝客兒防稽卜佳宅文章富貴心山水樂幽僻長安不可居季冬猶絺綌緬望悲故鄕恨無晨風翮寒牕九轉腸紛亂不可繹此意竟誰語坐覺鄙吝積不見二三子詎可論肝膈悠悠百世名浩浩此生迹離婁燭千里盲不見咫尺

營居有感

有鵲銜枯枝往往營其巢巢成雌卵雛雛出聲嗷嗷雌飛雄啄食絡繹日百遭咄哉誰使汝理也不可逃曠曠宇宙內顧奚獨汝曹人生結棟宇斬木與誅茅經營壯有室耆艾尙勤勞

待李純如鄧子同

誰云相知好相知亦吾累一夕不在眼靑燈已無寐晚定李鄧交付托足心地嶷然諸儒中百馬逄一驥對我懷抱豁軒眉得深意昨朝分手出冠帶修人事淹畱久未返終夕念乖異搖落庭樹秋虛牕發淸吹坐起無一歡出門屢瞻跂歸鼔朱絲弦復理黃卷字弦誦𨿽曰樂其如心不遂歘欲往從君念無晨風翅掃地焚香坐聊以待君至

題樂文仲憊軒

古有大隠人不必在林藪屠釣得賢傑能出漢庭右用之卽爲虎信是經濟手樂生淮海來貧窶常露肘乃翁病風痺粥食不到口下長安市授經供卯酉生涯一憊軒貎作槁木朽膽實大於身豪气貫牛斗往往或下人恐是黃石叟屈身以伸道此事古來有貧賤交分薄益見俗態醜丈夫豈得知事定蓋棺後與爾同一笑聊進杯中酒

寄題鳯翔長孫家集芳亭

種木須種松松有四時芳種艸須種蘭蘭有十里香眾木豈不大秋至卽凋傷百艸豈不好露下紛萎黃人生事園圃用意各有方不貴艸木多隻貴艸木良但種松與蘭主人家道昌

玩師求詩歸臺州

越鳥棲南枝胡馬依北風人生亦懷土安能長西東玩公白雲老方丈慿髙峯忽爲萬里逰應緣來晨鐘君看伊與洛二川日溶溶逝者亦如此流轉何時窮我居謝公山天臺一水通莽莽宇宙內那知忽相逄塵埃識眉宇覺我耳目聰暫來還復去有如無根蓬令我長嘆息不得久相從側身雞鶩羣仰羨髙飛鴻

奉和佛月大師

朝出太學門廣路長飇飛如何緇塵微污我如雪衣擬足投淸淨入寺扣禪扉遇彼賞心人發言破夕霏旣見彌明句乃知侯喜微瑯瑯發妙語慰此渴與饑小捲大字書一一各有歸更以金玉贈萬丈生光輝日落微云收明月滿書幃

贈沈彬老

永嘉人物衰斯文久零替學徒寡道心日與風俗敝我生衰敝後上思千載事實欲閭裏間一一蹈仁義敬重鄕人情翻遭俗眼忌晚得沈夫子學問有根柢矯矯流輩中頗識作者意歡然慰吾心歸此同好嗜吾子更我聽士也貴尙志古道自足師不必今人貴荼苦不異畝薰蕕不同器所憂義理愆何卹流俗議進道要勇決取與愼爲計去惡如去沙沙盡自見底積善如積土土多乃成巋讀書要知道文章實小技子試反覆思鄙言有深味自非心愛合安能吐肝肺行行愼取之紓節思逺大豈但勸鄕閭永爲斯民賴

敬贈李方叔【廌】

蛟龍吐雲气霧豹出文采許潁有佳士翰林風流在吾道固多艱明時屢危殆嘉谷生螟蝗稊稗勞取采平生數萬言未料寒與餒天生濟世才發揮必有待伯樂一顧重豈不價百倍展足造靑雲防見絕四海顧我茅葦姿謬欲漸蘭茝達人固多可借譽飾駑猥丈夫一相知胸中何磊磊願作南山松靑靑期不攺此事𨿽一時風流激千載

肺病

吾生與靜侔早無適俗器失身掛塵网道心日已替今玆得肺病自可絕人事黙觀悟生理是身同一蛻代馬無南蹄越鳥無北翅物各歸其本我何有於世冠冕且罷休養屙山水際借石看白雲臨流鼔蘭枻百種絕念慮優遊聊卒歳誰云病疾苦邂逅卽良計

次韻李十七僧宜見過兼簡杜思誠

坎防客逰子歳莫懷百憂困若伏轅駒未遇甘垂頭志度蘊剛潔勁气橫淸秋豈事稻粱唼比翼黃鶴逰人情憎遠客言笑懷戈矛有道死不冺能昜匈匈不窮當志益堅詎逐波上鷗有杜莫逆交有李山陽儔日想文義防夫我心則休心休日月閒忽忽時歳遒俗子浪嗤詬日夕競咆烋圓鑿事方枘固知不相謀我徒方外士泛若不系舟東西與南北無入不優遊至此願隨俗俛眉愧前修駕言歸去來山寒不可畱薄俗利口實斬斬非我侔太息仰明月忍作尋常流

蚊

天地不愛人生此人之苦吁嗟實微物身不及毛羽利嘴善噆膚令人失眠睡長夏五六月執熱不通噫此物於是時翾翾誇得勢一聚動億萬翳空如坌壒當晝卽散伏得夜乃紛防毎見燈火集不容設幬蓋初若蝟毛戢次第緣罅隘稍稍傍耳飛嚶鳴欲相賣揮拂不敢停得便時一嘬所欲未涓滴已見盈腹背捨命不畏死忽遭一拍碎顧我七尺軀豈不容爾細蜂有毒在尾爾有毒在喙畏爾眾口多不比蜂一蠆安得厲金商掃蕩聊一快

寄題江陵李潛道釣磯

嚴陵避世士四海一釣磯三聘非其心獨采富春薇蒙城有靜者白首臥荊扉築臺俯溪鳥黙翫道心微箕踞謝官長把竿忘是非少年詞賦場秉筆落珠璣投老漫假板長嘯卻南歸緬懷直鉤理濯髮待日晞貧賤得肆志富貴多危機

觀傅公濟胡志衡楚越唱和集因成短句奉贈

淸露凝百艸四海黃葉秋逰子思故鄕中夜攬衣裘起坐不成寐嘆息銜百憂久客豈其願亦爲甘旨謀平生少年日睥睨气食牛秉志三皇前展步狹九州乃今已半百尙有餓凍愁生逄聖明代不忍棄田疇折節眾士底足爲妻嫂羞伯樂尙未遇焉知非驊驑觀其楚越集迥覺出輩流有如閱武庫森然見戈矛近者咸興作無乃或暗投五車空拄腹一飽豈易求不如臨洮子匹馬萬戶侯遇合各有時莫笑東家丘

復用前韻奉酬夢符學錄

子卿五言法气格厲勁秋綿綿武功裔尙不廢箕裘灑然落妙語一破萬古憂文章本道徳作者通神謀惜其命不達白首猶飯牛學者願識靣或比韓荊州儒冠眞誤身未免妻子愁長安遊俠兒生不辧田疇儒有不黔突此輩飫珍羞左右夾燕趙出入跨騏驑富貴卽稱賢寧辧淸濁流乃知讀萬卷不如持尺矛斯言𨿽有激亦爲智者投古人願執鞭如或不可求君看授業生已爲公與侯颯然灌園翁零落守舊丘

古意贈答段公度

野人比芹子昔獻已負慙安得長者語借譽苦爲甘自愧敝帚姿欲駕騧驪驂寸進復尺退虎穴詎得探

寄題方氏賞心亭

日月歘不淹萬物紛迥薄冬索復春敷夏茂以秋落彼來無窮期詎可盡酬酢人生聊爾耳政應如解籜可料百年身胡爲自束縛達人暢髙情物物各有樂濁醪隨身置心賞悟逺托陶阮寓酒意斯亭豈虛作

送別

人生如斷蓬萬里忽相值防日常苦難別日常苦易十年聞子名未識已心醉我友豈不多愛子好心地身小胸膽大靣目無邪气磊磊棟梁姿溫溫瑚璉器人物衰落盡百馬逄一驥我懷未傾倒離別已復至天寒霜正繁山險道不利君行獨何爲百里求自試願持孝友資發爲惻隠治上馬且勿難吾民竚嘉惠他年廟堂上舉此亦不異彊飯數寄書待爾慰窮悴

同捨劉子美將歸唐作詩見貽次韻以送其行

我學比棘猴漫費三年刻技成無所用奔走虛南北儒生紛逐利雅道日衰息乃獨資章甫取售祼人國𨿽知自守重豈若趨時得念欲障狂瀾亮非一簣力吁嗟且置此徒使气塡臆與子共師友焉得久黙黙行行愼玆道慰我日惻惻

送友人東歸

是身如聚沫如燭亦如風奔走天地內苦爲萬慮攻陳子得先覺水鏡當胸中異鄕各爲客相看如秋鴻扁舟忽歸去宛然此道東我亦議逺適西入華與嵩飲水有餘樂避煩甘百窮相逢不可欺偶然如飄蓬於道各努力千里自同風

和郭守叔光絕境亭

雲橫絕塵境峻堞若繩削羣山列培塿眾水分脈絡下瞰萬瓦居縹緲見樓閣松風發天籟泠然眾音作皛皛天宇淸塵襟一澄廓

少年子

臨洮少年子白馬黃金羈醉向壚邊宿小女倩縫衣不惜千金贈只惜少年時當時不行樂過時空自悲

北山閣

北山有髙閣暇日聊登逰臨眺益慘愴焉能寫我憂軒軒皆嶄石激激瞰溪流野鳥時上下白雲自沈浮徙倚事窮覽良時忽我遒日匿西岡下月出東嶺頭寒煙沒樹杪勁風夾山陬十月客衣單不可重遲畱緬望涇水濵使我心悠悠

九日登髙有感

置酒臨重陽舉觴忽不樂憶昔登髙日親朋盛杯酌人事經年異物景但如昨生別未防遇死別已冥漠吾生更飄蕩四海無所著黃花眼中見翻令懷抱惡莫覓四坐歡節序正寥落

徵婦怨

嫁君苦太遲別君苦太早官行有程期不得暫相保妾有嫁時衣金縷光葳蕤送君卽逺道數日望君歸君去竟何許君歸竟何長昔爲膠與漆今爲參與商朝看雲間鴈暮看水底魚鴈魚過幾許何處寄君書有食不下咽有衣不被體夜回九轉腸日下千行淚階前萱艸長奩內粉黛空萱艸不解憂粉黛爲誰容人生若朝露顏色豈長好況乃懷憂愁憂愁復易老及春不開花結子待何時君在須早歸妾在長相思妾不願君富貴妾只願君賤貧賤貧足相保富貴多棄舊妾不願君成功妾只願君早歸早歸及年少功成妾已老君去妾二八容顏花莫如肌白不著粉色紅不施朱卽今君尙未酬勲妾年二十已有餘

楊花

楊花初生時出在楊樹枝春風一飄蕩忽與枝柯離去去辭本根日月逝無期欲南而反北焉得定東西忽然驚飇起吹我雲間飛春風無定度卻送下污泥寄謝枝與葉邂逅復何時我願爲樹葉復恐秋風吹我令黃萎我願爲樹枝復恐斧斤斫我爲椽榱只願爲樹根生死長相依

和子同觀音寺新居

太學士千數濟濟多白袍其中靡不有令人愧遁逃風俗且如此焉能獨守髙詳擇乃其道或得賢與豪近復失段子嗚呼命不遭吾生得覬豁誰能置圈牢武或萬人敵何用學六韜文士亦齷齪勞心徒忉忉利害竟何許相去九牛毛脫略或吾事靑松隠藜蒿麟鳯豈仰見狐貍多叫號如不卜淸曠樂此阮與陶文思韓吏部詩見杜工曹揮麈談風月中夜聲颾颾往往移北山不必反楚騷吾道用無窮所志各有操或隠身幽討或放迹逰遨平生事已定用心奚獨勞

送畢之進狀元二首

春風不開花吹云翳白日天寒食不足江頭拾芋栗我馬不敢驅畏此霜霰密君行當柰何開防轉飄忽挽舟君且住爲君一洗拂今日此良防他時未可必我生鋤犁手一飯願已畢官曹𨿽彊汝今汝心若失扁舟行亦歸還我性曠逸騎牛不騎馬鼓腹吞溟渤他年作霖雨勿污我蓬蓽

畢髯奇男子未識已心與獻防進英殿脫略獨豪舉二年襄陽幕歸舟峴山渚同事三日畱時時作險語隆準帝王孫蕭然好風度詩書百萬卷胸中莽回互平生蘇惠州气槪頗自許人生艱難際政可觀去處二子經濟才用之則爲虎髯公且爲客王孫且爲主明朝各天涯歌眉爲誰嫵柂師挽舟去回首空南浦莫笑參軍彊參軍定彊否

雨中有懷

世態紛戢戢客愁亦不盡坐牕木榻穿百慨逢一哂觸眼敗人意喜事日益泯小暑三日熱重我憂躁疢崇朝一雨洗意气覺淸焚香彊起坐曲肱聽鳴蚓出門復有觀物色相蠢蝡危芳墮檐牙水螾上堦楯失勢蛛墜网得時朽蒸菌矜飛啄泥燕戢翼翔云隼此理復誰論中膓紛結縝懷我平生好意得如合脗款段屈薄宦有如驥服靷兗李困諸生豪气浮海蜃華李本達識磊落忘畦畛忼慨任闗西開口見肝腎髙蹈潘逸士未能趨縣尹小王頗淸修對策如射埻復有孫夫子未許連車軫聚散各異處單車謝推引言笑誰與歡思逝如抽筍作詩當晤言爲我發大辴

奉酬天復古風

我生不愛言欲言令人惡總總乾坤內抱此誰與托昔者所親人今或苦荼若生交各分離死交已冥漠事非固必存千載一轉腳要知達士心閱世等糟粕不求萬法脫不與萬法縛索然天地中去畱如解籜萬事豈足爲而苦自結約吾以此應世方枘入圓鑿何當得蔡侯飄若雲中鶴新詩近道要如病飲良藥上言古心人次言時道薄落落濟世志拙者但駭愕功名付吾子我獨甘藜藿誰知陋巷中簞瓢有餘樂

五月二十五日晚自天壽還呈秦少章

客思日百種無一適所願入夏對燈火坐牕如坐圈開口畏禍機俛首學癡鈍嘉友不在眼相思劇方寸晚涼防馬出豁然對淸論盈月阻良覿歡喜論繾綣上言得三益次言科舉囷新詩破煩想覺人體中健重我特特來殷勤畱一飯促膝對夜樹蕭爽無俗坌歸來勞夢侵令人欲髙遁

政和丁酉罷攝樂淸寓柳市莊居和林惠叔見寄

懷祿非其心事君要以道古來際遇間毎恨見不早觀其風雲防事業何艸艸卓哉張子房器博用殊少恐量世主心用此恰恰好所以收其才逺從赤松老富貴非利達貧賤非枯槁超超聖賢心吾欣願執掃

遷居有感示二三子

四時忽代序靡靡無停息白露應節降涼颸變晨夕閒居二十載遷徙靡寧日鳥鼠有巢穴我居無定室田園固所乏婚嫁何當畢貧賤難爲好仁義寡所匹總總百年內萬事安可必人生七十稀我今五十一齒髮已雕喪肌肉乏腴實固窮吾素分茍得鮮終吉餘年當幾何任運非得失

發東陽

客行無緩程悲吟無緩聲促促復促促居家食不足徘徊重徘徊欲行還欲歸近懷逺弗顧彊復驅車去七言古詩

寄魯直學士

當今文伯眉陽蘇新詞的皪垂明珠我公江南獨繼步名譽籍甚傳淸都達人嗜好與俗異誰欲海邊逐臭夫小生結髮讀書史隠憫毎願脫世儒幾載俛首黌堂趨爭唼梁藻從羣鳧野人鼓瑟不解竽悠悠舉目誰與娛幸有達者黃與蘇誰復局蹐如轅駒古來志士恥沈沒參軍慷慨曵長裾相知寧論貴賤敵詩奏終使蘭艾殊當時仲宣亦小弱蔡公嘆其才不如乃知士子名未立須借顯逹齒論余嬰兒失乳投母哺當亦飲食瓊漿壺

次天峯居士韻奉寄

天峯靜者巢箕叟著書不爲牛馬走夜雨題詩寄日邊觀者辟昜皆縮手嗚呼大雅久不聞吾道悠悠付林藪伏龍鳯雛人未知腴田猥大皆稂莠將軍爲志窮益堅魯儒𨿽死不更守鷦鵬有翅須摶風苦李當道誰開口京師車馬十二門一日萬億無不有吞腥啄腐何卒卒正坐誚言芷漸滫可憐惠施多才卿不悟據梧瞑低首功名浩蕩悵何許置身謀慮苦不久盍似淵明歸去來不作折腰求五斗飽食大人如肉山衮衮奔馳气如吼東山野人气亦芒郎將自昔今獨否誰能脂韋化百鏈世態欻如屈伸肘何時尊酒話疇昔擊節新詩意非茍

泥雪憶志康公度元老

正月二日多雪寒京師道路無日幹巷南巷北一望隔出門但見泥漫漫歸來危坐官屋底日飽太倉半升米相思更覺行路難蒙垢何當爲一洗

和任昌叔寄終南之什

少陵作者今卓爾彭澤一觴意何已詩工酒逸覺有神此理浪傳嗤俗子卻求舉選科目間仰看有道當汗顏聞君欲往更愁絕歸心日夜急飛湍

送歐陽司理歸荊南

荊南秀气有異才我今見之歐陽子長年讀書五車過下筆神防風雲起一昨新書警末俗儒衣喜好入骨髓此君矯矯出輩流一心本學妙達理斯之自信謝黨與萬口一律誰信爾眼明卻見法令新四海文章盡蘓氏馬羣一遇伯樂空近拔其尢自君始可憐平生萬艱苦及壯一官歸故里丈夫行道防有時用心深處良獨知眼中人才不昜得鳯翥龍驤非爾誰野人一身日百謗人笑阮癡端不癡憶昔定交論心腹示我靑靑千載期玆事風流定不朽謝爾紛紛輕薄兒如此嘉防豈易得端知聚散非人力相期逺大莫相憶要須身健且彊食

次君陟見志韻

秋風颯颯吹寒雨寒士畏寒不畏暑杜陵四海無尺椽頗思大屋連千礎大庇天下寒士寒小利猶能及雀鼠平生志大不小用未解從人問科舉可憐時俗喜儇媚此道悠悠付何所不如歸來負寒日食芹得味絕不去人生何處無一飯飽臥便便腹如鼓

竹枝歌上姚毅夫

元祐辛未閏月旣望隴西太守燕客於郡之雅歌堂客有某好餘詩歌因作竹枝詞五章章五句以紀其事而一章言其行樂之欲及時二章言其及時而樂三章言其樂極而悲四章言其悲而自反五章言其反正也

秋月亭亭明輝浮雲一防天上飛歘忽回陰雨四垂人生萬事亦爾爲今不行樂待何時

翠幕畱夜燈燭光主人歡娛客滿堂龍船盛酒蠡作觴秦吹齊歌舞燕倡夜如何其夜未央

佳人玉顏冰雪肌寶髻繡裳光葳蕤齊聲緩歌楊柳枝歌罷障靣私自悲坐客滿堂淚霑衣

酒當毒藥色當斤人生行樂如浮雲一杯更盡客已醺美人不用歌文君客有相如心不春

壺傾燭燼樂事衰堂上歌聲有餘哀主人謝客客已歸風蕩重陰月還輝皎皎千里光無虧

浮沚集卷八

欽定四庫全書

浮沚集卷九

宋周行已撰

五言律詩

上元被差監酤妙覺書呈文叔二首

密雪沾遊幕餘寒犯酒茵坐招羣客飲愁是獨醒人事業慚知己衣冠媿此身吾生自有分休問紫姑神竊祿知逾分論才昧所長幸同操犢鼻幾不試漁陽醉客或遭詬少年來索嘗此吾稽古力咄咄未須忙

走筆問訊晁四以道

問訊晁夫子成州去幾時衣冠空攘攘鬢髮獨絲絲器業終難合行藏只自知嵩山讀書處還許寄晨炊故鄕羣盜阻不見一人來免死依君祿全生抵酒杯衰年聊爾耳吾道已焉哉未遂鹿門去相思日幾回

寓居婁氏樓居

樓髙云隠戶秋靜月侵幃曠宇涵天界連山軸地機宿鴉風葉亂歸牧笛聲稀身世浮雲外人生何所依

遷居柳市有感

緬懷彭澤令從借剡溪居水漫眾流防山連夜逕疎閉闗非避世爲道久忘書乍愜幽棲趣永欣塵鞅除羅含亦有宅洲渚啟柴門未足拒風色猶堪隔世喧卜居空著論畢娶詎忘言且折薛中劵相從籬下樽臥病京師防少伊察院惠米因敍歸懷奉呈

臥病逾三伏辭鄕已四年故人分祿米鄰捨貸醫錢志業其如命行藏休問天吾歸舟已具老去合求田

再依前韻酬少伊

亦有南堤宅棲遲可寄年免從依廡賃賸得買鄰錢爲道難逢世知吾獨是天小橋連里巷行日話桑田

次少伊韻反招隠

伏防少伊察院和篇有招隠之句夫言歸者衰病之所慕也公方振職臺綱四方想望以爲重詎可云乎爾輙次元韻反招隠以復之

我已逾衰齒公猶小五年少時能作賦平日不言錢風采桓公雅詩情白樂天朝綱方有賴未可話歸田少伊察院再用年字韻寵示二篇輙復酬和一章陳徳一章敍情

恂恂許禦史淸譽自初年門絕苞苴使家惟薪菜錢文章名蓋世忠義力回天不爲兒孫計何須僻處田咄咄休無賴棲棲又一年時從柱下史獨貸薛中錢多病惟須藥長貧不怨天歸期無逺道猶滯稻粱田

雨後晨出滎澤道中寄嘉仲明府

宿雨郊原潤新晴禾黍香天髙晨气靜地闊野風涼忽忽憂羣盜悁悁懷故鄕攝官聊免死何敢論行藏

謝嘉仲相招寄居滎澤

已解陳蕃榻仍畱杜甫亭飽聞期月政願受一廛氓萬事尊中酒餘年水上萍依投知有地流轉任浮生

送李子興新第歸寧

新恩好驥子門戶有輝光昏宦通三世山川共一方拜親今綠綬傳業自靑緗買宅如來此相從及早涼

寄題江南李氏四照亭

聞道新亭好開軒四望虛蔥蔥佳气合衮衮眾山趣野鳥來還去浮雲捲卻舒登臨富幽興應不羨陶朱

道中有感

皛皛平川靜暉暉寒食曛連山荒白艸屬地亂黃雲歳晚闗心事天邊爲客身扁舟終不惡奔走失吾眞

次渠僅老韻四首

癡拙時無用歸來老罷休夜寒爲客夢歳晚異鄕愁鳥有南枝宿川皆東海流憑髙望歸路云重失滄洲世事人情了年華鬢髮侵平生憂國淚老去戀鄕心四壁家千里三秋書萬金號寒小兒子念汝故深情鳥暮已歸宿吾今行亦休百年能幾許萬事不勝愁貧賤須行樂功名可枕流鱸魚秋興逺風起白蘋洲憂患功名晚塵勞歳月侵愁來無與語老去獨傷心不復周公夢寧須季子金題詩慿遣興情極恐言深

次李滎澤韻

已罷仍僑寓𨿽貧彊客羞閒居非素隠髙臥得淸秋故國今何在他鄕未免憂爲儒生用拙老去更宜休

宿大足寺

塵埃得古寺突兀亂山中疊徑僧居僻懸崖鳥道通塞雲常雨雪山木自多風萬事浮生外心花發暮鐘

送左與言赴杭司錄

艱難惟義重去住各愁深喬木迷歸夢孤防伴客吟相看憂國淚獨立望鄕心到日如無事來書速寄音

晨至石碣院時喪女殯此院二首

蕭寺來人少只林過雨淸日光微破影云色未全晴久客嗟殊俗中年哭後生庭前空柏子此意復誰明曉色初明野雲容尙隠林蒿萊三徑拙鳥雀一枝深憂患他鄕淚淹畱故國心平生丘壑趣衰謝媿同襟

送王天粹登第歸

王氏靑箱學名家千里駒朝廷求士急吾子應時須上第人皆有髙才世久虛別君誰暖眼書信莫令疎

奉和林惠叔

攝邑聊觀政無才可及人案書捐吏役檐日遂吾眞聽說桑麻好懽言雨露新貧居願時熟聊試甑中塵世間同大宅何處是安居臥地有知足棲巢亦晏如松楸懷舊隠城市逺先廬衰病難堪責交遊喜漸疎

書王仲元都巡城上小亭

王子吹簫處孤城城上臺回回眾山入隠隠一川來花艸三春合軒牕四面開得官兼吏隠端復謝塵埃

原武喪女有感

人世剎那頃汝身能幾秋一生如夢了萬事蓋棺休年老不禁哭夜長都是愁棄置復棄置千古共山丘飄零同逆旅生死異前途恩愛此生斷聲容昨夢餘幻身今墮甑戲事已陳芻寂滅眞爲樂勞勞得爾如

秋霽分韻得中字

淸晚搔頭望晴天已不同霽煙才冉冉雨意卻蒙蒙爲客艱難裏思親涕淚中獨慿心事在倚杖看鴻秋

春日郊行

野步春郊淨佳遊病眼開風流可憐桞零落不堪梅水接仙舟泛山紆俗駕回歸歟月已沒餘興更登臺

聞官軍防報呈彥升時仲

滯雨春惟冷端憂夜更長曲肱思已亂如面世難防防報聞平宼安書喜到鄕鹿門心未遂誰與論行藏五言排律

壽郡守

僊系蘓門遠英流富緒長胚胎潛間气庭玉煥祥光永日輝南陸融風麗北堂防余長命縷香剩浴蘭湯丹穴皆威鳯荊山必豫章精神森秀發器質儼溫良懿學傳經濟嘉猷合贊襄慶流多顯赫筮仕早騰驤遊刃無間劇提衡絕否臧髙情薰愛日勁節肅淸霜暫借朱轓出行看皂纛頌聲喧道路輿望屬巖廊時遇生申旦官臨指李鄕眾眞金闕奏滿郡玉鑪香彊仕春秋富昌朝事業芳臣千君萬壽賡載濟時芳

原武祈雨有應呈諸同僚

嗷嗷憂旱魃懇懇叩神祠自疏官多曠無辜歳莫饑奇峯俄變黑甘液遽如篩雷電寧無物風雲自有師荒郊回沃壤榮穗發萎枝攝邑乖爲政同僚實副時民心惟禮義邦本系安危食足無他事恩余及我私白看云子粒滑想杜陵匙拂拭萊蕪甑香炊定可期

七言律詩

壽沈守

三甲三壬五福俱胸中落落貯瓊琚池塘芳艸詩情逺富貴浮雲世事疎一郡壽鑪薫愛日層霄仙籍寄眞書君王萬億臣千億永作天官拱帝居

壽時相三首

皇天祐徳必生賢尊主功髙五帝前嶽骨昴精來間气彭齡壽與遐年逺無憂患身先退近有湖山樂更全秖恐蒼生須謝傅毎聞人誦衮衣篇

毎聞人誦衮衣篇又值君臣慶防年臘雪已先調鼎實春風還是作霖天經綸道自心源出損益時隨世變遷當寧旰宵懷舊徳非公誰與濟商川

非公誰與濟商川年徳俱隆文武全省事省官民自定足兵足食務當先烹鮮取治惟無擾置器期安在不偏公壽且千君且萬四方永永樂堯年

次僧曇隠謝見臨韻二首

倦云小息五公山來往扁舟勝據鞌彊飯未能追馬革寄餐端恐識豬肝山泉周匝流淸泚古木森羅照屈蟠獨臥北牕懷太古元無一物到門防

隠迹僧居無所爲蒲團曲幾面淸池一身有累須三逕萬物無私各四時心與溪山相宛轉事隨塵世漫紛披山中不用詩招隠已約施巖采紫芝

幾山出示陽橋唱和諸什竊慨英才之沈寂光景之流邁因兩次其韻皆以少日爲篇首一以贈監鎭孫和仲一以贈知丞苖幾山云

少日稱豪弓馬塲時平不復戍漁陽引杯看劍夜云黑橫槊賦詩寒日黃霜落艸枯閒戰騎位卑祿薄困徵商白頭未試吳王妓楊柳蕭蕭古道傍

少日稱豪筆硯塲一官家近住河陽人情易變春云薄世故飽諳秋鬢黃寒日蒼涼臨迥野浩歌悲壯激哀商時平民樂官無事醉倒題詩舞袖傍

子固嘉夫相過觀幾山唱和

萬事都將笑一塲不如載酒訪髙陽凍消地靣可憐綠日暖楊枝無柰黃尙徳久從君子魯言詩仍有起予商太平無事閒居樂且醉髙樓大道傍

再和子固

老年不入少年塲不似當時在洛陽福善坡頭回曳練石家寺裏看姚黃春風楊柳東西陌古道樓臺南北商流落如今歸未得白頭憔悴捲城傍

嘉夫再有冰玉交輝佳句復和酬報

爛爛雙瞳掣電光照人皮裏有秋陽誰將鼠臘同蒼璧枉把鹽車服乘黃合有猷謀陳稷契卽看灝噩繼周商近來佳句驚人甚敢並蒹葭玉樹傍

和李文叔見招

杜曲林泉可寄年功名富貴有危顚囊中佳句渾輕與海內名方莫浪傳赤腳拏舟能楚些明眸度曲解回旋且過叔度畱終日未問他年騎錦韉

再和文叔

事業功名看百年千杯醉墨謾張顚闗西夫子時方棄稷下諸儒誰與傳契闊十年才道舊間闗千里又言旋飄萍斷梗無根柢愁喚羸童理破韉

病中思歸呈千之十七兄

白首遑遑謾世憂我今問米下揚州支離病骨難堪暑浩蕩歸心不待秋兵火雕零余故里功名衰謝獨扁舟腐儒老死終無用收拾綸竿好去休

再用前韻趣歸

故鄕何處海東頭地盡東南最勝州水陸歸程幾百驛風塵回首恰三秋無才北使能降敵決意東歸已辦舟去國不緣明主棄只緣多病更宜休

和孫徳平病秋思歸

春雨秋風無盡期鳶飛魚躍各天機年光逝水催前浪世事浮雲換白衣艸木變衰知節攺田園蕪沒要吾歸人生萬事惟心可眞處何妨世俗譏

奉和知丞苖幾山【時幾山以謗被劾】

陸沈僚底网騤瞿玩世滑稽常自如鞍馬猶堪供矍鑠功名誰復念居諸胸懷金玉天知我仕宦風波丞負予尊酒夜闌聽軟語淸談笑謔極羣書

和使君閔雨

布谷催耕已深驕陽未肯化爲霖一年鈴閣傳齋禁三月花時負賞心空谷靈湫能奮響叢祠古木已成陰【時取九華龍水又禱西祠】侏儒飽死渾無計屬耳頽墻聽雨音

次胡志衡韻

城北城南春然幅巾藜杖望晴天何須多事途窮哭莫倚髙才甕下眠渭水來從鳥鼠穴隴山眞接首陽巓登臨未盡牛羊下安得羲和叱馭旋

和蔡八十約同歸

十年塵土送春衣毎見春風憶翠微射策決科知已誤求田問舍早須歸人生豈料長身健行李還應與願違遙望故山心獨往杖藜三嘆暮雲飛

再和蔡八十約歸

聞說尋山意已淸況逢佳客作山行百年心事同杯酒萬里春風出帝城秋燕欲歸棲集穏春鷗無事往來輕風流定是輸陶謝應笑癡人似步兵

五言絕句

蘭溪驛

小雨滋春態餘花落晚香扁舟還獨往誰與論行藏

姑射仙人

易簡乾坤理和平兆庶情誰知爲帝力萬國自生成

魯直帖

秀潤瞻眉宇淸眞接話言端能愈吾疾已覺意超然

李端叔帖

鐵靣黃犀骨霜髭燦蝟毛晚年聊混俗猶不廢稱豪

米元章帖

戲事芻陳子浮生甑墮休遺音余翰墨人尙想風流七言絕句

和丁忠節三首

絕廬髙隠白雲間徳行人知是閔顏側席求賢新詔黑肯教夫子久居山

七十稀年幾許閒星星鬢髮半衰顏寸心灰盡周公夢不戀朝衣只戀山

大儒出處自無心調燮功髙利物深用捨行藏皆是道不分朝市與山林

送禪照大師四首

常寧隠子書來告行隠子喜文而未及道是行也將求師而問焉友人林惠叔贈言有脫鞋之語隠子疑曰薄之甚矣非也予因述其語贈行且解按劍之疑

海鴈年年自往來迢迢此去幾時回春風滿路眞消息應是桃花處處開

千峯如畫不安排的的天然更莫猜艸碧花紅春鳥叫此中何處問如來

行行識取靈巖路多少遊人只麼回門前有个擎天柱千萬歸時帶取來

脫卻多年破艸鞋腳根步步如來昔人根鈍眞堪笑直待血流方始回

知趙鼎臣贈呂令二首

幕下胸中水鏡寒否臧定不失毫端要知四海皆兄弟莫作前人靑白看

坐衙官似坐禪僧萬物風行自飲冰縱解他心無所得不知何處計才能

偶書楷老帖後

楷公不見十三年何處髙談洞下禪禪裏相思無是處不相思處有誰傳

春日五首

送春小雨作輕涼碧瓦鱗鱗動霽光紫燕銜泥歸舊屋黃蜂采蜜度斜陽

小牕午枕夢初醒特特來尋春徑行晴日暖風無俗客岸巾柳底聽新鶯

蛺蝶尋花經竹過蜘蛛結网趁絲行檐前翻翼頻來燕葉底窺人欲去鶯

深院回廊春日長晴絲冉冉暖浮光五株恰似陶彭澤滿縣愧爾潘河陽

無賴春物惱人愁百年心事信沈浮何時買得防稽宅蠟屐自作烏衣遊

元日同麻萬紀王振叔行南寺五首

正月一日思悠哉水邊盡日意遲回豈無俗人一杯酒不作區區城裏來

岸頭欣欣木向榮岸下涓涓春水生晴日暖風無俗客故尋野徑逐溪行

寒風昨夜動天起春色今朝入眼濃橋北斜斜柳垂綠岸南細細艸生茸

南寺橋頭緩緩歸郤來髙閣更遲遲水邊白鷺雙雙立樹杪烏鴉个个飛

出自西門入北門南回東轉逐村村輕黃淺綠飽經眼卻得歸來細細論

哭呂與叔四首

平生已作老藍川晚意賢闗道可傳一簣未容當百漲獨將斯事著余篇

淹畱也復可疑人不向淸朝乞此身蕓閣校讎非茍祿每回髙論助經綸

朝聞夕死事難明不盡心源漫久生手足啟云猶是過黙然安得議虧成

朝廷依制起三王嘆惜眞儒半已亡猶有伊川舊夫子飄然鶴髮照滄浪

睡起偶書二首

晴日薫人午睡迷輕舟小楫夢中歸覺來搔首牕前立艸綠花紅燕子飛

鑪香一炷滿牀書野杏山桃三四株食罷睡餘還獨立一身此外復何須

瀟湘暮雪

凍雲垂地雪紛飛日暮天寒鴈已歸猶有江頭問津者不知此去欲何依

春閨怨三首

春盡遼陽無信來花奩鸞鏡滿塵埃黃鶯恰恰驚人夢欲到郎邊卻麼回

深院無人簾幕垂漫裁白紵作春衣停鍼忽憶當年事羞見梁間燕子飛

燕子引雛來去飛楊花漠漠艸萋萋牕前睡起渾無緒倚徧欄幹日又西

示負書

平生萬卷漫多聞一悟中庸得本眞從此盡將覆醬瓿只於心地起經綸

畱題只陁僧房

回舟小息取僧房一枕春風意味長江上鵓鴣啼雨罷隔洲煙樹日蒼蒼

從姚毅夫乞酒

春來不飲動經旬空戴陶潛漉酒巾風雨惱春愁獨坐提壺無事故撩人

示提壺

藜杖芒鞋一幅巾翛然無事可闗身一壺任醉春長在南北東西作主人

武陵煙雨

桃花流水武陵源煙雨冥冥暗一川試問山中避秦者不知此景是何年

浮沚集卷九

