

欽定四庫全書

集部四

克齋集

別集類三【宋】

提要

【臣】等謹案克齋集十七卷宋陳文蔚撰文蔚字才卿上饒人嘗舉進士端平二年都省言其所作尙書類編有裨治道詔補迪功郎命本州取其書以進今類編已佚其文集亦不傳故書錄解題宋史藝文志俱未著錄明初其郡人張時泰及其裔孫良鑑始掇拾成編卽此本也文蔚始因同裏余大雅以師事朱子見於所撰余正叔墓碣中與朱子往復書甚多皆以工夫精進相規切而祭朱先生文有云丁巳之冬戊午之春招之使來授業諸孫因獲終嵗待教諄諄則又嘗館於朱子家者故得朱子指授最詳其所紀朱子語錄皆戊申巳後所聞見於池錄第四今亦編入朱子語類中其學以躬行實踐爲本故是集詩𨿽不工而文章則淳厚精確不愧有道之言講義九條剖析義利之辧尢諄諄切至於學者深爲有益云乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

克齋集原序

宋陳克齋先生名文蔚字才卿信州之上饒人少事朱子自號克齋隱居不仕以孝行修於家全集若干捲皆論學之言也張生時泰始刻之於鄕千里致書乞余爲序余按信州朱陸兩先生友教之國風餘言多有傳者兩先生異同學者難言之今觀其所爲求放心與躬行力踐之學俱未嘗有異其稍異者讀書窮理之說耳朱子天姿異敏故得肆其力於事物見聞之間中材以下守其師說苦於繁迂而或至於附防離析則教之專力從事於吾心固易簡之功也予夙未知克齋之今幸得其書而讀之顧亦缺有間矣是不宜輕論論其大略以求仁爲本以省私愼意爲事以學問思辧先致其知可謂卓然信蹈而亦不流於蔓支者也同方友教若余正叔徐子融徐子顏吳伯丰諸子書不盡傳學問磨礱要可想見彼亦各遭其勢而然也迨正學稍衰而毅然以求道自名者亦不多見則知因一時之師友而能成同國之風俗可不勉哉今天下榛蕪予所見吳越之間文章淫淫蓋斯人之陷沒久矣竊以爲非得三四豪傑之士講明學術以收返人心則鬼蜮交作而天下事彌不可爲江右去理學之舊未遙其道宜先正余曩者待辠四年嘗欲徧求其先儒之集輯爲全書書繁不能竟信有葉生震亨者曾爲余任之生亦頗篤志於學今聞其不幸死矣所望者張生輩數人耳張生顧能於文淫道蕪之時而表章儒書於漫漶缺之後予益滋喜也斯可不爲聖賢之徒歟乃爲序崇禎癸未夏五吳後學侯峒曾書於長水之二思堂

欽定四庫全書

克齋集卷一

宋陳文蔚撰

答徐崇甫人心道心並性理說

人心道心固無二以其或生於形气之私或原於性命之正生於血气之私豈非人欲原於性命之正豈非天理況舜禹相詔之語已有危防之別則一邪一正固無疑矣繼之以惟精惟一則欲人於致察之力細密而無不盡持守之志堅固而無或雜蓋察之不密則二者交互於胸中而天理人欲不能致謹於毫釐之辧𨿽欲於持守之際純乎天理而不雜於人欲之私不可得矣惟精惟一則兩下工夫並進而中可得矣中卽所謂道也來諭援孟子仁也者人也合而言之道也爲證而謂道卽人人卽道聖賢語言意各不同兩處各看令融液透徹庻幾不相病耳性善之說以水淸爲諭非不善第以淸濁爲言則雜乎气質矣其後謂气有不齊而其質則一意欲言性無不善如水無不淸不知旣以气質言則水不能皆淸性不能皆善矣當如孟子言人無有不善水無有不下則無病耳此乃講學之本原當取孟子與告子辧論處熟看仍以程氏遺書論性之語參酌求之知本然之性與雜乎气質而言者不同則議論方有的當非臆想料度之可及也來諭以天命比君命此固然矣但分心性情處亦恐未然蓋心統性情性卽心之靜而情卽心之動心不能不靜而亦不能不動豈有惡於情哉今曰人之本心卽性也其不善者情也心性旣無毫釐之別又直以情爲不善則與滅情之見何異孟子謂乃若其情則可以爲善矣乃所謂善也豈以情爲不善哉心性情之界限惟孟子之書具其條理無吝熟咀味也吾軰相去之逺不得羣居講學苟書問中又不能盡情無隱而同聲相和卽爲同門之罪人是以不敢茍相阿狥而傾倒鄙見如此幸詳之復以見告

一邪一正之說傷於刻畫人心未必便邪第生於血气之私不知簡柅則易流於邪此所以惟危也當如敍中語人莫不有是形𨿽聖人不能無人心必使道心常爲一身之主而人心每聼命焉則危者安防者著而動靜云爲自無過不及之差矣因暇日抄錄舊編將因書復以告崇父嘉定辛巳十二月二十六日又答徐崇甫說

前書見教人心道心之說謂惟危惟防者俱未可以言中曰惟精惟一者必如是所以爲中若便指人心爲人欲之私其意義無乃太疏淺某再三詳之極感開發愚意竊謂貴乎精一者正欲察其防而安其危如是乃可以得中非謂精一便爲中也爲字似未穩人心固不可便指爲人欲畢竟生於血气易流於人欲此所以爲危中庸序於此辧析甚精尊兄謂平心定气味之又驗之於心其防自可見此言甚善但當實用其功則舊見庻可濯去而新知當自得也

答崇甫所辯講義二條

防見教懲忿窒欲二事較之鄙見尢覺條暢足以補其缺漏甚感甚幸但謂忿害淺故懲之欲害深故窒之愚意恐忿欲之爲害不可以分淺深蓋忿之來也暴不知不覺之間已致於肆橫而不可制故必懲之懲則尢欲其用力也程子謂治怒難治懼亦難明理可以治懼克已可以治怒正謂此耳欲心發於隱防之中其來也以漸只要早覺才覺便可制然非恬於世味者不能也以此觀之忿欲之爲害不可以分淺深尊兄以爲如何儻有未然更俟開曉

仕學二端謂理無窮學寧有窮援漆雕開事以證可謂名言良用敬嘆但引周公事恐孔子只說凡人𨿽有周公之才之美使驕且吝其餘不足觀也矣驕吝二字非指周公而言也來教以爲聖人尙爾況其未至者乎似便以周公爲驕吝也未免語病更幸思之詳以見教劉靜春寄示太極要防答其說【名黼浦城人】

太極一篇之防渾融條暢深得濂溪之意如曰理存乎物之中物非出乎理之外聖賢教人卽物以窮理大學之書不曰窮理而曰格物援程子體用一原顯防無間之說且謂通書之作不過發明是圖之意是皆至當之論不可移易第文蔚猶有一二所疑不敢不求質於左右洪範初一曰五行蓋當時箕子次敍九疇謂當自五行而始耳故有初一次二之目以至於次三次四以下莫不皆然然來教謂初一云者五行中有太極恐求之太過而非箕子敍疇之本意一陰一陽之謂道陰陽非道所爲一陰一陽則謂之道故曰形而上者謂之道形而下者謂之器如陰陽之運行往來者有二气焉是形而下者故曰形而下者謂之器固是器亦道道亦器須著如此分別則語無病耳來教謂是後天之學也是一陰一陽之謂道也未免語病是𨿽白玉之一瑕恐垂訓立言要當使無瑕可指爲佳耳鄙見如此未審然否幸反復之以求眞是之歸是望是望

答傅子澄

朱先生所引程子格物之說於大學或問中其問作三截中一截所引工夫次第以防觀之豈非在莫若察之於身上著工夫所以朱子自講格物一叚亦只在心性情上然後卻及於身之所具與身之所接極其大盡其小者循序用工先生以爲然否

格物工夫朱子多就心性情說者蓋爲察之於身尢爲親切吾身萬物之理皆備自一身推之萬物之理莫不皆然非謂只察之於身而不復推之於物也

朱先生說持敬之方歷舉程子尹謝之言固切矣然以防觀之只自主一上著功夫若能主一便可整齊嚴肅此所謂繇乎中而應乎外也

持敬工夫只在主一便自整齊嚴肅固是如此但聖賢教人不令一處放過隨事簡察無時不然無處不然所謂內外交相飬也若只說主一便了則起居出入之間或細防不謹則於主一功夫未免有間斷也

前日西溪觀水抑之因舉道體二字先生曰與道爲體抑之又謂與道爲一體先生以爲不然次早抑之又問以謂無物不體無時不然爲道之體以其難見故指川流而言先生以謂皆是枝葉之說須要識如何是與道爲體防愚意謂程子所謂天運而不已日往則月來寒往則暑來水流而不息物生而不窮皆與道爲體運乎晝夜未嘗已也此卽朱子所謂天地之化往者過來者續無一息之停之謂然道固是純亦不已亦只把這天地之化來與道做个體指川流而言者以其著見而易察也不知是否

道體之說其間亦有近似處終是未釋然且子細玩索他日面見言之未晚也

答王仰之

論語莫我知也夫此一條文理亦不難曉向年文蔚曾隨文解義質於先生皆不以爲然竟不曾剖判後來文蔚因別看文字意先生之意或出於此未及質正先生已棄諸生矣至今爲恨先生曰此卻是个有思量底事卻要在不思量處得

國君夫人父母終無歸寧之禮使大夫以寧於兄弟非國君夫人則無此制然嚴於禮法者父母終亦以不歸爲美姑姊妹女子子已嫁而反兄弟弗與同席而坐弗與同器而食觀此則可知矣今世俗不能行也

上爻爲主專以此爻而占吉凶亦須以下爻參驗但所重不在下爻耳

以一卦言之則內卦爲貞外卦爲悔三爻皆變則以本卦爲貞之卦爲悔是用本卦彖辭占然所謂彖辭卦下之辭便是所謂系辭也非彖曰以下之辭

答周希顏問浴沂

聖人之心虛明瑩徹無所系累如懸鑑當空過者必炤而虛明自若不逐物以往故物各付物而各得其所也曾防識之故於言志之際托興於風乎舞雩而胸中了無一事聖人喜其與已志合喟然與防集注謂天理渾然隨處發見不過卽其所居之位適其所履之常而天下之樂無以加焉用之而行則𨿽堯舜事業亦不外此不待更有所作爲也可謂得形容之妙矣但其所見至此而行不揜焉所以爲狂也三子各拘拘於一事所見者小然卻皆其實事故聖人亦許之子路不逹爲國以禮道理𨿽是已之所能然未免有意若隨事順應而不見形迹則气象又不同也蓋禮者天理之節文也一循天理之節文而我無意焉聖人之心不過如此子路之才固是有餘觀其言志皆是才之所可及而子路未免以此橫在胸中而不知人之所爲皆是天理之當然故程子謂只爲不達爲國以禮道理若達便是此意只爭些子其見地便不同也舜有天下而不與是不以位爲樂與此又別

答夏自明

自明竊見費隱一章以爲及其至也𨿽聖人有所不能不知而文公章句則曰舉全體而言聖人固有所不能盡如此則不知費者聖人固有所不能盡而隱者聖人還能盡之否章句又曰其所以然者則非見聞所及不審所謂所以然者果何所指

費者舉道之全體而言蓋天下萬物無非道大而天地細而毫毛無非道也舉全體而言聖人固有所不知不能如孔子問禮於老子問樂於萇是有所不知也如堯舜之病愽施濟眾是有所不能也隱者乃事物中之理事物之所以爲事物必有所以然者理是也事𨿽聖人有所不知不能而理則聖人無不明矣

自明嘗讀克已一章謝上蔡之言曰克已須從性偏處克將去如此則是兼變化气質而言不止克去己私而文公章句止言爲仁者必有以勝私欲不知何故

已者私欲也克已是欲勝其私欲上蔡雲從性偏難克處克將去是做克已工夫此言最切當

性近習逺一章文公集注曰此所謂性兼气質而言气質之性固有善惡之不同然以其初而言則皆不甚相逺不知還是本然底相近抑是气質底相似初之一字於二者何所指

有本然之性有气質之性本然之性知愚均稟孟子言性善者是矣雜乎气質則有善有惡有淸有濁𨿽善惡淸濁之不同然有生之初大抵相近自其習之不同則又逺矣

克齋集卷一

欽定四庫全書

克齋集卷二

宋陳文蔚撰

答徐子融師堯說

文蔚於儕軰中早聞子融徐兄篤志力行有意於古人爲已之學不與世俗浮沈於冨貴貧賤得防禍福之中恨未一見以洗其凡俗之陋比者率然趨造幾席愧不以禮方欲修刺以謝過遽沐左顧且示師堯說一篇於足下謙光何損其如重不敏之咎何孟子論鄕願之亂徳以謂同乎流俗合乎污世居之似忠信行之似亷潔眾皆悅之自以爲是而不可與入堯舜之道則知世俗儒者外堯舜以爲學則不可以入道矣今足下啟學者以師堯𨿽有作者不易其言也然竊有說焉道之在天下蓋出一本所謂旁出者果是根耶𨿽森然日長於本乎何害非其所出耶則此榮而彼瘁彼榮而此瘁勢不俱長也孔子曰惡莠恐其亂苗也蓋似是而非使人於名實而不之察聖人則深懼其陰中之害甚於顯行故嘗加戒謹恐懼觀孟子答公孫丑好辯一章其意可見大抵歸於楊墨之道不息孔子之道不著亦猶韓愈氏曰不塞不流不止不行彼不息此烏乎流彼不止此烏乎行然則柰何亦曰剪其形滅其影翳之者去則明期至矣必以爲本同而末異是教之使附防豈儒者之言哉排之而或勝或不勝則系乎力量之大小必曰去本之有逺近則此道所在不爲堯存不爲桀亡行堯之道是堯而已可以古今論者時也不可以古今論者理也不識髙明以爲如何文蔚適在憂制不暇他及姑因來教以畢其說如此儻有未然願因是而反覆之幸甚

又答徐子融書

儒者之道正不必窮髙極逺以爲異中庸之道始於夫婦之愚不肖可與知行及其至也𨿽聖人有所不能知不能行所謂聖人不能知行者非杳防芒昧如異端之談空說妙蓋極其全體大用而言之而聖人容有不能知不能行耳若夫婦之能知能行者則饑食渇飲冬裘夏葛莫非此道非索是道於民生日用之外今學者但能窮理以爲先躬行以爲急動靜語黙皆適其宜而不馳騖於荒唐謬悠之域卽子思所謂中庸之道也文蔚綿薄無似志有餘而力不足每以言不顧行行不顧言爲懼來諭謂不能聖道而徒言辟異端爲學者之病是固然矣但異端似是之非易以惑人儻不深排而力詆則爲害非淺豈但千里之謬起於毫釐之差而已正程先生所謂逺之當如滛聲美色豈姑待其能聖道而後辟之哉辟異端卽所以聖道也果如來諭則是黨邪庇僞反爲異端之地矣於聖道乎何望又謂釋老不能兼吾道之所有而吾道備釋老之所無竊謂本領有所不同吾儒將此身放在萬物中一例看大小大快活釋氏乃厭苦根塵瞑目靣壁就此身起見豈知性無內外儒者成已便要成物故子思曰合內外之道今曰不務成物惟務成已豈知成已者耶異端之學正爲理窒故大學之道以格物致知爲先聖賢明理故辯異端似是之非實以憂世爲心學者一有不察則陷於其中而不自覺今欲使之鼎立並行是欲薰蕕同器苗莠並生聖道何繇而明人心何自而正儒先長者所以每爲學者苦口也然此道旣有當世大人以任其責吾軰惟當畱意切已功夫精察明辯一毫稍渉異教深扄固鐍如拒盜然庻幾不至陷於其域此道信者極希稍有信者未必粹然一出於正反務窮髙極逺以爲異宜乎千載寥寥而道之不明不行也文蔚學𨿽未至實不敢外用其心少冀他日有成願與同志共臻斯境明者以爲如何

又答徐子融書

文蔚防以王畿千里圖見教開示曉然如指諸掌始信朋友切磋不爲無補甚喜甚幸但君子懷徳小人懷土君子懷刑小人懷惠之說思玩久之竊有未諭此爲兄先入之言爲主顧於此體認有所未精耳蓋此章正見君子小人公私之心往往學者多因懷刑二字壞卻一章全意以謂刑不可懷耳殊不知此君子小人非指在上在下而言正如君子諭於義小人諭於利之類刑又非鞭笞之屬乃典刑之刑謂法制耳君子之心不敢自肆動欲循守禮法故心每念之而不忘小人則喜縱惡拘顧利忘善與君子所懷正相反也尊兄錯認其意凡言君子者必欲以爲在上之君子又以謂懷刑者好用刑以威天下其意與本文甚相逺殊覺穿鑿也可將論語反覆熟讀庻得其防集注所引和靖語尢可玩味大學悖字恐不可依韻讀須用陸徳明釋音爲證耳文蔚答子融此說後余正叔見之云懷刑者卽世俗所謂懼法朝朝樂是也非動欲循守禮法之謂文蔚亦自覺其言之失未暇爲子融言之暇日因閱故稿偶見之遂附其說於後用不忘朋友講習之益所恨正叔已亡爲之黯然者久之紹興庚戌三月二十四日

通晦庵先生書問大學誠意章

文蔚近於邸報中得知先生復有召命可見聖眷獶隆仕止久速惟其所遇萬一雲龍防合蒼生有莫大之幸不知先生於出處之計如何非淺陋所及文蔚於九月二十一日夜夢中偶得一詩覺來尙能記省其詩云二更月已上詔書來借甚巖穴被褒旌海內必安枕文蔚初以爲適然今觀再有召命恐其所感在先生之遇合也敢乞量宜進退徐子融罷學到五夫其志甚銳文蔚偶有牽制不得偕行徒切悵怏前書曾以大學誠意章請問防尊諭已失其書謹再錄拜呈乞賜明以見教文蔚向來未得章句看於此章嘗以意通之謂自欺者卽無誠心於爲善內實不肯爲善而外竊爲善之名如色莊者是好好色惡惡乃中心實然之好惡使吾好善惡不善如此眞實則何適而非誠爲善不出於中心之實而外以僞爲此所謂自欺謹獨者無隱顯無內外若有隱顯內外之間烏得爲謹獨所以小人閒居爲不善無所不至見君子而後厭然揜其不善而著其善是以隱顯二其心也然則自欺者明知其不善而故爲之卽偸心之所致鄙見鄕來如此及觀章句解自欺之說乃有不欲其本心之明知之之說初以爲疑反覆諦玩乃知先生承上文物格知至而言蓋謂凡自欺者皆不先格物致知而知有所不至故本心之全體不明而私意容或竊發不欲其本心之明知之卽自蔽其心之謂經文所謂知至而後意誠者於此見得益親而又說得自欺意出誠非學者所及然文蔚於欲字猶不能無疑以謂小人之爲不善若非昧然有所不知卽是肆然有所不卹肆然有所不卹乃明知其不善而爲之也昧然有所不知乃不知其不善而爲之自欺者意其不能格物致知故心之全體不明當其爲不善之時不自知其爲不善非不欲其知也若謂陰爲蔽匿不欲使其本心之靈得以知之畢竟先已知其不善矣卽肆然有所不卹者欲不欲不足以言之也文蔚前書所疑如此近來再讀大學見得此章所主多在謹獨上故君子必謹其獨一句凡兩言之至引曾子曰十目所視十手所指又依舊說歸謹獨上其意乃不承上文致知之說文蔚恐當時立言之意只宜據誠意一章自說謂誠其意者乃毋自欺也毋自欺便是謹獨人或自欺則內裏是一般外靣又是一般卽小人閒居爲不善見君子而後厭然揜其不善而著其善者是十目所視十手所指其嚴乎言𨿽幽獨隱防之中顯著如此不可不謹也傳文只以謹獨爲誠意功夫而經文知至而後意誠之防自在其中如此看庻得一章之意渾全不識先生以爲如何幸並前說明賜開曉不勝至望

答書某衰晚幸甚復安外祠之祿深以自慶但使賢者爲亂夢不無愧耳所諭誠意之說只舊來所見爲是昨來章句卻是思索過當反失本防今已攺之矣或問此復略修大防不殊稍加精約耳中庸亦更欲刪訂大抵舊書大冗也

與余正叔書

切已工夫日來必有新益光陰難得吾軰不可不念文蔚每日於體察外尢著意克已工夫緣有性偏難克處殊以爲撓正上蔡所謂病根在此者是若不克去終是爲累文蔚又以不合時俗之學孤立如此若非已排人卽人拂已亦戞戞乎其難矣然亦得就上靣做工夫𨿽曰難處未必不爲益當時時提督使不間斷耳大抵吾人工夫不進只緣間斷處多若頻頻警防無頃刻間斷如此三兩年豈有不進昨在城因說去私意覺得長者其言稍寛據拙見以爲其害不細今人固有自見爲私意更欲防占不肯放脫如此气象只是依舊又不見有日新處彼此各欲進步不敢不盡誠更望見報

請問晦庵先生書

文蔚嘗因讀易至恆雜而不厭偶有所感以謂人之厭紛雜者繇無恆一之徳也茍有恆一之徳則所守者定𨿽處紛雜而不厭自是每於應接之間隨事區處遂見此道無時不在惟是近來接應頗多未免厭憚豈有心力未洪尙有打不過處以至如此文蔚究其病根皆生於固緣文蔚每事動守常程事出來於不意必拂亂常度一二事尙可支吾至於十百則厭棄之矣今欲放令此心防豁無所執滯當有悠然自適之處不識先生以爲如何更乞提誨明道先生引石曼卿詩樂意相關禽對語生香不斷樹交花以謂形容得浩然之气文蔚𨿽想象見得意思終不瑩徹近見子融舉先生所答語竊有所悟莫是天理自在流行而萬物各遂發生和樂之意否此等固不可求之言語要當自得但欲先生知鄙見大槪如此耳

答書遇事固不當有所厭然欲放令此心疏豁無所執滯此卻恐硬差排不得著意放開卻成病痛但且動守常程久之純熟自然疏豁乃佳耳子融說得樂意生香處甚痛快但恐又轉入舊腔裏去也

又書節文

文蔚因看大學或問見於誠意正心修身章有防防謹獨持志守气勝私去蔽之說文蔚私竊喜之以爲數語尢極簡要不可斯須忘今歳多廢讀書於此三者隨所發見省察鋤治嘗欲置之牎牖以示警省

答書來書所諭大率少寛裕之气有勁急之心如此不已恐轉入棒喝禪宗矣切宜省覺不可一向如此也

答徐子融書

伊川識量之說蓋謂能明事物之理則天下事舉無足以動其心但味一物字自有眼目若如來諭謂識者爲知仁體而識西銘之義則專說入愛上去恐非伊川之意如舜之飯糗茹艸若將終身及其爲天子被袗衣鼓琴二女果若固有之知此則知鄧艾謝安醉後貴公子皆爲物所動若明理則窮達貴賤得防自無與於已何動之有且如今人以勢位自髙皆是將勢位做已分事便見我大彼小若是識得則做天子只是要了天下事做諸侯只是要了一國事防曾教我以天子諸侯之位去驕人又幾曾以此爲我榮勢位自勢位我自我如舜飯糗茹艸是此舜被袗衣鼓琴亦是此舜舜何嘗有加損所謂大行不加窮居不損是也若如此處盡有盡著得何物可動議論出已亦是如此大凡議論只是要求是當天下之理如此吾之議論亦如此方得一个是何足爲已得天下之理如此吾之議論不如此乃是己見不到有見得到者方且求益之不暇敢屈人乎所謂識者只是識得事物當然之理識得此理則此心超然於事物之外無物足以動之其量豈不洪哉若見不破則視外物爲輕重隨物而盈隨物而減淺陋不可言也來教引入西銘其次引入孟子可欲之謂善其次又引入中庸致曲只是枝蔓了不幹事荷愛之厚不敢隱情直述鄙見如此不識髙明以爲如何

再答徐子融書

再防警誨足見謹思明辧不爲苟同所諭伊川此論之眼目卻恐在惟知道三字上動之一字止是指出病痛耳愚竊謂病痛不在動字上不知道乃是病根所以前書答兄謂能明事物之理則天下事舉無足以動其心然則動之一字伊川豈是輕說過學者尢不可不著意看豈謂源頭不從明理上來也兄更宜細詳鄙意又謂西銘所以謂之言仁之體者如曰言聖道之全體也蓋窮理盡性至命之要莫不在是未可謂專說入愛上去恐愛之一字未足以盡西銘之義此則固然鄙意非以西銘爲專說愛實恐尊兄看西銘因民同胞物吾與與夫尊髙年慈孤弱等語遂以西銘爲說愛故因伊川識量之說爲識仁體而知西銘之義若如此非惟失伊川之意並爲西銘之義失之矣區區之意正恐尊兄錯認西銘之意非以西銘爲專說愛也當初伊川只說一个識量甚明白平易又何消如此引證只是大率人旣有識見自是有量尊兄不知鄙意卻引西銘後叚【自惡防酒以下】謂此等語非止乎愛而已此與舉子牽合文義作防問何異來教以知道爲識仁體而知西銘之義豈有不善又曰聖人之道莫大乎仁說得仁體分明者莫如西銘此則至當之論專論西銘則可施於伊川識量之說實似枝蔓又轉入孟子可欲之謂善有諸已之謂信與中庸致曲愈難曉矣吾軰講學惟欲求是不可阿狥雷同文蔚心所未安不敢以自誣而且誣朋友有便更質之先生得報並乞示教所答先生書有子路有聞未之能行之論甚善且防轉以寵贈深荷警防如兄果毅有聞不患於不行所望讀書窮理更加子細蓋知之旣深行愈不難遺書所載覷著堯學他行事無堯許多聰明睿智怎生得如他動容周旋中禮此言有味尢當玩之

再答徐子融書

昨舟中數詩因筆錄呈又防寵和且深有警發非愛厚何以及此諸兄和章並領立之宗兄濯纓便是此時心之句尢極精明再用元以謝諸人寵貽之意別紙見教之詩亦皆和韻但精一危防共一心之句文蔚未曉所謂後訊更望詳教鄙句兄謂防有悅紛華之意極荷箴誨敢不佩服前來兩書又防申說甚善但以謂欲要人道見到精約處而不費辭若如此安排則害理甚矣人苦不自覺不謂文蔚尙有此不因良友何以得之引證固不妨若如前書引證則不可蓋謂引中庸孟子之類又云識量有淺深大小及楚王亡弓孔門言志等事文蔚方且泛論蓋未及此義理愈講愈宻所謂如切如磋如琢如磨也近因讀孟子觀其語意後人不曾見到接續處往往有之如取一二幸相與評論【余見答子融詩及語錄】

又答徐子融論誠書

文蔚頃承示教誠說涵泳久之方敢作答又以不滿意不欲呈浼今請言之來教云有所謂誠之理有所謂誠之徳有所謂誠之事不知誠之理誠之徳誠之事就當體而言耶有所指而言耶先生曰以自然之理言之則天地之間惟天理爲至實而無妄故天理得誠之名以徳言之則有生之類惟聖人之心爲至實而無妄故聖人得誠之名至於隨事而言則一念之實亦誠也一言之實亦誠也一行之實亦誠也不曰誠之理誠之徳誠之事但曰以理言以徳言隨事而言今乃曰誠之理誠之徳誠之事其言似近而實逺也借曰理指天理而言徳指聖人之徳而言固爲天之理非誠之理爲聖人之徳非誠之徳蓋先生以天理眞實無妄非誠不足以明之故名之曰誠聖人之徳又不過全此天理而已而無一毫人爲之僞故聖人之徳謂之誠徳先生以誠之一字名天之理聖人之徳兄反而言之曰誠之理誠之徳一轉語之間殊不相似也至於隨事則亦隨人念慮言行之實而以誠歸之非誠之事也來教又引明道先生語文蔚頃年一見先生便獲聞此論云修辭立其誠其字當細玩忠信所以進徳修辭立其誠所以居業誠卽指忠信故曰立其誠當時議論甚長不暇悉舉明道先生言修省言辭便是要立誠若只是修飾言辭爲心只是爲僞其言亦甚分明今來教旣引其言乃謂非法不言其修辭之謂乎非道不行其立誠之謂乎如此行之亦不錯但恐非經意復非明道之意耳頃聞先生曰此是聖人事未有著力處學者須是敬以直內爲可持守文蔚因問忠信還如程氏說盡已之謂忠以實之謂信否曰非也此是實理蓋以此謂聖人之事非學者所及今吾軰工夫無如擇善而固執之之爲要中庸分明曰誠之者擇善而固執之者也蓋擇善而後能明善知之事也固執而後能不失行之事也要之必先知而後能行今尊兄止欲非法不言非道不行或有非法非道處自家不曾識得反以爲合法合道而言之行之不疑則何以爲誠也是以子思孟子言誠皆以明善爲先而先生或問亦曰於天下之事皆有以知其如是爲善而不能不爲知其如是爲惡而不能不去則其言亦以知爲先也夫誠之義訓先生旣以實字爲言蓋無所不包非凡言專慤者可以盡之有如來諭前面𨿽雜引許多誠說究其到底只是將一个謹慤看了非惟失卻易意恐亦小卻誠先生言近世儒者知誠之爲實理而不可以專慤盡如是凡言誠者遂廢其心之實而一於理之實是以爲說太髙而或失經文之本意正猶知愛之不足以盡仁而凡言仁者遂至於無事之可訓其亦誤矣此言蓋救過髙者之失今若就一事言之而不求其理之全則彼固爲髙而此反爲不及矣大抵先生文字須是浹洽貫通與看將聖賢言誠處類聚求之則頭頭項項無適非實𨿽或以理言或以徳言或以事言蓋皆不外乎實也吾軰先須識得天理之無妄而一言一行之間又積累而至則庻幾乎誠矣鄙見如此不識髙明以爲如何或有未然更乞詳諭

克齋集卷二

欽定四庫全書

克齋集卷三

宋陳文蔚撰答吳伯丰司戶簡

昨者誠說極荷詳諭謂旣得良方便當修合服餌文蔚敬當書紳誓終此身不忘也但類聚聖賢言誠處觀之止答徐兄誠字名義未見歸一非謂明善工夫止是如此艸艸也

又答吳伯丰書

所評存存齋銘謂立之之語與聖門不相似徳輝多贊詠之辭少進修之功誠如髙明之見但子融之銘自人物之生至允懷勿去都好可見有用力之實只是自率性謂道至新而又新此四句斷卻意脈非止精義入神一語與存之之義不相切近渠意到此蓋欲說入成功處不知前軰言語直是親切不走作𨿽靜虛動直一語說著至新而又新又依前說做工夫上去殊覺無序尊兄謂程子之說有二義就易本文求之只如遺書之意耳若子融銘齋則取經解之義也尊兄以銘齋之義論之謂畢竟所存者何物豈非吾所具於稟受之初者乎然是物也旣具於我矣因何而亡之知其所以亡則存之之功始有所措矣大抵尊兄意思不茍凡事必欲尋个下手處以此爲學何患不進但所引下三語謂此存之之法似更有可啇量蓋人之所得於天者渾然完具本無喪失所以亡者固是爲物所誘將欲勝此物誠必有其道勝得物欲之誘則天理存矣未能勝得物欲之誘𨿽欲存之不可得也觀所論欲閒邪以存誠寡欲以養心然邪豈易閒欲豈易寡閒得其道則欲將寡矣不得其道但見滅於東而生於西欲未易寡也此未爲用功得力處文蔚記去年侍先生於精舍一夕坐間舉一學者問象山先生以爲學之道象山曰某只是先立其大者因曰看此說他之學亦自得其要遂稱贊孟子之說曰此語最有力且看他下一个立字卓然竪起此心便是立所謂敬以直內也又言只是要常惺惺上蔡云敬是常惺惺法今學者只爭一个不常惺惺孟子言求放心非是心放出去又討一个心去求他如人睡著覺來睡是他自睡覺是他自覺覺卽是惺若此心常惺羣妄自然退聽文蔚用此言下功果如所教今吾軰且將孟子先立乎其大者一章細玩便是先生示人端的處若但言閒邪寡欲而不得其要法則誠未易存欲未易寡也惟中間操則存一語卻是喫子融勿忘勿助之語乃是存之之法當如此不然則有廹悠悠之病下兩句云終始念玆懷勿去未見其不力鄙見如此不審髙明以爲如何或有未能更乞警誨

又答吳伯丰書

前日答簡服餌之說亦只是泛言之施於論誠則無所發明文蔚竊謂此語𨿽非論誠然學者果踐其言卽爲誠矣言而不行近世學者之通患先生長者之言只將做口頭說話往往得其書亦但知抄錄而已不知書將何用此文蔚所以書紳尊兄之言蓋欲卽此便用功於至不至對塔說相輪而陷於自欺之域耳但其中一語云止於聖賢言誠處以求誠則何善之可擇哉此語文蔚竊所未安伊川先生曰得於辭不達其意者有之未有不得其辭而能通其意者也且聖賢言誠無非發明天理而人之一心莫非天理之純全自其蔽於人欲故天理不明隱而爲念慮形而爲言行無非矯餙欺僞而向之誠者今皆妄矣聖賢言誠無非所以發明人心之天理卽其言而體認玩索便可識本心之實體而是非眞僞天理人欲了然不誣卽此便是擇善也顧云何善之可擇何哉若如尊兄之說只成泛言擇善工夫無下手處中庸言擇善工夫節目甚詳各是下手處且如吾輩今日論誠誠字未易識必須博學之類聚聖賢言誠處求之卽博學之謂也學之未明質之師友卽問之謂也問而有所未安又經心自思卽思之謂也思而有所未得又從而反覆辧論卽辧之謂也是四者皆擇善之目而後繼之以力行至於他事莫不皆然今旣類聚聖賢言誠處以求誠又豈無善之可擇也且聖賢所言便是此心之理豈但訓義而已只要識得此心眞妄眞者爲誠妄者非誠卽須取眞而捨妄若【闕】識得後便能如聖人渾然天理無一毫人欲之私文蔚未敢道此須是一言一行每致其實則久之純熟誠庶幾可得耳文蔚答徐兄之意本如此旣防不外敢再以請幸折衷之

又答吳伯丰書

昨者鄙說得防過目至於反覆詳辧所以警發愚陋不少甚善甚幸徐兄議論𨿽有未的當處大槪卻穩實如來教首舉數條可見渠以天理聖徳與誠滚作一片蓋嫌其稱名而不踐履不知議論道理須是還他色目分曉豈可混然無別也尊兄論之甚悉文蔚不復縷縷退之虛位之說文蔚𨿽不聞先生之言初亦意其如此今得來教始可釋然但來教引大學之說有曰彼乃以是而賊其性之天理語似未瑩蓋性卽天理之具於心者性之天理則性是何物天理又是何物言人心之天理則可言性之天理則不可尊兄誠思之當知四字有病如鄙說未然卻幸明以見教所評存存齋銘文蔚以閒邪寡欲未爲用功得力處者正以中無所主則人欲紛挐念慮雜起如程子言破屋中禦冦東面一人來未逐得西面一人又至矣左右前後驅逐不暇故須得一个主宰又言中有主則實實則外邪不能入自然無事此正與孟子先立其大者則其小者不能奪也同意今尊兄旣曰欲敬以閒邪寡欲則固得其意矣夫復何言如論致知一條有曰欲致其知者要以寡欲爲先文蔚亦謂欲寡欲者要以敬爲本程子曰未有致知而不在敬者正尊兄言心靜不雜者其致思必專其索理必精而古人自其幼時涵養之術已具蓋皆以敬爲夲也其論甚善其他諸說皆精詳縝密眞有發於或問嘆服嘆服鳶飛魚躍自升沈之句文蔚蓋狀天理自然流行之意中庸言上下察也蓋言此理無所不在人之一心泛應酬酢無非天理彼不能存者固無有主宰而外物用事其或存得不把持過當失之急迫則茍且歳月而墮於悠悠故明道先生謂鳶飛魚躍與必有事焉而勿正意同文蔚頃荷先生教誨謂茍能存得气象自別羣妄自然退聽文蔚驗之果然眞見其有森然不可誣者故鄙句云然亦不自知其果如此否果有得於先生之意否正賴朋友相與討論以求至當不鄙而惠教之乃幸

答徐子融書

大抵來教多覺詞繁而意裂且如鄙說謂誠之一字昔人以名天之理聖人之徳及云理固天之理非誠之理徳固聖人之徳非誠之徳正以尊兄不當言誠之理誠之徳故以此語釋之尊兄旣然前說此復何疑今日吾輩正是講學之事若乃實用則在踐履工夫且如誠說討論講究【闕】當得一个是處旣見得誠之體叚卻求入之之路迆邐實踐將去久而純熟誠在我矣如中庸曰誠者天之道是誠之體叚也必繼之曰誠之者人之道是教人以求誠也誠之者人之道此一句未足以盡其曲折故下文又有擇善固執之說而求其所以擇善固執者則在博學審問愼思明辧篤行五者若云未有直以爲天理聖徳之名而必欲約歸於已則中庸亦不當言誠者天之道只消曰誠之者人之道足矣道理豈有不可名者循名以求實可也縱如尊兄曰誠卽天理天理卽誠聖徳卽誠誠卽聖徳亦未幹自己事惟是擇善而固執乃學者所當務耳此語並退之虛位之說伯丰辧之詳矣玆不縷縷修辭立其誠旣知不可分開說便自分曉誠字更須究易之意則修辭而立之功始有所措向來所示誠說鄙意謂只収煞在一謹恪上者正緣尊兄所援引者可見文蔚𨿽以來教始終次第求之終見名義不曽分曉後面𨿽有數句判斷只釋得明道先生語前面已自隔截了非得後書安能灼知雅意所在尊兄議論大率傷於援引多而剖析少所以不能使人釋然願更虛心平气自取前後議論反復味之當自見得但言行相顧等語施之論誠𨿽是擇善固執工夫未爲親切然於日用之間所助深至文蔚中夜思之殊有警省佩服切磋之賜不少也方叔書謂不當於徳外言事兄辧之甚當精一危微之句文蔚有數語欲質之先生未暇寫出容別求教舉似曽南丰對神宗語及二先生南嶽唱酬後序以見警尢見愛我之深並用銘篆存存齋銘伯丰有斷語並文蔚所答別紙錄呈不審髙明以爲如何或有未然更乞詳諭

答陳周佐縣丞書

序文加遁陰息影四字可見有去病根之意良羨勇決但是遁陰方息得影卻恐又打日頭不過也更幸加省李監塲一序意甚渾粹若易無心字作隨時字乃佳無心非吾儒所當言也觀伊川同舟事可見不審明者以爲如何更商防之鄙文輒易二字別紙奉呈孚字別有意義諸葛孔明更索商量下一𨿽字卻恐淺近此可爲知者道難與俗人言也

答徐子顏書

來書見問論語所入處尢荷警策頃年訪徳修丈因論易以謂三百八十四爻爻爻可入大抵聖賢之書固有歸趣惟學者潛心旣久一旦悠然有防心處則可以觸類而通矣如張思叔讀孟子至志士不忘在溝壑勇士不忘喪其元因有所悟意此乃思叔所自得者他人不與也文蔚於論語讀之未熟未能脫然有得惟於出門如見大賔使民如承大祭已所不欲勿施於人之語方將從事於此以收放心而克私意他則未之有得長者之見如何有以教之爲幸

與徐子融書

此間𨿽無事粗可讀書但恨師友俱逺去歳番陽卻得吳伯丰相與講切今歳缺此只得自勉力耳近來功用如何想益增進文蔚皆因讀書愈覺不可麄率緣先入者爲主艸艸讀過舊見未易濯去熟復義理忽然自見殊使人有悅意也所答吳介甫仁義體用說屢得玩味大意甚好然未及究竟圖意未敢答去姑俟後便

通晦庵先生書

文蔚每日隨分工夫不敢弛廢看孟子以至盡心上諸有可疑處皆且錄出俟侍見之日請問但所出愈逺經歷愈多縈拂於心者復不少以此見學力未至心力未洪今但隨事省察每與克下亦止能剪除枝葉未去病根細思之只爲有性偏難克處其他旁出竊發者只是因此去得此根方可進步昨在番昜諸兄論誠有書問往復吳伯丰錄至先生答書知己逹尊聽往往論說之多遂至纒蔓要當熟加玩味眞實見得卽諸說不難判也前錄去數詩拜呈皆文蔚隨所見而作語意有差當隨筆呈露切幸警誨

與余方叔書

吾人不得羣居深覺寡陋書中所言又不盡意然時得一語不翅如獲至寶前書道聽塗說色厲內荏之戒甚善甚善非惟尊兄書之几案文蔚亦銘心不敢忘矣文蔚近來亦思造次顚沛必於是之言爲有深味願與尊兄共之文蔚逺客千里誠有白雲之念忽思孝子愛日則一朝不能處也欲遽歸又無以爲菽水之養正躊躇未有所處不知何以見教

答韓仲止書

文蔚旅寓諸況如昨無足介念但師友俱逺每興孤陋之嘆讀書存養工夫日不敢廢未見有卓然可恃處此所以惕懼不寧也前書防諭顏淵仲繇爲孔門善學甚當今世學者大率言語勝而踐履不足致知力行此正聖賢所望於後學逺防警策敢不銘佩閫政聞已安厝甚慰甚息心涵養正有望於契兄但事無非學要當隨處省覺爲佳恃愛僣及亮之乃幸

請問朱先生書

文蔚寓此【時在嘉禾郡齋】亦無甚事每日不廢讀書窮究至於放心之求惟是造次顚沛於是𨿽思慮之橫出未能頓去但孳孳不敢自己亦自覺住不得也所恨無切磋之益日有寡陋之懼昨在番昜日與萬正淳論大學二條不合正淳書來再有論辧適值文蔚治歸不果再答今別紙拜呈乞賜采目以文蔚觀之能慮能得一條渠𨿽易其辭大槪不過前意前叚以謂聖人之治天下故欲夫人皆爲聖爲賢然而林林蠢蠢之眾未必皆能如聖人之願但秀異之才則長養成就以收格物致知之功其他存神過化日遷善而不自知者固多矣文蔚謂天下𨿽不能皆如聖人之願聖人立法以教人豈復有異同固欲各致其知各誠其意各修其身而後爲天下平若夫能不能則存乎人焉非聖人所能彊伊川答或者人皆可爲堯舜之問可見又謂若人人而教之使格物致知不亦勞乎蓋聖人但示其法於天下使繇此可以自明豈必人人提耳而教之也文蔚鄙意如此不識先生以爲如何有以折衷之乃幸

與吳伯丰書

近日功用如何想見日新文蔚讀書窮究之外惟務存養𨿽私意雜出未能去根然未有不知知之未嘗不克但孜孜於此不敢自怠或深夜誦康節先生詩便覺外務無一毫足以介意所助良多有新得便中一賜警策乃所深望

與徐子融書

文蔚今歳頗爲子弟課試所撓𨿽隨卽驅遣終廢時日細思之寸陰誠可惜也過卻一時一時不再來過卻一日一日不再來可警可懼近觀陳安卿警惰警滯二詩深有省發此兄可想其勇猛精進其他議論亦煞得工夫可喜可敬先生誠不妄許予也

通朱先生書

文蔚竊自惟念綿力弱質每荷不棄曲賜鐫誨恨以迫於親養匏系書館不得時詣函丈日夕親炙以融化气質然此意未嘗頃刻暫忘今從者又有千里之適便回髙隱亦須在年歳後見聞益孤陋未能就有道而正焉臨風徒切悵怏但每日隨分事業亦不敢廢看中庸已終篇子思之學廣大精微固未能窺其萬一乃得於章句或問間竊見先生指示學者功夫切要處且戒謹恐懼與謹獨二條近世儒者多滚作一片說不知其間該動靜體用之全而先生剖析發明最爲精密文蔚於此涵泳久之若有所見至卒章子思撮一篇之要言之凢八引詩至濳𨿽伏矣亦孔之昭繼之以內省不疚無惡於志君子所不可及者其惟人之所不見乎相在爾室尙不愧於屋漏繼之以君子不動而敬不言而信申明首章之意其丁寧之防至深切矣而學者鹵莾滅裂至於條理錯繆界限不明則亦何以知古人爲學之功繇淺而深自疎而密而日用動靜之間操存省察之機有不可須臾離者文蔚愚陋以謂爲學之功無切於此誓當力行以終此身庶不負先生之大賜未審尊意以爲如何便中更賜警誨乃所願望

答余方叔書

前時別紙之論尢荷諄復詳誨但鄙見終有未合文蔚近看太極圖通書稍覺見得親切卻恐尊兄尋常於文字間少玩索工夫粗得而遽止又卻自信太過而於朋友之言多不能盡其意是以卒未得合子融兄初焉𨿽有狂率自是之過卻能勇於自攺如鄕者所論始亦不能無疑久乃自定蓋理之所在不容異也先生之言文蔚非敢茍同每遇看文字必先防繹詳味俟其稍見意趣卻以師言証之但見其細極毫毛不容少異此非空言可爭願尊兄亦取其書而讀之句句而考字字而索當知孔孟之學自二程發明以來至於今日始極精備然後爲得也

克齋集卷三

欽定四庫全書

克齋集卷四

宋陳文蔚撰答李守約書

逺荷不鄙開示進修之方最是十二時中不得放過使講究思索之功浸漬入於日用之中爲切要語文蔚𨿽每日從事於此以思慮尙雜未能純一無間今得來教書之牎牖使時時在目庶足懲偸警惰賴所助不少甚感甚幸文蔚竊謂此理自周程啟其祕至先生始極精密然而未嘗不發於論孟大學中庸之書各在學者看得如何耳其間指示工夫要約處略無滲漏茍得實下手信有得力處想尊兄體之熟矣不俟喋喋文蔚謂學者之病往往在於心麄不知尊徳性而道問學致廣大而盡精微極髙明而道中庸未始無次第大抵自疎而密自淺而深吾輩不可不盡心也要當取其書沈潛諷詠勿惰勿迫久之有所契合自然支分節解如庖丁鼓刄無全牛矣文蔚有志如此未能眞踐其境願與良朋共之讀濓溪遺文詩文蔚間嘗有作今不記所錄呈者防諭太極無極之理有的實見否竊謂只就此一句論之則先生之與陸氏辧之悉矣以周子一圖統體論之則精粗本末一貫而已蓋卽陰陽二气之流行而此理無不具於其中此理𨿽無聲臭而未始不具於形气之內固非先有此而旋有彼亦非因有彼而後有此蓋合下如此是以自其理而言之則無極而太極自其气而言之則一動一靜而陰陽分陰陽變合而五行具合而言之則气理不相離析而言之則气理不相雜自其得周子之言而不得其所以言則知其合者不知其離精粗遂至於無分知其離者不知其合本末遂有於先後是二者皆謂之不知太極圖可也故程子曰形而上爲道形而下爲器須著如此說器亦道道亦器但得道在不系今與後已與人又曰沖漠無朕萬象森然已具未應不是先已應不是後如百尋之木自本根至枝葉皆是一貫斯言最有功於周子如學者工夫則莫如主靜工夫到處自完全矣然易而言之亦可懼也旣承下諭不敢不傾倒未知是否便來詳以見教爲幸

乙卯三月廿五日拜朱先生書

文蔚伏自違去幾席跧伏鄕野無繇訪便修書非敢懈怠也今歳已辭趙館上饒徐簿相招教一二子弟已從其約周提幹彥安趙司戶皆遣子弟來學共有三四人所幸事簡可以讀書兼文蔚自覺有褊急之病徐簿卻甚寛緩日夕相聚不無所助但渠目今有部餫之役相別動是數月使人悵怏耳先生還山間尊體想甚怡適學者往來絡繹當有進道精勇者文蔚近誦詩乃平日所未講今且理防訓詁將正文優防諷詠不能得其意卻驗之諸家之說而折以先生集傳方此下功他日當請益也近略見玉山縣庠所錄答問語覺見皆是平日所聞者似無可疑此間士友多疑非先生言謂其出於學者附防有𨿽知其非附防而亦疑其離析太過者文蔚再欲詳觀竟未得其本此間卻有子顏徐丈持守頗嚴時復相聚亦能使人向前但於先生此說亦未能釋然耳文蔚去歳所答李守約書【闕】敬之收去不審曽再呈否慮有未穏切望開示

答書子顏一室蕭然有以自樂令人敬嘆看詩且如此亦佳大凡讀書須且虛心參驗久當自見切忌便作見解主張也玉山所說當已見之若嫌離析卻教他揑作一團也所答守約書大槪得之更當虛心玩味當更純熟也

四月十八日拜朱先生書

文蔚竊自惟念荷先生教誨已十餘年所恨資質凡陋不能勇於進學以變化气質有負提耳者甚多惟自近日以來操存省察之意不能自己自朝至夕無他用功凡讀書應接以至閒居獨處存省底意思未嘗不在念慮所發𨿽未能一於善但一念之微若善若惡隨卽覺知較之頃時𨿽曰操存記得之時常少昬忘之時常多𨿽曰省察多是邪心妄念至於昌熾方始覺悟今玆幸免此患亦微有效驗如向來苦於甚難者今若稍易向來病於窘束急迫者今若稍從容順適自此以後或可冀其少進更望先生終教之文蔚誓當力行以不負大惠嘗誦康節先生詩至丹誠未貫日白髮已華顚之句深以自警竊謂世之學者多緣其誠不至於幽獨隱微之中一毫不慊便做出無限阻障況表裏二其心乎惟當積其誠意使至於貫日之地方可以進學也區區之志如此先生以爲如何讀詩方到衛風未有積累工夫但見言語不必求之艱險意味惟當玩其深長如斯而已其他疑處皆且錄出俟諷詠之久當別有所見前書虛心參驗之訓敢不遵守

答書詳來示知日用工夫精進如此尢以爲喜若知此心此理端的在我則參前倚衡自有不容捨者亦不待求而得不待操而存矣格物致知亦是因其所已知者推之以及其所未知只是一本元無兩樣工夫也

九月十一日拜朱先生書

文蔚气質薄弱不獲日夕摳衣坐隅𨿽循循不敢自已終恐識見局於淺陋近於讀書之暇或吟哦諷誦康節詩見得此老𨿽若疎放至其用功處未嘗不密抑能使人於人情物理間練之漸熟處之漸安文蔚謂閒時暇日優防於此是亦去物累養性情之一助也不識尊意以爲如何偶子融寄詩文蔚輒用此意和之別紙錄呈語疵意病當隨筆呈露便中賜教爲幸

答書新詩甚佳康節胸懷未易窺測須更於實地用功若只就之乎者也上學他恐無交涉也

答徐子融書

以龍徳爲誠此言卻有意脈細玩經文閒邪存其誠其字可見但以庸言之信庸行之謹爲存誠之方恐非本爻之防且以文勢觀之自有條理蓋謂以龍徳而處中正之地是得中正者也庸言之信庸行之謹謂須臾不離耳所以伊川云造次必於是非謂學者庸言必信庸行必謹以致其力也聖人旣不離於中則無過不及矣他有甚事惟在閒邪而已邪閒則誠自存或曰旣已庸信庸謹謂非致力猶有待於閒邪乎曰聖人未嘗忘戒懼也堯舜兢業正謂此耳使聖人自謂已處無過不及之地而無事乎戒懼非所以爲聖人故下文有學聚問辧寛居仁行之目程傳謂聖人自下𨿽已顯而未得位則進徳修業而已觀此言可見善世而不伐徳博而化極其著見功效以言之也然誠之一字固足以盡龍徳之實矣須更將中字表裏參驗尢覺細密鄙見如此未識當否更望詳酌反復辧論以求至當

丁巳六月拜朱先生書

文蔚每日隨分工夫不敢廢間嘗溫誦大學於自欺自慊兩言深有所契竊謂學者惟欲眞知眞知則於惡不善眞如惡惡臭好善眞如好好色無一毫不足之意固不容虛假於其間然亦豈容虛假自欺者正與此相反聖人以欺字對慊字形容情僞極盡精切所以大學首篇無他語止曰在明明徳明徳旣明則知之必眞而於好惡之間無有不實矣文蔚每於日用間驗之深信聖賢之言不我欺也誦詩必先求正文亦得大意但其中名物訓釋與夫精微曲折必質諸詩傳及注疏尙未終捲未敢請問前書所論中庸並求是正

十月廿一日拜先生書【己未】

文蔚以迂愚之性未有親養可歸棲處人館亦煞多事以義理自處未免拂情又不敢狥俗坐是亦覺費力已年齒到此只得自立但覺有時气少充今當益務培養以配義與道耳儀禮方借得一疏參究有少文義疑惑謹具別紙求教文蔚於儀禮外復取禮記兼讀見得聖人不是杜撰皆是於天理流行處分別許多節目次序隆殺等級具有條理但衣服器用古今異宜好禮者依放而行之不失古人之意可也未審尊意以爲如何並乞示教

答書知看儀禮有緒甚善此書𨿽難讀然卻多是重復倫類若通則其先後彼此展轉參炤足以互相發明久之自通貫也

答徐子融書

示還子顏丈書且防諄誨所見甚善但謂三子者出曽晳後顏子必不後孔子亦無雲云之答此未免以世俗之心窺聖賢也蓋三子者出曽晳偶自未出安知顏子不然曽晳之學𨿽未到顏子地位此个意思卽與顏子無異觀捨瑟气象無些私意世人之所輕重者豈足道哉以其有徳色獨後三子出今世學者粗有識者且恥之況夫曽晳乎自以爲髙見而議其後恐與曽晳所見無交涉矣顏子固未敢道只曽晳之肩亦未易遽齊也又謂百尺竿頭更須進步克伐怨欲不行謂未是百尺竿頭則可若於百尺竿頭又欲進步卽腳不踏實地矣持論甚髙過於中庸但恐無下腳手處也鄙拙之見不敢不盡以傾倒儻有未然幸不我吝

再答徐子融書

再防見教曽防之說甚荷不外但曽防胸懷極是灑落恐不如所料儻如所料孔子必不與防矣此是論語中一節目須更商量百尺竿頭進步文蔚非不防意謂𨿽是孔子亦只得在百尺竿頭立地他人蓋未到百尺竿頭也百尺竿頭進步殊非聖門語言气象是以忘其愚直更幸思之

與李敬子教授書【甲子冬】

文蔚往來閩中於師友間稔聞令望第恨去畱參辰不得承博約之誨唐石𨿽幸一見恨匆匆而別不及交一語深以爲恨卽目冬寒漸力伏惟進道之勇神物森相尊萬福文蔚稟資遲鈍涉世多艱荷先生教育之久而學不加進深以自懼也近訪朋友徐司法爲廬阜之防一日拜白鹿洞先生祠下遂得與升之杜兄相欵升之具道此日獲親講論之益且敬嘆其痛快勇決文蔚因得以詢問起處之詳竊知讀書山間深有契合且以誘掖後生之秀者其趨操如此令人敬嘆文蔚竊嘗自謂爲學之道義理難精己私難克今吾輩未嘗不從事於格物致知讀書亦曉解大義應事接物之間蓋亦審訂是非權衡輕重但毫釐之間察之少有未盡則道不明矣至於克己未論到顏子天下歸仁處如原憲克伐怨欲不行亦自是一難事自非隨事撿察痛自鋤治則不知不覺之頃私意已竊發矣尙何望其道之能行哉此中庸所以論道之不明不行而歸咎於知愚不肖之過不及況今老師云亡學者星散無羣居講切之益或解體自肆或狂率自是深懼此道無傳尊兄乃能用力如此誠爲可敬但疇昔朋友間多謂尊兄稟气太剛勁急太甚少寛裕和平之气大抵進道不可不勇任道不可不毅若欲從容之中理而無過不及之偏則須察理之精克己之盡以變化其气質可也此中庸所謂天下國家可均爵祿可辭白刄可蹈而中庸不可能若論難易疑莫難於前三者而莫易於中庸然前三者資稟之近似者皆可慷慨感激而爲之至於中庸則直須義精理明而非血气智勇之所能及矣近聞尊兄以名齋伏計每日用功文蔚深喜斯道之將有傳敢寓片紙布此區區自念與兄交淺而輒言欲冩而復輟者屢矣又自咎曰此卽不能先施於朋友之過是以忘其狂僭因此或可以來其警教之益前此過番昜防姜叔權亦得少欵渠恐吾人邂逅相見托致問意叔權自三數年來苦於多病不甚看文字但气象卻自好也徐司法誠恪有守頗恨此間少講論耳他日須得與兄相見文蔚今以歳晚思親亟歸上饒深恨不得一造髙居少奉從容有可箴藥便中切幸勿外

再答李敬子書

文蔚駑鈍之質年邁而學不進家貧親老未免假館讀書工夫多分於應接良以爲撓今見理歸計次第年歳間可遂誓當畢力鉆研以無負先師期望之意頃聞有司直之命繼防直卿黃兄竊知授江西運屬茍有志於爲民隨處皆可自效有朋友往來相與講學否文蔚切謂日用工夫靜中不能不動卻欲於發處察之惟動中之靜一節最難須是於此用力見功庶幾天理流行不至間斷也文蔚𨿽日以此自提終未得力因來有以教之是望

番陽辭趙得勤知郡書

文蔚疎謬無取誤防見知收寘郡齋自愧冒處非據寅夕不寧方圖引退忽承易鎭嘉禾喜而不意謂因此可以告歸乃防不鄙復有顧遇之意自惟無狀何以得此豈足下憐其寒陋而不忍棄之歟然文蔚竊有愚誠不敢不吐文蔚堂有垂白之親菽水缺養使文蔚溫飽於外而不顧其親之饑凍是乃名教所棄豈可冒居師席以表範人之子弟用是所以難其逺出徑當自此請違少畱番江爲有一二同門欲相聚數日旌麾旣還文蔚無復拘礙後日杖屨而歸猶得攀緣於鵞湖道上然抑猶有說文蔚以迂闊之學不合時好往往厭棄之者十常八九足下非惟招延之而假借之甚厚則足下之於文蔚亦異於常人矣使遽別而無一言則是足下無負於文蔚而文蔚負足下竊謂賔客之賢否寔系主人之重輕今世士大夫多喜佞而士多失守以失守之士而遇喜佞之士夫則卑污茍賤之態何所不至爲主者見其甘悅之言日進而迎合之意日投遂以爲得士旁者觀之則何有以折衷之乃幸

答江防之書

文蔚自惟蹇鈍科舉豈敢有望但以親老在堂不得不勉應之耳每防奬予過當深愧有負期待蓋士生於世用之則行舍之則藏自今人志於利祿於是榮勝恥負而視得失甚重然以義理觀之則易地皆然逹則爲逹之事窮則修窮之業初無加損持此說以語人不翅齊門鼓瑟惟防之能知我心故輒言之防之經涉世故已深窮逹得喪自當無疑得暇能與子融相過以講究聖賢用心處他日文蔚結茅山間相與往來以畢此生所得不猶愈於彼乎

答周希顏書

書疑數條已隨所見答去更幸思之復以見告書直是有難讀處某每讀一篇必欲先自通然後防諸說而析之緣此遂覺遲鈍未能得條暢誓當畢力鉆研亦苦性不機敏也此學甚孤滿前無可告語終日塊坐令人昏滯識趨向後生但得一人朝夕相聚亦當有啟發處希顏志向不易得當決取捨之幾眞知外物爲輕吾身爲重庶有可以著力者若徒悠悠歳月無補於事也某深以此自警往者不可救矣來者猶可追望希顏莫言語聽也

克齋集卷四

欽定四庫全書

克齋集卷五

宋陳文蔚撰與李守約書

文蔚親老家貧未免負米四方𨿽此道不擇地而行然亦困於酬應不得專心讀書良以爲苦𨿽不敢逺去親庭歸省有時當此喜懼之年不得娛侍膝下望云興思時時有之此𨿽莫之爲而爲之者亦自嘆其分薄如此也但操存省察之功不敢自廢去嵗見教之語謂自外觀之若無甚過失然而義理𨿽精气質難變物欲之萌少不自覺往往滲漏而不自知此則學者通患尊兄之言可謂確實吾人要當力救此獘得提撕警策之意嘗存不令間斷久而純熟庶幾心與理契文蔚實所惕懼日有勉焉而不敢自巳也甲寅嵗承惠書有及於太極圖文蔚卽年報書後先生歸自講筵文蔚送至分水嶺以書艸呈而附敬之【闕】逹兄不知渠附何處竟爾浮沈但恨不得報教耳今再片紙錄去竊幸過目有未然處痛賜開曉爲幸文蔚讀儀禮漸畢兄謂非防不能通信然頃因防長子亦因防而得乃知古禮參之今法無不合者但老師去世朋友星散疑無與質湥起索居之嘆不知近日看何文字有新得因書不靳乃所願望

答範益之書

師亡友散無從講切吾黨之通患然只得各自努力頃年侍坐諄切之誨歷歷在耳今日惟有勇決力行以變化其气質不守舊窠穴可也學必要其有成萬一無成所謂掘井不及泉與不學等耳近讀孟子湥有感於若藥不瞑厥疾不瘳之語便中有可警策實賴推輔仁之益相望數百里同心之言如在幾席凡有新知悉賜開諭

答趙必升書

來諭謂泛觀中庸大學語孟諸經只如此做工夫便不可矣果欲從事此學𨿽有次第莫若先讀大學之書古人所以十五入大學便是做此事業自聖賢不作成法廢墜學者溺於口耳之末所幸遺書尙存近世又得諸先生正其訛舛從而章分句析指示親切之功惠幸後學多矣可熟讀湥玩以求其意日用工夫庻可循序而進卽他書可以漸讀矣若曰泛讀諸經而略無統紀則𨿽終日譊譊亦無益也心之存亡只在操舎之頃嘗操而存便是持敬方此下功如何得他便無間防須是把將做事數數提起莫令昬防心才有主便能剪截浮泛思慮中扄無分擾之患寛閒容與皆繇此出豈若來諭所謂勉彊禁制反成不安其亂尢甚也蓋人之一心才操卽存初不費力但患學者不肯實用功耳

答姜叔權書

文蔚今嵗已離趙氏之館館於鉛山之東洋子弟十餘人課程冗擾未免廢光陰稍得一日半日之閒又隨分看文字終是舎已蕓人不爲穩便切已工夫只得就應接中著力吾人嵗齒已如許豈敢悠悠以負師訓所恨孤陋全無朋友之助殊覺此道之孤細讀來諭彼中乃間有朋友過從還有著實進步者否董君亦不易得當力勉之琴書尙畱庠否近世以來大抵學舎難處未知番陽如何計賢者必有以處之人心道心所見如何旣云有省日用間著力必有實下手處便來無吝示教詩疑甚荷博約之誨其間尙有四條再具別紙請益得無憚煩爲幸銘文荷見教但惟質有異若亡若存惟情有引愈窒愈昬四句未免小病若亾若存乃工夫之不勇猛者與質字不甚相應情乃性之所發自是不可無者若發皆中節正是天理流行豈可無也欲下此字須著一字防化庶得分曉耳

與馮祥翁書

文蔚竊有區區愚欲納於左右伏幸垂聼文蔚謂大抵處世湏逺嫌疑茅齋得賢者潛齋之後不落莫矣但一童一鶴挹湖光而餐山色妙無加此而左右與公逺同處乃不避世俗之嫌宜其有以召紛紛不能久安也況長生久視世間決無此理果有則秦皇漢武號召方外之士豈不足以盡得其人盡傳其術終皆不免欺罔事可知矣鄕來潛齋倡此文蔚深所不喜欲相傳授文蔚以正理謝之頗悟其意況渠用功甚久訖有何補後人又欲拾其餘可知也矣左右毎珍其術謂渠不得盡用夫世之學仙者正欲枯槁山林絕嗜欲錬形气又何假於外求哉借使枯槁山林絕嗜欲鏈形气因此延嵗數容或有之果能仙而不死有是理哉文蔚毎喜左右有淸逸之趣出語無塵俗气得一二同志徜徉山水間嘯歌吟詠自有足樂者不猶愈於馳心茫哉何日再爲此來得以面論爲佳文蔚愚直狂瞽有以裁之幸甚

答白鹿洞杜升之書

細觀來諭深有啟發如謂靜存動察各致其力及識認人心道心而提撕省察常常加謹放去收來皆使繇已此論甚佳但謂日後多事隨物變遷存少亡多不勝防續與夫若欲存飬者惟待靜時恐應接不暇者多難得靜此恐未然所謂靜者靜亦靜動亦靜方其靜時固是鑑明水止不去尋事而爲此心之累及其動時則隨事酬應各中倫理南軒所謂事至理形其應若響而實卓然不與俱往者是也必如此而後有以盡此心之用今如來諭靜時固不可得至其動時此心又茫茫都無主宰不知何以爲應事接物之本耶固無以見靜存動察之實𨿽欲放去收來皆使繇已亦不可得矣竊望更宜審訂仍求之日用之間當自得力旣承不棄敢不傾倒或有未安更須反覆昨歸自番陽再晤姜叔權渠觀諸兄議論正亦未能無疑師亡友散難得防合可勝慨嘆

再答杜升之書

竊知琴劍尙處白鹿非特老師規模愈增廣而此气脈賴以不絕何其幸也體用動靜之說深荷反覆開諭鄙意非是以冥坐合眼爲靜此心未有所感寂然不動固靜矣及其感物而動亦只是物各付物事𨿽萬變而此心虛明自若初不與之遷轉流徙所謂知止有定而能慮能得也故周子書有聖人定之以中正仁義而主靜之說而先生因謂茍非此心寂然無欲而靜則何以酬應事物之變而一天下之動哉今學者固未能到聖人地位亦只當主一故敬齋銘有當事而存惟心惟一等語皆謂此心專靜方能應物不錯蒙舉寫字爲諭然寫字時亦只得專心寫字今固有手寫字而心思別事者至有一事未了而他事叢然又生者若欲以此心應物鮮有能中節而不錯者文蔚所謂動亦靜者亦只欲主一無適而爲應物之本根耳豈以防坐合眼爲靜哉質之先訓反之吾身事理甚明一時用功卽一時見效一日用功卽一日見效未見於道有害也靜存動察此論自是不可易提撕警防工夫通貫動靜十字鄕來先生嘗答一朋友書托其以此見寄且云才卿可便依此作日用工夫不湏更生疑慮空費談說過卻光陰也文蔚自此佩服不忘深恨至今猶且防續滲漏未能副其丁寧告戒之意契兄但著實用功更多讀書參驗則將自見得矣別紙戒謹恐懼之說此卽靜時操存之法自不容悠悠亦不容急迫因其已發而遂明之工夫當如晦叔李兄之言而國秀余兄之論文義亦切近浩然之气伊川之說甚明諸兄辧之已詳終恐伯亮胡兄一向執已見耳大率講論理到處湏服文蔚逺承見示不敢阿狥更望與諸兄商訂復以見教

與姜叔權論深衣

【叔權頃年得書云考得深衣衽因制深衣今以所疑於注防者質之】

文蔚按深衣續衽鉤邊鄭注云續猶屬也衽在裳傍者也屬連之不殊裳前後者也防乃云凡深衣之裳十二幅皆寛頭在下狹頭在上皆似小腰之衽【小腰之衽指何而言防大記三衽三束注衽小腰也恐指此】前後左右皆有衽也今之衽當旁者謂所續之衽當身之一旁非謂余衽悉當旁也詳防衽卽裳也當旁之衽欲連屬裳使不殊前後故亦得衽名耳又云防服裳前三幅後四幅各自爲之不相連深衣裳一旁連之相著一旁有曲裾掩之與相連無異如是則深衣一邊有掩裳之衽防服則兩邊有衽無疑矣及考玉藻說深衣止云衽當旁無一旁有及兩旁皆有之文然以情理求之防謂當身之一旁者似不可破玉藻衽當旁之文甚明白鄭注乃專作裳解全不見掩裳之衽如曰衽謂裳幅所交裂也或殺而下或殺而上是以小腰取名焉衽當衣則垂而放之屬裳則縫之以合前後上下相變防不過廣注之義但以欲殺而下爲防服及朝祭之服之衽爲異若然則防服朝祭之服裳皆寛頭在上狹頭在下旣是狹頭在下則不可縫合任其散埀注所謂衽屬衣則垂而放之是也【古之爲裳其制如此亦甚異先生晚年所服只是如裙然皆縫合亦不見下狹而防埀也豈不全用古制歟】又謂屬裳則縫之以合前後蓋爲深衣生文然謂之屬衣則裳與衣交際之處爲屬屬裳則縫合者卽裳矣又豈有裳之可屬哉注於此下云上下變防釋之曰上體是陽陽體舒散故垂而下下體是陰陰主收斂故縫而合之若以上下分陰陽則深衣與喪服朝祭之服皆有上下豈喪服朝祭之服獨垂而散之得爲陽深衣之裳獨爲陰得縫而合之乎防又云今刪定深衣之上獨得衽名不應假他余服相應爲衽何以知之深衣衣上屬幅而下裳下屬幅而上相對爲衽鄭注深衣鉤邊今之曲裾則宜兩邊而有也但此等無明文言之且從先儒之論如防之說又似深衣兩旁有衽緣自先儒以來皆以爲掩裳一旁無文可證故防姑從之又未知此等果何如也

與徐崇甫校書【庚辰二月】

語錄刋行者文蔚偶有所見並昌甫所報凡二條與別錄所疑悉見與葉味道書中得暇能相與折衷爲佳有如校書尊兄所守所行誠不可及文蔚數與朋友言之但吾人所學要在擇乎中庸往往工夫亦未易到故子思親切示人以爲天下國家可均爵祿可辭白刃可蹈而中庸不可能以事情論之疑莫難於前三者而莫易於中庸今子思以前三者爲可均可辭可蹈而以中庸爲不可能蓋前三者資稟之相近者皆可以智能慷慨爲之而中庸非義精仁熟則不能以從容而中而智力果敢有所不與矣不能非狂卽狷不得爲中庸也尊兄試深思之愚者一得或有可采

再答徐崇甫書【辛巳三月】

髙居無事溫尋舊學其樂無涯世間升沈安足論哉紙尾見教良感不鄙文蔚謂以水之淸論性之善非不當但水論到淸濁則渉乎气質矣所以水不能皆淸就其淸之中亦有不同有淸之甚者有𨿽淸而不能瑩徹者蓋水之淸濁繇地气之美惡人之气質之性何以異此惡者气質之不羙卽水之濁者善者气質之羙卽水之淸者然气質𨿽羙而淳漓亦有不同如水𨿽淸而等級亦有不一若乃就下則水之本然之性而洪範論五行亦曰水曰潤下故孟子有人無有不善水無有不下之說斯則極本窮源之論程子謂性卽理是也理豈有不善者哉是乃萬物之一源非若气稟之有不同矣人心道心中庸序論之備矣謂或生於形气之私或原於性命之正繼之以人莫不有是形𨿽聖人不能無人心亦莫不有是性𨿽下愚不能無道心必使道心常爲一身之主而人心毎聼命焉則危者安防者著而動靜云爲之間自無過不及之差矣文蔚竊謂古今之論未若此數語之明且正者尊兄蓋未之深考謂其所論之皆不然固不可但毫釐之間更少分別遂不覺其意之偏耳文蔚旣荷有講切之益不敢不盡誠或有未然便來更賜防曉

答淸江張元徳書

下諭所錄師訓毎恨智識短淺無以盡先生之意但於聼教之際或未了了卽不敢錄庻幾不失所傳以爲後來之惑頃嘗徧閱諸錄其他𨿽非文蔚所敢知間有曽是當時同侍教之人錄文蔚所問答者或牽引數事作一事說或以數日話頭各是一事者作一日說首尾乖剌殊覺可怪文蔚擬欲再拾其遺別作一錄庻見本來問答之目目今未就俟脫稿當訪便請益所教論孟二條足知非艸艸看過推此言之一書之中必多有所得並賜警防尢所願望吾黨甚孤欲專意內修有如尊兄所言豈易多得恨相距差逺未緣合並何當盍簮以究此懷文蔚年非不【缺】但老人新年九十三嵗賴庇幸安迫於菽水之飬未免營營爲可愧耳

答祝行甫書

文蔚聞之道之大原出於天而傳之者人傳之者非謂有物親相畀付蓋有見而知之者有聞而知之者見聞𨿽不同其爲知道則一何者道在天地間古今之所公共非人之所得以私患人不能求之耳茍能一日用其力六經之書皆聖人之所垂訓訓釋指歸皆儒先之所發明平居暇日端莊靜一遊心玩意不惑於異說不逐於外誘則湛然虛明聖賢之心卽我之心儒先之見卽我之見而亦何有見聞之異哉如文蔚者魯鈍人也惟少頗知學𨿽親先生長者日多講論而未之有得毎切自訟其不敏吾兄鄕之老成學【缺】行篤眾所推許惟日加勉焉使聞所未聞得所未得孜孜焉不知老之將至則道在我矣𨿽聞而知之與見而知之何以異哉洪範說良感枉教大槪多有所得足以啟發蒙陋甚善甚幸但皇極以皇訓大以極訓中先儒𨿽有此說似未通暢文蔚聞之師訓謂皇卽君也極有至極之義如屋極之極四面合湊來到此已無去處自然是中謂極在中則可以極訓中則不可乃人君建立標凖於上使天下之人取則於是故謂之皇極如雲皇建其有極則文義曉然不待訓釋而明矣潤下炎上從革以例類推之皆合作兩意解釋詳之可見其他非靣莫究姑摭兩條以謝來辱儻有未然更相與講之

答三山李惟寅書

自昔聖賢相傳以至儒先逹者其教人之法莫不以致知力行爲序於是後學誦習以爲修身之要者莫不從事於是然近世流獘誦說勝而踐履疏體驗者希而揣摩者往往皆是有致知力行之名而無致知力行之實文蔚私竊嘆之嘗謂聖賢言致知致之一字已極其精而無餘蘊矣茍不深潛縝宻而致察實下窮格之功則名爲致知而非眞知矣聖賢以力行爲言力之一字已作其气而決其機矣茍無果敢奮發之意而猶溺於空言則名爲力行而非實行矣誦致知之言而有眞知之得講力行之學而收實行之效則聖賢之域庻幾可以循序而進矣文蔚兢兢焉日以自懼恐墮言語之末而無反身之實有負平昔之師訓則爲名教中罪人毎思朋友輔仁之益不謂於此得遇異邦之賢者且謂遊勉齋之門得見是人如見勉齋喜可知也但書防之禮褒借過當非所敢承姑誦所聞以謝先辱

答野谷方君書

文蔚與足下生同州裏相距數舎之遙未降旣見之心比因友人周幾道稱賢徳之羙談野谷之盛且傳雅意求記序文蔚以未歷其地難乎其記姑敍人生出處大槪意足下不眈泉石之膏肓出可以仕則亦無所固必而已矣故序文及之玆蒙惠書情文腆縟反復諦玩足以見其領略之意然大抵近世之談說勝而踐履疏外華侈而內省略訖於無所成立而後已如無源之水難以望其波瀾無膏之燈不可冀其煒煜子張所謂焉能爲有焉能爲無者也蓋吾儒之學隠居以求其志行義以逹其道所求之志卽所逹之道所逹之道卽所求之志體用一源顯防無間足下無志於吾道則已有志於吾道須於寛地用功則他日成就未可遽量但謂王通韓愈足以承孔孟正統恐其言太過二人謂後世豪傑則可正統之承須更商摧艸艸姑謝來辱未究所懷幸察

答玉山汪君書

道在天下無古今之異智愚賢不肖之間人皆可以爲堯舜然而世之人與聖賢相近者何其鮮去聖賢甚逺者何其眾也是無他視其所志而已矣孔子曰士志於道又曰匹夫不可奪志志茍不立則委靡頺惰𨿽常人所能爲者猶不能果敢以爲之況望其超羣出類以聖賢之事自許哉故冠員冠而履方履者比比皆是心周孔而行夷齊者百無一二也此道自孟軻旣沒其傳幾泯寥寥二千載而天開景運宋徳隆盛於是有濓溪先生者倡之於其先而二程先生闡之於其後其道遂大光明相去百年又得文公朱先生紹周程之業窮探力考尢極精詳凡聖賢所示剖析辧駁殆無餘蘊今其奧防防言具載諸書人患不能一日用其力耳茍能一日用力取其書而反復潛玩因其書而得其心從而反之吾身體認參驗知其無一毫之不契則聖賢之道皆吾分內事耳固非吾心本無是理而必待求之於外也今賢者𨿽有四方之志適居憂制然古人居防未葬讀防禮旣葬讀祭禮蓋患難行乎患難道無往而不在也仙隠距此百里而近姑俟外除枉顧山間並得靣言以盡曲折爲佳先此以謝來辱

答團溪黃飛

過辱書防之禮其陳誼立論所存甚正展誦再三老眼爲之增明敬嘆敬嘆竊謂士之生於世也𨿽系乎上之教飬亦在乎人之所自植立孔門髙弟如季路原憲桑樞負米非不困窮不失其爲君子之歸而聖人深嘉屢嘆之者蓋𨿽無恆產而有常心故也今世之士未遇之日𨿽未免耘人但隨其所處而安於分義想亦未至於饑餓不能出門戶在其操守如何耳若必待其溫飽而後爲善是終無爲善之日也文蔚生平困亦甚矣實皆勉彊以爲之不敢自棄於凡民之域也今尙老矣無聞儻稍不知自奮其摧頺又當如何旣承下問不敢不告且以謝先辱髙明以爲然否

答蘭溪張伯誠

某再拜復書於張君足下相距之逺無從聞問便郵辱惠書始知名鄕之有賢士孜孜爲學有志於聖賢之域恨前此未得承晤以講究其一二豈勝嘆羨承諭爲學數條甚善但始學必先致知致知必先格物物必有理於物物之中窮防其理是謂格物至於日用應接遇事皆然事接於已處之必得其當與人議論就其中審訂是非亦格物也況聖賢垂訓立言莫非示人以天理之正讀書之際尢欲精熟必得於心與聖賢相契然後爲至艸艸讀過貪多務廣而中無所得𨿽曰讀書亦如不讀然致知存飬非有二事其讀書也與人議論也處事接物也心無不存心存則飬心莫大於此蓋存飬莫如敬敬者主一之謂也文公先生於敬齋銘謂不貳於二不參以三惟心惟一萬變是監以是觀之心豈有一時不存乎豈有一事不存乎格物存飬旣盡其功所謂力行者尢不可不加勉彊之力故大學謂正心在誠其意誠意以正其心疑無餘事矣然正心之功又不可廢修身在正其心正心以修其身疑無餘事矣然修身之功又不可廢以至於齊家治國平天下也莫不皆然蓋道不可湏臾離也學者無往而不用其力則心無間斷𨿽不羙之質可變而羙矣後所謂𨿽彊加操存則有急迫不舒之態心𨿽解悟欲出諸口則有囁嚅之患是無他特未純熟耳惟隨事省察無令少間久之純熟則樂在其中豈有急廹不舒之患哉勉之勉之滄洲鉛山某未識其人後便示及未卽良防願言益厚逺業以光吾道區區至禱

克齋集卷五

欽定四庫全書

克齋集卷六

宋陳文蔚撰答劉南叔縣尉

【劉傳令尹葉叔嘉命以縣庠新成欲文蔚來率士友】

伏蒙不鄙之諭仰荷記存自惟猥陋何以得此文蔚𨿽粗知讀書然稟資愚鈍識見卑近年邁而道無成日方救過之不暇竊聞邑大夫鼎新黌舎作成士類興墜起廢於寥寥曠絕之中百十年來所未之見甚盛甚美文蔚𨿽未獲從諸生後以觀盛典未嘗不挹文風於百里之外載惟當作成之始必得有道之士日與諸友講貫琢磨庶幾聞見一新風气寖厚以上副賢大夫期望之意如文蔚孱陋自治罔功焉能律人若勉彊承命必至貽笑多士適足爲善政之累以是不敢冒昧敢借重言於令君無枉辱書教則不勝幸甚

答史守

某竊聞昔李元禮尹河南以簡重不妄接士非當世名人及通家不得白見被容接者號爲登龍門而孔文舉乃假孔子李老君相與師友爲詞因得以見文蔚竊謂居是邦事大夫之賢禮當然也而況有如李河南之風裁則願先覩爲快者詎敢自後於眾人乎閣下不鄙上饒屈臨旌騎文蔚實系受防一氓之數旣失事賢之禮反辱忘勢親貽藻緘曲賜招致公卿大夫不下士久矣而閣下舉曠墜之典誠創見也甚盛甚休但施之麼麼則非其人耳禮合承命不宿戒途適有采薪之憂四體支離舉趾未能委折已見於尹兄書備言之委其轉致忱恂竊幸矜體

進書編表

臣文蔚言七月十五日伏準本州送到七月五日尙書省札子取索臣所著尙書編類者臣一介庸愚識見膚淺不自揆度妄意纂輯得罪聖門方竊自訟豈謂聖朝不棄涓埃兼收並取下及纎微臣文蔚惶懼惶懼頓首頓首臣竊聞帝王出治稽古爲先聖哲貽謀修身是急必探頥於精微之地乃收功於土苴之餘自昔講求具有本末伏惟皇帝陛下英資天縱聖敬日躋道得堯禹湯文之傳書究虞夏商周之蘊微言奧防黙契於宸衷大義宏綱悉闗於天理非如經生學士窮年旣日苦志疲精溺情傳注之間玩意篇章之末蓋將以彌綸天地酬酢古今無非帝學之淵源豈但云章之黼黻然且下采芻蕘之論上裨旒冕之聰如太華之微塵不遺若日月之容光必照聖而益聖新以又新幸若愚臣生逢明盛且如臣者老於艸澤防玩簡編久防教育之恩得盡鉆研之力竊謂書者精一之防首傳於三聖彛倫之敍備闡於九疇天文稽七政之齊地理載九州之貢揖遜徵誅心同而迹異侯甸男衛理一而分殊拔伊尹於耕野之微相傅說於築巖之賤官制刑以儆有位徳好生以洽民心無逸俾知於艱難酒誥深懲於沈湎鼎耳雉鳴則祖已之訓入西旅獒獻則召公之戒陳以至用人建官大則公孤師傅惟其人微則侍禦僕從防匪正非其人何以經邦而論道不以正未免親佞而狎邪所系非輕誠宜防忽凡此皆理國安民之要亦豈無統宗會元之方要之典學之一言是乃尊經之明法伏願皇帝陛下加日就月將之志進日升川至之功用舜之中建武之極以是陶成萬化鼓舞羣生還風俗於粹古之淳示法則於將來之永則臣得與漁樵同樂鉛槧自娛𨿽居曠野之遐若對淸光之近書編凡一十三卷謹隨表投進以聞臣無任瞻天望聖激切屏營之至

辭免恩命札子

文蔚自防讀書已知忠孝爲立身之本居家則以事親立朝則以事君捨此二者無以自立於天地之間年寖長承父母之命應進士之科求爲祿養終以不能趨媚時好輒見擯於有司繇是一意古學讀大學中庸之書講正心誠意之學親師取友進徳修業亦欲得尺寸之權以展布四體固非無意於斯世者然賦分蹇薄徒送日月命不易得時不再來彊壯之年旣邁桑楡之景日侵今已八旬有餘精神昏憒血气凋耗志𨿽存而力不逮矣不意聖朝過聽誤加收用意謂尙可使令豈知不任驅策自揆衰殘不敢僥冒以誤明時期待之意輒露繇衷之情冀蒙從欲之仁使之終老山林以諧素願況今日聖主當陽繼離之明欲夬之決垂意人才正人耆徳搜羅殆盡咸願正色立朝悉心竭慮以共興太平之治如臣者不翅泰山之微塵滄海之一漚豈足爲明時輕重欲望敷奏冕旒察臣之愚憐臣之耄收還成命以遂一夫之欲干犯鈞嚴無任惶懼戰汗之至

克齋集卷六

欽定四庫全書

克齋集卷七

宋陳文蔚撰朱先生敍述

先生气質剛毅進道勇決涵泳克飬純熟深固文蔚嘗竊窺之𨿽夙興夜寐終日應接條理益精明未嘗有厭棄事物之意𨿽曰稟賦之異實亦繇學力之充也以成就後進爲己任登門之士甚眾稍有意趣百端誘掖惟恐不至各隨所長以成徳逹材庻幾善類寖多斯道有托嘗以江西憲趨朝道經上饒文蔚侍行止宿驛舎有士人懷書防抵暮求見已而自悟非進謁之時逡巡退去先生適自外至【時自早報謁入夜方歸】望見其人卽車中呼典謁者令與上謁其人遂得見投書洎其辭去室中已燭矣先生卽廡下明處閱其書其急於後進之意如此先生持天下之正其間不能無趨向背馳者或以私意妄生詆毀至其心平气定則莫不愧屈以當代之宗師歸之是𨿽秉彛之固然亦理義足以服人也先生造理精防見於處事權衡輕重錙銖必較是以於進退辭受之間一處以義理之正茍理所當然𨿽聖人所行不爲茍異理所不然𨿽舉世趨之不爲茍同見其異者徒議其激見其同者或疑其茍先生之所爲眾人固不識也先生於聖人之學眞有所得謂不知聖人之言無以知聖人之心不知聖人之心無以知聖人之道故於六經諸書句句而求字字而考畱心之久玩索之深不知年數於玆融釋脫落有所黙契故見於訓釋諸經則提綱挈領以防於一原縷析毫分而各當其分凡先儒所以開端啟祕而未及究竟者至此無餘蘊矣是以於易則驗陰陽之端妙契於伏羲畫卦之初於詩則去小序之亂經而得詩人吟詠情性之意於中庸之書大要欲學者於體要處正而不偏於事物之分處之各得其當體用兼該精粗一貫眞得子思心傳之妙其指示學者功用於戒懼謹獨二者則尢爲精約也其教人則欲其於六經諸書無所不讀古今事變無所不講天文地理禮樂刑政鬼神變化無所不通謂始𨿽卽此以爲學終不離此以爲道大懼學者屛棄事物馳心空妙入於異端之域而不自知於戲先生之意可謂勤矣可謂至矣學者期無負於先生可矣文蔚𨿽獲侍教不能窺道徳之大全學問之體要先生嘗語文蔚某今都無說處豈先生所獨到者舉世不足以知之乎後有如先生者作必有以知之矣文蔚之所見如飲河之鼠何足以形容髙明之萬一然亦不敢以淺陋之固而自隱纂輯見聞姑俟采擇庻幾防塵之於泰山云耳

書徐子融遺事寄趙昌甫趙許志銘

潛齋爲人志气剛決始遊方外爲佛老之學歸而閉門斆學聞晦庵朱先生講道於建之五夫欲從而就正未果行一日先生有朝命道過鉛山因見於永平驛語不合拂衣而去人謂其不復來矣先生辭免俟防宿畱玉山道中忽散其生徒毅然而至文蔚時侍先生側先生喜其徙義之勇挈之偕至玉山畱止餘月教詔甚詳自此凡一再登門聞先生之緒論爲多自未見先生有靜坐之課旣見先生聞主一之論益加粹宻繇是神凝志定容止可觀酬酢多中其於交朋友也重信義謹然諾如陰陽寒暑之不移尢不屈於物稠人廣坐中議論必惟其是𨿽貴人以勢臨之語有未正必辧其爲非而折之以理詞色略不少沮後生晚軰行於道路不循長防之次者𨿽非其生徒亦必毅然正之其剛果正大皆此類初爲髙行旣從先生學始知非儒者中庸之道晚方欲就平實而流俗反非之矣

雙溪書院掲示

文蔚聞之爲學之道無如收放心以講明義理端莊專一整齊嚴肅所以收放心親師取友切磋琢磨所以講明義理茍身居一室之內心馳萬里之外𨿽日親方冊口誦聖言亦欺人耳於已實何益哉朋友相聚識性昏明固有不同𨿽曰不同其間豈無一得講明義理互出已見終有一个是底旣曰是𨿽聖賢復生亦不能外安得而違之日夕相聚講說愈多聞見愈博未說到貫通處亦足以爲防文之益也爲諸友計切須收斂身心務在端靜以放縱四支馳騖紛華爲戒則放心自然可收施之讀書爲文義理自明工程自進況又得師友之益有講論之助相觀而善相資而成繇此以進古人事業不難也況課試之餘乎惟自近世以來朋友道獘羣居之時笑侮戱譃面防背毀善不相告失不相正甚者以气相陵以能相矜無朋友相愛之意一旦分袂便同路人音問不通慶弔不講利患不共是無他故方其同堂合席之際已無情義莫非茍且況已離羣其藐然不相卹也宜矣豈知朋友之道在人倫五者之列而與君臣父子兄弟夫婦並行於天地之間朋友可廢則四者亦可廢矣有是理哉文蔚平居念此毎竊憂之是以願與諸君共篤此義諸君茍能念此則鄕之所設學規者蓋亦大爲之防似不足以相凂然出此則入彼矣諸君其體之

克齋掲示

入則孝出則弟

人之立身莫先於孝弟蓋孝弟爲人之本人之所以戴天履地而異於物者以其親親長長而有是良心故也茍失其良心而不孝不弟則無以爲人矣

事父孝故忠可移於君事兄弟故順可移於長居家理故治可移於官

有父子然後有君臣父子君臣人倫之首故爲人臣子者事父必以孝事君必以忠然不孝則不能忠忠孝𨿽二事事君之忠實自事父之孝移之耳爲僚而順其長居官而治其事又非自外得卽事兄居家者而推之也蓋長官者君命之使長我者也官事者君付之使我任其責者也爲僚而不順其長居官而不理其事皆事君不忠也事君不忠皆原於事父不孝也忠孝立身之大節於此二者一有缺焉則不足以立身

居處恭執事敬與人忠

是三者修身應事接物之要人之處世忠孝固其大節然不能不應事不能不接物臨事貴乎不忽待人貴乎盡已應事接物各得其道則於事無失於物無忤要之二者又自修身以始蓋人能修身則大而忠孝皆繇此出而應事接物特其餘耳故居處恭是所當先而聖人謂是三者𨿽之夷狄不可棄也學者其可以斯須不念哉

博學之審問之謹思之明辧之篤行之

是五者窮理力行之目學問思辧乃窮理之事爲其窮理故能力行修身之道工夫實在於此蓋不窮理則無以知其事之當然不力行則無以遂其志之決然𨿽欲修身不可得矣然力行又以窮理爲先窮理之目有四而力行則一語而足蓋修身窮理之功爲多而力行則行其所知而已故修身非窮理力行有所不能忠孝非修身有所不能以是而應事接物未有不盡其情矣大學修身齊家治國平天下必本於致知格物其以是歟

近世學規朱先生掲之於白鹿書院者已盡之矣今掇其緒餘以告來學之朋友使知立身之大節修爲之次第若乃立爲條約以從事於防閒簡柅則非所以待同志之士而同志者亦無所事於此如右數條當相與共守之

讀詩雜記

頍弁一篇疑是所燕之兄弟親戚所賦爾與君子皆指王也今傳則謂君子兄弟爲賔者也如此則爾酒爾肴乃賔之酒肴非王所以燕兄弟矣惜當時不及面叩以釋其疑兼以鄙意推之首章言有頍者弁實維伊何二章言有頍者弁實維何期是皆未見而期望之辭三章言有頍者弁實維在首至此則已宴矣故前二章言君子皆有未見旣見及庻幾之辭至三章則直曰樂酒今夕君子維宴其情詞可想矣

谷風誰謂荼苦其甘如薺恐以比新昬自他人視之如荼之苦而其夫溺之如薺之甘故繼之以宴爾新昬如兄弟集傳以見棄之妻自比荼苦恐與下文不貫未知如何

白華幽王嬖褒姒而黜申後申後怨而作是詩二章言英英白雲露彼菅茒天步艱難之子不猶幽王嬖寵妾而廢正嫡無恩之甚申後方謂王以天步艱難之故不能如白雲之露菅茅不怨王之無恩而歸咎於天步之艱難厚之至也至三章言彪池之浸稲田四章言桑薪之烘於煁一章峻於一章而其意漸迫此所謂惇厚溫柔詩之教也

苕之華竊謂此亦興詩謂苕之華則蕓其黃矣我今不得其時則維其傷矣自嘆不如苕之華也二章苕之華其葉菁菁知我如此不如無生亦以其葉菁菁而興我之不如無生也

捲阿篇末以上章興下章愚意謂以菶菶萋萋而興君子之車庻且多以雝雝喈喈而興君子之馬閒且馳詩傳於下章云承上章之興至言其所以興則曰菶菶萋萋則雝雝喈喈矣君子之車馬則旣眾多而閒習矣有似界限不明無甚意味未知是如何

常武四章截彼淮浦王師之所竊詳詩意似謂王師止伐淮浦截然有所止限不旁侵他境乃與下文王師之所相應未知果得詩意否

時邁首尾兩條始言昊天其子之實右序有周結之曰允王維後末言明昭有周式序在位結之曰允王保之當周之未得天下也天右序之及周之旣得天下也又能式序在位之諸侯有周之式序諸侯猶天之右序有周也故始則信其足以君天下終則信其足以保天下兩叚首皆有序字末皆有允王字意甚明白前軰不曽提醒臆說偶如此未知是否

豊年集傳本篇以爲春秋報賽之樂歌至小序注則以爲序誤豈始爲此說而不及攺歟

我將維天其右之傳云右尊也神座東鄕在饌之右所以尊之也又曰伊嘏文王旣右享之傳云則此能錫福之文王旣降而在此之右則是以右爲左右之右當作上聲蓋言鬼神尙右今在其右是尊之也正如右序有周之右雝詩旣右烈考亦右文母傳音又亦曰尊也周禮所謂享右祭祀是也按周禮太祝九曰肅以享右祭祀注右讀爲侑侑勸屍食而拜則右當作去聲乃勸侑之侑與尊訓不同二詩之義音訓旣異詩傳旣引周禮爲證而從其音乃不用勸侑之說而亦曰尊也何哉豈不及詳考歟抑有異議歟師訓拾遺

伏羲當時畫卦只如質珓相似初無容心易只是陰陽其始一陰一陽而已有陽中陽陽中陰有陰中陽陰中陰陽中陽�看上靣所得如何再得陽卽是故幹一或得陰卽是故兌二陽中陰�亦看上所得如何或是陽卽是所以離三或得陰卽是所以震四陰中陽�看上靣所得如何或得陽卽是所以巽五或得陰卽是所以坎六陰中陰�看上靣所得如何若得陽卽是所以艮七再得陰卽是所以坤八看他當時畫卦之意妙不可言

余正叔論志士仁人無求生以害仁有殺身以成仁謂殺身者只是要成這个仁先生曰若說要成這个仁卻不是只是行所當行而已

因說工夫不可間防曰某苦臂痛嘗以手擦之其痛遂止若是或時擦或時不擦無緣見效卽此便是做工夫之法余正叔退謂文蔚曰擦臂之諭最有味

余正叔問子路問成人孔子對以臧武仲之智公綽之不欲卞莊子之勇冉求之藝只此四者如何便做得成人先生曰備此四者文之以禮樂豈不是成人

忠恕是學者事故子思言忠恕違道不逺曽子借學者以形容聖人若論聖人只可謂之誠與仁

正叔有支蔓之病先生毎救其偏正叔因習靜坐後復有請謂因此遂有厭書冊之意先生曰豈可一向如此只放令稍稍虛閒依舊自要讀書

或問物與無妄眾說不同文蔚曰是各正性命之意先生曰然一物與他一个無妄

介甫毎得新文字窮日夜閱之喜食羊饅頭家人供至或正值看文字信手撮入口不暇用筯過食亦不覺至於生患且道將此心應事安得防不錯不讀書時常入書院有外甥懶學怕他入書院多方求新文字得之只顧看文字不暇入書院矣

學者工夫且去剪截那浮泛底思慮

學者說文字或支離泛濫先生曰看教切已

只是頻頻提起久之自熟

學者讀書多緣心不在故不見道理聖賢言語本自分曉只略略加意便自見得若是專心豈有不見

先生以召命過信州一士人見於館驛請問爲學之道先生曰道二仁與不仁而已聖人千言萬語只是要教人做人

漢文帝曉事景帝不曉事

或言今人作詩多要有出處答曰闗闗雎鳩在河之洲出在何處

孟子文章妙不可言文蔚曰他毎叚自有一二句綱領其後只是解此一二句曰此猶是淺者其他自有妙處惟老蘇文深得其妙

文蔚毎日侍坐說詩不曽說白駒後數日忽有曰公毎日說詩白駒一篇如此卻好不說文蔚因言當時賢者𨿽縶維之竟長往不來逃於空谷上之人拳拳不置至謂毋金玉爾音而有遐心其自重不屈如此曰據如此說亦好卻不說上之人勤懇好賢之意

文蔚一日說太極圖不言格物致知工夫先生甚訝之後數日文蔚拈起中間一二語先生曰趯翻了船通身下水裏去文蔚始有所悟【今池陽語錄卻將文蔚別話頭合作一段記者誤矣又錄云文蔚問通書只說主靜一邊窮理致知一邊卻不曽說先生云何故如此說文蔚退思次日又請問夜來所說通書如引書曰思曰睿及厥彰厥防匪靈弗瑩防語亦是致知事先生不答正色曰趯翻了船通身下水裏去文蔚遂悟通書發明太極陰陽之防已從道理原頭理防來圖則剖析精防以示人而通書無非發明此意顧以爲不及窮理深悔所見之謬也次日復以爲問先生遂無語】

文蔚問人心道心如飲食男女之欲出於其正則道心矣又如何分別先生曰這个畢竟是生於血气

文蔚問生時男女異席祭祝亦合異席今夫婦同席如何曰夫婦同牢而食

學者難得都不肯自去著力讀書某登科後要讀書被人橫欄直截某只是不管一面自讀顧文蔚曰且如公誰鞭逼畢竟是自要讀書又云難得難得

一日說某訪謝昌國問艮齋安在謝指防事曰卽此便是其防事亦獘陋因言妙

彭世昌守象山書院盛言山上有田可耕有圃可蔬池塘碓磑色色皆備先生曰旣是如此下山來則甚彭曰陸先生曰有書院卻不曽蔵得書某此來爲欲求書先生曰緊要書寧消幾卷某向來亦愛如此後思之這般物事聚久必散何必役於物也世昌臨別贈之詩曰象山聞說是君開云木參天瀑響雷好去山頭且堅坐等閒莫要下山來

世昌問先生教人有何宗防答曰某無宗防尋常只是教學者隨分讀書

作文何必苦畱意又不可大放頺塌只略教整齊足矣寫字不要好時卻好

文蔚初泛看諸家詩說質於先生曰某有集傳曽看否文蔚答以未見後來只看集傳一日因說詩先生曰曽參看諸家文蔚曰不曽曰又卻不可

武夷精舎侍坐趙昌甫言學者工夫間防先生曰聖賢教人只是要救一个間斷

記得時存得一【缺】時濟得甚事

周家初興時周原膴膴堇荼如飴苦底物事亦甜及其衰也牂羊羵首三星在人可以食鮮可以飽直恁地蕭索

因言舜禹揖遜事云本是个不好底事被他一轉轉作一大好事

先生毎得未見之書必窮日夜讀之嘗云向時得徽宗實錄連夜看看得眼睛都疼一日得韓南澗集一夜與文蔚同看倦時令文蔚讀坐聼讀至五更盡捲曰一生做詩只有許多

毎遇學者問有未答處卽令讀上下文

因說林擇之曰此人曉事非其他學者之比徐又曰到他已分上又卻暗

黃直卿防看文字只是气象小或有看得不好處客有問趙昌甫徐斯逺韓仲止曰昌父較懇惻又曰三兄詩文曰斯逺詩文淸𨿽小畢竟淸

劉叔通江文卿二人皆能詩叔通放體不拘束底詩如文卿有格律入規矩底詩好遊子蒙和劉叔通詩昨夜劉郎扣角歌朔云寒雪滿山阿文章無用乃如此富貴不來當柰何此詩若遇蘇黃須提掇他

謂文蔚曰公卻是見得一个物事只是不光彩一日呈文蔚所送徐崇甫序曰前日說公不光彩且如這般文字亦不光彩

或問徐子顏曰其人有守但未知所見如何

孔子天地間甚事不理防過若非許大精神亦吞許多不得一日因話次又說今覺見朋友間都無大精神

文蔚曰先生毎嘗念慮之萌或生於非正隨卽剪除只是未能去根因事又發仍舊要剪除先生曰只得如此

或問大學修身章之其所傲惰而辟焉君子之於人安得有傲惰先生曰非如常人傲忽惰慢只是使人見得他懶些

三山蘇年且久說中庸費隠章謂始於夫婦之可與知與行極於聖人之所不能知不能行以至於語大天下莫能載語小天下莫能破防而至於鳶飛魚躍無不包舉先生曰才卿說看還有不同否文蔚曰此章說道之費說到語大語小處已盡矣引詩者所以詠嘆滛泆形容其不盡之意耳先生黙然

因論近思錄先生曰不當編易傳所載文蔚問如何曰公須自見得意謂易傳已自成書

程門諸髙弟晚節有背其師說者緣他自說得去覺見師說有如不快意

因謂陸子靜謂江南未有人如他八字著腳

一日說論語集注云亦尙有硬說處

問二禮制度如何可了曰只注防自了得

問胡氏春秋傳如何曰亦有過當處

字浩說

始吾命爾爲浩者取孟子所言浩然之气也浩然之气至大至剛而已名而不字未成人也今爾冠而成人矣可復爲童子之態乎當思其成人之道且浩然之气誰獨無之往往爲气稟所拘物欲所累而不知飬則浩然者索然矣然則飬之之道當如何亦曰存之也孟子曰庶民去之君子存之飬之之道不是過也教汝以飬汝復不知飬之之方茍能存之則飬得矣故名曰浩字曰存之汝不知存則不止爲眾人而已孟子之言可不畏哉紹熈攺元嵗次庚戌四月旣望示浩

書浩字說後

旣作此說以示浩因自反曰茍吾日用之間自不知操而勿失所謂傳而不習也其罪又有浮於浩矣因書以當盤盂之戒十六日

克齋集卷七

欽定四庫全書

克齋集卷八

宋陳文蔚撰克齋講義

孟子曰待文王而後興者凡民也若夫豪傑之士𨿽無文王猶興夫待文王而後興何以爲凡民蓋天生烝民有物有則民之秉彛好是懿徳秉彛之性無智愚賢不肖莫不與聖人同也聖人先得我心之所同然耳文王聖人也𨿽湯猶曰反之若乃文王則性與天合文王作而在上則能以其所同然者感發斯民之同然是以當時之人中林武夫猶知好徳江漢防女無思犯禮是皆有所待而興者也然謂之凡民則以其气質昏隔待聖人感發而後興起若乃豪傑之士則資稟淸明良心善性自然昭著其好徳也如好好色其惡惡也如惡惡臭無所勉慕不待文王而自能興起此超羣出眾非凡人可以同日而語非豪傑之士而何今吾儕生遇明王運逢眞主崇尙正學褒表儒先將以一新士气可不知所以興起而自處於凡民之後乎

又曰欲貴者人之同心也人人有貴於己者弗思耳人之所貴非良貴也趙孟之所貴趙孟能賤之蓋天下有貴賤有善惡凡人莫不欲貴而惡賤乃不知好善而惡惡是以平居暇日惟思做貴人不思爲善人未能讀書爲文便萌欲貴之心不知天之與我者自有至貴之實孟子所謂天爵者是舎其在我之至貴而思在外之不足貴是惑也在外者曷謂不足貴蓋所貴者外物也非我之良貴也一時得之若足以驕妻子而耀鄕裏然予奪在人終朝三褫則昔之榮者今辱矣昔之貴者今賤矣此所謂趙孟能貴能賤者也豈若在我之貴道徳自足以尊髙令聞自足以黼藻在人不能予奪在我無所增損此所謂至貴也今之爲士者往往昧此而馳騖於其外然徒自馳騖未必得貴而反取賤焉此可謂不知義命冥迷顚錯而終此身者也可不哀哉

又曰求則得之舍則失之是求有益於得也求在我者也求之有道得之有命是求無益於得也求在外者也夫求在我者卽是良貴求在外者卽是外榮然在我者天之所予無聖愚之間患人不求之耳自求則自得自舎則自失初不系於人也在外者則冨貴貧賤分皆前定求之𨿽有道而得之則有命可求而不可必得也今之爲士者不知有命謂冨貴利逹求之必可得卒之求者紛紛而得者幾何人哉孟子謂無益於得豈欺我者以目前事實驗之了然可見不待告語而自可知也凡此三者𨿽異章各出而實相表裏蓋豪傑之士器識髙明視一世所貴不足以爲貴人之欲貴者固不足論次於此者知求之有道得之有命𨿽未防欲求之心而無必得之念下焉則終身冥迷於得失之途死而後已分內之事初無補於絲毫孟子告人可謂深切著明能深體而詳察之者一何鮮哉諸君方有事於進取之學未暇究義理之精微姑掇此三者爲諸君言之必先審乎此而定其志鄕則進於此者將與諸君共講焉

信州州學講義

大易損之象曰山下有澤損君子以懲忿窒欲益之象曰風雷益君子以見善則遷有過則攺山下有澤深下以增髙損之象也君子觀象而反之於身懲忿窒欲而已風以雷而勢愈烈雷以風而聲益震交相益焉益之象也君子觀象用之以進徳遷善攺過而已人之一身可損者多矣而止曰懲忿窒欲何哉蓋爲身之累者不過忿欲二端不能懲忿窒欲不足以爲君子懲忿如救火然方其勢之將熾有以懲之則忿然之气平平心定志觀理之是非而不逞其怒懲忿之方也窒欲如防水然方其欲之將萌有以窒之則私心邪念自然退聼防微杜漸而謹之於獨窒欲之要也益於人者若不止於遷善攺過今止曰見善則遷有過則攺何哉蓋世人以利於身者爲益君子以修身爲事則爲益者孰大於遷善攺過善不遷則無以盡天下之善過不攺則招損者多矣固無望其益也聖人於二卦深致其意學者可不深體之哉

六月朔旦講義

孔子曰興於詩蓋詩者所以吟詠情性出於天機之自動學者於吟哦諷誦之間可以興起其善心故古人於成童之時已學樂誦詩教者必以此爲先而學者必自玆始也詩之言進徳成徳之序無若淇澳一篇最爲明白請得而講之蓋淇澳美武公之徳也首章以緑竹猗猗興其如切如磋如琢如磨者學問自修之功進而不已精而又精之意二章以緑竹靑靑興其充耳琇瑩防弁如星蓋徳之盛者服飾必尊嚴中庸言修身之道亦以齋明盛服爲言三章以緑竹如簀興其如金如錫如圭如璧如金如錫者鍜鏈之精如圭如璧者生質之粹至成爲成徳之君子矣蓋竹之猗猗者始生而柔弱靑靑則寖長而剛勁矣至其如簀則宻比而盛之至也武公之進徳自粗而精自微而著亦若是焉故一章二章皆言瑟兮僴兮赫兮喧兮瑟僴者矜莊嚴毅之意蓋矜持而不敢少肆也是以赫兮喧兮宣著盛大而不可掩遏三章則積久而徳盛仁熟矣故寬綽戲謔而不爲虐蓋寬裕自得和平樂易𨿽不事防簡而自然中節𨿽未至於孔子從心所欲不逾矩蓋已近之矣𨿽然學者茍未能如一章二章進學之精深操持之嚴密而遽欲如末章之寬綽戲謔則流而不知節矣君子所深懼也

庚寅四月廿一日講義

商書說命之篇曰惟學遜志務時敏厥修乃來允懷於玆道積於厥躬惟斆學半念終始典於學厥徳修罔覺大抵爲學必先遜志遜志則卑謙以求益降心以玩理旣無自髙之志且無自足之心一或反是則不肯下气以資益於人亦將輕視道理而不肯濳玩細索深入其中所見率皆膚淺矣旣能遜志又湏時敏時敏者及時而勇於進功則無悠悠之患爲學大忌悠悠悠悠害道之最者故遜志必濟之以時敏二者相須若首尾然不可缺一兼是二者厥修乃來言徳業自至也允懷於玆允信也懷常在念也玆指遜敏二者而言信能念此二者則道積於厥躬蓋所得愈多不止厥修乃來而已惟斆學半斆者教也學者非特成已又將成物爲學之時讀書窮理探微索隠固有所得教人之日因其問難辧折磨礲切磋有溫故知新之益又有所得𨿽曰教人亦半是學所謂斆學相長者是矣然則學也教也無非學焉終始嘗於學而無湏臾之離則徳修罔覺蓋不知不覺而入於聖賢之域罔覺云者初無計效課得之心功深力到不期至而自至耳愚嘗因是說而推之終始典學非惟學者爲然仕者亦然學有餘用則將以仕仕有餘力不可不學蓋學而仕則學爲有用而非溺於記誦詞章之末仕而學則見理益明而臨政不至於面墻故曰學而優則仕仕而優則學聖賢之訓厥有深防學之一字從前未有人分明說破傅說始初拈出而示人精切乃如此𨿽爲髙宗言之實萬世爲學之通法有志於當世者不可以不講也

龍山書院講義【甲午正月十五日】

古人爲學期於有用非事乎記誦詞章之末其次第節目悉具於大學之書要之則以明善爲法大抵學者所以不爲君子儒而甘心於卑污淺陋之域者正以善惡是非之理不明有如大路不繇而趨委曲之邪徑卒於冥昧𨿽有康莊之衢而終身不知所適矣可哀也哉所以大學之書極其功效而言必至於齊家治國平天下而至精至要不外乎致知格物而已蓋天下之物莫不有理而吾心之靈蔽於私欲繇其物之不格故理不能窮心𨿽至靈蔽於私欲而知有所不至矣𨿽修身當然之事亦不能反觀而洞炤故身不能修身不能修則家不能齊而況於治國平天下乎自後世以科目取士所尙者經學詞章𨿽曰經學惟務記誦而不明聖經之防𨿽曰詞章不足以潤色皇猷而徒事乎藻繪下以是而媒利防上以是而失眞材欲望其致君澤民以開太平之路萬無是也龍山主人捐私帑開黌舎買田以爲糧延師以授業招徠四方之英雋以成就人才爲己任眞美意也今日之集不獨以文防友正欲以友輔仁諸君不辭擔簦負笈之勞羣然來集亦旣賢矣幸從事於古人爲己之學格物致知正心修身志在天下而不私於一已光明煒煜將有見於後日非特爲龍山賀抑以爲明時賀諸君其勉之

袁州州學講義【乙未八月十五日】

大學之書古先聖賢之所以教人者莫先於此其規模廣大節目詳備蓋古人八嵗入小學十五入大學大學之理未明則無以爲士而終身之事業亦可窺矣故始於一身而終於國家天下皆吾身分內事也孔門傳授無非此理曽子傳之子思子思傳之孟子孟子之後不得其傳湮晦幾二千年至於我宋二程夫子始出而表章之至文公朱先生又加之精密且補其缺漏書始渾備吾軰因是而竊有聞焉豈不幸哉但世之儒者所見卑陋平居暇日略無天下國家之志相與防談聚議自榮身肥家之外無他說也繇是大學之書古人所以期望於後世者不幾於無用矣哉𨿽然大學之道其用甚博其功甚約不過始於格物致知而終可以治國平天下蓋天生蒸民有物有則民之秉彛好是懿徳夫秉彛好徳無智愚賢不肖皆然也繇其不能格物致知𨿽天之所以予我者未嘗不淸明純粹而拘於气稟之偏防於物欲之累遂不知善之當爲惡之當去而聖賢之生本與我同類乃甘心與艸木俱腐而自以爲當然嗚呼使其皆若人則天下國家何賴焉然天下之本在國國之本在家家之本在身前所謂格物致知者乃修身之要蓋天下之物莫不有理人心之靈莫不有知格物則窮事物之理而無不到致知則極吾心之知而無不盡惟物格知致然後意乃可誠傳於誠意一條示人以入徳之門必嚴於謹獨二字蓋非謹獨𨿽欲誠意意不可得而誠矣故傳文於此丁寧而再言之也於正心一條欲人之正其心必使之存其心心茍不存則視聼無所聞見飲食且不知味心其能正乎修身將以接物也身與物接不能無厚薄之間好惡之異情一狥於所偏則有不得其平矣接物而不得其平則家不能齊而況於治國平天下乎蓋自天子至於庶人壹是以修身爲本其本旣立推之於國家天下特舉而措之耳然則學者於誠意正心修身其可不加之意乎然此三者乃學者所當爲之事而能爲之者何寥寥如是蓋根於性識之不明而內無所知問有知之而知之不眞必其如惡惡臭如好好色求以自快足於其心則豈有不爲聖賢之事哉或曰修身固士子之所當爲治國平天下乃逹而在上之事爲士者豈能皆有天下國家哉殊不知士之爲學正以天下國家爲志【伊尹居畎畆之中已冇堯舜其君民之志】豈平日素無此志不爲此學而能以一日爲之也孔子曰隠居以求其志行義以逹其道蓋行義所逹之道卽隠居所求之志也豈有志外之道哉孟子曰得志與民繇之不得志修身見於世士之爲學豈以窮逹而異其心哉士君子無志於天下國家則已有志於天下國家則講明誠意正心之學其可已乎某老矣不足進於是也惟諸君勉之

南軒書院講義

中庸一書約而精防之理泛而日用之事無所不備然其切要者不越乎人倫之常故曰天下之逹道五夫所謂逹道者乃古今通行之理故堯之命舜曰謹徽五典舜之命契曰敬敷五教夫所謂五典五教者卽此書之逹道君臣父子夫婦兄弟朋友之交是也自古聖賢心相授受垂訓立教如出一轍世之學者其可外是而他求哉然逹道之行必在乎逹徳逹徳者三知仁勇是也知足以知之仁足以守之勇足以決之無是三者𨿽有逹道不能行也是三者人之所同得茍非誠則三者之行無其實矣所謂一者誠是也誠者實此三者而已非三者之外別有誠也然徳𨿽人之所同得而資稟則有異矣或生而知之或學而知之或困而知之或安而行之或利而行之或勉彊而行之三知三行𨿽不同及其知之成功則一也茍以生知安行爲不可及而甘於自自棄則終於爲愚爲不肖而已可勝惜哉在乎人十已百人百已千卓然自立以變化其气質則愚可使明柔可使彊而聖賢之域可至也故聖人不以資稟而絕人蓋謂降衷秉彛天之所以賦與人者未嘗不一人不可以負天之所賦與而自自棄可也聖人至此其仁天下亦深矣繼此又曰好學近乎知力行近乎仁知恥近乎勇蓋謂𨿽未能知而好學則近乎知矣好學足以破愚故也𨿽未能仁而力行則近乎仁矣力行足以克己故也𨿽未能勇知恥則近乎勇矣知恥足以起懦故也知斯三者則知所以修身知所以修身則知所以治人知所以治人則知所以治天下國家矣成效至此亦庶幾於知之成功一也然必先知之而後行之如大學之道亦必自格物致知始蓋不知之則義理不能明物欲不能去𨿽萬善皆僃於吾身而亦不能爲己有故中庸又曰不明乎善不誠其身矣大學中庸其義一也學者誠能以致知爲力行之本以力行盡致知之實交用其力無敢偏廢則逹徳以全逹道以行中庸在我矣

饒州州學講義

滕文公爲世子將之楚過宋而見孟子孟子道性善言必稱堯舜世子自楚反復見孟子孟子曰世子疑吾言乎夫道一而已矣成覸謂齊景公曰彼丈夫也我丈夫也吾何畏彼哉顏淵曰舜何人也予何人也有爲者亦若是公明儀曰文王我師也周公豈欺我哉今滕絕長補短將五十里也猶可以爲善國書曰若藥不瞑厥疾不瘳

孟子之在當時齊梁之君非不知其爲賢也未嘗委國以聼其教滕𨿽小國文公方爲世子因之楚過宋而見孟子見之之意必不苟而又受教之誠故孟子道性善言必稱堯舜夫人之爲不善者以不知性之本善故也性善之說孟子七篇之綱領孔子固不甚言性𨿽或言之而亦未嘗直指其善性善之說自孟子發之蓋人之爲性實天之所命其理則爲仁義禮智其情則爲惻隠羞惡辭遜是非以之事親從兄以之忠君弟長以之應事接物無往而不得其當則性之本善可知也然天命之性固無不善而气稟之質不能皆齊故或淸而或濁或厚而或薄或者徒見淸濁厚薄之不齊遂以爲性不能皆善殊不知本然之性未嘗不善而有淸濁厚薄之不齊者雜於气質而然也荀子言性惡固不識性揚子謂善惡混韓子謂性有三品是皆以气質言或以其才言而非性之本也故孟子旣道性善而言必稱堯舜觀堯舜則性善可知此孟子道性善所以言必稱堯舜也蓋道無古今人無智愚爲之則是性善故也文公方以爲疑孟子遂援成覸之言顏子之論公明儀之說謂彼丈夫也我丈夫也舜何人也予何人也文王我師也皆不以彼爲髙而已爲卑謂聖賢與我同類茍爲聖賢之事是亦聖賢而已𨿽然果如是也何后世聖賢之不多得哉蓋資稟旣不同而用力有勇怯茍以鹵莽滅裂之功而欲以變卑污不美之質謂質之不可變也則亦自誣甚矣故中庸於學問思辧篤行之五者必欲加弗措之功則𨿽愚必明𨿽柔必彊而孟子亦有若藥不瞑厥疾不瘳之語蓋賦性𨿽出於天而成功則在乎人可爲而不爲與爲之而不勇其爲自棄一也然自本然气質之辧不明而世之言性者不知有毫釐之差遂不知所以爲善我朝濓溪先生以無極太極明性之體以陰陽五行萬物化生言性之气其說固己明矣至程先生發爲論性不論气不備論气不論性不明之論尢爲深切於是孟子之言始大彰明於天下而諸儒之惑可不攻而自破矣學者於此必知講論切磋以明其理勇決果斷以行其事變化其气質以復其本然之善可也柰何志趣卑陋者則視性理之說爲迂濶而求勝於言語者又不能眞體而實踐之以可爲堯舜之性反甘心與禽獸無別亦可哀也已判府侍郎識爲政之本以建學立師爲重以尊賢育材爲急廣七賢之祠以示表範蓋將使士之學於此者推七先生之學以續孔孟之傳因孔孟之傳而得堯舜之心意至厚也文蔚衰晚無聞誤蒙進之講席辭不獲已敢摭孟子道性善一章以求教於先逹及諸同志其當其否未能自信因其不及而有以釐正之竊有望焉

白鹿洞講義

孟子之書惟辧義利首見梁惠王王曰不逺千里而來亦將有以利吾國乎卽曰王何必曰利亦有仁義而已矣防本塞源正在於此蓋當時之人惟知有利而不知有義故一見孟子便以利吾國爲問孟子之對卽黜其利而以仁義爲對使當時之人知有仁義則不復言利矣異時宋牼將之楚欲說秦楚之王而使之罷兵孟子遇於石邱問之曰說之將何如曰我將言其不利也曰先生之志則大矣先生之號則不可先生以利說秦楚之王秦楚之王悅於利而罷三軍之師是三軍之士樂罷而悅於利也爲人臣者懷利以事其君爲人子者懷利以事其父爲人弟者懷利以事其兄是君臣父子兄弟終去仁義懷利以相接然而不亡者未之有也先生以仁義說秦楚之王秦楚之王悅於仁義而罷三軍之師是三軍之士樂罷而悅於仁義也爲人臣者懷仁義以事其君爲人子者懷仁義以事其父爲人弟者懷仁義以事其兄是君臣父子兄弟去利懷仁義以相接也然而不王者未之有也夫休兵息民而以利言疑若未爲過者孟子則深論其心術之殊而極言其興亡之異以爲勸戒然則後之君天下者可不明義利以示天下乎天下之人可不惟義是趨惟利是黜乎又曰魚我所欲也熊掌亦我所欲也二者不可得兼捨魚而取熊掌者也生亦我所欲也義亦我所欲也二者不可得兼捨生而取義者也夫生死相去亦逺矣義之所在寧舎生而取義則義之爲義豈可須防離哉孟子凡與人言無非援仁義以黜利義利之說不明自孟子而明今世之人非不知義利之辧惟私心之勝則義不暇計有國則曰何以利吾國有家則曰何以利吾家有身則曰何以利吾身凡有所事無非爲利一事之成敗一物之得防惟利是計止知利己遑卹害物天下國家何以不至於雕士夫風俗何以不至於薄惡而仁義之道不明於斯世者職此之繇也況學者學爲仁義乃不知自別而與流俗混同而無間豈不得罪於名教哉白鹿書院文公先生舊所興復羣吏多士以教育之規矩所示非不明甚學於此者讀其書淬其心切磋講論無非天理人欲之辧何者爲天理何者爲人欲毫釐之間必有區別如是則無非在先生規矩之中不失先生教育之意義利之分不辧而明矣文蔚粗知爲學气質昬暗未能造理部使者以久處先生之門采取虛譽誤令暫入書院以與諸友防深愧無以爲諸友告誦義利之說使先知所趨向然後積習其功程講明其閫奧以造聖賢之域庶無負先生之初意諸友其無忽

某去臘入洞嘗以義利之說爲諸君子告今將別去復有一說爲諸君言之蓋孔門之所講者仁而已矣不知仁而爲學是爲學而不知本也終日講學而不知其本是猶水之無源也其可乎孟子曰仁人心也不知爲學之本是失其本心人有一心而已失其本心何以爲人故樂與諸君評之幸毋忽

孔門之教無非以仁羣弟子之學於孔門無非求仁然仁道至大未易輕許故孔子罕言仁而凡有所問止教之以爲仁之方也仁之全體未嘗輕許蓋仁者天理之渾然而此心之全徳在人則欲其無一毫人欲之私而一息尙存與生俱生非聖人生知安行而純亦不已者不能也故孟武伯問仲繇冉求公西赤之仁則各稱其才之所長而皆曰不知其仁子張問令尹子文陳文子之仁則各舉其一節曰忠矣曰淸矣至於仁則曰未知焉得仁夫仁者當理而無私心令尹子文孔子知其爲忠陳文子孔子知其爲淸至二人之心事則孔子有所不知以其事而觀之知其爲忠爲淸耳心之公私未知其果何如也故曰未知焉得仁仲由冉求公西赤三子之心孔子蓋深知之如父之知子了然無疑故直曰不知其仁一曰不知一曰未知一字之間蓋有深意羣弟子之中止顏子告之以克己復禮至如仲弓亦告之以爲仁之方而已其他凡有所答皆非仁之全體告子貢直曰能近取譬可謂仁之方也已曰仁之方則仁之全體果何在焉學者當黙而識之然微子去之箕子爲之奴比干諌而死則曰殷有三仁焉伯夷叔齊則曰求仁而得仁又何怨觀殷之三仁與夷齊之事則可以識仁矣文公先生興白鹿書院於廢弛榛莾之餘立正大規模於羣居講學之際諸君日防其間相與切磋蓋將以進徳廣業而同爲聖賢之歸其可不知孔門之所講求者乎某老矣求之而未有得惟日從事於克己之學孜孜焉死而後已諸君幸用力於斯毋徒曰力之不足

克齋集卷八

欽定四庫全書

克齋集卷九

宋陳文蔚撰送傅子澄遊浙西序

傅君防從予遊窮鄕晚出知有吾道者絕少傅君方妙齡毅然與一二同志披蓬藋登吾門予方離羣索居非惟無所切磋抑亦無所告語得之喜甚繇是嵗時往來自問學之外無贅語志向旣堅而資稟頗茂予毎告之曰聖賢之學無他用心窮理以爲先而操存以爲急二者相須無少間防則愚可明而柔可彊矣傅君深領之方將從事於此偶有橫逆相加將求白於有司遽舎予而去予深惜之因諭之曰橫逆之來必有能明公道以直之者無足深慮君今逺遊豈無四方之名宿與予同臭味者因就有道以求正則塞翁失馬未必不爲福也傅君其勉之紹定庚寅臘朔某序

送章牧叔歸霅川序

章令君牧叔宰鉛山其始至也承凋瘵之餘一意撫摩專事惠飬仁聞𨿽未孚而仁心則已形其終更也庠序歌功田裏樂業依依然有去思之懷仁心則旣孚而仁聞益昭著蓋有是仁心則有是仁聞未有有諸中而不形諸外者也𨿽然仁之爲道大矣不可以一節取不可以一事盡孔門之所講講此而已故𨿽忠淸之大夫不以輕許果逹之髙弟不知其仁豈聖人靳於許予哉蓋是心頃刻不存則不足以爲仁孟子曰仁人心也指惻隠之端以示人其端甚防充之則足以保四海不充則無以保妻子齊王不忍一牛之觳觫則曰是心足以王矣不忍一牛之觳觫則仁之端也非指此心謂足以盡王道之大推愛牛之心以往而至於無所不愛則王政豈外是哉牧叔父母斯民惕然如傷所謂惻隠之端也茍因是心而充之則豈一邑之民可私其惠四海之內皆吾民也一視而同則仁不可勝用矣然公心易蔽已私難克日與物接害吾仁者非一端必學問以致知克己以復禮則此心豁然大公無一物不在吾仁之內則仁之全體庻乎其可識矣牧叔旣察其端願進其功以大其所施自此翺翔天朝霖雨海內卽舉斯心加諸彼而已豈於此心之外別求仁哉予察牧叔存心近厚爲政有體興學表賢尊儒重道是皆儒者之政非俗吏所能識予老矣無聞辱知甚厚因其解組東歸也將扶曵以敍違離適不以筋力爲禮之時姑敍此以效古人贈言之意蓋非敢以世俗相期其言若陋察其心或有取焉紹定辛酉正月戊申上饒陳文蔚序

程子淸云萍錄序

人生宇宙間父乾母坤而民爲同胞況臭味之同號爲吾黨𨿽異邦絕域散處千萬里外語其聲迹則初不相接論其交際則未始有素一時邂逅或道途或旅遇或適然相值於稠人廣座間夙無期約而暫相防聚故謂若云萍然云萍云者謂無心也𨿽然去來無定度合散無常期諭以云萍言亦味矣然迹𨿽云萍而心亦云萍則非人之情所以錄其相遇之時與地且詳其姓名世裔鄕裏者冀久而不忘也云萍者迹久而不忘者情比年交友道喪人情紙薄𨿽今日同堂合席他時見之或反眼不相顧況漂如水上萍浮若空中云暫聚而忽散者乎世道愈薄予所隠憂世人以爲如何

送徐仁伯之官序

三代取士之法鄕舉裏選以觀其徳行道藝自六徳六行之外而禮樂射禦書數卽其藝也是六者乃日用常行之間不可缺一皆實用矣然猶曰徳成而上藝成而下未始無等級之殊是則三代人材安得不極其盛而在位者又豈容有虛誕之流也後世科目之設則自鄕舉裏選之法壊始有所謂明經進士𨿽曰明經漢儒則專訓詁唐人則記帖括不求聖人所以作經之意進士𨿽以文章議論取然文章不足以經國議論無補於濟時徒事黼藻言詞膾炙人口以追媚時好而已宜乎人心日漓世變日下使斯民不得蒙至治之澤以復三代之隆也我朝𨿽仍唐舊以進士之科取士然教飬有素往往繇是科而進者多爲名臣有如射防彤庭天子親擢而膺首選者又皆挺防之士至有不數年而登宰輔者功名事業書之史冊足以耀今而垂後前後蓋歷歷可攷矣然始第之時人則榮其科甲旣仕之後人將觀其操履考其學術窺其噐識而要諸其所成就則膺是選者榮矣哉亦難矣哉吾友徐君仁伯防負雋聲長抱壯志人固知一第不足以爲凂今明天子卽位之十年果以忠言直气聳動旒冕大魁天下自世人觀之亦足以少酬其志矣予視仁伯猶謙謙然若有所未滿是其志必將大有所爲也豈以科目自多者所可同日語哉因將之官惠然來訪聼其言議風防有非常人所知者予旣嘉之又從而從防之勉厲之仁伯與予宿有講學之盟恨予言之不盡必不以爲僣紹定癸巳七月癸夘朔頴川陳文蔚序

送趙聯卿之官武林序

功業多成於年少少年又在於立志志之所向燕越異趨或志在古人或志在當世或志在一身志在一身無足言矣然方當靑陽掉臂榮途富於嵗月上班周行下職州縣危言鯁論以肅朝綱者是志也興滯起廢以蘇民瘼者亦是志也顧其所遇如何耳予友趙君聫卿妙齡秀發一戰禮闈卽收上第今將筮仕平日之志固以素定於胸中予復何言然培是志者詩書也堅是志者師友也予與聫卿交遊舊矣可無一語以效古人贈言之意況聫卿西賔得士偕之以行自公之暇從容講切厚詩書之澤以培其根奮激昻之操以厲其志他時功業所就殆如王良策駿過都歷塊一日千里無難也聫卿其勉之紹定癸巳九月丁亥上饒陳文蔚序

送周希顏序

衞公孫朝問於子貢曰仲尼焉學子貢對以夫子焉不學而亦何常師之有此聖人事也學者所冝取法蓋徳無常師主善爲師善之所在師之所在也求師固當爾取友亦然孟子曰一鄕之善士斯友一鄕之善士一國之善士斯友一國之善士天下之善士斯友天下之善士蓋所期者大則所取者廣所取者廣則終之所成就者亦不凡理勢然耳希顏周君復久從予遊志之確而力之勤予深望焉今將去鄕邦而遊帝裏帝里人才所萃之地宗諭葉兄師門髙弟方官於彼希顏之至也當首見之處之旣久當日近之然葉之門豈無從遊之士又豈無交遊之友又當從而薫炙之庻幾見聞益廣講切益精噐業益充而有以壽師門之脈豈細事哉予方離羣索居無所開益幸有以觀其光大云耳希顏其無忽紹定癸巳重九前二日上饒陳文蔚序

贈日者任君序

人之生也稟五行之气而五行之气實陰陽之流行然陰陽之運有偏有正正則中偏則過不及矣得五行之中斯爲沖和之气二气沖和而人生稟之在九疇則爲五福反此不失之過則失之不及過不及未免偏勝而人生稟之在九疇則爲六極此理之必然者任君論五行而以沖和爲貴蓋得之矣又能因常而推變謂陰陽有流行有對待以二者參錯而取之亦盡之矣𨿽然气數定矣又當驗諸人事前人有大噐防人之戒其在气數之外乎適聞所論亦旣知之予復何言年月日上饒陳文蔚序

克齋集卷九

欽定四庫全書

克齋集卷十

宋陳文蔚撰遊吳江行記

始予聞長橋之勝將遂一遊而無因辛亥孟夏文安趙侯徳勤守嘉興拉予行自嘉興取吳江一夕舟至岸下予曰玆遊可以遂矣越七月戊申朏告侯假舟侯忻然從之一僧約偕行侯令子侄俱旣而僧敗盟子侄不克往予曰僧非吾徒兒曹眞累人耶不若獨往獨往不若勇往告侯趨具舟侯許諾舟具予擕康節詩集從以樽酒翩然登舟是日晡出望吳門禾與館下小泊次經杉靑閘過堰六里到黃土橋鋪又九里秋戍鋪酌酒三杯隠幾誦詩江風大作舟不可進宿峽路三更下雨五更風特甚平明望市早炊市尾一湖名鶯鬭篙師云通霅川先是友人徐子融書報入閩而僕適有是役於是始賦懷逺之詩知君定泛武夷溪我亦吳江一棹隨閩浙緬懷千里別吾人同是一襟期又十八里八尺聚落十數家西北崛起二山云蘇湖界也晚過四橋旁連震澤彌茫無復畔岸但見防檣掀舞於其中眞偉觀也嘉其壯則又賦詩而過之第四橋東風浪顚吾生信命獨安然身輕有似舟飛葉心逺還同水際天已學在山擒虎豹更圖於此釣鯨鱣須防險過平如掌萬丈垂虹跨碧川抵縣市登垂虹望太湖水濶天低風急濤怒縱觀移時眞有蕩空之勢逼暮不可久遂歷井邑復登舟獨酌三杯賦登垂虹詩雄據垂虹望太湖始知奇觀屬東吳舟橫似岸遮不防浪起如山認卻無【缺】尾坐看千艦過倚空時見一防孤松江釣客休相問我到松江不爲鱸晨興登華嚴寺佛閣閣正面湖石枕垂虹僧頗能詩指垂虹曰橋之羙閣能盡之所謂不識廬山眞靣目只緣身在此山中喜其言之予契也爲之賦詩傑閣憑欄眼界寛天將震澤壯吳門乾坤髙下相連接日月朝昏見吐吞巨浪聲翻鼉起鬭危檣風急駿來奔定知從此難爲水更欲乘槎問本源侯臨行語以遊臒庵庵王氏別墅也訪諸邑人得其徑於是往新二亭一宜芳一未名余若煙雨觀玻璃沼僅存敗屋遺址荒穢不治無足題詠始予登舟風日暄甚半夜雨聲敲篷陡變寒是遊念可已矣不知王子猷何爲不必見戴也搔首不寐起而賦詩況有從前鷗鷺約可無十幅順風蒲政湏著我扁舟裏畵作松江煙雨圖遂決策艤舟至明日天開云淨霽色千里如初解防因自幸曰吾願濟矣世間事類此者多人誠有意天將從之豈但是哉歸棹月明順風揚舲酌酒誦詩因嘆世之得於名利者能幾也於是作遊吳江行記後二日庚戌

遊山記

嘉定己巳秋九月傅巖叟拉予與周伯輝踐傅巖之約癸巳巖叟伯輝發鉛山之東洋予自水北往防於千田原歸福庵因止宿焉庵則巖叟先塋山水環合秀潤迫人裴徊顧望日薄暮矣舉酒數酌對靑燈夜話久之各就枕五更睡覺聞小雨敲葉聲纎以俗語知必無霖潦以阻吾三人遊興明髮小霽登筍輿度崧嶺則乍明乍晦如春二三月時至冢頂小盤礡賦詩飲酒以自壯下嶺十里所小原午炊命杖屨欲覽山川之勝則雨【缺】作矣遂登車又五里至於竹林之隠居具雞黍話疇昔深夜猶不寐乙未朝雨不止且驟二人者趨傅巖之意甚急予以詩畱之巖叟和答復有詩恵贈日且午豁然開霽飯僕不及二人亟命駕不可遏矣予遂趨而從之度北岸橋過黃沙辛稼軒之書堂感物懷人凝然以悲入隠將峽峽長三四里許兩山奔迫相抱凡數曲小溪介其中因山之勢以流亦淸駛環帯峽盡行山蹊數里皆樵牧之徑至佛母嶺下淸池秀石已有可玩伯輝謂傅巖之苖脈理或然也度嶺自野鴨塘而右趨傅塢前望有亭列於山椒卽傅巖絕頂吾三人者捨車策杖循山澗以出澗之側古木盤屈藤蘿蔓延怪石隠見不可名狀澗或流石底或穿石腹姿態橫生殊可玩蓋自山之陰繞山之陽而一竇涓涓不絕卽其源巖踞山陽之左麓其口可容坐十餘人內漸狹繇峽口入數步間有井焉其深莫測自井而往暗昧不辧人物嘗有持炬入者以不可窮極而返出巖自右登山往往皆怪石或窪然而下或隆然而髙或洞然而空或窅然而深或羣然而齊或特然而孤峽可通身崖可側足若窒而通如往而復不得其徑遊者輙迷向背時有古梅桂樹藂生其間有若種而實非人力至山之巓所謂羣玉堂者最其佳處一巍然獨髙羣環列兩傍有如天造地設因觴酒羅豆以領略之夜宿巖前之樂軒巖叟玩之不足命燭至石上桂影蒙籠羣錯落淸絕可賞丙申將下山又登髙據勝處舉酒早炊罷出傅巖道報恩寺前不果入行數里至裊橋溯流直上東坑眾山髙鎖如封閉然鎖外奇防出最陰陽家所愛又十里飯龍寺讀予兒時所題詩旣赧然而愧又感焉以傷前邁登髙洲嶺出三膽原至髙州假榻伯輝之竹軒謁傅巖主人周徳量徳量是夕同飲伯輝家語笑諧謔如平生驩丁酉朝將出髙州徳量折簡招飯辭不獲已而畱是日早雨午霽伯輝誠卿偕子侄同訪其兄升之遂往葛山觀先隴塟已三百年矣形勢蟠踞數里山川秀濯靣對一端然云外潭山侵云漢偶霧雨不可見前軰言地理之勝者推先焉往時太傅正識諸公皆其所孕而周族至今繁衍不替意者有所自云晚歸飲徳量家各盡醉再宿伯輝館戊戌登髙洲晨炊慈誓院出慈誓行十里許皆深林中襟山帯溪時有佳處道多論情話舊吟詠有所不暇度溪登石嶺嶺下溪名大奧兩山如來水去而復彷佛武夷气象水靣處石壁峭立其下滙爲寒潭潭中石可坐數人予三人坐其上各舉酒一杯巖叟賦詩予與伯輝皆和而予亦自賦焉自此泛溪抵予竹林所居岸下無十里予深有結廬之興過峽至白水憇於石壁巖道者庵因飯焉庵僧出紙筆督詩甚亟聊以數語戱之初欲自石壁巖取百丈際觀瀑水或謂秋冬水涸或謂路險不可進遂罷興遊西塢登山宿章法院巖叟舊遊作詩問訊舊題無恙謂三十年有奇矣同遊存歿者半爲之嘆息寺僧作湯餅畱連夜話甚欵己亥自章法過洪都觀山行七八里登髙懷逺間見於賦詠凡再逾嶺漸入山谷間望林麓樓觀丹碧卽觀之所在小溪帯其前人煙數家牛羊雞犬桑麻竹樹若自爲一干坤蓋去平地約十里讀惠主簿之詩可知也時前重陽一日芙蓉爛開道流出酒對花興甚不惡酒行旣止人復酌一巨觥巖叟與伯輝下嶺西歸鉛山予復登山東歸上饒問靈泉路則鳥道僅能容足山勢騰踴水多自髙瀉下路旁若澗中率多怪石出沒各獻狀可觀予又爲之賦詩惜巖叟伯輝未之見自癸巳至己亥凡七日所歷凡三百里有所感觸時見於詩𨿽應口而成不能盡工亦足以寫一時所見與其所懷覽者取意焉大抵事無巨細遇合誠不偶然癸巳之朝巖叟伯輝約予晚防於千田庵或先或後亦未定及予至揚航渡甫登舟則二人忽已在津頭矣遂同舟而濟三人相顧而笑謂初不期至此後連日在道止宿人家若僧舎則雨而登覽遊玩必霽遂得以從容盡興然則是遊𨿽欲已有不容自己者十月乙丑陳文蔚記

傅講書生祠堂記

事有出於一時感觸之眞者要非智力所能彊蓋人生天地間與萬物爲一體癢屙疾痛未始不相闗自其已私一勝隔形骸而分爾汝一膜之外皆非吾身矣嗟夫仁也者人也其初豈若是哉況人情相距不逺以物視物則忤以身體物則仁人有凍餒若已不飫溫人有困苦若已不安適是不以已爲已而以物爲己此以誠動彼以誠應一時感觸之眞可以言語形容哉鉛山傅巖叟防親師學肄儒業抱負不凡壯而欲行愛人利物之志命與時違抑而弗信則曰士有窮逹道無顯晦乃以是理施之家而達之鄕遇嵗歉若霖潦鄰里艱食則捐金粟以賑之易凍而溫變餒而充繇是歡聲和气周浹閭井嵗己未谷頻年不熟民間嗸嗸州家以爲憂檄永豊丞林君汝臯至邑勸分父老相率詣林自言謂公不待勸分先已捐直發廩且能徧諭鄕之諸豪謂閉糶非所以卹災林以是深相歸重防先是邑之多士亦以白令尹父老之言益信卽以事聞之郡郡聞之臺旣覈得其實則轉以申省時稼軒辛公有時望欲諷廟堂奏官之巖叟以非其志辭辛不能奪議遂寢節目具存尙可覆也江左民貧生子多不舉習以爲俗或不忍呱呱則委而棄之塗然收者不二三則資給之使之飬視多所全活近世風俗偸薄勢力加人則慿恃以淩物一鄕有豪民則旁皆貧弱矣甚者鬭其民而坐視今自縣郭以東數十里人有忿爭則譬以利害而平其曲直邑旣簡訟而民間無擾以是居鄕深得古人友助扶持之意𨿽巖叟之志未究於用而愛人利物之端已見於此使得爲時用以展布其欲爲則霑其惠與得其平者豈止鄕鄰而已哉人感之深卽其所居之側玉虛道宮辟室肖容而表敬焉是舉也蓋出於人情不能自己之機固彊之不可得亦謝之所不能祠旣立里人合辭來請予文以記且將以興起後人顧予與巖叟爲平生交熟識其用心無得而遜然嘗因是而論之世之縉紳大夫任父母斯民之寄旣不能宣布上徳以逹於下反噬膚噆血以爲榮身肥家計坐堂上聼兩詞一任私意以變亂其是非訖無所赴告抱抑屈終其身聞巖叟之風得無愧乎𨿽然巖叟所及又不止此士之不得志而流離道路者多望風歸之莫不隨豊約以遂所請往往南閩東浙人知有巖叟是亦人所難能也巖叟𨿽無軒冕之榮開徑延賔竹深荷淨暇時勝日飲酒賦詩自適其適不知有王公之貴豈非憂人之憂故能樂已之樂是不可以不書因亦附見雲巖叟名爲棟嘗爲鄂州州學講書嘉定四年嵗重光恊洽閠月戊子上饒陳某記

鉛山西湖羣賢堂記

爲政有大體逹幽枉雪寃滯使民有所赴愬者次之而汲汲於催科抑末矣國家張官置吏星羅碁布徧滿州縣非茍然也蓋將使之布宣徳意推明教化正人心厚風俗以壽國脈於億萬年之永豈欲其營私殖貨剝下媚上顧爲基本蠧哉欲正人心則莫若崇儒重道教學明倫使爲士者知所趨向而明禮義欲厚風俗則莫若崇尙節誼褒表仁賢使闗節脈理上下相通而利患無所擇如是則爲政之大體得矣𨿽屑屑細故莫或毛舉未損也況大綱旣正眾目畢張豈有得其大而遺其小哉苕溪章侯來宰鉛山慈祥惻怛寛大樂易民之歸之如嬰兒之慕慈母至家具其衘焚香以祝之然則侯之爲政可知矣未幾一新縣庠植僵起僕縮地費以飬生員春秋二補及毎月課試躬率僚佐精加考覈陞黜必當繇是誦之聲不絕寂寥湮廢之餘而劍佩鏘鏘矣然侯之心猶以爲是特故事之常未足以償吾素乃於西湖之傍買屋一區取是邑前後名賢之所經歷邦人之有行義寓客之爲時望者不以爵秩崇卑姓名顯晦凡有善可書莫不傳之以著其始末贊之以揚其徳羙祠之以表其敬其大者則取其講學之功道綂之繼辧異端似是之非發前聖未明之蘊扶人極立世教有功於萬世者其次則志气之激昻風烈之峻防忠君孝父捨生取義有如秋霜烈日足以激貪而起懦其下則居官可紀處鄕以義厲金石不移之操剖藩籬爾汝之私以至履行之修餙文章之典雅足以傳世而行逺者莫不取之凡一十有六人堂以羣賢扁之仿錢塘湖上之意然則是舉也其於人心風俗豈小補哉儻是邑之士體侯之意自是以往厲志聖賢之學而恥爲章句小儒則侯之功及於是邑者詎止一時而已寓公若邦人防身狥國推已及物修身以見於世則風俗豈不大有可觀者予於是旣嘉侯之用心抑有望於邦人𨿽然風俗自人心始也近世以來人心偸惰亷恥不立其爲風俗累也大矣侯旣於講學畱意以正人心爲本則風俗之變不難矣邦人其期月以俟規畫旣定走書上饒諉文蔚志其顚末文蔚不敢以不文辭遂爲之書侯名謙亨字牧叔其先政貳卿嘗歷言路議論風采有足尙者宜侯克世其家云紹定庚寅二月旣望頴川陳文蔚記

蘇坡記

山川之與人物可以相有不可以相無而以相值之爲羙有是山川而人物不足以發揮則通者窒明者晦天地之閟蔵亦訖於榛翳無自以呈露胸中有邱壑而適在荒郊迥野之所崇岡秀嶺之崒淸泉白石之奇怪𨿽欲登髙舒嘯臨流賦詠而興寄無所托以是知山川之與人物嘗相須以相成不可以偏廢也運屬南陽葉公卜宅得郊居之勝靑山屋上而流水屋下五畆之寛山徑之幽足以徜徉此生而無慕乎其外然公之志猶未愜去家一里而近又得所謂蘇坡者其地閒曠而淸淑紆徐而深窈𨿽雞犬之聲外聞鄰巷入其中則邈與世塵不相接有若非人間者公遂結庵其間而亭其上亭扁以愛山而庵卽蘇坡也自是杖屨往來無間朝夕剪剔繁穢風來而月去防理竹樹春華而夏陰佳時勝日領客來遊杯酒流行語笑懽洽徘徊盤礡竟日忘倦此公所謂愛山者也然公賦性防逹受材勁敏𨿽早謝塲屋家政具有方略植僵起僕興滯舉廢視昔愈有光焉見於小試如此使得一命以自效必有可觀者惜其不見於用防朝家以優老恩授初品繼而浙漕陳公宗仁檄爲幕椽公寧優遊山林不以此而易彼子若孫以公之樂於斯丘者因請爲繭窠計公笑而從之然公實未【缺】也昔昌黎韓文公送李願歸盤谷序而歌之曰飲且食兮壽而康無不足兮奚所望文蔚於公亦云庵旣成走書山間求識其顚末文蔚視公爲母黨尊行義不可辭故爲之書公名堯咨字叔羲紹定庚寅十二月朔西溪陳文蔚記

求仁齋記

聖門講學無非求仁羣弟子之所叩請聖人之所告語皆以是也然所問者不一而聖人告之者亦不同茍知其所以然無非仁也如雒居天地中其至之之路𨿽千蹊萬徑及其至雒則一耳世之學者不明乎此見聖人之言隨人而告之各異其指將以何者爲定說抑不知識仁則所以告之者無非仁不識仁則如人靣之不同𨿽盈尺之地舉天下莫能一而仁之爲道竟不可得而識矣蓋仁者渾然天理在人則本心之徳不可以一毫人僞參之也且天理渾然何所不該豈可以一事名而人得其本心則無非至誠惻怛非自外而至也此仁之全體所以難名而孔子之於門人與夫當世賢士大夫未嘗輕許於一人不曰未知焉得仁則曰不知其仁也止顏子以仁許之亦曰其心三月不違仁則三月以往未免少間第不逺而復耳如克己復禮之告視羣弟子最爲切要及請問其目則直戒以非禮勿視聽言動顏子固以仁爲己任夫子誨之之意亦深切矣其後孟子最善言仁曰仁人心也又曰仁也者人也合而言之道也其所以狀仁之全體亦已明矣至四端之說則又以仁爲體統而義禮智皆繇此出如幹之四徳嵗之四時四徳實以元爲善之長而亨利貞則統之四時實以春爲生之始而夏秋冬則貫之仁者其四徳之元四時之春乎自聖學失傳此理湮晦至我宋伊川程子得不傳之妙於韋編斷簡中發明仁道於易曰四徳之元猶五常之仁偏言則一事專言則包四者至哉斯言𨿽孔孟復生無以易此學者溯流而窮源則仁之全體可得而見矣三山趙君賢宗子也有志於道以仁者聖門所素講外是非所以爲學無他嗜好一意讀書窮理於所居之側以求仁名齋爲蔵修遊息之地謂先識仁而後可以求仁講切於四方者不一而足志亦勤矣一日書來求予文以識其顚末顧予不敏何足以遂所請𨿽然可無一語以爲進徳助仁者心之理也心存則仁存矣將以存心豈有他哉敬而已矣敬者主一之謂也主一而弗貳於二則求仁而得仁矣趙君其勉之趙君名崇栗字【缺】嘗宰信之鉛山政績亦可紀云端平丙申正月己未朔上饒陳文蔚撰

起堂記

孫卿子書有云相形不如論心論心不如擇術蓋仁人心也心之體根於仁而心之用存乎術心茍仁矣而術不之擇則不足以逹吾仁故孟軻氏亦曰矢人豈不仁於函人哉矢人惟恐不傷人函人惟恐傷人故術不可不謹也大抵儒者存心惟在於愛人利物防而學之壯而欲行之凡親師取友朝夕講究者莫非成已成物之事故自一命以上以至坐廟堂爲卿相隨其所處皆足以行志𨿽惠有廣狹而心之所存則一也然有是心而無其位則不足以逹其用有是心無其位而能逹其用者其惟良醫乎先朝鉅公有言逹則願爲卿相窮則願爲良醫於戱仁哉是心也蓋卿相生民之休戚所系良醫人命之死生所系卿相能拯民於塗炭良醫能起死於膏肓窮逹𨿽不同而濟物之心及物之仁則隨寓而見無加損也身良醫而道卿相術之不可不擇蓋如此永豊黃懋子昭讀書爲儒應舉覓官屢不偶於有司於是嘅然發嘆曰命已夫吾非茍爲利祿計將階一命以行吾志今乖於時者如此則吾之志竟不可遂耶乃歷覽方書究心診視且周遊四方參驗精博以證已之所詣旣足以自信矣則坦然行之而不疑所活亦眾至遇人亦告之以良方祕訣俾得以備急難其用心仁而擇術謹子昭於是賢於人逺矣一日以所居之堂請名於予予遡其意而以起名之誠望其如昔人之起朽也章泉趙公亦嘉其志爲之特書繼又請予言以述其事予不得而辭也故敍其大槪如右云年月日上饒陳某記

浩然齋記

浩然之气乃天地之正气而人得之以生者也飬而無害則塞乎天地之間而無間一失所飬則餒矣然飬之必有道孔門之學得其傳者曽子也曽子傳之子思子思傳之孟軻曽子曰吾嘗聞大勇於夫子矣自反而不縮𨿽褐寛博吾不惴焉自反而縮𨿽千萬人吾往矣縮者直也孟子之學其源蓋出於此論浩然之气而惟以集義爲先謂气是集義所生者非義襲而取之也集義則無往而不直矣人能集義而無往不直則仰不愧於天俯不怍於人其气豈不浩然矣哉集義以飬气如藥之有方也必有煆煉炮制之術溫涼補瀉之節而後方之良者可驗而伐病之功可得而收矣孟子旣授人以飬气之方而日用之間必有功程可以持守必有事焉而勿正心勿忘勿助長也此日用之功程也气固欲得其所飬茍無事焉則心不存而何以持其志必欲正焉則急於計效而近於助長勿防必有事者也勿助長乃勿正者也優遊涵泳不防不亟則是气也將自浩然充塞天地而不知其所以然矣是殆煆煉炮制溫涼補瀉之術乎建昌呂君受業於文公先生爲古人爲己之學建昌南康屬邑也號稱多士而呂君實其翹楚聽文公之言爲甚冨知文公之心爲甚深時以得其所得者而發其胸中之蘊於所居之側築齋於松竹間以爲修身窮理之地名之曰浩取孟子浩然之气之義中有集義之軒有謹獨之室居其中玩其理無非所以爲飬气之資其用心亦逺矣然孟子答公孫丑之問必曰我知言我善飬吾浩然之气孟子將論飬气必先之以知言蓋於天下之理不能了然於胸中而得其操存涵飬之要則將彊制其心有告子不得於言勿求於心之病豈能從容自得造於至大至剛之域自然流行而無間者哉是理也呂君已知之予又何言蓋不如是無以發孟子示人之防予與呂君同門又於白鹿得切磋之益呂君不知予之淺陋而不予棄也俾記其名齋之意辭不獲已用敍其大槪如此並以求質云呂君名煥字徳逺嘉熈二年嵗戊戍三月癸酉上饒陳文蔚記

克齋集卷十

欽定四庫全書

克齋集卷十一

宋陳文蔚撰祭余正叔

嗚呼甚矣傳學之難也道晦千五百年世之儒者鮮克有志有志而業不終豈不痛可恨哉始予與公其生同鄕予自爲兒已聞公譽苐未知其有爲學之志曁其壯嵗聲气旣同不期自合遂相與同遊於朱夫子之門甲辰之秋同往同歸在道一月切磋講究剖心露誠纎悉無隠嗣後或離或合音書絡繹殆無虛日類皆至誠惻怛非不情無味之語今嵗之夏公復入閩九月之初我往公歸適相邂逅於武夷道上躊躇言別不忍遽捨豈謂分袂而遽成永訣耶嗚呼公性和粹公量宏遠孶孶講學未見其止方幸紫陽之業有嗣而後學之望有歸孰謂遽止於此耶使予惸惸獨處將誰是賴是以欷歔流涕不能自己豈尋常交遊之情而已哉始予聞訃偶客異縣不克慟於寢門之外今玆臨穴寓一哀於茶奠尙幸英靈鑑此誠意

祭朱先生

於戱先生天喪斯文以身任道名教所存海內學者孰不推尊梁木正賴奠楹遽聞載惟孔孟道喪千嵗周程勃興始克有繼旣舉宏綱亦闡奧義滌昬啟瞶以詔來裔未及百年寖訛厥傳防言旣絕所見各偏墜緒𨿽在莫窺其全先生病之遺書手編先生之學淵源有自乃於其中克自振厲窮討幽探曲盡防細有發其端今極其備風霆雨露艸木山川鬼神幽明古今後先卽事卽物理無不然一以貫之周流渾圓出入六經貫穿百代小道曲藝搜羅罔外事有是非理或向背咸能折衷各當其防中和之气備於厥躬得之旣全養之旣充事極萬變莫攖其鋒全體大用髙明中庸推以教人無所偏倚致知力行曰無二理章分句析其歸切已誰謂博文而不約禮嗟我小子性實顓愚屑屑往來空空鄙夫先生憐之許令趍隅謂敏不足而朴有餘坐厄饑寒復阻長道引睇門墻弗克頻造緘書遠貽毎約其到心動形畱則以實告於戱先生天地之仁丁巳之冬戊午之春招之使來授業諸孫因獲終嵗侍教諄諄冬暮告歸拜於席下期以已未復到精舎曁其及家老父病臥此意𨿽厚不容不謝尙期再見欵侍誨音一再報書疾病已侵往省未果訃告忽臨仰天長號涕泗滿襟嗟我小子業猶未卒天奪老師云胡甚疾有信無徴有疑無質旣失依歸莫明統一所幸諸書訓釋已詳率非空言道學之綱𨿽極昬懦敢不激昂有負明訓卽負彼蒼嗚呼先生儀刑永別念昔暫違今焉永訣歷歷在耳言猶未絕薄奠訴情豈知予切

祭趙敷文

公之受才疏通敏疾及其爲政詳明縝宻公之稟气和平樂易及其厲行正直剛毅人之有善如自己出靡矜所長聞義則屈自初筮仕以至通顯始終一節未嘗少變辭榮就閒戒滿知足徜徉丘園惟欲所欲有時巾車或命杖屨气飄飄然如欲輕舉胡爲一朝不聞嬰疾遽然長逝理不可詰某等螢雪寒衣久依墻仭恩沐涵濡奚止河潤載惟平時言契席促豈無分際不見邊幅士髙其風民樂其誼自聞公訃無不隕涕某等於中尢劇悲切痛如之何防欲腸折升公之堂舉酒一酹號訴此情魂兮如對

祭外舅周司書

自昔丱角獲親師模晨夕請業摳衣趨隅荷翁諄諄誘掖開導子弟視之父兄其詔首尾三載性竇寖明屬辭比事協韻諧聲十三能文以愈爲比用是相期許妻以子自歸門闌愛篤於初提挈困躓鞭防庸駑匪如常人徒曰翁壻離合萬端夷險一致翁當晚嵗適意丘園我方負米東西其奔歸侍有期來省以暇促席従容無匪情話丙辰之夏翁病臥牀咸謂不起我心憂傷𨿽幸更生血气非昨毎來視之悄然靡樂去秋拜違叮寜再來使不忍去出門徘徊今嵗之春首謂翁女暫置家事歸省汝父喜聞起居日勝且康尙冀來見期於新涼豈知時逢事與願戾老父抱疾旁無兼侍過此復出以饑所驅折簡道意得翁手書曽未逾旬已聞翁病時以兒曹秋闈小勝自是應接日無少閒防欲往省出門復還此情未伸翁訃已至涕泗縱橫慟哭無地痛念相親防四十年情義無間如一日然何期永訣有此艱阻深自引咎不勇如許欲致薄奠以寫寸衷仍奪於事因循末冬言𨿽不文意寔繾綣冀翁精爽來鑑非遠

祭徐子顏

自二程夫子倡鳴絕學於河雒之間至是百有餘年人知正道然深信而篤行者蓋寡惟公稟資純固用志不分凡夫子所言手抄心記以終其身毫釐不敢易置然則爲學之士求其篤信如公者誠未易多得也故於斯道患有不知知之未嘗不行也世味如飴人皆嗜之公則蕭然一室甘心於寂寞之濱榮利可炙人皆趨之公則介然一操獨知其性分之重與朋友交則然諾無不謹泛與物接則癢屙無不通望之者知其爲有徳而卽之者服之爲長者惜乎無用於世而老死於山林公𨿽釋然無憾而吾黨之士所共嘆悲者也文蔚其在鄕裏視公爲父行辱知遇最厚秋仲拜公嘉其气象淸彊尙謂未艾自是遠役歸已冬暮則公已長逝矣嗚呼痛哉屬方弛擔不克拊棺一慟惟以茶果緘辭致奠臨風悵然悲涕無窮敢冀英靈來鑑斯意

祭鄭悅夫主簿

嗚呼悅夫天何降罸之酷耶堂有病親旁無兼侍子乃死於二千里外而歸焉無家其始聞之不忍言之言之則行道之人爲之流涕況疇昔交遊之舊何止太息而咨嗟子之家世烜赫巍峩喬木百年重芳襲華入則判花視艸出則植纛建牙至南渡以來林下老人尙猶持槖而佩荷何子之仕方脂車發軔而乃折軸於平坡豈天道循環盛極必反是有定數而不可如何予所以爲子惜者惜乎有錦繡之肺腸有雲煙之筆端獨無膏粱之气習而退然以謙薰然以和平日期子以遠到謂復大其門者不屬之子豈屬之他子無他好惟喜賦詩毎得一篇無不見寄今予之所藏者聮篇累牘不知其幾發而視之不覺涕泗之滂沱迨靈輿之反屬予還侍未能伸一哭之慟獨緘辭致奠延頸凝睇於西山之阿以子之穎悟洞達𨿽其旣死諒英靈之不沒來鑑格以非遐

祭徐子融

慨人生於兩間多鮮克以有志兄獨負其瑰特稟風霜而勁厲爲丈夫之自立匪窮達之或異達致志而澤民以功業而名世窮一瓢而自樂獨守道以行義是以心優遊而自得身貧賤而無愧年自幼以及壯常艱苦而窮瘁𨿽不繇於學力自長趍而濶視豈志气之過人諒資稟之天畀晚乃扣於師門始講究其未至知古人之剛大蓋統養於浩气因日鍛而月磨庶金精而玉粹顧予資之淺陋以同門而交契凡有疑而必講各口陳而面議或千里以相望亦附書於郵置𨿽異同之未免寔各殫其心肺尙欲進其切磋俾終歸於一揆天奪兄之何速遽捨我而永棄使我有懷未畢攄而有言未得旣也自兄嬰疾荏苒半年毎候起居以望日痊見之必憂爲其臒然气寖就微志則愈堅𨿽極困憊亦正衣冠非學有得曷歸其全我今索居孰扶其顚朝山慘云秋湖暝煙凝睇引首非復往焉興言及此涕泗如泉非止爲平昔交遊之故蓋道逺莫予助而驢蹇莫予鞭也寓一哀於淸奠庶來格於英魂

祭江陵府糧料院傅材甫

嗚呼材甫遽棄我而死耶相期林下定嵗寒之交曽未踐言兄乃止於此耶兄家膏粱我素簞瓢自勢言之豈不相遼兄毎降屈以齒相髙時一登門倒屣忘勞亦數命駕來慰寂寥旬日不見則誦後山之詩謂可人而難招以至勤拳卹我家事謂吾親老菽水不繼常欲買田於郭外俾得盡歡而養志甚者分百嵗之憂捐靑山五畆之地僅一緘而致書卽千里而授契非相知之深相愛之至詎至是耶兄亦多艱坎一官再領簿書公亷憂勤十年不調憂太夫人崇仁滿歸親病牽纒兄侍藥石惕兢朝昬荏苒數載竟罹艱屯黽勉大事歷原之墳訴我孤露涕泗酸辛慨日月之易流忽祥琴之已禦冀榮親於身後趍今春之選部旣授闕以遄歸厭京塵之久污始遲回以需次偶迫臨於戍期秋風之浩蕩指荊州而西赴夫何不淑一病彌畱長夏臥牀百療不瘳年未半百竟成一丘諺語有之事不如意十常八九兄於斯世亦云不偶賞心欲共無從把酒有懷欲傾無從握手酹此一觴哭我良友魂兮有靈知此情否

祭姨母葉氏

昔文蔚童防之嵗兮托外家而棲處承學於伯舅兮開通其愚魯拜姨母之膝下兮恍然如見於吾母方癡頑而無知兮賴姨母之摩撫時饑飽而飲食兮衣穿而紉補豈一朝夕之故兮寔終年而寓旅下違離之拜兮倐四周於寒暑曁再侍於音容兮痛防臨於外祖時文蔚角猶丱兮亦悲憂而淒楚屬外家之禍慘兮匆匆而散聚已拘牽於世故兮迹東西而無所汲汲負米之不暇兮彌嵗年而莫覩邈音問以無聞兮豈江山之遼阻靡報徳於涓埃兮但銘恩於肺腑至乙亥之孟春兮僅再拜而俯僂心尙冀於再見兮動出門而齟齬以今秋而爲期兮將肅趍於堂廡何長須夜扣門兮訃以不祥之語值文蔚抱疾而呻吟兮苐涕零而如雨竟未泄一慟之哀兮常蘊結於心縷酒徒盈樽兮殽徒載俎嗟宿願之莫償兮梗衷情而荼苦庶靈魂其來鑑兮痛永隔於今古

祭國維趙通判

出於神明之冑兮寔熈陵八世之孫少傅間闗而南渡兮諸父幸大其門內焉郎曹而次對兮外焉玉節而朱轓公生而素冨貴兮歉然不自以爲安質直以爲尙兮無事於繁文禮𨿽防而必謹兮不卑人而自尊尢然諾以爲重兮弗須臾而踐言直情而無隠兮洞見於肺肝當官而蒞事兮奉法以爲先焦勞於百里之寄兮陡鬢雪而蒼顏莆田之風月兮方將以平分何一疾而不起兮竟賫志於九泉文蔚猥以凢庸久荷知遇定交壯年以至遲暮豈無異同卒莫抵牾昨冬告違公已病楚力疾相陪杯酒勞苦爰以嵗月爲予歷數因嘆人生交處如許寔今所無感念至屢別去未防心不敢防再拜致書問溫涼亦幸手札告我甚詳意謂自此永康以彊忽有便風吹來不祥憂心如酲怛然內傷亟走哭之淚傾兩行卽逺告期禮宜臨穴方此辦行如有所奪河魚爲患顚頓疲薾西望靈輀竟阻牽紼遣桂代行緘詞哽咽事與願違心縷千結寄衷情於一酹慨古今之永訣

祭趙章泉【並誄】

嗚呼人生何其離別之易濶而後防之難期耶豈人事固多乖而聚散抑有時耶甲戌之秋營天錫於大明之山兄來畱止予亦往防朝夕綢繆論心話舊回首以思恍然夢寐之不可追耶自是以來兄屢有上瀘之約予亦有章泉之思何跂予望之而室是逺而耶然相與之情不以疏數而厚薄問勞之書倡酬之詩頻來狎至豈以嵗月之久而情義遽虧耶予聞兄病念當一省姑有待於涼秋夫何未遂而成永訣之悲耶兄之徳性渾厚長者兄之詩文簡嚴典雅誦其詩者口之而不置玩其文者手之而不舎少日之詩工於摹冩晚年天成斧鑿不假造其境者旣希故識其眞者亦寡時移事往文喪詩亡孰知予悲豈止友朋之傷飯不及含酒不及觴緘詞寓哀隕涕淋浪魂兮不昧鑑予衷腸

章泉初得貼職身後當路者共欲奏聞於上以官其子冢嗣遂深所不願以詩謝之寄予以示其意適予在憂患不暇同賦以數語誄章泉

不知章泉者知擅一世之詩豪心知章泉者嘆風節之孤髙生利達如鴻毛繼其志者又榮名之逺逃淸議所歸寔逾華衮之褒

祭葉殿講

學而同門固宜同道心茍不同未免異好猗嗟葉兄登門最早同學語我謂其深造往來參辰初未之識先師棄背防唐石暫遇忽散未遂親炙及來江東講切晨夕談餘論隙毎得從容豁達無我洞然素胸自此再去無繇再逢𨿽不防面音書屢通有得必告道同气合我亦【缺】靡有庬雜尙期再見倡酬問答庶防師訓彼此浹洽兄乃自此遇主遭時宻勿講筵格心自期宸眷亦厚聽信不疑千載一旦防遇亦奇悉推所得禆益聖學海內望治謂在旬朔扶持紀綱修飭禮樂眾正在朝事毎啇防主聖臣賢路開太平天不憖遺末患遽嬰風從東來遽聞惡聲事屬疑信惕然以驚友朋馳書報我以實備言終始無不纎悉恨不拊柩涕淚交出欲作九原傷其無術情不自己緘詞寓哀嘆學無傳傷時失材肴不載俎酒不盈杯魂如有知庶其鑑哉

克齋集卷十一

欽定四庫全書

克齋集卷十二

宋陳文蔚撰周迪功墓志銘

自先王之教不明世祿之家習尙滛侈以蕩滅禮法者固不足論往往號爲儒者亦不知律身齊家之義豈非三代明倫之教不講而人心之不正以至是歟今有不繇問學無所染習自能以禮法齊其家者周公其人也公諱安壽其字未聞世家上饒父祖世爲民事農桑公惇厚儉約克紹其業至今不替享年九十有奇子孫繁衍以世訃者至見五葉以口計者至盈百數公禦之始卒一本於嚴晨昬定省不違其節小大尊幼不躐其次禮法少有過差詰之無恕用是公年彌髙而奉之彌謹其子𨿽當不提防之年共子職與少壯不異江左輕義重財之俗頻年尢甚父母在析居別業者習以成風恬不爲怪公謝家事幾二十年子孫一意營幹無敢有異言者亦足爲薄俗之厲公生長田間無榮寵望先是二年以太母慶七十恩授迪功郎可謂希濶之遇徐氏先公九年卒子三人曰某曰發曰全某早世余克繼公志孫八人曾孫若干人女二人女孫一人俱已出適公生於紹聖丁丑七月十六日卒於淳熈丁未十一月卄二日凢歷五百四十二甲子越三日塟於所居之左黃岡之原從治命也世俗論公者未有不以冨壽康寕爲羙稱予獨掇其關於風教者表而出之庻防有補云銘曰禮法之猶水之東靡然共趍孰還其風公性素朴初匪繇學自身齊家可以惇薄

西軒居士志銘

上饒遊氏大觀間有諱覺民者以八行舉積階至員外郎自是族望表表吾郡儒風文气醖釀沈浸薰澤不替至今八行弟表民以優老恩補保義郎保義生某某生【缺】夫【缺】夫生二子次曰元英字俊卿卽西軒居士也居士幼孤少長刻意肄舉子業遊鄕校錚錚然眾人中時爲郡文學者名有塲屋聲別識士類特相器重月書屢冠倫魁一時輩行莫不禮敬且期以逺到居士亦自謂取科第當如摘頷髭耳及三嵗大比輙不利累應詔但爲國子待補生因嘆曰命矣夫遂浩然賦歸耕延師課子弟業期以刷恥戊午貢籍有名勉者卽其子掇儒科齒仕版行發軔矣惜其有風木之悲也居士警悟機敏勁挺不阿徇才實有用自坎防於時無以自見姑卽其家而經理之居無何荒者治湮者通缺者備觸事皆有端緒俾得一階自試豈爲不能辦者亨塞旣有命矣於是自適其適蒔花植竹飲酒賦詩臺【缺】月波園繞緑水遇佳天气勝時日與賔友相羊其間無復身世之憂一日忽嬰防疾卽命二子前畀付家事且屬以言令各務整飭有起無廢二子咸應曰惟則益自放曠不以纎芥累其心如是者又三載疾再作而卒實開禧攺元歲乙丑三月卄三日也屬纊之際獨惓惓於八十四嵗之母視二子知可托則瞑目矣享年六十有二娶周氏柔淑有婦道二子曰勤曰勉孫男三人珪璋方就師學玠尙幼孫女三人皆在室予與居士爲文墨交相知甚深饑寒驅予奔走無寜歲別去之日久而一防莫遂屢辱要約書予亦將登堂拜母夫人不謂天奪居士之速也於戲痛哉越再時予始得哭其柩二子泣拜杖而起則告曰將以二年正月丁酉於本縣石橋鄕丘原之湯家塘知吾父者莫若子請銘幽宮予不得而辭銘曰視其已爲未爲者可知其母垂白非子終身之悲惟後人是依故死生亦無疑

向夫人墓志銘

咸平祥符間文簡公以厚徳重望再相定陵後五十年欽聖憲肅皇后復以坤厚之載母儀天下繇是向氏之徳澤在生民冝其族系衍迆慶流無窮子誼文簡之伷而欽聖憲肅皇后之族是生夫人歸太宗皇帝下漢王東位孫知西外宗正贈少傅士礽第八子不防少傅南渡家信州之鉛山兵火後生理蕩析一無所防輟捐俸藏書籍延師儒使諸子遊從誦習日漸詩禮訓諸子皆刻厲自奮六人先後登進士第不防其一也敏於吏事且有文飛灑盡翰以儒林郎掌保寜軍節度書記生四子長善幼負淩厲才能世其科以文林郎授廣西經屬不赴而卒善防善鄣皆以閩漕貢用上登極恩補官善防今爲迪功郎任泉州晉江縣丞所至有能聲在泉爲郡守鄒公夕郎所知使入幕參決知可任以事畀以斤削善鄣成忠郎前監泉州舶司門亦以亷謹整辦稱善鄖方肄國子業明爽有餘夫人相家女及歸少傅家一門科甲相繼顯仕麾節熒煌夫人內視歉然略無貴驕意自書記公捐館惟一意教子日夕訓厲期以不墜箕裘寜捐已所奉以爲延師資諸子用是克紹夫人之教也國家渡江防百年故家遺俗相望寖逺閨門儀範不可得見夫人溫然醖借有中朝贒淑風爲母慈爲婦順奉舅姑謹禦妾媵寛里巷婣戚皆稱其贒孀居三十年未嘗輙出善防善鄣適同官溫陵溫陵樂土齊啟夫人願迎侍夫人欣從之客南二載二子更相娛侍心安體舒無羇旅戚一日歘起歸意値善鄣官滿得承其志及家僅月餘嬰疾遂不起實嘉定辛未十二月一日也夫人生紹興丙辰十月四日享年七十有六平日處心憫惻無忮刻意自以享上壽無憾所願終正寢於戱天之佑善使自千里得家悠然順逝黙若有符合者善防去替數月承計匍匐來奔追盡哭踴卜宅得吉於縣北五里之惠泉風气佳甚於陰陽家適冝以次年九月庚申終大事孫男二人汝浡汝洞汝【缺】在貢籍孫女二人長適進士傅煒余在室曾孫男女二人男崇枚善防以有日請銘於上饒陳文蔚謂文蔚不得而辭銘曰婦貞於潔傾於哲也母成於戒敗於愛也於戱夫人有婦之貞無婦之傾有母之愛無母之敗也

監江陵府糧料院傅君墓志銘

鈆山傅氏派自金陵辟五季亂來信州族寖大二百年間聨仕版者相望爲邑甲姓有諱緽者家丰而喜施得長者稱緽生欽明爲登仕郎辟江淮總屬欽明生一飛好古學遊象山陸氏門不得壽賫志以歿才甫諱傑一飛之嗣子淳熈庚子嵗大歉朝家憂之誘民出粟賑饑補以官緫幹捐粟五千石助州家信之六邑賴以濟事聞於朝命官其子一飛未被受客死建康時參政範公成大畱守憫勞之奏貤其後才甫用是補吉州文學中銓程授迪功郎主南劍州順昌縣簿該慈福皇太后慶壽恩循修職郎將赴順昌道建陽首謁晦庵朱夫子夫子舊嘗防東萊象山諸老先生於鵞湖僧舎識伯濟問所從來喜曰伯濟有子伯濟一飛字也臨別厲以官業秩滿調常州比較務以迎侍不便換撫州崇仁簿終考代者未至防母夫人病思歸倉使陳公鞏檄稟議戶部屯田事因奉親還鄕裏自是畱侍醫藥數年不調親疾竟不起黽勉終喪旣畢大事始參選得監江陵府糧料院還自任所則已病矣卒於是年八月廿五日實嘉定壬申也才甫居官亷遇事謹初任順昌漕使有挾先憾者委賣增鹽寔困之增鹽與縣計不兩立增鹽行則縣計虧縣計辦則增鹽不售號難處才甫務盡道理旣逭責漕使而長官亦不忤後得憲使趙公解之以脫常攝邑民用不擾攝尉值小冦爲梗防禦得防境內以寧趙公薦之曰克謹其身服勤乃職太守範公節亦許備薦員章未剡而卒勾稽崇仁適傅公伯召守臨川篤同姓之好分略僚屬先是崇仁旱邑官分禱經月不應才甫視甫數日承是命宿齋登仙境之巴山黙致誠禱車旋而雨霶霈彌日枯生涸澤民大喜恱擁香火來謝者數百人曰此新官所感也未防檄至安樂團領不督而辦以久出曠職力丐還任又團領本邑財賦不事笞箠人自樂輸癸亥秋視旱金谿身歷疆畆多所蠲放明年春夏之交崇仁艱食邑長趙君彥紓連衘申諸司得米數百石貸民遂爲賑濟所提督官凡欲使民被寔惠非敢具文以塞責於東西館頭僧寺中防糜粥待羸瘠之甚者存活頗眾推此才甫之志可知已近代風俗鍥薄同僚多不相能且相擠才甫在順昌令君葛逄時老儒也特相信愛今右司郎中趙君汝述時爲尉相待如家人在崇仁趙君彥紓尢厚善民訟分日而決催科分日而較事有闗利害者相謀而後行非才甫牧已謙事長順寜足得此於人崇仁滿歸市井小民及里長相率出五里外仙遊觀送之是豈彊而致也才甫尊賢慕義所至有道之士傾心愛敬不敢待以稠人廖公徳明居順昌老成而聞道才甫日得親炙聞其緒論及官崇仁何公異賢而有文葺山莊爲燕息地才甫多從之遊以職事至金谿則訪陸先生遺址與其先人平日交舊自著數語識顚末𨿽一官隨牒不希聲利恬於榮進閒居諷淵明康節詩多能成誦黃陳詩文投心處亦時時見於吟諷燕坐之室榜曰靜勝晨夕於此罕與世俗交𨿽若涇渭太分未免忤物視湛浮斯世惟知世利而不知道義者逕庭矣喜道家修養書及釋氏語自謂有據無據如藤倚樹平日所得於釋氏者在此朱夫子挽以吾儒問學嘗因答書令小作課程專讀一書久自得力才甫將有事斯語今則已矣可悲也已才甫生乾道丁亥十一月十八日年四十六娶鄭氏武經郎主管臺州崇道觀嵓堅長女生三子謙之誠之誼之誠之出繼弟熹謙之中補選誼之方就外傅女一人在室謙之旣得卜於縣三十里東山之原以次年十二月壬申奉防事謂文蔚知乃翁平生爲詳泣血請銘其墓文蔚遜之其誰銘銘曰錦尙防兮日章蘭無人兮自芳旣與世以殊趣夫孰知其所長勒銘詩以詔後俾玆丘焉有光

余正叔墓碣

鉛山傅啇弼一日來訪文蔚蹙然而言曰正叔余先生予師也歿防三十年嗣人湮防不能發其先徳使有善弗彰吾子合爲論著予將以碣諸石使來者有考焉文蔚聞其言而悲曰正叔予同門友也知其平生甚悉顧力未足以振之幸吾子欲發其有餘旣死文蔚𨿽不文其敢辭因敍次如左正叔諱大雅余其姓也世居上饒曾祖大約祖安節父思永皆應舉爲儒而未有顯者正叔自肄舉子業已見許於鄕之儒先未防預薦送然志不在是聞晦翁朱先生講道閩中毅然登門窮鄕晚出外科舉未省他有所謂學正叔獨倡而先之豈孟子所謂豪傑之士也與弟大猷從其所帥相繼而往文蔚亦因正叔拜先生於紫陽書堂正叔志道懇惻問難叩擊亹亹不倦揆諸心一毫有未得𨿽往返十數不置期於釋然而後已先生嘉其勤竭兩端以告嘗因書論敬義工夫先生指示日用之親切者謂提撕警防通貫動靜正叔得其語表裏用功非惟自勉不暇見同志亦以相厲常恐心外用日誦中庸不願乎外之言以自克可知爲學之務本也先生嘗從容與之言而喜曰且爲君立得一基址今當有著力處正叔將以是而終身焉不幸天嗇之矣於戱正叔而止此夫正叔力於爲善初罹外難以禮自防不禦酒肉後嵗登師門度閩嶺或犯霜露冒炎暑不以爲憚稟气旣薄且多病竟以不壽己酉秋九月予往省先生值正叔將歸語別武夷溪上未両月而訃聞矣寔十一月乙丑也年五十二娶王氏生四子徳深徳淵徳存徳晦徳晦出繼弟大寜徳淵業儒亦早世正叔餘慶其後必有能繼之者平日與先生問答書非一厄於煨燼無一存者人皆惜之語錄一卷刻於江東庾臺死之年所居之右裴原後廿六嵗刻玆銘有決其疑將以得正有闓其端將以續日焉不足何斯人之不淑

鄭孺人墓志銘

婦徳以貞順爲常外此𨿽美弗取也丈夫之立於世其行顯顯在人善惡不可誣婦人深居閨閫內行修否在乎疑信非深知熟察冒然書之何以信逺秉筆寔爲難鄭氏諱如玊字徳潤五世祖太初仁宗朝禮部進士嘗奏賦金門時鉛山汭口張有偕計客京都者邂逅邸舎杯酒敍鄕裏因爲世婚盟至於今不寒鄭氏用是以歸張君友仁彥輔彥輔倜儻好客軒騎過從靡不延納鄭氏主中饋惟意是順毎盡賓主懽無維罍之恥近世師道不立教者率輕售主禮因不肅彥輔不爲薄俗移務盡道理以至從學生供饋亦不憚往往出其門者有所成立皆內助之力鄭氏孝於事姑友於娣姒得其懽心不聞有間言雅性恬澹不事遊觀鄰里罕識其面貞靜之志如此與彥輔偕老家事付諸子娛嬉自適幾二十年亦足以安死矣未病前一月一日徘徊顧瞻指所居之西偏語孫次參曰斯丘吾所樂百嵗後當歸於此無違吾言翼日疾作竟不起人以爲異文蔚少日主彥輔家知母儀婦徳爲詳珙以有期作書抵予且以嶽陽軍節度判官鄭必滲狀來請銘其墓予以行有可書故承命不辭鄭爲上饒著姓王父驥預宣和貢籍解褐分教歷陽大王父積中父可久俱潛徳不耀生五子一女珙璵玨璨琰女適鄭伯俊少師修敏公僅之四世孫也先卒男女孫各八人亦繁衍矣後當有興者生紹興丙寅十二月辛亥卒嘉定辛巳四月戊辰用是冬閏甲申訖襄事銘曰知子之來結絲雜佩知子之與陳觴列爼是爲閫內之助飬必盡懽無人間言教欲知義嚴師之禮是爲閫範之羙

傅縣丞墓志銘

設科以羅英雋而材者多漏网用人以興事功而能者沈下僚世事大抵如此余因是有感於藍田君而重爲之悲君諱瑾字君玊其先金陵人五季徙家信之鉛山君自幼敏悟弱冠揖鄕書一第不勞收命不時偶輙與有司牾用五到省例以恩補官初授廣西經略犒賞庫未赴間董長沙餉運於襄陽迄事無曠敗亡何攝建寧府政和縣瑞應銀塲亦以辦集稱曁官桂林侍郎王公容季公訦郎中王公景說相繼作帥君贊畫爲多以漏賞循從事郎再調舂陵判官攝倅事者數月官滿廣信漕使曾公防將以邕管機冝辟君年事侵憚入瘴鄕控辭以免調溫州永嘉丞迓吏踵門而君已病矣終於正寢實嵗壬午五月十八日也君爲人倜儻好爲義事鄕鄰鬭訟開釋以理不忍坐視裏有困病而貧者捐金醫療務在存活不幸而死則給周身之具隆寒無覆施以楮衾尢篤於親族不能自振業則經紀其家女之孤遺給嫁貲以遣其急義往往類此初鋭意科第所居之旁書院扁曰築隠集士友防文其中將爲進取計且以厲其後進惜不遂厥志近世肄舉子業者多局一藝而乏通暢之識君平居抵掌論世事州縣利病民間休戚靡不諳練與專事綴緝而不濟實用者有間矣故𨿽晚得官隨所至皆有設施廣西犒賞庫鬻粉寔焉先是利入無稽君究其間蠧爲之經畫請於帥座侍郎李公置局專賣李如其請繇是職掌旣專出納以明至今府資以佐用度漕司張公斗南以材薦於朝舂陵羣計悉倚僉幕公不急不縦而辦獄訟繁夥尢難剸決凡經剖晰皆當事情太守董公與防覽其牘喜曰非老練何以至此於郡有功多矣憲使趙公亦以政績舉歸之日董公至不忍捨其去君之才幹略見施行者已如此使得究其用必有可觀者君精力老而不衰需次永嘉親知過從時貴臨別酬應不倦舊同僚有至自逺方來畱止經旬酌酒論文圍棋賦詩以盡其歡已涓剛戒嚴將東上病偶作然臥起猶如常時一日若有悟敕諸子遣還迓者不信宿而逝可悲也已年七十五曽祖約不仕祖銓故將仕郎父源服儒業早世娶王氏先三十四年卒生四子黙防黯黝俱肄舉子業黯出繼族人更名煜二女長適周子謙防適胡文伯黙將以其年八月甲申邑之南五十五里湯原王氏墓側泣血致書且以其狀來謂先君於吾子忝交舊願爲銘文蔚義不得辭銘曰文足以第漏不收仕足以達陸沈下僚與其榮外而包羞含章不衒其奚尢

先君竹林居士壙記

先君諱邦獻字叔舉信州上饒人父安壽母周氏先君以紹興三年嵗癸丑九月廿五日生以寶慶二年嵗丙戌正月廿八日終享年九十四先妣葉氏先卒四十年子文蔚文明女適程廷俊孫浩淵曽孫栻模楷浩貢補淵薦送栻亦貢補文明程女浩先卒先君賦性坦直不識世人謀譎尢體物𨿽廝役之賤處之有未盡介然於懷朴素沖淡文蔚負米四方僅供水菽懽若甘防文蔚每有傷哉之嘆而幸免督過之憂少親師訓肄舉子業中年謝場屋專課子孫讀書居後植竹數千个自號竹林居士婆娑丘園無世間念終之日初無疾苦气寖防以至於盡於戱痛哉以是年八月甲申朔所居之背隠將之原從筮也隠約無見於世姑敍其始終性行以詔後之子孫云不肖孤文蔚泣血書雙溪傅爲棟篆蓋並書諱

克齋集卷十二

欽定四庫全書

克齋集卷十三

宋陳文蔚撰致遂賦

餘生多艱勞筋苦志顚頓萬狀少不知學意謂約可使丰窮可使通未免有出分之想旣登師門日夕講貫浸灌之久始悟昨非且得動心忍性之力防繹大易致命遂志之防謂命者一定而不可易一以委之而從吾所好因作賦以自述其辭曰

猗惟皇之降曾靡間於賢愚旣均賦於四端又何別於錙銖乃天命之流行凡有生而與俱苦稟气之不齊未免乎分量之拘匪亨塞之爲異則厚薄之有殊亨匪出於人謀塞亦根乎厥初薄豈使人不足厚豈欲其有餘繇分定之故爾人力詎能加損諸偉哲人之秉靈合天人而爲一順造物之自然於吾心而罔窒𨿽有通而有否與或得而或失蓋先定於冥黙豈變遷於此日逹則行於當世窮則安於一室知在天之靡常恃修爲之可必不以寛而舒徐不以窘而迫怵𨿽素乎貧賤患難嘗日怵而心逸不可幸者一以付之所當盡者未嘗或失苐従吾之所好匪避勞而趨佚旣無入而不得動毎見於逢吉彼昏庸之弗明常隕獲於所疑凡一定之天命謂可勝以人爲動欲任乎智力謂禍福之可移曷於理以弗察根厥命之不知旣行險以僥幸遂倒行而逆施稽有命之前訓豈聖賢之我欺羌醉生而夢死奚止乎小黠大癡慨吾生之多艱自靑陽而已困意利達之可營冀圖之一奮何所向以背馳旣中途之顚頓當利害之相形尙胸中之交戰幸天誘其懦衷就師門而學問承教戒以非一希遁世而無悶𨿽志苦以筋勞敢人尢而天怨中旣有以自信外𨿽榮而不願誓將以此而終吾生又何有乎遺恨辭曰富貴浮雲吾何求兮従吾所好聖門遊兮瓶儲不繼亦防憂兮處困而亨樂林丘兮彼窘室廬山爲囚兮此順天命心休休兮

克齋集卷十三

欽定四庫全書

克齋集卷十四

宋陳文蔚撰老人生旦

人生富貴多繁華毎遇誕日張綺羅髙堂賓從擁朱紫金尊捧歡傾流霞靑春未暮神仙醉舞腰回雪皓齒歌難逢樂事買歡笑千金不惜如泥沙貧家相去一何逺自嘆居裏非鳴珂平時只甘陋巷味啜菽飲水之日多不知今朝是生旦東鄰旋問酒可賖烹鮮擊肥非不願一室懸磬將如何阿爹従容呼兒語我有至樂非繇他立身亦足顯父母聲名不必登髙科顏色茍能奉親懽悅口不存防與嘉滿堂𨿽無金玊富六籍諸子幸滿家日率兒曹勤誦讀行慕顏閔心孔軻但得門庭無外事竹林足以長婆娑子順親慈有餘樂自然福至繇家和籬邊晚菊知人意嵗嵗來薦黃金花

和余方叔題傅材甫筠谷韻

一區投老將焉卜揚雄艸那可續何似山中種修竹白駒皎皎人如玉山深九夏無炎溽往來不著市防足主人心地一淥調髙和寡陽春曲時聞樵歌起林麓趺坐道人方閉目讀書萬里歸妙矚等閒莫躡巢繇躅何妨春酒甕頭熟便約幽人來卜築伯夷淸風千載肅堪笑荒涼舊金穀

火田鄭防山貧士也家有燕坐之處五爲賦之

山水可吾情對酒不必醉及其不以酒何繇得翁意

右寓意軒

一息萬里馳白日天無光歸來固吾圉宇泰生吉祥

右觀省齋

夜半一陽動萬木縂皆春當觀向榮意從此識吾仁

右槁木寮

中獨抱孤淸外示聊以朴不結桃李交風味良不惡

右嵗寒谷

築室在澗阿種木淸成陰中有聖人書可以樂吾心

右隱窩

和賈元永醉楊妃【牡丹】

當年開元主得失鑑前迹圖治極焦勞自謂吾𨿽瘠自從嬖在妾乾坤輕一擲妖花恐其魂宜逺數百驛

題鄭好古松圖和趙國興韻

筆端老木千嵗心一見洗我塵土襟坐久令人防慍喜古今碧澗落寒冰乍濃乍淡陰復晴晦明變化天所成相畫之法如相士骨奇肉瘦神必淸煙澹雲疎天冪幙頃刻風雷暗塵壁畫工羞看手如神十日一水五日石

觀物二首

初見種汝時防荄極枯槁今旣長枝葉日復一日好儀刑靜獨秀精神雨中澡嗟我費耘治【平聲】尙媿前艸

其二

墻東一防物妙意包藏深人皆看枝葉我獨觀其心萌蘗旣綿綿茂盛亦駸駸從此識天地生生無古今

賈元永寄詩有窮愁之嘆和韻寛之

我生抱孤貞有似牕前竹卻笑日用功采緑不盈掬詩書負宿願發憤處幽獨古人刮目處論道不隔宿吾計決已久不疑何待卜一書訊安否雙魚勤往復丈夫气相許雲雨詎翻覆窮通付一醉東鄰酒方熟

同彭漫者寄鉛山諸友韻送彭歸武夷

兀坐誰與鄰院古槐陰靜美人東南來共此炎夏永危衷慰孤淸羇迹不待屛十載懷願見一日良獨幸開樽共有酌當月免對影所講根理致坦然見心境詮評寖及詩語我挈裘領云何方浩浩遽爾中耿耿歸理武夷棹夢寐江南景吾曹貴晚節莫辭霜露冷世事如予何遺編且重整

辛亥春與陳周佐縣丞防於汭川旅邸從容三日臨別呈周佐

雪夜訪戴時未至已先返潘魏一夜話興味良亦短三日聆妙語逺勝十年欵嗜欲排喧囂議論反根本酒罷放懷歌超然心更逺古人不難到學力貴自勉花栁況欣欣遊哉春未晚

再過桃花臺

去年過桃花心情亂飛絮今年重來時煙水已成趣川華動春緑漁艇自來去況復江上山玉立美無度徘徊欲吟詩日暮不成賦但見飛鳥歸暝色帶雲樹我生亦何求行止隨所寓悠然此時心但覺狎鷗鷺風定波自平可玩不可怖堪嗟世間人險阻起平路玆焉得所圖萬事不闗慮

寄題吳伯丰所居二首

書閣髙防尋其髙不可知但見讀書人心與千古期借此閒曠地端坐窮軒羲世塵飛不到月霽光風吹況復掲扁榜字畫天下奇妙有指南處世人那易窺昔聞堂上聲斵輪嘗笑之而子得深省不覺糟粕遺終日几案樂捨此歸其誰【晦翁爲作字】

右讀書閣

心兮如太虛何惡亦何愛吾廬寄吾興妙處端有在於中忘嵗時疇覺屢遷代但知曲肱眠居然樂其內無事戶不出此意誰能防更約素心交防書靜相對

右亦愛軒

石井偶書呈同來者【趙國興書堂】

爲君半日畱得與諸賢集人生貴逺遊何苦自維縶好鳥鳴更幽逺山靑欲濕時有午邊風吹從木陰入甲寅寒食日訪徐子融子融同出遊晚歸志所歷二十六韻

至後一百五春光正韶華往往天气少多與人事差今年特淸朗川原爛紅霞埋頭卷書冊訪友況不賖盡日俱襄陽滿城同看花百種鬭紅紫意气各雄誇忽焉有招呼徑醉碧桃家主人意厚甚更約觀金沙而我方與子浩蕩興無涯但恐催日馭所幸未西斜行行復行行小築逢異葩雜然不知名品品亦自嘉園翁旋相問酌酒仍烹茶珍重頗深簡市井避喧嘩子乃若有告未語先咨嗟願言更出郭前林路非遐防當有奇遇始信我不訛果見山下防一瑩無瑕淵然蟠蛟龍不爲藏黽鼃稍稍出奇怪羅列如髻丫須臾聳嶄絕煉不經女媧特立如丈夫匪可幹以邪相與發浩嘆題品乃未加因念世沈晦豈但如爾耶乘風且歸歟投林有昏鴉聊爲賦此詩醉筆歌龍蛇

寒食後一日趙國興防具拉遊淸風峽登一覽亭分韻賦詩以塵埃已逐雙溪去爲韻得已字

家家趂寒食看花雒城裏孰知我輩人屐去登山齒千峯據其髙一覽無餘美小溪山下來靑煙林末起俯瞰闤闠居總在塵埃底酒樽遽移下詩興良未已因念讀書人故事爲重紀【峽劉之道讀書之所用其詩句分韻】

回鄭家橋小酌復以臨淸流而賦詩爲韻得流字

愧我困塵冗因君得淸遊脫身桃李場慰彼林壑幽水光晚更碧山色翠欲流詩情天萬里浩蕩不可收中秋後二夕陪趙連州飲荷香亭次連州韻

使君今宵有髙防天爲好事收滂沱厭將歌舞競時好只有風月爲詩魔此際主勸客盡醉何日弟和兄且歌【連州昆季皆在官】臺髙林影散滿地不飲柰此淸光何

以花枝好處安詳折酒盞滿時撋就持爲韻贈徐子融

春來凡艸木開處總成花東皇本無心世人徒爾誇我愛花中王矯矯出羣姿非不愛桃李桃李多繁枝寄語折花人半開花正好折到離披時翻成被花惱花不在色香全在精神處不慣識花人未肯輕分付一夜無風雨花枝報平安折花須惜枝容易莫傷殘蘭薰可以佩幽人擷其芳紅紫時所競安得細推詳白面誰家郎逢花便攀折言防折花枝折花人更別麯蘗有工夫气味獨醇厚欲釀胸中春豈可樽無酒座上嘗春風客來同把盞妙處我獨知醺然面生暖淺深存斟酌杯行不須滿旣滿須持之不持愳招損香液噴甕面紅光浮滿巵此爲最佳處亦是極難時杯深不可把俯身爲渠撋淋浪莫沾衣操縦得其權有客太詩狂鬥酒約相就那識半醺時春風滿懷袖我有酒一壺醖醸頗得宜飲之痊沈屙贈子聊以持

送趙進臣持閩憲節

任官自古惟賢材天子耳目寄外臺祥刑所系切民命可不於此欽卹哉猗嗟東南俗脆弱獨有閩嶺髙崔嵬山川風气頗相等挾剛負險不可摧自來巖谷多嘯聚屢遣使者殱渠魁今幸田裏各安業畢竟習俗懷陰猜侵陵矯防或未免獄訟不平良善災民彊官弱亦已久往往州縣翻低回政須繡斧肅風采坐使一方公道開秋霜凜烈懲其姦撲滅不復然死灰陽和寬大布徳意撫摩窮困如嬰孩湘江之水碧悠悠使君昔日曽徘徊於今八州復延頸洗寃澤物須公來澄淸本是平生志從此四境無氛埃勿謂故園有松菊長憶三徑荒莓苔先生防所藏湯君墨梅約諸人賦詩俾文蔚亦題其後

皎皎冰雪姿黯淡宜水墨卻恐施丹素翻令涴顏色孤山水雲深庾嶺林月黒晴牕一揮染想象意俱得

寄題吳子似所居二首

古人不可見千卷畱遺編要非紙上語至理寔防前列聖精防心舎此將何傳根本防於一枝葉數萬千博文可約禮掘井志得泉玆乃讀書防涵泳當忘年勿以急迫求畱神嘗靜專亦勿事悠悠嵗月空推遷久而竟純熟脫落不知然眾理斯旁通如海防百川又如庖丁刃體解牛無全超然得我心枘鑿非方圎書在言語後用起言語先唐人資綴緝漢儒拘訓箋記誦日益博疇知心鑑昏秪足騁馳鶩與道寔天淵瑱山名亭意難與世人言方將屏俗慮日夕親聖賢見聞豈足道孰是入徳門隠幾無別事眞趣在窮研一旦忽冰釋花栁春無邊此時案上書始可付蹄筌

右讀書亭

上帝降斯民厥初存秉彛古昔世教明大道行坦夷裘葛順冬夏飲食充渇饑非有慕於外夫婦皆與知嶽瀆气旣分民風日澆漓仁義旣榛塞教化悲陵遲隠然善端著不勝姦僞滋甚至借吾道紛紛取世資陽尊若示公陰叛寔濟私孟氏極雄辯剖晰精毫釐言言七篇在炳如日星垂千載嗟晦蝕大義誰復提延陵有佳孫好學謹操持傳授有所自源派分江西【子似象山學者】若爲日用功義利早辧之細讀象山記妙意良在玆願言不爲獲努力但耘耔堂前有松桂年年長柯枝生意不自已何心論報施請子對佳木長哦經徳詩

右經徳堂【陸象山作記】

送吳子似歸番陽

憶昔舟泊云錦溪溪上故人知爲誰讀書亭中不艸艸永平人物入深討【子似著永平志】生平借甚梅子眞我乃晚遇情相親古人事業貴悠久歸歟訪我同門友【謂姜叔權也】

和葉仲洽喜雨

一旱不問下與髙風吹日炙同煎熬悲鳴鴻雁不飲啄向人終日聲嗷嗷千里赤地天不管毫髮防功矜桔橰乘除自古有成說霖潦一春多發泄渇苗欲死俟沾漑到此翻令成澤竭不眠耿耿抱幽恨離畢中宵起占月仰天浩嘆如何理引手欲挽天河水鵞湖作鎭縣東隅山巓忽有雲峯起朝隮何事故要勒雨未崇朝還又止農家與苗相爲命情不願蘇惟願死愁腸欲防成寸寸頃刻風雷驚動散爲霖三日澤已均發墨千山云不防騷人賦詩喜欲狂自寫長牋防脫腕東西倒懸今少解懽情隨雨亦滂沛秖愁西北望云霓虎狼久矣爲民害請看麟史書伐邢一日興師當問罪詩成聊冩閔雨志畎畝拳拳有深愛

題傅巖叟悠然閣三章章八句

悠然君之見不與凢見同正似東籬下山忽在眼中誰昔夜登閣歌罷飲亦終恍若有眞契可知不可窮悠然閣之名名從見中起長哦好仁詩髙山勤仰止意與口俱到握井眞得水嗟哉世間人穿鑿求義理悠然君之心非古亦非今忘言猶有詩無安用琴淵明此時意千載無知音但見登閣時山髙白雲深【巖叟命名時予適同登閣故首章及之】

廬山雜詠

我來未試烹茶水且讀石上涪翁詩上臥百尺晴蝃蝀下貯一匣靑玻瓈淵深知是蛟龍宅風怒似挾熊虎威自古賢棲知防許今有精藍藏翠防

右棲賢三峽橋

朝登天池峯暮酌天池水一枕僧榻淸鐘磬半空裏平生此名山籍籍滿吾耳乘興作逺遊杖防自不已行行到絕頂塵世知隔防雲煙出其下渺視猶萬里山川與人物往往盡防被始疑翻雪濤混同一彭蠡頃刻開一罅初見山邐迆仿佛人世界未可詳目指山中爲予言此地去天咫風雨晦防與世殊不似霖潦方下作山頭旋磨蟻云深此埋屋山下乃不爾歷驗予所言其言亦非詭未必隔仙凡髙深寔殊軌初夜現佛燈數星林末起如螢復如炬或明亦或止昔聞頗甚怪今見乃如此寄語登山人仍須細窮理

右天池

白鹿洞謁先生祠堂呈李夢開教授是日李入洞講書

先師紫陽翁雅愛窮幽防前賢有遺迹所至皆發揮千古廬山髙白鹿遇亦希何人寔經始閟藏啟天機臨流勘書臺隠然釣魚磯聖朝始加賁泉石生光輝榛莽百年中潛長虎豹威衣冠固不論樵牧亦寥稀今昔有顯晦山川無是非先生適剖竹按圖重歔欷斬荊得遺址澗繞山合圍買田敞堂塾豈將終遁肥學子共棲集相與詠而歸繼聖講絕學咳唾落珠璣此理忽森著魚鳶眞躍飛小子恨晚遇講席弗及依升堂拜遺像然涕沾衣幸今主盟人髙識可與防光風霽月意端欲賢聖希【李作光風霽月亭】時來一講訂諸生佩韋超然此防意規範喜無違徘徊不忍去暮宿畱山扉因極昔遊處恍如身泗沂矧復洞中友進步方騑騑永矢防世味來食此山薇

臥龍瀑布

登陟百險艱來看雲間瀑飛從千仞峯防作一條玊冬夏有盈縮古今無防續當日武夷翁翩然來結屋

武侯像

堂堂千載人遺像凜如生趨舎同一操豈無當代英欲喚臥龍起四海盲聾驚此意無今昨未應歸杳冥【先生作起亭】

新居六詠

無才濟蒼生竹林遠棲遁中有聖人書飯疏自無悶

右竹林隠居

築堤環碧沼種花仍滿堤幽人日往來非闗桃李蹊

右花堤

池東如月池西如月弓池北千丈屏倒影碧波中

右半月池

淸溝知防曲花落流紅錦何須浮羽觴自可供杯飲

右曲水

燕坐焚淸香日永裊煙篆妙處良獨知功收物欲戰

右克齋

緑陰初散地今有入檐枝開牕對瀟灑嵗寒惟獨知

右梅

五月十二日閒中偶作

黃卷與晤對日日有新聞靑山不世情時時有佳賓不動利害心且無將迎勤自得村童樂何須市朝紛種菊繞庭砌黃花俟秋芬琴書便當歸免使思白雲犂鋤理荒穢菽水娛朝昬此外何所慕甘作耕桑民

徐天錫歸自玉山昌甫以三詩送之後二篇有及予與徐子融傅巖叟之意且托其轉寄答其意以謝之

我聞章泉淸有客日洗耳而況坦腹眠滿意得佳士相期忘嵗月飽飯讀書史只恐翁獨吟黃鵠舉千里靜言同門友吾郡差若多相望數舎隔便如千里賖惟有湖上翁【子融】時時許相過比緣迹萍梗亦已廢琢磨

其二

曽共傅巖孫同坐傅巖石紀遊未抄寄雙梅解相憶天涯思美人折花陡岑寂所幸柱上題如新未陳迹【雙梅在巖叟家香月堂淸古可愛昌甫毎與稼軒同領略之柱爲稼軒題】

寄題徽州李君博文閣

曽參一惟外相顧了無言顏淵但如愚永謝枝葉繁後人謂二子獨得道之原脫落章句卑統宗而防元誰知聖門教入道固有門非博奚反約防流乃求源顏曽日用功如海眾水吞及其成功後木落歸本根固非求捷徑大學廢講論李君敞髙閣駕言避俗喧藏書比鄴侯日夕手自翻百家期貫穿目撃萬里存上下洞今古髙深察乾坤一旦忽融防豁然破籬籓笑彼習忘子讀書嘗憚煩

和胡應祥遊石井韻

世間潢潦水可嘆無根源盈滿涸可待驟雨空翻盆鵞峯此邦鎭秀潤艸木繁泄爲石井泉永與天地存平湖十頃開【峯頂有湖】風漪緑荷翻意共一脈落髙下相吐吞淸遊二三丈歸途月黃昏咫尺阻同集笑我眞憚煩相期一朝去雷電當飛奔鞭龍起爲雨防功不須論

壬申老人生旦

兩嵗霜風吹客袍親庭禮闕捧香醪今日升堂祝親壽親壽願比南山髙古來人生七十稀吾親八十臉如桃但得嵗月無窮極從教兩鬢添霜毛閒中花竹自娛戱日課詩禮勉兒曹隨分家風嘗禮法何心與世爭雄豪自古作善天所佑賦與龎眉並壽絳不須神仙授祕訣已保柱石常堅牢年年新釀此時熟眞珠滴紅聽小槽

趙忠州有苦寒懶起之句和其韻

生息同宇宙形骸通物我天寒雪盈尺竈冷鑪無火酒面生紅光花枝嬌婀娜𨿽然太守樂亦要民安妥

去艸棘

艸𨿽至防物稟气何不同瑞者爲靈芝大抵和所鐘薰者爲蘭蓀芬香播春風人知外秀異胡不原諸中柰何一種類亦費造化工沾濡足雨露山川徒茂丰畏冗無地著無足比蒿蓬成熟不堪食但逞毫芒鋒除卻刺人衣此外無餘功慘𨿽未荊棘包藏固難容因行爲芟除當路靡畱蹤害物亦害己去汝如去防安得天地間榛翳亨衢通

和余方叔病中見寄

我亦病閉門機閒了無觸故人送詩來綢繆寫心曲胡乃稽報章悼往牽服屬天理循自然非敢故羇束人生壽天定心要無愧恧逞欲千乘危安分一瓢足範雎傾穰侯酈寄賣呂祿何如北牕臥酒熟巾自漉況有聖賢書可洗昬花目一任嵗月駛流徙驚轉矚安知疾疢余非以石攻玊

克齋集卷十四

欽定四庫全書

克齋集卷十五

宋陳文蔚撰用門牌日有好花迎客笑歲篘新酒奉親懽爲韻爲老人壽

地僻廣乾坤身閒多月日耕鑿太古民天然自淳質未始泥神仙閱世自長久日用飲食餘帝力我何有修竹三徑幽靑山四時好何須萬間廈一防可娯老園柑結新實籬菊開晚花旋篘甕頭酒不負老年華田夫與野老一笑相逢迎只說桑麻事安知市朝爭年年願今日有酒可畱客𨿽是無珍饈隨宜具肴核人言鶴髮翁翻作朱顏少把酒更何辭一對西風笑環堵一畆宮中有長生計秋月與春花今年又明歲年髙親可慶家貧兒包羞今年勝去年粗有酒新篘嵗月綿綿永福祿日日新天開九齡數眼見四世人共樂堂上親旋約山中友𨿽是盤無饌未至樽無酒積善𨿽人爲康寧荷天寵但愧儒素風日乏甘防奉子孫𨿽未賢粗肯詩禮親願言各努力忠孝以立身人間無事日簞瓢亦淸歡但願從今日時時報平安

夏夜露坐偶書且勉同學子

人生邂逅如岐路南北東西忽離聚淵明本賦歸去來保社乃今隨所寓讀書不雜囂塵聲好在園林最幽處朱橋跨出林陰外一水繞庭將緑防有時小立憑危欄臨風不忍空歸去矧逢暑夕遠燈火杖防月林時散步更深毎與二三子輟寐毎爲淸景駐山髙望望北斗低花香拂拂南薰度擬將胸次滌河漢不管衣巾濕風露淸談未必眞廢事言下應當有防悟不妨俯仰更觀察此意直須起訓詁郊墟次第新涼入自可燈窓窮入暮凡人努力在年少老大悲傷欲何訴嗟予學古𨿽有志蹭蹬獨爲一生誤鳶魚性分信機淺風月情懷乃天賦歸哉要結園綺徒淸夜團欒繞庭樹

予始生日巖叟防酒見過且有壽語賦此以謝之

自笑山澤爲臒儒儕之富貴非其徒他人誕日防歌酒貧家簞瓢屢空虛昨朝不記生年月靣前忽見樽罍列感君祝我還祝君兩翁相對頭如雪

乙亥老人生旦

兒願嵗歲登斯堂再拜爲親扶壽觴近思去歲生日時膝下羅列兒孫行更願明年似今日酒靣菊花如意黃人間富貴誰不願兒只願壽長且康田園薄有可衣食但要作善思無疆生涯淡淡隨分過不逐勢利常奔忙初非熊經慕仙術自是日月閒中長天賦淸奇古容貌精神矍鑠筋骨彊今朝捧酒祝親意不知何者堪比方欲將吾親比松栢松栢老不禁風霜欲將吾親比鶴齡鶴算終可量溪北柱石山峩峩蟠根結據繇洪荒家居山下不記年永與山石同蒼蒼

責己

聖人當耳順吾年已逾再日覬有新功邇來如稍怠嗟爾性𨿽駑敢不鞭其退須教十二時此心無不在書此當盤銘終身以服佩

丁丑老人生旦

箕疇五福孰居一惟有年髙無等匹皆緣作善天防康視履知當獲元吉貧居衣食𨿽屢之墻下有桑園芋栗乘肥衣輕豈不快往往久長難可必矍鑠吾翁八十五骨勁雙瞳如防漆安貧毎甘菽水養𨿽是形臒心則逸菊花開晚似有意不爲重陽爲今日成行兒女羅酒漿拜祝願天從所乞不願分外樂事多隻願親安體無疾不願官書汾陽考只願親年增秩秩兒孫倘或有生意此去買田多種秫直須釀酒如春紅嵗嵗稱觴無了畢況當風物一年好盤薦黃橙並緑橘

戊寅老人生旦

吾家本是田家子其先世世居田裏兒因逐食浪飄蓬欲歸無以供甘防吾翁亦能甘淡薄日夕飯疏而飲水渾然質朴古人風固應自有長生理筋骸𨿽老自康健聰明少壯猶難比了無機械足怡神不生嗜好彊精髓人間可慕是榮華人間可羨爲豪侈榮華有似庭下花芳菲之日知能幾豪侈眞如艸頭露不能頃刻朝陽裏誰知貧賤自安分年年如此只如此吾鄕自來丙山髙位當南極崔嵬起吾家門門對此山算髙欲與山同紀加之西鄰與東捨往往黃髮皆兒齒酒熟長願相招呼一笑忘形相汝爾

自鉛山歸上饒途中感興

來時積雪歸途熟暗中流換驚時節所幸康寜九十親依然堂上垂華髮隨意何當足甘防斑衣日戱慈顏悅丈夫事業有用捨窮通不必生分別直須用力隨處處無徒瀟灑送日月嗟嗟世人泣岐路東鄕久哉吾計決終當緤馬扶桑樹車行萬里誰能遏慷慨自奮歌此章老去不知情激烈

送周希顏遊章貢

憶昔吾先師慷慨歌逺遊超忽淩八荒咫尺視九州東將徵暘谷掛衣扶桑頭西不畏羊腸而以摧其輈南轅有遐眺直指百粵陬北駕何所之亦欲窮燕幽墮地弧矢志壯嵗無不酬肯學鄙丈夫拘剪守一丘今日因送子歌此臨淸流江深不可極負重萬斛舟慨然動髙興不作賈胡畱髮足眞自此行矣萬里修儻或跨疲蹇路長殊可憂願言自努力嵗晚當遂謀江山有防意寄書傳置郵

己卯老人生旦

今朝酒熟吾翁喜又見生朝防鄰里𨿽無盤饌羅羶葷情話從容自嘉防人生富貴固足樂惟有長年難得似恬於世味心自閒贏得龎睂更兒齒晨興再拜啟阿爹從古昭昭是天理不因爲善天降祐何以康寜膺壽祉稱觴膝下列兒孫𨿽說居貧良亦美從今都不記春冬只消嵗月將時紀束書但願早還家年年祝頌秋風裏

窮冬積雪閔織紡婦

長哦人詩九月欲授衣方當流火辰先已戒其期當春非不蠶入夏非不絲一寸不上身止爲憂啼饑蠶畢起功績關心聽鳴鵙豈不念人生所急在衣食衣單寒不禦鶉結百千縷輕裘那得知淒其良自苦窮冬嵗將往雪片大如掌憐他昨日織安知今日紡嬌癡貴家女未始識機杼紈綺厭不華繒帛何曽數貧富固有分茫茫何足論感觸此時心寧不哀窮困馮誰歌七月俾汝知時節塞墐聊補紉團欒圍榾柮

建徳道中六言

有底可人情意盡是酒村魚市行人忘卻家鄕沽酒買魚供醉

徐敬甫出示所居之別墅南巖圖並諸公題詠欲予同作爲賦長韻【庚辰正月十二日】

憶昔同作康山遊杖屨歷徧千巖幽知君已具看山眼毎遇勝處嘗淹畱從玆一去間何濶倒指殆欲忘春秋不知此地復何地但見大江東去流相逢恍然如隔世盡洗積年離別愁首爲袖出南巖圖著鞭先我占一丘南巖之髙不可攀俗駕欲到何緣繇君乃結屋於其巓避世擬追園綺儔雪飛霜瀑自天落防列萬竹干云修客來煮茗話疇昔酒熟春禽相勸酬自言得此已足老豈復更懷身世憂無心偶作云出岫良念棣蕚情綢繆對牀聽雨有眞意肯放拂衣歸去休登髙一日展遐眺洗眼九華云漬收語我南巖卜築地只放五老髙一頭丹梯萬丈徑可躡獨恨未遂曽往謀我生亦有山水癖欲見未見心先投長哦南山白石爛夢寐滄江飛白鷗歸與亟辧買山計甘與世好相盾矛采蕨可以忘朝饑種橘自當千戶侯眷言志事在畎畆適我願兮遑他求此時作書報同志知肯遠爲題詩不

石潭道中追賦大江【此後回途所作】

我生大江東與江不相識一日作遠遊江頭因目極桃花春未漲水落略見石望斷淮山靑隔岸才咫尺恃此一葦航焉能恨南極云屯十萬眾守衞以人力撫禦有良將成城眾心得江淮唇齒勢如家防墻壁守淮卽守江淮民須愛惜我朝聖澤深不在險在徳慈儉今天子邇遐無間隔大臣百執事根本共培植

追賦九華

我聞九華名未登九華峯睨視百里外煙翳嘗防蒙快意一披抉幾欲挾長風庻識眞面目髙下俱迎逢飛雪如有意未積先消融淩晨展淸眺萬里開晴空炯然明吾眸洗出靑芙蓉未暇窺杳固已領其宗憶昔訪廬阜妙處嘗支笻景遇可題品一一歸詩筒九華名此邦挺挺諸山雄若欲於五老優劣定其中竊比之孔門等級回與雍未敢謂覈論折衷章泉翁【臨行章泉令論五老九華優劣】

追賦秋浦

我爲秋浦遊欲訪秋浦迹及已到此邦秋浦無處覓或云百里間始見江祖石或云江祖石止在齊山側地形著山川記載具文籍父兄世流傳論且不可覈況出形器表理可俄而測所以聖人心貴在於黙識不然差毫釐千里成舛忒想今錦鷤鳥欲見已不得試聴白猿吟儻能喧夜寂

入郭回度黃沙嶺息木陰下口占古意

孰驅我去孰驅我歸息防喬木淸風吹衣火日炎空聊此徘徊夷險自若怨尢誰哉世間萬事付酒一杯

辛巳老人生旦

陶陶太古民風淳詐僞不萌情意眞何嘗吐納事屈伸往往皆爲百嵗人中古便似秋冬辰和气無復如陽春機巧百出妄喜嗔七十者稀以爲珍我翁逍遙常幅巾朴素幾與太古鄰飲食淡泊厭羶葷衣裘不擇敝與新日日娯嬉寂寞濱甘與聖世爲遺民天鍚遐齡登九旬回視同庚皆土塵炯然雙眸且精神堅彊直可齊松椿兒孫𨿽不側朝紳家庭禮法粗克遵白酒年年造逡巡膝下戱防娯慈親

周道人求詩書贈

道人妙推算未知誰賞音章泉謹許可贈之五字吟老我已無用窮通總無心但思結茒地訪君白雲深

荷湖行爲趙忠州壽

靑山屋上名荷湖故知下有神仙居全似太華峯頭玉井樣花開十丈世所無自有天地此山有誰人種得如船藕造物不肯輕畀付付與湛溪云隠手云隱濟人陰徳多有如此藕痊沈屙自煉還丹成九轉方曈防漆顏長酡甚不愛飛霞千樹結蟠桃甚不愛湛溪千頃漲葡萄蟠桃入口那能甘比蜜湛溪不抵酒滴眞珠槽愛蓮往往緣靑壁俯笑凡人無路覓不知身世若爲髙但見照人雙眼碧寄語峯頭十丈花年年來伴棗如不須更記嵗與月只記山前云隱家【忠州別墅種桃名飛霞湛溪卽其所居】

癸未老人生旦

昔人端爲祈黃耉再拜慇懃扶大斗吾翁今年九十一兒從兩嵗貧無酒趨庭何以祝彌誕盈把菊花空在手嗅香嚼蘂當甘防翁亦怡然如適口人生貧富在分定獨是期頥世稀有翁餘九十兒七十膝下龎眉仍皓首若將此事較人間豈非造物意愈厚因玆歷歷詔兒孫自古悅親惟孝友上惇下睦無間言一門和气薰蒸久𨿽無防酒奉杯酌意樂心寬親自壽更於大節保終始立身揚名以垂後世上榮親無若此何必金章並紫綬南鄰白酒況可賖丰儉隨家惟用缶年年此舉諒不難甲子無窮環癸丑

寄題兪伯南所居

毋爲陵學山當爲川學海尹重貴自任顏樂誓不攺

右希賢

巖築無外求莘耕有餘樂旣爲堯舜民自抱羲農朴

右野處

器重或可勝道逺疇能至勉效旣竭回羞稱願息賜

右毅齋

石溪道中偶作

自從天地開辟來溪水淸駛山崔嵬山髙水淸亦奇觀怪問胡不生人材人材本作世間用朴僕支傾作梁棟不然空冒一時名過眼空花已如夢人生出處不可期伊周亦偶遭明時顏閔何嘗有科目徳尊百代帝王師自古相傳惟此道一派源流端可考道存不系窮與通經濟業窮耕釣老風埃鼎鼎百年中世事興廢何終窮只有詩書傳聖學堯舜授受同髙風喚醒此原山與水孕秀發祥從此始立朝有道佐明君抱璞山林亦奇偉吾家家此不計年未知起者誰其先丈夫才業貴自負不必美惡歸山川久欲題詩磨翠壁要使後來聞義激乾坤造化豈無人細與摩挲觀此石【此詩將以鑱諸石溪】

諸君用東坡玊堂觀郭熈畫詩韻題江山王君平遠樓黃子京防至求同作

有客有客心地閒樓外靑林林外山風煙出沒美無度依約圖畫有無間眼隨白鳥去邊遠一聲漁唱江村晚此時誰防倚欄心云出不知何處巘嵗寒松栢飽風霜肯逐桃李爭春陽安得共臥百尺樓爲挹江瀨吞山光當年影過八塼日坡仙想象頻搔髮無言細玩郭熈畫應思老去尋泉石【坡詞我方老去尋泉石】

寄題玊山周晦叔家似賢齋

人心殊嗜好黒白互相形逐臭不自悟熒熒飛靑蠅一日對此君炯然雙眼明子猷𨿽借宅緑陰仍滿庭雅淨兩龔防髙寒伯夷淸可近不可狎勁挺幹靑冥世人景先哲繪畫勞丹靑想象不覿面孔孟何繇傾安知君子交日日與相迎手種萬蒼玊君家有典刑淸風流至今修好無渝盟【晦叔名自輝似賢其先人所名】

題周幾道桂軒【桂在鄰家軒對之】

軒前一樹桂手種知爲誰但見靑如蓋團圓障朝曦西風入庭戶吹香浮酒巵相與一浩歌渙焉剖藩籬玉山朱文龍有遺經林野二處趙昌甫程徳夫皆有詩朱求予同作

漢人一經訓籯金雲不如君家遺經意不與漢人俱

右遺經

有人抱幽眞偏適林野趣要之等喧寂乃是安心處

右林野

薛玠兩投詩以古風謝之

知君家住象山麓日有見聞新耳目自憐各在天一涯休譽惟能采鄕曲卻來一見玉溪頭已知標致非凡俗等閒揮翰墨淋浪惠我新詩不金玉細將學問說根源異同更與明朱陸吾道工夫有端緒要是義精仁乃熟博文約禮是眞傳收拾奇功歸謹獨參前倚衡勿間斷千載斷端可續手披詩卷荷情眞聊以斯言報諄復永邑楊君鑑子明辟齋讀書將從事於古人爲己之學求齋名於予並欲得一語以示爲學之方予謂學𨿽多端而其要莫先於明善所以子思孟子俱以此開道後學大學格物之訓寔同出一源故因楊君之請扁以明善且詩以演其義幸毋忽其言之陋云

人性靡不善因物始有遷本體遭剝蝕如鑑塵所昬疇昔均秉彛善端本綿綿旣茂閒邪功誠心所繇存若爲用力地格物居其先萬殊一理貫洞然見本根表裏俱澄澈斷斷義理分言動中倫慮狂愚詎同論彼哉迷復子一息萬里奔認贅以爲嫡未嘗知反觀君子審取舎不容涇渭渾中扄了如燭肯蔽耳目官中庸示明訓一言防其元

汪元思遺詩和意以謝

吾道本公平何嘗分彼此總只在人心渾然皆天理推原賦予初所鐘均粹美賢愚同一轍所行無意軌繇其气稟異於焉有臧否淸者洞然明澄如止水濁者性天防蕩然惟縱弛末𨿽有善惡反之卽其始變化在乎人𨿽愚必明矣日用無餘功自修惟克己近代朱文公此道賴綱紀居嘗語學者虛名以爲恥必先繇博學然後能約禮顏淵躬四勿曾參悟一惟吁嗟今世人非不究經防議論徒紛紜反躬乖踐履好惡徇私情是非隨慍喜體旣雜眞妄用斯殊表裏要在無間斷善端勤積累須臾不可忘顚沛必如是堅持敬一字方知道在邇我輩無他求直須安汝止

克齋集卷十五

欽定四庫全書

克齋集卷十六

宋陳文蔚撰辛酉春遊金華出東郊

靑山雙夾小溪流綠篠人家古渡頭𨿽是溪山不相識勸人啼鳥卻相畱

常山道中

路勢弓腰轉湖光鑑面開稻田春事給村碓晚舂催問宿尙十里與誰同一杯自憐今日首頻作望鄕回甲辰九月初訪晦庵先生大安道中和余正叔韻

瀟瀟風露菊花秋人在甌閩第一州少日已嘗懷壯志今朝端不負淸遊陪君數日從容語洗我平生散亂愁從此歸來復何事風濤𨿽險柰虛舟

歸鉛山正叔復用前韻和答之

斂藏先用肅如秋次第陽和徧九州嵗月正緣閒裏度紛囂那得靜中遊明知與防有眞樂未足希顏卻自愁諷詠棹歌思九曲與君重約泛扁舟

和正叔詠梅一絕

兒童剪伐未須施竹外橫斜一兩枝冷艶更開深雪裏此花應不兾人知

和李監稅

一縷彤霞晚炤晴眼隨白鳥去邊明疏疏煙樹有無際激激灘流髙下聲歸思楚云連日暮新詩邊月帶霜淸前村儻有梅花約艸艸相逢蓋亦傾

和徐子融見寄

學問分明有本根一編魯論幸今存柰何至理難窮究願與良朋細討論欲探聖傳千古祕莫令心鑑一毫昬吾儕總在生成內要識無私造化恩

記夢

夢裏分明記本根覺來無語正心君陰陽卻把量消長且喜新來勝一分

示浩

持身端的在兢兢謹獨方無愧作情莫道隠微人不見暗中臨我有神明

雨中卽事

客身常恨春多雨遙想吾廬長緑苔毎作家書問無恙故園梅竹爲新栽

送趙國開赴崇安丞

十載交遊一日如髙情多謝不相疎分防幸不隔江海得便常須訪起居折柳正當三月暮泛舟深約九秋餘相期暇日吟哦外只有公勤是薦書

和徐子融韻

遜敏工夫不可偏兩端相濟若韋允懷固是常存飬明善誰知合在先

其二

讀書端的在研窮洞貫精粗與始終卓爾顏淵有眞見分明來自博文中

其三

雨餘雲靜太虛澄月在今宵分外淸喜得佳篇來諷詠世間榮辱一毫輕

其四

自憐涉世毎多艱事到縈心或厭煩近日工夫何所似有時慙愧夢中閒

庚戌春下鄱陽舟中諸作

浩蕩春江洗客愁歌聲欸乃發中流溪齋卻憶憑欄日數盡來舟與去舟【予頃年館寓汭口書齋正瞰江上】

右解舟汭口

船篷推起不教低爲放山光水色歸客子離家已三日赭亭山下欲斜暉

右過赭亭

櫓聲終日聽咿啞碧浪紅旌動彩霞獨我船中無一事安排詩句過桃花

右過桃花臺

遠山淡淡水茫茫知是江湖何處鄕娘子提防靑裹布始知風土近鄱陽

右過安仁界

書窓碧桃

銅瓶只挿碧桃花日對幽人靜不嘩爲爾細觀冰雪艶就中便覺牡丹誇

病中對竹

窓外修篁僅百竿相看不待報平安何時得我身彊健共爾靑靑到嵗寒

和子融韻

爲把新詩子細尋時移不覺日西沈固知妙防存精一須察人心與道心【子融詩有精一危微共一心之句故答之如此曽舉似先生先生易兩字云正爲人心與道心】

又和淸明日兀坐用前韻

天理流行不用尋鳶飛魚躍自升沈細觀自有昭然處始信嚴師是此心

和子融聞琴

古曲誰彈起千年無此音尙憐惟韻在端欲後人尋指上𨿽傳操聲中要識心半生孤此志弦續自而今趙守禱雨有感枕上得句足成五十六字呈趙守

雨意隨人自及時使君一念寔通防不知沛澤人間徧但覺炎蒸夢裏非苗稼頓回枯欲死桑林又喜綠添肥從今飽喫鄱陽飯細紀賢侯徳政歸【二句枕上得】

七月廿六日豋四望亭小酌和趙守韻二絕

爲愛黃雲到晚晴一樽髙興寄危亭風荷捲水髙低緑煙樹連山逺近靑

其二

極目風煙盡一城身閒無日不豋亭雙明逺與孤鴻沒繞郭一江羅帶靑

和趙守木犀

花開時節趂柔金冷露繁霜未許侵況是天香無俗韻一樽淸賞有知音

送歐陽國瑞歸鉛山

交遊無數竟誰同雅羨夫君气似虹吾道久隨流俗獘義居今見古人風端能縱目秦淮上邂逅論文楚水東歸去梅花開也未江頭葉葉剪霜風

寄題吳伯丰同榮堂

一气同流舉切身胡然於此限比鄰直須靜處工夫到便覺閒中意思眞心逺獨遊千載上客來共醉一樽醇寓形防內皆生意何但名園艸木春

舟行望峯

靣對靈防上峯舟中活計不爲窮半春臺下桃花水一霎岸邊楊桞風天巧此時窮險怪淵泉終日悟流通一生堪笑漁翁拙臥聽瀟瀟雨打篷

舟次蘭溪和歐陽國瑞韻

客子經行處吳江萬頃秋風煙曉濃澹雲樹逺稀稠緩去花相送重來鳥勸畱與君無楚粵一笑況同舟

贈陳敬甫

鄱水相逢亦偶然吳中邂逅復掀髯細思話別秋風日已是浮生一嵗添

月臺觀月

秋來無日不登臨獨喜今宵月滿襟仰靣靑天思把酒寄情古調欲防琴涼風舞袂身將舉白露沾衣夜向深要看一臺淸影滿盡教移轉碧梧陰

又和歐陽國瑞韻

臺髙無柰月明何豈憚攀緣上岌峩萬壑秋聲歸艸木百年鄕思動關河遙知素影千家共不獨秋光此地多中夜酒酣狂欲舞停杯且復聽吳歌

和趙工部臨安見寄韻

節物驚人故欲催天涯倦客防時回坐傾濁酒醒還醉手把新詩卷又開逺想含香當奏事近緣無月不登臺煙波見說西湖好要趂秋風把釣來

十一月十四夜誦康節詩至憶弟三首潸然有感

人生𨿽是有愚賢到底天倫只一般惆悵同安何防所不堪嵗暮更天寒

自吳中歸過釣臺

倦遊偶得賦歸來我亦何心世莫猜水綠山靑從所好一防風過釣魚臺

過趙淸獻墓居

爲讀忠臣孝子碑欲行回首重依依紛紛車馬門前過知有幾人琴鶴歸

見梅

曉雞殘月更離程只見梅花不忍行水郭山村誰是伴惟伊與我共孤淸

望靈山喜而又作

白雲深處認靈山喜气津津眉宇間別去庭闈今八月且欣明日慰親顏

程子云欲還鄕阻雨聊戱之

霏霏小雨醸梅黃結束琴書底用忙已幸一春鄰綘帳秖今十日是端陽橊花炤眼新篁翠盧橘盈煮酒香天識主人畱客意故教歸路滑羊腸

探梅不遇豋祈雨峯

人生何處不從容旋向僧家借短笻那爲孤芳窮僻逺要畱腳力上髙峯

送彭應期下鄱陽

當年心事防綢繆長記天西玉一鉤【應期頃年同寓鄱陽有天西玉一鉤之句】客裏近來嗟我倦江邊重得送君遊讀書會有新功用把酒聊尋舊倡酬自愧不能追往事但勞淸夢繞螺州

湛溪納涼

是處皆炎熱澄江消客憂相邀讀書罷同作浴沂遊自喜坐茂樹誰能喚小舟月華如有待先在栁梢頭

夜坐有感年四十

仲尼切戒取人惡孟子眞能不動心嗟我癡頑何所得但能於此惜分陰

徐子融八月四夜見訪值予有出寄詩三絕和韻以謝

雲開日腳漏防明無柰秋風掠靣淸因作西鄰閒縱步不知乘興有髙情

其二

小齋𨿽不奉名譚此理要須見倚參料得歸懷明月滿不應對影只成三

其三

夜涼燈火掩柴扉詩誦城南憶退之更把新詩細防繹無言誰防防頭時

予酷愛桂香置兩枝於蕭寺之寓室日出不得對花夜歸月影在窓撒燈淸坐爲賦二十八字

惜香故剪碧雲枝卻負花香花有辭爲輟淸眠陪永夜月窓相對恰相宜

十月三夜省愆二絕

親爲父子須還愛分屬君臣合用欽細算天心無負我我生猶有負天心

其二

孔子九思頻防檢曽參三省重綢繆事來若也能思省事過何因有悔尢

和徐子融見寄

淸時何故有遺材酒膽如虹亦壯哉多謝論交比金石自慚進徳未涓埃政須尊酒風前共莫作扁舟月下回風雪當門須有夜要觀四物一時來【子融夜相訪必以杖笠燈劍自隨燈名訪賢劍名斬姦風雪當門見康節詩】

用趙國興梅韻自賦

西郊有客枕溪居特爲孤芳小結廬窓外橫枝疏帶竹花邊流水暗通渠伊方傲矣百花上我亦翛然三徑余此外不闗茅屋事爲誰煙雨自妝梳

國興招飲後圃卽席賦【甲寅以後】

主人命酒嫌杯淺狂客催詩恨句遲此夜直須詩酒領十分春色在花枝

上巳遊惠泉和趙國興韻

閒倚欄桿覓句時此身如在浣花溪艸迷芳徑王孫醉花滿春山杜宇啼酒罷啜茶畱石井興余隨月步江堤淸泉白石平生約未有工夫爲品題

徐子融以詩送余方叔吳介甫二書見示和韻以謝

借得緘書卷又開喜同千里故人來切磋正爲求眞益肯使鱗鴻泛往回

其二

簪去良朋未有期無邪端欲正吾思近來自服無他藥一卷中庸對證醫

送趙徳勤將漕淮東

逼人富貴固駸駸體國憂時一寸心符印逓遷無曠歳廟堂誰謂少知音民間利病搜求久財計源流講究深飛挽恢恢有餘地要知罷困極於今

其二

才難嘆息古猶今使節雙持委寄深眞主厲精思吏治累朝忠孝結人心激揚正賴扶風憲欽卹惟存布徳音吏稱民安兩無事不妨丹扆獻規箴

其三

豋亭每憶楚東時把酒吟詩對落暉拭目正看黃鵠舉回頭不柰白雲飛未應失計荒茅屋正坐無錢買釣磯畎畆有懷常抱膝論思惟日望公歸

送彭應期遊淮東

昔日淮西今又東爲文怪似史遷公遠遊要是丈夫志自足一枝眞計窮

其二

論心有約未能遂兩載江頭再語離縱乏靑銅沽一醉臨風分袂可無詩

六月十四夜獨坐無喧閣

憑欄無事此時情一闋欣聞欸乃聲歸去夜防誰管領付他風月自淸明

七月四夜雨過差涼閒坐和徐子融晦日所寄四絕

昏花病眼已經年世味甘酸總澹然堆案文書渾不讀一燈危坐晚涼天

其二

珍重羲黃書一編昔經秦火不能然君今於此得消息豈外吾身更覓天

其三

毎向淸宵自省愆滔滔無柰世皆然盈虧消息因而悟萬事支頥一聽天

其四

此理分明見各偏何時講習到同然寄書好與隨庵道千里元來共一天【隨庵謂余方叔】

送趙國晉隨侍之江西

如今無復酒腸寬十五年同一夢間【國晉常舉十五年前話】歳月易從愁裏換鬢毛多向別時斑諸公臺閣總皆著獨我山林自愛閒見說西風欲回首樽前重得話間闗七月廿六日趙國興招飲山堂有詩和韻

滿地秋陰日欲殘故人相約過松闗風煙雨後呈姿態杖屨秋來起廢閒喜有詩情濃似酒從渠日曆積如山淸溪況解知人意爲繞山堂綠一灣

和韻呈徐子融聊寓規諌時子融同防

儒黨凋零類月殘興言及此防情闗杯觴固可隨宜醉主宰何嘗有暫閒行健要將幹作馬登髙須識艮爲山莫教盡日勞舟楫只在當初相見灣【近衢城有溪名相見灣】

和趙連州雨中宿防軒韻

千巖萬壑暮雲歸不但晴冝雨亦冝妙處已將詩句寫吟余惟有夢魂知對牀誰共三更聽擊節難名一叚奇安得山間伴淸宿擁衾推枕和公詩

和傅國開縣丞竹澗韻

隨宜適意小軒亭竹臨流取次成地接園池山逕近【竹澗去所居欣欣園近】畦分花木四時平秋風日有酒杯樂徑石時敲拄杖聲旣有淸灣堪釣月可無一葉小舟橫

又和載酒過竹澗韻

名園一水緑瀠洄消得風流太守來把酒哦詩眞不惡此時懷抱十分開

連州再招飲防軒次其韻

把酒防軒喜屢同笑談終日坐生風但知此意無欣厭一任時人自介通醉裏直愁逢李白【連州遇酒必賦詩】席間何幸有車公南枝趂取梅花未賢聖時時爲一中【連州臘月之官時坐間亦有狂客】

十一月望後同徐子融黃子功送先生歸閩是夕宿分水嶺頭遇雪次早別先生二兄北歸約聯詩不成自賦一絕

先生風節本髙寒千仞峯頭雪正漫一夕諸生聆妙論時人莫作剡溪看

後一日和徐子融韻

未省千林變作瑤只知尊酒侍淸宵大將臣子明忠孝妙在陰陽驗息消憶此老仙衝雪去歸歟兩袂喜風飄嶺頭故事詩能紀【先生云此嶺頭故事也】今古相逢總不饒

乙卯正月別子融

相逢便欲作歸謀爲子慇懃一日畱山好不妨和雨看水平重得繞湖逰酒須更放防醺飲詩亦無勞著意求別去不愁山水隔興來徑理雪中舟

三月望訪徐子顏

近有平林逺有山先生無日不開顏杜門有味心千古何用浮名落世間

九月十一日挈浩同省先隴早起四山昬翳衝霧露渉水登山至山顚則日已東上澄空朗然下視村中霧猶防罩人煙桑柘皆不可辧戱成一絕

拄上髙峯近日輪四山端的見來親此身已在煙霾上可惜煙霾底下人

子融觀木犀懷趙連州有別後吟情渾冷落不知花卉若爲開之句錄以見寄予報云近讀書之暇多哦康節詩時有自適處忽奉佳章輙用此意繼韻後錄呈先生有報書

詩哦擊壤興悠哉一任光陰頭上催味好花間飲醇酎風淸竹外見疏梅孤鴻忽自雲間至好意驚從天外來人有合離花一也不應人去不花開

晚步傅氏小園

溪園信步晚徘徊白白紅紅夾徑開漫折一枝防在手也教人道看花來

趙湖州東園雜詠和人韻

芳園十畆靣東開春色知從此地來門外風光渾未覺堂前早已發桃梅

右先春臺

遠樂數聲聞玉簫酒酣起舞月中宵謫仙當日眞豪放明鏡飛空許見邀

右邀月

著眼髙時四海空何須服日臉霞紅淸朝坐對升暘谷萬里雲煙在古風

右賓日

吞夢胸襟納九江等閒領客醉壺觴愛將萬事尋源委鋤到雲間得祕藏

右一勺

亭據髙峯上上頭登臨人世一漚浮囂塵到此都遺盡直欲乘風跨鶴遊

右雋遊

剔攘取予見經綸中的工夫又日新一醉使君豪气發頗思三箭定邊人

右矍圃

和傅巖叟病中見寄

平時安樂病中知多少人間未發機若把此身常似病分明四十九年非

雨不止和族叔韻

小齋容膝足遲回世路羊腸不用猜久矣此心防進取翩然何日賦歸來新篘半熟甕頭酒小摘防黃葉底梅盡日北窓聽雨臥任他門巷長蒿萊

戊午正月送趙工部赴江東參謀

設門大字題嘉遁買宅浩然歸去來十畆淸溪千个竹一庭春意半窓梅漁樵正伴詩翁樂鷗鷺俄驚詔墨催底事此中畱不住釣磻知有濟時才

許世卿考亭邂逅爲予修琴臨別求詩爲賦長句

邂逅相逢不記春未知此際得情親一溪雲月閒中計三尺絲桐物外身未有淸尊酬痛飲已驚明日是行人抱琴歸去無餘恨大呂黃鐘一味醇

雪中約嘉言叔

沒曉園林玉萬株防宜梅竹與茅廬髙人想見詩肩聳乘興還能訪戴無

送傅君玉赴廷對

自嘆忠腸皎日星致身無地老巖坰君今有防奏天子要使讒邪縮項聽

讀書傅氏揖桂林外一山恍如徐子融書閣所見書閣見山之陰揖桂見山之陽戱成一絕呈子融

自昔桂陽名此山登樓恍若見【音現】林端山中固有誅茅地卻許吾人背靣看

子融和答三首再用韻賦一絕以謝

登樓觸目皆詩料難寫風煙盡筆端不但綠陰晴後好亦便山色雨中看

傅材甫窓前白月桂開材甫索詩戱作

天然容貌本施朱喜異羞同世不趨化得丹砂成玉雪也知人著半工夫

其二

冰姿冷淡不求知卻有同心爲賦詩更約東君同管領一尊相對晚涼時

中秋雨作中夜月明余方叔畱寓齋宿酒闌隨水縱步方叔有詩用韻同賦

瓊樓玉宇不勝秋把酒臨風味轉優雲雨自爲朝暮變歌詩不盡古今愁誰知明月天心到卻有佳賓水際畱無限醉眠呼不醒步隨淸影只搔頭

方叔再用前韻約同賦

坐談冰雪滿懷秋珍重余君學素優毎有詩情並酒興爲平月恨與花愁支頥萬事從渠變拂榻今宵爲我畱何處靑山堪卜築約君歸種菊千頭

同余方叔龔南才納涼於筠谷竹問題五十六字

躡險捫蘿防短藜翠防深處有幽棲風常拂靣炎涼變事不闗心得防齊白酒防來云外飲新詩畱向竹間題相陪盡日餘淸興猶自徜徉玩碧溪

侍嘉言叔溪行和其韻

山下江淸水見沙杖頭沽醉酒旗家多情黃菊知人意故放籬邊三四花

和趙國興訪蕭氏艸堂

四野山圍靣靣屏何人結屋趣方成好風吹過半湖碧白鳥飛邊一防明乘興半春防酒約隔山遙夜讀書聲買鄰爲愛茅齋近試倩詩人狀此情

庚申淸明日子融出遊寄示紀遊十絕以長句謝之

浴沂天气出郊坰所至題詩取次成花塢風煙俱入詠雲巖泉石屢增名摩挲硤石舊題字展轉東山未盡情不出秖尋窓下計春光隨處亦淸明

晚步淸暉不見主人題竹間

飽食無餘事逍遙散步行淸暉人不見鷗鷺自相迎

送趙國宜赴筠州戶掾

苦無多路旅程寛正是江南緑打團欲濕徵衫梅雨細不成客夢麥秋寒官閒詩可頻搜句親近書冝月問安自笑無才愧之子明時君祿詎能幹

送趙國開赴湘陰

聽取閩山父老謡屢曽遊戱試牛刀雙鳬澤國翩翩去一鶚秋風漸漸髙書至未忘千樹橘政成須種滿城桃早歸宣室膺前席莫漫江頭賦廣騷【國開種橘自號橘隱】

和茂嘉郎中催梅韻

快讀新詩似見梅昬昬醉眼爲君開枝頭未見粉苞露句裏先傳春信來試問花神緣底晚政須羯鼓爲渠催前枝見說南枝早合取彭溪溪上栽【時在彭溪席上】

二月廿一日遊藏勝有感

柴門終日掩荒苔記得年時把酒杯幸有春風到桃李一年一度看花來

和趙國宜轉寄傅巖叟詩韻時歲歉人艱食聞國宜有發粟意因有以勸相之國宜華文郎中子郎中以兼得濟閣職

云章華閣照明時朝野如今尙采詩紫府秪因通夕夢永平從此失朝饑似聞令子心傳印便有行人口似碑還許秫田分靖節黃花重九醉東籬

和趙忠州見寄

道義𨿽同趣窮通柰兩途蜀閩歌召杜莘野樂唐虞世上風波惡胸中矛盾無交情嵗寒見故我卽今吾趙河源幼子種蓮於盆池一干開雙葉戱作小詩時河源二幼子一受命矣

穉子堂前戱防時種蓮積水作盆池間聞並蕚窺紅影誰識雙柯媚緑漪莫謂防荄無妙意也知造物等兒嬉看看膝下成雙緑爲應君家此叚奇

賀趙及卿黃定甫主賓聮名登第

人傑須知本地靈鵞峯挺防湛溪淸新添九桂叢芳茂【叢桂登科至及鄕九人】旁發一枝花更榮【定甫主叢桂師席】文社只今傳盛事宦途從此展修程歸耕媿我猶無地僅有靑山一笑迎

送趙局之官

琴書結束定何時折贈新年梅一枝詩過釣臺天欲雪春歸湖岸柳成絲交遊文社頓成濶富貴帝鄕今可期小試活民醫國手眼明諸老防相知

十二月十二日踏雪度崧嶺

何事隆冬震地雷天公補過令方回【前數夕大雷】玉裝庭樹三番白花間江梅六出開豈止爲民除瘴癘且欣無地不瓊瑰到家未說丰年事喜奉慈親酒一杯

其二

雪行崧嶺嵗華新又作殘年踏雪人茅屋畫檐俱富貴稺松枯木總精神哦詩未怕寒生粟舉酒惟知暖欲春自說到家貧亦好兩峯門外玉璘珣

十二月廿三日舉故事訪黃岡梅

嵗披艸棘訪槎牙爲愛淩霜傲雪花不學春花嬌女靣朱簾翠幙幾重遮

壬申春社前一日晚步欣欣園

何必遊園問主人只尋花柳閙中春都無揀擇行隨意不費思量句有神是處林園明紫翠晚晴樓閣倚嶙峋村村雞酒相招喚安得便爲同社鄰

和趙忠州歸耕之賦

壯年學易計非疎晚讀人間種樹書不向雲霄羨鴻鵠卻來江海伴舂鉏感君綠野成歸計令我靑山思故居只恐奇謀未施設折秦彊趙要相如

三月八日晚步溪上二絕

緑楊芳艸兩邊洲不礙晴川日夜流我到忘機毎終日爲誰飛去怪沙鷗

其二

畫筆難描蘋渚意詩情難狀柳堤風若令妙處人皆防甘把漁竿伴釣翁

天王寺佛塔燈隔林見之奇絕因成口占

上元燈火九衢中何似金蓮下半空要識隔林奇絕處星毬帶葉荔枝紅【荔枝有星毬紅】

賦葉茂卿泉石軒

郭外多佳士溪南好結廬【借韻】因君愛泉石令我想風雩旣有琴書樂應無世俗拘誰能厭朝市來此共須臾行崧嶺將半下瞰山中一人家似不與世接者凝佇久之因成一絕

幾曲靑山一畆宮前村惟有小溪通雞鳴鳥宿知昬旦水碓無人自在舂

寄題張正國斗齋

幾人大廈室廬窘之子數椽天地寬醉裏揮毫詩膽大不懸金印老江幹

其二

蒲團竹幾炷燻鑪賸讀平生未見書酌古量今防文夜淸風明月四窓虛

其三

數年約我過溫溪好趂雞黃秋黍炊添子江湖千頃意勸於窓外作盆池

送防稽王君東歸

人生相遇若云萍聽唱陽闗酒暫停夜雨挑燈今昨恨秋風吹夢短長亭笑予衰鬢霜侵緑喜子新功刃發硎欲當馬檛何以贈江邊猶有柳條靑

視新買徐七塢田

人說山田薄有收不如平壤水交流深耕早種將勤補亦勝當初無寸疇

和周次公韻送鄭恭叔歸城南並簡次公

三十年前識雅容蹉跎人事各成翁而今頭白燈明裏有酒何妨一醉紅【予與恭叔同庚】

其二

春山曽記別匆匆多少傳言詩句中逺目不窮天萬里幾隨西日送徵鴻【春山次公自號】

癸酉立春衝雪觀梅

吾翁當日手親栽今見芳英幾度開把酒未能娯一醉衝寒犯雪日須來

老人及兒輩皆和再用前韻

不厠繁桃俗杏栽詩懷端爲此花開自緣秪結冰霜侶花底渾無俗駕來

題趙守飛霞亭

問津早似武陵溪屋上鵞峯有遁肥醉臉丹時歌雪白碧山深處染桃緋林亭縹緲仙翁樂酒盞交酬花片飛消遣个中閒日月賦詩應不送春歸

再用韻呈趙守

不待漁舠喚隔溪種桃千樹正紅肥山圍曉障新圖畫花押春班簇紫緋池淨白鷗相對浴客來靑鳥故雙飛寄詩爲問花前醉何似天香滿袖歸

和趙忠州園亭落成宴客三首

雙旌未逐詔書還放適何妨且謝安地防鵞峯長突兀天教老子得蹣跚病瘳不必維摩問客醉誰知太守懽更乞爲時推此意要令宵旰九重寬

右自爲堂

水香流出洞中花曽閱秦朝與漢家咫尺不知塵世隔漁郎回首鎖煙霞

右飛霞亭

自來名教屬吾曹立極何須說斷鼇聊把經綸寄魚釣豈無裴楷試仙濤【趙侯時以諸司薦】

右釣鼇

廬陵趙令君宅後有蓮濠月夕相拉觀蓮戲廬陵

朱橋緑水夜深遊滿載荷花萬斛舟多病近來常止酒及無尊爼欠風流

廬陵呼酒再用韻

令君領客作淸遊蕭散仙人蓮葉舟喚得酒來詩興發浩歌和月吸黃流

廬陵於兩池中作舡亭名臥蘆取山谷滿舡明月臥蘆花之句落成爲賦小詩

路入芳池柳岸行宛然野渡一舟橫秪緣胸次規模別便有江湖气象生云影恍疑防影度嘯歌中有棹歌聲天書恐逐銜蘆鴈未許花邊臥月明

晚坐臥廬復與廬陵同用前韻

待得巡檐有月行梅仙無惜爲琴橫【廬陵子思安尉善琴】頻招野客耽詩興秪恐東君費麯生拄笏靜看山擁翠憑欄閒聽水流聲人生聚散無勞較萬里靑天白鳥鳴

八月十日過松水

拂石臨流幾嵗秋未嘗歷險究源頭今朝拄上雲煙去爲吸淸泠冣上流

以壽山石絳環寄趙昌甫將以廿八字

連城價重𨿽非玉千古名存壽此山野服閒居頗相稱無端因得玩如環

甲戌正月從君用弟覓月桂栽

花發枝頭月月新不妨分種過西鄰琴書結束歸來日要使門庭長有春

克齋集卷十六

欽定四庫全書

克齋集卷十七

宋陳文蔚撰送葉味道赴南宮

聖世宗儒重設科名公碩徳總搜羅近年底事摧頺甚士气都緣斵喪多憂世情詞常懇惻喜君事業久研磨不才但有山林興洗耳專聽奏凱歌

呈倉使覓官書

嵗月蹉跎髮已絲埋頭自笑有書癡故人儻解憐淸好歸去山房補缺遺

池陽地寒梅開甚晚上元後始見疏花一夕春雪曉起觀梅爲梅解嘲

千林一夜散瓊瑰莫誚亭前春後梅未入紛紛紅紫隊不妨曽是雪中開

倉使亦爲梅著句適與予意相合和其韻

六花如覺厭春遲桃未敷紅柳未垂只有紅梅太孤寂裁冰綴玉助淸奇

別倉使二首

千里江頭訪故人事𨿽論道彌新懸知一味憂勤意要活九州窮困民秋月洞明波底影祥風潛有雪中春荒山僻嶠云深處無惜遄驅六轡均

其二

服膺師訓毅名齋觀省無妨動與偕只向此中窺所守已知平日謹諸懷器充宏博乾坤大理析精防律呂諧吾道古今窮不盡一尊深夜講朋儕

歸途喜晴

來時風雪亂紛紛歸日川原處處春因識發生眞意思雨餘花柳更精神

追賦齊山

興動齊山杖屨飛可人遲日嫩晴暉一堤煙柳連秋浦萬里江山入翠防泉石怪奇難盡究古今題品待防歸春來歌酒𨿽無禁不與紅塵染是非

追賦臺治諸景有懷倉使

日日花光展翠遊芙蓉髙樹壓城頭招邀風月新添竹管領湖山數上樓欲伴淸琴庭舞鶴不驚使節浦眠鷗花開紅藕薰風細恨不同撐柳外舟【花光展翠皆亭名城隅有九芙蓉正面九華湖山樓面秋浦】

追賦西廟廣覺寺

精藍同占一靑山遊子紛紛春自閒要福乞靈從爾輩獨防笻杖欵松間

晨興

書窓欲曙夢初還起坐披衣百慮間誰識斯時防心處靜聼鳥語樂相闗

送趙國呈赴金壇【乃兄忠州舊爲金壇簿】

未成花柳種成堤早有先聲到浙西待得已書馴雉績不妨聊訪舊鸞棲堂前風入琴三弄江上春歸雨一犂莫道催科能樣急也分一念到羣黎

與周希顏遊靈泉歸途偶作

花日遲遲暖似烘杖藜飛舞趂東風野橋傍水柳先緑山寺畱春桃正紅信步哦詩忘日晚因言契理覺春融莆田逺在千山外長使靈泉信息通【希顏將有莆中之遊】

和昌甫見寄韻

每日相親一卷書席門猶是昔年如似公長者今時少花外何時見小車【昌甫屢未見訪】

淸明上冡見杜鵑花

春來未聽杜鵑啼但見靑山花滿枝俗禮不違聊上冡他鄕寒食嘆年時

希顏見寄二絕和韻

海棠帶雨淺深紅共憇閒亭拂面風識得春光隨處樂鬢絲誰管已成翁

其二

乳燕將雛看學飛絕勝對客麈頻揮綠陰翠幄閒中好誰道春隨紅紫歸

周公美載酒見過以長句見謝意

門前題鳯風何薄雪夜回舟意未眞誰似松溪弄明月興來載酒訪幽人扣舷牛渚盟當踐落帽龍山約又新況有梅花涼玉雪暑窓容我日爲鄰【頃嵗公美約造小舟泛溪往來竟未酬此願是夕又約重陽遊靈泉爲登髙之防公美家梅花秋來爛開防折贈數枝故詩中及之】

中秋後一夕正望浮橋觀月

省賦山間明月章好風吹我上河梁冰輪不帶一分缺玉鑑無如今夕光正自憑欄觀水靜不妨倚杖看人忙有誰防得遲歸意籟息天髙午夜涼

重九後一日同公美遊靈泉公美舉示蓮塘納涼之句後公美和予浮橋觀月之韻紀靈泉之遊予以老人不快不暇卽賦老人旣安用渠納涼韻爲謝

寺訪靈泉山路長賦詩因得話蓮塘林間度竹風無暑澗裏流花水帶香靜勝防笻終日欵閒來坐石滿襟涼紀遊未暇牽人事題品輸君第一章

昌甫寄徐崇甫書並崇甫寄渠詩及渠兄弟和章因次其韻呈昌甫

念作章泉去川流日夜東一身長是客雙鬢已成翁霽想濓溪月和思柳下風平安毅齋信多謝爲流通十月九日同公美踐上林之約回途紀實

景入小春方嫩寒緩行不覺烏間闗倚空疊嶂何崷崒帶石淸溪屢繞環政擬徘徊檀木嶺且先防檢上林山杖藜未作忙歸計又喜臨淸得釣灣

壬午三月廿三日偕諸生防酒過公美家公美宅前山花爛開極可愛爲賦一絕

靑春深處毎徘徊爲愛花城錦繡堆誰似君家奇絕處坐迎春色入門來

公美約同遊龍安寺僧畱小飲歸途一絕

幾年無便到招提沙路徐行趂碧溪花竹禪房成小欵笑談不覺到斜西

十一日同諸友登南臺二絕

萬里秋風約我曹俯觀闤闠總塵勞躋攀不借登山屐身世從知本自髙

其二

腳底雲山疊疊低面前一帶繞淸溪秋光總可供吟筆寫作登髙第一題

登山卻立俯視一村風物殊可人意二絕

桑柘陰中日日行只聞犬吠與雞鳴此時身在煙雲上眼界不知如許明

其二

竹樹誰家跨小橋淸溪一帶抱山腰不須更倩王摩詰水墨平鋪百尺綃

重陽侍老人飲

九十慈親鬢髮皤今年菊早去年花一尊細說重陽事似此淸懽有幾家

節後赴傅巖叟之招望日同遊棲隱庵華嚴寺呈巖叟及同遊者

乘興聯翩渡小溪輕車不怕日斜西擬來古寺觀新扁且向山齋讀題茆屋起煙歸路暝秋雲閣雨暮天低人生適意惟行樂不較毫芒寵辱齊【華嚴寺有巖叟新篆山齋舊題乃文蔚和巖叟詞尙畱壁間屈指十年矣】

巖叟用前韻相畱踐雲巖之約和韻以謝

屢陪軒騎過橫溪【橫溪往雲巖路】毎想雲巖望眼西酬約再尋山下路賦詩畱與石間題吟風弄月計爲上競利爭名著總低明日杖藜歸故隱人生離合信難齊

贈說相道人

我生本是山澤臒只愛竹林癡讀書道人相遇說心相我亦無心更問渠

齋前梅開

毎嵗衝寒出探梅如今花向屋檐開玉顏相見無朝晚繞樹須日百回

癸未二月廿五日訪周道人西庵戱題

道人邀我飯胡麻半日淸閒得逺家多少欲來無路問空於洞口覓桃花

淸明前二日同周公美黃子京郊行和子京韻

武夷云防總儒衣今似晨星漸覺稀晚節喜君同臭味不嫌枯淡肯來歸

其二

尋春杖屨偶乘閒多謝詩嚢肯破慳坐石有言盟白石愛山隨意買靑山

其三

大道公行居廣居敢將仁義作蘧廬直須至理超然防不在陳編細字書【子京多愛抄錄末章故及之】

後一日因展省歸途口占

千丈摳衣記武夷家山今日屢攀躋春風拍拍滿懷處況是花開更鳥啼【先生答陳同父書謂武夷春月花開鳥啼亦自不惡】

其二

春光休道屬誰家造化平鋪無等差不問世間凡艸木得春隨意總皆花

寄題黃子京貧樂齋

羞逐紛紛世所趨東溪風月未嘗孤閉門蒿籊從渠長堆案簡編聊自娯機括要須明活法簞瓢非但守枯株不觀防也風雩意灑落胸中一累無

又謝子京惠贄見

少日深期造孔門於今老矣嘆無聞自憐大業乖傳授賴有遺編可討論君贈名章多過譽我慚衰朽不勝文誓言願畢餘生力細與窮源探本根【進退韻】

集著尙書偶成

水飲已忘三月味嚢空眞乏一錢儲屢空本是吾家事贏得閒身且著書

灌圃

少日嘗嗤稼圃非近來閒聽老農知世間機械從來恥不憚晨昏抱甕疲

賦決明

毎薦盤飱自覺淸嘗於雨後擷其英未言服餌收奇效翠葉黃花眼早明

永丰祝子益和予詩見寄許見訪以長句謝之且堅其約

反闗甘與世情暌緑徧閒庭艸欲齊何處客來談列岫有人雪踏自東溪坐低流俗幾千輩已見新詩第一題他日竹林如肯過聖門相與探端倪【列岫子益燕坐之齋東溪子京所居也】

寄題列岫

面面靑山不記名想知宜雨亦宜晴去來自在云千疊髙下無多屋數楹晨誦晝俱樂事春光秋月總詩情个中眞樂誰能識不問人間枯與榮

葉茂卿寄詩卷賦此以謝之

正念交情舊忽來詩卷新旣能賖酒飲寧作賣書貧計想尋窓下間須過澗濱爲言田舎樂花鳥亦情眞【賖酒賣書用渠詩卷中話】

送趙國宜之官武林

自從棲隱入山深間濶眞同金玉音已謂淸光依日月不知幽趣尙園林暫違陶徑菊松面喜動蘇堤梅柳心聞道專畱薦賢牘知音當在伯牙琴

送趙惠卿赴玉沙法曹

不辭艱險渉江湖素志惟期欲展舒平允外應無別法坦夷中自有亨衢𨿽雲天遠雁行近未至風髙魚素疏見說民淳須事簡不妨宦學進工夫

昌甫前詩見簡方和去未逹間再於巖叟處見後詩和韻以謝

章泉相去毎相思多謝交情不見遺繾綣方賡前日句聮翩又讀後來詩梅方迎臘多投好菊已淩霜不入時大抵世情皆若此吾儕眞結嵗寒知【趙詩首及梅菊】

一夕夢中得絕句覺時惟記後二句防眞因潤色足成之

嵗月苦爲身口累風霜無柰鬢毛侵【夢中彷佛如此】中間一事卻奇特存得當時一片心

甲申正月答昌甫見寄韻代書

負米嘗漂迹闗心爲倚門盡歡惟啜菽奉防屢空尊溫劑勞分給新詩且記存開緘細吟諷小立近黃昏【昌甫寄鐘乳問勞老人之意甚厚】

周公美嘗年有紅梅之約今花時雨雪公美以詩遣花酒和韻以謝

紅梅髙賞趂春晴不記年華幾甲庚花酒一時雙遣至卻愁不似對梅淸

淸明資福僧遣詩賦此以答之

淸明恰值雨晴時賸喜鄰僧福有詩十里懶尋沽酒斾一編深下讀書帷放懷是處靑春好無事於中白日遲況是精藍去家近興來何惜瘦藤支

和公美一絕

欺人一任雪堆頭豈復長懷身外愁渉世自知今已慣風波應不覆虛舟

四月二日往檀林登車遇雨度鵞湖嶺漸覺開霽一路晴快野花滿山賦二絕

出門正爾值淋漓決防登車不自疑一路新晴天借與花香鳥語卻撩詩

其二

塊坐蕭齋廢短笻一春長在雨聲中野花畱得春光在無數靑山玉雪叢

問塵淸坐久之歸途偶得絕句

問塵淸坐興悠哉小立朱橋未忍回好景吟情忽相契小溪流出柳陰來

崧嶺石泉

髙城石井下成池對自初分混沌時𨿽小古今無涸溢卻憐江海有盈虧

家園偶聞野花香

杖藜曽是爲春忙紫陌靑山到處芳不謂竹林棲隱地好風時逓野花香

六月十二日喜雨

麟經書雨意何如可喜非常故可書膏澤未觀南畆徧嫩涼且覺北窓虛采詩好入丰年頌把酒聊娯化日舒懷抱一時寬畎畆微屙勿藥頓消除【時臟腑作楚】

賤生諸友有祝頌語以五十六字謝之

庸庸不作世間奇空負生成造化機嵗月漫驚多髮積功程殊未進毫微不貪腰下懸金印且自尊前戱防衣多謝諸君借輝潤一朝盈篋盡珠璣

縱步過資福寺僧畱飲出示淨度文三教一理論戱書時寺門桂花爛開

一編淨度出文因憇書窓醉酒尊儒釋未須談一二且於花下立黃昏

九月十八日自雙溪還寺車中偶得

太初元有此山川往古來今幾許年合是地靈神降嶽爲生人傑柱驚天遺民但抱羲農朴正學誰知孔孟傳要識碧溪流不斷後人須看石崖防

隱將峽口占二絕

小似武夷深更幽地盤九曲一溪流誅茒結屋𨿽成左贏得靑山自在遊

其二

四顧靑山數畆余豈無閒地可耕鋤有人肯辦入山苦滿谷桑麻繞舎

謝昌甫以詩惠藥牋

藥裹屢防扶病親一番書至一情眞人言莫急晨昏奉我嘆尙爲萍梗身棲隠重曽定要約章泉一見話悲辛吳牋況拜慇懃賜且續新詩爲縷陳

和張元徳寄昌甫末章見及之韻

江南目防短長亭防面無繇見徳星所及交情無皂白且欣師訓炳丹靑君將偃室春鳴瑟我但萊衣日過庭多謝新詩相勉進敢忘圭復識中扄

用前韻寄昌甫

幾欲來觀魚計亭【昌甫家亭名】未酬此約已星星自從蕭寺一回別不記春山幾度靑尙友古人長閉戶喜聞新命忽揚庭興來防作扁舟去剝啄應勞爲啟扄

和周公美韻

風光報答可無詩漸喜春風熟燕泥客至甚思畱竹隠書來無柰趣巖棲【謂巖叟也】幸同故國云𨿽暮朗誦新吟日未西自愧續貂才不敏徘徊月已在榱題

趙忠州雨中賞海棠

問春何事苦晴慳春意惜花畱嫩寒共到花前細商略精神最好雨中看

賦蕭爽薝卜戱巖叟

且喜花時雨不妨憑闌閒與細平章一池交映月添白六出同妍雪遜香素有書癡緣病懶不知詩興爲渠忙道人雅好惟淸供卻恐花神索酒觴

月夜觀花

底事更深睡不成惜花愛月兩闗情黒甜一枕𨿽云美未省人間有此淸

巖叟約觀棲隠薝卜雨阻和前韻送酒再用韻答之

暫輟書程業未妨倚欄髙誦杜陵章不知雨意將詩意但覺花香帶酒香散破苦嫌饑雀下爭喧閒看蜜蜂忙也知棲隠如蕭爽恨不花前共舉觴

六月十七夜待月

凝佇虛亭未愜心淸光隠隠隔疏林欲觀玉鑑呈全體獨倚朱欄到夜深

黃子京見訪值予未還畱詩和韻以謝

自從別去竹林居暇日尋詩毎念渠疾讀新編慰牢落淸風習習滿襟裾

其二

此去圑溪百里餘不須蹤迹嘆差殊平鋪此理元無間曽驗工程進也無

子京又以長篇告別值予欲出一絕謝之

二年不作上方遊一日重尋舊話頭卻恨嬋娟成兩處淸尊無分共中秋

克齋集卷十七

