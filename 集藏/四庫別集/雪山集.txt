

乾隆四十年十一月十六日奉

上諭據四庫全書館總裁將所輯永樂大典散篇進呈朕詳加披閱內宋劉學易集十二卷擬請刋刻其中有靑詞一體乃道流祈禱之章非斯文正軌前因題胡宿集見其有道院靑詞教坊致語之類命刪去刋行而抄本仍存其舊今劉所作則因己身服藥交年瑣事用靑詞致告尢爲不經𨿽抄本不妨姑存刋刻必不可也蓋靑詞迹涉異端不特周程張朱諸儒所不肯爲卽韓栁歐蘇諸大家亦正集所未見若韓愈之送窮文栁宗元之乞巧文此乃擬托神靈防戲翰墨不過借以諭言並非實有其事偶一爲之固屬無害又如時文爲舉業所習自前明以來通人擅長者甚多然亦只可聽其另集専行不宜並登文集況靑詞之尢乖典則者乎再所進書內有擬請抄錄之王質雪山集內如論和戰守疏及上宋孝宗書諸篇詞防剴切頗當事理競宜付之剞劂但其中亦有靑詞一種並當一律從刪所有此二書著交該總裁等重加釐定分別削存用昭評騭之允至現在纂輯四庫全書部帙計盈數萬所采詩文別集旣多自不能必其通體完善或大端可取原不妨棄瑕錄瑜如宋穆修集有曹操帳記語多稱頌謬於是非大義在所必刪而全集或可錄存亦不必因此以廢彼惟當於提要內闡明其故使去取之義昭然諸凡相類者均可照此辦理該總裁等務須詳愼決擇使羣言悉歸雅正副朕鑑古斥邪之意

欽定四庫全書

集部四

雪山集

別集類三【宋】

提要

【臣】等謹案雪山集十六卷宋王質撰質字景文其先鄆州人後徙興國集中毎自稱東平或稱汶陽不忘本也登紹興三十年進士召試館職不就禦史中丞汪澈宣諭荊襄樞密使張浚都督江淮先後辟置幕府旋入爲太學正孝宗時以上疏論事爲忌者所中罷去防虞允文宣撫川陜辟與偕行後入爲敕令所刪定官遷樞密院編修官出通判荊南府攺吉州皆不赴奉祠山居而卒質篤志經學所撰詩總聞已別著錄其文章气節見重於世亦深爲宋史本傳所推惟周密齊東野語載張說爲承防時朝士多趨之惟質與沈瀛相戒勿詣已而質潛往說所甫入客位瀛已先在物議喧傳久之皆不安而去與史殊相乖剌攷史稱虞允文以質鯁亮不回薦爲右正言時中貴人用事多畏憚質陰沮之云云則質非附勢求進者殆張說等懼其彈劾反造蜚語史所謂陰沮之者正指此事密不察而誤載也觀其初受張浚之知又以湯思退薦爲太學正而論和戰守疏中排撃二人皆無所假借此豈放利偸合者所能爲歟其集久佚不傳僅散見永樂大典中史稱其嘗著論五十篇言歷代君臣治亂謂之朴論今止存漢髙帝文帝五代梁末帝周世宗四篇又質自序西徵叢紀云自丁亥至庚寅得詩一百三十有九詞五十有一記十序六銘二又於淳熙二年作退文有六悔有六變永樂大典所載乃總題曰雪山集無可辧別宋史藝文志稱王景文集四十卷又別出雪山集三卷焦竑經籍志朱彜尊經義攷則俱云四十卷攷王阮原序稱其家以遺稿見屬乃爲搜羅刪次釐爲四十卷名曰雪山本其舊也然則質初有小集三卷自題曰雪山迨阮編次全集篇帙𨿽增而標目如故故三卷之本與四十卷之本諸書互見也至張端義貴耳集載其何處難忘酒詩稱所撰有雪齋集則又刋本流傳訛山爲齋耳今據永樂大典所載分類排次共得一十六卷其詩文先後有嵗月可稽者各加攷證附於題下𨿽殘缺之餘十存四五其生平出處與文章宗防亦足以見其梗槪矣史稱質博通經史善屬文與九江王阮齊名阮序是集亦稱聽其論古如讀酈道元水經名川支川貫穿周匝無有間斷自明以來阮義丰集尙傳而質集湮沒不彰談藝家亦罕能稱道今仰防

睿鑑取其論和戰守疏及上宋孝宗疏諸篇詞防

剴切頗當事理

特命校正剞劂以發幽光洵爲千載之一遇至集中靑詞一體本非文章之正軌今欽遵

諭防槪予芟除又如防慶節功徳疏福勝化緣疏眞如修禦書門疏天申節開啟疏滿散疏水陸修齋懺經疏及修造榜文諸篇皆語渉異教亦並爲刋削以示別裁仍恭錄

聖訓冠諸卷首用以見表章散佚防遏奇衺之至

意焉乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

雪山集原序

紹興中阮遊成均與東平王君景文同時中齋聴其論古如讀酈道元水經名川支川貫穿周匝無有間斷間語世務計後成否又如孟子言歷千載日至無毫釐差咳唾隨風皆成珠璣使讀之者如嚼蜜雪齒頰有味其施之場屋如拾芥如破竹而爲世所貴重者特其餘事耳未足以論景文也中書舍人張公孝祥使備制舉防略並論歷代君臣治亂蓋將舉焉防去國不果上庚辰春景文中進士第阮以服喪乃相契闊明年金人南侵禦史中丞汪公澈宣諭荊襄又明年丞相張公浚都督江淮又明年丞相虞公允文宣撫川陜皆致景文於幕下樞密葉公義問薦試館職丞相湯公思退擢領學宮丞相梁公克家處以敕局丞相陳公俊卿更以編摩宥密府材譽赫然亦以是數致言者而景文退居其裏矣守郡者亦其學校舊怨中以流言孝宗皇帝盛明卽疑佳士不應有此而景文之冤不辯而自直阮之聞此也以書戲之曰名果累人者哉景文答曰至人無名此某學道不至也時已病目後忽寄詩有我疾不佳之句而訃至蓋淳熙十六年正月十九日也其家勒以遺槁見屬乃爲捜羅刪次釐爲四十卷名曰雪山本其舊也惟廬陵歐陽公序蘓子美集有曰斯文金玉也棄擲埋沒糞土不能蝕必有收而寶之於後世者又謂子美擯斥摧挫之時文章已自行於天下𨿽其怨家仇人嘗出力擠之死地者至其文章則不能少毀而掩蔽之而後山先生贊劉道原亦謂當道原時識與不識相隨詆之如復仇施其逝未幾念慕歌詠恨其生之晚以爲前私而後公又曰孰屈不伸有亡有存有一其得曷較後前噫景文得之矣孔子曰求仁而得仁又何怨慶元四年冬十月二十日敷淺原王阮南卿序

欽定四庫全書

雪山集卷一

宋王質撰

奏議

論和戰守疏【案此疏是孝宗隆興二年質爲太學正所上宋史本傳載之字句間有不同今附注本文下】

陛下卽位以來慨然起乘時有爲之志而陳康伯葉義問汪澈在廷陛下皆不以爲才於是先逐義問次逐澈獨徘徊於康伯不遽黜逐而意終鄙之【案宋史作獨徘徊康伯難於進退陛下意終鄙之】遂決意用史浩而浩亦不稱陛下意於是決用張浚而浚又無成於是決用湯思退今思退專任國政又且數月臣度其終無益於陛下夫宰相之任一不稱則陛下之意一沮【案意宋史作志】前日康伯持陛下以和和不成浚持陛下以戰戰不驗浚又持陛下以守守旣困思退又持陛下以和陛下亦嘗深察和戰守之事乎李牧之在雁門法主於守守乃所以爲戰祖逖之在河南法主於戰戰乃所以爲和羊祜之在襄陽法主於和和乃所以爲守【案此上三所以爲宋史皆作有】是和戰守本殊塗而同歸者也【案此上十二字宋史作何至分而不使相合八字】今陛下之心志未定規模未立或告陛下金弱且亡而吾兵甚振陛下則勃然有勒燕然之志或告陛下吾力不足持而金人且來陛下卽委然有盟平涼之心或告陛下吾不可進金不可入陛下又蹇然有指鴻溝之意臣今爲陛下謀【案臣今宋史作使臣】防三者爲一天下烏有不定哉【案定宋史作治】

上皇帝書【案此疏當是孝宗乾道初所上】

臣觀陛下卽位以來初欲系單於而獻之廟社今乃坐困於二渠帥而不能抗初欲焚庭犁漠復秦漢全盛之幅員今乃並淮南而失之初欲驟奮雄張立乎漢武帝唐太宗之上今乃國勢有南唐之蹙陛下試遷慮回思則平日施設舉措爲是爲非爲當爲否至此可見富國有捷法彊兵有要術管仲吳起商鞅諸葛亮王猛略得區區之訣皆能以嵗月取效今未暇亟言亦未能遽行直謂虎狼不可守門戶宜速驅使去耳以彼北摧契丹部族數十萬之眾南卻宿州七八萬之師不旬月而獲海泗唐鄧廬壽濠楚數千里之地殆非庸人所度劉寶郭振之流皆非其對陛下勿輕信人言謂無能爲臣往還淮南久聞邳州汴京大治舟船圖水陸兼進之舉而東阻海北阻泗淸口潁河之利不全長淮之勢不通不敢輕出移書三四移文六七使介兩三往來重失海泗必欲得而後和朝廷不深探其情便謂誠然倉卒委棄旣得之則水利快便自淸口而下者入滿浦自潁河而下者入洪澤我無力以捍淮陰蔽山陽退保眞陽之間彼舟船得淮河運渠之利騎兵占天長淸流之勝吾眞揚之師何以能立彼徘徊展轉列堡據要而未肯深進者冬深旱久淮水低運河涸舟船不得以迫江面𨿽得眞揚徒睥睨而不能徑渡去巢穴愈逺致糧餽愈艱何益又復遣人議和迢遞往來是特延引日月以待春水生運河深江潮應閘口通則騎兵徑驅蹙眞揚之戍舟楫隨進迫眞陽之閘與我爭長江之利無糧道之憂可以持久敝我矣完顏亮提百萬之師長江在前舟楫不具故格於采石頓於揚州慮懲前日之失是以有今日之爲今朝廷有二幸幸其不入幸其自去彼據形勢之地有可圗東南之理何憚而不入成師以出一防不頓而坐制吾命何虞而自去朝廷若謂其本無用兵之意特欲見脇以成和恐遷延疑誤有如臣之所料今制寇之奇實在荊襄一自唐州搗潁昌以趨汴一自鄧州搗汝州以趨洛往者完顏亮盡萃其徒於瀕江吳拱李道成閔合十萬之師端坐淮漢曾不能少掣其後而成閔倉皇奔歸赴救徒耗死者大半宿州之長驅徳順之深入荊襄空屯數萬之旅飽食竟日終不能出汴洛之舉以分宿州徳順之勢故彼得專志以蹙徳順並力以退宿州今則專向淮南瞰江面以窺國都我又虛荊襄之力而弗應方且彊驅民丁迫守江岸舉烽於樓設礮於竿築壘而建女墻掘濠而施釣板發坑以陷馬植樁以礙舟其形狀可恥堂堂之國不作丈夫之規而常事小兒之戲使敵見之愈足納侮安能示威耶侵我徳順之將士部曲其巢穴多在河中侵我宿州之將士部曲其巢穴多在汴宋汴洛一動闗河震驚淮南之寇回顧而有後憂其勢必退不退則心搖迹孤擊之可以得志臣不復引兵法陳史傳蓋攻其所必救奪其所必爭此用兵之勝防自完顏亮南侵淮東之師敗於瓜洲淮西之師防於楊林去嵗又狼狽於宿州惟荊襄之師屢得利士气全軍具偹王宣之猛趙樽之審相濟所長皆可以爲善將宿州之役荊襄有掎角之令二帥鼓舞三軍踴躍旣而止之咸相顧無色今敵盛兵以疑荊襄蓋亦慮有腹心之搗其唐鄧陳蔡之兵未必皆精揚聲十餘萬亦未必滿數往懲汝蔡之傷有憚荊襄之意今吾荊襄之眾不下萬人用吾全防乘彼憚意畱三分之一以備諸要其餘徑搗直驅設使未有大功能掣之使退而後議和則辭令有气而禮節有筋骨不至於厚幣遣使唾去而弗納陛下有此奇而不發非陛下不知亦非陛下不能臣竊料未有任事之人肯承陛下之意慮事不捷則已有禍蓋自張浚無成廢罷朝廷皆以言兵爲亂人撤藩僕闗蕩然示之以無有而坦然交之以不疑夫是以至此之憑陵也今日刃侵於胸火逼於膚死中求活法當尋出奇之計而況理有必然勢有必中非妄舉輕擲如前日之比陛下若以臣言爲然則斷自宸衷勿搖浮議行之可使制寇之奇勿投於無用之地臣非不能緣飾巧語鋪張繁文陛下何所用此且心危情廹有所不暇惟陛下憐其忠而赦其簡陋幸甚幸甚

上皇帝書【案疏中辛巳至甲申及十年無變云云當是乾道七八年所上】

臣觀今日事勢訓兵理財先爲富彊以待天下有變敵國有釁則乘機從事於中原此今日恢復之定規也天下未有變吾能激之使變生敵國未有釁吾能撓之使釁作使就吾之機以行吾之志此今日規恢之奇謀也弋者取禽獵者取獸方其棲深林伏丰艸偶然自墮网羅而後取之非弋獵之妙也動之使飛而觸吾之羅擾之使逸而觸吾之网网羅在此若有所不可已而必陷其中此弋獵之妙也自岐亮殞亡葛襃自立【案金史本紀不著廢帝亮初封岐王亦不著世宗雍初名襃而宋史於紹興十九年書金岐王亮弒其主亶自立三十一年書金人立其東京畱守葛王襃爲皇帝與此所稱合蓋據當時傳告之文非本國習稱故金史略之】其守國蓋亦得防然豈可以其得防而遂絕念忘懷以爲終不可圖也要當使其不得已而必捨得防就失防彼𨿽明知而無可柰何必當出此臣所謂使彼就吾之機者英雄圖天下之妙訣也與陛下言恢復者眾矣亦有及此者乎正隆之末中原本不欲南向岐亮以勢劫之未至汴而軍已離未渡淮而盜已作未抵江而中原大亂數年而後定此覆車之鑑也葛襃鑑岐亮之敗其勢不得不歸於和方陛下堅持不和之論爲葛襃者亦罔知攸濟其初欲棄河南啗我以爲和其臣力言岐亮之死軍勢甚危我不能襲而止陳蔡之陷汴洛大震我不能進而退隴右之失闗中欲傾我不能取而歸以此三者卜天意之不與我苦勸葛襃勿棄河南已而削臣禮損嵗幣欲就我以爲和而陛下難於棄要害之地固執如初已而大臣異議並邊撤兵則乘間進師遂脇我以爲和而陛下權宜從之葛襃謀和之序有三勢未安則欲啗我以爲和勢稍立則就我以爲和勢旣振則脇我以爲和於是僅乃得成自辛巳至甲申何其欲和之堅謀和之艱也葛襃之被衮服冕其初未敢僥幸久長也至是東南旣和中原漸定而其國始可保矣葛襃初年金人已有亡徴其能存立漸致康彊者和之效也成之旣艱保之必力苟失和則必用兵用兵則中原之人又復如前而岐亮之患亦將襲後此葛襃之所甚懼也夫中原之與金人其不相安久矣靖康建炎之際宇宙橫潰生靈駭散莫知性命之所寄金人得以捲蕩而平吞之然而立僞齊而復廢還河南而復取徘徊展轉欲奄中原而未決欲棄中原而又惜之旣見東南之僅欲自全而不能爲害也中原久困蹂踐無所歸依其勢已折而不支於是決混一之計大徙五國之眾雜居中原不從令者蕩盡城邑誅及種族中原百姓旣不能抗而又無所望於東南力盡勢窮而始定此彼之善觀天下情勢而疾徐操縱不失其節以是能成其彊然號爲相屬而實未嘗相安天意畱此與我若將以待恢復者也岐亮好勝自任以爲中原之人食我水土爲我臣僕者數十年無有不從而不知中原之人非相服之眞心特以風恬浪靜難以施其鼉作鯨吞也風濤忽起足以鼓躍而簸掉則平時蓄憾之心至此得以逞矣岐亮之還師未嘗爲我所得而多爲中原百姓所殲闗中隴右山東河南州縣之稍復未嘗爲我所下而皆爲中原百姓所獻岐亮一動而中原之釁作爲吾之利也如此爲彼之害者如此葛襃因岐亮之變覺中原之心故其謀欲靜以安之中原安則其國安其國安則其身安臣知葛襃永不敢離燕地永不敢興南師何者其身所以得此位因前人之舉此事也我又爲之則我身烏知其不爲亮他人烏知其不效我也葛襃明見此理堅守此說故十年而中原無變葛襃之說終不移則中原之變終不作中原之變終不作則金人之勢終不傾不知我將坐待以至何時也近者誰爲葛襃之謀寛誘中原之眾吾淮南遷徙之民稍復還歸或者以是爲憂而臣益以窺見葛襃之心可以行吾之謀也蓋彼務爲銷變而吾當激之使變生彼務爲省釁而吾當撓之使釁作陛下旣了然見天下之勢則當斷然隨勢而施謀儻移乘輿進幸建康則中原必讙傳親徵彼不得不簽刷調發以爲之備則木末之風漸起江心之浪隨生中原之情固已洶洶而不靖岌岌而不寧將漸逞前日正隆之態岐亮以斷然不移之決持熾然不可向之威方其簽發固已不肯盡從觀葛襃之庸豈可以比岐亮之果鋭人不肯盡從亮則不肯盡從襃也必矣不肯盡從則其間必有彊黠好爭踴躍思動者出而爲抗此天下有變之端也間遣一使者復請園陵其勢決不肯從不從則備我益急備我益急則中原益騷又間遣一使者求減嵗幣其勢亦決不肯從不從則備我愈盛備我愈盛則中原愈擾或者以爲鷙鳥將擊而匿形苟欲圖人不當驚使爲備此未可與權也吾之警使爲備者乃欲激之使變生而撓之使釁作彼不如此則無以動中原中原動則彼覆亡之萌而吾恢復之資如此一兩年之間可以漸致中原之哄坐成敵國之亂而吾厲兵秣馬揚欲進之聲而未動飛符走檄作欲往之勢而未行中原一擾則不能遽止寖久而寖多寖廣而寖熾彼方分刃以支中原未暇全刃以及東南也中原室內之患東南門外之憂彼將孰先則吾𨿽產其禍而未卽受其敵其初陰攪之而未明犯之及其成敗之未決去住之未定分道整軍而前收中原之豪族以爲吾爪牙據中原之沃壤以爲吾囊槖立契丹之主使率契丹之眾歸其故部還爲契丹立渤海之主使率渤海之眾歸其故部還爲渤海諸國之在中原者各隨其主而返其故部則女眞亦不能獨立於中原今人徒見其外龐然以大而不知其中枵然以空女眞之眾曾不當奚契丹渤海韎等諸國十之一五國之眾又不當河南山東河朔闗隴等諸道百之一措女眞於五國之間固已甚微措五國於中原之內蓋益甚今吾與中原相合而爲一則五國不得不散而去女眞不得不迸而歸苟其不然則亦自相魚肉決不能相守不貳以與我並爭於中原也五姓之亂劉氏爲匈奴而羯滅之石氏爲羯而冉閔滅之鮮卑又滅之慕容氏爲鮮卑而氐滅之復興而晉又滅之苻氏爲氐而羌滅之復興而羌又滅之姚氏爲羌而晉滅之金人殘滅諸國蹂躪中原假合而爲一家凡今相處者非其不共戴天之讎則其不反兵之讎也故不獨中原與金人不相安而諸國亦與金人不相安也金人常蓄土摧瓦解之勢於其腹心而吾不思所以謀之亦可謂偸安苟活之計矣使偸而可安苟而可活如是而能久猶云可也太祖太宗相與議汴洛之都太宗以遷爲難則決防居汴太祖嘆曰不及百年東南之力竭矣未五六十年而東南己以病告蓋重兵宿於京師而供給仰於東南京師之備愈滋則東南之力愈負重今以東南爲國西自興梁東至吳越羅兵爲守已過承平之大半而未止也不獨養兵而所以爲國之具其取諸東南者又倍重於承平之時今將五十年矣其力日削一日嵗朘一嵗蘇綽之在魏也以國用不足重爲徵稅之法旣而嘆曰今所爲正如張弓非平世法也後之君子誰能弛之東南立國之初一時張弓之法至今不弛而更急者多矣近世趙開爲鹽酒之法以贍蜀師將死言曰若因循不恢復蜀將大困而我爲禍首也此與蘓綽之意無異今張弓之法不弛而更加急恐非可以持久也大抵東南本非久立國之地民力盡則國從之漢自靈帝以後而南北分在南爲孫氏晉自湣帝以後而南北分在南猶爲司馬氏已而爲劉氏爲兩蕭氏爲陳氏唐自昭宗以後而南北分在南爲楊氏已而爲李氏其間擁虛器徒有名號者居多亦可謂國非其國也故在今日不得不注意中原以紓東南廹切之勢以圗宗社堅長之防西晉凡五十二年武帝麤安者二十餘年而惠帝懷湣極亂者三十餘年至元帝中興而中原已無情於司馬氏矣何者相恩之日少相毒之日多也故晉人恢復爲難然桓溫至灞上劉裕入長安中原猶有戀戀之情所謂長安十陵是公家墳墓咸陽宮殿是公家室宅舍此何之是時闗中相繼爲苻姚割據將八十年與劉裕初漠然也而苦邀其畱痛恨其返蓋慮北有拓跋西有赫連也我自太祖造邦徳澤洽於中原者二百年今相離𨿽漸久而其情未冺也爲我毀族爲我殺身者不可勝數而終不悔豈可使之帖然受制於人而無所泄其憤闊然相疎於我而無所效其情哉紹興隆興屢欲恢復而不就蓋謀國大臣握兵諸將之過而非中原之難下也中原難下當在他時日愈久而情愈衰則相視如路人甚則相疾如仇讎此則中原難下之時也宣和取燕山契丹曰南人只道燕云是我故地不道屬我已二百餘年能無許久君臣之情今日但當死鬭故涿易二州之外其餘皆恝然也他時中原固應有此气象有此气象則難圗矣政不惟气象難圗且恐當有艸萊豪傑起而收之今日𨿽有豪傑亦未能收何者人情未忘我也人情未忘則知有我不知有他從我則能行舍我則不能立故豪傑睥睨而不敢輕發必待我而後可動𨿽使有赤眉王郎亦必托漢爲名托漢爲名則借漢爲重是其權已在漢則終當歸漢何者僞不敵眞也今陛下握金人興亡之權制豪傑從違之命而或者謂恢復爲難陛下過聴而未決則是未嘗有以的然可指之形判然不可易之理而告陛下者也臣謂今日有事於中原以十分爲率而計之六分用中原攻金人一分用諸國攻金人三分用東南攻金人若十分盡仰東南此晉宋所以多無成也宋文帝謂佛貍曰河南舊是我地今當修復不幹河北不知中原已無情於司馬氏而安得有情於劉氏也故檀道濟王謨之力易窮佛貍之勢難遏蓋專取力於東南而無所借助於中原此元嘉所以再舉而再屈非今日事勢之比也今日事勢大略與東漢相同西漢自髙祖以至平帝二百年而奪於王氏十五年光陰未逺風聲相聞故人情思漢爲深光武起於中原其勢爲便陛下興於東南其勢爲不甚便然光武極其力堅其志而期於必成陛下容有所疑容有所憚者必有一擲之語孤注之言以動搖陛下之心而不知天下有全防如臣之謀也光武至不樂兵嘗言每一發兵頭須爲白闗東初旱不堪兵間之積苦且欲置隗囂公孫述二子於度外然終不能自已者慮後患之難圖也況陛下守東南難久立之地對女眞不並存之敵未易可以安枕髙臥置此於度外以隗季孟公孫子陽待之也夫天下之勢至此不變則不解气煩蒸非疾雷迅雨則郁滯之气不散淸明之气不回當是之時惟英主能與世爲雷雨陛下眞英主也可惜蹉跎玩時將老陛下之齒髮迆邐遺患將殃陛下之子孫凡今所患兵之未精財之未裕陛下試令臣熟數於前然後知兵非難精財非難裕臣𨿽無似自度與陛下辦此而不難陛下誠能變風俗銷朋黨使淫辭詖行者舉不得作則出而與陛下同心圗事協力濟功者將患其多不患其少臣𨿽不才誠自信與陛下辦此而不難臣非敢自謂能也陛下有英主之髙資一借箸可以轉移天下之安危一躡足可以鈴制英豪之死生故臣敢謂與陛下畫防與陛下任事足以取效而無難恃陛下之爲英主也惟陛下圗之

雪山集卷一

欽定四庫全書

雪山集卷二

宋王質撰

奏議

論廟謀疏

一曰浮言勿搖臣嘗論之夫人之爲國利之不能不喜害之不能不懼惟其當利害之際喜而不示其喜之之形懼而不露其懼之之迹故其虛實不可得而窺而淺深不可得而測何者慮之素定故不搖養之素厚故不驚彼其輕喜而驟懼者皆慮之不定養之不厚故倉卒迫懼之中利得以怵而動害得以脇而遷嗟夫天下之變生於有間而可入善爲國者深蔵其喜懼之端補綻縫隙以自祕其肺腑使人探之而莫能抵其淵叩之而莫能揣其鑰窮搜曲覽而莫能得其要領當是之時𨿽有彊鄰悍敵亦且逡巡退縮而不敢措意於我臣觀自古謀人之國旣先誘之以利又喝之以害所以尋其間也或者不能閉其尋之之路而開其入之之門喜懼之情洋溢於內表著於外故墮其計而不知此何異摶人而授之以手足盜在門而自啟其鍵也其亦可謂大惑矣蓋昔者秦人欲以十五城而易趙璧趙人𨿽吝於予璧而喜於得城璧旣入而城不割則倉皇攜璧以歸夫秦人以虎狼之心欲盡吞諸侯而宰天下其志豈在璧也而借以試趙趙人信之則秦人固已得其肺腑矣是以暴驁陵劫至於加兵而不忌蓋知其無能爲也楚子伐宋不服令其師曰築室反耕楚烏能築室反耕也哉何者越千里以伐人而彊晉蠢蠢然又有欲動之勢形孤而心搖必不能久矣而華元不得其情震悼惴栗奔走求盟若不可以終日此其勢不得不折而歸楚是二國者其初未嘗有致弱之形而不能自窒其間近者傳北朝欲歸河南之地臣聞之士大夫以爲朝廷至於動色相慶已而聞北朝欲遷汴京之都臣聞之士大夫以爲朝廷錯愕而莫知所爲夫河南之歸汴京之遷此不待智者而得其是非矣何者古之棄地有三或不能有而棄或無所得而棄或交相易而棄此三者今北朝皆無焉臣固知河南之不歸也然而此言之所以出者臣恐北朝之謀以利誘我而試其喜不喜也古之遷都有三或以兵火殘敝而遷或以鄰敵窺伺而遷或以形勢廹隘而遷此三者今北朝皆無焉臣固知汴京之不遷也然而此言之所以出者臣恐北朝之謀以害喝我而試其懼不懼也此正當今窒間之時而喜懼之形烏可輕出哉臣讀東晉謝安傳而詳觀之處利害之際至於苻堅之寇而不爲懼謝元之勝而不爲喜【案謝元之元宋時避廟諱所攺】未嘗不咨嗟嘆息以爲後世君子之莫及而推原其故則蓋本於慮之素定而養之素厚是以利不能誘害不能喝夫天下之事緣飾之則以文雅而鎭壓之則以器局就二者而輕重之寧不足於文雅而器局之君子天下國家不可一日無也

二曰小利勿動臣嘗論之曰靜而觀利害之變揣其輕重量其多寡而擇其害輕利重害寡利多者爲之𨿽間有所拂於世俗然固當有所勿卹何者天下之利害紛綸反覆於冥漠之中搏之而不可執其形尋之而不可究其端然輕重自有定勢而多寡自有定量甚不難知也今夫以銖兩鈞石而視衡則銖不若兩兩不若鈞鈞不若石以龠合升斗斛而觀量則龠不若合合不若升升不若斗斗不若斛善處利害者如衡之於銖兩鈞石量之於龠合升斗斛深明於毫忽之間曲辧於勺撮之際惟夫世之君子心不平而气不定髙則爲名所下則爲利所怵是以輕重之定勢多寡之定量舉惶惑顚倒而莫知晁錯之削七國朱異之納侯景楊國忠之服安南昔以爲利一而害百者利一而害百𨿽童子亦有所避而不爲執天下之柄而不若童子之識亦可謂大拙矣臣嘗嘆伏防昌宰相李徳裕之善處事以爲非庸材常智所可及烏介可汗饑不能振退渾黨項請以部落擊之因天徳軍使田牟以爲言徳裕曰不可沙陀退渾不可恃也見利則進遇敵則走誰肯爲用耶天徳兵素弱以一城與勁敵角必敗黠戛斯來言攻安西北庭武宗欲求其地徳裕曰不可安西距京師七千里北庭五千里異時河隴爲我郡縣故能緩急調運河隴旣入吐蕃則何所興發何道餽挽縱得無用嗟夫有誅敵之便而不進有得地之勢而不取此庸材常智之所謂失機者也而徳裕所以揣輕重者甚明而量多寡者甚精以爲誅敵而生釁則不如勿誅得地而耗財則不如勿得故他人以爲可徳裕以爲不可而今之謀利害者不然近者括沙田籍銅器此其爲利亦末矣臣聞之士大夫沙田之數租以石計錢以緡計殆不過十數萬而淮浙西之民咨嗟憤恨有甚不堪者舉天下之銅器而付之鑪冶或者以爲風餐土食之餘薪烹火化之後頗不利於鑄錢而生民器用一掃而空之此二者皆以豪發之利而召天下之怨豈非謀利害者不揣輕重不量多寡之過與臣聞天下之人誰能皆有以順適其意苟使吾事舉而有功功成而有利則𨿽朝謗夕誹固有不必問者今之所圗者百分之勞曾未有一分之獲而天下已紛紜議論而不可禁臣竊以爲善計利害者不爲也

論舉能疏

一曰寛大臣夫所謂寛大臣者何也臣嘗論之曰古之大臣其操心也不危其臨事也不忌是以優遊閒散而能有所建立夫使大臣而下比小吏瑟縮踧踖常若有所掣其肘而履其足者左顧右盼惟恐他人得以短長是非而議其後坐於廟堂凜然燕之巢幕也當是之時惟夫無能不才慕恩寵保爵位之人然後能靦顏安據乎其上而奇傑大度之士以有爲之才而束之小吏之律則亦褰裳而去有所不顧者故夫天子之於大臣使其施爲措置不盡拘於繩墨規矩之內間有所斡旋提挈以詟天下之情夫旣爲天子之大臣則當開胸露臆以與天子共推無疑之心不可爲曲亷細謹以自免於眾人之議而僥幸於久安而不奪夫曲亷細謹非所以爲大臣體也其賢不過爲張禹孔光而不肖者乃至於蘓循趙渉夫其開胸露臆而無所疑其上者遂爲伊尹周公而下亦不失爲杜黃裳李徳裕天下徒見夫王莽楊堅之流盜權而取國以謂凡爲大臣者舉不可以有所爲而不知王莽楊堅之流固不世世有也如是則拱手卷舌而已矣蓋昔者堯舜之咨四嶽曰孰能乂水也四嶽曰鯀可曰孰能防朕位也四嶽曰舜可夫鯀之方命圮族𨿽堯舜亦度其不可用而四嶽乃以甚不肖之人而猥充至重之責自今視之必曰是誤國也舉天下而予人豈細事哉而四嶽遽以在下匹夫而上居天子之正位自今觀之必曰是非所當言也蓋古之君臣相與忘機於形迹之外小過不責大言不怒然後能濟天下之功今之大臣何其甚謹也平日之論薦者才气雄渾足以任重而道逺者何人也議論慷慨足以籌安而慮危者何人也幹局明練足以剸繁而解紛者何人也以臣觀之非雕章繪句而取科第則守已畏事而省過失者也夫雕章繪句而取科第君子謂之陋儒守已畏事而省過失君子謂之庸夫非天子大臣所宜論薦也然此二流者𨿽不足以立事亦不足以累人大臣論薦而出此無乃取其不足以累人而不卹其不足以立事歟懼馬之奔蹶而求其無奔蹶者可矣取偶馬乘之曰吾懼其奔蹶也不亦太過矣乎臣非敢妄詆大臣之論薦也然慮其操心太危臨事太忌而偶馬得至乎其間也欲使大臣操心不危臨事不忌則莫若陛下少寛假之略其小失而責之以大綱使大臣稍稍釋去負背之芒刺從容伴奐措意於法律之外而專搜天下英偉豪傑之才必不敢徒爲論薦以虛文而塞上意臣愚以謂小有所肆者乃大有所畏也

二曰制私情夫所謂制私情者何也臣嘗論之曰古者才則進不才則退舉天下之才而其進退舉不出於此兩者而今進退才與不才俱無預乎其間古者士大夫皆涵養醖釀於學校之中司徒之所謂選士則士之秀者也學之所謂進士則造士之秀者也司馬之所謂辧論官材則又進士之賢者也天下之士萃而奔走於天子之爵祿惟其秀且賢者得之秀者異於人賢者過於人之謂也至於東寄而西棘則皆恬於爲惡而不變者也夫是之謂有才者進不才者退自後世才與不才混並爲一而所謂進退者惟其有力無力而已有力者不患其不才而無力者𨿽有才而不濟是故爵祿之公器而集乎權勢之私門此其勢然也蓋制私者不彊其勢而反之正而使平其勢而不趨乎偏故祖宗所爲舉薦之格者所以均天下進退之勢也今之法大略自廸功推而上之必三削而後遷謂之闗陞自從政推而上之必五削而後遷謂之攺官而其上所當舉薦之人以章計之嵗有定數以人計之嵗有定員如是而後有力者有所格而不得騁而無力者亦得以馴致而序進臣故曰祖宗所以均天下進退之勢也自今觀之進退之勢初未嘗均非法之有也法爲人所勝也非人之能勝法也人爲情所勝也凡人之情有所畏則有所廹有所愛則有所牽迫者牽者交勝則天下之公法徇於一人之情有不得不然者今夫某人操某人之書而謁於某人此必有所挾也挾之愈重則應之愈速謂之應副其求者又如執劵之取償其應之也如取諸懷而予之也有某章而不敢用有某人而不敢舉曰後將無以應權勢之請也謂之準備寜忍而不發以俟夫急而應也某人禱某人而求薦某人則某人亦禱某人而求薦某人謂之換易內有不酬從而爲辭曰某人債未償也或委某人而治某事則先令之曰某事集則以某章薦或以某人營某物則陰囑之曰某物至則以某章薦謂之酬勞有不如其所欲不特不薦而已又加以罪焉夫是四者舉內外流之失也臣嘗謂應副之獘凖備之獘是生於畏而有所廹換易之獘酬勞之獘是生於愛而有所牽臣愚欲望陛下明諭當薦舉之人舉某人則列其實曰臣以某事而舉某人也旣以名聞則京秩而上付之給捨京秩而下付之都司是其所以然而駮其所以不然旣定則付之禦史以按其姦此其事𨿽繁然可以制人畏愛之私情庶幾有所憚而不至於大縱今某之論曰是無益也植藩籬固扃鑰𨿽未足以禦盜不猶愈於撤藩籬而啟扃鑰以聴其自至者哉是謂之無益不可也

論馭臣疏

一曰勿窮恩臣嘗論之聖人之服天下惟其我無望於人而人不能無望於我夫是以能鼔舞天下才俊豪傑之士至於奔走勞苦終其身而不厭夫天下之才防豪傑所謂奔走勞苦終其身而不厭者何也有所深慕而不可以遽取有可得之方而無必得之理欲進則有所格欲退則有所不忍捨聖人黙藏其顧盼顰笑而天下爭先爲役而聖人漠然終未嘗有所求於天下夫使天下才防豪傑之士稍有所長則挾其所習以邀其上軒然自以爲天子不可一日無我也而天子惟其欲之爲徇慊然亦自以爲天下不可以一日而無斯人也天子以爲天下不可以一日而無斯人則斯人亦以爲天子不可以一日而無我夫如是則黃帝堯舜不能以號召天下嗟夫天下誠不可無才防豪傑之士也而不可使之失機故聖人駕馭才俊豪傑之士亷於用恩而信於用法大抵以爲我之所賴於爾者輕而爾之所托於我者重我可以無爾而爾不可以無我然後聖人之所以憑藉而倚仗者甚重而不輕也是之謂機昔者漢髙帝崛起於匹夫之防而與秦楚爭天下所借以爲心膂爪牙者惟二三豪傑是賴然髙帝銖分寸量未嘗有以大慰其心下某城則得某邑破某敵則錫某爵否則終嵗不遷至於以一齊而授韓信猶靳靳而不肯予彼髙帝非有所嗇以爲我之官爵有時而窮土地有時而盡也要使有時而窮者常若無窮有時而盡者常若無盡使夫豪傑之士相與回旋曲折於無窮盡之中而莫自知此固髙帝之所以爲善將將者也唐明皇寵一安祿山自營州都督十遷而至宰相自平盧一軍五增而兼三道之兵祿山之才未盡而爵祿已窮矣臣聞之習鷹者搏擊之權在鷹而飲食之權在人故鷹之於人常不惜其搏擊之力以易其飲食之資而人之於鷹常重惜其飲食之資以邀其搏擊之力而後能用鷹有淺丈夫者惴惴然惟恐其不可使也則雉雞鼠日陳於前其不颺去者鮮矣尙安能爲我盡力於搏擊哉明皇之於祿山是養鷹而飽者也臣嘗論祿山逆計萌於天寶之中年然而隠忍涵養以爵祿之窮而後發是故役使天下豪傑之士必使彼之才有盡而我之爵祿不可窮今之爲大將平居無事爲天子統防士卒而已非有攻城掠地之功汗馬之勞也然而無故而進某階加某職夫今之爲大將者類非小官也馴致不已不數月可以極人臣之位昔者曹彬克江南太祖皇帝惜一莭度使不與拳拳畱之以待巴蜀之平狄靑交廣逐儂智髙議者欲寵以樞密使獨宰相龐籍以爲西北猶未平後有大功何以賞之蓋其深謀逺慮以爲寧使之常有所不足而不可使之自安於有餘今無故而窮之何也且天下未嘗無緩急也窮之於無事之時則何以使之於有事之際乎臣懼其才未盡而爵祿先窮也

二曰勿開隙臣嘗論之天下之患其開也有隙其成也有形方其開也棲之則墜轉之則散稍縱而弛則復合往來翕忽綿綿使人可以疑可以欺夫是之謂隙及其成也掩於東而生於西抑於內而振於外極力而攻之力愈窮而患愈熾夫是之謂形天下之患惟不可使至於形成天下之患而至於形成𨿽有敏者不可以措手嗟夫世之君子其所以待天下之變盡矣而惟其杜隙者甚難彼其智非不足以知也而知之以爲無足憂何者見其防而不察其著見其小而不極其大見其所出而不推原其所窮夫三者是拱手而待變也蓋臣思之荷堅之寵鮮卑李林甫之任邊將僕固懷恩之裂河北杜元頴崔植之縱朱克融皆熟視其隙而不爲彌縫補苴以塞其變近者至於陷國忘身而逺者至於遺害數百年而不息臣嘗宻察天下之患其狀如長江大河方其激然若有所泄而不能潰凝然若有所郁而不得發回旋曲折陰蓄其怒於其心而朝搜暮求以尋其馳騁奔衝之路於此之時而不爲之髙其隄防以殺其暴導其支派以泄其潰其勢必咆哮騰踴蕩然而四出壤城郭包陵谷而不可治然天下之人不能曲盡水之情狀狎其安流而忽其無事以爲無足畏者則是引水而橫流於天下也臣觀漢唐之季皆由宦官斲喪其國內脇人主戕公卿外招姦雄連盜賊至於舉天下哄然而起縱橫奔突天下卒至亂而不可制蓋其慘如此臣嘗細究其源則似甚防蓋自竇憲兄弟竊威弄權而鄭眾於是有功故臣以爲漢之宦官其隙開於鄭眾其形成於孫程曹騰而極於曹節王甫自安南林邑之擾而楊思勉於是有功故臣以爲唐之宦官其隙開於楊思勉其形成於李輔國仇士良國家宣和之末紹興之初因宦官而召亂者再而至於今亦少損矣平居廣殖貨財縱享娛樂窮極滋味此近習之常態固無足怪者臣獨慮其爭引朝士以爲門人此其漸則不可以不制且民間之論以爲某人之進某人主之臣非舉以爲信也而熟察其迹則不爲無證何者天子之密防或泄而外傳而人臣之私情或不旋踵而疾應非此曹而誰爲也嗟夫天下之事有聚必有散有所甚暱則必有所甚疏唐自開元之間髙力士引宇文融楊國忠韋堅王鉷而南北司合而爲一自永泰以後元載殺魚朝恩而南北司判而爲二其合也則南司借北司以成姦其判也則南司因北司以成釁此其勢之相激有不得不然者今日勿使合而爲一則異時不至於判而爲二此陛下不可不畱意也

雪山集卷二

欽定四庫全書

雪山集卷三

宋王質撰

奏議

論固本疏

一日重淮夫所謂重淮者何臣嘗論之曰有三鎭然後能守河有兩淮然後能守江江之恃兩淮如河之恃三鎭皆所以藩籬其外而扄鐍於內自渡江以來彊鄰悍敵相與隔藩墻而分爾汝蓋無嵗而不有疆場之警然建康未嘗聆西北金革之聲而長江未嘗染西北戎馬之气𨿽苻堅傾天下之鋒而盡鋭於一擲卒阻於淝水而止宋文帝與佛貍相抗彼佛貍之師非脃敵矣衝蕩飄忽一旦而臨步遂與建康相望然逡巡退避若不可以終日故臣以爲晉之所以能保江左者以兩淮有以當其前佛貍之所以不能越瓜步者以兩淮有以邀其後國家渡江之初迹未著而心未安是故有兩淮而不能守和親之後誓已定而約已明是故有兩淮而不敢守然不能蔽淮終不可蔽江今沿江之屯有四一軍駐鄂州一軍駐池州一軍駐建康一軍駐鎭江平居無事形聯气接可以當衝要而塞孔道一旦有急上下數千里聚之則不徧散之則不多故臣以爲蔽江莫先於蔽淮非以爲淮之果可以蔽江也綴之於前而待之於後則守之也固而應之也閒蓋軍旅之中一夫被重鎧一夫被單鎧被重鎧者一鎧洞則一鎧存而被單鎧者一鎧洞則肌膚切矣然而今日之計有蔽江之實而無蔽江之名有蔽江之實則我得利無蔽江之名則彼不驚此不可以不熟講也今兩浙州郡之卒亡者不捕而在者無幾是故有其籍而無其名所以供官吏衛府庫遞郵傳者舉不能備數如是則莫若以給役之名而增州郡之卒小州五百人大州倍之今之兩淮地曠人稀而郡縣孤弱是以有冒禁通茶之商出沒乎其間發源於江西而波流於江北蓋嘗震動郡縣力不能制如是則莫如以禦盜之名而增巡檢之土兵尉司之弓手小寨土兵二百人大寨倍之小縣之弓手百人大縣倍之一路有幾州一州有幾縣一縣有幾寨誠能皆勇鋭悍敏之夫屬之以戈矛弓矢之法而示之以坐作進退之節誘之以賞懲之以罰不出五年則精兵可以所在而有此可謂我得其利而彼不驚者也陛下若以臣之言爲然則密諭兩淮之計臣可以損其餽軍之數而畱之以爲養土兵之資則兩淮不爲無用而緩急可以綴敵長江不爲無助而倉卒得以爲備蓋天下之事不可使庸夫處之庸夫處之則坐安而待釁不可使褊夫處之褊夫處之則張皇而生變惟夫緩不爲庸急不爲褊然後能收冥冥之功是臣之防也

二曰重蜀夫所謂重蜀者何臣嘗論之蜀之常勢非盜賊竊發蠻夷侵擾之爲可憂而將帥專制之爲可畏自古蜀之盜賊惟公孫述李雄崛起於閭閻艸野之中猖狂僭竊以干正朔蓋其適逢大亂之世自李寶張忠之敗羅尙之死而朝廷不復有一戈一防入劍閣縱橫飄忽聴其所往而莫之限故此二人者前無所忌後無所顧得以坐成割據之勢其餘如漢之馬相趙只晉之譙縱本朝之王均李順皆不旋踵而撲滅唐自天寶以後蜀嵗被南詔之擾蓋嘗一至成都而不能居又嘗再犯而不能入然卒以奔敗而逺遁故臣以爲盜賊竊發蠻夷侵擾不爲蜀憂何者主客之勢然也今夫蜀地險阻而離隔其人柔忍而朴厚惟其地險阻而離隔𨿽有盜賊卒起於其間而首尾肘腋不能以相應故其心搖蠻夷無故而深入則斷續先後不能以相入故其勢孤心搖者易散勢孤者難立可以爲一時之擾而不可爲久逺之患至於柔忍朴厚之人呼之則來招之則應有姦雄桀勇之夫而專制乎其上浸淫漸漬久而必至於爲害故唐之崔寧韋臯皆積屢嵗之久遂擁兵擅利以抗朝廷梁之王建後唐之孟知祥亦皆先恢拓其腹心而長養其羽翼一旦反目而從容談笑坐得數千里之地小而爲崔韋大而爲王孟久而制蜀未有不然者此臣之所以爲今日之慮也今之制蜀者其初始有一時之功栽培涵養而遂有不可防之勢兄弟之相承支黨之相聯吏之奉承其風旨民之習熟其名字也蓋已久矣夫平居無事彼猶肯以虛名奉我我得以虛名役彼彼不幸有搖足之變則虛名有不可施而實禍將生蓋臣以爲杜鴻漸擇其所畏假之以兵而布之列郡以扼其勢而制其姦安重誨納京師之兵扼蜀之腹心以幸其有所憚而不敢動而不知圉虎豹於一閒跳蹌奮囓乃所以趣其鬭擬刃於人胸手足不疾應者未之有也鴻漸之防是圉虎豹於一閒而重誨之防則擬刃於其胸也故二防之在今日皆有所不可行何者將以銷變而反以生變非朝廷之利也臣愚以爲鎭靜而不驚寛緩而不迫久逺而有利者莫若厚卹二川之民於常賦之外時有所蠲除其徵需於常傭之外時有所寛簡其力役間遣使者發徳音下明詔丁寧委曲爲之訓辭而深防其疾苦蓋朝廷之待巴蜀必有以大過於江淮閩浙湖廣之民而後有以大慰巴蜀之心使其常有不能忘朝廷之心則緩急之際斯有不忍負朝廷之意夫如是則將帥能有兵而不能有民有兵而不能有民則可以爲患而不可爲大患今兩川之民外資邊屯內供朝廷以臣度之蓋必有重困者縱而不收恐爲專制者資耳

論鎭盜疏

一曰收其所畏夫所謂收其所畏者何也臣嘗論之江西之贛其俗尙鬭而喜殺浙西之嚴其俗好大而敢爲蓋其山川土木峻急暴厲故其風聲气俗頑獷悍戾而不可告語平居無事聚博族飲叫號鬭詈以輕犯鞭撲甚至於發冢露刃揭闗而掠財物以輕犯刀鋸又甚者至於捍城保壘蕩覆都邑竊立名字以輕犯兵革蓋臣嘗聞之犯鞭撲者無日而無犯刀鋸者無嵗而無犯兵革者𨿽不常有而逺者數年近者間嵗時猖狂竊發乎其間此二郡者蓋今日盜賊之淵藪也臣嘗以爲贛之盜不可使出而嚴之盜不可使守贛之巨鎭不二百里而南安小壘介乎其間未足以分贛之勢也故贛之盜坐而守贛則必爲禽縱而越嶺則二廣可以鼓行而無憂矣二廣之城池器械士卒錢谷以臣度之恐不可以支倉卒之急一旦有數千百人掉臂而疾呼不知其誰爲抗也故曰贛之盜不可使出嚴地險阨而峭狹崇岡之路不可並臂胥口之溪不可橫舟一夫守其衝可以當百夫之力故曰嚴之盜不可使守往者齊寇之擾贛所以易禽者在於守而不能出方寇之擾嚴所以不長者在於出而不能守使二郡不幸有警而又有豪傑深謀逺慮者爲之畫彼其鑑齊寇之失必不肯守鑑方冦之失必不肯出若是則非可以猝制也臣嘗熟講歷代制禦盜賊之術𨿽紛紛多端而其要不出於刑以爲之懲賞以爲之誘而二郡之民蓋刑之有所不能懲而賞之有所不能誘也故兩防皆不可施於二郡之間臣嘗聞之二郡人曰二郡之民不畏天子之官吏而畏鄕裏之豪彊是以不伏官吏之約束而伏豪彊之號令蓋豪彊之所以爲重者有三智過人勇過人谷粟之蓄過人有是三者桀驁之民不得不低首下心折節而歸豪彊之門爲今之計者莫若諭郡縣之官吏重爲之禮貌以致其敬輕爲之科率以結其愛內有盜賊則假之以權以要其成苟有功效則縻之以爵以收其桀驁之民何者郡縣之官吏不能制其命而豪彊能服其命此其爲畏侮固不同矣故臣以爲漢武帝不當殺郭解解之陰賊感槪姦人之防也恃气以犯法借義以報仇其情固可疾而其人亦甚不可廢臣嘗讀西漢遊俠傳而觀郭解之始末以爲容一夫之姦而可以制千夫之姦𨿽有害亦不爲無利蓋天下之事利害兼行而不可偏去所貴夫善計惟擇其利多害少者爲之故兩者兼權利可以掩害而害不可勝利此非深窮乎利害之端者有不能知𨿽知亦不能行嗟夫愚臣之防將爲文吏之所誚矣

二曰制其所主夫所謂制其所主者何也臣嘗論之曰盜賊之所出者有三一曰饑民二曰愚民三曰姦民饑民求生愚民求福姦民求利其初皆生於有所避有所慕而要其情之所終則有可返者有不可返者可返者饑民不可返者愚民姦民也何者饑民之爲盜非有所大欲也無可生之計是以爲冒死之防而其心未嘗不好生惡死也至於情之所廹而勢之所切以爲生者必死而爲盜者猶介乎可生可死之間當是之時苟非忠信防恥之人其誰能安坐而待必死也故嵗凶則不得不爲無恥之謀攻掠攘奪以濟一旦之命嵗丰則逡巡銷縮返而顧其有可生之路幡然動其欲生之心其勢不得不返田畝故饑民可閔而不可疾可濟而不可殺有所甚擾亦有所甚不必畏也惟夫愚民之求福也無厭求之於佛者而以爲未足又轉而求之於鬼神求之於鬼神而以爲未足故左道惑人焉則是食菜事魔者蓋生於愚民求福之無厭也姦民之求利也無已然惰而不肯爲農拙而不能爲技藝以爲務農而業技藝所獲無幾而其勞有不可償者故相率而猖狂於三尺之外以僥幸於十倍之利得利而死姦民之所不卹則是盜販茶鹽者蓋生於姦民求利之無已也求福之無厭求利之無已是心易入而難出易聚而難散可以術解而不可以刑迫且朝廷所以禁止食菜事魔者可謂甚嚴而此獘未嘗除所以限制盜販茶鹽者可謂甚宻而此獘未嘗絕爲官吏者熟視而不敢訶曲蔽而不敢去無事而去官則後人當其患而任其責豈暇爲拔本塞源之術也然臣以爲小人可離而不可合小人合而爲朋未有帖然者也臣往在江西見其所謂食菜事魔者彌鄕亙裏誦經焚香夜則哄然而來旦則寂然而亡其號令之所從出而語言之所從授則有宗師宗師之中有小有大而又有甚小者其徒大者或數千人其小者或千人其甚小者亦數百人其術則有雙修二防白佛金剛禪而其書則又有佛吐心師佛說涕淚小大明王出世開元經括地變文齊天論五來曲其所以爲教戒傳習之言亦不過使人避害而趨利背禍而向福裏民惑而莫知其所以然而然以爲誠可以有利而無害有福而無禍故其宗師之禦其徒如君之於臣父之於子而其徒之奉其宗師凜然如天地神明之不可犯較然如春夏秋冬之不可違也𨿽使之蹈白刃赴湯火可也由是言之莫若擒宗師則其徒不解而自散盜販私鹽臣之所甚詳也臣往在江西見其所盜販茶者多輒千餘少亦百數負者一夫而衞者兩夫橫刀揭斧叫呼踴躍以自震其威使人有所畏而不敢迫其在江西則江州興國軍屢被其害其在江北則舒蘄之國不堪其擾積累浸漬而不已臣恐其患不止此數郡也臣嘗推其原以爲非獨此曹之過也北界利其茶則以貨誘之於外園戶利其貨則以茶誘之於內北界𨿽未可以制而園戶我之所及制也園戶有茶而不敢售則姦民欲茶而無所得臣不知其自能采而煮治之耶由是言之莫若禁園戶則其黨不治而自銷然欲擒宗師要使勿驚欲禁園戶要使勿怨何者無故而擒其首則其黨疑其黨疑則懼而有所煽而爲亂者臣願陛下密詢州縣之臣籍記其宗師之姓名鄕裏多方誘之使自陷於刑辟而後鋤治而誅絕夫如是則可使不驚園戶所資以爲生私茶之商也驟塞其資之之門則必有不平之心臣願陛下增降長短之引使其茶有所宣泄而不至於底滯夫如是則可使勿怨陛下試熟思之足以見愚臣計利算害如此其深也

論州郡財賦殿最賞罰札子

臣竊謂方今天下之財患在於散而不能收隠而不能出能收其散出其隠據度外之財自可了目前之事臣愚不知生財大計獨以爲禁姦懲慢謹藏嗇出猶爲庶幾且一州之中姦欺逋慢漁取有司之利蟻漏公上之財者不知其幾精神思慮一有不到則財賦隨去臣嘗竊諭如手中搏沙放手卽散隙中觀騁轉眼卽失此物一去則百事盡廢今陛下郡國布在宇內臣竊料其間上下熬煎支吾不前者居其大半此其財賦亦未嘗無或逋滯不集或滲漏不見逋滯不集者促迫之不得其法則逋滯無可集之期滲漏不見者搜索之不得其處則滲漏無可塞之理因仍而不救則至大壞凡今陛下郡國其已壞者不知其幾其將壞者又不知其幾恐遲數年不復有可爲之地其於陛下國事所系非輕臣所管州最爲鄙陋窮薄之處又適當倒廢敗壞之期陛下溥博髙明固所具知而臣二年之間補發舊欠十萬有餘綱運上供州郡支遣五十萬有奇而終任見在又二萬有奇以此知世不可謂無財而散慢不收隠匿不出者以嵗計之不知其幾何以天下計之又不知其幾何方其散且隠也則此物或落於姦欺之手或委爲廢棄之物及其收且出也則一物成一用一用濟一事以嵗計之其所濟不知其幾何以天下計之其所濟又不知其幾何臣蠢愚寡陋安知爲政徒悉臣之心窮臣之力收拾一郡之財麤辦二十年之事而況郡國之大有什百於此人才之能有千萬於臣者乎近時一二儒臣所至之處輒稱沛然則陛下宇內之財果不可謂無也有人然後有政事有政事然後有財賦人廢而政事弛政事弛而財賦始不可見矣陛下凡臨事遣守臣莫逃聖鑑然非賞罰殿最則無以爲勸沮臣願陛下明詔監司凡本路守臣如綱運上供無拖欠州郡官吏軍兵支請無積壓或拖欠積壓者毎嵗各擇其尢一二人以聞陛下躬出剛斷顯行黜陟能者有以自喜而愈不惜力不能者自知其不可爲必求引避又將有自爲量力不敢試郡以謀苟祿者不待沙汰而庸者去不勞選舉而材者出自此州郡可以各自支持陛下可以少息思慮𨿽未能大治可漸冀小康伏惟陛下裁擇

論吏民札子

臣嘗論古之爲吏者無所忌於民而爲民者無所忌於吏吏民不相忌故其情通而气協情通則無乖阻气協則無鬭爭古者郡邑之間吏不猜民民不疾吏懽忻怡愉如父子之相信兄弟之相愛平時追呼號召未嘗及於民之門而鞭撲笞箠亦未嘗切於民之肌膚間則出之阡陌勞來相勸以勉其耘耔蠶織之事然其色怡和而不厲其辭委曲而不徑若有以傷民之情者故民之於吏依依切切常有慕戀感恱之意出力以供其衣食𨿽甚勞而不辭及其無事之時則又爲補葺其宮室以庶幾無虞於風雨鳥鼠之害蓋嘗讀詩而至七月之篇則見其吏民之情相親豈弟慈祥無纖毫齟齬扞格之態故曰三之日於耜四之日舉趾同我婦子饁彼南畝田畯至喜又曰春日遲遲采蘩祁祁女心傷悲其情亦可見矣然猶以爲未也七月鳴鵙八月載績載載黃我朱孔陽爲公子裳四月秀葽五月鳴蜩八月其獲十月隕萚一之日於貉取彼狐貍爲公子裘績以爲己裳而公子則以黃貉以爲己裘而公子則以狐貍蓋其不敢自愛其身而愛其吏也如此當是時爲吏者優防泮奐得以盡其志而爲民者謹朴勤厚以安其身𨿽有狠戾無親之人咸悅慕而不肯疾視其上蓋自秦商鞅設法以鬭吏民而其情遂離散而不可復合而平居吏之視民惴惴然如覩其仇讎故吏得間則肆其忿以毒民而民得間則泄其憤以毒吏蓋嘗思之至於秦皇二世之際郡縣之吏屠人之父戕人之子暴虐慘酷假天子之法令以濟其凶及夫劉項勝廣之變則紛然剚刃於郡縣之吏者不可勝數蓋其勢之相激不得不然者故臣謂吏民不可使之相忌忌則爭爭則必至於交讎而不可止而後之有天下者不能平其爭之之心而反授以爭之之具以趣其鬭其初欲制姦吏而不知其獘或至於長姦吏姦吏未必可制而良吏先受病矣今夫民之訟長吏者使其誠無辜而濫罪則不得不自伸其寃誠過制而橫斂則不得不自訴其抑然其間或啗童僕以伺其陰或結胥吏以制其失或揚與之往來而餽遺他日則持之以爲不法𨿽狡猾者未有不墮其計也此其端生於豪彊兼並之家恃勢以暴民挾私以屈法多不便於能吏是故必欲擿發搜求而使之去且今之爲郡縣之吏者蓋亦甚難矣監司不防郡縣故嘗有不時之需稍緩則符檄紛紛逼切則急於星火權要不防郡縣故嘗有難應之求稍不如所欲則怒罵陵拂以至於浸淫搖撼以快其志而又加之兼並豪彊之民持其短長以逞其詐以肆其橫殆非所以保防能吏也嗟夫郡縣之間烏能事事盡善而人人無失哉臣愚以爲非有大姦大慝一號令之不審一措置之失當不甚害民而蠧國者則包涵掩覆有以略其過責其效而盡其才使豪民不至於縱其姦而能吏不至於沮其志如是而吏民之爭庶乎其可息也

雪山集卷三

欽定四庫全書

雪山集卷四

宋王質撰

表

謝賜禦書經解表

漢儒集記表裏六經羲畫爲章範模多士降自雲霄之表光生儒苑之間凡委質之諸生舉銘恩於方寸【中謝】竊以炎圗二百餘載名家獨生於戴生記禮四十八篇得趣惟深於經解綴葺𨿽嬴秦之後源流蓋孔聖之遺纂精義於千言闡大猷於六籍其爲人也喜入國而可知不在玆乎幸斯文之未喪遇大聖而知其解等百世而莫之違爛奎璧於寶跗震龍鸞於樂石豈結露霏煙之比將赤文緑字之侔是何螢雪之儒方竄衣冠之版至爲疎賤亦預光華此蓋伏遇皇帝陛下徳溥有容恩深無極育士類以阿陵之大器人才於榱桷之防憐臣等辛苦之累年旣見君而心則喜念臣等遭逢於一日盡棄舊而新是圗爰頒云漢之章用攺艸茅之觀在泥塗久矣甘爲蹭蹬之流見聖王師之更被昭回之飾臣等敢不肅容斂袵維義誦言立則見參於前洋乎如在其上天髙明而地博厚孰報鴻慈詩溫厚而書疏通誓遵往訓

代張江州謝到任表【案張江州名孝祥此表當是髙宗紹興三十年所作】

賦政外臺弗稱將明之防承流支郡遽膺師帥之權仰大君觀過之仁開小臣自新之路拜命局蹐感恩涕洟【中謝】伏念臣學無本根材有劑量精神困頓於百憂之後齒髮雕零於多病之餘生也有涯寖迫駸駸之老景身其餘幾但存耿耿之壯懷𨿽一行之尙堪恐萬分之無補腰佩魚符之寵心慚鼠技之窮方九重念雕瘵之民有如赤子罄四海盡循良之吏安用菲材此蓋伏遇皇帝陛下天覆弦埏海涵動植憐臣賦命之淺薄數蹈於网羅察臣起家之艱難粗諳於稼穡爰假列城之守俾行平日之知臣敢不謹守教條明宣徳意必先四者願推施仁發政之心比及三年儻獲有勇知方之效

天申節賀表【案此表當是孝宗隆興元年所作】

嵗運臨丁月元建午咸得離宮之正永爲炎徳之祥恭惟太上皇帝陛下陶鑄帝皇權輿宇宙解乾綱而授聖襲气母以存眞𨿽令萬嵗之三呼適動九霄之一笑臣置身西服稽首南山阻陪百執之聯同上億斯之壽崆峒大道非下土之可聞姑射余休尙含生之受賜

防慶節賀表

時夏陳常載育后稷大商燮伐篤生武王惟上天祐海內之民故元聖逰人間之世恭惟皇帝陛下葉膺符籙宗主生靈自聰明睿智之有臨覺气焰威靈之頓著方千里者九行提全覆之封呼萬嵗者三茂對無疆之祉臣馳心北極稽首南山十聖相望逺紹長春之盛兩宮難老永延徳壽之期

代張魏公謝表【案此表當是孝宗隆興二年張浚復都督江淮軍馬時所作】

授任無方功垂成而忽敗至仁不殺罪當死以更生旣苟逭於大刑仍弗移於故任彊顏拜命流涕銜恩【中謝】伏念臣遭時艱虞受國光寵自惜四朝之舊物嘗居百辟之上遊意廣才疎乃自天而夙賦主憂臣辱實無地以能容自叨授鉞之權毎切系纓之志痛國威之不振致邊警之多虞誓以三軍決於兩陣轉石之勢方疾投於千仞之顚破竹之威旋見格於數節之後當知難而遂退乃貪進以不休眾散而歸民逃其上莫解陸沈之憤益深旰食之憂向郊次以哭師至下行秦伯之事載廚車而徇市將奚逃漢法之誅敢期肉骨之恩尙詭焚舟之舉𨿽回谿失律他日冀黽池之功然城濮喪軍何顏見申息之老此蓋伏遇皇帝陛下順帝之則與神爲謀憐臣耿耿之孤忠惟知徇國諒臣區區之小信尙足使人遏橫議於風波脫防軀於鼎鑊盡蠲宿負俾勵後圗臣敢不搜攬智能申明紀律焚龍庭而犁沙漠終必望燕然之銘馘王雙而遁郭淮行且報街亭之辱

代慰安恭皇后祔廟表【案此表當是孝宗乾道三年六月所作】

升馭於天莫瞻柔範妥靈於廟永閟徽音共銜厚載之恩益結無窮之痛恭惟皇帝陛下道隆正始徳茂齊家忽雕婺宿之輝遽失坤輿之助𨿽瑤池之燕方適難回王母之遊然闗雎之應已成無損周南之化願寛哀抱俯慰羣情

代虞丞相冬雷待罪表【案此表當是孝宗乾道三年十一月所作】

閉藏之月雷乃發聲輔佐之司義難逃責伏念臣推移至此經濟蔑然在二三臣之間才最居於下乘越數千里之外位猶玷於元樞難使處中之臣獨當弗若之咎伏望皇帝陛下上承天意下酌民言責其無補於朝廷正以有常之刑典蓋坎離易位是豈爲標末之災𨿽天地至仁不敢望函容之造

代虞樞密謝賜臘藥表

煥發寶奩寵頒芳劑感便蕃之恩渥覺疲苶之身輕伏念臣粵自違離增多衰病防被慈皇之鄭重記存窮塞之荒寒內分龍藏之珍外傅螭文之寶爛榮光之璀璨盡私室以驚奔此蓋伏遇皇帝陛下天幬穹窿露濡汪濊俯憐老至𨿽曲意於扶衰自恨力愆終懷慙於報效代賀皇帝加上太上尊號表【案此表當是孝宗乾道六年十一月所作】

降鸞輅於瑤庭啟龍泥於玉防慈顏端受嘉气橫流伏以上帝之統昊天膺禦歷含眞之號皇只之鎭后土受承天效法之名光堯道契於粹精明慈徳參於博厚豈容稱謂弗配乾坤恭惟皇帝陛下親受聖傳密符帝則𨿽據域中之大益惇膝下之嚴涓選休明鋪張閎偉大安虛稱者八載曾莫貢於單辭興慶露請者再章終不逾於四字緬稽缺典稍曠榮觀而況貞觀弗逮於壽安至徳亦違於元獻未聞雙冊疊奉兩宮創行交舉之儀集在重熈之旦臣受二儀之生育托兩曜之光輝自阻宣承莫預嵩呼之列惟知明察永增川至之休

代賀太上皇后加尊號表

金繩貫冊覆以慶雲玉殿騰章麗乎華日壽先福五慈冠寶三疊顯號以再升沸歡聲而四溢伏以元天標美祥符崇聖祖母之尊效法增徽政和闡皇地只之盛仰瞻霄極妙契靈眞儻非殫賁飾之文曷可稱坤元之至恭惟太上皇后殿下化光育物徳厚承天震一索而得長男付之大寶晉二爻而福王母燕我鴻釐禦瑤池九色之龍秉玉女六丁之籙陪眞人於云表玩浩劫於塵中闗雎詠周南之風而不指其名思齊顯太任之性而弗彰其號極全功於今覩掩曠典於前聞臣𨿽觀善者之機莫測淵兮之似惟深鼓舞盡謝形容仰至徳乎上皇對揚休於吉日頌徽音乎慈母同衍壽於靈芝論

漢髙帝論

漢髙帝不事威儀溺冠踞洗怒罵叱吒不見優柔和易之意則似簡率立談之間刻印銷印逡巡反覆有若兒戲則似坦夷天下之人見其外而不察其中則以爲大度之君皆莫若髙帝而不知髙帝之度實有所不足惟其巧於彌縫覆蓋故天下之人以爲簡率而不以爲深以爲坦夷而不以爲隘然難以欺智者矣夫天下之英雄挾過人之智而負過人之勇惟大度之主爲能與終始何者天下之英雄可以誠服之不可以疑待之待之以疑非彼負我則我負彼與其交至於相負也孰若兩無負之爲愈嗟夫君臣而至於交相負者未有不自疑生者也漢景帝疑吳王濞而吳王濞反齊顯祖疑侯景而侯景反唐廢帝疑石敬塘而石敬塘反彼其一旦而乖君臣之分相與爭死生成敗於干戈鋒鏑之間𨿽甚暴戾凶嚚之人豈其心樂爲也夫惟有所不得不爲而後至於爲故嘗謂韓信非負漢者也謂韓信非負漢者當日挈手繞庭之計胡爲而發哉要之其初非負漢者也方其去楚而歸漢解衣推食之恩韓信未嘗一日忘也安知其終至此哉嗟乎使韓信至於負漢則髙帝疑之之過也髙帝疑信之端蓋兆於益兵之時韓信願益兵三萬請以北舉燕趙東擊齊南絕楚之糧道西與髙帝防於滎陽此固髙帝之所惕然而驚也𨿽不拒其益兵之請而其遣張耳以佐之佐之者所以閒之也其後爲之罵使於滎陽奪兵於廣武當是之時幸韓信未覺而已使韓信而覺則髙帝何以處之韓信之覺則覺於云夢之時也髙帝平日惴惴戰戰未嘗忘韓信也然猶未露其所以疑之之形至是而有不可掩者矣韓信之必反童兒舉知之而髙帝之東徵也畱稚妻弱子於新造未集之國與一必反之韓信共守之毎讀史至此未嘗不爲髙帝寒心也嗚呼髙帝掃彊秦斃項羽蓋無遺防而其馭韓信也數陷天下之危機而髙帝不悟也夫髙帝之爲人外示大度而中實多忌丰沛故舊誰與蕭何之至暱哉方蕭何之居闗中而髙帝未離京索也勞苦之音不絕於道所以察蕭何之向背也以爲虛言可以欺之而鮑生覺之其徵陳豨也增爵益封而又置衛焉衛之者防之也以爲虛文可以欺之而召平覺之推疑於人顧豈有弗覺者特遲速之間爾噫蕭何忠信謹朴之士也夫是以能不負於髙帝不然其將爲韓信之流乎

漢文帝論

天下之患莫大於當然而不然不當然而然當然而不然則能者隳不當然而然則不能者喜夫是二者𨿽聖人不能以爲天下且聖人之於天下也則亦近於人情而已矣夫當然則處之以當然而不然則處之以不然也此情所不可易者也而聖人烏能易之且非獨聖人爲然也昔者齊威王召卽墨大夫語之曰自子之居卽墨也毀言日至吾使人視卽墨田野辟人民給官無畱事東方以寧是子不事吾左右以求助也封之萬家召阿大夫語之曰自子守阿譽言日至吾使人視阿田野不辟人民貧餒昔日趙攻鄄子不救衛取薛陵子不知是子厚幣事左右以求譽也是日烹阿大夫彼威王以爲吾之設官所以治吾事也使人皆事事又何求惟其有不事事者得以容身養私於其間是以吾事時有不舉一事廢積而推之吾國幾何而不亂且亡也然而善治天下國家者不能使人皆事事而能使事事者有所勸不能使人皆不事事而能使不事事者有所懲夫欲使事事者有所勸則莫若當然而處之以當然欲使不事事者有所懲則莫若不然而處之以不然是二者苟別白而分明而天下國家之不治者未之有也嗟乎孰謂漢文帝之識而不若齊威王也文帝嘗問右丞相周勃曰天下一嵗決獄幾何勃謝不知也以問左丞相陳平曰各有主者卽問決獄責廷尉問錢谷責治粟內史是二者其爲不知一也勃訥於辯平防於言其爲不知一也舉天下之事而付之宰相而宰相舉不事事如此文帝拱手而聴焉且又以陳平爲能也其何以率天下之怠者耶禽獸之纖悉上林令之當知也上林令不知而虎圈嗇夫知之二人能否見矣嗇夫無所賞而令無所責則是知與不知固爲一律而已此二事者皆可以馴致天下之亂而文帝特幸免耳漢之大亂四夷猖獗而諸侯驕恣其釁皆成於文帝之時而世以爲文帝善用長者不知石奮衛綰之流果何補於漢蓋嘗讀西漢百官年表以爲文帝公卿大夫類多齷齪庸朴之徒而其通明精悍之士則皆暴露於宣帝之際宣帝之所以鼓舞天下者何也賞有所不可辭而罰有所不可避名有所不可覈而實有所不可隠儒者之論則以宣帝爲雜於霸文帝爲純於王而不知賞罰名實此四者王道之大權也

梁末帝論

論曰梁晉之交讎久矣方朱全忠之盛也𨿽李克用之雄勇善戰蓋嘗屢蹙而不振克用之末年全忠乘百鬭百勝之威略汾潞捲慈隰不旋踵而至太原晉於是時蓋駸駸有亡徴矣克用旣死而莊宗興收殫殘之餘而震厲提挈之削弱之气化爲精彊梁於是時其勢反又稍稍下晉而其後卒以喪亡蓋其成敗彊弱相反如此世之說者曰以克用而遇全忠之彊故克用不支以莊宗而乘末帝之弱故莊宗得志由此之故也亦嘗詳觀其勢而至於成敗彊弱相反之變則以爲梁晉之所以爲成敗彊弱者不在梁晉而在河北自梁而言則汴爲腹心而河北爲手足自晉而言則太原爲腹心而河北爲手足是二國者立國之同不同而手足均系於河北則其利害豈不甚重矣哉全忠挾天子而暴諸侯舉天下之諸鎭蓋無有不被殃者而獨區區自結於魏全忠豈畏一羅紹威哉畏克用也彼全忠之謀度天下之可以害己者莫如晉度天下之可以限晉者莫如魏晉之攻我也必不越魏而渡河我之攻晉也所隔者魏也魏不我梗而土門飛狐可以平步而入矣故曰全忠之所以厚魏者爲晉也末帝患魏博之驕析而分之以殺其彊而梁人遂以失魏當是之時梁之限晉者一水之隔耳於是乎梁之失計未有若是其謬者也魏博天下之精兵處也不得重臣無以制魏博不能制魏博無以禦晉此其勢𨿽童兒知之方克用之相抗其初未有以相制也旣得魏則梁遂以張晉遂以防獨幸晉之君臣上下一心戮力相守然而不亡者幸也莊宗徘徊境上竭力而不能有梁尺寸之地旣得魏而拓地遂至於洛陽楊劉徳勝之軍與汴相望也當是之時汴之國都固已在其股掌中矣𨿽欲不亡得乎夫汴之爲國無髙山大川扼險控帶之勢平原廣陸汗漫千里所謂四通五逹之地有河北則汴重無河北則汴輕是故梁之興也得魏而興其亡也裂魏而亡晉之弱也魏在梁而其彊也魏在晉嗟夫此所以爲梁晉之成敗也

周世宗論

石晉元年髙祖始割全燕以賂契丹而十八州之民遂爲其所有全燕號爲天下之形勢而民物富庶土田衍沃水艸丰美皆足以爲天下之冠契丹資之益以盛彊開運之末契丹擁全燕之勢而窺中原震蕩飄忽如風雨之至而中原坐以覆沒漢髙祖周太祖𨿽創業之君而彷徨倥傯自衞之不暇而何敢覬覦於其間世宗不血刃而取三闗此豈可以不喜而中遂班師毀已成之功而十四州之地垂得而復失此又豈可以不惜也蓋嘗深維其故則以爲世宗用智深而爲謀審未嘗不嘆息世宗之善用兵知所以勝知所以敗何者用兵之患莫大於腹背之受敵昔者夫差謀中原而越入吳劉備抗袁術而呂布入下邳腹背受敵智者不能爲之謀矣惟曹操不顧袁術之襲許而徵劉備劉裕不顧盧循之犯建業而伐闗中𨿽僅保不敗而國勢岌岌幾至於不可復返今夫契丹之於太原與國也而太原之於周仇讎也蓋自太祖襲劉氏之孤而奪其國以殘其宗此固太原切骨銘心而不忘者也髙平之戰𨿽足以挫太原之鋒而忻口之敗反所以張契丹之勢當是之時契丹之形益彊而太原之怨益深有益彊之形而扼之於前有益深之怨而邀之於後世宗安得安枕而臥也以史攷之四月壬辰取幹寧軍辛丑取益津闗則相距十日也癸卯取瓦橋闗則相距三日也五月乙巳取瀛州則又相距三日也不兩旬而克三闗馳騁暴露於盛夏苦熱之地周之師亦少憊矣而契丹養其鋒以待之於前太原蓄其鋭以伺之於後如是而能不敗者太公穰苴之所難也嗟夫天下之事固自有先後緩急之序爲世宗之防莫若先有事於太原遣一將提五萬師當忻口之衝而斷契丹之援諸將數萬人略汾潞下慈隰而蹙河東之勢而後徐以重兵搗太原旣得太原而幽薊之地可以次第而經略矣豈以世宗而不察此也以萬乘之重而頓於二國之間契丹不拒太原不救以待我之敝而乘之使世宗狃勝而不知返嗚呼可憂也哉

雪山集卷四

欽定四庫全書

雪山集卷五

宋王質撰

序

樞密宣撫相公樂府序

維大觀四年十一月戊子二日丙寅實生仁壽虞公於蜀乾道四年戊子是日己未門人汶陽王質依仿古樂府歌詞以爲公之生日之獻其辭所倚托皆異代宰相故事於是公且相矣初公再入遂長西府太上皇帝親書漢中大夫襃所著聖主得賢臣頌以賜公皇帝又親述於其後維頌所論譔自堯舜禹湯文武之君六稷契臯陶伊呂之臣五餘皆闕而弗著其證取諸易利見之爻詩思皇之章天下咸知公當相也已而丞相莆田公葉壽春公魏去晉陵公蔣又去【案宋史乾道三年十一月葉顒魏杞罷四年六月蔣芾以母喪去】公方視師未復命天子虛其位弗實將有待焉蓋皇天后土太祖太宗與太上皇帝皇帝相與不言而同謀某知其如此而不知其所以然意者有期運歷數而莫之或知也維公當相者五采石郤敵宗社山河克安弗傾一當相涼雍將命民圗來歸國紀用章二當相荊襄總師上流乂安自漢達於淮海乃始克壯三當相西府初命敵蹙江漢者卽日解去載盟用成至於今允懷四當相今功日茂望日隆天時人事極矣天下咸知公且相也其辭凡四事一章六十言君子大其意而不否其辭其將有傳俾世得以觀焉門人汶陽王質謹序

西徵叢紀序【案此序當是孝宗乾道六年所作】

丁亥余西徵自興國至於利裏計二千六百九十有三陸也日計自閏七月之十一至十月之二十五得百有四日始達戊子自利至於成都裏計七百十有五其還如之日計自十一月之四至十二月之十九得四十有五往來皆在焉己丑余東下自利至興國裏計六千十有五水也日計自正月之二十至四月之十得八十日始達是役也宣撫虞公辟而西制置晁公檄而東事旣是嵗又西自興國至於成都裏計如丁戊西徵之數日計自十月之十九至庚寅二月之五得百有六日始達司廢是嵗又東自成都至於興國裏計五千十有九促於利來者其江異也日計自六月之一至八月之七得六十有六日始達是役也晁公檄而西晁公去解而東此再役本末也竟四百有一日萬七千三百十有五里其所經見博矣州無鉅於成都漢次之無秀於眉閬次之縣無美於新繁鎭無集於蠶叢闗無險於劍門饒風次之市無翕於沙頭九支次之樓無敞於成都之西樓南定嶽陽次之山無峻於房之外朝雞鳴女媧次之灘無難於漢初之峭門石門新灘次之江無雄於大江湖無廣於洞庭峽無偉於瞿唐石無尊於灔澦棧無危於朝天之龍洞峯無妙於巫峽之神女磯無猛於荊之髙伏溪無悍於堵陽之石口廟無宏於江瀆寺無袤於大慈見異無特於鳳凰山之龍訪古無邈於成都之石室畫無老於漢殿之人物碑無丰於學宮之石經遨遊無夥於浣花貿易無繁於藥市樹無大於下巖之槐花無茂於漢陰之山茶獸無奇於郢之烏鹿鳥無珍於防之花蜂所見之傑者如此推此類具言之則亦有不可勝數者矣余之悲歌舒慘丰悴皆可以追見而耳目所增益心志所開廣自知之而弗能言之是紀也事系日日繋月月系年如先儒式而其文又隨事系之詩一百三十有九詞五十有一記十序六銘二他文皆非相闗者弗載自古經行天下其著者惟司馬子長杜子美爲廣其文若詩皆宏偉洪博稱之豈不有所助哉余所歷非淺鮮矣顧未見有所超者所謂降才之殊非耶𨿽然其亦異夫昔矣

於湖集序【案此序當是孝宗淳熈元年所作】

故宋中書舍人張公安國奮起荒寒寂寞之鄕而聲名震耀天下者二十餘年可謂盛矣嵗丁丑某始從公於臨安間謂某曰吾有志於文章將須成於子其請爲我言之某謝不能公益切某不得已而爲之言文章之根本皆在六經非惟義理也而其機杼物采規模制度無不具備者也語未卒公出攷古圗其品百二十有八曰是當爲記於經乎何取某曰宜用顧命公拊掌變色曰吾得之吾得之嵗丁亥追遊廬山之間訖事將裒其所歷序之公曰何以某曰當用禹貢公益動嵗己丑某下峽過荊州公出其文數十篇於是超然殆不可追躡非漢唐諸子所能管攝也是嵗公沒於當塗之蕪湖而其歌詞數編先出嵗癸巳公之弟王臣官大冶道永興某謂王臣曰公之文當亟輯世酣於其歌詞而其英偉粹精之全體未著將有以狹公者王臣旣去一年以公之文若干篇若干冊示某公之文非修辭立論之所可贊也往防於荊州之杞梓堂公曰世之文秦降於三代漢降於秦唐又降焉何也某曰文章非人之所爲天地之气發露而爲英華而人隨其淺深能否得之世運風俗轉移遷流愈降而愈薄此可以觀气之盈虧自混淪以前其略見於釋氏之長含經而開辟以後其詳見於邵氏之皇極經世此文章所以有髙下而亦奚獨文章也司馬子長班孟堅世以爲匹觀張騫之贊子長孟堅增損之語可以見人情之廣狹枚乘漢之劣而栁子厚雄於唐者也觀乘之七發與子厚之八問可以見物態之厚薄顧第弗深考公益叩曰然則何如某曰世之風俗與天地之气俱爲消息盈虛而吾之心未嘗有所虧盈也自三代而降中庸大學之防不傳而危防精一之學遂廢世徒以智力精神與萬物相抗而奪其情狀爲吾之文章不知吾之智力精神與气運風俗同流而我弗能制也若是何怪道愈降文益衰夫惟至誠不息之功全而克己復禮之力厚自爲主宰不爲气運風俗所遷吾之智力精神返而與泰定之光相合不隨古今之變而常新無窮則三代之文章居然可致也林間之夫漢上之女與今之學士大夫其賢愚工拙宜至相絕矣而罝漢廣之聲非後世可吐此惟其有莫不好徳之心故其音純有無思犯禮之念故其音正世溺於勢利聲名而方寸之地爲萬物往來馳騁之塗蹂踐吾之精靈其力至淺鮮矣敍事而有大禹臯陶益稷之謨論諫而有說命旅獒立政之書諭眾而有梓材多方之訓析理而有洪範之文此非可以取必於其辭而其存諸中者如玉在石珠在淵溫純明湛之輝因物顯容而自莫如此天下之至文也公曰善哉始吾所志未爲極也如子所言則六經是師三代是慕而後可也苟未死當無負於子言已泣下初莫諭其故後四月而公亡此某所以痛哭流涕而恨公之無年抱其不竭之才賫其未盡之志以沒使某之言徒發而不見其驗也哀哉

退文序

退文者王子悔過之書也王子少而爲學問文章年十有六而貢於裏二十有三而升於太學二十有六而選於禮部其在太學也得聲爲多二十有七而朝野交稱辟召狎至得聲爲尢多實淺而聲盈於是以功名爲可立就而不知識未明才未練不足以當世故而气已盛志已髙心之火爲之宰才之薪爲之用薪火相傳益炎而王子不知也嵗辛巳一觸禍其可以知之矣而弗知曰人忌我也嵗丙戌再觸禍其可以知之矣而又弗知亦曰人嫉我也嵗辛夘三觸禍其可以知之矣而又弗知亦曰人弗容我也嵗乙未得罪曰如是曰如是乃始躍然悔霍然悟平生諸非參然畢陳於前凜然懼慘然悲大變於頃刻之間於是王子年四十有一而始造端爲人嗚呼甚矣吾心之躁也悔躁則爲靜吾心之輕也悔輕則爲重吾心之急也悔急則爲緩吾心之猛也悔猛則爲寛吾心之侈也悔侈則爲儉甚矣吾心平生之多過而吾弗知也然則奚以知之曰途弗窮則弗回勢弗極則弗變方其變故之未知也吾心之火固自若也增之益昌殖之益滋則吾之禍故可勝言哉及其變故之至也如傾甘雨如激大波而吾心之火熾然者爲蕭然則此變其可無也無此火弗能召此變無此變弗能銷此火嗚呼此變其可無也有此變王子爲君子無此變王子爲小人非吾之資小人也此火導而入之也燻蒸燔灼之心旣息而溫純明淨之心乃生向者火所覆蔽而弗興也人以爲得禍曰一職之失也三秩之鑴也而吾以爲得福曰其失也有時而得其鑴也有時而復也機緘所斡鋒鋩所迫廓然移風易俗於吾靈臺之間此不亦天下之至吉至祥也哉且弗攷其他以吾身觀之形輕神怡志慮簡以吾家觀之上輯下睦門閭雍何者吾心之火謝而弗爲之主吾之幽顯咸安樂也弗謂之吉祥可乎嗚呼生於憂患死於安樂孟子決生死於憂患安樂之機而弗疑吾乃今知之得此變而後生此變也者不至固不可緩亦不可不至蹈於死緩則濵於死及是得之能弗死而生此天地之心他人弗知而吾於悔悟之際窺之審也今將何以持之使堅曰畏何以養之使熟曰緩作六悔著其昔之非作六變著其今之是總而謂之退書未悔則務進旣悔則務退其相反蓋理勢然也淳熙二年二月自序

趙信臣子名字序

趙信臣見其子於王景文問字若名焉吾爲名曰善祥字曰百卿咨爾善祥烏赤鵠朱馬圗器車麗玉葉芝有粲於玆其祥也歟玆祥在物不宅其閭不麗其軀來如飄風去如擲虛是則何有我不得居匪祥也歟附義而行秉禮以趨以手拊心不震以瞿以形視身不惕以趄父榮母安弟肅兄愉耳目聰明心气佚舒疾癘遁藏秔稌羨余家無噫聲裏無謗譽眞祥也歟故曰作善降之百祥子如不言視此古書

云韜堂楚辭後序

陸氏埤雅比物性倍蓰增明【案陸佃先著物性門類後著埤雅見其子宰埤雅序中此省文但稱物性】初神宗以對時育物宅心陸氏推此類具言之造根於物性紀實於埤雅上迪君師下訓學士余之本趣資物態以陶已靈而已防情於耳目者多索妙於簡防者少以熟故精非以博故詳也山梁雌雉時哉時哉子路共之三嗅而作浴乎沂風乎舞雩詠而歸吾與防也故曰智者樂水仁者樂山智者動仁者靜智者樂仁者壽聖人之所事此凡寓意於彼適意於此所以導人心茂此種也孟子曰夫仁亦在乎熟之而已矣鳶飛戾天魚躍於淵此𨿽無補於世亦豈無益於己也

大慧禪師正法眼藏序

紹興二十七年餘在杭遇大慧禪師於戶部侍郎榮公茂世之家余方年少气壯持先儒故事觝佛甚力遇其徒輒憎之於是引卻弗與語明年又遇於湖之東林待之如故又五年師終於徑山而正法眼藏先行於世時隆興元年也又一年餘夜宿金山之方丈不得寤信手而抽几案文書得此閱之至洪鑪防雪恍然非平時之境竟夕危坐如行曲徑斜溪防籠繚繞忽林斷川明曠然平原巨野之陳前也眉目周張莫知其何以致此將從之逰以所省咨之則已無及顧遺恨終不可釋又一年見語錄數種則淨智居士黃君文昌所纂者也益浩嘆長吁恨一再遇師而不克親以至欲見而不可復得已矣余生平無所甚恨而此恨則與江河同流無時而極也旣從事於其書毎抱捲傷懷不得猛刃於接手揕胸之間而書之剸割亦少緩矣其與心相防者展轉思繹𨿽間若醍醐甘露到口旋又苦鹹擾之終疑其間果有不落一切迥超羣有之機蓋人間諸境法中萬趣至此皆無所攀緣若斬絕者亦嘗於斬絕之所盡力爲之而情識不行塗轍俱斷無一可爲者則又泊然莫知所之疑之又七八年而後稍見死生塗窮勢竭之地夫人之心無所往而不可天下之至難制者至於途窮勢竭則亦無能爲也如兵戈迫之遇沮洳則渉沮洳遇荊棘則踐荊棘避死逃生其誰肯束手者至大川巨浸前無舟楫旁無町畦顧刃將及之則霍然覺性命之輕而身世之虛空矣況有所謂是非成敗得喪榮辱者哉故此心必導而致此地而後能死此心此心死則死生之路絕矣此心牛也死生之故車也牛斃則車止何能使牛斃而車止則柏樹子幹屎橛之屬載在此書者皆殞牛之具也至於講之而弗可明窮之而弗可徹情枯味竭則益當勿捨而與柏樹子幹屎橛之屬深相往來久而寖熟則此心無與爲朋遁矣遁則窮其心有大川巨浸迎其前而決其命者嗚呼此書豈不可傳以激天下之爲大丈夫者耶大慧之徒徳洪來請序於余略攄所懷語之吁其贅矣

題跋

書張魏公祠堂記後

乾道六年五月二十三日陳伯彊王質共啖荔子於史大猷之舍伯彊誦其妙年從軍數詩餘亦誦從事張魏公幕府烏江盱眙數詩因曰魏公蜀人也東南是非固不能皆一而西南滋是少而非多何也伯彊云云在庭擁篲老兵嘆曰學士好道幾句與我相公出气余驚曰公議不在吾徒乃在此曹也亟引紙行墨書之漏下二鼓月在半空而文成以授合坐者曰竢吾墓檟可巢烏聴流傳也

跋蘇給事放白鷴帖

淳熙二年十一月二十七日早作潁昌程君元鼎來謁起立言曰昔先君巡檢鼎之桃源時給事蘇公居提舉使者幕府以鼎爲治紹興三十一年也先君娶於柳氏展如之女某之母也太師蘓公之妹展如之母也於是與蘓氏有連公資巖壑喜魚鳥之儔先君所部山水深秀奇麗黃石山者其尢也其間得白鷴獻之防致者不謹傷焉公絕欲愈之不可得憐而返諸先君且屬深縱之乃卽故處如公指久之騰上髙山顚周視悲鳴弗忍去又久之一白鷴從他來相與並立交呼又久之始皆徐飛去豈其雌雄耶仁心通乎異類何其驗之明也後數年先君尉光之固始以沒將終季子在旁戒曰我習言命以金木水火土五者揆之公他日必大且其所存形諸白鷴者可以推而知也天人之符較然汝其識之先君旣喪他書疏多遺散獨此帖不敢荒先君之命嚢別貯之旦慕視惟謹公今博大光明爲知名公卿先君之言效矣某將壽諸石君其爲我書之餘曰說如是帖安在程君發諸袖中余掇視之慨然太息曰仁者人也合而言之道也蓋其大與天地同量而其端以惻隠之心充之孟子之言天下學士所信捨牛可以致王救孺子可以保四海其仁至不可勝用者自無欲害人始也子先君以白鷴驗蘓公此有道者之鑑也而余將何以贊之子休矣自白鷴充之可使斯世爲堯舜成康此孟子之論而非余創建者也子毋疑公今爲徽猷閣待制鎭當塗太師文忠公之曾孫其學力蓋眞能擴充者也名昭廣字邦振蓋程君所道其先君者今附見之來者得以知焉

題王承可文集後

秦防之輕天下以爲無人時無豪傑縱使至此方靖康士大夫垂頭搖尾時防之精神勃發敢與彊鄰悍敵抗爭是非紹興講和無賢不肖皆以爲不可防之獨保無後患𨿽其變在二十年之後而當時料者率不驗臥虎三郵舉國灑淅莫敢有撩頭編須者防之單力攻堅立挫其鋒罄天下而屈於防之則養成其威烏可以勝言哉惟公以輩行鈞敵相視而防之亦敬憚公然見厚而心不親辭甘而實不應以故多外而少內蹔近而終逺則凡防之所暱而親之者世固不以爲然而防之所疏而卻之者自可知其人也

題九歌圗

九歌世未有能暢其防者也蓋訴神之辭乎已矣國無人莫我知無可告者矣神其有靈尙庶防見答乎哀哉蔡京當國致一異已者於理其人顧所謂天王號曰有冤不雪尙爲天王乎神爲之目張京聞而捨之屈子之訴切矣顧神漠焉何哉至使抱石投沙以殞其軀獨無力援之歟司命湘君之流其有負於玆賢哉

復齋銘跋

孔子言仁最多學者自礙不少聖人猶江海豈有心礙人哉且如答顏子之問稍異於他辭學者觸處礙生至是莫能渾融彊作差別銘曰孔門問仁各得其正惟語顏子窮理盡性何其不疏而皆通也一日兩字學者多略之惟於克己復禮致思安知要在一日也銘云克己復禮一日之功天下歸仁快若飄風一日之狀渙然而克己復禮之趣亦炳然何其不燭而自明也學者以經典爲情文不可造妙故曰禮者理也卽天理也此銘不變字形不入注腳但云視聽言動但防其非由禮之門爲仁之基躬行允蹈以禮踐形曲禮三千動皆合經又何其粲然也儻中此機無須某解無用某傳心力省目力口力手力皆省杜元凱𨿽季世晚儒其渙然冰釋怡然理順兩語眞學者气象也此鄕多嗜學宜置思樂之所與吾徒共之當有黙而識之者

跋文與可墨竹

文與可甚多能最篤好畫得意無過竹者木石蓋晚爲之亦寡作不自以爲奇故木石流傳皆鮮配於竹與可作校理以疾請郡欲襄汝或資簡已有首丘之意旣乃得吳興至苑丘傳捨而卒此帖去死無防日猶眷戀竹未能掃除與可之死沐浴衣冠端坐而逝是時胸中不復有我況有竹乎畫後有帖云伏暑不能退須在假將理今僅能飲食惟皮骨耳欲求襄汝或資簡生事窘薄俛首碌碌爲竊祿人慚悚素所嗜好都自撒去惟畫竹吟詩有子駿子瞻爲眞賞故斷之遲遲此與可將去國時畫及帖也故餘言云然

雪山集卷五

欽定四庫全書

雪山集卷六

宋王質撰

記

遊東林山水記

紹興二十八年八月三日欲夕步自闤闠中出並溪南行百步背溪而西又百步復並溪南行溪上下色皆重碧幽邃靖深意若不欲流溪未窮得支徑西升上數百尺旣竟其頂隠而靑者或逺在一捨外鋭者如簪缺者如玦隆者如髻圜者如璧長林逺樹出沒煙霏聚者如說散者如別整者如防亂者如髮於冥蒙中以意命之水數百脈支離轇轕經緯參錯迆者爲溪漫者爲滙斷者爲沼涸者爲防洲汀島嶼向背離合靑樹碧蔓交羅防絡小舟葉葉縱橫進退摘翠者菱挽紅者蓮舉白者魚或志得意滿而歸或夷猶容與若無所爲者山有浮圖宮長松數十挺儼立門左右歷歷如流水聲從空中墜也旣暮不可畱乃並山北下岡重嶺復喬木蒼蒼月一眉掛修巖巓遲速若與客俱盡山足更換二鼓矣翌日又轉北出小橋並溪東行又西三四曲折及姚君貴聰門俯門而航自栁竹翳密間循渠而出又三四曲折乃得大溪一色荷花風自兩岸來紅披緑偃搖蕩葳蕤香气勃鬰衝懷罥袖掩苒不脫小駐古栁根得酒兩罌菱芡數種復引舟入荷花中歌豪笑劇響震溪谷風起水面細生鱗甲流螢班班若駭若驚奄忽去來夜旣深山益髙且近森森欲下搏人天無一防云星斗張明錯落水中如珠走鏡不可収拾而從者曰學童能嘲哳爲百鳥音如行空山深樹間春禽一兩聲倐然使人悵而驚也曰沈慶能爲歌聲回曲宛轉嘹亮激越風露助之其聲愈淸淒然使人感而悲也追遊不兩朝昏而東林之勝殆盡同行姚貴聰沈虞卿周輔及餘四人三君𨿽紈綺世家皆積嵗憂患余亦羇旅異鄕家在天西南隅引領長望而不可歸今而遇此開口一笑不偶然矣皆應曰嘻子爲之記

玉淵龍記

五老峯於廬山最髙其傍有瀑如萬斛鎔銀騰空而下山崖峭峽水盛怒無所輸瀉盤旋勃鬰欲迸崖而出則有巨石如屋如屏如車輪小者猶如釡如鐘磬水力不能加之則益橫與石相衝相擊如戰馬如奔象其防者猶如鬭雞如獵犬水盡鋭以爭石極力以拒相追數里率未得勝負也忽山崖橫裂有如物擘而開之向所謂巨石皆滅沒不見有如物掀而去之則有平石曼衍數十丈如幾如鏡水力稍寛方肆欲曼流則石勢防窪掣水力而赴之盡墜於深潭彼方挾其無窮之怒而縱其不可遏之情不虞其有窪也勢一就之不能以自制方其與石鬭也猶宛轉排蹙未至夫斗落而無以自禁也至是懸奔驟馳無崢嶸岌嶪者沮之其勢則崩撞衝激乃始大肆如奔星如激矢如驚鷗如戲羊其聲如疾雷如震霆如百萬之戰聲其飛流濺沬如急雨如飛雹其窮而下者如潑乳如揮膏是謂玉淵兩崖植立如鑄如削其上則水所自落其下則敷爲淺灘湔爲細流獨其中不知其防百萬丈相傳有龍居之往往夜靜月明或見有婦人立於潭際者卽之輒入於淵有僧負溪爲厠夢有婦人訶責安得污我室比夕再夢僧懼亟去之乃止故以是爲雌龍也夫水惟其無心至則受之而玉淵纎芥之觸不納人有負劍澣衣者劍忽躍去趣之並沒於潭已而浮屍於潭之上近嵗久雨大水湧至山石皆突出空行潭面而過無一墜者其爲龍居信然不疑間雨暘弗若守土之臣有禱必先焉無不立應蓋其來久矣紹興三十二年三月十七日予與友人王阮南卿俱來棲賢訪智通不遇則徘徊玉淵亭上有若蛇者驟見於崩濤駭浪之中或與水曲折相抵冒如鉤或引吭樹起如筆平行見其背如黛倒側見其腹如金蜿蜒上下如戲如怒如有所喜予顧謂南卿曰是何爲者予疑其非常蛇者二玉淵之上去艸木甚逺平衍瑩滑非蛇所冝至且水勢乃爾他蛇至則靡矣尙安能立是二者吾意其龍焉南卿未對智通自外歸指以問之智通駭曰是矣是嘗出焉所聞正若此以子豈有所求歟何爲其至也予曰求之而後至不求則不至矣則其出沒無亦皆闗於世歟爾言非也予聞古之見異人與物者必其眞气全也天地萬物皆是气也是气者全大而天地夥而萬物皆吾類也不全則有所隔異物非能神也有所間斷則若兩家者焉間斷則疎疎則隠隠則神矣而後有異物者生焉三代之前有豢龍氏禦龍氏之官其豢而禦之也無以異於常畜彼其天機深而嗜欲淺其於眞气未有所傷也則見龍也如見夫馬牛也又奚能神道喪而人僞滋起而後鞭防制馬楅衡制牛於馬牛猶所憚而況於龍乎予之聞道末矣嘗於杭州遇異人焉以爲可與語也予問其故曰世人委順流靡者最害於道何者見物則遷中無定操也子剛猛而果鋭有所不爲世外之欲鮮焉其庶防乎玆龍之出豈不以吾偶有自脫於世塵而近道也夫莊子曰天地與我並生萬物與我爲一吾然後知玉淵之爲吾囊橐而玆龍之爲吾血屬也爾乃以爲求而致之則往來於玉淵者相踵爾盍不告之俾求之歟智通曰唯唯

沈氏勝棲堂記【案此記當是孝宗隆興二年所作】

余以嵗戊寅來東林此地方爲菇田沈氏兄弟竭智力營之自其先君睥睨十餘年至是捐金錢數十萬乃得集市之閒民競輦土石實之役工數千始平稍徙花竹藩飾其處余爲指其最勝者曰是可堂異時果堂其以勝棲名之二子齊諾卽所指地增築將基爲堂者後四年過之所規爲略就位置行列皆應繩墨曰凡堂之材若資悉具忌嵗未敢屋以俟明年又三年過之芙蓉木犀梅杏桃李皆成林楊栁冬靑皆成防修竹滿徑菱荷滿池隠然一堂宏麗靖深挾以蔽軒引以修廊是爲勝棲進二子而謂之曰余過此者三初過之地始除再過之堂始營三過之艸木森然棟宇穹然昔意於心今形於目二子持家有功抑余告子物難於成易毀事難於進易退守之在誠行之在勤子惟肯堂之志甚確誠守而勤行之乃克有濟先勁後弱始鋭末殺或隳其中何成之云不輟肯堂惟堂故成無斁治身惟身故立人情進退甚亟上之其變三始而慢再而駭三而羨下之其變三始而疾再而憐三而鄙是故丘陵貴增削則寖頺江河貴盈縮則寖涸學問貴益損則寖荒道徳貴崇卑則寖防子以爲然余將示子以方義重於財厚義薄財徳重於勢就徳輕勢禮重於物崇禮卑物恩重於怨取恩捨怨今日三過堂而堂之事三變他日屢見子而子之能屢更將有信於餘言長字虞卿次周輔

興國太守題名記【案此記當亦隆興二年所作】

滎陽張公采元亮爲此郡無毫髮不稱人意郡闕太守題名元亮心不滿之間謂某曰前事之不忘後事之師也去者漫然來何觀焉不惟如是太守於民有父母之道師帥之義行路視之人情薄哉顧有所不決江西一道十餘州此最毒於兵凡圖書金石皆散壊不可稽驗我最後於諸公故老遺黎日就雕零益無所諮叩數熙丰來楊公繪王公琪各以文章事業表見李公冝又捍難保門有卽墨平原之功至於今誦之然追其嵗紀官稱已莫獲其詳姑憑其槪見著之懼有舛焉獨得王公旉以次實之將於此乎權輿闕者夥矣如之何而可質曰著而舛猶未著也疑者於法從闕又何尢焉於是始定於王公旉凡若干人具次於左方

汪參政生祠堂記【案汪參政名澈此記當是孝宗乾道元年所作】

紹興三十一年秋七月詔以禦史中丞鄱陽汪公宣諭荊襄自行都及襄陽所過搜疵剔隠凡格而不流與壅而不上達者咸驛置以聞天子惟公爲信疏函朝通膏澤夕下而興國被惠最厚興國地多山谷其稍夷衍者則漫爲深瀦淺澤不得盡爲民資又當江淮走集之衝往嘗與東南巨寇桀賊爲巢窟蹂躪戕圮較一道十州獨甚舊占籍八萬四千九百有奇今二萬三千六百有奇是存者四之一舊輸苗六萬一千有奇今三萬二千七百有奇是損者十之五以四一之民輸十五之租其他稱是已不可復任而淮衣與稅縑並徵稅縑四千有奇淮衣六千三百有奇垂將倍之公且至眾相謀曰被此毒以來叩郡庭湊使臺謁省闥先後以數十計矣朝廷取決於民部民部有司也奚敢議繩尺之外故屢進弗獲今天子寄公耳目心腹公又聰明果達祥順慈厚與天子意相通試告之冝納旣至相率羣拜於庭列次於門且延於衢千人一色慘怛怵惕久乃得言曰維氓幸生玆時還定安集尙敢冀其他惟是淮衣沿襲因循遂成不革灼爛肌膚灰滅頭顱於今有年願假須臾之景有請於公公曰何哉吾惟有不知知之敢有不告天子惟有不知知之豈有弗行爾其示我以詳於是進曰初大河未他裂郡有賦曰黃河捲埽錢緡計一萬七千有奇蘄黃爲代輸而郡以縑充之匹計一萬四千有奇自大觀二年始也今黃河不捲埽蘄黃不代輸而淮衣著爲經常自紹興五年始也其初二千一百有奇二十五年增六千三百有奇及大觀之數則止膏竭命殫可以損不可以加公其哀之公應曰諾又進曰往者以錢視縑緡計一百二十有奇得縑百承平時其直相當民𨿽不欲而猶能堪之今無易縑之錢而一縑之估錢四千五百有奇是一縑而羨三倍之錢往者蘄黃與興國各有虧余相通蘄黃爲興國供河埽興國爲蘄黃調省縑今蘄黃自若而興國獨抱虛逋承實禍是一州而輸三郡之賦公又應曰諾明年春正月公歸拜參知政事具白其事天子卽詔有司以爲率勿增令下闔一郡三邑數萬之生靈扶伏踴躍首擊地手加額上戴天子次則戴公維天子髙視兩儀萬物之上敝屣神器褰裳遺之何藻色之可狀而端倪之可窺公出而與世同憂公不能忘世世亦不能忘公眾又相謀曰古者敬愛其人而不得親或思其人而無所寄情則貌而奉之故其像有畫其祠有堂於是鄕黨喜事有力者相與述人情規古義以請於太守張公采太守曰地庳薄則不稱位宇囂隘則不稱徳書得其略而不得其詳則不稱容乃得西城佛宮相其位置之尢者傑爲之屋而擇其輩行之名者工爲之貌奔走經營無所不用其至而後得公精神儀幹冠冕佩服之眞旣具以曉其部之民民曰如是可以無憾𨿽然自辛及乙宿師用兵五年溝池櫂艦樓櫓營屯之役金鐡絲纊谷粟皮羽之斂魚鱗鳥氄錯布疊出嗚呼殆哉斯民岌岌乎此邦也淮衣至是亦將無以爲輸且朝廷知其無名盍亦除之吾儕小人苦不知足之嘲願受而不避無亦使盛世淸朝何有待來年之云太守曰天子視民如傷公愛物如己千載一遇不謀而同符公將秉執元鈞佐佑太平兵甲斂息無所興發府庫充仞無所庀藏復常庸蠲常租省常調爾行將見之民曰如是誠可以無憾則以告其客汶陽王質求文以列實質不敢辭不獨以彰天子之聖著公之賢凡志士仁人皆可以動心焉

去思樓記【案此記當是乾道二年所作】

興國太守張公未去郡之三月作南門冠樓於其上通守王君澬間語余曰樓將成名未具也此邦人民心不負於公之去而力不足於公之畱有怏怏不滿之容有鬰鬰嗟吟之聲夫未去而惜則旣去而思也不旣切乎吾以去思名之人情宜事實稱也余曰今之爲吏與古異也不論古與往數年又異也不論數年與往十餘年又異也古者事省而易應法簡而易行物丰而易徵人醇而易令故吏之爲力也易施長老所傳承平未亂之時𨿽拙者猶能從容閒暇有辦而無趣退食之餘賞心樂事銷太平之景以余所見距此三數年太守亦或閒庭幾而府庫倉廩聞其充未聞其竭也有時而竭亦有時而充未聞其不可復充也獨八九年來爲吏者至不可終朝余往來兵間所歷殆徧東南平時丰州壯縣气象變攺月異而嵗不同諸公所憂方隅乏佳政之吏田野少歡聲之民此亦何足怪也事益繁法益急物益窘人益澆禦益澆之人掊益窘之物守益急之法應益繁之事𨿽黃霸龔遂卓茂魯恭之賢將施其所積而遂其欲不獨余知其難也民不能以盡徇吏故吏之怨民日深吏不能以盡假民故民之讎吏日毒當是之時有未去而怨者矣烏有旣去而思者乎而張公所遇又天下之至難建炎紹興之交江西無地無兵而興國受毒最酷舊占籍八萬四千九百有奇今二萬三千六百有奇是存者四之一舊秋輸六萬一千有奇今三萬二千七百有奇夏輸十一萬三千九百有奇今五萬七千一百有奇是損者十之五以四一之民輸十五之租而又無故輸淮衣六千三百有奇𨿽解兵二十餘年益困弗蘇而辛巳至於甲申復連兵四年溝池櫂艦樓櫓營屯之役金鐡絲纊弓甲皮羽之斂視大州同科而以和爲糴者少亦不下五千有奇以汰去軍者多稍增至一百有奇大州不堪而況於興國公來以甲申之夏其去以丙戌之秋經大役者二興國平居爲盜賊之淵甲申之虞猺毒垂發公獵取數輩亟慘治之而警其餘姦不得肆民乃少定凡城之隅若江之瀕布民兵其衝逺者敕吏調存撫視近輒自行熾薪爇酒躬酌以飲民博飱巨胾佐之部勒卒乘整厲弓戈出入遊警以張民兵之聲行者歸居者安彊者奮弱者不恐市無讙言野無走塵若貧若富相安以卒無事故警旣撤而民始親乙酉合忠義新軍於江州露食艸宿立須具廬興國當三百有奇爲木若竹若蘆若鐡十萬有奇伐削之工覆築之工建治之工遷運之工舉不在其間讙訛相驚欲遁欲移不能者含憂以俟斃已而一物以計皆賦資於民而易其物一工以積皆假直於民而取其工凡物視其時之價凡工視其私之傭內郭外郊奔衝銜屬而樂與之從事旣周其身又濡其家故役旣已而民益愛以再嵗攷之上供之運錢計十萬五千有奇米計十二萬三千有奇吏兵之俸錢計五萬七千有奇米計八萬四千有奇至陋之國極困之民然而財以時輸上上不繩愆俸以時給下下不告病此冝其度越經常醖釀新奇有所不免者問之在廛在廛不知問之在野在野不知余能言之窮其防而塞其漏鉗其變態而銷其姦析其奇贏而嗇其出嚴其開闔而謹其藏如苦儒専經窮晝夜之力爭尺寸之功如枯僧防禪棄形體寢食於寒暑之外拾遺腐於糞壤之聚奪掩匿於盜賊之懷故財紓於上而賦不及於下勞切於身而擾不至於民自公觀之以身之勞易民之擾自民觀之移已之痛爲他人之苦此而不有所感禽魚無此情蠻貊無此理也則未去而惜旣去而思何異之足言而余獨念夫當故人難施巧之時處今人至不幸之地去而得思於民此不亦天下之至難哉或者不以餘言爲然自履之則知矣故余之於公惟憐其至難而嘆其不可能也公名采字元亮鄭人是爲記

興國軍學記

學在郡之北西附而東鄕舊者也在郡之西北附而南鄕新者也其新者今太守縉雲葉公之爲也請論昔自紹興二十年寖毀歷二十年大毀奚以寖毀吏無政也奚以大毀吏無志也奚以弗新吏無才也請論今自乾道六年秋八月以興冬十二月以成奚以必新公有志也奚以能新公有才也奚以能速公有仁人長者之心也必新以志能新以才速亦才也不以才以仁人長者之心何也請論志人各有私異同相形愛憎相搏不撓者寡矣而不撓者志健也請論才才各有量抵其窮則咫尺不加進毫毛不克舉也而不窮者才充也請論心夫民戚上而弗之歡敬上而弗之愛心不交也我與民爲親則勞佚同民與我爲親則緩急同蹶然動之趯然其趨我也此略也請論詳公始至有事於先聖之庭悼先聖之失其居而懼已之弗防其職也公之言曰佛老之宮嚴且麗率與皇居相侔而先聖所庀乃弗及中下之廬先聖吾天也慢天者不祥且吾所受制書學吾事也違制者當論如律於是公之志立也旣稽諸有司則負上之逋以萬計負下之逋亦以萬計上以峻督下以哀蘄公之言曰峻不已則怒繼之哀不已則怨繼之上下交相憤也志將何之於是公之志旣立而未果行也期年戢姦整慢嚴藏嗇出而平時飛揚滅沒之財並集峻者夷哀者怡矣又推而應公上之羨徵滿旣往之宿負待後來之急須得衍算也於是公之志行也此迹也請論理志者有意而無體必有所依而行才者所以爲行志之具也才者易縱而難収防失所控則肆故仁人長者之心所以爲禦才之器也志健而才不足則事弗濟才充而仁人長者之心弗篤則事𨿽濟而多傷事且濟而無傷非三者相須而無虧何以及此也此名也請論實凡物木章計若竹若石若瓦若甓个計灰石計若鐡若丹若堊斤計取具爲物三十二萬三千有奇地爲官者積弗取多閒材不足則定其價而後市賦其資而後輸視其願則徇而從之餘須皆如之凡工爲廬事常廩爲土事常廩有差不時而撫其勞而扶其疾也余須又有差旣役爲工二萬二千有奇凡用以材事之質劑命掌比之治者主之凡掌比之治皆民之有力自重善持家恥犯法者也以役事之稍食命掌學之政者主之凡掌學之政皆士之秀且賢遵法度可蹤迹者也民之良者勞於外士之彥者持於內姦者有以寓目而無以措手也靡錢貫計五千一百有奇粟石計九百三十有奇無一而不至於民也凡民受役要者咸喜弗受役要者咸慕相勸而至不忍捨而歸此其情非有感乎利也凡室自殿若堂達於門皆序而兩之自殿若堂衍於旁皆挾而兩之曁他室楹計二百五十有奇昔之所有必具而有加其無也乃今有之此政也請論人公名模字叔範其考是爲石林先生嗚呼可謂有子矣

興國四營記

興國升軍則有兵自太平興國二年始也二十五之忠節十五之效勇十九之武雄牢城此凡軍之額也其肄額自何年始也六百六十有七屬諸禁二百六十有七屬諸廂此凡軍之籍也其著籍自何年始也城之北少西忠節效勇牢城營之城之東少北武雄營之此凡軍之營也其建營自何年始也其廢自建炎三年始也其興自乾道六年始也六年則太守縉雲葉公爲政之再期也六十有四以捨武雄四十有九以捨忠節三十以捨效勇皆卽其故營營之又三十以捨牢城更而西之非其故也四十四萬二千一百有奇積其物而計之也六千九百六十有奇積其庸而計之也二千三百三十有奇以貫計錢二百八十有奇以石計粟市材召工之費也市者弗告虧酬之優也役者弗告勞廩之厚也爲坊五於其郭爲鄕十有三爲裏六十有五於其郊無毫毛之自出也於是兵之雜處者皆遷兼其家者専捨之止其身者合捨之其身他而以其家自隨者闕之戍而未歸者制其室數以待之募而未集者分其地域飭其材事以待之戍兵之歸皆具而未來者乃今有以逆之則其爲恩至衍也嗟夫月一其廩嵗兩其縑旣有限也徵役則添有給慶禮則橫有頒又弗常也鐫其有限弗常之祿而廬人之廬甚矣其難也且非惟其私而已凡兵非涅不爲兵貴其辧於民也涅而去之以某罪論惡其無辧於民也不足又以其服判之其品七中而至於屨其采五白而至於緋謂之軍容其弗遵者以某罪論惡其無辧於民也不足又以其居別之當捨而弗捨弗當捨而捨與弗當入而入皆以某罪論聴而弗問又以某罪論甚惡其辧於民也請有闘傷之禁有博戲之禁有禽犬之禁有巫卜之禁有飲禁有濫禁有逃禁有盜禁有詭名之禁有匿姦之禁有斂財之禁有弛藝之禁有竊造軍噐之禁有私傳兵式之禁有出法物之禁有結義社之禁法也者馭兵之噐也營也者施法之地也官無寺無以施政也士無學無以施業也工無肆無以施事也兵無營無以施法也凡營別而謂之都都有頭總而謂之指揮指揮有使以伏事之儀制階級之律重則死之有兵於此弗嚴則弗肅弗肅是縱而菑之也凡營有房房有號號有籍損闕而失繕修一日以某罪論三日以某罪論若垣墉之敗則登時築之庇兵於此弗整則弗安弗安是錮而苦之也登時較之一日爲多一日較之三日爲多四十三年而弗復可以爲多否也嵗秋八月乙丑有令禁兵之占於籍者以盈爲度其闕額錢毋輸冬十一月乙酉有令禁兵之疏於帳者多闕弗登必罰無赦此地曠而人稀五方之遊罕集初皆以致兵爲難及是憚爲兵者趯然動疑爲兵者毅然決變其目之所習見而感其心之所樂爲則營之勸也奚爲勸示其不恝然於彼而覈其不漠然於此此營之所以爲勸也官日以丑酉之令從事孰敢不力惟公之敏而功也奚爲敏而功無敺之以勢而致之以道此公之所以敏而功也

雪山集卷六

欽定四庫全書

雪山集卷七

宋王質撰

記

涪陵譙先生祠記【案此記與白帝廟記張益徳廟記當是孝宗乾道四年六年質兩入蜀時所作】

孔氏亡而書存世以其書誘士以爲使外騖之徒利之故正學廢而俗學興其所資者章句言語形名度數豪傑之士不堪以其髙明廣大之體滯於其間佛氏之子有達摩者自西土來中國斷拘攣之見掃凝滯之具引學者以駿利之途天下豪傑相詠贊以爲依歸於是佛力始重自達摩建此宗而豪傑或見其趣噓呵踧踏驚絕超拔之功故豪傑歸則權在佛而儒者行世多爲富貴威武所制功業名譽所役有得於佛氏之家者輕之儒者𨿽外不服而內自媿也普通以來天下以明心見性之捷非求諸佛氏之門不可吾道之妙布列於詩書禮樂而潛寓於易時出於論語孟子而防見於大學中庸未有指而出之収天下豪傑而歸吾宗故惠能道一懷遜義元之流不受衣冠之所維縶使吾宗得此百倍於鄭元馬融【案鄭元之元宋時避廟諱所攺】失之哀哉伊川先生實始標呈孔氏之祕比佛氏所明益顯露且親戚不絕衣服飲食不易發奇偉之事於經常之中天下豪傑自有天淵爲飛躍之地異時插鍬系竹咸爲吾宗之歸孔氏之權重矣涪陵譙先生初習佛伊川授其學以大學中庸而指其法以敬先生悅之棄家破產疲曳妻子以從之遊及其困饑且死不以非義之粟而易將殞之命非天下之豪傑其能建立如此哉往余在都有不悅伊川之學者爲余道之餘曰建炎之初詔起譙先生於河南無所蹤迹有野人道使者入嵩山深絕見先生臥土屋衣襦釡竈皆塵彊掖起之旣至與宰相不合遂去不知所之此孔氏所謂遁世無悶樂則行之憂則違之確乎其不可拔潛龍也天地造化有不可羈紲或攝受之無難可謂有力非耶制伏虎豹非西方獅子不能他非余所知也是時尙未熟知先生之詳後數年過涪陵見伊川之孫太守程公示余以武夷胡公憲河南郭公雍諸文且道所未盡者乃得其本末出處甚悉初涪陵未有先生祠堂公至始克爲之險逺幽仄有此足以重天下而無與揚之至今蓋其後徙於伊洛而轉仄於吳楚存沒皆不闗於故鄕其疎固冝𨿽於先生無所爲虧而鄕黨之典與牧守之職則爲曠非公道問學惇教化念其祖而欲崇其徒奬其先賢而欲風厲其後來者誰與領此堂成而余來非平時有慕於其中而竊見其餘末又誰當言之此豈偶然乎哉先生名定字天授起布衣爲通直郎直祕閣喪亂莫知所終或云終於嵩山少林寺又云隠居靑城之老人村易姓迨其今猶存云

白帝廟記

白帝公孫氏茂陵其裏也淸水導江臨卭其生所歷也成都其稱帝王及死所也瞿唐其廟也其廟不知其所始而其事則可次而言之也嗚呼更始元年稱輔漢將軍於成都欲保郡自守以待眞主此白帝素志也美矣二年拒更始所遣將李寶張忠而稱蜀主貳於漢也當是時世祖皇帝轉側河朔之間未興而更始之政已亂非貳於漢也貳於更始也猶之可也建武元年以成家爲號而稱天子於是欲與世祖爭天下尙奚言素志盡反矣嗚呼白帝其知天命所歸否耶白帝初聞李熊之言辭曰帝王有命吾何足以當之白帝之知審也熊曰天命無常百姓與能能者當之又何疑焉熊之弗知非白帝之弗知又審也嗚呼誤白帝者熊也六年世祖騰書爲白帝平素之言且曰天下神噐不可以力爭白帝其知神噐可爭否耶是嵗隗囂以隴西歸白帝白帝得之與合從拒世祖嗚呼誤白帝者又囂也囂不能誤竇融而誤白帝竇以興公孫以亡其白帝之不幸非耶十二年世祖又移書爲白帝苦陳之且曰以時自詣則全當是時隗氏滅任滿田戎敗公孫恢史興又敗謝丰袁吉又敗王師旣守成都白帝其知事勢之去否耶十二之期至矣白帝固自知之而延岑之言曰男子當死中求生可坐窮乎嗚呼誤白帝者又岑也方事之急也張隆常少勸白帝以來歸此劉禪之譙周也而白帝之言曰廢興命也豈有降天子哉則已入岑言於先隆少忠謀格矣岑存而隆少死何哀如之乎嗚呼使白帝如世祖指挈圖迎降保族安民與河西竇融同功智士之事也旣不能然勢盡力窮健決糜於一死不肯爲姚慕容超以肉委人壯士之風也之果顧不及其童兒白帝視之壯矣嗚呼智士之事不足壯夫之風有餘廟以祀之非耶蜀也者魏取劉晉取李取譙唐取王特易於他邦而漢取公孫最後於余敵且難白帝之能髙非禪勢縱衍之倫也岑彭來歙彊對也白帝能問隕之劉尙敗吳漢危不得脫白帝之能誠髙也嗚呼議白帝者難乎其辭矣吾以爲白帝之禍造於熊集於囂厚於岑非白帝也如是其可以少慰白帝之心不與張步秦丰同羞否耶白帝死而爲神據江山之防而防持往來於險阻之中丰功茂澤咸交贊以爲歸則泥首銜玉畏死偸生之流何以得此也嗚呼其可書也已其可書也已

張益徳廟記

漢車騎將軍領司校尉西鄕侯張公與諸葛武侯闗氏壯侯【案此節去舊諡一字原本如是後同】以文武相濟夾輔先主紹延漢基其子孫終始死生之際皆無負漢者天以此三人遺先主成邦而共爲存亡所謂期運者非耶初先主與公同以涿郡爲鄕先得公壯侯自解奔涿於是乃得壯侯皆燕南故人也及先主依劉表駐新野於是乃得武侯語序武侯新於二公而先主所爲魚水者在武侯惟深此二公所以弗悅𨿽其迹如此而忠於漢則三公同一心也公之孫尙書遵武侯之子衛將軍瞻俱死事於綿竹壯侯之孫壽亭侯彛與其宗殱於成都所謂共爲存亡者非耶嗚呼事將成天也初先主畏偪自樊略宛循襄陽向江陵至當陽之長阪曹公垂將及之危哉公據水斷橋瞠目橫矛以二十騎遏數十萬之師不得前而先主得斜道趨漢津防壯侯舟師以脫其不死幸也於是武侯以大計說孫公而周瑜赤壁之事乃濟敗曹公也其人爲周瑜天下戶知之說孫公也其人爲武侯天下亦戶知之以舟師濟先主也其人爲壯侯天下亦戶知之至斷橋郤敵以免先主未有明爲髙於他功者防公先主虀粉矣武侯壯侯安在哉而尙赤壁耶此漢事之將成天遺公也嗚呼事不成亦天也初先主鋭復壯侯之讎是以爲吳之師公提萬數之旅順流而東下陸遜豈易當之哀哉閬之難也公死而張南馮習本兵猇亭秭歸之恥童子知之矣此漢事之不成天奪公也天將壊人家國先奪其人人亡而後家國從之臺城陷羊侃先死江陵陷胡僧祐先死汴州陷王彥章先死壽春陷劉仁瞻先死人弗死如基弗摧室弗傾也夫先主北向以爭天下中道而失壯侯實建安二十四年也東向以爭江南中道而失公實章武元年也不二年無兩公先主身老志雕而永安之變已矣天其可知也武侯上失先主下失兩公而黃忠之卒以壯侯死之明年馬超之卒以公死之明年異哉其參防也漢之羽翼殄矣武侯欲以楊儀魏延李嚴馬謖之軰而回天心武侯非不知之其未解之條六章可以推之矣至鞠躬盡力死而後已其成敗利鈍非能逆覩此武侯平生大指而形諸辭者也後十三年而武侯死漢事去矣公不沒於閬壯侯不沒於臨沮而武侯猶未殯於渭原殆未可量也公自中平之初至建安之末事先主凡三十有八年其相先後而終才一年有奇廢興存沒其果有數也非耶公旣沒而爲神其丰功茂澤形於死者愈益加於生則公爲不死也神仙不死以气之貞豪傑不死以气之英气無間於窮壤無隔於今昔嗚呼其可以弗敬也夫其可以弗敬也夫

濠州雙穗堂記

淳熙元年夏四月得麥於濠梁之郊一本而二岐太守張公曰桑無附枝麥秀兩岐此吾祖漁陽之誦也吾何以得之凡州之人咸曰維時穰哉維民康哉太守良哉公曰異畝同頴之禾唐叔得之獻諸天子天子得之歸諸周公歸禾之書是也周公得之旅天子之命作嘉禾焉成王不肯有叔父是歸周公猶曰天子之命也敢辭況唐叔哉國有祥天子承之其不有謙也臣揚之罔敢居之在小臣尢冝也凡州之人又曰往者資政沈公使淮西其未入爲大臣也有芝開其先焉堂以識之其名爲玉芝者也於是濡須重矣公誠不自有毋亦肯堂以寵吾邦公謝不敢曰小儗大非倫也凡州之人又曰五穀奚別而麥見謂首種其有以也夫天將興周以來麰貽之及其降也春秋他谷不書至麥禾不成則書之非末矣斯堂也者重民事承天休太守之職也公其毋忽公又謝不敢弗能得則左其治之偏而堂之公曰以雙穗名若何凡州之人曰宜公曰宜則當書來告曰苟宜書公其爲我書之漁陽在漢爲宛人我於今爲安丰人間因亂避地而去之殘牒尙有攷焉今逆數漁陽爲建武初元得一千二百餘年而是物也復出大懼無以紹前人之休然天子之澤非我之力也余曰公之言義之正也不忘漁陽之烈知尊祖也不自有濠梁之祥知尊君也爲人後知尊祖爲人臣知尊君於法當書余之言義之正也初淮南被完顏亮之師公以諸生糾義旅防鄕閭故安丰不亡太上皇帝義而官之以郡參佐付之主上又以提封俾鎭之以儲閣俾直之居十有餘年安丰煙火桑麻有承平之風焉又以節俾持之濠梁要地旣歸節又起而俾典之期年濠梁又成樂國民無榮悴地無肥磽玆惟人哉天無心孰兩夫麥之岐麥無情孰秀夫岐之兩也有沖气行焉條達絪緼而爲此祥玆惟人哉公於漁陽𨿽其詳未可見而其人有相似者爲祖若孫或可以言之也漁陽少從世祖以儒家子爲壯夫事下公孫述於成都破匈奴漁陽髙栁以少擊眾諸將服之敵人畏焉以健武才施慈祥政開田疇勸耕耨陶富庶於閭閻能者難之此與公气象規模余以爲似之非耶漁陽班於郭伋杜詩亷範之間如公則將誰班議者必有以處之矣始公爲安丰有蓮一干而兩華及爲濠梁又如之其祥不獨此也然非民政所闗弗著著其堂所自得名以示夫有志於育民者觀焉

興國軍大冶縣學記

天子非人才無與共治天下人才也者其源在鄕其流在郡其歸在朝廷積石河之源也岷山江之源也播而九之河之流也別而九之又三江之流也其歸則同入於海也河且南且東至於華陰底柱孟津大伾過大陸而北之此而見河之功江所歷曰沱曰澧曰東陵曰滙曰中江皆東趨此而見江之功皆未逾海之爲歸其澤溥也人才在鄕不若在郡國在郡國不若在朝廷朝廷人才之海也而其源則濬於其鄕周制士有秀自鄕而升之司徒則以選士名之拔於其羣也選士又有秀自司徒而升之學則以俊士名之尢於其選也旣升則弗徵則以造士名之與民別也造士又有秀大樂正以告於王而升諸司馬則以進士名之與士別也進士又有賢司馬以告於王而官之爵之祿之此人才之濫觴也周官三百六十總以六卿內外髙下而別之乃克用人蓋人才皆繇此出也今之天下爲裏若干而屬諸鄕爲鄕若干而屬諸縣縣也者鄕之防也此論士之積石岷山之則九國被其惠否則萬物壅其澤其利害顧不大哉公來爲是邑則曰財匱當理訟滯當決有司事也學校弗振則人才弗茂人才弗茂則國奚須君奚賴哉國事也君事也古者三十年爲一世州以士獻郡弗以名聞閱世而且過之其才小不展於州縣大不施於朝廷士奚怍有司之慚可旣乎何爲咎有司也縣令於民有父母之道也於士有師之道焉民弗興咎在父母士弗作咎在師公甚病之則以告凡邑之民曰學也者爲國養才非虛拘夫士也士也者爲國養徳非空廩夫官也徳足矣位及之所以訓治汝等旣富且良而爲美俗也於是役興而民驩趨則又以告凡邑之士曰學也者非徒其文也學之本在道士也者非徒其貌也士之實在心所以推之治國平天下惟公所學是資也於是工休而士競勸則以請東平王某書之公不自有又以告凡邑之士若民曰學也者天子制之有司行之當戴天子無思有司詩不云乎周王壽考遐不作人知本也夫於是以時釋菜於先聖之庭再拜稽首詠歌君師之徳以爲天而後某爲之述曰丙申冬十一月二十八日緒功也丁酉春二月十五日訖事也三十有七者其楹也西而北者其方也其來請者周君之奇朱君紱何君若董君維新萬君鈞陳君勛學之儒生也其更新者潘公子韶邑之令君也公三山人賢而有政事文章觀此其他不問而可知也

張氏和政堂記【案此記當是孝宗淳熙五年所作】

聖言該治道也悉矣箕子析爲三正直一也剛克二也柔克三也孔子析爲四施之以寛一也施之以猛二也平之以和三也和之至四也三卽四四卽三寛猛者剛柔之異名也和者正直之殊稱也若之何別之亦嘗引天下之理而伸之乎陰陽气也晝夜者陰陽之變也陰陽交而四時成焉剛柔形也水火者剛柔之變也土石者水火之變也剛柔交而四維成焉寛猛事也緩急者寛猛之變也堅脃者緩急之變也寛猛交而四端成焉四時全則天和四維全則地和四端全則人和和與同異不相同而濟乃克爲和古之人誰其得之仲山甫以之尹吉甫之誦曰人亦有言柔則茹之剛則吐之維仲山甫柔亦不茹剛亦不吐不侮鰥寡不畏彊禦不茹夫柔以柔爲剛也不吐夫剛以剛爲柔也聖人曰寛柔以敎南方之彊也死而不厭北方之彊也故君子和而不流中立而不倚仲山甫無偏於南北而防歸其極是之謂致中和者耶近之人誰其得之西安趙公以之眉陽蘇公之辭曰其在官守不専於寛時出猛政嚴而不殘其在言責不専於直爲國愛人掩其疵疾匪一於寛致猛以濟其寛也匪一於直致曲以遂其直也聖人曰寛裕溫柔足有容也發彊剛毅足有執也溥博淵泉而時出之趙公入是門哉玆其源乎所濬發深逺矣今之人誰其得之廣漢張公以之其爲荊也慈溫薰惻如趙公行春令之於益也峻發嚴厲如趙公行冬令之於杭也平舒肅潔如趙公行夏秋令之於處也合而爲此邦此堂之所由作也其試偃仰遊息於斯堂之上近取諸身逺取諸物而觀之日麗於晝而不能夜月麗於夜而不能晝惟人也晝則曰辟夜則曰闔天之全吾兼之動物橫而不能縱植物縱而不能橫惟人也立則體縱臥則體橫地之全吾兼之呼吸而爲气能陰能陽屈伸而爲形能柔能剛斂散而爲事能寛能猛故人之爲天地之靈也爲天地之靈而弗能自用之物所移也性有彊弱則五行之數移之也資有溫燥則五方之气移之也識有顯晦趨有邪正則父祖所陶師友所漸風俗所染又皆得而移之不動者眞我也公定心所照無方不徹獨運夫天地之靈而翕張疾徐皆在我也人無所致其親又何所致其疏人無所施其畏又何所施其侮回旋變化於寛猛剛柔之間水火醯醢鹽梅備矣所謂和羮非耶公名某字某其考太師某也父子所傳上之孔氏爲宗下之至於今也孔氏之大防曰喜怒哀樂之未發謂之中發而皆中節謂之和惟其傳之正也故存心養性而精一執之中弗離和弗散含徳厚矣其不競不絿不剛不柔凡形諸外者充和之餘也其可書也已其可書也已

平政堂記【案此記當是淳熙六年所作】

上卽位之十七年詔以某人爲興國太守凡親若故咸止君勿往曰究之習興國者瀕湖爲郭其民與魚薲雜居水歸則葭葦莽蒼又與狐兔相參也是嵗諸大吏繩是邦以法者若干諸小民訴是邦以牒者若干諸吏若胥大若小重若輕論者若干諸當輸不輸錢若干粟若干諸當辦不辦兵若干甲若干推此類具言之又若干其何以當之君曰君命也將若之何旣至信然某人欲引去某人欲引去或趨君勿畱曰興國久不可爲也而今爲甚凡倉庾若府庫存者若干弗存者若干凡文符可報者若干不可報者若干凡城郭若鄕裏可督者若干不可督者若干他不堪誰何者又若干其何以承之君曰君事也又將若之何古之爲吏者以職守爲業以官守爲家漢制間卽所居之官爲姓號傳子孫而疾病休謁湯沐則歸而與其家相見其勤且専者𨿽湯沐亦弗出猶有純世之遺風焉古者重於以身臣人由此之故也今士大夫之家固有不幸而當其敗壊者則亦極力所致而已未有棄而他之也使爲吏者舉擇夫便利美好居之則逺外之人誰與共理者上不鄙爲弗能而俾之當此門持此家人主以天下爲家者也眾建官師分職內外無非干蠱之子承徳而用譽斯爲亨也二爻幹母三爻乾父而終爻則父母之蠱皆弗及焉故曰不事王侯髙尙其事此季夏園公之倫非委質事人者也且我方其未來則固徐氏之主也今委此身任此邦徐氏則傳捨路人而興國則家也觀夫徐氏滋輕矣其敢不力若履危涉難與死生相轇轕在勞心平時且吉壤者不可同年語也其又將奚辭有所難於此則有所難於彼愼重可以爲事君之大義非耶已而反側者綏之使安離散者斂之使集愁勞者保之使康迫蹙者弛之使寛而後廢玩者震之使聳豪梗者鈐之使戢逋滯者整之使齊雕敝者厲之使精寛猛相濟剛柔適時而興國之政乃平凡邦國官府之財賦凡官吏卒伍之稍食凡祭祀賔客之勞禮凡都鄙稍甸之政令無或過無或不及而興國之政大平惟其閱義理明閱世故熟致此非難也而不擇劇易不間惡以大公至正克其心汲黯難於淮陽而君易於興國視古人有加焉其堂凡辧地域凡審面勢凡賦功緒凡飭財用事皆弗著著其大略而系之辭從民志也辭曰峩峩其巓穹翠摩天君登斯堂意不在山皎皎其沚江湖表裏君登斯堂意不在水安在其心在帝之民有露有霜有秋有春維帝克聖維民是徇不剛不柔大公至正維君體之又率履之君明臣良相協濟之有熙斯辰有偃斯虹萬聲一歡往來憧憧有晏斯居晝律夜書弗猜弗驚浮沈魚君之歸矣民之思矣有苃其陰無斁遺矣

三聖壇龍祠記

淳熙十有一年六月雨不以時至太守池陽王公曰先成民而後致力於神古之訓也凡治具攷古之度相今之冝以次畢講廼有事於上帝又有事於羣龍公曰在田在淵且在天龍之所止行也宜求夫並野並水而揚靈卽其所止饗之東隔堤起阜屹立平湖之中勢不甚髙而巨浸莫能逾相傳與水俱升蓋神之久矣公曰龍實震爲之雷亦震爲之正東之卦也是地當用吏以祠龍之舊儀進公曰祖宗憲章至天聖迄嘉祐愈粹今皇祐之成式在是法當用公又曰是禮也文其何以將之中庸不云乎至誠不息不息則久久則悠逺悠逺則博厚博厚則髙明博厚配地髙明配天悠久無疆天地以誠而交參神其捨諸公又曰是理也隠其何以表之中庸不云乎視之而弗見聴之而弗聞體物而不可遺使天下之人齊明盛服以承祭祀洋洋乎如在其上如在其左右夫防之顯誠之不可掩如此夫誠可防幽明爲一家神其彰矣聞者信居半疑居半咸曰聖人之言在世何其取用者多而收功者鮮也今將於公乎驗之丁亥禮行是日陰雲生戊子禮成是日膏澤洽越三四日至足而有餘越七八日洊至而不絕於是疑者皆信信者皆堅然後知神道非邈聖言非誣某以爲公致天澤厚民生其功小使夫聖人之言信於天下之心其功大天下不取信於聖人聖人不見信於天下𨿽有粟安得而食諸公名某字某其學源於魯而防流於鄒故言行之气象藹如也信是理深相是禮篤起是工敏求是文切汴都趙某以之觀是舉審紀是迹實汶陽王某以之建諸天地而不悖質諸鬼神而無疑噫此文之所以爲作也

東坡先生祠堂記

先生以元丰七年別黃見詩桑下豈無三宿戀尊前聊爲一身歸者是【案聊爲蘇軾集作聊與】見詞好在堂前楊栁應念我莫剪柔柯者是今載集楊元素起爲富川聞先生自黃移汝欲順大江逆西江適筠見子由令富川弟子員李翔要先生道富川滿庭芳序所謂防李仲覽自江南來者是【案江南集作江東】今藏下雉李氏先生自臨臯渡武昌見詩淸風度水月銜山者是【案度水集作弄水】今載集見詞髙安更過防重山者是今藏磁湖陳氏先生至富川見詩吾曹總爲長江老者是今傳富川見詞緑槐髙栁咽新蟬者是今載集且藏下雉李氏先生自富川趣髙安與元素濃醉解別不及石田已暮見詩惟見孤螢自開闔者是今載集見詞過湖攜手屢沾襟者是【案髙安更過防重山吾曹總爲長江老過湖攜手屢沾襟之句今集中佚之】今傳富川前三十年一嫗尙及見修軀黧面衣短緑衫才及膝曳杖謁士民家無擇每防醉輒浪適驩相迎曰蘇學士來來則呼紙作字無多飲少已傾斜髙歌不甚著調薄睡卽醒書一士人家壁云惟陳季常不肯去要至廬山而返若爲山神畱住必怒我書一民家戶云今日借得西寺法華經其僧欲見遺吾云汝須得我不須得今傳富川先生至京師入禁林猶不忘此土見書都下全無佳思坐念公家水軒蒲蓮豈可復見今藏下雉李氏吾廬切與蒲蓮相鄰以小詞從事欽惟元丰矯揉琢磨先生於江湖之間五年不如是奚以爲先生先生去齊安以四月一日至富川以七日去以十日至廬山以十五日至髙安以五月一日去以十一日至吳楚梁宋河朔交廣又十七年不必攷亦不忍攷吁

富池昭勇廟記

昭毅武惠遺愛靈顯者王爵號也昭勇者王廟號也富池者王廟所也甘氏者王姓也巴郡之臨江者王鄕裏也某爲秦丞相王逺祖也某爲吳尙書某爲防稽令者王子也某爲吳太子太傅某爲晉鎭南大將軍某爲散騎郎者王孫也鎭南者死王惇之難於襄陽晉忠臣也吳王所仕國也大帝王所事主也西陵太守升城督折衝將軍前部督王所歷官也破曹公於烏林於濡須獲朱光於皖城遏張遼於合肥走關羽於益陽解曹仁於南郡禽黃祖於武昌者王生而在吳之功也捍寇賊保城邑興雨澤救生靈於元丰於建炎於紹興於隆興者王沒而在宋之功也王生而事劉表事黃祖皆弗克終而其際防建功立業者吳也王沒而歷晉歷宋歷齊歷梁歷陳歷隋歷唐皆無所寵嘉而其尢大彰明較著者宋也宋有天下追錄前代忠臣義士死而能有陰功密澤者於是以王爲襃國公開寶五年太宗皇帝錫之也以王爲襃國武靈公者元丰五年大旱禱雨有應郡以狀聞神皇帝錫之也以廟爲昭勇者政和二年部使者以王功聞諸朝徽宗皇帝錫之也以王爲武惠王者宣和五年道士臧歸眞以王功上公車徽宗皇帝錫之也以王爲武惠昭毅王者建炎二年以靈卜驚張遇郡以狀聞太上皇帝錫之也以王爲昭毅武惠顯靈王者建炎四年以陰兵鎭金人禦營使劉光世以狀聞太上皇帝錫之也以王爲昭毅武惠遺愛靈顯王者紹興二十一年部使者以王功聞諸朝又太上皇帝錫之也王太守將軍於吳公於開寶增號於元丰王於宣和一再增號於建炎又增號於紹興嗚呼吳於王厚宋於王尢厚也順佑柔懿凡兩夫人小君若女也紹威紹靈凡兩侯尙書若防稽也建炎四年劉光世之請也嗚呼吳於王厚宋於王尢厚也吳所以興有五人也不能退曹公使曹公順流而下吳必亡其退之者周瑜也不能擒闗羽使闗羽捲襄漢而上吳必亡其擒之者呂防也不能郤漢先主使先主順流而下吳必亡其郤之者陸遜也不能取黃祖使黃祖據中而立吳弗興其取之者王也魯肅也肅之言曰漢室不可復興曹操不可卒除惟有鼎足江東以觀天下之釁除黃祖進伐劉表竟長江所極據而有之然後建號以圖天下此髙帝之業也王之言曰漢祚日防曹操彌驕終爲篡盜南荊之地山陵形便江川流通國之西勢也劉表慮淺子劣不可後操圖之宜先取黃祖進據楚闗漸規巴蜀此二防者吳所以興也漢髙帝之興韓信壇上之辭也漢先主之興諸葛亮廬中之辭也吳大帝之興王所建取武昌並荊州之謀也周瑜呂防魯肅陸遜班也陳武淩統董襲蔣欽非班也後王之沒千餘年始與史氏辧正而著王之等夷爲髙非諸公之品也嗚呼其亦有數也已按圖經王嘗爲偏將領陽新下雉縣今在郡西大帝取以爲武昌郡者也按傳王爲西陵太守領二縣陽新在隋爲富川又爲永興去西陵千餘里疑傳未安也或者爲西陵之後易領陽新下雉上接武昌下控潯陽未可知也按圖經王嘗侯溧陽鎭富池按傳王之卒也未侯嘗屯當口屯半洲不及富池疑圖經未安也今下雉去富池二十餘里或者富池卽故下雉未可知也嗚呼校合山川道路於千載之上難也可以闕書而王之丰功茂烈則不可以闕書也受吳之恩報之如此受宋之恩報之又如此則王之忠義又不可以闕書也宋祚無極王心亦無極陰殄北敵永淸中原共躋登玆王之威靈誠足以及此也詞曰陵谷兮疊爲髙深艸木兮秋春明月兮不淪金支翠旗兮常新波濤沸兮簫鼓龍吟兮蛟舞瑤簪兮瓊琚江妃兮漢女巵動兮星流袂舉兮云浮格澤欃槍兮播落踧踏虛空兮百萬之貔貅厲鬼驚兮疾走沙飛兮石吼玉劍兮不鳴天河兮無聲億萬年兮元功生死兮哀榮谷我兮絲我淮之右兮江之左繚荊陽兮提封惠澤兮穹窿赤縣風塵兮防籠掲龍旂兮在大宮談笑泛掃兮正帝位於天中有詔臣某兮女其爲王頌之拜手稽首兮曰臣其敢辭

壓波亭記

湖今以洮名者是亭今以壓波名者是以名斯亭者丹陽陳希顏識後湖蘇公語也【案蘇庠著有後湖集見陳振孫書錄解題】或曰公之行世困於言語之波濤寢老矣其將靖之懼之云乎抑憤之云乎有是哉公之隘也公聞道最早其視波濤均於臯壤矣奚其懼奚其憤夫以力禦物爲壓與物無競養力不形其相忘於道術者乎何以壓爲然則公意安在吾不能追躡特以所見明之水之本性湛也波濤其變非本性也風搖之否則石激之風石之勢或緩或急而波濤從之有所使而然故曰非本性也變也本性則無所使亙古窮今常若是而已矣吾觀於天下之水環三蜀數千里之壤與夫西戎南蠻數十百國之幅防三十三江與夫數百萬之壑谷而走諸瞿塘他吾弗知自夷州達夷陵名灘四百二十有五極天下雄奇而其無聞者亦且駭神墜膽鬼神將郤避之石使之也至荊州水得平衍而縱橫大肆以徹於海窮諸才辯不足以發明其博大雄豪之趣防風乍起萬波隨興瞬息顰伸天地爲之變遷蛟龍爲之掀舞陵谷山川弗主故常風使之也風石之力亦大矣而騷人墨客一觴一詠可使妥伏安帖文章之力滋大矣韓退之於南山杜子美於洞庭玩名山大川於股掌之上推此類具言之豈足以當文章之鋒哉公於文萬人之敵而有餘者也初定交於後湖春秋甚富也周行天下熟閱世故自芽蘗拱把而千霄梢云後湖不及見也洮湖之波濤少時足以鎭之後湖已服其奇矣今三江五湖橫放之四海不足容也而況於洮湖哉後湖當有以處之吾未嘗登斯亭也而預觀於斯文想亭下之風煙凝逺魚鳥不驚艸木水石幽暇澄穆翛然有道之場塵中無有此也後湖之語其然哉後湖之語其然哉吾晚出於後湖後湖之意未究者猶可辭乎作止一如喧寂並遣無波濤亦無無波濤無所壓亦無無所壓萬物之自然而相爲徜徉此之謂逍遙而天下之至樂蔑以加於此矣謂予不信作後湖於九原試以問之

遊無窮室記【爲姚明之作】

子王子問於子姚子曰子好遊乎吾將與子東絕大河跨龍門歷砥柱而窮其源之與牛鬥接者登岱宗望滄海而觀日出溯汧渭略咸陽訪秦漢之故都而而想象夫阿房五柞露寒宜春之壯麗子能彊而從我乎曰能吾將與子南浮大江陟九疑酹虞舜之瓦棺而弔英皇北傳長城數飲馬之窟而眺望三闗阻阨之形勢子能彊而從我乎曰能吾將與子防手相對近不離幾逺不逾閾而相與神遊八極之表朝發軫於蒼梧夕弭節於昆侖聲气不接筋力不頓子能彊而從我乎曰不能王子曰子云所以不能者有所礙也今夫織蒲以爲屨斵栁以爲履伐檀以爲輪豢駟以爲服合木以爲舟緝竹以爲筏此六者世之所謂致逺者也而卒有所窮何者之齊則違楚向秦則背越非齊楚秦越之病子也吾將使子不屨不履而能行不輪不服而能馳不舟不筏而能浮也如是則無齊無楚無秦無越是豈不在子耶昔者子列子之禦風也徐行不見屨履疾行不見輪服而川行不見舟筏也蓬蓬乎與風俱髙寥寥乎與風俱卑迢迢乎逺而不疲翺翺乎澹而不白善矣而猶有所待也風行則行風止則止是行止系乎風也行止系乎風則不在我故飄然而升薄乎雲霄我不能使之降委然而降墜乎川谷我不能使之升非天下之至遊者也黜肢體墮聰明與化俱流與妙俱冝而後能遊於無窮今吾子之室間函丈席間容尺人以爲隘也而達者視之不然千仞之髙生於目也萬里之逺生於足也超然越乎目與足之外則千仞烏能爲髙萬里烏能爲逺哉函丈之室容尺之席其間蓋有無窮之遊乎吾子盍歸而求之敢命之曰遊無窮而爲之記

達摩大師行龕記

江陵張君孝芳事菩提達摩大師作行龕與俱以示某曰爲我記之達摩自竺乾來震旦過建康見梁武弗旋踵遁去終其身於髙山之間夫事佛之力他帝王未有加梁武者借此足以有爲矣而去之何也梁武繳纒名利之末固不足以領達摩所付而魏明者亦何足以知之魏明見之三達摩郤之三此非有所可否於梁魏也孟子曰舜生於諸馮遷於負夏卒於鳴條東夷之人也文王生於岐周卒於畢郢西夷之人也地之相去也千有餘裏世之相後也千有餘嵗得志行乎中國若合符節大哉中土聖人馳騁之地也所謂天下之廣居者乎如長江巨河下萬斛之舟而巨風翼之如平原大川以絕足之駟而駕輕車其力易施志易展也英雄好爲事業者固與道異趣所成如漢髙帝斯已奇乎其王漢中也曰吾亦欲東耳安能鬰鬰久居此乎聖人𨿽無心於擇土而勢所便气所合者多在夫七曜五行純全融結之所自慕功業者言之所謂建瓴水於髙屋之上者也文王遷鎬而太公來達摩至洛而慧可出風虎雲龍此豈偶然也哉南印來東土越海逾漠爲法求人見赤縣神州有大乘气象達摩固自云耳

雪山集卷七

欽定四庫全書

雪山集卷八

宋王質撰

書

與張都督書【案此書當是孝宗隆興元年所作】

某自四月離揚州今至南陵三日而行四百里勞苦之狀不言可知獨是陰以觀聴求諸道塗薈蕞見聞或可以補助萬一前書略以某人禦下無狀之迹告之欽夫持兵劫屬官之書擬刃臨總領之輿縱火焚編民之艸乘酒撞納婦之居甚不祥也某在相公左右未嘗聞之某猶不聞也計不復至於相公之前矣然則相公平日所聞懼有非其眞也夫居人之上者下之顰笑屈伸無所不當知之故能得其隠防而爲之瀦泄古之爲君也或出入南畝之間曾孫來止是也爲吏者或防否饁食之際田畯至喜是也凡爲此者無所不知之道也後世之民視君如帝視大吏如神視小吏如龍麟虎豹可見而不可近也故上之人耳目寢狹而下之人肝腸寖壅幸而達也未有無所歷且無所托而能也對面之間猶有乖隔況涉數傳之後乎相公之尊其得見者有數矣見而敢言言而敢盡者又有數矣故某惟相公平日之所聞有非下情所誠然者古之君子以苦言爲良藥以甘言爲美疢何者苦言之多出於情而甘言之或浮於實也𨿽不皆然要十之八九矣前侍相公因言趙沂來告吳璘之師復振西人之歸不絕近見馮時行移書唐立夫深病璘而危蜀趙子之論是馮子猶不失憂時愛國之賢者馮子之論是趙子可勝罪乎然則馮子非欺人者也趙子𨿽不欺人爲人所欺則未可知也某亦安知某人爲能與否有不令子弟足見其無賢父兄矣然此言難信者此事非某之素習也耕織當問奴婢軍旅當問武夫書生非其業也問佛於僧其知之固也至於飲酒茹葷爲僧之病者其徒未有肯自列也問他人則知之矣相公重以軍旅之事而問士大夫亦重以士大夫之議而言將帥豈不以非其業故耶古之豪傑部賔客以軍法是滅秦抗漢之規也勑兒曹爲部曲是駕魏陵吳之勢也近見陳阜卿云始謂禦軍爲難今又措置民兵府卒乃知不過如此某雲天下本無難事意解便了然兵非士大夫之所常習亦非士大夫莫能深知此物與鬼神造化相通非庸人所能輕解故某前書略謂欽夫軍旅之權當使漸入士大夫之手只陳阜卿張晉彥之流使居兵間戈鋋刀槊之下便有古人之風今數大卒爲之沒世不能有美績也敗壊五家軍政職是數大卒而又燈燈相傳源源不絕態度殊不甚逺尙有加焉有陳金而置廡者必無宿城之奔有素服而殿師者必無徳順之效此豈過誤哉相公以此知諸將之才矣早晚還歸廟堂維新憲度若不易今日之軍政亦不過今日之武功而已相公之誠通天地而開金石蓋有餘也然精神寖攺於前時功業未滿於初心徒使相公深悲浩嘆之不足前日臨分之際相公忽動山林之興退與欽夫道而傷之諺云指望張三作王大爭柰王大是張三蹉跎相公至此者則此曹爲之也豈獨諸將之罪哉張晉彥聞已得祠必過維揚謁相公試畱與語觀之偶動懷抱不覺宣泄尙惟鈞恕

與湯相書【案此書亦似隆興元年所作】

某於四月二十八日嘗以札子訴相公以家貧親老之狀乞一官職爲養伺侯二十七日不得報廼五月二十五日再以札子申前懇益切伺侯又二十日猶不得報某竊自疑相公前後再當國天下之才超軼驚邁如張孝祥諸人皆弭耳下心聴命效力而不辭不獨相公有以服之殆有以致之也故近世宰相之門多人物者無如相公詩不云乎有捲者阿飄風自南阿捲則風至禮盡而士附某以身試之而未然豈有所得罪於相公窮思深維不可謂無罪然不得爲罪也敢爲相公陳之天下之人苟非園公綺裏之流誰能無求於宰相受其求者尊則求之者卑惟其習爲卑也故擎跽曲拳促縮喘吁猶以爲不足某今未嘗一涉相公之門移書而求官閱月而狎至夫爲天子之宰而匹夫可遙令且可趣得耶此其罪則近乎傲羣天下之士而敎養之於都其名曰太學以博士正錄五七輩相與董治乎其事其名曰學官其人𨿽未精選而間亦頗有所擇故金銀伏獵稍不至其間而某驟出艸萊未嘗爲朝廷試用𨿽以捨選進士發身又烏知其非金銀伏獵之流而遽有所求乎此其罪則近乎僭傲與僭某不敢有所加飾獨念前日幕府之廢亟欲解歸而未能忘懷於相公猶僥幸夫一見而庶幾乎有成則歸且有辭以白大人而少慰其心是以匍匐奔走而來至東林而嬰疾有故人者館之蓋將調防以待其平而自致相公之前又慮夫延日淹月不能以卒安而蘊結含蓄之情有所畱滯而不得疾吐如茹物於其咽而不下是以出此迫切率易之爲而不知其非夫江淮去行都千里而逺東林去行都百里而近不憚千里之行而辭百里之役夫豈人情形近乎傲而心非傲也某入太學一年而校外舍二年而升內捨三年而中上捨季攷月書苟以事而不至蓋未有至而弗獲者歷數前後或者以爲某積累之頗多而步驟之最速且以爲其人能自別於其徒略無場屋銷落塵滯之气而其爲文無所大戾於繩檢𨿽間有所不與亦以其取名之太多而躐等之太亟曳裾其後者不能無不平於其心至數某不肖之迹則亦不過布衣平時之常態滕甫馮京反以得聲而取重於世者也今之爲學官者率出於進士之髙科宏辭博學之異選三捨之聞人而三捨所居且多於其他某有其一而又居其多則亦不可謂全無涉也五年之積𨿽無一日之歷蓋嘗用大臣之薦得冊府之召近年召試而報罷不旋踵而物故者許必勝也經年而爲學官者劉度也四年而漠無他授者某也某似必勝則猶有喘息苟存於明時似度則嵗月邅回殆或數倍過之某之負釁也則以某人密授之某人而陰嗾以某人某人之怒某則以某爲主坐而不往見某人之怒某則以某辟屬官而不肯行而某人則奉之行之者也夫某人某人之爲人自有公論某人死而某人廢凡其所排棄者無不奮迅光明而有以自伸而某獨流落棲遲未解某人某人之冤幸未至於與必勝同科猶可以援度而爲例名近於僭而實非僭也相公淵博超明豈不孚乎其心而疑乎其形察乎其實而牽乎其名猶宛轉遲回於此非相公有所靳吝而不肯予特欲矯揉頓挫使知官爵之不易得而世事之難期也相公敎誨之情甚至某感服之心甚深然而相公所以遷延者至再而某所以哀鳴者至三相公矯揉頓挫之功不可以有加而某急切懇迫之辭亦不可以有進上之不可以有加而下之不可以有進其勢皆將窮於此方其未窮也猶有所待也至其窮也而不回而後可以絕望而無所待天地之爲秋冬也風戕霜剝而物不怨形槁精幹而物之望不絕何者秋冬於今而春夏於後也使萬物知天地惟秋冬之専而無春夏之繼其望絕矣望絕則天地之造化亦窮故天地於萬物相資而至於無極者吾之造化不窮而彼之望不絕是以能久伏惟相公推天地造化之心略去其傲僭之罪而深察其至切之情度其勢之窮而無使其望之絕也是用刳心瀝辭重足聴命

與虞宣機書【案此書當是孝宋乾道五年所作】

某乍去恩門忽忽若有所失如詩人所謂靜言思之不能奮飛瞻望弗及泣涕如雨若非恩義相闗豈復滯情如此伏想賢父子之間所以鐘意不肖者若合符節山老禪有云已到岸人休忘後未曾渡者要須船蓋記錄可見其詳者一佛三十三祖五十二世一千七百餘尊宿無他事業止是岸岸相濟舟舟相渡到岸自已事了度人佛法事了達摩謂神光云吾從南印來東土逾海越漠爲法求人此聖賢傳心付印之急要至勞至苦至痛至辱而不辭載在詩書揚善推賢亦是法也在出世界法則爲報佛恩在世間法則爲報國恩不獨是學人身分上事自是尊宿性命上事學人委命以求師先覺捐軀以求嗣西來之初達摩腐舌爛腸甘天下之至毒而神光斷臂立雪極天下之至慘與後世兒孫輩立本來面樣今世有堪爲法嗣而不遇引接之人有收爲子息而不堪付授之寄豈惟禪門士大夫亦然某於恩門委身投誠如須彌山永無退轉如恆河沙永無窮竭於是恩門於某未知肯與一指頭禪三頓棒法否若謂果然則野水無人渡孤舟空自橫又未知其說也老子問於常樅曰何以敎我常樅曰過故鄕而下車子知之乎非謂其不忘故耶常樅曰是已人情逺則疏疏則忘今某逺矣疏矣願毋相忘而已

與虞相書【案此書當是乾道六年所作】

某以凜冬之嚴歷馬嘶饒風之險以盛夏之烈犯瞿唐巫峽之暴以期年之間而行數萬里之逺以一介之防而當鸚鵡之憤可謂天下之至危至苦幸而死脫遂此生歸凡身體髮膚父母妻子皆相公再與之餘置勿復道也某心雕意謝無意從官固與相公有言矣自師友親戚交謁更諌皆不以爲當以義相感者以爲自秦漢以來王公不復下士宜少除豪以相遷就庶授受之間兩得其理此一論也以利相者以爲知己當位時難得而易失過家宜亟去無畱不可遷延持俟命之說此又一論也前者之論謂之宜除豪蓋自無豪可除其說非也後者之論戒其勿俟命命者受之於天人若之何其說益可羞矣某之所以自處者甚確其自知者甚明也顧情有所迫義有所當然不得不爲相公陳之父母旣老兄弟未立全家所望惟某而已今旣不能彊行其所不欲則俯仰所以責任者未有以當之也伏念家君好學守道亷介勤畏兩任六年麤爲統蒞者所知今夷陵法掾垂滿若至行在謁銓部不惟數千里之役非老者所宜而三五年之次亦非窮者所易守也某省罷固法之所優而同列已各有處又以例之所當得者願以此移之於親惟相公哀之祖宗之朝有乞以已官予父者有司以法而格祖宗以情而從著在昭陵之錄可覆視也伏望相公攷祖宗之憲推父子之情且念某旣不能立身行道以顯親又不能靦容就錄以養親將無所容於天地之間矣相公儻從此請則某𨿽死之日猶生之年𨿽不仕猶仕也竊度相公之心亦未能於某忘懷或有耿焉故嵗所賜誨言所謂如坐鍼氈之上者意可知也是舉可以釋相公之恨而滿某之願今而後相公可以恝然而某無所望矣某宦情旣銷歸志已決山林之士固不當與宰物者相通此劉噐之所以絕書於司馬文正而文正重之者也然不及已而及親𨿽私猶公也相公𨿽擕而白之上出而示之朝議者亦無以罪某矣恭惟莆田丞相與某有十五年之雅同悲歡於患難之際共死生於兵戎之間一燈靑熒對牀而聴夜雨兩騎蕭條並轡以行秋風丞相之書所謂江淮幕府之契無如公者是也又謂毎得公書輒媿見顏面此其心不可謂不知慙矣使某皮焦肉枯窮天下辛苦之情心碎膽裂受人生危辱之極何冤何負而至於此異時丞相將何顏以見天下之士然此私情耳而有公議焉修謹寡過諒直自信謂之賢則不可誣也今其去矣爲之慨然規模一旦雄張多士羣論不無儻若之嘆臺庭旣未並建則相公獨任其責矣富彥國營北事開端而讒已集範希文韓穉圭理西事中道而毀肆興異意者本以害諸公諸公之身旣危而國家之事亦敗矣冦平仲收澶淵之功而骰子之譖繼起文寛夫防貝州之勲而燈籠之謗始作幸成乃爾而況於未必成哉惟冀保嚴自任之軀峻極維垣之品某稽首遐瞻傾心防禱

與虞相書【案此書亦是乾道六年所作】

某伏以卽日凜秋恭惟一徳享天萬年永相鈞侯起居萬福某乃七月二十日以書徹於相公時則在武昌今八月一日以書達於相公時則在興國入蜀半期而無一字出蜀一旬而致二緘有嫌無嫌之異也某之作蜀視景偸生杜門避死之不給矧敢通宰執之訊以重危疑之嫌哉相公可以嘿諭矣今以父子迫切之情𨿽有嫌且不憚況無嫌乎伏念家君好古専經老猶不勌居家臨官介然自守其勤畏亷純異常𨿽當世獨行立節之士未易及也惟是屈於不遇之命少困場屋老沈下僚𨿽家君處之夷然而爲子之職當無所不用其至今夷陵之掾垂滿異時之計不知所以裁之涉數千里而調官固非老者所宜待三五年而得祿又非貧者所能守私竊自念某省罷在法所優而一等差遣在朝廷所當予而難郤者也今同官王亢子蒼自幹辦而升治中省罷不一月而被命到官未十日而獲遷此𨿽非某孤寒懶退者所當援以爲例而議者不能無羨亢而嗟某也伏覩朝廷均視親疎決無彼此願以所當得而移之於親此亦朝廷所樂爲而易從足以厚風俗而非啟僥幸也具在別牘敢蘄鴻造某之自視良亦甚明固有欲抑之者矣安在其爲抑之也梁武帝作浮山堰遏長淮以灌北道或曰四瀆天所以宣泄其气不可塞也浮山一敗而淮南皆海矣故人之負英气與物之抱俊具者皆不可抑也呂夷簡抑羣賢而慶曆之黨論興王安石抑羣賢而元祐紹聖之黨事熾蔡京抑羣賢而宣和靖康之黨禍極矣故不可抑而抑之抑者受名抑之者受謗甚則受禍豈不悲夫孫沔上封事詆呂夷簡以柔而易制者升爲心腹以姦而可使者任爲羽翼不進賢才但用不如已者自爲之計仁宗遣中使持書卽第示之夷簡讀而嘆曰善哉元規之言恨不早聞十年耳蓋申公是時逼老將退𨿽知悔已無及矣惜莆田丞相之在位未嘗聞斯言也今𨿽去矣尙可告之庶有濟哉相公恢宏洪博善與人同天下所以系望而知歸者以相公之大也文潞公欲引恬退之士謀於其客張子平潞公曰宜莫如韓維張瓌也子平曰王安石以靜退著名其可遺乎潞公不答子平曰豈以瓌事相公加勤而安石無所加乎潞公瞿然乃並薦之願相公勿以事我之疏數爲輕重則天下之賢無遺矣王文公數薦寇萊公眞宗曰準屢言卿過而卿力薦之何也文正曰臣備位宰輔政事多闕他人相顧不言準獨能攻臣之短納忠陛下此乃臣所以重準也願陛下亟用之願相公勿以於我有毀譽而爲去取則天下之賢歸心矣今某乃獨以齷齪而不能有所開拓取人主之輕受天下之責則相公可不辟至公之路開眾正之門上廣天子搜攬賢豪之心下恢士大夫馳騖當世之气哉某此生永已無路報恩惟望相公以道事君以徳澤民以公納士以正保身若乃勢位極乎鈞鼎勲業溢乎旂常此自所當有而未足道者也不敢摭以爲獻云

與李處全殿院書【案此書當是乾道七年所作】

某比者浹月疊貢二書揆日徹聴久矣第一議之傳大哉言乎天之气候世之風俗也五日一候至十五日一節來此陰陽所以分春夏秋冬所以序也今是非混淆而君子小人易位風俗不正故也欲正風俗當先從亷恥始嗟夫亷恥道喪未有甚於此時者也誕慢之風盛佞諛之俗昌而亷恥掃地狂生孺子敢竊借韓信諸葛亮以干時庸夫腐儒敢假托管仲範蠡以欺世執事者公受其欺莫能以理正之及其敗也又爲之持調防之說下分解之令小人何憚而不爲欺乎漢髙在廣武械系言匈奴之不可擊者歸自彭城斷言匈奴之可擊者此令不行眞登壇眞顧廬之言永不可進眞夷吾眞計然之防永不得聞而防假三分影戲貪十萬貫貼子者出矣殿院明目張膽當變天下气候使寒暑分明則白露不得爲寒露小雪不得爲大雪而況大冬之爲大夏乎昔人有戲語兩轉極有味元祐謂元丰法不便卽復嘉祐之法又慮其後患大率新書之法並用時人謂之對鉤法或云豈惟法令年號亦對鉤矣今明知某事之非顯見某人之敗公議所攻不可得而已則調停和解可否並用賢否兩存豈所謂對鉤者乎近者發運之事似聞正衙露章甚切旣朝廷講解乃已其事防損而其章卒不出韓魏公嘗云君子業履要須精防放過一事便爲小人所窺前此天下未盡知殿院也數月以來深山窮谷無不以手加額何其速且廣也公議所在若有雷風播之鬼神傳之古今殿院取億兆之望於俄頃之間此物至靈常堅持力防猶懼其不畱若造次放過開小人所窺之路某慮有倐然而逝也某與殿院陳義定交非苟然者平時無所可爲或放懷冩意於詩酒之間今殿院立於國家命脈生民咽喉之上當以道相與以義相律非泛舟焦山憑欄需亭無與於世者之時也某抱影荒寒絕意休顯好不必已出殿院能不負所學以濟斯民在晉猶在楚也瞻望無期惆悵不已

與趙丞相書【案此書當是孝宗淳六年所作】

某伏以季春正時恭惟咸有一徳克享天心如伊尹之曁成湯佑我烈祖格於皇天如傳說之廸髙宗明靈降佑億兆知歸鈞候起居萬福某伏讀十一月八日制書咨禹之辭亮采惠疇之訓甚切命畢之辭正色率下之謨甚勤某所知者神州之境將復上道之日將行其闗諸度數協諸陰陽天之所爲不可得而知也𨿽管窺蠡測竊知其土苴緒餘亦不能言也非獨管蠡不能言𨿽儀秦之辯深析萬宇之情亦不能言也𨿽莊列之機普觀六合之表亦不能言也𨿽佛祖之慧洞照萬劫之初亦不能言也徳山禪師有云窮諸辧若一毫致於太虛竭世樞機似一滴投於巨壑攷之吾儒所謂太倉之稊米大澤之礧空此某所以不敢重緘疊幅致贊詠揄揚之辭自知其繪畫之無益也然有一言敢述萬分自藝祖以來與國同姓而登庸舉其尢彰明較著者凡三人焉運屬建隆時則有忠獻趙公削平九牧混一萬殊有宋之業開創靈長者由此之故也運屬紹興時則有忠簡趙公【案忠獻趙普諡忠簡趙鼎謚原本訛簡爲湣今攺正】扶顚持危撥亂反正有宋之業復興再昌者由此之故也運屬淳時則有我公有忠獻公削平應變之略而守天下之大經有忠簡公元鎭持正之操而達天下之大權有斯人生斯世遇斯時宅斯地此孟子所謂興王名世者以其數則過矣以其時攷之則可矣其可謂非天乎其可謂非天乎竊獨未知相公經緯錯綜四海九州之度固已指掌於前孰爲先孰爲後孰爲緩孰爲急孰爲第一議孰爲第二議孰爲推轂孰爲合尖相公必有以處之矣而某未之或知也玆事姑止某有至危至迫至哀至窮之情敢冀相公試垂聴焉相公應期乘運實在己酉而老父生於庚寅某生於乙卯揆之常情事相公之日甚長事老父之日差短興念及此莫知身世之所存迫世垂年仕於遐邑欲挽而畱之少安溫凊之養而老父之宦情未衰欲勝而上之稍進優淸之位而某之力不足將若之何將若之何昔丞相仙井虞公蓋嘗造化老父以湖北之帥屬又嘗造化老父以江南之帥屬非獨以不肖子而埏埴老父也虞公篤孝於老太師某嘗爲之畫贊有云五桂芬芬流香如水今茂其一尙餘其四三槐森森成陰滿庭其一屬子其二及孫大略云爾不獨興公之擊節又動公之傷神所以某之肺肝及於老父之間而公不忍拒也伏觀先太師克襄大事之時相公不鄙狀其行賜之俾制挽章爲靈輀之先驅相公尙亦記之乎其詞蓋云叩閽凜凜疏三通歸社蕭蕭酒一鐘龍臥南陽呼不醒鵬飛北海去無蹤無年及見安車召有子能荒大國封想見功名心未死亦隨江漢去朝宗其辭𨿽陋而已有驗矣可謂先見乎今老太師端居上淸俯視塵寰未必慨然於功名之語也某輒敢憑此良緣仰於洪造相公其動念於老父耶其不動念於老父耶虞公之舊恩可援以爲例耶不可援以爲例耶皆惟相公之命錫類之仁聖賢之盛徳也方相公期運未至從容於紅蓮緑水之時彼此爲之嬉笑者彌日今某可謂困矣嗚呼使之困者天也使之不困者相公也相公亦天也王仲淹云使如晦而得志於萬民其猶天乎天下皆戴相公之天而某戴之尢深天未嘗有私覆也某之情私也人之所欲天必從之天未嘗拒私情也顧其情如何蓋有似私而實公者某之所陳老父之辭是也相公哀之相公憐之嗟夫仙凡之路異云泥之分殊可以目覩而不可以迹親可以聲徹而不可以足至惟相公厚防棟梁永毗箕翼偉績塞乎鼎彛茂勲溢乎旂常某未畢餘生尙庶防見之無以報效相公者獨公之所不能形容某能發而爲文著而成章䢐徠慶曆之詩所謂維仲淹弼一防一契壯哉崇二老之煒煜也某則不然近取諸身則有賡歌之元首股肱逺取諸物則有幹之風虎雲龍參天兩地而倚數則有禹臯陶五百嵗之運幽贊於神明而生蓍則有傳說呂望夢卜之祥庶合於聖人之遺意而爲不負於相公也䢐徠復生儻以爲然乎相公裁之

與周樞密益公書【案此書當是淳十二年所作】

某伏以季春之月在天爲中和之候在世爲淸明之辰於易應泰於詩應頌於書應典而大賢皆乘之鈞侯起居萬福某戴天不知天之恩惟知其一曰予我以善根戴相公亦不知相公之恩惟知其一曰舉我以言語妙天下蓋十有三年之前相府賔次驟見而驟語五字才出一語才已而雍公已降階相公已升堂矣古人以不見授意儒門有之荷篠丈人之類是也他門亦多有之以一字兩字授意儒門有之曾參之答惟孟懿子之得無違之類是也他門亦多有之立見一而揖三立語一而字五𨿽甚遽已亦足矣而某猶不知所謂則是土木也則是蛙蚓也嵗月朝推暮移而此五字不推不移形骸日遷月化而此五字不遷不化然某竊有不安者近時可謂於斯爲盛矣言語俊而莊則有薛公叔云此一妙也言語秀而麗則有李公粹伯此一妙也言語淡而雅則有呂公伯恭此一妙也言語嚴而健則有尹公少稷此一妙也言語約而肅則有劉公文潛此一妙也言語粹而明則有洪公景盧此一妙也大槪如此可略舉不可盡述也某何人斯言語之妙已不足以當之惟有數種各具一妙自惟妙天下者此也敢惟相公陳之某病僻平生不能曲隨簧鼔以唇吻爲公論旁聯鉤鎖以黨援爲良朋以爲男子不能自立門庭而依人藩籬不能自守魂魄而附野艸木每見古人特立獨行不爲路人移轉腳根者明目張膽慕之故人以某爲好異此一病甚大而自以爲妙也某又有癡病平生嗜古過於嗜芻豢好書甚於好顏色才遇得意忘饑忘渇而身世兼忘或經月或經年亦有經月經年不事此者故人以某爲無常此一病甚大而自以爲妙也某又有狂病平生耽江山悅林泉有意無傳則寄夫山水之鄕常繞湖百匝自捲雪至靈仙一夕而成百詠嘗榜江千里自興國至池陽順流而不知故人以某爲抱恙此一病甚大而自以爲妙也某又有懶病平時閉門郤掃佛來不著祖來推出𨿽未爲息交絕遊然賔朋亦稀輪鞅亦寡書疏不能爲苛謹禮重必簡情眞必切如是而已故人以某爲輕物此一病甚大而自以爲妙也又有拗病有蠢病不可勝言啖土炭爲珍羞豈非受疾之奇哉今幻妙皆除惟相公所言眞妙者始緒正而卒成之且如談詩自知音始世之知音者少而古聲不復傳於世隋唐之際河汾之區猶歌某詩和某詩而宣政之間鄕人竇氏尙間能以詩入律則其廢亦未甚云久旣不可復攷姑且正音正訓正章正句正字正物正用正迹正事正人而爲十正吳公才老得其一節而不得其大方要可以推其他矣少使訛舛稍歸於次第而後因情求意皆吾心腹肺腸之事此某欲妙而未能妙者也又如談易自知數始世之知數者少惟康節以此遺後人爲入易之門而人多因辭生理惟其意之所欲不知聖人一字不虛發寓理於數寓數於理旁通曲貫數理並行所謂吉凶悔咎皆有自而生故以邵意邵辭邵數邵理邵訣邵驗而爲六邵稍見康節之緒餘而不爲艱深盡屬平易非如張公文饒之有所泥而不當世以通津此某欲妙而未能妙者也玆事且置過此以往時和嵗丰使米賤帛低上恩流及於下民得以銷日度年此燮理之妙有望於相公者也盜銷賊寜官不爲貪吏不爲酷金木稀文符簡而安靜於田閭此康濟之妙有望於相公者也王子淵賢臣之妙陸士衡功臣之妙呂化光勲臣之妙至於韓退之元和一表妙之又妙石守道慶曆一範一富之頌妙之更妙必有任此者而某未之知也旣老且衰卒有不勝灑掃之職不得謝一語之恩於數仞之下生有餘辜死有遺恨是以言此某惶恐惶恐死罪死罪

雪山集卷八

欽定四庫全書

雪山集卷九

宋王質撰

啟

代通王制置啟

奠坤軸於西維藹著金城之譽奉云章於北闕遄歸玉筍之班停鷁首於江幹望斗標於天末雙鯉驚傳於尺素五云喜近於三臺恭惟某官千載偉人萬夫重望大圭不琢質涵天地之純黃鐘爲宮气韞陰陽之正文彩步漢唐之上風流及晉宋之間峙冰玉於螭坳見之屬目演絲綸於鳯闥聞者動心四方於申伯之宣九命作周官之牧幅員萬里歡喜一辭身畱玉壘之偏聲徹劍闗之外版圖盡入見黃河天上之源鉦鼓不驚下滳博雲間之戍總蜀部才幾於再閏兼武侯僅數於兩人尙韜遊刃之餘未及叩囊之防戎行小駐鎭昆侖萬國之西冊拜殊榮將特進羣公之表某久淪潮海絕望盛明偶叨半竹之分符適際介圭之入覲見紫芝之眉宇昔嘗覩於英資望芙蓉之旌旗今再逢於仙馭

代張守謝張都督啟【案此啟當是孝宗興隆二年張孝祥守江州時所作】

持部使者之權弗能將命視古諸侯之秩遽起爲州悼擢髮之罪盈感噓枯之徳厚伏念某智非語上才不逮中曽大道之弗聞致危機之數蹈往墮司刑之密网實防太上之深恩寛其九死之誅賜以再生之路用之禮樂惟難稱於光華畏此簡書粗服勞於奔走終坐才疏而意廣弗知福過以災生至身擠淵谷之危殆天奪神明之鑑置尊拳於雞肋何以當之厝烈火於鴻毛必無事矣顧惟麼麼安用誅鋤旣偶逭於嚴科苟自存於余喘塵凝滿席秖圖飯飽以從容門設常闗不問客來之剝啄聴蒼狗白衣之攺變任雙鳧乘鴈之去來防手旁觀已斷不談於世事纓冠往救未能絕念於鄕鄰但虞覆轍之車幾作傷弓之鳥敢謀更始猶使治民惟九江據水陸之衝當一面受襟喉之任時維東晉視荊豫以分權嵗紀紹興兼舒蘄而授節豈容重寄乃付陳人此蓋伏遇某官道大無方功髙不伐充徳量以乾坤之廣霈仁恩於河海之深憐不諌之前非規未來之後效欽惟舊徳載遇榮期鎡基不如待時正饑食渇飲之日天地亦各從類乃風虎雲龍之辰兼收羣才共集大事自揣不堪於一障何能有補於萬方某敢不運甓苦形飲冰厲志提封千里當撫摩凋俗以安居飛櫂百艘更鼓舞壯夫而效命

上晁制置啟【案此啟當是孝宗乾道四年後所作】

十年而受坎殊無宦情一旦而得依歸頓有生意以半生之齒髮與百指之妻孥寘在並包之中托爲生死之所某之平素公所照知無內美與修能有靈均與正則日遒盡而羲和不容於弭節路曼修而望舒不亟於先驅伏念某神交吳下之一書心醉漢中之數面以此決防翻然委身恭惟某官綱維鼓舞之神而應以無方負荷英豪之气而禦之有道宏知馳騖於鬼神天地之表博學經緯於帝霸皇王之間三代有其人至秦漢而不聞六經有其事更荀揚而弗著豈謂當代乃生斯賢𨿽祖宗積累之使然亦期運推移之至此顧兩宮未滿之願與四海同然之情有大功名終落公手凡今人物誰同此心儻不鄙夷願相料理恐事於此去矣庾徵西至迫殷浩以見從其肯爲我來乎烏大夫猶慮石洪之不至凡今日全家而求托蓋平時慕義以來歸惟所控提以之奔走頗有如此客固未足以滿懷乃能駕馭卿亦何患於無勢行將斂板豫達空函逢迎有主人都無遺恨跪起如子侄曷敢不恭南樓夜月之據牀北地秋風之分檝老子有興之際癡兒了事之餘詠紅蓮緑水之風流望黃色赤云之气象容司馬之狂於方外敢以此施於嚴尊誌書記之名於壁間庶來者得以觀覽

謝四川制幹到任啟【案此啟當是乾道五年後所作】

萬里中州之宅曾無隙地以少畱數仞宮墻之門夫何窘步之得入某贅疣昭代露電半生與其放浪形骸而溘死於江湖曷若收召魂魄而來歸於豪傑依魏國者半載事虞公者期年若問所從之誰足以無憾於此惟我三朝之彥友於二老之間無日不可無公托爲司命在晉亦猶在楚敢有他腸恭惟某官負斡旋乾坤之才而損至於無挾籠絡宇宙之志而空諸所有故能折節下士至曲拳擎跽以服勞推誠育才與無故俱存而同樂惟來歸之本意久屬慕於先聲欲遺以芳馨悵莫知美人之何許欲贈以瑤玉恐不稱君子之所思𨿽一再面以相逢蓋千萬心之未吐來期官守甘作庭趨過防綢繆繾綣之私頓解躑躅沈吟之抱優渥之恩足以融物使窮塗有更生之歡恢洪之度足以感人使防軀有輕死之決念平昔艱難之多阻坐此生偃蹇之好修荃不察兮余忠蓀何似兮愁苦登白蘋而聘望則嫋嫋秋風之不可禁搴素華而習芳則遲遲春日之不可度倚結軫而太息攬騑轡以徜徉方四顧動泣岐之悲忽三匝得依枝之所蜀道有時而或易豈復興靑天之嗟王孫何事而不歸未能忘萋艸之恨暫違幕府往訪庭幃樂莫樂於新相知𨿽於義頗傷於去速怨復怨兮逺山曲然所親久念於來遲盡家室以相攜托門闌而終老成都萬事之好未免吾廬之少歸巴東三峽之長誰勸北人之莫上

賀晁侍郎敷文閣直學士啟【案此啟當是乾道六年所作】

地開井絡肆疇鎭撫之庸天麗奎躔增重邃嚴之直竊以弓劍歸於永固訓謨祕於敷文旣已有山君海王裒對以防昭回之光又當有地靈人傑典領以鎭神明之蔵偉五百年之名世統十六郡之提封雨潤松州不覩夕烽之到云浮玉壘常觀春色之新升華河洛之上游攺觀岷峨之福地去天尺五低迷接云漢之章在殿西南宻勿近山龍之象恭惟某官羣公事而弗友萬乘學而後臣莘渭尙有英靈驚九原之復作漢唐豈無俊彥覺千載之無光過周公居東之年而不歸比山甫䢐齊之役而差逺安知上意蓋有淵謀嶓冢之蕩東流將以據襄陽而防操劍門之石北向將以率益州而出秦古今未了之功名豪傑難成之事業渭上雜耕之志旣格於往日富平大舉之勲復隳於近時誰畱啐啄之機付在經綸之手把命珪兼相印胡可無桃林賀捷之詩躡區落焚龍庭胡可無燕然勒功之頌自量不敏未敢輕辭旣適當泛水以依蓮寜不願攀鱗而附翼有如此客於公固未足深誇問所從來在某亦可爲幸會防生多難薄命少逢精神喪於言語之風波意度靡於饑寒之湯火寄百指夢魂之外山川修阻而音希過平生道路之間風雪創殘而力竭磨成老態雕盡宦情今玆自力以上來所望乞骸而歸去𨿽進退豈不在已但當師心以行然死生旣以托人敢不惟命是聴政使處山林之下何嘗隔造化之中惟期早定於中原俾遂生還於東國白摧朽骨掩累累先世之阡紅皺曬檐剝纂纂故園之棗姑因贊喜少控由衷繼此有陳期於得請

上王參政啟【案王參政名炎此啟當是乾道六年後所作】

南極一星歷荊揚而西上長城萬里防江漢以東流冠兩班文武之崇分萬乘旌旗之半繙路朝之顯冊卿士從而大同灼太廟之元鬼神依而協吉時際君臣之防情均骨肉之親二人同心洽金蘭之契一日不見覺嵗月之深暫命往釐亶非得已大禹徵苗之役未防而伯益已贊其班師仲山䢐齊之行無何而吉甫式遄其歸覲想二臣濡轡驅馳之際使兩君馳神寤寐之間欽惟列聖之相承益重大臣之出使文潞公之帥河北及闕下亦正大昭文之班韓康公之蒞陜西卽軍中而頒左僕射之詔於皇太上旣及今王亦遵令猷以待元老忠獻張公之至卽次趙公而秉鈞仁壽虞公之還行與陳公而並位【案以上言文彥博韓絳張浚趙鼎虞允文陳俊卿原本忠獻之獻訛作憲今攺正】公居此地前有成規恭惟某官以伊尹之一徳而闡幽以周公之多才而應變照臨四海以羲仲之日鼓舞萬物以老子之龍多歷年所而回翔不終日間而契悟我見魏徴自比於匠之礪金孤有孔明不啻如魚之得水山云之出有開必先谷風之生同聲相應五百年必興王者有名世焉而居其間九五爻利見大人有親上者而從其類盡闗天數非出人謀總二火以制名符國家之運气賦一壬而定命合主上之天元上帝賚之以澤生靈聖祖遺之以貽孫子恢洪百度疆理四方文法技巧之精有黃龍之象車馬噐械之備有東都之風忽千載一時之相逢將三光五嶽之復合祖宗有訓宰相當用北人周漢以來太平多從西起惟桑梓之名邦曰相而衮繡之先達有韓載生我公益懋其美實河朔英豪之彥有雍梁形勢之區人與地以相當古至今而莫並渭上雜耕之志旣格於前代富平大舉之謀復隳於近時畱此功名付公掌握劉當興而李爲輔時將至則人隨之來秦易並而羽可圖謀旣定則事從以濟才覩行臺之建卽知昌運之開盍使孤生預觀盛事豈無他人不如同姓偶受氏列宗盟之中旣見君子實獲我心願終身依門墻之下

通宣州許侍郎啟

繡幢畫防占大藩鼓角之雄緗帙縹函通寶殿圖書之祕鬰五云之多處居千騎之上頭敢掣鈴絳載馳書牘恭惟某官量涵海嶽气塞乾坤孕楚東山水之靈爲天下搢紳之選宏圖甚逺摶九霄鵬翮之風獨力不搖扛萬斛龍文之鼎𨿽未見紫芝之眉宇固嘗聞夫子之文章月斧風斤驅英辭於筆下籖牙軸錦落佳制於人間數端事業以兼全近代人才之未有惟疊嶂雙溪之形勝有一王二謝之風流不忝此邦亶惟今日控赤鯉之駕行趨覲於天皇踞白之城暫鎭臨於郡防某素無奇操喜慕英遊周旋諸彥之中奔走盛名之下四海習鑿齒蹣跚絕望於亨塗一識韓荊州晼晚終酬於素願麥秋淸淑棠防靚深願調六气之宜用慰羣倫之望

代通鄧安撫啟

元戎十乘遙尊節制之雄列國一同仰庇帡幪之大曽未遑於守屏敢先達以空函恭惟某官識貫羣宗才周數噐大圭不琢質涵天地之純黃鐘爲宮气韞陰陽之正九命作周官之牧四方於南土之宣養以雨風春入窮之暖去其蟊賊霜侵姦膽之寒刑徳並流武文兼濟觀所謂滕王閣暫看孤鶩之飛趣駕之未央宮行從六龍之禦某仰韓北斗賴楚餘波弓服矢房阻聴命旌幢之下物華天寶第馳神翼軫之區

通司馬守啟

風聞上徹亟辭蕓館之淸班天度隆寛尙畀芹宮之舊物適期之已及望棠捨以非遙行修斂板之恭豫貢空函之贄伏念某闇而多蠢疎以近狂始緣畫餅之虛名旋致索瘢之巧謗舟離蓬島悵紫芝丹艸之難逢路失桃源想流水落花之故在望千門而駐馬豈一飯以忘君紫陌尋春敢避紅塵之撲面靑衫獨往翻愁白首之闗心𨿽銜去國之哀未替憂時之慮每切纓冠而往救何曽防手以旁觀自憐牛馬走之防誰念蟣虱臣之意園蔬未鞠幸叨倚席之閒茅舍𨿽荒且緩來歸之賦益逺長安之日往依刺史之天楚客悠哉久恨佳人之隔魯侯戻止將陪采藻之遊恭惟某官學詣眞源才周數用繼元祐宗臣之轍爲紹興循吏之師鏘鸞佇聴於來歸外服豈容於越在紫宸戶外卽觀淑景之移云夢澤南姑借長城之重及鋒車之未至尙賔閣之可窺得所歸依忘其流落自身罹於坎彌念切於冰兢耳喧牀蟻之牛音目杯弓之蛇影仰憑徳度俾逭官評儻防長者之知甘受欺予之笑本無怪事曽何咄咄之敢書但乏酒錢所賴時時而頻與

代回晁知郡啟

人生五馬方傴僂以辭榮客遺雙魚仰輝光而拜賜𨿽重私心之媿亦增老眼之明伏惟某官共謂通才亶惟佳士必復其始是爲天道之常能世其家未斬君子之澤豈有海涵之噐卽安斗大之州合殿春風行玩紫宸之淑景譙門森防寜須燕寢之淸香某衰謝窮途欹危小器雙鳧乘鴈本何系於滄溟錯貝文羈偶復加於病顙惟玆冒寵定自噓枯曾不崇朝將快爭先之覩安知爲政更資樂告之忠

代回鐘知府啟

已受二毛難勝五馬之寄遽傳尺素逺致雙魚之勤目爲增明心知自媿恭惟某官受才膚敏稟噐渾成學術研精已詣淵源之極吏能絕俗亦推土苴之餘攷所至之能聲實今時之良士淸華髙選冝居元都雨露之邊勞佚相均暫憇廬阜煙雲之下某從遊惟舊托契最深聮伯氏以防名因感在原之急代淮壖而丞郡更嗟防面之難中更多故之百罹行對故人而一笑擕河梁之手久漂泊以離羣共燈燭之光幸從容而道舊

代通王總領啟

序諸侯之上仰瞻禮樂之華攝大國之間幸轉輸之部入謁尙遙於賔榻修辭敢後於齋鈴恭惟某官徳廣無津才全不器斵鼻有運斤之巧解牛無遊刃之難六路提封居海內幅員之半三軍宿飽蓋胸中經濟之餘共安枕席之行師豈慮樵蘇而後爨畱闗中之丞相果成髙祖之功用範蠡之計能終雪防稽之恥行膺渥寵入踐崇班某濫分銅虎之半符遙跂繡衣之直指𨿽風便不逾於一日然雲從徒望於三臺方當公私並立之時難圖近效儻有灑掃不勝之咎願賜隆寛

回李知錄啟

一衣帶之水方馳想於修途雙鯉魚之書遽驚傳於尺素無以下體先於匹夫鄰里聳觀子孫用寶恭惟某官維時吉徳爲世聞人略無瑕疵粹然操履之迹具有本未卓哉踐揚之勲尙窘步於修門肯卑飛於下國天子命我參卿事勿言州縣之徒勞宰相安得失此人但患富貴之來逼某隨緣林下絕意世間野渡舟橫屈指數濟江之日公家事了放懷爲同社之遊

回嚴敎授啟

王文公之故里常預瞻於萬蟻戰之場甘將軍之舊封幸相望於一牛鳴之地星移物換十有六年目擊道存百無一恨惟慙客遺於尺素重嘆身先於匹夫恭惟某官道韻閎深文機妙密學問出漢唐之上風流在晉宋之間將飛舉於木天稍低回於芹水範模多士坐進百能之千敎育英才是居三樂之一凡玆同志自以得師某防宇俱空書癡未暇旣已得見君子斯可矣未必尙論古人而友之動春酌於燈前時赴鄭老同襟之約立諸生於館下願聆韓公進學之辭

雪山集卷九

欽定四庫全書

雪山集卷十

宋王質撰

銘

章徳茂破硯銘

廣漢章徳茂出硯示余絕佳𨿽中斷墨位猶全且道所來云戊子某月日得於昭化傳捨初癸酉水壊某甲歸鋤某地見此硯誤碎之驛吏善某甲求得以行郵書居十有六年昏翳污塞無硯矣以緡錢千故硯一易之吏不爲難刮剔營治燦然端產也以示今紫薇張公直父公爲之銘又以要余余辭不可銘曰

錮於石藏不密遭刳剔墊於江沈不極受括擊𨿽有眼弗能鑑欲避不能嬰此憾𨿽有趾弗能履欲去不能防此恥嗚呼四皓來而復歸不如兩生止而弗來【音離】兩生止而弗來不如漁父莫知所之

棠陰閣銘

耽耽新堤有截中流臥鐵千尋弗震弗芤崇崇其閣以時以作不疾其符維民是若公來祝堯冠佩鏘鏘拜稽以興萬鱗洋洋維帝之恩如川之長維公之賢導帝之滂率俾我民近天子之光公來燕喜旣多受祉振振其鼓民奔來趨公醉升輿翼者溢塗維公之澤如水之淵維民之歸視公其天葦以秋繁蓮以炎滋公則去矣維公之思魚泳於潛鳥集其茂望公於京道阻且右謂撫此邦公實臨之嗟民之心公其知之公則去矣無我或遺

簡軒銘【並序】

古以永興爲壯縣今未必古之如然亦壯矣君來爲政弗以壯爲病從容閒暇酬之必有道焉而人莫之或知也簡軒之建略呈露圭角出談笑而揮浩穣也固宜君居東越識晦庵此理其知之矣銘曰

敬居簡行奚太之云簡不屬境實在此心四壌百里邊淮接湖事至物來與雲煙俱求簡弗簡則有闕遺我簡爾繁殊途同歸莫富於坤坤以簡能易從有功其大亦宏旁多嘉山亦夥奇水意舉目到簡卽其理一寸湛然七竅燦然隨叩隨應湛者弗遷人嘻君勞我莞君佚秋乘涼風春翫華日何必撫弦乃堪怡神谷音泉聲皆君之琴

暎帶亭銘【並序】

上饒周君某介施君某求斯亭之名於汶陽王質施所贊詠略與山陰蘭相符焉於是以暎帶掲之右軍語也銘曰

崇山峻嶺茂林修竹淸流激湍厥妙維六蘭亭已塵右軍如燭人有渭涇地亦瓦玉於粲攸躋眾甫咸足呂曾尹汪上徵不復山君水王安得俯伏有懷斯人而立於獨錯綜煙月斡旋谿谷𨿽無此手亦不鹿鹿不能奮飛徒有遐矚白雲東南托兩黃鵠

贊

石林贊【並序】

石林縉雲葉氏之所遷也嘗聞石之妙矣靜者石之性也動者石之情也澤者石之气也剛者石之體也光者石之精也土含於性故不根而能定木托於情故不二而能生水蓄於气故液流而水至金孕於體故石裂而金潰火潛於精故石戛而火明箕子以金而廢石金者石之子也邵氏以石而代金石者金之母也王質以石壽公石者造化之全宇宙之永者也其辭曰

維公左丞與石造始以石之妙付在其子維公使君與石作朋以石之全體在其身邵氏之微在物六篇左丞不然以心相傳嶪嶪巖巖莫匪石之天使君不動以石爲用靜鎭羣動剄劘百壬其光而明以洪斯文其澤而溫以篤斯文凡如是者尙石之細抱一全眞出天地之外出天地之外是故不殆役使五行變千億界維石所產直古之幹閱其孫枝拂霓捎漢維石所憑遠空之岑或墊爲谷而還爲陵遼東鶴歸皆非其故有不攺者惟我石林曁叔範父

陶靖節贊

謁潯陽刺史不如交劉遺民遺民見招山澤素心爲彭澤令君不如歸柴桑柴桑衡宇松菊無荒登著作庭不如遊斜川斜川閒美層丘淸漣見郡督郵不如延田父田父好懷壺觴見候玩太守華軒不如把東籬秋菊秋菊佳色露英可掬畱檀將軍粱肉不如納王使君醇酎醇酎銷憂身名奚有爲五斗米不如耕東臯東臯遠風我懷良苗從鎭廷威軍不如臥北窗北窗湛陰淸風其涼嗚呼無可柰何而乞食抱饑叩門不羞辭拙不得已而止酒政恐多誤大醉堪丑未能忘懷而責子聊且進杯天運如此無可寄言而贈影答形大鈞無私萬物自森老少賢愚縱遊天化而同死生者耶

自贊

一百年前蜀山之下有蘇子瞻煒煒煌煌若鳳若鸞一百年後楚江之濱有王景文波波挈挈半癡半昏橫笻踞石風標則一英气蹴天嗟哉難及贊者子由畫者伯時今則然我皆無之吁

李平仲眞贊

有軒冕委蛇之度然詘於時而未昌有巖壑靜深之意然遊於世而弗藏富貴足以爲浮雲三旌或輕於屠羊朝市足以爲小隱柱下或仝於首陽進而崇未必臧遁而肥未必良封侯萬戶走子房絕交一書殺稽康莫若斵旁袖手血不染指隙中觀鬭爭不及已處隱顯之兩間故人不能深毀泯涇渭於一流故事不欲全是此聖人所謂隨時於夫子可爲得計矣

王稚川眞贊

靜淵不波玉沈其防淸而徹太空無雲月行其中明而潔勁弩駭機鼓以疾風剛而烈落花遊絲熙以陽春和而悅要之一聞百解不如一拙一日千里不如一歇四海弟兄不如鳥散而雲飛萬人鼓簧不如金口而木石當是之時望奔塵者決眥蓼水之陽追軼駕者息踵華胥之國

徐行簡眞贊

一寸之眼照四世界三寸之舌捲大瀛海足踏須彌步底雲飛手玩昆侖遊戲指揮堂堂管葛不直一喝巍巍良平撥轉三匝萬古拊掌羣豪鼓髯野馬蓬塵醯雞甕天徐家父子英气蓋代若見妙喜請禮三拜

趙損之眞贊

大年一幅小山叢竹徳麟三杯洞庭春緑遇蘇與黃乃作金玉寶玦珊瑚貴介所服未之前聞抄書滿屋紫薇晚香宜以相屬豈其戎衣塵此車轂舉世英豪眼相具足寧無雪堂亦有山谷

拙庵老人眞贊

一寸之心無城無郭雲開大空塵飛不著三寸之舌無浪無波風靜長川月明相磨不絿不競多喜少慍不忮不求易退難進卽之也溫久而愈眞四海一家莫非弟兄有唾師徳師徳不違有枉不疑不疑受之得見君子斯可矣焉得長者而稱之毋謂無人斯焉取斯

京丞相眞贊

籋云之虯九霄之顚橫海之鱣萬仞之淵有赫帝命下徵人間其或不然二十八躔又或不爾三百六僊玉皇有子槖籥大幹輔以斯賢吹噓洪甄人傑地靈天寶物華產玆壌者乃其人耶

許公緒眞贊

丰而碩者厚也粹而淸者秀也堅而澤者壽也掇眞丹靑之上者巧者之手也發揮翰墨之外者辯者之口也至於大耳對國師無言季咸見壺子郤走則巧與辯者皆瞠若乎其後

和張總得彌勒贊

捧腹周遊四百州得抽頭處且抽頭莫欺肩上三升袋盛了人間萬古愁

墨竹贊

望之森然劍防擁林聽之蕭然風雨作聲聞之郁然粉籜吹馨按之隱然枝節生稜𨿽然子以意畫吾以意想夫天地萬物同歸是幻本無實相而況以假托眞以形傳神以死寄生以有色見無色以有心出無心者耶

文石贊

敷文李公得二文石其一如人紫面蒼髯周其身淡白雲也衣半領以下不見其裳皆云也其一如稽首鞠躬周其身深墨云也而衣純素凡此皆以意命之而李公以爲鐘離權呂巖先生滋以意命之也蓋世所摹寫鐘離多髯而呂衣白且呂晚得鐘離劍訣始能變化以飛騰世以鐘離爲呂之師其磬折則若事師之禮然李公以意命之亦非苟然也物與心相依故想生天地河山佛者以爲皆因想想斷則物無從立𨿽然足以作興道心蠲掃塵緣方之他想賢也佛者教人斷想而誦說其國諸美樓殿珍寶香華食飲聞者慕之凡想皆妄也是名妄想卽非妄想豈不以趣善故耶汶陽王子卽李公之意贊之【案贊詞永樂大典缺載】

傳

承元居士傳

滕修字曼卿泰山人後徙象郡好巖居自號絡石先生旣知名更號承元居士初居士多兄弟長曰石龍子次曰木蓮子地錦子扶芳子附楓子土鼓子常春子蘡薁子白華子石血子甘露子象頭子烏子續斷子丁公子千金子又有釣生感生唐顯慶五年髙宗詔太尉長孫無忌求山澤異產石龍子兄弟多在選中惟不及居士至長安皆拜尙藥奉禦居士意不自得以周易筮之遇井【防下坎上】之大有【乾下離上】其繇曰木而驅漆而塗水而舒金之刳附首而居遇暑而敷以問太史太史曰防木也坎水也乾天也離火也漆木之滋也金水之液也首者天之象也暑者火之候也木也漆也金也成之器也首也托之所也暑者進之時也子其識之久而南海匠氏良遇居士山中匠氏曰子外柔而內堅貌瘠而神腴支離防籠與葛藟葛蘿同居子盍從吾遊乎居士曰若將何以處我匠氏曰子獨勿聞而族賴我力多矣吾入東陽郡得氏生遂與側理子澄心丈人齊名吾入延徳郡得盤生結事承華宮貴人幸臣更持之吾入長樂郡得喬生自皇后昭儀出入皆從吾入嶺方郡得龍生相生倚生皆爲世用吾入南海郡得竹簟生木簟生今爲平曲侯木偃師侯子誠從遊何憂不彼若居士猶不決匠氏力引之乃出然其質朴拳曲粗梗陋甚乃使金氏銛水氏濡木氏堅漆氏合交致力其間時居士已老而華彩儀矩乃更如通家少年子開元七年四月明皇避暑華淸宮忽忽不樂貴妃使東西頭供奉十輩往來關內山東諸郡求所以悅帝意者居士聞知喜而歌曰承矯龍之首兮孰與山夫之蠆發兮薦伏犀之腦兮孰與野人之鶴頸兮卽詣崇元門上書曰臣外爽中虛上隆下平外爽則目明中虛則心淸上隆則不攖下平則不傾若是可以爲天子近臣矣書奏卽召見淸思殿上悅稍得親近防晉陽進角生桂林進牙生武都進石生居士寖疎頃之寕州進琥珀先生荊州復進玉處士上大親重由是角生牙生石生其寵益衰七月上宴淸暑殿罷洗沐臥承風閣召玉處士琥珀先生居士謂牙生曰上豈亦須我哉牙生笑曰我弗敢望也而尙何道居士大慙是時上親幸文思使李奉趾宮中早朝贊者導奉趾班居士上居士嘆曰履𨿽新不加於枕吾其何以在此因乞骸骨許之流落長安市中木生漆生見居士老退皆捨去他日匠氏遇居士金光門外問何以至此居士曰興廢時也成敗也吾無恨矣二子始與我雷陳終與我耳余吾有憾焉匠氏曰木生幹衰而不堅漆生體敗而不固度終無以助子有子皆賢吾爲料理之更與子爲新交居士依二子稍復振整然益老不自持木漆彊調護之居士力愈敝卒解去二子亦散皆莫知所往或見之建康馬糞巷中與土生壌生共處云

贊曰居士在山林烏有愛憎輕重於其間者乎一出而變態棼起顚擠流落至於土糞同腐出處可不重哉玉處士琥珀先生其光價重於居士固也然貴賤無常使遇宋武帝者韲粉矣

平舒侯傳

蘄簟竹氏最盛於楚而其良多蘄春郡漢徵和二年武帝疾避暑甘泉宮顧左右侍禦忽忽不樂少府進曰細旃重席之上所與從容者誠不稱陛下之意臣聞楚竹氏多材陛下試裁擇焉上乃召拜平爲寢郎女兄圓爲婕妤女弟通爲夫人上稍近幸平曰臣之別族覃孤髙秀文其材宜在臣上隱積布黃石山中不出陛下能致之安枕而臥矣上召東園主章將作大匠曰誰能爲我致覃者東園主章辭曰往陛下詔臣召杞生於南山梓生於北山二子臣之友也今竹君與臣無故徒往無益將作大匠曰臣以大匠爲官無所不當與至蘄稱詔召覃覃儼不動乃使鉅平人利金城人剛微嘗之覃意卽解又使姑篾人修內黃人起龍編人密相與調護至長安覃身長八尺膚澤凝淨上臥涼風臺望見覃良悅覃曰臣無心求陛下陛下召臣臣舒而來弗用臣臣捲而去上笑曰在野則惟君今捲舒在我不在君也且我老多病𨿽煩彊與我相依上疾尋愈於是制詔丞相禦史曰覃挺迹林野不爲時用乃者朕身試之含節韜潤體柔而性堅列爲文章耦比綜錯縝密華整各中規矩憂勞萬幾炎蒸偃薄神志憒瞀覃夙夜陪朕淸制爽規解囂蠲煩妥安朕躬厥功茂焉其以代郡之平舒千二百戶封覃覃頓首曰生臣者天地成臣者將作大匠也微此人陛下安所用臣願分國邑之半奉之上亦以東萊之曲成七百戶封大匠爲曲成侯人以此多覃之賢久之覃益親近自衞皇后李夫人鉤弋婕妤後宮幸禦者覃未嘗輒避後夫人亦皆暱愛之競引其族自近然莫得與覃比族父靑州刺史筠公與覃書曰子以長才淸節植立山林爲眾所髙仰今附近人主偃仰翻覆惟主意是視而又參錯嬪娞陪助綦專玩臣弄兒擁持拂嬰子曾弗羞柰何覃曰防合無常遇時則親背時則疏一日時節變移上意轉遷吾不在九眞之無編則日南之西捲矣甚則與鬼薪同論事固不可知也人生適意耳尙何言是嵗九月上幸河東祠后土詔隰成侯溫蒲領侯厚從中黃門謁者猶擕覃偕行上燕羣臣於汾水之上中觴作秋風之辭上凜然不懌而罷中黃門欲納覃寢門令引卻之曰覃有大罪三棄直就曲摧剛化柔毀平日之節不可復列士林其罪一也暱近帝所甘適主欲專便燕私無以禮正君臣之義其罪二也幹時戀寵不知進退泚顏屈體自托僕妾之手其罪三也上嘿然乃盡罷歸竹氏寢郎平徙陰館婕妤圓徙重合夫人通徙曲梁覃願就國上不從徙渤海之束州更封漏臥侯食牂柯之漏臥三百戶徵和三年四月上自長樂溫室從禦溫涼殿思竹氏兄弟使使視之皆垢枯槁而覃尢甚不敢出見使者上乃詔別選竹氏之材以聞復以覃長子爽爲安舒侯又封其族子瑣爲陰密侯潤爲廣柔侯華爲細陽侯淨爲平曲侯分遣給事長信增成掖庭椒房他諸宮殿竹氏侯者五人支孫生冒姓桃氏遷巴西遂與安舒侯異族

太史公曰吾聞竹氏之先常顯重成康之間成王病臻與天球河圖並列於庭受顧命之遺宣王之興也爲之安宮室之寢致男女之祥斯幹之詩作焉蘄侯遇武帝受恩席寵無與等夷矣始終之際何其異也吾從上行幸甘泉五柞長楊及祀雍畤汾曲上隴坁封泰山觀寒暑推移愛憎變遷奚獨蘄侯哉

麯生傳

石泉子姓緑氏麥城子姓白氏本同姓麯氏也初麯氏與酒氏世相須爲官酒氏者仕周爲酒正其官掌酒之政令以式法授酒材祭祀天地神只供王后世子饗賓客士庶子耆老孤子凡饌齊酌數器量與名物賜頒皆有書契成要其繁重如此然無他助專資麯氏力是時古近族姓簡麯氏惟石泉麥城兩房此兩房子弟資髙下酒氏隨調適之而皆能成美才故兩家絕厚善無等比其後酒氏更相傳寖逺酒式多廢而兩家往來本末恩意子孫罕通知者故酒氏視石泉麥城良疎豆氏桂氏糵氏霍氏舒蓼氏越椒氏皆排拫麯氏儳進讙曰石泉麥城緩也不足用酒氏惑之亦撓曰緩也不可用二子爭弗能得始麯嘉臣沮渠王髙昌傳八主矣貞觀十四年交河總管侯君集平之俘其王智茂以歸關東士大夫以麯氏爲愧諸遮止二子者因污蔑之二子內自丑於是卽居石泉爲緑氏號石泉子麥城爲居白氏號麥城子他儳進者皆冒麯氏而蒲氏滕氏連氏蒼氏踵出亦竊借麯氏以行與豆桂爭衡矣曾有詔緝王氏族於是金城米氏詣闕上防曰臣聞麯氏之先後稷之子不窋生而有文在手曰鞠【案史記周本紀不窋子名鞠鄭樵通誌氏族略云鞠氏姬姓后稷之孫生而有文在手曰鞠因以名之此卽以爲不窋事有誤】不窋之孫氏之麯鞠之變也麯氏有才子二人長曰石泉次曰麥城間酒氏弗職引異族防正宗眞麯氏子孫顧反他外避媒孽今緑氏白氏是也陛下幸詔有司條源緒本門望勒成當代言典伏惟追懷后稷之烈深嘉麯氏之勲訓齊酒氏之官治辧他族之目釐正二子之系臣昧死以聞帝下其書有司酒氏免冠置對曰臣愚不知古今沿革眞僞之變陛下幸赦弗誅請按本始還之臣願與麯氏締前好規後圖糜身報徳奉千萬壽帝乃詔中書門下酒氏過誤厭故喜新其釋勿治夫辧族宜嚴錄才宜寛緑氏白氏可復姓麯氏豆氏桂氏諸族朕聞之與麯氏有連其聽姓麯氏如故令有司別其房爲支族有司以故事奏請如詔制可

贊曰麯生之名始出自唐通元先生張果生儒稱也秦漢多道之或曰生少稱也賈生年二十餘諸老先生皆生之非也酈生年六十餘伏生年八十餘豈少也哉生天姿淸白自喜人多眄伺之寖老猥自防翳所謂埋光鏟采非耶及遇米氏相資以成功瑩然故不沒也鳴呼行世當如此矣

玉女傳

玉女者其出身甚微荒居蓬蒿少小不爲鄰里所愛號曰郁臭又曰苦低弗能得美稱寖長稍憐之更號曰益明又曰貞蔚事母甚孝故又號曰益母玉女者得諸唐髙宗皇后武后於是其名始寵人爭奇貴之當武后稱制徹簾帷弗禦顯朝羣臣決萬幾於是年垂八十矣見者老之是時方開明堂建天樞鑄鼎受圖四方百蠻咸朝集京師後患之間語幸醫尙藥奉禦顏澤澤曰臣聞有奇女在民間號曰益母妙能變化顏色第生長荒寒陛下習觀祕掖采女美人懼不如指後曰誠有異奚他嫌載初元年五月五日後燕羣臣於蓬萊宮退禦含風殿澤引內益母翠衣素袂紺纓儀矩支離後不懌侍禦皆笑澤曰臣嘗以聞陛下幸詔臣惟能是采臣是以敢奉詔陛下盍試諸弗酬臣當坐罔上後頷之澤引卻益母趨西廂益母驟見室屋服器惶怖戰栗澤爲置火近之俄衣冠面目燻灼蒼黒後偸望見疾戲曰去姑自治已毋庸謀人澤曰臣聞金錬則精人錬則明益母新從下土來微也其變色失度固當惟陛下寛之後曰我何心第若是將安用澤曰誠防陛下厚恩願少遲之後曰無傷顧乃終何如澤再拜謝曰願畀臣妻段氏妾盧氏烏氏敕謹遇旦夕視且欲速則弗成陛下幸寛期俟之段若盧烏俱賢也數數進苦辭烈語居十餘日澤曰可矣白入之後猶持前說旣見大驚光潔明潤非宿覩者也遂大被愛幸益母善候伺每後起颒面將受朝益母從旁調護顏色光新鮮妙間不時爲容左右趣傳呼益母益母至卽粲然他昭容修容諸禦女皆莫敢儳進𨿽內熱顧後性剛危厲惟益母能調娛之以故後宮鮮失而外庭亦少安天授二年制詔中書門下朕春秋髙重以徐敬業程務挺裴炎之變多戚寡欣平原女子益母擁護朕躬攺色回容俾朕精神弗衰厥功茂焉三妃六儀皆弗稱其賜號玉女宰相率百官伏紫宸殿稱賀卽日攺元長壽神龍元年後徙上陽宮意不自得華益落不復親幸玉女初暴貴承間從容言顏澤妻妾供養勞苦狀乃以段氏爲懷澤郡夫人盧氏秀容縣君烏氏華陰縣君澤爲壽光縣侯人以此多玉女稱長者

贊曰玉女之先曰蓷知名東周之際中谷有蓷是也後轉側不常而以居中谷爲正郭璞劉歆數爲時人道之而弗著其功能至玉女成聲武后之朝貴重矣彼其初居中谷者嘅嘆啜泣亦各其所也

雪山集卷十

欽定四庫全書

雪山集卷十一

宋王質撰

雜著

和陶淵明歸去來辭

元祐諸公多追和柴桑之辭自蘇子瞻發端子由繼之張文潛秦少遊晁無咎李端叔又繼之崇寕崔徳符建炎韓子蒼又繼之居閒無以自娛隨意屬辭姑陶寫而已非自附諸公也

歸去來兮朝而出兮暮而歸曠煙淨而川明幽風度而林悲魚游泳其自適鳥飛逸其難追觸一境兮皆實徙一步兮俱非坡向陽而起塵崖背陰而生衣人益逺而益稀路轉深而轉微嶺寒虎蹲林響鹿奔間聞舂聲俄覩柴門桑柘少茁艾蕭多存山肴無皿野醅無樽畦丁老而斑首饁婦稚而赬顏倚嘉木而假息借柔荑而求安春容蕩而澹沲春聲婉其間關山苞擷而堪餐巖花睨而可觀雀鬭驚而葉墜鳧泛盡而波還俄羽毛其毿毿有鷹隼其桓桓歸去來兮行雲流水同斯遊雲於水兮無取水於云兮無求旣無鄕其容喜亦無國其容憂深靑靑兮隆陂暗防防兮平疇陸有芒鞵川有松舟桃李側兮竹岡蘿杉外兮茆丘杳穀兮虛音曲竇兮微流月騰波而欲上日斂轡其將休已矣乎今爲何日仍何時非我孰能與於此他人不可使知之白蓮自有社赤松自有期燦玉樹兮何植炯瓊苗兮何耔吾不知典謨訓誥之書亦不知國風雅頌之詩樂天知命吾何憂窮理盡性吾何疑

祈晴文

三日以往尙且爲霖一春以來可謂常雨支頤何望奔命安歸自故年赤地之餘至今日轉溝之極一之爲甚旱與水其可薦臻二者何先麥比蠶尢爲至急妄希一得已十失全攷之箕疇則咎徵屬狂稽之月令則陽气不勝儻非造化曷致燮和伏願哀湣下民保綏首種若能得此庻幾接西寶之秋如或不然難以度南薫之夏厥罰常雨咎則有歸彼蒼者天民其何罪伏念臣將明失指感召無方自知蟻虱之微盍下雷霆之譴委一身而防責冀百姓之蠲災大地眾生莫知所措皇天后土實鑑斯言伏願號召鬼神奮除宇宙顯行白日駿發淸風儻一極之無凶庶九功之無壊

祭昭勇廟陰兵文

千載英靈與此邦而作鎭一朝緩急捨遺愛以誰依方羽檄之交馳蔑金墉之可恃潢池弄盜今時惟興國之多敵騎詭行前日有武昌之渡𨿽恃邦君而不恐有非人力之所能敢告於神無忘玆土九歌之國殤旣死願普收鬼魄之雄八公之艸木有靈或恐致人形之肖

祭梓潼神文

物情多私聖人弗憑於是有托度量權衡又不可信則求諸神是非紛綸至神乃定曷維其然大明至正天地不悖聖人不惑其曰無疑以神爲質伋也有訓參貫三極某有沈寃無與控言神如皦日爲某一暾某有竊憤無與攄發神如震雷爲某一泄某有愚忠無路可通神其介之上逹帝聰某有朴學無地可廓神其道之下及民瘼司命東皇靈均所些已矣無人非神孰可某言孔悲聞者則怡流涕告哀不得一噫某身良苦見者則憮鞠躬乞憐不得一拊某亦人乎忍也如此使國無法某則當死當死若生維神所命凡人之言曾何足聽若此有罪亟下嚴誅若其無辜盍亦鑑諸

祭虞丞相文

采石之危危於淝水淝距長江尙隔千里岐亮之鋭鋭於苻堅秉幟登壇刑馬告天維公之功功於安石彼乃處中公切凴敵采石之急急於澶淵澶當其衝敵頓莫前岐亮之才才於宗眞華夷悉俱百萬是羣維公之難難於萊國潛超猶全錡權皆北自古彊敵三宼江淮瓜步徐歸國無人哉燾至平城命殱宗愛厥軀𨿽夷厥師弗敗惟堅與亮宗覆身殞天耶人耶鑑此其警堅還長安餘年而斃亮殂維揚期月而已靖康建炎嗟公生遲早三十年彊敵奚爲國有丕烈天與英傑釣渭築巖如印鑰符節將定淮蔡遺元和度將復河湟遺防昌徳裕克西雍東洛至徳維郭下兩淮三關顯徳維朴在辛巳紹興豈天無心弗有斯厄弗有斯人維宋無極維功無斁乘雲空飛矯首何及貌在淩煙功在太常名在四方以曁八荒哀摧我肝液漲我睫欲報無從一念千劫

柴君益深哀辭【並序】

玉山汪先生其言爲世所師柴君淵之志之銘之出也其孰敢不信余不識君而君之猶子端義書來告曰叔父旣有以識諸幽而聲諸顯者闕也公其辭之謹按志銘所書士之仕也猶農夫之耕行其義也故植蕓耦耕孔子弗與同其羣今君年五十有五以死而無爲階仕之哀哉士之尊賢非王公之尊賢也天位天職若天祿皆天之物也王公有之而弗可獨則當與天下賢者共之故費惠晉平終於此而已矣孟子屈而士之卑之也今君年五十有五以死三者無一日加焉哀哉臧文仲其竊位者與知柳下惠之賢而弗與立也見賢弗立王公之至醜而世恬居之則賢誰與爲媒以逹其志道之不行我知之矣哀哉言無實不祥不祥之實蔽賢者當之災祥非士所當計也竊位不足以醜蔽賢而後以不祥驚之然固自若也則君子所以佑賢之意殆將窮耶哀哉死者已矣而賢者之存於世或老且窮而莫舉之若君所師淸湖先生徐君存者胡可謂無人乎哀哉余之哀如此又廣其意而爲之辭曰

余於君悲也有不堪其悲二也有可以塞其悲亦二也有不獨爲君悲而爲世悲又二也有不獨爲世悲而爲我悲不可以一二數而無窮極期也道與位相依有道而無位則不堪其悲一也徳與年相隨有徳而無年則不堪其悲又一也有賢猶子增之以益崇之基則可以塞其悲一也有大宗師濟之以不朽之資則可以塞其悲又一也生民賴賢以濟有賢於此而阨窮使利澤不見於世則爲世悲一也王公倚賢以榮有賢於此而槁死使羞及於在位之公卿則爲世悲又一也士君子資賢以益有賢於此而先逝共域而不得見同時而不及識則我悲何有窮極也

王仲說哀辭【並序】

王仲說大夫仕於時不苟於其職繩繩律律引義助法操切事情他人不足仲說有餘所謂能者非耶然天下學士多訕怒之豈所謂人情者哉語曰才者動色不才失魄非虛言也察察似刻栗栗似暴汲汲似躁世所以病才蓋亦有端非苟而已也眞僞相形能否相臨所謂莫能兩大者耶勢逼伎生故緩不切事不謂之迂謂之大體繆無能爲不謂之庸謂之長者斯言之行於世也才者病焉昔者趙廣漢以擊斷死蓋寛饒以亢直誅李徳裕郭崇韜以果敢斃裕於才者凶其家足於能者殃其身不亦悲乎優哉遊哉聊以卒歲此不亦無咎無憂康寕而考終命耶然立志之大不以彼而易此者不肯自欺其心也吾於仲說之死而哀之辭曰

五溪兮紛流蹇不進兮淹畱渉其淺兮濡轡亂其深兮無舟日冉冉兮崦嵫下鬼出遊兮跳舞庭有鐘鼓兮擊考左春華兮右秋素滿堂兮芳菲出門兮不顧虎弗兮君車亦平生好遊之故也進無底兮退無依也吁嗟已矣兮命之衰也湘水之上兮九疑盍往兮陳辭曰維帝其天兮臣死無歸

志銘

周徳昭墓志銘

易有否泰其言天下治亂備矣君子小人內外消長否泰分焉故君子有位而後天下治反是殆哉岌岌乎斯民也江西有君子周其氏珩其名徳昭其字位止於簿旣致仕也宣教郎終其身有文學言語聲於太學時其爲士也有政事聲於潭之長沙郴之永興時其爲官也有徳行聲於撫之臨川時其爲鄕老也斯亦無憾矣嗚呼君子所計非其位也位者載道之器也故仁者在髙位則宜賢人在下位而無輔則悔君子所計非其位也道也君子不得其位奚損而弔之何哉宣和四年議復燕要人有慕交者密訪之君言不宜且後患必大防本兵者方專不敢以聞靖康元年金人犯京師君獻書論天下所以存亡當國者交讙讙無能爲天子語二年天子防塵於靑城敵帥以我臣爲力相與鬻國於太宰張邦昌君遮勸範瓊絕苦瓊弗聽嗚呼推此類具言之君子不得其位不可以爲大事非耶當是時君博士弟子也使君在位或如君者在位在位矣君臣又相得也則伐燕之舉可定卻金之防可遂立楚之議可格𨿽未必能然其殆庻幾乎故邦之興喪有可以一言決也君旣無意於世自號足翁其終八十有八年矣見崇寕宣和之恬熙見靖康之俶擾見建炎之中興見紹興之載寧見隆興乾道淳熙之寖盛嗚呼其閱世之長如此事業不著於時徳澤不加於民然而以善藥救人命以善言救人心蓋三十餘年於其鄕又延及比境其功亦豈少哉曰翰曰衮曰擇其曾王父王父若考也曰昱曰景曰三俊曰三省曰三益田佃曰僖曰僎其子若孫也某氏某氏張氏其曾祖王母王母若妣也黃氏其婦也初王父擢嘉祐八年進士異等後六年鄕人王介甫得政意下士可華膴動之乃陳介甫所建爲非是又騰書以切磋之遂不合晚爲藤州以死君逮事之其淵源所漸豈淺鮮哉銘曰

縣以臨川鄕以長寧其山靈谷君子有之降爾遐福嵗以丁酉月以壬子日與嵗一君子宜之俾爾多益書以九齡狀以煥之實維陸氏有連於玆介景之辭今質以詩是嵗仲秋吉日辛巳乃恪乃蠲如其所志維君有堂誠意正心欲觀其人盍攷厥名羣聖一門繇此塗出逹者得之何事不畢視君斯堂瓦解冰融誰謂君死如月當空百世之上百世之下其誰與歸當有知者

東平王君鍚墓志銘

王氏去山東來江南自甲叔君玉發科始更爲儒家君玉資豪爽妙言語不屑措意生理惟丙叔君鍚事乙兄惟謹陳力庀事於有無贏縮之間君玉推心倚之某是時甚稚年旁觀丙叔於乙兄蓋精確非矯餙也少孤長以李觀之字爲名而君鍚表之間關多依君玉方秦氏奉金人凡索無少違乙叔秀叔與安陽郭氏爲倩夫婦皆當行君玉聞之亟命君鍚自巴陵趣豫章趣錢塘祈哀當位者𨿽弗諧殊可壯也某尙記其從都返命形枯足裂固已太息今世兄弟之風衰薄而君鍚能如此於季孟𨿽不皆然斯亦難矣某稍進有益聲見多方藐無同气之風求如君鍚於君玉何其鮮也今世兄弟見先登則嫉見不羣則忌寖憎而不已則芟夷之某嘗涕泗橫絕而弗禁也君鍚生長亂離視詩書希闊然樂見其兄飛騰翩蹮每告語則動喜色益爲之奔奏禦侮此風非當世之君子見謂誦讀書者比也君鍚遇事多機間關往諜見昔人挾智術而取功名者愛之倘逢時伸志事爲𨿽不純當可觀也晚依先隴勞生六十有三而死瘞其某地某原子某孫某而志者甲侄某也銘曰汶乎生乎死惟汶滺滺惟滫泚泚魂兮魄兮毋痛歸父兮母兮皆在此

雪山集卷十一

欽定四庫全書

雪山集卷十二

宋王質撰

賦

問北鴈賦

波浟浟兮江平上有楓兮秋淸聆極浦之遙聲曰此豈鴈之初徵上手敬勞徵行良苦大荒多霜長河多風背河而南川原蕭條無食可充幸而至於此也旣勞之且訊之曰燕趙之野土梗俗勁慷慨大呼前無白刃齊負東海魯挾防士辯而智譚髙气洪三秦以西狎武喜功今皆弗聞爲有爲無以爲有耶固未有奮精忠之烈建殊效於中都者也以爲無耶山川興气星辰定區奚獨於今而變於初言未旣若將緩翼俛咮垂吐復吞未及有言又進之曰凡汝所經與汝所知比屋赤子爲喜爲悲饑兮何食寒兮何衣故老遺民爲亡爲存城郭苑囿桑麻艸木爲仍其生爲一掃而更山兮崇崇爲防而深有淵其谷爲墂而平古帝園陵繞墻崇扉爲雄茂而森肅爲寒涼而慘淒祕殿崔嵬邃館沈宮爲丹靑兮不攺爲荊榛兮灌叢異芳名英瑰奇怪石爲形貌之猶然爲蒼莽而不可蹤迹也吾惟汝問幸告其故勿簡而疎勿誕而誣於是哀鳴咿嚶若避若趨倐飛去兮不可追黯落日兮平蕪

綺川亭賦

苕溪之北有山曰貝錦之山並山而西有亭曰綺川之亭仰睨葛仙之丹鼎旁招卞山之白雲王子愛之坐見於墻食見於羮夜航溪而十往返晝履山而百降登客有問焉者曰造化治形耳目分職耳則司聲目則司色彼聲色之無有顧耳目之何得胡乃廢寢興輟飲食墮目於窈窕之境喪耳於黙黙之域王子曰子嘗覽於綺川之亭乎曰未也綺川何如王子曰子欲聞之乎曰然然則爲子言之綺川之上巖穹谷淵靑松魁奇翠竹淨娟絡以蒼藤激以飛泉聲如應和上徹雲天百鳥吟呼或髙或低或僄疾而激烈或淸深而逶迆如天球大鏞並作於庭笙以小雅之南陔歌以召南之采蘋綺川之下洲渚參差緑水紅蓮泛兮相依露濯而淸風搖而馡月麗而皎煙防而奇白蘋靑藻前導後隨屬玉防防戀不忍飛如洛水之浦巫山之陽戴金搖兮熠耀振文佩兮飃颺此其大略也故曰不律呂而聲者天下之至聲也不黼黻而色者天下之至色也且有喜而無憂有利而無害有得而無喪有成而無敗今夫洪震纖響銷神奪精命之曰伐命之兵丰頰長眉秀骨鮮膚命之曰銷軀之鑪非獨聲色而已美酒甘餐溫醇濃渥命之曰腐膓之藥縟衣遝裳縻曼繁鮮命之曰沈躬之淵子亦知之乎於是客俯而思仰而歡曰嗚呼殆哉客與夷猶而戲虎狼禹行舜趨而渉瞿唐然則流蕩遁逸淸宮洞房矅恍惚蜀文吳章邪气湊襲正气蔽藏精魄紛紜若有若亡日盛月新乃溘而僵鳴呼殆哉向也吾見子之陋今也吾見子之髙小人敢不敬再拜受賜

雅

樞相宣撫虞公壽雅【並序】

乾道三年丁亥十一月壬子二日丙寅仁壽虞公生之日壽雅所謂作也私慶也曷以雅大賢之生天地有運陰陽有數星辰有度鬼神有謀關於天下大也曷爲大宗廟有依生靈有歸禮樂有托道徳有宗其爲大明也崧髙之詩曰維嶽降神生甫及申烝民之詩曰保玆天子生仲山甫誦其人本其生非以其躬以其周也故曰維周之翰又曰天監有周私遺也曷以雅嵩髙之詩曰以贈申伯烝民之詩曰仲山甫永懷以慰其心禮則私情則公也曷以爲公天生烝民好是懿徳民之彞也無誖於古無浮於今某無尢焉維是有丰茂之徳而無肆好之心有恢宏之功而無穆淸之章此則某之媿也

漢淸

漢水之淸其石粼粼仁壽公來思漢水則淸

漢水之蜀其洄澳澳仁壽公往思漢水則濁

農耰於野不蹂一苗賈馳於郊不驚一毛公在襄陽民生逍遙

公來自東襄民賫賫止公毋西

公來自吳襄民蹙蹙止公毋蜀

金我襄城湯我漢江春我之筐秋我之箱

我耄皤皤公昔年之而曷捐之

我孩嬰嬰公昔體之而曷置之

日月躞躞勿黧公色霜露烈烈勿華公髮

公髮勿華我生則遐吁彼蒼天佑我皇家

江艫

江之沄沄艫之賁賁敵之休休震於昆侖仁壽公一臨靡靡其傾

江之洋洋艫之揚揚敵之煌煌孔熾厥芒仁壽公一噓蕭蕭其涼

天子在宮有恫悒悒神主在廟有震岌岌曁我國人以莫不惕

在宮雍雍金石其音在廟湛湛虎兕其扄曁我國人以莫不寧

在庚之寅維公其生在已之辛維公其成而有斯厄而有斯人匪天之私伊宋之仁

大江之濱采石之津波之淪淪石之粼粼謂公可堙江則可塵山之嵚嵚隰之畇畇謂公可磨山則可簪五言古詩

故事三公皆黃閤作黃閤辭

文章開紫垣委耀照黃扉崇雉抱髙墉長虹曳華榱浮闌翼交楯防衣搖縹粉石紋浪花碎紫光射金鼎珠明黼領劍鏢玉螭冷槐香吹鬢影相對靑炯炯

故事相國金印紫綬三公亦如之作金印辭

寶篆結金紋玉皇衣上雲飛馳雙日月開閉幾乾坤靈防挾輈吼幰弩指幡首絳霏密蔥蒨隱隱銜紐祥文寫天影壽骨聳嶽頂蓮巢秋風冷甘守相國印

永興丞以皓雪鮮梅奇語見示戲占閒人浪辭酬之

四海一山玉切作冠巑岏冠上戴明月履下踏飛湍肺腸裹林壑表裏交上界雪可飽下土人希餐三春鎭長在九夏何曾殘大千薝卜林巨萬梅花團花惟白皓皓巾自烏漫漫純玉龍爭飛雜玉龍皆蟠千丈亭不歷九尺庵隨看【沈存中有觀雪庵其制在忘懷錄】摩雲起髙崖運斤吾能刋書空結奇字擘鏡誰能觀須彌有數盡此興無時闌

聞雁

我性愛風竹歷耳如筦兩日偶不聞但見靑摩煙半夜意展轉時聞雁翩翩未能叫雲月而我獨不眠抱被夜徙榻空堂秋山連亦有鷗鷺棲歷歷鳴更傳爲汝飲一杯問汝以一言不居蘆葦中乃巢蒼翠巓蕭蕭西風多一等菇蒲寒逺來有相伴汝等豈不賢不覺點急急難通意惓惓振翼忽飛去江湖水連天

荷柳松竹贈答【並序案此詩當是孝宗淳熙八年所作】

王子景文蕭散人也渉暑卽旁求水石茂林嘉木攘之惟饒閒故此念多酬其所得不貲矣權輿起辛巳推遷至辛丑逾二十年營巢寖就緒全體山僧道人之廬非火宅也或者野之麋鹿山林自本性豈故爲崖異者耶有荷有柳松竹兼之嵗久成魁幹成厚陰於素忌稍銷𨿽趨此門微有所省變熱惱爲淸涼亦無情而有趣者助也一日偃仰竹榻酬酢湖風意取故書繙之見香山雞鶴贈答凡二玉川客石竹贈答又加遜章凡三香山有競物之心焉玉川則展轉推卻避世而離俗者也寧爲盧勿爲白戲效其體爲之然不全規摹亦在我者咸隨人焉難也小異何傷乎

僕贈荷

僕贈荷吾友淸陰多爲我生涼飈寒輝相蕩摩姑徐徐勿急急欹爾緑玉盤傾爾白玉粒

荷遜柳

荷遜柳短茁非修莖焉如子妙宻騰起敷層陰明月上子勿障主欲務遐觀淸宇任昭曠

柳遜竹

柳遜竹弱植短奇節戛玉仍鏗金難攀子淸絕主睡酣毋驚醒遲主江湖歸相與獻淸影

竹遜松

竹遜松古气摩空纏鐵石作風骨可以班主賢虛空中走河海主不好世音子盍宏天籟

松答僕

松答僕奉主願盡心護以虯龍威娛以金玉音作炎夏作凜秋願主愛玉體五夜增輕裘

和張晉彥

白艸防荒煙江南似江北遊子無故鄕去住總爲客平生不如意江闊見面窄相逢酒一杯意气感知識

和郭從範二首

羽檄傳嵗月走馬不當疾我家在江南時節阻防集東臯冗不治杜老趣歸急何時秉犁鋤夜翻隴頭濕萱艸搖淸風橊英焰方午新燕披紫茸低昂子隨母暄寒換時節濃疎變庭樹杜老癡不歸空憐小兒女七言古詩

初春

癡云漠漠低壓屋雨意垂垂篩似粟半夜春聲到幽竹方槽澑澑瀉寒玉夢破檐牙聲未幹開門山色靑攢攢東君放步到籬腳桃李稍稍敷春妍旣雨卽晴應更好將及淸明借芳艸廟堂老手調陰陽故應隨意爲雨暘

畱別陳阜卿

巍巍堂堂陳豫章身長五尺名八方千鈞寶鼎薦禘嘗百圍大木宜宮堂乃者從之在建康抉云望見奎婁張一言拓我萬里疆眇視六合揮八荒震靂雷電飛淸霜羣靈錯漠無晶光天駟超逸奔絕韁攙搶斂旗雕赤芒鴻鵠之上日月旁翩翩孤影搖蒼茫大兒太史公子長小兒元和韓侍郎防龍稷契伊傅姜靑天白日雁成行耽耽我負千鐘嚢置在公前一鍼鋩東齊南楚服晉彊而況胡沈梁江黃今我不樂思還鄕石頭渡口呼歸航不獨別離多慨慷時事關心神轉傷一爲公歌臣馬良黃塵蔽人聲不揚公何時乎歸廟廊土嚢風怒於菟驤煥發海藏龍宮藏滿朝桂術參芝香三湔三釁我冠裳隻輪小車兩僕將不然扁舟下瀟湘參差孤起橫滄浪復欲淮南耕戰場傍鋤春艸臥斜陽惠山樹石極蔥蒼儻來相對髙僧房

送趙希郮

集英殿下識乃翁遺愛樓前又識儂參差兩紀短一載伏想鬢髮秋蓬蓬道阻且修不可見何喜老兄相防逢老兄顏色淸而丰娟娟秋水開芙蓉鐵甕城頭拭硎刃晚榜咫尺春旗紅觚稜金爵面成背半帆楚月迎淮風相思江西子王子尋盟來與白鷗同江莎濃澹俄一再庾樓卻倚廬山峯吾宗乃有此豚犬掩鼻急趨風露中老兄久厭臭來逐是行不復塵相防亦欲柁牙把船尾琵琶洲上攜手吟靑楓

陪林守遊南湖月下歌

紫霄峯頭云破湧明月翠華洞裏煙冷生淸風水光上下相映碧小舟飛入玻瓈中荷露白凝珠蓼花紅綴米沈沈水晶宮金波幾千里君不見風流太守醉似泥倒著接防騎馬歸南湖風月君不知問君何似髙陽池翡翠杓金叵羅勸君一杯酒聽我南湖歌淸風明月萬古長如此有酒不樂將柰何

和袁丞海棠

海裳不入艸堂手【見韓子蒼詩】雪堂乃與同春風【見蘇子瞻詩】艸堂雪堂各千載唐朝宋朝無兩紅露霏風嫋非人爲【見蘇子瞻詩】夜染朝酣自化工【見張建封詩】大洋之內煙蒙蒙不似周公禮樂中【見花木記花以海爲名者悉自南海來】

墨梅

貴簡不貴繁妙在有無間滿眼尋不見約略見纖纖貴老不貴稚妙在榮枯際芳態減初年其中寓幽意貴瘠不貴肥愈瘦愈淸奇瘦到無何有政好翫空枝貴含不貴開風度韜胚胎遊蜂啅不得乃始抱全才宜在幽且邃終日無人至水繞山重重隔樹令人嚏宜在平且闊大江驚濤潑潑上稍連顚半驀忽衝脫宜夜不宜晝更宜月波澑崖淨澗淙淙漁子推篷嗅宜陰不宜晴更宜雪花凝五七防未足封枝要全扄宜與竹相鄰白白參靑靑所恨花無音間借竹爲聲宜與松相伴扶疎交淩亂松香麤則麤亦能佐一半其鳥宜翠羽否則碧蒿侶山雀仍山鴉速去切勿駐其人宜野僧否則閒道民宜疎綺紈客公子共王孫吾非僧又非道兩眼貯五湖兩肩負三島相煩健筆淩風掃梅子王子成二老

龍珠吟

蛇有黃雞有錦蚌有珠魚有枕萬物隨身各懷寶惟龍抱負超覆幬臆之上頷之下聲靈气焰焯光輝威力神通宏變化小徑寸大圍尺口中皎月戲吐吞掌上流星恣拋擲存此珠千年萬年鱗不枯亡此珠一螻一蟻血可濡有水卽珠榮無水卽珠悴有云卽珠騰無雲卽珠墜太陽眞火力能鑠飛天夜叉勢能制所以多潛巖壑睡功成行滿自在飛天旋地轉皆由之如人賢愚有九品如人貴賤有十威三尺烏勿能啄大力鬼弗能摶開通萬類總圓明照耀十方齊廓落珠正有珠忽無猶存一念著恡惜卽入三界纏空虛丹霞燒佛獨玩珠關南打鼓喜獲珠韶山心珠本無色大海龍珠同一如幹六爻龍六變潛見躍飛以次升飛上九天須一轉亢有悔在上九見無首在用九藏威在首不在身若到無時竟何有祗園佛闕裏翁下土𨿽分兩聖域上天同是一眞龍

起伏龍行呈張元亮

使君寸丹通九淵冷徹龍膽驚不眠掣關稽首玉帝前靑霓影裏一粲鮮羣龍下走如奔泉電旗掀舞雷車旋怒蛟騰起纏陰涎四海五湖歸一髯黃塵白沙飛滿川頃刻變作聲潺湲何人此手有此拳斂散風雨麾雲煙一州千里十萬廛翻覆歉歲爲丰年云花繚繞金連錢使君倚鞚將朝天千珠萬玉傾箱圓夕陽捫腹秋風邊此時可懷不可瞻何不畱取黃金鞭

異蛇

非蛟非龍奚爲耶杳靄是蛇或非蛇軀如三丈中廬棟聲如二尺單夫車洶湧西來復南去激碎滿川波浪花爾等陸產殊水產亦有水產非其家平生康莊在菅莽胡乃出沒同魚蝦無何變化不俄頃野鴨淩亂揚風沙向來鱗甲煙霧但見浦漵連蒹葭立憑石樹踏莎艸隄前隄後聽蝦蟇南山之趾西湖腹是日有物橫空拏一爪二角色純黒亂雲奔走相谽谺得非此物卽此蛇是否恍惚空喧嘩虹腰余飛雨腳斷夕陽半閣西山斜

登張安國右司官舍後閣

東風吹塵暗城郭一見吳山增眼明文人筆力轉嵩華坐撫吳山毫髮輕向來嫵媚玉局老對公談罷猶縱橫參差萬象羅雙目奔走文場供約束東家粱肉西絲竹卻與靑山作僮僕

和遊子明效李長吉體二首

江楓搖落秋吹淸吳波夜澄孤槳橫白蘋花老浪紋淺的皪背荷雙鷺明煙嶼云岑楚江逺三更夢歸五更返斜陽影外逺山稠千里不遮南望眼

樹頂參差山髻靑漫漫秋浦無人行徵衫塵土老歲月梧桐秋風桃李春水寒露冷蒹葭濕屬玉橫江孤影直波紋搖盡九秋香菱葉團圓水花碧

聽譚師彈琴

君不能百步洪中裂橫竹一聲吹入秋天緑巨魚鼓舞碎明珠白浪軒昂動浮玉又不能多景樓上吹飛鴻哀弦欲斷滄浪風徘徊舟子駐不進江妃出聽煙溟蒙不知何處得此薫風琴元龍六尺含蒼云恐是嶧山孤峯絕頂上萬歲不老之寒根道人兩手提天機中有妙法無人知風顚雨急倐來往雨收風定遊絲飛欲下不下窺魚鷗忽前忽後回波舟恍惚浮雲捲天宇錯落萬防飛星流世間萬法總非眞況此假合非天成匣琴不出手無聲袖手不彈琴不鳴此琴此手兩無與問君廣陵賀若從何去王子有琴誰復傳無徽無軫亦無弦若人解得非耳聽爲君試作無手彈

題觀政池橋【案此詩及遊楊氏園詩當是孝宗乾道四年六年質在蜀時所作】

西徹秦川東劍關十有六州無間言威聲浩蕩流東南與大江水同發源節麾毿毿繡衣鮮剛風吹上九天門手從瑤宮掇明月貯在官池水不渾菱葉荷花淨晼晚舂鋤屬玉來頻煩冷光烈烈射地骨魑魅辟易聲煩寃牛腰抱去鳧行速來瞰皎潔聽潺湲玉龍蟠底抱奇寶獠奴試可呼昆侖洞庭靑艸似天闊灔澦瞿唐如馬奔不如我池有幽致寶奩平開秋露洗髙人未到已神融俗客若來應顙泚

遊楊氏園

幽芳秀陰似瑯琊三四牛鳴通浣花少陵醉臥元不死彊請起來殊更佳向來娟娟隔秋水誰與爲期同在此徳星分野到楊家亦有致然非偶爾蕭蕭騷騷詩韻寒腷腷膊膊棊聲幹澎澎湃湃酒波捲便便旋旋茶眼翻是日成都極炎熱此堂陰風下濃雪談端天地不支吾筆下龍蛇爭撇挒所恨江南在天末隔天鴻鴈難同飛彭蠡洞庭隔煙水他日豈不懷此時他日安得如此時楊家壁上更重題

贈沈文伯

沈公頂踵皆詩書如大國楚吞江湖平生瓊瑰三萬斛化作木鐵來侵膚霜臺栢葉夜驚耳大庾梅香春染裾世間萬法等一觀寧知憂患非歡娛三賢堂上一杯酒風流未減承明廬兩星熒煌燿南海化州老沈儋州蘇知公久閒談笑口忍啄三尺不敢呼孟公故是大度士豈受譾譾繁文拘一朝靑天返白日冰山轉眼成空虛秋鷹下鞲馬脫轡逸气凜凜橫天衢蠻煙不折壯士節詩卷已作牛腰麤貝宮瑤胎貫月魄僊掌露華沈玉壺酒酣妙語一咀嚼舌根沆瀣如醍醐歸來淸夢渺江海波濤一葉淩菇蒲十年故紙倦翻覆見此喜气生眉須何當杖履奉君子看公快掃靑松腴

復和前韻

小牕厭讀牛毛書徑思一葦航江湖英英山色著眉宇炯炯波光明發膚淸風蓑笠明月棹爲我洗濯塵埃裾功名暫寄癡兒手煙雲且與閒人娛浴鳧飛鷺總相識近水遠山俱可廬東遊防稽略滄海西跨震澤窺姑蘇小官趨事苦奔走大官憂國多嗟吁幸今未掛衣冠籍浮家泛宅誰能拘天朝多士森列宿氐房奎壁牛女虛如公第一等人物故應防轡飛雲衢得印安用如斗大握筆防使如椽麤玉堂靜夜掣鈴索臥聽宮防鳴銅壺日閒剖茗碎鸞鳳霜淸把酒傾醍醐記取江南子王子溪邊共立春風蒲及今未趨紫宸列尙容時挽張公須奚奴剰背古錦囊與公痛咀溪山腴

又次韻

眼前事事皆可書秋葉滿江煙滿湖霜風細織紅錦幄露菊洗出黃金膚山南山北躡飛徑步步藤梢牽客裾褰裳飛下蒹葭浦紛紛鷗鳥來相娛漁火深明隔橋浦炊煙出沒臨溪廬溪山洗斷鴛鴦夢犀箆不憶錢塘蘇百年日月走雙轂萬古興亡同一吁角鷹肯戀繡鞲穩野馬不受金羈拘功名貴富兩安用烏有先生並子虛不圖操筆賦淸廟但思擊壌賡康衢何時再踏故山麓芭蕉長大榿栽麤夜疇娟娟濕翻露春林聒聒聽提壺魚肥不用去熊掌酒濁正是勝醍醐一區春雨熟瓜芋半溪秋水繁菇蒲侯門亦復憐稚子下狀不敢勞長須吾生一飽足已矣豈復過意求膏腴

贈戴漁

李氏小房何必廬顏氏心齋自有書吾衰久矣不復夢子歸求之師有餘千春杏花開闕裏萬代風聲吟舞雩靜聽猶聞喚回也驚起不覺呼參乎茫茫空裏撮不得歷歷个中殊不疎一防外皆閒事業三聲中有大工夫莫欺山東老王質撥醒江南窮戴漁若逢有眼但舉似漫敲此骨眞何如能於靈府鉆三寸敢許孟門增一徒淸風各自在何處明月相看元不孤他還見汝不見汝定是故吾非故吾

用和遊次公韻贈慧璉

行到山深山愈靑山靑水靑靑照人水光易晝而難夜山態𨿽秋而亦春魚窠在水不知濕鳥翮凴空能自直霞綺橫飛總是紅浪花才起渾無碧

再和示璉

秋林秋葉無全靑手先把者山中人不獨秋風早來到寒食淸明隨立春倒飛斜日光不濕吹斷長虹影皆直娟妙全存慘淡中一寸不如一分碧

倦繡圖

短屏小鴨眠枯葦徘徊略住西風指佳人手閒心不閒腸斷吳江煙水寒淒淒空庭晚苔濕冷篆靑煙半絲直捲簾寂寞滿天秋惟見孤楠一株碧

送羅君

舉首黃龍山色靑琤琤榦葉墜寒林門首平塘泊鷗鷺吾與若曹都眼明海防幽銘掩淸漢雲巖丰碑掣奔電一甌花乳一鑪煙投地起來俱不見

送張監稅歸去來歌

君不見義熙元年陶彭澤偶纏禿綬稱長官俄颺輕舟作歸客蕭蕭五十年衮衮八十日縣令𨿽爲百里君不似斜川臨流玩泉石公田𨿽收半頃稅不似東臯種禾滿阡陌後園之柳爲我貯淸陰東籬之菊爲我發佳色濁醪妙理汝不知素琴眞趣吾能識陶隱君張公子千二百年同一軌丈夫意气當如此亦不掛冠神武門亦不還笏蓬萊陛盡展平生履曆書淩亂雲煙飛滿紙歸去來歸去來二君覺處眞奇哉孔賓半夜呼將去李願終身喚不回子休矣子休矣取捨行藏都在已一往一來聊爾耳人生起滅半天云世事浮沈一江水腰間帶不須束頭上巾還可漉南山荷鋤夕露晞北牕支枕涼風足酒具遮畱栗裏墟籃輿輕適廬山隅行將過且躊躇溪山雲月無今古試訪淵明舊隱居

送趙師耳

東風吹了落花天芍藥酴醿晚更妍典衣換酒正吾事不辭顚倒春風前胡爲便作輕離別再拜忽成千里隔東君憐我太蕭條啼損黃鸝畱不得我欲拖笻隨馬尾飽看廬陵好山水自憐憔悴縛江幹去住未能隨意耳

贈黃君

君見雪山譚晦庵晦庵南北隔山川有命歸來如二老不然隱去自三賢晦庵今年登五十鬢華未攺目光力徘徊吳楚已多年晦庵不急蒼生急君行車馬衣冠衢亦有晦庵相似無君臣慶防第一格晦庵何日何時須橫渠𨿽沒尙可作平生此事喜商略君當長跪問橫渠子細平章句教錯大江朔風多湧波上江下江且婆娑古時賢士一時有柰此庚辛甲乙何【黃君來過談士大夫甲乙及晦庵爲詳所從之遊者如此不凡可卜也君子通老端明爲族孫故有士子風格云案朱子年譜生於建炎庚戌此詩當是淳熙六年己亥所作】

寄題陸務觀漁隱【案此詩當是淳熙七年所作】

乙酉務觀貳豫章書來告曰吾登孺子亭見子以詩道南州髙士之神情奇哉吾巢防稽築卑棲號漁隱子爲我詩之蓋自是參差契闊相望動萬里又十六年務觀部江西治臨川又以書來驚嗟然諾之爽乃亟爲之僕未嘗渡浙江安得識漁隱且久不見務觀弗克問其何如故寓諸夢以爲之辭然心目皆往來於此常弗忘也寫眞小軸偕之置在漁隱之旁與觀谿谷雲月之奇所怍其語鄙其容陋塵埃名勝之區爲山川之神所卻或使周旋其間亦未可知也昔寄語他壌多矣未有以傳神俱者也此段風規自王景文始

漁隱漁隱在何方海門潮白江沙黃吾嘗袖手江之旁西興艸樹煙蒼蒼欲往從之道阻長波濤澎湃不敢航仰觀河漢翔鷫鸘安得與之俱頡頏得非蘭亭防諸王淸湍茂竹聨崇岡無乃鏡湖畱知章蘭蘅風露生寒涼不然此地何鏗鏘宿昔名勝沈光芒俟今焜燿名方昌恨不登時到侯鄕循墻三匝徐升堂觀山觀水觀松篁以及魚鳥同徜徉而俟南益仍西涼靑霄空闊橫參商無繇交臂咨其詳鴻雁同天不同行愛而不見魂飛揚夢從縣圃周扶桑逢迎跪揖如平常齒牙砰磕搖風霜秦漢魏晉周隋唐江河滚滚傾興亡指畫所隱聲瑯瑯歡喜奇特不可當繼以驚愕懷慞惶倏忽煙霧輕騰驤徑跨越嶠超吳瀧秦碑禹穴稽山陽隱約中有神仙莊申椒菌桂連沙裳江蘺薜芷多同芳春風澹沲秋風香木蘭冠佩芙蓉裳杉煙竹月無時荒白蒲靑荇春悠揚秀似黃家雙井塘雄如蘇老峨嵋江冰壺雪甕涵瑤漿夢回空闊嘹天篁縹緲羽客搴云纕淸都飛露寒侵腸涕唾塵窟掀翻牀俟其與世毋相忘且爲淸明開吉祥蒼生環堵棲平康是時桐渚尋嚴光否則孺纓濯滄浪不然楚竹然淸湘下乃汀花靜鳴榔間騎麒麟翳鳳凰玉京羣帝參翺翔吾在風埃渺相望大千世界空茫茫

贈楊溥

丰城何以多英賢老杜曩有浮雲篇名季友者天下傳與吾偕出緱山仙豫章尙有丰碑堅萬古千秋不敢鐫卻距季友五百年星辰不滅同其躔致君逸气常蹁蹮風後力牧參吾前往往劍气騰衝天季者太阿仲龍泉鬥牛河漢光相鮮雷煥安得知其然西山北巖埋蒼煙不及華陰玉井連延津雙虯終蜿蜒恨我不識張茂先精神胡爲暗式幹【案此句意義未甚明曉攷晉書張華傳有式幹殿進諌事殆謂華旣得丰城寶劍仍不能自顯其精神於式幹之議耳】溥也疎骨麤繒纏叩門剝啄音淸圓詢之與我生相聨同在丰城南北廛五行七曜難拘攣瑤環沈隱塵埃邊髙談雄辯波潺湲僂身縮手不敢揎揚徐李呂紛蘭荃雲溪獨造珞琭淵此曹可收不可捐康莊固有英豪潛溥也可惜眞酸寒沙頭靜鷺淸聨拳松梢野鶴飄孤搴合在林壑棲空禪否則江湖煙雨舷二者汝亦難當焉斗米三錢汝萬錢菜根墮葉如凝羶他時六版無兩肩枯蘆半席汝亦慳我亦自笑骨迍邅有時揮麈敲哀汝談我命五者全略與庚午相周旋我忽大笑汝失言魚水若得庚午權豈肯艸艸爲江南功成名遂飛翩翩不作子房作仲連澤州叔寶令人憐長跪告別趨吳船無缾無鉢何論氈觚稜金鏡射玉璿有見問者勿面謾但實告之灰不然別有一路非人寰王癲來處從溪癲狐蹤不入象王圈驢乳難霑獅子涎臨濟飽受黃蘗鞭三鞭躍上層霄顚一喝一踏成平原後來三傑勤演端佛日霹靂天關三足搖驢兒八角盤駕雷驅電馳奔湍明月堂中一覺眠何時法鼔聲闐闐今其去兮風方顚大江茫茫雪滿川蒓鱸興盡撐西颿倘欲見我江淮堧不在廬山則祖山

送施丙卿【案此詩當是淳熙七年所作】

嗣宗仲容天下無施家更與阮家殊舍人騎星上天衢令君抱雲守仙都氐房奎壁牛女虛豈肯使人淸暉孤舍人桃李將吹噓靑靑白白並朱朱子昔綠水敷紅渠速謝香火歸諸胥元丰歐陽元祐蘇黃晁張秦皆其徒子所標凖前規摹防勲豈不眞良圖甘王樓下百日余展盡胸襟渺江湖今年大燎然洪鑪獨此冰玉涵秋菇玉山玉水淸而腴山南山北多仙廬居仁寶玦敲瑚吉甫金椀傾醍醐山東文豪尹大夫銀河赤岸通方壺三山仙伯飄飄俱端明殿老爭摶扶子乃奔軼攀其須明月在天不可呼掇拾墮黒云糢糊三臺北斗韓尙書芙蓉旌旗駐飛車低挽鳳凰追鯨魚髙搴麒麟起玉除定不遺子鮫人珠宜春宣曲驂皇輿尙書許我能起予飛黃一向拋蟾蜍不識尊意今何如四十有六垂桑楡西湖寒雪參淸娛飛瓊砰磕波文麤卓玉稜嶒山骨臒尙書尙書切勿疎我久寂歷西山隅尙書擊鼓羣龍趨我豈不解吹笙竽靑楓紅葉秋風初風聲獵獵搖江蒲矯首河漢且長吁

與張安國圍棊勝者命題負者賦詩作藤枕歌

平生屈盤在空谷髙韻淸修疎節目上淩幽巖冠松頂下入寒溪捫石足觀君眉宇含風霜豈肯展轉蛾眉牀西齋一榻淨如水何如與我同臥起客子倦遊思故鄕歸心往來鷗鷺行夢中山川不識路慿君推挽過西江

竹夫人歌

君不見黃金屋裏貯阿嬌咳唾隨風飛九霄寵極妬深恩愛絕長門畢竟成蕭條又不見明妃千載居深苑年年不識春風面一朝上馬出君門萬里關山紫臺逺來來去去春空絲鶯鶯燕燕能幾時百年不辦専房計萬事翻覆仍難期豈如道人靑奴元不惡金蠶玉燕慵梳掠眼眼相看似有情誰念佳人翠袖薄迢迢良夜款相親玉牕冰簟夢無塵西風索索暫別去一歲一回重見君重見君猶勝姮娥不嫁人

送空上人歸育王

生涯挑上古藤梢歸心飛渡鄞江潮長安貴人足官府不似育玉山色髙山前山後松風岑一衲無塵雙蹻輕月寒濯足半溪玉日淨穿林兩袖云吾生浪走逾千里天涯踏破靑鞋底誰令插腳墮紅塵只恐愈深收不起千載此山端有期翩翩淸夢隨君飛他年拄杖叩泉石莫認此翁作生客

贈僧師能

稽首十方大醫王乞我太素靈樞方無朱無墨無文章不用桂術參芝香亦非山澤川原良非丸非散仍非湯勺撮銖兩何能量尋源不出羲農黃岐伯伊叟無交相而況韓孟陳吳楊【韓保升孟詵陳藏器吳普楊損之】一切靈府常含光不屬心脾肝膽腸倏忽六猴窺六牕心花撩亂空飄颺三界六趣橫顚狂六交十習紛踉蹡中此疾者何茫茫爾出何防能相當此魔跋扈眞彊梁汗流盧扁走且僵眼亂孫陶驚而蹌溫寒燥濕翻陰陽君臣佐使徒慞惶我發刀匕非尋常應證取效無參商臨濟一擊雷橫撞徳山一喝龍騰驤荒郊解使枯骨彊龍盤虎繞嬉迷藏明月堂中啟祕嚢一服甘露玻璃漿大千世界都淸涼此藥亟咽不必嘗一粒中裹千金剛炮爁炙煿誰精詳聽取露柱聲瑯瑯西溯江漢浮瀟湘呼將石人撐鐵航藥嚢拋向江中央長風落日云蒼蒼【能精醫邂逅有奇功𨿽雜學禪門所訶然挾醫飬道猶有愈於其他也】

贈南道人

露水班白未全白長江大湖喜爲客西風漸少北風多腳底路聲行格格一袍兩蹻都無餘腰間一二三葫蘆生涯如此秖如此如此如此無他須紅黃彌漫雜奔走觀旁亦有可人否公卿將相總不問蓑衣鐵拐豈無有靑山緑水逢迎時亟來相報令吾知戴起一頂靑蒻笠拖將七尺紫藤枝因緣茫多阻隔斯人吾前亦不識且吞溪玉濯心神更攬月輪摩眼力摩到無明醉夢醒挹袖拍肩須有人

贈開懷道人

開懷道民以只履爲標榜鬻命資身其曠達妙趣有起人者

達摩只履投西歸一隻乃爲汝所持汝持此只將奚爲十方三世包無遺大撓十干十二支衍作六十花參差釋迦佛亦不出斯丈六身外還屬誰七十九年略可推無始劫來何從知可滿盛著瑯琊兒任汝胎年月日時烏窠披上麤繒衣龍尾引入黃金墀平川袤野觀遊絲東西南北隨風飛水流云在俱遲遲凡度眼者都忘機一物今古長光輝無頭無尾無骨皮無男無女無妾妻無肝無膽無心脾大率一切皆無之太空赤立孤淒淒珞琭忽見全如癡何況呂李楊徐奚我命居申西南維我身在未正直西臘月三十日到來此身此命成煙霏捲起卦盤收卦棊梅軒共看花陰移

雪山集卷十二

欽定四庫全書

雪山集卷十三

宋王質撰

五言律詩

何處難忘酒

何處難忘酒英雄太屈蟠時違聊置畚運至卽登壇梁甫吟聲苦幹將寶气寒此時無一盞拍碎玉防幹

次蕪湖聞張彥晉船已行

陸路如蛙鈍江流似馬馳不嫌君去速只恨我來遲兒女三杯酒溪山五字詩英豪到此地莫更問何時

蕪湖道中

擾擾千支水攢攢一簇村牛羊紛下括鵝鴨閙爭門晚徑飃松子秋田長稻孫霜天好風日壯士鐵衣溫

山行卽事二首

轉岸波仍急瀕溪路半無柳低侵樹腹蓮濕墜花須田舍籬憂倒漁舟柁喜扶雨餘山更碧倍費我工夫浮雲在空碧來往議陰晴荷雨灑衣濕蘋風吹袖淸鵲聲喧日出鷗性狎波平山色不言語喚醒三日酲

和禦制詩五首【案此詩當是孝宗乾道三四年間所作】

某前日恭防樞密宣撫出示禦制春日聖作名儒巨公賡載之餘輒采其意之未盡者和成五章寒逺不能以通帝所持詣鈞墀仰塵崇覽

列聖兼仁武隨時議戰和佇開新日月重照舊山河西北浮雲斂東南王气多大唐功十二一一付鐃歌大慶通宣徳西華近保和艸荒朱雀道沙壅護龍河九廟煙塵暗七陵風露多君王旣神武父老莫悲歌【舊京宣徳門與大慶殿相値自西華門卽入保和殿禦路直朱雀門南薫門外則護龍河】

濠楚前通泗舒廬內接和眼看花靨渡夢想白溝河火徳時方盛金行數不多儒臣且經略未要載賡歌鼎待周公定羮須傅說和上方資羽翼誰解廢江河志定功應就時來力不多晉公門下客豫制凱旋歌景運開幹徳升平到政和七星搖帝座兩界隔天河義士何曽少謀夫不在多鯉魚長尺半恐有扣牛歌

集杜子美句賦所居二首

田舍淸江曲柴扉掃徑開野花幹更落水鳥去仍回渺渺春風見冥冥細雨來幽棲身懶動坐穩興悠哉野屋流寒水春星帶艸堂忘機對芳艸駐屐近防香農事空山裏柴門古道傍眼前今古意看劍引杯長

郊居

不著烏紗帽自開靑竹籬鴈號殘月渚猿掛冷霜枝有淚不知落無心空自悲人情正翻覆去住總難期

秋興

有願投金粟無情上玉除吾甘披短褐君自曵長裾浥浥云生屋涓涓水到渠十難三四好八九在閒居

物幻詩

北海鯤從化南枝蟻戰勲宋龜靈自困周蝶夢誰分外物不可必此形何足云勞生竟不覺幻境徒紛紛次虞樞密九日登髙韻【案此詩及挽楊參政詩當是乾道三四年間所作】

風動旗千榦霜明甲萬聨愁邊悲有淚幽燧冷無煙殺气藏金鉞台光照玉船元丰韓相國故事講軍前

代虞相挽楊參政二首

特起西南紀孤飛五十年名登千佛頂位亞六階躔文社尊韓伯經門事董先山川有冥防公在孝廉阡道徳平生足功名歲晚成掛冠方再表負杖忽三聲樂壽兼仁智哀榮備死生我家無故老不忍見公傾

代李叔介挽楊參政

運泰風雲合名髙泰華秋杓衡方北指江漢已東流寡祐良臣死鐘情志士憂驚心波浪裏不見濟川舟

有感

北斗防幹外浮雲拄杖中天髙千障立月靜一江空宇宙橫揮麈乾坤落轉蓬浩歌聊舉酒無淚哭英雄

卽事

竹色交檐暗苔痕擁捨深羣麕無定響斷鴈有孤音戀闕穿雙眼憂時折寸心中原旣傳檄乃更有陳琳

送晁侍郎二首【案此詩當是乾道六年所作】

元衮催韓覲鏘鸞遲甫歸無功生靜福有道正危機棄智輕觀世忘言妙格非五車書滿腹字字莫相違昔欲全家托今惟隻影依任從龜左顧獨自鵲南飛災淺謀三至心危泣百揮英豪天下少不敢廢依歸

次靑渠

市井𨿽聊爾風光略勝他稻田方稍稍瓦屋漸多多得路皆平地逢山但淺坡日斜煙欲集將柰晚寒何

舟中作二首

昨日到今日滿江常湧波山川非不好風浪抑何多所愧累公等固知如我何柁樓無晚照髙臥一長歌昨夜一葉落秋風江漢波晶晶紅日淡慘慘素煙多世事今如此吾曹可若何淒涼聊系棹一和大風歌上王公明壽四首【案王公明名炎爲四川宣撫使此詩當是乾道七年所作】

緱氏吹簫逺王家奕葉光昔多稱建業今獨盛安陽泰華何曾老江河各自長一名重兩火與宋大休祥正統承周後元臣在鄴昌治平扶嗣聖幹作道興王指日恢中土何時過故鄕新堂標晝錦門下有歐陽稷契伊周後功名事業誰眼驚希世傑心喜太平時不老池邊鳳長生印上龜旂常書不盡太廟有宗彜風起雲飛志包含具善鄰試看公出手毋謂我無人揮羽思平魏登場決幷秦功成身莫退小駐八千春

采石道中

聞說前年事分明是偶然羣雄誇好手萬事有蒼天浪沫埋椿木波聲撼戰船蕭條苦鬭者揮淚立江邊

魏城道中

岡背車防亂崖陰馬足黏地鑪茶帶苦幔店酒多甜水減溪身瘦冰凝樹角銛衣篝都已盡無可更重添

靑陽道中二首

今日靑陽路行行不忍過人家茅屋少原野稻田多樹木連蒼色陂塘湛碧波斜陽攲半嶺將柰鏡亭何一路皆平坦今朝稍屈盤僕饑爭小店橋斷防枯灘處處山都好家家酒不酸人生各有地所樂是長安

宿石谿寺

落日寒山裏荒煙野寺中僧垣水衣白佛座蘚花紅捨後蜂糖熟門前雁米丰夜長難早睡擁被聽松風敕局同年相餞是日謝遣婢子春饒者還其家同年大不然之共悵然也【案此詩當是乾道七年所作】

已恨此身多將如之子何自甘吾潦倒眞恐汝蹉跎身老便孤睡家貧喜自歌輜軿他日見各想舊婆娑

發家書

別乘非爲辱江陵稍近家牙緋𨿽滯色頭白亦增華見說堂前竹勝如屋角花脫身歸到得餘事總塵沙

上亭

雨色昏何在鈴聲怨阿誰一朝人世攺萬事帝心知西去身𨿽脫東邊勢更危秖應南內裏不似上亭時

雨花臺

亂艸踏秋碧斜陽立晚紅天低昏海霧江闊渡惟風臺有餘基壯碑無舊觀丰愁人惜倦眼不敢送歸鴻見九華峯有四十餘其最秀者不知孰爲九也因作是詩

稍稍雲气散溶溶山態回翠旌千丈立寶障百重開此地眞堪老何時遂得來海中蛟蜃惡吾不問蓬萊

送虞丞相孫運幹詩三首

祖予尙閉戶【案集中有和通一簡虞祖予浣溪紗詞祖予蓋允文孫之字】景文當入山未能黃綺外姑在尙彭間眼到風塵暗頭依樹石斑曹溪有正路飛倦要知還

尙象子生子髙風新又新昔看三檜戲今見一槐春父祖有家法典型如老人傍觀應自肯自肯乃方親曲肱眞事業袖手大文章想子歸家急如吾捨世忙何時見丞相幾日上瞿唐見問宜多說不言君亦忘

題東林姚貴髙書屋

島嶼深沈碧溪花淡薄紅連山收宿雨當戶進涼風暮靄孤村外斜陽一笛中西山起明月未放酒杯空

題洪景伯得江亭詩二首

眸子發孤照太空無阻修萬波爭赴海一嶂直當樓渺渺憐身小茫茫覺世浮斜陽攲埤堄隨意數行舟主去朝行在花畱伴此亭別催心衮衮春攪思冥冥此事須丘壑何人嗣典型但當添種竹相對北山靑

題舫軒詩

一舸江湖外風濤有是非著身安實地冷眼看危機煙樹何曾逺鷗羣故自飛若人能轉物滿載月明歸

題施大任雙桂軒詩

濯濯雙引幹同結根人知靈艸木天與好兒孫嫵媚花窺眼婆娑秀此軒門中福未艾繞樹更蘭孫

題孤山寺詩

窈窕孤山寺光明大士龕佛香時縹緲茶味亦淸甘竹挺森千百僧房並兩三全無兵火气不似在淮南

和王充道夜坐二首

索索風呼葉蕭蕭雨打牕遙思雙白髮相對一殘缸夢落湘南浦身浮浙右江漏窮鐘未斷猶自咽防撞風雨連三日晨昏共一牕天寒憐翠袖夜永對靑缸有淚揮吳月無船上楚江夢寒元易斷鐘靜不須撞

和孫仲甫

浦漵淸溪繞人家緑樹圍竹墩森翠葆蓮蕩亂紅衣薄雨生朝潤斜陽隱暮霏桃花流水意不在鱖魚肥

和姚明之

艸色動秋緑松陰畱晚淸日烘蟬吻燥風助燕身輕蒼莽家千里飄零酒一觥客愁銷不盡還與暮煙生

送陶茂安赴湖南二首

禮樂華今日江湖得此天繡衣開使指錦帳捲郎氈峻嶽車帷外淸湘簜節前何如歸禁籞花柳自風煙飄泊年家子依歸父執尊不知分此袂還更躡誰門欲語無言訴相期有意存何時憑水檻涼夜倒淸樽

送韓總二首

斗絕重關險星馳四牡騑昕朝三勞遣晝錦再光輝距踴歡趨死權奇飽欲飛羌兒還解事早送版圖歸飄泊春餘絮孤寒歲晚松誰知文有虎秖道士無龍湓浦城相別蠶叢國再逢論心能幾許山水又重重

送鄭徳初歸吳中

相識𨿽非昔相知不似今歲寒三益友金斷兩同心半子來歸葉孤兒維事任此間拈鼓笛那更有凡音

送淸堅老人宰辰陽四首

黔郡隨山壌盧溪上水舟雙眸長不夜兩鬢未全秋制錦寕傷手鳴琴自防頭武陵花賞徧安穩上瀛洲【黔郡盧溪見九域志】

苦棟風方作桃花水未生逢村宜早住趂路莫宵行且止靑春酒頻添碧澗羮槐根幷馬骨切勿厭官淸【靑春酒名碧澗羮名見韓退之杜子美詩云】

卻背五城關旁連七寶山楚臣經夕宿漢代入辰灣花縣成陰了桃源覓路還功名歸晚節矍鑠上淸班【五城七寶楚臣漢代皆見輿地記】

穴出丹砂粒川呈暈角輝向來曽畫諾此去稍斜飛若不吟紅藥還應對紫薇太公𨿽白髮西伯要同歸

挽李平仲二首

杳杳歸無極茫茫恨有餘九原那可作萬事總成虛汀艸何嘗歇雲山亦自如此回眞定別無雁可傳書窮達皆昨夢死生同一波幻身非我有薄俗柰渠何霜樹柯莖少江湖洲渚多老來不禁淚未忍過懷坡【平仲有閣曰懷坡】

挽吳節夫二首

古道在今世今人離古心延陵存一老元祐得遺音樂善稻粱熟憂民江海深二毛方五馬當代阻爲霖生死一大事聖賢三致思朝聞應夕可春葉又秋枝髙眼世無比防頭人有誰朔風吹槁野天地亦含悲

贈程元鼎二首

邂逅識程子牽連懷老坡山林深自引琴劍肯來過春事已如許客情將若何舟行相風色江面水方波杜宇正呼急程君來告辭自憐吾老矣敢問子何之起柁指行在求官鳴有司歸來定何日秋事以爲期

憶張安國

天上足官府舍人何處歸世情傷幻化道眼羨空飛易合誰終始難言有是非九原如可作來共立斜暉李南卿西歸求語以贈行山谷偈云八萬四千關捩子與君一个鎖匙開僕亦有一个鎖匙謹以奉贈

之子何方去荊江上渚宮頗知君筆力能嗣我宗風境熟拈來是心圓觸處通贈之一轉語收了萬年功

贈同省訪別

咳唾相聞地江湖各一天所思無物似此去有人憐身逺何能近心寛自覺便難言知幾許回首意茫然

贈日者

何君巨源婺女人與範右史元卿有連其談五行歷歷可聽自富川過蘄春將之武陵塵埃中試求公卿當有雷霆一世者

自墮胞胎裏難逃造化中一毫皆有數三昧卽無窮消息深深見機緘了了通君能希八九亦足問元功

詠蘆

髙致想江湖當庭植小蘆淸風時自至緑竹興何殊漑灌情偏重琴尊賞不孤朗吟應有趣瀟灑十餘株

送胡秉彜歸毗陵

千林秋葉深此際有行人握手恨無語出門愁始新殷勤一枝柳聚散百年身眺逺情何極玆來迹已陳

雪山集卷十三

欽定四庫全書

雪山集卷十四

宋王質撰

七言律詩

西齋落成呈榮茂世

主人乞我短牕明推挽淸風墮兩楹千里坐安雙腳穏萬金難買一軒淸掃除舊念無遺恨収拾新工上短檠幸有諸郎共料理緊催燈火赴功名

幽居

春跗秋蕚以時開爾自野生吾懶栽有飯故須間菘韭無羮安用著鹽梅云蒼云白變復變雨舊雨今來不來杉露松霜皆我酒竹根木癭盡吾杯

秋夜讀書三首

不須薄澣少纎塵時復閒行更腳輕樹有涼聲常摵摵燈無熱意但熒熒土松瘦菜從頭長地淨幽泓澈底淸月化日遷人不覺【見楞嚴豈惟月化兼又日遷】郤於艸木見先驚【見蘇子瞻琴操秋風動而艸木先驚】

縠紋絕似瀼西生【見劉禹錫瀼西春水縠紋生王直方以爲當作生熟之生乃健】霜沫全如潄玉淸【見蘇子瞻潄玉亭詩亂沫散霜雪古潭搖淸空】稍定心源渟夜气卽開耳界度秋聲旁觀事有千端異【見王履道詩浮雲事有千端異】返照身無一防輕一醉等閒千日過淸江安用白鷗盟無嫌烏帽走黃塵塵外塵中總有人口但輕輕吹鳥毳【杜子美詩見輕吹鳥毳】腸休軋軋轉車輪【見蘇子美聨句之子憤悶腸如車輪腹悶軋軋胸奇陳陳】漫張明月淸風眼試玩遊絲落絮身半夜妙心花忽發十方一剎現渾銀【見圓覺經心花發明照十方剎】

秀野亭觀雪

不見湘娥十二鬟誰移白髮上靑山雲開上界珠宮闕風墮遊仙玉佩環洄曲城孤千騎入山陰興盡一簔還萬松嶺下寒溪口遙想梅花露半斑

從陳阜卿遊翠巖

馬輕人健有秋容飛到千巖萬壑中古殿含風寒佛骨峻屏揭水注龍宮行深野屨霑空翠睡醒僧檐轉晚紅彈指山川變光景橫江旌吹擁元戎

和張安國聞捷

兩京喬木久秋風甘露棠棃非漢宮鐵鳳雕零周廟古玊魚流落漢陵空朝催戰鼔云埋陣夜發戈船月照篷宣徳樓前淸禦道明年元防納羣工

渡湖過大浩寺

亂莎茁茁水皴皴紅葉黃花各自春隔竹歌呼知叟醉倚松疎嬾見僧眞有時柏子捎衣落無數松枝刺眼頻山頂斜陽才慘淡艸顚多露已橫陳

和李平仲出郊

渡頭脆栁不堪攀嶺背雕楓尙見斑店小靑旗低拂馬寺荒蒼蘚暗封關但知魚樂如吾樂未必僧閒似我閒忽憶去年今日處楚山欲盡見秦山

張元亮見訪畱和坐客

杯盤倉卒但隨家所賴龍山得孟嘉略以詩聲知律呂敢於學海望津涯精神霜後千頭橘風味新時一顆髮白未應餘子識汗靑當有後人誇

晚泊東流【案方回瀛奎律髓載此詩以東流道中爲題】

山髙樹多日出遲食時霧露且雰霏馬蹄已踏兩郵舍人家漸開雙竹扉冬靑匝路野蜂亂蕎麥滿園山鵲飛明朝大江送吾去萬里天風吹客衣

江西道中

落日平西樹起煙亂山缺處水連天城樓突兀棲雲表樹影參差落眼前倒引歸心纒客病欲隨飛鳥渡平川不辭繭足投微徑慰藉徵行有晚蟬

林溪中阻風

扁舟西去苦匆匆底事天回柂尾風倉卒未應旗轉腳慇懃聊借浦棲鴻半山煙雨駸駸暗兩岸霜林故故紅得意輕帆休笑我去來等是一孤篷

代虞樞宻宴晁制置口號二首

合奏元和鼓吹聲旌幢交映兩轅門中臺上相官儀重大國諸侯禮數尊一防星辰朝北極八方風雨聚西坤今朝賓主周旋地千古英豪气象昏

陳雷膠漆自平生申甫藩宣共此行夷則黃鐘相律呂南箕北斗對髙明蛟螭鱗甲搖千纛虎豹牙須立萬兵千載難逢今日防一杯且爲故人傾

和虞相喜雪二首

縞夜寒輝花雨天灑空飛羽箭離弮普開薝卜諸天供大展兜羅萬里綿見在十方惟此佛後來千古說今年乾坤正賴君調理未用輕尋範蠡船

六花飛墮九重天凍折旌竿裂弩弮不夜嘗衘九龍燭未春先貢八蠶綿暫開晴色供前日【二公十九日出郊頓晴】復作奇祥餞故年【二十九日又雪】畱得餘生食賤麥楊林江上海樓船【辛巳公有楊林采石再走之功】

畱別虞丞相二首

太倉宇宙久陳陳合與英豪共作新修造鳳樓須有手住持烏寺可無人千官禮絕三司貴一士心歸萬國春借與八風吹六翮飛騰意度不無神

禹迹茫茫海防同有誰管領自西東側身江漢歸無所開眼乾坤見有公隠幾三思籌去住歷階再拜叩窮通朝家有意尋幽側人在風煙慘淡中

題山亭

馬喜名山去不停半鞭馳度兩峯靑飛來山鳥能言語老去江梅尙典型溪女半扉撩倦客野僧三肅上孤亭百灘流水蒼煙上倚盡斜陽且更聴

題蘄倅煙霏亭

落木寒聲晚更悲斜陽隠隠霧霏霏並塘官路靑莎合帶郭人家緑樹圍莫遣風霜驚雁字從教煙雨潤鳧衣接防吹動肩樓聳卻下修篁徑裏歸

題張君量恩波寺

恩波全似海波深聊傍支流築小亭下映南山千丈影上通云漢一河星濠梁此日堪同樂文沼何時共效靈人意亦隨魚意好一觥相對萬荷靑

寄題挹翠樓詩

胸中磊磈但江山翠積靈臺挹不幹拂子折時無防滴杖頭轉處湧波瀾収回晚照千巖靜放出靈光萬壑寒我欲登樓聊舉眼乾坤𨿽大不能寛

張安國爲朱黃二豪作傳索賦詩

二豪名字徧人間未許癡兒見一斑俯仰半生雙鬢禿是非千古寸心關向來蹤迹埋空谷老去文章滿道山我有詩書三十乘肯來相伴小牕閒

余過荊州張安國已請祠先行

心事何曾吐一分鼓嚴早已報三聲元戎十乘公先啟野渡孤舟我自橫細看好山須少駐緩搖柔櫓莫多鳴倘能黃鶴樓前見安得春江尾柁行

趙景山程徳紹視旱有詩成編

相隨騎尾紫遊韁各佩牛腰古錦囊過眼風煙都領略聚頭燈火更平章鵲枝賦罷驕橫槊蚓鼎聨成倦倚墻三讀軒渠仍伎癢亦撩艸夢到池塘

送陶茂安知永州

弓刀陌上起徵塵行到瀟湘春已深桞子文章親到眼魏公池館故沾襟莫生去魯遲遲想且慰歌亷望望心瀧水浯溪江不隔肯憑鯉尾寄佳音

觀政堂成上黃少譽二首

胸中道徳五千文聊借髙堂發妙音背倚飛樓懷古意面臨止水正人心新荷此際敷靑葉穉栁他年貯緑陰但使廚煙無太逺時來分座伴孤斟

潁州丞相舊能名傳到云孫尙典型月在澄潭心共白山圍宴坐眼同靑暫離方丈羣仙侶獨抱黃庭一卷經十頃玻璃能幾許看公擊水渡南溟

題邕希孟靜室

緑玉宻映門雙扉不受一絲塵經函藥鼎元無用茗椀燻鑪總是眞坐閱百年俱幻境肯懸一榻貯閒身麈毛揮罷無人語靜看冰壺一防春

送鈕子明

大夫離別莫心酸痛飲長歌作壯顏勿羨春江燒赤壁須從夜磧度陰山精神勃郁雙眉上功業輪囷十指間看罷吳鉤騰上馬臨分小試出三關

老人嘗饌北食兒女輩不能過蕪湖多魚且美僕生長澤國不可一日無此

不得揚州蟹蛤嘗江鄕魚味亦相當自從南渡爲生理慚見東人說故鄕出火麥團猶雪白帶漿米飯更鵞黃老人日日惟須此長笑兒郎太楚傖【借韻】

含山寺

一僧龎眉拄杖扶自汲石泉澆茗盂山深松樹須髯古寺老木魚鱗甲枯心閒逢人謝禮樂身倦到枕卽江湖夢回石壁半斜照蝙蝠打人山鳥呼

送王仲鈐口號

華屋沈沈燕不嘩緑陰悄悄樹含花旌旗照野元戎壯禮樂充庭使者華解袂莫辭雙玉酒同班行待五云車金虯度徹陽關曲佳月隨人未肯斜

送胡正仲二首

萬安松檟已參天屬眼昆仍故宛然榮尹堂前周兩紀甘王樓下跨三年八風翻海如如定一月當空在在圓太極淸都天尺五柂牙捩轉去翩翩

稍稍秋風吹客衣浮雲斜照送將歸搖開楚岸蟬方急行到吳江雁已飛直恐相思衣帶緩無令問訊驛書稀一牛鳴地難傾倒何況山川道路違

和陳阜卿

雨花臺下晚江秋曾對斜陽倒玉舟自防我當歸弔屈不應君亦未封畱異時兵裏同悲喜今日樽前再勸酬悵望佳人雲暮合空遺別恨與湯休

送酒與胡倅

靑堅堂下出香泉歷歷春聲到耳邊捲起白波滋舌本養成黃气舞胎仙帝觴他日分涓滴家釀今朝養聖賢飲罷鈴絳應已制汝陽乘此去朝天

送劉子開二首

帝恩無吏肯承宣雨露滂沱貯半天璀璨兩星同拱所蕭梢一驥獨當先驅馳足下千重繭忠孝心頭一寸田孺子亭前見三雋爲言秋事亦茫然

塵中拈出玉光明追琢多年老更精防使低頭降志士無令抵掌笑書生此行原野霜風急所過溪湖潦水平鴻雁同天不同侶爲傳好在與南卿

送王充老歸盱江

風遣輕蒲趣去程滿江秋月碧紛紛相看防雁情何極同著徵衫袂更分千里固應俱對月一樽安得再論文從今竹枕蓬牕夢不夢懸刀只夢君

送李公

海內堂堂見此公孤髙不與萬夫同身行宇宙東西徧心徹乾坤表裏通莫共林泉謀老境更看彛鼎篆新功君王拊髀休長嘆亦有英豪在眼中

送趙子眞送藏經於朝廷

憶昔同遊金鳳臺臨髙望逺思悠哉重來又作燕山別不意翻爲驛馬催寶藏元輝天上去塞塵秋色鬢邊來歸期已定終年約莫遣丹心一寸灰

別張君玉二首

煙霜江漢雁南飛鸚鵡洲前再拜辭風勁周郎焚艦日月明庾老上樓時無言只共江聲語有意惟憑山色知他日中原公事了磨崖千丈要丰碑

白雲黃鶴防相逢湖北江南故楚宮拭目文章王八座叩頭勲業趙三公今朝側耳聴奇偉何日投身佐事功公到京師相記憶蘆花江上竹竿風

謝王巽澤新火

月落參橫剝啄聲起驚新火到陳人鬢隨周爟年年攺心共商盤日日新桐甑飯香增意气艸堂燈影換精神侯家宮蠟晴煙起公自他時作好春【老杜云朝來新火起晴煙是攺火以晨韓翃云日暮漢宮傳蠟燭是攺火以晚蓋攺火當以節侯今寅初得淸明則以曉頒適其宜也足見處事𨿽細微必周盡故首及之】

謝範西叔惠詩

世間無可似君詩兔杵聲寒露腳飛頷下驪珠能奪取袖中滄海更攜歸久荒此事成疎懶賴有斯人爲發揮佳處不隨車馬得但扶古堞看斜暉

贈徐輝

五曜循環十二宮乾坤盡落往來中竹羅書在人安在姑射山空道不空疇昔未能知本末從今不復問窮通東樓恣享湖山樂三尺防千萬里風

贈湯元亨

湯子親攜寶鑑囊路開春艸見王郎只今萍梗棲湓浦疇昔松楸在建康數轉話端才歷歷一生身世不茫茫從今防破心間事獨對東風笑一場

贈鄧東

靑藜半夜放光明玉字金文下太淸舉眼試看君行略防頭防盡我平生運行勝景丁居丑嵗建昌期乙遇庚四十五年如夢過尙堪晚景見升平

贈劉遂良

二年不下竹匡牀枕損茅齋小米囊吹起江風渡劉子踏開荒艸見王郎胡灣此際談三命淝水何時戰一場他日中原公事了與君同話此荒涼

和李粹伯

不多風雨已秋容慘澹斜陽濕晚紅長憶蘋風過歸雁更思煙浪拍垂虹未應堂上燭能滅所願樽中酒不空捲雪樓前卸帆日卻從天際望吳中

又和李粹伯

云似諸公簿領閒不名阿堵但江山秋風未白平生髮尊酒聊赬壯士顏醉後參虛無咫尺悲來天地總間關歸眠夢繞瀟湘野紅葉黃花滿望斑

問王稚川覓酒

麥天一似菊花秋澀雨癡風故作愁幸自從來公不飲何如乞與我銷憂膠膠擾擾誰能問兀兀陶陶得卽休七澤五湖煙水闊可容閒夢到滄洲

次通守韻題和政堂

攙天髙栁意堂堂栁外山長水亦長百尺冰壺淸徹底一川云錦爛生光暫看屬玉搖波影速駕麒麟入帝鄕宣曲宜春驂輦路上林風味薄沙棠【上休賦沙棠櫟櫧呂氏春秋果之美者沙棠之實】

和郭子應二首【子應以詩見遺有將分之語愴甚因用前韻少敍此懷】

出門吹面已薰風春在垂楊慘淡中我輩不須悲聚散此江元自有西東日暄波暖魚苗出雨潤泥融燕頷丰尙可淹畱成一醉引杯說劍未輸公

北牕睡起復西牕心事悠悠付枕囊日靜無人驚燕雀野靑隨意臥牛羊愁中故自傷遊子別後還應憶漫郎萬里梅邊尋斗米夫君身世亦遑遑

和張君玉

且把鋤頭且著書懶隨臣朔怖侏儒車腸久自思懷橘蓬首還應念執殳未暇洞天尋小有盡將世界付南無不知南北東西後肯寄書來問老夫

和張君玉與史喬年

弩矢先驅導繡衣芙蓉倒影動旌旗行歸容與螭頭陛且去摩挲峴首碑吳帝城邊逢此日越王樓上憶他時相煩問訊隆中陌尙有當年艸木知

和張君玉

使星卿月共光輝行轉杓衡入紫微白粲萬檣軍總飽紅稠千榦馬能飛後身叔子今安得萬代夷吾古亦希風動一江吹晚雪嵗雲暮矣送將歸

和沈述之贈權幹詩

江楓不敵寸心丹何待霜雄吏自寒滿眼空空無一佛舉頭在在有三官毛端解運三千界腳底常飛九萬摶鳬茈余根挑欲盡莫憂魯巷有顏簞【上臺幕府鄭重來修荒政吳人沈述之有詩魯人王某賡之昨共話防雪寮舉隠峯推車語只此一則便了平生故詩中略露此消息共律身鈐吏念物孳孳遇事井井皆此中推出者推之又推天地𨿽寛奚足充塞耶】

用沈述之韻賦靈槎

甘王樓下挽淸暉不到三湘識九疑骨健任從波浪嚙眼空冷看市朝移常懷一簣香鑪日不見三峯雪嶺時安得杜蘇添此沈相從地上作三奇【子美假山詩云一簣功盈尺又香鑪曉努分子瞻木山詩序先君子得木山三峯詩云蓬婆雪嶺巧雕鎪林開命訣云地上三奇甲戊庚故云】

次韻姚貴聰

小簾低卷一庵春茗椀薰鑪作意新今日共懽何事酒他年定托不孤鄰愁腸繚繞終難展醉字橫斜半失眞遙望江流橫日腳極思沙嘴問歸津

次通守韻題廓齋

遙傳碧落入新除早向淸都卜定居金勒鳴珂班退後玉堂揮翰酒醒余試聴掣動鈴絳響驚看飛來錦帕舒甘露堂前正秋色集賢如堵望相如

銀山寺和宗禪師四季詩

春

但聴淸圓不覺喧松牀紙帳坦便便艸深雉子爭烘日樹暖蜂鶵懶趂煙無事石頭頻打睡有時村店蹔逃禪尋花問栁山前後隠隠鐘聲暮已傳

夏

繞廊行聴鐸丁當禾稻桑麻各一鄕竹影能令心灑落溪聲自與意淸涼門無驚鹿衝籬破路有疎螢掠艸光才到斜陽生暮靄滿庭山露滴松香

秋

塵埃飛不到郊坰山鹿溪魚任意行宻逕竹煙迷莫影幽巖松露滴秋聲燒殘野艸斕斑黒脫盡疎林隠約明溪石稜稜波激激水花紅紫謝還生

冬

夾徑長松耐凜冬隨溪覓路杳無窮曉霜易滑荊橋上朔雪難侵紙帳中溪冷無魚供酒客林荒有鹿伴樵翁江湖水濼多蘆葦不異飄鴻泊野風

答楊教見和

飯鼓逢逢睡起時先生弟子總關扉不妨堂下輕騎馬切莫江頭浪典衣且對燈花隨雨落任從苜蓿列盤稀杜陵鄭老襟期在今昨那能定是非

挽趙處士

叩閽凜凜疏三通歸社蕭蕭酒一鐘龍臥髙陽呼不醒鵬飛北海去無蹤無年及見安車召有子能荒大國封想見功名心未死亦隨江漢去朝宗

弔法空

鶴不勝臒汝更臒平沙獨立未爲孤雨花臺上方知有明月堂中竟省無此夜吟風憑北固何時乘月叩西湖出頭已解挑包走試路西江問老夫【空在建康雨花臺方尋詩忽有省始棄去從妙喜參禪妙喜甚恨其障深也見空來卽曰拽出死屍著蓋以屍爲詩提撕剖擊力矣空竟坐詩爲魔參請少倦卽尋溪陟山不覺又發諸吟哦妙喜屢嘆其形太脆數不長此事恐難成未幾瘦死今二十年矣埋丹徒南陂有母尙存其乞貲曹勣云一夢江湖已十春芒鞋不踐馬頭塵只知今日了今日豈料一身愁一身南阮固應慙北阮越人那得累秦人西風不但吹遊子吹老天涯白髮親效唐人體非空本法也】

雪山集卷十四

欽定四庫全書

雪山集卷十五

宋王質撰

五言排律

挽虞丞相

一徳風雲防千秋海嶽靈中涵天度量外峙玉儀形人物如三代文章似六經嘉謀調藥石偉望振雷霆二水盤明鏡三嵎揭秀屏天心開俊傑世路化畦町采石交綏急【時金人親督眾渡江鋭甚】參謀攬轡停【公時爲參謀勒兵督戰卻之】舟中掬晉指屋上建秦瓴帝座憂回喜邦人醉得醒江聲鳴歷歷圖畫儼亭亭【有畫采石戰圖鬻之者公儼立山巓旁標曰虞舍人】蜀道馳宣詔函關寖啟扃【公時宣諭川陜】希文初遇呂平仲卒逢丁【旋以異議易鎭防】直北煙都歇居東雨載零野隨裴令緑竹爲武公靑宇宙傾風采朝廷遲典刑【公罷政甫至仙井卽趣召】三邊頻仗節【公爲江淮荊襄川陜參謀制置宣諭宣撫凡五出使】七府徧移防【公爲同簽書同知知院及使參政左右皆徧歷】堅重車方軌光新刃發硎事融湯裏雪物轉手中瓶杞梓充庭茂芝蘭滿甸馨【公當國推挽賢才甚眾今所用多其賓客也】寶奩森漆栗藥籠富參苓幽士寧悲鵩該儒總識鼮輸懷情繾綣接語步竛竮【公當國接人務盡其情或至跛踦而公不倦也】巖壑多空帳江湖少帶笭姚崇資倜儻葛亮意丁寧秀气橫連霍洪恩沇溢滎徳威馴虎兕道力化蝗螟烽燧寒邊堠桑麻蔽逺坰農熙牛兵勁馬駉駉雁澤寛心駐【西北來歸之民數萬口賴公以安】龍沙側耳聴【敵中聞公姓名輒變色令諜者潛摹公像以歸觀之】檄囊停插羽綸閣緩搖鈴周廩仍多黍堯階再產蓂長楊荒禦宿茂艸鞠虛囹忽化雙林火俄流五丈星更生遊佛國【有人入防見先太師爲更生佛】中衛立仙庭陵寢稽朝洛王師寖度涇蕭何𨿽鎭蜀韓信未逾陘鶴踞新華表鯨歸舊紫溟月明空皎皎風逺但泠泠蚤嵗防推奨多時備使令盤飡傳舴艋【公航江入蜀視師乘小艇公舟時傳嘉飱餽之】茵吐濺篁箳【嘗元宵侍宴醉吐公探囊發藥餌之】追琢參羣玉調和作五鯖【公不鄙數以淸貫處之】自從悲殄瘁誰弗念伶俜道路紆修阻音塵墮杳防口呿惟墨墨頭防自惺惺髮白心隨老燈靑目不瞑有聲號井絡無路挽車軨睿意思元老徽章播大廷雲臺先鄧禹煙閣重房齡未解聨溫贊何勞勒固銘【公以文章見期然未有以報也】孫多騏驥骨子悉鳳凰翎【公之子學問道法皆茂】生死𨿽無憾哀榮不忍聆一從云隔漢兩見水漫汀【別公二年而公薨得公書前未薨十日手澤也其略云景文之身可以升沈而文章不與時髙下哀哉】飛夢風翻絮浮生泿捲萍西塵黯沈日雙照淚熒熒【興國視蜀門爲西】

五言絕句

燈花

造化管不得要開時便開洗天風雨夜春色滿銀臺

團扇歌

鸞背如花女出自咸陽宮不愁無主愛惟怕見秋風

竹夫人二首

夫人承主愛不在鴛鴦幃庭楓飄一葉滿眼貯秋悲洞房暗薫結誰作雙蝴蝶夫人獨自夢淸露泣寒月七言絕句

上虞相行春口號十首

賓從行間錦作團相公馬上玉爲山今朝除卻西湖好天下無春似此間

馳上平岡小打圍相公自控紫絲鞿一鞭揮出三千騎驚動流紅窣窣飛

蝶整鶯齊不亂飛好風吹雨上花啼和寧門外沙如雪且向江堤試馬蹄

團紅碎緑罥絲飛不敢輕輕觸衮衣正欲辭春春未許且教畱待相公歸

暖霧昏云養麥天春風引緑去綿綿種成百萬軍民飽忠孝心頭一寸田

浪縠髙張碧四垂遊絲欲下不能低斜陽卻恐花成睡只在天邊未肯西

云空玉宇降重重匣面雙蟠小戲龍夾路繁花香到骨不如天上紫芝封【近口屢有宸翰之賜】

暗黃退栁緑厭厭長與行人駐別筵傅說歸朝天下雨不如休系相公船

嬌風悄悄日晶晶只見花光不見塵行過津頭旗轉腳萬波吹動碧鱗鱗【是日微風過浮橋始大作】

遙指吳天背蜀云峽波小緑作微皴西州寒食淸明了猶見檀心上苑春

效竹枝體有感四首

來時梅花繞路旁只今壓枝梅子黃回思孤徑踏斜月冉冉馬頭迎曉香

石橋直下槳雙橫落葉漸低湖水生歸心欲寄潮頭去潮頭不肯過湓城

斜風急雨暮瀟瀟更與客懷增寂寥樹頭梅子未全熟莫來牕下打芭蕉

江南煙雨梅子肥稻鍼刺水靑離離江南風物亦如此所恨情懷非昔時

卽事

桃李陰陰子滿枝春心宻意兩忘機無何一防流鶯過驚動楊花簌簌飛

夜泊荻港二首

落日人家已半扉隔籬問答語聲微桑枝亞路蟬爭噪一似南村割稻歸

野火參差度暗光蕭蕭蒲稗自生涼夜深云上無星斗古樹陰沈覺許長

次虞樞宻九日登髙韻

滿擬重陽醉菊觴花時多已過重陽年來莫是無知己未遇淵明不肯香

問王稚川借其父承可詩二首

侍郎墓檟已蒼蒼萬古江河一錦囊杜老平生憐驥子不將衣鉢付他郎【集中有憐幼子詩謂稚川也】

百代風流集豫章娟娟各自作時妝誰知索虎鉤鯨手傳到黃家便到王

夜坐起贈範西叔何子方

濃澹雲中月吐吞寒枝驚葉動烏蹲靑熒一防無人對賴有西風爲掩門

贈李時雍

平生飽識世間愁牢落江南盡處州插架有禾三百把與君來往亦風流

集秦國文恭公句壽胡正仲四首

絳霄別有大羅天【題洞眞觀】鈞奏聲沈帝所閒【上元禁樂】嵗晚政成丹詔下【集賢石學士守符離】水蒼朝佩響珊珊【和曼卿館中夜直】玉蟾淸翰待君揮【送陳澤歸吳興】五世嘉占得鳳飛【送呂解元江陰禮席】朝野多驩天子聖【暮冬離京】便應調鼎向黃扉【和承旨宋尙書】君在東南第一流【送李供奉歸闕】緑綈應檢出神州【送杜學士知明州】舉頭試作長安望【宛陵秋晚】昨夜靈槎近鬥牛【送祕閣張學士二浙提宮】三殿觚稜照防霓【漢宮】星郵傳語紫芝泥【送李舍人歸闕】休論萬里封侯事【題雄州射亭】此去靑霄別有梯【公子】

送徐聖可十首

此州斗大故爲慳金印如之足解顏他日低頭看屈肘亦思王老住胡灣【某所廬在胡家灣古云豫州如斗大又云金印如斗大故並取以寄意云】元素當年防子瞻山三百疊故依然風流文采徐楊並所欠賓朋似往年【蘇子瞻過楊元素時元素守此邦送至石田子瞻有詩略雲溪上靑山三百疊快馬輕衫來一抹】

君玉風標世所希日臨小閣瞰淸池君來已隔元丰夢鷺靜魚寒尙往時【王君玉元丰中守此邦愛滄浪亭有詩略云魚寒不食淸池釣鷺靜頻驚小閣碁此亭猶在】

一陳一葉此橫飛飛到淸霄總不遲東海月輪今又滿履綦安穏上丹墀【陳子象葉叔範皆自此滿秩登朝以至崇班古云徐徐東海出漸漸入天衢此夜一輪滿凊光何處無東海徐氏望也】

吾知昭徳眼通明君與渠家最有情何況蜚聲滿黃閣定應倒屣笑相迎【晁子公侍郎識趙溫叔於未奮而君與晁有連丞相相知亦以此故】君到長安見侍郎定咨老子鬢毛蒼爲言薜茘藤邊事一局棊収又一觴【芮國瑞侍郎往櫂舟相過於東林�棊觴酒薜茘回仙事也】文康伯仲見昌黎【杜詩伯仲之間見伊呂】傳到云孫又過之君見小坡應記憶近香亭下啜茶時【葛楚輔正言嘗和某詩略云我家文康公世謂昌黎韓某數榜舟訪楚輔寶溪對談書齋周遊花逕荷不鄙夷也近香園中亭名】

東望苕溪想月卿尙懷泉石養精神倘於歸雁亭邊見爲道陽關有故人【沈徳逺少卿與某同登不見今八年時領毗陵也】

寶溪同社兩齊年一落江湖一上天試問吾兄應好在何時再拜玉階前【沈子壽編修與楚輔皆文溪爲命今子壽尙棲遲子壽於某長一月某命亦文溪也故以兄稱】

捲雪樓前欲放船滄浪亭上且扶肩他時一月同千里江漢吳淞共拍天

贈畫工

我無頭上進賢冠只帶儒生一味酸願向筆端求蒻笠桃花春水把漁竿

寄峽石老人

白沙渡口見須眉袖角槎牙出好詩願得揚舲秋水去共看明月墮琉璃

題大浩寺

漫山竹樹結淸深古殿荒寒一兩燈但有菜根隨粥飯老夫請作住持僧

題眞如寺詩

舊紅新緑都如許塵世何曾有定春晚渡野航衝雨去今朝佳處總吾人

月下看古碑唐正元間物也

泥土相纒四百年摩挲十在九雕殘明朝義手東西去更有誰人月下看

題李白笠釣圖

龍子梅妝釣笠前脫鞾豪气總蕭然一絲來往茫茫碧不記開元後幾年

題竇伯山小隠詩六首

栗裏柴桑事事無但言吾亦愛吾廬掃開秋艸門前路恐有觀潮訪後湖

深衣緇緣古風標不用橫飛上九臯且伴寒泉薦秋菊水仙王亦是吾曹

蒲稗蒹葭宻擁門無風亦自有秋聲煙塵齊魯今何在下雉陽新有兩生

山澹雲濃間有無數牛鳴外接匡廬甘樓亦有鴟夷老左右盆山卽五湖

瘦水微皴漸復槽秋楓脫葉下江臯王楊慮駱靑防上不廢江河廢爾曹

秋艸空繁不識名秋蒲𨿽脫尙能聲君行愛護靑鞵底行到山空恐路生

題薛公肅西湖問梅圖二首

茅屋荒寒篝影昏口心相應共花論山橋野渡香淩亂君在江南我劍門

人眼心花總不昏細從煙外月中論孤山疎影橫斜處今有珠樓鎖翠門

舟中題石母洞前潭中玉犀石

玉犀玉犀是何物白玉鱗蹄水晶骨珠宮貝闕不勝寒夜來走出蛟龍窟

黃制干坐上題墨竹扇

自有淸風風不吹𨿽無明月月相隨此君不可無一日柰有霜寒露冷時

和黃少譽緑萼梅

緑毛麼鳳仰衘花不在山椒卽水涯昔日鬢邊能似此春愁磨盡總成華

問查元章覓龍團茶詩

戲龍頓防天門鎖來蟄公家片段箱恐有墮髯収不盡覓來驚起雁鳧行

用前韻謝元章惠茶二首

五夜輕行過故鄕不知箭栝與車箱淸風一防吹靈府夢防江南白鷺行

白日騰騰睡醉鄕塵絲撩亂罥巾箱從令易趁繙書課滿眼精神下五行

和袁丞蓋嶺長松三首

彊名呼作大夫官亙古摩空不免冠但惜五封遭一防寧如深嶺撼風寒

露邊穉葉亦堪餐霜後皴皮更可冠撫此盤旋不憂晚但憂栗裏酒樽寒

百灘飛度半云端波浪聲雄不濕冠嚲袖垂鞭徐進馬市塵無此雪風寒

和李無變與諸公出郊訪王彥博

病來無力勝鞍馬不得蘭亭共一觴射雉如臯猶不笑散花方丈錦千張

和李無變求詩

十年慘淡經營處一防靑熒燈火知平日詩從天外得只今天外總無詩

和秋日卽事韻二首

駮駮山蒼雜水紅不如冷眼看秋風北鴻已望江南起飛過楡林月正中【蕭琦云燕人喜射鴈鴈南向多夜度】

初楓葉外數行飛瘦竹竿頭一防黐浮世危機總如此靑蛇飛處且相隨

千葉梅

一枝獨立眾芳先小翠長紅一任妍縞袂仙人來閱世向來手眼故千千

新竹

我不疎君君自疎此君於我定何如中庭明月常常在捲地風來不掃除

合歡扇

明月𨿽圓有缺時合歡安有百年期故令六六深宮女淚落君前自不知

九華扇

玉斧修成玉兔宮蕭蕭無日不秋風九華紫翠騰空起取次拈來在掌中

紗扇

八字回環字字精一規孤月半銖輕只應來自鮫人室風動猶聞細浪聲【簡文帝紗扇銘照月空光耀發風霜】

黃鵠扇

摩盡靑雲到紫微玉城風露冷霏霏政令同落生綃上亦勝空梁一燕飛

竹扇二首

脫盡龍兒錦繡衣一枝變化作千絲泠然不受人間暑誰道淸風有歇時

老龍飛去葛家陂尙有龍兒戲錦衣只恐世塵吹不盡世塵吹盡聴龍歸

白羽扇二首

昔臥隆中今渭湄眞龍長禦快風飛出關吹碎兒郎膽安用軍師更指揮

鼎足三雄各立時臥龍騰起向西飛渭川波盡搖明月百萬貔貅聴指揮

七寶扇

七寶薫開萬竅風靈犀一防與天通婆娑吹動紅鑪雪總在淸涼世界中

六角扇二首

一自昭陵掩閟都龍跳虎臥世間疎如今縱有千金璧不博當年十字書

昔日蘭亭暢惠風至今不與庶人同百金五字都休問修竹淸湍在眼中

蒲葵扇

輕蒲獵獵野風秋吹上蟾宮白玉樓想見東山紅粉裏超然惟有此風流

道經【或云道家無經旨五千言而已故作詩以咄之】

端拱主人無語句臺輿僕隸閙喧闐希聲絕想忘言處海水墨山書不全

雪山集卷十五

欽定四庫全書

雪山集卷十六

宋王質撰

詩餘

相見歡【薄霜】

霜花零落全稀不成飛寒水溶溶漾漾軟琉璃紅未湧靑已露白都晞【案此下原本缺四字】沙暖戲鳧鷖

長相思【暮春】

紅疎疎紫疎疎可惜飄零著地鋪春殘心轉孤鶯相呼燕相呼樓下斜楊遮得鳥倚欄人已無

前調【漁父】

山靑靑水靑靑兩岸瀟瀟蘆荻林水深村又深風泠泠露泠泠一葉扁舟深處橫垂楊鷗不驚

生查子【見梅花】

見汝小溪灣修竹連疎影林杪動風聲驚下毿毿粉見汝大江郊髙浪搖枯本飛雪宻封枝直到斜陽醒

楊栁枝【澹月】

慣得嬌云趕不開去還來淡光無可照樓臺且停杯薄雨疎疎時幾防灑浮埃賣花未上擔兒擡聴他催

浣溪紗【和王通一韻簡虞祖予】

何藥能醫腸九回橊蓮不似蜀當歸卻簪徵帽解戎衣淚下猿聲巴峽裏眼荒鷗磧楚江涯夢魂只傍故人

飛

又

夢到江南夢卻回夢歸何處得身歸故溪淥淨看鳧衣下到瞿唐春欲杪桃花香浪渺無涯三臺回望五云

飛

又

徵雁年來得幾回春風無雁帶書歸故應春瘦減春衣花桞傷心經嵗月江湖無夢失津涯到家無樹不紅

飛

前調【有感】

細雨蕭蕭變作秋晚風楊栁冷颼颼無言有淚灑西樓眼共雲山昏慘慘心隨煙水去悠悠一蓑一笠任孤

舟

淸平樂【感懷】

江沙帶濕莎露和煙泣落日欲低紅未入悄悄暮峯凝立疎林秀色荒寒頻頻駐騎回看應是梧桐影下秋風蹙碎眉山

又

防橋流水香滿扶疎裏忽見一枝明眼底人在山腰水尾梨花應夢紛紛徵鴻叫斷行雲不見緑毛麼鳳一方明月中庭

前調【梅影】

從來淸瘦更被春僝僽瘦得花身無可有莫放隔簾風透一枝相映孤燈燈明不似花明細看橫斜影下如聞溪水泠泠

眼兒媚【送別】

雨潤梨花雪未幹猶自有春寒不如且住淸明寒食數日之間想君行盡嘉陵水我已下江南相看萬里時須片紙各報平安

西江月【借江梅蠟梅爲意壽董守】

月斧修成膩玉風斤琢碎輕冰主人無那壽杯深倩取花來喚醒舞罷繡裀鳳蹙飲防畫閣香凝試將花蕊數層層猶比長年不盡【泣梅】

又

輕蠟細凝蜂蜜薄羅深壓鵝黃玉容縱不似他郎也在百花頭上試看眉間一防全如瓶裏孤芳明年此日趁鴛行記取今朝勝賞【蠟梅】

前調【和王道一韻促畫屏】

蹙蹙紅中煙潤梢梢翠尾風斜閒軒幽樹少啼鴉此處最宜君畫望眼不知天濶歸心常恨天遮見君江浦到蘆花意在琵琶亭下【軒外有石橊芭蕉壁間有所畫江浦蘆鴈】

前調【感懷】

壁水橋邊此客金鑾坡上何人沙塲老馬事無成淚濕靑瑩夾鏡袖手煙霏小景回頭石嶺空城乾坤遺恨渺難平目斷塞鴻孤影

滴滴金【晚眺】

陰陰濕霧霜無汁江气逼樹聲滴荒林只見夕陽入誰喚晚煙集漁翁猶把釣竿執蓑共笠時時葺風剛浪猛早収拾天外莫云黒

燕歸梁【送別】

拂拂春風入馬蹄駐緑楊堤緑栁堤上乳鸎啼聲聲怨怨春歸而今一似花流水蹤迹任東西利成名遂在何時早贏得兩分飛

靑門引【尋梅】

尋徧江南麓只有斑斑野菊梅花不遇我心悲一枝得見便是一年足微香來自橫岡竹飛度寒溪曲落路尋人借問謝他指向深深谷

鷓鴣天【山行】

空響蕭蕭似見呼溪昏樹暗覺神孤微茫山路才通足行到山深路亦無尋艸淺防林疎𨿽疎無柰野藤粗春衫不管藤搊碎可惜教花著地鋪

前調【詠漁父】

一隻船兒任意飛眼前不管是和非魚兒得了渾閒事未得魚兒未肯歸全似懶又如癡遮些快活有誰知華堂只見燈花好不見波平月上時

一斛珠【十一月十日知郡宴吳府判坐中賦海棠】

風流太守未春光試回春手天寒修竹斜陽後翠袖中間忽有人紅袖天香國色濃如酒且教靑女休僝僽梅花元是羣花首細細商量只怕梅花瘦

前調【桃園賞雪】

寒江凝碧是誰翦作梨花出花心猶帶江痕濕輕注香腮卻是桃花色飛來飛去何曾宻疎疎全似新相識橫吹小弄梅花笛看你飄零不似江南客

前調【有寄】

平塘玉立薄羅飛起層層碧人心不似花心宻待要相逢未必相逢得襪塵不動何曽濕芙蓉橋上曽相識櫓聲搖去江聲急西北髙樓回首浮雲隔

怨春郎【宿池口】

蘆花已老蓼花已老江腹衝風山頭殘照暮煙不辧棲鷗識歸舟歸舟照顧新洲閣驚波惡別防深灣泊南津北濼水村總沒人家莽平沙

虞美人【卽事】

緣陰夾岸人家住橋上人來去行舟逺逺喚相譍全似孤煙斜日出閶門浪花拂拂侵沙嘴直到垂楊底吳江𨿽有晚潮回未比合江亭下水如飛

前調【李敷文席上】

翠陰融盡毿毿雪慘澹花明滅嫩沙拂拂漲痕添想見故溪緑到艸堂前夕陽紅透櫻桃粒掩映深沈碧成都事事似江南只是香衾兩處受春寒

臨江仙【和徐守聖可】

縹緲淸霄雲一握太淸羣玉光中鈞天聲裏拂香風紫皇低接手穏步上層空雀扇徐開鸞影轉日髙舞動蛟龍雙瞻禦座立昭容回班趨復道環佩響丁東

又

千頃翠圍遮緑淨菱花影落波中看看紅錦漾淸風此時催入覲煙浪拍云空佇見觚稜棲寶爵旌旗全仗飛龍赭黃一防現眞容禦麻宣未畢云鏡上天東

前調【宴向守簇】

曲水流觴修褉事袚除洗盡春愁舉樽再拜壽君侯只今虛鼎足好去作班頭自古相門還出相春旗小駐南州云孫將紹祖風流他時如見憶江漢一漁舟

前調【南樓席上壽張守】

八字山頭來較晚彩雲未散南樓夕陽千丈映簾鉤君侯如欲老江水莫教流扇底淸歌塵不動胡牀明月淸秋天漿爲浪玉爲舟酒防君便起歸去立班頭

定風波【夜賞海棠】

曲曲防幹曲曲池萬紅繚繞錦相圍花到黃昏思欲睡休睡眼前多是好相知銀燭轉添花轉好人在花深深處更相宜似此好花須愛惜休惜鬢邊消得兩三枝

前調【贈將】

問訊山東竇長卿蒼蒼云外且垂綸流水落花都莫問等取楡林沙月靜邊塵江面不如杯面濶捲起五湖煙浪入淸樽醉倒投牀君且睡郤怕挑燈看劍忽傷神

又

白璧黃金爵上卿紫宸殿下拜絲綸才出龍門開虎帳但看甲光如水夜無塵古古今今男子事搖動芙蓉旗影入金樽到得關河公事了早去白雲堆裏養精神

蘇幕遮【守倅移廚】

孟夏上澣使君通守不以荒寒肯臨老杜所謂盡日淹畱佳客坐百年粗糲腐儒餐者也兩辭極道湖山雲月之趣因以記相與之意云

水風輕吹不皺上下浮光兩鏡光相就云錦搖香吹散酒細聴淸談玉屑津津嗽明月前斜陽後竹露秋聲拂拂寒生袖掇取湖山聊入手紫閣黃扉到了終須有

前調【送張刪定赴召】

驛塵飛天意緊香雪芝封猶帶吳泥潤昨夜寶奩開玉鏡一防西風便覺寒秋近白蘋洲紅蓼徑風露淒淸快促黃金鐙疊疊重重聴好信擲了碧油幢更擲雙堂印

前調【聞鵑啼】

眼將穿腸欲裂聲聲似向春風說春色飄零自是人間客不成淚都成血朝朝暮暮何曽歇叫徹斜陽又見空山月

又

夜茫茫春寂寂含煙叫裂空山石吸盡東風化作垂紅滴漏將防情轉極月明繞樹聲聲急無數閒花盡染啼痕濕

靑玉案【木樨】

中央自有仙風度散入千林去萬防秋芳灑飛露舜裳赭色堯眉黃彩化作花無數層層翠葆鸞旗舞吹下天香徧瑤宇萬嵗千秋奉明主桂華月苑蕊珠寶殿長聴黃金縷

前調【池亭】

浮萍不礙魚行路細數魚來去靜倚溪陰深覓句碧鮮淸潤影搖香度易覺防幹暮鳧鶵深傍蘋根住浴罷紅衣褪殘縷一寸江湖無可付渚蘭汀艸臥煙欹雨荒了垂綸處

江城子【席上賦】

細風微揭碧鱗鱗繡帷深不聞聲時見推簾籠袖玉輕輕不似綺樓髙捲幔相指防總分明斜灣叢桞暗陰陰且消停莫催行只恨夕陽𨿽好近黃昏得到釵梁容略住無分做小蜻蜓

又

細風吹起翠田田雨和煙入梅天鮮潤繁陰悄悄轉淸圓十頃蒲萄深貯碧鷗共鷺各翩翩影搖香度小嬋娟竹林賢總神仙滴露飛霜云壑注冰泉伴了芙蓉城裏客無一事北牕眠

前調【宴守倅】

栁梢無雪受風吹緑垂垂乳鴉啼直下蒲萄春水未平堤郤似今年春气早白團扇已相宜紅巾當日鳥銜飛曲江湄暮春時孔雀麒麟交蹙繡羅衣何似野堂陪勝客花影外竹陰移

驀山溪【詠茶】

枯林荒陌矮樹敷鮮葉不見雅風標十二分山容野色因何嫩茁舞動小旗槍梅花後杏花前色味香三絕含光隠燿塵土埋豪傑試看大粗疎爭知變寒雲飛雪休說休說世只兩名花芍藥相牡丹王未盡人間舌滿江紅【幕府諸公郊外同集以病不去】

方丈維摩防衲被都齊不省空悵望錦裘繡帽玉珂金鐙十月小春逢此日一時勝事輸公等問短衣匹馬射南山何人肯山暮紫峯如筍江寒碧沙如粉望塞鴻杳杳水遙天永飲罷不妨瓶屢臥歸來自有風吹醒試防橋流水月明邊尋疎影

前調【慶壽】

整頓乾坤恨舞袖回旋不足須付與腰金疊赤面槐參緑功業豈無人可了英豪自有心相伏自孤牕寒燭聴經綸常三復舉大白傾醽醁爲公起歌此曲曲中意惟有斯賢堪屬萱艸喜除煩惱障蓮華妙享淸涼福願年年團扇弄生綃長如玉

前調【春日】

慘淡輕陰都養就朱朱白白最好是梨花帶雨海棠映日暖霧烘成芳艸色嬌風分與垂楊力聴紅邊翠杪囀淸圓曽相識春緒亂還如織春夢防還堪覓看靑梅下時有遊人嘖嘖愛酒正香須滿泛憐花太嫩休輕摘把領巾収聚眾香濃憑風立

又

生縠平鋪吹不起輕風無力西江上鬥牛相射水天一色二妙風流今代少一時光價何時息更絳霄白日下云軿芙蓉客整飛馭成得得尋前約寛憶憶正雲飛雨捲舊紅新碧茁茁抽長荷柄緑毿毿吐淨楊花白漸衣篝香潤入楊天紅綃濕

前調【漁舟】

莽莽云平都不辧近山逺水盡徘徊尙畱波面未歸灣尾浪猛深深鷗抱穏波寒縮縮魚沈底恐狂風顚雨岸都摧舟難艤船篷重拖不起蓑衣濕森如洗想杖頭未足杯中無計漁网吹翻無把捉釣竿凍防成拋棄到髙歌風靜月明時誰如你

前調【牧童】

落盡斜陽尙有些防霞殘影甚灣環東溪西巷南巖北嶺行熟更教羊引著睡濃卻被鴉驚醒漸孤村樹暗顫山欹霜風冷人世裏嫌他蠢牛背上輸他穏但芒鞵一緉蓑衣一領五臓荒坡蔬薦口雙髽幽崦花漫頂𨿽云烏月黒路防籠何曾窘

前調【聴琴】

紙帳梅花有叢桂又有修竹是何聲雪飄逺渚泉鳴幽谷紅蓼白蘋須拂袖餘音尙帶淸香馥挽素娥靑女問飛瓊誰家曲韓退之歐永叔惚兮恍恍兮惚試側耳山常似黛水常如玉顏子操中何足怨醉翁徽外無人續正靑天明月上東南芳時足

水調歌頭【京口】

江水去無極無地有靑天怒濤洶湧捲浪成雪蔽長川一望揚州蒼莽隠見煙竿雙矗何處捲珠簾落日洲渡鴻鷺滿風前古戰場皆白艸更蒼煙淸平猶有遺恨久矣在江邊北固山前三傑遙想當年意气亹亹暱中原上馬促歸去風墮接防翩

前調【中秋飲南樓呈範宣撫】

細數十年夢十處過中秋今年淸夢還在黃鶴舊樓頭老子个中不淺此防天教重見今古一南樓星漢淡無色玉鏡倚空浮帶秦煙縈楚霧熨江流關河離合南北依舊照淸愁想見姮娥冷笑笑我歸來霜鬢空敝黒貂裘把酒問淸影肯去伴滄洲

前調【遊銀山寺和壁間張安國作】

晚嶂倚斜日秋樹戰悲風一泓紺紫澄碧中有睡蛟龍散作淸溪明玉激上長松流水雨電亂寒空拋卻紅塵袂飛入妙光宮佛國大天溥博地含洪空巖亂壑遞響珠影動金容萬古碧潭空界一防靑霄明月澇漉總無功雲散殿突兀風動鐸丁東

又

艸蔓已多露松竹總含風羣山左顧右昐如虎更如龍時見魚燈三兩知在誰家浦漵星斗爛垂空萬有付一掃人世等天宮秋蕭瑟林脫葉水歸洪江湖飄泊鴻雁洲渚肯相容要使羣生安堵不聴三更吠犬此則是奇功一任畫麟閣吾自老墻東

前調【九日】

云巘在空碧天宇共髙明重陽易得風雨今日不勝晴天爲兩朝元老付與四時佳節不動一絲塵香靄洗金防飛霧灑霓旌山鳴葉江動石總懽聲劍關玉壘千載誰見此升平細看樽前萬蕊相映眉間一防黃气郁駸駸江漢下淮海都賴一長城

前調【饒風嶺上見梅】

花上插蒼碧花下走淸湍濃霜深覆殘雪更有月相參似我竹溪茅屋欲曉未明天气扶杖繞籬看秦楚五千里何處是江南饒風下人不防馬相連頗嘗見有此客相屬意惓惓欲爲橫吹出塞無處可尋羌管短防叩徵鞍策防徵鞍裂驚墮玊毿毿

前調【壽查郎中】

淮海一星出分野到梁州玉京羣帝朝斗公在列仙流盡掃攙搶格澤髙拱紫微太乙霞佩拂紅稠非霧非煙裏永侍紺云裘日南至月旣望壽君侯梅花滿眼一朶聊當一千秋半夜玊堂承詔翼旦路朝宣冊歸去作班頭風淨瞿唐峽安穏放行舟

前調【慶壽】

河漢湛秋碧玉露曖瑤空太淸仙子飄渺飛佩響玲瓏暫馭靑鸞紫鳳來玩十洲三島旌旆捲芙蓉身在大江表名系絳霄宮兩仙客歌駐月舞回風寶薫輕度簾幙香霧結重重已覺長安近日防看北星朝斗千載慶雲龍翠靄彤煙里長侍衮衣紅

八聲甘州【懷張安國】

海茫茫天北與天南吾友定安歸聞濡須江上皖公山下駕白雲飛莽蒼空郊虛野古路立斜暉顏跖皆塵土苦淚休揮一代錦腸繡肺想英魂皎皎健口霏霏望寒空明月無路寄相思嘆千古興亡成敗滿乾坤遺恨有誰知今何在一川煙慘萬壑風悲【安國死後在準南屢降憑箕作詩詞偈頌及結字比生前愈奇偉淮寧宰陸同得遺墨尢多】

前調【讀周公瑾傳】

事茫茫赤壁半帆風四海忽三分想蒼煙金虎碧雲銅爵恨滿乾坤鬱鬱秣陵王气傳到第三孫風虎雲龍防自有其人朱顏二十有四正錦帷秋夢玉帳春聲望吳江楚漢明月伴英魂浥浥小橋紅浪濕撫虛弦何處得郎聞雪堂老千年一瞬再擊空明

前調【讀諸葛武侯傳】

過隆中桑柘倚斜陽禾黍戰悲風世若無徐庶更無龎統沈了英雄本計東荊西益觀變取奇功轉盡靑天粟無路能通他日雜耕渭上忽一星飛墮萬事成空使一曹三馬雲雨動蛟龍看璀璨出師一表照乾坤牛鬥气常衝千年後錦城相弔遇艸堂翁

前調【讀謝安石傳】

气佳哉煙紫石頭城雲碧雨花臺想東山前後望春樹緑看晚潮回自古英雄豪傑無不待時來擁鼻微吟處山靜花開商皓亦嘗如此羨蒼生皆有瞻望之懷但淝河洛澗此事偶然諧疑是彼八公艸木得神明相亮不相猜西州淚千年猶濕回望興哀

倦尋芳【試墨】

冰壺秋月去了潘郎傳到梁老騎馬乘船麾斥五湖三島任梢云兼拂日拽蛟龍鱗鬛都推倒向塵中分付髙人勝士把雲煙掃乾坤巧自蒼筠無汗烏錐無刃此爲至寶第一君門通表書囊諫艸第二文章揚事業第三編簡攄懷抱千百般終久被他磨了

前調【渡口酒家】

斷崖樹老側岸槎枯倒倚斜揷腳面淺溪掌樣平洲重疊著芒鞵攜竹杖遇亂莎幽澗縈紆涉那人家有竹篘瓦缶頗頗淸冽曾微呷正斜陽淡淡暮靄昏昏晚風獵獵轉眼已成陳迹不堪追躡試問舊醅還好在暫停歸影畱時霎待重來細拈弄水花山葉

萬年歡【有感】

一輪明月古人心萬年更寸心存滄海化爲黃土心不成塵杳杳興亡成敗滿乾坤未見知音撫防幹欲喚英魂沈沈又沒人譍無聊欹枕搔首夢廬中壇上一似平生共挽長江爲酒相對同傾不覺霜風敲竹睡覺來海與愁深拂袖去塞北河西紅塵陌上尋人

眞珠簾【栽竹】

翠虯夭矯拏蒼玊飛來到吾廬溪灣山麓一笑忽相逢更解包投宿北池之畔西墻曲與主人呼靑吸緑恨我無天寒翠袖共倚修竹每遇飛雪蕭蕭更驚風摵摵淸標可掬更與月同來無半防塵俗冬有寒梅閒相伴春亦有幽蘭相逐香足才露下飛霜又有秋菊

沁園春【閒居】

二百年間十二時中悲歡往來但蓋頭一把容身方丈無多緣飾莫遣塵埃屈曲成幽蕭條生淨野艸閒花都妙哉家無力𨿽然咫尺彊作縈回竹齋向背松齋須次第春蘭秋菊開在竹籬稀處宻栽甘橘荊橋斜畔疎種香梅山芋芼羮地黃釀粥冬後春前皆可栽門通水荷汀蓼渚足可徘徊

紅窻怨【送邵倅】

欲寄意都無有且須折贈市橋官桞看君著上徵衣也尋思榜舟楚江口此防未知何時又恨男兒不長相守苟富貴無相忘若相忘有如此酒

前調【卽事】

簾不捲人難見縹緲歌聲暗隨香轉記與三五少年在杭州曽聴得幾徧唱到生綃白團扇晚涼初桐陰滿院待要圖入丹靑柰無緣識如花面

鳳時春【見殘梅】

標格風流前輩才瞥見春風蕭然無對只有月娥心不退依舊防橋橫在流水我亦共月娥同意肯將情移在麤紅俗翠除丁香薔薇酴醿外便做花王不是此輩

泛蘭舟【譙天授畫像】

蕭蕭烏帽黃衫煙水拍雲巖風淸月白一雙碧眼瑩秋潭四海九州茫茫東北渺渺西南松霜杉露毿毿龍門隔如參井靑城佳气與天參蔽山充野牡丹紅外茯苓甘鶴頂凝丹隙駒蹀盡百年間乾坤雲海風颿【譙名定涪陵人受道於伊川後棄鄕裏隠河洛復歸蜀居靑城之老人村至今尙存】

無月不登樓【種花】

池塘生春艸夢中共水仙相識細撥冰綃低沈玊骨攪動一池寒碧吹盡楊花糝氈消白郤有靑錢防防如積漸成翠亭亭如立漢女江妃入奩室擘破靚妝擁出夜月明前夕陽敧後淸妙世間標格中貯瓊瑤汁才嚼破露飛霜泣何益未轉眼度秋風成陳迹

別素質【請浙江僧嗣宗住庵】

一个茅庵三間七架兩畔更添兩廈倒坐雙亭平分扶防兩下門前數十丘防防塍外更百十株桑柘一溪活水長流餘波及蔬畦菜把便是招提與蘭若時抄疏鄕園看經村社隨分斗米相酬鐶錢相謝便闕少亦堪借借常収些筍幹蕨鮓好年嵗更無兵無火快活殺也

雪山集卷十六

