

欽定四庫全書

集部二

呂衡州集

別集類一【唐】

提要

【臣】等謹案呂衡州集十卷唐呂溫撰溫字和叔一字化光河中人貞元十四年進士官至刑部郎中兼侍禦史後謫道州刺史徙衡州卒事迹具唐書本傳劉禹錫編次其文稱斷自人文化成論至諸葛武侯廟記爲上篇此本先詩賦後雜文已非禹錫編次之舊又第六卷

七卷志銘已缺數篇蓋後人所掇拾重編也溫亦八司馬之黨當王叔文敗時以使吐蕃幸免其人品本不純粹而學春秋於陸淳學文章於梁肅則授受頗有淵源集中如與族兄書深有得於六經之防送薛天信歸臨晉序洞見文字之原裴氏海昏集序論詩亦殊精防古東周城銘能明君臣之義以糾左氏之失其思子臺銘序謂遇一物可以正訓於世者秉筆之士未嘗闕焉其文章之本可見矣惟代尹僕射度女爲尼表可以不存而諸葛武侯廟記以爲有才而無識尢好爲髙論失之謬妄分別觀之可矣乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

呂衡州集原序

五行秀气得之居多者爲雋人其色防灔於顏間其聲發而爲文章天之所與有物來相彼由學而致者如工人染夏以視羽畎有生死之殊矣初貞元中天子之文章煥乎垂光慶霄在上萬物五色天下文人爲气所召其生乃蕃靈芝萐脯與百果齊拆然煌煌翹翹出乎其類終爲偉人者幾希矣東平呂和叔實生是時而絕人逺甚始以文學震三川三川守以爲貢士之冠名聲四馳速如羽檄長安中諸生咸避其鋒兩科連中芒刃愈出徳宗聞其名自集賢殿校書郎擢爲左拾遺明年回紇請和上問能使絕域者君以奇表有專對才膺選轉殿內史錫之銀章還拜尙書戶部員外郎轉司封遷刑部郎中兼侍禦史副治書之職防中執法左遷緣坐謫道州刺史以善政聞攺衡州年四十而歿後十年其子安衡泣奉遺艸來謁咨予防之成一家言凡二百篇和叔名溫別字化光祖考皆以文學至大官早聞詩禮於先侍郎又師吳郡陸質通春秋從安定梁肅學文章勇於藝能咸有所祖年益壯志益大遂撥去文字與雋賢交重气槪覈名實欣然以致君及物爲大欲每與其徒講疑考要皇王富彊之際臣子忠孝之道出入上下百千年間詆訶角逐疊發連中得一善輒盱衡撃節揚袂頓足信容得色舞於眉端以爲按是言循是理合乎心而气將之昭昭然若掲日月而行孰能閼其勢而爭天光者嗚呼言可信而時異道甚長而命窄精气爲物其有所歸乎古之爲書者先立言而後體物賈生之書首過秦而荀卿亦後其賦和叔年少遇君而卒以謫似賈生能明王道似荀卿故余所先後視二書斷自人文化成論至諸葛武侯廟記爲上篇佗咸有爲爲之始學左氏書故其文微爲富艷夫羿之闗弓惟巴蛇九日乃能盡其彀而回注鷃爵亦要中於尋常之間非羿之於弓有能有不能所遇使然也後之達解者推而廣之知予之素交不相索於文字之內而巳

欽定四庫全書

呂衡州集卷一

唐呂溫撰

詩賦

由鹿賦【並序】

貞元丁卯嵗予南岀襄樊之間遇野人縶鹿而至者問之答曰此爲由鹿由此鹿以誘致羣鹿也備言其狀且曰此鹿每有所致輒鳴嘷不飲食者累日余喟然曰虞之卽鹿必以其類致之人之卽人也亦必以其友致之實繁有徒古之然矣嗟夫鹿無情而猶知痛傷人與謀而宴安殘酷彼何人斯彼何人斯物微感深遂作賦曰鹿之生兮亦稟亭毒備齒角而無競循性情而自牧姑有昧於行止尙焉知乎倚伏捨爾崇林輕遊近麓偶巧网之生致防主人之全育飲以渫井飼於芳庭寢訛荃柔騰倚蘭聲露往霜來日安月寧𨿽矯性而非樂終感恩而不驚曾不知養非玩物用有深意命之曰由俾陷其類涼秋八月爽景淸气羈致山阿縻於蹊隧設伏以待翳叢而伺同气相求誘之孔易將必慕侶豈云貪餌呦呦和【去聲】鳴麌麌狎至彼泯慮於猜信此無情於誠僞孰是倉猝禍生所忽毒鏑歘以星貫潛機劃其電發或洞胸而達腋或折足而碎骨望林巒兮非逺顧町疃兮未滅風嘷澤而北至兮日掩山而西沒走駭侶於巖煙叫饑麛於澗月茍行路之聞者孰不心摧而思絕相爾由矣野心而仁望純束而驚顧隨獲車而逡巡視鼎中之消爛觀機上之剖分忽哀嗚以感類若沈痛之在身𨿽復處之密邇享以丰珍比檻猿之駭躍同海烏之愁辛敢擇防而後死思走險其何因痛無知以相陷含惋毒而莫申客有感而言曰物誠有諸人亦宜乎摭事或比原心卽殊借如淮陰搆禍寃在神理通說且拒豨謀寧起堂堂蕭公實曰知已紿致鐘室胡寧忍此呂祿之難誰非漢臣交則不義賣亦不仁彼美酈生旣爲交親誘襲軍印豈無他人於戱微獸傷類如不自容伊人賣友以享其功滅交道兮墜義風曾麋鹿之不若何仁信之可宗已焉哉諒此世之茫茫吾未見其始終

黃龍負舟賦【克己勤物大川效靈爲韻】

夏后氏奠山疏川極溺開泰珪錫命旣成天下之功黃龍發祥始耀域中之大當其駐軫江甸艤舟洪川天行健而時有未濟地設險而瞻之在前思利涉以撫俗遂精誠而告防於是雲气郁起神光爛然奮髯於勿用之窟驤首於或躍之泉安波澄瀾奉天意以顒若拖尾垂鬛夾王舟而負焉合靈符於百代表聖運於千年徒偉夫出無情馳不測如驅風雷若有羽翼觀竭誠以效用似就列而陳力電目流光金鱗耀色天吳奔走陽侯屏息巨險迄濟孰假剡木之能潛怪莫逢寧資畫鷁之飾應變化以昭感出沈潛而剛克其慶惟大賴祉福者兆人其觀惟榮執玉帛者萬國若非平水堙土泣辜罪已菲飲食以昭儉卑宮室而思理徳掩乎生成之初功齊乎開辟之始則安有非常之神物不召而萃止濟其不通而彰其具美者也至於漢橫汾水秦抵滄溟實逞心欲匪崇徳馨生人之盡瘁靡念方士之空言是聽姑幸免於覆溺夫何望乎炳靈於戲動防軌道言非善教則人𨿽愚弱或使之而不效其志惟純其徳孔殷則龍𨿽神化將不役而自勤信矣哉國家俾人其蘇在理無郁超乎大禹不務舟車之勞宛彼黃龍但爲宮沼之物而巳

白雲起封中詩【題中用韻六十字成】

封間白雲起漢帝坐齋宮望在泥金上疑生祕玉中攢柯初繚繞布葉漸防蘢日觀祥光合天門瑞气通無心已出岫有勢欲淩風儻遣成膏澤從玆徧大空

吏部試樂理心賦【易直子諒油然而生爲韻】

道無象天無聲聖不有作曷觀化成於是鼓吹大塊鏗鏘元精因乎心而式是理本形乎器而彊爲樂名以齊五方之俗以厚萬物之生始積中而發外卒充性而約情樂與心防則所曰固天之縱心由樂理亦得夫自明而誠至若樂在朝廷君臣葉義一發而陽唱陰和九變而雲行雨施上以見爲君之難下以知爲臣之不易有國者理心以此必獲儀鳳之嘉瑞若乃樂在閨閫父子靜專蓋取諸無荒而樂有節而宣和以嚴濟愛由敬全有家者理心以此必反天性於自然且夫樂之作也一動一息樂之理也惟淸惟直然後能在聽而必聰無入而不得節有序覩貫珠而匪珠聲成文見五色於無色其或惟邪是念惟慝是廋則𨿽琴瑟在禦管磬聿修立樂之方旣失理心之術何求亦焉望變澆風之浩浩致和气之油油徒觀其心尙通樂資交暢明贊天地之化育幽索神之情狀防節有極象之則動而時中應變無方擬之則貞而不諒至矣哉至樂希夷侯其禕而聽之以心固不資於子野作不在徳亦無俟於後防方今惇和統同反本復始辧六律以分職齊八風而同軌洪鐘虛受我則聞其直言朱遺音我則戒夫專美此吾君之以樂理心也宜乎貴爲天子

終南精舍月中聞磬聲詩【題中用韻六十字成】

月峯禪室掩幽磬靜昏氛思入空門妙聲從覺路聞泠泠滿虛壑杳杳出寒雲天籟疑難辧霜鐘詎可分偶來遊法界便欲謝人羣竟夕聽眞響塵心自解紛

禮部試鑑止水賦【澄虛納照遇物分形爲韻任不依次用限三百五十字以上】

水止矣靜之其徐物鑑矣久而益虛且無情於美惡又奚議夫親疎委質爰來所期乎上善同利忘筌已悟寧患乎至淸無魚若乃回塘月抱髙岸環合泥滓湛而自沈金砂炯其不雜同道徳之以虛而受異川澤之惟污是納有斐君子此焉明徵气隨波息心與源澄端形赴影如木從繩其表微也掛金鏡而當畫其索隠也隔玉壺而見冰爾其色必洞澈光無滉漾不蒸蓊郁之气不激潺湲之響百丈在目千仞指掌惡每自乎中見美實非乎外奬鑑形之始方似以身觀身得意之間乃同求象忘象徒觀其下倒星漢上披煙雲守其常而性將道合居其所而物以羣分君鑑之以平心臨下必簡臣鑑之而厲節在邦必聞妍媸無形兮惟人所召物我兼遺兮水無私照廉士以之立誠至人以之觀妙豈比夫流若激矢波如建瓴不捨晝夜爭輸滄溟徒乖躁靜之理莫辧眞僞之形者哉國固以賢爲止水鑑有餘裕羣形鱗集眾象景附濫巾竊吹者十手所指研精摭實者千載一遇夫如是姑自攝其威儀亦何憂而何懼

靑出藍詩【題中用韻限四十字成】

物有無窮好藍靑又出靑朱研方比徳白受始成形袍襲宜從政衿垂可問經當時不采擷佳色幾飄零奉和李相公早朝於中書傳防偶書所懷奉呈門下武相公中書鄭相公

禁門畱騎吹內省正衣冠稍辧旂裳色尙聞鐘漏殘九天鑪气暖六月玉聲寒宿霧開霞觀晨光泛露盤致君期返朴求友得如蘭政出同歸理言成共不刋準繩臨百度領袖映千官臥鼓流沙靜飛航漲海安盡規酬主意偕賦代交歡雅韻人間滿多慙竊和難

奉和武中丞秋日臺中寄懷簡諸僚友時西蕃使回奉命追和

聖朝思紀律憲府得忠賢指顧風行地儀刑月麗天不仁恆自逺爲政復何先虛室惟生白閒情卻艸迎霜紅葉早過雨碧苔鮮魚樂翻秋水烏聲隔暮煙舊遊多絕席感物遂成篇更許窮荒谷追歌白雪前

吐蕃別館和周十一郎中楊七錄事望白山作

純精結奇狀皎皎天一涯玉嶂擁淸气蓮峯開白花半巖晦云雪髙頂澄煙霞朝昬對賔館隠映如仙家夙聞蘊孤尙終欲窮幽遐暫因行役暇偶得志所嘉明時無外戶勝境卽中華況今舅甥國誰道隔流沙

奉和張舍人閣中直夜思聞雅琴因書事通簡僚友交朋

迢逓天上直寂寞丘中琴憶爾山水韻起予仁智心凝情在正始超想疎煩襟涼生子夜後月照禁垣深逺風藹蘭气微露淸桐陰方襲緇衣慶永奉南薫吟

和捨弟恭惜花絕句【時蕃中使回】

去年無花看今年未看花更聞飄落盡走馬向誰家

和恭曉聽籠中山鵲

掩抑衝天意淒愴觸籠音驚曉一聞處傷春千里心

和捨弟讓詠籠中鷹

未用且求安無猜也不殘九天飛勢在六月目睛寒動觸樊籠倦閒銷肉食難主人憎惡鳥試待一呼看同恭夏日題尋眞觀李寛中秀才書院

閒院開軒笑語闌江山並入一壺寛微風但覺杉香滿烈日方知竹气寒披捲最宜生白室吟詩好就步虛壇願君此地攻文字如鏈仙家九轉丹

同捨弟恭嵗暮寄晉州李六協律三十韻

古人猶悲秋況復嵗暮時急景迫流念窮陰結長悲陽烏下西嶺月鵲驚南枝攬衣步霜砌倚杖臨冰池怳怳若有失悄悄如不怡忽聞晨起吟宛是同所思有美壯感激無何逺棲遲摧藏變化用掩抑扶揺姿時傑豈虛出天道信無欺巨川望汔濟寒谷待潛吹劍匣益精利玉韞寧燐緇戒哉輕沽諸行矣自寵之伊我抱微尙仲氏卽心期討論自少小形影相差池比來胸中气欲耀天下奇雲雨沛蕭艾煙閣雙萎幾年困方枘一旦迷多岐道因窮理悟命以盡性知事去類絕時來如轉規伊呂偶然得孔墨徒爾爲早行多露悔彊進觸藩羸功名豈身利仁義非吾私萬物自生化一夫何驅馳不如任行止委分安所宜勸爾休感嘆與余陶希夷明年郊天后慶澤嵗華滋曲水杏花雪香街靑栁絲良時且暫歡樽酒聊共持閒過漆園叟醉看五陵兒寄言所思處不逺來相追

靑海西寄竇三端公

時同事弗同窮節厲陰風我役流沙外君朝紫禁中從容非所羨辛苦竟何功但示酬恩路浮生任轉蓬蕃中拘畱嵗余回至隴右先寄城中親故

蓬轉星霜攺蘭陵色養違窮泉百死別絕域再生歸鏡數成絲髮囊收血衣酬恩有何力祗棄一毛微

吐蕃別館臥病寄朝中親友

星漢縱橫車馬喧風揺玉佩燭花繁豈知羸臥窮荒外日滿深山猶閉門

吐蕃別館中和日寄朝中舊僚

淸時令節千官防絕域窮山一病夫遙想滿堂歌笑處幾人緣我向西隅

及第後答潼闗主人

本欲雲雨化卻隨波浪翻一霑太常第十過潼闗門志力且虛棄功名誰復論主人故相問慙笑不能言

河中城南姚家浴後贈主人

新浴振輕衣滿堂寒月色主人有美酒況是曾相識看渾中丞山桃花初有他客不通晚方得入因有戲贈

朝來駐馬香街裏風度遙聞語笑聲無事閉門教日晚山桃落盡不勝情

贈友人

南山雙喬松擢本皆千尋夕流膏露津朝披靑雲陰負雪出深澗揺風倚髙岑明堂久不搆云榦何森森匠意方雕巧時情正誇淫生材防有用天地豈無心

道州夏日郡內北橋新亭書懷贈何元二處士

結構池梁上登臨幾日回晴空交密葉陰岸積蒼苔爽气中央滿淸風四面來振衣生羽翰髙枕出塵埃齊物魚何樂忘機鳥不猜閒銷炎晝盡靜勝火雲開僻逺宜孱性優遊賴廢材願爲長泛梗莫作重燃灰守道窮非過先時動是災寄言徐孺子賔榻且徘徊

道州道縣主簿知縣三年頗著廉愼秩滿縣闕申使請畱將赴衡州題其防事

爲理賴同力陟明非所任廢田方墾艸新柘未成陰術淺功難就人疲感易深煩君駐歸棹與慰不欺心道州將赴衡州酬別江華毛令【此人好書破百姓布絹頭及妄行杖】

布帛精粗任土宜疲人識信每先期明朝別後無他囑𨿽是蒲鞭也莫施

道州夏日早訪荀參軍林園敬酬見贈

髙眠日出始開門竹逕旁通到後園陶亮橫琴空有意任棠置水竟無言松窓宿翠含風薄槿院朝花帶露繁山郡本來車馬少更容相訪莫辭喧

道州敬酬何處士懷郡樓月夜之作

淸質悠悠素彩融長川迥陸合爲空佳人甚近山城閉一夜相望水鏡中

附

新居寺院涼夜書情呈上呂和叔郎中【峩眉山人

何上】

庾公念病宜淸暑遣向僧家占上方月光似水衣裳濕松气如秋枕簟涼幸以薄才當客次無因弱羽逐鸞翔何由一示雲霄路腸斷星星兩鬢霜

道州敬酬何處士書情見贈

意气曾傾四國豪偶來幽寺息塵勞嚴陵釣處江初滿梁甫吟時月正髙新識幾人知杞梓故園何嵗長蓬蒿期君自致靑雲上不用傷心嘆二毛

戲贈靈澈上人

僧家亦有芳春興自是禪心無滯境君看池水湛然時何曾不受花枝影

三月一日是貞元舊節有感絕句寄竇三任黔南盧七任雒陽

同事先皇立玊墀中和舊節又支離今朝各自看花處萬里遙知掩淚時

初發道州答崔三連州題海陽亭見寄絕句

吏中習隠好躋攀不擾疲人便自閒聞說殷勤海陽事令人轉憶舜祠山

附

奉陪郎中使君城上夜把火看花【段古】城上芳園花滿枝城頭太守夜看時爲報林中髙舉燭感人情思欲題詩

答段秀才

盡日看花君不來江城半夜爲君開樓中共指南園火紅燼隨花落碧苔

宗禮欲往桂州苦雨因以戲贈

農人辛苦緑苗齊正愛梅天水滿堤知汝使車行意速但令驄馬著鄣泥

道州奉寄襄陽裴相公絕句

悠悠世路自浮沈豈問仁賢待物心最憶過時畱宴處艷歌催酒後亭深

呂衡州集卷一

欽定四庫全書

呂衡州集卷二

唐呂溫撰

詩

吐蕃別館月夜

三五窮荒月還應照北堂回身向暗臥不忍見圓光

望思臺作

浸潤成宮蠱蒼黃弄父兵人情疑始變天性感還生宇縣猶能洽閨門詎不平空令千載後淒愴望思名

孟冬蒲津闗河亭作

息駕非窮途未濟豈迷津獨立大河上北風來吹人雪霜自玆始艸木當更新嚴冬不肅殺何以見陽春

鞏路感懷

馬嘶白日暮劍鳴秋气來我心浩無際河上空徘徊

題梁宣帝陵二首

卽讎終自翦覆國豈爲雄假號孤城裏何殊在甬東祀夏功何薄尊周義不成淒涼庾信賦千古共傷情

嶽陽懷古

晨飈發荊州落日到巴丘方知刳剡利可接神遊二湖豁南浸九駛東流襟帶三千里盡在嶽陽樓憶昔鬭羣雄此焉爭上游吳昌屯虎旅晉盛騖龍舟宋齊紛禍難梁陳成冦讎鐘鼓長震耀魚龍不得休風雲一蕭散功業忽如浮今日時無事空江滿白鷗

道州途中卽事

零桂佳山水滎陽舊自同經途看不暇遇境說難窮疊嶂靑時合澄湘漫處空舟移明鏡裏路入畫屏中巖壑千家接松蘿一逕通魚煙生縹緲犬吠隔蔥蘢戲鳥畱餘翠幽花怯晚紅光翻沙瀨日香散橘園風信美非吾土分憂屬賤躬守愚資僻地防隱望年丰且保心能靜那求政必工課終如免戾歸養洛城東

登少陵原望秦中諸川太原王至徳妙有水術因用感嘆

少陵最髙處曠望極秋空羣山噴淸源脈散秦川中荷鍤成雲雨由來非功如何盛明代委棄傷豳風涇灞徒絡繹漆沮虛防同東流滔滔去沃野飛秋蓬大禹平水土吾人得其宗發機回地勢運思與天通早欲獻奇防丰財敍西戎豈知年三十未識大明宮捲爾出岫云追吾入防鴻無爲學驚俗狂醉哭途窮

奉勅祭南嶽十四韻

皇家禮赤帝謬防司封域致齋紫蓋下宿設祝融側鳴澗警宵寐淸猿逓時刻澡潔事夙興簮佩思盡飾危壇象嶽趾祕殿翹翚翼豋拜不遑顧酌獻皆累息贊導儀匪繁祝史詞甚直忽覺心魄悸如有精靈逼漠漠雲气生森森杉柏黑風吹虛簫韻露洗寒玉色寂寞有至公馨香在明徳禮成謝邑吏駕言歸郡職憇桑訪蠶事遵疇課農力所願風雨時回首瞻南極

經河源軍漢村作

行行忽到舊河源城外千家作漢村樵采未侵徵虜墓耕耘猶就破羌屯金湯天險長全設伏臘華風亦暗存暫駐單車空下淚有心無力復何言

題河州赤岸村

左南橋上見河州遺老相依赤岸頭匝塞歌鐘受恩者誰憐被髮哭東流

題陽人城

忠驅義感卽風雷誰道南方乏武才天下起兵誅董卓長沙子弟最先來

晉王龍驤墓

虎旗龍艦順長風坐引全吳入掌中孫皓一兒何足取便令千載笑爭功

題石勒城二首

長驅到處積人頭大斾連營壓上游建業烏棲何足問慨然歸去王中州

天生傑異固難馴應變摧枯若有神夷甫自能疑倚嘯忍將虛誕誤時人

劉郎浦口號

吳蜀成婚此水潯明珠步障幄黃金誰將一女輕天下欲換劉郎鼎峙心

自江華之衡陽途中絕句

孤棹遲遲悵有違沿湘數日逗淸輝人生隨分爲憂喜回鴈峯南是北歸

吐蕃別館送楊七錄事先歸絕句

愁雲重拂地飛雪亂遙程莫慮前山暗歸人眼自明

奉送範司空赴朔方【得遊字】

築壇登上將膝席委前籌虜滅南侵迹朝分北顧憂抗旌回廣莫撫劍動旄頭坐見黃雲暮行防白艸秋山橫舊秦塞河繞古靈州善守知兵事惟應獵騎遊

送文暢上人東遊

隨緣聊振錫髙步出東城水止無恆地云行不計程到時爲彼岸過處卽前生今日臨歧別吾徒自有情

喜儉北至送宗禮南行

洞庭舟始泊桂江防又開魂從防處斷愁向笑中來惝怳防殘景殷勤祝此杯衡陽刷羽待成取一行回

送段九秀才歸澧州

湘南孤白芷幽托在淸潯豈有馨香發空勞知處深推賢路已隔賑乏力弗任慙我一言分負君千里心寸義薄聨組片誠敵兼金方期踐冰雪無使弱思侵

衡州送李十一兵曹赴浙東

慷慨視別劍淒淸泛離琴前程楚塞防此恨洞庭深文字久已廢循良非所任期君碧雲上千里一揚音臨洮送袁七書記歸朝【時袁生作僧蕃人呼爲袁師】

憶年十五在江湄聞說平涼且半疑豈料殷勤洮水上卻將家信托袁師

江陵醉中畱別坐客

尋常縱恣倚靑春不契心期便不親今日煙波九疑去相逢盡是眼中人

道州酬送何山人之容州

匣有靑萍笥有書何門不可曳長裾應須定取眞知者遣對明君說子虛

道州送戴簡處士往賀州謁楊侍郎

羸馬孤僮鳥道防三千客散獨南歸山公念舊偏知我今日因君淚滿衣

春日遊郭駙馬大安亭子

戚裏容閒客山泉若化成寄遊芳徑好借賞彩船輕春至花常滿年多水更淸此中如傳舎但自立功名楚州追制後舎弟直長安獄失囚花下共飲

天子收郡印京兆責獄囚狂兄與狂弟不解對花愁衡州嵗前遊合江亭見山櫻蘂未拆因賦含彩恡驚春

山櫻先春發紅蘂滿霜枝幽處竟誰見芳心空自知似羞朝日照疑畏暖風吹欲問含彩意恐驚輕薄兒衡州登樓望南館臨水花呈房戴段李諸公

夭桃臨芳塘暮色防愁思托根豈求潤照影非自媚罥掛靑桞絲零落緑錢地佳期竟何許時有幽禽至合江亭檻前多髙竹不見逺岸花客命剪之感而成詠

吉凶豈前卜人事何翻覆緣看數日花卻剪淩霜竹常言契君操今乃妨眾目自古病當門誰言出幽獨

道州春遊歐陽家林亭

道州城北歐陽家去郭一里占煙霞主人𨿽朴甚有思解畱滿地紅桃花桃花成泥不須掃明朝更訪桃源老政成興足則告歸門前便是家山道

衡州早春偶遊黃溪口號

偶尋黃溪日欲沒早梅未盡山櫻發無事江城閉此身不得坐待花間月

衡州夜後把火看花畱客絕句

紅芳暗落碧池頭把火遙看且少畱半夜忽然風更起明朝不復上南樓

夜半把火看南園花招李十一兵曹不至呈座上諸公

夭桃紅燭正相鮮傲吏閒齋困獨眠應是夢中飛作蝶悠揚祗在此花前

順宗至徳大聖大安孝皇帝挽詞三首

遐視輕神寶傳歸屬聖猷堯功終有待文徳本無憂坐受朝汾水行看告岱丘那知鼎成後龍馭弗淹畱監撫垂三紀聲徽洽萬方禮因馳道著明自墾田彰積漸成鴻業從容守太康更畱園寢詔恭聴有餘芳早秋同軌至晨斾露華滋挽度千夫咽笳凝六馬遲劍悲長閉日衣望出遊時風起西陵樹淒涼滿孝思

詠蜀客石琴枕

可憐他山石幾嵗負貞堅推遷彊爲用雕斵傷自然文含巴江浪色起靑城煙更聞余玉聲時入朱絲弦

河南府試贖帖賦得鄕飲酒詩

酌言修舊典刈楚始登堂百拜賓儀盡三終樂奏長想同鶯出谷看似鴈成行禮罷知何適隨云入帝鄕

賦得失羣鶴

杳杳衝天鶴風排勢暫違有心常自負無伴可相依萬里寧辭逺三山詎憶歸但令毛羽在何處不翻飛

道州南樓換柱

鴻災起無朕有見非前知蟻入不足防柱傾何可追良工操斤斧沈吟方在斯殫材事朽廢曷若新宏規

道州北池放鵝

我非好鵝癖爾乏鳴鴈姿安得免沸鼎澹然遊淸池見生不忍食深情固在斯能自逺飛去無念稻粱爲

回風有懷絕句

銀宮翠島煙霏霏珠樹玲瓏朝日暉神山望見不得到卻逐回風何處歸

蕃中答退渾詞【退渾部落盡在而爲吐蕃所鞭撻有譯者訴情於余因而答之】

退渾兒退渾兒朔風長在气何衰萬羣鐡馬從奴虜彊弱由人莫嘆時退渾兒退渾兒冰銷靑海艸如絲明堂天子朝萬國神島龍駒將與誰

上官昭容書樓歌【貞元十四年友人崔仁亮於東都買得研神記一卷有昭容列名書縫處因用感嘆而作是歌】

漢家婕妤唐昭容工詩能賦千載同自言才藝是天眞不服丈夫勝婦人歌防舞罷閒無事縱恣優遊防文字玉樓寶架中天居緘奇祕異萬卷餘水精編帙緑鈿軸雲母搗紙黃金書風飄花露淸旭時綺髙掛紅綃帷香囊盛煙繡結絡翠羽拂案靑琉璃吟披嘯捲紛無已皎皎淵機破研理詞縈彩翰紫鸞回思耿寥天碧雲起碧雲起心悠哉境深轉苦坐自摧金梯珠履聲一斷瑤階日夜生靑苔靑苔閟空闗曽比羣玉山神仙杳何許遺逸滿人間君不見洛陽南市賣書肆有人買得研神記紙上香多蠧不成昭容題處猶分明令人惆悵難爲情

聞砧有感

千門儼云端此地富羅紈秋月三五夜砧聲滿長安幽人感中懷靜聴淚汍瀾所恨搗衣者不知天下寒

早覺有懷

東方殊未明暗室虫正飛先覺忽先起衣裳顚倒時嚴冬寒漏長此夜如何其不用思秉燭扶桑有淸暉

冬日病中卽事

墻下長安道囂塵咫尺間久牽身外役暫得病中閒背喜朝陽滿心憐暮鳥還吾廬在何處南有白雲山

病中自戶部員外郎轉司封

羸臥承新命優容獲所安遣兒迎賀客無力拂塵冠偃仰晴軒暖支離曉鏡寒那堪報恩去感激對衰蘭

久病初朝衢中卽事

沈屙曠十旬還過直城闉老馬猶知路羸童欲怕人又隳三徑計更彊百年身許國將何力空生衣上塵

道州城北樓觀李花

夜疑闗山月曉似沙塲雪曽使西域來幽情望超越將念浩無際欲言忘所說豈是花感人自憐抱孤節

道州秋夜南樓卽事

誰令獨坐愁日暮此南樓云去舜祠閉月明瀟水流猿聲何處曉楓葉滿山秋不分匣中鏡少年空白頭

道州觀野火

南風吹野火焰焰燒楚澤陽景當晝遲陰天半夜赤過處若篲掃來時如電激豈復辧蕭蘭焉能分玉石虫蛇盡爍爛虎兕亦奔迫積穢一蕩除和气始融液堯時旣敬授禹稼始肇迹徧生合穎禾大秀兩歧麥家有京坻詠人無溝壑戚乃悟焚如功來嵗終受益

衡州早春二首

碧水何逶迆東風吹沙艸煙波千萬曲不辧嵩陽道病肺不飲酒傷心不看花惟驚望鄕處猶自隔長沙

郡內書懷寄劉連州竇防州

朱邑何爲者桐鄕有古祠我心常所慕二郡老人知

偶然作二首

棲棲復汲汲忽覺年四十今朝滿衣淚不是傷春泣中夜兀然坐無言空涕洟丈夫志气事兒女安得知

古興

越歐百鏈時楚卞三泣地二寶無人識千齡皆棄置空巖起白虹古獄生紫气安得命世客直來開奧祕劍任刜鐘看玉從投火試必能絕疑惑然後論奇異

風詠

防風生靑蘋習習出金塘輕揺深林翠靜獵幽逕芳掩抑時未來鴻毛亦無傷一朝乘嚴气萬里號淸霜北走摧鄧林東去落扶桑掃卻垂天云澄淸無私光悠然返空寂晏海通舟航

道州感興

當代知文字先皇記姓名七年天下立萬里海西行苦節終難辧勞生竟自輕今朝流落處瀟水繞孤城

春日與李六捨弟聫句

始見花滿枝又看花滿地【景儉】且持增气酒莫滴傷心淚【溫】深誠長鬱結芳晨自妍媚【防】笑歌聊永日誰知此時意【景儉】

鏡中嘆白髮

年過潘嶽才三嵗還見星星兩鬢中縱使他時能早達定知不作黑頭公

友人邀聴歌有感

文章拋盡愛功名三十無成白髮生孤負壯心羞欲死勞君貴買防腸聲

貞元十四年旱甚見權門移芍藥花

緑原靑壠漸成塵汲井開園日日新四月帶花移芍藥不知憂國是何人

冬夜卽事

百憂攢心起復臥夜長耿耿不可過風吹雪片似花落月照冰文如鏡破

道州郡齋臥疾寄東館諸賢

東池送客醉年華聞道風流勝習家獨臥郡齋寥落意隔簾防雨濕梨花

讀小弟詩有感因口號以示之

憶君未冠賞年華二十年間在咄嗟今來羨汝看花嵗似汝追思昨日花

讀句踐傳

丈夫可殺不可羞如何送我海西頭更生更聚終須報二十年間死卽休

道州月嘆

別館月犁牛冰河金山雪道州月霜林子規啼是血壯心感此孤劍鳴沈火在灰殊未防

風嘆

靑海風飛沙射面隨驚蓬洞庭風危檣欲折身若空西馳南走有何事防須一快百年中

呂衡州集卷二

欽定四庫全書

呂衡州集卷三

唐呂溫撰

書序

與族兄臯請學春秋書

儒風不振久矣某生於百代之下不顧昧劣凜然有志翹企聖域莫知所從如仰髙山臨大川未獲梯航而欲濟乎深而臻乎極也凡學之道嚴師爲難師資道喪八百年矣自鳳鳥不至麒麟遇害血流戰國火發暴秦先王之道幾隕於地賴漢氏勃焉而拯之釃糟粕揚煨燼披雲霧揭日月夫子文章滅而復耀與火徳俱朗者四百餘年當時大教中興去聖未逺學士非師說不敢輙言鴻儒碩生樂以善誘道𨿽爲公卿教授不輟其徒大者至千餘人小者亦數百人或升乎堂或入於室洋洋濟濟有古風也夫學者豈徒受章句而已蓋必求所以化人日日新又日新以至乎終身夫教者豈徒博文字而已蓋必本之以忠孝申之以禮義惇之以信讓激之以廉恥過則匡之失則更之如切如磋如琢如磨以至乎無瑕故兩漢多名臣諫諍之風同乎三代蓋由其身受師保之教誨朋友之箴誡旣知己之損益不忍觀人之成敗也魏晉之後其風大壞學者皆以不師爲天縱獨學爲生知譯疏翻音執疑防失率乃私意攻乎異端以諷誦章句爲精以穿鑿文字爲奧至於聖賢之微防教化之大本人倫之紀律王道之根源則蕩然莫知所措矣其先進者亦以教授爲鄙公卿大夫恥爲人師至使鄕校之老人呼以先生則勃然動色痛乎風俗之移人也如是是以今之君子事君者不諫諍與人交者無切磋蓋由其身不受師保之教誨朋友之箴誡旣不知己之損益惡肯顧人之成敗乎而今而後乃知不師不友之人不可與爲政而論交矣且不師者廢學之漸也恐數百年後又不及於今日則我先師之道其隕於深泉是用終日不食終夜不寢馳古今而慷慨抱墳籍而太息吾兄亦曾以是爲念乎小子狂簡實有微志蘊童防求我之願立朝聞夕死之誓所與者不惟鴻碩之老博洽之士與我同志者則爲吾師與兄略言其志也其所貴乎道者六其詩書禮樂大易春秋歟人皆知之鄙尙或異所曰禮者非酌獻酬酢之數周旋裼襲之容也必可以經乾坤運陰陽管人情措天下者某願學焉所曰樂者非綴兆屈伸之度鏗鏘鼓舞之節也必可以厚風俗仁神熈元精茂萬物者某願學焉所曰易者非揲蓍演數之妙畫卦舉繇之能也必可以正性命觀元化貫眾妙貞夫一者某願學焉所曰書者非古今文字之舛大小章句之異也必可以辧帝王稽道徳補大政建皇極者某願學焉所曰詩者非山川風土之狀艸木鳥獸之名也必可以警暴虐刺淫昏全君親盡忠孝者某願學焉所曰春秋者非戰爭攻伐之事聘享盟會之儀也必可以尊天子討諸侯正華夷繩亂賊者某願學焉其餘非聖人所論不與於君臣父子之際𨿽欲博聞不敢學矣吾兄達者也可不曰然乎嘗閱雅論深於春秋其間所得實曰淵正竊不自揣願以春秋三傳執摳衣之禮於左右童防求我兄得辭乎朝聞夕死某可逆乎無以流俗所輕而忽聖賢之所重也其餘五經當今孰可爲某師者幸詳鄙志而與擇焉

上族叔齊河南書

大尹叔父閣下某聞水官修而龍至官失其方物乃坻伏以文章而言則先進爲後進之官也亦宜正褒貶別雅鄭宣六義合三變以修其官使後進之徒靡然向風皦然知方能者勸不能者止於是乎文章之可見也如掃除氛昏澄定波濤穹天淸而日月耀滄海晏而蓬壺出今夫先進之廢官久矣文猶龍也其可見乎伏惟叔父蘊特進之明哀雅頌之缺常欲以三代制度訓斯文前罷鎭南服入侍東掖詞林聳仰如登日觀莫不結轍連駟懷編捧軸差池道路奔走光塵人人自以爲齊公之遇矣及乎昌言金馬髙議承明懸大雅之衡以權後進則乃以小子爲稱首達勾萌而茂以柯葉翼鶵而使之頡頏先達攺觀同類駭聽譽動朝端聲馳轂下循顧反覆誠非所堪竊料叔父之意豈不欲使濫音竊吹者聞士會而西逃秦境惇行守正者望郭隗而北首燕路夫是則小子敢賀天下文章廢而復興不敢自當其遇也然大匠𨿽哲不能化擁腫之材大風𨿽壯不能起凝滯之物曩充鄕賦薦辱公議昨詔賢良猥塵淸舉叔父以唱髙寡和小子以名浮易喪間關堙郁卒用無成取笑薄徒貽羞左右𨿽失鵠而知反終胡顏而敢安愧懼慙惶夙夜若厲叔父蹈中和之徳遭兼濟之運荷深知於明主懸大望於蒼生一朝秉唐之鈞埏埴萬物而髙明不奪於獨見鄙分克彰於日新茫茫前途未敢自料豈遽以一第爲得喪哉由是思之勃焉增气遂欲攝迹聲利潛心道藝窮六籍之統紀盡正變之形容使學通天人文正雅俗然後抗衡當代爲叔父之榮𨿽知其難志不可奪謹獻近文七首徒跂聖人之域未臻作者之方姑務自彊式酬與進伏願特污省覽光賜教誨指以逺蹤責以大成惠何加焉非敢望也

代李侍郎與山南嚴僕射書

僕射稟天全才受國重寄控全蜀咽喉之地當狂冦奔侮之衝處瘠土而其財甚丰訓羸師而其武可畏少分麾下潛運掌中再開劍閣之扃繼獻鹽亭之捷應接制使先假地徵犄角王師且爲鄕導削叛人之迹釋梓州之圍勞實倍多功無與讓聖上神武睿斷注意西南一校之善否必知一夫之勞逸必察況閣下效彰朝論事布人謡精神貫於神祗茂伐懸於日月豈復聽簿書之巧詆笙簧之濫音來示所虞無足介意某以寡薄謬膺重任舉關國計動屬軍期夙夜憂慙未知所濟過防稱奬愧惕良深惟托方嶽至公共守王度物估小事固無二三共計遵行亦如受賜佩荷之至無諭下情某再拜

代李侍郎與宣武韓司空書

某以非才謬當重任事關國計動限軍期撫事知難夙夜憂積蓋以運路壅滯私鹽撓法力非有司所及惟托方鎭至公伏惟司空文武全才勲徳茂著朝廷毗倚中外共瞻勤王則知無不爲憂國則言皆可復今春過日獲拜旌麾眷私之餘已及此事防許同志立法協力狥公對揚之初便具奏聞所以遣裴郎中往申朝防議立規模悉令咨托大賢非敢專行鄙見昨得巡院狀報伏承司空徳量旁通忠誠感發急公家之病同職司之憂鹽法隄防已行文牒斗門開塞許有商量率先諸侯首贊王度義形九牧忠動三軍意開而逺近承風言發而神明知感況某奉職之分承眷之深受賜懷仁豈同常等銘戴所至無諭下情

代李侍郎與徐州張尙書書

奉別紙示諭眷待殊異規略端明究忠義之苦言暢經通之雅防皆足以感動朝野光映古今一字之貴可懸於千金終身佩之何啻於三復甚善甚善伏以尙書才膺間出識蘊生知地承勲徳行在詩禮自家達國移孝爲忠受任先朝克荷崇構控襟喉之地成節制之師動必勤王志皆憂國忠實彰於行事義聲感於旁鄰布在人謠溢於時論鳴鶴有和鼓鐘必聞聖上神武聰明惟新覆幬勵精戎事注意蕃隅方仄陋以旁求況勲賢之自著何患乎誠不上達道不大光宣太阿之利用窮彞鼎之盛烈者乎某以寡薄謬膺重任成賦之重撫事知慙徒欲盡愚陳鄙見防朽磨鈍庶效涓埃竭誠捐軀少酬恩遇知我者寡同志實難頃在江西過辱厚意常懷慕仰頗歷歲時昨者以私鹽幹禁漸耗公利汴州滯運屢稽軍期忝當職司每積憂負輒率誠懇粗申條例网羅盜糴節宣通渠實托眾賢敢專獨見果防至公之量推急病之心率先侯伯首贊王度許以別設方略大爲隄防究絕姦源通利國漕神之聽之言可復於天地有始有卒事必立於邦家佇觀莫大之功以成不朽之美諸侯師表天子腹心千載一時誠無與讓某奉職之分受賜孔多拳拳寸誠夙夜欣企幸甚幸甚徐傪宜並在使至口述伏惟昭悉

代辛將軍與普潤劉尙書書

某性質鄙昧智能無取承借門緒早防驅防盡瘁軍府備嘗艱難徒竭犬馬之勞詎濟弓裘之美家搆未克國恩未酬而謬典禁司職惟侍衛良時自晚宿志莫伸憤血猶剛憂髮先白加以稟性寡合知音實難甘心此生長鳴靡托豈料尙書推深之量啟特達之心愛念不遺眷知益重昨者四牡來覲萬乘虛心旁求將帥之臣佇淸至公之鑑然則蕭何之稱必在韓信孝文有問宜薦雲中而丹墀對揚首及庸敷陳本末奬飾逾涯達其忠義之誠許其逺大之致𨿽躬論志業自瀝肺肝纎悉周詳豈能及此遂使郁埋之志允達於宸聰樗朽之材式孚於帝念言發九天之上聲聞四海之中行得舟航坐生羽翼𨿽管鮑在齊載深知我之感王貢仕漢有切彈冠之慶方諸今日未足爲諭不圖知己之在於斯義激血誠恩纒骨髓每一念至不覺涕流殞首糜軀豈能報徳維當竭誠礪節服義懷仁奉以周旋居之造次靑松得地方見於歲寒皦日在天願聽其心誓生死幸甚幸甚屬有負薪之疾未申拜賜之禮瞻荷之至感懼兼深拳拳下情未知所措稍任行李卽冀趨謁伏惟照察云云

代竇中丞與襄陽於相公書

某經術無取丘園自屏所期全拙豈敢近名二十五丈泛愛愽容不遺孤陋申以通家之好遇以國士之分禮慙入室契辱忘年猥賜吹噓謬假鱗翼遂得價重江左名聞天朝起家拾遺再命柱史時丁變故命偶屯難孤鱗方困於蹄涔窮鳥再歸於仁徳果防奏領列郡擢倅三軍不汝疵瑕見容於歲月同我休戚每形於話言身計皆奉良規家事悉資全力然後表達宸聽推致周行南宮劇曹踐不終歲憲府雄秩防於常倫內顧庸虛敢云自致魏賢子夏宣尼之道彌尊漢用淮陰相國之言始重徒以才負知己名懸古人致逺之效莫彰貽羞之責斯及敢不砥礪微分激昂前途以明君今日之恩資大賢積時之譽庶乎有立以答所知豈敢以屍素爲榮而負生平之論伏惟鑑察郡榻諸生戎旃故吏用奬恩重生成感深瞻望門防未獲拜謝銘戴兢惕莫知所裁拳拳下情紙墨難具某再拜

地誌圖序

廣陵李該博達之士也學無不通尢好地理患其書多門歷世寖廣文詞浩蕩學者疲老由是以獨見之明法先聖之制黜諸子之傳記述仲尼之職方會源流考同異務該暢從體要倬然勒成一家之說猶懼其奧未足以昭啟後生乃裂素爲方儀據書而畫隨方面以區別擬形容之訓解命之曰地誌圖觀其粉散百川黛凝羣山元气剖判成乎筆端任土之毛有生之類大鈞變化不出其意然後列以城郭羅乎陬落內自五侯九伯外自要荒蠻貊禹迹之所窮漢驛之所通五色相宣萬邦錯峙毫釐之差而下正乎封略方寸之界而上當乎分野乾象坤勢炳焉可觀與夫聚米擬其端倪畫地陳乎梗槪固不可同年而語詳略也每虛室燕居薄帷晴褰普天之下盡在屋壁戶納四海牕籠八極名山大川隨顧奔走殊方絕域舉意而到髙視華裔坐橫古今觀帝王之疆理見宇宙之寥廓出遐入幽曾不崇朝與夫役形神於歲月窮轍迹於區外又不可並軌而論勞逸也且夫刪百代之獘綜羣言之首繁而不亂疎而不漏才識以潤之丹靑以炳之使嗜學之徒未披文而見義不由戶而覩奧斯訓導之明也窮地而述舉世而載事極洪纎理通皦昧混一家之文軌張大國之襟帶覈人物之虛實總山川之要會表皇威之有截明王道之無外斯乃功用之大也見蒼梧塗山則思舜禹卹民之艱覩窮荒大漠則悟秦漢勞師之覽齊疆晉壤則想桓文勤王之霸觀洞庭荊門則知苖蜀恃險之敗王者於是明乎得失諸侯於是鑑乎興替斯又懲勸之逺也然則本之所以廣學流申之足以贊鴻業垂之可以示後世豈徒由近觀逺以智自樂爲室中之一物哉而時無知音道不虛行舉地成圖聞天無路此志士儒林所以爲之頽息也某久從君遊辱命敍述庶明作者之意俾好事君子知其所以然

送友人遊蜀序

始吾挹至源之貌若隴底積雪聳寒木於雲谿次吾覽至源之文若驪龍相追弄明月於泉窟末吾聽至源之論若泰山欲雨倒雲气於滄溟如其貌可以振肅周行如其文可以光潤石渠如其論可以感動宣室而淪蕩江海垂二十年則不知天所以生之之意貞元甲乙歲以親故勸勉來遊京師時然後言無辧以動眾樂然後笑無歡以接物義然後取無食以寧居慨然悔之決防長往因登紫閣峯而指曰西南靑防色連岷峨吾行何歸山盡則住翌日告別於友人太原王運顧謂予曰髙云出岫無時雨之會與風悠揚轉逺而散若至源者其猶云乎盍亦贈之序予和女

送琴客搖兼濟東歸便道謁王虢州序

東海搖兼濟年十三從淮南大軍有奇童之稱歲旣冠歷泗上劇職振能吏之聲而尙气節重言諾臨財廉見義勇蘊崇具美發以雅琴瑯瑯然若佩玉之有衝牙也貞元丁丑歲觀藝京師衝宇罕覯正聲寡聽道不茍合浩然東歸水流無心遇用則止農守禦史中丞王公得子最深且東諸侯之望也儻羽翼吾道鏗鏘爾音飛而鳴之一日千里則何公門不可曳長裾乎大丈夫風波未始有極生死且不足問況能離憂乎白露降秋雲起仰見太華壯心勃興若不激徵變商是孤慷慨吾季恭也詩有逸气盍韻鐘律播於絲桐

聨句詩序

河南栁茂直與余有潘楊之睦且道義相得也余兄弟志守拙黙不交當世晨昏之外靖專一室顧我者惟茂直而已以爲切磋蓋常事討論有晏息導志气徒然起憤議時事余欲無言其或晴天曠景浩蕩多思永夜髙月耿耿不寐或風露初曉怳若有得或煙雨如晦緬懷所思則何以節宣慘舒暢達情性其有易於詩乎乃因翰墨之餘琴酒之暇屬物命篇聨珠疊唱審韻諧律同聲則應研情比象造境皆會亦猶眾壑合注霈爲大川羣山出云混成一气朗宣五色微闡六義𨿽小道必有可觀其在玆矣茂直命余序述存以編簡俾後之觀者知吾黨所立之濫觴

送薛大信歸臨晉序

先師曰益者三友吾能得之豈惟直諒多聞而已可以旁魄天人談堯舜之道則有吾族兄臯可以本情性語顏夷之行則有太原王師簡可以發揚古訓論三代之文則有河東薛大信此三君子或道以樂我或行以約我或文以博我遭時則有光遁世則無悶其爲益也不亦大乎大信與予最舊始以孝弟餘力皆學於廣陵之靈巖寺云捲其身討論數歲嘗見大信述作必根乎六經取禮之簡要詩之比興書之典刑春秋之褒貶大易之變化錯落混合崢嶸特立不離聖域而逸軌絕塵不易雅制而瓌姿萬變有若雲起日觀盡成丹霞峯拆靈掌無非峻勢皆天光朗映秀气孤防豈藻飾而削成者哉聖上方欲觀人之文潤飾洪業秉筆者如三光得天每賀大信有其時矣無何予被鄕曲之譽賦於闕下以文乖時體行失俗譽再爲有司所黜此時大信亦與計偕知機全髙匣刃不試昔趙殺鳴犢仲尼臨河而逝予之見黜子亦逡巡事𨿽不同其所感一也歲八月以岵屺之戀告予於歸予思古人出處有贈乃語之曰吾聞賢者志其大者文爲道之飾道爲文之本專其飾則道喪返其本而文存且使不存又何傷矣彼邦是帝堯之遺俗唐叔之所理必有忠信如君者焉問安之暇可與之處琢磨仁義浸潤道徳考皇王治亂之迹求聖哲行藏之防達可以濟乎天下窮可以攄其光明無爲矻矻筆硯間也行矣大信茍非同志勿矢予言

道州律令要錄序

某頃累忝官尙書省禦史臺徧觀諸曹多書令式格律於其屋壁茍非以宦遊爲情而奉其職者皆得日夕省覽臥起出入目存心悟章章然如貫珠如循環吏無以欺臨事不惑決繁滯舉枉直而葉於大中中人已上固可循致吾不知其誰首之何前賢處心防事之同也若州縣者卑而近於人逺而切於得失動有懸人命關風俗而墮者委成於一吏望空而署勤者檢閱山積神憤气沮卒無所歸政令之不亦宜乎此州法吏何洛庭良士也與撮其要講其義書於防事之左某不深於法猶慮未盡後來君子其究成之此長人者之所急【元和五年五月二十七日】

裴氏海昬集序

海昬集者有唐文行之臣故度支郎中專判度支事贈尙書左僕射正平節公裴氏諱某字某考地毓徳會友輔仁气志如神英華發外之所由作也初公違河洛之難以其族行攀大別浮彭蠡望洞庭回翔於巨湓流眄於海昬海昬有歐山之奇修江之淸陽溪之邃陽泉之靈竹洞花塢仙壇僧舎雞犬鐘梵相間於淸嵐白雲中數百里不絕時也俗以逺未擾地以偏而寧開元之遺老盡在猶歌詠乎升平公悠然樂之遂與我外王父故屯田郎中集賢殿學士河東栁公諱某叔祖故相國宜城伯諱渾洎故太常卿蘭陵蕭公定故祕書少監範陽盧公虛舟故左庶子隴西李公勲爲塵外之交極心期之賞惟故給事中汝南袁公髙故將作監河南元公亙以後進預焉江左搢紳諸生望之如神仙邈不可及每賦一泉題一石毫墨未漧傳詠已徧其爲物情所注慕如此無何朝廷命公盈虛東南漕引吳楚中原百萬之眾仰食於公人不堪其煩我若無事往往佩聨印擁大蓋枉道而過舊山林壑之間琴詩不廢心計屈指而軍飫贍其大雅之全材者歟於戲太尉侍中勤勞王家惠於生人至公再世又以盛徳屈於年運慶如壅川其決必大由是焜燿之烈重集於我郇公郇公始以大孝聞中以大用顯次以大忠升藩屏三朝出入二揆述先職而掌邦賦修祖徳而踐臺衡理荊之政篆在樂石定蜀之武藏在冊府漢南之化方洽於人謡加以優遊藝文惇悅經術身被華衮門全素風不畏彊禦不侮孤賤久要皆當代長者推轂必一時雋傑海內士大夫如鱗羽之歸龍鸞君子曰郇公忠憲公之勲徳節公之雅道爲不忘矣郇公以霜露之感泣編遺文思所以垂諸不朽以爲節公消息出處之道始於海昬遂於正集外別次當時唱和遊覽餞勞之作凡九十六篇勒爲海昬集上下卷不逺三千里授簡於小生俾酌歸趣而爲序引某常備中臺之屬實辱至公之遇命以序敬不敢文爲始陳古義用贊風訓昔者三代陳詩以觀民風作詐淫義躁靜柔剛於是乎取之喜怒哀樂吉凶存亡於是乎觀之兆於此必應於彼成乎終必見乎始詩不可以爲僞魏公子爲南皮之遊以浮華相髙故其詩傲蕩驕志勝而專勤而不安晉名士爲金穀之防以邪侈相扇故其詩濫溺淫志冶而緩往而不返正平公爲海昬之會以禮義相誨故其詩恬淡退志莊直立志退以獨全其道立以兼濟於時立而不矜退而不悲適而不放樂而不荒親而不比數而不黷如切如磋婉而有直體曰比曰興近而有深致仁者見之遁世而無憂智者見之愛身而有待曖乎若冬陽之煦油乎若春澤之浸其誘人也易其感人也深卒不知其所以終也夫如是則觀南皮之詩應劉焉得不天魏祚焉得不短觀金穀之詩潘石焉得不誅晉室焉得不亂觀海昬之詩裴氏焉得不興我唐焉得不理詩之時義其大矣哉天人國家之際其至矣哉爲節公郇公之子孫者其無忘哉元和五年五月七日朝議郎使持節道州諸軍事守道州刺史上騎都尉賜緋魚袋東平呂某謹述

呂衡州集卷三

欽定四庫全書

呂衡州集卷四

唐呂溫撰

表

代論伐劍南更發兵表【元和元年】

臣某言臣伏見某月日詔防更發太原鳳翔及神防諸鎭兵赴劍南東川者陛下睿算無遺神武必斷與人除害順天行誅奮如霆之誅乘破竹之勢期於久逸無憚一勞大正國經永淸時祲百王盛事千古英聲天下幸甚天下幸甚然或時事之可否兵家之利病道途之險易將帥之宜稱不可不深圖逺計原始要終狂夫有可擇之言愚者有一得之慮管窺所至願效防忠臣竊以古今用兵皆在將勇師和政齊計勝不必多兵廣眾然後成功今髙崇文等諸將所統已約一萬五千餘人以整撃亂以順討逆授之廟算假之天威馘醜摧凶霈有餘力若更多徴徵鎭廣合師徒臣竊計之其患有五一則髙崇文素非大將拔自偏鎭忠勇𨿽著威聲未洽本兵旣少兼統則多將皆權士非素撫𨿽是統帥勢仝烏合居常則猶可脇制臨敵則何以指揮非惟崇文才分有限此亦自古兵家所難臣不敢廣引載籍上煩聖聴請直以近事明之哥舒翰潼闗之守郭子儀相州之圍韓全義溵水之役皆以兵多將雜而致敗衂許叔冀之保靈昌李光弼之全河陽李晟之收復京邑皆以兵少將一而建大功成敗昭然而布在人口二則貞元已來天下無事四方節將人各懷安陛下覆幬惟新理先淸靜今以西南小醜久稽天誅自春䢐冬徴發已廣見在兵力破賊有餘若更務濟師屢聞動眾山澗深阻暑濕爲沴北人南役誰不憚行去土離家動生愁怨往年涇州叛卒職此之由事系安危不可不察三則吐蕃盟好未定窺伺在心間諜往來急於郵傳又必持兩端之計與劉辟交通若聞發兵西南多取邊鎭秋風卽至虜馬已肥冒隙乘虛必有侵軼事出萬一悔何可追四則劉辟窮冦保險逃死𨿽禍滛助順天道甚明而兵凶戰危人事難必脫貔武之師小不如意蜂蟻猶聚假息旬時攻守之間動湏應援固當潛鋒養鋭以逸待勞今便悉兵後將何繼五則劍州磽瘠居人食且不充蜀路險艱餉運無由多致今屯兵日費何啻萬金數州米貴糴且將盡千里飛挽所濟幾何若更加兵實難供贍一夫設有菜色三軍無復鬭心幸可少以成功何必多而成患今太原及神防等軍已上道者其數頗多足辦戎事其鳳翔等鎭未發之兵伏乞聖恩且勒權停續事宜以議行止臣謬膺重任過防恩遇輒率狂瞽輕凟宸嚴茍利國家甘心鼎鑊無任兢惶懇迫之至謹奉表陳奏以聞

代李侍郎賀徳政表

臣某言臣聞上天垂象當分野者先知元後用心奉職司者方見是以堯稱光被四嶽得於疇咨舜號文明九官稟於分命豈非隨方表忠因事立言陳力自參於化源造膝難迷於日用伏惟皇帝陛下睿圖濬發徳廣運恢纂鴻緒允升大猷振千聖之遺休復百王之墜典至如崇陵盡瘁率禮無違長信歸尊因心則感內成則仁敍九族外平則義協萬方厚俗則寵及髙年廣孝則榮加錫類能刑則朝無隠慝善任則野無遺才修文則戎蠻來王整武則南北繼捷此皆事光日月聲洽寰區黔首之所謳歌縉紳之所抃嘆其或機防造物意兆先天事隔於人謡功隠於朝聴者若非奉職之臣官業所及諒無得而稱焉臣以庸劣謬膺重寄調盈虛而馭輕重闗成敗而系安危職思其憂夕愓若厲毎因罄率披竭愚忠亟奉溫顏屢承睿防有以知造化之意有以見天地之心曠若發防析如愈疾管窺所至可得而言昨者臣以潮州刺史李璿撓縱私鹽耗廢公利請從免職以儆慢官陛下以爲法令更攺且當申諭道途悠逺容或未知俾爲後圖用緩前責恕包於廣大明察貫於精防此則羣臣不可望淸光者一也江南西道觀察使楊慿奏以支郡旱歉經賦不充請徵居地之羨且修稅茶之法陛下以爲天災流行有時而息人怨滯結貽患則深縱無日新之美忍復已除之特令寢奏姑務流通有司知畫一之方販負有昭蘇之望此又羣臣不可望淸光者二也臣嘗使推官殿中侍禦史崔太素奉使淮南臣以其名秩甚卑濬決務重徴令郡縣整訓役徒須示等威請賜章服陛下以爲職任伊始勤效未成必有可觀乃申後命以再陳所切方可其奏𨿽事從權輿且符濟物之宜而賞不僭行已見永圖之防此又羣臣不可望淸光者三也臣對揚之日親奉徳音知臣使司支計闕少必擬昭明儉徳振起素風率身爲天下之先節用自宮中而始又雲臺殿舊制已當惕慮經營攺作非所措懷將不崇三尺之階豈復議十家之產發自宸念形於天顏意開而河海自淸言出而神祗知感此又羣臣不可望淸光者四也陛下光臨大寶星嵗將周貴戚之賜與無聞恩幸之霑濡殆絕至於贍軍供國行賞報功則必鴻毛府庫糞土金玊遂使夏州諸將恨效淺而恩劍外三軍知生輕而義重此又羣臣不可望淸光者五也夫唐虞盛烈文武余風莫不傳諸聲詩布在方冊且匹夫匹婦片善必書飛羽沈鱗一祥皆紀況陛下動闗教化言在政刑理防至道之精躬行盛徳之事而沖虛謙讓郁而未發將何以光揚藝祖昭示後昆伏請宣付史官永爲代法臣幸防恩遇獲奉昌期言必親聞事皆目睹分深骨髓義激血誠輕凟宸嚴魂首飛越

代國子陸博士進集注春秋表

臣聞惟睿作聖觀乎人文達則化成窮則垂訓先師所以祖述堯舜志在春秋懸衡百王撥亂三季正大冦之本淸至公之源通羣方以誠貞天下於一動無不順道徳之機斷無不濟帝王之利器而梁木旣壞生知蓋寡三傳得失索隠未周羣儒異同致逺皆泥沒微言於滋蔓亡要防於多歧奧室不開漫逾千祀天其或者將有俟焉伏惟陛下徳合乾坤明並日月气和物茂逺至邇安欲以人情爲田講學而耨鎭定皇極輝光時雍道之將行實在今日臣不揣防陋斐然有志思窺聖奧仰奉文明以故潤州丹陽縣主簿臣啖助爲嚴師以故洋州刺史臣趙匡爲益友考左傳之疎密辧公谷之善否務去異端用明本意助或未盡敢讓當仁匡有可行亦刈其楚輒集注春秋經文勒成十卷上下千載研覃三紀首𨿽白濁河已淸微臣何幸與道相遇竊以徳之匪鄰骨月無應道茍防合古今相知然則堯舜之心非宣尼不見宣尼之志非陛下不行庶因儀鳳之辰永洗獲麟之恨且臣官忝國學思非出位道爲家寶罪實欺天謹昧死冩前件書詣東上閤門奉進伏聖防

代齊賈二相賀遷二祖表

臣伏見今月十四日制命以尊親之義防附懿祖獻祖於徳明興聖廟室正太祖元皇帝東向之尊者十五日奉遷事畢十六日祫饗禮成日月貞曜乾坤定紀稱情靡忒合敬有歸百神得受職之方萬國知來祭之本中謝臣聞國有祀莫大於嚴祀祀有經莫崇於尊祖夏殷得之以繁祉周漢得之而休明爰自晉魏迄於隋氏或以祚短而不及祧正或以時難而未遑討論絲綸興謝綿曠載祀竟虛盛美允屬昌期陛下道貫前王慶殷累聖奉無競之烈克廣洪休瞻有赫之靈思正大典精誠感念旰食疇咨內斷皇明俯裁羣議奉祖宗於常尊之地定昭穆於式序之宜淸廟肅雍穹保祐奔走夷裔鼓舞生靈煥乎觀一代之光盛矣接千年之統臣等自鐘舛薄坐嬰衰瘵不獲躬執籩豆稱慶闕庭誠仰聖敬感深孝理形畱神往百倍恆情

謝拾遺表【貞元十九年】

伏奉制命授臣左拾遺又中使毛進朝至宅奉宣進止賜臣本官告身者澤濡窮鱗雷起幽蟄塵忝近侍冠軼常倫震驚失圖兢局罔據中謝臣常學舊史承訓先臣皆以奉上自致爲榮附下茍進爲恥臣所以旣孤之後義不依人賣洛中之薄田歸闕下之舊宅退藏其迹私誓於心不邀利於權門不求名於眾口星霜苦節夙夜精誠惟願投軀盛時自結明主愚誠神感人欲天從果防陛下自記姓名猥憐孤直振零丁於絕望拔曖昧於無階獨斷皇明起寘淸列俯降中貴內賜官告特違恆例光寵賤臣俾其不出戶庭坐生羽翼萬乘知已一鳴驚人公朝得盡節之方私室無謝恩之處顧惟凡瑣叨此殊尢纒激血誠銘鏤膚骨采防恩重泥塗感畢性命以爲期裂肝膽而何述惟當竭誠陳力效節明忠使丹心有孚白首無點然後敢望披云捧日一識天顏則闔門之灰粉如歸百生之至願斯畢無任感恩榮耀之至

禦答

卿克修學藝信稟溫良是用命官列於近署欽惟朝典煩有表章所謝知

謝章服表

今月二十一日髙品薛盈珍至奉翔府奉宣進止賜臣緋衣魚袋笏並袋紫衣一副者發揚宸念昭灼恩光瞻奉自天戰局無地【中謝】臣孤陋無取過防奬錄聖慈周洽天造曲成恩重出疆俾諧盡飾九重淸祕不忘絕域之單車萬乘憂勤特記微臣之命服衣分內府錫及近藩未申汗馬之勞遽冒濡鵜之刺在笥增感撫躬若驚隕越兢慙罔知攸措

代孔侍蕃中賀順宗登極表

六月十四日入蕃告哀使左金吾將軍兼禦史中丞田景度至吐蕃列館伏承皇帝陛下以正月二十六日明徳奉天纂臨宸極重光升曜百化維新澤被幽遐慶覃動植【中賀】臣聞和气旣蒸勾萌畢達時雨將降柱礎猶知臣從單車閉畱絕域天臨日照而別處幽陰雷動聲聞而兀爲聾瞶伏承陛下義惇柔逺體及窮荒始獲防奉徳音仰沾聖澤具寮就列無階蹈踴之初庶物效靈獨在飛沈之後舛薄鐘命恥玷自躬疚心厚顏罔知攸措今月七日自列館回至河州大夏川卽以十二日進發星言夕愓莫敢遑寧瞻望闕庭載深感踴無任喜抃屏營之至

代文武百寮上尊號第三表

臣等自管窺天以凡揆聖防奉徽號罄陳至誠而再降謙光未逥宸睠慙局罔據彷徨失圖【中謝】臣聞彊名曰道莫體混元之功推大於天豈執大成之徳徒以物觀徳視人津涯俾其防歸有所則象伏惟皇帝陛下克廣睿圖紹休聖緒順考古訓茂宣重光亭毒以佐天和震曜以除人害性與道合身爲化先神行六幽威動九服求珠赤水觀妙用於無方檢玉名山告成功而有日豈可過損盛徳不照鴻休棄臣子瀝血之誠阻華夷傾首之望當仁必受乃曰至公與物無私寧嫌在已安卑者地山嶽之峻豈慙好謙者天日月之光何讓道貴傳繼禮從宜稱邦家之舊典不可以廢天人之合應不可以違臣等繆服官常親承至化一披肝膽三凟宸嚴隕越爲期俯伏以俟實望陛下隨時立教以欲從人逰神於不宰之鄕屈已於有名之域潤色大寶發揮皇猷古今一時天下幸甚

代文武百寮謝宣示元和觀象歷表

臣等言伏見今月十三日宰臣奉宣聖防以肇建元和惟新寶歷極其幽賾冠以睿文思示具寮慶昭萬國中謝臣聞淸濁旣判象數相生一元起於帝圖三統成於人道形器之表推步而得恍惚之際錙銖不差有開必先聖作物覩伏惟皇帝陛下誕膺駿命敬授人時爰詔日官底定歷法啟閉元气節宣羣生役五行於文字貫七曜於珠璧仰觀俯察允協於神休東作西成永貞於農候感動夷夏歌舞飛沈天子之大政行焉聖人之能事畢矣臣等幸朝序親奉昌期竊見天心敢迷日用無任蹈詠之至

代文武百寮賀放浙西租賦表

臣等言伏見今月十五日制命以天下經賦首於東南浙右諸州薦罹災歉全予逋債大敷湛恩人謡勃興朝聴震動【中賀】臣聞三王已降綿曠千祀爲邦之政盡在欲理之主甚眾莫不知傳戒獨丰語稱與足至於愛人節用之際約躬紓國之時則必情隨事遷以欲忘道故曰人鮮克舉行之惟艱伏惟皇帝陛下濬發睿圖紹休聖緒躬將慈儉子育困窮皇明燭幽惠訓不倦撫臨萬國曽未再周深求疾苦之源屢下蠲除之詔裁戎祀之經費減乘輿之服禦𨿽拜計之有羨入憂於未憂𨿽生人之所樂輸損之又損風行號令日貫精誠明神聴其徳音和气生於文字將舟車所及咸升至理之期豈江湖下方獨被曲成之澤臣等屍素有日獻納無聞尙勞聖心軫卹人隠甘同凡品不敢望於淸光竊與疲甿共謝生於造無任感抃之至

代文武百寮謝許遊宴表

臣某等言今月二十三日宰臣奉宣進止如聞百寮士庶等親友追遊公私宴集及晝日出城餞送毎慮奏報自今已後各暢所懷者志存必信義切同休令行如春神應若響寒水暉潤嚴風變和推巳感於人心發生先於天意臣某【中謝】臣聞與人同其樂者不必盡致於韶夏之庭在夫不奪其歡而已與物致其誠者不必日效於丹靑之信在夫不察其細而已況乎縉紳之樂名教聚皆以類臣子之事君父遊必有方豈足輕聳物情遽塵天聴伏惟皇帝陛下光纂十聖威臨萬國神武功就人文化成窮溟無波丰嵗將晏樂奏穆淸感深乎共樂之道駕言逰幸思所以適人之方爰詔撫臣式將明命優諭卿士達於庶人琴築追遊無憚京轂輜軿送逺勿限嚴城禁吏司之苛察盡朝野之歡泰始覺飛沈之樂宇宙之寛物不自疑人知得所在宗載考夜飲承湛露之恩求友相鳴時宴奉需云之慶浹休聲於夷夏蒸喜气於山川千載之昌運允符百王之遺美斯舉臣等謬膺寄任親奉休明方感生成之徳更防優貸之詔恭承睿防務竭歡心飽思屬厭醉念溫克戒竹林之虛誕去金穀之浮華君𨿽不察於泉魚臣敢有愧於屋漏承歡且懼居寵彌驚稽首知慙殺身何報無任感恩兢惕之至

代文武百寮進農書表

臣某等言臣等伏準故事毎年二月一日以農務方興令百寮具則天大聖皇后所刪定兆人本業記奉進者【中謝】臣聞不愛牲玉祈谷於圓丘可以致誠未足以勸眾躬秉耒耜借田於千畝可以示勸未足以教人必也應天地之和順陰陽之理利其器用精厥法式變之而不倦動之而不勞四海靡而風行百姓迷其日用我政本實惟農書伏惟睿聖文武皇帝陛下徳茂生成道光慈儉捐金而寶谷菲食而粒人考堯典以授時稽禹貢而任土潔粢盛而大事在祀銷劍防而盡力爲農丰年屢薦於郊歌嘉瑞繼光於國史而不自滿假惟懷永圖毎至獻嵗載陽仲春初吉俯察土膏之仰觀晨正之祥經始嵗功導揚生徳徴有司之舊典奉先後之遺文深居穆淸親覧奧妙匪崇朝而盡更田畆不出戶而徧洽人情見捽艸抷土之艱知寒耕熱耘之苦宸心感念甽畆昭蘇一嘆而時雨先飛三復而春雷自起臣等業慙學稼祿過代耕親承務本之風日奉在勤之訓三時不害觀玉燭於氤氳九扈孔修賀生靈於富庶謹繕冩前件書凡二十卷共成三卷謹詣東上閣門奉表陳獻以聞

代杜司徒謝上表

臣某言伏防聖恩以臣久更重職謬踐中臺爰詔有司俾撰良日授節冊命備禮蒞官當千載之休期復三公之故事俯僂恭命震驚失圖【中謝】臣聞官以昭徳物以表功賞不僭行禮無虛設臣識非經逺才乏將明階緣恩遇叨歷寄任漫逾三紀祗事四朝徒竭筋力之勤曽無塵露之效陛下矜其衰疾許釋煩重而猶委代天之務正論道之司拜冊彤庭奉謁淸廟被之法服導以羽儀會府宿設羣官序送降徳音於中貴分肴醴於禦廚事出殊恩動爲榮觀禮成而退身驚日月之光寵極自思心醉雲天之澤素髮垂領華衮在躬喜過生悲感深以泣𨿽志同犬馬願奉主於無疆而年在桑楡將報恩而何力無任感抃屏營之至

代杜司徒賀赦表

臣某言伏見今月二日制書攺元元和大赦天下新雷雨之澤重日月之光仁被幽遐慶覃動植三元經始萬化惟新臣某誠歡誠忭頓首頓首臣聞羲軒馭宇堯舜爲君徳莫盛於好生政莫於在宥然而事資體要理極精微百王所難千載斯遇伏惟皇帝陛下纂臨大寶光啟睿圖當獻嵗之元順陽春之气朝前殿禦正門發徳音布慈防明大孝之本褒至忠之後省徭捐稅以淸疾苦之源蕩累滌瑕以厚廉恥之俗往典之所未舉前代之所未該莫不悉出宸咸歸聖政坐開仁壽之域佇見雍熙之朝凡在生靈孰不慶幸況臣陳力嵗久受恩最深而蒲栁餘年犬馬多疾不獲奉觴丹陛蹈詠康衢猶防天眷畱家聖慈曲至特降中使俯加慰勉衰憊增气枯朽生光施重丘山感深骨髓闔門灰粉豈足上報無任喜懼屏營之至

呂衡州集卷四

欽定四庫全書

呂衡州集卷五

唐呂溫撰

表狀

代李侍郎賀收西川表

臣某言伏見髙崇文奏以九月二十一日官軍入成都府逆賊劉辟走出見勒兵追捕者臣聞夏震秋落乃觀成物之功善陣有徵方見勝殘之禮然則殺之所以生之也動之所以綏之也气和則嵗功早就徳勝則廟算先期無遺鏃而巨冦窮奔不血刃而全蜀底定奔走夷裔歌舞生靈騰瑞气而躍祥風披慶霄而捧白日【中賀】伏以陛下纂臨宸極惟新庶政拓迹開統之始作法定制之初而賊辟敢犯天威首幹大紀恃險與逺窮凶極惡𨿽禍淫助順誠天道之必然而制勝舉全皆聖謩之自出一昨諸軍旣集鋒鏑爭先陛下以爲方暑用兵觸冒害气與勦人而欲速寧全眾而功遲遂令緩螻蟻之誅抑貔貅之鋭休養磨礪以須秋期由是感恩而思奮者萬心如一又髙崇文疾惡太甚然傷小過陛下推弔伐之義覆幬之慈冦逆是誅吾人何罪遂令逐北者生致爲上脇從者獲則免之且諭鴻私仍加安慰由是飲澤而回化者十室而九加以聖慈曲被大信有孚當挾纊之時賜戰士悉出內府開食椹之路賞降者曽不逾晨遂使昏迷革心義勇增气江山自拔雷雨長驅渠魁假息而逃威士眾順風而捨杖市不易肆巷無驚犬人防骨肉戶解倒懸旌旗導長養之風金鼓動發生之气然後知至仁能殺睿略無方大典用彰神武可慰全苞形气之內有罪必誅旁行天地之間無思不服臣謬膺重寄親奉昌期坐觀氛祲之淸日覩鯨鯢之戮手舞足蹈倍萬恆情

代李侍郎謝內庫錢充軍資表

臣某言今月十三日面奉進防其南郊賞設錢恐度支支計闕少以內庫錢充者臣聞王者以四海爲家君道惟百姓與足象天平施而無別如地生財而不私薄奉已而厚奉公重從人而輕從欲知則孔易行之惟艱曠代莫聞今日斯遇伏惟皇帝陛下誕膺駿命富有萬邦而能寶元慈儉之宗奉列聖憂勤之緒臣謬思禹貢竊見堯心非戎祀之用無急宣非軌物之經無別獻土木之功遂聞於廢息恩幸之賜殆絕於霑濡固已行路謳吟搢紳忭嘆者久矣伏以郊禋有日慶澤自天楚師思挾纊之恩漢將望解衣之惠國存舊典事有恆規在臣職司敢不供集陛下憐江淮甫罹旱歉念庸蜀新罷大兵𨿽經費有餘而聖慮猶軫昨因伏奏親奉徳音悉擬發內府金錢禦服繒防約躬節用紓國贍軍允協師和防防祀事必知感神人之徳未酌獻而幽通動天地之誠先燎煙而上達百祥所降萬福攸宜信可以光洽寰區敻掩圖篆家知自遂戶識至公風人寢杼軸之詩黔首臻富庶之域防臣何幸獲覩升平至徳難名載深感躍無任喜忭激切之至謹奉表陳謝以聞

代賀瑞雪表

臣某言臣聞周陳洪範王者之首政惟農魯作春秋國家之大事在祀農憂旱之爲虐祀戒雨之失時亦由聖感節宣孰云防數前定臣伏見比者冬陽愆宿麥未滋陛下減膳撤懸晨興夕惕加以郊禋日近輦路飛塵竊慮增軫聖情防昏羽衛帝誠神應人欲天從果得風雨葉期陰明若契毎至乘輿就次禦幄寧居然後助澄掃於前驅效霑潤於淸道及夫廟廷金奏則橫漢昭回壇墠煙升則纎蘿不動從容成禮鼓吹還宮禦正陽之門施作解之令歡呼夷夏踴躍生靈三代之備物克終百王之能事斯畢神休坐降瑞气潛蒸玉鸞僅輟其行音素雪已飛於前殿盈天表慶成花效奇洽萬國之歡心啟千載之昌運若非孝逾舜徳勤過堯心則何以禮一接而幽報隨彰景未移而明徴遽至上辛受福獻嵗告丰天地回動於精誠陰陽變化於宸念始悟竹宮望拜徒神無用之光交門作歌乃爲語怪之事臣謬膺重任獲侍嚴祠嘉殊祥愜心在目受恩旣深於庶類同休豈止於恆情手之足之罔知攸措無任感躍屏營之至

代賀生擒李錡表

臣某言臣得某官某乙狀報伏承今月十三日夜浙西將士張子良等相率效順生擒李錡者天討有罪國無稽誅夷夏同歡飛沈咸躍【中賀】臣聞養气方蒸伏陰不能藏其源必疑戰發泄以彰正陽之功至化方融大姦無敢隠其慝必淩犯誅夷以耀聖人之武沴不盡消生徳不遂姦不盡發聖功不成蓋自然之明徵而必至之恆理伏惟皇帝陛下光膺駿命恢纂鴻休仁育羣生義徵不憓無與讓而誕修文徳不得已而有此武功日者周嵗之間大刑再舉朔陲叛將獻首於九廟之庭益部凶渠伏鑕於萬人之目被髮左袵且猶知懼肖形含气孰不革心賊錡身齒人倫家承宗籍三朝任遇五族輝光而獨藏禍謀宻聚姦黨梟林之牙旗尙在忽已發狂戮辟之刃血未幹敢玆拒命陛下重難戎事深湣逺人先示招諭後加討伐方伯嚴兵有司調食經略才下形勢已張果得義勇協心神假手大斾回指長防合圍兵火之气天連金鼓之聲海震曽不終夜遂擒元凶巷有居人市無攺肆滔天之逆逾月而平去嵗西徵則善陣不戰今玆東伐則善師不陣有以見睿略天縱神武日新聖道久而投刃皆虛徳澤深而用力彌寡從此災窮沴盡俗變風移百蠻成冠帶之鄕五兵爲耒耜之器溥天同軌比屋可封古今一時堯舜何逺臣謬膺重寄特荷殊恩再逢河海之淸三覩鯨鯢之戮志深除惡義切同休歡忭之誠倍萬恆品無任手舞足蹈之至謹奉表陳賀以聞

代武相公謝槍旗器甲鞍馬表

臣某言今日中使某乙至臣宅奉宣聖防賜臣槍旗甲器鞍馬錦防等禮殊其數物備其容肅以將威煥以昭寵云澤濡體天光照門忭駭失圖兢惶罔據臣某誠荷誠感頓首頓首臣才不可取進不因人陛下憐其小心知其盡節特紆宸睠而謬委臺司匡補之益無聞將明之效靡著方俟嚴譴忽防殊恩寄重西南任兼中外封開大郡秩正黃樞登壇於六符之階被衮爲三軍之帥古今盛典盡在玆日人臣富貴舉集防躬豈臣孱弱所克負荷非臣殞越所能上報重錦名馬甲朱旗王事靡盬儼有行色天顏咫尺忽當逺離感戀彷徨拜受涕咽折衝分閫媿非式遏之才榮耀自天猥辱專徵之賜無任感恩激切之至謹奉表陳謝以聞

代武相公謝借飛龍馬表

臣某言伏防聖慈借飛龍馬若干匹至京兆府界首者臣謬處臺司將明無效自忝方任恩禮特加奬諭綢繆寵錫輝煥寒衣病藥悉出聖慈匹馬一人咸經禦選逺覽圖史近徴耳目如臣防幸未見其倫實有何功敢當斯遇盡節竭誠在臣子之本分殺身致命報君親之常道竟將何力上答殊私空保丹誠以致灰粉王程靡處天駟言旋仰服皁之有期恨違顏之方始精魂自越顧步莫畱權奇之姿向云闕以獨去悃欵之戀與星彩而共馳瞻望天庭罔知所措無任感戴彷徨之至謹奉表陳謝以聞

代張侍郎起居表

臣某言孟秋尙熱伏惟聖躬萬福臣以去月二十一日到薄寒山見蕃胡尙綺裏徐等固令盈珍等卻回奏事今臣取今月發赴衙帳者伏惟聖澤柔逺皇明燭幽蕃情大歡酋帥知感防奉朝防賓禮使臣迎勞肅防饋餼丰潔益明向化彌表革心臣防備單車不勝慶忭嚴程方始絕域未窮白日在天瞻仰如近靑蒲之地黃雲覆塞欣歡無殊丹鳳之城無任犬馬屏營之至謹因中使奉表稱賀防祝起居以聞

代伊僕射謝男宥授安州刺史表

臣愼言伏奉某月日制書授臣男宥安州刺史兼侍禦史充武昌軍兵馬畱後仍賜紫金魚袋者雷驚里巷日照閨門寵命自天戰局無地臣誠懼誠感頓首頓首臣聞惟君任臣固無虛授知子者父敢私不才臣頃者伏以聖政惟新時淸無事遂絕指縱之望求申戀主之誠陛下以臣所統嵗深周旋艱險長三軍之子弟積百戰之瘡痍將有去畱念其情義理資感勵事貴便安爰臣男試總戎務臣𨿽訓之以義教之以忠而朽鈍有涯策磨靡及童子代斵毎懷傷手之憂小兒在邊曽無折屐之喜將何遽膺寵命薦沐恩光直授竹符就加金組且祁午之爲軍尉父已懸車陸抗之將父兵子非防服豈比臣身居端右男領方州鳴玉防朝朱轓行樂焜燿中外冠超古今名教之樂何如人臣之事斯極千載至公之運獨被殊私萬物咸遂之辰先防曲澤瀝肝呈膽莫盡防誠毀族滅名寧足上報臣無任感恩殞越之至謹奉表陳謝以聞

道州刺史謝上表

臣某言臣去十月十七日防恩授使持節道州諸軍事守道州刺史奉命星馳不敢遑息以今月七日到州上訖祗寵自天戰局無地臣某誠兢誠感頓首頓首臣謬以孱庸早忝朝序再塵憲府三踐文昌竟不能著稱彌綸贊肅綱紀合行殿黜翻防奬任共至公之理分子物之憂自古審官莫斯爲重臣才乏吏用識昧政經將何以克副聖心撫寧遐俗惟當勤宣皇化防奉彛章苦節勵精少酬萬一臣無任受恩感激之至謹奉表陳謝以聞

賀冊皇太子表

臣某言伏見十月十二日勅伏承皇太子以四月二十一日冊命禮畢光紹前典惟懷永圖神人允諧動植咸賴臣某誠歡誠忭頓首頓首臣聞燕翼貽謀帝王之大孝立嫡主器禮易之明訓伏惟皇帝陛下克明駿徳恢纂鴻休武功有成文理旣定然後三王之教諭建萬國之元良凡在生靈孰不慶幸臣守官荒服稱賀無階竊忭嶺隅倍萬恆品無任感悅屏營之至謹奉表陳賀以聞

衡州刺史謝上表

臣某言伏奉五月十一日恩制授臣使持節衡州諸軍事守衡州刺史散官勲賜如故謹以七月十五日到本州上訖防承寵命循顧庸虛感抃失圖戰局無地臣某誠感誠懼頓首頓首臣聞三載陟明虞書盛典六條舉最漢制宏規必在上允帝兪俯諧師錫臣謬領郡務素無吏能防守國章布宣皇化匪寧夙夜再換炎涼仰奉陛下憂勤以卹逺人凋瘵𨿽檢身肅下不敢愧於神明而阜俗移風竟未彰於績用將何以特膺睿奬簡在宸心當愷悌之旁求辱循良之盛選省躬增惕殞首知慙謹當罄竭精誠策磨朽鈍庶立日新之效少酬天覆之恩實望聖慈照臣肝膽臣無任感躍屏營之至謹差某官某乙奉表陳謝以聞

代鄭南海謝上表

臣某言臣自違離闕庭晨夜奔涉祗承寵命不敢遑寧謹以某月某日到所部上訖奉宣聖防親諭逺人酬恩之效未期戀主之誠已積臣某誠感誠懼頓首頓首臣本章句諸生器用無取徒以小心畏敬謬爲先聖所知趨奉禁闈寢逾星紀屬內外危疑之際是非剖判之初實以堅貞自持中立無倚天髙聴近愚欵獲申神幽鑑明昌期斯屬遂防陛下擢於侍從超冠等倫用其憂國之寸心委以代天之重務俯僂三命炎涼五周登車奏馭朽之懷假昧感宵衣之志徒耗神用莫能將明篋盈謗而方賜駃騠鼎折足而未忘簪履竟以陳乞遂其優容無綺季黃夏之徳而猥當調防無竇融賈復之勞而獲奉朝請以此沒齒猶爲負恩豈意曽未逾年忽防抽奬廟授鈇鉞庭賜旌旗俾臣懦夫當此大任節制五嶺幅員萬里伏波之銅柱猶在永謝奇功士燮之鼓吹日聞彌慙武幹將何以宣美皇化振揚國威洗愆責於千齡答生成於再造惟當奉章修法苦節淸心撫獷俗而思柔酌貪泉而無懼庶幾萬一仰副憂勤但以白日在天長安不見丹涯限地溟海方深顧蒲栁之前衰奉軒墀而尙逺無任感戀屏營之至謹差某官某奉表陳謝以聞

代都監使奏吐蕃事宜狀

右臣前月十四日至淸水縣西吐蕃舍人郭至崇來迎便請將書詔先去臣以二十一日到薄寒山西去蕃帥帳幕二十餘里停止至二十三日方見尙綺裏徐撥布論乞心熱奉宣進止兼付賜物莫不祗奉聖恩感悅過望部落歡抃道路謳歌加以接待殷勤供擬丰厚竭誠歸化形狀可知臣親覩蕃情不勝慶躍綺裏徐等固欲令臣與薛伾領蕃使卻歸奏事臣當時苦爭請赴衙帳自辰及午意竟不移今日再見懇論盡詞往復勢旣難拒恐失事宜卽於今月五日令臣與張薦分背便發彷徨中路憂懼實深心魂震驚進退無據謹勒某官某乙陳奏以聞謹奏

代伊僕射奏請女正度狀

光祿大夫尙書右僕射南充郡王臣女請度尼某乙右臣伏以陛下降誕之辰率土防幸臣於含气之內受恩獨深思所以稱慶南山獻心北極遂割骨肉之愛俾歸岑寂之門結幽願於金仙奉勝因於寶壽冒昧上請精誠匪他陛下以釐革初行渙汗無反憐臣罄至之分事與恩違念臣愚魯之忠貸於法外特降中使俯加慰諭臣忝居端右之地首幹畫一之文誠𨿽奉上義乖率下合當嚴譴忽被殊私震驚失圖慙局罔據荷降鑑之明原情斯在防曲全之澤爲感則深輕凟宸嚴伏增殞越謹表

代鄭相公謝賜防狀

門防十二竿右今日中使某乙至臣私第奏宣聖防賜臣前件防者臣伏以國朝之制名器尢愼吏考三十始秩銀靑戰勲十二乃號柱國必資具美方錫殊榮於是有命服以朝加防於戶將勸勞而責實亦馭貴而崇名上無謬恩下不虛受臣迹非奇致擢自諸生先皇以廉謹賜知宻勿逾於一紀陛下以勤憂過聴委遇首於羣僚叨據樞衡亟移星嵗雷霆用武曾無犬馬之勞日月垂文豈有螢燭之助徒以侍祠淸廟拜壽鴻名累逢慶賚驟假勲秩禮異其數物盛其容新其閈閎賜之棨防衡門燕雀乍相賀於朱楹武庫龍蛇忽追飛於陋巷焜燿當代寵靈自天聚族知慙殺身匪報無任荷懼屏營之至謹奉狀陳謝以聞

代鄭相公請刪定施行六典開元禮狀

右臣聞化人成俗莫大乎禮樂垂統建中必資於制度然而忠敬有質文異數羣儒之得失蜂起歷代之沿革絲棼或榮古而漏今名實交喪或違經而便事本末相忘或煩褻以爲詳或潤略以爲要未聞折衷以葉通方國家與天惟新攺物視聴太宗拯焚溺之餘粗立統紀宗承富庶之後方暇論思爰勅宰臣將明睿防集儒賢於別殿考古訓於祕文以論材審官之法作大唐六典三十卷以道徳齊禮之方作開元新禮一百五十卷网羅遺逸芟翦奇邪亙百代以傍通立一王之定制艸奏三復祗令宣示中外星周六紀未有明詔施行遂使祭喪冠婚家猶異禮等威名分官靡成規不時裁正貽方逺伏惟睿聖文武皇帝陛下恢纂鴻業允升大猷雷霆奮有截之威日月廓無私之照三叛就戮四夷來賓牛馬散於農郊兵革藏於武庫嚴禋上帝祗受鴻名惟懷永圖不自滿假昧爽聴政子夜觀書處成功而弗休求至理若不及毎懷經始則知貞觀之難言念持盈思復開元之盛臣謬忝樞務兼掌圖籍無能匡補已負於恩私有所發明豈先於典禮伏見前件開元禮六典等先朝所制郁而未用奉揚遺美允屬欽明然或損益之間討論未盡或弛張之間宜稱不同將遺永代之規必不刋之妙臣請於常參官內選學藝優深理識通敏者三五人就集賢院各盡異同量加刪定然後冀紓睿覽特降徳音明下有司著爲恆式使公私共守貴賤遵行茍有僣忒必正刑憲如此則職官有制將興濟濟之詩風俗大同坐致熙熙之詠見可而獻知無不爲輒凟宸嚴伏增隕越謹狀

故博陵崔公行狀

曽祖諱承福皇朝大中大夫廣越二府都督

祖諱先意皇朝朝議大夫鄧州刺史

父諱巘皇朝朝議大夫鄭州長史贈散騎常侍

狀

斧藻天理立爲人極敬終端本彼所以將就誠明褒歿勸存此所以砥礪名教然而以道行已晦而彌光大君子之行也以法考行直而無黨賢有司之職也且曰獻狀則惟所知公淸莊而和博厚而敏岐嶷而夙茂羈丱而老成性約情充靜專動直出入孝悌周旋忠信始以經明上第調佐夏陽次以詞麗甲科超尉王屋事迫於官而舉言迫於事而揚欲藏智而防滯來求不近名而聲華見逼故相左僕射張公時尹洛京首得才實洎鎭荊蜀致於幕府再兼理官專領記室健筆良畫二邦有聞旋遘內艱毀瘠僅立善居得禮族黨稱之免喪之嵗天子南狩太尉西平王大防兵車將圖匡復公首膺辟任濬發義心琴未成聲履及於路感激而將星芒怒謀謨而兵祲廓淸翠華旣還優典斯及拜殿中侍禦史時有寵臣爲京兆者政以暴聞吏有寃公表陳枉直伏閣待旦言忠主悟事寢風生以繩違稱職轉侍禦史以求瘼愼選爲華原令大兵之後旱嵗爲虐公勞徠不倦弛張以宜復流庸於潤屋辟曠土爲多稼俄攺歙州刺史地雜甌駱號爲難理下車而簡其約束期月而明其信誓然後破散谿聚翦除山豪旣去害羣之姦遂寧挺險之俗徴拜長安縣令威聲先路不肅而理鋩刃餘地所投皆虛擢同州刺史國歉於丰量賑爲糴號里巷者三百所而凶年備矣戒以暴骸諭之速朽成薄葬者九百家而奢俗懲矣都人有豪奪鄕惸陰持吏失朋搆訟獄累政所患公防以尋斧破其囊橐人樂其殺而法制行焉郡城自禦冦之餘復隍殆盡朝貢所經夷夏何仰公恱使𦇤負大興版築下不知役而扁固立焉其餘則去思有碑詳在篆述可覆視也朝議陟明遷於陜服封介晉楚寄分函洛而戒備不修兵庫虛閉公乃鳩工以利器閱實以練卒金革中度義勇知方旣而有淮西之役晨令暮具凜然而可觀矣河出城下造舟爲梁經始匪工敗決相繼公乃沈石而雙固中沚省艦而三分巨渠水與意防勢若天成旣而有奔濤之沴智勝功顯終然而無害矣其餘則三降璽書就加爵秩是明徴也移疾入覲貳職冬官歸載不過圖書畱府盈乎粟帛丰公約私於是乎在至旣陳乞以尙書致政室不交要路之賓口不言當代之事就陰委順談者多之公自解巾至於撤樂思不逾矩動不越思以忠貞爲仕模以勤儉爲家訓身居侯邸淸節如初男降王姬素風愈厲羈孤聚室人各忘其亡布褐分庭士不知其貴體溫柔而事至能防性坦易而物莫能窺當官不務其名聲所去必遺其功利甿謡尙在時論可徴已逾書葬之期請舉易名之典謹狀元和三年四月日故銀靑光祿大夫守工部尙書致仕贈陜州大都督博陵崔公外生甥朝議郎司封員外郎上騎都尉賜緋魚袋呂溫謹上

呂衡州集卷五

欽定四庫全書

呂衡州集卷六

唐呂溫撰

碑銘

三受降城碑銘【並序】

夏后氏遏洪水驅龍蛇能禦大菑以活黔首周文王城朔方逐獫狁能捍大患以安中國若非髙防峻防重門撃柝𨿽有盛徳曷觀成功然則持璿璣而弛張萬象昊穹之妙用扼勝勢以擒縱八極王者之宏圖道𨿽無外權則有備變化消息存乎其人三受降城皇唐之勝勢者也昔秦不量力北築長城右扼臨洮左馳碣石生人盡去不足乘障兩漢之後頽爲荒丘退居河滸歷代莫進矯亡秦之則可矣盡中國之利則未然唐興因循未暇經啟有拂云祠者在河之北地形雄坦控扼樞防虜伏其下以窺域中禱神觀兵然後入冦甲不及擐突如其來鯨一躍而吞舟虎數步而擇肉塞艸落而邊甿懼河冰堅而羽檄走爰自受命至於中興國無寧嵗景龍二年黙啜彊暴凟鄰搆怨掃境西伐漢南空虛朔方大總管韓國公張仁願躡機而謀請築三城奪據其地跨大河以北向制胡馬之南牧中宗詔許橫議不撓【時唐休璟建議非之】於是畱及瓜之戍斬姦命之卒六旬雷動三城嶽立以拂云祠爲中城東西相去各四百里過朝那而北辟斥堠疊望幾二千所省費億計減兵萬人分形以據同力而守東極於海西窮於天納陰山於寸眸拳大漠於一掌驚塵飛而烽火燿孤鴈起而刁鬥鳴涉河而南門用晏閉韓公猶以爲未也方將建大斾提金鼓馳神笇鞠虎旅看旄頭明滅與太白進退小則責琛賮受厥角定保塞一隅之安大則倒狼居竭瀚海空苦寒萬里之野大略方運元勲不集天其未使我唐無北顧之憂乎厥後賢愚疊任工拙異勢剛者黷武柔者敗律城隳險固冦得淩軼或驅馬飲河而去或控劇壘而旋吾知韓公不瞑目於地下矣今天子誕敷文徳茂育羣生戢兵和親七狄右袵然而軍志有受降如敵大易有安不忘危崇墉言言其可施柝亦宜鎭以元老授之廟算劘述舊職而恢遺功外勤撫綏內謹經略使其來不敢仰視去不敢反顧永詟猛气無生禍心聳威馴恩安居荒外安固萬代術何加焉敢勒銘城隅庶復隍而光烈不昧銘曰

韓侯受命志在朔易北方之彊制以全策亙漢橫塞揭玆雄壁如三鬭龍躍出大澤並分襟帶各閉風雷俯視陰山仰看昭回一夫登陴萬里洞開日晏秋盡纎塵不來時惟韓侯方運神妙觀釁則動乃誅乃弔廓乎窮荒盡日所照天乎未贊不策淸廟我聖耀徳罷扄北門優而柔之用息元元曷若完守推亡固存於襄於夷永裕後昆

故太子少保贈尙書左僕射京兆韋府君神道碑

山之大者匿峯巒含气象積髙無倪而不見其險孕粹有物而不知其神此其所以爲大也徳之全者毀圭方防皎厲靈機宻運而智不驚愚遐操特立而迹無變俗此其所以爲全也然則泰山髙而可陟全徳近而難知我求其倫見之於少師公矣公諱某字某京兆杜陵人其先帝堯光宅讓徳儲慶建國命氏列於夏商相冑卿族繁於漢魏代濟不殞煥爲盛門大王父諱某皇朝主客郎中萊濟商三州刺史王父諱某倉部郎中太原少尹贈袐書監烈考諱某檢校都官郎中嶺南節度行軍司馬贈同州刺史或以瑚璉之器才施郡政或以巖廊之姿僅及戎佐與時俱息從道而污屈不試於當年啟莫京於身後公生而岐嶷弱而老成渾粹不散淸明虛映朱弦遺音而宮商自韻大圭不琢而浮彩溢發邈是天爵爛乎人文鼓鐘之聲日逺鄕曲之譽來逼釋褐太子正字與仲弟正卿以賢良偕徵策入異等鴻防雙舉當代榮之授髙陵主簿遷監察禦史攺殿中內供奉東都畱守判官卽拜東臺侍禦史參畫惟允持繩不回河洛之間風聲尙在徳宗躬決庶政本於尙書責成曹郎綜練材實薦出方伯時超貳卿二十年間斯爲極選公由是前後遷刑部吏部員外郎吏部郎中奏議推美彌綸成績南宮之故事存焉於時戡復日近勲勤者眾都市惰遊盡垂金組邦畿豪奪半賜丹書輕禽逸於疎网悍馬駭於柔轡上思懲抑必俟良能公由是前後歷奉天長安二縣令仁防鰥惸智鈐豪右輿人之遺詠在焉望以實濟任以望重選曹未幾遷給事中旣居駮正之司不撓當官之論屬東南嵗歉俾乂惟艱出爲常州刺史天寶之後中原釋耒輦越而衣漕吳而食一隅重困五紀於玆公臨之淸貞結以忠恕周給惠寡務嗇勤分一法以去其侵漁多方以備其災患以逸道而使繕完允濟以與道而取賦入先期聲聞天朝考績連最轉蘇州刺史二境之間百里而近靈源自出殊派同淸膏澤所霑異壤同潤下車期月報政如初加秩賜金借畱累嵗無何彭沛喪師兵驕地偪安危所系朝議難之乃以公檢校袐書監兼禦史中丞賜紫金魚袋充徐泗節度行軍司馬重其威望將委旄鉞而未命程伯徐方之軌旣同不見賈生宣室之徴遽至擢吏部侍郎倫品甄明通簡節適勢有探湯之熱我以靜濯眾有鼓簧之喧我以心聴馴致其美闇然日彰不求無失職之人人自以爲不失職矣召拜京兆尹徳刑交修寛猛相濟匪設鉤距物無遁情匪曜鋒鋩機無滯防浩穰之理不肅而成不求無不欺之吏吏自以爲不能欺矣俄攺太子賓客辭劇就閒圖南之勢一息選徳求舊居東之命惟重遷檢校工部尙書兼禦史大夫充東都畱守東都畿汝州都防禦使自盜起幽陵兵屯諸夏涉淮而北軍國異容分陜以東古今殊寄公講信修睦外張保釐之政完備訓戎內寓折衝之令矛防不露徳耀藹然遐邇頓首以承風彊暴革心而知懼今上嗣統就加檢校吏部尙書方入諧僉屬毗贊大化不幸嬰疾表求退歸優詔除太子少保冀其休復將有後命神祗竟昧藥禱無降以元和元年三月十二日薨於東都履信裏之私第享年六十有四寵贈尙書左僕射輤車西歸制使賻弔太常襃議諡曰某公哀榮備矣夫人河東裴氏侍中耀卿之孫給事中臯之女徳門鐘美淑聞充塞蕣榮早落蓍兆葉期卽以是年五月二十一日合葬於萬年縣髙平鄕少陵原禮也公孝悌天至行有餘力仁義性徳匪俟服膺不飾表以近名恆縱心而中矩淸虛簡淡而應物不倦通曠夷易而及門無雜不尙意气而然諾篤志不好臧否而鑑識超倫與故相國齊江西映穆宣州贊贊弟侍禦史員爲文章道義之友可以視其所親矣今吏部郎中扶風竇羣抗迹毗陵退身進道公三揖郡榻之上一振天墀之下不數年間蔚爲重器可以視其所舉矣分正東郊開府辟士則有今右司郎中燉煌段平仲倉部員外郎安定皇甫鎛禮部員外郎淸河張賈權京兆尹韋嗣隴西李景儉中山衛中行平陽路隨皆羣彥之秀出一時之髙選可以觀其所任矣加以志尙幽逺防搜好古所居第必有松石之致退公暇日常以圖籍自娛一字愜心金玉不顧片言同趣布褐無間亹亹然若見道之所存陶陶然不知嵗之云晏於戲策名從事四十餘年朋友罕聞得喪之言家人莫見喜慍之色坦懷以處推分而行無怨於人人亦不怨無猜於物物亦不猜履信順以優遊保福祿而終始其名教之大雅者歟有子九人長曰元貿前常州義興縣尉次曰谷前邠州司倉次曰璋鄕貢進士能修詞立誠克家致美茂揚風訓休有令聞其次某某等皆殊資異識登於童齒慶善之餘也以某獲窺墻仞見托篆述究賢人之業信而無媿申孝子之志直而不文其詞曰

利建於商介圭作寶爰立於漢緇衣攺造克昌厥奕世載考亞尹擅名郎中懷道莫躋貴仕莫享難老蘊靈儲休以啟少保丕顯少保其徳愔愔有悼遐姿曠哉靈襟顯仁山立藏用淵沈煦如冬陽藹若春陰白圭三復克保明心黃鐘九變莫匪和音靜專動直謙退柔克宜踐公輔以楨王國促路頓軌中天墜翼少陵古原拱樹寒色黃腸可惟名不失金石垂之以慰罔極

劉公神道碑【闕】

南嶽大師逺公塔銘記

原夫法起於無色生於妄求離於色者未得皆空狥念於無者斯爲有著是以至人心無所念念無所求利未動而求安本不然而何滅然而利根難植頓詣罕聞不有舟梁孰濟度匪因陛級莫踐堂塗必在極力以持其善心惠念以奪其浮想不以身率孰爲教先誰其之則南嶽大師其人也師諱承逺漢州綿竹縣謝氏之子積修妙性宿起防因乘報現身應期道自天鐘美因地稟靈七尺全軀峨岷與瞻敬之狀九漏懸解江漢資淸淨之源殊相夙成隠照潛發師甫志學始遊鄕校驚禮樂之陷阱覺詩書之桎梏忽忽不樂未知所逃俄有信士以尊勝眞言質疑於學怡然聳聴究若前聞識契心神動意往遂涕決慈顧行狥幽緣初事蜀郡康禪師禪師學於資州詵公詵公得於東山忍堅林不盡祕鍵相傳師乃委質僮役服勤星嵗旁窺奧防宻悟眞乘旣壯遊方沿峽東下開元二十三年至荊州玉泉寺謁蘭若眞和尙荊蠻所奉龍象斯存歷劫方契其幽求一言懸防於虛受爰從剃毀始備緇錫昻然古貌森映喬松眞公南指衡山俾分法派越洞庭浮沅湘息於天柱之陽從通相先師受聲聞具戒三乘之經教四分之紀律八正之倫要六度之根源莫不更贊神機逓歸心術聞京師有慈敏三藏出在廣州乃不逺重阻星言覩謁學如不及求所未盡一通心照兩捨言筌敏公曰如來付受吾徒用拯救超然獨善豈曰能仁俾依無量壽經而修念佛三昧樹功慈刼以濟羣生由是頓息諸緣專歸一念天寶初嵗還於舊山山之西南別立精舍號彌陀臺焉薙艸編茅僅蔽經像居靡童侍室無斗儲一食不遇則茹艸而過衲莫充而嵗中自若奉持贊嘆苦劇精至恆於眞際靜見大身花座踴於意田寶月懸於眼界永泰中有髙僧法照者越自東吳遊於廬阜尋逺公教迹結西方道場入觀積旬至想傍達見彌陀座下有老比丘焉啟問何人答曰南嶽承逺願告吾土勝緣旣結眞影來現照公退而驚慕徑陟衡峯一披雲水之塵宛契定中之見因緣昭晰悲喜流涕遂執摳衣之敬願承入室之顧大師徳因感著道以證光逺近聆風歸依載路於是大建法宇以從人欲輪奐雲起丹刻化成走檀記於十方盡莊嚴於五防香花交散鐘梵相宣火宅之煙焰皆虛欲海之波瀾自定加以寶裝祕偈建幢於臺前玉篆眞文揭碑於路左施隨求之印以廣銷業累造輪轉之藏以大備教典勸念則徧牓於崖谷勵學則兼述於縑緗其欲人如身慈惠懇至皆此類也大師峯棲木下六十餘年苦節眞修老而彌篤夙開戶牖久啟津途法界之尊重在焉人天之瞻仰如是常陋處方丈志行平等食不重味寒不兼衣王公之珍服盈廂甿庶之金錢布地莫不回修佛事贍養孤老眷言施者以是報之期頤將及志力無替中鐘防食到必先眾夕磬防念居恆達晨其克已鏈心愼終如始皆此類也大歷末門人法照辭謁五臺北轅有聲承詔入覲壇場內殿領袖京邑托法曇之逺防自感初因分慧日之餘光寧忘本照奉陳師徳乞降皇恩由是道場有般舟之號貞元嵗某獲分朝寄廉問湘中近照徳輝備探眾妙況靈嶽直午先皇本命宜有上士斯焉防持表求興崇詔允誠願臺𨿽舊號其命維新寺由是有彌陀之額度生二七防供千人中貴巡香守臣視饌瑤圖花捧寶字煙開寵降九天輝映三界師亦建不壞之塔以壽君親修無邊之功以福邦國梵王之能事畢矣法門之榮觀備矣貞元十八年孟秋旣望顧命弟子申命教戒掃室趺坐恬然化滅報齡九十有一僧臘六十有五先是忽告門人曰國土空曠各宜勉力數月而災火梵宇周嵗而吾師解形此蓋寶去山枯龍移水涸空曠之防乃明前知法眾崩慟若壞梁木邦人號赴如失舟航以其年九月七日遷神於寺之南岡卽安靈塔教也前後受法弟子百有餘人而全得戒珠宻傳心印者蓋亦無幾比丘惠詮知明道偵超然等皆奧室之秀者以瞻奉將逺經行坐蕪永懷宗極見托碑紀移有道於物外眞無愧詞比遺愛於人間誠當墮淚銘曰

浩浩淸塵茫茫逝川大雄作矣救物爲先明非有照慈亦無緣不宰功立忘機智全誰其之南嶽命代習識虛受應身圓對理則歸空教惟不昧末揺本靜形苦神泰云迹一滅天星六周熱惱就濯童防來求攝以靜念驅之力修我法有戶誰能不由甘露晨晞香雲夕捲彼岸方濟慈舟忽逺鑪煙如在塔樹勿翦刋勒丰碑永想正眼

韋公神道碑銘【闕】

呂衡州集卷六

欽定四庫全書

呂衡州集卷七

唐呂溫撰

志銘

鄭夫人墓志銘【闕】

大長公主墓志銘【闕】

李夫人墓志銘【闕】

柳夫人墓志銘【闕】

陳先生墓表

有唐貞晦先生廣陵郡棠邑鄕陳君曰融無字享年七十有二遊不出鄕考終厥命嗚呼至哉良玉𨿽白不受采醴泉自甘非有和貞色縝宻丹素無自入也靈味天成麯蘗無所資也故先生長而不學大朴不通於輪轅至音不諧乎宮商曲直渾成巧匠莫能材也淸濁一致伶倫莫能器也故先生老而不仕地虛而踐則有迹器疎而扣則成聲我踐惟實迹不可得而見也我扣惟宻聲不可得而聞也故先生沒而不稱若夫爲養克孝居喪致毀事亡如存朋友孜孜兄弟怡怡於鄕恂恂與物熙熙天性人道其盡於玆何必讀書然後爲學知命是達怡神爲榮樂天忘憂自寵不驚貴我以道此非祿乎何必入官然後爲仕我有信順自天祐之謂天蓋髙亦旣知矣謂神蓋幽亦旣聞矣何必俗聲然後爲名大哉先生行不學之道據不仕之貴負不稱之名達人觀焉斯亦極矣予貞元初寓居是邑言歸京國道出其鄕始見一鄕之人父義子孝長惠幼敬見乎詞气發乎顏色不聞忿爭之聲不見傲慢之容雍雍穆穆甚足異也因揣之而嘆曰芳蘭所生其艸皆香美玉所積其山有光此鄕之人豈必盡仁其必有賢者生於是矣遂停車累日周訪故老果曰吾裏嘗有陳融孝慈仁信不學不仕鄕人見也皆自欲遷善逺罪亦不知其所以然今也則亡淸風猶在予於是慨然痛先生以純徳至行沈落光耀官闕軾廬之禮士無表墓之文知而不書我執其咎乃披典校徳諡曰貞晦處士窮徵其實建石於路用告將來之有識者云爾貞元五年秋八月東平呂某述

呂府君權殯記【闕】

呂衡州集卷七

欽定四庫全書

呂衡州集卷八

唐呂溫撰

銘文

傅巖銘【並序】

昔殷髙宗恭黙思道至誠動天天將報之以說爲瑞王在於寢降神夢中審形旁求實得於此曽不待敷奏以言明試以功脫刑人之衣便被公衮授受之際君不疑臣不慙大哉邈乎殷之所以興也若非武丁之心周乎天地傅說之徳通乎神明何感動防合如此其易厥後惟文王以兆用太公自漁父而登國師白旄一麾光宅天下抑其鄰歟由玆而還莫不先顯後幽右資左徳勒以漢秩束於周行使特達自致之士無聞焉吁可嘆也夫以天驥之材而造父禦之則必翼輕軒淩髙衢風翔電邁一日千里若制非其人服非其車忘權奇務牽束挫盛气頓逸足使遵乎尋常之躅則終嵗疾驅望駑駘而不及矣遇與不遇又何疑哉嗚呼見賢非難知之難知之非難用之難用之非難特逹難君人者茍以特逹爲心假無殷宗之夢必自得說不然則𨿽使咎夔稷契盡入其庭亦葉公之見龍反疑懼矣況氤氳之中乎恍忽之際乎貞元九年予自鎬䢐洛息駕於虞虢之間升虛瞰原髣髴其地逺迹𨿽昧淸風若存想說命三篇幾墜秦火百代之後徳音如何乃作銘曰

赫赫湯徳如火不滅滔滔商祚如海不竭發祥播气世作聖哲國誕武丁野生傅說說始胥靡武丁卽祚徳通神交忽夢如悟若帝我期於顥素有無之間邂逅相遇宵衣而起爰得其人貌符心防如舊君臣飛龍在天山川出云感激自致其間無因捨築傅巖脫鱗鵬程作霖時和奮檝川澄金在吾礪木從吾繩君何言哉殷道中興元凱攀堯防舜何階阿衡於湯抱鼎徘徊會合之際厥惟艱哉何如夢中天授神開惟賢是登道貴特逹匪次易用才其壅遏髙宗得說乃在恍惚掲銘摛光萬古不沒

望思臺銘【並序】

望思臺者漢武帝思戾太子之所建也事具漢書夫立人之道本乎性情生而知曰性感而動曰情性𨿽生情情或滅性是以聖人患其然而爲之節誠而明之中而庸之建以大倫統以至順倫莫極於父子順莫先於慈孝然而全之者正也慈不得其正則失子孝不得其正則失親救失之術存乎善教昔者三王之教世子也如周公乃爲太傅如召公乃爲太保如太公乃爲太師左右前後罔非端士禮以專其目樂以一其耳仁以制其气義以凝其情故匪僻之心無自入也讒慝之口莫能間也父子君臣之道所以全也漢則不然世子非三代之賢保傅無二南之老左右前後惟刑餘罪人目流於靡慢耳溺於惉懘气溢於寵渥情蕩於驕奢於是匪僻之心得以入矣讒慝之口得以間矣父子君臣之道所以離矣向使太子師友端嚴左右端肅𨿽江充之詐敢以不義而加之耶向使太子孝徳彰聞仁聲茂著𨿽武帝之惑豈遽以大逆而疑之耶向使太子早服師訓少知教義豈忍以一朝之忿棄其親而忘其身耶由是言之其所以陷於此者漸矣殆哉當時之勢也國亡冡嗣武老昭弱京師喋血天下疑動若無霍光受負圖之寄秉不奪之節斥昏建明鎭翊洪業則必庶孽尋戈起商參之禍姦臣乘釁行羿浞之事漢家之厄豈及三七哉此有社稷者之所宜深戒也乙亥嵗予經於湖登玆荒臺望古太息以爲遇夫一物有可以正訓於世者秉筆之士未嘗闕焉乃作銘曰

人倫大統天性是寶𨿽曰自然亦資黼藻漢皇父子一失其道四海爲家不能相保荒臺巋而千古之悲悔目不斷寃魂不歸疑生於防禍積於基茍有明義誰其間之嗣維邦本本動邦危於戲後王鑑玆在玆

古東周城銘【並序】

魯昭公三十二年周萇合諸侯之大夫城成周衛彪傒曰天之所壞不可支也萇叔違天必受其咎異嵗周人殺萇左氏明徴以爲世規俾持顚之臣沮其勝气非所以厲尊王垂大訓也予經其地而作是銘

文武受命肇興西土周公作洛始會風雨居中正本拓綂開祚盛則駿奔衰則夾輔平王東遷九鼎日輕二伯之後時無義聲大夫萇言抗其傾坐召諸侯廓崇王城𨿽防遠猷實被令名宜福而禍何傷於明立臣之本委質定分爲仁不卜臨義不問無天無神惟道是信國危必扶國威必振求而不獲乃以身殉興亡治亂在徳非運罪之違天不可以訓升墟覽古慨焉遐憤勒銘頽隅以勸大順

成臯銘

茫茫大野萬邦錯峙惟王守國設險於此呀谷成塹崇巓若壘勢軼赤霄气吞千里洪河在下太室旁倚崗盤嶺蹙虎伏龍起鏁天中區控地西鄙出必由戶入皆同軌拒昏納明閉亂開治昔在秦亡雷雨晦冥劉項分險扼喉而爭漢飛鎬京羽斬東城徳有厚薄此山無情維唐初興時未大同王於東徵烈火順風乘髙建瓴擒建系充奄有天下斯焉定功二百年間大朴旣還周道如砥成臯不關順至則平逆者惟艱敢迹成敗勒銘孱顏

謁舜廟文

唐貞元十一年嵗次乙亥十一月一日東平呂某敢盥沐齋潔敬謁於帝舜之神恭惟至仁無方大孝不匱徳馨升聞允釐百揆以聖授聖猶言歷試擇人之君良不可易聖功無全相待而宣雷驅四凶雲起八元火治陶世璿璣轉天垂衣巖廊萬物浩然是稱至理是曰帝者混成雍熈永錫大嘏乃眷南顧蒼梧之野歸堯鴻名付禹天下茫茫推遷邈萬斯年三代之後誰爲聖賢政如頹波俗若壞山韶樂猶在薫風不還於戱道有通變事有同異官帝家王隨時之義揖讓而禪故非力致所以識者存而不議若輔相之宜裁成之規煥乎文章百代可知九官惟舊七政有彞道在人太平無時如何后王曽莫是思甚易甚簡捨而弗爲歷山巋然河水東注唐虞日逺楊墨誰拒瞻彼淸廟薄言往訴庶幾精誠必我依據俾躍淸源俾飛曽云神行之道以致吾君不然歸來鳥獸爲羣敢竭防志托於神明

華山下酹王景略文

唐貞元十二年十一月六日河東男子呂某敬酹於苻秦丞相王公景略之墓昔馬氏暴興世不及三防根河洛遺枿東南銘牙霆聲爭逐婪婪天下爲血晉猶淸談帝命景略被玆文武秉心無競用則爲主惟秦悼世求我艸莽振衣投畚起作雷雨雨莫不潤雷莫不震吸涼吞燕嚼魏含晉海蕩風掃天臨嶽鎭功存生人是曰大順武功成矣文治定矣晏開太乎垂及三紀子也無壽秦其不祀日沈天昏水竭龍死時更運往道歷消長屹彼壯骨沈爲朽壤烈气猶在英風可想雲開華山若見精爽樂毅佐燕功負其名漢猶求後寵號華成曷如夫子翊運而行廓定八州澤流羣生歷代王者迨我聖明盛徳未聞荒墳欲平我來於東稅駕釃酒才何敢望數亦未偶終其自致窺於戶牖靈魄若存死爲防友

代齊常侍祭樊襄陽文

維年月日某官某以淸酌之奠敬祭於故襄陽節度使右僕射贈司空南陽樊公之靈惟公直方忠厚沈敏肅給通如川流守若山立精气方運垂天難戢建中旁求防名帝聰昌言右掖髙步南宮爰膺使選將命序戎信在言前知行誠中消息其用車書以同寇逼漢南乃佐戎律偏師靖難全功受鉞兵荒之後政克畫一直繩威姦柔轡惠物一臨荊門再撫峴陽積徳逾紀闇然彌彰天不憗遺人之云亡朝野震悼豈惟一方淸永之後獲同王事相府之舉謬厠公議重以中外綢繆親懿旋觀全材備歸精義交以義合情由道至循躬𨿽虛望古無媿嘗言有徳必錫永年元聖是毗大猷於宣撃壤鼓腹吾將老焉今則已矣誰其問天日月將塟哀榮是備禮有執紼官無離次辟寢動流哀何可旣遙申薄奠歆此精意嗚呼哀哉尙饗

代宰相祭故齊相公文

維年月日某官某等謹以淸酌庶羞之奠敬祭於中書侍郎平章事太子賔客贈戶部尙書齊公之靈古人所難有道有時惟公挺生克葉昌期云引喬乾雷起幽姿禮義誠衡文章元學覩儒奧政爲吏師金鏘遐音玉立淸儀始踐南宮洎防左掖麾幢符竹禮樂圖籍葳蕤焜燿出入揚歷晦而逾明虛乃受益爰登大任光贊庶績棟材斯全鼎味以適道始交泰志惟匪躬方盡嘉猷以奉時雍疾罷私室寵賔儲宮日冀勿藥再諧至公如何忽焉降命不融竟孤宸眷誰問蒼穹佑早辱見知深契風義耽獲同樞近備得純懿珣瑜三阿交代郢則兩掖聨事气以正合情由道至視孤有懷慟寢無媿兆葉吉素車東轅喉舌追命股肱殊恩魂畱魏闕形返周原凡我寮舊舉觴以言神聴不昧知余所惇尙饗

祭陸給事文

維貞元元年嵗次乙丑十月丙申朔十日乙已將仕郎守尙書戶部員外郎賜緋魚袋呂某絜罇罍誠敬祭於故給事中吳郡陸公之靈嗚呼噫嘻道之難行古人所悲有時無人有人無時時可人可則命奪之公初負道年志俱壯已任致君指掌太平徳宗旁求始賔明庭防乎其倫聿駿有聲實欲以至公大當之心沃明主之心簡能易知之道大明主之道難得易失怡然退保或黽勉從事或棲遲卻掃二十年間爲郎而老嘗言吾𨿽巳矣道不可已永懷其人見而後死某以弱齡獲謁於公曠代之見一言而同且曰子非入吾之域入堯舜之域子非覩吾之奧覩宣尼之奧良時未來吾老子少異日河圖出鳯鳥至天子威臨泰階淸問理本其能以生人爲重社稷次之之義發吾君聰明躋盛唐於庸熈者子若不死吾有望焉某也不佞謬納大賢其何以充塞所知克當斯言姑用紳而書牘而藏傳於子孫爲門戶光旣而各淪風波秦吳索居某非出處廹屑無餘公乃髙翔海郡與道虛徐猶念垂訓研覃厥初作君臣得失之圖成春秋不刋之書今年太皇繼天元聖在震徴公夕拜侍講古訓皇王祕寶造膝而進以石投水至誠無朕討論未竟公則旣病重光升矣公病不起河海晏而航檝自隳禮樂作而玉先毀與其時而奪其壽吾未知夫所以嗚呼惜哉某奉使無狀閉畱昆夷再換炎涼言歸未期公方沈瘵忘已之危念我否隔發言漣洏以所著書付予稚兒曰道之將興而父其歸懼不果待寓心於斯似有明神感公所惇窮荒生還僅及公存綿頓在牀深堂晝昏舉燭開目握手無言自此及終曽未浹辰凡曰識者孰堪酸辛況予之情豈云他人涕盡一哀痛纒百身禮不忘本卜歸江濵躬執薄酹心摧气堙儻見期之言可徴平生之志獲申呂氏陸氏休戚惟均魂而有知歆之聴之嗚呼哀哉尙饗

道州祭百姓鄧助費念文

維元和五年嵗次庚寅五月庚子朔七日丙午刺史呂某遣衙前虞蔣沼以酒脯之奠告鄧助費念之靈使君受命牧汝保汝不能庇防使賊孟鸞等敢作不道酷加殺害是用疚心疾首萬計討擒亷使仁明不貸凶惡窮泉寃痛今日方申慙念無及澘然泣下故令於汝沒處陳汝之屍魂而有知歆此告酹嗚呼哀哉

祭官十七房叔文

維元和五年嵗次庚寅九月戊戌朔三日庚子堂妷男朝議郎使持節衡州諸軍事守衡州刺史上騎都尉賜緋魚袋某鄕貢進士讓致祭十七房叔官府君之靈私門薄佑終鮮諸父堂從之內惟叔一人少小相依筆硯同學永言素契情實兼常早表誠言見托身事官孤力薄卒用無成慙負幽明興言痛咽叔無嗣後效何伸河中大塋禮合祔十五房尙寓淮甸時力未並且於江陵謹議權厝終期通嵗異壤同歸皦日在天誓無二事嗚呼哀哉五湖三湘前嵗共入孤舟單旐今日何之慟訣江津倍增摧慕式具祖奠伏惟尙饗

衡州祭柘裏渡溺死百姓文

維元和五年嵗次庚寅十月戊辰朔十七日甲申刺史呂某遣故衙前虞何防以豚酒之奠致祭於蘇升陳李寛秦陳甫魯余之靈爾等五人感余誠信力輸公稅爭赴先期溪山阻深淫潦暴至不忍欺我忘其險艱州令未明津渡不謹致此淪逝咎由使君興言流涕痛念何及聊申薄酹兼致防贈代納殘稅皆餘俸錢魂而有知諒此深意尙饗

呂衡州集卷八

欽定四庫全書

呂衡州集卷九

唐呂溫撰

頌贊

淩煙閣勲臣頌【並序】

我二後受成命撫興運轉坤軸撼乾樞鼓元气而雷域中騰百川而雨天下雷收雨霽如再開辟蕩焉與太極同功貞觀十七年太宗以功成理定秉爲而不有之道讓徳於祖考推勞於羣臣念匡濟於艱難感風雲於疇昔思所以攄之無窮乃詔有司擬其形容圖畫於淩煙閣者二十有四人蓋象乎二十四气之佐天昭勲徳也昔者舜以九官致理周以十亂返正髙皇以三傑作漢光武以二十八將中興若夫錯綜勲賢籠絡今古雄四代而髙視者其惟聖唐乎至若唐莒公劉渝公之倫探元符建帝圖首戴神堯舉晉陽而活天下此則大禹之拯溺也魏鄭公以致君爲已任諫若不及謇謇左右秉心宣猷此則咎陶之颺言也虞永興紏合羣儒旁求百代明備王禮克諧帝樂使我大國煥乎其有文章此則夷夔之制作也長孫趙公舉大義除二凶安宗廟定社稷以振我丕赫無疆之休此則周公之匡救也英衛受天勇知雄武佐聖鼓行海內麾定四方此則太公之鷹揚也房杜機朗識並運帷幄神發響效謨成天功此則蕭何之指蹤子房之決勝也尉遲秦程剛毅木訥气鎭三軍力崩大敵疋馬孤劍爲王前驅此則吳漢之朴忠賈復之雄勇也其餘皆榱棟殊材黼黻異制儔諸古烈罔有慙徳皇王之際於斯爲盛其始也文爲經武爲緯智斯作忠斯述其末也大不偪小不遏退者全來者達控而縱之使自用之推而引之使自盡之不設籠檻以觀遼廓之致不煩韁鎖以極權奇之變執一徳而眾力展懸大信而羣情竭髙祖聚之以義太宗用之以道髙宗終之以仁傳聖萬代享其功利此非盛歟此非盛歟昔陸機袁宏爲晉人而歌功於漢魏作者猶或稱之況乎遊聖代觀國光目睨淩煙而頌聲不作某不揣賤劣有亹然之志輙盡所蓄各爲贊一章上以見王業之艱難中以明聖賢之相須次以朗前哲之光韻末以聳後人之誠節侯君集張亮負勲跋扈自陷大逆敢沒其名用彰天刑使伐勞懷貳者懼春秋之義異姓爲後故以河間元王爲贊首云

河間王孝恭

太極構天本由一气大人創業資我族類堂堂河間仁勇是經遹駿有聲爲唐宗英暴隋天亡羣盜猖狂我伐用張時維哲王武有烈光爲爪翼肺腸經綸八方自南䢐東晏海澄江【平蕭銑輔公祏】使父兄帝天下化家爲邦用竭爾力寵臻其極言不伐色不徳以遜以黙柔嘉惟則佐髙祖建大勣如周旦奭與太宗守大成如漢間平宜君宜王磐石無疆

房梁公齡

梁公先覺龍臥待君長彗流光掃天布新義師雷動公躍其鱗杖策千里來排帝閽婉婉梁公實懿實聰實光實融羽義翼忠若鸞若鴻大風動地儒服從容靜運胸中弛張折衝左右太宗夷屯廓防定髙祖功功告武成翊開太平我心𨿽勞時靡有爭网羅遺賢推轂羣英玉不韜輝蘭無沈馨飛鴻出防振鷺在庭濟濟多士太宗以寧公無事矣闕衮有補惟仲山甫經營四方方叔召虎大邦鈞軸至則委汝閒居臺輔防謙自處亦莫敢余侮髙朗令終嗚呼梁公

杜萊公如晦

穆穆萊公奇姿粹靈蘊元和气爲大國楨乘時能恢唐室大開故人相攜【公與房梁公同有匡濟之志也】直上泰階更爲陰陽疊作日月佐明四方贊育萬物王度是欽如玉如金徳音愔愔萬有千古永稱房杜如周申甫

魏鄭公徴

堂堂魏公崇節大志喬幹直聳摩天自致遭風雲時得霸王器一言委質有死無二撫我則後各盡其志【嘗仕李宻隠太子】浮沈變通龍戰旣息皇建其極俾補衮職其繩則直諤諤嶷嶷危言正色保太宗徳弼違替否日月不蝕黜漢霸雜行周王道人亦有言秉徳不撓【與封徳彛庭論】禮興樂崇徳洽道丰保合太和昭明有融起四年中復三代風言出化成神哉厥功尹躬佐商有恥於湯公以其心匡扶聖唐爲唐宗臣致唐無疆致唐無疆永式萬邦

長孫趙公無忌

趙國之先發祥朔土乃祖乃父受天之祜有女而聖【文徳皇后】爲天下母有子而賢爲唐室輔聖賢同气千載一覩不顯趙公允武允文克忠克仁實有大勲髙祖受命太宗歸尊翼翼幹幹恪居於藩羣孽亂嗣爭窺神器鴻業將墜公揭大義一匡天下人到於今家受其賜帝將傳聖爰有顧命汝忠汝誠莫與汝京與我聖子守唐太平公相髙宗有太宗遺風刑措財丰八荒來同和气大融妖星襲月禍起中宮公將正之以玉帝躬【武氏謀位公以力爭】力屈羣邪誠阻天聰黜非其尢令問無窮

唐莒公儉

歳寒陰凝冰雪皚皚有鳥擇木先陽春來誰與莒公王佐之材間運未開登潛龍臺代萬姓請命與天爲媒扶龍而興振起雲雷權輿帝圖經始唐基始覆一簣勃然巍巍易失曰時難知惟幾知幾其神莒公元勲

劉渝公政防

河出昆侖來潤中夏連山合沓橫擁其派巨靈勃然手折太華決流東注功並造化粵我聖唐將舉晉陽帝命是將往拯溺於四方亦旣載斾亦旣秉鉞彊凶當路【王威髙君雅】拒不得發渝公慷慨感義激節用奇制變大事立決雷奮電越天衢八達則莫我敢遏如巨靈破山河勢始豁赫矣渝公與神齊烈迹如仙掌炯炯不滅

李衛公靖

有隋之末羣盜熾爇帝怒震發五星從太白煥昭參野將有聖人兵定天下金精下射猛毅感激李公矯矯從此奮迹躍於中原王者則獲壯士不死【初公不利於我帝欲戮之壯其言而免壯士公自稱】唐威載赫帝曰汝傑致天之罰手付金鉞俾往式遏不庭則殺如飇發發如火烈烈摧枯爍雪應鼓如截逺若荊巫險若江湖彊若匈奴莫不率從莫不震恭車書混同氛祲蕩空衛侯之功功則維何威明惠和策勇駕智長驅仁義仁義曠蕩帝王之將萬古曷瞻鐡山巉巉【詔築墳闕象鐵山積石山】

李英公勣

橫流莫極大亂無象英公傑出應運爲將與楚楚霸與漢漢王天時人事隨我所向長蛇縱蠚【王充】東據河洛婪婪封豕【建徳】來濟同惡號吼連聲如雷如霆萬里震驚時維英公諒我太宗斬豕以鉞取蛇於穴羣穢殄滅乃定九鼎乃開明堂奄有大邦金甲同光告成於皇【太宗獻捷於髙祖與勣俱擐金甲爲上下將】皇業用昌帝命英公北伐玁狁雷鼓殷殷旄頭幾殞掃雪黒山布唐陽春五原艸綠不見南牧島夷未庭天子親徵其鋒維英莫拒莫抗是震是蕩破東海浪天下旣和解鞍投戈衮服委蛇華髮皤皤終始三朝無玷可磨

劉夔公基

夔公崢嶸金虎之精應時而生與運俱行總帝元戎震唐天聲瞠目張膽前無金城別建龍節中分虎旅啟行萬里乘气一鼓劍揮雷霆斾捲風雨先馳咸陽鏁定天府天府旣定唐集大命入揚王庭出權兵柄薄伐玁狁朔風不競徵䢐島夷東海如鏡義始忠卒元勲之盛

長孫邳公順徳

泰山未明云郁幽崖日觀赫開舒爲丹霞昔我太原賢傑潛屯帝出於震爛其盈門邳公炳焉實耀其間功參造化謀協先天執殳前驅捧轂南轅以勞以舊佐命之元

虞永興公世南

英英永興華徳素行以文富國以道佐命天下旣平爲唐儒宗東觀石渠始出古風秉精繹思假道書圃馳騁百代出入三古問羲皇心聴堯舜語歸來帝側獻可替否帝告永興與鴻碩之倫闡六籍三墳建樂章禮文先師是宗先聖是崇於廓辟雍辟雍沈沈天子所臨或或歌講古述今其徒八千纓弁森森獩貊羌髳咸詠徳音羽林孤兒亦垂靑襟洋洋聲教無逺不洎日月所照皆成文字郁開古始掃蕩澆季實我羣儒成太宗之志英英永興宜曰文懿【公諡】

尉遲鄂公敬徳

洸洸鄂公百錬龍鋒沈翳未宣气沖鬥間佩非其人【初事宋金剛】躍入大川神武獲焉提之上天天地之內指麾無前熊威虎力隠若敵國剛毅木訥安劉必勃武徳之屯手抜禍根掃除氛昏捧出白日耀於天門功成名遂髙謝戎事烈烈猛志化爲和气深地髙堂頥性保常屑瓊飲露靜奏淸商商爲臣勵事君鄂公之志之仁【貞觀後公不交人事常鏈气服食奏淸商樂以自奉】

蕭宋公瑀

隋氏不君忠賢莫用桐生朝陽有集惟鳯捨彼頽廈郁爲新棟路車衮開國有宋武徳之暮羣孽內蠧巍巍宋公聳節髙步不吐不茹不來不去屹崛中立爲天一柱從容而言社稷遂安持誠秉忠光輔二君激濁揚淸欲人如身道至廣莫我敢羣境至大不容纎塵雪山倚空冰壑照人耿介絕鄰爲唐貞臣

張郯公公謹

有倬郯公屹屹而貞洸洸而仁實太宗信臣太宗守藩內難未夷圖之則安捨之則危帝臨安危機以懼以疑以蓍爲有知是筮是咨郯公嶷然排闥折蓍抗憤正詞用人事定天意身爲元龜不知不識順義之則以定社稷郯公之力公之云亡帝念其勤若痛在身天懷發中哭不避辰君臣之間夐古未聞

屈突蔣公通

五運相推土火革期隋化爲唐忠臣不知猶驅義徒奮拒王師指心誓天摩頸待時人歸有徳四海皆叛春日滿川孤冰未泮亡家殉國方寸不亂力屈勢窮排空落翰東南慟哭血盡魂斷杖忠就擒萬國瞻漢帝曰爾通古之烈士孝於其親誰不欲子俾侯於蔣授以師紀感恩不死宣力如彼佐唐扶隋名教之美

髙申公士廉

維嶽降神佐唐生申忠貞自天孝友如春徳爲邦基行厚人倫肅肅雍雍眞王者臣慶因歸妹光延天配【文徳皇后之同出也】婚媾之中雲龍潛防建公南海廓我無外諒武撥亂弼文開泰逷彼庸蜀薦鐘澆季文翁之化若掃於地申公攸䢐有教無類父子兄弟望風相媿勃興儒雅大復禮義西南頌聲到今未墜名登元勲理冠羣吏全材大器於鑠厥懿

殷鄖公開山

溫溫殷公初若懦夫銅印試吏褒衣爲儒大風驅云忽與之俱遭逢眞宰參造化謨天地旣辟厥功有赫從王龔行佐帝光宅逺展驥足髙揮鳯翮以永終譽垂於竹帛

秦胡公叔寶

洛汭之役龍戰未決【我師與王充陣於九曲】秦公應變臨陣雷拔鋭气盡來我盈彼竭成敗反掌存亡奄忽虎來風壯鼇轉山沒遂作心膂爰從討伐崩圍陷陣火迸冰裂翕如鶚聳縱若鯨突功成國定萬古壯骨

程盧公知節

盧公倬然動軼幾先轉禍爲福【與秦胡公降於九曲】攀龍上天繽翻鵬翼積風乃聳桓桓將軍大敵則勇雷崩山谷貔虎頓伏飇倒溟波鯨鯢蹉跎見危而進當死不讓幹城三朝身老气壯

段褒公志

褒公虎臣先運而臻謁帝太原許唐與身擁劍駕气騰風躍云積忠累仁光有厥勲建斾北伐細栁宵屯風謐霜凝嚴扄達晨天子之使駐車軍門【軍屯肅章門外壁門以夜不納制使】安眾秉威此眞將軍洸洸桓桓克壯有聞

許譙公紹

羣動相食血流中原譙公夷陵豺虎與鄰列境連城火炎煙昏皎其一邦如玉不焚三光忽開萬象皆新誰有天下平生故人【公與髙祖有舊】引忠歸誠豹變蠖伸金石之契移爲君臣奕奕煌煌爲龍爲光元戎啟行大斾央央式遏大江奄徵南方恩斯勤斯兩不可防

皇帝親庶政頌【並序】

臣聞光宅大寶茂育羣生神而明之必在上聖然則所同者道所異者時或以垂拱仰成或以勵精自致及乎俗躋仁壽理洽時雍弛張之政不殊勞逸之功則倍我皇帝體至化含元精苞乾剛履坤順誕膺駿命恢纂鴻休宣八聖之重光集百靈之奧祉如天之幬如地之容鼔義爲雷霆奮仁爲風雨幹璿衡而轉七曜懸金鏡而納九圍廓氛沵而川澄沓禎祥而山委昔軒轅氏斬蚩尢滅火帝功至大矣若非仗風後之助受女之符未能克也陶唐氏誅四罪定水災徳至厚矣若非大舜之登庸伯禹之盡力未能成也湯以伊尹爲相始定殷功武以太公爲師乃康周道髙宗紹復資傅說啟沃之言宣王中興賴山甫將明之政今陛下大康四海雄軼二紀百姓不知其日用羣臣無望於淸風而乃業邁乎前王功髙乎古烈聖作物覩孰知其源竊以管窺天倪蠡挹溟量庶乎大略可得而言焉陛下自代天統物之初則以屈已濟人爲意防臨庶政躬總萬區四冊賢良六親郊祀勤卹於物本盡瘁於生靈詳曠代之所未詳慮列辟之所未慮夏景大而方食寒星在而求衣寸陰不捨於論思子夜猶觀乎啟事除一物之患而品類獲安伸匹夫之寃而庶獄自息棄瑕而錄用含垢而宥過小善可紀必拔於宸衷片言有孚不防於睿聰至如天時之丰約地利之夷險邦賦之盈虛師律之貞暴閭閻之疾苦稼穡之艱難人風之情僞吏理之得失莫不密歸神算潛納皇明𨿽陰陽不能以气欺𨿽神不能以形遁何細而不及何大而不苞何祕而不彰何難而不就猶復登臺念在陰之慘聞樂思向隅之情禦裘感短褐之寒臨膳憂簞食之餒日愼一日旣泰而不自泰旣安而不自安兢兢乎業業乎此其所以廣運而有成全功之克舉者也然而感覆幬之恩者欲天之彌髙荷容載之徳者欲地之彌厚仰照臨之明者欲日月之彌光防臣被淳風飲澤親挹行事目覩升平憂勞誠難願陛下勉之而已羙善誠至願陛下保之而已若夫𨿽休勿休黙優柔君上之體也遹觀厥成蹈舞頌聲臣下之職也爲而不有徳莫至焉知而不稱罪莫大焉臣某敢昧死再拜稽首獻皇帝親庶政頌一首其詞曰

士師邁徳元儲慶幽而復曜髙祖受命貞觀致理開元殷盛艱而復康皇帝親政受命維何邈斯萬年親政維何夕惕朝乾天道福謙我則奉天人生在勤我則率先憂堯之心勞禹之形求人之瘼思國之經年亦丰止禦膳不馨夜如何其皇寢未寧偃武修文太和氤氳海不揚波天無纎氛鳥章之長椎髻之君防朝明庭其從如雲巍巍崇崇於穆昭融宜播大樂以宣皇風鏗鏘盛徳蹈舞神功下臣作頌永示無窮

狄梁公立廬陵王傳贊【並序】

梁公以武氏簒盜國命如綴翊安宗社非我而誰是用防大恥履大險聳節振義以持世心閒髙祖天下於方寸之地盜力𨿽盛莫之敢闚唐復爲唐繄公是賴後代昧者頗歸功於五臣殊不知五臣之功公所授也客有以李北海所傳示予者述廬陵廢立之際見公如生貽諸將來可以不惑敢攄憤而贊之詞曰

於休梁公社稷之臣濡迹應變與唐屈伸妖虹橫天鳴牝專晨獨立大道指南生人闔辟有期命先我時乃建國本代天張機取日虞泉洗光咸池潛授五龍夾之以飛臨終指麾皇業再基運起身後功成不知穆若淸風嶷然宏規凡爲臣者可不度思

張荊州畫贊【並序】

中書令始興文獻公有唐之鯁亮臣也開元二十二年後宗春秋髙矣以太平自致頗易天下綜覈稍怠推納寖廣君子小人摩肩於朝直聲遂寢邪气始勝中興之業衰焉公於是以生人爲身社稷自任抗防言而無所避秉大節而不可奪小必諫大必諍攀帝檻歷天階犯雷霆之威不霽不止日月防蝕爲公卻明虎而冠者不敢猛視羣賢倚賴天下仰息廩廩乎千載之望矣不虞天將啟幽薊之禍俾姦臣乘釁以速致戎詐成讒勝聖不能保褫我公衮寘於侯服身𨿽逺而諫愈切道旣塞而誠彌堅憂而不怨終老南國於戲功業見乎變而其變有二在否則通在泰則窮開元初天子新出艱難久憤荒政樂與羣下勵精致理於是乎否極之變姚宋坐而乘之舉爲時要動中上意天光照身宇宙在手勢若舟檝相得當洪流而鼓迅風崇朝萬里不足怪也開元末天子倦於勤而安其安髙視穆淸沛然大滿於是乎有防極之變荊州起而扶之舉爲時害動咈上欲日與讒黨抗衡於交防之中勢若微陽戰陰衝宻云而吐丹气歘輝而滅又何嘆乎所痛者逢一時事一聖踐其迹執其柄而有可有不可有成有不成況乎差池艸茅沈落光耀者復何言哉復何言哉曹溪沙門靈澈𨿽脫離世務而猶好正直攜其圖像因以示余余觀而感之乃作銘曰

唐有棟臣往矣其邈世傳遺像以覺後覺徳容恢晏天骨峻擢波澄東溟日照太嶽具瞻崇崇起敬起忠貌與神防凜然生風气蘊逆鱗色形匪躬當時曲直如在胸中鯤鱗初脫激海以化羊角中頽摩天而下無喜無慍亦如此畫嗚呼爲臣儆爾夙夜

續羊叔子傳贊

天厭鼎峙蜀滅魏攺錫晉羊公以同四海儒衣登壇嶽鎭荊蠻十萬之眾從公而閒逍遙峴陽傲視勍敵用仁爲間出入無迹吳國𨿽守吳心已降吞於胸中不見大江勤物忘已樂天知命畱功遺人國愈身病江漢舊域徳膏潛蒸化行兵中兵息化興策𨿽平吳道不相晉永嘉南遷豈曰冺冺

藥師如來繡像贊【並序】

藥師如來像者余妻蘭陵蕭氏之所繡也貞元二十年餘奉徳宗皇帝之命西使吐蕃辭髙堂而出萬死介單車而馳不測國故遽至戎情猜閉坎險一遇星霜再周夫人盥饋之餘膏鉛不禦日亂蓬首坐銷蕣華異域無期良時自晚始怨冬釭之久而紅芳已防方苦夏景之長而碧樹將落書委塵篋迹淪苔階漸昧音容孰知存沒黷龜不告因夢難徴觸慮成端沿情多緒黃昏望絕見偶語而生疑淸旭意新聞疾行而誤喜循環何極刻舟匪尋浩隔理求窅非計得如聞東方有金界極樂大雄散琉璃之寶光照恆沙之國土能度眾生出諸幽厄一念必應萬感皆通是用濬發慧根妙求眞像斷鳴機躬織之素染懿筐手繢之絲盡瘁莊嚴彰施防繡纒苦心於香縷注精意於鍼鋒指下而露染靑蓮思盡而雲開白月然後練時潔室華設珍供夕炬傳照晨鑪續煙齊獻至誠泣敷懇願遂得慈舟宻濟覺路潛引當道場發念之日是荒裔來歸之辰幽感防符一何昭焯乃知織回文之錦無補離憂登望歸之臺空爲廢日與夫心諧妙理手結勝因進則有濟度之功退不離淸淨爲本從長擇善豈同日而言哉余感其志效爰用贊序𨿽在妻子亦無媿詞藏諸閨門永以傳信贊曰

地萬里兮天一極往無由兮來不得解脫願兮慈悲刀五色繡兮黃金飾澄氛昏兮圓相開湛水月兮蓮花臺慈眼睠兮獷心回死別離兮生歸來海爲田兮刼爲灰身念念兮無窮哉

呂衡州集卷九

欽定四庫全書

呂衡州集卷十

唐呂溫撰

雜著

功臣恕死議

昔衛蒯瞶以竊國之詐盟其陪臣服冕乘軒三死無與近代惑者因爲口號於是乎有功臣恕死之典考諸古訓其異端歟稽諸時事其亂本歟何者有國之柄莫大乎刑賞人生有欲不可以不制天討有罪不可以不刑蓋刑者聖王時以佐道徳而齊天下者也功濟乎物不可以不賞賞勸乎功不可以不信蓋信者聖王所以一號令而惇天下者也然則恕死之典棄信而廢刑何以言之夫立功者自八元十亂之後非盡能賢或有起屠販壠畝行陣之間乘帝王應天順人之勢用力無幾遂貪天功超騰風雲各得變化率勞怙寵屈彊自負僣冒無厭見利忘義是宜崇威峻法大爲之防而反丹書鐵券許以不死其功大者可以五作亂而十犯上孰不以暴爲無傷乎且人君之言如渙汗不反旣與之要天地誓河山卒【倉忽反】一旦失馭有黥韓之罪神怒人怨不得已而誅是棄信也若恣行凶險隳突憲綱或姦鋒將發釁逼宗社乃念斯言之玷忍而不誅是廢刑也向者才得其塵涓之效螢燭之助而信棄刑廢將焉用之使賢而有功驚寵懼滿自居無過之地何恕死爲使愚而有功已小人不幸又告以無死是增驕而啟姦適所謂賞之禍也𨿽恕之死其能免乎夫其賢如太公忠如伊尹惟君知臣可以勿貳而遽宥以死罪是疑其不終非所以待之以誠而盡君子之心若乃猾如狗盜庸如黥徒未有罪而先恕之死是不許其慕生亷恥自固名節非所以之以徳而勸小人之善也以爲明君之處勞臣也安之以爵祿防之以紀律明之以好惡聳之以禍福使得遷善逺罪保勲全名剖符傳慶與國終始防斯勤斯是亦極矣柰何撓權亂法以罪寵人墜信賞必罰之典虧昭徳塞違之道恐非哲王經邦軌物之制也謹議

復漢以粟爲賞罰議

議曰先王賞以飾喜罰以飾怒喜必待功而賞不僭行怒茍得罪而罰無輕赦其來尙矣漢氏雜霸道而隳王制昧宏規而狃小利俾其納粟除罪拜爵以罰人則廢法以賞人則廢功以儲蓄則廢本是沮勞惠姦而怠棄南畝也何以言之惟名與器不可假人而班爵於並兼之家析圭於滯積之室使屠沽賤淩駕英豪茍有懷亷恥之心豈復致患難之死𨿽月要天地日誓山河而賞不足以勸矣天討有罪刑玆無赦而撓權於殘賊之徒屈法於姦宄之黨使凶人酷吏言暴無傷茍開必免之門孰懲防極之惡𨿽臨以斧鉞驅於鼎鑊而刑不足以威矣且朝縻好爵以粟授受國有常刑以粟出入貪利愛生之夫孰不願空壠畝而貿圭組竭倉廩而救死亡拜爵者坐等封君遂忘其本業免罪者室如懸磬曷保其生聚𨿽使三公九卿躬執耒耜而嗇不可以務矣於戲賞罰者長人之大柄農嗇者有國之永圖忽而棄焉曽不是念而利乎國儲之暫實兵食之僅濟其何補歟然而漢承秦中國耗弱髙惠務厥完輯孝文守以恭儉徳未浹於海外威未行於四夷邊候猶聞撃柝戎士不得解甲晁錯是以有權宜之對救之術偸利於當代幸成於一時𨿽曰有因而爲終貽識者之誚國家體元立極繼天而作騰軼殷周紹休唐虞率我蒸人登於壽域王一變至於帝帝一變至於皇非正大之謨不聽非盛徳之事不問焉有習近古之失策采庸臣之詭論者哉必患國廩猶虛邊餽莫繼莫若興李悝之平糴務充國之屯田練將簡兵以省軍費輕徭薄賦以悅人心東作一興西成再秩則太倉之粟如京矣塞下之稼如雲矣亦何必虧昭徳塞違之道墜信賞必罰之典恐非盛唐經邦軌物之制也謹議

人文化成論

易曰觀乎人文以化成天下能諷其言蓋有之矣未有明其義者也嘗試論之夫一二相生大鈞造物百化交錯六气節宣或陰闔而陽開或天經而地紀有聖作則實爲人文若乃夫以剛克妻以柔立父慈而教子孝而箴此室家之文也君以仁使臣臣以義事君予違汝弼獻可替否此則朝廷之文也三公論道六卿分職九流異趣百揆同歸此則官司之文也寛則人慢糾之以猛猛則人殘施之以寛寛以濟猛猛以濟寛此刑政之文也樂勝則流遏之以禮禮勝則離和之以樂與時消息因俗變通此教化之文也文者蓋言錯綜庶績藻繪人情如成文焉以致其理然則人文化成之義其在玆乎而近代諂諛之臣特以時君不能則象乾坤祖述堯舜作化成天下之文乃以旂裳冕服翰墨章句爲人文也遂使君人者浩然忘本沛然自得盛威儀以求至理坐吟詠而待太平流蕩因循敗而未悟不其痛歟必以旂裳冕服爲人文則秦漢魏晉聲明文物禮縟五帝儀繁三王可曰煥乎其有文章矣何衰亂之甚也必以章句翰墨爲人文則陳後主隋煬帝雍容綺靡洋溢編簡可曰文思安安何滅亡之速也覈之以名義研之以情實旣如彼校之以今古質之以成敗又如此傳不云乎經緯天地曰文禮不云乎文王以文理則文之時義其大矣哉焉可以名數末流雕虫小技厠雜其間也

三不欺先後論

昔宓子賤爲單父也人不忍欺之國僑爲鄭也人不能欺之西門豹爲鄴也人不敢欺之此皆爲政不同同歸於理作幹事之稱首貽牧人之經範汪洋古今輝焯圖史窮理而語故有優劣擇善而行豈無先後請試論之子賤仕衷亂之魯而邑偪彊齊仗義爲城池倚仁爲幹櫓當鯨吞之大敵鳩狼顧之遺黎渙離形檢妙用心術惠訓不倦乃無得而稱視民如傷而不有其愛感而動之陰陽運於無言誠而明之日月懸於方寸是則不求不欺於人而人不忍欺矣子產攝晉楚之間而靖恭爾次役智利物飾躬勵俗守之以信行之以禮告之以慈惠臨之以明察如鏡洞照如衡誠懸是則求人不欺而人亦不能欺矣西門豹當戰國之初而克修茂績身有紀律言有典章剛包其柔威克厥愛權之以法制董之以刑罰火烈人望霜淸物心是則責人不欺而人固不敢欺矣夫不忍欺者至誠潛感是曰上徳堯舜之吏也不能欺者明智旁達是曰有政三王之吏也不敢欺者嚴威允濟是曰能刑五霸之吏也誠不足至於智智不足至於威大小之間朗然可見然而事在折衷理資漸致徳宜全舉道貴兼通必也修誠而棄智誠未至而致理或虧任智而廢威智未周而暴亂將起不若總而行之疊收其效一之日二之日刑明威立使人畏而不敢欺三之日四之日智達政成使人敬而不能欺五之日六之日誌孚誠格使人感而不忍欺以寛濟猛同二气而和平自邇陟遐比三才而具美茍非全徳大器其孰能至於此乎若不暇防其源流統其宗極而姑定優劣直論先後則堯舜之吏與王霸不同年而語矣

虢州三堂記

應龍乘風雲作雷雨退必蟠蟄以全其力君子役智能統機劇退必晏息以全其性力全則神化無窮性全則精用不竭深山大澤其所以蟠蟄乎髙齋淸池其所以晏息乎虢州三堂者君子晏息之境也開元初天子思二南之風並選宗英共持理柄虢大而近匪親不居時惟五王出入相授承平易理逸政多暇考卜惟勝作爲三堂三者明臣子在三之節堂者勵宗室克構之義豈徒造適實以垂訓居徳樂善何其盛哉然當時漢同家人魯用王禮棟宇制度非諸侯居後刺史馬君錫因其頽陊始革基構丰而不侈約而不陋以琴竹詩書之幽素易綺紈鐘鼓之繁喧惟林池煙景不讓他日觀其廣逾百畝深入重扃回塘屈盤沓島交映溟渤轉於環堵蓬壺起於中庭浩然天成孰曰人智及春之日眾木花坼岸鋪島織沈浮照耀其水五色於是乎襲馨擷奇方舟逶迆樂魚時翻飄蘂雪飛溯防環回隱映差池咫尺迷路不知所歸此則武陵桃源未足以極幽絕也夏之日石寒水淸松宻竹深大栁起風甘棠垂陰於是乎濯纓漣漪解帶升堂畏景火雲隔林無光虛甍沈沈皓壁如霜羽扇不搖南軒淸涼此則楚襄蘭臺未足以滌炎郁也秋之日金飈掃林蓊郁洞開太華爽气出關而來於是乎弦琴端居景物廓如月委皓素水涵空虛鳥驚寒沙露滴髙梧境隨夜深疑與世殊此則庾公西樓未足以澹神慮也冬之日同云千里大雪盈尺四眺無路三堂虛白於是乎置酒褰帷憑軒倚楹瑤階如眞玉樹羅生日暮天齊雲開月明冰泉潺潺終夜有聲此則子猷山陰未足以暢吟嘯也於戲不離軒冕而踐夷曠之域不出戶庭而獲江海之心趣近懸解迹同大隱序閱四時之勝節宣六气之和貴而居之可曰厚矣若知其身旣安而思所以安人其性旣適而思所以適物不以自樂而忽鰥寡之苦不以自逸而忘稼穡之勤能推是心以惠境內則良二千石也方今人亦勞止上思又息州郡之選重如庭臣由是南陽張公輟揮翰之任受剖符之寄遊刃而理此焉坐嘯靜政令若水木閒人民若魚鳥馴致其道闇然日章小子以通家之愛獲拜牀下且齒諸子侍坐於三堂見知爲文不敢無述捧筆避席請書堂陰俾後之人知此堂非止燕遊亦可以觀淸靜爲政之道云

諸葛武侯廟記

天厭漢徳俾絕其紐羣生墜塗四海飛水武侯命世實念皇極魏姦吳輕【去聲】未獲心膂胥宇南陽堅臥待主三顧稍晚羣雄初定必也彗掃是資鼎立變化消息謀成掌中戰龍黃再得風雨於是右掲如天之府左提用武之國因山分力與水合勢蟠亙萬里張爲龍形亦欲首吞咸鎬尾束河洛翼出中夏飛於天衢然後魚驅勾吳東入晏海大勲未集天奪其魄至誠無妄炳在日月烈气不散長爲風雷英雄痛心六百年矣於戲以武侯之才知已付托土𨿽狹國以勤儉富民𨿽寡兵以節制彊魏武𨿽沒晉宣非敵而戎車薦駕不復中原或曰奇謀非長則斬將覆軍無虛舉矣或曰餽糧不繼則築室反耕有成算矣嘗試念之頗賾其原夫民無歸徳以爲歸撫則思虐則忘其思也不可使忘其忘也不可使思當漢道方休哀平無罪王莽乃欲慿寵戚造符命脇之以威動之以神使人忘漢終不可得也及髙光舊徳與世衰逺桓靈流毒在人骨髓武侯乃欲開張季世興振絕緒諭之以本臨之以忠使人思漢亦不可得也向使武侯奉先主之命告天下曰我之舉也匪私劉宗惟活元元曹氏利汝乎吾事之曹氏害汝乎吾除之俾虐魏偪從之民聳誠感動然後經武觀釁長驅義聲咸洛不足定矣柰何當至公之運而彊人以私此猶力爭彼未心服勤而靡獲不亦宜哉乃知務開濟之業者未能審時定勢大順人心而克觀厥成吾不信也惜其才有餘而見未至述於遺廟以俟通識唐貞元十四年七月二十五日東平呂某記

【附】道州刺史防壁記

刺史河南元結字次山撰

天下太平方千里之內生植齒類刺史能存亡休戚之天下兵興方千里之內能保黎庶能攘患難在刺史耳凡刺史若無文武才略若不淸亷肅下若不明惠公直則一州生類皆辱災害於戲自至此州見井邑丘墟生民幾盡試問其故不覺涕下前輩刺史或有貪猥惽弱不分是非但以衣服飲食爲事數年之間蒼生防以私欲侵奪兼之公家驅迫非姦惡彊富殆無存者問之耆老前後刺史能卹養貧弱專守法令有徐公履道李公廙而巳徧問諸公善或不及徐李惡有不堪說者故爲此記與刺史作戒自置州以來諸公攺授遷絀年月則舊記存焉

道州刺史防後記

壁記非古也若冠綬命秩之差則有格令在山川風物之辧則有圖諜在所以爲之記者豈不欲述理道列賢不肖以訓於後庶中人以上得化其心焉代之作者率異於是或誇學名數或務工爲文居其官而自記者則媚已不居其官而代人記者則媚人春秋之防蓋委地矣賢二千石河南元結字次山自作道州防事記彰善而不黨指惡而不誣直舉胸臆用爲鑑戒昭昭吏師長在屋壁彼貪虐放肆以生人爲戲者獨不媿於心乎子自幼時讀循吏傳慕其爲人以爲士大夫立名於代無以髙此前年冬由尙書刑部郎中出爲此州𨿽苦劇自課而未能逮其意也往刺史有許子良者輒移元次山記於北牖下而以其文代之後亦有時號君子之淸者蒞此孰視焉而莫之攺豈是非之際如是其難乎予也魯安知其他卽命圬而書之俾復其舊且爲後記以廣次山之志云

湖南都團練副使防記

湘中七郡羅壓上流右振防蠻左馳甌越控交廣之戶牖扼吳蜀之咽喉翼張四隅襟束萬里半天下安危系焉聖唐理𨿽偃艸制不去備消息變化必惟其時由是剖分荊衡復古南鎭控其兵徒而重其統帥易其將校而難其防佐所以顯仁藏用明道晦權成師於禮樂之中講武於文章之內雍容易簡四十餘年名迹風流冠於當代始則裴諫議虯以逸材奇略傲視而靜荒冦次則趙相公璟以髙標雅望郁起而爲國楨其餘馮郎中嶷之碩重房容州孺復之英達鄭評事冽張著作季文之美秀洎張和州惟儉盧侍禦澥佐我先大夫宣慈明允實有成績是皆焯於朝論淸在人謠者矣元和三年冬天子命禦史中丞隴西李公以永嘉之循政京兆之懿則廷錫大斾俾綏衡湘威如秋霜無私凋惠如冬陽無私煦用人如止水無私鑑始下車表前副使殿中侍禦史扶風竇君常字中行以本官復職於是監察禦史河南穆君寂河內司馬君紓範陽盧君璠太常協律郎河東範君存慶前咸陽尉吳郡顧君師閔前太子正字隴西李君礎前太常寺奉禮郎京兆杜君周士前延陵縣尉同郡杜君賞羣材響附各以類至文雅器用嵗余大備錯金碧於晴壑綷孔翠於春林遐邇翕然稱爲盛府中行感防知巳竭其誠能黃鐘音韻調於嶰谷之竹太阿鋒鋩拭以華山之土其集鸞鳳斷犀兕不足怪也竇氏伯季同時七人一居方伯二列華省四在諸侯之館名教之樂縉紳慕焉以某近守支郡且知故實得請連帥俾書公堂媿於不文安敢堅讓元和五年七月五日東平呂某記

呂衡州集卷十

