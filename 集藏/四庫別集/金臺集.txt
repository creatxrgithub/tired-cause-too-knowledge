金臺集元納延﹝葛邏祿乃賢﹐淸人譯爲郭囉洛納新﹞

欽定四庫全書

集部五

金臺集

別集類四

元

提要

臣等謹案金臺集二卷元納延﹝原本作乃賢今攺正﹞撰納延有河朔訪古記已著錄是集爲危素所編前有歐陽元李好文貢師泰三序作於至正壬辰又有黃溍題詞作於至正庚寅末有至正乙酉揭徯斯跋至正辛夘程文跋至正乙未楊彛跋至正己丑臺哈布哈﹝原本作泰不華今攺正﹞題字至正戊子張起巖題詩復有虞集詩一首及危素一跋均不著年月素跋稱易之金臺前稿余旣序之及再至京師又得後稿一卷則此集二卷乃合兩稿編之故集中稱揭徯斯謚爲揭文安而集末乃有徯斯跋也納延天才宏秀去元好問爲近𨿽晚年內登翰林外參戎幕而仕進非所汲汲惟以逰覽唱酬爲事故气格軒翥無世俗猥瑣之態其名少亞薩都拉核其所作視薩都拉無不及也

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

●金臺集敍

三代而上天地之英著爲禮樂三代而下禮樂之英散爲文章禮樂文章無處不有無時無之是故禮之用莫妙於樂文章之用莫妙於詩英卽妙也發舒而可見謂之英鼓舞而莫測謂之妙於是詩與樂之妙可以動天地感神明廣聲教移風俗也皇元混一以來諸國人以詩文鳴者前代罕有果囉羅訥延易之卓然繼前修之後以能文稱而尢長於詩其詩淸新俊逸而有溫潤縝■﹝鹵﹐仌代乂﹞上木下﹞之容七言傑者儗盛唐焉近年來京師因裒其作題曰金臺集暇日袖以眂余謁余題其帙端顧余引年治歸欲誦佳句於百僚恨已晚矣然念九州島共貫之久而士有斯作焉治世之音其來方昌兆見於此譬如鸑鷟鳴於髙岡目前狌鼯之嘷無足怪也會當修承平舊觀置之承明奉常之署以制作之事歸之其將咸韶斯世也歟志余喜以俟至正壬辰七月初吉鰲扉老人新賜致仕歐陽玄書於京城慶壽禪寺之僧舎

危子大朴示余以金臺集詩古律凡若干首讀之未盡捲不覺釋然自憙若三日不食而得膾炙羊棗也布絮藍縷而得方空縠綺也又如空山窮野而聞鈞韶鏗金戞玉也詩果囉羅易之所作易之西北方人而天地精英之气所賦若是然字宙之廣土域之大山川人物風俗之異气之所受固不能齊也嘗愛賀六渾陰山敕勒之歌語意渾然不假雕劌顧其雄偉質直善模寫政如東丹托云畫本土人物筆迹超絕論者以爲不免有遼東風气之偏惟吾易之之作粹然獨有中和之气上可以追嫓昔賢下可以鳴太平之治溫柔惇厚淸新俊邁使人讀者雋永而不厭玆非聖人之化仁義漸被詩書禮樂之教而致然耶吾聞易之不喜祿仕惟以詩文自娛其來京師特以廣其聞見以助其詩也今將歸隠於江淮之南凡所與遊者皆戀戀不忍其去則其志趣益尙矣哉至正壬辰魏郡李好文書

●果囉羅易之詩序

易之果囉羅氏也少居江南長遊齊魯燕趙之間以客於京師博學善歌詩其詞淸潤纎華每出一篇則士大夫輒傳誦之大抵五言類謝眺柳惲江淹七言類張籍王建劉禹錫而樂府尢流麗可喜有謝康樂鮑明逺之遺風間錄其近作一編來謁曰僕於世甚拙知焉不能出奇於時鉤連彊近以有祿爵力焉不能操弓挾矢馳驟風雨以自效於時又不能占占逐利如鷹鸇鷙鳥之發也此心泊然無佗好其有好而得之者盡在是矣太史危君嘗爲僕序前所錄藳吾子幸更序之予聞果囉羅氏在西北金山之西與回紇壤相接俗相類其人便捷善射又能相時居貨媒取富貴易之世出其族而心之所好獨異焉宜乎見於詩者亦卓乎有以異於人也𨿽然富貴可以知力求而詩固有難言者矣是以黃金丹砂穹圭桓璧猶或幸致而淸詞妙句在天地間自有一種淸气豈知力所能求哉昔之善論者謂詩有別思易之之於詩其將悟於是也夫至正十二年八月望日監察禦史宣城貢師泰序

●金臺集題詞

今之言詩者大氐祖玉溪而宗楊劉殊不思楊劉諸公皆侍從近臣凡所以鋪張太平之盛者直寫其所見云爾江湖之士寘身風月寂寥之鄕而欲於暗中摸索以追逐之用心亦良苦矣果囉羅氏納延易之雅志髙潔不屑爲科舉利祿之文平生之學悉資以爲詩久畱京師出入於英俊之林而習聞於朝廷之典禮臺閣之儀章至於眾大之區紛華侈靡宏麗可喜之觀亦有以開廓其心目故其形於詠歌言必發乎情辭必稱乎事不規規焉務爲刻琱藻飾以追逐乎前人而自不能不與之合也因閱易之金臺集澷識其後以竢覽者詳焉至正十年四月六日黃溍書

●欽定四庫全書

金臺集卷一

﹝元﹞納延撰

登崆峒山

緣蘿陟層巘曠望浮雲馳飄風西北來颯颯吹裳衣气候儵遷變中懷鬰歔欷路逢一道士髙結冠巍巍恐是廣成子再拜欲問之長歌入深林棄我忽若遺哀湍瀉石磴日落松聲悲雲蹤邈難及千載生遐思

賦環波亭送楊挍勘歸豫章﹝季子﹞

積水敞華構參差帶幽壑微風動輕蘋緑云泛珠箔天空夕陰斂川迥遊鱗躍徘徊滄洲夢露下翠衾薄公子屬鳴佩逍遙陟延閣微唫省樹移緩步庭花落放舟返春渚言恣林泉樂揮觴靡可畱悵望靑山郭

送蔡樞宻仲謙河南開屯田兼呈偰工部世南

峩峩臺閣五朝臣兩府承恩雨露新百煉丹心惟報國一簮華發爲憂民山東豺虎無餘孽雒下桑麻及暮春解劍從今買黃犢去思應與芍陂鄰

上樞秉鉞慰中州更喜尙書並轡遊龍節引班辭玉陛羽觴傳酒送華輈晴雲冉冉浮宮樹春水粼粼出禦溝蚤晚歸朝奏勛績君王須賜紫貂裘

三峯山歌

鈞州陽翟縣南有山曰三峯昔我睿宗在邸嘗統兵伐金與其三將完顏哈達伊喇布呼完顏錫裏等鏖戰山下敗其軍三十萬而金亡矣今百餘年樵牧往往於沙礫中得斷矟遺鏃印章之類至正五年嘉平第二日予自郟城將上京師道出陽翟夜宿中書郎郭君彥通私館感父老之言而作歌曰

落日慘淡黃雲低懸厓古樹攢幽溪三峯山頭獨長嘯立馬四顧風淒淒溪邊老翁行傴僂勸我停驂爲君語山前今日耕種場誰識當年戰爭苦金源昔在貞佑間邊塵四起民凋殘燕京旣失汴京破區區恃此爲河山大元太子神且武萬里長驅若風雨鏖兵大雪三將死流血成河骨成堵朱鸞應瑞黃河淸﹝金將亡新鄕河淸鼓山鳯出應國朝開基之兆﹞聖人啟運乾坤寜當時流離別鄕井歸來白髮歌承平曠野天寒霜簌簌夜靜愁聞山鬼哭至今隴上牧羊兒猶向艸根尋斷鏃論功衛霍名先收黃金鑄印身封侯英雄半死鋒鏑下何人酹酒澆荒丘

﹝余比修國史睹三峯之役金師三十五萬來拒戰我師不敵軍於山之金溝其軍數重圍三峯而中夜大雪金人戈戟弓矢凍纒莫能施我師一鼔殱之自是金人膽落不復戰矣易之作歌辭豪健激昂而奕奕有思致殆與三峯長雄置諸樂府鐃歌間揚厲無前之盛績良無媿也晉寜張翥題﹞

京城燕﹝京城燕子三月盡方至甫立秋卽去有感而作﹞

三月京城寒悄悄燕子初來怯淸曉河堤柳弱冰未消墻角杏花紅蕚小主家簾幙重重垂銜芹卻傍檐間飛托巢未穩井桐墜翩翩又向天南歸君不見舊時王謝多樓閣靑瑣無塵捲珠箔海棠華外春雨晴芙蓉葉上秋霜薄

題羅小川靑山白雲圖爲四明倪仲權賦

山上晴雲似白衣溪頭竹樹緑陰圍野橋日落行人倦茆屋春深燕子飛漉酒屢招鄰舎飲放歌還趂釣船歸客窓看畫空愁絕便欲移家入翠微

答朱景明惠墨兼次韻

春去思家逺愁來似酒醺故人多古意賤子豈能文搦管含春黛臨池漲濕云欲窮山水興分贈李將軍

京城春日二首

三日諸郎儤直閒繞城騎馬借華看晚來金水河邊路柳絮紛紛撲繡鞍

黃鶴樓東賣酒家王孫淸曉駐遊車寶釵換得蒲萄去今日城東看杏花

送王季境還淮東幕

西京驕馬越羅衣公子風流世絕稀冠蓋一門誇萬石江山千古憶玄暉新茶夜試中泠水美酒春分采石磯幕府羣公多勝賞一枝芍藥待君歸

益淸堂

閩海憲使哈魯桓穆公歸休嵩山之下鑿池引流列植卉木扁其燕處之堂曰愛蓮公沒堂池逮廢其孫國子生張閭伯髙謙恭好學思繼先志乃復增葺而新之國子先生陳伯敷易其名曰益淸伯髙謂予曰與君世寓南陽且支裔聨屬不可無作因賦律詩十有四韻以復其命云

嵩嶽雲峯近髙居水竹幽築堂依別墅甃石帶芳溝翠荇含風弱紅蕖著雨柔菱歌花外發蘭槳月中遊捲幄紅雲亂開尊碧露浮使君曽弭節持斧照南州緑野池臺莫平泉艸樹秋吾宗多秀發公子獨淸修屢接何蕃武長懷賈誼憂拾螢供夜讀走馬散春愁朋友頻相過琴觴毎倡酬籍通靑瑣貴文擅冑闈優歸思勞淸夢髙情憶故丘卜鄰端有約歳晚共綢繆

送陳道士歸金華﹝復初﹞

明月樓前溪水深溪邊樓觀隔松陰何時化鶴歸華表相對焚香坐竹林夜雨燈前閒讀易春風花底自彈琴令人苦憶江南路千里相思雪滿簪

玄圃爲上淸周道士賦

玄圃云深路渺茫神仙飛佩隔榑桑碧桃開盡春溪漲白鶴歸來海月涼嵓澑涓涓鳴石竇松華細細落琴牀明年我亦山中去剩采瑤芝滿藥囊

送王公子歸揚州

玉雪王公子歸韉向竹西水淸淮白上天闊海靑低瓊樹春前發烏絲醉後題何須問勛業名與爾翁齊

題張萱美人織錦圖爲慈溪蔡元起賦

織錦秦川窈窕娘新翻花樣學官坊窓虛轉軸鸚聲滑腕倦停梭粉汗香雙鳯回翔金縷細五雲飛動彩絲長明年夫婿封侯日裁作宮袍逺寄將

題崇眞宮陳練師壁間竹梅邀倪仲愷同賦

空谷天寒雪如堵短篷載酒滄江浦系船偶傍竹籬邊一樹梅花才半吐別來京國久相思夢斷愁聞畫角吹忽見新圖寫幽趣令人卻憶剡溪時寄語南城倪博士取琴對此彈秋水中林月上不須歸共倒淸尊醉花底

春日次王元章韻

翠幰金車錦駱駝芙蓉繡褥載雙娥雨晴輦路塵沙少風起春城柳絮多秉燭且畱淸夜飲倚闌猶聽隔墻歌山翁此日心如水夢斷江南雨一蓑

送葉上舎晉歸四明

涼空夕陰霽繁星烜明河夜色浩如水秋聲在庭柯遊子千里情歸心向江沱亭亭太白巘窅窅煙雲多落月掛松檜古屋依淸波結縭豈不蚤流光恐蹉跎振衣出橋門晨興理徵艖淸淮集魴鯉曠野飛駕鵝顧我羈旅間執別將如何持觴易水上慷慨驪駒歌逺眺東南山欝欝云嵳峩

程叔大歸四明兼簡徐仲裕

銀臺門裏挍書時金匱親函拜衮衣賜酒喜從天上至乘槎還向月中歸滄江水落孤帆逺野岸秋深亂葉飛若到蓬萊見徐市相思千里政依依

題吳照磨墨梅

天臺吳架閣京下憶尋梅倚杖月中立思君江上來夜深憐雪落香動覺春回獨坐嵠邊石夝云滿緑苔

和危太朴撿討葉敬常太史東湖紀遊

桺外旌旗拂曙光使星迢逓下江鄕岸花送客烏篷逺山雨催詩翠閣涼老衲自分茶竈火小僮深炷石龕香故人別去瀛洲逺千里披圖思盡長

桃花山水圖爲桃源屠啟明題

天臺山下云無數山南山北多桃樹石洞春寒風雨深落花半逐溪流去人間從此識仙家短棹尋源到水涯翠袖乘鸞下明月玉盤畱客進胡麻我昔捫蘿探幽谷靑精煮飯松邊宿至今瞳子有神光細字猶能夜深讀髙人築屋石溪東溪山卻與天臺同粉黛含情托幽趣碧桃流水春溶溶六月黃塵汗如洗獨騎瘦馬京城裏忽見新圖雙眼明拏舟欲泛滄浪水我家只在蒼崖顚白雲繞屋淸溪連他日君能逺相覓看花酌酒春風前

春暉堂爲武陟趙太守賦

使君未老竟投簪新築華軒並故林寸艸不忘東野念九泉猶慰北堂心窓浮海色晴雲薄日轉花陰午漏深展捲令人心獨苦蓼莪久廢淚沾襟

題馬逺信州圖

昔解靈溪纜相將下信州人家臨水岸鼓角起城頭云積龜峯雨江分蠡澤秋開圖見山郭千里思悠悠

送普顏子壽之廣西經歷﹝子壽從駕自海南歸﹞

天子龍飛海上歸中郎執戟最光輝雲間紫誥金書字幕下仙僚繡作衣萬里秋風榕葉暗一林新雨荔枝肥編氓政苦誅求急蚤望封章達禁闈

送道士袁九霄歸金坡道院

朔風吹黃沙客子夢千里靑山久不歸白日去如水昨朝灤水上仙人偶徠過自言逺紛壒結廬在金坡玉峽棲曽雲翠閣縈危棧鐘聲繞碧壇桃花出深澗雙童掃白石展席彈瑤琴靑松掛落月海色浮空林竟謝區中緣騎龍忽歸去秪恐人民非那愁歳年莫君還煉石髓九轉成玄霜他時肻分贈碧落同翺翔

送葛子熈之湖廣挍官

髙槐疎雨作新涼猶記讎書白玉堂官燭夜分供細字宮壺曉賜出明光盤堆苜蓿靑氈冷衣染檀花束帶長宣室若蒙天子問定知賈誼在沅湘

南山木落气蕭蕭千里歸心折大刀雙櫓鵝鳴秋水闊三關虎踞朔云髙客窓久念衣裘薄史館頻煩筆札勞有約相逢明月夜扁舟載酒楚江臯

送太尉掾潘奉先之和林

禦河冰消春欲暮官船系著河邊樹河邊日日送行人撾鼓開帆盡南去潘郎作掾獨未還腰弓卻度居庸關馬上長謌一回首關南樹色靑雲間七月金山已飛雪牛羊散漫行人絕夜深陡覺氈帳寒酒醒只聞笳鼓咽丈夫莫恨不封侯食肉須當萬里遊腰間拂拭黃金印他日相逢尙黑頭

送喀爾聞善之猗氏長﹝子山平章從子名拜珠﹞

靑絲白馬出京華乍剪宮袍眩海霞作宰不須辭下邑歷階從此擁髙牙小樓刻燭聽春雨白晝垂簾看落花見說三槐陰徳厚孝亷還在相君家

賦甘露門送李侍禦之西臺﹝惟中﹞

雉觀銀河近天淸鼓角空女墻秋色外仙掌月華中雙闕當關樹髙城繞漢宮使君驄馬入按轡立西風

送諳達巴哈萬戶湖廣赴鎭

三品新除萬戶侯紅旗照海出皇州腰間寶帶懸金虎馬上春衫繡玉虯水落張帆遊夢澤月明撾鼓過南樓書生最喜從軍樂何日轅門借箸籌

雪霽晚歸偶成

公子腰弓下直歸紅門晚出馬如飛東街積雪無人掃卻恨春泥濺繡衣

東風悄悄著羅衫秉燭歸時酒半酣聽得隔簾人笑語夜來春气似江南

予有山水圖畱倪仲愷太史齋中久未得題品一日危太朴應奉謂余曰昔人皆以酒解酲子能作歌求詩亦此意也遂成古詩一章以趣之

野人築屋靑山底緑筱娟娟蔭秋水天涯作客想江南乞君題詩畫圖裏畫圖疊嶂云鉤聨汀花碧艸春依然對此令人動歸興卻思把釣淸溪邊一束殘書掛牛角大笑靑天看日落窓下孤燈夜雨深人間萬事秋云薄明年我亦去山陰君歸泛雪須相尋艸堂下榻看圗畫共君酌酒聽君吟

月湖竹枝四首題四明兪及之竹嶼捲

絲絲楊柳染鵝黃桃花亂開臨水傍隔岸誰家好樓閣燕子一雙飛過墻

五月荷花紅滿湖團團荷葉緑云扶女郎把釣水邊立折得柳條穿白魚

水仙廟前秋水淸芙蓉洲上新雨晴畫船撐著莫近岸一夜唱歌看月明

梅花一樹大橋邊白髮老翁來系船明朝捕魚愁雪落半夜推篷起看天

送太師掾陳徳潤歸吳省親

列戟三槐第王章九錫臣鳴珂皆貴戚彈鋏盡嘉賓公府多甄錄先生蚤見親下帷譚亹亹開閣禮諄諄春甕蒲萄熟朝盤苜蓿新大夫忻契合丞相屢咨詢不厭甔無粟寜甘甑有塵寸心縣噬指千里動思蒓解袂燕臺下揚舲潞水濵岸花迎客帽雲樹暗江津捧檄娛親舎還家及暮春豈須誇祿養自可厚彜倫賤子漂零久經年旅食貧詩成空感激愧爾逺歸人

送吳月舟之湖州教授

天涯作客少淸歡剪燭裁詩彊自寛江樹莫云離思逺杏花春雨客窓寒烏程美酒臨池酌罨畫靑山拄笏看博士從來官獨冷團團朝日照空盤

耕樂爲張處士賦

江東有一士耕獲在南山天明荷鋤出日暮唱歌還酌酒麥隴上掛巾桑樹間卒歳有餘樂豈知行路難

送國子生郭鵬歸河東石室山省親

學省沈沈近九天靑藜曽得挍韋編諸生共惜何蕃去聖主深知郭隗賢石室人歸秋水落滹沱馬度曉冰堅一尊春酒髙堂上願祝仙翁五百年

賦鸚鵡送偰世南廉使之海南

朱崖擅珍鳥鸚鵡獨專名滿庭榕葉春晝晴飛來卻向花間鳴三月蠻江春水緑日斜還傍江頭浴弱羽翻風濕翠流爪痕蹴浪珊瑚束間關更作斷腸聲水流花落難爲情烏臺使君午夢醒隔簾細雨春冥冥

江東魏元徳進所制齊峯墨於上都慈仁殿賜文縑馬湩以寵之旣南歸作詩以贈云

錦襲玄圭瑩龍香祕閣浮漬豪春黛濕拂楮翠云流繡綺頒宮掖瓊漿出殿頭小臣沾雨露千載荷恩休

送李士寜之河南太守

銅虎初分刺史符翩翩皁蓋入東都寒灘久伺占鸂﹖﹖斷碣誰憐載轆轤﹝鸂﹖﹖灘井樁碑皆在洛陽﹞雪裏行廚尋永叔花邊系馬問堯夫漢庭擇相皆良吏佇■﹝翰﹐日代羽﹞黃麻出紫樞

題會稽韓與玉秋山樓觀

樓觀依靑崦峯巒似越州樹根流水過山頂白雲浮露下琴絲潤溪寒釣石幽相看圖畫裏歷歷記曽遊

送危助教分監上京﹝太朴﹞

驅馬涉大河堅冰若平地雪霰在須髮顏色漸憔悴迢遰出恆趙迆邐入燕薊幸托君子交情親不予棄裹衾屢就宿下榻辱延致諄諄味道言情匪骨肉異振鐸趨雍宮冑子夙尊畏適從甘泉幸晨理赤城轡我獨增煩憂中夜不能寐﨑嶇數千里欲盡平生意忽如參與商令人發長喟都門候回轅淅淅秋風至

送楊復吉之遼陽學正

八月松亭萬木空著鞭又向黒河東穹廬宿頓供羊胛部落晨炊爨馬通行■﹝翰﹐日代羽﹞築臺招郭隗豈教執戟老揚雄門生衣袂多狐貉來聽譚經絳帳中

送達爾瑪實哩正道監州歸江南三十韻﹝分韻得朱字﹞

世祖圖勲舊先公立要途聲華臺閣重寵渥禁庭殊喜見傳家子眞成墮地駒春云浮玉樹秋水出冰壺世賞諸侯爵平分刺史符气吞云夢澤思繞洞庭湖憂國頭將白移官紱尙朱敬亭吳楚勝別駕孝亷俱吏懾神明政民懷撫字劬丹衷深感格甘雨遂沾濡栢府章交薦薇垣禮獨逾甘棠歌召伯擊壤詠康衢銓吏持籌策年勞限累銖承恩遷五馬戀闕起雙鳬鼓枻辭吳會揚舲入帝都春風吟芍藥夜雪擁■﹝毛瞿﹞毺■﹝夕丮﹞仰賢侯哲深憐賤子愚河魴新入饌鄰釀屢分酤剪燭陪譚麈臨風擊唾盂襟期天日皎信誼海潮孚截竹魚頻寄裁書鴈已迂倉忙辭易水迢遰向姑蘇云盡羣峯出秋髙萬木枯朝帆衝野樹夜艇泊江蒲入郭偕親舊還家迓僕夫髙堂春艸緑華誥紫雲敷采袖鐙前舞靑驄柳外驅溪山供嘯詠菽水盡歡娛佇聽鶯遷木還看鳳集梧東山寜久臥國政賴匡扶

徐伯敬哀詩﹝有序﹞

伯敬姓徐氏諱仁則世爲明之奉化大族蚤孤奉母鞠弟至行有聞於時家貧益自勵嗜字學有能名王公碩儒皆慕重之君與予同生年月日先於余爲莫逆者幾二十年歳庚辰君年三十有二得疾臥於家予歸自京師聞之馳往省焉君伏枕已逾月旣莫而別君曰明日不復握手越宿訃至君果死矣嗚呼君之孝弟溫愼益自治問學天假以年惡知其不少槪見哉而卒以死如予之愚而求知之深又惡得不深悲哉予再至京師徵銘於太史危先生以志其行實於是復作詩以哀之詩曰

蕭蕭城南路白楊蔽江麓下有長夜臺陽景無繇燭笳鼓日夜悲往者不可復嗚呼徐徵君儀表冠梧竹十三父蚤喪孑孑影夐獨我時已識君靑燈照書屋十五學篆籒鍾鼎飽撐腹鐫模播詞林論議動羣玉生計日蕭條名聲愈淸淑母也老而病伯也苦盲目君能謹溫凊膝下供水菽鬻衣聚詩書呼弟對牀讀亹亹藥石言朋類素欽服嗟余苦參商不得時相屬昨從燕山歸君已臥帷褥握手情旣多剪韭薦■﹝酉靈﹞醁出門不忍舎扶杖意淒蹙淩晨訃書來捐館已逾宿哀君多艱虞胡忍逝之速日落旦復升月虧望還足君往不復返使我淚盈掬旣無中饋嬪又乏南山粟何人爲脫驂慰此倚門哭云浮白日陰慘慘風號木九原多黃壤宿艸長新緑平生布衣情裹雞酹寒淥

送朱景明從王亷使之山東

繡衣玉節鎭靑沂佳士聨鑣出帝畿天祿最憐劉向苦會稽深望買臣歸禦溝水落魴魚上官柳春回燕子飛鈴閣日長文字簡定將玉麈對君揮

賦南湖送歐陽遜學歸廬陵

瀟灑廬陵郡南湖水鏡開亂雲堤上起一棹雨中來浦樹棲鴉集城樓疊鼓催君還秋色裏載酒重徘徊

秋日有懷徐仲裕

前年七月去明州卻向京華住兩秋千里鄕心雙鬢攺朝來臨鏡不勝愁

疊嶂靑林雨气昏側身南望幾銷魂何時得似邨東叟日晏牽牛系樹根

老兄多病更多愁秪恐今年已白頭鐙下裁書心獨苦更憐有妹在衢州﹝時聞二兄在病中﹞

佛桑一樹隔河西壓架蒲萄日影低記得長髯洪處士醉眠木榻唱銅鞮

題墨梅贈徐用吉南歸

蘇公堤上路千樹雪紛紛載酒曽邀我看花毎憶君翠茵松下臥鐵笛月中聞獨有思歸者長歌望白雲

送劉將軍姑蘇之官

桃花駿馬緑羅襦意气如雲出帝都暫解弓刀辭細柳又懷印綬入姑蘇當筵翠杓春醅蟻列饌銀盤曉膾鱸五月垂虹橋下路畫船龡笛臥冰壺

逍遙室爲鄒上舎賦

嘉樹翳學省繁露夕零亂瑯瑯讀書聲歷歷在霄漢君子愼齋居編簡夙潛玩秋蛩咽斷甃流螢襲虛幔燈燭耿餘輝沈沈夜將半宴坐遂忘言羣疑自冰渙聖道日修明玄譚乃虛誕願君善其用母爲發深嘆

雪霽紅門偶成﹝是日千秋﹞

雪擁紅門沒馬韉樓臺歷歷在藍田風回闕角瑤華亂冰澑觚稜玉筯縣龍管忽聞天上曲霓裳空憶月中仙何當喚起王摩詰乞與人間作畫傳

汝州園亭宴集奉答太守胡敬先進士摩哩齊徳明

入郭會親友園亭喜暫開斷冰簾外落殘雪樹邊來秉燭聽瑤瑟停歌引玉杯平生鄕井意盡醉共徘徊

新月行

江南小兒不識愁新月指作白銀鉤家人見月更歡喜捲簾喚我登髙樓三年畱滯京華裏衮衮黃塵馬頭起一畨見月一畨愁歸心夜逐東流水在家不厭賤與貧出門滿眼多故人誰念天涯逺遊客只有新月能相親

寄揚州成元璋先生

先生白髮好樓居抱膝長吟樂有餘睡起茶煙浮幾席春深竹色上圖書無因東閣論封事有約南山共結廬千里停雲勞夢想人來應望致雙魚

題應中立所藏陳元昭山水

逺騎出郊坰裴徊立淸曉風雨江上來雲山望中小松瀑瀉巖阿僧鐘度林杪玆焉倘可棲長歌拾瑤艸

宮詞八首次偰公逺正字韻

廣寒宮殿近瑤池千樹長楊緑影齊報道夜來新雨過禦溝春水已平堤

千官鵠立五雲間玉斧參差擁畫闌今日君王西內去安排天仗趣儀鸞

水晶簾外日遲遲殿閣春深笑語稀繡幕無端風捲起一雙燕子傍人飛

上苑含桃熟暮春金盤滿貯進楓宸醍醐漬透冰漿滑分賜階前儤直人

瓊島岧嶤內苑西斕斑綺石甃淸漪禦牀不許紅塵到黃幔長教窣地垂

花影頻移玉砌平美人欹枕聽流鶯一春多病慵梳洗怕說鑾輿幸上京

繡牀倦倚怯深春窓外飛花落錦茵抱得琵琶階下立試彈一曲鬭淸新

太液池頭新月生瑤街最喜晚來晴貴人忽被西宮召騎得驊驑欵欵行

松巢爲錢塘謝堯章先生賦

結廬東山下門外萬松立月明樹根坐露華衣上濕鶴歸洞云暝風生海濤急茯苓倘可餐永矢謝城邑

送李中父典簿髙驪頒歷

候儀太史立金鑾寶歷新成錦作盤天子垂衣朝萬國中郎持節使三韓鮫人夜織機聲近龍女晨遊佩影寒獨捧絲綸度遙海逺人逾覺聖恩寛

送劉碧溪之遼陽國王府文學

松亭嶺上雪霏霏五月行人尙夾衣日暮艸根黃鼠立雨晴沙際白翎飛名王禮幣來靑海弟子弦歌近絳幃太乙終憐劉向苦髙車駟馬遲君歸

送進士王克敏赴成都錄事

黃牓天門外臚傳玉殿頭勅緘朱篆濕袍翦翠云流喜協三槐瑞眞成駟馬遊艸堂今寂寞還許俸錢修

三月十日得小兒安童書

辭家海上忽三年念汝令人思惘然萬里書來春欲暮一庭花落夜無眠賈生空抱憂時策季子難求負郭田但得南歸茆屋底盡將書冊教鐙前

南城席上聞箏懷張子淵

春晴隨意出南城尊酒花前得共傾畱客彊陪今日醉聽歌不似少年情

海上張家玉雪郎錦箏銀甲醉髙堂別來萬里風沙外燈下聞箏忽斷腸

宋顯夫內翰挽詩

巍科聨伯仲冠蓋耀鄕邦援蟻浮春漲聽雞坐夜窓諫臺書第一藝苑筆無雙千古生芻意悲歌淚滿腔

題舜江樓爲葉敬常州判賦

岧嶤官閣帶城臯雲霧軒窓擁六鰲隔岸雨來山气合五更風起角聲髙春江把釣漁歌近秋日開筵客思豪獨憑闌干望滄海百年難忘使君勞﹝葉君嘗於余姚築石堤四十餘里以障海潮﹞

送胥有儀南歸

立馬望華蓋君家碧嶂東樹圍茆屋外花落雨聲中卷幔香雲入開編燭燼紅林梢新月上畱客醉絲桐

次段吉甫助教春日懷江南韻

花底開尊待月圓羅衫半浥酒痕鮮一年湖上春如夢二月江南水似天修禊毎懷王逸少聽謌卻憶李龜年卜鄰擬住吳山下楊柳橋邊艤畫船

秋夜有懷侄元童

八月綀衣已怯涼伶俜絕似沈東陽薄帷風動流螢入斷甃霜寒促織忙病裏思家憐稚子燈前聽雨憶江鄕墓田丙舎知何所一夜令人白髮長

送趙彥徵上舎歸吳興

春雨絲絲著杏花曉寒如雪襲窓紗東風客館還飛絮三月王孫政憶家張鷟文章多中選陸機兄弟總才華千金欲購長門賦遲子來乘駟馬車﹝彥徵積分居首選其兄彥林亦並以文學著稱﹞

虛齋爲四明王煉師賦

乘槎昔過榑桑東黃雲慘淡浮靑空雙龍倒挾兩珠樹六鰲戴出三神宮絳闕瑤臺壓秋水箾韶九奏鈞天裏霓旌雜沓擁羣僊霧織衣裳云織履緱山王子學長生翩翩跨鶴遊蓬瀛露下瓊林翠裾薄風淸碧落鸞笙鳴白月團團夜深起淸光倒射滄溟底丹崖石壁轉頭空一色玻璃三萬里百年變滅如春煙海波生見成桑田銅爵華磚土痕蝕玉魚金盌人間傳昨日逢君灤水上握手髙歌成慨慷山齋何日賦歸來坐看孤雲起靑嶂

天壽節送倪仲愷翰林代祀龍虎山﹝仲愷上淸人因過家省母﹞

聖人垂拱壽無疆黃帕奩香出建章夜奏玉函丹篆濕曉投金簡石潭涼山中雲气成龍虎月底簫聲下鳳凰醮罷神遊還碧落瓊漿分賜列仙嘗

玉署聨趨供奉班又持使節祀名山求仙曼倩樓船逺諭蜀相如駟馬還夜雨燭消松閣冷春風花落版輿閒漢廷通顯皆儒術深望倪寛蚤入關

送方以愚編修之嘉興推官

夜直南宮碧樹涼靑藜獨賜挍書郎玉蟾水咽云生硯金鴨香銷月轉廊萬古唐虞尊訓誥一時燕許擅文章書成未使人間讀錦襲緘題進禦牀﹝以愚修玉堂視艸爲成書﹞

除書侵曉出金鑾太史銜恩拜理官賀老平生知李白張湯一日薦倪寛春風鈴閣官梅蚤夜雨圜扉碧艸寒東海獄情無枉滯歸朝還著惠文冠﹝以愚受知賀相﹞

送張維逺禦史之南臺﹝濟南張文忠公希孟中丞之子﹞

中丞名節著朝端令子還峩豸角冠驄馬出關官驛逺樓船泛月大江寒近聞守令皆黃霸尙恐人才有謝安天子思賢勞夢想封章蚤望達金鑾

聞偰尙書除淛省參政因寄樂仲本

一春多病思紛紛隔屋幽禽夢裏聞夜雨來時愁作客落花多處政思君尙書曳履登黃閣處士彈冠臥白雲賓主東南髙會日西湖風月定平分

春艸軒爲毘陵華以愚賦

靑靄浮江郭庭階艸色芳晨暉窓自緑春雨屐生香弱蔓牽書帶修莖矗劍鋩綿綿思道路惻惻念衣裳結構懷東野安輿奉北堂豈須三釡養自可百憂忘地近延陵邑門旌孝子鄕殷勤張太史爲播五云章﹝張仲舉先生作記﹞

送曽文暉之湖州推官﹝吳興多蜀士寓居﹞

朝拜除書出紫宸畫船撾鼓過西津移居溪館紅蓮繞系馬庭階緑樹新刮目好看吳下士故家須問蜀中人漢庭治獄推忠厚惠政從今及逺民

寄題壽張堂

曹之中陶城韓伯常世所居也南距黃河七十里伯常驗井泉北洄告諸鄕鄰曰河殆將北吾陶城必受之皆不信伯常乃傾貲築臺五十尺冠屋其上不再歳河果北敗多爲蕩析而韓氏之堂巋然人始竦然異之伯常今推長子恩封壽張尹因以其封名其堂云

黃河漫漫浸城郭濁浪崩奔惡風作桑麻千頃變滄溟忽見中流出臺閣臺上老人八十餘北窓髙臥夢華胥當時汲井有深慮一家幸免今爲魚玉雪郎君盡淸楚堂上舉觴堂下舞泥金紫誥日邊來象笏朱衣照門戶大夫食邑開壽張五云作篆懸髙堂願得河淸一千歳朝朝望闕謝君王

望泰山

芙蓉拔地白雲晴七十二峯相對靑紫鳯中霄扶翠閣金烏半夜浴滄溟懸崖芝艸承甘露澑雨松根長茯苓四海承平天子聖會看封禪動山靈

鶴齋爲道士薛茂弘賦﹝奎章學士虞公自號靑城樵者嘗爲作銘﹞

仙人倦騎鶴築室住空山桃花落幾上白雲入窓間昨從靑城遊路逢采樵者遺以山君銘刻之崖石下開門望赤壁明月滿中天窅窅玉笙韻秪在靑松顚茅君不可招雙舄下京縣借問幾時來笑指壁間箭我有碧玉軫與君彈九臯曲終忽長揖飛佩翀煙霄

送道士張宗嶽奉賀正旦表朝京竣事還龍虎山

大明初起日蒼涼天子垂衣禦萬方華織錦云雙鳳翥云浮玉座九龍翔珠懸殿幄晨光動鐙轉紗籠刻漏長﹝大明殿幄懸大寶珠於上中設郭太史所制鐙漏﹞銀漢星查來萬里緑章雲篆賀三陽舄趨靑瑣煙霏繞酒出黃封雨露香芝艸繡衣金纂纂芙蓉紉佩玉瑲瑲重瞳屢顧眞希幸寵渥頻承特異常辭陛更瞻天日表賜環應在水雲鄕畱侯印綬將歸璧﹝時議復天師印綬﹞使者旌麾已趣裝河朔遊塵隨騎气江南淸夢入詩囊仙源路近桃花發鬼谷山深槲葉芳後夜相思京雒士黃精還許寄來嘗

京城雜言六首

神京極髙峻風露恆泠然憧憧十一門車馬如雲煙紫霞擁宮闕王气浮山川峩峩龍虎臺日月開中天聖祖肇洪業永保億萬年

世皇事開拓攬策羣霧淸完顏據中原一鼓削蔡城趙氏守南壤再鼓宗祚傾車書旣混一田埜安農耕向非聖人出何能遂吾生

丘公神仙流學道靑海東維時儒教師矯矯眞天龍乾坤始開廓魚水欣相從扣馬諌不殺嘉辭動天容保此一言善元祚垂無窮﹝世祖嘗因金儒元好問之請爲儒教大宗師復納全眞丘處機之一言國家始終好生不殺﹞

居庸土髙厚民物何雄彊老稚尙弓獵不復知耕桑射鵰陰山北飲馬長城旁駝羊足甘旨貂鼠充衣裳酒酣拔劍舞四顧天茫茫

髙槐拱朱垣樓閣倚空起劍佩何陸離車馬若流水昔有社稷臣艱難辟荊枳歃血飲黒河剖劵著靑史國家感勲勞報施及孫子

千金築髙臺逺致天下士郭生去千載聞者尙興起我亦慷慨人投筆棄田裏平生十萬言抱之獻天子九關虎豹嚴撫卷髮長喟

送慈上人歸雪竇追挽淛東諤勒哲都元帥四首

秋水滄江日夜淸傷心名將殞東城帳中星墜孤兒泣塞上云愁別部驚蜀國猶存諸葛廟漢王空憶亞夫營鄞人共說封矦事夜雨殘鐙淚欲傾﹝公嘗立營定海鄞人思之爲建廟營中﹞

日本狂奴擾淛東將軍聞變气如虹沙頭列陣烽煙黒夜半鏖兵海水紅觱篥按歌吹落月髑髏盛酒醉西風何時盡伐南山竹細寫當年殺賊功﹝公嘗漆倭人首爲飲器﹞

東南天盡海茫茫有盜曽稱靜海王白刃懸腰腥血漬絳綃纒額赤眉揚將軍獨駕樓船出賊砦俄隨炮石亡千載丰碑照山墺行人墮淚立斜陽﹝北界海山中建陳眾仲監丞所撰平賊碑﹞

野狐嶺上雪紛紛馬鬛新封大將墳千古交情見今日一時豪傑盡慚君攜瓶滿貯灤河水飛錫還穿雪竇雲歸去山窓須有約半龕燈火夜論文﹝公薨於四明上人送公柩至野狐嶺安葬﹞

挽淸溪徐道士﹝郟縣人﹞

先生家住紫雲山海上尋仙得大丹石洞步虛華簌簌竹宮望拜佩珊珊云深弱水樓船逺月落空壇珤劍寒淸淚如鉛滿徵袂愁聞笙鶴下靑巒

豫章湖上列仙居曽借山人夜讀書碧乳分茶烹雪水靑精煮飯薦冰蔬攜尊屢醉云卿圃著屐同過孺子廬夢斷人間如轉燭悲歌千里送靈車﹝淸溪嘗創凝眞觀於豫章在徐孺子蘇云卿二祠之右﹞

二月官河春水生仙翁冠劍出南城尙書篆畫星辰動太史文章玉雪淸江上東風吹畫翣船頭微雨濕丹旌當時琳館同遊者應在滕王閣上迎﹝危翰林爲撰墓銘兼善尙書題額﹞

賦漢關將軍印

昔遊玉泉寺系馬松樹林獨坐大石上浩歌梁父吟老衲林下來示我三古印連環絡螭鈕篆畫蝕蒼暈將軍勈無敵勁气橫九州島志在復漢鼎豈事身封侯昭烈勢孤危恃侯作堅壘威振曹家兒膽落中夜起浮雲幾變滅瑑刻良可摹令人千載下拂拭空嗟吁

題中丞張文忠公﹝希孟﹞諫罷鐙山奏槁後﹝至治間禦史觀音保諌五華山事棄市公時爲中書參議翊日上諫鐙山疏大蒙嘉納賜子甚厚云﹞

才聞禦史戮中臺又見鐙山奏疏來自信茅焦無死罪獨知蘇軾是英材九門爭看捐軀諫百辟驚傳拜賜回千古救荒遺愛在祠門猶向曲江開﹝公因救荒陜西而薨今賜廟於長安﹞

新鄕媼

蓬頭赤腳新鄕媼靑裙百結村中老日間炊黍餉夫耕夜紡綿花到天曉綿花織布供軍錢倩人輾糓輸公田縣裏公人要供給布衫剝去遭笞鞭兩兒不歸又三月秪愁凍餓衣裳裂大兒運木起官府小兒擔土塡河決茆櫩雨雪鐙半昏豪家索債頻敲門囊中無錢甕無粟眼前只有扶牀孫明朝領孫入城賣可憐索價旁人怪骨肉生離豈足論且圖償卻門前債數來三日當大季阿婆墳上無紙錢涼漿澆濕墓前艸低頭痛哭聲連天恨身不作三韓女車載金珠爭奪取銀鐺燒酒玉杯飲絲竹髙堂夜歌舞黃金絡臂珠滿頭翠云繡出鴛鴦裯醉呼閹奴解羅幔牀前爇火添香篝

﹝右新鄕媼一首畬同年諾海仲良宣慰君之仲氏納新易之之所作也其詞質而婉丰而不浮其旨蓋將歸於諷諌云爾昔唐白居易爲樂府百餘篇以規諷時政流聞禁中卽日擢爲翰林學士易之他詩若西曹郎潁州老翁等篇其關於政治視居易可以無媿而藻繪之功殆過之矣況今天子聖明求言之詔播告天下當此之時易之之詩或經乙夜之覽則其眷遇又豈下於居易哉故子三復之餘謹識其後以俟南臺中執法濮陽蓋苖耘夫書於京師寓舎﹞

題四明王元凱畫三姬弄釵圖

秦虢夫人夜不歸太眞畱宿宴宮闈席當瑤砌香茵薄花落金罇碧露微笑玩寶釵爭殢酒醉憑玉几不勝衣畫圖貌得嬋娟趣藝苑流傳絕代稀

送余廷心待制之淛東僉

憲芳雨散繁緑晨霏起層城艸樹欝蔥蒨欣欣遂敷榮聖皇秉元化昕夕慮民情彤廷授玉節憲令藉名卿肅肅曉銜命攬轡東南徵屬玆春窅眇出餞傾朝纓柳色映驄馬謌聲雜鳴鶯謬聨祖席侶舉爵芳醑淸粵聞淛東郡山窮海奔崩徵徭竭廬室田疇輟耘耕下車發仁政藹藹春陽生令徳聿修舉庶用慰休明

寄南城梁九思先生

徵君奉詔出京時訪古關河歳月遲泗水中流尋漢刻﹝近歳濟洲得漢刻九通於泗水之中﹞泰山絕頂得秦碑仙人久致靑牛約弟子能修白鹿規昨夜少微星象動朝來只恐史官知﹝先生名有平章梁文節公之孫世居幽州不求聞達教授生徒百餘人奉母至孝天歷間奉勅河南北錄金石刻三萬餘通上進其副今類爲二百卷曰文海英瀾又修續列仙傳二十卷﹞

巢湖述懷寄四明張子益

憶昔移家東海上萬斛龍驤跨鯨浪三神宮闕渺何許弱水茫茫空悵望前年去作燕山遊羸驂短褐風颼颼昭王臺前月似水荊卿驛畔天如秋病骨苦寒情苦倦南下黃河疾於箭淸晨雙櫓發呂梁黃昏已泊桃源縣生來毎嘆蜀道難去年我亦登蒼山馮公嶺頭日不到肩輿履雪梯孱顏僕夫緣崖如凍蟻下俯鐔山深澗底人家半出松樹頂白雲卻在山腰起今年四月江西歸小姑正對彭郎磯三更掛颿海門過一川艸樹浮晴暉我生胡爲自役役孟浪江湖竟何益淸霜鏡底縈鬢絲坐對篝燈空嘆息愁來欝欝不可當結交賴有張家郎臨風同歌紫芝曲掃石大醉黃金觴我家南陽天萬里十年不歸似江水秋來忽作故鄕思裹劍囊衣渡揚子玩鞭亭下江縈紆淮山楚樹靑扶疏一帆西風出巢縣眼明墮此淸冰壺湖水漫漫接天杪天低更覺靑山小倦飛沙鳥戞漁艇倒景芙蓉涵碧藻涼波不動舟如飛棹謌窅窅聲相隨江東雲樹轉頭失淮西山水尢淸奇故人江南不可見千里相思情眷戀門外梅花知未發屋頭柿葉題應徧期君不來爭柰何靑天落日搖滄波明年歸來貿山下與君共讀巢湖歌

﹝易之詩中所歷之景予皆嘗過之所未至者巢湖耳易之有此淸雄峻拔之句余無一語者人各有能有不能也太常博士危素書﹞

梨花白頭翁圖爲四明應成立題

澹月溶溶隔畫樓一枝香雪近簾鉤山禽似怨春歸早獨立花間自白頭

送都水大監托克托淸卿使君奉命塞白茅決河

黃河洶洶決中州三策深煩賈讓謀﹝時用工部尙書賈魯之議﹞聖主憂勤過舜禹相君勛徳並伊周渠通故道魚龍避木斬空山虎豹愁十七萬人齊舉鍤一千餘里總安流皇天蚤出圖書瑞赤子行歌黍麥秋白璧遣官祠嶽瀆黃金當殿賜公侯使君世重無雙論太史功書第一籌繡衮從今登兩府更將忠孝輔皇猷

汝水﹝天兵與宋合攻蔡州城旣破金右丞完顏仲徳率將士六百人突圍遁至汝水回顧城中煙焰漲天仲徳下馬謂將士曰國已亡余居宗室且備位宰相義固當死諸公宜早降諸將大噪曰相公能死我輩獨不能死耶六百人皆奮然赴水死﹞

騎馬涉秋水泠泠戰骨聲寒沙沈斷戟殺气暗殘營自欲全忠義誰能顧死生千年董狐筆端不媿田橫

送平章紮拉爾公﹝多爾濟巴勒字惟中﹞

太師功徳古無倫相國材名冠薦紳諤諤敢言天下事堂堂能服世間人騎迎曉日旌旗動衣繡春云黼黻新賤子平生蒙奬譽棄繻從此入西秦

郟城冬夜讀書有感

幽窓悄無寐稍覺塵慮淸月色下牀頭映我書冊明微燈照孤影慨彼華發生永懷古先哲勞心但營營

送蔣伯威下第南歸象山

黃牓天門曙色分考功深媿失劉蕡競誇蜀錦新機杼誰識商盤古篆文小艇歸人衝夜雨落花離思攪春云故廬鐵硯應無恙載筆重來勇策勛

羅稚川山水十韻爲甬東應可立題

平生丘壑趣偶向畫中傳雨气千峯外江流落日邊■﹝艸縻﹞蕪靑滿渚芳樹緑參天渺渺溪云淨涓涓石澑縣崖顚何處閣谷口小家煙漁唱來秋浦僧鐘落夜船瞥驚飛鳥過疑有蟄龍眠竹徑能畱客桃源竟得仙丹靑誇絕代賦詠藉名賢千古滄洲意含情憶稚川

題畫扇送蘭石奉禦遊上京

居庸煙樹緑扶疏公子頻年從屬車聞說千金求作賦上林須薦馬相如

潁州老翁謌

潁州老翁病且羸蕭蕭短髮秋霜垂手扶枯笻行復卻操瓢丐食河之湄我哀其貧爲顧問欲語哽咽吞聲悲自言城東昔大戶腴田十頃桑陰圍闔門老稚三百指衣食盡足常熈熈河南季來數亢旱赤地千里黃塵飛麥禾槁死粟不熟長鑱掛壁犂生衣黃堂太守足宴寢鞭撲百姓窮膏脂聒天絲竹夜酣飲陽陽不問民啼饑市中斗粟價十千饑人煮蕨供晨炊木皮剝盡艸根死妻子相對愁雙眉鵠形累累口生焰臠割餓莩無完肌姦民乘隙作大盜腰弓跨馬紛驅馳嘯呼深林聚凶惡狎弄劍槊搖旌旗去年三月入州治踞坐堂上如熊羆長官邀迎吏再拜饋進牛酒羅階墀城中豪家盡剽掠況在村落人煙稀裂囊剖筐取金帛煮殺雞狗施鞭笞今年災虐及陳潁疫毒四起民流離連村比屋相枕藉縱有藥石難扶治一家十口不三日槁束席捲埋荒陂死生誰復顧骨肉性命喘息縣毫釐大孫十歳賣五千小孫三歳投淸漪至今平政橋下水髑髏白骨如山崖繍衣使者肅風紀下車訪察民瘡痍緑章陳辭達九陛徹樂減膳心憂危朝堂雜議會元老卹荒討賊勞深機山東建節開大府便宜斬■﹝石著﹞揚天威親軍四出賊奔潰渠魁梟首乾坤夷拜官納粟循舊典義士踴躍皆歡怡淮南私廩久紅腐轉輸豈惜千金資遣官巡行勤撫尉賑粟給幣蘇民疲獲存衰朽見今日病骨尙爾難撐持鄕非聖人念赤子塡委溝壑應無疑老翁仰天淚如雨我亦感激愁歔欷安得四海康且阜五風十雨斯應期長官亷平縣令好生民擊壤歌淸時願言觀風采詩者愼勿廢我潁州老翁哀苦辭

﹝狀物寫景之工固詩家之極致而繄於風化補於政治尢作者之至言易之此詩兼得之矣禮部侍郎汝陰李黼子威書﹞

﹝易之此詩格調則宗韓吏部情性則同元道州世必有能知之者監察禦史危素書﹞

﹝至正四年河南北大饑明年又疫民之死者過半朝廷嘗議粥爵以賑之江淮富人應命者甚眾凡得鈔十餘萬錠粟稱足會夏小稔賑事遂已然民罹大困田菜盡荒蒿蓬沒人狐兔之迹滿道時余爲禦史行河河南請以富人所入錢粟貸民具牛種以耕丰年則收其本不報覽易之之詩追憶往事爲之惻然八年三月翰林待制武威余闕志﹞

金臺集卷一

●欽定四庫全書

金臺集卷二

﹝元﹞納延撰

發大都上京﹝紀行﹞

南陽有布衣杖策遊帝鄕憂時气激烈撫事歌慨慷天髙多霜露歲晏單衣裳執手謝親友驅馬出塞疆云低長城下木落古道傍憑髙眺飛鴻離離盡南翔顧我逺遊子沈思郁中腸更涉桑幹河照影空仿偟

劉蕡祠﹝唐劉蕡幽州昌平人謫死栁州歷遼金無能發濳徳至本朝天歷間昌平驛官宮祺始奏建劉諫議書院﹞

入郭日已暝慘淡風葉赤鞠躬荒祠下低回想遺直劉君素忠憤伏闕論邦國痛陳腹心禍竟罹考功斥餘子盡鶱騰鬱鬱負慚色鄕人仰髙誼千載崇廟食悲謌風蕭蕭感慨情惻惻出門無行人涼月照東壁

龍虎臺﹝大駕巡幸往返皆駐蹕臺上﹞

晨登龍虎臺停驂望居庸絕壑閟雲气長林振悲風翠華有時幸北狩甘泉宮千官候鳴蹕萬騎如飛龍帳殿駐山麓羽葆羅雲中我行避馳道弗得窮幽蹤衣裘儵涼冷積霧浮空蒙前山風雨來驅鞭復悤悤

居庸關﹝關北五里今勅建永眀寶相寺宮殿甚壯麗三塔跨於通衢車騎皆過其下﹞

疊嶂緣靑冥峭絕兩厓束盤盤龍虎踞岑巘互回伏重關設天險王气輿坤軸皇靈廣覆被四海同軌躅至今豪俠人危眺屢驚縮﨑嶇棧閣峻縈紆岡澗曲環邨列虛市鑿翠構廬屋溪舂激巖澑山田雜稌菽絕頂得幽勝人煙稍聯屬浮圖壓廣路臺殿出層麓白雲隱疎鐘落日帶喬木豈須嘆蜀道政可誇函谷居人逺念我叩馬苦畱宿恐辜殷勤情解鞍看山瀑

楡林

出關喜平曠前林樹扶疎微茫候煙火參差見廛廬美人秋水上娟娟映芙蕖巷隘車騎塞山寒日將晡行人問旅捨投鞭息馳驅張燈秣駑馬斷櫪余靑芻夜涼衾裯薄悒悒愁前途雞鳴山窻曙去矣毋躊躕

槍竿嶺﹝山腰長城遺迹尙存﹞

飲馬長城下水寒風蕭蕭遊子在絕漠仰望浮雲飄前登槍竿嶺岡岑郁岧嶤崩崖斷車轍曾梯入雲霄幽龕構絕壁微徑紆山椒人行在木末日落聞鳴蜩履險力疲苶憑髙思飄颻何當脫羈鞅歸種南山苖

李老谷﹝谷中多杜鵑﹞

髙秋逺行邁入谷雲气暝稍稍微雨來漸怯衣裳冷縈紆靑崦窄杳窱煙林迥峯回稍開豁夕陽散微影霜葉落淸澗寒花媚秋嶺途窮見土屋人煙雜虛井平生愛山癖愒此愜幽靜月落聞子規懷歸心耿耿

赤城﹝金閣山在赤城西郊洞眀眞人修煉之所山中盛產靑李來禽諸果﹞

休駕赤城館憑軒望前山飛雨西北來亂灑石壁間風寒樹摵摵冰落沙斑斑牛羊盡歸柵微鐙掩松闗野老頗畱客及此農事閒傾筐出山果濁酒聊尉顏移尊對金閣靈宮郁孱頑安得吹蕭人乘鸞月中還

龍門﹝元統間知樞宻院事都哩特穆爾過峽中見二羊鬭山椒頃刻大雨水溢姬妾輜重皆爲渫溺﹞

崢嶸龍門峽曠古稱險絕疏鑿非禹功開辟自天設聨岡疑路斷峭壁忽中裂雲蒸雨气暝石觸水聲咽羸驂涉溝澗執轡屢愁蹶憶昔兩羝羊忿鬭蛟龍穴暴雨忽傾注滛潦怒奔決人馬多漂流車軸盡摧折我行愁陰霾慘慘情不悅日落樵唱來三嘆腸內熱

獨石﹝國朝諸後太子陵皆在獨石北氈帽山﹞

停驂眺靑林獨石當廣路峩峩龍君祠殿屋隱朝霧前山過微雨暝色起髙樹溪灣夕澑淸巖竇寒云聚東園有陵寢龍虎蔚盤據行人下馬過斂袵夙驚愳涼風吹華發感激歲年莫悵望南天云裴徊不能去

檐子窪﹝昔多盜賊今置巡撿司於山椒其山無林木皆蔓艸﹞

朝發牛羣頭夕憩檐子窪髙秋得淸曠野蔓多幽花黃雲翳日腳艸色浮天涯山荒樹寂寞寒陂落昏鴉頗喜盜賊淸塞田盡禾麻至今將軍壘日落聞淸笳我生久羈旅﨑嶇涉風沙天寒道路逺曛黒投山家

李陵臺

落日關塞黒蒼茫路多岐荒煙澹莫色髙臺獨巍巍嗚呼李將軍力戰陷敵圍豈不念鄕國奮身或來歸漢家少恩信竟使臣節虧所愧在一死永爲來者悲千載撫遺迹憑髙起遐思褰裳覽八極茫茫白雲飛

次上都崇眞宮呈同遊諸君子

雞鳴涉灤水慘淡望沙漠穹廬在中野艸際大星落風髙馬驚嘶露下黑貂薄晨霞發海嶠旭日照城郭嵯峨五色云下覆丹鳯閣琳宮多良彥休駕得棲泊淸尊置美酒展席共歡酌彈琴發幽懷擊築詠新作生時屬承平幸此帝鄕樂願言崇令徳相期保天爵

錫喇鄂爾多觀詐馬宴奉次貢泰甫授經先生韻

詔下天門禦墨題龍岡開宴百官齊路通禁籞聮文石幔隔香塵鎭水犀象輦時從黃道出龍駒牽向赤墀嘶繡衣珠帽佳公子千騎揚鑣過栁堤

珊瑚小帶佩豪曹壓轡鈴鐺雉尾髙宮女侍筵歌芍藥內官當殿出蒲萄柏梁競喜詩先才羽獵爭傳賦最豪一曲霓裳才舞罷天香浮動翠云袍

繡綺新裁雲气帳玉鉤齊上水精簾鳯笙屢聴伶官奏馬湩頻煩太僕添風動香煙飄闔殿日扶花影上雕檐金盤禁臠才供膳階下傳呼索井鹽

上林宮闕淨朝暉宿雨淸塵暑气微玉斧照廊紅日近霓旌夾仗彩霞飛錦翎山雉攢遊騎金翅云鵬織賜衣宴罷天階呼秉燭千官爭送翠華歸

灤河涼似九龍池淸暑年年六月時孔雀禦屏金纂纂椶櫚別殿日熈熈靑藜獨喜頒劉向黃閣重聞拜子儀千載風雲新際會願將金石播聲詩﹝時太傅托克托公再入相位﹞

病中答張元傑宗師惠藥

臥病臨髙館丹芝幸見分銅缾朝挹水石鼎夜生云坐久鐙華落秋淸木葉聞眀朝得彊健長禮紫虛君

崇眞宮夜望司天臺

珠宮灤水上軒窻白雲開中宵聽落葉似是風雨來褰衣視星象歷歷環天臺我將攬河漢乘槎共裴回

雨夜同天臺道士鄭蒙泉話舊並懷劉子彜﹝蒙泉時奉﹞

﹝祠上京崇眞宮子彜嘗於四明東湖築天壇道院以待蒙泉東歸﹞

履雪臺州老鄭虔相逢灤水話當年艸堂聽雨秋將半石鼎聨詩夜不眠遙憶東湖來夢裏起看北斗落窻前劉郎獨愛長生訣日日天壇待鶴還

陽明洞丁元善尊師攜酒招省郎穆薩君過余夜飲

仙人釀松華畱客中夜酌微風樹間來細雨鐙前落淸詩憶彌眀髙興懷康樂移尊過西軒匡坐聽笙鶴

行路難﹝至正已丑夏右相多爾濟公拜國王就國遼東是日左相賀公亦左遷因感而作﹞

行路難難行路黃楡蕭蕭白楊莫槍竿嶺上積雪髙龍門峽裏秋濤怒嵯峩虎豹當大關蒼崖壁立登天難千車朝從赤日發萬馬夜向西風還鑑湖酒船苦不蚤遼東白鶴歸華表夜雨空階碧艸深落花滿院行人少世情翻覆如秋云誓天歃血徒紛紛洛陽爭迎蘇季子淮陰誰識韓將軍行路難難行路白頭總被功名誤南樓昨夜歌舞人丹旌曉出東門去子午谷終南山靑松艸屋相對閒拂衣髙歌上絕頂請看人間行路難

塞上曲

秋髙沙磧地椒稀貂帽狐裘晚出圍射得白狼縣馬上吹笳夜半月中歸

雜沓氈車百輛多五更衝雪渡灤河當轅老嫗行程慣倚岸敲冰飲驝駝

雙鬟小女玉娟娟自捲氈簾出帳前忽見一枝長十八折來簮在帽檐邊﹝長十八艸花名﹞

馬乳新挏玉滿缾沙羊黃鼠割來腥踏歌盡醉營盤晚鞭鼓聲中按海靑

烏桓城下雨初晴紫菊金蓮漫地生最愛多情白翎雀一雙飛近馬邊鳴

歸途過金閣山懷虞侍講

羸驂八月過云州殿閣嵯峩疊嶂稠空谷無人黃葉落白雲如雪滿溪流獨登金閣尋僊迹還憶靑城覓舊遊日落長歌下山去西風十里異香浮﹝虞公過山下嘗聞異香十餘里﹞

讀唐嬀川劉太守遺愛碣

秣馬懷來縣摩挲古碣陰龜趺苔色暗篆畫雨痕深治迹推天寶家聲紀卯金最憐名漫漶獨立久沈吟﹝碑文皆完惟劉公之名剝落不可讀﹞

還京道中

客遊倦緇塵夢寐想山水停驂眺逺岑悠然心自喜晨霞發暝林夕澑洄淸沚出峽涼風馳入谷寒雲起霜淸卉木疎日落峯巒紫迢遞越河闗參差望宮雉家僮指歸路居人念遊子久嗟行路難深乖攝生理終期返南山髙揖謝城市

海上幽人錦繡腸獨臨灤水惜年芳千金不賣長門賦閒寫新詩寄玉堂臨川危素敬題

憶陪仙仗度關時玉帳星聮紫翠圍今日讀君天上曲依然環佩月中歸括蒼胡深敬題

贈張直言南歸

天子開明堂股肱任夔禼四方多章奏俯伏陳陛闕臣聞黃河流洶洶怒衝嚙巨野及靑徐千里盡魚鱉載憂山東盜馮陵據巢穴腰弓入城市白晝肆攘敓嶺南失控禦猺獷恣猖獗運饟山溪阻野戰瘴云熱釁僰宼雲南兵禍久聯結誰憐酈生辯竟墮韓侯譎﹝參政舒嚕存道事與酈食其同﹞邊將多貪殘駞羊盡膏血南兵久孱懦海上縱狂孽租庸獘吳楚鹺徵困閩淛文牘日冗繁民力愈疲竭詔下閶闔門求言補遺缺張君素忠憤意气古豪傑裹糧涉江淮徒步犯霜雪伏謁中書堂揚眉吐奇說愚策十有六歷歷甚詳切儻蒙錄一二亦足解鉗掣鯫生匪狂謬閣下幸裁決丞相屬春官分曹挍優劣翩然不俟報長揖與予別言歸南山廬白雲可怡悅長溪釣魴鱮春山采薇蕨飰疏飲淸泉終焉養髙潔賤子托深誼持觴候車轍旣攄平生蘊尙復鑑前哲劉蕡竟下第賈誼空嗚咽讀君囊中書捫君口中舌歌君白馬篇贈君蒼玉玦相期爛柯山笑濯澄潭月

大元特進上卿玄教大宗師饒國吳公全節哀詩二十二韻﹝延佑間命公返初服拜執政力辭不就止封其祖父皆饒國公賜其鄕曰榮祿裏曰具慶﹞

特進天人間世英長身玉立气崢嶸髙年幸際時熙洽盛徳尢關國重輕柱史久聞周典禮畱候多識漢公卿寓言有道皆心服論治無爲顧力行天子欲煩黃閣寄山人自負白衣名鄕閭表異絲綸渥茅土疏封黼黻榮萬里函香祠五嶽頻年載筆賦三京尙方賜舄蠙珠絡內膳分庖翠釡烹椶殿說經揮麈拂竹宮望拜候鸞笙牓懸髙閣宸章妙碑賜仙壇瑑刻精寶劍叱龍山雨至鐵符誅怪海潮平華編盡許冰壺潔藻鑑難逃水鏡淸臺閣從遊多故舊王侯趨事儼神明萬全自保惟謙抑一諾端能托死生開戶圖書聮竹色下階環佩雜松聲學窮河洛知休運誼薄雲天見古情入室有人傳印綬升堂無客不簮纓每慚賤子依琳館長憶髙秋醉玉觵絳節才聞朝上帝石棺俄報瘞佳城神仙自古稱豪傑朝著扵今憶老成官舫涼風吹畫翣大江飛雨濕丹旌何年下馬墳前過一束生芻淚盡傾﹝公自龍虎臺接駕還卽捐館命給傳舟歸塟河圖仙壇﹞

南城詠古十六首﹝有序﹞

至正十一年秋八月旣望太史宇文公太常危公偕燕人梁處士九思臨川黃君殷士四明道士王虛齋新進士朱夢炎與余凡七人聯轡出遊燕城覧故宮之遺迹凡其城中塔廟樓觀臺榭園亭莫不裴佪瞻眺拭其殘碑斷柱爲之一讀指其廢興而論之予七人者以爲人生出處聚散不可常也解後一日之樂有足惜者豈獨感慨陳迹而已哉各賦詩十有六首以紀其事庶來者有所徵焉河朔外史納新序

黃金臺﹝大悲閣東南隗臺坊內﹞

落日燕城下髙臺艸樹秋千金何足惜一士固難求滄海誰靑眼空山盡白頭還憐易河水今古只東流

憫忠閣﹝唐太宗憫徵遼士卒陣亡而建﹞

髙閣秋天迥金仙寶珞齊靑山排闥見紫气隔城迷朱栱浮雲濕琱檐落照低因懷百戰士惆悵立層梯

壽安殿﹝殿基今爲酒家壽安樓﹞

夢斷朝元閣來尋賣酒樓野花迷輦路落葉滿宮溝風雨靑城暮河山紫塞愁老人頭雪白扶杖話幽州

聖安寺﹝寺有金世宗章宗二朝象﹞

蘭若城幽處聮鑣八月來寶華■﹝施﹐童代也﹞蓋合衮冕畫圖開斷碣蒼苔暗空庭落葉堆饑鳶不避客攫食下生臺

大悲閣﹝閣牓虞世南書﹞

閣道連天起丹靑飾井幹如何千手眼只著一衣冠金牓交龍挾琱甍吻獸攢馮髙天萬里白紵不勝寒

鐵牛廟

燕人重東作鎔鐵象牛形角斷苔華碧蹄穿土繡腥遺蹤傳野老古廟托山靈一酹壺中酒穰穰黍麥靑

云僊臺﹝金之望站臺﹞

臺殿靑冥外團團海月涼隔簾聞鳯管秉燭奏霓裳銅爵晨霞眩金盤夕露瀼仙人不復返愁殺海生桑

長春宮﹝全眞丘神仙處機之居太祖嘗召至西域之雪山講道屢勸上以不殺﹞

羸驂蹋秋日迢遞謁琳宮松子花磚落溪流板閣通樓臺非下土環佩憶髙風艸昧艱難日神僊第一功

竹林寺﹝金熙宗駙馬宮也寺僧云一塔無影﹞

城南天尺五祗樹給孤園甲第王侯去精藍帝釋尊老僧誇塔影稚子斵松根何日天臺路相從一問源

龍頭觀﹝龍頭懸一牙籖刻曰建隆元年﹞

仙館紅塵外龍頭得借看開函雲气濕近席雨聲寒碧血凝螺黛香涎逼麝檀牙籖認題字猶是建隆刋

糚臺﹝李妃所築今在昭明觀后妃嘗與章宗露坐上曰二人土上坐妃應聲曰一月日邊明上大悅﹞

廢苑鶯花盡荒臺燕麥生韶華如逝水粉黛憶傾城野菊金鈿小秋潭玉鏡淸誰憐舊時月曽向日邊明

雙塔﹝安祿山史思明所建在憫忠寺前﹞

安史開元日千金構塔基世尊寜妄福天道自無私寶鐸遊絲罥銅輪碧蘚滋停驂指遺迹含憤立多時

西華潭﹝金之太液池﹞

秋水淸無底涼風起綠波錦帆非昨夢玉樹憶淸歌帝子吹笙絕漁郎把釣多磯頭浣紗女猶恐是宮娥

白馬廟

祠宇當城角霜蹄刻畫眞房星何日墜駿骨自能神曾蹴陰山雪思淸瀚海塵長疑化龍去騰蹋上云津

萬壽寺﹝寺有許道寧畫屏﹞

皇唐開寶構歷刼抵金時絕妙靑松障淸涼白玉池長廊秋屧響髙閣夜鐘遲獨有乘閒客扶藜讀舊碑

玉虛宮﹝大道教以供薪水之勞爲其張本宮主張眞人其貌甚淸古﹞

樓觀回深巷松枝夾路低拾薪供早爨抱甕灌春畦經向瑯函讀詩從石鼎題白須張道士送客過桃溪

古鏡篇寄韓與玉﹝時與玉將南歸故賦此畱別﹞

古鏡團團似秋水美人當窻正梳洗芙蓉涼月鬭嬋娟黙黙自憐還自喜朝來開匣忽淒然一痕微雪映華鈿卻恨東風借桃李年年開傍鏡臺邊粉綿拭鏡還淸徹佳人薄命空愁絕不如化石在山頭萬古千年照眀月

秋懷寄西蜀仲良宣慰家兄

驚颷襲虛幔微鐙耿空齋惻惻候蛩語摵摵嬰中懷寒饑念骨肉漂泊愁顚厓窮逹委天運深恐恩誼乖衷情亮誰托裵回步庭階

病起書事呈兼善尙書二首

闇闇積雨浸城臯四望平疇白浪髙太息人材無董賈可憐經濟屬蕭曹山東璧馬祠河伯海上旌旗擁賊壕燮理自知廊廟貴腐儒憂國漫心勞﹝尙書時奉白馬玉璧祭決河回復命議平海冦﹞

臥病茅檐雨色低出門羸馬恨深泥墻頭腐艸飛丹鳥屋角枯桑長樹雞嫠婦無衣中夜泣寒螿催夢五更啼連村黍麥漂流盡客裏令人思轉迷

孔林瑞槐歌

先聖墓林古槐一章枝榦偃蹇膚理若鐫刻篆籀龍鳳細如絲髮𨿽善畫者莫能狀其奇巧襲封衍聖公愈加培植見者咸加敬愛因以紀瑞云

闕裏陰陰槐樹古百尺長柯挾風雨宻葉蟠空擁翠云深根貫石流瓊乳蒼皮皴蝕紋異常天成篆籀分豪芒遊絲縈錯科斗亂雲气飛動龍鸞翔嬴秦書焚士坑戮幾嘆遺經藏壁屋千年聖道復昭明喜見文章出嘉木神明元冑嗣上公雨露滋沐深培封淸陰如水石壇靜彈琴樹底歌燻風

病中送楊仲如廣文歸四明兼簡鄭以道先生

海上相逢巳十年都門執別更淒然一簮霜發秋風外萬里雲帆落木邊揚子著書應自信馬卿多病竟誰憐鄭公鄕裏還經過爲道相思夜雨前

寄浙西亷訪托克托使君﹝字淸卿西夏人﹞

銀牀淸夜憶髙譚寄食門墻每自慚久望旌麾來闕下忽聞驄馬渡江南宦情秋水人空老世事浮雲總不堪獨有蘇公堤上栁春來依舊綠■﹝毛參﹞■﹝毛參﹞

秋夜有懷明州張子淵

云表銅盤挹露華髙城涼冷咽淸笳弓刀夜月三千騎鐙火秋風十萬家夢斷佳人彈錦瑟酒醒童子汲冰花起看歸路銀河近願借張騫八月槎

題王虛齋所藏鎭南王墨竹

帝子乘鸞謁紫淸滿天風露翠衣輕閒將十二參差玉吹向雲間作鳯鳴

金盤夜冷露流脂玉管含云寫竹枝方士持歸東海上月明應是作龍騎

送經筵撿討鄒魯望之北流尹

金篆牙牌束帶縣黃綾小冊進經筵直廬半夜畱宣室載筆頻年幸醴泉闕下久推人物論嶺南今識孝亷船槖駞郭老城西住臨別須求種樹篇

投贈趙祭酒廿韻﹝字子期宛丘人﹞

三朝元老國蓍龜山立精神虎豹姿髙步瓊林開宦轍蚤登華省被恩私棟梁材器眀堂用臺閣文章聖主知輦下肯辭郎署久鬥南爭望使星移諫垣屢賞朱云節宣室重陳賈誼辭錦綬還鄕迎駟馬繡衣行部去襜帷譚經祕殿重裀坐扈蹕甘泉載槖隨玉節引班朝謁早金蓮擁騎夜歸遲尙書曳履登鸞閣給事含香近鳯池冰蘗操持心似鐵廟廊贊畫鬂成絲久聞陸贄頻憂國盡許匡衡喜說詩百世斯文開絕學四門冑子得名師弦歌濟濟承周禮冠佩蹌蹌舉漢儀掌故傳經編竹簡諸生脫穎擅囊錐鄙人自致慚無術男子平生漫負奇久望車塵空感激欲趨門屏愧驅馳王陽豈待彈冠慶孺子還因下榻來輒效詩人陳賦頌敢從閽吏候旌麾何蕃獨重陽司業嚴武深憐杜拾遺懷寶山林當一出平津正在禮賢時

達魯將軍射虎行

達魯將軍世爲柰曼部主歸國朝拜隨潁萬戶平金有功事載國史其出守信陽射虎之事尢偉曾孫與權舉進士爲祕書郎官與余雅善間言其事因徵作歌

將軍部曲瀚海東三千鐵騎精且雄久知天命屬眞主奮身來建非常功世祖神謨涵宇宙坐使英雄皆入彀十年轉戰淮蔡平帳下論功封太守信陽郭外山嵯峨長林大谷靑松多白額於莵踞當道城邊日落無人過將軍聞之毛髮豎拔劍誓天期殺虎彎弓走馬出東門傾城來看誇豪武猛虎磨牙當路嘷目光睒睒斑尾搖據鞍一叱雙眥裂鳥飛木落風蕭蕭金弰琱弓鐵絲箭滿月弦開正當面箭翎射沒錦毛摧厓石崩騰腥血濺萬人讙噪聲震天剖開一鏃當心穿父老持杯馬前拜祝公睂壽三千年丈夫立功期不朽奇事相傳在人口可憐李廣不封侯卻喜將軍今有後承平公子祕書郎文場百步曽穿楊咫尺風雲看豹變鳴珂曳履登朝堂﹝虎旣剖箭鏃正貫於心中﹞

京城春日二首

官閘冰消緑漫堤落花流水五門西黃鸝不管春深淺飛入南城樹上啼

新樣雙鬟束禦羅疊騎驕馬粉墻過回頭笑指銀缾內官酒誰家索較多

送王子克歸金華

東郊雨新已蔚蔚春樹稠驅馬郭門外持觴送華輈念子客京縣意气如雲浮文章擬秦漢雅頌窺商周世無楚和氏誰能識琳球褰衣別親友長揖謝王侯天髙落日逺驂騑駐河洲顧我在韋布執袂情悠悠願如大江水與子俱東流

新堤謡

近歳河決白茅東北泛濫千餘里始建行都水監於鄆城以專治之少監蒲從善築堤建祠病民可念予聞而哀之乃爲作歌﹝黃河決道時有淸水先流至名曰漸水曹濮之人見此水皆遷居髙丘預避﹞

老人家住黃河邊黃茅縛屋三四椽有牛一具田一頃藝桑種榖終殘年年來河流失故道墊溺村墟決城堡人家墳墓無處尋千里放船行樹杪朝廷憂民恐爲魚詔蠲徭役除田租大臣雜議拜都水設官開府臨靑徐分監來時當十月河冰塞川天雨雪調夫十萬築新堤手足血流肌肉裂監官號令如雷風天寒日短難爲功南村家家賣兒女要與河伯營祠宮陌上逢人相向哭漸水漫漫及曹濮流離凍餓何足論只恐新堤要重築昨朝移家上髙丘水來不到丘上頭但願皇天念赤子河淸海晏三千秋

劉舍人桃花馬歌

靑絲駿馬桃花色翠鞍玉轡黃金勒奚奴牽出不敢騎道上行人爭愛惜往時曽遇李將軍汗流赤血气如雲朝刷黃河暮南粵沙場百戰成奇勛歸來無心伏槽櫪頓轡長鳴思奮力東家白面繡衣郎千金買去遊南陌昨朝挍獵向城隅萬人爭說天下無夜歸不怕灞陵尉玉鞭醉打蒼頭奴畫燭銀屏歡徹曙一朝金盡賓朋去可憐驕馬屬誰家斷韁猶系階前樹君不見西家欵段三十年靑芻滿櫪菽滿田老翁不識城下路騎看射獵南山邊

贈沈元方歸吳興兼簡韓與玉

春城飛絮曉紛紛金水河邊更送君闕下馬卿憐作客江南沈約最能文天圍斷岸歸颿逺水落黃河野樹分寄謝平生韓處士別來應是賦停雲

贈空谷山人徐君歸武當

五更鐘鳴天未曙六街馬蹄聲似雨露華滿屨霜滿衣束帶爭趨丞相府千鍾之祿萬戶侯幾人空負平生愁鏡中緑發漸垂素窗間白日如奔流誰念幽人在空谷癭木爲冠艸爲服小甕春風紫術香長鑱落日黃精熟行歌偶到黃金臺坐看世事如浮埃長衢甲第換新主舊時燕子愁歸來忽憶紫霄峯下路倒跨靑鸞獨歸去松華釀酒一千石結廬招我南山住

送林庭立歸四明兼柬張子端兄弟

徵君歸隱海東頭三月開帆江水流坐看浮雲知世態長歌落日送離愁平生不負楊臨賀此去端如馬少遊若見山中陶宰相白雲千里思悠悠﹝庭立客賀相府相左遷獨逺送之其鄕多弘景故迹﹞

廿年滄海托交情最憶張家好弟兄淸夜泛舟傳玉斚髙堂秉燭聽銀箏故人別去靑山逺遊子忘歸白髮生眀月湖邊還有約一竿春水釣絲輕

次韻趙祭酒城東宴集﹝子期﹞

金河流水碧粼粼禦栁煙消曙色新黃鳥只愁春去逺隔窗呼醒看花人

童子將車候辟雍先生載酒出城東絲絲細雨春雲薄卻恨羅衫怯曉風

上東門外杏花開千樹紅雲繞石臺最憶奎章虞閣老白頭騎馬看花來

鱸滿銀盤酒滿壺山童竹裏送行廚風流絕似蘭亭會畱取他年作畫圖

仙家髙館隔紅塵流水聯階竹樹新學士重來今白髮馮闌空憶種花人

碧艸纎鐵藉翠裀酴醾釀熟十分春移尊更近池邊樹漉酒先生待掛巾

十騎聯鑣入郭遲從教斜日過棠梨候門稚子牽衣笑今日先生有好詩﹝國子監散學候日影到堂後梨樹﹞

杜陵野客戀京華日典春衣醉酒家徒步歸來情寂寞一年空負隔城花﹝時諸公見招予以疾不能赴﹞

贈謝尙禮歸盱江

江左風流玉雪郎牙籖錦軸滿髙堂五言往往淩三謝八法翩翩逼二王芳艸池塘春夢斷杏花風雨客窗涼平生狗監能知己奏賦他時入建章

畫船緑樹映滄波撾鼓開船發禦河作惡情懷惟仗酒落花時節況聞歌潮來別浦江聲急雲起南山雨气多落日都門一分袂相思千里柰君何

北邙山﹝歌白樂天賜第履道坊旣塟北邙勅命遊人至墳所者必酹酒至今墓前隙地泥潦﹞

北邙山髙云嵯峨山前日日聞挽歌千金買穴望卿相不道洛陽人塟多長安歸來錦衣客昨日城南起新宅雕闌華礎滿前楹盡是當年墓邊石墓邊野老鬢如絲自言曽見築墳時轉頭石馬臥荊棘白楊蕭颯秋風悲白日西流水東逝眼見君家塟三世舊時隧道盡爲田新墳苦作千年計寄語洛陽諸少年對酒莫惜黃金錢縱有穹碑勒勛業文章誇靡誰能傳君不見履道坊中白太傅畱客髙堂醉歌舞至今三月看花人載酒去澆墳上土

讀金太祖武元皇帝平遼碑﹝在南城丰宜門外金史臣韓昉譔宇文虛中書﹞

十丈丰碑勢倚空風雲猶憶下遼東百年功業秦皇帝一代文章太史公石斷龍鱗秋雨後苔封鰲背夕陽中行人立馬空惆悵禾黍離離滿故宮

梅花莊爲張式良賦

處士山莊浙水涯一林寒玉映窻紗詩成稚子能題竹酒熟鄰翁約看花雪夜叩門非俗客月明吹笛是誰家肯招白鶴山前住石鼎春泉看煮茶

送陳煉師奉香歸四明慶醮玉皇閣寄王致和眞人

黃帕奩香出禁闈東南艸木盡光輝眞人擁節三天候使者乘槎八月歸碧海煙霞浮曉閣瑤壇風露濕秋衣山中芝艸還分得贈我能令白髮稀

讀汪水雲詩集

水雲汪元量字大有錢塘人以善琴受如宋主國亡奉三宮畱燕甚久世祖皇帝嘗命奏琴因賜爲黃冠師南歸時幼主瀛國公福王平原郡公趙與芮駙馬右丞楊鎭故相吳堅畱夢炎參政家鉉翁文及翁提刑陳傑靑陽夢炎與宮人王昭儀淸惠以下廿有九人分韻賦詩以餞其行水雲之詩多紀其國亡時事與文丞相獄中倡和之作文丞相又與馬丞相廷鸞章丞相鑑鄧禮部光薦謝國史枋得劉太傅辰翁序其詩集劉公又爲批點余間聞危太史言曰水雲長身玉立修髯廣顙而音若鴻鐘南歸數來往匡廬彭蠡之間若飄風行雨世莫能測其去畱之迹江右之人以爲神仙多畫其象以祠之象至今有存者其諸公所賦墨迹嘗見於臨川僧捨云及予至京師因徐君敏道得水雲集讀而哀之偶成二律以識其後

三日錢塘海不波子嬰系組納山河兵臨魯國猶弦誦客過殷墟獨嘯歌鐵馬渡江功赫奕銅人辭漢淚滂沱知章喜得黃冠賜野水閒雲一釣蓑

一曲絲桐奏未休蕭蕭笳鼓禁宮秋湖山有意風雲變江水無情日夜流供奉自歌南渡曲拾遺能賦北徵愁仙人一去無消息滄海桑田空白頭

七月十六夜海上看月

樓船畱客宴涼宵坐看冰輪出海潮卻憶去年灤水上夜深孤館雪蕭蕭﹝去年客上京是日大雪﹞

徵人七月度楡關貂鼠裁衣尙怯寒不信江南今夜月有人揮扇著冰紈

陵州

日落陵州路沿流古岸傍泊舟人自語聽雨夜偏長過客愁聞盜荒村久絕糧何人肯憂國得似董賢良﹝董仲舒陵州人﹞

鄆城題壁

髙樓緑樹帶斜暉十二街中過客稀憶著湧金門外住畫船湖上未曽歸

賈客金多夢不成窗前葉落自心驚可憐遊子囊羞澀夜半長歌看月明

寄上京塗貞

大駕淸秋發千官八月歸風髙沙鴈起霜落海鷹飛朝士誰靑眼山人尙白衣最憐東魯客相望思依依

月彥明都水月石研屏蓋歐陽公故物也

小屏龕石寘行窩素月分眀漾海波玉鑑澄輝涵碧樹靑蘋流影入銀河紫雲硯側文章潤畫舫齋中歲月多最喜能詩蒼水使夜窗畱客賦長歌

寄程仲能挍書

臺閣諸公百慮幷郎官獨數挍書淸水分玉漏更籌正天逼銅儀象緯眀帝座曉瞻云縹緲靈臺夜候月崢嶸五星見說奎躔聚急艸封章奏太平

寶林八詠爲別峯同禪師賦

千仞瑯邪石飛來鎭越州江波欲浮動還被白雲畱﹝飛來峯﹞

獨上峯顚塔秋淸曙色開馮闌望東北潮向海門來﹝應天塔﹞

大布僧伽衲流傳六百年攜來香滿袖猶是禦壚煙﹝大布衣﹞

鐵缽溪頭洗冰花六月寒山僧偶彈舌引得老龍蟠﹝鐵缽盂﹞

錫杖虛空落靈泉發地中忽看流菜葉始信石橋通﹝羅漢泉﹞

甃石瀦山澑蜿蜒竹色靑風來倐涼冷雨气隔林腥﹝靈鰻井﹞

一笏淸涼地森森萬玉齊月明時倚杖問看鳯來棲﹝深竹堂﹞

石磴藤花落山窗嵐气浮晚來髙樹暝一榻似新秋﹝盤翠軒﹞

嶽墳行﹝守墳觀禪師至京請加封謚徵賦此宋將孟珙滅金捷回金陵命軍士屎溺秦檜墓上﹞

嶽王烈烈眞丈夫材兼文武唐漢無平生許國膽如斗誓淸九廟迎鸞輿十萬精兵多意气赴難勤王盡忠義將軍閫外圖中興丞相江南請和議東京百戰方解圍班師詔促事還非父老吞聲仰天哭兒郎含憤渡河歸感激英雄竟誅害萬里長城眞自壞但將淮水作邊闗淮河之北爲他界百年古廟近荒墳夜深石馬戰秋云簫鼓時來謁祠下遺民猶泣舊將軍君不見滅金孟珙誇驍勇凱還兵薄秦家隴六軍混穢積如山千古行人呼糞塜

田家畱客圖爲四明劉師向先生賦

客來田家當六月主人相畱樹邊歇呼兒牽馬飲淸泉廚裏新漿解君熱郎君出城幾日前城中米價今幾錢昨夜南村三尺雨不知還到城壕邊勿厭儂家茅屋小棘門新編土墻繞明朝蚤飰莫匆匆雞鳴送君出官道

讀揭文安集﹝公字曼磒豫章人撰明廟神禦殿碑賜楮幣萬緡白金五十両﹞

白鶴江頭夢窅然焚香燈下讀遺編憂時論議泉傾峽載道文章日麗天先帝樹碑勤述徳大臣艸制聽傳宣皇天不負斯人意今見才華屬象賢

祕閣初開拜授經除書爭喜得公名禦牀奏疏丹心在淸夜悲歌白髮生謝病長懷髙士志育材端有古人情百年師道今寥落空使諸生憶老成

文穆處士鄭君挽詩﹝廣信鄭咺宣伯之父﹞

昔讀滎陽譜嘗聞左押牙系傳唐相國世作宋名家喬木流風在徵君述徳遐消搖謝簮紱辛苦力桑麻種橘逾千戶藏書過五車春潮生酒甕夜雨落鐙花太史占星殞長沙嘆日斜謚從張籍定銘豈蔡邕誇令子名方振諸孫學更嘉他時五云誥泉壤被光

華題匡禪師看云亭

禪房花竹晝冥冥白髮匡公住艸亭禹穴南來秦樹碧舜江東下蜀山靑猿啼石壁松陰暝龍出溪潭雨气腥有約春山尋勝事扶藜共讀栁州銘

送楊梓人待制出守閬州兼寄嘉定宣慰家兄

簮筆三年侍禁林分符還向蜀江潯莫云盡處峨睂出春雪消時灌口深鈴閣雕盤香冉冉臺門畫戟晝森森錦屏山下多遺迹好覓城南老杜吟

朱轓五馬出王庭父老西南望福星家世久聞淸白吏文章爭誦太玄經岷江水落嘉魚美劍閣春晴榿木靑若過睂州見蘇子卯君京國尙飄零﹝東坡稱子由爲卯君﹞

送楊季子赴徳慶知事

天祿揚雄久挍書忽聞章綬綰銀魚一官逺赴諸侯幕六轡先乘使者車椰子剖漿霜落後荔枝封蜜雨晴初故人只守平生業一研相求不願余

八月秋髙海月明年年壽斝得同傾喜君馬上靑雲逺念我鐙前白髮生尙論古人多感慨間憂時事各牽情羅浮山下梅花發驛使來時好寄聲

馬徳良下第

三月都門鶯亂飛東風客館思依依樂生空受昭王聘蘇子深慚李廌歸白璧人間須待賈靑藜天上更分輝瓊林花發重來日五色春云照錦衣

寄河南趙子期參政

中書重拜郭汾陽特遣臺臣鎭大梁汲黯匡君惟臥治倪寛飾吏用文章大堤日落黃河滿畫省春深緑樹涼梁梀全材今屬望早歸帝室構眀堂

羽林行

羽林將軍年十五盤螭玉帶懸金虎黃鷹白犬朝出遊翠管銀箏夜歌舞珠衣繡帽花滿身鳴騶斧鉞驚路人東園擊球誇意气西街走馬揚飛塵湖南昨夜羽書急詔趣將軍逺迎敵寶刀繡澀金甲寒馬上仿偟苦無力美人牽衣哭向天將軍執別淚如泉安得天河洗兵甲坐令嶺海無塵煙君不見關西老將多戰謀數奇白髮不封侯據鞍矍鑠尙可用誰憐射虎南山頭

贈韓印曹歸會稽﹝字符之疏其長官姦狀至都堂大臣竟繳回繇是得罪今昭雪還鄕﹞

韓君奇男子意气淩秋旻峩峩步搖冠玉雪映長身譚鋒勇無敵籌策捷有神讀書恥沿襲投筆棄裏鄰翺翔黃金臺慷慨傾縉紳開口論利害不避讎與親爭欲出門下薦剡相交陳和林控大漠天髙地無垠宗王錫茅土蕃閫多重臣帶甲四十萬車廬日轔轔詔設大宗正撫綏播湛恩長官挾權勢滛刑虐邊民椎剝盡膏血遊畋徹昬晨君時主印綬裂眥忿且瞋陳書上東閣願言達楓宸丞相驚吐舌羣僚汗沾巾小臣敢訕上封章竟沈淪攟摭舞文法蒼蠅點貞瑉同列憤揮涕將佐含悲辛靑天日慘淡愁雲夜氤氳皇皇繡衣使執法推忠循揚言力辧雪抑滯一朝伸旦夕受殊擢言歸念鱸蒓薔薇滿東山芙蕖映湖濵白酒溢春甕髙堂盡嘉賓剪燭悅情話牽衣敍親婣丈夫負奇气終當追古人張儀口有舌範叔豈長貧攬鏡嘆勲業天運無停輪念我客京邑漂零六䢐春髙歌送君別握手金河津因之懷東越扁舟理絲綸

張仲舉危太朴二翰林同擢太常博士

南宮夜直擁靑綾二妙容臺喜共登瑚璉久知淸廟器階銜聯署玉壺冰後來博士如公少今日先生自此升見說圜丘將大饗百年禮樂正當興

金臺集卷二

詩之義本於諷諭蓋心欲有言而言不足以道志故假於辭焉而辭也者欲其諭難言之志也然語澀而俚意浮以近文采不足以動人立言易朽君子不由也余致力於斯甚久未嘗敢以易心爲之蓋得於意者爲難美而修於辭者不失之過則不及以是而輟者十八九嗚呼其難矣哉金臺集者友人合魯易之之詩也其詩百餘篇森然若開羣玉之府圭璋琮璜各有列位辭語至到而神與情詣動蕩激越可歌可舞信乎其能諭諸人者余讀之再過因嘆賞不已遂書所見於其篇末云至正三年二月旣望揭傒斯書

至正九年夏至日伯頁臺哈布哈觀於持志齋

易之至京師以詩名雄諸公問其道塗之所經耳目之所屬山川風俗人情物態可喜可愕一發於詩然皆本諸性情徵諸政教而不爲煙雲月露之歸追風雅之遺音振金石之逺響上而公卿大夫下而裏閭韋布之士莫不稱之一時之善爲詩者亦莫之能過也余得其金臺集若干首讀之彌月不厭古人云用功深者其收名也逺詎不信乎易之果囉羅人在中國西北數千萬里之外而能被服周公仲尼之道家故有閥閱勲勞可藉以取富貴而棄不就臞然一寒生專以詩鳴世亦奇偉不羣之士哉今居越云至正辛夘史官新安程文書

右金臺稾若干捲果囉羅君易之之所制也易之自幼篤學爲詩旣長訪古河朔歷覽山川以達其趣八年之春餘在京師與易之遇於故友會稽韓與玉氏相善也與玉能書時金華王子充爲古文易之與二人偕來江南京師因目爲江南三絕而易之所爲詩尢傳誦士大夫間余旣歸久之易之亦橐其稾以歸復與余相會於鄞則其友已傳刻之取一二篇以讀則慷慨悲歌而燕趙之風聲气習猶可想見及觀承旨歐陽公祭酒李公侍講黃公故侍書虞公侍講揭文安公所爲序引深評逺論惟恐其不傳也其有得於此可謂難矣且詩自漢魏而下至唐爲盛而其間獨推杜甫氏以爲不失風人之旨然其時先後若陳子昻髙適韋應物劉禹錫輩亦各名家蓋詩由人情生也情非有古今者特有至有不至爾是故越人之曲敕勒之歌其托興寫物非素工於辭者而操觚之士有不逮也何則情之所至而語至焉則不求工而自工也故余謂易之之詩如潁州老翁西曹郎巢湖新鄕媼新堤等篇撫事感懷若不經意而盡所欲言有得於風人之旨者當不謝於古人況其所工者復不下是玆固可信其必傳也𨿽然易之年未五十平生故人多列官於朝而當急賢之時其能久於窮乎韓子雲天將和其聲以鳴國家之盛者意其有在於是則嗣而刻之尙未艾也余姑識斯語以俟至正十五年冬十月望淛河楊彜書

金臺集題詩

崇天門下聽臚傳臺閣聨翩四十年今日縣車歸故里杖藜攜酒落華前

玉帶難圍老病身廟堂補報乏涓塵衰年作別情懷惡秉燭題詩贈故人

愛君譚辯似縣河更喜交情古意多長使馬周貧作客令人千古媿常何

百尺髙臺易水東千金曾此彀英雄君來卻在承平日先筞詩壇第一功

予旣致政將歸濟南賦詩四章題金臺集後奉別易之良友抑以書予自媿云爾至正戊子三月望日華峯眞逸張起巖書

金臺集虞集詩

力疾坐云館移牀近竹坡捲簾新雨過欹枕晚涼多病覺衰翁減詩聽好客歌因君懷郭隗千古意如何

易之金臺前稾余旣序之矣及再至京師又得後稾一卷爲之論昔在成周之世采詩以觀民風其大小之國千有八百西方之國豳得七篇秦得十篇而止夫以雍州之域實在王畿自豳秦而西未見有詩豈其風气未開習俗不能以相通也歟易之果囉羅氏也彼其國在北庭西北金山之西去中國逺甚太祖皇帝取天下其名王與回紇最先來附至今百有餘年其人之散居四方者往往業詩書而工文章易之伯氏旣登進士第易之乃泊然無意於仕進退蔵句章山水之間其所爲詩淸麗而粹宻學士大夫多傳誦之然則葛邏祿氏之能詩者自易之始此足以見我朝文化之洽無逺弗至𨿽成周之盛未之有也昔余客鄞爲文送易之北來以爲祖宗取天下丰功大業宜制樂歌薦諸郊廟易之之才足以爲之聖君賢相制禮作樂豈終捨吾易之者哉臨川危素在京師金臺坊書

