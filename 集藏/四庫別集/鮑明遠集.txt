

欽定四庫全書

集部二

鮑明逺集

別集類一【宋】

提要

【臣】等謹案鮑明逺集十卷宋鮑照撰照字明逺東海人晁公武讀書志作上黨人蓋誤讀虞炎序中本上黨人之語照或作昭蓋唐人避武后諱所攺韋莊詩有欲將張翰松江雨畫作屏風寄鮑昭句押入平聲殊失其實【案宋禮部貢舉條式稱齊桓避諱作齊威可用於句中不可押入防韻知此詩押作鮑昭之非】沈約宋書李延壽南北史作於武后稱制前者實皆作照不作昭也照爲臨川王子頊參軍沒於亂兵遺文零落齊散騎侍郎虞炎始編次成集隋書經籍志著錄十卷而注曰梁六卷然則後人又續增矣此本爲明正徳庚午朱應登所刋云得自都穆家卷數與隋志合而冠以炎序未審卽隋志舊本否考其編次旣以樂府別爲一卷而采桑梅花落行路難亦皆樂府乃別入詩中唐以前人皆解聲律不應舛互若此又行路難第七首蹲蹲字下注曰集作樽樽啄字下注曰集作逐使果原集何得又稱集作此爲後人重輯之明驗矣然文章皆有首尾詩賦亦往往有自序自注與六朝他集從類書采出者不同殆因相傳舊本而稍爲竄亂歟鐘嶸詩品云學鮑照才能日中市朝滿學謝朓劣得黃鳥度靑枝今集中無此一句益知非梁時本也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

鮑明逺集原序

鮑照字明逺本上黨人家世貧賤少有文思宋臨川王愛其才以爲國侍郎王薨始興王濬又引爲侍郎孝武初除海虞令遷太學博士兼中書舍人【一本云時主多忌以文自髙照侍左右深逹夙防作此賦不復盡其才思】出爲秣陵令又轉永嘉令大眀五年除前軍行參軍侍臨海王鎭荊州掌知內命尋遷前軍刑獄參軍事宋眀帝初江外拒命及義嘉敗荊土震擾江陵人宋景因亂掠城爲景所殺時年五十餘身旣遇難萹章無遺流遷人間者往往見在儲皇博采羣言逰好文藝片辭只韻防不收集照所賦述𨿽乏精典而有超麗爰命陪趨僃加研訪年代稍逺零落者多今所存者儻能半焉虞炎奉敕序

欽定四庫全書

鮑明逺集卷一

宋鮑照撰

舞鶴賦

散幽經以驗物偉胎化之仙禽鐘浮曠之藻質抱淸迥之明心指蓬壺而翻翰望昆閬而揚音匝日域以廻騖窮天步而髙尋踐神區其旣逺積靈祀而方多精含丹而星耀頂凝紫而煙華引圓吭之纎婉頓修趾之洪姱疊霜毛而弄影振玉羽而臨霞朝戲於芝田夕飲乎瑤池厭江海而防澤掩云羅而見覊去帝鄕之岑寂歸人寰之喧卑嵗崢嶸而催暮心惆悵而哀離於是窮陰殺節急景凋年涼沙振野箕風動天嚴嚴苦霧皎皎悲泉冰塞長河雪滿羣山旣而雰昏夜歇景物澄廓星翻漢回曉月將落感寒雞之早晨憐霜鴈之違漠臨驚風之蕭條對流光之照灼唳淸響於丹墀舞飛容於金閣始連軒以鳳蹌終宛轉而龍躍躑躅徘徊振迅騰摧驚身蓬集矯翅雲飛離綱別赴合緒相依將興中止若往而歸防沓矜顧遷延遲暮逸翮後塵翺翥先路指防防翔臨岐矩步態有遺妍貌無停奔機逗節角睞分形長揚【一作揚翹】緩騖並翼連聲輕迹淩亂浮影交橫眾變繁姿參差洊密煙交霧凝若無毛質風去雨還不可談悉旣散魂而蕩目迷不知其所之忽星離而云罷整神容而自持仰天居之崇絕更惆愓以驚思當是時也燕姬色沮巴童心恥巾拂兩停丸劍雙止𨿽邯鄲其敢倫豈陽阿之能擬入衛國而乘軒出吳都而傾市守馴養於千齡結長悲於萬里

蕪城賦【登廣陵城作】

濔迆平原南馳蒼梧漲海北走紫塞鴈門柂以漕渠軸以昆崗重江復闗之奧四防五逹之莊當昔全盛之時車掛轊人駕肩防閈撲地歌吹沸天孶貨鹽田鏟利銅山才力雄富士馬精妍故能侈秦法佚周今劃崇墉刳濬洫圖修世以休命是以板築雉堞之殷井幹烽櫓之勤格髙五嶽袤廣三墳崪若斷岸矗似長云制磁石以禦衝糊赬壤以飛文觀基扄之固護將萬祀而一君出入三代五百餘載竟剖而豆分澤葵依井荒葛罥途壇羅虺蜮階鬭麕鼯木魅山鬼野防城狐風嘷雨嘯昏見晨趨饑鷹厲吻寒鴟嚇雛伏藏虎乳血餐膚崩榛塞路崢嶸古馗白楊早落塞艸前衰稜稜霜气蔌蔌風威孤蓬自振驚沙坐飛灌莽杳而無際叢薄紛其相依通池旣巳夷峻隅又巳頽直視千里外惟見起黃埃凝思寂聽心傷巳摧若夫藻扄黼帳歌堂舞閣之基璇淵碧樹弋林釣渚之館吳蔡齊秦之聲魚龍爵馬之玩皆薫歇燼滅光沈響絕東都妙姬南國麗人蕙心紈質玉貌綘唇莫不埋魂幽石委骨窮塵豈憶同輦之愉樂離宮之苦辛哉天道如何吞恨者多抽琴命操爲蕪城之歌歌曰邊風急兮城上寒井徑滅兮丘隴殘千齡兮萬代共盡兮何言

芙蓉賦

感衣裳於楚賦詠憂思於陳詩訪羣英之艶絕標髙名於澤芝防春陂乎夕張搴芙蓉而水嬉抽我衿之桂蘭點子吻之瑜辭選羣芳之徽號抱玆性之淸芬稟若華之驚絕單蓲陽之妙手測淲池之光潔爍彤輝之明媚粲雕霞之繁悅顧椒丘而非偶豈園桃而能埒彪炳以蒨藻翠景而紅波靑房兮防接紫的兮圓羅樹妖遙之弱幹散菡萏之輕荷上星光而倒景下龍鱗而隠波戲錦鱗而夕映曜繡羽以晨過結遊童之湘吹起榜妾之江歌僃日月之溫麗非盛明而謂何若乃當融風之暄蕩承暑雨之平渥被瑤塘之周流繞金渠之屈曲排積霧而楊芬鏡洞泉而含綠葉折水以爲珠條集露而成玉潤蓬山之瓊膏輝防河之銀燭冠五華於仙艸超四照於靈木雜眾姿於開卷閱羣貌於昏明無長防之容止信不笑之空城森紫葉以上擢紛湘蘂而不傾根𨿽割而琯徹柯旣解而絲縈感盛衰之可懷質始終而常淸故其爲芳也綢繆其爲媚也奔發對妝則色姝比蘭則香越泛明彩於宵波飛澄華於曉月陋荊姬之朱顏笑夏女之光髮恨狎世而貽賤徒愛存而賞沒𨿽淩羣以擅奇終從歲而零歇

遊思賦

云徑兮海衝上潮兮送風秋水兮駕浦涼煙兮冒江暮气起兮逺岸黒陽精防兮天際紅波沄沄兮無底山森森兮萬重平隰兮亙防通川兮防壑仰盡兮天經俯窮兮地絡望波際兮曇曇眺雲間兮灼灼乃江南之斷山信海上之飛鶴指煙霞而問鄕窺林嶼而訪泊撫身事而識苦念親愛而知樂苦與樂其何言悼人生之長役捨堂宇之密親坐江潭而爲客對蒹葭之遂黃視零露之方白鴻晨驚以響湍泉夜下而鳴石結中洲之云蘿托綿思於遙夕瞻荊吳之逺山望邯鄲之長陌塞風馳兮邊艸飛驚沙起兮鴈揚翮𨿽燕越之異心在禽鳥而同戚悵収情而抆涙遣繁悲而自抑此日中其幾時彼月滿而將蝕生無患於不老奚引憂以自逼物因節以捲舒道與運而升息賤賣卜以當壚隠我耕而子織誠愛秦王之奇男不願絕筋而稱力巳矣哉使豫章生而可知夫何異乎叢棘

飛蛾賦

仙防伺闇飛蛾候明均靈舛化詭欲齊生觀齊生而欲詭各防往以慿方淩燋煙之浮景赴熈焰之明光防身幽艸下畢命在此堂本輕死以邀得𨿽縻爛其何傷豈學山南之文豹避雲霧而巖藏

鮑明逺集卷一

欽定四庫全書

鮑明逺集卷二

宋鮑照撰

尺蠖賦

智哉尺蠖觀機而作申非向厚屈非向薄當靜泉渟遇躁風驚起軒軀以曠跨伏累气而並形冰炭弗觸鋒刅歷迕逢崄蹙蹐值夷舒步忌好退之見猜哀必進而爲蠧毎驤首以瞰途常佇景而翻露故身不豫托地無前期動靜必觀於物消息各隨乎時從方而應何慮何思是以軍算慕其權國容擬其變髙賢圗之以隱淪智士以之而蔵見笑靈蛇之久蟄羞龍徳之方戰理害道而爲尢事傷生而感賤茍見義而守勇豈專取於箭

觀漏賦【升丙】

客有觀於漏者退而嘆曰夫及逺者箭也而定逺非箭之功爲生者我也而制生非我之情故自箭而爲心不可慿者因生以觀我不可恃者年慿其不可恃故以悲哉況乎沈華密逺輕波濳耗而感神嬰慮者又自外而傷壽以是思生生亦勤矣乃爲賦云

風流嘆於馳年纓華思於奔月結蘭苕以望楚弄參差以歌越撫凝肌於遷滯鑑雕容於髣髴景有墜而易昬憂無方而難歇歷玫階而升隩訪金壺之盈闕觀騰波之吞冩視驚箭之登沒箭旣沒而復登波長防而弗歸注沈穴而海漏射懸塗而電飛墐戶牖而知天掩雲霧而測暉創百齡於纎隱積千里於空微彼崢崢而行溢此冉冉而逾衰撫寸心而未攺指分光而永違昔傷矢之奔禽聞虛之顚僕徒嬰刄而知懼豈濳機之能覺惟生經之靃靡亦悲長而懽促恆證古而秉心抱空意其如玊波沈沈而東注日滔滔而西屬落繁馨於纎艸殞丰華於喬木對異離而後歌據窮蹊而方哭𨿽接薪之更傳寜絕明之還續貫古今而並念信寡易而多難時不畱乎激矢生乃急於走丸旣河源之莫壅又吹波而助瀾神怵迥而多慮心而尠歡望天涯而佇念擢雄劍而長嘆嗟生民之永迷躬與後而皆卹死零落而無二生差池之非一理幽分於化前算冥定於天秩與艾骨而招病猶刳腸而興疾情殊用而俱盡事離方而同失聊弭志以髙歌順煙雨而沈逸於是隨秋鴻而泛渚逐春鷰而登梁進賦詩而展念退陳酒以排傷物不可以兩大時無得而雙昌薰晚華而後落槿早秀而前亡姑屏憂以愉思樂玆情於寸光從江河之紆直委天地之回方漏盈兮漏虛長無絕兮芬芳

野鵝賦【並序】

有獻野鵝於臨川王世子湣其樊縶命爲之賦其辭曰集陳之隼以自逺而稱神棲漢之雀乃出幽而見珍此璅禽其何取亦厠景而承仁捨水澤之驩逸對鐘鼓之悲辛豈狥利而輕命將感愛而投身入長羅之逼脇悵髙繳之樊縈邈辭朋而別偶超煙騖而風行跨日月以遙逝忽瞻國而望城踐菲迹於瑤塗升弱羽於丹庭瞰東西之繡戶眺左右之金扄貌纎殺而含【一作悆】悴心翻越而慙驚若墜而墮谷怳不知其所寜惟君囿之珍麗實妙物之所殷翔海澤之輕鷗巢天宿之鳴鶉鶡程材於梟猛翚薦體之雕文旣敷容以照景亦避翮而排云𨿽居物以成偶終在我以非羣望徵云而延悼顧委翼而自傷無靑雀之衘命乏赤鴈之嘉祥空穢君之園池徒慙君之稻粱願引身而剪迹抱末志而幽蔵於是流歲遂逺慘節方崇云纒海岱風拂崤潼飛雲【一作雰】馳霰飄沙舞蓬視淸池之初涸望綠林之始空立菇蒲之寒渚托隻影而爲雙宛防啄而掩眥悲結悵而滿胸處朝晝而𨿽念假外見而遷排渉修夜之長寂信專思而知哀風梢梢而過樹月蒼蒼而照臺冰依防而早結霜托艸而先摧斂雙翮於水裔翹孤趾於林隈情無方而雨集事有限而星乖在俄頃而猶悼矧窮生之所懷聞宿世之髙賢澤無微而不均育艸木而明義愛禽鳥而昭仁全殞卵而來鳳放乳麑而感麟𨿽陋生於萬物若沙漠之一塵茍全軀而畢命庶魂報以自申

傷逝賦

晨登南山望羙中阿露團秋槿風捲寒蘿淒愴傷心悲如之何盡若窮煙離若剪弦如影滅地猶星殞天棄華宇於明世閉金扄於下泉永山河以自畢千齡而弗旋思一言於向時邈眾代於古年逰稍逺而變體浸幽明而攺時覽篇迹之如旦婉遺意而在玆忽若謂其不然自惆悵而驚疑循堂廡而下降歷幃戶而升基服委襟而禠帯器蒙管而韜絲志存業而遺績身先物而長辭豈重歡而可覯追前感之無期寒往暑來而不窮哀極樂反而有終燧巳遷而禮革月旣逾而慶通心微微而就逺迹離離而絕容白日藹而回陰閨館寂而深重冀慿靈於前物佇美目乎房櫳徒望思於永久邈歸來其何從結單心於暮條掩行淚於晨風念沈悼而誰劇獨嬰哀於逝躬艸忌霜而逼秋人惡老而逼衰誠衰耄之可忌或甘願而志違彼一息之短景乃累恨之長暉尋平生之好丑成黃塵之是非將防耶而尙在何有去而無歸惟桃李之零落生有促而非夭觀龜鶴之幹祀年能富而情少反靈質於二塗亂感恱於雙抱日月飄而不畱命倐忽而誰保譬明隙之在梁如風露之停艸髮迎憂而送華貌先悴而收藻共甘苦其幾人曾無得而偕老拂埃琴而抽思啟陳書而遐討自古來而有之夫何怨乎天道

園葵賦

風暖淩開土膏泉動遊塵曝日鳴雉依隴主人拂黃拭藜杖布種平圻壤通畔修直膏畆夷敞白莖紫蒂豚耳鴨掌溝東陌西行三畦兩旣區旣鉏乃露乃暵勾萌欲伸藂牙將散爾乃晨露夕陰霏云四委沈雷逺震飛雨輕灑徐未及晞疾而不靡柔莩爰秀剛甲以解稚葉萍布弱陰競抽萋萋翼翼沃沃油油下葳蕤而被逕上參差而覆疇承朝陽之麗景得傾柯之所投仕非魯相有不防之利賔非二仲無逸馬之憂顧堇荼而莫偶豈蘋藻之薦羞若乃鄰老談稼女嫗歸桑拂此葦席炊彼穄粱甃壺援醢曲瓢捲漿乃羮乃瀹堆鼎盈筐甘防蒨脆柔滑芬芳消淋逐水潤胃調腸於是旣飫徹盤投筯回小人之腹爲君子之慮近觀物運逺訪師聖聲數後彰律理前定烏非黔黒鶴豈浴淨彼圎行而方止固得之於天性伊冬而夏裘無雙功而並盛蕩然任心樂道安命春風夕來秋日【一作秋月】晨映獨酌南軒擁琴孤聽篇章間作以歌以詠魚深沈而鳥髙飛孰知羙色之爲正

鮑明逺集卷二

欽定四庫全書

鮑明逺集卷三

宋鮑照撰

代東武吟

主人且勿諠賤子歌一言僕本寒鄕士出身蒙漢恩始隨張校尉召募到河源後逐李輕車追虜出塞垣密塗亙萬里寜歲猶七奔肌力盡鞍甲心思歷涼溫將軍旣下世部曲亦罕存時事一朝異孤績【績一作憤】誰復論少壯辭家去窮老還入門腰鎌刈葵藿倚杖牧雞豚昔如鞲上鷹今似檻中猿徒結千載恨空負百年怨棄席思君幄疲馬戀君軒願垂晉主恵不愧田子魂

代出自薊北門行

羽檄起邊亭烽火入咸陽徵師屯廣武分兵救朔方嚴秋筋竿勁虜陣精且彊天子按劍怒使者遙相望鴈行緣石徑魚貫渡飛梁簫皷流漢思旌甲被胡霜疾風衝塞起沙礫自飄揚馬毛縮如蝟角弓不可張時危見臣節世亂識忠良投軀報明主身死爲國殤

代結客少年行

騘馬金絡頭錦帶佩吳鉤失意杯酒間白刃起相讎追兵一旦至負劍逺行遊去鄕三十載復得還舊丘升髙臨四關表裏望皇州九塗平若水雙闕似云浮扶宮羅將相夾道列王矦日中市朝滿車馬若川流撃鐘陳鼎食方駕自相求今我獨何爲埳懷百憂

代東門行

傷禽惡驚【一作驚】倦客惡離聲離聲斷客情賔禦皆涕零涕零心斷絕將去復還訣一息不相知何況異鄕別遙遙徵駕逺杳杳白日晚居人掩閨臥行子夜中飯野風吹秋木行子心腸斷食梅常苦酸衣葛常苦寒絲竹徒滿坐憂人不解顏長歌欲自慰彌起長恨端

代苦熱行

赤阪橫西阻火山赫南威身熱頭且痛鳥墜魂來歸湯泉發云潭焦煙起石圻【一作磯】日月有恆昬雨露未嘗晞丹蛇逾百尺蜂盈十圍含沙射流影吹蠱病行暉瘴气晝薫體菵露夜霑衣饑猨莫下食晨禽不敢飛毒涇尙多死渡瀘寜具腓生軀蹈死地昌志登禍機戈船榮旣薄伏波賞亦微爵輕君尙惜士重安可希

代白頭吟

直如朱絲繩淸如玉壺冰何慙宿昔意猜恨坐相仍人情賤恩舊世議逐衰興毫髮一爲瑕丘山不可勝食苗實碩防防【一作玷】白信蒼蠅鳬鵠逺成美薪芻前見陵申黜褒女進班去趙姬升周王日淪惑漢帝益嗟稱心賞猶難恃貌恭豈易慿古來共如此非君獨撫膺

代蒿裏行

同盡無貴賤殊願有窮申馳波催永夜零露逼短晨結我幽山駕去此滿堂親虛容遺劍佩實貌戢衣巾鬥酒安可酌尺書誰復陳年代稍推逺懷抱日幽淪人生良自劇天道與何人賫我長恨意歸爲狐兔塵

代放歌行

蓼虫避葵堇習苦不言非小人自齷齪安知曠士懷雞鳴洛城裏禁門平旦開蓋縱橫至車騎四方來素帶曵長飇華纓結逺埃日中安能止鐘鳴猶未歸夷世不可逢賢君信愛才明慮自天斷不受外嫌猜一言分珪爵片善辭艸萊豈伊白璧賜將起黃金臺今君有何疾臨路獨遲廻

代升天行

家世宅闗輔勝帶宦王城僃聞十帝事委曲兩都情倦見物興衰驟覩俗屯平翩翻若回掌恍惚似朝榮窮途悔短計晚志重長生從師入逺嶽結友事仙靈五圖發金記九籥隱丹經風餐委松宿云臥恣天行冠霞登防閣解玉飲椒庭蹔遊越萬里少別數千齡鳳臺無還駕簫管有遺聲何時與汝曹啄腐共吞腥

代別鶴操

雙鶴俱起時徘徊滄海間長弄若天漢輕軀似云懸幽客時結侶提擕逰三山靑繳淩瑤防丹羅籠紫煙海上悲風急三山多雲霧散亂一相失驚孤不得住然日月馳逺矣絕音儀有願而不遂無怨以生離鹿鳴隱深艸蟬鳴隠髙枝心自有所存旁人那得知

代雉朝飛

雉朝飛振羽翼専場挾兩【一本下有雌字】恃彊力媒巳驚翳又逼蒿間濳彀盧矢直刎繡頸碎錦臆絕命君前無怨色握君手執杯酒意气相傾死何有

代淮南王

淮南王好長生服食練气讀仙經琉璃作椀牙作盤金鼎玊匕合神丹合神丹戲紫房紫房防女弄明璫鸞歌鳳舞斷君腸朱城九門門九閨逐明月入君懷入君懷結君佩怨君恨君恃君愛築城思堅劍思利同盛同衰莫相棄

代空城雀

雀乳四鷇空城之阿朝食野粟夕飲冰河髙飛畏鴟鳶下飛畏网羅辛傷伊何言怵迫良巳多誠不及靑鳥逺食玊山禾猶勝吳宮鷰無罪得焚窠賦命有厚薄長嘆欲如何

代鳴鴈行

邕邕鳴鴈鳴始旦齊行命侶入云漢中夜相失羣離亂畱連徘徊不忍散憔悴容儀君不知辛苦風霜亦何爲

代夜坐吟

冬夜沈沈夜坐吟含聲未發巳知心霜入幕風度林朱燈滅朱顏尋體君歌逐君音不貴聲貴意深

代北風涼行

北風涼雨雪雱京洛女兒多妍妝遙艷帷中自悲傷沈吟不語若有忘問君得行何當歸苦使妾坐自傷悲慮年至慮顏衰情易逺恨難追

代春日行

獻歲發吾將行春山茂春日明園中鳥多嘉聲梅始發桃始靑泛舟艫齊櫂驚奏采菱歌鹿鳴風微起波微生亦發酒亦傾入蓮池折桂枝芳防動芬葉披兩相思兩不知

代少年時至衰老行

憶昔少年時馳逐好名晨結友多貴門出入富兒鄰綺羅艶華風車馬自揚塵歌唱靑琴女彈箏燕趙人好酒多芳气肴味厭時新今日每相念此事邈無因寄語後生子作樂當及春

代陽春登荊山行【荊一作京】

旦登荊山頭﨑嶇道難防早行犯霜露苔滑不可畱極眺入云表窮目盡帝州方都列萬室層城帶髙樓奕奕朱軒馳紛紛縞衣流日氛映山浦暄霧逐風収花木亂平原桑柘盈【一作緜】平疇攀條弄紫莖借露折芳柔遇物𨿽成趣念者不解憂且共傾春酒長歌登山丘

代朗月行

朗月出東山照我綺窓前窓中多佳人被服妖且妍靚妝坐帳裏當戶弄淸鬢奪衛女迅體絕飛燕先爲君歌一曲當作朗月篇酒至顏自解聲和心亦宣千金何足重所存意气間

代堂上歌行

四坐且莫諠聽我堂上歌昔仕京洛時髙門臨長河出入重宮裏結友曹與何車馬相馳逐賔朋好容華陽春孟春月朝光散流霞輕步逐芳風言笑弄丹葩暉暉朱顏酡紛紛織女梭滿堂皆羙人目成對湘娥𨿽謝侍君閒明妝帶綺羅箏笛更彈吹髙唱好相和萬曲不闗心一曲動情多欲知情厚薄更聽此聲過

代貧賤愁苦行

湮沒𨿽死悲貧苦卽生劇長嘆至天曉愁苦窮日夕盛顏當少歇鬢髮先老白親友四靣絕朋知斷三益空庭慙樹萱藥餌媿過客貧年忘日時黯顏就人惜俄頃不相酬恧怩靣巳赤或以一金恨便成百年隙心爲千條計事未見一獲運圯津塗塞遂轉死溝洫以此窮百年不知還窀穸

代邊居行

少年逺亰【一作荊】陽遙遙萬里方陋巷絕人徑茅屋摧山崗不覩車馬迹但見麋鹿場長松何落落丘隴無復行邊地無髙木蕭蕭多白楊盛年日月盡一去萬恨長悠悠世中人爭此錐刀忙不憶貧賤時富貴輒相忘紛紛徒滿目何闗慨予傷不如一畆中髙防挹淸漿遇樂便作樂莫使候朝光

代門有車馬客行

門有車馬客問客何鄕士捷步往相訊果得舊鄰里淒淒聲中情慊慊增下理【一作俚】語昔有故悲論今無新喜淸晨相訪慰日暮不能巳歡戚競尋緒談調何終止辭端竟未究忽唱分途始前悲尙未弭後感方復起嘶聲盈我口談言在君耳手迹可傳心願爾駕【一作篤】行李

代悲哉行

羇人感淑莭緣感欲回轍我行詎幾時華實驟舒結覩實情有悲瞻華意無恱覽物懷同志如何復乖別翩翩翔禽羅關關鳴鳥列翔鳴尙疇偶所歡獨乖絕

代櫂歌行

羇客離嬰時飄颻無定所昔秋寓江介玆春客河滸往戢於役身願言永懷楚泠泠鯈躍潭邕邕鴈循渚飂戾長風振揺曵髙防舉驚波無畱連舟人不躊竚

代邽街行【一夲作去邪行】

竚立出門衢遙望轉蓬飛蓬去舊根在連翩逝不歸念我捨鄕俗親好久乖違慷慨懷長想惆悵戀音徽人生隨時變遷化焉可祈百年難必果千慮易盈虧

代陳思王白馬篇

白馬騂角弓鳴鞭乘北風要途問邊急雜虜入雲中閉壁自往夏淸野徑還冬僑裝多闕絕旅服少裁縫埋身守漢節沈命對胡封薄暮塞雲起飛沙披逺松含悲望兩都楚歌登四墉丈夫設計誤懷恨逐邊戎罷別中國愛邀冀胡馬功去來今何道卑賤生所鐘但令塞上兒知我獨爲雄

代陳思王京洛篇

鳯樓十二重四戶八綺窻繡桷金蓮花桂柱玊盤龍珠無隔露羅愰不勝風寶帳三千所爲爾一朝容揚芬紫煙上垂防緑雲中春吹回白日霜歌落塞鴻但懼秋塵起盛愛逐衰蓬坐視靑苔滿臥對錦筵空琴瑟縱橫散舞衣不復縫古來共歇薄君意豈獨濃惟見雙黃鵠千里一相從

代陸平原君子有所思行

西上登雀臺東下望云闕層閣肅天居馳道直如髮繡甍結飛霞璇題納行月築山擬蓬壼穿池類溟渤選色徧齊岱徴聲匝卭越陳鐘陪夕防笙歌待明發年貌不可還身意防盈歇蟻壤漏山阿絲涙毀金骨器惡含滿欹物忌厚生沒智哉眾多士服理辧昭昧

代白紵曲二首

朱唇動素袖舉洛陽少童【一作年】邯鄲女古稱緑水今白紵催弦急管爲君舞窮秋九月荷葉黃北風驅雁天雨霜夜長酒多樂未央

春風澹蕩俠思多天色淨淥气妍和含桃紅蕚蘭紫芽朝日灼爍發園華捲幌結帷羅玊筵齊謳秦吹盧女弦千金顧笑買芳年

代白紵舞歌詞四首【奉始興三神作並啟】

侍郎臣鮑照啟被教作白紵舞歌詞謹竭庸陋裁爲四曲附啟上呈識方淟悴思塗猥局言旣無雅聲未能文不足以宣贊聖防抽抜妙實謹遣簡余慙隨悚盈謹啟

詞

吳刀楚制爲佩褘纎羅霧縠垂羽衣含商咀徴歌露晞珠履颯沓紈防飛淒風夏起素云回車怠馬煩客忘歸蘭膏明燭承夜暉

桂宮栢寢擬天居朱爵文窻韜碧防象牀瑤席鎭犀渠雕屏合匝組帷【一作帳】舒秦箏趙瑟挾笙竿垂璫散佩盈玊除停觴不禦欲誰須

三星參差露霑濕悲管淸月將入寒光蕭條虫急荊王流嘆楚妃泣紅顏難長時易戢凝華結防久延立非君之故豈安集

池中赤鯉庖所捐琴髙乘去飛上天命逢福世丁溢恩簪金借綺升曲筵恩厚徳深委如山潔誠洗志期暮年烏白馬角寜足言

鮑明逺集卷三

欽定四庫全書

鮑明逺集卷四

宋鮑照撰

擬古八首

魯客事楚王懷金襲丹素旣荷主人恩又防令尹顧日宴罷朝歸輿馬塞衢路宗黨生光輝賓僕逺傾慕富貴人所欲道得亦何懼南國有儒生迷方獨淪誤伐木淸江湄設罝守毚兔

十五諷詩書篇翰靡不通弱冠參多士飛步遊秦宮【一作紫宮】側觀君子論預見古人風兩說窮舌端五車摧筆鋒羞當白璧貺恥受聊城功晚節從世務乘障逺和戎解佩襲犀渠捲袠奉盧弓始願力不及安知今所終幽並重騎射少年好馳逐氊帶佩雙鞬象弧挿雕服獸肥春艸短飛空越平陸朝逰雁門上暮還樓煩宿石梁有餘勁驚雀無全目漢虜方未和邊城屢翻覆畱我一白羽將以分符竹

鑿井北陵隈百丈不及泉生事本瀾漫何用獨精堅幼壯重寸陰衰暮及經年放鷹息朝歌提爵止山田日夕登城隅周廻視洛川街衢積凍艸城郭宿寒煙繁華悉何在宮闕久崩塡空謗齊景非徒稱夷叔賢

伊昔不治業倦逰觀五都海岱饒壯士防泗多宿儒結髮起躍馬垂白對講書呼我升上席陳觶發瓢壺管仲死巳久墓在西北隅後面崔嵬者桓公舊塜廬君來誠旣晚不覩崇明初玉琬徒見傳交友義漸疏

束薪幽篁裏刈黍寒澗陰朔風傷我肌號鳥驚思心嵗暮井賦訖程課相追尋田租送函谷獸槁輸上林河渭冰未開關隴雪正深笞撃官有罰呵辱吏見侵不謂乘軒意伏還至今

河畔艸未黃朔鴈已矯翼秋蛩扶戶吟寒婦成夜織去嵗徵人還流傳舊相識聞君上隴時東望久嘆息宿昔攺衣帶朝旦異容色念此憂如何夜長愁更多明鏡塵匣中寶琴生网羅

蜀漢多奇山仰望與云平陰崖積夏雪陽谷散秋螢朝朝見雲歸夜夜聞猿鳴憂人本自悲孤客易傷情臨堂設樽酒畱酌思平生石以堅爲性君勿慙【一作輕】素誠

擬靑靑陵上栢

涓涓亂江泉綿綿橫海煙浮生旅昭世空事嘆華年書翰幸閒暇我酌子縈飛鑣出荊路騖服指秦川渭濱富皇居鱗館匝河山輿童唱乘椒櫂女歌采蓮孚愉鸞閣上窈窕鳯楹前娛生信非謬安用求多賢

學劉公幹體五首

欲宦乏王事結主逺恩私爲身不爲名散書徒滿帷連冰上冬月披雪拾園葵聖靈燭區外小臣良見遺曀曀寒野霧蒼蒼陰山栢樹迥霧縈集山寒野風急嵗物盡淪傷孤貞爲誰立賴樹自能貞不計迹幽澁胡風吹朔雪千里渡龍山集君瑤臺上飛舞兩楹前玆晨自爲美當避艷陽天艷陽桃李節皎潔不成妍荷生淥泉中碧葉齊如規廻風蕩流霧珠水逐條垂彪炳此金塘藻耀君王池不愁世賞絕但畏盛明移白日正中時天下共明光北園有細艸當晝正含霜乖榮頓如此何用獨芬芳抽琴爲爾歌斷不成章

擬阮公夜中不能寐

漏分不能臥酌酒亂繁憂恵气夜淸素景緣隟流鳴鶴時一聞千里絕無儔佇立爲誰久寂寞空自愁

學陶彭澤體【奉和王義典】

長憂非生意短願不須多但使尊酒滿朋舊數相過秋風七八月淸露潤綺羅提琴當戶坐嘆息望天河保此無傾動寜復滯風波

紹古辭七首

橘生湘水側菲陋人莫傳逢君金華宴得在玊幾前三川窮名利京洛富妖妍恩榮難久恃隆寵易衰偏觀席妾淒愴覩翰君然徒抱忠孝志猶爲葑菲遷

昔與君別時蠶妾初獻絲何言年月駛寒衣已治縧繡多廢亂篇帛久塵緇離心壯爲劇飛念如懸旗石席我不爽徳音君勿欺

瑟瑟涼海風竦竦寒山木紛紛羇思盈慊慊夜促訪言山海路千里歌別鶴弦絕空咨嗟形音誰賞錄辛苦異人狀美貌攺如玉徒畜巧言鳥不解心欵曲

孤鴻散江嶼連翩遵渚飛含嘶衡桂浦馳顧河朔畿攢攢勁秋木昭昭淨冬暉窻前滌歡爵帳裏縫舞衣芳嵗猶自可日夜望君歸

楹翫夜月迥眺出谷云還山路已逺往海不及羣徘徊淸淮汭顧慕廣江濆物情乖喜歇守操古難聞三越丰少姿容態傾動君

開黛覩容【一作朝】顏臨鏡訪遙塗君子事河源彌祀闕還書春風掃地起飛塵生綺防文袿爲誰設羅帳空捲舒不怨身孤寂但念星隱隅

暖嵗節物早萬萌迎春逹春風夜防娟春霧朝晻靄軟蘭葉可采柔桑條易捋怨咽對風景悶瞀守閨闥天賦愁民命含生但契闊憂來無行伍歷亂如覃葛

幽蘭五首

傾輝引暮色孤景防恩顏梅歇春欲罷期渡往不還簾委蘭蕙露帳含桃李風攬帯昔何道坐令芳節終結佩徒分明抱梁輙乖忤華落知不終空愁坐相誤眇蛸掛网漠漠蠶弄絲空慙不自信怯與君畫期陳國鄭東門古今共所知長防暫徘徊駟馬停路岐

學古【一作北風雪】

北風十二月雪下如亂巾實是愁苦節惆悵憶【一作別】情親防得両少妾同是洛陽人嬛緜好眉目閒麗羙腰身凝膚皎若雪明淨色如神驕愛生盼矚聲媚起朱唇衿服雜緹繢首飾亂珍調弦俱起舞爲我唱梁塵人生貴得意懷願待君申幸值嚴冬暮幽夜方未晨齊衾久両設角枕巳防陳願君早休息防歌待三春

鮑明逺集卷四

欽定四庫全書

鮑明逺集卷五

宋鮑照撰

潯陽還都道中

昨夜宿南陵今旦入蘆洲客行惜日月崩波不可畱侵星赴早路畢景逐前儔鱗鱗夕雲起獵獵晚風遒騰沙郁黃霧翻浪揚白鷗登艫眺淮甸掩泣望荊流絕目盡平原時見逺煙浮倐忽坐還合俄思甚兼秋未嘗違戶庭安能千里遊誰令乏古節貽此越鄕憂

還都道中三首

悅懌遂還心踴躍貪至勤鳴雞戒徵路暮息落日分急流騰飛沬回風起江濆孤獸啼夜侶離鴻噪霜羣物衰心交橫聲切思紛紜嘆慨訴同旅美人無相聞

風急訊灣浦裝髙偃檣舳夕聴江上波逺極千里目寒律驚窮蹊爽气起喬木隱隱日沒岫瑟瑟風發谷鳥還暮林諠潮上冰結洑夜分霜下淒悲端出遙陸愁來攢人懷羇心苦獨宿

久宦迷逺川川廣每多懼薄止閭邊亭闗歷險程路霮防防隅岫蒙昧江上霧時涼籟爭吹流洊浪奔趣【一作注】惻焉增愁起搔首東南顧茫然荒野中舉目皆凜素回風揚江泌雅寒棲動樹太息終晨漏企我歸飊遇

還都口號

分壤蕃帝華列正藹皇宮禮防及年暇朝奏因歲通維舟歇金景結棹俟昌風鉦歌首寒物歸吹踐開冬陰沈煙塞合蕭瑟涼海空馳霜急歸節幽云慘天容旌鼓貫塗羽鷁被長江君王遲京國遊子思鄕邦恩世共渝洽身願兩扳逢勉哉河濟客勤爾尺波功

還都至三山望石頭城

泉源安首流川末澄逺波晨光被水族曉气歇林阿兩江皎平迥三山郁駢羅南帆望越嶠北榜指齊河闗扃繞天邑襟帶抱尊華長城非壑崄峻岨似荊芽攢樓貫白日摛堞隱丹霞徵夫喜觀國遊子遲見家流連入京引躑躅望鄕歌彌前嘆景促逾近勌路多偕萃猶如玆易將謂何

遇銅山掘黃精

土肪閟中經水芝韜內防寶餌緩童年命藥駐衰歷矧蓄終古情重拾煙霧迹羊角棲斷雲榼口流隘石銅溪晝森沈乳竇夜涓滴旣類風門磴復象天井壁蹀蹀寒葉離灇灇秋水積松色隨野深月露依艸白空守江海思豈愧梁鄭客得仁古無怨順道今何惜

日落望江贈荀丞

旅人乏愉樂薄暮增思深日落嶺雲歸延頸望江陰亂流灇大壑長霧匝髙林林際無窮極云邊不可尋惟見獨飛鳥千里一揚音推其感物情則知遊子心君居帝京內髙會日揮金豈念慕羣客咨嗟戀景沈

行藥至城東橋

雞鳴闗吏起伐鼓早通晨嚴車臨迥陌延瞰歷城闉蔓艸緣髙隅修楊夾廣津迅風首旦發平路塞飛塵擾擾遊宦子營營市井人懷金近從利撫劍逺辭親爭先萬里塗各事百年身開芳及稚節含防吝驚春尊賢永照灼孤賤長隱淪容華坐銷歇端爲誰苦辛

答客

幽居屬有念含意未連詞會客從外來問君何所思澄神自惆悵嘿慮久回疑謂賔少安席方爲子陳之我以蓽門士負學謝前基愛賞好偏越放縱少矜持專求遂性樂不計緝名期歡至獨斟酒憂來輙賦詩聲交【一作交反】稍希歇此意更堅滋浮生急馳電物道險絲深憂寡情謬進伏兩暌時願賜卜身要得免後賢嗤

白雲

探靈喜解骨測化善騰天情髙不戀俗厭世樂尋仙鏈金宿明館屑玉止瑤淵鳳歌出林闕龍駕戾蓬山淩崖采三露攀鴻戲五煙昭昭景臨霞湯湯風媚泉命娥雙月際要媛兩星間飛虹眺捲河泛霧弄輕弦笛聲謝廣賔神道不復傳一逐白雲去千齡猶未旋

和王丞

限生歸有窮長意【一作憶】無已年秋心日迥絕春思坐連綿銜協曠古願斟酌髙代賢遁迹俱浮海采藥共還山夜聴橫石波朝望宿巖煙明澗子防越飛蘿予縈牽性好必齊遂迹幽非妄傳滅志身世表藏名琴酒間

秋夜二首

夜久膏旣竭啟明旦未央環情倦始復空閨起晨裝幸承天光轉曲影入幽堂徘徊集通隟宛轉燭回梁帷風自捲舒簾露視成行歲役急窮晏生慮備溫涼絲紈夙染濯綿綿夜裁張冬雪旦夕至公子乏衣裳華心愛零落非直惜容光願君翦眾念且共覆前觴

又

遁迹避紛喧貨農棲寂寞荒徑馳野防空庭聚山雀旣逺人世歡還賴泉卉樂折柳樊場圃負綆汲潭壑霽旦見雲峯風夜聞海鶴江介早寒來白露先秋落麻壠方結葉瓜田已掃籜傾暉忽西下回景思華幕攀蘿席中軒臨觴不能酌終古自多恨幽悲共淪鑠

觀圃人藝植

善賈笑蠶漁巧宦賤農牧逺養徧闗市深利窮海陸乘軺實金羈當壚信珠服居無逸身伎安得坐粱肉徒承屬生幸政緩吏平睦春畦及耘藝秋場早芟築澤閱旣繁髙山營又登熟抱鍤壠上飡結茅野中宿空識已尙淳寧知俗翻覆

詠采桑

季春梅始落工女事蠶作【一本下有明鏡淨桂枝光顏畢苕萼二句】采桑淇洧間還戲上宮閣早蒲時結陰晚篁初解籜藹藹霧灑閨融融景盈幕乳燕逐艸虫巢蜂拾花萼是節最暄妍佳服又新爍綿嘆對迥塗揚歌弄場藿抽琴試抒思薦佩果成托承君郢中美服義久心諾衛風古愉艷鄭俗舊浮薄靈願悲渡湘宓賦笑瀍洛盛明難重來淵意爲誰涸君其且調桂酒妾行酌

詠雙燕二首

雙燕戲云崖羽翰始差池出入南閨裏經過北堂陲意欲巢君幕層楹不可窺沈吟芳歲晚徘徊韶景移悲歌辭舊愛銜淚覓新知

可憐雲中燕旦去暮來歸自知羽翅弱不與鵠爭飛寄聲謝飛鵠往事子毛衣瑣心誠貧薄叵節榮衰陰山饒苦霧危節多勁威豈但避霜雪當【一作復】儆野人機

發後渚

江上气早寒仲秋始霜雪從軍乏衣糧方冬與家別蕭條背鄕心淒愴淸渚發涼埃晦平臯飛潮隱修樾孤光獨徘徊空煙視升滅塗隨前峯逺意逐後云結華志分馳年韶顏慘驚節推琴三起嘆聲爲君斷絕

數詩

一身仕闗西家族滿山東二年從車駕齋祭甘泉宮三朝國慶畢休沐還舊邦四牡輝長路輕蓋若飛鴻五矦相餞送髙會集新丰六樂陳廣坐祖帳揚春風七盤起長袖庭下列歌鐘八珍盈雕俎綺肴紛錯重九族共瞻遲賔友仰徽容十載學無就善宦一朝通

建除

建旗出燉煌西討屬國羌除去徒與騎戰車羅萬箱滿山又塡谷投鞍合營墻平原亙千里旗鼓轉相望定舍後未休騎勅前裝執防無暫頓彎弧不解張破滅西零國生虜郅支王危亂悉平蕩萬里置闗梁成軍入玉門士女獻壺漿收功在一時歷世荷餘光開壤襲朱紱左右佩金章閉帷艸太玆事殆愚狂

從過舊宮

肅裝屬云旅奉靷承末塗嚴恭履桑梓加敬覽枌楡靈命蘊川瀆帝寶伏篇圖虎變由石細龍翔自鼎湖功冠生民始道妙神器初宮陛畱前【一作皆】制歌思溢今衢余祥見云物遺像存陶漁泉流信淸泌原野實甘荼豈伊愛酆鄗天險兼上腴東秦邦北門非親誰克居仁聲日月懋恵澤雲雨敷盧令美何歇唐風久不渝微臣逢世慶徵賦備人徒空費行葦徳采束謝生芻

從拜陵登京峴

孟冬十月交殺盛陰欲終風烈無勁艸寒甚有凋松軍井冰晝結士馬氊夜重晨登峴山首霜雪凝未通息鞍循隴上支劍望雲峯表裏觀地崄升降究天容東嶽覆如礪瀛海安足窮傷哉良永矣馳光不再中衰賤謝逺願疲老還舊邦深徳竟何報徒令田陌空

臨川王服竟還田裏

送舊禮有終事居慙懦薄稅駕罷朝衣歸志願巢壑尋思邈無報退命愧天爵捨耨將十齡還得守場藿道經盈竹笥農書滿塵閣愴愴秋風生戚戚寒緯作丰霧粲艸華髙月麗云崿屏迹勤躬稼衰疾倚芝藥顧此謝人羣豈直止商洛

鮑明逺集卷五

欽定四庫全書

鮑明逺集卷六

宋鮑照撰

行京口至竹裏

髙柯危且竦鋒石橫復仄復澗隱松聲重崖伏云色冰閉寒方壯風動鳥傾翼斯志逢凋嚴孤遊值曛逼兼塗無憇鞍半菽不遑食君子樹令名細人效命力不見長河水淸濁俱不息

登翻車峴

髙山絕云霓深谷斷無光晝夜淪霧雨冬夏結寒霜淖阪旣馬嶺磧路又羊腸畏塗疑旅人忌轍覆行箱升岑望原陸四眺極川梁遊子思故居離客遲新鄕新知有客慰追故遊子傷

冬日

嚴風亂山起白日欲還次曛霧蔽窮天夕陰晦寒地煙霾有氛氳淸光無明異風急野田空饑禽稍相棄含生共通閉懷賢惇爲利天規茍平圓寧得已偏媚寫海有歸潮衰容不還稚君今且安歌無念老方至

詠史

五都矜財雄三川養聲利百金不市死明經有髙位京城十二衢飛甍各鱗次仕子彯華纓遊客竦輕轡明星晨未晞軒蓋已云至賔禦紛颯沓鞍馬光照地寒暑在一時繁華及春媚君平獨寂寞身世兩相棄

從庾中郎遊園山石室

荒塗趣山楹云崖隱靈【一作虛】室崗澗紛縈抱林障沓重密昬昬磴路深活活梁水疾幽隅秉晝燭地牖窺朝日怪石似龍章瑕璧麗錦質洞庭安可窮漏井終不溢沈空絕景聲崩危坐驚栗神化豈有方妙象竟無述至哉鏈玉人處此長自畢

自礪山東望震澤

瀾漫潭洞波合沓崿嶂云漲島逺不測崗澗近難分幽篁愁暮見思鳥傷夕聞以此借沈屙棲迹別人羣結言非盡書有念豈敷文

登云陽九里埭【一作塜】

宿心不復歸流年抱衰疾旣成雲雨人悲緒終不一徒憶江南聲空錄齊後瑟方絕縈思豈見繞梁日

與伍侍郎別

民生如野鹿知愛不知命飲齕具攢聚翹陸歘驚迸傷我慕類心感爾食蘋性漫漫鄢郢塗渺渺淮海逕子無金石質吾有犬馬病憂樂安可言離會孰能定欽哉愼所宜砥徳乃爲盛貧遊不可忘久交念惇敬

吳興黃浦亭庾中郎別

風起洲渚寒云上日無輝連山眇煙霧長波迥難依旅鴈方南過浮客未西歸已經江海別復與親眷違奔景易有窮離袖安可揮懽觴爲悲酌歌服成泣衣溫念終不渝藻志逺存追役人多牽滯顧路慙奮飛昧心附逺翰烱言藏佩韋

送別王宣城

發郢流楚思涉淇興衛情旣逢靑春獻復值白蘋生廣望周千里江郊藹微明舉爵自惆悵歌管爲誰淸潁陰騰前藻淮陽流昔聲樹道慕髙華屬路佇深馨

送從弟道秀別

參差生密念躑躅行思凝疑【疑一作悲】思戀光景密念盈【一作彌】歲時歲時多阻折光景乏安怡以此苦風情日夜驚懸旗登山臨朝日揚袂別所思浸淫旦潮廣瀾漫宿云滋天陰懼先發路逺常早辭篇詩後相憶杯酒今無持遊子苦行役冀會非逺期

贈傅都曹別

輕鴻戲江潭孤鴈集洲沚邂逅兩相親緣念共無已風雨好東西一隔頓萬里追憶棲宿時聲容滿心耳落日川渚寒愁雲繞天起短翮不能翔徘徊煙霧裏

和傅大農與僚故別

絕節無緩響傷鴈有哀音非同年歲意誰共別離心伊昔謬通塗冠屣預人林浮江望南嶽登潮窺海陰孰謂遊居淺慕美久相深萋萋春艸秀嚶嚶喜禽辰物盡明茂尊盛獨幽沈之子安所適我方棲舊岑墜歡豈更接明愛邈難尋

送盛侍郎餞亭

霑霜襲冠帶驅駕越城闉北臨出塞道南望入鄕津髙墉宿寒霧平野起秋塵君爲坐堂子我乃負羇人欣悲豈等志甘苦誠異身結睇園中艸憔悴悲此春

與荀中書別

勞舟厭長浪疲斾倦行風連翩感孤志契濶傷賤躬親交篤離愛眷戀置酒終敷文勉徵念發藻慰愁容思君吟涉淆撫已謡渡江慙無黃鶴翅安得久相從願遂宿知意不使舊山空

喜雨【奉勑作】

營社達羣陰屯云揜積陽河井起龍蒸日魄斂遊光族雲飛泉室震風沈羽鄕升雰浹地維傾潤防天潢平灑周海嶽曲潦溢川莊驚雷鳴桂渚回涓流玉堂珍木抽翠條炎卉擢朱芳闗市欣九賦京廩開萬箱無謝堯爲君何用知柏篁

詠蕭史

蕭史愛少年嬴女童顏火粒願排棄霞霧好登攀龍飛送天路鳳起出秦闗身去長不返簫聲時往還

贈故人馬子喬六首

躑躅城上羊攀隅食艸俱共日月輝昬明獨何早夕風飄野籜飛塵被長道親愛難重見懷憂坐空老

其二

寒灰滅更燃夕華晨更鮮春冰𨿽暫解冬水復還堅佳人捨我去賞愛長絕緣歡至不畱日感物輒傷年

其三

松生隴阪上百尺下無枝東南望河尾西北隱昆崖野風振山籟朋鳥夜驚離悲涼貫年節防翠恆若斯安得艸木心不怨寒暑移

其四

種橘南池上種杏北池中池北旣少露池南又多風早寒逼晚歲衰恨滿秋容湘濵有靈鳥其字曰鳴鴻一挹繒繳痛長別逺無雙

其五

皎如川上鵠赫似握中丹宿心誰不欺明白古所難憑楹觀皓露灑酒蕩憂顏永念平生意窮光不忍還淹畱徒攀桂延佇空結蘭

其六

雙劍將離別先在匣中鳴煙雨交將夕從此忽分形雌沈吳江裏雄飛入楚城吳江深無底楚闕有崇扃一爲天地別豈直限幽明神物終不隔千祀儻還並

鮑明逺集卷六

欽定四庫全書

鮑明逺集卷七

宋鮑照撰

見賣玉器者【並序】

見賣玉器者或人欲買疑其是瑉不肎成市聊作此詩以戲買者

涇渭不可雜瑉玉當早分子實舊楚客防俗謬前聞安知理孚采豈識質明溫我方歷上國從洛入函轅揚光十貴室馳譽四豪門奇聲振朝邑髙價服鄕村寧能與爾曹瑜瑕稍辧論

從登香鑪峯

辭宗盛荊夢登髙美鳬繹徒收杞梓饒曾非羽人宅羅景藹云扃沾光扈龍防禦風親列塗乘山窮禹迹含嘯對霧岑延蘿倚峯璧靑冥搖煙樹穹跨負天石霜崖滅土膏金澗測泉脈旋淵抱星漢乳竇通海碧谷館駕鴻人巖樓咀丹客殊物藏珍怪奇心隱仙籍髙世伏音華綿古遁精魄簫瑟生哀聴參差逺驚覿慙無獻賦才洗污奉毫帛

夢歸鄕

銜淚出郭門撫劍無人逵沙風暗空起離心眷鄕畿夜分就孤枕夢想慙言歸孀婦當戶嘆搔絲復鳴機慊欵論久別相將還綺闈歷歷檐下涼朧朧帳裏輝刈蘭爭芬芳采菊競葳蕤開奩奪香蘇探袖解纓徽夢中長路近覺後大江違驚起空嘆息恍惚神魂飛白水漫浩浩髙山壯巍巍波瀾異往復風雲攺榮衰此土非吾土慷慨當告誰

從臨海王上荊初發新渚

客行有苦樂但問客何行扳龍不待翼附驥絕塵冥梁珪分楚牧羽鷁指金荊云艫掩江泛千里被連旌戾戾旦風遒嘈嘈晨鼓鳴收纜辭帝郊棹發皇京狐兔懷窟志犬馬戀主情撫襟同太息相顧俱涕零奉役塗未啟思歸思已盈

望孤石

江南多暖谷雜樹茂寒峯朱華抱白雪陽條熙朔風蚌節流綺藻輝石亂煙虹泄云去無極馳波往不窮簫歌淸漏畢徘徊朝景終浮生會當防歡酌每盈衷

登黃鶴磯

木落江渡寒鴈還風送秋臨流斷商瞰川悲棹謳適郢無東轅還夏有西浮三崖隱丹磴九泒引滄流淚竹感湘別弄珠懷漢遊豈伊藥餌泰得奪旅人憂

岐陽守風

差池玉繩髙掩映【一作藹】瑤井沒廣岸屯宿陰懸崖棲歸月役人喜先馳軍令申早發洲迥風正悲江寒霧未歇飛雲日東西別鶴方楚越塵衣熟揮澣蓬思亂光發

在江陵嘆年傷老

五難未易夷三命戒淵抱方瞳起松髓頳發疑桂腦役生良自休大患安足保開簾窺景夕備屬云物好翾翾燕弄風嫋嫋柳垂道池瀆亂蘋萍園陵美花艸節如驚灰異零落就衰老

玩月城西門廨中

始見西門樓纎纎如玉鉤未央東北墀姢姢似娥眉娥眉蔽珠櫳玉鉤隔瑣窓三五二八時千里與君同夜移衡漢落徘徊入戶中歸華先委露別葉早辭風客遊厭苦辛仕子倦飄塵休澣自公日宴慰及私辰蜀琴抽白雪郢曲發陽春肴干酒未闋金壺啟久淪回軒駐輕蓋畱酌待情人

代挽歌

獨處重冥下憶昔登髙臺傲防平生中不爲物所裁埏門只復閉白蟻相將來生時芳蘭體小虫今爲災無復根骷髏依靑苔憶昔好飲酒素盤進靑梅彭韓及薕藺疇昔已成灰壯士皆死盡餘人安在哉

夜聴妓二首

夜來坐防時銀漢傾露落澄滄入閨景葳蕤被園藿絲管感暮情哀音繞梁作芳盛不可恆及歲共爲樂天明坐當散琴酒駛酌

蘭膏消耗夜轉多亂筵雜坐更弦歌傾情逐節寧不苦特爲盛年惜容華

梅花落

中庭雜樹多偏爲梅咨嗟問君何獨然念其霜中能作花露中能作實搖蕩春風媚春日念爾零落逐寒風徒有霜華無霜質

欽定四庫全書

鮑明逺集卷八

宋鮑照撰

擬行路難十八首

奉君金巵之美酒瑇瑁玉匣之雕琴七防芙蓉之羽帳九華蒲萄之錦衾紅顏零落歲將暮寒光宛轉時欲沈願君裁悲且減思聴我抵節行路吟不見柏梁銅雀上寧聞古時淸吹音

洛陽名工鑄爲金博山千斵復萬鏤上刻秦女攜手仙承君淸夜之歡娛列置幃裏明燭前外發龍鱗之丹防內含麝芬之紫煙如今君心一朝異對此長嘆終百年璇閨玉墀上椒閣文窓繡戶垂羅幕中有一人字金蘭被服纎羅采芳藿春燕差池風散梅開幃對景弄春爵含歌攬涕恆抱愁人生防時得爲樂寧作野中之雙鳬不願雲間之別鶴

瀉水置平地各自東西南北流人生亦有命安能行嘆復坐愁酌酒以自寛舉杯斷絕歌路難心非木石豈無感吞聲躑躅不敢言

君不見河邊艸冬時枯死春滿道君不見城上日今暝沒盡去明朝復更出今我何時當得然一去永滅入黃泉人生苦多安樂少意气敷腴在盛年且願得志數相就牀頭恆有沽酒錢功名竹帛非我事存亡貴賤付皇天

對案不能食拔劍撃柱長嘆息丈夫生世會防時安能蹀躞垂羽翼棄置罷官去還家自休息朝出與親辭暮還在親側弄兒牀前戲看婦機中織自古聖賢盡貧賤何況我輩孤且直

愁思忽而至跨馬出北門舉頭四顧望但見松柏園荊棘郁蹲蹲【集作撙撙】中有一鳥名杜防言是古時蜀帝魂聲音哀苦鳴不息羽毛憔悴似人髠飛走樹間啄【集作逐】虫蟻豈憶往日天子尊念此死生變化非常理中心惻愴不能言

中庭五株桃一株先作花陽春妖冶二三月從風蕩落西家西家思婦見悲惋零淚霑衣撫心嘆初送我君出戶時何言淹畱節回換牀席生塵明鏡垢纎腰痩削髮蓬亂人生不得恆稱意惆悵徙倚至夜半

剉蘗染黃絲黃絲歷亂不可治我昔與君始相值爾時自謂可君意結帶與君言死生好惡不相置【一作結帯與君同死生好惡不疑相棄置】今日見我顏色衰意中索寞【一作錯寞】與先異還君金【一作玉】釵玳瑁簪不忍見之益愁思

君不見舜華不終朝須臾淹冉零落銷盛年妖艷浮華輩不久亦當詣塜頭一去無還期千秋萬歲無音詞孤魂防防空隴間獨魄徘徊繞墳基但聞風聲野鳥吟豈憶平生盛年時爲此令人多悲悒君當縱意自熙怡君不見枯籜走階庭何時復靑著故莖君不見亡靈防享祀何時傾杯竭壺罌君當見此起憂思寧及得與時人爭人生儵忽如絕電華年盛徳防時見但令縱意存髙尙防酒佳肴相胥防持此從朝竟夕暮差得亡憂消愁怖胡爲惆悵不能已難盡此曲今君忤

今年陽初花滿林明年冬未雪盈岑推移代謝紛交轉我君邊戍獨稽沈執袂分別已三載邇來寂淹無分音朝悲慘慘遂成滴暮思繞繞最傷心膏沐芳余久不禦蓬頭亂鬢不設簪徒飛輕埃舞空帷粉筐黛器靡復遺自生畱世苦不幸心中愓愓恆懷悲

春禽喈喈旦暮鳴最傷君子憂思情我初辭家從軍僑榮志溢气幹雲霄流浪漸冉經三齡忽有白髮素髭生今暮臨水拔已盡明日對鏡復已盈但恐羇死爲客客思寄滅生空精每懷舊鄕野念我舊人多悲聲忽見過客問向我寧知我家在南城答云我曾居君鄕知君遊宦在此城我行離邑已萬里今方羇役去逺徵來時聞君婦閨中孀居獨宿有貞名亦云朝悲泣閒房又聞暮思淚霑裳形容憔悴非昔悅蓬鬢衰顏不復妝見此令人有餘悲當願君懷石暫忘

君不見少壯從軍去白首流離不得還故鄕窅窅日夜隔音塵斷絕阻河闗朔風蕭條白雲飛胡笳哀極邊气寒聴此愁人兮柰何登山逺望得畱顏將死胡馬迹能見妻子難男兒生世轗軻欲何道綿憂摧抑起長嘆君不見柏梁臺今日丘墟生艸萊君不見阿房宮寒云澤雉棲其中歌妓舞女今誰在髙墳累累滿山隅長袖紛紛徒競世非我昔時千金軀隨酒逐樂任意去莫令含嘆下黃壚

君不見冰上霜表裏陰且寒𨿽防朝日照信得防時安民生故如此誰令摧折彊相看年去年來自如削白髮零落不勝冠

君不見春鳥初至時百艸含靑俱作花寒風蕭索一旦至竟得防時保光華日月流邁不相饒令我愁思怨恨多

諸君莫嘆貧富貴不由人丈夫四十彊而仕余當二十弱冠辰莫言艸木委冬雪會應蘇息遇陽春對酒敍長篇窮途運命委皇天但願樽中九醞滿莫惜牀頭百个錢直得優遊卒一歲何勞辛苦事百年

松柏篇【並序】

余患腳上气四十餘日知舊先借傳集以余病劇遂見還開袠適見樂府詩鶴篇於危病中見長逝詞惻然酸懷抱如此重病彌時不差呼吸乏喘舉目悲矣火藥間缺而擬之

松柏受命獨歷代長不衰人生浮且脆鴆若晨風悲東海迸逝川西山導落暉南郭悅籍短蒿裏收永歸諒無疇昔時百病起盡期志士惜牛刀忍勉自療治傾家行藥事顚沛去迎醫徒備火石苦奄至不得辭齡安可獲岱宗限已迫睿聖不得畱爲善何所益捨此赤縣居就彼黃壚宅永離九原親長與三辰隔屬纊生望盡闔棺世業埋事痛存人心恨結亡者懷祖葬旣云及壙亦已開室族內外哭親疎同共哀外姻逺近至名列通夜臺扶輿出殯宮低回戀庭室天地有盡期我去無還日居者今已盡人事從此畢火歇煙旣沒形消聲亦滅神來依我生人永辭訣大暮杳悠悠長夜無時節郁湮重冥下煩寃難具說安寢委沈寞戀戀念平生事業有餘結刊述未及成資儲無擔石兒女皆孩嬰一朝放捨去萬恨纒我情追憶世上事束教已自拘明發靡怡愈夕歸多憂虞轍閒晨徑荒撤宴式酒濡知今暝日苦恨失爾時娛遙遙逺民居獨埋深壤中墓前人迹滅冢上艸日丰空林響鳴蜩髙松結悲風長寐無覺期誰知逝者窮生存處交廣連榻舒華茵已沒亦何苦楛哉不容身昔日平居時晨夕對六親今日掩柰何一見無諧因禮席有降殺三齡速過隙凡筵就收撤室宇攺疇昔行女遊歸途仕子復王役家世本平常獨有亡者劇時祀望歸來四節靜塋丘孝子撫墳號父兮知來不欲還心依戀欲見絕無由煩寃荒隴側肝心盡崩抽

侍宴覆舟山二首【勑爲柳元景作】

息雨淸上郊開云照中縣遊軒越丹居暉燭集涼殿淩髙躋飛楹追焱起流宴苑含靈羣嵓庭藏物變明暉爍神都麗气冠華甸目逺幽情周醴洽深恩徧

又

繁霜飛玉闥愛景麗皇州淸蹕戒馳路羽蓋佇宣遊神居旣崇盛嵓崄信環周禮俗陶徳聲昌會溢民謳慙無勝化質謬從雲雨浮【一作遊】

登廬山二首

懸裝亂水區薄旅次山楹千巖盛阻積萬壑勢回縈巃嵸髙昔貌紛純襲前名洞澗窺地脈聳樹隱天經松磴上迷密雲竇下縱橫陰冰實夏結炎樹信冬榮嘈晨鵾思叫嘯夜猨淸深崖伏化迹穹岫閟長靈乘此樂山性重以逺遊情方躋羽人途永與煙霧井

又【藝文類聚作登廬山望石門】

訪世失隱淪從山異靈士明發振云冠升嶠逺棲趾髙岑隔半天長崖斷千里氛霧承星辰潭壑洞江汜嶄絕類虎牙巑岏象熊耳埋冰或百年韜樹必千祀雞鳴淸澗中猨笑白雲裏瑤波逐宂開霞石觸峯起回互非一形參差悉相似傾聴鳳管賔望釣龍子松桂盈膝前如何穢城市

發長松遇雪

土牛旣送寒奠陵【一作冥陸】方浹馳振風搖地局封雪滿空枝江渠合爲陸天野浩無涯飲泉凍馬骨斵冰傷役疲昆明豈不慘黍谷寧可吹

蒜山被始興王命作

暮冬霜朔嚴地閉泉不流武藏水陰丹鳥【一作烏】還養羞勞農澤旣周役車時亦休髙薄符【一作浮】好蒨【一作淸】藻駕及時遊鹿苑豈淹睇兔園不足畱升嶠眺日軏臨迥望滄洲云生玉堂裏風靡銀臺陬陂石類星懸嶼木似煙浮形勝信天府珍寶麗皇州白日回淸景芳艷洽歡柔參差出寒吹飉戾江上謳王徳愛文雅飛瀚灑鳴球美哉物會昌衣道服光猷

冬至

舟遷莊甚笑水流孔急嘆景移風度攺日至晷回換眇眇負霜鶴皎皎帶霜鴈長河結瓓玕層冰如玉岸哀哀古老容慘顏愁歲晏催促時節過逼迫聚離散美人還未央鳴箏誰與彈

蜀四賢詠【司馬相如嚴君平王褒

揚雄】

渤渚水浴鳬春山玉抵鵲皇漢方盛明羣龍滿階閣君平因世閒得還守寂寞閉簾注道徳門卦述天爵相如達生防能屯復能躍陵令無人事毫墨時灑落褒气有逸倫雅繢信炳博如令聖納賢金璫易羈絡良遮神明遊豈伊覃思作經不期賞虫篆憂散樂首路或參差投駕均逺托身表旣非我生內任【一作甚】丰薄

秋日示休上人

枯桑葉易零疲客心易驚今玆亦何早已聞絡緯鳴回風滅且起捲蓬息復徵愴愴簟上寒淒淒帳裏淸物色延暮思霜露逼朝榮臨堂觀秋艸東西望楚城百物方蕭瑟坐嘆從此生

和王義興七夕

宵月向掩扉夜霧方當白寒機思孀婦秋堂及徵客匹命無單年偶影有雙夕暫交金石心須臾雲雨隔

答休上人

酒出野田稻菊生髙岡艸味貌復何奇能令君傾倒玉椀徒自羞爲君愧此秋金蓋覆牙柈何爲心獨愁【附】贈鮑侍郎【釋恵休】

玳枝兮金英落葉兮紫莖不入君玉杯低彩還自榮想君不相艷酒上視塵生當令芳意重無使盛年傾和王防軍秋夕

散漫秋云逺蕭蕭露月寒驚飈西北起孤鴈夜往還開軒當戶牖取琴試一彈停歌不能和終曲久辛酸金气方勁殺隆陽防且單泉涸甘井竭節徙芳嵗殘生事各多少誰共知易難投章心蘊結千里途輕紈願托孤老暇觴思暫開餐

懷逺人

哀樂生有端離防起無因去事難重念恍惚似如神屬期眇起逺後遇邈無辰馳風掃遙路輕蘿含夕塵思君成首疾欲息眉不伸

春羈

徵人嘆道遐去鄕愒路邇佳期每無從淮陽非尺咫春日起遊心勞情出徙倚岫逺雲煙綿谷屈泉靡迆風起花四散露濃條耀彩暄妍正在玆摧抑多嗟思嘶聲名邊堅豈我箱中紙染翰餉君琴新聲憶解子

三日

气暄動思心柳靑起春懷時艶憐花藥服淨俛登臺提觴野中飲愛心煙未開露色染春艸泉源潔冰苔泥泥濡露條嫋嫋承風栽鳬雛掇苦薺黃鳥銜櫻梅解衿欣景預臨流競覆杯美人竟何在浮心空自摧

苦雨

連陰積澆灌滂沱下霖亂沈云日夕昏驟雨望朝旦蹊濘走獸稀林寒鳥飛宴宻霧防下溪聚雲屯髙岸野雀無所依羣雞聚空館川梁日已廣懷人邈渺漫徒酌相思酒空急促明彈

三日遊南苑

采蘋及華月追節逐芳云騰蒨溢林疏麗日曄山文淸潭圓翠會化薄緣綺紋合樽遽景斜折榮組芬

嵗暮悲

霜露疊濡潤艸木互榮落日夜攺運周今悲復如昨晝色苦沈陰白雪夜回薄皦潔冒霜鴈飄揚出風鶴天寒多顏苦妍容逐丹壑絲罥千里心獨宿乏然諾歲暮美人還寒壺與誰酌

園中秋散【一作園中載散】

負疾固無豫晨衿悵已單气交蓬門疎風數園艸殘荒墟半晚色幽庭憐夕寒旣悲月戶淸復切夜虫酸流枕商聲苦騷殺年志闌臨歌不知調發興誰與歡儻結弦上情豈孤林下彈

詠秋

秋蘭徒晚緑流風漸不親飈我垂罳幕驚此梁上塵沈陰安可久風景將逐淪何由忽靈化暫見別離人

秋夕

慮涕擁心用夜黙發思機幽閨溢涼吹閒庭滿淸暉紫蘭花已歇靑梧葉方稀江上淒海戾漢曲驚朔霏發斑悟壯晚物謝知歲微臨宵嗟獨對撫賞怨情違躊躇空明月惆悵徒深帷

望水

刷垂秋日登髙觀水長千澗無別源萬壑共一廣流駛巨石轉湍回急沬上苕苕嶺岸髙照照寒洲爽東歸難忖惻日逝誰與賞臨川憶古事目孱千載想河伯自矜大海若沈渺莽

詠白雪

白珪誠自白不如雪光妍工隨物動气能逐勢方圓無妨玉顏媚不奪素繒鮮投心障苦節隱迹避榮年蘭焚石旣斷何用恃芳堅

鮑明逺集卷八

欽定四庫全書

鮑明逺集卷九

宋鮑照撰

爲柳令謝驃騎表

臣言伏承詔書加臣驃騎將軍餘如故顧循空薄屢墜成命仰當天寵伏抱慙灼臣素陋人本絕分望適野謝山川之志輟耕無鴻鵠之嘆宦希卿部富期農牧夙當昌朝早值恩洽天綱紛橫皇歷歸聖佐輪不殷良馬未汗功半下列爵超上賞奮迹騰光參駕龍服翰起雲飛拂翼虹路𨿽曩之脫駕拖紫衿擔丹轂方之微臣彼安足齒齊此而歸懼塵王度況遂頻煩重彰濫越伏願天徳曲成資始令終雨露之恵自華及殞特屈慈奬降申愚固則綢繆之施復逾造物不勝感躍惶駭之情謹拜表以聞

解謁謝侍郎表

臣照言臣孤門賤生操無烱迹鶉棲艸澤情不及官不悟天明廣矚騰滯援沈觀光幽節聞道朝年榮多身限思非終報臣云云

謝秣陵令表【時爲中書舍人】

臣照言卽日被尙書召以臣爲秣陵令臣負鍤下農執羈末皂情有局塗志無逺立遘命逢天得污官牒不悟恩澤無窮謬當奬試用謝刀筆猥承宰職豈是闇懦所能克任今便抵召違離省闥系戀罔極不勝下情謹拜表以聞

謝賜藥啟

臣衛躬不謹養命無術情淪五難妙謝尢法飈落先傷衰屙早及遐撫近臨猥委存防同山嶽防靈藥之賜恵非河間謬仙使之屈恩逾脯糗恵重幃席荷對銜慙伏抱衿渥

謝永安令解禁止啟

臣田茅下第質非謝品志終四民希絕三仕邀世逢辰謬及推擇恩成曲積榮秩兼過𨿽誓投纖生昊天罔極迄無犬馬孤慙星歲加以淪節雪飈沈誠欵晦值天先燭幽神照廣察澡疊從宥與物更稟遂晞曬陽春湔汰秋水綴翼云條葺鮮決沼洗膽明目抃手太平重甄再造含气孰比不悟幹陶彌運復垂埏飾驕迹升等攺觀非服振纓珥筆聯承貴寵豈臣浮朽所可恭從實非愚瞢所宜循踐瑣族易灰脆漏已迫空荷載燾終責仰復飲冰肅事懷火畢命不勝屏營之情謹啟事以聞

論國制啟

臣啟臣聞尺之量錦工者裁之柔丈之木繩墨在焉事無巨細非法不行當今世問政睦藩國相望君舉必書動成準式息躬聖壤十有餘載條制節文宜其備矣諸王列封動靜兼該而竊見國之處事未盡善臣之暗蔽私心有惜伏見彭城國舊制猶有數卷𨿽多殊革大綱可依愚謂宜令掌故刊而撰之上著朝典藩邦之度下揆國訓繁簡之誼傍酌州府寛猛之中章程久具永爲恆制豈伊今美乃足貴之將來臣忝充直員脫以啟聞煩而非要伏追慙悚謹啟

謝上除啟

臣言被宣賜臣上除臣伏事日淺防荷已丰天澤所及且喜且懼但臣自丁常梪來塗階級非所敢冀今日榮願直爾不少冒乞停止上除伏願重許幹穢悚息

通世子自解

僕以常梪無用於世遭逢謬幸被受恩榮誠願論畢久宜捐落仁眷篤終復獲淹停感今惟昔銜佩無已但自無堪屍素累載腹心之愧寤寐爲憂今請解所職願防矜許自奉淸塵於玆六祀墜辰永往遺恩在心執紙哽咽言不自宣

重與世子啟

奉還誨深承殷勤篤眷之重披讀未終悲愧交集僕以常人所防隆厚久應知退非適今日銜恩戀徳用缺進心今者之請必願鑑許且僕棲遲無事咫尺館第餐稟風微非旦則夕居職還私兩者無異而於僕無用有以自處豈非仁念始終之恵重致於日彌深慙感

謝假啟二首

臣啟臣居家之治上漏下濕暑雨將降有懼崩壓比欲完葺私寡功力板插綯塗必須躬役冒欲請假三十日伏願天恩賜垂矜許千啟復追悚息謹啟

臣啟臣所患彌畱病顧沈涸自近防歸頻更頓處日夜間困或數四委然一獘瞻景待化加以凶衰嬰遘慘終鮮兄弟仲由所哀臣實百罹孤苦風雨天倫同气實惟一妹存沒永訣不獲計見封泉壌臨送私懷感恨情痛兼深臣母年老經離憂傷服麄食淡羸枆增疾心計焦迫進退罔躓冒乞申假百日伏願天慈賜垂矜許臣違福履身事屯悴嘆息和景掩淚春風執啟涕結伏追惶悚謹啟

侍郎上疏

臣言臣北州衰淪身地孤賤眾善必達百行無一生丁昌運自北人曹操乏端槪業謝成迹䢐年空往瑣心靡述禠轡投簪於斯終志束菜負薪期與相畢安此定命忝彼公朝不悟幹羅廣收圓明兼覽雕瓠飾笙備云和之品潢汗流藻充金鼎之實鎩羽暴鮮復見翻躍枯楊寒炭遂起煙華未識微躬猥能及此未知陋生何以爲報祗奉恩命憂愧增灼不勝感荷屏營之情謹詣閣拜疏以聞

謝解禁止

臣言被宣令解臣禁止天光鄭重不可勝逢飛走知感矧臣人類臣聞獲過於神或憑屍祝以請得罪於君可因左右而謝臣自惟孤賤盜幸榮級闇澁大誼猖狂世禮奇非阮籍無保持之助才愧馮衍有之困自非聖朝超然覽臣於視聴之外則今日渥澤更成妄遭來辰萎葉終先朝艸小人歲暮知能何報徒厚恩華憂懼嘆息不任下情謹詣拜疏以聞

侍郎滿辭閤

臣言臣所居職限滿今便收迹金閨雲路從玆自逺鮪沈藏方絕光景祗戀遲回結涕濡泗臣囂機窮賤情嗜踳昧身弱涓甃地幽井谷本應守業墾疁剿芿牧雞圏豕以給徵賦而幼性猖狂因頑慕勇釋擔受書廢耕學文畫虎旣敗學步無成反抽歸跂還陋燕雀日晏途逺塊然自喪加以無良根孤伎薄旣同馮衍負困之累復抱相如痟渴之疾志逐軍離事與襄合東馬埋輪絕遊息世宿福餘慶爰遘聖明煦蒸霜霰莩申云落得從下走叨迹人行操勒負羇班榮扈矜愚訓短哀有弗及奉此而歸足以沒齒𨿽摩肌髮無報天徳更冀營魂還能結艸不勝感戀之情謹詣闕拜疏奉辭以聞

轉常侍上疏

臣言卽日被中曹板轉臣爲左常侍臣自惟常人觸事無可謬被拔擢實爲光榮臣旣無髣髴上報殊絕之恩有分每丰其過前後輕重輒得原恕奬以君子之方赦其不閒教訓大愆不責矜澤必加是臣所以夙夜自念知遭遇之至深至厚也未冀未望便荷今榮欣喜感悅不敢僞讓庶保終始身命爲初不勝下情謹拜疏謝以聞

徵北世子誕育上疏

臣等言臣聞本枝無疆布諸前典眾多彌貴信之華封故徳積則慶深業昌則祚廣伏承王子以中气正月鐘靈納和誕躬紫閣膺祚朱紱弧矢夙陳珪璋攸覿雲光麗輝巖澤昭采嘉祥爰孚柔顏載睟凡在氓隸莫不忭悅臣霑恩逾物慶倍自中不勝

謝隨恩被原表

臣言卽日被曹宣命元統內外五刑以下浩澤蕩汰臣亦預焉得從漢律故謬之辧闇遭周典肆眚之科大喜卒至非願所圖魚愕雞睨且悚且慙臣誠下愚不達義方然君尊臣泰豈同犬馬且常侍臣淵穆疏艸卽臣所作助人爲恭猶加敬憶自已率禮寧敢慢忘由臣悴賤可悔可誣殺曾參人臣豈無過寢病幽棲無援朝列身孤節卑易成論硋幸大明臨下仁道毓物澤泊翾走臣覃末慶然古人有言楊者易生之木也一人植之十人拔之無生楊矣何則植之者難拔之者易況臣一植之功不立眾拔之過屢至同彼風霜異此貞脆書稱天秩有禮易載神福在謙臣之謙禮理謝福秩仰銜俯媿行嘆坐戚卽欲顚沛拜恩下庭但臣病久柴羸不堪冒涉小得趨馳星駕登路不勝荷佩之誠謹上疏以聞

皇孫誕育上疏

兼郎中令侍郎臣等言伏承東儲積慶皇孫誕育國啟昌期民迎福運臺禁稱祉井廬相賀伏惟聖懷載深鴻悆不任下情謹詣閣上疏以聞

登大雷岸與妹書

吾自發寒雨全行日少加秋潦浩汗山溪猥至渡沂無邊險徑遊棧石星飯結荷衣水宿旅客貧辛波路壯闊始以今日食時僅及大雷塗登千里日逾十晨嚴風慘節悲風斷肌去親爲客如何如何向因涉頓憑觀川陸遨神淸渚流涕方曛東顧三洲之隔西眺九泒之分窺地門之絕景望天際之孤雲長圖大念隱心者久矣南則積山萬狀爭气負髙含霞飲景參差代雄淩跨長隴前後相屬帶天有匝橫地無窮東則砥原逺隰亡端靡際寒蓬夕捲古樹云平旋風匹起思鳥羣歸靜聴無聞極視不見北則陂池濳演湖脈通連薴蒿攸積菇蘆所繁棲波之鳥水化之虫智吞禺疆捕八號噪驚防紛平其中西則回江永指長波天合滔滔何窮漫漫安竭創古迄今舳艫相接思盡波濤悲滿潭壑煙歸八表終爲野塵而是注集長寫不測修靈浩蕩知其何故哉西南望廬山又特驚異基壓江湖峯與辰漢連接上常積雲霞雕錦褥若華夕曜巖澤气通傳明散防赫似絳天左右靑靄表裏紫霄從嶺而上气甚金光半山純以下爲黛色信可以神居帝郊鎭控湘漢者也若眾洞所積溪壑所射鼓怒之所豗撃湧澓之所宕滌則上窮荻浦下至狶洲南薄燕瓜北極雷澱削長埤短可數百里中騰波觸天髙浪灌日吞吐百川寫泄萬壑輕煙不流華鼎振涾弱艸朱靡洪漣隴蹙散渙長驚電透箭疾穹溘崩聚坻飛嶺覆回沬冠山奔濤空谷碪石爲之摧碎倚岸爲之�落仰視大火俯聴波聲愁魄脇息心驚慓矣至於繁化殊育詭質怪章則有江鵝海鴨魚鮫水虎之類豚首象鼻芒須鍼尾之族石蟹土蚌燕箕雀蛤之儔折甲曲牙逆鱗返舌之屬掩沙漲被艸渚浴雨排風吹澇弄翮夕景欲沈曉霧將合孤雛寒嘯遊鴻逺吟樵蘇一嘆舟子再泣誠足悲憂不可說也風吹雷飈夜戒前路下內外望達所屇寒暑難適汝專自愼夙夜戒防勿我爲念恐欲知之聊書所覩臨塗艸蹙辭意不周

鮑明逺集卷九

欽定四庫全書

鮑明逺集卷十

宋鮑照撰

河淸頌【並序】

臣聞善談天者必徴像於人工言古者先考績於今鴻羲以降遐哉邈乎鏤山嶽雕篆素昭徳垂勲可謂多矣而史編唐堯之功載格於上下樂豋文王之操稱於昭於天素狐玉聿彰符命朴牛文螾爰定祥歷魚鳥動色童稚興讓皆物不盈眥而美溢金石頌聲爲之而寢詩人於是不作庸非惑歟自我皇宋之承天命也仰應龍木之精俯協水之靈君圍帝寶燦爛瑰英固以業光曩代事華前徳矣聖上天飛踐極迄玆二十有四載道化周流澤汪濊地平天成含生阜熙文同軌通表裏釐福曜徳中區黎庶知讓觀英遐外夷貊懷惠秩禮卹勤散露臺之金賑民舒國傾禦邸之粟約違迫脇奢去甚泰防無畱飲畎不盤樂物色異人優遊鯁直顯靡失心幽無怨魄精照日月事洞天情故不勞仗斧之使號令不肅而自嚴無辱鳳舉之事靈怪不名而自彰萬里神行飈塵不起農商野廬邊城偃析冀馬南金塡委內務馴象棲爵充羅外苑阿紈纂組之饒衣覆宗國魚鹽杞梓之利傍贍荒遐士民殷富繁軼五陵宮宇宏麗崇冠三川閭閈有盈歌吹無絕朱輪疊轍華冕重肩豈徒世無窮人民獲休息朝呼韓罷酤鐵而巳哉是以嘉祥累仍福應尢盛靑丘之狐丹宂之鳥棲阿閣遊禁園金芝九莖木禾六秀銅池發膏畞腴宜以謁薦郊廟和協律呂煙霏霧集不可勝紀然而聖上猶夙興昧旦若有望而未至宏規逺圖如有追而莫及神明之貺推而弗居也是以琬碑鏐檢盛典蕪而不治朝神省方大化抑而未許崇文協律之士蘊儛頌於外坐朝陪宴之臣懷揄揚於內三靈佇九壤注心旣有日矣嵗宮幹維月邅蒼陸長河巨濟異源同淸澄波萬壑潔瀾千里斯誠曠世偉觀昭啟皇明者也語曰影從表瑞從徳此其效焉宣尼稱鳳鳥不至河不出圖傳曰俟河之淸人壽幾何皆傷不可見者也然則古人所未見者今殫見之矣孟軻曰千載一聖是旦暮也豈不信哉夫四皇六帝樹聲長世大寶也澤浸羣生國富刑淸鴻徳也制禮裁樂惇風遷俗文教也誅箠羯黠束顙象闕武功也鳴禽躍魚滌穢河渠至祥也大寶鴻徳文教武功其崇如此幽明同贊民祗與能厥應如彼惟天爲大堯實則之皇哉唐哉疇與爲抑又聞之勢之所覃者淺則美之所傳者近道之所感者深則慶之所流者逺是以丰功韙命潤色縢筞盛徳形容藻被歌頌察之上代則奚斯吉甫之徒鳴玉鑾於前視之中古則相如王褒之屬馳金覊於後絕景揚光淸埃繼路故班固稱漢成之世奏禦者千有餘篇文章之盛與三代同風由是言之斯乃臣子舊職國家通議不可輟也臣𨿽不敏敢不勉乎乃作頌曰

窺刋崩石捃逸殘竹巢風寂寥羲埃綿邈鉅生大年贍學淵聞鞶繡成景粉繢顓軒徒翫井科未覩天河亙古通今明鮮晦多千齡一見書史豋歌旋我皇駕揆景方塗淩周躐殷蹶唐轢虞如彼七緯累璧重珠髙祖撥亂首物定靈更開天地再鑄羣生帝禦三傑龍步八垌朔南曁教海北騰聲淪深格髙浹遐洞防毚鼎遷宋圭告成大明方徽鴻光中防聖命誰堪皇歷攸歸謀從筮協神與民推廣旗西映紫蓋東輝納瑞螭玉升政衡機金輪豹飾珠冕龍衣正位北辰垂拱南面天下何思日用罔倦復禮歸仁觀恆通變一物有違戚言毀膳非躬簡法厚下安宅謙徳彌光損道滋益孝崇饗祀勤隆耕籍饘酎秋羊封墐春骼嬰耄兼粱鰥孤重帛體由學染俗以教遷禮導刑淸樂鬯風宣分衢讓齒折訟推田野旌伏彥朝賞登賢儒訓優柔武節焱鷙文憲精戎容犀利樞鈐明審程彠周備吏礪平端民差幸覬桴皷凝埃烽驛垂轡銷我長劍歸爲農器閩外水鄕鄣表炎國隴首西南渤尾東北赩赩嶺丹渾渾泉黒移琛云勉轉集卭狼歌薦功鳥譚陳徳治博化光民阜財盛斑白行謡淸綺髙詠云表幽和物章明慶麗植雕質蠢行藻性仁艸晨莩徳宿宵映海無隠飈山有黃落牛羊內首閭戶外拓瑞木朋生祥禽軰作薫風蕩閨飴露流閤器範神妙劑調象藥匪直也斯偉慶方溱注彼四瀆媚此雙川伏靈遙紀閟貺遐年澄波嶽鏡流防山泉室凝澱水府挹淸涓俯瞰夷都降眡驪淵朱宮潛耀紫閣陰鮮昔在爽徳王風不昌乃溢乃竭或壅或亡潔源濫壑曾是未央先民永慨大道悠長云何其實鐘靈我皇聞諸師說天竦聴密分介焉如響匪逺疾矧是皇心妙夫貞一左右天經戶牖人術訐謩布簡絲言盈室嵗有綿祀淸豈崇日一人之慶吹萬稟和靈根方固修源重波副睿貳哲帝體皇柯景云蔚嶽秀星駢羅垂光九野騰響四遐輔車鼎足槃石虎牙世匹周室基永漢家泰階旣平洪河旣淸大人在上區宇文明樵夫議道漁父濯纓臣照作頌鋪徳樹聲

佛影頌

形生麁怪神照潭寂驗幽以明考心者迹六塵煩苦五道綿劇乃炳舟梁爰悟淪溺色丹貌繢畱相瓊石金光絕見玉毫遺覿俾昬作朗效順去逆

淩煙樓銘【並序宋臨川王起】

臣聞慿飈薦響唱防效長垂【一作乘】波鑑景功少致深是以冰臺築乎魏邑鳳閣起於漢京皆所以贊生通誌感悅幽情者也伏見所制淩煙樓棲置崇迥延瞰平寂卽秀神臯因基地勢東臨吳甸西眺楚闗奔江永寫鱗嶺相葺重樹窮天通原盡目悲積陳古賞絕舊年誠可以暉曠髙明藻澈逺心矣夫識緣感傾事待言彰匪言匪述綿世罔傳敢作銘曰

巖巖崇樓藐藐層隅階基天削戶牖云區瞰江列楹望景延佇積淸風露合【一作含】防煙塗俯窺淮海俛眺荊吳我王結駕藻思神居宜此萬春修靈所扶

藥奩銘

嵗霣走丸生猒隤墻時無驟得年有遐方水王出煙靈飛【一作神靈】生光文電衣龍防云裳九芝八石延正蕩斜二指六體振衰返華毛姬餌葉鳳子藏花景絕翠虯气隠頳霞深神罕別妙奇不揚或繁虎杖或亂蛇牀故不世不可以服未達不可以嘗晴逆目是乃爲良

飛白書勢銘

秋毫精勁霜素凝鮮霑此瑤波染彼松煙超出八法盡奇六文鳥企龍躍珠解泉分輕如遊霧重似崩云絕鋒劍摧驚勢箭飛差池鷰起振迅鴻歸臨危制節中險騰機圭角星芒明麗爛逸絲縈髮垂平理端密盈尺錦兩片字金溢故仙芝煩弱旣匪足雙虫虎瑣碎又安能匹君子品之是最神筆

石帆銘

應風剖流息石橫波下潨地紉上獵星羅吐湘引漢歙蠡吞沱西曆岷冡北防淮河眇森藹積廣連深淪天測際亙深窮陰雲族未起風柯不吟崩濤山墜郁浪雷沈在昔鴻荒刋啟源陸表裏民邦經緯鳥服瞻貞視晦坎水巽木乃剡乃鏟旣刳旣斵飛深浮逺巢潭館谷涉川之利謂易則難臨淵之戒曰危乃安泊潛輕濟冥表勤言穆我戒逐畱禦不還徒悲猿鶴空駕滄煙君子彼想祗心載惕林簡松栝水采龍鷁覘气涉潮投祭沈璧揆檢舎圖命辰定歷二崤虎口周王夙趨九折羊腸漢臣電驅潛鱗浮翼爭景乘虛衡石頳鰩帝子察殂靑山斷河後父沈軀川吏掌津敢告訪途

步山楬文

嵗舎龍紀月巡鳥張鮑子辭吳客楚指兗歸揚道出闗津升髙問途北眺氊鄕南矖炎國分風代川揆气閩澤四睨天宮窮曜星絡東窺海門景落日遊精八表駃視四遐超然永念意類交橫信哉古人有數寸之籥持千鈞之闗非有其才施處勢要也步山者亦江中眇小山也徒以因迥爲髙據絕作雄而淩淸瞰逺擅奇含秀是亦居勢使之然也故才之多少不如勢之多少逺矣仰望穹垂俯視地域涕洟江河痝贅丘嶽𨿽奮風漂石驚電剖山地綸維防川鬭毀宮毫盈髮虛曾未注言況乎沈河浮海之髙遺金堆璧之奇四遷八聘之防三黜五逐之疵販交買名之薄吮癕防痔之卑安足議其是非

鮑明逺集卷十

