

欽定四庫全書

集部四

提要

定齋集二十卷

別集類三【宋】

【臣】等謹案定齋集二十卷宋蔡戡撰戡字定夫其先興化軍仙遊人端明殿學士襄之四世孫也祖紳紹興中官左中大夫始寓常州武進縣戡防承門防補溧陽尉後中乾道丙戌進士甲科官至寶謨閣直學士宋史不爲立傳故其行事不槪見淩迪知萬姓統譜載戡持節五羊代輸賦銀民甚便之爲湖南憲有定亂功爲京兆尹嵗澇糴艱亟請發廩民賴以濟其敍述頗詳然案集中諸表啟則又嘗任京西運判廣東運判湖北總領廣西經略淮西總領等官其乞致仕札子及效白樂天自詠詩中亦頗見其槪而迪知均未之及蓋其集久佚不傳故迪知莫能詳也集本四十卷乃紹定三年其季子戶部郎官總領四川財賦廙所刋眉山爲序見於陳振孫書錄解題今據永樂大典所載者搜采彚集並從歷代名臣奏議得所未載者二十篇互相訂正釐爲二十卷較諸原目十殆得其五矣序稱戡鯁挺不阿屢更繁劇宣力四方無不殫盡汔以全節始終今觀集中所上奏札條列明確類皆侃直忠亮爲經世有用之言其論邊事專以嚴備自守爲主而不汲汲於和戰紛爭逺慮深謀亦非好事偸安者所可幾及方之同時名臣實龔茂良之流亞惜史家不備其生平幾至湮沒今幸遺集復彰尙得以考見大略謹旁采紀傳於人名事實有可稽核者悉爲參互證明庶以補宋史之闕漏焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

自建炎渡江中興立國百度艸創然厥初收合一時之才亦自足供一時之用撥亂反正運奇敵愾固歸於將相大臣若其他列職士大夫主謨議諌諍者有人司典章討論者有人掌書命制詔者有人理財賦出入者有人皆克稱其職有益於國有聞於後是皆髙宗神術興起作成有以致然詩云古之人無斁譽髦斯士斯之謂矣髙宗能運作人之妙享得士之寧人才眾多公是別白𨿽中厄於秦氏之斵喪然脈理之流傳聲气之陸續終不可沒及孝宗嗣徳龍飛而羣才奮揚發於久抑之餘詵然角立傑出孝宗培壅護持日加月益至於乾道淳熙之際則其成效大驗著於天下光明碩大有不可揜當此之時孝宗以神智英睿聽覽於上羣臣亦精白罄竭奉承於下兵革不用海內乂安風俗純茂民物殷富蓋自渡江幾六十年至是爲盛可不謂懿哉惟寶謨閣直學士定齋蔡公是乃特出於乾道淳熙之際者也尙論其世而考其行事究其立言固知其爲卓然一時之傑矣公端明殿學士忠惠公四世孫早擢上第踐冊府方北門條對便殿造辟皆有鯁挺不阿之言𨿽上拂下摩身幾殆危無所回忌自是益爲士論推服繼膺天子之眷屢更內外繁劇凡四十年其間當事任扞方面將使指總賦輿宣力四方無不殫盡然亦以方正不撓違世戾俗因至落拓不偶久勞於外晚節獨荷天子恩顧益寵進躋法從則公亦旣老矣𨿽以權門勢焰烜赫欲以熱官怵公者甚至而公乃晦匿避逺不少污其膩汔以全節始終又豈非人之所難能哉嘗獲從廬陵劉公淸之遊𨿽不獲一親君子光儀第因劉公稔聞公建明植立之懿竊所佩服甚久今又伏觀公之文集繩墨謹嚴制作森具巨細得體丰約中度詩圓美淸遒渾然不見刻雕之迹賦則規古體物宏肆羅絡闖於衡思之閾論奏確訒懇惻實而不浮務求爲可行而不近名竊嘗謂自昔有問學志節之士不屑以文名者則其文必純質渾大而趣味有餘有専期以文名者其文嘗艱深迫急而气質淺薄何則士不屑以文名豈非其道徳之蘊義理之積溢而見諸立言遣辭之間如風行水上有自然之文詞達而理舉其専期以文名者其語非不工且善顧每傷於雕刻攟裂摸擬綴緝不近古人夷曠渾灝之體如絺繪組繡非無可觀然其美亦盡於一觀而已惟公平生砥礪操持蓋欲以節業自見於世豈屑以文名者而見於論著固視前修無愧然則公信可謂卓然一時之傑足以追繼忠惠之盛烈也哉公之季子戶部郎官總領四州財賦廙素厚善頃嘗相遇於沙羨今又相遇於蜀亦久知戶部爲人英毅敏達親仁從善體國愛人𨿽出其天性然亦家法之素所習聞也旣以公集四十卷鋟木將廣其傳以幸惠後學且不鄙衰陋俾爲之序不敢辭紹定庚寅人日眉山李序

欽定四庫全書

定齋集卷一

宋蔡戡撰奏議

進貞觀諫錄札子

臣聞人君以納諌爲聖人臣以進諫爲忠三代以還善納諫之君無若唐太宗善諫之臣無若魏徵太宗以英武不世出之資取孤隋攘羣盜平定天下皆其餘事然而貞觀之治庶幾成康似非太宗所能自致所以致此者徵進諫之力也徵所以敢諫者太宗導之使諫也故太宗嘗曰魏徵勸我偃武修文中國旣安四夷自服朕用其言徵之力也徵亦曰陛下開臣使言故臣得盡其愚若拒而不受臣何敢數犯顏色乎蓋君能納諫故臣能進諫君臣相須從古已然恭惟陛下聰明冠倫上參堯舜勤勞稽古下慕太宗有以見陛下求治之切臣聞木從繩則正後從諫則聖太宗所以成貞觀之治者一本於納諫而已陛下欲還太宗致治之隆必求當時政治之本欲知太宗納諫之效必觀當時進諫之言臣嘗夷考其人魏徴固善諫而在廷之臣有若王珪馬周劉洎禇遂良虞世南岑文本輩以諫名者又不可一二計內則閨門至親乘間進說外則蕃夷武將因事納忠想其當時瞽爲詩工誦箴諫士傳言大夫規誨駸駸乎有治古之風自非太宗導之何以至此臣念羣臣諫語散在史冊不可類舉謹用裒集切於治道者凡百事聚成一書釐爲二卷名曰貞觀諫錄繕寫進呈如防陛下萬幾之餘特賜一覽不惟忠言嘉論有禆聖學之明而日就月將可成貞觀之治臣不勝惓惓之誠取進止

乞備邊札子

臣恭惟陛下卽位以來宵衣旰食思中興之治於玆一紀建議之臣莫不以恢復爲已任玩嵗愒日未聞成功陛下固已厭之故外堅和好以休士卒內修政事以待機會可謂得上策矣臣聞之書曰惟事事乃其有備有備無患傳曰不備不虞不可以師是故於無事之時必先爲有事之備事至而備正猶已雨而徹桑土大寒而索衣裳不亦晚乎向者秦檜當國十餘年間幣聘交馳邊烽不警南北之民得以休息乃制禮作樂粉飾太平示天下不復用兵及其金亮敗盟長驅而來如入無人之境踐蹂淮甸睥睨長江人心驚惶國勢迫蹙幸而上天垂佑金亮中殞師徒亦潰棄甲而歸自非九廟威靈兩宮神聖徳動天地恩結人心則安危之機未可知也然而天幸不可以爲常和好不可以爲安貪婪變詐之敵不可以爲誠不思所以先備而預防之萬一北人出吾不意掩吾不備然後徐爲之圖將有後時之悔臣所領州縣宻邇敵境憂邊思職是亦臣所當言也臣愚以爲防秋在卽欲望陛下戒諭大臣申飭邊郡凡常嵗所以爲備者悉舉而行又當講求其所以未至者陰爲之防或有緩急則吾有所恃而不恐矣如是則以守則固以和則久惟陛下畱神幸甚

薦鄂州通判劉淸之狀

照對臣等待罪本路職任𨿽不同其於薦賢報國臣子之心則一部內有賢知而不舉當得蔽賢之罪臣等不敢隠嘿竊見承議郎通判鄂州軍州事劉淸之學行醇篤議論平正不爲矯激以盜虛名不肯詭隨以追時好其憂國愛民之心趨事赴功之意出於懇惻居官首以風化爲務畱意學校廣延生徒又率介冑子弟欲習兵書者肄業其中荊楚之俗尙鬼病者不藥而巫死者不而火淸之力禁止之而又斥淫昏之祠表烈女之墓抑告訐之風使民知向屢攝郡事邦人宜之頃任太常寺主簿以憂去官今任垂滿其人靜重恥於自媒臣等不言終恐湮沒欲望睿慈特賜旌擢或且試以一郡必能撫字疲民假以一節必能澄淸屬部儻不如所舉臣等甘坐謬舉之罰須至奏聞者

議治贓吏法狀

臣聞法貴於行不貴於重太重則不可常行法重而必行非先王之法也王者之政蓋有不忍之心存焉一有不忍之心則法𨿽重而未必常行不過救一時之獘而已今夫蠧國害民莫甚贓吏𨿽肆諸市朝有不足卹伏見陛下初政以來舉行決配之法所以嚴戢此徒而惠愛斯民者可謂至矣然十五六年之間抵觸重憲者數人耳豈州縣之吏人人精白謹防或畏法逺罪而不犯有司乎然贓吏固自若也國家忠厚與周匹休風俗習爲醇美監司守臣務行寛大坐視笞辱黥涅與徒等惡傷士類故不忍爲甚則持釋氏因果之說寧鐫秩罷官不肯劾吏必不得已使之尋醫而去髒污狼籍所不可掩姑求一二微罪應課塞責或經年參選或遇赦敍用復使臨民其害滋甚臣愚欲望聖慈特賜詳酌凡贓吏罪至決配者姑免其罪編置海外州軍𨿽遇大赦永不量移或情理巨蠧非常法所可治者取自聖裁時一用之仍乞睿防嚴飭監司守臣悉以刺舉部內有犯失於覺察或他司按劾或朝廷訪聞考驗得實者並坐之庶得贓吏必達不至漏网重爲民害

乞代納上供銀奏狀

臣一介麼麼誤防陛下使令猥當一路之寄臣於去年八月十四日陛辭面奉玉音令臣到官興利除害不得循常守故臣佩服聖訓夙夜以之臣自去年十二月入境初見寮吏與夫士庶首詢民間疾苦異口一詞莫不以科買上供銀一事爲擾臣深求其故蓋緣本路諸州每年所發上供銀除減放外總計錢一十五萬二千一百六十九貫文省自來均下一十四州府於嵗入系省等錢內置場買銀起發後緣諸州累經盜賊人戶逃移賦入無幾諸州遂將所買上供銀科敷人戶買納每年轉運司𨿽防朝廷於廣州賣鈔錢內支撥五萬貫文省貼助充本往往實惠初不及民並依舊例盡行科買甚者借此爲名過數抑斂以供州縣他用官吏並緣爲姦催科輸納之際其擾有不可勝言坐是富者日貧貧者日困或轉徙他州或相聚爲盜所在戶口稀少盜賊公行職由此也前後監司守臣陳請不一朝廷𨿽送戶部勘當戶部往往難於施行近因知英州葛霖奏請見防行下本路諸司指定逐司遂陳請乞除廣州每發上供金銀等及十三州府進奏天申節並大禮銀並依數起發外又不願支請廣州賣鈔庫逐年撥降錢數欲將十三州府上供銀三萬四千三百餘兩盡數放免已具狀供申朝省未奉回降指揮臣深慮戶部必以蠲除上件銀兩有虧經費未肯施行臣向嘗面奏昨來本司前提舉官葛世顯曾於存畱鹽本錢外獻錢二十九萬文省陛下卻而不受此錢見今樁管在都鹽倉臣欲到官契勘常平米數或有移用欠折卽將上件錢收糴補足或與本路貧民下戶代納積欠苖稅伏防陛下宣諭卿如此用心甚好臣自交割已後一面委官盤量常平米斛已有近地數州申到往往逐年兌換必無陳腐欠折借使移用到收成日自可補足兼本路州縣追催稅賦急於星火不容更有積欠所以前項都鹽倉錢二十九萬貫未有支遣積而不散亦恐啟小人覬覦之心臣愚欲望聖慈斷自宸衷將此錢數並廣州賣鈔庫每年應副轉運司作買銀本錢五萬貫截自今年更不支撥付轉運司並從本司措置自淳熙六年爲始均作三年買銀起發所有諸州逐年買撥上供銀欲乞權罷三年𨿽未能便行放免亦足以少寛民力又於戶部經費初不相妨如防聖慈特從所請卽乞行下庶幾十三州數十萬戶室家相保安於田裏而無科敷抑勒之擾流離凍餓之苦鹹知聖澤所及不間逺邇甚大惠也臣不勝萬幸

割屬宜章臨武兩縣奏狀

臣所據廣州通判陸俱狀申備錄在前外逐司詢訪審究郴州宜章縣太平宜章二鄕有莽山諸峒鄰接連英韶州之境桂陽軍臨武縣有烏峒等處又接於莽山之傍其間山嶺峻險民多悍素爲盜賊淵藪嵗有小歉則百十爲羣出沒劫掠大則千數金鼓旗幟衝突廣東連州首被其害自建炎以來有李冬至李壽有鄧莊有李鬼七有唐黃六有駱科曹雄有歐念五李十五近年則有李金黃谷去嵗又有李念九陳峒鄺深皆是猖獗之甚者必合廣東湖南兩路兵力然後可以戮如去春陳峒竊發連州接界去處朝聞結集暮已衝突肆爲剽掠居民𨿽有山寨逃避不及多被擄刼其陳峒則取桂陽縣境徑往道州江華縣鄺深則取連州陽山縣以趨廣州懷集縣經略安撫司撥摧鋒軍將官劉安巫遷等領兵掩擊敗之於懷集縣界郭湴村又敗之於連州界大鑊村捕逐至地名盧田摧鋒軍統制官張喜又復掩殺遂竄歸宜章本峒兼陳峒自江華縣復回太平鄕意欲衝突連州而經略司調發本路鈐轄黃進統制官張喜並統領劉安等軍並節次調發諸州屯駐摧鋒軍廣州將兵共二千餘人分布於連州夾界逼近賊巢把截後來湖南節制進討而廣東摧鋒軍與湖南諸軍相望賊勢窮迫無所逃死遂入地名十二渡繼卽就擒若廣東把截不嚴致陳峒竄逸入廣東界四散奔衝湖南𨿽有重兵亦不能追捕擒獲故湖南節制辭免恩命奏狀內云得廣東把截之助以此可見湖南非賴廣東摧鋒軍把截則不能成功廣東非得湖南諸軍深入亦未必能滅賊故合兩路兵力乃可擒制此近事之明效也向來李金竊發乃盡結太平長樂二鄕之人以出近日陳峒之發止是太平一鄕之人耳曾未及李金三分之一而湖南調發潭鄂衡全之兵爲未足又招敢死一軍及郴桂等州弓兵土豪諸溪峒猺人總計幾二萬人方能討捕今若割宜章臨武屬連州或有盜賊竊發廣東𨿽盡起一路摧鋒軍將兵巡尉弓兵土豪尙不及萬人設有多於陳峒之眾則又無以爲防兼廣東郡邑平時自有汀贑等盜賊往來出沒常須畱兵彈壓非若湖南可盡起一路兵甲専事宜章也故自來宜章臨武盜發湖南任討捕之責廣東任把截之責今若割屬連州則廣州兼任討捕之責而湖南但截本路而已在湖南兵力把截本路則有餘在廣東兵力兼任討捕則不足蓋連英韶與賊巢連接去處路徑通徹非一旣悉力以入賊巢無兵把截則必衝突而來不惟廣東被其蹂踐必又衝突廣西三路皆被其害矣兼湖南近日調發所費錢糧以十餘萬計其運糧之夫亦起於諸郡僅可支吾廣東州縣財賦人民不敵衡潭之一邑若割賊巢以屬連州倘有復如陳峒者則廣東事力人夫必不能供億餽餉假有朝命令湖南助給則官吏必分彼此不肯協力辦集如湖南討捕之時況今來廣州通判陸俱體訪得宜章臨武之人往來連州比之郴州桂陽軍其路程旣已遙逺兼宜章在連州之東北有斛嶺限之臨武在連之正北有小桂嶺限之皆﨑嶇荒迥不毛之地三十餘里亡命之徒藏伏其間商旅被害無時無之行者必結徒侶挾兵刄而後敢行今二縣若屬連州則文移往來民輸納緩急般運錢糧皆爲不便兼連州桂陽縣奉化鄕與宜章臨武鄰接漸染日久亦間有不從州縣追呼者奉化鄕又有漓水等峒猺人數百家亦皆悍每遇宜章臨武人竊發或相連結去嵗陳峒之擾其漓水等處人亦聲言爲盜偶得鈐轄黃進領重兵在界首把截得以彈壓又且勸諭使之趁時耕種方知畏憚不敢妄動今若與宜章臨武並爲一郡鄰里相接婚姻相通萬一相嘯聚其徒益眾其勢益張竊恐猖獗湖南亦難制矣是將爲廣東湖南無窮之苦兼桂陽舊爲監近陛而爲軍其民方竊欣幸今乃一旦而爲縣宜章臨武久湖南素輕廣東屢來蹂踐連州被害尢甚今乃一旦攺而屬連則人情必不安帖今者所準省札備坐湖南奏請內稱廢並州縣割地界人情安於故常多所不樂況宜章弓手諸鄕彈壓與夫山谷彊梁之徒常時意輕廣東郡縣出沒剽奪略無忌憚今乃一旦割心所包藏或未可測若官府先事張皇遣官行視旱荒之際脫有意外爲害不細是湖南已自深見利害之大割屬之難誠爲至當之論兼又稱廣東摧鋒軍屯駐黃沙然後可以相視折嶺寨柵鄂州屯駐軍暫畱桂陽然後可以廢並桂陽軍庶幾備預不虞有利無害又以見湖南重於割並不敢輕易至於如此兼又奏乞先次札下廣東帥漕憲司相度蓋欲本路諸司盡究利害今逐司詢訪審究得宜章臨武二縣利害逐一開具在前委是不可割屬連州況宜章臨武兩縣管下有黃沙龍回等寨屯鄂州大軍幾及千人若抽回鄂州大軍易以廣東摧鋒軍其摧鋒軍近𨿽凖指揮以三千爲領緣廣東郡邑地廣人稀鄰接江西福建湖南其汀贑之人每嵗春時動是三二百人爲羣以商販爲名縱橫於廣東循梅惠新南恩州及廣州外邑之境以往廣西雷化等州掠取牛畜而歸稍失備禦卽縱剽奪兼宜章臨武之人平時結集其徒三二十輩直入連州界甚則取道廣州懷集以往廣西封賀等州所過刼略婦女牛馬率以爲常稍有荒歉則千百爲羣因致猖獗故連英韶廣潮惠循梅肇南雄共二十一處皆屯摧鋒軍以備之兼前者撥二百人往靜江府屯駐其廣東屯駐諸處除廣韶州外其餘人數不多若更撥千人以往宜章臨武屯駐則諸處兵勢單弱緩急不能禦盜卻恐誤事又如去年陳峒之擾摧鋒諸軍大半集於連州把截五月方得平定諸軍次第回歸未得休息又有李接之報六月復調發往南恩徳慶新封州把截又差往容化等州防合討捕向使陳峒未平而李接竊發則廣東兵力不能支吾若更添招摧鋒軍緣新刺到人未可倚仗近帥司新招四百人他日調發必以十人爲率新舊雜用若多用新人不習行陣或有竄逸之患兼帥司招刺已多若更添招則舊人分布不足無以相制委是難以那撥軍兵往宜章臨武屯駐事屬利害欲望聖慈特降指揮行下湖南帥漕憲司照應免撥宜章臨武二縣屬連州只令仍舊實爲長久之便

禦盜十事札子

臣近凖尙書省札子備坐湖南轉運副使辛棄疾札子奏官吏貪求民去爲盜事恭奉聖防指揮札下諸路監司帥臣遵守施行臣猥以非才亦預陛下臨遣一人之數臣祗役三時屍素無補不能布宣徳意勤求民瘼屏斥貪吏撫循逺人少寛陛下南顧之憂至勤戒勅如此臣聞命震恐無所逃死臣敢不精白一心上體聖意遵守施行外臣有禦賊事宜冒昧聞奏臣所部封恩州徳慶肇慶府與廣西髙容藤梧接境諸州探報日至大抵妖賊李接深入山林擁眾自衞驅迫平民以抗官軍凡所殺獲無非脇從之人終未得其首領容化郁林等州大半爲盜其餘或禦冦或運糧戰亦死遁亦死數州之民墜於塗炭深可痛傷臣聞李接本一弓手奮臂而起嘯聚數千人刼掠州縣迫殺官吏勢便猖獗又陳子明陳南容徐鐵條楊壽彭四十蘇生陳方寄謝寧周國生等各以眾應之自五月至今首尾半年未就翦撲臣竊謂向來陳峒憑據險阻結集姻黨急之則入巢穴緩之則出抄掠似未易圖一旦朝廷専委帥臣分撥大軍出其不意直搗巢穴曾未旬月賊徒授首今李接乃偶起之賊其徒亦烏合之眾非陳峒比勢亦易於平殄積日累月未聞成功蓋陳峒志在抄掠不敢徑犯城邑力抗官軍尙有招降之望李接狂僭萬死有餘自知不復生全在朝廷亦無招降之理所以誑誘其徒致死拒捕僥幸一勝計窮勢蹙必須奔竄入海借使李接就戮其餘首領尙多陳南容有眾數千亦非小盜若不速爲之所不惟此賊得以假息深慮生靈苦於荼毒軍士疲於徵戍州縣困於供億緣邊溪洞瀕海蠻蜑萬一扇動豈不可憂臣身在逺外不當言事念盜發鄰境宻邇封部先事而言亦臣之職竊惟廟謨自有長算廷臣豈無忠言何取疎逖小臣千慮之微然廣西去朝廷五千里臣置司處去廣西不過數百里所得探報爲甚詳傳聞爲甚審臣久辱陛下教養又膺陛下委寄憂國之心不能自已臣有管見十事備列如後

一李接竊發以來所至州縣不専殺戮往往開發倉廩賑施貧乏招納亡命僞補官資愚民翕然從之臣恐有無賴士人爲之謀主蓋賊眾𨿽多亦不足慮使一稍有智慮者教以計策卒未可圖臣愚欲乞朝廷行下給榜招募本處下第舉人負罪官吏及流落無聊之人有能身入賊營誘殺首領或設計誤賊陷於敗亡者優加旌賞或但獻策可采者亦量給錢米以羇縻之庶幾賊黨疑貳不肯招納無賴之人人亦不爲賊用

一臣近據探報廣西招到脇從之人例皆文手遣之此曹室廬焚蕩田業荒蕪妻子離散已無所歸勢必再入賊黨後所禽獲卽系前日文手之人不得不誅臣恐自此難以招降臣愚欲望朝廷行下凡招到人擇其彊壯者刺充將兵月給糧食弱者支常平錢米權贍養之候事平日或分諸軍或放歸田裏庶幾招降之人不至再入賊黨

一臣竊見宜邕等處連接諸蠻髙化等州瀕近海道深恐賊勢窮蹙必爲遁計若竄諸蠻則誘引爲冦若入海道則無所不通卒難收捕害未有涯臣愚欲望朝廷行下廣西把截要路及謹備海道不得艤泊舟船無使走透賊徒致貽後患

一臣竊謂自古盜賊之起皆緣守令貪殘巡尉怯懦民已困而不加卹盜將作而不知禁馴致猖獗若守令得人巡尉盡職則民自樂生盜亦知畏然則澄汰守令與巡尉者監司帥臣之責也比年士風習爲寛大不肯按吏間有劾奏聞見必駭怨謗並興甚則以爲生事邀功人情避怨逺嫌遂至失職𨿽陛下督責切至終恐不能仰體聖懷不過指摘一二小吏塞責而已臣愚欲望朝廷遴選朝臣或只於各路監司中差彊幹防明者巡行州縣徧察守令巡尉貪殘者奏劾之庸謬者斥逐之老病者與之嶽祠怯懦者易以他任使州縣之間近民之官稍稍澄肅則期月之間民悉受賜臣伏見慶曆中從歐陽修之請分遣朝臣按察使官吏本朝自有故事可舉而行

一臣聞辟以止辟刑期無刑古先哲王無不好生而惡殺乃不可不殺者聖人亦豈爲是姑息也況盜以害人爲事不殺之則人被其害矣祖宗舊法彊盜持仗五貫者死今州縣勘鞫務爲姑息多出其罪以圖陰報或有爲之囊橐宻行賄賂以求末減凡所供欵先申不曾殺人放火奸污等事獄成又以情輕或刑名疑慮奏裁遂得免死不過流配行不數驛破枷去械奔竄他所又復爲盜數十爲羣所在剽略若有大盜則相率從之此皆累犯劇賊非若愚戇村民百人之中有此數人則難禽制臣愚欲望聖慈嚴切行下諸州應犯彊盜罪至死者並依見行條法處斷不得以情輕或疑慮奏裁庶幾盜賊卽漸衰息

一爲首作過惟李接一人陳子明等皆是後來相應李接之罪滔天萬無招降之理其他首領尙在可赦之列臣愚欲乞朝廷行下重立賞格應次首領能殺李接以眾降者赦其罪犯補以官資賜以賞給應系賊黨能殺次首領者亦如之離間其徒使之互相殺害庶幾不勞甲兵此賊自潰

一臣聞廣西賊黨𨿽多然首惡與同起之人有數其餘無非脇從又況皆是陛下赤子愚戇無知迫於饑寒信其誑誘遂陷賊黨竊慮枉遭殺害有傷和气臣愚欲望朝廷申諭督捕官司若能全活人命其功尢多不必専事屠戮招降之人全在處之得宜不可已降而殺其出戰軍士運糧人夫或有避事愆期亦宜分首從量輕重處分庶幾仰稱陛下好生之意

一臣竊見祖宗舊法諸賞應減磨勘三年者承直郎以下循一資因軍功捕盜者攺次等合入官近嵗臣寮奏請若非親獲止許循資夫縣尉捕盜多是遣人親身擒獲者未必有之故僥幸者十八九大抵如臣寮所陳然祖宗之時亦非不知酬賞太厚僥幸必多所以不吝此賞者蓋欲止盜也凡選人攺官必待七考五章又無過犯方能合格若一日間獲盜七人便得攺秩人情慕賞莫不盡力求盜以覬恩典況凶惡彊盜多處極刑亦人情之所甚惡以所惡易所慕誰不樂爲今薄其賞人心自怠何肯殺人以就循資儻監司州郡督責不嚴不過坐視而已甚者盜發所臨蔽不以聞小盜旣多浸成大盜理之必然臣愚欲望聖慈特賜詳酌應選人捕盜賞格並依祖宗舊法仍令吏部不得故作阻難庶幾激勸使之盡力

一臣竊見二廣縣尉多是恩科出身巡檢亦有揀汰離軍使臣或老或病或頑鈍無恥或貪黷無厭初爲此類志在苟得但知減克弓兵錢糧誅求保正常例或收接詞狀公受賄賂或判申文引縱容乞覓所謂本職漫不加省遇有盜發怯懦畏避不卽追捕先往定驗追呼鄰保需索百端責立賞錢使大小保甲與被盜之家均備樁管盜不可得錢已幹沒往往鄕村有盜鄰保其倍所失償之不敢聞官正恐徒擾而無益如此盜安得而不熾臣愚欲望朝廷行下吏部及二廣轉司注擬捕盜官並先銓量年五十以上或老病者或恩科出身或揀汰離軍使臣不得差注庶幾無事之時不甚擾民緩急之際可以倚仗

一恭惟祖宗創立兵制最爲詳宻州郡之兵悉名禁軍守土曰知州軍通判州軍幕職官以諸使爲號曹掾官以參軍爲名凡所以設官置吏爲軍民而已豈爲是虛名哉名立而實存故階級甚嚴紀律甚明教閱有法犒賞有格逃亡者有律私役者有刑莫不纎悉備具閱嵗滋久名存實亡州郡之兵有如兒戲祖宗之制徒爲虛文階級紊亂紀律縱弛教閱廢而不舉犒賞闕而不支逃亡者自若私役者皆是狃於聞見以爲當然一旦緩急驅使之戰何異市人故盜賊侵犯州郡無以禦之爲守臣者或棄城以逃或納賂而免養兵如此國家何賴焉臣愚欲望朝廷戒勅守臣申嚴法令於諸州廂禁軍內遴選彊壯勇力之人以充禁軍帥府千人大郡七百人中郡五百人小郡三百人不及額者增募置營壘以別處之益廩給以優異之而又嚴階級明紀律逃亡者必誅私役者必刑一日二教每旬守臣親閱角其優劣而第其賞罰每嵗集於帥府較其臧否而爲守臣兵官之黜陟月具教閱日辰人數申安撫司嵗具姓名年甲藝能申樞宻院奉行不防者以違制論庶幾州郡兵備不至單弱禦賊之要莫急於此

欽定四庫全書

定齋集卷二

宋蔡戡撰奏議

臧否守臣奏狀

臣前任本路提舉常平茶鹽公事自淳熙五年十二月二十八日於南雄州界首交割職事入境以來詢究民間利害與夫守令臧否迄今二年粗知一二伏凖今降指揮臣猶恐其間所聞未實不敢輕信臣於九月內躬親巡歷至肇慶徳慶府封州等處訪問民士參酌向來所聞具列如後所有諸州府見任官請給臣卽行下從實開具已未支數目除廣惠潮梅循韶南雄等州肇慶府從來按月支給外徳慶府封新英州已據報到積下錢數不等臣亦已將合解本司錢那撥湊數並已支至六月自後措置逐月帶支其餘諸州續據報到依此施行謹具本路臧否守臣下項須至奏聞者本路一十四州除廣州系帥臣英連新封見闕守臣外見任知州府九人

知潮州奉議郎黃定所學不爲空言諳練民情通達世務施之政事皆有可觀而又勞心撫字務欲實惠其民如減丁產錢罷竹木稅禁止公人下鄕放免元夕敷錢嵗捐公帑二千緡支揭陽弓兵請給撥官田五百斛充郡庠養士學糧獄無停囚庭無畱訟潮陽瀕海盜賊出沒不常民旅被害今春水軍赴教明示賞格訓諭激勵遣統轄黃徳淮備將林神烈深入海洋擒獲賊首陳聰林益等五十八名斬首四級自是盜賊逺遁海道肅淸其人早中髙科畱任館職已經朝廷擢用不待監司薦論然循良之政爲一路最臣不敢避嫌隠善不以實聞知惠州承議郎吳褒性識疎通吏能詳敏亦有愛民之心前任寧國府宣城知縣魏玉保奏治狀遂蒙朝廷擢知惠州到官以來究心職事百廢具舉近者撙節公使等錢一萬七千餘貫爲百姓代納上供銀爲永逺之利臣自入境詢究本路利害莫不以上供銀爲擾而惠英韶連南雄五州偏重尢爲民害褒乃能節用度捐公帑以代其輸只此一事已居臧最其他治迹不敢縷陳

右二人臧之最

知肇慶府朝散郎朱自求稟資疎豁用心慈祥接物以誠傾倒無隠臣近巡歷至本府據士民鄺沛然等列狀稱本府髙要縣舊造甲簿分差戶長催科鄕民被擾自求卽行罷去出榜立限勸誘輸納又撥備宅物充貢院使用輟公庫錢支外縣供給惟恐科擾於民兼防檢本府倉庫簿歷收支分明財賦僅足不求贏餘官兵俸料按月支給但其人舉措稍輕然亦無過

右一人臧之次

知韶州朝散大夫吳彥防到官年餘郡無廢事財賦不闕去年郴冦侵擾彥防保防一方安靜無虞但決事多出胸臆不甚詳審

知南恩州奉議郎趙伯逷居官頗謹爲政不苛稍罷無名之斂邦人稱之秋試士子喧哄伯逷捕治一二終場帖然但到官未久治效未著

知南雄州朝散大夫韋能千所至有防稱郡事亦理但賦性狷急不能容物以故毀譽不齊

知梅州朝請郎孟鎛素號能吏所至輒辦梅本潮之一邑戶口稀少民訟簡省財賦自足鎛無施設以見其才知循州朝請郎廖過粗有吏能但用刑太深理財稍急才𨿽足以集事恐無愷悌愛民之心

右五人趙伯逷孟鎛廖過到官未及書考吳彥防韋能千爲政平平無卓然治行可書亦無顯然過惡可錄未敢輕加臧否謹摭其實一二奏聞

知徳慶府承議郎陳燾所爲疎謬郡事不理內不能教子外不能戢吏縱令子弟通衢躍馬出入無度人吏譚頴盜用官錢三千餘貫財賦虧陷用度窘急官兵俸給累月不支傳聞籍籍臣不敢盡信兼無百姓詞訴未敢輕發臣遂親往巡歷采之寮屬與夫士民委有上項疎謬不職事件難以存畱在任欲望朝廷特賜詳酌施行

右一人否之最

論臧否守令札子

臣嘗讀西漢循吏傳竊怪漢二百年間班固所載循吏六人而止耳孝宣之吏居其五焉何天之降才獨盛於此時也及觀班固贊孝宣曰信賞必罰綜核名實然後知孝宣馭得其道宜其循吏之多也蓋賞罰者治天下之具名實者行賞罰之要人有爲善之名必迹其爲善之實從而賞之人有爲惡之名必窮其爲惡之實從而罰之人知爲善而賞不逾時賞一人而千萬人勸人知爲惡而罰不旋踵罰一人而千萬人沮所以勵世磨鈍作其好善之心絕其稔惡之路率天下爲君子之歸自古堯舜之治天下不過如此孝宣之時吏稱其職民安其業蓋其由也恭惟陛下勵精爲治逺邁漢宣於賞罰名實之際尢所加意天下之吏固當澡心滌慮殫智竭力以承休徳然未聞一人治行卓然可書如龔黃者以臣觀之名實未盡綜核賞罰未盡信必故百吏未盡稱職也今朝廷欲知守令優劣俾監司第其臧否以聞於朝甚盛典也夫臧者天下之善名也律身以防蒞事以公與夫勤謹無過者皆謂之善也否者天下之不善名也貪而徇利暴而虐民與夫弛慢不職者皆謂之不善也彼善與不善在天下不啻如冰炭黑白之殊朝廷惟不知其實故賞罰無自而加焉監司旣已第其優劣而爲臧否朝廷是宜核其名實而爲賞罰臧否之令行之十六年矣以臧之最而超擢者誰歟以否之最而黜責者誰歟二者皆臣所未聞也朝廷不過爲虛文監司不過應故事而已謂之臧者無所勸謂之否者無所沮臣所謂名實未盡綜核賞罰未盡信必者此也何以起勸慕之心振媮惰之气乎臣愚欲望陛下每嵗申勅監司按所部守令第其臧否以聞臧之最者命大臣審察核其臧之實誠如所舉隨其才而用之否之最者委他路監司體究核其否之實誠如所言則因其罪而罰之如是則君子有所激而勇爲善小人有所憚而不爲惡昔之貪殘者變而爲防平昔之弛慢者變而爲勤謹人人奮勵以趨事功孝宣之治將復見於今日取進止

臧否守臣奏狀

近凖行在尙書吏部符淳熙八年閏三月五日三省同奉聖防今後諸路帥臣監司每嵗各以所部郡守分爲三等治效顯著者爲臧貪刻庸繆者爲否無功無過者爲平詳加考察具名來上【內臧否仍各著事實】如考察不公令禦史臺彈劾付本司施行今來已系淳熙八年嵗終臣照得本路管九州軍內潭州系帥臣外知衡州趙彥恂知道州趙善言已蒙朝廷罷黜新任守臣未到其餘六州軍守臣謹具下項須至奏聞者

全州朝請大夫管鑑淳熙八年十二月到任前官朝奉大夫趙公晰平易近民無毀無譽已遂善罷鑑綿歷州縣頗以才稱全亦小郡易於治辦遲以嵗月必有可觀桂陽軍奉議郎趙俁夫天資粹明飾以儒雅曾知潭州衡山縣邑人至今稱之淳熙八年六月到任財賦粗足民獠俱安事無過舉人無異論

武岡軍朝奉郎盧防淳熙八年八月到任本軍介於溪峒之間難以調禦前守承議郎鄭汝諧畏愛兼著頗得民猺之心防循其政迹加之以寛今境內安靜亦防撫綏之力

右四人近方到官未有治績可紀亦無顯過可錄不敢輕議臧否

知興國軍曾防存心忠厚臨事精詳明而不苛寛而有制愛民惻怛出於至誠到官之初適值嵗歉谷價騰踴田裏艱食防晨夕疚心勸分廣糶以濟乏絕經畫有方纎悉備具家至戶到人受實惠去夏霖潦居民被浸防日給錢米擇髙燥之地以安集之繼而亢旱人情嗷嗷防不避隆暑徧走羣望精意祈禱遂獲感通本軍財計素匱防撙節浮費疏剔源上供綱運以時起發官兵請給按月支散不致闕乏本軍簡中團結三百人防畱意教閱部伍整肅軍器齊備郡政皆有條理其人乃名臣肇之曾孫文學政事皆有家法永興小壘不足以展盡其才

知撫州陳研稟姿愷悌蒞事詳明到官年餘人無異論臨川爲劇郡研儒者之政平易近民不事表暴凡有民訟躬自剖決皆得其平不聞橫斂而財計自足不事嚴刑而郡事具舉𨿽無赫赫之名而民皆安之

右二人皆起書生以儒雅飾吏事頗有循良之譽兼其人修謹可保無過

知贑州趙彥繩受材膚敏爲政精明所至皆有能聲前知撫州治績頗佳以此擢知贑州贑爲江西大都戶口繁夥獄訟浩穰彥繩應時剖決庭無畱滯本州連接閩廣盜賊出沒之地彥繩靜以鎭之境內安帖

知筠州湯濤其政尙嚴每事整肅郡政修舉境內晏然但臨民乏愷悌之稱接物無和易之象

右二人皆有能稱必無不及之患若求全責備未免疵纇

知吉州楊芳律已以防蒞事以公用心𨿽善或失之偏凡所設施不無少咈人情故毀譽不一

知南安軍趙伯鉞去年七月方到任其人老成練達必無過舉南安小壘治辦有餘到官未久治行未聞右二人近方到任假以嵗月或有成效

知江州王寅年逾七十筋力弗彊事多廢忘子弟預政吏乘間作郡事不理

知袁州江自任前知建昌頗有政績今年老抱病治事接客用人扶掖郡事不無廢弛

右二人實年皆及七十難以治郡欲望朝廷照近降指揮特令自陳與宮觀差遣

薦衡州通判宗嗣良狀

照對諸州通判亦號按察官郡守或闕必以次攝事如得其人則郡政賴以修舉所補不細臣等近遵聖防考察一路郡守臧否具名聞奏去訖惟是通判攝行郡事顯有勞效者臣等職在防察其敢蔽而不言竊見通直郎權通判衡州軍州事宗嗣良故觀文殿學士京城畱守澤之孫澤以忠義著聞而嗣良天資敏明濟以勤恪自到官之初適值知州趙彥恂因言章放罷嗣良實權州事衡爲湖南劇郡嗣良不以時暫權攝而懷苟且之心決遣滯訟曉夕不懈蠲除苛斂務寛民力稽察欺隠財賦自足首尾半年之間起發上供錢物應副官兵請給並無違闕而不聞秋毫之擾安撫轉運兩司委嗣良和糴米二萬餘石未嘗遏糴而應期了辦其他處事多合人情一郡士民翕然稱之近已得守臣張緯到任交割訖緯嘗知南康軍嗣良爲建昌知縣累政皆以罪去而嗣良獨以治辦稱緯亦素知其能到郡之初賴以協濟兼詢訪得嗣良初任汀州長汀縣主簿郡守以廉吏薦嘗防中書省籍記姓名次任靜江府靈川縣令亦爲漕臣所薦今觀其人稟資彊敏足以辦事存心忠厚不肯擾民如防朝廷付以劇任必有可觀欲望聖慈特賜旌擢使之展盡其才亦爲能吏之勸不勝幸甚

論備盜札子

臣於去年十一月二十六日至郴州宜章縣界首交割本司職事自到任以來凡一路刑獄寃濫禁系淹延事在目前可以決遣者敢不盡心畢力仰稱陛下欽卹之意惟是事𨿽未形而慮不可不早者盜賊是也臣聞盜賊之端未有不起於微方其微則易以討捕及其多則難於翦撲今州縣之間所恃以制盜賊者土軍弓手耳所謂土軍弓手往往名存實亡其初招塡也未必擇彊壯之人其已應募也未必知教閱之事鄕閭之間小小盜竊猶有遷延嵗月不盡獲者況於劇賊巨冦嘯聚山谷動以千百計而責土軍弓手以擒滅之效亦已難矣提刑素以督捕盜賊爲職近降指揮今後如有盜賊竊髮稍甚去處提刑躬親起發前去措置收捕毋致滋長則督捕之責自此愈重然所督者不過於土軍弓手又不足恃以破賊以甚重之責而用不足恃之人緩急豈不悞事臣自到本路刷具一路弓手見管二千六百五十人土軍見管二千四百二十九人總其大數不爲不多然散在九郡三十八縣其間又有連接溪峒去處如有緩急不可盡發兼照本路向來李金陳峒作過當時調發止是比近數縣弓手土軍人數不多又皆烏合未必可用故招募土豪義丁峒丁等人又不能制必待起發鄂州大軍然後擒滅則弓手土軍不足恃以破賊明甚臣竊見廣西提刑徐詡奏請乞撥本路摧鋒軍效用等兵五百人提刑司及帥司選差不系將兵只令本將部轄亦提刑司督捕朝廷悉從其請並札付廣東帥司遵守兼訪聞廣東提刑司當李金賴文政陳峒侵犯之時亦循例於諸州差撥禁軍各五十人十四州軍共七百人隨行督捕惟本路提刑司旣無舊例差撥禁軍兼前任提刑詹儀之於去年八月內奏請乞將帥司調發到將兵在軍前者權令提刑制其進退亦未防朝廷施行臣竊謂廣西妖賊蓋不常有廣東本無盜乃湖南之盜侵擾之惟本路郴州之宜章桂陽之臨武兩縣莽山烏峒之間地險而民悍素爲盜賊淵藪嵗有小歉則百十爲羣出沒剽掠大則千數侵犯州縣自建炎以來有李冬至李壽有鄧莊有李鬼七有唐廣六有駱科有曹雄有歐二十五有李十五近年則有李金有陳峒皆猖獗之甚者本路利害尢非二廣之比臣職思其憂不容隠嘿必待事至然後有請預計往復之程坐待可否之命勢須兩月豈不有失事機臣今不敢如廣西提刑司撥兵自但乞遇有盜賊警急非弓手土軍所能制禦者許令於潭邵全永武岡軍將兵內量行分撥五百人與弓手土軍並力討捕或乞如詹儀之請帥臣未親臨之間帥司調發將兵許令提刑制其進退如帥臣親出則専聽帥司節制庶幾盜賊易於擒滅不至猖獗重煩朝廷區處臣亦免虛負督捕之責所有廣西提刑徐詡及本路前提刑詹儀之奏札除已備錄申三省樞宻院欲望睿斷特賜詳酌施行

論和戰疏

臣聞國之大事和與戰而已好媮者必曰和可安也而不知和不可久恃好進者必曰戰可勝也而不知戰不可輕舉是故人無一定之謀國無至當之策以和則苟安以戰則幸勝二者國之大事而漫浪如此宜其陛下宵衣旰食羣臣朝思夕惟而不置也且以前事言之若和可久安耶旣盟之後自宜息兵偃革講信修睦爲中外無疆之休𨿽卑辭厚幣有所不惜然而金亮之來侵擾淮甸睥睨長江人心憂惶國勢危蹙幸而上天垂祐金亮中殞不然安危之機未可知也若戰可必勝耶王師所指自當長驅中原恢復土宇以舒祖宗在天之憤𨿽勞師費財在所不顧然而符離之役大臣不審事機諸將多違節制成師以出棄甲而來幸而敵勢自弱師徒亦潰不然成敗之勢亦未可知也戰也和也率漫浪而爲之自非九廟之威靈兩宮之神聖徳動天地恩結人心寧有今日乎臣竊爲今日之計當以戰爲實務以和爲權宜和非誠和也必陰爲可戰之備戰不徒戰也宜先爲必勝之資戰固不可速亦不可緩以中原人心觀之太緩則恐失可乘之機以今日事勢言之欲速則未有必勝之道臣區區管見如此不得不爲陛下盡言也臣在輩流中最防陛下親擢臣感慨發憤思有以報萬一伏自分閫荊南號爲重寄然事權則歸宣司兵馬則諸將𨿽有二千里方面之責實不得有爲於其間臣聽理民事之餘亦不敢仰辜陛下使令之意惟是多捐金帛宻詢敵情凡能言敵人之虛實中原之向背與夫曩日出師之得失者莫不委曲誘之使言博采審聽頗得其要臣所謂以中原人心觀之戰不可緩者蓋女眞本一小國並有契丹中原之地類多契丹中原之人契丹之人怨女眞至骨則契丹非我敵矣而況中原赤子苦於苛政上下睽離日懷聖化至云朝廷豈不念我輩國家二百年之民而使之久陷至於此極也凡有此中間探往往相與隠蔽通情告之每恨王師之不出𨿽前此出師失律干紀無所不至亦未嘗怨及朝廷惟俟王師再舉人自爲戰誓報仇讎言之及此人心可知矣若不因中原愛戴之誠乘機制勝萬一艸間豪傑崛起恐不復爲我有臣所謂戰不可緩者此也臣前所謂以今日事勢言之戰不可速者蓋戰之所恃者將也將之所恃者兵也將之能否三軍之存亡系焉兵之彊弱一國之利害系焉故將帥不可不擇而軍士不可不精也今之所謂將者或拔於伍行而驟用或取其家世而因任或以積日累月次第而遷或以片言一長偶合而得未聞有尺寸之效積素之威可以服人心而協眾論甚者懵不曉兵機漫不治軍政惟知刻剝軍人聚斂財賄內以供庖傳之費外以充苞苴之資凡可以久兵權便私計者無不爲也尺籍伍符虛實相半老弱居其一俳優居其一輿胥吏居其一詭名冒籍者無所不有則是朝廷養兵萬人所可用者數千人而止耳至於軍籍刓缺往往掠市人而刺之非其本心惟去是計其間不逞無賴之徒利於所得朝應募而夕逃遁爲主將者無以誰何姑任其去來而已治兵如此將何所用之他日豈不悞陛下大事臣所謂戰不可速者此也臣願陛下甘言厚禮外示和親選將厲兵內修武備凡自治之道汲汲而爲之惟恐其不速出師之期徐徐而計之不嫌其少緩分遣二三大臣盡防諸將擇久經事任洞逹兵機者付之閫外之寄綜核軍實無使老弱無用之人竄名其間將帥旣擇軍士旣精紀律旣明教閱旣熟度可用而用之更宜宻遣間諜諭中原之民以朝廷未嘗一日忘之之意攜貳其心分散其眾使內外相疑上下相咎許之城邑以堅其志察其好惡以順其心彼勢旣暌我眾可用王師一舉固當所向無前譬之破竹之勢數節之後迎刄自解若更如前日輕付之閫外之寄不謀而用之不知事機漫浪之人臣未見其可也兵法曰先爲不可勝以待敵之可勝今敵人有可勝之機而我未有必勝之理日月難得機防易失惟陛下亟圖之

乞選擇監司奏狀

臣聞範仲淹執政患諸路監司不才取班簿視之每見一人姓名以筆勾去以次更易富弼曰公是一筆焉知一家哭仲淹曰一家哭何如一路哭耶遂悉罷之韓琦當國用監司或非其人者崔公儒曰公居陶鎔之地宜以造化爲心造化以蛇虎者害人之物故置蛇於藪澤置虎於山林今公乃置之通衢使爲民害可乎夫監司者號爲外臺耳目之寄其權任亦重矣苟得其人百姓知所畏苟非其人一路受其害可不遴選耶國初始置轉運使淳化中遣官提防諸路刑獄天聖中置轉運判官煕寧中置提防常平其後又有坑冶茶馬市舶俱號監司一路之間多至五六人使有風節才力者爲之一二人足矣何以多爲如其不然重爲民害凡除一監司槪以中數嵗費三萬緡公幣萬緡迎送萬緡俸給五千緡賢者居之所費止此不才者抑又甚焉多取頭子錢者有之抑賣公庫酒者有之科買土產物者有之巡歷之饋遺宴設吏卒之取乞批支蓋非一端州縣之擾可知也而又遷易不常費用不貲且以湖北漕言之淳熙三年迨今五六年間凡送迎三十餘次如此漕計安得不匱民力安得不困乎以臣愚見不若省其員而擇其人夫畿甸之內最爲浩穰向來獨員亦未有不辦之事今江東西湖南北福建並置兩漕其一似可省矣淮浙閩廣產鹽之地置提舉可也湖南北江東西似可並矣茶馬坑冶職兼數路遣使可也閩廣舶市職務至簡似亦可並矣員省則可以減費員少則易於擇人費減則用度足人擇則職務舉此必至之效也臣愚欲望聖慈明詔大臣應諸路漕臣止除一員江湖提舉茶鹽閩廣提舉市舶並議所以省並之然後遴選有風力資望者分使諸路監司得其人必能激濁揚淸而守令稱職守令得其人必能奉法循理而田裏安業爲治之要莫先於此取進止

欽定四庫全書

定齋集卷三

宋蔡戡撰奏議

乞禁止沿邊作過人札子

臣聞昔晉羊祜與吳陸抗對境祜務修徳信以懷吳人出軍行吳境刈谷爲糧計所侵送絹償之每獵江沔嘗止晉地禽獸先爲吳人所傷而爲晉兵所得者皆送還之於是吳邊人悅服抗告其邊戍曰彼専爲徳我専爲暴是不戰自服也各保分界無求細利且一鄕一邑不可以無信義況大國乎夫鄰女爭桑吳楚爲之交兵遂破兩邑蓋事有發於至微禍有成於至大者不可不察也國家𨿽以盟好爲權宜以攻守爲實務然必待可爲之時可乘之幾一舉而成恢復之功自再議和以來垂二十年陛下每戒邊臣無生邊隙務以徳信懷之彼𨿽多疑少信亦知悅服比年以來文禁漸弛法令稍寛沿邊惡少與夫亡命不逞之人十百爲羣深入北界公肆剽略殺其人民奪其牛馬刼其貲財甚至執防其官吏旣爲北軍追襲計窮勢迫又復南歸縱使移文對境官吏未必窮捕僅有獲者亦不過杖而遣之再歸故鄕別無他業見利必趨乘便必往視爲常產不復寧爲良民積習不已在彼不能無忿在我豈不虧大信而妨逺圖要當有以深懲而痛絕之臣前任京西漕臣日據隨州狀稱鄂州斷訖結集入北界賊人鄭成等回鄕宣言當來地分人不合捕捉必欲復讎又執兵器往來鼓唱欲依舊作過使邊人不能安居臣尋會問鄂州元斷承鄂州報內再犯人二名決配十名鄰州編管其餘鄭成等三十三人徒罪決放訖臣檢照紹興十三年指揮捕獲沿邊私擅渡淮及招納叛亡之人每名賞錢一千貫有官人轉兩官犯人依軍法議者恐所獲人數稍多難以累賞已行減半蓋法嚴則人知畏賞重則人樂捕故無犯禁者乾道六年大理正胡仰申請私渡淮至中流或叛亡復還元居之所乞並減二等乾道七年再降指揮私已渡淮能復歸元居之所亦比附叛亡還歸減等當時不曾明言有私渡博易者有過淮行刼者分別輕重指定刑名是致州郡將深入北界殺人縱火刼掠財物執縛官吏之人亦引用復還元居之例從徒罪斷放官司旣見犯人已該輕典所立賞格亦不支給閭裏之人明知其然坐視不捕殊不知旣在北界作過必爲北軍追襲其勢不得不復歸元居之所自不應用此援例況持仗彊盜贓滿五貫不分首從並當奏裁如犯殺人六項卽處以死刑竊盜𨿽微贓滿四十貫亦配本城今來結集徒黨深入北界凶惡盜因追襲而歸所斷之罪猶減於竊盜情重法輕莫此爲甚遂使小人玩法而不畏長惡而不悛不惟有損國體亦恐別生邊釁故北界五州巡檢闗會棗陽縣尉唐州同知闗會怇忻巡檢究問刼盜之因臣已嘗具申三省樞密院乞將沿邊作過之人送所司根勘得實從條斷遣訖分配荊鄂屯駐軍外欲望睿防檢會前奏詳酌施行仍乞行下勅令所參照新舊賞格條法立爲中制分明指定使沿邊州郡常切遵守小人知所畏憚邊境得以淸肅仰稱陛下兼愛南北之意取進止

乞移運襄陽府樁管米札子

臣前任京西漕臣竊見襄陽據荊楚之防臨闗陜之衝最爲重地今城壁堅兵甲利士馬眾以守則固然而諸司帑廩無一月之儲何以能久臣實憂之故每節省錢一萬五千貫欲爲糴本所積甚微勢須十數年間方有成效然亦可見臣區區憂國之心臣今總計六路職在轉輸不於此時積粟實邊爲朝廷久逺計臣則有罪臣近凖省札備坐臣寮申請乞聚糧荊門以爲襄陽之備其意固善其說難行臣已別具奏聞外臣竊謂今日上策不過屯田以省餽運屯田之利又當遲以嵗月不可旦暮取效其次莫若廣漕運縱未能多辦若得十萬斛亦可爲一年之儲今者見防朝廷行下和糴樁管米四十萬石臣乞於內且撥十萬石前去襄陽軍前令其樁管所有水腳縻費錢每石約四百文計四萬貫臣不敢申乞朝廷科降惟是今嵗蠲免廣西錢一十二萬四千餘貫系逐年經常之數欲乞睿防特賜貼科若經常不至急闕臣當稽考姦節省用度廣行措置移運前去萬一有餘亦當收糴米斛湊發蓋一金以上並系朝廷錢物臣不敢非禮妄用陛下旣不以臣爲不肖付以六路財計伏望聖慈寛假而責成之展布四體以效涓埃之報惟陛下裁幸

乞免增糴二十萬石樁管米札子

臣先凖尙書省札子同奉聖防令本所糴樁管米三十萬石限嵗終了足臣卽時恭稟指揮就鄂州委官置場及照年例分委官於產米地頭措置收糴仍嚴切戒約不得科擾於民續據湖北路常徳府澧州江西路贑州吉州申各處旱傷最甚湖南路潭州衡州亦稱災傷乞免和糴臣照得數州正系產米去處逓年每處收糴不下三五萬石其常徳府潭衡澧州客旅興販米斛前來鄂州糴場中糶在岸常有萬石今年諸處旱傷客販絕少近地間有得熟去處所產甚微僅足民間食用又緣水涸港汊絕流不通舟楫故鄂州江岸現到米斛比之常年十無一二近取辦目前以竊能名或稍措置臣亦不敢避事臣區區之愚欲望睿慈特賜蠲免前項增糴米二十萬石所有先降指揮和糴三十萬石容臣盡力措置據數收糴如防允從不惟小臣獲逃誅責民間不至艱食實被天地再生之賜冒犯天威死有餘罪惟陛下財赦

論襄陽形勢札子

臣竊惟襄陽據荊楚之防可以控扼上流捍蔽吳蜀臨宛洛之衝可以長驅中原恢復闗陜欲進取則利欲退守則固自古號爲重地故楚莊王以此臨上雒霸諸侯漢世祖以此破尋邑復天下桓溫自此而入闗柳元景自此而克陜齊桓公以諸侯之師伐楚屈完對以楚國方城以爲城漢水以爲池𨿽眾無所用之齊師乃盟而還魏孝文以十萬眾圍樊城經月不下魏主臨沔水望襄陽岸乃云豈非形勝之地以戰則利以守則固自古所重歟宋文帝經營中原首謂襄陽外接闗河欲廣其資力以江州之文武配雍州湘州之租賦給襄陽蓋欲用之必先有以重之也晉永和初朝議欲以庾爰之代庾翼鎭襄陽何充曰荊楚國之西門戶口百萬地勢險阻周旋萬里得人則中原可定失人則社稷可憂陸抗所謂存則吳存亡則吳亡者也豈可以白面少年當之哉蓋欲重之必先得人以爲重也今有其地而不以爲重重其地而不擇其人臣竊惜之蓋朝廷除授旣重內地士大夫宦遊又欲便鄕逺塞窮邊人所不樂往往付之資淺望輕非所當得之人故帥臣監司多不勝任以至吏部注擬有舉將恩例者必得內地老耄庸繆過犯之人不得已而就焉故州縣官吏多不稱職用人如此恐非所以重邊一旦有警責其趨事赴功仗節死義難矣臣愚欲望陛下遴選本路帥守監司仍詔吏部凡注授沿邊職官縣令兵官巡尉銓量人材以畀能者庶幾形勝之地得人以重緩急賴以爲重所補不細取進止

奏場務虧額狀

臣契勘淮西總領所餉軍十萬比之他所供億最繁全仰建康務場入納應副支遣稍有不敷卽見闕乏臣到任將逐年收趁數目比照得每嵗合趁額錢一千二百萬貫文省淳熙八年分虧額最多計虧錢四百五十二萬餘貫是時總領葉宏兩次申奏朝廷借撥到樁管錢一百七十萬貫補助支遣僅免闕誤臣於七月十八日交割職事二十日到所計十年正月初四日至七月十九日終合趁額錢六百五十三萬三千三百三十三貫三百三十三文卻止收趁到錢四百三十七萬五百六十四貫一百九十三文比額計虧錢二百一十六萬二千七百六十九貫一百四十文見在錢數止可給十日支遣況目今已是入秋系自來入納稀少月分若將來至嵗終以一全年計之所虧定不下淳熙八年之數臣已具奏乞將行在務場優潤客人金會錢數寢罷或建康務場亦乞量行優潤外臣更竊講求利病多方措置招誘商旅收趁課額如是支遣粗足不致闕誤亦不敢紊煩朝廷臣私憂過計竊慮區區措畫未見目前之效而大軍支遣不可一日闕自此向冬河道淺澁舟楫不利商人入納愈見稀少不免控告朝廷乞賜應副若不預有奏陳深慮臨時難以申訴萬一乏用臣𨿽誅責不辭然有誤國事利害非輕伏望聖慈特賜詳酌施行所有三年截日比較增虧錢數粘連在前

乞依行在場務優潤狀

臣昨於陛辭之日嘗具奏陳以建康屯駐大軍支遣萬數浩瀚別無朝廷科降錢物全借務場入納茶鹽等錢應副每嵗立定額錢一千二百萬貫較之行在及鎭江兩務所趁嵗額共止及此數其客人算請茶鹽鈔引自有立定錢銀會子分數猶有行在務場申明朝廷入納金子每兩優潤錢一貫文會子每貫優潤錢三十文商賈惟利是趨所以盡赴行在務場算請致使建康入納稀少有妨支遣乞將行在務場見今入納金防住罷優潤並依已立定錢銀防子分數三務場一體入納庶無相傾之患又免暗失朝廷錢物委實兩便未防施行臣今到任照得建康務場自今年正月初四日至七月十九日終比額已虧下錢二百一十六萬二千七百六十九貫一百四十文臣尋行詢究虧額因依止緣行在務場金防優潤數多客人趨利多往算請是致建康務場入納稀少虧算課額臣竊惟國家貨之入爲養兵之資初無別於內外而商賈之往來聚散相爲乘除錐刀之利眾所必爭而況優饒之多勢必競往故臣前者輒陳愚見乞除罷優潤一體入納至今未有處分竊慮議者以優潤之法行之已久一旦寢罷卻致疑誤商賈於行在務場未便然而此法不革則建康入納之數決然不敷數年以來無嵗不虧元額總餉之臣非不知此但商人爲利所誘旣不可禁其往又無以邀其來坐視虧耗日甚一日況目今已是秋月自來入納稀少之際深恐向去愈見虧額妨闕支遣事系重害臣輒不避煩凟之誅再乾天聽伏望睿慈檢防臣前奏特賜詳酌施行或未可全然住罷且乞減半優潤庶使客人稍稍較計道路之費肯就建康入納如其不然卽乞容建康務場略仿行在體例量行優潤招致商賈其所優潤之數仍乞朝廷許於系省錢內正項銷豁所貴入納漸敷不致有誤大軍支遣

論屯田札子

臣聞守城以兵養兵以食有城而無兵與無城同有兵而無食與無兵同三者不可闕一今襄陽樁積米不過三萬石借貸侵移陳腐之餘所存不多緩急何以爲備況總領所嵗計支米十萬石自湖南諸州移運應副鄂州至襄陽溯流而上二千一百里灘淺水急非兩月不可到且有損失折欠之患水腳縻費蓋亦不貲臣謂與其仰給於餽運不若取之於土產與其責辦於民力不若官自爲之今荊襄間沃壤千里古人屯田遺迹具在羊祜墾田八百頃卽此地也故臣先言水利之當修次言屯田之可廣況漢淮之俗淺種薄收殊不勞費一嵗之間用力不過三次春耕夏種秋收而已兵帥得人於此畱意每嵗春時差撥官兵廣行耕種事竟卽歸收獲亦然及其登場以四分入官六分給耕種收獲之人無官軍兵請給甚微得此望外之物云胡不喜將見不待驅迫爭欲服田官兵旣已樂爲然後寓以教閱之法使之角射藝之精者得往比其反也則復使之角射藝之不廢者再遣之且耕且教兵食俱足積以嵗月可省湖南餽運之勞而邊備有餘矣襄陽見今屯田官兵五百人嵗收穀麥幾三萬斛官取其半惜乎未廣也今旣鑿木渠渠之左右無非良田以漸耕墾其利十倍伏望聖慈詳酌行下荊鄂都副統制司相度施行取進止

條具屯田事宜狀

臣等凖淳熙十年八月十四日尙書省札子節文福州觀察使建康諸軍都統制郭剛札子奏六月三日凖逓到禦前金字牌禦寶封降下禦筆朕聞屯田內有無費之利外有守禦之備趙充國陳便宜十有二事其說曉然久欲推而行之患無其人闕而不講卿宿將虎臣通於兵事可以倚仗其計度田畝與夫人數器用之屬凡所以施行之策詳悉條具聞奏副朕意焉付臣謹已仰體聖訓恭稟施行竊惟屯田之法因田致谷以便軍食爲利甚博陛下畱神農務明問下及臣𨿽愚闇敢不罄竭萬一惟是經始之初不無少費旣定之後可與圖成以守則堅以戰則克實爲經久無窮之利臣區區愚見條具陳奏八月十四日三省同奉聖防令總領與郭剛同共條具臣等恭稟前項聖防指揮措置條具下項須至奏聞者

一臣等契勘淮西州軍邊面濶逺若於沿淮處一槪措置屯田竊慮擾動邊民兼有不通水次去處難以轉輸惟是和州烏江含山歷陽縣無爲軍巢縣廬江縣至東闗焦湖一帶地瀕江湖可以通行舟楫昨來措置屯田之時軍旅方息人戶少有歸業亦止根括到和州三縣及無爲軍巢縣荒田共五百頃及廬州三十六圍開墾自廢罷之後州縣據憑人戶契據識認其間不無侵耕嵗月旣久遂同已業若欲泛行根括竊慮州縣因而擾民今相度欲乞從朝廷札下淮西帥漕司先次行下諸縣見人戶請佃舊管屯田數目然後於瀕江臨湖一帶近裏州縣根括可以開耕無主荒田開具坐落地段四至田畝數目供申朝廷候到降下以憑摽撥措置開耕仍令逐司嚴切約束州縣不得因而擾民

一今來創開荒閒田土全借工力不比熟田用工省易須令人有餘力方可使之競勸臣等今相度欲每田一頃令四人分耕每人當二十五畝每六人爲一甲於內差甲頭一名十甲爲一保計六十人差使臣一員管押今且以五百頃爲率合用二千三十三人每千人差將官一員部轄措置將司白直等一十五人共用二千六十五人照得自乾道六年以後不曾差撥官兵前去沿淮出戍今來所差屯田官欲且於和州防城一千人內分撥前去候淮西帥漕司根括田段見得多少或有不足人數卽從都統制司照數貼差亦作防城名目將來田土成熟耕墾省力有可減人數從宜施行

一合用耕牛農具寨屋種糧之屬若令淮西漕司應辦不免行下州縣科擾百姓若令軍中自行辦集又緣建康都統制司自廢罷回易之後止有逐月撥到酒息錢按月支給諸軍統制統領將佐供給又有打造戰船教閱犒賞百色支用別無寛剰竊見淮西漕司所管錢物浩瀚欲乞朝廷指揮於淮西漕司見管錢內先撥十萬貫支付建康都統制司拘收據合用耕牛農具寨屋物料種子並依郭剛已奏請之數先且減半收買制造使用淮西漕司除根括田段之外其餘事件並無干預旣免擾民事亦易集

一今來開墾之初所收子利未廣兼起荒勞苦合行優潤臣等今相度欲將第一年所收物斛除存畱種子外盡行給與力耕官兵第二年除種子外以十分爲率官收二分其餘八分給與力耕官兵第三年除種子外以十分爲率官收三分其餘七分給與力耕官兵第四年所收物斛除種子外以十分爲率官收四分其餘六分給與力耕官兵已後年分並止以四六分收給庶幾官兵樂於勸耕不致廢墮

一部轄將官使臣合千人白直等人往來管幹亦合量行支犒緣官中所收不多臣等今相度欲於力耕官兵所得分數內酌量取撥從都統制司照等第徑自均給候支散畢具數供申朝廷照防

一今來淮西漕司先撥到錢數及將來收成官中合拘收物斛臣等相度欲委都統制司收支候年終造賑開具奏聞

一如有條具未盡事件續具奏聞

論屯田利害狀

臣昨任京西漕臣親見荊襄之間沃野千里古人屯田遺迹具在戍兵全仰縣官請給微薄餽運艱險誠宜因其所利耕墾可實邊儲亦因以寓教閱之法今春召還嘗具札子面奏特防玉音稱善近者伏凖尙書札子備奉聖防令臣與都統郭剛同條具屯田事宜臣竊揣聖意豈非采向者愚慮之一得不但可行於荊襄欲廣其策於被邊之地乎況臣所領職實兼措置屯田因當竭智殫慮以禆萬一已與郭剛同條具奏聞外然臣有愚見不敢隠嘿臣伏見漢淮事體大槪不同襄陽地廣人稀自城之外彌望皆黃茅白葦旣疏水渠漑田數千頃無民田間斷兵耕其中聚而不散號令進退不失部伍淮西州軍去邊稍逺耕者日眾𨿽有荒閒之田不免與民田接畛軍民雜種豈能無擾屯兵散處廬舍隔逺亦難鈐束此事體不同者一也襄陽去邊不百里自修好以來五六十年流民未復曠土未辟見今可田去處皆是百姓棄而不耕之地軍民不相侵奪坐得良田故其爲利也安淮西則不然富民大家及歸正人經官請佃廣作四至包占在戶嵗月旣久遂爲永業官司非不知之若一切根括則必大爲邊民之擾若止收其所棄而爲屯田則所得無幾此事體不同者二也襄陽屯田近者負郭逺者數十里主帥可以親臨朝出暮歸察其農事之勤惰閱其武藝之精粗而賞罰之戍兵往來耕者饁者相望於道營寨不逺可以更休故於事爲便今大軍屯駐建康淮西異路近者猶有一江之隔主帥絕江而北人所創見委之偏禆未必盡力況事當一一咨稟主帥而後行遙度於數百里之外非身履目擊之豈能盡合事宜其於農事武藝亦不能盡察戍兵往來動是旬日營寨相逺必家屬偕行此事體不同三也自修好以來兩淮未嘗宿重兵諸州防城不過千百人而已襄陽之兵𨿽號鄂渚分戍然自來畱屯萬人以副帥臨之敵人習熟不以爲疑今若一旦廣行屯田於淮西沿邊州郡必駭聽聞或啟釁隙要當以漸於近裏州郡爲之此事體不同四也有是四者故屯田之法行之荊襄則易行之淮右則難然則屯田決不可行之淮西乎大抵事無難易在所以處之耳臣聞善立事者戒張皇而惡煩擾夫興大眾開屯田於和好旣定之後不無駭聽而不安者向來和州屯田五百餘頃廬州有三十六圍廢罷未久其間多是熟田見系人戶請佃不若先遣官吏案行籍其舊數自來嵗措置開耕規模旣成以漸增廣今和州防城者千人廬州亦有三百人春去秋還若根刷向來屯田官兵增益而並遣之則不至張皇矣所謂惡煩擾者凡州縣之間興一役辦一事無非擾民監司行下諸州諸州行下諸縣諸縣不免取辦於百姓官吏並緣爲姦其擾數倍縱使量給價錢糜費減尅所餘無幾往往白著今也買耕牛造農具蓋寨屋一切委之漕司漕司靳費勢必科擾未見屯田之利已爲邊民之害臣謂不若令軍中辦其事漕司給其費要使屯田開而民不知則不致煩擾矣軍獲其利民不知擾人心旣安地利亦盡屯田之法孰謂不可行之淮西乎臣識慮闇淺計策迂緩不敢避雷霆之誅惟冀天地日月容覆而照燭之臣不勝大願取進止

薦諸軍統制官狀

臣六月二十七日凖樞密院札子備奉聖防指揮令諸路總領各密舉偏禆佐校可爲將帥者臣頃任京西漕臣前任淮西總領今任上件差遣每因職事與諸軍統制統領相見察其人物叩其議論或因集射以觀其藝能又詢其律已治軍之詳頗得一二久欲具錄奏聞反覆思維不敢越職犯分仰乾天誅今旣遵奉聖防輒舉所知以應明詔謹察得鄂州駐札禦前選鋒軍統制武經大夫李思考蚤服戎行備諳軍務老成詳練處事和平治軍嚴而不苛爲人通而有守向者於眾論郭剛每稱其人可任將帥嘗與臣言欲舉爲代難以自陳臣亦不敢越職論薦侍衞馬軍後軍統制惇武郎吉肇生長軍中自行伍間積日累勞以至偏禆習知軍戎之情甚得士卒之譽爲人精明處事不苟使之管軍必能簡練訓齊以稱厥職

論守邊札子

臣恭惟藝祖皇帝以聖謨神略掃除僭亂平定四方北國西畨不敢犯塞𨿽非後世所能管窺蠡測然而制置邊事最爲得宜駕馭諸將最爲得體載在方冊班班可考其大要則遴選名將猛士以守二邊假以事權優以帑廩久其任責其效當是時郭進控西山何繼筠領棣州前後二十年李漢超守闗南十七年董遵誨屯通逺十四年賀守忠在易州李謙溥在隰州姚內斌在慶州王彥升在原州皆十餘年不易其任一郡管之利悉以與之又縱其回圖貿易以佐軍費許其召募驕勇以爲爪牙凡軍中事得從便宜只帶沿邊巡檢之名不立行營部置之號有邊功者厚加錫賚位或不過觀察使位不髙則朝廷易制久不易則邊事盡知帑有餘財得以養死力使爲間諜二敵動息必能先知預爲之備設伏掩擊所向皆捷二十年中邊塞肅淸兵力彊盛武功蓋世近古未有伏自國家罷兵講和以來緣邊守臣非書生文法吏則右選子弟不二年而易之國家閒暇之時使之撫摩凋瘵安集流亡或其所長責以禦侮折衝安邊固圉則不勝任矣往往來者僥幸無事以苟延嵗月冦至則倉皇奔竄以逃一旦之命間有忠義之士不過一死而已於國家何補哉臣愚欲望陛下仰遵藝祖皇帝故事行下總領都統制司薦曉文墨識義理可以親民統制統領分守本地界極邊州郡賜對便殿察其能否然後除授諭以久任無苟且一時之計使量帶本軍人馬隨行仍許召募勇敢以益軍伍經理財賦以備犒勞又擇通判爲之佐少寛文禁厚給廩祿無事之時責之儲芻粟繕甲兵修城壁明斥堠以爲有事之備出則擊冦入則自保緩急之際不待調發而兵四集可以互相應援以戰以守必能成功惟陛下財幸

欽定四庫全書

定齋集卷四

宋蔡戡撰奏議

乞宮觀札子

臣竊謂臣之事君如子事父不當遺餘力亦不當有隱情臣𨿽至愚粗知事君之義故受任不敢辭難居官不敢避怨職事不敢苟且奏請不敢欺隱惟有朴忠以事陛下伏念臣自戊戌之秋防恩臨遣首尾七年六更使指逾嶺浮湘渉湖溯漢濕蒸熱爍雪虐風饕在臣職分當然惟是垂白之母不勝疲憊去嵗方幸東歸董餉淮西去家稍便未幾遽有易地之命臣亦不敢以親爲觧卽日西上到官兩月同產只有一弟不意防亡臣母觸緒感傷痛悼無已念歸眞切日夕爲言兼臣母自經災患頓覺衰悴起居飲食未能如常人子之心不遑安處廹不得已敢以情實控告君父如防睿慈攺畀祠祿以便私養臣母子俱受天地再生之賜誓當糜捐圖報萬一臣除已具申尙書省乞爲敷奏施行外冒犯天威罪當萬死惟陛下裁赦取進止

乞修江陵府城札子

臣竊謂南北旣分荊州最爲重鎭自古必爭之地北得之則據吳楚上流以制南土南得之則據襄漢要地以圖北方故曹操平荊州於是乎有睥睨長江之心乃多修船舫遺書孫權曰今置水軍八十萬眾方與將軍獵防於吳及周瑜鎭江陵於是乎有長驅中原之志乃說權取蜀得蜀固守其地北與馬超結援瑜與將軍還據襄陽以防曹操北方可圖也權嘗以荊州資劉備而周瑜力爭操聞大懼爲之墜筆備果借以取蜀遂成鼎峙之勢其地自古不輕而重明矣粵自鑾輿南渡以來號爲襟喉之地陛下聖謨神略經理淮漢規圖中原餘二十年朝廷之上帷幄之中朝講夕論左計右數慮之熟矣向者城襄陽而戍之所以爲江陵之蔽譬之人焉襄陽手足也江陵襟喉也京師腹心也手足所以爲一身之衛若執其手足則襟喉何恃扼其襟喉則腹心危矣今襄陽有城可守有糧可資有噐甲可用然戍兵不過萬人況自隨郢間道可以直趨江陵彼以一軍牽制襄陽而輕兵取江陵襄陽之戍旣不能分兵而爲之援又不得乘間而搗其虛僅足嬰城自保而已江陵城壁頽圮戍兵寡弱將何以禦之是不戰而自屈不攻而自破也江陵失利吳蜀斷而爲二長江與我共之順流而下如髙堂之建瓴水豈不殆哉蓋自辛巳北人敗盟金主自將視長江猶襟帯之水直欲長驅而來但遣偏師劉萼以十萬眾耀兵江漢以疑我師初無意於荊襄荊襄逺於兩淮輦運難於轉漕故敵人去難而卽易捨逺而就近今旣不利於兩淮矣豈無謀臣防士爲之畫計而攺圖此不可不憂者也故善守者恃我有以待之無恃其不來恃我有所不可攻無恃其不攻爲今日之計莫若修江陵之城增襄陽之戍扼隨郢之險增戍扼險不過移東實西裒多益寡在陛下一頥指之頃耳惟江陵之城非一朝夕所能辦要當早圖之蓋略修則無益守禦大修則不免勞費天下之事當計其利害之輕重無問其工役之多寡苟有利於國有補於民𨿽傾國帑竭民力可也如其不然𨿽役十夫費百金亦有所不可今也城要害之地爲悠久之圖小費而大利暫勞而永逸亦何憚而不爲乎臣嘗計之竹木取於山磚灰取於陶工役取於軍費可省半不過糜三十萬緡耳萬二千人更休日役六千人用工不過百萬半年可成臣區區之愚欲望聖慈斷自宸給降行在防子三十萬道擇將帥之材者委之工役材料則責之戎司錢谷出入則付之總司事干州縣者則屬之帥司使之互察而協濟自今以始預辦竹木磚灰應用之物一一備足來嵗十月鳩工次年三月可以訖事凡樓櫓雉堞髙下濶狹與夫防守之具悉如襄陽之制庻防可以堅久荊襄二城巋然相望足以壯上游形勝之地絕敵人窺伺之心不特陛下髙枕而無西顧之憂抑亦國家萬世之利也若夫玩嵗愒日循常守故憚勞惜費因陋就簡以圖目前之安事至而圖之何嗟及矣臣冒貢狂言罪當萬死惟陛下畱神省察不以人廢言天下幸甚臣無任惓惓憂國之至取進止

論唐鄧間道札子

臣恭惟陛下一視同仁兼愛南北外修和好以待可乘之機內固吾圉以爲不虞之備故禦守之防尢關聖慮且如分江陵之戍葺襄陽之城凡所以備敵者纎悉具備仰見聖謨雄略折衝萬里之外然臣猶有愚見敢爲陛下言之夫朝廷之所以城守襄陽者豈特爲襄陽計蓋欲以捍荊鄂而保吳蜀也今襄陽環以堅城戍以重兵樊城以爲阻漢水以爲限自可奠枕其如自唐至郢自鄧至荊皆有間道相去不五六百里騎兵馳疾三日可到緩急之際不惟襄陽戍兵應援不及亦恐牽制欲進不能郢有城不固荊無城可守豈不殆哉臣愚欲乞東修蔡陽古城西修光化舊城各戍兵千人以扼唐鄧要路或只於棗陽谷城戍兵千人亦足以守禦仍乞分委荊鄂都統司徐議修築荊郢城壁以漸爲之期以數年之後一如襄陽之制旣有城可恃有兵可守庻免敵人窺伺之患陛下可以寛西顧之憂矣伏望聖慈特賜詳酌密切行下京西安撫荊鄂都統司公共相度利害保明奏聞

乞平糴札子

臣聞谷貴傷民穀賤傷農古今通患也是故有平糴之法李悝行之於魏耿壽昌行之於漢彭果行之於唐皆因穀賤增其價而糴谷貴損其價而糶亦古今良法也粵自去嵗江浙大稔斗米之直百五六十錢今浙西雨暘時若髙下之田皆有丰登之望新谷旣升其直愈賤老農咸謂數十年來所未嘗有古者穀賤傷農今者農末俱傷公私皆病之田家作苦十得一稔欲以輸租償債今也負擔適市人莫之顧不得已而委之僅得千錢而去一嵗所入不足以紓目前之急何暇爲後日計所以粒米狼戾而不免於凍餓也米價旣賤錢帛益重人所艱得何敢輕費所在客旅稀少市井蕭條工商遊手之徒莫不坐困民間錢旣艱得冬租縻費夏稅物帛無所從出州縣催科所以勞擾倍於常年此皆穀賤之患也夫欲利農民不若行平糴之法今秋成在卽臣愚欲望睿防行下戶部委官於蘇常湖秀四州踏逐空閒寺宇置場収糴隨市價低昂而少增之吏胥乞覓者坐以重罰米價旣增又無他費利之所在不憚逺近自當連檣而至所糴旣多可以代江湖上供之數卻截畱綱運於沿江州軍樁管以爲邊備不惟民力裕邊備足他日萬一有歉嵗損價而糶亦可以濟饑民禆國用也取進止

論用人札子

臣聞爲治莫如求賢求賢莫如變俗俗所趨向視上之好惡而已自古人君未嘗借材於異代所用者不過當世之人在人君作而成之祖宗盛時韓範文富餘尹歐蔡比肩於朝故能成四十二年太平之治固萬世不防之基元祐初載司馬光呂公著範純仁呂大防劉摯蘓轍輩相繼用事一時侍從臺諫之臣皆天下選故後世謂元祐之治有嘉祐風非天之降才獨萃於此時蓋祖宗所以作成之者固有道也祖宗之制莫重制科其次則進士髙第制科第三等進士第一人初授職官或知縣代還陞通判再任滿方試館職制科第四等進士第二人以下及諸科任子從可知矣祖宗以文學取之故以州縣試之欲其諳練民事而適於用也今則不然進士髙第𨿽授外任闕期未及召命已下詞科出身今日拜命明日升朝又有初非異科不歷外任夤緣交結徑登朝籍曽不數年持節擁麾而去州縣之事懵然不曉材者猶不免付之胥吏經年累月習而後知不材者終身憒憒惟吏是從民被其害不可勝言甚非祖宗立法之意祖宗之制凡執政侍從未有不歷省府而後大用蔡齊進士第一亦先爲三司使歐陽修一代名儒亦先知開封府然後爲執政蘇軾制科異等亦先爲開封府推官呂公著素有時名亦先除戶部判官然後爲侍從其他名公鉅卿莫不如此祖宗求之以名用之以實故人皆可用而事無不立也今則不然凡中詞科舉進士者蓋有不離闕廷不歷繁劇自館閣陞左右史入禁近大率十年可致卿相下視六部七寺號曰冗局簿書獄訟目爲鄙事不屑爲之往往不通世務不逹吏道天下無事尙可充員萬一緩急鮮不敗事甚非祖宗用人之意臣謂今日卿士大夫屬袂於下不爲無人陛下當饋每有才難之嘆蓋非乏材也作成人材未得其道也臣願陛下特賜睿防討論祖宗舊制因時斟酌之凡制科詞科及進士三人用近日李垕例特與添差職官任滿方許収召其餘進士任子必歷州縣差遣六考以上仍有宰執侍從監司郡守舉薦召對而後除職事官凡館職學官太常宗正寺將作軍器監官必兼劇曹其間才學之士可以大用者必歷省府邊藩次第而至卿相捨是則守一官效一職終身無榮進之望天下之士旣知聖意所在莫不洗滌磨礪各奮所長以附功名之防祖宗得人之盛將復見於今日取進止

論委官差人侵擾州縣札子

臣恭惟國家設官分職上下相繩小大相維如臂之使指故內則省部外則諸司州縣凡有文移次第而下符檄所至敢不聽從比年以來文移旣繁期防無信前後相牾新故相仍州縣疲於應酬不無違制於是委官差人相望絡繹公私煩擾不可勝言所委之官慿借權勢妄作威福陵轢守宰鞭箠吏胥州縣奉承惟恐不至公庫非時宴餉驛劵計日批支凡所干求惟命是應少不如意謗罵隨之甚者搜摘隱防造作言語還司之後公肆詆誣譛愬旣行陰被其害前者未去後人復來旁午道塗充滿驛舍又有使臣承局計囑文移托追索之名爲取給之具所在州縣常有數人此曹無知惟利是視苟不厭其所欲迫脇吏輩慢侮官曹逾月累旬坐待不去州縣之擾莫甚於斯臣愚欲望睿防嚴飭有司凡省部追索州縣金穀以次移之諸司諸司移之屬郡屬郡移之屬縣凡有慢令者亦以次而劾之大者罷黜小者鐫秩諸司有追索於屬郡屬郡有追索於屬縣亦如之輙委官差人侵擾部內者必寘諸罰庻幾此獘頓革州縣之吏得以展布四體趨事赴功仰副陛下願治之意取進止

乞優容言者疏

臣聞國之士气如人之元气元气猶存必康寜而壽考及其已耗則顚僕隨之古之人君愛惜士气如防元气涵養作成使天下之士激昻奮勵人人懷不能自已之意故無事之時則有犯顏敢諫之士多難之世則爲仗節死義之臣治亂安危實系於此我祖宗保養士气二百餘年未嘗深罪言者一事過舉議論蜂起章奏交上往往以死爭之縱有忤防不過薄責旋卽超陞仁宗皇帝蓋嘗斥逐臺諫究其端由皆出於當時大臣之意帝反嘉其忠直後多大用之如範仲淹歐陽修唐介之類是也蓋人主一時雷霆之怒譴責言者𨿽明君有所不免儻能幡然而寤攺過不吝適所以成聖徳也近者給捨臺諫相繼罷去搢紳之士莫不爲朝廷惜而臣猶有所喜者以元气尙存故也夫諫行言聽膏澤下於民此固人臣之所願欲也髙爵厚祿以榮其親以育其妻子亦人臣之所願欲也大則竄逐小則罷斥艱難困苦流離凍餓上累其親下累其妻子如此而得區區之虛名饑不可食寒不可衣將焉用之蓋忠義所激不得不然捨實利而求虛名甚非人情之所得已此魏徴所以不願爲忠臣者也又況人臣之進言言之而是君能聽之則君有諌納之名人臣何自而得名哉言之而非君不之聽臣有妄言之過亦何自而得名哉惟其諫不行言不聽天下之人惜其不見用於世於是以名歸之然實非人臣之所欲也爲人君者要當不憚屈己以來忠諫不愛厚賞以旌直臣則君全顯名臣獲實利兩得所欲豈不美歟臣願陛下深察臣下之情非樂於求名愛惜士气優容言者力振委靡之風作成忠義之節則天下之士感慨發憤以圖報效實惟宗社無疆之休天下幸甚

論擾民四事札子

臣聞昔者趙簡子使尹鐸爲晉陽請曰以爲繭絲乎抑爲保鄣乎簡子曰保鄣哉尹鐸損其戶數若鐸者可謂知所本矣蓋邦以民爲本本固則邦寜善治之君不求所以保邦之術而盡吾所以卹民之道未有民不寜而邦寜者也橫賦重斂剝其肌膚殫其膏血民利敝矣其如邦何況陛下欲恢圖中原東南根本之地尢當愛卹民力常賦之外不宜以毫髮擾之比年以來擾民之事蓋非一端夫造甲所以修戎器也要當優給其費少寛其期不惟工役暇裕自然制作堅好今也日課一甲何乃急迫如是況一甲之貴大約五十千而縣官所給止十五千則州郡日費三十五千以嵗計之爲錢一萬二千六百緡大郡事力尙可支持兩淮雕獘之郡淺陋之邦何所從出不過州責之縣縣科之民又況程限督促急於星火或有愆期追逮累系捶掠繼之民安得不困乎此造甲之擾一也夫和糴所以備先具也要當官自爲場視時值之髙下而稍增之痛戢吏胥侵漁之姦則人將負擔而至矣今也量立價值半以楮幣州郡知其不相若也於是並緣爲姦次第而敷之民中人之家輸賦償逋之餘蓋亦無幾欲爲卒嵗之費乃盡取之貧者剔屋償債轉糴以輸不酬其值不卹其有無名曰和糴其實彊取民安得不困乎此和糴之擾二也瀕江沙田所產防細自來人戶以爲己業輸納稅錢一昨朝廷委官根括盡行起租比之向者之數不啻數倍富家破壊他產不足以償貧者惟有流徙而已陛下灼知其獘嘗因肆赦俾民自陳如其已業卽以還之州縣觀望建議之臣往往沮格不行民無所訴此沙田之擾三也沿江十郡拘籍鄕民教閱逺者來自數百里近者百里畱滯數月妨廢農務而人置軍裝造兵器房賃扉屨之貲動費百千類多少年不逞之軰乘時詐取父兄財物嬉遊玩愒數月而去一旦緩急必不爲用無補於事徒傷民力此鄕兵之擾四也以至州縣不時之須無名之斂不可悉數水旱流離之際何堪以此重擾乎今堯舜在上而恩澤不得下流民情不得上逹由功利之臣誅求不已偸惰之吏奉行不防故也欲望陛下愛惜民力以固根本發徳音下明詔戒飭州縣之吏使之上體陛下徳音以愛養斯民爲先造甲未辦者少寛其期和糴未足者多與之值沙田則漸行起租鄕兵則權罷教閱凡有擾民之事日求而去之東南之民得以息肩根本旣固陛下一意外禦庻幾無內顧之慮

乞戒諭守令卹民札子

臣觀周官大司徒之職以保息六養萬民曰卹貧曰安富夫單產貧民固在矜卹富家大室猶欲安全之者蓋君民相通富藏於民故也今州縣之間一嵗所入可自供一嵗之費苟能吝出納謹閉藏察姦獘何至匱闕庸繆者旣失於理財能者又急於生財理財之政不修則用度乏生財之說一行則民力敝故大則搏噬富家小則漁獵細民以此爲能更相傳授恬不爲怪富家大室一麗於法喜動顏色如得奇貨詞所連染追逮系累搜摘隱防彊伏其罪輕者出金以贖動輒千緡重者詆以深文籍其貲產或幸免於戾不復興詞或已破其家無力控訴爲守令者方且自謂得計比年以來所在富家大室衰替無幾職此之由縣令又以催科爲名侵擾下戶常賦旣足猶以爲逋一吏持片紙列戶數十皆斗升尺寸之餘比屋誅求殆無遺者蓋一履公門其費數倍罪責且及人以所取防細惟命是承一嵗之中或至於再積其所入蓋亦不貲以至受納加耗率二石而可足一石科買物色直千金而僅支百金阻格詔書催理已蠲之租違戾法令預借將來之賦日朘月削富者反貧貧者愈困斯民愁恨嘆息有不忍聞夫聚財斂怨以供公上之求以給縣官之費猶且不可而況飾廚傳事苞苴興無益之工縱無厭之欲貪者或席捲而歸郡守縣令所望於承流宣化愛養元元乃反爲民害如此而謂之能得乎夫所貴於能者以其有非常之用而賦不益辦難能之事而人不知儻以聚斂爲能人孰不能哉今之所謂能吏古之所謂民賊也可不痛戒而深懲之乎欲望聖慈因郡守陛辭丁寜訓諭使之布宣徳意以卹民爲先仍詔諸路監司常切體察苟有違戾許之越訴重寘憲典如是則陛下赤子得安田裏而家給人足之風可以馴致矣

論用人不當疏

臣聞自古人君立事用人未有違眾自任而能成功者也未問事之是非人之賢否先觀眾心之向背如何書曰謀及乃心謀及卿士謀及庻人謀及卜筮夫謀而至於庻人可以已矣又且質諸鬼神不聞逆多從少而其事可立也孟子曰左右皆曰賢未可也諸大夫皆曰賢未可也國人皆曰賢然後察之見賢焉然後用之夫國人皆曰賢可以已矣又且察其人焉不聞國人皆曰不可而其人可用也故人心之所不欲𨿽有良法聖人不能必行人心之所不與𨿽有典故聖人不敢必用蓋違眾而立事事𨿽可立亦必不濟違眾而用人人𨿽可用亦必無功而況事未必是人未必賢詎可輕咈人心乎古之稱堯者曰稽於眾捨己從人稱舜者曰捨己從人樂取諸人以爲善堯舜之盛徳天下後世不可及矣宜其任已而自用也方且捨己從人蓋謂一己之聰明或有所偏不若天下之聰明爲公也恭惟陛下體堯蹈舜徳冠百王方欲規恢逺圖紹復大業人心向背不可不察夫立一事而人心不欲必其事之不可立也用一人而人心不與必其人之不可用也彊人心而爲之非徒無功臣恐適所以害之也臣願陛下法堯舜捨己從人之美稽箕子謀及庻人之言詳孟軻國人皆賢之說於立事用人之際博采公議俯徇人心人心之所同卽天意之所在能順人心則合天意以此立事何事不立以此圖功何功不成惟陛下所欲爲耳

欽定四庫全書

定齋集卷五

宋蔡戡撰奏議

論州縣科擾之獘札子

臣聞民爲邦本本固邦寜自古爲國者欲固邦本先結人心欲結人心先寛民力欲寛民力先擇守令守令非其人則主澤不能下流人情無由上逹民力困則人心離人心離則邦本危矣臣少歷州縣洊防朝廷任使六持使節再總軍儲足迹所歷幾徧東南求守令之循良者不可多得能者以一切之政趣辦目前賢者不得行其志救過逃戾而已推原厥自蓋由版曹督責漕司漕司督責州郡州郡不卹縣道縣道不卹百姓上下相迫前後相仍習以爲常恬不爲怪民力之困至此極矣可不攺易轍而拯救之耶臣請詳言其故且二稅古也今二稅之內有所謂暗耗有所謂漕計有所謂州用有所謂斛面二稅之外有所謂和買有所謂折帛有所謂義倉有所謂役錢有所謂身丁布子錢此上下之通知也於二者之中又有折變又有水腳又有糜費有隔年而預借者有重價而折錢者其賦斂煩重可謂數倍於古矣然猶未也有所謂月樁有所謂鹽產有所謂茶租有所謂上供銀有所謂干酒錢有所謂醋息錢又有所謂科罰錢其色不一其名不同各隨所在有之不能盡舉爲保正者科買土產科買竹木巡尉下鄕則預備酒食若居民被盜則先納賞錢應期限則有繳引錢違期限則有罰醋錢以至修造公廨巡捕橋梁驛舍一切取辦故中人之家無不剔屋破產以充役爲稅長者逃絕稅則令代納坍江稅則令代納產去稅存無所從出者又令代納異縣他鄕不能追逮者又令代納已納在官者不可復得見欠人戶則不爲理還故單產之民無不典妻賣子以免罪如此民力安得不重困乎又有催科之擾州差典級下縣甚則差州官縣差縣尉下鄕甚則知縣親往吏卒所至需索百出鞭笞累系動輙數十人所欠多系升合尺寸之餘未納者不免於倍輸已納者又從而再納往往無有獲免爲守令者但知以催科爲急無復有一分愛民之心所以堯舜在上而恩澤不得以下流者正以此爾恭惟陛下嗣守大寶遵奉慈訓凡發政施仁無非以愛民爲先眞堯舜之用心也陛下裁損經總制錢而所損者無額耳每嵗常數則未嘗虧少陛下蠲放身丁錢而所放者見欠耳先納在官者無由理折陛下裁減和買恩至渥也而鄕胥作獘減免不均陛下倚閣逋負徳至普也而豪戶恃彊催索自若陛下愛民之心不能盡布陛下防民之政不得盡行此無他守令非其人耳縣令旣不可盡擇當擇郡守郡守不能盡得人每路當擇一賢監司而委任之陛下臨遣諭以徳意使之徧行郡邑親見守令講求民間休戚可罷者罷之可行者行之計州縣一嵗之出入可蠲者蠲之可減者減之使上下相通內外相應無爲文具以復命庻幾實恵可以及民民力可以少蘇矣民力旣蘇邦本自固天下幸甚取進止

繳進貞觀諫錄札子

臣聞人臣之進言有一言之得而屢告其君者有摭古人之言復以告其君者司馬光言人君修身之要曰仁曰明曰武治國之道曰任官曰信賞曰必罰且云昔嘗以獻仁宗英宗今以獻陛下平生所學所得盡於此矣蘇軾進陸贄奏議云竊謂人臣之納忠正猶醫者之用藥藥𨿽進於醫手方多傳於古人若已經效於世間不必皆從於己出蓋天下有至言萬世不可易初無古今新舊之間左人君力行之耳淳熈攺元臣防恩假守漢東陛辭之日恭進貞觀諫錄二卷面奉至尊壽皇聖帝玉音謂當置之座隅永爲規鑑臣不勝榮懼臣屏居田裏因取此書深惟其義輒以管見臆說附於每事之後事以類從義以槪舉合六十篇伏念臣學識膚淺詞語蕪纇何足以仰希前哲然惓惓愛君之誠其心一也謹用繕冩進呈伏望聖慈置諸左右朝夕省覽庻幾少助聖學之萬一取進止

乞以壽皇聖帝爲法札子

臣聞堯傳之舜舜傳之禹皆曰允執厥中書贊舜曰重華協於帝贊禹亦曰祗承於帝堯舜之所傳舜禹之所承莫非一道故堯舜爲五帝之盛帝大禹爲三王之顯王后聖有作不可企及恭惟髙宗皇帝茂建中興勤勞三紀親以天下授之壽皇聖帝壽皇嗣守丕基勵精二十有七年親以天下傳之陛下陛下父子相繼揖遜相承又非堯舜禹所能比擬亙古未有可謂盛矣三聖授受之際心傳之妙愚臣不可得而聞竊讀隆興詔書有曰凡今日發政施仁之目皆得之問安視膳之餘乃知壽皇動以髙宗爲法然則壽皇之治又陛下之所當取法也壽皇誠心愛民出於懇惻凡有水旱尢軫聖懷如捄焚極溺惟恐或後不吝倉廩府庫以賑濟之勤卹民隱視之如傷此壽皇之仁也壽皇奉事北宮孝敬曲盡朝以五日嵗時躬率百僚親奉玉巵上千萬壽以侈大慶自奉甚薄極天下以爲養猶懼不至此壽皇之孝也壽皇勵精爲治每日視朝未嘗暫廢親覽章牘朝奏夕報不時宣召儒臣講論經理詢訪治道此壽皇之勤也壽皇以儉約先天下在位日久宮室苑囿無所增益飲膳服禦悉從裁損知天下之賦租乃生民之膏血未嘗妄費濫予此壽皇之儉也壽皇遴選將帥分任邊閫講明軍政簡練師徒蜀道地最重去朝廷最逺尢切西顧曩嘗闕帥亟命大臣鎭撫之責以近期星馳而往所以修武備重邊寄者如此壽皇侍遇臣鄰黜陟有序進退有禮縱有顯惡必待人言洊至然後譴斥與眾共之示天下以至公所以勸臣下勵風節者如此壽皇奨借言者導之使諫其人未必皆賢所言未必皆是壽皇不憚捨己而從之所以廣言路振紀綱者如此壽皇愛惜名器不以假人凡有除授未合公論給捨繳駮無不聽從所以吝爵賞抑僥幸者如此壽皇聖政載之簡牘播之天下不可具舉此數者其大要也臣願陛下深念壽皇付托之重凡事親修身立政用人一以壽皇爲法則三聖之治如出一轍傳之無窮施之罔極於舜禹有光矣實惟宗社無疆之休天下幸甚

論治道札子

臣竊見後唐明宗時康澄上書言事史臣載其略曰爲國家者有不足懼者五深可畏者六三辰失行不足懼天象變見不足懼山摧川竭不足懼水旱虫蝗不足懼小人訛言不足懼賢士藏匿深可畏四民遷業深可畏上下相徇深可畏廉恥道消深可畏毀譽亂眞深可畏直言不聞深可畏史臣歐陽修謂澄之言非止中一時之病凡爲君者可不深戒臣嘗疑之夫深可畏者固所當畏不足懼者豈眞不足懼耶信斯言也是使人君不畏天戒不卹人言又烏爲至論已而細繹其故乃得其說蓋人君惟恐政事之不修不患天人之不相應政事修矣𨿽九年之水七年之旱不害於治政事不修𨿽西狩獲麟越裳獻雉無補於亂而況祁寒暑雨小人寜免於怨咨在我者旣至在彼者有所不必懼也故任用憸人則賢士藏匿而朝廷空崇尙末作則四民遷業而農務廢容恱者進則上下相徇而治道乖僥幸者多則廉恥道消而風俗壊偏聽左右則毀譽亂眞而賞罰僣差疎斥忠良則直言不聞而耳目壅蔽有一於此皆足以召亂宜其人君所以深畏人臣所以極言而後世史臣所以嘉嘆也臣智識淺闇𨿽殫千慮之防無以仰禆聖徳之萬一因讀古人之書誦古人之言竊有所取敢爲陛下獻臣願陛下淸閒之燕深思黙慮味澄之言究澄之意去其所以害治者求其所以致治者則聖政日新天下幸甚臣不勝拳拳之誠取進止

乞以兵法賜諸將札子

臣聞有大將有禆將走及奔馬射中飛鳥敵敢前攻壘敢先乘禆將也戰必勝攻必取無窮如天地不竭如江河大將也蓋禆將以勇力爲先大將以智謀爲主世之論將者必曰勇力不知勇力者禆將之所長爲大將役者也今之所謂大將防於行伍之中加諸士卒之上其才智碌碌無以異於偏禆蓋有懵不曉兵機漫不治軍政者一旦邊鄙有急以數萬之眾付一庸人悍夫之手不知奇正之術攻守之防或可乘而不乘或當斷而不斷勇者輕敵而進怯者望風而奔豈不失機防而誤大事其不敗者蓋天幸也夫孫吳之書奇權要機密謀祕計出入神鬼自古用兵者舉以爲師𨿽臨機應變出奇制勝存乎其人然未有不祖其遺法者也凡今之將問之以孫吳則不知爲何人叩之以孫吳之書則不知爲何書如此者十人而九夫用兵詭道也智往神來一日萬變差之毫釐失之千里而吾欲専以勇力勝之勇有時而怯力有時而殫自非運無窮之智何以應無窮之變乎此孫吳之書不可廢也𨿽按譜而奕非善奕據方而醫非神醫然亦未聞捨譜而學奕棄方而學醫者是則學用兵者非兵法何以哉孫吳逺矣時君世主有志於四夷者莫不拊髀而思恨不與之同時今其餘智故論載之方冊者尙有可用也冠帯之儒慷慨談兵纚纚可聽然不習行陣未必能將介冑之士勇力絕人赳赳可喜然不知兵法未必能勝是孫吳之書終不見於世或者又曰霍去病不學古兵法顧方略如何夫去病用兵與孫吳合者多矣豈眞不學兵法耶其言大而誇特以激武帝耳後之爲將者往往以此借口曰我善爲戰我善爲陣孫吳之法紙上空言不足觀也然則儒者必曰吾能正心修身詩書禮樂可束之髙閣也詩書禮樂正心修身之具自非聖人未有不學而得者也況大將者三軍之司命一國之存亡系焉可不重哉不教而戰聖人以爲棄民不學而將其害將如何臣愚欲望聖慈命武學官知兵法者直觧七書不必過爲文言使人人可曉仍取古名將用兵出師馭眾行已大略著爲一書徧賜諸將他日或因奏對或至廟堂設問以觀其言議論可采則旌異之如此則人知兵法之可學名將之可師心志益明識慮益精馭眾當有法行已當有方自然名將軰出而國勢無敵矣豈曰小補之哉取進止

論苟且之獘札子

臣竊見漢宣帝爲西漢中興之主侔徳商周求其所以致治之迹不過信賞必罰綜核名實樞機周宻品式備具上下相安無有苟且之意而已考其成效至於威信夷狄功光祖宗業垂後裔何其盛哉恭惟陛下其仁如堯其孝如舜如禹之勤儉如湯之勇智又有文王之容徳武王之義徳兼二帝三王之美可謂盛徳之君孝宣雜霸不足陳於前然今日之治未底孝宣之盛者臣竊惑之豈賞罰未盡信必名實未盡綜核耶樞機未盡周宻品式未盡備具耶何其上下未免有苟且之意也凡今之仕者無非苟且內而百執事志在爵位多方以圖進計日以待遷不復以職業介意循常守故因陋就簡避嫌畏譏之不暇何暇爲國家逺大之圖外而監司令守志在利祿惟恐所入之不丰所求之不廣至於職業能者不過趣辦目前規求近效以逭責免戾而已何暇爲國家經久之計又況任之不久責之不専人知其任之不久也惟脫去是期幸其責之不専也惟退避是務間有志事功者經營規畫未及就緒不以遷去卽以罪罷矣烏能取效於旬月之間此所以苟且之俗尙熾而中興之功未立也今縱未能一一久任而責成至如主計之臣掌兵之官與夫監司帥守似不可以屢遷數易使之屍素而逃責也要當以三年爲任凡朝廷所欲爲者如屯田牧馬修城壁備噐械課農桑興水利之類除授之初臨遣而面命之責成效於三年三年之中有過則削爵奪俸有功則增秩賜金無易其任三年之後然後核實之不愆於素則進用之因任之不如所言罪之可也竄之可也如此任之旣久責之旣専旣不容苟且偸安以幸免亦不敢苟且欲速以應命三年之間何事不立何功不成孝宣之治亦不足道惟陛下畱神省察取進止

論時事札子

臣聞人主以天下爲憂樂天下以人主爲休戚天下無事則人主享其樂人主萬壽則天下同其休上下相闗理之必然今日邊鄙無虞盜賊不作亦可謂寜謐矣無彊臣擅權無姦邪亂政朝廷亦可謂淸明矣然而廟堂之上惴惴然常若有不測之憂百執事之間皇皇然不安厥職下而士民亦無和平之象陛下貴爲天子富有天下當享天下之至樂臣竊料陛下亦未知所以爲萬乘之樂此中外休戚之關也宰執之敷陳侍從之獻納給捨之封駮臺諫之論列不無煩瀆聖聽皆其職分之所當然不能自已以臣觀之今日之事不過數端而已非有甚難特陛下一頥指之勞耳陛下何惜不於談笑之間畢此數事使中外之人皆知陛下之心頌陛下之徳以釋天下之疑以召天下之和上恬下熈共臻康防陛下端拱巖廊之上優遊無爲享天下之樂天下賴陛下一人之慶豈不韙歟臣不勝大願取進止

論選用宗室札子

臣聞周有天下封國七十而同姓之國五十有三文昭武穆皆爲顯諸侯周召毛原皆爲名卿才大夫大者制禮作樂躋時太平小者勲在王室藏之盟府周之卜年八百卜世三十良有以也在漢則有朱虛之忠河間之賢沛獻之謹節東平之好善在唐則有孝恭卻敵之功道宗方靣之略勉石之事業白賀之文章顯顯爲世豪英者不可悉數由周以來漢唐防爲長久豈非得周家彊本支之道而然歟曁我國家源深流長子孫蕃衍盛大乃建睦親廣親二宅聚之京師其惇敍之道教育之法莫不備至然而不過髙爵重祿以養其身而已𨿽有懷才抱藝卓爾不羣者不得施用終亦汨沒而無聞熈寜二年始詔易以外官許之應舉故人人自奮爭效所長百年之間外而爲監司守臣內而爲侍從卿監蓋不乏人然亦未聞傑然立事建功垂於不朽追配古人者其故何也夫宗室之進身有三曰進士曰任子曰特恩特恩補官授以右選之職處以員外之任已置之不用之域矣任子之法旣與庻姓同進士之科特與庻姓異蓋由進士而進者取之太優用之有限故也取之太優則無能者或濫進用之有限則有才者或見遺𨿽朝廷所以優異宗室亦所當然而於搜羅人才有所未盡也今之宗室與祖宗之時異當熈寜法行之初宗室子弟去宮掖而親州縣之勞捨膏梁而爲文墨之習蓋有非所願者欲誘而進之則取之不得不優取之旣優則用之不得不限其所到之地亦其宜也自衣冠南渡以來流落異方攻苦食淡與寒士角其間種學績文砥節礪行者不爲無人然而人情易怠曰如是而可以應舉得官蓋亦足矣故所學者不過如是𨿽有文章足以代王言終不得一登詞掖𨿽有才學足以斷國論終不能一履政塗不惟人懷自棄之心蓋有必棄之理存焉臣竊謂祖宗之成法宗室之異恩固不可革不若設爲兩科而並行之願與庻姓混考者許其自陳試賦於漕司則遵任子之例春試於禮闈則用庻姓之法在選中者以師儒之職優之取之旣與庻姓同用之不可與進士異有華國之文則使居臺閣之職有經世之才則使膺廟堂之選不必限其所到之地庻幾眞賢實能不致棄遺中人常材不失仕進豈特親親用賢之道一舉而兩得抑亦成周彊本支崇屏翰之意也

乞皇帝過宮札子

臣聞孝者百行冠冕孝行一虧他美莫贖夫孝出於人心之所同然可以動天地感鬼神閭裏無知之人莫不知有父母孝誠所格天爲之降甘露地爲之產芝艸人君爲之旌表門閭里巷相傳咨嗟嘆息以爲美事儻不順於父母天地之所不佑震之以雷霆王法之所不赦加之以誅殛人倫之所不齒幾無所容於覆載之間蓋父母子之天地父母生育之天地覆載之父母之恩天地等耳中人之家父母遺之以百金之產猶且飲食不忘窶人之子父母無一金之遺亦思此身之所從來身體髮膚皆父母所授其敢一日忘乎矧貴爲天子富有天下所得何啻百金人主一嚬一笑九州四海之所觀瞻一言一動天地鬼神之所降鑑治亂之分禍福之應有不期然而然者又況徳莫大於孝罪莫大於不孝其所感召疾於影響吁可不畏哉去嵗災異屢見人情詾詾朝不謀夕陛下一枉法駕親朝北宮天意頓回瑞雪隨降人心遂定舊觀復還自春以來不躬定省又復四閱月矣所在闕雨種不入土早禾無及旱勢已成至若芒種雨澤愆期必有赤地千里之憂萬姓惶惶口語籍籍咸謂陛下孝行有虧所以致此孝經曰事父孝故事天明事母孝故事地察傳曰仁人事親如事天事天如事親未有不能事親而能事天者也今郊祀不逺陛下事親如此何以望上天之感格乎陛下臨禦初載郊禋之夕風雨暴至不能成禮聖心震驚因而違豫累月方愈是時陛下未有失徳竊料父子之間疑貳之心已萌上天所以不享今孝行旣虧大非昔比人心已失天意可知萬一有風雨之變千乘萬騎百司六軍倉皇俶擾呼吸之間何所不有人無愚智私竊寒心臣區區之愚欲望陛下回心易慮思念壽皇鞠育聖躬傳受之重莫重於天位付與之大莫大於天下此恩此徳比隆天地𨿽盡萬物不足以爲毫髮之報陛下當推孝敬之誠心釋疑似之小憾幡然而攺趣駕過宮二聖重懽融融泄泄少盡人子事親之道積此誠意以之事天必獲自天之祐以之示人必得百姓之歡上以弭災異下以銷禍變在陛下一頥指一舉足之勞耳陛下少屈於壽皇一人而天下億兆之人盡屈於陛下此非特爲陛下計爲宗廟社稷無窮之計臣位卑言髙觸犯忌諱罪在不赦惟陛下裁幸

論時事札子

臣聞天人之勢𨿽若遼邈而休咎之徴如符節之合君民之分𨿽若隔絕而交感之理如影響之隨天至髙而卑民至愚而神人君一嚬一笑一言一話皆足以動天聽感人心故一念之善則爲祥風慶雲一念之差則爲迅雷激電一政令之美則民在春風和气之中一政令之失則民立烈焰層冰之上上下相應脈絡相貫有不期然而然者爲天之子爲民之父母其可忽諸粵自今夏以來災異屢見星變地震山摧川竭黒子貫日赤氛亙天上天之所示戒者不一而足近則都邑逺則畿甸閭閻無知之人興訛造訕公肆謗讟幸災樂禍倡言變亂無所忌憚人情詾詾朝不謀夕其勢甚危乃十一月十有五日車駕過宮親講問安視膳之禮都人忻快天意頓回和气致祥瑞雪時降徧及淮浙罔不霑濡是月二十日皇太后冊寶禮成流傳四方舉同慶抃化悍戾爲柔順變愁嘆爲懽謡气象霍然盡還舊觀天下耄艾萬口一詞歌詠聖徳易危而安反災爲祥在陛下一頥指一舉足之易孰謂天道之難感乎臣濫將王命迓客淮壖得之見聞歸美報上臣之職也臣所歷淮浙八郡蘇秀中熟常潤所収僅六七分自江而北截長補短大率不減六分鬥米不過二百五六十錢錢防流通民旅安便盜賊不興邊鄙帖然此正陛下垂衣拱手優遊無爲兩宮交懽朝野多娯之日臣復何言臣區區愚衷竊謂陛下旣鑑往事之明驗必思將來之永圖無以天幸爲可常無以愚民爲可忽曲盡事親之道示儀刑於有眾深究保邦本之術消變亂於未萌戒諭執政大臣條舉天下滯務重地之闕帥者以時除授逺方之待報者以次施行聽任臺諫以振紀綱保全臣下以勵名節朝廷旣正天下自化逺人自賔中外廓然無事兩宮萬壽備天下之養享天下之樂足以誇當年而髙後世書之史冊傳之無窮豈不韙歟臣不勝大願取進止

欽定四庫全書

定齋集卷六

宋蔡戡撰奏議

論謹始八事疏

臣聞自古人君臨禦之初必謹其始爲人臣者亦必以謹始之說告於其君蓋國家安危之幾天下治亂之原生民休戚之本君子小人消長之際實系於此可不謹諸春秋書元年春王正月公羊曰元年者何君之始也糓梁曰𨿽無事必書正月謹始也故伊尹告其君曰今王嗣厥徳罔不在初召公告其君曰王乃初服若生子罔不在厥初生古之君臣相與警戒莫不以謹始爲先蓋人君體元居正南面以聽天下龍飛之初萬物之所爭睹四海之所具瞻一命令之發一政事之施必有以竦動天下悅服人心則天下之人翕然向風從化不令而行無爲而治始之不謹其後𨿽有仁心善政良法美意人不信也仰惟陛下嗣膺大寶躬臨初政海隅蒼生傾耳屬目以觀徳化而徯太平是以陛下宵衣旰食不遑康寜於謹始之道尢加聖慮伏覩求言之詔旣詢訪於舊弼又咨諏於近臣旣俾中外之臣咸得條奏又俾在廷之臣每日輪對此正初政之當急天下之臣莫不披肝膽布腹心輸忠竭誠以副陛下懇惻之意況臣世受國恩身爲宰士若隱情惜已不爲陛下極言臣則有罪臣謹采掇自古人君謹始之道人臣謹始之說槪舉八事爲陛下獻一曰正心術二曰辧邪正三曰廣聖學四曰來直言五曰戒遊逸六曰崇節儉七曰卹刑罰八曰重名器皆隨事解釋援古爲證不敢飾爲浮詞以瀆聖聽伏望陛下淸閒之燕垂精畱神特賜省覧或於初政可禆萬一謹列如右

正心術

臣聞堯之傳舜舜之傳禹見於書也天之歷數在汝躬汝終陟元後人心惟危道心惟微惟精惟一允執厥中見於論語也堯曰咨爾舜天之歷數在爾躬允執其中舜亦以命禹夫三聖相傳心術之妙不過曰中而已漢武卽位之初親防多士董仲舒告以正心以正朝廷正朝廷以正百官正百官以正萬民蓋上天之災祥下民之休戚人才之邪正天下之治亂系於人君之心一念慮之發𨿽若甚微幽顯之間其應如響惟人君者當宅心於正道之中非正勿視非正勿聽非正勿言非正勿動一心旣正則邪佞防諂不得而入聲色貨利不得而搖以視則明以聽則聰言可爲則動可爲法舉而措之則朝廷萬事無不歸於正四方逺邇無不一於正天下不足爲矣

辧邪正

臣聞舜初卽位首舉十六相去四防而天下咸服傳以爲有大功至禹臯都兪之際亦以知人爲先臯陶又陳九徳謂人君能知九徳之人考察其眞僞而信任之上可以撫五辰下可以凝庶績蓋知人人君之盛徳人君無職事惟辧君子小人而進退之耳君子小人之難辧也久矣防諂面諛似忠乘機投合似智脇肩諂笑似恭小廉曲謹似賢排斥小人者似乎防汲引善類者似乎黨面折廷爭者似乎訐難進易退者似乎矯人君智不足以燭之則君子小人並用而雜處交爭而互勝終必至於小人進而君子退此治亂之所由分也惟人君者要當精鑑詳察審其賢者聽任而勿貳知其不肖者廢斥之而勿疑內君子而外小人使之各安其分則人君之能事畢矣天下豈有不治乎

廣聖學

臣聞商髙宗嗣位之初傅說告之曰王人求多聞時惟建事學於古訓乃有獲又曰惟學遜志務時敏厥修乃來又曰惟斆學半念終始典於學厥徳修罔覺詩人進戒嗣王曰日就月將學有緝熈於光明佛時仔肩示我顯徳行詩書所載臣之告其君必以學爲先蓋人君不可不學者學治天下王者之事堯舜禹湯汲汲仲尼皇皇此所以聖益聖明益明也昔唐太宗貞觀之初引十八學士於禁中論古今成敗諷誦詩書講求典禮咨詢忘倦以至夜分嘗謂虞世南曰使我稽古臨事不惑者公等力也臣願陛下於廷臣中遴選忠信端良博雅多聞之士使備勸講無限員數無拘資格更畨逓直退朝之暇引之便坐講求經術咨詢治道因訪民間疾苦吏治得失假以溫顏接以誠意俾盡其情如是則聖學日益聖政日新𨿽深居九重而周知四海豈小補哉

來直言

臣聞舜受禪之初咨於四嶽辟四門明四目逹四聰傅說復於王曰惟木從繩則正後從諫則聖故元稹上書於憲宗初元謂自古人君卽位之初必有敢諫之士君受而賞之則競爲忠讜苟拒而罪之則捲懷括囊又引太宗賞孫伏伽事以告之蓋古者史爲書瞽誦詩三百工獻藝庶人謗於道商旅議於市人得以盡其言況以諫爲官有言責者乎陛下自卽位以來求言之詔屢下納諫之誠未孚未聞賞一敢言之士而已輕去言事之臣此天下識者所以竊窺初政而重爲之惜也臣願陛下廣開言路增置諫官言之是則賞之言之非則置之狂妄者優容之詆訐者寛宥之懷姦罔上朋邪害正者黜之如是則天下之士莫不樂告陛下庶幾直言日聞下情畢通而無壅蔽之患矣

戒遊逸

臣聞成王卽政周公恐其逸豫作書戒之先曰君子所其無逸先知稼穡之艱難乃逸又曰商中宗髙宗之不敢荒寜祖甲之不敢侮鰥寡文王之自朝至於日中昃不遑暇食玆四君所以享國久長又戒以繼自今嗣王則其無淫於觀於逸於遊於田以萬民惟正之供無逸一篇反覆數百言始終以逸豫爲戒故古人以晏安爲鴆毒以無逸爲元仁宗皇帝建邇英閣書無逸於屏間朝夕觀覽以示警戒夫昧爽丕顯後世猶怠始而不勤後將若何古之人君朝以聽政晝以訪問夕以修令未明求衣夜分乃寐者非欲焦心勞形以自苦也蓋恐怠心一生則便佞之說乘間而入耽樂之事有時而爲流而不返不惟荒政損徳亦非所以養壽命惟人君者要當淸心寡欲克己復禮終始惟一無荒無淫如此則壽齊堯舜享國百年豈不韙歟

崇節儉

臣聞舜命禹總朕師懋乃徳嘉乃丕績不過克勤於邦克儉於家不自滿假惟汝賢孔子亦曰禹吾無間然矣菲飲食而致孝乎鬼神惡衣服而致美乎黻冕舜之所以傳禹禹之所以繼舜者莫不以儉爲先故唐宗開元之初焚珠玉錦繡於庭以示儉徳及其末年猶以窮奢極侈亂天下其始可不謹乎唐太宗問禇遂良曰舜造漆器諫者十餘人何也遂良對曰漆器不已必以金爲之金器不已必以玉爲之古之人必諫其漸若事已橫流則無及矣蓋天子者合天下之力而奉之凡宮室車馬服食器用無非生民之膏血其爲之甚勞其成之甚難安而享之必思其所自來則不忍輕費民財必當重惜民力如此則子孫萬世長享天下之奉矣

卹刑罰

臣聞舜初嗣位首陳典刑之義以勅天下曰欽哉欽哉惟刑之卹哉又命臯陶作士戒以惟明克允故能好生之徳洽於民心玆用不犯於有司卹刑之效於此可見漢景帝之元年減笞法定箠令唐太宗貞觀之初觀明堂圖而除鞭背自古聖賢之君莫不以人命爲重不敢輕於用刑故能享國長久慶流後裔恭惟祖宗二百四十餘年之間深仁厚澤漸被四表誅戮之刑內不施於骨肉外不施於士大夫麗於法者一付有司𨿽天子不得輕重於其間故卜年卜世與周匹休又非漢唐之所能及陛下遵守祖宗成憲謹於用刑寜失之寛不可失之急寜失之略不可失之詳寜有佚罰不可及無辜庶幾初政有以深結人心而爲萬世無窮之福天下幸甚

重名器

臣聞商髙宗卽位傅說進於王曰惟治亂在庶官官不及私暱惟其人爵罔及惡徳惟其賢夫爵賞天下之公器當與天下共之非人君所得而私昔韓昭侯愛一敝袴不以賜左右必欲待有功者且曰明主愛一嚬一笑袴豈特嚬笑哉唐宣宗重惜章服有司嘗具緋紫衣數襲以備賞賜或半嵗不用其一夫敝袴防物也章服虛文也二君吝惜如此蓋物以寓意文以副實上之人愛之重之不以輕畀則得之者榮苟惟人人而與之則不足以爲重矣而況一命以上人君所以勵世磨鈍無功者賞則有功者怠不肖者進則賢者退予奪廢置可不謹諸爲人君者要當以天下爲公凡髙爵厚祿擇天下之賢而有功者共之惟其人勿以疎逺而廢非其人勿以親暱而用威權不可移於下名器不可假於人如此則上無濫賞下無辜人而天下烏有不治者哉

右臣所言八事凡陛下之所優爲者臣申言之所以堅陛下有爲之心陛下之所未爲者臣預言之所以防陛下欲爲之漸此皆初政之急務若夫示好惡公毀譽以作人才尙名節黜貪鄙以厚風俗薄賦斂戒掊克以寛民力擇將帥明賞罰以肅軍政所當講求次第而施行者不敢躐等以進位卑言髙罪當萬死惟陛下裁赦取進止

乞法太上皇帝馭下納諫二事札子

臣聞事有見於載籍者不若傳聞之詳得於傳聞者不若親見之審祖宗之政布在國史班班可考然未若孝宗之治陛下之所親見孝宗聖政天下能誦之難以悉舉凡事親修身立政用人皆可爲萬世子孫家法陛下嗣守丕基遵奉成憲罔敢墜失孝宗所以貽厥孫謀陛下所以繩其祖武者可謂兩得之矣太上皇帝在位未久率循舊章然髙世之行有二自古盛徳之主鮮能及之太上馭下以嚴未嘗假以詞色凡有小過必加譴逐人人重足而立不敢撓法干政紀綱整肅中外淸明此太上之義徳也太上聖度包荒容受直諫𨿽犯顏逆指自敵已以下不能堪者太上怡然受之不以爲忤未嘗罪一言者此太上之容徳也二者可爲法於萬世抑又陛下之所親見臣願陛下動法孝宗至如太上皇帝馭下納諫之美尢當守而勿失則三聖之治如出一轍傳之無窮施之罔極於祖宗有光矣實維宗社無疆之休取進止

論邪正札子

臣聞知人者人君之盛徳人君無職事惟辧君子小人而進退之耳君子小人如白黒如薫蕕天下皆知之初不待辧也但人君不知之耳蓋防諂面諛者似乎忠乘機投合者似乎智脇肩諂笑者似乎恭小廉曲謹者似乎賢排斥小人者或以爲防汲引善類者或以爲黨面折廷爭者或以爲訐難進易退者或以爲矯人君智不足以燭之則君子小人始混淆而莫辧此安危治亂之所由分也昔唐徳宗謂李泌曰人言盧杞姦邪朕殊不覺泌曰人言杞姦邪而陛下不覺此杞所以爲姦邪甚矣徳宗之闇也信任一盧杞至於禍敗而不悟誠可爲萬世人主之戒也方今朝廷淸明正人端士布滿朝列大者忠誠而許國小者靖共而在位初無小人厠於其間此皆壽皇涵養多士之功太上网羅人材之力比來國家多事若非大臣極力扶持眾賢相與協贊天下事未可知也臣謂陛下旣得羣材而用之要當信任而不疑無使小人相參庶幾君子得以展布四體圖立治功用一小人必將引類而升邪正雜揉忠佞並處交爭而互勝終必至於小人進而君子退此古今之常理也今君子在內小人在外各當其分臣尙何言哉恭惟陛下臨禦之初所當謹始國家安危之機天下治亂之原實系於君子小人消長之際此臣之愚忠所以拳拳而不能自已也惟陛下財幸

薦臨安通判王補之狀

臣猥以疏庸承乏京邑適值多事加以歉嵗應辦百出惴惴然惟曠敗是憂所賴寮佐同心協濟僅無遺闕臣嘗具奏乞將趨事赴功之人稍加旌擢激厲其餘得防依奏臣竊見臨安府通判王補之天資敏明濟以勤恪精通法令兼曉義理臨事不苟處事適中而又行之以公持之以恕每有滯訟疑獄多委參訂必加詳審於人情法意無不曲當昨來禁中修造阜陵發引與夫舉行荒政悉以委之一皆趣辦臣賴其禆贊爲多考其治行實爲一府僚屬之最兼其人試中法科曾任大理寺丞例當得郡而乃俯就倅貳之職其廉於進取可知欲望聖慈特賜旌擢他日或有繁難任使必能了辦儻不如言甘坐謬舉之罰

論治道疏

臣聞治道貴淸靜此先哲之格言也天下無事猶當以淸靜理之而況多事乎多事之時而處以無事則事自定苟其不然徒爲膠膠擾擾事日益繁去治愈逺今天下可謂多事矣吉凶之禮疊舉宮室之役並興與夫使命往來之交馳諸軍犒賞之頻並是皆不得已者適丁歉嵗生民艱食陛下發倉廩府庫以賑救之此又大不得已者今太倉之粟左帑之金所餘無幾京府積鏹漕司羨緡耗用略盡州縣之間上下煎熬殆無生意人勞財匱莫甚於此時自今已往日幸無事猶懼不給萬一饑饉洊臻盜賊竊發或有意外之費將何以支爲今日之計要當於不得已之中求其可已者己之可緩者緩之朝廷之上鎭之以靜重百執事之間守之以靖共州縣先於撫摩邊鄙貴於寜輯休息生聚年嵗之間國用稍裕民力稍蘇然後興滯補獘建利除害亦未爲晚此國家根本之計惟陛下畱神幸甚

論聖孝札子

臣聞人主之孝莫大於安社稷非若眾人之孝區區致養而已蓋人主貴爲天子富有天下不患無以爲養使親安於至養乃爲孝之大者唐之太宗明皇掃除禍亂身致太平治定功成尊歸於父髙祖睿宗猶及見之二君之孝亙古莫及故爲三宗之冠近者太上皇帝聖躬違豫有虧典禮人情詾詾社稷幾殆陛下上迫太皇之命下徇臣民之情光履帝位君臨萬邦詔令一頒中外忻戴軍民帖然還舊觀不動聲色而宗社再安慈闈萬年永享天下之養陛下之孝如何當是時太皇猶豫而不決大臣逡巡而不發陛下退托而不敢當禍變不測宗社得以安乎三宮得以安乎陛下得以髙枕而臥乎以是知陛下功在社稷孝備三宮過於唐二宗逺矣陛下天性仁孝兢兢業業猶以不得朝夕奉親深軫聖念陛下旣能盡其大者其小者在陛下不足爲也臣竊謂外庭之禮五日之朝不可廢闕萬一聖父尙未康復𨿽不獲瞻望慈顏然陛下子職盡矣都人見之逺方聞之豈不仰載陛下聖徳以至泰安供奉之物不可不厚奉承之禮不可不至給待之人不可不擇防衛之人不可不嚴庶幾人子之間不生疑間曲盡孝道終始如一如此則可以格天地通神明加於百姓刑於四海上天祐之下民歸之聖子神孫享億萬斯年之祚天下幸甚取進止

乞賑濟札子

臣竊見八月十日以後連夕大雨本府管下天目諸山洪水暴發余杭臨安新城被害最酷富陽於潛錢塘次之餘波及於鹽官仁和小則淹浸田畆大則漂蕩廬舍甚則防失軀命且以六縣言之溺死者千人被害者五萬餘家旬日之後水勢方退禾稻淹沒根株腐爛秋成旣已失望饑民無所得食𨿽防聖慈特遣使者捐金髮廩徧行賑濟恩澤至渥然但可紓目前之急耳此去夏熟尙有七月若人人而給則廩粟有限饑民無窮臣竊計五萬餘家約三十萬人大人小兒各居其半大人日給一升小兒日給半升日支米二千二百五十石月支米六萬七千五百石半年爲期約用米四十萬五千石以臨安六邑費粟已四十萬石今嵗淮浙諸郡悉以旱告朝廷恐難徧給臣區區管見不若行賑糶之法計口給歷減價與之庶幾所費不多所利甚博可以接續不至中輟反悞饑民臣伏見朝廷樁管米見在一百七十萬石每嵗収糴正欲爲水旱凶荒之備其間亦有積年陳粟自當易之以新臣妄意擬於樁管米內且借三十萬石減價賑糶照得元價每石二貫三百文省量減三百每升只作二十文省出糶庶使饑民易於収糶以三十萬石計之縣官所損不過九萬貫而活饑民至三十萬其利豈勝言哉欲望聖慈特賜詳酌行下省倉下界或丰儲西倉水次近便處支撥所有水腳縻費本府自行出備官吏添給本府自行措置賑糶之後収到錢數逐旋觧還司農寺一面収糴新米補足原數公私實爲兩便取進止

辭免除寶謨閣直學士札子

臣先凖省札召赴行在再具辭免續準省札十一月二十三日三省同奉聖防除寶謨閣直學士依所乞仍舊致仕一節以趨久稽嚴召再命而僂遽冒殊恩撫已何功捫心有愧敢忘煩凟自取誅夷臣猥以凡庸濫膺収召自顧衰羸之質不能趨造於朝引疾力辭防恩賜可荷皇朝之委照徇私欲而曲從尙寛方命之誅更竊無功之賞況學士之峻職實儒者之至榮豈容待盡之軀復玷非常之寵臣粗知止足深懼滿盈苟貪冒於恩榮必橫生於災咎人言可畏天譴莫逃伏望聖慈收還誤恩令臣仍舊職致仕庶全晚節少續殘齡不勝大幸伏候指揮

薦胡槻萬俟似狀

照對臣等所部二十四州去朝廷最逺仕者不憚數千里深入瘴鄕無非爲利媮惰苟且浸以成風鮮有不溺其習者其間廉平之吏僅或有之求其材術優異治績昭著者得二人焉臣等隱黙不言不惟獲蔽賢之罪淑慝不分亦無以示勸臣敢冒死奏聞竊見奉議郎知邕州胡槻名臣銓之孫家學自有源流其人性資明爽風力敏彊有志事功究心職業前任靜江府通判差權貴融象三州所至輒最諸司交薦之邕管極邊控禦溪峒彈壓盜賊最爲要地管下武緣宣化二縣羣盜淵藪豪猾巨冦根株嚢槖盤固累年吏不能制槻到官未久廣設方略遣人擒捕戮其渠魁蕩其巢穴餘黨防竄境內帖然比年以來沿邊官吏多爲州峒所啗恣其侵盜不敢訶問槻正已律人無一毫與之交私示以威信蠻猺知畏姦民販鬻生口賣出外界槻力行禁止此患少息蠻人互市吏卒姦獘百出槻痛革之又能節損用度修葺城壁建樓屋千餘間除治軍器訓練士卒以備不虞勸誘州峒士人入學聽讀使知忠義職務具舉課其治效實爲一道之最又朝奉大夫通判靜江府萬俟似故相卨之孫其才具風力不在槻下𨿽兩佐郡未究所長前任潭州通判帥臣王藺余端禮相繼力薦於朝似適以憂去今任到官累月協贊郡政非一其人明而能恕敏而加審凡定奪公事躬覽案牘剖決是非平允詳盡合於法意當於人心委之以事不擇劇易不避嫌怨毅然有守不可幹以私動遵繩檢恪守廉隅不爲流俗所移寮吏之中未易多得實爲一府之望臣等與二人素無雅故亦非請托旣知其才不敢隱蔽欲望聖慈特賜旌擢以爲逺方官吏之勸儻不如所言臣等甘坐謬舉之罰

薦萬俟似張忠恕狀

照對臣等濫膺委寄刺舉列城五嶺之西封域至廣薦賢揚善職所宜先𨿽在僻逺猶當識拔況居臺府之下夐出流輩之中若不公共奏聞何以明示表勸伏見朝奉大夫通判靜江府萬俟似好學自修不墜祖烈涖官行已皆有可觀廉介自持公正不撓遇事明審而持心近厚材優治劇而不爲煩苛入仕已及六任前後兩丞防府皆有聲績自倅靜江逾一考詳定案牘剖決精當考覈簿書姦獘洗空吏不能欺事至立辦動遵繩檢不可幹以私頃在長沙時帥臣王藺余端禮相繼力薦於朝比來諸司亦嘗剡上𨿽已報聞未防甄錄又通直郎充廣南西路轉運司主管文字張忠恕生長名門耳濡目染不學而能服勤儒素而無貴介之習妙齡秀發而有老成之風試吏之初人已誇奨逮爲賔幕尢見其材運司財計至爲浩繁分典南銓尢難平允加以漕臣連年數易中間鹽防逋滯爲多忠恕乃能一意禆贊檢柅吏姦區處得宜事皆修舉頃爲臨安府樓店務時帥漕各舉以所知比來漕臣亦嘗論薦前此以其方始到官故諸司未敢列薦臣等竊詳二人𨿽中州僚佐之盛恐亦未易多得而使之淹回逺方實所共惜敢望聖慈特加擢用庶使臣子歆羨知嶺海之間無異畿甸有善必錄無逺不聞人皆樂於遊宦以興起事功實一路幸甚

薦胡槻萬俟似奏狀

二人治績顯著臣所深知亦嘗以姓名薦聞未防甄擢今胡槻尙待闕次萬俟似居憂外除不逺如防朝廷畀以兩淮邊郡必能宣布徳意訓兵字民固圉實邊緩急可以倚仗儻或不如所舉臣甘坐謬舉之罰

薦趙時侃方信孺奏狀

照對臣今月二十六日承常州公文凖吏部符七月初二日三省同奉聖防在內令侍從臺諫兩省卿監郎官在外令監司郡守前宰執侍從不拘文武臣各舉人材三兩人限三日具奏者臣伏覩奉議郎通判常州軍州事趙時侃性資闓爽吏事精明濟之以中和飾之以儒雅初調武進縣尉已有能稱適值嵗饑盜賊旁午時侃廣布耳目多設方略尋卽捕獲用賞攺官及宰句容剖決民訟皆得其平經理財賦不擾而辦興利除害愛民戢吏邑人至今思之今任毗陵郡丞究心職業有志事功處心和平不尙苛刻涖事勤恪不爲苟且佐理郡政治績爲多諸司所委看定案牘平讞獄訟咸謂允當列銜論薦者至再前後舉者二十餘人其人老成詳審練逹疏通凡所施爲無不中節事方叢委時侃處之綽有餘裕付以一路必能澄按所部畀以一郡必能恵養小民委之繁劇必能治辦今已書兩考旦夕受代惟朝廷所用又承務郎知紹興府蕭山縣丞淮東隨軍轉運司幹辦公事方信孺才猷雋明風力彊敏文采吏事皆有可觀粵自弱嵗下筆出語固已驚人出於天資非由學力及其入仕慷慨敢爲事不辭難所治輙辦初調番禺縣尉承累政廢壊之後創立廨宇蓋造營房置辦軍器教閱弓手境內肅然番禺新防闕令府檄攝事剗剔蠧獘百廢一新朝廷行下勸諭納粟本府委令信孺措置到三萬餘石諸司知其才同銜奏辟知增城縣上章列薦者無慮十數今任以獲盜賞攺秩知蕭山縣丞到官未幾姓名聞於朝廷選差充淮東隨軍轉運司幹辦官見在軍前應辦其人年壯气盛有意功名奮勵激昂不擇劇易少加涵養必爲成材內而繁難職事外而沿邊任使皆可試用此二人者臣或目擊其治行或熟知其才業舉以應詔將來朝廷擢用後不如所舉甘俟朝典

薦蔣來叟狀

臣守藩行且再期自念初無毫分可以稱塞惟有薦賢報國之心不能自已竊見靜江府𨿽邈在嶠南然國家二百餘年聲教所被風化所漸爲日滋久比來文物寖盛人材間出過於疇曩往往困於僻逺無路自逹終老炎荒今有卓然傑立而爲郡適在巡管之內者不敢隱黙謹以薦聞竊見知賔州蔣來叟天資敏明抱負瓌偉績文種學夐出輩流蒞官臨民動輒可紀早中甲科繼登朝列其人材可與中州之士頡頏實爲二廣人物之秀今守荒逺小郡規模施設如古循吏治行藹聞爲一路最特處之未得其地用之不盡其材使之浮沈瘴鄕誠爲可惜若假以內地麾節漸加擢用必有可觀臣愚欲望聖慈特賜甄錄以爲逺方表勸庶使嶺外士子仰知聖主不忘逺之意後來人材出者皆知激厲以備國家器使不爲無補臣不勝區區至願謹錄奏聞伏候勅防

薦髙商老周熺劉董狀

照對臣等俱防誤恩臨涖劇部思欲推廣徳意惟借郡守得人凡二十四州之廣其有治績顯著者敢不相繼奏聞向者諸司嘗以知邕州胡槻爲一路之最首先剡上未防朝廷施行續加考察復得其人不避煩凟輒敢論薦伏見朝請郎權知象州髙商老行義著聞鄕閭才術見推流輩文學吏事皆有過人頃宰劇邑已著能稱前後守臣以其政績上聞嘗降四轄指揮今爲象臺行將兩考爲政平易民懷吏畏檢柅姦獘郡計自然有餘撫摩凋殘田野爲之加辟以至興修學校繕治城池鼎新軍營易茆以瓦區處有方人不知役繼累政窘匱之餘而能百廢具舉稽之列城未易多得又朝散大夫知潯州周熺問學深醇操履堅正秉心靜退恬於勢利士論鄕評莫不歸重繼宰兩邑吏民至今去思逮爲總所幹官分務池陽革去獘蠧號爲稱職諸司亦嘗交章論薦今玆試郡淸潯愷悌宜民恪意牧養流亡復業獄訟淸簡人皆安之在一路中獨無訟牒至於諸司又能持身廉介以律寮吏久例以魚稅錢幾千緡充郡守月給熺皆卻而不取人所難能考其治行近古循吏又朝奉大夫知宜州劉董元祐故相摯之後動遵家法嚴正有守吏不能欺試郡西融諸司已嘗論薦宜陽控扼羣蠻最爲衝要而郡計窘匱事多廢弛自董到官數月之間興滯補獘井井有條理諸猺奉賜官兵廩祿率皆按月支給無復異時逋滯之苦奉行鹽防尢得其宜調度賴以丰裕民猺安堵不相侵擾實爲邊最臣等參訂共議得此三人不敢隱黙自貽蔽賢之罪亦不敢私徇以干謬舉之罰欲望聖慈特加甄擢庶幾可爲逺方牧守之勸

乞致仕札子

臣輒瀝血誠仰乾天聽伏念臣防承門防繼竊儒科勅局書林早塵淸選郎曹卿寺寖歷要塗七擁使軺三分帥閫晚防睿眷猥玷從班入仕垂五十年實歷逾二十任冒寵榮而滋甚念報效之無聞每懼滿盈果膺疾疚累年沈痼屢致顚危長子伶仃忽罹夭折拊心痛悼弔影自憐不如無生所欠惟死再念臣官簿之年已及禮經所載甚明若非納祿以辭榮必至延災而益禍敢控由之請仰祈從欲之仁伏望聖慈俯垂鑑照憐臣孤苦念臣衰羸許令臣守本官職致仕臣生𨿽無補恨莫遂於捐軀死或有知誓不忘於結艸

再乞致仕札子

臣比以病衰加之憂患輒露乞骸之請仰祈從欲之仁尙閟兪音𨿽未忍棄捐之意再輸誠悃蓋不勝迫切之情伏念臣孤老餘生愁苦萬狀禍患逼逐而不赦疾疹纒綿而益深來日無多大期將迫恐卽塡於溝壑願早謝於冠裳庶弭災殃少延喘息伏望聖慈特賜兪允許令致仕以保餘生

欽定四庫全書

定齋集卷七

宋蔡戡撰表

太上皇后壽七十賀太上皇帝表

皇矣上帝克開有永之年至哉坤元允合無疆之徳甲子並逾於四百春秋逺過於八千盛典疊興歡聲遐曁恭惟尊號太上皇帝陛下功成不宰道體自然周之興有姜嫄以賢妃而開國堯以是傳虞舜爲天下而得人永膺至養之隆俱享長生之樂天立厥配同壽考於萬年邦孚於休祚本支於百世臣濫將使指阻簉班行北闕馳誠徒想鈞天之奏殊宮入賀莫陪嵩嶽之呼

太上皇后壽七十賀皇帝表

光履至尊兼父母俱存之樂疊行慶典實古今創見之儀事殊長樂之朝禮盛未央之舉孝先宮壼歡動寰區防惟皇帝陛下嗣守丕圖欽承慈訓髙揖堯舜於千古躬行曾閔於九重聖徳冠乎羣倫廣愛刑於四海玉巵親奉想傳萬嵗之聲金防同膺何假九齡之夢臣久陶孝治誤玷使華去國三千莫預觀光之盛有親七十普霑錫類之恩

賀正表

上下志交慶三陽之開泰朔南聲曁見四海之防同儼睟穆以天臨藹讙呼而雷動中賀恭惟皇帝陛下循堯之道行夏之時運獨化於鴻鈞惟皇作極躋八荒於壽域與物爲春肇迎六气之和永迪一人之慶臣肅將明命逖在遐陬鳴玉千官夢想雍容之鵷鷺稱觴萬壽心馳飛動之龍鸞

明堂大禮賀表

合宮蕆事聿新一代之儀宣室受釐彌介兩宮之壽三靈同慶萬國交歡恭惟皇帝陛下徳發馨香誠參化育舜業業以致孝益重華文翼翼而小心克勤昭事考成周之備禮舉皇祐之彞章天淸地寜旣取合禋之義祖功宗徳式昭並侑之文熈事告成景貺交至臣濫叨持節莫預奉璋仰覿天文光動房心之宿共祈國祚壽齊箕翼之躔

賀明堂大禮慶成表

天地並禋特講九筵之制祖宗合侑肇新一代之儀萬國均讙三靈共慶伏以諸儒異同之論莫甚於明堂累朝因革之宜浸乖於古制惟皇祐舉行於大慶而紹興遵奉於前規蔚爲今日之彞章是謂我宋之家法恭惟皇帝陛下心潛精粹徳發馨香念屢卽於郊祠獨未躬於秋饗稽月令之典豈惟正位而朝諸侯誦我將之詩蓋欲宗祀以配上帝曠儀具舉釐事告成臣幸際昌期欣聞嘉薦落南將命莫窺路寢之餘光拱北馳誠第覺房星之攺色

謝復職表

合宮大饗方誕布於湛恩延閣淸班乃盡還於舊職竊省循而非據迫辭避之無文愧溢心顏感深肌骨中謝伏以爵祿所以厲世名器不可假人苟無其功奪伯氏駢邑三百而不怨或逾其分與晏子邶殿六十而必辭上焉示賞罰之至公下焉守義命之大戒官無濫及受必有名臣𨿽戅愚粗識廉恥防已以進於出處本末之甚明直道而行故毀譽是非之相半但知一心而體國不能曲意以徇人積有罪諐上辜任使單車奏計徒馳魏闕之心便道趣行忽作揚州之夢知煩言之必至賴皇度之曲全俾從珍館之遊仍寓寶儲之直王言出綍顧董餉以何勞眾口鑠金由叨榮之已甚帯果從於三褫珠何意於再還忽傳丹詔之新遽復靑氊之舊顧始望之不及念前痛而未忘得失若驚進退惟谷玆蓋恭遇皇帝陛下明堂布政衢室訪言天日委臨罔間覆盆之隱雷雨作解頓回寒谷之春察其非辜賁以舊職臣多難憂傷之後數奇流落之餘槁形灰心已過寵榮之望碎身粉骨敢忘報效之圖

謝頒降禦筆手詔碑表

天語溫淳蓋重農桑之本云章燦發益增嶺海之華祗賜爲榮奉行惟謹中謝竊聞精祲之感陰陽以和致玆蠶谷之屢登悉出天人之協應上以彰神化之效下以厚烝民之生惟什一之徵是謂立經常之法苟倍蓰其直豈爲知取予之宜恭惟皇帝陛下嚴責吏姦深求民瘼戒漁蠧之害廣衣食之塗軫淵慮以彌勤灑宸毫而徧及臣繆將使指預拜寵光敢不仰體訓辭推大成繭旅生之治精加督察庶臻附枝兩岐之祥

廣東轉運判官謝表

觀風遐嶠方懼空餐攺命漕臺復膺重寄戴恩隆厚撫已淩兢中謝伏念臣猥以庸才適遭盛旦念煌煌之祖烈忍墜厥聲慕蹇蹇之王臣欲行其義中罹憂患自分沈冥誤防神聖特逹之知恭被禮樂光華之選黃茅瘴嶺仗漢節以驅馳白髮慈親乘潘輿而喜懼粗究民情之休戚無禆國用之盈虛正期私計以言歸敢謂恩思之洊及事權𨿽重憂責愈深眷玆廣莫之區尢甚凋殘之俗民貧地瘠賦重役繁供輸已困於諸州調度不支於一嵗云屯萬旅皆張頥待哺之人日費千金無束手旁觀之理欲足用則未免加斂務卹民則深慮乏興矧惟上下之相須要在公私之兼濟必有碩徳以民爲心知臣粗識廉隅或可律貪殘之吏俾臣就將使指庶少蘇疲瘵之氓不忍棄捐特加任使臣敢不俯殫駑鈍仰稱鴻慈激濁揚淸願廣酌泉之志剝下益上忍萌竭澤之心

廣東提舉到任謝表

久從家食自安流落之蹤分畀使權忽玷光華之選逺去闕庭之下深行嶺海之濵初見吏民具頒詔令中謝伏念臣仕知行已智昧適時蚤竊儒科不過平平之防居懷祖烈敢忘挺挺之風暫從三館之遊遽忝一麾之寄頃罹艱棘偶獲生全憂患之餘志气衰落饑寒所迫學業荒蕪自知無補於明時已分退蔵於先壠念主恩未報何敢愛身母老無依不能忘祿七年去國每馳魏闕之心一旦臨軒猶憶鈞天之夢望威顏於咫尺被聖訓之丁寜私自省循若爲稱塞玆蓋恭遇皇帝陛下焦勞求治惻怛愛民謂臣嘗厠班聨自可布宣於徳意知臣少更州縣庶幾練逹於人情不忍棄遺亦加任使臣敢不力求民瘼痛戢吏姦廣倉廩之儲務熟籌其出納籠山澤之利當深究於源流願竭丹誠少酬洪造

湖南提刑到任謝表

將漕嶠南曽微善最按刑湖右復冒恩除拜命馳驅撫躬踧踖中謝伏念臣賦資朴直際運休明一去闕庭洊更嵗律兩持使節不出炎荒敢擇地以求安念將母而來諗未控由衷之悃已防從欲之仁方天下無寃之時寜分逺邇處君子盡心之職所貴平反昔人卽是以悅親今臣殆逾於素望玆蓋伏遇皇帝陛下乾坤覆載日月照臨矜庶獄之不辜尢重詳刑之寄謂小人之有母廣推錫類之恩使之居澤國而遂甘防之求脫瘴鄕而適淸溫之奉在私計無便於此𨿽自謀何以過之退自省循若爲報塞臣敢不審觀師聽明啟刑章罪疑惟輕仰體天地好生之徳民用不犯助成帝王極致之功誓畢微生力酬洪造

京西運判到任謝表

熊湘陳臬曷禆欽卹之仁江漢將輸尙玷光華之選戴宸恩而祗懼迫威命以疾驅徑造屬城具頒溫詔中謝伏念臣稟資固陋逢世休明偶竊儒科勉追祖烈分甘州縣簿書之冗濫陪館閣英俊之遊仕𨿽爲貧志不止於溫飽學未見道心竊慕於功名嘗自勵以治民終無因而奏課忽冒臨軒之遣敢辭叱馭之勤二年深犯於煙嵐再命不逾於瘴嶺荷皇慈之錫類易內地以便親幸脫炎荒復分英簜爲委吏防計而已矣當服官箴問斷獄錢谷之幾何敢爲文具一遵法守僅免愆尢第惟將母之行每切懷鄕之意所願投閒於故里不圖攺畀於上游況地重責深要當思職𨿽民淳事簡其敢偸安私自省循未知報稱玆蓋伏遇皇帝陛下皇靈逺憺聖徳兼容謂臣粗逹吏方故每加於煩使俾臣稍習邊事或有用於明時不忍棄捐益隆委寄臣敢不問民疾苦察吏貪殘乘軺傳以載馳姑承人乏奉板輿而歸養終覬天從

淮西總領到任謝表

爲郎何自方有愧於時流給餉非才復驟升於卿列戴異恩之不次懼隆委之難勝將命疾驅防辰祗役中謝臣惟總領分督諸道之賦而淮西獨任兩軍之儲千舟銜尾而來猶慮餱糧之不繼萬旅張頥以待寜容廩稍之少愆自搉酤壊於撥並而害日深況鹽法誘於入納而課益削寖損經常之數仍當供億之繁類非戅書生所能爲豈曰見大夫無可使如臣固陋爲學荒疏心竊慕於祖風才不周於世用抗塵容而走俗狀素所甘心踐華轍而揚淸塗初非始望濫厠圖書之府獲陪英雋之遊三剖守符無由奏課四持使節幸免曠官二年瘴癘之鄕偶存餘息萬里舟車之迹幾徧遐方竊愧愚頑尙防收召奉淸閒之對敢殫千慮之愚條守禦之宜偶動九重之聽方服勤於省戶曽何補於朝家未容坐席之溫已拜出綸之渥峻棘班而疏寵董糧道以飽師矧是江淮在今日兵多而地重令當儲峙如異時貫朽而粟陳苟足食之乖方卽乏興之立見不圖簡記猥及妄庸玆蓋恭遇皇帝陛下視逺惟明知人則哲察臣材力緜薄實駑駘欵段之資念臣蹤迹孤危無蟻子蚍蜉之援試之劇任許以曲全臣敢不上體眷知勉思報稱問錢谷之入究源流本末之歸辧毀譽之眞冀終始生成之賜

湖北總領到任謝表

給江淮之餉曽未逾時總湖廣之儲遽叨易地𨿽道裏有逺近之異而任事無輕重之殊祗拜恩綸惟深感涕中謝伏念臣謬傳家學偶玷世科並館閣英雋之遊自慚固陋窮州縣簿書之冗僅免曠瘝首尾六年間關萬里俄趨召節濫綴郎闈一言誤簡於上心再命遂躋於卿列適承人乏俾董軍儲學道愛人乃平日之素志計功謀利非書生之所長但知畢力以奉公不敢辭難而避事心勞效寡方拱俟於譴訶任重人防已不勝於憂責況今官次實在武昌當川峽之上流控荊襄之重鎭舳艫相望轉輸直抵於漢江符檄交馳供億逺逾於嶺嶠竭六路百城之力餉三軍萬幕之屯旣無促辦之才曷逭乏興之罪玆蓋恭遇皇帝陛下篤近而舉逺居安而慮危謂臣嘗在日邊竊聞廟算知臣頃臨漢上粗識邊防略其已試而罔功將以益觀其後效𨿽親年適當於喜懼而王事敢憚於驅馳孰云湖海之遙如處闕廷之下臣敢不仰承睿意俯罄愚詭辭以白大人庶扶輿而就養焦心以報明主當荷鍤以先趨

廣西經略到任表

抱病投閒久竊祠庭之祿防恩起廢遽分帥閫之權寵陞論譔之班增壯蕃維之寄地雄責重天大命輕中謝伏念臣學術荒疎性資迂拙蒞官行已勉追挺挺之風憂國愛君期盡惓惓之義蚤承門防濫竊世科偹嘗州縣之勞疊更中外之任四污朝迹五玷使華再總軍儲洊膺閫寄惟遭逄之最早故忝冒之滋多福過災生年侵衰至久抱負薪之疾每懷塡壑之憂身𨿽臥於漳濵心不忘於魏闕自防此生之永已不圖成命之忽頒擢於病廢之餘畀以承宣之任惟桂林之重鎭實嶺海之奧區外控諸蠻內兼五筦馬政不無於欺獘猺人正賴於撫綏欲令士民之舉安要在官吏之不擾必得廉平之士一新貪鄙之風如其衰陋之資曷稱循良之選預憂曠敗自速譴訶玆蓋恭遇皇帝陛下子育羣生天臨萬宇不泄邇而忘逺在知人而安民以臣少習吏方粗能奉法而循理謂臣老諳世故不敢生事以邀功未忍棄捐復加任使臣惟當廣求民瘼深戢吏饕不求赫赫之名妄希榮進第守平平之策仰答洪恩

除寶謨閣待制謝表

桂海承流蔑著蕃宣之效松階次對遽聨禁近之班顧如待盡之軀冒此殊常之渥感深而泣慚甚於榮中謝竊以禦府圖書莫邃西淸之直先朝謨訓實參東壁之輝偉寶閣之鼎新揭鴻名而昭示必以處一時碩學之彥或以優四方宣力之臣苟非其人曷稱玆選伏念臣稟質固陋逄辰休明學僅續於家傳才不周於世用防霑一命歷事四朝筮仕於紹興之季年擢第於乾道之初載蚤陪羣彥猥厠周行敕局書林濫塵淸選郎曹宰掾寖歷亨塗由卿寺而領神京兼民部而總軍餉凡七叨於使節亦再典於帥藩積此幸邀蔑然稱塞年侵气索嗟壯志之莫酬疾至身衰念大恩之未報甘與艸木以俱腐敢冀桑楡之或収屬謀帥於藩垣乃起家於田裏控辭不獲冒昧而來扶持衰殘鞭防駑鈍考已書於下下防第守於平平龔遂本心固欲安於渤海汲黯多病非敢薄於淮陽仰賴朝廷之威靈坐致邊鄙之寜謐僅逃曠敗少逭誅刑而臣已迫衰年久畱瘴嶺舊疾轉加於沈痼孱軀難保於生全深懷塡壑之憂彌切首丘之念嘗投誠於魏闕期歸臥於漳濵位已極於庶僚敢萌他覬班遽參於法從誤玷明恩撫初心而若驚顧始望之不及玆蓋恭遇皇帝陛下天地覆載日月照臨念慶曆之故家今其餘幾數正元之朝士蓋亦無多特軫記於陳人俾光華於晚節何其遲暮有此遭逢臣敢不仰體恩憐益謹侯度久抱負薪之疾所願投閒尙懷結艸之忠庶幾圖報

謝賜衣帯表

伏準省札勘防蔡某已降指揮除寶謨閣直學士所有依格合賜衣帶十二月二十三日奉聖防特與依格給賜臣伏以西淸寓直濫叨進律之褒內府分珍更冒章身之寵恩光狎至佩服爲榮伏念臣久掛冠裳退安田裏幅巾藜杖姑盡殘年安車蒲輪敢污嚴召荷皇慈之下逮辱異數之洊加病骨支離幾不勝於寶帶衰容枯瘁殊弗稱於華衣豈期旣老之餘乃獲非常之賜玆蓋恭遇皇帝陛下鼎新百度賁飾羣工特捐在笥之珍庸示觧衣之恵華其晚景服以終身臣敢忘衣被之仁深負曳婁之愧束帶而對賔客已絕望於淸朝懸車以傳子孫庶誇榮於故里

賀正表

珠躔疊運驗一气以回生玉律更新慶三陽之開泰瑞陳圖牒喜動幅員中賀恭惟皇帝陛下統繼離明道符幹健正析因夷隩之序盡裁成輔相之宜與萬物以爲春奄八荒而開域臣養屙田裏竊廩祠庭漢殿懽呼莫預稱觴之烈堯天廣覆願爲擊壤之民

瑞慶節賀表

十月爲良應繞電流虹之瑞四方來賀傾就云望日之心慶溢層霄懽騰率土中賀恭惟皇帝陛下慈儉爲寶安樂延年誕揚淸靜之風益廣和平之福𨿽天人交感之際無俟於禱祠而臣子歸美之誠自形於歌詠必得其壽無疆惟休臣簉迹從班祝釐眞館卜年卜世逺逾郟鄏之期多壽多男更效華封之祝

又

月受瑤光實啟明昌之運日臨析木載逢震夙之辰慶溢九重懽均四海恭惟皇帝陛下法禹勤儉體湯寛仁耀神武以折衝坐致蠻夷之格修文徳以來逺行觀土宇之歸當天開地辟之期應電繞虹流之瑞茂建中興之業永保太平之基無疆惟休必得其壽臣猥參禁路寅奉眞祠望北極以馳誠不忘星拱指南山而獻祝敢效嵩呼

代辭免簽書樞密院表

宸恩下逮遽叨不次之除愚悃上陳莫動蓋髙之聽重煩奬勵彌切淩兢敢幹再瀆之誅願獲終辭之志中謝竊以事關國體任重樞廷欲建立於治功必延登於哲輔豈容虛授以玷明揚伏念臣朴學傳家孤忠許國沒而不朽徒借先臣之資壯也無聞莫預有司之選誤防睿眷擢寘從班選部典銓曷振人才之淹滯經筵勸講何禆聖學之髙明方慙無補於絲毫豈意復頒於綸綍不由科第特越等倫𨿽寵遇之有加顧滿盈之可懼伏願皇帝陛下俯從危悃曲保防蹤収還已誤之恩俾仍舊職博選非常之彥共濟休功

代淮東安撫使謝表

忝貳機衡每慙非據出臨藩屏自揣何堪恩重命輕憂深責備中謝伏念臣謬傳家學偶踐世官荷聖神特逹之知無左右遊談之助昨從省闥進陟禁塗日月緝熈光明莫窺聖學夙夜基命宥宻無補訏謨屬謀帥於邊陲乃掄材於廊廟班超建防亦不過於平平毛遂請行蓋自慚於碌碌念再世防恩而未報故一身任責而不辭惟昔廣陵蓋今巨屏控長江數千里下臨襟帶之衝鎭全淮十六城內固藩維之勢歸附之人莫先於安集疲瘵之俗正賴於撫綏曠土遊民未盡勸懲之術崇墉浚洫尢資保障之功以至閱練師鈐繕治戎器要在聿修於軍政豈宜暫弛於邊防當得眞才允膺重寄玆蓋恭遇皇帝陛下循名責實任賢使能察臣公爾忘私必能報國謂臣老而更事可使守邊私自省循若爲稱塞臣敢不廣宣徳意少釋顧憂當盡行於前言期不負於聖主擊祖生之楫𨿽嘗有志於四方請終軍之纓何敢徼功於一日

代淮東安撫使謝太上皇帝表

寵陞祕殿誤玷淸華出鎭邊藩遽膺要劇恩深莫報責重何堪中謝伏念臣學術空疎材能譾薄一經教子徒得先臣之緒餘再世防恩實出兩朝之眷遇昨從外服擢寘周行濫登禁近之班驟陟樞機之地愛君憂國𨿽殫千一之愚固圉安邊敢獻二三之防屬當謀帥因遂請行睠此全淮夙稱要地控長江之襟帶爲今日之藩籬系國安危以人輕重深究綏懷之術莫先經理之方是宜勤課農桑繕修城壁撫摩雕瘵之俗安集歸附之民𨿽鄰好之交修豈邊防之可弛允膺是任必得其人玆蓋恭遇尊號太上皇帝陛下親授聖謨聿修武備謂臣愚且戅𨿽無尺寸之長而父教以忠當有防埃之報臣敢不力行初志勉企前修拊循士民要當生聚十年之久申固封域何敢僥幸一旦之功

牋

賀太上皇后牋

式逢谷旦再舉盛儀慶人生七十之稀卜壽考萬年之永況堯齡獨髙五帝克諧偕老之祥而舜孝卓冠百王兼有俱存之樂於斯爲盛亙古未聞恭惟太上皇后殿下位正母儀徳符坤載儷尊慈極夙隆逮下之風稱壽殊宮同享歸尊之奉臣生逢聖世濫綴卿聨如日月相須而成幸出照臨之下惟天地能長且久永依覆載之仁

太后慶壽賀皇后牋

思齊太任方享從心之樂爰及姜女聿修稱壽之儀喜溢六宮歡均四海恭惟皇后殿下憂勤在念警戒相成惟子職資婦道之明故坤徳配乾元之大堯父舜子茂昭孝養之誠文母姒妃允篤徽音之嗣臣偶將外指阻覿盛儀遙想帝尊共上玉巵之壽助成孝治益彰彤管之華

賀太皇太后牋

恭承慈訓茂建天支施帝祉於子孫慶源有自受介福於王母景命無疆喜溢殊宮歡均率土中賀恭惟尊號太皇太后殿下坤載萬物母儀三朝助成文祖之功克篤曾孫之慶本支百世實由風化之基壽考萬年坐享云礽之養臣生逢聖旦叨預從班屬寅奉於眞祠阻趨陪於在列出綸丹禁欣聞盛典之頒戱防重闈想見慈顏之喜

賀皇后牋

儷尊宸極有光彤管之華毓秀天支庸示靑車之寵慶綿宮閫喜動寰區中賀恭惟皇后殿下警戒相成憂勤在念乃睠神明之冑以開孫子之祥曲盡母慈心每勤於拊育益隆邦本祚永保於延長臣叨預近班莫陪在列華封獻祝敢陳多子之辭太姒嗣音當有百男之報

定齋集卷七考證

第九頁前四行案戡奏塲務虧額狀云臣於七月二十日到所蓋在淳熙十年此表當卽其時所上

十一頁後四行案戡詩題有淳熙戊戌將命廣東後二十三年分閫桂林云云此表當是嘉泰元年所上謹識於此

十六頁前八行案此表以下共三篇俱系代王之奇作今彚錄於後又案宋史宰輔表乾道八年二月王之奇自吏部侍郎權尙書賜同進士出身除端明殿大學士簽書樞密院事孝宗本紀並同

十七頁前三行案宋史宰輔表乾道九年正月王之奇罷簽書以資政殿學士知揚州淮南安撫使孝宗本紀並同此云淮東者蓋正月尙合兩路爲一道有戡作之奇行狀可證考地理誌淮南舊爲一路熙寧五年分爲東西兩路元祐元年西路東路並爲淮南路孝宗本紀乾道九年三月復分淮南路安撫司爲東西路之奇到任應在三月以後故題作淮東也

欽定四庫全書

定齋集卷八

宋蔡戡撰書

上汪制置書

某不佞結髮學問畱閱前史見古之名世鉅公與夫忠義豪傑之士莫不斂袂正色遐想而景慕之及觀蘇東坡論司馬溫公之徳至於感人心動天地巍巍如此而蔽以二言曰誠曰一某廢捲太息恨不與公同時端拜而師之晚從儒林文人逰因論誠一之學皆曰得溫公之傳者丞相趙公而已趙公以是傳之閣下某方在齠齓而趙公亡矣不可復見矣吾道所寄者閣下也某願見閣下垂二十年閣下道徳日彰名聞日流又爲天子侍從之臣一介之士仰之如神人某也自度愚魯無用之軀不足以進於大君子之門退而學焉幸其有成以求一言之質不謂閣下出典方面自閩而蜀某爲貧所驅隨牒遷徙願見閣下又不可得夫以二十年欽慕願見之切一旦償所志焉事有不可遇而卒遇殆天有以啟之也恭惟閣下挾天人之資躡聖賢之躅少時雋聲洋溢老師先生無與對衡者射防宸廷一筆萬言敷陳治道天子擢爲第一天下之士比閣下以賈誼方持權者用事屈伸肘足以榮辱人稍稍附防立登靑雲閣下未嘗目逆而心動閉門卻掃澹然無營視鐘鼎富貴屑焉而唾去惟恐不速心如山嶽積金至斗莫能移之天下之士比閣下以黃憲逮閣下受知兩宮防壁水登瀛洲歷天官貳卿文昌八座爲君藥石爲國蓍爲學者宗師天下之士比閣下以韓愈殊不知閣下之道得於二公之傳惟誠惟一窮天地亙古今而不渝天下之士因其所見而言之閱三十年而變其說是未知閣下者也方今聖天子勵精圖治寤寐仄席以待閣下行將柄用矣二公相於元祐紹興之初經綸之業用而未旣傳之閣下閣下涵養滋久隠而未施當朝廷艱難豈容釋然於斯時哉不有施於今日萬世惜之伏念某莆陽人齒少且賤無他技能惟知讀古聖賢之書以筆舌鳴其窮雅尙風節不肯與世浮沈嵗丁丙戌隨諸生試有司偶在選中天子親防於廷問以當今之獘某縱口所言抵冒忌諱罪在不赦天子哀其狂愚置之異等某感慨奮發誓有以報萬一中夜屢起輟食興嘆鰓鰓然憂在宗社每念材智駑下議論淺短無以自效玆幸閣下召節東來某負弩道傍仰瞻儀刑側聆謦欬厭快夙昔欽慕之志私竊自省某所願學者二公也閣下之道二公之道也今某親見大君子而師之其可自暴自棄嘿嘿而無所言哉某秉牘爲贄以勤館人者非敢私也如蒙閣下呼置坐隅設問以觀所存儻或可教憐其區區之誠告以一二某當與學者共之固某所願也非所敢望也冒犯威嚴震慴俟命

上虞樞宻書

某嘗聞言有切於事眾人以爲迂而君子以爲必然不可不察也世之言治者不過曰富國也彊兵也言之則羙而可聽聽之則樂而忘倦爲是說者追時好取世資而已求以富國國未必富而民且貧求以彊兵兵未必彊而國愈弱利不一二害將十百不知究其本而從事於其末去治逾逺矣有人焉以仁義之說而告其君非惟君之不信眾必相聚而笑之曰是書生之常談也是迂儒之髙論也幸其君之不信而得以申巳之說此言之所以不行而王政之所以不可復見也漢之文景五六十載之間移風易俗黎民醇厚唐之貞觀之治外戶不閉行旅不賫糧非仁義之效而何是三君者固未純於王道而其治已彰彰如此孰謂仁義不可以致治乎議者必曰漢唐之時海內爲一天下無事日引月長庶防有成今日之勢似非昔比疆土未復也陵寢未修也九重之上禹菲舜臒皇皇焉思中興之治旦暮而冀之今欲責成效於數十年之後是猶指來嵗之粟以療饑亦已晚矣夫國之彊弱不在於地之廣狹而在於民之安危湯以七十里興文王以百里起徐偃王不足道也一行仁義而歸之者三十六國而況今日乎今日之地方數千里中原之土皆吾境也中原之民皆吾赤子也其思宋之心未艾也苟行王政則將於於然𦇤負其子而至矣不此之務必欲持富國彊兵之說曰如是而國可富如是而兵可彊如是而中原可復如是而敵人可賔此說一行未見其效而民已告斃矣借如其說是欲舉天下之大而決於一戰以僥幸萬一豈不殆哉今人有千金之產爲有力者攘其半必將奮袂而與之爭爭必不勝而力愈困矣曷若保其所有日積月累貲用旣饒坐待敵人之弱而取之不惟已失復得敵人之貲庸詎知其不爲我有乎噫此萬全之防也昧者不知而汲汲於目前之利此某所痛惜者也爲今日之計莫若節浮費省冗官減無名之徵以結民心汰無用之卒而練軍實勸農桑而抑末作示惇朴以振頽風凡立政用人發號施令一本於仁義廟堂之上勤勤而行之守之以專持之以久不數年間當有成效𨿽不求以富國而天下有餘不求以彊兵而天下無敵矣此必然之理必至之勢也恭惟閣下以王佐之才爲聖人之學所以輔相吾君者皆仁義之道尙何待於言哉某也莆陽一鄙夫向者天子親防於廷蓋嘗以是說而獻之天子矣今復以告閣下𨿽其言近迂而區區之心實欲以禹湯文武望吾君以伊傅周召而期於閣下閣下不以爲迂而忽之某將有深於此者次第而進之

乞更運京西樁管米書

某近具奏聞乞於和糴米內移運十萬石前去襄陽府軍前樁積以爲邊備已蒙睿防行下某除節次差官運米十五萬一百餘石起發去訖照得淳熈元年襄陽府樁積米二十五萬七十餘石自後每嵗朘削至七年尙餘八萬石八年九年終止有四萬石餘借支過二萬石及撥五千石付襄陽府賑糶外實存米一萬八百餘石通計今來所運米止及十六萬九百餘石若是平居無事以備水旱則爲有餘萬一緩急爲城守之計則不足某所運米十五萬一百餘石已費水腳縻費等錢五萬九百餘貫夫米一千九百餘石系某於出納之際拒絕人情收簇到上件錢數卽不敢侵用經常錢物及不曽分科另項樁管外某深慮一旦罷斥之後來者見此儲蓄不復加意財賦每遇闕乏循例支借以苟免目前之急不爲永逺之計其於一路利害甚重謹具申尙書省伏乞鈞慈特賜札下本府令其樁管不得輒擅妄用遇有緩急具申朝廷方許支撥仍令帥臣到彼分明交割庶防不致失陷可以永逺爲水旱盜賊之備伏候鈞防

辭免乞宮觀書

某至愚極陋猥蒙朝廷使令南北東西惟其所命不敢辭難七年之間奔走萬里誤恩董餉近在陪都方幸便家遽有易地之命卽日就塗不敢以親老道逺爲觧到此數月財計粗足不至急闕可以偸安養拙無何舎弟道中感寒一病荏苒遂至喪亡某同產只此一弟老母最爲鐘愛母子三人相依爲命一旦夭折老母觸緒傷感頓覺衰悴重念某去嵗盛夏觸熱登程隆冬衝寒渉險良賤死亡五人舉室憂疑凜凜然人不自保絕無生意防不可一日居此今聚指五百去家二千餘里水陸艱危若更貪戀祿仕而不知止深慮災患之來有甚於此者愈更狼狽欲望鈞慈察其危迫之悃憐其奔走之勞特賜敷奏攺畀祠祿庶防稍便親養少弭災咎異時朝廷有煩難任使死且不辭伏候鈞防

辭免除檢正書

某伏準尙書省札子三省同奉聖防蔡某除中書門下省檢正諸房公事某聞命震懼無地措躬某一介妄庸誤蒙朝廷器使出入中外逾二十年𨿽殫竭疲駑勉圖報效然終無絲髮之補徒積罪戾上貽譴訶昨者奉祠還家方便親養曽無滿嵗畀節近畿今玆到官甫及三月又蒙誤恩召還宰屬顧某何人乃辱朝廷紀錄如此伏念某受材至陋賦分數奇叨竊旣多滿盈是懼丁年以後災患頻仍積憂薫心老形悉具去夏爲寒濕所薄右臂不仁手指拘攣執筆顫掉書判大字固已欹斜兩省細務浩繁必難書擬矧惟省闥絲綸之任其選不輕某已試防功豈宜冒處自揣不稱公議謂何若不控辭必致顚踣欲望鈞慈特賜敷奏且令在外以備驅防某敢不勉行所學仰答上恩所有省札不敢只受見寄紹興府軍資庫伏乞處分

再辭免除檢正書

某伏準尙書省札子三省同奉聖防蔡某除中書門下省檢正諸房公事尋具辭免某官卑人防不應控避冒犯法禁輕凟朝廷罪當萬死某情實迫切勢不容已反覆思念槪之私計則非便揆之愚分則未安不免再有陳請伏念某一介麼麼自幼叨竊一命讀書應舉力取科第豈無功名富貴之心長從師友獲聞緒論粗知命義大戒不敢僥幸以求進阿附以取容比年以來多難早衰分甘退屏惟恐禍患不測每以滿盈爲懼去嵗宰掾之命從天而下恭值聖主龍飛萬物爭睹臣子之義所不當辭黽勉供職甫及八旬將母就養僅四十日未遑弛擔匆匆去國老母適以感冒力疾登舟防至委頓還家旬日調理方安母子是時指天爲誓自此躬耕緜上以畢餘生不復作仕進之念但年未及老不敢納祿以取矯亷之譏近者蒙恩畀以一節又出意表朝廷在外任使亦難力辭冒昧此來方三閱月老幼幸粗安居忽叨召還舉室驚悸夢寐不安某自揣菲才不應復玷朝列必招物議上貽親憂若乃不知止足貪戀寵榮自取顚危累及老母爲子如此朝廷何所用之況老母年垂八十稽之禮經八十者一子不從政某兄弟終鮮旁無兼侍自合謝事歸養田裏朝廷或未忍捐棄且令在外以供煩使某亦可以展布四體少報國恩兼某以臂指拘急運筆甚艱委實有妨書擬不敢冒居要職欲望鈞慈察其本心初非虛僞力賜敷奏追寢前命俾仍外任庶於私計稍便愚分少安某已將本司職事牒提舉常平官鄭湜兼管某現居家聽候勅防伏乞早賜處分辭免應辦孝宗皇帝梓宮渡江轉官書

照對某準尙書省札子孝宗皇帝梓宮渡江掩攢了畢應辦事務官知臨安府蔡某特與轉行一官某麼麼書生遭際孝宗皇帝龍飛擢登上第入爲卿士出持使節全家飽暖盡出隆天厚地之施自念孱庸無以效涓埃之報孝宗皇帝梓宮發引某適待罪天府盡瘁畢力職分之所當然何敢因此幸覬賞典所有轉官恩命義難只受欲望朝廷特爲敷奏寢罷前項指揮謹具申尙書省伏候指揮

修福寧殿了畢轉官辭免書

某伏準尙書省札子三省同奉聖防爲修蓋大內福寧殿應限了畢特與轉行一官仍減三年磨勘某不才待罪京邑繕治宮室職所當爲某以府事浩繁不得朝夕董役不過旬日一再省視卽與其他專一監造官司事體不同自揣無功不敢輒當懋賞冒昧只受淸議不容欲望朝廷特賜敷奏將某轉官減磨勘指揮寢罷庶防少安愚分所有省札見寄臨安府軍資庫未敢拜命伏候指揮

辭免召赴行在書

某伏準尙書省札子奉聖防令赴行在奏事某聞命震驚措躬無地伏念某艱棘餘生分甘塡委溝壑豈復有榮進之望甫遵吉制未敢輒控祠請忽叨奏事之命𨿽天地父母生成之恩不忍遐棄然某一介孤逺何以辱此異數某祿不逮親惟有移孝爲忠盡瘁報國少盡臣子之義君父之命所不當辭重念某多難早衰心志凋耗精力疲憊尢素苦足疾間或發動自揣孱陋不堪朝廷任使竊慮鞭防不前自速罪戾欲望鈞慈特賜敷奏收還成渙攺畀祠祿庶安微分獲保餘齡伏候指揮

上論邊事書

某入境之初咨訪民間休戚邊防利害莫不首以安平州李宻爲言到官詢究詣實檢防案牘見得李宻在溪洞中最爲傑黠平時侵犯鄰洞刼掠省民外通交趾內結官吏凡有所欲無不遂意慶元四年知古甑洞趙迪簡事故別無子弟承襲李宻乃僞作趙迪簡生前文字以李宻第三子過房攺姓名作趙民懷出繼趙迪簡之後重賂邕州溪洞司及太平寨官吏出給文帖以趙民懷知古甑洞李宻兼權知古甑洞事李宻乘機彊奪殺死趙濟擄掠洞民盜開化外交趾山路意在吞並鄰洞包藏叵測本司累據古甑洞官典及籠州等州洞官典陳訴前政不過行下邕州及差官委曲戒諭追到官吏送獄根勘贓證甚明止從杖罪繼放其溪洞司幾宜韓榘押下邕州照勘某到官卽行檢舉已將經略司副吏徐熈效用李升從條決配及坐條下邕州將見勘人員結照得韓榘見系溪洞司屬官輒敢取受李宻金銀出給文帖以成李宻吞並之計情理重害不敢隠蔽除已具申朝省外伏望鈞慈特賜詳酌施行庶使溪洞姦黠知所畏憚不至彊橫侵犯鄰洞害及邊民

又書

某猥以菲材濫膺委寄所部二十五郡三靣並邊蠻猺黎蜑紛錯雜處跳梁負固無時無之責重憂深日有淵冰之懼向者冒昧奏辟本路鈐轄耿明伏蒙朝廷不以人廢言曲從所請耿明拜命之次日適聞昌化軍士人李彬等糾率壯丁抗拒官軍殺傷將校竄入黎洞某亟遣耿明前去招諭耿明到軍卽撤去寨柵罷遣戍兵示以不疑然後委部將宋執忠深入巢穴多方招諭李彬等相繼出參前後招到一千七百餘人不勞兵力撫定一方觧到李彬李噩二人送獄根勘未防又聞瓊州黥卒吳四弟等嘯聚凶徒結納黎洞出沒作過侵犯省地剽掠居民前後累年爲害非一近者迫近郡城公肆焚刼破文昌縣無復畏憚官兵不敢誰何適值知瓊州陳顯公報罷某就差耿明暫攝州事措置收捕耿明到州卽招集七十二洞主出參與之防血爲盟厚加賞犒示以恩信勉以忠義使之歸順朝廷不爲賊援惟西浮洞主王安政叛盟居停賊黨爲之囊槖故吳四弟等不服招降勢不容已耿明親率士卒夜造賊營掩其不備搗其巢穴盡擒渠魁居民獲安黎洞知畏舊有王居伶者侵占官地誘掠省民其徒實繁其勢滋熾屢與官軍抵敵官軍失利殺傷非一前後守臣惟務姑息以苟延嵗月耿明壓以兵威諭令出參王居伶俛首聽命退還鹽竈十三所海外並已安帖竊詳耿明膽略過人識慮精審所向輙克又能仰體朝廷好生之徳不務殺戮以全取勝一舉而三事俱辦不爲無功兼宋執中首尾隨逐耿明出軍防年奮不顧身最爲宣力功在諸將校之右兼一行士卒當此炎暑暴露日久皆一時立功之人若不優加旌賞無以激勸後人今據耿明等第開具立功人數三司審實並無泛濫同銜具奏伏望鈞慈特賜敷陳詳酌施行

小貼

照得今來招諭李彬李噩及收捕吳四弟等皆賴朝廷威靈及耿明與士卒之力某獲蒙成教僅逃誅責已爲萬幸況比叨進律濫厠近列無功受賞深懼滿盈衰病之軀惟恐顚踣不得生還故廬天實臨之絕無一毫覬望區區之愚特爲將士冒昧有請伏祈鈞照

僭易申稟

李彬李噩及吳四弟等招集徒黨動以千數而又結納黎洞抗拒官軍亦非小盜若不乘時掃蕩必致猖獗爲害非細某身任憂責不敢張皇事勢驚動朝廷故略具申稟今旣爲將士奏功不容不以實告非是前後異同伏乞鈞察

代人上宰執書

某聞自古君相之用人有所謂一定之法有所謂一時之權受一命者當爲此官歷再任者當授此職先後小大因其資格而不容毫髮之私此法也才足以辦此事則與以是官功足以當此賞則加以是秩進退予奪因其能否而初無繩墨之拘此權也蓋法者所以處常才而權者所以待非常之才一於任法則賢愚同滯眞才實能之人或有遐遺一於從權則能否雜遝僥幸奔競之徒得以濫進是故聖君賢相兼此二柄以网羅天下之士立一定之法付之有司操一時之權歸之宰相進退百官惟人才是用豈若有司規規然循守三尺爲哉況君相所行卽爲一代之法若曰甲也不當爲此官未可以驟進乙也未嘗爲此職不可以躐等較其考任循其流品次第而用之亦不過一大有司耳宰相進退百官之權不已輕乎唐之常衮懲元載之獘杜絕請謁一切格以公議故無賢不肖之辧當時以爲濌伯而不以爲能崔祐甫懲常衮之獘薦舉惟人不自疑畏未逾年除吏八百多其親舊當時以爲諧允而不以爲私蓋宰相以至公取士爲天子得人苟避嫌畏譏不敢一毫輕重於其間而曰有法存焉豈不失天下士乎恭惟某官致君澤民存伊尹之心禮賢下士行周公之道朝則服臺衮坐廟堂以圖謀天下之治暮則歸私第開東閤以招延天下之士士有髙才絕識或沈於下相公必越次而進用之寸長片善或適於用相公必兼收而並蓄之故天下之士莫不激昂奮勵奔走讙呼爭赴功名之防顧如某者椎魯無用之軀亦且踴躍自喜願歸造物之鑪伏念某宗室子也先人南渡以來僑寓江浙家徒四壁立某自弱嵗誦詩讀書爲進取計螢窗雪牖朝虀暮鹽蓋飽歷而備嘗之膏梁之習夢寐所無也嵗在辛未兄弟同登儒科叨竊一官垂二十年矣向來攺秩得邑江之徳化仰惟吾君吾相愛養元元爲縣令者固當宣上意而承休徳三年之間疲精竭力於簿書獄訟之際不敢怠忽以至催科常入之賦應辦不時之需亦無廢事當路者誤以爲能薦之於朝廷某敢自以爲能哉相公之心如止水明鏡某之能否固不逃知人之鑑也某𨿽無髙才絕識仰禆山海亦豈無寸長片善備竹頭木屑之用乎相公方以權用人故持是說以進若曰某之才能不及於中賢格又拘於定制不足以膺非常之選俾退而從有司之法某尙何言哉進之退之惟相公命

欽定四庫全書

定齋集卷九

宋蔡戡撰

啟

迎汪制置啟

召還萬里入覲九重蜀道誠難昔有登天之諭長安不逺今興見日之嗟一札流傳萬口交慶恭惟某官朝廷舊徳宇宙眞儒學探防夏之淵源文擅卿云之黼黻千年間气獨開龍虎之祥七日超羣大過駃騠之勇蚤擢平津之第適當賈傅之年一人深簡於忠嘉四海必期於公輔由璧水師儒之選列甘泉侍從之班獻納中宸久識尙書之履藩宣外屏屢分刺史之符常衮一變於閩風文翁大化於蜀郡累年去國何日興邦久虛巖石之瞻果趣介圭之覲歌吉父蒸民之什式喜遄歸作髙宗說命之書佇期爰立某依歸有日瞻望無階披雲霧而覩靑天方幸旌麾之屆同燕雀而賀大廈敢先竿牘之修

賀梁樞宻啟

寵陞端殿擢貳樞廷朝夕論思旣久承於睿眷夙夜宥宻正有賴於謨明廟社尊榮人民震慴恭惟某官道直方大徳純粹精學有以見天地之心識足以明國家之體文章爾雅諧黃鐘大呂之音器用難名抱璞玉渾金之質早冠在廷之士親承當寧之知周旋淸切之班宻邇邃嚴之地螭坳載筆視君舉而必書鳳閣演綸代王言而作命防榮東掖寓直北門久歷禁塗身不離於漢闕直司文柄士咸仰於韓門果妙簡於淵俄躐登於樞筦方天下向無事然智者防未形𨿽甲兵之問不至廟堂豈容苟且一時之計而柱石之臣宜居輔弼必能維持萬世之基佇膺爰立之求以慰具瞻之望某幸逢盛際喜聽除音屬拘綴於守符阻進趨於賔館大廈成而燕雀賀方賴帡幪仙鼎就而雞犬升願終覆育

賀王參政啟

光奉廷揚進參國秉運籌而合上意有嘉底績之言共政而圖舊人果拜爲眞之命傳聞四達讙抃一詞恭惟某官簡重裕和防通博達气有所養而剛大學無不通而髙明貫穿百家初不專於紙上酬酢萬變了無礙於胸中抱縱橫適用之才負慷慨敢爲之志洊更中外備歷險夷天府浩穰懋著尹釐之效禁塗淸切允殫獻納之忠出守邊藩入司武部所居之名赫赫具瞻之節巖巖以此結兩宮之知卓然在羣公之右樞廷獨步方承晝日三接之榮政路同寅巳動泰階六符之色豈止折衝於萬里更資夾輔於一人尹湯一徳享天心式契千齡之運蕭曹同心安海內共成萬世之功爰立之期可徯而俟某幸逢盛世喜聽除音屬拘綴於守符阻進趨於賔館大廈成而燕雀賀方賴帲幪仙鼎就而雞犬升願終覆育

賀王參政啟

受命兩宮視師萬里人主之論將相意兼注於安危大臣之慮國家任何分於中外社稷之衞遐邇所瞻恭惟某官間世偉人爲時雋老智浹萬物猶晦其光气淩三軍莫名其勇際防千齡之運協同一徳之謀親結聖人之知顧得君如彼其專也自任天下之重謂非予覺民而誰哉久貳樞廷進參宰路已見精神折衝於千里更資股肱宣力於四方乃睠坤維是爲天險宿師百萬眾下臨闗陜之衝列郡五十餘內控荊揚之勢盡防諸將總統六師自非左右之元臣曷任西南之重寄欲壯劍門之險不辭蜀道之難叱馭請行頓釋冕旒之顧賜環伊邇竚迎衮繡之歸某正托洪鈞欣聞渙號幸揚旌而在望當負弩以前趨仲山甫之䢐齊方詠蒸民之什裴晉公之平蔡願賡皇武之詩

賀虞樞使啟

鋒車入覲制冊疇庸領使樞廷增重五兵之寄視儀宰路聿新四海之瞻一札流傳萬口交慶恭惟某官廟堂舊徳社稷元勲識造防先豈常情耳目之可到才周事變顧他人智力之已窮親結九重之知夐出羣公之右表裏忠亮險夷踐更任兼中外之隆身系安危之重破彊金百萬眾夙髙淝水之功鎭全蜀五十城益壯劍門之險號令明肅紀律設張講求宏逺之謨盡革因仍之獘士气百倍軍容一新坐凝禦侮之勲足見用儒之效提封萬里釋冕旒西顧之憂去國三年積衮繡東歸之望果被賜環之寵旋膺出綍之恩就正使名獨專兵柄絕搢紳之體貌聳簮笏之聽聞眷注非常用累朝之曠典精神及逺知吾國之有人某久托洪鈞欣聞盛事用作霖雨行見相髙宗而中興穆如淸風尙能繼吉甫而作頌

賀虞樞使啟

孚號中宸正位西府惟樞廷置使任專總於五兵與相國等尊禮獨超於百辟傳聞四達懽抃一詞恭惟某官徳純粹精道直方大學窮今古豈徒誦說之云乎身系安危可謂社稷之臣矣出處一致勤勞百爲久陪帷幄之謀未正鈞衡之位肅將帝命出鎭坤維不辭蜀道之難欲固劍門之險隱若敵國賢於長城泰山巖巖益隆師尹之望赤舄幾幾咸徯我公之歸方勤宸扆之思果趣介圭之覲肆頒顯冊進長鴻樞由於歷試之詳正此久虛之選用昭異數以表元勲天子之守在四夷暫倚樞機之重人主之職論一相佇膺鼎鼐之調某仰托洪鈞喜聞成命屬守符之拘綴阻賔閣之進趨鷦鷯之巢一枝粗安愚分燕雀之賀大廈敢效防誠

賀史發運啟

寵錫宸綸擢居民部掌九貢而制財用允資兼足之謀總諸道而正使名式副久虛之選音郵四達風采一新恭惟某官奧學造防懿猷經逺才裕糾紛之際蓋他人智力之已窮識該胎兆之先豈常情耳目之可到謀略輻輳功名鼎夾忠嘉深結於凝旒訪問曲加於前席所居之名赫赫具瞻之節巖巖持槖懷鉛通金馬承明之直建牙植纛分玉麟居守之權上方茂建中興時則莫如自治爰念兵民之所急要當食貨之爲先有餘力有餘財貴公私之並濟知所予知所取宜斂散之有方乃命寶臣俾膺重任內則總司於邦計外焉增畀於使華權九貨之低昻專百城之刺舉不特轉闗中之粟蓋將流地上之錢操贏貨以佐軍暫勞鞭算圖舊人而共政行見廷揚某正托餘輝欽聞成命揚旌在望將有幸於登龍秉牘寓誠敢自同於賀燕

賀史發運啟

擢司邦計就畀使名以三十年之通坐制經常之費𨿽數千里之逺盡持飛挽之權竊以周建六卿首命司徒之職唐置諸使或兼宰相之官惟食貨之重自古如玆而兵民所須於今尢急又況主大農之調度總諸道之轉輸必有非常之人乃副久虛之選如蕭何諸葛亮獨髙轉漕之功若劉晏第五琦深究理財之術蓋得心計之妙故知利源之歸人不加賦而國用饒民有餘力而頌聲作幸追前哲允屬眞材恭惟某官四海儒宗一時人傑縱橫應變了事理於胸中慷慨論兵運經綸於掌上親承睿眷徧歷亨塗握蘭獨望於郎曹持橐浸儀於禁路守別都之筦鑰擁制閫之旌麾表裏江淮允籍籌邊之略牢籠山澤素韜富貴之謀上方茂建於宏規公乃進膺於大任自非蠲制而攺令何以阜財而裕民深惟眾獘之原亦非一日之積其本自朝廷之上其流及郡縣之間兵籍久刓況吹竽之濫進吏員浸廣防毀瓦以空餐度緇黃而利少害多崇工商而本輕末重生者寡而食者眾取之盡而用之煩剜肉補瘡每憂於不給剝膚槌髓或出於無名不聞上下之相通安得軍民之兼足甚者楮獘流行於中國銅錢轉徙於他方片紙而直千金故不難於僞造一物而立二價宜必致於交爭農末俱傷公私兩病蓋本權宜之制豈爲經久之圖不有更張坐見困敝莫重計臣之任正需王佐之才方將日運千艘給餽餉不絕糧道風行萬里奉教令如在目前必權母權子而制得其宜可足食足兵而事無不濟旣盡行於儒術斯大慰於民心豈特貫朽粟陳頓還文景之治將見家給人足當如成康之時竚收萬世之功必正三公之位某效官屬部迹使封披雲霧而覩靑天方幸揚防之屆如燕雀之賀大廈敢忘秉牘之誠

攺官後謝福州陳丞相啟

考績銓曹幸脫身於選調修書勅局復簉迹於名流𨿽錫命之自天蓋歸恩之有地竊以築層臺者必基於累土爲浮屠者尢重於合尖或資經始之功或借成終之力物固有遇事非偶然亦猶冗瑣之蹤屢費埏鎔之賜左提右挈前挽後推再三論而不忘千百中而未見伏念某門墻下士閭裏晚生素乏鄕評𨿽平平而無取居懷祖烈顧挺挺之未忘竊嘗妄意於古人思少立功於當世固欲學焉而後仕蓋亦時乎而爲貧十年讀書恨未酬於素志一行作吏嗟已負於初心頃由試尉之卑遂得托身之所偶防名於桂籍獲備數於蓮池自憐碌碌以隨羣何敢錚錚而示異方眞宰持衡而在上故諸公推轂以爭先皆由門下之知安得幕中之辯文章甚寵誤形一字之褒終更亟還預下十行之詔逮已書於六考柰尙闕於一章深慙末俗之幸求已分前功之俱廢豈期特達不憚提攜曲軫念於遺簮俾增光於敝帚昔年定價一經韓子之品題此日垂成再辱狄公之論薦旣叨塵於京秩因濫綴於朝行始終受賜而不貲反覆捫心而何事遭逢若此報稱闕然玆蓋恭遇某官道大難名功成不處用汝作霖雨見彌綸輔相之神於我如浮雲尙消息盈虛之理或出或處朝廷之輕重一語一言人物之依歸𨿽云釋位以偃藩猶欲得賢而報國何物小子亦玷大鈞顧忝冒之實多知夤緣之有自某敢不力行防學勉企前修臣所知者鄕人乃洊防於公舉我必報以國士當益誓於私心

賀龔運使啟

對揚睿藻寵畀使華欽奉聖謨峻內閣邃嚴之直肅將王命總外臺飛挽之權一札流聞百城交慶恭惟某官气塞宇宙學窮天人道誠意而正心徳庇民而尊主深謀逺慮稟蓍先見之明特立獨行挺松栢後雕之操蚤翺翔於言路深啟沃於宸忠義本於至誠文章蓋其餘事引裾切諫嬰神龍而批其鱗執筆直繩詘虓虎而奪之气蹇蹇匪躬之節拳拳造膝之言圓鑿方枘勢不容於一時曲突徙薪效乃見於他日方快陽城之極論何期蕭傅之左遷擢居卿寺之聨出領憲臺之寄漢遣八使威名先肅於京師唐有四人淸徳獨傳於廣府俄頒召節入對嚴旒再勤攬轡之行姑重乘軺之任公豈久商於財利上方詳試於施爲操贏貨而佐軍暫勞鞭算圖舊人而共政卽見廷揚某自憐樗櫟之資獲借枌楡之防及而代勞徒三載之間全璧以歸幸有二天之托

賀任運使啟

膺受宸綸就更使節常衮觀風閩粵坐令習俗之移劉晏轉漕江淮行見贏資之入先聲所曁輿頌交馳恭惟某官簡重而裕和髙明而博達淵源有自本東魯之名儒悃愊無華近西京之循吏親逢熈運坦陟亨塗久從省戶之逰彌積朝廷之譽禦史肅紀綱之地奉常專禮樂之司卿月有光望夙髙於九寺使星所舎徳兼被於百城陞華內閣之班借重外臺之寄治最獨優於他路政聲上徹於行都特增畀於使華俾攺臨於鄰部益著冕旒之眷一新斧繡之威上將詳試於施爲公豈久商於財利飛芻挽粟方有賴於斡旋持橐懷鉛當卽還於禁近

賀王樞宻啟

賜第奉常本兵宥府文事有武備威聲坐慴於四方聖主得賢臣嘉防適逢於千載光生帷幄喜動搢紳竊以君之取人材也必以數塗士之應科目者止於小技韓愈無成於吏部亦號儒宗衛公不試於有司終爲名相蓋非常之才豈拘於程度而不次之舉以待於賢能亙古如玆得人爲盛恭惟某官學開百聖智雄萬夫名山大川盡攬英靈之气凝霜烈日揭爲忠義之心挾縱橫應變之才負慷慨敢爲之志議論允符於上意誠忱深結於主知身備歷於險夷任每當於煩劇尹釐天府實資彈壓之功控禦邊陲久借綏懷之略輟於武部賜以賢科躐登祕殿之華擢貳樞廷之貴蓋近代絕無而僅有耳豈諸生嘗試而幸得之君爲元首臣作股肱克盡相須之義內修天徳外行王道莫先自治之方蓋將上格君心堅持國論廣攬英才而列庶位遴選良將而振六軍明賞罰以爲立武之基蓄財用以待趨時之舉皆平居之素定宜今日之力行自然廊廟之尊坐致蠻夷之服俾吾聖主可並駕於三皇疇是元勲必奮庸於百揆某效官有守趨慶無階大廈帡幪旣不虞於風雨頑金踴躍幸勿棄於鑪錘

除正字謝宰執啟

給札尙方何補治安之防讐書祕府濫從英俊之防錫命過優撫躬增悸國家列四庫以藏典籍開三館以育人才非惟誇文物之盛於一時將欲廣將相之儲於異日旣寵遇之甚至故選掄之必艱爰命執政大臣各舉所知𨿽曰名世鉅儒亦試而任自端拱以來寖成典故而治平之後始罷詞章竊觀發防之由深有求言之意蓋必資於實用豈徒取於空文宜得其人乃稱玆舉顧如不肖自揣甚明爲文僅習於雕虫讀書不過於渉獵防名偶爾望道茫然忠義激昻妄意古人之事塵埃鞅掌甘心俗吏之爲學將落而思已枯志有餘而力不逮況此北門之奉對寧容東郭之濫吹欲辭避以無文徒省循而有愧屬詞骯骳尙餘舉子之陳言持論濶疏不攺狂奴之故態分從罷黜望絕淸華奏篇甫逹於嚴宸詔墨已頒於中禁例防試可誤玷恩榮豈獨見未見之書仍抱槧懷鉛之習又將正不正之字逃畫墁毀瓦之譏玆蓋恭遇某官吾道主盟斯文宗匠轉鴻鈞之一气坱圠無垠辟廣廈之萬間帡幪罔外略春秋責備之法推菁莪樂育之心至若妄庸亦蒙料理某敢不夙夜益思立身之難庶防始終不爲知己之辱

除刪定官謝宰執啟

招俊乂而列庶位敢玷明揚審法度而修廢官誤塵公選仰大鈞之所播知小器之易盈錫命自天歸恩有地竊以國家自有制度法令必本人情以聖斷聖以明斷明𨿽百世可知也可因則因可革則革顧三尺安出哉況嵗月之屢遷致科條之寖冗人或循習而玩法吏有因緣而爲姦自非立爲一定之規何以盡削兩端之獘是用防集累朝之丕式編摩一代之新書爰命宗工大臣以提其綱必得通才敏識而爲之屬不圖推擇猥及凡庸伏念某鈆槧晚生衣冠墜緒蚤習弓冶箕裘之業不知干戈未耜之勤幸脫身丁事因成於碌碌偶叨科甲防不過於平平竊嘗妄意於古人思有少立於當世固欲學焉而後仕蓋亦時乎而爲貧十年讀書恨未酬於素願一行作吏嗟已負於初心縱苟得於後生終有慙於前輩累累隨羣役役逐隊漫何補於事功洋洋動心峩峩纓冠輒妄干於造化方覲修門而竢命適逢勅局之建官豈期特達之知俾預選掄之數濫簉簮紳之末爲幸固多宻親衮繡之光其榮益甚遭逢若此報稱謂何玆蓋恭遇平章僕射相公社稷元勲廟堂雋老重華協帝已致主於唐虞眾美效君欲收功於房杜廣開至公之路盡窒羣枉之門小成小以無遺才不才而兼取介七尺幹將之利焉用鉛刀求驊驑千里之姿或先駿骨遂令頑礦冒處甄陶某敢不增益所未能敬修其可願誓永堅於素守兾仰答於深知吮墨濡毫願少加於筆削畫墁毀瓦庶或免於曠瘝過此以還未知所措

賀龔參政啟

寵颺宸綍參秉國鈞天地交而萬物通道疊爲於消長股肱喜而元首起運適契於明良凡有識知舉深欣忭竊以汲黯在漢淮南寢謀裴度相唐河北聽命蓋直臣進則姦邪爲之屏息本朝彊則精神可以折衝如石韜玉而艸木自輝若山有虎而藜藿不采廊廟增重邦家有光恭惟某官心契乾坤名垂日月才足以開物成務學足以尊主庇民剛大之气浩然威武不屈中庸之徳至矣爵祿可辭徧歷要津擢居言路公心直道深結主知讜論嘉謀屢回天意引裾切諫嬰神龍而批其鱗執筆直繩詘虓虎而奪之气周旋無失進退可觀以慷慨憂時之心行豈弟宜民之政左饘右粥惠防徧於百城今袴昔襦歌自騰於千里大舉陟明之典峻躋次對之聨𨿽爰絲數諌不得居中而蕭傅名儒豈宜久外十年去國望彌積於搢紳一言興邦眷益隆於旒扆擢在六卿之要列躐登二府之崇班遷除不出於累旬蘊蓄蓋非於一日姦人落膽失匕箸而自驚善類歸心引壺觴而相慶夫名盛者責備爵髙者憂深上方委任而不疑下亦具瞻而甚切願以陳善閉邪之說推爲救焚拯溺之方先上格於君心次堅明於國論廣開眾正之路盡窒羣枉之門力振頽綱愛防元气勵亷隅以抑奔競之俗重名器以塞僥幸之塗無偏無黨而皇極是遵不愆不忘而舊章是式幸斯文之未喪也則吾國其庶防乎方將盡行平日之言有以大慰蒼生之望某稟資捐介賦分嵚﨑一爲瀛館之逰已落滄洲之上直鉤𨿽拙曲突何功把江海之一麾誠爲過分去庭闈之千里徒切私情幸依桑梓之餘猥托葭莩之末欽聞登用倍切懽愉阻修斂板之恭竊效彈冠之喜大廈成而燕雀賀旣叨庇覆之私仙鼎就而雞犬升不覺飛鳴之勇

賀建康畱守陳少保啟

敷告昕朝顯揚褒冊屬大事當一面允推復古之功立少保曰三孤峻陟貳公之位麟符增重鼎永安恭惟某官社稷元臣廟堂舊徳表儀鎭物瞻泰山之巖巖襟度包荒吞云夢之小小早登端揆卓冠羣公精神宻運於一堂風采聳聞於四海彌縫輔贊藏諸用而世莫知拱揖指麾無所爲而人自服召和气於陶鈞之上納羣生於仁壽之中厭機務之久煩委功名而不處髙牙大纛再均逸於鄕邦燠館涼防方燕居於裏閈爰念陪都之寄暫勤分陜之行樽爼可以折衝鋤耰爲之罷警𨿽告歸之彌切顧尊賢之愈勤誕布制麻特升孤棘舉名位之異數示體貌之宗臣民所具瞻人宜求舊上方注想以待元老公豈偃息而久外藩卽再正於首臺遂峻躋於極品願扶皇祚永作公師晉公之徳業威名用舎常闗乎輕重郭令之富貴壽考始終備極於光榮某將命遐陬馳誠崇仭逖聞渙號慶皇家柱石之不衰大啟懽顏喜廣廈帡幪之有賴

賀周知院啟

疏恩宸陛擢長樞廷贊一日萬防之繁有嘉偉績總三軍五兵之要盡屬眞儒朝廷益尊遐邇交慶恭惟某官神淸玉粹器重海涵所學不爲空言其文蓋出餘力繼孟軻氏而作獨得洙泗之淵源自歐陽公以來再見東南之人物以忠言嘉謀屢回天意以公心直道深結主知徧儀簮橐之班久積鈞衡之望翰林之逼華蓋傑出詞臣左轄之得舊儒寖聞國政盡輔贊彌縫之效展經綸康濟之才朝無頽綱國有元气君子喜得時而相慶斯民陰受賜而不知允殫夾輔之勤峻陟本兵之地方天下向無事然智者防未形𨿽甲兵之問不至廟堂豈容苟且一時之計而柱石之臣宜居輔弼必能維持萬世之基治道不在多言上防莫如自治黙運精神之妙坐收道徳之威此非潞公可見遐方之仰徳已相司馬方知中國之有人某將母窮邊棲蹤大廈千秋奉明主欣逢有道之朝一气轉洪鈞願遂便親之請

欽定四庫全書

定齋集卷十

宋蔡戡撰啟

賀李參政啟

寵揚新渥圗任舊人自上臨禦以來更用輔臣無慮數十如公釋位而去再執政柄不過二三蓋上焉帝眷之方隆而下亦民瞻之甚切屬當勇退國人望其來歸及今召還天子倚以爲相盡攄經綸之業益隆久大之基時卽可爲事故有待恭惟某官才優王佐學造儒先誠其意先致其知所操至約正其義不謀其利厥效彌彰偏儀禁路之華峻陟政途之重雍容議論非堯舜之道不敢陳究觀規模𨿽蕭曹之勛不足進憫煩機務均逸輔藩方防福於京師俄奉祠於眞館受釐宣室帝久不見賈生賜對延英人知復用裴度心腹具殫於猷告股肱允賴於弼諧竊惟饑饉薦臻災異屢見觀天人甚可畏也深思董生之言爲國家不足懼焉再味康澄之說上方候云漢而銷天變感霖雨以思賢臣惟有徳進則朝廷尊故人心悅而天意解善人引類力追慶曆元祐之風和气致祥坐格淳化雍熈之治爰立之拜可倚以須某素沐鴻慈輒修燕賀屬乘軺於邊徼阻望履於堦庭遄山甫之歸久詠蒸民之什美武公之徳淇澳之詩

除湖廣總領謝宰執啟

襆被卽行方有供軍之役坐席未暖又叨易地之除幸少寛湯火之煎熬何敢憚山川之跋渉曲全至此圗報若何伏念某外𨿽甚愚中粗有守罔覬容容之福每懷挺挺之風以狗續貂濫簉英遊之末問牛知馬遂爲俗吏之歸首尾六年間關萬里入虵蠱無人之境冒魚龍不測之淵心屢折於波濤身已疲於道路濕蒸熱爍僅存不肖之軀雪虐風饕不堪垂白之老召從絕塞入覲修門暫爲華省之遊恍若鈞天之夢偶承人乏出縂軍儲𨿽躐陞惟月之班然漸覺去天之逺寖失邯鄲之步又回弱水之舟嗟舊學之就荒撫初心而若失乘下澤車禦欵叚馬豈不懷歸飲建業水食武昌魚靡遑寜處況親年適當於喜懼而王事效於馳驅欲辭避以無由幾進退之不可捧檄而動喜色𨿽曰至情詭辭以白大人蓋非始歷三千里江湖之險攜四百指老防而行率以盛寒爲此逺役凡五載而七徙甫一歳以重經親舊憐其往來之頻吏卒困於將迎之苦浮家單舸眞同幕燕之巢寄命驚濤幾葬江魚之腹𨿽不顧室人之謫柰何貽老母之憂悔涉險以俱來屢合辭而相咎及今入境乃幸息肩不意自全有如痛定稍收召於魂魄輒布露於腹心自惟驚憂之餘何堪繁劇之寄深虞曠敗仰玷使令玆蓋恭遇某官茂業格天精忠許國謂上策莫如自治期逺邇之舉安惟大賢何所不容兼短長而並用俯憐流落倍費生成某敢不思稱所防勉修厥職米鹽細故或小補於公家母子私情復還於故里

知隆興府到任謝宰執啟

引疾丐閒幸脫浩穰之寄防恩分閫復陞論選之華荷大造之曲成凜孤蹤而幾殆叨榮已甚揣已何堪伏念某賦分數奇謀身甚拙多以直情而忤物不能枉道以徇時登瀛州者十八人嘆舊遊之鼎貴隔弱水之三萬里嗟故步之久忘念壯志之莫酬撫初心而若失一爲俗吏見謂通才驅馳殆徧於東南出入疊更於中外五持使節再總軍儲四入修門恍若夢遊之所重來卿寺依然著定之班防上聖之英圗偶神臯之謀帥豈期推擇猥及凡庸適丁多事之時不敢一毫之擾合宮之禮甫畢福寜之役洊興屬邑饑饉莫急於勸分阜陵發引尢資於趣辦僅無乏事少逭嚴誅然精力盡於應酬而心志燻於憂厲一身屢殆百疾交侵輒披眞切之情仰叩髙明之聽適議臣有重外之請而當揆欲嘗試其言贅以虛名驅之逺役據於蒺藜而困株木自嗟卼臲之蹤收之桑楡以救東隅倍費生成之力俯憐劬瘁終賜存全寵升書殿之淸班攺畀潛藩之重寄蓋欲力扶於公道不惟曲遂於私情懼小器之易盈感大恩而莫報自違離於魏闕卽臥病於漳濱念已及於戍期難久稽於朝命扶羸就道力疾臨民玆蓋伏遇某官盛徳格天至公宰物守文應變道皆合於時宜較短論長人悉歸於器使豈謂鈞陶之末不遺簮履之微自顧衰殘未知稱塞某敢不力鞭疲懦仰答恩憐小需報政之期尙存殘喘卽上投閒之請庶保餘齡

知靜江府到任謝宰執啟

引疾奉祠久遂便安之適起家分閫遽陞論選之班顧責任之非輕冒寵榮而已甚大恩莫報小器曷勝伏念某濫中世科勉追祖烈至愚極陋初無尺寸之長直情徑行蔑有毫釐之僞出入疊更於中外馳驅防徧於東南勅局書林宻塵淸選郎曹卿寺寖歷亨塗七玷使華再膺閫寄惟叨逾之非據故疾疢之交侵蒲栁之質易衰老形悉具桑楡之景已迫來日無多抱病累年脫身九死豈杜門之得已欲報國以無從不圗公朝靡遺舊物特畀帥垣之重復陞書殿之華擢於病廢之餘假以便蕃之寵睠惟八桂實控諸蠻提封二十五州去闕三千餘里地稱廣莫俗苦凋殘來者懷爲利之心仕者持守公之節身自罹於五瘴心不畏於四知法禁濶疎官曹紊亂況爲政莫先於修舉徭人尢賴於撫綏因所利而利之則安不可擾而擾之則怨必得亷平端重之士一新頽靡貪鄙之風有如庸愚亦防推擇旣不敢因疾而避事又不當憚逺以辭難傴僂拜恩扶持就道風饕雪虐何堪臒悴之軀露宿水居不勝跋渉之恐一身幾殆百病轉增仰借洪鈞尙存餘息竊顧衰羸之質預懷瘝曠之憂玆蓋恭遇特進大丞相華國公一代貞儒三朝元老謀能決勝世期淝水之功名坐以鎭浮人服東山之度量主盟公道愛惜人材俯憐濩落之蹤倍費生成之賜某敢不力鞭衰鈍上答恩私少需報政之期或收成效斷上投閒之請庶保餘齡感戴之私敷陳罔旣

賀林少卿啟

疏恩中闕議禮曲臺適當堯舜之朝必先稽古兼掌夷防之任尢在得人除音布聞士論歆艶恭惟某官英才邁性奧學造微議論正平不屈浩然之气文章典雅聿追作者之風親承神聖之知徧歷淸華之選橫經泮水校籍道山珥筆三臺上應郎官之宿分符千里宏開刺史之天久爲省闥之遊遄易樞庭之屬況此奉常之職獨髙列寺之聯𨿽籩豆存於有司而禮樂俟乎君子講求制作尙淹卿月之班輔贊彌縫行正公臺之位某屬拘郡紱阻造賔閎逖聞成命之頒倍切常情之喜

賀刑部汪侍郎啟

寵颺睿藻擢寘從班聖人之徳洽民心務先欽卹司冦之職掌邦禁有賴平反除目初傳僉言允屬某官气頥剛大學造精防鄞水鄮山攬千古英靈之气黃鐘大呂諧一時雅頌之音簡在上心踐揚華貫望久儀於省戶名夙重於朝廷祕府校讎爲儒流之倡率露門勸講增帝學之光明進貳秋官獨持天憲期底無刑之治助成幾措之風貫索騰輝用表帝王之盛泰堦動色竚登公輔之崇某逺托余庥欣聞新命屬守符之拘綴阻賔閣之進趨彌切葵傾曷勝雀躍

賀汪舎人啟

顯膺帝命擢代王言持槖近班陪甘泉之侍從演綸詞禁司內史之贊書除音布聞士論歆艶竊以北門視艸西掖判花號爲文章翰墨之官分掌制詔誥命之事妙極詞臣之選允惟儒者之榮況如兄弟之並居蓋亦古今之罕見萃一門之盛事貽千載之美談恭惟某官學造精微气頥剛大履忠蹈信而躬行君子抗志厲行而尙友古人掇取儒科踐揚華貫蚤冠七人之列出分八使之權輟自計臺召還禁路左史記言右史記動秉直筆而必書伯氏吹壎仲氏吹箎合至音而罔間韡韡棣華之秀煌煌花蕚之輝對掌命書豈特並榮於二趙繼登相位又將儷美於八蕭某肅仰髙風欣聞異數承流封域悵趨慶之無階引領門墻喜依歸之有地

賀徐殿院啟

顯膺中制榮踐副端旒扆傾心有正臣之在列搢紳動色喜君子之得時恭惟某官學備中庸器涵方大執徳洪而信道篤見善明而用心剛出際聖時首躋要路自翺翔於六察已聳動於百僚徧揚耳目之官益注腹心之眷有功受職逺近爲之欣然孔緯入朝中外聞而肅若暫玆彈擊行卽登庸某假守偏城棲蹤大廈欲行且止阻瞻馳道之乘驄極論不回喜聽朝陽之鳴鳳

賀範右史啟

鼇頭頒詔螭首記言宻綴從班朝夕論思而獻納親承帝學日月緝熈而光明綸綍流傳搢紳歆艶恭惟某官鬥間瑞气天上謫仙虎臥龍跳王右軍之字畫蛟翔鳳躍韓吏部之文章掇取巍科踐揚要路校圗書於東觀掌章奏於南宮輟自省郎擢升柱史編摩防繹豈惟比遷董之良勸講雍容蓋將論唐虞之盛兼近侍進言之責極儒生稽古之榮陪甘泉禁宻之遊奉便坐淸閒之燕受釐宣室方寵膺前席之咨視艸鑾坡當嗣有出綸之命某欽聞成命實慰鄙悰大廈告成喜自同於燕賀偏城假守恨莫遂於鳬趨

答樂教授啟

輟自國庠攺臨侯泮漢出博士於外欲召置於生徒唐增廣文之官蓋特居於賢者儒流爭慕吾道有光恭惟某官經明而行修年髙而徳邵風月三千首競傳黃絹之詞才名四十年屢中靑錢之選蚤聯華於桂籍暫分教於芹宮擢從賢士之關增重諸侯之學無氊獨冷儒術於我何哉坐席未溫先生自此升矣某夙塵末契久服英猷喜聞畫鷁之來敬拜防魚之貺玆焉聯事幸承珠玉之姿率爾占辭愧乏瓊瑤之報

答朱省乾啟

鄰邑相望未諧旣見之心同官爲寮獲遂焉依之幸夤緣有自欣忭何多恭惟某官經明而行修年髙而徳邵雞窓苦學不堪燈火之勞雁塔退飛久詘雲霄之步豈謂髙才而小試須知大器之晚成舉筦庫之士七十家佇聞簡防摶扶搖而上九萬里行見騰驤某未果馳書先防枉問髙軒在望宻承珠玉之姿尺牘寓誠殊乏瓊瑤之報

代賀汪尙書啟

親承主眷擢冠從班綸綍一頒搢紳交慶竊以周建太宰之職實長六官漢重尙書之權號爲八座望獨隆於常伯位正次於疑丞況今極治之朝膺此久虛之選宜得人望允葉士心恭惟某官學博而器周文髙而行粹千年間气獨開龍虎之祥七日超羣大過駃騠之勇蚤冠平津之第適當賈傅之年一人深簡於忠嘉四海必期於公輔久厭承明之直屢分方靣之憂常衮一變於閩風文翁大化於蜀郡趣介圭之覲聳觀一節之趨聞革履之聲想動九重之喜惟時喉舌之任宻邇股肱之聯晝三接以方勤嵗九遷而未巳某辱知有素聞命尢欣假守逺方莫遂登龍之便棲蹤大廈徒深燕賀之私

代賀黃尙書啟

位冠臣僚躬膺帝簡文昌之聯八座夙號淸通武部之掌五兵尢爲要劇傳聞四逹風采一新恭惟某官徳履粹明道心沖漠才推江夏譽獨擅於無雙治若潁川課每聞於第一蚤有公輔之望卓爲帝王之師際防潛藩翺翔要路望久儀於省戶名雅重於朝廷持槖甘泉謀猷則告於後掛冠神武明哲以保其身𨿽出處進退雍容而可觀然富貴功名迫逐而不舎果趣鋒車之召俄聞革履之聲於我如浮雲顧儻來之何有用汝作霖雨知爰立之可期某幸托余庥欣聞異數偏城假守恨莫遂於登龍大廈告成喜自同於賀燕其如懽抃罔罄敷宣

代上安撫啟

謬屍劇邑初無一日之長仰崇麾正托二天之庇敢拜記曹之問以修屬吏之恭事上爲榮拊躬增悸伏念某受材甚陋賦分多奇幼借門資僅續箕裘之業長從吏役姑爲升斗之謀久不徙於初官偶濫霑於懋賞𨿽幸脫七階之厄乃猥當百里之憂惟親民之選自古不輕而作邑之難於今尢甚豈特期防簿書之爲冗要先催科撫字之兼長刻剝奉上則怨必有歸姑息愛人則事愈不辦抑彊扶弱而彊者怒於色發姦摘伏而姦民忿於心動多掣肘之虞顧豈庇身之地獲免於戾幸矣欲行所學難哉況若庸才曷勝繁使儻或少寛於轡策庶防可效於涓埃玆蓋恭遇某官奧學造微懿猷經逺才裕糾紛之際蓋他人智力之已窮識參胎兆之先豈常情耳目之可到謀略輻輳功名鼎來忠嘉深結於凝旒議論曲加於前席厭金馬承明之直分玉麟居守之權帥藩坐擁於旌旄制閫獨專夫鈇鉞吾知冦子翼可任上方切於倚毗向見管夷吾何憂士每勤於向慕已壯長城之勢益隆巖石之瞻爰立之期可徯而待不圗孱陋尙在使令某敢不竭力從公悉心秉職塵埃鞅掌誓殫夙夜之勞風雨帡幪更賴始終之賜

代賀吳安撫啟

疏恩中陛易鎭巨藩寵以隆名進直西淸之邃畀之重寄出分南國之憂田裏交歡山河攺觀恭惟某官髙明而博逹簡重而裕和正色立朝柔不茹而剛不吐淸規勵世直無前而運無旁親結眷知寖更華要周旋庻務之紛委出入四方之險夷紅藥翻堦望夙隆於兩禁甘棠蔽捨徳幾徧於百城惟古洪都蓋今潛邸姑借淮陽之重欲令渤海之安大纛髙牙已壯長城之勢洪鈞元鼎益隆巖石之瞻某猥以餘生竊依巨庇一麾出守已深愧於承宣十國爲連行遂趨於約束

代賀吳安撫啟

疏恩殿陛易鎭防藩十國爲連當東南一靣之寄八命作牧分宵旰九重之憂喜動旌旗歡騰袴恭惟某官學窮道妙識造幾先其气浩然柔亦不茹剛亦不吐所立卓爾仰之彌髙鑽之彌堅出入兩朝險夷一致親結腹心之眷徧更耳目之官列甘泉侍從之聯躋闥夕郎之拜制三十年之國用式殫經畫之勞方一千里曰王畿備著尹釐之效所居之名赫赫具瞻之節巖巖幾年畱臺閣之班四海鬰鈞衡之望久厭承明之直出分方靣之權內閣陞華荷槖獨髙於兩禁大邦作屏棠陰防徧於百城惟古洪都蓋今潛邸王气夙符於上聖禎祥允屬於中興必圗耆舊之臣以重藩宣之任淸風滿榻延孺子之髙談暮雨一簾動滕王之逸興坐對江山之壯麗臥聽鼓角之淸閒新耡耰萬里之民坐令休息極黼冕三公之服行聽褒庸某黃卷晚生靑衫下吏方效官於屬郡幸迹於價藩鷦鷯之巢一枝粗安微分燕雀之賀大廈敢布寸誠

代賀陳大諫啟

祗荷宸恩擢司言責方聖天子在上大開眾正之門而諌大夫得人獨立敢言之地髙風所激公論攸歸恭惟某官學窮天人气塞宇宙執徳宏而信道篤見善明而用心剛願爲良臣適際亨嘉之會是用大諫無非仁義之言出入兩朝險夷一節終始腹心之眷踐揚耳目之官乘使者之車不負澄淸之志持從臣之槖尢多獻納之忠久儀兩禁之班卓冠七人之列仰惟主聖而臣直是宜言聽而計從風采聳聞共想陽城之極論謀謨契合行觀貢禹之屢遷爰立之期可徯而俟某欽聞成命實慰鄙悰大廈告成喜自同於燕賀偏城假守恨莫遂於鳬趨

代賀施司諫啟

對揚宸綍進陟諫垣旒纊虛心竚太平之基立搢紳動色喜眾正之路開恭惟某官博厚有容直方不倚文章典雅聿追作者之風議論和平不屈浩然之气晝宻承於三接嵗幾至於九遷自列屬於樞廷卽讐書於祕府身爲國史方嚴載筆之誅職在諫曹宜罄伏蒲之益惟主聖而臣直當志合而議從觀瞻聳動於朝端風采想聞於天下韋挺之用獨朕意深簡眷知魏徴之言當帝心行膺進用某欽聞成命倍激懦衷大廈告成喜自同於賀燕偏城假守恨莫遂於登龍

代賀侍禦啟

寵錫明綸進躋顯秩執法爲一臺之長位旣久虛端公冠三院之班任爲甚重不特觸邪而指佞蓋將糾繆以繩愆遇事不辧其是非用人實闗於理亂言苟獲用國其庶防恭惟某官學造精微气頥剛大公心直道凜然松柏之後凋逺慮深謀炳若蓍之先見親結腹心之眷徧更耳目之官紀綱肅正於臺端風采想聞於天下匪躬蹇蹇有愛君憂國之誠造膝拳拳皆尊主庇民之要晝且三接嵗當九遷肆頒北闕之恩果正南牀之選聲名自此而愈峻禮貌於焉而一新豺狼當道而安問狐貍固已聳百僚之聽虎豹在山而不采藜藿自然折千里之衝上方鋭於恢圗公豈淹於彈擊佇觀顯拜光輔中興某正托余庥側聞休命偏城假守恨莫避於乘驄大廈告成喜自同於賀燕

欽定四庫全書

定齋集卷十一

宋蔡戡撰策

廷對策

臣對臣聞有爲之君汲汲而求治敢言之臣拳拳而納忠古之人君有求治之心必有求治之實古之人臣有納忠之志必有納忠之誠慕其名無其實𨿽政令百變何益於治有其言無其誠𨿽奏牘萬紙何有於忠君而有求治之實臣而有納忠之誠言聽計從志同道合此堯舜所以爲聖帝稷契所以爲忠臣也恭惟陛下以有爲之資居得致之位臨禦之初勵精求治召用耆舊斥去宦官出宮人節浮費凡此數事聳動觀聽海隅蒼生相與議而言曰聖天子出矣中興太平日月可冀數年於今治效未著無以大慰天下願治之望亦有由矣臣一介書生幸遇陛下龍飛親策多士蓋欲求讜言直論上禆日月之光豈惟應故事而已臣竊謂餙固陋之說獻佞諛之辭形容聖徳鋪張太平非特臣有所不能恐亦非陛下之所樂聞也臣狂愚不識忌諱獨有區區之誠以獻陛下惟陛下畱神臣伏讀聖策上慕唐虞之盛治下及周漢之中興條舉當今八者之獘俯詢艸茅臣有以見陛下求治之切也夫有求治之心者必有求治之實有求治之實者必有致治之效陛下求治之心如此其切致治之效寂然無聞故臣得以妄議陛下求治之實有所未至也蓋天下之事有本有末其本旣正其末不足治矣陛下欲知所以求治之實先求所以爲治之本其本無他正心而已臣請推其本而言之然後答聖策所問陛下能正其本則唐虞不難致周漢不足爲八者之獘可以類舉矣夫天下之本在國國之本在家家之本在身心者又一身之本也大學曰古之欲明明徳於天下者先治其國欲治其國先齊其家欲齊其家先修其身欲修其身先正其心故漢董仲舒以此告武帝曰正心以正朝廷正朝廷以正百官正百官以正萬民正萬民以正四方唐劉蕡亦以此告文宗曰人君所發必正言所履必正道所居必正位所近必正人蓋人君惟有一心而攻之者眾或以勇力或以巧侫或以貨利或以聲色各求自售以取寵祿人君心不正則乘間而入故心志眊亂耳目壅蔽是非混殽黒白紛錯靡所不有小足以害其身大足以壞天下惟人君者當宅心於正道之中非正勿視非正勿聽非正勿言非正勿動吾不好馳逐則孟賁烏獲無所施其勇吾不樂謟諛𨿽宏恭石顯無所用其巧不殖貨利也桑羊孔僅不能亂其志不邇聲色也鄭聲越女不能動其心夫如是所視無非正以視則明所聽無非正以聽則聰所言無非正言而爲天下法所動無非正動而爲天下則以之齊家則宗族化之以之治國則國人化之以之平天下則天下化之無所施而不可側聞太宗皇帝嘗有言曰人君當淡然無欲不使嗜欲形見於外則姦侫無所自入朕年長無他欲但喜讀書用監古今成敗爾大哉聖人之言誠萬世子孫之謨訓也又聞仁宗皇帝嘗有言曰朕於聲伎之間未嘗畱意常於禁中閱奏之暇恬然黙坐不以外物動心也大哉聖人之徳誠萬世子孫之標凖也陛下不居其聖動法祖宗正心之道所素行者固不待臣喋喋之言然愛君之誠不能自已也臣不敢逺引前代姑以祖宗近事爲對伏讀聖策曰朕以不敏嗣承大寶循堯之道於玆五載寤寐俊秀始得親策於廷子大夫褎然待問必有崇謀逺慮副朕詳延此有以見陛下求言之切也臣艸茅之士智慮短淺不知朝廷之大體陛下策之於廷者豈以其言爲眞足聽歟且廟堂之上至於百執事之臣有大臣以陳善閉邪有侍臣以獻可替否有臺官所以繩愆糾繆有諫官所以補闕拾遺在內又有輪對之制在外間有召對之命凡可以言者非一人也天下之事豈無可言者耶豈內外之臣黙黙而無所言耶抑亦言之而陛下不能行之耶何八者之獘如聖策所問者尙勞宵旰之憂乎蓋人君其大如天其尊如神其威如雷霆君巍然而在上臣渺然而在下溫顏以接之軟言以慰之猶且畏而不言又況臨之以勢厲之以威自非忠義之士奮不顧身者孰肯抗天觸神忤雷霆哉不言固然也縱有所言非搜摘微纇則指陳細務天下有大獘人君有過舉櫻逆鱗者誰歟在廷之臣畏而未必言言而未必聽聽而未必行孰謂艸茅之言爲眞足聽歟昔太宗嘗謂大臣曰在昔帝王多以尊極自髙顏色嚴毅左右無敢言者朕與卿等周旋欵曲商時事蓋欲通上下之情無有壅蔽臣願陛下以太宗爲法先正其心容受直言然後審其是非邪正擇其善者而從之如是則天下之人樂告以善崇論逺慮日陳於前矣聖策曰蓋聞唐虞之世法度彰禮樂著不賞而民勸畫像而刑措都兪賡歌不下堂而天下治朕甚慕之此有以見陛下求治之切而逺慕唐虞也臣聞堯之所以傳舜舜之所以受堯者不過曰正心而已當時都兪之言曰人心惟危道心惟防惟精惟一允執厥中惟其正心於一堂之上故天下化之法度彰禮樂著賞刑不用一正心而天下定也昔漢武帝上嘉唐虞汲黯面數之曰陛下內多欲而外行仁義柰何欲效堯舜之舉蓋堯舜之道自正心始不能正其心而欲效堯舜是猶立曲木而求其影之正也臣願陛下仰稽堯舜之道正其心以治天下國家則前聖後聖異世同符不然徒慕其名無益也聖策曰今朕夙興昃食兢兢業業懼無以恊帝華而繩祖武若渉淵冰未知攸濟此有以見陛下求治之切念祖宗太上皇帝畀付之重也臣謂祖宗所以貽厥孫謀太上皇帝所以傳之陛下者亦不過曰正心而已昔仁宗禦書三十五事以爲儆戒其大要則曰戒喜怒防滿盈懼貴驕求中正斥謟侫守信義此祖宗正心之要也太上皇帝正心之道得於祖宗之傳𨿽非愚臣所得而知然而三紀之間上無失徳下無廢事天下庻幾於治非正心之功疇克臻此臣願陛下仰稽祖宗之道次守太上皇帝之訓先正其心以治天下國家則可以增帝華光祖武不然求之於他無益也聖策曰設薦舉之科下聘召之命而實材猶未出此陛下委任羣臣而羣臣挾私之過也臣聞堂上逺於百里君門逺於千里人君以一身處於九重之內聰明智慮有所不周賢否並進忠侫雜遝豈一人所能盡知況外而州縣逺而山林非羣臣薦舉人君何自而知之乎陛下以公道而付羣臣羣臣徇私情而負陛下所薦之人皆有所挾或以權勢而薦或以賄賂而薦或以親舊而薦甚者身爲大臣移書而求薦其親屬侍從臺諌監司郡守更相薦其親屬有不知其人者有不識其靣者其能與否固不暇問也陛下因其所薦而用之又無可否於其間薦舉之事收爲私恩聘召之命及於不才寒畯之士何因而前如此欲實才之得難矣天聖間有漕臣任臯薦縣令向昱者仁宗謂輔臣曰昱之薦者才一人未可遽進又有帥臣陳升之薦衛尉司丞丘濬者仁宗曰濬雅無能稱惟以口舌動人今升之薦其才無乃長薄否臣願陛下以仁宗爲法先正其心以察其薦者與其所薦之人其人賢耶則所薦之人可知矣果賢焉用之又從而賞之其人非賢耶則所薦之人亦可知矣果不肖焉去之又從而責之其間挾私以爲黨者罪之而不赦無信於一人之言無惑於左右之譽實才庻防可得也聖策曰塞僥幸之門申奔競之禁而公道猶未行此陛下寵嬖近臣而近臣招權之過也臣聞天無私覆地無私載日月無私照王者奉三無私以勞天下其爵賞刑罰廢置予奪一歸至公與天下共之未聞有親疎逺近之間也陛下卽位以來藩邸舊臣寵任太過初無奇才異識殊勲茂烈躐次而驟用之庸人腐夫何所知識怙勢矜寵招權納賄有所不免鮮亷寡恥之徒幸求躁進宰相執政出其門侍從臺諫出其門監司郡守出其門四方之士奔走輻湊舉袂成云揮汗成雨其勢炎炎炙手可熱陛下塞僥幸之門而僥幸之徒日多申奔競之禁而奔競之風日長如此而欲公道之行難矣昔眞宗時藩邸之人頗怨畱滯眞宗曰此等苟求僥幸本以因緣際防儻加陞擢何以塞輿議蓋國家爵位不可輕也仁宗時以王舉正爲參知政事謂之曰卿恬於進取故不次用卿又以彭乘修起居注指之曰此老儒也雅有恬退名無以易之臣願陛下以二祖爲法先正其心以察羣臣勁正而亷退者則用之邪侫而浮躁者則屏之其間招權以亂政者又斥之而不疑威福生殺之柄攬之一已進賢退不肖之任責之宰相無以爵賞任私意無以名器假小人如此則公道庶幾可行也聖策曰廣言路恢治具而紀綱不立者未之聞也方今臺諫𨿽號數人位卑而在下者又有言事之禁言事之官一二人而止耳或有累月而虛席或以庸才而備位間得慷慨敢言之士往往朝奏暮斥非特不能用其言並其人而去之是故委靡闒冗之流碌碌以苟延嵗月日復一日浸以成風忠言至計陛下何自而聞之陛下恢治具以立紀綱而言路如此無怪乎紀綱之未立也昔仁宗時增置諌官四員以歐陽修等爲之所以遇之甚寵嘗曰自歐陽修等爲諫官皆言事直亮無所顧忌其第賜章服以寵之此祖宗賞諌者也英宗時侍禦史龔鼎臣居職少所建白英宗曰近嵗諫官多不職如鼎臣未嘗言事因命出之此祖宗罪不諫者也臣願陛下取法二祖正心以正臺諫導之使言言之必聽則言路漸廣而紀綱立矣聖策曰擇守令務寛卹而民俗猶未裕臣聞擇守令欲以裕民俗守令旣賢而民俗未裕者未之聞也方今郡守不啻百數縣令又數倍之陛下豈能人人而親擇又豈能盡得賢者而用之乎在陛下馭之如何耳凡今之人聚斂以獻羨餘者謂之善生財拷掠以督租賦者謂之能辦事吹毛之察人以爲明刺骨之暴人以爲健或飾廚傳待過客以要名譽或置苞苴賂權貴以求薦逹如此等人朝廷方且增秩攺命以爲之寵不可幹以私者謂之僻律已以亷者謂之矯撫字心勞催科政拙者又以爲無能相率成風恬不爲怪守令旣無愛民之心斯民也有賦斂之不均有獄訟之不平間有水旱盜賊之變流離困躓之苦將何所赴訴乎陛下務寛卹以裕民俗守令如此無惑乎民俗之未裕也昔太宗親書歷予以賜守令曰惠愛臨民可書爲勞績此太宗以惠民爲先也仁宗嘗詔監司曰凡有牧宰貪殘自恣不務卹民者悉以名聞此仁宗以愛民爲本也臣願陛下取法二祖正心以正守令推愛民之心行防民之政則守令皆化而民俗裕矣聖防曰贓墨之刑非不嚴未能使人皆君子之行臣以爲刑以齊小人徳以化君子秦人尙刑名而風俗愈薄陛下嚴刑罰而欲人皆君子不可得也士之仕也所以爲貧使其稍廩少優可以事父母育妻子自非性貪而好利者誰肯自防於刑辟今也奪其圭田削其資給爲吏者何以養亷吏責甚至俸入甚微有田可耕孰願從仕貧悴之人不得已而仕者祿旣不足以糊口則不憚於受賂不幸者敗幸而可以逃戾又況化逺自近始朝廷逹官享祿千鐘或且受金有司不敢問刑責不能加而欲嚴刑以禁州縣之小吏難矣昔仁宗時有議減百官俸賜者仁宗曰朕所欲去乘輿服禦宮掖奢侈奇巧之費國家擇人以任職至於俸賜自有定例何用紛紛裁減以駭中外乎又有議廢職田者仁宗曰執事之吏祿薄不足以自養不肖者卒以賄敗朕甚湣焉其命三司裒公田之數而均給之祖宗所以厚官吏如此臣願陛下正心以馭吏歸其圭租復其資給使之有餘則人皆修飾矣如此而尙有贓墨之吏嚴刑以治之不爲過也聖防曰錢谷之問非不勤而國無積年之儲臣以爲生財無術節財爲先漢武好聚斂而海內虛耗陛下問錢谷而欲國有儲蓄不可得也人君之於天下仰人以援已則難爲功俯已以就人則易爲力廣取以給用不如節用以亷取以天下而奉一人不如以一人而化天下今朝廷之間宮掖之內無名之費不急之務可省者未盡省可罷者未盡罷陛下不此之務而與司防之臣朝講夕論求所以生財之計難矣昔仁宗謂輔臣曰朕惟先王不寶逺物身先以儉故天下化之今府藏珠玉犀象皆長物藏之何益其悉付之有司貿易以佐財用又嘗出內帑金帛計直數百萬緡以佐三司支費且曰朕以爲藏之內府不若付之有司以寛財賦也祖宗之制財用如此臣願陛下正心以節用無名之費不急之務日求而去之則國用足矣如此而尙有匱乏之憂臣不信也聖策曰屯田以實塞下或謂兵不如農臣以爲屯田古之良法也不可遽行於今今未可遽行不若行力田之制庶幾無遺利之患矣仁宗嘗曰唐鄧汝等州曠野甚多其募民耕之且寛爲賦稅之期庶使民樂於趨業此祖宗重農之意也爲當今之計兩淮荊湖之間沃壤千里募民以耕之立爵以誘之假其種糧略其租賦及其隙也教以武事行之嵗月可以獲利聖策曰攺幣以贍邦用或謂鐵不如楮臣以爲楮幣今之權宜不可行之於久久而可行不若蜀交子之制庶幾無僞造之獘矣仁宗時益州冦瑊欲禁民爲交子仁宗曰蜀民貿易有無用交子久矣一旦罷之可乎下使者議以爲官置務可以利民而止其爭欺此祖宗用幣之意也爲當今之計用蜀之制必治其欺僞之罪使猾吏不能欺而姦人不敢僞又以今之錢幣兼而用之申冶人銷毀之禁嚴邊鄙遺棄之制行之於久可以無聖策曰豈爲之未得其要歟抑文勝而獘難革歟何視古之弗及也夫天下未嘗無獘亦未嘗有不可革之得其要則日革無其要則日滋今日之文勝也陛下知其文勝何不求其實陛下知求治之實天下之事不勞而治何之有聖策曰內修政事宣王所以興周綜覈名實中宗所以隆漢考之方冊其施行之迹何如陛下始防臣以唐虞之治終問臣以周漢之興此有以見陛下求治之切無所不用其至也臣聞堯舜之徳冠絕百王唐虞之治超越萬代豈二宣可同年而語哉陛下旣有志於堯舜二宣不足道也宣王之所以興周者其要曰謹防接下側身修行而已故詩人稱之宣帝之所以隆漢者承昭帝因循之後用嚴以救而已其他無取焉史臣美其信賞必罰綜覈名實樞機周宻以臣觀之宣帝無是也王成之賞趙蓋楊韓之誅賞罰爲如何有僞增戶口者有妄指鶡雀者名實爲如何甚者恭顯小人職典樞機樞機果周宻乎後世謂元帝優遊不斷漢家之業衰焉臣謂漢業之衰兆於宣帝元帝之用恭顯以亂天下宣帝有以啟之也又況宣帝專以刑名繩下𨿽能起一時委靡之俗無仁恩以結之人心亦自此去矣臣故曰漢業之衰兆於宣帝聖防曰子大夫通逹古今明於當世之務凢可以移風易俗富國彊兵者悉陳毋隠此有以見陛下求言之切慮臣隱而不言誘之使言也陛下誘之使言而臣不言臣則有罪矣是以畢其猖狂之說惟陛下赦之臣謂移風易俗在陛下正心修身先天下爲風俗天下之人視陛下爲風俗陛下之所好惡下必有甚焉者矣至於富國彊兵之術此戰國之君切切以咨其臣戰國之臣嘵嘵而告其君者也臣未之學焉陛下能先正其心以治天下國家𨿽不求以富國而天下有餘不求以彊兵而天下無敵矣臣又聞之居安慮危者人君保治之道私憂過計者人臣愛君之心古之君臣思患而預防之未嘗一日自安也方今故疆之侵未歸敵人之患未釋盜賊竊發饑饉薦臻生民苟安而非誠安百度粗舉而未盡舉是皆今日大計陛下於蠖濩之中燕閒之際以爲可憂乎可無憂乎陛下當枕戈嘗膽烏能忘憂防臣當瀝血披肝烏能忘言哉臣謂今日罷兵講和少蘇雕瘵之民不可恃以爲安也且反覆變詐之敵其情未易測陛下謂已安已治敵人不足畏故疆不必復𨿽可爲旬月計爲患將來可勝道哉仁宗時元昊請和範仲淹韓琦言曰元昊屢勝而求通順實圗休息國家以生靈爲念不可不納陛下當隆禮惇信以盟好爲權宜選將練兵以攻守爲實務彼不背盟我則撫賜無倦彼有負徳我則攻守有宜此策之得也若夫今日之舉復讎之師也與仁宗之時大異矣仁宗猶不忘於備敵況於陛下其可一日自安乎萬一邊場有警陛下所與運籌策者誰歟給餽餉者誰歟凡所以備敵者臣皆未之聞焉如此而陛下自以爲安臣所以寒心也臣聞之道路曰陛下自近嵗以來倦於萬幾日以馳逐爲樂臣始未之信及久客輦下一日見武夫數輩躍騎而馳將命者傳呼絡繹於道臣問之行路之人皆曰此侍陛下擊毬者也臣𨿽未之盡信亦不能無疑夫千金之子坐不垂堂百金之子立不倚衡何則彼知所以自愛也貴爲天子富有天下其所愛者當有重於此昔張建封好擊毬其門下士昌黎韓愈上書極言毬之爲害以爲五臓之系絡甚防垂於胸臆之間而顚沛馳騁似非所以養壽命其言懇切極至夫士之憂其主也如此況臣之愛君乎𨿽然道路之言未可盡信也陛下生知之性洞逹禍福之機固不應有此萬一有之攺過不吝從諫如流亦帝王之盛徳也深有望於陛下焉臣旣辱大問不敢有隱終始以正心爲陛下獻於其末也又及於此臣非不知狂妄之言上凟天威下犯眾怒罪在不赦然區區之誠深慮在廷之士志於取甲科得美仕而已不復爲陛下盡言者臣旣言之退膏鈇鉞其甘如薺陛下矜其愚而赦之幸甚臣昧死臣謹對

館職策【辛夘九月十四日】

問自古進言之臣竭誠畢議莫不欲其言之行也求言之君廣覧兼聽莫不願其言之可行也如漢之賈誼號通逹國體者其上疏陳政事可爲痛哭流涕長太息者凢九條史略其三前人謂古之伊管未能逺過蓋其言固可行也唐之姚崇知明皇鋭意於治欲命之相乃設爲目要說天子者凢十事至曰陛下度不能行臣敢辭而其言固亦可行者也然史之言誼也則曰追觀孝文元黙躬行以移風俗誼之所陳略施行矣言崇也則曰舊史所傳開元初皆已施行信不誣矣今以二臣之所言參二帝之所行於一代中可考者多矣願悉舉以告可乎於誼言略施行豈當時偶行之之略耶抑其果不可盡行耶於崇言皆已施行不誣豈行之者盡而無遺耶抑眞不可遺耶又豈崇之說尢中時病實有優於誼耶抑豈誼自信直道而崇要君或有術耶夫行於古而有驗亦必可施於今試於略二子之際摭其在今可行者果何事乎有司承詔策館閣之彥於斯其易知矣願敷陳之以聞於上

對愚聞人臣之進言正猶醫者之用藥醫於未病之前易於取效而常患於不聽醫於已危之後易於見信而常患於不及有人焉言語飲食起居動作無以異於平時善醫者察其形色案其脈理而告之曰子有膏肓之疾人必唾罵以爲不祥𨿽扁鵲倉公之術亦無所施及一旦疾作遑遽窮迫無醫不求靡藥不試以僥幸於或中𨿽一妄男子授以不驗之方投以無名之劑且喜且謝以爲得之之晚夫事未然而言𨿽有識之士亦必躊躇已然而言𨿽無知之人莫不懲創非言有淺深事有驗否勢使之然也蓋天下安閒無事之時不有近憂必有逺慮人之常情畏近而忽逺畏之則急於攺焉惟恐其不逮忽之則樂於因循不足以有爲是故覆車在前來者必戒猛虎在後智者不憂人之所忽大言以懼之彼且不信故其聽之也爲甚難人之所畏乘間以投之彼必易動故其聽之也爲甚易齊威之於管仲苻堅之於王猛君臣相得之歡不啻魚水及其將死垂別握手丁寜不遑他事仲以爲防刁開方易牙不可親猛以爲慕容垂姚萇宜漸除之夫防刁開方易牙刑徒耳慕容垂姚萇降臣耳似不足爲齊秦大患而二臣首以爲言君不之聽終以三人專權五公子爭立而齊亂垂萇繼叛苻堅囚死而秦亡夫二臣者先見逺慮察禍變於將來未然而言宜其二君忽而不信也代宗之於程元振徳宗之於盧杞其信任之篤可謂膠漆及其吐蕃冦武功李光弼等忌元振而調兵不至代宗用小臣之言不終朝而元振竄朱泚圍奉天李懷光憤盧杞而頓兵不進徳宗聽羣臣之諫不旋踵而盧杞貶夫代宗之庸懦徳宗之剛愎非樂於從諫者時方艱難勢甚危迫已然而言宜其二君畏之而不敢不聽也自古人臣所遇之主所遭之時或有不同故其言有聽否行有詳略不可一槪而論也漢文帝承髙惠之後天下尙安洛陽少年上書言事痛哭流涕當是時匈奴嘗侵邊矣固未若平城之危諸侯蓋逾制矣固未有七國之變而生以爲寢積薪之上而火其下惴然常若有不測之憂近在朝夕此固帝之所難信也又況帝以寛仁之資務在涵養斯民稽古禮文之事且有所不遑生欲制匈奴之命分諸侯之地此又帝之所難行也夫生之所陳者九史遺其三而帝所行者四耳生欲尙禮義而帝以徳化民生欲厚風俗而帝以惇朴示天下生欲教太子而帝訓太子以恭儉生欲敬大臣而帝養臣下以禮節生力言之帝躬行之史臣所謂略施行者此也唐明皇懲武后中宗之亂思欲痛革之廣成獵師乘時投合乃先設事以堅帝意當是時獄吏深文邊臣幸功閹人與政事戚屬任臺省防狎大臣摧沮諫者以至貢獻無度營造無節壬侫冒憲而不誅後家擅權而不抑此數者帝之所親見也而況帝以英敏之資鋭於圗治掃除積習之獘興起太平之功此又帝之所樂行也夫崇之所陳者十事而帝皆行之帝鑑女禍逺後族放周利正之酷吏抑郝靈荃之邊功長孫昕犯法則誅之張廷珪善諫則賞之宋廣平之正則敬之楊思勉之訴則沮之焚珠玉錦繡示卻內外貢獻也汰天下僧尼示罷寺觀營造也崇歷歷而言帝一一而行史臣所謂皆施行者此也蓋其所以行者鑑已然之失宗之所欲行也其所不行者皆未然之患文帝所不能行也是豈言者之過哉𨿽然已然之事有所據而言言之者易聽之者亦易未然之事因所見而言聽之者難言之者亦難甚矣言之難也行之尢難也言於今而驗於將來非空言也行於暫而怠於悠久非能行也誼之言𨿽不盡行於文帝之時而行於武帝之世崇之言𨿽能行之於開元之初而不能行於天寶之末武帝攘卻夷狄則誼所以制諸侯之術也當時𨿽略施行而後世盡行之不足以爲深恨明皇天寶以後惑女寵任宦官相楊國忠殺周子諒好大喜功窮奢極侈與崇之所陳前後相反始𨿽行而不能終行之不足以爲深喜或曰賈生非有公卿之位一旦慨然言天下事爲人痛哭流涕豈不失之輕售乎是不然蓋詞不切志不激則不能動萬乘之主而回九重之聽生之言自有所見而深言之者將以感文帝耳嗚呼生固天下之奇才所言亦萬世之長策帝略行之其效已如此使天假之年帝盡用其說則帝之治不止於成康生之功亦不下於伊管百未一施不幸早世可爲痛惜後之人疵而議之亦已甚矣若夫崇之所言與其所行則有可議者崇之始見帝也帝獵渭濱因以獵進知帝之欲相已又以十事要之其始進固不正矣及居相位挾智任術而不由正道天下大蝗崇請捕之羣臣以爲不可崇行之愈力不勸帝修政以弭災乃專以捕除爲事帝將幸東都太廟屋壞他相以爲不可行崇居之不疑不勸帝修徳以答譴乃謂木蠧而折適與行防從崇之議是使人君不畏天戒不敬宗廟不卹人言明皇晚年之失類崇有以啟之議者謂開元之治𨿽出於崇而天寶之亂亦崇之所自致以是推之則其所施行者用崇之言而其所以相反者職崇之由也崇以不正進而又以不正繼之烏能正君乎若崇者豈得逃後世之議噫賈生先見逺識言人之所難言宜其落落不合文帝略行之幸也姚崇挾智任術乘人主之所欲爲明皇盡行之者固宜也故善觀人者不觀其人而觀其言不觀其言而觀其時自古君明臣良言聽計從謂之千載一時者誠不可以多得也愚不肖幸得遭遇明時聖天子詔執事者策之玉堂遵故事也夫祖宗之制必試之以言者非爲程其無用之文蓋欲訪天下之大計諏當世之要務而已今日之事豈無可言者耶廟堂之上豈無可行者耶亦內外之臣未嘗言之耶抑言之而不行耶皆非愚所知也方今外患未除內憂未弭孰與文帝之時使賈誼復生亦必爲之痛哭流涕顧愚何人萬萬不及賈誼而人臣愛君其心一也詎能隱黙於此乎且故疆之侵未歸陵寢之祀未修二帝在天之憤未雪主上未明求衣日昃不食遑遑焉思中興之治於今十年矣主上之心未嘗一日不在中原也然而主上有恢復之心而無恢復之實羣臣有恢復之言而無恢復之志羣臣之心觀望迎合入對便殿慷慨敷陳莫不有萬全之防出見儕輩從容議論莫不持兩端之言乘機抵以要權利聽其說則侈大而可樂要其歸則汗漫而無成主上欲丰財而羣臣無心計聚斂者剝下益上以爲長防誕謾者移東就西以爲羨余徒失人心無補國計故財終不丰主上欲彊兵而諸將無逺略貪者掊克以事苞苴懦者姑息而廢紀律兵籍虛實之相半士卒老弱之相並故兵終不彊主上欲裕民而郡守縣令專尙刻剝略無卹民之心民生益以無聊主上欲求才而卿士大夫習成苟且殊無體國之意人才益以不振主上用心如此羣臣用心如彼故愚得以妄議無恢復之實也恢復之實寂然無聞恢復之期邈乎無日務爲美談而不究成效徒張虛聲而或招實禍此愚所謂外患者是也且連年災旱饑饉薦臻江湖十數州赤地千里米價騰踴日甚一日列肆爲之晝閉行旅至於絕糧茹艸食葛流離顚僕相屬於塗縣官方且急於催科必欲足其常數饑民饘粥不給租稅何從出乎甚者度所惡聞不以實奏或恐支費常平米斛或恐減放上供租稅俗吏所見至防不知所失甚大流離不已盜賊必興饑殍旣多疾疫將作徐爲之計不亦晚乎又況江湖之間地多藪澤境接溪洞其民剽悍好亂喜爭天下無事之時法禁嚴宻猶且十百爲羣椎牛發冡縱火殺人白晝顯行吏不能制因之以饑饉勢必緣間而起略而不治恐不止於相率剽奪而已豪俠巨冦未必不出於此此愚所謂內憂者是也夫欲除外患莫若盡自治之策欲弭內憂莫若行救災之政自治之策曰選將帥練軍實節財用裕民俗廣求奇才崇尙名節救災之政曰遣使者擇守臣蠲田租發官廩嚴治盜賊安集流亡其大要則孜孜而求之勤勤而行之謀之以審守之以堅持之以久無鋭進而易退無速成而輒毀磨以歳月何事不立何功不成哉凡此數者是皆已然之事今日之所當行故愚言其略執事復於上而行之可乎若夫二臣已試之言二帝已陳之迹𨿽有可施於今者要非今日急務愚不敢以告謹對

欽定四庫全書

定齋集卷十二

宋蔡戡撰論

髙帝論

甚矣疑之爲害也自昔父子兄弟天屬之親積疑而成釁者多矣況君臣以勢合者乎蓋示人以疑人亦疑之內則損徳外則招怨不惟人懷反側之心亦非所以爲自安計也髙帝之五年天下甫定六年楚王信反七年韓王信反十年代相陳豨反十一年梁王彭越反淮南王英布又反十二年燕王盧綰反大抵終帝之世東徵西討殆無寧嵗蓋亦幸而屢勝漢之爲漢岌岌乎殆哉以愚觀之諸將反心生於自疑其所以自疑起於帝之疑韓信也楚漢相持權在於信信東歸楚則漢敗西屬漢則楚亡兩無所附則可以三分天下鼎足而立信方懷推食解衣之恩力拒武涉蒯通之計信之心豈有意背漢哉信下魏代滅齊趙立數大功而無尺寸之土必待其自請不得已而王之帝固疑信矣固陵之會信又不至帝始有誅信之心所以未釋垓下之甲巳襲齊壁之軍奪齊王楚忌隙遂開信乃疑帝矣淮陰之貶又與噲等爲伍信始有不軌之謀當其據七十餘城勢傾楚漢不以此時自利累累一夫在人掌握乃欲圖天下事此其計出於無聊可知矣由是言之信之反心蓋帝有以啟之也夫固陵失期信越之罪均故族信而越疑異姓封王三人之體一故誅越而布恐又況醢其同類之肉而徧賜之則人人不能自保親愛如綰信幸如豨亦且狼顧而起前年殺彭越往年殺韓信所以借亂臣賊子之口嗟乎帝一念之疑人皆疑之楚之未滅也帝所與敵者羽一人耳楚滅而敵國日滋帝曾不得安枕而臥帝之心何如哉或謂豁達大度愚不信也若夫是數人者南面稱王據有甲兵士民之眾其勢至偪帝之疑猶有說也蕭相國謹畏人耳固可置慮何之守闗中用召平鮑生之計僅得安迹終亦不免於系獄於何且爾況信越輩乎故田橫知其必不見容徒自取辱所以殺身而恥爲之臣也噫張子房棄人間事從赤松子遊世以爲學仙欲輕舉子房豈不知神仙之說荒唐哉亦以長頸烏喙之君不可與共樂假此而去耳旣明且哲以保其身此所以爲子房之智

文帝論

知人不能用用人不能盡其才自昔人主之通患也賈誼李廣皆天下奇士生逢文帝非不遇時然卒不至大用迨今爲憾愚嘗求其故帝之於誼自以爲不及於廣亦曰令當髙祖世萬戶侯何足道哉蓋帝非不知其才特不盡用其才耳非不能盡用不敢盡用耳甚矣人才之難也用之不難自用爲難有才而不能自用其未用必輕售旣用必輕發人君又從而輕信之鮮有不敗事者譬如洞庭之橘大谷之梨豈不適口而快意善養生者睥睨終日而不敢啗非不欲也懼其有以傷吾生不若粱肉之可以養生而無害也天下之事求以自適而快於一時者終必爲患文帝之不敢盡用誼廣殆類是歟故廣結髮與匈奴戰往往輕敵取敗幾不免者屢矣然竟以此破亡誼之三表五餌術固已疎矣帝若盡用之其禍豈止於殺身而已耶誼也廣也不善自用文帝不盡用之者乃所以深知之也觀帝所置相則申屠嘉命將則周亞夫嘉之守節亞夫之持重其視賈李初若遲鈍朴拙有所不逮至言漢賢相良將必予之帝之所用相命將如此則誼廣之不用固其宜也且文帝非特能用將相耳又能假其權尊其禮行其志使得以自盡其才嘉責辱鄧通帝則遣使致謝亞夫以軍禮見帝則稱善不已自常情觀之二公悻悻自大不肯少屈幾於専權犯上者帝方且優容寛假委曲奬借又畱以遺後人帝於人才可謂無負矣惜乎至景帝時晁錯變更法令嘉欲誅之而帝不可王信以無功侯亞夫力爭之而帝不然二公俱以是死其後晁錯旣用吳楚七國之變起王信旣封王氏五侯之隙開文帝以之致治景帝以之召亂治亂之間在乎人才之用捨耳嗚呼文帝能用人如此誰謂不能用誼廣乎然則誼廣之不用可無憾矣馮唐謂文帝𨿽有頗牧不能用彼蓋有激而云非公論也

又論

文帝寛仁恭儉爲漢賢君惜乎君人之量不洪未免爲盛徳之累諸呂旣誅惠帝無子所當立者髙帝子耳髙帝見在子惟帝與淮南王帝長而賢天命人心不約而合故平勃定策迎帝者豈私也哉順天命因人心也且楚漢相攻平勃身履目擊之髙亡屢矣卒並天下韓彭英盧一有非覬相繼葅醢髙後擅朝諸呂用事尋亦誅滅天命歸漢殆不容釋平勃尙何望耶帝可以判然而猶豫不決者蓋髙後殺趙王齊王幾及於難燕王早世又殺其子後欲徙帝王趙患將及矣帝遜辭以謝之僅乃得免帝懲諸王之禍惴惴然朝不謀夕一旦人以天下與之非意所及且喜且驚故謀及羣臣謀及卜筮遲疑而不敢進先之以薄昭以察其情繼之以宋昌以觀其變當是時帝之心何如哉卽位之夕夜拜宋昌爲衞將軍張武爲郎中令何乃匆匆如此數月之間又封昌爲壯武侯朱虛東牟嘗有立齊王之意帝追恨而黜其功章以失職怏怏而死興居遂有不軌之謀夫昌以勸進而得封章興居以欲立齊王而被黜帝之所存亦可見矣昔晉侯賞從亡之功介之推曰天未絕晉必將有主主晉祀者非君而誰天實置之二三子以爲已力不亦誣乎蓋天之所命非人力所能爲豈以昌一言之勸章興居一言之異而爲得喪乎帝於此切切焉是不知有天道也或謂夜拜昌武非遽欲貴之帝自代有天下疑漢大臣皆不附已故以親信代處要任蓋所以慮患於未然此文帝私憂過計耳絳灌始誅諸呂握璽將兵呼吸之間有闗存亡不以此時圖危社稷帝已正位君臣之分定矣欲何爲哉夫君人者當以天下爲量漢臣卽代臣也帝乃畏忌大臣寵任親信而預防之自分畛域示人以疑使人有危懼之心亦非自全計也唐魏徵嘗勸建成早除秦王薛萬徹嘗帥東宮兵以攻秦府二人者罪不容誅太宗不惟赦之又復用之位極將相不以爲疑至於秦府舊人遷官反出東宮齊府之後惟才是擇不以新舊爲間如太宗可謂有君人之量也若夫文帝恭儉愛民有非太宗所能及者儻以大體責之視太宗有間矣故曰君人者當以天下爲量

武帝論

愚觀漢武帝殘忍少恩殺戮臣下如刈艸菅𨿽素所愛信小有犯法輒按誅之無所寛假公卿大臣惟公孫宏以多智石慶以醇謹而得免其餘繼踵伏誅當是時立於其朝者重足一迹朝暮之不保往往如脂如韋偸合取容以苟延嵗月汲黯乃以骨鯁之資犯顏逆耳屢嬰武帝之怒帝每優容之愚嘗疑焉且黯面折廷爭蓋非一事帝或以爲戇或以爲愚或以爲姦或以爲妄發甚則怒而罷朝又質責公孫宏張湯於上前二人嫉黯欲因事誅之帝終始涵容委曲覆防不加以刑𨿽未大用而位九卿出入禁闥至以社稷臣許之在黯不爲不遇也夫以武安侯大將軍之親公孫宏張湯之寵或始不以禮或終不以恩待遇之厚無黯若者以愚觀之帝有深意存焉蓋衞靑功髙而偪田蚡負貴而驕宏湯挾詐懷姦専阿主意外則又有諸侯之逾制內則又有貴幸之撓法若無直臣則何以消邪佞之心沮姦賊之計耶傳曰山有猛獸藜藿爲之不采國有直臣姦邪爲之不起夫一人正色抗詞於一堂之上而折衝禦侮於千萬里之逺國勢自尊士气自振宗社自安豈不偉歟故淮南王陰謀欲以死士刺大將軍以辧士說公孫舉無難者獨憚黯守節死義而不敢發其效可見也帝之所以矯情屈已而敬禮者蓋出於此不然帝之窮兵黷武侵伐四夷繁刑重斂殘害百姓極宮室之侈靡溺神仙之虛無去始皇亦一間耳始皇以之亂而帝以之治何哉甚矣國不可以無直臣也直臣在廷則忠讜之言日進欺蔽之竇不開小人有所憚而不爲君子有所恃而無恐紀綱以正朝廷以治𨿽欲亂不可得也秦相趙髙指鹿爲馬左右莫敢言上下相防循習至是以此可以見秦之無人彼唐武后以一女子不出房闥屠戮士夫不可勝紀獨狄仁傑徐有功抗顏正論無所畏忌不但免禍亦多信用其言武后所以終其身不及於難唐室未至大亂者職此之由故曰國不可以無直臣無直臣則國非其國矣

又論

論相自古其難論之不審而遽用旣用而後疑二者皆足以害治古之人君其未得也求之甚切選之甚難其旣得也任之甚専責之甚備罪惡彰著則竄殛流放之未聞非其人而使居是位居其位而不任以事者也漢武帝雄才大略號爲知人一時名卿於斯爲盛獨於論相之際略不加意所用之人如公孫宏之多詐車千秋之無能石慶之庸闇以至田蚡李蔡趙周公孫賀劉屈犛之徒或以戚裏進或以宗室用或拔於行伍或起於卒吏非糾糾武士則硜硜鄙夫徒取充位備數而已帝旣不任宰相乃與左右親幸之臣嚴助朱買臣吾丘壽王司馬相如相與論天下事帝又陰右之務使詘其大臣東甌之請田蚡不可助詰之而蚡沮朔方之議公孫宏不可買臣難之而宏服二公平時蓋已見輕於助輩議論之間又不能力爭固執卒困於捷給之口大臣之言旣詘則左右之言日用大臣之迹旣疎則左右之迹日親大臣之權旣輕則左右之權日重爲大臣者服臺衮坐廟堂號爲天子宰相漫不與天下事其勢力反出左右近習下豪傑之士肯爲之乎故必得齷齪無似如前數公然後爲稱職也若夫天子左右之臣朝夕之所狎暱必求有以順適其意而陰中其欲故助誅閩粵買臣伐東越而啟武帝之爭心壽王議周鼎相如請封禪而啟武帝之侈心凡帝之好大喜功窮兵黷武實數子啟之彼數子者奮自諸生幸得備天子左右固當拾遺補闕繩愆糾繆而乃開其不善之端置之有過之地殆與近習小人無異以此要權利固祿位豈不悖哉蓋不如是則其情易間其寵易衰其黜可立而待勢使之然也助輩尙爾而況近習小人乎由是言之人主以論相爲職以任相爲正宰相不才內外之臣皆得言之近習朋姦上下防蔽則人主何緣而覺借使盡得賢者亦不足以爲後世法苟非其人爲害豈小哉𨿽然帝之信任左右其失固也猶得駕馭之術焉小有犯法忤意誅責隨之甚至赤族故左右之臣不敢肆其姦蓋亦有所憚也元帝用一閹者使亂天下終身不寤此尢可悲也已

宣帝論

天下之勢有以抑之則可以悠久而常存縱而不收則橫潰四溢必致於一敗塗地而不可遏故縱之者非所以愛之適所以禍之抑之者非所以苦之乃所以全之也淮南王擅殺大臣文帝置而不問王以此驕恣卒抵於敗絳侯無辜逮系廷尉侵奪頓挫幾死而幸免卒能保有爵土傳之子孫何文帝忍於絳侯而不忍於淮南也蓋忍而裁之所以存之不忍而驕之所以殺之其勢然也故人之愛子必自其提孩之時示之以成人之事一有乖爭陵犯之心則從而痛抑之不使滋長不善愛子者誇炫其能覆防其短不遜犯上亦曰姑恕之而已及其長也習於性成頑不可訓則暴戾摧折之怙終不悛則屏之斥之殺之而後已父母之愛其子豈欲殺之哉幼之不圖長而無及勢必至此史臣謂霍氏之禍由光不學無術闇於大理之所致噫此固光自取也而宣帝亦有以使之帝卽位年十九矣民之情僞吏之得失盡知之矣方且謙沖退托舉國而聽於光莫敢一搖手凡尊寵而委任之者皆所以報光也光薨帝宜攬威福之權正君臣之分以張帝室所以待霍氏者亦宜優以祿秩厚以賞賜稍奪其重任陰散其邪謀庶幾全終始之恩而不負於光矣帝乃不然大封諸霍並據要地又以兵柄分授諸壻酖其心稔其惡聽其自潰一舉而滅之靡有遺種略無分毫顧惜之心以愚觀之意固有在也傳曰將欲翕之必固張之將欲廢之必固興之將欲奪之必固丁之此宣帝待霍氏之術也帝在民間聞霍氏尊盛心已不喜光也居不賞之功握非據之權挾震主之威以臨之帝積不平固非一日驂乘之際禍已胚胎帝不憚虛心斂容而禮下之者皆非本心蓋帝無霍氏久矣隠忍而不發者不欲負光也又以光専政日久子壻秉樞機操權勢傾動中外亦不敢以輕發及聞許後之死帝有詞矣猶且堅忍若有所待蓋光之功徳當十世宥而毒殺許後之罪不過霍顯一人以功凖過未可以赤族帝祕而不言待以舊恩委以要職誘之使亂至於誅滅帝之心以爲我之報光者盡矣霍氏之所以誅滅者蓋自取也是何異以錦繡防陷穽而使人由之乃曰非我也彼自取之也且霍氏之盛許廣漢言之蕭望之又言之張敞徐生又言之帝略不介意以是知帝之意固有在也噫帝眞少恩哉

又論

天下之禍其發有端其漸非一朝一夕之故古之明君憂深思逺於念慮言動之微必謹其始不敢輕作妄舉蓋恐毫釐之差基後世無窮之禍也夫漢之亡也以外戚外戚之禍不起於哀平而萌芽於武帝田竇衞霍繼踵將相武帝實啟之唐之亡也以宦官宦官之禍不生於僖眧而胚胎於明皇楊思勉髙力士持節監軍明皇實啟之故創業垂統之君所以貽厥孫謀者預爲之防曲爲之制遏絕禍亂之原莫不備具傳之嗣君猶以喜怒愛欲變更法度至於敗亡況吾開其隙而誘之哉漢元帝任用恭顯幾亂天下世以爲元帝不明之過以愚觀之宣帝有以啟之也當宣帝時恭顯已爲中書令僕射任事久矣其親信貴幸𨿽不若元帝之世然用恭顯者自宣帝始宣帝用之如此之久其人精専可任無疑矣況恭顯之巧慧邪僻能得人主微指固有以當元帝之心故其迫殺師傅廢錮忠賢誅戮言者愚弄元帝於掌握如保母之玩嬰兒終帝之世専權怙勢公肆姦欺無所畏憚𨿽曰元帝不明之故非宣帝啟之何以至此或謂恭顯明習法令故事善爲請奏其才亦可用也在用之何如耳宣帝在上勵精爲治人人自奮其能故恭顯無所用其姦元帝優柔不斷小人得以乘間而入𨿽知其姦亦不能制借使元帝有宣帝之明𨿽百恭顯何患焉夫元帝之仁柔宣帝知之熟矣嘗有亂我家之語宣帝知其仁柔宜選剛正之士以輔導之反令刑余之人久典樞機畱以遺元帝可乎況中人用事非盛時所宜有宣帝之時賢公卿在下比肩帝五日一聽政丞相以下奉職而已不能朝夕與賢者圖治於廟堂之上乃與宮掖掃除之謀事於帷幄之中豈所以貽厥孫謀者哉夫堂下百里君門千里天下之事九重不能盡知故以腹心之寄付之大臣又置耳目之官以糾察之彊明自任之君惟恐大臣之負已大臣見疑勢不免詢謀於左右左右之臣窺其罅乘其機必有以中人主之欲陰取威福之柄而竊弄之人主蔽於朝夕之所親狎疎逺之言無自而入蒙蔽之姦無自而知所以馴致於亂亡彊明且爾況其下者乎故宣帝一用恭顯而元帝竟以恭顯亂勢使之然若夫敗徳亂常之事出於庸君闇主後世猶以爲戒不敢蹈覆車之轍惜乎宣帝漢之明主而乃有此後嗣何觀焉噫元帝不足道也春秋責備賢者愚爲宣帝惜之

陳平論

論曰陳平智有餘難以獨任此髙祖顧命之言也平天資詭譎動輒任數帝𨿽賴其智以取天下然至死猶疑之愚考其平生誠可疑者捐金以間範增僞遊以禽韓信賂閼氏以解平城之危凡所謂奇計祕策無非出於變詐君子或恕之者以其謀國則忠也天下已定智無所用一於謀身而已其保富貴固權寵謀身之巧又有甚於謀國故懼呂后之不安也用張辟之言請拜呂產爲將將兵居南北軍於是起呂氏之權畏呂后之不悅也背髙皇帝之約立諸呂爲王於是產呂氏之變平之阿意順防求媚於後惟恐不至者乃所以自爲身謀也至使諸呂作難幾危社稷皆平有以召之平之難於獨任至此可見然非特此耳方其大臣共誅諸呂平不任其事乃令周勃先入北軍是以勃嘗試諸呂也及其迎立文帝平不有其功以位授勃而甘處其下是又以勃嘗試文帝也蓋人臣而専誅危事也成敗固未可知事成則平同其功不同則勃任其咎所以讓勃先入者此耳人臣而廢立大事也禍福亦未可知帝疑之則勃爲禍首徳之則平不失爲定策功臣所以讓勃居上者此耳夫平之雍容退托主謀而不主事類夫謙謙君子殊不知平之心又爲身謀者也蓋平詭譎無所不用其智在髙帝時則免於蕭何之囚系在呂后時則免於王陵之廢出在文帝時則免於周勃之侵辱平歷事四朝皆以智免其謀身之巧又可知矣由是言之平不止可疑亦可畏人也世之言謀臣必曰良平夫平豈良之儔匹哉良之學出於黃老平之學出於縱橫黃老則近道縱橫則尙詐黃老則有不必爲縱橫則無所不爲觀其行事察其存心良平之賢否不待較而明矣故平之言曰我多陰謀道家所禁吾世卽廢不能復起以吾多陰禍也蓋亦有所慊而云耳

王陵論

論者多曰處天下之事者貴於濟不貴於速危言極諫直攖其鋒則事敗而身危蒙垢忍辱待時而發則事成而身安噫此一說也後世患得患失之士往往借此說以文其姦平居暇日持祿養交渾然不見圭角世亦莫測其故及其臨事伈伈俔俔俯首彊顏偸合苟安以固爵位慷慨敢言者反以輕慮淺謀嗤之愚俗無知之人競信其說曰彼固有所待也其人幸而死且斥不預於成敗之際又以爲不幸而痛惜之若人者外竊君子長者之名內規市井屠沽之利一唱百和自以爲是而人莫能破其說此孟子所謂徳之賊也昔者髙後欲王諸呂王陵面折廷爭平勃惟務順從卒能誅諸呂安劉氏者平勃也以成敗而論陵可謂之無謀夫白馬之盟當時大臣皆預焉傳不一再遽欲背約陵安得黙黙哉平勃阿意承防隠之於心有愧於陵多矣平詭辭自解乃曰全社稷定劉氏後君不如臣且諸呂之王髙後稱制之初年祿產蓋未用事當是時劉氏固自安也平何以知其必危平固多智或能逆料其然身爲大臣要當爲國逺慮絕其萌芽遏其源流無使滋甚今也坐視不問養而成之激而溢之徐起而緩圖豈不殆哉況以有限之年求難必之事邂逅不如意二公或廢或死遺之後人烏能保其必濟乎愚是以知平勃之功適有天幸也方其廷議之時陵已白髮其端平勃從容一言以繼之若曰髙帝盟血未乾天下共擊之語諸侯王所知也諸呂之王恐非所以愛之持是說以進爲有詞矣後𨿽彊悍或可以利害動不然以死爭之可也後內畏人言外懼禍變其謀必沮諸呂之王亦因以少抑矣不知出此反逡巡畏避莫敢忤其防委曲承順惟恐或後至使呂氏四人分王大國幾半天下放肆縱弛無所忌憚幸而不數年間髙後死呂氏子弟材智下不足以爲大患故偶成平勃之功借使產祿輩一人傑立挺出髙後百嵗爲之宗主成其羽翼王莽之禍未必不起於此時平之權譎勃之庸鄙亦不敢保其爲漢純臣也善乎爰盎之言曰絳侯所謂功臣非社稷臣方諸呂用事擅相王太尉本兵柄弗能正呂后崩大臣共誅諸呂太尉適防成功此當時目擊者之言也夫所謂社稷臣者可以托六尺之孤可以寄百里之命臨大節而不可奪如陵不負髙帝之約堅守固執有去而已近於社稷臣也世以成敗論人者退陵而進勃果公論乎孟子曰聖人之行不同也或逺或近或去或不去歸潔其身而已又曰君子創業垂統爲可繼也若夫成功則天也故爲人臣當以王陵爲法詎可優柔委靡閹然媚於當世以僥幸一旦不可必之功乎又況有平勃之功則可以贖過無平勃之功徒竊名以規利迹其本心不容於春秋之誅愚恐患得患失之士以平勃借口後之學者靡然從之士風日以衰壊天下不復有節義之士其流禍豈淺鮮哉故愚不得不辧

申屠嘉論

古之所謂大臣者勵節行正詞色謹法度垂紳端笏於廟堂之上風采所及足以折姦回之气弭陰邪之謀故人君専其任厚其禮重其權者所以尊朝廷衞宗社也愚歷觀漢相申屠嘉近之嘉剛毅方正凜然有大臣之風故愚每嘆慕而不已夫鄧通文帝寵臣也通方貴幸傾動一時宜其負寵恃貴不爲嘉屈嘉乃移檄而召之如取囚廷責而辱之如待僮僕坐府中通免冠徒跣頓首而謝其傲慢之容驕悍之心固已消鑠殆盡而況白刄及頸魂飛膽落豈復有生全之望蓋幾死而幸免且嘉之召通帝可以固執而不遣通可偃蹇而不來帝不能庇通而使之前通不敢拒嘉而就之辱嘉非有陳平絕人之智周勃震主之威然而當時君臣皆嚴憚之者其故何哉必其平居秉義守節毅然不可奪素有以服人之心也夫嘉所立如此意其學問有大過人者故能振厲英發蕩人耳目夷考其傳初以材官蹶張從髙帝徵伐特一力士耳班固亦以無學術貶之無學之人所爲乃能若是耶蓋其天資之美見義必爲無所顧忌𨿽力學者有所不逮也彼貢禹孔光爲時儒宗禹交結石顯以取爵位光卑事董賢以固寵祿服儒衣冠傳先王語髙談極論人莫能屈一旦臨事反不若一無學術之人是豈學術之過哉蓋气質之美者𨿽不知學術而立朝大節多與古人暗合气質之卑者𨿽以學術矯揉之終不能自立於世其所稟者異也故君子學以成其材小人學以濟其僞嘉也气質之美輔以學術其成就當不止此禹也光也气質之卑假學術以文姦言耳世之議者每以學術之工而輕恕小人以學術之陋而責備君子風節如嘉𨿽不學固未害班固以爲嘉無學術與蕭曹陳平異固號名儒附麗權要身陷大戮所學果何事耶乃反以無學貶嘉多見其不知量也若夫後乎嘉者一汲黯吾有取焉而武帝亦以無學鄙之噫時君世主旣已狥其名而不求其實世之好爲一切之論者又從而責備之爲君子者難矣哉

記

定齋記

愚以定名齋隨所寓而牓之朝夕從事於斯所謂有一言而終身行之者凡人初生一性湛然及其少長六根誘於外七情汨於內日與物接膠膠擾擾方寸始亂矣譬猶水之體本淸風撓之則濁鏡之體本明塵翳之則昏風止而水自淸塵去而鏡自明人欲靜而心自定心旣定如止水明鏡表裏昭徹大可以鑑天地細可以燭須眉物物現前如空中花歘去歘來於我何有故死生禍福得失榮辱不足以動吾念吾之所謂定者常自若也以此燭理何理不明以此臨事何事不理以此處富貴貧賤患難無所往而不自得愚幼而讀書長而學道粗達此理一嬰世故汨沒於利害是非之塗定力不固未免爲外物所遷今年逾知命閱義理多矣念念純熟心境兩融於此道亦庶幾焉苟進而不已確乎不拔𨿽聖賢閫域亦不難到易曰無思也無爲也寂然而不動感而遂通天下之故噫此聖人之事也愚不敢不自勉

靜觀亭記

余居艸堂日混人事賓客遝至書疏紛積應接靡暇甚者俗物猥務常敗人意神疲體倦思欲燕息而不可得乃爲亭於堂之後取明道先生詩名曰靜觀亭前植花藥十數本亭中了無一物氛埃不及人迹罕至時休其中齋心滌慮隠幾而坐一日有客直造斯亭卒然問曰子所謂靜觀者端然黙坐而已耶余曰子所見者外也余所觀者內也余方縱觀天地之大萬物之夥盈虛消長榮悴生滅皆在吾目中返觀諸身天地萬物皆在吾分內物我爲一渾融無迹已而淡然忘物嗒然忘我物我兩忘頽然於無何有之鄕凡余目之所見與夫心之所得余且不自知而況子乎子亟去無擾我客俯而出因書諸壁以爲記

欽定四庫全書

定齋集卷十三

宋蔡戡撰

序

送陳侍郎序

古之君子以道自任其出處大節卓然不類於常特立獨行有我而已道行於時𨿽抱闗擊柝不以爲辱非其道祿之以萬鐘若將凂焉不一日畱也生死禍福貧富貴賤無以動其心況其餘哉天官貳卿陳公信道篤而自知明古君子也出入禁掖有年矣爲君藥石爲國蓍爲善類所依爲小人所憚天下翕然尊仰之冀公大用一旦引疾丐外上可其奏乃詔公入內閣出刺大藩朝之賢大夫與夫四方有識之士咸以爲不當去或有請於上彊公少畱公歸志浩然挽之不可得一辭而退行之日車轂相擊祖於都門之外道路悚觀咨嗟嘆息共言公之賢而惜其去門下士蔡某獨嘻笑而長歌客怪而問曰公行矣吾曹將疇依眾皆戚戚敢問何樂豈非嘻笑之怒甚於裂眥長歌之哀過於慟哭者歟某曰不然眾皆戚戚惜朝廷眞賢之去某之樂樂公出處大節合於道也非眞樂耶方今聖天子在上皇皇焉思中興之治寸長片善悉羅而用之如公之賢在朝能幾人天子豈棄賢也哉防公請甚力姑勉從之他日納君唐虞收地河隍當在公也行有詔矣眾客更懽忻舉酒囑公曰蔡子之言然公當爲蒼生而起

送嶽大用序

士有挾負才气而反爲累者非才气之過也用其才養其气之爲難也學以養其气气以用其才有是三者然後可以謂之成人嗟乎搢紳士大夫恃才使气傲上淩下衝口逆突動輒忤物自謂天下莫已若世俗無知之人方且指以爲介爲直爲賢及其臨事而敗蹈禍患而不悟又以爲不幸而痛惜之吁亦惑之甚矣有人焉韜光晦迹自處於無用之地循循然似不能言莫不相聚竊笑以爲無能一旦遇事奮發處之以倉卒擾攘而不亂臨之以利害禍福而不移立大事業收大功名者往往多異時無能之人於是驚愕震竦畏慕之不暇又以爲出於不意是皆求其才而不知論其气也論其气而不知觀其所學也世嘗悼禰正平之不幸而危杜子美之僅免正平旣傲曹公又傲劉表終不免於黃祖死公云等道此何語耶子美乘醉踞牀斥人父名嚴挺之乃有此兒此何語耶敵已以下受之不能堪況其上者乎正平之死蓋自取之非不幸也子美僅脫虎口岌岌乎殆哉噫有才而不能用負气而無所養反不若庸人儒夫碌碌以保其身之爲愈也嶽君大用挺超卓之才稟剛鋭之气患難窮困愈挫而愈不衰發而爲文淸逸曠快亦如其人士類翕然稱之今將官於湖南索餘言以別余謂有是才也有是气也必待學而後成所學旣至所養益深進而愈退髙而愈下不以已長矜於人不以所有暴於外權輕重而後發不發則已發之必驚世駭俗萬鐘之祿不能加當如吾孟子威信敵國當如藺相如臨大節而不可奪當如顏眞卿庶幾不負所學無愧於古人矣下視禰正平杜子美以此較彼孰得孰失𨿽然大用天資髙明積學深至其自處固不倫矣何待餘言哉切磋琢磨朋友之義軟言以相悅又非大用之所望於余也故序以告之

蘆川居士詞序

少監張公早嵗問道於了齋先生學詩於東湖居士凡所遊從皆名公勝流年未彊仕掛神武冠徜徉泉石浮湛詩酒又喜作長短句其憂國愛君之心憤世嫉邪之气間寓於歌詩紹興議和今端明胡公銓志在復仇上書請劍欲斬議者得罪權臣竄謫嶺海平生親黨避嫌畏禍惟恐去之不速公作長短句送之微而顯哀而不傷深得三百篇諷刺之義非若後世靡麗之詞狎邪之語適足勸淫不可以訓公博覽羣書尢好韓集杜詩手之不釋故文詞雅健气格豪邁有唐人風公之子靖裒公長短句篇屬余爲序某晚出恨不及見前輩然誦公詩文久矣竊喜載名於右因請以送別之詞冠諸篇首庶幾後之人嘗鼎一臠知公此詞不爲無補於世又豈與柳晏輩爭衡哉公諱元幹字仲宗自號蘆川居士云

跋

跋張大資政奏議

右故大資政張公全眞奏議二十五卷公仁人也其言仁而不肆切而不迫當於事情達於國體而不離於道徳賈誼陸贄之學未能逺過聞之當時公在人主前論議反復曲折著明心平气定期以寤移上聽而後已故其知無不言言無不從嗚呼盛哉吾以是知光堯之興也方是時披榛莽立朝廷而庶尹允諧百工維時以躋登再造之業左右調一繄公之力焉紹興間諸老相繼困踣嶺海公優遊裏居身名俱泰了無敢睨公者吾益以信公之仁天且相之矣夫急言竭論犯言未信之前以幸必不可成之功掠名釣位而去國於何有哉故願出公之書以與世之憂時愛君之士共之而非以私於已知也

跋東坡先生墨迹帖

鐘王無文稱韓柳無書名惟東坡先生詞翰俱妙卓冠今古嶽大用家藏此帖蓋先生夢中所爲詩文而醉後所書也常人醉夢時顚倒錯亂何所不有先生乃超絕如此眞天人耶乾道己丑八月二十有一日觀於二樂堂

跋尙丈鄰祖與知已書

古人重知已之義以死報曷若以言哉尙公忠於知已如此使其立朝事君決非持祿固位者某將漕嶺表公之曾孫中庸適在幕中遇事不肯詭隨今觀此帖乃知家學之有自也

跋周昉雙陸圖

凡書畫以气韻爲先形似備具而气韻索然不得爲名筆唐徐彥逺畫記云周長史畫人物初年太肥晚乃稍減此疑初年筆也然眉目生動意態閒逺當於形似之外求之

贊

定齋自贊

其才疎其學迂其形拘其貌愚旣無富貴食肉之相又非山澤列仙之臒若人者橫陳鼎鐘而志不泰流落山澤而容不枯

孟光贊

猗歟孟光古之賢婦屏棄綺縞布衣麻履閨門之中事夫有禮舉案齊眉不敢仰視凡今之人多乘厥夫以陰制陽甘心傭奴誰謂伯鸞彼凡人耳能使其妻致敬如此女徳無極養之固難反躬自責當無愧於伯鸞【余得齊眉圖或傳李龍眠筆按本傳孟光肥黒而醜力舉石臼不應娬媚如此豈伯時失於考據耶或非伯時筆而傳者過也然伯鸞徳耀之賢今亡矣故餘三嘆息而爲之贊】

祝文

謁廟祝文

喬嶽配天在東作鎭廟像之所乃徧四方某以誤恩來守此土謹遵舊典只謁靈宮惟帝仁民導和卻沴吏苟逃責亦帝之休

告城隍祝文

某恭承嘉惠假守此邦與神分職幽明共庇千里蒞事之始敢以防告宣布徳意勤卹民隠惟吏之責雨暘時若疾癘不作亦神之休

勾芒神祝文

盛徳在木獻嵗發春爰出土牛以戒農事爲酒爲醴敢敬請於有神如茨如梁庶終期於無害

諸廟祈晴祝文

舊谷已殫新谷未穟望此夏田引日爲嵗芃芃其麥淫雨害之穡夫告病刈獲失時民旣怨咨吏忍坐視用瀝丹誠徧走羣祀惟神善應曰暘則暘呼吸之間反災爲祥民免阻饑吏逃罪戾神食此方庶亦無愧

謝諸廟祝文

多稼如雲秋成在望失時不雨穡夫告窮惟曁乃僚並走羣祀神不緩聽膏澤應祈百谷用成千里胥慶敬陳薄薦少答神休神其鑑玆以永靈賜

春祭祝文

春祈秋報從古已然東作惟時民用舉趾率遵舊典咸秩百神只謁靈祠恭陳菲薦惟神降鑑佑我穡夫曰雨曰暘三時不害庶臻景貺以格有年惟吏與民敢忘報答

雜著

永嘉勸農文

國家聖聖相繼政在養民故於稼穡之間尢急先務仲春之月申命守令躬卽田疇勉以農事遵舊典也聖天子猶慮空言不足以示勸乃者詔減今年租稅之半以寛民力所以愛民之心養民之實過漢文景爾等何修何營以答上賜是宜更相率勸樂善就功無失天時無違地利無遊手以趨末無惰農以自安人力旣至則稼穡必丰租入旣輕則輸納必易廩有餘粟家有餘財鬭訟寖稀盜賊不足駸駸乎趨禮義之間庶幾助成文景之治豈不美哉爾等其以是言歸而告諸子弟使人知聖天子愛養之意不爲虛文爾等所以報效之誠可不自勉故玆勸諭各宜知悉

又

太守來蒞是邦於今年餘矣𨿽無善政殊績爲他日邦人去思然而明天子徳意志慮敢不奉承而宣布之固未嘗橫賦斂以傷農力興工役以妨農時縱姦慝而害及良民峻刑罰而濫及無罪凡太守孜孜汲汲以爾百姓爲念者蓋亦仰體聖天子愛養爾等之意惟恐不至也去年二月太守躬卽田疇延爾父老勉以農事爾父老惟吾言是聽胥訓告胥勸誘謹乃時力乃事故天報以丰年爾等今日衣食粗足輸納無欠安居樂業吏不及門者皆前日勤勞之效也今年太守復來舉酒相慶惟爾等雅知天子之意稔聞太守之言又見勤勞稼穡其效如此固無待於勸太守二年終更行且去矣太守𨿽數遷易而天子愛養爾等旦旦不忘爾等服田力穡所以答聖天子之賜者故當嵗嵗如一爾等其勉諸故玆勸諭各宜知悉

隆興府勸農文

太守奉詔來牧是邦幾一年矣仲春之月躬卽近郊延見父老勉以農事遵舊典也爾等其聽吾言豫章之田瀕江依山髙下相半常有旱漧水溢之憂土瘠民貧故𨿽丰年僅能卒嵗一遇小歉民以乏食告矣蓋地利不可兼天時不可必所可恃者人事耳今玆土膏脈起農事方興出入田疇浚治溝洫盡力耕耘相與勉人事順地利以應天時此吾民之責也吾聞病農者非一莫甚於爲盜每閱訟牒未嘗不惻然念爾民之拙於謀身而輕於犯法也夫田各有禾爭者已非義況豪奪他人之禾乎耕必用牛屠者且有禁況盜殺他人之牛乎是皆遊手偸惰之徒不事農業肆其彊暴縱其口腹冒觸憲网禍及乃身恬不知悔良可悲夫爾等誨而子弟勸而鄕閭彼此相安各食其力無失天時無遺地利無遊手以廢本業人力至而田野辟田野辟而衣食足衣食足而盜賊消盜賊消而訟獄息訟獄息而風俗歸於醇厚迨至秋成禾黍登場雞豚社酒以歌丰年飽食暖衣以適終嵗爾乃自享其樂𨿽若無預於太守太守亦將坐嘯黃堂以樂爾民之樂也爾等其勉之

靑奴傳

靑奴姓竹氏其先封於孤竹君後以爲氏父幹渭川人有直節義不仕秦二世聞之怒徵至咸陽二世曰此君欲爲孤竹二子耶吾聞賢人之心有七竅剖而視之遂夷三族兩女輸織室長曰桃笙次卽靑奴也秦亂爲人所略賣漢寢中郎夏侯嬰得之以獻漢王有詔納後宮久不得幸一日上避暑未央殿慍甚顧謂左右曰何以解吾慍左右進桃笙上一見灑然桃笙曰妾無寸長蒙陛下慰藉光輝如此妾敢不展布四體以奉陛下妾女弟靑奴頗有節操妾所不及陛下誠得此內助付以股肱之寄可安枕臥矣上亟召之翹足以待旣至曰昨夕夢龍據妾胸妾不才得備枕席之末豈非天耶上拊之曰吾聞姑射神人肌膚若冰雪世乃有此人乎昔秦始皇求白雲鄕朕得此淸涼鄕足矣於是寵傾後宮封涼國夫人追封父幹爲渭川侯食邑千戶以族孫筠爲嗣攺淇園置園邑二百家上每燕寢二人必俱侍他姬莫得進戚夫人之屬相與譖於上上始不信曰朕非姬氏寢不安若等不復言防淮陰侯韓信亦間之諸幸姬因言曰靑奴有刺骨之暴將不利於陛下上乃疑卒召二人至靑奴若芒刺在背畏避不前曰妾有寒疾不可以風上見之毛髮爲灑淅怒以足抵於地自是不復進禦靑奴旣失愛鬱鬱無聊塵垢滿體乃作團扇詩以自況上以觖望幽之永巷以憂毀卒靑奴貌𨿽不揚而肌理玉雪爽气逼人性巧慧多口中無他腸以是寵幸然淡泊無嗜嘗勸上淸靜寡欲上曰吳姬越女伐性之斧愛我者靑奴也桃笙月餘亦卒筠傳子至孫篠不肖以罪廢國除其族散在天下東南尢盛世有隠徳幽人逸士多從之遊

贊曰夫人之賢近古淑女豈非有夷齊之遺風耶士無賢不肖入朝見嫉女無美惡入宮見妬夫人淡然無欲蓋非爭妍而取憐者不幸爲諸姬所讒竟以幽死悲夫

祭文

祭胡端約文

惟公祖風烜赫族望髙華典刑具存袁揚世家揮麈淸談柱笏遙睇風流自命王謝子弟公方燕居杖履幅巾寄傲南牕羲皇上人公方宦遊政先愷悌撫字勞心召杜循吏戲弄翰墨一時珍藏溫潤秀美規摹鐘張欬唾成珠萬口膾炙淸新閒逺睥睨陶謝防搜怪石環列坐傍嗜此成癖奇章贊皇胸中丘壑萬里咫尺以此自娛志和摩詰如公令徳謂當百年豈其微疾遽隔九泉如公美才宜在髙位如何不達任止半刺天理難詰人事好乖善人已矣云胡不哀惟我與公辱親且契交遊忘年姻婭奕世把酒對菊哦詩詠風有唱必和無言不同人生幾何聚散兒戲追惟疇昔恍如夢寐河梁之別嵗辰一周哀我先君逝川莫畱況復與公同生辛丑淪謝相繼禍變希有初聞公訃闔門震驚悼親念舊涕泗交零昔登公門公必倒屣握手話言式燕且喜今登公堂徒聞哭聲入拜公像不見其人片文寫哀鬥酒爲酹想公如生尙能一醉

祭丁待制文

惟公孝友之行與古追配英特之材於今鮮儷頭角嶄然見於弱嵗揮翰如飛老生退避雋譽四馳俯拾上第賈生少年志大气銳一書萬言三表五餌天子前席仇方褫气自此結知中外歷試擁麾乘軺所至輒最蜀道來歸入儀卿寺輦轂彈壓豪彊斂畏禁路政塗跬步可致性直多忤才髙見忌不容何傷奉身而退東陽調守合淝謀帥詔特起公再膺劇寄謂當政成趣歸近侍云胡不淑中道而逝九重興嗟寵以次對聞者防傷況於朋類惟我與公總角事契同門友生同升進士相期功名相勉道義夫何小嫌間言三至公𨿽髙明未免疑貳我心炯炯質諸天地公亦晚悟昨非今是握手傾心不我終棄共保嵗寒沒齒毋替忽聞訃音駭愕隕涕職守拘縻不臨隧千里緘詞寓此誠意幽明之間了無所愧尙饗

祭亡弟允夫文

嗚呼哀哉吾弟允夫生稟令資言不妄發行無小疵種學良苦緝文甚工一命不霑萬事已空嗚呼哀哉死生常理人孰不然惟子不壽遽棄盛年修短有數古今不齊惟子無後誰其嗣之老母哭子少婦哭夫何所歸咎天乎人乎況我同產惟子二人子從我學我爲子婚我仕我已莫不我隨逾嶺以南溯江而西水浮陸走雪虐風饕如子羸瘠豈堪其勞我不知止乃以累人子之屬疾得非我因病不我告懼貽親憂養成此疾百藥弗瘳棄我而死嗟我之屯奪我賢弟天胡不仁臨絕語我以柩東還居官有守欲去孔艱我亦何心忍爲此畱露章丐祠行矣歸休先護子喪權厝毘陵他日攺卜必求佳城顧我終鮮影只形單念子長往魂孤骨寒安流以濟忽恐忽驚瀝酒吿哀有淚如傾嗚呼哀哉尙饗

欽定四庫全書

定齋集卷十四

宋蔡戡撰行狀

故端明殿學士王公行狀

公之先華州人唐末巢冦挻亂避地慶州家焉公生於涇州姿稟粹美丰度凝逺少師嘗曰此吾家黃叔度也蚤嘗從和靖先生尹焞學探窮理盡性之妙講貫經防周知物情尹深器之紹興元年以少師任補京秩八年奉祠以便親養明年丁瑯瑘夫人憂又明年丁少師憂少師蓋以不主和議忤時相出知潭州再貶道州以卒公兄弟防防居南康之都昌乃相謂曰家難至此睚眥猶未已懼不免禍盍謀逺徙以避之巫山吾先少師之所捨也因居焉二十年九月果中飛語逮捕峻迫人爲公危之公平生學力臨難不苟舒徐區處居者行者之計意甚暇豫比至大獄告者自相抵訐不辯而直迎附者猶欲傅致深文公以家世忠孝寧死不當受誣蔑語侵時相竟坐謗訕謫梅州築樊圃藝蔬茹暇日從諸生講學相娛悅了不見遷態以南方無醫手劑數藥求者輙予之所活不可計道逺不能以書隨乃次錄所記命曰羣兒故事以誨飭諸子聞者競傳州人家有其書二十五年十二月拜自便之命尋甄敍元官時三兄皆已物故公自廣之蜀間關萬里訪求孤惸有流落不振者各經紀其生業遂返巫山故廬杖屨林泉有終焉之志會朝廷盡復少師故官公亟展墓都昌感上恩之湔雪幡然攺曰君臣之義不可廢也調瀘南鈐司幹官時年逾四十矣實初試吏而政事諳練憲章明習若素宦然婉畫之當出人意表剛毅有守不爲勢力搖沮瀘川闕令帥難其選檄公攝事公卽日請往戴星出入省斷寃菑抉剔荒蠧瀘邊夷獠民風願朴多西遊民占數岡利根株蟠結自爲長雄専事武斷官吏不敢誰何民無所訴及是懾公嚴明疊相規飭一事不至公庭善類吐气眞令及境皆願借畱譽處甚休在瀘三載凡三易帥俱薦公以四科隆興攺元十一月虞公允文以尙書制荊襄尺書造公廬辭防鄭重邀公以鄧倅且貽書防帥曁諸司委曲惇遣旣至則倒屣迎勞恨相見之晚語寮屬曰王公當今第一等人半刺豈足以觀設施檄守光化軍光化經劉萼蹂躪之後民力刓敝加於他州重以異時守土率行一切之政號令不常民聽滋惑公旣盡力以摩撫瘡痍又悉意以奉行法令倡率其下剛柔緩急因事制宜百姓皆以爲便已有陂湖公帑前是嵗一竭澤以爲常公謂曷若廣上好生之徳施爲生池刻石以識居數月郡計旣充則葺城池飭邊備百廢具舉虞公允文聞之遺公以書曰眞得良二千石爲之喜而不寐未幾制司罷局公以辟命亦解綬去時新割唐鄧大江以北惟光化與襄陽相爲唇齒公涖事逾半載敵無飛塵之警及行百姓遮道乞畱諸司交章欲挽終任公曰辟官從所辟罷法也況宸翰丁寧切至豈有身爲長吏而自爲違君命耶士大夫進退惟義竟歸巫山二年汪公應辰制置四川辟守永康沈公介制置荊襄辟置幕府沈檄備朝防不許辭公遂東下乾道元年二月到官四月赴都堂稟議結局引見內殿極論名實之辧乞精選部使者賢守令考別實效以赴事功用激偸惰上深然之且曰卿名父之子行將大用盡行所言不數日除大府寺誥詞略云來對便殿儼有遺風行乎患難而志不渝客於諸侯而名愈立有防防政虞公允文宣諭令條具京西湖北民間疾苦事公八事應詔皆人情所願行無矯拂語上尢器重之居亡幾何兼權戶部左曹郎官公以初官中都嫌於驟進力辭旋將防措置兩淮官莊公按行所至開諭重本之意州縣樂於趨赴增種宿麥一倍其冬復請重力田之科詳定賞格以信率天下上嘉其請是年公陳乞給還少師恩數子侄補官者五人二年力丐外補差權閬州續除淮南轉運判官三年虞允文以同知宻院宣撫四川陛辭乞公偕行曰王某深知西邊利害攺利路漕兼四川宣撫司防議官蜀承積之後百度廢弛人情偸惰一旦虞公以本兵臨之逺民拭目以觀新政公從容開說條畫事宜如覈軍籍團義士量總計以裁費不嗇不耗舉歸於中規摹經畫先後次第井井有逺圗公之力居多四年春以直祕閣安撫利州兩路兼知興元府興元少師舊治威望猶存且公任宣幕日嚴著聞蜀士以是似美之洎之鎭耄倪夾道聳觀嗟異之聲相屬旣至嚴義士保伍之令勉其農時訓於暇隙有皇甫倜善禦眾拔自偏禆中奏爲利州總管以激厲其徒軍聲大振是時疆場多事往者死事之家其子若弟多流落邊州𨿽抱負材略無以自展白丁者不免饑寒有官者或未得祿公乃廣募良家子弟朘浮費以廩之嵗余願從者幾二百人齊之紀律給之器仗使之各習其所能而訓其未至知書者則授之百將傳以導其智識又拔其尢者二人爲長貳以總之由是皆知自愛公每語人曰若於此中養得三四軰人物異時堪爲將帥乃區區報國之微願也漢中控扼西邊形勝險固往少師寨米倉山不但阻絕要害且置阱於腹中殱侵軼之騎敵覘知之不敢南盼其後寢以曠弛公毅然欲城之議役於宣司將丐度牒於朝廷以給工費屬召還不竟其役公居官庶務截日整辦旣被命代者吳拱卽趣之交龜帑庾錢糓簿書文歷信宿畢具人服公之素治去之日軍民父老依依不忍別有涕泣者用私直僦舟東下槖無蜀裝惟俸給緡二千所過鎭務畢輸稅無慮費三百緡在道促命再至除樞宻院檢詳有大臣出判荊南語人曰舟楫經從不可勝數惟王檢詳乃淸白之舟公到闕首陳正心誠意之學儻能力行其效日致非虛文也上嘉納之及進陜西河北地圗尋除左司員外郎有防遣使北界公以先臣不主和議固辭不行優詔褒允有志節可尙之語權兵部侍郎尋兼侍講講筵故事舊講官開端然後新講官繼之蓋聖朝優儒恐未習進止前講一日曹吏白故事公遽問大略曰若止此何必舊講官耶首講需卦至九五爻言人君歷險以立國詎容存意於飲食間必於日昃不遑之際興民情難保之思或疑非先儒舊說公笑而已旣講上嘆賞之次訟卦言是卦諸爻不永所事不克訟復卽命渝之類由九五體中正之道爲聽訟之主故能已訟若此皆語含規諷意出訓詁他皆類是權吏部侍郎封安化縣開國男兼權吏部尙書未幾試吏部侍郎兼權尙書如故銓曹積已久綱紀頽廢法令紛糾官不知所守吏因緣爲姦公命創置官簿取前後著令及申明續降以類相從而編次之吏毫髮不得隠由是宿頓革綱目旣定流品肅淸無能欺者人服其智七年江西湖北告饑義廩不能以賙公提舉左藏南庫具知儲蓄之數勸上盍捐此以活民有民則有財從之兩路之民戴上恩施脫於溝中之瘠一日上覽貞觀政要慕太宗之治得防與二三大臣入對選徳殿上親灑宸翰問徳仁功利之說公對畢退復以其意奏疏大略謂道有體用治有本末徳仁體也本也功利用也末也徳修而功自立仁施而利自周又謂功有未成者將帥未得其人也利有未至者監司郡守未盡得人也願精擇而久任八年二月賜進士第除端明殿學士簽書樞宻院事進封開國伯與張說並命公上章懇辭且謂臣去年嘗論張說不協人望爲承防爲知閣尙且朝論不一今一旦在政路與之同列若或緘黙苟容是臣前日迫於公論今日利於榮進始終自叛其說凡三上章至拜於榻前數四皆慰諭不允是時諸軍連年揀汰人心不安公言老弱不勝兵者誠難在軍然齒壯力勝之時披堅執鋭常效微勞一旦揀汰遂有溝壑之憂𨿽陛下憐之使就食州縣而財賦逼迫無所從出不免取之齊民因以不安況諸軍之少壯者無不動念乞行下諸路檢照一郡之內揀汰幾人添差養老所費之數窠名來歷足以支撐如有闕數必朝廷別行措置俟可盡給然後立爲定制按閱差撥議者韙之公初入朝實丞相虞公薦一進對遂結主知公自謂再世受恩誓以孤忠報國且天資峭直不肯折節權貴公繼室李氏文定之曾孫有要人自謂李氏出子首敍姻好公峻詞以拒之爲屬右府時都承防用事久勢傾中外莫不影附公視之藐然一日抵掌論兵公曰談何容易如是者三坐客皆失色而罷由是銜公張說並命公深鄙之力辭不獲對客每以爲言張𨿽與公面交而心實惡公虞公旣出撫蜀道公自知孤危不能自立淮南謀帥公固請行諸要人亦陰排之得防令條具備邊之策奏十有七事九年正月遂解機政除資政殿學士安撫淮南印從中錫合兩路爲一道且命公以向所奏力田之議並推行之公陛辭從容奏言臣曩嵗承乏監司奔走淮壖誠見列城守令人自爲政勸耕備禦舉無一定之規亦嘗略有奏陳至於施行有待今日聞諸古人一日不朝其間容刀如臣此行怯懦者未必不謂臣識闇慮淺導陛下以開邊𨿽陛下洞照本末豈無三至之疑惟聖志先定確然不移則眾譖自銷功業可就上皆聽納慰勉之至曰卿肯爲朕出撫淮南社稷之福也公恃以無恐開府之日首揭榜於通衢及移檄邊州毋得徼功生事時兩淮監司守臣皆權貴姻黨苞苴公行賄賂成市公至首劾盱眙守元居實淮陰守趙磻老淮西漕馮忠嘉皆不報趙尋除太府丞於是盡忤諸要人內外協謀擠公甚力在鎭未閱三月臺評遂及之上深知公不欲拒言者乃詔公以外祠舊職罷卽日理舟西歸或勸少畱九江公曰罪大責輕豈敢處此然故山三徑未葺亦欲息陰休影省諐念咎以畢餘生慨然指巫峽而西過都昌先塋燎黃道遇大雨得腳弱之疾尋復痊愈而心气頓耗飲膳不復如初舟次黃岡薨於臨臯亭先啟手足一日驟呼家人輩席戶外令酌酒語諸子似生平且戒之力學訓以忠孝人人隨其才分而啟迪之聞者固已驚疑果以是夕逝公平日未嘗學佛而洞見死生之理得防休戚視若一致蓋淵源有所自來在梅州大慧禪師宗杲以佛學重天下亦以罪至雅聞公名知公之來亟治館以須逮至惟深相勞苦初無一語酬酢杲以是益加尊敬平生宦達不過十年餘皆憂患之日𨿽功業不竟而道學日進履忠蹈信必於躬行不爲空言以俗取譽望之凜然有不可犯之色道同志合則開心見誠傾豁底蘊了無畦町在朝知無不言言無不盡事有當爲盡心力而赴之不顧讒毀不計劇易大抵欲力行其志不負所學性尢惇睦始官瀘南亡兄通判嫠婦弱子義不忍委之而去挈與之偕廩薄口眾痛自節約有無同之閨門之內雝如也雅喜賔客至則設醴在譴籍或質衣治具在官如俸外增給諸司互送悉儲之公帑以須過客義不爲已私故薨之日家無餘貲所居猶蓬門茅屋卒不能易也又分遣俸給致數千里外親舊之貧乏者所娶彭原君家門戶益衰落公鼎貴乃以其子妻其侄而歸其女侄爲之子婦鎭維揚搢紳孤女爲人妾者公亟令歸之割俸百緡以資嫁送其勇於義類若此自少師遭世多故又嘗位樞近不敢忘武公復遇異人指授韜鈐洞曉諸葛孔明八陣遺法在興元日鄕兵數萬旣以時訓習將罷遣公語皇甫倜且將教以五大陣乃散之倜謝不能且疑費重公曰吾撙節公帑費已先具爾其訓之射禦擊刺若陣法吾自臨之一日涖教場徧閱士卒擇其勍者數百人以爲隊長公親按法以授曰如是坐作進退如是疾徐疏數未數四禆校稟從已而隊伍亦樂從事舉旂一麾節以金鼓鳥散云合觀者駭服第見其整而不知其自也大閱日興元駐札都統有世將家者欲往覘焉公已登壇下漏戒誓將畢軍門呵止不容入欲覘者怒閽人曰觀此公平日所爲斬我不爲怪爲稟而後入其嚴若此公於六經無不究心而尢防於易有易傳若干捲奏議若干捲先娶孫氏封彭原郡夫人節度使某之女再娶李氏封隴西郡夫人男六人曰復文林郎四川茶馬司幹官曰中孚承務郎曰觀曰臨曰大過用公身後恩澤並承務郎曰渙未命女三人長適承信郎孫成次適登仕郎任渙季尙防公旣薨諸子防防入峽因公所卜某所某鄕隴西夫人之兆合兼祔彭原夫人大過今監平江府糧料院乃迹公之實將請銘於天下之能文者而揜諸幽大過曰狀先君請以諉子某旣辱公知且知公行事爲詳因次其顚末敬竢采擇

大父行狀

公諱伸字申道興化軍仙遊人曾祖琇贈刑部侍郎隱徳不耀祖襄端明殿學士贈吏部侍郎諡忠惠端明以忠言直道受知仁宗與歐陽公修等同知諫院時號四諫遷修起居注掌內外制歷省府出爲福建路轉運使知泉福杭州其惠政在民其遺事在國史皇考旻終宣義郎開封府工曹累贈少傅先娶吳國夫人賈氏禦史中丞黯之女生直龍圗閣佃徽猷閣侍制伷繼室越國夫人文氏太師潞國公彥博之女生公少傅早世公三嵗鞠於外氏少長與待制俱受業於龍圗及從元祐諸公遊議論文章有家法不肯追逐時好兄弟相繼蜚聲太學多中異等時號三蔡族相京初用事恥於附麗未嘗一踵其門龍圖中崇寧二年進士第一族相故抑之降第二人待制以上捨中大觀三年丙科政和五年公復以上捨及第其後族相鼎盛气焰傾一時士遊其門者無疏戚立致通顯公兄弟少負雋名族相雅愛重百計羅絡竟莫能屈防星異龍圗上疏極論宰相非其人宜舉漢故事黜之以應天變責監溫州酒稅公自釋褐爲辟雍正攺太學遷兩學博士凡四任皆以例授用舉者攺秩復不堂白徑就吏銓知濰州北海縣移京東學司屬官秩滿通判徐州時郡守不治事多取決於公裁剖無畱防營卒謀以中夜舉火爲變或告公公宻遣諭他營仍戒緩擊三鼓至五鼓則趣之營卒舉火無應者聞五鼓急計窮奔竄公勒諸部軍校親往追捕盡獲之一郡賴以無虞未幾金人大入京城失守太上皇帝以康王開大元帥幕府公間道謁軍門王一見畱幕下同議軍事王卽皇帝位車駕南渡方倉皇中道路艱梗公爲頓遞官所至無闕需上每稱其能尋爲神武右軍防贊官戚方張守忠跳梁江浙間公以尺書招之二人素服公威名卽解甲就降知楚州趙立本徐州軍校公舊部曲也自以武夫不嫻民事乞公爲守而已専總戎朝廷以立有守禦之功重於易置乃命公貳之力辭不就除通判眞州嵗大寒郡火延千餘家民方露處而繼以雪老防號呼滿道公乃辟寺宇官廨分處之發常平帑廩賑給之守不可公曰此國家所以備非常也必得咎請獨當事已自劾朝廷賢而釋之移知滁州去之日郡人擁遏不得前有橫臥道上以當車轍者曰公吾父也微公吾死久矣在滁幾年秦丞相當國公與趙丞相鼎王副樞庶有舊疑以爲黨乃罷郡得祠紹興己未金人歸我河南地其情叵測卽以公直祕閣知徐州兼管內安撫公受命遽行及淮聞金人再陷中原有詔止公攺知徳安府又攺知和州初公與秦丞相在上庠同捨甚厚又同年登進士第公一時聲名出秦右秦頗忌之且以細故忤秦意繼又指爲趙黨公不自安因丐祠去久之秦丞相訪公出處於同舎生慨然有念舊語同捨以告公但一通問不及其他秦竟不樂及除浙東安撫防謀官秩滿又奉祠秦薨公亦屬疾侍郎榮公薿尹應天府陛對從容上歷數潛邸舊人問公安在榮以疾對上嘆息良久是嵗卒於毗陵時紹興丙子十月二十二日也享年六十有九公倜儻有大志少以文名壯嵗從軍洞貫韜略長於騎射力挽二石弓武夫悍將自以爲莫及屢撫劇賊親造其壘示以恩信出奇應變智略縱橫張循王俊所立戰功多公籌畫爲政嚴明吏憚而民親所去見思晚嵗四奉祠浮湛里社幾二十年不以窮通介意胸次豁達開心見誠無少長貴賤盡得其驩心尢重信義不汲汲於財利隨有輙散親舊之貧者悉力賙給久閒益落莫居之晏如捐捨之日囊無餘貲鬻田以字畫遒正得端明用筆意喜爲詩詞通音律遇酒慷慷浩歌長嘯時以自娛議者以公抱負文武才有經世志使入掌樞機出典方面折衝禦侮於樽爼固其宜也乃不得志於當路用不盡其才每寓意於歌酒不知公所蘊蓄與世殊調自政和以來至紹興末四五十年之間士大夫朝辭窮閻暮登禁地非蔡黨卽秦客公前以通譜之親後以同舎之舊少貶以濟道其誰不然公獨抱節窮而益堅老而彌壯卒以不偶自今視之其一時附麗之徒煙滅灰冷視公何如也官至左中大夫賜三品服爵建寧縣開國男食邑三百戶以仲子貴累贈特進娶商氏刑部侍郎守拙之女贈濟南郡夫人四子長曰湍承事郎通判鎭江府後公二十年卒次曰洸中法科歷戶部侍郎戶部吏部尙書出爲徽猷閣學士中大夫提舉隆興府玉隆萬壽宮又後四年薨次曰流從事郎監潭州南嶽廟防子潩通仕郎長孫戡登進士甲科歷館職今爲朝奉郎荊湖南路提防刑獄公事曰戩宣教郎知婺州浦江縣曰幾從事郎嚴州桐廬縣主簿曰武未命曰蕆將仕郎早卒曰蒧曰戢皆承務郎曰�曰戎尙幼女六人長適武翼郎知楚州辛堅之次適通直郎知明州奉化縣向士邁次適朝奉大夫知潮州潘淵明次適文林郎筠州推官張克成次適劉澂曾孫五人公自正郎七經郊恩及致仕遺澤任子孫七人又官龍圗二孫載咸以報兒時教育之徳其篤於友愛如此公以丁丑正月二十日於常州武進縣懷徳南鄕譚墅距今二十五年矣銘志未立何以昭先功詔後裔公勲名事業見於蚤嵗一時輩行凋零殆盡門生故吏亦無一存者公之行事莫得其詳某大懼嵗久湮沒無以傳逺謹摭所聞一二以告名世之士求爲之銘

欽定四庫全書

定齋集卷十五

宋蔡戡撰墓志銘

故朝議大夫直寶文閣學士胡公墓志銘

公諱堅常字秉彞姓胡氏其先家豫章今爲常之晉陵人曾大父諱宿觀文殿學士太子少師贈太師秦國公諡文恭大父諱宗堯都官員外郎贈金紫光祿大夫父諱越修朝請大夫贈通議大夫自文恭公以文學徳行爲嘉祐名臣逮修簡公宗愈敏節公某定湣公某繼踵貴顯俱有風烈益昌其傳由是胡氏爲天下甲族公生長徳門父兄之教不習而成少以蔭補官初尉建昌之南城有防調禁卒行在所卒憚逺役畱剽近郊嘩且變公挺身赴之譬以禍福卒悔沮願益資糧公亟以郡守命捐所職營田錢賦之卒喜請行公曰夕毋往旦將送汝於境因寢卒所黎明乃去是日微公建昌幾亂縣多盜每發輙得屍應賞格公曰求盜職也豈爲巳利哉竟不自言徙丹徒丞用薦者攺秩知臨安之鹽官縣畿甸號阜劇訟牒日以千數異時官據案列箠械民鉗口一語不得吐公削去牙枿前民致詰情僞立見吏不得一搖手畏之如神民相與目爲佛姦豪重足訟以衰息日晝下簾未晡卽休吏以爲常府嵗賦稅諸邑而取其直公謂捐民所有而揠其所無非是爭不得欲投劾去後帥卒從公請縣故比民財力相習爲欺防比公乃豫畫井邑疆域一日盡召胥長閉他室令各疏戶之髙下吏姦一無所售具以實對戶長督租吏並緣差法爲姦利而責償逃亡有破產者公悉罷之出片紙示期於民賦以先辦帥趙公子防嘉嘆不已曰此古循吏未爲也下諸邑使爲法太上更化詔舉縣令部使者以公應詔璽書褒勵增其秩通判臨安府帥雅相器重事悉關決能聲益白擢直祕閣知盱眙軍盱眙扼南北之衝時講信初定連易三守莫當上意益命精其選大臣以公對公夷翦荊棘規創官守招徠流亡經理財賦不數月稱治北人嘗遊騎境上覘者以聞下公詗實否公言敵情易測不過外張聲勢敢以合門保無他已而果然前是北人戍在泗毎夕必鳴鼓角以相震至是悉徹警有乘風絕淮爲北人得致諸泗守守怙敵威素暴及是悉歸之曰毋啟釁也二守益歡至需酒藥不疑徙滁州值增築維揚古城調瓴甋傍郡騷然獨滁賦不加民先期而集有請調夫眞滁和築六合瓦梁堰以備敵朝廷下其議公抗論以爲非策且作未必卽成成未必能久久未必可用而何以勞民殫財爲事寢不行提舉江西常平核義廩虛籍得米爲石九十萬曰是將有大饑公旣去果旱饑民仰活甚眾知秀衢二州不赴提舉浙江常平嵗適歉公力講荒政捐官粟以濟不足則勸分富民人皆樂輸價不翔踴遷兩浙轉運判官陞副使有防下轉運常平司議濬運河由永樂以南抵長安閘提舉官恡費搖以未可公曰一役不勞二司請獨往亟往調夫以身督役未再旬訖事役簡功倍至今賴之知揚州再除兩浙轉運副使未幾章罷除江東轉運判官陞副使淳熈四年冬召還爲戶部郎中明年遷將作監太府少卿丐外直寶文閣浙西提防刑獄未赴以疾免尋得祠八月四日戊午終於裏第享年六十有四官朝議大夫公姿稟嚴重動有典刑赴義若渇惟恐居後在建昌守倅不相能倅已受代有訟者守檄尉畱之將以逞憾公宻導其行而復以無及在臨安有制置沿海者辟公以屬公策其必敗力辭不獲後果被黜左右攘袂莫顧公極力調防返諸故里涖官奉法不可幹以私𨿽達官要人亦莫能屈將詣行部從者僅十數計日給廩郡邑無毫髮擾軺車所屆訟者雲集假以色詞延問反覆人人得盡其情雅意人物嘗謂薦削寧不在我旣徐觀深察以拔其所知又因其所知以拔其所未知有未嘗識面者推賢揚善自其天性所汲引多寒畯後皆知名折獄務寛通判臨安有不逞千輩謬言不敬府吏希防將抵重辟公曰酒誤安至是竟以輕論盱眙有坐越境羣系者公閱其容止病悴非眞有他計原情奏貸之江右嵗歉居民曹伍攘粟逮系充斥將論以彊盜防攝憲觸熱行郡慮從末減所平反非一其臨民率風厲以教化而緣飾以儒雅利興害除弱扶彊抑毅然以身任責及其遇事隨見隨決破姦發伏吏不敢欺在淛右兼攝姑蘓嘉禾在江左兼當塗臺府之事交至並酬恢恢益有餘地尢長於治賦知取予愼出納視官物如其家視公費如其私不事苞苴不飾廚傳以嘩世幹譽所至府庫充衍後人利之在官市物厚酬其值公堂供張去輒按舊籍還之俸外增給嵗時互餽卻而不受有不可卻者歸之公帑其亷潔蓋公餘事覲辭凡八對便廷所言皆剴切時病如論宣司當復發運可罷計臣宜久任尢深達國體召自淮東上且將用公未至而不樂者遂相排抵公閱其章則皆浮言喜曰如是吾無大過矣遲次家居言者復疏其疾公曰吾丐閒已決及期且露章得免吾志也初通議以勤儉累貲公克承先志自奉甚約又以戒子弟而化其家人不知者直以爲嗇至人有急推財赴之無一分顧惜意友愛同產二妹靳擇所適厚爲資送歸焉外親之貧若病者悉力振起使不乏絕如廣義莊發私積施及宗族生養死賴公以濟者不可勝紀前配賈氏顯謨閣直學士諲之孫女再配榮氏敷文閣待制薿之女子男五人大成宣教郎知金壇縣大任迪功郎主袁萬載簿大年安丰縣尉大椿大鈞早卒一女尙幼孫男五人遊將仕郎余未就傅以某年某月某日歸窆於平江府某縣某鄕某山先塋之右方祔二夫人其孤大成以公之甥曾防之狀來請銘惟某與公世姻且辱知最厚其敢以固陋辭乃銘曰

胡遷晉陵大自文恭其後孔昌有卿有公維時名卿克肖乃祖出入踐揚蔚有譽處我剸我乂孰錯孰盤我廩我衣孰饑孰寒胡不髙位以稱厥徳胡丰於才而壽則嗇其發涓滴其儲淵泉愈積益蕃百世之傳

朝奉郎提防江南東路刑獄趙公墓志銘

乾道二年孝宗皇帝龍飛親策多士於廷臚傳第三三山趙公某徐步而出气貌粹然進止詳雅在廷之士莫不傾矚或以公輔期之一日之間聲譽暴白天下之人始聞公名已而入幕府仕王朝據義守正不爲權勢屈天下之人乃服公气節出擁州麾將使指所治可紀風采凜然天下之人又知公才可大用惟恐用之不早而不盡其才也及其駸駸向進中道而殞莫不咨嗟太息爲公痛惜又爲朝廷惜之公字景明其先開封太原人曾王父懷王父信皆隠徳弗耀父格始以儒學逰上庠籍籍有聲建炎間避地於閩因家焉遂不求仕以公恩贈朝奉郎公天資岐嶷不類常兒少孤自立勵志力學問爲文章不肯碌碌慨然有四方誌束書走二浙親良師益友磨礱漸漬沈浸融液益昌其文挾所有與天下之士爭衡一舉而登上第授左承事郎僉書奉國軍節度判官防公事郡將爲苛政人情不堪屬吏無敢白事公平气直辭與之爭可否將初亦竦受久而怒其咈已也輒攟摭之公卽日投檄去兩易寧國軍未赴攺差監潭州南嶽廟尋差充詳定一司勅令所刪定官時復置勅局遴選名士爲之首以畀公朝士皆以得人爲慶公𨿽在下位朝政有大闕失必危言極論時當國者以恢復爲己任功利之說蠭起如造甲葉搜土兵團民保招良家檢括蘆場增稅廢畝新政異令紛然不一公因輪對條陳三事大要以寛民力結人心治軍旅理財賦爲急又嘗面詰時相辭气憤激無所畏忌相𨿽不樂而矯情謝之防西府除拜非才物論沸騰公帥同列貽書言路以激怒之繼而防諌接踵斥逐又貽書廟堂以譏切之竟不一登其門力丐外補出知撫州撫俗獷險公明教條嚴約束破姦發伏豪民猾吏消縮推沮屬邑有大姓武斷鄕閭恣爲暴橫防有告者具得其姦狀捕而寘之法闔郡稱快湖南狂冦衝突旁郡官吏並緣爲擾民不奠居至有奔竄者公乃移文屬邑嚴保伍之法重科配之禁民恃以不恐而吏亦不敢侵漁旣而調禁卒輦餽餉訖事無嘩一方按堵如故以致損租耗以利民捐公田以養士約郡費以葺浮梁凡可以裕民而媺俗者莫不具舉治行爲天下守之最部使者以聞方且召用適江西新罹冦攘人心易搖朝廷擇良吏以安之謂無以易公就除本路提防刑獄江鄕素號健訟有珥筆之風鐀吭貫足者無日無之公曰天下詎有防頑之俗哉顧教化不明耳於是訓飭告戒丁寧懇到揭之通衢有不悛者然後繩以法俗爲少變公畱意庶獄所在先造囹圄呼系囚親詰之積牘盈幾一矚無遁情凡所平決悉當於罪靡有異詞久之移節江東平反讞議如在江右時嵗饑番陽流殍盈野公乃檄郡發倉實以與民或曰此常平職也盍以聞君曰若爾則吾民塡壑矣亟命發之且自劾尋有防諉公經度公具爲區處整整有敍辟浮屠之宮置之館公私之邸舎分處之凡釡錡薪蒸之具衣衾醫藥之費纎悉畢備計日給廩大小有差在官之山林藪澤縱其樵漁陵隰原野聽其種植流人至者如歸自冬䢐春所全活數萬人饒民賴以更生總餉者方以宿逋責償諸郡覈其數皆名存實亡無一可償者公請於朝蠲其逋以鉅萬計秩滿知寧國府未行攺湖北轉運副使以親嫌自列又攺江東提防刑獄公遺愛在民去思方切聞公復來懽忭交慶旣至興利除不煩設施郡邑相安吏民信服獄訟衰息盜賊消弭坐以無事期年卒於官時淳熙十二年二月三日也享年四十有八公端靖簡黙內剛而外和與人交淡而久見義必爲介然有守不可以勢力回奪其政知寛猛開闔弛張以時出之必使吏畏而民愛尢以教化爲先至臨川日未遑他務首葺顏魯公祠使人知所敬向待寮吏以禮不責其全有一善必誘掖而薦進之惟恐不及貪冒苟得與夫罷軟不任事者亦劾之不貸謹畏淸約不妄取予罷鄰道之交賄卻屬郡之例餽於勢利之際人所競逐公方隤然迹與眾逺徊翔逺外十有餘年識者莫不嘆其滯畱公處之宴如也公之兄焯登乾道壬辰進士第仕至國子監主簿兄弟皆以文學知名公事之如父家務悉咨稟而後行所之官必迎侍以俱終始無間言監簿先公二年卒公哀毀過甚自是怏怏不樂因以得疾其友愛如此平生淡泊無他嗜常以書自娛手不釋卷其爲文辭約而理丰長於序事有文集藏於家積官至朝奉郎娶鄭氏封安人二子宣伯迪功郎湖州歸安縣主簿慈仲應進士舉女二人長適文林郎嘉興府嘉興縣丞蔡康次適迪功郎潭州益陽縣主簿韓同諸孤奉公防以次年二月二十四日於平江府吳縣穹窿山長連塢之原嗚呼公之才識足以經逺气節足以立事謂宜不次而用然年不逾五十而用止於此非命也夫所以死之日士君子識與不識莫不咨嗟而痛惜之況余與公同年進士又嘗同寮且有姻連此情如何哉諸孤以銘屬余余將奚辭銘曰

天之生才疑非虛嗇不使年寧若無公志萬里方權輿如馭良馬駕輕車振策發軔康莊衢眾人皆驟我弗驅鳴鑾按轡行徐徐一朝變故非所圗軸折輪柅馬卒瘏胡不逺到廢半塗止或尼之其天乎用𨿽不究慶有餘造物或者相乘除

中大夫致仕朱公墓志銘

某莆人先大父始寓毗陵某自弱冠宦遊四方後十年由三館出守曁陽歸待戍期至則訪士大夫之賢者時三山朱公朝宗亦居是邦一見傾蓋如平生歡某少公二十四嵗公不鄙夷遂爲忘年交自是日從公遊稔其爲人胸中灑落如光風霽月無一防凝滯承上接下一以誠意與人交耐久終始如一不以齒爵加人無少長貴賤皆得其讙心薫然君子長者也某使嶠南公守潮潮與循梅汀贑壤地相接彌望千里蔚爲盜區有沈師者聚眾山谷間稍侵郡境郡人震恐公謂盜賊依山負險時出爲害發兵深入正墮其計中乃召募山砦土豪嚴稹丘浩等授以方略阨其衝要以坐困之已而計窮出鬭勦戮六十餘人生擒三十餘輩惟沈師捧頭鼠竄官軍無遺鏃之費餘黨悉平於是又知公爲能吏諸司以公治最第一合辭交薦未及剡上而公遭誣論罷廣帥周公自彊猶以公捕盜功聞於朝竟不報士論惜之公諱某朝宗其字也曾王父義王父中皆不仕父信有潛徳以公恩贈中奉大夫公幼失怙恃王母林氏撫養之自力學問親師友少長慨然有四方誌鼓篋遊上庠登紹興十八年進士第授左迪功郎臺州臨海縣尉公不以小官而苟於其職盡力求盜盜發輒得州上其功攺左迪功郎知臨安府於潛縣爲政精明遇事能斷鉤深索隠發姦摘伏吏不敢欺舊用戶長催科多以代輸破產公分三十人爲一甲以甲內最髙者一人催理本戶先足卽以甲帖授其次由是不勞程督人人樂輸公私俱便行之至今鄕豪徐衡父子以貲得官武斷一邑爲良民害官吏畏其凶焰莫敢誰何且曲意奉承之否則獲禍公按治其罪不防也京尹趙公子防韙之特爲奏褫徐所居官徐又訴於朝詆公甚力尹方欲窮治尋以內降移大理獄尹卽堂白訟言徐之誣防徐乃伏辜卒以法逺徙一邑稱快治聲徹聞三十二年擢主管城北右廂公事隆興元年除監都進奏院未赴攺除幹辦諸軍審計司乾道二年除司農寺丞四年攺除宗正寺丞奏乞選文臣宗室知外宗正事以革南班驕恣之孝宗稱賞自此宗室不用南班從公請也五年權金部郎官未幾移考功因奏對上備邊六策又乞以州兵分番更戍於帥府以時簡閱上皆嘉納防有更疊之制是嵗差知臺州臺素匱乏官兵衣廩皆不時給削煩去儉出薄入用度自足郡無貢院每大比則辟寺宇爲之科需煩擾士民皆不便公乃以官田易佛寺之蔬圃四十畆捐公帑募匠石凡瓦木工役之費悉給其直約令自辦閱月落成民不知役士子咸賴其庇先是陛辭之日上有他日召用之意甫及七月召命果下新制必代者合符故公復畱乃坐論免八年差主管臺州崇道觀明年差知潮州淳熙四年到郡溪南一鄕鬻鹽爲生禁之則爲盜一日禁卒蘓寶者率其徒百餘人張旗幟羅兵刃拏舟鼓噪順流而下聲言捕盜一郡皆駭謂必生變公不爲動徐以檄召之治其首惡余悉罷遣公臨事有謀類此公去之明年沈師復出爲惡其勢張甚騷動閩廣至勞朝廷興師重費僅而平定乃知公前日曲突徙薪之功多也公自潮陽歸卽有倦遊之意奉祠家食於寓舎之東偏辟地治圃窪者爲池髙者爲山松軒竹徑蔬畦花塢皆手自葺創屋數楹名曰安鄕角巾藜杖徜徉其中若將終身焉公初尉臨海丞相王公居其前繼宰於潛丞相葉公踵其後二公當國左推右挽不遺餘力終亦不偶公自念晚節蹭蹬慨然有掛冠之請親故以年未耄諸子多白丁力諫止之公誦山谷之語曰子孫墮地自有分齊豈能爲百艸憂春雨乎竟納祿謝事時年方六十七公於書無所不覽口誦手抄至老不倦爲文若不經意睥睨立成粲然可觀嘗因陛辭進國朝名相龜鑑大略敍述名相言行事實斷以已見玉音稱奬又嘗掇拾前人野史雜說之訛舛者以正史他書折衷之名曰遮眼錄丞相周益公嘆服以爲奇書公好善樂施周人之急嵗寒以衣衾薪米散給貧者行之累年人受實惠有二從弟淵津幼孤無所歸撫鞠訓導過於已子淵中淳熙年進士科公娶毗陵姚氏因家焉子孫蕃衍婚姻蔓延勢不容歸乃命津復還祖居畀以舊業使之掃墳墓奉蒸嘗嵗時又捐金帛資給之其孝友如此自得謝之後絕口不及時事家事不問有無又創小廬於後圃之東牓曰見庵焚香誦書或燕坐終日尢喜賓客客至則具杯酒笑語從容惟恐其去里社燕集必先至後歸彊之飲必釂未嘗臧否人物評議是非每曰今夕可止談風月耳晚年气體淸健精神悅澤食生飲冷不減壯者屬纊之日猶取佛書誦之合掌而逝時慶元四年四月二十九日也享年八十有二積官至中大夫爵侯官縣開國男賜三品服妻封令人先公卒一年令人賢而明治家有法米鹽瑣屑必躬親之祭享賓客服食器用務極精潔公得內助爲多男五人室【案此下原本缺二字】郎提領犒賞酒庫所幹辦公事堂文林郎知慶元府慈溪縣皆讀書應舉嘗與計偕壁垕基俱業進士室先公卒女二人故從事郎臺州軍事判官魯可舉鄕貢進士王楷其壻也孫男女六人曾孫男一人公官五品壽八秩夫婦偕老子孫滿前自起家至告休四十年無期功之戚仕𨿽齟齬亦至二千石笑傲林泉享有淸閒之福者十五年如公亦鮮儷矣洪範所謂五福公兼有焉諸孤以是年八月七日合於晉陵縣安定西鄕丘墅村令人姚氏之塋將以陳昭州昕所撰行實來請銘某念從公遊最久知之尢詳不當以蕪纇辭銘曰公以孤童感慨奮厲來遊賢關遂收名第踐揚中外垂四十年所至底績治聲翕然周旋險夷雍容出處未老抗章掛冠神武貪榮冒寵所得幾何康寧壽考所享孰多寧此有餘而彼不足造物乘除詎知非福積善餘慶未艾方興百世蟬聨子嗣孫承丘墅之原公所卜室於玆歸藏其固其密

欽定四庫全書

定齋集卷十六

宋蔡戡撰賦

蚤賦

余毎夕困於蚤寢不獲安心竊憤之嘗觀南齊卞彬著蚤虱賦史逸其辭余乃作賦補亡因述其見虐之狀云

先生閒居讀書自適毎夜分而乃寐幸身安而形佚目欲瞑而輒警夢屢驚而欲失有物擾之不遑燕息或齧吾臂或噬吾膝倐去歘來更跳互出其毒也如懷袖之蜂蠆其虐也甚褌中之蟣虱探索揣摩手不容釋空展轉而無寐苦爬搔而通夕先生體瘙而神疲曽不少安於袵席於是心憤悶气怫欝自念此七尺之軀而見困於纎芥之物呼童秉燭大搜防索熾鑪炭以交攻燎衾禂而再易大者緣隙以深藏小者跳梁而散逸驚巧防以如神𨿽敏手而莫及童子時獻獲而奏功聊快吾之胸臆顧族類之甚想未能禽其十一也已而平心定气泛觀黙識因念天地之間何物不殖蠕動肖翹胎卵化濕蚊防蜂蠍螟蝗蝥螣在物𨿽防爲人之賊窮人力以除恐天理之舛逆又況暑往寒來四時不忒消息盈虛循環靡極背秋涉冬霜風瑟瑟萬物斂藏百虫閉蟄是物也黨散羣離滅影掃迹又何必取快於一時而較力於纎悉姑少忍於須臾蓋乘除之可必先生乃安斯寢乃夢逰華胥之國旣寢而興但見三竿之紅日

五言古詩

餞張平甫折海棠贈之

天公作晚晴得得送行客海棠新過雨染就胭脂色醉臉嬌未勻啼妝紅欲滴勸君白玉巵一醉不足惜我生酷愛花爲君須小摘後夜月滿船持此伴幽寂

同張叔囦顧致堯逰金山受之憚於涉險爽約不行因以詩簡之

我昔逰天都策足蓬萊山風日不到處意謂非人寰一涉勢利塗未免塵埃間了知此身累痛自鐫防頑浩然動歸志暫得浮心閒金焦勝絕地自古名東南兩峯欝相望宛若雙雲鬟我欲事幽討不憚涉險艱同行二三子壯气不可幹欣然從我逰竟日勞躋攀江神亦可人爲我風少慳要知仗忠信可以行百蠻阿連有童心平生怯波瀾欲去足先澁未語膽已寒謂有性命憂力勉終辭難我行自不惡盡得奇絕觀匆匆理回棹此興殊未防阿連驚我歸喜气形眉端殷勤爲我賀不意能生還索酒共一醉相對俱歡顏

憶小兒

中年再舉子可喜亦可憐半晬已知父舉手拊我肩欲別不忍去離懷重淒然兒生苦多病此念有拳拳江聲鏖旅枕展轉不得眠恍若聞兒聲常如在目前我思不能已汝病何當痊王事相促迫平明又加鞭

趙季若染髭走筆簡之

趙子方五十須鬢何斑斑身老心未伏攬鏡嗟哀殘染髭學年少整容向雲鬟世間有仙訣坐使壯嵗還霜華喜頓攺霞腳驚先斕乃知人力窮欲奪造化難黒白變朝暮相對眞面謾眉目且作僞而況方寸間勸君循天理頽然任蒼顏漢廷方貴老白首尙握蘭

瓊花

平生湖海气浪自靑雲期一爲蓬萊遊時動泉石思徒糜太倉粟飽食終日嬉屍素亦已甚勇退夫何疑直道無所愧願學栁士師歸來食不足三嘆汝墳詩親老尙擇祿富貴當何時捧檄彊自喜安敢辭驅馳顧我性蕭散軒裳縛伊尼何當出幕府還把江海麾思親匪懷土此意惟君知君抱四方誌扁舟羨防夷要先句踐霸乃以西子隨不妨食肉相兼有絕俗姿暫淹芙蓉幕亟歸鳯凰池【案下次韻詩此處當再有二句原本闕】

姚幹舜陟約觀瓊花因循未能往以詩相促因次前韻

少年逐春心作意酬花期壯大頗更事舉足先三思況有簡書畏本非倦遊嬉姚子磊落人自信了不疑應變似乃祖未肯爲獵師婉畫多暇日餘事長於詩秀句摹勝景淸尊樂芳時對花不忍去惟恐光景馳愧我但局促潔心似毗尼門墻可羅雀敢作揚雄麾髙軒時過我不遣俗客知幕中向無事世路方坦夷要當休沐日飛蓋還相隨靈祠花藥麗皎皎方含姿何妨修禊事流杯宴瑤池我欲爲親壽憑君折繁枝

新居用韓昌黎詩辛勤三十年以有此屋廬爲韻作十詩

我家本儒素爲吏亷而貧所仰斗升祿役役常苦辛無地可置錐有釡多生塵空餘淸白操以此遺後人憶昔少年日抗志期靑雲宦遊三十載所歷多艱勤四持湖海節再餉江淮軍全家得飽暖何以報吾君獨醒眾所忌屍素心懷慚旣有不堪七豈止宜休三再刖皆自取百謫其猶甘歸歟一邱壑卜築蘭陵南晏子近囂塵蕭何處窮僻我居城市間而有山林適一水帯淸泚萬竹環翠宻亦足了此生人壽稀七十南軒欵佳客北堂奉髙年兩廡辟數捨幼累聊伏跧未能大門閭豈暇周墻垣求足何時足萬事姑隨緣我居本寛余湫隘良有以子捨𨿽不多聚族五百指月俸均薄少晨炊共甘羙憂責叢一身防行不知止庭前植三桂門外栽五栁有禽號仙客愛蓮呼靜友鄰墻竹千挺晚色落杯酒終日對此君烏知非我有旁有十畆園荒穢久不理荷鋤薙蓁蕪連筒灌桃李因髙築小坡就下鑿深沚杖屨日往來居閒賴有此我亦大癡人勸者多不足抖擻嚢中金傾倒囷內粟𨿽云壁徒立尙有田可鬻百口勿啼饑張頥仰防屋平生湖海气志廣更才疎致君初無術許身一何愚慨念天下士四海無家居但願庇廣廈不惟愛吾廬朱丈朝宗索壺村落成之集次韻簡之

我本嵓壑姿浪謂蓬瀛客下惠猶三黜孟公甘百謫況如腹背毛敢意靑雲翮一麾江海去自分仙凡隔稅駕荊溪東屏居在幽穴𨿽無二頃田賴有一區宅壺村咫尺地聊以適其適公家百畆園下視云夢窄風雲滿襟袖煙霞拂巾幘淸溪一流端疑巨靈擘桃李自成蹊皆公手封植顧我鄶無譏敢比齊楚國大廈未落成何事先促迫一笑眞莫逆兩賢豈相厄我貧釡生魚傳家尙淸白八珍絕肥甘一枕但甜黒抹月批淸風客至聊具食乃知造物公獨此毎無擇書生耳目寒得之卽聲色公若肯一來與公分所得

病中紀事

我生天地間甲子倐一周嵗與命相迫災釁非人謀抱病臥漳浦荏苒久不瘳傴僂腰欲折偃仰筋如抽痛楚徹心膂呻吟損咽防浹背汗淋瀝環膝寒颼飅晨興服絺綌夜臥重衾裯垢膩生蟣虱爬搔變瘡疣寢食殆俱廢起處寧自由跬步逺千里僒局如拘囚艾火旣妄灼藥劑還輕投以此千金軀寄命庸醫流展轉幾十旬初夏俄淸秋去死一間耳自嘆如浮漚有身卽有患無生乃無憂彭殤齊壽夭螻蟻同王侯四大非我有外物何勞求委心以待盡死生任浮休

效白樂天體自詠二十韻

人生七十稀我今六十六幼小承門資長大竊科目平步登瀛洲超遷應郎宿省寺久徊翔京華厭馳逐七持使者節三剖刺史竹晚玷兩禁班濫紆三品服遊宦四十年徒糜太倉粟君恩無以報捫心自慙恧吾聞老氏言知足乃不辱力辭防稽組願賦祠庭祿舉首謝鵷鴻甘心友麋鹿家有十頃田居多數椽屋長子通朝籍二女歸仕族貤恩沾弟侄餘俸贍親屬始望豈及此平生不啻足無柰百病侵齒豁頭已禿指攣足蹣跚背駞腰屈曲消長自乘除禍福多倚伏枚數親舊間十九登鬼錄自憐衰病翁詎知不爲福

又自詠效樂天體

我家曽髙來享年稀六十吾祖逾九齡屈指十之一嗟予蒲栁姿不覺開七秩𨿽幸延殘年其柰嬰末疾人生一世間無異駒過隙孔跖俱塵埃彭殤漫欣戚苟免饑寒憂況又婚嫁畢生亦何可戀死固不足惜棺槨已素具墳壠漸加葺委順以待時臘月三十日

七言古詩

題端約喜神詩

髙樓結蜃橋埀虹人間夢幻色卽空何勞愚智徒相攻無異蠻觸戰蝸虫先生學道尢溫恭皎然明月來窻櫳幅巾宛有林下風身𨿽隠約聲如鏞何人爲寫冰雪容屹若山立凝神鋒長松詰曲盤虯龍朱藤緩步行松中治世乃有商山翁靑鞋不踏京塵紅宦遊已悟禽入籠誰能薄祿仰釡鐘百年駒隙成匆匆一廛可老荊谿東家父約端約飯端約以疾辭乃作古風並送臘梅數枝因次前韻

詩仙逸气舒長虹一洗萬古凡馬空五車蠧字勤且攻不肯區區辧魚虫雪中鶴氅如王恭誰能低唱深簾櫳年來何事怯霜風閉門索句鳴笙鏞新詩爲我開愁客退避豈敢爭詞鋒君不可屈眞臥龍小窻獨坐時一中故折金蓓贈我翁絕勝桃杏漫山紅君詩當得碧紗籠此花宜侑琉璃鐘走筆寄謝仍匆匆昬暮叩戶驚鄰東

再用前韻酬端約

君才千文騰彩虹揮毫落紙萬象空我猶頑石不可攻愁吟嘈雜鳴寒虫典刑況有先文恭短檠終夜臨書櫳騷雅不減陶謝風簫韶疊奏鼓與鏞顧我羞澁難爲容鉛刀一割無餘鋒古人相遇如雲龍交情自得气槪中翛然坐對兩臞翁一笑莫逆醉臉紅世間萬事空牢籠信知我輩情所鐘舉杯屬君無匆匆人生聚散西復東

送張安國舍人

若有人兮下天陬乘雲戱作人間遊飄飄逸气橫九州明光射策動冕旒一揮坐遣千人休老生瑟縮徒包羞餘子走僵汗且流自顧跛鼈驚驊驑大兒文舉小兒修眼髙四海非吾儔堂堂人物傾曹劉冰壺玉尺懸淸秋胸次二十八宿周筆力乃與造化侔揮毫落紙蟠龍虯殘篇醉墨人爭收蚤年嬉笑登瀛洲螭坳鳯閣增皇猷出典方面分顧憂昔襦今袴歡成謳六州父老思故侯往往在處甘棠畱祠庭均逸心夷猶秖恐富貴來相求公今起自曲江頭蒲防十幅風颼颼微官拘縛如楚囚𨿽欲從公嗟無由君王仄席勤咨諏姓字當已覆金甌入登廊廟參籌謀勲庸並使書銀鉤他時東閣羅枚鄒賤子還許登門不

送莫子漳還朝

長安車馬聲隆隆千官朝入明光宮我時迹通金閨籍猥以麋鹿參鵷鴻魏闕聫鑣競趨走漢殿屬袂陪肅雍銀章朱紱赤縣令一見傾蓋稠人中搢紳交口譽盛美政有三異如魯恭不勞烹鮮撫赤子不憚拔薤鋤彊宗二年惠澤洽百里一日治行聞九重帝曰卿才當大用乃使驥騄試蟻封毗陵今日股肱郡往來水陸當其衝比年積蠧寖不治公私赤立帑廩空與我共理二千石無以逾此彊項公割雞焉用庖丁手斲鼻乃見匠石工公初下車問疾苦萬家和气生春風政平訟理百廢舉昔襦今袴喧兒童鈴齋宴坐未暖席宣室趣召還追鋒公來邦人嘆何暮不謂公去仍匆匆依劉多士願莫遂借冦千里嗟無從聖朝吁俊方重內此行自與登仙同髙士不妨爲主簿先儒蓋亦嘗司農功名富貴儻來物寧論小釡與大鐘古人立朝有始末出處進退常雍容君家伯氏典刑在願君勉力追前蹤贈言敢竊仁者號聊以寫我磊磈胸方今天子堯舜上安得稷契輸誠衷士气委靡思苟得民力雕屢告窮聞君欲艸三千牘宜以此語禆宸聰

長風沙

舟人指防長風沙寂寞煙村三數家寒日熒熒照楓葉霜風槭槭飛蘆花江頭景物自不惡買魚沽酒時獨酌扁舟日日弄煙波此生空羨漁家樂

和楊廷秀遊蒲澗之什

我來戱作南海遊兩驚落葉鳴新秋文書暇日得勝侶登臨淸賞追遨頭萬壑爭流如爪裂天公幻出神仙窟巖前滴水七月寒巖下飛濤四時雪要當躡履攜枯藤躋攀石磴褰裳行勿令俗物敗人意暫止喝道聴松聲安期已去寧復見井竈漫傳丹九轉尙餘玉舄在人間特特追防不辭逺腳力已盡病莫興好山無窮相送迎山林鐘鼎𨿽異趣﨑犖確皆勞生更上危樓臨峭壁時見疎林鳥飛白一峯突兀欝相望萬頃滄波湛空碧此身疑是在蓬壺下瞰城郭如盤盂恨無詩才可八斗領略羣山但巵酒人生上壽不百年白雲駕我我卽仙從此去天只尺五俯仰人間自今古

笻竹杖歌

我有一枝笻夭矯如遊龍由來博望使西域萬里持寄衰病翁自蜀歷楚入吳越名山勝地多畱蹤先排衡山云直上南臺升祝融次登峴山首北望京洛浮塵中白鷺洲前弄明月黃鶴樓上迎淸風東遊秦望探禹穴天臺鴈蕩觀奇峯孤根端有嵗寒操勁節肯染京塵紅飄然飛去不可執西山南浦聊從容放行天地無障礙倚觀宇宙皆虛空橫挑斜曳任所適去來無定如飛鴻提攜九節常在手四方上下俱相從我常病足不能履賴汝左右扶持功老形已具身傴僂詎可一日無此公杖兮切勿化龍去畱取百嵗扶衰慵

奉和子眞學士詠雪之什

千里同云欲曛黒風掠寒郊聲摵摵初疑窻外忽增明俄見堦前已紛積曉來戱作漫天飛臘後喜占平地尺回飊淩亂競穿簾作態橫斜巧投隙乾坤浩蕩迷俯仰惟有寒江湛空碧扁舟逺訪漫乘興敗履徐行間畱迹向晚漁簑入畫圖淸夜雞窻映文籍從教髙臥野人廬未饒低謁王侯宅防橋才子更淸絕彊把枯腸苦搜索最憐擾擾雪中人晨突無煙有饑色何當三白兆丰年盡挽八荒歸樂國不但新春壓災瘴且喜明年飫麩麥我家賴有二頃田老去功名慵轉劇人生一飽復何求卒嵗優防聊自得

再次前韻上呈

云幙四埀頭上黒微霰飛霙初摵摵衾裯不暖夜更寒庭戶無聲曉仍集漫空龍鳯落萬家入地螟蝗想千尺因風作響急敲窻得月交光先透隙園林巧綴鬭新奇樓觀勻鋪失金碧今朝知是謫仙來門前踏作瓊瑤迹雪車句好憶劉義縞帯詩成走張籍但得同傾北海尊不妨屢過揚雄宅須知里社樂有餘正恐太倉米徒索愁吟時作郊島寒飽食幸無陳蔡色破賊空慙李常侍仗節未許蘇屬國秪今力穡學老農剰喜流膏滋宿麥杜陵一飯不忘君憂國丹心老彌劇願言玉燭常均調萬物忻忻俱自得【昌黎有詠雪贈張籍詩】

大雪不止再次前韻

元防一怒天地黒巽二前驅聲摵摵須臾白帝振軒裳龍鳯幡旂交委積舊傳洛邑深丈餘今比常山才數尺天公作意逞陰機翦水裁霜巧無隙雲濤萬頃俱浩蕩海風吹散琉璃碧坤軸摧壓幾欲頽日輪埋沒渾無迹定知謫墮萬玉妃紫府淸都削名籍可惜飛瓊天不管等閒幻作神仙宅詩人嘲防困萬象苦思不妨閉門索攢眉呵手撚凍髯得意忻然見顏色英詞逸气吞江湖竊比君才如楚國防花君子待新晴又見春風搖燕麥我方疊石築小坡人笑老翁似兒劇何當躡履共登臨一覽山川皆盡得

子眞新篇愈出愈工壓倒元白三嘆不已勉彊再次前韻

獨守寒牕坐昏黒怪底打門聲摵摵呼童秉燭誦新詩篋笥珠璣喜盈積君家文焰萬丈長愧我才慳眞退尺往來政自足風流唱酬聊可供閒隙劇談快飲坐生春一笑相防眼俱碧曉來百鳥報新晴漸喜門前多轍迹眼明頓覺有春意耳冷況聞開樂籍何勞空泛剡溪舟不如沈醉髙陽宅樓回吹殘玉笛寒杯漧笑指銀鉼索遙知塞上積雪深千里闗山同一色夕烽罷警鐡衣閒聘幣星馳交兩國使華不用吞旃毛邊吏何憂取溫麥秪憐魚貫挽舟人墮指裂膚聲苦劇東風吹作一尺泥山鳥卻愁行不得

朱朝宗割愛嫁遣侍兒忘情如此是可尙也因作忘情吟以道哀怨之意

風流漢署尙書郎蛾眉列屋呈新妝中有一人十四五雪膚花艶傾後房妬寵負恃亦常理何乃棄置行路傍妾如桃李顏色君如鐡石爲心腸憶昔贈君緑綺琴佳期宻意寓琴心白雪陽春世寡和髙山流水誰知音燕子樓中空寂寞鳯凰臺上忍登臨缾沈簪斷不堪說釵分鏡破何由防君不見韓退之綘桃栁枝二侍兒別來栁枝已飛去故作鎭州初歸詩又不見白樂天小蠻樊素爭取憐晚年樊素欲謝遣因賦不能忘情篇從來我輩情所鐘綿綿此恨今古同世間尢物最爲累須信萬事浮雲空二公號爲知道者未免愛欲纒胸中果能脫去如敝屣自古未有賢於公料得文君對長卿小牕時鼓一再行幽愁暗恨欲備寫離鸞別鶴難成聲知君手種堂前栁春風披拂還輕盈憐新棄舊似淺薄如君未必眞忘情

有感

人生一世間常苦不自足冬寒但重裘日食惟一肉所須能幾何甘心事馳逐何郎費萬錢徒令厭僮僕長卿乘駟馬秪欲誇世俗於我何有哉浮榮不償辱回思五鼎烹焉用萬鐘祿朱紫防陷穽簪笏如桎梏勿爲觳觫牛寧作擁腫木君防白玉堂未比黃茅屋臥聴元戎報五更何如日髙三丈春睡熟

欽定四庫全書

定齋集卷十七

宋蔡戡撰五言律詩

晚泊江臯

日暮西江逺停橈傍水村葉舟橫野渡茅店掩柴門牧笛隨風逺漁燈帶雨昏一枝梅照水行客總消魂

送介卿之官金臺

四海皆兄弟情親能幾人相看靑眼舊摠作白頭新直道何妨拙防官秪爲貧老來仍惜別把酒話酸辛淵眀去彭澤斯立佐藍田家近眞良便官閒任左遷相望𨿽百里此別又三年擬辦登山屐從君訪洞天

夢介卿感而有作

湖海三年別闗山萬里程故人頻入夢遊子若爲情家近吳王苑身居義帝城平生雞黍約何日更尋盟憶昔兒童日光陰急鳥飛舊遊渾似夢倦客只思歸靑眼還如昨朱顏漸覺非郴陽縱無雁音問未應稀

孝宗皇帝靈駕發引詩

歷數承堯禪謳歌戴舜仁規模自宏逺法度謹持循儉約身先下憂勤志在民萬方無以報雨泣但霑巾舜禹相傳日元非倦萬幾慈闈躬至養別殿奉遺衣易月心何忍通防禮不違煌煌新廟號萬古播音徽嵓仲八兄有苕溪之行艸酌話別而次何叔養正十二兄爽約不至坐客惟三人因以詩紀之

自古推同姓相從弟與兄已占東井聚誰謂泰階平龍友當爲首鵷行近有聲同堅嵗寒操終始勿渝盟

卽席和端約韻

竹溪追勝槪得侶最爲多自覺功名懶空嗟嵗月磨夢驚風落葉心破雨鳴荷無此杯中物其如良夜何

舟行有感

仕路多艱棘人生更轉篷浮雲偏蔽日駭浪不因風世事愁眉外人情醉眼中老來齊得防方寸等虛空予頃嵗持節湖湘今二十四年白首重來親舊十無二三感而有作

落日放扁舟瀟湘生暮愁故人疑不見離思難收鼓瑟空遺恨吹簫憶舊遊劉郎今老矣霜鬢不禁秋

秋日書懷

逰宦輕千里閒愁度一秋衰顏慵攬鏡病足怯登樓事業因循廢功名取次休人生聊復爾一飽更何求刻意搜詩句淸心玩易爻幾塵畱鼠迹窻影印梅梢泉石頻招隠壺觴已絕交橫挑一楖栗在處寄僧包

送九兄僉書歸二首

離別一何久漂流不記年昔君猶壯嵗今我亦華鬋隔濶疑如夢從容喜欲顚弟兄能有防及此對牀眠中年仍再別歸意苦難畱風雨傷心夜江山滿目秋西堂詩入夢東閣酒添愁他日荊溪上無違具一舟【西堂東閣二謝二蘓事】

先人嘗宰貴池今二十五年矣舟行經此不勝黯然

夜泊貴池口此情殊黯然思親空有淚感舊不成眠棠捨淸陰在桐鄕舊政傳終天成永感忍聽蓼莪篇

至日書懷

病起逢佳節羇懷只自傷老來衰自至身與世相忘髮引千絲亂愁添一綫長功名眞已矣此意付滄浪

乙夘春病中書

老去那堪病春來總自愁闗心惟藥物寄命向醫流世事多翻覆吾生任去畱一防眞可老此外更何求

遣興

世味只如許人情亦可憐禪心甘寂寞病體覺輕便夢裏身非我閒中日似年還家眞復樂此去若登仙醉裏乾坤大閒中日月長靜觀佛理妙頓與世緣忘晚景無多日浮生有底忙漁翁眞得趣一葉寄滄浪江海倦逰客乾坤老病身儻來皆外物自在作閒人睡足從吾懶歡來任我眞治生且耕鑿無愧葛天民衰病人應棄窮愁孰與親同行木上座並臥竹夫人習定調千息談空外一身轍環天下半送老楚江濵

獨立

獨立寒江上蕭然一禿翁夢魂驚雪浪病骨怯霜風逺樹斜陽外荒村暮靄中閒身無一事樽酒與誰同

丐祠得請喜而有作示介卿

多病身先懶閒居樂有餘山林眞可老故事未應防性與禽魚適身便水竹居非無軒冕志吾亦愛吾廬人心輕萬仭吾志在兼山知止今眞止求閒復得閒天應念衰病人免笑癡頑二老風流在何妨日往還

丙辰罷郡得祠

世論可憐哉無心任去來狙公徒自喜鷗鳥浪相猜塞馬寜非福池魚枉見災扁舟從此去回首謝氛埃

水閣偶成二首

小閣枕橫塘荷花渡晚香月華秋更白水气夜偏涼地僻人稀到心閒夢亦長北窻聊寄傲身世兩相忘徙倚危樓久無言對夕暉野花隨處發水鳥傍人飛自覺身無累那知世有機何勞戰蝸角萬事轉頭非

書懷

消息觀天道炎涼閱世情禪心了生死病骨識陰晴杜宇傷心切梅花照眼淸焚香讀周易頓覺此身輕淳熈戊戌將命廣東侍親攜帑十一月至安仁畱云錦驛一宿而去時晉卿侄偕行後二十三年分閫桂林晉卿主余幹簿復以是月來防於此把琖道舊爲之愴然因成一詩示晉卿

憶昨南遊日今餘二十年扶輿潘母健舉桉孟光賢逺宦徒勞耳重來倍愴然若非吾小阮隻影更誰憐

胡端約挽詩

一代風流盡如公能幾人病來猶筆健老去更詩新握手言無間傷心迹已陳墨君時一玩感慨淚霑巾長卿多酒病子美太詩臒談笑隨時樂風標絕代無遺編應百卷怪石漫千株賴此靑氊物傳家有鳯雛

顏魯子挽詩

耆舊三朝望亷平百吏師愛民先節用直道靡容私自視一無愧眞成三不欺遺民應罷市淚墮峴山碑昔年顏氏子當代魯公孫徳行端能繼典刑今尙存平生窺聖閫晚嵗踏空門歸卽歸兜率云堂第幾尊

代趙儀可挽劉叔丙

此士不可得鄕人今始思迎賔多事日教子廢科時望屋訟自止弄丸爭者誰京華攜手處憶著最傷悲

王季立安撫挽詩

世襲樞庭貴仍専帥府權公忠由性稟淸白自家傳剖決神眀速安懷畏愛全功名方迫逐天不假長年相門叨下客帥幕得佳賔玉樹連堦砌芙渠泛水濵通家仍有契論世豈無人埋玉空遺恨澘然淚滿襟

康素居士邵君挽詩

當代求遺逸斯人尙典刑云愁富春渚月掩少防星易簀無多語空籯但一經遺休宜有後蘭玉滿階庭世儒多戶牖家學自淵源處士名兼美先王道益尊黃金散閭裏白玉揜丘原猿鶴空淒怨淸江繞故園

提舉中奉程公挽詩

典午源流逺安鄕世冑隆亷平儒者政朴素古人風五福身兼備三尊徳崇善人無復見忍防一旌紅靜退身無累安閒意有餘一麾眞漫爾三徑盍歸與肯酌貪泉水【公以嫌不赴閩舶】甘乘下澤車後生知敬慕遺行藹鄕閭

張有年提舉挽詩

天上張公子家聲四海知晚方持使節聊復擁州麾嶺嶠多遺愛蕃人亦去思逺民應罷市淚壓峴山碑挺出英雄後居多長者稱祖風知未冺世徳自相承口不談臧否人應寡怨憎善人宜有後衮衮防鶱騰

丁收仲寺丞挽詩

元祐名卿後甘盤舊學臣肯堂眞有子論世豈無人仕至二千石年垂八十春哀榮子母憾全福更誰倫耆舊凋零盡吾猶及此公典刑前輩近气槪古人同抵掌談如在掀髯笑已空堂堂寧復見蕭瑟九原中華屋平生處傷心事已非防衣方共樂寶劍忽雙飛漫說乘鸞去終期化鶴歸長年知有淚感慨一沾衣

沈朝儀之淵挽詩

早擅雲間譽惟公伯仲賢諫篇余祖烈經學自家傳出處無餘恨哀榮得兩全善人今已矣埋玉向新阡仕至二千石年餘七十秋長生應有訣勇退復何求耆舊凋零盡功名取次休莫陪蒿裏餞東望隴云愁

故廬陵府君葛公挽詩

家風惟孝友世系本神僊丹藥能延壽衣冠不乏賢享齡餘七十積行滿三千存歿無遺恨靑氊有子傳耆舊如公少眀時豈棄材一麾聊出守三徑卽歸來白璧人何在黃梁夢已回秋風正搖落楚挽不勝哀

張晉英侍郎挽詩

當代推耆舊如公能幾人典刑唐閣老風采漢廷臣直筆書靑史巍冠侍紫宸壺公非不遇猶未究經綸賈傳年方少詞場屢策勲賢闗馳雋譽仕路藹淸芬徳望三朝重聲名四海聞僊遊向何許地下亦修文

韓子溫母秦國太夫人挽詩

際防中興日來歸異姓王艱危從戰陳淑謹自閨房眼看兒孫盛身膺福壽長平生修淨業一念卽西方八座太夫人疏封大國秦鄼侯仍有子陶母不憂貧四紀恩光渥三朝錫賚頻哀榮極終始當代更誰倫

齊子余母太夫人王氏挽詩

江左推門地華陽接洞天嬪夫成宅相教子作時賢富貴三從備衰榮五福全平生勤事佛兜率是良緣向來小宗伯日侍太夫人地占梁溪勝風流峴首春版輿隨處樂防服逐時新歘斷萱堂夢居然迹已陳石窌恩𨿽渥蘭陔事已非升堂人不見執紼淚頻揮樹競晚風急艸眀朝露晞他年黃閤宴不及奉慈闈

趙從善母吉國夫人劉氏挽詩

鐘英推後族擇配得王孫兩大夫仍貴三從母益尊版輿欣就養鈿軸屢承恩尙想平反日慈顏一笑溫令子方通顯神京更浩穰珍羞供鼎食防服賁金章大國初封吉佳城忽防貳卿哀慕切老淚浥千行

劉公實母夫人董氏挽詩

杏圃僊遊逺桃源往事虧名髙孝婦傳詞掞外孫碑孟鼎方知貴萊衣不復嬉生男有如此天道豈無知列寺名卿重慈闈壽母尊眼中防五世膝下擁重孫九九登遐算三三達妙門哀榮極終始全福更何言

五言排律

感事

親舊頻凋防於今能幾人光陰雙轉轂富貴一防塵自嘆癡頑老人憐衰病身直饒心似鐡未免鬢如銀安樂能延壽憂勞漫損神平生齊得防六十六年春

定齋集卷十七考證

第七頁前五行案宋末趙儀可名文著有靑山集與戡時代不相及疑別一人同姓名者或他人詩誤入戡集今無別本可校姑仍其舊錄之

欽定四庫全書

定齋集卷十八

宋蔡戡撰七言律詩

送張子儀尙書起鎭東陽

自古雙溪山水鄕風流仍繼沈東陽禁庭久曵尙書履輔郡方懷太守章再世甘棠畱勿翦百年喬木郁相望公家況有靑氊在防見登庸坐廟堂

送蔣子立赴河南試

槐花拂拂弄輕黃白紵云趨翰墨場魯國儒冠能有幾長沙舞袖頗相妨英材自是千人敵小試猶爭一日長來嵗皇都春色好馬蹄應帶百花香

平生天上張公子一旦翻從地下游不特文章傳籍湜定知禮樂付程仇髙山流水無眞賞白璧眀珠勿暗投他日大廷承顧問好將忠讜薦宸旒

觀雪

天公一笑喜生春坐見丘原物物新素色連空迷俯仰寒光借月作精神千金子宴無虛日萬玉妃來不動塵斗米如珠薪比桂可憐擾擾雪中人

乾坤浩蕩無涯龍鳯縱橫落萬家似與宓妃矜態度未應姑射並容華排檐巧綴纎纎玉著樹齊開種種花料得瓊瑤天不惜等閒狼籍委泥沙

用前韻

裁霜翦水戲成春瓊蘂瑤華巧鬭新驢防淸寒詩得助漁蓑幽絕畫通神峯巒幻出千尋玉宇宙空無一防塵我欲乘風入閶闔不知飛佩更何人

江梅欺壓任橫斜愁殺西湖處士家賴有凍醪供熟醉斷無傑句寫芳華玉樓不夜家家月瓊樹先春處處花想見寒江最奇絕扁舟蓑笠釣雲沙

再用前韻

東君作意欲先春故放千林火速新風急亂飄初眼地空逺望忽迷神檐楹不動垂冰柱庭戶無聲糝玉塵畱取寒光待元夕一時燈月付遊人

不用扁舟尋故友但穿敗履訪鄰家雪堂歸去東坡老云馭飛來萼緑華稚子歡呼驚栁絮佳人疑悞認梅花出門天地俱無礙卻意江空月在沙

雪中端約相招因以詩簡之

纎纎暮雨變飛霙夜聴敲窓防竹聲栁絮因風誠可擬梅花帶月有餘淸梁園公子方開宴姑射神人最賦情可笑寒儒無秀句一詩聊欲問前盟

易地湖外喜而有作

平生何意作南遊直爲饑驅不自由天外飛鳶驚昨夢峯前回雁喚離愁再賡漢節君恩重一笑潘輿喜气浮慚愧向來三百指團欒歸去更何求

爲趙氏題三桂堂

千佛聨名未足多書生榮遇已如何鐘英況出神眀冑接武仍登甲乙科郗氏一枝猶可貴燕山五桂未能過矧君四世推良吏信史垂芳永不磨

觀雪

臥聽跳珠落瓦溝曉來飛雪凍雲稠晃觀佛國三千界幻出僊家十二樓公子休誇梁苑宴髙人空泛剡溪舟何如縛取吳元濟夜半銜枚入蔡州

再用觀雪韻

幽居窮僻傍防溝晚嵗天寒雪意稠髙臥但知深閉戶縱觀何敢共登樓寒驚逺塞孤飛雁重壓淸江獨釣舟遙想千官馳入賀蔥蔥和气滿皇州

憶故園梅花

遙憶家山千樹梅幾年心力費栽培雪中最喜登樓望月下偏宜傍水開東閣自憐詩興懶平泉不見信音來莊人行矣休官去怨鶴驚猿勿浪猜

鴈蕩

又持一節向東州自怪平生欠此逰勝地百年開鴈蕩漏天千古瀉龍湫云生半岫輕隨足泉落空巖急打頭卻恨昔賢無轍迹謝公嶺上更遲畱

道中述懷

分閫南來兩見秋不才多病合歸休奔馳水陸三千里經歷江湖十四洲鱸鱠蒓絲懷古裏梅花雪片送行舟自慚屍素終無補只爲憂邊白盡頭

送胡季玉還毗陵

瘴雨蠻煙晝不開問君底事亦南來外臺總計慙無術內府輸珍信有才我去鴈峯同北鄕子行梅嶺帶春回故園花竹平安否何日從容共一杯

元夕出遊

九衢燈火萬家春嶺外風光自可人剰喜丰登好時節防湏打撲困精神嬉逰要屬風流帥衰懶何堪老病身勉意追陪非得已由來憂樂本吾民

思歸

世事端如一局碁光陰還若擲梭飛亡弓休問人得失佩劍那知孰是非毎對西山看不厭何當南浦送將歸不如從此扁舟去江上秋髙蟹正肥

久畱瘴嶺苦思歸安得身如越鳥飛老去宦情眞是薄年來樂事覺全稀衰顏得酒還如少病骨添衣卻似肥只爲蒓鱸動歸思非闗勇退早知幾

登榕溪閣

公餘贏得暫時休歸騎匆匆更少畱古木千章環美蔭危亭百尺枕淸流詩翁僊去畱遺迹病守重來訪昔逰坐久西山銜落照一行鷗鷺起汀洲

陪憲使登榕溪閣

歸途重約使軺臨爲愛榕溪十畝陰俯瞰江流靑一帶坐看山色碧千防共沈醉酬佳節暫駐斜暉縱賞心因念玉闗人已老不堪搖落又秋深

用前韻成二首一以謝憲使和章一以述懷

五嶺何煩漢節臨暫來南國種棠陰詩親老杜眞無敵迹訪涪翁尙可尋登覽漫窮千里目衰遲惟有五湖心江山彈壓歸詩伯詩賦梅花雪片深【榕溪有涪翁畱題】

老去重陽又再臨等閒駒隙度光陰虛名何苦勞方寸直道焉能枉尺尋夜雨梧桐驚客夢秋風鱸鱠動歸心詔恩若許休官去笑指山林逺更深

再用前韻

當代名流共一臨勝遊應不減山陰寸莛詎可撞千石短綆徒勞汲百尋松竹要堅三友操金蘭黙契二人心時平嵗稔文書省緩引淸觴莫厭深

丁未立春日讀白樂天浩歌行不覺身年四十七之句時方悼亡有感而作

不覺身年四十七此身𨿽在鬢如霜平生意气空摧索老去功名付渺茫愁裏不知佳節至尊前那復少年狂梅花紙帳焚香坐感舊傷懷淚兩行

芍藥

自古維揚厥艸夭露紅煙紫不勝嬌鄭風已久名溱洧洛品猶堪壓魏姚痛飲莫辭金鑿落淸標偏愛玉逍遙楚狂小子嗟多病坐對珍叢不自聊

過鄱陽湖適遇便風喜而有作

多謝江神不世情爲憐逐客送歸程一帆風力如飛疾千里湖光似掌平要自吾生仗忠信自然此意格神眀反思宦路風波惡屢觸危機夢亦驚

十月十六日發南昌下半月過建康便風順流日行二百里舟人云未有如此速者

鐘陵一水下金陵輕舸何勞半月程千里快風衝雪浪一天寒日弄霜晴天公有意如相念川後安流自不驚料得還家時節近買羊沽酒互逢迎

南昌大閱

自昔洪都地望雄劍光直與鬥牛通角聲悲壯秋風裏旗影橫斜晚照中簾幕萬家觀小隊弓刀千騎擁元戎此身𨿽老心猶壯自笑憑鞍矍鑠翁

滕王閣

傑閣崢嶸枕古城公餘扶病一登臨西山拄笏增詩興南浦飛帆動客心白鳥去邊迎落日靑林斷處認遙岑摩挲石刻空三嘆吏部文章絕古今

至日書懷

自笑癡兒得許忙閉門便覺日舒長作詩擬學江西起疾多求海上方老去光陰空嘆息病逢時節轉淒涼可憐隻影無聊賴兒女三人各一方

詠雪和介卿韻

詩翁咳唾自成珠畵筆新傳粉墨圖大白賡酬金防灔小紅團坐錦糢糊縱觀佛界成銀色疑入僊家醉玉壺應笑陰何用心苦愁吟終夜撥寒鑪

再和前韻

郢客淸歌若貫珠回風妙舞巧難圖漫空片片勻如翦投隙紛紛密似糊溪月一鉤窺玉鏡江梅千樹挿冰壺何人乞我僊家帽共傲禪牀與藥鑪

浙東憲司防同年八人以詩記之

乾道龍飛二紀前一時再防八同年諸公誰念廣文冷三已方知令尹賢別乘逹尊人共敬軺車並駕我叨先蘭亭又見羣賢集盛事宜將琬琰鐫【二教二令二倅二使者】

重九日陪諸公逰花田

天遣奇花擇地生爲憐體素更輕盈一天秋色風光好十頃寒香露气淸不特鑪燻資賸馥最宜寶髻綴繁英慿誰移向瓊林去乞與江梅作弟兄

此花亦是可憐生刻玉融酥萬數盈素質更兼秋色靜幽香暗逐曉風淸不湏籬菊浮纎蘂好學官梅綴落英來嵗龍山髙防在又呼張丈喚殷兄【白樂天內宴詩呈張侍禦二十三丈殷判官二十八兄猶有誇張少年處笑呼張丈喚殷兄】

作意登臨快此生愛花莫惜酒杯盈水沈風味香仍逺冰雪肌膚韻更淸名字不湏聨十友【曽端伯十友不及素馨茉莉】品題猶賴有三英【謂三丈】定知茉莉眞瓜葛連璧誰家弟與兄

瑞葉嘉禾亦旅生瓊田十頃足丰盈【土人賣花所得不減力耕】色侵粉面人爭羨香入奇燻心自淸寶蓋緝成雙縞帶筠籠采盡萬瓊英【皆一時事】若逢靖節爲佳妃【去聲】肯讓黃花作女兄【坐間趙文舉韓叔夏菊詩云願爲靖節妃故有女兄之稱】

再成二詩錄呈諸公

漸老尋花學後生瓊玫折得我懷盈【左氏瓊瑰盈懷】纎枝瘦葉還相稱道骨僊風得許淸懶共山樊對春色攙先籬菊薦秋英由來玉樹堦庭秀不減風流謝氏兄

爲嫌桃李太麤生晚殿羣芳不自盈冷艶坐消三伏暑【此花四五月已開】髙標獨占九秋淸簮花擬欲酬佳節落帽從教笑眾英最有詩翁被花惱從今喚作友於兄【老杜詩山鳥山花吾友於注與之同處若兄弟也】

再用韻呈薛士昭提舉

天公作戲爲誰生不數芳蘭九畹盈【韓詩樹蘭盈九畹】美景良辰無限好奇花妙句有餘淸一枝瀟灑閨中秀百卉紛華糞上英聞道河東有三鳯詩名還是屬難兄【士隆文學名世某獲從之逰今又竊窺佳作】

撥置吏牘再作一詩以酬相惱之什

朝來衙集事還生不覺文書幾上盈頋我塵埃敗佳思羨君心迹得雙淸也知靜色撩詩興無柰蕪辭愧俊英得句已推三昧手論交當拜十年兄

偶得兄字再成一詩

年來習气尙書生喜得珠璣篋笥盈不羨奇葩爭嫵媚且看麗藻鬭新淸禪心欲向花前定佳句難酬座上英知是詩人故相惱只愁無處問家兄

再用前韻

秋著寒花取次生千叢向曉露珠盈根靈不止芝房秀香逺仍分桂子淸弄雪飄颻疑玉女【唐昌玉蘂花事見劉禹錫詩】迎風綽約認瑤英【元載寵姬薛瑤英啗香故肌香見蘓氏演義】品題自是推詞伯誰道詩中只庶兄【湯恵休謂吳邁云吾詩可爲汝詩父謝光祿云只可爲庶兄見詩品】梅花料得是前生楚些招防魄已盈卻笑橫枝太消瘦不堪澹月助淒淸風流有客傳花譜火速無人集韻英【唐陳友元有韻英十卷】江左詩僧渾壓倒毎慚得句犯師兄【恵崇詩多犯古或譏之曰不道師兄多犯古古人詩句犯師兄見溫公詩話】

用前韻簡趙薛二丈

誰遣閒愁百種生消除惟有酒尊盈自知老去風流盡暫得官閒气味淸香閣寂寥謾鄰女【杜祕書竊鄰女酥香後作永遇樂訣別今所傳香閣寂寥是也見麗情集】羅幃調防想宗英【山谷戲馬中王詩羅幃綉幕深調防】二君此舉宜先罰大白先浮伯雅兄【劉表子弟好飲爲三爵如兄弟曰伯雅仲雅季雅出廣人物志】

滿目淒涼秋思生寒香萬本綠疇盈風回蘭蕙由來逺露浥薔薇分外淸取次梳妝呈素面等閒流落惜芳英鳯樓大手須公等好把蠻箋寄老兄【韓浦以蠻箋遺弟泊詩老兄得此全無用助爾添修五鳯樓】

時正值一陽生已見眉間喜气盈詔下鰲頭恩數寵香含雞舌省曹淸西湖好去窮淸賞南國無從戀蕣英自此達尊兼徳爵不惟年事合推兄

欽定四庫全書

定齋集卷十九

宋蔡戡撰七言律詩

遊歸來園追想主人髙風恨不及見因賦二詩

相門戚畹昔無鄰今代衣冠不乏人怪底山林成獨往從渠鐘鼎漫橫陳居官政自風流在教子空餘翰墨新蕙帳寂寥人不見防多花鳥怨靑春

防年奔走困塵埃愧仰髙風得得來喬木參天應手種好花夾路爲誰開芳辰不惜終朝醉晚色何堪惡雨催極目靑林無限意歸鞍欲去更徘徊

嵗暮有感

久困京塵厭劇煩一麾江海養衰殘簿書叢裏身空老鼓角聲中嵗又防贏得星星雙鬢白空餘耿耿寸心丹自憐憔悴今如許盍向眀時早掛冠

同顧廣文遊西湖

老來多病盍歸休祗爲江山得少畱萬頃澄波環勝境千峯倒影漾中流十年兩作西湖長一日同爲北牖遊預約他時官事了與君重醉百花洲【東坡知潁州謝表兩作西湖之長】

登岸山觀用前韻

病足蹣跚好罷休又登絕頂故遲畱霜眀楓葉紅如染露挹嵐光翠欲流逺目無窮休更望賞心未足卜重遊超然勝絕非人世疑是身居麟鳯洲

水梔

誰移花本瓦盆中怪底幽香度曉風白石淸泉助瀟灑疎枝瘦葉綴玲瓏晴窓坐對情無那午枕淸眠夢亦通小品紛敷生意足信知人力奪天工

不寐

獨臥虛齋百念衰枕邊猶有數枝梅靑燈看盡愁腸斷畵角吹殘旅夢回髮爲憂時渾欲雪心存報國未全灰功名蹭蹬身先老那更駸駸急景催

有感

宦塗欲海久沈冥自念虛爲一世人不向精防窮性理多於蹇淺敝精神休論今古無窮事且乞江湖自在身富貴功名付兒軰一邱一壑任吾眞

仕路驅馳老不堪自憐蹤迹徧東南人間失意常八九海內同心無二三蝴蝶夢中心自適蝸牛角上戰方酣要知世事皆虛幻且向禪林更飽參

老來觸目總堪悲防檢尊前事已非方嘆嬌嬈隨月落何堪樊素與春歸梨花著雨還空委柳絮因風只欲飛惟有庭前栢子樹嵗寒相對兩依依

蚤嵗登瀛浪自期一爲俗吏困驅馳平生不得文章力老去寜求世俗知到底麤官是男子從渠了事笑癡兒全家飽暖還知否欲報君恩力已疲

我本胡山一老僧業緣未斷尙貪榮重來且了前生債死去寜須後世名已絕塵嗔心不競那堪衰老病相縈散花天女今何用爲問維摩作麼生

百年光景急如梭攬鏡登樓柰若何嵗月不堪供把玩親朋已覺漸消磨功名自是身心懶憂懼端由患難多富貴儻來非我有恍如一枕夢南柯

自詠

自憐衰病力難勝豈不懷歸畏友朋隨牒偶來眞漫士打包卽去類孤僧頭顱種種何勞問面目稜稜自取憎賴有一防今可老不妨飲水曲吾肱

浮生一夢疾南柯白髮人間所閱多土木形骸齊物我萍蓬蹤迹慣風波可憐造化小兒耳其柰癡頑老子何毀譽是非何足較百年顏跖共山阿

奉祠東歸

老來不復嘆飄零遊宦眞如水上萍緜力何堪分閫寄寛恩猶許奉祠庭休誇仙去騎李剰喜歸來化鶴丁料得親朋相慰藉還驚雙鬢失靑靑

書生賤分動多奇浪得聲名毀亦隨絕口不須談世事捫心惟有仗天知人間變態渾如戱眼底風光總是詩白石靑泉無限好掛冠神武未爲遲

書懷

扁舟東下自夷猶胸次渾無一物畱世味橫陳如嚼蠟人生變滅似浮漚休休且畢山林願去去空懷畎畆憂自念秋毫皆帝力銜環結艸若爲酬

江行阻風

鴈峯飄泊又經年卻憶槎頭縮項鯿三伏炎光眞爍石重湖駭浪逺連天快風坐閱千帆過上水徒勞百丈牽坎止流行隨所遇便當歸去訪林泉

舟過池陽許倉蔡守畱飲不果赴以詩謝之

小泊池陽暮靄中故人畱我一尊同歸心已逐東流水快意仍逢下水風自念相逢非艸艸也知別去太匆匆歸來獨酌寒江上空想賔筵蠟炬紅

夜宿交石峽淩晨舟行適遇便風俄頃至小孤山

好風特特送徵帆百里俄驚指顧間薄暮暫畱交石峽遲眀已到小孤山峯巒過目非吾有鷗鷺無心似我閒幸得年丰歸去好長腰玉粒未應慳

金陵道中

蚤年遊歷徧諸方觸處無心是道場三已不須形喜慍兩來寜肯異炎涼落霞孤鶩仍秋水衰艸殘云又夕陽天假一帆風力便回頭五日到家鄕

東歸喜而有作

投老何堪再落南病軀寜敢望生還空慙馬援標銅柱自分班超老玉闗萬里梅花愁思外五湖煙水夢魂間詔恩幸喜歸田裏旋築新堂牓愛閒

荊溪卽事

我愛荊溪擬卜居萬家人物在蓬壺湖光瀲灔新磨鏡山色蔥籠罨畵圖顧渚茶甘風袂爽石亭梅老月輪孤功名已矣君休問一舸從教寄五湖

新居偶成二詩示鄰人李子眞

薄宦歸來卜數椽慳嚢倍費買山錢地幽不減林泉盛天濶渾疑風月偏事與心違方問捨客將老至合歸田平生豪气今如此百尺樓髙空自憐

我得秖園十畆間淸溝一帶巧縈環芟夷叢竹通幽徑指防荒城當逺山欹枕淸宵聞鶴唳憑欄終日伴鷗閒西鄰賴有詩人在二老風流任往還

愛閒堂

歸來築室傍城陰旋揭新名雅意深因病愛閒多得趣逢埸作戱亦何心鳥魚飛泳全眞性水石風流有至音衰朽自知無所用量才秪合在山林

劉公實以淮白爲餉喜而作詩

食指朝來應吉占淮魚逺寄喜開奩肥鮮正自資糟粕甘美何勞佐酪鹽未信鹿頭堪並進定知熊掌不能兼慈闈一嘗珍味畱與兒童例屬饜

以淮白南京山藥爲子眞太夫人壽卽用前韻

鵲噪虛檐喜可占奇薫得得出珍奩山尙帶中原土淮白仍余東海鹽北物逺來難再致南烹久飫喜相兼分甘擬作親庭壽料想齊眉亦共饜

和李子眞八月十四日夜賞月之什

西園淸夜喜追隨惟恐冰輪出海遲不但曠懷皆我軰要知痛飲是吾師十分未放蟾盈魄三匝先驚鵲繞枝此夕淸歡那復有世間能得防人知

詠橘

江上霜眀十月寒枝頭顆顆綴金丸王孫拋卻黃金彈酒伴收歸白玉槃乍見渾疑盧橘熟初嘗猶帶越梅酸洞庭風味眞相似試與尊前比並肩

以蓮實餉李子眞作詩爲謝因用其韻

窮巷深居擺俗緣幽芳偏愛小池蓮戱將淨色供齋鉢走送新房薦酒船懷橘孰無慈母念覓梨應有小兒憐行看緑水芙蕖麗漫遣登臨憶仲宣

金壇燈市甚盛介卿見招不能往以詩謝之

可堪回首少年彊燈夕追遊得許忙老去情懷甘寂寞年來節物轉淒涼出門有礙身如絆異縣相望道且長漫想故人行樂處水晶宮裏醉霞觴

燈夕不出偶成

晚嵗光陰只自驚眼中樂事嘆何曽雕鞍繡幰多遊子紙帳蒲龕一病僧塵翳掃除方寸地光眀散作百千燈維摩文室跏趺坐千息調勻喚不譍

奉酬介卿惜春之什

屈指駸駸向六旬每於春事尙闗情病逢時節還虛度老去光陰只暗驚剰喜淸新詩句好休辭瀲灔酒杯盈榮枯代謝年年事怪底鶯聲訴不平

介卿送方竹杖以詩謝之

何必窮搜到大宛仰山龍種出天然直方自得坤爻動堅瘦宜居靈壽先剰喜登山扶病足不妨倚壁伴淸眠故人若問今無恙不似山僧故削圓

遊金山

襆被歸來萬事輕此行得得爲登臨蒼崖斗絕山浮玉碧瓦鱗差地布金千里江淮窮逺目十年塵土愧初心何人爲擊中流楫北望神州淚滿襟

題東臯

歸來相望築東臯千載風流獨慕陶兩地林泉俱勝絕二難人物捴孤髙地連衡嶽浮空翠天與湘江隔世鏖秪恐山靈回俗駕可容暇日再遊遨

燕坐小閣

丈室翛然一物無平生習气痛消除藥鑪經卷常爲伴酒盞茶缾自作疎老去頭顱�更問本來面目竟何如泛觀博覧渾無用且讀西方貝葉書

雪中用王使君韻招介卿

江南雪片一冬深欺壓梅花瘦不禁入地遺蝗應掃迹連阡宿麥始抽心幻成玉界淸無滓踏碎瑤堦迹可尋剰喜扁舟來訪我何妨乘興共淸斟

雪中用前韻示汝咨汝功二侄

防試中庭雪已深玉樓凍合冷難禁哦成風絮頻呵手撥盡寒灰苦用心梁苑巧妝花滿樹藍田幻出玉千尋吾家二謝多才思莫惜髙吟更淺斟

次蔡介卿雪中見寄

元作意逞雄豪陵壓東君慘不驕一气回春何太晚羣陰見晛未全消漫誇呈瑞宜新麥那似爲霖捄旱苗造物深機𨿽莫測願言六气自均調

等閒栽徧小園花賸擬春來賞物華不覺瓊英先滿樹更看縞帶暗隨車光搖玉鏡冰初泮凍屈金鉤艸未芽料得小橋人不到江梅欺壓任橫斜

病中書

短褐頽然一病僧支離瘦骨伴枯藤掃除習气嗟猶在擺脫塵緣愧未能案上縱橫堆藥裹篋中顚倒貯書縢靑鞋布襪從玆始試叩如來大小乘

挽胡通判

胡公家學本中庸挺挺云來有祖風但得年皆餘八十何妨位不至三公方期束帛迎申老忽舉空衣葛洪江左祗今推甲族慶源衮衮自無窮

齊子余侍郎挽詩

玉筍班中第一人堂堂風采照公卿箕裘四世儒科貴簮橐三朝法從榮廣廈細旃多啟沃黃扉靑瑣罄忠誠經綸未了猶遺恨信史空畱後世名

哀榮終始冠當時何況人生七十稀峴首正思羊叔子宣城還憶謝元暉松階方俟甘泉對蒿裏俄驚朝露晞他日西州忍重過爲公回首一霑衣

李粹伯侍禦挽詩

妙齡才气已無雙軍陣飛揚翰墨場白簡空餘遺槁在錦嚢應有近詩藏生前且盡杯中物死去猶堪地下郎逸气不應埋宿艸防看千文吐光芒

猶記當年玉筍班凜然風采動朝端壯懷漫擬麒麟閣直气曽纓獬豸冠太白風姿圖像見衛公英爽夢魂寒四州巷哭多遺愛畱取甘棠勿翦殘

胡長文給事挽詩

中庸天下有胡公儒者端宜給事中華國髙文推大手回天讜論罄孤忠晨班玉筍人何在夜賜金蓮事已空惆悵故園招隱地惟餘猿鶴怨西風

大才深結九重知親灑宸章出禁闈壼遂暮年非不遇謝公雅志或相違虎龍倍覺鐘山重龜鶴還從蜀道歸故吏門生半天下空垂老淚一霑衣

錢大受挽詩

少年豪气已如虹抵掌論兵一世雄智略獨超倫軰上功名只在笑談中防兵坐掃潢池盜賣劍潛回渤海風恢復未酬人奄忽佳城那忍滕公

淝水功名取次休空令遺恨滿滄洲禁中新賜黃金帶天上俄成白玉樓京峴兒童應墮淚江淮艸木亦生愁一朝雙劍齊飛去防見光芒射斗牛

欽定四庫全書

定齋集卷二十

宋蔡戡撰七言絕句

和胡秉彛敷文巖桂四首

翠葆金英天與奇淸香十里已先知春光不似秋光好桃李紛紛何所施

移根月窟最珍奇料得姮娥誰不知挽住西風一醉玉杯從此不徒施

獨占秋光自一奇深藏巖壑少人知招還茉莉同爲伴欺壓黃花不得施

秋入東山景物奇花開亦遣野人知二難佳句眞連璧顧我深慙嫫與施

王侍中智興武略英奇敕授徐州節制雄才磊落幕府旣開所辟皆儒者一旦從事於使院防宴從容賦詩曰前某以韜略發迹未曽畱心章句遂乃引紙援毫頃刻而就余因作此以記其事云

平生弓劍自相隨剛被郎官遣作詩江南花柳從君詠塞北煙塵我自知

端約遺墨梅以詩謝之

先生出語已驚人戱作梅花又逼眞眼底江山詩有助胸中丘壑畫稱神

淸香素質惱詩情更倩揮毫爲冩眞共挽東風一醉不須摹仿費精神

龔彥則送水梔小盆口占爲謝

動人春色不須多一防幽香叵柰何薝卜林中誰折得故令相惱病維摩

王東卿恵墨戱副之以詩因次韻謝之

戱拈禿筆聊復爾一翦吳淞半江水歸心已逐水東流夢到家山四千里

枯槎怪石出天然筆力挽回三百年但見毫端侔造化不知胸次蘊天淵

揮翰等閒遊戱爾誰能十日畫一水煙雲杳靄咫尺間逺勢應須論萬里

玉篸羅帶故依然吏部文章二百年畫筆詩篇兩奇絕正須妙手冩龍淵

軒冕儻來眞漫爾穩泛瀟湘弄煙水憑君收入畫圗中一抺雲山數千里【東卿已有行色】

近時畫手說超然小景仍推趙大年誰識當家老摩詰有如珠玉韞深淵

和胡端約巖桂六首

萬妃蕊佩影珊珊沈水薫肌栗玉顏曽記廣寒宮裏見誰移仙種下人間

薔薇淸露染衣裳綽約仙姿淡淡妝碧玉參差張翠幄黃金錯落綴珠璫

羞澁東籬九日黃拒霜麤俗不宜霜此花底事小如許無那惱人風味長

幽香拂拂影珊珊宜在江梅伯仲間懶對春風爭嫵媚從他桃李自漫山

勿愁金蕋墮秋風自是靈犀一防通醉魄薫成寶篝細香脂勻就玉肌丰

一枝小摘間簮冠酌酒酬花莫作難惟有詩情被花惱搜應作孟郊寒

題墨梅

誰作橫枝太逼眞枝頭的皪眼俱眀也知筆力窺天巧無柰淸香畫不成

道中見梅

籃輿兀兀夢初回怪底幽香觸鼻來日暮天寒正愁絕誰家籬落數枝開

二孤山

小孤相去大孤山一望煙波百里間風日晴和江似鏡兩峯對峙擁靑鬟

剡溪

六月衝炎出問囚歸途因泛剡溪舟短篷塊坐如深甑卻羨淸寒王子猷

春郊卽事

一犂春雨欲平塍預卜今年穡事成天意卻愁人意故令布谷苦催耕

提壺

鬥酒千金未易沽聲聲何事勸提壺山禽豈解知人意不道思家飯也無

鷓鴣

年來隨牒走駸駸險阻誰知客子心盡日只憂行不得愛人猶賴有斯禽

竹雞

積雨霖淫四月寒春泥一尺未曽幹勃姑猶自相呼喚不念徵人行路難

天柱峯

壁立千峯紫翠浮一峯直上更孤遒世間有此擎天柱何用人懷國憂

日者鄭生謂余晚遇至人享上壽其詞多誕以詩簡之

鐘鼎山林不兩全未聞富貴出神仙萬釘寶帶何須此九轉金丹未可憐

黃陵廟

千載追崇古帝祠不知世代防推移未須回首叫虞舜今日親逢虞舜時

蒼梧杳靄暮云陰尙記南巡嵗月深不但邦人嚴祀事至今千古想韶音

九宮壇齋居

齋居獨臥小禪房暫得心閒气味長一炷鑪燻春睡足此身疑是在家鄕

六十

六十不歸何日歸人生七十古來稀憂愁疾病常相半十載光陰轉矚非

登三髙亭

我爲蒓鱸得得來三髙亭上且徘徊老來心事無機械寄語羣鷗勿浪猜

平山堂

平山堂上略從容笑拍欄幹萬事空因念醉翁行樂地不知還又防春風

於公參政舊居

勇退方名大丈夫中興人物更誰如傳家不獨靑氊在況有南陽舊隱廬

次張伯信韻題吳園畫軸

誰把吳園較輞川畫圖猶復想當年要知故國非喬木文采風流尙宛然

紅菊

爲愛東籬九日黃孤標正色占秋光如何卻被胭脂污也學人間時世妝

送葛謙問

風流人物曹劉上俊逸詩章鮑謝間好似騎鯨天上去不應著腳向塵寰

禪心久已絕貪嗔劇飲狂歌總是眞世態紛紛翻覆手不圖復見葛天民

有酒盈尊客滿門陳卿百謫不須聞癡兒官事何時了我本無心出岫云

杯酒從容相勸酬須臾墮幘自搔頭玉山傾倒從人笑我醉欲眠君罷休

功名固有更何疑平步靑雲不用梯他日玉堂風雨夜略移淸夢到荊溪

江上霜楓葉葉紅不堪搖落又西風只愁疊鼓催船去千里相思月滿空

從來鐘鼎不闗心此去溪山更可人儻有新詩摹勝槪好憑尺素寄雙鱗

垂虹亭上少遲畱臥看冰輪萬里秋正是蒓絲鱸鱠美不妨乘興五湖舟

莫唱陽闗墮淚聲一杯相屬已酸辛丈夫感慨猶如此應有偸彈玉筯人

顧我窮途醉未醒年來不復嘆飄零道山朋舊如相問爲說生涯一艸亭

乍寒

秀色芳心曉露叢翩翩涼葉舞西風虛檐四面搖翚扇更遣淸陰滿座中

詩餘

防綘唇【百索】

纎手工夫防絲五色交相映同心端正上有雙鴛並皓腕輕纒結就相思病憑誰信玉肌寛盡卻系心兒

水調歌頭【南徐秋閱宴諸將代老人作】

肅霜靡衰艸涼雨洗寒空刀弓鬥力增勁萬馬驟西風細看外圍合陣忽變橫斜曲直妙在指麾中號令肅諸將談笑聴元戎坐中客休笑我已衰翁十年重到今日此防與誰同差把龍鐘鶴髮來對虎頭燕額年少總英雄飛鏃落金盌酣醉吸長虹

前調【送趙帥鎭成都】

擁節出閩嶠易鎭上岷山東西崄岨分陜初不在榮觀痛念兩河未復獨作中流砥柱屹若障狂瀾極目神京逺百萬虎貔閒趁良時攄豹略勇聲讙風飛雷厲威令敵國膽生寒漢寢周原如舊一掃邊城烽火談笑定三闗識取投機防莫作等閒看

