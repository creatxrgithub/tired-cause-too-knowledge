

欽定四庫全書

集部四

防川遺稿

別集類三【宋】

提要

【臣】等謹案防川遺稿四卷宋劉黻撰黻字升伯號質翁樂淸人淳祐初以試入太學伏闕上書攻丁大全送南安軍安置大全敗後召還廷試又以對策忤賈似道復爲所抑後由昭慶軍節度掌書記除學官擢禦史累官至吏部尙書遭母喪解官遂不復起防宋亡二王航海黻追從入廣至羅浮而卒諡忠肅所著有諫坡奏牘薇垣制槁經帷納獻諸書航海時挾以自隨遂散落不存此詩文殘槁四卷乃其弟應奎所裒集也黻危言勁气屢觸權姦當國家板蕩之時瑣尾相從流離海上卒之抱節以死忠義之气已足不朽其詩亦淳古淡泊多規橅陳子昻體𨿽限於風防格律未純而人品旣髙神思自別下視方回諸人如鳯皇之翔千仭矣惟傳抄旣久文多訛脫更無別本可校爲足惜耳卷首有應奎序作於元大徳中又有鄭滁孫朝陽閣記一篇朝陽閣者黻山中讀書之地黻沒以後舊宅盡燬惟是閣尙存故應奎請滁孫爲之記云乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

蒙川遺稿原序

先伯氏蒙川先生少有志操刻勵淸苦以成其學而惟孝惟忠𨿽流離顚沛中亦未嘗忘於言其立身大節𨿽沒齒無愧怍也生無他嗜好惟殫精畢思於文字間凡所著述與諫坡奏牘薇垣制槁經帷納獻若干捲悉以自隨今皆散落不復見矣可哀也若夫廬室爲燬幸而讀書之朝陽閣巋然於蒼松翠竹間亦天也耶喜而爲謁記求當代之鴻師碩儒晨星稀矣惟息堂先生鄭公又赴蒲輪之召應奎遂有請焉乃蒙念同年之舊思獻納之暇摭其實而著之炳如也然每追念先生不無遺憾於撰述之僅有存者或得之防簡殘篇或得之朋友記識若詩若文裒聚止四卷爲蒙川先生遺稿以應奎之年已衰朝露行晞何能廣索冥捜姑鋟諸梓以示子若孫而朝陽閣記𨿽已刻於閣之楣矣今並入捲之首夫文載道者也文𨿽不能盡得茍能僅存則道亦與之俱存庶乎不與龍門艸木俱腐焉爾大徳歳上元日弟應奎謹序

朝陽閣記

東甌背江以城環斗而治江北東巒嶂峭巁狀若掛防望之輒動人乘桴之興循是舟行數十里睇海門爲近遂東入河爲樂淸邑境又數十里至其邑勢則負山面海亦奇觀也於是陸行東越芳林將入雁蕩有聚落日郭路父老云晉郭景純奠甌治時所經而盤桓也其地曠且奧自臺山萬八千丈來下屹爲雁蕩諸峯奇崛異狀至是始蟬蛻鳯翥鐘毓人物焉凡由是騰躍而西賓揖孤嶼外異嫵媚而雄健博大者皆其物也山陰爲梅溪王公宅其陽於【闕】定丁丑遂生劉公黻兩公相照映天降時雨山川出云不虛也哉公少字升伯早聞於人二十餘年讀書僧坊嗜陳子昂吟哦髙視物表蕩中有峯曰朝陽淸潤而特立梧桐生之晚作室以名讀書之閣公之志其在黃虞與文王之時乎左麓有泉汩汩之海弟子尊事公曰蒙川先生公生二十四年試入太學儕輩已翕然韙有司得賢後月書暇日授學蘇湖閒丁大全方爲臺屬移牒迫逐宰相去國將奪其位同舎生以公嘗言大全署公爲首伏闕言失體貌大臣禮書上追送南安軍安置大全貶公還公之赴南安也曰吾誠言旣還太學也曰吾誠未嘗言捨法入優等歳壬戌廷策莫不期公必冠多士賈似道専國貪天欲网羅公以自詭懇懇明道不計功之對遂失髙選當唱第雨暴如注陰霾激射庭中不相覩太史占者失人色公之不當此不祥有以哉其後公由昭慶軍節度使掌書記除學官試館職擢禦史遷諫省常與是科亞魁接武權臣能絀公於一時終不能抑公於他日中孚之信淇澳之盛徳威儀蓋自有以得之丁宮師公諱允懷艱服闋除集英殿修撰開【闕】海閫爲賢牧伯召還由刑部侍郎中書舎人吏部尙書丁太夫人解氏艱明年江【闕】

師亞魁繼相起復公端明殿學士視儀執政倚公【闕】子海邦以臨之公不爲起未幾似道洎軍帥韓震皆殛死卒用其謀擁二王由桐鄕入海以兵逆公共政將遜相位印公不復省成敗利鈍托宗祀於母弟成伯遂起旣起則覺田橫棲海之謀信莊生辭楚之志及羅浮以疾薨公薨其配林夫人舉室蹈海公一家就義而海上瓦解矣平時有爲許負之術者曰公當以憂死不幸其言而中成伯居城中旣附攜後公之二子歸尋故里十室九墟慨公所營朝陽閣巋然獨存屬同年進士鄭滁孫記之傷哉公之爲志也公其逝矣南山其矸白石爲爛存者奚獨此庋哉閣也鴟鴞晦鳴鼪鼯夜嘯不足以爲妖也陰風曀曀疾雷虺虺不足以爲虐也旦日東出淸光一瞬歷危防而滿上牀宜見公之顏色也哉至是公薨三十餘年矣伯夷之淸周民猶得稱之遂爲之記而系以辭成伯仕宋嘗佐九卿旣附以推擇尹爲邑鄕遂隠田間文學行誼肖其昆辭曰西伯寂寞鳯悠悠瑞圖不下十二樓先生有道垂鴻猷殆今已矣如東流髙臥百尺昔所【闕】深夜書聲【闕】復【闕】山下出泉分龍湫日旭泉新淸悲幽酌玆朝薦神來遊逝去混混嘆川流歌此聊釋風雨憂詵詵興仁化魯鄒

欽定四庫全書

蒙川遺稿卷一

宋劉黻撰

古詩

太玉洞聽琴

無弦不成聲有弦多失眞眞聲在何所和陶方寸春文操惜已逺孔壇嗟復陳所以桑濮響鄭衞波嬴秦詎知幽谷間乃聞太古淳遊魚出春水鳴鶴橫霜晨休羨廣陵祕是雅皆怡神

接家書

朝朝聴來鴻來鴻一何邈秋往冬又至爾鴻胡來【闕】凝眸屢東眺飛雲渺天角薄晚云四低來鴻似微雀習習逺近人尺書墜猶玉亟啟讀平安字字發天樂殷勤謝來鴻相過勿憚數

中興更化詩

東南天一隅誰起銅駝思雁蕩山之臞匕飯悲黍離矯首中興期儒風昌四維陰霾苦凝沍光景幾逶遲鴟鴞騰惡音蛇虺紛剝脂忠憤發夜气歷歷排姦辭黎明叫閶闔骨鯁蒼旻知陽噓一脈春萬宇同掀眉睿智覺今是廟防消前非疇昔兩揆賢燭照朋邪欺化弦易新調活著扶危機孽蜮遁妖迹鳴鳯覽徳輝聾聵一蘇醒皇運興炎基耿耿忠孝圖炳炳恢復規有志竟成事失機將奚爲布帛可禦寒谷粟能療饑盤錯見利器疾病知良醫今日墜悠邈千古羞塗碑

悼孫龍坡居士【魏鶴山銘其墓】

世教嗟蕪棘獨立狷者儔寄隠萬卷林不知霜滿頭抗論異端息觀志天爵修一室卽著庭聖賢時與酬編摩發云漢千古蕓香畱毋云食報邈諸郎稼方收

前廡兩學錄罷職公堂求經明行修之士充員時蜀人楊時發當其選楊君以賤姓名薦或謂余求之蜀人董【闕】行越人兪季淵永嘉陳行之咸以爲不然余亦自揆焉而記以詩云

汲古綆懼絕植徳根懼斸繩樞守窮賤旦旦天境續防意如長城視身等良玉禰薦非吾榮臧毀詎吾辱暗漏但勿欺人心勝明燭

挽新昌兪夫人【兪季海母】

我與令子交道味見顏色乃知貽教來諄諄及岐嶷世多諛墓文令子序其實範身惟禮閒齊家本天則子哀難盡書母徳更何極寒風號古林慈烏繞瑉刻

寄徐子蒼【琦】

洙泗千載孤師友道已寂柯山風雪間古韻響金石予生眇云晚志苦毛髮赤大道惟一中如渴饑飲食智過愚不及均之失天則虛舟發眞機戶庭滿春色印之賢聖言充然乃有得

風水

不雨五十日一雨生意回詎料雨復癡日日聞震雷中元節倏屆巨颷恣喧故挽水倒流能撼山欲摧掀茅與揚沙境境人號哀余禾墊西甽大木橫荒垓芝田逮楠溪防井歸丘萊飄骸塡港滙悲魄棲山隈吁嗟今之人瘥札相轆轠吁天豈耄昏靜【闕】

積乖必致盭養燼終成炲造化一感應予奪何心哉未聞豳詩官租稅星火催

癸丑九月苦雨和宋飲冰韻

旱潦苦傷稼景象難休休老農蚤夜祝願見虞與周彌望淚欲滴相對如楚囚蒼天叫不譍空使霜白頭市防彊喧飾村落多闃幽僂指千載間曽無三兩秋竈冷蛙產釡甕閒埃積蒭長此更不已菜色淪荒丘陽精赫陰霾庶寛漆室憂

代壽徐意一參政

東南仁气氳堪輿武夷相望鐘眞儒考亭西山接伊洛戶庭坦蕩除榛蕪意一先生續正傳剛以直養軻其徒端平禦史凜風節歷歷抗疏誅姦諛愛君憂國根性天實與名稱名非沽藝祖所謂社稷臣四海歡呼登政途津梁善類植泰道柱石明堂開逺模丹心炳炳照白髮力扶國是消民瘉共期聖祉登嵩華長使廊廟聞都兪黎元翹首望太平願斡聖化還唐虞

哭藝堂湯先生

天地之性人爲貴四體百骸仁義具先生領之皇降初繇稚及耆全故步深居獨觀昭曠原學不師傳能自悟眞貧不撓萬境融實行已熟羣【闕】深衣褒帶山澤臒經史百家羅府庫東南淸敍知幾何見謂生賢扶世數申公不召老丘園共惜煙霞早成痼予嘗北面承至言如立明堂聞大濩是時年方二十三自嘆摳趨已雲暮詎知窮餓驅逺遊倏忽五年疏杖屨世界剝爛志士稀稽首斯文獨終慕家書一幅來雁山報言先生溘朝露肝腸欲防聲欲瘖六月悲風起荒圃先生諒與混沌遊魂魄聰明還太素生兮無辱死有榮虎護龍居老師墓

焦溪茶

上猶石磑天下無霏霏吐出焦溪腴泉二湛康廬如瓦鼎才跳魚眼珠顧我常苦書腸枯一汲河潤九里餘山精木怪不作魔澆過秦論風生裾幾回喚醒眉山蘇詩句零落樵與漁向非朔洛角植黨焦溪安得聲價俱似聞東觀羅遺逸煩君寄上圖經書

東坡竹石【東坡先生自海上歸過橫浦戲筆竹石於常樂寺壁突兀蒼老隘視八遊不知何年歸冊府今有石刻畱郡圃無垢先生志其下筆畫同一遒勁眞二妙也】

坡翁北歸畱戲筆數竹離奇生磈石世如有鳯必先知碌碌凡禽誰得識風不聲兮月不影山僧笑我移枯瘠嶺阯毎苦煙瘴深煙瘴何曽禍忠直天使無垢來此邦要與坡翁發眞迹大書特書等傲岸方寸一虛隘八極何年移植蓬萊宮淸風逼人寒半壁枝可磨葉可摘石上根只如昔

用韻酬胡編校

詩成防肝腑寄我光焰長貞女守閒寂志士多悲傷煙雲起寒嶼風雨喧夕牕憂時付酒斚惜日惟書牀頥養匪丹汞坤徳明黃裳羨君富奇植獨榦難爲芳

追和淵明貧士詩七首【橫浦作】

貧士何所營但知貧可依日月照不盡朝暮常分暉水瘦魚自躍林寒鳥亦飛紛紛苦多求此境誰同歸石田久不種難免良夜饑饑本士之常獨抱嫠婦悲

把書不釋手非志冕與軒昔有董仲舒三載不窺園道味歸肝脾遑卹廚無煙家貧未爲貧有書足可研寤寐千載心俗子難與言勿嘆師友寂日日親聖賢

髙山與流水妙趣歸之琴吾媿學未成匪嘆無知音但向胸中防毋勞指下尋種菊或可茹得酒聊復斟窮達非所期動靜一以欽發爲琴之聲邈矣天地心

平生抱狷介深愧唾面婁蒿萊常閉門與世疎應酬柰何世患稔鯁鯁如馬周顚頓亦良苦饑羸非所憂皇路益以榛忍作寒蟬儔口禍渺無際困辱秖自求

靜對松竹枝一塵無相干飲酒不至醉讀書匪求官畦瘠多種菊采采亦可餐衣冠背時樣筆硯同歳寒但求聖賢心肯效兒女顏紛紛往來者笑我柴門闗

人生特寄耳何往非萍蓬世挾智反愚予謂拙乃工淵明有姱節髙邁疏與龔大抵豪傑士所見自略同簞瓢非遂窮軒冕豈眞通倘不達至理冥霧將奚從

扁舟溯西江忽抵梅花州二忠儼遺像予愧非其儔肝膽照冰雪要亦狷者流言直不砭時掇禍貽親憂山禽似相盼來往疑勸酬闃坐生萬感矯首觀前修

兀兀棲精廬

兀兀棲精廬靑山日相對靜照年少非動虞壯士悔耕鋤計已晚畚築力猶耐夜臥司馬衾晨餐魯直菜自計淸廟修誰知圜壁壊人情春水波世事寒云態直道叢百謫孤蹤繞羣吠拘累僒形骸憂危積肝肺逢人口卽瘖出戶足如礙周程儼範模劉張遺謦欬滌垢學歸愚達增務韜晦志苦秋不磨髮白春匪載采菊聊傾觴延蘭可紉佩官餽乏三月家書隔千載楚語欲聴慣峒闗驚未潰冥冥瘴霧間冋冋靈光在莫揮感時淚山水怡吾愛

和張無垢胡澹庵二先生淸江亭記

一靜心境融飛躍昭上下大道元不磨人情自榮謝兩翁投遐荒浩然獨餘暇悲此當道狐羞彼立仗馬命義俯仰間誰復論冬夏一笑淸江濱瓦杯勝瓊斚

丙子復丙辰【丙子無垢謫丙辰余被謫】居然百載下靑山招我來寒燠任更謝寤寐古人心處變亦如暇紛紛艷孔張翕翕嘖賈馬世道長江流何人屹中夏漆室空興嗟且酌宜城斚

寄時天彞

亭亭萬木林古柏集新翠淩厲雪與霜不凋自天粹淸廟嗟欲頽誰堪棟梁器之材百世珍造物巧相遺予抱憂國心相逢喜忘寐

艸【周濓溪先生窗前艸不除云與自家意思一般故予作艸詩】

萬卉爭獻奇小艸亦足貴四時春不防可識天地意穉子謹勿斵葉葉含元气人皆訝姑息姑息特細事秖恐生道滅形色鼎中沸

菜【黃山谷居士有言士大夫不可一日忘此味斯民不可一日有此色故予作菜詩】

鉏荒種新雨擢秀美且艷生理未羞窄采擷足飫饜每擅筐筥芳湘以鹽與釅舌根多嗜珍味爾乃鍼砭充之宇宙間境境浩無欠

夏夜

靑燈人語寂池塘響蛙蛤孤坐如老禪門開風自闔

謝惠筍

饑腸數日吼往往茄莧爭幽人盻寂寥餉我慈竹萌斑斑未離防白下莫與京寒泉煮靑茒手調玉版羮招僧招不來貰酒乃獨烹茄莧避三舍紙帳午夢寧

月

天公屬月爲眼睛曉夜不息天中行癡人習見圓復缺謂此眼睛非長明渠思一照千古白奚分朔望陰與晴彼昏病癡苦營營以月視之蠅在罌

贈江山人【精地理】

相山如相人不論肥與瘠神气參有無毫釐千里隔今古非茫茫山骨水爲液誰歟璞輅翁眼爲天地碧

和紫陽先生感興詩二十首

至理根一初精微實髙廣寄之形气中今來齊古往眾曜列太空環侍惟斗仰變化妙不測虛靈本常朗井坐識易陋簾窺學云罔靜玩感興篇剖陳如指掌

陰陽著太極萬化惟一中權衡疊軒輊樞紐相始終人受命以生今古穉耄同彼昏自不覺安用尢聵聾仰觀復俯察上下融眞機元气無奇耦魚躍鳶自飛神聖奠中域靜動心勿違天地斂諸躬照以日月輝遜志納眾有先慮周萬微胞與豈不夥游泳皇極歸

造化泄元祕河洛圖書出龍亦何心以靈乃受役微旨竟先天妙用普經國三聖受心印執中數語畢詁學長枝蔓往往膠陳迹偉哉千載下元公指無極

文盛起太息姬壤半淪夷仁積天所親道喪人已離霸圖疊雄長明詛興自玆王綱久不競覽捲空涕洏日月照干戈風雨撼璧珪仲尼不夢周世道無復爲元气日以薾荏苒朝露悲嫠婦抱隠憂忠矣非知機

宇宙浩無際主靜卽其綱靜非寂以槁密運治乃良公明闥晏燦忠慤消彊梁山河帝居壯日月天徳光八荒囿一和此界均彼疆鴟鴞息晝鳴鳯凰梧桐翔黔黎歌爾極逢掖趨大方皇風播品物道辟淑運昌樞機不盈握妙斡見弛張柰何動志靜反袂千古傷

我聞嬴秦氏威力橫提封北方迆長城中土銷春風阡陌鞅肆孽簡編斯造凶民命眇以墜天勢巍且崇中焦痼成痞怨气蟠壤穹炎漢一洗之詎詫百戰功規模納羣策意度恢大公約法止三章赤子歸包容溺冠膠余習莫致商山翁過魯嘗藏祠猶足醒昏蒙

東都黨錮禍機阱深九淵標榜起俊廚接踵沈黃泉西園久握爵龍門昧幾先忠魂招不返炎祚孰以綿諒矣文君癡猶覬冷燼然吁嗟萬鈞壓一綫那能牽

坤輿載五嶽乾象垂三光太極宰元化俯仰無低昂一理貫萬有形色皆停當晉風競淸談幽眇誇輝煌坐銷白晝盡狐兔睨其旁天地亦爲愁何但頽偏方

立朝觀大節炳炳在行已李唐號多才屹立整頽紀前狄後有韓髙風世仰止孤忠翼正祚大論辟非禮老榦挺冬嶺明魄浸秋水均抱扶世心勲學豈殊軌

黙觀羲聖書先天著復坤畫畫妙理具森立河圖文宇宙斡生意日月寧辭奔乘承著不息反窮性存存透彼名利闗洞此道義門用功不精密頻復何由惇

詩道發金石世苦壁聴訛正色落芻蕘一掬眞意多眾竅本虛寂其如天籟何不悟康衢謡不識黍離歌禮樂節性情工夫貴深省愛親篤冰履酬世尙錦防勿任忘與助一敬收眾騁威儀筋骸束趣味精神領相彼屋漏中森若指見炳窮達付天分靈光勿隨境

書法嚴貶褒明辧邪正根寒暑自疊禪日星常與存浮雲豈不翳昭晰誰其昏筆削匪爛報執抝開亂原仙佛各有門托言深入山一探寂滅宗一透鉛汞闗菩提悟非樹刀圭詫靈丹槁形付塵幻蛻骨衝飛翰咄咄亦奇事詎憚力到難儒先著明訓整轡皇路安

智巧役一世往往悲古愚觸蠻榮利塲白日事浮虛情流失固有意騖希本無相與龍防登獨不捷徑趨是非遂倒植大道歸糊塗發憤中夜思猶有未亡書

扶輿播淸淑何代不毓才森森萬壑松盍厚拱把培蒙養正性存臨教大義開嗟哉古道息習气少已乖區區黃冊子所事惟奪魁戶庭且得色斯文何望哉

人生戒悠悠蚤已闇大方卓爾志有立不墜炎與涼孫弟浹閭裏孝愛充室堂應對動以恪操存靜而莊見善如乘珠視惡如釜湯毫釐貴明辧造次宜謹詳勿謂居壯年光陰隙駒忙窮理養夜气任運爲沈翔

交遊重金石里巷毋泛尋胸中抱明鏡妍醜不相侵熱交但以貌冷交惟其心勢利易茍合道義難力任詠春發眞趣邀月開凡襟夷險只一節雞鳴風雨林

聖人不可見猶幸聞緒言萬古宇宙立一脈理義溫専門鑿私智百家起喧太陽炳離照坐收煙霧昏魯語本非略軻書豈爲繁資之歳月深左右皆逢原

送茶

我得新焙珍如金持以餉君將我心縱無龍文與棋局白雲一椀搜書林玉川不作陸羽沈茫茫世上誰知音曇濟道人亦復往八公山頂畱荒岑我生與渠似有分一日不見幾成瘖檳榔是弟橄欖兄大抵苦澁味乃深車聲出鼎策奇雋書窗靜坐聞山禽

悼使君趙計院

我作壽公詩倏聞公已古道路涕行人田閭愕農父謂公肫肫仁潤澤溢橫浦谷我艱爾振防我驚爾撫涉我病爾梁役我殫爾宇冬我瘴爾雪夏我魃爾雨飲鄕羅俎豆建學闈儀矩善政襲西都文風被東魯闔一郡三邑擔簦白繡斧艸木爲動色禽魚亦掀舞誰趣玉樓文竟奪鯉城主人物落曉星如公不多數豈但賀白倫端與間平伍我崎嶇逺來不絕命如縷淒風守憔悴暖意勤噢咻我生特蝗粟公死卽傾柱顧我莫贖公龍徳嗇下土

矻矻何所思

矻矻何所思一默照羣妄門外風雨深山鳥亦不訪有書足遮眼寤寐古人樣菜根淸苦趣木朽支離狀深衣持夜香往往禦煙瘴矯首知己賢大有蒼生望

餞傅理掾

一郡一理掾橫浦爲之宗靑靑艸不枯曽識無極翁遂寧起鼻祖陸續書問通乃今有耳孫力學追遐蹤潔靜二湛水峭介雙秀峯平反幾春意坐令古犴空政最復政最匪詫赫赫功庭艸色若何還與慶曆同歸歟浩無怍扁舟驚輕篷邦民再見公繡斧番禺東

寄與權器之二友

鴻鈞盎一宇何物非生意輪囷得此剝而有此憔悴根蠧聚螾蛭榦古禦魑魅旦旦斧斤尋九殞特其易飛鳥不敢棲何哉蓊蔚芘風雨極震淩霜雪苦顚躓天地大父母榮枯均厚施腐植產靈芝至美終不閟桃李信春妍柰何骨嫵媚

秋心

秋日日苦短秋夜夜苦長長短不易晷處厄心自傷秋風獨有聲葉葉闖我窗秋月豈無情隙隙窺我牀苒苒寒事迫孰整衾與裳故鄕隔萬山籬菊那能芳

城中有髙樹

城中有髙樹與我相爲鄰薄味生古道靜坐疎今人淵明酷愛菊張翰勤思蒓蒓菊我何有一杯天地春

避冦【寶祐戊午年】

戊午九月十洶洶羣冦生疋枹與赤水參防童石氓【童子保石門保】烹牛飫凶豎剚人諂妖靈長驅無齟齬四境騰沸羮野廬競趨察防市爭奔城啼號震暮夜陰气昏冥冥攜持半箱筥扛舁及甕罌雞豕頭駢闐脇息驚吞聲宇內同一胞何事起攙搶據險惡氛聚血牙余種獰原嶺迆巢穴習鬭惟輕生擲首視爲戲揭竿誰敢攖父老謂曩日艸竊恣橫行羣將出奇計一諸峒平老熊痛已定悍虎謀方興若非急討捕終難保桑耕官兵駐大曷警報馳飛星探旗逼軍旅登城羅義丁菱角隠阨塞松明通曉更山前號令肅鈴閣籌算精疋馬熟往來老穉倚以寜溪潛鱗且遁林散翼亦驚顧予久放逐逢此增伶俜夜寢不忍睫朝餐何所營無垢畫火攻坐令妖祲淸【張侍講九成謫南安時冦作畫火攻之策遂擒之】孰謂毛錐鈍不逮蝥旗登

雪屋爲吳夢蟾賦

一廬天地寛玉雪照四壁天風吹不搖夜半響鐵笛彼美人無眠梅花對岑寂訪戴獨回舟破蔡誰艸檄靜坐斂逸气中邊透虛白

平冦

西江十二州自昔聞冦警按圖覽上游峒俗號最梗嗜殺等兒戱縱掠恣狼獷右通崆峒東左接梅花嶺郴桂貫肘腋相據易馳騁巢穴聚一邑流毒烈四境寶祐戊午春童石肆不靜【童子石門二保】蔓延及夏秋養成癰在頸聚落焦山寨防市空竈井田野寂牛鳴道路息人影焚刼不可計聞問已先哽太守趙大夫一念切救拯符移密有置紀律務森整憲鈐選精銳薙狝赫弄挺凶醜惡已貫屠擄勢猶逞提兵總郡將指授疾雷霆直搗姜坑屯鋒交生死頃夾擊馳若神賊潰亂奔町輜重委荊棘累累殊首領義丁羣搜山擒械半雄猛天俾殱其渠陽精遂昭炳窠蜂果何號花獸亦終穽顧汝宇宙同乃甘犬羊並如醉復飲酒亡生不知醒聖徳溥涵濡皇心極忉怲造化開生機春寄雪霜冷

詠月追和韓昌黎韻

初秋十五夕皓月來滄溟白鷺與共色烏鵲能踐靈逢掖覓桂防孩提窺兔形涼气淨余暑浮光滑靑冥列宿各韜彩腐艸休衒螢浩蕩靈槎泛瑩潔仙掌泠門靜送佳客窗虛照羣經佛閣髙低見譙更逺近聆竹風搖瑣碎花影列娉婷靜坐禪安室閒行詩繞庭銀河占米價璇象認文星何處笛傳浦誰家酒散亭深閨悲蟋蟀逆旅愬蓬萍水濶平連素山低逺抹靑有心齊肘腋無計得輪停八蠟神司社方諸澑納瓶魚翻波可樂禽警露頻聴歷歷天疑近沈沈夜不扃廣寒非寂寞沙界徧輝熒盈闕天之理堯堦任落蓂

餞李叔飛赴劉朔齋招

五侯之鯖紫駞峯鹿鹿鬭飣難爭雄世多果腹鮮知味北斗以南推朔翁桂林延入蓮花叢相邀皓月烹淸風詎羨鮓麋與胹熊座有一珍羣品空舂容樽俎須折衝海戢鯨波列上功

六友詩寄林景云畱壽國林道初兪季淵

靜友【蘭】

靜友性不凡惟嗜土石瘦與艸似無瘉於吾如有舊抱獨足養眞韜芳何深茂淸風苦好事揄揚古今宙

直友【竹】

直友古耐交莫問三兩个玉立君子姿足以警吾惰虛心內有容勁節老無挫荒逺親舊違得汝乃自賀

淨友【蓮】

淨友何亭亭修潔得自性本生淤泥中乃與玉同瑩一淨消萬暑特立起羣敬色香非色香是謂花之聖

髙友【松】

髙友住山中無心涉塵圃山中有明月明月照棲鷺幽人眠不成披衣起閒步相得靜無際勿訝秦官污

節友【菊】

節友獨愛秋相得匪遲暮受气惟至正睟見黃與素飽諳風露味甘守煙霞痼如何千載人僅一淵明遇

淸友【梅】

淸友天賦完歳晚樹獨暖粲此白玉英瑟彼淸廟瓚香自根中來冰雪匪壓防一見一回老殷勤呼茗椀

還譚鳴玉北枝槁

天下惟此花渠町南與北有翁號北枝似惋宇宙塞紛紛紅紫蹊陽春豈不力枝北春𨿽遲今古冰霜特

贈鐘春谷星學

五星聚東井老人現端門總是太平象渾儀妙用存巖傅本騎箕執築付無言一旦寄霖雨夜夢形至尊試問古馮相此數如何論太乙照西蜀子午斜谷昏毘陵星霣石田裏春風溫穹壤一理气理爲气之根步推尋其元太極昭乾坤

餞湖南趙提舉

丹湖偉人維南城胸有老範眞甲兵挈來庾江鎭魚壘坐令【闕】

無驚峒獠習鬭不識機亦以出艸爲常程痛勦根株詟羣哄方知弄梃不如耕吾皇詔趣度湘水溪蠻辟易梟休聲玉節淸風肅九郡淸風肅處春風生邦民借防欲防橋願公爲我誅鯢鯨邦民愛公欲植棠願公爲我銷欃槍愛旗獵獵羅道左竹馬截鐙兒童爭我爲峒冦特區區更有西江狡謀成蜀危累卵淮破甑聲東撃西誰拄撐二矛重弓列禦屏衡山雲起瀟湘淸指日南城障東南托天半壁一柱擎願摩浯石歌中興

古興和饒雲峯韻

貧婦守蓬藋顦顇無顏姿挈瓶養公姑肯涉山徑蹊夫君暱浮響疏越成暌離家欠蠶織具茹苦寧力支叫天天不譍聴彼風雨迷明月古鏡淸夜長分輝見月如見君此道惟心知造化毋羣動一耦仍一奇得耦固有分失意吾何悲緑髮已攺色素節難轉移君有內覺時伯牙逢子期

賤妾命猶紙靑燈傍低墻羣艷逞春嬌半葉難言芳手織補天綫五色生輝光主家不顧盼內美誰鋪張妾命痛在身病痞非病狂滴滴肝胃泣奚暇宮樣妝層陰閣深燠雨露膠雪霜猶記承恩時曽不一餉忘忠勸勿飲酒【闕】恕乃溢觴妾心諒安往勿飲君壽長渠知滄海深難以升斗量

聞陳正學理琴

聞君整琴待秋風我欲從之魂夢通素麻髣髴蒼髯翁揚休山立崆峒東淚痕猶濕龍門桐有曲無音悲天公猗蘭未冷拘幽濃那知斯道將遂窮山矸石爛冥感叢枝蜩盤蠅疊相雄兩耳年來怪不聰羣哇擾雜安於聾煩君爲我調怔忡流泉隠隠深澗中春溫亷折各不同聲𨿽在指意在胸雲飄栁絮風入松恍然樓閣坐虛空伯牙所知何必鐘白鶴飛來采芹宮

梅使君守橫浦擒防閔雨

猛虎久負嵎吞噬艸木痏流毒烈贛吉一呼蜂蝟起老天福黔黎雪村鎭梅壘指授討捕略前驅謝張李火箭窮其巢推算捷如駛露布星火馳余獰悉披靡大暑熾焚惔心薌焫一縷甘澤隨車至咸曰雪村雨人事天道協除惡乃臻媺洞落洗腥穢生意從此始雞豚醉秋社老農自相語生長子復孫一飯不安七南人今不反合爪鯉城主願緩除書來徳風徧田裏

喜雨呈趙使君【崇栗】

閏餘五月卽六月一雨不來天欲裂邦侯赤心走羣望喚醒癡龍睡時節雷車風馭相後先甘霔連天聲未歇茅檐靜聴老農語今歳夐與他年別煙瘴壓低曽見雪晴未兼旬雨復咽區區枯艸寧有知孕出靈芝光吐結邦侯求仁求此心表裏不欺天地徹爲霖何暇蜥藏甕占云已喜鸛鳴垤斗頓溪流髙一尺盡與疲氓洗炎熱晚禾獵獵實方腴早稻津津香已馝饑者可飽飽者逸深夜城簫響淸絕持此丰年還聖主願同何武歌休烈與李叔夔錢子云同遊興教寺約齊都巡

古寺壊壁存菩提又有達摩蒼龍如我來問訊若舊知宇宙中間眞蘧廬朋儕邂逅誰親疎秋風相對一笑醵杯行艸艸復徐徐山僧野朴談古初謂元城老當此居浩嘆不足歌繼之滿庭燦燦木芙蕖疑是萊柏鄧栟櫚人多病俗不可醫天欲廢道還從渠儒生腹大能幾圍但教盛酒勿盛書【栟櫚事用誤東坡謫恵陽寓嘉祐寺種樅樹耳】

和酬張梅埜

郭行載酒相挈提躡根探窟天津如相逢何必皆親知天地許大猶吾廬矯首梅澗迹若疎舂容婉畫妨淸醵詩如琴弦分疾徐驚我一聲聾聵初蕭蕭白日金仙居東西求仲時從之靜對夕陽搴紅蕖或聴夜雨鄰翠櫚國步孔棘須神醫縱有鵲醯誰信渠風傳西事方解圍願君勿藏圯上書

和譚學士見寄

大道久磔裂啾啾誇毗子彷佛皮毛鮮孰探古人髓我亦坐玆疾默閴照非是束身云瘴鄕凡論悉掩耳夢不到伊傅志惟髙角綺人生駒過隙鹿鹿何時已耽書夜不睡省事日髙起疎薴寒亦燠硬菜苦猶美非忘漆室憂莫救沙界痏生死不可料何哉爲泰否佛祖顯云封道源開嶺趾誰云築底邦亶爲通徳裏廬陵有可人訪梅一至此扣我理義闗無言但心只新篇發天趣步驟古詩史窮通從所擇柔舌與剛齒

一舸

一舸泛漭沆風濤正掀舞駕空赫魚龍沈浮未知所同舟一性命俱父父母母倚門望兒歸天亦諒辛苦胡爲托笑言射影學溪弩

蒙川遺稿卷一

欽定四庫全書

蒙川遺稿卷二

宋劉黻撰

行

猩猩行

肩發肖人形言語劇機警罝罣不可招幽曠從馳騁胡爲所嗜偏遇醪卽首肯染指疑含沙浸淫歸酩酊蹀履意欲歡孰知墮深穽鄙哉酣爵人白頭猶未醒

畏虎行

於菟伏林薄樵者逺斤斧寧甘骨肉饑毋蹈爪牙苦山居聚落消十室九閉戶形影自相弔祝神爲驅禍獸毒猶可逃急徵罄罍鬴

董孝子行【寶祐甲寅剡孝嘉鄕董道成以父病刲肝粥進隨愈縣聞而給之𨿽非聖經之孝於不知書者求之亦可言孝】

嵊有董孝子父病刲其肝肝還猶可刲一念充之難遺體戒毀傷此毀乃爲完蕭條邨落區四顧藥餌艱親病日且革不療何由安有父始有身無父身奚存裂肝粥以進果獲急證寛嗟哉古道閴天紀紛夷殘訟讟滓官府縣尹悲溢顏惓惓惇教化各各還根元邑民以孝聞莫諭心所歡大篇述梗槪詎侈詞藻繁托之剡山川千古禮義宣

吟

戍婦吟

月色暗還明鄰家砧杵聲有衣難寄逺無衣不闗情冰合長沙渡霜枯細栁營北徵人未返鴻雁又南徵

和趙寺丞憶鶴吟

旣名仙者物何恙亦沈冥弔月憐孤影埋云惜瘦形琴中空作操詩外不消銘葉落鳴臯處猶疑昨夜聴

三十一歳吟

三十一年鴻蕩臒隻影流落長江湄耐寒忍苦還力饑寤寐千古聖賢書有時理到意獨防有時欲動心如癡有時目睫交宇宙有時咫尺生藩籬有時開口邈豪傑有時瞑目慙嬰兒堅凝力量在深省但守瀟瀟風雨雞

丙辰吟

熈寧歳丙辰海內厄安石慶元歳丙辰僞學禁如織寶祐復丙辰衣冠墮荊棘龍蛇數云惡鄭炳先識諸生不齚舌投荒誠予職鶺鶹號屋頭鼯防攪牀側雲集膚已粟日出汗欲赤瘴癘半南州可軒靠神力【崇寧間司諫江公望貶南安寓寶界作經藏】所寓乃略同蒼苔共岑寂丙辰自丙辰焚香且讀易

五窮吟

智學文交與命窮瘴江風雨值衰翁昌黎送別勞三揖何似檀欒一笑中

四不吟【邵康節】

大寒風雨暑不出公防坐廣醵不赴我奉遺體投遐荒相爾室中胡不懼

六無吟【蘇東坡】

食無肉兮出無友居無室兮病無醫冬無炭兮夏無泉祠有坡翁慰我思

田家吟【少時作】

舊谷未沒新谷登家家擊壤含歡聲慚愧今年雨水足只雞防酒相逢迎豪家徵斂縱獰隸單巾大帕如蠻兵索錢沽酒不滿欲大者羅織小者驚谷有揚簸實亦簸鉅斛凸槪謀其贏詎思一粒復一粒盡是農人汗血成

四十吟三首

四十年來父子情吁嗟今日任飄零𨿽慚負米供三釜莫悔傾籯教一經飲水西江甘冷味炷香南極祝髙齡白雲縱隔三千里詩禮朝朝似過庭

四十年來兄弟情渠渠天理境中行形如鶴瘦困書癖志不蠅營守筆耕庭燎獻箴知聖主臺評飛劾到諸生阿奴抑鬱休嫌拙門戶如冰耐拄撐

四十年來朋友情朱弦疏越最希聲閒思白日同天樂每向淸宵坐月明世事只隨漚起滅故交不趂木枯榮早知黨禍今如織只合漁樵老此生

五言律詩

寄菊廬舅氏

文章時不偶髩影想蒼蒼抱劍客千里憶家書數行艸萊荒菊圃風雨冷詩堂若問求安策東歸策最長

過白沙

出郭才數里片景盡漁家夜靜惟聞犬潮平不見沙寒風欺槿葉澹月讓蘆花世路幾銷歇一翁常施茶

題花巖

厭聴朝雞唱歸來覓栁栽半山張錦繡一水隔塵埃尋壑疑無路看潮別有臺仙人不可見孤鶴夜深回

淮上

翠華南渡後此地獨防秋明月家家淚西風處處愁鼔鼙寒出塞烽火夜分樓徵戰何時息長河萬古流

訪石門洞

洞中誰是主一樹野桃開仙駕靑牛去瀑疑碧漢來門閒雲闔辟山好客徘徊已擬歸休日臨溪築釣臺

登舟西郭別城友

久靜還思動離觴江上斟文章關世道科目壞人心門掩溪云早舟橫野水深淸猿不解事應向故山尋

賦漁村晚照

自許同漁者築廬雲水鄕利名俱是幻鷗鷺亦相忘古塔明秋樹歸舟動夕陽臨流不盡意何必問瀟湘

冷泉亭

兩峯相對立佛屋住中央有水地偏潔無風心自涼林虛猿應谷人定月歸廊造物餘淸供山梔一樹香

寄馮賀州

鳴鳳起朝陽斯文气脈昌諫書畱北闕詩筆化南荒湖栁生新意岡梅續舊芳相期功行逺何但說龔黃

靈巖

千巖圍一寺入境便無塵古木猶知己髙崖若正人山靈祛虎迹石髓幻龍身上有通天竅民愁獨未伸

大龍湫

總是佳山水龍居又不同神明専一壑气勢壓羣雄派想從天落湫疑與海通髙秋看不厭宴坐雨聲中

斗山接待

雲水無南北幾人相往還井深應接海石顯爲開山佛塔寒流上漁帆夕照間何當脫塵鞅分石伴僧閒

和朱運筦郊行

扁舟隨處泊山影動淸波栁惜春風老花嗔宿雨多野棋驚鶴夢僧磬答漁歌靈運經行地今年幾度過

永春道中呈賈九

永春春不防桑柘滿林丘云薄無多雨山淸卽是秋淺沙寒立鷺小逕晚歸牛不慣同爲客逢人問宿頭

臘雪

八窗惟一色穉子詫天花不稔已多歳無寒能幾家山川增古老宇宙頓奢華凍坐無他事呼松自煮茶

東臯

天然巖壑怪官況此中閒臺閣人煙上防幹樹影間引泉歸月沼分菊上秋山咫尺神仙洞聴笙防卻還

滄浪閣爲王憲使賦

獨得蕭臺趣心淸不受塵我多臨水屋誰是濯纓人波渺涵天濶沙渟印月眞防機有鷗鷺渾不厭相親

遊長渠石洞

六月訪古壑衣巾全似秋多無百年壽能得幾番遊泛酒月流硤聴笙云滿樓相忘有樵者來往共夷猶

遊靈巖天竺【兪季淵舒東叟平叟李君美黃達道同遊】

秋气飽林壑淸曠恱所性山禽不避人野猿亦從命臨流悟世情過剎知民病論交愼勿忘森森古松勁

賦頑石坐寄中上人

一日復一日坐來空世塵淸潭常見月老木不知春室靜佛爲證山深石作鄰莫詢門外路風雨暗荊榛

哭菊廬舅氏

舅甥三十年生別且潸然書落雁來處病深秋到邊故人傷逺道孤子伴歸船定有焚黃日西山松樹阡

賦鹿巖賈司理所築懷京臺

銅駝無萬里長憶再遊難歳月英雄老山河艸木寒夢隨歸雁逺愁賴酒杯寛寂寞先朝事斜陽莫倚防

趙墳

客愁同路入行不盡靑松水去成雙瀑山來堅一峯土墳存舊壘木主上新封勿謂尋龍貴蒼姬積在農

剡縣呈何視履

剡爲山水宅中有隠淪居未續戴逵贊閒尋支遁書云深丹井逺城老古州余何事頻來往愧看人釣魚

寄解性存

相望才咫尺防面若登天破屋人多厭空山月獨憐未貧猶有易屢旱卻無田時到靑松下西風伴鶴眠

思弟

久客知秋早近湖秋更多以予眠不穏知汝夜難過歳儉山空粟門閒路沒莎歸期毋太晚親老髩俱皤

寄繆景文

髫年聞俊發兩歳喜相過薄俗交遊少淸談警處多巷深畱虎迹樹老集禽窠無計買鄰住靑銅誰共磨

南山龍門

山椒誰立石人說有龍居此地終招隠何年定結廬云封秋嶂老瀑倒夕林虛不似膺門峻爲謀恐未疎

旱

一雨連三月當秋乃亢晴不知老天意何忍悞民生川竭無雲起山涼有月明憂時心欲折空聴海鱓聲

牛頭庵次王九山憲使韻

有此投閒處羣山繞地圖聲名出朝士笑語樂樵夫招鶴松爲主開泉月作模猶嫌居欠僻來往是徵途

遊太玉峯【宋飲冰九曲鄭松巖同遊分韻得花字】

一秋吟不盡才拙媿黃花極目皆成市論心有幾家淡交期白髮淸話證丹砂卻憶分攜處寒林集暮鴉

白石洞

片石立云端羣峯向下看夜壇星斗近秋閣洞天寒泉滴疑傳漏人危怯倚防降魔孤劍在卻並禦書安

溪上翁

問年知近百傴僂合形不理兒孫事惟占水旱星慣醫閒施艸貰酒自攜瓶勸世行方便何消念佛經

寄朱徳卿

世事何拘束淸吟秪羨君半牕聴夜雨一雁叫秋云壁潤琴音濇山寒酒力分何時野堂上重與看騷文

出邑

出邑欣逢友不知三嶺遙云深山失樹月上海生潮縣小官租急年荒酒戶銷且尋僧捨泊第一免喧囂

西際

一徑寒松老因來采茯苓水禽鳴杞澗野鹿臥防亭瀑近云根濕仙遺石井靈守廬靑道者不厭客頻經

臘月六日見雪

一冬長是暖見雪獨精神田野眠方穏湖山認不眞眾禽憂失樹孤客喜忘貧只此嚴凝气中含造化仁

暮春寄友

春歸無路尋煙水一村深中酒易成癖惜花空用心嫩芻靑引犢新樹緑藏禽每念離鄕友經年不寄吟

過柘溪得西字

晴雨春無定東風忽轉西地肥桑眼大天暖麥須齊食頓尋幽所舟行畏惡溪野禽如避客飛上半山啼

西湖

滄波混碧空楊栁路皆通列岫疑奔馬新橋學跨虹東風香迹滿西日樂聲叢總是遊觀者幽人趣不同

掃松

西原百五日寂寞故松阡挑飯瘞黃土酹觴焚紙錢煙林窺老狖雨島哭蠻鵑舊植亭前桂一年髙一年

朱菊山汪眉山防宿蕭寺

共遊溪上寺因得話詩緣客髩添新雪梅花似去年疎鐘含暮雨古木帶寒煙後防知難定分題廢夕眠

題吟所

爲吟新搆屋喧寂一溪分洗竹夜畱月開門朝放云佛藏孤塔見虎嘯別山聞予喜頻來此幽情爾共云

仁靜山房爲孫君賦

一廬含萬象古意在聴琴𨿽有種事卻無鋤艸金山幽馴野鹿樹老帶巢禽自得延生法從渠事養心

見東閣

大唐詩派逺今復有唐人愼吐冰霜句恐妨天地春閉門惟嗜古養鶴亦甘貧未識孤髙貌梅花想逼眞

悼許氏柔則

靑靑北山柏蒼蒼南山松屬彼冰雪姿無言意趣同造物何冥冥摧以頭夜風傷心復傷心忍聴風中鐘

挽陳太傅

由來安澹泊人嘆歷官遲兩邑猶思宰諸生共哭師文名如日在心事只天知未竟經綸業傳家有桂枝

賦林氏集云庵

云入此山深余常拄屨行客樵分茗處碑磧半苔侵地僻終招隠池淸獨照心順寧皆是道謹勿厭書林

別修門【丙辰冬往橫浦】

曉發別修門湖山霧气昏百年培正脈今日罪忠言死節闗宗社生還賴聖恩問天天不語願及見親存

過富陽

是非終有定世路苦多屯山色難畱客江湖亦送人牛羊寒日晚桑柘一陽新早悟深矰繳山中合隠淪

呈贑守陳千峯先生

此行灘最險猶幸拜先生身與天俱逺心惟月共明家書何日到世路幾時平歳晚嗟寥落春風獨滿城

別聞益謙大有

歳事十分九吾爲梅嶺行人皆憂路滑天獨惜霜晴公論無今古忠臣有死生玉溪一杯酒話別若無情

二月十五日遊興教寺

一僧臒似竹結坐對觀音但見夕陽過不知春事深茗芳畱野客樹老集巢禽卓錫泉千古泠然照此心

橫浦十詠

周程三先生書院

千載斯文冷先生以道鳴山川師友趣日月弟兄情門靜一松在源深雙浦橫兒童遊里巷猶喜說周程

二忠堂【劉忠定公元城先生張文忠公無垢先生】

斯道今猶古相望百載間孤忠如白日遺像對靑山寂寞吾儒事﨑嶇世路艱聖朝仁脈在先後慘生還

橫浦

地與崆峒接中多隠者韜山腰僧寺小水口古榕髙粗石艸木瘦細民衣食勞予來無一事吟荇補離騷

湛泉

境僻逺塵迹湛然風雨林一泉通地脈千古照人心灌菊增花蘤煎茶得味深石渠才此爾誰向道山尋賢女祠【劉氏年及笄父許蔡未幾攺適吳及吳卒而父又俾適蔡女曰昔已負蔡今又負吳遂投潭而死至今村名賢女村】

山崦人家聚路旁賢女祠不移初嫁志寧殞及笄時古木有生意淸潭卽舊知吾宗女猶爾況復號男兒

梅嶺

曲江曽鑿險梅嶺到今誇何代移來樹幾人羞此花誅茅新佛屋蓋竹半樵家冷暖分南北誰興世道嗟

六祖

碓頭功行滿非意祖師名世事春風過禪心夜月明淸泉靈石竇老鉢鎭山城冷看梅花笑紛紛事送迎

東坡祠

何年海上還坐鎭此山川筆硯歸京闕衣冠帶瘴煙一生忠膽在萬古黨名傳吾道多流落西風問老天

寶界寺【無垢讀書於此雙趺隠然】

城中惟一寺僧老雪盈頭曽識神仙到仍多諫議遊鐘聞香火夕碑隠桂杉秋可惜髙堂上雙趺石不畱

解太尉墓【潛】

檜肉不可食但增忠義悲焚香臨決日扼腕議和時偃月人何在淩煙艸亦知曽聞無垢語刋入墓頭碑

思西弟

棲棲梅嶺下禁足老僧如白髮雙親淚靑燈一紙書譍門猶看汝彊飯莫思予何事成乖隔低頭媿荷鋤

夜气

夜气不盈握浩然天地淸風行石不動雲走月常明陋巷顏回樂深山大舜耕此心無旦晝萬物自生生

次酬吳仙尉張都監遊興教寺

野寺坐寥閴跫然聞足音四山經雨過六月似秋深燈靜窺饑防鐘淸悟宿禽元城今已逺共此白雲心【元城先生嘗寓居興教寺】

次酬胡編校

臒然同旦過一飯鼔魚音對俗情全懶忘言道亦深斜陽浮野馬明月照棲禽誰續梅花賦相期鐵石心

壽胡編校

嶺根逢誕日相對意如何直道遭時少淸貧得壽多仙茅丹已熟鄰秫味方和休說南冠事窮通付浩歌

和康節三詩

安分

所寓卽爲鄕蕭蕭竹護房山中觀造化世上任炎涼鷃莫攀鵬大鳬難比鶴長榮枯從墮地全不著商量

晨起

一日事在寅晨興宜自今天澄萬古气人醒半生心殘月畱僧閣寒煙度石林營營何所得白髮易相尋

聴琴

何人不愛琴難聴是眞聲急雨蓬中過流泉石底鳴憂時身欲瘦歷處夢猶驚擬續昌黎操泠泠寫此情

逢臘

一歳忽逢臘倚防淸气浮雪飛淛山上月照楚江頭家逺易成夢酒慳難散愁讀書果何補自笑不騎牛

得弟書

我自甘流落翻令汝不眠世嗤伯氏拙家賴阿奴賢地惡煙爲瘴書遲日作年何時風雨夕炙火勘新編

立春

臘月廿四夕冷坐梅花州無夢到金馬有詩迎土牛半生常見肘一歳又從頭形影人相釋先生達理否

謝胡編校惠藥醫膝病遂以藥名賦

益智莫如愚誰甘遂作非年增思續防親老憶當歸起石安吟久防風見客稀前胡古君子松節自相依

元夕

一來生萬感動是兩番春俗朴少燈火年丰多醉人逺鄕猶有舊明月只如新無柰梅花落相看老樹身

寄郭仙尉

三千里外人梅下忽逢君共對鴉山月如依雁蕩云命奇明主棄心白老天聞貰酒非耽飲煩渠禦瘴氛

餞張都巡

有梅橫石澗庾嶺樹還同名更因詩重心常與月通期君堅老節媿我作頽翁此去天風便吹歸館閣中

飄零

飄零吾道在安處卽爲家夜雨生蒲葉秋風到蓼花貌添平日瘦學悟少年差白足閒相問蕉溪一供茶

偶作

四十一年身天南作逐臣病居僧卻到淡飯僕猶嗔州淺稀髙木山荒闕伏神退藏還有味所憾逺雙親

寺居

寺居貧亦樂多被憶家分井脈寒生霧鐘聲逺入云靑松知出處白髮耐耕耘此地民風古如何弄挺聞【時戊子歳峒冦偸發】

閒步

出門俱寂寞短褐步東臯語簡反疑傲詩枯亦近騷水輪寒碓急山寨晚煙髙邈矣飛來雁令人賦折刀

拜無垢先生祠

中興遺此老夢寐亦中原泣血兩朝事披肝一萬言名方登禁掖身已謫南源苦學無寒暑雙趺片石存

飲啄

飲啄天之分吾何泣逺塗落身近南粵結夢屢西湖雇僕知鄕誼【時公在南安鄕裏故人率錢雇僕往問訊】依僧免屋租新栽窗外竹明月照同臒

和題臨賦

近南逢劇暑多病客難禁與物甘同靜何人肯見尋望云生逺夢看月得禪心咫尺西闗路輸君杖履臨輸君杖履臨艸徑靜深深野鳥隨晴步鄰鐘答晚吟飛沈皆有趣窮達付無心對月慳於酒寒泉聊一斟

餞別郭帚齋遊湘南【攀龍】

扁舟今日去昨夜月添愁詩滿湘波上名髙庾嶺頭友朋千載事今古一般秋石鼓多遺刻君能寄雁不

寄雲峯饒安國【汝濟】

千年古松樹樹下兩翁吟語不到時事笑皆非壯心江添明月淨山共白雲深寂寞磚趺在何時重許尋

和南澗叔見寄

五年風雨別家信憶浮沈獨隠金仙屋誰明鐵漢心粵鄰蠻瘴惡蜀急客憂深此地無黃犬朝朝說寄音

和杜老人龍門寺詩題寶界東柱

招提有宿緣坐此豁心境風來松寄聲月過竹移影殿依鯉石古井汲泉冷究競定慧門如何日三省

賦雲山閣呈貳車

萬山列屏障來往一溪云倚檻古今異望闕南北分地淸梅是主天濶鷺成羣唐相經行處勛名更屬君

迂拙

迂拙全無補區區秪耐勞靑燈常獨照白髮不相饒戀闕江云隔憶家山月髙武夷有餘槁何事注離騷

蒙川遺稿卷二

欽定四庫全書

蒙川遺稿卷三

宋劉黻撰

七言律詩

園翁

租得西山數畝園自甘學圃竟窮年芟鋤如秉太史筆種接應分造化權編竹爲防鄰犬踐蟠花不礙樹禽眠聖朝徵士惟科目束帛無因到爾前

梅花

之子孤髙勢莫攀分甘肥遁此林間獨先艸木有生意幾歷風霜無老顏气質泠泠全太古聲名籍籍重孤山時人卻擬調羮手到底調羮不似閒

葦航

世路崎嶇卽險灘扁舟隨處著漁竿主盟鷗鷺交全淡管領江湖夢亦安吟定月侵蓬戶靜釣閒潮打石磯寒卽今航國眞難事莫作尋常一葦看

錢塘觀潮

此是東南形勝地子胥祠下步周遭不知幾防英雄淚翻作千年憤怒濤雷鼓逺驚江怪蟄雪車橫駕海門髙吳兒視命輕猶葉爭舞潮頭意气豪

偶得

淡飯淸茶處處安學儒容易識眞嘆風無形迹通羣竅日有光明阻覆盤竹色滿庭畱夜气栁陰夾徑怯秋寒世間萬象俱呈露輸與山人自在看

王宗臣趙處仁鄭季克同遊分得村字

出闗非爲看桃李愛識西山深處村舟泊野橋分栁色屐尋閒徑破苔痕鳩占欲雨喚夫婦雞傍殘陽聚子孫得友不知商議久歸來燈火已黃昏

黃山樓

風生汐惡舟難去獨上危樓立暮云數片斜陽隨處沒一聲淸磬隔江聞廟靈古木懸新紙碑老蒼苔補防文慚愧年丰官酒賤往來人每樂醺醺

雨中和酬賈君寶

亷纎花雨送殘春不出書樓動數旬閒夢有魚占樂歳瘦形如鶴耐淸貧漏欺白屋添苔暈澤濁靑林長樹身惟憶西湖舊遊夕光風霽月幾精神

寄魏僉判

君住山我雁山天教識面帝圻間書樓自喜看山色詩卷相尋待月刪鏡不可欺知貌攺寢惟無夢覺心閒西湖大有眞泉石何日攜琴更出闗

寄徐經畈吏部

舎則安貧用則行休嗟時事幾番更鸞皇只向明時出鬼魅偏爲暗處生攺秩屢勤天子詔養親甘共野人耕要知出處惟參易莫學鴟夷變姓名

又寄

元陽詔墨動天霞喜到東都處士家世路幾年滋艾艸道山今日聚梅花作舟濟國看商傅鏈石補天過女媧珍重諸賢扶大道聲名毋使後人嗟

愧不柯山與執經曽將尺紙話飄萍六年憶別心如醉一日相逢眼倍醒結友苦無鷗共志癖書瘦得鶴同形自憐所性惟方拙水潔山髙卽座銘

題江湖偉觀

栁殘荷老客淒涼獨對西風立上方萬井人煙環魏闕千年王气到錢塘湖澄古塔明寒嶼江逺歸舟動夕陽北望中原在何所半生贏得髩毛霜

投趙玉堂使君

鑾坡榮拜錦袍新雁蕩行春作守臣無擾可回民气脈有才能振國精神柝沈海嶠三更月艸長池塘一雨春聞道鈴齋少公事肯分吟席與樵人

和何明府愛蓮詩

濓溪題品非輕許秪愛亭亭臭味同日晚色歸霞照裏夜涼香在月明中獨慚冬葉畱寒翠卻笑春花學醉紅天付淸姿嘗淨植曽聞結社有陶公

次何愛山喜雨韻

梵宮默禱托鑪煙火繖愁張六月天雨倐隨車符蟻垤水分沃野免田已知簾影多琴暇更與花封結飯緣坐聴四方同潤澤庶幾大有特書年

偕剡中諸友遊明心寺

一春風雨掩柴扉今日相羊竟晚暉山逺從誰尋古迹水髙何處認漁磯衣冠揖遜禽魚恱觴詠流行艸樹馡共出戴公亭下路邑人疑是舞雩歸

挽趙少卿

班陞金掌擢淸才苦欲歸田挽不回淛右尙思菩薩去荊南空望使星來苔侵書閣秋山靜竹鎖吟庭夜鶴哀路出簫臺多巷祭幾人和淚折寒梅

挽曹夫人

一見丰碑已愴情大家名重乞誰銘金花屢錫華封誥白髮重看禁從榮三世種成庭上桂一生讀盡藏中經當年曽佐先夫子誓守潼川冦自平

挽楊砥軒錄參

訃落鄕山各淚傾世間難冺是賢名一生官正爲州掾到死人稱似砥平夜燭已殘賓館寂曉梅空防墨池淸秪應養得丹砂熟卻向金華洞裏行

挽萬竹西隠君

哭到先生道已窮夕陽千古起悲風耆英防上減名哲髙士傳中添此翁【闕】

呈經畈徐左司【以下橫浦作】

五載相違一日過巷無車迹有樵歌因嗟世上深危證合住山中養太和蔓艸不知春事去梅花曽識歳寒多予今問道三千里白髮雙親可柰何

貴溪道中

自昔輸忠多賈禍逢人何敢說抨彈三杯村酒逐時醉五里堠碑隨處看行李無金童僕嘆深林有虎路塗難流行坎止吾儒事但把胸中易自寛

賦求仁齋和趙使君【崇粟】

一編論語半言仁克復工夫理趣眞斂在黃堂三寸地散爲橫浦十分春元陽有宰羣霾伏太極無邊萬象陳生意源源如谷種卽爲天地本來身

道源

父師兄弟一堂深貌像如生世所欽直向端倪明萬古不専占畢詔來今地靈香火溪山護嶺近衣冠嵐霧侵千派萬流同一水來從濓洛洗人心

和酬劉監嶽

四十餘程到庾闗到來無日不看山誓持冰雪松筠操肯學春風桃李顏一飯不忘三祝處【寓寶界寺有堂名華封三祝】瓣香何慊二忠間【有二忠堂劉忠定張文忠二公寓此】梵宮咫尺騷壇近猶願奚囊續往還

橫浦有感

風雨憂時夢不成忍將佞舌博功名學如谷永生何辱節若劉陶死亦榮蒼蘚無心同客靜寒梅有眼照人明此邦風物多淳古曾識濓溪與二程

思親

擬著靑衫歸拜親靑衫未著已危身鴉山地阻無書到雁蕩峯髙有夢頻節物荒涼嗟逺客家庭笑語愧鄕人葵心但秉丹在冬極從來又有春

和趙友竹呈求仁使君

賢哉太守卽長城領客郊行天放晴鷗鳥不驚知政靜樵夫相對說官淸騷壇突兀誰劘壘學海蒼寒敢濯纓世事無如一杯酒龍門謹勿太標名

次酬胡編校賦竹屋

癖爲看書借壁光肯隨鵬鷃論行藏聴僧魚鼔齋糧辦畱客茶杯禮數常小屋槃姍貪巷靜矮檐傴僂笑身長黃花也識人寥落不待重陽已吐香

紫气曽臨屋有光老僧相對說修藏貌臒漸覺衣冠古交淡誰知道誼常文類錦機君獨艷才如襪綫我無長近來悟得安心法菜飯蒲團一炷香

一屋中含萬象光掩闗獨坐類藏梧桐弄月思康節楓柞吟秋憶履常事到中年心更懶人從多難識應長幾回夢覺南窗下聞得鄰家煮稻香

賦望云寮

家山一望三千里華發雙親七十稀自許朴忠寛社稷誰知甘旨悞庭闈菜根有味逢春雨艸色無邊傍日暉總總白雲何處是夜寒結夢但東歸

謫居

無垢雙趺十四年予今恰已一年全開窗賸向春風坐閉戶閒聴暮雨眠白髮相尋非偶爾靑山可對只依然蘧廬世事皆如此且誦先生庭艸篇

次酬楊徳中

丹心炯炯老天知莫問人間識者稀孤雁過門思古蕩慈鴉滿樹憶重闈醉因酒賤歌丰歳寒覺衣單戀晚暉珍重五窮同寂寞忍教結栁向誰歸

挽妻母鄭夫人【龍圖鄭先生景望之孫】

詩禮傳家耦吉人雍雍完得性中仁鄕評莫識生前面堂影惟悲死後身孀節虎號墳柏夜婦儀魚憶澗頭春九泉寂寂應無憾雙璧分明作世珍

幸壻名門僅兩年一編心事苦難牋袖因哭婦痕猶濕觴未登堂訃已傳自悟浮生如泡幻渠知黨禍熾株連墓頭片石垂千古亦把蠻煙姓字鐫

此意

此意蒼蒼曉不難罰令狂士受饑寒春風縱好惟貪坐夜月𨿽明亦懶看杜老卻因貧得句陶潛非爲拙辭官世情一味嫌淸淡多刈幽蘭種牡丹

壽趙使君計院求仁先生

西江郡以梅花重無愧梅花有此翁學到靜邊皆實地仁常熟處更春風吏看判筆如神異民擬生祠與佛同願爲八荒開壽域歡聲何但鯉城中

次胡潛父先輩

聖世如何肯棄賢唐書筆削賴君傳山云相望三千里嶺霧同遊恰一年才刃固難居眾後智囊猶欠燭幾先嗟吁寄迹寒梅下白首靑燈哭訴天

用韻自述

掩闗誰復抱琴來靜坐工夫欲換胎事到平心方是道行希前哲柰非才鏡中華發侵尋矣松下衰翁矍鑠哉畝未能忘一飯經綸猶願濟云雷

喜劉主簿歸

同是靑藜一祖來晚成天欲老其才家傳虎榜新承渥人說犧經舊屢魁春色風流都羨栁歳寒事業莫過梅誰憐歷落如蕡者閒把離騷咽一杯

病鷺

得汝相依若友朋無端鳴啄頓伶俜莫親野水應生夢幾立斜陽不整翎肩聳可齊工部瘦神淸猶逐楚臣醒人言气習多濡染卻笑吾今髩亦星

問防

隻影投荒閱兩秋汝曹何苦侮畸囚詩書盡嚙從誰愬冠履俱傷重我羞相國混人寧處垢永州某氏未輕投翻盆攪甕何時了肯事張湯法吏不

偶書

暮云漠漠數行鴉心事淒涼正憶家不向孤山畱諫艸那能庾嶺見梅花峒丁嗜鬭牙成血楚俗趨蠻發半髽明日絕糧難早計好流水嚼胡麻

梅花

人誇之子得春早道眼看來春最遲萬木已悲山欲瘦一花才與水相宜乾坤寂寞常如客今古平章無盡詩說著色香猶近俗丹心秪許伯夷知

章江信筆

自從謫向章江上兩飯惟聴寶界鐘尙憶賈生陳痛哭肯爲胡廣說中庸春風舉世知騎鶴夜雨何人識臥龍吾道未嫌拘縶苦一編炯炯照人胸

和陳大庾新建邑庠講堂

從來道體播翔沈黌序舂容領佩衿庭艸靜中春不老嶺梅孤處日相尋艮防已探聖賢蘊剝復方知天地心賴有諸公扶大道如予未害入深林

和酬黃霞碭見寄

此心難與俗人言終日深居養浩然學到苦時方見道數當厄處不由天煙霞約客成三友風雨憂時及四邊珍重故人相勞苦器之元與鐵同堅

十月十三生日

居常出戶便思親況復流離值誕辰命薄不嫌增甲子騷淸猶可記庚寅菊香畱晚招同醉梅意才先喜卜鄰警省工夫須力進客髭已有數莖新

和郭帚齋詠泉

鎔出形模造化工石中有冽泉通來從西峽蝦蟇碚靜鎭南源瑪瑙宮潤澤一城消眾渴澄波千古照孤忠貪亷名氏俱標榜無涸無盈道不窮

春雪和譚知縣韻酬北枝

雪到南邊不論春倚防萬象縱橫陳糢糊世界山川老軒豁人心宇宙新鏡沼窺鸞應眼藍闗擁馬最傷神功名悟到空花處輸與當年髙臥人

諸葛武侯

髙臥曽吟梁父詩痛無鍼石活當時天公未墜炎劉祀心事能令先主知八陣尙存驚對壘一星才落便無師勛忠遺舄藏岷蜀老柏蒼蒼萬古思

韓文公

斯文久矣嘆荊榛一疏披忠徹紫宸不忍中原生只樹甘尋南土作累臣鄒軻以後功何遜魯道於今脈尙新宇宙欲昏星斗落空山韓木亦悲春

杜工部

禾黍秋深泣亂離盡將歳月付於詩天髙有語云霾隔夜半無眠神鬼知心抱孤忠生已晚身逢多難死應遲自從大雅收聲後賴有篇章續楚辭

和帚齋見寄

棲棲慣聴鼓魚聲心印相傳第幾燈江有白鷗閒似我地惟蒼蘚懶於僧吟難用世皆東野窮亦憂時秪少陵多謝故人相厚意一箋當暑敵凝冰

詠桂呈張貳車

昨夜秋風吹作花異香早已滿天涯蓬萊深處兩三樹風月分來第一家綽約道妝如侍案婆娑醉影欲乘槎廣寒莫遣癡蟇食畱取芬芳與世誇

餞梅提刑

梅花山下送先生持節西江衣錦榮國步正巇須砥柱邊塵方漲待澄淸來時野艸知春暖去路山禽語日晴不怕風寒今滿地摩挲浯石記勳名

絕句

聴松

寺門松未老早有鶴來棲一夜枕衾冷半天風雨啼

同兪季淵訪王修齋遇雨次季淵韻

投宿西山雨抗論由羣居冥冥白霧深誰臥隆中廬

防酬五羊李子先見寄【春叟】

山深萬木寂一片古心枯昨夜梅花月相期道不孤

餞潘吳二察院去國五首

兩豸歸歟一相畱孤山艸木亦含羞忠言不必排閶闔付與錢塘江自流

塗碑共說臺官去局面還憂宰相來今古幾多興廢事只緣忠佞是胚胎

誰新白屋當靈鷲倚漢橫霓幾棟梁因想中原陵寢處防垣衰艸正斜陽

宰相從來號讀書晚年似欲效癡兒癡兒多病傷於飽爵祿如何對飽時

生節雷聲午夜殘囊封一疏奪冰寒先生此去非沽譽畱與時人作樣看

和薛仲止漁村雜詩十首

料理楚辭甘冷閴卜鄰惟喜近漁家昨宵雨過平湖濶閒看菇蒲添幾花

半生心力左吟編鏈得形如孟浩然水屋數間城市隔客來無路只呼船

老松瘦竹可相儔穉髮駸駸到白頭世道已如寒日晚惟消把酒賦三休

非逺城中欲避塵漁村鄰里笑言眞自從範子扁舟後肯著蓑衣有幾人

酒欲醒時鄰已靜斗橫月落尙聞橈炷香杯茗燈相照不枉人生又一宵

甘友漁樵懶做官靜占時事轉艱難近來地气如南瘴臘月梅花不識寒

苜蓿村中卜釣磯臨流搆屋不嫌低屋頭所種無多樹大有新來白鷺棲

情性常嗤俗者勞世間何處免風濤小舟泊向荷花蕩一个漁翁熟睡髙

幸觀世事已忘機觴詠流行度幾時萬物本來同一性可知猿鳥不相疑

白髮疎疎靑道衣苦吟應有鬼神知篇章但可陶情性羞殺唐人自獻詩

寄西弟六首

寂寂書堂秋夜涼一編心畫一鑪香弟兄動是經年別羞見天邊有雁行

儒生事業戒悠悠鑿井求泉須到頭要識汝兄勤苦事頂門白髮一莖秋

千里家山入夢頻又封書尺寄行人未慙定省多疎濶守道安貧卽是親

汝兄望汝撐門戶汝不耽書柰汝何汝看二程兄弟傳肯將幾月付蹉跎

向上工夫肯憚難須知簣土可爲山若還志力無回轉直透龍門亦等閒

一別獅山千載期蕭條吟屋費修治手栽門戶新楊栁試問春風長幾枝

訪西湖

東風吹客到西湖汀艸沙禽半識吾惟欠數間茒屋在種梅花處伴林逋

寄社中

暗壁寒螿聚夜愁孤燈相憶話綢繆雁來不接西風字又見黃花老卻秋

譏劉祕監獻佞固寵

白玉堂中翰墨師忍令奏牘玷塗碑向時剛道梅花累今累梅花自不知

題禹廟

雲癡雨妬不相干古廟深山萬木寒水土平治今幾載猶聴父老說艱難

京邸思家

小樓終日戶全扃詩卷閒消客子檠城裏不曽聞杜宇尙疑三月未淸明

賦何明府愛山堂

終日看山終日好山不恱人人不老愛山誰識愛山心瘦竹長松兼碧艸

皇恐灘【橫浦作】

十八灘中第一灘舟行風順不知艱諸生歷落誠皇恐世上何人敢犯顏

和姚正字用趙信庵韻題召星館

朔風吹客上江西曆徧山厓與石溪野鳥不知言有禍晚窗猶自向人啼

和葉正父見寄

前生疑是老頭陀卻笑今生狷憤多謫向梅花嶺根住禪闗參得祖師麼

寄友

瘴云未免鐘儀縶夜雨應憐範叔寒尙有慈闈年九十空揮客淚落江幹

和漁翁四絕

滄波萬頃卽良田一舸東西臥碧天髩髮如銀長是醉不知生甲是何年

得魚換米傍村歸篷底煙生濕艸炊醉倒船頭呼不起斜陽捉虱有孫兒

收网移舟月上時西風吹浪膾鱸肥任渠官買髙聲叫醉臥蘆花別處磯

世業相承不裹頭一家全在水中浮有魚便可供沈醉休問淸流與濁流

硯

色若馬肝微帶紫星如鵒眼更添靑端方一靜渾無語卽是吾今座右銘

十六夜月

何處吹來笛一聲長空如水浸江城中秋有月云偏妬底事今宵放得明

次酬陳雲谷

書空咄咄懶題詩深媿敲門客問奇向晚小窓閒逺眺西風吹霧出秋峗

和建小學韻呈趙求仁使君

黌舎臨溪靜最安朋來俊少共窺斑能知格物如星秤卽是程門第一闗

理非精妙事非粗一性空明徹萬殊白髮聖人由稚子常惺惺處是工夫

衿佩歡迎師帥來讀書種子賴栽培他年濟濟雲霄路誰信淸朝嘆乏才

浦出西江有此名道源澄湛自天成屋頭松樹年多少曽識濓溪授二程

對月

三千里外無家客四十年間苦學人山隔不知云近逺秪將明月作鄕親

謝李叔飛惠酒

淸談莫療顚危證白墮堪澆磊塊胸今日得生今日福世間萬事付靑松

贈相士

火色鳶肩類馬周南冠濩落楚江頭道人莫說閒榮辱且對梅花索笑休

贈五星術士

星斗捫胸遡李袁嶺梅誰問命艱難彊宮緣被孤星主合向山中守歳寒

用坡仙梅花十韻

愛梅

被酒閒憑茗主和惱人風動不消多月髙片影橫窗上夜半無眠客柰何

訪梅

山寒木落峭孤臺南北常分冷暖開自笑三生如結習每來月下立蒼苔

見梅

水邊林表幾徘徊索笑淸尊不憚開秪恐對花無好句卻成辜負一年來

探梅

只辦茶杯與酒尊山中寒日易黃昏今年閏月遲消息枉費淸宵幾夢魂

詠梅

艸木班中有此花暗香浮動影橫斜古今陶寫閒情性惟說西湖處士家

遇梅

冷淡生涯合晚開老天故遣雪頻催相逢喚醒平生夢不悞山翁特地來

愬梅

淸入肝脾冷入肌天機忽露兩三枝爲渠瘦得身如鶴詩病除非詩可醫

擬梅

花事俱空葉亂飛孤標彊項發枯枝溪山的皪無人問鐵石心腸雪凍時

友梅

玉骨冰肌練恱輕縱教雪壓色逾明太淸不入塵人眼完得平生淡性情

贊梅

萬卉千葩總一家木心才蠧脈皆邪山窗玉立如風憲人指爲花不是花

寄壽二親三首

萬竹森森一水堂名勁逸卽蓬瀛賦詩何必多工部怕與梅花共瘦生

榮拜花封感聖主壽杯阻莫捧親前嶺梅尙有逢春日辦取斑衣聴老天

甘向淸朝作逐臣茹蔬觀艸卽經綸心香都在寒梅上宇宙常逢不老春

賦韋軒

人性之偏懼不知西門爲此佩柔皮報巫依舊傷於急涵養工夫熟者誰

蒙川遺稿卷三

欽定四庫全書

蒙川遺稿卷四

宋劉黻撰

賦

明堂賦

淳祐五禩季秋中辛朝家藏禋遹駿寧考肇陟嚴配聖孝通幽百神效靈金景開祥上帝宴饗允乎休哉雁山劉黻瞻禮容而拜稽曰古聖王之建明堂順時答貺尊祖敬宗不防其始厥後乃以黃琮鴟尾鐵鷟金龍而耀美觀抑末矣於穆我皇先尊故典不侈不嗇欽玆一忱以令執事神人洽和厥應如響然植木者必根演流者必源隆家國定社稷必建太子乃今嚴父之侑𨿽陟中儲之位尙虛寧不孤在天之靈故作明堂賦其辭曰皇鑑哀於下民兮屬萬物之最靈羣爪力而爭分兮賴上聖而始寧領天牧而巍處兮匪生殺之我私庸典禮以崇本兮欽後皇而藏祠按世室與重屋兮制上圓而下方皇帝名以昆侖兮虛四壁而八窗考工記之紀周兮猶古意之是將公玉帶之繪古兮乃浮辭之鋪張粵我宋之拓興兮起百廢而具新迨皇祐之搜典兮遵明堂而告神卽大慶而藏禋兮剖禮義之紛紜分五室以定制兮揆季商而用辛陟祖考以嚴侑兮務尊尊而親親申景鑠以開後兮鞏皇圖而四維儵陽九之中厄兮緬禾黍而含悲洎駐蹕於錢塘兮賴火徳之載燃思陵原之淒涼兮渠湖山之燕安於我皇之仁聖兮心臨淵而履冰灼元姦而逺迹兮辟眾正而通靈陟文考以祈報兮假帝饗以孝思分禮官以執事兮申敬齋以自持先夕宿於太廟兮遂嚴更而警愓儼天仗之夙戒兮戴平幘而平從列虎賁之萬騎兮羅劍防之百重燎夾道而燭光兮恍銜璧之焜煌迅羽毛之掃電兮耀遊纓之拂天被編廬以帟幕兮迆雌霓之連蜷羣貂璫之疾驟兮奉奔走而侁侁聨鐵駿之鏦鏦兮森鹵簿之鱗鱗崇供禦之旉紛兮載黻班而增華整班而盡衢兮皆安徐而不嘩展蟬冠之前驅兮導玉輅之巍巍憲越席之榘制兮錯夜光之陸離齊六馬而錫鸞兮駕三辰之旂旂端龍顏而中禦兮承玉立而執綏遵皇道而入闉兮詣復門以儲精被法服以眡事兮奏韶夏以迎牲用陶匏以昭儉兮奉灌爵以薦馨陳鼎俎之在列兮羅鼓鐘之在庭皓星月之交輝兮息宇宙之纎塵和神人以交妥兮鑑淒愴與蒿焄嗟潛靈之遄邁兮仰云漢之昭回東方之啟曉兮肆閽闔而宏開蔚皇儀之壯觀兮臨麗正之崇臺目中夏之布徳兮普萬姓以覃恩飛金雞而銜赦兮滃拜稽之如雲采童謡之載路兮美積慶之深源願河海而淸宴兮荷天子以萬年重曰藏事兮秋禋潛妥兮三靈顧禖韣兮祈祥眇匕鬯兮孰憑聿追考兮在玆曷悠悠兮儲英築室兮肯堂螽斯兮繩繩倘資善兮宏開奠宗祏兮以寧宅哲人兮俾輔垂無疆兮太平

遂志賦【橫浦作】

繄蒼靈之秉權兮庸付我以識知抱靜朴而冥思兮相在室而勿欺惟曰忠與孝兮一方寸之所囿渠敢自蔽兮隨吾生之鹵莽【音姆】紛媚道之波流兮滋皇路之晝迷志茍不卓兮守隨以隳繇混身於圜海兮等菁莪之茂育與相國爲始終兮忍見危而弗告固知言則賈禍兮森溪弩之射影柰蘊此孤狷兮若嫠婦不卹緯之耿耿顧稟姿其鈍懦兮惴惴焉挈瓶之守叫閶闔以排云兮曷其不效乎殿馬之後誓圖報於宗社兮𨿽節解其靡悔矧從諫如轉圜兮可誘以拒而自外首瀝辭於淳亥之閏朔兮指禦史垓之貫盈復吁忱於寶寅之禋霽兮諫疑謁於孤山之黃庭幸天王咸嘉納兮徳汗簡而流馨柰邪枿之仇視兮惟恐無罅之可乘乃參防乎丙辰絫三學之多言遂萋斐以成錦兮熾黨禍之株連赫赫威焰兮裂石洶洶怒濤兮拍天我思羲虞以抵漢唐兮胎理亂以多塗貫萬古而不與上下兮惟貞之不可誣彼雲气出沒於太虛兮凡變態之故也炳日月星漢之垂象兮正自莫掩其素也仰吾皇如堯舜兮謗有木而諫有鼓且施磬設鞀以來箴兮肩夏禹而軼周武有君如此兮臣敢負柰譽阿毀墨兮日駕言以激雷霆之怒此賈誼之謇直兮不免於謫長沙靈均之抗憤兮不得不沈汨羅夢彭咸兮情靡他問詹尹兮卜若何倚正信以爲杖兮歷﨑嶇返虛白以內鏡兮燭危疑攀太華而整纓兮日未晞擥芳艸而酣睡兮安其棲盼白雲兮不可知杳黃耳兮音遲遲逺莫逺於倚門兮孰慰所思樂莫樂於膝下兮寧辭於癡師元城之制欲兮惟煙霧是禦仰無垢之苦心兮媿雙趺之不吾趾挹濓溪之函丈兮防宇宙之春意曷以遂志兮藜藿味

梅花賦

覽賦形於宇內兮粲羣植之敷紛何眾先而獨後兮曰此花其有聞均受气以立命兮本萬古之一春不競時以媚俗兮故寧歷落乎歳寒繇混沌之鑿開兮凡造化之幾新持狷介以爲守兮曽坎防之爲屯夫豈不能效成蹊之無言兮與紅葉以相奢而固棲棲於寂寞之鄕兮如旅人莫知其所家緬藐姑之雅潔兮映白璧其奚瑕蹇偓佺之蕭散兮跨蒼虯之在阿非凡心之內賊兮則嫉口之外魔擯庾嶺以俾艾兮戀孤山以興嗟顧冥霧之漫漫兮覬皎日之昭昭遇傅築之愛其實兮以商羮而見招嘆湘累以節終兮何獨不盻我以離騷班孤竹之二子兮臭味與之而相投笑商山之四老兮乃眷眷於木奴之遭遜僻於嗜兮匪吳匪敖逋工於詠兮南北之峯與髙惟窮而固兮達亦如之以暖而耀兮遇寒已披蘭不爲無人而不芳兮誠不慍於不知彼荃之化爲茅兮已矣乎其焉悲抱道而獨兮歷變勿疑付榮枯於天分兮孰速孰遲信淩冰厲雪兮眞吾規

感時賦【居寶界作時年四十有三】

余受衷於元造兮視前哲而莫追年冉冉以告去兮媿蝗粟而增悲顏靑春而逝兮全歳之時跖華顚而袤兮有靦嬰兒顧陽背而陰腹兮詎佚我以軀務則古以矩今兮信或者其庶幾世具聖而嫉賢兮於擯棄而則宜隘八極於一牖兮盼同胞其可危智藏於拙兮鑑刳腸之斂華就質兮悟耀美之犧入此室處兮明月照裾出以觀山兮淸風相期任是非之倒植兮暗室勿欺縱軒輊之乘承兮莫之與隨探彖象於酬酢兮試風雅兮舒徐思無邪而徳有鄰兮亙宇宙而奚疑勢合則聚兮气散則離物有澌盡兮理無際涯騖余生於莫知底止兮亦秪以疲玩深趣於欲罷不能兮誰實使之時不可以再得毋待暮兮西嵫

操

橫浦操

山峩兮水泚地鱗鱗兮嶺之阯睠林木兮多焦盼美人兮曷處矩古兮礙今行植兮毀深豈不能喑喑兮與時浮沈柰抱此蹇蹇兮若膏肓其不可鍼橫浦兮幽絕梅貞兮蘭潔蜂蝶逺兮一气冽烈宇宙皎兮明月

贊

諸葛武侯贊

臥南陽吟梁父不吳不魏事先主開誠布公集思廣益而經綸如是惟有所不爲而後可大有爲宜出師一表與伊訓相表裏魚腹沙磧廟前古柏誠斯形形斯著

四先生像贊

晦庵朱文公

天振斯文紫陽木鐸博詳反約是繼絕學日月昭炳揭之以行閒居野服身屈道亨

南軒張宣公

玉質金相卓爾良貴有鑑在心明利與義大原斯闡維世之模表裏不貳皇皇聖途

東萊呂成公

探微極深經緯萬象不顯其傑沈潛直養體立同著惟和且平甘雨潤澤古井淵渟

象山陸文安公

卓學邁倫居超徑詣觀我靈以燭來世展矣君子克廣厥居澄然自得春風詠歸

銘

硯銘

斯石曰端表裏潤溫羣居與遊孰識所存闇然弗耀主靜力到以則我躬胡不慥慥

鏡銘

不偏不黨一照萬古予乃禍心而枯槁是怒曷其不內觀兮瑩徹太虛之府

墓志銘

故友林道初察推墓志銘

儒有以義爲質以學爲藩置此身於規矩中而不獲竟其用於世是必有囿於教者非天意也公諱公一姓林氏字道初始祖自閩徙居溫之樂成曽祖世定祖守謙父標從溫之陳先生遊潛心篤行以儒聞於鄕公其長子也方髫丱時已儼若成人不妄言笑不輕交友好讀書經傳子史歷覽精研與意防輒筆之凡有闗於修齊平治之大者寤寐不防鄕達諸老每見器敬謂他日能以文行自植必子也年二十一與計偕試南宮不第益肆其力於學端靜介特得伊洛考亭旨趣最深伸紙論事動數千言大較如行雲流水而畢根諸理開慶己未登進士第廷對有奇偉气本裒然魁天下防姦相丁大全黨其私易置第二當時謡語云惟有林公一个公廷紳抗疏嘗援及之初授文林郎興國軍判官時北兵瞰江勢洶洶公嘆曰小人之召外患如此哉吾方筮仕不幸道梗不得同王事塊坐山林於時奚補攺授信州察推官郡號多訟郡侯亷公明確事無大小悉以委公公則兩造在庭折以片言輒得其平而去𨿽气力者持之不爲回撓食少事多志於及物𨿽疲瘠不憚臺紳應詔交薦如端明陳公昉司業翁公合正言倪公普具以公行義政事奏之君衡文鄱陽得名士居多學者興起願受業戶外屨滿公不能拒也畱鄱陽垂三載詔除宗學諭遽以疾終於官囊無一錢衣衾亦不具郡侯寺丞馮公夢得哀之捐俸以給同寮及鄕寓公郡士友皆相率致賻且合辭請於郡欲與公照第一人恩數祈於朝若軍若民聞公之死巷哭路泣軍人列狀各預借月糧以助公歸櫬之費郡侯異之曰察推何以得此於汝曰狀元不要錢爾遂榜通衢以勵風俗公孝友純實嚴是非邪正之辧自守如處子所至以先正警訓爲終身程督嘗澄然默坐脫遇事當質弗明弗措也嗟夫以公之心之學之行天固相之而不以壽何哉是可以數觀矣所謂伯淳無福天下人無福得不於公重有感焉公生於丁丑八月二十一日卒於癸亥十月十六日先娶管氏繼黃氏男二彥登韶翁孫一鞏以丙寅十月乙酉葬於峽門山之南原有錄覽十二冊論語類五冊本朝事實十冊雜文詩稿手稿各二十卷侄太學生一龍與其孤致書請銘於國子正字劉某某於公素交也居同鄕學同方銘其敢辭銘曰名防於實兮行純道爲數制兮屯且仁孰謂公嗇兮視後人

母昌元郡太夫人解氏墓志

先母諱道寧姓解氏瑞安府樂淸人父好古娶王氏解與劉世爲婣且鄰先母以慈惠靜勤歸吾父性彊記不誦卽通吾父樂賓尙義每不靳簮珥以成吾父志與吾舅士龍最友愛謂家貧非所患有子讀書乃興家之本勉吾舅各課子嚴甚弗假辭色黻遂偕舅之子白於庚戌榜補太學以壬戌榜俱繇舎選擢奉常第先母封孺人曁召試館職除正字遷校書郎兼樞密院編修官遇郊禮封安人壬申試吏部侍郎陞侍讀封太令人甲戌典貢舉試吏部尙書封太淑人先母不妄言笑𨿽甚喜怒不形於色當黻罹丙辰言禍謫庾嶺曰爲臣死忠以直被貶分也及己未理皇下哀痛詔有旨津遣歸其鄕拜膝下泣曰汝毋忘國恩惟識不類流俗故處窮達曽不動其心視黻登言路領制閫陞從槖若固有之每思歸故里謂與鄰里骨肉聚首有眞樂爵祿過分非吾欲也黻累丐祠歸養先帝諭畱愈力不克遂而先母病矣甲戌六月十七日卒於從官宅年八十有四先帝聞而哀之特贈銀絹三百疋兩宰執侍從以至學校之士俱遣奠酹奉轝東歸行道之人靡不嘆嗟以明年正月二十五日丁酉權殯於寶林新墳之左新墳先母壽穴也以冢法未利攺卜尙有待男三人長黻朝請郎試吏部尙書兼工部尙書兼中書舎人兼修玉牒官兼侍讀樂淸縣開國男食邑三百戶次應奎承奉郎監髙郵軍富安廣儲倉兼淮南東路安撫大使司準遣繼叔寶章閣待制新知福州兼福建路安撫使良貴後少璧國子進士女適進士陳繼之男孫洙源承奉郎女孫芽女許適承奉郎新監福州【闕】鎭兼鹽倉戴仝壽次招弟引弟得弟涯女黻未克裒次行實求當代銘筆以垂不朽謹摭世系歷封大槪泣血百拜書而納諸坎

從姑劉氏墓志

樂成之東有蘇奧劉氏墓余從姑所營以歸其祖父者也山融水紆抔土巋存𨿽非馬鬛封之謂然孝義所積將艸木有徳色從姑生而終鮮備歷間闗凡兩適鄕之士曰張曰林俱蚤死乏嗣皆命爲之後者曽莫克負荷所生僅一女擇配而妻進士鄭珍每自慰曰吾數奇才賴此爾從姑聰慧敏莊篤孝篤義家屢空能以苦約自殖惟念祖父久在殯所畟不忘或與言則涕然謂有親未葬有生猶無生得卜蘇奧之原仍先隴也鬻簮珥觸寒暑必誠必信獲遂終事裏之人咸異義之春濡秋凜松柏鬱鬱世之爲男子者眂其親之未得所藏鮮衣媺食恬不加之意其於吾從姑之識何相去萬萬哉從姑喜茹蔬嗜佛好修年六十有三不幸亡矣人莫不以伯道無兒哀之乃有壻惇親親之義不憚勞勩而以吾從姑祔祖父之塋且治田以相蓮社合劉氏祖父墓祠焉嗟夫孝天性也亦人道也一性之感往者樹來者芽余旣多從姑之性之道又多鄭君夫婦能於所性而加厚之劉氏自今以道義著矣是陶風俗之一機也以咸淳六年閏月二十五日辛酉卜窆曽祖安仁祖大年父康民余與從姑同曽祖云侄奉議郎除集英殿修撰知慶元府主管沿海制置使司公事某志

防川遺稿卷四

