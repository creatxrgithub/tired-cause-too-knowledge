

欽定四庫全書

集部四

方壺存稿

別集類三【宋】

提要

【臣】等謹案方壺存稿四卷宋汪莘撰莘字叔耕休寧人嘉定間以布衣上封事不用退而築室栁溪之上囿以方渠自號方壺居士是編第一卷

爲書辧序說歌行第二卷

第三卷

爲古今體詩第四卷

爲詩餘前有程珌孫嶸叟王應麟三序莘與朱子眞徳秀皆相善然集首辭晦庵朱侍講書反覆以調和兩宮責望朱子至稱建明稍緩非特不能爲天下學道者之地亦不能爲後世學道者之地其言剴切耿直相規以善非茍邀奬借者比朱子答書今未見而集中別有與莘兩書一書頗以好論說喜文章爲戒今觀其集諸文皆排宕有奇气詩源出李白而天姿髙秀不及之故往往落盧仝蹊徑𨿽非中聲然亦不俗其於詩餘亦稱作手平生所愛者蘇軾朱希眞辛棄疾三人嘗謂爲詞家三變所賦每多摹仿其體欲以粗豪見長頗不免於習气而大致疎落可觀亦南宋一奇士也卷末載徐誼書稱移牒州縣使書吏錄其著述則當時原有全集行世其後嵗久散佚裔孫循等復就其存者輯而傳之故以存稿爲名而世所行本往往彼此異同未詳其故殆其子孫各有所輯錄故不免於增損移易耳莘以封事得名孫嶸叟序作於咸淳辛未己稱三疏不可見則當時已毀其艸故集中亦不載云乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

方壺存稿原序

太史公發憤作史記百三十篇而列傳首孤竹君之子乃復續之以力防山之項羽何哉以其敍屈原賈誼亦復抑揚詞旨且自言發詩書之隠約葛稚川謂送往者以思來者又謂其爲一代之偉才不其然乎叔耕蘊霞牋玉牒之奇思出天表蓄而不試憂深思逺未易遽班之賀白也嶧山積石三十二里孤桐琴瑟而鄒魯地接古稱多儒休寧斷崖鵝石之秀江南鮮比君殆一奇乎僕頃爲史官不能取君傳之逸民今一念之歉然未己然猶有期於來者姑以此編寘之方壺秋菊寒泉振我淸風予心往矣於以辭其責可乎端平乙未臘月二十五日洺水遺民程珌謹書

新安人物以韋齋龍溪爲稱首方壺居士抱邁往軼羣之气頥神天隠髙蹈物表不屑習舉子業以絓名利之网發爲文章雄壯奇偉飄飄然如馭風騎炁與造物者逰無一防煙火气古賦似宋玉詩歌似太白長短句似坡翁不受音律束縛者眞是邦之英材間气也韋齋龍溪豈得専美於前歟夫以方壺之望受知於文公慈湖西山三先生實焯焯自足以名世矣至於叩閽三疏極論時政六事忠肝義膽皆自學問中流出𨿽曰畸於人而合於天使其一語悟主豈徒曰入議論路而已世有枉道而徇時違忠而耦意者聞方壺之風亦可少愧掌書兄世克其家薈萃遺編以傳不朽惜三疏尙未之見願披訪以輯大全他日太史氏必有傳逸民者咸淳重光葉洽中秋日山陰孫嶸叟書於歙之簡肅軒

文士以逸民特招如老泉以歐公後山以坡公至於韓子蒼之流皆不由科目進栁塘居士遇文公於慶元遇西山於嘉定而上不遇豈二公不能爲歐蘇哉余觀西山帖欲居士俯屈以訪諸賢則其自重難進之節非招不往豈時俗佻巧馳騖於名塲利區朶頥於爵標勢位者斯文金玉傳之不朽居士之遇榮矣慈湖朴實之訓實允蹈之掌書貴孫其猶子也咀其華而踐其實昔耕之而今獲矣重光葉洽嵗中秋月朔浚儀王應麟伯厚父書於歙郡齋

欽定四庫全書

方壺存稿卷一

宋汪莘撰書

辭晦庵朱侍講書

莘讀史至有國家者釁敵讎隙生於父子兄弟之間未嘗不爲之傷心以至流涕也曰嗟乎父子兄弟天倫之最切者也其休戚之淺深慘舒之大小每與天地鬼神相爲感動而況人乎側覩今日之事有可爲傷心者哉往者不可追來者猶可爲也先生勸講經筵實居師保之職前日責在大臣今日責分先生矣財不待先生而富兵不待先生而彊惟主上父子之間諸公所不能濟者待先生而濟先生道大而徳粹才髙而義精其必有以處此惜乎非莘之所得聞也𨿽然徐徐乎其爲主上感動之實而汲汲乎其爲泰安之居恐不可得而遂也憚於爲父子深愛之本而利於爲體貌臣工之末以是爲治未有能久者也莘平生聞先生之風慕恱之父母如也尊敬之神明如也想象願見而不獲者凡二十年具有本末以二十年尊敬慕恱想象之心幸而一旦天與之獲見之便豈欲以背時之言撓其親而慢其神哉誠以言行素髙者流俗所忌向用頗隆則窺伺滋甚自頃諸人以道學爲口實牙相磨吻相鼔加之時事多艱則名節難全端倪多變則機防易失今日之事先生建明稍緩竊恐言者已伺其後是非特不能爲天下學道者之地亦不能爲後世學道者之地矣主上發明詔設優賞以待言者莘實志不在焉大不能了莘性命小不能救莘饑寒所爲來上封事拳拳惟以主上父子之間爲務非敢輕也始爲之疑而終爲之不必疑始爲之畏而終於無可畏躊躇四顧而慮之甚周其言之甚明其施之必效諸公視之以爲背時之論莫有能舉而行之者是以徘徊京都日夜待先生至不同流俗不避權要建明於羣昏之中鼓動於皆醉之際言眾人之所不敢言辧眾人之所不能辧然後先生素履之志可不諭而孚經綸之業可次第而舉莘所上封事所論主上父子間與民窮吏污之旣己獻諸先生矣先生嘗諭之曰所論過宮事甚好當說與諸公今治行西歸敢復以告此所謂先生事也先生責也於莘何有哉冒凟師嚴無任激切恐懼之至

辧

天地交泰辧

月令孟春有天气下降地气上騰之文後世說易之泰者率取是以爲證以餘思之如但以孟春天气下降地气上騰爲天地交泰不知自孟春之外如何爲天地交泰耶是有十一个月天地不交也夫四時行而百物生時無一時而不行物無一時而不生一月天地之气不交則一月之物失其生生之理矣一日天地之气不交則一日之物失其生生之理矣故曰以月令孟春天气下降地气上騰爲天地交泰者不知天地交泰者也是皆未嘗深察夫天地之所以爲髙下日月之所以爲往來則不能知夫陰陽之所以爲升降宜乎不能知天地之所以爲交泰也今請先言天地之所以爲髙下日月之所以爲往來則知陰陽之所以爲升降而後天地之所以爲交泰可見矣張湛曰自地以上皆天也若是則曰天亦太虛而已矣橫渠曰地物也天神也顧有地斯有天若其配然耳是皆以太虛爲天莊周蓋嘗言之六合之外聖人存而不論六合之內聖人論而不議是自莊周以六合爲有內外也程明道父子兄弟嘗與邵康莭先生飲於天津橋上問天地所依之處康莭遂劇談天地之狀以及六合之外是自康莭以六合爲有內外也近時呂東萊以爲六合安得有內外欲朱晦庵於濓溪書後削去此條予以爲不然非好異說也請折於易易之說非異也在易之幹曰天行健如以太虛之象爲天是無動無靜也安得謂之行健乎揚子云曰馴乎渾行無窮止象天是皆所見者渾天也由是觀之四方上下爲六合之宇安得而無內外乎是故黃帝書曰天在地外水在天外表裏皆水兩儀渾轉乘气而浮載水而行又曰地在太虛之中大气舉之漢上朱子發以水爲气亦非是康莭謂地輪依水輪水輪依風輪風輪依虛空虛空無所依此爲得其實云地輪依水輪卽載水而行是也水輪依風輪卽乘气而浮是也其曰地在太虛之中大气舉之大气卽風輪是矣康莭謂風澤洞虛金剛乘天此皆言天地之下有澤有風澤非地上之澤風非地上之風也金剛乘天者金剛之气舉之也列子謂渤海之東有歸墟焉其下爲無底之壑此皆所謂風澤洞虛者是也康莭謂風輪依虛空虛空無所依卽所謂六合之外是也如是而天地之所以爲髙下見矣乾下坤上而爲泰吾以是知天之入於地下也坤下乾上而爲否吾以是知天之出於地上也水載地而浮天者也故坎上干下而爲需吾以是知天之入於水中也坎下乾上而爲訟吾以是知天之出於水上也而日月則麗乎天者也離下坤上而爲明夷吾以是知日之入於地中也坤下離上而爲晉吾以是知日之出於地上也坎上離下而爲旣濟吾以是知日之入於水中也坎下離上而爲未濟吾以是知日之出於水上也明夷之上九曰初登於天后入於地初登於天蓋日自地下無底之壑而登於天也後入於地蓋日自天而降遂入乎大地之下而過乎無底之墟也如是而日月之所以爲升降見矣故凡以太虛空洞爲天者皆不知天者也是故天旋於外而包地者也地凝於內而承天者也水載地而浮天者也莊子曰天之蒼蒼其正色耶其逺而無所至極耶其視下也亦若是則已矣蓋言夫蒼蒼非天之正色徒以逺而視成蒼蒼之色耳易曰幹爲大赤橫渠曰赤者天之正色何以言其然也易曰幹陽物也天也者太虛之中有物之最大者乃純陽之气爲此大物其初爲純陽故其色爲大赤其大不可量則其气何可當況夫天者純陽之體而日者又太陽之精是故一晝夜之間而天行有升有降一天行之間而日月有往有來天之降而入乎地之下而過乎無底之壑也而純陽之體一日而一蒸之日之降而入乎地之下而過乎無底之壑也而純陽之精一日而一蒸之於是大地之下無底之壑觱沸騰湧或擊而爲雷霆或欝而爲雲霧上蒸磅礡而磅礡厚於是翕陰陽交泰之气而蘊蓄之旣有以培養夫萬物之根又竅於山川又騰爲雨露而復有以滋潤夫萬物之枝條而暢茂其華實日旣負太陽之气以下交於九地之下而月又負太陰之气以上交於九天之中於是陰陽之气無一時而不交泰而萬物生生之理亦無一時而不相浹洽於交泰之中而陰陽之所以爲升降天地之所以爲交泰見矣天下之人但見夫天位乎上地位乎下萬物位乎其中而皆不知其所以然者蔽於耳目之所及而不能通乎耳目之表如使其知有六合之外者乃知天地之中有太虛天地之外有太虛天地之中太虛有量天地之外太虛無窮予因論天地交泰得以極言之

夫所謂交者要知聖人只是舉君子道長而謂之交卽此自可以知彼非於孟春之外無上下交之時也說

說諸家詩

世謂詩人能爲詩詩人果能爲詩乎蓋太虛間皆詩也詩人所見無非詩凡天地日星雲月風霆煙雨之變化山川艸木虫魚神鬼生人萬物之狀類君臣父子兄弟夫婦朋友之大倫皇帝王覇道徳風俗之殊治亂盛衰之變賢人君子貴賤得失否泰消息之機與夫羲文洙泗之傳避秦隠商之志瞿曇黃老之道是皆詩之散在太虛間者而人各以其所得詠歌之爲詩於是詩之散乎太虛者聚見於詩人之作則詩𨿽人爲之而非人能自爲也其智能見之其才能模冩之爾惟其智不能見之其才不能模冩之則詩之散在太虛間者邈焉初不相干惟其智能見之其才能模冩之則詩之生生者無窮詩人之作亦與之生生無窮世或硜然以詩自矜與泛然技夫詩者皆自其所見者小耳惟博觀詩然後詩之散者聚道之偏者全曩以爲小者今見其大也𨿽然夫詩有道有權顏孟有詩人之道而伊周得詩人之權徒詩不能以用其身有權而後其詩足以用天下是故其詞可以觀其才其才可以觀其道其道可以觀其時有其才無其道君子惜其才有其道無其時君子惜其道喜於得其一惜於失其二喜於得其二樂於得其三以子之所甚樂知予之所甚不樂也故予之觀詩其事之感乎其中者爲之喜爲之悲而其詞之歌舞乎其中者其趣皆不勝其自得也因書其略以告有志於詩者

歌行

水天月歌

朝立寒溪東暮立寒溪西一到神頓領熟視眼更迷水光不見水但見靑天無表裏天光不見天但見一片淸煙涵無邊水中有天天不濕天中有水水不入天耶水耶墮渺茫只是天光與水光月來水天中水天裹月如不裹月去水天中水天鎖月如不鎖明月不來不去時琉璃泡中珠一顆先自水天莫分別更添月色更親切水色天色月色擘不開水光天光月光拈不來夢中酒渇不可忍一口吸下驪龍腮

擊鼔行

栁塘有狂士酒防好擊鼓殷出黃金骨裏淚摻出白玉心中苦此苦知爲何人家寒宵心事亂如麻岑牟肯戴紅槿防蹀足不數漁陽撾翻手作春杏開早覆手秋風葉如掃開元天子是天工那知塵起長安道我今擊鼔一聲髙徹天擊鼓一聲深徹泉天上拂開白日路地鎖掣斷如飛煙豺狼聞之腦內裂狐防粉碎臭滿穴惟有蒼鱗火鬛雙虯龍薾云揈雷雨騷屑靑天洗出古時靑日月洗出古時明百谷艸木催發生鸞鳳亦作簫韶鳴走上半空望五嶽挿天截海蟠金城我皇無爲人自寧此時方表鼓中聲冩作栁塘擊鼓行

放歌行

口中吐佛子腰間出神仙眉心紅日大如錢腦宮誦經聲泠然瞿曇黃老去我久可使舉世終無傳天亦若忌我我自夢裏知其天團團淸光中本來面目常現前分明是眞不是想水中月影鏡中像自從別後見君稀一朝邂逅成歡賞見亦不可擬得亦不可彊知音相逢只彈指得喪窮通且涵養芙蓉芰荷顚倒披九天風露流肝脾俯觀人世不忍棄世人棄我良非癡有時憤悶湏痛飲長歌市上相追隨左挾田先生右拍樊於期狗屠在前武陽後擊築叱起髙漸離揚雄但能識奇字未識以道禦之無不宜一舞神鬼哭再舞雷電飛三舞乾坤悉淸淨卻視萬物生光輝我衰不能作伊尹手把犂鋤墾蚯蚓亦復不能作呂望垂絲磻溪上但願漢家宗社牢化權何必吾人操但願紫微宮南太微北中間七个能甄陶君不見張三裹靑衫李四著紫袍黃金轉多官轉髙孔丘盜跖那復辧長蛇封豕爭雄豪我欲告天天肯否旁人竊笑婦搖手不如開眼明月前莫教失卻淸風後杜子美李太白淸風爲魂月爲魄至今來往天地間防回獨把欄幹拍

方壺存稿卷一

欽定四庫全書

方壺存稿卷二

宋汪莘撰古詩五言

春懷【十首存四首】

黃鸝占髙枝蝴蝶戀芳艸逹人能熈春兒女被春惱和風吹衣裳白日照懷抱天地爲我園眾目一何小東皇行仲月南極現朱鳥虞帝被袗衣周王在靈沼於飛旣覧徳於仞亦知道感此彌恨長冉冉以空老

神防何邊方夢到迷處所論世非秦漢辧地豈吳楚碧桃依陽林翠霞防淸渚鵾雞鳴花間鸞鶴將儔侶中有古玉堂日月光相貯似是重瞳君左右列二女我待再拜興帝復相爾汝蘧然形已開不得竟所語

靑天夫何長白日又何促吹卻防株花成此一村緑不嫌春己晚春晚愛不足誰能描晚春隠然在心曲我心如明鏡萬象相映燭我心如虛空萬物自磨觸斜陽紅欲滴逺水光可掬中有太古人歌聲出金玉

日釀天正緑風酣麥方秋閒攜稚子輩眷言共春防芒鞋過澗壑竹杖穿林丘東西隨所適語嘿頗自由亦有一樽酒父子相獻酬山花旣含笑野艸亦忘憂一輪漸隠隠半規尙悠悠歸路何所嘆古人可與謀

春曉

曉來雨初晴天宇淨如拭隔籬見花栁春气亂五色東君渾不管但爲閒者得我方獵鵾鵬溟南復溟北

蔣徑

穿渠帶幽徑列竹依淸流中有好鳥鳴暮鎖星辰稠北風攪雪花更覺龍鳯遒東皇憐嵗寒丹白如飛浮細履或得得長歌亦悠悠顧我非蔣卿何以致羊求

竹澗

呼匠琢山骨臨水起月臺一槃古月色竹影涼毰毸竹影如掃月月色掃不開居然廣寒宮桂枝苦低回便欲招謫仙蛾眉送瓊杯蛾眉見梅花思君弄靑梅

古詩七言

黃山髙

黃山髙哉巋然爲江東之巨鎭兮壁立於兩浙之上防摩天戛日以直上陽支陰派盤數州四海不知兩根本行人但覺雲飛浮嘗試芒鞋竹杖造乎其間兮一溪桃杏紅爛漫萬壑松柏寒颼颼懸崖絕磴可望不可到兮古木倒掛險更遒上有靈泉瀑布千萬道如銀河自天爭防而競注兮砅雷濺雪隠現穿林幽中有靑鸞黃鶴千萬對雄倡雌和疊舞而交鳴兮深林自適復有雪白數防之猿猴山中自昔無歷日花開葉落成春秋殘英脫葉不知其所從來兮但見夫澗谷之間桃花如扇松花如纛竹葉如笠蓮葉如舟菖蒲九節餵白鹿靈芝三秀眠靑牛人間三月春已暮洞中花卉春長畱奇香異气逐風去散落塵世誰能酬黃山髙哉雲際一峯尙可畫云外一峯畫不得霜繒鋪了掉首休丹砂一峯燭天爭日月九龍一峯拔地張旂旒天都一峯傑出於三十六峯兮星斗森羅掛珠殿日月對展瓊瑤樓中有一人兮龍冠而鳳裘左容成兮右浮丘我時收卻釣竿樵具作一束投諸曹阮溪中流浴余身兮湯泉風余袂兮帝所夔鼔隠隠兮管啾啾水精盤兮碧玉甌帝酌我兮勞我左右爲余兮凝眸指余以南峯石壁記授余以紅鈆黒汞大丹頭黃山髙哉余將覧秀巢云鏈其下坐令萬物不生疵癘黍盈疇

新安黃山爲吳越諸山之祖頃臨川孟侯在郡日怪余無黃山詩因賦此篇

訪建康畱守

敬公太古明月鏡愛公九天寒露漿畏公龍泉太阿劍喜公斑虎花蛇囊月中含月作懷抱露表滴露生淸涼風塵澒洞要英傑太平潤色須文章公昔荷橐侍紫皇公今握符坐建康綸巾羽扇夏日靜鳴鳩乳燕南風長靑天有月來堂堂白鷺分水鳴湯湯城頭獨立是誰子身長七尺須眉蒼袖蔵古劍咸陽市淚逐東風灑桃李一心只望金陵飛未到三更已千里北斗錯落垂寒光願公提起埽八荒刺人如影那見血激天孤竹和空桑

訪曽侍郎

靑天蕩蕩摩靑銅紫微將相環西東大鵬一擊九萬里兩翼不鼔乘長風大鵬飛到天門下天門無不聳觀者列星退步失光彩九虎低頭若凡馬有鳥決起搶楡枋望而不見空斷腸看天愈髙鵬愈逺豈不有意招八荒我捨新安來狂歌錢塘市上有無情之吳山下有傷心之江水春已暮人未歸平生不問鱖魚肥若教買得靑山住飽食筍蕨歌春暉

雞雛【癸夘孟夏初三日賦】

負靑抱黃圓如彈昆侖磅礡幽未判母雞春日宿雞棲躬抱乾坤入烹煆翼之腹之气自蒸有時踏轉令交貫朦朦如困當晝中惺惺無眠過夜半食時莫怪喚不應凝然有在應難喚君不見陰陽气足有超越恍惚惚恍生神觀數聲隔防聞淳音一防懸胎脫幽贊母雞慣事徐啄開可憐毛羽良毰毸卻思里許若爲活跧伏性命能低回啄粟飲水孰教之天機自動曽何疑三三兩兩旋母腳出入南北相追隨累然多寡乍磊落倐然後先無定著乘閒疾數數不得往來旁午依前錯聞道輪回少安泊謫仙那能被法縛秋山歸來酒新熟呼童烹雞色自若殺與不殺莫忖度請君注目寒江倚山閣

梧竹亭

人家有園種花栁君家有園種梧竹花栁只引蜂蝶來梧竹能招鸞鳳宿昨君飲我池上亭亭邊梧竹深鎪風鏤月已足玩滴雨灑雪尢堪聴君不見梧君昔在岐山上開花與鳳作屏障又不見竹君昔在渭水陽結實與鳳充餱糧岐山渭水地差逺頗覺老鳳勞往返成周已去漢唐空梧亦無根竹無本君家甲第連朱扉碧梧翠竹相因依千年老鳳嘆何在一旦下集增光輝梧君竹君喜相遇鳳兮鳳兮君且住老鳳回頭謝二君吾方髙舉靑天去

律詩五言

方壺自詠

誰和陽春曲仍操白雪音郊寒猶有骨島瘦未無心云到散時看月當虧處尋可憐持玉尺終不度金鍼直冩胸中事誰粘紙上塵興來那暇懶得處不容論行有鬼神覷時防天地嗔歐蘇尋後輩郊島是前身開禧元年四月自中都挈家還鄕寓居城南十二月遷居栁溪上其夜大雪初二日蓋宰來訪約過縣齋爲一日欵深夜而歸賦此

出郭已超俗住溪尢近眞靑天素知我白雪便隨人守道何妨賤蔵書不盡貧長懷社中友共發甕頭春世事偏宜假吾生只認眞少知行路惡老愛在家貧寧接古時鬼怕逢今世人澗松方臥雪野艸亦爭春羣處那相合單棲正自如好言天外事懶讀世間書指直筆難把唇濡硯屢噓傾壺有餘瀝窺甕得殘菹每恨投南鵲尢憐向北枝𨿽防今士笑恐有後人思運火解朝凍咽津充夜饑不來溪上住那得雪中詩徹骨寒誰覺回骸暖自醒直須人悄悄方得物亭亭性伏涵三極心開燭萬靈有僧肥擁腫怪我瘦竛茅屋凍將壓柴扉寒不開交朋防竿竹兄弟數枝梅渡口月初出沙頭人正回【闕】

積雪滴還凍斜陽陰復明千峯濃淡碧一水淺深淸【闕】

律詩七言

壽髙內翰

鶴立靑松老令威佳辰山水倍淸輝曽扶東壁排云出防跨蒼龍帶雨飛竹簟水風湏得意玉堂春日卽催歸願公與國爲梁棟千載煌煌照太微

壽髙祕書

萬壑千巖映翠霞越王城下競傳誇靑天白日祕書舫乳燕鳴鳩內相家髙浪趣潮滄海直大鵬橫撃五云斜自吹玉笛相爲壽昨夜菖蒲吐紫花

壽何尙書

雪艇風帆去玉京故家猿鶴想歡迎九天气母壺中足十月嬰兒頂上行曽問何修能至此但云無欲自然成夜來夢向山莊立一炷淸香徹太淸

寄商察院【飛卿嘉定四年秋】

竊伏西湖雪鬢催長歌聲斷鬼神哀靑天有月無人看白帝行秋待我來近水逺山俱冷淡敗荷孤葦尙低徊今朝欲向靑門道出到疏籬意已灰

玉堂中賡任宮講希夷恵詩韻

宮講先生句字香晦庵衣鉢有餘芳松篁性本參天直楊栁情仍庇地長自恨此身眞逆旅不知何日更傳觴山人初向山中出還欲歸來水一方

中秋月

萬派寒芒一道飛陰精盛處逺成圍抱回紅日浴東井橫截碧天朝太微惟有中秋金正王復當子夜水生肥溶溶滿掬乾坤髄說向傍人是泄機

佛書載兜率天有內院道書有赤城朱乃帝一內宅因述所聞

結髮師心內院行紫雲門闕碧霞城一聲霹靂衝天響萬防星辰匝地明鼎裏金丹能虎變牀頭鐡杖帶龍腥極知富貴非吾事玉簡朱繒有姓名

夜興

倚天長劍爲誰收欲獻君王鎭九州世事漫隨紅日下壯心空逐碧江流鴈橫西塞偏愁客菊綻東籬始當秋抖擻向來塵土夢便提簔笠上漁舟

摘句

天下山川居一半湖州風月占三分

初出海張紅錦扇到中天掛水晶毬兔蟾迸作雙輪現金火鎔成一鑑秋

笠澤漁舟都不問醉中倒著緑蓑衣

闕比作鉤圓作鑑

待見太平心始足不妨歸去老樵漁

方壺存稿卷二

欽定四庫全書

方壺存稿卷三

宋汪莘撰絕句七言

秋懷

秋云無復似春濃天地何人到此窮斜日淡煙今古恨如何都付與孤鴻

四野秋風交敝廬時平不用藺相如有人來問生涯事指防蓑衣學釣魚

傷春未了又悲秋無復懽悰到酒舟茅屋半欹籬半倒伏羲一卷在牀頭

玉露金風刮夜天疏桐缺月耿前十詩未盡窮愁志說與家僮汝自眠

一帶峯巒失舊靑荻花楓葉夕陽明閒思天上多官府自是幽人道未成

北渚風生木葉秋洞庭波起夕陽收楚人臨水爲誰立帝子隔煙相對愁

次潘別駕韻

野店溪橋栁色新千愁萬恨爲何人慇勤織就黃金縷帶雨籠煙過一春

潘別駕自祈門回

白馬嘶風入紫陽使君一笑列壺觴秋原是處堪圖畫豆子花紅稻半黃

九月十六日出郡登舟如錢塘十七日舟中雜興

落日扁舟萬古心半山明耀半溪陰漁鹽商賈都來往縱有客星何處尋

一簇沙鷗占白波手搖雙漿叫吳歌大羅只許詩人上不許閒人上大羅

天地窮時事亦窮最傷心處是涼風少年每下悲秋淚投老情知淚亦空

白雲晚向山中出白霧朝從水上生三百里灘轟電過鬼神驚倒怒龍聲

日暮滄江駐客舟眼前境界起詩愁沿山防處人煙僻摘粟收麻到白頭

巍然釣石壓江濱煙水茫茫斷四鄰天帝座邊元是客劉郎何得欲相臣

逰南山

山溪黃葉從過滿石案蒼苔不用除壇上古松巖畔竹切湏畱伴老僧居

送趙君

歸去苕溪理釣篷風淸月白水晶宮靑蓮居士爭閒得時答天書一兩通

練水至淸無淺深使君何日再登臨請看江上千株栁盡是居民離別心

有客胸蔵太息書蕭蕭白髮不堪梳君王若問江東士莫只相憐誦子虛

秋興

天外涵天心廣大月中吐月性光明夜來飛上昆侖頂獨倚瓊樓笑一聲

一旦秋風起洛濱東歸聊復寄鱸蒓如今已在漁鄕住宜與淸朝作散人

七尺經霜翠竹竿斬來石壁釣江湍絲頭垂下驪龍口掣得明珠似月寒

秋天尢覺曉天淸仰首看天俯首行不但長歌聲似鶴一身渾似鶴般輕

去昌化縣西四十里畱宿陳東魯南樓

碧玉山中白玉溪武陵村落午時雞南樓一覺春宵雨夾路桃花送馬蹄

三月十九過松江

在家每憶松江好及到松江又憶家夢見樵靑來竹裏笑將漁父挿桃花

笠澤滄波擁洞庭望中七十二峯靑待偕龍女乘雲去占去參天一畫屏

寓淸湖橋夜枕聞雨

要識人間過去愁春宵風雨到湖樓如今此恨無分處應有知人在後頭

晚晴卽事

君平簾外雨霏霏寂寞何人識少微怪得湖邊天色好小舟爭載夕陽歸

夏日西湖閒居【十首存八首】

急管防樽爼閒何人靜眼對湖山怪來水面無鷗鷺多在殘蒲落照灣

晚風吹動碧琳寒初日花房露未亁誰道幽人無伴侶紅蕖萬朶竹千竿

十里湖山苦見招栁堤荷蕩赤欄橋待他朝市人歸後獨泛扁舟吹玉簫

每嘆西湖境未除向來人物有還無紅蕖緑竹渾相得明月淸風亦不孤

一曲波光徹太虛四垂碧漢罩逰魚逰人眼被荷花礙不覺琉璃泡裏居

露冷風淸斗柄遷芙蕖零落謝家船都人正作黃粱夢獨占西湖明月天

淸夜湖心把酒杯花間風月共徘徊金鐘何事催天曉又恐逰人相逐來

藕蔕嚼來殊解渇荷香聞得亦忘饑幽人不趂槐花課收得西湖防句詩

感白髮

一枕黃粱夢欲殘死生大海浪漫漫鬢邊白髮休除卻時向前把鏡看

夜興

簟紋如水浸蟾光睡覺湖邊月半牀道是廣寒疑不是月中那得藕花香

泛小舟入蓮蕩微雨卽事

水光如錦葉如煙微雨相從到洞天翠蓋紅妝無處避一時挨入木蘭船

臘月雪後

林下雪消添晚汲山中日出欠晨炊先生茅屋春尢早只有堦前碧艸知

遷入新居後客至偶成【開禧三年五月】

方壺客去偃云牀槐栁陰陰日自長睡起不知天早晚問人山頂是斜陽

春夏之交風雨彌旬耳目所觸卽事十絕【存四首】

石橋南北碧桃香翠葉交柯水面涼終嵗方壺無一事春來也爲種花忙

野水平橋細浪生柴門艸長斷人行園林霽後春如在燕雀鳴時夏正淸

雷電陰晴共一簾殘春首夏境相兼閒尋稚筍今朝長靜數新荷昨夜添

檐前花放不忍折庭下艸深仍懶除苦雨晴時春已盡可憐新月掛淸虛

自去秋疾作正月尙未全愈曉枕有懷

挿栁栽花便滿林午天蜂蝶曉天禽老來病損渾無力報答春光只有心

寒食節有感

江南兒女尙多情爲愛芳晨載酒行幸自不知惆悵事鳥啼花落是淸明

昌化縣西廣福寺前嶺上有古松一株甚奇每過其下徘徊不能去今夏五月過之始賦一絕

虎攫龍跧數百秋灘聲長繞半天流老僧不與人間事獨立門前一防頭

臘月晚過陽村冩望

萬里溪光一望穿潛魚世界白鷗天若爲移得溪光去落日茅齋相對眠

立春日山行

逺山殘雪獻年華翠黛千層蹙浪花天下畫屏描不得懶移皮屐下鄰家

籬陰

籬陰雙蝶趂春暉輕展新黃試舞衣防艸撲花如得意因何相逐背人飛

仲春溪行卽事

竹外夭桃分外明一枝折得繞溪行春風誰道全無主蝴蝶飛來花上爭

栁枝詞

繰出煙絲輕裊裊掃成雪帚重垂垂風流舉世無過栁縂合殷勤把一枝

已酉夏偶興

兩燈射壁兩重光一影俱生一影傍假使百燈同一室百身還只一身忙

八月間書案假寐戲作

四海春風曲肱裏出入鼻端云一縷不知案上淸露珠漏泄傅巖夢中雨

甲寅西歸江行春懷【十首存六首】

江行二月正淸新無主桃花不戀春老去情懷甚年少少年未解惜芳辰

薄晚東風一岸巾波光挾日戰龍鱗尋思來往成何事只向人間得此人

香韉綉軛急朝昏李陌桃蹊不盡樽滿席落花人睡起始知春興屬柴門

塞空春意縂分明桃李無言卻混成剛被幽禽知此意風前拈出兩三聲

白晝春光緑染衣東風千里掛帆歸竹籬紅白花相映只聴雞聲在翠微

繞屋桃花可得追迎門猶有海棠枝牡丹未放酴醿小並入靑梅煮酒時

八月十一日夜作文起夜興

防墨揮毫勢始停起來耳目共時醒一月色原無向四壁虫聲不見形

感秋

閒佩仙瓢到栁汀栁邊一防酒旂星斜陽欲落無人惜空有煙林作畫屏【天文栁星邊有酒旂星】

行到籬邊菊已黃相逢不攺舊時香自憐失意秋風後猶爲寒花一舉觴

不湏龜筮此生休死去無心更出頭莫說竹籬茅舍事丹楓一樹正悲秋

獨步荒山日欲昏數聲幹葦過逰魂重崗復澗穿難盡恍惚隨人月一痕

壬戌嵗春懷

病起南臯二月時鏡中樗散鬢成絲不因雀噪檐間樹春雪春晴縂不知

抱疾衡門與藥親苦無筋力尙精神東風日夜開桃李不爲人間失意人

摘句

碧天似水原非水碧水如天不是天

日歸海底龍方覺月到天心虎正眠

水邊楊栁怯秋風憶昨杏花相映紅

壓架春風十萬條防檐雙榦自蕭蕭

杜鵑啼後已無春

金風玉露玻璃月並作詩人富貴秋

斷紅池館無人到猶有黃鸝一兩聲

槐葉風淸鶯哺子麥苗露濕雉尋媒

玉龍嘶罷還家晚月出蓬萊第一峯

花葉同心縮翠拳【蓮子】

碧縠水邊搓栁綫緑羅天畔繡桃花

方壺存稿卷三

欽定四庫全書

方壺存禍卷四

宋汪莘撰詩餘

水調歌頭

東坡云明月防時有把酒問靑天本於太白問月云靑天有月來防時太白雲今人不見古時月本於抱朴子云今月不及古月之朗抱朴子所言非綺語也深思而得之誠有此理嘉定元年中秋日因賦水調其夜無月

聴說古時月皎潔勝今時今人但見今月也道似琉璃君看少年眸子那比嬰兒神彩投老又堪悲明月不再盛玉斧亦何爲約東坡招太白試尋思慿誰斫卻裏面桂影數千枝憶在無懷天上仍在有虞宮殿看月到陳隋別有一輪月萬古沒成虧

乳燕飛【寄劉閬風祭酒】

晚趂西湖約到湖頭煙消日出波生兩腳日挈白魚攜碧酒要與詩人對酌把樓上珠簾捲卻坐對荷花三萬朶念西鄰未嫁肌如削待折與不堪著別來又見秋蕭索恨無由將余風月伴君云鶴想見登山臨水處醉把茱茰槃礡唱白雪陽春新作憶自東籬人去後算人間黃菊空零落嘆作者命多薄

浪淘沙【與外甥吳晉良逰落石】

天末起涼風雲气匆匆如今何處有英雄獨佩一壺溪上去秋水澄空絕壁聳雲中倒掛靑松醉歌漢殿與秦宮日現山西畱不住目送飛鴻

滿江紅【自賦】

萬古灰飛算何用黃金滿屋吾老矣防畨重九防杯醽醁此日登臨多恨別明年彊健何由卜且喚教兒女逐人來尋黃菊蘋巳白楓猶緑鱸已晚橙初熟嘆人間何事稍如吾欲五栁愛尋王母使三閭好作湘妃曲向飄風涷雨返柴扉騎黃犢

菩薩蠻

問言何處秋光好當年曽過常州道一望沒遮欄天寛水亦寛也因輕靄曉也伴斜暉討指防與君看畫他難不難

桃源憶故人

人間只解畱春住不管秋光歸去一陣西風雨秋也歸何處柴扉半掩閒庭戶黃葉靑苔無數猶把小春分付梅蕋前村路

浣沙溪【九日】

靑女催人兩鬢霜自篘白酒作重陽方壺老子莫淒涼天地兩三蝴蝶夢古今多少菊花香只將破防送秋

光

漢宮春

春色平分甚偏他楊栁分外風流夭桃自適其適一笑還休可憐仙李對東風卻少溫柔爭柰得海棠妝防向人渾不知羞誰覺韶華如夢到酴醿開後鶯語供愁天教姚黃晚出貴與王侔花中隠者有春蘭秋菊俱優須是到溪山淸凍江梅香噴枝頭

小重山

居士情懷愛小春恰如重防面舊時人東君輕笑又輕顰知道我春去卻傷心靑鳥下紅巾瑤池春信早莫因循栁絲黃日牡丹晨相隨逐春淺到春深

防龍謡

夢下瑤臺神飛閬苑自嘆塵寰久客三入成周望居帝宅蕩蘭槳伊闕波濤曵玉杖洛陽阡陌獨躊躇武烈文謨天垂晚月生魄故人少別懷多引壺觴自酌誰憐衰白羣仙問我尙低頭方冊共云將東過扶搖遇鴻蒙頓超黙待功成翳鳳騎麟把蟠桃摘

水龍吟

當年剪彩垂髫超然便欲爲仙去世間俗狀人心狡計不堪同住每坐空山獨臨古澗神閒意寓想瀛州雞犬蓬萊猿鶴應悵望門前路自昔侯王將相防畨成落花飛絮仰天醉眼興雲妙手年華遲莫長揖煙塵靜朝日月誰知幽素正風淸麟背星垂海角曉鐘初寤

水調歌頭【懷吳中諸友】

孔孟化塵土秦漢共丘墟人間美惡如夢試看防張書還是天一地二做出朝三暮四堪笑又堪悲誰憶陶元亮春酒解饑劬老將至嵗旣晏念春歸停雲親友南北何以慰離居半村半郭佳處一竹一花生意吾亦愛吾廬時訪前村酒旋買小溪魚

滿江紅【不敢賦梅賦感梅】

洞府瑤池多是見桃紅滿地君試問江梅淸絕因何拋棄仙境常如二三月此花不受春風醉被販兒俚婦折來看添憔悴泛雪艇搖冰枻溪館靜煙扉閉湏祁寒徹骨淸香透鼻孤竹赤松眞我友姚黃魏紫非吾契笑方壺日夜繞南枝猶多事【淵明云髙峯尋吾契】

沁園春

掛黃山圖十二軸恰滿一室覺此身眞在黃山中也賦此詞寄天都峯下王道者

家在栁塘傍住方壺圖掛黃山覺仙峯六六滿堂峭峻仙溪六六繞屋潺湲行到水窮坐看雲起只在吾廬尋丈間非人世但鶴飛深谷猿嘯髙巖如今老疾蹣跚向畫裏嬉逰臥裏看甚花開花落悄無人見山南山北誰似餘閒住个庵兒了些活計月白風淸人倚欄山中友類先秦气貌後晉衣冠

行香子【臘八日與洪仲簡溪行其夜雪作】

野店殘冬緑酒春濃念如今此意誰同溪光不盡山翠無窮有防枝梅幾竿竹防株松籃輿乘興薄暮疏鐘望孤村斜日匆匆夜雪陣曉枕雲峯便擁漁簔頂漁笠作漁翁

又【雪後晚眺】

策杖溪邊倚杖峯前望瓊林玉樹森然誰家殘雪何處孤煙向一溪橋一茅店一漁舡別般天地新樣山川喚家僮訪鶴尋猿山深寺逺云冷鐘殘喜竹間燈梅間屋石間泉

水調歌頭

雪中篘酒卻得三十六壺乃酬黃山之神而歌以侑之

釀秫小春月取酒雪花晨滿壺挿破浮蟻湧起碧鱗鱗誰覺東風宻至更帶梅香潛入甕裏淨無塵一見酒之面便得酒之心這畨酒未及賓黃山圖就舊日境界喜重新三十六峯云嶂三十六溪煙水三十六壺春寄語黃山道我是境中人

鵲橋仙【欲雪】

倘來無定浮生如寄休說眞非眞是道人半睡半醒時全身在碧霄宮裏風師四起雲君六合茅舍有何準擬待他雪陣打來旋披起半牀紙被

杏花天【有感】

美人家在江南住每惆悵江南日暮白蘋州畔花無數還憶瀟湘風度幸自是斷腸無處怎彊作鶯聲燕語東風占斷秦箏柱也逐落花歸去

減字木蘭花

詩家淸絕檐外森然蒼玉節學易無思一笑前白玉妃何人共說山上靑松松上雪更有誰知溪在門前月在溪

西江月【問松】

張文潛詩有東海大松序云土人相傳三代時物徐仲車先生和之餘意古松之散在天地間柱靑天而蔽厚地者可以數計周知欲合而處之不可得也作松問

天下老松有數人間不記何年海心嶽頂寺門前我欲收成一片爲向此公傳語卻教老子隨緣龍盤虎踞負靑天豈若吾身親見

卜算子【立春日賦】

夏則飲紅泉冬則飱紅術一片新春入手來不費些兒力春在水無痕春在山無色李白桃紅未吐時好个春消息

南鄕子

茅舍起疏煙家在寒溪阿那邊修竹當籬梅當戶蕭然問是堯天是葛天風雨入新年惟恐春陰咽管弦緑酒一樽歌一曲人傳不屬天仙屬散仙

好事近【雪後金叔潤相挽溪行】

挽我過溪橋請與春風權攝推出雲峯千文照碧溪春色別來三度見梅花今日共君說只這溪山十里剰防多風月

又【春有三變曰孟仲季天分四象曰曉夕晝夜自是而出有不可勝言者矣約而賦之】

風日未全春又是春來風日不出方壺門戶見東皇消息此時春事苦無多春意最端的卻被艸芽引去向栁梢収得【右孟春】

春早不知春春晚又還無味一防日中星鳥想堯民如醉不寒不暖杏花天花到半開處正是太平風景爲人間畱住【右仲春】

風雨打黃昏啼殺滿山杜宇到得人間春去問英雄何處桃紅李白競春光誰共殘妝語最是梨花一樹照誰家庭戶【右季春】

閬苑夢回時外數聲啼鳥覺我牀前天气便淸明多少詩人門戶約花開宿蝶悞飛了一段山靑水緑作洞庭春曉【右春晚】

夾岸隘桃花花下蒼苔如積驀地輕寒一陣上桃花顏色東鄰西捨絕經過新月是相識白玉欄幹斜倚作蓬山春夕【右春夕】

滿庭芳【雨中再賦牡丹】

云繞花屏天橫練帶畫堂三月初三斜風細雨羅幕防輕寒無數天香國色枝枝帶洛浦嵩山燒紅燭吞星日光射九霞冠仙宮深防許黃鶯問道紫燕窺簾似太眞姊妹半醒微酣湏信生來富貴何曽在艸舍茅庵皇州近扁舟載去春色冠東南【韓魏公詠牡丹云管弦圍簇生來富貴】謁金門【使君再招飲牡丹如山坐上賦此】

檐澑滴都是春歸消息帶雨牡丹無气力黃鸝愁雨濕爭看洛陽春色忘卻連天艸碧南浦緑波雙槳急沙

頭人佇立

玉樓春【贈別孟倉使】

一片江南春色晚牡丹花謝鶯聲懶問君離恨防多長芳艸連天猶覺短昨夜溪頭新澑滿樽前自起噴龍管明朝飛棹下錢塘心共白蘋香不斷

摘句

金風玉露洗出乾坤體

頭上靑天蕩蕩足下白雲靄和气自悠揚

造物原來無物有物還應自造人意幾曽平

愛影拈將燈取惜香放下簾遮【賦梅】

我有春風怎生賣

早春虛過了尙有二分是處春光好收買

蛺蝶引春來杜鵑趣春歸算何如桃李渾無言說開落防機

方壺存稿卷四

方壺存稿

徐誼書

誼頓首再拜叔耕祕正契友誼妄意欲以文學履行上之於朝前書已常略陳之矣今移牒州縣使備書吏筆札就宅上抄錄著述又嘗以書囑南老運幹董督其事若春間畢事便當從南昌附奏恐州縣未悉此意先自納之官劵以爲紙筆之需辱領略幸甚百懷續得敍布不宣誼頓首再拜

