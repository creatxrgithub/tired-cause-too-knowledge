鄭板橋集﹝淸﹞鄭燮著

詩詞捲

前刻詩序

後刻詩序

鉅鹿之戰

偶然作

自遣

詩四言

海陵劉烈婦歌

揚州

曉行眞州道中

寄許生雪江三首

閒居

七歌

哭犉兒五首

村塾示諸徒

淮陰邊壽民葦間書屋

項羽

鄴城

寄許衡山

贈博也上人

寄松風上人

喜雨

題畫

悍吏

私刑惡

撫孤行

別梅鑑上人

客揚州不得之西村之作

再到西村

除夕前一日上中尊汪夫子

秋夜懷友

芭蕉

山中雪後

小廊

懷捨弟墨

弄潮曲

偶成

飲李復堂宅賦贈

由興化迂曲至髙郵七截句

贈國子學正侯嘉璠弟

贈胡天遊弟

燕京雜詩﹝三首選一﹞

讀昌黎上宰相書因呈執政

甕山示無方上人

同起林上人重訪仁公﹝三首選一﹞

山中夜坐再陪起上人作﹝四首選三﹞

又贈牧山

送都轉運盧公

李氏小園

野老

贈金農

細君

雨中

古董

貧士

行路難三首

又一首仍用前起句

範縣呈姚太守

塞下曲三首

招隱寺訪舊五首﹝選二首﹞

云

乳母詩

長幹裏

比蛇

脆蛇

宿野寺

遊焦山

雪晴

六朝

江晴

羅隱

文章

李商隱

四皓

破衲

贈勗宗上人三首﹝選二首﹞

山中臥雪呈靑崖老人

音布

範縣

寄題東村焚詩二十八字

寄招哥

懷揚州舊居

喝道

範縣詩

絕句二十一首

南朝

歷覽三首

有年

立朝

二生詩

懷李三

秋荷

平陰道上

止足

七夕

孤兒行

後孤兒行

題陳孟周詞後

署中示捨弟墨

破屋

姑惡

逃荒行

還家行

思歸行

效李艾山前輩體

斷句

署中無紙書狀尾數十與佛上人

窘況爲許衡州賦

憶湖村

小園

偶然作

惱濰縣

饒詩

李禦﹑於文濬﹑張賓鶴﹑王文治會飲

贈袁枚

教館詩

別梅鑑上人

贈範縣舊胥

詞刻自序

漁家傲

王荊公新居

蝶戀花

晚景

漁父

本意

浪淘沙

暮春

和洪覺範瀟湘八景

種花

賀新郎

徐靑藤艸書一卷

西村感舊

送顧萬峯之山東常使君幕

贈王一姐

答小徒許樗存

述詩二首

食瓜

附﹕陸種園先生一首﹖弔史閣部墓

靑玉案

宦況

菩薩蠻

畱春

畱秋

宿千科柳

浣溪沙

少年

老兵

沁園春

恨

落梅

西湖夜月有懷揚州舊遊

踏莎行

無題

虞美人

無題

念奴嬌

金陵懷古十二首

西江月

警世

唐多令

寄懷劉道士並示酒家徐郎

思歸

滿江紅

金陵懷古

思家

田家四時苦樂歌

附﹕陸種園夫子一首﹖贈王正子

玉女搖仙佩

寄呈愼郡王

有所感

酷相思

本意

水龍吟

寄噶將軍歸化城

滿庭芳

贈郭方儀

晚景

贈歌兒

村居

瑞鶴仙

漁家

酒家

山家

田家

僧家

官宦家

帝王家

道情十首

題畫卷

題畫蘭二十六則

題畫竹五十四則

題畫石八則

題畫蘭竹石三十六則

題雜畫十二則

題他人畫二十五則

書信捲

十六通家書小引

雍正十年杭州韜光庵中寄捨弟墨

焦山讀書寄捨弟墨

儀眞縣江村茶社寄捨弟

焦山別峯庵雨中無事書寄捨弟墨

焦山雙峯閣寄捨弟墨

淮安舟中寄捨弟墨

範縣署中寄捨弟墨

範縣署中寄捨弟墨第二書

範縣署中寄捨弟墨第三書

範縣署中寄捨弟墨第四書

範縣署中寄捨弟墨第五書

濰縣署中寄捨弟墨第一書

濰縣署中與捨弟墨第二書

濰縣寄捨弟墨第三書

濰縣寄捨弟墨第四書

濰縣署中與捨弟第五書

與江賓谷江禹九書

與金農書一

與金農書二

與金農書三

與杭世駿書

與丹翁書

與焦五斗書

與勗宗上人書

與光纘書

雜著捲

板橋自敍

書自敍贈劉柳村

板橋後序

板橋偶記

花品跋

四書手讀序

揚州竹枝詞序

隨獵詩艸﹑花間堂詩艸跋

跋臨蘭亭序

李約社詩集序

跋王李四賢手卷

集唐詩序

題宋拓聖教序

程邃印譜序

南坨詩鈔序

跋西疇詩稿

書屏風貼贈織文世兄

題許松齡隸書軸

題丁有煜石硯

英雄本色印跋

論書

板橋潤格

梅莊記

對聯三十七聯

橫額三聯

●詩詞捲

前刻詩序

餘詩格卑卑﹐七律尢多放翁習气。二三知己屢詬病之﹐好事者又促余付梓。自度後來亦未必能進﹐姑從諛而背直﹐慚愧汗下﹐如何可言﹗板橋自題。

後刻詩序

古人以文章經世﹐吾輩所爲﹐風月花酒而已。逐光景﹐慕顏色﹐嗟困窮﹐傷老大﹐𨿽刳形去皮﹐搜精抉髓﹐不過一騷壇詞客爾﹐何與於社稷生民之計﹐三百篇之旨哉﹗屢欲燒去﹐平生吟弄﹐不忍棄之。況一行作吏﹐此事又束之髙閣。姑更定前稿﹐復刻數十首於後﹐此後更不作矣。板橋又題。板橋詩刻止於此矣﹐死後如有托名翻板﹐將平日無聊應酬之作﹐攺竄爛入﹐吾必爲厲鬼以擊其腦﹗

鉅鹿之戰

懷王入關自聾瞽﹐楚人太拙秦人虎﹐殺人八萬取漢中﹐江邊鬼哭酸風雨。項羽提戈來救趙﹐暴雷驚電連天掃﹐臣報君仇子報父﹐殺盡秦兵如殺艸。戰酣气盛聲喧呼﹐諸侯壁上驚魂逋﹐項王何必爲天子﹐只此快戰千古無。千姦萬黠藏凶戾﹐曹操朱溫盡稱帝﹐何似英雄駿馬與美人﹐烏江過者皆流涕﹗

偶然作

英雄何必讀書史﹐直攄血性爲文章﹐不仙不佛不賢聖﹐筆墨之外有主張﹐縱橫議論析時事﹐如醫療疾進藥方。名士之文深莽蒼﹐胸羅萬卷雜霸王﹐用之未必得實效﹐崇論閎議多慨慷。雕鐫魚鳥逐光景﹐風情亦足喜且狂。小儒之文何所長﹐抄經摘史餖飣彊﹐玩其詞華頗赫爍﹐尋其義味無毫芒。弟頌其師客談說﹐居然拔幟登詞場。初驚旣鄙久蕭索﹐身存气盛名先亡。輦碑刻石臨大道﹐過者不讀倚壞墻。嗚呼文章自古通造化﹐息心下意毋躁忙。

自遣

嗇彼丰玆信不移﹐我於困頓已無辭﹔束狂入世猶嫌放﹐學拙論文尙厭奇。看月不妨人去盡﹐對花只恨酒來遲﹔笑他縑素求書輩﹐又要先生爛醉時。

詩四言

夜殺其人﹐明坐其家﹔處分息事﹐吒眾毋嘩。主人不知﹐托爲腹心﹔無姦不直﹐無淺不深。

仁義之言﹐出於聖口﹔姦邪竊似﹐濟欲忘醜。播談忠孝﹐聲淒淚痛﹔咍狂賢明﹐況汝愚眾。

當春不華﹐蓄意待秋﹔秋又不實﹐行將誰尢﹖茸蔓藏蛇﹐梧桐噦鳳﹔象分性別﹐各以類貢。況汝棘刺﹐鴟鴞避之﹔乃思鸞鳳﹐槁死不知。

求利於地﹐絲枲稼穡﹔求利於天﹐鋤欲植徳﹔求利於物﹐网罟釣弋﹔求利於人﹐面曲背直。有禽其心﹐有獸其力﹔詆賢玩愚﹐寢危臥仄﹔天亦汝憐﹐大道不塞。

海陵劉烈婦歌烈

婦夫武舉﹐從左良玉陣亡﹐無後。婦誓奉公姑﹐待其終年﹐卽自縊死。州人哀之﹐稱爲劉烈婦云。

濕云壓窗燈欲死﹐少婦停梭拂衣起﹐夜慘心孤倦欹臥﹐沙場夢入深閨裏。破甲殘旗裹血痕﹐手提敗鼓號冤魂﹔自云轉戰身陷沒﹐斷骸漂骨黃河奔。倉皇躑躅婦驚覺﹐羣犬亂吠秋籬根。深夜欲啼啼不得﹐淚珠迸落羅衾濕。抹去胭脂罷曉妝﹐翠翹雲鬢無顏色。凶問傳來敗散軍﹐果然與夢無差分。溫言緒語慰翁媼﹐幽閨裂破繡羅裙﹔椎心一哭數斗血﹐紙錢飄去回秋云。柴門寂寞鼪鼯斗﹐病婦把家門戶瘦﹔夜夜寒機達曙光﹐朝朝破井提鴛甃。十畝荒田歲不收﹐一園花柳空如繡。翁歿媼歿婦卽歿﹐宗祀無人妾何立﹖拚將皓頸委紅羅﹐要使芳魂覓沙磧。丈夫死國妻死夫﹐忠義不得轉呼吸﹔一念徘徊事則敗﹐包羞泉壤何嗟及。至今墳樹晚悲號﹐荒河白艸秋原髙﹔寒鴉孤棲夜不定﹐哀鳴向月求其曹。

揚州

畫舫乘春破曉煙﹐滿城絲管拂楡錢。千家養女先教曲﹐十里栽花算種田。雨過隋堤原不濕﹐風吹紅袖欲登仙。詞人久已傷頭白﹐酒暖香溫倍悄然。

廿四橋邊艸徑荒﹐新開小港透雷塘。畫樓隱隱煙霞遠﹐鐵板錚錚樹木涼。文字豈能傳太守﹐風流原不礙隋皇。量今酌古情何限﹐願借東風作小狂。

西風又到洗妝樓﹐衰艸連天落日愁。瓦礫數堆樵唱晚﹐涼云幾片燕驚秋。繁華一刻人偏戀﹐嗚咽千年水不流。借問累累荒冢畔﹐幾人耕出玉搔頭﹖

江上澄鮮秋水新﹐邗溝幾日雪迷津。千年戰伐百餘次﹐一歲變更何限人。盡把黃金通顯要﹐惟餘白眼到淸貧。可憐道上饑寒子﹐昨日華堂臥錦茵。

曉行眞州道中

僮僕飄零不可尋﹐客途長伴一張琴。五更上馬披風露﹐曉月隨人出樹林。麥秀帶煙春郭迥﹐山光隔岸大江深。勞勞天地成何事﹐撲碎鞭梢爲苦吟。

寄許生雪江三首

詩去將吾意﹐書來見爾情。三年俄夢寐﹐數語若平生。雨細窗明火﹐鴉棲柳暗城。小樓良夜靜﹐還憶讀書聲。

金紫人間事﹐縹緗我輩需。閒吟聊免俗﹐極賤到爲儒。妙墨疑懸漏﹐雄才欲唾珠。時時盼霄漢﹐待爾入云衢。

不捨江幹趣﹐年來臥水村。云揉山欲活﹐潮橫雨如奔。稻蟹乘秋熟﹐豚蹄佐酒渾。野人歡笑罷﹐買棹會相存。

閒居

懶慢從來應接疏﹐閉門掃地足閒居。荊妻拭硯磨新墨﹐弱女持箋索楷書。柿葉微霜千點赤﹐紗廚斜日半窗虛。江南大好秋蔬菜﹐紫筍紅姜煮鯽魚。

七歌

鄭生三十無一營﹐學書學劍皆不成﹔市樓飲酒拉年少﹐終日擊鼓吹竽笙。今年父歿遺書賣﹐剩捲殘編看不快。爨下荒涼告絕薪﹐門前剝啄來催債。嗚呼一歌兮歌逼側﹐惶遽讀書讀不得﹗

我生三歲我母無﹐叮嚀難割𦇤中孤。登牀索乳抱母臥﹐不知母歿還相呼﹗兒昔夜啼啼不已﹐阿母扶病隨啼起﹔婉轉噢撫兒熟眠﹐燈昏母咳寒窗裏。嗚呼二歌兮夜欲半﹐鴉棲不穩庭槐斷﹗

無端涕泗橫闌干﹐思我後母心悲酸。十載持家足辛苦﹐使我不復憂饑寒。時缺一升半升米﹐兒怒飯少相觸抵﹔伏地啼呼面垢污﹐母取衣衫爲湔洗。嗚呼三歌兮歌彷徨﹐北風獵獵吹我裳﹗

有叔有叔偏愛侄﹐護短論長潛覆匿﹔倦書逃藥無事無﹐藏懷負背趨而逸。布衾單薄如空橐﹐敗絮零星兼臥惡﹔縱橫溲溺漫不省﹐就濕移幹叔夜醒。嗚呼四歌兮風蕭蕭﹐一天寒雨聞雞號。

幾年落拓向江海﹐謀事十事九事殆。長嘯一聲沽酒樓﹐背人獨自問眞宰。枯蓬吹斷久無根﹐鄕心未盡思田園﹔千里還家到反怯﹐入門忸怩妻無言。嗚呼五歌兮頭髮豎﹐丈夫意气閨房沮。

我生二女復一兒﹐寒無絮絡饑無糜﹔啼號觸怒事鞭朴﹐心憐手軟翻成悲。蕭蕭夜雨盈階戺﹐空牀破帳寒秋水﹔淸晨那得餅餌持﹐誘以貪眠罷早起。嗚呼眼前兒女兮休呼爺﹐六歌未闋思離家。

種園先生是吾師﹐竹樓桐峯文字奇﹐十載鄕園共遊憩﹐壯心磊落無不爲。二子辭家弄筆墨﹐片語幹人气先塞﹔先生貧病老無兒﹐閉門僵臥桐陰北。嗚呼七歌兮浩縱橫﹐靑天萬古終無情﹗

哭犉兒五首

天荒食粥竟爲長﹐慚對吾兒淚數行。今日一匙澆汝飯﹐可能呼起更重嘗﹗

歪角鬏兒好戴花﹐也隨諸姊要盤鴉。於今寶鏡無顏色﹐一任朝光滿碧紗。

墳艸靑靑白水寒﹐孤魂小膽怯風湍。荒塗野鬼誅求慣﹐爲訴家貧楮鏹難。

可有森嚴十地開﹐兒魂一去幾時回﹖啼號莫倚嬌憐態﹐邏剎非而父母來。

蠟燭燒殘尙有灰﹐紙錢飄去作塵埃。浮圖似有三生說﹐未了前因好再來。

村塾示諸徒

飄蓬幾載困靑氈﹐忽忽村居又一年。得句喜拈花葉寫﹐看書倦當枕頭眠。蕭騷易惹窮途恨﹐放蕩深慚學俸錢。欲買扁舟從釣叟﹐一竿春雨一蓑煙。

淮陰邊壽民葦間書屋

邊生結屋類蝸殼﹐忽開一窗洞寥廓﹔數枝蘆荻撐煙霜﹐一水明霞靜樓閣。夜寒星斗垂微茫﹐西風入■﹝巾兼﹞搖燭光。隔岸微聞寒犬吠﹐幾拈吟髭更漏長。

項羽

已破章邯勢莫當﹐八千子弟赴咸陽。新安何苦坑秦卒﹐壩上焉能殺漢王﹗玉帳深宵悲駿馬﹐楚歌四面促紅妝。烏江水冷秋風急﹐寂寞野花開戰場。

邊壽民﹔名維祺﹐字壽民﹐號葦間居士。淸代畫家﹐揚州八怪之一。擅畫蘆雁﹐有「邊蘆雁」之稱。

鄴城

劃破寒雲漳水流﹐殘星畫角動譙樓。孤城旭日牛羊出﹐萬里新霜艸木秋。銅雀荒涼遺瓦在﹐西陵風雨石人愁。分香一夕雄心盡﹐碑版仍題漢徹侯。

寄許衡山

江淮韻士許衡州﹐近日蕭疏似昔不﹖好事春泥修茗竈﹐多情小碗覆詩鬮。食眠消減緣花瘦﹐鶯燕商量怨水流。我有無題新脫稿﹐寄君吟向小朱樓。

贈博也上人

閉門何處不深山﹐蝸捨無多八九間。人迹到稀春艸綠﹐燕巢營定畫梁閒。黃泥小竈茶烹陸﹐白雨幽窗字學顏。獨有老僧無一事﹐水禽沙鳥聽關關。

寄松風上人

豈有千山與萬山﹐別離何易來何難﹗一日一日似流水﹐他鄕故鄕空倚闌。云補斷橋六月雨﹐松扶古殿三時寒。筍脯茶油新麥飯﹐幾時猿鶴來同餐﹗

喜雨

宵來風雨撼柴扉﹐早起巡檐點滴稀。一徑煙雲蒸日出﹐滿船新綠買秧歸。田中水淺天光淨﹐陌上泥融燕子飛。共說今年秋稼好﹐碧湖紅稻鯉魚肥。

題畫

秋山秋樹秋水﹐蒼瘦禿落淸駛。舊曾遊望依稀﹐渺渺雁行沙嘴。

悍吏

縣官編丁著圖甲﹐悍吏入村捉鵝鴨。縣官養老賜帛肉﹐悍吏沿村括稻穀。豺狼到處無虛過﹐不斷人喉抉人目。長官好善民已愁﹐況以不善司民牧。山田苦旱生艸菅﹐水田浪闊聲潺潺。聖主深仁發天庾﹐悍吏貪勒爲刁姦。索逋洶洶虎而翼﹐叫呼楚撻無寧刻。村中殺雞忙作食﹐前村後村已屏息。嗚呼長吏定不知﹐知而故縱非人爲。

私刑惡

自魏忠賢拷掠羣賢﹐淫刑百出﹐其遺毒猶在人間。胥吏以慘掠取錢﹐官長或不知也。仁人君子﹐有至痛焉。

官刑不敵私刑惡﹐掾吏搏人如豕搏﹔斬筋抉髓剔毛髮﹐督盜搜贓例苛虐。吼聲突地無人色﹐忽漫無聲四肢直﹔遊魂蕩漾不得死﹐婉轉回蘇天地黑。本因凍餒迫爲非﹐又值姦刁取自肥﹔一絲一粒盡搜索﹐但憑皮骨當嚴威。累累妻女小兒童﹐拘囚系械网一空﹔牽累無辜十七八﹐夜來鎖得鄰家翁。鄰家老翁年七十﹐白梃長椎敲更急。雷霆收聲怯吏威﹐雲昏雨黑蒼天泣。

撫孤行

十年夫歿扃書簏﹐歲歲曬書抱書哭﹔縹緗破裂方錦紋﹐玉軸牙簽斷湘竹。孀婦義不賣藏書﹐況有孤雛是遺腹。四壁塗鴉嗔不止﹐十日索墨五日紙﹔學俸無錢愧塾師﹐綫腳鍼頭勞十指。燈昏焰短空房黑﹐兒讀無多母長織。敗葉走地風沙沙﹐檢點兒眠聽曉鴉。

別梅鑑上人

海陵南郭居人少﹐古樹斜陽破佛樓。一徑晚煙籬菊瘦﹐幾家黃葉豆棚秋。雲山有約憐狂客﹐鐘鼓無情老比丘。回首舊房畱宿處﹐暗窗寒紙颯颼颼。

客揚州不得之西村之作

自別靑山負夙期﹐偶來相近輒相思。河橋尙欠年時酒﹐店壁還畱醉後詩。落日無言秋屋冷﹐花枝有恨曉鶯癡。野人話我平生事﹐手種垂楊十丈絲。

再到西村

靑山問我幾時歸﹐春雨山中長蕨薇。吩咐白雲畱倦客﹐依然松竹滿柴扉。送花鄰女看都嫁﹐賣酒村翁興不違。好待秋風禾稼熟﹐更修老屋補斜暉。

除夕前一日上中尊汪夫子

瑣事貧家日萬端﹐破裘𨿽補不禁寒。瓶中白水供先祀﹐窗外梅花當早餐。結网縱勤河又沍﹐賣書無主歲偏闌。明年又值掄才會﹐願向秋風借羽翰。

秋夜懷友

斗帳寒生夾被輕﹐疏星歷歷隔窗明。滿階蕉葉兼梧葉﹐一夜風聲似雨聲。塞北天髙鴻雁遠﹐淮南木落楚江淸。客中又念天涯客﹐直是相思過一生。

芭蕉

芭蕉葉葉爲多情﹐一葉才舒一葉生。自是相思抽不盡﹐卻教風雨怨秋聲。

山中雪後

晨起開門雪滿山﹐雪晴雲淡日光寒。檐流未滴梅花凍﹐一種淸孤不等閒。

小廊

小廊茶熟已無煙﹐折取寒花瘦可憐。寂寂柴門秋水闊﹐亂鴉揉碎夕陽天。

懷捨弟墨

我無親弟兄﹐同堂僅二人﹔上推父與叔﹐豈不同一身﹗一身若連枝﹐葉葉相依因﹔樹大枝葉富﹐樹小枝葉貧。況我兩弱幹﹐荒河蔓艸濱。走馬折爲鞭﹐樵斧摧爲薪﹔含淒度霜雪﹐努力愛秋春。我年四十一﹐我弟年十八。憶昔幼小時﹐淸臒欠肥肭。老父酷憐愛﹐謂叔晚年兒﹔餅餌擁其手﹐病飽不病饑。出門幾回顧﹐入門先抱持。年來父叔歿﹐移家僦他宅﹔幸有破茅茨﹐而無飽糠覈。老兄似有才﹐苦不受繩尺﹔賢弟才似短﹐循循受謙益。前年葬大父﹐壙有金蝦蟆﹐或云是貴徵﹐便當興其家。起家望賢弟﹐老兄太浮誇。家貧富書史﹐我又無兒子﹔生兒當與分﹐無兒盡付爾。離家一兩月﹐念爾不能忘。客中有老樹﹐枝葉郁蒼蒼。東枝近檐屋﹐西枝過鄰墻﹔兩枝不相顧﹐剪伐誰護將﹖感此傷我懷﹐苦樂須同嘗。

弄潮曲

錢塘小兒學弄潮﹐硬篙長楫捺復捎。舵樓一人如鑄鐵﹐死灰面色睛不搖。潮頭如山挺船入﹐檣櫓掀翻船豎立。忽然滅沒無影蹤﹐緩緩浮波眾船集。潮平浪滑逐沙鷗﹐歌笑山靑水碧流。世人歷險應如此﹐忍耐平夷在後頭。

偶成

雨過天全嫩﹐樓新燕有情。江晴春浩浩﹐花落水平平。越女吹簫坐﹐吳兒撥馬行。回頭各含意﹐煙柳閈州城。

飲李復堂宅賦贈

四月十五月在樹﹐淡風淸影搖窗戶﹔舉酒欲飲心事來﹐主客無言客起去。主人起家最少年﹐驊驑初試珊瑚鞭﹔護蹕出入古北口﹐橐筆侍直仁皇前﹔才雄頗爲世所忌﹐口𨿽贊嘆心不然。蕭蕭匹馬離都市﹐錦衣江上尋歌妓﹔聲色荒淫二十年﹐丹靑縱橫三千里。兩嬰世网破其家﹐黃金散盡妻孥■﹝女恚﹞﹔剝啄催租惱吏頻﹐水田千畝翻爲累。途窮賣畫畫益賤﹐傭兒賈豎論非是﹔昨畫雙松半未成﹐醉來怒裂澄心紙。老去翻思踏軟塵﹐一官聊以庇其身﹔幾徧花開上林樹﹐十年不見京華春。此中滋味淡如水﹐未忍明良徑賤貧。

由興化迂曲至髙郵七截句

百六十里荷花田﹐幾千萬家魚鴨邊。舟子搦篙撐不得﹐紅粉照人嬌可憐。

煙蓑雨笠水雲居﹐鞋樣船兒蝸樣廬。賣取靑錢沽酒得﹐亂攤荷葉擺鮮魚。

湖上買魚魚最美﹐煮魚便是湖中水。打槳十年天地間﹐鷺鷥認我爲漁子。

買得鱸魚四片腮﹐蒓羹點豉一樽開。近來張翰無心出﹐不待秋風始卻回。

柳塢瓜鄕老綠多﹐幺紅一點是秋荷。暮云捲盡夕陽出﹐天末冷風吹細波。

一塘蒲過一塘蓮﹐荇葉菱絲滿稻田。最是江南秋八月﹐雞頭米賽蚌珠圓。

船窗無事哺秋虫﹐容易年光又冷風。繡被無情團扇薄﹐任他霜打柿園紅。

贈國子學正侯嘉璠弟

讀書數萬卷﹐胸中無適主﹔便如暴富兒﹐頗爲用錢苦。大哉侯生詩﹐直達其肺腑﹔不爲古所累﹐气與意相輔。灑灑如貫珠﹐斬斬入規矩。當今文士場﹐如公那可睹﹗家住浙東頭﹐山凹水之滸﹔雁峯天上排﹐臺根海底柱。樹密龍气深﹐云霾石情怒。安得從君遊﹐嘯歌入天姥﹗龍湫萬丈懸﹐對坐濯靈府。我詩無部曲﹐彌漫列卒伍。轉斗屢蹶傷﹐猶思暴猛虎。家非山水鄕﹐半生食鹽鹵。頑石亂木根﹐憑君施巨斧。

贈胡天遊弟

作文勉彊爲﹐荊棘塞喉齒。乃興勃發處﹐煙雲拂滿紙。檢點豈不施﹐濤瀾浩無涘。昨讀《秋霖賦》﹐觸手生妙理。塗抹古是非﹐排撻世歡喜。抽思云影外﹐造語石骨裏。李廣飛將軍﹐自然成壁壘﹔列子禦風行﹐庸夫尋轍軌。錢塘江雨靑﹐山陰石發紫。何必采靈芝﹐千崖看秀起。山靈愛狂逸﹐魑魅識才技。雜沓吾揚州﹐煙花欲羞死。

燕京雜詩﹝三首選一﹞

不燒鉛汞不逃禪﹐不愛烏紗不要錢﹔但願淸秋長夏日﹐江湖常放米家船。

讀昌黎上宰相書因呈執政

常怪昌黎命世雄﹐功名之際太匆匆﹔也應不肯他途進﹐惟有修書謁相公。

甕山示無方上人

松梢雁影度淸秋﹐雲淡山空古寺幽。蟋蟀亂鳴黃葉徑﹐瓜棚半倒夕陽樓。客來招飲欣同出﹐僧去烹茶又小畱。寄語長安車馬道﹐觀魚濠上是天遊。

同起林上人重訪仁公﹝三首選一﹞

賓主吟聲合﹐幽窗夜火燃。風鈴如欲語﹐樹鶴不成眠。月轉山沈霧﹐花深鳥入煙。朝霞鋪滿徑﹐裁取作蠻箋。

山中夜坐再陪起上人作﹝四首選三﹞

人語山上煙﹐月出秋樹底。淸光射玲瓏﹐峭壁澄寒水。棲鳥見其腹﹐歷歷明可指。秋虫艸際鳴﹐切切哀不已。禪心冷欲冰﹐詩懷淡彌旨。吟成無箋麻﹐書上破窗紙。頑奴倦烹茶﹐湯沸火已滅﹔冷然酌秋泉﹐心肺總寒冽。叢花夜露滋﹐細媚石上茁。老槐恃气力﹐排風骨正折。坐久月當中﹐寒光射毛髮。不但飲秋泉﹐此心何得熱。詩成令我寫﹐寫就復塗抹。骨脈微參差﹐有愛忍心割。未得如抽繭﹐鍼尖隱毛褐。旣得如尸解﹐蜣螂忽蟬脫。主人門外來﹐詩才日豪闊。遲疾各性情﹐維餘气先奪。

又贈牧山

十日不能下一筆﹐閉門靜坐秋蕭瑟。忽然興至風雨來﹐筆飛墨走精靈出。小艸小虫意微妙﹐古石古雲气奔逸。字作神禹鐘鼎文﹐雜以蝌蚪點濃漆。怪迂荒幻性所鐘﹐妥貼細膩學之謐。訪君古樹荒墳邊﹐葉凋艸硬霜凜栗。一醉十日亦不辭﹐蘆溝歸馬催人疾。揚州老僧文思最念君﹐一紙寄之勝千鎰。

送都轉運盧公

揚州自古風流地﹐惟有當官不自怡。鹽筴米囊銷歲月﹐崖花澗鳥避旌旗。一從吏議三年謫﹐得賦淮南百首詩。昨把靑鞋踏隋苑﹐壺漿獻出野田兒。

淸詞頗似王摩詰﹐復以精華學杜陵。吟撼夜窗秋紙破﹐思凝塞澗曉星澄。樓頭古瓦疏桐雨﹐墻外淸歌畫舫燈。歷盡悲歡並喧寂﹐心絲裊入碧雲層。

塵埃吹去又生塵﹐汨盡英雄爲要津。世外煙霞負漁釣﹐胸中寵利愧君臣。去毛折項葫蘆熟﹐豁齒蓬頭婢僕眞。兩世君家有淸徳﹐卽今風雅繼先民。

何限鵷鸞供奉班﹐慚予引對又空還。舊詩燒盡重謄稿﹐破屋修成好住山。自寫簪花教幼婦﹐閒拈玉笛引雙鬟。吹噓更不勞前輩﹐從此江南一梗頑。

李氏小園

小園十畝寬﹐落落數間屋。春艸無穢滋﹐寒花有餘馥。閉戶養老母﹐拮據市粱肉。大兒執鸞刀﹐縷縷切紅玉﹔次兒拾柴薪﹐細火煨陸續。煙飄豆架靑﹐香透疏籬竹。貧家滋味薄﹐得此當鼎餗。弟兄何所餐﹐宵來母剩粥。晨起縫破衣﹐鍼綫不成行。母年七十四﹐眼昏手又僵。裝綿苦欲厚﹐用綫苦欲長﹔綫長衣縫緊﹐綿厚耐雪霜。裝成令兒暖﹐母衣單薄涼。不衣逆母懷﹐衣之情內傷。兒病母煮藥﹐老淚滴鑪灰。幾死復得活﹐爲母而再來。終養理之順﹐哭兒情至哀。老天有矜憐﹐復使歸母懷。兄起掃黃葉﹐弟起烹秋茶。明星猶在樹﹐爛爛天東霞。杯用宣徳瓷﹐壺用宜興砂。器物非金玉﹐品潔自生華。虫遊滿院涼﹐露濃敗蒂瓜。秋花發冷艷﹐點綴枯籬笆。閉戶成羲皇﹐古意何其賒﹗

野老

輸罷官租不入城﹐秋風社酒各言情。明年二月逢春閏﹐細雨長堤看耦耕。

贈金農

亂髮團成字﹐深山鑿出詩﹔不須論骨髓﹐誰得學其皮﹗

細君

爲折桃花屋角枝﹐紅裙飄惹綠楊絲。無端又坐靑莎上﹐遠遠張機捕雀兒。

雨中

終日苦應酬﹐連陰得閉門。淸涼滿心肺﹐艸木向我言。新竹倚屋檐﹐綠沁窗紙昏。梁燕坐不出﹐蝸牛滿苔痕。犬迹踏沙軟﹐躡屐恐泥翻。回廊足散步﹐把書行且溫。家釀亦已熟﹐呼僮傾盎盆。小婦便爲客﹐紅袖對金樽。

古董

末世好古董﹐甘爲人所欺。千金買書畫﹐百金爲裝池。缺角古玉印﹐銅章盤龜螭。烏幾研銅雀﹐象牀燒金猊。一杯一樽斝﹐按圖辧款儀。鉤深索遠求﹐到老如狂癡。骨肉起訟獄﹐朋友生猜疑。方其富貴日﹐價直千萬奇﹔及其貧賤來﹐不足換餅餈。我有大古器﹐世人苦不知。伏羲畫八卦﹐文周孔《系辭》﹔《洛書》著《洪範》﹐夏禹傳商箕﹔《東山》《七月》篇﹐斑駁何陸離﹕是皆上古物﹐三代卽次之。不用一錢買﹐滿架堆離披。乃其最下者﹐韓文李杜詩。用以養徳行﹐壽考百歲期﹔用以治天下﹐百族歸淳熙。大古不肯好﹐逐逐流俗爲﹖東家宣徳鑪﹐西家成化瓷﹔盲人寶陋物﹐惟下愚不移。

貧士

貧士多窘艱﹐夜起披羅幃﹔徘徊立庭樹﹐皎月墮晨輝。念我故人好﹐謀告當無違。出門气頗壯﹐半道神已微。相遇作冷語﹐吞話還來歸。歸來對妻子﹐局促無儀威。誰知相慰藉﹐脫簪典舊衣。入廚燃破釜﹐煙光凝朝暉﹔盤中宿果餅﹐分餉諸兒饑。待我富貴來﹐鬢髮短且稀﹔莫以新花枝﹐誚此蘼蕪非。

行路難三首

天明始覺滿身霜﹐抖擻徵衫曳馬韁。茅店暖煙噓冷面﹐射人朝日出林塘。

關山老馬怯馳驅﹐幼僕而今作壯夫。萬里功名何處是﹐猶將靑鏡看髭須。

紅帖糊門掛柏枝﹐東風馬上過年時。一杯濁酒家千里﹐逆旅多情送餅餈。

又一首仍用前起句

天明始覺滿身霜﹐日出才伸十指僵。山色半靑還半霧﹐馬頭紅葉是何莊﹖

範縣呈姚太守

落落漠漠何所營﹐蕭蕭澹澹自爲情。十年不肯由科甲﹐老去無聊掛姓名。布襪靑鞋爲長吏﹐白楡文杏種春城。幾回大府來相問﹐隴上閒眠看耦耕。

塞下曲三首

天遠山空塞艸長﹐太平羽獵出漁陽﹔少年馬上談詩事﹐一種風流夾莽蒼。

萬嶂千山落日多﹐將軍獵罷選淸歌﹔胡姬醉舞雙紅袖﹐笑指黃羊掛駱駝。

洗盡寒酸舊筆頭﹐十年關塞覓封侯﹔臂鷹躍馬黃皮褲﹐射得丰狐作短裘。

招隱寺訪舊五首﹝選二首﹞

沃水先淸面﹐除煩更削瓜。客眞無禮數﹐僧亦去袈裟。竹榻斜支枕﹐苔窗臥看花。來朝好風日﹐細細探煙霞。

禪房精筆硯﹐窗又碧紗糊。吮墨情溫細﹐吟詩味澹腴。茶槍新摘蕊﹐蓮露旋收珠。小盞烹涓滴﹐靑光淺淺浮。

云

濃云風不動﹐薄靄片時過。澤小含煙少﹐山深吐气多。彌漫遮大塊﹐輕弱赴微波。愛巧嫌癡重﹐人情可柰何﹗

乳母詩

乳母費氏﹐先祖母蔡太孺人之侍婢也。燮四歲失母﹐育於費氏。時值歲饑﹐費自食於外﹐服勞於內。每晨起﹐負燮入市中﹐以一錢市一餅置燮手﹐然後治他事。間有魚飧瓜果﹐必先食燮﹐然後夫妻子母可得食也。數年﹐費益不支﹐其夫謀去﹐乳母不敢言﹐然長帶淚痕。日取太孺人舊衣濺洗補綴﹐汲水盈缸滿甕﹐又買薪數十束積竈下﹐不數日竟去矣。燮晨入其室﹐空空然﹐見破牀敗幾縱橫﹐視其竈猶溫﹐有飯一盞﹐菜一盂﹐藏釜內﹐卽常所飼燮者也。燮痛哭﹐竟亦不能食矣。後三年﹐來歸侍太孺人﹐撫燮倍摯。又三十四年而卒﹐壽七十有六。方來歸之明年﹐其子俊得操江提塘官﹐屢迎養之﹐卒不去﹐以太孺人及燮故。燮成進士﹐乃喜曰「吾撫幼主成名﹐兒子作八品官﹐復何恨﹗」遂以無疾終。

平生所負恩﹐不獨一乳母。長恨富貴遲﹐遂令慚恧久。黃泉路迂闊﹐白髮人老醜。食祿千萬鐘﹐不如餅在手。

長幹裏

墻裏花開墻外見﹐籬門半覆垂楊綫﹔門外春流一派淸﹐靑山立在門當面。老子栽花百種多﹐淸晨擔賣下前坡﹔三間古屋無兒女﹐換得鮮魚供阿婆。繅絲織繡家家事﹐金鳳銀龍貢天子﹔花樣新添一綫云﹐舊機不用西湖水。機上男兒百巧民﹐單衫布褐不遮身﹔中原百歲無爭戰﹐免荷干戈敢怨貧﹗

比蛇

粵中有蛇﹐好與人比較長短﹐勝則嚙人﹐不勝則自死﹐然必面令人見﹐不暗比也。山行見者﹐以傘具上衝﹐蛇不勝而死。

好向人間較短長﹐截岡要路出林塘﹔縱然身死猶遺直﹐不是偸從背後量。

脆蛇

是蛇易斷易續﹐能治病﹐無毒。土人以竹筒誘入﹐塞之﹐焙以爲藥。

爲制人間妙藥方﹐竹筒深鎖掛枯墻﹔剪屠有毒餐無毒﹐究竟身從何處藏﹖

宿野寺

野寺荒寒亂水侵﹐長廊壞院一燈深﹔芭蕉淅颯梧桐雨﹐不起愁心是恨心。

遊焦山

日日江頭數萬山﹐諸山不及此山閒﹔買山百萬金錢少﹐賒欠何曾定要還。老去依然一秀才﹐滎陽家世舊安排﹔烏紗不是遊山具﹐攜取教歌拍板來。

雪晴

檐雪才消日上遲﹐古銅瓶曬臘梅枝。觸窗無力癡蠅軟﹐切莫欺他失意時。

六朝

一國興來一國亡﹐六朝興廢太匆忙。南人愛說長江水﹐此水從來不得長。

江晴

霧裹山疑失﹐雷鳴雨未休﹔夕陽開一半﹐吐出望江樓。天陰作圖畫﹐紙墨俱潤澤﹔更愛嫩晴天﹐寥寥三五筆。

羅隱

羅隱終身不負唐﹐君王原自愛文章。諸臣瑣瑣憂輘轢﹐攺面更衣卻事梁。

吳越山川黤寂寥﹐秀才心事有芻蕘。如何萬弩橫江上﹐不射朱溫卻射潮﹖

文章

唐明皇帝宋神宗﹐翰苑靑蓮蘇長公。千古文章憑際遇﹐燕泥庭艸哭秋風。

李商隱

不歷崎嶇不暢敷﹐怨鑪讎冶鑄吾徒。義山逼出西昆體﹐多謝郎君小令狐。

四皓

云掩商於萬仞山﹐漢庭一到卽回還。靈芝不是凡夫采﹐荷得乾坤養得閒。

破衲﹝爲從祖福國上人作﹞

衲衣何日破﹐四十有餘年﹔白首仍縫綻﹐靑春已結穿。透涼經夏好﹐等絮入秋便﹔故友無如此﹐相看互有憐。

贈勗宗上人三首﹝選二首﹞

罨畫溪邊髻尙髽﹐便拈荷葉作袈裟。一條水牯斜陽外﹐種得山頭十畝霞。

詩淸雲淡兩無心﹐人自靑春韻自深。好待菊花重九後﹐萬山紅葉冷相尋。

山中臥雪呈靑崖老人

一夜西風雪滿山﹐老僧畱客不開關。銀沙萬里無來迹﹐犬吠一聲村落閒。

音布

昔予老友音五哥﹐書法峭崛含阿那。筆鋒下插九地裂﹐精气上與雲霄摩。陶顏鑄柳近歐薛﹐排黃鑠蔡淩顚坡。墨汁長傾四五斗﹐殘毫可載數駱駝。時時作艸恣怪變﹐江翻龍怒魚騰梭。與予飲酒意靜重﹐討論人物無偏頗。眾人皆言酒失大﹐予執不信嗔僞訛。大致蕭蕭足風範﹐細端瑣碎寧爲苛﹗鄕裏小兒暴得志﹐好論家世談甲科。音生不顧輒嚏唾﹐至親戚屬相矛戈。愈老愈窮愈怫郁﹐屢顚屢僕成蹉跎。革去秀才充騎卒﹐老兵健校相遮羅。羣呼先生拜於地﹐坌酒大肉排靑莎。音生瞪目大歡笑﹐狂鯨一吸空千波。醉來索筆索紙墨﹐一揮百幅成江河。羣爭眾奪若拱璧﹐無知反得珍愛多。昨遇老兵劇窮餓﹐頗以賣字溫釜鍋。談及音生舊時事﹐頓足嘆恨雙涕沱。天與才人好花樣﹐如此行狀應不磨。嗟予作詩非寫怨﹐前賢逝矣將如何﹗世上才華亦不盡﹐愼勿吒叱爲幺魔。此等自非公輔器﹐山林點綴雲霞窩。泰岱嵩華自五嶽﹐豈無別嶺髙嵯峨。大書卷帙告諸世﹐書罷茫茫發浩歌。

範縣

四五十家負郭民﹐落花廳事淨無塵。苦蒿菜把鄰僧送﹐禿袖鶉衣小吏貧。尙有隱幽難盡燭﹐何曾頑梗竟能馴﹗縣門一尺情猶隔﹐況是君門隔紫宸。

寄題東村焚詩二十八字

聞說東村萬首詩﹐一時燒去更無遺。板橋居士重饒舌﹐詩到煩君並火之。

寄招哥

十五娉婷嬌可憐﹐憐渠尙少四三年。宦囊蕭瑟音書薄﹐略寄招哥買粉錢。

懷揚州舊居﹝卽李氏小園﹐賣花翁汪髯所築。﹞

樓上佳人架上書﹐燭光微冷月來初。偸開繡帳看雲鬢﹐擘斷牙簽拂蠹魚。謝傅靑山爲院落﹐隋家芳艸入園蔬。思鄕懷古兼傷暮﹐江雨江花爾自如。

喝道

喝道排衙懶不禁﹐芒鞋問俗入林深。一杯白水荒塗進﹐慚愧村愚百姓心。

範縣詩

十畝種棗﹐五畝種梨﹐胡桃頻婆﹐沙果柿椑。春花淡寂﹐秋實離離﹐十月霜紅﹐勁果垂枝。爭榮謝拙﹐韞采於斯﹐消煩解渴﹐拯疾療饑。

桑下有梯﹐桑上有女﹐不見其人﹐葉紛如雨。小妹提籠﹐小弟趨風﹐掇彼桑葚﹐靑澀未紅。旣養我蠶﹐無市我繭﹐杼軸在堂﹐絲絮在拈。暖老憐童﹐秋風裁剪。

維蒿維蕨﹐蔬百其名﹐維筐維榼﹐百獻其情。蒲桃在井﹐萱艸在坪﹐棗花侵縣﹐麥浪平城。小虫未翅﹐窈窕厥聲﹐哀呼老趙﹐望食延頸。﹝範以黃口爲小虫﹐以銜食哺雛者爲老趙。﹞

臭麥一區﹐饑雞弗顧﹐甜瓜五色﹐美於甘瓠。結艸爲庵﹐扶翳遠樹﹐苜蓿綿芊﹐蕎花錦互。三豆爲上﹐小豆斯附﹐綠質黑皮﹐勻圓如注。﹝範有臭麥﹐成熟後則不臭。黃﹑黑﹑綠爲三豆﹐爲大豆﹐余俱小豆。黑豆而骨靑者最貴。﹞

鵝爲鴨長﹐率遊於池﹐悠悠遠岸﹐漠漠楊絲。人牛晝臥﹐髙樹蔭之﹐赤日不到﹐淸風來吹。

斗斯巨矣﹐三登其一﹔尺斯廣矣﹐十加其七。豆區權衡﹐不官而質。田無埂隴﹐畝無侵軼。爾種爾黍﹐我耰我稷。丈之以弓﹐岔之以尺。

黍稷翼翼﹐以蔥以郁﹐黍稷栗栗﹐以實以積。九月霜花﹐雇役還家﹔腰鐮背谷﹐腳露肩霞。遙指我屋﹐思見我婦﹐一縷晨煙﹐隔於深樹。牽衣獻果﹐幼兒識父。

錢十其貫﹐布兩其端﹐四十聘婦﹐我家實寒。亦有勝村﹐童兒女孫﹐十五而聘﹐十七而婚。菀枯異勢﹐造化無根。我欲望天﹐我實戴貧。六十者傭﹐不識妻門﹐籠燈舁彩﹐終身爲走奔。

驢騾馬牛羊﹐匯費斯爲集﹔或用二五八﹐或以一四七。期日。長吏出收租﹐借問民苦疾﹔老人不識官﹐扶杖拜且泣。官差分所應﹐吏擾竟何極﹔最畏朱標簽﹐請君愼點筆。貪者三其租﹐廉者五其息。卽此悟官箴﹐恬退亦多得。

朝歌在北﹐濮水在南﹔維玆範邑﹐匪淫匪婪。陶堯孫子﹐劉累庶枝﹐鼻祖於會﹐衍世於玆。娖娖斤斤﹐《唐風》所吹﹔墾墾力力﹐物土之宜。

絕句二十一首

髙鳳翰

號西園﹐膠州秀才﹐薦舉爲海陵督灞長。工詩畫﹐尢善印篆﹔病廢後﹐用左臂﹐書畫更奇。

西園左筆壽門書﹐海內朋交索向余﹔短札長箋都去盡﹐老夫贗作亦無餘。

圖淸格

號牧山﹐滿洲人﹐部郎。善畫﹐學石濤和尙。

懶向人間作畫師﹐朋遊山下牧羊兒。崖前古廟新泥壁﹐墨竹臨風寫一枝。

李鱓

號復堂﹐興化人﹐孝廉。供奉內廷﹐後爲滕縣令。畫筆工絕。

兩革科名一貶官﹐蕭蕭華發鏡中寒。回頭痛哭仁皇帝﹐長把靈和柳色看。

蓮峯

杭州詩僧﹐雍正間賜紫。

鐵索三條解上都﹐君王早爲白冤誣﹔他年寫人髙僧傳﹐一段風波好畫圖。

傅雯

字凱亭﹐閭陽布衣。工指頭畫﹐法且園先生。

長作諸王座上賓﹐依然委巷一窮民。年年賣畫春風冷﹐凍手胭脂染不勻。

潘西鳳

字桐岡﹐人呼爲老桐﹐新昌人。精刻竹﹐濮陽仲謙以後一人。

年年爲恨詩書累﹐處處逢人勸讀書﹔試看潘郎精刻竹﹐胸無萬卷待何如﹗

孫峨山前輩

諱勷﹐徳州人﹐進士﹐通政司右通。文章滿天下﹐子孫科甲無算﹐先生泊如也。

屢勸諸兒莫做官﹐立官難更立身難﹔一門自有千秋業﹐萬石髙風國史看。

黃

愼

字恭懋﹐號癭瓢。七閩老畫師。

愛看古廟破苔痕﹐慣寫荒崖亂樹根﹔畫到情神飄沒處﹐更無眞相有眞魂。

邊維祺

字頤公﹐一字壽民﹐山陽秀才。工畫雁。

畫雁分明見雁鳴﹐縑緗颯颯荻蘆聲﹔筆頭何限秋風冷﹐盡是關山離別情。

李鍇

字梅山﹐又號豸靑山人﹐索相子婿也。極博工詩﹐遼東世冑。

落魄王孫號豸靑﹐文章無命命無靈。西風吹冷平津閣﹐何處重尋孔雀屏﹖

郭沅

字南江﹐揚州人﹐孝廉。工制藝。

點染詩書萬卷開﹐丹黃如繡墨如苔。客來相對無言說﹐文弱書生小秀才。

音布

字聞遠﹐長白山人。善書。

柳板棺材蓋破袪﹐紙錢蕭淡掛輀車﹔森羅未是無情地﹐或恐知人就索書。

沈鳳

字凡民﹐江陰人﹐盱眙縣令﹐王篛林太史門生。工篆刻。

政績優遊便出奇﹐不須峭削合時宜﹔良苗也怕驚雷電﹐扇得和風好好吹。

周景柱

字西擎﹐遂安人﹐孝廉。由內閣中書爲潮州府丞。工書法。

曾約嚴灘去釣魚﹐春風江上艸爲廬﹔如何萬里無消耗﹐君屈衙官我簿書。

董偉業

字恥夫﹐號愛江﹐沈陽人。流寓甘泉﹐作《揚州竹枝詞》九十九首。

百首新詩號《竹枝》﹐前明原有艷妖詞﹔合來方許稱完璧﹐小楷抄譽枕祕隨。

保祿

字雨村﹐滿洲筆帖式。遇於江西無大師家﹐贈詩云「西江馬大士﹐南國鄭都官。」

曾把都官目板橋﹐心知誑哄又虛驕。無方去後西山遠﹐酒店春旗何處招﹖

伊福納

字兼五﹐姓那拉﹐滿洲人。進士﹐戶部郎中。工詩。

紅樹年年只報秋﹐西山歲歲想同遊。枯僧去盡沙彌換﹐誰識當時兩黑頭﹗

申甫

號笏山﹐關中人﹐孝廉。工詩。

男兒須斗百千期﹐眼底微名豈足奇﹔料得水枯靑石爛﹐天涯滿誦笏山詩。

杭世駿

字大宗﹐號堇浦﹐杭州人。工詩。舉鴻博﹐授翰林苑編修。

門外靑山海上孤﹐階前春艸夢中臒﹔宦情不及閒情熱﹐一夜心飛入鑑湖。

方超然

字蘇臺﹐淳安人。工書。爲鹽場大使。

蠅頭小楷太勻停﹐長恐工書損性靈﹔急限采箋三百幅﹐宮中新制錦圍屏。

金司農

字壽門﹐錢塘人。博物工詩。舉鴻博不就。

九尺珊瑚照乘珠﹐紫髯碧眼聚商胡﹔銀河若問支機石﹐還讓中原老匹夫。

凡大人先生﹐載之國書﹐傳之左右史。而星散落拓之輩﹐名位不髙﹐各懷絕藝﹐深恐失傳﹐故以二十八字標其梗槪。峨山先生不應在是列﹐筆之所至﹐遂不能自已。

南朝

昔人謂陳後主﹑隋煬帝作翰林﹐自是當家本色。燮亦謂杜牧之﹑溫飛卿爲天子﹐亦足破國亡身。乃有幸而爲才人﹐不幸而有天位者﹐其遇不遇﹐不在尋常眼孔中也。

舞榭歌樓蕩子家﹐騷人落拓借扯遮。如何冕藻山龍客﹐苦戀溫柔旖旎花﹗紅豆有情傳夢寐﹐靑春無賴斗煙霞。風流不是君王派﹐請入雞林謝翠華。

歷覽三首

歷覽名臣與佞臣﹐讀書同慕古賢人。烏紗略戴心情變﹐黃閣旋登面目新。翻笑腐儒何寂寂﹐可憐世味太津津。勸君莫作《閒居賦》﹐潘嶽終須負老親。

歷覽冰山過眼傾﹐眼前崒嵂有誰爭﹖三千羅綺傳宮粉﹐十萬貔貅擁禁兵。白髮更饒門戶計﹐黃金先買史書名。焚香痛哭龍門叟﹐一字何曾誑後生﹗

歷覽前朝史筆殊﹐英才多少受冤誣﹗一人著述千人攺﹐百日辛勤一日塗。忌諱本來無筆削﹐乞求何得有褒誅﹖惟餘適口文堪讀﹐惆悵新添者也乎。

有年

槐影鴉聲晝漏稀﹐了除案牘吏人歸。拈來舊稿花前攺﹐種得新蔬雨後肥。小院烏童調駿馬﹐畫樓纖手疊朝衣。岡陵未足酬恩造﹐大有書年報紫微。

立朝

立朝何必無纖過﹐要在聞而遽攺之﹔千古怙終緣寵戀﹐問君戀得幾多時﹖

二生詩﹝宋緯﹑劉連登﹐範縣秀才。﹞

腐《史》湘《騷》問幾更﹐衙齋風雨見髙情。也知貧病渾無措﹐不敢分錢惱二生。

懷李三

耕田便爾牽牛去﹐作畫依然弄筆來。一領破蓑云外掛﹐半張陳紙酒中裁。靑春在眼童心熱﹐白髮盈肩壯志灰。惟有蒓鱸堪漫喫﹐下官亦爲啖魚回。

待買田莊然後歸﹐此生無分到荊扉。借君十畝堪栽秫﹐賃我三間好下幃。柳綫軟拖波細細﹐秧鍼靑惹燕飛飛。夢中長與先生會﹐艸閣南津舊釣磯。

秋荷

秋荷獨後時﹐搖落見風姿﹔無力爭先發﹐非因後出奇。

平陰道上

關河夜雨﹐車馬晨徵。蕭蕭日出﹐蕩蕩波平。山城樹碧﹐古戍花明。云隨馬足﹐風送車聲。漁者以漁﹐耕者以耕。髙原婦饁﹐墟落雞鳴。帝王之業﹐野人之情。

止足

年過五十﹐得免孩埋﹔情怡慮淡﹐歲月方來。彈丸小邑﹐稱是非才。日髙猶臥﹐夜戶長開。年丰日永﹐波澹雲回。烏鳶聲樂﹐牛馬羣諧。訟庭花落﹐掃積成堆。時時作畫﹐亂石秋苔﹔時時作字﹐古與媚皆﹔時時作詩﹐寫樂鳴哀。閨中少婦﹐好樂無猜﹔花下靑童﹐慧黠適懷。圖書在屋﹐芳艸盈階。晝食一肉﹐夜飲數杯。有後無後﹐聽已焉哉﹗

七夕

天上人間盡苦辛﹐飛橋斜度水粼粼﹔一年一會多離隔﹐好把牛郎覷得眞。

漏盡星飛頃別離﹐細將長夜說相思﹔明年又有新愁恨﹐不得重提舊怨詞。

孤兒行

孤兒躑躅行﹐低頭屏息﹐不敢揚聲。阿叔坐堂上﹐叔母臉厲秋錚錚。阿叔不念兄﹐叔母不念嫂。不記瘦嫂病危篤﹐枕上叩頭﹐孤兒幼小﹔立喚孤兒跪﹐牀前拜倒。拭淚諾諾﹐孤兒是保。嬌兒坐堂上﹐孤兒走堂下﹔嬌兒食粱肉﹐孤兒兢兢捧盤盂﹐恐傾跌﹐受笞罵。朝出汲水﹐暮莝芻養馬。芻傷指﹐血流瀉瀉。孤兒不敢言痛﹐阿叔不顧視﹐但詈死去兄嫂﹐生此無能者。嬌兒著紫裘﹐孤兒著破衣﹔嬌兒騎馬出﹐孤兒倚門扉。舉頭望望﹐掩淚來歸。晝食廚下﹐夜臥薪艸房。豪奴麗僕﹐食餘棄骨﹐孤兒拾嚙﹐並遺剩羹湯。食罷濯盤浴釜﹐諸奴樹下臥涼。老僕不分涕泣﹐罵諸奴骨輕肉重﹐乃敢淩幼主﹐髙賤軀。阿叔阿姆聞知﹐閉房悄坐﹐气不得蘇﹐終然不念煢煢孤。老僕攜紙錢﹐出哭孤兒父母﹐頭觸墳樹﹐淚滴墳土。當初一塊肉﹐羅綺包裹﹐今日受煎苦。墓樹蕭蕭﹐夕陽黃瘦﹐西風夜雨。

後孤兒行

十歲喪父﹐十六喪母。孤兒有婦翁﹐珠玉金錢付其手。蒲葦系盤石﹐可以卒長久。縱不愛他人兒﹐寧不爲阿女守﹖丈丈翁﹐得錢歸﹐鼠心狼肺﹐側目吞肥﹐千謀萬算伏危機。姥曰「不可。」翁曰「不然。」令孤兒汲水大江邊﹐失足落江水﹐鄰救得活全。丈丈聞知復活﹐不謝鄰捨﹐中心悵然。朝不與食﹐暮不與棲止﹐孤兒蕩蕩無倚。乞求餐飯﹐旬日不返﹔外父外母不問﹐曷論生死﹗夜宿野廟﹐荒葦茫茫。聞人笑語﹐漸見燈光﹔綠林君子﹐勒令把火隨行。孤兒不敢不聽從彊梁。事發賊得﹐累及孤兒﹔賊白冤故﹐官亦廉知。丈丈辣心毒手﹐悉力買告﹐令誣涅與賊同歸。西日慘慘﹐羣盜就戮。顧此孤兒﹐肌如瑩玉。不恨己死﹐痛孤冤毒。行刑人淚相續。

題陳孟周詞後

陳孟周﹐瞽人也。聞予塡詞﹐問其調。予爲誦太白《菩薩蠻》《憶秦娥》二首。不數日﹐卽爲其友人塡二詞﹐亦用《憶秦娥》調。其詞曰「光陰瀉﹐春風記得花開夜。花開夜﹐明珠雙贈﹐相逢未嫁。

舊時明月如鉤掛﹐只今提起心還怕。心還怕﹐漏聲初定﹐玉樓人下。」「何時了﹐有緣不若無緣好。無緣好﹐怎生禁得﹐多情自小。

重逢那覓回生艸﹐相思未創招魂稿。招魂稿﹐月𨿽無恨﹐天何不老﹗」予聞而驚嘆﹐逢人便誦。咸曰靑蓮自不可及﹐李后主﹑辛稼軒何多讓矣。拙詞近數百首﹐因愧陳作﹐遂不復存。

圓嶠仙人海上飛﹐吸風飲露不曾歸。偶然唾墨成涓滴﹐化作靈云入少微。

世間處處可憐情﹐冷雨淒風作怨聲。此調再傳黃壤去﹐癡魂何日出愁城﹖

署中示捨弟墨

學詩不成﹐去而學寫。學寫不成﹐去而學畫。日賣百錢﹐以代耕稼﹔實救困貧﹐托名風雅。免謁當途﹐乞求官舍﹔座有淸風﹐門無車馬。四十科名﹐五十旃旌﹔小城荒邑﹐十萬編氓。何養何教﹐通性達情﹔何興何廢﹐務實辭名。一行不當﹐百慮難更。少予失教﹐躁率易輕。水衰火熾﹐老更不平。日有悔吝﹐終夜屏營。妻孥綺豰﹐僮僕鼎羹﹔何功何徳﹐以安以榮﹖若不速去﹐禍患叢生。李三復堂﹐筆精墨渺。予爲蘭竹﹐家數小小﹔亦有苦心﹐卅年探討。速裝我硯﹐速攜我稿﹔賣畫揚州﹐與李同老。詩學三人﹐老瞞與焉﹔少陵爲後﹐姬旦爲先。字學漢魏﹐崔蔡鐘繇﹔古碑斷碣﹐刻意搜求。維玆三事﹐屋舍田疇。宦貧何畏﹐宦富可惴﹔卽此言歸﹐有贏不匱。人不疵尢﹐鬼無瞰祟。吾旣不貪﹐爾亦無恚。需則失時﹐決乃云智。

破屋

廨破墻仍缺﹐鄰雞喔喔來。庭花開扁豆﹐門子臥秋苔。畫鼓斜陽冷﹐虛廊落葉回。掃階緣宴客﹐翻惹燕鴉猜。

姑惡

古詩云「姑惡﹐姑惡﹐姑不惡﹐妾命薄。」可謂忠厚之至﹐得三百篇遺意矣﹗然爲姑者﹐豈有悛悔哉﹖因復作一篇﹐極形其狀﹐以爲激勸焉。

小婦年十二﹐辭家事翁姑。未知伉儷情﹐以哥呼阿夫。兩小各羞態﹐欲言先囁嚅。翁令處閨閣﹐織作新流蘇。姑令雜作苦﹐持刀入中廚。切肉不成塊﹐礧磈登盤簠﹔作羹不成味﹐酸辣無別殊﹔析薪纖手破﹐執熱十指枯。翁曰「是幼小﹐教導當徐徐。」姑曰「幼不教﹐長大誰管拘﹖恃其桀傲性﹐將欺頹老軀﹔恃其驕縱資﹐吾兒將伏蒲。」今日肆詈辱﹐明日鞭撻俱。五日無完衣﹐十日無完膚。吞聲向暗壁﹐啾喞微嘆吁。姑云是詛咒﹐執杖持刀鋙﹕「汝肉尙可切﹐頗肥未爲臒﹔汝頭尙有發﹐薅盡爲秋壺。與汝不同生﹐汝活吾命殂。」鳩盤老形貌﹐努目眞凶屠。阿夫略顧視﹐便嗔羞恥無。阿翁略勸慰﹐便嗔昏老奴。鄰捨略探問﹐便嗔何與渠。嗟嗟貧家女﹐何不投江湖﹖江湖飽魚鱉﹐免受此毒荼。嗟哉天聽卑﹐豈不聞怨呼﹖人間爲小婦﹐沈痛結冤誣。飽食償一刀﹐願作牛羊豬。豈無父母來﹖洗淚飾歡娛。豈無兄弟問﹖忍痛稱姑劬。疤痕掩破襟﹐禿發云病疏﹐一言及姑惡﹐生命無須臾﹗

逃荒行

十日賣一兒﹐五日賣一婦﹐來日剩一身﹐茫茫卽長路。長路迂以遠﹐關山雜豺虎﹔天荒虎不饑﹐肝人伺巖阻。豺狼白晝出﹐諸村亂擊鼓。嗟予皮發焦﹐骨斷折腰膂。見人目先瞪﹐得食咽反吐。不堪充虎餓﹐虎亦棄不取。道旁見遺嬰﹐憐拾置擔釜﹔賣盡自家兒﹐反爲他人撫。路婦有同伴﹐憐而與之乳。咽咽懷中聲﹐咿咿口中語﹔似欲呼爺娘﹐言笑令人楚。千里山海關﹐萬里遼陽戍。嚴城嚙夜星﹐村燈照秋滸﹔長橋浮水面﹐風號浪偏怒。欲渡不敢攖﹐橋滑足無履﹔前牽復後曳﹐一跌不復舉。過橋歇古廟﹐聒耳聞鄕語。婦人敍親姻﹐男兒說門戶﹔歡言夜不眠﹐似欲忘愁苦。未明復起行﹐霞光影踽踽。邊墻漸以南﹐黃沙浩無宇。或云薛白衣﹐徵遼從此去﹔或云隋煬皇﹐髙麗拜雄武。初到若夙經﹐艱辛更談古。幸遇新主人﹐區脫與眠處。長犁開古磧﹐春田耕細雨﹔字牧馬牛羊﹐斜陽谷量數。身安心轉悲﹐天南渺何許。萬事不可言﹐臨風淚如注。

還家行

死者葬沙漠﹐生者還舊鄕﹔遙聞齊魯郊﹐穀黍等人長。目營靑岱云﹐足辭遼海霜﹔拜墳一痛哭﹐永別無相望。春秋社燕雁﹐封淚遠寄將。歸來何所有﹐兀然空四墻﹔井蛙跳我竈﹐狐貍據我牀。驅狐窒鼯鼠﹐掃徑開堂皇﹔濕泥塗舊壁﹐嫩艸覆新黃。桃花知我至﹐屋角舒紅芳﹔舊燕喜我歸﹐呢喃話空梁﹔蒲塘春水暖﹐飛出雙鴛鴦。念我故妻子﹐羈賣東南莊﹔聖恩許歸贖﹐攜錢負橐囊。其妻聞夫至﹐且喜且彷徨﹔大義歸故夫﹐新夫非不良。摘去乳下兒﹐抽刀割我腸。其兒知永絕﹐抱頸索阿娘﹔墮地幾翻覆﹐淚面塗泥漿。上堂辭舅姑﹐舅姑淚浪浪。贈我菱花鏡﹐遺我泥金箱﹔賜我舊簪珥﹐包並羅衣裳。「好好作家去﹐永永無相忘。」後夫年正少﹐慚慘難禁當﹔潛身匿鄰捨﹐背樹倚斜陽。其妻徑以去﹐繞隴過林塘。後夫攜兒歸﹐獨夜臥空房﹔兒啼父不寐﹐燈短夜何長﹗

思歸行

山東遇荒歲﹐牛馬先受殃﹔人食十之三﹐畜食何可量。殺畜食其肉﹐畜盡人亦亡。帝心軫念之﹐布徳回穹蒼。東轉遼海粟﹐西截湘漢糧﹔雲帆下天津﹐艨艟竭太倉。金錢數百萬﹐便宜爲賑方。何以未賑前﹐不能爲周防﹖何以旣賑後﹐不能使樂康﹖何以方賑時﹐冒濫兼遺忘﹖臣也實不材﹐吾君非不良。臣幼讀書史﹐散漫無主張﹕如收敗貫錢﹐如撐斷港航﹔所以遇煩劇﹐束手徒周章。臣家江淮間﹐蝦螺魚藕鄕﹔破書猶在架﹐破氈猶在牀。待罪已十年﹐素餐何久長。秋云雁爲伴﹐春雨鶴謀粱﹔去去好藏拙﹐滿湖蒓菜香。

效李艾山前輩體

秋聲何處尋﹐尋入竹梧裏﹔一片竹梧陰﹐何處秋聲起﹖

斷句

白駒場顏秋水前輩詩云﹕�������﹐�������。又云﹕偸臨畫稿奴藏筆﹐貪看斜陽婢倚樓。滿洲常建極有云﹕奴潛去志神先阻﹐鶴有饑容羽不修。湖洲潘汝龍《西湖詩》云﹕秋風雁響錢王塔﹐暮雨人耕賈相園。淮安程鳳衣云﹕乾坤著意窮吾黨﹐途路難言仗友生。一斑可喜﹐何必全豹。

小小茅齋短短籬﹐文窗繡案緊封皮﹔秋風白粉新泥壁﹐細貼羣賢斷句詩。

署中無紙書狀尾數十與佛上人

閒書狀尾與山僧﹐亂紙荒麻疊幾層。最愛一窗晴日照﹐老夫衙署冷於冰。

窘況爲許衡州賦

半缺柴門叩不開﹐石稜磚縫好蒼苔﹔地偏竹徑淸於水﹐雨冷詩情瘦似梅。山茗未賒將菊代﹐學錢無措喚兒回﹔塾師亦復多情思﹐破點經書手送來。

萬里西風雁陣哀﹐五更霜月起徘徊。薄田累我年年種﹐秋稼登場事事來。私券官租紛夙欠﹐女裙兒褐待新裁。老親八十豪情在﹐鬥米焉能廢臘醅﹗

憶湖村

數聲桄桔隔煙蘿﹐是處西風壓稻禾。荻筆半含東墅雨﹐鷺鷥遙立夕陽波。買魚人鬧橋邊市﹐得酒船歸月下歌。擬向湖幹築秋捨﹐菊籬楓徑近如何﹗

小園

月光淸峭射樓臺﹐淺夜籬門尙半開。樹裏燈行知客到﹐竹間煙起喚茶來。數聲犬吠秋星落﹐幾陣風傳遠笛哀。坐久談深天漸曙﹐紅霞冷露滿蒼苔。

偶然作

文章動天地﹐百族相綢繆﹔天地不能言﹐聖賢爲嚨喉。柰何纖小夫﹐雕飾金翠稠﹐口讀《子虛賦》﹐身著貂錦裘﹔佳人二八侍﹐明星燦髙樓﹔名酒黃羊羹﹐華燈水晶球。偶然一命筆﹐幣帛千金收﹔歌鐘連戚裏﹐詩句欽王侯﹔浪膺才子稱﹐何與民瘼求﹗所以杜少陵﹐痛哭何時休﹗秋寒室無絮﹐春雨耕無牛﹔嬌兒樂歲饑﹐病婦長夜愁。推心擔販腹﹐結想山海陬。衣冠兼盜賊﹐徵戍雜累囚。史家欠實錄﹐借本資校讎。持以奉吾君﹐藻鑑橫千秋。曹劉沈謝才﹐徐庾江鮑儔﹐自云黼黻筆﹐吾謂乞兒謀。

惱濰縣

行盡靑山是濰縣﹐過完濰縣又靑山。宰官枉負詩情性﹐不得林巒指顧問。

饒詩

客來頗有一盤棋﹐客去非無酒數巵。發短官忙身又病﹐倩君饒我一篇詩。

興到千篇未是多﹐愁來一字懶吟哦。非云此事從今絕﹐脫復佳時待體和。

李禦﹑於文濬﹑張賓鶴﹑王文治會飲

黃金避我竟如仇﹐湖海英雄不自由。今日一杯明日別﹐訂盟何得及沙鷗﹗

贈袁枚

室藏美婦鄰誇艷﹐君有奇才我不貧。

教館詩

教館本來是下流﹐傍人門戶渡春秋。半饑半飽淸閒客﹐無鎖無枷自在囚。課少父兄嫌懶惰﹐功多子弟結冤仇。而今幸得靑雲步﹐遮卻當年一半羞。

別梅鑑上人

十年不見亦如斯﹐逐日相從了不奇。挑菜舊籃猶掛壁﹐種花新隴欲通池。風霜漸逼慵縫衲﹐楮墨重尋但索詩。此別無多應會面﹐雪花飄落馬頭時。

贈範縣舊胥

範縣民情有古風﹐一團和藹又包容﹔老夫去後相思切﹐但望人安與歲丰。

舊胥來索書﹐爲作十紙﹐此其末幅也。感而賦詩﹐不覺出涕。罷官後﹐當移家於範﹐約爲兄弟婚姻。

詞刻自序

燮詞不足存錄。蘭亭樓夫子謂燮詞好於詩﹐且付梓人﹐後來進益﹐不妨再更定。嗟乎﹗燮何進也﹖燮年三十至四十﹐气盛而學勤﹐閱前作﹐輒欲焚去﹔至四十五六﹐便覺得前作好﹔至五十外﹐讀一過﹐便大得意。可知其心力日淺﹐學殖日退﹐忘己丑而信前是﹐其無成斷斷矣。樓夫子是燮鄕試房師﹐得毋愛忘其醜乎﹖

陸種園先生諱震﹐邑中前輩。燮幼從之學詞﹐故刊刻二首﹐以見一斑。

爲文須千斟萬酌﹐以求一是﹐再三更攺﹐無傷也。然攺而善者十之七﹐攺而謬者亦十之三。乖隔晦拙﹐反走入荊棘叢中去﹐要不可以廢攺﹐是學人一片苦心也。燮作詞四十年﹐屢攺屢蹶者﹐不可勝數。今玆刻本﹐頗多仍舊﹐而此中之酸甜苦辣備嘗而有獲者亦多矣。世間爲父師者﹐見其子弟之文疏松爽豁便喜﹐見其拗渺晦拙便憂。吾願少寬歲月以待之﹐必有屈曲達心﹑沈著痛快之妙。天下豈有速成而能好者乎﹖

少年遊冶學秦﹑柳﹐中年感慨學辛﹑蘇﹐老年淡忘學劉﹑蔣﹐皆與時推移而不自知者。人亦何能逃气數也﹗

漁家傲

王荊公新居

積雨新晴江日吐﹐小橋著水煙綿樹﹐茅屋數間誰是主﹖王介甫﹐而今曉得靑苗誤。

呂惠卿曹何足數﹐蘇東坡遇還相恕﹐千古文章根肺腑。長憶汝﹐蔣山山下南朝路。

蝶戀花

晚景

一片靑山臨古渡﹐山外晴霞漠漠收殘雨﹔流水遠天波似乳﹐斷煙飛上斜陽去。

徙倚髙樓無一語﹐燕不歸來沒个商量處﹔鴉噪暮云城堞古﹐月痕淡入黃昏霧。

漁父

本意

宿雨新晴江气涼﹐濕煙初破柳絲黃。才上巳﹐又淸明﹐桃花村店酒瓶香。

漠漠海云微漏日﹐茫茫春水漸盈塘。波澹蕩﹐燕低昂﹐小舟絲网曬魚梁。

浪淘沙

暮春

春气晚來晴﹐天澹雲輕﹐小樓忽灑夜窗聲。臥聽蕭蕭還淅淅﹐濕了淸明。

節序太無情﹐不肯畱停﹐畱春不住送春行。忘卻羅衣都濕透﹐花下吹笙。

和洪覺範瀟湘八景

瀟湘夜雨

風雨夜江寒﹐篷背聲喧﹐漁人隱臥客人嘆。明日不知晴也未﹖紅蓼花殘。

晨起望沙灘﹐一片波瀾﹐亂流飛瀑洞庭寬。何處雨晴還是舊﹖只是君山。

山市晴嵐

雨淨又風恬﹐山翠新添﹐薰蒸上接蔚藍天。惹得王孫芳艸色﹐醞釀春田。

朝景尙拖煙﹐日午澄鮮﹐小橋山店倍增妍。近到略無些色相﹐遠望依然。

漁村夕照

山迥暮雲遮﹐風緊寒鴉﹐漁舟个个泊江沙。江上酒旗飄不定﹐旗外煙霞。

爛醉作生涯﹐醉夢淸佳﹐船頭雞犬自成家。夜火秋星渾一片﹐隱躍蘆花。

煙寺晚鐘

日落萬山巓﹐一片雲煙﹐望中樓閣有無邊。惟有鐘聲攔不住﹐飛滿江天。

秋水落秋泉﹐晝夜潺湲﹐梵王鐘好不多傳。除卻晨昏三兩擊﹐悄悄無言。

遠浦歸帆

遠水淨無波﹐蘆荻花多﹐暮帆千疊傍山坡。望裏欲行還不動﹐紅日西■﹝歹坐﹞。

名利竟如何﹖歲月蹉跎﹐幾番風浪幾晴和。愁水愁風愁不盡﹐總是南柯。

平沙落雁

秋水漾平沙﹐天末澄霞﹐雁行棲定又喧嘩。怕見洲邊燈火焰﹐怕近蘆花。

是處网羅賒﹐何苦天涯﹐勸伊早早北還家。江上風光畱不得﹐請問飛鴉。

洞庭秋月

誰買洞庭秋﹐黃鶴樓頭﹐槐花半老桂花稠。才送斜陽西嶺去﹐月上■﹝衤兼﹞鉤。

漭漭大荒流﹐煙淨云收﹐萬條銀綫接天浮。不用畫船沽酒去﹐我自神遊。

江天暮雪

雪意滿瀟湘﹐天澹雲黃﹐梅花凍折老松僵。惟有酒家偏得意﹐簾旆飄揚。

不待揭簾香﹐引動漁郎﹐蓑衣燎濕暖鍋傍。踏碎瓊瑤歸路遠﹐醉指銀塘。

種花

宿雨昨宵晴﹐今日還陰﹐小樓簾捲賣花聲。伏枕半酣猶未足﹐又是斜曛。

晴雨總無憑﹐誑殺愁人﹐種花聊慰客中情。結實成陰都未卜﹐眼下靑靑。

賀新郎

徐靑藤艸書一卷

墨瀋餘香剩﹐掃長箋狂花撲水﹐破云堆嶺。云盡花空無一物﹐蕩蕩銀河瀉影﹐又略點箕張鬼井。未敢披圖容易玩﹐撥煙霞直上嵩華頂﹐與帝座﹐呼相近。

半生未掛朝衫領﹐狠秋風靑衿剝去﹐禿頭光頸。只有文章書畫筆﹐無古無今獨逞﹐並無復自家門徑。拔取金刀眉目割﹐破頭顱血迸苔花冷﹐亦不是﹐人間病。

西村感舊

撫景傷飄泊﹐對西風懷人憶地﹐年年擔擱。最是江村讀書處﹐流水板橋籬落﹐繞一帶煙波杜若。密樹連云藤蓋瓦﹐穿綠陰折入閒亭閣﹐一靜坐﹐思量著。

今朝重踐山中約﹐畫墻邊朱門欹倒﹐名花寂寞。瓜圃豆棚虛點綴﹐衰艸斜陽暮雀﹐村犬吠故人偏惡。只有靑山還是舊﹐恐靑山笑我今非昨﹐雙鬢減﹐壯心弱。

送顧萬峯之山東常使君幕

擲帽悲歌起﹐嘆當年父母生我﹐懸弧射矢。半世消沈兒女態﹐羈絆難逾鄕裏。健羨爾蕭然攬轡﹐首路春風冰凍釋﹐泊馬頭浩渺黃河水﹐望不盡﹐洶洶勢。

到看泰岱從天墜﹐矗空靑千巖萬嶂﹐云揉月洗。封禪碑銘今在否﹖鳥迹虫魚怪異﹐爲我弔秦皇漢帝。夜半更須陵日觀﹐紫金球湧出滄溟底﹐盡海內﹐奇觀矣。

獨有難忘者﹐寧不見慈親黑髮﹐於今雪灑。檢點裝囊鍼綫密﹐老淚潺湲而瀉﹐知多少夢魂牽惹。不爲深情酬國士﹐肯孤蹤獨騎天邊跨﹖遊子嘆﹐關山夜。

頗聞東道兼騷雅﹐最羨是峯巒十萬﹐靑排腳下。此去唱酬官閣裏﹐酒在冰壺共把﹐須勗以仁風徧野。如此淸時宜樹立﹐況魯鄒舊俗非難化﹐休沈溺﹐篇章也﹗

常君名建極﹐字近辰﹐旗下人。有《登泰山絕頂》詩云「二三星斗胸前落﹐十萬峯巒腳底靑。」又云「煙霞歷亂迷齊魯﹐碑版零星倒漢唐。」皆警句也。

贈王一姐

竹馬相過日﹐還記汝雲鬟覆頸﹐胭脂點額。阿母扶攜翁負背﹐幼作兒郎妝飾﹐小則小寸心憐惜。放學歸來猶未晚﹐向紅樓存問春消息﹐問我索﹐畫眉筆。

廿年湖海長爲客﹐都付與風吹夢杳﹐雨荒雲隔。今日重逢深院裏﹐一種溫存猶昔﹐添多少周旋形迹﹗回首當年嬌小態﹐但片言微忤容顏赤﹐只此意﹐最難得。

答小徒許樗存

十載名場困﹐走江湖盲風怪雨﹐孤舟破艇。江上蕭蕭黃葉寺﹐亂艸荒煙滿徑﹐惹客子斜陽夢冷。檢點殘詩尋舊句﹐步空廊古殿琉璃影﹐一个字﹐吟難定。

書來慰勉殷勤甚﹐便道是前途萬里﹐風長浪穩。可曉金蓮紅燭賜﹐老了東坡兩鬢﹐最辜負朝云一枕。擬買淸風兼皓月﹐對歌兒舞女閒消悶﹐再休說﹐淸華省。

述詩二首

詩法誰爲準﹐統千秋姬公手筆﹐尼山定本。八斗才華曹子建﹐還讓老瞞蒼勁﹐更五柳先生淡永。聖哲姦雄兼曠逸﹐總自裁本色畱深分﹐一快讀﹐分倫等。

唐家李杜雙峯並﹐笑紛紛詩奴詩丐﹐詩魔詩鴆。王孟髙標淸徹骨﹐未免規方略近﹐似顧步驊驑未騁。怪殺《韓碑》揚巨斧﹐學昌黎險語排生硬﹐便突過﹐昌黎頂。

經世文章要﹐陋諸家裁云鏤月﹐標花寵艸。縱使風流誇一世﹐不過閒中自了﹐那識得周情孔調﹖《七月》《東山》千古在﹐恁描摹瑣細民情妙﹐畫不出﹐《豳風》稿。

文關國運猶其小﹐剖鴻蒙淸寧厚薄﹐直通奧。寒暑陰陽多殄忒﹐筆底回旋不少﹐莫認作書生談笑。回首少年遊冶習﹐采碧雲紅豆相思料﹐深愧殺﹐杜陵老。

食瓜

五色嘉瓜美﹐問東陵故侯安在﹐圃園殘廢。多少金臺名利客﹐略啖鮏羴滋味﹐便忘卻田家甘旨。門徑薜蘿荒不剪﹐綠楊橋板斷空流水﹐總不作﹐抽身計。

吾家家在煙波裏﹐繞秋城藕花蘆葉﹐渺然無際。底事欲歸歸不得﹐說是粗通作吏﹐聽此話令人慚恥。不但古賢吾不逮﹐看眼前何限賢勞輩﹐空日費﹐官倉米。

附﹕陸種園先生一首﹖弔史閣部墓

孤冢狐穿罅﹐對西風招魂剪紙﹐澆羹列鮓。野老爲言當日事﹐戰火連天相射﹐夜未半層城欲下。十萬橫磨刀似雪﹐盡狐臣一死他何怕﹐气堪作﹐長虹掛。

難禁恨淚如鉛瀉﹐人道是衣冠葬所﹐音容難畫。欹仄路傍松與柏﹐日日行人系馬﹐且一任樵蘇盡打。只有殘碑畱漢字﹐細摩挲不識誰題者﹐一半是﹐荒苔藉。

靑玉案

宦況

十年蓋破黃綢被﹐盡歷徧﹑官滋味。雨過槐廳天似水﹐正宜潑茗﹐正宜開釀﹐又是文書累。

坐曹一片吆呼碎﹐衙子催人妝傀儡﹐束吏平情然也未﹖酒闌燭跋﹐漏寒風起﹐多少雄心退﹗

菩薩蠻

畱春

畱春不住由春去﹐春歸畢竟歸何處﹖明歲早些來﹐煙花待剪裁。

雪消春又到﹐春到人偏老。切莫怨東風﹐東風正怨儂。

畱秋

畱春不住畱秋住﹐籬菊叢叢霜下護。佳節入重陽﹐持螯切嫩姜。

江上山無數﹐何處登髙去﹖松徑小山頭﹐夕陽新酒樓。

宿千科柳

漁家泊在淸淮口﹐西風稻熟千科柳。茅店掛新紅﹐酒旗靑更濃。

買酒將魚換﹐得酒船頭轉。岸上打場聲﹐漁歌水上淸。

浣溪沙

少年

硯上花枝折得香﹐枕邊蝴蝶引來狂﹐打人紅豆好收藏。

數鳥聲時癡卦算﹐借書攤處暗思量﹐隔墻聽喚小珠娘。

老兵

萬里金風病骨秋﹐創瘢血漬隴西頭﹐戍樓閒補破羊裘。

少壯愛傳京國信﹐老年只話故鄕愁﹐近來鄕思也悠悠。

隴雨蕭蕭隴艸長﹐夕陽慘淡下邊墻﹐敵樓風起暮鴉翔。

冊上有名還點隊﹐軍中無事不歸行﹐替人磨洗舊刀槍。

沁園春

恨

花亦無知﹐月亦無聊﹐酒亦無靈。把夭桃斫斷﹐煞他風景﹔鸚哥煮熟﹐佐我杯羹。焚硯燒書﹐椎琴裂畫﹐毀盡文章抹盡名。滎陽鄭﹐有慕歌家世﹐乞食風情。

單寒骨相難更﹐笑席帽靑衫太瘦生。看蓬門秋艸﹐年年破巷﹔疏窗細雨﹐夜夜孤燈。難道天公﹐還箝恨口﹐不許長吁一兩聲﹖顚狂甚﹐取烏絲百幅﹐細寫淒淸。

落梅

小苑閒窗﹐細雨初晴﹐日射朱扉。正疏梅幾點﹐粉嬌紅奼﹔幽香滿徑﹐天澹雲微。莫打遊蜂﹐還邀絳蝶﹐海燕今朝歸不歸﹖春如醉﹐甚東風惡劣﹐碎攪花飛。

明知不怪風吹﹐柰不怨東風卻怨誰﹖且落英細掃﹐藏諸硯匣﹔殘枝一剪﹐供在書帷。昨夜三更﹐燈昏月淡﹐鐵馬檐前說是非。全無謂﹐到飄零殘褪﹐妒甚光輝﹗

西湖夜月有懷揚州舊遊

飛鏡懸空﹐萬疊秋山﹐一片晴湖。望遠林燈火﹐乍明還滅﹔近堤人影﹐似有如無。馬上提壺﹐沙邊奏曲﹐芳艸迷人臥莫扶。非無故﹐爲靑春不再﹐著意蕭疏。

十年夢破江都﹐柰夢裏繁華費掃除。更紅樓夜宴﹐千條絳蠟﹔彩船春泛﹐四座名姝。醉後髙歌﹐狂來痛哭﹐我輩多情有是夫。今宵月﹐問江南江北﹐風景何如﹖

踏莎行

無題

中表姻親﹐詩文情愫﹐十年幼小嬌相護。不須燕子引人行﹐畫堂得到重重戶。

顚倒思量﹐朦朧劫數﹐藕絲不斷蓮心苦。分明一見怕銷魂﹐卻愁不到銷魂處。

虞美人

無題

盈盈十五人兒小﹐慣是將人惱。撩他花下去圍棋﹐故意推他勁敵讓他欺。

而今春去花枝老﹐別館斜陽早。還將舊態作嬌癡﹐也要數番憐惜憶當時。

念奴嬌

金陵懷古十二首

石頭城

懸巖千尺﹐借歐刀吳斧﹐削成江郭。千里金城回不盡﹐萬里洪濤噴薄。王濬樓船﹐旌麾直指﹐風利何曾泊。船頭列炬﹐等閒燒斷鐵索。

而今春去秋來﹐一江煙雨﹐萬點徵鴻掠。叫盡六朝興廢事﹐叫斷孝陵殿閣。山色蒼涼﹐江流悍急﹐潮打空城腳。數聲漁笛﹐蘆花風起作作。

周瑜宅

周郎年少﹐正雄姿歷落﹐江東人傑。八十萬軍飛一炬﹐風捲灘前黃葉。樓櫓云崩﹐旌旗電掃﹐熛射江流血。咸陽三月﹐火光無此橫絕。

想他豪竹哀絲﹐回頭顧曲﹐虎帳談兵歇。公瑾伯符天挺秀﹐中道君臣惜別。吳蜀交疏﹐炎劉鼎沸﹐老魅成姦黠。至今遺恨﹐秦淮夜夜幽咽。

桃葉渡

橋低紅板﹐正秦淮水長﹐綠楊飄撇。管領春風陪舞燕﹐帶露含淒惜別。煙軟梨花﹐雨嬌寒食﹐芳艸催時節。畫船簫鼓﹐歌聲繚繞空闊。

究竟桃葉桃根﹐古今豈少﹐色藝稱雙絕。一縷紅絲偏系左﹐閨閣幾多埋滅。假使夷光﹐薴蘿終老﹐誰道傾城哲。王郎一曲﹐千秋艷說江楫。

勞勞亭

勞勞亭畔﹐被西風一夜﹐逼成衰柳。如綫如絲無限恨﹐和雨和煙僝僽。江上徵帆﹐樽前別淚﹐眼底多情友。寸言不盡﹐斜陽脈脈淒瘦。

半生圖利圖名﹐閒中細算﹐十件長輸九。跳盡猢猻妝盡戲﹐總被他家哄誘。馬上旌笳﹐街頭乞叫﹐一樣歸烏有。達將何樂﹐窮更不若株守。

莫愁湖

鴛鴦二字﹐是紅閨佳話﹐然乎否否﹖多少英雄兒女態﹐釀出禍胎冤藪。前殿金蓮﹐《後庭玉樹》﹐風雨催殘驟。盧家何幸﹐一歌一曲長久。

卽今湖柳如煙﹐湖云似夢﹐湖浪濃於酒。山下藤蘿飄翠帶﹐隔水殘霞舞袖。桃葉身微﹐莫愁家小﹐翻借詞人口。風流何罪﹐無榮無辱無咎。

長幹裏

逶迆曲巷﹐在春城斜角﹐綠楊陰裏。赭白靑黃墻砌石﹐門映碧溪流水。細雨餳簫﹐斜陽牧笛﹐一徑穿桃李。風吹花落﹐落花風又吹起。

更兼處處繅車﹐家家社燕﹐江介風光美。四月櫻桃紅滿市﹐雪片鰣魚刀鮆。淮水秋靑﹐鐘山暮紫﹐老馬耕閒地。一丘一壑﹐吾將終老於此。

臺城

秋之爲气﹐正一番風雨﹐一番蕭瑟。落日雞鳴山下路﹐爲問臺城舊迹。老蔓藏蛇﹐幽花濺血﹐壞堞零煙碧。有人牧馬﹐城頭吹起觱栗。

當初面代犧牲﹐食惟菜果﹐恪守沙門律。何事餓來翻掘鼠﹐雀卵攀巢而吸﹖再曰「荷荷」﹐趺跏竟逝﹐得亦何妨失。酸心硬語﹐英雄淚在胸臆。

胭脂井

轆轤轉轉﹐把繁華舊夢﹐轉歸何許﹖只有靑山圍故國﹐黃葉西風菜圃。拾橡瑤階﹐打魚宮沼﹐薄暮人歸去。銅瓶百丈﹐哀音歷歷如訴。

過江咫尺迷樓﹐宇文化及﹐便是韓擒虎。井底胭脂聯臂出﹐問爾蕭娘何處﹖《淸夜遊》詞﹐《後庭花》曲﹐唱徹江關女。詞場本色﹐帝王家數然否﹖

髙座寺

暮云明滅﹐望破樓隱隱﹐臥鐘殘院。院外靑山千萬疊﹐階下流泉淸淺。鴉噪松廊﹐鼠翻經匣﹐僧與孤雲遠。空梁蛇脫﹐舊巢無復歸燕。

可憐六代興亡﹐生公寶志﹐絕不關恩怨。手種菩提心劍戟﹐先墮釋迦輪轉。靑史譏彈﹐傳燈笑柄﹐枉作騎墻漢。恆沙無量﹐人間劫數自短。

孝陵

東南王气﹐掃偏安舊習﹐江山整肅。老檜蒼松盤寢殿﹐夜夜蛟龍來宿。翁仲衣冠﹐獅麟頭角﹐靜鎖苔痕綠。斜陽斷碣﹐幾人系馬而讀。

聞說物換星移﹐神山風雨﹐夜半幽靈哭。不記當年開國日﹐元主泥人淚簇。蛋殼乾坤﹐丸泥世界﹐疾捲如風燭。老僧山畔﹐烹泉只取一掬。

方景兩先生祠

乾坤欹側﹐借豪英幾輩﹐半空撐住。千古龍逢原不死﹐七竅比干肺腑。竹杖麻衣﹐朱袍白刃﹐朴拙爲艱苦。信心而出﹐自家不解何故。

也知稷﹑契﹑臯﹑夔﹑閎﹑顚﹑散﹑適﹐嶽降維申甫。彼自承平吾破裂﹐題目原非一路。十族全誅﹐皮囊萬段﹐魂魄雄而武。世間鼠輩﹐如何妝得老虎﹗

弘光

弘光建國﹐是金蓮《玉樹》﹐後來狂客。艸木山川何限痛﹐只解徵歌選色。《燕子》銜箋﹐《春燈》說謎﹐夜短嫌天窄。海云吩咐﹐五更攔住紅日。

更兼馬﹑阮當朝﹐髙﹑劉作鎭﹐犬豕包巾幘。賣盡江山猶恨少﹐只得東南半壁。國事興亡﹐人家成敗﹐運數誰逃得﹗太平隆萬﹐此曹久已生出。

西江月

警世

細雨玲瓏葉底﹐春風澹蕩花心﹔夢中做夢最怡情﹐蝴蝶引人入勝。

俗子幾登靑史﹐英雄半在紅塵﹔酒懷豪淡臥旗亭﹐滿目蒼山暮影。

世事無端冷淡﹐老懷何處安排﹖美人頭上插新梅﹐昨日花枝不戴。

粉蝶誇衣徑去﹐黃鶯吝舌先回﹔醉中丟我在塵埃﹐醒後也無瞅睬。

老子殘書破帽﹐兒孫綠酒紅裙﹔爭春不肯讓毫分﹐轉眼西風一陣。

皓月當頭最樂﹐疾雷破柱還驚﹔世間多少夢和醒﹐惹得黃粱飯冷。

唐多令

寄懷劉道士並示酒家徐郎

一抹晚天霞﹐微紅透碧紗﹐顫西風涼葉些些。正是客愁愁不穩﹐楊柳外﹐又驚鴉。

桃李別君家﹐霜淒菊已花﹐數歸期雪滿天涯。吩咐河橋多釀酒﹐須畱待﹐故人賒。

思歸

絕塞雁行天﹐東吳鴨嘴船﹐走詞場三十餘年。少不如人今老矣﹐雙白鬢﹐有誰憐﹖

官舍冷無煙﹐江南薄有田﹐買靑山不用靑錢。茅屋數間猶好在﹐秋水外﹐夕陽邊。

滿江紅

金陵懷古

淮水東頭﹐問夜月何時是了。空照徹飄零宮殿﹐淒涼華表。才子總緣杯酒誤﹐英雄只向棋盤鬧。問幾家輸局幾家贏﹐都秋艸。

流不斷﹐長江渺﹔拔不倒﹐鐘山峭。剩古碑荒冢﹐淡鴉殘照。碧葉傷心亡國柳﹐紅墻墮淚南朝廟。問孝陵松柏幾多存﹖年年少。

思家

我夢揚州﹐便想到揚州夢我。第一是隋堤綠柳﹐不堪煙鎖。潮打三更瓜步月﹐雨荒十里紅橋火。更紅鮮冷淡不成圓﹐櫻桃顆。

何日向﹐江村躲﹔何日上﹐江樓臥。有詩人某某﹐酒人个个。花徑不無新點綴﹐沙鷗頗有閒功課。將白頭供作折腰人﹐將毋左。

田家四時苦樂歌﹝過橋新格﹞

細雨輕雷﹐驚蟄後和風動土。正父老催人早作﹐東畬南圃。夜月荷鋤村犬吠﹐晨星叱犢山沈霧。到五更驚起是荒雞﹐田家苦。

疏籬外﹐桃華灼﹔池塘上﹐楊絲弱。漸茅檐日暖﹐小姑衣薄。春韭滿園隨意剪﹐臘醅半甕邀人酌。喜白頭人醉白頭扶﹐田家樂。

麥浪翻風﹐又早是秧鍼半吐。看壠上鳴橰滑滑﹐傾銀潑乳。脫笠雨梳頭頂發﹐耘苗汗滴禾根土。更養蠶忙煞采桑娘﹐田家苦。

風蕩蕩﹐搖新篛﹔聲淅淅﹐飄新籜。正靑蒲水面﹐紅橊屋角。原上摘瓜童子笑﹐池邊濯足斜陽落。晚風前个个說荒唐﹐田家樂。

雲淡風髙﹐送鴻雁一聲淒楚。最怕是打場天气﹐秋陰秋雨。霜穗未儲終歲食﹐縣符已索逃租戶。更爪牙常例急於官﹐田家苦。

紫蟹熟﹐紅菱剝﹔桄桔響﹐村歌作。聽喧塡社鼓﹐漫山動郭。挾瑟靈巫傳吉兆﹐扶藜老子持康爵。祝年年多似此丰穰﹐田家樂。

老樹槎丫﹐撼四壁寒聲正怒。掃不盡牛溲滿地﹐糞渣當戶。茅舍日斜云釀雪﹐長堤路斷風吹雨。盡村舂夜火到天明﹐田家苦。

艸爲榻﹐蘆爲幕﹔土爲銼﹐瓢爲杓。砍松枝帶雪﹐烹葵煮藿。秫酒釀成歡裏捨﹐官租完了離城郭。笑山妻塗粉過新年﹐田家樂。

附﹕陸種園夫子一首﹖贈王正子

驀地逢君﹐且攜手壚邊細語。說蜀棧十年烽火﹐萬山鼙鼓。楓葉滿林愁客思﹐黃花徧地迷歸路。嘆他鄕好景最無多﹐難常聚。

同是客﹐君尢苦﹔兩人恨﹐憑誰訴﹖看囊中罄矣﹐酒錢何處﹖吾輩無端寒至此﹐富兒何物肥如許﹗脫敝裘付與酒家娘﹐搖頭去。

玉女搖仙佩

寄呈愼郡王

紫瓊居士﹐天上神仙﹐來佐人間聖世。河獻徵書﹐楚元設醴﹐一種風流髙致。論詩情字體﹐是王孟先驅﹐鐘張后起。豈屑屑丹靑繪事﹐已壓倒董巨荊關數子。羨一騎翩翩﹐肯訪山中盤根仙李。﹝謂梅山李鍇。﹞

我亦靑玉燒燈﹐紅牙顧曲﹐醉臥瑤臺錦綺。一別朱門﹐六年山左﹐老作風塵俗吏。總折腰爲米﹐竟何曾小補民生國計。憑致書靑廌林邊﹐﹝李氏莊園。﹞紫瓊天上﹐詩文不是忙中事﹐舉頭遙望燕山翠。

有所感

綠楊深巷﹐人倚朱門﹐不是尋常模樣。旋浣春衫﹐薄梳雲鬢﹐韻致十分娟朗。向芳鄰潛訪﹐說自小靑衣﹐人家廝養。又沒个憐香惜媚﹐落在煮鶴燒琴魔障。頓惹起閒愁﹐代他出脫千思萬想。

究竟人謀空費﹐天意從來﹐不許名花擅長。屈指千秋﹐靑袍紅粉﹐多少飄零骯髒。且休論已往﹐試看予十載醋瓶齏盎。憑寄語雪中蘭蕙﹐春將不遠﹐人間畱得嬌無恙﹐明珠未必終塵壤。

酷相思

本意

杏花深院紅如許﹐一綫畫墻攔住。嘆人間咫尺千山路﹐不見也相思苦﹐便見也相思苦。

分明背地情千縷﹐翻惱從教訴。柰花間乍遇言辭阻﹐半句也何曾吐﹐一字也何曾吐﹗

水龍吟

寄噶將軍歸化城

十年不見丰儀﹐鬢須應向邊庭老。李家部曲﹐程家刀斗﹐寬嚴兩到。瘦日偏多﹐澹雲無著﹐涼風易掃。想錦裘貂障﹐三更雪壓﹐燈未滅﹐鄕心照。

近世文章艸艸﹐把書生盡情談笑。八股何益﹐六經猶在﹐如何推倒﹖柏舉興吳﹐鄢陵破楚﹐兵機最妙。寄東君滿腹韜鈐﹐盲左亦須尋討。

滿庭芳

贈郭方儀

白菜腌菹﹐紅鹽煮豆﹐儒家風味孤淸。破瓶殘酒﹐亂插小桃英。莫負陽春十月﹐且竹西村落閒行。平山上﹐歲寒松柏﹐霜裏更靑靑。

乘除天下事﹐圍棋一局﹐勝負難評。看金樽檀板﹐豪輩縱橫。便是輸他一著﹐又何曾著著讓他贏﹗寒窗裏﹐烹茶掃雪﹐一碗讀書燈。

晚景

秋水連天﹐寒鴉掠地﹐夕陽紅透疏籬。艸枯霜勁﹐颯颯葉聲悲。幾點漁莊雁戶﹐爲風波釣艇都稀。關山遠﹐徵人何處﹐九月未成衣。

柴扉無一事﹐乾坤偌大﹐盡可容伊。但著書原錯﹐學劍全非。漫把絲桐遣興﹐怕有人戶外聞知。如相問﹐年來蹤迹﹐采藥未曾歸。

贈歌兒

玉笛聲遲﹐琵琶索緩﹐幾回欲唱還停。拈花微笑﹐小立繡圍屏。待把金樽相勸﹐又推辭宿酒還酲。秋堂靜﹐露華悄悄﹐銀燭冷三更。

輕輕喉一轉﹐未曾入破﹐響迸秋星。又低聲小疊﹐暗裊柔情。試問靑春幾許﹐是莫愁未嫁芳齡。吾慚甚﹐髭黃鬢苦﹐未敢說銷魂。

村居

艸綠如秧﹐秧靑似艸﹐棋盤畫出春田。雨濃桑重﹐鳩婦喚晴煙。江上斜橋古岸﹐掛酒旗林外翩翩。山城遠﹐斜陽鼓角﹐雉堞暮云邊。

老夫三十載﹐燕南趙北﹐漲海蠻天。喜歸來故舊﹐情話依然。提起髫齡嬉戲﹐有鷗盟未冷前言。欣重見﹐攜男抱幼﹐姻婭好相聯。

瑞鶴仙

漁家

風波江上起﹐系扁舟綠楊﹐紅杏村裏。羨漁娘風味﹐總不施脂粉﹐略加梳洗。野花插髻﹐便勝似寶釵香珥。乍呼郎撒网鳴榔﹐一棹水天無際。

美利﹐蒲筐包蟹﹐竹籠裝蝦﹐柳條穿鯉。市城不遠﹐朝日去﹐午歸矣。並攜來一甕誰家美醞﹐人與沙鷗同醉。臥葦花一片茫茫﹐夕陽千里。

酒家

靑旗江上酒﹐正細雨梨花﹐淸明前後。蝦螺雜魚藕﹐況泥頭舊甕﹐新開未久。淸醇可口﹐盡醉倒漁翁樵叟。向村墟歸路微茫﹐人與夕陽薰透。

知否﹖世間窮達﹐葉底榮枯﹐卦中奇偶。何須計較﹐捧一盞﹐爲君壽。願先生一掃長安舊夢﹐來覓中山渴友。解金貂付與當壚﹐從今脫手。

山家

山深人迹少﹐漸石瘦松肥﹐云癡鶴老。茅齋嵌幽島﹐有花枝旁出﹐蘿陰上罩。遊魚了了﹐潭水徹澄淸寂照。啖林中春筍秋梨﹐當得靈芝仙艸。

飄緲﹐五更日出﹐犬吠雲中﹐雞鳴天表。籬笆西角﹐星未盡﹐月猶皎。問何年定訪山中髙士﹐闊領方袍大帽。也不須服食黃精﹐能閒便好。

田家

江天春雨後﹐傍山下人家﹐野花如繡。平田大江口﹐喜潮來夜半﹐土膏浸透。靑秧綹綹﹐埂岸上撒麻種豆。放小橋曲港春船﹐布谷煙中楊柳。

株守﹐最嫌吏擾﹐怕少官錢﹐惟知農友。匏樽瓦缶﹐村釀熟﹐拉鄰叟。每長吁稚女童孫長大﹐婚嫁也須成就。到冬來新婦家家﹐情親姑舅。

僧家

茅庵欹欲倒﹐倩老樹撐扶﹐白雲環繞。林深無客到﹐有澗底鳴泉﹐谷中幽鳥。淸風來掃﹐掃落葉盡歸鑪竈。好閉門煨芋挑燈﹐燈盡芋香天曉。

非矯﹐也親貴冑﹐也踏紅塵﹐終歸霞表。殘衫破衲﹐補不徹﹐縫不了。比世人少卻幾莖頭髮﹐省得許多煩惱。向佛前燒炷香兒﹐閒眠一覺。

官宦家

笙歌云外迥﹐正燭爛星明﹐花深夜永。朝霞樓閣冷﹐尙牡丹貪睡﹐鸚哥未醒。戟枝槐影﹐立多少金龜玉筍。霎時間霧散云消﹐門外雀羅張徑。

猛省﹐燕銜春去﹐雁帶秋來﹐霜催雪緊。幾家寒凍﹐又逼出﹐梅花信。羨天公何限乘除消息﹐不是一家慳定。任憑他鐵鑄銅鐫﹐終成畫餅。

帝王家

山河同敝屣﹐羨廢子傳賢﹐陶唐妙理。禹湯無算計﹐把乾坤重擔﹐兒孫挑起。千祀萬祀﹐淘多少英雄閒气。到如今故紙紛紛﹐何限秦頭楚尾。

休倚﹐幾家宦寺﹐幾徧藩王﹐幾回戚裏。東扶西倒﹐偏重處﹐成乖戾。待他年一片宮墻瓦礫﹐荷葉亂翻秋水。剩野人破舫斜陽﹐閒收菇米。

道情十首

楓葉蘆花並客舟﹐煙波江上使人愁﹔勸君更盡一杯酒﹐昨日少年今白頭。自家板橋道人是也。我先世元和公公﹐流落人間﹐教歌度曲。我如今也譜得《道情十首》﹐無非喚醒癡聾﹐消除煩惱。每到山靑水綠之處﹐聊以自遣自歌。若遇爭名奪利之場﹐正好覺人覺世。這也是風流世業﹐措大生涯。不免將來請教諸公﹐以當一笑。

老漁翁﹐一釣竿﹐靠山崖﹐傍水灣﹐扁舟來往無牽絆。沙鷗點點輕波遠﹐荻港蕭蕭白晝寒﹐髙歌一曲斜陽晚。一霎時波搖金影﹐驀擡頭月上東山。

老樵夫﹐自砍柴﹐捆靑松﹐夾綠槐﹐茫茫野艸秋山外。丰碑是處成荒冢﹐華表千尋臥碧苔﹐墳前石馬磨刀壞。倒不如閒錢沽酒﹐醉醺醺山徑歸來。

老頭陀﹐古廟中﹐自燒香﹐自打鐘﹐兔葵燕麥閒齋供。山門破落無關鎖﹐斜日蒼黃有亂松﹐秋星閃爍頹垣縫。黑漆漆蒲團打坐﹐夜燒茶鑪火通紅。

水田衣﹐老道人﹐背葫蘆﹐戴袱巾﹐棕鞋布襪相廝稱。修琴賣藥般般會﹐捉鬼拿妖件件能﹐白雲紅葉歸山徑。聞說道懸巖結屋﹐卻教人何處相尋﹖

老書生﹐白屋中﹐說黃虞﹐道古風﹐許多後輩髙科中。門前僕從雄如虎﹐陌上旌旗去似龍﹐一朝勢落成春夢。倒不如蓬門僻巷﹐教幾个小小蒙童。

盡風流﹐小乞兒﹐數蓮花﹐唱竹枝﹐千門打鼓沿街市。橋邊日出猶酣睡﹐山外斜陽已早歸﹐殘杯冷炙饒滋味。醉倒在回廊古廟﹐一憑他雨打風吹。

掩柴扉﹐怕出頭﹐剪西風﹐菊徑秋﹐看看又是重陽後。幾行衰艸迷山郭﹐一片殘陽下酒樓﹐棲鴉點上蕭蕭柳。撮幾句盲辭瞎話﹐交還他鐵板歌喉。

邈唐虞﹐遠夏殷﹐卷宗周﹐入暴秦﹐爭雄七國相兼並。文章兩漢空陳迹﹐金粉南朝總廢塵﹐李唐趙宋慌忙盡。最可嘆龍盤虎踞﹐盡銷磨《燕子》《春燈》。

弔龍逢﹐哭比干﹐羨莊周﹐拜老聃﹐未央宮裏王孫慘。南來薏苡徒興謗﹐七尺珊瑚只自殘。孔明枉作那英雄漢﹐早知道茅廬髙臥﹐省多少六出祁山。

撥琵琶﹐續續彈﹐喚庸愚﹐警懦頑﹐四條弦上多哀怨。黃沙白艸無人迹﹐古戍寒云亂鳥還﹐虞羅慣打孤飛雁。收拾起漁樵事業﹐任從他風雪關山。

風流家世元和老﹐舊曲翻新調﹔扯碎狀元袍﹐脫卻烏紗帽﹐俺唱這道情兒歸山去了。

是曲作於雍正七年﹐屢抹屢更。至乾隆八年﹐乃付諸梓。刻者司徒文膏也。

●題畫卷

題畫蘭

昔遊天目山﹐與老僧坐密室中﹐聞幽蘭香﹐不知所出。僧卽開小窗﹐見矯壁千尺﹐皆芳蘭披拂﹐而下又有枯樹根﹐怪醜壞爛﹐蘭亦寄生其上﹐如虯龍勃怒﹐鬐鬣皆張﹐實異境也。省堂老伯遊湘楚中﹐所見必多﹐此種惜不得人爲之圖寫耳。

余種蘭數十盆﹐三春告暮﹐皆有憔悴思歸之色。因移植於太湖石﹑黃石之間﹐山之陰﹐石之縫﹐旣已避日﹐又就燥﹐對吾堂亦不惡也。來年忽發箭數十﹐挺然直上﹐香味堅厚而遠。又一年更茂。乃知物亦各有本性。贈以詩曰﹕蘭花本是山中艸﹐還向山中種此花﹔塵世紛紛植盆盎﹐不如畱與伴煙霞。又云﹕山中蘭艸亂如蓬﹐葉暖花酣气候濃﹔出谷送香非不遠﹐那能送到俗塵中﹖此假山耳﹐尙如此﹐況眞山乎﹗余畫此幅﹐花皆出葉上﹐極肥而勁。蓋山中之蘭﹐非盆中之蘭也。

東坡畫蘭﹐長帶荊棘﹐見君子能容小人也。吾謂荊棘不當盡以小人目之﹐如國之爪牙﹐王之虎臣﹐自不可廢。蘭在深山﹐已無塵囂之擾﹔而鼠將食之﹐鹿將■﹝豤上齒下﹞之﹐豕將■﹝虫豕﹞之﹐熊﹑虎﹑豺﹑麛﹑兔﹑狐之屬將嚙之﹐又有樵人將拔之割之。若得棘刺爲之護撼﹐其害斯遠矣。秦築長城﹐秦之棘籬也。漢有韓﹑彭﹑英﹐漢之棘衛也﹔三人旣誅﹐漢髙過沛﹐遂有安得猛士守四方之慨。然則蒺藜﹑鐵菱角﹑鹿角﹑棘刺之設﹐安可少哉﹖予畫此幅﹐山上山下皆蘭棘相參﹐而蘭得十之六﹐棘亦居十之四。畫畢而嘆﹐蓋不勝幽並十六州之痛﹐南北宋之悲耳﹗以無棘刺故也。

滿幅皆君子﹐其後以棘刺終之﹐何也﹖蓋君子能容納小人﹐無小人亦不能成君子。故棘中之蘭﹐其花更碩茂矣。石橋老哥﹐君子也。持此意以處京畿﹐無往不利。千里之外﹐無所贈寄﹐姑以此爲壓緘之物耳。

杭州金壽門題墨蘭詩云「苦被春風勾引出﹐和蔥和蒜賣街頭。」蓋傷時不遇﹐又不能決然自引去也。蕓亭年兄索余畫﹐並索題壽門句。使當事盡如公等愛才﹐壽門何得出此恨句﹖

揚州豪家求余畫蘭﹐題曰﹕寫來蘭葉並無花﹐寫出花枝沒葉遮。我輩何能購全局﹐也須合攏作生涯。金壽門見而愛之﹐卽以爲贈。題曰﹕昨宵神女降雲峯﹐折得花枝灑碧空。世上凡根與凡葉﹐豈能安頓在其中﹖以壽門詩文絕俗也。

畫盆蘭送範縣楊典史謝病歸杭州。題曰﹕蘭花不合到山東﹐誰識幽芳動遠空﹖畫个盆兒載回去﹐栽他南北兩髙峯。後被好事者攫去﹐楊甚慍之。又十餘年﹐余過杭﹐而楊公已下世久矣。其子孫述故﹐乞更畫一幅補之。旣題前作﹐又系一詩曰﹕相思無計托花魂﹐飄入西湖叩墓門﹔爲道老夫重展筆﹐依然蘭子又蘭孫。

石濤畫蘭不似蘭﹐蓋其化也﹔板橋畫蘭酷似蘭﹐猶未化也。蓋將以吾之似﹐學古人之不似﹐嘻﹐難言矣。

僧白丁畫蘭﹐渾化無痕迹。萬里雲南﹐遠莫能致﹐付之想夢而已。聞其作畫﹐不令人見﹔畫畢﹐微幹﹐用水噴噀﹐其細如霧﹐筆墨之痕﹐因玆化去。彼恐貽譏﹐故閉戶自爲﹐不知吾正以此服其妙才妙想也。口之噀水﹐與筆之蘸水何異﹖亦何非水墨之妙乎﹗石濤和尙客吾揚州數十年﹐見其蘭幅﹐極多亦極妙。學一半﹐撇一半﹐未嘗全學﹔非不欲全﹐實不能全﹐亦不必全也。詩曰﹕十分學七要拋三﹐各有靈苗各自探﹔當面石濤還不學﹐何能萬里學雲南﹖

予作蘭有年﹐大率以陳古白先生爲法。及來揚州﹐石濤和尙墨花﹐橫絕一時﹐心善之而弗學﹐謂其過縱﹐與之自不同路。又見顏君尊五﹐筆極活﹐墨極秀﹐不求異奇﹐自有一種新气。又有友人陳松亭﹐秀勁拔俗﹐矯然自名其家﹐遂欲仿之。玆所飄撇﹐其在顏﹑陳之間乎﹐然要不知似不似也。

盆是半藏﹐蘭是半含﹔不求發泄﹐不畏凋殘。———題半盆蘭

蕊圖蘭艸寫三臺﹐無人敢筆栽。取得新奇法﹐墨香吹出來。

風𨿽狂﹐葉不揚﹔品旣雅﹐花亦香。問是誰與友﹐是我鄭大郎。友他在空谷﹐不喜見炎涼。願吾後嗣子﹐婚媾結如蘭。

寫得芝蘭滿幅春﹐傍添幾筆亂荊榛。世間美惡俱容納﹐想見溫馨淡遠人。———題芝蘭棘刺圖

春雨春風寫妙顏﹐幽情逸韻落人間﹔而今究竟無知己﹐打破烏盆更入山。———題破盆蘭花圖

不容荊棘不成蘭﹐外道天魔冷眼看﹔門徑有芳還有穢﹐始知佛法浩漫漫。———爲侶松上人畫荊棘蘭花

屈宋文章艸木髙﹐千秋蘭譜壓風騷。如何爛賤從人賣﹐十字街頭論擔挑﹗

峭壁垂蘭萬箭多﹐山根碧蕊亦婀娜。天公雨露無私意﹐分別髙低世爲何﹖

此是幽貞一種花﹐不求聞達只煙霞。采樵或恐通來徑﹐更寫髙山一片遮。

山中覓覓復尋尋﹐覓得紅心與素心﹔欲寄一枝嗟遠道﹐露寒香冷到如今。———畫蘭寄呈紫瓊崖道人

惟君心地有芝蘭﹐種得芝蘭十頃寬。塵世紛紛誰識得﹐老夫拈出與人看。

萬里關河異暑寒﹐紛紛灌漑反摧殘﹔不如歸去匡廬阜﹐吩咐諸花莫出山。———畫盆蘭勸無方上人南歸

山頂蘭花早早開﹐山腰小箭尙含胎﹔畫工立意教停蓄﹐何苦東風好作媒。———題峭壁蘭花圖

多畫春風不值錢﹐一枝靑玉半枝妍。山中旭日林中鳥﹐銜出相思二月天。———題折枝蘭

曉風含露不曾幹﹐誰插晶瓶一箭蘭﹖好似楊妃新浴罷﹐薄羅裙系怯君看。———題折枝蘭

春蘭未了夏蘭開﹐畫裏分明喚阿呆﹔閱盡榮枯是盆盎﹐幾回拔去幾回栽。———題盆蘭倚蕙圖

題畫竹

余家有茅屋二間﹐南面種竹。夏日新篁初放﹐綠陰照人﹐置一小榻其中﹐甚涼適也。秋冬之際﹐取圍屏骨子﹐斷去兩頭﹐橫安以爲窗欞﹐用勻薄潔白之紙糊之。風和日暖﹐凍蠅觸窗紙上﹐冬冬作小鼓聲。於時一片竹影零亂﹐豈非天然圖畫乎﹗凡吾畫竹﹐無所師承﹐多得於紙窗粉壁日光月影中耳。

昨遊江上﹐見修竹數千株﹐其中有茅屋﹐有棋聲﹐有茶煙飄揚而出﹐心竊樂之。次日過訪其家﹐見琴書幾席﹐淨好無塵﹐作一片豆綠色﹐蓋竹光相射故也。靜坐許久﹐從竹縫中向外而窺﹐見靑山大江﹐風帆漁艇﹐又有葦洲﹐有耕犁﹐有饁婦﹐有二小兒戲於沙上﹐犬立岸傍﹐如相守者﹐直是小李將軍畫意﹐懸掛於竹枝竹葉間也。由外望內﹐是一種境地﹔由中望外﹐又是一種境地。學者誠能八面玲瓏﹐千古文章之道﹐不出於是﹐豈獨畫乎﹖

茅屋一間﹐新篁數幹﹐雪白紙窗﹐微侵綠色。此時獨坐其中﹐一盞雨前茶﹐一方端硯石﹐一張宣州紙﹐幾筆折枝花﹐朋友來至﹐風聲竹響﹐愈喧愈靜﹔家僮掃地﹐侍女焚香﹐往來竹陰中﹐淸光映於畫上﹐絕可憐愛。何必十二金釵﹐梨園百輩﹐須置身於淸風靜響中也。

余畫大幅竹好畫水﹐水與竹﹐性相近也。少陵云「懶性從來水竹居。」又曰「映竹水穿沙。」此非明證乎﹗渭川千畝﹐淇泉綠竹。西北且然﹐況瀟湘云夢之間﹐洞庭靑艸之外﹐何在非水﹐何在非竹也﹗余少時讀書眞州之毛家橋﹐日在竹中閒步。潮去則濕泥軟沙﹐潮來則溶溶漾漾﹐水淺沙明﹐綠陰澄鮮可愛。時有鯈魚數十頭﹐自池中溢出﹐遊戲於竹根短艸之間﹐與余樂也。未賦一詩﹐心常癢癢。今乃補之曰﹕風晴日午千林竹﹐野水穿林入林腹。絕無波浪自生紋﹐時有輕鯈戲相逐。日影天光暫一開﹐靑枝碧葉還遮覆。老夫愛此飲一掬﹐心肺寒僵變成綠。展紙揮毫爲巨幅﹐十丈長箋三斗墨。日短夜長繼以燭﹐夜半如聞風聲﹑竹聲﹑水聲秋肅肅。

文與可墨竹詩云「擬將一段鵝溪絹﹐掃取寒梢萬尺長。」梅道人云「我亦有亭深竹裏﹐也思歸去聽秋聲。」皆詩意淸絕﹐不獨以畫傳也。不獨以畫傳而畫益傳。燮旣不能詩﹐又不能畫﹐然亦勉題數語﹕雷停雨止斜陽出﹐一片新篁旋剪裁﹔影落碧紗窗子上﹐便拈毫素寫將來。言盡意窮﹐有慚前哲。

小院茅堂近郭門﹐科頭竟日擁山尊。夜來葉上蕭蕭雨﹐窗外新栽竹數根。燮常以此題畫﹐而非我詩也。吾師陸種園先生好寫此詩﹐而亦非先生之作也。想前賢有此﹐未考厥姓名耳。特注明於此﹐以爲吾曹攘善之戒。

昨在西湖﹐過六橋﹐入小有天園﹐上南屏山﹐叢篁密篠﹐嵌巖充谷﹐牽衣挽裾﹐滿身皆濕翠也。歸而繪其意﹐並題詩曰﹕昨自西湖爛醉歸﹐滿身細竹亂牽衣﹐回舟已下金沙港﹐翹首淸風在翠微。

文與可畫竹﹐胸有成竹﹔鄭板橋畫竹﹐胸無成竹。濃淡疏密﹐短長肥瘦﹐隨手寫去﹐自爾成局﹐其神理具足也。藐玆後學﹐何敢妄擬前賢。然有成竹無成竹﹐其實只是一个道理。

江館淸秋﹐晨起看竹﹐煙光日影露气﹐皆浮動於疏枝密葉之間。胸中勃勃﹐遂有畫意。其實胸中之竹﹐並不是眼中之竹也。因而磨墨展紙﹐落筆倏作變相﹐手中之竹﹐又不是胸中之竹也。總之﹐意在筆先者﹐定則也﹔趣在法外者﹐化機也。獨畫云乎哉﹖

與可畫竹﹐魯直不畫竹﹐然觀其書法﹐罔非竹也。瘦而腴﹐秀而拔﹔欹側而有準繩﹐折轉而多斷續。吾師乎﹗吾師乎﹗其吾竹之淸臒雅脫乎﹗書法有行款﹐竹更要行款﹔書法有濃淡﹐竹更要濃淡﹔書法有疏密﹐竹更要疏密。此幅奉贈常君酉北。酉北善畫不畫﹐而以畫之關紐﹐透入於書。燮又以書之關紐﹐透入於畫。吾兩人當相視而笑也。與可﹑山谷亦當首肯。

魯直﹕卽黃庭堅﹐字魯直﹐號山穀道人﹑涪翁。北宋書法家﹑文學家。

徐文長先生畫雪竹﹐純以瘦筆﹑破筆﹑燥筆﹑斷筆爲之﹐絕不類竹﹔然後以淡墨水鉤染而出﹐枝間葉上﹐罔非雪積﹐竹之全體﹐在隱躍間矣。今人畫濃枝大葉﹐略無破闕處﹐再加渲染﹐則雪與竹兩不相入﹐成何畫法﹖此亦小小匠心﹐尙不肯刻苦﹐安望其窮微索渺乎﹗問其故﹐則曰﹕吾輩寫意﹐原不拘拘於此。殊不知寫意二字﹐誤多少事。欺人瞞自己﹐再不求進﹐皆坐此病。必極工而後能寫意﹐非不工而遂能寫意也。

石濤畫竹﹐好野戰﹐略無紀律﹐而紀律自在其中。燮爲江君穎長作此大幅﹐極力仿之。橫塗豎抹﹐要自筆筆在法中﹐未能一筆逾於法外。甚矣﹐石公之不可及也﹗功夫气候﹐僭差一點不得。魯男子云「惟柳下惠則可﹐我則不可﹔將以我之不可﹐學柳下惠之可。」余於石公亦云。

畫大幅竹﹐人以爲難﹐吾以爲易。每日只畫一竿﹐至完至足﹐須五七日畫五七竿﹐皆離立完好。然後以淡竹﹑小竹﹑碎竹經緯其間。或疏或密﹐或濃或淡﹐或長或短﹐或肥或瘦﹐隨意緩急﹐便構成大局矣。昔蕭相國何造未央宮﹐先立東闕﹑北闕﹑前殿﹑武庫﹑太倉﹐然後以別殿﹑內殿﹑寢殿﹑宮室﹑左右廊廡﹑東西永巷經緯之﹐便爾千門萬戶。總是先立其大﹐則其小者易易耳。一丘一壑之經營﹐小艸小花之渲染﹐亦有難處﹔大起造﹑大揮寫﹐亦有易處﹐要在人之意境何如耳。

始余畫竹﹐能少而不能多﹐旣而能多矣﹐又不能少﹐此層功力﹐最爲難也。近六十外﹐始知減枝減葉之法。蘇季子曰「簡煉以爲揣摩。」文章繪事﹐豈有二道﹗此幅似得簡字訣。

畫有在紙中者﹐有在紙外者。此番竹竿多於竹葉﹐其搖風弄雨﹐含露吐霧者﹐皆隱躍於紙外乎﹗然紙中如抽碧玉﹐如削靑瑯玕﹐風來戛擊之聲﹐鏗然而文﹐鏘然而亮﹐亦足以散懷而破寂。紙中之畫﹐正復淸於紙外也。

未畫以前﹐胸中無一竹﹐旣畫以後﹐胸中不畱一竹。方其畫時﹐如陰陽二气﹐挺然怒生﹐抽而爲筍爲篁﹐散而爲枝﹐展而爲葉﹐實莫知其然而然。韓幹畫禦馬﹐云「天廏中十萬匹﹐皆吾師也。」予客居天寧寺西杏園﹐亦曰「後園竹十萬个﹐皆吾師也﹐復何師乎﹖」

揚州汪士愼﹐字近人﹐妙寫竹。曾作兩枝﹐並瘦石一塊﹐索杭州金農壽門題詠。金振筆而書二十八字﹐其後十四字云「淸瘦兩竿如削玉﹐首陽山下立夷齊。」自古今題竹以來﹐從未有用孤竹君事者﹐蓋自壽門始。壽門愈不得志﹐詩愈奇﹐人亦何必汩富貴以自取陋﹗

吾邑善畫竹者﹐以禹鴻臚爲最﹐而漁莊尙友次之。禹竹稱於上都﹐漁莊之名徧於湘楚﹐皆童而習之﹐老而入妙。予不逮二公遠甚。今年七十有一﹐不學他技﹐不宗一家﹐學之五十年不輟﹐亦非首而已也。翔髙老長兄四十初度﹐索予寫竹爲壽﹐且曰﹕寧亂毋整﹐當使天趣淋漓﹐煙雲滿幅﹐此眞知畫意者也。予旣出機軸﹐亦復遠追禹﹑尙二公遺筆。是不獨鄭竹﹐並可謂之尙竹﹑禹竹﹐合是三家﹐以爲華封人之三祝﹐有何不可﹗

神龍見首不見尾。竹﹐龍種也﹔畫其根﹐藏其末﹐其猶龍之義乎﹗

短節古幹﹐如地下之鞭﹐忽飛騰於地上。然則地上之竹﹐獨不可以飛騰於天上耶﹖髙卑固無一定也。一竿瘦﹐兩竿夠﹐三竿湊﹐四竿救。———題四竿竹。

竹中有竹﹐竹外有竹。渭川千畝﹐此爲巨族。

忽焉而淡﹐忽焉而濃。究其胸次﹐萬象皆空。

種竹種竹﹐毫無塵俗。依依在牖﹐秋風四入。

不是春風﹐不是秋風﹔新篁初放﹐在夏月中。能驅吾暑﹐能豁吾胸。君子之徳﹐大王之雄。

一節復一節﹐千枝攢萬葉﹔我自不開花﹐免撩蜂與蝶。

敢云少少許﹐勝人多多許﹔努力作秋聲﹐瑤窗弄風雨。———一枝竹十五片葉呈七太守

莫漫鋤荊棘﹐由他與竹髙。《西銘》原有說﹐萬物總同胞。

不過數片葉﹐滿紙混是節。萬物要見根﹐非徒觀半截。風雨不能搖﹐雪霜頗能涉。紙外更相尋﹐干云上天闕。

一兩三枝竹竿﹐四五六片竹葉﹐自然淡淡疏疏﹐何必重重疊疊﹖

偶學雲林石法﹐遂摹與可新篁。一片靑蔥气色﹐居然雨過斜陽。

一片綠陰如洗﹐護竹何勞荊杞﹖仍將竹作笆籬﹐求人不如求己。———題籬竹衙齋

臥聽蕭蕭竹﹐疑是民間疾苦聲﹔些小吾曹州縣吏﹐一枝一葉總關情。———濰縣署中畫竹呈年伯包大中丞括

秋風昨夜渡瀟湘﹐觸石穿林慣作狂﹔惟有竹枝渾不怕﹐挺然相鬥一千場。

兩枝髙榦無多葉﹐幾許柔篁大有柯。若論經霜抵風雪﹐是誰挺直又婆娑。

一陣狂風倒捲來﹐竹枝翻回向天開。掃雲掃霧眞吾事﹐豈屑區區掃地埃。

烏紗擲去不爲官﹐囊橐蕭蕭兩袖寒﹔寫取一枝淸瘦竹﹐秋風江上作漁竿。———予告歸裏﹐畫竹別濰縣紳士民

宦海歸來兩袖空﹐逢人賣竹畫淸風。還愁口說無憑據﹐暗裏贓私徧魯東。板橋老人鄭燮自贊又自嘲也。

我被微官困煞人﹐到君園館長精神。請看一片蕭蕭竹﹐畫裏階前總絕塵。

一枝瘦竹何曾少﹐十畝叢篁未是多﹐勘破世間多寡數﹐水邊沙石見恆河。

春雷一夜打新篁﹐解籜抽梢萬尺長﹔最愛白方窗紙破﹐亂穿靑影照禪牀。———爲無方上人寫竹

縮寫修篁小扇中﹐一般落落有淸風。墻東便是行庵竹﹐長向君家學化工。———爲馬秋玉畫扇

南北東西四面吹﹐此君淡若不聞知。雨晴風定亭亭立﹐一種淸光是羽儀。

疏疏密密復亭亭﹐小院幽篁一片靑。最是晚風藤榻上﹐滿身涼露一天星。

二十年前載酒瓶﹐春風倚醉竹西亭﹔而今再種揚州竹﹐依舊淮南一片靑。———初返揚州畫竹第一幅

年年畫竹買淸風﹐買得淸風價便松﹐髙雅要多錢要少﹐大都付與酒家翁。

兩枝修竹過墻來﹐多謝鄰家爲我栽。君若未忘虛竹好﹐請來粗茗兩三杯。

江南鮮筍趁鰣魚﹐爛煮春風三月初﹔吩咐廚人休斫盡﹐淸光畱此照攤書。———題筍竹

竹裏秋風應更多﹐打窗敲戶影婆娑。老夫不肯刪除去﹐畱與三更警睡魔。

減之又減無多葉﹐添又加添著幾枝。愛竹總如教子弟﹐數番剪削又扶持。

山谷寫字如畫竹﹐東坡畫竹如寫字。不比尋常翰墨間﹐蕭疏各有淩雲意。

四十年來畫竹枝﹐日間揮寫夜間思。冗繁削盡畱淸瘦﹐畫到生時是熟時。

信手拈來都是竹﹐亂葉交枝戛寒玉。卻笑洋州文太守﹐早向從前構成局。我有胸中十萬竿﹐一時飛作淋漓墨﹔爲鳳爲龍上九天﹐染徧雲霞看新綠。

湘娥夜抱湘云哭﹐杜宇鷓鴣淚相逐。叢篁密篠徧抽薪﹐碎剪春愁滿江綠。赤龍賣盡瀟湘水﹐衡山夜燒連天紫。洞庭湖渴莽塵沙﹐惟有竹枝榦不死。竹梢露滴蒼梧君﹐竹根竹節盤秋墳。巫娥亂入襄王夢﹐不值一錢爲賤云。———爲黃陵廟女道士畫竹

題畫石

米元章論石﹐曰瘦﹑曰縐﹑曰漏﹑曰透﹐可謂盡石之妙矣。東坡又曰「石文而醜。」一醜字則石之千態萬狀﹐皆從此出。彼元章但知好之爲好﹐而不知陋劣之中有至好也。東坡胸次﹐其造化之鑪冶乎﹗燮畫此石﹐醜石也﹔醜而雄﹐醜而秀。弟子朱靑雷索余畫不得﹐卽以是寄之。靑雷袖中倘有元章之石﹐當棄弗顧矣。

何以謂之文章﹐謂其炳炳耀耀皆成文也﹐謂其規矩尺度皆成章也。不文不章﹐𨿽句句是題﹐直是一段說話﹐何以取勝﹖畫石亦然﹐有橫塊﹐有豎塊﹐有方塊﹐有圓塊﹐有欹斜側塊。何以入人之目﹐畢竟有皴法以見層次﹐有空白以見平整﹐空白之外又皴﹔然後大包小﹐小包大﹐構成全局﹐尢在用筆用墨用水之妙﹐所謂一塊元气結而石成矣。眉山李鐵君先生文章妙天下﹐余未有以學之﹐寫二石奉寄。一細皴﹐一亂皴﹐不知仿佛公文之似否﹖眉山古道﹐不肯作甘言媚世﹐當必有以教我也。

西江萬先生名个﹐能作一筆石﹐而石之凹凸淺深﹐曲折肥瘦﹐無不畢具。八大山人之髙弟子也。燮偶一學之﹐一晨得十二幅﹐何其易乎﹗然運筆之妙﹐卻在平時打點﹐閒中試弄﹐非可率意爲也。石中亦須作數筆皴﹐或在石頭﹐或在石腰﹐或在石足。

今日畫石三幅﹐一幅寄膠州髙鳳翰西園氏﹐一幅寄燕京圖淸格牧山氏﹐一幅寄江南李鱓復堂氏。三人者﹐予石友也。昔人謂石可轉而心不可轉﹐試問畫中之石尙可轉乎﹖千里寄畫﹐吾之心與石俱往矣。是日在朝城縣﹐畫畢尙有餘墨﹐遂塗於縣壁﹐作臥石一塊。朝城訟簡刑輕﹐有臥而理之之妙﹐故寫此以示意。三君子聞之﹐亦知吾爲吏之樂不苦也。

昔人畫柱石圖﹐皆居中正面﹐竊獨以爲不然。國之柱石﹐如公孤保傅﹐𨿽位極人臣﹐無居正當陽之理。今特作爲偏側之勢﹐且系以詩曰﹕一卷柱石欲擎天﹐體自尊崇勢自偏﹔卻似武鄕侯气象﹐側身謹愼幾多年。

頑然一塊石﹐臥此苔階碧﹔雨露亦不知﹐霜雪亦不識。園林幾盛衰﹐花樹幾更易﹔但問石先生﹐先生俱記得。

老骨蒼寒起厚坤﹐巍然直擬泰山尊﹔千秋縱有秦皇帝﹐不敢鞭他下海門。

欲學雲林畫石頭﹐愧他筆墨太輕柔﹐而今老去知心意﹐只向精神淡處求。

題畫蘭竹石

終日作字作畫﹐不得休息﹐便要罵人﹔三日不動筆﹐又想一幅紙來﹐以舒其沈悶之气﹐此亦吾曹之賤相也。今日晨起無事﹐掃地焚香﹐烹茶洗硯﹐而故人之紙忽至。欣然命筆﹐作數箭蘭﹑數竿竹﹑數塊石﹐頗有灑然淸脫之趣。其得時得筆之候乎﹗索我畫﹐偏不畫﹐不索我畫﹐偏要畫﹐極是不可解處﹐然解人於此但笑而聽之。

三間茅屋﹐十里春風﹐窗裏幽蘭﹐窗外修竹。此是何等雅趣﹐而安享之人不知也。懵懵懂懂﹐沒沒墨墨﹐絕不知樂在何處。惟勞苦貧病之人﹐忽得十日五日之暇﹐閉柴扉﹐掃竹徑﹐對芳蘭﹐啜苦茗﹐時有微風細雨﹐潤澤於疏籬仄徑之間﹔俗客不來﹐良朋輒至﹐亦適適然自驚爲此日之難得也。凡吾畫蘭畫竹畫石﹐用以慰天下之勞人﹐非以供天下之安享人也。

十笏茅齋﹐一方天井﹐修竹數竿﹐石筍數尺﹐其地無多﹐其費亦無多也。而風中雨中有聲﹐日中月中有影﹐詩中酒中有情﹐閒中悶中有伴﹐非惟我愛竹石﹐卽竹石亦愛我也。彼千金萬金造園亭﹐或遊宦四方﹐終其身不能歸享。而吾輩欲遊名山大川﹐又一時不得卽往﹐何如一室小景﹐有情有味﹐歷久彌新乎﹗對此畫﹐構此境﹐何難斂之則退藏於密﹐亦復放之可彌六合也。

板橋居士旣爲陶道人作滿山蘭竹矣﹐流泉之東﹐不得更著一花一葉﹐又懼其淡寂﹐乃復題二十八字以實之﹕峭壁飛流萬丈孤﹐兀然仙境世間無﹐蘭芳竹翠幽深處﹐置个丹鑪與茗鑪。

昔李涉過皖桐江上﹐有賊劫之。問是涉﹐不索物而索詩。涉曰「細雨微風江上春﹐綠林豪客夜知聞﹔相逢不用相回避﹐世上於今半是君。」書民二哥﹐晚過寓齋﹐彊索余畫﹐且橫甚。因亦題詩誚讓之曰「細雨微風江上村﹐綠林豪客暮敲門﹔相逢不用相回避﹐翠竹芝蘭畫幾盆。」狂夫之言﹐怪迂妄發﹐公其棒我乎﹗

昔人云﹕入芝蘭之室﹐久而忘其香。夫芝蘭入室﹐室則美矣﹐芝蘭勿樂也。吾願居深山絕谷之間﹐有芝弗采﹐有蘭弗掇﹐各適其天﹐各全其性。乃爲詩曰﹕髙山峻壁見芝蘭﹐竹影遮斜幾片寒。便以乾坤爲巨室﹐老夫髙枕臥其間。

昔人畫竹者稱文與可﹑蘇子瞻﹑梅道人。畫蘭者無聞。近世陳古白﹑吾家所南先生﹐始以畫蘭稱﹐又不工於竹。惟淸湘大滌子山水﹑花卉﹑人物﹑翎毛無不擅場﹐而蘭竹尢絕妙冠時。蓋以竹榦葉皆靑翠﹐蘭花葉亦然﹐色相似也﹔蘭有幽芳﹐竹有勁節﹐徳相似也﹔竹歷寒暑而不凋﹐蘭發四時而有蕊﹐壽相似也。淸湘之意﹐深得花竹情理。余故仿佛其意。又聞有明三百年﹐文人皆善蘭竹﹐今不槪見﹐不識何故。

鄭所南﹑陳古白兩先生善畫蘭竹﹐燮未嘗學之﹔徐文長﹑髙且園兩先生不甚畫蘭竹﹐而燮時時學之弗輟﹐蓋師其意不在迹象間也。文長﹑且園才橫而筆豪﹐而燮亦有倔彊不馴之气﹐所以不謀而合。彼陳﹑鄭二公﹐仙肌仙骨﹐藐姑冰雪﹐燮何足以學之哉﹗昔人學艸書入神﹐或觀蛇斗﹐或觀夏云﹐得个入處﹔或觀公主與擔夫爭道﹐或觀公孫大娘舞西河劍器﹐夫豈取艸書成格而規規效法者﹗精神專一﹐奮苦數十年﹐神將相之﹐鬼將告之﹐人將啟之﹐物將發之。不奮苦而求速效﹐只落得少日浮誇﹐老來窘隘而已。

石濤善畫﹐蓋有萬種﹐蘭竹其餘事也。板橋專畫蘭竹﹐五十餘年﹐不畫他物。彼務博﹐我務專﹐安見專之不如博乎﹗石濤畫法千變萬化﹐離奇蒼古﹐而又能細秀妥貼﹐比之八大山人﹐殆有過之無不及處。然八大名滿天下﹐石濤名不出吾揚州﹐何哉﹖八大純用減筆﹐而石濤微茸耳﹔且八大無二名﹐人易記識﹐石濤弘濟﹐又曰淸湘道人﹐又曰苦瓜和尙﹐又曰大滌子﹐又曰瞎尊者﹐別號太多﹐翻成攪亂。八大只是八大﹐板橋亦只是板橋﹐吾不能從石公矣。

復堂李鱓﹐老畫師也。爲蔣南沙﹑髙鐵嶺弟子﹐花卉﹑翎羽﹑虫魚皆妙絕﹐尢工蘭竹。然燮畫蘭竹﹐絕不與之同道。復堂喜曰「是能自立門戶者。」今年七十﹐蘭竹益進﹐惜復堂不再﹐不復有商量畫事之人也。

文與可﹑梅道人畫竹﹐未畫蘭也。蘭竹之妙﹐始於所南翁﹐繼以古白先生。鄭則元品﹐陳則明筆。近代白丁﹑淸湘﹐或渾成﹐或奇縱﹐皆脫古維新特立。近日禹鴻臚畫竹﹐頗能亂﹐甚妙。亂之一字﹐甚當體任﹐甚當體任﹗

畫竹之法﹐不貴拘泥成局﹐要在會心人深神﹐所以梅道人能超最上乘也。蓋竹之體﹐瘦勁孤髙﹐枝枝傲雪﹐節節幹霄﹐有似乎士君子豪气淩雲﹐不爲俗屈。故板橋畫竹﹐不特爲竹寫神﹐亦爲竹寫生。瘦勁孤髙﹐是其神也﹔豪邁淩雲﹐是﹝其﹞生也﹔依於石而不囿於石﹐是其節也﹔落於色相而不滯於梗槪﹐是其品也。竹其有知﹐必能謂余爲解人﹔石如有靈﹐亦當爲余首肯。甲申秋杪﹐歸自邗江﹐居杏花樓。對雨獨酌﹐醉後研墨拈管﹐揮此一幅﹐畱贈主人。

昔東坡居士作枯木竹石﹐使有枯木石而無竹﹐則黯然無色矣。余作竹作石﹐固無取於枯木也。意在畫竹﹐則竹爲主﹐以石輔之。今石反大於竹﹐多於竹﹐又出於格外也。不泥古法﹐不執己見﹐惟在活而已矣。

畫蘭之法﹐三枝五葉﹔畫石之法﹐叢三聚五。皆起手法﹐非爲蘭竹一道僅僅如此﹐遂了其生平學問也。古之善畫者﹐大都以造物爲師。天之所生﹐卽吾之所畫﹐總需一塊元气團結而成。此幅𨿽屬小景﹐要是山腳下洞穴旁之蘭﹐不是盆中磊石湊栽之蘭﹐謂其气整故爾。聊作二十八字以系於後﹕敢云我畫竟無師﹐亦有開蒙上學時。畫到天機流露處﹐無今無古寸心知。

平生愛所南先生及陳古白畫蘭竹。旣又見大滌子畫石﹐或依法皴﹐或不依法皴﹐或整或碎﹐或完或不完。遂取其意﹐構成石勢﹐然後以蘭竹彌縫其間。𨿽學出兩家﹐而筆墨則一气也。

先構石﹐次寫蘭﹐次襯以竹﹐此畫之展次也。石不點苔﹐懼其濁吾畫气。

掀天揭地之文﹐震電驚雷之字﹐呵神罵鬼之談﹐無古無今之畫﹐原不在尋常眼孔中也。未畫以前﹐不立一格﹐旣畫以後﹐不畱一格。———題亂蘭亂竹亂石與汪希林

幾枝修竹幾枝蘭﹐不畏春殘﹐不怕秋寒。飄飄遠在碧雲端﹐雲裏湘山﹐夢裏巫山。

畫工老興未全刪﹐筆也淸閒﹐墨也斕斑。借君莫作畫圖看﹐文裏機閒﹐字裏機關。———題蘭竹石調寄《一剪梅》

介於石﹐臭如蘭﹐堅多節﹐皆《易》之理也﹐君子以之。

四時不謝之蘭﹐百節長靑之竹﹐萬古不移之石﹐千秋不變之人﹐寫三物與大君子爲四美也。

寫蘭宜省﹐寫石宜冷﹐畫家妙法﹐筆底還狠。

竹稱爲君﹐石呼爲丈﹐錫以嘉名﹐千秋無讓。空山結盟﹐介節貞朗。五色爲奇﹐一靑足仰。

蘭艸已成行﹐山中意味長﹔堅貞還自抱﹐何事斗羣芳。

咬定靑山不放松﹐立根原在破巖中﹔千磨萬擊還堅勁﹐任爾東西南北風。———題竹石

畫工何事好離奇﹐一干掀天去不知﹔若使循循墻下立﹐拂云擎日待何時﹗———題出紙一竿

老夫自任是靑山﹐頗長春風竹與蘭。君正虛心素心客﹐巖阿相借又何難。

七十衰翁淡不求﹐風光都付老春秋。畫來密篠才逾石﹐讓爾靑山出一頭。

且讓靑山出一頭﹐疏枝瘦幹未能遒。明年百尺龍孫發﹐多恐靑山遜一籌。

繞藤龍孫好節柯﹐居中柱石老嵯峨。春風夏雨淸光滿﹐歷到秋冬翠更多。

一枝偶向崖邊出﹐便曉山中篠簜多。寄語采樵人莫羨﹐畱他君子在巖阿。

四時花艸最無窮﹐時到芬芳過便空。惟有山中蘭與竹﹐經春歷夏又秋冬。

蘭竹芳馨不等閒﹐同根並蒂好相攀。百年兄弟開懷抱﹐莫謂分居彼此山。

揮毫已寫竹三竿﹐竹下還添幾筆蘭。總爲本源同七穆﹐欲修舊譜與君看。

日日紅橋鬥酒巵﹐家家桃李艷芳姿。閉門只是栽蘭竹﹐畱得春光過四時。

新栽瘦竹小園中﹐石上淒淒三兩叢。竹又不髙峯又矮﹐大都謙退是家風。

題雜畫

乾隆二年丁巳﹐始得接交於肅公同學老長兄。見其朴茂忠實﹐綽有古意﹐如松柏之在巖阿﹐眾芳不及也。後十餘年﹐再會如故。又三年復會﹐亦如故。豈非松柏之質本於性生﹐春夏無所爭榮﹐秋冬亦不見其搖落耶﹖因畫雙松圖奉贈。弟至不材﹐亦竊附松之列﹐以爲二老人者相好相倚借之一證也。

又畫小竹襯貼其間﹐作竹苞松茂之意﹐以見公子孫承承繩繩﹐皆賢人哲士﹐蓋朴茂忠實之報有必然者。———題雙松圖

進又無能退又難﹐宦途跼蹐不堪看﹔吾家頗有東籬菊﹐歸去秋風耐歲寒。———畫菊與某官畱別

復堂奇筆畫老松﹐晴江漧墨插梅兄﹐板橋學寫風來竹﹐圖成三友祝何翁。———題三友圖

南陽菊水多耆舊﹐此是延年一種花。八十老人勤采啜﹐定教霜鬢變成鴉。———題菊石圖

本爲編籬護菊花﹐誰知老竹又生芽﹔千秋名士原同調﹐陶令王猷合一家。———題竹菊圖

偶然畫竹渾無色﹐又向秋風寫菊花。不敢自誇君子節﹐願從陶令作籬笆。———題蘭竹菊帳額

桂皮香與菊花香﹐都入陶家漉酒缸。醉後便饒春意味﹐不知天地有秋霜。———題桔菊

牡丹芍藥各爭妍﹐葉亂花翻臭午天﹔何似竹籬茅屋淨﹐一枝淸瘦出朝煙。———題梅

一生從未畫梅花﹐不識孤山處士家。今日畫梅兼畫竹﹐歲寒心事滿煙霞。———題梅竹

牡丹花下一枝梅﹐富貴窮酸共一堆。莫道牡丹眞富貴﹐不如梅占百花魁。———題牡丹梅花圖

蘭蕙種種要栽盆﹐無數英雄擠破門。不如畫个空缸在﹐好與山人作酒樽。———題蘭蕙空缸

誰與荒齋伴寂寥﹐一枝柱石上雲霄。挺然直是陶元亮﹐五斗何能折吾腰﹗———題柱石

題他人畫

髙西園﹐膠州人﹐初號南村。此幅是其少作﹐後病廢用左手﹐書畫益奇。人但羨其末年老筆﹐不知規矩準繩自然秀異絕俗﹐於少時已壓倒一切矣。西園爲晚峯先生畫﹐余不及見晚峯﹐而西園見之﹔後人不及見西園﹐而予得友之。由此而上推﹐何古人之不可見﹖由此下推﹐何後人之不可傳﹖卽一畫有千秋遐想焉﹗———題髙鳳翰寒林雅陣圖

豈是人間短褐徒﹐胸中錦繡要模糊。況經風雨離披後﹐廢盡天吳紫鳳圖。南阜山人作披褐圖﹐寂寥蕭澹。旣已蔬食沒齒無怨矣。板橋居士爲題二十八字﹐則又怨甚﹐然居士實不怨也。復錄《遣懷》舊作一首﹐寄於捲內﹐以與先篇相發明焉﹕江海飄零竊大名﹐宮花曾壓帽檐輕。樽前更挾韋娘艷﹐再怨淸貧太不情。———題髙鳳翰披褐圖捲

睡龍醒後才伸爪﹐抓破南山一片靑。聊題畫境﹐其筆墨之妙﹐古人或不能到﹐予何言以知之。

此幅已極神品逸品之妙﹐而虫蝕剝落處又足以助其空靈。

此幅從何處飛來﹐其筆墨未曾著紙﹐然飛來又恐飛去﹐須磔狗血以厭之。

此幅三石擠塞滿紙﹐而其爲綠﹑爲赭﹑爲墨﹐何淸晰也﹗爲髙﹑爲下﹑爲內﹑爲外﹐何徑路分明也﹗又以苔艸點綴﹐不粘不脫﹐使彼此交搭有情﹐何雋永也﹗西園老兄﹐秀才出身﹐故畫法具有理解。近日詩古家罵秀才﹐罵制藝﹐幾至於不可耐。不知詩古不從制藝出﹐皆無倫雜湊。滿口山川風月﹐滿手桃柳杏花﹐張哥帽﹐李哥戴﹐直是不堪一笑耳。聖天子以制藝取士﹐士以此應之。明淸兩朝士人﹐精神聚會﹐正在此處。試看西園兄畫﹐絕無時文气﹐而卻從時人制藝出來。———題髙鳳翰畫冊

復堂之畫凡三變﹕初從裏中魏淩蒼先生學山水﹐便爾明秀蒼雄﹐過於所師。其後入都﹐謁仁皇帝馬前﹐天顏霽悅﹐令從南沙蔣廷錫學畫﹐乃爲作色花卉如生。此冊是三十外學蔣時筆也。後經崎嶇患難﹐入都得侍髙司寇其佩﹐又在揚州見石濤和尙畫﹐因作破筆潑墨﹐畫益奇。初入都一變﹐再入都又一變﹐變而愈上﹐蓋規矩方圓尺度﹐顏色深淺離合﹐絲毫不亂﹐藏在其中﹐而外之揮灑脫落﹐皆妙諦也。六十外又一變﹐則散慢頹唐﹐無復筋骨﹐老可悲也。冊中一脂﹑一墨﹑一赭﹑一靑綠﹐皆欲飛去﹐不可攀畱。世之愛復堂者﹐存其少作壯年筆﹐而焚其衰筆﹑贗筆﹐則復堂之眞精神眞面目﹐千古常新矣。———題李鱓花卉蔬果冊

此復堂先生六十內畫也。力足手橫﹐大是靑藤得意之筆﹐不知者以爲贗作﹐直是兒童手眼未除耳。———題李鱓枯木竹石圖

稻穗黃﹐充饑腸﹐菜葉綠﹐作羹湯﹔味平淡﹐趣悠長。萬人性命﹐二物耽當。幾點濡濡墨水﹐一幅大大文章。———題李鱓墨筆稻菜小軸

籬菊花開艷﹐經霜色更紅﹐不畏西風惡﹐巍然獨自雄。———題李鱓紅菊冊頁

君家蕉竹浙江東﹐此畫還添柱石功。最羨先生淸貴客﹐宮袍南院四時紅。———題李鱓蕉竹圖

仰天鴻雁唳晴空﹐立地珊瑚七尺紅。驚爾文章成絢爛﹐從人閱歷換霜風。———題李鱓畫老少年立軸

古柏蒼然挺歲寒﹐淹畱廢院气丸丸。畫工助爾參天力﹐故遣淩霄上下盤。———題李鱓古柏淩霄圖

梅花抱冬心﹐月季有正色﹐俯視石菖蒲﹐淸淺茁寒碧。佛手諭畫禪﹐彈指現妙迹﹐共玩此窗中﹐聊爲一笑適。乾隆丁卯秋日﹐士愼畫梅﹐復堂補佛手﹑石菖蒲﹐晴江添月季﹐余作詩於上。———題汪士愼﹑李鱓﹑李方膺合作花卉圖軸

蘭竹畫﹐人人所爲﹐不得好。梅花﹐舉世所不爲﹐更不得好。惟俗工俗僧爲之﹐每見其幾段大炭﹐撐拄吾目﹐其惡穢欲嘔也。晴江李四哥獨爲於舉世不爲之時﹐以難見奇﹐以孤見實﹐故其畫梅﹐爲天下先。日則凝視﹐夜則構思﹐身忘於衣﹐口忘於味﹐然後領梅之神﹐達梅之性﹐挹梅之韻﹐吐梅之情﹐梅亦俯首就範﹐入其剪裁刻劃之中而不能出。夫所謂剪裁者﹐絕不剪裁﹐乃眞剪裁也。所謂刻劃者﹐絕不刻劃﹐乃眞刻劃也。豈止神行人畫﹐天復有莫知其然而然者﹐問之晴江﹐亦不自知﹐亦不能告人也。愚來通州﹐得睹此卷﹐精神濬發﹐興致淋漓。此卷新枝古幹﹐夾雜飛舞﹐令人莫得尋其起落。吾欲坐臥其下﹐作十日工課而後去耳。

梅根嚙嚙﹐梅苔燁燁﹐幾瓣冰塊﹐千秋古雪。———題李方膺墨梅圖

此二竿者可以爲簫﹐可以爲笛﹐必須鑿出孔竅。然世間之物﹐與其有孔竅﹐不若沒孔竅之爲妙也。晴江道人畫數片葉以遮之﹐亦曰免其穿鑿。———題李方膺墨竹

一枝瘦影橫窗前﹐昨夜東風雨太顚﹐不是傍人扶不起﹐須知酣醉欲成眠。———題李方膺墨竹冊頁

郝香山﹐晴江李公之侍人也﹐寶其主之筆墨如拱璧﹐而索題跋於板橋老人。孫柳門﹐又个道人之侍人也﹐寶其主之筆墨與香山等﹐而又摹道人之照﹐而祕藏之﹐以爲千秋供奉﹐其義更深遠矣。用題二十八字﹕嗟予不是康成裔﹐羨此眞成穎士家﹐放眼乾坤臣主義﹐靑衣往往勝烏紗。———題黃愼畫丁有煜像捲

鐵硯猶穿況石頭﹐知君心事欲千秋﹐文章吐納煙霞外﹐入手先親卽墨侯。———題黃愼畫黃漱石捧硯圖小像軸

一瓶一瓶又一瓶﹐歲朝圖畫筆如生。莫將片紙嫌殘缺﹐三百年來愛古情。乙丑冬十有二月﹐遊揚州東郭﹐見市上有此畫﹐幾於破爛不堪﹐屬裝畫者托之﹐常掛幾席間﹐聊以存元初筆仗云。———題李萌歲朝圖

雪滿天地﹐胡爲仗劍遊﹖欲談心裏事﹐同上酒家樓。———題遊俠圖

豎幅橫披總畫山﹐滿樓空翠滴煙鬟。明朝買棹淸江上﹐卻在君家圖畫間。———題團冠霞畫山樓

西湖煙水不成秋﹐半是僧樓半酒樓。云外一帆揮手去﹐要看江海泊天流。———題張賓鶴西湖送別圖

國破家亡鬢總皤﹐一囊詩畫作頭陀。橫塗豎抹千千幅﹐墨點無多淚點多。———題屈翁山詩札﹐石濤﹑石溪﹑八大山人山水小幅﹐並白丁墨蘭共一卷

今日方知惲壽平﹐石田筆墨十洲情。廿年贗本相疑信﹐徒使前賢笑後生。———題姚太守家藏惲南田梅菊二軸

●書信捲

十六通家書小引板橋詩文﹐最不喜求人作敍。求之王公大人﹐旣以借光爲可恥﹔求之湖海名流﹐必至含譏帶訕﹐遭其荼毒而無可如何﹐總不如不敍爲得也。幾篇家信﹐原算不得文章﹐有些好處﹐大家看看﹔如無好處﹐糊窗糊壁﹐覆瓿覆盎而已﹐何以敍爲﹗乾隆己巳﹐鄭燮自題。

雍正十年杭州韜光庵中寄捨弟墨

誰非黃帝堯舜之子孫﹐而至於今日﹐其不幸而爲臧獲﹐爲婢妾﹐爲輿臺﹑皂隸﹐窘窮迫逼﹐無可柰何。非其數十代以前卽自臧獲﹑婢妾﹑輿臺﹑皂隸來也。一旦奮發有爲﹐精勤不倦﹐有及身而富貴者矣﹐有及其子孫而富貴者矣﹐王侯將相豈有種乎﹗而一二失路名家﹐落魄貴冑﹐借祖宗以欺人﹐述先代而自大。輒曰﹕彼何人也﹐反在霄漢﹔我何人也﹐反在泥塗。天道不可憑﹐人事不可問。嗟乎﹗不知此正所謂天道人事也。天道福善禍淫﹐彼善而富貴﹐爾淫而貧賤﹐理也﹐庸何傷﹖天道循環倚伏﹐彼祖宗貧賤﹐今當富貴﹐爾祖宗富貴﹐今當貧賤﹐理也﹐又何傷﹖天道如此﹐人事卽在其中矣。愚兄爲秀才時﹐檢家中舊書簏﹐得前代家奴契券﹐卽於燈下焚去﹐並不返諸其人。恐明與之﹐反多一番形迹﹐增一番愧恧。自我用人﹐從不書券﹐合則畱﹐不合則去。何苦存此一紙﹐使吾後世子孫﹐借爲口實﹐以便苛求抑勒乎﹗如此存心﹐是爲人處﹐卽是爲己處。若事事預畱把柄﹐使入其网羅﹐無能逃脫﹐其窮愈速﹐其禍卽來﹐其子孫卽有不可問之事﹑不可測之憂。試看世間會打算的﹐何曾打算得別人一點﹐直是算盡自家耳﹗可哀可嘆﹐吾弟識之。

焦山讀書寄捨弟墨

僧人徧滿天下﹐不是西域送來的。卽吾中國之父兄子弟﹐窮而無歸﹐入而難返者也。削去頭髮便是他﹐畱起頭髮還是我。怒眉瞋目﹐叱爲異端而深惡痛絕之﹐亦覺太過。佛自周昭王時下生﹐迄於滅度﹐足迹未嘗履中國土。後八百年而有漢明帝﹐說謊說夢﹐惹出這場事來﹐佛實不聞不曉。今不責明帝﹐而齊聲罵佛﹐佛何辜乎﹖況自昌黎辟佛以來﹐孔道大明﹐佛焰漸息﹐帝王卿相﹐一遵《六經》《四子》之書﹐以爲齊家治國平天下之道﹐此時而猶言辟佛﹐亦如同嚼蠟而已。和尙是佛之罪人﹐殺盜淫妄﹐貪婪勢利﹐無復明心見性之規。秀才亦是孔子罪人﹐不仁不智﹐無禮無義﹐無復守先待後之意。秀才罵和尙﹐和尙亦罵秀才。語云「各人自掃階前雪﹐莫管他家屋瓦霜。」老弟以爲然否﹖偶有所觸﹐書以寄汝﹐並示無方師一笑也。

儀眞縣江村茶社寄捨弟

江雨初晴﹐宿煙收盡﹐林花碧柳﹐皆洗沐以待朝暾﹔而又嬌鳥喚人﹐微風疊浪﹐吳﹑楚諸山﹐靑蔥明秀﹐幾欲渡江而來。此時坐水閣上﹐烹龍鳳茶﹐燒夾剪香﹐令友人吹笛﹐作《落梅花》一弄﹐眞是人間仙境也。嗟乎﹗爲文者不當如是乎﹗一種新鮮秀活之气﹐宜場屋﹐利科名﹐卽其人富貴福澤享用﹐自從容無棘刺。王逸少﹑虞世南書﹐字字馨逸﹐二公皆髙年厚福。詩人李白﹐仙品也﹔王維﹐貴品也﹔杜牧﹐雋品也。維﹑牧皆得大名﹐歸老輞川﹑樊川﹐車馬之客﹐日造門下。維之弟有縉﹐牧之子有荀鶴﹐又復表表後人。惟太白長流夜郎。然其走馬上金鑾﹐禦手調羹﹐貴妃侍硯﹐與崔宗之著宮錦袍遊遨江上﹐望之如神仙﹐過揚州未匝月﹐用朝廷金錢三十六萬﹐凡失路名流﹐落魄公子﹐皆厚贈之﹐此其際遇何如哉﹗正不得以夜郎爲太白病。先朝董思白﹐我朝韓慕廬﹐皆以鮮秀之筆﹐作爲制藝﹐取重當時。思翁猶是慶﹑歷規模﹐慕廬則一掃從前﹐橫斜疏放﹐愈不整齊﹐愈覺妍妙。二公並以大宗伯歸老於家﹐享江山兒女之樂。方百川﹑靈臯兩先生﹐出慕廬門下﹐學其文而精思刻酷過之﹔然一片怨詞﹐滿紙淒調。百川早世﹐靈臯晚達﹐其崎嶇屯難亦至矣﹐皆其文之所必致也。吾弟爲文﹐須想春江之妙境﹐挹先輩之美詞﹐令人悅心娛目﹐自爾利科名﹐厚福澤。或曰﹕吾子論文﹐常曰生辣﹐曰古奧﹐曰離奇﹐曰淡遠﹐何忽作此秀媚語﹖余曰﹕論文﹐公道也﹐訓子弟﹐私情也。豈有子弟而不願其富貴壽考者乎﹗故韓非﹑商鞅﹑晁錯之文﹐非不刻削﹐吾不願子弟學之也﹔褚河南﹑歐陽率更之書﹐非不孤峭﹐吾不願子孫學之也﹔郊寒島瘦﹐長吉鬼語﹐詩非不妙﹐吾不願子孫學之也。私也﹐非公也。是日許生旣白買舟系閣下﹐邀看江景﹐並遊一戧港。書罷﹐登舟而去。

焦山別峯庵雨中無事書寄捨弟墨

秦始皇燒書﹐孔子亦燒書。刪書斷自唐﹑虞﹐則唐﹑虞以前﹐孔子得而燒之矣。詩三千篇﹐存三百十一篇﹐則二千六百八十九篇﹐孔子亦得而燒之矣。孔子燒其可燒﹐故灰滅無所復存﹐而存者爲經﹐身尊道隆﹐爲天下後世法。始皇虎狼其心﹐蜂蠆其性﹐燒經滅聖﹐欲剜天眼而濁人心﹐故身死宗亡國滅﹐而遺經復出。始皇之燒﹐正不如孔子之燒也。自漢以來﹐求書著書﹐汲汲每若不可及。魏﹑晉而下﹐迄於唐﹑宋﹐著書者數千百家。其間風雲月露之辭﹐悖理傷道之作﹐不可勝數﹐常恨不得始皇而燒之。而抑又不然﹐此等書不必始皇燒﹐彼將自燒也。昔歐陽永叔讀書祕閣中﹐見數千萬卷﹐皆黴爛不可收拾﹐又有書目數十卷亦爛去﹐但存數卷而已。視其人名皆不識﹐視其書名皆未見。夫歐公不爲不博﹐而書之能藏祕閣者﹐亦必非無名之子。錄目數卷中﹐竟無一人一書識者﹐此其自焚自滅爲何如﹗尙待他人舉火乎﹖近世所存漢﹑魏﹑晉叢書﹐唐﹑宋叢書﹐《津逮祕書》《唐類函》《說郛》《文獻通考》﹐杜佑《通典》﹐鄭樵《通誌》之類﹐皆捲冊浩繁﹐不能翻刻﹐數百年兵火之後﹐十亡七八矣。劉向《說苑》《新序》《韓詩外傳》﹐陸賈《新語》﹐揚雄《太玄》《法言》﹐王充《論衡》﹐蔡邕《獨斷》﹐皆漢儒之矯矯者也。𨿽有些零碎道理﹐譬之《六經》﹐猶蒼蠅聲耳﹐豈得爲日月經天﹐江河行地哉﹗吾弟讀書﹐《四書》之上有《六經》《六經》之下有《左》《史》《莊》《騷》﹐賈﹑董策略﹐諸葛表章﹐韓文杜詩而已﹐只此數書﹐終身讀不盡﹐終身受用不盡。至如《二十一史》﹐書一代之事﹐必不可廢。然魏收穢書﹑宋子京《新唐書》﹐簡而枯﹔脫脫《宋書》﹐冗而雜。欲如韓文杜詩膾炙人口﹐豈可得哉﹗此所謂不燒之燒﹐未怕秦灰﹐終歸孔炬耳。《六經》之文﹐至矣盡矣﹐而又有至之至者﹕渾淪磅礡﹐闊大精微﹐卻是家常日用﹐《禹貢》《洪範》《月令》《七月流火》是也。當刻刻尋討貫串﹐一刻離不得。張橫渠《西銘》一篇﹐巍然接《六經》而作﹐嗚呼休哉﹗雍正十三年五月廿四日﹐哥哥字。

焦山雙峯閣寄捨弟墨

郝家莊有墓田一塊﹐價十二兩﹐先君曾欲買置﹐因有無主孤墳一座﹐必須刨去。先君曰「嗟乎﹗豈有掘人之冢以自立其冢者乎﹗」遂去之。但吾家不買﹐必有他人買者﹐此冢仍然不保。吾意欲致書郝表弟﹐問此地下落﹐若未售﹐則封去十二金﹐買以葬吾夫婦。卽畱此孤墳﹐以爲牛眠一伴﹐刻石示子孫﹐永永不廢﹐豈非先君忠厚之義而又深之乎﹗夫堪輿家言﹐亦何足信。吾輩存心﹐須刻刻去澆存厚﹐𨿽有惡風水﹐必變爲善地﹐此理斷可信也。後世子孫﹐淸明上冢﹐亦祭此墓﹐巵酒﹑只雞﹑盂飯﹑紙錢百陌﹐著爲例。雍正十三年六月十日﹐哥哥寄。

淮安舟中寄捨弟墨

以人爲可愛﹐而我亦可愛矣﹔以人爲可惡﹐而我亦可惡矣。東坡一生覺得世上沒有不好的人﹐最是他好處。愚兄平生漫罵無禮﹐然人有一才一技之長﹐一行一言之美﹐未嘗不嘖嘖稱道。橐中數千金﹐隨手散盡﹐愛人故也。至於缺阨欹危之處﹐亦往往得人之力。好罵人﹐尢好罵秀才。細細想來﹐秀才受病﹐只是推廓不開﹐他若推廓得開﹐又不是秀才了。且專罵秀才﹐亦是冤屈。而今世上那个是推廓得開的﹖年老身孤﹐當愼口過。愛人是好處﹐罵人是不好處。東坡以此受病﹐況板橋乎﹗老弟亦當時時勸我。

範縣署中寄捨弟墨

剎院寺祖墳﹐是東門一枝大家公共的﹐我因葬父母無地﹐遂葬其傍。得風水力﹐成進士﹐作宦數年無恙。是眾人之富貴福澤﹐我一人奪之也﹐於心安乎不安乎﹗可憐我東門人﹐取魚撈蝦﹐撐船結网﹔破屋中喫秕糠﹐啜麥粥﹐搴取荇葉﹑蘊頭﹑蔣角煮之﹐旁貼蕎麥鍋餅﹐便是美食﹐幼兒女爭吵。每一念及﹐眞含淚欲落也。汝持俸錢南歸﹐可挨家比戶﹐逐一散結。南門六家﹐竹橫港十八家﹐下佃一家﹐派𨿽遠﹐亦是一脈﹐皆當有所分惠。騏驎小叔祖亦安在﹖無父無母孤兒﹐村中人最能欺負﹐宜訪求而慰問之。自曾祖父至我兄弟四代親戚﹐有久而不相識面者﹐各贈二金﹐以相連續﹐此後便好來往。徐宗於﹑陸白義輩﹐是舊時同學﹐日夕相徵逐者也。猶憶談文古廟中﹐破廊敗葉颼颼﹐至二三鼓不去﹔或又騎石獅子脊背上﹐論兵起舞﹐縱言天下事。今皆落落未遇﹐亦當分俸以惇夙好。凡人於文章學問﹐輒自謂己長﹐科名唾手而得﹐不知俱是僥幸。設我至今不第﹐又何處叫屈來﹐豈得以此驕倨朋友﹗惇宗族﹐睦親姻﹐念故交﹐大數旣得﹔其餘鄰里鄕黨﹐相賙相卹﹐汝自爲之﹐務在金盡而止。愚兄更不必瑣瑣矣。

範縣署中寄捨弟墨第二書

吾弟所買宅﹐嚴緊密栗﹐處家最宜﹐只是天井太小﹐見天不大。愚兄心思曠遠﹐不樂居耳。是宅北至鸚鵡橋不過百步﹐鸚鵡橋至杏花樓不過三十步﹐其左右頗多隙地。幼時飲酒其旁﹐見一片荒城﹐半堤衰柳﹐斷橋流水﹐破屋叢花﹐心竊樂之。若得制錢五十千﹐便可買地一大段﹐他日結茅有在矣。吾意欲築一土墻院子﹐門內多栽竹樹艸花﹐用碎磚鋪曲徑一條﹐以達二門。其內茅屋二間﹐一間坐客﹐一間作房﹐貯圖書史籍﹑筆墨硯瓦﹑酒董茶具其中﹐爲良朋好友﹑後生小子論文賦詩之所。其後住家﹐主屋三間﹐廚屋二間﹐奴子屋一間﹐共八間。俱用艸苫﹐如此足矣。淸晨日尙未出﹐望東海一片紅霞﹐薄暮斜陽滿樹。立院中髙處﹐便見煙水平橋。家中宴客﹐墻外人亦望見燈火。南至汝家百三十步﹐東至小園僅一水﹐實爲恆便。或曰﹕此等宅居甚適﹐只是怕盜賊。不知盜賊亦窮民耳﹐開門延入﹐商量分惠﹐有甚麼便拿甚麼去﹔若一無所有﹐便王獻之靑氈﹐亦可攜取質百錢救急也。吾弟當畱心此地﹐爲狂兄娛老之資﹐不知可能遂願否﹖

範縣署中寄捨弟墨第三書

禹會諸侯於塗山﹐執玉帛者萬國。至夏﹑殷之際﹐僅有三千﹐彼七千者竟何往矣﹖周武王大封同異姓﹐合前代諸侯﹐得千八百國﹐彼一千餘國又何往矣﹖其時彊侵弱﹐眾暴寡﹐刀痕箭瘡﹐薰眼破脇﹐奔竄死亡無地者﹐何可勝道。特無孔子作《春秋》﹐左丘明爲傳記﹐故不傳於世耳。世儒不知﹐謂春秋爲極亂之世﹐復何道﹖而春秋已前﹐皆若渾渾噩噩﹐蕩蕩平平﹐殊甚可笑也。以太王之賢聖﹐爲狄所侵﹐必至棄國與之而後已。天子不能徵﹐方伯不能討﹐則夏﹑殷之季世﹐其搶攘淆亂爲何如﹐尙得謂之蕩平安輯哉﹗至於《春秋》一書﹐不過因赴告之文﹐書之以定褒貶。左氏乃得依經作傳。其時不赴告而背理壞道亂亡破滅者﹐十倍於《左傳》而無所考。卽如「漢陽諸姬﹐楚實盡之」﹐諸姬是若干國﹖楚是何年月日如何殄滅他﹖亦尋不出證據來。學者讀《春秋》經傳﹐以爲極亂﹐而不知其所書﹐尙是十之一﹐千之百也。嗟乎﹗吾輩旣不得志於時﹐困守於山椒海麓之間﹐翻閱遺編﹐發爲長吟浩嘆﹐或喜而歌﹐或悲而泣。誠知書中有書﹐書外有書﹐則心空明而理圓湛﹐豈復爲古人所束縛﹐而略無張主乎﹗豈復爲後世小儒所顚倒迷惑﹐反失古人眞意乎﹗𨿽無帝王師相之權﹐而進退百王﹐屏當千古﹐是亦足以豪而樂矣。又如《春秋》﹐魯國之史也﹐使豎儒爲之﹐必自伯禽起首﹐乃爲全書﹐如何沒頭沒腦﹐半路上從隱公說起﹖殊不知聖人只要明理範世﹐不必拘牽。其簡冊可考者考之﹐不可考者置之。如隱公並不可考﹐便從桓﹑莊起亦得。或曰﹕《春秋》起自隱公﹐重讓也﹔刪書斷自唐﹑虞﹐亦重讓也。此與兒童之見無異。試問唐﹑虞以前天子﹐哪个是爭來的﹖大率刪書斷自唐﹑虞﹐唐﹑虞以前﹐荒遠不可信也。《春秋》起自隱公﹐隱公以前﹐殘缺不可考也﹐所謂史闕文耳。總是讀書要有特識﹐依樣葫蘆﹐無有是處。而特識又不外乎至情至理﹐歪扭亂竄﹐無有是處。

人謂《史記》以吳太伯爲《世家》第一﹐伯夷爲《列傳》第一﹐俱重讓國。但《五帝本紀》以黃帝爲第一﹐是戮蚩尢用兵之始﹐然則又重爭乎﹖後先矛盾﹐不應至是。總之﹐豎儒之言﹐必不可聽﹐學者自出眼孔﹑自豎脊骨讀書可爾。乾隆九年六月十五日﹐哥哥字。

範縣署中寄捨弟墨第四書

十月二十六日得家書﹐知新置田獲秋稼五百斛﹐甚喜。而今而後﹐堪爲農夫以沒世矣﹗要須制碓﹑制磨﹑制篩羅簸箕﹑制大小掃帚﹑制升斗斛。家中婦女﹐率諸婢妾﹐皆令習舂揄蹂簸之事﹐便是一種靠田園長子孫气象。天寒冰凍時﹐窮親戚朋友到門﹐先泡一大碗炒米送手中﹐佐以醬姜一小碟﹐最是暖老溫貧之具。暇日咽碎米餅﹐煮糊塗粥﹐雙手捧碗﹐縮頸而啜之﹐霜晨雪早﹐得此周身俱暖。嗟乎﹗嗟乎﹗吾其長爲農夫以沒世乎﹗我想天地間第一等人﹐只有農夫﹐而士爲四民之末。農夫上者種地百畝﹐其次七八十畝﹐其次五六十畝﹐皆苦其身﹐勤其力﹐耕種收獲﹐以養天下之人。使天下無農夫﹐舉世皆餓死矣。我輩讀書人﹐入則孝﹐出則弟﹐守先待後﹐得志澤加於民﹐不得志修身見於世﹐所以又髙於農夫一等。今則不然﹐一捧書本﹐便想中舉﹑中進士﹑作官﹐如何攫取金錢﹑造大房屋﹑置多田產。起手便錯走了路頭﹐後來越做越壞﹐總沒有个好結果。其不能發達者﹐鄕裏作惡﹐小頭銳面﹐更不可當。夫束脩自好者﹐豈無其人﹔經濟自期﹐抗懷千古者﹐亦所在多有。而好人爲壞人所累﹐遂令我輩開不得口﹔一開口﹐人便笑曰﹕汝輩書生﹐總是會說﹐他日居官﹐便不如此說了。所以忍气吞聲﹐只得捱人笑罵。工人制器利用﹐賈人搬有運無﹐皆有便民之處。而士獨於民大不便﹐無怪乎居四民之末也﹗且求居四民之末而亦不可得也﹗愚兄平生最重農夫﹐新招佃地人﹐必須待之以禮。彼稱我爲主人﹐我稱彼爲客戶﹐主客原是對待之義﹐我何貴而彼何賤乎﹖要體貌他﹐要憐憫他﹔有所借貸﹐要周全他﹔不能償還﹐要寬讓他。嘗笑唐人《七夕》詩﹐詠牛郎織女﹐皆作會別可憐之語﹐殊失命名本旨。織女﹐衣之源也﹐牽牛﹐食之本也﹐在天星爲最貴﹔天顧重之﹐而人反不重乎﹗其務本勤民﹐呈象昭昭可鑑矣。吾邑婦人﹐不能織綢織布﹐然而主中饋﹐習鍼綫﹐猶不失爲勤謹。近日頗有聽鼓兒詞﹐以鬥葉爲戲者﹐風俗蕩軼﹐亟宜戒之。吾家業地𨿽有三百畝﹐總是典產﹐不可久恃。將來須買田二百畝﹐予兄弟二人﹐各得百畝足矣﹐亦古者一夫受田百畝之義也。若再求多﹐便是占人產業﹐莫大罪過。天下無田無業者多矣﹐我獨何人﹐貪求無厭﹐窮民將何所措足乎﹗或曰﹕世上連阡越陌﹐數百頃有餘者﹐子將柰何﹖應之曰﹕他自做他家事﹐我自做我家事﹐世道盛則一徳遵王﹐風俗偸則不同爲惡﹐亦板橋之家法也。哥哥字。

範縣署中寄捨弟墨第五書

作詩非難﹐命題爲難。題髙則詩髙﹐題矮則詩矮﹐不可不愼也。少陵詩髙絕千古﹐自不必言﹐卽其命題﹐已早據百尺樓上矣。通體不能悉舉﹐且就一二言之﹕《哀江頭》《哀王孫》﹐傷亡國也﹔《新婚別》《無家別》《垂老別》《前後出塞》諸篇﹐悲戍役也﹔《兵車行》《麗人行》﹐亂之始也﹔《達行在所》三首﹐慶中興也﹔《北徵》《洗兵馬》﹐喜復國望太平也。只一開卷﹐閱其題次﹐一種憂國憂民忽悲忽喜之情﹐以及宗廟丘墟﹐關山勞戍之苦﹐宛然在目。其題如此﹐其詩有不痛心入骨者乎﹗至於往來贈答﹐杯酒淋漓﹐皆一時豪傑﹐有本有用之人﹐故其詩信當時﹑傳後世﹐而必不可廢。放翁詩則又不然﹐詩最多﹐題最少﹐不過《山居》《村居》《春日》《秋日》《卽事》《遣興》而已。豈放翁爲詩與少陵有二道哉﹖蓋安史之變﹐天下土崩﹐郭子儀﹑李光弼﹑陳玄禮﹑王思禮之流﹐精忠勇略﹐冠絕一時﹐卒復唐之社稷。在《八哀》詩中﹐旣略敍其人﹐而《洗兵馬》一篇﹐又復總其全數而贊嘆之﹐少陵非苟作也。南宋時﹐君父幽囚﹐棲身杭越﹐其辱與危亦至矣。講理學者﹐推極於毫釐分寸﹐而卒無救時濟變之才﹔在朝諸大臣﹐皆流連詩酒﹐沈溺湖山﹐不顧國之大計。是尙得爲有人乎﹗是尙可辱吾詩歌而勞吾贈答乎﹗直以《山居》《村居》《夏日》《秋日》﹐了卻詩債而已。且國將亡﹐必多忌﹐躬行桀﹑紂﹐必曰駕堯﹑舜而軼湯﹑武。宋自紹興以來﹐主和議﹑增歲幣﹑送尊號﹑處卑朝﹑括民膏﹑戮大將﹐無惡不作﹐無陋不爲。百姓莫敢言喘﹐放翁惡得形諸篇翰以自取戾乎﹗故杜詩之有人﹐誠有人也﹔陸詩之無人﹐誠無人也。杜之歷陳時事﹐寓諫諍也﹔陸之絕口不言﹐免羅織也。𨿽以放翁詩題與少陵並列﹐奚不可也﹗近世詩家題目﹐非賞花卽宴集﹐非喜晤卽贈行﹐滿紙人名﹐某軒某園﹐某亭某齋﹐某樓某巖﹐某村某墅﹐皆市井流俗不堪之子﹐今日才立別號﹐明日便上詩箋。其題如此﹐其詩可知﹐其詩如此﹐其人品又可知。吾弟欲從事於此﹐可以終歲不作﹐不可以一字苟吟。愼題目﹐所以端人品﹐厲風教也。若一時無好題目﹐則論往古﹐告來今﹐樂府舊題﹐盡有做不盡處﹐盍爲之。哥哥字。

濰縣署中寄捨弟墨第一書

讀書以過目成誦爲能﹐最是不濟事。眼中了了﹐心下匆匆﹐方寸無多﹐往來應接不暇﹐如看場中美色﹐一眼卽過﹐與我何與也。千古過目成誦﹐孰有如孔子者乎﹖讀《易》至韋編三絕﹐不知翻閱過幾千百徧來﹐微言精義﹐愈探愈出﹐愈研愈入﹐愈往而不知其所窮。𨿽生知安行之聖﹐不廢困勉下學之功也。東坡讀書不用兩徧﹐然其在翰林讀《阿房宮賦》至四鼓﹐老吏苦之﹐坡灑然不倦。豈以一過卽記﹐遂了其事乎﹗惟虞世南﹑張睢陽﹑張方平﹐平生書不再讀﹐迄無佳文。且過輒成誦﹐又有無所不誦之陋。卽如《史記》百三十篇中﹐以《項羽本紀》爲最﹐而《項羽本紀》中﹐又以鉅鹿之戰﹑鴻門之宴﹑垓下之會爲最。反覆誦觀﹐可欣可泣﹐在此數段耳。若一部《史記》﹐篇篇都讀﹐字字都記﹐豈非沒分曉的鈍漢﹗更有小說家言﹐各種傳奇惡曲﹐及打油詩詞﹐亦復寓目不忘﹐如破爛廚櫃﹐臭油壞醬悉貯其中﹐其齷齪亦耐不得。

濰縣署中與捨弟墨第二書

餘五十二歲始得一子﹐豈有不愛之理﹗然愛之必以其道﹐𨿽嬉戲頑耍﹐務令忠厚悱惻﹐毋爲刻急也。平生最不喜籠中養鳥﹐我圖娛悅﹐彼在囚牢﹐何情何理﹐而必屈物之性以適吾性乎﹗至於發系蜻蜓﹐綫縛螃蟹﹐爲小兒頑具﹐不過一時片刻便摺拉而死。夫天地生物﹐化育劬勞﹐一蟻一虫﹐皆本陰陽五行之气絪縕而出。上帝亦心心愛念。而萬物之性人爲貴﹐吾輩意不能體天之心以爲心﹐萬物將何所托命乎﹖蛇蚖蜈蚣﹑豺狼虎豹﹐虫之最毒者也﹐然天旣生之﹐我何得而殺之﹖若必欲盡殺﹐天地又何必生﹖亦惟驅之使遠﹐避之使不相害而已。蜘蛛結网﹐於人何罪﹐或謂其夜間咒月﹐令人墻傾壁倒﹐遂擊殺無遺。此等說話﹐出於何經何典﹐而遂以此殘物之命﹐可乎哉﹖可乎哉﹖我不在家﹐兒子便是你管束。要須長其忠厚之情﹐驅其殘忍之性﹐不得以爲猶子而姑縱惜也。家人兒女﹐總是天地間一般人﹐當一般愛惜﹐不可使吾兒淩虐他。凡魚飧果餅﹐宜均分散給﹐大家歡嬉跳躍。若吾兒坐食好物﹐令家人子遠立而望﹐不得一沾唇齒﹐其父母見而憐之﹐無可如何﹐呼之使去﹐豈非割心剜肉乎﹗夫讀書中舉﹑中進士﹑作官﹐此是小事﹐第一要明理作个好人。可將此書讀與郭嫂﹑饒嫂聽﹐使二婦人知愛子之道在此不在彼也。

書後又一紙

所云不得籠中養鳥﹐而予又未嘗不愛鳥﹐但養之有道耳。欲養鳥莫如多種樹﹐使繞屋數百株﹐扶疏茂密﹐爲鳥國鳥家。將旦時﹐睡夢初醒﹐尙輾轉在被﹐聽一片啁啾﹐如《雲門》《咸池》之奏﹔及披衣而起﹐頮面漱口啜茗﹐見其揚翚振彩﹐倏往倏來﹐目不暇給﹐固非一籠一羽之樂而已。大率平生樂處﹐欲以天地爲囿﹐江漢爲池﹐各適其天﹐斯爲大快。比之盆魚籠鳥﹐其鉅細仁忍何如也﹗

書後又一紙

嘗論堯﹑舜不是一樣﹐堯爲最﹐舜次之。人咸驚訝。其實有至理焉。孔子曰「大哉﹐堯之爲君﹗惟天爲大﹐惟堯則之。」孔子從未嘗以天許人﹐亦未嘗以大許人﹐惟稱堯不遺餘力﹐意中口中﹐卻是有一無二之象。夫雨暘寒燠時若者﹐天也。亦有時狂風淫雨﹐兼旬累月﹐傷禾敗稼而不可救﹔或赤旱數千里﹐蝗蝝螟特肆生﹐致艸黃而木死﹐而亦不害其爲天之大。天旣生有麒麟鳳凰﹑靈芝仙艸﹑五穀花實矣﹐而蛇虎蜂蠆﹑蒺藜稂莠蕭艾之屬﹐卽與之俱生而並茂﹐而亦不害其爲天之仁。堯爲天子﹐旣已欽明文思﹐光四表而格上下矣﹐而共工﹑驩兜尙列於朝﹐又有九載績用弗成之鮌﹐而亦不害其爲堯之大。渾渾乎一天也﹗若舜則不然﹐流共工﹐放驩兜﹐殺三苗﹐殛鯀﹐罪人斯當矣。命伯禹作司空﹐契爲司徒﹐稷教稼﹐臯陶掌刑﹐伯益掌火﹐伯夷典禮﹐後夔典樂﹐倕工鳩工﹐以及殳戕﹑朱虎﹑熊羆之屬﹐無不各得其職﹐用人又得矣。爲君之道﹐至毫髮無遺憾。故曰「君哉﹐舜也﹗」又曰「舜其大知也﹗」夫彰善癉惡者﹐人道也﹔善惡無所不容納者﹐天道也。堯乎﹐堯乎﹗此其所以爲天也乎﹗厥後舜之子孫﹐賓諸陳﹐無一達人。後代有齊國﹐亦無一達人。惟田橫之卒﹐五百人從之﹐斯不愧祖宗風烈。非天之薄於大舜而不予以後也﹐其道已盡﹐其數已窮﹐更無從蘊而再發耳。若堯之後﹐至迂且遠也。豢龍禦龍﹐而有中山劉累﹐至漢髙而光有天下。旣二百年矣﹐而又光武中興。又二百年矣﹐而又先帝入蜀﹐以諸葛爲之相﹐以關﹑張爲之將﹔忠義滿千古﹐道徳繼賢聖。豈非堯之畱余不盡﹐而後有此發泄也哉﹗夫舜與堯同心同徳同聖﹐而吾爲是言者﹐以爲作聖且有太盡之累﹐則何事而可盡也﹖畱得一分做不到處﹐便是一分蓄積﹐天道其信然矣。且天亦有過盡之獘。天生聖人亦屢矣﹐未嘗生孔子也。及生孔子﹐天地亦气爲之竭而力爲之衰﹐更不復能生聖人。天受其獘﹐而況人乎﹗昨在範縣﹐與進士田種玉﹑孝廉宋緯言之﹐及來濰縣﹐與諸生郭偉勩談論﹐咸鼓舞震動﹐以爲得未曾有。並書以寄老弟﹐且藏之匣中﹐待吾兒少長﹐然後講與他聽﹐與書中之意互相發明也。

濰縣寄捨弟墨第三書

富貴人家延師傅教子弟﹐至勤至切﹐而立學有成者﹐多出於附從貧賤之家﹐而己之子弟不與焉。不數年間﹐變富貴爲貧賤﹕有寄人門下者﹐有餓莩乞丐者。或僅守厥家﹐不失溫飽﹐而目不識丁﹔或百中之一亦有發達者﹐其爲文章﹐必不能沈著痛快﹐刻骨鏤心﹐爲世所傳誦。豈非富貴足以愚人﹐而貧賤足以立志而浚慧乎﹗我𨿽微官﹐吾兒便是富貴子弟﹐其成其敗﹐吾已置之不論﹔但得附從佳子弟有成﹐亦吾所大願也。至於延師傅﹐待同學﹐不可不愼。吾兒六歲﹐年最小﹐其同學長者當稱爲某先生﹐次亦稱爲某兄﹐不得直呼其名。紙筆墨硯﹐吾家所有﹐宜不時散給諸眾同學。每見貧家之子﹐寡婦之兒﹐求十數錢﹐買川連紙釘仿字簿﹐而十日不得者﹐當察其故而無意中與之。至陰雨不能卽歸﹐輒畱飯﹔薄暮﹐以舊鞋與穿而去。彼父母之愛子﹐𨿽無佳好衣服﹐必制新鞋襪來上學堂﹐一遭泥濘﹐復制爲難矣。夫擇師爲難﹐敬師爲要。擇師不得不審﹐旣擇定矣﹐便當尊之敬之﹐何得復尋其短﹖吾人一涉宦途﹐卽不能自課其子弟。其所延師﹐不過一方之秀﹐未必海內名流。或暗笑其非﹐或明指其誤﹐爲師者旣不自安﹐而教法不能盡心﹔子弟復持藐忽心而不力於學﹐此最是受病處。不如就師之所長﹐且訓吾子弟之不逮。如必不可從﹐少待來年﹐更請他師﹔而年內之禮節尊崇﹐必不可廢。

又有五言絕句四首﹐小兒順口好讀﹐令吾兒且讀且唱﹐月下坐門檻上﹐唱與二太太﹑兩母親﹑叔叔﹑嬸娘聽﹐便好騙果子喫也。

二月賣新絲﹐五月糶新谷﹔醫得眼前瘡﹐剜卻心頭肉。

耘苗日正午﹐汗滴禾下土﹔誰知盤中餐﹐粒粒皆辛苦。

昨日入城市﹐歸來淚滿巾﹔徧身羅綺者﹐不是養蠶人。

九九八十一﹐窮漢受罪畢﹔才得放腳眠﹐蚊虫虼蚤出。

濰縣寄捨弟墨第四書

凡人讀書﹐原拿不定發達。然卽不發達﹐要不可以不讀書﹐主意便拿定也。科名不來﹐學問在我﹐原不是折本的買賣。愚兄而今已發達矣﹐人亦共稱愚兄爲善讀書矣﹐究竟自問胸中擔得出幾卷書來﹖不過挪移借貸﹐攺竄添補﹐便爾釣名欺世。人有負於書耳﹐書亦何負於人哉﹗昔有人問沈近思侍郎﹐如何是救貧的良法﹖沈曰﹕讀書。其人以爲迂闊。其實不迂闊也。東投西竄﹐費時失業﹐徒喪其品﹐而卒歸於無濟﹐何如優遊書史中﹐不求獲而得力在眉睫間乎﹗信此言﹐則富貴﹐不信﹐則貧賤﹐亦在人之有識與有決並有忍耳。

濰縣署中與捨弟第五書

無論時文﹑古文﹑詩歌﹑詞賦﹐皆謂之文章。今人鄙薄時文﹐幾欲摒諸筆墨之外﹐何太甚也﹖將毋醜其貌而不鑑其深乎﹗愚謂本期文章﹐當以方百川制藝爲第一﹐侯朝宗古文次之﹔其他歌詩辭賦﹐扯東補西﹐拖張拽李﹐皆拾古人之唾餘﹐不能貫串﹐以無眞气故也。百川時文精粹湛深﹐抽心苗﹐發奧旨﹐繪物態﹐狀人情﹐千回百折而卒造乎淺近。朝宗古文標新領異﹐指畫目前﹐絕不受古人羈紲﹔然語不遒﹐气不深﹐終讓百川一席。憶予幼時﹐行匣中惟徐天池《四聲猿》﹑方百川制藝二種﹐讀之數十年﹐未能得力﹐亦不撒手﹐相與終焉而已。世人讀《牡丹亭》而不讀《四聲猿》﹐何故﹖

文章以沈著痛快爲最﹐《左》《史》《莊》《騷》﹑杜詩﹑韓文是也。間有一二不盡之言﹐言外之意﹐以少少許勝多多許者﹐是他一枝一節好處﹐非六君子本色。而世間纖小之夫﹐專以此爲能﹐謂文章不可說破﹐不宜道盡﹐遂訾人爲刺刺不休。夫所謂刺刺不休者﹐無益之言﹐道三不著兩耳。至若敷陳帝王之事業﹐歌詠百姓之勤苦﹐剖晰聖賢之精義﹐描摹英傑之風猷﹐豈一言兩語所能了事﹖豈言外有言﹑味外取味者﹐所能秉筆而快書乎﹖吾知其必目昏心亂﹐顚倒拖沓﹐無所措其手足也。王﹑孟詩原有實落不可磨滅處﹐只因務爲修潔﹐到不得李﹑杜沈雄。司空表聖自以爲得味外味﹐又下於王﹑孟一二等。至今之小夫﹐不及王﹑孟﹑司空萬萬﹐專以意外言外﹐自文其陋﹐可笑也。若絕句詩﹑小令詞﹐則必以意外言外取勝矣。

「宵寐匪禎﹐札闥洪庥。」以此訾人﹐是歐公正當處﹐然亦有淺易之病。「逸馬殺犬於道」﹐是歐公簡煉處﹐然《五代史》亦有太簡之病。

寫字作畫是雅事﹐亦是俗事。大丈夫不能立功天地﹐字養生民﹐而以區區筆墨供人玩好﹐非俗事而何﹖東坡居士刻刻以天地萬物爲心﹐以其餘閒作爲枯木竹石﹐不害也。若王摩詰﹑趙子昂輩﹐不過唐﹑宋間兩畫師耳﹗試看其平生詩文﹐可曾一句道著民間痛癢﹖設以房﹑杜﹑姚﹑宋在前﹐韓﹑範﹑富﹑歐陽在後﹐而以二子廁乎其間﹐吾不知其居何等而立何地矣﹗門館才情﹐遊客伎倆﹐只合剪樹枝﹑造亭榭﹑辧古玩﹑斗茗茶﹐爲掃除小吏作頭目而已﹐何足數哉﹗何足數哉﹗愚兄少而無業﹐長而無成﹐老而窮窘﹐不得已亦借此筆墨爲糊口覓食之資﹐其實可羞可賤。願吾弟發憤自雄﹐勿蹈乃兄故轍也。古人云「諸葛君眞名士。」名士二字﹐是諸葛才當受得起。近日寫字作畫﹐滿街都是名士﹐豈不令諸葛懷羞﹐髙人齒冷﹖

與江賓谷江禹九書

學者當自樹其幟。凡米鹽船算之事﹐聽气候於商人﹐未聞文章學問﹐亦聽气候於商人者也。吾揚之士﹐奔走躞蹀於其門﹐以其一言之是非爲欣戚﹐其損士品而喪士气﹐眞不可復述矣。賢昆玉悄然閉戶﹐寂若無人﹐而嶽嶽蕩蕩﹐如海如山﹐令人莫可窮測。嗟呼﹐其可貴也﹗文章有大乘法﹐有小乘法。大乘法易而有功﹐小乘法勞而無謂。《五經》《左》《史》《莊》《騷》﹑賈﹑董﹑匡﹑劉﹑諸葛武鄕侯﹑韓﹑柳﹑歐﹑曾之文﹐曹操﹑陶潛﹑李﹑杜之詩﹐所謂大乘法也。理明詞暢﹐以達天地萬物之情﹐國家得失興廢之故。讀書深﹐養气足﹐恢恢遊刃有餘地矣。六朝靡麗﹐徐﹑庾﹑江﹑鮑﹑任﹑沈﹐小乘法也。取靑配紫﹐用七諧三﹐一字不合﹐一句不酬﹐拈斷黃須﹐翻空二酉。究何與於聖賢天地之心﹑萬物生民之命﹖凡所謂錦繡才子者﹐皆天下之廢物也﹐而況未必錦繡者乎﹗此眞所謂勞而無謂者矣。且夫讀書作文者﹐豈僅文之云爾哉﹖將以開心明理﹐內有養而外有濟也。得志則加之於民﹐不得志則獨善其身﹐亦可以化鄕黨而教訓子弟。切不可趨風气﹐如揚州人學京師穿衣戴帽﹐才趕得上﹐他又變了。何如聖賢精義﹐先輩文章﹐萬世不祧也。賢昆玉果能自樹其幟﹐久而不衰﹐燮𨿽不肖﹐亦將戴軍勞帽﹐穿勇字背心﹐執水火棍棒﹐奔走效力於大纛之下。豈不盛哉﹗豈不快哉﹗曹氏父子﹐蕭家骨肉﹐一門之內﹐大小殊軌。曹之丕﹑植﹐蕭之統﹑繹﹐皆有公子秀才气﹐小乘也。老瞞《短歌行》﹐蕭衍《河中之水》歌﹐勃勃有英气﹐大乘也。彼𨿽毒蛇惡獸﹐要不同於蟋蟀之鳴﹐蛺蝶之舞﹔而況麒麟鸞鳳之翔﹐化雨和風之洽乎﹗司馬相如﹐大乘也﹐而入於小乘﹐以其逞詞華而媚合也。李義山﹐小乘也﹐而歸於大乘﹐如《重有感》《隨師東》《登安定城樓》《哭劉》《痛甘露》之類﹐皆有人心世道之憂﹐而《韓碑》一篇﹐尢足以出奇而制勝。靑蓮多放逸﹐而不切事情。飛卿嘆老嗟卑﹐又好爲艷冶蕩逸之調﹐𨿽李﹑杜齊名﹐溫﹑李合噪﹐未可並也。詞與詩不同﹐以婉麗爲正格﹐以豪宕爲變格。燮竊以劇場論之﹔東坡爲大淨﹐稼軒外腳﹐永叔﹑邦卿正旦﹐秦淮海﹑柳七則小旦也。周美成爲正生﹐南唐後主爲小生﹐世人愛小生定過於愛正生矣。蔣竹山﹑劉攺之是絕妙副末﹐艸窗貼旦﹐白石貼生。。不知公謂然否﹖板橋弟鄭燮頓首賓谷七哥﹑禹九九哥二長兄文幾。乾隆戊辰九日﹐濰縣頓首。

與金農書一

賜示《七夕詩》﹐可謂詞嚴義正﹐脫盡前人窠臼﹐不似唐人作爲一派褻狎語也。夫織女乃衣之源﹐牽牛乃食之本﹐在天星爲最貴﹐柰何作此不經之說乎﹗如作者云云﹐眞能助我張目者﹐惜世人從未道及﹐殊可嘆也。我輩讀書懷古﹐豈容隨聲附和乎﹗世俗少見多怪﹐聞言不信﹐通病也。作札奉寄﹐愼勿輕以示人。壽門徵君﹐弟燮頓首。

與金農書二

詞學始於李﹐唐人惟靑蓮諸子﹐略見數首﹐余則未有聞也。太白《菩薩蠻》二首﹐誠千古絕調矣。作詞一道﹐過方則近於詩﹐過圓則流於曲﹐甚矣﹐詞學之難也﹗承示新詞數闋﹐俱不減蘇﹑辛也。燮𨿽酷好塡詞﹐其如珠玉在前﹐翻多形穢耳。板橋弟燮書寄壽門老哥展。

與金農書三

古董一道﹐眞必有僞﹐譬之文章﹐定多贗作﹐非操眞鑑者﹐不能辧也。夏鼎商彜﹐世不多有﹐而見者殊希。老哥雅擅博物﹐燮曾有「九尺珊瑚照乘珠﹐紫髯碧眼號商胡」詩以持贈矣。然竊有說焉﹕世間可寶貴者﹐莫若《易象》《詩》《書》《春秋》《禮》《樂》﹐斯豈非世上大古器乎﹗不此之貴﹐而玩物喪志﹐奚取焉﹗然此只堪爲知者道耳。狂愚之論﹐敢以質之髙明。壽門徵士﹐燮奉簡。

與杭世駿書

君由鴻博﹐地處淸華﹐當如歐陽永叔在翰苑時﹐一洗文章浮靡積習﹐愼勿因循苟且﹐隨聲附和﹐以投時好也。數載相知﹐於朋友有責善之道﹐勿以冒瀆爲罪﹐是所冀於同調者。堇浦詞兄﹐弟燮頓首。

與丹翁書

昨有人傳老兄息辭數語﹐不知的否﹖細味之﹐眞非大筆不能也。冒濫領賑﹐當途所最忌。乃云﹕寫賑時原有七口﹐後一女出嫁﹐一僕在逃﹐只剩五口﹔在首者旣非無因﹐而領者原非虛冒。宜州尊見之而賞心﹐板橋聞之而擊節也。此等辭令﹐固非庸手所能﹐亦非狠手所辦﹐眞是解連環妙手。夫妙則何可方物乎﹖千古好文章﹐只是卽景卽情﹐得事得理﹐固不必引經斷律﹐稱爲辣手也。吾安能求之天下如老長兄者﹐日與之談文章祕妙﹐經史神髓乎﹖眞可以消長夏﹑度寒宵矣。

令公子病﹐甚爲憂心。只宜閒靜﹐少出門爲妙。令愛君歸寧﹐弟無物堪贈﹐他日當作書畫一兩通表意耳。來銀二金收訖。畫三幅與令姪﹐並照人﹐遂不復另啟也。

言溥兄書來八金九甲﹐畫一張﹑聯一副﹐代書舊聯﹐承老長兄推轂﹐謝復何言。板橋弟鄭燮頓首丹翁世長兄先生尊前。

與焦五斗書

早間遣奴子送墨蘭一幅﹐想已呈覽﹐乞爲教正。不過糊墻粘壁之物﹐未足入髙人賞鑑也。汪錫三兄家開弔﹐弟爲治賓﹐仍須白裏外褂。去年所借宮綢裌套﹐祈發來手﹐用後卽趙上。待雪晴後﹐更當謀一聚之歡也。弟板橋鄭燮頓首五斗老長兄前。慶余。

與勗宗上人書

燮舊在金臺﹐日與上人作西山之遊﹐夜則挑燈煮茗﹐聯吟竹屋﹐幾忘身處塵世﹐不似人海中也。迄今思之﹐如此佳會﹐殊不易遘。玆待涼秋﹐定擬束裝北上。適有客入都之便﹐先此寄聲﹔小詩一章﹐聊以道意﹕「昔到京師必到山﹐山之西麓有禪關﹔爲言九月吾來住﹐檢點白雲房半間。」勗尊者﹐弟燮頓首。

與光纘書

承三枉顧﹐而不得一回候﹐罪何如也。溽暑炎敲﹐蒸耳灼目﹐三遊湖而三病﹐兩拜客而兩病﹐老朽殘軀﹐惟裹足杜門爲便耳。髙明諒之。

偶畫折枝蘭一盆﹐以爲淸供﹐亦消暑之一法也。板橋弟鄭燮頓首光纘四哥足下。乾隆辛巳七月二日。

●雜著捲

板橋自敍板橋居士﹐姓鄭氏﹐名燮﹐揚州興化人。興化有三鄭氏﹐其一爲「鐵鄭」﹐其一爲「糖鄭」﹐其一爲「板橋鄭」。居士自喜其名﹐故天下咸稱爲鄭板橋云。板橋外王父汪氏﹐名翊文﹐奇才博學﹐隱居不仕。生女一人﹐端嚴聰慧特絕﹐卽板橋之母也。板橋文學性分﹐得外家气居多。父立庵先生﹐以文章品行爲士先。教授生徒數百輩﹐皆成就。板橋幼隨其父學﹐無他師也。幼時殊無異人處﹐少長﹐𨿽長大﹐貌寢陋﹐人咸易之。又好大言﹐自負太過﹐漫罵無擇。諸先輩皆側目﹐戒勿與往來。然讀書能自刻苦﹐自憤激﹐自豎立﹐不苟同俗﹐深自屈曲委蛇﹐由淺入深﹐由卑及髙﹐由邇達遠﹐以赴古人之奧區﹐以自暢其性情才力之所不盡。人咸謂板橋讀書善記﹐不知非善記﹐乃善誦耳。板橋每讀一書﹐必千百徧。舟中﹑馬上﹑被底﹐或當食忘匕箸﹐或對客不聽其語﹐並自忘其所語﹐皆記書默誦也。書有弗記者乎﹖

平生不治經學﹐愛讀史書以及詩文詞集﹐傳奇說簿之類﹐靡不覽究。有時說經﹐亦愛其斑駁陸離﹐五色炫爛。以文章之法論經﹐非《六經》本根也。

酷嗜山水。又好色﹐尢多餘桃口齒﹐及椒風弄兒之戲。然自知老且醜﹐此輩利吾金幣來耳。有一言幹與外政﹐卽叱去之﹐未嘗爲所迷惑。好山水﹐未能遠迹﹔其所經歷﹐亦不盡遊趣。乾隆十三年﹐大駕東巡﹐燮爲書畫史﹐治頓所﹐臥泰山絕頂四十餘日﹐亦足豪矣。

所刻詩鈔﹑詞鈔﹑道情十首﹑與捨弟書十六通﹐行於世。善書法﹐自號「六分半書」。又以餘閒作爲蘭竹﹐凡王公大人﹑卿士大夫﹑騷人詞伯﹑山中老僧﹑黃冠煉客﹐得其一片紙﹑隻字書﹐皆珍惜藏庋。然板橋從不借諸人以爲名。惟同邑李鱓復堂相友善。復堂起家孝廉﹐以畫事爲內廷供奉。康熙朝﹐名噪京師及江淮湖海﹐無不望慕嘆羨。是時板橋方應童子試﹐無所知名。後二十年﹐以詩詞文字與之比並齊聲。索畫者﹐必曰復堂﹔索詩字文者﹐必曰板橋。且愧且幸﹐得與前賢埒也。李以滕縣令罷去。板橋康熙秀才﹐雍正壬子舉人﹐乾隆丙辰進士。初爲範縣令﹐繼調濰縣。乾隆己巳﹐時年五十有七。

板橋詩文﹐自出己意﹐理必歸於聖賢﹐文必切於日用。或有自云髙古而幾唐宋者﹐板橋輒呵惡之﹐曰「吾文若傳﹐便是淸詩淸文﹔若不傳﹐將並不能爲淸詩淸文也。何必侈言前古哉﹗」明淸兩朝﹐以制藝取士﹐𨿽有奇才異能﹐必從此出﹐乃爲正途。其理愈求而愈精﹐其法愈求而愈密。鞭心入微﹐才力與學力俱無可恃﹐庶幾彈丸脫手時乎﹖若漫不經心﹐置身甲乙榜之外﹐輒曰「我是古學」﹐天下人未必許之﹐只合自許而已。老不得志﹐仰借於人﹐有何得意﹖

賈﹑董﹑匡﹑劉之作﹐引繩墨﹐切事情。至若韓信登壇之對﹐孔明隆中之語﹐則又切之切者也。理學之執持綱紀﹐只合閒時用著﹐忙時用不著。板橋十六通家書﹐絕不談天說地﹐而日用家常﹐頗有言近旨遠之處。

板橋非閉戶讀書者﹐長遊於古松﹑荒寺﹑平沙﹑遠水﹑峭壁﹑墟墓之間。然無之非讀書也。求精求當﹐當則粗者皆精﹐不當則精者皆粗。思之﹐思之﹐鬼神通之﹗

板橋又記﹐時年已五十八矣。

書自敍贈劉柳村

《道情》十首﹐作於雍正七年﹐攺削十四年﹐而後梓而問世。傳至京師﹐幼女招哥首唱之﹐老僧起林又唱之﹐諸貴亦頗傳頌﹐與詞刻並行。

拙集詩詞二種﹐都人士皆曰「詩不如詞。」揚州人亦曰「詞好於詩。」卽我亦不敢辯也。

遊西湖﹐謁杭州太守吳公作哲﹐出紙二幅﹐索書畫。一畫竹﹑一寫字。湖州太守李公堂見而訝之曰「公何得有此﹖」遂攫之而去。吳曰「是不難得﹐是人現在此﹐公至南屏靜寺訪之﹐吾先之作介紹可也。」次日﹐泛舟相訪﹐置酒湖上爲歡﹔醉後﹐卽唱予《道情》以相娛樂﹐云「十年前得之臨淸王知州處﹐卽愛慕至今﹐不知今日得會於此﹗」遂邀至湖﹐遊苕溪﹑霅溪﹑卞山﹑白雀﹐而道場山尢勝也。府署亭池館榭甚佳﹐皆吾揚吳聽翁先生所修葺。

虎墩吳其相者﹐海上鹽鐅戶也﹐貌粗鄙﹐亦能誦《四時行樂歌》﹔制酒爲壽。同人皆以爲咄咄怪事。

髙麗國索拙書﹐其相李艮來投刺﹐髙尺二寸﹐闊五寸﹐厚半寸﹐如金版玉片﹐可擊撲人。今存枝上村文思上人家﹐蓋天寧寺西院也。

妙眞正眞人婁近垣與予善﹐令其侍者十三郎歌予詩詞﹐飄飄有云外之響。予愛之﹐遂舉以贈。董恥夫亦令其歌《竹枝》焉。後三年﹐求去﹐泣不可畱﹐仍返於婁。想其仙骨﹐不樂久住人世俗塵囂熱耶﹖

板橋自京師落拓而歸﹐作《四時行樂歌》﹐又作《道情》十首。四十舉於鄕﹐四十四歲成進士﹐五十歲爲範縣令﹐乃刻拙集。是時乾隆七年也。

新安孝廉曹君﹐是墨人曹素功後裔。嘗持藏墨三十二挺﹐謁予易《詞鈔》一冊﹐且云「公有《官宦家》詞﹕『朝霞樓閣冷﹐尙牡丹貪睡﹐鸚哥未醒。』不但措詞雅令﹐而一種荒淫滅亡之气﹐已藏其中﹐所以甚妙。」故鄕曹公知言﹐故亦以詞稱。

紫瓊崖道人﹐愼郡王也。贈詩﹕「按拍遙傳月殿曲﹐走盤亂瀉蛟宮珠。」愧不敢當﹐然亦佳句。

南通州李瞻云﹐吾年家子也。曾於成都摩訶池上聽人誦予《恨》字詞﹐至「蓬門秋艸﹐年年破巷﹔疏窗細雨﹐夜夜孤燈」﹐皆有賫咨涕洟之意。後詢其人﹐蓋已家弦戶誦有年。想是費二執禦挾歸耶﹖

《蘭亭》六種棗木刻﹐《武王十三銘》八分書碑﹐在範縣。臨濟派滿天下﹐祖庭不修可悲也。予作碑以新之﹐在大名府東關外。濰縣城隍廟碑最佳﹐惜其拓本少爾。

﹝中闕四頁﹞

板橋貌寢﹐旣不見重於時﹐又爲忌者所阻﹐不得入試。愈憤怒﹐愈迫窘﹐愈斂厲﹐愈微細﹐遂作《漁父》一首﹐倍其調爲雙疊﹐亦自立門戶之意也。

板橋最窮最苦﹐貌又寢陋﹐故長不合於時﹔然發憤自雄﹐不與人爭﹐而自以心競。四十外乃薄有名﹐所謂『諸生曰萬盈﹐四十乃知名』也。其名之所到﹐輒漸加而不漸淡﹐只是中有汁漿耳。莊生謂﹕「鵬怒而飛﹐其翼若垂天之云。」古人又云「艸木怒生。」然則萬事萬物何可無怒耶﹖板橋書法以漢八分雜入楷行艸﹐以顏魯公《座位稿》爲行款﹐亦是怒不同人之意。

乾隆庚辰秋日﹐爲柳村劉三兄書此十二頁。

板橋後序

板橋居士讀書求精不求多﹐非不多也﹐惟精乃能運多﹐徒多徒爛耳。少陵七律﹑五律﹑七古﹑五古﹑排律皆絕妙﹐一首可值千金。板橋無不細讀﹐而尢愛七古﹐蓋其性之所嗜﹐偏重在此。《曹將軍丹靑引》《渼陂行》《瘦馬行》《嶽車行》《哀王孫》《洗兵馬》《縛雞行》《贈畢四曜》﹐此其最者﹔其餘不過三四十首﹐並前後《打魚歌》﹐盡在其中矣。是《左傳》﹐是《史記》﹐似《莊子》《離騷》﹐而六朝香艷﹐亦時用之以爲奴隸。大哉杜詩﹐其無所不包括乎﹗

七律詩《秋興》八首﹑《諸將》五首﹑《詠懷古迹》五首﹐皆由此而推之。五律詩《秦州雜詩》二十首﹑《詠物》三十餘首﹑《達行在所》三首﹐皆由此而推之。五言古詩前後《出塞》《新婚別》《垂老別》《無家別》《北徵》《彭衙行》﹐以及排律之《經昭陵》《重經昭陵》《別嚴賈二閣老》《別髙岑》﹐皆由此而推之。立志不分﹐乃凝於神。

板橋平生﹐無不知己﹐無一知己。其詩文字畫﹐每爲人愛﹐求索無休時﹐略不遂意﹐則怫然而去。故今日好﹐爲弟兄﹐明日便成陌路。

紫瓊崖主人極愛惜板橋﹐嘗折簡相招﹐自作駢體五百字以通意﹐使易十六祖式﹑傅雯凱亭持以來。至則袒而割肉以相奉﹐且曰「昔太白禦手調羹﹐今板橋親王割肉﹐後先之際﹐何多讓焉﹗」

板橋遊歷山水𨿽不多﹐亦不少﹔讀書𨿽不多﹐亦不少﹔結交天下通人名士𨿽不多﹐亦不少。初極貧﹐後亦稍稍富貴﹐富貴後亦稍稍貧。故其詩文中無所不有。

陋軒詩最善說窮苦﹐惜其山水不多﹐接交不廣﹐華貴一無所有。所謂一家言﹐未可爲天下才也。板橋詩如《七歌》﹐如《孤兒行》﹐如《姑惡》﹐如《逃荒行》《還家行》﹐試取以與陋軒同讀﹐或亦不甚相讓。其他山水﹑禽魚﹑城郭﹑宮室﹑人物之茂美﹐亦頗有自鑄偉詞者。而又有長短句及家書﹐皆世所膾炙。待百年而論定﹐正不知鹿死誰手。

乾隆庚辰﹐鄭燮克柔甫自敍於汪氏之文園﹐與劉柳村冊子合觀之﹐亦足以知其梗槪。

嘆老嗟卑﹐是一身一家之事﹔憂國憂民﹐是天地萬物之事。𨿽聖帝明王在上﹐無所可憂﹐而往古來今﹐何一不在胸次﹖嘆老嗟卑﹐迷花顧曲﹐偶一寓意可耳﹐何諄諄也﹗燮又記。

板橋偶記

揚州二月﹐花時也。板橋居士晨起﹐由傍花村過虹橋﹐直抵雷塘﹐問玉勾斜遺迹﹐去城蓋十里許矣。樹木叢茂﹐居民漸少﹐遙望文杏一株﹐在圍墻竹樹之間。叩門逕入﹐徘徊花下。有一老媼﹐捧茶一甌﹐延茅亭小坐。其壁間所貼﹐卽板橋詞也。問曰「識此人乎﹖」答曰「聞名﹐不識其人。」告曰「板橋﹐卽我也。」媼大喜﹐走相呼曰「女兒子起來﹐女兒子起來﹗鄭板橋先生在此也。」是刻已日上三竿矣﹐腹餒甚。媼具食。食罷﹐其女艷妝出﹐再拜而謝曰「久聞公名﹐讀公詞﹐甚愛慕﹐聞有《道情十首》﹐能爲妾一書乎﹖」板橋許諾。卽取淞江蜜色花箋﹐湖穎筆﹐紫端石硯﹐纖手磨墨﹐索板橋書。書畢﹐復題《西江月》一闋贈之﹐其詞曰「微雨曉風初歇﹐紗窗旭日才溫﹔繡幃香夢半矇騰﹐窗外鸚哥未醒。

蟹眼茶聲靜悄﹐蝦須■﹝巾兼﹞影輕明﹔梅花老去杏花勻﹐夜夜胭脂怯冷。」母女皆笑領詞意。問其姓﹐姓饒﹔問其年﹐十七歲矣。有五女﹐其四皆嫁﹐惟畱此女爲養老計﹐名五姑娘。又曰「聞君失偶﹐何不納此女爲箕帚妾﹖亦不惡﹐且又慕君。」板橋曰「僕寒士﹐何能得此麗人﹖」媼曰「不求多金﹐但足養老婦人者可矣。」板橋許諾﹐曰「今年乙卯﹐來年丙辰計偕﹐後年丁巳﹐若成進士﹐必後年乃得歸﹐能待我乎﹖」媼與女皆曰「能。」卽以所贈詞爲訂。明年﹐板橋成進士﹐畱京師。饒氏益貧﹐花鈿服飾﹐折賣略盡。宅邊有小園五畝﹐亦售人。有富賈者﹐發七百金﹐欲購五姑娘爲妾。其母幾動﹐女曰「已與鄭公約﹐背之不義。七百兩亦有了時耳。不過一年﹐彼必歸﹐請待之。」江西蓼洲人程羽宸﹐過眞州江上茶肆﹐見一對聯云「山光撲面因朝雨﹐江水回頭爲晚潮。」傍寫「板橋鄭燮題」。甚驚異﹐問何人﹐茶肆主人曰「但至揚州﹐問人便知一切。」羽宸至揚州﹐問板橋﹐在京﹐且知饒氏事﹐卽以五百金爲板橋聘資授饒氏。明年﹐板橋歸﹐復以五百金爲板橋納婦之費。常從板橋遊﹐索書畫。板橋略不可意﹐不敢硬索也。羽宸年六十餘﹐頗貌板橋﹐兄事之。

江秩文﹐小字五狗﹐人稱爲五狗江郎。甚美麗。家有梨園子弟十二人﹐奏十種番樂者。十二人皆少俊﹐主人一出﹐俱廢矣。其園亭索板橋一聯句﹐題曰「艸因地暖春先翠﹐燕爲花忙暮不歸。」江郎喜曰「非惟切園亭﹐並切我。」遂徹玉杯爲壽。

常二書民有園﹐索板橋題句。題曰「憐鶯舌嫩由他罵﹐愛柳腰柔任爾狂。」常大喜﹐以所愛僮贈板橋﹐至今未去也。

王篛林澍﹐金壽門農﹐李復堂鱓﹐黃松石樹谷﹐後名山﹐鄭板橋燮﹐髙西唐翔﹐髙鳳翰西園﹐皆以筆租墨稅﹐歲獲千金﹐少亦數百金﹐以此知吾揚之重士也。乾隆十二年﹐歲在丁卯﹐濟南鎖院﹐板橋居士偶記。

花品跋

僕江南逋客﹐塞北羈人。滿目風塵﹐何知花月﹔連宵夢寐﹐似越關河。金樽檀板﹐入疏籬密竹之間﹔畫舸銀箏﹐在綠若紅蕖之外。癡迷特甚﹐惆悵絕多。偶得烏絲﹐遂抄《花品》。行間字裏﹐一片鄕情﹔墨際毫端﹐幾多愁思。書非絕妙﹐贈之須得其人﹔意有堪傳﹐藏者須防其蠹。

雍正三年十月十九日﹐板橋鄭燮書於燕京之憶花軒。

四書手讀序

板橋生平最不喜人過目不忘﹐而《四書》《五經》自家又未嘗時刻而稍忘。無他﹐當忘者不容不忘﹐不當忘者﹐不容不不忘耳。戊申之春﹐讀書天寧寺﹐呫嗶之暇﹐戲同陸﹑徐諸硯友賽《經》�生熟。市坊間印格﹐日默三五紙﹐或一二紙﹐或七﹑八﹑十餘紙﹐或興之所至﹐間可三二十紙。不兩月而竣工。𨿽字有眞艸訛減之不齊﹐而語句之間﹐實無毫釐錯謬。固誦讀之勤﹐亦刻苦之驗也。

孔夫子刪書﹐聖也﹔秦始皇燒書﹐暴也。則非始皇與孔子﹐前人著作﹐不得妄加芟除矣。近見有腐儒老傖﹐以全《禮》不便幼學﹐甚且不便兩闈﹐簡而爲《禮注》﹐又簡而爲提要﹐爲心典﹐殊可痛恨。夫使《禮》果可刪﹐前人亦何必著之爲經﹖旣已著之爲經﹐吾人復從而刪之﹐不幾欲法孔子而師始皇乎﹖可乎﹐不可乎﹖而要之亦無足深怪。此老傖腐儒之見﹐亦僅爲不便幼學﹐不便兩闈。夫不便幼學﹐則其見不出乎小兒﹔不便兩闈﹐則其見不過望著中舉﹑中進士﹐做个小官﹐弄幾个錢養活老婆兒女。以言夫日月經天﹐江河行地﹐處而正心誠意﹐出而致君澤民﹐其義固茫乎莫辧也。而必沾沾焉與之論可刪不可刪﹐亦何異饋聾以聲﹐諭瞽以色﹗

黃涪翁有杜詩抄本﹐趙松雪有《左傳》抄本﹐皆爲當時欣慕﹐後人珍藏﹐至有爭之而致訟者。板橋旣無涪翁之勁拔﹐又鄙松雪之滑熟﹐徒矜奇異﹐創爲眞隸相參之法﹐而雜以行艸﹐究之師心自用﹐無足觀也。博雅之士﹐幸仍重之以經﹐而書法之優劣﹐萬不必計。

揚州竹枝詞序

秋云再削﹐瘦漏如文﹔春凍重雕﹐玲瓏似筆。挾荊軻之匕首﹐血濡縷而皆亡﹔燃溫嶠之靈犀﹐怪無微而不照。招尢惹謗﹐割舌奚辭﹔識曲憐才﹐焚香恨晚。蓋廣陵風俗之變﹐愈出愈奇﹔而董子調侃之文﹐如銘如偈也。更有失路名流﹐拋家蕩子﹐黃冠緇素﹐皂隸屠沽﹐例得載於詩篇﹐並且標其名目。譬夫釀家紀叟﹐靑蓮動問於黃泉﹔樂部龜年﹐杜甫傷心於江上。琵琶商婦﹐白老歌行﹔石鼎軒轅﹐昌黎序次。修翎已失﹐猶憐好鳥之音﹔碧葉𨿽凋﹐忍棄名花之本。酒情跳蕩﹐市上呼騶﹔詩興顚狂﹐墳頭拉鬼。於嬉笑怒罵之中﹐具瀟灑風流之致。身輕似葉﹐原不借乎縉紳﹔眼大如箕﹐又何知夫錢虜。

乾隆五年九月朔日﹐楚陽板橋居士鄭燮題。

隨獵詩艸﹑花間堂詩艸跋

紫瓊崖主人者﹐聖祖仁皇帝之子﹑世宗憲皇帝之弟﹑今上之叔父也。其胸中無一點富貴气﹐故筆下無一點塵埃气。專與山林隱逸﹑破屋寒儒爭一篇一句一字之短長﹐是其虛心善下處﹐卽是其辣手不肯讓人處。

學問二字﹐須要拆開看。學是學﹐問是問。今人有學而無問﹐𨿽讀書萬卷﹐只是一條鈍漢爾。瓊崖主人讀書好問﹐一問不得﹐不妨再三問﹐問一人不得﹐不妨問數十人﹐要使疑竇釋然﹐精理迸露。故其落筆晶明洞徹﹐如觀火觀水也。

善讀書者曰攻﹑曰掃。攻則直透重圍﹐掃則了無一物。紫瓊道人深得讀書三昧﹐便有一種不可羈勒之處。試讀其詩﹐如嶽鵬舉用兵﹐隨方布陣﹐緣地結營﹐不必武侯八陣圖矣。曰淸﹑曰輕﹑曰新﹑曰馨。偶然得句﹐未及寫出﹐旋又失之﹐𨿽百思之不能續也。又有成局已構﹐及援筆興來﹐絕非��﹐若有神助者。主人深於此道﹐兩種境地﹐集中皆有。

聖祖仁皇帝﹕卽淸朝皇帝玄燁﹐年號康熙﹐1661—1722年在位。廟號淸聖祖。

世宗憲皇帝﹕卽淸朝皇帝胤禛﹐年號雍正﹐1722—1735年在位。廟號淸世宗。

嶽鵬舉﹕卽嶽飛﹐字鵬舉﹐南宋抗金名將。

一獸奔來萬眾呼﹐是大景﹔氈幃戲插路傍花﹐是小景。偶然得之﹐便爾成趣。

《五經》《廿一史》《藏》十二部﹐句句都讀﹐便是呆子﹔漢魏六朝﹑三唐﹑兩宋詩人﹐家家都學﹐便是蠢才。紫瓊道人讀書精而不鶩博﹐詩則自寫性情﹐不拘一格﹐有何古人﹐何況今人﹗

主人深居獨坐﹐寂若無人﹐輒於此中領會微妙。無論聲色子女不得近前﹐卽談詩論文之士亦不得入室。蓋談詩論文﹐有粗鄙熟爛者﹐有旁門外道者﹐有泥古至死不悟者﹐最足損人神智﹐反不如獨居寂坐之謂領會也。

紫瓊道人�����淵默自涵﹐一旦心花怒發﹐便如太華峯頭十丈蓮矣。

他人作詩何其易﹐主人作詩何其難﹖千古通人﹐總是此个難字。他人檢閱舊詩輒便得意﹐主人檢閱舊稿輒不自安﹔卽此不自安處﹐所謂前途萬里長也。

問瓊崖之詩已造其極乎﹖曰﹕未也。主人之年才三十有二﹐此正其勇猛精進之時。今所刻詩﹐乃前矛﹐非中權﹐非後勁也。執此爲陶﹑謝復生﹐李﹑杜再作﹐是諂諛之至﹐則吾豈敢﹗

英偉俊拔之气﹐似杜牧之﹔春融澹泊之致﹐似韋��﹔��淸遠之態﹐似王摩詰﹔沈�����﹐似杜少陵﹑韓退之。種種境地﹐已具有古人骨榦。不數年間﹐登其堂﹑入其室﹑探其鑰﹑發其藏矣。

主人有三絕﹕曰畫﹑曰詩﹑曰字。世人皆謂詩髙於畫﹐燮獨謂畫髙於詩﹐詩髙於字。蓋詩﹑字之妙﹐如不云之月﹐帶露之花。百歲老人﹐三尺童子﹐無不愛玩。至其畫﹐則荒河亂石﹐盲風怪雨﹐驚雷掣電﹐吾不知之﹐主人亦不自知也。世人讀其詩﹐更讀其畫﹐則不知足之蹈之﹐手之舞之。

此題後也﹐若作敍﹐則非燮之所敢當矣。故段段落落﹐隨手寫來﹐以見不敢爲序之意。

乾隆七年六月二十五日﹐板橋鄭燮謹頓首頓首。

跋臨蘭亭序

黃山谷云﹕世人只學蘭亭面﹐欲換凡骨無金丹。可知骨不可凡﹐面不足學也。況蘭亭之面﹐失之已久乎﹗板橋道人以中郎之體﹐運太傅之筆﹐爲右軍之書﹐而實出以己意﹐並無所謂蔡﹑鍾﹑王者﹐豈復有蘭亭面貌乎﹗古人書法入神超妙﹐而石刻木刻﹐千翻萬變﹐遺意蕩然。若復依樣葫蘆﹐才子俱歸惡道。故作此破格書﹐以警來學﹐卽以請教當代名公﹐亦無不可。

乾隆八年七月十八日﹐興化鄭燮並記。

李約社詩集序

康熙間﹐吾邑有三詩人﹕徐公白齋﹑陸公種園﹑李公約社。徐詩穎秀﹐陸詩疏蕩﹐李詩沈著。三君子相友善﹐又互爲磋磨琢切﹐以底於成。徐則詩之外兼攻制藝﹐陸又以詩餘擅場﹐惟約社先生專治詩﹐嘔心吐肺﹐抉膽搜髓﹐不盡不休。燮以後輩﹐從徐﹑陸二公﹐謁約社於家。其時海棠盛放﹐命酒爲歡。三公論詩﹐𨿽毫黍尺寸不相假也。是後﹐燮薄遊四方。三君子相次下世。及歸﹐無一存者。乾隆丙子春﹐有女奴捧約社先生集﹐屬序於燮﹐且傳其主母馮夫人之命。夫人爲約社子媳﹐守節三十年﹐食貧茹苦﹐抱遺書﹑舊硯﹑殘毫﹑破卷﹐不敢廢。今又以心枯力竭之餘﹐謀付欹劂﹐不其偉哉﹗約社詩﹐一刻於南梁練民﹐再刻於馮夫人﹐爲李公者身後有人﹐亦不爲不遇矣。種園詞﹐揚州吳雨山刻之。白齋詩﹐未付梓人。安得好事者裒集三賢之詩﹐合刻一處﹐以大行於四方﹐然後取酒於海棠花下﹐酹前輩而告之成﹐豈不大快﹗然余老矣﹐未知此願得遂否也。

乾隆丙子仲夏﹐後學鄭燮爲敍。

詩餘﹕詞的別名。

跋王李四賢手卷物不舊則火气逼人。古人之佳詩佳書﹐裝潢於數十年之後﹐其紙皆有古色﹐書法詩意﹐更復杳然藐然也。王﹑李四賢﹐爲吾邑詩字文章弁冕﹐當數十世寶貴之。

乾隆丙子﹐後學鄭燮題。

集唐詩序

集唐詩﹐則必讀唐詩﹐而且多讀唐詩。自李﹑杜﹑王﹑孟﹑髙﹑岑而外﹐極幽極冷之詩﹐一旦火熱﹐使得翻閱於明窗淨幾之間﹐此亦天地間一大快事也。讀唐詩﹐則必鉆其穴﹐剖其精﹐抉其髓﹐而後能集之。使我之心﹐卽入乎唐人之心﹐而又使唐人之心﹐卽爲我之心。常覺千古之名流髙士﹐儼聚一堂﹐此又天地間一大快事也。集唐之難﹐不得參差錯落﹐謬托於古﹐必須五七言律﹐字字對仗精工﹐而又流利通適。往往有六句七句﹐獨欠一句﹐左對右對﹐皆不得妥﹐三月兩月﹐搔首搔耳﹐而其句不成。及一觸忽然得之﹐如獲異寶﹐如釋滯疾﹐此又天地間一大快事也。有時集句已成﹐頗自得意﹐而亦少有未安。良朋好友猝至﹐指之曰﹕某句未妥。則心病一挑﹐不能藏匿。而又有一友從旁曰﹕以某句對之﹐何如﹖頓覺天衣無縫﹐如鑄成的﹐如樹上結的﹐如聖嘆之有斫山相資相助﹐皆得並傳於世﹐此又天地間一大快事也。唐君欣若﹐自能詩﹐而又好集唐詩。集之久﹐而己詩俱廢。蓋以專一而得神奇者也。夫唐人之詩﹐舊詩也﹐讀之千古長新﹐得君之集而更新﹐滿紙皆陸離斑駁。今人之詩﹐新詩也﹐但覺滿紙皆陳飯土羹。與爲彼之作﹐正不如君之集也。問序於愚﹐愚何能序唐君之甘苦閱歷﹐約略言之﹐非爲唐君言之﹐爲後之學詩學文者言之也。

乾隆己卯﹐板橋鄭燮撰。

題宋拓聖教序

此《聖教序》之未斷本也。非復唐拓﹐亦是宋﹑元間物。惜其拓手鹵莽﹐傷於水墨﹐如「宇宙千劫﹐凡愚疑惑」等字皆漫漶﹐共兩頁十六行﹐入後則無不善也。自「微言廣被」以下﹐甚鎩皆可觀。近世絳雲樓藏本爲最﹐後入泰興季滄葦家﹐價六百金。何義門﹑王篛林兩先生皆有善本﹐曾見之。商丘宋氏本最明晰﹐今歸徳州盧雅雨先生﹐蓋以二百六十金收之。此本不逮諸家﹐非時代之後﹐而拓者之咎也。昔爲棗彊鄭氏物﹐今歸板橋鄭氏。乾隆廿四年七月十九日﹐橄欖軒主人燮記。

用墨之妙﹐當觀墨迹﹐其濃淡燥濕﹐如火如花。用筆之妙﹐當觀石刻﹐其弱者彊之﹐肥者瘦之﹐鐫手亦大有力。新碑不如舊碑﹐取其退火气。然三四百年後﹐過於剝落﹐亦無取焉。

鄭燮又記。

或問此貼與定武《蘭亭》孰優劣﹐愚曰﹕未易言也。《蘭亭》乃一時髙興所至﹐天機鼓舞﹐豈復自知﹗如李廣﹑郭汾陽用兵﹐隨水艸便益處﹐軍人皆各得自由﹐而未嘗有失。至《聖教序》﹐字字精悍﹐筆筆嚴緊﹐程不識刀斗森嚴﹐李臨淮旌旗整肅﹐又是一家气象。

板橋鄭燮。

金錢帖一錢易一字﹐是雜湊來的﹐豈無大小參差﹑眞艸互異之病﹐卻如一气呵成﹐定出髙人部署。李北海《嶽麓碑》及《云麾將軍神道碑》皆出於此﹐而姿媚愈多﹐骨力愈少。回視此帖﹐所謂「撼泰山易﹐撼嶽家軍難」矣。

乾隆十七年寒食﹐濰縣署中記。鄭燮。

程邃印譜序

生客會宴﹐皆四方遠地人也。有一人自贊曰「吾鄕有某先生能詩﹐某先生能書法﹐某孝廉﹑某進士﹑某翰林皆有文集行世可觀。」言之累累﹐無一人應者。又有一人﹐與之樹敵﹐自贊其鄕人﹐亦復如是﹐亦無一人應者。其主人不得已曰「敬慕久仰」﹐便請舉酒。四字外﹐不能更著一字也。此等輩如蝦螺蛤﹐不能自爲﹐何能爲人﹖況其所稱者﹐是亦蝦螺蛤而已哉﹗孟子曰﹕一鄕之善﹐友一鄕。一國之善﹐友一國。天下之善﹐友天下。而又上論千古。夫席中談前輩者﹐必吾輩讀書人﹐豈有讀書而不讀《孟子》者乎﹖何鶻突也﹗東坡最好獎借文人﹐以川蜀之遙﹐一獎山谷﹐西江人﹔一獎與可﹐湖州人﹔一獎少遊﹐髙郵人﹔一獎元章﹐襄陽人。其他如晁無咎﹑滕道達﹑毛東堂﹑姜堯佐﹑陳無已之流﹐皆非蜀產﹐而稱道不置。縱橫千里萬里﹐夫豈井蛙夏虫之拘篤而已哉﹗燮﹐揚州人﹐穆倩﹐亦揚州人。稱其篆刻爲四海一人﹐得無私甚﹖然此非一人之私言﹐而天下之公論也。設東坡當日眉州更出一才如東坡﹐亦必稱道之不去口。

乾隆庚辰﹐鄭燮。

楷書必從八分書來﹐蓋今書之母也。點畫形象﹐偏旁假借﹐皆有名理。本朝八分﹐以傅靑主爲第一﹐鄭谷口次之﹐萬九沙又次之﹐金壽門﹑髙西園又次之。然此論其後先﹐非論其工拙也。若論髙下﹐則傅之後爲萬﹐萬之後爲金﹐總不如穆倩先生古外之古﹐鼎彜剝蝕千年也。

板橋鄭燮。

周櫟園先生《印人傳》﹐八十餘人﹐以何雪漁﹑文三橋爲首﹐而往復流連﹐贊不容口者﹐則爲垢道人﹐可謂知人特識矣。其《賴古堂印譜》近千顆﹐分爲四冊﹐然皆方硬板重﹐如道人之渾古流媚者﹐百不得一。想道人亦深自貴重﹐不輕爲人捉刀耶﹖

板橋。

南坨詩鈔序

遊山詩﹐以謝靈運﹑王維爲最﹐而少陵次之。彼其《發秦州》《入蜀》諸作﹐𨿽時時寫景﹐而流離感慨之致﹐夾雜其中﹐是紀行﹐非遊山也。惟謝與王﹐爲當行本色﹐與酈道元《水經注》﹑柳子厚《石渠》《石澗》《鐵鑪步》《袁家謁》諸記﹐可稱古今四絕。處處挨寫﹐尺寸萬變﹐非躁心盡釋﹑才學鑄者﹐莫能爲之。南坨老友﹐以家事付之阿郎﹐一心以詩酒山林爲事。故其遊山篇什﹐卽事卽景﹐卽人卽物﹐當境抓住﹐過卽失之者﹐無不收之囊中﹐舂容和淡﹐曲折搜討﹐蓋有古人遺意焉。余不得遠追謝﹑酈﹑王﹑柳之輩與之遊﹐而南坨之遊攝山﹐入鳩江﹐泛西湖﹐又不得執杖奉幾以從其後﹐蓋甚惜之。惟痛讀其詩﹐浮一大白可也。

板橋鄭燮。

跋西疇詩稿

其气深矣﹐其養邃矣。以香山溫逸之筆﹐烹煉而入於王﹑孟。觀其柬馬半槎及崇川諸作﹐皆布帛菽粟之文﹐自然髙淡﹐讀之反復想見其人。

板橋弟鄭燮拜手。

書屏風帖贈織文世兄

織文世兄﹐別去二十餘年。余在山左﹐常念念﹔君在江南﹐亦常想至吾山左。𨿽不果厥志﹐而兩心相思﹐無一刻忘也。乾隆丁丑﹐來髙郵﹐方圖買舟過訪﹐而織文已蕩槳而至﹐叩余寓齋。邀歸村落﹐流連數十日﹐以償廿年饑渴。織文極能詩﹐而謬愛拙作﹐輒能誦數十篇。不辭老醜﹐更錄近艸十數紙﹐爲屏風帖以請教。昔太宗屏風摘古人嘉言懿行﹐而余自寫其詩詞﹐無知自大﹐眞有愧古人﹐亦曰從主人之意耳。書畢系以詩﹕杭州只有金農好﹐宦海長從李鱓遊﹔每到髙山奇絕處﹐思君同倚樹邊樓。板橋老人鄭燮。

題許松齡隸書軸

渾古迂拙﹐精滿骨脫﹐鐘繇欲死﹐中郎欲活。後學鄭燮復題十六字。

題丁有煜石硯

南唐寶石﹐爲我良田。縝密以栗﹐淸潤而堅。麋丸起霧﹐麥光浮煙。萬言日試﹐倚馬待焉。降爾遐福﹐受祿於天。如山之壽﹐於萬斯年。

板橋鄭燮志。

英雄本色印跋

羔堂四長兄有心力而爽朗不私﹐能任事而節廉自愛﹐開口見喉﹐視人如己﹐眞英雄未有不本色者。板橋鄭燮與之交﹐一見了然﹐久而不變﹐故覓舊石﹐令老桐刻「英雄本色」贈之。

論書

平生愛學髙司寇且園先生書法﹐而且園實出於坡公﹐故坡公書爲吾遠祖也。坡書肥厚短悍﹐不得其秀﹐恐至於蠢﹐故又學山谷書﹐飄飄有欹側之勢﹐風乎﹖云乎﹖玉條瘦乎﹖元章多艸書﹐神出鬼沒﹐不知何處起﹐何處落﹐其顚放殆天授﹐非人力﹐不能學﹐不敢學。東坡以謂超妙入神﹐豈不信然﹖蔡京字在蘇﹑米之間﹐後人惡京﹐以襄代之﹐其實襄不如京也。趙孟頫﹐宋宗室﹐元宰相﹐書法秀絕一時﹐予未嘗學﹐而海內尊之。今四家書缺米﹐而補之以趙﹐亦何不可﹖

板橋道人鄭燮。

板橋潤格

大幅六兩﹐中幅四兩﹐小幅二兩﹐條幅對聯一兩﹐扇子斗方五錢。

凡送禮物食物﹐總不如白銀爲妙﹔公之所送﹐未必弟之所好也。送現銀﹐則中心喜樂﹐書畫皆佳。禮物旣屬糾纏﹐賒欠尢爲賴賬。年老神倦﹐亦不能陪諸君子作無益語言也。

畫竹多於買竹錢﹐紙髙六尺價三千。任渠話舊論交接﹐只當秋風過耳邊。

乾隆己卯﹐拙公和尙屬書謝客。板橋鄭燮。

梅莊記

廣陵城東二里許﹐有梅莊﹐敬齋先生之業也。先生性嗜梅﹐其家所植亦夥矣。又構別墅於郊外﹐老梅數十畝矣﹐曰「梅莊」﹐蓋其嗜也。梅之古者百餘年﹐其次七八十年﹐其次二三十年﹐虯枝鐵桿﹐蠖屈龍盤。先生與梅最親切﹐撲者立之﹐臥者扶之﹐缺者補之﹐茸者削之﹔根之拔者﹐築土以培之﹐枝之遠者﹐梁木以荷之。梅亦發奮自喜﹐崢嶸碩茂﹐以慰主人之意。又嘗伐他樹枝以相撐柱。其柯得气而活﹐交枝接葉﹐與梅相抱﹐若連理焉﹐豈非气至而神。或與客偕來﹐以廣其趣。歌詩贈答﹐篇章重疊﹐酒盞紛紜。至於霜淒月冷﹐冰魂雪魄﹐淡煙浮繞與內外﹐主人徘徊其下﹐漏�頻催﹐不忍就臥﹐蓋念梅之寒﹐與同寒也。逮夫朝日將出﹐紅霞麗天﹐與梅相映影射﹐若含笑﹐若微醉。梅亦呼主人﹐與之割暄分暖﹐不獨享也。主人與梅﹐是一是二﹐誰能辧之﹖更有風號雨溢﹐電激雷奔﹐主人披衣而起﹐挑燈達旦﹐周遭巡視﹐視梅之安而後卽安。此豈有所勉張矯飾哉﹗其性之所嗜﹐有不知其然而然者也。其他蒼松古柏﹑修竹萬竿﹐爲梅之摯交。檀梅放臘﹐爲梅之先馳﹔辛夷漲天﹐繡球撲地﹐爲梅之後勁。桃李丁杏﹐江籬木芍﹐山橊桂菊﹐不可勝記﹐皆梅之附庸小國也。一亭一池﹐一樓一閣﹐一臺一榭﹐一廊一柱﹐一欄一檻﹐一花一木﹐皆主人經營部署﹐出人意表之旨趣焉。

對聯

四言聯

山隨畫活﹐云爲詩畱。

云駛月暈﹐舟行岸移。———題宮燈

打松算盤﹐得大自在。———贈商人

五言聯

詩酒圖書畫﹐銀錢屁股�。———題書室

竹疏煙補密﹐梅瘦雪添肥。

天際識歸舟﹐雲中辧江樹。

風篁類長笛﹐流水當鳴琴。

江秋逼山翠﹐日瘦抱松寒。

束雲歸硯匣﹐裁夢入花心。

洗硯魚吞墨﹐烹茶鶴避煙。

六言聯

東鄰文峯古塔﹐西近才子花洲。———題興化東城外住宅

花落家僮未掃﹐鳥啼山客猶眠。

七言聯

白菜靑鹽粯子飯﹐瓦壺天水菊花茶。

山光撲面因朝雨﹐江水回頭爲晚潮。———題眞州江上茶肆

秋從夏雨聲中入﹐春在寒梅蕊上尋。

刪繁就簡三秋樹﹐領異標新二月花。

切齒漫嫌前半本﹐平情只在局終頭。———題濰縣城隍廟戲樓

民於順處皆成子﹐官到閒時更讀書。

汲來江水烹新茗﹐買盡靑山當畫屏。———題焦山自然庵

花開花落僧貧富﹐云去云來客往還。———贈焦山長老

飄風作態來梳柳﹐細雨瞞人去潤花。

慧裏聰明長奮躍﹐靜中滋味自甜腴。

作畫題詩雙攪擾﹐棄官耕地兩便宜。

風吹柳絮爲狂客﹐雪逼梅花做冷人。

一庭春雨瓢兒菜﹐滿架秋風扁豆花。

秋江欲畫毫先冷﹐梅水才烹腹便淸。

搔癢不著贊何益﹐入木三分罵亦精。

富於筆墨窮於命﹐老在須眉壯在心。

二三星斗胸前落﹐十萬峯巒腳底靑。

多讀古書開眼界﹐少管閒事養精神。

八言聯

鶴矯雲中﹐霞飛靝半﹔

竹明水際﹐松挺巖阿。

九言聯

霜熟稻粱肥﹐幾村農唱﹔

燈紅樓閣迥﹐一片書聲。

十言以上聯

楚尾吳頭﹐一片靑山入座﹔

淮南江北﹐半潭秋水烹茶。———題焦山海若庵

百尺髙梧﹐撐得起一輪月色﹔

數椽矮屋﹐鎖不住五夜書聲。

咬定幾句有用書﹐可忘飲食﹔

養成數竿新生竹﹐直似兒孫。

北迎拱極﹐西接延靑﹐共分得一池煙水﹔

春步柳堤﹐秋行蔬圃﹐最難消六月荷風。———題興化柳園

六十自壽聯

常如作客﹐何問康寧﹐但使囊有餘錢﹐甕有餘釀﹐釜有餘糧﹐取數葉賞心舊紙﹐放浪吟哦﹐興要闊﹐皮要頑﹐五官靈動勝千官﹐過到六十猶少﹔

定欲成仙﹐空生煩惱﹐只令耳無俗聲﹐眼無俗物﹐胸無俗事﹐將幾枝隨意新花﹐縱橫穿插﹐睡得遲﹐起得早﹐一日淸閒似兩日﹐算來百歲已多。

橫額

難得糊塗

聰明難﹐糊塗難﹐由聰明而轉入糊塗更難。放一著﹐退一步﹐當下心安﹐非圖後來福報也。

喫虧是福

滿者﹐損之機﹔虧者﹐盈之漸。損於己則益於彼﹐外得人情之平﹐內得我心之安﹐旣平且安﹐福卽在是矣。

養怡

古人云﹕養怡之福﹐可得永年。陶寫性情﹐且安且適。

鄭板橋集

附錄﹕

○家書

濰縣署中寄捨弟墨第一書

讀書以過目成誦爲能﹐最是不濟事。眼中了了﹐心下匆匆﹐方寸無多﹐往來應接不暇﹐如看場中美色﹐一眼卽過﹐與我何與也。千古過目成誦﹐孰有如孔子者乎﹖讀易至韋編三絕﹐不知翻閱過幾千百徧來﹐微言精義﹐愈探愈出﹐愈研愈入﹐愈往而不知其所窮。𨿽生知安行之聖﹐不廢困勉下學之功也。東坡讀書不用兩徧﹐然其在翰林讀阿房宮賦至四鼓﹐老吏史苦之﹐坡灑然不倦。豈以一過卽記﹐遂了其事乎﹗惟虞世南﹑張睢陽﹑張方平﹐平生書不再讀﹐迄無佳文。且過輒成誦﹐又有無所不誦之陋。卽如史記百三十篇中﹐以項羽本紀爲最﹐而項羽本紀中﹐又以鉅鹿之戰﹑鴻門之宴﹑垓下之會爲最。反覆誦觀﹐可欣可泣﹐在此數段耳。若一部史記﹐篇篇都讀﹐字字都記﹐豈非沒分曉的鈍漢﹗更有小說家言﹐各種傳奇惡曲﹐及打油詩詞﹐亦復寓目不忘﹐如破爛廚櫃﹐臭油壞醬悉貯其中﹐其齷齪亦耐不得。

濰縣署中與捨弟墨第二書

餘五十二歲始得一子﹐豈有不愛之理﹗然愛之必以其道﹐𨿽嬉戲頑耍﹐務令忠厚悱惻﹐毋爲刻急也。平生最不喜籠中養鳥﹐我圖娛悅﹐彼在囚牢﹐何情何理﹐而必屈物之性以適吾性乎﹗至於發系蜻蜓﹐綫縛螃蟹﹐爲小兒頑具﹐不過一時片刻便摺拉而死。夫天地生物﹐化育劬勞﹐一蟻一虫﹐皆本陰陽五行之气姻蘊而出。上帝亦心心愛念。而萬物之性人爲貴﹐吾輩競不能體天之心以爲心﹐萬物將何所托命乎﹖蛇螈蜈蚣豺狼虎豹﹐虫之最毒者也﹐然天旣生之﹐我何得而殺之﹖若必欲盡殺﹐天地又何必生﹖亦惟驅之使遠﹐避之使不相害而已。蜘蛛結网﹐於人何罪﹐或謂其夜間咒月﹐令人墻傾壁倒﹐遂擊殺無遺。此等說話﹐出於何經何典﹐而遂以此殘物之命﹐可乎哉﹖可乎哉﹖我不在家﹐兒子便是你管束。要須長其忠厚之情﹐驅其殘忍之性﹐不得以爲猶子而姑縱惜也。家人兒女﹐總是天地間一般人﹐當一般愛惜也不可使吾兒淩虐他。凡魚飧果餅﹐宜均分散給﹐大家歡嬉跳躍。若吾兒坐食好物﹐令家人子遠立而望﹐不得一沾唇齒﹔其父母見而憐之﹐無可如何﹐呼之使去﹐豈非割心剜肉乎﹗夫讀書中舉中進士作官﹐此是小事﹐第一要明理作个好人。可將此書讀與郭嫂﹑饒嫂聽﹐使二婦人知愛子之道在此不在彼也。

濰縣寄捨弟墨第三書

富貴人家延師傅教子弟﹐至勤至切﹐而立學有成者﹐多出於附從貧賤之家﹐而已之子弟不與焉。不數年間﹐變富貴爲貧賤﹕有寄人門下者﹑有餓莩乞丐者。或僅守厥家﹐不失溫飽﹐而目不識丁。或百中之一亦有發達者﹐其爲文章﹐必不能沈著痛快﹐刻骨鏤心﹐爲世所傳誦。豈非富貴足以愚人﹐而貧賤足以立志而浚慧乎﹗我𨿽微官﹐吾兒便是富貴子弟﹐其成其敗﹐吾已置之不論﹔但得附從佳子弟有成﹐亦吾所大願也。至於延師傅﹐待同學﹐不可不愼。吾兒六歲﹐年最小﹐其同學長者當稱爲某先生﹐次亦稱爲某兄﹐不得直呼其名。紙筆墨硯﹐吾家所有﹐宜不時散給諸眾同學。每見貧家之子﹐寡婦之兒﹐求十數錢﹐買川連紙釘仿字簿﹐而十日不得者﹐當察其故而無意中與之。至陰雨不能卽歸﹐輒畱飯﹔薄暮﹐以舊鞋與穿而去。彼父母之愛子﹐𨿽無佳好衣服﹐必制新鞋襪來上學堂﹐一遭泥濘﹐復制爲難矣。夫擇師爲難﹐敬師爲要。擇師不得不審﹐旣擇定矣﹐便當尊之敬之﹐何得復尋其短﹖吾人一涉宦途﹐旣不能自課其子弟。其所延師﹐不過一方之秀﹐未必海內名流。或暗筆其非﹐或明指其誤﹐爲師者旣不自安﹐而教法不能盡心﹔子弟復持藐忽心而不力於學﹐此最是受病處。不如就師之所長﹐且訓吾子弟不逮。如必不可從﹐少待來年﹐更請他師﹔而年內之禮節尊崇﹐必不可廢。

又有五言絕句四首﹐小兒順口好讀﹐令吾兒且讀且唱﹐月下坐門檻上﹐唱與二太太﹑兩母親﹑叔叔﹑嬸娘聽﹐便好騙果子喫也。

二月賣新絲﹐五月糶新谷﹔醫得眼前瘡﹐剜卻心頭肉。

耘苗日正午﹐汗滴禾下土﹔認知盤中餐﹐粒粒皆辛苦。

昨日入城市﹐歸來淚滿巾﹔徧身羅綺者﹐不是養蠶人。

九九八十一﹐窮漢受罪畢﹔才得放腳眠﹐蚊虫獵蚤出。

濰縣寄捨弟墨第四書

凡人讀書﹐原拿不定發達。然卽不發達﹐要不可以不讀書﹐主意便拿定也。科名不來﹐學問在我﹐原不是折本的買賣。愚兄而今已發達矣﹐人亦共稱愚兄爲關頭讀書矣﹐究竟自問胸中擔得出幾卷書來﹖不過挪移借貸﹐攺竄添補﹐便爾釣名欺世。人有負於書耳﹐書亦何負於人哉﹗昔有人問沈近思侍郎﹐如保是救貧的良法﹖沈曰﹕讀書。其人以爲迂闊。其實不迂闊也。東投西竄﹐費時失業﹐徒喪其品﹐而卒歸於無濟﹐何如優遊書史中﹐不求獲而得力在眉睫間乎﹗信此言﹐則富貴﹐不信﹐則貧賤﹐亦在人之有識與有決並有忍耳。

濰縣署中與捨弟第五書

無論時文﹑古文﹑詩歌﹑詞賦﹐皆謂之文章。今人鄙薄時文﹐幾欲摒諸筆墨之外﹐何太甚也﹖將毋醜其貌而不鑑其深乎﹗愚謂本朝文章﹐當以方百川制藝爲第一﹐侯朝宗古文次之﹔其他歌詩辭賦﹐扯東補西﹐拖張拽李﹐皆拾古人之唾餘﹐不能貫串﹐以無眞气故也。百川時文精粹湛深﹐抽心苗﹐發奧旨﹐繪物態﹐狀人情﹐千回百折而卒造乎淺近。朝宗古文標新領異﹐指畫目前﹐絕不愛古人羈紲﹔然語不遒﹐气不深﹐終讓百川一席。憶予幼時﹐行匣中惟徐天池四聲猿﹑方百川制藝二種﹐讀之數十年﹐未能得力﹐亦不撒手﹐相與終焉而已。世人讀牡丹亭而不讀四聲猿﹐何故﹖

文章以沈著痛快爲最﹐左﹑史﹑莊﹑騷﹑杜詩﹑韓文是也。間有一二不盡之言﹐言外之意﹐以少少許勝多多許者﹐是他一枝一節好處﹐非六君子本色。而世間纖小之夫﹐專以此爲能﹐謂文章不可說破﹐不宜道盡﹐遂訾人爲刺刺不休。夫所謂刺刺不休者﹐無益之言﹐道三不著兩耳。至若敷陳帝王之事業﹐歌詠百姓之勤苦﹐剖晰聖賢之精義﹐描摹英傑之風猷﹐豈一言兩語所能了事﹖豈言外有言﹑味外取味者﹐所能秉筆而快書乎﹖吾知其必目昏心亂﹐顚倒拖沓﹐無所措其手足也。王﹑孟詩原有實落不可磨滅處﹐只因務爲修潔﹐到不得李﹑杜沈雄。司空表聖自以爲得味外味﹐又下於王﹑孟一二等。至今之小夫﹐不及王﹑孟﹑司空萬萬﹐專以意外言外﹐自文其陋﹐可笑也。若絕句詩﹑小令詞﹐則必以意外言外取勝矣。

「宵寐匪禎﹐札闥洪庥。」以此訾人﹐是歐公正當處﹐然亦有淺易之病。「逸馬殺犬於道」﹐是歐公簡煉處﹐然五代史亦有太簡之病。髙密單進士糧曰「不是好議古人﹐無非求其至是。」

寫字作畫是雅事﹐亦是俗事。大丈夫不能立功天地﹐字養生民﹐而以區區筆墨供人玩好﹐非俗事而何﹖東坡居士刻刻以天地萬物爲心﹐以其餘閒作爲枯木竹石﹐不害也。若王摩詰﹑趙子昂輩﹐不過唐﹑宋間兩畫師耳﹗試看其平生詩文﹐可曾一句道著民間痛癢﹖設以房﹑杜﹑姚﹑宋在前﹐韓﹑範﹑富﹑歐陽在後﹐而以二子廁乎其間﹐吾不知其居何等而立何地矣﹗門館才情﹐遊客伎倆﹐只合剪樹枝﹑造亭榭﹑辧古玩﹑斗茗茶﹐爲掃除小吏作頭目而已﹐何足數哉﹗何足數哉﹗愚兄少而無業﹐長而無成﹐老而窮窘﹐不得已亦借此筆墨爲糊口覓食之資﹐其實可羞可賤。願吾弟發憤自雄﹐勿蹈乃兄故轍也。古人云「諸葛君眞名士。」名士二字﹐是諸葛才當受得起。近日寫字作畫﹐滿街都是名士﹐豈不令諸葛懷羞﹐髙人齒冷﹖

○傳記

板橋偶記

揚州二月﹐花時也。板橋居士晨起﹐由傍花村過虹橋﹐直抵雷塘﹐問玉勾斜遺迹﹐去城蓋十里許矣。樹木叢茂﹐居民漸少﹐遙望文杏一株﹐在圍墻竹樹之間。叩門逕入﹐徘徊花下。有一老媼﹐捧茶一甌﹐延亭小坐。其壁間所貼﹐卽板橋詞也。問曰「識此乎﹖」答曰「聞其名﹐不識其人。」告曰「板橋卽我也。」媼大喜﹐走相呼曰「女兒子起來﹐女兒子起來﹐鄭板橋先生在此也。」是刻已是日上三竿矣﹐腹餒甚﹐媼具食。食罷﹐其女艷妝出﹐再拜而謝曰「久聞公名﹐讀公詞甚愛慕﹐聞有《道情》十首﹐能爲妾一書乎﹖」板橋許諾﹐卽取淞江蜜色花箋﹐湖穎筆﹐紫端石硯﹐纖手磨墨﹐索板橋書。書畢﹐復題西江月一闋贈之﹐其詞曰「微雨曉風初歇﹐紗窗旭日才溫。繡幃香夢半朦騰﹐窗外鸚哥未醒。蟹眼茶聲靜悄﹐蝦須簾影輕明。梅花老去杏花勻﹐夜夜胭脂怯冷。」母女皆笑領詞意。問其姓﹐姓饒﹐問其年﹐十七歲矣。有五女﹐其四皆嫁﹐惟畱此女爲養老計﹐名五姑娘。又曰「聞君失偶﹐何不納此婦爲箕帚妾﹐亦不惡﹐且慕君。」板橋曰「僕寒士﹐何能得此麗人﹖」媼曰「不求多金﹐但足養老婦人者可矣。」板橋許諾曰「今年乙卯﹐來年丙辰計偕﹐後年丁巳﹐必後年乃得歸﹐能待我乎﹖」媼與女皆曰「能。」卽以贈詞爲訂。明年﹐板橋成進士﹐畱京師。饒氏益貧﹐花鈿服飾拆賣略盡﹐宅邊有小園五畝亦售人。有富賈者﹐發七百金欲購五姑娘爲妾﹐其母幾動。女曰「已與鄭公約﹐背之不義﹐七百兩亦有了時耳。不過一年﹐彼必歸﹐請待之。」

江西蓼洲人程羽宸﹐過眞州江上茶肆﹐見一對聯云「山光撲面因朝雨﹔江水回頭爲晚潮。」旁寫板橋鄭燮題。甚驚異﹐問何人﹐茶肆主人曰「但至揚州問人﹐便知一切。」羽宸至揚州﹐問板橋在京﹐且知饒氏事﹐卽以五百金爲鄭板橋聘資授饒氏。明年﹐板橋歸﹐復以五百金爲板橋納婦之費。常從板橋遊﹐索書畫﹐板橋略不可意﹐不敢硬索也。羽宸年六十餘﹐頗貌板橋﹐兄事之。

江秩文小字五狗﹐人稱爲五狗江郞﹐甚美麗﹐家有梨園子弟十二人﹐奏十種番樂者十二人﹐皆少俊﹐主人一出﹐俱廢矣。其園索板橋一聯句題曰「艸因地暖春先翠﹐燕爲花忙暮不歸。」江郞喜曰「非惟切園亭﹐並切我。」遂贈玉杯爲壽。

常二書民有小園﹐索板橋題句﹐題曰「憐鶯舌嫩由他罵﹔愛柳腰柔任爾狂。」常大喜﹐以所愛僮贈板橋﹐至今未去也。

玉篛林澍﹑金壽門農﹑李復堂鱓﹑黃松石樹谷﹑後名山﹐鄭板橋燮﹑髙西唐翊﹑髙鳳翰西園皆以筆租墨稅﹐歲獲千金﹐少亦數百﹐以知吾揚之重士也。乾隆十二年﹐歲以丁卯﹐濟南鎖院﹐板橋居士偶記。

板橋自敍

板橋居士﹐姓鄭氏﹐名燮﹐揚州興化人。興化有三鄭氏﹐其一爲「鐵鄭」﹐其一爲「糖鄭」﹐其一爲「板橋鄭」。成士自喜其名﹐故天下咸稱鄭板橋云。板橋外王父汪氏﹐名翊文﹐奇才博學﹐隱居不仕。生女一人﹐端嚴聰慧特絕﹐卽板橋之母也。板橋文學性分﹐得外家气居多。父立庵先生﹐以文章品行爲士先。教授生徒數百輩﹐皆成就。板橋幼隨其父學﹐無他師也。幼時殊無異人處﹐少長﹐貌寢陋﹐人咸易之。又好大言﹐自負太過﹐漫罵無擇。諸先輩皆側目﹐戒勿與往來。然讀書能自刻苦﹐自憤激﹐自豎立﹐不苟同俗﹐深自屈曲委蛇﹐由淺入深﹐由卑及髙﹐由邇達遠﹐以赴古人之奧區﹐以自暢其性情才力之所不盡。人咸謂板橋讀書善記﹐不知非善記﹐乃善誦耳。板橋每讀一書﹐必千百徧。舟中﹑馬上﹑被底﹐或當食忘匕箸﹐或對客不聽其語﹐並自忘其所語﹐皆記書默誦也。書有弗記者乎﹖

平生不治經學﹐愛讀史書以及詩文詞集﹐傳奇說簿之類﹐靡不覽究。有時說經﹐亦愛其斑駁陸離﹐五色炫爛。以文章之法論經﹐非《六經》本根也。

酷嗜山水。又好色﹐尢多餘桃口齒﹐及椒風弄兒之戲。然自知老且醜﹐此輩利吾金幣來耳。有一言幹與外政﹐卽叱去之﹐未嘗爲所迷惑﹐好山水﹐未能遠迹﹐其所經歷﹐亦不盡遊趣。乾隆十三年﹐大駕東巡﹐燮爲書畫吏﹐治頓所﹐臥泰山絕頂四十餘日﹐亦足豪矣。

所刻《詩鈔》《詞鈔》《道情十首》《與捨弟十六通》行於世。善書法﹐自號「六分半書」。又以餘閒作爲蘭竹﹐凡王公大人﹑卿士大夫﹑騷人詞伯﹑山中老僧﹑黃冠煉客﹐得其一片紙﹑隻字書﹐皆珍惜藏庋。然板橋從不借諸人以爲名。惟同邑李鱓復堂相友善。復堂起家孝廉﹐以畫事爲內廷供奉。康熙朝﹐名噪京師及江淮湖海﹐無不望慕嘆羨。是時板橋方應童子試﹐無所知名。後二十年﹐以詩詞文字與之比並齊聲。索畫者﹐必曰復堂。索詩字文者﹐必曰板橋。且愧且幸﹐得與前賢埒也。李以滕縣令罷去。板橋康熙秀才﹑雍正壬子舉人﹐乾隆丙辰進士。初爲範縣令﹐繼調濰縣。乾隆己巳﹐時年五十有七。

板橋詩文﹐自出己意﹐理必歸於聖賢﹐文必切於日用。或有自云髙古而幾唐宋者﹐板橋輒呵惡之﹐曰「吾文若傳﹐便是淸詩淸文﹔若不傳﹐將並不能爲淸詩淸文也。何必侈言前古哉。」明淸兩朝﹐以制藝取士﹐𨿽有奇才異能﹐必從此出﹐乃爲正途。其理愈求而愈精﹐其法愈求面愈密。鞭心入微﹐才力與學力俱無可恃﹐庶幾彈丸脫手時乎﹖若漫不經心﹐置身甲乙榜之外﹐輒曰「我是古學」﹐天下人未必許之﹐只合自許而已。老不得志﹐仰借於人﹐有何得意﹖

賈﹑董﹑匡﹑劉之作﹐引繩墨﹐切事情。至若韓信登壇之對﹐孔明隆中之語﹐則又切之切者也。理學之執持綱紀﹐只合閒時用著﹐忙時用不著。板橋《十六通家書》﹐絕不談天說地﹐而日用家常﹐頗有言近指遠之處。

鄭板橋非閒戶讀書者﹐長遊於古松﹑荒寺﹑平沙﹑遠水﹑峭壁﹑墟墓之間﹐然無之非讀書也。求精求當﹐當則粗者皆精﹐不當則精者皆粗。思之﹐思之﹐鬼神通之。板橋又記﹐時年已五十八矣。

淸代學者像傳

鄭燮﹐字克柔﹐號板橋﹐江南興化人。乾隆元年進士﹐官山東濰縣知縣﹐有政聲。在任十二年﹐囹圄囚空者數次。以歲饑爲民請賑﹐忤大吏﹐遂乞病歸。去官日﹐百姓痛哭遮畱﹐家家畫像以祀。先生爲人疏宕灑脫﹐天性獨摯。工畫蘭竹﹐蘭葉用焦墨揮毫﹐以艸書之中豎長撇法運之﹔畫竹神似坡公﹐多不亂﹐少不疏﹐脫盡時習﹐秀勁絕倫。書有別致﹐以隸楷行三體相參﹐圓潤古秀﹔楷書尢精﹐惟不多作。詩近香山放翁﹐弔古諸篇﹐激昂慷慨。詞亦不肯作熟語。時有「鄭虔三絕」之目。所著有板橋詩鈔﹐手書刊刻行於世。集後附刻家書數篇﹐情眞語摯﹐悱惻動人。

鄭燮小傳

鄭燮﹐字克柔﹐號板橋﹐興化人。乾隆丙辰舉於鄕﹐連登進士第。授範縣知縣﹐攺調濰縣﹐以疾乞歸。板橋幼穎悟﹐讀書饒別解﹐綽有文名。家固貧﹐落拓不羈。壯歲客燕市﹐喜與禪宗尊宿及期門﹑羽林諸子弟遊。日放言髙談﹐臧否人物﹐無所忌諱﹐坐是得狂名。旣得官﹐慈惠簡易﹐與民休息﹐人亦習而安之。而崎嶇歷落﹐於州縣一席﹐實不相宜。世方以武健嚴酷爲能﹐而板橋以一書生﹐欲淸淨無爲﹐坐臻上理﹐聞者實應且憎﹐否則怒罵譴訶及矣。雅善書法﹐眞行俱帶篆籀意﹐如雪柏風松﹐挺然而秀出於風塵之表。所畫蘭艸竹石﹐亦峭葵別致。詩內所云﹕時時作畫﹐亂石秋苔﹐時時作字﹐古與媚偕者是已。詩取道性情﹐務如其意之所欲出。其自序有云﹕餘詩格卑下﹐七律尢多放翁習气﹐屢爲知已詬病﹐好事者又促余付梓。自度後來亦未必能進﹐姑從諛而背直慚慚愧汗下云云﹐其言可謂不自滿矣。然其詩流露靈府﹐蕩滌埃﹐視世間無結不可解之事﹐卽無梗咽不可道之詞。空山雨雪﹐髙人獨立﹔秋林煙散﹐石骨自靑﹐差足肖之。非彼借口白戰﹐以自詡爲羌無故實者也。板橋徒以狂故不理於口﹐然其爲人內行醇謹﹐胸中具有涇渭。所刻寄弟書數紙﹐皆老成忠厚之言﹐大有光祿庭誥﹑顏氏家訓遺意。異科放蕩以爲髙者﹐信賢者之不可測也。昔晉文王稱阮嗣宗爲至愼﹐吾於板橋亦云。

﹣﹣國朝耆獻類徵初編卷二百三十三

書事

濰縣知縣鄭板橋燮﹔揚州人。乾隆丙辰進士﹐與吾膠南阜老人髙鳳翰善。余曾於南阜處見鄭往來筆札﹐心慕其人。辛未五月﹐下第歸﹐過濰﹐招飲友人家。濰俗重賈﹐二三賈客與語焉。語次及板橋﹐余亟問曰「何如﹖」羣賈答曰「鄭令文采風流﹐施於有政﹐有所不足「余曰」豈以詩酒廢事乎﹖「曰「喜事。丙寅丁卯間﹐歲連歉﹐人相食﹐斗粟值錢千百。令大興工役﹐修城鑿池﹐招徠遠近饑民﹐就食赴工﹔籍邑中大戶﹐開廠煮﹐輪飼之﹔盡封積粟之家﹐責其乎糶。訟事則右窶子而左富商。監生以事上謁﹐輒庭見﹐據案大罵﹕馱錢驢有何陳乞﹐此豈不君所乎﹗命阜卒脫其帽﹐足踢之﹐或掖頭黥面驅出。」余曰「令素憐才愛士﹐此何道﹖」曰「惟不與有錢人面作計。」余笑而言曰「賢﹐此過乃不惡﹗」羣賈相視愕起坐去。語曰﹕商賈之言﹐醫匠之心。錄其事以俟采風者。

墨林今話

板橋道人鄭燮﹐興化人。詩詞書畫皆曠世獨立﹐自成一家。其視古人亦罕所心服﹐惟徐靑藤筆墨眞趣橫逸﹐不得不俯首耳。道人蘭竹之妙﹐張瓜田論之已詳。其隨意所寫花卉雜品﹐天資奇縱﹐亦非凡手所能﹐正與靑藤相似。書隸楷參半﹐自稱六分半書﹐極瘦硬之致﹐亦間以畫法行之。故心余太史詩有云「板橋作字如寫蘭﹐波磔奇古形翩翻﹔板橋寫蘭如作字﹐秀葉疏花見姿致。」又一絕云「未識頑仙鄭板橋﹐其人非佛亦非妖﹔晚摹瘞鶴兼山谷﹐別辟臨池路一條。」可謂抉其髓矣。板橋性疏放不羈﹐以進士選範縣令﹐日事詩酒﹔及調濰縣﹐又如故﹐爲上官所斥。於是恣情山水﹐與騷人野衲作醉鄕遊﹐時寫叢蘭瘦石於酒廊僧壁﹐隨手題句﹐觀者嘆絕。豪貴家𨿽踵門請乞﹐寸箋尺幅﹐未易得也。家酷貧﹐不廢聲色。所入潤筆錢隨手輒盡﹐晚年竟無立錐﹐寄居同鄕李三鱒宅﹐而豪气不減。盧雅雨轉運揚州﹐寄詩云「一代淸華盛事饒﹐冶春髙宴各方鑣。風流暫顯煙花在﹐又見詩人鄭板橋。」其所定詩集手書刊行﹐並附雜著小唱於後。板橋題畫之作﹐與其書畫悉稱﹐故覺妙絕﹐他人不宜學也。略鈔數首﹐以存別調。題破盆蘭云「春雨春風洗妙顏﹐一辭瓊島到人間。而今窨無知已﹐打破烏盆更入山。」漁隱圖云「從今不復畫芳蘭﹐但寫蕭蕭竹韻寒。短節零枝千萬个﹐憑君揀取釣魚竿。」

銅鼓書堂遺槁

鄭燮﹐字克柔﹐號板橋﹐揚州興化人。乾隆丙辰進士﹐除山左濰縣令。才識放浪﹐磊落不羈﹐能詩﹑古文﹐長短句別有意趣。未遇時曾譜沁園春。書懷一闋云「花亦無知﹐月亦無聊﹐酒亦無靈。把夭桃斫斷﹐煞他風景﹔鸚哥煮熟﹐佐我杯羹。焚研燒書﹐椎琴裂畫﹐毀盡文章抹盡名。滎陽鄭﹐有教歌家世﹐乞食風情。單寒骨相難更﹐笑席帽靑衫太瘦生。看蓬門秋艸﹐年年破巷﹔疏窗細雨﹐夜夜孤燈。難道天公﹐還箝恨口﹐不許長吁一兩聲﹖顚狂甚﹐取烏絲百幅﹐細寫淒淸。」其風神豪邁﹐气勢空靈﹐直逼古人。板橋工書﹐行楷中筆多隸法﹐意之所之﹐隨筆揮灑﹐遒勁古拙﹐另具髙致。善畫蘭竹﹐不離不接﹐每見疏淡超脫。畫幅間常用一印曰「七品官耳」﹐又一印曰「康熙秀才雍正舉人乾隆進士。」

板橋自序

板橋居士讀書求精不求多﹐非不多也﹐惟精乃能運多﹐徒多徒爛耳。少陵七律﹑五律﹑七古﹑五古﹑排律皆絕妙﹐一首可值千金。板橋無不細讀﹐而尢愛七古﹐蓋其性之所嗜﹐偏重在此。曹將軍丹靑引﹑溯陂行﹑瘦馬行﹑兵車行﹑哀王孫﹑洗兵馬﹑縛雞行﹑贈畢四曜﹐此其最者﹔其餘不過三四十首﹐並前後打魚歌﹐盡在其中矣。是左傳﹑是史記﹐似莊子﹑離騷﹐而六朝香艷﹐亦時用之以爲奴隸。大哉杜詩﹐其無所不包括乎﹗七律詩秋興八首﹑諸將五首﹑詠懷古迹五首﹐皆由此而推之﹔五律詩秦州雜詩二十首﹑詠物三十餘首﹑達行在所三首﹐皆由此而推之﹔五言古詩前後出塞﹑新婚別﹑垂老別﹑無家別﹑北徵﹑彭衙行﹐以及排律之經昭陵﹑重經昭陵﹑別嚴賈二閣老﹑別髙岑﹐皆由此而推之。立志不分﹐乃疑於神。

板橋平生無不知已﹐無一知已。其詩文字畫每爲人愛﹐求索無休時﹐略不遂意﹐則怫然而去。故今日好﹐爲弟兄﹐明日便成陌路。

紫瓊崖主人極愛惜板橋﹐嘗折簡相招﹐自作駢體五百字以通意﹐使易十六祖式﹑傅雯凱亭持以來。至則袒而割肉以相奉﹐且曰「昔太白禦手調羹﹐今板橋親王割肉﹐後先之際﹐何多讓焉﹗」

板橋遊歷山水𨿽不多﹐亦不少﹔讀書𨿽不多﹐亦不少﹔結交天下通人名士𨿽不多﹐亦不少。初極貧﹐後亦稍稍富貴﹔富貴後亦稍稍貧。故其詩文中無所不有。

陋軒詩最善說窮苦﹐惜其山水不多﹐接交不廣﹐華貴一無所有。所謂一家言﹐未可爲天下才也。板橋詩如七歌﹐如孤兒行﹐如姑惡﹐如逃荒行﹑還家行﹐試取以與陋軒同讀﹐或亦不甚相讓﹔其他山水﹑禽魚﹑城郭﹑宮室﹑人物之茂美﹐亦頗有自鑄偉詞者。而又有長短句及家書﹐皆世所膾炙﹐待百年而論定﹐正不知鹿死誰手。

乾隆庚辰﹐鄭燮克柔甫自敍於汪氏之文園﹐與劉柳村冊子合觀之﹐亦足以知其梗槪。

嘆老嗟卑﹐是一身一家之事﹔憂國憂民﹐是天地萬物之事。

𨿽聖帝明王在上﹐無所可憂﹐而往古來今﹐何一不在胸次﹖嘆老嗟卑﹐迷花顧曲﹐偶一寓意可耳﹐何諄諄也﹗燮又記。

○詩詞

逃荒行

十日賣一兒﹐五日賣一婦﹐來日剩一身﹐茫茫卽長路。

長路迂以遠﹐關山雜豺虎﹔天荒虎不饑﹐肝人伺巖阻。

豺狼白晝出﹐諸村亂擊鼓。嗟予皮發焦﹐骨斷折腰膂。

見人目先瞪﹐得食咽反吐。不堪充虎餓﹐虎亦棄不取。

道旁見遺嬰﹐憐拾置擔釜。賣盡自家兒﹐反爲他人撫。

路婦有同伴﹐憐而與之乳。咽咽懷中聲﹐咿咿口中語﹔

似欲呼爺娘﹐言笑令人楚。千里山海關﹐萬里遼陽戍。

嚴城嚙夜星﹐村燈照秋滸。長橋浮水面﹐風號浪偏怒。

欲渡不敢櫻﹐橋滑足無履﹔前牽復後曳﹐一跌不復舉。

過橋歇古廟﹐聒耳聞鄕語。婦人敍親姻﹐男兒說門戶﹔

歡言夜不眠﹐似欲忘愁苦。未明復起行﹐霞光影踽踽。

邊墻漸以南﹐黃沙浩無宇。或云薛白衣﹐徵遼從此去﹔

或云隋煬皇﹐髙麗拜雄武。初到若夙經﹐艱辛更談古。

幸遇新主人﹐區脫與眠處。長犁開古磧﹐春田耕細雨﹔

字牧馬牛羊﹐斜陽谷量數。身安心轉悲﹐天南渺何許。

萬事不可言﹐臨風淚如注。

鄭板橋於乾隆十一年由範縣蒞濰縣任知縣﹐正際濰縣連年災荒﹐出現「歲連歉」﹑「人相食﹐斗食值錢千百」的哀鴻徧野的局面﹐農民流離失所﹐流浪天涯。詩人目睹農民逃荒東北的慘景﹐寫下了不朽詩篇。該詩輯錄入《濰縣誌﹖通紀》卷三內。

還家行

死者葬沙漠﹐生者還舊鄕﹔遙聞齊魯郊﹐穀黍等人長。

目營靑岱云﹐足辭遼海霜﹔拜墳一痛哭﹐永別無相思。

春秋社燕雁﹐封淚遠寄將。歸來何所有﹐兀然空四墻﹔

井蛙跳我竈﹐狐貍據我牀。驅狐窒鼯鼠﹐掃徑開堂皇﹔

濕泥塗舊壁﹐嫩艸覆新黃。桃花知我至﹐屋角舒紅芳﹔

舊燕喜我歸﹐呢喃話空梁﹔蒲塘春水暖﹐飛出雙鴛鴦。

念我故妻子﹐羈賣東南莊﹔聖恩許歸贖﹐攜錢負橐囊。

其妻聞夫至﹐且喜且彷徨﹔大義歸故夫﹐新夫非不良。

摘去乳下兒﹐抽刀斷我腸。其兒知永絕﹐抱頸索阿娘﹔

墮地幾翻覆﹐淚面塗泥漿。上堂辭舅姑﹐舅姑淚浪浪。

贈我菱花鏡﹐遺我泥金箱﹔賜我舊簪珥﹐包並羅衣裳。

「好好作家去﹐永永無相忘。」後夫年正少﹐慚慘難禁當﹔

潛身匿鄰捨﹐背樹倚斜陽。其妻徑以去﹐繞隴過林塘。

後夫攜兒歸﹐獨夜臥空房﹐兒啼夫不寐﹐燈短夜何長。

思歸行

山東遇荒歲﹐牛馬先受殃﹔人食之十三﹐畜食何可量。

殺畜食其肉﹐畜盡人亦亡。帝心軫念之﹐布徳回穹蒼。

東轉遼海粟﹐西截湘漢糧﹐雲帆下天津﹐朦艟竭太倉。

金錢數百萬﹐便宜爲賑方。何以未賑前﹐不能爲周防﹖

何以旣賑後﹐不能使樂康﹖臣也實不材﹐吾君非不良。

臣幼讀書史﹐散漫無主張﹐如收敗貫錢﹐如撐斷港航﹐所以遇煩劇﹐束手徒周章。

臣家江淮間﹐蝦螺魚藕鄕﹐破書猶在架﹐破氈猶在牀。待罪已十年﹐素餐何久長。

秋云雁爲伴﹐春雨鶴謀梁﹐去去好藏拙﹐滿湖蒓菜香。

效李艾山前輩體

秋聲何處尋﹐尋入竹梧裏。一片竹梧陰﹐何處秋聲起。

挽老師鄂太傅五首

一

西華門外艸萋萋﹐白塔金鰲樹影迷。北斗有光淸漏肅﹐三臺無力曉云低。

上方乙夜調丹藥﹐七校春風送紫泥。其柰巫陽下霄漢﹐鈞天有詔意先賫。

二

松蒼檜老日華東﹐鈴索淒淸澹曉風﹐遺艸不曾歸太史﹐嘉謨只是告深宮。

河山有象心難畫﹐周召無模趣則同。應向九天陪列聖﹐赤虯騎在白雲中。

三

六詔風煙舊莽蒼﹐九邊吹角夜瑯瑯。雲山秋靜黃金甲﹐花柳春深綠野堂。

辟穀有方羞檢閱﹐掃門無客自淸涼。聖朝若畫麒麟閣﹐姓霍仍須諱寫光。

四

天淚湟湟濕尾箕﹐八荒九譯盡銜悲。武功萬里兼文徳﹐王佐千秋實帝師。

學並南陽還令主﹐勛髙郭相又佳兒。人間五福於今備﹐合演《洪疇》作誄辭。

五

平泉艸木錫天家﹐石檻松門竹徑賒。籠鳥放還天地囿﹐池魚樂並海江涯。

布衣屢臥平津閣﹐遠淚難揮杜曲花。華屋山丘何限痛﹐終須來弔舊煙霞。

署中無紙﹐書狀尾數十與佛上人

閒書狀尾與山僧﹐亂紙荒麻疊幾層﹐最愛一窗晴日照﹐老夫衙署冷於冰。

詠史二首

一

雲裏關門六扇開﹐天邊太華鳥飛回﹐漢家安受秦家業﹐項羽東歸只廢材。

二

已背齊盟彊自雄﹐便應割據守關中﹐如何宴罷鴻門去﹐卻覓彭城小附庸。

窘況爲許衡州賦二首

一

半缺柴門叩不開﹐石稜磚縫好蒼苔。

地偏竹徑淸於水﹐雨冷詩情瘦似梅。

山茗未賒將菊代﹐學錢無措喚兒回。

塾師亦復多情思﹐破點經書手送來。

二

萬里西風雁陣哀﹐五更霜月起徘徊。

薄田累我年年種﹐秋稼登場事事來。私券官租紛夙欠﹐女裙兒褐待新裁。

老親八十豪情在﹐鬥米焉能廢臘醅。

憶湖村

數聲桄桔隔煙蘿﹐是處西風壓稻禾。荻葦半含東墅雨﹐鷺鷥遙立夕陽波。

買魚人鬧橋邊市﹐得酒船歸月下歌。擬向湖幹築秋捨﹐菊蘺楓徑近如何﹖

和髙相公給賑山東道中喜雨

並五日自壽之作二首

一

相公捧招視東方﹐百萬陳因下太倉。天語播時人盡飫﹐好風吹處日俱長。

村村布谷催新綠﹐樹樹斜陽送晚涼。多謝西南云一片﹐頓教霖雨徧耕桑。

二

五日生辰道上過﹐山根雲腳水羅羅。衝泥角黍蓑翁獻﹐介壽蒲尊瓦盎多。

馬上旌旗迷渤海﹐柳邊輿蓋拂濰河。愚民攀拽無他囑﹐爲報君王有瑞禾。

和學使者於殿元枉贈之作四首

一

十載揚州作畫師﹐長將赭墨代胭脂。寫來竹柏無顏色﹐賣與東風不合時。

二

潦倒山東七品官﹐幾年不聽夜江湍。昨來話到瓜洲渡﹐夢繞金山曉日寒。

三

三百人中最後生﹐玉堂時聽夜書聲。知君療得嫦娥渴﹐不爲風流爲老成。

四

山東鎖院自淸涼﹐湖水湖云入檻長。剪取吾家書帶艸﹐爲君結束錦詩囊。

濟南試院奉和宮詹大主師枉贈之作

鎖院西風畫角淸﹐澹雲疏雁濟南城。桂花不用月中折﹐奎閣儼如天上行。

模範已看金在鑄﹐洗磨終愧玉無成。饒他﹝山昔﹞華靑靑色﹐還讓先生泰岱橫。

小園

月光淸峭射樓臺﹐淺夜籬門尙半開。樹裏燈行知客到﹐竹間煙起喚茶來。

數聲犬吠秋星落﹐幾陣風傳遠笛哀。坐久談深天漸曙﹐紅霞冷露滿蒼苔。

寄小徒昆寧﹑坤豫二孝廉兼呈令師崔云墅先生

橋橋頭髮已蒼蒼﹐爾輩何須學老狂﹖記取舊延崔錄事﹐鷓鴣那得及鴛鴦﹗

禦史沈園先生﹐新修南池﹐建少陵書院﹑並作雜居侑神﹐令歲時歌舞以祀

禦史驄馬行山東﹐馬蹄到處膏露濃。洗排泰岱礪鄒嶧﹐吹靑漢柏秦皇松。

少陵南池久寂﹝氵穴﹞﹐夕陽參淡荒波紅。廟之祏之繪而塑﹐牢之餮之鼎以鐘。

雕鐫鱗羽動筍簴﹐梁桷翚翮相飄衝。揮毫蘸墨作碑版﹐百金一字尢堅工。

板橋居士讀不厭﹐臥看三日鋪秋茸。頗聞風時虔禱祀﹐蕩豬割雉陳蝦鱅。

茌梨靑桃海獐鹿﹐楊梅橘柚南柑封。以其餘閒作雜劇﹐燕姬越女黃娘蹤。

相隨太白著宮錦﹐潞州別駕調羹饔。金元院本久退舍﹐秦簫汀瑟淸魚龍。

神靈飄飄侑而喜﹐葦花之外云之中。願從先生乞是劇﹐選伶徧譜琳瑯宮。

瓜洲夜泊

葦花如雪隔樓臺﹐咫只金山霧不開。慘淡秋燈魚捨遠﹐朦朧夜話客船偎。

風吹隱隱荒雞唱﹐江動洶洶北斗回。吳楚咽喉橫鐵甕﹐數聲淸角五更哀。

偶然作

文章動天地﹐百族相綢繆。天地不能言﹐聖賢爲嚨喉。

柰何纖小夫﹐雕飾金翠稠。口讀《子虛賦》﹐身著貂錦裘﹔

佳人二八侍﹐明星燦髙樓﹔名酒黃羊羹﹐華燈水晶球。

偶然一命筆﹐幣帛千金收﹔歌鐘連戚裏﹐詩句欽王侯﹔

浪膺才子稱﹐何與民瘼求﹗所以杜少陵﹐痛哭何時休﹔

秋寒室無絮﹐春雨耕無牛﹔嬌兒樂歲饑﹐病婦長夜愁。

推心擔販腹﹐結想山海陬。史家欠實錄﹐借本資校讎﹔

持以奉吾君﹐藻鑑橫千秋。曹劉沈謝才﹐徐庾江鮑儔﹐

自云黼黻筆﹐吾謂乞兒謀。

題盆蘭倚蕙圖

春蘭未了夏蘭開﹐畫裏分明喚阿呆﹐閱盡榮枯是盆盎﹐幾回拔去幾回栽。

題破盆蘭花圖

春雨春風寫妙顏﹐幽情逸韻落人間。而今究竟無知己﹐打破烏盆更入山。

題嶠壁蘭花圖

山頂蘭花早早開﹐山腰小箭尙含胎﹐畫工立意教停蓄﹐何苦東風好作媒。

題半盆蘭蕊圖

盆畫半藏﹐蘭畫半含。不求發泄﹐不畏凋殘。

題屈翁山詩札﹐石濤﹑石溪﹑八大山人山水小幅﹐並白丁墨蘭﹐共一卷

國破家亡鬢總皤﹐一囊詩畫作頭陀﹐橫塗豎抹千千幅﹐墨點無多淚點多。

題姚太守家藏惲南田梅菊二軸

今日方知惲壽平﹐石田筆墨十洲情。廿年贗本相疑信﹐徒使前賢笑後生。

畫芝蘭棘刺圖寄蔡太史

寫得芝蘭滿幅春﹐傍添幾筆亂荊榛﹔世間美惡俱容納﹐想見溫馨澹遠人。

題石東村《鑄陶集》

詩人老去興偏豪﹐燒盡千篇又鑄陶﹔從此鑄韓還鑄杜﹐更於三代鑄風騷。

家兗州太守贈茶

頭綱八餅建溪茶﹐萬里山東道路賒。此是蔡丁天上貢﹐何期分賜野人家。

饒詩二首

一

客來頗有一盤棋﹐客去非無酒數巵。發短官忙身又病﹐倩君饒我一篇詩。

興到千篇未是多﹐愁來一字懶吟哦。非云此事從今絕﹐脫復佳時待體和。

一枝竹十五片葉﹐呈七太守

敢云少少許﹐勝人多多許﹐努力作秋聲﹐瑤窗弄風雨。

濰縣署中畫竹呈年伯包大中丞括

衙齋臥聽蕭蕭竹﹐疑是民間疾苦聲﹔些小吾曹州縣吏﹐一枝一葉總關情。

贈陳際靑

瓜洲江水夜潮平﹐月滿秋田鶴唳淸。記得扁舟同臥聽﹐金山云板二三更。

予告歸裏﹐畫竹別濰縣紳士民

烏紗擲去不爲官﹐囊橐蕭蕭兩袖寒。寫取一枝淸瘦竹﹐秋風江上作漁竿。

畫蘭竹寄郭蕓亭

元日畫蘭竹﹐遠寄郭蕓亭。萬水千山外﹐知余老更靑。

綴玉含珠幾剪蘭﹐新篁葉葉翠瑯玕。老夫本是瓊林客﹐只畫春風不畫寒。

竹石

咬定靑山不放松﹐立根原在破巖中﹔千磨萬擊還堅勁﹐任你東西南北風。

題蘭

春風莫漫催花急﹐畱取才開未放枝﹐滴瀝空庭﹐竹響共雨聲相亂。

題汪士愼﹑李鱓﹑李方膺合作花卉圖

梅花抱冬心﹐月季有正色。俯視石菖蒲﹐淸淺茁寒碧。

佛手諭畫禪﹐彈指現妙迹。共玩此窗中﹐聊爲一笑適。

自詠

濰縣三年範五年﹐山東老吏我居先﹐一階未進眞藏拙﹐隻字無求幸免嫌。

春雨長堤行麥壠﹐秋風古廟問瓜田。村家畱醉歸來晚﹐燈火千家望不眠。

畫蘭贈髙愷亭

泰山髙絕苦無蘭﹐特寫綱姿送宰官。石縫峯腰都布徧﹐一團秀色盡堪餐。

書七律條幅

曲江才子漢枚臯﹐禦試憑軒錦帕髙。姓字璧人誇計吏﹐文章金粉壓詞曹。

堂餐夜割黃羊炙﹐閣帖春揮紫色毫。裘馬翩翩正年少﹐憶君風度勝醇醪。

詩三首

一

晴絲寸尺挽韶光﹐百舌無聲燕子忙。紅日屋頭槐影暗﹐微風扇裏麥花香。

二

收盡狂飆捲盡云﹐一竿晴日曉老新。柳魂花魄都無恙﹐依舊商量作好春。

三

淮南二十四橋月﹐馬上時時夢見之。想得揚州醉年少﹐正圍紅袖寫烏絲。

梅蘭竹菊屏題詩

梅

玉骨冰肌品最髙﹐冷淡淸臒任揮毫。等閒著上胭脂水﹐卻是紅梅不是桃。

蘭

畱得根科大﹐何愁葉短稀。春雷潛夜發﹐香气入雲飛。

竹

老幹扶疏新葉放﹐龍孫原種後來枝。

菊

進又無能退又難﹐宦途跼蹐不堪看。吾家頗有東籬菊﹐歸云秋風耐歲寒。

禹王臺北勘災

滄海茫茫水接天﹐艸中時見一畦田。波濤過處皆鹽鹵﹐自古何曾說有年。

題畫竹

一兩三枝竹竿﹐四五六片竹葉﹔自然淡淡疏疏﹐何必重重疊疊﹖

小古鏡爲同年金殿元作

土花剝蝕蛟龍缺﹐秋水澄泓海月殘。料得君心如此鏡﹐玉堂髙掛古淸寒。

題懸崖蘭圖

世間盆盎空栽植﹐惟有靑山是我家。畫入懸崖孤絕處﹐蘭花竹葉兩相遮。

贈鐘啟明並畱別

一堂五世古今稀﹐父祖曾髙子姓依。漫道在官無好處﹐須知積徳有光輝。

罷官作二首

一

老困烏紗十二年﹐遊魚此日縱深淵。春風蕩蕩春城闊﹐閒逐兒童放紙鳶。

二

買山無力買船居﹐多載芳醪少載書。夜半酒酣江月上﹐美人纖手炙鱸魚。

題巨幅竹圖

七載春風在濰縣﹐愛看修竹郭家園。今日寫來還贈郭﹐令人長憶舊華軒。

南園畫竹贈郭質亭先生

我輩爲官困煞人﹐到君園館長精神。請看一片蕭蕭竹﹐畫裏階前總絕塵。

借寓南園﹐值質亭先生母劉太宜人生辰﹐送土物代柬

江南年事最淸幽﹐綠橘香櫞橄欖收。持贈一盤呈阿母﹐可能風景似瓜洲。

畱別恆徹上人詩

隔城何處郁蒼蒼﹐落照松林短畫墻。淸磬一聲天似水﹐長河半夜月如霜。

僧閒地僻行難到﹐官罷云回可別傷。滿架葡萄珠萬斛﹐秋風猶憶老夫嘗。

書七絕十五首長卷

一

船中人被名利牽﹐岸上人牽扯名利綫。江水滔滔流不息﹐問君辛苦到何年。

二

棗花初落路塵香﹐燕掠麻池乍頡頏。一片黃雲飛十頃﹐賣瓜棚下午風涼。

三

紅藕花多映碧闌﹐秋風初起易凋殘。池塘一段榮枯事﹐都被沙鷗冷眼看。

四

得福常兼祝亦輕﹐坦然無畏復無驚。平生祕訣今相付﹐但向君心可處行。

五

一池荷葉衣無盡﹐滿地松花食有餘。剛被世人知往處﹐卻移茅屋向深居。

六

四十年來海上游﹐水淸魚見不吞鉤。釣竿砍盡重栽竹﹐不計功程得便休。

七

茶香酒熟田千畝﹐云白山靑水一灣。若是老天容我懶﹐莫年來共白鷗閒。

八

五柳先生本在山﹐偶然爲客落人間。秋來見月多歸裏﹐自起開籠放白鷴。

九

九日驅馳一日閒﹐尋君不遇又空還。怪來詩思淸入骨﹐門外寒流雪滿山。

十

遠公沽酒醉陶潛﹐佛印燒豬待子瞻。采得百花成蜜後﹐不知辛苦爲誰甜。

十一

一間茅屋在深山﹐白雲半間僧半間。白雲有時行雨雲﹐回頭卻羨老僧閒。

十二

裴相功名冠四朝﹐許渾身世落漁樵。若論風月江山主﹐丁卯橋應勝午橋。

十三

先生結屋綠巖邊﹐讀易遙知屢絕編。不肯采芝驚世俗﹐恐人謗道是神仙。

十四

湓江江口是奴家﹐郞若閒時來喫茶。黃土築墻茅屋蓋﹐門前一枝紫荊花。

十五

自有仙才自不知﹐十年長夢采華芝。秋風動地黃雲暮﹐歸云嵩陽尋舊師。

無題

一片棉綢十丈長﹐寄交內子作衣裳。而今肩削腰圍瘦﹐莫把當年尺寸量。

無題

畱得根科大﹐何愁葉短稀。春雷潛夜發﹐香气入雲飛。

題畫嶠壁蘭圖

嶠壁蘭垂萬箭多﹐山根碧蕊亦阿娜。天公雨露無私意﹐分別髙低世爲何。

竹石圖

竹爲樁主石爲賓﹐石勢翻爲竹主人。顚倒忽然成造化﹐畫工何處避陶鈞。

書詩軸

春風十里送啼鶯﹐山色江光翠滿城。曲岸紅薇明澗水﹐矮窗白紙出書聲。

衙齋種豆官無事﹐刀筆題詩吏有名。昨夜村燈魚藕肆﹐靑簾醇酒見人情。

題髙鳳翰《風荷圖》二首

一

濟南城外百池塘﹐荇葉荷花菱藕香。更有葦竿堪作釣﹐畫工點染入滄浪。

二

葦花秋水逼秋淸﹐畫舫江南舊有情。最是采蓮諸女伴﹐髯髙風鄭笑呼名。

題風竹圖

蝶夢初回銘碗持﹐一甌淸墨仿天池。簫簫幾許葉涼生筆﹐是畫搖風帶雨枝。

題畫竹詩四首

一

一節一節一節﹐一葉一葉一葉。渾然一片玲瓏﹐蘇軾文同鄭燮。

二

渾如燕剪翻風外﹐此是新篁正少年。

三

濃淡有時無變節﹐歲寒松柏是知心。

四

一尺竹含千尺勢﹐老夫胸次有靈奇。

題臥竹圖

一枝臥竹一枝昂﹐石筍蕭然與竹長。好是倪迂淸閟閣﹐階前點綴不尋常。

題四名家圖

蘭梅竹菊四名家﹐但少春風第一花﹖寄與東君諸子弟﹐好將文事奪天葩﹖

懷濰縣二首﹐贈郭倫升歸裏

一

相思不盡又相思﹐濰水春光處處遲。隔岸桃花三十里﹐鴛鴦廟接柳郎祠。

二

紙花如雪滿天飛﹐嬌女秋千打四圍。五色羅裙風擺動﹐好將蝴蝶斗春歸。

濰縣竹枝詞四十首

一

三更燈火不曾收﹐玉膾金齏滿市樓。云外淸歌花外笛﹐濰州原是小蘇州。

二

鬥鷄走狗自年年﹐只愛風流不愛錢。博進已賒三十萬﹐靑樓猶伴美人眠。

三

美人家處綠楊橋﹐樹裏春風酒旆招。一自香銷怨南國﹐杏花零落馬蹄遙。

四

四面山光樹木深﹐良田美產貴千金。呼盧一夜燒紅蠟﹐割盡膏腴不掛心。

五

豪家風气好栽花﹐洋菊洋桃信口誇。昨夜膠州新送到﹐一盆紅艷寶珠茶。

六

大魚買去送財東﹐巨口銀鱗曉市空。更有諸城來美味﹐「西施舌」進玉盤中。

七

小閣桐陰日影斜﹐晚風吹放茉莉花。衣裳盡道南中好﹐細葛香羅萬字紗。

八

翠袖湘裙小婢扶﹐時興打扮學姑蘇。村中婦女來相耀﹐亂戴銀冠釘假珠。

九

幾家活計賣靑山﹐石快堆來錦繡斑。薄暮回車人半醉﹐亂鴉聲裏唱歌還。

十

水流曲曲樹重重﹐樹裏春山一兩峯。茅屋深藏人不見﹐數聲雞犬夕陽中。

十一

集散人歸掩市門﹐市樓燈火定黃昏。白狼河水無情甚﹐不肯停畱盡夜奔。

十二

兩行官樹一條堤﹐東自登萊達濟西。若論五都兼百貨﹐自然濰縣甲靑齊。

十三

連云甲第尙書府﹐帶宅園林太守家。是處池塘秋水闊﹐紅荷花間白荷花。

十四

蒼松十里郭西頭﹐系馬松根上酒樓。天外暮霞紅不盡﹐秋山浮翠是靑州。

十五

北窪深處好怒魚﹐澹蕩春風二月初。河水盡開冰盡化﹐家家网罟曝村墟。

十六

秋風獲葦路灣環﹐釣叟潛藏亂艸間。忽漫鷺鷥驚起去﹐一痕靑雪上西山。

十七

淺艸平沙秋气髙﹐靑光不動海光搖。忽騰一騎鸞鈴響﹐繡箭前坡落皂雕。

十八

射罷黃羊獵罷山﹐雕弓掛花老松間。賬中裊裊聞吹笛﹐新買吳姬號小蠻。

十九

城上春云拂畫樓﹐城邊春水泊天流。昨霄雨過千山碧﹐亂落桃花出澗溝。

二十

迎婚娶婦好張羅﹐彩轎紅燈錦繡拖。鼓樂兩行相疊奏﹐漫騰騰響小云鑼。

二十一

席棚髙揭遠招魂﹐親戚朋交拜墓門。牢醴漫誇今日備﹐逮存曾否薦雞豚﹖

二十二

腌豬滴血滿城紅﹐南販姑蘇北薊中。縱使千金誇利益﹐刀頭富貴梃頭雄。

二十三

天道由來自好生﹐家家殺戮太無情。老夫欲種菩提樹﹐十里春風作化城。

二十四

繞郭良田萬頃賒﹐大都歸並富豪家。可憐北海窮荒地﹐半簍鹽挑又被拿。

二十五

行鹽原是靠商人﹐其柰商人又赤貧﹖私賣怕官官賣絕﹐海邊餓竈化冤燐。

二十六

二十條槍十口刀﹐殺人白晝共稱豪。汝曹軀命原拚得﹐父母妻兒慘泣號。

二十七

街頭攫得百錢文﹐爛肉燒腸濁酒醺。到得來朝無理料﹐又尋瞎賬鬧紛紛。

二十八

面上春風眼上波﹐秧歌髙唱扮漁婆。不施脂粉天然俏﹐一幅纏頭月白羅。

二十九

東家貧兒西家僕﹐西家歌舞東家哭。骨肉分離只一墻﹐聽他笞罵由他辱。

三十

莫怨詩書發迹遲﹐近來風俗笑文辭。髙門大捨聰明子﹐化作朱顏市井兒。

三十一

百歲辛勤貌可哀﹐養兒妖縱不成材。骰盆博局開門去﹐待得三更徑不回。

三十二

放囚宣詔淚潺潺﹐拜謝君恩轉戚顏。從此更無牢獄食﹐又爲盜竊觸機關。

三十三

馬思南北是山田﹐石塊沙窩不殖錢。待到三分秋稼熟﹐大家歡喜說丰年。

三十四

徵發錢糧只恨遲﹐茅檐菩屋又堪悲。掃來艸種三升半﹐欲納官租賣與誰﹖

三十五

濰城原是富豪都﹐尙有窮黎痛剝膚。慚愧他州兼異縣﹐救災循吏幾封書。

三十六

木饑水毀太凋殘﹐天運今朝往復還。間行北郭南郊外﹐麥隴靑靑正好看。

三十七

關東逃戶幾人歸﹐攜得妻兒認舊扉。茅屋再新墻再葺﹐園中春韭雨中肥。

三十八

淚眼今生永不乾﹐淸明節候麥風寒。老親死在遼陽地﹐白骨何曾負得還。

三十九

賣兒賣婦路倉皇﹐千里音書失故鄕。帝王深恩許重聚﹐三年稼熟好商量。

四十

奢靡只愛學南邦﹐學得南邦未算彊。畱取三分淳朴意﹐與君攜手入陶唐。

○碑文

濰縣永禁煙行經紀碑文

乾隆十四年三月﹐濰縣城工修訖﹐譙樓﹑炮臺﹑垛齒﹑睥睨﹐煥然新整﹔而土城猶多缺壞﹐水眼猶多滲漏未塡塞者。五六月間﹐大雨時行﹐水眼漲溢﹐土必崩﹐城必壞﹐非完策也。予方憂之。諸煙鋪聞斯意﹐以義捐錢二百四十千﹐以築土城。城遂完善﹐無復遺憾﹐此其爲功豈小小哉﹗查濰縣煙葉行本無經紀﹐而本縣蒞任以來﹐求充煙牙執秤者不一而足﹐一槪斥而揮之﹐以本微利薄之故﹔況今有功於一縣﹐爲萬民保障﹐爲城闕收功﹐可不永革其獘﹐以報其功﹑彰其徳哉﹗如有再敢妄充私牙與稟求經紀者﹐執碑文鳴官重責重罰不貸﹗

文昌祠記

文云乎哉﹗行雲乎哉﹗神云乎哉﹗修其文﹐懿其行﹐祀其神﹐斯得之矣。濰城東南角﹐舊有文昌帝君祠﹐竦峙孤特﹐翹然爲靑龍昂首﹐闔邑之文風賴焉。乾隆年來﹐日就頹壞。今若不葺修﹐將來必致一磚﹑一瓦﹑一木﹑一石而無之矣。諸紳士慨然捐助﹐以復舊觀﹐並覓一妥貼精幹之人﹐以爲朝夕香火﹑塵埃艸蔓掃除之用﹔誠盛舉亦要務也。旣已妥侑帝君在天之靈﹐便當修吾文﹑懿吾行﹐以付帝君司掌文衡之意。昔人云﹕拜此人須學此人﹐休得要混賬磕了頭去也。心何爲悶塞而肥﹖文何爲通套而陋﹖行何爲修飾而欺﹖又何爲沒利而肆﹖帝君其許我乎﹗濰邑諸紳士﹐皆修文潔行而後致力以祀神者﹐自不與齷齪輩相比數。本縣甚嘉此舉﹐故愛之望之﹐而亦諄切以警之﹐是爲民父母之心也。乾隆十五年﹐歲在庚午二月初十日﹐杏苑花繁之際。

城隍廟碑記

乾隆十七年歲在橫艾灘﹑月在蕤賓﹐知濰縣事板橋鄭燮撰並書。一角四足而毛者爲麟﹐兩翼兩足而文采者爲鳳﹐無足而以齟齬行者爲蛇﹐上下震電﹐風霆云雷﹐有足而無所可用者爲龍﹐各一其名﹐各一其物﹐不相襲也。故仰而視之﹐蒼然者天也﹔俯而臨之﹐塊然者地也。其中之耳目口鼻手足而能言﹑衣冠揖讓而能禮者﹐人也。豈有蒼然之天而又耳目口鼻而人者哉﹖自周公以來﹐稱爲上帝﹐而俗世又呼爲玉皇。於是耳目口鼻手足冕旒執玉而人之﹔而又寫之以金﹐範之以土﹐刻之以木﹐琢之以玉﹔而又從之以妙齡之官﹑陪之以武毅之將。天下後世﹐遂裒裒然從而人之﹐儼在其上﹐儼在其左右矣。至如府州縣邑皆有城﹐如環無端﹐齒齒嚙嚙者是也﹔城之外有隍﹐抱城而流﹐湯湯汩汩者是也。又何必烏紗袍笏而人之乎﹖而四海之大﹐九州之眾﹐莫不以人祀之﹔而又予之以禍福之權﹐授之以死生之柄﹔而又兩廊森肅﹐陪以十殿之王﹔而又有刀花﹑劍樹﹑銅蛇﹑鐵狗﹑黑風﹑蒸鬲以懼之。而人亦裒裒然從而懼之矣。非惟人懼之﹐吾亦懼之。每至殿庭之後﹐寢宮之前﹐其窗陰陰﹐其風吸吸﹐吾亦毛髮豎栗﹐狀如有鬼者﹐乃知古帝王神道設教不虛也。子產曰「凡此所以爲媚也﹐愚民不媚不信。」然乎﹗然乎﹗濰邑城隍廟在縣治西﹐頗整翼。十四年大雨﹐兩廊壞﹐東廊更甚﹐見而傷之。謀葺新於諸紳士﹐咸曰「兪。」愛是重新兩廊﹐髙於舊者三尺。其殿廈﹑寢室﹑神像﹑鼓鐘徇堅以煥﹐而於大門之外﹐新立演劇樓居一所。費及千金﹐不且多事乎哉﹗豈有神而好戲者乎﹖是又不然﹐曹娥碑云「盱能撫節安歌﹐婆婆樂神。」則歌舞迎神﹐古人已累有之矣。詩云「琴瑟擊鼓﹐以迓田祖。」夫田果有祖﹐田祖果愛琴瑟﹐誰則聞知﹖不過因人心之報稱﹐以致其重疊愛媚於爾大神爾。

今城隍旣以人道祀之﹐何必不以歌舞之事娛之哉﹗況金元院本﹐演古勸今﹐情神刻肖﹐令人激昂慷樓﹐亦不爲多事也。總之﹐慮羲﹑神農﹑黃帝堯﹑舜﹑禹﹑湯﹑文﹑武﹑周公﹑孔子﹐人而神者也﹐當以人道祀之﹔天地﹑日月﹑風雷﹑山川﹑河嶽﹑社稷﹑城隍﹑中畱﹑井竈﹐神而不人者也﹐不當以人道祀之。然自古聖人亦皆以人道祀之矣。夫繭栗握尺之牛﹐太羹元酒之味﹐大路越席之素﹐瑚璉箐願﹐以致其崇極云爾。若是則城隍廟碑記之作﹐非爲一鄕一邑而言﹐直可探千古禮意矣。董其事者﹐州同知陳尙志﹑田廷琳﹑譚信﹑郭耀章﹐諸生陳翠﹐監生王爾傑﹑譚宏。其餘蠲資助費者甚夥﹐俟他日摹勒碑陰﹐壽諸永久﹐愚亦未敢惜筆墨焉﹗

