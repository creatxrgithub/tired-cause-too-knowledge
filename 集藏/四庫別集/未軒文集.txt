未軒文集明黃仲昭

欽定四庫全書

集部六

未軒文集

別集類五

明

提要

臣等謹案未軒文集十二卷明黃仲昭撰仲昭名潛以字行莆田人成化丙戌進士官至江西提學僉事是集爲其門人劉節所編凡文六卷詩五卷詞一卷而以詩文墓志銘附之仲昭官編修時與章懋莊■﹝日上永下﹞並以疏爭元宵煙火詩廷杖謫官當時有翰林三君子之目後懋與■﹝日上永下﹞並以聚徒講學爲事而仲昭獨刻意紀述八閩通誌延平府誌邵武府誌南平縣誌興化府誌皆所編錄故楓山定山之名滿於天下仲昭幾爲所掩然三人气節相同居官淸介相同文章質實亦略相同未可以仲昭篤志勵行不作語錄遂分優劣於其間也林瀚作仲昭墓志稱其作爲文章渾厚典重無艱深聱磽之語鄭嶽莆陽文獻傳亦稱其有未軒集若干捲文詞典雅今觀其集𨿽尙沿當日平實之格而人品旣髙自無鄙語頡頏於作者之間正不以坦易爲嫌矣

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

未軒文集卷一

﹝明﹞黃仲昭撰

○奏疏

諫元宵煙火詩疏﹝時任翰林院編修同編修章懋檢討莊■﹝日上永下﹞具﹞

奏爲培養聖徳事內閣遣郎中韓定持小揭帖到東閣及史館分與太常寺卿兼翰林院侍讀學士吳節等令各賦煙火等詩以爲上元賞玩之具臣等各授一帖內開煙火花火等項面貼詩贊題目仍令照依舊詩格式擬述進呈及觀舊式俱是玩好之物鄙褻之詞甚非所以養聖心崇聖徳也臣等竊議以爲此事必非陛下所爲陛下以天縱之聖日新之學遊心經術邁迹堯舜凡所舉動必欲爲法於天下可傳於後世方卽位之初首下溫詔放田租絕貢獻蠲逋負停不急之務與民息肩又開言路凡朝廷政治得失軍民利病許諸人直言無隠天下忻然以爲陛下應天心承祖徳而所以太平萬世者在是矣及觀去年以來如遣人造楮國家舊制也一聞大臣之言而遂寢節令宴樂每歳常例也一聞廷臣之疏而隨罷頃因災異勑諭羣臣同加修省凡此數事皆臣等目擊耳聞未嘗不拜手稽首稱頌以爲陛下從善如流攺過不吝自禹湯以來未之有也在彼者旣皆所不爲則煙火之事臣等又決知陛下之不樂於此也今日之舉或者兩宮皇太后在上陛下欲極孝養奉其歡心非爲一身娛樂之計然大孝在乎養志不可徒供耳目之玩好以爲養也臣等伏覩兩宮母后恭儉慈仁之徳著於天下坤儀貞靜舉天下之珍奇玩好皆不足以動其心豈以煙火爲樂哉況今兩廣弗靖四川未寧遼東𨿽云告捷然敵情難測尙費區處不可置之度外北敵毛裏孩包蔵啟疆之心窺伺間隙猶當深慮江西湖廣一旱數千里民不聊生其它災傷處所尢未易悉舉生靈嗷嗷張口待哺𨿽蒙優詔賑卹然公私匱乏計無所出可爲寒心此正陛下宵旰焦勞不遑暇食兩宮母后同憂天下之日臣等又知陛下之不暇爲此也至如翰林之官以論思代言爲職𨿽曰供奉文字然鄙俚不經之詞豈宜進於君上若不取法聖賢而曲引宋祁蘓軾之教坊致語以爲比是以三代而下之君望陛下而不以三代而上之君望陛下也臣等遭遇聖明發身黃甲叨與庶吉士之選陛下養之翰林教之誦習六經師法孔孟二年於玆矣近又授以今職感冒國恩夙夜惓惓相與戒飭惟恐曲學阿世無以補報於萬一何敢爲此鄙詞上瀆天聴以自取侮慢不敬之罪哉臣等又嘗伏讀宣宗章皇帝禦制翰林院箴有曰啟沃之言惟義與仁堯舜之道鄒孟以陳若今煙火之舉恐非堯舜之道煙火之詩恐非仁義之言臣等知陛下之心卽祖宗之心故不敢以是妄陳於陛下之前且知其不可猶順而爲之是不忠也知不可爲而不以實聞是不直也不忠不直臣罪大矣古之帝王盤盂有戒幾杖有銘目不視非禮之色耳不聴非禮之聲兢兢業業惟懷永圖𨿽在紛華靡麗之中幽獨得肆之地而所以戒謹恐懼操存省察以致其精一之功者無所不用其極誠以人主一心攻之者眾一惑於耳則凡侈靡之聲皆乘間而入矣一惑於目則凡侈靡之色皆抵隙而進矣人心愈危則道心愈微天理人欲不容並立若曰上元之樂乃微事耳煙火之舉乃細故耳此不足爲聖明之累是殆不然書曰不矜細行終累大徳又曰不役耳目百度惟貞若於此一事厭常喜新之念興則他日之甚於此者將無不至此聖徳修否之所系不可以爲微事細故而不之謹也且漆器之作何損於徳而舜則止之旨酒之甘何害於事而禹則絕之露臺之費不足爲奢而漢文則已之彼聖賢之君何汲汲於是哉正以欲不可縱漸不可長故耳臣等伏願陛下寛斧鉞之誅采芻蕘之語將此煙火等事一皆禁止不使接於耳目而移此視聴爲文王之視民如傷爲大舜之聞善若決江河省此冗費以活流離困苦之民賞徵戍勞役之士則干戈可息災旱可消百姓可以富庶四夷可以賓服億千萬年享太平無疆之休所謂先天下之憂而憂後天下之樂而樂則陛下之所以奉養兩宮者其孝豈有大於此哉惟陛下深思而力行之不以臣等爲沽矯不以臣言爲迂闊使天下後世知大聖人之所作爲出於尋常萬萬豈惟臣等之幸實宗社生靈之大幸也臣等昧死謹具本以聞

乞恩養病疏﹝時任南京大理寺署左寺副事右評事﹞

奏爲乞恩養病事臣自歷任前職成化十一年正月內丁母憂回家本年十一月接丁父憂成化十四年二月服滿未滿之先得患傷寒轉成勞瘧具告本府節次撥醫調治至成化十五年十一月內僅得痊可復恐過違限期隨卽起復於成化十六年三月到部臣切思稟賦素弱加以連年患病致成虛損五心煩熱四肢倦怠目今勉彊支持𨿽能步履稍遇勞役卽覺頭目眩暈飲食減少調治累日不得復常臣之微軀多病如此𨿽圖報之念未嘗敢忘而蹇劣之姿豈堪鞭策若復叨縻廩祿不無妨廢職事如蒙準奏伏乞聖明垂憫勑令該部容臣照例回家養病倘或異時調理平復卽當赴部聴用期報聖恩於萬一也臣干冒天威無任危懼戰栗之至爲此具本謹具奏聞

乞恩致仕疏﹝時任江西按察司提學僉事﹞

奏爲乞恩休致事臣自歷任今職欽蒙聖旨賜以勑諭俾臣専理學政臣拜命以來夙夜兢惕思以奉宣徳意鼓舞英髦庶其有成以報聖恩萬一第愧才學疏謭教導無術抵任迄今已餘四載而於士風民俗未見絲毫之益竊伏惟念若不早求退休以避賢路則不惟上孤委任抑且下誤後學在臣愚衷實所未安況臣稟賦素弱自少多病稍渉煩勞遂覺疲困自先帝龍飛之初叨竊一第食祿供職才五六年而疾病纒綿竟無虛歳荷蒙先帝天地大恩兪臣之請放回養病幾二十年稍獲痊安所以不卹厚顏垂老一出者蓋感念先帝厚恩思欲報之於陛下也今年已六十有一須髮頒白齒牙動揺精神气力漸不如昔𨿽欲勉彊策勵以求寸進勢有不能臣於去歳已興此念繼聞有奏準事例通行天下考選生員此實臣之職業故未敢遽言其私今臣巡歷遵依考選在六七月間可以畢事庸敢冒昧陳請煩瀆聖聴如蒙乞勑吏部別選有學行官員前來提督學政仍赦臣委任不效之罪放遣致仕𨿽餘生殘喘報稱無階倘猶生存尙當訓誨子孫服膺聖化庶有以圖報於後日也臣無任瞻天仰聖懇切願望之至爲此具本令義男賫捧謹奏

進階謝恩疏﹝弘治乙丑詔進階朝列大夫時致仕家居已十年矣疏今闕﹞

○讀古錄

讀周易

千載之下欲求聖人之言於千古之上此可以理求而不可以辭泥也夫載籍之中闕文誤字者多矣求諸理則可以通其所不通泥其辭而於所不通者欲彊通之亦何以得其義之所在耶易未濟之六三曰未濟徵凶利涉大川程子傳之云三以陰柔不中正之才而居險不足以濟徵所以凶也然未濟有可濟之道險終有出險之理上有陽剛之應若能涉險而往從之則濟矣故利涉大川也其言固不爲無理吾竊意其終費辭說也朱子疑其有闕文當爲不利渉大川可謂深得周公之意矣蓋周公之意謂三居險之極而陰柔失位才不足以濟險故徵則凶而不利涉大川也若曰未濟徵凶利涉大川則文義有相背者矣或曰他書火於秦故多闕誤易以卜筮得免而亦言有闕誤何也曰系辭論乾坤爲易之門朱子於章內固言其有闕文疑字矣然則以易爲未經泰火而無闕誤者不亦固哉

讀尙書

文章之髙下系乎气運之升降觀於書可見矣夫五經莫古於書所以紀唐虞三代致治之道也然其間已不能無升降焉亦可以觀世變矣或曰孔子刪書斷自唐虞二典三謨唐虞之書也宜其最古矣然觀其文平易明白反不若商周多佶屈聱牙者何耶曰不然唐虞之世气運方隆以堯舜爲君以禹臯陶稷契爲臣相與都兪吁咈於廟堂之上者渾然泰和之治故典謨之文明白正大萬世不能及也降及夏商周气運已不及唐虞之隆而其所以致治者視唐虞亦不能無異也故其發於誓命訓誥者𨿽皆一時賢聖之君所述然其語至有佶屈聱牙而不可觧者亦文之變也及夫周室東遷气運陵遲極矣故文侯之命萎薾不振費誓秦誓亦猶黍離降爲國風矣其文章何如耶吾故曰文章之髙下系乎气運之升降觀於書可見矣或曰若是則平易者果爲書之最古而佶屈聱牙者反有所不逮歟曰孔子講道於洙泗其與羣弟子相答問者皆平易明白至其論文章亦惟曰辭達而已矣然則書之最古者果在於彼耶在於此耶

讀毛詩

自武王有天下詩之作於周者皆謂之雅及平王東遷詩之作於周者則降而爲風果其詩之自降耶抑夫子刪詩而降之耶謂其自降則平王𨿽東遷而天子之名猶在其詩固不得謂之風謂夫子降之則夫子修春秋常以尊周爲義今而刪詩乃降之使下同於列國不亦自相矛盾耶噫是亦足以驗世道之升降矣周之世道莫升於武王有天下之後莫降於平王東遷之時世道有升降則詩隨之而爲升降者理也亦勢也是故周之盛時成王爲天子周公相之朝廷制作大備故其詩之見於小雅者則爲燕饗之樂其見於大雅者則爲會朝之樂受釐陳戒之詞或歡忻和悅以盡羣下之情或恭敬齋莊以發先王之徳藹然雍熈泰和之气象焉及周之衰平王東遷朝廷已無制作其詩之見於國中者不過閔宗周之顚覆傷行役之勞苦述其亂離之憂淫奔之情甚至忘申侯殺父之讎反爲之戍守致民之怨而形於詩焉果有如小雅之歡忻和悅者歟果有如大雅之恭敬齋莊者歟其詩旣無二雅之事則亦民俗歌謡之詞與列國等耳夫子蓋亦因其詩之自降是以從而降之也𨿽然平王之詩與二雅之正者固大有間矣然尙爲天子之詩以之而附於變雅可也何一降而遂爲風耶蓋雅之變者其政事𨿽不及於正雅而其聲則有合焉若平王之詩其體固列國之風也夫子亦安得而私之哉

讀春秋

春秋之書惟因當時行事之實而紀載之付是非善惡之公論於後世初未嘗有意褒貶於其間而褒貶自著說者往往以一言一字而求聖人之微意則鑿矣秦穆公伐晉取王官及郊春秋書之曰秦人伐晉晉襄公報王官之役春秋書之曰晉侯伐秦說者曰晉人三敗秦師穆公報之乃常情耳聖人則貶而稱人秦取王官及郊未至結怨如晉師之甚也襄公又報之於常情過矣聖人不譏而稱爵蓋以常情待晉襄而以王事責秦穆耳吾恐聖人褒貶不如是之委曲遷就也夫天下之至嚴莫如春秋所以定是非善惡以垂法於萬世者也使聖人果以常情待晉襄則必當書人以著其過果以王事責秦穆則必當書爵而明示其所責之實然後明白正大而可以垂萬世之法也若以晉襄爲不足責而書爵秦穆則責以王事而書人則聖人於春秋褒而稱爵貶而稱人者多矣其與是果何所別乎晉襄又嘗伐衛春秋亦書爵及衛成公伐晉春秋亦書人其書法蓋不異也說者乃謂襄公克纉文公之業首能威服諸侯書爵貴之也伯主聲罪致討成公不自反其罪乃稱兵報伐書人罪之也夫書法一也而褒貶之不同如此安在其爲天下之至嚴也竊恐其不足示法而適以滋人之惑矣果聖人意耶難者曰然則何爲或書爵或書人耶曰孟子曰晉之乘楚之檮杌魯之春秋一也其事則齊桓晉文其文則史以是推之則其所以或書爵或書人者未必非魯史之舊文也難者又曰聖人旣未嘗有所褒貶則何以定是非善惡以垂法耶曰聖人因其實而著之而其是非善惡自不能掩也亦奚待屑屑於一言一字之間而後褒貶爲可見哉故吾嘗言春秋猶化工也化工之生物未嘗有意使之爲洪爲纎爲髙爲下也然因物賦形而洪者纎者髙者下者莫不自形自色於天地之間焉然則欲知聖人作春秋之意當於化工之生物求之

讀東坡足栁公權聯句

昔孟子於梁惠王沼上之樂則曰與民偕樂於齊宣王雪宮之樂則曰樂以天下古之君子於人君之樂必欲其公於民而不欲其私於已也觀唐文宗與桺公權聯句帝之言固惟知私其樂於已而公權之言亦不能引之使公於民也東坡譏其失而爲足之可謂深得孟子之意矣視公權之言其髙下廣狹奚翅天淵哉𨿽然公權因穆宗論書法則以筆諫文宗嘗服澣濯之衣羣臣皆賀公權獨言人主當進賢退不肖納諫諍明賞罰服澣濯之衣於治道無益郭旼獻二女於帝得領邠寜公權反復諷諌帝卒歸其女於旼其忠益多類此則公權亦一代之賢臣也予恐觀者以一言蓋一人故並述之

讀西漢書

班氏著西漢書凡律曆禮樂刑法食貨郊祀天文五行地理溝洫藝文莫不有志一代之制度可以一覽而悉矣獨於兵無志而於刑志附焉蓋混兵刑而爲一也夫兵所以禦侮而刑所以弼教其實非一事也班氏混而一之此豈至當之論哉制度之備莫過於周周禮一書所以載周之制度也觀其旣設司馬以掌兵復設司冦以掌刑則兵之與刑不可無別也明矣嗚呼此漢書所以不及於周禮也歟

項羽圍漢滎陽髙帝請和亞父勸羽急攻羽因四面擊之將軍紀信曰事急矣臣請誑楚可以間出於是乘王車黃屋左纛曰食盡漢王降楚楚皆呼萬歳之城東觀以故髙帝得與數十騎出西門遁羽見信問漢王安在曰已出去矣遂燒殺信夫髙帝不死於滎陽者大抵皆信力也信眞可謂忠於所事者矣其視世之食君之祿臨患難輙揺尾乞憐以茍全其生者不猶■﹝氏鳥﹞鴞之於鳯凰耶柰何髙帝旣定天下論功行賞絕無褒崇之典以及於信髙帝眞少恩哉班氏著漢書凡漢之臣皆爲之立傳而獨於信缺焉其何以爲人臣之忠於所事者勸耶

讀歐陽集

歐陽文忠公平日行已立朝光明正大槪可於文章見之不容妄置喙於其間矣然予嘗讀其文而有所感焉公立朝時於王安石呂惠卿皆嘗有所論薦其於安石則稱其徳行文學爲眾所推守道安貧剛而不屈宜置之於臺諫其於惠卿則稱其才識明敏文藝優長好古飭躬爲人端雅宜置之於館閣夷考其行安石學術不純於道絕無所見其設心措事無一不入於邪又自以爲是而穿鑿附會以文之則其不得爲君子彰彰明矣惠卿専事脂韋阿附權寵又小人之尢者也及其相繼得政則皆以姦邪誤國視公之所論薦者不啻薫蕕冰炭之不相合予於是有以見夫小人惑人之深𨿽光明正大之士有不能免也夫以光明正大如公者尙爲其所惑如此況未能如公者耶嗚呼後世有志於爲國薦賢者可不愼哉

讀東坡集

予讀蘓文忠公之文見其深言申韓楊墨佛老之害信其爲辟異端者也及讀其記四菩薩閣有云浮屠人惟簡教軾爲先君捨施必所甚愛與所不忍者軾用其言思先君之所甚愛軾所不忍捨者莫若唐吳道子所畫四菩薩故遂以與簡又助錢爲閣以蔵之且畫先君像其上予於是又不能無惑焉世俗信浮屠誑誘於其親之喪或飯僧供佛或寫經造像或修建■﹝土答﹞廟以資冥福公以是舍於浮屠不幾於世俗之所惑者耶自邪說橫流壊人心術天下滔滔信奉之甚者至於傾家破產而後已先儒力與之辯猶莫能勝譬若以一杯水救一車薪之火也公平生以辟異端爲志而其所爲乃若此以是而求勝之是猶束縕灌膏以救火幾何其不至於以身而爲燼也耶然公之用心必未至如世俗所惑之甚予恐其流獘將必至此又恐俗儒之惑於異端者以公爲口實故極言之抑亦春秋責偹賢者之意也

讀荊公集

宋神宗嘗問王荊公以本朝所以享國百年天下無事之故公上疏對之其大槪云國家累聖相繼仰畏天俯畏人寛仁恭儉忠恕誠愨此所以天下無事過於百年惟陛下畱神則亦天下之福也當時神宗鋭志爲治挈天下付之於公而惟言是聴使公常能以是數者而輔之則天津之杜鵑未必不與岐山之鳳凰同爲太平之瑞也柰何入相未幾舉祖宗百年之法而盡變之汲汲以財利兵革爲先務引用凶邪排擯忠直躁廹彊戾陰賊巧詐甚至謂祖宗不足法天變不足畏人言不足卹天下之人囂然喪其樂生之心卒之羣姦肆虐流毒海內至於崇宣之際而禍亂極矣視向者對神宗之言略無毫髮肖似何言行相去之逺如此耶孔子曰有言者不必有徳信夫公平生文章髙一世大抵與其行事心術多不類予姑卽其尢相背馳者言之以見觀人者不可遽因其言而信其行也

○書

寓邵武寄京邸示侄孫希武孫希英書

未軒居士書與侄孫希武並孫希英我今春爲夏太守懇請固辭弗獲遂於三月初至邵武四月十一日有傳錄會試中第姓名至者得知汝兄弟幸獲聨登上焉而有以昭先徳下焉而有以顯門戶老懷爲之一慰浣也邵武地甚僻京師及故鄕音信俱不易得直至六月半始得廷試之信及七月盡間得家書又知希武得入翰林院爲庶吉士希英觀政何衙門至今尙未知也吾家自禦史公而下世有徳善其逺者吾不得而詳自吾祖檢討公及吾父知縣公所居官𨿽不同而皆勤愼淸白以不沗厥職居家孝順友恭居鄕忠信謙和處宗族姻黨周貧卹患務盡其力之所能爲而吾父知束鹿惠政之及於民者尢多故其生也人重之歿也人哀之無有怨惡之者吾兄及吾所以得發身科甲荷國寵光者何莫而非祖父餘慶之所及乎吾兄不幸蚤世而吾弗克肖似僅止於此故其餘慶又鍾汝兄弟以有今日汝兄弟可不夙興夜寐而思所以迓承之哉繼自今尙勉彊學問明義理以應務攻文辭以潤身愼言語擇交遊端趨向務置其身於無過之地至於官之崇卑祿之厚薄則一聴於命而順受之庶可以承藉祖宗之餘慶而永長弗替彼世有營營逐逐俯仰於人以求速化間有得之者非人之能與我也蓋亦吾之命所當得者耳然一生名節因之喪敗況求之而不得者何限耶吾生平守此𨿽爵秩之華要不如人享受之丰阜不如人然隨事排遣頗覺胸中無大系累此最是吾平生受用得力處故特以告汝兄弟兾相與勉之以就逺業以增光吾祖宗以益大吾門戶也我此間所修書尙未就緒計未得還莆家中自六月初旬以後至今未有書信聞自莆來者說吾家老幼俱安好但今年早稻已薄収五六月間又亢旱冬禾多稿死吾家連年田土所入不足以卒歳舊債未盡償而新債又漸堆積若更遇荒歉不知將來何以爲計也東畦叔不知何時抵京選期不知的在何時我在福州嘗錄老叔公墓銘一通托景大叔方二兄乃子轉寄不知曽接否可爲我一問訊人便附書以告我也

未軒文集卷一

●欽定四庫全書

未軒文集卷二

﹝明﹞黃仲昭撰

○序

晉江楊氏家譜序

古大宗小宗之法聖人所以序天倫屬人心厚風俗扶世教者也漢魏以降宗法廢墜聖人之意冺矣士大夫有志於維持風教者始制爲譜牒以奠世系辧眧穆於是人心可得而屬天倫可得而敍亦聖人宗法遺意也然則士大夫譜牒之作可茍也哉晉江楊氏家譜予友思明君之所著也楊氏舊有譜遭元季兵燹亡軼弗存故自君之髙祖以上名位統系無所從考所可知者自其曾大父子成甫始耳一傳曰廸吉甫君之大父也再傳曰浚儀甫曰浚輝甫君之伯父及父也自玆以降子孫之繼承者寖以眾多舊譜歷歲旣久不免殘缺君奉其尊甫之命因其僅存者重加考訂以補其所未備而凡遠不可知疑不能明者悉闕焉君之著是譜其亦可謂無所茍矣一覽之間昭穆次序粲然不紊世系親疏的然可考聖人所以序天倫屬人心者賴以不墜其於風教豈小補哉𨿽然維持風教固不能不賴於譜牒而其所以維持譜牒者則又在於賢子孫也吾閩蔡氏在宋宗族最盛端明學士襄丞相京及其弟卞相繼顯融於朝當是時論譜牒者鮮與爲比然端明公髙風淸節可敬可仰表然爲一代名臣京下欺君誤國流毒四海天下咸以姦回目之不數世後蔡氏子孫惟端明之族尙有譜牒京卞之族則寥寥焉京卞未必無族屬也蓋恥入其譜而皆自附於端明公之族耳嗚呼賢則他人之族附於已不賢則已之族附於他人可不監哉可不懼哉予於蔡氏爲同鄕稔知其事而湥有感焉故因序思明君之譜而並舉以告楊氏之子孫使知所警云思明君名智登成化甲申進士第拜南京監察禦史彈劾不避權貴傾之出爲廣西藩省照磨蓋亢楊氏之宗者也

竹溪詩集序

子朱子釋孟子之知言謂其心明乎正理而無蔽然後其言平正通達而無病予竊以爲此非獨可以知言其於觀人之詩亦不外此也蓋言者心之聲而詩又言之精者詩有純疵邪正有不本諸心乎予觀近世之詩學豪壯者多流於狂誕而尠和平之气學縟麗者多流於纎靡而乏正大之體學沖淡者多流於淺俚而無雋永之味是豈獨詩之罪哉蓋其心不明乎正理而各有所蔽焉耳予友魏竹溪先生天資警敏早遊鄕校誦習講說夐出等夷旣而有司聞其才辟爲邑從事或勸其辭以應科選先生笑曰家貧親老不爲祿仕古人所深罪也況此亦聖朝仕進之一途顧吾所樹立者何如耳是豈足爲吾辱耶遂慨然就之日坐曹署治文牘其於勢利紛華略不以動其中暇則焚香鼓琴或灑墨作山水而尢篤意於詩其初蓋博觀古今諸名家之集而終則一以盛唐爲宗及遊京師又與先達姑蘇劉公欽謨同邑周公次玉相往來倡和二公相與延譽於諸縉紳間由是竹溪之詩名傳播遐邇矣逮謁選天曹冡宰尹公聞其名召試以詩有簡拔自慚非漢吏威儀今喜識周官之句大爲諸公所稱賞遂拜無錫縣丞後攺宿遷未幾致其事以歸其在無錫及家居皆嘗倡一時名勝爲詩社今年已八十餘猶未嘗一日廢吟事也予嘗得其集而閱之其五言如寄吳太守孤燈殘夜夢千里故人心如送林郎中致政煙雲新世態花竹舊郊居如題璜山淸隠軒冕浮雲裏江山醉眼中其七言如懷江湖故人千里宦情星北拱百年人事水東流如秋日病起黃花籬落家家酒白鴈江天處處砧如寄余汝盛閒吟有客知何遜獨酌何人識馬周其它載集中者多稱是其气和平其體正大其味雋永藹然有盛唐風致蓋其平日篤於學以養其心之體平其政以達其心之用故見於詩者兼全眾美若是也今贛州通守陳君士元於先生交遊特厚將取其集刻之而求序於余余亦辱厚先生故不辭而序之並刻以傳焉先生世爲莆人名時敏別號竹溪故其集亦因以名云

送同年進士還鄕序

進士某君某吾莆產也莆古稱海濱鄒魯產其間者多事詩書重名檢蓋其風俗然也君少負奇气勤學愼行不肯落落居人下成化丙戌捧鄕書來試春官登正榜進對大廷賜進士出身旣而吏部以進士未及盡用請命畱若干人觀政於諸司余令歸需次於家而君與焉將行同年之畱者相率餞君於都門外謂予以文字爲職宜有言予誼不可辭遂酌而告之曰人固有不得生於文獻之邦以成其學者亦有生於文獻之邦而不遇時者是皆人之不幸也幸而生文獻之邦又遇其時茍自畫不進則人之罪也觀於木可見矣夫木之生也其始依長山大谷以托其本又有雨露風日涵濡而煦育之其生可謂遂矣然或有牛羊斧斤之害亦未見其中於材也今君得產於莆猶木之托本於長山大谷矣又幸朝家植立至此豈不猶木之涵濡煦育於雨露風日乎然或溺於驕泰逸樂聲色貨利是木之害於牛羊斧斤也其能充其所得者以極於大乎君之歸也愼無以今之所得者自畫尙當學問以充其知仁義以養其心禮樂以文其身弘毅以勵其行使夫所謂牛羊斧斤者無自入焉他日應召而來敷施庶位將卓乎其有所樹以及於天下則不徒莆之文獻有光而朝家之所以植立者亦足恃矣顧不偉歟余之與君產同邑學同道出同年故舉是與君共勉之君至莆質於鄕先逹或以予言爲未足而他有所言焉其來也幸以告我

階梯勲業詩序

階梯勲業所以名詩者何延平諸士友送吳君至善應貢而作也送應貢而以是爲詩者何我朝人才之入仕以科貢爲正途得其途以入則向用有期而勲業階梯於此矣此諸士友贈言意也然則其所謂勲業者何古之君子道徳充於已而發於政事足以安社稷利生民此勲業之至著者若禹稷伊呂之儔是已其或學術正而未純勲業著而未大此則其次者若漢諸葛武侯唐狄梁公裴晉公宋韓魏公範文正公之儔是已至於中無所主而馳騁其才智以就功名於一時此又其最下者諸士友所期於至善者諒必在彼而不在此也然人之通塞殊途崇卑異分若槪以逺且大者期之不幾於過髙乎是又不然君子居是官則盡是職職無不盡卽所謂勲業也孔子爲委吏則會計當爲乘田則牛羊茁壯長爲魯司冦則魯國大治而齊人遂歸其侵疆隨其位之大小而舉其職亦焉往而非勲業乎先儒謂孔子萬世之師又謂聖人可學而至予之所期於至善者亦在於學孔子而已抑予聞至善才敏而志篤學明而行端在諸生中每課試輙優知者咸以拔蝥弧先登期之玆復升名於太學師友天下士益涵養本原淬礪文鋒進而與畿甸之士角後先其孰能禦之掇巍躋膴以階梯乎逺大之勲業端在於此而奚過髙之有然其學之也亦曰講學以明義理力行以體道徳隨其職而盡所當爲者而已諸士友斂衽謝曰至哉言乎請書以爲階梯勲業詩序

送僉憲鍾公考績之京序

姑孰鍾公徳卿僉閩憲事踰二載復奉璽書提督學政迄今又踰三載矣初公滿三載也例當報政於朝巡撫都憲張公以公初蒞學鼓舞作興之功不可遽輟也遂畱公視事今年秋滿六載又當報政之期鎭守巡按諸公復交章薦畱之而公亟治裝戒行蓋不可得而畱矣閩人愛公咸惜其去其閭閻之父老則曰昔公之行部也仁行如春威行如秋故當是時官吏無苛刻貪殘之政鄕鄰無叫號隳突之聲詩曰樂只君子民之父母公其有焉玆行也何日復來以終惠吾民乎其庠序之俊秀則曰自公之蒞學也導之以徳義以端其本課之以經史以粹其文煦煦焉如父子之相親愛也懇懇焉如師友之相答問也詩曰載色載笑匪怒伊教公其有焉玆行也何日復來以終教吾黨之士乎其縉紳之有位於時者則又曰鍾公性敏而勤心公而恕學慱而正行端而通故自其舉進士歷兩京大理正副以至今官讞獄而寃濫平司憲而憲度舉作人而人才盛蓋無施不可也詩曰維其有之是以似之其公之謂歟方今聖天子急於求賢而明有司復公於進賢吾知鍾公行將躋陟峻崇矣獨念公之在閩也其淸節足律貪鄙其雅量足銷忿戾其卓識足警愚庸有如公不復來則吾人之思曷已乎仲昭聞而嘆曰君子何其使人感之深而愛之至也稽其所言閭閻之父老所以頌其政也庠序之俊秀所以頌其教也縉紳之有位於時者又所以頌其政教之有所本也夫維蘊諸身者有其本而施於人者無所咈宜乎閩人於公將去則慕而不捨旣去則望其復來也歟𨿽然竊嘗聞之古之君子不以私而先公不因寡以廢眾公之在閩其澤不過止於一方而已使其用於朝廷則由中達外四方之人豈不與被其澤哉然則願公在閩者一方之私情而望公用於朝廷者天下之公心也順天下之公心不多於狥一方之私情乎莆大夫士皆以仲昭之言爲然命書以爲公贈仲昭舊嘗與公同官辱愛最厚故不讓而書之旣以爲司銓衡者告且以解閩人慕戀之私云

洪山嚴氏淸隱圖序

嚴氏世居仙溪之錦洋蔚爲望族其族之彥曰敏祥君復愛洪山之勝因徙居焉山之上危石峭聳茂林蓊郁又有淸溪沃壤映帶左右君於其間結廬數楹有蔬可茹有桑可蠶有牲魚酒醴可供祭祀賓客白日悠永沙禽林鳥之泳翔樵歌牧笛之響應煙蓑雨笠之往來舉不出顧盼之外古所稱逸人幽士之居如王維輞川李願盤谷殆不是過也君居其中日課僮僕耕稼暇則施施而行漫漫而遊逍遙徜徉惟意所適或勸之仕輙曰吾不能隨俗俯仰仕非吾志也成化戊戌君年滿六十鄕之壽俊江文善甫謀於其宗■﹝尙阝﹞親舊曰君隱者也古之至人隠居自樂無累於心是以多康寜而壽考若君之壽其亦有得於隠居之助歟爰命工繪圖題曰洪山淸隠將以爲壽觴之侑乃介予表弟方朝輝氏求言以弁其首因爲序曰壽之有得於隠居之助尙矣玆圖之作其亦善頌善禱者歟蓋隠之云者深蔵不售之謂也天下之物惟蔵之深者爲能得其壽何也以其所處者靜耳譬之於木其在通都大國者非不美也然牛羊牧之於始斧斤伐之於終木之生意於是乎斬矣若夫深巖邃壑之木貫四時而不攺歷千載而常存是豈木之性異哉所處不同耳人之一身四肢欲其逸也七情欲其平也茍以之角逐於聲利之場忿爭於得失之域百憂感其心萬事勞其形未有能生者矣惟隠居之士無奔走服役以勞其外無寵辱得喪以嬰其中身安體舒心曠神怡其壽有不期然而然矣然則君之所以享方來之壽者豈有涯哉抑予聞君之徙居洪山也凡先世之業悉以讓其弟侄一門之內雍睦無間言歳延師家塾以教其鄕■﹝尙阝﹞子弟𨿽甚費未嘗有吝色裏有貧乏者周之貸而不能償者不問也其惇尙行誼如此蓋幾於仁者之用心矣以是而觀則君之壽固由於所處之靜而所以能靜者又本於仁也孔子曰仁者靜又曰仁者壽驗於君益信

送閩藩左方伯路公致政還安成序

成化戊戌之春閩藩左方伯安成路公朝覲京師懇以老疾辭當道爲上聞允之閩人慕公莫不賫咨涕洟不啻若慈父母之將去已也嗚呼世之居官者民之視之如傳郵之於過客去畱之際漠然不加喜戚於其心甚至有擠之而欲其去者若公之在閩也民愛之其去也民懷之果何以得此哉仲昭嘗竊觀公之爲政豈弟仁恕一以愛民爲主始公之未至也凡閩之貢獻供億皆均取於八郡郡有大小弗計也公至則各視其民數以爲等差而賦役始均列郡之稅舊各輸於鄰郡民憚於海運之難多鬻產往糴之於是榖價騰湧所費甚多而民重困矣公亷知其獘因令各輸於其郡民甚便焉閩僻在一隅山溪險阻每歲以其稅之半徵價輸於京師其所徵者視民間之價才及半而已民爭輸之吏胥因緣爲姦歳徵於列郡率以私意上下其數當道者莫之省也公至悉革此獘民大悅公之爲政大率類是此特其尢著者耳然則閩人所以慕公而不忍捨者豈聲音笑貌之所爲哉抑仲昭因公之歸而有所感焉書曰人惟求舊詩曰三壽作朋蓋以耉老成人國之所倚以爲重者也公早舉進士由給事中歷都給事中立朝侃侃多所建明其大者具載英廟實錄又由雲南左參政歷右方伯以至今官所至有恵愛於民老成如公指蓋不多屈也使公得大用於朝則其所樹立又豈止此哉𨿽公懇懇以疾引退當道者曽不聞白於上而畱之何今之用人與古異哉此仲昭於公歸又不獨爲閩人惜也仲昭疏且賤欲畱公而不可得序此以道閩人慕戀之懷且以申其私云

伊洛淵源錄新增序

聖賢之道達而推行於民則爲善治窮而講明於已則爲正學所謂道統之傳不外是也粵自書契肇興斯道至堯而始大著堯以是傳於舜舜以是傳於禹禹以是傳於湯湯以是傳於文武周公文武周公沒而是道不行於世天下遂不復知有善治矣孔子以生知大聖而不得位乃與其徒講明是道刪述六經遂集羣聖之大成而斯道之統以續故論語於終篇偹載堯舜湯武之事蓋以明聖學之所傳實淵源於堯舜也孔子之道惟顏子曾子得之爲最深其後曾子則傳於子思子思復再傳於孟子故孟子於七篇之終亦歷敍堯舜湯文孔子相承之次蓋亦以明其所傳實淵源於孔子也孟子沒而其傳遂泯則千載之下不復知有正學矣至宋濂溪周子始超然獨詣而發其精微之奧於圖書當其時則有河南二程夫子實得其學而益擴以廣故子朱子著伊洛淵源錄一編偹載其師友之所講明傳授與其見於言行政事之間者所以著明其上承孔孟之統下啟闗閩之傳其亦論孟終篇所敍意歟南京戶科給事中丰城楊君方震早知慕向正學其於是錄畱意有年矣因其間有朱子所欲刪攺而未之及者稍加更定復采朱子文集語錄有論及編內諸賢事迹者各增入本錄之後蓋欲使學者一覽而盡得其爲人之實法其所可法戒其所可戒其用心亦勤矣旣嘗序其顚末而登於梓復走書謂仲昭曰願一言以發明伊洛之傳並示學者門戶路徑明白親切庶幾有補也仲昭𨿽竊有志於是而未知其指歸方切望洋之嘆其奚敢言然嘗觀朱子答呂成公有曰舊讀程子之書而未得其要比因誦其涵養須用敬進學則在致知者兩言𨿽約其實入徳之門無踰於此此朱子爲學者抽闗啟鑰要切之言吾黨之士能從事於斯而有得焉則爲聖爲賢皆由於此達則行之以善其治窮則守之以善其身庶其不負編錄之意矣而楊君所以期望於後學者意其在此故特舉之以復其請並與同志之士共朂焉

興化郡守王侯挽詩序

興化郡守臨海王侯以六載考績書最還治未及視事得疾卒方其危也郡之僚屬及部下士夫之巷處者相與訪醫藥治療並往來候問差劇者無虛晷服役百執事及閭閻田野之民相與率錢榖禱祀禬禳以兾其有瘳者無越戶及卒則郡之僚屬相與痛哭曰今而後不復見禮賢愛士如吾王侯者矣爲善者孰其勸之不善者孰其懲之乎郡民無男婦老少相與痛哭曰吾郡近數年來姦欺屏息隱詘發舒使夫閭閻無叫囂隳突之聲寡弱無彊陵眾暴之患者實侯之威徳孚洽所致也今而後安得復有如侯者以庇覆吾民乎因相率畱侯之衣冠葬於郡之永丰塘上以寓無已之思焉嗚呼侯何以得此於人人哉蓋其下車之初適前守致政歸郡事多隳宿姦大滑乘機以逞日益繁滋侯乃振紀綱以正之嚴刑威以治之至其臨事處斷見機明決號稱神明人不敢欺亦無敢幹以私者不數月郡內肅然乃參酌保伍之法以息民訟舉行旌別之典以厚風化講明飲射之禮以興雅俗修浚陂渠之利以阜民生僚屬之能者則扶植而委任之士夫之賢者則謙卑以優禮之而復表章前之賢守以示官箴崇祀鄕之先賢以勵後進且其爲人襟抱闓鬯器識超邁而復濟之以問學飾之以詞章故其生也人愛之其沒也人哀之哀之不足而形於言此挽詩之所以作也抑予於侯重有所感焉亷恥道喪風俗日偸侯之治莆聲光燁然南臺及部使者方交章上侯治行請加旌擢以風厲天下使侯未死得以迓承寵命則天下民牧庶有聞其風而興起者而今已矣此又不獨可爲侯痛亦可爲世道痛也予故因序諸君子之詩並及之以告夫太史之傳循吏者

延平府誌序

予曩修八閩通誌因悉取諸郡舊志以偹采擇其間延平一志實宋端平中所修者最爲簡略誌名宦人物但列其姓字邑裏而已其它可知也繼得郡學司訓樊君阜所修新志𨿽視舊志頗詳然較諸他郡者竟疏闊蓋自端平之後以迄於今未有修之者其文獻之不足徵亦久矣弘治丁己華亭孫侯衍以名進士歷官尙書正郎來守是邦首詢郡誌而端平所修者已散逸不存惟樊君新志畱於郡學然亦未爲完書也侯慨然曰郡之有志千里之內典章文物悉系於此其可少哉顧視篆之初爬梳蒙茸剔抉蠧獘未有餘力及此及其膏澤旣敷民用和洽又將述職入覲亦未遑及也去歳之夏侯甫復任卽下屬邑捜訪舊志新編欲纂修郡誌鋟梓以傳遂謀於今致仕宮保劉公求可屬筆者劉公以予嘗從事於此因繆舉以復於侯侯乃先屬將樂縣掌教張君聰沙縣掌教何君海將樂司訓朱君導艸創編纂亦旣有次第矣爰具書幣遣生員朱弘李春詣獘廬而請焉又恐予以老辭並求劉公及予友今閩憲僉事陳公直夫書爲道其懇而劉公書且謂吾二人皆老矣亦欲假此得一見以盡平生歡予旣嘉孫侯爲政知所先又感劉公眷念老而尢篤遂勉彊一來爲之發凡例而取三文學之所編纂者櫽括刪潤釐爲若干捲並爲之序曰郡之事所當紀者固夥然其大要不過疆土人才風俗三者而已他如山川貢賦學校選舉之屬則皆不出三者之外也古之爲政者節用以愛民興學以勸士暴爲之袪害爲之除則疆土於是乎寧矣在延平有行者考諸名宦之志可見也古之爲士者篤志爲己之學而爲君子之儒以體則具以用則周而人才於是乎盛矣在延平有能之者考諸道學之志可見也上焉者善其政而風以淳下焉者端其學而俗以美則志所謂五步一塾十步一庠而號稱鄒魯之邦者豈虛語哉詩曰𨿽無老成人尙有典刑若前修之徳政此官於玆土者所宜典刑也前修之正學此生於玆土者所宜典刑也閭閻畎畆之民凡日用云爲亦罔不以前修之流風遺俗而典刑焉則人才由是而復盛風俗由是而復隆提封千里之內將無往而非樂土矣若然則不惟孫侯之意可以不負而區區執編摩之筆者不亦與有耀哉志艸創於去歲仲冬予至以今年仲春之半又閱七十日而脫稿蓋以孫侯欲書考北上故成之急如此惜其日力弗給不得旁捜徧訪以補舊志所不足尙有望於後之博雅君子云

三任閩臺詩序

閩臺憲使襄城髙公鍾秀初以進士起家評事南京大理擢僉閩憲事旣而進憲副尋復超拜今職自有官至今幾二十年以淸約持身以靖共守位其讞刑獄也擴公恕之心務存欽卹其司風紀也秉正直之節務持大體閩人始而疑之謂公蒞政之初特修飭以立名耳及遷憲副見其所存所履不少變其初始信之深而愛之至惟恐其或將去已也玆聞總憲之命下自列郡庶僚以及羣黎百姓咸動色而相慶曰吾黨又得終沾公之餘惠矣於是莆士大夫之能言者相率博采吏民之言播諸歌詠以爲公賀並以爲列郡吏民賀以予舉進士於公爲同榜官南部於公爲同寅相知最稔俾爲之序予憶曩歲自南都歸省解纜龍江浮楊子以達於孟瀆三四百里之間波濤蕩潏茫無際涯客有謂予曰水哉水哉何若是其盛耶予曰是江發源於蜀之氓山合湘漢豫章之水東行數千里至是將朝宗於海矣源深流長此自然之理也推之天下之事莫不皆然今公抱有用之才而輔以有本之學其源深矣故其著於功業者久而不息如此亦奚異於長江之流彌逺而彌盛乎夫外臺爲淸望之司憲使爲華要之職公其益懋厥修而不已焉吾見其朝宗於海也可指日俟矣然此非予言士大夫之公言也

蒞阼典要序

今上皇帝卽位之初邵武太守夏公育材以爲上之毓徳春宮也英明之譽已著於遐邇今以妙齡嗣登大寶益親儒臣以講學進徳其於三代繼體守文之令主蓋優爲之矣因自念荷累朝厚恩亦欲罄竭衷悃以效萬一之助以圖涓埃之報也於是考求禦制五倫書所載我朝一祖二宗之事采其尢切於初政者錄爲一篇謂之法祖復考求書詩大戴禮所載唐虞三代帝王之事采其尢切於政者錄爲一篇謂之師古凡所采一代之事皆略疏其大旨於後庶幾於聖心有所啟發焉乃合爲一書名之曰蒞阼典要表進上聞其同寅貳守陸侯懋昭通守陽侯元用節推朱侯奎文僉謂是編不獨可爲今上之獻聖子神孫繼統萬世皆可觀法以隆化理於無窮也因命工繡梓以傳而屬予序其所以纂集之意竊惟人君爲政之道其條目固多然大要在於講學以明體力行以致用而已今觀法祖篇所載如稽古勤學納言明善崇經術辧義利訪耆老詢民隠選老成以輔太子刋祖訓以賜諸王書大學衍義之文於壁以便觀覧繪起家艱難之迹於圖以示子孫凡若此類皆明體之事也如事神治民憫農卹患謹天戒抑祥瑞褒死節舉墜典勵志以圖治推誠以任人立學校以興教化定禮制以正名分愼守令之選以蘇民困省興作之役以紓民力凡若此類皆致用之事也師古篇所載如所謂終始典學緝熈光明之類皆所以廣明體之義也如所謂敬天勤民柔逺能邇之類皆所以廣致用之義也蓋於祖而法焉則其迹未逺而足徵於古而師焉則其事𨿽博而知要至若編內所載王敬作所一言又所以該古今貫體用而成始成終者也玆上徹九重倘玩其理而措於事則於爲治之道思過半矣又以其餘力取五經四書及歷代諸史而縱觀之以博其義理之趣驗其是非之實則二帝可三三王可四商周守成之令主又烏足言哉公學有本源早以進士起家揚歷中外皆能體國愛民屢有所建白而此編則又端本之論也昔西山眞文忠公嘗修讀書記語門人曰此人君爲治之門如有用我者執此以往今予於公是編亦云

八閩通誌序

閩𨿽爲東南僻壤然自唐以來文獻漸盛至宋大儒君子接踵而出仁義道徳之風於是乎不愧於鄒魯矣先哲凋謝典刑日逺士習民風漸不如昔有志於世道者所爲深嘅也仲昭多病早衰退處山林竊不自揆思欲考求前志表章先哲之典刑以風厲後學庶幾於世道少有所補而不終爲聖朝棄物也顧私家無力不能盡得八郡之志以備檢閱而書人筆札之屬亦無所取給蓋有志而未能者久之適今禦用監太監五羊陳公奉命鎭閩雅好文事藩臬諸君子因以諸郡之志久曠不修爲言公嘅然曰誰可屬筆者諸君子僉以仲昭爲宜公乃具書幣俾行部憲臣踵門而請焉仲昭亦欲畢其初志故不辭而爲定其凡例隨事分類爲大目十有八所統小目凡四十有二每類則合八府一州之事以次列之釐爲八十七卷名曰八閩通誌其間若地理食貨秩官學校選舉壇廟卹政宮室丘墓古迹之類皆因諸郡所采事迹隨其詳略稍加刪次或遇營建修治之得宜而可以示法於後世者始備錄之至於人物一類志或有未載及載而未盡者必旁捜博考尢致其意焉如福之人物舊志俱未有登載今則以進士郡人林謹夫所輯鄕賢傳及閩邑庠司訓蘭溪鄭瓘所輯郡誌采入莆之人物舊亦未有類稡而歸於一者今則以郡人方先生時舉所著人物志吳先生源所著名公事述及今少司冦彭先生韶所輯莆陽志采入建寜舊志已亡成化初郡守安城劉鉞嘗修之未及成而遷擢遂並攜以去陳公特遣使詣其家訪得之今悉因其所載者采入延平則有郡庠司訓縉雲樊阜所修志邵武則有前郡守南充馮孜後郡守仁壽劉元所修志泉漳汀三郡誌則皆近日郡人所纂輯者今所采人物皆因之又慮局於見聞之偏而於公論有未協也復屬膳部主事莆田宋端儀重考論而去取焉先儒廣漢張子嘗論修志不可不載人物豈不以人物乃典刑所系而有補於世教乎仲昭纂輯斯志而尢愼重於是者蓋亦廣漢張子之遺意也時預纂修者前黃梅司訓三山龔章麗水司訓宗侄洙儒士莆田熊晟張元紳及樊鄭二司訓也終始相成其事惟元紳及洙之力爲多提督采取諸郡事迹及綱領纂修之事者提學僉憲金陵任君彥常實任之若夫餼廩筆札書人刻工之費則皆陳公所自區畫一芥不以煩有司用是仲昭得以優遊歲月以畢其事云

南都壯遊詩序

永新醫學訓科張祖齡世家冑也張氏之先淸河人後唐時有曰徳廣者以淸逺軍節度推官員外郎監永新鎭其後因家邑之黃陂世有聞人入國朝來祖齡之大父牧洲居士曁其父封南京刑部主事益齋公俱以文學行義擅名於鄕祖齡及其兄順庵早承箕裘之業順庵以進士起家歷官南京刑部員外郎奕奕有聲稱而祖齡亦用知者薦拜是職士大夫多愛重之今年夏有司檄祖齡督其邑之稅糧輸於南都祖齡喜曰吾兄弟各縻官守不相會晤者屢易寒暑矣今玆之行上以供公家之役下以伸兄弟之情其殆天假也況南都山川形勢之美衣冠文物之盛甲於四方吾得以行役之暇探奇覽勝以暢其懷抱親賢友善以博其見聞抑豈非浮生之一快哉於是浮深渉險而來泛龍江以觀天塹之險登鳯臺以覽形勝之奇瞻虎踞於石城望龍蟠於鐘山訪朱雀之橋以弔王謝繁華之迹臨玄武之湖以詢齊陳爭戰之墟凡京師宮闕陵廟之雄壯廩蔵苑囿之富饒臺榭寺觀之幽奇園林泉石之瓌偉無不歷覽登眺祖齡玆遊其亦可謂壯矣旣竣事將歸順庵同官諸公卽祖齡所嘗遊者分而爲題曰石城夜泊曰鐘山曉望曰龍江潮勢曰鳳臺山色曰朱雀停驂曰玄武觀魚曰牛首晴嵐曰雞鳴夕照曰報恩登■﹝土答﹞曰朝陽謁陵曰雨花懷古曰棲霞眺逺凡十有二各采一題賦詩贈之裝潢成軸題曰南都壯遊以予嘗辱知於順庵命爲之序予惟人之一身萬物之理具焉善學者能因其理而反之於身則凡身之所歷者無一而非吾進修之助也古之君子有以遊而進其學者有以遊而工於文者豈有他哉亦以萬物之理反之於身而已祖齡能因是而求之接夫山則取其厚重不遷者以輔吾之仁接夫水則取其周流無滯者以輔吾之智見江湖之大則吾心之狹小可以因之而廓見煙雲之淸則吾心之塵俗可以因之而去以是數者引而伸之觸類而長之則祖齡之遊其卽古人之遊與是歸也徳益崇業益廣名位之進蓋未可涯也張氏文獻豈不因祖齡而益有光乎祖齡勉之幸勿以予言爲迂

壽鳬山王節婦序

節之六四曰安節亨蓋節以乘剛處險愼守不變爲義節而能安有致亨之道焉季秋之月寒气始至艸遇之而色變木遭之而葉脫惟松栢凜然特立於風霜揺落之餘歷千載而不變天豈獨厚於松柏哉蓋其理有不得不然者安節之亨於此見矣鳬山王君某嘗爲予言其族有節婦曰林氏橫渠彥智處士之女也年二十歸王氏爲崇貢甫之妻越十有一年而寡子稜甫五歳女亦幼節婦哭踴自誓曰吾不幸不得與吾夫偕老吾力猶能使子有立而女有從吾如有他志則不可爲人於天地間矣於是竭力治塋域塟其姑以及其夫旣免喪悉屏膏沐服儉素而益以禮自防跬步不敢愆度越節王氏多遺貲而子女幼孤彊貪覬覦岌岌乎殆不可一朝居而節婦毅然處之始終不少變稜旣冠卽進之於學兾以光大其門女亦擇所宜歸王氏之業所以不墜者皆節婦之力也裏耆狀其義行白於郡縣上於藩臬按實聞於朝於是禮部議旌表蠲復如令蓋至是而節婦年已七十又二矣予聞而志於心某月某日寔節婦設帨之晨王君將率其族人子弟捧觴爲壽來徵予文侑之予惟節婦之所存所履如此所謂安於節者也今焉享壽考之盛膺褒旌之榮而復有子克家顯揚可冀其所以獲乎天者殆猶松栢之茂無不爾或承矣亨孰大乎世有服章甫逢掖號爲丈夫者平居無事則談道徳誦仁義傲睨四顧旁若無人一旦少遭困抑輙俛首降气盡棄其平生以狥乎物若是者終與艸木同朽腐求如節婦之亨其可得哉序以著之旣以爲節婦壽且以警夫世之人庶聞其風者有所感發而興起也

壽樂軒居士李公七十序

出莆城之北半捨許有塘曰白水邑之大姓李氏世居焉成化辛丑予族侄麗水司訓宗魯甫授徒於其塾予諏之曰李氏素稱文獻其出而仕者若致仕某邑司訓體廣君今戶部主事元鎭君定海邑博深甫君皆予所嘗承顏接詞而畏敬焉者也其晦迹丘園老成博雅足爲鄕邦儀範者予於曩時僅獲識孟殷先生一人以李氏族姓之夥必有繼先生而起者可得聞乎麗水曰李氏徳善之懿方興未艾未可以一二數也其尢著者曰樂軒居士某其名景和其字祈陽令諱龍之孫今主事君之季父也少失怙事母盡孝事其兄甚謹有艱虞輙代之無難色撫諸子曲有恩意家庭之內雝雝如也先祠久且敝與族人戮力新之族凡有義舉輙以身爲諸子侄倡妻之母老而獨迎至其家養之始終無違禮鄕鄰姻戚有貧乏者周以財貸而不能償者弗問也上兪東橋圮行者病焉因率鄕人修之與人交坦夷樂易不設城府或加以橫逆亦安之不校晚年先業益拓悉以家政付其子而命其孫之秀頴者著錄庠序期以不墜其先縱迹恆終歳不入城邑郡大夫每行鄕飲必以賓致亦不數數就日惟與幽人韻士相追逐於巖雲水月之間以自適因自號樂軒其志可見矣予聞其言嘆曰今之士無才則已茍有才隨其大小髙下莫不欲自表見於時若居士者才可以進取而乃翛然浮游於塵氛埃壒之外其殆古所謂隠君子者哉明年居士年適七十其姻族諸君以予知居士者介麗水來徵文爲壽予曰古之隠者其壽恆多於人以其心曠神怡無外物之累也自漢以來山林巖穴之士若法髙卿司馬承禎皆八九十至於百歲而矯仲彥或者又謂其得仙道壽蓋不知其紀也居士徜徉裏閭超然不累於物異時爲髙卿爲承禎爲仲彥其可涯哉諸君合辭曰是可爲居士壽矣遂書之

羅氏文獻別錄

閩藩元幕吉水羅君宗噐嘗編輯其髙大父弘文學士楚筠先生曾大父侍講耕樂先生大父工部侍郎寅庵先生父國子進齋先生凡四世所得累朝宸翰及一時王公贈答詩文總若干篇合爲一帙名曰四世文獻旣繡梓以傳矣復編輯其平生所得名公賢士詩文若璧水歸寧則有贈遺之什蜀藩督餉則有去思之歌以至廬墓而召四異蒞閩而感瑞鶴亦各有賦詠述作合之又若干篇名曰文獻別錄今年冬君以公事至莆因得受而讀之𨿽其文辭不能無工拙之異然因之而參互考質可以見其家學之粹焉可以見其孝行之篤焉可以見其謨謀之臧焉可以見其政事之良焉可以見其淸介之操焉刻之而與先世之文獻並傳可無沗矣顧乃以別錄名之蓋不敢以己之所至者遽齒於先烈也是固君之謙徳然其志亦豈易量哉曩予督學西江嘗聞君有學古名及予致仕過三山又聞巡按藩臬諸公稱君爲政有古循良之風玆復獲覩其設施而參以是編之所輯錄則平日之所聞者信不虛矣今天下崇侈而尙浮好貨而不好徳故流俗日頹滔滔乎如江河之決而下也君仕蜀及閩俱嘗以政績卓異爲當道者所推薦異時位益進所及當益廣則其障波流而反之也不易易耶斯時也是編之所輯者當益富乃裒刻以附先公之集而易其名曰五世文獻則羅氏先徳豈不因君而益有光乎君之門人黃文鸑等請錄壽諸梓以爲風教之助求序於予予辭弗獲敬書此於篇端以復

送莆郡知事何侯六載考績序

世之仕者率謂局於其位而不得以行其所志於是茍且因仍不刻意於理惟優遊歳月以待序遷而已予竊悲之程伯子有言一命之士茍存心於愛物於人必有所濟君子之仕誠有志於愛物以濟人至於聲實顯聞必將膺抽擢而起矣位之崇卑豈能爲重輕哉莆郡知事何侯充濟江右之新淦宦族也始由冑監拜今官公亷以正己恭勤以奉職嚴愼以禦吏平恕以臨民贊政未半載而郡之守貳及鎭巡藩臬重臣皆稱其賢凡郡所轄兩邑有疑獄難事必屬侯往勘覆之侯爲剖析處分皆得其事情無或訾窳者旁邑或乏人視事亦多以委侯初嘗署永福郡吏之欲漁獵於縣者不敢肆郡僚之欲巧取於民者不得逞於是相與飾誣造謗嗾其長以達於監司欲傾之監司稔知侯之治行竟寢不行繼復署仙遊首詢民瘼知前政用度太侈傷財病民乃痛節縮縣之浮費視舊省十之六七而復均賦役信期會禁姦戢盜興利除害期年之間刑罰以簡獄訟以息又嘗重新邑之學宮壇廟以及譙樓驛舍倉厫橋梁亭宇之不可缺者皆規措有方功成而民不知役邑之父老咸謂侯之治績蓋數十年來所未有而僅見者也去歳侯再署仙遊以滿兩考例當獻最北上邑民畱之不可得因勒文於石以紀其善政以寓其去思焉莆之縉紳大夫亦辱侯之愛惓惓不忍捨爰命予言贈之予愧不文因備述侯之徳政彰彰在人者以復以見侯之居官刻意於理者也能愛物以濟人者也必膺抽擢而起者也

送泉郡貳守羅君獻績天曹序

今之列郡在古封建卽地方千里之大國也朝廷旣置守以統理之又設任貳以相助之無非欲其同寅協恭參校政事之得失而施之於民使各遂其所欲而去其所惡焉其職不旣重矣乎昔歐陽文忠公畱守南京以其佐蘓公子容處事精審凡一府之政悉以委之蔡文忠公通判兗州以其守王公及之政尙嚴急而務濟以寛由是郡之獄訟無寃抑者必如是然後可以無負於朝廷設官之意也去古旣逺士鮮聞道爲守者率欲攬權自専而不肯推誠以任其佐爲佐者率欲炫才自見而不肯輸誠以輔其守其甚焉者又有非君子之所忍言也後世循良之吏所以寥寥於史策者其由此歟泉郡貳守羅君沛澤宋大儒豫章先生之裔也今爲浙之桐廬人世有顯仕入國朝來君之從叔祖東廣憲使公及尊府星子邑博先生俱有聲於時君自少負敏才卓識翹然出其輩流成化戊子以家學領鄕薦卒業成均今上龍飛初元羣試於銓曹名在魁選遂拜今職下車以來遇郡事無巨細必與同官協謀其可否務適厥中及今郡守李侯克明至勵精政理於君雅相信重而君所以贊相之者亦無往而不盡其心九載之間勤以奉上而不顧其身之勞嚴以禦下而不卹其情之私其決事也明其賦斂也公汲汲焉惟恐公家之需或缺閭閻之情有所不堪蓋君懷勁正之徳而復加之以持久之力故施之於政如此予嘗竊怪夫列郡守貳克懋寅恭之道而著循良之績者不可多得今乃獨於君乎見之可不謂淩邁等夷之君子乎以是而敷奏天朝吾知褒擢之典明天子於君必無所靳矣行輿旣膏言邁有期同官諸公念麗澤之日逺而有不能已於情者宜也予因李侯請文以贈其行而有不能已於言者亦宜也故爲書之

栗橋八景詩序

幹之象曰天行健君子以自彊不息坤之象曰地勢坤君子以厚徳載物推此類也則凡天下之物觸於耳目而感於心思者皆可爲進修之資也然非大雅君子眞有志於爲己之學者惡足以語此予觀丰城羅氏栗橋八景之品題其殆有志於資之以進修者乎羅氏爲丰城故家其先世居劍池鄕之上村至宋月湖主簿府君始別居栗溪橋之左其後貞潔府君重建其居第子孫益蕃以盛鄕人因名其地曰羅橋羅橋爲邑析桂裏之勝處環所居風景秀麗若山則有羅阜南岡蔚然而盤踞若水則有栗溪北港泚然而縈回其左則有神祠曰城山其右則有佛剎曰隠靜而其前則通都邑之孔道也當夫春漲盈溪秋雲橫阜鐘鼓之聲相聞漁牧之歌互答四時朝暮之景不同而觸於耳目者於吾心皆足以有發也貞潔府君有見乎此乃離爲八景而詠歌之其後環玉府君及僉憲貴素先生亦相繼有所述作而邑之名卿大夫若尙書黃公宗載輩皆嘗有題詠聨爲大捲歷歲旣久遺墨多散逸不存今莆郡元幕天爵君寔僉憲先生之孫也慨念先志思有以續之以示其子孫因摭其遺稿之僅存者重書於捲而復求當時諸名人之詩附焉羅氏子孫生於斯長於斯覩春漲之混混不窮則曰曷積學崇徳以蓄吾澤物之本乎覩秋云之去畱則曰曷澄神淨慮以淸吾塵俗之襟乎聞晨昏鐘鼓之聲則思古人之夙興夜寐而敏以植其業聞漁牧更唱之曲則思四民各有所事而勤以厚其生居宅裏則思肯構肯堂以光大其先業履周道則思景行行止以追蹤於古人若然則能體夫易象垂訓之旨而栗橋八景之名不亦因之而益有聞於天下也哉元幕君蒞任來莆以予先大父太史公於僉憲先生爲同年進士而予於元幕君有通家之雅因出此卷以見示俾爲之序予不敢以不斐辭遂備述其先世所以品題之意以爲其子孫朂

省軒存稿序

歐陽文忠公有言文章足以潤身政事足以及物蓋文章所以立言政事所以立功二者𨿽若不同而皆根本於吾心心存乎道則其發於文者爲徳言施於民者爲徳政豈判然爲二哉古之君子道得於心非有意於立言而人以其言爲法非有意於立功而其澤恆被於世後世工於文辭者或不根於理敏於政事者或無益於民凡此皆不足以語道也求之近世若致仕少司冦泰和曾公其幾於古之君子乎公天資頴異自其少時卽刻志爲學年踰弱冠舉鄕闈會試爲第二人遂登進士第自是揚歷中外幾四十年以亷愼持身以仁愛臨民在朝廷則有公忠直亮之風在方嶽則效承流宣化之職𨿽未究其所蘊然隨其所至而民之被其澤者亦侈矣此其道之著於政事者也其文辭馳騁而不放嚴整而不滯其詩歌質實而不俚雕刻而不鑿大抵言論迪乎徳義興致本乎風雅正大和平讀之足以使人革其浮靡纎麗之習此其道之著於文章者也公之所以得此者豈偶然哉予聞公早有志爲己之學自其家居時日取羣籍熟讀玩味以講求理性之蘊及出而蒞官稍暇輙手一編誦閱不少釋蓋欲會理於心而履諸其躬宜其道之無往不著也使公得大用於時則其所以鬯宣皇仁而斧藻休光於無窮者又當何如耶夫何造物者鍾以至美而不使得以昌其施此士林之知公者猶不能不深太息也公平生所作詩文甚富然多不蓄稿公旣卒其冢子六合司訓莊乃裒其僅存者得若干篇題曰省軒存稿欲刻梓以傳未就而沒今其嫡孫閩藩都事慶復謀捐俸以畢父志因持以示予俾爲之序予初備員翰林時公方佐政秋臺恆竊仰公譽望之隆及予承乏督學西江公已致政家居又竊仰公風節之髙亦欲附名集中以寄平生景慕之私故爲序不辭而並及其爲政之大端俾後世讀公之文者得有所考以知公之爲人也公諱翚字時升省軒其別號因以名集云

邵武府誌序

邵武府誌皇明成化初郡守馮公孜嘗修之成化末郡守劉公元復修之皆祖元陳士元武陽誌略及宋上官氏和平志而纂集者也論者謂馮志太繁劉志太簡繁則簡帙浩重郡人或不能盡得也簡則紀載闊略文獻容有不足徵也今郡守夏公育材蒞任之初亟欲周知其民情土俗因索而觀之深以論者之言爲然思欲合二志以折其衷並續志所未登載之事以郡之當務尢有急於此者未遑及也旣而薅剔姦欺撫摩凋瘵人心和而天道應五風十雨連歳大穰至是則郡政修舉罔有缺遺矣乃走書以重修郡誌見委余以老倦不能事事固辭及公六載報政北上貳守陸侯懋昭又申公命遣冠帶義民上官祿奉書幣來莆惇請余又力辭公在京師聞之又托余郡守陳公志學及余友侍禦陳君時周道意於余謂必欲一往以慰勤企旣而公事畢重臨復遣郡吏朱大輔賫道途之費以申前請余感公情意懇切不敢終辭也遂囊書啟行至則合馮劉二志而櫽括增損以成書且隨事敍論俾可見之於行不徒爲空言而已也故於山川則別其夷險以示防守之宜於戶口則較其消長以驗教養之實於土田則稽其萊辟以行勸懲於陂塘則紀其廣狹以杜侵奪於賦稅之徵輸則視歳丰歉而處之有方徭役之徵發則視產髙下而使之適均於風俗則明其美惡而使民知所因革於物產則著其利害而使民知所趨避於學校則示以古人爲學之法於祠廟則示以邪正去取之辧於郡之官僚旣類次其歷任之序而復表遺愛以示將來之勸於郡之人物旣類稡其先賢之迹而復著姦佞以示將來之戒此其大都也他凡郡之所有事無巨細莫不皆然𨿽詞意謭陋無足觀者倘爲政君子采擇而施行之則其於郡之政治風化亦豈無萬一之助哉公以名進士拜冬官主事遷郎中歷知延平邵武二郡皆綽有恵政在民今復鋭志以成是編而爲一郡資治之鑑則其恵政之流衍又寧有涯涘耶是役也陸侯及通守陽侯元用節推朱侯奎文皆有﹝闕﹞之﹝闕﹞而邵武縣尹姜侯桂效力尢多始事於弘治乙丑之三月凡十閱月而脫稿其發凡起例選擇去取則余不得辭其責而輯錄讎校則鄕貢進士署邵武縣儒學訓導事何君欽實任之至於采詢事迹﹝闕﹞問疑誤以及提督書人刻工而始終其事者耆民李軒亦與有勞焉

壽東洲居士畬公七十序

元气之盛鍾而爲人多康寧壽考理固然也然天下之人同生此時也同囿此气也其間榮悴壽夭有不可以一律齊者何也蓋養其气與鑿其气之不同耳譬之木焉其地勢均也其雨露亦均也而或牧之以牛羊戕之以斧斤則其气鑿矣欲望其暢茂條達悠久而不變者不亦難哉以是而觀則人之壽考固一時盛气之所鍾而亦必本於養之有其道也若今東洲居士畬公時濟其殆所謂得气之盛而善養之者歟公生於永樂丁亥之歳當斯時海宇寜謐民物康阜蓋極盛之會也其於天地至和之气國家仁厚之澤所得多矣而其爲人簡重愼黙謙沖夷曠復承厥考叔恭公徳善之懿季父叔炫公詩書之傳行義文雅蔚爲一鄕之望則其平日之所養者豈不槪可見乎且其二子以及諸孫或乾父蠱或紹書香皆魁梧雋爽克自樹立又有曾孫一人娟好靜秀如蘭茁其芽朝夕之間相與調其寒暖之節備其甘軟之奉怡怡乎其和也翼翼乎其恭也則所以適其口體娛其心志者又焉有不盡者哉夫行誼之美所以養其內奉養之偹所以養其外內外交養燻爲太和則其所受之气益渾厚而深固矣其所以躋古稀之壽享維祺之福者豈偶然哉古昔盛時凡天下之老五十養於鄕六十養於國七十養於學八十拜君命一坐再至九十使人受而天子又以時幸學或憲或乞言焉蓋耉老成人典刑所在故其所以重之者如此也我朝法古爲治敬老之意尢拳拳焉異時講明先王之制推擇天下之老而養之以示典刑又豈能外公哉仲冬之七日實公初度之晨其侄孫文勉偕其族人先期命工繪圖介予友陳君徵敍求言於其上將以是日爲酒合樂髙會以慶之予故推本國家元气之盛及公所養之備而並言之以爲公壽且以告夫世之人使無鑿其所受之气而同躋於仁壽之域也

芝田菊隱序

昔濂溪周夫子品藻羣花以菊爲花之隱逸者嘗考其理凡艸木之花率多爭妍競吐於春夏長育之時而菊獨介烈髙潔不與他卉同其盛衰必待霜降艸木黃落之後乃勃然秀發傲睨風露且其色鮮妍而不妖其气芬馥而不媚有幽人逸士之風焉是以古之篤行堅操者無不愛之蓋亦以其臭味之同也衢之開化有隱君子曰徐先生徳升世居邑之芝田讀書樂善不求聞達性好菊家居常植數百本當其時雨初霽春日載熙枯荄得气新苗恣肥先生於是采杞爲糧采菊爲糗以饔以飱以介眉壽不知世間復有鍾鼎之富也及夫凱風自南枝葉日蕃翠羽繽紛緑陰團欒先生於是部竹編籬決渠引水載遊載息俯仰無愧不知世間復有軒冕之貴也至若秋气旣肅天髙日晶羣葩競吐琢玉鏤金芬芬鬱鬱淸气逼人先生於是掇英泛酒折簡延賓一觴一詠以夕繼昕與世相忘而不知人事之代謝古今之往來也因扁其居曰芝田菊隠先生有子五人皆克世儒業其仲曰璧及其最季者曰愛俱登鄕薦第璧以進士乙榜積官福州教授予妻弟羅元吉其門人也稔聞先生愛菊之趣求予序之予嘗竊慨夫世偸俗薄天下之士靡然爭趨於富貴孰有玩情於艸木之微以適其興者乎間有之則或種桃李或蒔牡丹芍藥日與歌姬舞女酣豢以爲樂孰有能愛夫寒香晚節而相與周旋於枯槁寂寞之濵者乎今先生獨寄興於菊愛之深而樂之至非篤行堅操有同於菊者其能然乎予故樂爲之言庶幾聞先生之風者貪廉懦立於名教不爲無助也先生生三月而孤母夫人靑年勵操敎育以底於成其髙風淸節蓋有所本云

壽貳尹林君七十序

弘治壬戌重九前一日致仕新會貳尹林君叔方初度之晨也蓋至是君之壽已躋古稀矣是日君之子鄕貢進士與韶率二弟擊牲釃酒祭告先祠以答其敷佑之休退而畢會鄕縉紳之交遊於君者以侈其壽康之樂君少嘗多病艱於勞事及是舉酒觴客登降俯仰彊健過少壯日眾咸嘖嘖嘆賞以爲君之暮齒充養有道而然亦髙壽之徵也遂相與賦詩爲壽而命予序之或謂予曰林氏一門世有耉老蓋有壽種也自吾耳目所見聞者言之若君之曾大父元稅使公壽終八十二大父贈春坊諭徳兼翰林修撰謙齋先生及世父太常少卿兼翰林學士贈禮部侍郎澹軒先生俱壽終八十七世父古愚翁壽終七十七父晚晦翁壽終八十一今其伯兄東谷翁壽己七十九從兄中書君壽亦七十二而君之壽又滿七十他日所至皆未可涯也非有壽種曷能然予曰是固然矣然洪範敍五福必以攸好徳爲言則徳之云者又豈非獲壽之本乎林氏之徳言稅使公逺不及知然觀謙齋之質直忠信表儀邦族澹軒之淸文粹行表儀朝著蓋莫非稅使公之徳慶所鍾也古愚晚晦及東谷皆守分循理爲鄕善士不沗於謙齋中書及君皆奉公守職克世其學不忝於澹軒一門祖孫父子兄弟徳善之懿燻爲太和其所以同躋壽域而兼全諸福蓋有不期而然者矣予竊以爲壽之有種者實本於徳之有種也抑予又聞君自新會致事歸邑人贈之言謂其淸戎伍而隠沒之獘除督糧儲而出納之蠧革嘗主邑政撫字有方而操履不茍則君之徳又有以及於民而爲民之所樂矣詩曰樂只君子遐不眉壽請以是爲君今日之頌又曰以引以翼壽考維祺以介景福請以是爲君方來之祝並系以詩曰王母驂鸞下太荒廣成騎鶴參翺翔來向林家忠孝堂手持玉斚斟瓊漿薦以肉芝旨且香共壽哦松老仙郎君家作善天降祥一門盛事不可當靈椿堂上春無疆桂子階前秋正芳從今呼吸日月光蟠桃結實取次嘗直看鳳雛毛羽長飛上阿閣鳴朝陽天祿榮分食太倉皇恩寵被頒龍章年年此日瑤池觴羣仙結伴同徜徉

送平海衛學司訓謝先生滿考之京序

古之君子出而建勲植業於時者率皆文武兼備之士若周之尹吉甫以文武之徳成薄伐玁狁之功唐之裴晉公宋之韓忠獻範文正皆出將入相成討叛之績非若後世之士岐文武爲兩途而不能相通者也肆我朝列聖相承重熙累洽而欲介冑之士皆從事於文爰命天下諸衛各建學立師凡衛僚之適子悉受業於學以俟承襲其庶子以及軍士之俊秀者悉令著錄於學以教養之學成得循府州縣學之例科舉應貢列於庶僚以固我國家萬年太平之基甚盛典也平海衛學乃永樂辛丑從本衛指揮同知王公茂之請始建學設博士弟子員天順間復從莆人宋教諭叔昭之請許以莆民之旁近者附名於學其後以言者例許軍士充貢如州學之制繼又以言者例許月給廩餼不分軍民生但較其藝能之優者補之充貢亦如之至是學之政令悉如州學之制矣弘治乙卯司訓謝先生來蒞學事上遵累朝所降制令下循提學所立教條行之以勤而持之以愼守之以嚴而濟之以寛九載之間學政修舉科目得人視昔有加其學𨿽濵海一隅而文物之盛蓋與中州一大郡之學等矣初先生戾學時以王公首請建學其功不可無紀特立石刻文以示永久今其獻績之京也王公之孫昊方握印章率其僚屬請文於予以爲行贈予喜王公祖孫能相繼以致重於學而先生又知所重而能相與以有成也因書此以復所請若夫陟明之典聖朝自有常制予不復贅先生名琚字伯珍廣之東筦人以春秋著錄邑庠貢春官試優等而拜是職云

送侍禦楊君左遷廣西藩省照磨序

晉江楊君思明以成化甲申進士拜南京江南道監察禦史越三年仲昭以罪自翰林來評事大理因納交焉君爲人醇厚恭謹平居無事溫然春風和气之襲人至義激於中則秋霜烈日凜乎不可犯歐陽子所謂气剛色仁者君其有之去年秋因星彗之變君率同官上疏請黜南京諸大臣之骫法蠧政者語甚直用是人多睚眥之相與偵伺君之過兾以快其私己而果以事中君逮至京師將寘重法賴天子明聖察君靡大愆乃出君爲廣西布政司照磨旣拜命便道過南京挈其家以行時故人僚友咸祖餞江東門外因相與嘆惜謂朝廷得士如君當道者正宜扶持培植俾謇謇諤諤爲天子司直之臣顧乃傾擠屏斥置之散地譬猶夜光可以照乘而以彈鴉幹將可以斷蛟而以割雞爲國家愛惜人材者果宜如是耶君笑曰是非知我者也君子居是官則思盡是職職茍未盡則心有不安矣向吾爲禦史也凡生民之利病政事之得失君子小人之用捨皆所當言舉天下之責而叢於一身吾寢食不安惴惴焉惟不勝其職是懼豈若今爲照磨責輕而職易稱吾心忻然若重負之旣釋爲愈乎於是聞者莫不嘆君之言爲知道而預卜其它日所至未可量也遂相與洗盞更酌以爲君壽旣醉有起而歌者曰蘭可以佩兮春雪痱之木可以棟兮秋風摧之昊天明明兮彼獨忍欺又有和之者則曰春雪有時而晞兮蘭載芳只秋風有時而息兮木載榮只昊天明明兮不逺伊邇因相顧大笑命仲昭執筆書之以贈其行

壯遊詩序

予友方君子亨學旣成挾其藝以較於羣士吾黨之知君者莫不期其奪弧而先登也何抱璞三獻而知己弗遇人方有司是尢而君獨慨然曰吾之業未充吾未有以博其見聞耳於是益肆力於學今年春復以嚴君之命來省其伯兄子大君於揚之興化且將以收天下之見聞而發舒其志气恢宏其文章也榖旦旣差爰命僕夫笥書贏糧溯閩溪訪武夷歷鵝湖走江浙觀胥江之怒濤登鳯凰山弔宋之故宮載酒西湖酹嶽武穆之墓北道姑蘓慨想泰伯虞仲之至徳延陵季子之髙風遂出孟瀆濟維揚以抵興化詠池塘之春艸挹荊樹之淸芬猶以爲未也復泛髙郵浮大江以探金陵之勝訪六朝之遺蹤入都城仰觀宗廟宮闕之壯且麗歷覧廩蔵苑囿之富且大接其縉紳文物之盛其豪傑議論之偉凡天下之奇聞壯觀皆得之於此矣玆將別去祠部主事林君汝和率縉紳大夫賦詩以壯其遊而以首簡見屬曩予家食時納交於子大君甚宻君亦不予愚往來相好也觀其爲人倜儻豪邁發於文章華來飄逸亦類其爲人別五六年而始邂逅於玆見其辭气韻度醇雅縝宻視疇昔不侔道所問學出其文章亦斂華就實奇气蔚然予甚愛之是𨿽其天資之美有過人者而玆遊亦不爲無所助也昔之壯於遊者無如司馬子長平生足迹半天下其文之峭拔紆郁則得於龍門九疑奔放淵深則得於大江長淮弔沅湘之忠魂則其文感憤而悲激觀大梁丰沛爭戰之墟則其文沈雄而淩厲想齊魯之遺風瞻泰嶽之尊安則其文典重溫雅有正人君子之儀是其所以奇於文者以遊故也君之遊其亦子長之遊歟他日聞吾莆中文章有西漢之風者未必非君也於一第之捷烏足言哉君之伯父東軒先生揚秋濤於學海攬夕秀於詞林直溯秦漢而上魏晉以來不論也君歸試以所得者質之亦必爲君擊節矣

送僉憲李君廷建之任浙江序

宣徳正統間家君子分教安成仲昭寔生於學官之寓捨及家君子九載滿秩去時已七八歲矣故安成大夫士凡遇仲昭率以鄕■﹝尙阝﹞子弟視之而仲昭於安成大夫士亦未有不瞻風采聆緒言者也成化乙酉冬仲昭偕計吏上京師獲拜少宗伯李先生於春官之署先生賜之坐問家君子之起居甚悉其故舊情意藹如也及丙戌春幸舉進士爲庶吉士復與先生之子廷章同年同官廷章遇仲昭視他人特厚其情意蓋不異於先生也旣而仲昭官翰林以罪斥評事南京大理先生從子廷建君適爲陜西道監察禦史禦史評事皆執法之司也故得朝夕繼見君恆於稠人廣眾中亟稱家君子之爲人觀其情意又不異於廷章也當是時竊觀少宗伯先生之爲人文章學問可以黼黻皇猷笙簧治道乃於未耄之年遽奉身而退譬猶瑤林瓊樹璀璨耀日而塵氛埃壒凜不可犯蓋傑特人也繼而觀廷章華采秀發譬猶幽蘭芳桂翹英揚芬克世其業者也又繼而觀廷建君溫厚闓鬯譬猶麗日和風見其可親而不可疎克昌其家學者也然而拜少宗伯先生甫數月遽請老而別交廷章未二載而仲昭南遷復相與爲別廷建君盍簮曽未幾何今以大臣推薦擢浙江按察司僉事又將別焉嗚呼老成重望不得時親炙以示典刑故人良友不得日會晤以聆誨益其何能無介然於懷耶廷建君將之任其同官諸君子命仲昭爲文贈之君平日行己居官彰彰在人耳目仲昭之言不足爲重輕也特序平生辱愛於君之父子兄弟者書以歸之以道仲昭之私云

大理司務陶公挽詩序

南京大理司務南城陶公卒於官縉紳大夫之知公者咸賦詩挽之其子鈺持以求予序予於公之沒重有感焉序烏可辭憶景泰辛未先兄禦史登進士第於公之族弟禦史公爲同年交最宻予時方垂髫獲拜於先兄之寓館踰年先兄不幸以疾終禦史公哭之慟又二年奉命按閩振肅之餘以先兄故首詣獘廬二子而存問焉予時方著錄郡庠亦以故人稚弟屢進見辱教愛良多旣而復命還朝以上疏按權姦忤旨出知山東單縣未幾亦以疾終予聞而哭之及予歌鹿鳴再上京師先兄故人亦時有存問者然求如禦史公情意懇篤蓋寥寥焉予於是益嘆禦史公之不易得每一遇其鄕人輙詢其家以致予拳拳景慕之意始知禦史公未第時嘗受學於公之門也意禦史公之爲人若此其所得於公之薫陶漸染者必深恆以未識荊爲恨去年春予以罪自翰林遷南京同官於大理始納交焉公爲人勤愼謙和與人交破崖岸徹城府其情意藹如也予因追思禦史公之爲人而以公之徳性驗之信乎其有得於薫陶漸染之深也嘗竊以爲禦史公不可復見得見如公者朝夕相聚首以聆誨益於心亦少慰矣孰意公遽棄予而逝哉嗚呼予受知於禦史公未十數年而遽哭之及受知於公未踰年而又哭之人生幾何所知遇者幾何而凋謝之易乃若此其於情何如耶此予於公之沒所以重有感也遂因縉紳大夫挽公之詩而序之以道予哀且以泄予景慕禦史公之私云公諱靖字子立禦史公諱復字士亨皆晉大尉威公侃之後也

天海別意詩序

成化丁未秋蘭溪鄭君溫卿分教閩邑庠己盈九載閩士之厚於溫卿者相與張於鼓山之天風海濤亭以餞之酒旣半諸君子感山川風景之不殊念朋遊離合之靡定賓主相顧黯然於懷因各卽景賦詩以爲溫卿贈退復命畫史繪而爲圖題曰天海別意而屬予序其上予受而讀之其於溫卿文章學問之富蒞官行己之善師生恩義之隆友朋麗澤之益皆道之詳矣自念迂疎無似平日辱厚於溫卿不在諸君子下故於贈言不以頌而以規夫君子之道非一其要在有徳以爲之本有文以爲之華而已諸君子贈言而有取於天風海濤者固在於卽景以敍情亦將朂其徳而進其文乎蓋嘗觀之風者天之气也在春謂惠在夏謂薫所以生育長養乎萬物者也在秋謂淸在冬爲寒所以成遂收斂乎萬物者也孟子曰聞栁下惠之風者鄙夫寛薄夫惇聞伯夷之風者貪夫亷懦夫立惠之風其猶春夷之風其猶秋乎由二子之風進而求夫孔子之泰和元气則所以畜其徳者至矣濤者海之文也其大者如雪山銀屋磅礡而洶湧文之雄渾奔放者似之其細者如翠羅文縠蜿蜒而淪漣文之紆徐委蛇者似之故皇甫湜論栁子厚之文而以秋濤爲諭王三槐序曽子固之文亦以江湖之波濤爲諭然豈惟二子之文爲然哉由二子之文進而求夫六經之道則所以美其文者至矣嗚呼此不可與他人道之惟溫卿可也溫卿大父某先生領鄕薦分教祁門以學行著父某公舉進士宰靖江又以文章政事著則溫卿得於家庭者有素矣靖江公方今勇退家居學者宗之溫卿歸承教戒於獨立之下其進又未可量也近制庠序師儒凡發身科目者滿兩考皆得與會試溫卿玆行適讎其文吾知挾其所有者以與天下之豪傑角後先譬猶驚濤駭浪倏發而驟至其孰能禦之哉儒者之道不白於天下久矣更三數年予於山林泉石之下聞有布春風於海宇而增吾道之光輝者必吾溫卿也夫必吾溫卿也夫

臨川陳氏重修族譜序

昔周武王封舜之後胡公滿於陳因以爲氏聖人之澤無窮而子孫散處於天下彌久益盛其居臨川者世逺譜逸莫究其所從出趙宋時有念九府君者自旴江之綿田徙居於邑之郭堆臨川之陳寔祖之九傳至志逺府君婿於同邑之荷溪因家焉荷溪之陳寔祖之由臨川而上溯於旴江世次逺莫能詳由荷溪而上溯於郭堆本支相承昭穆不紊其生卒墳墓與夫出處行治備載無遺蓋自志逺府君修之其曾孫孔立公洎其羣從續之其五世孫今閩郡守自勉君復會諸宗派踵而成之其譜每以五世爲一圖大槪仿歐蘇二公之法以世爲經以人爲緯縱之則某某父子也祖孫曽玄也衡之則某某昆弟也再從三從也一本眾支粲然如示諸掌而郡守君復以其所得褒封之勅弁諸篇端將鋟梓以示其族之來者間持以示予俾爲之序予嘗歷觀譜之所載在郭堆則有曰彥明曰至剛曰球曰才榮曰希旦曰英龍曰鼐皆表然爲時聞人在荷溪則志逺府君以秉禮廸徳開其源一傳曰世榮公是爲郡守君之髙祖以恵利稱於鄕邦再傳曰從殷公是爲郡守君之曾祖以學行重於儒林祖卽孔立公其操履足以不墜其先父曰彥持公其徳善足以垂裕於後郡守君早承源委之學發爲文章以取髙第揚歷中外籍籍有賢聲而其方來所至猶未可涯也於此可以見其先世植徳之厚衍慶之逺而郡守公亦可謂能亢其宗矣於戲玆譜之修世徳之所由以存也世徳之存家族之所由以盛也豈獨明本支序昭穆而已哉陳氏子孫尙益愼修以繩其武爲玆譜之光

三山八謡序

古之君子徳修於己澤及於民而民多形於歌頌以美之考之三百篇若淇澳緇衣之類是已情動於中而形於言言之不足故嗟嘆之嗟嘆之不足故詠歌之豈勉彊而僞爲哉先王之迹熄而詩亡若五袴之謡麥秀兩岐之歌亦往往雜見於史傳𨿽其所指與淇澳緇衣不同蓋亦莫非情動於中而形於言者也然上下千數百年間若是者亦何其寥寥廓絕耶此予於三山八謡所以美唐侯者安得不喜談而樂道之哉侯名珣字廷貴雲間人也早由進士知合州聲實並茂遂超拜南京秋官郎中尋擢福州郡守福州古稱三山寔爲八閩要會之郡鎭守巡按以及藩臬諸司皆在焉最號繁劇侯典玆郡以勁直端誠事其上侃侃不少阿而其治民𨿽齊莊嚴肅凜乎不可犯而慈愛之意未始不行乎其間也凡郡之徵輸徭役必躬爲區別俾輕重各適其宜民以事質於庭下立剖析而遣之吏胥毫末之姦無所售復以其餘力疏溝渠辟土地正量衡平市價凡可以興利去害者無不用心尢重學校惇教化旣新郡學以棲學者復刻古靈陳先生教民之詞摹以示民俾知所向方至於臨事之際識見恆出人意表嘗有姦民冒爲中貴人入閩按事一時大吏皆敬憚之侯獨燭其僞執寘於法鄰郡有獄不能決者藩臬多以屬侯所至以公明見稱無間言也至郡六載凡庠序之士田野之民與夫市肆山澤之夫無不各安其業而歌頌作焉蓋侯以通敏之才純正之學超邁之識淸白之操而施於政事之間故其所以感乎人者如此歳九月侯將奏績之京郡之老穉相率乞畱於藩省而不可得郡庠生李鐄翁璣張淮羅佑因相與采凡民間歌頌之辭稡爲八篇題曰三山八謡以予知侯最稔走書來莆俾序以爲侯贈予得而觀之其情悅以慕其音和以平諷諷乎有淇澳緇衣之遺意其與五袴之謡麥秀兩岐之歌蓋並驅爭馳也非侯之政眞有惠澤及人能致是哉予故推其本而序之旣以告夫司銓衡者使進侯之秩以爲當時之牧民者勸亦以告執史筆者使著侯之迹以爲後世之牧民者法云

○引

倡修林萬竹先生墓引

比聞鄕前輩仁化教諭林萬竹老先生魯瞻曁其子死節侍禦史公祥鳯墓有水濕之患謹告鄕好古君子協爲攺葬者蓋聞事固有叵測之變人孰無不忍之心以當時之橋梓相輝尙莫虞於今日使後世與艸木同朽惡可聞諸鄰邦𨿽皇天后土之偶遺實仁人君子之興悼竊惟萬竹之風流文雅卓乎古今侍禦之志節忠貞昭乎史冊無是父焉有是子述其後益顯其先將謂丘山體魄之永安詎圖泉壤水濕之爲孽行人睨而不視矧一本而同宗義士聞而欲摧蓋曠世而相感玆欲設心以興事必須恊力以僝功行義量其所能不拘多寡捐財貴乎所樂無煩再三恭承天地之投艱仰副春秋之責偹此根本於天理民彛不容自己豈要譽於鄕黨朋友勉彊而然風化所關斯文攸賴同志君子幸相與勉之

未軒文集卷二

●欽定四庫全書

未軒文集卷三

﹝明﹞黃仲昭撰

○記

選庶吉士記

爲治必資於人才而人才之足以致治必由上之人有以長育成就之也昔成湯儲養三俊以待三宅之用是以俊宅克卽登於至治文王譽髦斯士而使夫成人有徳小子有造是以多士濟濟爲周之禎著於詩書不可誣也洪惟我朝歲永樂甲申太宗文皇帝於進士中選其年富而質敏者俾食其常祿進學於翰林取書庶常吉士之意而名之曰庶吉士命有司供給之不委以職事不限以歲月期底於成以階大用其所以長育成就之者蓋與成湯之儲養三俊文王之譽髦斯士同一揆也是以數十年來居朝堂負鼎鼐文章事業磊落掀天地昭燦揭日月者多出於此亦奚愧於湯之俊宅克卽文王之多士濟濟者耶列聖相承著爲定令今上皇帝龍飛之明年成化丙戌賜羅倫等三百五十人進士有差就其中選林瀚等二十四人爲庶吉士其所以長育成就之者一如舊典得與玆選眞可謂千載一時之希遇也何其幸哉於是二十四人者皆歡欣感激而相與言曰皇上之待吾徒如此其卽以商之三俊周之多士期之也吾徒其可不勉圖建功成事以仰副皇上之徳意乎然嘗觀於古人之能建功成事者未有不自學問始蓋學問則於理無不明施於天下無足爲者矣不然則其心貿貿焉而無所見亦將何所依據而施之乎今皇上之於吾徒特命鴻儒碩學以訓誨之則學問有所師矣吾徒其尙各隨材質之所能至以盡其功使夫理無不明然後因其所任使而力行之使其職無不稱則朝廷之所以長育成就之者不虛而於商之三俊周之多士庶乎可企其萬一也其或玩棄歲時虛縻廩祿碌碌與庸眾人伍則上負朝廷下負所學將無以自逭於屍素之刑矣尙望其能企古人之事業耶爲吾徒者幸相與勉之仲昭亦濫竽其列聞之而懼焉退而記以自警

內閣試諸葛艸廬記

諸葛孔明少負王佐才構艸廬於南陽之隆中躬耕隴畆不求聞達每晨夜從容抱膝爲梁父吟時人以臥龍目之及先主三顧於艸廬之中詢以當世務遂幡然而起竭股肱之力欲興復漢室以信大義於天下於是外連東吳內平南越創制法度整治戎旅重噓炎燼四十有四年天下後世仰其聲光气烈而艸廬之名因以見重於人至今猶稱之曰南陽諸葛廬云夫孔明處於隆中丁漢之末造是時曹操擁眾百萬挾天子以令諸侯有席捲宇內之勢孫權據有江東國險而民附賢能爲之用其勢視曹操亦不多讓也先主於是時勢孤援寡一敗軍之餘耳天下豪傑急於聲利者爭趨於曹操孫權獨孔明以先主爲帝室之冑信義著於四海遂從而輔之蓋其所稟者純乎陽剛中正之徳故能隨時隠顯與道屈伸卒使其孤忠大節炳煥於宇宙之間直與天地相爲悠久非眞負王佐之才者能之乎在幹之初九陽气潛藏未可發用有潛龍之象孔明之居於隆中似之在幹之九二出潛離隠利見陽剛中正之君有見龍在田之象孔明之遇先主似之隠顯屈伸皆合於龍徳此當時所以目之爲臥龍後世所以仰艸廬之名於不朽也南陽太守某嘗以政暇訪孔明臥龍之處慨陳迹之尙存凜遺風之可挹因鳩材庀工重構艸廬於故處俾邦人士夫之來遊者有所觀感以興起其髙山仰止之思甚盛心也旣迄工走書翰林屬仲昭記之仲昭待罪史官紀述前賢之迹以風厲天下後世其職也遂記之如此嗚呼風景不殊山川如故艸廬之下復有如昔時之臥龍者乎聖天子思賢如渴可以起而商確當世之務矣

內閣試譙樓記

國都之有譙樓尙矣莊子曰君亦必無盛鶴列於麗譙之間蓋自周時已有之也我太宗皇帝徙都北京凡朝市祖社城郭官署之類所以爲民者莫不一稽諸古以次營建又以譙樓亦古之制國都之不可無者也乃於順天府治之西度地創之樓之制廣若干尺深若干尺髙視廣加若干尺經始於某年月日迄工於某年月日凡材木匠石之費皆出於帑藏之所素積而民不與焉樓成前臨瓊島北峙居庸玉河之水匯其左金臺之山繞其右面勢宏壯風气爽塏檐阿軒舉而干云金碧熒煌而絢日國都之制至是蓋無不備矣夫譙望也一曰樓之別稱譙樓謂門上爲髙樓以望故樓之美麗者謂之麗譙其所以創之者蓋將置壺箭於是以明時刻棲鼓角於是以警晨昏也昔者帝堯命羲和敬授人時成周設挈壺氏以察刻漏之長短古先聖王之爲治未嘗不以是爲重也至魏武建麗譙命曹子建撰畫角三弄其初弄曰爲君難爲臣亦難爲臣難難難次弄曰創業難守成亦難守成難難難三弄曰起家難保家亦難保家難難難則又所以警人於晨昏之間使之感悟而有所懲創也爲治者於是亦豈可少哉我朝譙樓之設建日官立刻漏卽挈壺氏所掌而羲和敬授人時之事也晨昏之間必撾鼓三通奏子建畫角三弄其所以警人使之感悟而懲創者亦至矣然則是樓之建其有禆於治道豈淺淺耶周古公建國之初立臯門應門詩人美之曰乃立臯門臯門有伉乃立應門應門將將夫二門之設不過髙大嚴正足以壯國都之气象而已而詩人尙揄揚之若此況今譙樓之建時刻以明晨昏以警其髙大嚴正足以壯國都之气象者特其餘事也而未聞有詠歌以揄揚之者非缺典歟予忝以文字爲職業愧無古詩人之才謹記其顚末以俟作者之采擇焉

福建等處承宣布政使司題名記

事有若可後而實在所宜先者此惟智者知之而眾人昩焉古之君子居一官歷一職必題名於公署非徒列序次昭寵榮而已將使後之人因其名論其世視其賢者以爲勸視其不賢者以爲戒此豈非爲政之所宜先者哉而世之人往往緩之以爲後者殆未深知之也弘治庚申仲昭以事至三山閩藩左布政使李公琮右布政使李公韶等語昭曰我太祖髙皇帝混一區夏遂建布政司於此今百有三十餘年矣先後奉命典方嶽者若使若佐奚啻數十百人而皆未之有紀考論賢否已無所徵訊之故老稽之文牘僅得其十之二三失令不紀益久將並其所可知者泯沒無聞非缺典歟肆命屬吏追考國初以來歷官名氏凡若干人勒之貞石虛其左俾來者得嗣列焉願記之以章示不窮仲昭竊惟福建爲周七閩地漢以封無諸是爲閩越國至晉始置郡歷唐宋以及於元皆爲藩省國朝攺設布政司以統八府一州五十三縣之治品秩幾與六卿等而凡所部百僚列郡庶政無一不在綱維其柄任之重位望之尊卽古方伯之職也膺是任者必有以端列郡之表率副斯民之瞻仰如召伯之循行南國畢公之保釐東郊斯無愧矣其或不此之務而徒憑恃寵靈以騁其睢盰玩愒歲月以企其超擢則大易負乘之譏曹風候人之刺其能免乎今氏名邑裏與其官聮歲月旣一一具列後之人其有考矣其間豈無因是惕然而思以前之所稱者爲勸乎又豈無悚然而懼以後之所譏者爲戒乎能使人知所勸戒以興起於善則諸公斯舉其有惠於吾閩也遠矣非智周百慮而得爲政之所宜先者哉仲昭閩人也喜見玆石之成故忘其僣妄而樂爲之記

塘頭八景圖記

塘頭八景者元翰林學士承旨玉山王公取其所居景物之勝者而命之也按譜志公諱鶚字時舉唐侍中諱珪之後其先居徽之婺源至公之父諱龍字騰霄始遷信之玉山卜築於邑之塘頭以居而公實生焉旣而公以文學起家歷仕於朝居絲綸密勿之地爲時名臣年未耋遂引疾退休田裏課子姓讀書之暇輒與鄕耆舊日追逐於煙雲水月之間歌詠以樂此八景之所爲命也蓋其所居之堂地位闓爽面勢淸曠據邑之勝處堂之北有峯巍然屹立於羣山之表譬如元夫巨人正笏立朝而百僚具瞻莫之敢抗此其山之大觀也峯之下有奔流名曰洪澗繞山而行凡九十九曲回環如帶鄕之田數百頃皆食其潤此其水之大觀也因合而命之曰北山髙聳洪澗縈回堂之前數百武是爲陳塘每春雨初晴一碧千頃塘之上有亭靜坐以觀云影天光照映上下有晦翁之趣焉近塘則爲徐村檐甍鱗次艸樹茂密山气日夕佳飛鳥相與還有靖節之趣焉因合而命之曰陳塘春波徐村夕照少南有崇岡俗稱隴頭其地宜梅當夫淸宵月上暗香浮動疎影橫斜宛然孤山之景也又南則爲宏池芙蕖生焉當夫燻風徐來香逺益淸又宛然濂溪之景也因合而命之曰南隴梅月宏池荷風池之西則爲朱村山勢蜿蜒喬木蓊郁公之子姓實聚族於斯方其商飆薦涼寒气將至閭閻砧杵之聲聞於遠近池之南則爲馬灣其地夷曠艸色彌望爲鄕人羣牧之所方其旭日初升夕陽將斂牧童往來行歌相答娓娓不絕斯二者𨿽人事之微然觸物興懷撫事感興亦騷人韻士所不廢也因合而命之曰朱村砧聲馬灣牧唱八景之命其大旨蓋如此公之五世孫珊司徵來莆念其先世文獻之懿不可使泯沒無聞爰命工繪圖求予記予惟公之所謂八景者蓋肇自開辟之初人人所得而有之也至公以文章事業顯融於時始表著而品題之古謂地因人顯不其然乎卽是以觀則玆景也公實有之眾人不與也公之子姓能以文章事業繼公則玆景之勝不獨爲公有將世世爲王氏擅矣司徵君所以拳拳於玆圖者意蓋如此豈徒爲玩好之具已哉有駜之頌曰君子有谷詒厥孫子公之謂也楚茨之雅曰子子孫孫勿替引之公之云仍其尙勉之哉

東裏黃都史出嗣阮巷記

人之生也其初蓋本於一人由同气至於初從再從以及於親盡則途人矣聖人有憂之故周官有小史掌邦國之志奠世系辧昭穆蓋將以維系其慈孝友恭之情俾不至於途人也先王仁民之意抑何遠哉後世小史官廢宗法不行時君世主猶有異姓亂宗之禁同姓絕繼之令若其相視如途人則末如之何也必有賢子孫出乎其間乃能篤親親之仁親親則尊祖尊祖則敬宗敬宗則收族而其意猶未已也又必著爲譜牒本其所自出條其所由分以示後之人俾慈孝友恭之意油然而生則豈復至於途人哉吾宗世居東裏以唐禦史府君爲始祖今莆陽驛前之阮巷有故族黃氏則宋刑部侍郎諱艾之後也當勝國時侍郎之裔孫興化路學教授文璧公無子以吾族祖立巽公之季子爲嗣歷世旣遠吾宗先輩尠有知之者故阮巷黃氏往往自謂與東裏同出而吾宗殊不以爲然也成化辛夘仲昭自南都歸省偶於母舅鄭梅所先生家得吾宗邵武教諭方子公遺文數帙蓋手稿也其中載黃都史起宗墓志銘有曰起宗名同祖鄕貢進士立巽之季子出嗣阮巷黃氏又載黃氏四子字義有曰仲氏起宗之介嗣與大有丈夫子四人以麟鳳龍龜命名又作伯厚字義有曰宗弟起宗有二丈夫子仙去二十年得孫六人麟其長也因考之於譜立巽舊名子連十一司戶府君之六世孫行萬五六嘗請舉攺名立巽而科目類記亦載其名於鄕舉之列與墓志所稱鄕貢進士正相合立巽志二子其末曰瑞哥注云出繼蓋瑞哥卽起宗而同祖乃其出繼之後所攺名也又與墓志所敍立巽季子及出嗣之事亦相合又東裏族祠思敬堂碑陰有曰黃令史同祖助鈔一十兩以其生父乃吾族萬五六解元也合墓志字義碑陰三說而觀之則起宗與吾宗同出無疑矣但吾宗修譜牒者於都史公之下惟書出繼而不言所繼者何人碑陰書族人之助貲者於都史公獨著其姓意以其所繼者與吾宗不同出故其書法如此蓋所以嚴族系也然嘗觀諸墓志謂起宗𨿽後於阮巷之黃而於所生父母並同宗親屬猶致其厚及東裏族立先祠復分貲助之而其所居之樓壁記又言其重構侍郎公故居合祀二族之先此其篤於親親之仁爲何如哉其後與大公又以其所得吾宗狀元知稼翁告身裝潢繅籍求諸名公題識而寶藏之此亦見其有尊祖敬宗之誠也及吾宗諸老旣知都史公果出於東裏其五世孫時盛時旦乃率其族之長幼擊牲釃酒告祭先祠退而與吾宗長幼燕飲以敍宗盟繼而時盛又嘗詣普門以拜始祖之忌晨訪招福以謁始祖之丘隴方謀合族以奉始祖之祭祀因其羣從族屬生理不齊而歲時烝嘗之費無所於出遂不果時盛深懼其傳世益遠無以考其水木本源之自乃求予記都史公出嗣之顚末將載之於譜以垂永久予喜其一念尊祖敬宗之誠於薄俗足以有警也故本而論之以見都史公垂統之善與大公繼述之美而時盛又擴充之以益引於無窮皆親親之仁之所發也爲黃氏之子孫者尙敬承之以益篤其慈孝友恭之情哉時盛名旺少著錄郡庠屢應鄕試今以老病退居丘園日與詩書相臥起以自娛其所以拳拳於此者蓋有所本也

上猶縣新造磚城記

易曰重門擊柝以待暴客此城郭之於民所以不可無也古之聖王𨿽甚重民力甚惜民費而凡創立都邑必建城郭以衛乎民蓋亦計其勞費之害小而保障之利大是以寧圖其大而不卹其小也若周之盛時或命南仲以城朔方或命樊侯以城東方豈不知重民力惜民費哉其意亦爲是耳聖明稽古爲治凡通都大郡邊徼小邑莫不有城郭以備冦盜承平日久漸以隳廢吏於土者無卹民之仁無慮患之智無集事之勇平居無事不能奮發有爲圖以利民則諉曰吾不欲勞民之力費民之財耳萬一不幸而有冦盜之虞民無所恃以守遂至流離困苦不聊其生不知視城郭之勞費其輕重相去何如耶上猶爲南安屬邑在江西南徼萬山之中接湖廣桂陽縣境民稀而地僻歲稍凶歉山洞愚民或嘯聚爲冦邑民往往罹其荼毒宋紹定間邑令胡泓始築土城以保障其民至勝國時悉圯國初因冦發鄰邑守土者復循其舊址而修築之後亦圯成化間邑令董瑄鄭璽先後修築皆未及成而去今上皇帝紀元弘治之二年江閩贛汀之界有小警朝廷特命江西憲副張公來整飭兵備兼領嶺北道事越明年夏巡歷至邑慨然欲挈其民去危以就安乃謀所以新其城垣爲久遠計適今邑令章爵始抵任亦能以愛民爲心亟庀工徒畚土以築不踰月而成公復經理財用以畀章令俾募工陶甓而甃之邑民徳公咸樂趨事知府汝訥推官韓統皆協力以供其成而同知蕭元安則往來提督惟謹肇工於辛亥二月之望越六月終告成周圍凡四百三十又七丈有奇髙一丈七尺隍闊四丈深八尺爲門四各建樓其上爲雉堞九百二十又五爲守宿之鋪十又三用甓以枚計者若干用灰以石計者若干用人之力以工計者若干凡糜金五千七十又五兩公所經理者三之二其一則章令奉公之命而區畫者也是役也力用於民而民不以爲勞財取於民而民不以爲費公何以能若是哉誠以愛民之仁根於中而知足以周其慮勇足以果其爲故其見於設施者自有以大過於人也而章令能祇奉公命事集而民不擾其亦可謂賢矣哉章令從其邑父老之請求予言以紀公之徳於不忘予方慨世之俗吏頹靡而喜公能奮發以有爲故不辭而記之以告來者庶其有興雲公名璁字廷璧其先浙之上虞望族今爲滇南人起家己丑進士歷南京秋官正郎遷南昌郡守擢今職官廉公有威吏民畏愛其在南贛二郡政績可紀者尢眾此特泰山之毫芒耳

順昌縣科第題名記

成化辛丑孟夏閩僉憲談公行部至延平之順昌謁夫子廟退坐明倫堂課諸生學業因覩壁間科第題名國朝領鄕薦者僅六人登進士者昉自今秋官主事廖君用中一人遂進其司政教者而告之曰吾觀是邦山川流峙風气融結瑞不歸於鳳麟寶不期於金璧宜有偉人魁士接踵而起以弼成聖天子太平之治也顧乃疎寂如此豈山川之气固鍾於人而人得是气以生者猶有待於鼓舞振作而後興起耶孟子曰豪傑之士𨿽無文王猶興吾固不敢謂是邦之無其人然鼓舞振作而使凡民皆有所感發而興起者實吾人之責也爰命知縣上海張君幹教諭某邑張君紱立石題名於學蓋欲表章先達以激勵後進甚盛舉也二君相與承命惟謹以予於公舉進士爲同年且嘗承乏詞垣習於文事也走書來請記辭弗獲敬復之曰談公玆舉其知道乎夫孔子大聖人也實天地之間气所生豈直尼丘降神而已哉猶必好古敏以求之然後成其大況去聖人萬萬而不從事於學安望其有成哉是則鍾山川之淸淑者才也而學所以成其才者也才必待於學而後成則鼓舞振作之術其可少哉談公玆舉可謂知道矣予嘗考之於志順昌爲縣自南唐保大六年始迨宋祥符迄於乾道登桂籍者百三十九人第進士者三十五人狀元及第者一人人才可謂盛矣其間若髙峯廖先生剛受學於龜山槎溪廖先生徳明受學於晦翁玆兩賢者風烈著於當時典刑垂於後學又不獨科第之士而已也自時厥後三百有餘歲以迄於今而人才之出僅僅若是豈山川之气獨盛於前而嗇於後哉蓋學與不學之異耳士生於斯能毅然奮發究心聖賢之言約而有之於己以端其所趨則發爲文章可以華國措諸事業可以澤民吾知登名玆石者又將屢書不一書而足髙峯槎溪二先生殆不得専美於前矣山川淸淑之气豈不又自我而發哉旱麓之雅曰豈弟君子遐不作人公其有焉敬之之頌曰日就月將學有緝熈於光明承學之士其尙勉之哉公名俊字時英湖之徳淸人由監察禦史擢今官所至擊姦翼良飭敝起墜尢以學校爲首務云

興化府鄕貢進士題名記

永樂間莆郡學嘗立進士題名之石閩參政瑞安楊公景衡記之然鄕貢及進士參錯並列歷歲久後來者無所於書今郡博廬陵王君鏞謂玆石之立所以表著前人風勵後學不可無繼也乃謀於郡守貳諸公析進士別爲一石仍以楊公之記弁其首復樹一石專勒鄕貢氏名而屬仲昭爲之記仲昭世莆人忝與名玆石亦欲有以告鄕之來者且自警也遂不敢以不文辭敬記之曰吾莆科第昉自唐之貞元然迄於五代僅十有三人而已宋三百年間舉進士者九百七十餘人預諸科特奏名者六百四十餘人其間冠天下者五人登宰輔者六人有文武並魁者有魁亞聨擢者其盛極矣然此未足深羨也仲昭獨慕其時元夫巨人相繼而出爲宰輔則相業光明宗社嘉賴爲諫官則論議忠讜夷夏知名或侍經筵則盡啟沃之職或司民社則效撫字之勞臨大節則蹈鼎鑊而不顧決大議則觸權姦而不卹有倡闗洛之學而丕變士風者有紹考亭之緒而深入理奧者𨿽所遭不同所就亦異而其純正篤實之學崇偉光大之行皆卓乎其不可及也當時稱吾莆之盛有曰地不大於曹滕俗已幾於鄒魯其謂是歟有元九十餘載文教振興豪傑之士出乎其間者亦眾矣然終不能如宋時諸君子之盛也我太祖髙皇帝奉天明命汛掃萬方乃更定學校科舉之制作新人才用臻至理列聖相承益隆繼述百有餘年於玆莆之歌鹿鳴而升春官者日以益盛有祖孫父子兄弟相繼者有父子叔侄兄弟同升者合八郡解額吾莆恆得三之一比年以來位六卿列禁從長藩臬者接踵而起人才之盛蓋幾於宋矣而凡中外臣工有以淸修端謹奇偉磊落名天下者往往多莆人也其復宋時諸君子之盛殆亦權輿於此乎胤是登名玆石者皆當爲莆自重其立朝也必求如古之所謂大臣其治民也必求如古之所謂循吏世道隆平則崇禮讓勵廉恥表然立天下之軌範萬一不幸則抗節義殉忠孝毅然樹國家之楨幹使他日論人才之美者必先吾莆稱風俗之淳者亦必先吾莆則吾莆果復宋時之盛而號於天下曰鄒魯又奚愧哉若徒誇科第之榮侈爵祿之盛而以爲儒者之事業止是而已則非仲昭所望於莆之人亦豈賢守貳師儒所以表著風厲之意哉是爲記

和美林氏祠堂記

莆故多文獻家而文獻多林氏在唐時有兄弟九人俱爲州牧者其族益分號爲九牧林氏推原其始蓋由晉常侍祿公守晉安其子孫散處於閩凡莆之林氏皆本於此也林氏之冑有隠君子曰叔文甫早失怙譜牒散逸莫詳其所由分歷唐及宋有舉明經累官翰林學士者皆其所自出之祖然亦莫詳於今爲幾世勝國時有稱府曹者其髙祖也有爲主簿者其曽祖也至國朝有諱廷綱者受知太祖髙皇帝由國學生擢某科給事中議論侃侃於時政多所禆益因賜名曰恆忠官終中書舍人則其祖也叔文甫念水木本源之義篤反古復始之心爰創祠堂斷自髙祖以下昭穆而祀之因屬仲昭爲之記且曰祠幸茍完而吾猶有所大闕焉然末如之何也先君違世時吾方六歲世父及伯兄貧窮轉徙先世舊廬皆入於他姓先妣乃挈吾依方氏從母以居備嘗艱苦吾年及弱始娶黃氏乃相與奮勵絲蓄粒聚稍克有立始買屋數楹於和美街東爲奉先事親之計旣而賴祖宗餘慶家以益裕遂徙居於和美街西而以舊所居爲祠堂卽今所創者是也然古者祠堂之制必主於宗子今吾大宗旣無所考而繼祖繼禰之宗又皆播遷闊遠於奉祭不便且非其所堪也肆凡饗薦祼奠之儀皆吾自主之揆之於禮有所未協此則吾心所大闕者記幸詳此意俾愛禮君子知吾所以處此蓋末如之何也某竊惟古先聖王緣人情以制禮則夫禮者所以節文乎人情者也君子之酌乎禮茍於人情無所咈則𨿽不合於古亦不害其爲禮矣叔文甫之所遭如此若必欲規規以求合於禮則祖禰之祀皆無所托其於人情安乎先王之禮固有不得已而用權者若叔文甫之處此其亦所謂禮之權者歟先儒有曰權而得中則不離於正以是言之則叔文甫之心亦可以少釋矣祠之制中堂四楹翼以二室室之前爲廊以周門庭庖庫祭器悉具又買田若干畆歲入谷凡五百石命三子更掌之以供祠事朝暮必參朔望必謁四時有祭俗節有獻有新則薦有事則告蓋上以致隆於祖考下以示法於子孫其仁孝之心不亦可尙也哉叔文甫又嘗散粟以賑饑施棺以給葬鄕閭姻族沾其仁者甚夥其皆是心之所推歟某素慕其爲人故敬爲之記他凡有闗於祠事者不能悉載具刻於碑陰祠經始於成化壬辰某月畢工於甲午某月記作於癸夘十月云

重建三山城櫓記

三山古閩越國自晉置郡歷代皆爲藩鎭重地其城郭之設蓋已久矣考之圖志閩越故城在今藩署之北里許晉太康間嚴郡守髙病其隘且險因圖山川形勢咨於郭著作璞璞指一小山阜使遷之卽今之藩署是也唐中和間鄭觀察鎰因拓其東南隅是曰子城及王氏據玆土復築一城環子城外是曰羅城尋增築南北夾城而吳越錢氏又增築東南夾城是曰外城宋興詔悉墮之熈寧初程大卿師孟始據舊子城修復遂拓其西南隅至咸淳間又卽外城增築焉元混一天下復漸墮廢至正甲午陳平章友定稍繕完之國朝洪武辛亥駙馬都尉王公恭增砌以石越二年福州中衛指揮李惠等重加修治並建樓櫓周而覆之城髙二丈一尺七寸厚一丈七尺周圍三千三百四十九丈凡爲門七爲門樓若干爲敵樓六十又八爲守宿之鋪九十又八爲戰屋以間計之二千六百八十又四至是雄壯偉麗稱其爲藩鎭重地矣成化癸夘六月庚辰閩大風雨敵樓戰屋並守宿之鋪摧毀殆盡門樓𨿽僅存亦傾欹敝漏寖以不支時禦用監太監順徳陳公道奉命鎭閩慨然以興壊起廢爲己任顧役巨用艱不可煩民也因會巡按監察禦史新安汪公奎曁方嶽重臣會計而規畫之謀旣協乃下令借卒於閒羨募匠於傭雇取材於商賈之勸分斥費於公帑之餘積凡旣備矣遂漸次繕理悉復其舊而堅致牢密殆又過之始事於是歲某月越明年某月畢工三山父老咸喜大功之成而役不及己也爰走書屬仲昭記之竊嘗觀諸易曰重門擊柝以待暴客則城郭之設聖人所以備豫不虞者也人徒見孟軻氏謂地利不如人和遂以爲城郭非爲政者之所急殊不知人心𨿽和使無城郭以扞外衛內則亦將何所恃以爲固耶孟軻氏之意蓋謂必得人心然後城郭之固人爲之守非謂専恃人和而無俟乎城郭也然則君子之爲政固在於和其民人以立其本而城郭亦豈可少哉陳公豈弟文雅藹然有儒君子之風其鎭閩也愛民好士節用省費是固有以得民心矣又以爲城郭衛民有不可緩者而汲汲以修之可謂本末不遺而達爲政之體度越常情遠矣哉夫爲政而心乎安民者爲難安民而復爲圖其久逺者尢難所圖旣逺而得後人勿替引之又難也今三山之民旣幸得公以安民爲心又幸爲完其城郭爲久安計皆可無憾矣惟其欲後人勿替引之則未可必也仲昭故不辭而爲之記旣以著公之功且以警夫後之人

泉州府攺造布政分司記

泉爲閩之劇郡方嶽重臣循行宣布駐節於斯者動踰旬月而布政分司則其公署也其地勢僻陋洿下暴雨時至則庭除之間鞠爲潦水無立人處因仍支吾蓋百年於玆矣今太守某邑徐侯源以尙書戶部正郎來治玆郡旣政成化舒乃以次興廢補敝顧玆署之陋謂宜首葺而不可緩者因與其同寅貳守王侯恪通守楊侯淸推官柯侯漢圖攺作之爰周覽其地勢所宜於泉山書院之西得隙地焉厥位爽闓厥土燥剛又聨比於按察分司而府衛諸公署亦相密邇僉謂攺作莫宜於是適亞參裴公衷僉憲陳公輕行部至郡侯上其議二公皆惟而從之於是出緡於府徵材於市工用官傭役用農隙前辟治事之堂後爲燕息之寢棲吏有室待賓有次設以重門翼以修廡而垣其四周縱五百二十尺有奇衡三百尺屋以間數者凡四十有六雄規偉觀數倍於舊吏民之奔走承事者咸攺視易聴忘其百年之陋而以爲今日之瑰傑壯麗竦踴而出也僝工於成化丁酉某月某甲子以某月某甲子告成侯乃具書幣徵記仲昭曰國朝置布政司品秩亞六卿以分治外服總數十郡縣之治而環數千里之民凡禮樂禁令學校鄕貢錢谷甲兵之屬皆綱維而掌握之柄任重而位望尊蓋卽古方伯之職也然其治有常所遐州僻邑上徳未易以徧及民隠未易以悉究故又以時分委僚佐循行所部諸郡縣以畢宣上徳而博詢民隠謂之分司是則分司𨿽一時蹔駐之所而其所宣布者卽方伯之事也其柄任之重而位望之尊又奚間哉夫柄任重則其體貌宜特隆位望尊則其等威宜特異今是役也易僻陋爲尊嚴化腐敗爲華美內臨外仰有以肅瞻視而起敬畏則其體貌等威於是乎隆且異矣凡駐節於斯者豈徒居髙處明以尊榮其身而已哉蓋必仰思朝廷付托之意俯思報稱之宜勉吾力之可爲以盡吾職之當爲則其居於是也將如羔羊大夫之在公門淇澳君子之在重較可無愧矣若乃刑賞出於愛憎曲直徇於貨賄怙勢以肆虐矜己以自用則處非其據曹風候人之刺大易負乘之譏其能免乎用刻諸石以諗夫任旬宣之寄者且以著郡侯之爲政能知所重云

雙桂堂記

古人品第桂花以紅爲狀元黃爲榜眼白爲探花郎故後世登科第者多以桂目之若郤氏之一枝竇氏之五枝是已浙有儒族曰彭氏其先淮人勝國時有爲金華巡檢者因居臺之黃巖傳二世乃徙居溫之樂淸成化間朝廷命析樂淸地以益臺之太平其所居裏在焉今籍復爲臺人而居第則仍溫之舊也自巡宰以來仕者有勞烈於國處者有徳善於鄕其族益盛至六世孫大名貳守朝用君仙遊大尹朝輝君蚤歲俱著錄郡庠刻志於學蔚然以經術辭章名於時景泰丙子貳守君貢太學越十年乙酉領南畿鄕薦大尹君亦以是年領浙江鄕薦二君出於一門其屬爲從父昆弟桂枝片玉光生於家士大夫以爲希遇尙寶卿任公道遜因大書扁其堂曰雙桂以示勸於邦人旣而貳守公拜命蒞大名廉仁寛大之行剛果明恕之政洽於民心不數載遽引疾歸歸甫逾年而卒知者咸以用未究所蘊惜之大尹君繼亦拜命蒞仙遊以公平忠厚存心以慈祥豈弟臨民逾六載邑民愛之其進猶未可量也是則二君之學行政業皆足以聮芳嫓美示勸於邦人豈獨科目也哉大尹君間以語予命記其名堂之義予辱愛甚厚不敢以不斐辭敬記之曰彭氏一門所以臻玆盛美者固由於二君學術之純亦本其世徳之深積久而發所致也今二君出而行其所學又皆能植業砥行有惠以及於民則其所積者蓋益深且厚矣異時子孫接武而起淬礪其詞鋒以取髙桂者將由三而四由五而六以至繩繩不絕又豈止於雙桂而已哉予於斯時倘及見之尙當爲君重易其堂之扁曰叢桂云

興化縣科第題名記

興化揚州之屬邑其地古多秀民我國家定鼎金陵寔爲畿甸近地沐浴淸化百有餘年人才之出視古爲盛成化丁亥監察禦史天臺陳公士賢奉勅提督學政飭敝起墜文教誕興越明年秋行部至邑旣廟謁進諸生問業因及設科以來邑之選於鄕者幾何賜對於大廷者又幾何左右具以對而題名之石未始有也顧謂司政教者曰是可緩乎於是邑丞王君賢教諭方君臨秉命有虔相與庀材僦工構亭於學宮之東南樹貞石其中追考國初以迄於今凡得幾十有幾人勒其氏名如右虛其左俾來者得嗣列焉遣使來請記予惟科第之有題名非徒侈其明經取靑紫誇一時榮一鄕而已也蓋將著賢否昭鑑戒以風勵後之學者其於教道豈小補哉興化入國朝來由科第而出者或居師保或位列卿或任郡縣一皆列名於是大書深刻耿耿不磨觀其名論其世於凡心術之微行事之著或芳或穢皆可坐而得矣方來之士又將屢書不一書於其間後之人豈無觀其名而論其世者哉孰賢孰愚孰忠孰佞孰廉孰墨孰爲君子孰爲小人昭昭不可掩諱使人視之以爲勸戒則以是名而榮亦有以是名而辱者可不懼哉𨿽然此亦以名而論耳若夫聖賢之學固自有可尊可貴可慕可樂足乎已無待於外者名不名豈足論哉名以勸中人不屑爲中人者自當超乎名之外也陳公所以勒石者意其有在予故表而出之俾師知所以教士知所以學不然石爲徒立陳公之志荒矣

興化郡守蒙泉嶽公祠記

君子之心坦易明白故其臨政也不任智巧不施鉤距不求人之過不逆人之欺不爲利疚不爲勢回而凡可以禆官政阜民生美俗化者爲之惟恐或後儒者之用心類如此然世之知之者恆鮮豈惟不能知之疑謗之來且不能免必久而公論定而後向之疑且謗者始渙然釋矣以子產之賢仲尼之聖其得政之初猶且謗之及久而孚然後頌聲作焉此儒者之道所以難行而後世之所謂君子者多不遇也故興化郡守蒙泉嶽公蚤以奧學雄文魁正統戊辰會試甲榜廷試擢進士及第第三人拜翰林編修進修撰英廟復辟之初召入內閣預典機密重務侃侃持正論不少阿徇以觸忤權姦謫戍邊旣而權姦敗遂召還未及用而宮車晏駕矣憲廟繼綂遂復其官尋出守玆郡下車之初見郡事之當修舉者甚眾而帑藏空虛用度不足乃節縮公私浮費凡事之可以生財而不礙理法者多方經理之財用旣裕乃徙建布政分司重新莆陽驛撤江口橋舊址之傾圯者增甃以石而髙大之以禦海潮之衝激疏城中故壕以通舟楫而建石橋於其上以通行人扁之曰兼濟言水陸俱便也其有禆於官政甚博郡之白埕舊有渠通木蘭陂之水以漑田後因堤壊水盡泄於海公乃別決渠引水而爲橋以通道路民以爲利因號其橋曰嶽公橋郡城豫備倉久乏儲備公盡斥其所經理餘財糴谷數萬石以實之其有阜於民生甚殷郡有涵江書院歲久圯廢公爲擇旁近爽塏之地重建一新且增其祭田訪求宣聖裔孫之轉徙他處者還居之復修境內先賢祠墓新林孝子祠闕鑄文廟祭器其有益於俗化甚大迹公之蒞政甫及三年而治功之隆如此彼昏不知乃以是疑公謗議蠭起而公亦因是飄然納祿以去卒使其蘊蓄不盡施而儒者之效不得以盡白於時良可慨也然公去官未幾家計蕭然濱於貧困莆人始知公之操履果無所怍及公歿數年而其倉廩所積濟民甚眾莆人始感公之惠思欲起之於九原而不可得於此又可以見誠之不可掩而天理之在人心終不可泯滅也始公去郡郡人議以公之重建涵江書院治迹尢偉因相與塑公像祠於院之旁室殊隘陋弗稱今太守王侯嘗以齋事宿公署夢公在圍索中呼謂侯曰幸出我旣覺莫曉所謂弘治甲寅之秋侯以事至書院謁公像因感前夢遂謀爲公別構祠宇廉得淫祠曰玉虛觀者近接書院之東乃謀諸鄕之父老大夫士葺而完之遷公像其中祀以特牲而告以文是日來陪祀者數百人咸稱快焉玆復議取廢寺之田若干畆牒所在稅課局及祇守祠之役者歲收其入請於府量給以備春秋之祭又恐久而或墜甚至私其田之入以爲己有也命仲昭記其顚末仲昭竊觀公之爲人磊落豪邁爲文詞才气逸髮雄偉不常民投牒訴訟一經其目是非立決處事寛平簡易不設城府求之當世亦可爲豪傑士矣而預政於朝旣不得久於位典郡於外又不能諧於俗竟賫志而去以至於沒則其精爽不散而平昔胸中之耿耿者必有不能釋然也意者王侯夢寐之感其亦公之精神相爲流通而欲以其胸中之耿耿者藉侯以一白於世歟是則王侯玆舉匪直以慰郡民之思且使有志於君子之道者知公論終不可掩而有所恃以力於行也其於爲政之道豈小補哉公諱正字季方號蒙泉順天之漷縣勛閥冑也王侯名弼字存敬浙之天臺人登成化乙未進士由刑部郎中擢今官愛民重士惇崇禮教善政多可紀此特其一事云

宗湖堂記

宗湖堂者致仕邑博鄭先生所居之堂也鄭氏在梁陳間太府卿諱露始構堂於南湖讀書講學時莆尙未縣民不知書而公實倡之今莆之諸鄭皆祖於公而莆之儒學亦祖於公也公之玄孫大中大夫諱敖生五子始遷居其族遂分曰吏部尙書鞏爲福州族之始祖曰大理評事臯爲前埭族之始祖曰兵曹郎阜爲後埭族之始祖曰司門郎準爲上塘劉橋族之始祖曰刺史肇爲桃源楓嶺族之始祖蓋刺史生三子曰香曰材居楓嶺曰倉曹禎居桃源故其二族皆祖於刺史也禎生瑄丁五季之亂率福淸編氓萬餘戶歸宋藝祖授靖邊都統帥其長子仁暢爲都兵馬使次子仁錫爲兵馬副使而先生則其裔孫也桃源在郡城東北若干裏其地有曰南壇者山顚有仙人迹中有丹鑪藥竈之異下有石池溫泉之勝爲莆佳境方鄭氏全盛時族人居第百餘多而其五世祖板勘甫公屋宇尢雄廠甲於閩中子姓蕃衍戶至三百餘口終宋之世登甲科者十人中特科者二人其它請漕試領諸科者四十餘人勝國以來薦經兵燹族人散徙居福淸者曰上鄭居望江者曰前鄭居永丰者曰後鄭或居涵頭或居蒲阪又有居郡城者若國子助教華則在城南鳳山下而先生則在城東烏山下皆同宗人也迄今百五十餘年鄭氏子孫無復有居桃源者祖宗居處之室廬今惟廢址頹垣而已祖宗釣遊之丘壑今惟荒煙野艸而已祠廟不得以時展敬塋墓不得以時瞻掃仁人孝子觸於目而感於心有不勝其悲愴者此先生宗湖之堂所由以作也宗湖云者蓋欲其子孫宗族皆以南湖爲宗於以篤水木本源之念而孝弟之心以興於以動髙山景行之思而文獻之傳以續此則先生名堂之深意也先生字重光領正統丁夘鄕薦髙第歷平陽胙城二學司訓遷余幹邑博爲人淸修端愨居家著孝友之行司教著譽髦之績而一念尊祖敬宗之心惓惓不忘如此蓋其有所本也癸亥之秋九月旣望先生謂予言足以達其意俾記其名堂之義以示來葉予素辱先生知愛誼不可辭遂忘其固陋覼縷而書之若其堂前後寢之規制始事落成之歲月非先生求言之意所急予故略也

環翠樓記

去仙邑東二十里許有地曰仙水其發脈自九僊迆邐而來至是衍爲平陸有隆一山嵬然突起其中邑志擬其形勢謂如神龜出洛蓋爲邑境內之勝處也邑之彥曰陳君士鎭者世居之其正寢之東南有隙地焉背陰面陽髙下得所出於天成君因樓於其上以爲藏修遊息之所樓之形勢北枕何嶺南揖昆侖東西翼以古重大飛諸山四望平田環繞如璧方伯周翠渠先生爲大書環翠二字扁之蓋玆樓又爲陳氏所居之勝處也當春之時膏雨融液宿艸回靑遙山獻碧登玆樓也景與心融而神情暢適當夏之時南燻送涼新苗薿薿茂樹蒼蒼登玆樓也神隨气爽而寵辱俱忘時乎秋也炎方多燠百卉未零而吾心悠然與秋俱淸時乎冬也松篁繞屋蓊鬱蔥蒨而吾心盎然歲寒不變若夫日出而林霏開雲歸而巖穴瞑朝暮之景變態萬狀亦無往而不可樂也予嘗觀夫古人之爲宮室據其山川風气之會揆其翕宣爽燠之宜所以順陰陽適遊息者豈徒以燕其身頥其心而已哉亦欲馮髙望遠以達其見聞而反求諸心以爲進修之助也君爲宋尙書左僕射靖之裔家世業儒至其大父直庵先生曁其父謹陽公皆以行誼重於鄕其叔謹順公登己未進士爲行人司正謹調公領甲子閩藩鄕薦未及仕而卒君亦克世其業有用世才而恬然退處不求榮進惟以教子詩書爲事然則玆樓之建其亦有古人之意乎吾知君之子孫讀書於此則有以悟夫智仁動靜之理鼓琴於此則有以得夫髙山流水之趣覩煙雲之開豁則吾心之邪穢因之以滌覩鳶魚之飛躍則化育之流行因之以著至若覩農者水耕火耨之辛勤樵者煙蓑雨笠之陟降行者擔簦負笈之往來則又有以悟夫四民皆有常業而各俛焉以盡其當爲之事也陶鎔旣久必有成徳達材出爲世用以繼前人之芳躅者則其有得於玆樓之助不旣多乎古人有言公侯之家必復其始予因玆樓之建而卜陳氏之將復興矣君以其二叔皆常從先君束鹿縣尹遊於予有通家之雅因以樓記見屬予義不可辭遂爲記之如此

莆田縣廟學修建記

自唐以來凡天下學校皆有廟以祀孔子蓋以孔子爲吾道之宗也道之云者卽天命之性而爲人當行之路如所謂民彜物則者是已是道也人皆有之惟聖人能盡性踐形全體至極若孔子則又集羣聖之大成而卓然立萬世之標準者故曰道之宗也孔子旣沒曾子子思孟子紹其傳自是而後聖學絕響至科舉之法行天下之士惟知從事於言語文字之末以干時取寵而孔子之道幾乎熄矣及有宋諸君子出始講明孔子之六經表章諸子之四書天下學者由是知有孔子之道然求其能灼見而實踐者蓋亦鮮也洪惟我太祖髙皇帝旣混一海宇旣建學育才専以六經四書爲教而尢致嚴於孔子之祀神謨睿思亦深逺矣學者遊於庠序而讀孔子之書誠能因其言而求其心因其心而求其道窮則體而行之於身達則推而施之於人斯能盡爲人之道而無愧於孔子聖祖所以期望學者之意其不在於斯乎莆田縣自唐已有學宋置興化軍學附於軍學之東至勝國時始卽前邑令薛簡肅公所建夢艸堂舊址爲之今學之泮池卽莆人所謂薛公池是也國朝洪武初重加修葺歷百二十餘年日漸朽敝成化乙巳浮梁程君鳳儀以進士乙榜來典教事慨然圖新之遂上其狀於提學僉憲任公彥常公曰是誠不可緩也乃檄有司經畫其財用於是郡守丁侯鏞捐貲爲邑民尙義者之倡邑大夫士亦有樂助之者工材旣具爰推擇士民呂景浚林克仁董其役仍委君以總理之乃首建大成殿繼修兩廡以及戟門視舊制加髙大焉學與廟並南向其外門自北而入至泮池之北折而西橫經廟前以達於學之儀門又於泮池之南爲欞星門然前逼城垣人迹所不到蓋亦備規制而已君議鬻民地辟學衢直抵城下西行至欞星門直門之中爲石橋跨泮池以抵於戟門又由欞星門西行至學之前直其中啟門辟路以達於儀門經理區畫井然有條任公聞而善之復檄有司勸民戶出一夫之直以佐其費時部使者怒其議不及己固尼之役遂中輟弘治壬子郡守王侯弼貳守朱侯某通守周侯某推府翁侯某及邑令李侯某復相與規措因君之議而悉成之至是而廟學之制夐異曩昔矣經始於某年某月訖工於某年某月莆大夫士謂君是舉不可無以示來世乃介予友廣州通守顧君文時邑庠生沈君文瑩屬予文記之予因推明聖祖重道育才之深意以著君與諸公所爲拳拳作新廟學者亦欲學者取法孔子以盡爲人之道非徒美觀視己也莆之士來遊於斯者尙因廟學之新而思所以新其道哉

興化縣儒學泮池記

古者天子諸侯之學皆於國之勝地瀦水築室而爲之天子之制水旋丘如璧故曰辟雝諸侯之制半於辟雝故曰泮水而宮亦以名焉今之郡縣蓋古諸侯之國而其學卽泮宮也其規制𨿽不能盡合於古然亦往往鑿池瀦水以髣髴乎古制其亦吾夫子愛禮存羊之意歟揚興化爲南畿大邑其建學久矣而泮池則未作也欞星門之外舊嘗有池泉盛而水冽𨿽甚旱不涸成化戊子通守蒲圻魏侯行部至邑謁夫子廟退而周覽學捨見而愛之議欲辟爲泮池顧其兩傍皆編氓廬舍區位湫偪不足以稱大觀欲遷民居以避之則以時方告荒邑有寇盜未遑及也旣而出力殫慮綜理區畫安植其卼臲疏理其蒙葺不數月隠謬革悛潛利宣章民用以蘇盜亦就殛遂慨然以興作爲己任越明年己丑侯重臨玆邑爰計材用差工徒先營室屋於閒地徙傍池之編氓居焉其地勢旣夷以曠乃因其舊辟而廣之甃以堅甓縱若干尋衡幾倍於縱其四周障以扶欄左右翼以碑亭通橋於其中命之曰步蟾樹表於其南扁之曰泮宮以某月某甲子俶工而以某月某甲子告成其費皆出於俸余罰贖之積而有司不與焉邑令臨川吳君宗明教諭莆田方君子大謂侯之功不可無以貽永久於是走書幣徵文以刻諸石惟先王之制至嬴秦蕩滅盡矣辟雝泮宮其幸存者也然世俗之吏凡有司簿書所不責者謂之不急其於泮宮之興替則又視爲不急之尢者侯於爲政之餘獨能考求古典修復泮宮之制急其有司所不責者諰諰然惟恐不及可謂好古愛禮之士矣邑之俊髦於斯而遊息焉覩夫源頭活水之不息天光云影之徘徊則所以誦詩讀書以進其學者自不容己矣覩夫虛以鍾其美盈以出其惡則所以崇徳修慝以飾其行者自不容己矣然則侯於是池之作豈徒修復古制而已其於教道亦不爲無助也侯在興化又嘗辟學之講堂修欞星門又遷比丘尼之居於學傍者是皆可書特以泮池之功最巨故以爲始以爲終而獨加詳焉侯名銘字日新太常卿兼翰林學士杞山先生之孫也登甲戌進士第拜戶部主事以剛正不屈攺是職今擢浙之溫州太守云

一樂堂記

一樂堂者莆郡通守南海周侯曁其諸弟奉親之堂也侯之尊府致仕南康大尹古狂先生今年七十有八母孺人梁氏亦年七十有三皆耳聰目明康彊和豫侯兄弟凡五人侯旣仕通顯矣其諸弟亦皆惇本務實磊磊不落他人後孟子論君子之樂有三而以父母兄弟俱存無故爲首侯寔有焉此堂之所由以名也成化丁未侯蒞任滿六載念二親定省久曠將以報政之餘取道歸省莆縉紳大夫沐侯之惠因相與樂侯之樂爰命仲昭記其所謂一樂堂者以爲侯贈某亦辱侯知愛不敢以不文辭敬記之曰父母兄弟至親也然天之數恆有不齊故人之心每有不愜其於父母有不幸而不獲見者幸而獲見有不能以俱存者或俱存矣有困於貧賤而無以爲養者是皆數也其於兄弟或嘆其終鮮或憂其獨無轉徙離散而謂他人兄是亦數也今周氏父母具慶於上兄弟旣翕於下且仕者能立身行道以顯其親處者能勤生厚業以植其家天何専厚於若人哉蓋亦有由矣先儒拙齋林氏謂三樂者一系於天一系於人其可自致者惟不愧不怍而已仲昭又竊以爲君子於其所可自致者旣能致之則其系於天系於人者亦將有可致之理矣古狂先生居官有惠愛於人居鄕純厚直諒不喜言人之短亦不喜與人較曲直藹然有古陳仲弓荀季和之風而梁孺人又克以勤儉相之慶鍾於侯早由髙第擢今官淸修端謹終始一致莆人愛之不啻赤子之於慈父母也其它諸子亦皆恂恂恭謹能守其家法不墜一門之內慈孝友恭人無間言其於俯仰無少愧怍矣一徳流衍燻爲太和則所以得天之厚者豈偶然哉堂在邑攬溪之上去郡城五十里仲昭想望其風致恆以不得登堂拜慶爲恨然聞之太史占象緯者雲海天南際有徳星聚其必斯堂之所在乎是爲記

鎭閩陳公浚池植樹記

古之君子有民社之寄者非獨盡心於其職業之常而已凡事之可以佐國用寛民力者無所不用其心且不爲﹝闕﹞衛詩有曰樹之榛栗椅桐梓漆﹝闕﹞楚丘其用心遠矣世之仕者﹝闕﹞當修者且莫之能﹝闕﹞羊陳公之鎭閩也旣詰兵撫士戢盜安民以盡其職業之當爲矣而於事之可以佐國用寛民力者尢拳拳焉閩藩閱武場在郡城東南隅廣二百七十又七步袤殺於廣幾百步其中教閱士卒布列行陳之外四周餘地人迹所不及者尙多也公閱武之暇周視而嘆曰是不足以佐公家而寛士卒之力乎乃於成化壬寅之歲命工鑿其東西北三面爲池大小凡六而植芰荷於其中又於其四周餘地雜蒔茘枝桃李諸果木凡四百餘株而督士卒時滋培之歲計其所入之利輸於都司公帑凡講武禡牙以及軍中百費舊取給於士卒者今悉命以是充之公又嘗按視城垣見北門之外自龍腰至中洲亭及左右濱山之地俱蕪穢不治爰募丁夫漸次墾辟久而皆化爲熟壤命徧植諸樹凡七百四十有奇其利則亦以佐公家之費焉嗚呼公之所以爲閩人計者可謂周且逺矣其事𨿽與衛文公不同而迹其用心視文公豈異哉都指揮同知馬侯澄僉事辛侯晟屬予記予往來閩城目擊其事而熟聞閩人頌公之徳故不讓而記之旣以著公用心之遠且以告夫來者俾相與引之而益遠焉公名道字安理廣之順徳人蒞閩政績多可紀此特其一事云

髙州郡守前揭陽知縣陳侯祠堂記

侯之有祠從民欲也侯諱爵字良貴漳之南靖人登天順丁丑進士第拜潮之掲陽知縣爲人沈深有智略歲庚辰嶺南山海之寇並起賊酋魏崇輝羅劉寧各據要害剽掠諸村落殺越人於貨侯旣請兵戍守復躬詣賊舸諭以禍福賊𨿽稍卻然其勢尙熾未能遽殄也民心惶惶將空邑而逸侯亟下令曰敢有棄鄕井而逃者死乃撤民廬舍而以其材木圍匝於外然後築城浚池爲守備計不旬日而成民遂有固志未幾海寇大至守禦者欲捨而避之侯奮曰朝廷以百里之民付吾吾不能守乃挈妻子以圖幸生不忠甚矣其何以自立於天地間哉於是益募民兵備器械嚴號令約束誓死守之寇屢薄城侯躬擐甲冑冒矢石爲士卒先相持彌月不少挫賊度不可犯遂遁去旣而朝廷勅藩閩督諸軍討賊侯復率民兵應之賊酋相繼授首餘黨悉平掲陽之民所以得保其父母妻子而不爲魚肉者皆侯力也寇亂甫平民疲歲荒侯乃勸富民出粟賑之而復發舒其隠詘疏理其蒙茸利無不興獘無不革尢汲汲以勸農桑興學校爲首務迹其政事皆一念愛民之心所發故不獨其民信之至於祝火而火止禱雨而雨應𨿽鬼神亦且相之於冥冥之中其視古之循吏何以加諸廣東守臣上侯之功朝廷特進一秩旌之尋擢韶州太守以憂制轉髙州未及一載卒柩經潮邑民奔走號泣如喪考妣至於今猶思之不忘成化辛丑今潮郡守莆田吳公繹思行部至邑邑父老相與述侯之績請爲立祠吳公欣然曰禮法施於民則祀之以勤死事則祀之以勞定國則祀之能禦大災捍大患則祀之若侯之績揆於禮祀之爲宜遂卜雙峯寺東偏隙地爲祠塑侯像其中而歲時享祀焉邑民王廷烈復給田五十畆以供祠事旣畢工吳公乃遣邑庠生邢瑀洪恩奉書幣來莆屬予記予竊觀夫世之司民社者不啻聚羣羊而牧之狼専務已肥遑卹民瘠而侯之治揭陽乃奮不顧身以全一邑之生聚迄今髙城深池可以固守將千百載民受其庇則其祀之也固宜而吳公旣從民之欲爲民立祠復徵文勒石以圖其永久非獨所以報侯亦將使天下之凡爲民牧者知所勸也其用心遠矣哉予故不讓而爲之記並作迎享送神詞俾其民歌以祀侯其詞曰昔侯之生兮父母我氓利爲我就兮患爲我平侯今𨿽逝兮神則遊乎太淸曰憫吾民兮夫豈間於死生升侯堂兮儼儀容其若覩民心欣欣兮坎其擊鼓羞文魚兮薦芳醑錫我民兮多祜祀事攸終兮侯不可畱駕雲軿兮驂玉蚪山有豺兮田有蠡侯如不顧兮吾將焉求

興復紅泉宮記

紅泉宮在莆水之南去郡城二十里許按郡誌唐元和中觀察使裴公次元於其地築堰瀦水墾田三百二十有二頃歲收數萬斛以贍軍儲光化中監察禦史蔡公僖來知紅泉屯事亦有惠於民宮蓋爲祀二公作也宮之地凡三畆又九分眾相與推擇一人典守祠事而以宮之地附於其籍成化戊戌典祠王天保者利其土地木石乃作僞券奄爲己業漸割以鬻人裏之人相率白具狀於有司於時郡守陳侯表指揮張侯瑄辧其妄而復之天保旣弗克遂其私因復愬於憲臺憲使溫公琮又辧其妄而復之其意猶未已也乃巧飾僞妄輾轉論愬冀以售其欺裏之人力與爭辯相持久不決甲辰秋監察禦史劉公某奉命按閩天保復愬焉公審核推鞫悉得其巧僞之狀明正其罪因喟然嘆曰古之人能定九州島則祀以爲社能殖百谷則祀以爲稷凡有功徳於民未有不享其報者二公旣皆有功徳於玆土則廟而祀之屍而祝之也固宜豈世俗淫祀之比哉失今不爲圖其久遠萬一復有姦民如天保者覬覦於其間能保其不替耶遂議正其侵地葺其祠宇立戶籍以輸賦稅擇道流以典祠事刻石以明其界限勒文以示於永久而凡綜理經畫之責悉以委諸士民王汝敬復命郡元幕段侯徽以董治之其爲玆宮圖可謂嚴且悉矣適今郡守丁侯鏞始來視事亦謂段侯曰表有功以示激勸吾黨所宜盡心也遂力贊襄之汝敬祇服厥事旣有就緒段侯遂與偕來道其顚末俾予爲記予惟劉公之於玆宮正天保之罪所以杜姦貪也崇二公之祀所以報功徳也杜姦貪則惡者知所懲報功徳則善者知所勸風紀於斯而立民俗於斯而厚蓋𨿽一事而眾善集焉是不可無記予故樂爲之言公名信字朋節蜀之南溪人其按閩也肅肅然正己律人恂恂然明倫化俗韜襲威稜愼審刑獄風績多可紀是宮之復特泰山之一毫芒焉

謹節堂記

成化庚子予引疾歸始買田結屋於下臯之陽爲耕讀計越明年東作方興予姊壻林君長熈訪余於田舍顧紫帽之峯西淙之瀑呈奇獻秀幽興逼人因相與縱步出平疇循孔道而西至石門之塢遙見屋宇蔽虧於林麓莽蒼間林君指而示予曰此吾舊所知識髙氏之居也乃拉予往遊予愛其幽勝欣然從之及門主翁具冠衣肅客延坐於堂上接其貌質而古聽其言簡而確觀其堂宇朴素而闓疏予喜其有淳古之風因益慨嘆城市之民日趨於輕儇侈麗爲可鄙也時一少年亦冠衣侍左右風度酷肖翁詢之則其子也■﹝氵龠﹞茗飲容畢雞黍酒殽不戒而具翁陪予二人食飲談笑休休然若不知有世間之累者予因是又有以知其子之克家而能樂翁之心也日旣西予二人將辭去翁揖予請曰老夫卜築於此餘三十年頗有山水田園之樂而吾兒又粗能勤生力本使吾優遊卒歲以涵濡太平之澤爲幸多矣今辱君子之至於斯願賜名玆堂使吾後人知其所自且有所警而興又幸之大者也予應之曰人之行非一而皆本於孝君子之欲貽謀於後子孫之欲繼承乎先捨是其奚以哉孔子曰用天之道因地之利謹身節用以養父母此庶人之孝也今翁之子克勤常業克守素分外焉而畢租稅內焉而給事育其於孝道蓋庶幾矣後之人皆能循是而益不懈於用力焉則其孝亦豈外於是哉孝盡於己以之而事君則忠以之而事長則順以之而使眾則慈焉往而不可耶請名玆堂曰謹節翁之後陟降於斯者接目警心庶其有興乎翁再拜而謝曰至矣哉君子之言也亟命其子具筆硯請予大書揭於楣間而去又三年翁應裏役以年老倦於勤命其子代之一年之間徭役以均爭訟以平不苛不刻裏民徳之而相與言曰裏宰之慈我如此莫非其孝之所推也因相率聨帛爲障復介林君徵予記其名堂之義以贈予跧伏山林於世寡接惟翁父子時往來談道農桑之務頗相好也因次第曩時所與問答之語書以復之翁字孟儀其子字積傳先世邑之前蔡人也

鱅溪八景記

鱅溪八景者閩憲副婺源汪君之先取其所居山水之尢勝者而命之也汪氏始祖諱華隋季仗義兵保有歙宣杭睦婺饒六州唐髙祖旣受禪遂奉版圖歸附封越國公居於歙至十三世孫諱道安唐季爲兵馬使總戎婺源其仲子銀靑光祿大夫諱濆爲婺之三吳鎭將因愛鱅溪之地原隰夷曠山川回合遂辟居焉其地又名大畈在今邑東三捨許其西有山名芙蓉髙數千仞汪氏居室負之而鍾其秀气以生重當時而名後世者譜不絕書故曰芙峯孕秀其東有山名蓮谷與芙蓉相峙中有古祠一區相傳舊爲神仙窟宅水旱疾疫禱之多應故曰蓮谷炳靈所居之南一捨許有山名石耳視芙蓉蓮谷髙大倍之端拱聳立正當兩山之缺若外戶之屏蔽然故曰石耳拱門所居之北有山名陰巖峯巒奇峭有若巨筆之閣於其上故曰陰巖架筆所居之南有潭廣數百尺其形如斗每霽月流空光映潭面若浸於水者故曰鬥潭浸月自芙蓉山迢遞而下一山突起如樹屏幛其上時有煙光開豁頃刻萬狀故曰屏障凝煙環所居有田數十頃居人力本者多每春朝雨霽則皆舉趾而耕故曰大畈朝畊汪氏世業儒迄今子姓之繁無慮四五百家入夜書聲比屋相聞故曰芳村夜讀憲副君謂凡汪氏子孫所以宅形勝之美而遂居處之安者皆先世貽謀所及不可不念也旣求諸名公之詩以發揚其美復命仲昭記之將以示其後人某竊惟人之資稟特異者未有不鍾山川之气以生至其學成行尊亦未有不爲山川增重者也汪氏一門鍾鱅溪山川之秀由唐迄今魁人傑士不可枚舉其間若介然若立信若庭桂若睿若同皆以宦業顯於時若倬若惟厚若惟瞻若惟慶若琮若潯若徳馨若芬皆以行誼著於鄕若惇詩若傳若存若旋若炎■﹝日上永下﹞皆以文學淑於人而芬卽憲副君之父也以子貴封秋官主事則旣光顯矣而憲副君方以公淸勁正爲時名臣其族子守貞從仁又相繼舉進士爲天子侍從是皆所謂鍾山川之秀而能爲山川增重者也胤是而爲子孫者可不思所以繼之哉古之君子於一視一聴必有所監省如睹芙峯之孕秀則思所以溥吾生物之仁睹蓮谷之炳靈則思所以弘吾及民之澤睹石耳之拱門則思所以成其幹城之武睹陰巖之架筆則思所以勵其華國之文睹斗潭之浸月則思所以復吾靈府之淸明睹屏障之凝煙則思所以去吾胸襟之塵俗睹大畈之朝耕則思如古人之自食其力睹芳村之夜讀則思如古人之自彊不息誠如是則學成行尊先世之美可以繼承而無忝鱅溪山川不由此而益增重乎崧髙之詩曰維嶽降神生甫及申仲昭敬以爲汪氏之先世頌楚茨之詩曰子子孫孫勿替引之仲昭申以爲汪氏之後世勉

愛敬堂記

昭武郡庠生饒克信早失怙事其母孺人思有以盡其孝因取孔子答遊夏二子問孝之意扁其所居之堂曰愛敬蓋欲朝夕觀焉有所警以底於成也己亥春克信以郡守劉侯之命奉書幣至莆聘余來昭武授學者進士業因爲予道其名堂之意請言以爲勗予諾而未暇也及來昭武克信朝夕執經立館下復懇懇申前請余亦愛克信闓敏疏鬯可以激勵而進於遠且大也遂爲之言曰夫孝者命於天而根於性蓋百行之原萬善之本也克信之事其親終日幹幹思所以致其孝如此其亦可謂知所先務矣然孔子嘗曰夫孝始於事親中於事君終於立身又曰孝弟之至通於神明光於四海以是而觀則孝之道豈易言哉姑以孔子之告二子者論之其所謂愛者豈聲音笑貌云乎哉蓋必誠根於中而形於外如曾子所謂樂其心不達其志然後爲愛之至也其所謂敬者豈嚴威儼恪云乎哉蓋必尊敬而不敢忽忘如曲禮所謂聴於無聲視於無形然後爲敬之至也克信亦嘗體驗其所以愛敬乎親者果能若是否乎愛敬其親而能若是則所謂孝之始者可以無不盡矣由是移其所以愛親者以事君則必能忠移其所以敬親者以事長則必能順忠順不失以事其上則所謂孝之中者可以無不盡矣又由是播而爲百行引而爲萬善無時無處而不用其力則身立道行可以揚名於後世以顯父母其於所謂孝之終者又焉有不盡者乎孝至於此極矣然究其要歸蓋亦莫非愛敬之所推也克信果能進於是焉則未有不通神明光四海者吾知至和燻蒸生祥下瑞延慶奕葉蓋有不期然而然者矣予於斯時尙能效昌黎韓子詠歌其事附於董生行之後云

思親堂記

予謪官南京因獲交侍禦浮梁戴君廷節覩其容泰以舒察其心愉以逸探其志亹亹焉惟職務是修而世緣俗慮蓋未嘗少芥蔕於胸中也心竊異之意其必有所恃而然因以詢於君君曰信有由也吾兄弟凡四人先君在日吾與仲弟廷修己長瓉與璽尙少先君嘗謂吾之才可以仕故命以就學謂廷修之才可以干蠱遂以家政屬焉廷修天性質直其事親孝其處兄弟友以恭其於事必仗義而不茍以徇乎利故其綜理家務條緒秩然甚得先君心吾因是亦得以盡力於學幸領景泰庚午鄕薦第先君一日喟然曰汝二人吾無庸心矣但未見瓉與璽之立耳於是命瓉以繼吾學命璽以助廷修之成歲丙子先君不幸以疾終易簀時猶諄諄命吾與諸弟謹識之今吾叨享厚祿瓉之學亦有就緒著錄於庠序廷修日黽勉以立門戶而璽又克相之家用以理上以成先君之志慰母夫人之心下使吾及諸弟各得以事事而無所累者大抵皆廷修之力也予聞其言恆竊嘆君之兄弟不可及其處者能植其徳以應乎外而使出者得以盡心所事以不慮乎內也廷修痛念先訓恐或荒墜嘗扁其堂曰思親志不忘也君因命予爲之記予諾之而未暇及閱數月廷修奉母夫人之命來省其兄謁予於寓館復以記請予因質之曰常人之思恆存於其所有意而忽於其所無意子受命於親而思以佩服不忘此所謂有意於思者也有意於思則其所以守之者自不容以或已矣天下之事萬變不齊子能一一受命於親乎不能一一受命於親則必有無意於思者人之所以虧其身以辱其親者安知其不出於無意耶廷修泫然流涕曰名堂之意正懼其陷於此耳然則若之何而可予曰古之君子於其親之沒也將爲善思貽父母令名必果將爲不善思貽羞辱必不果若是者其庶幾乎廷修攬泣而謝曰敢不早夜惟先生之言是思遂書以貽之

承恩堂記

丰城鄒君逢春世家冑也以貲產雄於鄕好善樂施頗有古郭元振範純仁之風成化攺元之歲江右大旱饑饉薦臻閭閻小民無所仰給駸駸乎阽於流亡有司罄官廩賑之不能給上下倉黃計無所出逢春奮然曰凡天下之民皆吾同胞也癢屙疾痛舉切吾身而況吾鄕黨之民貧窮患難所當相卹而不可後者吾忍視之若秦肥越瘠漠然不加之意乎於是發私廩之粟若干石助有司賑貸之有司上其事於朝皇上嘉其惠降璽書褒奬命有司復其家於時綸音渙汗光寵赫奕鄕邦榮之逢春因扁其堂曰承恩榮君賜也今年夏逢春客遊南都以告其宗叔侍禦宗魯君將求縉紳之言記之侍禦君予同年友也平日辱愛甚厚因以見屬予念夫世之人惟利是徇不肯拔一毛以利天下心竊傷之忽見樂善好施有如逢春者𨿽不請猶將喜談而樂道之況請之勤勤安可以蕪鄙辭遂爲之言曰古之人受君之賜思無以仰答其恩必銘之於彜鼎蓋所以志君恩於不忘也今逢春承朝廷之恩而拳拳焉以名其堂其亦古人銘彜鼎之意歟然受君之恩志之而不忘則其報君之心亦必無時而忘矣夫惟其報君之心無時而忘則凡可以報乎君者將無所不盡其力吾知其功勛事業蓋不止此異時朝廷申錫之恩亦豈止於此而已哉予於斯時尙當執筆爲逢春大書不一書也是爲記

復延壽陂長生港水利記

莆田西北有溪發源萬山中至使華亭與潮汐通唐建中間郡人卽其地築堤以堰水名曰延壽陂陂之口中疏一派引水以漑東廂延興延壽仁徳孝義諸裏之田名曰長生港其東偏別疏一派引水以漑尊賢一里之田名曰兒戲陂古郡誌謂漑田二千餘頃其利幾半莆田今計二水之所及長生港蓋十八九兒戲陂特十一二而已然其地勢兒戲陂視長生港稍髙其里人憚於浚導因私爲斗門於長生港而塞其水使專注兒戲陂諸裏𨿽失其利然而歲非甚旱溝渠未涸猶可茍且目前不以爲病也成化丙申自春䢐秋雨澤不時降諸裏畎澮皆竭田無所仰漑惟尊賢裏擅陂之利閣桔橰不用而田常厭水於是城東耆民方君叔進林君良弼鄭君璧輝永寧眾往諭之將復其利其裏之人怙勢恃力樹旗幟鳴金鼓羣聚而爭之諸君大被窘辱適僉憲靑陽陳公輕按莆遂以其事告而方君汝淸亦率眾力以水利不可不復爲言公毅然曰吾在此可使豪彊専利而善良失業乎卽命興化衛指揮僉事全椒丁侯逺往區畫之議復決長生港而置閘於其中每啟一晝夜泄水以漑諸裏田而復閉一晝夜蓄水使注兒戲陂率以爲常其裏之人猶爭論不已郡守富順陳侯表聞而嘆曰此吾職也遂躬往視至則周覽其地勢伺察其是非進其里人而告之曰長生港寔水勢之所趨自然而然者也兒戲陂乃疏鑿以致水使然而然者也豈可以一里使然之利而廢諸裏自然之利乎遂復於公施行如丁侯議仍於二水各命裏耆一人司其啟閉復以他裏之無與於此利者一人以總督之自是諸裏得復沾其利而苗以不槁是則三君子之惠於吾民者不細而諸耆民於此亦可謂有勞矣里人咸願刻石以紀其事而屬筆於余余亦賴是以食者也因諗於眾曰水利人之所甚急而旱至於畎澮盡竭人所不常見也因其所不常見而忽其所甚急常人皆然前日之患是已繼自今尙恆慮其所當急而無忽於所不常見則庶乎不蹈前日之覆轍而其利可永矣眾皆曰然遂書以刻諸石

重建均惠陂記

莆文賦裏西淙瀑布泉之下舊有陂里人名曰官陂陂之下分爲二渠其一則由石門歷頃頭以趨下臯漑田凡一十四頃十畆有奇其一則逗趨西埔漑田僅五頃二十三畆有奇然下臯之渠地勢髙而受水少西埔之渠地勢卑而受水多且舊陂復廢無所障遏於是水之趨西埔者十恆七八而下臯之田病矣成化癸夘夏憲副萬安劉公述憲行部至莆下臯之民以告公慨然曰是不可緩乃檄縣委耆民鄭朝弼稽其田之頃數而定其水之分數大槪以十分爲率下臯田最多得水三分一釐西埔因溪潭阪沙田易燥視下臯稍增之然後伐石爲陂按所得分數以通水道使各歸其渠至是則多寡適均而各鄕之田皆沾其利矣陂旣成下臯之民念公之徳不忘因號其陂曰均惠而刻石識之以告夫後之人

南陵縣學碑記

吾夫子之道猶天然萬物不能逃乎天則豈能外吾夫子之道哉道也者卽天之理而具於人心著而爲父子君臣長幼朋友之倫散之爲百骸九竅萬事萬物之則皆是理也然天能賦是理於人而不能使人皆率是理以行於是吾夫子出而繼天立極以示萬世之法然亦不過隨事而著是理之當然使人皆知而由之耳夫豈有他道哉故人之措於行者循吾夫子之道是卽順乎天也順天則有餘慶焉所謂惠廸吉者是已措於行者不循吾夫子之道是卽逆乎天矣逆天則有餘殃焉所謂從悖凶者是已故曰萬物不能逃乎天而亦不能外夫子之道也南陵縣學欞星門舊樹以木而屢壊成化乙巳教諭南海何君昌欲求貞木易之今興化郡守陳公志學其邑人也時以戶部主事丁外艱家居告之曰邑西門義民張氏兄曰昭字斯明弟曰昕字斯晨皆輕財重義前次蓋嘗捐貲助修學之費矣若勸其以石代木宜無不從者遂以書抵張氏言其故斯明兄弟皆慨然曰吾席先世遺貲足以供公上之賦而具衣食天之所以私吾者侈矣今幸因斯舉而用其贏豈非吾職之所當爲者乎於是命工伐石於山不數月告成所費幾百金未幾監察禦史王公景和奉命淸理戎政行部詣學見而義之旣又以大成殿丹墀敝陋弗稱復召斯明斯晨至而諭之曰汝兄弟能從陳公之言旣新欞星門矣今更能從我之言修飭丹墀俾爾門稱乎兩人卽稽首應命退而取甓於陶不數月復告成所費又百金至是則廟學之制旣備且飭而邑之秀民來遊於學睹門墻之俊偉豈無思聖道之巍巍髙大而動髙山仰止之心者乎履丹墀之宏敞又豈無思聖道之蕩蕩廣遠而興景行行止之念者乎則是役也不徒有稱聖朝崇儒重道之盛典其於教道亦不爲無所助也陳公於政務之暇嘗以語仲昭俾爲之記且曰張氏之成是役業已二十載矣今斯明之子紽爲湖廣按察司幕佐孫鑨鎬皆食公廩於學斯晨之孫鈳領弘治戊午鄕薦某竊惟吾夫子之答子貢謂富而無驕不若好禮爲至此聖門處富之道卽天理之當然也張氏兄弟所以樂成是役而無所靳者惟知循吾夫子之道而已豈有所覬望於天哉而餘慶之鍾有不期然而然者此可見吾夫子之道與天無間而人不能有一事而或違也某因陳公之請記故詳論之以著張氏之好禮篤義且以告邑之學者使有所感而興焉

南昌縣學記

成周盛時建學立師教民以徳行道藝而賓興之故當是時列於庶位者彬彬然皆馮翼孝徳之士而治效之隆不可尙矣自玆以降其法漸廢隋唐始設科目而以辭賦取士學者遂不復聞徳行道藝之教而専攻辭藻以求售於科目治效所以不及於古者有由然也天啟文運我太祖髙皇帝禦極之初卽詔天下府州縣立學一以六經四書及闗閩濂洛之學爲教復黜辭賦而定以經義論策取士蓋欲其講明聖賢之學以立其本然後因文考實以達於用卽成周盛時育才取士之遺意也聖明繼綂重熈累洽其治效可以追配於成周之美者豈偶然哉然而天下承平日久學者急於仕進忘義理而不求惟浮華之是騖甚至斷裂章句穿鑿經旨以迎合主司之意其獘反有甚於辭賦之學者豈是聖祖所以立學養士之初意哉竊嘗論之聖賢之學科舉之文非若孔墨顏跖之不相爲謀也學者能於聖賢之書熟讀精思體認精切使其理瑩於內道積厥躬見之於事而無不宜暢之於辭而無不恊由是大比而登庸之則𨿽未盡合成周之制而其爲學體用兼該本末一貫聖賢之教亦豈外於是哉此則聖祖所以期待學校之深意而凡遊於學校者皆不可不以是而自期待也南昌縣古有學歲久滋獘弘治壬子監察禦史姚江韓公明以淸才茂學來按玆土爬梳蒙葺發舒隠詘旣風淸獘息乃躬戾學捨具悉其獘因慨然曰事孰有急於此者乎遂謀於按察使魏公富議以克合於是副使張公璁洪公鍾吳公瓊僉事陳公祥趙公艮汪公舜民張公源潔汪公秉昭葛公萱咸恊力助相而布政使沈公暉韓公邦問參政陳公瑗夏公祚參議潘公琪李公魁亦贊其決爰命市材傭工卜日就事廟自殿廡以至戟門學自講堂齋捨以至賜書之樓棲士之室鄕賢之祠學宮之廨與夫庫廩庖湢重門周垣腐者更之欹者正之易置其所未宜增建其所未備而復髙其堂之址密其屋之覆石其階墀甓其道路百爾具備式堅以好凡爲屋八十有一間爲重屋四十一間創建者三之一餘皆因其舊而新之是役也韓公總其綱魏公經其費吳公督其成而凡蒞工役課章程則副斷事孫容南昌府同知張汝舟實任之經始於是年七月之望告成於明年五月之朔教諭張縉率其學諸生請於余曰學捨之敝久矣非韓公篤意新之曷克臻玆是不可無紀余故推聖祖立學之意於前以爲今之邦人士子勗著韓公新學之功於後以爲後之有職斯土者勸

節孝堂記

節孝者人道大端自非持之固養之素定不能也我國朝江西副理問郭公恢仲子伯祥處士之配李氏孺人爲遊澤舊族女自幼秀慧莊重謹姆訓父母愛之旣笄擇所歸以配處士事舅姑克盡孝謹相夫子克拓先業未成而死處士病革時孺人禱於天乞身代刲股雜淖糜以進處士且死顧孺人曰汝未有息其志易乎否乎曰君何爲出此言婦人從夫不二而已獨不知古人乎且不復見君地下耶遂絕髮示信夫卒時孺人年二十三喪塟禮終兄弟欲■﹝兌力﹞其志輒頩然泣曰節吾可失乎吾旣矢之吾夫矣兄弟猶數彊之卽嚙指酒血以示乃無復敢撼者孀居垂四十餘年貞潔之操如一日獨孝養老姑終其身撫導前室子河卒成於孝河字孔洲父喪時甫八歲無兒號聲長而溫厚醇謹孱然子立不肯局蹐在人後原其所以寔孺人造之也孔洲君日仰母慈承顏膝下甘旨滫瀡之奉必極丰腴每歲時伏臘率諸子稱觴羅舞斑斕以奉其歡孺人年躋五十君命繪史寫王母獻桃圖屬翰林檢討吳君希賢敍其事爲壽今年踰六十三矣多病兩耳失聰君調護有定有節或寢疾君未嘗輒離左右衣不解帶湯藥饘粥之供未嘗少懈迨夫醫禱傾其貲不慳也念母族凋落殆盡禮母從弟曲盡愛敬母甚樂之人不知其非孺人所出君年幾五十則終身孝可知矣嗚呼子母節孝如是非持之固養之素定其能然乎昔者致政同知仙邑顧公元爲扁其堂曰節孝是歲孔洲君宰裏政尙寛恕里人懷之是又孝之所推也於是姻戚若松江經府陳公璚輩歆艷之不己徵余記其堂爲慶余謂是理流行天地間無往而不在在子則爲孝在臣則爲忠在妻則爲節此理之常也而世之節孝者每於事之變而見之昔夏侯令女之節王祥之孝皆由事之變不失理之常故史傳焯焯不可及也今郭氏一門母子節孝有如此者他日有司必疏其事請於朝重拜聖天子休命旌其門復其家太史傳其實則節孝之名何患不與令女王祥並傳於世哉推其所志神明可通金石可貫衡嶽之層雲可開非細故也彜倫風教於是所系爲重故爲之記

重建南溪書院記

尢溪縣舊有南溪書院以祀韋齋先生及其子文公先生始於宋季爲一祠以合祀至於元則又爲二祠以分祀其創建攺作之顚末詳見林公興祖之記可考見也自版圖入我皇明祠之制皆仍元舊正統末悉毀於冦景泰初部使者許公士達檄有司重建備構二祠歲久又瀕於摧壓矣弘治辛亥邑人太學生林海上言祠爲文公毓秀之地而作然其誕辰之際未秩於祀典似於聖朝崇儒重道之意猶未能無少闕遺也朝議允其言命有司歲以九月望日行事而祠宇敝陋弗稱識者少之今郡守孫公衍聞而嘆曰此吾責也每欲因行縣謁祠以圖起廢顧縻於郡事未能耳因語其邑令方侯溥俾相度焉方侯遂毅然以爲己任而貳守丁公隆金公瀾節推李公環咸贊襄之於時適歲事有成境內無事侯乃捐己俸爲倡而邑之僚屬學之師生及邑人之尙義者各隨其力之所及而樂助之惟恐或後於是鳩材庀工卽其故地爲堂五間於左以祀文公堂之前東西爲兩廊又前爲拜亭臨於舊方塘之上塘之中布石爲橋而覆之以亭又爲堂三間於右以祀韋齋東西亦爲兩廊其前則橫亙以垣而門於其中又合二祠而繚以周垣總爲門三間仍掲宋勅賜南溪書院之額於其上焉書院之址東西廣二百有十尺深視廣殺三十之一雄視偉觀穆然靚深至是始有以稱朝廷尊崇之典矣經始於己未孟冬而以明年仲春落成方侯適以事至郡因復於孫公曰書院之役今幸就緒矣不可無記公遂以屬仲昭且謂是役匪直以尊崇先哲而已亦欲邦人士子知所以慕尙文公之學以善其俗焉子幸推明其說以詔之庶乎其有發也仲昭末學淺陋何足以知此然嘗伏讀文公之書而有以仰窺其萬分一焉文公之學實淵源於濂洛而上溯於洙泗道統之傳脈絡分明無容喙矣然其所以能進於是者亦曰窮理以致其知反躬以踐其實而以居敬爲主耳考其平生所以修其身告其君教其學者舉不外乎此要之由學知利行以至於聖者其用功次第亦無有切於此者也今文公之書家傳人誦但未知其要而徒剽竊其文辭以爲取科第媒利祿之具焉耳欲望其道之行胡可得哉邦人士子茍有志於文公之學盍亦主敬以澄其原潛思以求其理反諸其身而力行之乎從事於斯而不已焉則庶幾文公之道不墜於地而於賢師帥之意亦可以無負矣孫公松之華亭人第進士歷沔陽知州兵部郎中來守是邦寛以撫民嚴以禦吏而尢篤於文教有古循吏之風方侯杭之錢塘人起家鄕進士勤愼而敏於政初知婺源嘗修建文公祠今復拳拳於是役其文雅亦有足尙云

未軒文集卷三

●欽定四庫全書

未軒文集卷四

﹝明﹞黃仲昭撰

○題跋

恭題宣廟禦制翰林院箴

翰林者朝廷之親臣人君徳性資以涵養學問資以講明辭令資以撰述機務資以謀議於百司之中最闗於治本非得賢才以處之不足以稱其職也肆宣廟臨禦之日親灑宸翰作箴以訓之其於輔徳則欲其端乃志愼乃守以左右於朝夕於講學則欲其以堯舜之道而啟沃焉於辭令則欲其尙典實戒浮薄於謀議則欲其獻納論思匡之益之天語諄諄無非欲得賢以隆治本也孟子曰堯舜之知而不徧物急先務也堯舜之仁不徧愛人急親賢也宣廟之心其卽堯舜之心哉使翰林之臣皆能仰思聖意以求無負於所職則聖徳日以髙明聖學日以緝熈詞令之宣布無不善機務之謀議無不審天下之治殆若水建瓴丸走阪帆逐順流而翼之以風沛然莫之能禦矣堯舜之治豈得専美於前也哉

題宋丞相文公墨迹後

伏觀公與制使書有云至汀後建福以次淪失朝廷養士三百年無死節者如心先生差彊人意不知今果死否予嘗考其所謂如心者卽宋參知政事陳先生文龍也先生莆田人別號如心徳佑丙子知興化軍守將曹澄孫以城降元先生被執不屈乃械送杭州不食而死公所云差彊人意其在先生被執之時乎是時宋祚猶未終公特以閩地多陷沒而嘆伏節死義者之未見其人又恐先生未能決一死以終其節其志如此則其所以處已之死以報宋三百年養士之恩者蓋已有定論矣或者因公被系久而未死遂妄有所致疑於其間是蓋未嘗覩公此書而然耳使得而觀之因其言以求其心則其惑豈不可以少瘳乎予督學至吉公之裔孫裕及繼宗以此卷求予言識其後予讀諸先輩題識其因公之言而推明公之心者已無餘蘊獨其所及如心一事未有發明之者予故拜手稽首表而識之

書新刻資治通鑑綱目後

經以載道史以紀事其述作之體自不同也然吾夫子之作春秋因魯史所載之事而以堯舜禹湯文武之道定其是非以垂萬世之鑑戒則其體固史而其道實與易書詩禮樂諸經並行而不悖焉子朱子因司馬文正公所輯資治通鑑而修綱目蓋仿吾夫子春秋之法也其事固因歷代之所紀載而所以定其是非以垂鑑戒者亦何莫而非堯舜禹湯文武之道乎讀史而不從事於斯則𨿽貫穿今古而無或遺則亦不免爲玩物喪志其於修已治人之道亦奚補哉仲昭承乏提督江西學政因爲學者定讀書之法其於諸史則欲其熟觀綱目以端其本顧書坊刻板歲久刓缺而其所附考證考異及集覽正誤三編俱類刻於各卷之後不便覽觀又元儒廬陵劉友益所著書法一編其有功於朱子大書提要之旨尢多舊未嘗附載於篇仲昭每欲重新繕寫而取上四編之言各附入本條之下刻梓以詔學者第患工費頗多非獨力能辦一日以語同寅婺源汪君從仁君慨然曰是書重刻於世道不爲無補當相成之遂募書人繕寫成帙俾臨川儒士黎喆精加校讎以正訛謬復相與規措其工費方將登梓而君以賀聖壽入京仲昭亦以職務行部俱弗獲督其成遂以付南昌滑守浩張同守汝舟俾募工刻焉經始於弘治癸丑之春至是四閱載而工告畢因識其顚末以見仲昭及汪君所以重刻是書之意云諸凡有勞於是役者並列其姓名如左

書陳僉憲直夫所藏羅一峯辭翰捲後

古禮不行於世久矣而喪禮尢甚吾友陳君直夫居喪謹禮節毫釐不茍而羅君應魁復爲酌其中道俾於今可行而於古無所戾皆格言也予得而觀之竊謂直夫克愼其親之終應魁克輔其友之仁於風化皆有足裨也詞翰云乎哉三復之餘斂袵起敬

書京師諸公送陳直夫再任南臺詩卷後

此予友陳君直夫再任南臺京師諸公贈行詩卷也直夫抵任甫期月遂擢江西僉憲卷中有一二名公贈行詩附焉予觀諸公之詩其所期於直夫者或仕或止𨿽若不同而其敬慕直夫之心則一也直夫果何以得此於人哉蓋其剛大之气純正之行廉辧之操有過人者故聞其風自不能不敬慕之耳是後直夫蒞江西不二載卽引疾致事而去家居十有七年朝廷兪大臣之薦特降璽書就其家起之遂復僉憲閩臺僅餘半載今又將去矣其出處之際皭然不污譬猶瑤林瓊樹卻立於風塵之表可望而不可卽也世有不知敬慕直夫而反訾議之者亦獨何心哉

書李西涯所作山陰陳氏祠堂記後

予友山陰陳君直夫能復其先業於破蕩流竄之餘又能創祠堂置祭田而使其父祖得復血食於丘園桑梓之間傳所謂善繼述之孝者直夫有焉西涯李先生記其祠堂謂直夫之所自盡可以教其子孫亶其然乎東白張先生書其記後謂直夫二兄繼卒主其祭者次屬直夫直夫嘗以其子繼伯兄律之宗法決所不可此則非予淺學之所能解也蓋直夫立祠堂時其伯兄尙無恙固嘗主其祭矣嘗主其祭卽宗子也按子程子曰禮長子不得爲人後若無兄弟又繼祖之宗絕亦當繼祖禮𨿽不言可以義起此可見宗子之絕不可不爲之立後以主祭也或謂祠堂由直夫而立則其祭自當直夫主之不必爲其兄立後也予又聞呂汲公有言禮宗子爲士庶子爲大夫以上牲祭於宗子之家故今議家廟𨿽因支子而立亦宗子主其祭而用其支子命數所得之禮此又可見祠堂𨿽立於庶子而祭必主於宗子也東白先生以理學名一時其言必有所據惜予未及請問其詳也因直夫出示此卷故識予之鄙見如此直夫試以予言質之倘別有所聞因風幸以告我

書新刋大學中庸章句或問後

曩予提督江西學事徧歷屬郡視諸生學業似於大學中庸或問多未嘗誦習也予怪而問之皆謂書坊所摹二書無或問久矣因就書肆取而閱之果然是蓋刻書之家欲省紙札以規微末之利故耳竊惟子朱子於此二書旣著章句以明其大旨復著或問以析其精微其開示後學之意至深切矣有志於學者可偏廢哉用是僣取大學或問逐節刋附章句之下以便初學誦習其中庸或問原附輯略之後章句序中已論之詳矣故其間多論辧輯略取捨之意不専發明章句之旨也予旣嘗刻輯略或問全書於江西提學分司摹以示諸生復詳節論辧輯略之文而取其與章句相發明者仿大學或問之例逐節錄附章句之下刻之家塾非敢妄意以亂朱子之成書也亦姑以便初學之誦習云爾若有志於窮理之學則前所刻全書具在不妨取而熟玩之也板刻旣成因識其始末如此

書往年爲陳直夫所作祠堂記跋後

予前爲直夫題祠堂記後所論欲爲伯兄立後之事蓋心有所疑故欲直夫質其詳以見教也今年予以事至三山詢之直夫始知其伯兄卒於其父居蘭府君之先實未嘗主其祭卽此可以袪予之所疑矣陳倦飛跋語復引伯邑考武王之事爲證尢明白切當無復有遺說也事之始末有所未審而遽下筆立論故其舛繆如此殊爲可笑直夫重出此卷命予易其說予不欲易之而復識此蓋以告觀者且以自訟云

書新安方氏族譜後

一人之身傳而至於相視若途人者理也亦勢也聖人有憂焉故命小史奠世系辧昭穆天子則有帝系諸侯則有世本以至卿大夫士凡得立宗以綴其族者亦莫不有譜牒識其所從出條其所由分而孝弟之風藹如也後世以古爲迂爲政者治吏事而已世系昭穆旣非世教所重而士大夫之家亦鮮有以是加諸意者歷世旣逺綂緒無所考至於善不慶喪不弔漠然若秦越相視而古人孝弟之風幾乎息矣古歙方士衡先生慨念及此於是取其家之譜牒搜摭而修之上溯其得姓之源下疏其流派之分榦枝扶疎綱网聨絡近世士大夫家不多見也觀是譜者寧不有所感而興其尊祖之念乎尊祖則敬宗敬宗則收族收族則世系奠昭穆明而孝弟之風將駸駸乎復於古矣然則是譜之作非特可以示方氏之子孫而於世教亦未必無所助也嗚呼其可尙也夫其可尙也夫

書重刋通鑑前編後

歷代諸史簡帙浩繁學者苦難徧讀至宋司馬溫公乃易紀傳爲編年纂輯資治通鑑一書以便後學然讀者猶或病其太詳也子朱子遂取其書別立義例櫽括增損以作綱目於是乎繁簡始適其中矣第溫公通鑑以尙書春秋在前嫌於僣經旣不敢紀唐虞三代之政又不敢接春秋獲麟之後斷自周威烈王之二十三年爲始而朱子綱目亦因之肆由春秋而溯於唐虞其間治化之隆替世道之升降人才之盛衰政事之得失未有會稡而歸於一者學者於此猶不能無遺憾也仁山金先生乃以邵子皇極經世爲據昉自帝堯元載而下接於通鑑凡歷代事迹散見於經傳子史者悉采擇去取或加論辧稡爲一書名曰通鑑前編其體則略仿溫公通鑑其用意則亦朱子綱目之法也近世名卿有謂春秋綱目之作皆以傷二帝三王之道不行於世也是編用春秋綱目之法乃比二帝三王之事而書之且以接於綱目之前是無春秋矣以是而深疑其不可先生前後所自序論之已詳予何足以知之然竊以爲史書之作所以紀政事而昭監戒也自綱目之外求其去取精審論辧明正者無如是編其有益於學者不少又豈特便於觀覽而已哉予督學江右僣爲諸生折衷讀史之法斷以綱目爲主而以是編及我朝所修續編綱目以足其前後歷代事迹學者從事於此則宇宙間切務吾儒所當知者可以盡得於已推以應天下之事將沛然而不窮矣諸生以艱得是書爲言予因假同寅洪君宣之所得南雍刻本分命列郡翻梓以傳而並識區區之見云

題陶淵明詩集

陶靖節詩蕭散衝澹如行雲流水出於自然而變化開合涵泓演迆自有無窮之趣故予嘗妄意題品以爲自漢古詩十九首而下惟蘇子卿可以頡頏之其餘皆當避竈而煬也或疑靖節累世仕晉畱侯三世相韓大致相似而畱侯始終爲韓報仇靖節則托於酒而逃焉𨿽終身不仕宋淸節可尙視畱侯終有不能及者予謂不然畱侯得漢髙爲之依歸故終能滅秦項以遂其報韓之願靖節遭時無漢髙者可托以行其志是以適意於酒以終身也然其疾宋祖之弒奪閔晉室之陵遲忠憤激烈之气往往於詩焉發之觀其詠荊軻者可見矣靖節之與畱侯迹𨿽不同而心則未始不同所謂易地則皆然者也予因論其詩遂並述之以袪羣惑

題陸宣公奏議

右唐陸宣公奏議一帙六十二篇分爲十五卷宋蘇文忠公爲講官時所嘗校定者也公平生詩賦文詞別有集行於世而此特其立朝時所上章疏耳予嘗觀其所論議凡君心之未格政事之未善風俗之未正民隠之未卹人心之未歸天道之未順賞功懲惡之未盡其公治邊馭將之未得其法平生所蘊經國大宜無不悉言之道足以濟時力足以任重學足以達古今之變智足以周天下之慮若公者使得賢聖君而輔之以究其所蘊則未必不與伊傅之流相馳騁後先也惜乎仕不遇時使其平生經濟之效竟不白於世可勝嘆哉𨿽然盧扁不可作而其療病之方則俱存也善醫者按病而施之必將有大獲其效者庸書卷末以俟

書晦庵朱先生文集後

右晦庵朱先生文集一百卷閩浙舊皆有刻本浙本洪武初取置南雍不知輯於何人今閩藩所存本則先生季子在所編也其後又有續集若干捲別集若干卷二本亦並刻之歷歲旣久刓缺寖多讀者病焉成化戊子仲昭自翰林謫官南都偶得閩本公暇因取浙本校之其間詳略互有不同如劾唐仲友數章閩本俱不載其所劾事狀世之鄙儒多以是疑先生異論紛起故悉增入使讀者知仲友蠧政害民之實而無所惑於異論也其它無大闗系者則仍其舊惟正其亥豕魯魚之訛而已歲丙申閩憲使山陰唐公質夫僉憲蘭溪章公徳懋閔舊板磨滅日甚遂以仲昭所校本補之未及訖工而二公相繼去任尋復殘缺僉憲天臺林公一中至慨然以爲己任久未暇及壬寅秋謀於先生九世孫都運伯承君復以仲昭所校本精加讎訂訛者正之腐者易之缺者補之至是始無遺憾矣嗚呼先生不可復作而是編之存可以見其經國之謀焉可以見其濟民之政焉可以見其出處之義焉可以見其交際之道焉上而天道之妙下而物理之微明而禮樂之文幽而鬼神之理大而人倫之常小而人事之變無所不該誠作聖之階梯入道之門戶也諸公惓惓相與圖其永久其嘉惠後學之意不旣深乎工旣告成仲昭謹識其顚末以告後之君子俾謹守而嗣修之以無替諸公之嘉惠也

書重刋歷代帝王紀年纂要後

勝國時平章白雲翁嘗取十八史紀其傳緒歷年斷自帝堯甲辰卽位之歲爲始蓋以邵子皇極經世書爲據也溯帝堯而上以至於伏羲氏則仍舊史著其大略以備覽觀名曰歷代帝王紀年纂要今年春予以事至延平獲會沙邑博何君朝宗偶論及諸史浩繁不便於初學誦讀君因出是書見示予函讀終篇蓋非獨紀年而已且並著其制器利物之始禮樂文字之源與夫三統之建五徳之王傳位之或禪或繼得國之或順或逆大槪略備蓋取約於博寓繁於簡上下四千餘載皇帝王霸之迹可不俟終日而領其要矣學者熟讀是書然後進而讀金仁山通鑑前編晦庵通鑑綱目又進而縱觀十九史則由簡以入繁守約以該博𨿽程子復生亦豈得以玩物喪志而譏之哉何君欲鋟梓以授沙之學者求予識之遂書此以復

未軒文集卷四

●欽定四庫全書

未軒文集卷五

﹝明﹞黃仲昭撰

○賦

中秋賞月賦繄

八月之旣望適三秋之方半西風颯其淒淸落葉紛其淩亂蟬嘒嘒以吟寒鴈飄飄而橫漢砧杵急於風前絡緯悲於階畔天晃朗以彌髙歲荏苒而將宴悵芳時之易䢐感中心之浩嘆於是乎招瀛洲之仙客載昆侖之霞尊席芳藥臨華軒放懷歌詠寄興乾坤於以滌煩襟之怫郁於以蕩靈臺之輪囷斯時也萬籟寂然而無聲層漢湛乎而澄碧微云盡斂爽气可挹酌流霞於杯中候明月於林隙少焉素娥升於滄海冰輪碾乎太虛流淸輝於觀闕揚浩彩於階除影落禦溝一派金波蕩漾光涵大地萬頃素練平鋪宇宙幻玻瓈之境身世寄冰玉之壺長河韜映列宿掩縟丹桂之影森然玄兔之魄瑩若廣庭水淨連甍霜潔階前之皓鶴奪鮮林外之白鷴失色景物極變態之百端詞翰莫形容其萬一眾客乃淸談蠭起玉壺鯨吸豪气淩九霄襟懷隘八極飄飄乎如子晉乘鸞羽化蒼茫之表浩浩乎如列子禦風蟬蛻氛囂之域袁宏之泛渚不足形容庾亮之登樓未能髣髴旣而賓主傾倒尊俎狼藉明月方中逸興轉劇客有歌之曰懸玉鏡兮中天散淸光兮萬里酌桂醑兮舒予懷覺塵埃兮淨如洗餘興未已明月漸沈靑山轉影緑樹移陰客又有歌之曰挽冰輪兮駐天末伴芳尊兮慰予心淸光從此兮一去塵埃依舊兮滿襟歌闋眾客顧謂予曰人之生也棲輕塵於弱艸寄浮漚於滄溟百感撓其心萬事累其形歡愉無幾憂戚相仍故右軍蘭亭之會必形之於翰墨東坡赤壁之遊必播之於聲音也然而不過放曠於山林之內傲睨於泉石之濱而已今吾與子遭聖明之時值隆平之世幸聚會於輦轂之下得從容於琴尊之際挾淸飆以飛仙弄明月以適意蓋有蘭亭之所不能兼赤壁之所不能致者矣獨悲夫聚散靡常勝會難得今夕幸同幾席之歡來歲寧無參商之隔乎子宜播之賦詠傳之來日庶幾後之視今亦猶今之視昔也於是乎乃拂剡紙滌端石命毛穎灑子墨構思方成余景已畢

○贊

東湖汪先生像贊﹝婺源﹞

先生勝國時人遺像迄今猶無恙世孫江西僉憲從仁命工重繪因贊之辭曰

儼其若思溫其如玉其襟懷直欲追乎古人其衣冠不求異乎時俗其孝友之行著於家庭其徳善之懿孚於邦族其所與居者白石蒼松其所與遊者閒雲野鶴霽雪扁舟梅花老屋或批風抹月而寄興於篇章或玩水尋山而陶情於醽醁如林逋之隠孤山如李願之居盤谷布裳蔬食處之休休穹秩榮名視之莫莫行止自由俯仰無怍古人有言善無不報而有遲速若先生者𨿽未食報於身然而云仍接武躋華踐要孰謂其非先生之殘膏剰馥也耶

姚教諭懷遠先生像贊

其气和粹其容溫恭其學明典謨訓誥之旨其行惇孝友忠信之風掉鞅戰文場如拔蝥弧以先登髙壘談經啟蒙士如披雲霧以快覩晴空有子克家而益閎其業有孫毓秀而足亢其宗吾於是有以見先生之慶源流衍殆將垂休委祉而益引之於無窮

宗侄魯庵司訓像贊

冠裳𨿽今而心則古體貌𨿽瘠而徳則腴歌鹿鳴於薇省允矣邦族之彥擁臯比於泮水展也君子之儒其見於出處者一安乎義命其詒於孫子者惟在乎詩書人巧以趨我養其拙人鑿以智我守其愚噫斯人也宜其弘敷時雨之化以造士胡乃早結泉石之盟以自娛然而孝友行於家庭忠信著於鄕閭是克守夫獨不懼四如二先生之烈以啟後人而永世弗渝也

韋提學像贊

冰淸玉潔粹乎其操履之端鵠峙鸞停儼乎其風儀之著天人三策已敷對於彤庭文彩九苞復養成於玉署諫垣發軔侃侃乎振謇諤之風南省持衡籍籍乎動公明之譽士習首端於東廣■﹝立乞﹞然若標砥柱以障狂瀾文星移照於南閩沛然若駕輕車而就熟路端身勁直堅守不渝毀譽窮通略無所顧我儀圖之有如公者宜致之於廟堂之上於以正百官而熈庶務夫何翺翔於外服者已踰一紀而猶知已之未遇也耶

方杏隱像贊

此方君子建行樂像也縉紳知君者謂有用世才而竟隠於醫以杏隠號君爲之贊曰

儀觀修偉風榘雅飭在鄕黨則務存忠信之風居家庭則恪守子弟之職其學術紹橘泉之源委其心地藹杏林之春色應人之求不計其丰窮赴人之急無間於昕夕先民有言不爲良相則爲良醫蓋言其有及人之澤也然則君𨿽以杏隠爲號其諸異乎常情之隠所謂泉石膏肓煙霞痼疾者歟

莆學教諭筠月楊先生贊﹝先生名瓘南海人﹞

淸和外溢神明內腴通而不詭正而不迂瀟灑絕塵翠筠涼月孤潔不污秋水芙蕖其爲學也允蹈古人之軌轍其施教也克守先哲之範模惇家庭之孝友足勵頹俗篤師生之恩義可愧薄夫何瓜代之期甫及而井桑之夢已符噫以先生之行而弗躋於黃耉臺背以先生之才而弗致於金馬石渠然則食天之報其將在於丹山之二雛也耶

林梅軒像贊﹝友人彌宣之父也﹞

溫乎其气肅乎其儀其事親也萬里服勞而匪懈其愛兄也半生執役而不辭理家政勵儉勤之行宰區糧絕掊克之私是欲辟禮義以爲宅而積和順以爲基者也若乃春風梅牖秋雨菊籬卽湖山以嘯詠弄雲泉以遨嬉是其充於中者浩然無愧怍故其著乎外者泰然而委蛇也何百年之方半淹一夢而長歸斂才猷而弗試興士類之深悲然而庭榮玉樹階秀蘭芝書香紛其益振雲路宛其可期是則天之所以敷錫於公者蓋不在彼而在玆也

鄕貢進士方君思久像贊

其貌顒然如山巍嶽峙之可仰也其儀肅然如鳯翥鸞翔之可象也其神之淸如秋水芙蕖出乎塵坱也其气之和如祥風麗日被乎穹壤也蓋修於己者克盡其力而得於天者不失其養是以措之於行則卓然推重於士林發之於文則褎然蜚英於虎榜也懿哉斯人使之聮鵷鷺於五云之中呈瑯玕於九重之上吾知其必能邁烈揚芬而續忠惠之絕響也

方君思善像贊

楚楚乎碧梧翠竹之姿悠悠乎閒雲野鶴之迹忠信以飭其行詩禮以文其質厚承先世之業而不泰以驕遠貽後嗣之謀而不怠以逸其學足以取靑而拾紫其才足以剸繁而治劇行當攄英吐奇以自致於通顯豈握瑜懷瑾而終老於泉石也耶

姊夫林君長熈眞贊

溫乎其容貌坦乎其衷曲居家庭孝友而恭順處鄕﹖忠信而雍穆其才之充也剸繁治劇沛乎其有餘其守之正也處約居窮充然無不足寓髙興於蘿月松風寄孤蹤於巖云野鶴如大廟鼎彜質而不華如秋水芙蕖淸而不俗噫斯人也使之生逢三物賓興之時身際九徳咸事之國又豈不能取一命之光榮而繼九侯之芳躅也耶

林君叔孟像贊

以君爲隠耶何其冠裳之赫奕而非若山澤之臒也以君爲仕耶何其容止之舒閒而靡有文法之拘也蓋君以禮義爲郛郭以孝友爲室廬處貴介之家而視之若無有崇忠信之行而持之以謙虛旣婣親而睦族亦周貧而卹孤麗日晴川怡情花栁疎梅老屋適興琴書是不以在天者爲意而惟以在已者自娛也若夫義槪聞於丹陛旌典下於天除峩冠出嶽命服與與是其在已者有以合乎天故其在天者不期而相符也然則君非仕非隠而政行於家庭惠及於鄕閭方諸古人其殆陳仲弓荀季和之徒也歟

致仕憲副陳公像贊

純明之學超卓之識早題黃甲之名遂通金閨之籍初列官於計省廉愼著名尋佐憲於魯邦姦欺屏迹以豈弟仁恕而撫羣黎以剛方嚴毅而繩庶職泰山巖巖一時之聲價並髙汶水湯湯千載之恩波不息時方屬望冀躋陟於廟廊公乃勇退甘徜徉於泉石噫斯人也時行則行退然而不事乎進取時止則止怡然而安處乎岑寂方諸古人其殆向敏中錢若水之儔匹也耶

自贊小影

力不能勝衣而心欲負乎九鼎行未能寡過而志欲張乎四維官不踰於七品而下視金張爲無物學未究乎一經而妄意顏孟爲可師是以言則眾駭以爲狂動則羣笑以爲癡然猶夢夢焉執迷而不返蠢蠢焉取辱而不辭也𨿽然局於賦稟而有限者吾末如之何矣出於修爲所可致者吾將盡力求之是固未能超然入於成徳之域其庶不爲小人之歸也歟

○說

林生汝桓字說

太僕寺丞林君舜卿之長子應驄年幾弱冠適提學憲臣選邑人子弟之俊秀者著錄庠序而應驄挾所業與試遂褎然居首列郡邑大夫涓以仲秋望後一日裒彩合樂相與導入頖宮俾卒業焉應驄之大父封寺丞公因謀於是日爲加首服蓋欲以其成人之禮謁拜先聖先師庶幾仰宮墻之髙睹徳容之盛有所感而興以益進於成人之道也乃率應驄請字並說其義以教之予聞寺丞君曩作縣漢川時偶一日行部禦史至縣而應驄適生遂因以名蓋取後漢桓典號驄馬禦史之義也予亦因是以汝桓爲字並告之曰桓氏在漢由典上溯至其髙祖榮世傳尙書學父子兄弟代作帝師受其業者皆至卿相而其持身立朝又皆崇禮讓修志介勵風節忠義炳著是其一時家學之盛世徳之隆孰有能出其右者哉予觀子之家世自唐以忠孝啟源入國朝來子之髙祖以尙書學第甲科而子之父與其諸父昆弟業是經以取科第登仕版者累累不絕其家學相承蓋略與桓氏等而其忠厚靖恭之風行於家孚於鄕施於政教者罔有缺虧則其世徳相繼亦略與桓氏等今子之治經能如桓氏之精力不倦持身居官能如桓氏之篤行勵操則其家學之盛世徳之隆桓氏蓋不得専美於前矣汝桓之字𨿽因乘驄一事而命然不足以盡桓氏之美也予故推廣而言之子其勗諸以求不負爾祖爾父所以期待之意哉

希韶希濩字訓

予有孫三人伯曰如塤仲曰如篪季曰如琴寔先知縣府君因如塤之生所豫以命者曩如塤將冠予以爲是三者之名皆樂器也古之帝王治功之成則作樂以和神人故後世之言樂者必以五帝三王之制作爲尙自漢以下雅變爲俗皆無足取矣因擬以希英希韶希濩以易其名時白洲李先生辱蒞如塤冠事嘗爲說以訓之去歲如篪冠予方奔走宦途未遑及此玆如琴復冠予適致仕歸遂並如篪進而祝之曰咨爾如篪爾宜於舜之大韶是希然韶之爲樂實本於徳而舜之徳則出於性之其最切於吾身者惟精惟一惟時惟幾友傲弟而不宿怨孝頑父而化爲慈可法於人放四海而皆準可傳於後歷萬世猶一時韶未易希所可希而至者庶其在玆爾如篪其勗之哉咨爾如琴爾宜於湯之大濩是希然濩之爲樂亦本於徳而湯之徳則成於反之其最切於吾身者聲色不邇而貨利不殖攺過不吝而容善不遺心必得其正事必得其宜徳日新而無間於一息敬日躋而爲式於九圍濩未易希所可希而至者亦其在玆爾如琴其勗之哉旣祝已復申告之曰舜之徳出於性之者所謂生知安行者也湯之徳出於反之者所謂學知利行者也二者𨿽等級不同及其成功則一也夫湯聖人也其徳尙必由學知利行而進而況資質去湯萬萬者乎自今以始如篪𨿽曰希舜之韶必勉行夫湯之徳以求其進如琴𨿽曰希湯之濩必標準於舜之徳以要其成而又皆自講學致知始爾兄弟其交勗之哉

侄孫希雍字訓

予侄行人贈司副汝亨之次子如璧年已勝冠其兄希武差以仲冬之七日加冠於其首予適致政歸喜其質魁梧而性通敏冀其有立也因字以希雍且進而訓之曰古昔聖帝明王之君天下必建學於國都以教育英才而大射行禮亦於是乎在其制則瀦水旋丘如璧蓋以節約觀者故曰璧雍卽今之國學是已竊嘗觀於靈臺之雅曰於樂璧雍此文王之學也文王有聲之雅曰鎬京璧雍此武王之學也文王建璧雍以育才故一時人才皆有造有徳而鼓舞乎純亦不已之化武王建璧雍以育才故一時人才皆應侯順徳而鼓舞乎永言孝思之化文武之世人才之教育於璧雍者蓋如此今爾將有成人之責其亦思所以希文武璧雍之才乎誠能勉於武王之孝徳以求至於文王之純徳則在家爲孝子在國爲純臣而君子之能事畢矣然此非可以一蹴至而其進亦有序焉我朝法古爲治於兩京皆建國學聚天下英才而明先王之道以教育之迄今百二十餘年仁義道徳之風藹如也若爾髙祖太史公及爾祖侍禦公皆嘗涵濡璧雍之化而登甲第爾曾祖縣尹公以及爾父𨿽未嘗發身璧雍然皆燻染家庭之訓其文與行俱不失世守爾於是蓋熟聞之矣有志於希蹤古人當以承家學紹世徳爲先而欲求家學世徳又當以講學明理篤志力行爲要希雍其勉之哉

陳氏四子字說

潯陽陳君汝一世族之冑也其先爲溫之瑞安人以戎籍隸興化衛因居於此世以徳善聞至君尢能拓其先業而飾以文雅有丈夫子六人其曰天祥天瑞天龍天鳳者相繼長成君以次爲加冠於其首謂不可不責以成人之道也因予宗叔坦齋先生嘗處其西塾乃與偕來求命以字並爲說教之予惟天祥之名與宋丞相文信公同公之英風義烈掀揭宇宙與烈日爭光其忠不可尙已勗哉祥也其思所以景慕文信公之忠乎請字之曰景忠唐鄭人表自以其門地人物文章俱美而謂天瑞有五色云人瑞有鄭人表蓋以五色云自諭也其思所以景慕人表如五色云之瑞乎請字之曰景云漢荀慈明耽嗜經書慶弔不行徵命不應厥後太常趙典舉其至孝始仕於朝多所匡正一時倚以爲重時人爲之語曰荀氏八龍慈明無雙龍其勗哉宜思所以景慕慈明之學行而爲人中之龍可也請以景慈字之唐薛伯褎年十二能屬文當隋唐之際審擇出處不茍厥後受知太宗謀議勁正多所禆益世稱河東三鳳伯褎爲長雛鳳其勗哉宜思所以景慕伯褎之學行而爲人中之鳳可也請以景褎字之𨿽然此特因四子之名與字而勉之耳若其所以進於是者則未之及也予聞文信公幼時嘗謁其鄕之忠節祠喟然嘆曰沒不俎豆其間非夫也此其立志實自幼而已定而慈明諸公之力於問學亦皆自幼而已有聞於時蓋志旣立必能用力於學而能用力於學未有不由於志之立也四子其交勗之尙篤志勵行以求無愧於命名命字之意哉

希範字說﹝有序﹞

鄕貢進士林君與度筮以正月乙巳冠其冢子景澄以予通家累世先期來問所以易其名者予嘗讀漢書至範孟博慨然有澄淸天下之志心竊慕之因爲制其字曰希範及期復來宿予爲賓將以古冠禮從事予辭弗獲乃往蒞之祝以三加之辭復繹其命字意而申祝之曰

烈烈範公仕漢之季皭然之行浩然之气帝命持節案察臧污爰始啟行攬轡登車澄淸天下慨然有志郡邑聞風解印而避淸風髙節照映汗靑千載之下猶仰芳馨林氏之子風神玉瑩名曰景澄寔父之命年及勝冠問字所宜字以希範逺大是期希之伊何自學問始事事物物各窮其理其理旣明乃審其幾爲善去惡必求勿欺由是審察罔俾情勝敬以直之吾心斯正好惡之發尢當不偏致謹於是身斯修焉施之於家寔本乎此兄兄弟弟父父子子行之於國如影隨形一家仁讓一國以興推而廣之親賢樂利澄淸天下莫大乎是率是而行範公可希等而上之可企周伊矧生之先英賢世出至於我朝蟬聨簪笏其曾大父爲時名臣文學行誼表儀縉紳有子克承鳳池載筆淸修端謹無忝先徳逮生之父文采英英朝陽梧桐佇聽鳳鳴淵源之學彌逺弗替舉此而措澄淸可冀範公不作家學可師遠大之業發軔在玆生今冠矣成人是責欽此訓辭尙其無斁

○銘

平廣海銘

國朝自太祖皇帝創業以來聖聖相承仁恩浹洽天下承平久矣乃者東西兩廣徭賊嘯聚山林據大藤峽以爲巢穴盜弄干戈民遭其害英宗皇帝恐有司不能撫卹迫於饑寒而爲是無聊之計不忍遽加血刃乃下詔開其自新之路俾各悔罪以逭於天刑何愈肆猖獗諸郡爲之騷動今上皇帝嗣承大統憫生民塗炭於是命都督趙輔爲徵蠻將軍率師以討其罪僉都禦史韓雍往贊理之侍郎薛遠徵兩廣稅賦以給軍餉成化元年秋啟行二年春直搗大藤峽賊酋授首凡其脇從者悉降之兩廣遂平臣惟徭賊爲兩廣之害連年不休皇上一奮神武卽除大憝俾天下復覩承平之治其丰功偉績眞足以光前烈而垂後世也臣叨以文字爲職謹著銘曰惟我太祖奉命於天削平僣亂以撫八埏列聖嗣興已及百歲威徳誕敷罔敢或悖惟彼兩廣在國之南蠢然羣醜敢肆凶殘嘯聚其徒大藤之峽出沒靡常狼貪鼠黠干戈紛紜擾我域中守臣竭力莫遏其宄英宗寛仁以罪司牧爰降綸音諭以禍福彼昏罔覺稔惡不悛如火燎原益熾而延我皇繼統撫綏四海爰赫其怒命將討罪咨爾武臣曰輔實能我師我旅爾率以行咨爾文臣曰雍可使凡百軍事爾其贊理爾遠司賦軍需是資衣食予士無俾寒饑一乃心力飭乃師旅殄殲招徠以慰民苦有降則赦有敵則誅罔俾殺戮延及無辜皇命有嚴卽日就道桓桓於徵以奉天討分道而進羣醜震驚奔突竄伏莫敢我膺殪厥魁首傾厥巢穴餘黨悉歸罔有遺孽在昔廣海黎庶卒瘏甘雨一施枯槁以蘇在昔廣海妖氛鬱結和气一扇重揭日月廣海旣靖寰宇載淸天地鬼神亦罔不寧惟皇之功昭宣赫奕謹著銘詩以垂罔極

平荊襄銘

皇上嗣登大寶紀元成化敷天之下順者綏之以徳弗順者詟之以威兩廣徭賊旣掃北敵弗靖復討平焉於時湖廣賊首劉千斤集頑民之流於荊襄者有餘萬眾依山林洞穴以爲固剽掠郡邑殺戮人民越二年正月庚戌皇上集羣臣於廷而諭之若曰朕奉天命爲生民主一民不獲罔寧於朕心今賊虜構患荊襄民用卒癉皇天震怒朕不敢不順爾永其將朕師往討之爾圭往提督朕師爾育爾瓘往理軍務給饋餉爾珂爾本端往紀軍士功次其不律者防範之爾有眾其尙協乃心力以底天之罰欽哉羣臣咸頓首受命分道而進所向皆捷擒劉千斤械送京師執其將士劉康等二千八百餘斬首二千五百俘其屬一萬二千餘撫其脇從者一萬八千五百獲其畜產器械不可勝計乘勝直抵其穴餘孽掃蕩荊襄悉平臣竊惟周之宣王南徵荊蠻北伐儼■﹝彳允﹞而淮夷之爲亂於江漢者亦削平之丰功偉烈歌詠於二雅今皇上之功方之宣王未足多讓而無歌詠以示後世非職文字者責歟臣愧無古詩人之才謹拜手稽首而銘其事以竢作者之采擇云銘曰明明聖皇出震繼離徳綏威詟欲底雍熈南海肅淸北邊泛掃天兵所至如風偃艸蠢玆賊豎倡亂荊襄集其凶頑以肆寇攘譬彼石火不久當滅乃挺朝菌以抗斧鉞聖皇震怒歷告羣臣爰命將師率師䢐徵旟旐蔽空戈矛載路不疾不徐委蛇而去有烈其威有赫其靈賊魄大褫如霆之臨旣與之遇萬眾奮擊轟然鼓之渠魁就執直抵巢穴餘孽悉除如彼薙艸拔其根株惟皇盛徳上天孚佑所以一舉大功斯就商伐鬼方唐討淮蔡三年乃克師老民憊尙載之經亦垂於史播厥鴻休百千萬祀況玆之功視古益隆可不有紀以垂無窮爰作銘詩爰刻貞石駿烈丰功昭宣赫奕

尊經閣銘

聖賢之道日星昭著曷以見之曰經斯寓於維是道古今共由君子體之外經曷求於經弗明道隨以晦以玆哲人罔敢或悖蘊之於已心正意誠聖賢之域由此而升施之於人家齊國治天下之大澤罔不被皇明撫運以道治民屏斥異端維經是尊爰立斯閣爰揭斯扁翼翊羣經幽而復闡教化洋溢已及百年薄海內外王道平平聖子神孫以引勿替庶幾斯道昭宣萬世

書室銘

家君子於室西構屋數楹貯遺書仲昭於是講肄久而有所樂銘以識之且以貽後人銘曰

陶朱所樂者金玉之充積然系於天不可必得趙孟所樂者軒裳之赫奕然系於人有時而失茅茨數椽圖書四壁覩堯舜之治於典謨挹羲文之容於卦畫究宣尼褒貶之心歌成周風雅之什樂以和其心之乖戾禮以治其身之邪僻橫焦桐以奏太古之音披汗竹以考前代之迹尙友盡古人笑談稀俗客隔紅塵於簾幙收陽春於胸臆不必金玉而理義之富自無窮不必軒裳而天爵之貴莫能及顏淵之巷原憲之室惟其所樂者在此而不在彼故千古垂光於載籍然則士之生世又何必求在天之所難求而必在人之所難必耶

抑齋銘

婺源汪君某以抑名齋縉紳知君者辭揄揚之成帙子江西僉憲從仁持索予言予𨿽未識君然觀從仁可以溯而知君矣敬銘曰

天道好謙聖經戒滿惟謙受益惟滿招損猗歟汪君有見於斯退然自抑惟日孶孶彼騁其辯古今涉獵君豈不能而抑其舌彼衒其辭爛若雲霞君豈未學而抑其華謂君之才可用於世君固抑之曰豈能是謂君之徳足儀於鄕君固抑之曰豈敢當貨利之場常情所悅君是之抑如畏蛇蠍形勢之途常情所趨君是之抑如避熊貙上承先緒門閥有耀君若不知淸素是紹下啟賢嗣薦陟顯融君如無有益篤謙沖昔公明宣曽門髙第學已有得猶謂未至昔籧伯玉孔聖所欽過無可攺猶謂未能古人爲學惟日不足千載之下君紹其躅予玆愧焉僣爲君銘匪徒志君亦以自懲

主靜軒銘

丰城塗君季仁扁藏修之軒曰主靜名公序述賦詠甚多其子偉持以示予予得觀君之修於家著於鄕揄揚無餘蘊因推本其名軒意銘曰

人生而靜乃天之性感物而動厥情斯勝善惡雜揉紛紜靡定夫惟聖人仁義中正於以定之而主於靜由是而動百職從令於維玆軒曷以是命常目在之以求其稱我作斯銘示以途徑君子由之曰維持敬

未軒文集卷五

●欽定四庫全書

未軒文集卷六

﹝明﹞黃仲昭撰

○祭文

祭丘閣老文

嗚呼人之生也文才徳業多得其偏天之於人也富貴壽考亦不能使之兼全嗟惟先生气質之深厚知識之髙邁而輔以學術之精専故其文章之純雅如鈞天廣樂之奏才器之宏肆如汪汪萬頃之川早魁名於虎榜人皆快覩麟鳳繼列官於翰苑人又喜其論思啟沃不愧乎古之名賢著書以闡治平旣有以示九重之鑑評史而定得失又足以成一家之言十載成均允矣斯文之宗主三年黃閣巍乎百職之具瞻壽踰古稀位列臺躔是則先生於文才徳業固云備矣而天之於先生富貴壽考亦罔不兼焉所可惜者翺翔館閣三十餘載迨登樞軸已及暮年悵設施之未究遽一疾而登仙然而可沒者身其不可沒者勲業之流傳可埋者骨其不可埋者聞譽之昭宣世之無賢不肖讀其文誦其詩莫不想見其人而願爲之執鞭況某等或辱知愛或遊門墻念幽明之永訣感中心之悄悄今夕何夕旅櫬南旋扁舟蹔泊南浦之堧陳殽之薄秉心之虔酹一觴而揮涕安得復起先生於九泉嗚呼哀哉尙饗

祭羅應魁修撰文

嗚呼數十年來士風名節寖以不振而應魁一出特立獨行挺然而不顧使夫忠藎之操進退之義曉然於天下由是君子有所慕效而益力小人有所忌憚而不肆則應魁之出其於世道豈小補耶若夫學問之宏深文辭之雄偉掄魁蘭省擢冠大廷特其餘事耳而應魁之所以見重於天下者寧止是耶夫何年甫及艾一疾不起自是而後爲善者於何所望而興爲惡者於何所懼而止則吾黨之所以爲應魁慟者詎直同年之好友朋之誼而已耶日月逾邁倐已及期而公私縻系弗克往弔束芻寓奠侑以化辭冥漠之中其有知也耶其無知也耶嗚呼哀哉尙饗

祭宋提學孔時文

嗚呼宋君何遽止於此耶環觀一世士大夫徳性之溫純學問之該洽世務之精練有如君者指豈容多屈耶方今宇內多故使君得大用於時而發其所蘊則其嘉謀嘉猷必將有以補衮職之闕分宵旰之憂而今之所施者僅止於一方之學政耳則予之所以悲君者豈獨婚姻之好交遊之誼而已且君平日之所以自期者甚遠故考亭之淵源有錄鄕郡之人物有紀蓋將以示典刑淑後進厚風俗也今皆未覩其成而遽已矣則予之所以悲君者又豈獨壽不滿其徳用未究其才而已耶南海之涯舁櫬而歸俯仰天地呼君不返蓋不獨予懷之悲使君有知亦豈能不自悲也耶撫棺一奠哭以玆文一則悼善人之云亡爲國家惜一則悼斯文之不幸爲鄕邦惜然此實士大夫之公言夫豈出於予一人之私也耶嗚呼哀哉尙饗

祭姻友林蘭谷貳守曁宜人劉氏合葬

吁嗟乎君有不可及之才而未究其用有不可遏之气而不永其年蓋其所有餘者系於己而其所不足者出於天也惟予與君志同道義業同師傅君之於予恆輔以善而救其偏平生知已其孰與肩旣而掇科筮仕疊相後先江云渭樹彼此懸懸及予養屙退處林泉君亦倦逰懸車歸田情深義厚復締姻■﹝女連﹞如蔦蘿纏固如膠漆投堅方相資以求寡過胡一疾遽隔九原悠悠蒼天曷爲其然然而惠民懷其徳士論稱其賢俯仰天地復奚憾焉獨予孤立無朋孰繩其愆予所以哀君之深而思君之切者又豈徒在於雲月之追逐詩酒之盤旋也耶君之賢配韶儀淑徳人無間言後君一紀亦復登仙玆辰雙璧同窆新阡薄奠巵酒侑以玆篇一則感君姻誼之篤一則敍君友道之全嗚呼哀哉尙饗

祭陳太守文

作善降祥不善降殃毫釐靡忒斯理之常然於其間气數不齊善惡之報始或乖睽顏夭跖壽職此之由天且弗勝於人奚尢於惟陳公士林翹楚气稟端淸學行淳古早捷鄕闈遂登甲第列官侍從掌國之計潔白之操超卓之才推擇賢守帝曰汝諧五馬分符莆邦是蒞民有父母國有循吏昔公未至民寒以饑公至三載飽食暖衣昔公未至官怠以弛公至三載政平訟理昊天不惠降此大難不長其年飛不盡翰迹公之行何負於天我儀圖之气數則然凡莆之民哀公不已如彼赤子失其怙恃矧在吾徒斯文辱愛感念平昔能不感慨蜀山峩峩蜀水漪漪念公永歸無復來期式展哀誠式陳牢醴哭告此辭靈其歆止嗚呼哀哉尙饗

祭侄汝亨文

嗚呼吾祖吾父一徳相承式克似之復有吾兄吾兄之徳旣遂而遏謂嗇其躬其後必達惟汝之生賦質不凡文章器識燁乎可觀旣冠鄕闈遂登進士奉使嶺南聲譽日起尋拜行人列於朝紳勤學勵行有志立身人謂其進駸駸未已天報吾兄其將在此海外之國請命王庭選使冊封汝副以行萬里風濤人爲汝慮汝曰君命曷悚曷懼便道還莆以省慈親因爲予言終鮮弟昆叔父之子倫誼實篤萬里相依玆其可托予曰嘻哉汝猶吾子吾兒於汝手足是似弟之從兄惟義之宜義之所在天必佑之孰謂奇禍一朝而作兄弟相隨俱登鬼錄兄以奉職構此禍胎弟爲從兄而速凶災仁者有後竟爽其應作善降祥亦豈足信仰號於天而天蒼蒼俯求於理而理茫茫訃聞當寧渙頒哀制贈汝一官錫汝以祭仍蔭爾子教育成均汝可無憾修短奚論惟母之慈皤皤垂白所天早喪汝復永訣𨿽有二孫尙在幼沖孰慰憂悒孰撫瘝痌予亦望汝振我衰靡汝不我顧並及吾子孤嫠煢煢不免寒饑眼中之人誰復吾思諒汝於此尙有遺憾死而有知目豈能瞑汝訃始聞吾心猶疑幾筵𨿽設尙冀汝歸日月不居大祥已屆音耗寥寥無復可待瀝酒告哀五內如焚幽明異路聞乎不聞嗚呼哀哉嗚呼哀哉尙饗

祭子體純文

嗚呼吾父祖積徳累世吾兄弟𨿽幸取科目官禁從而吾兄得官甫踰年以卒吾復受性迂僻與世鑿枘竟奇蹇而無所成天之所以報吾父祖者蓋亦靳矣且吾兄身後僅存一子吾𨿽有四子惟汝長成諸弟皆幼弱吾之所恃以植立門戶者汝兄弟二人而已曩見汝兄魁鄕闈第進士而文行卓卓有足稱者汝亦讀書習舉子業駸駸有就緒而爲人復純明端謹不墜吾家法吾意天之所以報吾父祖者將在於斯也歲在辛丑汝兄奉使海外便道還家省母因謂吾曰某玆行天涯萬里不可無骨肉以相依竊計至親之中惟二姊壻可托然於屬爲長不敢以相勞也其它或挈一人偕往則夤緣觀望者相隨屬而至辱身喪名莫大於此蓋熟思之平日惇倫誼篤友恭緩急可倚賴者莫有踰於吾弟而知學問識義理愼重可委任者亦莫有踰於吾弟今玆之行實惟吾弟是賴吾聞其言而悲之𨿽竊以風濤不測之險爲虞而情誼有不可辭者汝亦克念天顯惟命是從無難色也嗚呼孰謂汝兄以奉職而召殃汝以愛兄而速禍乎癸夘之秋汝兄弟凶信漸聞人皆爲吾懼吾則以爲吾父祖積徳旣厚汝兄弟又克肖之未嘗有獲戾於天天於吾家不宜殃慶之逆置如此於時四方慰問之書親友寛諭之言亦皆謂朝廷威命海嶽所當效靈徳門流慶神明所宜黙佑其理蓋不宜有此且稽諸卜筮而卜筮無咎言詢諸鬼神而鬼神無禍徵吾心殊不以爲然也旣而道路諠傳漸以爲眞吾乃托方氏表弟攜一僕入廣詢問的信不意同舟之人漂泊而歸者皆謂舟抵羊嶼北颶風大作遂漂蕩以沒汝兄弟蓋不復存矣嗚呼其果然耶其傳之未眞耶以爲果然也則吾父祖積徳之厚而爽其應乎汝兄弟宜世其業而竟弗克蒙其佑乎卜筮之繇豈皆無所徵乎鬼神之理豈盡不足信乎蓋未可以爲然也以爲傳之未眞也則同舟之人親遭其禍豈其言皆妄耶嗚呼其果然矣吾父祖積徳而爽其應矣汝兄弟宜世其業而弗克蒙其佑矣謂卜筮以明吉凶今皆無所徵矣謂鬼神前知禍福今皆不可信矣豈吾之不徳而貽禍於汝耶抑吾門戶將衰而天故遏爾躬如所謂傾者覆之耶不然則系於國家之大數汝兄弟適逢其會耶嗚呼人孰無死汝兄弟之死何其酷烈如此蒼天蒼天曷其有極自今以往孰與服勞順志以成吾家乎孰與繼承先業以大吾門乎又孰與撫教諸幼弱以逭吾身後之憂乎吾之所望於後來者孤矣其於人世亦無復久居之志矣倘天未終覆吾家假以數年之期教育汝弟及汝兄弟之子幸一有成俾諸幼弱皆有所托則吾亦將從汝而死矣嗚呼汝之生也吾不能貽汝以安汝之死也吾不能收汝以葬患難不得以相依顚覆不得以相卹吾上悖天倫下乖人道以至於此吾懷之悲曷月而止乎嗚呼哀哉嗚呼哀哉汝之卒在癸夘正月六日吾始聞的信則在甲辰正月十有四日旣已爲位而哭矣繼而傳者又謂其初風起倉卒人在舟上者悉被漂溺後風止浪息舟得不沒二使臣與其從行者皆在舟中尙無恙也但滄溟無端莫知底止耳家人信其言遂以汝爲未死𨿽吾亦未忍遽以汝爲死也日月逾邁倐已兩期音信杳然蓋已無復可望矣是用酹汝一觴以寫我哀並作新主使汝有所憑依以祔食於爾祖束鹿知縣府君之廟汝若有靈尙其歆斯嗚呼哀哉尙饗

○墓志銘

梅澗處士茅公墓志銘

仙溪茅常亨命其弟連山教諭常淸狀其先人梅澗處士之行介予友宋君恆逺來求葬銘予以不斐之辭不足以寄重常淸泣而言曰先君不朽之托屬望先生久矣九原之下蓋需此以瞑目先生若固拒則將屬之誰乎予嘉其篤於愛親也遂不忍終辭退而按狀爲志之曰處士諱襄字宏贊自號梅澗道人曰處士者鄕人稱之也茅氏系出周公先世居光州唐光啟之亂從王氏入閩因析仙逰之藍溪卽今之所居也宋國子助教知至其十二世祖也元提領汝大曽祖也從善祖也師魯父也陳氏繼扈氏母也處士初岐嶷不妄言笑戲譃夐異羣兒從鄕諸名人學經史大義無不通尢工五七言詩此處士之學也年十三代長者服勞公家不少懾弱冠家事悉自負荷一不以煩其親以其餘力治生坐使貲雄於其裏此處士之能也母卒處士尙幼哀毀如成人事父及繼母務承順志意凡事必咨稟而行不敢専治父母之喪一循乎禮此處士之孝也處一弟及二從弟驩然有恩意長幼幾五百指同一釡爨未聞有違言諸弟相繼卒處士悉爲之殮葬撫其嫠婦嫁其孤女無失所者此處士之友也先祠圯撤而新之昕夕必展謁出入必告正祭器定祭田春秋伏臘享祀必腆必潔忌辰必哀慕如初喪先世之遺像譜諜重器書籍圖畫則謹輯而藏之廣孝友之堂爲族人吉凶行禮之所此處士尊祖敬宗之誠也有司以處士產業行誼髙於鄕凡三命董賦輸京師於民無所擾又嘗長於其裏平心率物不事漁獵民有質其曲直者一裁之以義吉了小嶼二巡司皆轄於莆而以仙遊之民充其後民苦其不便處士則白於官以附近之民代之邑有水環抱縣郭名曰腰帶其後遷徙不循故道則倡好義者浚而復之已田淪沒不卹也續邑志修仙溪石云諸橋民有顚連無告者推以食喪不能舉者施以棺此處士居鄕之義也歲延名師以訓子姓年十五則隨其才質而別之俾爲士爲農各有定業平居語諸子懇懇以孝弟忠信禮義亷恥爲先此處士之教也所居溪澗環繞皆植以梅年踰六十悉付家業於子日與賢大夫士倘徉其間效白樂天香山之會論文析理之隙觴詠終日若不知有人間事獨處則焚香觀書閱詩而已此處士之樂也平生於人無所忤𨿽兒童輿隸亦知喜樂尊奉以長者稱此處士之感乎人也邑大夫歲舉行鄕飲必處以大賓之位朝廷下優老之詔復其家一人侍養又歲給布綿酒肉之賜晚年彊健聰明孫曽繁衍子常淸出仕明時孫鎧及鑾著錄庠序福履之隆鮮與爲比此處士之得於天也洪武丙子九月癸亥其生之辰也成化庚子八月辛酉其卒之辰也配蘇氏繼張氏孫氏而何氏則側室也隆升昌陽際耆凡六人皆其子升卽常亨昌領鄕薦陽卽爲狀者也其孫則男十四曰鏗鎧鍾鑾鏞山銳鎰鉞鐫鐵銓錫鑌而女十五也其曽孫則男八曰潛潤淮海潮江溥濓而女六也嶺後飛鳳山之麓其墓也成化壬寅正月壬午其葬之年月日也銘曰有封若堂佳气郁其蒼蒼是宜爲善人之藏

承直郎戶部主事陳君墓志銘

成化壬辰十有一月哉生明予友陳君孟申得疾使告予延良醫往視之予觀君之病勢已不療然意君厚積而未發天於君必不若是恝也是月之望君竟卒卒之明年冬其孤元麟等營宅兆於常泰裏雙牌山先塋之次卜以甲午正月丁酉紖其柩窆焉先期奉大理寺評事廖君徳徵所著狀來請銘予念平日資君以寡過而一旦至此此哀正無所寄銘其可辭乎君諱嶽字孟申別號翠庵主人世家延興裏淇陽曽大考諱士中贈監察禦史大考諱道潛洪武庚辰進士歷給事中監察禦史永樂間嘗與修性理大全諸書有聲於時考諱光亮號耕讀居士隱徳弗耀母余氏生母許氏君少穎悟不凡甫丱角受經於教授林存敬先生之門時輩推服弱冠入郡庠爲弟子員景泰丙子領鄕薦成化丙戌登進士第尋觀政大理一時卿佐咸器重之丁亥冬拜戶部江西主事克舉厥職嘗奉部檄監視內帑時中貴人司出納頗不循理君從容規正侃侃不少阿中貴人敬憚曁君去不敢妄有所骩法其在官恆念居士公隆老不得奉朝夕凡可以娛親介壽者必多方致之以寄歸旣而奉命督儲江右因得便道歸省日集賓客與居士公燕飲爲歡踰三閱月將還朝居士公忽遘疾不起君哀毀踰制服旣闋將謁選北上而大故及矣君平生篤於孝友事季父猶其父處宗族曲有恩意居第自取其獘陋而新且美者悉以讓諸兄女弟適王氏早寡君給田贍之其節卒賴以全先祠之圮壊者葺之譜牒之未備者修之至於鄕黨故舊事有當爲者極力爲之區畫於死喪患難之際尢致意焉曩予與君同舉進士京師友人髙貢士資悅卒君躬買棺斂之爲權厝於逆旅且約予月一往視歸其地之直及其家人至乃已其後興化衛指揮丁公客死於京君殯斂之亦然四川憲副彭君鳳儀及予俱嘗以言被譴當是時𨿽親且故者不敢過其門而君往來慰問無虛日及予斥補外君復走送數十里無幾微顧忌意君子謂古之不負臨賀者不是過也君爲人沈深有智略發謀出計動適事宜同年章君徳懋嘗詢予以莆士之有才識緩急可任使者予舉所知數人以對語及於君章君深以予爲知人恆竊以爲使之得躋通顯以究所蘊則其所樹立必有足觀者孰知其遽亡此乎君生於宣徳戊申正月丙申距其卒得年四十有五娶張氏徳配其良子男四長卽元麟娶朱氏次元鳳娶林氏次元龍娶方氏次元鵬未娶女三長適郡庠生林景緒餘尙幼孫男一曰文漢嗚呼世之人有學不及於君行不及於君才識不及於君而享髙年膺峻秩者矣而天獨閼君之壽使不得以弘其施豈非命耶夫命稟於有生而不可移君子當修身以俟之身茍修矣命之不淑𨿽死猶不死也命茍淑矣身有不修𨿽不死猶死也君之修於身者卓卓如此命何足道哉銘以昭之所以慰君亦以慰其子也銘曰嗟嗟陳君孰與其有而壽之嗇孰茂其初而終之遏以爲人乎於天何負以爲天乎於君何責吾不知所歸咎徒爲君呼天而太息也

文林郎南京前軍都督府都事余君墓志銘

君姓余氏諱康字時淸別號皆春餘氏之先有聞人宋季有官宣義郎者始居邑之華江君其裔也曾祖諱寧甫祖諱彥誠父諱惠珍俱隠徳弗耀母羅氏君以正統庚申十二月十有三日生天性聰敏幼學於鄕校其師爲講說諸書文義解悟恆先眾人甫丱角選補郡庠弟子員一時在泮譽髦之士見其所治業多與可之此君之始年也天順壬午君以詩經領閩藩鄕薦第成化丙戌登羅倫榜進士觀政刑部尋以選期未及詔賜還家待次戊子應召之京時吏部方嚴進士外補之令或勸其少避以俟變更君曰此有命非人之所能爲也遂赴選果得處州之慶元縣尹慶元縣在萬山中亦浙之巖邑也君治之一以樂易平恕爲主不嚴刑以立威不矯激以立名凡徵徭賦稅以及巨細百務惟取集事而已未嘗於事外容心焉邑民困於坑冶流徙十之五六君因審核各坑礦息多寡疏乞蠲減廷議許之由是民獲蘇息邑之學校頹廢已甚士不登科第者五十餘年君爲經畫財用創建文廟及學捨煥然一新復考校生徒擇其可進者館谷於廳事之後公暇輒與講論經旨亹亹不倦於是邑士始有吳譽吳潭者相繼登第學者用勸刑部侍郎曾公奉命巡視浙江嘉君治行遣使勞以文幣羊酒爲諸邑勸庚子滿三考上天官以績最賜勑命封其父如君之官母及其配鄭氏皆爲孺人俄遷南京前軍都督府都事未滿初考念二親俱及桑楡暮景遂引疾歸養爲終計此君之歷官也君初從太常卿陳愧齋攻舉子業旣與計偕志不欲小就乃執贄遊會元陳公之門日與水南諸英俊探賾鉤隠所造詣者益深發於文詞時出新意而不戾於經旨陳公極稱賞之而一時同遊之士亦皆自服以爲不逮及取進士以歸屏絕俗事閉門獨居盡取平生所未讀之書而讀之如是者又二三年而君之學大進矣平生所作詩文有皆春遺稿藏於家而科舉時文爲後學所矜式者又不在是此君之爲學也君天性篤於孝友事父母不徒致隆於甘軟之奉而能以志養弟廩序慶廈凡四人君各買田宅給之俾得安居以食恆念其少時厚承叔父謙持甫教愛之恩故事之如父而待其子女若同產然其於宗族姻黨隨疏戚待之各有恩意與人交樂易眞實不事邊幅嘗建樓爲寅賓之所扁曰皆春朋舊或相過從輒瀹茗開尊談笑傾倒竟日不少倦而於其貧窮患難之際尢盡其心此君之爲人也君生子男子四人雲龍領閩藩癸夘鄕薦拜處州府儒學訓導娶程氏云鴻郡庠廩膳生娶王氏云鰲聘程氏俱鄭出云豸聘陳氏側室陳氏出子女子五人長適程坦次適郡庠生兪源次適吳芳次適方察次適予子幹淸孫男五山嶽峑巖嵩君卒於成化丁未十月十日享年四十有八諸孤爲營宅於興福裏五侯山之麓坐某向某一封六竁其中三竁今卜以弘治戊午十二月十又一日窆其二親及君而旁三竁豫爲鄭孺人及葉氏陳氏二側室壽藏此君之終也君之諸孤卜葬旣有期乃奉君之門人宣平吳給事仕偉所著事狀來請銘予憶少時備數郡博士弟子員於君爲同學及壯叨舉進士於君爲同年斯文交誼蓋久且厚矣成化己亥之夏予以起復入京師而君及吳拙戒方伯亦以謁選至君語拙戒欲以其女妻予子拙戒以爲言予謂昔蹶父爲其女相攸而有取於韓土之富饒予家世寒素豈足以副君相攸之意乎君聞之笑曰吾愛未軒之爲人故欲托吾女於其家吾豈不知其非富饒者乎於是婚議遂定然則君之於予蓋有知己之雅又不獨斯文交誼而已也今君之葬非予銘其孰宜銘銘曰惟君之行不違乎天而天於君胡嗇其年然而云衢萬里六翮翩翩有親獲沾其寵命有子克紹其靑氈則君之所得於天者蓋幾乎其全矣而獨其壽之未遐豈亦其气數之適然者耶五侯之山鬱鬱新阡全歸其中復奚愧焉

明中順大夫廣信府知府徐君墓志銘

嗚呼是爲予友梅隴徐君之墓曩予先大父嘗授徒於君家君之世父菊逸窮獨二先生皆從遊旣而先大父出仕翰林二先生相繼爲學者師家君子復從而受業焉及予與君同仕南京君又命其子奇朴從予質所疑難兩家四世互爲師生而君於予復以行業相切劘意气相許與蓋古所謂異姓兄弟也方期暮年結社於淸泉白石之間相觀法以﹝闕﹞君何爲棄予而遽死矣乎君諱文津字若川別號﹝闕﹞庵姓徐氏唐祕書省正字寅宋熈寧丙辰狀元鐸其先世也世居壺山東隴至君之曾祖徳驥始遷延壽祖孟博父利永號竹莊俱有隠徳母彭氏津五歲失怙母攺適鞠於祖母黃氏天稟穎異甫五歲教以唐人詩輒能成誦及入小學已嶄然不類凡兒丱角受經於菊逸窮獨二先生論說經旨多所解悟學賦五言詩每有奇語二先生大喜以亢宗期之年弱冠慨念零丁孤苦思奮迅振拔以自植立於世因與其從兄海陽司訓宗海昌邑司訓遵陸更析互辯攻進士業每參橫斗轉猶篝燈挾冊瑯然誦讀不少休蓄之旣深發爲文章典實明粹可喜正統己巳著錄莆郡庠凡行部憲臣較諸生之藝君率占名首列景泰癸酉登鄕薦第未及上春官因集同志十餘人爲文會相與淬礪益充其所未至天順丁丑遂登進士髙第尋乞歸展墓明年還朝又明年拜南京刑部主事訊決明愼獄用平允三載書最推恩贈竹莊爲主事母安人未幾進江西淸吏司員外郎成化乙酉復進雲南淸吏司郎中旣三載予自翰林謫評事南京大理每審讞刑部所鞫獄閱其案有君名則同官諸公必曰此徐君所決者當無寃訊之果然及上其案於廷尉諸卿佐諸卿佐亦曰此徐郎中所推鞫者可無疑也其見信於人如此尋復以最書進贈竹莊爲郎中母宜人歲庚寅今上皇帝圖一新政理命大臣巡行郡縣汰其貪庸不能事事者勅廷臣推薦通明公﹝闕﹞之士補之而君名在薦中遂遷江西廣信府知府廣信在江吳閩越之衝號爲劇郡又連遭荒歉民困滋甚爲政者若未易爬梳也君至廉靜以持已寛恕以臨民勤勵以蒞政簡約以節用而復鋤治其姦穢發舒其隠詘民以乂寧越三年冬孟忽得風疾危甚郡之老稚咸奔走詣神祠相與建齋醮祈君之瘳踰旬少間復起視事一日忽命駕徧詣郡大夫士之廬啜茗劇談至暮而歸神采不異平常時翼日漏下申刻取水沐浴畢遂披衣端坐而卒時癸巳十一月九日也生於永樂甲辰八月十有六日距其卒得年五十君軀幹魁梧襟抱衝曠惇尙朴素𨿽貴顯視紛華靡麗事澹如也性至孝痛竹莊不逮養遇諱日輒嗚咽不自勝母卒哀毀特甚遇宗族鄕黨隨疏戚各有恩意與人交剗去圭角崖岸不矯矯爲異亦不翕翕爲同人自不得而親疏之居官小心愼密自始仕迄於其終不少變夫以君之資才學行使得躋於耄期以馴致大用則其樹勲庸流聲實可涯耶何天嗇其壽使施於有政者厪厪若是此有志之士猶不能不爲君惜也君娶吳氏勤儉惠和克盡內助累封宜人子男四長卽奇朴吳出娶黃氏次奇桂奇松奇栢俱側室鄭氏出女四長適顧宜敬次適林訓童次適鄕貢士林沂次未行奇朴卜以乙未某月某日葬君於谷城山之原先期奉君之門人方掌使恆謙所著狀以墓銘見屬肝腸百裂其何忍銘第念平日知君之深若終弗銘則揚君子之休當屬之誰耶遂抆淚序而銘之銘曰徐出偃王以國氏聚族莆陽自唐始祕書以文發源委有來侁侁繼其美殿元事業尢燁煒千古芳名垂宋史歷元迄今三百禩簪紱蟬聨時罕比菊逸早由科第起遺愛至今存百里維君挺生更英偉掉鞅文場紹前軌十年執法秋臺裏鑑空衡平無骩骳一日聲名動天子五馬分符恩數侈撫摩瘡痍剔姦宄頌聲洋洋滿人耳儵焉觀化騎箕尾耋稚悲號喪考妣嗟君所存寧止是用之未究豈常理有子業儒君是似遺澤庶幾其在此刻石墓門爲君誄於萬斯年君不死

新河教諭羅先生曁配鄭孺人墓志銘

嗚呼吾外舅羅先生及外姑鄭孺人合葬於此九原茫茫音容永隔吾懷之悲曷其有極因憶仲昭垂髫時侍先君宰束鹿束鹿於新河爲鄰封彼此篤好相往還甚密仲昭嘗獲拜先生於寓館辱不鄙謂其可妻也先君聞之深以爲喜一言之合姻好遂定俯仰天地曾幾何時先生及孺人俱先朝露而仲昭亦老且衰矣自愧疎庸無能爲役以申知己之報顧嘗以文字爲職其於發揚潛徳以垂永久實仲昭責也遂抆淚取其季子佑所狀事行志而銘之志曰先生諱繹字從思姓羅氏其先撫之臨川人勝國時有諱某者尉福淸子孫因占籍於閩至先生已六世矣曾祖諱從義祖諱伯淳俱有隠徳父諱泰以學問文章重一時𨿽未嘗仕進然其弟澤登甲辰進士爲名禦史先生及兄紋同領丁酉鄕薦爲名師儒其它及門之士躋巍登膴者不可勝數皆教澤所及也平生著述有覺非集行於世先生少穎悟嗜學登第時年甫二十有一初司訓廣之肇慶滿九載掌教眞定之新河兩學與計偕者恆艱於得人而新河尢甚先生至嚴條法而勤督責之𨿽隆寒盛暑弗怠自是文風皆稍振然先生爲人勁直負气不茍媕阿軟媚以取悅於官長在新河凡七載部使者欲以非理相加先生毅然厲色曰官可去屈辱不可受也竟以是忤其意罷歸學者相與力辧而畱之不可得因嘆息先生以直道不容於時而深恨部使者以私惡黜賢師也先生性惇廉恥而於孝友之行尢篤在肇慶時郡守四明王侯瑩雅相敬重嘗大修郡學而以提督任屬之旣畢工所餘緡錢頗多侯以先生將考績北上令自取以治行先生竟歸諸公帑一無所受旣滿考便道歸省時覺非府君尙無恙一時名人賢士樂與之遊先生日以其所得祿俸余貲厚爲供具俾得觴詠款洽以樂其心又爲鬻善地以營壽藏所費𨿽甚巨纖毫不以累其兄弟或勸其稍積蓄以爲詒後計先生曰吾年尙富食祿之日猶長吾親已老奉養之日短矣失今不盡吾情萬一親不諱異日𨿽累茵列鼎將安用乎團欒膝下踰年然後獻績京師旣而復念其親日就衰老仍請假還家省侍又踰二年始以親命赴選而府君之訃音至矣其平生履歷行治大致如此余可槪見也先配孺人段氏同郡士族女早卒繼卽鄭孺人諱筥祖宗玉晉府教授父芹叔母某氏孺人年十有四喪母撫諸弟綜理家政斬斬中度其從父介叔爲兵部主事於覺非府君有契誼因得聞孺人之賢遂求以爲先生配孺人頗知書言動皆依於理無所茍先生致孝養於親孺人相之主中饋具滫瀡彌久益勤平居事先生和順恭敬終始如一撫其媵人有樛木之恩待其異母子女有鳲鳩之徳教諸子惟以讀書爲本不使其親市井涼薄事宗黨賢之孺人平生少疾病年旣耄猶耳目精明織紉紡緝不異少壯日其平生所養可知矣先生卒於成化辛巳二月距其生永樂丁丑享年五十有五孺人卒於弘治丙辰二月距其生永樂乙酉享年九十有二子男五玄錫以進士乙榜拜新諭訓導歷徳興教諭惠州教授先孺人卒娶陳氏玄輝早卒玄光娶陳氏佑著綠郡庠有才名娶劉氏玄明亦早卒玄光副室某氏出餘皆孺人出女三長適楊璟段孺人出次卽以妻仲昭者次適林徳皆孺人出孫男三鍾秀娶甘氏鍾傑娶屠氏鍾文聘朱氏女十二蔡璋吳某王汶鄭餘慶李某林某陳玄聰其壻也余未行曾孫女二俱幼先是先生卒玄錫等以其年十二月十有八日葬於城西梅亭山之原虛其右爲孺人壽藏至是孺人卒玄光等又以其年十二月二十有三日奉柩合窆焉銘曰有崇一丘梅亭之岡是惟先生與孺人之藏其可掩者骨而不可掩者士行之粹壼儀之臧墓門有石刻此銘章猗千百年尙有

耿光拙庵林君墓志銘

林氏之先居下邳梓桐縣晉黃門侍郎祿從元帝渡江爲晉安太守因家侯官至唐瀛州刺史玄泰始居莆之北螺村瀛州之孫檢校太子詹事兼蘇州別駕披又徙居澄渚生端州刺史葦端州之玄孫永始遷前埭四傳爲宋將作郎監簿矩監簿之孫王宮教諭天保始別其派曰上林自是五傳有諱槐應者仕元爲興化路直學直學之子諱聞喜福淸州稅使稅使之子諱彥基皇贈奉訓大夫左春坊左諭徳兼翰林院修撰諭徳之子諱文以中順大夫太常寺少卿兼翰林院侍讀學士致仕卒贈嘉議大夫禮部左侍郎君諱軒字伯安別號拙庵學士公之長子也母劉氏生母鄒氏君少猶逮事其大父母於時家政方殷君承委命分理罔或愆於度大父母甚愛之學士公旣升朝君兩侍養宦邸每雞初鳴輒先起奉冠衣具湯粥𨿽隆寒暑弗替事無巨細必稟命乃行𨿽勞勩必躬必親無敢暇逸學士公每接賓客君奉湯茗畢乃卻立屏後以俟命呼客不去不敢退也家居嘗倡修逺祖祠又構堂以祀小宗之祖已乃築室於先廬之東以居家指甚眾而君所以禦之者和而有威嚴而有恩內外斬如也學士公居官踰三十年君在側則有以慰其羇旅之懷君居家則有以寛其內顧之憂士大夫咸以能子稱之君有弟四人皆衣被儒術以世其家而其季中書舍人季厚君又能刻志於學以世其科蓋亦以君爲之長而率先之也事諸父盡愛敬處羣從各得其歡心處宗族姻戚雅有恩意在鄕黨間謙厚周愼遇長老必致其恭接童孺亦必以禮而敬賢樂善尢盡其誠人有過輒諱而不言有可以告語者必竭其忠或爭訟不能平則明其是非曲直以曉釋之見人急難亦隨其力之所能及者而盡其情晚年尢爲月旦之評所推重郡守歲行鄕飲必處以賓席僉憲天臺林公克賢政尙旌別所至郡邑輒命公舉鄕邦之有行誼者以勵風俗而莆人則以君爲稱首無異議者平居無疾言厲聲應物務以柔勝性不尙華侈尢不喜世俗機巧之事𨿽生長貴富望之溫然若儒家子也君幼通敏好學彊記嘗執經從行人方栁東司訓宋澹然二先生遊皆見器許尢善字學淸雅端勁士大夫家碑碣屏幛之類多屬筆於君其與親友通問簡札詞翰兼美人愛重之膳部郎中陳公景茂職司翰墨嘗薦君自代君以非父志辭旣而部使者新安許公仕達縣令安成劉公玭皆剡上其名天官卿檄召赴銓會母宜人疾不果行其後再至京師館閣諸老及二三朝士方將推挽君不欲變初志卒辭焉成化丙申學士公卒朝廷遣官營葬君往來督視過勞得微疾後三年感患風痺竟不起歲庚子二月十有八日也生於永樂癸巳正月十有八日至是得年六十有八配達氏諱貞字守靜其先蜀人國初以富民起實京師遂占籍江寧縣父旺登甲辰進士拜行在交址道監察禦史與學士公同朝因以妻君性溫淑仁惠佐君理家政教子女皆有條法生後君四年六月二十有三日卒後君三年正月朔日得年六十有七子男四鑰娶李氏釗領戊子鄕薦入太學俟進士舉娶郭氏繼黃氏鉉先卒娶王氏鏓聘鄭氏女四長適邑庠生栁熒次適方增次適郡庠生宋偁次許適兪錪孫男四景潛景洤景澄景泮孫女四墓在城南天馬山南麓甓五竁君居中右達氏左鉉其二則鏓生母及鉉妻壽藏也諸孤卜以乙巳十二月八日葬奉禮部主事宋君孔時狀來請銘予因君而有所感焉銘烏可辭先王之世以孝友睦婣任卹六者之行教民故當是時俗化之隆無以尙矣後世此道不講士之爲學惟從事於言語文字之末以取科第媒利祿而已其於六者之行漫不知其爲何物俗化所以不及於古有由然也君生斯時乃能以先王之教而修之於身𨿽其所及未能甚廣而州裏鄕閭之間猶或有觀感而興起者其俗化亦不爲無所助也今復已矣則後生典刑將何所托乎此予銘君之墓所以特表而著之以告夫人人也銘曰賦質之溫如履行之醇如𨿽爵不加身其本然之貴孰得而尊如𨿽祿不及門其固有之富孰得而倫如況夫蘭玉燻如桂子馧如君之名殆將歷百世而芬如

奉政大夫廣東按察司提學僉事立齋宋君墓志銘

弘治辛酉七月甲子廣東提學僉憲宋君卒於官訃至莆士大夫咸賫嗟悼惜謂吾鄕失此賢士寔斯文之不幸也予時方與翠渠周君纂修郡誌旣相與考論其行業以傳於儒林矣越二年其子元翰將卜吉襄事乃奉君之同官毘陵徐君紘所著事狀詣予請曰先君儒林之傳辱執事之寵惠厚且逺矣第郡誌特紀其大者耳余固不能詳也今掩幽之石敢復假寵於執事幸無靳焉言訖泣下沾襟予感念疇昔亦哽咽不能言遂不復固辭君諱端儀字孔時別號立齋姓宋氏世爲莆之後埭人君幼淳雅凝重不妄言笑見先生長者應惟進退若老成人稍長攻舉子業讀書必求通貫爲文必根義理年十六七侍父助教公學正安州每考較諸生學業必令君與試一時在學之士皆嘆服以爲不可及又嘗侍父較文江右時禦史天臺陳公選監場屋因私試以文亦深器許之旣而還莆著錄郡庠益自刻勵於學成化辛夘鄕舉小試君偶失利眾爲稱屈君之祖舅學士林先生欲以書白於當道者君曰此吾學未至縱求而得之亦可恥也遂閉門講學竟不復請舉甲午登鄕闈第七人明年會試禮闈弗售閩憲使山陰唐公彬先監試秋闈君其所取士也遂延置西塾以訓其子一時同寅亦多遣子弟從之遊居二年秋毫無所干請唐公及僉憲蘭溪章公懋甚雅重之戊戌禮闈又弗售卒業成均時助教公已遷官來任君於養志之暇益得友四方賢士以充其所未至若故鳳陽貳守邵武寗君堅今太常少卿安陸孫君交則其尢厚者而後進之士慕君學行亦多執經受業登巍躋膴者踵相屬也旣而試事內庫庫之主者延君以教其弟公事悉不以累君君曰逸已以勞同事吾豈爲之哉且吾人間日入視事今以直日盡吾職以暇日副其意不亦安乎辛丑始擢王華榜進士第六人拜禮部精膳司主事委司本部及光祿寺諸署俸糧謹其出納𨿽部堂支給升合不得多取舊獘悉革尋丁內外艱起服攺祠祭司甚爲部長貳河南耿公裕太原周公經所敬禮適雲南提學憲臣缺選部議以屬君偶爲鄕掾所知出以語人君曰進秩之疏未上而已誼傳於眾口或者以我爲幹乞耶遂力辭不受已而遷主客司員外郎未幾廣東提學缺時耿公遷選部遂擬君上請以內相丘徐二公沮之不許蓋徐公初主考禮闈君爲所取士繼進貳禮部君爲其屬僚丘公爲祭酒君爲其門生皆受知遇及二公入相君以今昔異地自正旦大眾行禮之外足迹未嘗一至其門二公疑君忘徳故有是沮然所以見沮於二公者適所以彰君之名於朝著也官主客二年凡四夷朝貢之使以方物贄見一毫不茍取其或有所求請必條舉典故辧析開諭往往使之心服以去嘗委奉安先儒楊龜山從祀神位又委遴選諸親王妃又委乘傳歷山東以及南北畿擇堪尙公主者皆非主客所司蓋重君也俄而廣東提學復缺時丘公物故耿公復疏上君名遂拜按察司僉事奉璽書以行旣至嚴立教法大要以崇本實黜浮華爲主而痛抑奔競革姦獘以防壊法之源纖悉具備皆鑿鑿可行所轄諸郡縣方行民快之例富家大族爭欲遣子弟入學以圖幸免至於各學生徒廩缺亦皆爭先請補幹托紛然甚至有行賄賂者君曰是吾行未孚於人也於是凡一士之進一廩之給咸秉至公𨿽忤權貴弗卹也所屬廣州析番禺南海增城三縣地增設龍門縣並立學補弟子員時請托之風猶未弭君乃核三學之士產所當析之地者又試其中之堪廩食者翼日立之於庭以廩增之額定於籖數足而止自是廣之人士深信服之其後新寧亦設縣遂無復有請托者矣君蒞官不立赫赫之威務欲以身表率諸生考校命題不先立已意一以經傳爲主試之日端坐竟日俾其從容思索展盡底蘊隨文去取有戾經傳者𨿽工不得寘前列學者駸駸乎知所向方而君亦不憚勞勩𨿽蠻煙瘴毒之地靡不躬歷若瓊崖諸州遠在海島中前此有九年僅一到者君未及五載已兩涉鯨波矣巡撫大臣嘉其勤於職務上疏乞旌擢之而君竟以是衝冒炎瘴染疾不吉士夫僚友聞之咸哀怛不已逺近諸生奔弔有痛隕僕地者瓊之士旣祀君於仰止祠廣之士復相率請祀君於仰髙祠其感人之深如此君爲人和易眞實不事表襮而尢篤於倫誼其主事精膳時助教公遘疾奄延五閱月君請告躬視湯藥頃刻弗離左右及卒哀毀幾絕匍匐扶柩以歸葬祭一以先儒故典從事繼而吳安人卒亦然待其弟孔惠孔揚孔學極友愛諸弟亦感發怡怡然稱其爲故家人物始祖祠宇圮壊力倡族人新之又率諸弟別建家廟於居室之東歲時奉祀惟謹與人交忠信不欺有所謀議凡是非得失必竭盡底裏無所隠諱曩彭惠安公韶續修莆陽志凡有疑多資君以質正予修八閩通誌於諸郡人物悉資君以去取君皆爲極力考究裨益良多其居鄕畏愼謙抑於物無所忤及登第貴顯往還鄕閭非公謁未嘗一至郡縣凡世俗紛華之事視之泊如也君資稟淸粹自其少時𨿽習舉業然已有志泛濫羣籍尙友古人凡鄕之先輩皆考究而知其邪正賢否郡守靑田潘公琴以郡學所祀鄕賢多弗稱典禮乃發策詢於庠序諸生惟君所對策考論精審潘公大加嘆賞初嘗著莆陽科名志晚年復著人物備志善惡皆錄蓋將以私備法戒且示後人惜其未脫槁也其在禮部時署淸務簡尢畱意程朱正學嘗考正宋史道學傳進程氏門人呂公大臨謂其深潛縝密當不在劉李尹謝遊楊之下又以程氏師友淵源朱子已有錄以示後學而朱子門人亦多哲士尙未有表著之者因褎集黃勉齋以下及私淑有得如眞文忠諸公凡若干人爲考亭淵源錄又嘗修祠部典故若干捲在廣憲時前巡撫大臣嘗增設隸兵四人以贍司學政者君悉取其資新濓溪周元公祠因進廣東安撫廖公子晦以配享焉公暇嘗修廣東通誌略宋行朝錄皆未脫槁又嘗編道南三先生遺書及朱子事類凡若干捲平生著述有宋氏族譜鄕賢考證莆陽遺事莆陽舊事偶錄髙科考立齋閒錄立齋稿合之凡若干捲藏於家嗚呼君之所以修於身施於政行於家垂於後者卓卓如此世之人皆知之至其耿介特立之操超邁絕俗之識局於位而未見於行蘊於中而未著於外者世之人或未知也惟君之同寅和順王云鳳嘗稱之曰孔時之爲人與之論古人賢否講求經史微義則若探囊之豫建瓴之捷而通殷勤述功能於達官大吏之前爭是非辧曲直於稠人廣坐之中則訥然不能一出諸口此孔時之言也事上惟恐有過使人若或傷之黑白在胸中而視其貌渾然若無能寧受不知己之屈而未嘗一啟喙以辧不爲皎皎之行而未嘗外於君子之矩度中此孔時之行也討故典闡幽微貫穿上下數千百年若本朝始建國及洪武庚辰正統己巳三大事其間計謀攻戰忠良邪佞中外大小臣工舉事成敗得失之故窮捜極訪理訛訂疑是非輕重析於秋毫此孔時之學也予竊以斯言爲知君之深故並志之君生於正統丁夘詎其卒得年五十有五娶黃氏封刑部主事諱諭之女有賢徳以君貴封安人子男一卽元翰領乙夘閩藩鄕薦第一人娶予兄子行人幹亨之女君之墓在文武裏柯宅山先塋之次去孔道僅五十步許背子面午中甓二竁以甲子正月癸酉葬君於其右而虛其左爲黃安人壽藏雲予與君通家三世嘗銘君之大父沐陽貳教先生之墓矣故不復次其世家焉銘曰孰丰其徳而不丰其齡孰縱其蘊而不縱其行正學源委鄕邦典刑考言詢事探賾鉤深無微不燭無幽不明以立準繩以覺後生以揚其英以永其聲以蓄其贏以昌其嗣人

未軒文集卷六

《四庫全書﹟未軒文集》下

﹝明﹞黃仲昭撰

●欽定四庫全書

未軒文集卷七

﹝明﹞黃仲昭撰

○五言詩

懷古

吾聞庖羲氏爰始開鴻荒庖羲旣已往乃復生神農厥後有軒轅繼綂爲三皇鼎湖龍去後堯徳益輝煌有虞受其禪恭已垂衣裳禹承精一傳克紹唐虞芳猗歟嘆日躋復見商成湯穆穆歌敬止亦有周文王嗣武建皇極周徳日以昌聖神相繼作治道彌昭彰所以八荒內淳風浩無疆唐虞旣遼邈三代亦荒涼諸侯紛僣竊列國互爭彊危舌利如戟巧言媚如簧孔孟思濟時轍迹周四方徘徊無所遇懷寶徒悲傷陵夷至嬴氏不啻■﹝豸寸﹞與狼治道已蕩然淳風亦淪亡芒碭龍一奮仗劍扶頹綱所悲雜霸術垂綂未甚良累葉稱善治不過臻小康東京旣失禦羣雄起陸梁伏龍徒奮迅鳳雛空翺翔天意挽不回炎精竟無光六朝疊興廢四海日擾攘忽生龍鳯姿唐祚開晉陽柰何同气親戰血流宮墻牝晨穢宸極麀聚瀆天常治道雜王霸奕葉多昏狂比之炎漢時已不相頡頏回首視唐虞深淵與穹蒼有唐旣迄運劉石遂披猖中原數千里幻作徵戰場皇天命賢主揮戈掃欃槍陳橋屬豬人遂著龍袍黃立國尙忠厚頗勝漢與唐惜哉三百載教化未汪洋遂令三代前淳風竟茫茫端居茅檐下感此心傍徨仰天動長吟浮雲自悠揚

望云思親爲太學生李某賦

悠悠天際雲飛遶江南路遊子行見之徘徊日將暮飛雲本無心於人亦何與爲念白頭親逺在雲飛處丈夫身許國私恩邈難顧鄕山杳靄間可望不可赴安得雙羽翰髙飛逐云去我亦別庭闈接武金鑾署爲君動長吟潸焉淚如注

秋鴻

萬里無矰繳江湖得自由逺依南地暖因覺北天秋疎雨投荒浦殘陽度逺洲叫霜催落葉送泠入徵裘影亂風橫塞聲寒月滿樓蘆深依晚渚稻熟下平疇孤館初驚夢新霜欲上頭帛書無復系夷虜戴宸旒

畫梅四首爲焦■﹝王扁﹞中書賦

風梅

南枝春意深繁葩吐奇馥東風一夜來吹落滿庭玉樹底莓苔紋漸失舊時緑騷客曉開門忽訝飄滕六

煙梅

天然玉雪姿托根依絕巘縹緲隔寒煙不辧春深淺叵人愛桃李淸標識應鮮天公似有意欲遮塵俗眼

雪梅

玄云晝冥冥雪滿空山裏百卉淒以腓無復舊紅紫獨有山中梅淩寒花韓■﹝華韋﹞分明烈士心不隨頹俗靡

月梅

我家閩山下種梅遶衡廬林梢晴月上風景如西湖孤吟無與和酹酒招林逋乃今墮塵网慚愧觀畫圖

送陳廷美歸省錢塘

仗劍別鄕土壯遊入長安丈夫志四方胡爲復言還悠悠天際雲長遶髙堂間遊子行萬里感之懷故山淒風振林木朔雪滿河關緬懷鞠育恩豈憚行路難我亦久爲客膝下思承歡便欲同翺翔未得淩風翰河橋送君去竚立空長嘆

送林彌顯還莆同年邵維貞索

東風一夜來吹緑都門栁栁下酌淸尊送此平生友人生穹壤間浮萍寄淵藪飄泊偶相逢隨風仍左右與君結同心荏苒年華久我竽濫見收君瑟猶不偶人事苦難齊紅塵異奔走丈夫抱奇器終豈居人後窮通付蒼天且盡尊中酒龍泉吐寒芒奕奕射牛斗拂袖登紫驑慷慨各分手行行到故鄕升堂覲慈母獻壽舞斕斑春風生戶牖時復會親朋攀躋雲外阜林間臥枕肱花前笑開口當思曲江頭春色年年有早振淩風翰勛名期不朽勿令故鄕塵容易白人首

壽彭母七十

天地三陽泰慈闈壽域開華年盈七袠寶婺燭三臺慈竹淸陰藹萱花春意回階庭蘭掩映霄漢鳳毰毸石髓陳瑤席瓊漿泛玉杯香浮金鴨霧樂震畫堂雷王母驂鸞下麻姑駕鶴來相期長不老滄海看飛埃

畫雀爲黃體行理問賦

飛龍禦九重和气充八極含生非一類盡囿雍熈域黃雀亦遭逢俯仰性情適上林深復深終年無彈弋渇飲禦溝水饑餐太倉粒朝陽阿閣上每共鵷鸞集微生得如此不識伊誰力剩有酬恩心銜環定何日

雨後觀漲

連日雨新晴諸溪水盡生气蒸天色暝浪滚雪花明鷺渚看全沒虹橋覺漸平朝宗奔電影觸石殷雷聲山近涵空翠云低接太淸渡頭人不到空有畫船橫

翰林院南新辟三圃

玉堂有隙地淸曠當南隅方春度微雨艸色成荒蕪今年辟三圃於以種嘉蔬開云作畦壠引水疏溝渠縱橫數十品生意盈階除朝來零露瀼綠葉淸陰敷菜根有眞味頗勝梁肉腴嚼之茍不厭百事俱可圖偉哉信名言千載當師模

移菊

菊本君子花俗卉良難偶所以古哲人品題作佳友玉堂老儒僊愛此出塵垢移種玉堂陰翠色滿牕牖托根咫尺天雨露滋培厚繁英吐黃金端不負重九羣僊休沐暇足泛黃封酒古稱菊潭水飲之卽黃耉願言采幽芳以介君王壽

羅湖古峯漁樵爲新淦嚴武賦

渺渺羅湖波蒼蒼古峯樹中有一幽人占斷湖山趣有時駕扁舟蕩漾湖中去得魚卽呼酒醉臥雲水暮有時操斧斤笑指峯頭路天風吹浩歌泠泠出煙霧云夢系淮陰長沙謫賈傅軒冕信爲榮覆車尢足慮豈若老湖山安行無窘步

送黃石體行任湖廣副理問

君從故鄕來握手長安道滿眼盡交遊何如同姓好旅館幸連牀朝夕資論討時復酌金罍花前共傾倒相愛見天眞賴以開懷抱昨日拜新恩錦衣炫晴昊笑買楚江船匆匆出蓬島離尊悵初盡煙起河橋艸揚帆入煙去滄江空浩浩感君平日情憂心惄如搗何以慰渇饑貞白期自保

代陳憲副贈原都憲用祁主事韻

方嶽當齊魯行臺正百官元臣加節鉞寵命出金鑾河內仍畱寇荊州幸識韓冰霜歸政府風月在詩壇展也才兼徳猗歟猛濟寛持平良獨易負重豈辭難蔀屋光還照陰崖气不寒盤根資利器凋瘵藉靈丹囹圄經年淨苞苴絕夜幹泰山崇地位渤海息波瀾王事勞行役親闈闕問安暫辭東土鎭歸奉北堂歡天上頒鸞誥庭前拜翠冠瑞萱明繡闥慈竹蔭雕闌萊彩情方洽潘輿興未殘鄕閭誇晝錦人吏候歸鞍繡斧欣重覩湖山爲攺觀樗才叨部屬風裁仰云端久荷箴規切都將肺腑刋詠歌追吉甫付與史官看

題徐若川秋官山水圖用王諫侍禦韻

屋上白雲閒屋下流泉好遙山幾片靑出沒林樹杪浮生墮塵网局促何其小豈若山中人悠然豁襟抱林春花气濃谷暖鶯聲早安得往從之談玄坐昏曉

送彭延廣歸安成﹝禦史延魁之弟也奉其母來視其兄至是復奉其母歸鄕﹞

才奉潘輿來復奉潘輿去來憶紫微花去憶靈椿樹來去肯辭勞孝友夙所慕雁聲催早寒關河秋色暮仗劍出都門愁心關去住秋風五兩輕揚帆入煙霧行行到鄕山親舊欣相顧稱觴一樂堂滿堂春煦煦行看太史占西江徳星聚

題四景山水圖爲李生時爵賦

春意入遙山漸覺燒痕緑驅犢向東臯一犁雨初足田園樂事多吾將返吾轂﹝右春景﹞

溪亭雨新霽靑山滿前軒煩熇喜暫息正襟味道言此中有眞意富貴何足論﹝右夏景﹞

風髙霜葉稀潦盡寒潭碧斜陽罷釣歸濁酒聊自適冷笑世途人勞勞不遑息﹝右秋景﹞

夜來積雪深曉覺寒威逼呼童棹扁舟蕩漾安所適隔溪有寒梅欲訪春消息﹝右冬景﹞

同昭武劉太守髙揮使諸公遊萬峯庵

亂山如聚米獨擁一峯髙幽勝元無匹登臨豈憚勞千林澄霽色萬里見秋毫溪漲縈寒碧松聲殷怒濤人煙連郡郭禾黍帶林臯淸世欣無警丰年慶屢遭羣公多暇豫尊酒一遊遨詩思慚予拙玆來亦覺豪

題昭武髙揮使鍾呂二僊圖和謝大參韻

我聞二僊翁翩然拂塵服攜手問還丹世事瞑雙目丹成共遐舉離人立於獨玆事蓋窈冥有無未能卜而我獨愛翁蕭散靑山麓不榮文錦裳不貴黃金屋秋雨飯胡麻春風羮杞菊緑醑釀初成開尊味醲郁興來卽傾倒枕藉山中宿金穀花戎戎長安車轆轆天道有乘除得失互倚伏翁應達玆理優遊在空谷安得往從之雲山並幽躅

一齋爲永康黃肅賦

平地欲爲山所積非儋石髙丘欲掘井胡能計尋尺爲學正如斯孜孜當不息持之亦有要曰惟主於一所以古哲人幹幹以終日講學窮至理飭躬崇令徳習俗諒不移他岐豈容適萬理忽昭融聖域可優入窮則善其身逹則行於國俯仰天地間能事從此畢黃生志希賢顏齋警晨夕吾將考其成朂哉愼無斁

題四景山水圖

白頭杜陵叟乾坤一詩豪看山坐芳艸尋春訪緋桃一尊不自慰柰此時繹騷﹝右杜甫遊春﹞

芙蕖新著花幽賞竟朝夕所喜契吾心寧徒玩其迹遺說炳丹靑誰能繼眞識﹝右濓溪愛蓮﹞

彭澤賦歸來托身籬菊中夷齊迹𨿽異商周時則同世無漢昭烈千載空臥龍﹝右淵明愛菊﹞

淸夜入孤山梅花伴幽悄興寄香影中詩成水月表松梢孤鶴鳴不覺千山曉﹝右逋仙愛梅﹞

浣靈軒爲李徳馨方伯賦

人心本虛靈物欲有時蔽所以古哲人浣之不容置動靜交有養內外互相制如水決其污如鏡去其翳一疵不復存萬理咸森備事物紛然來順應無少戾彌綸參贊功畢竟由此致李公學古徒顏軒恆自勵日新功已勤非徒美觀視施於政事間動與古人契功業日以隆未測其所至吾將覩其成朂哉愼毋替

題畫竹二首

我昔愛此君手植淸溪曲春雨長龍孫森然數竿玉風搖疎影長日轉新陰緑披襟趂晚涼嘯歌淨炎燠年來亦何事東馳復西逐披圖見此君俯首愧塵俗﹝右晚涼﹞

藹藹碧瑯玕托根傍苔石挺抜霜霰余蒼然含正色況復新雨過薿薿增潤澤偉哉衛武公學已躋聖域淇澳播聲詩托此比其徳有志希聖賢玆圖視爲則﹝右甘澤﹞

擬古

故人千里別遺我雙幹將其鞘飾鞞琫其刃生寒芒鞘以示韜晦刃以明堅剛時行卽徇義時止當深藏雌雄諭同心以朂長不忘

題畫

紛紛浮世上舉眼皆塵俗蓬萊杳何許但見雲海緑呼童抱瑤琴靑山縱遐矚欲彈山水調和以陽春曲緬懷鍾子期百身恨難贖皓月幸無恙流光滿林麓夜夜照孤琴庻以慰幽獨

和丁石崖太守贈箕陽陳憲副致政詩六首

貪夫溺忘返達人自不羈時行施惠利時止娛詩書而況故山下猶有舊田廬及此身彊健不歸待何時

二

鸚鵡在雕籠日食非不腴何如林間鶴棲老蒼松林先生早賦歸酌酒舞且歈彼哉憂得喪役役眞鄙夫

三

羣賢際昌運衮衮乘風雲先人獨何事超然離人羣鷸以翠而斃膏以明自焚偉哉桑楡翁東籬醉斜曛

四

春水緑浩蕩春山翠崢嶸登臨縱吟賞浩然發幽情因悲華要客气勢如雲橫長安如奔走紅塵沒簮纓

五

丈夫進退間從容乃爲宜進退或窮迫寧不爲世蚩賢哉漢二疏淸風藹今玆先生繼芳躅髙節巍巍而

六

閒行引孤鶴復與瑤琴俱山水一會意日晏猶忘餔始知天壌間一閒眞足娛

林節婦詩

婦道在順從而以夫爲天哀哀林節婦所天夙棄捐慟哭絕復蘇撫膺淚如泉一死諒不惜遺孤誰爲憐仰天誓白日一節期自全鉛華悉屏棄憔悴䢐芳年願爲松與柏槁死深澗邊肯學桃李花岐路爭鮮妍縫紉秋月下絡緯寒燈前辛勤課遺孤及時理靑編空閨四十載金石同眞堅有子植先業有孫紹儒氈所天如有知泉壤應欣然

琴書眞趣爲三山王用忠賦

伊人愛文雅夙志不外慕琴書日自娛蕭散澄神慮寶鴨風微薫藜燈雨初度膝上罷絲桐牀頭披竹素煩襟日以淸至理日以悟俯仰天地間悠然有眞趣予亦契玆懷苦被微名誤勞勞西復東流俗共馳鶩有琴庋髙閣有書閉深戶紅塵汨天眞欲避不能去安得謝浮榮相從竟朝暮

挽余姚毛處士﹝號竹溪主人﹞

越山有幽人髙隠在巖谷適興有詩書驚心無寵辱髙風蓋一鄕亦足振頹俗人生隨化遷百年蛇赴壑送死人所悲送君能勿哭泠泠越溪水蕭蕭溪上竹主人去不返水竹空遶屋贏得慶源深化作蘭與玉春風滿階庭藹藹揚芬馥九原君勿悲人間萬事足

題鍾處士梅溪捲﹝國子生東廣鍾轅之父也﹞

若人愛幽雅結屋淸溪曲溪上種梅花幾株深遶屋窮冬時沍寒雪霜錮林木惟玆保太和繁花粲如玉主人日無事花底縱吟目徙倚齅寒香拍拍春滿腹世人逐浮榮奔走不停轂誰知方寸心中有塵萬斛曽如溪上翁俯仰無羈束何當謝簪纓相從在林谷酌玆溪上水一洗人間俗

題四景山水圖爲仙溪林廷寛賦

春景

積雨曉初晴林巒翠如沐鴶鵴知陽春桑巓催布谷騎驢者誰子尋芳縱吟目何日脫名韁靑山並幽躅

夏景

屋上有靑山屋下有流水宇宙正燻風荷花香數里窓下看書人應是濓溪子安得往從之靜觀無極理

秋景

幽人隠者流翛然不外慕空江罷釣歸寂寞秋山暮開樽風滿樓吟詩月當戶回看聲利場勞勞正行路

冬景

我昔謫湖湘淩冬出畿甸驅車隴阪間風雪朝盈面六合亙頑云九疑悵難見披圖感舊遊流光去如電

芳艸吟送李茂容歸莆

都門積雨晴芳艸增新翠岐路送君行感之發長喟與君客京華芳艸幾榮瘁艸色自年年王孫歸未遂髙堂傷別離昕夕幾行淚客心自淒然況與芳艸對君今別我去所恨不同隊安能若芳艸處處隨君騎慿君向髙堂寄聲一相慰遊子倦風塵久動鄕關思早晚謝簪纓歸臥雲中寺眾艸歇芳時行人會當至

籌亭爲髙都憲賦

古有張子房亦有趙充國一則籌廟堂一則籌邊域公才今罕倫直與古人匹蠢彼狐鼠輩出沒長江側殺人以橫行終歲爲民賊公名簡帝心爰命往誅殛孤舟時泛泛來往淩空碧幽亭構舟上軒敞含虛白因以籌爲名於焉勵所職蕩滌狼煙淸指顧鯨波息幹將斫朝菌曽不勞餘力聖皇圖致治日昃不遑食煩公運一籌俾復唐虞日咄哉玆小醜何足勞區畫

送孔詹事考績之京﹝代孫寺丞賦﹞

宣尼徳澤長直與乾坤並委祉及云仍賢哲相輝映君生千載後亦復鍾其慶黃甲蜚英聲靑瑣司諫諍春宮資贊翼啟沃攄忠藎棘署佐祥刑庶獄稱明愼宸衷猶簡念家學承先聖寵擢侍經筵眷遇日彌盛君心益感激朝夕圖報稱批鱗發讜言誓將禆聖政聖明天地量詎肯遺忠正爲念漢陽民連歲遭饑饉遂命汲長孺臥治蘇民病一朝懷舊弼旋復錫恩命重拜舊時官來覽金陵勝人生若浮萍聚散嗟無定昨日幸相逢詩酒發佳興今朝復分手奏績重趨覲九重圖治勤寤寐思英俊定見沐殊恩金甌覆名姓努力效嘉猷致君邁堯舜

效古十九首

握手與君別萬里從此辭悠悠道路長惻惻中心悲白日西山沒流水東海馳東西各異勢會合良難期明月有時缺思君長不絕茫茫春雪深道路沒歸轍驅馳力已疲憔悴髮已白君心但自保豈敢怨離別

二

浮萍逐水流落絮隨風起靑樓有佳人自矜容色美瑤箏弄玉纖淸歌呈皓齒堅貞不自持托身遊俠子一朝遭棄捐飄飄無定止

三

落花委蒼苔飛絮沈緑水榮華倐忽間人生亦如此今日白髮翁前日紅顏子何事長奔波終日不遑已駕言秣吾馬遊戲長安市層樓百花中髙闕五雲裏冠蓋集芳園歌鐘喧戚裏綺羅艶春風夾道香塵起人生俱作樂不樂徒爲爾

四

髙堂集嘉客濟濟皆同心珍羞列綺席芳醑傾銀瓶慷慨發浩歌鏗鏘鳴瑤琴素懷邈難寫寄此弦歌聲於中有眞趣誰能知其音光陰急如箭倐忽成古今失今不作樂白髮日相侵窮通順吾命任彼浮與沈

五

中城有危樓萬象勢盡低飛檐煥華采傑棟淩雲霓樓中有少婦良人久乖暌有時歌聲起秋風共淒淒秦箏淸且哀調與歌聲齊宛轉不能已靑天紅日西眼前孰知音弦歌徒悲淒卻羨比翼鳥一雙長並棲

六

歲暮羣芳歇梅花開滿林殷勤折南枝將以寄同心故國萬餘里寒香徒自深引領獨徘徊靑天日西沈

七

斗杓復建寅生意回枯朽輕紅點檻桃新緑上堤栁俯仰八紘間融融暖如酒感此念故人天涯離別久憶昔初見君論交期皓首云泥一朝異曽不念攜手雁飛必呼羣鶯鳴亦求友物性尙如斯君心何獨否

八

鳳棲在碧梧魚遊在緑水婉孌相因依始終長若此初與君結好期與君偕老胡爲棄前盟隔絕千里道引領望軒車山空歌浩浩君若方春陽妾若幽谷艸陽光不煦嫗艸色將枯槁惟有貞白心爲君長自保

九

淩晨步庭外惟見柏森森風霜任搖落翠色長自深攀條寄逺客表此一寸忱所重不在物以朂歲寒心

十

皎皎織女星獨處河之澳頻年織云錦燦爛盈杼柚剪裁勞玉纎將與牽牛服欲渡河無梁耿耿亂心曲馳情獨悵望但見河水緑

十一

驅車早言旋胡爲事逺遊韶華如昨日金風復颼飅百年駒過隙人生難久畱惟思早立身可以傳千秋光陰茍蹉跎倐忽委山丘去去從此始弩力愼勿休

十二

秋風起天際商聲滿寒谷白露已爲霜曉气淸且肅人生無百年柰此光陰速去者日已多來者日已蹙何不暢懷抱而乃長刺促齊宋多名姬羅綺生芬馥持身良不茍頻年保貞淑淸商中夜發激烈鏗金玉慷慨振衣裳殷勤脂車軸願爲髙崗鳳飛向梧桐宿

十三

瞻彼北邙下累累總丘墳古道翳榛莽老樹含風雲晨昏樵牧歌來往狐兔羣白骨亦已朽寧復有精魂人生天地間暫寓難久存年命乃有限嗜欲胡無垠營營苦不足東西日紛紜一朝委山丘貴賤寧復論不如謝塵鞅笑傲雲水村

十四

死者不可作生者尙未衰生時不共樂死去復難追瞻彼南山麓丘塜何累累感之思故國旋歸苦無期登髙獨徘徊耿耿徒傷悲

十五

人生𨿽百歲七十已云稀如何一身微乃爲千載思有酒卽相親於以樂靑春區區逐微利徒爲受苦辛君看醉鄕人乃獨全其眞

十六

西風起林末物候何淒涼芙蕖銷華澤蘋蓼揚輝光良人久離別關山阻且長新愛有佳人舊歡從此忘賤妾若葵花良人若太陽太陽𨿽轉移葵花長仰望昨宵魂夢裏忽到良人傍攜手共言笑歡樂猶未央須臾復不見拊心重彷徨本期鴛與鴦一雙長翺翔棄捐今若此有淚空沾裳

十七

韶華倐已去朱火復相違涼飆振林木颯颯商聲悲故人天一方數載隔容儀忽將金玉音逺寄鱗鴻歸感此情意厚佩服良無遺關山旣修阻物候復淒其佳期不可卽耿耿徒相思

十八

故人隔天涯萬里情尙切遺我金錯刀把翫中心恱金環月團圓白刃水瑩澈刃以朂直道環以諭不絕佩之永不忘疇能使離別

十九

東風入庭樹忽動閨中思春去今復歸遊子獨何之瞻彼天壤間萬物咸熈熈孤妾獨徘徊悠悠雙淚垂風霜但自保會面良有期

題鸜鵒

幽禽何處來飛向瑯玕樹金眸爍晴曦鮮羽濯朝露春風紫禁中奇音數聲度鸚鵡噤無言花間屢驚顧

題靑鳥

靑鳥自瑤池來向瓊枝息淸風散好音旭日耀奇色借問蟠桃花何時重結實欲采祝吾親團圞躋壽域

未軒文集卷七

●欽定四庫全書

未軒文集卷八

﹝明﹞黃仲昭撰

○五言詩

題畫山水扇

結屋蒼松裏悠然趣不羣柴門扄濕翠蘿徑入寒雲山轉紅塵隔溪橫碧靄分煙霞應莫戀天上有明君

題萬壽觀萬花園殿後軒

碧殿臨幽沼開軒水气淸紅蓮饒曉色緑竹作秋聲萍散魚吹浪林喧鳥弄晴僊家良在此何必問蓬瀛

送庶吉士鍾美宣乃叔還番禺

逺謁鑾坡署殷勤訪阿咸羊城勞客夢潞水問歸帆荔子紅垂屋榕陰翠遶巖品題應有句珍重示來緘

送楊汝介奉其父考功公之命歸省祖母

逺奉嚴君命重闈問起居異鄕頻有夢故國久無書潞渚冰消後都門酒盡初愁心關去住臨別重躊躇

圃東新井

玉署井初成寒泉一鏡平潤滋蒼蘚茁色映翠梧淸澄碧涵天影虛圎浸月明何由分涸轍枯鮒總回生

愛蓮爲潞陽戴景元賦

蓮自濓溪後先生獨愛之畫船頻載酒彩筆每題詩佳色看偏好幽香齅更宜个中有眞趣浮世幾人知

題崆峒拱壽圖壽林文華先生母

雲路雙丹鳳慈闈獻壽觥養分天祿厚舞著錦衣輕南極乘雲降崆峒駕鶴迎華筵申頌禱同看海塵生

謁延平書院二首

九峯分一脈遺廟■﹝立乞﹞當中橫翠軒猶在濯纓亭已空溪山閒霽月艸樹自春風僊梵爭華侈傷哉吾道窮

二

先生不可作千載仰儀刑道脈承伊洛心傳在考亭池涵新漲緑碑蝕古苔靑墜緒今誰續斜陽艸滿庭

和駱順庵邑博雨中見懷韻

良晤連朝阻慿髙望泮宮煙雲迷旦暮樓閣隠靑紅溪漲千峯雨蟬鳴一葉風知君能念我兩地思應同

遊昭武西塔寺和劉太守仁甫韻

偶同登古寺樓閣夕陽邊列雉低連樹遙山翠倚天勞生成底事客路又經年只合還山去塵纓濯澗泉

遊昭武福山寺

野寺峯巒合云扄晝闃寥虛窓臨樹杪曲閣遶山腰何事勞車馬頻年走市朝卻慚林下衲閉戶艸蕭蕭

拙戒吳方伯亭成翠渠有詩寄題因次韻二首

聞說吳方伯幽亭構已成四檐深樹暝一雨小池平鷗鷺依人宿蒓鱸約客烹良遊嗟未遂幾度夢中行

二

一叚崆峒景何須訪廣成春增晴野緑云補亂山平酒泛黃花飲茶分活水烹芳鄰如可借杖屨日隨行

送韋提學致仕還家二首

諸生沾化雨臨別思茫茫經濟違初志蒓鱸憶故鄕琴隨孤鶴去鴻共片雲翔一笑忘言處還家菊正黃

二

老我方投笏先生復掛冠世途機穽險吾道應酬難蝸角閒爭懶槐柯短夢闌扁舟欣抵岸滄海任狂瀾

山亭爲龜塘廖氏應修賦次周翠渠韻

小亭依水竹山色共霏微散帙云浮幾彈琴月在幃鵷鸞行簉羽鷗鷺暫忘機一榻期相借風雩同詠歸

題坦齋所作小畫次周翠渠韻

孤艇斜陽外羣峯紫翠橫水光浮日色蕩漾一川明

邵武黃溪鋪左有飛瀑數十丈懸石崖如布

山上白雲深雲中出飛瀑回看不見源疑從天上落

遊囊山寺追和柯竹巖先生韻四首

一徑斜通寺蒼松帶碧溪樓臺晴日麗雲海暮山低亭擁蒼霞暝窓橫翠靄齊老僧誰得似長伴白雲棲

二

吾郡多奇勝都無讓古囊松風回爽籟巖桂散天香把酒鶯啼樹橫琴月到牀髙情邈難寫一笑晚山蒼

三

寺逺人稀到巖扉盡日扄鳥窺山殿供風亂石牀經巢鶴松枝老潛蛟澗水腥同遊總知已相對眼俱靑

四

遊倦還髙閣慿闌思轉豪雨收山擁翠潮至海增濤逺戍孤煙淡平原獨樹髙勝遊情不極重擬約同袍

登辟支巖追次柯竹嚴先生韻二首

層巖窮勝覽舉首近晴空城郭斜陽外村墟斷靄中野水連云白殘霞映樹紅東南天更逺極目沒冥鴻

二

造化鍾靈秀閒雲自辟支泉源分處逺巖穴鑿來奇地僻藤埋徑年深蘚翳碑幽禽迎客語繾綣似相知

登九僊觀舒嘯臺﹝臺在三山九仙觀崖石下初蔽榛莽成化丁未始辟爲臺﹞

榛莽新芟辟天然數仞臺煙雲連睥睨殿閣俯崔嵬逺岫橫江斷寒潮到郭回登臨一舒嘯天地旅懷開

鄕貢進士三山王士奇大父母挽詩二首

良玉堪瑚璉宏材中棟梁云衢淹素志旅夢熟黃粱書閣蕓香散吟壇艸色荒賢孫髙擢第應是慶源長

二

淑徳由天賦髙堂足母儀梨雲飛夢杳薤露些歌悲雙璧同玄室諸孫見白眉徽音應不朽太史勒穹碑

往徳安過東林寺讀始祖唐禦史公詩韻六首

廬阜稱玆剎乾坤幾許時題詩憶吾祖覽勝愜幽期鹿飲淸溪水鶴巢古樹枝我來訪蓮社山色映淸池﹝晉陶靖節與陸靜修等十八人結白蓮社於此﹞

二

東林聞自昔夢想已多時頗喜玆行便聊償夙所期苔荒翻貝處刼化偃松枝贏得芙蕖在年年發舊池﹝謝康樂嘗翻譯佛經鑿池於此祖詩翻譯如曽見白蓮開舊池古松晉時植祖詩松偃數朝枝﹞

三

經過聊駐節正值浴沂時野鳥如相迓雲山似有期水淸泉傍石林密樹交枝怪底坐忘去幽亭俯碧池

四

下馬日停午陰雲解駁時縱觀須盡興重到恐難期花雨紅飄徑松嵐翠滴枝前峯髙見塔指點是天池﹝寺前正對廬山天池峯峯頂有寺寺前有石池寺後有浮圖髙出林杪﹞

五

縱忙須暫住周覽更何時山色千年在人生百歲期香斜風入榭花落鳥爭枝瀹茗澆吟吻山僧汲小池﹝寺有泉出石間極淸冷寺僧甃石爲小方池作亭覆之名曰玉壺冰﹞

六

未了公家事匆匆少暇時偶因逢老衲聊共話心期倦驥悲塵皁癡鳩憶故枝君恩猶未報行路敢差池

再經廬山東林寺又用始祖禦史公韻賦六首

昔年曽過此猶記暮春時驄馬重來日隙駒三載期雲閒經雨岫花發向陽枝春艸撩詩興分靑入古池

二

靑山如有待不攺昔年時重到寧非幸佳遊不負期亂雲生石罅一鳥囀花枝昨夜知經雨幽庭水滿池

三

慧逺因陶令髙名著昔時虎溪同笑傲蓮社共襟期故址更新宇喬林非舊枝千年遺迹在惟說兩荷池

四

問道潯陽郡諸生候幾時未窮殘日興仍擬復來期霽景酣春意紅芳間緑枝山中春社過飛燕亂差池

五

徙倚看奇勝乾坤雨霽時林巒含喜色花鳥似前期晴竹黃金影新梧碧玉枝幽亭事事好不獨瞰淸池

六

山水重看處韶華正麗時勝遊良自慰浮世亦難期鳥瞷齋僧飯猿攀飲澗枝所嗟公事迫未得看天池

大雨雪六首﹝時會同寅飲憲副吳公有賞雪嘗新酒吟風集故人句因足成律﹞

賞雪嘗新酒吟風集故人歲窮𨿽覺凜道合亦如春霜鬢年華邁云扄歸夢頻明年復今夕未卜更相親

二

賞雪嘗新酒霜臺散晚衙杯幹情自洽風勁勢尢加入面回春意開牕訝月華丰穰應有象佇聽頌污邪

三

賞雪嘗新酒初昏喧漸沈從容論世事慷慨發豪吟黼扆淸光逺江湖憂念深蒼生猶凍餒何以慰吾心

四

賞雪嘗新酒同寅喜盍簪跳珠初淅淅飛絮漸■﹝毛參﹞■﹝毛參﹞髙論兼今古淸歌雜笑談老予慳飲量今夕亦沈酣

五

賞雪嘗新酒空庭夜色明偶因公事暇聊適片時情紫塞烽猶警黃河水未平迂疏無寸補空有二毛生

六

賞雪嘗新酒忘形孰主賓心交非市道情洽見天眞民俗猶趨薄儒風未返淳一尊應暫適終合乞閒身

次韻贈提督踏量屯田程主事

四牡歷丘墟民風隨地書逢人詢敝政計日趣輶車兵欲儲糧餉民思奠室廬使君今處分須體聖明初

江湖壯遊和李侍禦尙絅韻

仗劍別鄕土乾坤欲徧行慿髙能作賦弔古獨傷情艸沒唐虞甸苔荒丰鎬城經遊何地好我亦濯塵纓

送方君子大赴春官二首

才子气如虹雕鞍白玉驄攜書萬里外獻策五雲中豹變南山霧鵬摶北海風此心逐流水一路與君同

二

髙折蟾宮桂殷勤謁聖君論交感知已對酒惜離羣劍浦舟搖月棃關路入云庭闈回首處離思漫紛紛

送李君唐英赴春官二首

秋雨度江城攜書上帝京雲山橫去路煙艸感離情已冠棘闈選還魁蘭省名他時霄漢上珍重樹芳聲

二

感別情偏切離筵酒易酣孤舟搖霽月一騎入晴嵐戀闕心懸北思親夢繞南明朝倚樓處雲樹思難堪

送林君季厚赴春官二首

嚴翁黃閣老君復紹淸芬月窟攀髙桂天庭謁聖君徵帆衝暮靄驛騎入秋云他日靑霄上相期更策勛

二

欲獻天人策殷勤覲九重朝陽鳴彩鳳瀚海起潛龍錫宴宮花豓題名禦墨濃嚴翁調鼎暇獻壽啟黃封

秋夜回文

弦管雜歌謳坐間竹簟幽蟬聲幾樹暝雁陣一天秋煙寺僧敲磬月樓更轉籌年華任醉飲興適卽忘憂

棃關讀林九牧遺刻

昆季同經此題詩在翠微要穿楊葉過方向嶺頭歸姓字終聨擢山川與有輝至今苔未蝕讀罷思依依

楓嶺

楓嶺度徵軒臨風思惘然蒼松悲唳鶴深谷慘啼鵑泉雜山頭雨人穿樹杪煙庭闈何處是長望白雲邊

客中四時詞

花影隨日移鳥聲逐風度索居元寂寥祇恐韶光暮

二

暑雨潤吟箋燻風淸緑綺新蟬欺客愁庭槐吟不止

三

荷落一池風菊開三徑雨無窮離別懷況聽寒虫語

四

飛雪透疎欞隆寒襲重被鄕心觸景生惆悵難成寐

棃嶺道中十八首

古樹吼寒風危峯映夕照對景獨傷懷厭聽哀猿嘯

二

翠壁瀉寒泉蒼林棲薄霧日暮白雲深忘卻閩關路

三

楓葉飄殘紅松林生寒碧役役世上人奔走不遑息

四

深林蔽夕陽寒泉瀉蒼壁雙親久別離瞻云情罔極

五

峯髙覺澗深山轉疑路絕村逺投宿遲松梢掛新月

六

地暖樹未凋臘殘梅欲放無端景物奇妝點詩懷壯

七

孤鶴唳蒼松哀猿嘯寒月遊子久未歸對景鄕心切

八

鳥道碧苔封斷橋芳艸沒峯危似虎蹲樹古如龍屈

九

古寺倚云岑幽亭闞烏道肩輿行處髙西風落人帽

十

衰艸遶山深暗泉緣澗響岧嶤嶺路髙白雲隨足長

十一

花發不知名水落石潭響山川爭秀麗吟余足淸賞

十二

樹擁碧山深水急寒灘淺佳景難收拾新詩謾裁剪

十三

野燒明荒山寒林覆深澗風景役吟魂忘卻浮生嘆

十四

白石積蒼苔靑林雜紅樹翹首望鄕山云深知何處

十五

風飄野菊香霜壓山楓敗客思誰能寛賴有同袍在

十六

溪轉板橋斜峯回鳥道曲山泉最可人淸音潄寒玉

十七

斷霞橫蒼山淡煙迷逺樹艸傍幽泉生冰凝如玉筯

十八

花開不爲春路濕非關雨空谷一聲傳山川學人語

夏夜宿萬壽觀萬花園次友人李唐英韻

夏夜琳宮裏開軒面面淸池幽荷簇錦庭淨月鋪瓊修竹弄晴影疎松起籟聲無端靑艸夢盡向此中生

未軒文集卷八

●欽定四庫全書

未軒文集卷九

﹝明﹞黃仲昭撰

○七言詩

送北閣林先生之任潼川

先生自是儒中彥才華磊落人爭羨講道鄕園淑後人桃李紛紛栽欲徧執經我亦曽相從菲才深荷開顓蒙有時程門立寒雪有時馬帳談春風徵書忽起衝霄鶚我亦乘風遡寥廓相隔雲山幾萬重相思煙艸幾回緑去年謁選來都城相逢一笑春陽生除書忽從天闕降教鐸又載潼川行潼川迢迢在何許落日孤舟發汀渚心逐瞿塘峽上云夢殘白帝城邊雨講堂沈沈白晝長滿池芹藻飄淸香化雨時來一揮灑教澤到處皆汪洋嘆我年來日茅塞那堪復與先生別後夜儀刑不可親夢魂長遶巴山月

送同年陳宗調榮歸

六龍禦極綏八荒勵精圖治求俊良陳君自昔工詞章倒挽文星歸筆鋩翩然掉鞅馳文場淩風一箭誇穿楊聖恩與海同汪洋錦衣特許榮故鄕五花駿馬靑絲韁春風蹀躞岐路傍閩山峩峩閩水長此行山水俱增光況復慈親在北堂天開壽域殊未央上堂拜獻紫霞觴下堂戲舞斑斕裳萱花玉樹相輝煌堂中藹藹春無疆丈夫功名須早償莫教玄鬢生秋霜鳴珂竚待歸巖廊披肝露膽酬君王上令治道躋虞唐下令黎庶臻平康龍章指日重顯揚千秋萬古長流芳我家雙親七十彊別來甘旨無由將君行未得同翺翔引涕空望天南方千里萬里云茫茫

送張先生進實錄回任河間得尊字﹝三山張續也﹞

先生問學推淵源才名早已髙閩藩振鐸榮沾雨露恩春風桃李花盈門王畿史牒推討論書成親捧朝天閽盍簪幾度經黃昏笑談滿坐春陽溫朔風吹雪飄塞垣頑云一色連川原匆匆復駕南歸轅霜蕪寒柳堪銷魂行潦難畱瀚海鵾雲霄萬里終髙騫此時重掃京華軒浩歌共醉黃金尊

壽萱堂爲宋仲和司訓賦

鏡裏靑鸞飛去早冰玉襟懷長自保玄髮年來變成縞鳳雛總喜風標好欲慰慈親躋壽考堂前特種忘憂艸燁燁繁花映晴昊對此慈親春浩浩一雛朝陽振文藻新沐天恩出蓬島錦衣特訪鄕園道獻壽流霞傾瑪瑙日向花前申頌禱長對慈親勿枯槁遐壽直同天地老

送余先生教授淮府

我家嚴君宰邑時先生載道來爲師气味相投卽相契直與管鮑同襟期我時亦侍嚴君側山斗光中識顏色滿懷拍塞皆陽春就之如入芝蘭室嚴君解印賦歸與先生去曵王門裾河梁馬首東西別幾回江上丹楓疎年來我作金鑾客幸遇先生朝帝闕典衣共話十年前浩歌醉吸淸尊月月圎月缺苦不常人生亦恨多參商明朝又向河橋別離懷迥逐煙波長官閒時會賓僚宴山水遙知品題徧江云渭樹倘相思春風好寄歸鴻便

送耒陽謝文善知無爲州﹝同年文祥之兄也其父亦嘗知是州﹞

尊翁昔作無爲守千里弦歌沸淸晝騎箕一去今幾秋甘棠蔽芾還依舊振振公子人中麟承家蚤歲攀龍鱗天上榮沾新雨露剖符復治無爲民東風緑徧都門樹五馬帶將春色去郡人已識使君賢還似尊翁好風度在昔胡威似父淸一時父子俱光榮期君努力追芳躅勿墜尊翁舊政聲

送思承林貳守之任淮安

昔年曽跨南溟鯤鞭雷掣電登天閽剖符去作冀州牧春風弦誦盈千門九載功成重入覲承恩又佐淮陽政利器當逢錯節施驊驑暫向康莊騁都門出祖華筵張燻風滿座荷花香酒闌一笑拂衣去龍泉燁燁生寒芒去年我歷淮陽道平田四望傷秋艸期將丹府一圑春散作甘霖起枯槁

送同年翁宗海歸省

三月鳳城春色好看花踏徧長安道白髮慈親老北堂夜夜天涯飛夢到九重得請還故鄕片帆便逐南雁翔舞袖蹁躚錦云繞壽觴瀲灩丹霞光板輿迎養私心穏還向僊班聨玉筍剩吐胸中五色紋獻入蓬萊補龍衮

送僧石庵歸饒州

上人自是雲水蹤一瓶一錫西復東參禪遊徧京華寺忽憶故鄕天外峯滿空涼露洗殘暑木杯曉發長河渚吹醒禪心蘋蓼風驚殘詩夢梧桐雨一夜蒼松偃故山叢林法侶應知還遙想山中舊猿鶴相迎已出蒼松關

送三山姚志學知臨川縣得美字

禁鐘催盡銅龍水銀蟾半墜鴉聲起有客承恩出帝城紫陌東風嘶騄駬錦筵祖餞百花前金尊緑酒香浮蟻酒闌上馬不可畱目斷雙鳬碧雲裏瑤琴到日奏陽春散作弦歌環百里桑麻隨處藹晴雲桃李滿城簇香綺汝川之水千尺深知君惠澤亦如此他年靑史傳循良中牟善政寧專美

雪後西郊卽事

玄云一望連平陸朔風到處飄滕六應疑天上有神工開刀碎剪昆山玉朝來旭日當天紅乾坤萬象光玲瓏走馬西郊縱吟目如入瓊瑤世界中路東甲第連雲起金帳圍春斟緑蟻路西亦有豪華家龍管鳳笙喧聒耳幽人獨愛尋梅花花底敲冰自煮茶淸白無端風味好豪富紛紛何足誇

內閣試新秋詩

梧桐一葉飄銀牀塞鴻又逐南云翔祝融促駕收炎光白帝持節行淸商斗杓回指天西方乾坤六合生微涼寒暑推移羽箭忙翻驚事業無寸長年來自幸遭虞唐簉羽靑霄鵷鷺行祿食朝朝給太倉恩波應與天無疆赤手未得攀穹蒼拏云細補龍衮裳況復雙親老北堂西風華髮添新霜晨昏甘旨無由將仰天但見云茫茫烏鳥私情遶故鄕奮身欲往川無梁爲忠爲孝俱未償感時撫景心彷徨人非金石那能常終與艸木同凋傷此心終始能無忘可以千載傳流芳逢秋何必愁中腸

題馮醫士藥園幽趣捲和陸修撰鼎儀先生韻

數畝幽居深復深逶迆一徑入雲林開園特傍靑山麓引水遙從碧澗潯市逺不聞來俗駕心閒寧復夢朝簪籬邊帶雨朝移菊壠上鋤云晚種芩舊植杏林多結子新培橘樹漸成陰淸香遶舎微風動翠影翻階霽月臨功效似能回造化刀圭亦足已呻吟但令枯槁陽春轉肯受尋常世利侵醫國不殊秦緩手濟時還契葛洪心笑予俗病幾成癖欲借仙源一洗襟

早朝

百辟朝趨紫禁中衣冠何幸躡仙蹤雞人才唱沈殘漏鳳闕將開動曙鐘天仗入時云擁道霓旌度處露零松月臨太液金爲水花滿蓬萊錦作峯韶樂九成儀彩鳳云車五色駕飛龍階前紅影開宮扇殿上淸光識聖容鵷鷺兩班星拱極梯航萬國水朝宗霞凝畫閣晴光爛栁拂雕闌翠色濃星列泰階俱燦燦春生黼座自雍雍儒臣朝罷方歸院又促摛辭入九重

內閣試禁中聞鶯

水盡銅龍殘月皎花霧蒙蒙碧天曉宮鶯夢破一聲鐘無限淸音聽不了綿蠻初起上林東須臾又度長樂宮似識九重春色好往來長戀禁城中數聲逺出蓬萊樹縹緲鸞笙隔煙霧數聲近繞掖垣花參差玉笛鳴仙家倐忽天門上晴旭逺近和鳴無斷續變態中含宮徵音鏗鏘似奏韶鈞曲豈無燕雀鳴春林繁音啾喞難爲聽亦有鷓鴣啼暮雨淒淒喚起鄕心苦何如鶯囀五雲間傾耳盡動春風顏簉班我亦金鑾署日聽淸歌發奇趣

送春

惆悵東君又欲回襟懷從此爲誰開懶尋南浦踏芳艸自倚東闌看古槐栁外已無鶯宛轉簾前惟有燕徘徊殘紅狼藉隨風去暗緑離披逐雨來羅綺香消深院落笙歌夢斷舊樓臺遊蜂有恨環幽樹落絮含愁點碧苔風景已知畱不住漏聲無柰苦相催待看歲晚寒收盡依舊陽和被九垓

賜扇

宮扇朝頒出金闕詔賜羣臣掃炎熱分來紫禁五色云裁作靑天半輪月烈日輕搖灝气淸天香冉冉浮衣襟阜財解慍平生志擬助燻風入舜琴

賜粽

鳳城佳節逢天中衮龍曉禦蓬萊宮光祿傳宣頒角黍廷臣盡沐天恩隆中官捧向龍墀案翠云擘破黃金爛天廚制造元異常氤氳滿地香風散卻憶故園天一方無由得奉雙親嘗

止賜酒﹝故事自十月朔始日賜庻吉士酒至四月晦止歲以爲常﹞

聖皇體天敷庶政飲酒亦欲順時令詞林气候栗冽時黃封日賜驅寒威盛夏驕陽正炎赫斯時飲酒當知節以玆特詔光祿官天廚芳醑暫停頒非若楚王慢賢哲醴酒不爲穆生設

題王孟端畫竹

九龍山人標格奇平生與竹同襟期興來爲竹寫眞意筆端颯颯生涼颸一枝髙拂靑霄霧葛陂神物化龍去一枝低掃白石苔緱山仙子乘鸞來疎影微茫逺還碧頗似瀟湘秋月夕翠色蘢蔥近更深又似淇園春雨晴昔年老可今安在遺迹流傳重千載山人揮灑更入神使可見之心亦駭我家閩山叢竹幽朅來不見心悠悠今日披圖看風景分明一叚閩山秋

觀斗雀

玉署沈沈春晝靜嘉木滿庭煙翠暝黃雀應知地勢幽呼朋引類紛成陣萬物𨿽云各有營爾形至渺良易盈何事心中亦不平昂頭鼓翅忿且爭兩雄相持不相讓失勢俱落空庭上戰聲葉底亂啁啾落羽風前飄蕩揚須臾驚散各西東怒气猶似橫胸中嗟爾由來气類同胡爲轉眼難相容鳴呼世人競利亦如此何必臨風深嘆爾

寄壽母舅鄭梅所先生曁妗李氏七十得齒字

南湖衍慶源一派流迆邐烏石山前秀气鍾華堂矗矗連雲起中有齊眉鶴髮仙紫鳳靑鸞相並峙閱世升平七十年方瞳雙碧照秋水梅花灼爍晚方妍慈竹蘢蔥寒更美我昔棲遲故國時長向堂前拜容止撤蔀砭愚荷愛深於分𨿽甥恩則子年來幸獲遭聖明玉筍聯班五雲裏閩南回首天茫茫獻壽無由斟緑蟻題詩逺寄鶴南歸聊代芳筵祝遐祉我家雙親七十餘別來久曠供甘旨卻喜城東數畝廬門墻咫尺聨桑梓相期朝暮慰離懷壽域徜徉樂余齒

題林純禮戶部山水圖三首

石室燻風

赤日燒空方六月石室招提最淸絕燻風習習起巖阿爽气蕭蕭滿林樾林君自是人中仙尋幽慣醉薫風前簉羽鵷班今幾載舊遊回首心懸懸半幅生綃寫幽致吟邊猶覺生涼意

綬溪秋月

憶昔曾同泛煙艇特訪綬溪良夜景皓月含秋鏡一輪晴波漾彩金千頃萍梗飄零苦不常又從雲路同翺翔眼前皓月𨿽無恙其柰山川非故鄕他日靑霄濟時了還溯流光共吟眺

玉湖霽雪

天孫夜剪銀河水散作琪花滿林卉平湖萬頃如月明老龍驚舞澄潭裏我昔釣雪蒼苔磯飽吸淸气歸吟脾羸馬別來成底事但覺塵土緇人衣何日扁舟棹晴雪湖心洗我襟懷潔

壽慶堂爲陳景厚地官賦

翠壺之山淩碧穹一脈東去如遊龍蝘蜒數里聨鰲峯峯前佳气長鬱蔥陳家逺自莆城東構堂此地誅蒿蓬堂中矍鑠黃眉翁一雙碧眼光曈曨承家喜有賢阿戎鵷班接武朝重瞳紫誥推恩下九重錦衣光映酡顏紅君家在昔稱儒宗一門世徳誰能同正獻當年輔弼忠鼎彛刻徧銘勛庸文貞茂徳淵以衝一時學者資陶鎔鈍齋淸隠山林中孤云獨鶴飛長空忠肅生當宋祚終殺身就義眞從容瓚公亦復追其蹤至今淸史同昭融浮世紛紛昧所從貽謀但欲金玉丰園花旦夕開纖穠秋風回首成空叢何似君家慶澤鍾累葉洊被恩光隆相期努力攄丹衷大施霖雨蘇疲癃立身不墜前人風還壽斯慶垂無窮

壽髙都憲父母七十

貴溪之山淩紫虛一雙彩鳳山中居呼吸三气吞華腴翺翔千仞超塵污從教滄海成丘墟雄鳴雌應長康娛孕秀還生瑞世雛九苞文彩春華敷朝陽碧梧千萬株春風滿地陰扶疎鳳雛髙飛棲碧梧長鳴喜聽諧笙竽好音終始期不渝喚回四海爲唐虞雙鳳之心當益愉遐齡應與乾坤俱

一樂堂爲章丘教諭方君子大賦

烏山一脈靑如龍山前鬱鬱佳气鍾方家有堂■﹝立乞﹞當中堂中樂事應無窮白頭二老肅以雍年華七袠顏猶童膝下諸郎篤友恭塤箎疊奏諠春風靈椿諼艸長靑蔥荊花棣萼尢纖穠此樂由來世罕逢君家得此誰能同況有白眉雙阿戎文章五采稱人雄伯兮身已淩層空仲也气亦吞長虹龍章不日膺褒封玆堂樂事當益隆

壽贑州李太守琎母八十

隴西阿■﹝彌上女下﹞女中傑母儀婦道俱超絕和丸教子早登庸五馬專城凜冰雪作善由來天降祥年華八袠身康彊霞帔珠冠侈恩渥芝蘭玉樹爭輝光朱門設帨當玆夕黃菊香中啟瑤席和云石髓甘若飴凝露蟠桃赤如日贛江之水流滔滔贛民擬釀爲春醪年年酌獻萱堂上用介眉壽南山髙使君團圞同白首長與贛民作慈母

爲周翠渠題雪竹圖

翠壺之陽多緑竹一一昂霄美如玉長風吹雪壓枝頭節操愈堅不少屈西川方伯周翠渠襟懷不受纖塵污節比瑯玕淸比雪四海人稱偉丈夫良工寫此入圖畫殷勤持贈何爲者雪宜呈瑞作丰穰竹擬爲筩恊風雅聖皇出治圖雍熈俗未還淳民苦饑丈夫有道須濟時莫負平生玉雪姿

壽林君叔孟八十

君不見束廣微歲旱禱雨蘇民饑民祝壽考無窮期又不見竇禹鈞平生陰隲通神明五子貴顯身康寧我愛林家東谷翁二公之徳將無同爲兵輸稅寛囚系爲民輸粟瘳疲癃命服已看旌義槪八旬況復逢時泰兒孫羣戲老萊衣賓朋共祝莊椿歲從來積善流慶多始終一徳求靡它徳日益新壽益永還看孫子登髙科

山海奇觀爲崇安司訓屠景賦﹝景以劉提學委署平海衛學﹞

武夷之山天所辟三十六峯炫丹碧中有精廬祀紫陽萬古斯文賴昭晰東海之水龍所宮吞吐日月涵長空海濱佳气忽融結千年鄒魯聞儒風屠君褎然東浙彥一經早領鄕闈薦屈登乙榜教崇安劍气時作虹光見年來捧檄過吾莆平海武學需師模淸操何嘗問修脯雅志但欲談詩書武夷正在崇安境千古奇觀君已稔髙山仰止長不忘進徳之功豈容寢平海城臨東海濱洪濤細浪皆成文君子之文能若此司馬子長焉足論觀象於山徳應進觀法於海文尢盛來春三策獻天人疾雷一聲寰宇震

送方介卿還南都

烏石山前舊名閥年來樂事尢奇絕看花春日影聨翩錫誥明廷寵稠疊憲府難兄偶過家儀曹弟亦迂星槎雙親鬢毛猶未雪二子銀帶俱生花華誕春風啟瑤席紛紛獻壽羣仙集安期火棗大於瓜王母蟠桃赤如日化國之日舒以長雙親壽考應無疆雲路顯揚殊未艾華堂福祉尢難量移孝爲忠有明訓尋常定省何足論好攄衷悃紹臯夔用致吾君軼堯舜前日難兄赴嶺南霜威已見摧姦貪今朝難弟歸蘭省明堂不久需梗楠離筵酒盡靑山暮一片愁心關去住他時皓月白門秋夢魂還繞烏山樹

題魏憲長山水四首

春景

乾坤昨夜東風起春入林巒絢靑紫眼前風物有如此世間何處差可擬初疑皇都二月時花衢栁陌相蔽虧使君退直金鑾殿獨騎驄馬行春熈又疑五羊城下路海色山光雜煙樹使君按節觀民風星軺時向棠陰駐又疑山水如錢塘雨餘處處民耕桑使君分憲卹民隠陰崖寒谷回春陽又疑風光似南浦滕王髙閣臨江渚使君持憲豺虎藏千里湖山民按堵玆圖𨿽云咫尺中俯仰意態應無窮題詩愧無五彩筆爲君聊紀曽遊蹤

夏景

靑山萬疊髙崔嵬流水幾道相縈回曉日村墟煙靄散燻風樓閣簾櫳開漳南古稱形勝地家尙詩書人禮義海濱鄒魯名尙存圖中風景無乃是故家門巷深復深千章古木靑森森赤日行空絕炎暑緑云滿地屯淸陰使君亦是漳名族林隙依稀見華屋牙籖揷架光陸離弦誦通宵聲斷續學成萬里趨天關手扣閶闔呈瑯玕中外激揚振風紀姓名已覆金甌間歲旱還期沛甘澤回首故山歸未得他日功成作晝遊山川定應增秀色

秋景

昔余早謝紅塵鞅誅茅結屋靑山上靑山偃蹇如傲人我意不與山相讓日出羣峯霧露余乾坤俯仰如冰壺翠竹丹楓列圖畫淸泉爽籟鳴笙竽架有詩書尊有酒盡洗胸中舊塵垢升沈榮辱豈吾憂耳目肺腸皆我有年來失計辭故鄕應召萬里朝明光聖恩特畀西江節要令士俗回淳龎馳驅誓竭駑駘力世路多虞苦難測半生心事竟沈冥依舊塵埃滿胸臆昨宵飛夢鄕山陬看山轉覺心含羞寄語移文未須作琴書非久歸林丘

冬景

頑云亙野同一色朔風驅霰聲瑟瑟須臾散作六花飛天外羣峯頭盡白入夜郊原積漸平江樹幻作玕琪林山人中酒睡初起卻疑六合秋蟾明我家炎方地少雪宦邸驚看豪興發偶因公事出郊坰縱目湖山賞奇絕城東綺閣諸王孫嬌歌響遏行空云城西甲第多豪門流霞泛滿黃金尊憲臺使君偏耐冷自擊淸冰煮春茗錦裘珍饌非不能民有饑寒心未忍殷勤起訪溪邊梅乾坤春信何時回欲挽陽和徧寰宇盡令寒士歡顏開

送道錄司玄義堵崇徳還京

黃金臺下神仙客秋水精神玉標格气淩星鬥詩思豪光射蛟魑劍花碧一朝拜命辭帝閽函香萬里來南閩口宣天語答靈貺手啟玉笈修明禋禮成告我還朝去鶴馭翩然畱不住今朝樽酒歌別離明日關山隔雲樹

題東坡遊赤壁圖

誰削層崖如壁立萬仞崚嶒倚天赤亭亭雄據大江濱气勢似與江流敵東連夏口西武昌控荊引蜀形勢長英雄割據竟何在山川千古猶蒼蒼東坡老僊玉堂客文章气節稱人傑才大難爲世所容萬里黃岡竟遷謫梧桐一葉驚早秋淸宵約客來同遊匏尊瀲灩吸明月扁舟蕩漾浮中流白露橫江夜將半萬頃浮光影淩亂孤臣頃刻不忘君感慨長歌望霄漢洞簫一曲倚歌聲如泣如訴難爲聽幽壑濳蛟驚起舞孤舟嫠婦悲淚零達人襟懷隘八極外物何嘗論得失蠅頭蝸角了無心山月江風盡堪適胸中礧磈澆未平洗盞更酌陶幽情酒闌舟中相枕藉旭日欲上東方明髙興由來浩無際此心直與江山契風淸月白擬重來玆逰豈盡平生意十月之望維其時舊遊佳客仍相期牀頭鬥酒藏已久舉网復得江魚肥載酒攜魚泛空碧江山變態應難識水落石出江有聲斷岸茫茫幾千尺躡衣長嘯披蒙茸窮搜不憚登虯龍上攀棲鶻之危巢下俯馮夷之幽宮倦來仍上扁舟去放棹中流隨所住翩然孤鶴橫江來化作神仙夢中語坡仙一去今幾年兩賦擲地聲鏗然當時權姦肆排擊不啻腐鼠誰復憐我昔謪宦長沙日滿擬經過訪遺迹典衣沽酒酹英靈一吐輪囷豁胸臆聖恩浩蕩旋賜還未得遂此瑰奇觀今日披圖發遐想楚天萬里云漫漫

東黃四景爲族叔祖方軒先生賦

文筆鍾靈﹝堪與家謂吾狀元公坊前石幢爲黃氏文筆吾宗文獻皆鍾靈於此﹞

石幢亭亭蒼玉立數尋遙倚西山碧宛如大筆架山曲壯觀莆城聞自昔吾家聚族幢之東人豪疊出稱儒宗咸謂斯幢作文筆千年秀气玆焉鍾風景依然尙如此孕秀鍾靈殊未已云仍努力紹書香罔俾前修得專美

印池流澤﹝涅盤云前埭一條龍東黃三印斗蓋東黃古有三池謂印斗池﹞

烏山一脈紆且長吾宗奕葉居其陽流水縈回自山下到門匯入三池塘池塘一一方而小昔有神僧呼印斗知稼當年擢大魁謂此鍾靈實非偶祖宗積慶良已隆流澤與此同無窮一派今分東海上詩書擬振前人風

品樹成陰﹝涅盤云品樹成陰日子孫千萬億吾宗舊有豫章三株及宋季子姓果多﹞

吾家遷莆歲月深舊栽品樹參天靑況復先人多種徳直與玆樹同敷榮慶流孫子昌而熾適當品樹成陰際因知樹乃徳之符神僧特識蒼天意世運推移樹已薪祖宗徳澤應長存一徳相承能不替會看孫子重振振

稼村聚族﹝吾宗狀元公號知稼翁鄕人因稱其所居爲稼村﹞

伊昔吾宗知稼翁文章气節稱人雄卜築稼村三百載參天喬木靑蘢蔥巍巍先祠屹中峙列屋兒孫自鄰里蘋蘩歲歲奉蒸嘗燈火家家究經史方軒先生族之良白頭晦迹東海旁殷勤作圖紀先迹云仍百世期勿忘

慶同年潘提學應昌壽﹝號畱鶴亞參應升兄其所居堂扁曰荊花榮壽﹞

畱鶴先生百夫特未老懸車歸故國興來艸聖追鍾王醉後新詩邁元白況復堂前春意賒紫荊灼灼開繁花天恩汪洋殊未巳壽域浩蕩仍無涯季夏堯蓂生七葉先生歲已周花甲常疑宿酒上蒼顏未許新霜點玄髮年年此日壽筵開滿堂歌鼓喧如雷門外賓朋集珠履膝前孫子傾金罍季方薇垣久爲客目斷鄕山海天碧幸因嵩祝上京華得遂晝遊話胸臆天臺之山淩九天臨海之水涵百川開山種秫釀海水直蘄山水俱齊年

題畫魚五首爲劉方伯賦

二月澄江春浩蕩遊魚共逐桃花浪就中錦鯉獨殊常軒然欲奮靑霄上頭角行看變化成鞭雷掣電遊紫淸捲起滄溟千萬頃散作霖雨蘇蒼生卻笑長鯨數千尺橫海吞舟亦何益

神魚遊戲淸江滸三十六鱗盡堪數風雲未會暫徜徉鰍鱔區區亦爲伍一朝變化升天池凡介纎鱗那敢窺丈夫未遇亦如此紛紛薄俗休相欺

東風吹春滿平湖遊魚作隊依菇蒲一魚悠然出深藻細鱗巨口形如鱸舉网中流魚可得尊中況有新篘碧我欲喚起東坡翁共泛扁舟過赤壁

聖主恩波溥八夤羣魚亦得沾深仁有魚依蒲玉爲質有魚戲藻金爲鱗躍浪才看在芳渚沿流又入深淵去因知至理亦如斯隨事隨時無定處

昔年通籍金鑾署太液池邊日來去蒼鱗隔藻弄晴暉紫蟹攀荷吸朝露僊凡一隔經幾秋此景不見心悠悠今日披圖賞幽致卻疑重向池邊遊

壺山惜別送鄭惟亷歸常山

壺山積雨朝來歇商飆吹紅入楓葉感時對景足驚心況復行人話離別去年君向壺山陰六經義理鉤其深駭浪奔騰翻學海鮮葩絢爛翹詞林今日旗亭折楊栁龍泉如虹射牛斗中立程門道已南阿蒙吳下才非舊君家世父烏臺英徳威久被閩南城騎箕一去今幾載閭閻赤子猶知名君歸重淬吳剛斧來歲攜登廣寒府桂花斫取最髙枝邁烈揚芬紹前武

半松爲莆郡司訓松江宋黻賦

蒼松如龍出幽谷未露全身露頭角天生大材不大用半在雲霄半林壑浮世難逢匠石過空餘滿地淸陰多明堂不作歲雲暮松兮松兮柰爾何

題蒼鴝鵒爲寗方伯元善賦

東風吹緑垂楊枝搖煙揚日輕如絲幽鳥飛來立枝上金眸蒼羽標格奇慧性還能學人語花外時聞數聲度好音擬奏蓬萊宮雕籠鸚鵡休相妬

送林文華先生校文還瑞州

昔年我廁金鑾署先生載道西江去儀刑逺隔廬山云夢魂長遶筠州樹今年我客南都城先生拜命司文衡五夜文星向奎聚一時藻鑑如冰明人生聚散風前葉昨日相逢今又別離筵無惜醉芳尊後夜相望只明月

題壽星圖壽胡揮使六十

弧南有星光晰晰溥照八荒開壽城降神孕秀應難測化作人間萬夫特壯歲風雲劍三尺曾掃欃槍樹奇迹拂衣一笑歸泉石緑酒黃花供散逸轉眼流光盈六十方瞳一雙炯如漆蓬矢桑弧懸此夕華筵獻壽羣仙集瑤池蟠桃如日赤蓬島瓊漿和露碧玉皇案上長生籍姓名特許今增入乾坤華腴飽餐食日月精英長呼吸南山之壽焉能匹直與天地同無極

題七賢度關圖

玄云亙野天將雪寒气襲人風獵獵關門凍雀棲不飛關樹寒梢僵欲折七賢逝此將安之山川不憚長驅馳蹇驢伶俜足無力僮僕局蹐心苦饑聖賢之仕行吾義義或不行甘棄置刓方爲圓豈所能枉尺直尋非素志翩然拂袖辭朝班采芝笑指雲中山謀生孰計田園少浩歌且喜天地寛畫史憂時有深見作圖豈但供奇玩願公獻入蓬萊宮長與君王作龜鑑

雙喜白頭圖爲林時潤賦

東風吹緑棠樹枝白頭並立毛羽奇喜鵲亦知春信好雙飛樹底鳴相依君家髙堂多喜气白頭二老容顏晬風流畫史最多情特托幽禽寄深意愛親由來根至情百年𨿽喜尢兢兢白頭變玄玄復白始慰孝子平生心

承林見素示和曽司直九日無菊詩次韻奉答

江南菊開苦不早百年謾說重陽好我性不飲復無花雅懷頓減柴桑老雲臺圖畫逐煙塵金穀繁華餘蔓艸看來富貴眞浮雲花前有酒須傾倒我𨿽不飲亦彊斟誰愛名場受閒惱憶昔輶車行役時滿幘飛埃不遑掃昨承優詔許歸休喜劇應同獲奇寶老得身閒卽是僊安用交梨並火棗歸來重理舊詩書至理淵微細探討尋常有一契吾心卽反於身以自考乃覺從前事總非天賦吾眞漸枯槁迷途未逺幸回轅終愧當年郭有道洛社風流繼自今珍重同盟永相保詩稱引翼躋壽祺爲君髙歌申頌禱修身俟命在吾人此外悠悠隨大造

再和前韻以寫餘興

臺省爭誇致身早誰識黃花風韻好浮沈宦海浩無涯寵辱驚心容易老紛紛桃李競春華一夜狂風委芳艸吾黨行藏與世違後生譏評恆絕倒懶從勢路乞人憐閒向東籬被花惱冷蕋疎枝未有期此日蓬門爲誰掃有酒還畱待菊開醉臥醒吟是吾寶盤飱淡薄芼溪蒓果實尋常剝園棗以此易彼誰得失玆理分明易尋討汾陽功烈震乾坤不過中書廿四考身後流光未百年故宅疎槐已枯槁人生性分有眞樂千乘王侯吾不道多君納祿早歸來出處完名眞自保一度花開一醉吟百歲爲期共君禱莫愁送酒無王弘薄田有秫吾能造

石室小隠得艸字

金穀繁華世稱好西風一夜凋零早上蔡威權逼穹昊東門黃犬嗟難保卓哉羅君契玆道名利場中迹如掃石室巢云事幽討一榻淸風小蓬島有時豪吟豁襟抱山中萬物經品藻有時花前獨傾倒陶然一任韶光老我昔躬耕南畝稻心與乾坤同浩浩年來苦被微名惱玄髮無情欲成縞野馬何年脫塵皁同向雲中拾瑤艸

燕樂亭﹝在鐘山之陰蔣王祠旁李司馬所構也代孫寺丞賦﹞

蔣王祠下多遊客特構幽亭庇休息八牕嘉樹散繁陰四座奇峯飛翠色元戎小隊朝出城釃酒椎牛來落成綺席弘開縱歡笑新詩疊唱歌太平因號玆亭爲燕樂歲歲春風還有約願分此樂及蒼生盡挽疲癃出溝壑

愚軒爲髙都憲賦

小智私以鑿民風日澆漓狗盜雞鳴紛變詐神機鬼狀爭怪奇南臺都憲眞超卓鏟采埋光全太朴滿腔眞意與天逰半點機心無地著世人競諛佞口舌如箎塤寧爲周禦史期期發忠言世人多詭隨不異鉛繞指寧爲栁士師直道終如始眼看薄俗恆自懲開軒因以愚爲名如公豈是眞愚者欲與往哲同垂聲願公無遽歸鄕土盡挽民風復淳古

三宜庵爲髙都憲賦

都臺有客人中彥卓犖才華金百煉忠貞耿耿動宸旒風裁稜稜肅邦憲哲人所見殊非常世事多與心參商浩然歸思不可遏千里再拜陳封章臣忝南臺司憲紀庻政皆歸臣統理設施容或乖其宜罪𨿽有歸臣實恥老親況復雙龍鐘家無應門五尺童臣沐隆恩歸未得故山回首情無窮臣齒於今過半百二毛漸覺秋霜白疾病侵尋志慮衰施於有政寧無惑以玆三事恆自嘆公義私情俱未安揆分惟宜置閒散天恩倘許當銜環聖主方求經濟者得士如公寧忍舎公心不啻金石堅丹悃重陳雙闕下帝曰卿才實有爲卿言懇懇難竟違膝下許卿得終養未許終老山中扉綸音南來不信宿拂衣一笑歸鄕曲進退從容大義明孤標眞足扶頹俗我位於公固不侔我身自揣尢宜休太息髙風先著步題詩送別令人羞

題梅

山人自昔多佳興手種梅花滿幽徑風韻尋常盡絕奇況有明月相輝映夜深索笑檐之隅仰視天宇如冰壺獨嗅寒香不成寐起酹尊酒招林逋何當借榻梅邊屋長與梅花伴幽獨飽收淸气歸肝腸一洗胸中舊塵俗

題畫梅爲余君稷興賦

一脈陽和初破凍孤根得气先萌動南枝北枝爛熳開商鼎已作和羹夢輕風時度巖谷間淸香萬斛飄人寰獨抱冰霜淸白操恥競桃李芳菲顏一般風味尢奇絕夜靜林梢上寒月疎影橫牕舞翠虯殘英滿地飛香雪素志寧甘沒艸萊移根終向上林栽春色無邊獨占斷羣花不敢爭先開

江湖覽勝爲吳大尹乃兄浩賦

男兒貴有四方誌生來門外懸弧矢乾坤萬物備吾身歷覽寧辭千萬里張騫乘槎犯鬥牛子長足迹半九州島博識當時推獨步史才後世誰與儔吳君自是新安彥劍气時作虹光見有策不肯幹公侯有才不屑事州縣獨買吳江舟一葉歷徧三江並七澤興發閒登江上山豪來醉弄波間月到處交遊多偉人耳目所接皆奇珍炯炯靈扄貫今古翩翩襟抱超風塵季方吾莆賢父母嚴翁就養幾寒暑彩衣又上閩江船緑酒共聽烏石雨長空雁過秋風涼驪駒又發壺山陽還家故舊應相語勝覽又經天一方

贈松樓玉上人歌和張坦齋韻

上人風度溫如玉況復文雅超凡俗閉戶翻經戒行修登堂見客容儀肅有時泚筆臨古書有時引水澆新竹或從泉石共徜徉或與雲月相追逐老予借榻兩經春靑眼相看情愈篤校書永晝每烹茶酌客淸宵頻剪燭同袍幸有坦齋翁時聽淸吟散煩燠上人亦學參詩禪講論時時見心曲修纂於今已畢功分手將歸故山麓短歌一闋寫離懷回首南山煙樹緑

三友樓爲孫同知賦

䢐徠大夫擅髙節羅浮僊子應同流亦有淇園古君子相伴幽人同一樓幽人襟懷絕塵垢共結寒盟號三友百年大夢杳難醒萬古淸風長不朽賢孫佐郡閩海東宦成回首歸興濃重構危樓題舊扁欲修先緒追前蹤歲暮羣芳盡凋歇三友敷榮心似鐵相看一笑天地春權門炙手從渠熱

致仕歸言懷效吳體四首

失腳一下蒼苔磯頓覺世途多險巇聖代敢言輕去就時評或恐迷是非混雌與雄烏莫辧隔形吠聲尨曷知歸來穩坐茅檐下閒看白雲生翠微

媕阿媚世吾所慚便尋舊隠南山南寸心靜觀元了了眾口可笑猶喃喃秋風世途雙眼冷夜雨吟窩孤夢酣羮有溪魚飯有粟一飽豈必求肥甘

白日不照吾肺肝曲學阿世誠何顏詩書聊堪遺孫子杞菊亦足供盤餐銅山鑄錢彼爲得瓦甕灌畦吾所安自笑無能成巧宦只合歸伴沙鷗閒

違心徇祿非吾情春田夜雨思歸耕經綸誰能贊化育出處我豈關重輕王侯只如槐蟻夢詩酒聊尋花鳥盟勛烈無階上鐘鼎且免靑史遺臭名

題吳繼學先生家藏邊景昭花鳥圖五首

瑯玕挺碧梅舒白歲暮相依傲殘雪一雙靈鵲何處來枝頭似報春消息良工畫筆妙入神寫生一一皆逼眞半幅霜紈才尺許無限風光照眼新問君玆圖何自得先公育材有遺澤靈襟元不受纎塵諸生獻此旌衷臆嗚呼玆圖百世宜珍藏大訓天球端可方﹝右梅竹雙鵲﹞

海棠春意酣繁花粲如綺枝上依棲三白頭似惜韶華不飛起人生亦愛韶華妍眼閱韶華誰百年邁烈揚芬須及早如此白頭良可憐﹝右海棠三白頭﹞

山禽文彩奇映日尢鮮媚一雙飛上石橊枝似與橊花爭艷麗虞廷九奏歌雍熈鳳儀獸舞紛龍墀玆禽亦合登廊廟雅性自愛山林棲﹝右橊花十二紅﹞

荷蓋已枯槁蘆花亦凋殘雝渠兩兩如兄弟相依不卹空江寒角弓詩成風漸靡斗粟謠興俗尢鄙紛紛塵世鬩墻人見此微禽顙應泚﹝右敗荷四鶺鴒﹞

霜竹弄晴翠寒梅發幽姿黃雀呼朋自爲伍各求所止棲髙枝玆圖用意良有托持贈寧徒供玩樂先公教鐸徧儒林共祝兒孫膺五爵﹝右梅竹五爵﹞

田家詞

官府年來恣徵討里正登門急於火三冬過半稻初登翻說今年稻熟早家人相率往田間協力無分少與老短鎌一派獲聲齊數畝黃雲隨手倒背負肩任初上場男共播揚女舂搗里正醉飽才出門督郵復自城中造急將賤糶納官需且免官刑相苦惱回首場頭稻已空一年生死良難保小兒彈淚向西風說曽田畔拾余稻阿翁回語兒無啼尙冀明年官府好

題萬竿煙雨圖爲江士韓賦

我醉飛夢湘江曲開蓬坐愛湘水緑兩岸蒼蒼風景殊篔簹萬个森如玉寒雲拖雨出遙岑輕煙一抹橫前林斷影微茫鸞鳳舞淸聲淅瀝虯龍吟逺隔層雲看漸晦近拂浮嵐望還翠枝南枝北飛鳥迷葉上葉下珠璣碎須臾雨歇起淸風寒煙吹破猶冥蒙妃淚斑斑濃淡裏孫枝簇簇有無中江君自是髙崗鳳共結寒盟恣吟弄命工寫入圖畫間我見猶疑醉時夢

送何維良歸新淦﹝刑部貟外維孝庶吉士維一之弟也﹞

北風初釀寒吹老都門柳柳下送君行髙歌酌尊酒君家兄弟不可當攀龍濟濟遊帝鄕憲部僊郎唐杜景詞垣吉士宋朱昂君亦承家富文藻甘旨庭闈娛二老數年風雨不連牀幾度池塘空夢艸朅來萬里趨京師金昆玉季情怡怡捲簾笑對荊花樹擊節醉吟棠棣詩回首孤雲飛絕巘鄕心應與云舒捲祇愁去住別離難奚卹往來行路逺酒闌催上潞河舟潞河之水隨東流帆影忽經紅葉岸棹歌迥入黃蘆洲去路行行望桑梓桑梓微茫隔溪水篋中重整舊斑衣膝下跪斟新緑蟻家君昔宰幽燕南尊翁載鐸來杏壇山斗光中識顏色珠璣落處聆笑談君家仲兄鄕進士論交於我最知已紫陌相逢未幾旬雲山依舊成千里題詩今日送君歸令人卻憶十年時一樂堂中歡會處殷勤爲我道相思

病中立秋偶成

春初一臥歷炎暑又見新涼起天宇西風曽不憐我愁頻向疎欞送寒雨

予致仕歸因重葺下臯山莊以居偶誦宋馬子才浩浩歌胸次灑然若有得遂次韻以道所懷

浩浩歌鐘鼎勛庸如命何天降吾衷吾不昧詎肯隨時徒媕阿得意飽餐光祿飯失意歸耕南畝禾浮雲聚散吾何與笑渠傾奪紛操戈君不見蘇秦手提六國印千里騶從徒撝訶又不見馮道身爲五朝相四海瘡痍誰撫摩富貴於時茍無益眼底風花瞬息過浩浩歌鐘鼎勛庸如命何明道列官烏府署伊川勸講金鑾坡補衮不求人過失格心惟以道漸磨權姦一見阻去去心靡他大道日淪喪賢哲終蹉跎時論雌雄元不辧何怪臧倉毀孟軻浩浩歌鐘鼎勛庸如命何圖書滿牀春拍拍煙雲遶屋山峩峩俯仰乾坤無大疚吾生所得良已多神仙渺茫吾不道別有天地長熈和

靑雲橋歌

世人行已多愧天興衰變幻如浮煙程氏承家惟種徳世澤如水流蜿蜒篤生封君能述事長橋特駕河之次靑雲端望子成名駟馬何勞客題字忠壯云仍今幾房封君眞足增前光濟人自是陰功厚食報早見鵷雛翔春風射策金鑾殿勑使傳宣催賜宴冬官政績帝所嘉錦誥恩封人共羨積善由來慶有餘從玆萬里皆亨衢行見公侯復其始紛紛薄俗誰能如

賓竹歌﹝賓竹者舉人曽琰一潤號也﹞

君不見坡仙譏俗士無竹不可醫又不見衛風美進徳菉竹歌猗猗天生嘉植異凡卉狷士品題號君子淩霄髙節挺瑯玕撲地淸陰絕塵滓曽君種竹遶庭宇謂竹爲賓我爲主醫俗豈獨懷坡仙進徳直期追衛武古人取物修其身知仁山水垂法程竹之直兮可以勵吾節竹之虛兮可以廣吾心直節虛心貫始終髙標與竹將無同天上淸風一揮灑人間酷暑何所容功成三徑重歸日賓主相看無愧色

題山水圖送宋汝勤赴安州學正次劉學士韻

安州我舊遊風景如看畫黌宮淸絕隠林塘別構茅亭芳樹下諸生幽抱此傾寫舞雩詠歸同雅雅君拜新恩教此州官淸地僻心境幽榱桷棟梁収拾徧大手還修五鳳樓嗟我別來今幾載披圖猶認舊滄洲今日題詩送君去明日空望停雲天際頭

未軒文集卷九

●欽定四庫全書

未軒文集卷十

﹝明﹞黃仲昭撰

○七言詩

丙戌登第有作

雷奮春聲動九區羣龍變化上云衢奎躔午夜文星聚日馭中天瑞彩扶經濟未能攀董策姓名深愧濫齊竽平生一片丹心在擬獻君王贊廟謨

賜宴瓊林和同年韻

錫宴瓊林集縉紳風輕簾幙淨無塵紫笙吹徹鈞天曲緑醑分來湛露春烏帽花偏恩渥重錦衣日映寵光新小臣未效涓埃報但誦周詩答至仁

釋菜和同年韻

朝罷鳴珂出禁城橋門釋菜列簮纓春回芹藻香風動日射宮墻曙色晴萬古人才歸化育兩間倫紀賴昭明願將余澤資王化還冀神功黙相成

送劉景輝先生敎諭萬安

花飄紅雨點徵鞍敎鐸遙持向萬安珠玉一囊吟捲重虹蜺萬大劍光寒談經自識膏粱味入饌寜嫌苜蓿盤桃李滿門培植久春風取次進金鑾

贈夏文振﹝文振父以醫術仕於京因家焉爲人倜儻不羈蓋古豪俠之流也﹞

名駒應可入天閒浮世難逢伯樂看蛟影橫秋歐冶劍虹光貫室葛僊丹靑尊長向花前醉緑綺時將月下彈還有夢魂飛朔漠長纓千尺系樓蘭

賦得洪都艤棹送同年張叔亨使東廣

手捧綸音出帝州豫章城外蹔維舟文星髙映靑山郭使節光臨緑水洲徐孺宅前吟弔古滕王閣上醉尋幽計程漸近東甌路此去分明是晝遊

送侍禦楊朝重巡按江西次同年丘安重韻

黎元爭欲覩衣冠憲節南行雪尙寒折獄常持三尺法濟時更有九還丹撫摩凋瘵春隨馬屏斥姦諛鐡作肝後夜望君君不見法星一點照云端

挽蘭溪郭政浩處士夫婦

騎鶴相隨蓬島去茫茫雲海碧連空遺編剩積經年蠧淸夜誰丸舊日熊黃菊東籬悲暮雨靑蘋南澗怨春風百年世事渾成夢贏得穹碑夕照中

送楊礪珍還閩

王事匆匆到日邊相逢一笑酒尊前歸心又遶閩山月去路還尋潞水船千里霜蹄寜久蹶九霄風翮定髙騫爲君豫掃詞垣榻折桂重來話昔年

送太學生周環依親還吉水得金字﹝尙書文襄公之孫也﹞

十年芹泮擁靑襟璧水新沾雨露深明月暫同官舍酒白雲又動故園心帆開潞渚潮平岸路入廬山花滿林天上還期繩祖武勛名奕葉重南金

送太學生宋漑依親還吉水得黃字﹝同年爾章之從弟也﹞

萬里觀光謁聖皇寜親又喜得還鄕都門落日開帆影玉署東風散鴈行淮浦雪消春漲緑吳山雨過晚橫蒼靑雲還勵平生志來歲庭槐花又黃

送同年李廷章侍其尊府亞卿先生致政歸安成得還字﹝廷章時爲庶吉士﹞

懇上封章動聖顏許隨鶴髮到鄕闗花邊獻壽流霞暖膝下承歡舞袖斑橋梓榮沾新雨露衣冠光映舊溪山五云深處羣僊■﹝亻侯﹞好逐春風鴈北還

送翟知縣瑄之任開化得秋字﹝同年廷光之兄也﹞

曾將三策獻宸旒今拜郎官寵命優鳬舄雙飛辭北闕奎星一點照南州暫從叢棘棲丹鳯終向康莊騁紫驑後夜相思天萬里共看明月一輪秋

送月潭上人歸東巖

談經曾借白雲扉京國重逢是舊知衣缽新承天上命煙霞又動夢中思龍降滄海浮杯處虎伏空林振錫時此日故山應有兆庭松朝偃向南枝

送同年兪舜卿任南京刑科給事中

曉辭龍衮向南畿帶得天恩入瑣闈戀闕應勞淸夢到匡時莫遣諫書稀云邊山色靑迎騎雨後花香暖撲衣便道懸知歸故里松楸桑梓盡光輝

挽鈞州學正林菊庵先生

昨夜淸霜悴玉芝士林空仰舊容儀一襟秋月持衡處滿座春風振鐸時白首功名歸蝶夢靑霄事業付麟兒玉堂大院題銘在千古人看有道碑

挽袁母張氏﹝同年章元益索﹞

一赴瑤池金母宴海天歸路杳無期菱花塵掩靑鸞老慈竹霜寒彩鳯悲春色自回芳澗藻月華空照錦機絲生平懿行知何在盡付空山太史碑

春風歸省送同年劉述憲﹝尙書廣衡之子也﹞

曲江花發春融融看花踏徧香塵紅九重有詔賜歸省紫驑玉勒揺東風堂上萱花榮晚節獻壽瑤觴春酒洌相期早向五雲中重紹尙書舊勲烈

送栁聰千戶襲職還瞿塘

靑春風采照秋旻匹馬都門問去津一劍傳家勲業舊九天拜命寵恩新身隨白鴈過南楚夢逐紅雲捧北辰蜀檄近來聞有警揮戈早爲掃煙塵

謁文丞相祠

故宮芳艸泣銅人滄海樓船是紫宸赤手欲擎西墜日丹心誓掃北來塵山河萬里歸元主廟宇千年祀宋臣翹首燕山知幾仞至今髙節共嶙峋

送撫寜侯朱永北徵

將軍拜命向邊城坐鎭天山翼太平風起栁營朝艸檄月明玉帳夜談兵貔貅宣力皇威振烽燧銷光塞漠淸勲業行看光汗簡肯敎衛霍獨馳名

遣懷四首

赤手當時欲捕龍十年回首轉成空學求匡世偏招侮詩未驚人已覺窮多病伶俜憐汲黯一官落魄笑揚雄襟期欲話無人共坐對淸尊月正中

誰點霜華入鬢斑雨聲連夜苦潺潺逢迎無術貧誰咎婚嫁催人老未閒仗節伏波遭死謗知幾疏傳卻生還聖恩倘賜餘生骨便買丘園入亂山

蝸角蠅頭夢已休紅塵奔走更何求經綸有志俱成幻造化無情苦見讎泉石不妨爲老計乾坤何處是生謀此身卻悔從前誤輕擲漁竿事逺遊

窮達看來是偶逢蒼天影響竟夢夢老親菽水貧能樂浮世風波夢亦慵白骨終須隨刼化黃金何用覓侯封試看舊日豪華地斷礎荒煙積翠重

送林尙和還莆二首﹝侍禦貴實從侄也後一首代作﹞

遙隨大阮來京邸家學淵源細討論逝水東流驚歲月白雲南望憶椿萱闗河明日成千里風雨何時共一尊相約曲江春到後杏花深處■﹝亻侯﹞來轅

客窓燈火久談經幾度階前見落蓂夢裏老親雙鬢白望中故國亂山靑一尊菊醑芙蓉岸數幅蒲帆杜若汀大阮靑霄應惜別龍門竚待駕風霆

代馬世用侍禦送太學生葉蕃依親歸泉州﹝其父嘗被寃抑蕃爲愬於官得理故末句及之﹞

客邊每共嘆飄蓬鵬路憐君尙未通萬里故山今日去一尊芳醑幾時同尋幽北固過梁寺弔古西湖謁宋宮歸報嚴翁應慰喜日光已照覆盆中

謫官之湘潭夜泊蕭家林和莊孔暘韻

鴉背殘陽度逺洲荒村籬落暮煙稠浮生飄泊多行路此地經過幾系舟戀闕心隨云北去思親夢逐水東流臨風卻羨沙頭鷺欲結新盟謝逺遊

題山水小景

水亭六月冷如秋捲幔看山百不憂借問來舟何處客江湖風浪幾時休

題太華冬官雙喜圖﹝和同年羅應魁韻﹞

仙郎遊宦歲華深淸節應無愧古今雙鵲也知消息好髙堂日日報佳音

題四禽圖爲徐若川秋官賦

海棠鸜鵒

等閒學得語分明紫禁春風試一鳴自是鷹鸇容不得海棠深處暫停聲

萱花小鳥

幽鳥飛來錦翼齊忘憂花底任依棲雕籠鸚鵡應相妬莫向上林髙處啼

枯荷鶺鴒

秋水殘荷占一枝飛鳴應似急難時紫荊花樹凋零久吟倚東風有所思

敗葦■﹝今上酉下﹞鳥﹞鶉

天上紀星曾取象詩中托興久知名鵾鵬𨿽大那能似空自騫騰上太淸

送辦事官吳藻省親歸莆

書劍三年客帝畿承恩今喜謁庭闈不須重制斑斕服自有新裁錦繡衣一棹才乘潮水去寸心已逐海雲飛難兄林下幽棲穩應笑紅塵客未歸

題宋宗室郯勤孝王墓樟樹圖二首﹝友人從茂之弟也樹在浙之平陽宋時所植也其裔孫太學生永輝索﹞

胡塵一夜滿乾坤十六陵中艸色繁舊物又隨時運去何如玆樹至今存

何如玆樹至今存厚地深蟠百尺根奕葉孫枝沾雨露淸陰千載庇丘原

送顧安道禦史僉憲河南

新鴈催寒栁葉稀使君匹馬出南畿已遷臬府新官秩仍著烏臺舊繡衣崖谷有天回淑气豺狼無地避霜威法星暫照中州去終化臺星入紫薇

秋日寫懷

一官南北總窮途浮世逢人笑腐儒囊裏無錢還藥債門前有客索詩逋滿天風露鳴蟬亂萬里煙雲旅鴈孤一片歸心畱不住非因故國有蒓鱸

賀太常少卿夏公升大理卿代孫寺丞賦﹝夏公先由大理少卿攺太常﹞

久向雲霄仰盛名同官今喜挹余馨伯夷暫典虞廷禮定國還詳漢室刑門絕苞苴春艸緑獄求欽卹夜燈靑似聞太史占玄象執法星髙燭紫冥

題榖城春色圖爲徐若川秋官賦﹝莆俗相傳古有讖云城山靑黃石出公卿若川黃石人也故未句用其意﹞

榖城風景浩無涯春入林巒景更嘉萬頃松陰晴滴翠半巖花气暖蒸霞降神長見鍾人傑興雨時能潤物華早晚公卿佳應協鳯■﹝口銜﹞丹詔到君家

題四景山水爲林君叔孟賦

門掩靑山盡日閒紛紛朝市懶相干交遊滿眼知音少笑拂瑤琴獨自彈

水邊亭榭絕炎熇坐對遺經日易消載酒有人來問字隔溪撐過木蘭橈

秋入林坰晚覺涼閒尋詩景步斜陽笑渠羸馬風塵客底事匆匆有許忙

滕六飛花散九垓乾坤萬象變瓊瑰詩翁胸次春無限溪上衝寒曉訪梅

雪夜歸舟和周次玉太守韻

晚風吹雪滿江流酒盡賓筵便解舟歸去養成文五彩他年天上贊皇猷

江上梅花開已齊蟾光雪色望還迷歸心擬獻庭闈壽不是風流憶剡溪

題鄕先生卓季新龍山別業捲﹝龍山在惠安縣﹞

龍山風景足徜徉況是林巒接故鄕萬頃松云當戶暝一天花雨入簾香荷鋤煙隴春陽動散帙晴窓月色涼浮世氛埃飛不到分明一叚輞川莊

挽韶州貳守方源學先生﹝行人栁東先生之弟也﹞

淵源家學紹難兄璧水翺翔羨老成共說王祥能佐郡還誇疏受早辭榮龍蛇倐爾驚新夢松菊翛然負舊盟贏得五花鸞誥在龍光千古賁丘塋

丘山風木爲林崇起賦

一雙白璧閟佳城春雨秋霜歲屢更泉壤無由醒蝶夢松楸不斷起風聲感時空灑臯魚涙終古難酬季路情我亦與君同此恨臨圖悲愴欲無生

題周廣徳翠渠亭次周鶴洲韻

翠渠遶捨淨無埃渠上孤亭傍竹開數載各因微祿去今朝同載小舟來閒聽啼鳥裁詩句笑對靑山酌酒杯情景畱人歸未得隔林已見晚鴉回

題周鶴洲延緑亭次吳修撰韻

無事頻將兔頴拈批風抹月坐虛檐春回蘭蕙香浮幾雨過庭除翠入簾門外渟涵諸水匯天南依約數峯尖个中何物尢淸絕滿架琴書一鶴兼

挽三山林質齋處士﹝進士玭之父也﹞

隠君僊去已多時月旦髙名尙在玆負土不辭營宅兆買田多爲卹孤嫠芝蘭鍾秀香風藹棣蕚連枝春日遲我亦髙山興仰止楚招歌罷不勝思

和答余以貞僉憲見寄韻言懷二首

迂疏已分老閩垓松菊當年手自培卻笑浮雲無住著誤含雨意出山來

誤含雨意出山來枯槁難將一滴培便欲陳情乞骸骨荷鋤歸理舊田垓

送丘安重侍禦之京次周時可僉憲韻﹝時予寓延平﹞

鴈聲催老劍潭秋客裏那堪送客愁人海憑君標砥柱狂瀾盡使向東流

遊武夷九曲僭用文公先生韻賦棹歌十首

我來九曲訪僊靈積雨初收天气淸舊日虹橋無覓處依然山色與溪聲

一曲呼來隔岸舡棹歌齊唱過前川山靈似識遊人意斂盡峯巒逺近煙

二曲溪頭聳碧峯分明玉女鏡中容到來已訝非人境峯外奇峯更幾重

三曲丁寜緩刺船玆遊預擬幾經年壑舟不必窮眞﹝闕﹞巖上煙雲自足憐

四曲回看天際巖巖頭空翠落■﹝毛參﹞■﹝毛參﹞个中何物尢淸絕云影天光共一潭

五曲峯巒轉覺深千年精舍在雲林古今遊客知多少誰識先生一片心

六曲幽林擁碧灣擬分隙地辟柴闗細窮往哲傳心要溪月巖云相伴閒

七曲停橈亂石灘層崖疊巘恣吟看更憐雲際千尋瀑爽气逼人毛骨寒

八曲悠然眼界開溪山如此可能回玆行須盡平生興未卜何時得再來

九曲桑麻翠渺然數家雞犬隔晴川奇蹤到此都看盡還比人間別一天

同昭武劉太守仁甫遊西庵二首

刺史觀風出郡南偶陪轓蓋到西庵四山回合攢幽樹一徑縈紆入碧嵐移坐竹陰耽野趣論心杯酒絕浮談誅茅便欲林間臥未報君恩尙未堪

看山遊徧郡城南淸絕都應讓此庵流水到門澄碧沼亂松遶屋擁晴嵐浮生無柰多紛擾偶暇何妨一笑談此景此人能幾遇夕陽歸路思難堪

同昭武劉太守王貳守萬通守遊西峯寺三首

靑山一脈似遊龍山勢將窮秀气鍾梵宇深藏幽樹裏行人指點是西峯

林外應疑無路入道傍惟見有僧迎行行漸覺招提近隔崦時聞吠犬聲

停驂相與坐論文人得浮生蹔息紛怪底襟懷淸似許僧房面面對松云

用同年林一中韻哭陳弘載僉憲二首

宦轍南都偶共馳相逢一笑卽相知才髙擬報君心眷數盡難逢國手醫朋舊一觴歸櫬逺妻孥千里旅魂悲懷君何處腸堪斷月落空梁夢覺時

按節遙衝瘴雨寒西風聞訃淚交澘憶君九曲分岐去問我三山歲月還栢府此時經舊宅泉臺無路覓淸顏全歸俯仰應無愧百歲誰能脫此闗

送仙遊陳司訓考滿歸潮州省親

十年芹泮育英才夜夜庭闈有夢回喜趂瓜期過梓裏欲從華旦獻霞杯趨朝重捧毛生檄訪古閒登郭隗臺舊日諸生猶仰斗佳音好寄便鴻來

梨闗入浙江界感懷

朔風孤騎別莆陽還說閩山總故鄕今日忽驚風土異閩山又隔暮云黃

挽夏孺人用劉欽謨大參韻﹝浦城貳令夏寅之母也姑蘇人﹞

斧封春雨長苔痕孝子臨風欲斷魂衣綫百年長感恨旨甘三釡未酬恩霜凝堂北宜男老云鎖天南婺女昏愁絕壼儀招不返束芻還擬奠淸尊

題畫竹三首爲同年鮑栗之賦

蒼苔迸破籜猶含太守淸貧亦不饞翦伐不加生意足淩霄髙節碧■﹝毛參﹞■﹝毛參﹞

飽沭東君雨露私森森勁節與云齊春風養就林間實畱待丹山彩鳯棲

憶昔鑾坡寓直時瑯玕節下徧題詩十年湖海仙凡隔今日披圖有所思

送陳廷章經歷之任松江

除章朝捧出楓宸新拜吳淞入幕賓千里侯邦歸贊畫一時民瘼要咨詢地偏白日逢迎少事簡靑山覽眺頻莫嘆才華君獨屈鵬程九萬是通津

挽楊太安人

早共夫君挽鹿車韶儀淑徳世誰逾子承慈訓登朝著孫服遺休剖郡符八袠遐齡今古少五花封誥寵恩殊登堂我憶曾瞻拜丘隴何當奠束芻

壽弋陽黃憲使七十﹝仙遊知縣璨之父也﹞

靑春飛步上蓬萊看破浮榮便乞骸十載乘驄豺虎肅兩藩執法士民懷童顏鶴髮稀年屆緑酒黃花晚興佳況有仙郎能繼美錦衣獻壽舞庭階

謝病得請口號四首

病懷偏戀故山薇乞得閒身別衮衣汲黯十年長在告陶潛今日始眞歸還山謾說餘生樂報國終悲始願違匹馬金臺重回首寸心還傍五雲飛

歸路新秋暑漸微到家正及菊花時沈冥豈是甘沮溺經濟元須讓稷夔書卷晝長聊足遣山田歲熟可無饑髙車駟馬從知好只恐風塵湼素絲

十五年間列從臣在公僅閱四回春廟堂不乏經綸手天地堪容樗散人富貴百年聊染指田園數畝足安身逢人若問餘生計秋水蘆花一釣綸

羈馽終非性所禁蹔來旋復憶山林衡門已分棲身穏生計何須著意深健翮衝霄元有路閒雲出岫自無心親朋共說如疏傅只是行囊乏賜金

挽三山陳叔熈先生

靑年挾策覲重瞳一命榮沾敎泮宮寜海已看端士習定安還喜變夷風淸朝共擬升楊震綘帳俄驚失馬融紀行有銘垂不朽知君瞑目九泉中

大田驛和任提學見竹偶成二絕

驛亭孤寓無人識賴有此君相對淸明日俗塵仍滚滚乾坤雙眼爲誰明

托根亦在塵寰裏獨得乾坤一味淸朝暮相看心似洗林梢況有月華明

和韻題周憲副墨菊二首

秋滿乾坤菊有花篔簹經雨玉無瑕蒼然太古云根石飽閱風霜共一家

老圃秋風見此花玉人相對總無瑕落英聞說堪延壽好散蒼生百萬家

題扇面伯牙鼓琴圖爲同年談時英賦

山水遺音識者稀浮生幸有故人知明朝又向江頭別安得黃金鑄子期

桂花仙子

蟾窟當年花發時天香深處識仙姿塵凡一隔經三紀萬里紅雲系夢思

淩波仙子

拍天秋水浩無涯塵襪淩波任遡洄安得微軀輕似許同過弱水看蓬萊

題羲之觀鵝圖

紛紛世事不堪論典午乾坤勢已分書罷黃庭無个事閒開池館看鵝羣

六月十六日曉起作﹝是月十九日立秋﹞

浮生無計挽流光歲月催人似箭忙屈指又驚秋欲到曉來微雨試新涼

承太守王先生見示和林憲使守歲詩次韻

六年守歲宦途遙何幸鄕園度此宵老至生涯惟藥褁春來心事付詩瓢癡鳩自詫今巢穩驄馬空勞曩日驕鳯歷明朝又新歲還從野老祝軒堯

次韻王太守感春詩

舉世逢春不解悲春風應合笑人癡賞春只說春光好白髮侵頭卻未知

又用前韻

人喜春回我獨悲化工𨿽巧亦還癡陽光徧及閒花艸空谷幽蘭想未知

送方壽卿秋官之京二首走筆和林見素韻

五色祥雲北望賖君恩未報便辭家縉紳擬聽鳴陽鳯歲月須驚赴壑蛇離思悠揚縈弱栁詩懷浩蕩逐飛花酒闌催上驊驑去回首鄕闗隔暮霞

河橋握手若爲情矧聽陽闗醉後聲冰玉祗應堅晚節鼎彛終見勒明廷餘生笑我頭空白浮世何人眼更靑後夜思君天萬里只憑淸夢覩儀刑

和答鄭司訓賞蓮詩並訂重遊之約

萍蹤十載寄江湖空渉風濤負壯圖此日紅蓮欣共賞昔年白璧悔重酤功名隨分心常泰勢熖薫天骨亦枯還約中秋同玩月九龍山下■﹝亻侯﹞車徒

壽林通府景源七十次林見素韻

伉儷稀年錫自天仙經何用更鉤玄階前菊映斑爛服堂上歌喧錦繡筵老得身閒增矍鑠貌因徳邵覺淸妍從今壽考誰堪並萬仞南山倚翠煙

己未九日烏山登髙次劉靜常鄭藏庵東庵韻

白露凝霜催短景黃花泛酒續良遊山橫翠黛雲開處鴈帶斜陽天盡頭百歲功名成畫餅幾人姓字覆金甌題糕且盡生前樂灑淚何勞身後憂﹝次靜常韻﹞

誰能爕理順陰陽偶爲登髙一感傷多稼盈疇憐就槁三農終歲嘆徒忙且呼緑醑互酬酢聊挽春和歸肺腸老得玆遊良亦幸浮生丰約底須量﹝次東庵韻﹞

浮雲漠漠擁遙岑不解爲霖空自陰人事忽看今日攺菊花還作去年簮廟堂誰是憂民者畎畆空懷愛國心萬斛閒愁何處遣盈尊春酒不辭斟﹝次藏庵韻﹞

壽姚松云翁七十二首次林見素韻

陽月如春晝不寒稀年壽酒足爲歡蟠桃一實三千歲靑鳥傳音約再看晴曦光映舞衣斑滿面和風動笑顏俯仰乾坤還自幸百年靑眼有南山

送妻弟羅元吉之任汝州司訓次林大司成韻

一鐸新持敎汝州西風話別岊溪頭驪駒疊奏催行酒霜栁難將綰去舟飛夢不離閩嶺月作人有待郤林秋淸時莫嘆長才屈大手還修五鳯樓

鄭藏庵詣下臯訪予不遇以詩見貽次韻答之

聞君過訪石田隈自笑塵緣撥未開春甕無由釃酒■﹝亻侯﹞奚囊又喜送詩來待看一雨通溪舫還約重遊掃徑苔地僻衡門長寂寞可堪嘉客又空回

挽林文恢敎授

蔗境優遊味正濃黃梁一夢蕙帷空菊松三徑悲元亮桃李諸生哭馬融髙冢麒麟秋艸裏穹碑贔屓夕陽中賢郎無限思親涙灑向西風恨不窮

次張坦齋作廣化山水圖

誰冩雲山著此僧王維去後讓君能松庭鳥下聞齋磬蘿徑煙消見佛燈春雨小溪流■﹝氵虢﹞■﹝氵虢﹞夕陽孤■﹝土答﹞影稜稜看圖便欲離塵俗共結茅庵紫翠層

丙辰九月廿四日致政歸寓蒜嶺驛次韻二律

宦海何勞嘆望洋東籬猶有菊花黃惟應鳥倦投林下遑卹牛傷喘道傍蕉鹿紛紜憐世路蒓鱸肥美正秋霜濟川舟楫今無數誰問天涯野水航

食祿無才翼聖朝掛冠奚敢謂賢勞淵明只合歸三徑貢禹應宜上九霄滿地黃雲秋稻熟連天碧海瘴煙消塵蹤自笑詩懷減忽見鄕山又覺豪

和陳吉甫韻二首

似與東君有夙期陽回便覺藹晴熈幽情徑路無媒處詩思池塘入夢時極浦含煙縈別恨小窓交翠愜吾私宦途未了紅塵債醉藉芳茵知是誰﹝右春艸﹞

積雨平湖水接空混茫不復辧西東長橋栁色澄深翠斷岸桃花映淺紅人喜蘭亭流玉斚我懷沂水浴淸風幾回江上看湍急直欲窮源路未通﹝右春水﹞

過汾水闗和髙都憲韻

不待尋看地誌文此闗形勢昔曾聞天敎閩楚從玆限水向東西特地分啇旅夜酣山店月旌旗暮捲戍樓云時平四海無烽警守險何須萬竈軍

宿車盤驛和陳文耀方伯韻

行盡閩山幾日程馬頭人見楚山迎君恩未效涓埃報垂老玆行敢爲名

只說閩山是故山今朝倐已出閩闗古今經濟誰無憾畢竟還須早丐閒

題常思嶺蘭若二首﹝前首和胡憲副韻後首和沈大參韻﹞

天風吹我上招提回首羣峯勢盡低過客登樓因覽勝老僧泚筆請畱題春雲閣雨過靑嶂行潦流花入小溪自笑迂疎成底事亦驅羸馬走東西

蓬萊何處覓仙家小剎閒吟興亦賖門外有山都是竹庭前無地不栽花半生牢落多行路幾度經過此啜茶日暮又投山驛去回看樓閣倚云斜

三山林敎諭先生挽詩﹝先生三子曰淸源曰泮曰浚淵俱登進士第﹞

蚤際風雲登月窟旋承雨露下天除棘闈多士推衡鑑芹泮諸生仰範模浮世功名歸一夢朝陽文彩見三雛褒封況有雙鸞誥萬丈龍光照故墟

感事偶書

壯心一片今猶昔浮世多岐自町畦巷伯謾勞傷貝錦伏波誰與辧文犀從來山水知音少何怪雌雄過眼迷賴有嬋娟天際月夜深還照小窓西

挽郭州判

佐縣才華眾所欽重看佐郡慰民心一時品藻歸淸譽幾樹甘棠藹緑陰枳棘忽驚丹鳯老松楸長鎖白雲深宦途喜有承家子奕奕聲光動士林

送道錄司玄義堵崇徳還京﹝代賦﹞

帝遣仙郎下玉墀函香逺祀二眞祠江山勝處時停騎星斗光中夜祝釐王事有期秋復暮歸舟難綰栁空垂霜臺自笑貧如洗握手臨岐只贈詩

壽進士吳浚母八十﹝浚浙人奉使入閩便道還家遇壽旦臘月廿四日也﹞

八袠慈親初度晨皇華桂子正歸程分將天祿供珍膳摘取梅花薦壽觥錦服蹔爲萊服舞使星髙傍婺星明蒼天福善應無極鸞誥還看荷寵榮

和韻題露竹並菊

湘君夜降騎靑鸞金鈿落地光團團化作翠筠與黃菊空山共傲風露寒

和韻題雨竹並菊

雨過瑯玕濕未幹霜餘黃菊尙堪餐他年何處偏思爾紫陌雞聲旅夢殘

壽仙遊彭大尹母孺人八十

花縣仙郎獻績歸故園因得壽慈闈蟠桃花並宜男發南極星連婺女輝蘭玉一庭春不老星霜八袠世尢稀更裁文錦三千丈歲歲髙堂換舞衣

題孟浩然尋梅圖二首次同年三山王廷用韻

瑤琴世路少知音賴有梅花獨可尋折取一枝良不俗小齋亦足伴淸吟

盛唐風雅見遺音千古斯人何處尋幸有良工冩眞意蹇驢猶似對花吟

題三山施克端江湖覽勝捲次張坦齋韻

乾坤我欲徧經過世事參商柰老何夢遶洞庭秋水闊心馳禹穴暮云多晉陽謾想唐堯迹蜀道空傳李白歌訪古知君多歷覽遺風還似昔年麼

經常思嶺蘭若和沈大參韻二首

白雲閒伴山僧住閱盡浮生客行路老龍行雨澤人間云自無心不飛去

素心長與碧山期垂老無緣慰所思安得禪房分半榻塵纓濯向竹間池

題林氏婿宜榮翠庭捲和楊大參韻二首

佳趣盈庭浩莫禁春風積翠淺還深理從槖鑰機中悟詩向池塘夢裏尋日暖濃香薫壽酒雨餘生意契吾心老予粗識濓溪意劇論時容杖屨臨

寸心役物苦難禁掲扁藏修托意深天地化工隨處見鳶魚理趣个中尋須酬韋相傳經志莫負侯翁擇壻心萬里應從跬步始靑編珍重日窺臨

題亡友王世魁所藏墨菊

昔年曾憶此逢君花滿東籬載酒頻今日重來花似舊淒涼不見種花人

經兪潭宿香田莊懷一鶴公子次鄭東園二絕

宦轍驅馳東復西靑山舊路十年迷斜陽艤棹澄潭上擬共林間一鶴棲

擬共林間一鶴棲鶴飛雲路望中迷相思吟倚闌干立月上松梢影漸西

題九仙觀梅崖

老梅奇崛石崚嶒千古風霜共結盟世態炎涼少知己不妨尊酒伴雙淸

挽恭湣鍾先生﹝先生諱同江西人爲禦史懷湣太子卒上疏請立憲宗皇帝爲儲宮景皇帝怒下錦衣獄死英宗皇帝復辟贈大理寺丞成化末賜謚恭湣﹞

靑年射策上金鑾豸服榮聮玉筍班抗疏從敎龍凖怒捐生欲奪鳯雛還心同仁傑艱虞際節與周昌伯仲間此日賢郎登禁從蒼天報應未應慳

謁余幹東山書院﹝東山趙先生與文公友善文公嘗畱此數日注離騷經﹞

山連縣市寂無嘩先哲遺蹤更可嘉鳥外風帆來客舫云邊煙樹見人家聖經渾灝從來正俗學紛紜卻自邪安得紫陽長不死揮毫重爲黜浮華

壬子二月半由金溪往安仁道中作

半月雨聲應暫息一年春色己平分暖回花塢蒸紅霧晴入林巒漲緑云報國丹心空耿耿欺人白髮故紛紛暫因行路心無事明日安仁又校文

壬子春感懷

到官兩度閱年華無補明時祗自嗟士習未全趨正學詞章猶覺尙浮誇作興深負人期望寢食難忘帝寵嘉春雨連旬農事動夢魂無夜不還家

過匡廬山陰雨諸峯不得見用張太史韻二絕

我來欲覽匡廬勝煙雨冥蒙在翣時事到眼前猶不遂前途得失底須知

五老諸峯鎖翠煙瀑聲依約聽潺湲奇觀又負平生望欲訴山靈孰爲傳

予到官甫二閱歲頓覺老態日增因賦二絕

鏡裏韶華嘆易䢐眵昏雙眼白頭顱寫眞欲寄兒孫看只恐驚疑不是吾

憶別鄕園歲兩䢐當年玄髮尙盈顱故人久別重相見盡說今吾非故吾

瑞州分司次璧間諸公畱題韻二首

星軺又是瑞陽城終歲奔馳笑此生山崦孤村藏竹暝野塘流水入田平桑楡曉日千門影弦誦春風幾處聲俯仰乾坤驚白髮百年心事竟何成

歷徧西江列郡城口宣天語示諸生詞章直欲回純雅學術深期輔治平富貴片時眞是夢聖賢千古尙垂聲斯文揣分非模範大噐還應自鑄成

自龍南往安逺道中作

閩廣封疆此接連地偏別是一風煙路回忽俯千尋澗嶺峻應疑尺五天亙野頑云垂幕瞑撲衣飛霰跳珠圓斯文倘可裨分寸行役驅馳敢自憐

自信丰往龍南過竹髙嶺作﹝嶺上有二小石峯如兜鍪狀土人名之曰鐵盔峯有一大石峯上有文如鐵甲狀土人名之曰鐡甲峯謂龍南人多爲冦皆本於此﹞

登登已度幾嶙嶒鳥道縈回尙未平憲節雙穿靑靄去軺車多傍白雲行山如盔甲偶然事民習干戈遂得名司牧倘能興道化貪泉寜凂隱之淸

自瑞金往石城過鵝公崠作

嶙嶒髙崠切雲霞倦客經行思轉賖深徑黃茅數十里荒村緑樹兩三家羊腸詰屈循崖轉馬足淩兢怯石斜世路險巇寜獨此市朝平坦更堪嗟

贑州南安兩郡觀風感懷

贑江橫浦歷星槎兩郡提封數萬家守令幾人崇道化士民比屋事豪奢塵勞未息吟無緒心事多違鬢有華莫道故園先業薄鋤荒猶足種桑麻

袁州道中二首

行邊文牘暫停披閒閱民風一賦詩白石煉灰培■﹝禾罷﹞稏靑山鋤雨種蹲鴟煙村桑柘通幽徑野店杉篁護短籬聞說昌黎遺愛在千年屍祝有嚴祠

望中煙樹是宜陽撫景塵勞覺暫忘逺郭諸山圓箘列倚天羣岫翠屛張頗聞儒術慚鄒魯卻喜民風似魏唐太守詞林舊文雅行看弦誦藹宮墻

謁南安道源堂﹝二程子從濓溪先生講學於玆宋理宗賜名自書其扁﹞

乾坤有此三夫子邂逅於玆豈偶然數卷圖書探道妙一襟風月悟心傳斯文統緒承先聖理窟淵源啟後賢我欲摳衣挹溫厲徳容無計起重泉

自石城往寜都道中作

窮冬風露曉淒其倦客何時息馬蹄山合忽疑前路斷峯髙翻覺宿云低丹楓翠竹攢幽澗緑蔓黃茅沒古蹊謾說閩疆近相接故園千里望中迷

謁南安道源堂再用前韻

聖學湮沈世幾遷先生推闡復昭然羲前至理探無極軻後斯文賴有傳星聚奎躔開道化天將文敎付名賢千年墜緒思重續掘井何人已及泉

南安訪同年張東海祠和同年張泰侍禦韻

南安大守知多少誰復如君有此祠施設總根經史學死生均系吏民思平生不負王曾志終古難磨叔子碑遺像儼然猶不死何須更賦擬招詩

次陸憲長元日實時口和四首詩﹝以冰行押韻遵洪武正韻也﹞

雨聲除夕響泠泠元日乾坤一色冰欲起堯夫詢世事北方風气果南行

春回已是過旬日一雨翻成萬樹冰何日乾坤放春色傍花隨栁一閒行

殘冬兩度冰凝水今日三陽水又冰聞說蒼生多凍餒不知陽气幾時行

易戒履霜防漸長於今三度見堅冰腐儒無識空憂嘆自有伊周贊五行

題同寅洪憲副文壇風月捲次韻

紅燭淸尊豈偶逢十年同聽禁垣鐘豪談發處風生席白戰酣時月映松應務羨君才獨裕濟時愧我術偏庸人生適意應爲福底用淩煙閣上封﹝右次李若虛韻﹞

旗常未論百年功且樂淸尊一夕同大嚼霜螯羮薦蟹熟燔珍掌饌分態似聞大史占玄象曾說文星燭紫宮卻笑世途多得失伊誰勘破楚人弓﹝右次馮佩之韻﹞

髙掲吟壇數仞杠主盟騷雅樹旌幢風過禁籞傳淸漏月轉花衢吠小尨己見明時無滯獄何妨良夜倒春缸慚予進退俱無補祇合荷衣釣石矼﹝右次屠元勛韻﹞

十年徑艸笑無媒自分餘生己矣哉失計又隨新宦牒幽情常戀故山梅紅塵秪覺添華發舊業惟應長緑苔拭目看君上寥廓法星光彩映三臺﹝右次洪宣之韻﹞

題紫菜圖

柔叢細蹙紫羅紋歷盡冰霜亦自春更有一般淸絕味嚼來滿鼻散芳辛

題畫芹菜爲李少參士元賦

何人灑墨寫芳芹眼底猶疑散苾芬參看一心堪贊理不須持此獻明君

神農品第列佳蔬一種淸香風味殊冰蘗知君恆自勵飽餐應不羨甘膄

壽姊夫林君並姊氏七十

多君訪我到洪州白首還能賦壯遊自有神仙在人世何須方外問丹丘

同胞猶幸兩人存姊己稀年弟六旬獻壽末由傾緑醑空餘淸夢到家頻

伉儷齊年七十餘承歡況復子孫俱緘詞逺寄南飛鶴相約蓬壺看海枯

乙卯重過圓通寺借宿再用夏提學韻賦一律

欲濯塵纓尙未能匡廬又見碧層層半生牢落空憐我一味淸閒卻讓僧周覽未酬霞外想長吟聊伴佛前燈重遊更與山靈約只恐萍蹤不可憑

南安行臺賦古梅﹝兩按郡皆遇梅開甲寅重臨樹半枯而花猶自若紀二絕﹞

橫浦行臺有老梅看花今是第三回

浮生莫嘆容顏攺鐡漧冰姿亦半摧

鐡漧冰姿亦半摧入門爲爾重徘徊獨憐不攺堅貞操依舊寒花冒雪開

登上淸宮鶴歸亭用趙松雪韻

攬衣一上鶴歸亭亭外奇峯晚更靑無計可能醫俗病矢心期不愧山靈淸音度曲鶯啼樹碎影揺金月到庭欲拂瑤琴奏山水子期已去復誰聽

遊僊巖亦用前韻

風景依稀似幔亭懸崖峭壁絕丹靑請看石竇函遺蛻可是神仙尙有靈華表不聞歸白鶴道人空自誦黃庭山禽似喜遊人至樹底和鳴亦可聽

走筆題扇送方恆謙行人之京

十年江海嘆離羣才得逢君又送君明日髙樓凝望處幾重山水幾重云

題白蓮

蓬島仙姝淺淡妝翠旌羽蓋渡滄浪鏡奩不是無朱粉羞與姦諛比六郎

閩江觀漲

閩山春雨積旬餘新漲盈江混太虛行客朝迷山下路漁舟夜系竹間廬鳥飛煙靄冥蒙里人在乾坤混沌初愁聽村農相告語傍溪田圃半沮洳

遊鐘山和同寅潘應昌韻二首

紅塵十載走金陵偶共尋幽適性靈山色自應千古在人生能得幾回經蒼松棲鶴看尢好碧澗潛蛟飲覺腥一段風煙堪入畫誰言蓬島隔窮溟

我來撫景無窮思安得長繩系曜靈白鷺洲空潮自去烏衣巷古燕還經六朝事業浮雲盡千載江山戰血腥聖代乾坤寜謐久洗兵何用倒滄溟

再和同寅潘應昌遊鐘山韻三首

丘隴髙低六代陵誰將尊酒酹遺靈蝕殘斷礎荒苔合剝盡丰碑野燒經樵唱幽林空谷應漁歸芳渚晚風腥英雄割據成何事依舊靑山枕翠溟

帝業天開形勢壯望中濯濯著威靈山連吳楚周遭繞江發岷峨迆邐經夷夏有歸供職貢犬羊無地肆膻腥千年王气今全盛累洽重熈奠八溟

泉石幽奇愛秣陵卜居擬訪艸堂靈齅梅細和逋僊句種茗閒看陸羽經醉裏玉山能自倒世間銅气任渠腥浮生此計何當遂誰問飛塵竭九溟

挽余姚黃處士夫婦﹝同寅九成廷平祖父母也﹞

同閱升平九十年蓬萊相繼夢遊仙鄕評共說梁鴻好閨範還稱徳曜賢棋局晝閒花嶼上機聲秋斷畫堂前賢孫霄漢鍾餘慶指日焚黃賁隴阡

重九同年戴大節諸君登臺賦詩病中示次韻

身如病鶴未能飛聞道羣公集翠微料得淸尊能縱飲肯敎黃菊笑空歸山添新翠初經雨鴉帶殘紅欲落暉卻憶去年多樂事故山傾倒臥苔衣

和同寅黃九成棘寺言懷亦用前韻

公餘仰見白雲飛身外浮榮頓覺微世路風波隨處險天涯萍梗幾時歸乾坤舉眼成何事歲月無情易落暉況復元規塵滿面西風無地拂徵衣

送楊郎中愷之參議廣西

萬里雲山是桂林都門雪霽馬駸駸馳聲粉署年華久佐政薇垣寵眷深瘴厲須憑甘雨散疲癃還望福星臨此行上徳敷宣徧定有殊勲簡帝心

未軒文集卷十

●欽定四庫全書

未軒文集卷十一

﹝明﹞黃仲昭撰

○七言詩

甲午季冬雨雪連旬公餘感觸輒賦八絕

琪花誰散滿林端一夜鐘山失翠鬟上下淸光相掩映乾坤都在畫圖間

道傍甲第是誰家金帳羊羔興正賒棘寺郎官淸透骨自敲冰片煮春茶

茫茫積雪徧山川瘦馬衝寒敢自憐應有閉門僵臥者甑無炊黍突無煙

匡時事業了無成牢落風塵笑此生卻羨灞橋驢背客無端風味助吟情

一雪旬餘曉暫晴晚云旋復結濃陰村農初喜春宜麥麥隴今嫌雪太深

寒威入夜徹吟幃布被無溫酒力微誰念三邊徵戍苦滿天風雪臥戎衣

要路諸公寵祿兼紅鑪熾炭酒頻添迂疏只合長淸冷案牘時呵凍筆簽

靑山雪後可尋春欲謝微官未有因聞道村橋梅已發看花酌酒屬何人

題進士起家捲﹝吳先生彥賓由省元進士拜禮部魯瞻先生題扁云云因賦此﹞

龍頭鼻祖家聲舊又見聞孫起盛時筆健應扛汾水鼎才髙獨占郤林枝宸聰快覩天人策睿眷榮超禮樂司故物靑氈今尙在繼承還爲後人期

送王主事世英還朝次翰林諸公餞別聮句韻

萬里東甌駕使驂春風歸路過閩南囊中不著新增物篋裏惟存舊賜衫十載論心情最劇半生憂國意猶酣還朝若問經行俗爲道流殍澤未覃

壽仙溪張母吳氏七十次周翠渠韻

舞袖斕斑曉日前慈闈尊酒賀稀年長生莫問還丹訣種得瓊芝滿石田

題仙溪遊鶴軒次周翠渠韻

林木陰森林艸萋林塘一鶴獨幽棲檐端飛起茶煙瞑雲際歸來巖日低聲挾天風聞更逺舞當庭月望還迷秪應長伴蓬仙侶誰羨趨朝候曉雞

辛酉二月二十日晨起訪雲峯卽事

曉訪雲峯認舊蹊種松擬築蠒窩棲溪云蕩漾浮山足石徑崚嶒怯馬蹄紳笏久羇眞自誤林泉勇退未終迷年來頗得蒙莊趣天地蜉蝣一視齊

致仕過常思嶺蘭若和故友彭從吾韻二首

引年得請荷淸朝報答慚無尺寸勞吾道自難酬素志愚衷空復戀靑霄百年世事心俱懶兩眼雲山興末消偶讀從吾舊題句九原無路起詩豪

鄕山動是十年思今日重過一賦詩黃菊相看如舊識白雲未許笑塵姿鳥鳴翠竹尢深處鶴立蒼松最上枝我亦歸尋舊棲隱開尊冷看世途危

贈大田驛丞彭籍三首﹝安福人字經典二彭閣老之族子也﹞

先人昔日敎安成我在黌宮廨裏生垂老又經司學政安成人士獨闗情

大田驛舍偶逢君問是安成宦族孫空谷足音心自喜平生迹異底須論

一官山館使車稀公事無多足自怡委吏乘田遺訓在立身元不論崇卑

大田驛和林元佐地官畱題韻

此地經過知幾回山靈應笑我重來吟春幽鳥寒猶澀帶雨頑雲濕不開卹政未沾桑下餓閒愁空切杞人懷百年畎畝餘忠在豈逐衰殘沒艸萊

賀延平劉宮保得男二首次林見素韻

鬰蔥佳气絇晴霞維嶽鍾英少保家湯餅筵開春意藹沈檀香裊暖煙斜靈椿𨿽老尢增翠萱艸從今更著花天上麒麟重孕秀徐卿二子未須誇

劍水深蟠雙翠虯靈鍾人物軼常流光前骨相由天定裕後休祥自己求怡養行看翻彩服蒸嘗有待薦嘉羞百年宮保書香在繼武還修五鳯樓

壽仙溪李朴庵夫婦七十次陳待徵郎中韻

髙堂春酒莫辭傾此夕弧南星正明萊服頻翻娛綺席南陔新譜入瑤笙西來王母蟠桃熟東望函闗紫气橫壽域無涯才七十蓬瀛還看海塵生

挽三山張浚大尹﹝鄕試同年曆訓導升知饒平縣承檄率民兵剿冦卒於師﹞

昔年同聽鹿鳴歌浮世光陰轉眼過白髮盈顚嗟我老黃泉無路柰君何芹宮化雨英髦盛花縣春風惠澤多獨恨行營星遽殞鯨鯢未覩伏天戈

送郡守陳公入覲

老來送別易銷魂況復今朝別使君霖雨己看蘇赤子餘波還喜及斯文闗河白鴈秋驚夢閶闔疏星曉奏勲後夜月明天萬里空依北極望紅雲

題張叔著桂林書院中曲水流觴次鄭東園韻

桂林風物擅幽奇此日追隨一憇之水有淵源流易滿杯行結曲到應遲鶯調簧管來深樹膾切銀絲出別池浮世玆遊須盡興萬牛難挽歲華移

題鎭海朱大尹漁樵耕牧圖次翠渠韻

乾坤何處是通津謝卻浮榮避俗塵漁笛數聲芳渚暮樵歌一曲碧山春髙秋禾黍徧層隴落日牛羊歸四鄰架有琴書尊有酒何須蓬島覓仙人

題守拙捲﹝仙水陳熈春名其藏修之室曰守拙因以自號﹞

髙隱林泉逺市朝半生守拙臥衡茅浮榮有分從吾好世事無機任俗嘲襪雀讓敎稱巧婦斑鳩自合寄成巢知君妙契濓溪賦豈向淸時作系匏

送宗侄孫道進任新會敎諭次同年李若虛韻

年來謝卻白鷗沙榮捧除書出帝家遙想振揚文敎日春風開徧杏壇花吾家文獻自唐開未羨牀頭笏滿堆此去譽髦期不忝靑氈還付與云來

題仙溪張氏一樂堂慶壽圖

靈椿萱艸並鮮妍玉樹芝蘭復滿前共倚蓬壺看春色從敎滄海變桑田

和方友允迪六十自壽詩﹝允廸自號履素﹞

壽酒年年宴此晨未論腰帶綰黃銀人無丰約閒應好事有乘除樂亦均素履不渝從我好世途寡合任渠嚬﹝笑貌﹞紛紛華要曾何補誰謂儒冠眞誤身

題周憲使公載歸來亭次壁間韻

小亭依約水晶宮四面澄波可鑑容槐蟻夢隨殘月曙蒓鱸興繞白雲重憂時■﹝畝犬﹞畆余忠在結社林泉樂意濃我欲亭中分半榻閒看孤鶴舞蒼松

挽贈監察禦史董﹝闕﹞夫婦﹝僉憲豫太守復之父母也﹞

一雙白璧閟靑山逝水東馳不復還人世有天敷慶澤泉臺無路接淸顏鳯毛碧漢雙髙翥鸞誥彤墀屢渙頒墓石慚予辭不裴足畱濳徳示人寰

送曾郎中謝病還鄕

半生塵土鬢成絲謝事還家竟不疑陶令謾因黃菊去畱侯曾與赤松期閒來軒冕應無夢到處溪山定有詩我未別君君別我江東回首不勝思

具慶堂詩慶林季瑞稅使伉儷壽六十

木公白髮岸烏紗金母酡顏映紫霞老眼摩挲看流轉桑田漸滿海東涯﹝右次林太守韻﹞

甲子年來又一新人間還看幾回春仙翁云外傳消息己注長生籙上人﹝右次吳憲副韻﹞

送望江敎諭伯淸先生乃兄還莆

春艸夢殘勞北上松楸望斷復南歸往來總系綱常重一任風塵敝客衣

兩京飄泊幾星霜卻喜逢君話故鄕潮水不知離別苦又從江上送歸航

送道士還鄕

孤蹤無礙任西東一片閒雲寄碧空賣藥蹔遊都市裏尋眞又入故山中蘭橈夜泛鷗邊月鐵笛晨吹鶴背風惆悵舊遊歸未得天涯翹首送冥鴻

題怡閒捲和都察院經歷黃仲胤韻

聲利勞人鬢易斑紅塵終日走間闗始知廊廟千鍾祿不及丘園一味閒載酒日遊花嶼上攜書時向竹林間因君便欲辭軒冕風月平分數畆山

絕句二首招諸友遊東巖

一春彊半雨中過節過淸明日始和垂老看春知幾度乘春不飲欲如何

細君手釀已新篘準備尋春作勝遊明日東山修褉事不知諸友肯從不

題夏太常竹送周翠渠知廣徳州

天上淸卿寫竹工分明淇澳雨中叢贈君去作鄣城守徳業期同衛武公

上苑瑯玕髙百尺天恩浩蕩飽曾沾一枝帶得鑾坡雨灑向南州散酷炎

郡在靈南山秀中篔簹遶捨翠陰濃淸貧太守庖無肉春雨猶能赦籜龍

挽陳敎授先生廷威

乾坤俯仰嘆斯文眼底何人更似君一代才名追鄭老百年科第屈劉蕡經橫絳帳春風藹人去詩壇夕照曛舊日林塘重過訪數聲鄰笛不堪聞

挽橘泉方文謨先生

八十髙年彊健身西風一夜殞莊椿黎元正爾多奇疾天地胡爲奪此人橘井泉深空自洌杏林花發爲誰春刀圭我亦曾蒙惠一束生芻淚滿巾

下臯雜詠

水石陰森煙月淸山中事事可怡情始知世路閒榮辱眞與浮雲一樣輕

山徑荒涼月上時郡僚奔走迓監司道人引水澆畦罷坐燎松明攺舊詩

豪气衰年未盡降每因世事熱衷腸山莊來往惟農父長話桑麻心自涼

十畝山田種稻粱茄秧新乞自鄰鄕𨿽無鐘鼎供遊燕且免紅塵請謁忙

何處偏宜養性靈無端野趣在林扄開簾猶恨前鄰樹遮卻遙山數尺靑

山莊誰道不繁華桃李逢春解著花秋至未應全落莫芙蓉新種已抽芽

春雨初過水滿川神祠簫鼓正祈年我來亦欲隨鄕俗急典春衣入社錢

春風一夜到桑麻嫩葉柔枝漸次加曉起喜聞童穉語新移丹荔亦萌芽

一川桑柘隠煙霞黃菊蒼松自一家更喜捨南添隙地開渠占斷白鷗沙

日食何須鼎肉腴新栽杞菊已扶疏小池更引淸溪水春雨應添數尾魚

殘書讀罷啟房櫳散步東風遣病慵門巷翛然籬落矮隔鄰遙見夕陽舂

未甘奔走混風塵買斷靑山學隠淪牟麥登場蠶作繭林泉終老未須貧

芳村疏雨送微涼倚杖村南看挿秧眞趣滿腔誰與語起呼尊酒酹柴桑

塵寰無日是安居喜遂山林寄一區讀易倦來無外事閒看梁燕哺新雛

麗日和風雨乍過一丘一壑足婆娑薄田有粟身無恙天地私吾亦已多

興到展書談舜禹倦來拂枕臥煙霞个中無限悠然趣絕勝霜臺曉放衙

性與時違事事差生涯只合付枽麻看來富貴由天幸傳到兒孫有幾家

鄕民水旱苦相仍徵斂無期立取盈我亦呼兒急稱貸令人惆悵憶陽城

蒼松黃菊才三畆流水柴門自一家卻悔平生都失計坐聴官鼓踏霜華

輞川佳勝古來稀猶欠吾莊一段奇丹荔子栽今結實燻風滿樹絳囊垂

近日山君猛且饕踰垣入屋攫牲牢宋均不復生今世誰遣深山滅迹逃

世途得喪見交情徑路蕭蕭艸自靑惟有梁間雙燕子年年依舊訪柴扄

性癖情知與世殊秪應歸臥故山廬山中亦有經綸事朝課耕桑夕校書

閒來事事覺從容始信山林可養慵悔殺昔年成底事紅塵鞭馬聴朝鍾

贈三山太守唐侯廷貴

閩江縹緲漾晴波爭似君侯惠澤多玉雪襟懷涵霽月冰霜崖谷轉陽和閭閻不識催租吏田野時聞擊壤歌聖代循良應有傳姓名指日入編摩

挽溫方伯琮

使君一夢躡仙蹤閩海家家輟相舂廊廟有人思貢禹泉臺無路起元龍紫薇花底春風老棠樹陰中艸色濃一束生芻從此別蜀山回首暮云重

題林君叔孟秀逺亭二首﹝前次吳時望先生韻後次鄭廷綱內翰韻﹞

系馬幽亭久未旋亭前景物各爭妍倚天晴翠千峯出遶郭蒼煙萬井連花影亂侵徐孺榻鶯聲巧和伯牙弦因君欲買西鄰地風月平分過暮年

小亭新結傍幽蹊窓戶平臨翠筱齊宿雨收殘山靄濕浮雲飛盡海天低樹連睥睨參差見花隱房櫳咫尺迷安得筆端生五色盡收佳景入新題

題淵明像

典午乾坤已莫支一官豈爲督郵辭壯懷激烈無由冩盡付東籬濁酒巵

題劉伶像

百年縱酒樂天眞荷挿靑山處處春莫怪先生終日醉乾坤誰是獨醒人

和惠安張大尹登最髙峯韻二首

海天森列總雲峯盡在僊郎眺詠中聖主牛刀敎暫試不須凝望紫宸宮

遶邑誰當第一峯玆峯獨出萬山中何時麾卻塵寰穴來借巖阿半畆宮

墨竹二首爲林信傳賦

誰種瑯玕傍碧溪森森髙節與云齊春風養就林間實畱待丹山彩鳯棲

籠蔥翠玉擅風標白石淸泉伴寂寥安得伶倫裁鳯管五云深處和簫韶

文峯書樓爲陳文珍賦

亭亭文筆玉嶙峋下有層樓回出塵四壁蕓香浮汗簡三更藜熖逼穹旻元方別駕聲華舊小阮黌宮敎澤新寄語云仍宜努力莫敎家學負前人

南溪別業次韻

刺桐花下有華堂別買溪南數畝莊旋剪荊榛開町疃更添亭館帶林塘春嵐壓地苔花濕暑雨蒸林荔子香自笑一生纓冕累無緣來共白雲鄕

林雲山盆梅九月盛開魏竹溪有詩次韻二首

﹝闕﹞處有盆梅九月寒花的爍開占取孤標尋菊﹝闕﹞挽將春意入秋來天敎早實調金鼎人喜揚芬滿栢臺三弄瑤琴豪興發未應何遜擅吟才

江南臘月見疏梅此樹髙秋已盛開東閣酒醒驚雪早羅浮夢覺訝春來西風入戶香浮幾涼月當空影滿臺欲爲花神重作賦廣平人去愧非才

下臯俱樂亭扁﹝致政歸作小亭取邵子滿目雲山俱是樂一毫榮辱不須驚句﹞

十載山莊沒艸萊小亭今日喜新開呼童痛洗亭前竹要放南山翠色來

滿目雲山俱是樂古人心與我心同紛紛寵辱多憂患眞樂誰知在此中

開亭近對九龍山人在千林紫翠間造物於吾多所靳惟應山水不吾慳

十年失腳走危途天賦吾眞半己蕪今日看山亭上坐悠然始復見眞吾

亭前無地著塵氛云外靑山山外云頗幸名途抽腳早山靈猶未作移文

九龍山勢鬰嵯峨翠入簾櫳爽气多讀罷殘書無一事閒調緑綺和樵歌

亭外羣山翠遶檐看山終日坐鉤簾東南天際浮雲盡又喜壺山露一尖

列岫多情爭秀麗野花隨意放芳妍化工還有些兒欠背卻西淙瀑布泉

煙雲變幻多奇態風月淸妍無盡期莫道吾亭欠華彩天然圖畫列階墀

瀟灑林亭僅數椽包羅風景迥無邊夜來微雨兼秋至徹骨淸寒疑欲仙

題仙溪陸世徵活水亭次郡守丁石崖韻

亭前靜坐暗聞香活水流花入小塘聞說个中長若此幽奇不獨在春陽

宣父當年嘆逝川眼前道體浩無邊與君說到淵微處須向源頭一放船

慶鄭敏善先生年八十應詔冠帶

年躋八秩未龍鐘又沐淸時寵渥隆華髮謾添烏帽雪酡顏不藉錦衣紅己看敬老循周典還見優賢有漢風況遇聖明弘治日蒲輪早晚召申公

送司訓鄭先生啟善之任

萬里巴川育俊髦一身許國不辭勞明朝無復聆淸訓今日休辭醉緑醪猿嘯溪頭驚客夢山橫馬首助詩豪傳經絳帳應多暇一曲瑤琴夜月髙

己未端午同吳繼學方子大諸君遊東巖二首

名途十載抱離憂此日重欣結勝逰山色不隨人事攺煙光似爲客來收底須身外論丰約且向尊前共唱酬薄暮微涼城上路也隨時俗看龍舟

炎歊何處滌塵憂共約東山寺裏遊一鳥不鳴山更寂千林增翠雨初收老身猶喜康彊在佳節須將酩酊酬請看羣龍紛競渡誰憐野水有橫舟

題墨菊一首爲延平通守金孔深賦

楚楚黃花絕可人曉來含露色尢勻莫敎輕泛柴桑酒畱取芳泉壽劍民

偶成

蕭然一室無餘物短劍孤琴是舊知閒裏偏嫌人事擾夢中亦怯世途危久違故舊緣多病斷送光陰賴有詩天命窮通皆一定且傾尊酒不須悲

別東巖偶成三首

東巖一到覺心淸便與髙僧共結盟寶地不堪今又別山光樹色總含情

世事紛紛役此身林泉無計日相親山靈應笑今歸去依舊胸中萬斛塵

斜陽惆悵別招提吟逐寒云度虎溪黃鳥似知人欲去蒼松枝上盡情啼

馬嵬三首集句

直北闗山金鼓振﹝唐杜子美﹞英雄無策庇嬋娟﹝詩統﹞一朝艶質化塵土﹝元音薩天錫﹞明日何人拾翠鈿﹝元音楊鵬翼﹞風散彩雲飄碧落﹝詩類﹞苔生輦路濕蒼煙﹝元音柯敬仲﹞明眸皓齒今何在﹝唐杜子羙﹞滿眼梨花哭杜鵑﹝詩韻﹞

千里佳期一夕休﹝三體詩李益﹞空餘涕淚灑淸秋﹝光嶽英華虞伯生﹞魂歸遼海云迷樹﹝元詩體要賈策﹞夢斷江城月滿樓﹝光嶽英華桂秋﹞毛骨已隨天地老﹝元音貫云石﹞江山空結古今愁﹝元詩體要燕敬﹞長生殿古生靑艸﹝宋蘇子瞻﹞七夕何人望鬥牛﹝唐音李從一﹞

瀟瀟疏雨響殘除﹝光嶽英華辛敬﹞壯士吹笳慘不舒﹝光嶽英華虞伯生﹞白玉帳寒鴛夢絕﹝鼔吹宋邕﹞蒲萄衾冷夜窓虛﹝元詩體要辛文房﹞碧雞祠下杜鵑叫﹝元音虞伯生﹞白帝城邊古木疏﹝唐音髙逹夫﹞海闊天髙不知處﹝唐音劉瑤﹞蓬萊何日■﹝亻侯﹞僊車﹝光嶽英華釋來復﹞

姑蘇懷古二首集句

吳王醉處十餘里﹝二體詩羅隠﹞燕語鶯啼空斷腸﹝元音李冶﹞覇業已隨煙燼滅﹝宋曾子固﹞淚痕滴透碧苔香﹝元陳剛中﹞彩鴛靜占銀塘水﹝鼓吹胡宿﹞密雨斜侵薜荔墻﹝唐栁子厚﹞惆悵無因見範蠡﹝三體詩杜牧之﹞五湖煙浪正茫茫﹝元詩體要張翥﹞

西施去泛五湖舟﹝剪燈新話﹞萬紫千紅夢已休﹝元詩體要周石原﹞故國盡消龍虎气﹝元音陳剛中﹞殘蟬如說古今愁﹝詩韻﹞桂房椒壁蕙蘭老﹝元音胡尊生﹞金沓瑤琴鹿豕遊﹝元詩體要趙子昻﹞故事悠悠不可問﹝唐音司空文明﹞往來惟見水東流﹝唐音髙逹夫﹞

和林君時恭山居韻四首

春入池塘艸色新吟邊魚鳥覺情親雨餘澗水流花出恍惚桃源洞里人

入夏林端荔子新開尊時與故人親有時笑傲蒼松下閒看紅塵得意人

小槽釀出緑醪新溪叟山翁笑語親吟對黃花無別事悠然塵外一閒人

萬壑千峯積雪新閒中詩酒鎭相親興來獨步溪橋月笑與梅花作主人

題老子授尹喜道徳經圖

嘆息淳風日已淪深探性命著微言當年不授闗門尹萬古誰知道徳尊

題張良進履圖

天挺人豪遇下邳畱侯遂作帝王師秦闗百二山河破應是胚胎進履時

題鍾呂傳道圖

傳得壺天卻老方茫茫八極任翺翔頹齡若使眞能制大濟蒼生總壽康

題張詠謁陳希夷圖

墜驢大笑西歸去買斷華山一段云浮世知心獨張詠無邊風月欲平分

題子期聽伯牙鼓琴圖

不因鍾子獨知音山水徒然托意深千古髙風招不返傷心弗忍撫瑤琴

題扇面小景

陰陰緑樹散淸涼扶醉同消夏日長一段溪山看不盡浩歌相對任斜陽

題釣臺圖

光武中興网俊才先生晦迹隱蒿萊雲臺寥落成榛莽萬古猶傳舊釣臺

挽丁通判

早擢巍科立要津復承恩命倅南閩寸心淸奪冰壺月一气噓回寒谷春遼海不堪仙鶴去棠陰空見碧苔新黎元借冦今無地惆悵西風涙滿巾

唐宮人題紅葉圖詩二首

芭蕉庭院獨徘徊一片秋襟鬰不開不是霜紅隨逝水深宮何處托良媒

曉來梳就緑雲鬟踏破香苔滿院斑無限芳情共誰說願憑紅葉到人間

鯉湖紀遊十首和先輩龔司訓韻

瘦笻吟倚上苔梯路入深林望轉迷料得仙宮應不逺白雲深處午雞啼

淸湍數里逶迆來遶向仙宮一鑑開身世分明方外境誰言弱水隔蓬萊

決決泉流濺石虹靑靑瑤艸臥僊尨道人洞裏朝元去看院惟畱鶴一雙

芒鞋逺謁洞中天只爲雙親已暮年此意羣仙如洞鑑今宵好夢願相傳

幽潭百尺眾流鍾下瞰深崖一脈通勝槪應從天地辟人間風景迥難同

丹成八表任遨遊丹竈空存幾度秋欲丐靈丹換凡骨不知僊子肯從否

簾捲珠宮月滿牀淸風細細裊鑪香病軀無計堪調攝安得還丹一粒嘗

寒流幾派瀉層湍聲撼長空去不還夜半忽驚淸夢覺卻疑風雨響瑯玕

山色摩空勢欲齊時聞幽鳥隔云啼新詩吟就無窮趣起向瑯玕節下題

風光端不讓天臺百尺珠簾映日開寄語道人畱半榻功名債了擬重來

送樊掌敎乃兄邦本歸常山

難弟承恩司敎鐸迢迢相送入南閩客窓風雨連牀久故國椿萱入夢頻馬踏暖云芳艸路帆衝晴靄緑楊津遙知獻壽髙堂上白髮雙親滿面春

明妃詞六首

愁抱琵琶別玉除可能談笑鎭西都宮中多貯如花女勝築長城萬里餘

風起遙天滿面沙舉頭何處望中華早知身被丹靑誤但嫁巫山百姓家

長擬承恩老漢宮誰知騎馬出秦中秖緣命薄應無怨聖主何須殺畫工

宮衣拭淚出金鑾萬里邊風拂面寒舉目不堪風土別夢魂夜夜遶長安

單於慰藉恩𨿽厚異域荒涼心自悲惟有庭前淸夜月相隨無攺漢宮時

入夜單於初罷獵雲鬟彊整出宮迎馬前歌管聲嘈雜不似長楊舊樂聲

寄華巖寺黙堂上人詩四首

乘閒特訪黙堂師何處逰方負所期林鳥潛窺山殿供野猿偸動石枰棊碓収殘藥空流水犬訝逰人吠短籬欲問三生緣內事相逢未卜是何時

萬木陰中梵宇開分明人世有蓬萊漾開池藻羣魚戲點破松煙一鶴回澗水浮花雲裏出山風如雨竹間來髙僧不遇徘徊久踏徧蒼蒼滿院苔

夏日尋幽到上方淸陰滿地午生涼雨過山色重重好風度荷花陣陣香詩景百般行處有塵緣萬種坐來忘云扄叩徧無人見惟有殘書滿石牀

問師飛錫逰何處自是閒雲任去畱滿院幽花空冉冉一溪流水自悠悠半生苦海無緣濟何日空門結社逰回首城南忽相遇一尊重約醉淸秋

題府學正蒙齋黌宮春曉圖

泮水三春破曉時無邊和气襲人衣研朱細滳花間露散帙初開竹外扉壇杏影斜殘月墜雞窓聲動曙光微人生所學惟忠孝努力相期共不違

題葡萄爲林君伯正賦

老藤偃蹇露顆懸恍惚驪龍抱珠眠只恐風雲一朝會奮迅直上蒼蒼天

題葡萄次羅艮齋韻

移根大宛渡滄溟風雨園林幾晦冥半夜月明送淸影龍蛇散亂走空庭

題睡漁父圖

孤舟穏臥蘆花裏占斷滄浪一段云莫向江湖輕釣客太公千古樹奇勲

蒜嶺道中偶成

驛樓鼓歇曙蒼蒼行傍花陰曉露香獨倚徵鞍探勝景無邊詩思攪人腸

錢塘懷古

鳯凰山勢翠岧嶤艸樹荒涼王气銷二帝魂歸江月冷六宮人去海天遙英雄千古埋黃壤臺榭三春長緑苖惟有鐘聲應似舊朝朝暮暮送寒潮

登甘露寺多景樓二首

闌千百尺倚層霄風景無端入望遙島嶼勢從滄海斷樓臺影落碧波揺靑山遶寺自千載芳艸緣城鎖六朝弔古傷心吟未就疎鐘殘照送歸潮

江南江北景無窮都入危樓一望中霸業荒涼天地老山河盤踞古今雄丹陽雨至雲連樹瓜步潮平浪拍空野鳥似知前代恨林端哀怨泣西風

赤壁詩次韻

阿瞞志欲捲羣雄戰艦誰知一炬空天意欲敎成鼎峙不須惆悵怨東風

金臺早行

數村行過始聞雞星斗依稀月滿溪遙想故園人正睡梅花影落小窓西

晚過涿州

靑山冉冉夕陽浮緑樹微茫見涿州白鴈聲寒燕塞晚丹楓葉落薊門秋漁舟蕩漾歸江浦畫角淒涼起戍樓黃帝蚩尢俱寂寞眼前贏得水東流

過蘆溝

一水中橫斷市廛酒旗髙裊緑楊煙行囊只有詩千首不畏闗門索稅錢

夜夢老母因不寐偶成

別卻慈親天一方夢魂夜夜遶萱堂覺來腸斷難成寐數盡更籌夜未央

癸酉仲秋得老母家書有感

慈闈一別幾寒溫冀北閩南總斷魂昨日音書憑鴈到分明珠﹝闕﹞成痕

客中秋夜

秋夜淒涼只自憐壁虫窓月伴愁眠西風不識人憔悴亂送砧聲到枕邊

寄羅公嚴親家

天涯爲別幾秋冬南望閩山思不窮煙樹春天迷渭北寒云日暮起江東鄕心最怕看明月客夢偏驚聽斷鴻安得相逢一攜手論文尊酒對春風

詠菊

東籬一夜花開徧能使秋光勝似春香逐金風偏馥鬱色滋玉露倍精神月中恍惚楊妃笑雨後分明西子顰試問頹齡端可制殷懃摘奉白頭親

寄表侄陳宗調

鄕園數載每同歡別後寜知會面難尊酒無由花底共瑤琴空憶月中彈江南夢斷鶯聲曙冀北魂銷鴈影寒遙想蕓窓經史暇寒梅開處帶吟看

立春日霜降艸木皆白戲成

殘臈應隨寒漏盡新春又逐曉鐘來天公似報春消息亂剪瓊花到處開

立春日偶成

土牛鞭下已飛塵律轉三陽歲復更鳥雀亦知春信好碧梧枝上不停聲

春日滹沱卽事﹝卽光武廹於王郎所渡之處﹞

窮方三月始知春一騎尋芳滹水濵牧笛數聲靑艸岸流鶯百囀緑楊津催花細雨濕吟袖飄絮微風欹醉巾欲訪當年冰合處蒼波萬頃碧粼粼

秋夜漫興

柴門半掩夜方深獨坐空庭自在吟菊影重重侵碧檻風聲颯颯起疏林愁懷盡付三杯酒逸興都歸一曲琴塵世勞勞俱是客不須對景獨傷心

題陳太守抱甕亭

瓦甕澆蔬手自攜漢陰老圃是吾師靈扄春意長無恙世路機心總不知狡兔謾勞三穴巧癡鳩甘守一巢危願公且未投簮去坐鎭民風息險巇

園居六詠爲河南方伯丰公慶賦

水環碧帶﹝居旁有小河周匝四圍如帶﹞

淸流如帶環幽捨瀟灑無塵趣自多月上一團凝素練風生四面蹙靑羅竹間自有通門處栁暗翻疑無路過藩府正宜宣帝徳莫思漁父共髙歌

農畆躬耕﹝環園居皆平田將爲歸老躬耕之所﹞

遶捨茫茫百頃田深耕應可樂堯天緑簔二月西疇雨黃犢一犂北壠煙荷鍤長吟過栁外蒸藜炊黍餉林邊秪今天下需元老未許歸來學輞川

漁磯獨釣﹝居東屇河岸有石磯亦可以爲歸老取適之地﹞

園居東畔有漁磯獨把絲綸趣不稀兩岸煙霞長作伴滿川鷗鷺盡忘機興來髙詠滄浪曲心靜偏宜水月輝此景知公常在念明時未許解朝衣

南窓琴趣﹝居南有軒燻風徐來可鼓琴以忘塵慮﹞

南窓靜啟理瑤琴拂拂薫風入座淸十指依稀鸞鶴舞七弦恍惚鳯凰鳴梅花奏處淸吟骨白雪彈時絕俗情解慍願庚虞舜曲坐吟黎庶樂升平

栁岸春風﹝居東沿堤種栁春風和煦可以逰息﹞

繚繞長堤傍捨東千章緑栁裊春風乍經樹杪晴煙散細拂林端暖气融藹藹柔條低弄影輕輕栁絮亂飄空遙知此景堪行樂應與風雲气象同

藕池秋月﹝居北有池秋深水月相映淸光可掬﹞

藕池秋夜靜沈沈月上層霄分外明影透靑蘋遊鯉散光臨紅蓼睡鷗驚金波蕩漾微風度玉鑑澄涵碧水平對此想應心有契月同皎潔水同淸

日暮西山卽事

晚風緩步水雲村景物無端役客魂霧擁碧岑螺髻濕風生滄海雪花翻湄州漁艇初歸浦禧水人家半掩門獨倚長松吟未就梨花疎雨送黃昏

禧江晚眺

江頭二月艸萋萋吟倚東風望欲迷日落海門煙水暝雨收江浦樹云低潮頭生自湄州北山勢來從禧水西景物役人歸路晚馬蹄踏碎落花泥

登天妃廟朝天閣

扁舟乘興訪湄州獨向朝天閣上游鐘送淸聲聞兩岸樹移寒影落中流雲開平海見譙■﹝木虜﹞潮益禧江度客舟吟倚闌干淸不斷天風吹起海門秋

遊城南靈巖寺四首﹝用壁間韻﹞

偶乘淸興扣禪門碧靄深中一徑分響雜梵經風入樹暝侵色相石生云三千佛界中天見百八鐘聲破曉聞景物役人吟未就輕煙疏雨澹余曛

風景無端擁寺門望中山色幾重分泉聲滿室長疑雨樹影當窓半是云一派禪房依澗轉數聲淸磬隔林聞靈巖一百二十寺多少樓臺鎖夕曛

古寺蒼蒼不計年到來擬結半生緣僧閒了悟空中性地僻分明物外天滿室香煙初起定一天花雨正談禪因知佛法多靈異缽水能令出白蓮

雲巖一別幾經年此日重遊亦有緣祇樹陰森寒帶雨澗泉澄瑩碧涵天滿窓風月供吟句半榻煙霞伴坐禪乘興更登髙處望好山四面削靑蓮

奉和袁主事登甘露寺多景樓韻

飛甍百尺拱瑤京四望無端景象明霸業己知隨逝水山光猶自役吟情艸分野色緣城去風引潮聲入座淸望裏天然方外境誰言弱水隔蓬瀛

奉和袁主事登虎丘寺浮圖韻

蘇臺鹿過水空流老樹荒煙鎖虎丘寶塔攀躋探古迹霸圖零落使人愁狂歌響振層霄上縱目長過萬嶺頭倚檻俯看飛鳥過分明身與白雲逰

奉和袁主事逰西湖韻

平湖四面遶孤峯萬頃無波一鑑空梵宇深藏靑靄裏浮圖髙挿白雲中錦衣濕處沾荷露畫舫揺時漾栁風遊徧六橋歸路晚夕陽斜抹半山紅

題扇面山水二首爲林貴實賦

碧靄深中結艸廬松風入座四窓虛山輝澤媚無窮趣疑有幽人此讀書茅衡幾架隔遙岑萬壑嵐光結晝陰欲抱瑤琴訪淸隱寒林無路白雲深

奉和姨夫方先生詠雪韻

陰雲靉叇布遙空六出紛紛四望同萬頃月華明徹夜一天栁絮亂飄風光涵寰宇山河外人在瓊瑤世界中三白由來嘉瑞兆黎元又喜際年丰

題林君長榮幽居和姨夫方先生韻

緑陰深處結幽居地僻依稀隱者廬遶捨半栽陶令菊滿窓盡積鄴侯書踏殘庭月夜吟句劚破畦云曉種蔬敎子暇時攜酒伴登山臨水樂何如

題扇面子猷訪戴圖

入夜懷人思不禁衝寒一棹度山陰興來歸去江云暝門掩千峯積雪深

題林君惟華秋江獨釣圖和李君唐英韻

托迹滄浪識者稀海鷗汀鷺日相依投竿一笑寒云暝世事無心任落暉

題蘆鴈扇和李君唐英韻

相呼相喚下回塘秋水蘆花一望長萬里雲霄身未達數聲嘹唳送斜陽

題屈原漁父問答圖

放逐江潭恨不平偶逢漁父話衷情可憐狂楚無情甚竟使忠臣殞此生

戱題鐘馗

曾向明皇夢寐中手擒魑魅逞英雄如何不斬姦邪首縱使胡兒入後宮

春深菊苖未發戱成

堪笑春風亦世情菊畦偏後發生仁工夫全向繁桃李未暇分來寂寞濵

方君景大家賞菊分題得錦菊二首

繁英千疊絕鮮明列向華堂最可人彩服舞時看不異詩囊近處認難眞月中漏泄天機巧露裏分明蜀錦新摘泛霞觴香更好用蘄慈壽等松椿

君家盛種一籬秋錦菊還誇異品流雨裏輕揺疑戲彩風前謾舞訝纒頭化機巧織塵難污湛露深沾色更幽歡賞百年能幾度不妨引滿酌金甌

送同年楊君赴春闈詩

河橋梅放雨初晴榮捧鄕書上帝京藩府已推魁八郡大廷還擬冠羣英虫吟驛館三更夢月滿蓬窓萬里情遙想難兄相會處對牀風雨酒同傾

送林君貴實赴春闈詩

久淬文鋒羨老成喜陳三策上神京馬衝寒雪閩山逺帆掛微風浙水平霹靂一聲龍化早扶揺萬里鶚飛輕瓊林宴罷如相憶白鴈南來好寄聲

題壺山惜別圖送友人周君歸三山

壺陽臘月梅花發花下吟詩一送君求道立殘門外雪思親望斷嶺頭云旗亭此日難分手尊酒何時更論文明到故園如有憶音書無惜寄來勤

澄溪淸隱﹝友人林君伯正爲某索﹞

久向澄溪賦考盤白鷗獨向靜中看四時風月歸詩興半世功名付釣竿逺引溪泉來稼圃閒開竹牖看云巒醉鄕笑傲無餘事一曲狂歌宇宙寛

病中與鄭君思亨姜君思正索菊花二首

聞道君家菊滿籬無由一到賞芳菲夢魂忘卻身猶病幾度吟敲花外扉

春初臥病及秋深籬菊闌珊碧艸侵賴有故人相愛厚一株無惜慰憂心

謝友人惠錦菊月下白菊二株三首

今年全不見黃花對景荒涼秖自嗟應是秋光深逺我賴君挽得到貧家

鮮葩燦燦吐奇芬截得天機錦綺文病眼摩挲吟看久愁懷應減兩三分

繁英楚楚開寒玉應與蟾光一色淸疑是羽僊初宴罷醉飛環佩下蓬瀛

春日臥病感懷

一臥經春秪自嗟無由散步訪韶華東風似亦欺人病吹落瓶中數朶花

首夏病中偶成

九十春光病裏過不堪佳景盡蹉跎兒童又向牀前語樹上靑梅熟已多

病中立秋偶成

春初一臥歷炎暑又見新涼起天宇西風曾不憐我愁頻向疏欞送寒雨

題懸崖蘸水梅

金鼎調羮未有期獨依幽谷擅淸奇夜深溪月弄淸影水底分明又一枝

題扇面畫

扁舟閒傍緑楊汀濯足滄浪酒未醒鐵笛獨橫斜照里數聲吹與水龍聽

未軒文集卷十一

●欽定四庫全書

未軒文集卷十二

﹝明﹞黃仲昭撰

○詞

送都憲秦公巡撫北畿

恭惟大寅長都憲秦先生閣下蚤承家學一經接武於科名薦沐皇恩十載蜚聲於禁從職專城而臨民豈弟蒞方嶽而敷政寛平和而不流剛而不激襟懷皎潔凜凜乎奪冰雪之淸徳量淵宏浩浩乎並江湖之大玆膺九重之簡命獨當一面於京畿繡斧啟行當道豺狼應斂避星軺問俗窮檐雨露盡沾濡某等方承麗澤於一堂遽爾暌違於萬里庸聨彩幣敬制蕪詞旣以罄賀忱亦以申別意伏希電矚幸幸

使君才器由天賦驊驑早聘靑雲路京華揚歷政聲隆藩郡翺翔仁澤溥九重深眷顧玉節煌煌明繡斧到京畿揚淸激濁千里民安祚東風吹散西山雨冠蓋紛紛朝出祖黎元深感使君恩車前臥轍人無數聖主思賢輔姓名定入金甌覆悵明朝相思兩地空望雲間樹右調歸朝歡

送李方伯之任山西

恭惟大方伯寅長李先生閣下采石名門淸時偉器風標玉立秀鍾二气之精英文思峽傾光敓九天之星斗早蜚聲於場屋遂發軔於仕途職諫垣而論事侃侃參薇省而敷政優優肆簡在於宸衷乃薦承乎寵渥此日榮持節鉞仰福星移照於晉陽他年進握鈞衡期霖雨溥施於天下某等幸同寮寀於一方喜挹容光於數載臨岐尊酒念誨益之日疎臥轍羣黎悵車塵之日逺敬裁短調少敍離懷伏希電覽幸甚

采石古名區秀鍾英傑早際風雲朝北闕諫垣名重超佐西江節鉞襟懷淸徹底如冰雪政迹著聞帝心簡在又擢晉陽新牧伯軺車到處枯槁漸回春色故人千里空望明月右調感皇恩

送方伯陳公大玉之任閩藩

恭惟大方伯寅長陳先生閣下孕中州勝地之精英承斆古先生之庭訓淵弘才器殊超絕於軰流彪炳文辭已著聞於蚤歲年方童丱名預計偕旣登進士之科遂列司徒之屬奉綸音而行荒政盡復流民疏鹽法以實邊儲悉除宿獘茂著能聲於北闕爰參省政於西江禦吏嚴而不苛臨民寛而有制四知恆砥礪寸心無地著塵埃一徳徧敷宣眾口有碑盈道路乃被旌能之典載膺進秩之榮玆辰節鉞啟行閩海濵咸仰福星移照異日鈞衡簡畀寰宇內總期霖雨誕敷某等恊恭幸在一方友誼已經數載臨岐尊酒念誨益之日疎臥轍羣黎悵車塵之日逺敬裁短調少敍離懷伏希電覽幸甚

使君抱負不凡少年文采稱無敵雲霄直上龍墀奪錦金閨通籍計省發硎政無疵厲民沾惠澤喜受知聖主擢參薇省經行處皆春色天上忽頒寵命又榮遷閩南牧伯九重宵旰恢弘治化還資輔弼棠樹陰中舊時父老空思行迹況同寅交契江云渭樹此情何極右調寄水龍吟

送憲副汪從仁之任雲南詞並引

恭惟憲副寅長汪先生簪纓世族詩禮名家孕婺源川嶽之靈燻紫陽道徳之懿才華卓冠鮮葩絢爛耀詞林經史博通駭浪奔騰揚學海早登名龍虎之榜遂簉羽鵷鷺之班玉節賦皇華胸次炯三秋之浩月繡衣司憲紀臺端凜六月之寒威驄馬循行於隴右霜蹄暫蹶於滇南姦雄𨿽喜幸於一時公論旋喧騰於眾口連膺薦剡信三原大老之公明薦陟華階端一省羣僚之軌範惠澤方溥施於列郡姓名已簡在於九重賜衣仍繡豸之華博金綰黃金之重福星一點淸光又移照於滇南膏雨十分餘潤尙均施於宇內某等制彩爲詞言賀紀別伏希不鄙幸甚

喜淸和時節梅釀微酸橊吐新葩祖席酒三行把離情攪動亂似楊花憶著英年分陜美譽赤城霞看白璧堅貞靑蠅𨿽點本自無瑕憫起佐西江臬■﹝忄門﹞吏獘民情一一梳爬九重思俊傑撫滇南赤子帝曰汝嘉舊日夷民識面重見喜無涯待邊境又寧歸朝還擬殿邦家右調憶舊遊

送張天瑞都憲巡撫北畿

恭惟寅長張先生學紹家庭之源委闊步云衢心存王室之憂勤蜚聲諫省爰受知於楓陛遂超佐於薇垣陜右分藩藹棠陰於列郡閩南按節溥春色於寒崖一朝承北闕之恩光數載參西江之大政胸中有範公兵甲一揮掃贛水狼煙嚢裏無馬援文犀只手扶藩維之公道甫薦膺方伯之寵遄超遷都憲之榮是𨿽出三事之薦揚實亦由九重之簡在此日發舟南浦看黎元眷戀如河內之欲借寇恂他時敷政北畿想父老謳歌若南國之不忘召伯某等敬以幣將情因詞見詞曰

三伏炎曦眞爍石使君何事行匆劇王畿分鎭簡賢能君命有嚴遑自適西江人嘆息福星移照天之北舊同寅暌違矩範翹首情何極使君早蘊匡時策中外賢勞名赫奕此行繡斧帶霜威當道豺狼看斂迹九重方側席寤寐求賢敷徳澤看他年進秉鈞軸霖雨蘇寰域右調歸朝歡

送陳大參徳修升雲南右方伯

恭惟寅長大方伯陳先生世族英才明時偉器早擢第於南畿遂看花於上苑天曹拜命衣冠萬國入銓衡憲部明刑囹圄一時無寃滯暫司武選綽著賢聲出守浙東列郡仰龔黃之治績參藩江右一方沾召杜之仁恩某幸同寮寀久仰範模入覲九重方馳情於西江之煙艸遷官萬里徒極目於南徼之雲山肅綴荒詞庸旌別意伏希臺照爲幸

金榜早蜚英譽兩京揚歷劇郡分符聲赫奕超佐薇垣茂著旬宣嘉績黎元沾惠愛咸歡懌入覲王庭遂遷嶽牧萬里滇南煙樹碧西江父老空想甘棠行迹還期霖雨徧沛寰域右調感皇恩

送同寅羅象州遷雲南憲副

恭惟寅長憲副羅先生毓秀錦江蜚聲金榜才華卓犖筆陣獨掃千軍徳性淵衝陂量足容萬頃炳若龍泉出匣翩然驥足空羣棘寺發硎任錯節盤根迎刃而解臬臺縱步歷危途折阪如砥斯平冰雪凜而官吏畏威陽和敷而黎元懷惠星軺分憲棠陰將徧於西江銓部掄才薦剡遂騰於北闕帝心簡在寵命斯隆載膏江右之公交車爰副滇南之憲節身章明繡豸依然柏府舊風霜腰帶重黃金又是楓宸新雨露輿論稱愜僚采增輝此時萬里雲霄方展摶風之健翮他日九重臺閣還攀禦極之飛龍某等幸資麗澤遽忍逺違幣慚不腆詞愧無文伏祈情照

南浦祖筵開驪歌將闋彩鷁乘風江上發便道鄕闗山水應增秀色兩地相思處共明月金紫輝煌靑驄蹀躞萬里風雲隨玉節冰霜滿面散作陽春徳澤他年金鼎還資調燮右調感皇恩

送沈大參朝賀之京

恭惟寅長大參沈公畿甸華宗邦家偉器風標玉立秀鍾二气之精英文思峽傾光敓九天之星斗早蜚英於場屋遂發軔於仕途和而不流亷而不劌薦揚中外屈指將已及三十年獨任賢勞計功焉可以一二數肆宸衷之簡在膺寵數之優崇熢燧不驚瀚海鯨鯢遵約束黎元無事芳春雨露樂耕耘庸制謭詞薄伸敬意希臺覽是幸

詩禮傳家舊喜早騁驊驑康莊馳驟十年紛署聲華著簡拔旬宣隴右才轉閩藩旋復承寵恩隆厚等閒間金帶生花海國歌諠淸書玆逢聖主龍飛正玉燭新調羣生咸囿君函箋奏朝丹陛帶得天香盈袖華封祝後須念及蒼生顒候亟旋斾收取功名鵷班重簉右調玉燭新

未軒文集卷十二

●欽定四庫全書

未軒文集補遺卷上

﹝明﹞黃仲昭撰

○序引

興化府誌後序

興化府誌成翠渠周君旣序諸首簡矣郡守陳侯謂仲昭嘗操筆與俱不可不序諸後因憶初入局時其於總志發凡立例辱周君往往商確於仲昭大要以遵國法救時獘爲主仲昭所治人物志則合前後諸志所載各舉其一節之盛者爲之類例而裒次之若近代人物前志未及載者亦商確於周君而各以類從至於前代姦佞諸臣亦錄附於篇以示戒焉旣脫稿乃依周君所定捲第編入至是遂爲一郡完志矣昔司馬文正公集古今治亂成敗之迹名曰資治通鑑然則斯志也其亦郡邑資治之鑑與賢守令一開卷之頃見夫戶口之增損土田之萊辟賦稅之登耗水利之通塞寧不思所以爲民興利除害者乎見夫庠序之廢舉學術之邪正風俗之媺惡人物之臧否寧不思所以爲民移風易俗者乎倘因前人治忽之迹而爲今日是非之鑑益之損之與民宜之則所以資於治者不旣深歟陳侯鋭意欲成是書其同寅貳守談侯致用通守曽侯宗道節推羅侯汝文又相與贊成之而縣尹吳侯惟明亦效力焉諸君子其皆有見於此乎然仲昭因斯志之成猶不能無遺憾焉莆自宋太平興國置郡以來至紹熙間始遇趙侯彥勵而前志成又歷勝國以迄於今始遇陳侯而斯志成蓋五百三十年間僅兩見焉故前志紀紹熈以前事猶未免闊略今志於勝國時事𨿽掇拾一二而闊略尢甚文獻不足無所考證周君每與仲昭論及於此未嘗不深慨夫作者之難遇也嗣政君子其尙心陳侯之心而以時續之俾後之執筆者無復有文獻不足之憾顧不韙歟因陳侯之命謹以是書諸末簡弘治癸亥三月之晦

人物志引

天地旣辟則山峙川流各有定位其扶輿淸淑之气必鍾於人而人得是气以生者以體則具以用則周自有大異於眾人者是所謂人物也人物旣盛則人紀賴以扶植風俗賴以醇厚世道賴以隆平其所關系不旣重矣乎是以古先聖王必表章斯人以範世而勵俗若武王克商首釋箕子之囚封比干之墓式商容之閭康王命畢公旌別淑慝以化訓殷之頑民而欲其表厥宅裏樹之風聲皆此意也吾郡山川號稱淸淑其鍾之於人者肇自梁陳著於唐而盛於宋歷元以迄於今而不衰苐宋志獨缺人物一類至知軍何侯紘始續修以補其缺又自爲一書雜而無章國初鄕先輩吳公源方公朴約分修之自宋南渡前屬之方南渡後屬之吳其後因議論異同遂以志悉諉之方而吳自爲一書名曰事述方誌僅編成宋名臣七十餘人未及脫稿而卒事述起自梁陳訖於元季凡六十餘人其後復著至正近記又增數人自吳后百餘年未有續之者近歲郡人彭恵安韶續修莆陽志其於人物則類稡何志及方吳二編所載而增以國朝諸名人凡百四十餘人閨門女婦又二十餘人而僊遊人物不與焉弘治辛酉仲昭以郡守陳侯之命陪翠渠周君重修郡誌自顧譾陋無能爲役意以人物一志多經前人著論有可依據以紀述無俟於作也遂與周君議定去取別立義例增入僊溪志所載者而裒輯之期以成編重商確而卒業焉不意周君連月以子病未暇緒正而迫於登梓乃取所嘗裒輯者次爲十類若力學踐行師表後進則列於儒林致君澤民乂安宗社則列於名臣隨所任使克舉厥職則列於宦業事親從兄篤於愛敬則列於孝友委身狥國捨命不渝則列於忠義序事纂言足以達意則列於文苑懷材抱道考盤自樂則列於隠逸興利除害以恵鄕人則列於鄕恵賢母貞婦足範閨門則列於女徳他如據土全民俟時歸正列國陪臣才行可錄時危遘難前志失紀専精一藝有益於世則列於雜傳而以賢人君子嘗寓於玆土者附焉作人物志

姦佞志引

昔吾夫子答顏子之問爲邦旣斟酌四代之禮樂以示爲治之法復告以放鄭聲逺佞人以爲害治之防至其作春秋則不惟褒其善而必誅其惡蓋亦此意也近世郡邑有志人物有傳非徒以紀故實誇文獻而已亦將以端政化厚風俗而垂監戒於後世亦一郡一邑資治之史也然考其立例但取其善者錄之而惡者無紀焉是豈吾夫子所以立法垂訓之意哉肆予於郡之先輩旣采其善者以類相從爲人物志矣而於姦邪誤國有傳載諸史冊者亦竊取吾夫子告顏子之意別錄爲一卷而凡一時黨惡以求速化者亦采輯以附於篇使夫官於斯者有所監戒而知親賢逺姦以善其政生於斯者有所法守而知崇徳修慝以善其身其於世道亦或有萬一之助云作姦佞志

補遺志引

予編次莆郡三縣人物志鋟之於梓已及三之二矣繼聞宋僉憲端儀董學東廣時嘗纂修莆陽人物備志因從其子解元元翰求得其稿而觀之蓋猶未及成書然其裒集類稡亦旣詳宻視諸舊志所載增三十餘人皆足以範世而勵俗不忍遺也今於未刻卷帙尙可增入者則各以類從而次第之其餘鋟梓已定不可復增與夫續有所得而皆不可少者復類而編之別爲補遺一卷以附於人物志之後云

○郡誌新增列傳

明廣東提學僉事宋端儀列傳

宋端儀字孔時別號立齋勸之孫也自幼莊重簡黙不與羣兒伍年十三四卽有志講學博古弱冠著錄郡庠舉業之暇輒取鄕郡先輩考論其世其於賢否邪正悉錄之以爲法戒時郡守潘侯琴以郡學所祀鄕賢選擇未精當因發策詢諸生俾陳得失以定去取端儀所對品藻詳明大爲潘侯所嘆賞成化戊子再應科舉小試偶不利眾咸爲稱屈其祖舅學士林先生文欲以書白於當道者端儀曰出處素定奔走乞哀吾甚恥之識者已知其爲逺大之器矣歳甲午鄕試第七人辛丑舉進士廷試第六人拜禮部精膳司主事丁內外艱服闋攺本部祠祭司遷主客司員外郎端儀三任禮部持身淸愼且諳練國典甚爲部堂諸公所推重公暇惟以校讎著述爲事其於家人生產略不加之於意官主客二年四夷朝獻之使多奉贄以見而一芥無所取其或有所求請則歷舉故典以開諭之其人亦往往心服以去弘治丙辰升廣東按察司僉事奉勑提督學政至則躬歷列郡較其行藝課其勤怠𨿽瘴鄕海島無所不至其教人務欲以身表率而痛抑其浮誕奇險之習至其考較黜陟之際則一以至公處之在廣五年未嘗立赫赫之威而列郡之士翕然知所向方辛酉之夏以鄕試屇期衝冒炎瘴巡歷南韶諸邑預選應試之士遂染疾卒於官年甫五十有六端儀天性孝友少時母吳多嬰疾凡湯藥食飲之類必躬料理以進處諸弟怡怡然有恩意內外無間言至其識見之敏鑑裁之明亦皆有過人者卒之日士林咸以用未究所蘊惜之所著有考亭淵源錄莆田人物志鄕賢考證莆陽遺事莆陽舊事偶錄立齋閒錄祠部典故髙科考及族譜藏於家

蘇州教授林智秦府右長史鄭循初列傳

林智字若浚初號勿齋晚更號拙叟後塘人唐邵州刺史蘊之裔也領正統九年鄕貢授宜興訓導至則嚴立教條每蚤作燃燭坐齋中課諸生誦讀講解至夜乃息日以爲常歷九載遷銅梁教諭尋以憂去及起復至京適宜興教諭缺員前諸生徳其教者又相與薦智補之其教法如爲訓導時將滿秩南畿提學禦史陳公選上疏薦之其略曰伏見宜興儒學教諭林智端謹而無失勤敏而有恆而又有文學之可取有教法之可範伏望聖明簡拔俾居風紀之職代臣提督之任必能造就人才裨益風化也吏部拘於例不允得擬注縣令之職智聞之曰吾年已向衰豈能捨所業而爭簿書哉力辭少宰葉公盛髙其行特以蘇州教授處之其教法亦如在宜興時滿九載諸生羣詣巡撫都禦史王公恕懇畱再任王公力爲轉逹吏部而智力請老歸居十有四年年七十八卒智司教幾三十年作人爲多若閣老徐公溥少宰王公鏊其尢顯者也嘗校文浙江者一江西者再所得亦多知名士平生著述有蛙名集藏於家子季瓊登進士第與智同時師儒又有鄭循初字子初號拙軒後埭人宋殿中侍禦史伯玉之後也登正統十二年鄕貢授余杭訓導余杭舊登科第者甚少循初至嚴條約而身先之𨿽祁寒暑雨必衣冠端坐爲諸生講解竟日無怠容館下士有徐綺者舉進士由是人始知向學科甲遂不乏人滿考英廟詔吏部選教職中學問老成動止可法者一人爲駙馬周景處學錄天官卿乃合一時待次教官五十餘人嚴試而精選之得循初遂以應詔時有欲以莊田獻景者重賂循初爲通於景循初峻拒之且戒景無輕聽以自取悔尢其後果有貴近請是莊而獲譴者景由是益敬重之秩滿遷南京國子監博士尋升魯府右長史甫旬日啟陳六事中一事言肅宮闈以淸內治頗忤王意未幾以外艱歸王竟坐是事得罪乃深悔不用循初言及起復王特奏乞還循初舊任而循初先已拜秦府右長史之命矣抵任因事匡正多所裨益居五載以老懇求歸田王因奏言循初輔導端謹乞量升職以榮其行遂進階中順大夫賜致仕歸卒年八十一循初性孝友簡靜家居十六年杜門讀書著文間與賢士大夫唱和以爲樂足迹未嘗一輕至公門士論重之所著有拙軒稿若干卷子嘉佑登鄕貢均州學正

翰林檢討兼國子監監丞林大猷列傳

林大猷字子道仕敏之曽孫也少有俊聲天順三年舉鄕薦第七人授新建教諭勤於啟誨待諸生尢有恩義成化十一年遷國子監學錄關洛晉魯之士慕其學行執經從遊者無慮數百人齋舎至不能容大猷爲之編次克期俾輪畨聽講又以一日通集在監諸生聽講謂之普講祭酒耿公裕待以賓禮十六年進監丞盡剔宿獘一新舊規而爲諸生講學益勤弗替諸生需次久間有貧者授以衣病者給以藥死者則躬詣哭殮之其喪或屬其鄕人挾之以歸或捐俸爲買地京師以葬久而力弗能給又以疏告於好義君子俾出貲助焉會有欲薦大猷江西提學者力以二親未沾恩命及舊遊之地不便行事辭尋丁內艱歸服闋復徐舊任滿九載升翰林檢討仍掌監丞事又三載以疾卒於官年六十大猷士行端謹學問該博一時名動京師卒之日在朝大夫士及六館諸生咸哀悼之子夔第進士拜戶部主事

廣東按察司僉事陳爕列傳

陳爕字廷輔世居莆之泮東至父顯始卜居僊遊羅峯山之下景泰元年領鄕薦會試屢不利卒業太學會兩京禦史多缺員有詔嚴考冑監之賢而拔其尢者與進士相兼補之爕名在優等遂拜南京廣東道監察禦史爕外若渾厚而中實介然有分辧都憲髙公明及諸道寅僚皆加敬禮凡有章奏必以屬筆於爕而爕亦盡其所當言者略不避禍亦不沽名也嘗巡視在京及鳯陽倉儲剔蠧剗獘豪彊不得逞乃托鄕人謝瑚等行百金求寛縱之瑚等紿其人以爲已逹於爕而遂沒其金以爲已有爕聞之遂發其姦狀置瑚等於法由是爕之淸操益表白於時旣而大江以南有勍盜當路檄爕捕之爕畫策剿獲無遺吏部上其最遷廣東按察司僉事憲度益謹廣東地瀕海每互市畨舶至諸司皆有例錢謂之報水錢爕獨不受廣人至今稱之未三載卒於官爕質貌魁偉資性頴異自其少時治舉子業已有聲稱及入太學執經從遊者甚眾以其學取科第登仕版者無慮十數人若今冡宰倪公嶽其尢著者也所著四書經義千餘篇四方習舉業者爭相傳錄以爲矜式云

林亦之陳藻列傳

林亦之字學可福淸縣人號綱山從林光朝於紅泉東井間時稱髙弟光朝卒莆人請亦之嗣居講席丞相趙汝愚帥閩辟亦之入書院待以賓友之禮陳藻字符潔號樂軒復從亦之遊及亦之卒又以藻繼之二人𨿽貫福州而居莆日久士之出其門者甚眾景定中藻門人福淸林希逸守莆言其有道於朝有旨並贈廸功郎希逸又卽成山立祠以祀光朝及亦之藻而並刻其遺文爲三先生集云

特科進士鄭鉞列傳鄭

鉞一名少偉字夷白號云我前埭人霞之裔也咸淳中特奏名與黃仲元郭隚俱閩中之望宋末陳文龍守興化軍鉞其門客也嘗記文龍遺事其言甚痛憤激烈入元不復仕嘗與陳子修讎校通誌略盡復夾漈聨比詮次之舊又嘗著孔子年譜仲元序之謂是譜首以聊大夫二事壓捲前書所未有謂儀封人請見爲由魯適衛時謂魯公問政及答季康子數問皆歸魯以來事此見又確謂夫子未嘗師郯子謂行乎季孫三月不違斯言非知夫子者此論又髙又鉞所著詩文有云我存稿亦仲元爲序謂云我奇士也其文惡乎而不奇二書今皆不存惟二序僅見於四如文稿云

徽州府知府陳彥回列傳

陳彥回惟新裏龜塘人父立誠字仲仁洪武初舉秀才授保徳州知州攺應州左遷博白知縣坐罪廢凡十六年起家除歸安縣丞尋復以罪被誅家眾籍沒謪戍雲南之臨安彥回祖七秀母塗氏子善需皆道卒僅存祖母郭氏至蜀遇赦無所資以還時同縣黃積良知合州定遠縣收彥回爲其家人因攺姓名曰黃禮稱祖母爲母旣而積良亦謪戍他方彥回轉依南充縣丞於中和會閬中教諭嚴徳政以彥回明書經舉訓導保寧府學丁丑九載考績太祖親擢爲平江知縣明年太祖晏駕彥回捧香進京師給事中楊惟中等十餘人舉彥回文學亷幹宜加擢用因引見東角門遂升知徽州府明年正月朝賀以考核稱職蒙賜賞賚十月丁郭氏憂徽民汪侃等百餘人詣闕奏畱未報已卯春彥回乃疏其攺姓歷官情罪首實於朝乞正名籍得宥爲民尋有旨復其原官畱治郡事是年四月彥回復上疏願乞終制遂命遷葬其祖母及父母喪畢卽回郡供職明年三月復蒞徽逾年會北兵起彥回召募義勇赴援壬午詔械送京師棄市妻妾給配

貴州左布政使黃璉列傳

黃璉字汝器別號求我望江裏畬埔人也第成化二年進士授南京戶科給事中專與南京戶部屬僚一員提督磨勘天下版籍其職蓋增設也然遇朝廷政事缺失內外官吏臧否必與同官上疏論列未嘗少有顧避越七載丁外艱服闋攺南京禮科滿九載升浙江布政司右參議奉勅巡視溫處銀場處州嘗有山冦聚眾刼掠銀礦璉躬率兵擊之一鼓擒其渠魁餘黨盡散弘治五年上慮浙江等處銀場礦脈或微或絕歲課未免取盈於民乃因肆赦詔條特命所司體究欲爲減豁璉與同事僉憲陳嘉謨備陳各場銀課采辦者甚少陪納者甚多實爲民害會同鎭巡藩臬奏聞得旨各場歲辦計銀一萬二百三十七兩有奇盡數除免銀坑悉無塡塞凡官員爲銀場而設者俱調別用璉於是有雲南之命雲南屬衛糧儲多衛僚攬之以輸不以時入軍民苦之督糧者沿襲因循莫克舉正巡撫大臣乃以屬璉因嚴設禁令定立限期桀驁不順令者寘之於法自是七八年逋負悉輸納無敢後期者巡撫巡按交章論薦乞升補本司參政之缺而吏部先已擢璉參政貴州矣璉至以其地夷獠雜居不可以中州文法繩之爲政務簡靜不事苛擾論者以爲得體期年巡撫巡按復交章薦其操履端方政事修舉逾三年升本司右布政使不數月復轉左布政使會屬夷普安米魯福佑等叛朝廷命南京戶部尙書王率兵徵剿特委璉總督糧儲璉處置有方軍前饋餉賴以不乏未幾賊平凱旋方將論功行賞而璉以疾卒於官年六十六璉天性淳實居官所至以亷謹著稱尢能容人之過在浙江時廷議以璉能勤有勞績將遷其秩適巡按禦史張文意不滿於璉敍考有貶辭因是遂不果遷後璉在貴州文以他事謪本司照磨璉略不介意舊事待之特厚且薦其才於當道識者多之所居裏東南諸村落土田歲常苦旱璉乃白諸郡邑發民鑿渠由金墩抵巖沁數里引木蘭延壽餘水漑之遂變磽瘠爲膏腴鄕人感念不忘在官所得祿俸余貲不以治生產惟汲汲於修先人祠墓具祭器置書籍間亦推以濟鄕黨之貧者而其自奉與其所以教戒諸子者務極儉約故死之日家無餘貲遺孤奔官所扶柩歸亦未免稱貸於人以資道途之費云

增城縣知縣伍衡列傳

伍衡字時敏新安裏吉了人也學博气淳工古文詞尢工古近體詩其文平實穩順時出新意詩七言歌行麗縟奇崛頗有溫庭筠李長吉之風律詩充贍華美不爲雕鏤語要其歸蓋已自成家數非近世規規模仿剽竊以爲奇者之比也元末兵亂依同知柳伯順入國朝始以薦起爲增城知縣其出處亦未聞有玷缺云所著詩文多散逸無全稿予嘗索於其裔系烴錄得雜文七篇古近詩不滿百首蓋其僅存者

鄭永廸妻徐氏列傳

徐氏國淸裏鄭永廸妻也永廸歿徐氏年二十有八妾許氏年二十餘皆有子二人相守孀居撫教諸子如一時稱鄭氏雙節許先卒徐年八十一見其孫師烈舉鄕試郡以事上旌表其門

黃子厚妻林氏列傳

林氏莆東裏黃子厚妻也年二十六夫卒一女甫齔子季興遺腹數月始生忍貧守志撫教子女遣季興著錄郡庠後升太學有司上其事詔旌表門閭年七十七卒

殿元柯竹巖二妾王氏曹氏列傳

王氏曹氏殿元柯竹巖潛二妾也初潛未有子其配封宜人兪氏恆以宗祀爲慮先後爲納二妾撫之有樛木之恩旣而王生子宗文尙幼曹猶未有所出而潛卒時王年方二十八曹年方二十七兪氏所以慰撫之者益至宗文幼時兪氏率其二母相與鞠育撫愛皆如已出及宗文稍有知兪氏日訓諭之俾事二母皆如所生未嘗以疎戚爲異同也由是二母之勵操益堅論者謂二母之節固本其天性之美亦兪氏之賢有以成之也竹巖之道可謂行於妻子矣事聞詔有司並旌表之宗文今爲中書舎人

蔡本澄妻戴氏淸列傳

戴氏名淸合浦里人年十四適興福裏蔡本澄越二年本澄當戍遼東以婦年少艱於跋涉因買妾與俱戴之父恐其不返乃與約五年不歸聽其攺適立劵爲信至期父請如約戴泣曰夫從役者義也女守志者禮也前約已非豈可棄禮義而踐非約哉獨居守志凡十九年夫歸生一子未晬與夫俱亡戴哀毀幾絕父憐其家貧無依潛受吳公瑞聘戴聞之曰吾平生之事已畢只欠一死使人呼爲蔡本澄之婦足矣豈可以二其天哉卽往父家與之絕婚公瑞貪戴之賢訟於官欲奪其志太守陳侯表嘆曰世尙有斯人耶令還其聘戴自脫簪珥以償不足又稱貸以益之復歸於蔡今年五十有四一節凜然至於養姑事父母待娣妹婣戚罔不盡其道蓋其天性然也太守王侯弼扁其門曰栢舟遺烈

余舜民妻朱氏淑淸列傳

朱氏字淑淸黃石餘舜民之妻也年二十而嫁僅生一子曰淮甫三歲而舜民卒朱氏年方二十四父母欲奪其志朱氏以死自誓家貧紡績爲業事舅姑孝謹處妯娌和睦人稱賢婦無間言今年幾八十尙無恙太守王侯弼扁其門曰玉潔金貞

朱洪妻官氏列傳

官氏東廂朱洪妻也年幾三十夫歿僅生一子曰興宗甫六歲官氏與一女奴相依撫育成人爲娶吳淑婉爲婦亦生一子曰定慶方晬興宗又歿淑婉時年二十六與其姑共鞠育定慶至八歲而官氏以天年終淑婉獨撫教之年幾弱冠爲娶王一靜爲婦僅生一女定慶復歿一靜時年二十一遺腹生一子曰文旺與姑閉門紡績教育遺孤今淑婉年六十一一靜年三十八矣裏耆言狀於部使者下郡縣核實郡守王侯弼扁其門曰三世一節

林伯量妻鄭氏列傳

鄭氏澄渚林伯量妻也年十八於歸越十載而伯量卒無子僅一女鄭氏哀毀踰節稱未亡人遂以伯量弟子鑣爲嗣事姑盡孝撫嗣子愛如已出支持門戶處眾禦下皆斬斬中度堅守貞節終始無瑕裏耆上其狀於郡太守王侯弼扁其門曰淸冰黃蘗

林從弼妻李氏源淸列傳

李氏字源淸東廂人父孟昭以適本廂林從弼越九年從弼卒源淸年甫二十五生二子長曰秀次曰茂俱幼痛念林氏逺祖昭度早卒妣翁氏守志教督二子俱成名郡請於朝表其坊曰孝義遂剪髮自誓守志終身期不沗其先烈乃日夜辛勤女工養姑字幼營葬夫喪旣而茂未冠而殤秀娶謝氏生一子曰有年未幾秀復夭卒謝氏亦誓志與姑相依爲命以長育其子郡守王侯弼扁其門曰節義重光其後源淸及謝氏相繼完節以終有年領鄕貢爲蕭山教諭

林廷諫妻王氏秉潔列傳

王氏字秉潔雲南府知府偉之女也年十六適龍井林廷諫數年無孕育秉潔念嗣續爲大爲廷諫納妾張氏生子大順甫半周而廷諫卒王氏年方二十九張氏年方二十二遭家貧窘撼之者日眾嫡媵俱毅然誓不二天以保家卹孤爲事大順稍長卽遣從師受學弱冠爲之婚娶又力貧營墓以葬夫喪里人上其狀郡守王侯弼扁其門曰一室雙貞

陳瑛妻吳氏淑淸列傳

吳氏字淑淸西朱人廣州府通判偕之孫女寧波衛知事陳寅仲子瑛之妻也瑛著錄郡庠早逝吳氏年方二十有八僅一子天啟甫五歲矢心守志事舅姑以孝謹聞舅姑歿養母方氏備至母年九十以天年終哀毀踰禮蔬食終其喪裏耆上其狀於郡同知朱侯海扁其堂曰節孝閨儀旣而有司奏請旌之已下憲臣核實覆奏未報

黃與瑞妻林淑淸列傳

林淑淸洋城人教授瑄之女也歸於同裏黃與瑞年甫二十有二而與瑞卒僅生一子曰相方二歲淑淸盡鬻奩具以葬夫喪孝事尊章撫教孤子閨門嚴肅無少玷缺其後相第進士拜南京戶部主事淑淸以相恩封太安人蓋至是年已五十有六矣有司上其節請旌表門閭詔允之

周禮妻鄭玉姬列傳

鄭玉姬僊遊屏山人侍郎鄭紀女莆章江周禮妻禮卒時玉姬年方二十有六一子茂棠甫三歲立志守節旣而茂棠亦殤乃罄其奩資卜宅兆安厝其夫並子奉舅饒州太守琰姑歐安人盡孝敬後舅姑繼卒玉姬勤儉自持日夜紡績積有餘貲助營葬事與夫同穴今年五十有二知縣吳侯逺奏旌其節未報

黃儀韶妻李氏純徳列傳

李氏字純徳後黃黃儀韶妻也年十九而歸歸三年而寡僅生一子曰文鸑李氏哀毀幾不能生或勸之曰夫亡子幼何自苦乃爾李氏哭曰夫死而背之不義子幼而棄之不仁遂營葬安厝夫柩稱未亡人教文鸑讀書以紹先業夫弟之子文鷟幼失怙恃撫育之如已子守節三十餘年郡守王侯弼扁其門曰勁節芳名文鸑領鄕薦會試京師上疏請命有司爲立綽楔表之下禮部議行未報

趙朝妻林氏淑徳列傳

林氏字淑徳東廂林與善女左廂趙朝妻也僅生一子曰大夏甫六閱月而夫亡時林氏年方二十有八堅志守節罄其奩貲營宅兆以安厝夫柩父母及姑憐其家貧子幼欲使攺圖林氏引刀截其一指示無他志也孀居三十年完節無瑕里人言狀於縣轉以上聞請旌之而林氏卒大夏今爲廣東獨鶴驛驛丞

吳崇著妻李氏列傳

李氏興福裏吳崇著之妻也年二十六而崇著卒李氏妊娠才兩月慟哭自誓曰天若祚吾家當生男子否則吾亦待死而已及期子默生李氏撫孤營葬艱苦備嘗今年八十有二尙康彊無恙孫曽滿眼崇著之嗣續日以蕃衍者實李氏之力也

歐茂仁妻胡氏列傳

胡氏武盛裏歐茂仁妻也年甫二十二僅生一子未三月而茂仁卒父母憐其少寡欲奪其志胡氏以死自誓遂絕迹不至外家閉門紡績孝養舅姑內外稱之無異詞鄕鄰嘗有人命獄累年不斷或舉胡氏公正可諮以決郡守陳侯表遣人迎之不得已至郡庭一言而黒白判然陳守及章通判哲各贈聨句以表之今年六十有五里人上其節行於官未行

林遜學妻宋氏列傳

宋氏左廂林遜學妻也遜學早逝宋氏年方二十有六值先業覆墜一男一女皆幼零丁孤苦四顧無依日夜勤勞紡績鞠育二孤男邦輝稍長卽遣就學冀以振林氏之先緒邦輝後領鄕薦歷官知淸逺縣有子有孫而宋氏今年七十有三身獲康彊人以爲貞節之報云

張從璧妾陳氏列傳

陳氏塘下張從璧之妾也從璧著錄邑庠卒陳氏時年十八守志不嫁從璧之兄子源泰早卒妻陳氏年二十三撫幼子鍾秀亦不攺嫁彭惠安韶著張氏孝節堂記因敍二孀之節而推本從璧之父漢綱卒時母陳氏甫踰壯年持貧烈烈能成立其四子以爲張氏一節相承蓋其所由也逺矣

吳徽珎妻郭氏列傳

郭氏連江裏民吳徽珎妻也年二十四而徽珎卒無子郭氏三年喪畢貧乏不能自存舅姑令其還家又無同胞兄弟但依母以居郭氏宗族憐其艱窘勸其嗣弟以田二畆畀之俾耕以自給不足復辛勤女工以資助焉郭去吳僅里許凡遇節序忌晨必躬詣奠祭慟哭而歸其禮舅姑及夫之兄弟宗族亦不異夫在時守志三十年今年五十有七見存

陳誠卿妻吳氏列傳

吳氏醴泉裏塘邊人宋屯田員外郎世延之族孫女歸於崇福裏陳誠卿年二十五而誠卿卒僅生一子曰國玉父母憫其少寡欲攺嫁之吳氏不從其父乃躬督舁夫以轎至欲逼致還家吳氏知不能免因紿其父入室治行遂引刀盡落其發出謂其父曰不知今還可嫁否其父慚而止自是辛勤女工以撫教其子嫠居凡十有五年年四十卒

周伯服妻康氏睿列傳

康氏名睿崇福裏康恊盛之女莆田裏周伯服之妻也於歸五載而夫卒康氏年方二十有五子端生甫二歲家復貧窘母憐其零丁囏苦欲奪其志康氏涕泣曰夫之不幸乃妾之不幸也不幸而徼幸不仁不智無禮無義者之所爲耳矧周門衰替惟有一息何忍棄之遂誓死不二迄今幾四十年人無疵議云

周元惠妻黃氏銀奴列傳

黃氏名銀奴城南溝下人南昌訓導朝章之女淸浦上廊周元惠之妻元惠年二十八卒無子黃氏哀毀骨立踰年葬夫旣襄事念夫之二兄皆不可托以居乃遷木主於私室旦暮哭泣哀動鄰里旣而盡脫其簮珥首飾買田一十二畆以奉歲時伏臘忌晨之祭又延母到家與共居不幸母卒復延已嫁畬氏姑與共居蓋欲以明其志也今已及衰年語及夫輙流涕鄕鄰宗族咸稱道之

吳士誠妻鄭氏列傳

鄭氏東廂鄭小五次女嫁後吳吳士誠爲妻生二子希聖希賢士誠卒鄭氏寡居其娣夫唐姓者利其貲色堅求娶之鄭氏不可適太監徵珠民間唐誣以多珠官不察索之急鄭氏曰奴害我因自攜一子詣太監言狀太監義而歸之時莆士大夫爲節婦捲以旌之林殿元環有詩云奉祀采蘋並采藻教兒希聖與希賢卒年六十九希聖妻陳氏東洋陳道潛禦史侄女也希聖著錄郡庠卒生子則文方五歲陳氏誓志不嫁外氏使人微諷之陳氏曰昔吾姑不負吾舅吾何忍負吾良人以負吾姑哉持操益勵卒年八十則文妻李氏洋尾李長齡之妹也則文卒生子朝淸方二歲李氏撫其子以事其姑孝慈備至及朝淸長得風癇之疾不省人事李氏中夜語其姑曰吾家三世守寡然所恃者子今吾子不可恃吾其從良人於地下哉姑慰勉之因相與哽咽不勝姑睡定遂自投井死時年四十八鄕人哀之

陳景正妻郭氏列傳

郭氏孝子義重之後今爲連江裏東角人父榮授贑州稅課司大使許以郭氏配黃石陳景正甫納采遂侍父之官旣而景正就婚於贑閱兩月以赴試秋闈先歸期以試畢復往不意抵家臥病踰年卒郭氏聞訃號慟卽欲奔喪父母不許閩有薛姓者爲贑學教授有子喪耦來求婚父母許之郭氏泣謂母曰兒旣爲景正妻何忍他適必欲兒死則可若欲兒生則不可及揣知父意已決一夕遂自經眾覺救之因寢疾嘔血父乃止自是懇懇求歸陳氏陳氏聞之亦遣人來迎父母固尼不遣郭氏憂鬱愈甚忽僕地而絕越二日乃蘇及三年喪畢父解官歸莆居五日陳氏舁轎至遂不辭家眾而行父母畱衣服奩貲爲質郭氏不顧入門哭夫盡哀事姑執婦道切切欲求可繼夫嗣者未幾疾作父母百計誘之歸郭氏曰生爲陳氏婦死亦爲陳氏鬼耳母煩多言也越數月竟卒年二十有六

髙瑤妻林氏淑書列傳

林氏字淑書城南人監察禦史誠之女也年十八歸於城左鄕貢士髙霖之子瑤甫半載舅氏以會試卒於京邸瑤欲匍匐歸其喪貧無所資以行母子對哭林氏謂瑤曰親喪萬里旅魂無依爲子者𨿽貧寧容已乎乃罄其奩貲首飾畀瑤爲道裏費因得扶柩以歸後十年瑤卒僅生子獒甫四歲而殤林氏慟哭曰吾所以不死者以有遺孤在今若此吾何以生爲姑氏乃曰吾所望在吾婦吾孫今吾孫復亡吾婦無所依吾生在旦夕矣林氏懼傷老人心乃忍死吞聲日夜蓬垢勤女工以養姑撫教其女適人亦歿今姑年七十八林氏年五十八婦姑煢然相依鄰里咸哀之而稱林氏爲孝節云﹝右俱節婦﹞

劉貴文妻朱氏季貞列傳

朱氏字季貞連江裏塔麓朱七秀女也七歲時父宦遊逺方家人皆齋素祈安及復常朱氏獨不從曰吾將祈親永命至笄父母力勸乃止及歸劉爲貴文妻時舅姑旣沒門戶艱棘竭力贊理不遑寢食遭母林氏喪過於哀毀致成肺疾自是遂屏去紅衣終身不禦年三十有六夫亡子閔方三歲闌猶在娠閩誾出於庻氏方二歲三女俱幼朱氏堅確自守孀節凜然媵兪氏化之年方二十有六亦無貳志女稍長教以女儀旣嫁教以婦道男稍長遣就外傳始有知卽教以人倫大義勤儉立家撫諸子自孩提以至婚娶均平如一人不知其有異母子而其子亦不自知也長姒李氏年二十八守寡過哀傷神得狂疾然猶知大節弟侄不與共坐年八十朱氏迎歸劉與同飲食終其身其平生善行大率類此子閔字子賢學古有至行君子謂劉氏有是母宜其有是子云﹝右賢母﹞

劉億衷妻李氏列傳

李氏黃石李六秀之女也性孝自少以終鮮兄弟志欲終養及長議配同裏劉億衷以億衷適長不可出贅於是來歸朝夕垂涕少食請求終養舅姑憐其志而許之旣得歸恆致甘旨於舅姑婦職不廢父多病毎病劇輙告天刲股者一減壽者二及卒哀毀骨立罄其家貲營葬終奉祭祀至其子孫猶不替云﹝右孝女﹞

蔡髙妻程氏列傳

程氏蔡襄弟髙之妻髙爲太康簿卒於官時程氏年二十四縣人哀其貧以錢百二十千爲賻泣曰吾家世廉吏不可以此污吾夫卻不受歸鄕裏以冰雪自持終其身﹝右節婦﹞

陳韡妻林氏列傳

林氏石碑林知縣渙之女樞相侯官陳韡之妻也知書能文有丈夫志紹定間冦陷汀邵延平諸邑韡起復守延平兼招捕使林氏以書與韡約曰死則同死遂毅然赴官所邦人感激相告曰太守猶攜家爲死守計我輩何畏有從韡奔走王事而妻子無依者林氏皆延入州宅日與遊處其子則與己子同學人無不盡死力未幾冦平人謂林氏與有力焉﹝右哲婦﹞

林仁伯妻吳氏列傳

吳氏黃石林仁伯妻也年二十有八仁伯以疾卒子福方在𦇤褓家計蕭然吳氏誓死不易節時有哀其貧欲奪其志者吳氏涕泣曰吾生爲林氏婦死爲林氏鬼耳上有天下有地此心終不負也力貧以奉尊章撫教其子讀書不墜儒業孀居三十餘年今年六十有一矣終始一節人無間言

朱本實妻吳氏徳著列傳

吳氏字徳著後吳人石埠朱本實妻也年二十有八而夫亡哀毀絕飲食病困危殆者幾一月勵操孀居撫教其子欽文旣長成爲娶書街黃氏女未有子而欽文復卒吳氏撫膺慟哭曰吾早寡今復絕嗣吾所以忍死者以吾舅姑夫兒四喪俱待吾以歸土且吾婦幸有遺孕吾庶幾獲見朱氏宗嗣之復續耳旣而黃氏生子靖老里人皆曰天道有知此殆爲吳氏節孝之報乎吳氏今年五十有七與黃氏共撫育靖老尙無恙云

林鉉妻王氏肅懿列傳

王氏字肅懿江口人訓導稜之女也適於澹軒林學士之孫鉉年二十有二鉉卒無子王氏哀毀骨立誓無異志以鉉長兄之次子渠爲嗣撫愛如已出渠稍長卽資遣從明師攻進士業期以紹前人光弘治乙卯渠果領鄕薦王氏今年五十有一矣裏耆將上其節行於有司請旌之

鄭汝潔妻吳氏玉美列傳

吳氏字玉美四川提學憲副智之女也年十七歸於江都教諭鄭啟善之子汝潔歸九年而夫卒無子吳氏哀痛摧毀幾不能生三年之內寢食不離喪次哭泣不絕聲及免喪猶屏去華飾不禦家人未嘗見其有喜色鄰居不聞其有語笑聲歲序忌晨輙悲痛竟日如初喪時旣而遭家多故先業盡入富族夫之二弟流落艱窘吳氏獨奉其姑僦屋以居勤女事供朝夕養姑卒獨奉幾筵每旦暮慟哭哀動閭裏所親或諷之曰家破人亡何自苦如此吳氏曰吾分然耳吾自安之若不安其分而茍以從人則人道絕矣他日何面目見吾夫於地下哉吳氏今年已向衰而一節彌厲凜然如玉雪云﹝右節婦補遺﹞

未軒文集補遺卷上

●欽定四庫全書

未軒文集補遺卷下

﹝明﹞黃仲昭撰

○郡誌列傳論

鄭露列傳論

天下事必有開其先者然後人有所觀感而興起𨿽曲藝猶然而況於儒者之學乎儒者之學必自誦詩讀書始蓋詩書所載學者修已治人之方帝王化民成俗之具罔不畢備爲聖爲賢舉不外乎此也但其條目廣大義理淵微學者苦其難入茍非有卓然之識度越常情萬萬者其孰能知所趨向乎故孟子曰陳良楚產也悅周公仲尼之道北學於中國彼所謂豪傑之士也若露者𨿽其言論風采無所考見然於莆人未知學之時獨與其晜弟從事詩書以開先莆之儒學其亦可謂豪傑之士也歟

方儀列傳論

先王設學校以教民蓋欲使之全其性分之所固有勉其職分之所當爲焉耳所謂性分之所固有者五常之徳是已職分之所當爲者五倫之道是已要之職分之所當爲者卽其性分之所固有者也使人人皆全其固有之性而盡其當爲之職則天下自平矣是則學校之設其所系不亦重乎莆置郡肇自太平興國之四年踰二十年未有學也至咸平三年始從儀之請賜地立廟學繼復從儀及其弟侄之請而學制始大備焉夫儀非有民社之寄於莆乃拳拳於學校之建如此亦可謂知所重者矣自是莆人講肄有所教養有法人才日底於盛至稱爲海濱鄒魯是固國家气運之盛使然然學校教養之功亦豈可誣哉自儀請建郡學之後迄今子孫第進士登諸科者累累不絕彌久益盛殆天亦有以侈其興學之報與

林光朝列傳論

昔孔子謂子夏曰汝爲君子儒無爲小人儒蓋君子之學專用心於內以求至乎聖人之道其體卽所謂天徳其用卽所謂王道也在聖門惟顏子曽子足以當之不謂之君子之儒而何后世學者不求諸已而求諸外以博聞彊記巧文麗辭爲業是固亦儒者之事然鮮有至於道者其去君子之儒不亦逺乎莆自唐以迄於宋𨿽稱比屋業儒然於聖人之道或未得其門而入也至林光朝始淵源伊洛之傳而專心踐履之學足乎已無待於外故其教人則以身爲律以道徳爲權輿其提刑東廣則廓淸猖獗之茶冦其掌制中書則繳駁嬖幸之除命隨所任使無往不宜學至於是其殆孔子所謂君子之儒者與使當時用之能究其所蘊則天徳王道之治將復見於天下而宋豈止於是而已哉予編次郡之人物故以儒林爲首而先之以鄭露者所以著莆人之倡儒學始於此也次之以方儀者所以著莆人之建學立教始於此也又次之以光朝者所以著莆人之倡道學始於此且以示儒者之凖的也嗚呼前修逺矣典刑猶存後之有志於儒者其尙端其所趨哉

黃君兪黃頴列傳論

莆自唐及宋文章節義之士彬彬輩出而潛心經術之學則未有聞也至治平元佑之際始有可稱者吾得二人焉黃君兪勵志彊學其所著書今𨿽不傳然一時名儒如陳襄之流交章薦之則其賢可知矣其父問亦學古通經爲鄕師表則君兪之學謂其不本於家庭之教可乎黃頴亦以文行受知於襄而其平生辭受進退一無所茍藹然儒者之風致也其子公坦又能守其家法不墜亦賢矣哉一則子之學成於父一則父之道行於子皆可爲世楷範也故並論之

方元寀列傳論

元寀之學他無所考見然觀伊川先生所以期之者如此其至則其所造詣亦可以想見矣

方翥劉夙劉朔陳士楚黃芻列傳

論莆人之崇正學由艾軒倡之而始明艾軒之邃正學由方翥發之而始悟故艾軒嘗稱翥爲先聞道子朱子經莆亦稱翥與艾軒論說之善則二公之所造詣蓋未易以優劣論也劉夙曁其弟朔皆師事艾軒而得其傳故其議論操修粹然一出於正古所謂難兄難弟豈足多哉陳士楚之學亦得於艾軒故勸講靑宮則得師儒之道提舉江東則著救荒之績藹然艾軒之家法也黃芻之志行一時同遊之士自二劉而下皆推讓之亦豈非艾軒之髙弟哉使天假之以年則其所就蓋未可量也不幸一第而天悲夫若夙之子彌正不阿權姦朔之子起晦蔚有時望則皆能守其家學而無忝所生者也

鄭耕老黃補列傳論

宋之南渡也伊洛絕響考亭未興世之所謂儒者專以科舉爲業而知從事於聖賢爲己之學蓋亦鮮矣若鄭耕老之學務窮經燭理不屑屑於榮利而其教人必爲講說科舉之外者黃補之學專用心於內而外物不以動其心二公於聖賢爲己之學其殆有所見乎蓋耕老之父安正篤志儒業以師表後學耕老𨿽不及承過庭之訓然有賢母拳拳以無負先志勉之補亦濡染其家學又得賢師友講論切磨之益是宜二公之學有所成就如此孔子曰魯無君子者斯焉取斯驗於此爲尢信

方耒方壬鄭可學方士繇陳定方大壯黃士毅陳宓列傳論

昔朱文公倡伊洛之學於考亭天下之士執經受業者不可勝計於時莆之及門者亦不啻十數人焉方耒以南軒之辟爲荊南帥屬而稱其可以共死生同禍福方壬以文公之請主漳州學事凡所建白多取之以爲屬縣楷式鄭可學亦以文公禮請至漳州教其子弟而凡四方學者疑問多使之是正方士繇識見髙邁議論明達甚爲文公所器重但學禁將萌士繇勸文公少著書又以文公教人讀集注爲未然豈亦爲禍福所動歟陳定以宰相子篤於求道旋以苦思感疾而夭惜哉方大壯治喪執禮不用浮屠臨歿之際泰然無所系累其有得於文公之學蓋亦深矣黃士毅當慶元詆排道學之時自吳趨閩從文公遊而從事大學章句之書終身不忘此其志何如耶陳宓爲朱墨銘以驗理欲分寸之多寡其信道之篤如此宜其立朝則盡言於君守郡則有惠於民也若耒之弟禾定之兄守及從子址艾軒之從子成季皆嘗負笈從遊而無忝於師門亦賢矣哉

劉彌邵黃績黃仲元鄭獻翁列傳論

子朱子旣沒莆士有志於道者又相與講學於其門人以淑其身以化其俗終宋之世凡得四人焉劉彌邵窮經析理躬行實踐老而不厭時知軍楊棟賢師帥也特建尊徳堂於學宮以處之則彌邵之學有光於二父多矣黃績力學求道確守師訓以淑後進邦人推之以繼彌邵之緒是豈阿其所好而然哉其子仲元又刻志父師之學白首不忘考其平生𨿽捷一第而不沾寸祿及宋社旣屋遂更其名字窮居講學深入理奧可謂無忝所生者矣鄭獻翁亦能篤信師友之傳守之不失至元攺物竟不復仕獨以所學傳之於人莆俗故多矯矯自好者獻翁之力也嗚呼賢哉

陳均方阜鳴方之泰方蒙仲列傳論

陳均生長貴家而能力學好古閉戶著書厲操甘貧脫屣榮利謂之篤行君子可無愧矣方阜鳴居官淸儉抑畏觀其告眞徳秀之言藹然有古循吏風而以任晚未及究其用惜哉方之泰教授英徳能使其士習一變歷官所至皆有聲聞蓋亦有用之儒也方蒙仲以儒生奉廷對慷慨論時事能言人所難言及賈似道入相蒙仲以其舊嘗見知遂求外補終其身不爲所汗其殆孟子所謂大丈夫哉若其子公權當景炎革命之初莆城甫罷屠戮獨以大義責元之將帥而竟不復仕是能不殞其家聲有足稱焉

陳旅方徳至林以辧列傳論

莆地入元歷五十餘年始有陳旅以文章見重於學士虞集然史謂旅與集朝夕以道義學問相講習又謂旅爲國子助教滿考諸生不忍其去請畱再任而晉安林泉生序其文謂旅學博而通識髙而敏使之裁繁理劇有兼人之能或者處危制變有濟時之智卽是以觀則其才行亦有過人者豈獨文哉同時又有方徳至林以辧𨿽其文章不逮於旅然皆以儒行爲時所重亦一代名士也

林圭陳道潛陳賢林嵒曽景修黃壽生楊慈陳用陳中方澥宋勸宋端儀列傳論

太祖髙皇帝旣混一海宇乃興學校設科目盡黜前代辭賦之學而一用五經四書並宋儒性理諸書以試士及太宗文皇帝嗣統復取其書命詞臣纂輯諸儒訓釋而附益之頒諸學校以資學者誦習列聖相承漸摩涵煦百三十年於玆故莆士之知名者代不乏人有典教州縣而譽髦斯士者若林圭陳賢林嵒曽景修宋勸是已有奉詔木天而預修五經性理諸書者若仲昭先大父壽生陳用陳道潛黃約仲是已有列官禁從而以文章學術見重於時者若楊慈陳中方澥是已有揚歷中外而克舉厥職不負所學者若宋端儀是已予嘗因其人而論其世圭重道義厚倫紀故能上光其先下昌厥後易曰積善之家必有餘慶信哉道潛兄弟有義讓之風先大父家庭篤孝友之行賢躬行好古景修沈思實踐用醇實而不妄言動中恬退而不慕紛華澥安貧好禮俯仰無怍勸溫厚沈黙事母孝謹此其行尢彰彰者也至若慈之髙才敏思志尙不凡竟不及一試而天君子惜之嵒之疏散衝曠雅有晉人風度𨿽若不可爲訓然其簡儉自得有非世俗垢氛所得而滓亦豈易得哉端儀晚出乃能表章前哲以示後生法戒其有功於鄕邦風化蓋亦多矣

鄭升陳髙蔣雝林肅余元一蘇權林磻鄭鼎新陳沂謝升賢尢彬列傳論

僊遊置邑𨿽自唐始而山川淸淑之气猶未大發泄於人宋興始漸有聞至仁宗以後而益盛不惟取科第而揚於王庭者接踵而出至於窮經飭行以儒業著稱者亦有其人焉若鄭升之刻意經學蒞官有能聲陳髙之潛心經術以切直忤鄕相蔣雝以經濟之文見重於名賢以通練之才受知於人主故當時推其學行與林艾軒並稱林肅傅蒙嘗受學於艾軒余元一林徳遇嘗受學於朱文公蘇權嘗受學於張南軒皆知名當世林磻授徒於鄕王邁實師事之而林蒙亨亦邁所敬重者鄭鼎新受經於黃幹質禮於楊復居家篤義蒞政揚聲陳沂從遊於陳北溪而復徧參於朱門髙第平居以禮法自持筮仕與守力爭死獄以至罷去謝升賢篤志文公義理之學宦轍所至一時賢帥交章以可任師表薦之尢彬諭峙亦皆當時以文行見稱者也數君子皆有宋三百年所產名儒而蔣雝鄭鼎新陳沂謝升賢又其尢者乎他如雝之子祈從子有秋權之子國臺從孫三英皆學有源委而不失其世守者斯亦可尙也已

鄭厚列傳論

天下之事有常有變而聖賢處之則卒反其變以復乎常若湯放桀武王伐紂伊尹放太甲周公相成王而攝政孟子勸齊梁之君行仁政而不復尊周皆用此道也聖賢何以能若是哉蓋理明義精處變事而知權故時措之宜也鄭厚好奇立異務騁其辧博之說以非詆聖賢先儒謂其學無師承故其蔽如此而卒爲名教之罪人也信哉鄕先正林艾軒志其墓有曰言者以先生少時嘗著書如李覯於孟軻氏之書有所不合以是不調者十年此固先輩忠厚之風而謂其書爲少時所著亦或然也但其遺言緒論至今猶未盡冺滅予懼後世復有倡其說者害人心術而聖賢之道又爲之晦蝕故不避僭踰之罪而極論之

鄭樵列傳論

按史氏謂樵好爲考證倫類之學成書𨿽多大抵博而寡要平生甘枯淡樂施予獨切切於仕進識者以是少之竊詳斯言頗失之誣故郡人彭韶續修莆陽志嘗著論辧之大意謂樵博學無前專以著述爲樂非求仕者考其平生舉孝廉遺逸屢辭不就應召詣闕卽求還山故其山林之日最多而都下之日絕少也若果急於仕進能若是乎使樵於時位通顯不及著書如今之富則其心必不能頃刻以自樂其肯以此易彼乎史氏謂博而寡要猶爲責備若曰切切仕進豈知樵者乎續志之言非私於樵而彊爲之辭也蓋暴白其心於千載之下云爾故並著之

陳昭度黃鐘列傳論

陳昭度之學淵源於濓洛故其佐縣則不肯捃摭屬吏細過以悅部使者司教則不鄙夷逺民而必勵以致知謹獨之學蓋醇然儒者也黃鐘從昭度學而得其傳議論一出於正但其晚年頗究心釋典爲未醇耳

陳靖列傳論

讀陳靖勸農奏議然後知其於農事可謂密矣太宗眞宗皆有志欲行其法而一時謀議之臣憚勞惜費不能將順之竟尼不行史臣亦未嘗詳審精察而謂其說泥古多不可行嗚呼古之法皆聖帝明王之所制作豈有不可行者哉特未得其人耳未得其人而遽諉之於泥古難行此後世之治所以終不古若也可勝惜哉

方偕方愼言列傳論

人性皆善而气質所賦不能以皆同故明敏者或少深沈之思醇厚者或乏剛果之斷方偕攝建安訟牒日以數千百計甫及旬月而淸知杭州號稱劇郡亦以治績聞則其明敏可知然觀其按殺人事魔駞神之獄及趙振逗撓之罪皆能於死中爲之求生非有深沈之思者能之乎方愼言所至民愛所去民懷有古循良之風每有推恩必先及其從父昆弟而後及其子孫又有古仁讓之風則其醇厚可知然觀其爲知縣則號稱神明爲知州則郡無畱獄非有剛果之斷者能之乎若二君子之所至如此是固本其資稟之粹然學問涵養之功亦不可誣也他如愼言之從孫適對策上書皆能直言孫通治邑典郡皆有最績曽孫軫上疏論列蔡京之姦其淸名髙節皆不愧其先君子之澤逺矣哉

方嶠方會列傳論

嶠自爲司理以至典方州明以察寃嚴以戢吏智以弭亂恕以用法民之蒙活者甚夥蓋庻幾古之所謂循吏也其從孫會教授建州則大修學政作人爲多安撫兩浙爲繕修兵備撰水戰法可謂有文武才略者矣並列名臣夫奚愧哉矧二公之子以及諸孫又能世守其家法不墜若伯騫不從部使者之言以摭令事長者哉叔完平鄰邑之水患而不私其民其逹爲政之大體者歟宙恥爲章蔡所舉而乞補外又奏給還伊川之田奬擢名賢之後孔子曰惟仁者能好人能惡人宙近之矣會子暄以援父墓爲虜所殺所謂爲子死孝者歟他如仲宇仕寧子容皆發身賢科有聲於時而元寀及翥士繇及壬皆學有源委又已論著於儒林之志矣吾莆自唐宋以來文獻相承之逺未有過於方氏者也嗚呼盛哉

鄭伯玉陳侗列傳論

鄭伯玉以韓魏公薦爲禦史則其才足以有爲蓋可知矣然年未五十遽以親老棄官歸而凡有所感觸於心者悉於詩焉發之此又可見其志有所不爲也可不謂賢乎陳侗亦以韓魏公及文潞公富鄭公交薦爲館閣校勘而蘇軾劉摯亦皆推重之其弟睦受知神宗親命就祕閣校讎六典及艸慰問髙麗嗣王書甚見稱美一則爲時諸名公所重一則親結主知期以進用不賢而能之乎然三君子俱生當宋之盛時伯玉旣早引退而侗兄弟𨿽嘗見用亦未克究其才之所能爲所謂君臣相遇自古以爲難者不其然乎厥後伯玉二子三孫俱第進士伯玉猶及見之而侗兄弟亦各有子以功名顯意者造物所賦與亦有乘除於其間哉

黃隱列傳論

天理之在人心未嘗冺也但狃於物欲怵於利害於是乎始有滅絕天理而淪於禽獸之歸者矣方王安石用事時气熖薫灼可畏在廷之臣不顧天理務迎合以求速化者滔滔皆是也若黃隱對神宗問學術獨推司馬光而不肯狥時以尊尙王氏至取其三經新說之板火之此其心蓋與孟子之息邪說距詖行以正人心者同一意也其於物欲利害曷嘗芥蔕於其心哉厥後𨿽遭黨禍然視彼酣豢富貴於一時而遺臭千古者相去何如耶其五世孫黼事寧宗時韓侂冑攻僞學方急亦嘗上書論其事𨿽詞指似若不甚切直然委曲諷諭冀人主不怒而信之亦進言之法也卒坐是名入黨禁其亦可謂無忝於乃祖之風烈矣

陳中復林之平林彬之列傳論

大學傳治國平天下之義其大要在與民同好惡而不專其利焉耳陳中復屢削平勍冦多奬拔人才而不肯爲榷利作俑林之平當國家多難之秋所至憐卹軍民戒嚴守禦而奏止鈔鹽榷酤之法林彬之立朝則擊邪翊正以匡君徳出守則蠲租減稅以蘇民困而力陳科抑榷法括田三害若是者皆可見其能順民之好惡而不專其利矣非深知大學治國平天下之道其孰能與於斯惜乎皆未及大用而其澤之所及者專而不能咸也

徐確鄭濟陳彥恭黃宣列傳論

宋徽宗崇宣之際蔡京專政一時貪得患失之小人爭附麗之以徼榮進固祿位甚至甘爲其鷹犬而不以爲恥者時則有若徐確鄭濟陳彥恭黃宣四君子與京爲同郡乃能蟬蛻於污濁之表而不受其籠絡侃侃自立各行其志京𨿽禦之然亦僅能使之展轉外庸累年不召而已他亦末如之何也孔子曰道之將行也與命也道之將廢也與命也公伯寮其如命何卽是以觀乃知人之窮通禍福皆有一定之命非權門勢家所得而予奪之也而世之不知命者往往阿附權勢以希恩幸其惑甚矣予故因論四君子之事特表而出之以警夫世之惑者

林伸林積仁黃琮吳公誠陳居仁方崧卿列傳論

嘗觀前史所傳循吏司馬子長則以其奉職循理卹人體國而取之班孟堅則以其所居民富所去見思而取之範蔚宗則以其仁信篤誠使人不欺而取之而威嚴一無所與焉予論次莆之人物若宋之林伸林積仁黃琮吳公誠陳居仁方崧卿六君子者其治績𨿽各不同而誠心愛民民蒙其惠在官而民愛之旣去而民懷之則皆無大相逺也方諸古之循吏其殆庻幾乎至若伸之賙其兄弟族黨積仁之賑其婚戚琮之居母喪盡孝而甘露降於繐幃公誠之居官余祿悉以委之於官居仁不肯幹秦檜魏杞以求進而告虞允文定力之說尢爲確論崧卿自治嚴接人和而恆以寧人負我毋我負人之語戒其子弟六君子之行誼器識如此又可見其所以能成循吏之績者蓋有所本也

蘇燁列傳論

蘇燁洎其弟棫家居俱以孝聞及聨鑣仕途亦俱有聲望蓋庻幾乎古之所謂二難也其後燁以取士程文不合王安石新經之旨遂致左遷可謂卓然守正而不茍狥時者矣棫於蔡京之再相也乃獻議請索中外學官策士問目以觀向背豈非欲阿附於京以求自售乎棫至是遂與其兄薫蕕異器矣嗚呼士君子立身一敗萬事瓦裂若棫者不能堅定其心一旦變其初志卒陷其身於姦黨書之史冊遺臭無窮可不懼哉可不戒哉

余祖奭方廷實宋棐蔡伸王晞亮黃公度列傳論

宋髙宗之南渡也日以徽宗梓宮及韋後爲念故秦檜得以力主和議凡附已者必進異已者必斥也而吾莆先正乃有餘祖奭指陳時獘而忤其意方廷實屢因奏對而著其惡宋棐爲檜所忌屢擯不詘蔡伸不肯幹檜甘從外補王晞亮被其拔擢而守正不阿黃公度譏切時政而甘受竄逐皆可謂臨大節而不可奪者矣不特此耳若祖奭居父母喪盡孝而甘露降於塋林此可見其忠於所事者蓋有所本也廷實歷官所薦皆知名士而海冦竊發則用盜以禦之此其鑑裁才識皆有過人者棐知邵武去邑二十年猶有語及輙涕下者非有實徳感人之深其能然乎伸弭葉卒之亂降屢叛之冦其爲政蓋亦無愧乃祖之風烈矣晞亮從軍則方略井井有條爲給事中則繳駁聳人觀聽平日自謂立身當有本末其眞有得於此乎公度簽書平海軍辧流民之非變活數百人攝南思守擇秀民與之揖遜而士風爲之一變藹然有文翁韓昌黎之風焉考諸君子之臨大節旣如彼而其見諸政行者又如此其殆曽子所謂君子人也歟

宋藻列傳論

予讀宋藻傳至藻居官以身臨民未嘗少自恕之言而深有所感焉所謂不少自恕者蓋凡事務求其至而不肯自姑息以安於茍且之謂也觀藻之居官上結主知下蘇民困謀無不臧事無不集何莫不由玆道乎而世之仕者不知出此迹其所施無非茍且之政民瘼所以日甚世道所以日降孰謂其不由於此乎此予所以深有所感也

林枅宋鈞列傳論

林枅宋鈞之爲政務在惜民財寛民力而尢以剔蠧戢姦救災卹患爲急蓋庻幾古之所謂惠人也及觀枅登對之疏鈞籌邊之策則經國大宜如二君子者亦豈可多得哉至若枅之伯父孝淵父孝澤居官皆有淸操而鈞之祖藻藻之從父棐皆列名臣則二君子之政行謂其不本於先世之遺烈可乎

黃艾列傳論

黃艾立朝於子朱子行經界罷講筵二事皆爲之維持調護曲盡其心非眞有尊徳樂道之誠者能之乎惜其享年不永而不及覩其終之所至也

陳俊卿列傳論

孝宗卽位特任張浚以圖恢復又命俊卿參贊軍事以爲之佐其志鋭矣旣而邵宏淵兵潰湯思退遂與其黨以和議搖之浚因是懇求去國且當是時諸道又多水旱民貧兵弱虞允文屢請進兵而俊卿不之從者豈忘宗社之大讎哉蓋欲俟時而動爲萬全計耳俊卿亦坐是以去而允文卒亦不能成功然俊卿爲相其它善政尢多予所深喜者凡接朝士及牧守自逺至必問以時政得失人才賢否以是考察其殿最而黜陟之尢爲得宰相之體故特表而出之以告夫後世司黜陟幽明之柄者

龔茂良列傳論

龔茂良以公忠直亮受知孝宗始由從官超參大政踰再歲不立相而專任之其寵遇可謂隆矣一旦爲曽覿所構輙加竄斥父子俱死遐荒嗚呼讒說殄行之可畏如此哉予嘗考孝宗所以罪茂良之深者以其變平生之說而言恢復爲不情耳竊詳前此孝宗嘗諭茂良云俟議恢復卿當再來故茂良於陛辭遂言恢復然其意乃極論不可輕舉猶平生素論也孝宗蓋信覿之讒言已深而不察其意耳或謂覿令人訹之云若論恢復必再畱茂良信之此言尢爲無理茂良平日言事切直略不以窮通介意今豈以區區一去畱間而遽變其所守哉

方信孺列傳論

信孺爲尉則能以智計擒羣盜奉使則能以意气折金人提刑則奏縱久系之獄守邊則豫爲完城之計又能新學宮增士廩表先賢創試院隨所任使皆克舉厥職蓋一時之奇才也而薦遭坎■﹝土稟﹞不克究其所蘊惜哉

丁伯桂方大琮鄭寅劉克莊吳叔告李丑父列傳論

丁伯桂諌後宮戚屬錫爵太崇加恩太濫方大琮鄭寅劉克莊皆嘗論濟王之寃宜爲立後而大琮子演孫復申以爲請皆人所難言者吳叔告李丑父輪對奏疏俱切時獘斯數君子者皆侃侃正色有古爭臣之風況其行已臨民又皆有可稱述者乎克莊晚爲賈似道一出君子惜之抑春秋責賢者備也

陳煒列傳論

煒爲禦史首劾執政而辭气勁直如此其亦子曽子所爲臨大節而不可奪者歟

吳源林長懋林環林文翁世資陳俊柯潛彭韶朱寛楊瑯林誠列傳論

我朝列聖相承重熙累洽百三十年於玆天下承平日久故士有一槪皆思奮庸於時若椽榱梁柱以成大室焉予編次郡之人物旣各考論其學術政行而取其所得之尢盛者以類相從已分列於儒林宦業諸志矣若吳源兩被徵詔完名以歸林長懋輔導春宮小愆必繩林環博學通才太宗所重林文老成忠厚英廟見稱柯潛海內傾仰期以大用翁世資獨甘禍謫以蘇疲民陳俊恭勤愼密始終不渝彭韶忠誠體國不愧古人朱寛楊瑯林誠遇事敢言無忝厥職是皆有徳業位望卓然名一時者也故特論著而列諸名臣云

蔡襄列傳論

蔡氏在宋盛時自襄及弟髙登科筮仕而族始顯京及弟卞晚出於襄爲從昆弟繼亦登科筮仕而族益以顯然襄以直道讜言事仁宗爲時名臣華衮之褒流芳千古京卞則以姦險諛佞蠱惑徽宗馴致靖康之禍鈇鉞之誅千載下猶有餘戮迄今郡之蔡氏皆自謂襄之裔京卞豈無子孫哉蓋恥其爲惡而諱之耳嗚呼善則他人願爲其子孫不善則子孫恥稱爲父祖然則世之人何憚而不爲善何樂而必爲不善乎

余象朱紱列傳論

余象在仁宗朝首論王安石若得進用必至紛更爲國巨蠧其先見之明豈獨呂獻可哉象蓋先發之矣朱紱召對首陳誠意正心知人安民之說其於聖賢天徳王道之學殆亦有以窺其門徑矣夫以二君子之學識如此故其立朝也皆正色讜言無所顧忌詩所謂邦之司直其庻幾乎

傅楫陳次升王回陳開陳覺民列傳論

傅楫不肯附曽布以爲之用陳次升不肯助章惇蔡卞以擠排眾賢陳覺民不肯受安惇薦以自代王回贊鄒浩論立劉后甘坐除名停廢而不卹陳開奏札排新法論君子小人𨿽爲當國者所忌而不顧語曰歲寒然後知松栢之後凋信哉

林豫林宋卿蘇欽列傳論

林豫備邊有策臨民有惠而以忤章惇入元佑黨籍可謂才節之士矣林宋卿奏罷溪費爲楊龜山所賞參謀督府爲張魏公所知蓋儒而知兵者也蘇欽蒞官以亷惠稱居家以孝友稱其內外行之兼備者與

葉顒列傳論

史臣論著葉顒事而以淸儉正直贊之予因考顒之徳行政業與史臣所贊無不合者要之皆可爲後世法程也然予觀其知上虞縣時繇役令民自推貨力甲乙不以付吏民欣然皆以實應及知處州時相湯思退家奴屠酤犯禁一繩以法於斯二者予尢有所感焉世之司民牧者無誠心愛民凡繇役科徵一聽裏胥處分其於民之休戚略不之省或有所訴稍涉勢家輙阿狥以謟媚之略不問其理之曲直民被屈抑者含寃茹苦無所控訴民生斯世抑何其不幸哉夫郡縣之於民蓋有父母之道焉而使民至於如此惡在其爲民父母乎予故因論顒之事特表著之以爲後學有志於用世者式

林師說傅洪陳讜蘇洸余崇龜傅誠列傳論

林師說倅新定則能激勵其民以固城守爲提刑則能摧抑權貴以袪民害詩所謂不畏彊禦者師說其有焉傅淇以中和而爲政以直方而立朝詩所謂是以似之者淇殆庻幾乎陳讜承其祖驥及父丰累世淵源之學故其論開邊雅有識見友其弟人無間言但呂祖泰上書論韓侂冑立僞學之禁逐汝愚之黨其罪當誅而讜乃疏攻祖泰杖之百配欽州其得罪於名教亦多矣瑜不掩暇君子惜之蘇洸外而爲政於郡縣內而獻議於朝廷務欲爲民興利除害而持身凜然如玉雪古所謂循吏不能過也余崇龜不肯登權臣之門而歸潔其身時有以中立不倚薦之其信然哉傅誠嘗遊朱文公之門故其蒞官也爭寃獄不得輙繳納告身以求去遷官但循常調而不肯一闖權門以求速化隱然有儒者气象焉至若讜之弟諒以廉吏見稱於文公誠之弟諴以才略受知於孝宗子大聲知循州民呼爲傅父而祠之是又皆能不忝其父兄爲可羨也

王邁列傳論

王邁立朝論事謇謇諤諤無所回撓所謂古之遺直也至其爲李宗勉所論而必稱其賢與徐淸叟有違言而終薦其可用斯又有文彥博公平忠厚之風柰何扼於羣小擯不見用宋業之所以終於不振者豈可盡諉於天哉

葉棠葉大有列傳論

葉棠之典方州也兩救臺之水患凡其卹生瘞死所當爲者爲之必竭其力而州亦賴以復常則其於官守可謂得其職矣葉大有之事理宗也薦歷臺諌之職凡其薦賢圖治所當言者言之必盡其心而理宗亦褒寵有加則其於言責可謂得其言矣蓋二君子皆丞相顒之諸孫也而其所以能若是者其所由來也逺矣詩曰君子有谷詒孫子其顒之謂歟

薛利和方次彭列傳論

傳不云乎與其有聚斂之臣寧有盜臣蓋深言治國平天下者不可聚斂以專利也神宗時王安石議榷茶欲擢薛利和提舉廣東茶事而利和以詩謝不往且諷以茶利當歸之民此非知治平之道者能之乎書不云乎與其殺不辜寧失不經此見聖人仁愛忠厚之至所謂好生之徳也仁宗時望江縣民有爲盜所殺者尉鞫其鄰人獄且具方次彭力爭而釋之其後果獲眞盜此非有好生之徳者能之乎至若利和之孫倞從曽孫璨珩璆次彭之子辧道醇道孫翼曅綰皆知名當世其它掇科登仕者尢夥歐陽文忠公所謂文行不失其世守者吾於二君子之後見之矣

姚宗之薛元鼎列傳論

姚宗之獨不賀戚裏之進位樞筦者此可見其有定見定力也蓋人之升沈榮辱皆有一定之命知命則有定見矣所見旣定而守之不變則有定力矣以是而措之於事則富貴不能淫貧賤不能移威武不能屈其孰能禦之哉薛元鼎被旨往秀州綜核歲計嬴縮以爲天下凖平而行貢籍之法元鼎還奏但見郡縣窘束不見有餘其事遂寢則天下之民陰受其賜者多矣然其所以能若是者要之亦自有定見定力中來也

鄭僑列傳論

吾郡自宋南渡以後登宰輔者凡四人葉顒陳俊卿龔茂良史皆有傳而鄭僑獨無紀焉觀舊志所載僑之事行𨿽相業視前三君子不侔而論議設施亦多有可觀者或指僑爲韓侂冑之黨蓋吳司業源於僑事述中及之他未有所見也然考之於史僑以紹熙五年十二月由吏部尙書同知樞密院事是時寧宗卽位甫五閱月明年攺元慶元進參知政事又明年進知樞密院事又歷年餘始以資政殿大學士出知福州其在政府所與同事者若京鏜謝深甫輩皆附侂冑者也三四年間羣姦植黨逐趙丞相汝愚及朱文公熹僞學之禁日以益急而僑居位泰然若太平有道之時未嘗出一言畫一策爲諸君子地也縱非侂冑之黨而仕於斯時其亦可謂不幸也歟

潘愼修列傳論

自五季之亂迄於江南之亡凡六十九年中更六姓天下臣民視去其君若過客之於逆旅其尢甚者如馮道歷事五姓而不以爲恥豈復知有君臣之義哉潘愼修世仕江南入宋復薦歷通顯𨿽眞宗稱其溫雅不忘本得臣子之操然春秋責備賢者愼修可得而免乎史稱愼修醞藉該貫置諸左右啟沃尢多而舊志又著其奉詔驗治冦凖之罪特爲辧其詿誤又從而薦拔之此在愼修非獨有不念舊惡之美且能爲國得人以輔成太平之治其功亦豈小哉予修郡人物志考論愼修事行而瑕瑜不以相掩者蓋欲吾黨之士以其善者爲法以其未盡善者爲鑑庻幾所謂君臣之義賴以不墜也

李欣陳惟徳列傳論

李欣陳惟徳俱蒞官淸謹所至有治績而欣陳討捕關輔盜賊之策及料州民傳言冦至之妄則其智識亦有足稱也惟徳辭圭租以充公帑百需之費讓先疇以賙諸父昆弟之貧則其行義亦有足稱也二君子位之所至不能無崇卑而澤之所及不能無廣狹然皆可謂不愧其官守矣

方愼從列傳論

方愼從爲愼言之弟蓋亦難矣然考其蒞官所至皆有徳於民而漳人至以父稱之要其平生操履當亦不愧於其兄故能爾也孫價不肯私謁蔡京甘循常調以去而曽孫禧復接武仕途揚歷中外於愼從益有光矣

徐晞林深之陳顯仁列傳論

徐晞之急流勇退林深之之聽訟明敏陳顯仁以文學居教職有作人之功三君子之才行皆有過人者至如深之之子雱蒞官所至能舉其職斯又克世其家學者也

李徳昭列傳論

刑賞國之大柄也刑賞明則人樂於趨事而事必有終矣茍刑不當罪賞不酬功則人心解體而欲望其事之成胡可得哉髙宗播遷復有苗劉之變此何時也李徳昭有獲苗傅之功而爲林杞所奪朝廷卒不能明其是非僅施薄賞而已陳俊卿嘗爲列其事狀上之亦竟不行髙宗之刑賞如此其何以爲國乎及其久也崇信回遹斥戮忠良刑賞大謬蓋其所由來者漸矣恢復之功所以卒不能成者𨿽曰天命豈非人事哉徳昭因是遂飄然謝病以去亦可謂知進退之道者矣

蔡樞列傳論

甚矣蔡氏之多賢也自襄以忠淸直亮爲時名臣至其孫佃伷伸相繼第進士佃不屈於其從祖京伸不屈於秦檜皆風節凜然有足尙者傳學古務實綠髮掛冠傳之子橚樞亦相繼第進士橚爲政得襄之家法樞居官禮賢薦士亦未中年致仕而樞之子及孫又皆以文學登第其它接踵仕途者尢未艾也古謂徳厚者流光吾於襄見之矣

李持正陳鶴許摶歐陽直卿王悅王太衝劉克遜方應發列傳論

李持正陳鶴俱有平賊之功然惟殲厥渠魁悉宥餘黨蓋仁者之用心也而鶴僉判惠州又能大興學校親典教事以振吉士風其尢知爲政之先務者歟許摶當南渡之後典籍散亡而獨於先朝故實多所諳練歐陽直卿爲張魏公所薦隨其所至號稱辧治遊輔方擴林廷彥歷官郡縣各著聲稱是皆一時之雋也王悅以禱旱憂悴而卒可謂切於愛民者矣王太衝知梅州力爭不收浮鹽以郎班對又言括田榷契遣使興利非便其知大學平天下之要者歟惟以理學爲質俚而非之則其於聖賢之學蓋未得其門而入者也劉克遜以奴告主爲不可以訓可謂知爲政之大體矣方應發隨所任使無往不宜其才行皆有過人者獨於宋室艱危之際身爲大臣不能死國而反勸爲國死守者生降律之以春秋之法則應發其能免萬世斧鉞之誅哉

林以順列傳論

論曰林以順歷官郡縣發摘姦伏辧雪誣枉新廟學殲勍冦所至皆有政績可謂能吏矣而沮焦鼎招安海冦恐以姑息亂天下此其識見亦有過人者可尙也已予嘗考元有天下九十三年莆士之知名者僅數人而已順與其兄以辧並出一時以學行政事爲鄕邦推重可謂盛矣蓋自唐邵州刺史蘊以忠義著聞其後科甲相承不絕𨿽當元季文運中否而子孫猶能守其世業至於今登巍躋膴尙未艾也論者以爲忠義之報如此亶其然乎

方徵鄭雲林仕敏林時畬耀方鯉鄭述黃譽林棨林智鄭循初吳智黃韺林永齡嚴洤吳繹思楊瓚林正方珪林大猷林和列傳論

論曰鄭云之亷恕黃譽之剛果嚴洤之守法吳繹思之興學楊瓚之治賦此任嶽牧而能修其職業者也林時之平反吳智之淸操林棨之嚴重林正方珪之風裁此任風憲而能修其職業者也方徵之志節林任敏之淸介方鯉之嚴明鄭述之端平畬耀之公廉林和之寛恕此任郡縣而能修其職業者也黃韺林智之教法林永齡之遺愛鄭循初之端謹林大猷之恩義此任師儒而能修其職業者也先民有言食人之粟者分人之憂衣人之衣者任人之勞若諸君子者其殆庻幾於此乎

葉賓葉確葉立志列傳論

論曰葉賓斷截牛舌之獄可謂智足以察微矣其從子確策蔡京必敗不一詣其門所謂明炳幾先者也若確之曽孫立志驗視無首之屍因感夢而罪人斯得其殆所謂至誠感神者乎三者皆爲政之道所不可缺者也故特論之

張式許稹郭琪郭子力許懋鄭少連陳闡陳大卞黃沔列傳論

論曰張式更銀課之法許稹著廉吏之稱許懋之讞獄而出寃滯鄭少連之攝縣而民畏服皆一時之良吏也郭琪判貴戚之田以歸諸民而身爲所陷子力卻監試之賄不售其私而毒竟不行此可見死生禍福皆有命存焉非人所能爲也陳闡處競糴一事可謂有折獄之智有卹民之仁而弭亂之勇亦在其中矣黃沔受知徽宗見稱豪士惜舊志紀載疎略而其績行無所考見也陳大卞與章惇有舊而屢招不出可以警夫世之媚竈乞璠以干寵者矣若稹之子巽不肯希致仕恩以累亡者又豈不可以警夫世之匿喪奪情以仕進者乎

洪天賦林正陳可大傅佇洪處厚丘奐陳光祖陳大亨列傳論

論曰洪天賦聽訟不施鞭朴而諭以理道林正招降勍冦而不肯受賞陳可大居官則辧寃獄修陂塘以惠其民居家則修廟學建橋梁以惠其鄕傅佇爲政民饑則收卹所棄妻孥年登則散遣使之復業洪處厚之審讞明允盡釋滯獄丘奐之策勲幕府諭降勍冦陳光祖懷柔洞蠻思威兼盡陳大亨歷官五任貧無居室是數公者皆所謂有官守而盡其職者也若正之子一鳴侄一鶚孫澧奐之孫微之居官皆有行業而不忝其先亦可尙已

傅汶許巽朱泳陳夢烈陳珙林有之丘列傳論

論曰傅汶之敏才惠政許巽之守亷執法朱泳之優於撫字陳夢烈之躬捕海盜陳洪之究心民瘼林有之之積俸補運丘之蒞官長厚是皆能不負其職守者也他如泳之侄首諒以一尉而能捍賊完縣亦難矣哉

鄭照顧元陳爕列傳論

論曰鄭照之淸介有足尙者顧元佐郡以治辧稱亦可謂才士矣陳爕之所以自見於時者𨿽未克大顯然亦一時之雋也

陳鑄方公衮林廸陳惟剛陳師立吳玨列傳論

論曰陳鑄之興學校拯水患二者皆牧民首務也方公衮論事剴切立已公忠爲韓魏公所稱而官僅止於教授所蘊百未一施惜哉林廸居官平易近民有古循吏風而拒蔡京不與之納交其節槪尢可尙也陳惟剛率眾與逆賊鍾相鏖戰掩捕無遺其亦儒而知兵者乎陳師立作邑不容妖僧在其境內以惑眾此儒者作用也吳玨髙其直以市戰艦材木不以擾民此非誠心愛民者能之乎

何誠列傳論

論曰何誠之治虹縣以廉正之徳施愷悌之政宜乎民思之不忘殮而葬之屍而祝之不啻孝子之事其親也詩曰愷悌君子民之父母其斯之謂與

林攢列傳論

論曰孔子謂孝弟之至通於神明光於四海無所不通予觀林攢孝於其親而有白烏甘露之祥及朝廷遣官驗實而甘露再降白烏復翔集豈非所謂通於神明者乎朝廷旣旌其閭而史冊復傳其事是不獨光於四海而已𨿽與天壤俱敝可也世之昧者以爲天道悠逺而恣肆妄行至於綱淪法斁而無所畏憚觀此而不惕然湥省者尙可謂之人哉

鄭褒徐膺郭義重彭受黃希閔劉洵直吳稟列傳論

論曰鄭褒恐其歸過期而貽母之憂蓋有合於孔子所謂父母在不逺遊之意劉洵直感馬周犬馬之養無所施之言而悲慟益切蓋有合於孔子稱子路死事盡思之意故皆可以爲孝也徐膺郭義重彭受吳稟之孝皆有所感召其亦貞元孝子林攢之徒歟

郭道卿郭廷煒列傳論

論曰唐虞三代盛時人人君子比屋可封事親盡孝特其常事耳去古旣逺風俗漸漓至於耰鋤徳色箕箒誶語之俗興乃有能孝於其親者出於其間不猶喧啾百鳥羣而見孤鳳凰哉此郭氏義重道卿廷煒所以薦被旌孝之典也然求之於世一邑之中得一人焉蓋已罕矣況一門乎一門之中得一人焉亦已罕矣況三世乎又況如道卿兄弟爭相遜以死而孝友兼盡則又曠古所罕見者也詩曰孝子不匱永錫爾類其郭氏之謂乎

丘添徳陳睿傑列傳論

論曰昔吾夫子告曽子曰身體髮膚受之父母不敢毀傷孝之始也曽子有疾召門弟子曰啟予足啟予手詩云戰戰兢兢如臨深淵如履薄冰而今而後吾知免夫以是而觀則丘添徳陳睿傑刲股肉以療親疾宜非聖門之所尙也然竊嘗思之人之恆情一芒刺入膚尙不可忍而急欲去之況以刀而刲股肉乎茍非其愛親之心出於至誠而不能自己者蓋未易能也而二子乃能行之而不卹其痛苦之切身則其一念之孝亦豈可少之哉予於僊遊陳亨運傅孝明郭濟三孝子傳後已論之詳矣考論人物者尙當合而觀之玆不復贅

李苾陳淮林長淸林淮列傳論

論曰孔門之答問孝於子遊則欲其能養而敬於子夏則欲其愉色婉容於孟懿子則欲其不背於理於孟武伯則欲其謹於守身是𨿽各因其材之髙下與其所失而告之要之聖門之學大槪不出乎庸言庸行之間而非有髙逺難行之事也況在孔門以孝稱者莫過於曽子至論其所以爲孝惟在於養志而其所以爲養志者亦惟在於每食必有酒肉將徹必請所與問有餘必曰有爲能承順父母之志而不忍傷之耳又豈有髙逺難行之事哉若李苾陳淮林長淸林淮四君子之所以稱孝者亦循庸行而盡其所當爲者而已矣予懼學者騖於逺且難者而不求於近且易者故因論四君子之孝而並著之使有所警發焉

陳亨運傅孝明郭濟列傳論

論曰陳亨運廬墓傅孝明刲肝郭濟刲股皆非聖賢中道不可以爲訓然竊思之人子之於親天性至情當其危急存亡之時茍可以死亦所不辭遑卹其它耶若三子者之愛其親皆出於至誠惻怛之意有足尙者況去古旣逺民不興行人子之事親能如聖賢之無過不及斯其至矣若其不能則如三子者之行亦豈可使冺沒而無聞哉予故錄之以告夫世之爲人子者使法其心不泥其迹可也

黃廓列傳論

論曰黃廓事親孝而芝產於廬或疑此理茫昧不可致詰予竊以爲不然夫芝天地至和之气所生也孝弟爲人之順徳徳極其順則气和矣由是天地之和應之而芝生焉亦自然之理也夫奚疑之有

林蘊列傳論

論曰君子之論人亦先觀其大者而已矣忠孝人之大節也予觀林蘊切諌劉辟之反將就刑而毅然不屈後程權上四州板籍而軍中拒命蘊陳君臣大義諭之人人釋然則其忠盛矣新唐書列蘊於儒學傳彭惠安又列蘊於名臣志予考其論議而見其設施於斯二者皆足以當之然論其大者則未有過於忠者也予故取以冠於忠義之編云

阮駿葉居申徐漑陳淬陳仲敏陳仲剛林沖之林郁林震林霆宋旅方喜蔡楙陳文龍陳瓚卓得慶列傳論

論曰宋自靖康之後天下多故吾莆諸先正有因方臘之亂躬冒矢石以禦侮寧滅其身而不肯負其職守吾得二人焉曰葉居申宋旅有因金人入宼奉命拒戰勢窮力盡不屈以死吾得三人焉曰阮駿陳淬及淬之從子仲敏有因金酋王善入冦父子率兵拒戰飛刀及其父而以身蔽刃死之吾得一人焉曰淬之子仲剛有因金兵犯闕奉使金國拘畱十五六年不屈以死吾得一人焉曰林沖之有因贑賊竊發而率兵力戰以死吾得一人焉曰蔡楙有因元兵南下相繼守興化軍被執不屈而死吾得二人焉曰陳文龍陳瓚他如林郁卓得慶父子皆一時死難之士也唐太宗有曰疾風知勁艸板蕩識誠臣若諸先正豈非所謂誠臣乎其中若衝之文龍二公其所操守如金百錬而愈勁如水萬折而必東則又曠古所不多見者也

葉顗林師益陳吉老陳希造郭峣丘杞鄭勲列傳論

論曰葉顗以臣節自勵而視死如歸鄭勲爲百姓死守而罵賊不屈林師益及其兄師舜弟師臯皆挺身死難而師益之績效尢著陳吉老及其子希造皆許身報國而希造卒死於陣郭峣禦賊而死於其職丘杞捍賊而死於其鄕是皆一時忠義之士也若師益之論邊防利害譏切時政吉老之爭辧和議乞斥姦檜又其最優者乎蘇文忠公有言平居無犯顏敢諌之士則臨難必無仗節死義之臣師益之死義卽前日之犯顏者也以吉老之敢諌使臨患難之時又豈不能死義也耶

薛奕薛安靖林子立陳自仁列傳論

論曰薛奕以武舉第一人而死於王事可謂不負於其科矣林子立舉兵勤王而死於難可謂不負於其君矣陳自仁尉永丰與其長捍禦叛兵而力戰以死其亦不負於其職者乎若奕之子安靖沒於金而能殺守將舉郡來歸亦可謂不負其先烈者也

林藻許稷黃璞徐寅黃滔翁承贊列傳論

論曰吾莆自鄭露倡學歷二百餘年至唐貞元間始有林蘊林攢之忠孝旣已論著於前其它以文行著名於載籍者若蘊之父披舉明經嘗著無鬼論披子藻礪志力學舉進士爲莆首倡而許稷徐寅翁承贊及仲昭之始祖禦史公相繼起而和之其後族祖校書公又自福唐遷莆而居焉是亦莆人也按舊志稱稷及寅皆文詞精麗承贊及校書禦史二公所著諸集俱載唐藝文志而禦史公集至今尙存莆文章家推爲初祖蓋至是而莆之文物始漸盛然亦僅有此數人耳而吳司業源名公事述於寅則有所貶議於承贊則無所紀述是蓋猶有所憾也孔子曰才難不其然乎

吳世延方惟深徐鐸徐師仁李揆林大鼐柯夢得趙庚夫余謙一列傳論

論曰吳世延見重於周元公則其爲人可知矣方惟深之詩最爲王安石所稱而錢正老又謂其剛風勁气有足動人則詩蓋其餘事也徐鐸以文章魁天下然其與蹇序辰編類章牘流毒元佑名臣忠義士爲之一空是則文章不本於道徳𨿽工奚益哉林大鼐之文盛爲一時名公所稱道然其擢用升遷之驟蓋亦不能無可議也徐師仁文追古作李揆才堪翰苑余謙一文辭警切皆一時之傑然者也柯夢得詩學孟東野一生苦吟趙庚夫志業無所泄一寓於詩皆所謂窮而後工者乎

黃方子列傳論

論曰方子之文行吳司業源於至正近記深貶議之然考其所摭方子之事以立議者與家譜所紀多不合且其事亦瑣屑無大關系蓋幾於滌垢而索瘢也劉靜修之詩曰記錄紛紛已失眞語言輕重在詞臣若將字字論心術恐有無邊受屈人其此類之謂乎

朱文霆顧長卿列傳論

論曰朱文霆之文宋潛溪稱其言醇而理彰及考其居官行事又多有可稱者歐陽公有言文章可以潤身政事足以及物文霆蓋兼備之矣顧長卿之文虞伯生稱其大不易得至其著遼金宋三史則帝遼而冦宋其志蓋欲以希世而取寵也吳司業源謂其長於才而短於學與識者豈亦長者之言與

方朴顧文黃謙吳稔王偉方熙李廷修周瑩陳鉞陳音吳希賢鄭瑗列傳論

論曰吾莆自國初以來以文章著名者甚眾蓋已各因其所長類次於前諸編矣而此編所載自方朴至鄭瑗十有二人則以其所尢長者在於文也𨿽然予嘗因其文而論其世若朴之謹禮好善文之學問該博謙之忠於所事稔之隱居養母偉之爲政仁厚熙之敏才髙志廷修之多通彊記瑩之不拘世故鉞之言行不茍音之恥拜權門希賢之才气奇邁瑗之淳靜謙謹是其才學性行各有可稱述者則其所謂文又豈獨詞章之工而已哉

鄭良士楊在堯列傳論

論曰鄭良士詩文集見唐書藝文志而黃巖孫著僊溪志其詩文往往載在編中亦可見其爲一時文章家也楊在堯登第在天佑中時僊遊尙屬淸源郡而淸源志載其有文集今不復見則其文與詩略無可考也姑因舊志存之以俟知者

陳衝飛陳之亮列傳論

論曰陳衝飛經學該貫宜其才名見重於帥而不敢以屬吏目之也陳之亮與臞軒爲友則其人之賢可知矣後學宗而師之不亦宜乎

鄭庭芬謝洪陳淸選方亞夫列傳論

論曰鄭庭芬累試悉登髙選則其文之華贍雅正有足徵矣謝洪早讀父書居官爲賢守所知有所不樂遂浩然引去是其所可稱者又不獨文之工而已也陳淸選博學善持論則其詩文之淸壯秀傑蓋有所本矣方亞夫爲文源流賈馬有諷諌意是豈所謂風雲月露無用之文哉

吳興列傳論

論曰禮能禦大災捍大患則祀之若興者能爲鄕人興利除害至於捐其軀而不卹推其功蓋與方社田祖之神無以異也廟而祀之亙千萬載而不忘不亦宜哉

林從世李宏李富林國鈞方佑列傳論

論曰林從世築陂𨿽弗克成功然捐貲十萬緡而無吝色非眞有濟人利物之心者能之乎李宏李富林國鈞方佑皆有濟人利物之實惠在人而宏木蘭陂之惠又其最巨者也蓋宏築陂初成遂疏渠引水以遶壺山而南洋人悉享其利迨元延佑間總管張仲儀郭朶兒又相繼卽陂北岸開創萬金斗門引陂水以漑郡東北延興孝義仁徳三里田而北洋人亦享其利是則萬金斗門𨿽非宏創然亦不過因宏已成之利而分之爾要其歸皆宏之功也唐韋丹爲江西觀察使築堤捍江灌田萬餘頃至今朝廷命有司歳祭之夫丹食祿有官守不過用民力以興民之利耳宏以他郡之民傾已貲爲莆民興不世之利其功視丹殆爲過之𨿽前代有田給其子孫以奉宏之祭然歷世旣久人事不常而報功之典或幾乎熄矣予竊以爲有賢守令疏宏之功上請如丹之例歳有常典則庻乎有以慰宏之靈於地下而後世好義之士亦將有所感而興也

周志列傳論

論曰周志以行方便爲三字符蓋與前方佑以己所不欲勿施於人爲平生受用得力處同一意也以是存心無愧於長者之稱矣予嘗考二家子孫登巍躋膴者接踵而出至於今未艾司馬溫公所謂積陰徳於冥冥以爲子孫長久之計不其然乎

洪忠李友文列傳論

論曰洪忠捐貲造橋以利行者李友文剏建義學以教鄕人之俊秀招集流逋以捍鄕邦之兵禍其事𨿽不同而均有惠以及於人要其歸皆可稱義士而無忝云

林緒徐復方絢徐壽仁方秉白方審權列傳論

論曰自林緒以下數君子皆學行可稱而不慕榮進其殆範蔚宗所謂蟬蛻囂埃之中自致寰區之外異夫餙智巧以逐浮利者乎

劉有定列傳論

論曰有定作原範吟而吳公稱其胸中有一部全易則其學之所至蓋亦深矣而當元之季杜門著述不嗜榮進其胸中所見殆亦有異於眾人乎

郭完朱煜列傳論

論曰郭完謹言愼行學術純正當元之季世隱約不仕而與諸友結社以益進所學其殆所謂辟世之士乎朱煜閉戶讀書以修身善行爲事而能推其所學以淑諸人則非果於忘世者也

茅知至張弼林彖林大有列傳論

論曰聖門以隱者爲潔身而亂大倫蓋以不仕則無義是爲廢君臣之倫非聖賢之中道也若又並夫婦父子之倫而廢之則不惟非道之中而其爲道之害可勝言哉僊遊茅知至張弼林彖林大有皆制行髙潔雅有隱操然彖以有弟可奉宗祀遂不謀婚娶以終其身殆與興化陳易無以異也但其學猶不失吾儒之正視易之純於學佛爲有間耳弼之行義不爲司馬光諸公所知而獨爲章惇所薦其著易解不與邵康節程伊川上下其論議而獨爲黃裳輩所表章吳司業源著名公事述嘗以是議之蓋不爲無所見也若知至大有𨿽亦隱者其於道差爲近乎

陳易列傳論

論曰先輩吳司業源論易之學以爲在吾儒所當屏斥棄絕之然三縣人物惟興化爲最少而莆陽志備載易之本末則亦有所不敢削也予故仍其舊存之而並載吳公之語俾觀者不爲所惑也

董公偃列傳論

論曰公偃以博洽之學純正之行𨿽不屑屑於仕進而陳覺民以八行舉之亦不固辭其亦僊遊茅知至林大有之倫乎

翁點列傳論﹝內載徐柟誣劾點事﹞

按朱子答潘叔昌書徐柟建州人嘗言秦始皇賢於湯武管仲賢於孔子其在言路附韓侂冑擠正人以是觀之正孔子所謂佞人也爲國而使斯人居言路此寧宗之業所以不競而濱於危殆也歟

鄭光與列傳論

子觀天臺人士爲光與立碑而深惜其去至於太息而不能已蓋其所感者深矣夫才難之嘆自古已然爲縣而得民心有如光與者乃使之坎■﹝土稟﹞抑鬰以去其何以爲後來者之勸哉此天臺人士所爲深太息者歟予修莆郡人物志凡其人生存者例未收錄今以光與之事有關於世道甚重故特破例書之以告夫司進退人才之柄者

明林氏徐氏鄭淑淸林氏楊靖娥余淑玉吳淑貞林茂正鄭懿徳鄭淑愼林淑貞王貞淑吳貞善鄭氏林氏王氏曹氏列傳論

論曰國朝重旌節之典其初由里正具實上之郡縣郡縣乃下其裏取耆老鄰佑保結各無異詞然後上聞禮部復下布政司轉行郡縣核實覆奏復咨都察院轉行按察司重核方取旨施行如制或所當旌者先卒遂不得覆奏其愼重不茍有如此者莆之女婦勵志執節者甚多自我聖祖受命之初李安妻林氏獲被旌典其後法制寖密有司憚於奏覆之難例不舉行幾及百年始有以旌節之典請於朝者然其中不幸未及核報而卒者亦多故至於今僅見徐氏以下十有六人而已予編次女徳而以是列於篇端者崇國典也其它𨿽不及被恩命而節操可爲世勵者亦附列如左云

林稜母陳氏列傳論

論曰吾莆自洪武初以迄於正統間郡縣未聞有舉行節婦之事者至是林節婦陳氏之子稜欲表白母志始傾家貲行之不幸陳未被命而終稜之孝有可哀者然自是莆人踵行其事有被朝廷旌典者有被郡縣表著者實稜倡之亦可謂有功於名教矣

三縣女徳列傳總論

論曰子程子有言天下之治正家爲先天下之家正則天下治矣然正家之道果安在耶蓋嘗觀夫南丰曽氏之言曰先王之政必自內始故其閨門之治所以施之教人者必爲之師傅保姆之助詩書圖史之戒珩璜琚瑀之節威儀動作之度其所以爲教者如此則家於是乎正矣推而達之天下莫不皆然則化行俗美黎民於變時雍而天下於是乎治矣自周衰教弛風俗日降吾夫子刪詩於邶風則首列莊姜綠衣諸篇以著其賢於風則首列共姜柏舟之詩以著其節上以接於二南之正風下以弁於諸國之變風蓋示人以制變而復乎正者必自正家始也吾夫子之爲世道計抑何其深切而著明哉予編輯莆郡三邑人物志因竊取吾夫子之遺意凡女婦之能守志不二者無微不錄而於賢母哲婦有卓然之行可以爲閨門楷範者亦博訪而謹擇之以附於篇庻觀者有所感發興起而於正家治天下之道萬一有小補云

未軒文集補遺卷下

●未軒文集補遺跋

先世祖明理學名臣未軒公自少有志聖賢之學爲文章平實有理致一以朱子爲宗而尢精於史法蚤歲登翰苑立朝僅三閱月以諌鰲山煙火詩予杖謫外嗣丁內外艱服闋卽無意仕進引疾家居著書自樂當事者敬重公品行以禮惇請修八閩通誌延平邵武二府誌南平縣誌弘治攺元用薦起視學西江再疏乞致仕歸仍築室下臯山中郡守陳公請偕翠渠周先生修興化府誌公以總志讓周先生而以人物志自任列傳經鄕先輩編定者悉仍其舊詳識出某書不欲掠美間有缺者補之未入傳者附之各傳後系以論斷皆公自出手筆惓惓寓勸戒至意顧是書屢經兵燹存者甚少不肖琮家世珍藏一帙幾若魯靈光巋然矣深維先公手澤懼遂湮沒爰謀於族從就郡誌中鈔取新增各傳及傳後論斷出祠篋羨金付梓附於原刻全集後以廣其傳而吾郡諸先生道徳文章勲名气節炳炳烺烺在人耳目者得公之論而益光斯亦表微闡幽之一助云附錄﹕未軒文集十二卷﹝江蘇巡撫采進本﹞明黃仲昭撰仲昭有八閩通誌已著錄是集爲其門人劉節所編凡文六卷詩五卷詞一卷而以碑文墓志銘附之仲昭官編修時與章懋莊■﹝日上永下﹞並以疏爭元宵煙火事廷杖謫官當時有翰林三君子之目後懋與■﹝日上永下﹞並以聚徒講學爲事而仲昭獨刻意紀述八閩通誌延平府誌邵武府誌南平縣誌興化府誌皆所編錄故楓山定山之名滿於天下仲昭幾爲所掩然三人气節相同居官淸介相同文章質實亦略相同未可以仲昭篤志勵行不作語錄遂分優劣於其間也林瀚作仲昭墓志稱其作爲文章渾厚典重無艱深聱磽之語鄭嶽莆陽文獻傳亦稱其有未軒集若干捲文詞典雅今觀其集𨿽尙沿當日平實之格而人品旣髙自無鄙語頡頏於作者之間正不以坦易爲嫌矣﹝四庫全書總目﹟集部﹟別集類﹞弘治八閩通誌﹝八十七卷兩淮鹽政采進本﹞明黃仲昭撰仲昭名潛以字行成化丙戌進士官至江西提學僉事事迹具明史本傳其書於輿記之中較爲詳整然以戶口水利列之食貨門中則牽彊不倫亦創例之未協者也﹝四庫全書總目﹟史部﹟地理類存目﹞黃仲昭朱軒集十三卷﹝名潛以字行莆田人江西提學僉事﹞﹝四庫全書﹟史部﹟目錄類﹟經籍之屬﹟千頃堂書目卷二十﹞黃仲昭﹝名潛以字行莆田人成化丙戌進士選庶吉士授編修時命詞臣各賦元宵煙火詩且出舊制令擬述以進仲昭以詞近俳優非儒臣所宜與同官章懋莊昶上疏言煙火花燈諸詩多鄙褻燕安之言今川廣弗靖江南旱漧公私困乏遼左敵情難測正宵旰焦勞之日願采芻蕘之言端耳目之好疏入忤旨廷杖左遷湘潭知縣懋■﹝日上永下﹞皆坐謫一時京師有三君子之稱先是修撰羅倫以論李賢謫外又號翰林四諫云弘治攺元吏部尙書王恕薦起仲昭纂修憲宗實錄遷江西提學僉事乞休歸與陳獻章往來議論生平著述皆羽翼程朱辧易未濟卦春秋褒貶雅風升降及編次或問裁定通鑑書法證異咸有發明又刋布冠婚喪祭之儀以示後學所著有未軒集若干捲所修有八閩通誌延平邵武府誌南平縣誌﹞﹝四庫全書﹟史部﹟地理類﹟都會郡縣之屬﹟福建通誌卷四十四﹞黃仲昭仲昭名潛以字行莆田人成化丙戌進士攺庶吉士授編修坐諌鰲山煙火予杖謫湘潭知縣遷南京大理評事進寺副乞休弘治初起江西提學僉事尋致仕有未軒﹝劉玉執云先生遺文闡諸理者微徵諸事者核模寫窮物象之眞吟詠得性情之正﹞﹝詩話僉事以詞臣建言宜有巖巖气象而詩特和易近人其謫居寫懷也有云一片歸心畱不住非因故國有蒓鱸其歸田雜詠也有云悔殺昔年成厎事紅塵鞭馬聽朝鐘其澹於世味也可見巳初自號未軒羅彜正謂曰君之未余知之吾道未至於孔孟吾功未至於伊周吾民未至於唐虞君之未也若士未大夫大夫未公卿則眾人之未也晚居下臯築俱樂亭更號退巖居士云﹞﹝四庫全書﹟集部﹟總集類﹟明詩綜卷二十八﹞黃仲昭僉事以詞臣建言宜有巖巖气象而詩特和易近人其謫居寫懷也有云一片歸心畱不住非因故國有蒓鱸其歸田雜詠也有云悔殺昔年成底事紅塵鞭馬聴朝鐘其淡於世味也可見巳初自號未軒羅彜正謂曰君之未予知之吾道未至於孔孟吾功未至於伊周吾民未至於唐虞君之未也若士未大夫大夫未公卿則眾人之未也晚居下臯築俱樂亭更號退巖居士云﹝靜志居詩話﹞永樂六年太常博士劉履節奉命正祀典謂文天祥忠於宋室而燕市乃其死節之所請祠祀從之祠堂三楹前爲門又前爲大門祠之西爲懷忠會館江右士夫歳時聚會於此以祭公者也宣徳四年保定李庸爲府尹重拓其祠信國所著有日錄吟嘯集指南錄集杜詩並刋板祠中黃仲昭謁祠詩故宮芳艸泣銅人滄海樓船是紫宸赤手欲擎西墜日丹心誓掃北來塵山河萬里雙垂淚廟宇千年獨愴神翹首燕山知幾仞至今髙節共嶙峋﹝日下舊聞﹞﹝四庫全書﹟集部﹟詩文評類﹟全閩詩話卷六﹞僉事黃未軒先生仲昭黃仲昭名潛以字行莆田人性端謹年十五六卽有志正學舉成化二年進士與羅倫章懋賀欽莊■﹝日上永下﹞等同榜以名節相激勵逾年以庶吉士除編修與懋同官而■﹝日上永下﹞官除檢討是冬命詞臣預撰明歲元夕煙火花燈詩且出舊制令擬述以進先生以其詞多鄙俚近俳優非儒臣所宜爲與同官章懋檢討莊■﹝日上永下﹞共疏論之忤旨廷杖於是先生調湘潭知縣懋臨武知縣■﹝日上永下﹞桂陽州判官未行明年正月刑科給事中毛弘等言三臣初出艸茅敢言直諫實盛世事乞復其職特旨攺先生右評事懋南京大理寺左評事■﹝日上永下﹞南京行人司左司副蓋是時先生除官才四十日耳京師稱三君子而羅倫以編修論學士李賢坐謫又通稱翰林四諫云先生气岸屹立思致安詳旣攺南大理淸守執法連居父母憂卻去葷酒不離苫塊者四年遂辭疾乞休家居十年弘治元年以禦史姜浩薦起爲江西提學僉事誨士先行檢而後文藝以身倡率之宦家子弟未嘗假借識拔皆名士如羅欽順劉玉汪偉陳鳯梧是也弘治丙辰再疏乞致仕先生前後所居官不滿三考家居之日最久儒雅蘊藉爲鄕邦儀表嘗與陳獻章周翠渠往來議論凢聖賢一言一行惟求踐履之實平生刻苦爲學務究道徳性命之原羽翼程朱而精於校閱嘗辧易卦未濟春秋褒貶雅風升降及編次或問裁定通鑑證異書法咸有發明又刋布冠婚喪祭之儀以示後學所修有八閩通誌延平邵武府南平縣誌又與周瑛共修興化府誌有未軒集若干捲正徳戊辰卒年七十有四學者稱未軒先生丰城楊亷采其學行入理學而子孫多以科第顯﹝閩書莆陽文獻﹞﹝四庫全書﹟史部﹟傳記類﹟總錄之屬﹟閩中理學淵源考卷五十﹞黃氏﹝仲昭﹞讀尙書一篇存繆泳曰仲昭名潛以字行莆田人成化丙戌進士攺庶吉士授編修與同館章懋莊■﹝日上永下﹞諫鰲山煙火詩予杖謫湘潭知縣遷南京大理寺評事進寺副乞休弘治初起江西提學僉事﹝四庫全書﹟史部﹟目錄類﹟經籍之屬﹟經義考卷八十八﹞黃潛﹝以字行﹞末齋先生

﹝淸﹞沈佳撰﹝四庫全書﹟史部﹟傳記類﹟總錄之屬﹟明儒言行錄續編卷一﹞字仲昭福建莆田人成化丙戌進士仕至江西提學僉事公授編修甫三月有旨命翰林賦煙火等詩公與同官章懋莊昶議以爲翰林固以供奉爲職若鄙褻之詞豈宜進於君上況吾人荷國厚恩恆恐曲學阿世無以補報於萬一又何敢爲此鄙詞以自取侮慢不敬之罪哉因上疏極言不可奉旨杖二十斥補外公得湘潭知縣時刑科給事中毛宏等疏救乞復其原職攺南京大理寺右評事南京諸司直堂守門隸卒皆入月錢公謂旣以直堂守門爲名而收其月錢以充私用是亦義所不當得者也縱上下相安無有以爲非者其於心安耶悉卻不受其讞獄務以抑豪彊伸寃抑爲主有禦史縱子弟彊取人財物子女者刑部曲爲隱蔽公卒駁之有彊盜共掠一婦而復轉與人刑部止以彊奸坐爲首者公必欲皆正其罪卒從所駁公連居父母喪四年不離苫塊食惟蔬果酒不入唇終喪以二親皆逝無爲祿仕遂引疾乞休家居十年弘治攺元以禦史姜洪薦起江西提學僉事至則嚴教條以身倡率之勢宦子弟未嘗假借凡經識抜皆一時名士如羅欽順劉玉汪偉陳鳯梧皆是乙夘遂上疏乞致仕再疏始得請公惟以著述爲事撫巡藩臬嘗請修志如八閩通誌延平郡誌邵武郡誌皆岀公手筆云﹝並事述﹞楊亷撰贊曰挾策滔滔藝焉爲事獨於名理早所耽嗜翰林供奉豈專文字誰生厲階曲學阿世席未及溫三已三仕經濟抱中多未展試何以見之閩中諸志﹝理學名臣傳﹞章楓山嘗致書曰自先生江西歸後不通音問又幾越寒暑矣直道難行而羣吠紛紛古之君子所不能免先生豈以是爲榮辱哉惟求無愧於吾心而已﹝楓山文集﹞張東白曰始君提學命下當道者延見首以得士子悅不任怨爲戒扺任勢囑一不狥有所許及有所行亦稽畱動踰時或卒不舉意在抑奔趨耳鄕識及下人或乘之有半君殊不疑不卹𨿽以吾間及之亦不謂然顧或自呼其人面質之曰張東白雲有是曾有是哉蓋其立心無愧而篤於自信如此﹝佳﹞按已心無愧而被人乘間欺了亦是力量不透徹處

