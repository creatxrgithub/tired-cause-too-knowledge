

欽定四庫全書

集部五

藥房樵唱

別集類四

元

提要

﹝臣﹞等謹按藥房樵唱三卷附錄一卷元吳景奎撰景奎字文可蘭溪人力學有文年三十海道萬戶劉貞爲浙東憲府掾嘗辟爲從事明年貞去景奎亦歸久之用部使者薦署興化路儒學錄以母老辭不就至正十五年卒於家事迹詳具黃溍所作墓志中景奎於書無所不讀詩歌尢淸麗警抜頗近唐音是集乃其子履與其門人黃琪所編中間五言古體皆源出白居易七言古體間似李賀近體亦音節宏敞豪放自喜故宋濓作序極推重之特編次時失於簡汰如偶成詩云挾才勝徳世所薄寧我負人天可欺士之言行苟如此聖經賢傳將奚爲此等句殊不成格其它應俗之作亦多榛楛勿翦是則履等輯錄之過然其菁華自在固不能以此相掩也景奎又嘗采取騷選中粹辭奧語勒爲一編名曰諸家雅言以爲學詩者入門之法其書今已失傳云

乾隆四十二年二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●藥房樵唱目錄

卷一

五言古風

七言古風

五言律詩

七言律詩上

卷二

七言律詩中

卷三

七言律詩下

七言絕句

樂府

附錄

行述墓志本傳哀辭

●藥房樵唱序

序曰藥房樵唱者吳公文可所著之詩也夫詩在堪輿間無纎弗囿無巨弗涵太極陰陽之化物則民彛之懿煙風月露之形河山艸木之昭气候燠寒之更毛羽鱗介之蕃治亂興亡之著夭壽死生之變可疑可存可悅可愕可感可慨外觸乎物內發乎情情至而形於言言形而比於聲聲成而詩生焉譬之气至簧鼔神合自然機搖弩發道契沖漠上自王公卿士下逮小夫編氓率藻暢於襟靈一導揚於隠伏大而朝會燕饗被之弦歌小而委巷深閨見諸譎諫𨿽位號之或殊而情衷之無異商周之隆斯義爲盛漢魏以來古意漸削下沿唐宋之間而得之者蓋鮮矣於是吳趨楚艶而哇淫之詠汨焉牛鬼蛇神而誕幻之事彰焉霆飛霰擲而粗厲之文布焉胡唄梵吟而忽荒之趣見焉傖言粵語而俚鄙之褻形焉鶯支蝶卉而畱連之思滯焉詩道亦幾乎熄矣公嘗與濓劇論至斯爲之彈指三嘆蓋公以雄逸之資濟通明之識著於篇翰規仿風雅鼓動江山之气發揮造化之微味玄酒於周廷襲懸黎於梁苑雕龍彩鳯不足爲之麗衝飊激浪不足爲之豪其淒惋也則孤猿夜號松露初滴其雅馴也則冠冕佩玊儼趨廊廟由其才無不兼所以體無不偹世之讀者如入玄圃而攬明月木難之珍如登昆丘而覩天禾肉芝之貴誠可謂擅名制作之林競爽藝文之場者已如濂不敏年踰四袠學廢三餘精神遐漂無水寧之夢金石相宣乏荊潭之情景伯之舌徒存文通之筆已失顧念疇昔獲陪杖屨濯纓雙溪之側潄齒靈源之上攀蘿月以夷猶撫檆云而舒嘯公時吞吐羣機陶鎔庶彚珠玊隨風冰雪在口人爭傳於秀句價欲等於兼金柰何稍歷星霜遽分今古𨿽瀼西之室遺迹未寒而遼東之鶴一去不返尙忍言哉尙忍言哉公之子履與其門人黃琪編輯遺稿鍥之文梓乃緣世契之深逺以首簡爲屬嗟夫玊光劍气直出人間麟角鳯毛終爲世瑞蕭功曹之新章不冺李奉常之妙什宜傳此理之常無足疑者第以疾疢相仍文藻衰落無義山之雅制序漫叟之雄篇姑綴蕪辭以信微臆云爾公諱景奎文可字也婺之蘭溪人羣行存諸別傳履博學善屬文尢精於詩無忝於公者也至正十八年歲次戊戌三月己亥朔契家侄金華宋濓謹序

●欽定四庫全書

藥房樵唱卷一

﹝元﹞吳景奎撰

○五言古風

秋夜讀書感懷

宵中風雨除明蟾界心房秋堂湛虛白飛露生浮涼夜气之所存澹然思慮忘短檠對方冊一覽四五行注目曽未久玄花眩幽光瞳子罹哀酸蹙額攢淸揚憤嫌書字細頻挑燈燼長逺睇覺暫明迫觀愈微茫掩卷重太息驚心怛中腸

諭鳩

東村五畆園荒穢久不治荷鋤種豆苗愛此膏土肥森然已甲拆保之若嬰兒羣鳩競拂羽俛啄思無遺傍麾𨿽稍卻投閒復在玆一啄不汝惜再啄苗已稀剜我心上肉充汝膓中饑汝饑誠可憐矰繳那忍施桑林正沃若桑椹方垂垂椹熟可醉飽林深無危機恩怨從此釋斯園勿重窺鳩鳴對以臆羣然亦髙飛

采菊

爽气浮西山風煙澹原隰悠然出衡門佳節逢九日眾艸萋以靑黃菊正秋色采之不盈把妙意良自得謂能制頺齡可泛忘憂物驩言命壺觴萬事付酣適永懷東籬人俛仰已陳迹

○七言古風

擬李長吉十二月樂辭

正月

麹塵絲拂晴波暖霽靄空蒙燒痕淺含章宮中萬玊妃粉花點額芳霏霏條風東來初解凍蝴蝶吹醒花底夢翠鬟梳罷玊纎寒彩燕衘春上金鳯

二月

靑皇宮中花鳥使沓翠霏紅教鶯語移春檻小度芳華金犢車輕載歌舞曲房夢斷章臺月東風不解丁香結鑰魚夜守倉瑯根海棠飛落臙脂雪

三月

紫簫吹月棃花老碧雲冉冉迷芳艸藥欄繭粟怯春寒翠帳流蘓護鶯曉麗人一去音塵杳淚灑紅綃怨靑鳥新蒲細栁自年年曲江流恨波聲小

四月

輕紅流煙香雨足新槐影轉勾欄曲水晶簾箔度薫風黃吻烏衣語華屋涼簮墮發初破睡粉痕淺護修蛾緑並禽不受雕籠宿背人飛向荷陰浴

五月

网軒緑艾縣飛虎菖蒲花靑海橊吐江娥倚竹弄湘弦調笑懷沙怨蘭杜南薫生涼紈扇薄雕俎瑤觴勸郎酌彩索光浮系臂紗守宮紅映黃金約

六月

冰山瓏璁間瑤席水拍銀盤潄寒碧象牀湘簟含風漪膩香粉汗沾凝脂赤帝啾啾火龍老琪樹西風轉昏曉

七月

鳳凰枝頭一葉飛碧疏朱綴生涼颸素紈圑圑恩愛衰含宮嚼羽吹參差瑤階露華沾履綦星橋月帳愁別離粉筵歡笑占蛛絲

八月

蘋風夕起涼思多新愁舊恨生濃蛾云兜鷾鴯返故國瑤階絡緯鳴寒莎銅仙泓泓泣寒露銀灣漾漾吹涼波素娥徘徊白鸞舞廣庭老樹今如何

九月

黃金花開香滿把煙艸荒臺誰戲馬楚云櫛櫛雁西流秋色淒人正瀟灑淚花蔌蔌啼新愁纒弦五色彈箜篌寶香不暖茱茰帳明月空過翡翠樓

十月

小春一花西月黃縞衣美人吹暗香錦衾羅薦曉寒薄夢中持贈雙明璫霜花莫灑相思樹愁殺孤棲金鳯凰

十一月

八姨手折榑桑枝海天凍合靑玻瓈瓊樓仙人喚滕六夜入銀潢剪瑛琭沈香火暖錦承塵叵羅羔酒生春粼宮溝不寄題紅怨日映五紋添弱綫

十二月

瓊芳銷歇年華攺靑鳥無音隔瑤海緑綃窓戶弄晴曦栁條迎臘含煙彩上苑花湏連夜開枝頭休剪楊家彩

閏月

若華煌煌縈日馭气朔盈虛積餘數低鬟斂黛拜孀娥孤負圑圎十三度生物趨功得歲長山中獨厄黃楊樹

送日者黃學海歸江西

黃君舊飲西江水太華黃河歸眼底移家直上黃金臺袖染天香五雲裏神遊碧落鞭雷霆六丁呵護靑嚢經藍袍掩映蒼水佩劍光倒射天冥冥前身金華老仙伯此生還作金華客卻厭緇塵點客衣解組竟尋山水癖生男有室女有家買田築室栽桑麻秋風吹醒故園夢淸江碧嶂天之涯去路不辭煙水隔骨肉相歡頭雪白千年老鶴今來歸合皂山前令威宅

故園多海棠其一樹大數十圍樹頂一枝如雪白因賦

太眞酒酣睡未足深宮已縱銜花鹿翠華一夜拂峨嵋風塵澒洞黃金屋馬嵬香土埋嬋娟冶容悔與春爭妍似聞天王狩太白雪魄幻作花中仙淡妝獨立東風裏冷笑漫山舊桃李芳心悔不聘梅花雨中有淚如鉛水蜀山紫棉同本根得如梨雪聊相溫凝脂醞藉初出浴玊鳬波暖春粼粼瑤臺月下相逢處翠袖冰姿生媚嫵更燒銀燭醉中看髣髴霓裳羽衣舞

五十自訟示同志

嗟我行年今五十鬢毛半染秋霜白方知四十九年非追數生平竟何益少年懶惰廢經史明時進取無謀畫臨財不解競錐刀飽食安知勤稼穡故園已荒松菊徑索居卻占漁樵席陸沈井裏等樗散賓餞羲娥駛駒隙齒牙搖落筋力疲兩目生花眩朱碧母年七袠餘四齡飲食康彊喜愉懌大兒無成小兒幼有弟相望念離隔弱孫繞膝不識愁弄筆攤書恣狼藉不如意事十八九俯仰興懷百憂積敢隨佻巧人共嗤自信修姱心不易使予浸假嗜酣酗好勇鬭狠從博弈豈如用拙樂賤貧淸苦寧辭食冰蘗牛衣不暖泣中夜犢鼻淒涼徒四壁丈夫未遇亦如此顧我何爲嘆緯繣已將窮達付天公嘯歌起視滄溟窄方今忽忽歲遒盡黃落山林見松栢揆余初度安足論母恩未報嗟窮厄醉來聊以寫我憂返鎖衡門謝賓客

中秋對月

素娥遊宴淸虛府手摘蟾花啖寒兔瓊樓髙處作中秋淨洗銀盤浥風露此時令我憶去年山中桂影浮觥船今年卻來江海上美人千里同嬋娟世間憂樂知多少天地無窮月長好明年蹤迹何處看此夜陰晴亦難保

鵲有媒

長林蕭蕭兩幹鵲牖戶綢繆欣有托雄飛望望杳不歸飲啄應憐墮矰繳孀雌哺■﹝殼上鳥下﹞成孤棲月明不復從南飛迢迢織女隔銀浦風多巢冷將疇依花間雙鵲能占喜來往殷勤道芳意雄鳩佻巧鴆不媒願得靈修幾同類斯湏眾鵲邀提壺入林繞樹聲相呼羣飛盡去遺一鵲同室定偶攜諸孤彊彊和鳴如有道求牡深慚雉鳴鷕踰墻鑽穴相窺從重嘆人而不如鳥

癸未春畱錢唐巨可大家六月可大歿明年移家臨平余將東歸因賦此寫懷

去年六月十五夜月明漁浦看潮生今年此夜對明月淒涼池館難爲情故人夢斷知何處生存華屋含風露明朝家具載扁舟又向臨平山下住憶昔故人邀我來笑談白日驅風雷百年未半忽轉燭時移事攺令人哀我家金華北山北堂上慈親年八十要知生死見交情兩載淹畱歸未得孤兒有托女有歸余亦興懷歌式微悲來縱筆寫情曲九原杳杳心相知

徐仙卿歌

兩儀肇分天地位融海結山由至理昆侖之墟西極髙天下羣山從此始川流百折皆朝宗山气巃嵸騰蒼龍大爲京都小郡邑民物總總成提封辧方相土傳今昔是亦陰陽家一術自從管郭著遺書後世紛紛相祖述胎仙化作徐仙卿黃冠野服芒鞋輕千峯飛步攬空翠佳气欝欝雙瞳明玊函玄經妙萬化王賴曽楊齊逸駕道傍忽爾得牛眠土與黃金卽同價雁鳬銀海長冥冥珠襦玊匣非生榮伯倫王孫埋與躶三年石槨何由成我思掩親必有道十載未成心悄悄卿言只尺有佳城水秀山明宜宅兆徐卿目擊而道存澗溪培塿安足論五湖四海浮日月太山喬嶽撐乾坤贈君一緉登山屐踏徧江南與江北觀光直上燕然山日近蓬萊云五色

○五言律詩

旅夜

逆旅頻看鏡秋來白髮生孤云渺何許遊子獨關情野回雞三唱霜寒雁一聲此時愁絕處歸夢度江城

過臨平

舟過臨平後靑山一點無大江吞兩浙平野入三吳逆旅愁聞雁行庖只鱠鱸風帆如借便明日到姑蘇

旅夜

秋宵不成寐缺月向人斜更漏傳三鼓寒燈落一花窮愁長伴客幽夢只還家烽火何時息吾生未有涯

和韻秋日述懷簡李克明

艸木驚搖落賓鴻度漢河故山歸夢逺明月客愁多不復丁年壯空悲子夜歌倚闌看北斗零露滿煙莎

病起二首

病起錢唐上支離獨擁衾燈花懸客夢砧韻動鄕心力疾坐長夜放懷成短吟故園歸未得逥首白雲岑

今日忽已過明朝還又來客懷長作惡笑口爲誰開兩月書無到三更夢獨回天寒不歸去茅屋長蒼苔

得家書二首

臥看平安字移燈就枕衾兒癡甘廢學母老最關心山藥來鄕味溪藤寄野吟愁多翻不寐歸思在遙岑

病起家書至頻看坐夜分弟兄憐雁影親友散鷗羣嘗稲應翻雪栽松欲入云故山歸去日嘉樹定繽紛

漫興

此生如寄耳遷次竟何如江上得安宅山中有敝廬一蓑成釣隱三徑遂吾初去住渾無定教兒且卜居

挽汪元明

幽貞甘苦節力學欲名家齊戶憐孤子遺書尙五車鴒原人泣血鸞鏡發爲髽新塜誰題墓靑山日易斜

四月二日二首

衰晚聞邊警蒼黃欲斷魂徵兵防列郡帯甲滿中原老去身多病憂來眼倍昏此邦猶樂土吾得守柴門

撫景悲涼甚臨風感慨多荊舒屯虎旅滄海起鯨波世事遽如許吾生柰老何愁懷翻倒極對酒不成歌

存歿

交遊半存歿搔首獨踟躇季札千金劍【吳孟思】劉公一紙書【劉禦之】蘇門絕淸嘯【孫季和】圓澤悟眞如【惲東陽】自笑山中客塵緣未破除

茅屋

茅屋絕低小棲遲江上村兒曹從逆旅稚子解譍門幽事齊書帙淸愁付酒尊近聞李公子入贊紫薇垣

秋興

秋色絕瀟灑憂懷自不勝江山驚白髮風雨老靑燈飲啄樊中雉飛騰鞲上鷹歸來葺茅屋纚纚索胡繩

○七言律詩

寄題天臺楊道士素軒

梨云漠漠護幽扄宴坐冥觀內景淸風露洗秋生灝白雪霜驚曉眩空明瓊樓奏樂霓裳冷緱嶺吹笙鶴羽輕窓戶玲瓏人寂寂碧桃花下步虛聲

同劉學錄登臺州古城

逆旅論心出肺肝酌君鬥酒盡君歡兩峯海月生殘夜萬壑風煙入莫寒艸木近從霜後落江山須待雪中看荒城試豁登臨眼蒼隼摩空振羽翰

登臺州巾山

崒嵂雙峯著此身危巓夜半見朝暾天低古塔參云闕江送寒潮落海門帢幘風髙仙已去翠微僧老鶴長存下觀城郭紅塵隘水色山光自吐吞

風雨赤城旅夜書懷

吾兒爲客在黃山我向丹丘歲又闌千里鄕關家信逺一燈風雨客氈寒衣鉤石角難行路船趂潮頭易上灘須信故園歸去好梅花相伴竹平安

哭鄭伯容【永嘉天趣幼子】

錢唐十載客淒涼病入丹丘蝶夢長滄海歸魂依骨月皇天老眼忌文章春暉早與萱花殞書種誰傳帶艸香白髮若翁腸欲斷東棺歸葬鄭公鄕

送錢思復進士赴會試

手折蟾花第一枝又乘官艦赴春闈江峯曉夢湘靈瑟云錦秋裁織女機紫電早催龍尾化絳霄行見鳯毛歸中堂慈母占烏鵲看取靑衫映彩衣

和洞霄宮丹泉酒韻

戔戔碧竇出平岡冷潄云根貯玊漿擲米化丹淪石髓醸泉爲酒沁霞光銅盤淸露承天迥金勺黃流灌地香得似仙家風月好手分麟脯引杯長

桐灘月夜舟中聞琵琶

湛湛長江上有風予懷渺渺水雲空未誇湓浦逢商婦剩喜桐灘有釣翁欹枕醉眠秋渚月亂帆爭趂夜潮風曉寒難結思歸夢一宿秋霜壓短篷

寄括蒼劉學錄

我昔天臺碧海東識君豪气似元龍醉扶太乙靑藜杖嘯倚皇華帢幘峯桂樹小山懷舊隱桃花流水記遺蹤思君不見空回首知在蒼云第幾重

勉童良仲入京

東華塵土撲徵袍鞍馬驅馳不憚勞虎豹天關瞻日月魚龍入海混風濤千金臺上英遊盛萬歲山前王气髙聖主唐虞臣稷契頌聲端擬漢王褒

蘆花褥

搖落蒹葭白露霜冰綃覆護帶幬張瓊臺積雪和煙凝銀浦流云入夢香失紖曽憐衣冷落吐茵空染酒淋浪雁聲髣髴瀟湘夜起坐俄驚月一牀

寓錢唐寄呈元禮叔父

遊子辭家負薜蘿故園春物近如何他山杜宇客懷惡淸夜竹林歸夢多荃蕙化茅成楚怨布衣扣角起商歌遙知病後無情思莫遣愁添兩鬂皤

寄捨弟綺

溪上楊花撲酒旗別來猶記醉歌時故山笑我生華髮諸弟惟君最白眉風雨夜牀懷舊夢池塘春艸入新詩自憐漂泊成何事折取芳馨寄所思

奉送浙江省危宰郎中除湖廣

毗贊儀曹覲九關南從宰屬綴鵷班庾樓月上偕僚佐郎省星移鎭獠蠻葉落洞庭秋雨後書來吳會莫雲間陰陰官栁相迎送天驥催歸十二閒

奉送江省都事納文郁除湖廣

蟾府秋花滿袖香盱眙遺愛在甘棠紫薇幙下除書至黃鶴磯頭馹騎忙風靜瘴云消嶺海雨新春水滿瀟湘庾公明月蘇公栁兩地髙情屬省郎

錢唐旅捨贈惲東陽和尙

天女飛花不染衣眼明心淨見摩尼蜮浮瘴水窺人影鳯立朝陽刷羽儀積雪不移松栢撡故山頻寄鶺鴒詩三峯庵下孤云白昨夜秋風長桂枝

夢仙

紫鸞邀夢到仙家結佩相逢萼緑華翠勺細傾千日酒蜺旗斜揷五云車飛瓊鬂影含淸霧弄玊簫聲隔彩霞杜宇無情驚覺後月痕猶在碧桃花

錢唐三茅觀古梅五代時所植至正辛巳毀於火次韻

三茅琳館倚嶙峋五季枯梅帶蘚痕刼燒忽收香影去孤根猶抱橜株存翠禽夢斷春無迹玊樹歌殘月正昏不作杜鵑歸閬苑爲煩逋老賦招魂

寄洞霄宮史玄圃眞人

九鎖靈宮隔翠霞至人來往駕飛車縣知天上神仙宅只在山中宰相家石鼎夜浮丹井月瑤壇春暖碧桃花我來不柰塵心渴願賜瓊田五色瓜

寫懷

亭館煙花暗結愁故人靡靡付東流臂能化彈因求炙劍已沈淵尙刻舟投轄待垂公子釣敝裘應笑長卿遊移書爲謝林間鶴孤負西風蕙帳秋

望江亭懷古

金剎璇題入絳霄望江猶自記前朝羣臣痛灑新亭淚孱主方看淛水潮故物蒼龍蟠石柱當時丹鳯聽簫韶屬鏤一夜英雄老曽見鴟夷恨未銷

過護國寺

帝夢臣鏐返故虛汴京從此化靑蕪直教臥榻人鼾睡不復中原宋版圖閶闔艸深藏虎豹秭歸月冷泣魚鳬玊雲飛去靑山在長繞蓮宮壓舊都

壽開元宮王眉叟眞人

紫誥銀章下淛江羣仙遙引散花幢錦云繚繞開丹室珠樹玲瓏見碧窓弄月吹笙秋鶴只朝天飛舄曉鳬雙朝來阿母蟠桃熟丞相堂前醉玉缸

晚霽

雨晴秋气轉蒼涼萬籟依稀奏羽商煙抹林腰橫束素日回山額半塗黃鸕鶿曬翅眠池艸翡翠銜魚立野航霜蟹正肥新酒熟破橙宜趂菊花香

至邵存存庵文叔兄尹舜卿捨弟景參不期而會遂同宿庵中時何仲畏畱吳博士宅恨不合並也

兄弟相逢琳館靜倚闌忽見故人來一時良會有如此百歲好懷能幾回竹屋對牀宜聽雨風簾剪燭共持杯何郎只在蘭江上安得相攜笑口開

宿存存庵

林下道人何處去老君觀裏禮星壇佩環遙候靑牛過臺殿惟畱白鶴看一榻松云容我宿半巖風气逼衣寒五更馬足車塵動得臥山中夢寐安

送葉煉師

云衣瑤佩思翩然夢踏銀橋桂影邊丹鼎結胎畱奼女緑章封事挾飛仙三山只隔蓬萊樹七澤方栽華嶽蓮夜半月明騎鶴去紫簫吹在蔚藍天

藥房樵唱卷一

●欽定四庫全書

藥房樵唱卷二

﹝元﹞吳景奎撰

○七言律詩

觀文叔兄續修潘氏淸譜有感

吾父實爲君仲父延陵家裏繼書聲蘭分蕙族元同气梅是樊兄最有情骨肉豈能忘至理子孫猶得記淸名他年二姓披圖譜知我淵源自黙成

文叔和韻

桃塢移根栽北阜喜培奕葉播英聲譜書二姓簮纓族詩寓一家兄弟情卿寺謾云孫繼踵法曹深羨祖傳名已知先徳皆餘慶大器應須在晚成

和韻春日二首

雨杳雲淡燕泥融珂馬如行罨畫中江上數峯浮暖翠日邊繁杏倚春紅鶯花世界惟消酒水榭簾櫳易受風陌上遊人皆倒載未須拍手笑山公

遊絲舞蝶共徘徊野馬空蒙拂面來風雨一時成晚霽園林何處不花開江橫羅帶銀鷗起雲想衣裳玊女裁剩喜麻姑能送酒只愁門外索空罍

山中訪唐隱居三首

雨後春山宜散策藤梢石角路低回云爲蒼狗隨風去水作靑龍繞澗來短屐有時成獨往幽花無數爲誰開老翁燒竹烹新茗不飲何煩薦酒杯

我愛春山多勝事與君竟日不能回云生疊嶂層層見風送飛花冉冉來灌木時聞幽鳥轉柴門多爲故人開蕨拳筍角供淸酌石上窪尊不用杯

竹嶼先生吟嘯處長松繞屋水縈回山人采藥煙中語仙客吹簫月下來琪樹碧桃窓戶靜瓊枝翠壁畫圖開分明似入天臺路安得胡麻飯一杯

春思

飛燕腰支掌上輕塵生羅襪步盈盈鑰魚不寐春無賴箏雁頻移曲未成斂黛低鬟初破睡嚼花嗅蘂獨含情許身肯作王孫女頭白哀吟對馬卿

歲暮歸自錢唐宿玄眞道院

吳會江山已厭看夢隨猿鶴共淸歡海風不借歸帆便雨雪偏於行路難日暮扣門林屋靜天寒勸我酒杯幹還家恰恰當除夜好辦椒花頌履端

過趙敬徳別業

結廬人境澹無心空谷猶聞喜足音自是胸中有丘壑何須眼底見山林淸琴濁酒疏簾晚嘉木幽篁小院陰別業蕭閒誰得似浣花流水艸堂深

奉謝惲東陽見貺白葛水源茶百丈諸石刻墨本二首

三年飛錫過江西欲折芳馨寄所思五色雲臺懷舊隱九重天詔刻淸規歸帆髙拂滕王閣行李兼收孺子碑一笑相逢驚久別艸堂深處話襟期

云衲來歸未祓塵尺書落手見情眞三峯庵下看明月百丈山中憶故人白葛含風升縷密緑花瀹雪水源新摩挲石刻成三絕相送茅檐一笑春

喜怯烈失監州重建東峯亭

東峯亭廢江山在故址誰將枳棘開作記名髙龍虎榜監州聲重鳳凰臺煙雲竹樹丹靑筆風月軒窓紫翠堆稚耋謳歌禽鳥樂朱轓時引畫熊來

和韻趙敬徳雜興四首

九臯時聽鶴長鳴林下幽棲逺市聲明月涼天秋最好幽花小樹晚多情雲山發興冝雙屐桃竹何人贈兩莖馬足車塵名利客蛇行蒲伏可憐生

秋至吟腰瘦幾分野情蕭散意欣欣幽懷自愛求三友髙詠何妨對五君尊酒醉眠松下石山人不寄嶺頭云枕流淨洗巢由耳世事年來了不聞

連天芳艸不勝秋爲報王孫已倦遊松菊故園山北面漁樵別業水西頭英雄每被功名誤豪俠惟將意气酬道術相忘貧亦樂養眞衡宇足優遊

客懷物意兩翛然故老相逢每問年種菊已成霜下傑脫巾時漉酒中賢門無俗吏來相過架有殘書補未全小立芳洲采蘭杜披紛蕭艾正堪憐

再和

幽懷耿耿托詩鳴風葉蕭蕭亦有聲濠上觀魚知我樂門前羅雀見交情從教白髮三千丈休探靈蓍五十莖自卜此身甘老拙且將書帙了餘生

一幅吟箋寫八分風神蕭逺過羊欣蘭苕翡翠偏憐我錦繡瑯玕莫報君江上艸堂連野竹山幽桂樹倚秋云髙情自得滄洲趣欸乃漁歌隔岸聞

萬里靑冥一鶚秋山川應待子長遊莫驚素髮催垂領早見朱衣暗點頭錦帶吳鉤心獨壯牙籖玊軸志先酬師門藉藉髙風在立雪英才舊姓游

飛蓬落鏡已皤然坐覧陳編閱歲年五斗折腰陶靖節一經教子漢韋賢荷鋤不識黃金貴睨柱能歸白璧全慨想前修有如此我生堪愧復堪憐

寄蘇伯夔

自笑今吾卽故吾煩君問訊近何如馮唐易老雙蓬鬂殷浩難投一紙書天北風髙鵬翼健江南水闊雁音疏他時若遇王摩詰肯道南山有敝廬

庚寅四月廿八日樿旁成

人生剛作百年期三寸桐棺手自治馬革裹屍非我願桑蠶成繭是吾師莫憂王叵逢碑墮好喚劉伶荷鍤隨誰道野夫爲計早樂夫天命復奚疑

宿存存庵聞文叔兄有會晤之期

玄眞道士畱余宿報道君來八月初會面猶如千里隔別懷動是一年餘喜聞筋力加彊健每遣兒孫問起居老境逼人能幾見碧天空闊雁行疏

垂虹橋

橋壓吳江七十洪行人如在水晶宮月明鵲翼橫銀浦雨霽鯨波落彩虹西望太湖秋气白東迎初日海赮紅祖龍縱不明年死鞭石安能有此功

姑蘇臺

烏喙難忘石室囚薴蘿西子入長洲鴟夷若褁姦臣去麋鹿安能此地遊落月當門縣目恨逺山顰黛捧心愁後人俯仰悲陳迹獨倚闌干對虎丘

舟次丹陽

舟次丹陽成陸走驅車長阪復經丘靑山東去連京口紅日西沈向石頭客路最嫌雞戒曉鄕心生怕雁橫秋明朝定宿烏衣巷鬥酒還澆逆旅愁

鳳凰臺

長嘯西風上鳯臺梵宮相倚碧崔嵬紫髯布政三分後彩翿呈祥兩度來潮打石城吳月上山連淮甸楚雲開金鑾殿上騎鯨客醉墨淋漓落酒杯

和韻答楊生

少年才力擅羣雄手掣長鯨碧海中一鶚獨飛天外碧五云多在日邊紅肩摩盧駱文章妙筆落鍾王翰墨工千里相逢如舊識明朝疋馬又江東

奉呈劉禦史

紫薇花下演絲綸又向江南擢諫臣家世舊傳眞禦史典刑今有老成人校書天祿靑藜在落筆蘭亭繭紙新一寸寒荄猶未緑願從桃李得陽春

答蔣山寶公塔下髙閣

寶公塔下登髙閣目盡東南半壁天江接秦淮圍故國地連吳楚渺平川猿驚鶴怨移文在虎踞龍蟠王气偏聞說先皇遊幸日白毫千丈禮金仙

六朝遺迹

望中紫气已蒼涼六代遺基付夕陽鐘阜揷天猶虎踞虞淵浴日見龍翔樓船鐡鎖江城在玊樹金蓮野艸荒一自王師來飲馬烏臺百尺凜風霜

畱別巨生二首

我昔君家畱兩載拂衣豈爲食無魚雲飛親捨歸心切月滿關河故友疏壯志已騰三尺劍少年須讀五車書若翁讞獄多陰徳髙大門閭實在於

吾子別來驚幾載相逢彼此問平安鯉魚甘旨慈親樂烏鳥私情祖母歡英物已知能跨竈老生尙及慶彈冠河梁執別還申戒從善如登信獨難

至吳仲毅投家書就假張應奉天香集

二豪文采動詞林江上相逢又盍簮談麈坐陪雙白璧家書喜直萬黃金華顚冉冉含秋色靑眼垂垂見客心賴有天香詩借我玊堂人在五云深

錢思復所賦靈槎集舊嘗錄遺後十年失其本藳思復以詩來徵用韻奉答

先生江上醉吟時正是湘君鼔瑟希八月靈槎通析木九天云錦落星機篇章拜辱驪珠富翰札徵求趙璧歸千里封題寄將去湖山從此發淸暉

葺山中故廬有感

溪上先人有敝廬昔年經始最勤劬弟兄已作辭家燕林木誰瞻愛屋烏墻角蓬蒿迷町疃檐牙風雨老枝梧肯堂肯構眞吾事未譲揚雄宅一區

夏夜山中偶成

山气空蒙暑气收南箕落落月如鉤松濤忽卷三更雨林籟俄驚六月秋破甕從他中夜舞敝裘憐我少年遊夜來起坐驚長嘆生不成名已白頭

自山中歸鑑湖別業

數椽茅舍淸江曲六月炎天困鬱蒸賴有靑山圍故宅歸來赤腳踏層冰石泉松籟爲琴築野蔌山肴薦豆登明日回頭望丘壑芙蓉半出白雲層

同劉伯善賦覺慈寺玊壺冰泉

古寺寒泉霜雪冷一泓澄碧絕埃氛瓊漿自注冰壺滿石眼疑從玊井分夜落天光常浸月曉騰秋气欲成雲水符乞與山僧調供給茶鐺日與君

春波漁者二首

水闊江南魚正肥煙波一棹動蘭漪船頭鴉雀連書冊海底珊瑚礙釣絲楊栁月髙春醉後桃花浪暖雨晴時問渠檇李當年事越入吳亡總不知

一蓑一笠似張同投犗何煩到海東漁火獨明風露下挐音多在浦雲中水黏罾眼離離白花落船頭點點紅拋卻釣竿還自笑更無漂母飯英雄

夜坐感懷

栁影參差月轉廊酒醒無柰意恇懹鏡中白髮垂垂老枕上淸宵細細長舊事已隨流水去衰懷那復少年狂玄花亂落看書眼孤負韓檠一尺光

答吳浚仲

禮部文章驚海內先生學業振家聲隱之泉水有淸撡仲蔚蓬蒿無俗情天上麒麟初應瑞榜中龍虎再題名漢廷愼勿輕年少政事書成屬賈生

旅夜對月有懷尹舜卿

金點知更萬籟收可人淸景思悠悠朱簾捲雨初消暑冰簟含風不耐秋推枕忽驚身是客倚闌惟有月當樓此時無限相思意目斷孤鴻寄逺愁

呈文叔兄

平生知我無如子柰此別離情思何春水連天歸雁盡故山回首白雲多王門鼓瑟應難遇賓館無魚直賦歌爲問吾宗老兄弟近來潘鬢幾分皤

寄錢良貴

桑梓連陰十里餘三年不見意何如他鄕對月嗟離索故友憐君問起居歸去山家新酒熟向來林館小窓虛髙堂老母頭如雪莫惜頻頻斫鱠魚

寄琳上人

滿山紅葉雁來初好是維摩示病餘踼倒淨瓶誰問話踏穿門限客求書雨花散漫沾荊樹云衲斕斑映板輿我識東陽老仙伯爲煩問訊近何如

寄江君逸

鬥酒相逢盡醉休幾回淸夢憶同遊江河牢落知心晚天地淒涼滿眼秋客有常何能具艸誰憐王粲獨登樓思君不見空回首日落天寒攬敝裘

歸故居

桂樹圑圑屋角靑歸來自覺愜幽情鄰翁共話桑麻長稚子爭言竹筍生樓上看書無限好山中伐木有餘淸短笻來往閒成趣流水涓涓木向榮

夢鄭謂道

夢中尙憶曽遊處多在排云湧雪間玊澗淸泠寒脫齒金臺蒼翠郁孱顏天池倒影沈圎象丹竈何年熟大還鄭老襟期誰得似月明環佩響空山

香溪解纜

解纜忩忩別思遲汀洲日落暮煙微故人勸我杯中酒慈母爲縫身上衣幾度客懷心欲折一江秋水雁初飛倚闌無限思親意底事西風久未歸

知己

知己相逢盡醉歡西窓剪燭坐更闌笑談傾倒忘賓主意气相期出肺肝白雪數莖嗟我老黃金一諾報君難丈夫磊落當如此自愛先生禮數寛

寄潘彥實

自是潘郎奕世孫貪泉一酌別爲源若翁視我猶諸弟舉族惟君念本根況有詩書惇宿好每將瓜瓞細同論相逢且盡登髙興剩采黃花泛緑尊

艸堂訪惲東陽不值是夕同胡太常宿大桐江方丈用太常韻奉呈並簡東陽

獻賦相如早已逢縣車疏廣晚攸同耆英人物衣冠表官樣文章館閣中吟嘯坐陪雙峴碧夢魂猶繞五云紅天閒老驥成超縱振鬛一鳴凡馬空

春盡秋來兩度逢襟期一笑二心同夢回桐瀨千峯外身在雲臺五色中茶圃气淸秋露白松門影落夕陽紅夜闌徑轉回銀燭別有岑樓倚半空

入山休恨不相逢意足猶如會面同一字懶題蕉葉上五年還到艸堂中眼前樓閣浮新緑鏡裏容顏減舊紅何日重來聽說法寶花無數滿虛空

次韻答錢思復並簡呂彥夫

相逢動是經年別笑指沙鷗聚舊盟芳艸只添遊子恨淸風還有故人情薇花亭館春容老木葉林塘晚气淸杜宇數聲愁不柰朝來白髮鏡中生

送張伯翔

掾曹辭滿東陽郡尙憶丹丘與若耶掠鼠傅爰廷尉事運籌決勝列侯家遺書猶載千秋鏡歸棹應隨八月槎意气相期在功業不將別淚灑江花

閒居

慨想古人知用捨絕憐奔走曳長裾洛園五畆容君實蜀客千年誦子虛滿地白雲連野竹繞門緑水浸秋蕖脫巾自艸閒居賦客至從嗔禮法疎

題鮮於伯機書桃源詩

流水桃花駐客車靑松白石二仙居鵝羣不待崇虛致繭紙爭求困學書丹竈雲開光掩冉瓊林月上影扶疎舊題滿壁多風雨欲捲跳龍上太虛

寄吳孟思

我憶錢唐吳孟思三年不見近何如半生白眼看俗士一代淸名工籀書江上風塵何澒洞天邊鴻雁亦蕭疏多君早結籌山屋自樹衡茅賦卜居

送人北歸

相逢衮衮別怱怱酒沃離腸盞易空急管繁弦悲落日短衣疋馬又西風關河千里頻回首烽火三年嘆轉蓬此去應須各彊健有書長寄北來鴻

寄徐景傅

我識徐公百不憂也應憐我賦登樓故人動是三年別獨客還驚一雁秋舊雨淒涼煙水闊停雲晻靄夕陽愁吟邊若問湖山興翠影紅香襲彩舟

寄題衛立本具慶堂

日永南陵棟宇深涿河繞屋樹陰陰二儀覆燾生成徳百歲期頥孝友心戱彩自供堂上水擊鮮無藉槖中金漢家舊賜麟符在奕葉蟬聨直到今

風雨途中遇羅主簿杖履歸北山

花縣哦松賦式微杖藜風雨返郊扉不將軒冕矜閭裏只似山林一布衣陳梁未覺烏巾墊儋耳何妨木屐歸曠士古來同一致先生無意在輕肥

送張道士

羊山踏碎白雲堆不見仙翁未肯回小有洞中持節待大羅天上散花來丹崖翠壁參差見琳館瓊宮迆邐開借得初平雙白鶴月明騎上素華臺

六十

歲晚揆余初度日梅花索笑共淸妍畱連風月三千界俯仰乾坤六十年斥鷃海鵾齊小大春猿秋鶴與周旋但教彊健加飱飯莫把窮通更問天

次韻答友人

山澤臒儒豈列仙丹梯萬丈莫攀緣垂弧不記逢初度載酒何煩頌大年花甲歷周辛夘歲玄枵日在女星躔此生自斷君休問消息盈虛總付天

辛夘冬

至正靑龍在辛夘三冬民物躋春臺虹霓屢向朝昏見雷電長隨風雨來豈有星霜消瘴癘只看桃李發條枚天時人事都休問且盡生前有限杯

挽惲東陽

方外論交獨有師一談一笑共襟期閒雲屋下傳燈處慈母岡頭憶弟時土室每同淸夜話艸堂猶有去年詩靑山滿目人何在收淚長懷不盡思

寒食

白雪毿毿鬢影斜風光流轉任年華杯行不惜斟婪尾春事如今到楝花車馬羽毛分戰士園林鐘鼓是誰家側身北望空回首愁絕吾生未有涯

自警

垂老方知悟昨非野情長與世情違可堪靑鏡生華髮莫遣緇塵點素衣遼鶴歸來悲往事海鷗飛去識先機幽棲只合逃空谷深掩山中白版扉

閏月書事

提封百萬海爲疆猛士如雲守四方楚塞烽煙南去急燕山兵甲北來彊總戎自信如頗牧遣使縣知有暴張多少英才知報國手撡長矢射天狼

遊紫巖寺

古木回巖障緑陰此中知有小藂林懸厓置屋依空曲繞澗穿雲入窈深薝卜香來淸鼻觀蓮花色淨悟禪心寶坊亦有差徭及從此應無布地金

自山中歸

山人畱我山中宿又返湖陰理釣篷島嶼孤云邀獨鳥林梢片雨隔殘虹田歌互答耘耔樂野老相親巾屨同休道干戈猶滿地捷書已到大明宮

築城

城復於隍四十年荊吳忽爾舉烽煙雄藩已設金湯固惟婺還如鐵甕堅十萬役夫撡畚鍤三層埤堄列戈鋋引錐蒸土民勞止但願皇圖際幅員

藥房樵唱卷二

●欽定四庫全書

藥房樵唱卷三

﹝元﹞吳景奎撰

○七言律詩

奉簡吳浚仲避地紫巖山

鏡中華髮不勝簮歌詠周南治世音老驥謾懷千里志隙駒空負百年心傳聲烽火猶虛逺遁迹山林竟密深多謝故人憐寂寞可堪莊舄獨哀吟

寄唐公弼

十年落魄西湖上舞榭歌臺爛熳遊愛客酒翻鸚鵡盞采花香滿鷫鸘裘戚聨盡是千金子談笑還輕萬戶侯一段風流成白髮銀牀冰簟不勝秋

暑夜對月

三伏炎宵困鬱蒸攬衣盤礡敞閒庭自移冰簟邀明月臥看銀河倒列星竹樹繁陰薄沆瀣乾坤淸气入襟靈蓐收按節明朝至先落梧桐一葉靑

夢惲東陽

惲老相逢夢裏身笑談猶自惜離羣精魂不返三生石臺閣長垂五色雲澗水松風秋瑟瑟艸堂煙樹月紛紛覺來多少悲涼意淸淚潸潸夜欲分

夜宿葉孟咨書樓

小樓蕭爽俯平川市井收聲暮景懸云影消沈山外雨月華浮動水中天船舷暝戛層檐底更漏時傳客枕邊溪友幾畨畱我宿淸談終夕不成眠

次韻過表忠觀

龍鳯山前一徑長錢王宰木郁蒼蒼英雄何用作疑塜富貴不如歸故鄕錦繡湖山猶髣髴麒麟荊棘已荒涼表忠觀裏豊碑在坡老文章共耿光

秋興三首

玊露凋傷艸木衰風雲慘淡見旌旗南徵車馬無消息北去關河有蔽虧畫棟雲飛滕閣曉胡牀月上庾樓時遙應此地成蕭瑟日落江城畫角哀

吳會雄藩實壯哉薇垣髙倚海天開云連樓閣笙歌市日照湖山錦繡堆萬國舟車通貨殖四方冠蓋集英材悲風吹破繁華夢鞞鼔聲中半刼灰

封豕長蛇夜透關滿城兵火照湖山生靈化作玄黃血羣盜爭探赤白丸整整堂堂離復合累累若若去無還捐軀鋒鏑樊參政千載英風史冊間

席上卽事

華筵秩秩宴淸宵拊掌歌呼飲興饒罵坐灌夫元不屈絕纓楚客去難招緑珠嬌小仍吹笛碧玊殷勤且合簫待得月斜人散後一杯花露酒初消

垂老有懷葉景翰範景先胡仲申

垂老行歌獨隠淪索居長是念離羣也知月色秋來好只怪雞聲夜不聞滿鬢風沙時曖曖側身天地思紛紛故人相望隔秋水幾度憑髙對暮云

中秋

風露平分洗太淸團團顧兔又東生一年獨愛今宵好萬里同看此夕晴大地山河由仰照中天星斗只微明霓裳翻作人間曲得似簫韶奏九成

月夜懷友

銀河吹浪瀉長空南國蕭蕭艸木風千里共看明月好一尊那得故人同關河牢落無來雁江海飄零任轉蓬近喜皇威淸海岱紫微星在五雲中

次韻憶錢唐二首

湖山錦繡照靑春烽火驚心歲在辰文武衣冠全盛日旄倪歌舞太平人金戈鐡馬消氛祲翠閣朱樓起戰塵賴有總戎云鳥陣闞如虓虎捷如神

雄冠南來二百州相君金虎領貔貅西山雲气三天竺東海潮聲八月秋聖代只今文物盛名藩自古庶民稠狂颷一夜煙塵起太白行天大火流

禦史登城南閱武亭

玊帳分弓列虎貔繡衣閱武又星馳沙場慘淡旌旗動城郭崢嶸鼓角悲偃武修文當聖代有徵無戰是王師掃除天下煙塵息淇上歸來有健兒

喜聞太傅右丞相出師平冦

詔書飛下紫微天太傅仍兼將相權入總夔龍陪帝舜出爲叔虎佐周宣西北旌旗騰殺气東南海嶽靜烽煙功髙帶礪歸朝日聖主垂衣億萬年

癸巳歲二月壬子日晴

春來壬子無風雨共卜今年麥有秋且願王師息徵伐盡安農事樂耕耰墟中能幾炊煙起閭右惟多賦粟憂剩喜山城過百雉長濠如帶漲新秋

寒食

二月闌珊逢百五疾風甚雨思翛然靑春白髮愁千種栁絮梨花又一年想象漢宮傳蠟燭幽憂楚澤起烽煙崇碑多取泉臺石麥飯無從灑墓田

三月七日

松風謖謖響中唐檐影微微下短墻新竹才添十二个淸詩題卻兩三行流鶯乳燕渾無語野艸幽花各自香妙意難言成散逸此身如客獨蒼茫

答勝上人

罷講常陪禦史驄龍翔如在五雲中匡廬駐錫看秋瀑衡嶽褰裳振海風歲月崢嶸懷舊隠煙塵澒洞正興戎禪餘夢繞珠峯塔萬丈靈光貫白虹

胡太常錄寄黃侍講詩二首見示因次韻

學士懸車自日邊太常先已得雲泉政如洛社尊諸老曽聴虞廷奏五弦禮樂雍容淸廟祀絲綸紬繹玊堂仙歸歟好結山中友來往風流白髮年

翰林風度似涪翁伐木相求一笑逢東峴看云披鶴氅北門視艸憶鰲峯花間載酒淸歌起竹裏行廚異味重晚歲文章浩如海百川日夜盡朝宗

次韻張子恭督兵衢州二首

舞階干羽未班師命將南徵卽陛辭繡斧風行迎暴勝羽書日報獲仙芝憲曹得士資謀畫才略如公出等夷儒術可親軍旅事投壺相與雅歌詩

繡衣有緣志衝天談笑揮兵用命前借箸畱侯知有後誓江祖逖勇居先一時蛇豕俱風靡萬竈貔貅解甲眠如此賢勞端爲國詠歌當見太平年

中秋二首

秋气蕭條一半過西風滿眼柰愁何登樓見月忽長嘯看劍引杯成醉歌菽粟豈能如水火甲兵誰爲洗天河蒼生正墮顚崖裏弦管堂深列翠蛾

去歲今宵醉似泥今年對月獨眠遲人間共挹金波爽天上誰將玊笛吹黃道星辰環北極靑冥風露洗南陲銀橋試問乘鸞女仙桂誰攀第一枝

次韻美老左丞總戎有功

薇垣左轄鎭江東維翰維藩復總戎千里旌旗開玊帳九天閶闔錫彤弓龍韜密應非熊兆虎旅爭収汗馬功有待賊壕渾鏟盡班師入奏大明宮

美楊志誠

省郎勛冑著關西江左行師縱馬蹄鞭算熟諳軍旅事筆籌不使簡書稽笑談風動嫖姚幙步武云隨宰相堤如此定功須第一金門天近聴朝雞

建徳同知蒼巖公以平冦升總管

公子王孫領倅車桐江秋月浸冰壺奮身破賊自艸檄拜命專城分竹符仁政涵濡眞召杜奇名髣髴是孫吳功成早晚登樞要添入麒麟閣上圖

病中許存禮葉孟咨見訪示桃巖詩因次韻

絕壁巉巉艸木稀晨赮爛爛照熹微泥丸裹核人何在藥徑迷花客未歸空翠倚天開錦樹亂紅如雨落雲衣饑餐阿母千年食還勝山中采蕨薇

○七言絕句

寒食二首

寒食今逢二月天士甘焚死竟誰憐年來遺逸爭求聘乞賜新條艸禁煙

故苑煙綿野艸花廢陵無樹著棲鴉宮中傳燭人如夢畱得東風禦栁斜

舊遊

古槐疎冷日蒼涼廢館荒臺隔短墻自是舊遊偏易感紫驑曽系緑垂楊

偶成

挾才勝徳世所薄寧我負人天可欺士之言行苟如此聖經賢傳將奚爲

赤松雜詠六首

赤松山

雙鶴衝天去不回五云繚繞散花臺山中若見皇初起爲問畱侯幾度來

小桃源

磵戶沈沈鎖翠煙落花流水自年年種桃道士多風致疑是天臺采藥仙

煉丹井

丹成遺井在層巓金碧靈光夜燭天抱甕道人閒不得白雲深處灌芝田

濯纓堂

參天老樹倚髙寒誰濯塵纓向激湍夜半仙人來洗鶴手翻明月弄潺湲

臥羊山

雨香雲淡艸離離三百維羣睡覺遲白石滿山休叱叱二皇不借五仙騎

松花澗

繞閣長松百尺髙輕花細細落云梢羽人和露飱金粉不用嵩山道士教

送黃煉師絕句二首

聞說榖城黃道士素華臺上見畱侯蒼龍點得雙睛了騎繞仙人十二樓

葛洪井畔煉丹成手把芙蓉禮太淸更覓緱山王子晉碧桃花下聽吹笙

泊臨口

泊舟臨口月初生兩岸挐音雜市聲明日丹陽朝食後小車推上石頭城

龍飛亭

謝公墩下萬松圍上有華亭壓翠微五色流蘇懸玊座先皇曽引六龍飛

春日雜詠絕句三首

東闌梨雪暗吹香翠袖金壺爲洗妝客裏不知花代謝馬蹄贏得一春忙

艸木欣欣亦向榮檐牙燕雀半生成落花不掃柴門掩自喜幽居見物情

野人居處絕紛嘩芳楥疎籬八九家昨夜山中風雨急曉來門巷掃桐花

山水小景

秋滿西山爽气多山人帷箔卷煙蘿淸溪只在雲林外夜半月明聞棹歌

登碧雲蒼雪樓有感

先人舊宅倚崇阿獨上髙樓自浩歌一度歸來一愁絕暮年身世竟如何

題小景

淸江碧嶂白雲飛紅樹斜陽獨鳥歸我畫有聲描不得西風分付采元暉

題太眞睡起圖

興慶池邊花爛爛淸平調裏思飄飄玊環睡起嬌無柰背立東風酒半消

夜雪

天低野闊凍雲同脈脈綏綏向晚空窓影漸明疑近曉竹聲頻折怪無風

寄江貫之

素業年來付子孫乾坤著此一閒身遙知獨酌西窓下曽倚東風念逺人

戲簡江君逸淸明日移家

曲巷垂楊映杏花淸明時節客移家白頭老子風流甚自與文君駕小車

代呻吟絕句十首

一室無心事掃除蓬蒿沒膝繞吾廬何人解有陳蕃志過客休疑仲蔚居

茅屋蛛絲日日新亂黏須髮惹衣巾障空錯綜添經緯不遣飛虫打著人

蘆花方褥竹方牀葛帳含風薤簟涼夜半起來山月白滿天淸露灑衣裳

支離野老畏炎蒸露坐三更倦不勝何物能消淸夜渴迎風誰致玊壺冰

委巷全無長者車脫巾散髮掩殘書多緣示病耽慵懶客至從嗔禮法疎

莫年長是惜離羣空谷跫音亦喜聞天末倚風回白首蒙蒙時雨靄停雲

鬢絲冉冉揚茶煙藥裹關心手自煎禍福從來相倚伏靈氛何必事建篿

辛夷始花人問疾菡萏已秋猶養屙投老棲遲有如此一年彊半病中過

嚢底𨿽存大藥資民憂鈔法阻艱時伯休不二今安在市價從他或倍蓰

修竹泠泠石磴寒靑松落落露云端此中昔我專逰釣病里長思倚杖看

○樂府

滿江紅【天臺道中】

翠逼藍輿天臺路樹迷煙際襟袖冷朔風初定露華才墜珠斗橫空孤嶂逺金波搖月寒潭碎問劉郎采藥遇神仙知何地終不負風雲志還有待江山意想瑣窓應念故人歸去翠羽梅花山下夢靑衫楓葉江頭淚算郵亭一曲好姻緣何時會

唐多令【雪】

春近栁依依天臺客未歸任東陽減卻腰圍手撚梅花吟未了驚眼底雪花飛相對兩忘機靑山陡覺非想鵝池夜令難違誰道子猷豪富甚銀篛笠玊蓑衣

桂枝香【楊潤之得家書】

霜凝翠閣謾獨剪燈花斜照羅幙點檢芳心舊事幾多成錯淸愁正爾無聊賴聴梅花數聲殘角小窓風細虛檐月轉怎禁寥寞笑鬢底年華老卻問前度劉郎何處重約流水桃花別後幾畨開落吾廬三徑歸來好任緇塵暗迷京索鳯臺人逺雁書頻寄喜占烏鵲

洞仙歌【漫興】

雲間倦翼向林邊知倦回首吾廬夢中見霜催吟鬢塵涴徵衫竟孤負淸夜猿驚鶴怨綈袍空敝卻歲月無情贏得當時故人戀謾索笑共梅花弄粉吹香怕腸斷東風庭院柰芳艸萋萋怨王孫看江北江南幾回靑徧

滿江紅【歸故居答楊潤之】

袖拂西風臨古道行行且止遙指處故園三徑歸程十里老虹【音降】靑紅疎雨外逺山紫翠斜陽裏更澄江萬頃白鷗輕天連水銅花銹貂裘敝空負了平生志慨幾多往事昨非今是仙沈腰圍緣底瘦愁潘鬢影今如許有元龍百尺最髙樓君來倚

最髙樓【寄謝國芳】

西池艸和夢泛晴暉幾度見春歸寒沙盟冷鷗先覺秋江影落雁初飛故園荒徵路逺信音稀笑逆旅光陰忙似飛更好染髭須何用鑷驚夜杵搗寒衣桃花流水應無恙小山藂桂更疇依早歸來新酒熟菊成圍

滿庭芳【己夘七月十一日得頴】

露洗新秋天浮灝气桐孫初長庭隅■﹝衤朋﹞裁紅錦門左記垂弧白髮萱親笑道於今見四葉喜榮敷天臺路吾兒知不倩雁報安書山中何所有石田茅屋菊徑瓜區更寒窓老硯他年盡傳渠願汝身如犢健看書罷更學把犁鋤稱鄕裏善人可矣卿相又何如

念奴嬌【寄蕭善之】

絳河明月到中秋不比尋常三五神女夢寒生嫉妬特地行雲行雨天上嬋姢人間陰晦悵望成淒楚金尊翠袖澹然相對無語遙想天柱峯頭通宵宴賞此地今何處爭似銀橋侵漢表直入瓊樓玊宇桂樹婆娑羽衣淩亂偸得霓裳譜素娥應笑醉來狂興如許

大江東【壽惲東陽丁亥正月十三日生推命者丙戌算因戲及之】

東陽老子問天公乞得兩畨六十初度孟陬春未到卻算去年丙戌火樹銀花先開三夜照耀維摩室祗園樹下爭看無量壽佛人道雙峴峯頭乾坤淸气鍾此彌天釋掛錫藂林三十載玊檢芝泥猶濕嶺上白雲盡堪怡悅恐被風吹出法身彊健摩挲時問銅狄

疎影【爲劉架合賦贈妓者】

縞衣仙子倚東風花信先占春色殢酒含嚬脈脈無言靑鳥爲傳消息暗香一點才浮動早自有東君憐惜想前身傅粉精神化作飛瓊肌骨還向影娥池上借霓裳一曲徘徊歌席淸夜梨花同夢方甘又似楚雲蹤迹新歡舊恨知多少算檀板金尊消得折芳馨欲寄相思人在江南江北

沁園春【贈鄭伯洪】

谷口仙田瑤艸誰栽山中子眞向紫霞洞裏鑿開丹室素華臺上瞻望颷輪王子吹笙洪厓握手爛醉桃花萬樹春都休問蓬萊淸淺天地氤氳有時澡雪精神誦蘂笈丹書小篆文更佩聨明月劍寒秋水或笞鸞鳯或翳麒麟碧落空歌紫虛郁秀徑挾飛仙拜玊宸天門近聴履聲直上髙步星辰

藥房樵唱卷三

●附錄

故處士吳公行述

先君諱景奎字文可姓吳氏世逺譜亡無從考有三府君始業其家宋乾道間名炳者以進士爲溫州司法三府君逮先君十有七世墳墓具在司法則先君六世祖也先君生而茂嶷尊老而慈幼期知名於世七歲力學如成人年十三卽以干蠱自任有司用大家充鄕正鄕周百里戶口數千錢糧獄訟追亡一切以系於公者悉取究於正正又出土產之物以供於上無休時性不喜輿馬春夏炎暑暴風雨秋冬霜雪嚙手足皆身親臨之嘗夜行山徑中遇虎適有持梵具至者先君取鐃若鈸手搥擊之聲震崕谷虎乃驚逸及歸拜先大父牀下平气和色怡怡如平常且戒左右毋得言恐傷老人心先是嘗徳伯祖母黃有幼育恩黃歿逮成服先君當輸糧他郡銜哀致情特請於上官乃與寛五日期俾得成服禮以成先君之志有詔賜老人帛於鄕鄕胥目先君幼弱不能制乃並緣爲姦索錢老人先君覺之曰皇上厚恩賜帛而鄕胥索錢老人力白上官痛繩之無敢索錢者而鄕正多斂拘細民先君爲之卒無所斂求樵夫野婦以手加額曰吳公爲鄕正歲且得安矣先君𨿽幼外應王事內理產業糾纒紛羅𨿽家事益落而未嘗妄取於民於是先大父年六十三矣足迹未嘗一入公府得優遊逸樂以終身者先君幹蠱之力也弟幼未有室先君教以成人且爲謹擇良配卒振其家兄弟相友愛至死無間言年三十會今海道萬戶劉公貞爲粵部憲掾辟先君爲從事明年劉公去先君亦歸伏田裏後劉公爲南行臺監察禦史出按淛東西閩海三道道過裏居特詢政瘼先君爲言民事之未便公力行之民至今受其恵同時得有施於時乃大昌於詩竟以窮愁終身嗚呼痛哉履年四十未嘗得一日之奉以負天地大恩窮泉陷地罪逆莫逃姑敍潛徳萬一求立言君子圖不朽焉至正十六年正月朢孤子履泣血謹狀

故處士吳君墓志銘【並序】

同郡吳生履喪其先君子之明年以書來告予曰嗚呼吾父生不有祿位無以自見於世而宅心禔身殆無愧於古人然今不可復作矣遺言逸行久且冺滅不朽之托敢以屬於執事願矜而賜之銘謹奉狀以請予按狀所述得君之爲人學務篤實而不自矜衒躬處窮約而無所怨尢庶幾樂天知命之君子歿而無銘何以爲勸顧𨿽衰退之餘久去筆硯而於履有斯文之雅誼不得辭乃爲序而銘之君諱景奎字文可姓吳氏婺之蘭溪人宋有三府君者譜軼其諱於君爲十七世祖有諱炳者乾道間中進士舉溫州司法參軍君之六世祖也曽祖諱應卨祖諱冶父諱用中世皆不顯君少力學期所知名見稱佳子弟年十三卽代其父理家務時有司用大家充鄕正奉約束惟謹一毫不妄取細民性不喜輿馬日詣公府往數十里𨿽寒風暑雨不以爲倦嘗夜行遇虎山徑中徑狹勢兩相持適有荷梵具至者取其鐃鼔雜擊之聲震林谷且戒左右毋得言恐傷老人心於是其父年已髙足迹未嘗至城府得優遊以終老焉君幼徳伯祖母黃撫育之恩黃歿未成服而君當輸糧他郡期限峻迫不可一日緩君銜哀以白上官上官憐之特與寛五日期使得成服乃行弟幼未有立躬其勞而逸之於學旣長爲授室遂克有成終身友愛無間言其孝友天性然也君年壯時今海道萬戶劉公貞爲淛東憲府掾辟君典文書明年劉公去君亦歸伏田裏絕意於仕進久之用部使者薦署興化路儒學錄以母老辭不就後劉公爲南行臺監察禦史來按淛東西閩海三道道過裏居詢以時政懇懇爲劉公言多見於施行民至今賴之禦史同行者聴其議論敬嘆曰先生老成人言言爲國古君子哉君和易平實退然自處不與犯者較而義之所在輒奮然勇爲之有友人以家事托君於錢唐而宦閩中不久物故君爲綜理其家使鬻曠廬以買田買廬者求下其價以百緡私君君笑曰吾豈欺人弱子者哉且百緡誠予我我必歸鬻廬家耳錢唐市上人率輕薄嗜利聞其言無不嘆服君平居厚於宗族倜儻好施濟人之急𨿽過若不及至家不自給不以爲悔而依隠玩世遂以終其身臨終語其子曰我病在腎兩耳俱聾腎气絕矣幸失徳之事吾平生未嘗爲死固無所憾汝等惟篤於孝友以承先業吾目其瞑矣言訖奄然而逝實至正十五年二月五日享年六十有四以其年三月四日葬於向家嶺先墓之次君於書無所不讀天文地理星歷卜筮醫藥之術皆能貫通嘗摘諸子百氏精語爲書曰諸家雅言尢善爲詩有詩集曰藥房樵唱藏於家娶汪氏子男二人長卽履仙居縣儒學教諭次益孫男四人穎穉■﹝禾予﹞穰女四人銘曰不矯其爲不競其馳不淪乎卑不抗乎危居之怡怡行之熈熈祗天之後與道爲期我作銘詩以揚其輝以發其微以永其垂前翰林學士侍講中奉大夫知制誥同修國史同知經筵事黃溍撰

吳文可傳

天臺張順祖纂

吳景奎字文可婺州蘭溪人七歲力學如成人恭謹無與比縣第其家鄕正號難爲役景奎年十三奮曰吾親在奉公幹蠱職也何難爲所居去縣二十里許每旦雞鳴趨縣受約束莫歸奉甘旨已卽考論經傳六藝矻矻不少休嘗獨行夜遇虎適有持鈸鐃具來者急手取擊虎驚逸歸拜其親顏色衎衎如平常戒左右勿言虎傷老人心鄕父老曰吳君爲鄕正家事益落而吾里社安矣嘗受育伯祖母黃黃歿及斂期景奎當輸糧外郡號泣不置官府義之爲緩輸成服教其弟景參底於成嘉事不失時終始友愛無間言初錢唐友人素與景奎好將宦閩南把其臂曰欲以家事托吳君也明年友人歿景奎親往候視卹其幼孤爲鬻廬周食得廬翁以百金私之曰我欺人孤寡而私利其身圖則受而歸諸鬻廬家嘆曰吾懷知己之言不以生死背吾心也聞者感泣益慕其行平居樂易發言烝烝似夫儒者至於義所在懷憤激揚不少譲衣無完采出未嘗有騎意所之卽徒步百里專趍人之急甚於已私鄕之儒先長老亦自以爲行弗及也尢不樂仕進有以後時開之者辟爲閩學官景奎不爲起旣而曰艸木猶能庇其本根況人乎盍有以庇吾邦也禦史劉公貞素重景奎適行部至粵卽往言曰公司邦憲以式諸侯敢以均賦勤君之執事昔先王則壤井野制民有經更勞均逸以待百事民知義所以奉公上而無有爭心今庀政者會民無蓺貧受役也兼並或不以徵家無蓋藏而用之日新何以芘民如履畆平賦而體之是免吾民於戾而公有大造於東也劉公悅屬淛東憲使董公守愨遴有司經保疆書土田形廣狹稽隠漏名甲乙於是野無遊民官無逸徵民親而事有敍君子謂景奎於是役也施而不費景奎晚歲益務博覽手抄五經旁及史傳百氏靡不研極尢好論詩鉤取騷選粹辭奧語爲書名諸家雅言其所自著曰藥房樵唱壽六十四至正十五年終於家

張順祖曰余適荊楚浮江淮東歸吳越數從長老詢民間政役或云婺號稱平均及余觀之信然彼公卿大夫立經保民固無可言猶然無所施況閭巷之士志行無牽於物而言言爲國義覃家邦豈非至難亦其遇知己然耳烏乎惜其居下所被不遐也且以吳君視之則凡士懷斯世不遇施設卒湮滅弗傳者何可勝道哉余具論之無亦使其久而不傳云

哀辭

金華葉儀述

文可婺之金華人也其先出自待制潘公黙成先生爲吳氏後氏因爲吳家故丰於財良疇美宇咸有也文可爲人慷慨行誼甚髙不以財爲意以故舊業日益落然天性篤於誼未始用是而遇人不謹也嘗有所識以未遇而主文可者館榖之傾囷弗惜也旣而其人去志得一日邂逅見而問所欲言惟答曰某獄有某者以寃系事不白且瘐死獄中志得而行於時者竟白其事而出之然文可與系者實不相識系者之出也亦不知爲賴文可力持是以求文可之爲人則余所不知者其率類是歟始文可盛年時嘗肆其力於學及壯頗有志於出觀於世非其志之所存歸隠田裏取舊學時繹之發爲詠歌詞句淸麗有唐人之風素善書其隸艸一法魏晉近世以書成一家者不足多也其居距城六七里每風日好則步入城郭朋戚相邀致畱或信宿意有不愜其歸亦不可畱也余居窮巷文可未或鄙棄相過則握手論文字日將中煮糲飯共食食必爲之飽故與余交爲甚懿至正十有五年春人有來自瀕河之汪者謂文可之病革矣日欲往問之未克也其年二月五日竟以疾不起於家享年六十有四餘哀文可壽不滿其徳往哭之不知衣之濡也其子來言曰先人歿而子哭之哀交誼著矣爲之辭庶有終始予辭弗獲遂敍其凡而辭以系之文可二子長履爲校官次益皆能繼父業天之報文可意者其在玆乎辭曰

徳之淸兮澤綿綿昭吳氏兮殆以賢累葉襲兮光蟬聨維文可兮時艱有義爲質兮如淵泉觀物出兮物以全道弗古兮聿言旋指丘樊兮尋舊編祖風人兮如幹篇樂吾道兮細故捐跂鍾王兮實攻專妙墨落兮字書妍朝舉趾兮萬夫川夕息遊兮皂一廛美人去兮榻以懸忽長逝兮吾潸然幸二子兮相後先理先廬兮力爾田言有文兮家學傳詒孫謀兮期千百年嗟文可兮無憾於天

二

唐懷徳

鳴呼文可遽至然乎嗟君之生稟質獨殊寡嗜野處惟書是劬其知者號之曰山澤之臞不知者祗目以眇小丈夫蓋學之通乎古則旣不至於空疎才之適乎今又不若是之怪迂方在幼之岐嶷稱千里之名駒曁乎乾父之蠱而信義有動於鄕閭惟吟詠乎情性樂終久而弗渝手抄口誦若恐不及獨潛味其甘腴發爲篇章淸新俊邁■﹝欺﹞明月之玄珠使人把玩三復不捨而欲丐其遺余然曽不沾曽參之祿奉毛義之書豈天將昌其詩而尼其富貴之途富貴縱不得之謂宜享期頥而安居胡造物之見苦僅中壽而云䢐彼蒼蒼者窅不可問但撫事而嗟吁幸傳家之有子比徐卿之二雛或擊壌而歌耕鑿或垂紳而論唐虞徵仁者之有後覿冥數於乘除若是則文可亦無憾焉可以長臥於黃壚矣

三

範祖幹

吳君文可旣卒且葬搢紳先生文章巨公或錫之銘或紀之傳或挽之以歌或哀之以辭而又敍之以文者可謂具矣其文學行義之淑諸人傳諸後者亦昭昭矣而凡與之遊者亦可以無憾矣竊獨念世逺人亡交友道喪平居論議握手指天日誓不相背負一旦臨利害若毛髮卽反眼不相識如韓公所云者比比是也求如吾文可之慷慨好義周人之急與友以信終始得喪不撓不回者幾何人哉幾何人哉余奇窮寡儔棲息樹下一二朋好如文可之交旣已先後逝去居閒處獨得文可時一來顧卽陳說平生商略文字以相慰藉於寂寥危苦之際不覺世故之忘鄙吝之消也今亦捨我而去矣山空歲晚四顧躊躇每一永念能不涕泗之交頥乃爲之辭以泄余之悲焉辭曰

嗟餘生之寡偶兮其知我者爲誰夜綿綿其未旦兮紛敵面以相欺陳詩書以髙論兮若古人之可期比利害之一髮兮卽反眼而莫知文可之交以道兮斯久久而敬之身退然如不勝衣兮內耿耿而有爲秉一節以蹈義兮恆不變於險夷顧吾力之得爲兮𨿽倒廩而不辭彼滔滔之誇毗兮曽市道之不如嗟先生之懿義兮實風教之所裨悵江空而歲晚兮顧獨立兮疇依渺風塵之四塞兮直後死之是危仰交道以策厲兮庶範之以自馳後百年於地下兮尙握手以同嬉俯抽辭以泫涕兮聊抒予之痛悲

四

蘇伯衡

吳先生質行君子也事父母孝撫妻子仁待朋友誠平居恂恂言不能出諸口見義勇爲𨿽古烈丈夫莫能及鄕裏多稱道之作詩駸駸盛唐人風致然貧賤終其身人不能無感焉沒之明年天臺張順祖旣爲之傳伯衡以契家子知先生爲深故著哀辭以遺其後而解其悲云辭曰

至公無私豈非天與其予其奪一何偏與胡髙位厚祿所冝厚者恆薄而冝嗇者獨不然與豈賢知之賦予出於天而富貴貧賤自有司其權者與將知愚貴賤得於此則失於彼而二者不能全與抑天人之間本邈乎其不相關也與嗚呼君子不顯自古如斯余於先生夫復何疑人之視之𨿽若不足而其自視豈不有餘飽乎仁義甘如五鼎服乎道徳榮於七衣得於天而備於巳者𨿽不獲措諸家邦顧已刑於閨門而信於裏閭陶性情於吟詠壽且康兮又何悲

五

吳沈

至正十五年二月五日吳君文可卒沈旣哭之慟復酬之以酒而哀之以辭辭曰嗚呼文可非今世之人兮行古之道乃反窮其遇兮有才不得用此志不伸兮悠悠彼蒼曷其不仁兮

右藥房詩集三卷六世族祖文可先生所著也舊嘗板刻以行遭兵燹家莫之存禧嘗博訪廣詢而不得竊以爲恨去歲之六月猶子芳聞靈湖郭汝涑氏家素蓄書而此集在焉乃扣而求之汝涑謂芳曰吾寶此集不輕以示人子必欲得之請錄以爲贈乃冒炎暑手自抄謄以歸諸芳噫汝涑其賢矣哉予得而閱之喜不自勝乃重加校正編次因復壽諸梓以永其傳云正徳四年歲次己巳秋八月朢賜進士工部營繕司員外郎六世族孫吳禧謹識

