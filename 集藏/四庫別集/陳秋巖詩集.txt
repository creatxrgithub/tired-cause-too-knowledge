

欽定四庫全書

集部五

陳秋巖詩集二卷

別集類四

元

提要

﹝臣﹞等謹案陳秋巖集散見永樂大典中然不著其名亦不著時代考焦竑國史經籍志有陳宜甫秋巖集當卽其人而爵裏則終無可考集中接劉介臣書詩云幾回夢裏尋君去三尺書來約我歸閩海浪肥春雨過和林沙逺曉雲飛則當爲閩人又有庚辰再隨駕北行二詩庚辰爲至元十七年則元世祖時嘗爲侍從又有讀元貞攺元詔詩丙申十月扈從晉王領降兵入京朝覲詩考之元史丙申爲元貞二年晉王名噶瑪喇【案噶瑪喇原作甘麻剌今攺正】裕宗長子天性仁厚禦下有恩王府官屬自內史以下俱請命天子不敢稍專嘗出鎭北邊叛王永和爾【案永和爾原作嶽木忽兒今攺正】等聞其至望風請降至元二十七年封梁王二十九年攺封晉王所云領降兵者應卽此事則成宗時又爲晉王僚屬其詩多與盧摰姚燧趙孟俯程巨夫畱夢炎等相爲倡和而諸人詩乃罕及之其始末遂不可復詳矣原集焦志作一卷然篇什稍多疑其字畫偶誤今據永樂大典所存者編爲上下二卷其詩大抵源出元白𨿽運意遣詞乏深刻奇警之致而平正通達語無格礙要自不失爲雅音也

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

秋巖詩集卷上

﹝元﹞陳宜甫撰

○樂府歌行

飲馬長城窟

我來長城下飲馬長城窟積此古怨基悲哉築城卒當時掘土深望望築城髙縈紆九千里死者如牛毛骨浸窟中水魂作泉下鬼朝風暮雨天啾啾哭不已昔人飲馬時辛苦事甲兵今我飲馬來邊境方淸寧馬飲再三嗅似疑戰血腥昔人有哀吟吟寄潺湲聲潺湲聲不住欲向何人訴靑天不得聞白日又欲莫此恨應綿綿平沙結寒霧

望鄕歌寄盧疎齋

天漠漠兮夜茫茫艸蕭颯兮金風涼白日淡兮霧慘沙磧冷兮云黃有人兮獨立而惆悵悲歌兮南望而思鄕遡孤鴻之影滅兮書不得而遠寄驚兔走之伏莽兮那思馳騁而發狂上駞車於半坡渺啞軋之餘響認寒廬之幾點兮浮炊爨之煙蒼天將寒兮感物變歳欲暮兮單衣裳三載不浴兮黧瘦質之塵垢鬢根點雪兮亂飛蓬之秋霜心一去兮萬餘里望不及兮雲飛揚懷千載之向上兮人已云逺畱萬古之遺恨兮綿綿久長髙臺荒兮哀李陵節旄落兮感蘇郎蔡琰悲憤兮兒呼母而失聲公主悲歌兮願爲鵠而鶱翔彼丈夫女子之不同兮其情況則一耳今我之念昔兮誰後我而悲傷■﹝天上屰下﹞天宇之開廓兮去畱野鶴之容易垂我王之憫顧兮總歸吾土而徜徉如醉夣兮意撩亂重悵望兮回中腸悵望兮苦歌思之沈欝抱琴兮托遺調於宮商

夜聞隴西歌有懷牧庵左丞

君莫唱楊柳枝遊子多別離君莫唱金縷衣人老更無年少時自古唱歌易悲感思入碧雲愁黯黯陽闗三疊不堪聞河滿一聲腸已斷君不見大風雲飛揚漢歌思沛鄕又不見楚王气蓋世泣下愁烏江英雄勝負總塵土一樣蕭蕭白楊墓山河大地只如昨歌聲暗促年華度我來隴西成浪遊寂寞春殘又到秋斜陽已落荒壘暝片月自照交河流此時旅腸悲火熱隴西歌客歌淸切學將鸚鵡樹頭聲化作杜鵑枝上血寒風不動馬不鳴餘音裊裊含餘情卻疑古來出塞曲至今流落傳邊庭我爲沈吟愁不寐懷古思鄕賦歌意歌聲已斷歌思長白雲衰艸天茫茫

氈車行

北方氈車千萬兩健牛服力駱駝壯淸晨排作鴈陣行落日分屯夾氈帳轍分古道辧東西白雪黃雲不可迷後人迆■﹝辶裏﹞循舊迹那知創自軒轅時兩輪奔奔如日月經年轣轆何時歇輾教沙艸緑還枯幾過河冰凍仍裂江南野客慣乘舟北來只夣煙波秋於今天下皆王土欲得回轅到彼遊

夜靜聽道友董舒隠彈李陵思漢因賦長歌以寫其當時之意云呈傅初庵

幽人南來彈玉琴泠泠一曲悲南音況作李陵思漢調使我夜聽憂難禁將軍𨿽云去已久得君爲寫千古艱難心初撚指下才輕舉黃金殿上聞天語將軍肯行天子許戰勝良功立須取大弦忽變軒昂聲指揮劍客眞奇兵倐然百騎合爭戰亂箭如雨彊弓鳴小弦喑嗚復抑欝不覺計窮力應屈微臣慮逺深自謀莫逆帝心果安出須臾聲答鴈聲長雁來無書徒憶鄕孤忠空照日耿耿慚愧彊謝蘇中郎續續泛音轉迢遞遙望長空幾千里髙臺揮淚落斜陽望斷漢宮五雲起司馬忠言猶且疑臣心只願蒼旻知臣𨿽不歸築臺在後人或爲臣傷悲我爲聽琴哀此意何況飄蓬沙漠地幾年屢過將軍臺雲淡霜寒艸憔悴今宵聽君彈此曲喜爲將軍鳴不平曲終夜長萬籟靜使我歸興欲戀巖上松風淸

四歌行

有父有父溪村居蒼顏白髮七尺軀醉時髙歌樂疎曠家無擔石常晏如東鄰西捨邀卽去不復晚景悲桑楡有兒流落在天末未得歸隠同樵漁嗚呼一歌兮重長嘆遙望家書寄回鴈

有母有母年七十家中倚門望兒泣昔年典衣供學書惟願功名當早立去年縫衣念逺遊老眼穿鍼恐行急兒也驅馳荷聖明薄俸寄歸嗟晚及嗚呼二歌兮心悲傷白雲萬里閩天長

有兄有兄純且良少年餬口遊四方前載相隨逺歸侍三人戱彩登髙堂胡爲伯氏早云歿使我不得如鴈行如今逺求養親祿仲氏有賴常在傍嗚呼三歌兮悲百種姜被孤寒不成夢

有姊有姊在建陽夫家辛苦事農桑兵後全身喜相見陳情未已酸離腸畱錢漫效故人意悲啼寄語思爺娘別來三載消息斷也應憶弟畱他鄕嗚呼四歌兮懷昔日抱我聽書近鄰室

○五言古詩

初春月寄王眉叟

嬌娥對春初新畫一眉月脈脈天涯心迢迢拜瑤闕微光射邊壘行客憶離別今年十三度隨處見圓缺料得山中人憐我冒風雪素衣塵欲緇玄髮星忽忽惟此哉生明偏照歸心切

涇河詩一首寄王克齋同知

古人云涇河水流本渾濁今我來涇州見水繞城郭塵顏照淸泚似怪纓可濯古來有讒士曽厭淸流惡

讀灌夫傳呈傅初庵學士

堂堂灌將軍非與侯者儔挺身入吳壘發憤報父讎聲名震朝野意气淩鬥牛鴻毛視貴戚加敬貧賤流及其去官日只結魏其侯武安約無信是啟怒所由況於行酒間一語輙不投遂乃致奇禍魏其甘與侔朝臣兩可奏太后魚肉憂上書竟不辧棄市渭城休地下爲鬼雄怒目亟復讎武安族已矣一死俱荒丘𨿽云冥漠事亦是朝廷羞

道友黃石崖寄恵李伯時所畫石鼎聫句圗詩題其後

美哉劉進士天賦俊逸才堂堂校書郎琢句如瓊瑰相逄一夜語持論無塵埃蒼髯醜道士骨瘦撐枯柴癡坐黙以哂二子不足排等閒指石鼎共賦聊攄懷冥心運巧思下筆神鬼哀二子技漸窮道士方咍咍疊出險怪語不自人間來更闌燭見跋鑪火成寒灰詩成各假寐鼻息聲如雷曙光己不見莫挽仙蹤回明朝語昌黎嘆服稱奇哉雄文照千古事迹不可埋龍眠畫入神寫意兼形骸厓翁祕之久寄贈來金臺披圗再玩味使我昏眸開精神儼如在恨不吾同儕長歌續遺響淸風繞茅齋

雙耳忽鳴

雙耳忽爾鳴似非人籟傳晴雷殷白晝石澗奔寒泉曽瑟固宜捨陶琴可無弦冥心試靜想觸類問蒼天

徐州讀黃樓碑

黃樓灰燼余基峙東門外雄碑刻石賦烈火燒不壊美哉詞翰人光熖好文彩世間兩奇絕呵護有神在風流尙可想山川見英邁淸河通渺茫黃河急流會堤防太守功一力去民害重城不沮洳至今感遺愛我來立斜陽一讀一再拜企慕賢弟兄淸光照千載

送琴與閻子靜承旨

我從西陲來只挾書與琴書以閱古道琴將回古心誰謂今之人寥落無知音先生一邂逅磊磊開胸襟慨然志气合起我擊節吟請君彈文王周雅尙可尋再理杏壇操魯風尢所欽莫調出塞曲遊子悲難禁君歸抑何贈所愧無瑤琳舉琴以送君聊比雙南金

舊扇吟寄程雪樓廉使

去秋藏篋中依舊明月在攜持骨格輕發揮力量大四海蒙淸風炎官悉除害不以用捨期握手永相愛

畱忠齋承旨南歸蒙寄廣香鹽梅作別

渴心久生塵鼻孔徒撩天豈意畱夫子修書念臞仙奇香淸垢衣鹽梅止饞涎气味憶吾土安得隨歸鞭

範侍郎自燕都來恵韭

久居大漠天不見生芻束慣儲狐兔味飽啖牛羊肉故人燕山來新韭剪春緑藤筐愼愛護道裏經十宿抖擻猶芳鮮恵我意良篤紅盤飣翠霧下筯興已足一洗鮏羴腸稍慰藜莧腹永懷夜雨吟歌聲繞梁屋

龍虎山靖通庵前有古樹腹空忽生新竹自腹中而出同山諸友吟詠甚多予乃繼韻

山中有古樹矯矯蟠深根磅礡數十圍秀色何氤氳鐡幹霜雪老蒼皮苔蘚痕虛心守貞固眾木同推尊堂堂此君種深感母子恩四月剖脇生蒼蒼淩天門胡爲老龍精養此幻小孫拳拳愼懷抱器質如瑤琨恐是孤竹君見此再世魂或疑費長房化杖從飛奔崢嶸日已長期汝未易言淸風滿巖谷直節挺乾坤扶持得神力呵護嚴虎賁俯憐老大身有賴淸蔭存天寒藉垂芘風撼爲屏藩相依若唇齒气味同蘭蓀許容女蘿附削去荊棘繁我歌美眞宰髙標在淇園

蟻出一首同張太監賦

三月春雷鳴朔方啟萬蟄茫茫沙穴中眾蟻出如翕亂走若經營引隊類出徵相逄共耳語得食同膻■﹝羊星﹞我亦蟻虱臣飄零寄玆土不招南柯夣顧盻重憐汝歌詩爲徐行惟恐傷汝生

富陽李宗勉丞相墳

丞相何年薨欝哉此佳城石羊臥煙雨兩馬矯欲鳴翁仲喚不譍夜語招山精往昔朱旐來人詫死塟榮鑿山進深邃砌石宏經營結廬愼呵護樵牧焉敢行豈不有子孫歲歲酹酒傾豈期百年後返使神鬼驚風濤翻浙水亂卒交縱橫民居擄掠盡猶記死者名操戈立塜上嘯動疑山崩舂鋤鬭揮手舉石犂爲坑紅棺碎霞色體貎渾如生提撕解寶帯收拾金滿籯一錐控渠口采出珠光明形骸委泥艸老樹饑鴉聲恐公徳不及身後禍乃萌或爲此財累以致害不輕未從史書見重感空墳塋舟人指示予歷說爲愴情長林落日暝逺浦寒煙晴歌詩弔冥漠江闊愁波平

○七言古詩

謝平原趙郡公贈山桃杖

君不見少陵桃竹杖拔劍或與蛟龍爭又不見東坡鐵拄杖迸火石上飛裂星二公去已久今遇平原叟吾衰气未餒欲趁牛馬走美君出入眞如飛山桃拄杖長相隨秋巖老人敓所好慚愧慷慨擲與之赤蛇入手鱗甲縮可遊天下棄車轂大道徐行鬼神哭探出一指豺虎伏橫挑百錢尋酒家不須經卷掛南華春風好訪瑤池去試問蟠桃幾度花

京兆廉訪使趙彥澤贈椰瓢稯扇

昔聞趙廣漢治民立政爲銗筩又聞趙悅道宦歸只有琴鶴從觀君矯矯眞華冑如神擿伏淸廉同我來相逄再相別感贈二美情攸隆瓢分海南煙雨之椰子扇裁華山云壑之七椶左手攜瓢泛春酒澆除磥砢生顏紅右手攜扇卻夏熱煩襟蕭爽香塵空酣歌慷慨意不俗自笑鄙語難形容願君飲冰去酷吏我當斟酌元气揚仁風

隆徳縣望火臺

近山一臺突兀勢逺山一臺出天際何時築此望烽火畱及如今太平世六十年來無甲兵西方樂土邊陲淸君王神武今混一藩籬大剖無金城尙餘此臺屹山頂照月愁風拄孤影昔人觸目心膽寒今日空迷野煙瞑行歌爲我重悲傷願臺萬年無火光

李陵臺

將軍少年眞英雄隴西家世淩邊鋒奇材劍客五千士自當一隊馳威風浚稽山前突戎騎被圍未蹈生擒計彊弓勁弩百萬兵流血成丹皆戰驚誰知管敢漏機密遂使空弮冒鋒鏑歸無面目見君王將身未免降勍敵繼曽殺李緒尙欲謀歸去蒙恩𨿽已深實起懷鄕心髙陵築臺望鄕國中郎去後空哀吟累土髙一尺望天近一尺誰爲削平山望見長安陌望鄕不見春復秋將軍一去臺空畱我家住在南海上今日登臺重淒愴遼天漠漠飛黃雲艸中但見牛羊羣家山不識在何處教人空自憶將軍

題金城縣漢李夫人墓

延年歌發漢主惑緣何傾城再傾國爲言美人絕姿色曠代不遇難再得瑤臺金屋流春風夫人綽約眞天容等閒承恩媚一笑六宮爍伏花顏紅寵深體弱忽寢疾不願君王顧衰質兒將有托卽瞑目死別那知恨無極玉簫聲斷知何許落日悲風愁萬古一從香骨塟金城芳艸靑連茂陵土

額葉布哈觸网得雙白魚燒以待予爲歌長句

一雙白魚不受釣截流有网無由逃銀刀鼓躍眼光轉濡沫濕喣空喁嗷城門失火幸免耳爛額焦頭那及此旋看二美出淩煙天池快意燒龍尾雪肉肥鮮慰老饕金鍾釂酒發詩豪醉來還唱漁家曲欲駕雲帆釣巨鰲

橐駞雛一首寄吳成季

槖駞雛生來已髙三尺餘昂頭便覺气貎殊學跪有禮端荘如主人念幼寒廹膚覆以錦毯花模糊母步亦步趨亦趨一旦百里力不瘏有時跳梁挽駿駒恥在牛後嗤黔驢沙泉足飲艸滿墟肉峯易聳身魁梧看爾負重行天衢

一蠓吟同畱承旨賦

一蠓飛從何處來泊我書葉如點埃眼明細辧見形狀喙潛腳動翼稍開𨿽云區區至微命汝亦含靈存本性不隨蚋蟆■﹝口替﹞人膚獨立暫時那忍屏君不見荘生廣論萬物齊蚊睫可托焦螟棲仲尼一聽老聃語自媿聞道猶酰雞嗚呼古人已往不復返對汝興思重嗟嘆

○五言排律

和吏部趙子昂久雨見寄

屯營襄武地秋雨久難禁云色浮天近客愁連海深陰迷山寂寞冷滴樹蕭森鴈濕低垂翅馬行淹壯心少陵憂艸色無已笑鳶吟泥濘難相屈徒懷誼斷金

謝張疇齋恵筆

深感贈予筆江淹好夣醒聽陳古人意吟取與君聽毛髮欲上指鋒芒初發硎黒云蒸九澤硯水捲滄溟造化寧無補江山助有靈峽流春洶洶溪霧晝冥冥大手誇無敵英賢得寧馨我才慚朽木吟思蕩浮萍縱欲窺天巧那能瑞帝庭徒扛九鼎重難釣五侯鯖蛇悔多添足蠅知誤點屏班超投有志王述怒空形冥斂浮光彩閒修靜典刑養生抄素問學道寫黃庭批注鉆龜策標題相鶴經詩瓢宜泛水文冢合書銘適意添花譜垂名厭竹靑品茶追陸羽頌酒繼劉伶白髮爲何事靑山可暮齡殷勤祝毛頴爾勿嘆伶俜

過華淸宮和溫庭筠詩二十二韻

前王遺構地今我獨來遊渭水煙如昨驪山樹己秋苔荒老姥殿艸滿夕陽樓下馬山腰曲朝元云頂頭周回認故迹想象走諸侯春暖回龍駕天寒進翠裘時平安禦極曙早肅宸旒節鎭威咸服農家稼倍收溫泉媚池沼和气舞旌斿歘盛眞妃寵驕生義子羞寰區平似掌逆黨曲如鉤眷顧迷方寸須臾撼九州島眉愁太液柳齒嚙未央橊龍子扶新日豬兒殺怒虯蜀山旋六禦桃野放羣牛豈不天神力能消父過尢山人禆聖徳猛將運兵籌旣復安巢鳥難忘汗血驑紛紛史上記忽忽夢中休故國雄三輔嵬坡怨一丘日邊通路逺天際斷雲愁嘆息人何在山泉依舊流

秋巖詩集卷上

●欽定四庫全書

秋巖詩集卷下

﹝元﹞陳宜甫撰

○五言律詩

讀攺元詔

詔下攺新元元貞體大幹風雲開景運日月麗中天桃實三千歲蘿圖億萬年微臣仰春澤早潤及窮邊

元貞丙申十月扈從晉王領降兵入京朝覲

奏凱引降騎長歌入帝都人皆帶弓箭我獨載詩書考績慚無補懷歸盍早圖故交相慰勞尊酒話勤劬

丙申秋同錫喇平章重過和林城故宮

昔日憲皇帝和林建此宮中原盡朝貢嘉運會英雄沙漠皇風逺蒿萊古殿空最傷西蜀道六禦不回龍

庚辰春再隨駕北行二首

天地蒼茫闊其如旅況何冰融河水濁沙接塞云多土穴居黃鼠氈車駕白駞棲棲無所樂逺近聴朝歌

四更催蓐食結束鬧比鄰人去畱殘迹車行擁後塵雲開還有月風冷不知春幸得狐裘在溫存逆旅身

梁王春宴

碧艸春光合靑雲羽衛屯和風生帳殿遲日轉轅門樂緩新聲奏歌長倚和喧微吟動髙興未數漢梁園

晚霞

紅霞散天外掩映夕陽時織女拋殘錦蚩尢播火旗江風吹葉落野火傍山移愛此光華好沈吟欲去遲

秋夕一首寄李明府

獨坐眞無賴淸吟誰與同壯心惟浩嘆往事已成空明月秋砧起西風畫角雄如何今夕夢多在故鄕中

秋蓬

秋蓬元脆弱蟠結彊扶持一夕因風斷孤根到處移行人搔白首書客感龎眉莫使心如此朝朝可自治

九日明朝是寄吳成季

九日明朝是徵人未到家書無來使便菊有故園花秋鬢霜根短西風雪片斜持螯閒老手愁思滿天涯

九月九日有懷平原郡公趙五山

經年畱朔漠此日又重陽遊子淚沾雨行軍气挾霜沙場愁艸白籬落憶花黃忽念登髙處淒涼更一觴

同盧疎齋學士泊舟桃源縣

客行河水上倚棹望桃源近有人來住新栽桑滿園沙鷗宜緑水驛馬又黃昏忽聴漁歌響武陵愁客魂

舟中負暄次趙吏部韻

燠燠耀紅輪熙熙曝背人晴消兩岸雪滿載一船春天地溫存意江湖冷落身因思獻君去歡喜整烏巾

洛陽

一出新安道停驂看洛京艸埋東漢殿樹暗則天城風月渾依舊山河幾戰爭客行懷往事更值暮猿聲

晚行渭南道中同張太監賦

驛路多酸棗行人翠色中涼風生渭水落日照新丰犬吠前村逺鴉飛暝靄空客逰便水竹去馬惜匆匆

隆徳縣徳勝寨

五代以來隴右之地爲吐蕃所有宋祥符間曹武穆公復其地築寨屯兵以守之古碑猶在李時傑請予賦詩以紀勲臣之遺迹焉

將軍拓邊地曽此立奇勲野艸生空寨荒城鎖暮雲山畱舊耕迹苔暗古碑文得失如翻掌後人徒憶君

夏日旅中

五月駸駸過遷營又轉車乳禽鳴野艸亂蟻走荒沙雨老蕁麻葉風吹大戟花地涼無苦熱自是客思家

聞塞笛有懷趙詹澤廉使

客行思故鄕聞笛轉淒涼不見梅花落空愁塞艸黃鴈聲沈逺漢牛背送斜陽出塞翻新曲誰知恨更長

次盧疎齋韻

不聴琵琶久攜琴爲寫憂黃鍾明月夜靑塜白雲秋悲怨當時語淒涼此日愁曲終意不盡鳴鴈過幽州

塞上聞雞呈崔中丞

塞翁帶雞至啁哳塞垣深喚醒徵人夢遙思君子心霜寒秋艸短月落曉星沈擬促劉琨輩相同舞劍吟

次程雪樓禦史見寄韻

昨擬賦歸去那知又再來黃雲馳驛道落日喚鷹臺得句懷三影通靈慕萬回知君重思逺難寄隴人梅

晚立

晚立動詩興涼風吹角巾空山答犬吠殘照送行人天外五湖思邊陲萬里身家書春暮寄何日到南閩

懷川晚立

淸川繞縣衙小立共汀沙暝色催歸鳥春愁對落花江湖頻戀闕風雨更思家出處成何事惟添兩鬢華

得家書報父病憂悶而作

親年逾八十隨分老江村舊喜更生齒今憂病不言孤云憐白首薄日畏黃昏幸得加飡外猶能飲一尊

張叔紀自燕寄書賦此以答

六年書兩得意重語殷勤夢話薊門雨行吟沙塞云蒼蠅思驥尾野鶴笑雞羣南望空惆悵天寒日又曛

理髮一首寄傅初庵學士

淸晨獨理髮髮短似須長白日行何速蒼顏秪自傷林間空水石馬上亦風霜憔悴今如此詩歌未減狂

賦紙被呈王克齋同知

楮糜秋水滑造出已端方一片雪如席幾多春滿牀梅花頻有夣龍腦不沾香只抱天然白綺羅難久長

觀曹娥廟碑同張師道學士賦

沿流七日哭竟與水浮沈河伯不敢受父屍終可尋斷碑秋雨暗古廟暮云深忠孝男兒事吁嗟女子心

歌風臺

髙祖去已久歸如魂魄何俗傳西漢事碑刻大風歌山逺分滕壤冰開響沛河荒臺兩間屋衰艸夕陽多

陪趙左丞晚過臨潼

臨潼天欲暮騎馬去駸駸翠湧驪山秀淸流渭水深路繁酸棗樹市接古槐陰明日長安道新詩擬共吟

徐浩然任西京經歷考滿回京訪子於城西寓舎賦此以寄

燕山逢舊友喜欲舞婆娑屈指三年別論心半夜過車輕寒馬健囊澀薦書多卻問西京地民風近若何

次詹天遊學士見寄韻

悵望日邊客天遙雲水重書中曽寄語夢裏忽相逢細雨埋芳艸寒煙入古松何時一晤語尊酒又從容

送京兆侯伯偉歸覲

十年江海上英邁已超倫鬥酒辭狂客千金壽老親陰風吹北塞明月照西秦驛馬天涯去中原花正春

寄史蘭谷少監李海一尙書

天寒幽薊逺懷友苦勞心最喜加官秩曽煩寄俸金雪消蘭玉秀春暖海濤深何日蓬萊館觴飛共醉吟

送徐畱村之上饒教授

聖朝方選士補治舉弘綱此道重昭灼惟公妙左張燕臺秋月白葛水曉風涼同是江南客離情易慘傷

懷李明府在閩

別來經兩載出處喜平安舉世多權吏惟君獨冷官林霜黃橘熟山雨緑榕寒邊使歸來日音書定得看

失馬次張疇齋學士韻

想因貪艸去杳莫聽嘶鳴失豈不爲福無之何以行雪深空有迹鞍在未忘情只合在驢背吟詩興轉淸

悲獵兔

淺艸臥才穏俄驚獵騎鳴塵迷三穴失電過幾坡平捷疾飛鷹攫踉蹡走犬爭月中那得路搗藥乞長生

○七言律詩

扈蹕作

丹詔香傳紫禁泥九重臺殿曉云低碧桃露重初鶯語靑艸風微去馬嘶劍佩元依新日月旌旗慣識舊山溪野人扈從慚無補空落詩名在隴西

贈汪總帥

風嚴帥府气昂霄三十靑春貴不驕將相一門多厚祿功勲百世重淸朝珂鳴紫陌春行馬箭入黃雲晚射鵰武略不施邊塞靜幾回氈帳話逍遙

後賜狐裘

靑紫貂蟬分不容狐裘猶得賜微躬恩來窈窕宮庭內春在蒙茸領袖中披拂灞橋驢背雪侵淩薊北馬頭風何時詔許江南去著向煙波理釣篷

讀忠齋題西遊稾詩有懷

治由經濟信眞儒周度咨詢用厥謨嘉爵已崇承旨貴至尊常獨狀元呼吳天歳月頻淸夣燕地風霜久白須展捲有懷歌雅什可慚魚目暎驪珠

讀舅氏歐耐軒遺槀

舅沒於今二十年文章零落更誰傳朝廷不喜劉蕡策風月空畱李賀篇得米養親供子職有才無命豈天然人言我貎偏相似收讀羣書卽舊氈

題張騫乘槎圗

雪湧銀濤八月秋風吹巾袂興悠悠坐來蓬島千年樹穏勝蓮花一葉舟星照橫機問織女月明淸渚立牽牛偶然得石歸來後卻厭金章萬戶侯

題吳彩鸞寫韻軒詩

衣染紅塵幾歳除琪花瑤樹憶淸都光寒秋月歌明鏡香暖春風曳繡襦仙態自來天上別韻書應怪世間無彩雲夢散簫聲逺日落江山空畫圗

鐡柱宮

大冶飛紅役鬼兵南昌雄鎭得淸寧地神肅護天風靜鐡气遙浮江水腥銅柱石髙空有信金盤露冷竟無靈還知許令神功異直對西山萬古靑

仙巖

颯颯松風吹鬢毛溪流洗耳逺塵勞七千餘鶴春歸晚二十四巖秋正髙露滴桂香浮酒盞山蒸雲气潤詩袍扁舟半是乘槎客吟振雷聲撼海濤

鳯凰臺

白雲蒼蘚古臺基憶得當年鳯去時深慕楚狂歌往諫空懷虞徳見來儀英雄磨滅靑山在梧竹淒涼落日悲艸滿鷺洲吟思逺薄材難和謫僊詩

同狄子玉司馬登和林佛閣畱題

邊城寂寞磧云黃興廢令人重感傷鴉噪夕陽迷佛宇煙凝秋色暗宮墻十年故國人何處九月陰山艸又霜共倚欄桿懷往事金仙無語塞天長

同張尙書趙侍郎飲於長安酒肆主人從予乞對句標題予爲題曰萬斛香浮金掌露四時人醉洞庭春上馬后足成一詩

偶從酒肆樂天眞又見羲皇化俗淳萬斛香浮金掌露四時人醉洞庭春休官最喜陶元亮荷鍤當隨劉伯倫晉代風流無復見更誰傳此醉鄕神

聞崔中丞舉薦李明府

牕螢幹死冊塵埃滿擬功名寄酒杯富貴逼人從分定等閒乘興出山來馬鳴曉入皇都府鶚薦秋飛禦史臺君與石溫同去就烏公元自識奇材

沛丰懷古寄程雪樓禦史

大蛇中斷戰旗紅一旦興亡起沛丰三月灰飛秦事業四方云合漢英雄張良𨿽有運籌力項伯當全舞劍功帝業如今何處是歌臺荒艸自春風

送東崖劉大使重赴上都朝覲

气與嶽雲相蕩摩詔催驛騎渡天河江南徧覽湖山秀薊北重來雨露多逸思可齊鸚鵡賦閒愁休續伯勞歌佇看醫國陳奇術春養蒼生合太和

咸陽懷古寄李叔固尙書

鹿走咸陽王气微幾朝爭戰幾安危水聲如說隋唐事山色不殊秦漢時春事管弦宜進酒故陵煙雨易生悲向來豪傑俱成夣空費行人弔古詩

寄友人作

年壯共嗟吾與君苦愁詩思亂紛紛邊城古路開殘雪夜月孤鴻叫斷雲天逺望鄕懷渺渺歲窮流水嘆沄沄眠醒獨更堪淸冷煙隴空寒山笛聞

有感

爾因何事多湮郁俛首長鳴苦不休憶載浩然寒煉句思從果老舊仙遊戍樓風起角初咽戰地云昏鬼亦愁莫笑窮途悲歳晚帝城春近逐驊驑

憶梅懷傅初庵學士

十年不見梅花樹長憶暗香冰雪顏心逐暮雲飛庾嶺夢隨寒月到孤山縞衣叩戶來何晚翠羽傳書去未還一自西湖幽響絕豈無詩句落人間

用閻子靜承旨贈行韻奉寄

喚醒舊夢十年前老得淸閒似散仙幾度行吟燕下月遙思家住海云邊蒲團夜學修丹術花宴春忘舞錦纒好信不來鴻鴈逺斷腸人在幕南天

得姚牧庵左丞書賦此以答

憶從相別醉吟鄕漠北燕南幾雪霜四海競傳三語掾一書偏慰九回腸智囊剩有安民術荷橐能無薦士章拭目看君承寵渥春風花對紫微郎

重接劉介臣書

記得登舟惜別離天涯相望兩依依幾回夢裏尋君去三度書來約我歸閩海浪肥春雨過和林沙逺曉雲飛今秋擬逐歸鴻便爲說家中莫寄衣聞

櫓聲一首寄張子有尙書

泛泛扁舟緑渺茫櫓聲吚■﹝口軋﹞送淒涼孟郊句澀沈吟苦賈誼書成太息長響答漁歌來近浦淸搖人影舞斜陽縱然喚醒江湖夢遊子難禁鐵石腸

懷李海一尙書

記得去年寒食後君從北上我西遊山川總入英豪气風雨不堪離別愁歸馬有知元識路來鴻無信動經秋燕臺又擬相逢日共說長安古帝州

寄舅氏歐澹庵

南海山村別業成有園堪種地堪耕攜書自教兒孫讀對客曽談宅相榮飲酒頗同康節興年髙肯慕太公名遙知散步秋風外吟看寒潮落又生

北方松子寄天師希微眞人

窮髮之北有山岡松花結子成千章蒼皮已護霜雪操玉齒偏凝雨露香未論封公羨丁固更思辟榖學張良殷勤好向仙巖種生意林林看緑秧

弔李時傑

忠歿誰稱叔又賢屬官隨母入幽燕將門气槪終無忝詩筆英華早已傳廣不封矦知有分賀悲短命卻同年寡妻幼子哀哀哭地逺天寒最可憐

西山晉柏

當日旌陽種此株千年霜雪不曽枯葉驚蛟泣秋江雨幹作龍拏夜目珠定有丹培資地脈許容藤附入山圗不知諸葛祠前樹得似仙壇一樣無

石竹花次畱忠齋狀元

瘦小瑯玕聚碧叢雕紅鏤白靚芳容詞人彩筆摛文錦玉女羅衣唾繡茸鳯擬結巢非所托蜂因采蜜巧相逢一枝欲寄仙娥去云隔蓬萊水萬重

同張學士賦蓮房

霞衣零落點煙波香結驪珠聚碧窠齊露玉纎含翠袖圓同佛頂湧靑螺柄持絡繹絲綸出心展勾萌造化多今夕扁舟湖上興醉來同和采蓮歌

同張子友尙書賦芭蕉

榮瘁根苖換歲年緑雲光照玉闌前雙開掌扇平遮日一卷新書直奏天自可題詩供醉筆不堪聽雨攪愁眠若教種滿人間世得鹿紛紛到夢邊

孤鴈寄王眉叟

澹澹長空幾陣橫西風吹斷獨飛鳴可憐落落失朋侶似我行行憶弟兄影度墨河秋月冷聲沈紫塞暮云平江湖自有重逢處努力圗南不用驚

弔馬骨

逐電追風意气休尙畱枯骨委荒丘龍姿寂寞歸圗畫雪片模糊慘髑髏露濕寒沙殘月曉風搖衰艸白雲秋千金不遇涓人買空有啼鴉弔汝愁

○五言絕句

聞雞

度闗人己逺倚劍夜初分我亦待淸曙前村多白雲

○七言絕句

駕行道中見老農

老農村裏別無營飽飯惟知樂太平天子駕來應下顧低頭鞭犢自春耕

同汪總帥賦秦王馬跑泉

勞苦逺行饑渴煎霜蹄輕跑湧寒泉如今又照驊驑影不似當初出戰年

呼鷹臺

當日呼鷹意气雄髙臺揮羽立秋風自從一飽飛揚去空有鴉啼夕照紅

題明皇遊月宮圗爲賽音平章賦

內亂俱平外攘生著心看到月華明若能慣步蟾宮路何必龍輿望蜀行

昭君出塞圗爲姚承旨賦

低撥琵琶怨思長不禁塵染漢衣裳君王豈是無奇策閒卻將軍用女郎

渭水

萬古淸流繞郡回幾朝宮殿化飛灰釣璜人去秋波冷歲歲西風鴈影來

過交河作

黃昏飲馬伴交河吟著唐人出塞歌後四百年來到此夕陽衰艸意如何

北去李陵經幾秋築臺憔悴望鄕愁可憐隴右天窮處不見交河只淚流

次張斯道學士韻

不是金華眠石化成羣逺出黒山陰蘇郎一去無人管散入寒煙野艸深

和林城北唐闕特勒墳

特勒魂飛已寂然閒華落盡艸芊芊大唐碑碣秋風裏猶是開元二十年

秋巖詩集卷下

