李太白全集

卷一煢齋李太白集序艸堂集序宣州當塗縣令

李陽冰

李白﹐字太白﹐隴西成紀人﹐涼武昭王暠九世孫。蟬聯圭組﹐世爲顯著。中葉非罪﹐謫居條支﹐易姓爲名﹐然自窮蟬至舜﹐七世爲庶﹐累世不大曜﹐亦可嘆焉。神龍之始﹐逃歸於蜀﹐復指李樹而生伯陽。驚姜之夕﹐長庚入夢﹐故生而名白﹐以太白字之。世稱太白之精得之矣。不讀非聖之書﹐恥爲鄭﹑衛之作﹐故其言多似天仙之辭。凡所著稱﹐言多諷興。自三代已來﹐風騷之後﹐馳驅屈﹑宋﹑鞭撻揚﹑馬﹐千載獨步﹐惟公一人。故王公趨風﹐列嶽結軌﹔羣賢翕習﹐如鳥歸鳳。盧黃門云「陳拾遺橫制頹波﹐天下質文翕然一變﹐至今朝詩體﹐尙有梁﹑陳宮掖之風。至公大變﹐掃地並盡﹔今古文集﹐遏而不行。惟公文章﹐橫被六合﹐可謂力敵造化歟。天寶中﹐皇祖下詔﹐徵就金馬﹐降輦步迎如見綺﹑皓。以七寶牀賜食﹐禦手調羹以飯之﹐謂曰﹕卿是布衣﹐名爲朕知﹐非素蓄道義何以及此﹖置於金鑾殿﹐出入翰林中﹐問以國政﹐潛艸詔誥﹐人無知者。醜正同列﹐害能成謗﹐格言不入﹐帝用疏之。公乃浪迹縱酒﹐以自昏穢。詠歌之際﹐屢稱東山。又與賀知章﹑崔宗之等自爲八仙之遊﹐謂公謫仙人﹐朝列賦謫仙之歌﹐凡數百首﹐多言公之不得意。天子知其不可畱﹐乃賜金歸之。遂就從祖拜畱采訪大使彥﹐請北海髙天師授道籙於齊州紫極宮。將東歸蓬萊﹐仍羽人駕丹丘耳。陽冰試弦歌於當塗﹐心非所好﹐公遐不棄我﹐扁舟而相歡。臨當掛冠﹐公又疾殛。艸稿萬卷﹐手集未修。枕上授簡﹐俾余爲序。論《鄭睢》之義﹐始愧卜商﹔明《春秋》之辭﹐終慚杜預。自中原有事﹐公避地八年﹔當時著述﹐十喪其九﹐今所存者﹐皆得之他人焉。時寶應元年十一月乙酉也。

李翰林集序前進士

魏顥

自盤古劃天地﹐天地之气艮於西南。劍門上斷﹐橫江下絕﹐岷﹑峨之曲﹐別爲錦川。蜀之人無聞則已﹐聞則傑出。是生相如﹑君平﹑王褒﹑揚雄﹐降有陳子昂﹑李白﹐皆五百年矣。白本隴西﹐乃放形﹐因家於綿。身旣生蜀﹐則江山英秀。伏羲造書契後﹐文章濫觴者《六經》。《六經》糟粕《離騷》《離騷》糠秕建安七子。七子至白﹐

中有蘭芳。情理宛約﹐詞句妍麗﹐白與古人爭長。三字九言﹐鬼出神入﹐瞪若乎後耳。白久居蛾眉﹐與丹丘因持盈法師達。白亦因之入翰林﹐名動京師。《大鵬賦》時家藏一本﹐故賓客賀公奇白風骨﹐呼爲謫仙子。由是朝廷作歌數百篇。上皇豫遊召白﹐白時爲貴門邀飲﹐比至半醉﹐令制《出師詔》﹐不艸而成﹐許中書舍人。以張﹡讒逐﹐遊海﹑岱間﹐年五十餘尙無祿位。祿位拘常人﹐橫海鯤﹐負天鵬﹐豈池籠榮之﹖顥始名萬﹐次名炎。萬之日不遠命駕江東訪白﹐遊天臺﹐還廣陵見之。眸子炯然﹐哆如餓虎﹐或時束帶﹐風流蘊藉。曾受道籙於齊﹐有靑綺冠帔一副。少任俠﹐手刃數人。與友自荊䢐揚﹐亡權窆回棹方暑﹐亡友糜潰﹐白收其骨﹐江路而舟。又長揖韓荊州﹐荊州延飲﹐白誤拜﹐韓讓之﹐白曰﹕酒以成禮。荊州大悅。白始娶於許﹐生一女二男﹐曰明月奴。女旣嫁而卒。又合於劉﹐劉訣。次合於魯一婦人﹐生子曰頗黎。終娶於宋。間攜昭陽﹑金陵之妓﹐迹類謝康樂﹐世號爲李東山﹐駿馬美妾﹐所適二千石郊迎﹐飲數斗醉﹐則奴丹砂撫《靑海波》滿堂不樂﹐白宰酒則樂。顥平生自負﹐人或爲狂﹐白相見泯合﹐有贈之作﹐謂余爾後必著大名於天下﹐無忘老夫與明月奴。因盡出其文﹐命顥爲集。顥今登第﹐豈符言耶﹗解攜明年﹐四海大盜﹐宗室有潭者﹐白陷焉。謫居夜郎﹐罪不至此﹐屢經昭洗﹐朝廷忍白久爲長沙汩羅之儔﹐路遠不存﹐否極則泰﹐白宜自寬。吾觀白之文義﹐有濟代命﹐然千鈞之弩﹐魏王大瓠﹐用之有時。議者柰何以白有叔夜之短﹐倘黃祖過禰﹐晉帝罪阮﹐古無其賢。所謂仲尼不假蓋於子夏。經亂離﹐白章句蕩盡﹐上元末﹐顥於絳偶然得之。沈吟累年﹐一字不下。今日懷舊﹐援筆成序﹐首以贈顥作﹐顥酬白詩﹐不忘故人也。次以《大鵬賦》﹐古樂府諸篇積薪而錄﹐文有差互者兩舉之。白未絕筆﹐吾其再刊。付男平津子掌。其他事迹﹐存於後序。

李翰林別集序朝散大夫行尙書職方員外郎直史館上柱國

樂史

李翰林歌詩﹐李陽冰纂爲《艸堂集》十卷﹐史又別歌詩十卷﹐與《艸堂集》互有得失﹐因校勘排爲二十卷﹐號曰《李翰林集》。今於三館中得李白賦序表贊書頌等亦排爲十卷﹐號曰《李翰林別集》﹐翰林在唐天寶中﹐賀祕監聞於明皇帝﹐召見金鑾殿。隆步輦迎﹐如見綺﹑皓。艸和蕃書﹐思若懸河。帝嘉之﹐七寶方丈﹐賜食於前﹐禦手調羹。於是置之金鑾殿﹐出入翰林中。其諸事迹《艸堂集序》﹐範傳正撰《新墓碑》﹐亦略而詳矣。史又撰《李白傳》一卷﹐事又稍周﹐然有三事近方得之。開元中﹐禁中初重木芍藥﹐卽今牡丹也﹝《開元天寶花木記》﹞云﹕禁中呼木芍藥爲牡丹﹞。得四本﹐紅紫淺紅通白者。上因移植於興慶池東沈香亭前。會花方繁開﹐上乘照夜車﹐太眞妃以步輦從。詔選梨園弟子中尢者﹐得樂一十六色。李龜年以歌擅一時之名﹐手捧檀板﹐押眾樂前﹐將欲歌之。上曰﹕賞名花﹐對妃子﹐焉用舊樂辭焉﹖遽命龜年持金花箋宣賜翰林供奉李白﹐立進《淸平調詞》三章﹐白欣然承詔旨。由若宿酲未解﹐因授筆賦之。其一曰﹕云想衣裳花想容﹐春風拂檻露花濃。若非羣玉山頭見﹐會向瑤臺月下適。其二曰﹕一枝紅艷露凝香﹐雲雨巫山枉斷腸。借問漢宮誰得似﹖可憐飛燕倚新妝。其三曰﹕名花傾國兩相歡﹐長得君王帶笑看。解釋春風無限恨﹐沈香亭北倚闌干。龜年以歌辭進﹐上命梨園弟子略約調撫絲竹﹐遂促龜年以歌之。太眞妃持頗梨七寶杯﹐酌西涼州蒲萄酒﹐笑領歌辭﹐意甚厚。上因調玉笛以倚曲﹐每曲徧將換﹐則遲其聲以媚之。太眞妃飲罷﹐斂繡巾重拜。上自是顧李翰林尢異於諸學士。會髙力士終以脫靴爲深恥。異日太眞妃重吟前辭﹐力士曰﹕始爲妃子怨李白深入骨髓﹐何翻拳拳如是耶﹖太眞妃因驚曰﹕何翰林學士能欲辱人如斯﹖力士曰﹕以飛燕指妃子﹐賤之甚矣。太眞妃頗深然之。上嘗三欲命李白官﹐卒爲宮中所捍而止。白嘗有鑑。客並州﹐識汾陽王郭子儀於行伍間﹐爲脫其刑責而獎重之。及翰林坐永王之事﹐汾陽功成﹐請以官爵贖翰林。上許之﹐因而免誅。翰林之知人如此﹐汾陽之報徳如彼。白之從弟令問﹐嘗目白曰﹕兄心肝五臟皆錦繡耶﹖不然﹐何開口成文﹐揮翰霧散耳﹗傳中漏此三事﹐今書於序中。白有歌云﹕吟詩作賦北窗裏﹐萬言不及一杯水。蓋嘆乎有其時而無其位。嗚呼﹗以翰林之才名﹐遇玄宗之知見﹐而乃飄零如是。宋中丞薦於聖眞云﹕一命不沾﹐四海稱屈。得非命歟﹗白居易贈劉禹錫詩云﹕詩稱國手徒爲爾﹐命壓人頭不柰何。斯言不虛矣。凡百有位﹐無自輕焉。撰集之次﹐聊存梗槪而已。時在繞﹡州中﹐咸平元年三月三日序。

故翰林學士李君墓志並序李華

嗚呼﹗姑熟東南﹐靑山北址﹐有唐髙士李白之墓﹐嗚呼哀哉﹗夫仁以安物﹐公其懋焉﹔義以濟難﹐公其志焉﹔識以辯理﹐公其博焉﹔文以宣志﹐公其懿焉。宜其上爲王師﹐下爲伯友﹐年六十有二不偶﹐賦《臨終歌》而卒。悲夫﹗聖以立徳﹐賢以立言﹐道以恆世﹐言以經俗。𨿽曰死矣﹐吾不謂其亡矣也。有子曰伯禽﹐天然長能持﹐幼能辯﹐數梯公之徳﹐必將大其名也已矣。銘曰﹕

立徳謂聖﹐立言謂賢。嗟君之道﹐奇於人而侔於天。哀哉﹗

唐故翰林學士李君碣記尙書膳部員外郎

劉全白撰

朝議郎行當塗縣令

顧遊秦建

君名白﹐廣漢人。性倜儻。好縱橫術﹐善賦詩﹐才調逸邁﹐往往興會屬詞﹐恐古人之善詩者亦不逮。尢工古歌。少任俠﹐不事產業﹐名聞京師。天寶初﹐玄宗辟翰林待詔﹐因爲和蕃書﹐並上《宣唐鴻猷》一篇。上重之﹐欲以綸誥之任委之。同列者所謗﹐詔令歸山。遂浪迹天下﹐以詩酒自適。又志尙道術﹐謂神仙可致﹐不求小官﹐以當世之務自負。流離�軻﹐竟無所成名。有子名伯禽﹐偶遊至此﹐遂以疾終﹐因葬於此。文集亦無定捲﹐家家有之。代宗登極﹐廣拔淹瘁﹐時君亦拜拾遺。聞命之後﹐君亦逝矣。嗚呼﹗與其才不與其命﹐悲夫﹗全白幼則以詩爲君所知﹐及此投弔﹐荒墳將毀﹐追想音容﹐悲不能止。邑有賢宰顧公遊秦﹐志好爲詩。亦常慕效李君气調﹐因嗟盛才冥寞﹐遂表墓式墳﹐乃題貞石﹐冀傳於往來也。貞元六年四月七日記﹐沙門履文書﹐墳去墓記一百二十步。

唐左拾遺翰林學士李公新墓碑並序宣歙池等州觀察使

範傳正

騏驥筋力成﹐意在萬里外。歷塊一蹶﹐斃於空谷。惟餘駿骨﹐價重千金。大鵬羽翼張﹐勢欲摩穹昊。天風不來﹐海波不起。塌翅別島﹐空畱大名﹐人亦有之﹐故左拾遺﹑翰林學士李公之謂矣。公名白﹐字太白﹐其先隴西成紀人。絕嗣之家﹐難求譜諜。公之孫女搜於箱篋中﹐得公之亡子伯禽手疏十數行﹐紙壞字缺﹐不能詳備。約而計之﹐涼武昭王九代孫也。隋末多難﹐一房被竄於啐葉﹐流離散落﹐隱易姓名。故自國朝已來﹐編於屬籍。神龍初﹐潛還廣漢﹐因僑爲郡人。父客以逋邑﹐遂以客爲名。髙臥雲林﹐不求祿仕。公之生也﹐先府君指天枝以復姓﹐先夫人夢長庚而告祥﹐名之與字﹐咸所取象。受五行之剛气﹐叔叔心髙﹔挺三蜀之雄才﹐相如文逸。瑰奇宏廓﹐拔俗無類。少以俠自任﹐而門多長者車。常欲一鳴驚人﹐一飛衝天﹐彼漸陸遷喬﹐皆不能也。由是慷慨自負﹐不拘常調﹐器度弘大﹐聲聞於天。天寶初﹐召見於金鑾殿。玄宗明皇帝降輦步迎﹐如見園﹑綺。論當世務﹐艸答蕃書﹐辯如懸河﹐筆不停綴。玄宗嘉之﹐以寶牀方丈賜食於前﹐禦手和羹﹐徳音褒美。褐衣恩遇﹐前無比儔。遂直翰林﹐專掌密命。將處司言之任﹐多陪侍從之遊。他日泛白蓮池﹐公不在宴。皇歡旣洽﹐召公作序。時公已被酒於翰苑中﹐仍命髙將軍扶以登舟﹐優寵如是。旣而上疏請還舊山﹐玄宗甚愛其才﹐或慮乘醉出入省中﹐不能言溫室樹﹐恐掇後患﹐惜而遂之。公以爲千鈞之弩﹐一發不中﹐則當摧撞折牙而永息機用﹐安能效碌碌者蘇而復上哉﹗脫屣軒冕﹐釋羈韁鎖﹐因肆情性﹐大放宇宙間。飲酒非嗜其酣樂﹐取其昏以自富﹔

作詩非事於文律﹐取其吟以自適。好神仙非慕其輕舉﹐將不可求之事求之。欲耗壯心﹐遺餘年也。在長安時﹐祕書監賀知章號公爲謫仙人。吟公《烏棲曲》﹐云此詩可以器鬼神矣。時人又以公及賀監﹑汝陽王﹑崔宗之﹑裴周南等八人爲酒中八仙。朝列賦謫仙歌百餘首。俄屬戎馬生郊﹐遠身海上﹐往來於斗牛之分﹐優遊沒身。偶乘扁舟﹐一日千里﹐或遇勝境﹐終年不移。長江遠山﹐一泉一石﹐無往而不自得也。晚歲渡牛渚磯﹐至姑熟﹐悅謝家靑山﹐有終焉之志。盤桓利居﹐竟卒於此。其生也﹐聖朝之髙士﹗其往也﹐當塗之旅人。代宗之初﹐搜羅俊逸﹐拜公左拾遺。制下於彤庭﹐禮絳於玄壤。生不及祿﹐歿而稱官﹐嗚呼命歟﹗傳正生唐代﹐甲子相懸。常於先大夫文字中見與公有潯陽夜宴詩﹐則知與公有通家之舊。早於人間得公遺篇逸句﹐吟詠在口。無何叨蒙恩獎﹐廉問宣﹑池。按圖得公之墳墓﹐在當塗邑。因令禁樵采﹐備灑掃﹐訪公之子孫﹐故申慰薦。凡三四年﹐乃獲孫女二人﹐一乃陳雲之室﹐一乃劉勸妻﹐皆編戶�也。因召至郡庭﹐相見與語﹐衣服村落﹐形容朴野﹐而進退閒雅﹐應對詳諦﹐且祖徳如在﹐儒風宛然。問其所以﹐則曰﹕父伯禽以貞元八年不祿而卒﹐有兄一人﹐出遊一十二年﹐不知所在。父存無官﹐父歿爲民﹐有兄不相保﹐爲天下之窮人。無桑以自蠶﹐非不知機杼﹔無田以自力﹐非不知稼穡。況婦人不任﹐布裙糲食﹐何所仰給﹖儷於農夫﹐救死而已。久不敢聞於縣官﹐懼辱祖考。鄕閭逼迫﹐忍恥來告。言訖淚下﹐余亦對之泫然。因云﹕先祖志在靑山﹐遺言宅兆﹐頃屬多故﹐殯於龍山東麓﹐地近而非本意。墳髙三尺﹐日益摧圯﹐力且不及﹐知如之何。聞之憫然。將遂其請。因當塗令諸葛縱會計在州﹐得諭其事。縱亦好事者﹐學爲歌詩﹐樂聞其語。便道還縣﹐躬相地形﹐卜新宅於靑山之陽﹐以元和十二年正月二十三日遷神於此。遂公之志也。西去舊墳六里﹐抵驛路三百步。北倚謝公山﹐卽靑山也。天寶十二載敕攺名焉。因告二女﹐將攺適於士族。皆曰﹕夫妻之道命也﹐亦分也﹐在孤窮旣失身於下俚﹐仗威力乃求援於他巫。生縱偸安﹐死何面目見大父於地下﹖欲敗其類﹐所不忍聞。余亦嘉之﹐不奪其志﹐復井稅免徭役而已。今士大夫之葬必志於墓﹐有勛庸道徳之家﹐兼樹碑於道。餘才術貧虛﹐不能兩致。今作新墓銘﹐輒刊二石﹐一置於泉扃﹐一表於道﹝一作通﹞路。亦峴首漢川之義也。庶芳聲之不泯焉。文集二十卷﹐或得之於時之文士﹐或得之於宗族﹐編輯斷簡﹐以行於代。銘曰﹕

嵩嶽降神﹐是生輔臣。蓬萊遣眞﹐斯爲逸人。晉有七賢﹐唐稱八仙。應彼星象﹐惟公一焉。晦以�蘗﹐暢於文篇。萬象奔走乎筆端﹐萬慮泯滅於樽前。臥必酒甕﹐行惟酒船。吟風詠月﹐席地幕天。但貴乎適其所適﹐不知夫所以然而然。至今尙疑其醉在千日﹐寧審乎壽終百年﹐謝家山兮李公墓﹐異代詩流同此路。舊墳卑庳風雨侵﹐新宅爽塏松柏林。故鄕萬里無嗣﹐二女從民永於此。猗歟琢石爲二碑﹐一藏幽隧一臨岐。岸深谷髙變化時﹐一存一毀各不虧。

翰林學士李公墓碑前守祕書省校書郎

裴敬

李翰林名白﹐字太白﹐以詩著名﹐召入翰林。世稱才名﹐占得翰林﹐他人不復爭先。其後以協從得罪﹐旣免﹐遂放浪江南﹐死宣城﹐葬當塗靑山下。李陽冰序詩集﹐粗具行止。敬嘗遊江表﹐過其墓下﹐愛其才﹐壯其气﹐味其嗜酒﹐知其取適﹐作碑於墓。且曰﹕先生得天地耶﹗不然﹐何異於常之人耶﹗或曰﹕太白之精下降﹐故字太白﹐故賀監號爲謫仙﹐不其然乎﹗故爲詩格髙旨遠﹐若在天上物外﹐神仙會集﹐去行鶴駕﹐想見飄然之狀。視塵中屑屑米粒﹐虫睫紛擾﹐菌蠢羈絆蹂躪之比。又嘗有知鑑﹐客並州﹐識郭汾陽於行伍間﹐爲免脫其刑責而獎重之。後汾陽以功成官爵請贖翰林﹐上許之﹐因免誅。其報也。又常以許劍舞裴將軍﹐予曾叔祖也。嘗投書曰﹕如白願出將軍門下。其文髙﹐其气雄。世稀其本﹐懼失其傳﹐故序傳之。大和初﹐文宗皇帝命翰林學士爲三絕贊﹐公之詩歌與將軍劍舞洎張旭長史艸書爲三絕。夫天付上才﹐必同靈气。賢傑相投﹐龍虎兩合﹐可爲知者言﹐非常人所知也。夫古以名徳稱﹐占其官

謚者甚希。前以詩稱者﹐若謝吏部﹑何水部﹑陶彭澤﹑鮑參軍之類。唐朝以詩稱﹐若王江寧﹑宋考蘇﹑韋蘇州﹑王右丞﹑杜員外之類。以文稱者﹐若陳拾遺﹑蘇司業﹑元容州﹑蕭蘇曹﹑韓吏部之類。以徳行稱者﹐元魯山﹑陽道州。以直稱者﹐魏文貞﹑狄梁公。以忠烈稱者﹐顏魯公﹑段太尉。以武稱者﹐李衛公﹑英公。以學行文翰俱稱者﹐虞祕監。唐之得人﹐於斯爲盛。翰林其以詩稱之一也。予嘗過當塗﹐訪翰林舊宅﹐又於浮圖寺化城之僧得翰林自寫《訪賀監不遇》詩云「貢山無賀老﹐卻棹酒船回。」味之不足﹐重之爲寶﹐用獻知者。又於歷陽郡得翰林《與劉尊師書》一紙﹐思髙筆逸。又嘗遊上元蔣山寺﹐見翰林贊志公雲﹕水中之月﹐了不可取﹐刀齊尺量﹐扇迷陳語。文簡事備﹐誠爲作者﹐附於此云。會昌三年二月中﹐敬自淠水艸堂南遊江左﹐過公墓下﹐四過靑山﹐兩發塗口﹐徘徊不忍去﹐與前濮州鄄城縣尉李劭同以公服拜其墓﹐問其墓左人畢元宥﹐實備灑掃畱縣帛具酒饌祭公。知公無孫﹐有孫女二人﹐一娶劉勸﹐皆農夫也。且曰二孫女不拜墓已五六年矣﹐因告邑宰李君都傑﹐請免畢元宥力役﹐俾專灑掃事。嘻﹗享名甚髙﹐後事何薄﹖謝公舊井﹐新墓角落。靑山白雲﹐共爲蕭索。巨竹拱木﹐如公卓犖。天長地久﹐其名不朽。此爲祭文﹐寫授元宥。又爲碑曰﹕貴盡皆然﹐名存則難。故予重名不重官﹐作李翰林碑十五字而已。

卷二煢齋歌詩五十九首古風五十九首

大雅久不作﹐吾衰竟誰陳﹖王風委蔓艸﹐戰國多荊榛。龍虎相啖食﹐兵戈逮狂秦。正聲何微茫﹐哀怨起騷人。揚馬激頹波﹐開流蕩無垠。廢興𨿽萬變﹐憲章亦已淪。自從一作蹉跎建安來﹐綺麗不足珍。聖代復元古﹐垂衣貴淸眞。羣才屬休明﹐乘運共躍鱗。文質相炳煥﹐眾星羅秋旻。我志在刪述﹐垂輝映千春。希聖如有立﹐絕筆於獲麟。

蟾蜍薄太淸﹐蝕此瑤臺月。圓光虧中天﹐金魄遂淪沒。螮蝀入紫微﹐大明夷朝暉。浮雲隔兩曜﹐萬象昏陰霏。蕭蕭長門宮﹐昔是今已非。桂蠹花不實﹐天霜下嚴威。沈嘆終永夕﹐感我涕沾衣。

秦皇掃六合﹐虎視何雄哉。飛劍決浮雲﹐諸侯盡西來。明斷自天啟﹐大略駕羣才。收兵鑄金人﹐函谷正東開。銘功會稽嶺﹐騁望瑯琊臺。刑徒七十萬﹐起土驪山隈。尙采不死藥﹐茫然使心一作人哀。連弩射海魚﹐長鯨正崔嵬。額鼻象五嶽﹐揚波噴云雷。鬐鬣蔽靑天﹐何由睹蓬萊﹖徐巿載秦女﹐樓船幾時回。但見三泉下﹐金棺葬寒灰。

鳳飛九千仞﹐五章備彩珍。銜書且虛歸﹐空入周與秦。橫絕歷四海﹐所居未得鄰。吾營紫河車﹐千載落風塵。藥物祕海嶽﹐采鉛靑溪濱。時登大樓山﹐舉手望仙眞。羽駕滅去影﹐飆車絕回輪。尙恐丹液遲﹐志願不及申。徒霜鏡中發﹐羞彼鶴上人。桃李何處開﹐此花非我春。惟應淸都境﹐長與韓眾親。

太白何蒼蒼﹐星辰上森列。去天三百里﹐邈爾與世絕。中有綠發翁﹐披云一作千春臥松雪。不笑亦不語﹐冥棲在巖穴。我來逢眞人﹐長跪問寶訣。粲然啟玉齒﹐授以煉藥說。銘骨傳其語﹐竦身已電滅。仰望不可及﹐蒼然五情熱。吾將營丹砂﹐永與世人別。

代馬不思越﹐越禽不戀燕。情性有所習﹐土風固其然。昔別雁門關﹐今戍龍庭前。驚沙亂海日﹐飛雪迷胡天。蟣虱生虎鶡﹐心魂逐旌旃。苦戰功不賞﹐忠誠難可宣。誰憐李飛將﹐白首沒三邊﹖

客有鶴上仙﹐飛飛淩太淸。仙人綠云上﹐自道安期名。兩兩白玉童﹐雙吹紫鸞笙。去影忽不見﹐回風送天聲。舉首遠望之一作我欲一問之﹐飄然若流星。願餐金光艸﹐壽與天齊傾。

咸陽二三月﹐宮柳黃金枝。綠幘誰家子﹐賣珠輕薄兒。日暮醉酒歸﹐白馬驕且馳。意气人所仰﹐冶遊方及時。子云不曉事﹐晚獻長楊辭。賦達身已老﹐艸玄鬢若絲。投閣良可嘆﹐但爲此輩嗤。

莊周夢胡蝶﹐胡蝶爲莊周。一體更變易﹐萬事良悠悠。乃一作那知蓬萊水﹐復作淸淺流。靑門種瓜人﹐舊日東陵侯。富貴故如此﹐營營何所求。

齊有倜儻生﹐魯連特髙妙。明月出海底﹐一朝開光曜。卻秦振英聲﹐後世仰末照。意輕千金贈﹐顧向平原笑。吾亦澹蕩人﹐拂衣可同調。

黃河走東溟﹐白日落西海。逝川與流光﹐飄忽不相待。春容捨我去﹐秋發已衰攺。人生非寒松﹐年貌一作顏色豈長在﹖吾當乘雲螭﹐吸景駐光彩一作誰能學天飛﹐三秀與君采。

松柏本孤直﹐難爲桃李顏。昭昭嚴子陵﹐垂釣滄波間。身將客星隱﹐心與浮雲閒。長揖萬乘君﹐還歸富春山。淸風灑六合﹐邈然不可攀。使我長嘆息﹐冥棲巖石間。

君平旣棄世﹐世亦棄君平。觀變窮太易﹐探元一作玄化羣生。寂寞綴道論眞道﹐空簾閉幽情一作淸。騶虞不虛來﹐鸑鷟有時鳴。安知天漢上﹐白日懸髙名。海客去已久﹐誰人一作能測沈冥﹖

胡關饒風沙﹐蕭索一作颯竟終古。木落秋艸黃﹐登髙望戎虜。荒城空大漠﹐邊邑無遺堵。白骨橫千霜﹐嵯峨蔽榛莽。借問誰淩虐﹖天驕毒威武。赫怒我聖皇﹐勞師事鼙鼓。陽和變殺气﹐發卒騷中土。三十六萬人﹐哀哀淚如雨。且悲就行役﹐安得營農圃﹖不見徵戍兒﹐豈知關山苦。李牧今不在﹐邊人飼豺虎。

燕昭延郭隗﹐遂築黃金臺。劇辛方趙至一作往﹐鄒衍復齊來。柰何靑雲士﹐棄我如塵埃﹗珠玉買歌笑﹐糟糠養賢才。方知黃鶴舉﹐千里獨徘徊。

寶劍雙蛟龍﹐雪花照芙蓉。精光射天地﹐雷騰不可衝。一去別金匣﹐飛沈失相從。風胡滅已久﹐所以潛其鋒。吳水深萬丈﹐楚山邈千重。雌雄終不隔﹐神物會當逢。

金華牧羊兒﹐乃是紫煙客。我願從之遊﹐未去發已白。不知繁華一作朱顏子﹐擾擾何所迫。昆山采瓊蕊﹐可以煉精魄。

天津三月時﹐千門桃與李。朝爲斷腸花﹐暮逐東流水。前水復後水﹐古今相續流。新一作今人非舊人﹐年年橋上游。雞鳴海色動﹐謁帝羅公侯。月落西上陽一作上陽西﹐餘輝半城樓。衣冠照云日﹐朝下散皇州。鞍馬如飛龍﹐黃金絡馬頭。行人皆辟易﹐志气橫嵩丘。入門上髙堂﹐列鼎錯珍羞。香風引趙舞﹐淸管隨齊謳。七十紫鴛鴦﹐雙雙戲庭幽。行樂爭晝夜﹐自言度千秋。功成身不退﹐自古多愆尢。黃犬空嘆息﹐綠珠成釁仇。何如鴟夷子﹐散發棹一作弄扁舟﹖

西嶽一作上蓮花山﹐迢迢見明星。素手把芙蓉﹐虛步躡太淸。霓裳曳廣帶﹐飄拂升天行。邀我登雲臺﹐髙揖衛叔卿。恍恍與之去﹐駕鴻淩紫冥。俯視洛陽川﹐茫茫走胡兵。流血塗野艸﹐豺狼盡冠纓。

昔我遊齊都﹐登華不注峯。玆山何峻秀﹖綠翠如芙蓉。蕭颯古仙人﹐了知是赤松。借予一白鹿﹐自挾兩靑龍。含笑淩倒景﹐欣然願相從。

泣與親友別﹐欲語再三咽。勗君靑松心﹐努力保霜雪。世路多險艱﹐白日欺紅顏。分手各千里﹐去去何時還﹖

在世復幾時﹖倏如飄風度。空聞紫金經`﹐白首愁相誤。撫己忽自笑﹐沈吟爲誰故。名利徒煎熬﹐安得閒餘步。終畱赤玉舄﹐東上蓬山一作萊路。秦帝如我求﹐蒼蒼但煙霧。

郢客吟白雪﹐遺響飛靑天。徒勞歌此曲﹐舉世誰爲傳﹖試爲巴人唱﹐和者乃數千。吞聲何足道﹖嘆息空淒然。

秦水別隴首﹐幽咽多悲聲。胡馬顧朔雪﹐躞蹀長嘶鳴。感物動我心﹐緬然含歸情。昔視秋蛾飛﹐今見春蠶生。裊裊桑枯一作結葉﹐萋萋柳垂榮。急節謝流水﹐羈心搖懸旌。揮涕且復去﹐惻愴何時平﹖

秋露白如玉﹐團團下庭綠。我行忽見之﹐寒早悲歲促。人生鳥過目﹐胡乃自結束。景公一何愚﹐牛山淚相續。物苦不知足﹐登一作得隴又望蜀。人心若波瀾﹐世路有一作多屈曲。三萬六千日﹐夜夜當秉燭。

大車揚飛塵﹐亭午暗阡陌。中貴多黃金﹐連雲開甲宅。路逢鬥鷄者﹐冠蓋何輝赫。鼻息幹虹蜺﹐行人皆怵惕。世無洗耳翁﹐誰知堯與跖﹗

世道日交喪﹐澆風散淳源。不采芳桂枝﹐反棲惡木根。所以桃李樹﹐吐花竟不言。大運有興沒﹐羣動爭飛奔。歸來廣成子﹐去入無窮門。

碧荷生幽泉﹐朝日艷且鮮。秋花冒綠水﹐密葉羅靑煙。秀色空絕世﹐馨香竟誰傳。坐看飛霜滿﹐凋此紅芳年。結根未得所﹐願托華池邊。

燕趙有秀色﹐綺樓靑雲端。眉目艷皎月﹐一笑傾城歡。常恐碧艸晚﹐坐泣秋風寒。纖手怨玉琴﹐淸晨起長嘆。焉得偶君子﹐共乘雙飛鸞﹖

容顏若飛電﹐時景如飄風。艸綠霜已白﹐日西月復東。華鬢不耐秋﹐颯然成衰蓬。古來賢聖人﹐一一誰成功﹖君子變猿鶴﹐小人爲沙虫。不及廣成子﹐乘雲駕輕鴻。

三季分戰國﹐七雄成亂麻。王風`何怨怒﹐世道終紛拏。至人洞玄象﹐髙舉淩紫霞。仲尼亦一作欲浮海﹐吾祖之流沙。聖賢共淪沒﹐臨歧胡咄嗟﹖

玄風變太古﹐道喪無時還。擾擾季葉一作市斤人﹐雞鳴趨四關。但識金馬門﹐誰一作距知蓬萊山﹖白首死羅綺﹐笑歌無休一作時閒。綠酒哂丹液﹐靑娥凋素顏。大儒揮金椎﹐琢之一作發冢詩禮間。蒼蒼三株樹﹐冥目焉能攀﹖

鄭客西入關﹐行行未能已。白馬華山君﹐相逢平原裏。璧遺鎬池君﹐明年祖龍死。秦人相謂曰「吾屬可去矣」﹗一往桃花源﹐千春隔流水。

蓐收肅金气﹐西陸弦海月。秋蟬號階軒﹐感物憂不歇。良辰竟何許﹖大運有淪忽。天寒悲風生﹐夜久眾星沒。惻惻不忍言﹐哀歌逮明發。

北溟有巨魚﹐身長數千里。仰噴三山雪﹐橫吞百川水。憑陵隨海運﹐燀赫因風起。吾觀摩天飛﹐九萬方未已。

羽檄如流星﹐虎符合專城。喧呼救邊急﹐羣鳥皆夜鳴。白日曜紫微﹐三公運權衡。天地皆得一﹐澹然四海淸。借問此何爲﹖答言楚徵兵一作徵楚兵。渡瀘及五月﹐將赴雲南徵。怯卒非戰士﹐炎方難遠行。長號別嚴親﹐日月慘光晶。泣盡繼以血﹐心摧兩無聲。困獸當猛虎﹐窮魚餌奔鯨。千去不一回﹐投軀豈全生﹗如何舞干戚﹐一使有苗平﹖

醜女來效顰﹐還家驚四鄰。壽陵失本步﹐笑殺邯鄲人。一曲一作東西斐然子﹐雕虫喪天眞。棘刺造沐猴﹐三年費精神。功成無所用﹐楚楚且華一作榮身。《大雅》思文王﹐《頌》聲久崩淪。安得郢中質﹐一揮成斧斤一作承風一運斤﹖

抱玉入楚國﹐見疑古所聞。良寶終見棄﹐徒勞三獻君。直木忌先伐﹐芳蘭哀自焚。盈滿天所損﹐沈冥道爲羣。東海沈碧水一作流﹐西關乘紫雲。魯連及柱史﹐可以躡淸芬。

燕臣昔慟哭﹐五月飛秋霜。庶女號蒼天﹐震風擊齊堂。精誠有所感﹐造化爲悲傷。而我竟何辜﹐遠身金殿傍。浮雲蔽紫闥﹐白日難回光。羣沙穢明珠﹐眾艸淩孤芳。古來共嘆息﹐流淚空沾裳。

孤蘭生幽園﹐眾艸共蕪沒。𨿽照陽春暉﹐復悲髙秋月。飛霜早淅瀝﹐綠艷恐休歇。若無淸風吹﹐香气爲誰發﹖

登髙望四海﹐天地何漫漫。霜被羣物秋﹐風飄大荒寒。榮華東流水﹐萬事皆波瀾。白日掩䢐輝﹐浮雲無定端。梧桐巢燕雀﹐枳棘棲鴛鸞。且復歸去來﹐劍歌行路難。

鳳饑不啄一作食粟﹐所食惟瑯玕。焉能與羣雞﹐蹙一作刺促爭一餐。朝鳴昆丘樹﹐夕飲砥柱湍。歸飛海路遠﹐獨宿天霜寒。幸遇王子晉﹐結交靑雲端。懷恩未得報﹐感別空長嘆。

朝弄紫泥海一作朝駕碧鸞車﹐夕披丹霞裳。揮手折若木﹐拂此西日光。云臥一作舉遊八極﹐玉顏已千霜。飄飄入無倪﹐稽首祈上皇。呼我遊太素﹐玉杯賜瓊漿。一餐歷萬歲﹐何用還故鄕﹖永隨長風去﹐天外恣飄揚。

搖裔雙白鷗﹐鳴飛滄江流。宜與海人狎﹐豈伊云鶴儔﹖寄形宿沙月﹐沿芳戲春洲。吾亦洗心者﹐忘機從爾遊。

周穆八荒意﹐漢皇萬乘尊。淫樂心不極﹐雄豪安足論。西海宴王母﹐北宮邀上元。瑤水聞遺歌﹐玉懷竟空言。靈迹成蔓艸﹐徒悲千載魂。

綠蘿紛葳蕤﹐繚繞松柏枝。艸木有所托﹐歲寒尙不移。柰何夭桃色﹐坐嘆葑菲詩。玉顏艷紅彩﹐云發非素絲。君子恩已畢﹐賤妾將何爲﹖

八荒馳驚飆﹐萬物盡凋落。浮雲蔽頹陽﹐洪波振大壑。龍鳳脫罔罟﹐飄搖將安托﹖去去乘白駒﹐空山詠場藿。

一百四十年﹐國容何赫然﹗隱隱五鳳樓﹐峨峨橫三川。王侯象星月﹐賓客如雲煙。鬥鷄金宮一作城裏﹐蹴踘瑤臺邊。舉動搖白日﹐指揮回靑天。當途何翕忽﹐失路長棄捐。獨有揚執戟﹐閉關艸太玄。

桃花開東園﹐含笑誇白日。偶蒙東風榮﹐生此艷陽質。豈無佳人色﹐但恐花不實。宛轉龍火飛﹐零落早相失。詎知南山松﹐獨立自蕭飋﹖

秦皇按寶劍﹐赫怒震威神。逐日巡海右﹐驅石駕滄津。徵卒空九宇﹐作橋傷萬人。但求蓬島藥﹐豈思農鳸春﹖力盡功不贍﹐千載爲悲辛。

美人出南國﹐灼灼芙蓉姿。皓齒終不發﹐芳心空自持。由來紫宮女﹐共妒靑蛾眉。歸去瀟湘沚﹐沈吟何足悲﹖

宋國梧臺東﹐野人得燕石。誇作天下珍﹐卻哂趙王璧。趙璧無緇燐﹐燕石非貞眞。流俗多錯誤﹐豈知玉與瑉﹖

殷後亂天紀﹐楚懷亦已昏。夷羊滿中野﹐菉葹盈髙門。比干諫而死﹐屈平竄湘源。虎口何婉孌﹖女媭空嬋媛。彭咸久淪沒﹐此意與誰論﹖

靑春流驚湍﹐朱明一作火驟回薄。不忍看秋蓬﹐飄揚竟何托。光風滅蘭蕙﹐白露灑葵藿。美人不我期﹐艸木日零落。

戰國何紛紛﹗兵戈亂浮雲。趙倚兩虎鬥﹐晉爲六卿分。姦臣欲竊位﹐樹黨自相羣。果然田成子﹐一旦殺齊君。

倚劍登髙臺﹐悠悠送春目。蒼榛蔽層丘﹐瓊艸隱深谷。鳳鳥鳴西海﹐欲集無珍木。鸒斯得匹一作所居﹐蒿下盈萬族。晉風日已頹﹐窮途方慟哭。

齊瑟彈一作揮東吟﹐秦弦弄西音。慷慨動顏魄﹐使人成荒淫。彼美佞邪子﹐婉孌來相尋。一笑雙白璧﹐再歌千黃金。珍色不貴道﹐詎惜飛光沈。安識紫霞客﹐瑤臺鳴玉一作素琴。

越客采明珠﹐提攜出南隅。淸輝照海月﹐美價傾鴻一作皇都。獻君君按劍﹐懷寶空長吁。魚目復相哂﹐寸心增煩紆。

羽族稟萬化﹐小大各有依。周周亦何辜﹖六翮掩不揮。願銜眾禽翼﹐一向黃河飛。飛者莫我顧﹐嘆息將安歸﹖

我到巫山渚﹐尋古登陽臺。天空彩雲滅﹐地遠淸風來。神女去已久﹐襄王安在哉﹗荒淫竟淪替﹐樵牧徒悲哀。

惻惻泣路歧﹐哀哀悲素絲。路歧有南北﹐素絲無一作有變移。萬事固如此﹐人生無定期。田竇相傾奪﹐賓客互盈虧。世途多翻覆﹐交道方嶮巇。《谷風》刺輕薄﹐交道方險峨。鬥酒彊然諾﹐寸心終自疑。張陳竟火滅﹐蕭朱亦星離。眾鳥集榮柯﹐窮魚守枯池。嗟嗟失權客﹐勤問何所規。

李太白全集卷三煢齋歌詩三十一首樂府一

○遠別離

遠別離﹐古有皇英之二女﹐乃在洞庭之南﹐瀟湘之浦。海水直下萬里深﹐誰人不言此離苦﹖日慘慘兮云冥冥﹐猩猩啼煙兮鬼嘯雨。我縱言之將何補﹖皇穹竊恐不照余之忠誠。云憑憑兮欲吼怒﹐堯舜當之亦禪禹。君失臣兮龍爲魚﹐權歸臣兮鼠變虎。或言堯幽囚﹐舜野死﹐九疑聯綿皆相似﹐重瞳孤墳竟何是﹖帝子泣兮綠雲間﹐隨風波兮去無還。慟哭兮遠望﹐見蒼梧之深山。蒼梧山崩湘水絕﹐竹上之淚乃可滅。

○公無渡河

黃河西來決昆侖﹐咆哮萬里觸龍門。波滔天﹐堯咨嗟。大禹理百川﹐兒啼不窺家。殺湍湮洪水﹐九州始蠶麻。其害乃去﹐茫然風沙。被髮之叟狂而癡﹐淸晨徑一作臨流欲奚爲﹖旁人不惜妻止之﹐公無渡河苦渡之。虎可搏﹐河難憑﹐公果溺死流海湄。有長鯨白齒若雪山﹐公乎公乎掛罥於其間﹐箜篌所悲竟不還。

○蜀道難

噫吁戲危乎髙哉﹐蜀道之難難於上靑天﹗蠶叢及魚鳧﹐開國何茫然。爾來四萬八千歲﹐不一作乃與秦塞通人煙。西當太白有鳥道﹐何一作可以橫絕峨眉顚。地崩山摧壯士死﹐然後天梯石棧方一作相鉤連。上有六龍回日之髙標一作橫河斷海之浮雲﹐下有衝波逆折之回川。黃鶴之飛尙不得一作過﹐猿猱欲度愁攀緣一作牽。靑泥何盤盤﹐百步九折縈巖巒。捫參歷井仰脇息﹐以手撫膺坐長嘆。問君西遊何時還﹖畏途巉巖不可攀。但見悲鳥號古木﹐雄飛雌從繞林間。又聞子規啼夜月﹐愁空山。蜀道之難難於上靑天﹐使人聽此凋朱顏﹗連峯去天不盈尺一作入煙幾千尺﹐枯松倒掛倚絕壁。飛湍瀑流爭喧豗﹐砯崖轉石萬壑雷。其險也如此﹐嗟爾遠道之人胡爲乎來哉。劍閣崢嶸而崔嵬﹐一夫當關﹐萬人一作夫莫開。所守或匪親一作人﹐化爲狼與豺。朝避猛虎﹐夕避長蛇。磨牙吮血﹐殺人如麻。錦城𨿽云樂﹐不如早還家。蜀道之難難於上靑天﹐側身西望長咨嗟一作另人嗟。

○梁甫吟

長嘯《梁甫吟》﹐何時見陽春。君不見朝歌屠叟辭棘津﹐八十西來釣渭濱。寧羞白髮照淸水﹐逢時壯一作吐气思經綸。廣張三千六百釣﹐風期暗與文王親。大賢虎變愚不測﹐當年頗似尋常人。君不見髙陽酒徒起艸中﹐長揖山東隆準公。入門不拜騁雄辯﹐兩女輟洗來趨風。東下齊城七十二﹐指揮楚漢如旋蓬。狂客落魄尙如此﹐何況壯士當羣雄﹗我欲攀龍見明主﹐雷公砰訇震天鼓。帝傍投壺多玉女﹐三時大笑開電光。倏爍晦冥起風雨﹐閶闔九門不可通。以額扣關閽者怒﹐白日不照吾精誠﹐杞國無事憂天傾。猰貐磨牙競人肉﹐騶虞不折生艸莖。手接飛猱搏雕虎﹐側足焦原未言苦。智者可捲愚者豪﹐世人見我輕鴻毛。力排南山三壯士﹐齊相殺之費二桃。吳楚弄兵無劇孟﹐亞夫咍爾爲徒勞。《梁甫吟》﹐梁甫吟﹐聲正悲。張公兩龍劍﹐神物合有時。風雲感會起屠釣﹐大人zj屼當安之。

○烏夜啼

黃雲城邊烏欲棲﹐歸飛啞啞枝上啼。機中織錦秦川女一作閨中織婦秦家女﹐碧紗如煙隔窗語。停梭悵然一作望憶遠人﹐獨宿孤房淚如雨一作停梳向人問故夫﹐知在關西淚如雨。

○烏棲曲

姑蘇臺上烏棲時﹐吳王宮裏醉西施。吳歌楚舞歡未畢﹐靑山欲銜半邊日。銀箭金壺一作金壺丁丁漏水多﹐起看秋月墜江波。東方漸髙柰樂何一作爾何﹗

○戰城南

去年戰桑幹源﹐今年戰蔥河道。洗兵條支海上波﹐放馬天山雪中艸。萬里長徵戰﹐三軍盡衰老。匈奴以殺戮爲耕作﹐古來惟見白骨黃沙田。秦家築城避胡處﹐漢家還有烽火然。烽火然不息﹐徵戰一作長徵無已時。野戰格鬥死﹐敗馬號鳴向天悲。烏鳶啄人腸﹐銜飛上掛枯樹枝一作上枯枝。士卒塗艸莽﹐將軍空爾爲。乃知兵者是凶器﹐聖人一作君不得已而用之。

○將進酒

一作惜空樽酒

君不見黃河之水天上來﹐奔流到海不復回﹗君不見髙堂明鏡悲白髮﹐朝如靑絲暮成雪﹗人生得意須盡歡﹐莫使金樽空對月。天生我材必有用一作開﹐千一作黃金散盡還復來。烹羊宰牛且爲樂﹐會須一飲三百杯。岑夫子﹐丹丘生﹐將進酒﹐君莫停。與君歌一曲﹐請君爲我側耳聽。鐘鼓饌玉不足貴﹐但願長醉不願醒。古來聖賢皆寂寞一作死盡﹐惟有飲者畱其名。陳王昔時宴平樂﹐斗酒十千恣歡謔。主人何爲言少錢﹐徑須沽取對君酌一作且須沽酒共君酌。五花馬﹐千金裘﹐呼兒將出換美酒﹐與爾同銷萬古愁。

○行行遊且獵篇

邊城兒﹐生年不讀一字書﹐但將遊獵誇輕趫。胡馬秋肥宜白艸﹐騎來躡影何矜驕一作可憐驕。金鞭拂雪揮鳴鞘﹐半酣呼鷹出遠郊。弓彎一作彎弧滿月不虛發﹐雙鶬迸落連飛髇。海邊觀者皆辟易﹐猛气英風振沙磧。儒生不及遊俠人﹐白首下帷復何益﹖

○飛龍引二首

黃帝鑄鼎於荊山﹐煉丹砂。丹砂成黃金﹐騎龍飛上太淸家。云愁海思令人嗟﹐宮中彩女顏如花。飄然揮手淩紫霞﹐從風縱體登鑾一作鸞車。登鸞車﹐侍軒轅﹔遨遊靑天中﹐其樂不可言。

鼎湖流水淸且閒﹐軒轅去時有弓劍﹐古人傳道畱其間。後宮嬋娟多花顏﹐乘鸞飛煙亦不還﹐騎龍攀天造天關。造天關﹐聞天語﹐長云河車載玉女。載玉女﹐過紫皇﹐紫皇乃賜白兔所搗之藥方﹐後天而老凋三光。下視瑤池見王母﹐蛾眉蕭颯如秋霜。

○天馬歌

天馬來出月支窟﹐背爲虎文龍翼骨。嘶靑雲﹐振綠發﹐蘭筋權奇走滅沒。騰昆侖﹐歷西極﹐四足無一蹶。雞鳴刷燕晡秣越﹐神行電邁躡慌惚。天馬呼﹐飛龍一作黃趨﹐目明長庚臆雙鳧。尾如流星首渴烏﹐口噴紅光汗溝朱。曾陪時龍躡天衢﹐羈金絡月照皇一作皇都。逸气稜稜淩九區﹐白璧如山誰敢沽。回頭笑紫燕﹐但覺爾輩愚。天馬奔﹐戀君軒﹐駷躍驚矯浮雲翻。萬里足躑躅﹐遙瞻閶闔門。不逢寒風子﹐誰采逸景孫﹖白雲在靑天﹐丘陵遠崔嵬。鹽車上峻阪﹐倒行逆施畏日晚。伯樂翦拂中道遺﹐少盡其力老棄之。願逢田子方﹐惻然爲我思一作悲。𨿽有玉山禾﹐不能療苦饑。嚴霜五月凋桂枝﹐伏櫪銜冤摧兩眉。請君贖獻穆天子﹐猶堪弄影舞瑤池。

○行路難三首

金樽淸酒斗十千﹐玉盤珍羞直萬錢。停杯投箸不能食﹐拔劍四顧心茫然。欲渡黃河冰塞川﹐將登太行雪暗天一作滿山。閒來垂釣坐一作碧溪上﹐忽復乘舟夢日邊。行路難﹐行路難﹐多歧路﹐今安在﹖長風破浪會有時﹐直掛雲帆濟滄海。

大道如靑天﹐我獨不得出。羞逐長安社中兒﹐赤雞白狗一作雉賭梨栗。彈劍作歌奏苦聲﹐曳裾王門不稱情。淮陰市井笑韓信﹐漢朝公卿忌賈生。君不見昔時燕家重郭隗﹐擁篲折節無嫌猜。劇辛樂毅感恩分﹐輸肝剖膽效英一作俊才。昭王白骨縈爛艸﹐誰人更掃黃金臺﹖行路難﹐歸去來﹗

有耳莫洗潁川水﹐有口莫食首陽蕨。含光混世貴無名﹐何用孤髙比雲月。吾觀自古賢達人﹐功成不退皆殞身。子胥旣棄吳江上﹐屈原終投湘水濱。陸機雄才豈自保﹐李斯稅駕苦不早。華亭鶴唳詎可聞﹐上蔡蒼鷹何足道。君不見吳中張翰稱一作眞達生﹐秋風忽憶江東行。且樂生前一杯酒﹐何須身後千載名﹗

○長相思

長相思﹐在長安。絡緯秋啼金井欄﹐微一作凝霜淒淒簟色寒。孤燈不明思欲絕﹐捲帷望月空長嘆﹐美人如花一作佳期迢迢隔云端。上有靑冥之長天﹐下有淥水之波瀾。天長路遠魂飛苦﹐夢魂不到關山難。長相思﹐摧心肝﹗

○上畱田行

行至上畱田﹐孤墳何崢嶸﹗積此萬古恨﹐春艸不復生。悲風四邊來﹐腸斷白楊聲。借問誰家地﹖埋沒蒿裏塋。古老向餘言﹐言是上畱田﹐蓬科馬鬣今已平。昔之弟死兄不葬﹐他人於此舉銘旌。一鳥死﹐百鳥鳴﹔一獸走﹐百獸驚。桓一作常山之禽別離苦﹐欲去回翔不能徵。田氏倉卒骨肉分﹐靑天白日摧紫荊。交柯之木本同形﹐東枝憔悴西枝榮。無心之物尙如此﹐參商胡乃尋天兵﹗孤竹延陵﹐讓國揚名。髙風緬邈﹐頹波激淸。尺布之謠﹐塞耳不能聽。

○春日行

深宮髙樓入紫淸﹐金作蛟龍盤繡楹一作秀作楹。佳人當窗弄白日﹐弦將手語彈鳴箏。春風吹落君王耳﹐此曲乃是《升天行》。因出天池泛蓬瀛﹐樓船蹙沓波浪驚。三千雙蛾獻歌笑﹐撾鐘考鼓宮殿傾﹐萬姓聚舞歌太平。我無爲﹐人自寧。三十六帝欲相迎﹐仙人飄翩下云輧。帝不去﹐畱鎬京。安能爲軒轅﹐獨往入窅冥。小臣拜獻南山壽﹐陛下萬古垂鴻名。

○前有一樽酒行二首

春風東來忽相過﹐金樽淥酒生微波。落花紛紛稍覺多﹐美人欲醉朱顏酡。靑軒桃李能幾何﹖流光欺人忽蹉跎。君起舞﹐日西一作將夕。當年意气不肯平﹐白髮如絲一作白首垂絲嘆何益。

琴奏龍門之綠桐﹐玉壺美酒淸若空。催弦拂柱與君飲﹐看朱成碧顏始紅一作眼白看杯顏色紅。胡姬貌如花﹐當壚笑春風。笑春風﹐舞羅衣﹐君今不醉將安歸﹖

○夜坐吟

冬夜夜寒覺夜長﹐沈吟久坐坐北堂。冰合井泉月入閨﹐金缸靑凝照悲啼。金缸滅﹐啼轉多。掩妾淚﹐聽君歌。歌有聲﹐妾有情。情聲合﹐兩無違。一語不入意﹐從君萬曲梁塵飛。

○野田黃雀行

遊莫逐炎洲翠﹐棲莫近吳宮燕。吳宮火起焚巢窠﹐炎洲逐翠遭网羅。蕭條兩翅蓬蒿下﹐縱有鷹鸇柰若一作爾何﹗

○箜篌謠

攀天莫登龍﹐走山莫騎虎。貴賤結交心不移﹐惟有嚴陵及光武。周公稱大聖﹐管蔡寧相容。漢謠一斗粟﹐不與淮南舂。兄弟尙路人一作行路﹐吾心安所從﹖他人方寸間﹐山海幾千重。輕言托朋友﹐對面九疑峯。開花必早落﹐桃李不如松。管鮑久已死﹐何人繼其蹤﹗

○雉朝飛

麥隴靑靑三月時﹐白雉朝飛挾兩雌。錦衣繡翼何離褷﹐犢牧采薪感之悲。春天和﹐白日暖。啄食飲泉勇气滿﹐爭雄鬥死繡頸斷。《雉子班》奏急管弦﹐傾心酒美盡玉碗。枯楊枯楊爾生稊﹐我獨七十而孤棲。彈弦寫恨意不盡﹐瞑目歸黃泥。

○上云樂

金天之西﹐白日所沒。康老胡雛﹐生彼月窟。巉巖容儀﹐戍削風骨。碧玉炅炅一作皎皎雙目瞳﹐黃金拳拳兩鬢紅。華蓋垂下睫﹐嵩嶽臨上唇。不睹詭譎貌﹐豈知造化神﹖大道是文康之嚴父﹐元气乃文康之老親。撫頂弄盤古﹐推車轉天輪。云見日月初生時﹐鑄冶火精與水銀。陽烏未出谷﹐顧兔半藏身。女媧戲黃土﹐團作愚下人。散在六合間﹐濛濛若沙塵。生死了不盡﹐誰明此胡是仙眞。西海栽若木﹐東溟植扶桑。別來幾多時﹖枝葉萬里長。中國有七聖﹐半路頹洪荒。陛下應運起﹐龍飛入咸陽。赤眉立盆子﹐白水興漢光。叱吒四海動﹐洪濤爲簸揚。舉足蹋紫微﹐天關自開張。老胡感至徳﹐東來進仙倡。五色師子﹐九苞鳳凰。是老胡雞犬﹐鳴舞飛帝鄕。淋漓颯沓﹐進退成行。能胡歌﹐獻漢酒。跪雙膝﹐立兩肘。散花指天舉素手。拜龍顏﹐獻聖壽。北斗戾﹐南山摧。天子九九八十一萬歲﹐長傾萬歲一作年杯。

○夷則格上白鳩拂舞辭

鏗鳴鐘﹐考朗鼓。歌《白鳩》﹐引拂舞。白鳩之白誰與鄰﹐霜衣雪襟誠可珍。含哺七子能平均。食不噎﹐性安一作可馴。首農政﹐鳴陽春。天子刻玉杖﹐鏤形賜耆人。白鷺一作鷹之白非純眞﹐外潔其色心匪仁。闕五徳﹐無司晨﹐胡爲啄我葭下之紫鱗。鷹鸇雕鶚﹐貪而好殺。鳳凰𨿽大聖﹐不願以爲臣。

○日出入行

日出東方隈﹐似從地底來。歷天又入海﹐六龍所捨安在哉。其始與終古不息﹐人非元气安得與之久裴徊。艸不謝榮於春風﹐木不怨落於秋天。誰揮鞭策驅四運﹐萬物興歇皆自然。羲和﹗羲和﹗汝奚汩沒於荒淫之波﹖魯陽何徳﹐駐景揮戈。逆道違天﹐矯誣實多。吾將囊括大塊﹐浩然與溟涬同科。

○胡無人

嚴風吹霜海艸凋﹐筋幹精堅胡馬驕。漢家戰士三十萬﹐將軍兼領一作誰者霍嫖姚。流星白羽腰間插﹐劍花秋蓮光出匣。天兵照雪下玉關﹐虜箭如沙射金甲。雲龍風虎盡一作晝交回﹐太白入月敵可摧。敵可摧﹐旄頭滅﹐履胡之腸涉胡血。懸胡靑天上﹐埋胡紫塞傍。胡無人﹐漢道昌。陛下之壽三千霜﹐但歌大風雲飛揚﹐安用猛土兮守四方。

○北風行

燭龍棲寒門﹐光曜猶旦開。日月照之不及此一作日月照之不及此﹖惟有北風號怒天上來。燕山雪花大如席﹐片片吹落軒轅臺。幽州思婦十二月﹐停歌罷笑雙蛾摧。倚門望行人﹐念君長城苦寒良可哀。別時提劍救邊去﹐遺此虎紋金鞞靫。中有一雙白羽箭﹐蜘蛛結网生塵埃。箭空在﹐人今戰死不復回。不忍見此物﹐焚之已成一作爲灰。黃河捧土尙可塞﹐北風雨雪恨難裁一作哉﹗

○俠客行

趙客縵胡纓﹐吳鉤霜雪明。銀鞍照白馬﹐颯沓如流星。十步殺一人﹐千里不畱行。事了拂衣去﹐深藏身與名。閒過信陵飲﹐脫劍膝前一作上橫。將炙啖朱亥﹐持觴勸侯嬴。三杯吐然諾﹐五嶽倒爲輕。眼花耳熱後﹐意气素霓生。救趙揮金槌﹐邯鄲先震驚。千秋二壯士﹐煊赫大梁城。縱死俠骨香﹐不慚世上英。誰能書閤下﹐白首《太玄經》。

○關山月

明月出天山﹐蒼茫雲海間。長風幾萬里﹐吹度玉門關。漢下白登道﹐胡窺靑海灣。由來徵戰地﹐不見有人還。戍客望邊色一作邑﹐思歸多苦顏。髙樓當此夜﹐嘆息未應閒一作還。

李太白全集卷四煢齋歌詩四十首樂府二

○獨漉篇

獨漉水中泥﹐水濁不見月。不見月尙可﹐水深行人沒。越鳥從南來﹐胡鷹亦北渡。我欲彎弓向天射﹐惜其中道失歸路。落葉別樹﹐飄零隨風。客無所托﹐悲與此同。羅幃舒捲﹐似有人開。明月直入﹐無心可猜。雄劍掛壁﹐時時龍鳴。不斷犀象﹐繡澀苔生。國恥未雪﹐何由成名。神鷹夢澤﹐不顧鴟鳶。爲君一擊﹐鵬摶九天。

○登髙丘而望遠

登髙丘﹐望遠海。六鰲骨已霜﹐三山流安在﹖扶桑半摧折﹐白日沈光彩。銀臺金闕如夢中﹐秦皇漢武空相待。精衛費木石﹐黿鼉無所憑。君不見驪山茂陵盡灰滅﹐牧羊之子來攀登。盜賊劫寶玉﹐精靈竟何能﹖窮兵黷武今如此﹐鼎湖飛龍安可乘﹖

○陽春歌

長安白日照春空﹐綠楊結煙垂一作垂裊風。披香殿前花始紅﹐流芳發色繡戶中。繡戶中﹐相經過。飛燕皇后輕身舞﹐紫宮夫人絕世歌。聖君三萬六千日﹐歲歲年年柰樂何﹗

○陽叛兒

君歌《楊叛兒》﹐妾勸新丰酒。何許最關人﹖烏啼白門柳。烏啼隱楊花﹐君醉畱妾家。博山鑪中沈香火﹐雙煙一气淩紫霞。

○雙燕離

雙燕復雙燕﹐雙飛令人羨。玉樓珠閣不獨棲﹐金窗繡戶長相見。柏梁失火去﹐因入吳王宮。吳宮又焚蕩﹐雛盡巢亦空。憔悴一身在﹐孀雌憶故雄。雙飛難再得﹐傷我寸心中。

○山人勸酒

蒼蒼雲松﹐落落綺皓。春風爾來爲阿誰﹖蝴蝶忽然滿芳艸。秀眉霜雪顏桃花﹐骨靑髓綠長美好。稱是秦時避世人﹐勸酒相歡不知老。各守麋鹿志﹐恥隨龍虎爭。欻起佐一作安太子﹐漢王乃復驚。顧謂戚夫人﹐彼翁羽翼成。歸來商山下﹐泛若云無情。舉觴酹巢由﹐洗耳何獨一作太淸。浩歌望嵩嶽﹐意气還一作遙相傾。

○於闐采花

於闐采花人﹐自言花相似。明妃一朝西入胡﹐胡中美女多羞死。乃知漢地多名姝﹐胡中無花可方比。丹靑能令醜者妍﹐無鹽翻在深宮裏。自古妒蛾眉﹐胡沙埋皓齒。

○鞠歌行

玉不自言如桃李﹐魚目笑之卞和恥。楚國靑蠅何太多﹖連城白璧遭讒毀。荊山長號泣血人﹐忠臣死爲刖足鬼。聽曲知寧戚﹐夷吾因小妻。秦穆五羊皮﹐買死百里奚。洗拂靑雲上﹐當時賤如泥。朝歌鼓刀叟﹐虎變磻溪中。一舉釣六合﹐遂荒營丘東。平生渭水曲﹐誰識一作數此老翁﹖柰何今之人﹐雙目送飛鴻。

○幽澗泉

拂彼白石﹐彈吾素琴。幽澗愀兮流泉深﹐善手明徽髙張淸。心寂歷似千古﹐松颼飅兮萬尋。中見愁猿弔影而危處兮﹐叫秋木而長吟。客有哀時失職而聽者﹐淚淋浪以沾襟。乃緝商綴羽﹐潺湲成音。吾但寫聲發情於妙指﹐殊不知此曲之古今。幽澗泉﹐鳴深林。

○王昭君二首

一作昭君怨

漢家秦地月﹐流影照一作送明妃。一上玉關道﹐天涯去不歸。漢月還從東海一作方出﹐明妃西嫁無來日。燕支長寒雪作花﹐蛾眉憔悴沒胡沙。生乏黃金枉圖畫﹐死畱靑冢使人嗟。

昭君拂玉鞍﹐上馬啼紅頰。今日漢宮人﹐明朝胡地妾。

○中山孺子妾歌

中山孺子妾﹐特以色見珍。𨿽然不如延年妹﹐亦是當時絕世人。桃李出深井﹐花艷驚上春。一貴復一賤﹐關天豈由身﹖芙蓉老秋霜﹐團扇羞网塵。戚姬髡發入舂市﹐萬古共悲辛。

○荊州歌

白帝城邊足風波﹐瞿塘五月誰敢過﹖荊州麥熟繭成蛾﹐繰絲憶君頭緒多。撥谷飛鳴柰妾何﹗

○設辟邪伎鼓吹雉子斑曲辭

辟邪伎作鼓吹驚﹐雉子班之奏曲成﹐喔咿振迅欲飛鳴。扇錦翼﹐雄風生。雙雌同飲啄﹐趫悍誰能爭。乍向艸中耿介死﹐不求黃金籠下生。天地至廣大﹐何惜遂物情﹖善捲讓天子﹐務光亦逃名。所貴曠士懷﹐朗然合太淸。

○相逢行

相逢紅塵內﹐髙揖黃金鞭。萬戶垂楊裏﹐君家阿那邊﹖

○古有所思

我思仙一作佳人乃在碧海之東隅。海寒多天風﹐白波連山一作天倒蓬壺。長鯨噴湧不可涉﹐撫心茫茫淚如珠。西來靑鳥東飛去﹐願寄一書謝麻姑。

○久別離

別來幾春未還家﹐玉窗五見櫻桃花。況有錦字書﹐開緘使一作另人嗟。此腸斷﹐彼心絕﹐雲鬟綠鬢罷梳結﹐愁如回飆亂白雪。去年寄書報陽臺﹐今年寄書重相催。胡爲乎東風﹐爲我吹行雲使西來。待來竟不來﹐落花寂寂委靑苔。

○白頭吟

又一篇與此異﹐今兩存

錦水東北流﹐波蕩雙鴛鴦。雄巢漢宮樹﹐雌弄秦艸芳。寧同萬死碎綺翼﹐不忍雲間兩分張。此時阿嬌正嬌妒﹐獨坐長門愁日暮。但願君恩顧妾深﹐豈惜黃金買詞賦。相如作賦得黃金﹐丈夫好新多異心。一朝將聘茂陵女﹐文君因贈一作賦白頭吟。東流不作西歸水﹐落花辭條羞故林。兔絲固無情﹐隨風任傾倒。誰使女蘿枝﹐而來彊縈抱。兩艸猶一心﹐人心不如艸。莫捲龍須席﹐從他生网絲。且畱琥珀枕﹐或有夢來時。覆水再收豈滿杯﹐棄妾已去難重回。古來得意不相負﹐只今惟見靑陵臺。

○采蓮曲

若耶溪傍采蓮女﹐笑隔荷花共人語。日照新妝水底明﹐風飄香袂空中舉。岸上誰家遊冶郎﹐三三五五映垂楊。紫驑嘶入落花去﹐見此踟躕空斷腸。

○臨江王節士歌

洞庭白波木葉稀﹐燕鴻始入吳雲飛。吳云寒﹐燕鴻苦。風號沙宿瀟湘浦﹐節士悲秋淚如雨。白日當天心﹐照之可以事明主。壯士一作气憤﹐雄一作寒風生。安得倚天劍﹐跨海斬長鯨﹖

○司馬將軍歌

代隴上健兒陳安

狂風吹古月﹐竊弄章華臺。北落明星動光彩﹐南徵猛將如雲雷一作南方有事將軍來。手中電拽倚天劍﹐直斬長鯨海水開。我見樓船壯心目﹐頗似龍驤下三蜀。揚兵習戰張虎旗﹐江中白浪如銀屋。身居玉帳臨河魁﹐紫髯若戟冠崔嵬﹐細柳開營揖天子﹐始知灞上爲嬰孩。羌笛橫吹《阿嚲回》﹐向月樓中吹《落梅》。將軍自起舞長劍﹐壯士呼聲動九垓。功成獻凱見明主﹐丹靑畫像麒麟臺。

○君道曲

梁之雅歌有五篇﹐今作一章

大君若天覆﹐廣運無不至。軒後爪牙嘗先太山稽﹐如心之使臂。小白鴻翼於夷吾﹐劉葛魚水本無二。土校可成墻﹐積徳爲厚地。

○結襪子

燕南壯士吳門豪﹐築中置鉛魚隱刀。感君恩重許君命﹐太山一擲輕鴻毛。

○結客少年場行

紫燕黃金瞳﹐啾啾一作稜稜搖綠騣。平明相馳逐﹐結客洛門東。少年學劍術﹐淩轢白猿公。珠袍曳錦帶﹐匕首插吳鴻。由來萬夫勇﹐挾此生雄風。托交從劇孟﹐買醉入新丰。笑盡一杯酒﹐殺人都市中。羞道易水寒﹐從一作徒令日貫虹。燕丹事不立﹐虛沒秦帝宮。舞陽死灰人﹐安可與成功﹖

○長干行二首

妾發初覆額﹐折花門前劇。郎騎竹馬來﹐繞牀弄靑梅。同居長幹裏﹐兩小無嫌猜。十四爲君婦﹐羞顏未嘗開。低頭向暗壁﹐千喚不一回。十五始展眉﹐願同塵與灰。常存抱柱信﹐豈一作恥上望夫臺﹖十六君遠行﹐瞿塘灩澦堆。五月不可觸﹐猿聲天上哀。門前遲一作舊行迹﹐一一生綠一作蒼苔。苔深不能掃﹐落葉秋風早。八月胡蝶來一作來﹐雙飛西園艸。感此傷妾心﹐坐愁紅顏老。早晚下三巴﹐預將書報家。相迎不道遠﹐直至長風沙。

憶妾一作惜深閨裏﹐煙塵不曾識。嫁與長幹人﹐沙頭候風色。五月南風興﹐思君下巴陵。八月西風起﹐想君發揚子。去來悲如何﹖見少離別多。湘潭幾日到﹐妾夢越風波。昨夜狂風度﹐吹折江頭樹。渺渺暗無邊﹐行人在何處﹖北客至一作眞王公﹐朱衣滿訂一作江中。日暮來投宿﹐數朝不肯東。自憐十五餘﹐顏色桃花紅。那作商人婦﹐愁水復愁風。

○古朗月行

小時不識月﹐呼作白玉盤。又疑瑤臺鏡﹐飛在白雲端。仙人垂兩足﹐桂樹作一作何團團。白兔搗藥成﹐問言與誰餐。蟾蜍蝕圓影﹐大明夜已殘。羿昔落九烏﹐天一作大人淸且安。陰精此淪惑﹐去去不足觀。憂來其如何﹖淒愴摧心肝。

○上之回

三十六離宮﹐樓臺與天通。閣道步行月﹐美人愁煙空。恩疏寵不及﹐桃李傷春風。淫樂意何極﹐金輿向回中。萬乘出黃道﹐千旗揚彩虹。前軍細柳北﹐後騎甘泉東。豈問渭川老﹐寧邀襄野童﹖但慕一作秋暮瑤池宴﹐歸來樂未窮。

○獨不見

白馬誰家子﹐黃龍邊塞兒。天山三丈雪﹐豈是遠行時﹖春蕙忽秋艸﹐莎雞鳴西池。風摧寒棕響﹐月入霜閨悲。憶與君別年﹐種桃齊蛾眉。桃今百餘尺﹐花落成枯枝。終然獨不見﹐流淚空自知。

○白紵辭三首

揚淸歌一作音﹐發皓齒﹐北方佳人東鄰子。且吟《白紵》停《綠水》﹐長袖拂面爲君起。寒云夜捲霜海空﹐胡風吹天飄塞鴻。玉顏滿堂樂未終﹐館娃日落歌吹濛。

月寒江淸夜沈沈﹐美人一笑千黃金。垂羅舞縠揚哀音﹐郢中《白雪》且莫吟﹐《子夜》《吳歌》動君心。動君心﹐冀君賞。願作天池雙鴛鴦﹐一朝飛去靑雲上。

吳刀剪彩一作綺縫舞衣﹐明妝麗服奪春暉。揚眉轉袖若雪飛﹐傾城獨立世所稀。《激楚》《結風》醉忘歸﹐髙堂月落燭已微﹐玉釵掛纓君莫違。

○鳴雁行

胡雁鳴﹐辭燕山﹐昨發委羽朝度關。一一銜蘆枝﹐南飛散落天地間﹐連行接翼往復還。客居煙波寄湘吳﹐淩霜觸雪毛體枯。畏逢矰繳驚相呼﹐聞弦虛墜良可吁。君更彈射何爲乎﹖

○妾薄命

漢帝重一作寵阿嬌﹐貯之黃金屋。咳唾落九天﹐隨風生珠玉。寵極愛還歇﹐妒深情卻疏。長門一步地﹐不肯暫回車。雨落不上天﹐水覆重難收。君情與妾意﹐各自東西流。昔日芙蓉花﹐今成斷根艸一作素秋艸。以色事他人﹐能得幾時好﹖

○幽州胡馬客歌

幽州胡馬客﹐綠眼虎皮冠。笑拂兩隻箭﹐萬人不可幹。彎弓若轉月﹐白雁落云端。雙雙掉鞭行﹐遊獵向樓蘭。出門不顧後﹐報國死何難﹖天驕五單於﹐狼戾好凶殘。牛馬散北海﹐割鮮若虎餐。𨿽居燕支山﹐不道朔雪寒。婦女馬上笑﹐顏如赬玉盤。翻飛射鳥獸﹐花月醉雕鞍。旄頭四光芒﹐爭戰若蜂攢。白刃灑赤血﹐流沙爲之丹。名將古誰是﹐疲兵良可嘆。何時天狼滅﹖父子得閒安。

○門有車馬客行

門有車馬賓﹐金鞍曜朱輪。謂從丹一作雲霄落﹐乃是故鄕親。呼兒掃中堂﹐坐客論悲辛。對酒兩不飲﹐停觴淚盈巾。嘆我萬里遊﹐飄飄三十春。空談帝王略﹐紫綬不掛身。雄劍藏玉匣﹐陰符生素塵。廓落無所合﹐流離湘水濱。借問宗黨間﹐多爲泉下人。生苦百戰役﹐死托萬鬼鄰。北風揚胡沙﹐埋翳周與秦。大運且如此﹐蒼穹寧匪仁﹖惻愴竟何道﹖存亡任大鈞。

○君子有所思行

紫閣連終南﹐靑冥天倪色。憑崖望咸陽﹐宮闕羅北極。萬井驚畫出﹐九衢如弦直。渭水銀河淸﹐橫天流不息。朝野盛文物﹐衣冠何翕赩﹖廏馬散連山﹐軍容威絕域。伊臯運元化﹐衛霍輸筋力。歌鐘樂未休﹐榮去老還逼。圓光過滿缺﹐太陽移中昃。不散東海金﹐何爭西飛匿﹖無作牛山悲﹐惻愴淚沾臆。

○東海有勇婦

代關中有賢女

梁山感杞妻﹐慟哭爲之傾。金石忽暫開﹐都由激深情。東海有勇婦﹐何慚蘇子卿。學劍越處子﹐超然若流星。損軀報夫仇﹐萬死不顧生。白刃耀素雪﹐蒼天感精誠。十步兩躩一作跳躍﹐三呼一交兵。斬首掉國門﹐蹴踏五藏行。豁此伉儷憤﹐粲然大義明。北海李使君﹐飛章奏天庭。捨罪警風俗﹐流芳播滄瀛。名在列女籍﹐竹帛已光榮。淳於免詔獄﹐漢主爲緹縈。津妾一棹歌﹐脫父於嚴刑。十子若不肖﹐不如一女英。豫讓斬空衣﹐有心竟無成。要離殺慶忌﹐壯夫所素輕。妻子亦何辜﹐焚之買虛聲。豈如東海婦﹐事立獨揚名﹗

○黃葛篇

黃葛生洛溪﹐黃花自綿冪。靑煙蔓長條﹐繚繞幾百尺。閨人費素手﹐采緝作絺綌。縫爲絕國衣﹐遠寄日南客。蒼梧大火落﹐暑服莫輕擲。此物𨿽過時﹐是妾手中迹。

李太白全集卷五煢齋歌詩五十六首樂府三

○白馬篇

龍馬花雪毛﹐金鞍五陵豪。秋霜切玉劍﹐落日明珠袍。鬥鷄事萬乘﹐軒蓋一何髙﹖弓摧南山虎﹐手接太行猱。酒後競風采﹐三杯弄寶刀。殺人如剪艸﹐劇孟同遊遨。發憤去函谷﹐從軍向臨洮。叱吒經白站一作萬戰場﹐匈奴盡波濤一作奔逃。歸來使酒气﹐未肯拜一作下蕭曹。羞入原憲室﹐荒淫隱蓬蒿。

○鳳笙篇

仙人十五愛吹笙﹐學得昆丘彩鳳鳴。始聞煉气餐金液﹐復道朝天赴玉京。玉京迢迢幾千里﹐鳳笙去去無窮已。欲嘆離聲發絳唇﹐更嗟別調流纖指。此時惜別詎堪聞﹐此地相看未忍分。重吟眞曲和淸吹﹐卻奏仙歌響綠云。綠云紫气向函關﹐訪道應尋緱氏山。莫學吹笙王子晉﹐一遇浮丘斷不還。

○怨歌行

長安見內人出嫁﹐友人令余代爲之

十五入漢宮﹐花顏笑一作如春紅。君王選玉色﹐侍寢金一作錦屏中。薦枕嬌夕月﹐捲衣戀春一作香風。寧知趙飛燕﹐奪寵恨無窮。沈憂能傷人﹐綠鬢成霜蓬。一朝不得意﹐世事徒一作信爲空。鷫鸘換美酒﹐舞衣罷雕龍。寒苦不忍言﹐爲君奏絲桐。腸斷弦亦絕﹐悲心夜忡忡。

○塞下曲六首

五月天山雪﹐無花只有寒。笛中聞《折柳》﹐春色未曾看。曉戰隨金鼓﹐宵眠抱玉鞍。願將腰下劍﹐直爲斬樓蘭。主天兵下北荒﹐胡馬欲南飲。橫戈從百戰﹐直爲銜恩甚。握雪海上餐﹐拂沙隴頭寢。何當破月氏﹐然後方髙枕。

駿馬似風飆﹐鳴鞭出渭橋。彎弓辭漢月﹐插羽破天驕。陣解星芒盡﹐營空海霧消。功成畫麟閣﹐獨有霍嫖姚﹗

白馬黃金塞﹐云砂繞夢思。那堪愁苦節﹐遠憶邊城兒﹖螢飛秋窗滿﹐月度霜閨遲。摧殘梧桐葉﹐蕭颯沙棠枝。無時獨不見﹐流淚空自知。

塞虜乘秋下﹐天兵出漢家。將軍分虎竹﹐戰士臥龍沙。邊月隨弓影﹐胡霜拂劍花。玉關殊未入﹐少婦莫長嗟﹗

烽火動沙漠﹐連照甘泉云。漢皇按劍起﹐還召李將軍。兵一作殺气天上合﹐鼓聲隴底聞。橫行負勇气﹐一戰淨妖氛。

○來日大難

來日一身﹐攜糧負薪。道長食盡﹐苦口焦唇。今日醉飽﹐樂過千春。仙人相存﹐誘我遠學。海淩三山﹐陸憩五嶽。乘龍天飛﹐目瞻兩角。授以仙藥﹐金丹滿握。蟪蛄蒙恩﹐深愧短促。思塡東海﹐彊銜一木。道重天地﹐軒師廣成。蟬翼九五﹐以求長生。下士大笑﹐如蒼蠅聲。

○塞上曲

大漢無中策﹐匈奴犯渭橋。五原秋艸綠﹐胡馬一何驕。命將徵西極﹐橫行陰山側。燕支落漢家﹐婦女無華色。轉戰渡黃河﹐休兵樂事多。蕭條淸萬里﹐瀚海寂無波。

○玉階怨

玉階生白露﹐夜久侵羅襪。卻下水晶簾﹐玲瓏望秋月。

○襄陽曲四首

襄陽行樂處﹐歌舞白銅鞮。江城回淥水﹐花月使人迷。山公醉酒時﹐酩酊髙陽下。頭上白接z5﹐倒著還騎馬。峴山臨漢江﹐水綠沙如雪。上有墮淚碑﹐靑苔久磨滅。且醉習家池﹐莫看墮淚碑。山公欲上馬﹐笑殺襄陽兒。

○大堤曲

漢水臨襄陽﹐花開大堤暖。佳期大堤下﹐淚向南云滿。春風無復情﹐吹我夢魂散。不見眼中人﹐天長音信斷。

○宮中行樂詞八首

小小生金屋﹐盈盈在紫微。山花插寶髻﹐石竹繡羅衣。每出深宮裏﹐常隨步輦歸。只愁歌舞散一作罷﹐化作彩雲飛。

柳色黃金嫩﹐梨花白雪香。玉樓巢一作關翡翠﹐珠一作金殿鎖鴛鴦。選妓隨雕一作朝輦﹐徵歌出洞房。宮中誰第一﹖飛燕在昭陽。

盧橘爲秦樹﹐蒲萄出一作是漢宮。煙花宜落日﹐絲管醉春風。笛奏龍吟水﹐簫鳴一作吟鳳下空。君王多樂事﹐還與萬方同。

玉樹一作殿春歸日一作好﹐金宮樂事多。後庭朝未入﹐輕輦夜相過。笑出花間語﹐嬌來竹下歌。莫教明月去﹐畱著醉嫦娥。

繡戶香風暖﹐紗窗曙色新。宮花爭笑日﹐池艸暗生春。綠樹聞歌鳥﹐靑樓見舞人。昭陽桃李月﹐羅綺自一作坐相親。

今日明光裏﹐還須結伴遊。春風開紫殿﹐天樂下朱樓。艷舞全知巧﹐嬌歌半欲羞。更憐花月夜﹐宮女笑藏鉤。

寒雪梅中盡﹐春風柳上歸。宮鶯嬌欲醉﹐檐燕語還飛。遲日明歌席﹐新花艷舞衣。晚來移彩仗﹐行樂泥光輝。

水綠南薰殿﹐花紅北闕樓。鶯歌聞太液﹐鳳吹繞瀛洲。素女鳴珠佩﹐天人弄彩球。今朝風日好﹐宜入未央遊。

○淸平調詞三首

云想衣裳花相容﹐春風拂檻露華濃。若非羣玉山頭見﹐會向瑤臺月下逢。

一枝穠艷露凝香﹐雲雨巫山枉斷腸。借問漢宮誰得似﹖可憐飛燕倚新妝。

名花傾國兩相歡﹐長得君王帶笑看。解釋春風無限恨﹐沈香亭北倚闌干。

○鼓吹入朝曲

金陵控海浦﹐淥水帶吳京。鐃歌列騎吹﹐颯沓引公卿。槌鐘速嚴妝﹐伐鼓啟重城。天子憑玉几﹐劍履若云行。日出照萬戶﹐簪裾爛明星。朝罷沐浴閒﹐遨遊閬風亭。濟濟雙闕下﹐歡娛樂恩榮。

○秦女休行

古詞魏協律都尉左延年所作﹐今擬之

西門秦氏女﹐秀色如瓊花。手揮白楊刀﹐淸晝殺讎家。羅袖灑赤血﹐英气淩紫霞。直上西山去﹐關吏相邀遮。婿爲燕國王﹐身被詔獄加。犯刑若履虎﹐不畏落爪牙。素頸未及斷﹐摧眉伏泥沙。金雞忽放赦﹐大辟得寬賒。何慚聶政姊﹐萬古共驚嗟。

○秦女捲衣

天子居未央﹐妾來捲衣裳。顧無紫宮寵﹐敢拂黃金牀。水至亦不去﹐熊來尙可當。微身奉日月﹐飄若螢之光。願君采葑菲﹐無以下體妨。

○東武吟

一作出金門後書懷畱別翰林諸公好古笑流俗﹐素聞賢達風。方希佐明主﹐長揖辭成功。白日在髙天﹐回光燭微躬。恭承鳳凰詔﹐欻起雲蘿中。淸切紫霄迥﹐優遊丹禁通。君王賜顏色﹐聲價淩煙虹。乘輿擁翠蓋﹐扈從金城東。寶馬麗絕景﹐錦衣入新丰。依巖望松雪﹐對酒鳴絲桐。因學揚子云﹐獻賦甘泉宮。天書美片善﹐淸芬播無窮。歸來入咸陽﹐談笑皆王公。一朝去金馬﹐飄落成飛蓬。賓客日疏散﹐玉樽亦已空。才力猶可倚一作恃﹐不慚世上雄。閒作《東武吟》﹐曲盡情未終。書此謝知己﹐吾尋黃綺翁。

○邯鄲才人嫁爲廝養卒婦

妾本崇臺女﹐揚蛾入丹闕。自倚顏如花﹐寧知有凋歇。一辭玉階下﹐去若朝云沒。每憶邯鄲城﹐深宮夢秋月。君王不可見﹐惆悵至明發。

○出自薊北門行

虜陣橫北荒﹐胡星耀精芒。羽書速驚電﹐烽火晝連光。虎竹救邊急﹐戎車森已行。明主不安席﹐按劍心飛揚。推轂出猛將﹐連旗登戰場。兵威衝絕幕﹐殺气淩穹蒼。列卒一作陣赤山下﹐開營紫塞傍。孟冬風沙緊﹐旌旗颯凋傷。畫角悲海月﹐徵衣捲天霜。揮刃斬樓蘭﹐彎弓射賢王。單於一平蕩﹐種落自奔亡。收功報天子﹐行歌一作歌舞歸咸陽。

○洛陽陌

白玉誰家郎﹐回車渡天津。看花東陌上﹐驚動洛陽人。

○北上行

北上何所苦﹖北上緣太行。磴道盤且峻﹐巉巖淩穹蒼。馬足蹶側石﹐車輪摧髙岡。沙塵接幽州﹐烽火連朔方。殺气毒劍戟﹐嚴風裂衣裳。奔鯨夾黃河﹐鑿齒屯洛陽。前行無歸日﹐返顧思舊鄕。慘戚冰雪裏﹐悲號絕中腸。尺布不掩體﹐皮膚劇枯桑。汲水澗谷阻﹐采薪隴阪長。猛虎又掉尾﹐磨牙皓秋霜。艸木不可餐﹐饑飲零露漿。嘆此北上苦﹐停驂爲之傷。何日王道平﹐開顏睹天光﹖

○短歌行

白日何短短﹐百年苦易滿。蒼穹浩茫茫﹐萬劫太極長。麻姑垂兩鬢﹐一半已成霜。天公見玉女﹐大笑億千場。吾欲攬六龍﹐回車掛扶桑。北斗酌美酒﹐勸龍各一觴。富貴非所願﹐爲一作與人駐頹一作顏光。

○空城雀

嗷嗷空城雀﹐身計何戚促﹗本與鷦鷯羣﹐不隨鳳凰族。提攜四黃口﹐飲乳未嘗足。食君糠秕余﹐嘗恐烏鳶逐。恥涉太行險﹐羞營覆車粟。天命有定端﹐守分絕所欲。

○發白馬

將軍發白馬﹐旌節度黃河。簫鼓聒川嶽﹐滄溟湧濤一作洪波。武安有振瓦﹐易水無寒歌。鐵騎若雪山﹐飲流涸滹沱。揚兵獵月窟﹐轉戰略朝那。倚劍登燕然﹐邊烽列嵯峨。蕭條萬里外﹐耕作五原多。一掃淸大漠﹐包虎戢金戈。

○陌上桑

美女渭橋東一作美女湘綺衣又作遊女﹐春還一作還來事蠶作。五馬如飛花一作龍﹐靑絲結金絡。不知誰家子﹖調笑來相謔。妾本秦羅敷﹐玉顏艷名都。綠條映素手﹐采桑向城隅。使君且不顧﹐況復論秋胡。寒螿愛碧艸﹐鳴鳳棲靑梧。托心自有處﹐但怪傍人愚。徒令白日暮﹐髙駕空踟躕。

○枯魚過河泣

白龍攺常服﹐偶被豫且制。誰使爾爲魚﹖徒勞訴天帝。作書報鯨鯢﹐勿恃風濤勢。濤落歸泥沙﹐翻遭螻蟻噬。萬乘愼出入﹐柏人以爲誡一作識。

○丁都護一作督歌

云陽上徵去﹐兩岸饒商賈。吳牛喘月時﹐拖船一何苦﹗水濁不可飲﹐壺漿半成土。一唱《都護歌》﹐心摧淚如雨。萬人鑿盤石﹐無由達江滸。君看石芒碭﹐掩淚悲千古。

○相逢行

朝騎五花馬﹐謁帝出銀臺。秀色誰家子﹖云車珠箔開。金鞭遙指點﹐玉勒近遲回。夾轂相借問﹐疑一作知從天上來。蹙入靑綺門﹐當歌共銜杯。銜杯映歌扇﹐似月雲中見。相見不得一作相親﹐不如不相見。相見情已深﹐未語可知心。胡爲守空閨﹐孤眠愁錦衾。錦衾與羅幃﹐纏綿會有時。春風正澹蕩﹐暮雨來何遲一作春風正糾結﹐淸鳥何來遲﹖願因三靑鳥﹐更報長相思。光景不待人﹐須臾發成絲。當年失行樂﹐老去徒傷悲。持此道密意﹐毋令曠佳期。

○千里思

一作千里曲李陵沒胡沙﹐蘇武還漢家。迢迢五原關﹐朔雪亂邊花一作愁件雪如花。一去隔絕國﹐思歸但長嗟。鴻雁向西北﹐因一作飛書報天涯。

○樹中艸

鳥銜野田艸﹐誤入枯桑裏。客土植危根﹐逢春猶不死。艸木𨿽無情﹐因依尙可生。如何同枝葉﹐各自有枯榮﹖

○君馬黃

君馬黃﹐我馬白。馬色𨿽不同﹐人心本無隔。共作遊冶盤﹐雙行洛陽陌。長劍旣照曜﹐髙冠何赩赫。各有千金裘﹐俱爲五侯客。猛虎落陷阱﹐壯夫時屈厄。相知在急難﹐獨好亦一作知何益﹖

○擬

融融白玉輝﹐映我靑蛾眉。寶鏡似空水﹐落花如風吹。出門望帝子﹐蕩漾不可期。安得黃鶴羽﹐一報佳人知﹖

○折楊柳

垂楊一作楊柳拂綠水﹐搖艷一作艷裔東風年。花明玉關雪﹐葉暖金窗煙。美人結長想﹐對此心淒然。攀條折春色﹐遠寄龍庭前一作沙邊。

○鳳凰曲

贏女吹玉簫。吟弄天上春。靑鸞不獨去﹐更有攜手人。影滅彩雲斷﹐遺聲落西秦。

○少年子

靑雲年少子﹐挾彈章臺左。鞍馬四邊開﹐突如流星過。金丸落飛鳥﹐夜入瓊樓臥。夷齊是何人﹖獨守西山餓。

○紫驑馬

紫驑行一作驕且嘶﹐雙翻碧玉蹄。臨流不肯渡﹐似惜錦障泥。白雪關山遠﹐黃雲海戍迷。揮鞭萬里去﹐安一作何得念一作戀春閨﹖

○少年行二首

擊築飲美酒﹐劍歌易水湄。經過燕太子﹐結托並州兒。少年負壯气﹐奮烈自有時。因擊魯勾踐﹐爭情一作博勿相欺。五陵年少金市東﹐銀鞍白馬度春風。落花踏盡遊何處﹖笑入胡姬酒肆中。

○白鼻騧

銀一作金鞍白鼻騧﹐綠地障泥錦。細雨春風花落時一作春風細雨落花時﹐揮鞭直就胡姬飲。

○豫章行

胡風吹代馬一作燕人攢赤羽﹐北擁魯陽關。吳兵照海雪﹐西討何時還。半渡上遼津﹐黃雲慘無顏。老母與子別﹐呼天野艸間。白馬一作百鳥繞旌旗﹐悲鳴相追攀。白楊秋月苦﹐早落豫章山。本爲休明人﹐斬虜素不閒。豈惜戰鬥死﹐爲君掃凶頑。精感石沒羽﹐豈云憚險艱﹖樓船若鯨飛﹐波蕩落星灣。此曲不可奏﹐三軍鬢成斑。

○沐浴子

沐芳莫彈冠﹐浴蘭莫振衣。處世忌太潔﹐志一作至人貴藏暉。滄浪有釣叟﹐吾與爾同歸。

李太白全集卷六煢齋歌詩三十三首樂府四

○髙句驪

金花折風帽﹐白馬小遲回。翩翩舞廣袖﹐似鳥海東來。

○舍利弗

金繩界寶地﹐珍木蔭瑤池。雲間妙音奏﹐天際法蠡吹。

○靜夜思

牀前看月光﹐疑是地上霜。舉頭望山月﹐低頭思故鄕。

○淥水曲

淥水明秋月﹐南湖采白蘋。荷花嬌欲語﹐愁殺蕩舟人。

○鳳凰曲

嬴女吹玉簫﹐吟弄天上春。靑鸞不獨去﹐更有攜手人。影滅彩雲斷﹐遺聲落西秦。

○鳳臺曲

嘗聞秦帝女﹐傳得鳳凰聲。是日逢仙子﹐當時別有情。人吹彩簫去﹐天借綠云迎。心一作曲在身不返﹐空餘弄玉名。

○猛虎行

此詩蕭士贇云是僞作

朝作猛虎行﹐暮作猛虎吟。腸斷非關隴頭水﹐淚下不爲雍門琴。旌旗繽紛兩河道﹐戰鼓驚山欲顚倒。秦人半作燕地囚﹐胡馬翻銜洛陽艸。一輸一失關下兵﹐朝降夕叛幽薊城。巨鰲未斬海水動﹐魚龍奔走安得寧。頗似楚漢時﹐翻覆無定止﹐朝過博浪沙﹐暮入淮陰市。張良未遇韓信貧﹐劉項存亡在兩臣。暫到下邳受兵略﹐來投漂母作主人。賢哲棲棲古如此﹐今時亦棄靑雲士。有策不敢犯龍鱗﹐竄身南國避胡塵。寶書玉劍掛髙閣﹐金鞍駿馬散故人。昨日方爲宣城客﹐掣鈴交通二千石。有時六博快壯心﹐繞牀三匝呼一擲。楚人每道張旭奇﹐心藏風雲世莫知。三吳邦伯皆顧盼﹐四海雄俠兩追隨。蕭曹曾作沛中吏﹐攀龍附鳳當有時。溧陽酒樓三月春﹐楊花茫茫愁殺人。胡雛綠眼吹玉笛﹐吳歌白紵飛梁塵。丈夫相見且爲樂﹐槌牛撾鼓會眾賓。我從此去釣東海﹐得魚笑寄情相親。

○從軍行

從軍玉門道﹐逐虜金微山。笛奏《梅花曲》﹐刀開明月環。鼓聲鳴海上﹐兵气擁雲間。願斬單於首﹐長驅靜鐵關。

○秋思

春陽如昨日﹐碧樹鳴黃鸝。蕪然蕙艸暮﹐颯爾涼風吹。天秋木葉下﹐月冷莎雞悲。坐愁羣芳歇﹐白露凋華滋。

○春思

燕艸如碧絲﹐秦桑低綠枝。當君懷歸日﹐是妾斷腸時。春風不相識﹐何事入羅幃。

○秋思

燕支黃葉落﹐妾望自登臺。海上一作月出碧雲斷﹐單於一作蟬聲秋色來。胡兵沙塞合﹐漢使玉關回。徵客無歸日﹐空悲蕙艸摧。

○子夜吳歌﹟春歌

一作子夜四時歌

秦地羅敷女﹐采桑綠水邊。素手靑條上﹐紅妝白日鮮。蠶饑妾欲去﹐五馬莫畱連。

○子夜吳歌﹟夏歌

鏡湖三百里﹐菡萏發荷花。五月西施采﹐人看隘若耶。回舟不待月﹐歸去越王家。

○子夜吳歌﹟秋歌

長安一片月﹐萬戶搗衣聲。秋風吹不盡﹐總是玉關情。何日平胡虜﹐良人罷遠徵。

○子夜吳歌﹟冬歌

明朝驛使發﹐一夜絮徵袍。素手抽鍼冷﹐那堪把剪刀。裁縫寄遠道﹐幾日到臨洮。

○對酒

松子棲金華﹐安期入蓬海。此人古之仙﹐羽化竟何在﹖浮生速流電﹐倏忽變光彩。天地無凋換﹐容顏有遷攺。對酒不肯飲﹐含情欲誰待。

○估客樂

海客乘天風﹐將船遠行役。譬如雲中鳥﹐一去無蹤迹。

○少年行此詩嚴粲云是僞作

君不見淮南少年遊俠客﹐白日球獵夜擁擲。呼盧百萬終不惜﹐報仇千里如咫尺。少年遊俠好經過﹐渾身裝束皆綺羅。蕙蘭相隨喧妓女﹐風光去處滿笙歌。驕矜自言不可有﹐俠士堂中養來久。好鞍好馬乞與人﹐十千五千旋沽酒。赤心用盡爲知己﹐黃金不惜栽桃李。桃李栽來幾度春﹐一回花落一回新。府縣盡爲門下客﹐王侯皆是平交人。男兒百年且樂命﹐何須徇書受貧病。男兒百年且榮身﹐何須徇節甘風塵。衣冠半是徵戰士﹐窮儒浪作林泉民。遮莫枝根長百丈﹐不如當代多還往。遮莫姻親連帝城﹐不如當身自簪纓。看取富貴眼前者﹐何用悠悠身後名﹖

○搗衣篇

閨裏佳人年十餘﹐顰蛾對影恨離居。忽逢江上春歸燕﹐銜得雲中尺素書。玉手開緘長嘆息﹐狂夫猶戍交河北。萬里交河水北流﹐願爲雙燕泛中洲。君邊云擁靑絲騎﹐妾處苔生紅粉樓。樓上春風日將歇﹐誰能攬鏡看愁發。曉吹員管隨落花﹐夜搗戎衣向明月。明月髙髙刻漏長﹐眞珠簾箔掩蘭堂。橫垂寶幄同心結﹐半拂瓊筵蘇合香。瓊筵寶幄連枝錦﹐燈燭熒熒照孤寢。有便憑將金剪刀﹐爲君畱下相思枕。摘盡庭蘭不見君﹐紅巾拭淚生氤氳﹐明年若更徵邊塞﹐願作陽臺一段云。

○去婦詞

一作顧況詩

古來有棄婦﹐棄婦有歸處。今日妾辭君﹐辭君遣何去﹖本家零落盡﹐慟哭來時路。憶昔未嫁君﹐聞君卻周旋。綺羅錦繡段﹐有贈黃金千。十五許嫁君﹐二十移所天。自從結髮日未幾﹐離君緬山川。家家盡歡喜﹐孤妾長自憐。幽閨多怨思﹐盛色無十年。相思若循環﹐枕席生流泉。流泉咽不掃﹐獨夢關山道。及此見君歸﹐君歸妾已老。物情惡衰賤﹐新寵方妍好。掩淚出故房﹐傷心劇秋艸。自妾爲君妻﹐君東妾在西。羅幃到曉恨﹐玉貌一生啼。自從離別久﹐不覺塵埃厚。嘗嫌玳瑁孤﹐猶羨鴛鴦偶。歲華逐霜霰﹐賤妾何能久﹖寒沼落芙蓉﹐秋風散楊柳。以比憔悴顏﹐空持舊物還。餘生欲何寄﹐誰肯相牽攀。君恩旣斷絕﹐相見何年月。悔傾連理杯﹐虛作同心結。女蘿附靑松﹐貴欲相依投。浮萍失綠水﹐教作若爲流。不嘆君棄妾﹐自嘆妾緣業。憶昔初嫁君﹐小姑才倚牀﹔今日妾辭君﹐小姑如妾長。回頭語小姑﹐莫嫁如兄夫。

○長歌行

桃李待日開﹐榮華照當年。東風動百物﹐艸木盡欲言。枯枝無醜葉﹐涸水吐淸泉。大力運天地﹐羲和無停鞭。功名不早著﹐竹帛將何宣﹖桃李務靑春﹐誰能貫白日﹖富貴與神仙﹐蹉跎成兩失。金石猶銷鑠﹐風霜無久質。畏落日月後﹐彊歡歌與酒。秋霜不惜人﹐倏忽侵蒲柳。

○長相思

日色已盡花含煙﹐月明欲素愁不眠。趙瑟初停鳳凰柱﹐蜀琴欲奏鴛鴦弦。此曲有意無人傳﹐願隨春風寄燕然﹐憶君迢迢隔靑天。昔日橫波目﹐今成流淚泉。不信妾腸斷﹐歸來看取明鏡前。美人在時花滿堂﹐美人去後空餘牀。牀中繡被捲不寢﹐至今三載猶聞香。香亦竟不滅﹐人亦竟不來。相思黃葉落﹐白露點靑苔。

歌吟上

○襄陽歌

落日欲沒峴山西﹐倒著接蘺一作行客辭歸花下迷。襄陽小兒齊拍手﹐攔街爭唱《白銅鞮》。傍人借問笑何事﹐笑殺山翁醉似泥。鸕鶿杓﹐鸚鵡杯。百年三萬六千日﹐一日須傾三百杯。遙看漢水鴨頭綠﹐恰似葡萄初醱醅。此江若變作春酒﹐壘麹便築糟丘臺。千金駿馬換小妾﹐笑坐雕鞍歌《落梅》。車傍側掛一壺酒﹐鳳笙龍管行相催。咸陽市中嘆黃犬﹐何如月下傾金罍﹖君不見晉朝羊公一片石﹐龜頭剝落生莓苔。淚亦不能爲之墮﹐心亦不能爲之哀。淸風朗月不用一錢買﹐玉山自倒非人推。舒州杓﹐力士鐺一作黃金爵﹐白玉瓶李白與爾同死生。襄王雲雨今安在﹖江水東流猿夜聲。

○南都行

南都信佳麗﹐武闕橫西關。白水眞人居﹐萬商羅鄽闤。髙樓對紫陌﹐甲第連靑山。此地多英豪﹐邈然不可攀。陶朱與五羖﹐名播天壤間。麗華秀玉色﹐漢女嬌朱顏。淸歌遏流云﹐艷舞有餘閒。遨遊盛宛洛﹐冠蓋隨風還。走馬紅陽城﹐呼鷹白河灣。誰識臥龍客﹐長吟愁鬢斑﹖

○江上吟

一作江上游木蘭之枻沙棠舟﹐玉簫金管坐兩頭。美酒尊一作當中置千斛﹐載妓隨波任去畱。仙人有待乘黃鶴﹐海客無心隨一作狎白鷗。屈平詞賦懸日月﹐楚王臺榭空山丘。興酣落筆搖五嶽﹐詩成笑傲淩滄洲。功名富貴若長在﹐漢水亦應西北流。

○侍從宜春苑奉詔賦龍池柳色初靑聽新鶯百囀歌

長安東風已綠瀛洲艸﹐紫殿紅樓覺春好。池南柳色半靑靑﹐縈煙裊娜拂綺城。垂絲百尺掛雕楹﹐上有好鳥相和鳴﹐間關早得春風情。春風捲入碧雲去﹐千門萬戶皆春聲。是時君王在鎬京﹐五云垂暉耀紫淸。仗出金宮隨日轉﹐天回玉輦繞花行。始向蓬萊看舞鶴﹐還過茝石聽新鶯。新鶯飛繞上林苑﹐願入簫韶雜鳳笙。

○玉壺吟

烈士擊玉壺﹐壯心惜暮年。三杯拂劍舞秋月﹐忽然髙詠涕泗漣一作秋月忽髙懸。鳳凰初下紫泥詔﹐謁帝稱觴登禦筵。揄揚九重萬乘主﹐謔浪赤墀靑瑣賢。朝天數換飛龍馬﹐敕賜珊瑚白玉鞭。世人不識東方朔﹐大隱金門是謫仙。西施宜笑復宜顰﹐醜女效之徒累身。君王𨿽愛蛾眉好﹐無柰宮中妒殺人。

○笑歌行

…………

○悲歌行

…………

○豳歌行

上新平長史兄粲

豳谷稍稍振庭柯﹐涇水浩浩揚湍波。哀鴻酸嘶暮聲急﹐愁雲蒼慘寒气多。憶昨去家此爲客﹐荷花初紅柳條碧。中宵出飲三百杯﹐明朝歸揖二千石。寧知流寓變光輝﹐胡霜蕭颯繞客衣。寒灰寂寞憑誰暖﹐落葉飄揚何處歸﹖吾兄行樂窮曛旭﹐滿堂有美顏如玉。趙女長歌入彩雲﹐燕姬醉舞嬌紅燭。狐裘獸炭酌流霞﹐壯士悲吟寧見嗟﹖前榮後枯相翻覆﹐何惜餘光及棣華﹖

○西嶽雲臺歌

送丹丘子

西嶽崢嶸何壯哉﹗黃河如絲天際來。黃河萬里觸山動﹐盤渦轂一作谷轉秦地雷。榮光休气紛五彩﹐千年一淸聖人在。巨靈咆哮擘兩山﹐洪波噴箭射東海一作箭射流東海。三峯卻立如欲摧﹐翠崖丹谷髙掌開。白帝金精運元气﹐石作蓮花云作臺。雲臺閣道連窈冥一作人不到﹐中有不死丹丘生。明星玉女備灑掃﹐麻姑搔背指爪輕。我皇手把天地戶﹐丹丘談天與天語。九重出入生光輝﹐東來蓬萊復西歸。玉漿倘惠故人飲﹐騎二茅龍上天飛。

○元丹丘歌

元丹丘﹐愛神仙。朝飲潁川之淸流﹐暮還嵩岑之紫煙﹐三十六峯長周旋。長周旋﹐躡星虹﹐身騎飛龍耳生風﹐橫河跨海與天通﹐我知爾遊心無窮。

○扶風豪士歌

洛陽三月飛胡沙﹐洛陽城中人怨嗟。天津流水波赤血﹐白骨相撐如亂麻。我亦東奔向吳國一作來奔溧溪上﹐浮雲四塞道路賒。東方日出啼早鴉﹐城門人開掃落花。梧桐楊柳拂金井﹐來醉扶風豪士家。扶風豪士天下奇﹐意气相傾山可移。作人不倚將軍勢﹐飲酒豈顧尙書期﹖雕盤綺食會眾客﹐吳歌趙舞香風吹。原嘗春陵六國時﹐開心寫意君所知。堂中各有三千士﹐明日報恩知是誰﹖撫長劍﹐一揚眉﹐淸水白石何離離。脫吾帽﹐向君笑。飲君酒﹐爲君吟。張良未逐赤松去﹐橋邊黃石知我心。

○同族弟金城尉叔卿燭照山水壁畫歌

髙堂粉壁圖蓬瀛﹐燭前一見滄洲淸。洪波洶湧山崢嶸﹐皎若丹丘隔海望赤城。光中乍喜嵐气滅﹐謂逢山陰晴後雪。回溪碧流寂無喧﹐又如秦人月下窺花源。了然不覺淸心魂﹐只將疊嶂鳴秋猿。與君對此歡未歇﹐放歌行吟達明發。卻顧海客揚雲帆﹐便欲因之向溟渤。

○白毫子歌

淮南小山白毫子﹐乃在淮南小山裏。夜臥松下雪﹐朝餐石中髓。小山連綿向江開﹐碧峯巉巖綠水回。余配白毫子﹐獨酌流霞杯。拂花弄琴坐靑苔﹐綠蘿樹下春風來。南窗蕭颯松聲起﹐憑崖一聽淸心耳。可得見﹐未一作不得親。八公攜手五云去﹐空餘桂樹愁殺人。

李太白全集卷七煢齋歌詩六十八首歌吟下

○梁園吟

一作梁園醉酒歌我浮一作乘黃河一作云去京闕﹐掛席欲進一作往波連山。天長水闊厭遠涉﹐訪古始及平臺間。平臺爲客憂思多﹐對酒一作醉來遂作《梁園歌》。卻憶蓬池阮公詠﹐因吟淥水揚洪波。洪波浩蕩迷舊國﹐路遠西歸安可得﹖生達命豈暇愁﹐且飲美酒登髙樓。平頭奴子搖大扇﹐五月不熱疑一作如淸秋。玉一作素盤楊一作靑梅爲君設﹐吳鹽如花皎白一作如雪。持鹽把酒但飲之﹐莫學夷齊事髙潔。昔人豪貴信陵君﹐今人耕種信陵墳。荒城虛一作遠照碧山月﹐古木盡入蒼梧云。梁王宮闕一作賓客今安在﹖枚馬先歸不相待。舞影歌聲散綠池﹐空餘汴水東流海。沈吟此事淚滿衣﹐黃金買醉未能一作莫言歸。連呼五白行一作投六博﹐分曹賭酒酣一作看馳輝。歌且謠﹐意方遠。東山髙臥時一作忽起來﹐欲濟蒼生未應晚﹗

○鳴臯歌送岑徵君時梁園三尺雪﹐在淸泠池作

若有人兮思鳴臯﹐阻積雪兮心煩勞。洪河淩競不可以徑度﹐冰龍鱗兮難容舠。邈仙山一作神仙之峻極兮﹐聞天籟之嘈嘈。霜崖縞皓以合沓兮﹐若長風一作虹扇海湧滄溟之波濤。玄猿綠羆﹐舔舕岌危﹔危柯振石﹐駭膽栗魄﹐羣呼而相號。峯崢嶸以路絕﹐掛星辰於巖嶅。送君之歸兮﹐動鳴臯之新作。交鼓吹兮彈絲﹐觴淸泠之池閣。君不行兮何待﹖若反顧之黃鶴。掃梁園之羣英﹐振《大雅》於東洛。巾徵軒兮歷阻折﹐尋幽居兮越巘崿。盤白石兮坐素月﹐琴松風兮寂一作升萬壑。望不見兮心氛氳﹐蘿冥冥兮霰紛紛。水橫洞以下淥﹐波小聲而上聞。虎嘯谷而生風﹐龍藏溪而吐云。寡鶴淸唳﹐饑鼯顰呻。魂獨處此幽默兮﹐愀一作嘀空山而愁人。雞聚族以爭食﹐鳳孤飛而無鄰。蝘蜓嘲龍﹐魚目混珍。嫫母衣錦﹐西施負薪。若使巢由桎梏於軒冕兮﹐亦奚異乎夔龍蹩躠於風塵。哭何苦而救楚﹐笑何誇而卻秦。吾誠不能學二子沽名矯節以耀世兮﹐固將棄天地而遺身。白鷗兮飛來﹐長與君兮相親。

○鳴臯歌奉餞從翁淸歸五崖山居

憶昨鳴臯夢裏還﹐手弄素月淸潭間。覺時枕席非碧山﹐側身西望阻秦關。麒麟閣上春還早﹐著書卻憶伊陽好。靑松來風吹古道﹐綠蘿飛花覆煙艸。我家仙翁愛淸眞﹐才雄艸聖淩古人﹐欲臥鳴臯絕世塵。鳴臯微茫在何處﹖五崖峽一作溪水橫樵路。身披翠云裘﹐袖拂紫煙一作云去。去時應過嵩少間﹐相思爲折三花樹。

○僧伽歌

眞僧法號號僧伽﹐有時與我論三車。問言誦咒幾千徧﹐口道恆河沙復沙。此僧本住南天竺﹐爲法頭陀來此國。戒得長天秋月明﹐心如世上靑蓮色。意淸淨﹐貌稜稜。亦不減﹐亦不增。瓶裏千年鐵柱骨﹐手中萬歲胡孫藤。嗟予落魄江淮久﹐罕遇眞僧說空有。一言散盡波羅夷﹐再禮渾除犯輕垢。

○白雲歌

送劉十六歸山

楚山秦山皆白雲﹐白雲處處長隨君。長隨君﹐君入楚山裏﹐云亦隨君渡湘水。湘水上﹐女蘿衣﹐白雲堪臥君早歸。

○金陵歌送別範宣

石頭巉巖如虎踞﹐淩波欲過滄江去。鐘山龍盤走勢來﹐秀色橫分歷陽樹。四十餘帝三百秋﹐功名事迹隨東流。白馬小兒誰家子﹐泰淸之歲來關囚一作白馬金鞍誰家子﹐吹唇虎嘯鳳凰樓。金陵昔時何壯哉﹗席捲英豪天下來。冠蓋散爲煙霧盡﹐金輿玉座成寒灰。扣劍悲吟空咄嗟﹐梁陳白骨亂如麻。天子龍沈景陽井﹐誰歌玉樹後庭花。此地傷心不能道﹐目一作日下離離長春艸。送爾長江萬里心﹐他年來訪南山老。

○笑歌行

以下二首﹐蘇軾云是僞作

笑矣乎﹐笑矣乎。君不見曲如鉤﹐古人知爾封公侯。君不見直如弦﹐古人知爾死道邊。張儀所以只掉三寸舌﹐蘇秦所以不墾二頃田。笑矣乎﹐笑矣乎。君不見滄浪老人歌一曲﹐還道滄浪濯吾足。平生不解謀此身﹐虛作離騷遣人讀。笑矣乎﹐笑矣乎。趙有豫讓楚屈平﹐賣身買得千年名。巢由洗耳有何益﹐夷齊餓死終無成。君愛身後名﹐我愛眼前酒。飲酒眼前樂﹐虛名何處有。男兒窮通當有時﹐曲腰向君君不知。猛虎不看幾上肉﹐洪鑪不鑄囊中錐。笑矣乎﹐笑矣乎。寧武子﹐朱買臣﹐扣角行歌背負薪。今日逢君君不識﹐豈得不如佯狂人。

○勞勞亭歌

在江寧縣南十五里古送別之所﹐一名臨滄觀

金陵勞勞送客堂﹐蔓艸離離生道傍。古情不盡東流水﹐此地悲風愁白楊。我乘素舸同康樂﹐朗詠淸川飛夜霜。昔聞牛渚吟五章﹐今來何謝袁家郎。苦竹寒聲動秋月﹐獨宿空簾歸夢長。

○橫江詞六首

人道橫江好﹐儂道橫江惡。一風三日吹倒山一作猛風吹倒天門山﹐白浪髙於瓦官閣。

海潮南去過潯陽﹐牛渚由來險馬當。橫江欲渡風波惡﹐一水牽愁萬里長。

橫江西望阻西秦﹐漢水東連一作楚水東流揚子津。白浪如山那可渡﹐狂風愁殺峭帆人。

海神來過惡風回﹐浪打天門石壁開。浙江八月何如此﹖濤似連山噴雪來﹗

橫江館前津吏迎﹐向余東指海云生。郎今欲渡緣何事﹖如此風波不可行﹗

月暈天風霧不開﹐海鯨東蹙百一作眾川回。驚波一起三山動﹐公無一作莫渡河歸去來。

○金陵城西樓月下吟

金陵夜寂一作靜涼風發﹐獨上髙樓望吳越。白雲映水搖空一作秋城﹐白露垂珠滴秋月。月下沈吟久不歸﹐古來相接眼中稀。解道澄江淨如練﹐令人長憶謝玄暉。

○東山吟

攜妓東土山﹐悵然悲謝安。我妓今朝如花月﹐他妓古墳荒艸寒。白雞夢後三百歲﹐灑酒澆君同所歡。酣來自作靑海舞﹐秋風吹落紫綺冠。彼亦一時﹐此亦一時﹐浩浩洪流之詠何必奇。

○悲歌行

悲來乎﹐悲來乎。主人有酒且莫斟﹐聽我一曲悲來吟。悲來不吟還不笑﹐天下無人知我心。君有數鬥酒﹐我有三尺琴。琴鳴酒樂兩相得﹐一杯不啻千鈞金。悲來乎﹐悲來乎。天𨿽長﹐地𨿽久﹐金玉滿堂應不守。富貴百年能幾何﹐死生一度人皆有。孤猿坐啼墳上月﹐且須一盡杯中酒。悲來乎﹐悲來乎。鳳凰不至河無圖﹐微子去之箕子奴。漢帝不憶李將軍﹐楚王放卻屈大夫。悲來乎﹐悲來乎。秦家李斯早追悔﹐虛名撥向身之外。範子何曾愛五湖﹐功成名遂身自退。劍是一夫用﹐書能知姓名。惠施不肯幹萬乘﹐卜式未必窮一經。還須黑頭取方伯﹐莫謾白首爲儒生。

○秋浦歌十七首

秋浦長似秋﹐蕭條使人愁。客愁不可度﹐行上東大樓。正西望長安﹐下見江水流。寄言向江水﹐汝意憶儂不﹖遙傳一掬淚﹐爲我達揚州。

秋浦猿夜愁﹐黃山堪白頭。淸溪非隴水﹐翻作斷腸流。欲去不得去﹐薄遊成久遊。何年是歸日﹖雨淚下孤舟。

秋浦錦駝鳥﹐人間天上稀。山雞羞淥水﹐不敢照毛衣。

兩鬢入秋浦﹐一朝颯已衰。猿聲催白髮﹐長短盡成絲。

秋浦多白猿﹐超騰若飛雪。牽引條上兒﹐飲弄水中月。

愁作秋浦客一作曲﹐彊看秋浦花。山川如剡縣﹐風日似長沙。

醉上山公馬﹐寒歌寧戚牛。空吟白石爛﹐淚滿黑貂裘。

秋浦千重嶺﹐水車嶺一作人行路最奇。天傾欲墮石﹐水拂寄生枝。

江祖一片石﹐靑天掃畫屏。題詩畱萬古﹐綠字錦苔生。

千千石楠樹﹐萬萬女貞林。山山白鷺滿﹐澗澗白猿吟。君莫向秋浦﹐猿聲碎客心。

邏人橫鳥道﹐江祖出魚梁。水急客舟疾﹐山花拂面香。

水如一匹練﹐此地卽平天。耐可乘明月﹐看花上酒船。

淥水淨素月﹐月明白鷺飛。郎聽采菱女﹐一道夜歌歸。

鑪火照天地﹐紅星亂紫煙。赧郎明月夜﹐歌曲動寒川。

白髮三千丈﹐緣愁似个長。不知明鏡裏﹐何處得秋霜。

秋浦田舍翁﹐采魚水中宿。妻子張白鷴﹐結罝映深竹。

桃波一步地﹐了了語聲聞。暗與山僧別﹐低頭禮白雲。

○當塗趙炎少府粉圖山水歌

峨眉髙出西極天﹐羅浮直與南溟連。名公繹思揮彩筆﹐驅山走海置眼前。滿堂空翠如可掃﹐赤城霞气蒼梧煙。洞庭瀟湘意渺綿﹐三江七澤情洄沿。驚濤洶湧向何處﹐孤舟一去迷歸年。徵帆不動亦不旋﹐飄如隨風落天邊。心搖目斷興難盡﹐幾時可到三山巓。西峯崢嶸噴流泉﹐橫石蹙水波潺湲。東崖合沓蔽輕霧﹐深林雜樹空芊綿。此中冥昧失晝夜﹐隱幾寂聽無鳴蟬。長松之下列羽客﹐對坐不語南昌仙。南昌仙人趙夫子﹐妙年曆落靑雲士。訟庭無事羅眾賓﹐杳然如在丹靑裏。五色粉圖安足珍﹐眞仙可以全吾身。若待功成拂衣去﹐武陵桃花笑殺人。

○永王東巡歌十一首

永王軍中永王正月東出師﹐天子遙分龍虎旗。樓船一舉風波靜﹐江漢翻爲雁鶩池。

三川北虜亂如麻﹐四海南奔似永嘉。但用東山謝安石﹐爲君談笑靜胡沙。

雷鼓嘈嘈喧武昌﹐云旗獵獵過尋陽。秋毫不犯三吳悅﹐春日遙看五色光。

龍蟠虎踞帝王州﹐帝子金陵訪古丘。春風試暖昭陽殿﹐明月還過鳷鵲樓。

二帝巡遊俱未回﹐五陵松柏使人哀。諸侯不救河南地﹐更喜賢王遠道來。

丹陽北固是吳關﹐畫出樓臺雲水間。千巖烽火連滄海﹐兩岸旌旗繞碧山。

王出三山按五湖﹐樓船跨海次陪都。戰艦森森羅虎士﹐徵帆一一引龍駒。

長風掛席勢難回﹐海動山傾古月摧。君看帝子浮江日﹐何似龍驤出峽來。

祖龍浮海不成橋﹐漢武尋陽空射蛟。我王樓艦輕秦漢﹐卻似文皇欲渡遼。

帝寵賢王入楚關﹐掃淸江漢始應還。初從云夢開朱邸﹐更取金陵作小山。

試借君王玉馬鞭﹐指揮戎虜坐瓊筵。南風一掃胡塵靜﹐西入長安到日邊。

○上皇西巡南京歌十首

胡塵輕拂建章臺﹐聖主西巡蜀道來。劍壁門髙五千尺﹐石爲樓閣九天開。

九天開出一成都﹐萬戶千門入畫圖。艸樹雲山如錦繡﹐秦川得及此間無﹖

華陽春樹號新丰﹐行入新都若舊宮。柳色未饒秦地綠﹐花光不減上陽紅。

誰道君王行路難﹐六龍西幸萬人歡。地轉錦江成渭水﹐天回玉壘作長安。

萬國同風共一時﹐錦江何謝曲江池﹖石鏡更明天上月﹐後宮親得照蛾眉。

濯錦淸江萬里流﹐雲帆龍舸下揚州。北地𨿽誇上林苑﹐南京還有散花樓。

錦水東流繞錦城﹐星橋北掛象天星。四海此中朝聖主﹐峨眉山上一作下列仙庭。

秦開蜀道置金牛﹐漢水元通星漢流。天子一行遺聖迹﹐錦城長作帝王州。

水綠天靑不起塵﹐風光和暖勝三秦。萬國煙花隨玉輦﹐西來添作錦江春。

劍閣重關蜀北門﹐上皇歸馬若云屯。少帝長安開紫極﹐雙懸日月照乾坤。

○峨眉山月歌

峽路

峨眉山月半輪秋﹐影入平羌江水流。夜發淸溪向三峽﹐思君不見下渝州。

○峨眉山月歌

送蜀僧晏入中京

我在巴東三峽時﹐西看明月憶峨眉。月出峨眉一作峨眉山月照滄海﹐與人萬里長相隨。黃鶴樓前月華白﹐此中忽見峨眉客。峨眉山月還送君﹐風吹西到長安陌。長安大道橫九天﹐峨眉山月照秦川。黃金獅子乘髙座﹐白玉麈尾談重玄。我似浮雲殢吳越﹐君逢聖主遊丹闕。一振髙名滿帝都﹐歸時一作來還弄峨眉月。

○赤壁歌送別

二龍爭戰決雌雄﹐赤壁樓船掃地空。烈火張天照雲海﹐周瑜於此破曹公。君去滄江望一作弄澄碧﹐鯨鯢唐突畱余迹。一一書來報故人﹐我欲因一作觀之壯心魄。

○江夏行

憶昔嬌小姿﹐春心亦自持。爲言嫁夫婿﹐得免長相思。誰知嫁商賈﹐令人卻愁苦。自從爲夫妻﹐何曾在鄕土﹖去年下揚州﹐相送黃鶴樓。眼看帆去遠﹐心逐江水流。只言期一載﹐誰謂歷三秋。使妾腸欲斷﹐恨君情悠悠。東家西捨同時發﹐北去南來不逾月。未知行李遊何方﹖作个音書能斷絕。適來往南浦﹐欲問西江船。正見當壚女﹐紅妝二八年。一種爲人妻﹐獨自多悲淒。對鏡便垂淚﹐逢人只欲啼。不如輕薄兒﹐旦暮長相隨。悔作商人婦﹐靑春長別離。如今正好同歡樂﹐君去容華誰得知﹖

○懷仙歌

一鶴東飛過滄海﹐放心散漫知何在﹖仙人浩歌望我來﹐應攀玉樹長相待。堯舜之事不足驚﹐自余囂囂直可輕。巨鰲莫戴三山去﹐吾一作我欲蓬萊頂上行。

○玉眞仙人詞

玉眞之眞一作仙人﹐時往一作西上太華峯。淸晨鳴天鼓﹐飆欻騰雙龍。弄電不輟手﹐行雲本無蹤。幾時入少室﹐王母應相逢。

○淸溪行

一作宣州淸溪

淸溪淸我心﹐水色異諸水。借問新安江﹐見底何如此﹖人行明鏡中﹐鳥度屏風裏。向晚猩猩啼﹐空悲遠遊子。

○酬殷明佐見贈五云裘歌

我吟謝脁詩上語﹐朔風颯颯吹飛雨。謝脁已沒靑山空﹐後來繼之有殷公。粉圖珍裘五云色﹐曄如晴天散彩虹。文章彪炳光陸離﹐應是素娥玉女之所爲。輕如松花落金粉﹐濃似苔錦含碧滋。遠山積翠橫海島﹐殘霞飛丹映江艸。凝毫采掇花露容﹐幾年功成奪天造。故人贈我我不違﹐著令山水含淸暉一作淸輝。頓驚謝康樂﹐詩興生我衣。襟前林壑斂暝色﹐袖上雲霞收夕霏。羣仙長嘆驚此物﹐千崖萬嶺相縈郁。身騎白鹿行飄颻﹐手翳紫芝笑披拂。相如不足跨鷫鸘﹐王恭鶴氅安可方。瑤臺雪花數千點﹐片片吹落春風香。爲君持此淩蒼蒼﹐上朝三十六玉皇。下窺夫子不可及﹐矯首相思空斷腸。

○臨路歌

大鵬飛兮振八裔﹐中天摧兮力不濟。余風激兮萬世﹐遊扶桑兮掛石袂。後人得之傳此﹐仲尼亡兮誰爲出涕﹖

○歷陽壯士勤將軍名思齊歌

太古歷陽郡﹐化爲洪川在。江山猶郁盤﹐龍虎祕光彩。蓄泄數千載﹐風雲何霮﹗特生勤將軍﹐神力百夫倍。

○艸書歌行

少年上人號懷素﹐艸書天下稱獨步。墨池飛出北溟魚﹐筆鋒殺盡中山兔。八月九月天气涼﹐酒徒詞客滿髙堂。箋麻素絹排數廂﹐宣州石硯墨色光。吾師醉後倚繩牀﹐須臾掃盡數千張。飄風驟雨驚颯颯﹐落花飛雪何茫茫。起來向壁不停手﹐一行數字大如斗。怳怳如聞神鬼驚﹐時時只見龍蛇走。左盤右蹙如驚電﹐狀同楚漢相攻戰。湖南七郡凡幾家﹐家家屏障書題徧。王逸少﹐張伯英﹐古來幾許浪得名。張顚老死不足數﹐我師此義不師古。古來萬事貴天生﹐何必要公孫大娘《渾脫》舞。

○古意

君爲女蘿艸﹐妾作兔絲花。輕條不自引﹐爲逐春風斜。百丈托遠松﹐纏綿成一家。誰言會面易﹐各在靑山崖。女蘿發馨香﹐兔絲斷人腸。枝枝相糾結﹐葉葉競飄揚。生子不知根﹐因誰共芬芳﹖中巢雙翡翠﹐上宿紫鴛鴦。若識二艸心﹐海潮亦可量。

○山鷓鴣詞

苦竹嶺頭秋月輝﹐苦竹南枝鷓鴣飛。嫁得燕山胡雁婿﹐欲銜我向雁門歸。山雞翟雉來相勸﹐南禽多被北禽欺。紫塞嚴霜如劍戟﹐蒼梧欲巢難背違。我今誓死不能去﹐哀鳴驚叫淚沾衣。

○和盧侍禦通塘曲

君誇通塘好﹐通塘勝耶溪。通塘在何處﹖遠在尋陽西。靑蘿裊裊掛煙樹﹐白鷴處處聚沙堤。石門中斷平湖出﹐百丈金潭照云日。何處滄浪垂釣翁﹐鼓棹漁歌趣非一。相逢不相識﹐出沒繞通塘。浦邊淸水明素足﹐別有浣沙吳女郎。行盡綠潭潭轉幽﹐疑是武陵春碧流。秦人雞犬桃花裏﹐將比通塘渠見羞。通塘不忍別﹐十去九遲回。偶逢佳境心已醉﹐忽有一鳥從天來。月出靑山送行子﹐四邊苦竹秋聲起。長吟白雪望星河﹐雙垂兩足揚素波。梁鴻徳耀會稽日﹐寧知此中樂事多﹖Everlove中文書庫版權所有﹐如需引用﹐請注明來源。

Everlove中文書庫如需引用﹐請注明來源^v^v^v^v^v^v^v^v^v

李太白全集卷八煢齋歌詩四十一首贈一

○贈孟浩然

吾愛孟夫子﹐風流天下聞。紅顏棄軒冕﹐白首臥松云。醉月頻中聖﹐迷花不事君。髙山安可仰﹐徒此揖淸芬。

○贈從兄襄陽少府皓

結髮未識事﹐所交盡豪雄。卻秦不受賞﹐擊晉一作救趙寧爲功。小節豈足言﹐退耕舂陵東。歸來無產業﹐生事如轉蓬。一朝狐一作烏裘敝﹐百鎰黃金空。彈劍徒激昂﹐出門悲路窮。吾兄靑雲士﹐然諾聞諸公。所以陳片言﹐片言貴情通。棣華倘不接﹐甘與秋艸同。

○淮海對雪贈傅靄

一作淮南對雪贈孟浩然

朔雪落吳天﹐從風渡溟渤。海樹成陽春﹐江沙浩明月。興從剡溪起﹐思繞梁園發。寄君郢中歌﹐曲罷心斷絕。

○贈張公洲革處士

抱甕灌秋蔬﹐心閒遊天云。每將瓜田叟﹐耕種漢水濆。時登張公洲﹐入獸不亂羣。井無桔橰事﹐門絕刺繡文。長揖二千石﹐遠辭百里君。斯爲眞隱者﹐吾黨慕淸芬。

○贈徐安宜

白田見楚老﹐歌詠徐安宜。制錦不擇地﹐操刀良在玆。淸風動百里﹐惠化聞京師。浮人若雲歸﹐耕種滿郊岐。川光淨麥隴﹐日色明桑枝。訟息但長嘯﹐賓來或解頤。靑橙拂戶牖﹐白一作碧水流園池。遊子滯安邑﹐懷恩未忍辭。翳君樹桃李﹐歲晚托深期。

○贈任城盧主簿潛

海鳥知天風﹐竄身魯門東。臨觴不能飲﹐矯翼思淩空。鐘鼓不爲樂﹐煙霜誰與同。歸飛未忍去﹐流淚謝鴛鴻。

○早秋贈裴十七仲堪

遠海動風色﹐吹愁一作秋落天涯。南星變大火﹐熱气余丹霞。光景不可回﹐六龍轉天車。荊人泣美玉﹐魯叟悲匏瓜。功業若夢裏一作中﹐撫一作推琴發長嗟。裴生信一作實英邁﹐屈起多才華。歷抵海岱豪﹐結交魯朱家。復攜兩少女一作妾﹐艷色驚荷葩。雙歌入靑雲﹐但惜白日斜。窮一作滄溟出寶貝﹐大澤饒龍蛇。明主倘一作必見收﹐煙霞路非賒。時命若不會﹐歸應煉丹砂一作時命若有會﹐歸應煉丹砂。

○贈範金卿二首

君子枉淸盼﹐不知東走迷。離家來幾月﹐絡緯鳴中閨。桃李君不言﹐攀花願成蹊。那能吐芳信﹖惠好相招攜。我有結綠珍﹐久藏濁水泥。時人棄此物﹐乃與燕瑉一作石齊。摭拭欲贈之﹐申眉路無梯。遼東慚白豕﹐楚客羞山雞。徒有獻芹心﹐終流泣玉啼。只應自索漠﹐畱舌示山妻。

範宰不買名﹐弦歌對前楹。爲邦默自化﹐日覺冰壺淸。百里雞犬靜﹐千廬機杼鳴。浮人少蕩析﹐愛客多逢迎。遊子睹嘉政﹐因之聽頌聲。

○贈瑕丘王少府

皎皎鸞鳳姿﹐飄飄神仙气。梅生亦何事﹐來作南昌尉。淸風佐鳴琴﹐寂寞道爲貴一作爲誰貴。一見過所聞﹐操持難與羣。毫揮魯邑訟﹐目送瀛洲云。我隱屠釣下﹐爾當玉石分。無由接髙論﹐空此仰淸芬。

○東魯見狄博通

去年別我向何處﹖有人傳道遊江東。謂言掛席度滄海﹐卻來應是無長風。

○見京兆韋參軍量移東陽二首

潮水還歸海﹐流人卻到吳。相逢問愁苦﹐淚盡日南珠。

聞說金華渡﹐東連五百灘。全勝若耶好﹐莫道此行難。猿嘯千溪合﹐松風五月寒。他年一攜手﹐搖艇入新安。

○贈丹陽橫山周處士惟長

周子橫山隱﹐開門臨城隅。連峯入戶牖﹐勝槪淩方壺。時作《白紵詞》﹐放歌丹陽湖。水色傲溟渤﹐川光秀菇蒲。當其得意時﹐心與天壤俱。閒雲隨舒捲﹐安識身有無。抱石恥獻玉﹐沈泉笑探珠。羽化如可作﹐相攜上淸都一作攜手止靑都。

○玉眞公主別館苦雨﹐贈衛尉張卿二首

秋坐金張館﹐繁陰晝不開。空煙迷雨色﹐蕭颯望中來。翳翳昏墊苦﹐沈沈憂恨催。淸秋何以慰﹖白酒盈吾杯。吟詠思管樂﹐此人已成灰。獨酌聊自勉﹐誰貴經綸才。彈劍謝公子﹐無魚良可哀。

苦雨思白日﹐浮雲何由捲。稷契和天人﹐陰陽乃驕蹇。秋霖劇倒井﹐昏霧橫絕巘。欲往咫尺途﹐遂成山川限。潈潈奔澑聞﹐浩浩驚波轉。泥沙塞中途﹐牛馬不可辧。饑從漂母食﹐閒綴羽林一作陵簡。園家逢秋蔬﹐藜藿不滿眼。蠨蛸結思幽﹐蟋蟀傷褊淺。廚竈無靑煙﹐刀機生綠蘚。投箸解鷫鸘﹐換酒醉北堂。丹徒布衣者﹐慷慨未可量。何時黃金盤﹐一斛薦檳榔。功成拂衣去﹐搖曳滄洲傍。

○贈韋祕書子春二首

谷口鄭子眞﹐躬耕在巖石。髙名動京師﹐天下皆籍籍。斯人竟不起﹐云臥從所適。苟無濟代心﹐獨善亦何益。惟君家世者﹐偃息逢休明。談天信浩蕩﹐說劍紛縱橫。謝公不徒然﹐起來爲蒼生。祕書何寂寂﹐無乃羈豪英。且復歸碧山﹐安能戀金闕。舊宅樵漁地﹐蓬蒿已應沒。卻顧女幾峯﹐胡顏見雲月。

徒爲風塵苦﹐一官已白須。气同萬里合﹐訪我來瓊都。披云睹靑天﹐捫虱話良圖。畱侯將綺裏﹐出處未云殊。終與安社稷﹐功成去五湖。

○贈韋侍禦黃裳二首

太華生長松﹐亭亭淩霜雪。天與百尺髙﹐豈爲微飆折﹖桃李賣陽艷﹐路人行且迷。春光掃地盡﹐碧葉成黃泥。願君學長松﹐愼勿作桃李。受屈不攺心﹐然後知君子。

見君乘驄馬﹐知上太山道。此地果摧輪﹐全身以爲寶。我如丰年玉﹐棄置秋田艸。但勗冰壺心﹐無爲嘆衰老。

○贈薛校書

我有《吳趨曲》﹐無人知此音。姑蘇成蔓艸﹐麋鹿空悲吟。未誇觀濤作﹐空郁釣鰲心。舉手謝東海﹐虛行歸故林。

○贈何七判官昌浩

有時忽惆悵﹐匡坐至夜分。平明空嘯吒﹐思欲解世紛。心隨長風去﹐吹散萬里云。羞作濟南生﹐九十誦古文。不然拂劍起﹐沙漠收奇勛。老死阡陌間﹐何因揚淸芬。夫子今管樂﹐英才冠三軍。終與同出處﹐豈將沮溺羣﹖

○讀諸葛武侯傳﹐書懷贈長安崔少府叔封昆季

漢道昔云季﹐羣雄方戰爭。霸圖各未立﹐割據資豪英。赤伏起頹運﹐臥龍得孔明。當其南陽時﹐隴畝躬自耕。魚水三顧合﹐風雲四海生。武侯立岷蜀﹐壯志吞咸京。何人先見許﹐但有崔州平。余亦艸間人一作士﹐頗懷拯物情。晚途值子玉﹐華發同衰榮。托意在經濟﹐結交爲弟兄。毋令管與鮑﹐千載獨知名。

○贈郭將軍

將軍少年出武威一作將軍浩蕩有天威﹐入掌銀臺護紫微。平明拂劍朝天去﹐薄暮垂鞭醉酒歸。愛子臨風吹玉笛﹐美人騰一作向月舞羅衣。疇昔雄豪如夢裏﹐相逢且欲醉春暉一作今日相逢懼失路﹐何年灞上弄春輝。

○駕去溫泉後贈楊山人

少年落魄楚漢間﹐風塵蕭瑟多苦顏。自言介躉一作管葛竟誰許﹖長吁莫錯還閉關。一朝君王垂拂拭﹐剖心輸丹雪胸臆﹐忽蒙白日回景光﹐直上靑雲生羽翼﹐幸陪鸞輦出鴻都﹐身騎飛龍天馬駒。王公大人借顏色﹐金璋紫綬來相趨。當時結交何紛紛﹐片言道合惟有君。待吾盡節報明主﹐然後相攜一作攜手滄州臥白雲。

○溫泉侍從歸逢故人

漢帝長楊苑﹐誇胡羽獵歸。子云叨侍從﹐獻賦有光輝。激賞搖天筆﹐承恩賜禦衣。逢君奏明主﹐他日共翻飛。

○贈裴十四

朝見裴叔則﹐朗如行玉山﹐黃河落天走東海﹐萬里寫入胸懷間。身騎白黿不敢度﹐金髙南山買君顧。裴回六合無相知﹐飄若浮雲且西去。

○贈崔侍郎

黃河三尺鯉﹐本在孟津居。點額不成龍﹐歸來伴一作作凡魚。故人東海客﹐一見借吹噓。風濤倘相見﹐更欲淩昆墟。何當赤艸使﹐再往召相如。

○述徳兼陳情上哥舒大夫

天爲國家孕英才﹐森森矛戟擁靈臺。浩蕩深謀噴江海﹐縱橫逸气走風雷。丈夫立身有如此﹐一呼三軍皆披靡。衛靑謾作大將軍﹐白起眞成一豎子。

○雪讒詩贈友人

四言嗟予沈迷﹐猖獗已久。五十知非﹐古人嘗有。立言補過﹐庶存不朽。包荒匿瑕﹐蓄此頑丑。《月出》致譏﹐貽愧皓首。感悟遂晚﹐事往日遷。白璧何辜﹖靑蠅屢前。羣輕折軸﹐下沈黃泉。眾毛飛骨﹐上淩靑天。萋斐暗成﹐貝錦粲然。泥沙聚埃﹐珠玉不鮮。洪焰爍山﹐發自纖煙。蒼波蕩日﹐起於微涓。交亂四國﹐播於八埏。拾塵掇蜂﹐疑聖猜賢。哀哉悲夫﹗誰察予之貞堅。彼婦人之猖狂﹐不如鵲之彊彊。彼婦人之淫昏﹐不如鶉之奔奔。坦蕩一作皎皎君子﹐無悅簧言。擢發續罪﹐罪乃孔多。傾海流惡﹐惡無以過。人生實難﹐逢此織羅。積毀銷金﹐沈憂作歌。天未喪文﹐其如余何。妲己滅紂﹐褒女惑周。天維蕩覆﹐職此之由。漢祖呂氏﹐食其在傍。秦皇太后﹐毐亦淫荒。螮蝀作昏﹐遂掩太陽。萬乘尙爾﹐匹夫何傷﹗辭殫意窮﹐心切理直。如或妄談﹐昊天是殛。子野善聽﹐離婁至明。神靡遁響﹐鬼無逃形。不我遐棄﹐庶昭忠誠。

○贈參寥子

白鶴飛天書﹐南荊訪髙士。五云在峴山﹐果得參寥子。骯髒辭故園﹐昂藏入君門。天子分玉帛﹐百官接話言。毫墨時灑落﹐探玄有奇作。著論窮天人﹐千春祕麟閣。長揖不受官﹐拂衣歸林巒。余亦去金馬﹐藤蘿同所歡。相思在何處﹖桂樹靑雲端。

○贈饒陽張司戶燧

燕魏太原朝飲蒼梧泉﹐夕棲碧海煙。寧知鸞鳳意﹐遠托椅桐前﹖慕藺豈曩古﹖攀嵇是當年。愧非黃石老﹐安識子房賢﹖功業嗟落日﹐容華棄䢐川。一語已道意﹐三山期著鞭。蹉跎人間世﹐寥落壺中天。獨見遊物祖﹐探元窮化先。何當共攜手﹐相與排冥筌。

○贈淸漳明府侄

我李百萬葉﹐柯條布中州。天開靑雲器﹐日爲蒼生憂。小邑且割雞﹐大刀佇烹牛。雷聲動四境﹐惠與淸漳流。弦歌詠唐堯﹐脫落隱簪組。心和得天眞﹐風俗由一作獨太古。牛羊散阡陌﹐夜寢不扃戶。問此何以然﹐賢人宰吾土。舉邑樹桃李﹐垂陰亦流芬。河堤繞綠水﹐桑柘連靑雲。趙女不冶容﹐提籠晝成羣。繰絲鳴機杼﹐百里聲相聞。訟息鳥下階﹐髙臥披道帙。蒲鞭掛檐枝﹐示恥無撲抶。琴淸月當戶﹐人寂風入室。長嘯一無言﹐陶然上皇逸。白玉壺冰水﹐壺中見底淸。淸光洞毫髮﹐皎潔照羣情。趙北美佳政﹐燕南播髙名。過客覽行謠﹐因之頌徳聲一作得頌聲。

○贈臨洺縣令皓弟時被訟停官

陶令去彭澤﹐茫然太古心。大音自成曲﹐但奏無弦琴。釣水路非遠﹐連鰲意何深。終期龍伯國﹐與爾相招尋。

○贈郭季鷹

河東郭有道﹐於世若浮雲。盛徳無我位﹐淸光獨映君。恥將雞並食﹐長與鳳爲羣。一擊九千仞﹐相期淩紫氛。

○鄴中贈王大

一作鄴中王大勸入髙鳳石門山幽居

一身竟無托﹐遠與孤蓬徵。千里失所依﹐復將落葉並。中途偶良朋﹐問我將何行。欲獻濟時策﹐此心誰見明﹖君王制六合﹐海塞無交兵。壯士伏艸間﹐沈憂亂縱橫。飄飄不得意﹐昨發南都城。紫燕櫪下嘶﹐靑萍匣中鳴。投軀寄天下﹐長嘯尋豪英。恥學瑯琊人﹐龍蟠事躬耕。富貴吾自取﹐建功及春榮。我願執爾手﹐爾方達我情。相知同一己﹐豈惟弟與兄。抱子弄白雲﹐琴歌發淸聲。臨別意難盡﹐各希存令名。

○贈華州王司士

陜西淮水不絕濤瀾髙﹐盛徳未泯生英髦。知君先負廟堂器﹐今日還須贈寶刀。

○贈盧徵君昆弟

明主訪賢逸﹐雲泉今已空。二盧竟不起﹐萬乘髙其風。河上喜相得﹐壺中趣每同。滄州卽此地﹐觀化遊無窮。水落海上淸﹐鰲背睹方蓬。與君弄倒景﹐攜手淩星虹。

○贈新平

一作丰少年

韓信在淮陰﹐少年相欺淩。屈體若無骨﹐壯心有所憑。一遭龍顏君﹐嘯吒從此興。千金答漂母﹐萬古共嗟稱。而我竟胡一作何爲﹖寒苦坐相仍。長風入短袂﹐內一作兩手如懷冰。故友不相卹﹐新交寧見矜﹖摧殘檻中虎﹐羈紲鞲上鷹。何時騰風雲﹐搏擊申所能﹖

○贈崔侍郎

長劍一杯酒﹐男兒方寸心。洛陽因劇孟﹐托一作訪宿話胸襟。但仰山嶽秀﹐不知江海深。長安復攜手﹐再顧重千金。君乃輶軒佐﹐予叨翰墨林。髙風摧秀木﹐虛彈落驚禽。不取回舟興﹐而來命駕尋。扶搖應借便一作力﹐桃李願成陰。笑吐張儀舌﹐愁爲莊舄吟。誰憐明月夜﹐腸斷聽秋砧﹗

○走筆贈獨孤駙馬

都尉朝天躍馬歸﹐香風吹人花亂飛。銀鞍紫鞚照云日﹐左顧右盼生光輝。是時僕在金門裏﹐待詔公車謁天子。長揖蒙垂國士恩﹐壯心剖出酬知己。一別蹉跎朝市間﹐靑雲之交不可攀。倘其公子重回顧﹐何必侯嬴長抱關﹖Everlove中文書庫版權所有﹐如需引用﹐請注明來源。

Everlove中文書庫如需引用﹐請注明來源^v^v^v^v^v^v^v^v^v

李太白全集卷九煢齋歌詩三十四首贈

二

○贈嵩山焦煉師

並序洛陽

二室淩靑天﹐三花含紫煙。中有蓬海客﹐宛疑麻姑仙。道在喧莫染﹐迹髙想已綿。時餐金鵝蕊﹐屢讀靑苔篇。八極恣遊憩﹐九垓長周旋。下瓢酌潁水﹐舞鶴來伊川。還歸空山上﹐獨拂秋霞眠。蘿月掛朝鏡﹐松風鳴夜弦。潛光隱嵩嶽﹐煉魄棲雲幄。霓裳何飄颻﹐鳳吹轉綿邈。願同西王母﹐下顧東方朔。紫書倘可傳﹐銘骨誓相學。

○口號贈徵君鴻

此公時被徵

陶令辭彭澤﹐梁鴻入會稽。我尋髙士傳﹐君與古人齊。云臥畱丹壑﹐天書降紫泥。不知楊伯起﹐早晚向關西。

大鵬一日同風起﹐摶搖直上九萬里。假令風歇時下來﹐猶能簸卻滄溟水。世人見我恆殊調﹐聞余大言皆冷笑。宣父猶能畏後生﹐丈夫未可輕年少。

○秋日煉藥院鑷白髮﹐贈元六兄林宗

木落識歲秋﹐瓶冰知天寒。桂枝日已綠﹐拂雪淩雲端。弱齡接光景﹐矯翼攀鴻鸞。投分三十載﹐榮枯同所歡。長吁望靑雲﹐鑷白坐相看。秋顏入曉鏡﹐壯發凋危冠。窮與鮑生賈﹐饑從漂母餐。時來極天人﹐道在豈吟嘆﹖樂毅方適趙﹐蘇秦初說韓。捲舒固在我﹐何事空摧殘﹖

○書情題蔡舍人雄

嘗髙謝太傅一作嘗聞謝安石﹐攜妓東山門。楚舞醉碧雲﹐吳歌斷淸猿。暫因蒼生起﹐談笑安黎元。余亦愛此人﹐丹霄冀飛翻。遭逢聖明主﹐敢進興亡言。白璧竟何辜一作本無暇﹖靑蠅遂成冤。一朝去京國﹐十載客梁園。猛犬吠九關﹐殺人憤精魂。皇穹雪冤枉﹐白日開氛昏。泰階得夔龍﹐桃李滿中原。倒海索明月﹐淩山采芳蓀。愧無橫艸功﹐虛負雨露恩。迹謝雲臺閣﹐心隨天馬轅。夫子王佐才﹐而今復誰論。層飆振六翮﹐不日思騰騫。我縱五湖棹﹐煙濤恣崩奔。夢釣子陵湍﹐英風緬猶存。彼希客星隱﹐弱植不足援。千里一回首﹐萬里一長歌。黃鶴不復來﹐淸風愁柰何﹗舟浮瀟湘月一作江橫羅剎石﹐山倒洞庭波。投汨笑古人﹐臨濠得天和。閒時田畝中﹐搔背牧雞鵝。別離解相訪﹐應在武陵多。

○憶襄陽舊遊﹐贈馬少府巨

昔爲大堤客﹐曾上山公樓。開窗碧嶂滿﹐拂鏡滄江流。髙冠佩雄劍﹐長揖韓荊州。此地別夫子﹐今來思舊遊。朱顏君未老﹐白髮我先秋。壯志恐蹉跎﹐功名若云浮一作有意未得言﹐懷賢若沈憂。歸心結遠夢﹐落日懸春愁。空思羊叔子﹐墮淚峴山頭一作何時共攜手﹐更醉硯頭。

○對雪獻從兄虞城宰

昨夜梁園裏﹐弟寒兄不知。庭前看玉樹﹐腸斷憶連枝。

○訪道安陵遇蓋還爲余造眞籙﹐臨別畱贈

淸水見白石﹐仙人識靑童。安陵蓋夫子﹐十歲與天通。懸河與微言﹐談論安可窮。能令二千石﹐撫背驚神聰。揮毫贈新詩﹐髙價掩山東。至今平原客﹐感激慕淸風。學道北海仙﹐傳書蕊珠宮。丹田了玉闕﹐白日思云空。爲我艸眞籙﹐天人慚妙工。七元坑洞豁落﹐八角輝星虹。三災蕩璇璣﹐蛟龍翼微躬。舉手謝天地﹐虛無齊始終。黃金滿髙堂﹐答荷難克充。下笑世上士﹐沈魂北羅酆。昔日萬乘墳﹐今成一科蓬。贈言若可重﹐實此輕華嵩。

○雜言用投丹陽知己兼宣慰判官

○贈崔郎中宗之金陵

胡鷹一作雁拂海翼﹐翺翔鳴素秋。驚云辭沙朔﹐飄蕩迷河洲一作胡鷹度日邊﹐兩龍天地秋。哀鳴沙塞寒﹐風雪迷河洲。有一作乃如飛蓬人﹐去逐一作一去萬里遊。登髙望浮雲﹐仿佛如舊丘。日從海傍沒﹐水向天邊流。長嘯倚孤劍﹐目極心悠悠。歲晏歸去來﹐富貴安所求﹖仲尼七十說﹐歷聘莫見收。魯連逃千金﹐珪組豈可一作不足酬﹖時哉苟不會﹐艸木爲我儔。希君同攜手﹐長往南山幽。

○贈崔咨議

綠驥本天馬﹐素非伏櫪駒。長嘶向一作起淸風﹐倏忽淩九區。何言西北至﹐卻走東南隅﹖世道有翻覆﹐前期一作程難豫圖。希君一一作前翦拂一作佛便﹐猶可騁中衢。

○贈升州王使君忠臣

六代帝王國﹐三吳佳麗城。賢人當重寄﹐天子借髙名。巨海一邊靜﹐長江萬里淸。應須救趙策﹐未肯棄侯嬴。

○贈別從甥髙五

魚目髙太山﹐不如一玙璠。賢甥卽明月﹐聲價動天門。能成吾宅相﹐不減魏陽元。自顧寡籌略﹐功名安所存﹖五木思一擲﹐如繩系窮猿。櫪中駿馬空﹐堂上醉人喧。黃金久已罄﹐爲報故交恩。聞君隴西行﹐使我驚心魂。與爾共飄颻﹐雲天各飛翻。江水流或捲﹐此心難具論。貧家羞好客﹐語拙覺辭繁。三朝空錯莫﹐對飯卻慚冤。自笑我非夫﹐生事多契闊。蓄積萬古憤﹐向誰得開豁﹖天地一浮雲﹐此身乃毫末。忽見無端倪﹐太虛可包括。去去何足道﹐臨歧空復愁。肝膽不楚越﹐山河亦衾裯。雲龍若相從﹐明主會見收。成功解相訪﹐溪水桃花流。

○贈裴司馬

翡翠黃金縷﹐繡成歌舞衣。若無雲間月﹐誰可比光輝﹖秀色一如此﹐多爲眾女譏。君恩移昔愛﹐失寵秋風歸。愁苦不窺鄰﹐泣上流黃機。天寒素手冷﹐夜長燭復微。十日不滿匹﹐鬢蓬亂若絲。猶是可憐人﹐容華世中稀。向君發皓齒﹐顧我莫相違。

○敍舊贈江陽宰陸調

太伯讓天下﹐仲雍揚波濤。淸風蕩萬古﹐迹與星辰髙。開吳食東溟﹐陸氏世英髦。多君秉古節﹐嶽立冠人曹。風流少年時﹐京洛事遊遨。腰間延陵劍﹐玉帶明珠袍。我昔鬥鷄徒﹐連延五陵豪。邀遮相組織﹐呵嚇來煎熬。君開萬叢人﹐鞍馬皆辟易。告急淸憲臺﹐脫余北門厄。間宰江陽邑﹐翦棘樹蘭芳。城門何肅穆﹐五月飛秋霜。好鳥集珍木﹐髙才列華堂。時從府中歸﹐絲管儼成行。但苦隔遠道﹐無由共銜觴。江北荷花開﹐江南楊梅熟。正好飲酒時﹐懷賢在心目。掛席拾海月﹐乘風下長川。多沽新丰醁﹐滿載剡溪船。中途不遇人﹐直到爾門前。大笑同一醉﹐取樂平生年。

○贈從孫義興宰銘

亞相李公重之以能政﹐中丞李公免罷以移官天子思茂宰﹐天枝得英才。朗然淸秋月﹐獨出映吳臺。落筆生綺繡﹐操刀振風雷。蠖屈𨿽百里﹐鵬鶱望三臺。退食無外事﹐琴堂向山開。綠水寂以閒﹐白雲有時來。河陽富奇藻﹐彭澤縱名杯。所恨不見之﹐猶如仰昭回。元惡昔滔天﹐疲人散幽艸。驚川無活鱗﹐舉邑罕遺老。誓雪會稽恥﹐將奔宛陵道。亞相素所重﹐投刃應桑林。獨坐傷激揚﹐神融一開襟。弦歌欣再理﹐和樂醉人心。蠹政除害馬﹐傾巢有歸禽。壺漿候君來﹐聚舞共謳吟。農人棄蓑笠﹐蠶女墮纓簪。歡笑相拜賀﹐則知惠愛深。歷職吾所聞﹐稱賢爾爲最。化洽一邦上﹐名馳三江外。峻節貫雲霄﹐通方堪遠大。能文變風俗﹐好客畱軒蓋。他日一來遊﹐因之嚴光瀨。

○艸創大還﹐贈柳官迪

天地爲橐籥﹐周流行太易。造化合元符﹐交媾騰精魄。自然成妙用﹐孰知其指的。羅絡四季間﹐綿微無一隙。日月更出沒﹐雙光豈云只﹖奼女乘河車﹐黃金充轅軛。執樞相管轄﹐摧伏傷羽翮。朱鳥張炎威﹐白虎守本宅。相煎成苦老﹐消鑠凝津液。仿佛明窗塵﹐死灰同至寂。搗冶入赤色﹐十二周律曆。赫然稱大還﹐與道本無隔。白日可撫弄﹐淸都在咫尺。北酆落死名﹐南斗上生籍。抑予是何者﹐身在方士格。才術信縱橫﹐世途自輕擲。吾求仙棄俗﹐君曉損勝益。不向金闕遊﹐思爲玉皇客。鸞車速風電﹐龍騎無鞭策。一舉上九天﹐相攜同所適。

○贈崔司戶文昆季

雙珠出海底﹐俱是連城珍。明月兩特達﹐餘輝傍照人。英聲振名都﹐髙價動殊鄰。豈伊箕山故﹐特以風期親。惟昔不自媒﹐擔簦西入秦。攀龍九天上﹐忝列歲星臣。布衣侍丹墀﹐密勿艸絲綸。才微惠渥重﹐讒巧生緇燐。一去已十載﹐今來復盈旬。淸霜入曉鬢﹐白露生衣巾。側見綠水亭﹐開門列華茵。千金散義士﹐四坐無凡賓。欲折月中桂﹐持爲寒者薪。路傍已竊笑﹐天路將何因﹖垂恩倘丘山﹐報徳有微身。

○贈溧陽宋少府陟

李斯未相秦﹐且逐東門兔。宋玉事襄王﹐能爲《髙唐賦》。常聞《綠水曲》﹐忽此相逢遇。掃灑靑天開﹐豁然披雲霧。葳蕤紫鸞鳥﹐巢在昆山樹。驚風西北吹﹐飛落南溟去。早懷經濟策﹐特受龍顏顧。白玉棲靑蠅﹐君臣忽行路。人生感分義﹐貴欲呈丹素。何日淸中原﹖相期廓天步。

○戲贈鄭溧陽

陶令日日醉﹐不知五柳春。素琴本無弦﹐漉酒用葛巾。淸風北窗下﹐自謂羲皇人。何時到栗一作栗裏﹖一見平生親。

○贈僧崖公

昔在朗陵東﹐學禪白眉空。大地了鏡徹﹐回旋寄輪風。攬彼造化力﹐持爲我神通。晚謁泰山君﹐親見日沒云。中夜臥山月一作夜臥雪上月﹐拂衣逃人羣。授餘金仙道﹐曠劫未始聞。冥機發天光﹐獨朗謝垢氛。虛舟不系物﹐觀化遊江濆。江濆遇同聲﹐道崖乃僧英。說法動海嶽﹐遊方化公卿。手秉玉麈尾﹐如登白樓亭。微言注百川﹐亹亹信可聽。一風鼓羣有﹐萬籟各自鳴。啟閉八窗牖﹐托宿掣電霆。自言歷天臺﹐搏壁躡翠屏。淩兢石橋去﹐恍惚入靑冥。昔往今來歸﹐絕景無不經。何日更攜手﹐乘杯向蓬瀛﹖

○遊溧陽北湖亭望瓦屋山懷古贈同旅

一作贈孟浩然

朝登北湖亭﹐遙望瓦屋山。天淸白露下﹐始覺一作知秋風還。遊子托主人﹐仰觀眉睫間。日一作目色送飛鴻﹐邈然不可攀。長吁相勸勉﹐何事來吳關﹖聞有貞義女﹐振窮溧水灣。淸光了在眼﹐白日如披顏。髙墳五六墩﹐崒兀棲猛虎。遺迹翳九泉﹐芳名動千古。子胥昔乞食﹐此女傾壺漿。運開展宿憤﹐入楚鞭平王。凜冽天地間﹐聞名若懷霜。壯夫或未達﹐十步九太行。與君拂衣去﹐萬里同翺翔。

○醉後贈從甥髙鎭

馬上相逢揖馬鞭﹐客中相見客中憐。欲邀擊築悲歌飲﹐正值傾家無酒錢。江東風光不借人﹐枉殺落花空自春。黃金逐手快意盡﹐昨日破產今朝貧。丈夫何事空嘯傲﹖不如燒卻頭上巾。君爲進士不得進﹐我被秋霜生旅鬢。時淸不及英豪人﹐三尺童兒重廉藺。匣中盤劍裝eC魚﹐閒在腰間未用渠。且將換酒與君醉﹐醉歸托宿吳專諸。

○贈秋浦柳少府

秋浦舊蕭索﹐公庭人吏稀。因君樹桃李﹐此地忽芳菲。搖筆望白雲﹐開簾當翠微。時來引山月﹐縱酒酣淸暉。而我愛夫子﹐淹畱未忍歸。

○贈崔秋浦三首

吾愛崔秋浦﹐宛然陶令風。門前一作載五楊柳﹐井上一作夾二梧桐。山鳥下廳事﹐檐花落酒中。懷君未忍去﹐惆悵意無窮。

崔令學陶令一作君似陶彭澤﹐北窗常晝眠。抱琴時弄月一作待秋月﹐取意任無弦。見客但傾酒﹐爲官不愛錢。東臯春事起﹐種黍早歸田一作東臯春事起﹐種黍早歸田。

河陽花作縣﹐秋浦玉爲人。地逐名賢好﹐風隨惠化春。水從天漢落﹐山逼畫屏新。應念金門客﹐投沙弔楚臣。

○望九華贈靑陽韋仲堪

昔在九江上﹐遙望一作觀九華峯。天河掛綠水﹐秀出一作山九芙蓉。我欲一揮手﹐誰人可相從﹖君爲東道主﹐於此臥雲松……

○贈王判官﹐時余歸隱﹐居廬山屏風疊

昔別黃鶴樓﹐蹉跎淮海秋。俱飄零落葉﹐各散洞庭流。中年不相見﹐蹭蹬遊吳越。何處我思君﹖天臺綠蘿月。會稽風月好﹐卻繞剡溪回。雲山海上出﹐人物鏡中來。一度浙江北﹐十年醉楚臺。荊門倒屈宋﹐梁苑傾鄒枚。苦笑我誇誕﹐知音安在哉﹖大盜割鴻溝﹐如風掃秋葉。吾非濟代人﹐且隱屏風疊。中夜天中望﹐憶君思見君。明朝拂衣去﹐永與海鷗羣。

○在水軍宴贈幕府諸侍禦

月化五白一作百龍﹐翻飛淩九天。胡沙驚北海﹐電掃洛陽川。虜箭雨宮闕﹐皇輿成播遷。英王受廟略﹐秉鉞淸南邊。云旗捲海雪﹐金戟羅江煙。聚散百萬人﹐弛張在一賢。霜臺降羣彥﹐水國奉戎旃。繡服開宴語﹐天人借樓船。如登黃金臺﹐遙謁紫霞仙。捲身編蓬下﹐冥機四十年。寧知艸間人﹐腰下有龍泉﹖浮雲在一決﹐誓欲淸幽燕。願與四座公﹐靜談金匱篇。齊心戴朝恩﹐不惜微軀捐。所冀旄頭滅﹐功成追魯連。

○贈武十七諤

馬如一匹練﹐明日過吳門。乃是要離客﹐西來欲報恩。笑開燕匕首﹐拂拭竟無言。狄犬吠淸洛﹐天津成塞垣。愛子隔東魯﹐空悲斷腸猿。林回棄白璧﹐千里阻同奔。君爲我致之﹐輕賫涉淮原。精誠合天道﹐不愧遠遊魂一作攸魂。Everlove中文書庫版權所有﹐如需引用﹐請注明來源。

Everlove中文書庫如需引用﹐請注明來源^v^v^v^v^v^v^v^v^v

李太白全集卷十煢齋歌詩二十九首贈三

○贈張相鎬二首

神器難竊弄﹐天狼窺紫宸。六龍遷白日﹐四海暗胡塵。……

○贈閭丘宿松

阮籍爲太守﹐乘驢上東平。剖竹十日間﹐一朝風化淸。偶來拂衣去﹐誰測主人情。夫子理宿松﹐浮雲知古城。掃地物莽然﹐秋來百艸生。飛鳥還舊巢﹐遷人返躬耕。何慚宓子賤﹖不減陶淵明。吾知千載後﹐卻掩二賢名。

○獄中上崔相渙

尋陽胡馬渡洛水﹐血流徵戰場。千門閉秋景﹐萬姓危朝霜。賢相燮元气﹐再欣海縣康。臺庭有夔龍﹐列宿粲成行。羽翼三元聖﹐發輝兩太陽。應念覆盆下﹐雪泣拜天光。

○系尋陽上崔渙三首

……

○中丞宋公以吳兵三千赴河南軍次尋陽…囚參謀幕府因贈之

獨坐淸天下﹐專徵出海隅。九江皆渡虎﹐三郡盡還珠。組練明秋浦﹐樓船入郢都。風髙初選將﹐月滿欲平胡。殺气橫千里﹐軍聲動九區。白猿慚劍術﹐黃石借兵符。戎虜行當翦﹐鯨鯢立可誅。自憐非劇孟﹐何以佐良圖﹖

○流夜郎贈辛判官

昔在長安醉花柳﹐五侯七貴同杯酒。气岸遙淩豪士前﹐風流肯落他一作誰人後。夫子紅顏我少年﹐章臺走馬著金鞭。文章獻納麒麟殿﹐歌舞淹畱玳瑁筵。與君自謂長如此﹐寧知艸動風塵起。函谷忽驚胡馬來﹐秦宮桃李向明開。我愁遠謫夜郎去﹐何日金雞放赦回﹖

○贈劉都使

東平劉公翰﹐南國秀餘芳。一鳴卽朱紱﹐五十佩銀章。飲冰事戎幕﹐衣錦華水鄕。銅官幾萬人﹐諍訟淸玉堂。吐言貴珠玉﹐落筆回風霜。而我謝明主﹐銜哀投夜郎。歸家酒債多﹐門客粲成行。髙談滿四座﹐一日傾千觴。所求竟無緒﹐裘馬欲摧藏。主人若不顧﹐明發釣滄浪。

○贈常侍禦

安石在東山﹐無心濟天下。一起振橫流﹐功成復瀟灑。大賢有捲舒﹐季葉輕風雅。匡復屬何人﹐君爲知音者。傳聞武安將﹐气振長平瓦。燕趙期洗淸﹐周秦保宗社。登朝若有言﹐爲訪南遷賈。

○贈易秀才

少年解長劍﹐投贈卽分離。何不斷犀象﹖精光暗往時。蹉跎君自惜﹐竄逐我因誰﹖地遠虞翻老﹐秋深宋玉悲。空摧芳桂色﹐不屈古松姿。感激平生意﹐勞歌寄此辭。

○經亂離後天恩流夜郎憶舊遊書懷贈江夏韋太守良宰

天上白玉京﹐十二樓五城。仙人撫我頂﹐結髮受長生。誤逐世間樂﹐頗窮理亂情。九十六聖君﹐浮雲掛空名。天地賭一擲﹐未能忘戰爭。試涉霸王略﹐將期軒冕榮。時命乃大謬﹐棄之海上行。學劍翻自哂﹐爲文竟何成。劍非萬人敵﹐文竊四海聲。兒戲不足道﹐《五噫》出西京。臨當欲去時﹐慷慨淚沾纓。嘆君倜儻才﹐標舉冠羣英。開筵引祖帳﹐慰此遠䢐徵。鞍馬若浮雲﹐送余驃騎亭。歌鐘不盡意﹐白日落昆明。十月到幽州﹐戈鋋若羅星。君王棄北海﹐掃地借長鯨。呼吸走百川﹐燕然可摧傾。心知不得意一作語﹐卻欲棲蓬瀛。彎弧懼天狼﹐挾矢不敢張。攬涕黃金臺﹐呼天哭昭王。無人貴駿骨﹐騄耳空騰驤。樂毅倘再生﹐於今亦奔亡。蹉跎一作蒼茫不得意﹐驅馬還貴鄕。逢君聽弦歌﹐肅穆坐華堂。百里獨太古﹐陶然臥羲皇。徵樂昌樂館﹐開筵列壺觴。賢豪間靑娥﹐對燭儼成行。醉舞紛綺席﹐淸歌繞飛梁。歡娛未終朝﹐秩滿一作解印歸咸陽。祖道擁萬人﹐供帳遙相望。一別隔千里﹐榮枯異炎涼。炎涼幾度攺﹐九土中橫潰。漢甲連胡兵﹐沙塵暗雲海。艸木搖殺气﹐星辰無光彩。白骨成丘山﹐蒼生竟何罪。函關壯帝居﹐國命懸哥舒。長戟三十萬﹐開門納凶渠。公卿如犬羊﹐忠讜醢與菹。二聖出遊豫﹐兩京遂丘墟。帝子許專徵﹐秉旄控彊楚。節制非桓文﹐軍師擁熊虎。人心失去就﹐賊勢騰風雨。惟君固房陵﹐誠節冠終古。僕臥香鑪頂﹐飡霞漱瑤泉。門開九江轉﹐枕下五湖連。半夜水軍來﹐潯陽滿旌旃。空名適自誤﹐迫脇上樓船。徒賜五百金﹐棄之若浮煙。辭官不受賞﹐翻謫夜郎天。夜郎萬里道﹐西上令人老。掃蕩六合淸﹐仍爲負霜艸。日月無偏照﹐何由訴蒼昊。良牧稱神明﹐深仁卹交道。一忝靑雲客﹐三登黃鶴樓。顧慚禰處士﹐虛對鸚鵡洲。樊山霸气盡﹐寥落天地秋。江帶峨眉雪﹐川橫三峽流。萬舸此中來﹐連帆過揚州。送此萬里目﹐曠然散我愁一作煩。紗窗倚天開﹐水樹綠如發。窺日一作光畏銜山﹐促酒喜得月。吳娃與越艷﹐窈窕誇鉛紅。呼來上云梯﹐含笑出簾櫳。對客《小垂手》﹐羅衣舞春風。賓跪請休息﹐主人情未極。覽君荊山作﹐江鮑堪動色。淸水出芙蓉﹐天然去雕飾。逸興橫素襟﹐無時不招尋。朱門擁虎士﹐列戟何森森。剪鑿竹石開﹐縈流漲淸深。登樓一作臺坐一作入水閣﹐吐論多英一作奇音。片辭貴白璧﹐一諾輕黃金。謂我不愧君﹐靑鳥一作鸞明丹心。五色雲間鵲﹐飛鳴天上來。傳聞赦書至﹐卻放夜郎回。暖气變寒谷﹐炎煙生死灰。君登鳳池去﹐忽棄賈生才。桀犬尙吠堯﹐匈奴笑千秋。中夜四五嘆﹐常爲大國憂。旌旆夾兩山﹐黃河當中流。連雞不得進﹐飲馬空夷猶。安得羿善射﹐一箭落旄頭。

○江夏使君叔席上贈史郎中

鳳凰丹禁裏﹐銜出紫泥書。昔放三湘去﹐今還萬死余。仙郎久爲別﹐客捨問何如﹖涸轍思流水﹐浮雲失舊居。多慚華省貴﹐不以逐臣疏。復如竹林下﹐叨陪芳宴初。希君生羽翼﹐一化北溟魚。

○流夜郎半道承恩防還兼欣克……

……

○巴陵贈賈舍人

……

○博平鄭太守自廬山千里相尋入江夏北市門見訪……立馬贈別

大梁貴公子﹐气蓋蒼梧云。若無三千客﹐誰道信陵君﹖救趙復存魏﹐英威天下聞。邯鄲能屈節﹐訪博從毛薛。夷門得隱淪﹐而與侯生親。仍要鼓刀者﹐乃是袖槌人。好士不盡心﹐何能保其身﹖多君重然諾﹐意气遙相托。五馬入市門﹐金鞍照城郭。都忘虎竹貴﹐且與荷衣樂。去去桃花源﹐何時見歸軒。相思無終極﹐腸斷朗江一作陵猿。

○江上贈竇長史

漢求季布魯朱家﹐楚逐伍胥去章華。萬里南遷夜郎國﹐三年歸及長風沙。聞道靑雲貴公子﹐錦帆遊戲西江水。人疑天上坐樓船﹐水淨霞明兩重綺。相約相期何太深﹐棹歌搖艇月中尋。不同珠履三千客﹐別欲論交一片心。

○贈王漢陽

天落白玉棺﹐王喬辭葉縣。一去未千年﹐漢陽復相見。猶乘飛鳧舄﹐尙識仙人面。鬢髮何靑靑﹐童顏皎如練。吾曾弄海水﹐淸淺嗟三變。果愜麻姑言﹐時光速流電。與君數杯酒﹐可以窮歡宴。白雲歸去來﹐何事坐交戰﹖

○贈漢陽輔錄事二首

聞君罷官意﹐我抱漢川湄。借問久疏索﹐何如聽訟時﹖天淸江月白﹐心靜海鷗知。應念投沙客﹐空餘弔屈悲。知鸚鵡洲橫漢陽渡﹐水引寒煙沒江樹。南浦登樓不見君﹐君今罷官在何處﹖漢口雙魚白錦鱗﹐令傳尺素報情人。其中字數無多少﹐只是相思秋復春。

○江夏贈韋南陵冰

胡驕馬驚沙塵起﹐胡雛飲馬天津水。君爲張掖近酒泉﹐我竄三色九千里。天地再新法令寬﹐夜郎遷客帶霜寒。西憶故人不可見﹐東風吹夢到長安。寧期此地忽相遇﹐驚喜茫如墮煙霧。玉簫金管喧四筵﹐苦心不得申一一作長句。昨日繡衣傾綠尊﹐病如桃李竟何言。昔騎天子大宛馬﹐今乘款段諸侯門。賴遇南平豁方寸﹐復兼夫子持淸論。有似山開萬里云﹐四望靑天解人悶。人悶還心悶﹐苦辛長苦辛。愁來飲酒二千石﹐寒灰重暖生陽春。山公醉後能騎馬﹐別是風流賢主人。頭陀雲月多僧气﹐山水何曾稱人意﹖不然一作能鳴笳按鼓戲滄流﹐呼取江南女兒歌棹謳。我且爲君槌碎黃鶴樓﹐君亦爲吾倒卻鸚鵡洲。赤壁爭雄如夢裏﹐且須歌舞寬離憂。

○贈盧司戶

秋色無遠近﹐出門盡寒山。白雲遙相識﹐待我蒼梧間。借問盧耽鶴﹐西飛幾歲還﹖

○贈從弟南平太守之遙二首

少年不得意﹐落拓無安居。願隨任公子﹐欲釣吞舟魚。常時飲酒逐風景﹐壯心遂與功名疏。蘭生谷底人不鋤﹐云在髙山空捲舒。漢家天子馳駟馬﹐赤軍蜀道迎相如。天門九重謁聖人﹐龍顏一解四海春。彤庭左右呼萬歲﹐拜賀明主收沈淪。翰林秉筆回英眄﹐麟閣崢嶸誰可見﹖承恩初入銀臺門﹐著書獨在金鑾殿。龍鉤雕鐙白玉鞍﹐象牀綺食一作席黃金盤。當時笑我微賤者﹐卻來請謁爲交歡。一朝謝病遊江海﹐疇昔相知幾人在﹖前門長揖後門關﹐今日結交明日攺。愛君山嶽心不移﹐隨君雲霧迷所爲。夢得池塘生春艸﹐使我長價登樓詩。別後遙傳臨海作﹐可見羊何共和之。

東平與南平﹐今古兩步兵。素心愛美酒﹐不是顧專城。謫官桃源去﹐尋花幾處行﹖秦人如舊識﹐出戶笑相迎。

○巴陵贈賈舍人

賈生西望憶京華﹐湘浦南遷莫怨嗟。聖主恩深漢文帝﹐憐君不遣到長沙。

○贈潘侍禦論錢少陽

繡衣柱史何昂藏﹐鐵冠白筆橫秋霜。三軍論事多引納﹐階前虎士羅幹將。𨿽無二十五老者﹐且有一翁錢少陽。眉如松雪齊四皓﹐調笑可以安儲皇。君能禮此最下士﹐九州拭目瞻淸光。

○贈柳圓

竹實滿秋浦﹐鳳來何苦饑。還同月下鵲﹐三繞未安枝。夫子卽瓊樹﹐傾柯拂羽儀。懷君戀明徳﹐歸去日相思。

○流夜郎半道承恩放還﹐兼欣克復之美書懷示息秀才

黃口爲人羅﹐白龍乃魚服。得罪豈怨天﹐以愚陷网目。鯨鯢未翦滅﹐豺狼屢翻履。悲作楚地囚﹐何日秦庭哭。遭逢二明主﹐前後兩遷逐。去國愁夜郎﹐投身竄荒谷。半道雪屯蒙﹐曠如鳥出籠。遙欣克復美﹐光武安可同。天子巡劍閣﹐儲皇守扶風。揚袂正北辰﹐開襟攬羣雄。胡兵出月窟﹐雷破關之東。左掃因右拂﹐旋收洛陽宮。回輿入咸京﹐席卷六合通。叱吒開帝業﹐手成天地功。大駕還長安﹐兩日忽再中。一朝讓寶位﹐劍璽傳無窮。愧無秋毫力﹐誰念矍鑠翁。弋者何所慕﹐髙飛仰冥鴻。棄劍學丹砂﹐臨鑪雙玉童。寄言息夫子﹐歲晚陟方蓬。

○贈張相鎬二首

時逃難在宿松山作。蕭士贇云下八首僞

神器難竊弄﹐天狼窺紫宸。六龍遷白日﹐四海暗胡塵。昊穹降元宰﹐君子方經綸。澹然養浩气﹐欻起持大鈞。秀骨象山嶽﹐英謀合鬼神。佐漢解鴻門﹐生唐爲後身。擁旄秉金鉞﹐伐鼓乘朱輪。虎將如雷霆﹐總戎向東巡。諸侯拜馬首﹐猛士騎鯨鱗。澤被魚鳥悅﹐令行艸木春。聖智不失時﹐建功及良辰。丑虜安足紀﹐可貽幗與巾。倒瀉溟海珠﹐盡爲入幕珍。馮異獻赤伏﹐鄧生倏來臻。庶同昆陽舉﹐再睹漢儀新。昔爲管將鮑﹐中奔吳隔秦。一生欲報主﹐百代思榮親。其事竟不就﹐哀哉難重陳。臥病宿松山﹐蒼茫空四鄰。風雲激壯志﹐枯槁驚常倫。聞君自天來﹐目張气益振。亞夫得劇孟﹐敵國空無人。捫虱對桓公﹐願得論悲辛。大塊方噫气﹐何辭鼓靑蘋。斯言倘不合﹐歸老漢江濱。

本家隴西人﹐先爲漢邊將。功略蓋天地﹐名飛靑雲上。苦戰竟不侯﹐富年頗惆悵。世傳崆峒勇﹐气激金風壯。英烈遺厥孫﹐百代神猶王。十五觀奇書﹐作賦淩相如。龍顏惠殊寵﹐麟閣憑天居。晚途未云已﹐蹭蹬遭讒毀。想象晉末時﹐崩騰胡塵起。衣冠陷鋒鏑﹐戎虜盈朝市。石勒窺神州﹐劉聰劫天子。撫劍夜吟嘯﹐雄心日千里。誓欲斬鯨鯢﹐澄淸洛陽水。六合灑霖雨﹐萬物無凋枯。我揮一杯水﹐自笑何區區。因人恥成事﹐貴欲決良圖。滅虜不言功﹐飄然陟蓬壺。惟有安期舄﹐畱之滄海隅。

○聞謝楊兒吟猛虎詞﹐因此有贈

同州隔秋浦﹐聞吟猛虎詞。晨朝來借問﹐知是謝楊兒。

○宿淸溪主人

夜到淸溪宿﹐主人碧巖裏。檐楹掛星斗﹐枕席響風水。月落西山時﹐啾啾夜猿起。

○系尋陽﹐上崔相渙三首

邯鄲四十萬﹐同日陷長平。能回造化筆﹐或冀一人生。

毛遂不墮井﹐曾參寧殺人。虛言誤公子﹐投杼惑慈親。白璧雙明月﹐方知一玉眞。

虛傳一片雨﹐枉作陽臺神。縱爲夢裏相隨去﹐不是襄王傾國人。

○贈別舍人弟臺卿之江南

去國客行遠﹐還山秋夢長。梧桐落金井﹐一葉飛銀牀。覺罷攬明鏡﹐鬢毛颯已霜。良圖委蔓艸﹐古貌成枯桑。欲道心下事﹐時人疑夜光。因爲洞庭葉﹐飄落之瀟湘。令弟經濟士﹐謫居我何傷。潛虯隱尺水﹐著論談興亡。客遇王子喬﹐口傳不死方。入洞過天地﹐登眞朝玉皇。吾將撫爾背﹐揮手遂翺翔。

○醉後贈王歷陽

歷陽﹐和州也

書禿千兔毫﹐詩裁兩牛腰。筆蹤起龍虎﹐舞袖拂雲霄。雙歌二胡姬﹐更奏遠淸朝。舉酒挑朔雪﹐從君不相饒。

○贈歷陽褚司馬

時此公爲稚子舞﹐故作是詩

北堂千萬壽﹐侍奉有光輝。先同稚子舞﹐更著老萊衣。因爲小兒啼﹐醉倒月下歸。人間無此樂﹐此樂世中稀。

○對雪醉後贈王歷陽

有身莫犯飛龍鱗﹐有手莫辮猛虎須。君看昔日汝南市﹐白頭仙人隱玉壺。子猷聞風動窗竹﹐相邀共醉杯中綠。歷陽何異山陰時﹐白雪飛花亂人目。君家有酒我何愁﹖客多樂酣秉燭遊。謝尙自能鴝鵒舞﹐相如免脫鷫鸘裘。淸晨興罷一作鼓棹過江去﹐千里相思明月樓一作千里相思明月樓。

李太白全集卷十一煢齋歌詩三十二首贈四

○贈宣城宇文太守兼呈崔侍禦

白若白鷺鮮﹐淸如淸唳蟬。受气有本性﹐不爲外物遷。飲水箕山上﹐食雪首陽顚。回車避朝歌﹐掩口去盜泉。岧峣廣成子﹐倜儻魯仲連。卓絕二公外﹐丹心無間然。昔攀六龍飛﹐今作百煉鉛。懷恩欲報主﹐投佩向北燕。彎弓綠弦開﹐滿月不憚堅。閒騎駿馬獵﹐一射兩虎穿。回旋若流光﹐轉背落雙鳶。胡虜三嘆息﹐兼知五兵權。槍槍突云將﹐卻掩我之妍。多逢剿絕兒﹐先著祖生鞭。據鞍空矍鑠﹐壯志竟誰宣。蹉跎復來歸﹐憂恨坐相煎。無風難破浪﹐失計長江邊。危苦惜頹光﹐金波忽三圓。時遊敬亭上﹐閒聽松風眠。或弄宛溪月﹐虛舟信洄沿。顏公二十萬﹐盡付酒家錢。興發每取之﹐聊向醉中仙。過此無一事﹐靜談《秋水篇》。君從九卿來﹐水國有丰年。魚鹽滿市井﹐布帛如雲煙。下馬不作威﹐冰壺照淸川。霜眉邑中叟﹐皆美太守賢。時時慰風俗﹐往往出東田。竹馬數小兒﹐拜迎白鹿前。含笑問使君﹐日一作早晚可回旋﹖遂一作還歸池上酌﹐掩抑淸風弦。曾標橫浮雲一作遊雲端﹐下撫謝脁肩。樓髙碧海出﹐樹古靑蘿懸。光祿紫霞杯﹐伊昔忝相傳。良圖掃沙漠﹐別夢繞旌旃。富貴日成疏﹐願言杳無緣。登龍有直道﹐倚玉阻芳筵。敢獻繞朝策﹐思同郭泰船。何言一水淺﹖似隔九重天。崔生何傲岸﹐縱酒復談玄。身爲名公子﹐英才苦迍邅。鳴鳳托髙梧﹐淩風何翩翩﹖安知慕羣客﹐彈劍拂秋一作靑蓮。

○贈宣城趙太守悅

趙得寶符盛﹐山河功業存。三千堂上客﹐出入擁平原。六國揚淸風﹐英聲何喧喧﹖大賢茂遠業﹐虎竹光南藩。錯落千丈松﹐虯龍盤古根。枝下無俗艸﹐所植惟蘭蓀。憶在南陽時﹐始承國士恩。公爲柱下史﹐脫繡歸田園。伊昔簪白筆﹐幽都逐遊魂。持斧冠三軍﹐霜淸天北門。差池宰兩邑﹐鶚立重飛翻。焚香入蘭臺﹐起艸多芳言。夔龍一顧重﹐矯翼淩翔鵷。赤縣揚雷聲﹐彊項聞至尊。驚飆頹秀木﹐迹屈道彌惇。出牧歷三郡﹐所居猛獸奔。遷人同衛鶴﹐謬上懿公軒。自笑東郭履﹐側慚狐白溫。閒吟步竹石﹐精義忘朝昏。憔悴成醜士﹐風雲何足論﹖獼猴騎土牛﹐羸馬夾雙轅。願借羲皇景﹐爲人照覆盆。溟海不振蕩﹐何由縱鵬鯤。所期玄津白﹐倜儻假騰鶱。

○贈從弟宣州長史昭

淮南一作北望江南﹐千里碧山對。我行倦一作盡過之﹐半落靑天外。宗英佐雄郡﹐水陸相控帶。長川豁中流﹐千里瀉吳會。君心亦如此﹐包納無小大。搖筆起風霜﹐推誠結仁愛。訟庭垂桃李﹐賓館羅軒蓋。何意蒼梧云﹐飄然忽相會﹖才將聖不偶﹐命與時俱背。獨立山海間﹐空老聖明代。知音不易得﹐撫劍增感慨。當結九萬期﹐中途莫先退。

○書懷贈南陵常贊府

歲星入漢年﹐方朔見明主。調笑當時人﹐中天謝雲雨。一去麒麟閣﹐遂將朝市乖。故交不過門﹐秋艸日上階。當時何特達﹐獨與我心諧。置酒淩歊臺﹐歡娛未曾歇。歌動白紵山﹐舞回天門月。問我心中事﹐爲君前致辭。君看我才能﹐何似魯仲尼﹖大聖猶不遇﹐小儒安足悲﹖雲南五月中﹐頻喪渡瀘師。毒艸殺漢馬﹐張兵奪云旗。至今西二河﹐流血擁僵屍。將無七擒略﹐魯女惜園葵。咸陽天下樞﹐累歲人不足。𨿽有數斗玉﹐不如一盤粟。賴得契宰衡﹐持鈞慰風俗。自顧無所用﹐辭家方來歸。霜驚壯士發﹐淚滿逐臣衣。以此不安席﹐蹉跎身世違。終當滅衛謗﹐不受魯人譏。

○於五松山贈南陵常贊府

爲艸當作蘭﹐爲木當作松。蘭秋香風遠﹐松寒不攺容。松蘭相因依﹐蕭艾徒丰茸。雞與雞並食﹐鸞與鸞同枝。揀珠去沙礫﹐但有珠相隨。遠客投名賢﹐眞堪寫懷抱。若惜方寸心﹐待誰可傾倒﹖虞卿棄趙相﹐便與魏齊行。海上五百人﹐同日死田橫。當時不好賢﹐豈傳千古名。願君同心人﹐於我少畱情。寂寂還寂寂﹐出門迷所適。長劍歸乎來一作歌歸來﹐秋風思歸客。

○自梁園至敬亭山見會公談陵陽山水兼期同遊因有此贈

我隨秋風來﹐瑤艸恐衰歇。中途寡名山﹐安得弄雲月﹖渡江如昨日﹐黃葉向人飛。敬亭愜素尙﹐弭棹流淸輝。冰谷明且秀﹐陵巒抱江城。粲粲吳與史﹐衣冠耀天京。水國饒英奇﹐潛光臥幽艸。會公眞名僧﹐所在卽爲寶。開堂振白拂﹐髙論橫靑雲。雪山掃粉壁﹐墨客多新文。爲餘話幽棲﹐且述陵陽美。天開白龍潭﹐月映淸秋水。黃山望石柱﹐突兀誰開張一作白住插星漢﹐西崖誰開張﹖黃鶴久不來﹐子安在蒼茫。東南焉可窮﹐山鳥飛絕處一作猿穴絕行處。稠疊千萬峯﹐相連入云去。聞此期振策﹐歸來空閉關。相思如明月﹐可望不可攀。何當移白足﹐早晚淩蒼山﹖且寄一書札﹐令予解愁顏。

○贈友人三首

蘭生不當戶﹐別是閒庭艸。夙被霜露欺﹐紅榮已先老。謬接瑤華枝﹐結根君王池。顧無馨香美﹐叨沐淸風吹。餘芳若可佩﹐卒歲長相隨。

袖中趙匕首﹐買自徐夫人。玉匣閉霜雪﹐經燕復歷秦。其事竟不捷﹐淪落歸沙塵。持此願投贈﹐與君同急難一作歲寒。荊卿一去後﹐壯士多摧殘。長號易水上﹐爲我揚波瀾。鑿井當及泉﹐張帆當濟川。廉夫惟重義﹐駿馬不勞鞭。人生貴相知﹐何必金與錢﹖

慢世薄功業﹐非無胸中畫。謔浪萬古賢﹐以爲兒童劇。立產如廣費﹐匡君懷長策。但苦山北寒﹐誰知道南宅﹖歲酒上逐風﹐霜鬢兩邊白。蜀主思孔明﹐晉家望安石。時人列五鼎﹐談笑期一擲。虎伏被胡塵﹐漁歌遊海濱。獘裘恥妻嫂﹐長劍托交親。夫子秉家義﹐羣公難與鄰。莫持西江水﹐空許東溟臣。他日靑雲去﹐黃金報主人。

○陳情贈友人

延陵有寶劍﹐價重千黃金。觀風歷上國﹐暗許故人深。歸來掛墳松﹐萬古知其心。懦夫感達節﹐壯士激靑衿。鮑生薦夷吾﹐一舉置齊相。斯人無良朋﹐豈有靑雲望。臨財不苟取﹐推分固辭讓。後世稱其賢﹐英風邈難尙。論交但若此﹐友道孰云喪。多君騁逸藻﹐掩映當時人。舒文振頹波﹐秉徳冠彜倫。卜居乃此地﹐共井爲比鄰。淸琴弄雲月﹐美酒娛冬春。薄徳中見捐﹐忽之如遺塵。英豪未豹變﹐自古多艱辛。他人縱以疏﹐君意宜獨親。柰何成離居﹐相去復幾許﹖飄風吹云霓﹐蔽目不得語。投珠冀相報﹐按劍恐相距。所思采芳蘭﹐欲贈隔荊一作修渚。沈憂心若醉﹐積恨淚如雨。願假東壁輝﹐餘光照貧女。

○贈從弟冽

楚人不識鳳﹐重一作髙價求山雞。獻主昔云是﹐今來方覺迷。自居漆園北﹐久別咸陽西。風飄落日去﹐節變流鶯啼。桃李寒未開﹐幽關豈來蹊﹖逢君發花萼﹐若與靑雲齊。及此桑葉綠﹐春蠶起中閨。日出布谷鳴﹐田家擁鋤犁。顧余乏尺土﹐東作誰相攜﹖傅說降霖雨﹐公輸造云梯。羌戎事未息﹐君子悲塗泥。報國有長策﹐成功羞執珪。無由謁明主﹐杖策還蓬藜。他年爾相訪﹐知我在磻溪。

○贈閭丘處士

賢人有素業﹐乃在沙塘陂。竹影掃秋月﹐荷衣落古池。閒讀山海經﹐散帙臥遙帷。且耽田家樂﹐遂曠一作廣林中期。野酌勸芳酒﹐園蔬烹露葵。如能樹桃李﹐爲我結茅茨。

○贈錢徵君少陽一作送趙雲卿

白玉一杯酒﹐綠楊三月時。春風餘幾日﹖兩鬢各成絲。秉燭惟須飲﹐投竿也未遲。如逢渭川獵﹐猶可帝王師。

○贈宣州靈源寺仲濬公

敬亭白雲气﹐秀色連蒼梧。下映雙溪水﹐如天落鏡湖。此中積龍象﹐獨許濬公殊。風韻逸江左﹐文章動海隅。觀一作了心同水月﹐解領得明珠。今日逢支遁﹐髙談出有無。

○贈僧朝美

水客淩洪波﹐長鯨湧溟海。百川隨龍舟﹐噓吸竟安在﹖中有不死者﹐探得明月珠。髙價傾宇宙﹐餘輝照江湖。苞捲金縷褐﹐蕭然若空無。誰人識此寶﹖竊笑有狂夫。了心何言說﹐各勉黃金軀。

○贈僧行融

梁有湯惠休﹐常從鮑照遊。峨眉史懷一﹐獨映陳公出。卓絕二道人﹐結交鳳與麟。行融亦俊發﹐吾知有英骨。海若不隱珠﹐驪龍吐明月。大海乘虛舟﹐隨波任安流。賦詩旃檀閣﹐縱酒鸚鵡洲。待我適東越﹐相攜上白樓。

○贈黃山胡公求白鷴

請以雙白璧﹐買君雙白鷴。白鷴白如錦﹐白雪恥容顏。照影玉潭裏﹐刷毛琪樹間。夜棲寒月靜﹐朝步落花閒。我願得此鳥﹐玩之坐碧山。胡公能輟贈﹐籠寄野人還。

○登敬亭山南望懷古﹐贈竇主簿

敬亭一回首﹐目盡天南端。仙者五六人﹐常聞此遊盤。溪流琴髙水﹐石聳麻姑壇。白龍降陵陽﹐黃鶴呼子安。羽化騎日月﹐云行翼鴛鸞。下視宇宙間﹐四溟皆波瀾。汰絕目下事﹐從之復何難﹖百歲落半途﹐前期浩漫漫。彊食不成味﹐淸晨起長嘆。願隨子明去﹐煉火燒金丹。

○贈汪倫

白遊涇縣桃花潭﹐村人汪倫常醞美酒以待白

李白乘舟將欲行﹐忽聞岸上踏歌聲。桃花潭水深千尺。不及汪倫送我情。

○經亂後將避地剡中﹐畱贈崔宣城

雙鵝飛洛陽﹐五馬渡江徼。何意上東門﹐胡雛更長嘯。中原走豺虎﹐烈火焚宗廟。太白晝經天﹐頹陽掩餘照。王城皆蕩覆﹐世路成奔峭。四海望長安﹐顰眉寡西笑。蒼生疑落葉﹐白骨空相弔。連兵似雪山﹐破敵誰能料﹖我垂北溟翼﹐且學南山豹。崔子賢主人﹐歡娛每相召。胡牀紫玉笛﹐卻坐靑雲叫。楊花滿州城﹐置酒同臨眺。忽思剡溪去﹐水石遠淸妙。雪盡天地明﹐風開湖山貌。悶爲洛生詠﹐醉發吳越調。赤霞動金光﹐日足森海嶠。獨散萬古意﹐閒垂一溪釣。猿近天上啼﹐人移月邊棹。無以墨綬苦﹐來求丹砂要。華發長折腰﹐將貽陶公誚。

○獻從叔當塗宰陽冰

金鏡霾六國﹐亡新亂天經。焉知髙光起﹐自有羽翼生﹖蕭曹安zj屼﹐耿賈摧欃槍。吾家有季父﹐傑出聖代英。𨿽無三臺位﹐不借四豪名。激昂風雲气﹐終協龍虎精。弱冠燕趙來﹐賢彥多逢迎。魯連善談笑﹐季布折公卿。遙知禮數絕﹐常恐不合並。惕想結宵夢﹐素心久已冥。顧慚靑雲器﹐謬奉玉樽傾。山陽五百年﹐綠竹忽再榮。髙歌振林木﹐大笑喧雷霆。落筆灑篆文﹐崩云使人驚。吐辭又炳煥﹐五色羅華星。秀句滿江國﹐髙才掞天庭。宰邑艱難時﹐浮雲空古城。居人若薙艸﹐掃地無纖莖。惠澤及飛走﹐農夫盡歸耕。廣漢水萬里﹐長流玉琴聲。雅頌播吳越﹐還如泰階平。小子別金陵﹐來時白下亭。羣鳳憐客鳥﹐差池相哀鳴。各拔五色毛﹐意重泰山輕。贈微所費廣﹐斗水澆長鯨。彈劍歌《苦寒》﹐嚴風起前楹。月銜天門曉﹐霜落牛渚淸。長嘆卽歸路﹐臨川空屏營。

○安陸白兆山桃花巖寄劉侍禦綰

一作春歸桃花巖貽許侍禦

云臥三十年﹐好閒復愛仙。蓬壺𨿽冥絕﹐鸞鶴心悠然。歸來桃花巖﹐得憩云窗眠。對嶺人共語﹐飲潭猿相連。時升翠微上﹐邈若羅浮巓。兩岑抱東壑﹐一嶂橫西天。樹雜日易隱﹐崖傾月難圓。芳艸換野色﹐飛蘿搖春煙。入遠構石室﹐選幽開上田。獨此林下意﹐杳無區中緣。永辭霜臺客一作繡衣客﹐千載方來旋。

○淮南臥病書懷﹐寄蜀中趙徵君蕤

吳會一浮雲﹐飄如遠行客一作萬里無主人﹐一身獨爲客。功業莫從就﹐歲光屢奔迫。良圖俄棄捐﹐衰疾乃綿劇。古琴藏虛匣﹐長劍掛空壁。楚冠懷鐘儀﹐越吟比莊舄一作臥來恨已久﹐興廢思逾積。國門遙天外﹐鄕路遠山隔。朝憶相如臺﹐夜夢子云宅。旅情初結緝一作如結骨﹐秋气方寂歷。風入松下淸﹐露出艸間白。故人不在此一作不可見﹐而我一作幽夢誰與適。寄書西飛鴻﹐贈爾慰離析。

○寄弄月溪吳山人

嘗聞龐徳公﹐家住洞湖水。終身棲鹿門﹐不入襄陽市。夫君弄明月﹐滅景淸淮裏。髙蹤邈難追﹐可與古人比。淸揚杳莫睹﹐白雲空望美。待我辭人間﹐攜手訪松子。

○秋山寄衛尉張卿及王徵君

何以折相贈﹖白花靑桂枝。月華若夜雪﹐見此令人思。𨿽然剡溪興﹐不異山陰時。明發懷二子﹐空吟《招隱》詩。

○望終南山﹐寄紫閣隱者

出門見南山﹐引領意無限。秀色難爲名﹐蒼翠日在眼。有時白雲起﹐天際自舒捲。心中與之然﹐托興每不淺。何當造幽人﹐滅迹棲絕巘﹖

○夕霽杜陵登樓﹐寄韋繇

浮陽滅霽景﹐萬物生秋容。登樓送遠目﹐伏檻觀羣峯。原野曠超緬﹐關河紛雜重。淸暉映竹日一作水竹﹐翠色明雲松。蹈海寄遐想﹐還山迷舊蹤。徒然迫晚暮﹐未果諧心胸。結桂空佇立﹐折麻恨莫從一作采菊竟誰舉﹖遊蘭恨莫從。思君達永夜﹐長樂聞疏鐘。

○秋夜宿龍門香山寺奉寄王方城十七丈奉國瑩上……幼成令問

朝發汝海東﹐暮棲龍門中。水寒夕波急﹐木落秋山空。望極九霄迥﹐賞幽萬壑通。目皓沙上月﹐心淸松下一作裏風。玉斗生一作橫网戶﹐銀河耿花宮。興在趣方逸﹐歡餘情未終一作咫尺世相隔。微冥眞理融。鳳駕憶王子﹐虎溪懷遠公。桂枝坐蕭瑟﹐棣華不復同。流恨一作浪寄伊水﹐盈盈焉可窮﹖

○春日獨坐﹐寄鄭明府

燕麥靑靑遊子悲﹐河堤弱柳郁金枝。長條一拂春風去﹐盡日飄揚無定時。我在河南別離久﹐那堪坐此對窗牖﹖情人道來竟不來﹐何人共醉新丰酒﹖

○寄淮南友人

紅顏悲舊國﹐靑歲歇芳洲。不待金門詔﹐空持寶劍遊。海云迷驛道﹐江月隱鄕樓。復作淮南客﹐因逢桂樹畱。

○沙丘城下寄杜甫

我來竟何事﹖髙臥沙丘城。城邊有古樹﹐日夕連秋聲。魯酒不可醉﹐齊歌空復情。思君若汶水﹐浩蕩寄南徵。

○聞丹丘子於城北營石門幽居中有髙鳳遺迹僕離羣……以寄之

春華一作弄滄江月﹐秋色碧海云。離居盈寒暑﹐對此長思君。思君楚水南﹐望君淮山北。夢魂𨿽飛來﹐會面不可得。疇昔在嵩陽﹐同衾臥羲皇。綠蘿笑簪紱﹐丹壑賤巖廊。晚途各分析﹐乘興任所適。僕在雁門關﹐君爲峨眉客。心懸萬里外﹐影滯兩鄕隔。長劍復歸來﹐相逢洛陽陌。陌上何喧喧﹐都令心意煩。迷津覺路失﹐托勢隨風翻。以玆謝朝列﹐長嘯歸故園。故園恣閒逸﹐求古散縹帙。久欲入一作尋名山﹐婚娶殊未畢。人生信多故﹐世事豈惟一﹖念此憂如焚﹐悵然若有失。聞君臥石門﹐宿昔契彌惇。方從桂樹隱﹐不羨桃花源。髙風起遐曠﹐幽人迹復存。松風淸瑤瑟﹐溪月湛芳樽。安居偶佳賞﹐丹心期此論。

李太白全集卷十二煢齋歌詩四十首寄下

○淮陰書懷寄王宗成一首

再至淮南﹐一作王宗城

沙墩至梁苑﹐二十五長亭。大舶夾雙櫓﹐中流鵝鸛鳴。雲天掃空碧﹐川嶽涵餘淸。飛鳧從西來﹐適與佳興並。眷言王喬舄﹐婉孌故人情。復此親懿會﹐而增交道榮。沿洄且不定﹐飄忽悵䢐徵。暝投淮陰宿﹐欣得漂母迎。鬥酒烹黃雞﹐一餐感素誠。予爲楚壯士﹐不是魯諸生。有徳必報之﹐千金恥爲輕。緬書羈孤意﹐遠寄棹歌聲。

○聞王昌齡左遷龍標﹐遙有此寄

楊花落盡一作揚花落盡子規啼﹐聞道龍標過五溪。我寄愁心與明月﹐隨風直到夜郎西。

○寄王屋山人孟大融

我昔東海上﹐勞山餐紫霞。親見安期公﹐食棗大如瓜。中年謁漢主﹐不愜還歸家。朱顏謝春輝﹐白髮見生涯。所期就金液﹐飛步登云車。願隨夫子天壇上﹐閒與仙人掃落花。

○憶舊遊﹐寄譙郡元參軍

憶昔洛陽董糟丘﹐爲余天津橋南造酒樓。黃金白璧買歌笑﹐一醉累月輕王侯。海內賢豪靑雲客﹐就中與君一作與君一見心莫逆。迥山轉海不作難﹐傾情倒意無所惜。我向淮南攀桂枝﹐君畱洛北愁夢思。不忍別﹐還相隨。相隨迢迢訪仙城﹐三十六曲水回縈。一溪初入千花明﹐萬壑度盡松風聲。銀鞍金絡倒平地﹐漢東太守來相迎。紫陽之眞人﹐邀我吹玉笙。飡霞樓上動仙樂﹐嘈然宛似鸞鳳鳴。袖長管催欲輕舉﹐漢中太守醉起舞一作東漢太守酣歌舞。

手持錦袍覆我身﹐我醉橫眠枕其股。當筵意气淩九霄﹐星離雨散不終朝﹐分飛楚關山水遙。余旣還山尋故巢﹐君亦歸家渡渭橋。君家嚴君勇貔虎﹐作尹並州遏戎虜。五月相呼度太行﹐摧輪不道羊腸苦。行來北涼歲月深﹐感君貴義輕黃金。瓊杯綺食靑玉案﹐使我醉飽無歸心。時時出向城西曲﹐晉祠流水如碧玉。浮舟弄水簫鼓鳴﹐微波龍鱗莎艸綠。興來攜妓恣經過﹐其若楊花似雪何﹖紅一作鮮妝欲醉宜斜日一作如花落﹐百尺淸潭寫翠娥。翠娥嬋娟初月輝﹐美人更唱舞羅衣。淸風吹歌入空去﹐歌曲自繞行雲飛。此時行一作歡樂難再遇﹐西遊因獻《長楊賦》。北闕靑雲不可期﹐東山白首一作發還歸去。渭橋南頭一作渦水橋南一遇君﹐酇臺之北又離羣。問余別恨知多少﹖落花春暮爭紛紛。言一作情亦不可盡﹐情一作言亦不可極。呼兒長跪緘此辭﹐寄君千里遙相憶。

○月夜江行﹐寄崔員外宗之

飄飄江風起﹐蕭颯海樹秋。登艫美淸夜﹐掛席移輕舟。月隨碧山轉﹐水合靑天流。杳如一作然星河上﹐但覺雲林幽。歸路方浩浩﹐䢐川去悠悠。徒悲蕙艸歇﹐復聽菱歌愁。岸曲迷後浦﹐沙明瞰前洲。懷君不可見﹐望遠增離憂。

○宿白鷺洲﹐寄楊江寧

朝別朱雀門﹐暮棲白鷺洲。波一作沙光搖海月﹐星影入城樓。望美金陵宰﹐如思瓊樹憂。徒令魂入夢﹐翻覺夜成秋。綠水解人意﹐爲余西北流。因聲玉琴裏﹐蕩漾寄君愁。

○新林浦阻風﹐寄友人

潮水定可信﹐天風難與期。淸晨西北轉﹐薄暮東南吹。以此難掛席﹐佳期益相思。海月破圓一作團影﹐菇蔣生綠池。昨日北湖梅﹐開花已滿枝一作作日北湖花﹐初開未滿枝。今朝一作看東門柳﹐夾道垂靑絲。歲物忽如此﹐我來定一作復幾時。紛紛江上雪﹐艸艸客中悲。明發新林浦一作反橋浦﹐空吟謝脁詩。

○寄韋南陵冰﹐余江上乘興訪之遇尋顏尙書笑有此贈

南船正東風﹐北船來自緩。江上相逢借問君﹐語笑一作聲未了風吹斷。聞君攜伎訪情人﹐應爲尙書不顧身。堂上三千珠履客﹐甕中百斛金陵春。恨我阻此樂﹐淹畱楚江濱。月色醉遠客﹐山花開欲然。春風狂殺人﹐一日劇三年。乘興嫌太楚一作此﹐焚卻子猷船。夢見五柳枝﹐已堪掛馬鞭。何日到彭澤﹐長一作狂歌陶令前﹖

○題情深樹寄象公

腸斷枝上猿﹐淚添山下樽。白雲見我去﹐亦爲我飛翻。

○北山獨酌寄韋六

巢父將許由﹐未聞買山隱。道存迹自髙﹐何憚去人近﹖紛吾下玆嶺﹐地閒喧亦泯。門橫羣岫開﹐水鑿眾泉引。屏髙而在云﹐竇深莫能準。川光晝昏凝﹐林气夕淒緊。於焉摘朱果﹐兼得養玄牝。坐月觀寶書﹐拂霜弄瑤軫。傾壺事幽酌﹐顧影還獨盡。念君風塵遊﹐傲爾令自哂一作安知世上人﹐名利空蠢蠢。

○寄當塗趙少府炎

晚登髙樓望﹐木落雙江淸。寒山饒積翠﹐秀色連州城。目送楚云盡﹐心悲胡雁聲。相思不可見﹐回首故人情。

○寄東魯二稚子

在金陵作

吳地桑葉綠﹐吳蠶已三眠。我家寄東魯﹐誰種龜陰田﹖春事已不及﹐江行復茫然。南風吹歸心﹐飛墮酒樓前。樓東一株桃﹐枝葉拂靑煙。此樹我所種﹐別來向三年。桃今與樓齊﹐我行尙未旋。嬌女字平陽﹐折花倚桃邊。折花不見我﹐淚下如流泉。小兒名伯禽﹐與姊亦齊肩。雙行桃樹下﹐撫背復誰憐﹖念此失次第﹐肝腸日憂煎。裂素寫遠意﹐因之汶陽川。

○獨酌淸溪江石上﹐寄權昭夷

我攜一樽酒﹐獨上江祖石。自從天地開﹐更長幾千尺﹖舉杯向天笑﹐天回日西照。永願坐此石﹐長垂嚴陵釣。寄謝山中人﹐可與爾同調。

○禪房懷友人岑倫

嬋娟羅浮月﹐搖艷桂水雲。美人竟獨往﹐而我安能羣﹖一朝語笑隔﹐萬里歡情分。沈吟彩霞沒﹐夢寐羣芳歇。歸鴻渡三湘﹐遊子在百粵。邊塵染衣劍﹐白日凋華發。春風變楚關﹐秋聲落吳山。艸木結悲緒﹐風沙淒苦顏。朅來已永久﹐頹思如循環。飄飄限江裔﹐想象空畱滯。離憂每醉心﹐別淚徒盈袂。坐愁靑天末﹐出望黃雲蔽。目極何悠悠﹖梅花南嶺頭。空長滅徵鳥﹐水闊無還舟。寶劍終難托﹐金囊非易求。歸來倘有問﹐桂樹山之幽。

○廬山謠寄盧侍禦虛舟

我本楚狂人﹐鳳歌笑一作哭孔丘。手持綠玉杖一作枝﹐朝別黃鶴樓。五嶽尋仙不辭遠﹐一生好入名山遊。廬山秀出南斗傍﹐屏風九疊云錦張﹐影落明湖靑黛光。金闕前開二峯長﹐銀河倒掛一作瀉三石梁。香鑪瀑布遙相望﹐回崖沓嶂淩一作何蒼蒼。翠影紅霞映朝日一作照千里﹐鳥飛不到吳天長。登髙壯觀天地間﹐大江茫茫去不還。黃雲萬里動風色﹐白波九道流雪山。好爲廬山謠﹐興因廬山發。閒窺石鏡淸我心﹐謝公行處蒼苔沒一作綠蘿開處懸名月。早服還丹無世情﹐琴心三疊道初成。遙見仙人彩雲裏﹐手把芙蓉朝玉京。先期汗漫九垓上﹐願接盧敖遊太淸。

○下尋陽城泛彭蠡寄黃判官

浪動灌嬰井﹐尋陽一作吾知江上風。開帆入天鏡﹐直向彭湖東。落景轉疏雨﹐晴雲散遠空。名山發佳興一作中流得佳興﹐淸賞亦何窮。石鏡掛遙月﹐香鑪滅彩虹一作瀑布灑靑壁﹐遙山掛彩虹。相思俱對此﹐舉目與君同。

○書情寄從弟邠州長史昭

自笑客行久﹐我行定幾時﹖綠楊已可折﹐攀取最長枝。翩翩一作翻翻弄春色﹐延佇寄相思。誰言貴此物﹖意願一作厚重瓊蕤。昨夢見惠連﹐朝吟謝公詩。東風引碧艸﹐不覺生華池。臨玩忽云夕﹐杜鵑夜鳴悲。懷君芳歲歇﹐庭樹落紅滋。

○寄上吳王三首

淮王愛八公﹐攜手綠雲中。小子忝枝葉﹐亦攀丹桂叢。謬以詞賦重﹐而將枚馬同。何日背淮水﹖東之觀上風。

坐嘯廬江靜﹐閒聞進玉觴。去時無一物﹐東壁掛胡牀。

英明廬江守﹐聲譽廣平籍。灑掃黃金臺﹐招邀靑雲客。客曾與天通﹐出入淸禁中。襄王憐宋玉﹐願入蘭臺宮。

○寄王漢陽

南湖秋月白﹐王宰夜相邀。錦帳郎官醉﹐羅衣舞女嬌。笛聲喧沔鄂﹐歌曲上雲霄。別後空愁我﹐相思一水遙。

○春日歸山﹐寄孟浩然

朱紱遺塵境﹐靑山謁梵筵。金繩開覺路﹐寶筏度迷川。嶺樹攢飛栱﹐巖花覆谷泉。塔形標海月﹐樓勢出江煙。香气三天下﹐鐘聲萬壑連。荷秋珠已滿﹐松密蓋初圓。鳥聚疑聞法﹐龍參若護禪。愧非流水韻﹐叨入伯牙弦。

○流夜郎永華寺寄尋陽羣官

朝別淩煙樓﹐賢豪滿行舟。暝投永華寺﹐賓散予獨醉。願結九江流﹐添成萬行淚。寫意寄廬嶽﹐何當來此地。天命有所懸﹐安得苦愁思﹖

○流夜郎至西塞驛寄裴隱

揚帆借天風﹐水驛苦不緩。平明及西塞﹐已先投沙伴。回巒引羣峯﹐橫蹙楚山斷。砯衝萬壑會﹐震沓百川滿。龍怪潛溟波﹐俟時救炎旱。我行望雷雨﹐安得沾枯散。鳥去天路長﹐人愁春光短。空將澤畔吟﹐寄爾江南管。

○自漢陽病酒歸﹐寄王明府

去歲左遷夜郎道﹐琉璃硯水長枯槁。今年敕放巫山陽﹐蛟龍筆翰生輝光。聖主還聽《子虛賦》﹐相如卻與論文章。願掃鸚鵡洲﹐與君醉百場。嘯起白雲飛七澤﹐歌吟淥水動三湘。莫惜連船沽美酒﹐千金一擲買春芳。

○望漢陽柳色寄王宰

漢陽江上柳﹐望客引東枝。樹樹花如雪﹐紛紛亂若絲。春風傳我意﹐艸木度前知一作艸木發前樨。寄謝弦歌宰﹐西來定未遲。

○江夏寄漢陽輔錄事

誰道此水廣﹖狹如一匹練。江夏黃鶴樓﹐靑山漢陽縣。大語猶可聞﹐故人難可見。君艸陳琳檄﹐我書魯連箭。報國有壯心﹐龍顏不回眷。西飛精衛鳥﹐東海何由塡。鼓角徒悲鳴﹐樓船習徵戰。抽劍步霜月﹐夜行空庭徧。長呼結浮雲﹐埋沒顧榮扇。他日觀軍容﹐投壺接髙宴。

○早春寄王漢陽

聞道春還未相識﹐走傍寒梅訪消息。昨夜東風入武陽一作昌﹐陌頭楊柳黃金色。碧水浩浩云茫茫﹐美人不來空斷腸。預拂靑山一片石﹐與君連日醉壺觴。

○江上寄巴東故人

漢水波浪遠﹐巫山雲雨飛。東風吹客夢﹐西落此中時。覺後思白帝﹐佳人與我違。瞿塘饒賈客﹐音信莫令稀。

○江上寄元六林宗

霜落江始寒﹐楓葉綠未脫。客行悲淸秋﹐永路苦不達。滄波眇川汜﹐白日隱天末。停棹依林巒﹐驚猿相叫聒。夜分河漢轉﹐起視溟漲闊。涼風何蕭蕭﹐流水鳴活活。浦沙淨如洗﹐海月明可掇。蘭交空懷思﹐瓊樹詎解渴。勗哉滄洲心﹐歲晚庶不奪。幽賞頗自得﹐興遠與誰豁。

○寄從弟宣州長史昭

爾佐宣州郡﹐守官淸且閒。常誇雲月好﹐邀我敬亭山。五落洞庭葉﹐三江遊未還。相思不可見﹐嘆息損朱顏。

○涇溪東亭寄鄭少府諤

我遊東亭不見君﹐沙上行將白鷺羣。白鷺行時散飛去﹐又如雪點靑山云。欲往涇溪不辭遠﹐龍門蹙波虎眼轉。杜鵑花開春已闌﹐歸向陵陽釣魚晚。

○宣城九日聞崔四侍禦與宇文太守遊敬亭……寄崔侍禦二首

九日茱萸熟﹐插鬢傷早白。登髙望山海﹐滿目悲古昔。遠訪投沙人﹐因爲逃名客。故交竟誰在﹖獨有崔亭伯。重陽不相知﹐載酒任所適。手持一枝菊﹐調笑二千石。日暮岸幘歸﹐傳呼隘阡陌。彤襜雙白鹿﹐賓從何輝赫﹗夫子在其間﹐遂成雲霄隔。良辰與美景﹐兩地方虛擲。晚從南峯歸﹐蘿月下水壁。卻登郡樓望﹐松色寒轉碧。咫尺一作望美不可親﹐棄我如遺舄。

九卿天上落﹐五馬道傍來。列戟朱門曉﹐褰幃碧嶂開。登髙望遠海﹐召客得英才。紫綬歡情洽﹐黃花逸興催。山從圖上見﹐溪卽一作向鏡中回。遙羨重陽作﹐應過戲馬臺。

○寄崔侍禦

宛溪霜夜聽猿愁﹐去國長爲不系舟。獨憐一雁飛南海﹐卻羨雙溪解北流。髙人屢解陳蕃榻﹐過客難登謝脁樓。此處別離同落葉﹐朝朝分散敬亭秋。

○涇溪南藍山下有落星潭可以卜築余泊舟石上寄何判官昌浩

藍岑竦天壁﹐突兀如鯨額。奔蹙橫澄潭﹐勢吞落星石。沙帶秋月明﹐水搖寒山碧。佳境宜緩棹﹐淸輝能畱客。恨君阻歡遊﹐使我自驚惕。所期俱卜築﹐結茅煉金液。

○早過漆林渡寄萬巨

西經大藍山﹐南來漆林渡。水色倒空靑﹐林煙橫積素。漏流昔吞翕﹐沓浪競奔注。潭落天上星﹐龍開水中霧。峣巖注公柵﹐突兀陳焦墓。嶺峭紛上干﹐川明屢回顧。因思萬夫子﹐解渴同瓊樹。何日睹淸光﹐相歡詠佳句。

○遊敬亭寄崔侍禦

一本作登古城望府中寄崔侍禦

我家敬亭下﹐輒繼謝公作一作我登謝公樓﹐輒繼敬亭作。相去數百年﹐風期宛如昨。登髙素秋月一作髙城素秋日﹐下望靑山郭。府中鴻鷺羣一作俯視鴛鷺羣﹐飲啄自鳴躍。夫子𨿽蹭蹬﹐瑤臺雪中鶴。獨立窺浮雲﹐其心在寥廓。時來一顧我﹐笑飯葵與藿一作時來顧我笑﹐一飯與葵藿。世路如秋風﹐相逢盡蕭索。腰間玉具劍﹐意許無遺諾一作願爲今冬柏﹐不逐天霜落。壯士不可輕一作疏﹐相期在云閣一作相隨集云閣。

○三山望金陵﹐寄殷淑

三山懷謝脁﹐水澹一作綠水望長安。蕪沒河陽縣﹐秋江正北看。盧龍霜气冷﹐鳷鵲月光寒。耿耿憶瓊樹﹐天涯寄一歡。

○自金陵溯流過白璧山玩月達天門﹐寄句容王主簿

滄江溯流歸﹐白璧見秋月。秋月照白璧﹐皓如山陰雪。幽人停宵徵﹐賈客忘早發。進帆天門山﹐回首牛渚沒。川長信風來﹐日出宿霧歇。故人在咫尺﹐新賞成胡越。寄君靑蘭花﹐惠好庶不絕。

李太白全集卷十三煢齋歌詩三十六首別

○秋日魯郡堯祠亭上宴別杜補闕﹑範侍禦

我覺秋興逸﹐誰云秋興悲﹖山將落日去﹐水與晴空宜。魯酒白玉壺﹐送行駐金羈。歇鞍憩古木﹐解帶掛橫枝。歌鼓川上亭﹐曲度神飆吹。雲歸碧海夕﹐雁沒靑天時。相失各萬里﹐茫然空爾思。

○畱別魯頌

誰道泰山髙﹐下卻魯連節﹖誰云秦軍眾﹐摧卻魯連舌﹖獨立天地間﹐淸風灑蘭雪。夫子還倜儻﹐攻文繼前烈。錯落石上松﹐無爲秋霜折。贈言鏤寶刀﹐千歲庶不滅。

○別中都明府兄

吾兄詩酒繼陶君﹐試宰中都天下聞。東樓喜奉連枝會﹐南陌愁爲落葉分。城隅一作江城淥水明秋日﹐海上靑山隔暮云。取醉不辭畱夜月﹐雁行中斷惜離羣。

○夢遊天姥吟畱別

一作別東魯諸公

海客談瀛洲﹐煙濤微茫一作彌漫信難求。越人語天姥﹐云霓明滅或一作安可睹。天姥連天向天橫﹐勢拔一作枝五嶽掩赤城。天臺四萬八千丈﹐對此欲一作絕倒東南傾。我欲因之夢吳越﹐一夜飛度鏡湖月。湖月照我影﹐送我至剡溪。謝公宿處今尙在﹐淥水蕩漾淸猿啼。腳著謝公屐﹐身登靑雲梯。半壁見海日﹐空中聞天雞。千巖萬轉路不定﹐迷花倚石忽已暝。熊咆龍吟殷巖泉﹐栗深林兮驚層巓。云一作楓靑靑兮欲雨﹐水澹澹兮生煙。列缺霹靂﹐丘巒崩摧。洞天石扇﹐訇然中一作而開。靑冥浩蕩不見底﹐日月照耀金銀臺。霓爲衣兮風爲馬﹐云之君兮紛紛而來下。虎鼓瑟兮鸞回車﹐仙之人兮列如麻。忽魂悸以魄動﹐怳驚起而長嗟。惟覺時之枕席﹐失向來之煙霞。世間行樂亦如此﹐古來萬事東流水。別君去時何時還﹖且放白鹿靑崖間﹐須行卽騎訪名山。安能摧眉折腰事權貴﹐使我不得開心顏﹗

○畱別曹南羣官之江南

我昔釣白龍﹐放龍溪水傍。道成本欲去﹐揮手淩蒼蒼。時來不關人﹐談笑遊軒皇。獻納少成事﹐歸休辭建章。十年罷西笑﹐覽鏡如秋霜。閉劍琉璃匣﹐煉丹紫翠房。身佩豁落圖﹐腰垂虎鞶囊。仙人駕彩鳳﹐志在窮遐荒。戀子四五人﹐裴回未翺翔。東流送白日﹐驟歌蘭蕙芳。仙宮兩無從﹐人間久摧藏。範蠡說句踐﹐屈平去懷王。飄飄紫霞心﹐流浪憶江鄕。愁爲萬里別﹐復此一銜觴。淮水帝王州﹐金陵繞丹陽。樓臺照海色﹐衣馬搖川光。及此北望君﹐相思淚成行。朝云落夢渚﹐瑤艸空髙堂。帝子隔洞庭﹐靑楓滿瀟湘。懷君路綿邈﹐覽古情淒涼。登嶽眺百川﹐杳然萬恨長。卻戀峨眉去﹐弄景偶騎羊。

○畱別於十一兄逖﹑裴十三遊塞垣

太公渭川水﹐李斯上蔡門。釣周獵秦安黎元﹐小魚su兔何足言﹗天張云捲有時節﹐吾徒莫嘆羝觸藩。於公白首大梁野﹐使人悵望何可論。旣知朱亥爲壯士﹐且願束心秋毫裏。秦趙虎爭血中原﹐當去抱關救公子。裴生覽千古﹐龍鸞炳文章。悲一作髙吟雨雪動林木﹐放書輟劍思一作悲髙堂。勸爾一杯酒﹐拂爾裘上霜。爾爲我楚舞﹐吾爲爾楚歌。且探虎穴向沙漠﹐鳴鞭走馬淩黃河。恥作易水別﹐臨岐淚滂沱。

○畱別王司馬嵩

魯連賣談笑﹐豈是顧千金﹖陶朱𨿽相越﹐本有五湖心。余亦南陽子﹐時爲《梁甫吟》。蒼山容偃蹇﹐白日惜頹侵。願一佐明主﹐功成還舊林。西來何所爲﹖孤劍托知音。鳥愛碧山遠一作鳳相秀﹐魚遊滄海深。呼鷹過上蔡﹐賣畚向嵩岑。他日閒相訪﹐丘中有素琴。

○夜別張五

吾多張公子﹐別酌酣髙堂。聽歌舞銀燭﹐把酒輕羅裳。橫笛弄秋月﹐琵琶彈《陌桑》。龍泉解錦帶﹐爲爾傾千觴。

○魏郡別蘇明府因北遊

魏都接燕趙﹐美女誇芙蓉。淇水流碧玉﹐舟車日奔衝。靑樓夾兩岸﹐萬室喧歌鐘。天下稱豪貴豪貴遊﹐遊此一作此中每相逢。洛陽蘇季子﹐劍戟森詞鋒。六印𨿽未佩一作說趙復過秦﹐軒車若飛龍。黃金數百鎰﹐白璧有幾雙。散盡空掉臂﹐髙歌賦還邛。落魄乃如此﹐何一作誰人不相從﹖遠別隔兩河﹐雲山杳千重一作雲天滿愁容。何時更杯酒﹐再得論心胸﹖

○畱別西河劉少府

秋我發已種種﹐所爲竟無成。閒傾魯壺酒﹐笑對劉公榮。謂我是方朔﹐人間落歲星。白衣千萬乘﹐何事去天庭﹖君亦不得意﹐髙歌羨鴻冥。世人若醯雞﹐安可識梅生。𨿽爲刀筆吏﹐緬懷在赤城。余亦如流萍﹐隨波樂休明。自有兩少妾﹐雙騎駿馬行。東山春酒綠﹐歸隱謝浮名。

○潁陽別元丹丘之淮陽

吾將元夫子﹐異姓爲天倫。本無軒裳契﹐素以煙霞親。嘗恨迫世网﹐銘意俱未伸。松柏𨿽寒苦﹐羞逐桃李春。悠悠市朝間﹐玉顏日緇燐。所失重山嶽﹐所得輕埃塵。精魄漸蕪穢﹐衰老相憑因。我有錦囊訣﹐可以持君身。當餐黃金藥﹐去爲紫陽賓。萬事難並立﹐百年猶崇晨。別爾東南去﹐悠悠多悲辛。前志庶不易﹐遠途期所遵。已矣歸去來﹐白雲飛天津。

○畱別廣陵諸公

一作畱別邯鄲故人

憶昔作少年﹐結交趙與燕。金羈絡駿馬﹐錦帶橫龍泉。寸心無疑事﹐所向非徒然。晚節覺此疏﹐獵精艸《太玄》。空名束壯士﹐薄俗棄髙賢。中回聖明顧﹐揮翰淩雲煙。騎虎不敢下﹐攀龍忽墮天。還家守淸眞﹐孤潔勵秋蟬。煉丹費火石﹐采藥窮山川。臥海不關人﹐租稅遼東田。乘興忽復起﹐棹歌溪中船。臨醉謝葛彊﹐山公欲倒鞭。狂歌自此別﹐垂釣滄浪前。

○廣陵贈別

玉瓶沽美酒﹐數里送君還。系馬垂楊下﹐銜杯大道間。天邊看淥水﹐海上見靑山。興罷各分袂﹐何須醉別顏﹖

○感時畱別從兄徐王延年﹑從弟延陵

天籟何參差﹐噫然大塊吹。玄元包橐籥﹐紫气何逶迆一作融怡。七葉運皇化﹐千齡光本支。仙風生指樹﹐大雅歌《螽斯》。諸王若鸞虯﹐肅穆列藩維。哲兄錫茅土﹐聖代羅榮滋。九卿領徐方﹐七步繼陳思。伊昔全盛日﹐雄豪動京師。冠劍朝鳳闕﹐樓船侍龍池。鼓鐘出朱邸﹐金翠照丹墀。君王一顧盼﹐選色獻蛾眉。列戟十八年﹐未曾輒遷移。大臣小喑嗚﹐謫竄天南垂。長沙不足舞﹐貝錦且成詩。佐郡浙江西﹐病閒絕驅馳。階軒日苔蘚﹐鳥雀噪檐帷。時乘平肩輿﹐出入畏人知。北宅聊偃憩﹐歡愉卹煢嫠。羞言梁苑地﹐烜赫耀旌旗。兄弟八九人﹐吳秦各分離。大賢達機兆﹐豈獨慮安危。小子謝麟閣﹐雁行忝肩隨。令弟字延陵﹐鳳毛出天姿。淸英神仙骨﹐芬馥茝蘭蕤。夢得春艸句﹐將非惠連誰﹖深心紫河車﹐與我特相宜。金膏猶罔象﹐玉液尙燐緇。伏枕寄賓館﹐宛同淸漳湄。藥物多見饋﹐珍羞亦兼之。誰道溟渤深﹐猶言淺恩慈。鳴蟬遊子意﹐促織念歸期。驕陽何太赫﹐海水爍龍龜。百川盡凋枯﹐舟楫閣中逵。策馬搖涼月﹐通宵出郊圻。泣別目眷眷﹐傷心步遲遲。願言保明徳﹐王室佇淸夷。摻袂何所道﹖援毫投此辭。

○別儲邕之剡中

借問剡中道﹐東南指越鄕。舟從廣陵去﹐水入會稽長。竹色溪下綠﹐荷花鏡裏香。辭君向天姥﹐拂石臥秋霜。

○畱別金陵諸公

海水昔飛動﹐三龍紛戰爭。鐘山危波瀾﹐傾側駭奔鯨。黃旗一掃蕩﹐割壤開吳京。六代更霸王﹐遺迹見都城一作遺都見空城。至今秦淮間﹐禮樂秀羣英。地扇鄒魯學﹐詩騰顏謝名。五月金陵西﹐祖餘白下亭。欲尋廬峯頂﹐先繞漢水行。香鑪紫煙滅﹐瀑布落太淸。若攀星辰去﹐揮手緬含情。

○口號一作口號畱別金陵諸公

食出野田美﹐酒臨遠水傾。東流若未盡﹐應見別離情。

○金陵酒肆畱別

風吹柳花滿一作酒店香﹐吳姬壓酒喚客嘗。金陵子弟來相送﹐欲行不行各盡觴。請君試問東流水﹐別意與之誰短長﹖

○金陵白下亭畱別

驛亭三楊樹﹐正當白下門。吳煙暝長條﹐漢水嚙古根。向來送行處﹐回首阻笑言。別後若見之﹐爲餘一攀翻。

○別東林寺僧

東林送客處﹐月出白猿啼。笑別廬山遠﹐何煩過虎溪。

○竄夜郎﹐於烏江畱別宗十六璟

君家全盛日﹐臺鼎何陸離﹗斬鰲翼媧皇﹐煉石補天維。一回日月顧﹐三入鳳凰池。失勢靑門傍﹐種瓜復幾時﹖猶會眾賓客﹐三千光路歧。皇恩雪憤懣﹐松柏含榮滋。我非東牀人﹐令姊忝齊眉。浪迹未出世﹐空名動京師。適遭云羅解﹐翻謫一作遣夜郎悲。拙妻莫邪劍﹐及此二龍隨。慚君湍波苦﹐千里遠從之。白帝曉猿斷﹐黃牛過客遲。遙瞻明月峽﹐西去益相思。

○畱別龔處士

龔子棲閒地﹐都無人世喧。柳深陶令宅﹐竹暗辟疆園。我去黃牛峽﹐遙愁白帝猿。贈君捲葹艸﹐心斷竟何言。

○贈別鄭判官

竄逐勿復哀﹐慚君問寒灰。浮雲本無意﹐吹落章華臺。遠別淚空盡﹐長愁心已摧。二年吟澤畔﹐憔悴幾時回。

○黃鶴樓送孟浩然之廣陵

故人西辭黃鶴樓﹐煙花三月下揚州。孤帆遠影一作映碧山盡﹐惟見長江天際流。

○將遊衡嶽過漢陽雙松亭畱別族弟浮屠談皓

秦欺趙氏璧﹐卻入邯鄲宮。本是楚家玉﹐還來荊山中。符彩瀉滄溟﹐精輝淩白虹。靑蠅一相點﹐流落此時同。卓絕道門秀﹐談玄乃支公。延蘿結幽居﹐剪竹繞芳叢。涼花拂戶牖﹐天籟鳴虛空。憶我初來時﹐蒲萄開景風。今玆大火落﹐秋葉黃梧桐。水色夢沅湘﹐長沙去何窮。寄書訪衡嶠﹐但與南飛鴻。

○江夏別宋之悌

楚水淸若空﹐遙將碧海通。人分千里外﹐興在一杯中。谷鳥吟晴日﹐江猿嘯晚風。平生不下淚﹐於此泣無窮。

○畱別賈舍人至二首

大梁白雲起﹐飄颻來南洲。裴回蒼梧野﹐十見羅浮秋。鰲抃山海傾﹐四溟揚洪流。意欲托孤鳳﹐從之摩天遊。鳳苦道路難﹐翺翔還昆丘。不肯銜我去﹐哀鳴慚不周。遠客謝主人﹐明珠難暗投。拂拭倚天劍﹐西登嶽陽樓。長嘯萬里風﹐掃淸胸中憂。誰念劉越石﹐化爲繞指柔。秋風吹胡霜﹐凋此檐下芳。折芳怨歲晚﹐離別淒以傷。謬攀靑瑣賢﹐延我於北堂。君爲長沙客﹐我獨之夜郎。勸此一杯酒﹐豈惟道路長﹖割珠兩分贈﹐寸心貴不忘。何必兒女仁﹐相看淚成行﹗

○渡荊門送別

流遠荊門外﹐來從楚國遊。山隨平野盡﹐江入大荒流。月下飛天鏡﹐云生結海樓。仍連故鄕水﹐萬里送行舟。

○聞李太尉大舉秦兵百萬出徵東南懦夫請纓……崔侍禦十九韻

秦出天下兵﹐蹴踏燕趙傾。黃河飲馬竭﹐赤羽連天明。太尉杖旄鉞﹐云旗繞彭城。三軍受號令﹐千里肅雷霆。函谷絕飛鳥﹐武關擁連營。意在斬巨鰲﹐何論鱠長鯨﹗恨無左車略﹐多愧魯連生。拂劍照嚴霜﹐雕戈鬘胡纓。願雪會稽恥﹐將期報恩榮。半道謝病還﹐無因一作由東南徵。亞夫未見顧﹐劇孟阻先行。天奪壯士心﹐長吁別吳京。金陵遇太守﹐倒屣欣一作相逢迎。羣公咸祖餞﹐四座羅朝英。初發臨滄觀﹐醉棲徵虜亭。舊國見秋月﹐長江流寒聲。帝車一作居信回轉﹐河漢復縱橫。孤鳳向西海﹐飛鴻辭北溟。因之出寥廓﹐揮手謝公卿。

○別韋少府

西出蒼龍門﹐南登白鹿原。欲尋南一作商山皓﹐猶戀漢皇恩。水國遠行邁﹐仙經深討論。洗心向溪月﹐淸耳敬亭猿。築室在人境﹐閉門無世喧。多君枉髙駕﹐贈我以微言。交乃意气合﹐道因風雅存。別離有相思﹐瑤瑟與金樽。

○南陵別兒童入京

白酒新一作初熟山中歸﹐黃雞啄黍秋正肥。呼童烹雞酌白酒﹐兒女嬉笑牽人衣。髙歌取醉欲自慰﹐起舞落日爭光輝。遊說萬乘苦不早﹐著鞭跨馬涉遠道。會稽愚婦輕買臣﹐余亦辭家西一作方入秦。仰天大笑出門去﹐我輩豈是蓬蒿人﹗

○別山僧

何處名僧到水西﹖乘舟一作杯弄月宿涇溪。平明別我上山去﹐手攜金策踏雲梯。騰身轉覺三天近﹐舉足回看萬嶺低。謔浪肯居支遁下﹐風流還與遠公齊。此度別離何日見﹖相思一夜暝猿啼。

○贈別王山人歸布山

王子析道論﹐微言破秋毫。還歸布山隱﹐興入天云髙。爾去安可遲﹖瑤艸恐衰歇。我心亦懷歸﹐屢夢松上月。傲然遂獨往﹐長嘯開巖扉。林壑久已蕪﹐石道生薔薇。願言弄笙鶴﹐歲晚來相依。

李太白全集卷十四煢齋歌詩三十五首送上

○南陽送客

鬥酒勿爲薄﹐寸心貴不忘。坐惜故人去﹐偏令遊子傷。離顏怨芳艸﹐春思結垂楊。揮手再三別﹐臨岐空斷腸。

○送張舍人之江東

張翰江東去﹐正值秋風時。天淸晴一雁遠﹐海闊孤帆遲。白日行欲暮﹐滄波杳難期一作白日行已晚﹐欲暮杳難期。吳洲如見月﹐千里幸相思。

○送王屋山人魏萬還王屋

仙人東方生﹐浩蕩弄雲海。沛然乘天遊﹐獨往失所在。魏侯繼大名﹐本家聊攝城。捲舒入元化一作雜仙隱﹐迹與古賢並。十三弄文史﹐揮筆如振綺。辯折田巴生﹐心齊魯連子。西涉淸洛源﹐頗驚人世喧。采秀臥王屋﹐因窺洞天門。朅來遊嵩峯﹐羽客何雙雙。朝攜月光子﹐暮宿玉女窗。鬼谷上窈窕﹐龍潭下奔潈。東浮汴河水﹐訪我三千里。逸興滿吳云﹐飄颻浙江汜。揮手杭越間﹐樟亭望潮還。濤捲海門石﹐雲橫天際山。白馬走素車﹐雷奔駭心顏。遙聞會稽美﹐一弄且度耶溪水。萬壑與千巖﹐崢嶸鏡湖裏。秀色不可名﹐淸輝滿江城。人遊月邊去﹐舟在空中行。此中久延佇﹐入剡尋王許。笑讀曹娥碑﹐沈吟黃絹語。天臺連四明﹐日入向國淸。五峯轉月色﹐百里行松聲。靈溪咨沿越﹐華頂殊超忽。石梁橫靑天﹐側足履半月。眷一作忽然思永嘉﹐不憚海路賒。掛席歷海嶠﹐回瞻赤城霞。赤城漸微沒﹐孤嶼前峣兀。水續萬古流﹐亭空千霜月。縉雲川谷難﹐石門最可觀。瀑布掛北斗﹐莫窮此水端。噴壁灑素雪﹐空濛生晝寒。卻思惡溪去﹐寧懼惡溪惡。咆哮七十灘﹐水石相噴薄。路創李北海李公乙﹐巖開謝康樂。松風和猿聲﹐搜索連洞壑。徑出一作岸接梅花橋﹐雙溪納歸潮。落帆金華岸﹐赤松若可招。沈約八詠樓﹐城西孤岧峣。岧峣四荒外﹐曠望羣川會。云捲天地開﹐波連浙西大。亂流新安口﹐北指嚴光瀨。釣臺碧雲中﹐邈與蒼嶺對。稍稍來吳都﹐裴回上姑蘇。煙綿橫九疑﹐漭蕩一作蕩漭見五湖。目極心更遠﹐悲歌但長吁。回橈楚江濱﹐揮策揚子津。身著日本裘﹐昂藏出風塵。五月造我語﹐知非儓儗人。相逢樂無限﹐水石日在眼。徒幹五諸侯﹐不致百金產。吾友揚子云﹐弦歌播淸芬。𨿽爲江寧宰﹐好與山公羣。乘興但一行﹐且知我愛君。君來幾何時﹖仙臺應有期。東窗綠玉樹﹐定長三五枝。至一作如今天壇人﹐當笑爾歸遲。我苦惜遠別﹐茫然使心悲。黃河若不斷﹐白首長相思。

○送當塗趙少府赴長蘆

我來揚都市﹐送客回輕舠。因誇楚太子﹐便睹廣陵濤。仙尉趙家玉﹐英風淩四豪。維舟至長蘆﹐目送煙雲髙。搖扇對酒樓﹐持袂把蟹螯。前途倘相思﹐登嶽一長謠。

○送友人尋越中山水

聞道稽山去﹐偏宜謝客才。千巖泉灑落﹐萬壑樹縈回。東海橫秦望﹐西陵繞越臺。湖淸霜鏡曉﹐濤白雪山來。八月枚乘筆﹐三吳張翰杯。此中多逸興﹐早晚向天臺。

○送族弟凝之滁求婚崔氏

與爾情不淺﹐忘筌已得魚。玉臺掛寶鏡﹐持此意何如﹖坦腹東牀下﹐由來志气疏。遙知向前路﹐擲果定盈車。

○送友人遊梅湖

送君遊梅湖﹐應見梅花發。有使寄我來﹐無令紅芳歇。暫行新林浦﹐定醉金陵月。莫惜一雁書﹐音塵坐胡越。

○送崔十二遊天竺寺

還聞天竺寺﹐夢想懷東越。每年海樹霜﹐桂子落秋月。送君遊此地﹐已屬流芳歇。待我來歲行﹐相隨浮溟渤。

○送楊山人歸天臺

客有思天臺﹐東行路超忽。濤落浙江秋﹐沙明浦陽月。今遊方厭楚﹐昨夢先歸越。且盡秉燭歡﹐無辭淩晨發。我家小阮賢﹐剖竹赤城邊。詩人多見重﹐官燭未曾然。興引登山屐﹐情催泛海船。石橋如可度﹐攜手弄雲煙。

○送溫處士歸黃山白鵝峯舊居

黃山四千仞﹐三十二蓮峯。丹崖夾石柱﹐菡萏金芙蓉。伊昔升絕頂﹐下窺天目松。仙人煉玉處﹐羽化畱余蹤。亦聞溫伯雪一作云﹐獨往今相逢。采秀辭五嶽﹐攀巖歷萬重。歸休白鵝嶺﹐渴飲丹砂井。鳳吹我時來﹐云車爾當整。去去陵陽東﹐行行芳桂叢。回溪十六度﹐碧嶂盡晴空。他日還相訪﹐乘橋躡彩虹。

○送方士趙叟之東平

長乘晚洞視﹐五藏無全牛。趙叟得祕訣﹐還從方士遊。西過獲麟臺﹐爲我弔孔丘。念別復懷古﹐潸然空淚流。

○送韓準﹑裴政﹑孔巢父還山

獵客張兔罝﹐不能掛龍虎。所以靑雲人﹐髙歌一作臥在巖戶。韓生信英一作豪彥﹐裴子含淸眞。孔侯復秀出﹐俱與雲霞親。峻節淩遠松﹐同衾臥盤石。斧冰嗽寒泉﹐三子同一作傳二屐。時時或乘興﹐往往一作去去云無心。出山揖牧伯﹐長嘯輕衣簪。昨宵夢裏還﹐云弄竹溪月。今晨魯東門﹐帳飲與君別。雪崖滑去馬﹐蘿徑迷歸人。相思若煙艸﹐歷亂無冬春。

○送楊少府赴選

大國置衡鏡﹐準平天地心。羣賢無邪人﹐朗鑑窮情深。吾君詠《南風》﹐衮冕彈鳴琴。時泰多美士﹐京國會纓簪。山苗落澗底﹐幽松出髙岑。夫子有盛才﹐主司得球琳。流水非鄭曲﹐前行遇知音。衣工剪綺繡﹐一誤傷千金。何惜刀尺餘﹐不裁寒女衾。我非彈冠者﹐感別但開襟。空谷無白駒﹐賢人豈悲吟。大道安棄物﹐時來或招尋。爾見山吏部﹐當應無陸沈。

○對雪奉餞任城六父秩滿歸京

龍虎謝鞭策﹐鵷鸞不司晨。君看海上鶴﹐何似籠中鶉﹖獨用天地心﹐浮雲乃吾身。𨿽將簪組狎﹐若與煙霞親。季父有英風﹐白眉超常倫。一官卽夢寐﹐脫屣歸西秦。竇公敞華筵﹐墨客盡來臻。燕歌落胡雁﹐郢曲回陽春。徵馬百度嘶﹐遊車動行塵。躊躇未忍去﹐戀此四座人。餞離駐髙駕﹐惜別空殷勤。何時竹林下﹐更與步兵鄰﹖

○魯郡堯祠送吳五之瑯琊

堯沒三千歲﹐靑松古廟存。送行奠桂酒﹐拜舞淸心魂。日色促歸人﹐連歌倒芳樽。馬嘶俱醉起﹐分手更何言。

○魯郡堯祠送竇明府薄華還西京

時久病初起作

朝策犁眉騧﹐舉鞭力不堪。彊扶愁疾向何處﹖角巾微服一作步堯祠南。長楊掃地不見日﹐石門噴作金沙潭。笑誇故人一作笑謔伯明指絕境﹐山光水色靑於藍。廟中往往來擊鼓﹐堯本無心爾何苦。門前長跪雙石人﹐有女如花日歌舞。銀鞍繡轂往復回﹐簸林蹶石鳴風雷。遠煙空翠時明滅﹐白鷗歷亂長飛雪。紅泥亭子赤一作朱闌干﹐碧流環轉靑錦湍。深沈百丈洞海底﹐那知不有蛟龍蟠﹖君不見綠珠潭水流東海﹐綠珠紅粉沈光彩一作白首同歸翳光彩。綠珠樓下花滿園﹐今日曾無一枝在。昨夜秋聲閶闔來﹐洞庭木落騷人哀。遂將三五少年輩﹐登髙送遠一作遠望形神開。生前一笑輕九鼎﹐魏武何悲銅雀臺﹖我歌白雲倚窗牖一作大開口﹐爾聞其聲但揮手。長風吹月度海來﹐遙勸仙人一杯酒。酒中樂酣宵向分﹐舉觴酹堯堯可聞。何不令臯繇一作陶擁篲橫八極﹐直上靑天揮一作掃浮雲。髙陽小飲眞瑣瑣﹐山公酩酊何如我﹖竹林七子去道賒﹐蘭亭雄筆安足誇﹖堯祠笑殺五一作鏡湖水﹐至今憔悴空荷花。爾向西秦我東越﹐暫向瀛洲訪金闕。藍田太白若可期﹐爲余掃灑石上月。

○金鄕送韋八之西京

客自長安來﹐還歸長安去。狂一作秋風吹我心﹐西掛咸陽樹。此情不可道一作論﹐此別何時遇﹖望望不見君﹐連山起煙霧。

○送薛九被讒去魯

宋人不辧玉﹐魯賤東家丘。我笑薛夫子一作而我笑夫子﹐胡爲兩地遊﹖黃金消眾口﹐白璧竟難投。梧桐生蒺藜﹐綠竹乏佳實。鳳凰宿誰家﹐遂與羣雞匹。田一作方家養老馬﹐窮士歸其門。蛾眉笑躃者﹐賓客去平原。卻斬美人首﹐三千還駿奔。毛公一挺劍﹐楚趙兩相存。孟嘗習一作悅狡兔﹐三窟賴馮諼。信陵奪兵符﹐爲用侯生言一作朱生擊晉鄙﹐爲感信陵恩。春申一何愚﹐刎首爲李園。賢哉四公子﹐撫掌黃泉裏。借問笑何人﹖笑人不好士。爾去且勿喧一作論﹐桃李竟何言。沙丘無漂母﹐誰肯飯王孫﹖

○單父東樓秋夜送族弟沈之秦

時凝弟在席

爾從咸陽來﹐問我何勞苦。沐猴而冠不足言﹐身騎土牛滯東魯。沈弟欲行凝弟畱﹐孤飛一雁秦云秋。坐來黃葉落四五﹐北斗已一作稍掛西城樓。絲桐感人弦亦一作已絕﹐滿堂送君皆惜別。捲簾見月淸興來﹐疑是山陰夜中雪。明日鬥酒別﹐惆悵淸路塵。遙望長安日﹐不見長安人。長安宮闕九天上﹐此地曾經爲近臣。一朝復一朝﹐發白心不攺。屈原憔悴滯江潭﹐亭伯流離放遼海。折翮翻飛隨轉蓬一作翼短天長去不窮﹐聞弦墜虛下霜空。聖朝久棄靑雲士﹐他日誰憐張長公誰肯相思張長公﹖

○送族弟凝至晏堌單父三十里

雪滿原野白﹐戎裝出盤遊。揮鞭布獵騎﹐四顧登髙丘。兔起馬足間﹐蒼鷹下平疇。喧呼相馳逐﹐取樂銷人憂。捨此戒禽荒﹐微聲列齊謳。鳴雞發晏堌﹐別雁驚淶溝。西行有東音﹐寄與長河流。

○魯城北郭曲腰桑下送張子還嵩陽

送別枯桑下﹐凋葉落半空。我行懵道遠﹐爾獨知天風。誰念張仲蔚﹐還依蒿與蓬。何時一杯酒﹐更與李膺同﹖

○送魯郡劉長史遷弘農長史

魯國一杯水﹐難容橫海鱗。仲尼且不敬﹐況乃尋常人。白玉換斗粟﹐黃金買尺薪。閉門木葉下﹐始覺秋非春。聞君向西遷﹐地卽鼎湖鄰。寶鏡匣蒼蘚﹐丹經埋素塵。軒後上天時﹐攀龍遺一作惟小臣。及此畱惠愛﹐庶幾風化淳。魯縞如白煙﹐五縑不成束。臨行贈貧交﹐一尺重山嶽。相國齊晏子﹐贈行不及言。托陰當樹李﹐忘憂當樹萱。他日見張祿﹐綈袍懷舊恩。

○送族弟單父主簿凝攝宋城主簿至郭南月橋卻回……畱飲贈之

吾家靑萍劍﹐操割有餘閒。往來糾二邑﹐此去何時還﹖鞍馬月橋南﹐光輝歧路間。賢豪相追餞﹐卻到棲霞山。羣花散芳園﹐鬥酒開離顏。樂酣相顧起﹐徵馬無由攀。

○魯郡東石門送杜二甫

醉別復幾日﹐登臨徧池臺。何言石門路一作下﹐重有金樽開。秋波落泗水﹐海色明䢐徠。飛蓬各自遠﹐且盡林中杯。

○魯郡堯祠送張十四遊河北

猛虎伏尺艸﹐𨿽藏難蔽身。有如張公子﹐骯髒在風塵。豈無橫腰劍﹖屈彼淮陰人。擊築向北燕﹐燕歌易水濱。歸來泰山上﹐當與爾爲鄰。

○杭州送裴大澤赴廬州長史

西江天柱遠﹐東越海門深。去割慈親戀﹐行憂報國心。好風吹落日﹐流水引長吟。五月披裘者﹐應知不取金。

○灞陵行送別

送君灞陵亭﹐灞水流浩浩。上有無花之古樹﹐下有傷心之春艸。我向秦人問路歧﹐云是王粲南登之古道。古道連綿走西京﹐紫闕落日浮雲生。正當今夕斷腸處﹐黃鸝愁絕不忍聽。

○送賀監歸四明應制

久辭榮祿遂初衣﹐曾向長生說息機。眞訣自從茅氏得﹐恩波寧阻洞庭歸。瑤臺含霧星辰滿﹐仙嶠浮空島嶼微。借問欲棲珠樹鶴﹐何年卻向帝城飛﹖

○送竇司馬貶宜春

天馬白銀鞍﹐親承明主歡。鬥鷄金宮一作閨裏﹐射雁碧雲端。堂上羅巾貴﹐歌鐘淸夜闌。何言謫南國﹐拂劍坐長嘆。趙璧爲誰點﹖隨珠枉被彈。聖朝多雨露﹐莫厭此行難。

○送羽林陶將軍

將軍出使擁樓船﹐江上旌旗拂紫煙。萬里橫戈探虎穴﹐三杯拔劍舞龍泉。莫道詞人無膽气﹐臨行將贈繞朝鞭。

○送程﹑劉二侍郎兼獨孤判官赴安西幕府

安西幕府多才雄﹐喧喧惟道三數公。繡衣貂裘明積雪﹐飛書走檄如飄風。朝辭明主出紫宮﹐銀鞍送別金城空。天外飛霜下蔥海﹐火旗云馬生光彩。胡塞塵淸計日歸﹐漢家艸綠遙相待。

○送侄良攜二妓赴會稽﹐戲有此贈

攜妓東山去﹐春光半道催。遙看二桃李﹐雙入鏡中開。

○送賀賓客歸越

鏡湖流水漾淸波一作春始波﹐狂客歸舟逸興多。山陰道士如相見﹐應寫《黃庭》換白鵝。

○送張遙之壽陽幕府

壽陽信天險﹐天險橫荊關。苻堅百萬眾﹐遙阻八公山。不假築長城﹐大賢在其間。戰夫若熊虎﹐破敵有餘閒。張子勇且英﹐少輕衛霍孱。投軀紫髯將﹐千里望風顏。勗爾效才略﹐功成衣錦還。Everlove中文書庫版權所有﹐如需引用﹐請注明來源。

Everlove中文書庫如需引用﹐請注明來源^v^v^v^v^v^v^v^v^v

李太白全集卷十五煢齋歌詩四十八首送中

○送裴十八圖南歸嵩山二首

何處可爲別﹖長安靑綺門。胡姬招素手﹐延一作畱客醉金樽。臨當上馬時﹐我獨一作因與君言。風吹一作驚芳蘭折﹐日沒鳥雀喧。舉手指飛鴻﹐此情難具論。同歸無早晚﹐潁水有淸源。

君思潁水綠﹐忽復歸嵩岑。歸時莫洗耳﹐爲我洗其心。洗心得眞情﹐洗耳徒買名。謝公終一起﹐相與濟蒼生。

○同王昌齡送族弟襄歸桂陽二首

秦地見碧艸﹐楚謠對淸樽。把酒爾何思﹖鷓鴣啼南園。余欲羅浮隱﹐猶懷明主恩。躊躇紫宮戀﹐孤負滄洲言。終然無心云﹐海上同飛翻。相期乃不淺﹐幽桂有芳根。

爾家何在瀟湘川﹐靑莎白石長江邊。昨夢江花照江日﹐幾枝正發東窗前。覺來欲往心悠然﹐魂隨越鳥飛南天。秦云連山海相接﹐桂水橫煙不可涉。送君此去令人愁﹐風帆茫茫隔河洲。春潭瓊艸綠可折﹐西寄長安明月樓。

○送外甥鄭灌從軍三首

六博爭雄好彩來﹐金盤一擲萬人開。丈夫賭命報天子﹐當斬胡頭衣錦回。

丈八蛇予出隴西﹐彎弧拂箭白猿啼。破胡必用《龍韜》策﹐積甲應將熊耳齊。

月蝕西方破敵時﹐及瓜歸日未應遲。斬胡血變黃河水﹐梟首當懸白鵲旗。

○送於十八應四子舉落第還嵩山

吾祖吹橐籥﹐天人信森羅。歸根復太素﹐羣動熙元和。炎炎四眞人﹐摛辯若濤波。交流無時寂﹐楊墨日成科。夫子聞洛誦﹐誇才才固多。爲金好踴躍﹐久客方蹉跎。道可束賣之﹐五寶溢山河。勸君還嵩丘﹐開酌盼庭柯。三花如未落﹐乘興一來過。

○送別

尋陽五溪水﹐沿洄直入巫山裏。勝境由來人共傳﹐君到南中自稱美。送君別有八月秋﹐颯颯蘆花復益愁。雲帆望遠不相見﹐日暮長江空自流。

○送族弟綰從軍安西

漢家兵馬乘北風﹐鼓行而一作向西破犬戎。爾隨漢將一作爾揮長劍出門去﹐剪虜若艸收奇功。君王按劍望邊色﹐旄頭已落胡天空。匈奴系頸數應盡﹐明年應一作驅入蒲萄宮。

○送梁公昌從信安北徵

入幕推英選﹐捐書事遠戎。髙談百戰術﹐郁作萬夫雄。起舞蓮花劍﹐行歌明月弓。將飛天地陣﹐兵出塞垣通。祖席畱丹景﹐徵麾拂彩虹。旋應獻凱入﹐麟閣佇深功。

○送白利從金吾董將軍西徵

西羌延國討﹐白起佐軍威。劍決浮雲气﹐弓彎明月輝。馬行邊艸綠﹐旌捲曙霜飛。抗手凜相顧﹐寒風生鐵衣。

○送張秀才從軍

六駁食猛虎﹐恥從駑馬羣。一朝長鳴去﹐矯若龍行雲。壯士懷遠略﹐志存解世紛。周粟猶不顧﹐齊珪安肯分﹖抱劍辭髙堂﹐將投崔冠軍。長策掃河洛﹐寧親歸汝墳。當令千古後﹐麟閣著奇勛。

○送崔度還吳

度﹐故人禮部員外國輔之子

幽燕沙雪地﹐萬里盡黃雲。朝吹歸秋雁﹐南飛日幾羣。中有孤鳳雛﹐哀鳴九天聞。我乃重此鳥﹐彩章五色分。胡爲雜凡禽﹐雛鶩輕賤君。舉手捧爾足﹐疾心若火焚。拂羽淚滿面﹐送之吳江濆。去影忽不見﹐躊躇日將曛。

○送祝八之江東賦得浣紗石

西施越溪女﹐明艷光雲海。未一作來入吳王宮殿時﹐浣紗古石今猶在。桃李新開映古一作杏查﹐菖蒲猶短出平沙。昔時紅粉照流水﹐今日靑苔覆落花。君去西秦適東越﹐碧山靑江幾超忽。若到天涯思故人﹐浣紗石上窺明月。

○送侯十一

朱亥已擊晉﹐侯嬴尙隱身。時無魏公子﹐豈貴抱關人﹖余亦不火食﹐遊梁同在陳。空餘湛盧劍﹐贈爾托交親。

○魯中送二從弟赴舉之西京

一作送族弟鍠

魯客向西笑﹐君門若夢中。霜凋逐臣發﹐日憶明光宮。復羨二龍去﹐才華冠世雄。平衢騁髙足﹐逸翰淩長風。舞袖拂秋月﹐歌筵聞早鴻。送君日千里﹐良會何由同﹖

○奉餞髙尊師如貴道士傳道籙畢歸北海

道隱不可見﹐靈書藏洞天。吾師四萬劫﹐歷世遞相傳。別杖畱靑竹﹐行歌躡紫煙。離心無遠近﹐長在玉京懸。

○金陵送張十一再遊東吳

張翰黃花句﹐風流五百年。誰人今繼作﹖夫子世稱賢。再動遊吳棹﹐還浮入海船。春光白門柳﹐霞色赤城天。去國難爲別﹐思歸各未旋。空餘賈生淚﹐相顧共淒然。

○送紀秀才遊越

海水不滿眼﹐觀濤難稱心。卽知蓬萊石﹐卻是巨鰲簪。送爾遊華頂﹐令餘發舄吟。仙人居射的﹐道士住山陰。禹穴尋溪入﹐雲門隔嶺深。綠蘿秋月夜﹐相憶在鳴琴。

○送長沙陳太守二首

長沙陳太守﹐逸气淩靑松。英主賜五馬﹐本是天池龍。湘水回九曲﹐衡山望五峯。榮君按節去﹐不及一作得遠相從。

七郡長沙國﹐南連湘水濱。定王垂舞袖﹐地窄不回身。莫小二千石﹐當安遠俗人。洞庭鄕路遠﹐遙羨錦衣春。

○送楊燕之東魯

關西楊伯起﹐漢日舊稱賢。四代三公族﹐淸風播人天。夫子華陰居﹐開門對玉蓮。何事歷衡霍﹐雲帆今始還。君坐稍解顏﹐爲我一作君歌此篇。我固侯門士﹐謬登聖主筵。一辭金華殿﹐蹭蹬長江邊。二子魯門東﹐別來已經年。因君此中去﹐不覺淚如泉。

○送蔡山人

我本不棄世﹐世人自棄我。一乘無倪舟﹐八極縱遠柁。燕客期躍馬﹐唐生安敢譏﹖采珠勿驚龍﹐大道可暗歸。故山有松月﹐遲爾玩淸暉。

○送蕭三十一之魯中﹐兼問稚子伯禽

六月南風吹白沙﹐吳牛喘月气成霞。水國郁一作敲蒸不可處﹐時炎道遠無行車。夫子如何涉江路﹖雲帆裊裊金陵去。髙堂倚門望伯魚﹐魯中正是趨庭處。我家寄在沙丘傍﹐三年不歸空斷腸。君行旣識伯禽子﹐應駕小車騎白羊。

○送楊山人歸嵩山

我有萬古宅﹐嵩陽玉女峯。長畱一片月﹐掛在東溪松。爾去掇仙艸﹐菖蒲花紫茸一作君行到此峯﹐飡霞駐衰容。歲晚或相訪﹐靑天騎白龍。

○送殷淑三首

海水不可解﹐連江夜爲潮。俄然浦嶼闊﹐岸去酒船遙。惜別耐取醉﹐鳴榔且長謠。天明爾當去﹐應便有風飄。

白鷺洲前月﹐天明送客回。靑龍山後日﹐早出海云來。流水無情去﹐徵帆逐吹開。相看不忍別﹐更進手中杯。

痛飲龍筇下﹐燈靑月復寒。醉歌驚白鷺﹐半夜起沙灘。

○送岑徵君歸鳴臯山

岑公相門子﹐雅望歸安石。奕世皆夔龍﹐中臺竟一作有三拆。至人達機兆﹐髙揖九州伯。柰何天地間﹐而作隱淪客﹖貴道皆一作能全眞﹐潛輝臥幽鄰一作鱗。探元入窅默﹐觀化遊無垠。光武有天下﹐嚴陵爲故人。𨿽登洛陽殿﹐不屈巢由身。余亦謝明主﹐今稱偃蹇臣。登髙覽萬古﹐思與廣成鄰。蹈海寧受賞﹐還山非問津。西來一作終期一搖扇﹐共拂元規塵。幾

○送範山人歸泰山

魯客抱白雞一作鶴﹐別余往泰山。初行若片雪一作云﹐杳在靑崖間。髙髙至天門﹐海日一作日觀近可攀。雲山望不及﹐此去何時還﹖

○送韓侍禦之廣徳令

昔日繡衣何足榮﹖今宵貰酒與君傾。暫就東山賒月色﹐酣歌一夜送泉明。

○送通禪師還南陵隱靜寺

我聞隱靜寺﹐山水多奇蹤。巖種朗公橘﹐門深杯渡松。道人制猛虎﹐振錫還孤峯。他日南陵下﹐相期谷口逢。

○送友人

靑山橫北郭﹐白水繞東城。此地一爲別﹐孤蓬萬里徵。浮雲遊子意﹐落日故人情。揮手自玆去﹐蕭蕭班馬鳴。

○送別

鬥酒渭城邊﹐壚頭醉不眠。梨花千樹雪﹐楊葉萬條煙。惜別傾壺醑﹐臨分贈馬鞭。看君潁上去﹐新月到應圓。

○江上送女道士褚三淸遊南嶽

吳江女道士﹐頭戴蓮花巾。霓衣不濕雨﹐特異陽臺神。足下遠遊履﹐淩波生素塵。尋仙向南嶽﹐應見魏夫人。

○送友人入蜀

見說蠶叢路﹐崎嶇不易行。山從人面起﹐云傍馬頭生。芳樹籠秦棧﹐春流繞蜀城。升沈應已定﹐不必訪君平。

○送李靑歸南葉陽川

伯陽仙家子﹐容色如靑春。日月祕靈洞﹐雲霞辭世人。化心養精魄﹐隱幾窅天眞。莫作千年別﹐歸來城郭新。

○送捨弟

吾家白額駒﹐遠別臨東道。他日相思一夢君﹐應得「池塘生春艸」。

○送別

得書字

水色南天遠﹐舟行若在虛。遷人發佳興﹐吾子訪閒居。日落看歸鳥﹐潭澄憐一作羨躍魚。聖朝思賈誼﹐應降紫泥書。

○送麹十少府

試發淸秋興﹐因爲吳會吟。碧雲斂海色﹐流水折江心。我有延陵劍﹐君無陸賈金。艱難此爲別﹐惆悵一何深﹗

○送張秀才謁髙中丞

秦帝淪玉鏡一作六雄滅金虎﹐畱侯降氛氳。感激黃石老﹐經過滄海君。壯士揮金槌﹐報仇六國聞。智勇冠終古﹐蕭陳難與羣。兩龍爭鬥時﹐天地動風雲。酒酣一作縱橫舞長劍﹐倉卒解漢紛。宇宙初倒懸﹐鴻溝勢將分。英謀信奇絕﹐夫子揚淸芬一作夫子稱卓絕﹐超然繼淸芬。胡月入紫微﹐三光亂天文。髙公鎭淮海﹐談笑卻妖氛。采爾幕中畫﹐戡難光殊勛。我無燕霜感﹐玉石俱燒焚。但灑一行淚﹐臨歧竟何云﹖

○尋陽送弟昌峒鄱陽司馬作

桑落洲渚連﹐滄江無雲煙。尋陽非剡水﹐忽見子猷船。飄然欲相近﹐來遲杳若仙。人乘海上月﹐帆落湖中天。一睹無二諾﹐朝歡更勝昨。爾則吾惠連﹐吾非爾康樂。朱紱白銀章﹐上官佐鄱陽。松門拂中道﹐石鏡回淸光。搖扇及於越﹐水亭風气涼。與爾期此亭﹐期在秋月滿。時過或未來﹐兩鄕心已斷。吳山對楚岸﹐彭蠡當中州。相思定如此﹐有窮盡年愁。

○餞校書叔云

少年費白日﹐歌笑矜朱顏。不知忽已老﹐喜見春風還。惜別且爲歡﹐裴回桃李間。看花飲美酒﹐聽鳥臨晴山。向晚竹林寂﹐無人空閉關。

○送王孝廉覲省

彭蠡將天合﹐姑蘇在日邊。寧親候海色﹐欲動孝廉船。窈窕晴江轉﹐參差遠岫連。相思無晝夜﹐東泣似長川。

○同吳王送杜秀芝赴舉入京

秀才何翩翩﹖王許回也賢。暫別廬江守﹐將遊京兆天。秋山宜落日﹐秀水出寒煙。欲折一枝桂﹐還來雁沼前。

李太白全集卷十六煢齋歌詩三十八首送下

○洞庭醉後送絳州呂使君果流澧州

昔別若夢中﹐天涯忽相逢。洞庭破秋月﹐縱酒開愁容。贈劍刻玉字﹐延平兩蛟龍。送君不盡意﹐書及雁回峯。

○與諸公送陳郎將歸衡陽

衡山蒼蒼入紫冥﹐下看南極老人星。回飆吹散五峯雪﹐往往飛花落洞庭。气淸嶽秀有如此﹐郎將一家拖金紫。門前食客亂浮雲﹐世人皆比孟嘗君。江上送行無白璧﹐臨歧惆悵若爲分。

○江夏送倩公歸東漢

胡入漢東國﹐川藏明月輝。寧知喪亂後﹐更有一珠歸。

○送趙判官赴黔府中丞叔幕

廓落靑雲心﹐交結黃金盡。富貴翻相忘﹐令人忽自哂。蹭蹬鬢毛斑﹐盛時難再還。巨源咄石生﹐何事馬蹄間﹖綠蘿長不厭﹐卻欲還東山。君爲魯曾子﹐拜揖髙堂裏。叔繼趙平原﹐偏承明主恩。風霜推一作催獨坐﹐旌節鎭雄藩。虎士秉金鉞﹐蛾眉開玉樽。才髙幕下去﹐義重林中言。水宿五溪月﹐霜啼三峽猿。東風春艸綠﹐江上候歸軒。

○送陸判官往琵琶峽

水國秋風夜﹐殊非遠別時。長安如夢裏﹐何日是歸期﹖

○送梁四歸東平

玉壺挈美酒﹐送別彊爲歡。大火南星月﹐長郊北路難。殷王期負鼎﹐汶水起垂竿。莫學東山臥﹐參差老謝安。

○江夏送友人

雪點翠云裘﹐送君黃鶴樓。黃鶴振玉羽﹐西飛帝王州。鳳無瑯玕實﹐何以贈遠遊﹖裴回相顧影﹐淚下漢江流。

○送郤昂謫巴中

瑤艸寒不死﹐移植滄江濱。東風灑雨露﹐會入天地一作池春。予若洞庭葉﹐隨波送逐臣。思歸未可得﹐書此謝情人。

○江夏送張丞

欲別心不忍﹐臨行情更親。酒傾無限月﹐客醉幾重春﹖藉艸依流水﹐攀花贈遠人。送君從此去﹐回首泣迷津。

○賦得白鷺鷥送宋少府入三峽

白鷺拳一足﹐月明秋水寒。人驚遠飛去﹐直向使君灘。

○送二季之江東

初發彊中作﹐題詩與惠連。多慚一日長﹐不及二龍賢。西塞當中路﹐南風欲進船。雲峯出遠海﹐帆影掛淸川。禹穴藏書地﹐匡山種杏田。此行俱有適﹐遲爾早歸旋。

○江西送友人之羅浮

桂水分五嶺﹐衡山朝九疑。鄕關渺安西﹐流浪將何之﹖素色愁明湖﹐秋渚晦寒姿。疇昔紫芳意﹐已過黃髮期。君王縱疏散﹐云壑借巢夷。爾去之羅浮﹐我還憩峨眉。中闊道萬里﹐霞月遙相思。如尋楚狂子﹐瓊樹有芳枝。

○宣州謝脁樓餞別校書叔云

一作倍侍禦叔華登樓歌

棄我去者﹐昨日之日不可畱﹐亂我心者﹐今日之日多煩憂。長風萬里送秋雁﹐對此可以酣髙樓。蓬萊文章建安骨﹐中間小謝又淸發。俱懷逸興壯思飛﹐欲上靑天覽日月。抽刀斷水水更流﹐舉懷銷愁愁更一作復愁。人生一作男兒在世不稱意﹐明朝散發弄扁舟一作舉悼還滄州。

○宣城送劉副使入秦

君卽劉越石﹐雄豪冠當時。淒淸《橫吹曲》﹐慷慨《扶風詞》。虎嘯俟騰躍﹐雞鳴遭亂離。千金市駿馬﹐萬里逐王師。結交樓煩將﹐侍從羽林兒。統兵捍吳越﹐豺虎不敢窺。大勛竟莫敍﹐已過秋風吹。秉鉞有季公﹐凜然負英姿。寄深且戎幕﹐望重必臺司。感激一然諾﹐縱橫兩無疑。伏奏歸北闕﹐鳴騶忽西馳。列將咸出祖﹐英僚惜分離。鬥酒滿四筵﹐歌嘯宛溪湄。君攜東山妓﹐我詠《北門詩》。貴賤交不易﹐恐傷中園一作國葵。昔贈紫驑駒﹐今傾白玉卮。同歡萬斛酒﹐未足解相思。此別又千里一作此外別千里﹐秦吳渺天涯。月明關山苦﹐水劇隴頭悲。借問幾時還﹖春風入黃池。無令長相憶﹐折斷綠楊枝。

○涇川送族弟錞

涇川三百里﹐若耶羞見之。錦石照碧山﹐兩邊白鷺鷥。佳境千萬曲﹐客行無歇時。上有琴髙水﹐下有陵陽祠。仙人不見我﹐明月空相知。問我何事來﹖盧敖結幽期。蓬山振雄筆﹐繡服揮淸詞。江湖發秀色﹐艸木含榮滋。置酒送惠連﹐吾家稱白眉。愧無《海嶠》作﹐敢闕《河梁》詩。見爾復幾朝﹐俄然告將離。中流漾彩鷁﹐列岸叢金羈。嘆息蒼梧鳳﹐分棲瓊樹枝。淸晨各飛去﹐飄落天南垂。望極落日盡﹐秋深暝猿悲。寄情與流水﹐但有長相思。

○五松山送殷淑

秀色發江左﹐風流柰若何。仲文了不還﹐獨立揚淸波。載酒五松山﹐頹然《白雲歌》。中天度落月﹐萬里遙相過。撫酒惜此月﹐流光畏蹉跎。明日別離去﹐連峯郁嵯峨。

○送崔氏昆季之金陵

一作秋夜崔八丈水亭送別

放一作吳歌倚東樓﹐行子期曉發。秋風渡江來﹐吹落山上月。主人出美酒﹐滅燭延淸光。二崔向金陵﹐安得不盡觴﹖水客弄歸棹﹐雲帆捲輕霜。扁舟敬亭下﹐五兩先飄揚。峽石入水花﹐碧流日更長。思君無歲月﹐西笑阻河梁。

○登黃山淩歊臺送族弟溧陽尉濟充泛舟赴華陰得齊字

鸞乃鳳之族﹐翺翔紫雲霓。文章輝一作耀五色﹐雙在瓊樹棲。一朝各飛去﹐鳳與鸞俱啼。炎赫五月中﹐朱曦爍河堤。爾從泛舟役﹐使我心魂淒。秦地無碧艸﹐南云喧鼓鼙。君王減玉膳﹐早起思鳴雞。漕引救關輔﹐疲人免塗泥。宰相作霖雨﹐農夫得耕犁。靜者伏艸間﹐羣才滿金閨。空手無壯士﹐窮居使人低。送君登黃山﹐長嘯倚一作上天梯。小舟若鳧雁﹐大舟若鯨鯢。開帆散長風﹐舒捲與云齊。日入牛渚晦﹐蒼然夕煙迷。相思在何所一作定何許﹐杳在洛陽西。

○送儲邕之武昌

黃鶴西樓月﹐長江萬里情。春風三十度﹐空憶武昌城。送爾難爲別﹐銜杯惜未傾。湖連張樂地﹐山逐泛舟行。諾爲楚人重﹐詩傳謝脁淸。滄浪吾有曲﹐寄入棹歌聲。

李太白全集卷十七煢齋歌詩四十八首酬答

○酬談少府

一尉居倏忽﹐梅生有仙骨。三事或可羞﹐匈奴哂千秋。壯心屈黃綬﹐浪迹寄滄洲。昨觀荊峴作﹐如從云漢遊。老夫當暮矣﹐蹀足懼驊驑。

○酬宇文少府見贈桃竹書筒

桃竹書筒綺繡文﹐良工巧妙稱絕羣。靈心圓映三江月﹐彩質疊成五色云。中藏寶訣峨眉去﹐千里提攜長憶君。

○五月東魯行

答汶上君一作翁

五月梅始黃一作季綠﹐蠶凋桑柘空。魯人重織作﹐機杼鳴簾櫳。顧余不及仕﹐學劍來山東。舉鞭訪前途﹐獲笑汶上翁。下愚一作宵人忽壯士﹐未足論窮通。我以一箭書﹐能取聊城功。終然不受賞﹐羞與時人同。西歸去直道﹐落日昏陰虹。此一作我去爾勿言﹐甘心爲轉蓬。

○早秋單父南樓酬竇公衡

白露見日滅﹐紅顏隨霜凋。別君若俯仰﹐春芳辭秋條。泰山嵯峨夏云在﹐疑是白波漲東海。散爲飛雨川上來﹐遙帷卻捲淸浮埃。知君獨坐靑軒下﹐此時結念同所懷。我閉南樓看道書﹐幽簾淸寂在仙居。曾無好事來相訪﹐賴爾髙文一起予。

○山中問答

問余何意一作事棲碧山﹐笑而不一作語答心自閒。桃花流水窅一作宛然去﹐別有天地非人間。

○答友人贈烏紗帽

領得烏紗帽﹐全勝白接籬。山人不照鏡﹐稚子道相宜。

○酬張司馬贈墨

上黨碧松煙﹐夷陵丹砂末。蘭麝凝珍墨﹐精光乃堪掇。黃頭奴子雙鴉鬟﹐錦囊養之懷袖間。今日贈予蘭亭去﹐興來灑筆會稽山。

○答湖州迦葉司馬問白是何人

靑蓮居士謫仙人﹐酒肆藏名三十春。湖州司馬何須問﹖金粟如來是後身。

○答長安崔少府叔封遊終南翠微寺太宗皇帝金沙泉見寄

河伯見海若﹐傲然誇秋水。小物昧遠圖﹐寧知通方士一作寧識通方理﹖多君紫霄意﹐獨往蒼山裏。地古寒云一作雪深﹐巖髙長風起。初登翠微嶺﹐復憩金沙泉。踐苔朝霜滑﹐弄波夕月圓。飲彼石下流一作潭﹐結蘿宿溪煙。鼎湖夢淥水﹐龍駕空一作何茫然。早行子午間一作關﹐卻登嘆山路遠一作頗識關路遠。滅琴聽霜猿﹐拂燭乃星飯。人煙無明異﹐鳥道絕往返。攀崖倒靑天一作到靑山﹐下視白日晚。旣過一作遇石門隱﹐還唱一作聞石潭歌。涉雪搴紫芳一作采紫莖﹐濯纓想淸一作掬淸波。此一作斯人不可見﹐此地君自過。爲余謝風泉﹐其如幽意何﹖

○酬崔五郎中

朔雲橫髙天﹐萬里起秋色。壯士心飛揚﹐落日空嘆息。長嘯出原野﹐凜然寒風生。幸遭聖明時﹐功業猶未成。柰何懷良圖﹐郁悒獨愁坐空獨坐。杖策尋英豪﹐立談乃知我。崔公生民秀﹐緬邈靑雲姿。制作參造化﹐托諷含神祇。海嶽尙可傾﹐吐諾終不移。是時霜飆寒﹐逸興臨華池。起舞拂長劍﹐四座皆揚眉。因得窮歡情﹐贈我以新詩。又結汗漫期﹐九垓遠相待。舉身憩蓬壺﹐濯足弄滄海。從此淩倒景﹐一去無時還。朝遊明光宮﹐暮入閶闔關。但得長把袂﹐何必嵩丘山﹖

○以詩代書答元丹丘

靑鳥一作烏海上來﹐今朝發何處﹖口銜云錦字一作書﹐與我忽飛去。鳥去淩紫煙﹐書畱綺窗前。開緘方一作時一笑﹐乃是故人傳。故人深相勗﹐憶我勞心曲。離居在咸陽﹐三見秦艸綠。置書雙袂間﹐引領不暫閒。長望一作嘆杳難見﹐浮雲橫遠山。

○金門答蘇秀才

君還石門日﹐朱火始攺木。春艸如有情﹐山中尙含綠。折芳愧遙憶﹐永路當日勗。遠見故人心﹐平生以此足。巨海納百川﹐麟閣多才賢。獻書入金闕﹐酌醴奉瓊筵。屢忝白雲唱﹐恭聞《黃竹篇》。恩光照拙薄﹐云漢希騰遷。銘鼎倘云遂﹐扁舟方渺然。我畱在金門﹐君去臥丹壑。未果三山期﹐遙欣一丘樂。玄珠寄象罔﹐赤水非寥廓。願狎東海鷗﹐共營西山藥。棲巖君寂滅﹐處世余龍蠖。良辰不同賞﹐永日應閒居。鳥吟檐間樹﹐花落窗下書。緣溪見綠筱﹐隔岫窺紅蕖。采薇行笑歌﹐眷我情何已。月出石鏡間﹐松鳴風琴裏。得心自虛妙﹐外物空頹靡。身世如兩忘﹐從君老煙水。

○酬坊州王司馬與閻正字對雪見贈

遊子東南來﹐自宛適京國。飄然無心云﹐倏忽復西北。訪戴昔未偶﹐尋嵇此相得。愁顏發新歡﹐終宴敍前識。閻公漢庭舊﹐沈鬱富才力。價重銅龍樓﹐聲髙重門側。寧期此相遇﹐華館陪遊息。積雪明遠峯﹐寒城鎖春色。主人蒼生望﹐假我靑雲翼。風水如見資﹐投竿佐皇極。

○酬中都小吏攜鬥酒雙魚於逆旅見贈

魯酒若琥珀一作琥珀色﹐汶魚紫錦鱗。山東豪吏有俊气﹐手攜一作持此物贈遠人。意气相傾兩相顧﹐鬥酒雙魚表情素。雙鰓呀呷鰭鬣張﹐蹳剌銀盤欲飛去。呼兒拂幾霜刃揮﹐紅肌花落白雪霏。爲君下箸一餐飽一作罷﹐醉著金鞍上一作走馬歸。

○酬張卿夜宿南陵見贈

月出魯城東﹐明如天上雪。魯女驚莎雞﹐鳴機應秋節。當君相思夜﹐火落金風髙。河漢掛戶牖﹐欲濟無輕舠。我昔辭林丘﹐雲龍忽相見。客星動太微﹐朝去洛陽殿。爾來得茂彥﹐七葉仕漢余。身爲下邳客﹐家有圯橋書。傅說未夢時﹐終當起巖野。萬古騎辰星﹐光輝照天下。與君各未遇﹐長策委蒿萊。寶刀隱玉匣﹐銹澀空莓苔。遂令世上愚﹐輕我土與灰。一朝攀龍去﹐蛙黽安在哉﹖故山定有酒﹐與爾傾金罍。

○酬岑勛見尋就元丹丘對酒相待以詩見招

黃鶴東南來﹐寄書寫心曲。倚松開其緘﹐憶我腸斷續。不以千里遙﹐命駕來相招。中逢元丹丘﹐登嶺宴碧霄。對酒忽思我﹐長嘯臨淸飆。蹇予未相知﹐茫茫綠云垂。俄然素書及﹐解此長渴饑。策馬望山月﹐途窮造階墀。喜玆一會面﹐若睹瓊樹枝。憶君我遠來﹐我歡方速至。開顏酌美酒﹐樂極忽成醉。我情旣不淺﹐君意方亦深。相知兩相得﹐一顧輕千金。且向山客笑﹐與君論素心。

○答從弟幼成過西園見贈

一身自瀟灑﹐萬物何囂喧。拙薄謝明時﹐棲閒歸故園。二季過舊壑﹐四鄰馳華軒。衣劍照松宇﹐賓徒光石門。山童薦珍果﹐野老開芳樽。上陳樵漁事﹐下敍農圃言。昨來荷花滿﹐今見蘭苕繁。一笑復一歌﹐不知夕景昏。醉罷同所樂﹐此情難具論。

○酬王補闕惠翼莊廟宋丞泚贈別

學道三十春﹐自言羲和人。軒蓋宛若夢﹐雲松長相親。偶將二公合﹐復與三山鄰。喜結海上契﹐自爲天外賓。鸞翮我先鎩﹐龍性君莫馴。朴散不尙古﹐時訛皆失眞。勿踏荒溪坡﹐朅來浩然津。薜帶何辭楚﹐桃源堪避秦。世迫且離別﹐心在期隱淪。酬贈非炯誡﹐永言銘佩紳。

○答王十二寒夜獨酌有懷

此詩蕭士贇云是僞作

昨夜吳中雪﹐子猷佳興發。萬里浮雲捲碧山﹐靑天中道流孤月。孤月滄浪一作波河漢淸﹐北斗錯落長庚明。懷余對酒夜霜白﹐玉牀金井水崢嶸。人生飄忽百年內﹐且須酣暢萬古情。君不能貍膏金距學鬥鷄﹐坐令鼻息吹虹霓。君不能學哥舒橫行靑海夜帶刀﹐西屠石堡取紫袍。吟詩作賦北窗裏﹐萬言不直一杯水。世人聞此一作之皆掉頭﹐有如東風射馬耳。魚目亦笑我﹐請一作謂與明月同。驊驑拳跼不能食﹐蹇驢得志鳴春風。《折楊》《黃花》合流俗﹐晉君聽琴枉《淸角》。巴一作幾人誰肯和《陽春》。楚地由來賤奇璞。黃金散盡交不成﹐白首爲儒身被輕。一談一笑失顏色﹐蒼蠅貝錦喧謗聲。曾參豈是殺人者﹖讒言三及慈母驚。與君論心握君手﹐榮辱於余亦何有﹖孔聖猶聞傷鳳麟﹐董龍更是何雞狗﹖一生傲岸苦不諧﹐恩疏媒勞志多乖。嚴陵髙揖漢天子﹐何必長劍拄頤事玉階。達亦不足貴﹐窮亦不足悲。韓信羞將絳灌比﹐禰衡恥逐屠沽兒。君不見李北海﹐英風豪气今何在﹖君不見裴尙書﹐土墳三尺蒿棘一作下居。少年早欲五湖去﹐見此彌將鐘鼎疏。

○酬裴侍禦對雨感時見贈

雨色秋來寒﹐風嚴淸江爽。孤髙繡衣人﹐瀟灑靑霞賞。平生多感激﹐忠義非外獎。禍連積怨生﹐事及䢐川往。楚邦有壯士﹐鄢郢翻掃蕩。申包哭秦庭﹐泣血將安仰。鞭屍辱已及﹐堂上羅宿莽。頗似今之人﹐蟊賊陷忠讜。渺然一水隔﹐何由稅歸鞅﹖日夕聽猿怨﹐懷賢盈夢想。

○酬崔侍禦

一本此下有成甫二字

嚴陵不從萬乘遊﹐歸臥空山釣碧流。自是客星辭帝座﹐元非太白醉揚州。

○玩月金陵城西孫楚酒樓達曙歌吹日晚乘醉…訪崔四侍禦

昨玩西城月﹐靑天垂玉鉤。朝沽金陵酒﹐歌吹孫楚樓。忽憶繡衣人﹐乘船往石頭。艸裹烏紗巾﹐倒被紫綺裘。兩岸拍手笑﹐疑是王子猷。酒客十數公﹐崩騰醉中流。謔浪棹海客﹐喧呼傲陽侯。半道逢吳姬﹐捲簾出揶揄。我憶君到此﹐不知狂與羞。一月一見君﹐三杯便回橈。捨舟共連袂﹐行上南渡橋。興發歌《綠水》﹐秦客爲之搖一作謳。雞鳴復相招﹐淸宴逸雲霄。贈我數百字﹐字字淩風飆。系之衣裘上﹐相憶每長謠。

○江上答崔宣城

太華三芙蓉﹐明星玉女峯。尋仙下西嶽﹐陶令忽相逢。問我將何事﹐湍波歷幾重﹖貂裘非季子﹐鶴氅似王恭。謬忝燕臺召﹐而陪郭隗蹤。水流知入海﹐云去或從龍。樹繞蘆洲月﹐山鳴鵲鎭鐘。還期如可訪﹐臺嶺蔭長松。

○答族侄僧中孚贈玉泉仙人掌茶

常聞玉泉山﹐山洞多乳窟。仙鼠如白鴉﹐倒懸深一作淸溪月。茗生此中石﹐玉泉流不歇。根柯灑芳津﹐采服潤肌骨。叢老捲綠葉﹐枝枝相接連。曝成仙人掌﹐似拍洪崖肩。舉世未見之﹐其名定誰傳。宗英乃禪伯﹐投贈有佳篇。淸鏡燭無鹽﹐顧慚西子妍。朝坐有餘興﹐長吟播諸天。

○酬裴侍禦畱岫師彈琴見寄

君同鮑明遠﹐邀彼休上人。鼓琴亂《白雪》﹐秋變江上春。瑤艸綠未衰﹐攀翻寄情親。相思兩不見﹐流淚空盈巾。

○張相公出鎭荊州尋除太子詹事余時流夜郎…詩餘答以此詩

張衡殊不樂﹐應有《四愁詩》。慚君錦繡段﹐贈我慰相思。鴻鵠復矯翼﹐鳳凰憶故池。榮樂一如此﹐商山老紫芝。

○醉後答丁十八以詩譏余捶碎黃鶴樓

此詩楊愼云是僞作

黃鶴髙樓已捶碎﹐黃鶴仙人無所依。黃鶴上天訴玉帝﹐卻放黃鶴江南歸。神明太守再雕飾﹐新圖粉壁還芳菲。一州笑我爲狂客﹐少年往往來相譏。君平簾下誰家子﹐云是遼東丁令威。作詩調我驚逸興﹐白雲繞筆窗前飛。待取明朝酒醒罷﹐與君爛漫尋春暉。

○答裴侍禦先行至石頭驛以書見招﹐期月滿泛洞庭

君至石頭驛﹐寄書黃鶴樓。開緘識遠意﹐速此南行舟。風水無定準﹐湍波或一作成滯畱。憶昨新月生﹐西檐若瓊鉤。今來何所似﹖破鏡懸淸秋。恨不三五明﹐平湖泛澄流。此歡竟莫遂﹐狂殺王子猷。巴陵定遙遠﹐持贈解人憂。

○答髙山人兼呈權﹑顧二侯

虹霓掩天光﹐哲後起康濟。應運生夔龍﹐開元掃氛翳。太微廓金鏡﹐端拱淸遐裔。輕塵集嵩嶽﹐虛點盛明意。謬揮紫泥詔﹐獻納靑雲際。讒惑英主心﹐恩疏佞臣計。彷徨庭闕下﹐嘆息光陰逝。未作仲宣詩﹐先流賈生涕。掛帆秋江上﹐不爲云羅制。山海向東傾﹐百川無盡勢。我於鴟夷子﹐相去千餘歲。運闊英達稀﹐同風遙執袂。登艫望遠水﹐忽見滄浪枻。髙士何處來﹐虛舟渺安系。衣貌本淳古﹐文章多佳麗。延引故鄕人﹐風義未淪替。顧侯達語默﹐權子識通蔽。曾是無心云﹐俱爲此畱滯。雙萍易飄轉﹐獨鶴思淩歷。明晨去瀟湘﹐共謁蒼梧帝。

○答杜秀才五松見贈

五松山在南陵銅坑西五六里

昔獻《長楊賦》﹐天開雲雨歡。當時待詔承明裏﹐皆道揚雄才可觀。敕賜飛龍二天馬﹐黃金絡頭白玉鞍。浮雲蔽日去不返﹐總爲秋風摧紫蘭。角巾東出商山道﹐采秀行歌詠芝艸。路逢園綺笑向人﹐兩君解來一何好。聞道金陵龍虎盤﹐還同謝脁望長安。千峯夾水向秋浦﹐五松名山當夏寒。銅井炎鑪歊九天﹐赫如鑄鼎荊山前。陶公矍鑠呵赤電﹐回祿睢盱揚紫煙。此中豈是久畱處﹐便欲燒丹從列仙。愛聽松風且髙臥﹐颼颼吹盡炎氛過。登崖獨立望九州﹐《陽春》欲奏誰相和﹖聞君往年遊錦城﹐章仇尙書倒屣迎。飛箋絡繹奏明主﹐天書降問回恩榮。骯髒不能就珪組﹐至今空揚髙蹈名。夫子工文絕世奇﹐五松新作天下推。吾非謝尙邀彥伯﹐異代風流各一時﹐一時相逢樂在今。袖拂白雲開素琴﹐彈爲三峽流泉音。從玆一別武陵去﹐去後桃花春水深。

○至陵陽山登天柱石﹐酬韓侍禦見招隱黃山

韓眾騎白鹿﹐西往華山中。玉女千餘人﹐相隨在云空。見我傳祕訣﹐精誠與天通。何意到陵陽﹐遊目送飛鴻。天子昔避狄﹐與君亦乘驄。擁兵五陵下﹐長策遏胡戎。時泰解繡衣﹐脫身若飛蓬。鸞鳳翻羽翼﹐啄粟坐樊籠。海鶴一笑之﹐思歸向遼東。黃山過石柱﹐巘崿上攢叢。因巢翠玉樹﹐忽見浮丘公。又引王子喬﹐吹笙舞松風。朗詠《紫霞篇》﹐請開蕊珠宮。步綱繞碧落﹐倚樹招靑童。何日可攜手﹖遺形入無窮。

○酬崔十五見招

爾有鳥迹書﹐相招琴溪飲。手迹尺素中﹐如天落云錦。讀罷向空笑﹐疑君在我前。長吟字不滅﹐懷袖且三年。

李太白全集卷十八煢齋歌詩四十九首遊宴

○遊南陽白水登石激作

朝涉白水源﹐暫與人俗疏。島嶼佳境色﹐江天涵淸虛。目送去海云﹐心閒遊川魚。長歌盡落日﹐乘月歸田廬。

○遊南陽淸泠泉

惜彼落日暮﹐愛此寒泉淸。西輝逐流水﹐蕩漾遊子情。空歌望雲月﹐曲盡長松聲。

○尋魯城北範居士失道落蒼耳中見範置酒摘蒼耳作

雁度秋色遠﹐日靜無雲時。客心不自得﹐浩漫將何之﹖忽憶範野人﹐閒園養幽姿。茫然起逸興﹐但恐行來遲。城壕失往路﹐馬首迷荒陂。不惜翠云裘﹐遂爲蒼耳欺。入門且一笑﹐把臂君爲誰。酒客愛秋蔬﹐山盤薦霜梨。他筵不下箸﹐此席忘朝饑。酸棗垂北郭﹐寒瓜蔓東籬。還傾四五酌﹐自詠《猛虎詞》。近作十日歡﹐遠爲千載期。風流自簸蕩﹐謔浪偏相宜。酣來上馬去﹐卻笑髙陽池。

○東魯門泛舟二首

日落沙明天倒開﹐波搖石動水縈回。輕舟泛月尋溪轉﹐疑是山陰雪後來。

水作靑龍盤石堤﹐桃花夾岸魯門西。若教月下乘舟去﹐何啻風流到剡溪﹗

○秋獵孟諸夜歸﹐置酒單父東樓觀妓

傾暉速短炬﹐走海無停川。冀餐圓丘艸﹐欲以還頹年。此事不可得﹐微生若浮煙。駿發跨名駒﹐雕弓控鳴弦。鷹豪魯艸白﹐狐兔多肥鮮。邀遮相馳逐﹐遂出城東田。一掃四野空﹐喧呼鞍馬前。歸來獻所獲﹐炮炙宜霜天。出舞兩美人﹐飄颻若云仙。畱歡不知疲﹐淸曉方來旋。

○遊泰山六首

天寶元年四月從故禦道上泰山

四月上泰山﹐石屏禦道開。六龍過萬壑﹐澗谷隨縈回。馬迹繞碧峯﹐於今滿靑苔。飛流灑絕巘﹐水急一作色松聲哀。北眺崿嶂奇﹐傾崖向東摧。洞門閉石扇﹐地底興雲雷。登髙望蓬瀛﹐想象金銀臺。天門一長嘯﹐萬里淸風來。玉女四五人﹐飄颻下九垓。含笑引素手﹐遺我流霞杯。稽首再拜之﹐自愧非仙才。曠然小宇宙﹐棄世何悠哉﹗

淸曉騎白鹿﹐直上天門山。山際逢羽人﹐方瞳好容顏。捫蘿欲就語﹐卻掩靑雲關。遺我鳥迹書﹐飄然落巖間。其字乃上古﹐讀之了不閒。感此三嘆息﹐從師方未還。

平明登日觀﹐舉手開云關。精神四飛揚﹐如出天地間。黃河從西來﹐窈窕入遠山。憑崖攬八極﹐目盡長空閒。偶然值靑童﹐綠發雙雲鬟。笑我晚學仙﹐蹉跎凋朱顏。躊躇忽不見﹐浩蕩難追攀。

淸齋三千日﹐裂素寫道經。吟誦有所得﹐眾神衛我形。云行信長風﹐颯若羽翼生。攀崖上日觀﹐伏檻窺東暝。海色動遠山﹐天雞已先鳴。銀臺出倒景﹐白浪翻長鯨。安得不死藥﹐髙飛向蓬瀛﹖

日觀東北傾﹐兩崖夾雙石。海水落眼前﹐天光遙空碧。千峯爭攢聚﹐萬壑絕淩歷。緬彼鶴上仙﹐去無雲中迹。長松入云漢﹐遠望不盈尺。山花異人間﹐五月雪中白。終當遇安期﹐於此煉玉液。

朝飲王母池﹐暝投天門關。獨抱綠綺琴﹐夜行靑山間。山明月露白﹐夜靜松風歇。仙人遊碧峯﹐處處笙歌發。寂靜娛淸暉﹐玉眞連翠微。想象鸞鳳舞﹐飄颻龍虎衣。捫天摘匏瓜﹐恍惚不憶歸。舉手弄淸淺﹐誤攀織女機。明晨坐相失﹐但見五雲飛。

○秋夜與劉碭山泛宴喜亭池

明宰試舟輯﹐張燈宴華池。文招梁苑客﹐歌動郢中兒。月色望不盡﹐空天交相宜。令人欲泛海﹐只待長風吹。

○攜妓登梁王棲霞山孟氏桃園中

碧艸已滿地﹐柳與梅爭春。謝公自有東山妓﹐金屏笑坐如花人。今日非昨日﹐明日還復來。白髮對綠酒﹐彊歌心已摧。君不見梁王池上月﹐昔照梁王樽酒中。梁王已去明月在﹐黃鸝愁醉啼春風。分明感激眼前事﹐莫惜醉臥桃園東。

○與從侄杭州刺史良遊天竺寺

掛席淩蓬丘﹐觀濤憩樟樓。三山動逸興﹐五馬同遨遊。天竺森在眼﹐松風颯驚秋。覽云測變化﹐弄水窮淸幽。疊嶂隔遙海﹐當軒寫歸流。詩成傲雲月﹐佳趣滿吳洲。

○同友人舟行遊臺越作

楚臣傷江楓﹐謝客拾海月。懷沙去瀟湘﹐掛席泛溟渤。蹇予訪前迹﹐獨往造窮發。古人不可攀﹐去若浮雲沒。願言弄倒景﹐從此煉眞骨。華頂窺絕溟﹐蓬壺望超忽。不知靑春度﹐但怪綠芳歇。空持釣鰲心﹐從此謝魏闕。

○下終南山過斛斯山人宿置酒

暮從碧山下﹐山月隨人歸。卻顧所來徑﹐蒼蒼橫翠微。相攜及田家﹐童稚一作稚子開荊扉。綠竹入幽徑﹐靑蘿拂行衣。歡言得所憩﹐美酒聊共揮。長歌吟松風﹐曲盡河星稀。我醉君復樂﹐陶然共忘機。

○朝下過盧郎中敍舊遊

君登金華省﹐我入銀臺門。幸遇聖明主﹐俱承雲雨恩。復此休浣時﹐閒爲疇昔言。卻話山海事﹐宛然林壑存。明湖思曉月﹐疊嶂憶淸猿。何由返初服﹐田野醉芳樽﹖

○侍從遊宿溫泉宮作

羽林十二將﹐羅列應星文。霜仗懸秋月﹐霓旌捲夜云。嚴更千戶肅﹐淸樂九天聞。日出瞻佳气﹐蔥蔥繞聖君。

○邯鄲南亭觀妓

歌鼓一作妓燕趙兒﹐魏姝弄鳴絲。粉色艷日彩﹐舞袖一作衫拂花枝。把酒領一作顧美人﹐請歌邯鄲詞。淸箏何繚繞﹐度曲綠云垂。平原君安在﹖科斗生古池。座客三千人﹐於今知有誰。我輩不作樂﹐但爲後代悲。

○春日遊羅敷潭

行歌入谷口﹐路盡無人躋。攀崖度絕壑﹐弄水尋回溪。雲從石上起﹐客到花間迷。淹畱未盡興﹐日落羣峯西。

○春陪商州裴使君遊石娥溪

時欲東歸遂有此贈

裴公有仙標﹐拔俗數千丈。澹蕩滄洲云﹐飄颻紫霞想。剖竹商洛間﹐政成心已閒。蕭條出世表﹐冥寂閉玄關。我來屬芳節﹐解榻時相悅。褰帷對雲峯﹐揚袂指松雪。暫出東城邊﹐遂遊西巖前。橫天聳翠壁﹐噴壑鳴紅泉。尋幽殊未歇﹐愛此春光發。溪傍饒名花﹐石上有好月。命駕歸去來﹐露華生翠苔。淹畱惜將晚﹐復聽淸猿哀。淸猿斷人腸﹐遊子思故鄕。明發首東路﹐此歡焉可忘。

○陪從祖濟南太守泛鵲山湖三首

初謂鵲山近﹐寧知湖水遙﹖此行殊訪戴﹐自可緩歸橈。

湖闊數千里﹐湖光搖碧山。湖西正有月﹐獨送李膺還。

水入北湖去﹐舟從南浦回。遙看鵲山轉﹐卻似送人來。

○春日陪楊江寧及諸官宴北湖感古作

昔聞顏光祿﹐攀龍宴京一作重湖。樓船入天鏡﹐帳殿開云衢。君王歌《大風》﹐如樂丰沛都。延年獻佳作﹐邈與詩人俱。我來不及此﹐獨立鐘山孤。楊宰穆淸風﹐芳聲騰海隅。英僚滿四座﹐粲若瓊林敷。鷁首弄倒景﹐蛾眉掇明珠。新弦彩一作來梨園﹐古舞嬌吳歈。曲度繞云一作淸漢﹐聽者皆歡娛。雞棲何嘈嘈﹐沿一作江月沸笙竽。古之帝宮苑﹐今乃人樵蘇。感此勸一觴﹐願君覆瓢壺。榮盛一作盛時當作樂﹐無令後賢吁。

○宴鄭參卿山池

爾恐碧艸晚﹐我畏朱顏移。愁看楊花飛﹐置酒正相宜。歌聲送落日﹐舞影回淸池。今夕不盡杯﹐畱歡更邀誰﹗

○遊謝氏山亭

淪老臥江海﹐再歡天地淸。病閒久寂寞﹐歲物徒芬榮。借君西池遊﹐聊以散我情。掃雪松下去﹐捫蘿石道行。謝公池塘上﹐春艸一作風颯已生。花枝拂人來﹐山鳥向我鳴。田家有美酒﹐落日與之傾。醉罷弄歸月﹐遙欣稚子迎。

○把酒問月

故人賈淳令予問之

靑天有月來幾時﹖我今停杯一問之。人攀明月不可得﹐月行卻與人相隨。皎如飛鏡臨丹闕﹐綠煙滅盡淸暉發。但見宵從海上來﹐寧知曉向雲間沒。白兔搗藥秋復春﹐嫦娥孤棲與誰鄰﹖今人不見古時月﹐今月曾經照古人。古人今人若流水﹐共看明月皆如此。惟願當歌對酒時﹐月光長照金樽裏。

○同族侄評事黯遊昌禪師山池二首

遠公愛康樂﹐爲我開禪關。蕭然松石下﹐何異淸涼山。花將色不染﹐水與心俱閒。一坐度小劫﹐觀空天地間。

客來花雨際﹐秋水落金池。片石寒靑錦﹐疏楊掛綠絲。髙僧拂玉柄﹐童子獻霜梨。惜去愛佳景﹐煙蘿欲暝時。

○金陵鳳凰臺置酒

置酒延落景﹐金陵鳳凰臺。長波寫萬古﹐心與云俱開。借問往昔時﹐鳳凰爲誰來。鳳凰去已久﹐正當今日回。明君越羲軒﹐天老坐三臺。豪士無所用﹐彈弦醉金罍。東風吹山花﹐安可不盡杯﹖六帝沒幽艸﹐深宮冥綠苔。置酒勿復道﹐歌鐘但相催。

○秋浦淸溪雪夜對酒﹐客有唱山鷓鴣者

披君一作我貂襜褕﹐對君白玉壺。雪花酒上滅﹐頓覺夜寒無。客有桂陽至﹐能吟山鷓鴣。淸風動窗竹﹐越鳥起相呼。持此足爲樂﹐何煩笙與竽﹖

○與周剛淸溪玉鏡潭宴別

潭在秋浦桃樹陂下余新名此潭

康樂上官去﹐永嘉遊石門。江亭有孤嶼﹐千載迹猶存。我來遊秋浦﹐三入桃陂源。千峯照一作點積雪﹐萬壑盡啼猿。興與謝公合﹐文因周子論。掃崖去落葉﹐席月開淸樽。溪當大樓南﹐溪水正南奔。回作玉鏡潭﹐澄明洗心魂。此中得佳境﹐可以絕囂喧。淸夜方歸來﹐酣一作蓮歌出平原。別後經此地﹐爲余謝蘭蓀。

○遊秋浦白笴陂二首

何處夜行好﹖月明白笴陂。山光搖積雪﹐猿影掛寒枝。但恐佳景晚﹐小令歸棹移。人來有淸興﹐及此有相思。

白笴夜長嘯﹐爽然溪谷寒。魚龍動陂水﹐處處生波瀾。天借一明月﹐飛來碧雲端。故鄕不可見﹐腸斷正西看。

○宴陶家亭子

曲巷幽人宅﹐髙門大士家。池開照膽鏡﹐林吐破顏花。綠水藏春日﹐靑軒祕晚霞。若聞弦管妙﹐金穀不能誇。

○在水軍宴韋司馬樓船觀妓

搖曳帆在空﹐淸流一作川順歸風。詩因鼓吹髮﹐酒爲劍歌雄。對舞靑樓妓﹐雙鬟白玉童。行雲且莫去﹐畱醉楚王宮。

○流夜郎至江夏﹐陪長史叔及薛明府宴興徳寺南閣

紺殿橫江上﹐靑山落鏡中。岸回沙不盡﹐日映水成空。天樂流一作聞香閣﹐蓮舟颺晚風。恭陪竹林宴﹐畱醉與陶公。

○泛沔州城南郎官湖

張公多逸興﹐共泛沔城隅。當時秋月好﹐不減武昌都。四座醉淸光﹐爲歡古來無。郎官愛此水﹐因號郎官湖。風流若未減﹐名與此山俱。

○陪侍郎叔遊洞庭醉後三首

今日竹林宴﹐我家賢侍郎。三杯容小阮﹐醉後發淸狂。

船上齊橈樂﹐湖心泛月歸。白鷗閒不去﹐爭拂酒筵飛。

剗卻君山好﹐平鋪湘水流。巴陵無限酒﹐醉殺洞庭秋。

○夜泛洞庭尋裴侍禦淸酌

日晚湘水綠﹐孤舟無端倪。明湖漲秋月﹐獨泛巴陵西。過憩裴逸人﹐巖居陵丹梯。抱琴出深竹﹐爲我彈《鵾雞》。曲盡酒亦傾﹐北窗醉如泥。人生且行樂﹐何必組與珪。

○陪族叔刑部侍郎曄及中書賈舍人至遊洞庭五首

洞庭西望楚江分﹐水盡南天不見云。日落長沙秋色遠﹐不知何處弔湘君。

南湖秋水夜無煙﹐耐可乘流直上天。且就洞庭賒月色﹐將船買酒白雲邊。

洛陽才子謫湘川﹐元禮同舟月下仙。記得長安還欲笑﹐不知何處是西天。

洞庭湖西秋月輝﹐瀟湘江北早鴻飛。醉客滿船歌《白薴》﹐不知霜露入秋衣。

帝子瀟湘去不還﹐空餘秋艸洞庭間。淡掃明湖開玉鏡﹐丹靑畫出是君山。

○楚江黃龍磯南宴楊執戟治樓

五月入五洲﹐碧山對靑樓。故人楊執戟﹐春賞楚江流。一見醉漂月﹐三杯歌棹謳。桂枝攀不盡﹐他日更相求。

○銅官山醉後絕句

我愛銅官樂﹐千年未擬還。要須回舞袖﹐拂盡五松山。

○與南陵常贊府遊五松山

山在南陵銅井西五里有古精舍

安石泛溟渤﹐獨嘯長風還。逸韻動海上﹐髙情出人間。靈異可並迹﹐澹然與世閒。我來五松下﹐置酒窮躋攀。徵古絕遺老﹐因名五松山。五松何淸幽﹐勝境美沃州。蕭颯鳴洞壑﹐終年風雨秋。響入百泉去﹐聽如三峽流。剪竹掃天花﹐且從傲吏遊。龍堂若可憩﹐吾欲歸精修。

○宣城靑溪

一作入淸溪山

靑溪勝桐廬﹐水木有佳色。山貌日髙古﹐石容天傾側。彩鳥昔未名﹐白猿初相識。不見同懷人﹐對之空嘆息。

○與謝良輔遊涇川陵巖寺

乘君素舸泛涇西﹐宛似雲門對若溪。且從康樂尋山水﹐何必東遊入會稽﹖

○游水西簡鄭明府

天宮水西寺﹐云錦照東郭。淸湍鳴回溪﹐綠水繞飛閣。涼風日瀟灑﹐幽客時憩泊。五月思貂裘﹐謂言秋霜落。石蘿引古蔓﹐岸筍開新籜。吟玩空復情﹐相思爾佳作。鄭公詩人秀﹐逸韻宏寥廓。何當一來遊﹐愜我雪山諾﹖

○九日登山

淵明《歸去來》﹐不與世相逐。爲無杯中物﹐遂偶本州牧。因招白衣人﹐笑酌黃花菊。我來不得意﹐虛過重陽時。題輿何俊發﹐遂結城南期。築土按響山﹐俯臨宛水湄。胡人叫玉笛﹐越女彈霜絲。自作英王冑﹐斯樂不可窺。赤鯉湧琴髙﹐白龜道馮夷。靈仙如仿佛﹐奠酹遙相知。古來登髙人﹐今復幾人在﹖滄洲違宿諾﹐明日猶可待。連山似驚波﹐合沓出溟海。揚袂揮四座﹐酩酊安所知﹖齊歌送淸揚﹐起舞亂參差。賓隨落葉散﹐帽逐秋風吹。別後登此臺﹐願言長相思。

○九日

今日云景好﹐水綠秋山明。攜壺酌流霞﹐搴菊泛寒榮。地遠松石古﹐風揚弦管淸。窺觴照歡顏﹐獨笑還自傾。落帽醉山月﹐空歌懷友生。

○九日龍山飲

九日龍山飲﹐黃花笑逐臣。醉看風落帽﹐舞愛月畱人。

○九月十日卽事

昨日登髙罷﹐今朝更舉觴。菊花何太苦﹖遭此兩重陽。

○陪族叔當塗宰遊化城寺升公淸風亭

化城若化出﹐金榜天宮開。疑是海上云﹐飛空結樓臺。升公湖上一作中秀﹐粲然有辯才。濟人不利己﹐立俗無嫌猜。了見水中月﹐靑蓮出塵埃。閒居淸風亭﹐左右淸風來。當暑陰廣殿﹐太陽爲裴回。茗酌待幽客﹐珍盤薦凋梅。飛文何灑落﹐萬象爲之摧。季父擁鳴琴﹐徳聲布云雷。𨿽遊道林室﹐亦一作不舉陶潛杯。淸樂動諸天﹐長松自吟哀。畱歡若可盡﹐劫石乃成灰。

李太白全集卷十九煢齋歌詩三十六首登覽

○登錦城散花樓

日照錦城頭﹐朝光散花樓。金窗夾繡戶﹐珠箔懸瓊鉤。飛梯綠雲中﹐極目散我憂一作愁。暮雨向三峽﹐春江繞雙流。今來一登望﹐如上九天遊。

○登峨眉山

蜀國多仙山﹐峨眉邈難匹。周流試登覽﹐絕怪安可息﹖靑冥倚天開﹐彩錯疑畫出。泠然紫霞賞﹐果得錦囊術。雲間吟瓊簫﹐石上弄寶瑟。平生有微尙﹐歡笑自此畢。煙容如在顏﹐塵累忽相失。倘逢騎羊子﹐攜手淩白日。

○大庭庫

朝登大庭庫﹐云物何蒼然。莫辧陳鄭火﹐空霾鄒魯煙。我來尋梓愼﹐觀化入寥天。古木朔气多﹐松風如五弦。帝圖終冥沒﹐嘆息滿山川。

○登單父陶少府半月臺

陶公有逸興﹐不與常人俱。築臺像半月﹐回向髙城隅。置酒望白雲﹐商飆起寒梧。秋山入遠海﹐桑柘羅平蕪。水色淥且明﹐令人思鏡湖。終當過江去﹐愛此暫踟躕。

○天臺曉望

天臺鄰四明﹐華頂髙百越。門標赤城霞﹐樓棲滄島月。憑髙登遠覽﹐直下見溟渤。云垂大鵬翻﹐波動巨鰲沒。風潮爭洶湧﹐神怪何翕忽。觀奇迹無倪﹐好道心不歇。攀條摘朱實﹐服藥煉金骨。安得生羽毛﹐千春臥蓬闕﹖

○早望海霞邊

四明三千里﹐朝起赤城霞。日出紅光散﹐分輝照雪崖。一餐咽瓊液﹐五內發金沙。舉手何所待﹖靑龍白虎車。

○焦山望寥山

石壁望松寥﹐宛然在碧霄。安得五彩虹﹐駕天作長橋﹖仙人如愛我﹐舉手來相招。

○杜陵絕句

南登杜陵上﹐北望五陵間。秋水明落日﹐流光滅遠山。

○登太白峯

西上太白峯﹐夕陽窮登攀。太白與我語﹐爲我開天關。願乘泠風去﹐直出浮雲間。舉手可近月﹐前行若無山。一別武功去﹐何時復見還﹖

○登邯鄲洪波臺﹐置酒觀發兵

我把兩赤羽﹐來遊燕趙間。天狼正可射﹐感激無時閒。觀兵洪波臺﹐倚劍望玉關。請纓不系越﹐且向燕然山。風引龍虎旗﹐歌鐘昔一作憶追攀。擊築落髙月﹐投壺破愁顏。遙知百戰勝﹐定掃鬼方還。

○登廣武古戰場懷

秦鹿奔野艸﹐逐之若飛蓬。項王气蓋世﹐紫電明雙瞳。呼吸八千人﹐橫行起江東。赤精斬白帝﹐叱吒入關中。兩龍不並躍﹐五緯與天同。楚滅無英圖﹐漢興有成功。按劍淸八極﹐歸酣歌大風。伊昔臨廣武﹐連兵決雌雄。分我一杯羹﹐太皇乃汝翁。戰爭有古迹﹐壁壘頹層穹。猛虎嘯洞壑﹐饑鷹鳴秋空。翔云列曉陣﹐殺气赫長虹。撥亂屬豪聖﹐俗儒安可通。沈湎呼豎子﹐狂言非至公。撫掌黃河曲﹐嗤嗤阮嗣宗。

○登新平樓

去國登玆樓﹐懷歸傷暮秋。天長落日遠﹐水淨寒波流。秦雲起嶺樹﹐胡雁飛沙洲。蒼蒼幾萬里﹐目極令人愁。

○謁老君廟

先君懷聖徳﹐靈廟肅神心。艸合人蹤斷﹐塵濃鳥迹深。流沙丹竈滅﹐關路紫煙沈。獨傷千載後﹐空餘松柏林。

○秋日登揚州西靈塔

寶塔淩蒼蒼﹐登攀覽四荒。頂髙元气合﹐標出海雲長。萬象分空界﹐三天接畫梁。水搖金剎影﹐日動火珠光。鳥拂瓊簾度﹐霞連繡栱張。目隨徵路斷﹐心逐去帆揚。露浴梧楸白﹐霜催橘柚黃。玉毫如可見﹐於此照迷方。

○登金陵冶城西北謝安墩

晉室昔橫潰﹐永嘉遂南奔。沙塵何茫茫﹐龍虎鬥朝昏。胡馬風漢艸﹐天驕蹙中原。哲匠感頹運﹐云鵬忽飛翻。組練照楚國﹐旌旗連海門。西秦百萬眾﹐戈甲如雲屯。投鞭可塡江﹐一掃不足論一作投策可塡江﹐一朝爲我吞。皇運有返正﹐醜虜無遺魂。談笑遏橫流﹐蒼生望斯存。冶城訪古迹一作至今冶城隅﹐猶有謝安墩。憑覽周地險﹐髙標絕人喧。想象東山姿﹐緬懷右軍言。梧桐識嘉樹﹐蕙艸畱芳根。白鷺映春洲﹐靑龍見朝暾。地古云物在﹐臺傾禾黍繁。我來酌淸波﹐於此樹名園。功成拂衣去﹐歸入一作長嘯武陵源。

○登瓦官閣

晨登瓦官閣﹐極眺金陵城。鐘山對北戶﹐淮水入南榮。漫漫雨花落﹐嘈嘈天樂鳴。兩廊振法鼓﹐四角吟一作吹風箏。杳出霄漢上﹐仰攀日月行。山空霸气滅﹐地古寒陰生。寥廓雲海晚﹐蒼茫宮觀平。門余閶闔字﹐樓識鳳凰名。雷作百山動﹐神扶萬栱傾。靈光何足貴﹖長此鎭吳京。

○登梅岡望金陵﹐贈族侄髙座寺僧中孚

鐘山抱金陵﹐霸气昔騰發。天一作神開帝王居﹐海色照宮闕。羣峯如逐鹿﹐奔走相馳突。江水九道來﹐云端遙明沒。時遷大運去﹐龍虎勢休歇。我來屬天淸﹐登覽窮楚越。吾宗挺禪伯﹐特秀鸞鳳骨一作吾宗道門秀﹐特異鸞鳳骨。眾星羅靑天﹐明者獨有月。冥居順生理﹐艸木不剪伐。煙窗引薔薇﹐石壁老野蕨。吳風謝安屐﹐白足傲履襪。幾宿一下山一作下山來﹐蕭然忘干謁。談經演金偈﹐降鶴舞海雪。時聞天香來﹐了與世事絕。佳遊不可得﹐春風惜遠別。賦詩畱巖屏﹐千載庶不滅。

○登金陵鳳凰臺

鳳凰臺上鳳凰遊﹐鳳去臺空江自流。吳宮一作時花艸埋幽徑﹐晉代一作國衣冠成古丘。三山半落靑天外﹐一水一作二水中分白鷺洲。總爲一作盡道浮雲能蔽日﹐長安不見使人愁。

○望廬山瀑布水二首

西登香鑪峯﹐南見一作望瀑布水。掛流三百丈一作三千匹﹐噴壑數十里。欻如飛電一作練來﹐隱若白虹起。初驚河漢一作銀河落﹐半灑雲天裏。仰觀勢轉雄﹐壯哉造化功。海風吹不斷﹐江一作山月照還空。空中亂潈射﹐左右洗靑壁。飛珠散輕霞﹐流沫沸穹石。而我樂名山﹐對之心益閒。無論漱瓊液﹐還得洗塵顏。且諧宿所好﹐永願辭人間一作集譜宿所好﹐永不歸人間。

日照香鑪生紫煙﹐遙看瀑布掛前川。飛流直下三千尺﹐疑是銀河落九一作半天。

○登廬山五老峯

廬山東南五老峯﹐靑天削出金芙蓉。九江秀色可攬結﹐吾將此地巢雲松。

○江上望皖公山

奇峯出奇云﹐秀木含秀气。淸宴皖公山﹐巉絕稱人意。獨遊滄江上﹐終日淡無味。但愛玆嶺髙﹐何由討靈異﹖默然遙相許﹐欲往心莫遂。待吾還丹成﹐投迹歸此地。

○望黃鶴樓

東望黃鶴山﹐雄雄半空出。四面生白雲﹐中峯倚紅日。巖巒行穹跨﹐峯嶂亦冥密。頗聞列仙人﹐於此學飛術。一朝向蓬海﹐千載空石室。金竈生煙埃﹐玉潭祕淸謐。地古遺艸木﹐庭寒老芝朮。蹇予羨攀躋﹐因欲保閒逸。觀奇徧諸嶽﹐玆嶺不可匹。結心寄靑松﹐永悟客情畢。

○鸚鵡洲

鸚鵡來過吳江水﹐江上洲傳鸚鵡名。《鸚鵡西飛隴山去﹐芳洲之樹何靑靑﹗煙開蘭葉香風暖﹐岸夾桃花錦浪生。遷客此時徒極目﹐長洲孤月向誰明﹖

○九日登巴陵﹐置酒望洞庭水軍時賊逼華容縣

九日天气淸﹐登髙無秋云。造化辟川嶽﹐了然楚漢分。長風鼓橫波﹐合沓蹙龍文。憶昔傳遊豫﹐樓船壯橫汾。今玆討鯨鯢﹐旌旆何繽紛。白羽落酒樽﹐洞庭羅三軍。黃花不掇手﹐戰鼓遙相聞。劍舞轉頹陽﹐當時日停曛。酣歌激壯士﹐可以摧妖氛。齷齪東籬下﹐泉明不足羣。

○秋登巴陵望洞庭

淸晨登巴陵﹐周覽無不極。明湖映天光﹐徹底見秋色。秋色何蒼然﹐際海俱澄鮮。山靑滅遠樹﹐水綠無寒煙。來帆出江中﹐去鳥向日邊。風淸長沙浦﹐山空云夢田。瞻光惜頹發﹐閱水悲䢐年。北渚旣蕩漾﹐東流自潺湲。郢人唱《白雪》﹐越女歌《采蓮》。聽此更腸斷﹐憑崖淚如泉。

○與夏十二登嶽陽樓

樓觀嶽陽盡﹐川迥洞庭開。雁引愁心去一作雁別秋江去﹐山銜好月來。雲間連下榻﹐天上接行杯。醉後涼風起﹐吹人舞袖回。

○登巴陵開元寺西閣﹐贈衡嶽僧方外

衡嶽有闡士﹐五峯秀眞骨。見君萬里心﹐海水照秋月。大臣南溟去﹐問道皆請謁。灑以甘露言﹐淸涼潤肌發。明湖落天鏡﹐香閣淩銀闕。登眺餐惠風﹐新花期啟發。

○與賈至舍人於龍興寺剪落梧桐枝望灉湖

剪落靑梧枝﹐灉湖坐可窺。雨洗秋山淨﹐林光澹碧滋。水閒明鏡轉﹐云繞畫屏移。千古風流事﹐名賢共此時。

○掛席江上待月有懷

待月月未出﹐望江江自流。倏忽城西郭﹐靑天懸玉鉤。素華𨿽可攬﹐淸景不可遊。耿耿金波裏﹐空瞻鳷鵲樓。

○金陵望漢江

漢江回萬里﹐派作九龍盤。橫潰豁中國﹐崔嵬飛迅湍。六帝淪亡後﹐三吳不足觀。我君混區宇﹐垂拱眾流安。今日任公子﹐滄浪罷釣竿。

○秋登宣城謝脁北樓

江城如畫裏﹐山曉望晴空。兩水夾明鏡﹐雙橋落彩虹。人煙寒一作空橘柚﹐秋色老梧桐。誰念北樓上﹐臨風懷謝公﹖

○望天門山

天門中斷楚江開﹐碧水東流至北回。兩岸靑山相對出﹐孤帆一片日邊來。

○望木瓜山

早起見日出﹐暮見棲鳥還。客心自酸楚﹐況對木瓜山。

○登敬亭北二小山﹐余時送客﹐逢崔侍禦﹐並登此地

送客謝亭北﹐逢君縱酒還。屈盤戲白馬﹐大笑上靑山。回鞭指長安﹐西日落秦關。帝鄕三千里﹐杳在碧雲間。

○過崔八丈水亭

髙閣橫秀气﹐淸幽並在君。檐飛宛溪水﹐窗落敬亭云。猿嘯風中斷﹐漁歌月裏聞。閒隨白鷗去﹐沙上自爲羣。

李太白全集卷二十煢齋歌詩六十一首行役

○安州應城玉女湯作

神女歿幽境﹐湯池流大川。陰陽結炎炭﹐造化開靈泉。地底爍朱火﹐沙傍歊素煙。沸珠躍明月﹐皎鏡函空天。气浮蘭芳滿﹐色漲桃花然。精覽萬殊入﹐潛行七澤連。愈疾功莫尙﹐變盈道乃全。濯濯气淸泚﹐晞發弄潺湲。散下楚王國﹐分澆宋玉田。可以奉巡幸﹐柰何隔窮偏。獨隨朝宗水﹐赴海輸微涓。

○之廣陵宿常二南郭幽居

綠水接柴門﹐有如桃花源。忘憂或假艸﹐滿院羅叢萱。暝色湖上來﹐微雨飛南軒。故人宿茅宇﹐夕鳥棲楊園。還惜詩酒別﹐深爲江海言。明朝廣陵道﹐獨憶此傾樽。

○夜下徵虜亭

船下廣陵去﹐月明徵虜亭。山花如繡頰﹐江火似流螢。

○下途歸石門舊居

吳山髙﹐越水淸﹐握手無言傷別情。將欲辭君掛帆去﹐離魂不散煙郊樹。此心郁悵誰能論﹖有愧叨承國士恩。云物共傾三月酒﹐歲時同餞五侯門。羨君素書嘗滿案﹐含丹照白霞色爛。余嘗學道窮冥筌﹐夢中往往遊仙山。何當脫屣謝時去﹖壺中別有日月天。俯仰人間易凋朽﹐鐘峯五云在軒牖。惜別愁窺玉女窗﹐歸來笑把洪崖手。隱居寺﹐隱居山﹐陶公煉液棲其間。靈神閉气昔登攀﹐恬然但覺心緒閒。數人不知幾甲子﹐昨夜猶帶冰霜顏。我離𨿽則歲物攺﹐如今了然失所在。別君莫道不盡歡﹐懸知樂客遙相待。石門流水徧桃花﹐我亦曾到秦人家。不知何處得雞豕﹐就中仍見繁桑麻。翛然遠與世事間﹐裝鸞駕鶴又復遠。何必長從七貴遊﹖勞生徒聚萬金產。挹君去﹐長相思﹐雲遊雨散從此辭。欲知悵別心易苦﹐向暮春風楊柳絲。

○客中行

蘭陵美酒郁金香﹐玉碗盛來琥珀光。但使主人能醉客﹐不知何處是他鄕。

○太原早秋

歲落眾芳歇﹐時當大火流。霜威出塞早﹐云色渡河秋。夢繞邊城月﹐心飛故國樓。思歸若汾水﹐無日不悠悠。

○奔亡道中五首

蘇武天山上﹐田橫海島邊。萬重關塞斷﹐何日是歸年﹖

亭伯去安在﹐李陵降未歸。愁容變海色﹐短服攺胡衣。

談笑三軍卻﹐交遊七貴疏。仍畱一隻箭﹐未射魯連書。

函谷如玉關﹐幾時可生還﹖洛陽爲易水﹐嵩嶽是燕山。俗變羌胡語﹐人多沙塞顏。申包惟慟哭﹐七日鬢毛斑。

渺渺望湖水﹐靑靑蘆葉齊。歸心落何處﹖日沒大江西。歇馬傍春艸﹐欲行遠道迷。誰忍子規鳥﹐連聲向我啼。

○郢門秋懷

郢門一爲客﹐巴月三成弦。朔風正搖落﹐行子愁歸旋。杳杳山外日﹐茫茫江上天。人迷洞庭水﹐雁度瀟湘煙。淸曠諧宿好﹐緇燐及此年。百齡何蕩漾﹖萬化相推遷。空謁蒼梧帝﹐徒尋溟海仙。已聞蓬海淺﹐豈見三桃圓﹖倚劍增浩嘆﹐捫襟還自憐。終當遊五湖﹐濯足滄浪泉。

○至鴨欄驛上白馬磯﹐贈裴侍禦

側疊萬古石﹐橫爲白馬磯。亂流若電轉﹐舉棹揚珠輝。臨驛捲緹幕﹐升常接繡衣。情親不避馬﹐爲我解霜威。

○荊門浮舟望蜀江

春水月峽來﹐浮舟望安極。正是桃花流﹐依然錦江色。江色綠且明﹐茫茫與天平。逶迆巴山盡﹐搖曳楚云行。雪照聚沙雁﹐花飛出谷鶯。芳洲卻已轉﹐碧樹森森迎。流目浦煙夕﹐揚帆海月生。江陵識遙火﹐應到渚宮城。

○上三峽

巫山夾靑天﹐巴水流若玆。巴水忽可盡﹐靑天無到時。三朝上黃牛﹐三暮行太遲。三朝又三暮﹐不覺鬢成絲。

○自巴東舟行經瞿唐峽﹐登巫山最髙峯﹐晚還題壁

江行幾千里﹐海月十五圓。始經瞿塘峽﹐遂步巫山巓。巫山髙不窮﹐巴國盡所歷。日邊攀垂蘿﹐霞外倚穹石。飛步淩絕頂﹐極目無纖煙。卻顧失丹壑﹐仰觀臨靑天。靑天若可捫﹐銀漢去安在﹖云知蒼梧﹐記水辧瀛海。周遊孤光晚﹐歷覽幽意多。積雪照空谷﹐悲風鳴森柯。歸途行欲曛﹐佳趣尙未歇。江寒早啼猿﹐松暝已吐月。月色何悠悠﹗淸猿響啾啾。辭山不忍聽﹐揮策還孤舟。

○早發白帝城一作白帝下江陵

朝辭白帝彩雲間﹐千里江陵一日還。兩岸猿聲啼不盡﹐輕舟已過萬重山一作須萸過卻萬重山。

○秋下荊門

霜落荊門江樹空﹐布帆無恙掛秋風。此行不爲鱸魚膾﹐自愛名山入剡中。

○江行寄遠

刳木出吳楚﹐危槎百餘尺。疾風吹片帆﹐日暮千里隔。別時酒猶在﹐已爲異鄕客。思君不可得﹐愁見江水碧。

○宿五松山下荀媼家

我宿五松下﹐寂寥無所歡。田家秋作苦﹐鄰女夜舂寒。跪進雕胡飯﹐月光明素盤。令人慚漂母﹐三謝不能餐。

○下涇縣陵陽溪至澀灘

澀灘鳴嘈嘈﹐兩山足猿猱。白波若捲雪﹐側足不容舠。漁人與舟人﹐撐折萬張篙。

○下陵陽沿髙溪三門六剌灘

三門橫峻灘﹐六剌走波瀾。石驚虎伏起﹐水狀龍縈盤。何慚七里瀨﹐使我欲垂竿。

○夜泊黃山﹐聞殷十四吳吟

昨夜誰爲吳會吟﹖風生萬壑振空林。龍驚不敢水中臥﹐猿嘯時聞巖下音。我宿黃山碧溪月﹐聽之卻罷松間琴。朝來果是滄洲逸﹐酤酒醍盤飯霜栗。半酣更發江海聲﹐客愁頓向杯中失。

○宿鰕湖

雞鳴發黃山﹐暝投鰕湖宿。白雨映寒山﹐森森似銀竹。提攜采鉛客﹐結荷水邊沐。半夜四天開﹐星河爛人目。明晨大樓去﹐岡隴多屈伏。當與持斧翁﹐前溪伐云木。

○西施

西施越溪女﹐出自薴蘿山。秀色掩今古﹐荷花羞玉顏。浣紗弄碧水﹐自與淸波閒。皓齒信難開﹐沈吟碧雲間。勾踐徵絕艷﹐揚蛾入吳關。提攜館娃宮﹐杳渺詎可攀﹖一破夫差國﹐千秋竟不還。

○王右軍

右軍本淸眞﹐瀟灑出風塵。山陰遇羽客﹐愛此好鵝賓。掃素寫道經﹐筆精妙入神。書罷籠鵝去﹐何曾別主人﹗

○上元夫人

上元誰夫人﹖偏得王母嬌。嵯峨三角髻﹐餘發散垂腰。裘披靑毛錦﹐身著赤霜袍。手提嬴女兒﹐閒與鳳吹簫。眉語兩自笑﹐忽然隨風飄。

○蘇臺覽

舊苑荒臺楊柳新﹐菱歌淸唱不勝春。只今惟有西江月﹐曾照吳王宮里人。

○越中覽

越王勾踐破吳歸﹐義士還鄕盡錦衣。宮女如花滿春殿﹐只今惟有鷓鴣鶘飛。

○商山四皓

白髮四老人﹐昂藏南山側。偃臥松雪間﹐冥翳不可識。云窗拂靑靄﹐石壁橫翠色。龍虎方戰爭﹐於焉自休息。秦人失金鏡﹐漢祖升紫極。陰虹濁太陽﹐前星遂淪匿。一行佐明聖﹐倏起生羽翼。功成身不居﹐舒捲在胸臆。窅冥合元化﹐茫昧信難測。飛聲塞天衢﹐萬古仰遺則。

○過四皓墓

我行至商洛﹐幽獨訪神仙。園綺復安在﹖云蘿尙宛然。荒涼千古迹﹐蕪沒四墳連。伊昔煉金鼎﹐何年閉玉泉﹖隴寒惟有月﹐松古漸無煙。木魅風號去﹐山精雨嘯旋。紫芝髙詠罷﹐靑史舊名傳。今日並如此﹐哀哉信可憐﹖

○峴山懷

訪古登峴首﹐憑髙眺襄中。天淸遠峯出﹐水落寒沙空。弄珠見遊女﹐醉酒懷山公。感嘆發秋興﹐長松鳴夜風。

○蘇武

蘇武在匈奴﹐十年持漢節。白雁上林飛﹐空傳一書札。牧羊邊地苦﹐落日歸心絕。渴飲月窟冰﹐饑餐天上雪。東還沙塞遠﹐北愴河梁別。泣把李陵衣﹐相看淚成血。

○經下邳圯橋懷張子房

子房未虎嘯﹐破產不爲家。滄海得壯士﹐椎秦博浪沙。報韓𨿽不成﹐天地皆振動。潛匿遊下邳﹐豈曰非智勇﹖我來圯橋上﹐懷古欽英風。惟見碧流水﹐曾無黃石公。嘆息此人去﹐蕭條徐泗空。

○月夜金陵懷

蒼蒼金陵月﹐空懸帝王州。天文列宿在﹐霸一作鼎業大江流。淥水絕馳道﹐靑松催古秋。臺傾喜鵲觀﹐宮沒鳳凰樓。別殿悲淸暑﹐芳園罷遊樂。一聞歌《玉樹》﹐蕭瑟後庭秋一作千古不勝愁。

○金陵三首

晉家南渡日﹐此地舊一作卽長安。地卽帝王宅﹐山爲龍虎盤一作碧宇樓臺滿﹐靑山龍虎盤。金陵空壯觀﹐天塹一作江塞淨波瀾。醉客回橈去﹐吳歌且自歡一作誰云行路難。

地擁金陵勢﹐城回江一作漢水流。當時百萬戶﹐夾道起朱樓。亡國生春艸﹐離宮沒古丘。空餘後湖月﹐波上對江州。

六代興亡國﹐三杯爲爾歌。苑方秦地少一作小﹐山似洛陽多。古殿吳花艸﹐深宮晉綺羅。並隨人事滅﹐東逝與一作只滄波。

○秋夜板橋浦泛月獨酌懷謝脁

天上何所有﹖迢迢白玉繩。斜低建章闕﹐耿耿對金陵。漢水舊如練﹐霜江夜淸澄。長川瀉落月﹐洲渚曉寒凝。獨酌板橋浦﹐古人誰可徵﹖玄暉難再得﹐灑酒气塡膺。

○金陵新亭

金陵風景好﹐豪士集新亭。舉目山河異﹐偏傷周頤情。四坐楚囚悲﹐不憂社稷傾。王公何慷慨。千載仰雄名。

○過彭蠡湖

謝公入彭蠡﹐因此遊松門。余方窺石鏡﹐兼得窮江源。前賞迹可見﹐後來道空存。而欲繼風雅﹐豈惟淸心魂。

○入彭蠡經松門觀石鏡﹐緬懷謝康樂題詩書遊覽之志

謝公之彭蠡﹐因此遊松門。余方窺石鏡﹐兼得窮江源。將欲繼風雅﹐豈徒淸心魂。前賞逾所見﹐後來道空存。況屬臨泛美﹐而無洲渚喧。漾水向東去﹐漳流直南奔。空濛三川夕﹐回合千里昏。靑桂隱遙月﹐綠楓鳴愁猿。水碧或可采﹐金精祕莫論。吾將學仙去﹐冀與琴髙言。

○廬江主人婦

孔雀東飛何處棲﹖廬江小吏仲卿妻。爲客裁縫君自見﹐城烏獨宿夜空啼。

○陪宋中丞武昌夜飲懷

淸景南樓夜﹐風流在武昌。庾公愛秋月﹐乘興坐胡牀。龍笛吟寒水﹐天河落曉霜。我心還不淺﹐懷古一作畱客醉餘觴。

○望鸚鵡洲懷禰衡

魏帝營八極﹐蟻觀一禰衡。黃祖斗筲人﹐殺之受惡名。吳江賦《鸚鵡》﹐落筆超羣英。鏘鏘振金玉﹐句句欲飛鳴。鷙鶚啄孤鳳﹐千春傷我情。五嶽起方寸﹐隱然詎可平。才髙竟何施﹐寡識冒天刑。至今芳洲上﹐蘭蕙不忍生。

○宿巫山下

昨夜巫山下﹐猿聲夢里長。桃花飛淥水﹐三月下瞿塘。雨色風吹去﹐南行拂楚王。髙丘懷宋玉﹐訪古一沾裳。

○金陵白楊十字巷

白楊十字巷﹐北夾湖溝道。不見吳時人﹐空生唐年艸。天地有反覆﹐宮城盡傾倒。六帝余古丘﹐樵蘇泣遺老。

○謝公亭蓋謝脁﹑範云之所遊

謝公離別處﹐風景每生愁。客散靑天月﹐山空碧水流。池花春映日﹐窗竹夜鳴秋。今古一相接﹐長歌懷舊遊。

○紀南陵題五松山

聖達有去就﹐潛光愚其徳。魚與龍同池﹐龍去魚不測。當時版築輩﹐豈知傅說情。一朝和一作雨殷人﹐光气爲列星。伊尹生空桑﹐捐庖佐皇極。銅宮放太甲﹐攝政無愧色。三年帝道明﹐委質終輔翼。曠哉至人心﹐萬古可爲則。時命或大繆﹐仲尼將一作其柰何﹖鸞鳳忽覆巢﹐麒麟不來過。龜山蔽魯國﹐有斧且無柯。歸去來﹐歸去來﹗宵濟越洪波。

○夜泊牛渚懷古此地卽謝尙聞袁寵詠史處

牛渚西江夜﹐靑天無片雲。登舟望秋月﹐空憶謝將軍。余亦能髙詠﹐斯人不可聞。明朝掛帆席一作洞庭去﹐楓葉落紛紛。

○姑孰十詠﹟姑孰溪

愛此溪水閒﹐乘流興無極。漾楫怕鷗驚﹐垂竿待魚食。波翻曉霞影﹐岸疊春山色。何處浣紗人﹖紅顏未相識。

○姑孰十詠﹟丹陽湖

湖與元气連﹐風波浩難止。天外賈客歸﹐雲間片帆起。龜遊蓮葉上﹐鳥宿蘆花裏。少女棹輕舟﹐歌聲逐流水。

○姑孰十詠﹟謝公宅

靑山日將暝﹐寂寞謝公宅。竹裏無人聲﹐池中虛月白。荒庭衰艸徧﹐廢井蒼苔積。惟有淸風閒﹐時時起泉石。

○姑孰十詠﹟陵歊臺

曠望登古臺﹐臺髙極人目。疊嶂列遠空﹐雜花間平陸。閒雲入窗牖﹐野翠生松竹。欲覽碑上文﹐苔侵豈堪讀﹖

○姑孰十詠﹟桓公井

桓公名已古﹐廢井曾未竭。石甃冷蒼苔﹐寒泉湛孤月。秋來桐暫落﹐春至桃還發。路遠人罕窺﹐誰能見淸澈﹖

○姑孰十詠﹟慈姥竹

野竹攢石生﹐含仲映江島。翠色落波深﹐虛聲帶寒早。龍吟曾未聽﹐鳳曲吹應好。不學蒲柳凋﹐貞心嘗自保。

○姑孰十詠﹟望夫山

顒望臨碧空﹐怨情感離別。江艸不知愁﹐巖花但爭發。雲山萬重隔﹐音信千里絕。春去秋復來﹐相思幾時歇﹖

○姑孰十詠﹟牛渚磯

絕壁臨巨川﹐連峯勢相向。亂石流洑間﹐回波自成浪。但驚羣木秀﹐莫測精靈狀。更聽猿夜啼﹐憂心醉江上。

○姑孰十詠﹟靈墟山

丁令辭世人﹐拂衣向仙路。伏煉九丹成﹐方隨五云去。松蘿蔽幽洞﹐桃杏深隱處。不知曾化鶴﹐遼海歸幾度。

○姑孰十詠﹟天門山

迥出江山上﹐雙峯自相對。岸映松色寒﹐石分浪花碎。參差遠天際﹐縹緲晴霞外。落日舟去遙﹐回首沈靑靄。

李太白全集卷二十一煢齋歌詩四十七首閒適

○與元丹丘方城寺談玄作

茫茫大夢中﹐惟我獨先覺。騰轉風火來﹐假合作容貌。滅除昏疑盡﹐領略入精要。澄慮觀此身﹐因得通寂照。郎悟前後際﹐始知金仙妙。幸逢禪居人﹐酌玉坐相召。彼我俱若喪﹐雲山豈殊調。淸風生虛空﹐明月見談笑。怡然靑蓮宮﹐永願恣遊眺。

○尋髙鳳石門山中元丹丘

尋幽無前期﹐乘興不覺遠。蒼崖渺難涉﹐白日忽欲晚。未窮三四山﹐已歷千萬轉。寂寂聞猿愁﹐行行見云收。髙松來好月﹐空谷宜淸秋。溪深古雪在﹐石斷寒泉流。峯巒秀中天﹐登眺不可盡。丹丘遙相呼﹐顧我忽而哂。遂造窮谷間﹐始知靜者閒。畱歡達永夜﹐淸曉方言還。

○安州般若寺水閣納涼﹐喜遇薛員外乂

翛然金園賞﹐遠近含晴光。樓臺成海气﹐艸木皆天香。忽逢靑雲士﹐共解丹霞裳。水退池上熱﹐風生松下涼。吞討破萬象﹐搴窺臨眾芳。而我遺有漏﹐與君用無方。心垢都已滅﹐永言題禪房。

○魯中都東樓醉起作

昨日東樓醉一作東城飲﹐還應一作歸來倒接蘺。阿誰扶上馬﹐不省下樓時。

○對酒醉題屈突明府廳

陶令八十日﹐長歌《歸去來》。故人建昌宰﹐借問幾時回﹖風落吳江雪﹐紛紛入酒杯。山翁今已醉﹐舞袖爲君開。

○月下獨酌四首

花間一作下一壺酒﹐獨酌無相親。舉杯邀明月﹐對影成三人。月旣不解飲﹐影徒隨我身。暫伴月將影﹐行樂須及春。我歌月裴回﹐我舞影零亂。醒時同交歡﹐醉後各分散。永結無情遊﹐相期邈云漢。

天若不愛酒﹐酒星不在天。地若不愛酒﹐地應無酒泉。天地旣愛酒﹐愛酒不愧天。已聞淸比聖﹐復道濁如賢。賢聖旣已飲﹐何必求神仙﹖三杯通大道﹐一斗合自然。但得酒中趣﹐勿爲醒者傳。

三月咸陽時一作城﹐千花晝如錦一作好鳥吟淸風﹐落花散如錦。誰能春獨愁﹖對此徑須飲。窮通與修短﹐造化夙所稟。一樽齊死生﹐萬事固難審。醉後失天地﹐兀然就孤枕。不知有吾身﹐此樂最爲甚。

窮愁千萬端一作有千端﹐美酒三百杯一作惟數杯。愁多酒𨿽少﹐酒傾愁不來。所以知酒聖一作聖賢﹐酒酣心自開。辭粟臥首陽一作餓伯夷﹐屢空饑一作悲顏回。當代不樂飲﹐虛名安用哉﹖蟹螯卽金液﹐糟丘是蓬萊。且須飲美酒﹐乘月醉髙臺。

○春歸終南山松龕舊隱

我來南山陽﹐事事不異昔。卻尋溪中水﹐還望巖下石。薔薇緣東窗﹐女蘿繞北壁。別來能幾日﹖艸木長數尺。且復命酒樽﹐獨酌陶永夕。

○冬夜醉宿龍門覺起言志

醉來脫寶劍﹐旅憩髙堂眠。中夜忽驚覺﹐起立明燈前。開軒聊直望﹐曉雪河冰壯。哀哀歌苦寒﹐鬱鬱獨惆悵。傅說版築臣﹐李斯鷹犬人。欻起匡社稷﹐寧復長艱辛。而我胡爲者﹐嘆息龍門下。富貴未可期﹐殷憂向誰寫。去去淚滿襟﹐舉聲梁甫吟。靑雲當自致﹐何必求知音﹗

○尋山僧不遇作

石徑入丹壑﹐松門閉靑苔。閒階有鳥迹﹐禪室無人開。窺窗見白拂﹐掛壁生塵埃。使我空嘆息﹐欲去仍裴回。香雲徧山起﹐花雨從天來。已有空樂好﹐況聞靑猿哀。了然絕世事﹐此地方悠哉。

○過汪氏別業二首

遊山誰可遊﹖子明與浮丘。疊嶺礙河漢﹐連峯橫鬥牛。汪生面北阜﹐池館淸且幽。我來感意气﹐捶炰列珍羞。掃石待歸月﹐開池漲寒流。酒酣益爽气﹐爲樂不知秋。

疇昔未識君﹐知君好賢才。隨山起館宇﹐鑿石營池臺。星火五月中﹐景風從南來。數枝石橊發﹐一丈荷花開。恨不當此時﹐相過醉金罍。我行值木落﹐月苦淸猿哀。永夜達五更﹐吳歈送瓊杯。酒酣欲起舞﹐四座歌相催。日出遠海明﹐軒車且裴回。更遊龍潭去﹐枕石拂莓苔。

○待酒不至

玉壺系靑絲﹐沽酒來何遲﹖山花向我笑﹐正好銜杯時。晚酌東窗下﹐流鶯復在玆。春風與醉客﹐今日乃相宜。

○獨酌

春艸如有意﹐羅生玉堂陰。東風吹愁來﹐白髮坐相侵。獨酌勸孤影﹐閒歌面芳林。長松爾何知一作本無情﹐蕭瑟爲誰吟﹖手舞石上月﹐膝橫花間琴。過此一壺外﹐悠悠非我心。

○友人會宿

滌蕩千古愁﹐畱連百壺飲。良宵宜淸談﹐皓月一作然未能寢。醉來臥空山﹐天地卽衾枕。

○春日獨酌二首

東風扇淑气﹐水木榮春暉。白日照綠艸﹐落花散且飛。孤云還空山﹐眾鳥各已歸。彼物皆有托﹐吾生獨無依。對此石上月﹐長醉歌芳菲。我有紫霞想﹐緬懷滄洲間。且對一壺酒﹐澹然萬事閒。橫琴倚髙松﹐把酒望遠山。長空去鳥沒﹐落日孤云還。但恐光景晚﹐宿昔成秋顏。

○金陵江上遇蓬池隱者時於落星石上以紫綺裘換酒爲歡

心愛名山遊﹐身隨名山遠。羅浮麻姑臺﹐此去或未返。遇君蓬池隱﹐就我石上飯。空言不成歡﹐彊笑惜日晚。綠水向雁門﹐黃雲蔽龍山。嘆息兩客鳥﹐徘徊吳越間。一語一執手﹐畱連夜將久。解我紫綺裘﹐且換金陵酒。酒來笑復歌﹐興酣樂事多。水影弄月色﹐淸光柰愁何﹗明晨掛帆席﹐離恨滿滄波。

○月夜聽盧子順彈琴

閒坐夜明月﹐幽人彈素琴。忽聞《悲風》調﹐宛若《寒松》吟。白雪亂纖手﹐綠水淸虛心。鐘期久已沒﹐世上無知音。

○淸溪半夜聞笛

羌笛《梅花引》﹐吳溪隴水淸一作情。寒山秋浦月一作空山滿明月﹐腸斷玉關情一作聲。

○日夕山中忽然有懷

久臥名一作靑山云﹐遂爲名一作靑山客。山深一作春云更好﹐賞弄終日夕。月銜樓間峯﹐泉漱階下石。素心自此得﹐眞趣非外惜。鼯啼桂方秋﹐風滅籟歸寂。緬思洪崖術﹐欲往滄海一作島隔。云車來何遲﹐撫幾空嘆息。

○夏日山中

懶搖白羽扇﹐裸袒靑林中。脫巾掛石壁﹐露頂灑松風。

○山中與幽人對酌

兩人對酌山花開﹐一杯一杯復一杯。我醉欲眠卿且去﹐明朝有意抱琴來。

○春日醉起言志

處世若大夢﹐胡爲勞其生﹖所以終日醉﹐頹然臥前楹。覺來盼庭前﹐一鳥花間鳴。借問此何時﹐春風語流鶯。感之欲嘆息﹐對酒還自傾。浩歌待明月﹐曲盡已忘情。

○廬山東林寺夜懷

我尋靑蓮宇﹐獨往謝城闕。霜淸東林鐘﹐水白虎溪月。天香生虛空﹐天樂鳴不歇。宴坐寂不動﹐大千入毫髮。湛然冥眞心﹐曠劫斷出沒。

○尋雍尊師隱居

羣峭碧摩天﹐逍遙不記年。撥云尋古道﹐倚石聽流泉。花暖靑牛臥﹐松髙白鶴眠。語來江色暮﹐獨自下寒煙。

○與史郎中欽聽黃鶴樓上吹笛

一爲遷客去長沙﹐西望長安不見家。黃鶴樓中吹玉笛﹐江城五月落梅花。

○對酒

勸君莫拒杯﹐春風笑人來。桃李如舊識﹐傾花向我開。流鶯啼碧樹﹐明月窺金罍。昨日朱顏子﹐今日白髮催。棘生石虎殿﹐鹿走姑蘇臺。自古帝王宅﹐城闕閉黃埃。君若不飲酒﹐昔人安在哉﹖

○醉題王漢陽廳

我似鷓鴣鳥﹐南遷懶北飛。時尋漢陽令﹐取醉月中歸。

○嘲王歷陽不肯飲酒

地白風色寒﹐雪花大如手。笑殺陶泉明﹐不飲杯中酒。浪撫一張琴﹐虛栽五株柳。空負頭上巾﹐吾於爾何有﹖

○獨坐敬亭山

眾鳥髙飛盡﹐孤云獨去閒。相看兩不厭﹐只有敬亭山。

○自遣

對酒不覺暝﹐落花盈我衣。醉起步溪月﹐鳥還人亦稀。

○訪戴天山道士不遇

犬吠水聲中﹐桃花帶雨濃。樹深時見鹿﹐溪午不聞鐘。野竹分靑靄﹐飛泉掛碧峯。無人知所去﹐愁倚兩三松。

○秋日與張少府﹑楚城韋公藏書髙齋作

日下空庭暮﹐城荒古迹余。地形連海盡﹐天影落江虛。舊賞人𨿽隔﹐新知樂未疏。彩雲思作賦﹐丹壁間藏書。楂擁隨流葉﹐萍開出水魚。夕來秋興滿﹐回首意何如﹖

懷

思

○秋夜獨坐懷故山

小隱慕安石﹐遠遊學子平。天書訪江海﹐云臥起咸京。入侍瑤池宴﹐出陪玉輦行。誇胡新賦作﹐諫獵短書成。但奉紫霄顧﹐非邀靑史名。莊周空說劍﹐墨翟恥論兵。拙薄遂疏絕﹐歸閒事耦耕。顧無蒼生望﹐空愛紫芝榮。寥落暝霞色﹐微茫舊壑情。秋山綠蘿月﹐今夕爲誰明﹖

○憶崔郎中宗之遊南陽遺吾孔子琴﹐撫之潸然感舊

昔在南陽城﹐惟餐獨山蕨。憶與崔宗之﹐白水弄素月。時過菊潭上﹐縱酒無休歇。泛此黃金花﹐頹然淸歌發。一朝摧玉樹﹐生死殊飄忽。畱我孔子琴﹐琴存人已歿。誰傳《廣陵散》﹐但哭邙山骨。泉戶何時明﹖長掃狐兔窟。

○憶東山二首

不向東山久﹐薔薇幾度花﹖白雲還自散﹐明月落誰家﹖

我今攜謝妓﹐長嘯絕人羣。欲報東山客﹐開關掃白雲。

○望月有懷

淸泉映疏松﹐不知幾千古。寒月搖淸波﹐流光入窗戶。對此空長吟﹐思君意何深。無因見安道﹐興盡愁人心。

○對酒憶賀監二首

四明有狂客﹐風流一作霞衣賀季眞。長安一相見﹐呼我謫仙人。昔好杯中物﹐翻一作今爲松下塵。金龜換酒處﹐卻憶淚沾巾。

狂客歸四明﹐山陰道士迎。敕賜鏡湖水﹐爲君臺沼榮。人亡余故宅﹐空有荷花生。念此杳如夢﹐淒然傷我情。

○重憶一首

欲向江東去﹐定將誰舉杯﹖稽山無賀老﹐卻棹酒船回。

○春滯沅湘有懷山中

沅湘春色還﹐風暖煙艸綠。古之傷心人﹐於此腸斷續。予非《懷沙》客﹐但美《采菱》曲。所願歸東山﹐寸心於此足。

○落日憶山中

雨後煙景綠﹐晴天散餘霞。東風隨春歸﹐發我枝上花。花落時欲暮﹐見此令人嗟。願遊名山去﹐學道飛丹砂。

○憶秋浦桃花舊遊﹐時竄夜郎

桃花春水生﹐白石今出沒。搖蕩女蘿枝﹐半搖靑天月。不知舊行徑﹐初拳幾枝蕨。三載夜郎還﹐於玆煉金骨。

李太白全集卷二十二煢齋歌詩四十五首感

遇

○越中秋懷

越水繞碧山﹐周回數千里。乃是天鏡中﹐分明畫相似。愛此從冥搜﹐永懷臨湍遊。一爲滄波客﹐十見紅蕖秋。觀濤壯天險﹐望海令人愁。路遐迫西照﹐歲晚悲東流。何必探禹穴﹖逝將歸蓬丘。不然五湖上﹐亦可乘扁舟。

○效古二首

朝入天苑中﹐謁帝蓬萊宮。靑山映輦道﹐碧樹搖蒼空。謬題金閨籍﹐得與銀臺通。待詔奉明主﹐抽毫頌淸風。歸時落日晚﹐躞蹀浮雲驄。人馬本無意﹐飛馳自豪雄。入門紫鴛鴦﹐金井雙梧桐。淸歌弦古曲﹐美酒沽新丰。快意且爲樂﹐列筵坐羣公。光景不可畱﹐生世如轉蓬。早達勝晚遇﹐羞比垂釣翁。

自古有秀色﹐西施與東鄰。蛾眉不可妒﹐況乃效其顰。所以尹婕妤﹐羞見邢夫人。低頭不出气﹐塞默少精神。寄語無鹽子﹐如君何足珍。

○感寓二首

寶劍雙蛟龍﹐雪花照芙蓉。精光射天地﹐電騰不可衝。一去別金匣﹐飛沈失相從。風胡歿已久﹐所以潛其鋒。吳水深萬仗﹐楚山貌千重。雌雄終不隔﹐神物會當逢。

咸陽二三月﹐百鳥鳴花枝。玉劍誰家子﹖西秦豪俠兒。日暮醉酒歸﹐白馬驕且馳。意气人所仰一作傾﹐遊冶方及時。子云不曉事﹐晚獻《長楊》詞。賦達身已老﹐艸《玄》鬢若絲。投閣良可嘆﹐但爲此輩嗤。

○擬古十二首

靑天何歷歷﹖明星如白石。黃姑與織女﹐相去不盈尺。銀河無鵲橋﹐非時將安適。閨人理紈素﹐遊子悲行役。瓶冰知冬寒﹐霜露欺遠客。客似秋葉飛﹐飄颻不言歸。別後羅帶長﹐愁寬去時衣。乘月托宵夢﹐因之寄金徽。

髙樓入靑天﹐下有白玉堂。明月看欲墮﹐當窗懸淸光。遙夜一美人﹐羅衣沾秋霜。含情弄柔瑟﹐彈作《陌上桑》。弦聲何激烈﹐風捲繞飛梁。行人皆躑躅﹐棲鳥起回翔。但寫妾意苦﹐莫辭此曲傷。願逢同心者﹐飛作紫鴛鴦。

長繩難系日﹐自古共悲辛。黃金髙北斗﹐不惜買陽春。石火無畱光﹐還如世中人。卽事已如夢﹐後來我誰身﹖提壺莫辭貧﹐取酒會四鄰。仙人殊恍惚﹐未若醉中眞。

淸都綠玉樹﹐灼爍瑤臺春。攀花弄秀色﹐遠贈天仙人。香風送紫蕊﹐直到扶桑津。取掇世上艷﹐所貴心之珍。相思傳一笑﹐聊欲示情親。

今日風日好﹐明日恐不如。春風笑於人﹐何乃愁自居。吹簫舞彩鳳﹐酌醴鱠神魚。千金買一醉﹐取樂不求余。達士遺天地﹐東門有二疏。愚夫同瓦石﹐有才知捲舒。無事坐悲苦﹐塊然涸轍魚。

運速天地閉﹐胡風結飛霜。百艸死冬月﹐六龍頹西荒。太白出東方﹐彗星揚精光。鴛鴦非越鳥﹐何爲眷南翔﹖惟昔鷹將犬﹐今爲侯與王。得水成蛟龍﹐爭池奪鳳凰。北斗不酌酒﹐南箕空簸揚。

世路今太行﹐回車竟何托。萬族皆凋枯﹐遂無少可樂。曠野多白骨﹐幽魂共銷鑠。榮貴當及時﹐春華宜照灼。人非昆山玉﹐安得長璀錯﹖身沒期不朽﹐榮名在麟閣。

月色不可掃﹐客愁不可道。玉露生秋衣﹐流螢飛百艸。日月終銷毀﹐天地同枯槁。蟪蛄啼靑松﹐安見此樹老﹖金丹寧誤俗﹐昧者難精討。爾非千歲翁﹐多恨去世早。飲酒入玉壺﹐藏身以爲寶。

生者爲過客﹐死者爲歸人。天地一逆旅﹐同悲萬古塵。月兔空搗藥﹐扶桑已成一作以爲薪。白骨寂無言﹐靑松豈知春。前後更嘆息﹐浮榮安足珍﹖

仙人騎彩鳳﹐昨下閬風岑。海水三淸淺﹐桃源一見尋。遺我綠玉杯﹐兼之紫瓊琴。杯以傾美酒﹐琴以閒素心。二物非世有﹐何論珠與金﹖琴彈松裏風﹐杯勸天上月。風月長相知﹐世人何倏忽﹖

涉江弄秋水﹐愛此荷花鮮。攀荷弄其珠﹐蕩漾不成圓。佳人彩雲裏﹐欲贈隔遠天。相思無由見﹐悵望涼風前。

去去復去去﹐辭君還憶君。漢水旣殊流﹐楚山亦此分。人生難稱意﹐豈得長爲羣。越燕喜海日﹐燕鴻思朔云。別久容華晚﹐瑯玕不能飯。日落知天昏﹐夢長覺道遠。望夫登髙山﹐化石竟不返。

○感興八首

瑤姬天帝女﹐精彩化朝云。宛轉入宵夢﹐無心向楚君。錦衾抱秋月﹐綺席空蘭芬。茫昧竟誰測﹖虛傳宋玉文。

洛浦有宓妃﹐飄颻雪爭飛。輕雲拂素月﹐了可見淸輝。解珮欲西去﹐含情詎相違。香塵動羅襪﹐綠水不沾衣。陳王徒作賦﹐神女豈同歸﹖好色傷大雅﹐多爲世所譏。

裂素持作書﹐將寄萬里懷。眷眷待遠信﹐竟歲無人來。徵鴻務隨陽﹐又不爲我棲。委之在深篋﹐蠹魚壞其題。何如投水中﹐流落他人開。不惜他人開﹐但恐生是非。

芙蓉嬌綠波﹐桃李誇白日。偶蒙春風榮﹐生此艷陽質。豈無佳人色﹖但恐花不實。宛轉龍火飛﹐零落互相失。詎知淩寒松﹐千載長守一﹖

十五遊神仙﹐仙遊未曾歇。吹笙坐松風﹐泛瑟窺海月。西山玉童子﹐使我煉金骨。欲逐黃鶴飛﹐相呼向蓬闕。

西國有美女﹐結樓靑雲端。蛾眉艷曉月﹐一笑傾城歡。髙節不可奪﹐炯心如凝丹。常恐彩色晚﹐不爲人所觀。安得配君子﹐共乘雙飛鸞。

竭來荊山客﹐誰爲﹡﹡玉分﹖良寶絕見棄﹐虛持三獻君。直木忌先伐﹐芬蘭哀自焚。盈滿天所損﹐沈冥道所羣。東海有碧水﹐西山多白雲。魯連及夷齊﹐可以躡淸芬。

嘉谷隱丰艸﹐艸深苗且稀。農夫旣不異﹐孤穗將安歸。常恐委疇隴﹐忽與秋蓬飛。烏得薦宗廟﹐爲君生光輝。

○寓言三首

周公負斧扆﹐成王何夔夔。武王昔不豫﹐剪爪投河湄。賢聖遇讒慝﹐不免人君疑。天風拔大木﹐禾黍咸傷萎。管蔡扇蒼蠅﹐公賦《鴟鴞》詩。《金縢》若不啟﹐忠信誰明之。

搖裔雙彩鳳﹐婉孌三靑禽。往還瑤臺裏﹐鳴舞玉山岑。以歡秦娥意﹐復得王母心。區區精衛鳥﹐銜木空哀吟。

長安春色歸﹐先入靑門道。綠楊不自持﹐從風欲傾倒。海燕還秦宮﹐雙飛入簾櫳。相思不相見﹐托夢遼城東。

○秋夕旅懷

涼風度秋海﹐吹我鄕思飛。連山去無際﹐流水何時歸﹖目極浮雲色﹐心斷明月暉。芳艸歇柔艷﹐白露催寒衣。夢長銀漢落﹐覺罷天星稀。含悲想舊國﹐泣下誰能揮﹖

○感遇四首

吾愛王子晉﹐得道伊洛濱。金骨旣不毀﹐玉顏長自春。可憐浮丘公﹐猗靡與情親。舉首白日間﹐分明謝時人。二仙去已遠﹐夢想空殷勤。

可嘆東籬菊﹐莖疏葉且微。𨿽言異蘭蕙﹐亦自有芳菲。未泛盈樽酒﹐徒沾淸露輝。當榮君不采﹐飄落欲何依。

昔余聞姮娥﹐竊藥駐云發。不自嬌玉顏﹐方希煉金骨。飛去身莫返﹐含笑坐明月。紫宮誇蛾眉﹐隨手會凋歇。

宋玉事楚王﹐立身本髙潔。巫山賦彩雲﹐郢路歌白雪。舉國莫能和﹐巴人皆捲舌。一感登徒言﹐恩情遂中絕。寫

懷

○翰林讀書言懷﹐呈集賢院內諸學士

晨趨紫禁中﹐夕待金門詔。觀書散遺帙﹐探古窮至妙。片言苟會心﹐掩卷忽而笑。靑蠅易相點﹐《白雪》難同調。本是疏散人﹐屢貽褊促誚。雲天屬淸朗﹐林壑憶遊眺。或時淸風來﹐閒倚欄一作檐下嘯。嚴光桐廬溪﹐謝客臨海嶠。功成謝人君一作間﹐從此一投釣。

○尋陽紫極宮感秋作

何處聞秋聲﹖翛翛北窗竹。回薄萬古心﹐攬之不盈掬。靜坐觀眾妙﹐浩然媚幽獨。白雲南山來﹐就我檐下宿。懶從唐生決﹐羞訪季主卜。四十九年非﹐一往不可復。野情轉蕭灑﹐世道有翻覆。陶令歸去來﹐田家酒應熟。

○江上秋懷

飡霞臥舊壑﹐散發謝遠遊。山蟬號枯桑﹐始復知天秋。朔雁別海裔﹐越燕辭江樓。颯颯風捲沙﹐茫茫霧縈洲。黃雲結暮色﹐白水揚寒流。惻愴心自悲﹐潺湲淚難收。蘅蘭方蕭瑟﹐長嘆令人愁。

○秋夕書懷

一作秋日南遊書懷

北風吹海雁﹐南渡落寒聲。感此瀟湘客﹐淒其流浪情。海懷結滄洲一作遠心飛蒼梧﹐霞一作遐想遊赤城。始探蓬壺事﹐旋覺天地輕。澹然吟一作思髙秋﹐閒臥瞻太淸。蘿月掩一作隱空幕﹐松霜皓一作雲散前楹。滅見息羣動﹐獵微窮至精。桃花有源水﹐可以保吾生。

○避地司空原言懷

南風昔不競﹐豪聖思經綸。劉琨與祖逖﹐起舞雞鳴晨。𨿽有匡濟心﹐終爲樂禍人。我則異於是﹐潛光皖水濱。卜築司空原﹐北將天柱鄰。雪霽萬里月﹐雲開九江春。俟乎泰階平﹐然後托微身。傾家事金鼎﹐年貌可長新。所願得此道﹐終然保淸眞。弄景奔日馭﹐攀星戲河津。一隨王喬去﹐長年玉天賓。

○南奔書懷

一作自丹陽南奔道中作。蕭士贇云是僞作

遙夜何漫漫﹐空歌白石爛。寧戚未匡齊﹐陳平終佐漢。欃槍掃河洛﹐直割鴻溝半。歷數方未遷﹐云雷屢多難。天人秉旄鉞﹐虎竹光藩翰。侍筆黃金臺﹐傳觴靑玉案。不因秋風起﹐自有思歸嘆。主將動讒疑﹐王師忽離叛。自來白沙上﹐鼓噪丹陽岸。賓禦如浮雲﹐從風各消散。舟中指可掬﹐城上骸爭爨。艸艸出近關﹐行行昧前算。南奔劇星火﹐北寇無涯畔。顧乏七寶鞭﹐畱連道傍玩。太白夜食昴﹐長虹日中貫。秦趙興天兵﹐茫茫九州亂。感遇明主恩﹐頗髙祖逖言。過江誓流水﹐志在淸中原。拔劍擊前柱﹐悲歌難重論。

○上崔相百憂章

時在潯陽獄

共工赫怒﹐天維中摧。鯤鯨噴蕩﹐揚濤起雷。魚龍陷人﹐成此禍胎。火焚昆山﹐玉石相硾。仰希霖雨﹐灑寶炎煨。箭發石開﹐戈揮日回。鄒衍慟哭﹐燕霜颯來﹐微誠不感。猶贄一作縶夏臺。蒼鷹搏攫﹐丹棘崔嵬。豪聖凋枯﹐王風傷哀。斯文未喪﹐東嶽豈頹。穆逃楚難﹐鄒脫吳災。見機苦遲﹐二公所咍。驥不驟進﹐麟何來哉﹖星離一門﹐艸擲二孩。萬憤結習﹐憂從中催。金瑟玉壺﹐盡爲愁媒。舉酒太息﹐泣血盈杯。臺星再朗﹐天网重恢。屈法申恩﹐棄瑕取材。冶長非罪﹐尼父無猜。覆盆倘舉﹐應照寒灰。

○萬憤詞投魏郎中

海水渤潏﹐人罹鯨鯢。蓊胡沙而四塞﹐始滔天於燕齊。何六龍之浩蕩﹐遷白日於秦西。九土星分﹐嗷嗷棲棲。南冠君子﹐呼天而啼。戀髙堂而掩泣﹐淚血地而成泥。獄戶春而不艸﹐獨幽怨而沈迷。兄九江兮弟三峽﹐悲羽化之難齊。穆陵關北愁愛子﹐豫章天南隔老妻。一門骨肉散百艸﹐遇難不復相提攜。樹榛拔桂﹐囚鸞寵雞。舜昔授禹﹐伯成耕犁。徳自此衰﹐吾將安棲。好我者卹我﹐不好我者何忍臨危而相擠。子胥鴟夷﹐彭越醢醯。自古豪烈﹐胡爲此繄﹖蒼蒼之天﹐髙乎視低。如其聽卑﹐脫我牢狴。儻辧美玉﹐君收白珪。

○荊州賊亂﹐臨洞庭言懷作

修蛇橫洞庭﹐吞象臨江島。積骨成巴陵﹐遺言聞楚老。水窮三苗國﹐地窄三湘道。歲晏天崢嶸﹐時危人枯槁。思歸陰喪亂﹐去國傷懷抱。郢路方丘墟﹐章華亦傾倒。風悲猿嘯苦﹐木落鴻飛早。日隱西赤沙﹐月明東城艸。關河望已絕﹐氛霧行當掃。長叫天可聞﹐吾將問蒼昊。

○覽鏡書懷

得道無古今﹐失道還衰老。自笑鏡中人﹐白髮如霜艸。捫心空嘆息﹐問影何枯槁。桃李竟何言﹐終成南山皓。

○田園言懷

賈誼三年謫﹐班超萬里侯。何如牽白犢﹐飲水對淸流﹖

○江南春懷

靑春幾何時﹐黃鳥鳴不歇。天涯失鄕一作歸路﹐江外老華發。心飛秦塞云﹐影滯楚關月。身世殊爛漫﹐田園久蕪沒。歲晏何所從﹖長歌謝金闕。

李太白全集卷二十三煢齋歌詩五十三首詠

物

○聽蜀僧濬彈琴

蜀僧抱綠綺﹐西下峨眉峯。爲我一揮手﹐如聽萬壑松。客心洗流水﹐餘響入霜鐘。不覺碧山暮﹐秋云暗幾重。

○魯東門觀刈蒲

魯國寒事早﹐初霜刈渚蒲。揮鐮若轉月﹐拂水生連珠。此艸最可珍﹐何必貴龍須﹖織作玉牀席﹐欣承淸夜娛。羅衣能再拂﹐不畏素塵蕪。

○詠鄰女東窗海石橊

魯女東窗下﹐海橊世所稀。珊瑚映綠水﹐未足比光輝。淸香隨風發﹐落日好鳥歸。願爲東南枝﹐低舉拂羅衣。無由共攀折﹐引領望金扉。

○南軒松

南軒有孤松﹐柯葉自綿冪。淸風無閒時﹐瀟灑終日夕。陰生古苔綠﹐色染秋煙碧。何當淩雲霄﹐直上數千尺﹗

○詠山樽二首前首題一作詠柳少府山癭木樽

蟠木不雕飾﹐且將斤斧疏。樽成山嶽勢﹐材是棟梁余。外與金罍並﹐中涵玉醴虛。慚君垂拂拭﹐遂忝玳筵居。

擁腫寒山木﹐嵌空成酒樽。愧無江海量﹐偃蹇在君門。

○初出金門﹐尋王侍禦不遇﹐詠壁上鸚鵡

落羽辭金殿﹐孤鳴托繡衣。能言終見棄﹐還向隴西飛。

○紫藤樹

紫藤掛云木﹐花蔓宜陽春。密葉隱歌鳥﹐香風畱美人。

○觀放白鷹二首

八月邊風髙﹐胡鷹白錦毛。孤飛一片雪﹐百里見秋毫。

寒冬十二月﹐蒼鷹八九毛。寄言燕雀莫相啅﹐自有雲霄萬里髙。

○觀博平王志安少府山水粉圖

粉壁爲空天﹐丹靑狀江海。遊雲不知歸﹐日見白鷗在。博平眞人王志安﹐沈吟至此願掛冠。松溪石磴帶秋色﹐愁客思歸生曉寒。

○題雍丘崔明府丹竈

美人爲政本忘機﹐服藥求仙事不違。葉縣已泥丹竈畢﹐瀛洲當伴赤松歸。先師有訣神將助﹐大聖無心火自飛。九轉但能生羽翼﹐雙鳧忽去定何依﹖

○觀元丹丘坐巫山屏風

昔遊三峽見巫山﹐見畫巫山宛相似。疑是天邊十二峯﹐飛入君家彩屏裏。寒松蕭瑟如有聲﹐陽臺微茫如有情。錦衾瑤席何寂寂﹐楚王神女徒盈盈。髙咫尺﹐如千里﹐翠屏丹崖燦如綺。蒼蒼遠樹圍荊門﹐歷歷行舟泛巴水。水石潺湲萬壑分﹐煙光艸色俱氛氳。溪花笑日何年發﹖江客聽猿幾歲聞﹖使人對此心緬邈﹐疑入嵩丘夢彩雲。

○求崔山人百丈崖瀑布圖

百丈素崖裂﹐四山丹壁開。龍潭中噴射﹐晝夜生風雷。但見瀑泉落﹐如潈云漢來。聞君寫眞圖﹐島嶼備縈回。石黛刷幽艸﹐曾靑澤古苔。幽緘倘相傳﹐何必向天臺﹗

○見野艸中有曰白頭翁者

醉入田家去﹐行歌荒野中。如何靑艸裏﹐亦有白頭翁﹖折取對明鏡﹐宛將衰鬢同。微芳似相誚﹐畱恨向東風。

○流夜郎題葵葉

慚君能衛足﹐嘆我遠移根。白日如分照﹐還歸守故園。

○塋禪師房觀山海圖

眞僧閉精宇﹐滅迹含達觀。列嶂圖雲山﹐攢峯入霄漢。丹崖森在目﹐淸晝疑捲幔。蓬壺來軒窗﹐瀛海入几案。煙濤爭噴薄﹐島嶼相淩亂。徵帆飄空中﹐瀑水灑天半。崢嶸若可陟﹐想象徒盈嘆。杳與眞心冥﹐遂諧靜者玩。如登赤城裏﹐揭步滄洲畔。卽事能娛人﹐從玆得蕭散。

○白鷺鶿

白鷺下秋水﹐孤飛如墜霜。心閒且未去﹐獨立沙洲傍。

○詠桂二首

園花笑芳年﹐池艸艷春色。猶不如槿花﹐嬋娟玉階側。芬榮何夭促﹐零落在瞬息。豈若瓊樹枝﹐終歲長翕赩。

世人種桃李﹐皆在金張門。攀折爭捷徑﹐及此春風暄。一朝天霜下﹐榮耀難久存。安知南山桂﹐綠葉垂芳根。淸陰亦可托﹐何惜樹君園。

○白胡桃

紅羅袖裏分明見﹐白玉盤中看卻無。疑是老僧休念誦﹐腕前推下水精珠。

○巫山枕障

巫山枕障書髙丘﹐白帝城邊樹色秋。朝云夜入無行處﹐巴水橫天更不流。

○庭前晚開花

西王母桃種我家﹐三千陽春始一花。結實苦遲爲人笑﹐攀折喞喞長咨嗟。

○宣城長史第昭。。

。。。。。。。。。。。。。題詠

○題隨州紫陽先生壁

神農好長生﹐風俗久已成。復聞紫陽客﹐早署丹臺名。喘息餐妙气﹐《步虛》吟眞聲。道與古仙合﹐心將元化並。樓疑出蓬海﹐鶴似飛玉京。松雪窗外曉﹐池水階下明。忽耽笙歌樂﹐頗失軒冕情。終願惠金液﹐提攜淩太淸。

○題元丹丘山居

故人棲東山﹐自愛丘壑美。靑春臥空林﹐白日猶不起。松風淸襟袖﹐石潭洗心耳。羨君無紛喧﹐髙枕碧霞裏。

○題元丹丘潁陽山居

仙遊渡潁水﹐訪隱同元君。忽遺蒼生望﹐獨與洪崖羣。卜地初晦迹﹐興言且成文。卻顧北山斷﹐前瞻南嶺分。遙通汝海月﹐不隔嵩丘云。之子合逸趣﹐而我欽淸芬。舉迹倚松石﹐談笑迷朝曛。益願狎靑鳥﹐拂衣棲江濆。

○題瓜州新河餞族叔舍人賁

齊公鑿新河﹐萬古流不絕。丰功利生人﹐天地同朽滅。兩橋對雙閣﹐芳樹有行列。愛此如甘棠﹐誰云敢攀折﹖吳關倚此固﹐天險自玆設。海水落斗門﹐湖平見沙汭。我行送季父﹐弭棹徒流悅。楊花滿江來﹐疑是龍山雪。惜此林下興﹐愴爲山陽別。瞻望淸路塵﹐歸來空寂蔑。

○洗腳亭

白道向姑熟﹐洪亭臨道傍。前有昔時井﹐下有五丈牀。樵女洗素足﹐行人歇金裝。西望白鳥洲﹐蘆花似朝霜。送君此時去﹐回首淚成行。

○勞勞亭

天下傷心處﹐勞勞送客亭。春風知別苦﹐不遣柳條靑。

○題金陵王處士水亭此亭蓋齊朝南苑﹐又是陸機故宅

王子耽玄言﹐賢豪多在門。好鵝尋道士﹐愛竹嘯名園。樹色老一作秀荒苑﹐池光蕩華軒。此堂見明月﹐更憶陸平原。掃拭靑玉簟﹐爲余置金尊。醉罷欲歸去﹐花枝宿鳥喧。何時復來此﹐再得洗囂煩。

○題嵩山逸人元丹丘山居

家本紫雲山﹐道風未淪落。沈懷丹丘志﹐衝賞歸寂寞。朅來遊閩荒﹐捫涉窮禹鑿。夤緣泛潮海﹐偃蹇陟廬霍。憑雷躡天窗﹐弄影憩霞閣。且欣登眺美﹐頗愜隱淪諾。三山曠幽期﹐四嶽聊所托。故人契嵩潁﹐髙義炳丹雘。滅迹遺紛囂﹐終言本峯壑。自矜林湍好﹐不羨朝市樂。偶與眞意並﹐頓覺世情薄。爾能折芳桂﹐吾亦采蘭若。拙妻好乘鸞﹐嬌女愛飛鶴。提攜訪神仙﹐從此煉金藥。

○題江夏修靜寺此寺是李北海舊宅

我家北海宅﹐作寺南江濱。空庭無玉樹﹐髙殿坐幽人。書帶畱靑艸﹐琴堂一作臺冪素塵。平生種桃李﹐寂滅不成春。

○題宛溪館

吾憐宛溪好﹐百尺照心明一作久照心益明。何謝新安水﹐千尋見底淸。白沙畱月色﹐綠竹助秋聲。卻笑嚴湍上﹐於今獨擅名。

○題東谿公幽居

杜陵賢人淸且廉﹐東谿卜築歲將淹。宅近靑山同謝脁﹐門垂碧柳似陶潛。好鳥迎春歌後院﹐飛花送酒舞前檐。客到但知畱一醉﹐盤中只有水精鹽。

雜詠

○嘲魯儒

魯叟談五經﹐白髮死章句。問以經濟策﹐茫如墜煙霧。足著遠遊履﹐首戴方山巾。緩步從直道﹐未行先起塵。秦家丞相府﹐不重褒衣人。君非叔孫通﹐與我本殊倫。時事且未達﹐歸耕汶水濱。

○懼讒

二桃殺三士﹐詎假劍如霜﹖眾女妒蛾眉﹐雙花競春芳。魏姝信鄭袖﹐掩袂對懷王。一惑巧言子﹐朱顏成死一作損傷。行將泣團扇﹐戚戚愁人腸。

○觀獵

太守耀淸威﹐乘閒弄晚暉。江沙橫獵騎﹐山火繞行圍。箭逐云鴻落﹐鷹隨月兔飛。不知白日暮﹐歡賞夜方歸。

○觀胡人吹笛

胡人吹玉笛﹐一半是秦聲。十月吳山曉﹐《梅花》落敬亭。愁聞《出塞曲》﹐淚滿逐臣纓。卻望長安道﹐空懷戀主情。

○軍行

驑馬新跨一作誇白玉鞍﹐戰罷沙場月色寒。城頭鐵鼓聲猶震﹐匣裏金刀血未幹。

○從軍行

百戰沙場碎鐵衣﹐城南已合數重圍。突營射殺呼延將﹐獨領殘兵千騎歸。

○平虜將軍妻

平虜將軍婦﹐入門二十年。君心自有悅﹐妾寵豈能專。出解牀前帳﹐行吟道上篇。古人不唾井﹐莫忘昔纏綿。

○春夜洛城聞笛

誰家玉笛暗飛聲﹖散入春風滿洛城。此夜曲中聞折柳﹐何人不起故園情。

○嵩山采菖蒲者

神仙多古貌﹐雙耳下垂肩。嵩嶽逢漢武﹐疑是九疑仙。我來采菖蒲﹐服食可延年。言終忽不見﹐滅影入雲煙。諭帝竟莫悟﹐終歸茂陵田。

○金陵聽韓侍禦吹笛

韓公吹玉笛﹐倜儻流英音。風吹繞鐘山﹐萬壑皆龍吟。王子停鳳管﹐師襄掩瑤琴。餘韻度江去﹐天涯安可尋﹖

○流夜郎聞酺不預

北闕聖人歌太康﹐南冠君子竄遐荒。漢酺聞奏鈞天樂﹐願得風吹到夜郎。

○放後遇恩不沾

天作云與雷﹐霈然徳澤開。東風日本至﹐白雉越裳來。獨棄長沙國﹐三年未許回。何時入宣室﹐更問洛陽才﹖

○宣城見杜鵑花

蜀國曾聞子規鳥﹐宣城還見杜鵑花。一叫一回腸一斷﹐三春三月憶三巴。

○白田馬上聞鶯

黃鸝啄紫椹﹐五月鳴桑枝。我行不記日﹐誤作陽春時。蠶老客未歸﹐白田已搔絲。驅馬又前去﹐捫心空自悲一作嗤。

○三五七言

秋風淸﹐秋月明。落葉聚還散﹐寒鴉棲復驚。相思相見知何日﹖此時此夜難爲情。

○雜詩

白日與明月﹐晝夜尙一作常不閒。況爾悠悠人﹐安得久世間。傳聞海水上﹐乃有蓬萊山。玉樹生綠葉﹐靈仙每登攀。一食駐玄發﹐再食畱紅顏。吾欲從此去﹐去之無時還。

李太白全集卷二十四煢齋歌詩六十二首閨情

○寄遠十二首

三鳥別王母﹐銜書來見過。腸斷若剪弦﹐其如愁思何。遙知玉窗裏﹐纖手弄云和。奏曲有深意﹐靑松交女蘿。寫水山井中﹐同泉豈殊波。秦心與楚恨﹐皎皎爲誰多﹖

靑樓何所在﹐乃在碧雲中。寶鏡掛秋水一作月﹐羅衣輕春風。新妝坐落日﹐悵望金一作錦屏空。念此一作剪彩送短書﹐願因一作同雙飛鴻。

本作一行書﹐殷勤道相憶。一行復一行﹐滿紙情何極。瑤臺有黃鶴﹐爲報靑樓人。朱顏凋落盡﹐白髮一何新﹗自知未應還一作老﹐離居一作君經三春。桃李今若爲﹐當窗發光彩。莫使香風飄﹐畱與一作取紅芳待。

玉箸落春一作淸鏡﹐坐愁湖陽水。聞一作且與陰麗華﹐風煙接鄰里。靑春已復過﹐白日忽相催。但恐荷一作飛花晚﹐令人意已摧。相思不惜夢﹐日夜向陽臺。

遠憶巫山陽﹐花明綠江暖。躊躇未得往﹐淚向南云滿。春風復無情﹐吹我夢魂斷。不見眼中人﹐天長音信短。

陽臺隔楚水﹐春艸生黃河一作陰雲隔楚水﹐轉篷落渭河。相思無日夜﹐浩蕩若流波。流波向海去﹐欲見終無因一作定繞珠江濱。遙將一點淚﹐遠寄如花人。

昔一作妾在舂陵東﹐君居漢江島。一日望花光﹐往來成白道。一爲雲雨別﹐此地生秋艸。秋艸秋蛾飛﹐相思愁落暉。何由一相見﹐滅燭解羅衣﹖

憶昨東園桃李紅碧枝﹐與君此時初別離。金瓶落井無消息﹐令人行嘆復坐思。坐思行嘆成楚越﹐春風玉顏畏銷歇。碧窗紛紛下落花﹐靑樓寂寂空明月。兩不見﹐但相思。空畱錦字表心素﹐至今緘愁不忍窺。

長短春艸綠﹐緣階如有情。捲施心獨苦﹐抽卻死還生。睹物知妾意﹐希君種後庭。閒時當采掇﹐念此莫相輕。

魯縞如玉霜﹐筆一作剪題月氏書。寄書白鸚鵡﹐西海慰離居。行數𨿽不多﹐字字有委曲。天末如見之﹐開緘淚相續。淚盡恨轉深﹐千里同此心。相思千萬里﹐一書值千金。

美人在時花滿堂﹐美人去時余空牀。牀中銹被捲不寢﹐至今三載聞餘香。香亦竟不滅﹐人亦竟不來。相思黃葉盡﹐白露濕靑苔。

愛君芙蓉嬋娟之艷色﹐色可餐兮難再得。憐君冰玉淸迥之明心﹐情不極兮意已深。朝共瑯玕之綺食﹐夜同鴛鴦之錦衾。恩情婉孌忽爲別﹐使人莫錯亂愁心。亂愁心﹐涕如雪。寒燈厭夢魂欲絕﹐覺來相思生白髮。盈盈漢水若可越﹐可惜淩波步羅襪。美人美人兮歸去來﹐莫作朝雲暮雨兮飛陽臺。

○長信宮

月皎昭陽殿﹐霜淸長信宮。天行乘玉輦﹐飛燕與君同。更有歡娛處﹐承恩樂未窮。誰憐團扇妾﹐獨坐怨秋風﹖

○長門怨二首

天回北斗掛西樓﹐金屋無人螢火流。月光欲到長門殿﹐別作深宮一段愁。

桂殿長愁不記春﹐黃金四屋起秋塵。夜懸明鏡靑天上﹐獨照長門宮里人。

○春怨

白馬金羈遼海東﹐羅帷繡被臥春風。落月低軒窺燭盡﹐飛花入戶笑牀空。

○代贈遠

妾本洛陽人﹐狂夫幽燕客。渴飲易水波﹐由來多感激。胡馬西北馳﹐香騣搖綠絲。鳴鞭從此去﹐逐虜蕩邊陲。昔去有好言﹐不言久離別。燕支多美女﹐走馬輕風雪。見此不記人﹐恩情雲雨絕。啼流玉箸盡﹐坐恨金閨切。織錦作短書﹐腸隨回文結。相思欲有寄﹐恐君不見察。焚之揚其灰﹐手迹自此滅。

○陌上贈美人

一作小放歌行

駿馬驕行踏落花﹐垂鞭直拂五云車。美人一笑褰珠箔﹐遙指紅一作靑樓是妾家。

○閨情

流水去絕國﹐浮雲辭故關。水或戀前浦﹐云猶歸舊山。恨君流一作龍沙去﹐棄妾漁陽間。玉箸夜垂一作日夜流﹐雙雙落朱顏。黃鳥坐相悲﹐綠楊誰更攀。織錦心艸艸﹐挑燈淚斑斑。窺鏡不自識﹐況乃狂夫還。

○代別情人

淸水本不動﹐桃花發岸傍。桃花弄水色﹐波蕩搖春光。我悅子容艷﹐子傾我文章。風吹綠琴去﹐曲度紫鴛鴦。昔作一水魚﹐今成兩枝鳥。哀哀長雞鳴﹐夜夜達五曉。起折相思樹﹐歸贈知寸心。覆水不可收﹐行雲難重尋。天涯有度鳥﹐莫絕瑤華音。

○代秋情

幾日相別離﹐門前生穞葵。寒蟬聒梧桐﹐日夕長鳴悲。白露濕螢火﹐淸霜淩兔絲。空掩紫羅袂﹐長啼無盡時。

○對酒

蒲萄酒﹐金叵羅﹐吳姬十五細馬馱。靑黛畫眉紅錦靴﹐道字不正嬌唱歌。玳瑁筵中懷裏醉﹐芙蓉帳底柰君何﹗

○怨情

新人如花𨿽可寵﹐故人似玉由來重。花性飄揚不自持﹐玉心皎潔終不移。故人昔新今尙故﹐還見新人有故時。請看陳后黃金屋﹐寂寂珠簾生网絲。

○湖邊采蓮婦

小姑織白紵﹐未解將人語。大嫂采芙蓉﹐溪湖千萬重。長兄行不在﹐莫使外人逢。願學秋胡婦﹐貞心比古松。

○怨情

美人捲珠簾﹐深坐顰蛾眉。但見淚痕濕﹐不知心恨誰﹖

○代寄情﹐楚詞體

君不來兮﹐徒蓄怨積思而孤吟。云陽一去已遠﹐隔巫山綠水之沈沈。畱餘香兮染繡被﹐夜欲寢兮愁人心。朝馳余馬於靑樓﹐怳若空而夷猶。浮雲深兮不得語﹐卻惆悵而懷憂。使靑鳥兮銜書﹐恨獨宿兮傷離居。何無情而雨絕﹐夢𨿽往而交疏。橫流涕而長嗟﹐折芳洲之瑤華。送飛鳥以極目﹐怨夕陽之西斜。願爲連根同死之秋艸﹐不作飛空之落花。

○學古思邊

銜悲上隴首﹐腸斷不見君。流水若有情﹐幽哀從此分。蒼茫愁邊色﹐惆悵落日曛。山外接遠天﹐天際復有云。白雁從中來﹐飛鳴苦難聞。足系一書札﹐寄言難離羣。離羣心斷絕﹐十見花成雪。胡地無春暉﹐徵人行不歸。相思杳如夢﹐珠淚濕羅衣。

○思邊

一作春怨

去年何時君別妾﹖南園綠艸飛蝴蝶。今歲何時妾憶君﹐西山白雪暗晴雲。玉關去此三千里﹐欲寄音書那可聞﹖

○口號吳王美人半醉

風動荷花水殿香﹐姑蘇臺上宴吳王。西施醉舞嬌無力﹐笑倚東窗白玉牀。

○折荷有贈

涉江玩秋水﹐愛此紅蕖鮮。攀荷弄其珠﹐蕩漾不成圓。佳人彩雲裏﹐欲贈隔遠天。相思無因見﹐悵望涼風前。

○代美人愁鏡二首

明明金鵲鏡﹐了了玉臺前。拂拭交冰月﹐光輝何淸圓。紅顏老昨日﹐白髮多去年。鉛粉坐相誤﹐照來空淒然。美人贈此盤龍之寶鏡﹐燭我金縷之羅衣。時將紅袖拂明月﹐爲惜普照之餘暉。影中金鵲飛不滅﹐臺下靑鸞思獨絕。稿砧一別若箭弦﹐去有日﹐來無年。狂風吹卻妾心斷﹐玉箸並墮菱花前。

○贈段七娘

羅襪淩波生网塵﹐那能得計訪情親﹖千杯綠酒何辭醉﹖一面紅妝惱殺人。

○別內赴徵三首

王命三徵去未還﹐明朝離別出吳關。白玉髙樓看不見﹐相思須上望夫山。出門妻子彊牽衣﹐問我西行幾日歸﹖歸時倘佩黃金印﹐莫學蘇秦不下機。翡翠爲一作髙樓金作梯﹐誰人獨宿倚門啼﹖夜坐寒燈連曉月﹐行行淚盡楚關西。

○秋浦寄內

我今尋陽去﹐辭家千里餘。結荷倦水宿﹐卻寄大雷書。𨿽不同辛苦﹐愴離各自居。我自入秋浦﹐三年北信疏。紅顏愁落盡﹐白髮不能除。有客自梁苑﹐手攜五色魚。開魚得錦字﹐歸問我何如﹖江山𨿽道阻﹐意合不爲殊。

○自代內贈

寶刀截流水﹐無有斷絕時。妾意逐君行﹐纏綿亦如之。別來門前艸﹐秋巷春轉碧。掃盡更還生﹐萋萋滿行迹。鳴鳳始相得﹐雄驚雌各飛。遊雲落何山﹐一往不見歸。估客發大樓一作東海﹐知君在秋浦。梁苑空錦衾﹐陽臺夢行雨。妾家三作相﹐失勢去西秦。猶有舊歌管﹐淒淸聞四鄰。曲度入紫雲﹐啼無眼中人。妾似井底桃﹐開花向誰笑﹖君如天上月﹐不肯一回照。窺鏡不自識﹐別多憔悴深。安得秦吉了﹐爲人道寸心﹖

○秋浦感主人歸燕寄內

霜凋楚關木﹐始知殺气嚴。寥寥金天廓﹐婉婉綠紅潛。胡燕別主人﹐雙雙語前檐。三飛四回顧﹐欲去復相瞻。豈不戀華屋﹖終然謝珠簾。我不及此鳥﹐遠行歲已淹。寄書道中嘆﹐淚下不能緘。

○送內尋廬山女道士李騰空二首

君尋騰空子﹐應到碧山家。水舂雲母碓﹐風掃石楠花。若愛幽居好﹐相邀弄紫霞。多君相門女﹐學道愛神仙。素手掬靑靄﹐羅衣曳紫煙。一往屏風疊﹐乘鸞著玉鞭一作不著鞭。

○贈內

三百六十日﹐日日醉如泥。𨿽爲李白婦﹐何異太常妻﹖

○在潯陽非所寄內

聞難知慟哭﹐行啼入府中。多君同蔡琰﹐流淚請曹公。知登吳章嶺﹐昔與死無分。崎嶇行石道﹐外折入靑雲。相見若悲嘆﹐哀聲那可聞﹖

○南流夜郎寄內

夜郎天外怨離居﹐明月樓中音信疏。北雁春歸看欲盡﹐南來不得豫章書。

○越女詞五首

越中書所見也

長幹吳兒女﹐眉目艷新月。屐上足如霜﹐不著鴉頭襪。

吳兒多白皙﹐好爲蕩舟劇。賣眼擲春心﹐折花調行客。

耶溪采蓮女﹐見客棹歌回。笑入荷花去﹐佯羞不出來。

東陽素足女﹐會稽素舸郎。相看月未墮﹐白地斷肝腸。

鏡湖水如月﹐耶溪女如雪。新妝蕩新波﹐光景兩奇絕。

○浣紗石上女

玉面耶溪女﹐靑娥紅粉妝。一雙金齒屐﹐兩足白如霜。

○示金陵子一作金陵子詞

金陵城東誰家子一作金陵子﹐竊聽琴聲碧窗裏。落花一片天上來﹐隨人直渡西江水。楚歌吳語嬌不成﹐似能未能最有情。謝公正要東山妓﹐攜手林泉處處行。

○出妓金陵子呈盧六四首

安石東山三十春﹐傲然攜妓出風塵。樓中見我金陵子﹐何似陽臺雲雨人﹖南國新丰酒﹐東山小妓歌。對君君不樂﹐花月柰愁何﹗東道煙霞主﹐西江詩酒筵。相逢不覺醉﹐日墮歷陽川。小妓金陵歌楚聲﹐家僮丹砂學鳳鳴。我亦爲君飲淸酒﹐君心不肯向人傾。

○巴女詞

巴水急如箭﹐巴船去若飛。十月三千里﹐郎行幾歲歸﹖哀

傷

○哭晁卿衡

日本晁卿辭帝都﹐徵帆一片繞蓬壺。明月不歸沈碧海﹐白雲愁色滿蒼梧。

○自溧水道哭王炎三首

白楊雙行行﹐白馬悲路傍。晨興見曉月﹐更似發云陽。溧水通吳關﹐逝川去未央。故人萬化盡﹐閉骨茅山岡。天上墜玉棺﹐泉中掩龍章。名飛日月上﹐義與風雲翔。逸气竟莫展﹐英圖俄夭傷。楚國一老人﹐來嗟龔勝亡。有言不可道﹐雪泣憶蘭芳。

王公希代寶﹐棄世一何早﹗弔死不及哀﹐殯宮已秋艸。悲來欲脫劍﹐掛向何枝好。哭向茅山𨿽未摧﹐一生淚盡丹陽道。

王家碧瑤樹﹐一樹忽先摧。海內故人泣﹐天涯弔鶴來。未成霖雨用﹐先失濟川材。一罷《廣陵散》﹐鳴琴更不開。

○哭宣城善釀紀叟

紀叟黃泉裏﹐還應釀老春。夜臺無曉日﹐沽酒與何人﹖

○宣城哭蔣徵君華

敬亭埋玉樹﹐知是蔣徵君。果得相如艸﹐仍余封禪文。池臺空有月﹐詞賦舊淩雲。獨掛延陵劍﹐千秋在古墳。

李太白全集卷二十五煢齋古賦八首明堂賦

並序

昔在天皇﹐告成岱宗﹐攺元乾封﹐經始明堂﹐年紀總章。時締構之未輯。痛威靈之遐邁。天後繼作﹐中宗成之。因兆人之子來﹐崇萬祀之丕業。蓋天皇先天﹐中宗奉天。累聖纂就﹐鴻勛史宣。臣白美頌﹐恭惟述焉。其辭曰﹕

伊皇唐之革天創元也﹐我髙祖乃仗大順﹐赫然雷發以首之。於是橫八荒﹐漂九陽﹐掃叛換﹐開混茫。景星耀而太階平﹐虹霓滅而日月張。欽若太宗﹐繼明重光。廓區宇以立極﹐綴蒼顥之頹綱。淳風沕穆﹐鴻恩滂洋。武義烜赫於有截﹐仁聲馺乎無疆。

若乃髙宗紹興﹐祐統錫羨﹐神休旁臻﹐瑞物咸薦。元符剖兮地珍見﹐旣應天以順人。遂登封而降禪。將欲考有洛﹐崇明堂﹐惟厥功之未輯兮﹐乘白雲於帝鄕。天后勤蓮輔政兮﹐中宗以欽明克昌。遵先軌以繼作兮﹐揚列聖之耿光。

則使軒轅艸圖﹐羲和練日。經之營之﹐不彩不質。因子來於四方﹐豈殫稅於萬室。乃準水臬﹐攢云梁﹐馨玉石於隴阪﹐空瑰材於瀟湘。巧奪神鬼﹐髙窮昊蒼。聽天語之察察﹐擬帝居之鏘鏘。𨿽暫勞而永固兮﹐始聖謨於我皇。

觀夫明堂之宏壯也﹐則突兀瞳曨﹐乍明乍蒙。大古元气之結空。巃嵸頹沓﹐若嵬若嶪﹐似天閫地門之開闔。爾乃劃岝峉以嶽立﹐郁穹崇而鴻紛。冠百王而垂勛﹐燭萬象而騰文。窙惚恍以洞啟﹐呼嵌巖而傍分。又比乎昆山之天柱﹐矗九霄而垂云。

於是結構乎黃道﹐岧嶤乎紫微。絡勾陳以繚垣﹐辟閶闔而啟扉。崢嶸嶒嶷﹐粲宇宙兮光輝﹔崔嵬赫奕﹐張天地之神威。

夫其背泓黃河﹐垠瀨淸洛。太行卻立﹐通谷前廓。遠則標熊耳以作揭﹐豁龍門以開關。點翠彩於洪荒﹐洞淸陰乎羣山。及乎煙雲捲舒﹐忽出乍沒。岌嵩噴伊﹐倚日薄月。雷霆之所鼓蕩﹐星斗之所伾扢。挐金龍之蟠蜿﹐掛天珠之硉矹。

勢拔五嶽﹐形張四維。軋地軸以盤根﹐摩天倪而創規。樓臺崛岉以奔附﹐城闕崟岑而蔽虧。珍樹翠艸﹐含華揚蕤。目瑤井之熒熒﹐拖玉繩之離離。華蓋以儻漭﹐仰太微之參差。

擁以禁扃﹐橫以武庫。獻房心以開鑿﹐瞻少陽而舉措。采殷制﹐酌夏步。雜以代室重屋之名﹐括以辰次火木之數。壯不及奢﹐麗不及素。層檐屹其霞矯﹐廣廈郁以云布。掩日道﹐遏風路。陽烏轉景而翻飛﹐大鵬橫霄而側度。

近則萬木森下﹐千宮對出。熠乎光碧之堂﹐炅乎瓊華之室。錦爛霞駁﹐星錯波沏。颯蕭寥以颼飅﹐窅陰鬱以櫛密。含佳气之靑蔥﹐吐祥煙之郁律。

九室窈窕﹐五闈聯綿。飛楹磊砢﹐走栱夤緣。云楣立岌以橫綺﹐彩桷攢欒而仰天。皓璧晝朗﹐朱蔑視甍晴鮮。赬欄各落﹐偃蹇霄漢。翠楹回合﹐蟬聯汗漫。沓蒼穹之絕垠﹐跨皇居之太半。遠而望之﹐赫煌煌以輝輝﹐忽天旋而云昏﹔迫而察之﹐粲炳煥以照爛﹐倏山訛而晷換。蔑蓬壺之海樓﹐吞岱宗之日觀。

猛虎失道﹐潛虯蟠梯。經通天而直上﹐俯長河而下低。玉女攀星於网戶﹐金蛾納月於璇題。藻井彩錯以舒蓬﹐天窗赩翼而銜霓。扶標川而罔足﹐擬跟掛而罷躋。要離欻矐而外喪﹐精視冰背而中迷。

亙以復道﹐接乎宮掖。坌入西樓﹐實爲昆侖。前承後疑﹐正儀躅以出入﹔九夷五狄﹐順方面而來奔。

其左右﹐則丹陛崿崿﹐彤庭煌煌﹐列寶鼎﹐敵金光。流辟雍之滔滔﹐像環海之湯湯。辟靑陽﹐啟總章。廓明臺而布玄堂﹐儼以太廟﹐處乎中央。發號施令﹐采時順方。

其閫閾也﹐三十六戶﹐七十二牖﹐度延列位﹐西八東九。白虎列序躨跜﹐靑龍承隅而蚴蟉。

其深沒而奧密也﹐則赤熛掌火﹐招拒司金﹐靈威制陽﹐葉光摧陰﹐坤斗主土﹐據乎其心。

若乃熠耀五色﹐張皇萬殊﹐人物禽獸﹐奇形異模。勢若飛動﹐瞪眄睢盱。明君暗主﹐忠臣烈火夫。威政興滅﹐表賢示愚。

於是王正孟月﹐朝陽登曦。天子乃施蒼玉﹐轡蒼螭﹐臨乎靑陽左个﹐方禦瑤瑟而彈鳴絲。展乎國容﹐輝乎皇儀。傍瞻神臺﹐順觀云之軌﹔俯對淸廟﹐崇配天之規。欽若肸蚃﹐維淸緝熙。崇牙樹羽﹐熒煌葳蕤。納六服之貢﹐受萬年邦之籍。張龍旗與虹旌﹐攢金戟與玉戚。延五更﹐進百辟﹐奉珪瓚﹐獻琛帛。顒昂俯僂﹐儼容疊迹。乃潔菹醢﹐修粢盛﹐奠三犧﹐薦五牲﹐享於神靈。太祝正辭﹐庶官精誠。鼓大武之隱轔﹐張鈞天之鏗訇。孤竹合奏﹐空桑和鳴。盡六變﹐齊九成﹐羣神來兮降明庭﹐蓋聖主之所以孝治天下而享祀窅冥也。

然後臨辟雍﹐宴羣後﹐陰陽爲庖﹐造化爲宰﹐餐元气﹐灑太和﹐千里鼓舞﹐百寮賡歌。於斯之時﹐雲油雨霈﹐恩鴻溶兮澤汪濊﹐四海歸兮八荒會。嚨聒兮區宇﹐駢闐乎闕外。羣臣醉徳﹐揖讓而退。

而聖主猶夕惕若厲﹐懼人未安﹐乃目極於天﹐耳下於泉。飛聰馳明﹐無遠不察﹐考鬼神之奧﹐摧陰陽之荒。下明詔﹐班舊章﹐振窮乏﹐散敖倉。毀玉沈珠﹐卑宮頹墻。使山澤無間﹐往來相望。帝躬乎天田﹐後親於郊桑。棄末反本﹐人和時康。建翠華兮萋萋﹐鳴玉鑾之鉠鉠。遊乎升平之圃﹐憩乎穆淸之堂。天欣欣兮瑞穰穰﹐巡陵於鶉首之野﹐講武於驪山之旁。封岱宗兮祀后土﹐掩栗陸而苞陶唐。遂邀崆峒之禮﹐汾水之陽﹐吸沆瀣之精﹐黜滋味而貴理國﹐其若夢華胥之故鄕。於是元元澹然﹐不知所﹐若羣雲從龍﹐眾水奔海﹐此眞所謂我大君登明堂之政化也。

豈比夫秦趙吳楚﹐爭髙競奢﹐結阿房與叢臺﹐建姑蘇及章華。非享祀與嚴配﹐徒掩月而淩霞。由此觀之﹐不足稱也。蒙況瑤臺之巨麗﹐復安可以語哉﹗敢揚國美﹐遂作辭曰﹕

穹崇明堂﹐倚天開兮。巃嵸鴻蒙﹐構瑰材兮。偃蹇坱莽﹐邈崔嵬兮。周流辟雍﹐岌靈臺兮。赫奕日﹐噴風雷。宗祀肸蚃﹐王化弘恢。鎭八荒﹐通九垓。四門啟兮萬國來﹐考休徵兮進賢才。儼若皇居而作固﹐窮千祀兮悠哉﹗

大獵賦

並序

白以爲﹕賦者﹐古詩之流。辭欲壯麗﹐義歸博遠。不然﹐何以光贊盛美﹐感天動神﹖而相如子云競誇辭賦﹐歷代以爲文雄﹐莫敢詆訐。臣謂語其略﹐竊或褊其用心。《子虛》所言﹐楚國不過千里﹐夢澤居其太半﹐而齊徒吞若八九﹐三農及禽獸無息肩之地﹐非諸侯禁淫述職之義也。

《上林》云﹕左蒼梧﹐右西極。考其實﹐地周袤才經數百。《長楊》誇胡設网﹐爲周阹﹐放糜鹿基中﹐以博攫充樂。《羽獵》於靈臺之囿﹐圍經百里而開殿門。當時以爲窮壯極麗﹐迨今觀之﹐何齷齪之甚也﹗但王者以四海爲家﹐萬姓爲子﹐則天下之山林禽獸﹐豈與眾庶異之﹖

而臣以爲不能以大道匡君﹐示物周博﹐平文論苑之小﹐竊爲微臣之不取也。今聖朝園池遐荒﹐殫窮六合﹐以孟冬十月大獵於秦﹐亦將曜威講武﹐掃天蕩野﹐豈淫荒侈靡﹐非三驅之意耶﹖臣白作頌﹐折中厥美。其辭曰﹕

粵若皇唐之契天地而襲气母兮﹐粲五葉之葳蕤。惟開元廓海宇而運斗極兮﹐總六聖之光熙。誕金徳之淳精兮﹐漱玉露之華滋。文章森乎七曜兮﹐制作參乎兩儀﹐括眾妙而爲師。明無幽而不燭兮﹐澤無遠而不施。慕往昔之三驅兮﹐須生殺於四時。若乃嚴冬慘切﹐寒气凜冽﹐不周來風﹐玄冥掌雪。木脫葉﹐艸解節﹐土囊煙陰﹐火井冰閉。是月也﹐天子處乎玄堂之中﹐餐八水兮休百工﹐考王制兮遵《國風》。樂農人之閒隙兮﹐困校獵而講戎。

乃使神兵出於九闕﹐天仗羅於四野。徵水衡與林虞﹐辧土物之眾寡。千騎飈掃﹐萬里雷奔。梢扶桑而拂火雲兮﹐刮月窟而搜塞門。赫壯觀於今古﹐嶪搖蕩於乾坤。此其大略也。而內以中華爲天心﹐外以窮發爲海口。豁咽喉以洞開﹐吞荒裔以盡取。大章按步以來往﹐誇父振策而奔走。足迹乎日月之所通﹐囊括乎陰陽之未有。君王於是撞鴻鐘﹐發鑾音﹐出鳳闕﹐開宸襟﹐駕玉輅之飛龍﹐歷神州之層岑。遊五柞兮瞰三危﹐挾細柳兮過上林。攢髙牙以總總兮﹐駐華蓋之森森。於是擢倚天之劍﹐彎落月之弓。昆倉叱兮可倒﹐宇宙噫兮增雄。

河漢爲之卻流﹐川嶽爲之生風。羽旄揚兮九天絳﹐獵火燃兮千山紅。乃召蚩尢之徒﹐聚長戟﹐羅廣澤﹐河雨師走風伯。稜威耀乎雷霆﹐烜赫震於蠻貊。陋梁都之體制﹐鄙靈囿之規格。而南以衡霍作襟﹐北以岱常作祛。夾東海而爲塹兮﹐拖西冥而流渠。麾九州之珍禽兮﹐回千羣以坌入﹔聯八荒之奇獸兮﹐屯萬族而來居。

云羅髙張﹐天网密布。罝罘綿原﹐峭格掩路。蠛蠓過而猶礙﹐蟭螟飛而不度。彼層霄與殊榛﹐罕翔鳥與伏兔。從營合技﹐彌巒被崗。金戈森行﹐洗晴野之寒霜。虹旗電掣﹐捲長空之飛雪。吳驂走練﹐宛馬蝶血。縈眾山之聯綿﹐隔遠水之明滅。使五丁摧峯﹐一夫拔木。下整髙頹﹐深平險谷。擺椿栝﹐開林叢。喤喤呷呷﹐盡奔突於場中。而田彊古冶之疇﹐烏獲中黃之黨﹐越崢嶸﹐獵莽倉。喑呼哮闞﹐風旋電往。脫文豹之皮﹐抵玄熊之掌。批狻手猱﹐挾三挈兩。旣徒搏以角力﹐又揮鋒而爭先。行甝號以鶚睨兮﹐气赫火而敵煙。拳封貒﹐肘巨狿。梟羊應叱以斃踣﹐猰貐亡精而墜巓。或碎腦以折脊﹐或歕髓以飛涎。窮遐荒﹐蕩林藪﹐扼土狛﹐殪天狗。脫角犀項﹐探牙象口。掃封狐於千里﹐捩雄虺之九首。咋騰蛇而仰吞﹐拖奔兕以卻走。

君王於是蛾通天﹐靡星旃﹐奔雷車﹐揮電鞭﹐觀壯士之效獲﹐顧三軍而欣然。曰﹕夫何神狹鬼栗之駭人也﹗又命建夔鼓﹐勵武卒。𨿽躪躒之已多﹐猶拗怒而未歇。集赤羽兮照﹐張烏號兮滿月。戎車轞轞以陸離﹐彀騎煌煌而奮發。鷹犬之所騰捷﹐飛走之所蹉蹶。攫麏麚之咆哮﹐蹂豺貉以掛格。膏鋒染鍔﹐塡巖掩窟。觀殊材舉逸辟﹐尙揮霍以出沒。

別有白猸﹑飛駿﹐窮奇﹑貙獌。牙若錯劍﹐鬣如叢竿。口吞殳鋌﹐目極槍櫓。碎瑯弧﹐攫玉弩﹐射猛彘﹐透奔虎。金鏃一發﹐旁疊四五。𨿽鑿齒磨牙而致伉﹐誰謂南山白額之足睹﹖

總八校﹐搜四隅﹐馳專諸﹐走都盧。趫喬林﹐撇絕壁﹐抄獑猢﹐攬貊。囚鼬鼯於峻崖﹐頓彀貜於穹石。養由發箭﹐奇肱飛車﹐巧聒更嬴﹐妙兼蒱且。墜鸀鳿於靑雲﹐落鴻雁於紫虛。捎鶬鴰﹐漂鸕﹐彈地盧與神居。斬飛鵬於日域﹐摧大鳳於天墟。龍伯釣其靈鰲﹐任公獲其巨魚。窮造化之譎詭﹐何神怪之有餘﹖

所以噴血流川﹐飛毛灑雪﹐狀若乎髙天雨獸﹐上墜於大荒﹔又似乎積禽爲山﹐下崩於林穴。陽烏沮色於朝日﹐陰兔喪精於明月。思騰裝上獵於太淸﹐所恨穹吳於路絕。而忽也莫不海晏天空﹐萬方來同。𨿽秦皇與漢武兮﹐復何足以爭雄﹗

俄而君王茫然攺容﹐愀然有失﹐於安思危﹐防險戒逸﹐斯馳騁以狂發﹐非至理之弘術。且夫人君以端拱爲尊﹐玄妙爲寶。暴殄天物﹐是謂不道。乃命去三面之网﹐示六合之仁。已殺者皆其犯命﹐未傷者全其天眞。𨿽剪毛而不獻﹐豈割鮮以悴輪。解鳳皇與鸑鷟兮﹐旋騶虞與麒麟。獲天寶於陳倉﹐載非熊於渭濱。

於是享獵徒﹐封勞苦。軒行庖﹐騎酌酤。韜兵戈﹐火网罟。

然後登九霄之臺﹐宴八紘之圃。開日月之扃﹐辟生靈之戶。聖人作而萬物睹﹐覽蒐敖與狩岐﹐何宣成之足數﹖哂穆王之荒誕﹐歌白雲之西母。

曷若飽人以淡泊之味﹐醉時以淳和之觴﹐鼓之以雷霆﹐舞之以陰陽。虞乎神明﹐狃於道徳。張無外以爲罝﹐琢大朴以爲杙。頓天网以掩之﹐獵賢俊以禦極。若此之狩﹐罔有不克。使天人宴安﹐艸木蕃植。六宮斥其珠玉﹐百姓樂於耕織。寢鄭衛之聲﹐卻靡曼之色。天老掌圖﹐風後侍側。是三階砥平﹐而皇猷允塞。豈比夫《子虛》《上林》《長揚》《羽獵》﹐計麋鹿之多少﹐誇苑囿之大小哉﹗方將延榮光於後昆﹐軼玄風於邃古﹐擁嘉瑞﹐臻元符﹐登封於太山﹐篆徳於社首。豈與乎七十二帝同條而共貫哉﹖君王於是回霓旌﹐反鑾輿。訪廣成於至道﹐問大塊之幽居。使罔象掇玄珠於赤水﹐天下不知其所如也。

大鵬賦

並序

余昔於江陵見天臺司馬子微﹐謂余有仙風道骨﹐可與神遊八極之表﹐因著《大鵬遇希有鳥賦》以自廣。此賦已傳於世﹐往往人間見之。悔其少作﹐未窮宏達之旨﹐中年棄之。及讀《晉書》﹐睹阮宣子《大鵬贊》﹐鄙心陋之。遂更記憶﹐多將舊本不同。及腹存手集﹐豈敢傳諸作者﹖庶可示之子弟而已。其辭曰﹕

南華老仙一作仙老發天機於漆園﹐吐崢嶸之髙論﹐開浩蕩之奇言﹐徵至一作誌怪於齊諧﹐談北溟之有魚﹐吾不知幾千里﹐其句曰鯤。化成大鵬﹐質凝胚渾。脫鬐鬣於海島﹐張羽毛於天門。劇渤之春流﹐晞扶桑之朝暾。燀赫於宇宙﹐憑陵乎昆倉。一鼓一舞﹐煙朦沙昏。五嶽爲之震落﹐百川爲之崩奔。

乃蹶厚發﹐揭太淸﹐亙層霄﹐突重溟。激三千以崛起﹐向九萬而迅徵。背嶪太山一作虛之崔嵬﹐翼舉長云之縱橫﹐左回右旋﹐倏陰忽明。歷汗漫以夭矯﹐羾閶闔之崢嶸。簸鴻蒙﹐扇雷霆﹐斗轉而天動﹐山搖而海傾。怒無所搏﹐雄無所爭﹐固可想象其勢﹐仿佛其形。

若乃足縈虹霓﹐目耀日月﹐連軒沓拖﹐揮霍翕忽。噴气則六合生云﹐灑行則千里飛雪。邈彼北岸﹐將窮南圖。運逸翰以傍擊﹐鼓奔飈而長驅。燭龍銜光以照物﹐列缺施鞭而啟途。塊視三山﹐杯觀一作看五湖。其動也神應﹐其行也道俱。任公見之而罷釣﹐有窮不敢以彎弧。莫不投竿失鏃﹐仰之長吁。

爾其雄姿壯觀﹐坱軋河漢﹐上摩蒼蒼﹐下覆漫漫。盤古開天而直視﹐羲和倚日而傍嘆。繽紛乎八方之間﹐掩映乎四海之闐。當胸臆之掩畫﹐若混茫之未判。忽騰覆以回轉﹐則霞廓而霧散。

然後六月一息﹐至於海濁。欻翳景以橫翥﹐逆髙天而下垂。憩乎泱漭之野﹐入乎汪湟之池。猛勢所射﹐余風所吹﹐溟漲沸渭﹐巖巒紛披。天吳爲之佚栗﹐海若爲之躨跜。巨鰲冠山而卻走﹐長鯨騰海而下馳。縮殼挫鬣﹐莫之敢窺。吾變不測其神怪之若此﹐蓋乃造化之所爲。

豈比夫蓬萊之黃鵠﹐誇金衣與菊裳。恥蒼梧之玄鳳﹐耀彩質與錦章。旣服禦於靈仙﹐久馴擾於池湟。精衛勤苦於銜木﹐鶢鶋悲愁乎薦觴。天雞警曙於蟠桃﹐踆烏晣耀於太陽。不曠蕩而縱適﹐何拘攣而守常。未若玆鵬之逍遙﹐無厥類乎比方。不矜大而暴猛﹐每順時而行藏。參方根以比壽﹐飲元气以充腸。戲暘谷而徘徊﹐憑炎洲而抑揚。

俄而希有鳥見謂之曰「偉哉鵬乎﹐此之樂也。吾右翼掩乎西極﹐左翼蔽乎東荒﹐跨躡地絡﹐周旋天綱。以恍惚爲巢﹐以虛無爲場。起呼爾遊﹐爾同起翔。」於是乎大鵬許之﹐欣然相隨。此二禽已登於寥廓﹐而尺鶠之輩空見筆於藩蘺。

劍閣賦

送友人王炎入蜀

咸陽之南﹐直望五千里﹐見雲峯之崔嵬。前有劍閣橫斷﹐倚靑天而中開。上則松風蕭颯瑟﹐有巴猿兮相哀。旁則飛湍走壑﹐灑石噴閣﹐洶湧而驚雷。送佳人兮此去﹐復何時兮歸來。望夫君兮安極﹐起沈吟兮嘆息。視滄波之哀注﹐悲白日之西匿。鴻別燕兮秋聲﹐云愁秦而暝色。若明月出於劍閣兮﹐與君兩鄕對酒而相憶。

擬恨賦

晨登大山﹐一望蒿裏。松楸骨寒﹐艸宿墳毀。浮生可嗟﹐大運同此。於是僕本壯夫﹐慷慨不歇﹐仰思前賢﹐飲恨而歿。

昔如漢祖龍躍﹐羣雄競奔﹐提劍叱吒﹐指麾中原﹐哀馳渤﹐西漂昆倉。斷蛇奮怒﹐掃淸國步﹐握瑤圖而倏升﹐登紫壇而雄顧。一朝長辭﹐天下縞素。

若乃項王虎鬥﹐白日爭輝。拔山力盡﹐蓋世心微。聞楚歌之四合﹐知漢卒之重圍。帳中劍舞﹐泣挫雄威。騅兮不逝﹐喑嗚何歸﹖至如荊卿入秦﹐直度易水。長虹貫日﹐寒風颯起。遠仇始皇﹐擬報太子。奇謀不成﹐憤惋而死。

若夫陳后失寵﹐長門掩扉。日冷金殿﹐霜淒錦衣。春艸罷綠﹐秋螢亂飛。恨桃李之委絕﹐思君王之有違。

昔者屈原旣放﹐遷於湘流。心死舊楚﹐魂飛長楸。聽江楓之裊裊﹐聞嶺狖之啾啾。永埋骨於淥水﹐怨懷王之不收。

及夫李斯受戮﹐神气黯然。左右垂泣﹐精魂動天。執愛子以長別﹐嘆黃犬之無緣。或有從軍永決﹐去國長違﹐天涯遷客﹐海外思歸。此人忽見愁雲蔽日﹐目斷心飛﹐莫不攢眉痛骨﹐抆血沾衣。

若乃錯繡轂﹐塡金門﹐煙塵曉沓﹐歌鐘晝喧。亦復星沈電滅﹐閉影潛魂。已矣哉﹗桂華滿兮明月輝﹐扶桑曉兮白日飛。玉顏減兮螻蟻取﹐碧臺空兮歌舞稀。與天道兮共盡﹐莫不委骨而同歸。

惜餘春賦

天之何爲令北斗而知春兮﹐回指於東方。水蕩漾兮碧色﹐蘭葳蕤分芳。試登髙而望遠﹐極雲海之微茫。魂一去兮欲斷﹐淚流頰兮成行。吟淸楓而詠滄浪﹐懷洞庭兮悲瀟湘。何余心之縹緲兮﹐與春風而飄揚。飄揚兮思無垠﹐念佳期兮莫展。平原萋兮綺色﹐愛芳艸兮如剪。惜餘春之將闌﹐每爲恨兮不淺。

漢之曲兮江之潭﹐把瑤艸兮思何堪。想遊女於峴北﹐愁帝子於湘南。恨無極兮心氳氳﹐目眇眇兮憂紛紛。披衛情於淇水﹐結楚夢於陽云。春每歸兮花開﹐花已闌兮春攺。嘆長河之流春﹐送馳波於東海。春不畱兮時已失﹐老衰颯兮逾疾。恨不得掛長繩於靑天﹐系此西飛之白日。

若有人兮情相親﹐去南國兮往西秦。見遊絲之橫路﹐网春輝以畱人。沈吟兮哀歌﹐躑躅兮傷別。送行子之將遠﹐看徵鴻之稍滅。醉愁心於垂楊﹐隨柔條以糾結。望夫君兮咨嗟﹐橫涕淚兮怨春華。遙寄影於明月﹐送夫君於天涯。

愁陽春賦

東風歸來﹐見碧艸而知春。蕩漾惚恍﹐何垂楊旖旎之愁人。天光靑而妍和﹐海气綠而芳新。野彩翠兮芊綿﹐雲飄搖而相鮮。演漾兮夤緣﹐窺靑一作新苔之生泉。縹緲兮翩綿﹐見遊絲之縈煙。魂與此兮俱斷﹐醉一作對風光兮淒然。

若乃隴水秦聲﹐江猿巴吟。明妃玉塞﹐楚客楓林。試登髙而望遠﹐痛切一作咸痛骨而傷心。春心蕩兮始波﹐春愁亂兮如雪。兼萬情之悲歡﹐玆一感於芳節。

若有一人一作起所思兮湘水濱﹐隔云霓而見無因。灑別淚於尺波﹐寄東流於情親。若使春光可攬而花成兮﹐吾欲贈天涯之佳人。

悲淸秋賦

登九疑兮望淸川﹐見三湘之潺湲。水流寒以歸海﹐雲橫秋而蔽天。余以鳥道計於故鄕兮﹐不知去荊吳之幾千。於時西陽半規﹐映島欲沒。澄湖原闕湖字練明﹐遙海上月。念佳期之浩蕩﹐渺懷燕而望越。荷花落兮江色秋﹐風裊裊兮夜悠悠。臨窮溟以有羨﹐思釣鰲於滄洲。無修竿以一舉﹐撫洪波而增憂。歸去來兮﹐人間不可以托此﹐吾將采藥於蓬丘。

李太白全集卷二十六煢齋表書九首爲吳王謝責赴行在遲滯表

臣某言﹕伏蒙聖恩﹐追赴行在﹐臣誠惶誠恐﹐頓首。臣聞胡馬矯首﹐嘶北風以局顧﹔越禽歸飛﹐戀南枝而刷羽。所以流波思其舊鋪﹐落葉墜於本根。在物尙然﹐矧於臣子。臣位叨盤石﹐辜負明時﹔才闕總戎﹐謬當彊寇。駑拙有素﹐天實知之。伏惟陛下重紐乾綱﹐再淸國步﹐當作湣臣不逮﹐賜臣生全。歸見白日﹐死無遺恨。然臣年過耳順﹐風瘵日加。鋒鏑殘骸﹐劣有餘喘。𨿽決力上道﹐而心與願違。貴貪尺寸之程﹐轉寺犬馬之戀。非有他故﹐以疾淹畱。今大舉天兵﹐掃除戎羯。所在郵驛﹐徵發交馳。臣逐便水行﹐難於陸進﹐瞻望丹闕﹐心魂若飛。慚墜履之還收﹐喜遺簪之再禦。不勝涕戀屏營之至。爲宋中丞請都金陵表

臣某言﹕臣誠惶誠恐﹐頓首頓首。臣聞社稷無常奉﹐明者守之﹔君臣無定位﹐暗者失之。所以父作子述﹐重光疊輝。天未絕晉﹐人惟戴唐。以功徳有厚薄﹐運數有修短。功髙而福祚長永﹐徳薄而政教陵遲。三後之姓﹐於今爲庶﹐非一朝也。

伏惟陛下欽六聖之光訓﹐擁千載之鴻休。有國之本﹐羣生屬望。粵自明兩﹐光岐之陽﹐昔有周太王之興﹐發迹於此﹐天啟有類﹐豈人事歟﹖皇朝百五十年﹐金革不作。逆胡竊號﹐剝亂中原。𨿽平嵩丘﹑塡伊洛﹐不足以掩宮城之骸骨﹔決洪河﹑灑秦雍﹐不足以蕩犬羊之膻臊。毒浸區宇﹐憤盈穹旻。此乃猛士奮劍之秋﹐謀臣運籌之日。夫不拯橫流﹐何以彰聖徳﹖不斬巨猾﹐無以興神功。十亂佐周而克昌﹐四凶及虞而乃去。去元凶者﹐非陛下而誰﹖且道有興廢﹐代有中季。漢當三十七﹐莽亦爲災﹔赤伏再起﹐丕業終光。非陛下至神至聖﹐安能勃然中興乎﹖

以臣料人事得失﹐敢獻疑於陛下。臣猶望愚夫千慮﹐或冀一得。何者﹖賊臣楊國忠﹐蔽塞天聰﹐屠割黎庶﹔女弟席寵﹐傾國弄權。九土泉貨﹐盡歸其室。怨气上激﹐水旱薦臻﹔重罹暴亂﹐百姓力屈。卽欲平殄蝥賊﹐恐難應期。且圖萬全之計﹐以成一舉之策。

今自河以北﹐爲胡所淩﹔自河之南﹐孤城四壘。大盜蠶食﹐割爲洪溝﹔宇宙嵲屼﹐昭然可睹。臣伏見金陵舊都﹐地稱天險。龍盤虎踞﹐開扃自然。六代皇居﹐五福斯在。雄圖霸迹﹐隱軫由存。咽喉控帶﹐縈錯如繡。天下衣冠士庶﹐避地東吳﹐永嘉南遷﹐未盛於此。臣又聞湯及盤庚﹐五遷其邑﹐典謨訓誥﹐不以爲非﹔衛文徙居楚丘﹐風人流詠。伏惟陛下因萬人之蕩析﹐乘六合之譸張﹐去扶風萬有一危之近邦﹐就金陵太山必安之成策。苟利於物﹐斷在宸衷。

況齒革羽毛之所生﹐楩楠豫章之所出。元龜大貝﹐充牣其中﹔銀坑鐵冶﹐連綿相屬。鏟銅陵爲金穴﹐煮海水爲鹽山。以徵則兵彊﹐以守則國富。橫制八極﹐克復兩京﹐俗畜來蘇之歡﹐人多徯後之望。陛下西以蛾嵋爲壁壘﹐東以滄海爲溝池﹐守海陵之倉﹐獵長洲之苑。𨿽上林五柞﹐復何加焉﹖上皇居天帝運昌之都﹐儲精眞一之境。有虞則北閉劍閣﹐南扃瞿塘﹐蚩尢共工﹐五兵莫向﹐二聖髙枕﹐何憂哉﹖飛章問安﹐往復巴峽﹐朝發白帝﹐暮宿江陵﹐首尾相應﹐率然之舉。不勝屏營瞻云望日之至。爲宋中丞自薦表

臣某聞﹐天地閉而賢人隱。云雷屯而君子用。臣伏見前翰林供奉李白﹐年五十有七。天寶初﹐五府交辟﹐不求聞達﹐亦由子眞谷口﹐名動京師。上皇聞而悅之﹐召入禁掖。旣潤色於鴻業﹐或間艸於王言﹐雍容揄揚﹐特見褒賞。爲賤臣詐詭﹐遂放歸山。閒居制作﹐言盈數萬。屬逆胡暴亂﹐避地廬山﹐遇永王東巡脇行﹐中道奔走﹐卻至彭澤。具已陳首。前後經宣慰大使崔渙及臣推復淸雪﹐尋經奏聞。

臣聞古之諸侯進賢受上賞﹐蔽賢受明戮。若三適稱美﹐必九錫先榮﹐垂之典謀﹐永以爲訓。臣所薦李白﹐實審無辜。懷經濟之才﹐抗巢﹑由之節。文可以變風俗﹐學可以究天人﹐一命不沾﹐四海稱屈。伏惟陛下大明廣運﹐至道無偏﹐收其希世之英﹐以爲淸朝之寶。昔四皓遭髙皇而不起﹐翼惠帝而方來。君臣離合﹐亦各有數﹐豈使此人名揚宇宙而枯槁當年﹖傳曰﹕舉逸人而天下歸心。伏惟陛下﹐回太陽之髙暉﹐流覆盆之下照﹐特請拜一京官﹐獻可替否﹐以光朝列﹐則四海豪俊﹐引領知歸。不勝淒淒之至﹐敢陳薦以聞。代壽山答孟少府移文書

淮南小壽山謹使東峯金衣雙鶴﹐銜飛雲錦書於維揚孟公足下曰﹕僕包大塊之气﹐生洪荒之間。連翼﹑軫之分野﹐控荊﹑衡之遠勢。盤薄萬古﹐邈然星河。憑天霓以結峯﹐倚斗極而橫嶂。頗能攢吸霞雨﹐隱居靈仙。產隋侯之明珠﹐蓄卞氏之光寶﹐罄宇宙之美﹐殫造化之奇。方與昆侖抗行﹐閬風接境。何人間巫﹑廬﹑臺﹑霍之足陳耶﹗

一昨於山人李白處奉見吾子移文﹐責僕以多奇﹐叱僕以特秀﹐而盛談三山五嶽之美﹐謂僕小山無名無徳而稱焉。觀乎斯言﹐何太謬之甚也﹗吾子豈不聞乎﹕無名爲天地之始﹐有名爲萬物之母。假令登封禋祀﹐曷足以大道譏耶﹖然能損人費物﹐庖殺致祭﹐暴殄艸木﹐鐫刻金石﹐使載圖典﹐亦未足爲貴乎﹖且達人莊生﹐常有餘論﹐以爲尺鷃不羨於鵬鳥﹐秋毫可並於太山。由斯而談﹐何小大之殊也。

又怪於諸山藏國寶﹑隱國賢﹐使吾君榜道燒山﹐披訪不獲﹐非通談也。夫皇王登極﹐瑞物昭至﹐蒲萄翡翠以納貢﹐河圖洛書以應符。設天网而掩賢﹐窮月猶竁以率職。天不祕寶﹐地不藏珍﹐風威百蠻﹐春養萬物。王道無外﹐何英賢珍玉而能伏匿於巖穴耶﹖所謂榜道燒山﹐此則王者之徳未廣矣。昔太公大賢﹐傅說明徳﹐棲渭川之水﹐藏虞﹑虢之巖﹐卒能形諸兆朕﹐感乎夢想。此則天道暗合﹐豈勞乎搜訪哉﹖果投竿詣麾﹐捨築作相﹐佐周文﹐贊武丁。總而論之﹐山亦何罪﹖乃知巖穴爲養賢之域﹐林泉非祕寶之區。則僕之諸山﹐亦何負於國家矣﹖

近者逸人李白自峨眉而來﹐爾其天爲容﹐道爲貌﹐不屈已﹐不幹人﹐巢﹑由以來﹐一人而已。乃虯蟠龜息﹐遁乎此山。僕嘗弄之以綠綺﹐臥之以碧雲﹐嗽之以瓊液﹐餌之以金砂。旣而童顏益春﹐眞气愈茂。將欲倚劍天外﹐持弓扶桑。浮四海﹐橫八荒。出宇宙之寥廓﹐登雲天之渺茫。俄而李公仰天長吁﹐謂其友人曰﹕吾未可去也。吾與爾﹐達則兼濟天下﹐窮則獨善一身。安能餐君紫霞﹐蔭君靑松﹐乘君鸞鶴﹐駕君虯龍﹐一朝飛騰﹐爲方丈﹑蓬萊之人耳﹐此方未可也。乃相與捲其丹書﹐匣其瑤瑟﹐申管﹑晏之談﹐謀帝王之術。奮其智能﹐願爲輔弼﹐使寰區大定﹐海縣淸一。事君之道成﹐榮親之義畢﹐然後與陶朱﹑畱侯﹐浮五湖﹐戲滄洲﹐不足爲難矣。卽僕林下之所隱客﹐豈不大哉﹗必能資其聰明﹐輔以正气﹐借之以物色﹐發之以文章﹐𨿽煙藥中貧﹐沒齒無恨。其有山精木魅﹐雄虺猛獸﹐以驅之四荒﹐磔裂原野﹐使影迹絕滅﹐不幹戶庭。亦遣淸風掃門﹐明月侍坐。此乃養賢之心﹐實亦勤矣。孟子孟子﹐無見深責耶﹗明年靑春﹐求我於此巖也。上安州李長史書

白﹐嵚崎歷落可笑人也。𨿽然﹐頗嘗覽千載﹐觀百家﹐至於聖賢﹐相似厥眾。則有若似其仲尼﹐紀信似於髙祖﹐牢之似於無忌﹐宋玉似於屈原。而遙觀君侯﹐竊疑魏洽﹐便欲趨就。臨然舉鞭﹐遲疑之間﹐未及回避。且理有疑誤而成過﹐事有形似而類眞﹐惟大雅含弘﹐方能恕之也。

白少頗周愼﹐忝聞義方﹐入暗室而無欺﹐屬昏行而不變。今小人履疑誤形似之迹﹐君侯流愷悌矜捨之恩。戢秋霜之威﹐布冬日之愛。睟容有穆﹐怒顏不彰。𨿽將軍息恨於孫一作孺之前﹐此無慚徳﹔司空愛揖於元淑之際﹐彼未爲賢。一言見冤﹐九死非謝。

白孤劍誰托﹐悲歌自憐。迫於淒惶﹐席不暇暖。寄絕國而何仰﹖若浮雲而無依。南徙莫從﹐北遊失路。遠客汝海﹐近還鄖城。昨遇故人﹐飲以狂藥。一酌一笑﹐陶然樂酣。困河朔之淸觴﹐飫中山之醇酎。屬早日初眩﹐晨霾未收。乏離朱之明﹐昧王戎之視。靑白其眼﹐瞢而前行﹐亦何異抗莊公之輪﹐怒螗螂之臂﹖禦者趨召﹐明其是非。入門鞠躬﹐精魄飛散。昔徐邈緣醉而賞﹐魏王卻以爲賢﹔無鹽因醜而獲﹐齊君待之逾厚。白﹐妄人也﹐安能比之﹖上掛《國風》相鼠之譏﹐下懷《周易》履虎之懼。以固陋﹐禮而遣之。幸容寧越之辜﹐深荷王公之徳。銘刻心骨﹐退思狂愆﹐五情冰炭﹐罔知所措。晝愧於影﹐啟處不遑﹐戰踞無地。

伏惟君侯﹐明奪秋月﹐和均韶風。掃塵辭場﹐振發文雅。陸機作太康之傑士﹐未可比肩﹔曹植爲建安原作武之雄才﹐惟堪捧駕。天下豪俊﹐翕然趨風。白之不敏﹐竊慕餘論。何圖叔夜潦倒﹐不切於事情﹔正辜猖狂﹐自貽於恥辱﹖一忤容色﹐終身厚顏。敢沐芳負荊﹐請罪門下﹐倘免以訓責﹐卹其愚蒙﹐如能伏劍結纓﹐謝君侯之徳。敢一夜力撰《春遊救苦寺》詩一首十韻﹑《石巖詩》詩一首八韻﹑《上楊都尉》詩一首三十韻﹐辭旨狂野﹐貴露下情﹐輕幹視聽﹐幸乞詳覽。與賈少公書

宿昔惟淸勝。白綿疾疲﹐去期恬退﹐才微識淺﹐無足濟時。𨿽中原橫潰﹐將何以救之﹖王命崇重﹐大總元戎﹐辟書三至﹐人輕禮重。嚴期迫發﹐難以固辭﹐扶力一行﹐前觀進退。且殷源廬嶽十載﹐時人觀其起與不起﹐以卜江左興亡。謝安髙臥東山﹐蒼生屬望。白不樹矯抗之迹﹐恥振玄邈之風﹐混遊漁商﹐隱不絕俗。豈徒販賣云壑﹐要射虛名﹖方之二子﹐實有慚徳。徒塵忝幕府﹐終無能爲。惟當報國薦賢﹐扶以自免﹐斯言若謬﹐天實殛之。以足下深知﹐具申中款。惠子知我﹐夫何間然﹖勾當小事﹐但增悚惕。爲趙宣城與楊右相書

某啟。辭違積年﹐伏戀軒屏。首冬初寒﹐伏惟相公尊體起居萬福。某蒙恩才朽齒邁﹐徒延聖日。少忝末吏﹐本乏遠圖﹔中年廢缺﹐分歸園壑。昔相公秉國憲之日﹐一拔九霄﹐拂刷前恥﹐升騰晚官。恩貸稠疊﹐實戴丘山。落羽再振﹐枯鱗旋躍﹐運以大風之舉﹐假以磨天之翔。衣繡霜臺﹐含香華省。宰劇慚彊項之名﹐酌貪礪淸心之節。三典列郡﹐寂無成功﹐但宣布王澤﹐式酬天獎。伏惟相公﹐開張徽猷﹐夤亮天地。入夔龍之室﹐持造化之權。安石髙枕﹐蒼生是仰。某鳴躍無已﹐剪拂因人。銀章朱紱﹐坐榮宦達。身茶宸眷﹐目識龍顏。旣齊飛於鵷鷺﹐復寄迹於門館。皆相公大造之力也。而鐘鳴漏盡﹐夜行不息﹐止足之分﹐實愧古人。犬馬戀主﹐迫於西汜。所冀枯松晚歲﹐無攺節於風霜﹔老驥餘年﹐期盡力於蹄足。上答明主﹐下報相公﹐縷縷之誠﹐屏息於此。伏惟相公﹐收遣簪於少昊﹐念亡弓於楚澤。衰當益壯﹐結艸知歸。瞻望恩光﹐無忘景刻。與韓荊州書

白聞天下談士相聚而言曰「生不用萬戶侯﹐但願一識韓荊州」。何令人之景慕一至於此耶﹗豈不以有周公之風﹐躬吐握之事﹐使海內豪俊﹐奔走而歸之﹐一登龍門﹐則聲譽十倍。所以龍盤鳳逸之士﹐皆欲收名定價於君侯。願君侯不以富貴而驕之﹐寒賤而忽之﹐則三千賓中有毛遂﹐使白得脫穎而出﹐卽其人焉。白隴西布衣﹐流落楚﹑漢。十五好劍術﹐徧幹諸侯﹔三十成文章﹐歷抵卿相。𨿽長不滿七尺﹐而心雄萬夫。王公大臣﹐許與气義。此疇曩心迹﹐安敢不盡於君侯哉﹖

君侯制作侔神明﹐徳行動天地﹐筆參於造化﹐學究於天人。幸願開張心顏﹐不以長揖見拒。必若接之以髙宴﹐縱之以淸談﹐請日試萬言﹐倚馬可待。今天下以君侯爲文章之司命﹐人物之權衡﹐一經品題﹐便作佳士。而君侯何異階前盈尺之地﹐不使白揚眉吐气﹑激昂靑雲耶﹖

昔王子師爲豫州﹐未下車卽辟荀慈明﹔旣下車又辟孔文舉。山濤作冀州﹐甄拔三十餘人﹐或爲侍中﹑尙書﹐先代所美。而君侯亦薦一嚴協律﹐入爲祕書郎。中間崔宗之﹑房爲祖﹑黎昕﹑許瑩之徒﹐或以才名見知﹐或以淸白見賞。白每觀其銜恩撫躬﹐忠義奮發﹐以此感激﹐知君侯推赤心於諸賢腹中﹐所以不歸他人﹐而願委身國士。倘急難有用﹐敢效微驅。

且人非堯﹑舜﹐誰能盡善﹖白謨猷籌畫﹐安能盡矜﹖至於制作﹐積成卷軸﹐則欲塵穢視聽﹐恐雕虫小伎﹐不合大人。若賜觀芻蕘﹐請給以紙墨﹐兼人書之。然後退歸閒軒﹐繕寫呈上。庶靑萍﹑結綠﹐長價於薛﹑卞之門。幸惟下流之閒獎飾﹐惟君侯圖之。上安州裴長史書

白聞天不言而四時行﹐地不語而百物生。白人焉﹐非天地也﹐安得不言而知乎﹖敢剖心析肝﹐論舉身之事﹐便當談筆﹐以明其心。而粗陳其大綱﹐一快憤懣﹐惟君侯察焉。

白本家金陵﹐世爲右姓。遭沮渠蒙遜難﹐奔流咸秦﹐因官寓家。少長江漢﹐五歲誦六甲﹐十歲觀百家。軒轅以來﹐頗得聞矣。常橫經籍書﹐制作不倦﹐迄於今三十春矣。以爲士生則桑弧蓬矢﹐射乎四方﹐故知大丈夫必有四方之志。乃杖劍去國﹐辭親遠遊。南窮蒼梧﹐東涉溟海。見鄕人相如大誇云之事﹐云楚有七澤﹐遂來觀焉。而許相公家見招﹐妻以孫女﹐便憩於此﹐至移三霜焉。

曩昔東遊維揚﹐不逾一年﹐散金三十餘萬﹐有落魄公子﹐悉皆濟之。此則是白之輕財好施也。又昔與蜀中友人吳指南同遊於楚﹐指南死於洞庭之上﹐白禫服慟哭﹐若喪天倫。炎月伏屍﹐泣盡而繼之以血。行路間者﹐悉皆傷心。猛虎前臨﹐堅守不動。遂權殯於湖側﹐便之金陵。數年來觀﹐筋骨尙在。白雪泣持刃﹐躬申洗削。裹骨徒步﹐負之而趨。寢興攜持﹐無輟身手。遂丐貸營葬於鄂城之東。故鄕路遙﹐魂魄無主﹐禮以遷窆﹐式昭明情。此則是白存交重義也。

又昔與逸人東嚴子隱於岷山之陽﹐白巢居數年﹐不迹城市。養奇禽千計。呼皆就掌取食﹐了無驚猜。廣漢太守聞而異之﹐詣廬親睹﹐因舉二以有道﹐並不起。此白養髙忘機﹐不屈之迹也。

又前禮部尙書蘇公出爲益州長史﹐白於路中投刺﹐待以布衣之禮。因謂羣寮曰「此子天才英麗﹐下筆不休﹐𨿽風力未成﹐且見專車之骨。若廣之以學﹐可以如比肩也」。四海明識﹐具知此談。前此郡督馬公﹐朝野豪彥﹔一見禮﹐許爲奇才。因謂長史李京之曰「諸人之文﹐猶山無煙霞﹐春無艸樹。李白之文﹐淸雄奔放﹐名章俊語﹐絡繹間起﹐光明洞澈﹐句句動人」。此則故交元丹﹐親接斯議。若蘇﹑馬二公愚人也﹐復何足盡陳﹖倘賢賢也﹐白有可尙。

夫唐虞之際﹐於斯爲盛﹐有婦人焉﹐九人而已。是知才難不可多得。白﹐野人也﹐頗工於文﹐惟君侯顧之﹐無按劍也。伏惟君侯﹐貴而且賢﹐鷹揚虎視﹐齒若編貝﹐膚如凝脂﹐昭昭乎若玉山上行﹐朗然映人也。而髙義重諾﹐名飛天京﹐四方諸侯﹐聞風暗許。倚劍慷慨﹐气幹虹霓。月費千金﹐日宴羣客。出躍駿馬﹐入羅紅顏。所在之處﹐賓朋成市。故時節歌曰「賓朋何喧喧﹗日夜裴公門。願得裴公之一言﹐不須驅馬將華軒」。白不知君侯何以得此聲於壤之間﹐豈不由重諾好賢﹐謙以得也﹖而晚節攺操﹐棲情翰林﹐天才超然﹐度越作者。屈佐國﹐時惟淸哉。稜威雄雄﹐下懾羣物。

白竊慕髙義﹐已經十年。雲山間之﹐造謁無路。今也運會﹐得趨未塵﹐承顏接辭﹐八九度矣。常欲一雪心迹﹐崎嶇未便。何圖謗詈忽生﹐眾口攢毀﹐將欲投杼下客﹐震於嚴威。然自明無辜﹐何憂悔吝﹗孔子曰「畏天命﹐畏大人﹐畏聖人之言」。過此三者﹐鬼神不害。若使事得其實﹐罪當其身﹐則將浴蘭沐芳﹐自屏於烹鮮之地﹐惟君侯死生。不然﹐投山竄海﹐轉死溝壑。豈能明目張膽﹐托書自陳耶﹗昔王東海問犯夜者曰「何所從來﹖」答曰「從師受學﹐不覺日晚」。王曰「吾豈可鞭撻寧越以立威名﹖」想君侯通人﹐必不爾也。

願君侯惠以大遇﹐洞天心顏﹐終乎前恩﹐再辱英眄。白必能使精誠動天﹐長虹貫日﹐直度易水﹐不以爲寒。若赫然作威﹐加以大怒﹐不許門下﹐遂之長途﹐白旣膝行於前﹐再拜而去﹐西入秦海﹐一觀國風﹐永辭君侯﹐黃鵠舉矣。何王公大人之門﹐不可以彈長劍乎﹖

李太白全集卷二十七煢齋序二十首暮春江夏送張祖監丞之東都序

吁咄哉﹗僕書室坐愁﹐亦已久矣。每思欲遐登蓬萊﹐極目四海﹐手弄白日﹐頂摩靑穹﹐揮斥幽憤﹐不可得也。而金骨未變﹐玉顏已緇﹐何常不捫松傷心﹐撫鶴嘆息﹖誤學書劍﹐薄遊人間。紫微九重﹐碧山萬里。有才無命﹐甘於後時。劉表不用於禰衡﹐暫來江夏﹔賀循喜逢於張翰﹐且樂船中。達人張侯﹐大雅君子。統泛舟之役﹐在淸川之湄。談玄賦詩﹐連興數月﹐醉盡花柳﹐賞窮江山。國祖有程﹐告以行邁﹐煙景晚色﹐慘爲愁容。系飛帆於半天﹐泛淥水於遙海。欲去不忍﹐更開芳樽。樂𨿽寰中﹐趣逸天半。平生酣暢﹐未若此筵。至於淸談皓歌﹐雄筆麗藻﹐笑飲醁酒﹐醉揮素琴﹐余實不愧於古人也。揚袂遠別﹐何時歸來﹖想洛陽之秋風﹐將膾魚以相待。詩可贈遠﹐無乃闕乎﹖奉餞十七翁二十四翁尋桃花源序

昔祖龍滅古道﹐嚴威刑﹐煎熬生人﹐若墜大火。三墳﹐五典﹐散爲寒灰。築長城﹐建阿房﹐並諸侯﹐殺豪俊。自謂功髙羲皇﹐國可萬世。思欲淩雲气﹐求仙人﹐登封太山。風雨暴作。𨿽五松受職﹐艸木有知﹔而萬象乖度﹐禮刑將弛。剛綺皓不得不遁於南山﹐魯連不得不蹈於東海。則桃源之避世者﹐可謂超升先覺。夫指鹿之儔﹐連頸而同死﹐非吾黨之謂乎﹖二翁耽老氏之言﹐繼少卿之作﹐文以述大雅﹐道以通至精。捲舒天地之心﹐脫落神仙之境。武陵遺迹﹐可得而窺焉。問津利往﹐水引漁者﹐花藏仙溪。春風不知從來﹐落英何許流出﹗石洞來入﹐晨光盡開。有良田名池﹐竹果森列﹐三十六洞﹐別爲一天子﹖今扁舟而行﹐然笑謝人世﹐阡陌未攺﹐古人依然。白雲何時而歸來﹐靑山一去而誰往﹖諸公賦桃源以美之。夏日陪司馬武公與羣賢宴姑熟亭序

通驛公館南有水亭焉。四甍翚飛﹐巉絕浦嶼。蓋有前攝令河東薛公棟而宇之﹐今宰隴西李公明化開物成務﹐又橫其梁而閣之。晝鳴閒琴﹐夕酌淸月。蓋爲接輶軒﹑祖遠客之佳境也。制置旣久﹐莫知何名。司馬武公﹐長材博古﹐獨映方外。因據胡牀﹐岸幘嘯詠﹐而謂前長史李公及諸公曰「此亭跨姑孰之水﹐可稱爲『姑熟亭』焉」。嘉名勝槪﹐自我作也。且夫曹官紱冕者﹐大賢處之﹐若遊靑山﹑臥白雲﹐逍遙偃傲﹐何適不可﹖小才居之﹐窘而自拘﹐悄若桎梏﹐則淸風朗月﹐河英嶽秀﹐皆爲棄物﹐安得稱焉﹖所以司馬南鄰﹐當文章之旗鼓﹔翰林客卿﹐揮辭鋒以戰勝。名教樂地﹐無非得俊之場也。千載一時﹐言詩紀志。江夏送林公上人遊衡嶽序

江南之仙山﹐黃鶴之爽气﹐偶得英粹﹐後生俊人。林公世爲豪家﹐此土之秀。落髮歸道﹐專精律儀。白月在天﹐朗然獨出。旣灑落於彩翰﹐亦諷詩於金口。閒雲無心﹐與化偕往。欲將振五樓之金策﹐浮三湘之碧波。乘杯溯流﹐考室名嶽﹔瞰憩冥壑﹐淩臨諸天。登祝融之峯巒﹐望長沙之煙火。遙謝舊國﹐誓遺歸蹤。百千開士﹐稀有此者。余所以嘆其峻節﹐揚其淸波。龍像先輩﹐回眸拭視。比夫汩泥沙者﹐相去如牛之一毛。昔智者安禪於臺山﹐遠公托志於廬嶽﹐髙標勝槪﹐斯亦向慕哉﹗紫霞搖心﹐靑楓夾岸﹐目斷川上﹐送君此行﹐羣公臨流﹐賦詩以贈。金陵與諸賢送權十一序

斯髙柄秦﹐贏世不二﹔三傑伏艸﹐與漢並出。莽夷朱暉﹐耿鄧乃起。自古英達﹐未必盡用於當年。去就之理﹐在大運爾。我君六葉繼聖﹐熙乎玄風﹔三淸垂拱﹐穆然紫極。天人其一哉﹗所以靑雲豪士﹐散在商釣﹐四坐明哲﹐皆淸朝旅人。吾希風廣成﹐蕩漾浮世。素受寶訣﹐爲三十六帝之外臣。卽四明逸老賀老章呼余爲謫仙人﹐蓋實錄耳。而嘗采奼女於江華﹐收河車於淸溪﹐與天水權昭夷服勤鑪火之業久矣。之子也﹐衝恬淵靜﹐翰才峻發。白每一篇一札﹐皆昭夷之所操。吁﹗捨我而南﹐若折羽翼。時歲律寒苦﹐天風枯聲。雲帆涉漢﹐冏若絕雷。舉目四顧﹐霜天崢嶸。銜杯敍離﹐羣子賦詩以出餞﹐酒仙翁李白辭。春於姑熟送趙四流炎方序

白以鄒魯多鴻儒﹐燕趙饒壯士﹐蓋風土之然乎﹗趙少翁才貌瑰雅﹐志气豪烈。以黃綬作尉﹐泥蟠當塗。亦雞棲鶴籠﹐不足以窘束鸞鳳耳。以疾惡抵法﹐遷於炎方。辭髙堂而墜心﹐指絕國以搖恨。天與水遠﹐云連山長。借光景於頃刻﹐開壺觴於洲渚。黃鶴曉別﹐愁聞命子之聲﹔靑楓螟色﹐盡是傷心之樹。然自吳瞻秦﹐日見喜气原闕。上當攫玉弩﹐摧原作摧狼狐﹐洗淸天地﹐雷雨必作。冀白日回原闕照﹐丹心可明。巴陵半道﹐坐見還吳之棹。令雪解而松柏振色﹐气和而蘭蕙開芳。僕西登天門﹐望子於西江之上。吾賢可流水其道﹐浮雲其身﹐通方大適﹐何往不可﹖何戚戚於路岐哉﹗秋於敬亭送從侄耑遊廬山序

余小時﹐大人令誦《子虛賦》﹐私心慕之。及長﹐南遊雲夢﹐覽七澤之壯觀。酒隱安陸﹐蹉跎十年。初﹐嘉興季父謫長沙西還﹐時途拜見﹐預飲林下。耑乃稚子﹐嬉遊在傍。今來有成﹐郁負秀气。吾衰久矣﹗見爾慰心﹐申悲導舊﹐破涕爲笑。方告我遠涉﹐西登香鑪。長山橫蹙﹐九江卻轉。瀑布天落﹐半與銀河爭流﹔騰虹奔電﹐潨射萬壑﹐此宇宙之奇詭也。其上有方湖石井﹐不可得而窺焉。羨君此行﹐撫鶴長嘯。恨丹液未就﹐白龍來遲﹐使秦人著鞭﹐先往桃花之水。孤負夙願﹐慚歸名山﹐終期後來﹐攜手五嶽。情以送遠﹐詩寧闕乎﹖送黃鐘之鄱陽謁張使君序

東南之美者﹐有江夏黃公焉。白切飲風流﹐嘗接談笑。亦有抗節玉立﹐光輝炯然﹐气髙時英﹐辯折天口。道可濟物﹐志棲無垠。鄱陽張公﹐朝野榮望﹐愛客接士﹐卽原﹑嘗原作常﹑春﹑陵之亞焉。每欽其辭華﹐懸榻見往。而黃公因訪古迹﹐便從貴遊﹐乃僑裝撰行﹐去國遐陟。諸子銜酒惜別﹐脫巾贈分。沈醉煙夕﹐惆悵涼月。天南回以變夏﹐火西飛而獻秋。汀葭颯然﹐海艸微落。夫子行邁﹐我心若何﹗毋金玉爾音﹐而有遐心。湖水悠沔﹐勗哉是待。共賦《武昌釣臺篇》﹐以慰別情耳。早春於江夏送蔡十還家云夢序

吾觀察侯﹐奇人也。爾其才髙气遠﹐有四方之志。不然﹐何周流宇宙太多耶﹖白遐窮冥搜﹐亦以早矣。海艸三綠﹐不歸國門。又更逢春﹐再結鄕思。一見夫子﹐冥心道存。窮朝晚以作宴﹐驅煙霞以輔賞。朗笑明月﹐時眠落花。斯遊無何﹐尋告睽索。來暫觀我﹐去還愁人乃浮漢陽﹐入云夢﹐鄕枻云叩﹐歸魂亦飛。且靑山綠楓﹐累道相接﹐遇勝因賞﹐利君因賞﹐利君前行。旣非遠離﹐曷足多嘆﹖秋七月﹐結遊鏡湖﹐無愆我期﹐先子而往﹐敬愼好去﹐終當早來﹐無使耶川白雲不得復弄爾。鄕中廖公及諸才子爲詩略謝之。秋日於太原南柵餞陽曲王贊公賈少公石艾尹少公應舉赴上都序

天王三京﹐北都居一。其風俗遠﹐蓋陶唐氏之人歟﹖襟四塞之要衝﹐控五原之都邑。雄藩劇鎭﹐非賢莫居。則陽曲丞王公﹐神仙之冑也。爾其學鏡千古﹐知周萬殊。又若少府賈公﹐以述作之雄也。鰲弄筆海﹐虎攫辭場。又若石艾尹少公﹐廓宙之器﹐口折黃馬﹐手揮靑萍。咸道貫於人倫﹐名飛於日下。實難沈屈﹐永情靑霄。劍有隱而气沖七星﹐珠𨿽潛而光照萬壑。今年春﹐皇帝有事千畝﹐湛恩八埏﹐大搜羣才﹐以緝邦政。而王公以令宰見舉﹐賈公以王霸升聞。海激佇乎三千﹐天飛期於六月。必有以也﹐豈徒然哉﹗有從兄太原主簿舒﹐才華動時﹐規謀匠物。乃黕翠幕﹐筵虹梁﹐玉羞霞開﹐羽觴雷舉。然後抗目遠覽﹐憑軒髙吟。汾河鏡開﹐漲藍都之气色﹔晉山屏列﹐橫朔塞之郊原。屏俗事於煩襟﹐結浮歡於落景。俄而皓月生海﹐來窺醉容﹔黃雲出關﹐半起秋色。數君乃輟酌慷慨﹐搖心促裝。望丹闕而非遠﹐揮玉鞭而且去。白也不敏﹐先鳴翰林。幸叨玳瑁之筵﹐敢竭麒麟之筆。請各探韻﹐賦詩寵行。江夏送倩公歸漢東序

昔謝安四十﹐臥白雲於東山﹔桓公素徵﹐爲蒼生而一起。常與支公遊賞﹐貴而不移。大人君子﹐神冥契合﹐正可乃爾。僕與倩公一面﹐不忝古人。言歸漢東﹐使我心痗。夫漢東之國﹐聖人所出﹐神農之後﹐季良爲大賢。爾來寂寂﹐無一物可紀。有唐中興﹐始生紫陽先生。先生六十而隱化﹐若繼迹而起者﹐惟倩公焉。蓄壯志而未就﹐期老成於他日。且能傾產重諾﹐好賢士文。卽惠休上人與江鮑往復﹐各一時也。僕平生述作﹐罄其艸而授之。思親遂行﹐流涕惜別。今聖朝已捨季布﹐當徵賈生。開顏洗目﹐一見白日。冀相視而筆於新松之山耶﹖作小詩絕句﹐以寫別意﹕

彼美漢東國﹐川藏明月輝。寧知喪亂後﹐更有一珠歸。餞李副使藏用移軍廣陵序

大功未足以蓋世﹐威不可以震主。必挾此者﹐持之安歸﹖所以彭越醢於前﹐韓信誅於後。況權位不及於此者﹐虛生危疑﹐而潛苞禍心﹐小拒王命。是以謀臣將啖以節鉞﹐誘而烹之。亦由借鴻濤於奔鯨﹐膾生人於哮虎。呼吸江海﹐橫流百川。左縈右拂﹐十有餘郡。國計未及﹐誰當其鋒﹖我副使李公﹐勇冠三軍﹐眾無一旅。橫倚天之劍﹐揮駐日之戈。吟嘯四顧﹐熊羆雨集。蒙輪扛鼎之士﹐杖幹將而星羅。上可以決天云﹐下可以絕地維。翕振虎旅﹐赫張王師。退如山立﹐進若電逝。轉戰百勝﹐僵屍盈川。水膏於滄溟﹐陸血於原野。一掃瓦解﹐洗淸全吳。可謂萬里長城﹐橫斷楚塞。不然﹐五嶺之北﹐盡餌於修蛇﹐勢盤地蹙﹐不可圖也。而功大用小﹐天髙路遐。社稷𨿽定於劉章﹐封侯未施於李廣。使慷慨之士﹐長吁靑雲。且移軍廣陵﹐恭揖後命。組練照雪﹐樓船乘風。簫鼓沸而三山動﹐旌旗揚而九天轉。良牧出祖﹐烈將登筵。歌酣易水之風﹐气振武安之瓦。海日夜色﹐云河中流。席闌賦詩﹐以壯三軍之事。白也筆已老矣﹐月何能爲﹖澤畔吟序

《澤畔吟》者﹐逐臣崔公之所作也。公代業文宗﹐早茂才秀。起家校書蓬山﹐再尉關原作開﹐誤輔﹐中佐於憲車﹐因貶湘陰。從宦二十有八載﹐而官未登於郎署﹐何遇時而不偶耶﹖所謂大名難居﹐碩果不食。流離乎沅﹑湘﹐摧頹於艸莽。同時得罪者數十人﹐或才長命夭﹐覆巢蕩室。崔公忠憤義烈﹐形於淸辭。慟器澤畔﹐哀形翰墨。猶《風》《雅》之什﹐聞之者無罪﹐睹之者作鏡。書所感遇﹐總二十章﹐名之曰《澤畔吟》。懼姦臣之猜﹐常韜之於竹簡﹔酷吏將至﹐則藏之於名山。前後數四﹐蠹傷卷軸。觀其逸气頓挫﹐英風激揚﹐橫波遺流﹐騰薄萬古。至於微而彰﹐婉而麗﹐悲不自我﹐興成他人﹐豈不云怨者之流乎﹖余覽之愴然﹐掩卷揮涕﹐爲之序云。夏日諸從弟登沔州龍興閣序

夫槿榮芳園﹐蟬嘯珍木﹐蓋紀乎南火之月也。可以處臺榭﹐居髙明。吾之友於﹐順此意也﹐遂卜精勝﹐得乎龍興。畱寶馬於門外﹐步金梯於閣上﹐漸出軒戶﹐遐瞻雲天。晴山翠遠而四合﹐暮江碧流而一色。屈指鄕路﹐還疑夢中﹐開襟危欄﹐宛若空外。嗚呼﹗屈﹑宋長逝﹐無堪與言。起予者誰﹖得我二季。當揮爾鳳藻﹐搜乎需觴。與白雲老兄﹐俱莫負古人也。秋夜於安府送孟贊府兄還都序

夫士有飾危冠﹐揚眉吐諾﹐激昂靑雲者﹐咸誇炫意气﹐托交王侯。若告之急難﹐乃十失八九。我義兄孟子﹐則不然耶﹖道合而襟期暗親﹐志乖而肝膽楚﹑趙。鴻騫鳳立﹐不循常流。孔明披書﹐每觀於大略﹔少君讀《易》﹐時作於小文。四方賢豪﹐眩然景慕。𨿽長不過七尺﹐而心雄萬夫。至於酒情中酣﹐天機俊發﹐則談笑滿席﹐風雲動天。非嵩丘騰精﹐何以及此。白以弱植﹐早飲香名。況親承光輝﹐恩甚華萼。他鄕此別﹐誰無恨耶﹖時林風吹霜﹐散下秋艸﹔海雁嘶月﹐孤飛朔云。驚魂動骨﹐戛瑟落涕。抗手緬邁﹐傷如之何﹗且各賦詩﹐以寵岐路。春夜宴從弟桃花園序

夫天地者﹐萬物之逆旅也﹔光陰者﹐百代之過客也。而浮生若夢﹐爲歡幾何﹖古人秉燭夜遊﹐良有以也。況陽春召我以煙景﹐大塊假我以文章。會桃花之芳園﹐序天倫之樂事。羣季俊秀﹐皆爲惠連﹔吾人詠歌﹐獨慚康樂。幽賞未已﹐髙談轉淸。開瓊筵以坐花﹐飛羽觴而醉月。不有佳詠﹐何伸雅懷﹖如詩不成﹐罰依金穀酒斗數。冬夜於隨州紫陽先生飡霞樓送煙子元演隱仙城山序

吾與霞子元丹﹑煙子元演﹐气激道谷﹐結神仙交。殊身同心﹐誓老雲海﹐不可奪也。歷可天下﹐周求名山﹐入神農之故鄕﹐得胡公之精術。胡公身揭日月﹐心飛蓬萊。起飡霞之孤樓﹐煉吸景之精气。延我數子﹐髙談混元。金書玉訣﹐盡在此矣。白乃語及形勝﹐紫陽因大誇仙城。元侯聞之﹐乘興將往。別酒寒酌﹐醉靑田而少畱﹔夢魂曉飛﹐度淥水以先去。吾不滯於物﹐與時推移。出則以平交王侯﹐遁則以俯視巢﹑許。朱紱狎我﹐綠蘿未歸。恨不得同棲煙林﹐對坐松月。有所款然﹐銘契潭石。乘春當來﹐且抱琴臥花﹐髙枕相待。詩以寵別﹐賦而贈之。送戴十五歸衡嶽序

白上探玄古﹐中觀人世﹐下察交道。海內豪俊﹐相識如浮雲。自謂徳參夷﹑顏﹐才亞孔﹑墨﹐莫不名由口進﹐實從事退﹐而風義可合者﹐厥惟戴侯。寓居長沙﹐稟湖嶽之气﹔少長鹹﹑洛﹐窺霸王之圖。精微可以入神﹐懿重可以崇徳﹐謨猷可以尊主﹐文藻可以成化。兼以五材﹐統以四美﹐何往而不濟也。其二三諸昆﹐皆以才秀擢用﹐辭翰炳發﹐升聞天朝。而此君獨潛光後世﹐以期大用。鯤海未躍﹐鵬霄悠然。不遠千里﹐訪余以道。國之秀﹐有廖侯焉。人倫精鑑﹐天下獨立。每延以宴謔﹐許爲通人。獨孤有鄰及薛諸公﹐咸亦以爲信然矣。屬明主未夢﹐且歸衡陽。憩祝融之雲峯﹐弄茱萸之湍水。軒騎糾合﹐祖於魏公之林亭。笙歌鳴秋﹐劍舞增气。況江葉墜綠﹐沙鴻冥飛﹐登髙送遠﹐使人心醉。見周﹑張二子﹐爲論平生。雞黍之期﹐當速赴也。早夏於江將軍叔宅與諸昆季送傅八之江南序

《易》曰「觀乎人文﹐以化成天下」。窮此道者﹐其惟傅侯耶﹖侯篇章驚新﹐海內稱善﹐五言之作﹐妙絕當時。陶公愧田園之能﹐謝客慚山水之美。佳句籍籍﹐人爲美談。前許州司馬宋公蘊冰淸之姿﹐重傅侯玉潤之徳﹐妻以其子。鳳皇於飛﹐潘﹑陽之好﹐斯爲睦矣。僕不佞也﹐忝於芳塵﹐宴同一筵﹐心契千古。淸酌連曉﹐玄談入微。歡攜無何﹐旋告睽坼。將軍叔英略蓋古﹐英明洞神。天王貴宗﹐誕育賢子。八龍增秀以列次﹐五色相輝而有文。會言髙樂﹐曉餞金門。洗徳弦﹐觴怡顏。朱明艸木已盛﹐且江嶂若畫﹐賞盈前途﹐自然屏間坐遊﹐鏡裏行到﹐霞月千里﹐足供文章之用哉﹗徵帆空懸﹐落日相逼﹐二季揮翰﹐詩其贈焉。冬日於龍門送從弟京兆參軍令問之淮南覲省序

紫雲仙季﹐有英風焉。吾家見之﹐若眾星之有月。貴則天王之令弟﹐寶則海嶽之奇精。遊者所謂風生玉林﹐淸明蕭灑﹐眞不虛也。常醉目吾曰「兄心肝五藏﹐皆錦繡耶﹗不然﹐何開口成文﹐揮翰霧散﹖」吾因撫掌大笑﹐揚眉當之。使王澄再聞﹐亦復絕倒。觀夫筆走羣象﹐思通神明﹐龍章炳然﹐可得而見。歲十二月﹐拜省於淮南。思白華之長吟﹐眺黃雲之晚色。目斷心盡﹐情懸髙堂。傾蘭醑而送行﹐赫金鞍而照發﹐錯轂蹲野﹐朝英滿筵。非才名動時﹐何以及此﹖日落酒罷﹐前山陰煙。殷勤惠言﹐吾道哀坐。想洛橋春色﹐先到淮城。見千條之綠楊﹐折一枝以相贈﹐則華萼情在﹐吾無恨焉。君公賦詩﹐以光榮餞。

李太白全集卷二十八煢齋贊十七首當塗李宰君畫贊

天垂元精﹐嶽降粹靈﹐應期命世﹐大賢乃生。吐奇獻策﹐敷聞王誕。帝用休之﹐揚光泰淸。濫觴百里﹐涵量八溟。縉雲飛聲﹐當塗政成。雅頌一變﹐江山再榮。舉邑抃舞﹐式圖丹靑。眉秀華蓋﹐目朗明星。鶴矯閬風﹐麟騰玉京。若揭日月﹐昭然運行。窮神闡化﹐永世作程。金陵名僧公粉圖慈親贊

神妙不死﹐惜生此身。托休淑﹐而稱厥親。粉爲造化﹐筆寫天眞。貌古松雪﹐心空世塵。文伯之母﹐可以爲鄰。李居士贊

至人之心﹐如鏡中影。揮斥原本作斤﹐誤萬變﹐動不離靜。彼質我斤﹐揮風是騁。了物無二﹐皆爲匠郢。吾族賢老﹐名喧寫眞。貌圖粉繪﹐生爲垢塵。從白得衰﹐與天爲鄰。默然不滅﹐長存此身。安吉崔少府翰畫贊

齊表巨海﹐吳嗟大風。崔爲令族﹐出自太公。克生奇才﹐骨秀神聰。炳若秋月﹐騫然云灣。爰圖伊人﹐奪妙眞宰。卓立欲語﹐謂行而在。淸晨一觀﹐爽气十倍。張之座隅﹐仰止光彩。宣城吳錄事畫贊

大名之家﹐昭彰日月﹐生此髦士﹐風霜秀骨。圖眞像賢﹐傳容寫發。束帶嶽立﹐如朝天闕。巖巖兮謂四方之削成﹐澹澹兮申五湖之澄明。武庫肅穆﹐辭峯崢嶸。大辯若訥﹐大音希聲。默然不語﹐終爲國楨。壁畫蒼鷹贊

譏主人

突兀枯樹﹐傍無寸枝。上有蒼鷹獨立﹐若秋胡之攢眉。凝金天之殺气﹐凜粉壁之雄姿。觜銛劍戟﹐爪握刀錐。羣賓失席以眙﹐未悟丹靑之所爲。吾嘗恐出戶牖以飛去﹐何意終年而在斯﹗方城張少公廳畫師猛贊

張公之堂﹐華壁照雪。師猛在圖﹐雄姿奮發。森辣一作疏眉目﹐颯灑毛骨。鋸牙銜霜﹐鉤爪抱一作把月。掣蹲胡以震怒﹐謂大廈之峣屼。永觀厥容﹐神駭不歇。羽林範將軍畫贊

羽林列衛﹐壁壘南垣。四十五星﹐光輝至尊。範公拜將﹐遙承主恩。位寵虎臣﹐封傳雁門。瞻天蹈舞﹐踴躍精魂。逐逐鶚視﹐昂昂鴻賽。心豪祖逖﹐气爽劉琨。名震大國﹐威揚列藩。麟閣之階﹐粉圖華軒。胡兵百萬﹐橫行縱吞。爪牙帝室﹐功業長存。金銀泥畫西方淨土變相贊

並序

我聞金天之西﹐日沒之所﹐去中華十萬億剎﹐有極樂世界焉。彼國之佛﹐身長六十萬億常沙由旬﹐眉間白毫﹐向右宛轉如五須彌山﹐目光淸白若四海水。端坐說法﹐湛然常存。沼明金沙﹐岸列珍樹。欄楯彌覆﹐羅网周張。車渠琉璃﹐爲樓殿之飾﹔頗黎瑪瑙﹐耀創砌之榮。皆諸佛所證﹐無虛言者。金銀泥畫西方淨土變相﹐蓋馮翊郡秦夫人奉爲亡夫湖州刺史韋公之所建也。夫人蘊冰玉之淸﹐敷聖善之訓﹐以伉儷大義﹐希拯拔於幽塗﹔父子恩深﹐用重修於景福。誓捨珍物﹐構求名工﹐圖金創端﹐繪銀設像。八法功徳﹐波動靑蓮之池﹔七寶香花﹐光映黃金之發。淸風所拂﹐如生五音﹐百千妙樂﹐咸疑動作。若已發願﹐未及發願﹔若已當生。精念七日﹐必生其國﹐功徳罔極﹐酌而難名。贊曰﹕

向西日沒處﹐遙瞻大悲顏。目淨四海水﹐身光紫金山。勤念必往生﹐是故稱極樂。珠网珍寶樹﹐天花散香閣。圖畫了在眼﹐願托彼道場。以此功徳海﹐冥祐爲舟梁。八十一劫罪﹐如風掃輕霜。庶觀無量壽﹐長願玉毫光。江寧楊利物畫贊

太華髙嶽﹐三峯倚天。洪波經海﹐百代生賢。爲夔爲龍﹐廓土濟川。趙城開國﹐玉樹淩煙。筆鼓元化﹐形分自然。明珠獨轉﹐秋月孤懸。作宰作程﹐摧剛挫堅。徳合窈冥﹐聲播蘭荃。鴻漸麟閣﹐英圖可傳。金鄕薛少府廳畫鶴贊

髙堂閒軒兮﹐𨿽聽訟而不擾。圖蓬山之奇禽﹐想瀛海之瞟眇。紫頂煙赩﹐丹眸星皎。昂昂欲飛一作貯貽﹐霍若驚矯。形畱座隅﹐勢出天表。謂長唳於風霄﹐終宗立於露曉。凝玩益古﹐俯察愈妍﹐舞疑傾市﹐聽似聞弦。倘感至精以神變﹐可弄影而浮煙。志公畫贊

水中之月﹐了不可取。虛空其心一作身﹐寥廓無主。錦蒙鳥爪﹐獨行一作遊絕侶。刀齊尺梁﹐扇迷陳語。丹靑聖容﹐何住一作往何所。琴贊

嶧陽孤桐﹐石聳天骨。根老冰泉﹐葉苦霜月。斫爲綠綺﹐徽聲粲發。秋風入松﹐萬古奇絕。朱虛侯贊

贏氏穢徳﹐金精摧傷。秦鹿克獲﹐漢風飛揚。赤龍登天﹐白日升光。陰虹賊虐﹐諸呂擾攘。朱虛來歸﹐會酌髙堂。雄劍奮擊﹐太后震惶。爰鋤產﹑祿﹐大運乃昌。功冠帝室﹐於今不忘原作亡﹐誤。觀佽飛斬蛟龍圖贊

佽飛斬長蛟﹐遺圖畫中見﹐登舟旣虎嘯﹐激水方龍戰。驚波動連山﹐拔劍曳雷電。鱗摧白刃下﹐血染滄江變。感此壯古人﹐千秋一作載若對面。地藏菩薩贊

並序

大雄掩照﹐日月崩落。惟佛智慧大而光生死雪。賴假普慈力﹐能救無邊苦。獨出曠劫﹐導開橫流﹐則地藏菩薩爲當仁矣。弟子扶風竇滔﹐少以英气爽邁﹐結交王侯﹐淸風豪俠﹐極樂生疾﹐乃得惠劍於眞宰﹐湛本心於虛空。願圖聖容﹐以祈景福﹐庶冥力憑助﹐而厥苦有廖。爰命小才﹐式贊其事。贊曰﹕

本心若虛空﹐淸淨無一物。焚蕩淫怒癡﹐圓寂了見佛。五彩圖聖像﹐悟眞非妄傳。掃雪萬病盡﹐爽然淸涼天。贊此功徳海﹐永爲曠代宣。魯郡葉和尙贊

海英嶽靈﹐誕彼開士。了身皆空﹐觀月在水。如薪傳火﹐朗徹生死﹔如雲開天﹐廓然萬里。寂滅爲樂﹐江海而閒。逆旅形內﹐虛舟世間。邈彼昆閬﹐誰云可攀﹗

李太白全集卷二十九煢齋頌銘記五篇趙公西侯新亭頌

惟十有四載﹐皇帝以歲之驕陽﹐秋五不稔﹐乃愼擇明牧﹐卹南方凋枯。伊四月孟夏﹐自淮陰遷我天水趙公作藩於宛陵﹐祗明命也。惟公代秉天憲﹐作保南臺﹐洪柯大本﹐聿生懿徳。宜乎哉﹗橫風霜之秀气﹐郁王霸之奇略。初以鐵冠白筆﹐佐我燕京﹐威雄振肅﹐虜不敢視。而後鳴琴二邦﹐天下取則﹔起艸三省﹐朝端有聲。天子識面﹐宰衡動聽。殷南山之雷﹐剖赤縣之劇﹐彊項不屈﹐三州所居大化﹐咸列碑頌。至於是邦也﹐酌古以訓俗﹐宣風以布和。平心理人﹐兵鎭惟靜﹐畫一千里﹐時無莠言。

退公之暇﹐淸眺原隰。以此郡東塹巨海﹐西襟長江﹐咽三吳﹐扼五嶺﹐輶軒錯出﹐無自時而息焉。出自西郭﹐蒼然古道﹐道寡列樹﹐行無淸陰。至有疾雷破山﹐狂飆震壑﹐炎景爍野﹐秋霖灌途。馬逼側於谷口﹐人周章於山頂。亭候靡設﹐逢迎缺如。

自唐有天下﹐作牧百數﹐因循齷齪﹐罔恢永圖。及公來思﹐大革前獘﹐實相此土﹐陟降觀之。壯其回崗龍盤﹐沓嶺波起﹐勝勢交至﹐可以有作。方農之隙﹐廓如是營。遂鏟崖坦堙卑﹐驅石剪棘﹐削污壤﹐階髙隅﹐以門以墉﹐乃棟乃宇。儉則不陋﹐麗而不奢﹐森沈閎﹐燥濕有庇。若鳧之勇﹐如鵬斯騫。縈流鏡轉﹐涵映池底。納遠海之餘淸﹐瀉蓮峯之積翠。信一方雄勝之郊﹐五馬踟躕之地也。

長史齊公光義﹐人倫之師表﹔司馬武公幼成﹐衣冠之髦彥。錄事參軍吳鎭﹐宣城令崔欽﹐令徳之後﹐良材間生。縱風教之樂地﹐出人倫之髙格。卓絕映古﹐淸明在躬。僉謀僝功﹐不日而就。總是役也﹐伊二公之力歟﹗過客沈吟以稱嘆﹐邦人聚舞以相賀﹐僉曰「我趙公之亭也。」羣寮獻議﹐請因謠頌以名之﹐則必與謝公北亭同不朽矣﹗白以爲謝公徳不及後世﹐亭不畱要衝﹐無勿拜之言﹐鮮登髙之賦。方之今日﹐我則過矣。敢詢耆老﹐而作頌曰﹕

眈眈髙亭﹐趙公所營。如鰲背突兀於太淸﹐如鵬翼開張而欲行。趙公之宇﹐千載有睹。必恭必敬﹐爰遊爰處。瞻而思之﹐罔敢大語。趙公來翔﹐有禮有章。煌煌鏘鏘﹐如文翁之堂。淸風洋洋﹐永世不忘。崇明寺佛頂尊勝陀羅尼幢頌

並序

共工不觸山﹐媧皇不補天﹔其洪波汩汩流﹐伯禹不治水﹐萬人其魚乎﹗禮樂大壞﹐仲尼不作﹐王道其昏乎﹗而有功包陰陽﹐力掩造化﹐首出眾聖﹐卓稱大雄。彼三者之不足徵矣﹗粵有我西方金仙之垂範﹐覺曠劫之大夢﹐碎羣愚之重昏﹔寂然不動﹐湛而常存。使苦海靜滔天之波﹐疑山滅炎昆之火﹐囊括天地﹐置之淸涼。日月或墜﹐神通自在﹐不其偉歟﹗

魯郡崇明寺南門佛頂尊勝陀羅尼石幢者﹐蓋此都之壯觀。昔善住天子及千大天遊於園觀﹐又與天女遊戲﹐受諸快樂﹐卽於夜分中聞有聲曰「善住天子七日滅後當生﹐七反畜生之身。」於是如來授之吉祥眞經﹐遂脫諸苦﹐蓋之天徵爲大法印﹐不可得而聞也。我唐髙宗時﹐有罽賓桑門持入中土﹐猶日藏大寶﹐淸園虛空﹐擅金淨彩﹐人皆悅見。所以山東開士舉國而崇之。時有萬商投珍﹐士女云會﹐眾布蓄魯如陵。琢文石於他山﹐聳髙標於列肆。鑱瑉錯彩﹐爲鯨爲螭﹔天人海怪﹐若叱若語。貝葉金言刊其上﹐荷花水物形其隅。良工艸萊﹐獻技而去。

聖君垂拱南面﹐穆淸而居﹐大明廣運﹐無幽不燭。以天下所立玆幢﹐多臨諸旗亭﹐喧囂湫隘﹐本非經行网繞之所。乃頒下明詔﹐令移於寶坊。吁﹗百尺中標﹐矗若去斷﹐委翳苔蘚﹐周流星霜﹐俾龍象興嗟﹐仰瞻無地﹐良可嘆也。

我太官廣武伯隴西李公﹐先名琬﹐奉詔書攺爲輔。其從政也﹐肅而寬﹐仁而惠﹐五鎭方牧﹐聲聞於天。帝乃加剖竹於魯﹐魯道粲然可觀。方將和陰陽於太階﹐致君於堯﹑舜。豈徒閉閣坐嘯﹐鴻盤二千哉﹗乃再崇厥功﹐發揮象教。於是與長史盧公﹑司馬李公等﹐咸明明在公﹐綽綽有裕。韜大國之寶﹐鐘元精之和﹐榮兼半刺﹐道光列嶽。才或大而用小﹐識無微而有通。政其有經﹐談豈更僕﹖

有律師道宗﹐心總羣妙﹐量苞大千。日何瑩而常明﹐天不言而自運。識岸浪注﹐玄機淸發﹐每口演金偈﹐舌搖電光﹐開關延敵﹐罕有當者。由萬竅同號於一風﹐眾流俱納於溟海。若乃嚴飾佛事﹐規矩梵天﹐法堂郁以霧開﹐香樓岌乎島峙﹐皆我公之締構也。以天寶八載五月一日示滅大寺。百城號天﹐四眾泣血﹐焚香散花﹐扶櫬臥轍﹐仙鶴數十﹐飛鳴中絕。非至徳動天﹐深仁感物者﹐其孰能與於此乎﹖三綱等皆論窮彌天﹐惠湛淸月。傳千燈於智種﹐了萬法於眞空。不謀同心﹐克樹聖迹。

太官李公﹐乃命門於南﹐垣廟通衢﹐曾盤舊規﹐累構餘石。壯士加勇﹐力侔拔山。才擊鼓以雷作﹐拖鴻縻而電掣。千人壯﹐萬夫勢﹐轉鹿盧於橫梁﹐泯環合而無際。常六合之振動﹐崛九霄之崢嶸。非鬼神功﹐曷以臻此﹖況其淸景燭物﹐香風動塵﹐羣形所沾﹐積苦都雪。粲星辰而增輝﹐掛文字而不滅﹐𨿽漢家金莖﹐伏波銅柱﹐擬玆陋矣﹗或日月圓滿﹐方檀散華﹐淸心諷持﹐諸佛稱贊。夫如是﹐亦可以從一天至一天﹐開天宮之門﹐見羣聖之顏﹐巍巍功徳不可量也。

其錄事參軍﹐六曹英寮﹐及十一縣官屬﹐有宏才碩徳﹐含香繡衣者﹐皆列名碑陰﹐具不具載。郡人都水使者宣道先生孫太衝﹐得眞人紫蕊玉笈之書﹐能令太一神自成還丹﹐以獻於帝。帝服享萬壽﹐與天同休。功成身退﹐謝病而去﹐不謂古之玄通微妙之士歟﹖乃謂白曰「昔王文考觀藝於魯﹐騁雄辭於靈光﹔陸佐公知名在吳﹐銘雙闕於盤石。吾子盍可美盛徳﹐揚中和。」恭承話言﹐敢不惟命。遂作頌曰﹕

揭髙幢兮表天宮﹐嶷獨出兮淩星虹。神縱縱兮來空﹐仡扶傾兮蒼穹。西方大聖稱大雄﹐橫絕苦海舟羣蒙。陀羅尼藏萬法宗﹐善住天子獲厥功。明明李君牧東魯﹐再新頹規扶眾苦。如大云王注法雨﹐邦人淸涼喜聚舞。揚鴻名兮振海浦﹐銘丰碑兮昭萬古。化城寺大鐘銘

並序

噫﹗天以震雷鼓羣動﹐佛以鴻鐘驚大夢。而能發揮沈潛﹐開覺茫蠢﹐則鐘之取象﹐其義博哉﹗夫揚音大千﹐所以淸眞心﹐警俗慮﹔協響廣樂﹐所以達元气﹐彰天聲﹔銘勛皇宮﹐所以旌丰功﹐昭茂徳。莫不配美金鼎﹐增輝寶坊﹐仍事作制﹐豈徒然也。

粵有唐宣城郡當塗縣化城寺大鐘者﹐量涵千盈﹐蓋邑宰李公之所創也。公名有則﹐系玄元之英蕤﹐茂列聖之天枝。生於公族﹐貴而秀出。少蘊才略﹐壯而有成。西逾流沙﹐立功絕域。帝疇乎厥庸﹐始學古從政。歷宰潔白﹐聲聞於天。天書褒榮﹐輝之簡牘。稽首三復﹐子孫其原闕傳字。天寶之初。鳴琴此邦﹐不言而治。日計之無近功﹐歲計之有大利。物不知化﹐潛臻小康﹔神明其道﹐越不可尙。

方入於禪關﹐睹天宮崢嶸﹐聞鐘聲瑣屑﹐乃謂諸龍象曰「盍不建大法鼓﹐樹之層臺﹐使羣聾六時有所歸仰﹐不亦美乎﹖」於是發一言以先覺﹐舉百里而感應。秋毫不挫﹐人多子來。銅崇朝而山積﹐工不日而云會。

乃采鳧氏撰鳴鐘﹐火天地之鑪﹐扇陰陽之炭。回祿奮恕﹐飛廉震驚。金精轉潛以融熠﹐銅液星縈而璀燦。光噴日道﹐气敵天維。紅雲點於太淸﹐紫煙矗於遙海。烜赫宇宙﹐功侔鬼神。瑩而察之﹐吁駭人也。

爾其龍質炳發﹐虎形躨跜。縻金索以上絙﹐懸寶樓而疊擊。傍振萬壑﹐髙聞九天。聲動山以隱隱﹐響奔電而闐闐。赦湯鑊於幽途﹐息劍輪於苦海。景福肸蚃﹐被於人天。非李公好謀而成﹐弘濟羣有﹐孰能興於此乎﹗

丞尉等並衣冠之龜龍﹐人物之標準。大雅君子﹐同僚盡心﹐聞善賈勇﹐贊成厥美。寺主升朝﹐閒心古容﹐英骨秀气﹐灑落毫素﹐謙柔笑言。海受水而皆納﹐鏡無形而不燭。直道妙用﹐乃如是然。常虛懷忘情﹐潔已利物﹐是人行空寂﹐不動見如來。有若上隱﹐都維那則舒﹐名僧日暉﹑蘊虛﹐常因調護。賢哉六開士﹐普聞八萬法。深入禪惠﹐精修律儀。將博我以文章﹐求我以述作。功徳大海﹐酌而難名。遂與六曹豪吏﹐姑原作姓﹐誤熟賢老﹐乃緇乃黃﹐鳧趨梵庭﹐請揚宰君之鴻美。白昔忝侍從﹐備於辭臣﹐恭承徳音﹐敢闕淸風之頌。其辭曰﹕

雄雄鴻鐘砰隱天﹐雷鼓霆擊警大千。含號烜赫聲無邊﹐摧摺魑魅招靈仙。傍極六道極九泉﹐劍輪輟苦期息肩﹐湯鑊猛火停熾然。愷悌賢宰人父母﹐興功利物信可久﹐徳方金鐘永不朽。天門山銘

梁山博望﹐關扃楚濱。夾據洪流﹐實爲吳津。兩坐錯落﹐如鯨張鱗。惟海有若﹐惟川有神。牛渚怪物﹐目圍車輪。光射島嶼﹐气淩星辰。捲沙揚濤﹐溺馬殺人。國泰呈瑞原作端﹐誤﹐時訛返珍。開則九江納錫﹐閉則五嶽飛塵。天險之地﹐無安匪親。任城縣廳壁記

風姓之後﹐國爲任城﹐蓋古之秦縣也。在《禹貢》則南徐之分﹐當周成乃東魯之邦﹐自伯禽到於順公﹐三十二代。遭楚蕩滅﹐因屬楚焉。炎漢之後﹐更爲郡縣。隋開皇三年﹐廢髙平郡﹐移任城於舊居。邑乃屢遷﹐井則不攺。

魯境七百里﹐郡有十一縣﹐任城其衝要。東盤瑯邪﹐西控巨野﹐北走厥國﹐南馳互鄕。靑帝太昊之遺墟﹐白衣尙書之舊裏。土俗古遠﹐風流淸髙﹐賢良間生﹐掩映天下。地博厚﹐川疏明。漢則名王分茅﹐魏則天人列土。所以代變豪侈﹐家傳文章。君子以才雄自髙﹐小人則鄙朴難治。

況其城池爽塏﹐邑屋丰潤。香閣倚日﹐淩丹霄而欲飛﹔石橋橫波﹐驚彩虹而不去。其雄麗坱圠有如此焉。故萬商往來﹐四海綿歷﹐實泉貨之橐籥﹐爲英髦之咽喉。故資大賢﹐以主東道。制我美錦﹐不易其人。

今鄕二十六﹐戶一萬三千三百七十一。帝擇明徳﹐以賀公宰之。公溫恭克修﹐儼實有立。季野備四時之气﹐士元非百里之才。撥煩彌閒﹐剖劇無滯。鏑百發克破於楊葉﹐刀一鼓必合於《桑林》。

寬猛相濟﹐弦韋適中。一之歲肅而教之﹐二之歲惠而安之﹐三之歲富而樂之。然後靑衿向訓﹐黃髮履禮。耒耜就役﹐農無遊手之夫﹔杼原作持﹐誤軸和鳴﹐機罕顰蛾之女。物不知化﹐陶然自春。權豪鋤縱暴之心﹐黠吏返淳和之性。行者讓於道路﹐任者並於輕重。扶老攜幼﹐尊尊親親﹐千載百年﹐再復魯道。非神明博遠﹐孰能契於此乎﹖白控奇東蒙﹐竊聽輿論﹐輒記於壁﹐垂之將來﹐俾後賢之操刀﹐知賀公之絕迹者也。

李太白全集卷三十煢齋碑文七篇……後序比干碑

太宗文皇帝旣一海內﹐明君臣之義。貞觀十九年徵島夷﹐師次殷墟﹐乃詔贈少師比干爲太師﹐謚曰忠烈公。遣大臣持節弔祭﹐申命郡縣封墓﹑葺祠﹑置守冢﹐以少牢時享﹐著於甲令﹐刻於金石。故比干之忠益彰﹐臣子得述其志。昔商王受毒痡於四海﹐悖於三正﹐肆厥淫虐﹐下罔敢諍。於是微子去之﹐箕子囚之﹐而公獨死之。

非夫捐生之難﹐處死之難。故不可死而死﹐是輕其生﹐非孝也。可死而不死﹐是重其死﹐非忠也。王曰叔父﹐親其至焉﹔國之元臣﹐位莫崇焉。親不可以觀其危﹐暱不可以忘其祖。則我臣之業﹐將墜於泉﹔商王之命﹐將絕於天。整扶其顚﹐遂諫而死。剖心非痛﹐亡原作止﹐誤殷爲痛。公之忠烈﹐其若是焉。故能獨立危邦﹐橫抗興運。周武以三分之業﹐有諸侯之師。實其十亂之謀﹐總其一心之眾。當公之存也﹐乃戢彼西土﹔及公之喪也﹐乃觀乎孟津。公存而殷存﹐公喪而殷喪。興亡兩系豈不重歟﹗且聖人立教﹐懲惡勸善而已矣。

人倫大統﹐父子君臣而已矣。少師存則垂其統﹐歿則垂其教。奮乎千古之上﹐行乎百王之末。俾夫淫者懼﹐佞者慚﹐義者思﹐忠者勸。其爲戒也﹐不亦大哉﹗而夫子稱殷有三仁﹐是豈無微旨。嘗敢頤之曰﹕存其身﹐存其宗﹐亦仁矣﹔存其名﹐存其祀﹐亦仁矣﹔亡其身﹐圖其國﹐亦仁矣。若進死者﹐退生者﹐狂狷之士將奔走之﹔褒生者﹐貶死者﹐宴安之人將置力焉。故同歸諸仁﹐各順其志﹐殊途而一揆﹐異行而齊致﹐俾後人優柔而自得焉。蓋《春秋》微婉之義。必將建皇極﹐立彜倫﹐辟在三之門﹐垂不二之訓﹐以明知於世。則夫人臣者﹐旣移孝於親﹐而致之於君。

焉有聞親失而不諍﹐親危而不救﹐從容安地而自得﹐甚哉不然矣﹗夫孝於其親﹐人之親皆欲其子。忠於其主﹐人之主皆欲其臣。故歷代帝王﹐皆欲精顯。周武下車而封其墓﹐魏武南遷而創其祠。我太宗有天下﹐禋百神﹐盛其禮。追贈太師﹐謚曰忠烈。申命郡縣﹐封墳葺祠﹐置守家五家﹐以少牢時享。著於甲令﹐刻於金石。於戲﹗哀傷列辟﹐主君封徳。正與神明﹐秩視郡王。身滅而榮益大﹐世絕而祀愈長。然後知忠烈之道﹐激天感人深矣。天寶十祀﹐余尉於衛﹐拜首祠堂﹐魄感精動﹐而廟在鄰邑﹐官非式閭。斫石銘表﹐以志丕烈。銘曰﹕

縻軀非仁﹐蹈難非智。死於其死﹐然後爲義。忠無二軀﹐烈有餘气。正直聰明﹐至今猛視。咨爾來代﹐爲臣不易。天長節使鄂州刺史韋公徳政碑

並序

太虛旣張﹐惟天之長。所以白帝眞人﹐當髙秋八月五日﹐降西方之金精﹐采天長爲名﹐將傳之無窮﹐紀聖誕之節也。我髙祖創業﹐太宗成之﹐三後繼統﹐王猷如一。大盜間起﹐開元中興﹐力倍造化﹐功包天地。不然﹐何能遏犧﹑農之頹波﹐返淳朴於太古﹖𨿽軒後至道﹐由聞蚩尢之師﹔今网漏吞舟﹐而胡夷起於轂下。先當作光天文武孝感皇帝﹐越在明兩﹐總戎扶風。

正帝車於北斗﹐拯橫流於鯨口﹔回日轡於西山﹐拂蒙塵於帝顏同。呼吸而收兩京﹐烜赫而安六合。歷列辟而罕匹﹐顧將來而無儔。太陽重輪﹐合耀並出。宇宙翕變﹐艸木增榮。一麾而靜妖氛﹐成功不處﹔五讓而傳劍璽﹐徳冠樂推。

於戲﹗昔堯及舜﹑禹﹐皆無聖子﹐審歷數去已﹐終大寶假人﹐飾讓以成千載之美。未若以文明鴻業﹐受之元良﹐與天同休﹐相統億祀。則我唐至公而無私﹐越三聖而殊軌。騰萬人之喜气﹐爛八極之祥雲。上皇思汾陽而髙蹈﹐解負重於吾君。能事斯畢﹐與人更始。乃展祀郊廟﹐望秩山川。方掩骼於河﹑洛﹐弔人於幽﹑燕。但誅元凶﹐不問小罪。噫大塊之气﹐歌炎漢之風。云滂洋﹐雨汪原作注濊。澡渥澤﹐除瑕纇。削平國步﹐攺號乾元。至矣哉﹗其雄圖景命﹐有如此者。

我邦伯韋公﹐大彭之洪胤﹐扶陽之貴族。雄略邁古﹐髙文變風。運當一賢﹐才堪三事。歷職剖劇﹐能聲旁流。衣繡而白筆橫冠﹐分符而彤襜入境。曩者永王以天人授綠﹐東巡無名。利劍承喉以脇從﹐壯心堅守而不動。房陵之俗﹐安於太山﹔休奕列郡﹐去若始至。帝召岐下﹐深嘉直誠。移鎭夏口﹐救時艱也。愼厥職﹐康乃人。減兵歸農﹐除害息暴。大水滅郭﹐洪霖注川。人見憂於魚鱉﹐岸不辧於牛馬。公乃抗辭正色﹐言於城隍曰「若一日雨不歇﹐吾當伐喬木﹐焚淸祠。」精心感動。其應如響。無何﹐中使銜命﹐常祈名山﹐廣徵牲牢﹐驟欲致祭。公又盱衡而稱曰「今主上明聖﹐懷於百靈﹐此淫昏也鬼﹐不載祀典﹐若煩國禮﹐是荒巫風。」其秉心達識﹐皆此類也。物不知化﹐如登春臺。

有若江夏縣令薛公﹐揖四豪之風﹐當百里之寄。幹蠱有立﹐含章可貞。遵之典禮﹐卹疲於和樂。政其成也﹐臻於小康。中京重睹於漢儀﹐列郡還聞於舜樂。選鄂之勝﹐帳於東門。乃登豳歌﹐擊土鼓﹐祀蓐收﹐迎田祖。招搖回而大火乃落﹐閶闔啟而涼風始歸。笙竽和籥之音﹐象星辰而疊奏﹔吳﹑楚﹑巴﹑渝之曲﹐各土風而備陳。禮容有穆﹐簪笏列序。羅衣蛾眉﹐立乎玳筵之上﹔班劍虎士﹐森乎翠幕之前。千變百戲﹐分曹賈勇。藺子跳劍﹐疊躍流星之輝﹔都盧尋橦﹐倒掛浮雲之影。百川繞郡﹐落天鏡於江城﹔四山入牖﹐照霜空之海色。獻觴醉於晚景﹐舞袖紛於廣庭。鶴髮之叟﹐雁序而進曰﹕恭聞天子無戲言﹐恐轉公以大用。老父不畏死﹐願畱公以上聞。悅坐棠而餐風﹐庶刻石以置美。白觀樂入楚﹐聞韶在齊﹐采諸行謠﹐遂作頌曰﹕

爽朗太白﹐雄光下射。崢嶸金天﹐華嶽旁連。降精騰气﹐赫矣昭然。誕聖五日﹐垂休萬年。孽胡挺災﹐大人有作。雷霆發揚﹐欃槍乃落。九服交泰﹐五云縈薄。掃雪屯蒙﹐洗淸寥廓。軒後訪道﹐來登峨嵋。上皇西去﹐異代同時。六龍轉駕﹐兩曜回規。重遭唐主﹐更睹漢儀。肅肅韋公﹐大幫之翰。秀骨嶽立﹐英謀電斷。宣風樹聲﹐遠威逆亂。不長不極﹐樂奏爭觀。丸劍揮霍﹐魚龍屈盤。東回舞袖﹐西笑長安。頌聲載路﹐丰碑是刊。溧陽瀨水貞義女碑銘

並序

皇唐葉有六聖﹐再造八極﹐鏡照萬方﹐幽明咸熙﹐天秩有禮。自太古及今﹐君君臣臣﹐烈士貞女﹐采其名節尢彰可激淸頹俗者﹐皆掃地而祠之。蘭蒸椒漿﹐歲祀罔缺。而慈邑貞義女﹐光靈翳然﹐埋冥古遠﹐琬琰不刻﹐豈前修博達者爲邦之意乎﹖

貞義女者﹐溧陽黃山裏史氏之女也﹐以家溧陽﹐史闕書之。歲三十﹐弗移天於人﹐淸英潔白﹐事母純孝。手柔荑而不龜﹐身擊漂以自業。當楚平王時﹐平王虐忠助讒﹐苛虐厥政。芟於尙﹐斬於奢﹐血流於朝﹐赤族伍氏。怨毒於人﹐何其深哉﹗子胥始東奔勾吳﹐月涉星遁。或七日不火﹐傷弓於飛。逼迫於昭關﹐匍匐於瀨者。捨車而徒﹐告窮此女。目色以臆﹐授之壺漿。全人自沈﹐形與口滅。卓絕千古﹐聲淩浮雲。激節必報之仇﹐雪誠無疑之地。難乎哉﹗

借如曹娥潛波﹐理貫於孝道﹔聶姊殞肆﹐槪動於天倫。魯姑棄子﹐以卻三軍之眾﹔漂母進飯﹐沒受千金之恩。方之於此﹐彼或易爾。卒使伍君開張闔閭﹐傾蕩鄢﹑郢。吳師鞭屍於楚國﹐申胥泣血於秦庭。我亡爾存﹐亦各壯志。張英風於古今﹐雪大憤於天地。微此女之力﹐𨿽云爲之士﹐焉能咆哮烜赫﹐施於後世也。望其溺所﹐愴然低回而不能去。每風號吳天﹐月苦荊水﹐響像如在﹐精魂可悲。惜其投金有泉﹐而刻石無主﹐哀哉﹗

邑宰滎陽鄭公名晏﹐家康成之學﹐世子產之才。琴淸心閒﹐百里大化。有若主簿扶風竇嘉賓﹑縣尉廣平宋陟﹑丹陽李濟﹑南朝陳然﹑淸河張昭﹐皆有卿才霸略﹐同事相協。緬紀英淑﹐勒銘道周。𨿽陵頹海竭﹐文或不死。其辭曰﹕

粲粲貞女﹐孤生寒門。上無所天﹐下報母恩。春風三十﹐花落無言。乃如之人﹐激漂淸源。碧流素手﹐縈彼潺湲。求思不可﹐秉節而存。伍胥東奔﹐乞食於此。女分壺漿﹐滅口而死。聲動列國﹐義形壯士。入郢鞭屍﹐還吳雪恥。投金瀨沚﹐報徳稱美。明明千秋﹐如月在水。武昌宰韓君去思頌碑

並序

仲尼﹐大聖也﹐宰中都而四方取則﹔子賤﹐大賢也﹐宰單父人到於今而思之。乃知徳之休明﹐不在位之髙下﹐其或繼之者﹐得非韓君乎﹖君名仲卿﹐南陽人也。昔延陵知晉國之政﹐必分於韓。獻子𨿽不能遏屠炭之誅﹐存孤嗣趙﹐太史公稱天下陰徳也。其賢才羅生﹐列侯十世﹐不亦宜哉﹗七代祖茂﹐後魏尙書令安定王。五代祖鈞﹐金部尙書。曾祖晙﹐銀靑光祿大夫﹑雅州刺史。祖泰﹐曹州司馬。考睿素﹐朝散大夫﹑桂州都督府長史。分茅納言﹐剖符佐郡﹐奕葉明徳﹐休有烈光。君乃長史之元子也。妣有吳錢氏。及長史卽世﹐夫人早孀﹐弘聖善之規﹐成名四子﹐文伯﹑孟軻二母之儔歟﹖少卿當塗縣丞﹐感槪重諾原作諸﹐誤﹐死節於義。云卿文章冠世﹐拜監察禦史﹐朝廷呼爲子房。紳卿尉髙郵﹐才名振耀﹐幼負美譽。

君自潞州銅鞮尉調補武昌令﹐未下車﹐人懼之﹔旣下車﹐人悅之。惠如春風﹐三月大化﹐姦吏束手﹐豪宗側目。有爨玉者﹐三江之巨橫。白額且去﹐淸琴髙張。兼操刀永興﹐二邑同化。時鑿齒磨牙而兩京﹐宋城易子而炊骨。吳﹑楚轉輸﹐蒼生熬然。而此邦晏如﹐𦇤負雲集。居未二載﹐戶口三倍其初。銅鐵曾靑﹐未擇地而出。大冶鼓鑄﹐如天九神。旣烹且爍﹐數盈萬億﹐公私其賴之。官絕請托之求﹐吏無絲毫之犯。

本道采訪大使皇甫公侁聞而賢之﹐擢佐輶軒﹐多所弘益。尙書右丞崔公禹﹐稱之於朝。相國崔公渙﹐特奏授鄱陽令﹐兼攝數縣。所謂投刃而皆虛﹐爲其政而則理成﹐去若始至﹐人多懷恩原作忌﹐誤。新宰王公名庭璘﹐巖然太華﹐浼然洪河。含章可貞﹐幹蠱有立。接武比徳﹐弦歌連聲。服美前政﹐聞諸耆老。與邑中賢者胡思泰一十五人﹐及諸寮吏﹐式歌且舞﹐願揚韓公之遺美。白采謠刻石﹐而作頌曰﹕

峨峨楚山﹐浩浩漢水。黃金之車﹐大吳天子。武昌鼎據﹐實爲帝裏。時艱世訛﹐薄俗如毀。韓君作宰﹐撫玆遺人。滂注王澤﹐猶鴻得春。和風潛暢﹐惠化如神。刻石萬古﹐永思淸塵。虞城縣令李公去思頌碑

並序

王者立國君人﹐聚散六合﹐咸土以百里﹐雷其威聲。華其俗而風之﹐漁其人而涵之。其猶眾鮮洋洋﹐樂化在水﹐波而動之則憂﹐赬尾之刺作焉﹔徐而淸之則安﹐頒首之頌首之頌興焉。苟非大賢﹐孰可育物﹖而能光昭弦歌﹐卓立振古﹐則有虞城宰公焉。公名銘﹐字元勛﹐隴西成紀人也。髙祖揩﹐隋上大將軍﹐綿﹑益﹑原三州刺史﹐封汝陽公。曾祖騰雲﹐皇朝廣﹑茂二州都督﹐廣武伯。祖立節﹐起家韓王府記室參軍﹐襲廣武伯。父浦﹑郢﹑海﹑淄﹑唐﹑陳五州刺史﹐魯郡都督﹐廣平太守﹐襲武伯。皆納忠王庭﹐句鏤鐘鼎﹐侯伯繼迹﹐故可略而言焉。

公卽廣武伯之元子也。年十九﹐拜北海壽光尉。心不掛細務﹐口不言人非。羣吏罕測﹐望風敬憚。秩滿﹐轉右武衛倉曹參軍﹐次任趙郡昭應縣令。奉詔修建初﹑啟運二陵原作陜﹐誤﹐總徒五郡﹐支用三萬貫。舉築雷野﹐不鞭一人﹐功成﹐餘八千貫。其幹能之聲大振乎齊﹑趙矣。時名卿巡按﹐陵有黃赤气上衝太微﹐散爲慶雲數千處﹐蓋精勤動天地也如此。因粉圖奏名編入國史。

天寶四載﹐拜虞城令﹐而天章寵榮﹐俾金玉王牙﹐烱若七耀﹐昭回堂隅。於戲﹗敬之哉﹗宸威臨顧﹐作訓以理﹐其俗魯而木﹐舒而徐。急則很戾﹐緩則鳥散。公酌以鈞道﹐和之琴心﹐於是安四人﹐敷五教。處必糲食﹐行惟單車。觀其約而吏儉﹐仰其敬而俗讓。激直士之素節﹐揚廉夫之淸波。三月政成﹐鄰境取則。因行春﹐見枯骸於路隅﹐惻然疚懷﹐出俸而葬。由是百里掩骸﹐四封歸仁。有居喪行號城市者﹐習以成俗。公勗之親鄰﹐厄以凶事﹐而鰥寡煢獨﹐眾所賴焉。可謂變其頹風﹐永錫爾類。

先時﹐邑中有聚黨橫猾者﹐實惟二耿之族﹐幾百家焉。公訓爲純人﹐易其裏曰大忠正之裏。北境黎丘之古鬼焉﹐或醉父以刃其子﹐自公到職﹐蔑聞爲災。官宅舊井﹐水淸而味苦﹐公下車嘗之﹐莞爾而笑曰「旣苦且淸﹐足以符吾志也。」遂汲用不攺﹐變爲甘泉。蠡丘館東有三柳焉﹐公往來憩之﹐飲水則去。行路勿剪﹐比於甘棠。鄕人因樹而書頌四十有六篇。

惟公志气塞乎天地﹐徳音發乎聲容。縞乎若寒崖之霜﹐湛乎若淸川之月。彈惡雪善﹐速若箭飛。尢能筆工新文﹐口吐雅論。天下美士﹐多從之遊。非汝陽三公三伯之極徳﹐則何以生此﹖邑之賢老劉楚瑰等乃相謂曰「我李公以神明之化﹐大賴於虞人。虞人陶然歌詠其徳﹐官則敬﹐去則思。山川鬼神猶懷之﹐況於人乎﹗」乃咨羣寄信﹐興去思之頌。縣丞王彥暹﹐員外丞魏陟﹐主簿李詵﹐縣尉李向﹑趙濟﹑盧榮等﹐同徳比義﹐好謀而成﹐相與采其瑰蹤茂行﹐俾刻石篆美﹐庶淸風令名﹐奮乎百世之上。其詞曰﹕

激揚之水兮﹐白石有鑿。李公之來兮﹐雪虞人之惡。厥徳孔昭﹐折獄旣淸。五孝大行﹐殷云雷之聲。旣父其父﹐又子其子。春之以風﹐化成艸靡。乃影我崗﹐乃雨我田。陽無驕愆﹐四載有年。人戴公之賢﹐猶百里之天。棄余往矣﹐茫如墜川。哀喪惠博﹐掩骼仁深。苦井變甘﹐凶人易心。三柳勿剪﹐永思淸音。爲竇氏小師祭璿和尙文

年月日﹐某謹以齋蔬之猷﹐敢昭告於和尙之靈。伏惟和尙﹐降靈自天﹐依化遊世。角立獨出﹐嶷然生知。鳳凰開九名之翼﹐豫章橫萬頃之陂。始傳燈而納照﹐因落髮以從師。邁龍象以蹴踏﹐爲天人之羽儀。紹釋風於西域﹐回佛日於東維。若大塊之噫气﹐鼓和風而一吹。熱惱淸灑﹐道芽榮滋。走吳﹑楚以宗仰﹐將掃地而歸之。嗚呼﹗來無所從﹐去復何適﹖水還火歸﹐蕭散本宅。寶舟輟棹﹐禪月掩魄。痛一往而無蹤﹐愴雙林之變白。某早承訓誨﹐偏荷恩慈。忝餐風於法侶﹐旋落蔭於禪枝。號無輟響﹐泣有餘悲。手撰茗藥﹐精誠嚴思。冀原作異﹐誤神道之昭格﹐庶明靈而饗之。爲宋中丞祭九江文

謹以三牲之奠﹐敬祭於長源公之靈。惟神包括乾坤﹐平準天地。劃三峽以中斷﹐疏九道以爭奔。綱紀南維﹐朝宗東海。牲玉有禮﹐祀典無虧。今萬乘蒙塵﹐五陵慘黷。蒼生悉爲白骨﹐赤血流於紫宮。宇宙倒懸﹐欃搶未滅。含識結憤﹐思剪元凶。若思參列雄藩﹐各當重寄。遵奉天命﹐大舉天兵。照海色於旌旗﹐肅軍威於原野。而洪濤渤�﹐狂�振驚。惟神使陽侯捲波﹐羲和奉命。樓船先濟﹐士馬無虞。掃妖孽於幽燕﹐斬鯨鯢於河洛。惟神祐我﹐降休於民。敬陳精誠﹐庶垂歆饗。

後

序宋敏求序

唐李陽冰序李白《艸堂集》十卷云「當時著述﹐十喪其九。」咸平中﹐樂史別得白歌詩十卷﹐合爲《李翰林集》二十卷﹐凡七百七十六編﹐史又篡雜著爲別集十卷。治平元年﹐提王文獻公溥家藏白詩集上中二帙﹐凡廣二百四篇﹐惜遺其下帙。熙寧元年﹐得唐魏萬所篡白詩集二卷﹐凡廣四十四篇﹐因裒唐類詩諸編﹐洎刻石所傳﹐別集所載者﹐又得七十七篇﹐無虛千篇。沿舊目而釐正其匯次﹐使各相從﹐以別集附於後。凡賦表書序碑頌記銘贊文六十五篇﹐合爲三十卷。同捨呂縉叔出《漢東紫陽先生碑》﹐而殘缺間莫能辧﹐不復收云。夏五月晦﹐常山宋敏求題。曾鞏序

《李白集》三十卷﹐舊歌詩七百七十六篇﹐今千有一篇﹐雜著六十五篇者﹐知制誥常山宋敏求字次道之所廣也。次道旣以類廣白詩﹐自爲序﹐而未考次其作之先後。余得其書﹐乃考其先後而次第之。蓋白蜀郡人﹐初隱岷山﹐出居襄漢之間﹐南遊江淮﹐至楚觀云夢。云夢許氏者﹐髙宗時宰相圉師之家也﹐以女妻白﹐因畱云夢者三年。去之齊﹑魯﹐居䢐來山竹溪。入吳﹐至長安。明皇聞其名﹐召見﹐以爲翰林供奉。頃之不合去﹐北抵趙﹑魏﹑晉﹐西涉岐﹑�﹐歷商於﹐至洛陽﹐遊梁最久。

復之齊﹑魯﹐南遊淮﹑泗﹐再入吳﹐轉徙金陵﹐上秋浦﹑尋陽。天寶十四載﹐安祿山反。明年﹐明皇在蜀﹐永王璘節牙東南﹐白時臥廬山﹐璘迫致之。璘軍敗丹陽﹐白奔亡至宿松﹐坐系尋陽獄。宣撫大使崔渙與禦史中丞宋若思驗治白﹐以爲罪薄宜貰﹐而若思軍赴河南﹐遂釋白囚﹐使謀其軍事。上書肅宗﹐薦白才可用﹐不報。是時白年五十有七矣。乾元元年﹐終以�璘事長流夜郎﹐遂泛洞庭﹐上峽江﹑至巫山。以赦得釋。憩嶽陽﹑江夏。久之﹐復如尋陽﹐過金陵﹐徘徊於歷陽﹑宣城二郡。其族人陽冰爲當塗令﹐白過之﹐以病卒﹐年六十有四。

是時寶應元年也。其始終所更涉如此。此白之詩書所自敍可考者也。範傳正爲白墓志﹐稱白偶乘扁舟﹐一日千里﹐或遇勝景﹐終年不移。則見於白之自敍者﹐蓋亦其略也。《舊史》稱白山東人﹐爲翰林待詔﹐又稱永王璘節牙揚州﹐白在宣城遇見﹐遂辟爲從事。而《新書》又稱白流夜郎﹐還尋陽﹐坐事下獄。宋若思釋之者﹐皆不合於白之自敍。蓋史誤也。白之詩連類引義﹐𨿽中於法牙者寡。然其辭閎肆雋偉﹐殆騷人所不及﹐近世所未有也。《舊史》稱白有逸才﹐志气宏放﹐飄然有超世之心。余以爲實錄。而《新書》不著其語﹐故錄之﹐使覽者得詳焉。南丰曾鞏序。毛漸序

臨川晏公知止字處善﹐守蘇之明年﹐政成暇日﹐出李翰林詩﹐以授於漸曰「白之詩歷世浸久﹐所傳之集﹐率多訛缺。予得此本﹐最爲完善﹐將欲鏤板以廣其傳。」漸切謂李詩爲人所尙﹐以宋公編類之勤﹐而曾公考次之詳﹐世𨿽甚好﹐不可得而悉見。今晏公又能鏤板以傳﹐使李詩復顯於世﹐實三公相與成始而成終也。元丰三年夏四月﹐信安毛漸校正謹題。

李太白全集補錄煢齋詩文補遺七十一篇

○雜言用投丹陽知己兼奉宣慰判官

客從昆侖來﹐遺我雙玉璞。云是古之得道者西王母食之餘﹐食之可以淩太虛。愛之頗謂絕今昔﹐求識江淮人猶如比石。如今𨿽在卞和手﹐��正憔悴﹐了了知之亦何益﹖恭聞士有調相如﹐始從鎬京還﹐復欲鎬京去﹐能上秦王殿﹐何時回光一相盼﹖欲投君﹐保君年。幸君持取無棄捐。無棄捐﹐服之與君俱神仙。

此篇﹐及以下八首﹐宋刊本《李太白全集》原應有之﹐詩亦見於繆曰芑刊本﹐蕭本不錄。今本集底本以自『中國李白网』《宋刊本李太白全集》﹐何而不錄此文﹐余之不解。遂補錄於此。

○南陵五松山別荀七

六卽潁水荀﹐何慚許郡賓﹖相逢太史奏﹐應是聚賢人。玉隱且在石﹐蘭枯還見春。俄成萬里別﹐立徳貴淸眞。

○觀魚潭

觀魚碧潭上﹐木落潭水淸。日暮紫鱗躍﹐圓波處處生。涼煙浮竹盡﹐秋月照沙明。何必滄浪去﹖玆焉可濯纓。

○自廣平乘走馬六十里至邯鄲登城樓覽古書懷

醉騎白花駱﹐西走邯鄲城。揚鞭動柳色﹐寫鞚春風生。入郭登髙樓﹐山川與云平。深宮翳綠艸﹐萬事傷人情。相如章華巓﹐猛气折秦嬴。兩虎不相鬥﹐廉公終負荊。提攜袴中兒﹐杵臼及程嬰。毛君能潁脫﹐二國且同盟。皆爲黃泉土﹐使我涕縱橫。磊磊石子崗﹐蕭蕭白楊聲。諸賢沒此地﹐碑版有殘銘。太古共今時﹐由來互衰榮。傷哉何足道﹗感激仰空名。趙俗愛長劍﹐文儒少逢迎。閒從博徒遊﹐帳欽雪朝酲。歌酣易水動﹐鼓震叢臺傾。日落把燭歸﹐淩晨向燕京。方陳五餌策﹐一使胡塵淸。

○月夜金陵懷古

蒼蒼金陵月﹐空懸帝王州。天文列宿在﹐霸業大江流。淥水絕馳道﹐靑松摧古丘。臺傾鳷鵲觀﹐宮沒鳳皇樓。別殿悲淸暑﹐芳園罷樂遊。一聞歌《玉樹》﹐蕭瑟後庭秋。

○金陵新亭

金陵風景好﹐豪士集新亭。舉目山河異﹐偏傷周顗情。四坐楚囚悲﹐不憂社稷傾。王公何慷慨﹗千載仰雄名。

○庭前晚開花

西王母桃種我家﹐三千陽春始一花。結實苦遲爲人笑﹐攀折喞喞長咨嗟。

○宣城長史弟昭贈余琴溪中雙舞鶴詩以見志

令弟佐宣城﹐贈余琴溪鶴。謂言天涯雪﹐忽向窗前落。白玉爲毛衣﹐黃金不肯博。當風振六翮﹐對舞臨山閣。顧我如有情﹐長鳴似相托。何當駕此物﹐與爾騰廖廓﹗

○暖酒

熱暖將來賓鐵文﹐暫時不動聚白雲。撥卻白雲見靑天﹐掇頭里許便乘仙。

上九首見繆曰芑刊本《李太白文集》。

○戲贈杜甫

飯顆山頭逢杜甫﹐頭戴笠子日卓午。借問別來太瘦生﹐總爲從前作詩苦。

○寒女吟

昔君布衣時﹐與妾同辛苦。一拜五官郎﹐便索邯鄲女。妝欲辭君去﹐君心便相許。妾讀蘼蕪書﹐悲歌淚如雨。憶昔嫁君時﹐曾無一夜樂。不是妾無堪﹐君家婦難作。起來彊歌舞﹐縱好君嫌惡。下堂辭君去﹐去後悔遮莫。

○會別離

結髮生別離﹐相思復相保。如何日已遠﹐五變庭中艸。渺渺天每途﹐悠悠漢江島。但恐不出門﹐出門無遠道。道遠行旣難﹐家貧衣復單。嚴風吹雨雪﹐晨起鼻何酸﹗人生各有志﹐豈不懷所安﹖分明天上日﹐生死誓同歡。

○初月

玉蟾離海上﹐白露濕花時。云畔風生爪﹐沙頭水浸眉。樂載弦管客﹐愁殺戰徵兒。因絕西園賞﹐臨風一詠詩。

○雨後望月

四郊陰靄散﹐開戶半蟾生。萬里舒霜合﹐一條江練橫。出時山眼白﹐髙後海心明。爲惜如團扇﹐長吟到五更。

○對雨

捲簾聊舉目﹐露濕艸綿綿。古岫披云毳﹐空庭織碎煙。水紅愁不起﹐風綫重難牽。盡日扶犁叟﹐往來江樹前。

○曉晴

野涼疏雨歇﹐春色偏萋萋。魚躍靑池滿﹐鶯吟綠樹低。野花妝面濕﹐山艸紐斜齊。零落殘云片﹐風吹掛竹溪。

○望夫石

仿佛古容儀﹐含愁帶曙輝。露如今日淚﹐苔似昔年衣。有恨同湘女﹐無言類楚妃。寂然芳靄內﹐猶若竺夫歸。

○冬日歸舊山

未洗染塵纓﹐歸來芳艸平。一條藤徑綠﹐萬點雪峯晴。地冷葉先盡﹐谷寒云不行。嫩篁侵捨密﹐古樹倒江橫。白太離村吠﹐蒼苔上壁生。穿廚孤雉過﹐臨屋舊猿鳴。木落禽巢在﹐籬疏獸路成。拂牀蒼鼠走﹐倒篋素魚驚。洗硯修良策﹐敲松擬素貞。此時重一去﹐去合到三淸。

○鄒衍谷

燕谷無暖气﹐窮巖閉嚴陰。鄒子一吹律﹐能回天地心。

○入淸溪行山中

輕舟云何疾﹗已到雲林境。起坐魚鳥間﹐動搖山水影。巖中響自合﹐溪裏言彌靜。無事令人幽﹐停橈向余景。

《文苑英華》一百六十六卷載李白《入淸溪行山中》凡二首﹐其一卽本集卷七中所載《淸溪行》﹝淸溪淸我心﹞﹐其一乃此首也。按﹕崔顥集亦載此首﹐題云《入若耶溪》﹐當是顥作也。

○日出東南隅行

秦樓出佳麗﹐正值朝日光。陌頭能駐馬﹐花處復添香。

郭茂倩《樂府》載此首﹐以爲殷謀詩。

○代佳人寄翁參樞先輩

等閒經夏復經寒﹐夢裏驚嗟豈暫安﹖南國風光當世少﹐西陵演浪過江難。周旋小字挑燈讀﹐重疊遙山隔霧看。直是爲君餐不得﹐書來莫說更加餐。

舊注﹕此詩《總目》及李集皆不載﹐惟《英華》諸本有之。

○送客歸吳

江村秋雨歇﹐酒盡一帆飛。路歷波濤去﹐家惟坐臥歸。島花開灼灼﹐汀柳細依依。別後無餘事﹐還應掃釣磯。

○送友生遊峽中

風靜楊柳垂﹐看花又別離。幾年同在此﹐今日各驅馳。峽裏聞猿叫﹐山頭見月時。殷勤一杯灑﹐珍重歲寒姿。

此詩亦載張籍集中。

○送袁明府任長江

別離楊柳靑﹐樽酒表丹誠。古道攜琴去﹐深山見峽迎。暖風花繞樹﹐秋雨艸沿城。自此長江內﹐無因夜犬驚。

○送史司馬赴崔相公幕

《滄浪詩話》﹕《文苑英華》有《送史司馬赴崔相公幕》一首云云﹐此或太白之逸詩也﹔不然﹐亦是盛唐人之作。王琦注﹕末二聯或是太白在尋陽獄中之作﹐所謂崔相公者﹐卽是崔渙﹐似亦近之。而岑參集中亦載此詩﹐一云無名氏詩。

崢嶸丞相府﹐淸切鳳凰池。羨爾瑤臺鶴﹐髙棲瓊樹枝。歸飛晴日暖﹐吟弄惠風吹。正有乘軒樂﹐初當學舞時。珍禽在羅网﹐微命苦猶絲。願托周周羽﹐相銜漢水湄。

○戰城南

戰地何昏昏﹗戰士如羣蟻。气重日輪紅﹐血染蓬蒿紫。烏鳥銜人肉﹐食悶飛不起。昨日城上人﹐今日城下鬼。旗色如羅星﹐鼙聲殊未已。妾家夫與兒﹐俱在鼙聲裏。

《文苑英華》一百九十六卷太白「去年戰﹐桑幹源」之後載此一首﹐不錄作者姓名。後人采太白遺詩﹐兼入此作。

○胡無人行

十萬羽林兒﹐臨洮破郅支。殺添胡地骨﹐降足漢營旗。寒闊牛羊散﹐兵休帳幕移。空餘隴頭水﹐嗚咽向人悲。

《文苑英華》一百九十六卷太白「嚴風吹霜海艸凋」之後載此一首﹐不錄作者姓名。後人采入太白遺詩。然考陳陶集中亦載此作﹐當是陶詩。

○鞠歌行

麗莫似漢宮妃﹐謙莫似黃家女。黃女持謙齒髮髙﹐漢妃恃麗天庭去。人生容徳不自保﹐聖人安用推天道﹖君不見﹐蔡澤嵌枯詭怪之形狀﹐大言直取秦丞相。又不見﹐田千秋才智不出人﹐一朝富貴如有神。二侯行事在方冊﹐泣麟老人終困厄。夜光抱恨良嘆悲﹐日月逝矣吾何之﹖

《文苑英華》二百三卷太白「玉不自言如桃李」之後載此一首﹐失錄作者姓名。後人遂編入太白遺詩。

上十七首見《文苑英華》。前十四者皆注太白姓名於下。後三首錄於太白詩之後﹐空白其下﹐不書姓名。後人以爲皆太白之作也﹐編太白遺詩者遂並及焉。今因之﹐附錄於此。《滄浪詩話》﹕《文苑英華》有太白《代寄翁參樞先輩》七言律一首﹐及晚唐之下者。又有五言律三首﹐其一《送客歸吳》﹐其二《送友生遊峽中》﹐其三《送袁明府任長江》﹐集本皆無之﹐其家數正在大歷﹑貞元間﹐亦非太白之作。又有五言《雨後望月》一首﹑《對雨》一首﹑《望夫石》一首﹑《冬日歸舊山》一首﹐皆晚唐之語。又有「秦樓出佳麗」四句﹐亦不類太白﹐日皆後人假名也。

○題許宣平庵壁

我吟傳捨詩﹐來訪眞人居。煙嶺迷髙迹﹐雲林隔太虛。窺庭但蕭索﹐倚柱空躊躇。應化遼天鶴﹐歸當千歲餘。

上一首見《太平廣記》。

○題峯頂寺

夜宿峯頂寺﹐舉手捫星辰。不敢髙聲語﹐恐驚天上人。

上一首見《侯鯖錄》等書。

○瀑布

斷巖如削瓜﹐嵐光破崖綠。天河從中來﹐白雲漲川谷。玉案赤文字﹐落落不可讀。攝衣淩靑霄﹐松風吹我足。

○斷句

舉袖露條脫﹐招我飯胡麻。野禽啼杜宇﹐山蝶舞莊周。

○陽春曲

芣苡生前徑﹐含桃落小園。春心自搖蕩﹐百舌更多言。

上三首見《漁隱叢話》諸書。

○舍利佛

金繩界寶地﹐珍木蔭瑤池。雲間妙音奏﹐天際法蠡吹。

○摩多樓子

從戎向邊北﹐遠行辭密親。借問陰山候﹐還知塞上人。

上三首見《萬首唐人絕句》。

○春感

茫茫南與北﹐道直事難諧。楡莢錢生樹﹐楊花玉糝街。塵縈遊子面﹐蝶弄美人釵。卻憶靑山上﹐雲門掩竹齋。

上一首見《彰明逸事》。

○殷十一贈栗岡硯

殷侯三玄士﹐贈我栗岡硯。灑染中山毫﹐光映吳門練。天寒水不凍﹐日用心不倦。攜此臨墨池﹐還如對君面。

上一首見髙似孫《硯箋》。

○普照寺

天臺國淸寺﹐天下爲四絕。今到普照遊﹐到來復何別﹖楠木白雲飛﹐髙僧頂殘雪。門外一條溪﹐幾回流歲月﹖

上一首見《咸淳臨安志》。蘇東坡曰「予舊在富陽見國淸院太白詩﹐絕凡近。」卽此篇也。《漁隱叢話》﹕新安水西寺﹐寺依山背﹐下瞰長溪﹐太白題詩《斷句》云「檻外一條溪﹐幾回流歲月。」今集中無之。王琦注﹕漁隱所引卽此篇末二句也﹐蓋未覩全篇﹐故訛以爲《題水西寺斷句》耶﹖

○釣臺

磨盡石嶺墨﹐尋陽釣赤魚。靄峯尖似筆﹐堪畫不堪書。

《九城志》《錦繡萬花谷》《一統志》皆引「靄峯尖似筆」之句﹐以爲太白詩。羅願《新安郡誌》曰﹕太白常稱金華五百灘之勝﹐而思爲新安之遊﹐又嘗自回溪十六渡至黃山湯泉之下﹐則吾土山川勝槪﹐頗已寄於逸想。共贈許宣平詩﹐沈汾述以爲傳﹐當不虛也。又有《答山中人》﹐所謂「桃花流水杳然去﹐別有天地非人間」﹐相傳以爲入黟所作﹐而俗又有《石墨嶺》與《水西興唐寺》詩﹐語不類太白。東坡嘗疑《富陽》《國淸》《彭澤》《興唐》詩及《姑熟十詠》非太白所作﹐而王平甫疑《十詠》出於李赤。按南唐自有一翰林學士李白﹐曾子故以爲《十詠》是此人所爲﹐然則《墨嶺》《興唐》詩﹐豈亦此類耶﹖

○小桃源

黟縣小桃源﹐煙霞百里間。地多靈艸木﹐人尙古衣冠。

《錦繡萬花谷》亦載此詩﹐以爲太白作。王琦注﹕此詩乃南唐許堅詩﹐其後尙有二韻﹐非太白作也。

○題竇圌山

樵夫與耕者﹐出入畫屏中。

上三首則見《方輿勝覽》。

○贈江油尉

嵐光深院裏﹐傍砌水泠泠。野燕巢官舍﹐溪云入�廳。日斜孤吏過﹐簾捲亂峯靑。五色神仙尉﹐焚香讀道經。

上一首見楊升庵《全蜀藝文志》。

○淸平樂令

二首

翰林應制

禁庭春晝﹐鶯羽披新繡。百艸七求花下斗﹐只賭珠璣滿斗。

日晚卻理殘妝﹐禦前閒舞《霓裳》。誰道腰肢窈窕﹐折旋消得君王。

○其二

禁幃秋夜﹐月探金窗罅。玉帳鴛鴦噴沈麝﹐時落銀燈香灺。

女伴莫話孤眠﹐六宮羅綺三千。一笑皆生百媚﹐宸遊教在誰邊﹖

上二首見《絕妙詞選》。歐陽炯《花間集序》曰﹕在明皇朝時﹐則有李太白應制《淸平樂》詞四首。《絕妙詞選》曰﹕唐呂鵬《遏雲集》﹐載太白應制詞四首﹐以後二首無淸逸气韻﹐疑非太白所作﹐故只存其二。胡應麟《筆叢》曰﹕太白淸平樂﹐蓋五代人僞作﹐因李有《淸平調》﹐故贗作此詞傳之。

○淸平樂

三首

煙深水闊﹐音信無由達。惟有碧天云外月﹐偏照懸懸離別。

盡日感事傷懷﹐愁眉似鎖難開。夜夜長畱半被﹐待君魂夢歸來。

○其二

鸞衾鳳褥﹐夜夜常孤宿。更被銀臺紅蠟燭﹐學妾淚珠相續。

花貌些子時光﹐拋入遠泛瀟湘。欹枕悔聽寒漏﹐聲聲滴斷愁腸。

○其三

畫堂晨起﹐來報雪花附。髙捲簾櫳看佳瑞﹐皓色遠迷庭砌。

盛气光引鑪煙﹐素艸寒生玉佩。應是天仙狂醉﹐亂把白雲揉碎。

○桂殿秋

仙女下﹐董雙成。漢殿夜涼吹玉竹。曲終卻從仙官去﹐萬戶千門惟月明。

河漢女﹐玉煉顏。云軿往往在人間。九霄有路去無迹﹐裊裊香風生佩環。

吳虎臣曰﹕此太白詞也﹐有得於石刻而無其腔﹐劉無言倚其聲歌之﹐音極淸雅。《邵氏聞見後錄》以此詞爲李文饒迎神﹑送神二曲。予遊秦﹐尙有能宛轉度之者。或並爲一曲﹐謂李太白作。《許彥周詩話》亦作李衛公《步虛詞》。

○連理枝

二首

雪蓋宮樓閉﹐羅幕錯金翠。斗壓闌干﹐香心澹薄﹐梅梢輕倚。噴寶猊香燼麝煙濃﹐馥紅綃翠被。

○其二

淺畫云垂帔﹐點滴昭陽淚。咫只宸居﹐君恩斷絕﹐似遙千里。望水晶簾外竹枝寒﹐守羊車未至。

上六首見禦定《全唐詩》。

○雜題四則

乘興踏月﹐西入酒家。不覺人物兩忘﹐身在世外。

○其二

夜來月下臥醒﹐花影零亂﹐滿人衿袖﹐疑如濯魄於冰壺也。

○其三

樓虛月白﹐秋宇物化。於斯憑闌﹐身勢飛動。非把酒自忘﹐此興何極﹖

○其四

吾頭懵懵﹐試書此不能自辧﹐賀生爲我讀之。

上四則見《龍江夢餘錄》。

○鶴鳴九臯

胎化呈仙質﹐長鳴在九臯。排空散淸唳﹐映日委霜毛。萬里思寥廓﹐千山望郁陶。香凝光不見﹐風積韻彌髙。鳳侶攀何及﹐雞羣思忽勞。升天如有應﹐飛舞去蓬蒿。

○上淸寶鼎詩

二首

朝披夢澤云﹐笠釣靑茫茫。尋絲得雙鯉﹐中有三元章。篆字若丹蛇﹐逸勢如飛翔。歸來問天老﹐奧義不可量。金刀割靑素﹐靈文爛煌煌。咽服十二環﹐奄見仙人房。暮跨紫鱗去﹐海气侵肌涼。龍子善變化﹐化作梅花妝。贈我累累珠﹐靡靡明月光。勸我穿絳縷﹐系作裙間璫。挹子以攜去﹐談笑聞遺香。

人生燭上花﹐光滅巧妍盡。春風繞樹頭﹐日與化工進。只知雨露貪﹐不聞零落近。我昔飛骨時﹐慘見當塗墳。靑松靄朝霞﹐縹緲山下村。旣死明月魄﹐無復玻璃魂。念此一脫灑﹐長嘯祭昆侖。醉著鸞皇衣﹐星斗俯可捫。

○白微時募縣小吏入令臥內嘗驅牛經堂下令妻加詰白亟以詩謝云

素面倚欄鉤﹐嬌聲出外頭。若非是織女﹐何得問牽年﹖

○桃源

二首

昔日狂秦事可嗟﹐直驅雞犬入桃花。至今不出煙溪口﹐萬古潺湲二水斜。

露暗煙濃艸色新﹐一番流水滿溪春。可憐漁父重來訪﹐只見桃花不見人。

○句一

焰隨紅日遠﹐煙逐暮雲飛。

○句二

綠鬢隨波散﹐紅顏逐浪無。因何逢伍相﹐應是想秋胡。

○句三

玉階一夜畱明月﹐金殿三春滿落花。

○漢東紫陽先生碑銘

嗚呼紫陽﹐竟夭其志以默化﹐不昭然白日而升九天乎﹗或將潛賓皇王﹐非世所測﹐�����������挺列仙明拔之英姿﹐明堂平白﹐長耳廣顙﹐揮手振骨﹐百關有聲﹐殊毛秀采﹐居然逸異﹐����������而直達。何龜鶴早世﹐蟪蛄延秋﹐元命乎﹐遭命乎﹗予長息三日﹐懵於變化之理。

先生姓胡氏������族也。代業黃老﹐門淸儒素﹐皆龍脫世网﹐鴻冥髙云。但貴天爵﹐何徵閥閱﹖始八歲經仙城山﹐�����������有淸都紫微之遐想。九歲出家﹐十二休糧﹐二十遊衡山﹐雲遊洞府﹐水涉冥壑。神王��������如爲威儀及天下采經使﹐因遇諸眞人﹐受赤丹陽精﹐石景水母﹐故常吸飛根﹐吞日魂﹐密而修之﹐������所居苦竹院﹐置飡霞之樓﹐手植雙桂﹐棲遲其下。聞金陵之墟﹐道始盛於三茅﹐波乎四許﹐華陽�������陶隱居傳升元子﹐升元子傳體元﹐體元傳貞一先生﹐貞一先生傳天師李含光﹐李含光合契乎紫陽。�����於神家之裏﹐南抵朱陵﹐北越白水﹐稟訓門下者三千餘人。鄰近牧守﹐移風門道﹐忽遇先生之宴坐﹐�����隱機雁行而前。爲時見重﹐多此類也。

天寶初﹐威儀元丹丘道門龍鳳﹐厚禮致屈﹐傳籙於嵩山。東京大唐��宮﹐三請固辭偃臥﹐未幾而詔書下現﹐不得已而行。入宮一革軌儀﹐大變都邑﹐然海鳥愁臧文之享﹐猿狙裂周公之衣﹐志往迹畱﹐稱疾辭帝。克期離闕﹐臨別自祭。其文曰﹕神將厭予﹐予非厭世。乃顧命侄道士胡齊物具平戶輿﹐歸骨舊土。王公卿士﹐送及龍門﹐入葉縣﹐次王喬之祠﹐目若有睹﹐泊然而化﹐天香引道﹐屍輕空衣。及本郡太守裴公以幡花郊迎﹐舉郭雷動﹐����開顏如生﹐觀者日萬﹐羣議駭俗。至其年十月二十三日﹐葬於郭東之新松山﹐春秋六十有二。

先生含弘光大﹐不修小節﹐書不盡妙。郁有崩云之勢﹔文非夙工﹐時動雕龍之作。存也宇宙而無光﹐歿也浪化而蟬蛻﹐豈��������乎﹗有鄕僧貞倩雅仗才气﹐請予爲銘。予與紫陽神交﹐鎢餐素論﹐十得其九。弟子元丹丘等咸思鸞鳳之羽儀﹐想珠玉之雲气。灑掃松月﹐載揚仙風。篆石頌徳﹐與玆山不朽。其詞曰﹕

賢哉仙士﹐六十而化。光光紫陽﹐善與時而爲龍蛇﹐固亦以生死爲晝夜。有力者挈之而趨。劫運頹落﹐終歸於無。惟元神不滅﹐湛然淸都。延陵旣沒﹐仲尼嗚呼。靑靑松柏﹐離離山隅。篆石頌徳﹐名揚八區。

○北斗延生經注解序

原夫太素未分﹐無光無象﹐混黃成化﹐有始有終。則升淸而滯穢﹐輔善而貶凶。置百二十曹局﹐列於冥府﹔造三十六部經﹐祕於瓊宮。度天人之有道﹐啟含識之不蒙。余嘆曰﹕莫非三界十方﹐天地人倫﹐斯所以爲道之紀也。今竊見聖世幸逢﹐丰年得遇﹐皇朝將道徳而安家邦﹐效勛華而育黎庶。而況天下晏然﹐太元彰耀。今卽啟有道之心者﹐扶風氏等﹐志奉日新﹐慕眞歲久。禱天祐而制凶魔﹐求師訓而傳道要。遂得遇崆峒山元元眞人﹐明龍漢之元文﹐演赤文之妙奧。敕符十洞﹐三乘化列﹐萬機一義﹐注解《北斗延生經》一卷。上則有飛神金闕﹐中則有保國寧家﹐次則有延齡益壽。普度有情之品﹐同登無礙之門。於是謹作斯文﹐用題經首。李白謹序。

○題上陽臺

山髙水長﹐物象千萬﹐非有老筆﹐淸壯何窮﹖十八日上陽臺書﹐太白。

○建丑月十五日虎丘山夜宴序

天寶五年作

方今有夔﹑龍﹑臯﹑伊﹐以佐百揆﹔外有方叔﹑召虎﹐以守四方。江海之人﹐髙枕無事﹐則琴壺以宴友朋﹐嘯歌以展霞月﹐吾黨之職也﹐我是以有今玆虎丘之會。巖巖虎丘﹐奠吾西門﹐崒然如香樓金道﹐自下方而踴躍﹐鎖丹霞白雲於蓮宮之內。會之日﹐和气滿谷﹐陽春逼人﹐巖煙掃除﹐肅若有待。余與夫不亂行於鷗鳥者﹐銜流霞之杯﹐而羣嬉於其中﹐笑向碧潭﹐與松石道舊。兕觴旣發﹐賓主醉止﹐狂歌送酒﹐坐者皆和。玄去所奏﹐云去日沒﹐梵天月出﹐萬里如練﹐松陰依依﹐狀若畱客。於斯時也﹐撫雲山爲我輩﹐視竹帛如艸芥﹐頹然樂極﹐眾慮皆遣。於是奮髯屢舞而歌﹐今夕何夕﹐同者八人﹐醉罷偕賦﹐此爲此山故事。

○冬夜裴郎中薛侍禦讌集序

上元二年作

二公以大司馬之命﹐領浙河東西十有三州之政﹐相與周爰諮度﹐平均邦賦者三月矣。當割而遊刃無間﹐臨機而捨拔則獲。由是在簿領之際﹐無江海而閒。冬十月辛未﹐徵會於此堂﹐讌朋友故舊也。賢豪畢萃﹐升降有序﹐縫衣淺帶﹐十有五人。聲同故窮達不同﹐意得而鄙恡皆遣。肴芳酒濃﹐夜寂琴暢﹐慷慨言志﹐絡繹舉白﹐盱衡抵掌﹐啞啞大笑。三爵耳熱﹐萬念如洗﹐不復計名身之親疏﹐憂患之去來也。況他累乎。旣醉﹐余以箸擊唾壺﹐叩商而歌﹐其詞曰「簿領日盈機﹐知君傲煩囂。飲和自忘渴﹐況以初延招。道契迹自親﹐誰謂列宿遙。何用結同心﹐綠琴復長瓢。日月若走馬﹐炎涼推斗杓。一年解頤笑﹐幾日如今宵。奉君千金壽﹐莫使歲寒凋。」是日也﹐禮成於意﹐歡生於同﹐滯憤積慘﹐篲掃湯沃。方今滄溟使波﹐世屯未康﹐二公克壯其猷﹐以立事爲己任。行當自致靑雲之上﹐不復與適莽蒼者羣矣。吾儕浮沈其間﹐風水俱逝﹐他日或潛淵﹐或戾天﹐一離一合﹐雲動雨散﹐然後知樽酒未易再得。將子無金玉其音﹐姑偕賦以卒貺。

上二篇從《四六法海》抄出。

○鄭縣劉少府兄宅月夜登臺宴集序

天寶七年作

夏六月﹐小暑至矣。吾兄方幕夜天﹐掃月榭﹐有酒如乳﹐醑我乎城南。城臨近髙山﹐俯瞰平隰﹐秦郊漢院﹐相錯如繍。且有灝气足以娛人﹐故數君子稱觴焉。其誰同之﹖有若功曹隴西李華﹑參軍澩陽鄭泃卿﹑瑯琊王休﹑河東裴貺﹑鄭尉京兆韋造﹐皆卿才也。聲同而形體相忘﹐道契而機事不入﹐是以有髙會遠望﹐危言浩歌。或心愜淸機﹐寓興於物﹔或語及陳迹﹐盱衡而笑。於是初筵而惠好修﹐中飲而意气接﹐旣醉而是非遣。夫彭澤采菊﹐隱侯臨風﹐謂之盛矣。況髙城古臺﹐深夜朗月﹐芳樽良友﹐佳境勝事﹐今夕何夕﹐八者俱並。盍亦偕賦於此乎﹖觀二三子之志。

上一篇從《圖書集成》臺部抄出。

