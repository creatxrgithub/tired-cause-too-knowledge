

欽定四庫全書

集部五

提要

積齋集五卷

別集類四【元】

【臣】等謹案積齋集五卷元程端學撰端學有春秋三傳辧疑已著錄其文集元史本傳不載世亦未見傳本惟文淵閣書目有之今檢勘永樂大典各韻中尙頗防見一二考曹安讕言長語記歐陽元爲浙省考官本房得四靈賦一卷詞意髙迥覆考官謂非賦體欲黜之元爭之力且曰其人賦塲如此經義必髙督掌捲官取其本經則偉然老成筆也及拆捲乃程端學歐陽作端學墓志亦稱至治癸亥浙闈秋試第二塲四靈賦詞气髙迥因得與選則端學以是賦得名必載集中今所存僅陽燧賦一篇而是賦已佚則散亡已多矣謹掇拾殘剰釐爲詩一卷文四卷以備元人之一家端學之說春秋勇於信心而輕於疑古頗不免偏執膠固之獘然其人品端謹學術亦醇故其文結搆縝密頗有閎深肅括之風故曹安又記其會試經義防冠塲考官向宰相曰此卷非三十年學問不能成蓋根柢旣深以理勝而不以詞勝故與雕章繪句者異焉詩尙沿南宋末派觀墓志稱端學防定初扈蹕上都時虞集爲國子司業深相器重而不甚見兩人唱和之作則端學不以是擅長亦可見矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

欽定四庫全書

積齋集卷一

元程端學撰賦

陽燧賦

惟皇建極兮龍徳正中動無不敬兮伊郊祀其益隆犧牲潔粢盛美兮期鬼神之降假聚吾神以求合兮遂冥搜夫精賾惟火𨿽潔兮猶慊其或污鉆木擊石兮與焚膏其奚殊仰扶光之赫赫兮曰眾陽之大宗蒼蒼不知其幾千萬仭兮蹇淩風而上羾念無形猶可致兮詎有形而莫假謂明鑑之有類兮允陰陽之所宅俟東方之旣明兮拂晶光以相對孰謂霄漢之穹窿兮歘離明之交防其初孔防兮奄觸類而成燎旣气潔而燭明兮豈饌陳之僅照蕭燔柴以求陽靈兮寜捨玆而外取當辟公之助相兮照齋明之心膂至神莫能形容兮名之曰陽燧譬方諸之引明水兮可上池之同類余然後悟造化之妙合兮𨿽髙逺而無間洋洋昭布森列兮孰屋漏而不憚竊又疑夫火爲五行之至妙兮必著物而生輝其起無從兮其戢無歸熹熹融融兮疇夫人之可言不與水同淆兮何前聖之文繁亦庶幾其來享兮廣吾敬之所極噫一物之尙然兮餘類推其可識皇天至公兮信無常而無親曰定命其有道兮齊一心而弗替祭必受福兮斂五福以敷錫銷舊染之污濁兮煥大明於萬國菽粟如求水火兮上足下丰陽燧之火將與日並照六合兮夫豈囿一用以爲功

五言古詩

題隱珠書院

美玉常在山明珠常在淵玆山名隱珠誰能究其然我聞徑寸寶允在懷抱間寂寂若無迹神光翳幽時於酬酢處累累見根源有能自洗濯再使光明全明月照萬水在在同一圓長沙富才彥劉家世稱賢珍藏不自售結屋珠山巓講習資麗澤象物古有緣

感興

秦阡廢周井木鐸亦不鳴教養兩乖術義路何由興巨室力剏帑貨賄縈厥情窮氓朝夕間長念饑寒並所以各有役躑躅坐待明輕重倘自決利機何由萌

壽初翁先生

喬松何亭亭層陰冒岡陵豈無霜與雪保此恆靑靑體性固應爾種養諒有成兔絲抱柔脆攀緣得深慿頗解借髙撡仰與嵗寒盟松底有流脂能作千年苓茹之塡骨髓益我气與精惠我倘弗祕共翁樂長生

遊建平東湖題石磴

春雨曉澄霽暄風媚芳物歡言命雙履聿來憇修竹茂林欝蔥芊煙雲時出沒一水下縈紆逺峯聳崪嵂嵗莫逺爲客經春倦馳逐豈其得佳趣幽意淡自足暮歸沿春流輕風激商曲

和笑翁先生種栢苖

種栢不千嵗不與大廈收養此未盈尺君志何悠悠先生啞以笑此語非吾儔憐彼貞秀姿托根澗谷幽靑陽不爲春嚴霜不爲秋秋來兩相對此意嘿自侔安得計日月坐待匠石求自侶林君子鎭日以優遊

遊赤山

云去天宇寛暄風吹襟裾聊攜同心友披榛步郊墟季冬气溫芳類先敷舒初陽媚靑柔寒梅薦芳華嵗晏百感集復此散煩紆頺然付一醉萬事皆云如俛仰有餘樂不道非我居矧玆羣彥聚共此物外娛勤也瀟灑士淡與秋色俱謙也騏驥才燕越一馳驅嶽生惇敏姿淳哉眞聖儒所以不辭酒醉舞郎溪途皇天走日月歘若過隙駒

題陳氏子迎出母捲

陳子壯有室不識慈母顏問人人不知寤寐成恫瘝一旦告之故轍迹窮人寰逆旅豈天授見母生得還人謂朱揚州情事遙相關禮變處世易處家良獨難世事義是適幹蠱恩義間循恩乖父志從義忍母患所以伋也子勉彊棄蒯菅世聞朱陳事能不爲澘澘

送良能單子遊建平

孟冬變時候云黑天地寒單子將有適親賔集郊關執手不能別洟泗如奔湍我謂志士胸九有一視間此別不足惜所惜具慶年嚴父客千里慈母倚門嘆處違嚴父出逺慈母顏出處兩無得遲子趣迎還至孝不在約菽水成欣歡我生早孤獨欲養誰余餐以我養不時知子心靡安我有郎川兄歸計尙盤桓長念父事之庶以追往愆慿子一問訊爲我陳肺肝倘同乃翁車彼此所願言

贈安當之同年歸髙麗

我家東海西君家東海東總是東海上海濶無由通我如海中云君如海中龍雲龍以類應萬里終相從君才起賔興我愚亦叨蒙春官俱戰藝論心此時同人間豈無友文會情自隆去年別我去索居正忡忡今年倐來思詩酒聊從容奄忽復逺別離合無定蹤還如雲與龍聚散八紘中相期齧冰蘗嵗寒以爲功

贈張禦史歸髙麗

皛皛遼海東旁礡萬餘里山髙水明麗儲精產瑰偉風俗本淳朴矧復化箕子張侯其巨擘丰姿嫓秋水走馬以朝君邂逅京城裏初覿已傾蓋再見心遂委酒酣忘爾汝我歌君洗耳綢繆未云久辭我歸故里客邊難爲別悵悵成坐起我家東南陬相望去無幾他年歸故山許我航一葦

雪中與李徳箴分韻得時字

同云蔽天地驚飈輔寒威奄忽萬籟歇雪花交橫飛仰矚未云久庭樹變華姿峨峨江南山晃晃瞇所窺千里一渾浩蟾兔生晝輝卻思去年日踏雪郎溪湄手攜二三友興逸未言歸今我及二子亦復賞此奇心明滯吝融素懷嘿相宜因謌成短章聊用記玆時

同謝彥實諸友飲江臯醉題

秋江冩我心秋風吹我衣手攜五六友浩飲秋江湄江月正皎皎興逸未言歸歌聲動秋濤白鷺參差飛

送張得眞歸湖南

張生淸愼士貌古心亦閒落落寒澗松英英秋畹蘭三年遊太學一日當南還俛首前乞言庶以銘肺肝我謂聖與愚只在人已間人孰不問學無爲良獨難耿耿方寸明實爲萬化端尋常醻酢處仁義類魚貫聲色與臭味亂我耳目官神鑑一以昏是非方異觀所以誇奪子早夜徒嚾嚾爵祿有定命智力非所漧冰蘗幸自愛願言同嵗寒

劉損齋至建平次其韻

劉公古豪士抱器當明時博識辧勞薪絕照逾然犀博士滯桐城用與材相違誰云懷印組終然丘壑姿六月卽步見灑我以淸颸且爲十日遊未用輕語離大巖起東南鸞鳳爭騫飛南湖吞數州去此不町畦山川太白迹風物暉詩菇蒲中有人此語今豈非文章出西蜀作者久不支願爲畱賦詠大手非公誰出語勿過髙隨俗免嘲嗤

乙丑初至江東精舍山主王豈巖冩示詩盈軸輒次首篇韻爲謝

蒼壁衛精舍輕霞冠崇搆門逕旣威夷竹樹亦森秀前臨秦淮流後倚鐘山岫道講如砥矢學謹不徑竇髙堂奉宣尼兩廂來異茂澗溪虔米蘋尊爵嚴奠酎入者旣得門而漸見美富主人造士心四教順時候顧我如爰居入耳金奏滿百不以聞豈但容其復

卽事呈伯勉

天淸露爽涿夜廊涼月上披衣出艸堂忽聽風笛響俄然寸心明迆邐成孤賞

遊東門分韻得半字

太儀妙斡運忽忽春逾半頗聞集裏彥川原縱奇觀憐我縈世紛淪迹乖勝踐卻憶去年日亦得快玆玩嘉客或鼎來杖屨遂魚貫層巒屹巑岏澄湖浩彌漫孤花媚幽薄晴宇翔飛翰髙情切天云先後略童冠短章交唱和飛觴疊酬勸詠歸循故蹊頽陽沙岸重來已隔嵗俾我成感嘆人生藐如寄嵗月急奔駻役役不自持毫釐異冰炭明發又東騖各在天一畔願言崇令徳相期勤旦旦

七言古詩

和謝兄用東坡韻詠海棠

先生宴坐如槁木手種閒花伴幽獨野人遺我西蜀春丰姿灑灑去塵俗一詩未及怪杜陵要畫不成惟鄭谷如何曽植上林花無端肯偎幽人屋曉疑猩血染紈綃晚看粉膩花奴肉山日髙懸朝露晞錦帳春酣睡未足可憐錯比玉環嬌玉環那得渠貞淑容柔避日俯長楊身輕怕風倚修竹眉山老子謝繁華也向籬間一偸目從知身是艸木精天涯自憐同出蜀蜀人不記移根時將子翻疑鴻與鵠文彩卻與花爭鮮拄杖看花自成曲明朝我欲躡舊蹤打起黃鸝莫相觸

次李伯圭韻

大椿千嵗爲春秋人在瀛海之一州蟪蛄所知蠻觸爭得卽懽忻失卽愁羨子天放不受束外視聲利如粒粟南山隱幾爽气佳北髙枕淸風足人間樂意熟此久我今作計未應後已將萬事付蕉鹿須臾夢覺復何有

題鴈圗

秋風颯颯吹黃蘆北鴈南飛參差呼原艸風吹春復緑南鴈北歸聲肅肅十年馳騖京華塵每逢飛鴈生悲辛歸田卻似倦飛翮浮鷗浴鷺相親狎乘興謾爾西江遊已覺一日如三秋誰奪天機作橫幅水淸沙淺羣鴈宿豈無黃雀謀稻粱獨避寒暑空頡頑雪霜磔翼不攺性飛徧江湖節逾勁喚起淸夢繞故山髣髴扁舟前浦還

五言律詩

出建平西城

雨後煙雲暖江南艸木春看花非故里出郭已愁人日月催元髮乾坤浩客津如何蘇季子裘敝尙風塵

送李丞知京兆司錄

才從知己薦【公近以知己薦尉攺官】又應辟書行【今知府天章孫待制辟公領是任】廷尉官聨重軍謀職任淸華嚴春野秀紫閣晚峯橫盡是供吟處歸應新集成

次蔣菊逕韻

老逾文力健筆陣掃千人畱客囊從罄忘言意轉眞花看籬菊日水憶帶湖春鳴鳳行軒翥飄飄不可親

次粉塲官陳澤云韻

江左官懷冷閩關客未還杯傾從白髮拓得靑山朋友求三益文章見一斑臺云隨渡浙尙漬衣巾間

次趙子山韻

幽棲自成趣語黙意俱眞事業新吟富生涯舊食貧久知莊叟傲不污庾公塵花竹看君種淸陰已蔽人

次馬伯庸少監韻四首

帝徳昭日月黎氓仰照臨扶光朝赫赫朔吹晚駸駸雨過川原淨云生山谷深防臣願抒臆志不在腰金鄕國五千里江山幾萬重淸宵聞擊柝大道不傳烽南客勞相問家書怕啟封才疎甘野鶴何意附雲龍吟身還倚馬歸夢托啼鵑僻學存書卷新愁附酒船文章誰賈董功業自閎顚白首從來往悠悠度嵗年端門開日月髙閣近星辰易簡陳前學從容屬近臣春秋差谷旦早晚致時巡比竹歌鳴鳳橫編贊畫麟

和筠軒司徒題英皇禦書韻

鹵簿崇親祀風雲繞帝宸百年開禮樂萬感付臣民牀上琴空在書中墨更新不逢帷幄舊寜識聖恩淳寶笥開遺墨浮雲爲我陰盤銘推盛徳筆諫表貞心宻有雷霆防明於日月臨史臣求聖制樂舊被新音

補挽友仁先生

程朱寥廓後夫子乃今生太極完心體三光借徳明奉親須養志錫類必推誠若使天年壽應看集大成

七言律詩

賀劉父九十八壽

身住崆峒已百年七朝冠蓋口能傳隱居謾作愚公計箴儆思齊衞武賢鶴髮奉觴皆弟侄防衣繞膝半曽澆漓不變深淳俗疑是宣平別有天

和趙山心先生墓所種松竹韻

松竹栽於一代余功勤定是過當初當初經理人供役今日封培手自鋤勁節便看淩嵗晚柔情已覺補云疎此心卽與山濤似就詔爭如爾隱居

他日穹林百尺餘只今便是養根初良姿難長在自植惡莽易滋休廢鋤夫子無言能力踐狂生有志愧才疎願推此孝盡常性定得人心返故居

次王常博韻

馬蹄欵欵踏平沙宮樹修修畱落霞靜照碧波千甲第逺依翠竹幾漁家西山呈秀雨初霽東郭生明月欲華更愛同逰盡才彥太平仍得見隨騧

和李伯圭韻

數間茅屋逺囂塵一曲淸谿抱竹林碧水輕風春渙渙蒼藤翠靄晚沈沈殊方病久成愁喟髙閣鄕遙倦陟臨萬事無言惟一醉世無鐘子莫彈琴

獨防靑藜憇旅塵豈殊倦翼寄風林江湖多病靑春莫鄕國無書雙鯉沈越嶲鸎花勞夢寐楚山燕雨蔽窺臨東南西北隔千里一曲離情寄玉琴

山川路邈客無賴天地春回花滿林野甸鷾鴯雙上下晴川鸂鶒自浮沈思君永夜勞人夢何日髙樓把臂臨一醉濁醪忘世慮君謌我和無弦琴

和皇甫子韻

霜淸碧海色幽幽宮樹風驚聲轉秋迷路阮生空自泣著書虞子謾多愁寄身朔漠黃塵暗極目西山爽气浮世上功名何日了誰能眞伴赤松遊

九日喜敬叔兄自建平歸

去年今日醉黃花君在郎川我在家今日兩人逢濁酒我當擊鋏君當歌門間秋老丹楓落天逺雲輕白鴈斜堂上雙親越彊健共君不樂復如何

秋風已放荒籬菊霜月初寒昨夜砧人事蕭條堪獨笑天時荏苒故相侵也知馮子余長鋏尙愛楊生賤十金晝掩柴門對風雨一尊聊復得吾心

和史躬父詠雪

風雪交橫萬里吹郊原廓落絕禽飛亂堆銀粟天爲廩徧織紈綃地作機百辟佩環朝玉帝五更閶闔啟瑤扉融成只是人間水際得窮陰偶發輝

縱傳盈尺是丰年何用經旬沒野堧山失舊容疑攺節石塗新粉學誇妍連空逺布魚麗陣滿目輕飛鵠白箋詩與滕神鬭奇巧我慚俚語續諸先

和躬父對雪

胍胍飛來不是塵輕輕堆作地中云一身便踏廣寒殿百卉皆非下界春到處色同猜落鴈隔聲似折新筠誰能化作無窮粟活卻饑年幾萬人

次海月元戎嵗首喜雪韻呈理齋太守

元旦迎春喜嵗逢瑤華連日雨雲同廣寒宮殿元無夜姑射仙人本禦風破竹威聲驚屈節學梅淸白故縈樷閉門豈必皆髙臥履迹端能得固窮

和韻

暮春風物恰初三江水不流如碧潭多病瘦軀猶短褐誰家蕩子已輕衫人間勛業皆魂夢身後聲名等笑談得酒便堪酬美景流觴陳迹不須探

麗人兩雨挾三三笑祓羅裙俯碧潭紒重不知頻舉手身輕渾欲不勝衫精神洛水聊容與雲雨巫山接笑談此色染人難禊祓柳邊回首莫深探

綿綿芳艸隨意緑艷艷嬌紅轉眼非林鳩自喚白日靜柳花輕逐春雲飛皂帽管寜誰得似敝裴季子未知歸破琴絕弦亦何益有道不愁知者稀

楊花

輕盈飄蕩失因依徧繞郊園及艸池卻似鵝毛初退氄僅如蠶絮不成絲蹔飛須倚狂風勢髙舞寜思落地時吹盡殘紅遊子倦此花猶自費人詩

和筠軒司徒韻

心在山林迹在朝鑪香散作白雲遙春生渭北空懷舊秋到淮南待返招梵宇千年天闕近行宮五月雪花飄下帷盡日無餘事珠玉時來慰泬寥

次韻秋山春日感興

靑鬢才郎感興深醉於馬上得新吟一年臘盡人迎節三畫陽生卦轉臨甲第對梅香病骨辛盤分菜雪塵襟大材用晚何嫌老看取槃槃樹百尋

送縣令

三年相望隔燕云逆旅靑燈喜蹔親墨綬又分淮甸雨朱衣行照錦城春歌教化行君志鞍轡追隨愧我身茹蘗歠冰須自愛男兒事業豈憂貧

和雨中牡丹

醉舞霓裳采戰酣汗香隨髻倚朱檐紫瓊桮淺流霞溢黃錦裠低薄露沾相別馬嵬揮粉淚自羞飛燕下珠簾想嫌虢國逞嬌素洗卻胭脂對玉奩

喜黃彥實歸次其韻

江南文獻屬君家自喜論交得棣華問訊每曽慿越客相思幾度見江花共君今日酒須醉恨我空山蕨未芽人物風流有如此肯將年嵗老煙霞

次蔣菊逕韻

擬同登陸向東遊憶弟看云五見秋鄴架幸存書萬卷李洲思種橘千頭羨君入院眾方嘆有子持家百不憂交割帶湖鷗好在三年端的爲渠畱

次天臺夏見山見贈韻二首

先生經學繼馮程早嵗驅馳已有聲致澤未嘗忘此世行藏端欲守遺經非緣藜藿眞堪戀久信熊魚不得並澗底長松君莫嘆百年直節保靑靑

離鄕恐作橘爲枳較徳何殊菌與椿性懶不嫌官況冷才疎還喜士風淳尙慚孔禰忘年友敢說朱陳累世親尊酒詩篇莫相放南湖風物總回春

李伯圭過客捨畱飲辱詩酒酣次韻

濁酒林間春日長垂楊屋外碧雲涼郫筒滿眼亦可醉野客樂意未渠央舊友千里夢頭白徵衣三嵗化塵黃垂弧已有四方誌男子隨時爲弛張

伯圭用韻再賦再次韻

水會江漢西去長地鄰淮甸春猶涼覊棲客情亦堪嘆遊歷逺興殊未央濁酒澆膓天地濶晴楊弄日川原黃丈夫多愁豈貧賤斂翮三年思奮張

屋外土塉難栽蔬門前路細不通車樹云蒼茫崇山合煙火蕭然樵子居巖靜秋淸聞落木溪澄日出見遊魚經年世事豈相絆此日塵襟得暫舒

次伯圭韻

驚心嵗月悲長路照眼花枝發近林司馬山川倦遊歷爰絲閭裏與浮沈故園爲主貧還樂華髮催人老易侵會把驅馳揮汗手便歸振撥舊牀琴

次伯圭見寄韻

去嵗倉忙買棹還離尊爛醉盡君歡看梅踏雪餘寒在燒燭傳杯向夜闌暫慰飄蓬歸甬水豈知行李得綏安故人佳句先持贈論報慚無雙玉盤

史躬父諸公有南湖之遊病中不與因見寄題焉

愛汝春郭樓閣迥更有花鳥爭紛紜花臨漣漪影自照鳥隔蔥蒨聲相聞淸江見底浴日月碧天無際走風雲抱屙羨子得此樂何當相與窮朝曛

五言絕句

題墨梅

明月照寒潭疎影弄淸碧一枝江南春百年不攺色

和孫友仁韻

明月麗中天幽情與誰賞何人吹玉簫夜靜聞孤響

六言絕句

題史信父小梅

萬竹亂堆蒼玉雙梅冷薦淸馥老松髙聳孤靑野水春生浮緑

逺嶂浮嵐欲曙幽鳥引雛亭午斜陽隔竹人聲半夜一林風雨

晨興謾理琴書晚景閒寄翰墨客來對酒髙歌興逸憑欄騁目

小梅物意無窮寓我平生有足從他人事翻輪且對天開橫幅

七言絕句

和閒閒吳上卿題筠軒齋

踵門奕奕萬車徒一曲瑤琴一卷書腸胃近來淸似洗寄身朝市卽林居

淸才如許值明時卻把閒身寄托題百事盡收空似鏡牕前破寂一聲雞

山行還次劉梅泉

水繞孤村天地寛蕭然秋色老柴關白雲滿谷孤猿嘯黃艸連天一鴈還

霜落天髙野月寒髙秋爽气薄林關商歌一曲不知處應是漁樵淸夜還

和題臺州方廣寺應詔畫圗

瀑布聲中隱約聽鐘聲欲出翠嵐凝也知地气靈如此空現樓臺千萬層

水激成鐘髣髴聽樓臺暫在眼中凝要圗寶迹歸天子須過危橋踏幾層

圗裏鐘聲曷可聽架空樓閣不長凝李成再使生今日樓閣何知畫幾層

欽定四庫全書

積齋集卷二

元程端學撰序

牟淸忠公奏議序

處疏逺而論機宻冒戮辱而觸忌諱此君子所自信而眾人之所深愳也孔子曰見危授命箕子曰我不顧行遁夫君子有道則見無道則隠見危授命不顧行遁不已過乎𨿽然各適其時而已矣審將然之勢爲吾之進退者君子之道也旣食其祿則憂其憂於其傾覆之際而惟難之辟豈君子之道哉宋當理宗中年宰相姦邪卿士比黨奄宦嬖妾弄權請托軍疲於戍役民困於徵求天變洊臻而弗悟國步已蹙而弗謀於斯時也尙可以位卑而忘言畏死而避嫌哉朝廷豈無論事之臣或毛舉細故或泛言治體爲全身計敢言及其君哉敢言其君不敢議一權勢之臣敢議權勢之臣不敢侵一用事之奄宦敢侵用事奄宦不敢議一嬖幸之宮妾蓋宮妾之訴易於奄宦奄宦之譛甚於權臣權臣中人酷於人君之殺戮得罪於君猶有諫諍之臣得罪於權臣宦妾不旋踵而殱其身此古今之通患況宋之季世哉牟淸忠公在嘉熙淳祐間仕猶未顯也其進言於朝人君之心術未嘗不切也宰相之過惡未嘗不論也內而宦官宮妾外而軍民膏肓事無不知知無不言及其宻邇禁闥始終弗渝其言光明正大而根據理義卓然奇偉而究極情事言人所不敢言攻人所不敢攻身之弗卹惟國之謀生之弗欲惟義之取人爲公愳公處之裕如也孟子曰生我所欲所欲有甚於生者故不爲苟得死我所惡所惡有甚於死者故患有所不避若淸忠公者可謂自信君子歟然而天下知公之敢言而不知公之所以言知公之敢死而不知公之處其死公之言必欲格君心回天意辧義利正人道公之所履君信其忠人服其誠𨿽陰險小人不得肆其毒於人望故仲舒見憚於驕主仁傑免禍於女後公亦全軀於斯世詩曰旣明且哲以保其身淸忠公有焉公諱子才字存叟蜀之陵陽人仕止一揆之道卒以直見沮著論議制誥詩賦雜文多所遺逸僅存奏槁數十篇公之孫浙東帥府都事應復景陽父嘗出以示端學伏而讀之使人流涕太息慨其言之不盡傳也景陽且徵端學爲序屢以晚出非分辭而弗獲因書於簡以告夫天下後世之事其君者必取於斯爲勝私起懦犯顏納諫之本云至順三年四月朔從仕郎前翰林國史院編修官程端學序

丁燕詩序

至順壬申春丁當太守正議公治明之三月率僚佐及郡之秀士蕆事於宣聖之宮虔恭儼恪翼翼若臨旣卒事公諗於眾曰祭有胙有餕禮久弗舉懼墜彛典於是致大府之賔客百司庶職曁耆彥之士合燕於學鐘皷旣考弦歌旣作尊卑秩秩威儀棣棣醉而不亂懽而不嘩上下孚洽若陽和被物流膚浹髓士友相慶曰是禮弗講余廿年矣稽舊圖新惟我公是屍考禮正俗惟我公是維可無詠歌之辭乎什旣成乃來請序魯頌泮宮之三章曰魯侯戾止在泮飲酒順彼長道屈此羣醜其四章曰穆穆魯侯敬明其徳敬愼威儀維民之則其六章曰濟濟多士克廣徳心烝烝皇皇不吳不揚維公之政嚴寛敬簡涵煦摩括未施而先信其諸順道敬徳而愼威儀者乎有以爲民則矣吾黨之士盍亦克廣徳心以迓公之化不但頌其在泮飲酒之美則明之治其庶防乎是燕也予旣間客席不得辭爲書於卷首

周以韶建縣尉防詩序

予少時過鄞縣尉廨故址索然徒見荒榛蔓艸牛羊牧焉而尉常寓民家朝東暮西迄無定所餘嘗曰無尉耳有尉斯有所或嗤余曰官無出民無入談何容易余不敢辧然心未然其言也旣余仕於朝一日南歸復過之則巋然有屋巍然有垣愕眙問於鄰曰吾尉周公所營也尉始至嘆曰官無髙卑不肅則慢尉以詰盜而不有其所非所以肅也營之不在我乎然民未予孚不可有爲於是求民瘼審獄寃除蠧黜姦發摘盜賊不事鉤距皆使自實一無所旁引士民咸曰有尉如是可無居捨貲就役者若子之趨父命也不逾時落成余聞之曰嗟乎廢興在天興廢在人不其然乎然興廢有二焉曰志曰勢有志無勢不遂有勢無志不爲民樂從事勢得爲也信而勞民周君志也志與勢相須而成事如反手余所謂有尉斯有所者其不以是也歟於是翰林侍講學士袁公刻石紀績大夫士歌詠其事余亦喜前言之有合也書於卷首

遊赤山詩序

有人作之境有天作之境役吾心勞人力積石象山地穴池壑彤庭緹幙金碧照灼嘉木妖葩蟠攣倒植籠養珍禽檻囚異獸與人相廢興者是謂人作之境自然之山自然之水逺瀾近薄可眺可止風气自淸閒雲自生幽鳥淸猨時來自鳴與天地相始終者是謂天作之境人作之境富貴者樂之天作之境貧賤者樂之故筵列觴爼崇酒載羞荊艷趙謳左右獻酬飲則絲竹遊則鑾舟者富貴者資以樂其境者也濁酒盈壺釣水采山二三同志提攜以攀狂謡醉舞乘興往還者貧賤者資以樂其境者也大徳八年臘月廿日余西行至桐川與友潘伯勉自牧節之同上赤山得佳趣焉於是縱酒賦詩窮搜極討蓋坐見暮色自隔谿來而忘其去余喟然顧謂三子曰此非天作之而吾儕所得以樂者乎咸謀伐榛荊結屋以避風雨憩昬曉焉謀未遂而或者乃疑是謀防人作者余曉之曰凡物皆天作而地設之必成乎人彼富貴者彊其無以爲有餘特因其有以益其所不可無吾以適意而彼則畱意焉其勞逸得失之間達者必有以辧故書其說於赤山詩之首

括蒼尹仲明玉井樵唱序

杜少陵獻三賦時正升平無事至徳以後亂離飄泊指潼闗而下馬望曲江而行哭憫石濠之老婦嘆空谷之佳人走鳳翔竄同谷客錦裏涉防門時移境換觸物哀吟覽者爲之墮淚至建炎中陳去非避冦房陵茅屋夜半聞澗水聲追憶少陵詩句自恨平生不得其意而輕讀之事有曠百世而相感者亦系其所遭故耶括蒼尹君和靖之諸孫世躋仕版君獨流落不偶故里家園燼於兵火對信安風雨之榻念奕山燕雀之巢弔防稽之陵紀錢塘之夢慷慨懷古之情沈鬱不平之气一於歌詩發之然其怨而不誹婉而成章略無時妝俗態使杜子美復生亦當領略其句顧余非知詩者而身之所遭適與君類獨能深知其意而悲之年少貴人未必知也嗟夫余與君俱老矣余老且拙弗諧於時君方北遊欲詣闕下獻子美三賦豈終流落不偶者耶然嘗攷之和靖與去非同時居洛一則執經程門立雪不倦一則飲酒吹笛於午橋花影之下人品固不同也京西之變尹棄家而入蜀陳攜孥而來南陳旋參大政碌碌無補尹爲徳逺汲引復爲防之擯卻晚入經筵屢疏不合抗節而去經學之驗豈詩學比耶君明經世其家而托興於詩以其猶有意於出也故以先業期之抑昔人譏去非大用後不復作詩不如不大用而賸作好詩之爲愈也是又一論君試評之君名某字某云

朱溪裏家傳序

同郡溪裏朱君出其家傳示余曰我祖若父積徳累行以至於我之身名不登於仕版甚慙無以顯之子能爲我發之乎余伏而讀之見其髙祖兄弟之分財弟取耕牛十有三兄得其一他物類是悉弗與較其祖爲父訴寃於朝九年不解卒悟上意以得直及其父成童始學晝讀夜思以底於成教子以禮化及宗姻代兄受刑守令憐而見免其母字子一語不欺凡比數端舉足長世勸俗爲之三復而嘆曰夫人孰不欲顯其親若知顯之之道乎十室之邑必有忠信古今人物眾矣其嘉言善行何可勝紀而史傳所載萬不一二由其子孫不能知祖父之志而不足以道之也有能道之者往往言行不孚於人而人不信故修身者顯其親之道而非爵位之謂也爵位能使人慕於一時不能使人敬於後世修其身者人必曰某也有子若此敬其子及其父矣況爵位有命而修爲在我故曰修身者顯其親之道也朱君祖父之行自足以顯而朱君之惇篤有文又足以使人敬而信之他時執史筆觀民風者將有所不遺也朱君奚慙因書其後以還之

送張大方之任序

朝廷以闗陜江淛諸郡大侵募民納粟補爵而吾鄕紹興學錄張大方得調福淸牛田管勾將行辭余曰吾棄儒官而膺是役日與亭戶較錙銖之末此行能無媿乎余曰行也古之煮海以爲利非直富國而已也將厚民之生而國依以富也今利歸於公者有經而民被其毒者無已豈非以其法有未盡者哉亭竈之家無賴久矣富者破產以輸公貧者焦勞困悴爲溝中瘠其獘未易革也苟得良有司焉彌縫其缺失援墜隕於重溺起痿羸於將絕則亦庶防云爾程子謂一命之士苟存心愛物於人必有所濟故其辟王氏新法甚嚴而身爲條例司官者蓋以新法之害勢未易除吾就其中爲民求生道拯一分獘則民受一分之利緩一分徵則民免一分之苦君子之所爲其誠懇惻怛有如此者大方亦能以是存其心於人未爲無補也若曰吾姑借是以爲進身之階媿將在此而非彼之謂矣大方勉乎哉牛田丞前禮部侍郎胡君亦鄕人也道余問訊並以是告之當有感於餘言

送黃心道之任序

余讀宋史至髙宗時給事中黃公年劾秦檜姦回事未嘗不斂容加肅也當檜用事忠臣良將惴惴懼不脫虎口獨公劾檜不少貸朝廷不得已至罷其相旣而檜復柄用人爲公懼公不動色卒隠淪全軀以沒非所謂行義達道明哲保身者歟丈夫至此亦足以慰平生不與物俱腐矣其八世孫曰傳孫者從余遊余每以廼祖之彛訓是朂生亦能斤斤雅飭以弗克光前人烈爲懼而以儒自業今將教諭臨海前辭且請曰先生何以行傳孫哉語之曰爾知爾祖之烈可敬可慕抑知爾祖積功累行非一日故乎愼乎其細而形乎其大力乎其初而弗替乎其終久而見之劾檜之績錄之靑史與日月爭光借使侈然於平日而有激於一時吾未見動上聽而服眾心履艱險而出危禍也夫官無髙卑祿無富貧有志之士弗敢怠者以其爲之兆也志定而後險易甘苦弗懈弗渝底於有成故海合百川而成巨浸人集眾善而建大業生之往也不在敬其始乎

送薛州判歸治所序

余讀漢循吏傳竊怪班孟堅不置兒寛六臣列第序其居官可紀而已寛爲內史勸農業治刑罰理獄訟卑禮下士務得人心収租稅時裁闊狹與民相假貸民聞課殿輸租𦇤屬不絕課更以最能是六事不謂之循吏不可也彼六臣有能外是者乎無也寛縱不得與龔黃朱邵比豈下王成哉豈孝武事奢侈輕民功故寛在當時不得以循吏稱歟仲傑薛侯之判奉化也余適歸鄞州去鄞八十里而近自南來者舉能言薛侯實政其於農業刑罰獄訟禮士得民視寛無愧逺近上下旣咸信之矣今其督輸防府而來鄞也侯驗民逺邇載輸久速掲片紙示約一吏不遣一箠不施輸無後期者畢事先官限課爲諸州縣最且常年輸租吏並緣侵漁侯事爲之防苗媷髮櫛無畱姦焉此又得於親見故人益信之世言古今人不相及觀侯之政果不相及乎哉侯一州佐耳權非內史比也且去漢千五百年時益以難理一開誠布公效已若玆使異日位益隆而志不渝其於所成可量哉今制亦以五事備陟守令凡秩滿公牘上吏部五事無不備者是則僞增如王成不少矣侯政有異等儻見之公牘有司將或不異之矣噫苟爲成俗民瘼不瘳宜哉侯將歸治所鄞士爲歌詩以餞余亦序其實以俟佗年傳循吏者攷焉

送張治中回任序

治中於郡事無所不統然上有監守下有佐署有僚寀律凡當署自下而上則寮寀擬成牘以上判官署治中乃署而又總裁於守若監爲治中之職者𨿽無所可否可也故𨿽有仁心善政不能遽使旁通逺洽而闒茸迂疏者尢不能一措畫於其間非不剛不柔中正和樂之才不能調防彌縫以和厥政是以能盡厥職者爲甚難廣平張侯大卿來爲明郡治中下車之初卽以賑饑得民心其於郡事一無所苟涵煦摩刮務得其平民防其恵而不知其功其餘所謂不剛不柔中正和樂之才歟侯工於詩詞又善譯語引類爲韻以行於世其治效非特其才之美又其稽古之力也人謂侯能爲其所難使他日得一郡專其所設施以爲其所易其治效豈止是哉於其受代而去也吾鄕士民惜之咸爲歌詩以贈乃相與來請序余先世與侯鄕人也今其交往之宻意气之合𨿽無所請其能已於言乎況輿人亹亹道其徳政之實故摭而書之於卷首

送王漢卿典史秩滿序

人之用世不可以無才然才入於規矩爲髙才入於淫泆爲下才曽子謂君子可托六尺孤寄百里命蜀先主稱諸葛孔明十倍曹丕才之入於規矩者也孟子謂盆成括小有才智果謂智瑤以五賢陵人才之入於淫泆者也由是觀之豈才之罪哉其所趨者異也余於宣城王君漢卿愛其才焉久而觀其行事又愛其爲有用之才也案牘之職其難尙矣尢難於佐鄞鄞邑宻邇元戎大府自令丞至寮寀雞鳴而起旣受命於大府又受命於防府送迎期防日不暇給其間抵牾拂撓其所行者不少也漢卿於斯時從容措畫若不經意而眾務畢集豈非以其才哉然其佐邑在法必執非法必辧美事樂爲蠧政務去於是上察其能吏畏其明而民懷其恵非有用之才歟於其受代而去也士民徳之咸爲詩以道其績乃相與來請序余亦喜爲書於卷首

送陳教授之任序

四明人物甲他郡徳行藝能之士文武將相之才繩繩焉代不乏人𨿽天文地理醫卜之學亦皆精藝超絕可表斯世蓋其山川秀美蜿蜒停蓄不產他材故艸木金石之物無所名天下而其淸淑獨歸乎人若東埜陳君者蓋陰陽星學之嶄然者也東埜本儒業又傳其術於父而以淑其二子天祐天裕父子三人皆以其學得名皆受知於顯者更相薦引受命爲郡教授鄕人不獨愛其術且榮其皆有遇也東埜年逾七十越數千里往教中山人或難其行東埜則曰君命我勿敢擇𨿽老無寧自逸尙敬往哉大夫士咸壯之爭爲詩以道之請余序其首余謂天地間理數外無物然儒者惟義是比有弗謂數者理有定而數無常懼其泥乎彼者遺乎此也今東埜之學其於陰陽參伍錯綜吉凶悔吝之數講之詳矣而其言汲汲乎不廢君臣大義其不以數遺其理者也理與數儒者所弗能兼而東埜欲兼之宜其視數千里若跬步𨿽老而不倦也余欲已於言安得而已乎

送周教授回任序

傳謂家難而天下易家親而天下疏蓋父子以恩君臣以義恩難處義易裁也庸詎知師友之難哉師友在恩義之間合疏而爲親嚴則離和則慢使之不離不慢畏而愛親而敬豈不難哉此直其自相師者也庸詎知校官之尢難哉校官之於士以勢合者也夫人受一命而爲百里之師其年未必長也其學未必充也其行未必修也其名未必聞也驟然立乎六館之上講道施教以表率乎六館之士六館之士其不愕眙訕侮也者防希是其尢難者也吉安周君似周之教瑞陽則不然齒尊而望重學多而文優士無賢不肖咸服其教無逺近願受業焉夫教官以勢合士友而心服之必有其道矣三年受代士友惜之咸爲歌詩以道其行乃來請序余謂周君教行於其難其所易者從可知矣惜乎年及致仕而不得施於政也國朝之制惟集賢翰林及精力未衰者不在致仕限周君矍鑠如此尙堪一行幸無讓

送花教授秩滿序

士之以校官進而受一命之寵者難矣哉律二十五始得仕由鄕校薦之郡郡試其文移憲覆覈率二三年爲直學典餼廩之出納又二三年上之行省若大府行省若大府類其名復三四年授一諭若錄近者五六年逺者十數年然後領事三年秩滿復如之又十數年然後領事三年秩滿復如之又十數年升正若長正三年始上之都省部又三年始授一命爲州教授州教授三年始升之郡郡教授三年始入流爲縣主簿士而至於州教授年且致仕矣故得州教授者十三四得郡教授者十二三得縣主簿者十不一二有終身不得者焉夫以奔走雜塵鞅掌焦勞三四十年而所就若此豈非難哉濡須花梅村以教官遞爲明郡教授所謂難得者也三年而歸且將致仕梅村家有田園有子服勞奉養自此違雜塵辭鞅掌去其所難就其所易日與鄕鄰父老攜酒相過問桑麻消息上八公山訪神仙遺迹平生之樂在是也然朝廷惟兩院爲養老尊賢所出常律外若安車蒲輪儼然踵門樂將在彼又非余之謂矣至順三年二月旣望序

送張起潛直學詩卷序

學以是道進以是道君子也學以是道進不以是道眾人也夫人孰不欲以君子自處而卒以眾人進者豈非拘於其法哉校官之職道弸乎已正臯比以待問者也而由直學爲之是以眾人之道進也張君起潛業儒業道儒言領事岱山或疑其行余曰不然委吏乘田孔子𨿽不以之爲進身之階而亦不辭焉者以錢谷之事舉吾分內也使張君益修其業無所不足乎身亦知錢谷爲分內事而姑假以是售夫今之法余安能知之於其行也交友咸詩之又相與來請言書此以勉之

送姜子明平反序

史稱張釋之爲廷尉天下無寃民於定國爲廷尉民自以不寃二人者皆不速民於無辜然釋之數爭論上前所持者平故其及於民也廣定國居職十八年哀矜審愼故其信於民也深世謂史氏制言有體要焉子明姜君爲杭州司獄七年遇疑罪旁諏逺訪必覈其實憲使周善長薦之南曹於是有判官昆山州之命旣而調瑞安有慈溪民胡爲人殺於財不得其情有司驗治鞫訊誣服具獄上連率大府疑焉聞子明有能名移使治之子明掠去捶楚設方推讞殺者得誣服連引者數十人一時盡釋之人無識不識咸快慊稱頌不絕口士大夫形之詠歌且相與來請敍其事余謂今之刑部尙書猶漢之廷尉也使子明當此任聽之專而任之久將無媿於古今之人人材未嘗借用於異代而能使各得其職顧握黜陟柄者如何耳余於是乎有感書以行之

送鄞尉周居性序

括蒼周君居性來尉鄞奉八十之父以行勤於其職而謹於事親嘗過余問所職三年受代而丁父憂貧無以返葬或勸其從佛氏之茶毗君不肯曰余父仕宦至男爵骨肉未寒忍置之灰飛煙滅之地邪旣又過余問防禮至是將奉柩以還來辭余請一言以自朂亦可謂謙謙好問者矣因告之曰余無以他事諭卽子所行以爲規夫人喜莫喜於祿養悲莫悲於輿櫬而歸一悲喜之間而人子之道在是矣然夫子謂防與其易寧戚者非徒曰戚焉而已也蓋禮以中而止不得其中則戚猶愈乎易耳本之戚而禮以節夫動容周旋之間使毫釐不忒乃無歉乎送死之道送死之道盡則事親之道盡而事君之道不外是矣子能不憚千里而奉其親又不憚千里而返葬之猶不自足而每訪於余充子之良心而愼乎禮何所往而不爲忠與孝也吾子勉乎哉

送鄭極心序

廣信鄭極心挾數學來訪余於甬東精舎叩其所以則自河圖衍之以知人之富貴貧賤壽夭災祥如燭照灼小大弗遺見者往往愕眙而去旣而徵餘言余再三辭焉其請益固告之曰河圖者易之所自出也大衍蓋出河圖中宮天五乘地十之數而爲揲蓍之法自揲蓍法行於世而人知趨吉避凶聖人以開物成務易之用可謂大矣後世不是之求而取其旁支小以支幹生尅求人吉凶禍福𨿽時有中然間以人爲而不出自然之理況其取用有淺深識趣有短長其能必有合哉極心之求能本其初而求之兼以見聞之熟比諸家爲驗然易𨿽出河圖奇偶之數而聖人系之以辭則惟言夫易之理蓋理得則數在其中舉數而遺理君子不取也易之作其於人倫之際君子小人之間扶陽抑陰之意所盡心焉也故可以往可以無往猶豫進退之機命之蓍可也而其君父之大綱善惡之取舎視吾義所在有不假夫蓍者焉夫進其義而死生禍福有不計者君子之心也貳之以數而死生禍福則依違焉豈君子之心哉故曰王臣蹇蹇匪躬之故極心用意於河圖其於易之道亦有窺乎古人之際其亦先其義而後其數乎然則極心不獨演易之數將明易之道不獨明易之道將大易之用人能大易之用而名不彰者未之有也餘言豈足爲極心重輕哉

欽定四庫全書

積齋集卷三

元程端學撰序

送帥府經歷白君詩序

國朝統四海界諸道間置宣慰使以馭險要東南雄藩又兼都元帥以鎭之淛東轄郡惟七東北際海南接甌閩海外島夷舟防來賔撫綏得道一方敉寧比他道其責尢重凡膺此任者皆朝廷重臣其參佐僚屬必選才望兼濟之士以充之貴淸白侯由省掾史知名執政來領都事事上馭下撫軍治民調和處置咸得其宜元戎有所倚賴守令有所奉承名聞於上曁終更復升經歷務稔事専厥績尢著秩復滿代者弗至眾方幸之適丁母夫人憂將扶喪北歸大夫士謂匪歌詩無以鋪繹萬一或曰當斬然衰絰之中豈侯所樂聞哉曰詩所以詠歌人之得失三百五篇歌頌譏刺非爲斯人喜懼也發乎情之不得已爲來者勸也侯之澤不可遂冺詩之作其亦人之寓於言者乎於是咸執其母之紼於西門之外而詩之以俟夫觀民風者取焉

送李晉仲下第南歸序

昔之舉士選於州今之舉士選於省省領州數十而登名者不當一州之數是一州不一人於是有連數州不舉者焉昔之治一經者惟意是適不必依經立義而宏辭別爲一科今也必明奧防必守儒先成說而所謂經義者又出人意外研賾明防以求聖賢指歸古賦詔誥章表卽昔之所謂宏辭者而今也兼之不持片幅悉由記臆士之得與是選者厥惟難哉然才有所長命有所遇其得之又若易然夫士之所尙知義命而安之耳知義命而安之則窮通得失不以動其心宜若易然而實難其人何者進士百取其一歷試諸難而得選於省奔走數千里防試京師又三取其一而二不偶苟非持養於平日不但爲科舉學者孰免計較之私哉由是觀之與選者𨿽難而易得不動心𨿽易而實難能易其所難者予於晉仲李君見之晉仲靜愼人也家建康教諭上饒舉進士於江淛省浮彭蠡絕大江遡黃河之險經乎魯趙之郊五千里來京師而不得志於有司其儕或戚戚至感泣而晉仲不一變其色且曰吾學未充命未偶耳君子求其在我者自外至者非所論也非養之有素而不但爲科舉之學者能若是哉余安得不爲晉仲喜也余兄敬叔先得交晉仲爲余道晉仲美不絕口今以同年會京師從遊三月聆其言察其中盡得其美之實至是晉仲辭余南歸故余書其得於晉仲者以贈之且志余兄不妄與人云

送蔣逺靜山長序

人固有同出於儒而異其設施者未可執此以議彼也昔程不識李廣爲邊太守不識正部曲行伍吏治簿書人不得自便廣行無部曲行陣人人自便幕府省文書二人者不相爲謀然皆爲漢名將儒之設教或範其程規使讀必熟索必精劬勞困苦而後得或誘掖漸摩感發志意使自爲力𨿽各因其才然其成功一也故程伯子和气沖融而學者自化叔子嚴厲剛方而門人敬憚亦若異道而世之爲師者捨二程無以法果可執此議彼哉泰定初江淛行省銓教官議者言百里之師所在當擇建康臺憲在焉尢當得人以副宣明於是執政周謐宻訪有望之士以充之其郡有豈巖王君創江東書院請於公得設山長而逺靜蔣君承之韓君及余兄敬叔與是選敬叔首設講爲人惇厚謹畏終日危坐與諸生相對必使熟讀精思眞知實踐本之晦庵西山教人之意酌以今日取士之法爲書一編以行於世守其轍者往往有成韓君則余未識其人蔣君乃餘兄之友也四明文獻之家惟蔣氏最逺而克世其家如蔣君者百不一二然蔣君之性疎通曠逺博覽彊記爲文章而尢長於詩今其往而接余兄之武余恐受業者未安其教也故先爲道其質之所近意之所安與其並行而不相悖者俾無間然於其初𨿽然蔣君升堂進諸生而見摳趨之翼翼考其業而見其華實之班班將如蕭規而曹隨則余不能知之矣

贈潘氏二子序

三代興教化行風俗美鄕國閭巷莫不有學其教莫非窮理修己之實是故師友之間相率以從事者莫不以窮理修己爲務至於有司選舉亦莫不論徳藝以爲優劣人之生於其間鄕閭以是教之師友以是率之有司以是選舉之於是時能循循自飭弗荒弗替此眾人之所易者也三代衰學校廢師友所從事者不一技而選士亦無常法然猶能宗三代之學者此君子之所易及者也及世愈而有司選士往往取對偶俳優之詞以爲工於是師友率以趨時爲務遂至於浮靡之風起而實學廢間有一二好古者從事於其實則師友相聚而笑之鄕閭以是致侮有司不以是見擢於此時能傑然特出卓然不惑獨其心欲追古人而從之者蓋君子猶有所難矣孟子謂待文王而興者爲凡民無文王而興者豪傑是也大徳庚子余來桐川潘氏二子就余問焉余告之曰古之學窮理修己是已今之學俳優是已將焉從二子喟然曰學至於古而後可以爲學也自是相與辧詰問難窮其源究其歸絕其外反之於內或以非世之所趨者告之則二子笑而不答嗚呼其亦有傑然特出卓然不惑之意歟今余且歸二子曰先生何以畱我哉余嘉其欲行君子之所難也書以贈之二子長曰謙次曰貴和從兄弟也

贈國學生巴延歸覲序

古之學者誦詩讀書習禮樂之節射禦書數之文然後有以斂束其情薰陶其性以成其材故禮有經禮曲禮至於三百三千必動容周旋無不中是而後可以言禮樂有五聲六律八音必訓習審察使無奪倫而後可以言樂至於射必內正外直進退適宜然後中正鵠禦必範其馳驅調其疾徐然後免覆轍𨿽書數之防亦研覃源委不差毫釐然後有實用而謂之通六藝焉吁何其煩且難哉然養其外有素則在其中者益堅故其成材也易今之學者當六藝盡廢之餘兀坐終日誦四書五經宜若簡且易而造其防者難其人蓋六藝之事少而肄之以至於壯卽其事可以明其理故人樂爲其學而易爲力四書五經聖賢之蘊誦而不得其意則其心困以怠怠則終棄之而難爲功自然之理也然則今之學者終無成乎亦在乎不已而已夫禮缺樂壊射禦書數相繼而廢非一朝一夕矣不可得而學也苟能卽四書五經而専之詳其句讀審其訓詁涵泳從容以求其意不已則熟熟則浹洽而樂生焉學而至於樂𨿽防六藝之具而六藝之本在我矣意旣得知旣至而行有不得者吾未之信也國學生伯顏從子遊學勇而専困而不怠遊國學三年將歸覲其親乞言於予予嘉其専於學而懼其畏成材之難也書其所以易者以勉之

送吳友云序

甬東道士吳友云不問生產作業酒一壺詩一篇而已其言曰方外之士以其飡霞茹芝騎麟翳鳯尋奇索怪爲人所難爲之事乎非也玩物適情樂其自然以養其生斯已矣故凡東南山水之勝未嘗不躡屩擔簦以嬉又以爲不足將北遊燕趙之墟觀光上國極臨眺之樂一日來辭曰先生何以朂我哉予應之曰子旣自得子之道矣子何朂予行天下久矣蓋倦遊者也方弛擔息肩晦明養拙日從鄕曲父老問桑麻消息教子孫爲村學究燕趙之士多予故人有問予者煩以是告之

送陳子敬序

武林陳子敬由淛漕掾升閩淛帥掾秩滿當攺授且行大夫士樂其志之有成也而詩之來請於余曰先生何以行肅哉因朂之曰夫人之以吏胥進而膺一命之寵難矣哉其始也籍其名於有司率數年始食於上三考始一升又三考得攺授其間官長之喜怒庶物之埤益錢谷之虧盈功過毀譽之相尋利害禍福之所倚置身僥幸之地而後能豫蓋有皓首而不遂者焉子敬亦由是進而獨異乎彼者子敬美風姿談論舉止放乎儒字畫吟詠出乎其類信乎僚友而獲乎上未弱冠不家食未彊仕卽攺授所歷無有阻抑摧挫之勞若輕舟遇順風瞬息千里使世皆然由吏胥而仕者亦無難矣然君子處已不敢自易而常難之故能斤斤儆戒飭懼求寡過之地以成光大之業在易所謂安不忘危者余之所望於子敬也然則子敬之仕也孰禦焉余旣重其請故不以頌而以規

送周以韶序

余教成均時遇鄞人問鄕之賢者得三人焉防潔下士稱宣慰副使姜公元位安詳治劇稱鄞尹阮君申之明簡集事稱鄞尉周君一防余𨿽雅敬三君而未識也次年南還皆得交焉旣余官史院三年而歸田姜阮二君猶未代去周君亦辟爲淛東帥府掾在鄞往來無間因悉三君之爲人而尢愛周君之才蓋古之仕者位大爲難小爲易今之仕者小爲難大爲易古人道不行於時則辭尊居卑辭富居貧祿養以求乎其無愧今祿薄而務益繁事細而責益重斯小者難也尉爲九品而職詰盜鄞又並海爲劇縣私鹺巨姦竊發相繼一不獲卽受謫於州若府尉率不終其任自君之來發摘攟摭舉有方略一無所隠而人服其明連引者一無所問而人受其簡故犯者常少以其餘力創公宇受他委連帥恱而見辟佐府事又以能稱迨終更不一齟齬今其秩當得邑令其效當不止於尉以君之風流儒雅益以道自勵𨿽爲一郡理一藩當無媿古循吏鉤鉅求情豈其心哉余又以能其所難者卜其所易者也夫樂道人之善而不諛君子所與也余旣爲阮君紀績於石而姜公之去亦序其行今其往大夫士咸詩之𨿽欲已於言安得而已乎

送江聲伯序

士有可用之才而不見用於世然後人惜之有可進之機而不自進其身然後人信之其或非所用而不用無所進而不進勢窮力屈而止者碌碌之徒耳句容江君聲伯學博而通識者咸曰可以出而仕矣而未或遇也一日躡屩擔簦來京師識者又曰其必有合也其少試已乎旣而集賢大學士趙公雅敬江君之爲人將薦諸省部而爵之君咈然曰吾楚產也觀光京國以廣吾見壯吾气而已出而求祿豈士之守哉長揖而去於是中朝大夫士咸信其守而惜其去也詩以送之子亦樂道其善爲書於詩卷首

送應景茂序

明郡之東百里曰昌國明之屬州也其州刋山爲城環海爲郛平衍丰腴可耕可居州人道郡者必梯山航海而來若與世相懸絕者故民淳而事簡仙佛所鐘而怪異錯出蓋地靈然也予嘗謂其地所產非仙物怪事所能獨當必有人焉領其秀者惜乎險阻跋涉未得與接也至治癸亥予計偕京師見昌國景茂應君於旅舍气淸而和學多而才又世家子喜而與之同居情至渥也明年予及第助教國子而應君亦以善國語授學正建昌將奉檄歸榮其親請曰先生何以行我哉子告之曰孟子曰士尙志夫仕以行義而非以榮身與親也子筮仕之初盍前定所趨哉所趨定而榮身與親在是矣世之營營於其身者若知所趨乎則是榮其身適所以辱其親也夫秦之與越相去逺矣出門而東西其轅不頃步而秦越之路分子知秦越之路決於頃步則轍環天下皆榮身與親之道也夫然昌國之秀非子領之而誰歟予與應君家同郡出同居又平日願見於百里內不可得而今得於數千里外敢辭一言

送趙仲玉序

內剛外柔君子也外剛內柔小人也內剛外柔非矯也君子之道然也和而不同內剛也非君子歟外剛內柔謂非矯誣也色厲內荏聖人比之穿窬之盜非小人歟然具內剛之質者必成於學學與質相資然後宏衍光明而物欲不得引吾內故老而彌堅是謂義理之剛眾人能用其剛於壯嵗及其老而變焉者血气之剛隨人盛衰者也永嘉仲玉趙君爲淛東帥府從事嘗訪余於甬東精舍望其容謙以約聆其言理以暢訊其行事方而不害其內剛外柔之君子歟其質之美歟抑學之力歟故余因其所近樂與論剛柔之道及其受代而行也書以贈之

送道士卓無爲住虛白觀序

孟子謂古人修天爵而人爵從之今人修天爵以要人爵當戰國時風俗𨿽薄未若後世之甚也而其言已有古今之異況乎後世要人爵者宜甚眾也然而猶有惇篤不外慕之士何哉蓋仁義忠信之在人自生民以來至於今也故𨿽時有變遷俗有厚薄而本心未始與之亡此十室之邑必有忠信如聖人者焉余於卓君無爲益信無爲本儒家子其父鄮山翁問學謙恭偉然爲鄕先生無爲𨿽離世爲黃冠士而其願慤勤厚有乃翁之風晏然若無所慕於世者於是主者與其徒愛之薦之兩教所俾主奉化之虛白觀無爲亦不喜色夫道家者流𨿽異乎吾儒之學然其心同一天爵也𨿽無公卿大夫之榮然受檄以領一方之眾亦人爵也其無求而得之豈非人爵從之之謂哉且佛氏以寂滅爲樂老氏以淸淨爲宗而其徒爭相爲長者接迹於世甚則毆擊鬭訟紛紛不已若無爲者亦可爲其徒勸也今果有人焉修其忠信仁義充類以究其餘至乎有造豈無自然之效哉患在持之不力耳余於是乎有感於其行大夫士咸詩之無爲余祖黨外親也亦書其所得者於卷首至順三年六月旣望序

潘伯勉名字序

名出於父字出於友出於友字無不善出於父名有善不善何則人之生父命之名或因其材或卽其事殷之君以甲子名孔子以丘名孟子名軻鄭伯名寤生古之於名曷容其心故有善不善至於字則始於冠焉古人重成人之始而爲之冠禮召賔友而字之夫賔友字之所以覬其成徳也覬其成徳而爲之字惡得而不善予嘗曰徳者名與字之實也名與字徳之符也善其徳而不善其名與字可也善其名與字而不善其徳可乎嗚呼冠禮旣廢人慈其子於𦇤褓而加之字矣及其長妄易其父所名者有矣是以傑然其名字而不有其徳者接迹於世而兼名字與徳者蓋間世罕見焉建平潘氏子以貴勤名其父能復古冠禮召賔友因其名字之曰伯勉夫勤者天地聖人之徳也日月星辰之所以運風霆霜雪之所以交天之勤於生物也江河之所以流鳥獸艸木之所以蕃地之勤於成物也二帝三王之所以相因相繼孔孟之所以皇皇奔走聖人之勤於育物也可以人而受形天地具聖人徳而獨異乎哉故孜孜矻矻未至於聖而不已焉者君子之勤於修己也易不云乎天行健君子以自彊不息然則勤其名而勉其字豈不兼善已乎𨿽然名出於父也字出於友也而修其徳以符其實則惟伯勉之所自力伯勉才淸喜修余何以勗余特病夫世之贈言者以譽而不以規也故告之以此

王氏女貞節詩序

子讀孟子至由是則生而有不用由是則可以避患而有不爲未嘗不廢書而嘆也夫有可生之道而不用有可避之勢而不爲豈其懵乎利害禍福之間哉心有所主而欲惡有甚於生死云耳蓋吾知行吾義而已行吾義至死生不足動其心況榮枯得失之小哉故忠臣不事二君烈女不更二夫良有以也淸風張君榮祖之母王氏年十九嫁不一嵗而孀姙子才五月男女未可知也王氏誓不攺生子得男長而教教而成以至於登仕版於是郡縣上其事春官旌其門嗚呼方其夫死而誓不攺豈知見其子之仕與其旌異之榮哉蓋吾知行吾義而榮枯得失之自外至者舉無足論而天之報施若合符節是則可矣於是士大夫詠歌其事而予書其所以得玆榮者於詩卷首

鮮於必仁割股後序

鮮於必仁年十七割股起母病士友詠歌其事者曰母者身之自愛其母忘其身非孝歟或曰身者母之遺愛其母虧其身非孝也其師薛景文敍其事出其詩示余曰予亦有言乎予謂聖人之道如正鵠學者如射過焉不及焉中者難其人故曰中庸不可能也聖人設教抑揚進退俾中焉止已子夏三年喪畢援琴而樂曰先王制禮不敢不及閔子三年喪畢援琴而哀曰先生制禮不敢過也孔子皆曰君子門人以疑孔子曰三年之喪賢者之所輕不肖者之所勉故聖門無棄人必仁之爲其孝之過於愛者乎然余有覬焉夫孝者仁之發而先見乎其初發而得宜爲義中節爲禮禮與義成人備焉必仁童子也誠懇惻怛已足以惇澆漓醒頑防矧學之未艾安知異日不從容禮義中正鵠也哉其並藏詠歌之辭觀必仁於成人之日何如

書

與單良能論學書

昨奉談論竟日甚樂也格言奧防謹已服膺其間一二疑義敢質之左右僕聞孔子之教人也仁而已當時惟顏子爲庶幾故其問仁直告之克己復禮及請其目直答之四勿而已其次告以爲仁之方爲仁之方敬恕是也敬所以存仁也恕所以推仁也故其語仲弓曰出門如見大賓使民如承大祭已所不欲勿施於人及其告諸子𨿽因其質之髙下淺深而藥之大槪不出乎敬恕之間故其語樊遲曰居處恭執事敬與人忠語子貢曰已欲立而立人已欲達而達人能近取譬可謂仁之方也已𨿽其設教多端不過使人復其本心焉耳及觀其爲仁之具則又不過詩書禮樂而已射禦書數其末也故曰興於詩立於禮成於樂禮曰十三學樂誦詩𨿽其學樂於童子之時而乃所以爲終身成仁之地而詩禮固其始事也故曰不學詩無以言不學禮無以立故曰子所雅言詩書執禮不特孔子也成周亦然禮曰樂正崇四術立四教順先王詩書禮樂以造士春秋教以禮樂冬夏教以詩書又曰春誦夏弦秋學禮冬讀書一壊於秦火再壊於漢儒訓詁三壊於老佛異說四壊於文章記誦詩書𨿽存而其用泯矣然幸而孔子之書存乎世幸而曽子子思孟子之徒誦而述之幸而程朱之徒理其湮究其賾而其言已明今學者苟能因程朱以求孔孟之說因孔孟以求詩書之用庶乎有以知堯舜禹湯文武周公之所以相傳者如此孔子之所以教人者如此權衡丈尺秩然在我又以身體而力行之敬以存之恕以推之接物之際合聖人之法爲之非聖人之法攺之積力旣久自至一貫之地則禮𨿽廢樂𨿽壊爲仁之具𨿽缺而爲仁之方尙有賴也至於不勉不思從容自得者乃生知之事學者之極功非一舉而可得者也故曰先難後獲近世學者好簡厭煩喜上達而厭下學樂升髙而忘自卑孔子曰吾十有五而志於學三十而立四十而不惑五十而知天命六十而耳順七十而從心所欲進徳豈無漸乎謝顯道謂朱子曰天下何思何慮程子曰是則是賢卻發得太早然則程朱教人與孔子不相悖也此天下所熟聞而僕之所陳爲贅者也今足下曰吾服孔子而已曽子子思孟子程朱皆秋殺之气得其一體者也禮廢矣樂壊矣譬之十間之屋壊其九矣得其一者謂十爲一可乎且云朱子許曽子子思孟子傳道過也此僕所未諭也夫聖賢有不同者化之守之之謂也其曠然大公不以私意累其本心則一也故曰或生而知之或學而知之及其知之一也或安而行之或利而行之及其成功一也得一體者可以語子貢宰我防夏之徒若夫曽子子思孟子則具體而微者也傳所載曽子子思之事有過焉者其中年事也晚年所造蓋不終於此也且曽子傳道之說其亦有自孔子弟子顏子蚤死一貫之防獨告曽子觀其易簀之言曰得正而斃焉非朝聞夕死之謂乎韓子亦曰諸子之學皆出於聖人其後愈逺而愈失其眞獨曽子得其宗又曰孟子醇乎醇者也軻之死不得其傳故大學中庸孟子者三子憂後世之心也傳述之以輔翼聖人者也今因其言以求其心其有悖於孔子者幾希𨿽當禮廢樂壊之餘而聖賢修己治人之大經大法固因之而有在也何得遂謂無傳乎至於程朱之言則又其遺意也史果齋有言程朱之徒述孔孟之意而不敢毫髮損益於其間者得其心矣且屋𨿽有壊堂室苟存可遂不理乎遂不居乎遂不遺子孫乎夫自禮樂廢於千載之上程朱之徒盡力於淪沒破碎之餘剖析於毫釐得失之際求聖賢之心而以身體之鞠躬至死其亦勤矣𨿽其立論辧析馳騁不如孔子之渾然簡易其不得已而救之辭故曰衰世之志也昔者孔子當三代盛時春秋亦不作也韓子曰孟子功不在禹下僕於程朱亦云足下又謂聖人復起果止此乎僕謂聖人復起亦不失其本心而已如其得位必將損益古今制禮樂正人心然六籍之大法不易也如不得位則亦如孔子之補殘缺存聖軌裁後學詔來世而已曽子子思孟子程朱之言有所不廢也故曰𨿽有其徳苟無其位不敢作禮樂焉足下又謂聖人復起必不拘拘先大學次論孟次中庸次五經之誦讀而已僕謂聖人復起必用孔子教人之法必不置大學於一隅而別爲法也必不先五經而後四書也必不先春秋而後詩書也必不先行而後知也故曰述而不作信而好古傅說亦曰事不師古匪說攸聞且就致知論之讀書亦無序乎譬之人生孩提而童童而冠冠而娶娶而仕自然之勢也孩提而冠則非禮童而娶則夭矣故子夏曰孰先傳焉孰後倦焉焉可誣也足下謂讀書者學者之一事斯言是也僕謂讀書者致知中之一事致知己不止此況致知爲力行之地乎程子論此備矣然致知之始捨讀書又將焉務今禮樂壊矣射禦書數又無其法處今之世者惟有循序讀書以明其理理明而後有以辧古人之得失察事物之是非而後可由敬恕以養本心也況禮樂旣壊本心有不壊者乎大學所以先致知而後誠意者正以此也未有所知而欲行猶不知南而遊越不知北而遊燕也大學者指燕越之路者也若必待聖人復起制禮作樂而後學焉吾恐死而有不及也足下論朱陸之爭往往多陸少朱謂陸氏之徒躬行者眾朱子之徒辧論過多僕謂人當觀其理不當觀其迹傳曰尊徳性而道問學夫尊徳性誠意正心也道問學致知格物也就大學論之致知格物先也誠意正心後也道問學以爲尊徳性之地也陸氏之學捨問學而尊徳性者也朱子之學尊徳性而道問學者也生之者謂之自誠明學之者謂之自明誠陸氏之學欲自誠而明以聖自居而實不易至者也朱子之學自明而誠由學而至人所可及者也佛氏之說一悟卽了儒者之說勞而後通也朱陸門人大略如此足下又謂周子太極無極之說端自佛老通書之語淺近甚多朱子釋太極彊爲斡旋僕謂此事可以心體難以口辯以心體當自得之以口辯則朱陸辯之詳矣不在畫蛇添足也足下謂程朱者時之所尙故吾之教人不得不然尢所未安也王安石曰時然而然眾人也已然而然君子也足下苟知程朱之謬當自爲一法以教人可也教人者本諸心見諸體貎形諸議論懇懇而導之猶懼其不能諭況非其本心而姑從其說僕恐受業者疑其所從也僕與足下同此心者也足下好義樂善非好勝已者昔者之論其有激乎世之人上孔孟下程朱給談鋒衍辭藻如陸氏之爲者尙少故也僕恐聞足下之言者將謂曽子子思孟子程朱不足學孔子生知又不易進徳者終不得其門也鄙見如此足下幸終教之

欽定四庫全書

積齋集卷四

元程端學撰記

東湖書院記

鄞城東三十里有湖焉山圍而獻秀水皛而光浮舟行若乘气淩空不知身在塵世也其址有谷曰鄮麓土腴物阜居民鱗集余少時嘗從友仁孫先生講學其中欲結居讀書以領湖山之勝顧南北驅馳未遑也池陽阮侯申之之尹鄞也興學尊師以爲治陸君天祐有子曰某曰某感其尹之化而思其父之遺命卽其地築義塾奉紫陽朱子像以教一鄕之子弟講有席息有榻與凡庖湢之所食飲之器𨿽微而完旣又割田一百有五十畝爲報祀廩餼之須淛帥王公名之曰東湖書院堂曰育英爲書大字以榜之嘉其志也於是阮侯延吳君思永端席設講招賢訓導陳君某專其教復介余友趙君垕孫君兪叔來謁余又以示夫斆且學者使知勗焉余謂世人負千金貲出所贏崇佛老捨以邀福田利益今陸氏不及中人之產乃能殫力以淑其鄕人其志未可與時俗語也且其事有感於余心者乃爲識其本末而告之曰古今之學不異而其效不迨於古者盍思其故哉古者二十五家卽有兩塾黨術有庠序國復有學民無貴賤皆得受業今之州縣學若書院非士類不入而農工商賈無所於肄古者自灑掃應對至於窮理存養小大有序食息起居莫非爲學其修於家者皆出而經國理民之本今之學者句讀未分已事割裂裝綴鬭靡之習肆然自侈其所長而不知無所用之嗟乎義利不明爲人爲己莫辧而後天下無全才爲師者以是教其徒父兄以是令其子弟人生而蒙枉其路而塞其明柰之何其有造也然則凡遊此塾者必洗其陋必圖其新學朱子之學而不徒像設爲尊師之具豈惟一鄕之幸歟

上都國子監題名記

泰定二年四月十一日將仕郎國子助教程端學以諸生隨駕至上都學錄王琰伴讀張汝遴裴士完顏恪楊鉅在行十九日開學七月二十六日南還餘之來也見學捨新美而器物有未備者言諸禦史臺中書工部畱守司得木及工爲墻以限內外爲門以謹出入爲棧閣以禦濕爲座榻以卽安復言諸集賢院中書省中書刑部得官奴以充守者其未備者則待後之人因登諸生而告之曰君子之居也一日必葺有司之事不敢不勉學者欲徳之有諸躬也非可取具一時如此役者然猶經營攻治之久而後有成況學乎觀此亦可知所警矣此行也治書侍禦史蔡公逢原厲意學校故克有濟國子司業虞公伯生仍以進講經筵同寓斯堂將行攺除祕書少監云七月旣望記

文安侯祠堂記

中大夫祕書卿上輕車都尉封陳畱郡諡文安阮侯至元二十有一年同知慶元路總管府事有能聲尢殫力庠校士民徳之厥後郁攸熛延鄞學榱楹僅復而瓴甓缺焉泰定元年冬侯之子某來尹鄞謁先聖於學周視喟然曰昔先君涖是邦以興學爲施政首令庳陋若是責不在我耶計租入廩餼外無贏乃捐己俸裁冗費規貨財僦工役權力考宜大修殿堂齋廡櫺星儀門漸次繕完創校官廳壘石爲垣塗塈黝堊粲然峻整又塑從祀像鑄銅爲罍爵且懼異日葺補莫繼城西一里而近有沮洳可田募民耕之得一百二十有五畝白同僚請會府歸之於學學舊有田占於豪右案籍復之久蕪不治招徠辟之歳復益粟若干石六歳之間不辭焦勞底於訖功教諭永嘉吳思永實承其事旣鄞之士感而相謂曰學孰爲大教養爲大來者無居教不可施歳入無幾養不可爲今吾尹旣廣厥居又厚其入以惠我士類昧所報可乎將爲尹建生祠於學尹聞而謝曰職分在焉又先君之志敢有其功乎請益力而辭益固則又相謂曰尹以先君子之志而不居其功盍祠文安以旌之或曰文安遺愛在一邦獨邑庠祠之其若尹之功何曰古者稱人必本其父兄師友矧吾儕嘗均沐文安之澤而尹以繼述爲務揆所元而演其澤於無窮以明尹之志誰曰不宜於是卽堂之東偏爲祠以奉焉尹弗能止也祠成屬筆於端學以刻石示後鄞余桑梓之邑𨿽欲辭不得而辭侯諱某字某池陽人以若山自號云

環秀亭記

淛西財賦都府率以雜職任其事邇者朝廷欲淸其源往往以憲臺官居之於是前燕南廉訪使義甫魏公爲都府總管然常情終以輟近侍去淸要怏怏思代公獨曰錢谷甲兵皆吾分內天下事非彼爲則我爲我居淸流誰任其濁怡然就職正已帥下會計必當出納必均庶務旣理則以其餘暇登髙望逺適情玩物若自得焉所寓官舍之後作小亭以臨大江其東西樹林蓊蔚晝陰夏涼北依吳山若屏障欄繞南則潮汐往來颿檣追逐越嶲吳境獻奇效技於一寓目之間如淩淸气出人寰下瞰培塿而不知身在玆亭也至順三年秋餘校文江西道錢塘訪公寓所飲於亭中握手道故舊極歡坐見暮色自江山來而忘其去於時亭初成公請名且屬余記之因名曰環秀而爲之言曰山川勝槪有遺乎古而顯乎今者非天之啟閉異狀也以吾自得之趣契彼之勝云爾勝槪無盡而趣有淺深故有淪沒於平日而發越於一時者以公之齊物我一得失斯能排紛擾而處優遊掃塵囂而接淸曠隨所在而樂其天也曩某獲侍公於朝知公爲悉故喜爲書之以告夫登斯亭者庶有以識公之心非直爲臨眺之美而已也

定海石塘記

四明郡東北六十里有邑曰定海邑治東北可三里卽際大海颶風怒濤奔駛衝突或破民廬官舍宋淳熙四年江海爲一幾不可邑先是防以土木歳輒潰決防以版石與潮俱去淳熙十六年明守嶽甫言於朝出官緡命通判林桷統制王彥舉統領董珍築石塘六百有五丈髙十有一層下廣上斂石厚一尺敷平倍之從橫布置如畫棊局奠其址以巨木實其背以厚土殺其勢以萬樁設常法以時修繕俾勿壊水患旣平邑以敉寧厥後有司失於修舉塘漸圯不支至大三年完顏公某來守是邦乃大修之財出於民而不告勞備禦堅致視舊有加民咸徳之後十有八年公復帥淛閫鎭四明巡行疆土覽舊迹之具存懼前功之莫續慨然增感塘舊有碑宋太守林栗撰載其本末頗悉歳久而僕慮莫考所元乃來請文將刻石示後余聞故老言有塘以扞其衝斯可以邑有邑以翰其外斯可以郡然則玆塘非直一邑之衞實一郡之藩其績爲大然智者防其未然常人救於旣著嶽守創之公復葺之使繼繼承承少罅必補𨿽微顯功可底永久苟患至而圖將何及焉此公之所以拳拳於玆久而不忘者也吁天下之事皆然豈惟玆塘也哉是爲記至順元年九月望日記

瑞州路推廳記

希古王君宗彞李君爲瑞陽郡推官李君名其所署之廳曰明誠王君書二大字掲之楣間予適領郡幕事請予記之辭旣不獲爲之言曰明誠之名本諸子思子自誠明之言乎原其義若不相似者蓋子思子以學而此以治也論學則先明後誠論治則誠體明用此其異也舜命臯陶曰汝作士惟明克允夫兩造具備情僞混淆非明莫簡其孚迹與情殊辭有辯訥非明莫燭其微犯有過故服有重輕非明莫持其平作法有限事變無窮非明莫審其權理官之職捨明何以哉然豈徒察察發擿鉤距求情爲明哉有誠焉爲之體也夫刑者弼五教之具古之聖人教民父子親君臣義夫婦別長幼序朋友信不率則刑以一之非恃刑以明亦非恃刑以治也有民不教則五品不遜而有訟訟而刑末矣孔子曰必也使無訟乎又曰刑期於無刑夫聽訟而使無訟用刑而期無刑其道安在亦曰以吾眞實無妄之心達之於彼彼將誠服而凡隱微潛伏之狀自不可掩故始不免訟而卒無訟始不免刑而卒無刑無訟無刑教法乃洽唐虞三代刑措不用非以是哉秦漢以降捨教任刑自申韓倡刑名之學天下宗之律愈嚴而愈生刑愈濫而姦愈作深文危法民無措躬廷尉如張釋之天下無寃民於定國民自以不寃大理如楊注曲盡人情唐臨折中稱意可謂善用刑矣然而不得方諸大舜孔子者何也明𨿽盡而誠未孚也矧用刑於不教之世哉故明出於誠誠則自明明誠相資庶矣玆名其廳抑有意於斯乎因書於壁尙俾來者有同此心者云

海運千戶所廳記

古封建之世天子賦粟於畿甸諸侯賦其所封勢定而力均地近而民逸自秦郡縣天下歷漢唐漕運於四方逾越江河轉輸數千里官司之須兵民之儲調發不時饋餉非一水陸旣阻民力遂疲迨我皇元混平區宇始創海運取東南並海積粟以實京畿置三大府吳分六所設官專職買舟傭工悉酬公帑民不知勞神模逺畫度越前古明越當海道要衝舟航繁夥甲他郡而治所在明獨庳陋弗稱至圯壓不可支天歷元年夏達魯花赤武節將軍暗篤刺公至官欲徹其舊而新之曰吾聞信而後勞其民吾之政未孚不可以有爲於是閱漕戶之貧弱逃徙系虛籍者悉縱之異時傭直旁落徵集煩擾悉儆革之多授方略察良寙勤怠示賞罰上下旣洽乃捐已資二千緡以倡漕籍者咸感奮興繕富者效泉力者輸役始事於是歳十有二月越明年三月訖工自堂至門列兩廡爲吏捨爲藏書室聽令之廬庖庫之所各有其序又卽其東市民地爲廏以楹數之內外凡八十有六堅茨黝堊煥焉稱美旣落成乃相與來請記其始末余惟古之君子作事識先務斯易爲功公欲興廢補能俟其信而後動宜不擾而事集人見堂廡之翼翼抑知公之治其事之本乎前玆十年公嘗提舉明之舶司公宇之新亦自公始前後成績左右輝映又知公之心久而弗渝也是可書已公字某大都人其哈迷公爲都府萬戶有聲公之爲政蓋有所自云

靈濟廟事迹記

惟天陰騭下民凡涉大險必有神物效靈以濟之若海之有護國庇民廣濟福惠明著天妃是已我朝疆宇極天所覆地大人眾仰東南之粟以給京師視漢唐宋爲尢重神謀睿算肇創海運較循貢賦古道功相萬也然以數百萬斛委之驚濤駭浪冥霧颶風颿檣失利舟人隳守危在瞬息匪賴明神有禱斯答其罔攸濟故褒功錫命歳時遣使致祭牲幣禮秩與嶽瀆並隆著在祀典去年冬慶紹等處海運千戶所達魯花赤前進士納臣公至官廉靜易簡庶事畢理神廟適邇治所以累朝加封錫號之典發祥降祉之績未刻於石懼久將湮乃謀諸寮寀具本末請記謹案神姓林氏興化莆田都巡君之季女生而神異力能拯人患難居室未三十年而卒宋元祐間邑人祠之水旱厲疫舟航危急禱輒應宣和五年給事中路允迪以八舟使髙麗風溺其七獨允迪舟見女神降於檣而免事聞於朝錫廟額曰順濟紹興二十六年封靈惠夫人三十年海寇嘯聚江口居民禱之起風濤雲霧神見空中寇潰獲全州上其事封靈惠昭應夫人乾道二年興化大疫神降曰去潮丈許有泉可愈疾民掘斥鹵甘泉湧出飲者立愈又海寇作亂官兵不能捕神迷其道俾至廟前乃就擒封靈惠昭應崇福夫人淳熙十一年福興都巡檢使姜特立捕溫臺海寇禱之遂獲封靈惠昭應崇福善夫人旣而民疫夏旱禱之愈且雨紹熙三年特封靈惠妃慶元四年甌閩諸郡苦雨惟莆三邑禱之霽且有年封靈惠助順妃時方發閩禺舟師平大奚寇神復效靈我明彼暗賊悉掃滅嘉定元年金人入淮甸宋兵載神主戰於花靨鎭仰見神兵布雲間樹靈惠妃旗大防及戰紫金山復見神像又防二戰遂解合肥之圍封靈惠助順顯術妃嘉定十年亢旱禱之雨海寇犯境禱之獲息封靈惠助順顯術英烈妃嘉熙三年以錢塘潮決隄至艮山祠若有限而退封靈惠助順顯術英烈嘉應妃寶佑二年旱禱之雨封靈惠助順嘉應英烈協正妃三年封靈惠助順嘉應英烈慈濟妃四年封靈惠協正嘉應慈濟妃是歳又以浙江隄成加封靈惠協正嘉應善慶妃景定三年禱捕海寇得反風膠舟就擒封靈惠顯濟嘉應善慶妃寶佑之封神之父母女兄以及神佐皆有錫皇元至元十八年封防國明著天妃大徳三年以漕運效靈封防國庇民明著天妃延祐元年封防國庇民廣濟明著天妃天歷二年漕運副萬戶八十監運舟至三沙颶風七日遙呼於神夜見神光四明風恬浪靜運舟悉濟事聞加今封廟靈慈納臣公言至順三年餘押運至萊州洋風大作禱之夜半見神像頓息其隨感而應類此神之廟始莆徧閩浙鄞之有廟自宋紹興三年來逺亭北舶舟長沈法詢往海南遇風神降於舟以濟遂詣興化分鑪香以歸見紅光異香滿室乃捨宅爲廟址益以官地捐資募眾創殿庭像設畢具俾沈氏世掌之皇慶元年海運千戶範忠曁漕戶倪天澤等復建後殿廊廡齋宿所造祭器余旣敍其事乃作詩曰粵稽古昔人道事帝在傳具陳帝皞神芒祀於世世或君或臣洛神湘妃爰以陰類生人沒神婉婉天妃捍患禦災自其居室祀於莆田拯溺湊財廟號肇錫遂徧閩淛鄞廟崔嵬百世血食濟險驅癘霽霪雨暘擒賊解圍宋自靈惠封十五更曰夫人妃迨我皇元萬斛龍驤絕海達畿東南庶邦島夷蠻商獻琛是職波晏不揚如履康莊神惠孔碩天子曰嘻精意以享毋怠毋斁徽號四加表此殊廷以報元功鄞江洋洋潮汐送迎我作銘詩刻石之貞式昭無窮

跋

跋浮屠信中孚遊蓬萊詩卷後

儒與佛異道儒嘗辟佛佛嘗詆儒然差之毫釐則卒相竊韓子所謂儒名而佛行佛名而儒行者也蓋儒佛皆人耳人性善而發於情有善有不善者以其所感者異也佛者見情有弗善遂欲滅情以復性𨿽有耳目口鼻四肢之體必欲置之無用之地夫情卽性之動情滅則性無用況無可滅之理與此儒者所以辟佛而佛亦以詆儒者也然儒而好髙或流於佛而忘自反佛而有爲乃歸之儒而不自覺若中孚者非佛名而儒行者歟中孚气淸意淡工於詞華樂與大夫士交而所寓必焚香掃地披經讀書揮弦灑翰有出塵趣凡東南山水之勝未嘗不躡蹻擔簦以嬉前年自天臺歸復與大虛師買航絕海爲蓬萊遊凡有得必志之以詩辭旨淸新非特其徒有弗及而已夫詩文固儒之餘而中孚於其業之外而慕之嗟夫使中孚而歸之儒安知其不入室也哉吾於中孚有感

跋二史公唱和詩

四明文獻故家史氏爲大一姓三相侍從守使不可勝數蓋與國相爲盛衰者也然𨿽婦人小子皆知本於夫人葉氏一念之貞與八行太師積累之功可以訓矣迨宋李世猶見資政觀文二公創鄮麓廟庭序昭穆防拜其叔侄兄弟唱酬諸篇怡怡融融气象見於言外嗚呼盛哉迄今餘六十年時異事殊頽垣荒址過者憫焉菊屏司戶蓋諸伯也其子洪父誦故典如流出墨本相示庶幾愛禮存羊碩果不食之意其善繼述而厄於勢者歟使其子孫皆能以洪父之心爲心江左夷吾猶一日也然有賢有不肖彼頑冥淫酗持箕裘與人惟恐後者覩其詩亦有羞惡之心乎

跋嚴子秀詩卷

嚴公子秀爲南陽來威屯令有善政迄今二十八年郡人猶能求四方士大夫之詩以詠歌其事何其思之益久而不忘耶蓋前人之令屯田者卒能使農事理恆數登斯爲善政矣今公爲治有本末緩急蒞事之初洗宿蠧布綱紀卻私饟散羨息於耕民民旣足食則毎屯設學擇師而教其子弟彼三時治田而冬讀書明道徳以變其俗不啻若父母之字其子嗟乎此其益久不忘者歟三代之政弗過是也而嚴公行之於來威效已若玆使以是治其國家其得民詎止是耶公之善政具見於魯公子翚與泰公竹友之文玆不復論余獨論其爲政而知本末緩急者其效蓋如此云

跋孫氏義兵詩卷

古井田法寓兵於農民各得持弓矢以自衞後世異是寇至卽愕眙相視袖手待死過浹易旬官兵始至而民家抄掠盡矣有志之士能於其下而不能使之復古也賊蔡之寇寧郡若孫君良臣之捐賄財置攻具紓官力衞鄕邦非其有愛人利物之心而規橅素定者能若是耶有司旣旌其門而朝中大夫士復樂歌詠其義余因以謂井田未易復也持鈞衡者有能放井田寓兵之法而行豈徒一鄕之衞天下之衞也於是乎感

跋呂與之修禊圖

蘭亭之防一時名士風流標致後世慕焉然世不傳其文而傳其字使不有其字文將不傳其事冺滅可知也字者騷人墨客適情之具而人君好之唐太宗使蕭翼以計取蘭亭眞迹於僧捨幾乎玩物矣房齡又以權謀薦翼其輔弼果王佐之道哉及太宗不豫特幸玉華宮謂髙宗曰蘭亭序可與我去以天下之大豈無他務可屬邪成王末命曰率循大卞燮和天下又曰爾無以釗冒貢於非幾太宗能不愧哉余閱嗇齋呂君所藏修禊圖於是乎有感

跋夏氏詩文

右聨魁堂類槁一卷廬陵夏道存所作余得之其兄今考官防稽令仲善君所讀之累日愛其用意幽逺文辭雅潔不肯爲世俗浮靡一言一字使益昌其气追古作者不難到也仲善令興國時道存實從之學仲善亟稱其能又稱其工舉子業果然必爲名進士矣昔謝康樂善爲詩每見從弟惠連輒得佳句至今人稱二謝傳曰二惠競爽夏氏其有焉

跋朱府君詩卷

番陽朱克用以山澤之臞至遇今上皇帝於潛邸扈從說書有勞出領郡兵佩金虎符爲千夫長士君子韙之謂克用非有文武長才何以至此而克用且退然儒者不易其素也間示其先君子臨終時手寫詩一首若預期克用之達者蓋知子莫若父也道徳文學功名富貴皆足以大其家顯其親要在人之所存何如耳膏沃而光源深而流長朱氏之大其可量哉

欽定四庫全書

積齋集卷五

元程端學撰表

代右丞相監修國史賀正表

獻嵗發春齊玉衡之七政望云就日開金闕之九重夷夏來同堪輿協慶【中賀】聰明淵懿剛健粹精持敬守仁法祖宗之遺訓橫經問道闡聖賢之宏規固大本於家邦導泰和於律呂臣某叨司政柄兼總文林石室防書言動有難名之徳瑤觴稱壽臣鄰共歸美之誠

翰林院賀正表

皇圖紹統慶鳳歷之一初元防蕆儀對龍光於九陛陽和滋長品彚咸亨【中賀】應天順人修文偃武奉祠淸廟馨香達於神明肆端門恩澤浹於臣庶干羽備兩階之舞衣冠來萬國之朝臣某等叨職詞林欣逢華旦鏤白玉之牒敢誕紀於丰功進紫霞之觴願宏開於壽域

國子監賀正表

四序開端肇春王之正月千官拱肅祝天子之萬年宇宙同歡神人胥慶【中賀】心同堯舜道揆商周仁洽民心纘服啟升平之運政遵祖訓垂衣衍泰定之符大闡經筵詳諮治道臣某等叨恩溥澤典教成均願育英才輔隆基於永固有來景福與獻嵗以俱新

二儀交泰躬寶歷以履新六服防同禦端朝而受祉神人胥慶上下同歡【中賀】省方遣使開視聽於四門命相得人示儀刑於百辟邦圖宏大民志輯寧臣某等典教成均與朝閶闔天休滋至知膺福之咸宜治具畢張見修文之益備

碑

知興州程侯去思碑

程侯爲興州有善政州民某走京師踵門請紀成績予家四明爲浙東帥治所侯嘗爲都事廉愼明恕時上命司憲者嵗擇守令二人以公名聞擢知興州余旣稔其人不獲辭詢治狀曰侯以至治三年夏來爲是州召父老與坐問民所最苦父老曰吾州介兩都間土磽民窶賦雜役煩吏入民廬舍叫囂旁午箕斂無藝民以失業侯卽禁吏不得輙至村落呼裏胥約凢民有訟其當對者以某日至賦於民亦如之民大喜悉如約不敢後又問曰民瘼不獨此也抑情有未紓者乎父老曰嵗官市麻若干律先給直什八餘俟輸物始授先所給直旣盡於輸運徵求後所授者吏復匿入已民抑首伏气無訴侯詰吏得所匿錢二萬償之又官養騾若干嵗給芻粟錢二萬吏皆匿不與侯復追給之民益喜侯曰此特其害政者未及爲政也於是布條教申法某理辭訟讞寃獄節冗費惜農時宿蠧藏姦喘汗屏息民稚耋相慶曰侯蘇我垂死衣食我寒餒聰明我盲瞶有守如此其忍欺之凢有所爲必曰侯聞之爲何如於是無情者不敢訟於庭豪彊者不敢淩暴單弱上下守法囹圄爲空禦史行州縣至侯所無所案有事悉委侯以去侯之政若此吾不能悉舉其槪孟子曰徒善不足以爲政徒法不能以自行心愛民而無設施之具謂之徒善設施有具愛民不至徒法耳徒善民不治徒法民不懷故世艱良守令侯之爲州能使民信其教惠其澤其愛民且善設施者歟夫設守令非直行簿書督租稅耳必除穢革姦起痿紓瘁宣上徳厚生民若侯之施於興者可以爲法矣侯名某字某廣平人也

鄞縣阮尹去思碑

鄞邑治宻邇元戎大府民庶事夥自令丞主簿雞鳴馳謁大府又至於防府乃得署邑事送迎防期又作而去蓋有連數日不署者焉鬭訟徵役富民各挾勢以請微忤輙摘小過相持非有精敏治劇之才莫或理之其闒茸迂疎者聽驅防受訶譴不暇而暇及民乎哉故人稱治鄞爲難泰定元年冬池陽阮君申之來爲是邑見邑庠庳陋首議繕修病窮鄕無學廣勸造焉問民所最苦鹹曰悍卒至鄕落丐取無度隨設厲禁賦役不平使民自寔以均之訟獄滋多悉心推讞以決之水失其利築防瀦之義倉失實躬詣覈之治所湫隘尋經營之以至處同僚禦羣吏事上卹下舉不失宜於是士民鼓舞樂其初政之美三年而學之宮墻像設祭器悉完閒田旣入而士有養東湖義塾剏而鄕有學農不見吏而雞狗得寧田有簿書而科役莫隠刑無酷虐而貧弱以蘇逥沙渚閘益固而瀦防得宜鄕社委積而凶嵗有備署位廊廡外門畢構而翼翼以芋人始信其非苟悅於一時者也當終更代弗一又三年弗懈益謹人益信之蓋君子之爲人廉靜寡黙善發慮𨿽倉卒無遽色羣議有可否徐以片言折之眾志自定故能處紛擾而弗遇險而不懾宜乎二府推其能同寅愛其和吏憚其嚴而民懷其惠也詩曰靡不有初鮮克有終斯有終者乎及其代而去也庠校之士曁鄕之父老咸曰令在猶陽和煦物物各自私而莫知其誰之力令去而思矣相與踵門請曰願有紀將樹碑於學以無忘令之徳余曩在史院守令有異迹輒采以示勸常慮傳聞之異辭也阮君之政余旣親見之可書也已君字周翰號理齋常同知黃巖瑞安州事所在有聲於鄞能治其所難故尢著云

銘

潘氏書塾銘

受天地中曰仁與義智者義藏禮者仁著惟是四性萬理之綱體厥靈臺眞靜而彰隨類感通循循魚貫隠顯精粗內外無間忠以盡之恕以推之信以實之敬以維之持敬伊何正冠與衣頭直視端手恭履遲愼言肅气如見大賓豈在逺求厥心斯存戒愼恐懼養靜之方謹微愼獨察動之防造次弗違中徳乃備守熟自化三才成位四气日月合運齊光千聖繼繼一本萬更惟聖性斯惟賢復斯學則修斯下愚斵斯充實光輝君子體胖是外非內小人之姦唐虞三代貴賤與知鄕國閭裏出此曰違秦漢以降上下昧玆訓詁是覈誇辭復滋聖心旣湮生民罔遂積習生常修者曰異周程旣作朱子紹之昆崘再辟三光重輝陋儒狃習岐爲二流其有志者是侮是侜良心旣阻攸執遂隳哀哀生民醉生夢死尙幸厥中無有今古克念作聖請事斯語我匪曰明疇聞斯言敢告小子自知爲賢

涵養銘

心妙不測出入無時養之有道敬以爲基持敬之法正其衣冠手恭足重頭直目端坐如塑神立如受物正色愼言斯須毋忽整齊嚴肅常使惺惺外體斂束內斯淸明方其靜時儼若有思戒愼恐懼自不外馳一物莫容鏡瑩水止不偏不倚萬理之體感物斯動心爲事官隨事觀省善惡兩端善也吾行不善克之勿候其著必察其防動靜主一期於無欲惟弗助長積力乃熟一失其操厥靈外騖私欲旣熾舜蹠殊路居處必恭執事必敬與人必忠養爾正性

信齋銘

五行惟土寄彼四气信在人心靡有定位四性𨿽完匪信不實萬感紛紜匪信不一前哲遺訓何獨謹言酬酢之際匪言弗宣樞機不愼表裏皆僞言𨿽一端乃與行對信言謹行存誠之防積久斯誠誠斯無爲天以斯誠播此萬類聖人以誠參贊天地久矣此信作聖之功誰其維之在敬爾躬

八栢堂銘

嵗寒後雕松栢並稱稱其生時不同眾榮乃若棟梁栢全其天松久斯腐柏久益堅樹柏惟八其義何庸老陰之體易卦之中自八而下歸於太極八而上之萬變不測孰名其堂弋陽熊君匪名惟美將朂其身身旣有之爲家之則子孫是訓永保成式

說

浮屠雨龍溪號說

余鄰屠商卿出時賢所述浮屠雨龍溪號說若干篇示余曰子亦有以發之乎余疑而問焉夫時潛躍者爲龍其潛也𨿽溪谷污湫以至虫魚艸木之防皆得以淪其迹托其神焉其躍也噓風雲感震電薄三光動天地潤萬物洋洋焉下上浩浩焉不究其窮也故龍與聖人參聖人處則棲棲一窮士耳出則使萬物各得其所百世蒙其澤而莫知浮屠之教混象理外形骸舉體遺用馳心茫洋之鄕一以寂滅爲主今雨師爲浮屠而有取於龍溪焉傳曰龍非池中物夫雨師豈因其地以名不暇求其義者邪將悅吾聖人之道而拘其法者邪抑抱負有俟而暫隠於佛者邪雨師必有一於是商卿爲我問之

祝文

辭神祝文

某聞天子祭天地諸侯祭境內山川大夫祭五祀士祭其先禮也下僭上逺間親謂之悖禮夫禮出於天聖人修之以教則守禮者爲奉天悖禮者爲逆天也世降澆漓異端肆行滛祀徧天下以庶人而祭天地山川下僭上也薄先祖而厚滛祀逺間親也僭上間親逆天孰甚焉乃設神位焚香禮拜曰吾敬天地鬼神非反本乎且有其誠則有其神無其誠則無其神非其鬼而祭之則血脈不相通鬼神有所不格況天之所以與我吉凶禍福在吾敬肆之間而非謟所能致不敢干名犯分以求非常之福爰自營室正寢之東已建祠堂奉先世神主某又聞朱子曰士亦可祭二祀故於東廡置后土祠東廚設竈神位自余舊奉星斗城隍府主諸神之位玆不敢復奉匪我敢慢禮所不得𨿽然人知敬神而不以禮待神乃大不敬我今非禮不祭則世人莫如我敬神也惟爾有神尙鑑我心

祭文

祭潘尙幹文

年月日四明程某謹以淸酌庶羞之奠敢昭告於尙幹大夫之柩曰乾坤坱圠五气順布萬物賦形隨其所遇故人之生也或短或長而不齊其數及其气形而返也神飛魄降則復歸其故其與物共化而不能逃者形气之聚其超乎物外而無生死者善人之譽惟公稟質剛方長能文章壯而立朝老隠於鄕眾乃隨流而競奮公獨斂手而退藏彼善之譽煒然有光嗚呼公死譽在公則不亡惟小子之蒙昧警教之方新遽焉契濶予其誰親此所以望素幃而成慟寄遺恨於郎山之云

行實

孫君行實

君諱防叔字友仁姓孫氏世居鄞之東吳宋龍圖閣學士沔之十一世孫曽祖諱涇鄕貢進士妣李氏祖諱橰宣教郎妣畢氏父諱夢釜鄕貢進士妣韓氏繼髙氏君生於宋咸淳壬申九月十有一日亥時防岐嶷不嗜弄旣就學師訓不煩記書不過二徧五六嵗卽解大義有客訪鄕貢君不遇君迎送盡禮客驚曰孫氏有子若此乎九嵗防母哭泣盡哀市裏迎神或攜觀之君應曰聞禮不聽樂讀書自若十餘嵗事親不少愆宗族鄕黨皆稱異人焉師行義韓君元韓君見其篤志慨然嘆曰廣予學者子也本堂陳公著贈以言曰挹其气淸以凝叩其言正以暢不以時好遷不以毀譽動一以孔孟爲證他日學成見之者如景星鳳凰矣君讀書有序終日一書沈潛玩索必驗諸已以致實用尢考三禮著四書演義凡程朱引而不發者悉闡其旨辭不求甚工常謂心體虛明自當有言發於詩往往天趣逺出旁通天文地理度數之學義利之辧胸次介然閒居端坐肩背竦直望之若神卽之則和气怡怡暴慢者廢然自失晨興謁先祠適父母所溫顏色問所欲以進或不安卽憂形於色防依庶祖母李氏李病目寒不鑪君以身溫被者八年及卒爲心防三年𨿽遇緦服亦不飲酒聽樂必變容遭繼母防苫塊不違後事庶弟母顧氏若事所生顧亦愛之過於己子家庭防防焉君待朋友必敬必信奬掖後進有不悛者嘆慨不已隱惡揚善人孚其衷識者謂君天質粹美問學充實孝弟行於家信義著於鄕裏得一命舉此措之宜無難者君獨退然爲未足將以終身者以大徳癸夘九月二十一日酉時卒得年三十有二死之日鄕鄰無少長莫不垂涕至今猶有道其事者葬於靑山之原聘史氏未迎以弟兪叔次子儀伯嗣端學後君生六年自總角交遊故知君爲悉嘗北靣事之君終辭焉其嘉言善行懼嵗久而弗彰也敢錄見聞於大雅君子幸擇而銘之

墓志銘

元故從仕郎杭州路稅課提舉杜君墓志銘

至順四年十二月庚申葬仁傑杜公於鄞縣翔鳳鄕亭溪裏李防之原其孤慶善踵門拜且請曰我先父於先生有世契知之詳非先生無以銘余前年歸自史院公訪余聽其論古今得失上下數千載如射中的爲歌詩落筆成章方嘆其才气不少衰也別未久竟卒也公與兄某同師季父景牧先生少年試藝借借有聲世遷科舉事廢公乃以軍謀仕時平無事不得究所蘊今科舉復則已老其命也夫余先人署丞獲與景牧宋寶祐間同鄕貢進士且交公兄弟不得辭乃敍而銘之公諱某字仁傑東洲其自號也世居鄞之管江曽大父某浙漕進士大父某不仕父某待補太學生公兄弟四人皆有學友悌深至庭無間言至元十有八年日本弗庭詔徵東省選方略士討之選公爲管軍千戶至元二十有六年倉漕海公與兄某同在選某授忠顯校尉海運千戶帶金符公授進義副尉海運百戶帶銀符每嵗運眾惟公是從則悉利涉嘗以天壽節入覲世祖皇帝嘉公兄弟功賜宴甚寵懷鹿肉歸遺親戚咸榮之大徳六年詔全運者賞公以功陞進義校尉仍賜金織段及帛明年河決楊村都水監告急於省下命塞河人或難之公請往囊土壅流逾月功成宰臣嘉之勞以金帛凡出入京都餘二十年受知當路與翰林諸公爲翰墨交嘗扈駕出建徳門上言國用稱旨特轉文資授從仕郎杭州路稅課提舉尋告老歸裏築室白雲名曰東洲精舍積石種花日與朋舊詩酒自娛有東洲吟槁行於世公學識深逺才略優洽惇禮宗姻喜周鄕黨病革日神色不亂不問家事惟囑子侄守詩禮怡然別親友而逝公生於景定元年二月某日卒於至順二年九月某日享年七十有餘娶龍川張氏工部尙書順之女先亡今合葬焉子男二慶善擇善女一信善適蔡仁翁孫男二琦瑀女三瓊琇珍銘曰公才文武用咸宜冉矛樊右卻敵師平世熈熈蘊莫施舉能苐受文字知未爲不遇用止斯眾爲公惜公則夷東洲白雲歸諧熈生遊卒葬守所治子傳詩禮訓永垂

故處士陳繼翁墓志銘

至順四年三月辛未繼翁陳公卒九月丙午葬於鄞縣翔鳳鄕鄒溪祖塋之側其孤正等來乞銘公諱紹祖字繼翁姓陳氏世爲鄞人居城上橋曽祖檜宋朝請郎江西制置司參議官妣陸氏封令人祖協宋中大夫知潮州鄞縣開國男食邑三百戶妣馮氏封令人考壽朋宋將仕郎未娶早卒公七世祖妣孫氏族子也來從菊州單先生學潮州府君念其端謹精敏念子無後命公嗣之潮州移守鳳翔而卒祖妣督公就外傅時年十六左右侍奉惟謹季父亦早卒祖妣命從子爲其後公篤於友愛庭無間言終身不畜私財宋咸淳元年以潮州奉表澤晉將仕郎宋內附隱居力學或勸之仕曰未能修己焉能治人平居晨必致敬先祠始理他務祭必厚於奉生者祠宇祭田葺理盡誠嵗入祭余以惠族之貧者治家尙質稱有無視紛華泊如也講學不間寒暑自經史百家下至醫藥卜筮老佛氏之書畢究其在鄕黨卑禮下人不以貧富殊禮接三尺童子無惰容見後進好學純篤必加勸奬有墮其先業者咨嗟戒飭視人之疾知無不治遇大事人不能決處之無畱難郡有義田盡心職掌者難其人延祐七年郡守馬侯澤知公禮延掌之一遵先賢之遺訓給防嫁杜私請撙節餘粟益置田毎訓子孫曰吾世以儒顯汝等宜守家法無外慕從異業隕先聞將卒棺槨衣衾衰麻降殺殯葬道裏之宜纎悉筆示恬然而逝其整暇類此公生於宋淳祐十年六月辛丑享年八十有四娶奉化杜氏宋右衛郎將休之孫女先二十四年卒子男二長正娶杜氏次在娶劉氏女一適馮君遇孫男二公溥公潛女二淑洙嗚呼宋當明道景祐間天下文物大備郡國學校獨未建惟上橋陳氏辟屋儲書卷擇明師教其鄕人子孫世守焉故鄞文獻甲東南而陳氏擢第躋通顯者世不乏人至宋末天下以爲賢如諌議劉漢弼司農劉漢傅兄弟皆學於陳氏塾者而東發黃先生果齋史先生浚南趙先生以節義經術治道理學名於一時歸老於鄕公得徧交耳聞目染造詣日深尙徳不苟以終其身其淵源蓋有自云銘曰惟昔陳氏篤意延師教其鄕人不子是私垂三百年世守不隳魯多君子子賤所資置於莊嶽齊語奚疑及乎繼翁被服禮詩其徳日崇孝友政施心安體舒宜享期頥

髙於山墓志銘

天歷元年十有二月二十有九日於山先生卒余畱京師不得走弔二年歸裏往焉其子巖等泣且請曰我先人幸托厚誼願有所表以掩諸幽余辭焉又請至於三應曰諾至順元年十有一月十有六日將葬於老界鄕陸防之原其甥孫余叔具行實來徵銘乃序而銘之先生姓髙氏諱夢說宋武烈王之後世爲汴人其子孫仕者隨宋而南遂家於明曽祖諱某泰州如臯尉祖諱某考諱某成忠郎淮東路分棄職歸養治花圃日招客觴詠以嬉來遊者資其車馬食飲傾產無靳色先生其次子也風儀閒雅獨嗜讀書華靡之觀未嘗接目賓客嘆曰髙氏有子其奉親克盡愛敬喜周人困乏至解衣推食與之常從隱逸之士登覽訪陟其悲歡感慨一寓於詩語不及時事翛然有出塵意提學田公將致之鄕校矜式笑而辭之浙帥王公招延教授暫至卽去鄰曲艸蔬醴酒相呼卽從容欵洽所素慢𨿽珍饌弗視一日語其子曰盛衰生死倚伏對待無足芥蔕凡吾所爲非欲求異於人懼辱其身以及其親爾爾曹力學能無廢爾祖餘業則吾有以瞑目矣油然而逝若先生者其可謂隱淪自全不汨於俗不流於怪者歟先生字景傅以於山自號有詩文若干捲娶茹氏先公卒於丁巳十月十有三日享年七十有二子男三巖嶽岡女二長適栁受卿次適趙復之孫男四銘曰家正丰我尙素時不耦我則裕其質之然亦養之固濯足澗泉登髙卽賦𨿽塞其施而發其趣

故孺人張氏墓志銘

奉化陳元楷以天歷二年十有一月壬申合葬其母孺人張氏於蹕駐慈塢之原以狀使其子子翚來拜請所以昭後世者敍曰孺人諱妙嚴歸陳氏年四十有五而哭其夫子嫠居二十有四年而卒性淸愼動息有儀事舅姑以孝稱能以意義睦其家貨首飾延師教子若孫底於有成嵗大饑爲食餓者又結屋聚其鄰而賑之鄕有無賴者常竊其果蔬雞狗獲將箠之止之曰饑寒迫之耳賙而遣之其於婣族資裝其女之不能嫁者棺槨其死之不能斂者甚夥而其服用飲食泊如也嗚呼嗇於自奉而丰於濟人力於節性而恕以待物此士大夫之所難而女子若易而行之其可銘也孺人生宋開慶己未七月壬申卒以泰定丁夘五月乙巳其夫諱君卿子曰元楷女曰元琰適兪壁孫孫四曰子翚曰子鎭曰子琛曰子宏俱世儒業銘曰淵塞節儉女也攸止輕財好義士之所履嗟若人兮儉而能施秉女之徳其行則士積厚報稽彼蒼匪瞶譬之瓞在其後裔

