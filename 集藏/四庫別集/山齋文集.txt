

欽定四庫全書

集部六

山齋文集

別集類五【明】

提要

【臣】等謹案山齋文集二十四卷明鄭嶽撰嶽字汝華號山齋莆田人治癸丑進士官至兵部右侍郎嶽素著風節官江西按察使時首折宸濠逆謀反爲所誣搆逮問及官兵部復以議興獻祔廟忤防力請致仕後議禮諸臣皆防追卹賜諡而獨不及嶽蓋孤介寡援其天性然也柯維騏續莆陽志稱其所作詩文俱暢達蘊借而謝山子亦稱其詩深於諷諭之體所著有防難錄西行紀南還錄山齋吟稿漫稿淨稿續稿奏議因雕本燹燬所存不過數種是集乃萬曆間其曽孫炫搜輯重鋟詩七卷文共十七卷謂較舊集十未能存二三今觀所作當信陽北地初起之時文格未變猶恪守茶陵之矩度𨿽條暢有餘奇麗不足而質實平易不染塗飾鉤棘之僞體固宜以其人存之者矣乾隆四十五年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

山齋文集卷一

明鄭嶽撰

五言古詩

立春和林見素韻

人生百嵗期荏苒十逾四春陽布徳新花鳥各自媚鬢髮日以種歡悰與昔異寢食淡無營絪緼防元气朝雨洗春痕南山已堆翠幽勝愜素期糾紛傷往事所貴一身存儻來物皆寄破屋城南隈百需無一備雲莊結比鄰時往佳章遺諷詠激微衷懷哉邈髙致

秋齋爲周彥通侍禦題

午夢忽驚覺呼童開竹扉借問客爲誰靑驄束金羈手持卷一握錯落瓊琚詞展玩重太息遐心將在玆二气互翕張眞宰執機物盛不可過斂舒各以時露凝天宇淨樹變郊原稀芝蘭抱孤芳鷹隼奮髙飛齋居感深念流光倏如馳及時當自勵毋令華發滋

後峯篇贈黃伯固正郎

九峯何崔嵬屹然鎭坤維泉石挹明秀艸木含華滋最後有奇峯退讓乃卑卑謙光豈容掩靈淑良在玆髙文合典則懿行無瑕疵歷宦十餘年旣罷將安歸悠然念出處戒途仍迂遲經營四方誌況當彊壯時去去濟時艱終豈好爵縻山中精舍在嵗晏期相依

送何子元少宰攺任南都

夏秋多霪雨沈陰翳晨光積潦防衢塗欲濟苦無梁送子出城闉策馬登前岡回颷激流云顥气變淸商憑髙一舒睇天宇何茫茫感玆物異鬱鬱情內傷古稱楚多才弱冠已擅場博學富文藻節操誠慨慷玆行豈徒然抗言系綱常南望鐘山遙白雲懷帝鄕風露日夕淸蘭桂發幽芳與子結綢繆望望不得將平生契分深白首相激昂浮榮難久恃萬世一何長願言保終節靑簡諒毋忘

幽居公署書懷【處憂患能以義命自安詩見之矣】

寧庶人宸濠久蓄異志予由臬轉藩裁抑逆萌濠不能堪陰嗾同寮橫加誣訐威賂上下文致其辜逮系逾年始得罷歸憂患中嘗作防難錄玆摘其槪書之

咄咄日書空禍階嘅伊始蟻穴昔何微潰川浩無涘數至諒難違修身以順俟明夷古所悲演易在羑里厲貞乃終吉齋心悟理

其二

谿壑絕險巇千仞猶可窮人心如其面談笑伏兵戎田灌平生交杯酒不相容魏其力解紛乃並遭禍凶往事昧明訓邈哉防藺蹤鷸蚌久相持漁人並收功

其三

平生相傾慕會合意何惇相期振頽靡撫心憫元元如何自猜忌枝葉傷同根川洛搆黨禍善類鮮安存王導仇伯仁千載抱煩寃古來同嘆息棄置復何言

其四

鴉鳥棲前楹啞啞動哀鳴須臾雙鵲呼下上如有營旣憂還復喜徒亂羈旅情毀譽隨愛憎吉凶竟難憑聵聵絕聰聴冥心遊太淸

美女篇【此篇以美女自況讀之悲惋】

美女出瓊閨姿容皎白晳婉孌當盛時丹鉛去華飾豈徒誇靡曼禮度謹修飭少從柯斧言與君結良匹纎手敢自愛辛勤事家室烹餁奉賔祭機杼務組織雞鳴起盥漱昏暮未遑息始時君家貧數嵗頗儲積將諧百嵗歡一朝遭譴斥萋斐成貝錦靑蠅間白璧貞性豈善淫蛾眉生妬嫉懊惱難自明撫牀時掩泣族裏爲咨嗟姑嫜誰顧惜娉婷將奚歸皓首不更適祝發習道經焚香誦晨夕天心如有感庶幾終察識

遊俠篇【此篇意以宸濠比吳王濞其事果驗亦詩防也】

戰國貴公子孟嘗最稱賢食祿儗萬乘養士滿三千雞鳴與狗盜生死同周旋信誓重然諾服禦鬭芳妍一言偶合意不惜千金捐後宮出綺麗歌舞醉華筵晝夜務經營力折王公權殺人報睚眥道路不敢言頽風一以開延蔓彌八埏漢网方疎濶吞舟漏重淵吳濞招死士密置淆澠間豈知眞將軍輕車出藍田逆節竟鑕斧明鑑垂簡編

復回省城待報幽中書懷

重門晝深扃蔓艸沒行迹舊侶何寥寥危途轉相逼計功獲深酬蹁躚圖逺適詘辱甘予愚誰爲世道惜

其二

一气播洪鈞萬物各有適予生亦豈徒知命奚慼慼軒冕儻來物去去無復惜抗志本不髙末路嗟局蹐從今謝樊籠遙空振六翮

其三

社櫟辭剪伐蘭膏坐銷鎔巧拙各有宜所貴保初終緬懷見素翁進退何從容盛名難久居林壑寄幽蹤幸玆返初服云岑老相從

林竹田司空自予防難屢爲救解玆過洪都挈予妻子同歸感而有作

司空並鄕國弱嵗挹光儀意義重相許肝膽不復疑名位日以崇詎肯忘賤微臨難力相拯千里歸厚遺縈紆枉川陸爲我解累羈舉家脫虎口相將返柴扉深衷懷感激不覺涕交頤時情轉盼異古道誰復持祁奚免叔向豈爲平生私髙情激千古流俗安足希

九江阻風泊舟有感

白浪起層層峯頭云正黑回舟入小港聊玆一憩息路梗難爲期滄波浩無極坐觀北來船帆掛千仞直篙工意閒暇津津動顏色緬懷造化心施予難爲力往船風宜南來船風宜北南北本異途彼此那俱得物理每循環明朝未可測隠幾澹無營冥心悟羲易

過水口

建溪昔稱險橫流多怪石參錯列牛馬防利侔劍防篙工慣習水禱賽資神力前後互招呼分寸恐或失激蕩轟雷鳴沫流飛雪白諦觀毛髮竪一命試輕擲逶迆過水口灘盡溪流碧棹歌發淸響貰酒娛西夕患至慮煩紆險過事愉懌物理固其然臨流長太息

送吳伯貞還漳

靑陽布時序遊子戒晨裝崎嶇越鄕郡迆邐登我堂感舊一揮涕相視鬢逾蒼念昔縈微祿相遇天一方風濤起奄忽章水鯨鯢揚削地誅晁錯系獄悲鄒陽戢羽還故棲仰視天茫茫昏霾一朝解日月回精光天人盡紓憤豈伊私願償子獨秉髙義意气相激昂涓辰集朋舊壺榼宴山莊人生適意耳此會安可常冥鴻謝矰繳去去天路長

題頤晦亭

結屋城東隅縈紆遞幽境亭榭郁以深竹石秀而整好鳥鳴春煙芳池湛秋影鑪燻對書榻端坐思欲瞑虛室晝生白眞機時悟領渾涵謝圭角文字何雋永匡時豈無術素尙事幽屏際世幸黃唐獨玆慕箕潁

上淸宮修造

江國嵗仍饑處處盜尢劇閭裏鮮聊生況玆興鉅役土木極工麗輝煌燿金碧各務出新智規恢過疇昔內帑不惜費列郡捐余積畚鍤役萬人筋力誰顧惜所祀何代鬼杳幻難具識漢季有張陵五斗米中賊干戈幸逋誅遺種復滋息竊據山水勝蔓延徧區域崇奉日轉加勢與闕裏逼大道久晦冥爝火何時熄

嘉靖二年六月十九日予使事西行夕宿良鄕晨赴涿州卽事

商颷應時序溽暑倏云䢐微涼襲衣襟病骨覺已蘇宵短不遑寐晨興赴前途前途紛交馳縣道直皇都民勞困徵徭蔽體無完裾所幸秋稼丰維黍復維稌淫雨不爲災旬月當得餔

過函闗

建都據形勝自昔稱闗中我今歷崤函險絕淩蒼穹一夫當闗守百夫不敢攻秦皇借餘烈諸侯俱景從漢髙旣滅項髙拱洛陽宮婁敬脫挽輅一語回天衷卽日幸車駕定鼎垂無窮決機振長策識度誠豪雄

發陜城

長安古都會弭節暫盤桓羣公日惠顧樽俎接淸歡如何別此去遙遙赴臯蘭維時秋已分日夕風露寒淸霜肅原野艸樹漸摧殘蟬噤其聲蟋蟀鳴夜闌客子感時序淒然懷永嘆回望雙闕遙迢遞層漢間淸光勞夢寐行役何時還

馬嵬之南數百武爲逆璫劉瑾故宅噫楊妃以此地沒而瑾復以此地生豈事有適然歟均足示戒

明皇西幸蜀嵬坡駐鑾旂六軍不肯發宛轉縊蛾眉悠悠百世下撫迹空嗟咨妖氛豈未散閹豎復生玆懷姦竊大柄國勢欲潛移事頗天寶類幸爾亟誅夷羣姦起嗣虐四海成瘡痍亂階鑑婦寺永垂萬世規

秣陵嵗暮

閒居近十載風土樂餘生兒曹驩節至嵗事多經營如何從逺役遙遙赴神京旅遊已厭歷況欲競浮榮自昔際遇難幸玆世運亨艸澤訪耆彥拔茅以彚徵負暄安足獻食芹豈忘情衝抱徒區區蹇拙竟奚成

潞河舟中

潞水何悠悠日夜東南流東流幾時還到海始云休物性固有然人心亦奚求所求諒非逺庶以道自修憶昔罹橫災十載臥林丘自分亦已矣雲水結綢繆聖皇訪遺耉樗散謬見收省寺屢遷秩愧莫展良猷兢兢循素節庶以效前修萋斐一朝起竟莫詰其由輿論皦日星拊躬本無尢心迹幸已白名位焉足畱讒言變白黑世道良足憂

謁闕裏途中卽事十一韻

遲遲待明發肅肅戒行輈郊原俯阡陌道途廣且修朝云結層陰雨澤尙滯流鬱蒸气未解風露何當秋役夫苦流汗吾行豈漫遊壯齒走四方老至行且休睠玆毓聖鄕欲詣竟無繇於玆不修謁終身抱悔尢迢遞展慇懃闕裏暫綢繆秋陽方皜皜緬邈仰風猷倦息杏壇陰渴飲泗水流

塞下曲四首

邊郡良家子結髮卽從軍彎弓射邊月揮戈開塞云黃河十月冰敵騎日成羣突來犯我壘決戰死生分冒危殺首賊不得敍階勲

邊人慣騎射奄忽若星馳朔風吹馬來四面衝我師我師莫輕動持滿以待之徉北勿輕追恐爲敵所欺漢皇開五郡本爲制匈奴士馬日南侵發卒守邊隅主帥多刻剝軍吏恣徵需一食尙不飽安能執戈殳儻無內顧憂安敢愛微軀

豪酋相讐殺奔潰入西畨西畨不能制被驅若孤豚畨夷勢漸合種類日益繁長驅向洮岷千里沙塵昏我兵旣寡弱剪滅何敢論

隗囂

新都滅炎精四海方悲嘆隗囂起秦隴借名圖復漢豪傑多景從生民懼塗炭南陽帝業新羣雄俱解散西州獨阻險偃蹇成僭叛麼麼不自量神器豈容濫伏波始識眞東廡白幘岸聚米導先驅倉黃西域竄何不效竇融歸朝膺顯宦

度闗山

昔聞闗山險今作闗山行登危復盤曲十步始一平秋潦混泥途崖石亂縱橫仄徑俯頽坡僕馬度淩兢薄暮至絕巓天地劃開明飄風吹暝色凜然寒气凝慨念玆川嶽設險輔秦京時危資竊據歷代紛戰爭昌時久混一六合且休兵憑髙一舒嘯緬懷千載情

內丘憫旱

內丘數十里磽確環髙原十旬不得雨四野沙塵昏黍粟焦且死艱食憫元元官栁摧爲薪煮葉充晨飱老稚出趂食破屋棄荒村公庾素乏儲富室徒勸分鮒魚得斗水猶幸性命存安得沛甘澤萬物回枯根

蘭州以山名北枕黃河城之西有唐帽山尢秀特彭司馬幸庵先塋在焉地靈人傑堪輿家之說豈盡誣邪

南望臯蘭山北枕大河流山勢相蜿蜒河流去不休華夷界南北闗陜扼襟喉中有唐帽山髙壠郁松楸靈气鐘之人元老克壯猶邊事久經略樽俎運深籌

眞定會劉南坦中丞以詩卷托和

侵晨卽長途亭午臨古縣赤日炙肌體黃埃污顏面神昏思伏枕臂弱彊持扇密栁方連陰涼颷時一薦披襟爲輸寫暫憩忘饑倦鄕思亂飛雲宦情牽弱綫朝廷重綱紀邊鄙罹禍變行役敢辭勞縱觀殊未厭中原多古迹垂老幸一見西行抵闗塞閱歷行當徧

舟中阻風

潞河晨解纜卽欲抵河西詎爲風所阻竟日蟠淺泥暑雨久浸淫四望長蒿藜荒村破茅屋日午不聞雞泊舟此非處日晚風更淒憂心倏如惙孰能究端倪天道易反覆人事常不齊

覺衰

今年頓覺衰不謂病忽至早春解敝裘酸痛傷左臂伸縮自弗堪拘攣重爲累血少失養筋風冷潛入骴藥餌殊罔功鍼灸亦弗利白髮倩人梳衣帶不自締況能彎騂弓何由拔赤幟嵗月去鮮歡世事老無味衡門歸養屙稽首深拜賜

梅峯小隠奉招會友

丁亥之冬林翁孚可汝儀時獻吳翁約中結爲社會予僭爲首倡會於梅峯其次年宋翁良翰林翁以永皆預焉

香山與洛濵結社獨名世齒徳相推致名位豈暇計標望重一時文采照來裔吾儕踄世途投老脫羈系丘園多暇日髙蹤良足繼俯仰愧前修欲舉旋復替友泉亦何爲超忽逺行詣人事嘆多忤天機窈難契及時且爲歡荏苒嵗將逝籬菊寒始花幽香雜蘭桂眷玆舉一觴梅峯掃荒翳眞率循前規山堂登瑣細詰朝幸早臨焚香輿

秋日偕社友遊溪聲閣

淩晨出南郭悠悠衢路長褰幨臨迥野回颷遞微涼蒸鬱漸以舒顥气應淸商農家收稿稭禾稼已登場幸玆嵗頗熟閭閻得小康凝煙翳林莽鸛雀相翺翔古來賢達士墟墓列道傍感玆起遐念人生安可常涓辰集儔侶迆邐越林岡梵宇隠寥廓溪聲瀉琳瑯山防登野蔌石鼎炷篆香談諧淹竟日薄晚雨冥蒙老至惜頽景駒隙度流光及時恣遊賞毋徒傷慨慷

林都憲翠庭邀遊南山登髙隴歷諸名勝有作

城郭風塵滿籃輿逺追尋崎嶇歷田埂轉望鳳山岑松柏翳原野中有大夫林斂袵肅下拜防退昔所欽山川莽回防佳气郁以深東岡列僧捨樓閣散淸陰推延逺景啜茗滌煩襟拜亭倍虛敞深樹響鳴琴時平偃兵革禾黍復森森吾儕幸無事及玆盍朋簪淸歡雜嘲笑美酒時共斟嵗月豈久待騄驥已駸駸疇能究緣業且諧塵外心

和林汝儀招飲溪閣韻

旭日散林霏澄波銜山影離城才幾許已覺非人境侵階雨气潤攪樹風力猛采采園中蔬盈盈水中荇更覓前溪魚垂竿移舴艋占年慰夙期刺水秧千頃幾杖松壇幽雞犬柴門靜幸逢素心人髙談白日永

黃仲陽東洲別業

北郭亙芳阡延矚郁幽邃木蘭及使華二水於玆會墟曲藹人煙平疇間溝澮澄潭集漁网沃土供王稅結構際交流儼與羣峯對閒庭芳艸積隙牖蛛絲綴慮澹物俱忘知寡我爲貴玆勝君先得吾駕將焉稅磽確多棄壤所求亦易遂衡茅成小築徐徐理荒穢來往話桑麻聊玆閱年嵗

鶴峯爲蔡君題

考亭昔爲吏遺愛流淸漳世逺道益孤墜緒何茫茫蔡君負英資博學知向方少懷四方誌預以試一鄕道義素所惇慕古心如狂龍池卜新居淸淑气攸藏維東有鶴峯嶻嶪臨吾堂朝夕與之對端冕肅以莊山髙猶可梯且欲淩其岡復翁有遺矩千載何能忘

題黃孝女刲股愈疾捲

儒門白晳女婉孌發垂眉念父逺行役獨與母相依母病困牀褥家貧莫致醫嘗聞昔人言股肉乃良劑顧念此微軀本是母所遺一死尙可捐何惜方寸肌磨刀試割取肉防血淋漓一念格彼蒼神物陰防持母疾亦良已族裏驚且悲末俗好奇詭昌黎深致譏此女出貞性於世無所希親疾不嘗藥愧死世間兒

楊烈婦【國子助教楊孟洪子婦】

白晳名家女婉娩嫻壼儀二十嫁君家與君相唱隨君志在靑雲偃蹇未得施一朝賫恨歿棄妾忽若遺薄命喪所天何用此生爲九原會相從瞑目甘如飴尊嫜相慰藉豈不念恩私嵗月方悠悠世路亦多歧一死吾事畢此心良不欺吁嗟烈婦操千載名永垂

湯陰羑里文王廟

商辛肆淫虐諸侯多就誅西周秉臣節亦乃遭囚拘憂思郁以深黙焉悟虛羲畫闡幽祕至理諒無餘天地豈不寛臣迹不敢逾日月豈不明君怒或可舒進女事解脫遷史何其誣

淇縣有殷三仁祠將至衛輝有殷太師比干墓廟

秋黍何離離驅馬登殷墟孟門與太行左右相縈紆狡童不我好萬乘爲獨夫圖任惟姦回親賢反見疎矢心各自靖揆道豈云殊埋骨邈千年廟貌猶古初孔聖贊一詞永與天壤俱

安肅南出有劉伶墓碑

鹿車一壺酒荷鍤以自隨云死卽爲埋曠達不可羈如何此墟曲有冢髙累累刻石紀道旁無乃好事爲沈酣棄禮法車服焉得維遭危故有托舉世人莫窺苦節多湮沒怪爾名獨垂

過楊伯起墓

自知誠不易知人良獨難薦賢本爲公私念安得幹暮夜懷金來相對多靦顏傷哉市道交古意何時還幽明寧可欺此心炳如丹千載誦遺言淸風墓道寒

題黃時簡臺旌孝防捲

崇仁除目下朝野咸稱難澆俗相糾結積蠧穴其間自昔官於斯鮮能保終完君少出宦門吏治識其端曰玆機在我民性豈終頑冰蘗凜自持晝夜思民艱政平訟亦理田裏方相安聞君忽遭喪相顧盡悲酸知君行槖貧相與助淸寒君誼一不受徒跣奔訃還觀風賢柱史聞之亦永嘆防孝茍不彰何以勵庶官千里遙致奠九原慰親歡玆舉誠異典輿論永不刋士習日趨下砥柱回狂瀾願君益修飭白首如紅顏

題教授黃公悅偕弟公本鳳山遐思捲是其先員外參藩墓

崒嵂鳳凰山上有千年柏誰家卜佳城眠牛雙勝迹有美黃石公於此藏其魄伊人邈何之奕世瞻載徳祥烏止其隅啼猿朝復夕悲哉二子心感焉岵與陟

大司空林公歸榮

四序有代謝捲舒惟其時達人戒止足寵祿豈足縻結髮事明君誓竭股肱爲服官歷中外積譽日以馳撫摩育羣生斬刈平諸夷文武時並用嶺海恬以熙宸衷眷勞勣平土陟攸司累章不得謝臥家復懇辭璽書重褒慰防退乃其宜輿夫並月俸優老恩復滋桑楡延餘暉山水發幽姿鋤荒步層曲抱杖臨淸池泉山諸老翁還往良無期衣纓傾洛社風流將在玆

山齋文集卷一

欽定四庫全書

山齋文集卷二

明鄭嶽撰

七言古詩

畫馬行

房星耿耿明碧落神駿墜地走沙漠天閒秣飼列奚官逸气俛就靑絲絡古來神駿豈易畜遺貌至今動人目硉兀爭看骨格奇人間萬馬徒多肉汗血染成五色紋碧蹄髙踏秋空云躞蹀嘶鳴神彩溢此圖疑出曹將軍渥窪異產今寂寞世無伯樂何由識但收遺骨破千金不用按圖逺相索

題菜

東風一夜吹霢霂園丁揮鋤土膏沃嘉蔬百種葉抽齊甕牖寒窺一畦緑朝來擷芼小鐺鳴山館無殽聊餉客靑作寒葅玉糝羮呼酒髙歌還鼓腹貴遊之子飫羶葷唶口齚舌咽不得豈知口腹終累人一飯萬錢嗟未足烹熬珍異傷胃腸山中此味苦無毒君不見志士從來甘淡泊人間萬事由此作

壬戌九月十八日白湖鎭遇風舟危甚賦此紀事【時承委南都公事就送老母還莆】

陽邏下接白湖鎭十里舟行惟一瞬狂颷奄忽自西來波浪簸空天地震我舟蕩漾載浮沈須臾柁折難復進百尺巨桅忽中斷舟人惶擾爭奔遁抱扶老母附岸登雨注泥深風益勁回頭試盼左右舟漂沒中流魚腹殉白湖巡官忽馳至肩輿羸馬聊借乘前村茅屋漁父家掃地焚香門徑閭閻老稚訝官至奔走邏拜重相慶細燒榾柮燎衣巾炊黍蒸藜頗充饉雨聲淅瀝灑茅檐目睫不交對餘燼大塊噫气豈適然兀坐冥搜毛骨振晏起科頭尙徵咎況乃吾生事多釁操存黤昧鬼先窺舉錯乖張人或病攬衣晨起當空拜悔悟從今當益愼春秋紀異不紀祥儆示古今垂大訓

玉泉院對華峯有懷見素大司寇

華峯三面開芙蓉天然秀色浮空中我來坐玩日當午膚云忽合雨蒙蒙南峯隠霧不可見東西峙立鬱蔥蒨懸巖瀑澑垂千條流出亂石如素練結亭據石出林端極目煙雲渺秦甸雲莊素老性好奇惜未到此一覩之蒼厓千仞意俱往飄飄拄杖淩空飛象外煙霞諧笑語風前咳唾成珠璣生平風格狎林藪垂老局蹐畱京師宿望由來系朝野屢疏還山未有期使還相見一撫掌請翁和我華山詩

暮春邀社友遊東山

老至光陰同轉轂今日難將明日卜攺嵗幾何忽暮春一夜狂風花漸落東山樵捨巖竇幽十里靑山斜帶郭蒼松偃蹇石崚嶒際海東南盡一目杖屨乘閒試共登坐聴鳥聲歌伐木蔬盤艸艸亦易辦糟牀夜注酒初漉家有肥鵞不敢宰巨觥滿引罰頗酷

東巖禱雨題林以永寒谷山水障子

松壇禱雨東巖宿日餐蔬筍防粱肉我心憚暑慘不舒獨據蒼崖防林木寒翁知我厭氛埃爲索丹靑貽巨幅披圖細玩思杳然偃蹇雙松翳云壑中有一叟頎而長琴書瀟灑從二僕蘄州疏簟疊平蕪短檻髙云聊寓目綸巾羽扇風飄飄瘦骨淸容肖寒谷寒翁寒翁風節奇結芰紉蘭好奇服歷官中外四十年拂袖歸來書幾簏丰年妻子尙苦饑況玆亢旱田盡曝稻粱一飽不自謀猶爲蒼生淚盈掬古來賢達類如此杜老秋風賦茅屋吾社安可無是翁東野雲龍每相逐

東湖書院爲吳亞卿獻臣題

大雲山中泉一注東湖先生讀書處先生胸次迥出塵山中艸木皆眞趣讀書豈徒事鉛槧匡時事業於玆具試出緒餘售於人要使蒼生盡陶鑄平生苦節甘若飴妻子不免於寒饑遇事直前無顧忌終遭坎坷蹈危機達生委命寧自悔萬里生還天所遺山中茅屋依然在洞云江月與心期湖田荒穢方料理詔書南下君復起百年此道亦何心乘流則行坎則止

和吳約中憲副招飲韻

蚤年仕版濫登名世路艱虞頗獵涉倦遊歸臥故山廬晝閒殘書時一挾韶光冉冉遞相催坐見春花秋墜葉近來右臂痛莫堪厚擁綈袍施曲袷故人結社在比鄰匝月淸容才一接小齋風景自撩人露酒開樽紅映頰慇懃滿酌泛落英莫遣香風報遊蝶

會盟臺【卽秦趙澠池會處】

嬴秦日肆虎狼威約趙西來會澠池相如登壇奮怒發呵叱秦王如豎兒一時詐力相傾軋睦鄰修好非所宜夾谷之會何委蛇汶陽侵田卒見歸長平禍胎從此結區區擊缶亦徒爲會盟有臺今寂寞夕陽蔓艸封殘碑

秋水嘆

黃河橫溢縣成渠人家半在水中居水邊漁父持空网吁嗟無稻復無魚鄰居相望隔河汜借貸無從饑欲死樓船伐鼔晨夜過怒向縣官索夫米

南湖喬木圖詩

永嘉政衰紛酋虜衣冠避亂入南土湔滌陋習變儒風邑小曹滕俗鄒魯云誰奮振爲之先南湖諸老抱遺編結廬誦南山下陶冶歐林諸名賢流風遺澤詎云斬玉樹芝蘭多異產吾家一脈分太卿轉徙桃源入蒲阪阪中族庶衍而昌腴田稉稻充烝甞故家門面亦何有緑繞古樹凡千章先憲當年手自植老榦嵳峩蔽天日冰霜飽嚼節如鎗孫枝秀出皆徑直畫工描寫入此圖先輩文字墨未渝篋笥久藏喫虫防上下殘缺半糊塗小弟佑生知愛惜緣舊易新重妝飾淩晨捧帚掃家堂髙掛此圖於素壁先人手澤存豈多棄置將柰愚騃何前感此起遐念涕泣更下欲滂沱敬拭下方書數語此意根心難縷縷吾宗衰替理宜復共振先聲時望汝

賦長生篇壽表兄林孟聲

僊溪之水淸且長僊溪山中藥艸香何僊尋源昔到此九鯉變化淩空翔山人昔在谷城住素書不與黃石遇挈家迆邐來此溪日分甘泉飲一注胃腸經嵗忘渴饑肌膚玉雪顏如鑄更汲溪流煮石髄丹成便爾飛升去庭階蓂莢紀生年大棗如薦壽筵翩躚鶴馭從空下霞裾絳節來羣僊從今願祝百千嵗眼看滄海復成田山齋老子時在會酒酣爲賦長生篇

杏林春意歌贈方在淵

學書費紙醫費人坡翁此言意苦眞脈經素問眼未識陰陽表裏何由陳匕劑試投違脈理虛詞恐喝驚人耳俗方幸售責厚酬翦翦逐利活妻子焚券幾人如宋淸偶收寸效浪傳名視防洗髄自神術三折肱後業始精方君家世本業儒孔顏讀罷讀靈樞丹溪東垣及仲景頗窺堂奧嚌其腴原病檢方非艸艸小阮並驅名更早四方延置不辭勞立起沈屙濟閼夭董公種杏昔成林今無其地有其心一腔生意何曽息起死回生澤物深峯湖落筆爲傳寫幅圖把玩春盈野素翁斫地爲長歌一鄕二妙天所假我生蒲栁質最微年未及邁气先衰眼昏足疲齒揺動時借藥力彊支持葛巾幸爾謝世局習靜山中欲辟穀六經糟粕徒勞神枕中鴻寶得奇術得奇術能駐顏金丹九還火足君看他日生羽翰

賦五老圖壽戴徳洋七十七

黃雲紫水祕壽鄕鶴隨人化日長飲水餐英娛晚節結蟠髙會薦淸觴五人眉髮皆皓白問其年華不可得我欲擬之羲皇人羲皇之人無與敵大袖長衫類阮君羽衣霓裳豈僊客嘗聞潛修阮者流艸衣木食輕王侯修形煉气老益固朝煙暮霞頻吞吐笑傲泉石脫塵凡指掌圖書陳列數巢蓮葉有餘適鶴舞芝田常自得孝爲安宅友爲居敬作章程慈作則我懷汝輩意軒舉欲借此會憑誰語莫謂五老擅奇芳蒲阪有人還似汝

山齋文集卷二

欽定四庫全書

山齋文集卷三

明鄭嶽撰

雜體詩

黃河篇

河渾渾發昆侖張騫蔥嶺迹未到虛持漢節尋眞源南流中國見積石雷奔百折趨龍門洑流轉徙浩無垠歷代爲患難具陳武帝之時決瓠子萬乘沈璧躬負薪我浮江漢歷南紀白首始一過孟津洪流迅急橫絕渡濁浪洶湧凝心神江漢合流淸且駛如何此水混泥滓一斛水一斗泥臨流不可汲去岸卽須犂往年曽決張秋口萬金累址成圩堤從此安流循禹迹並岸蒸民盡粒食方今九五登聖神川嶽百靈俱效職嗟爾河伯謹隄防侈心莫縱興望洋蛟龍自爾安窟宅平波帖席一葦航

潼闗道

秦山矗矗淩紫煙中分一臂來蜿蜒黃河北走觸山麓川塗扼束難夤緣髙厓壁立通一綫疑從甕底窺靑天盤盤磬折開復閉單車只騎艱回旋敵樓突起臨云表周遭雉堞空中懸惟聞鳥聲逺近相呼應猿猱下上互攀援乾坤設險有如此我初見之不覺神凜然闗中自古帝王宅成周之世多歷年古稱在徳不在險不然秦傳二世胡爲不少延方今萬乘都幽燕西顧雍陜寄旬宣犬牙相制意故在一闗之地中州山陜遙相聫城復爲隍古所戒咨爾守闗將卒毋以四方無事長晏眠

苦雨行

我始到闗中赤日背流汗仰示髙云馳四郊方憫旱飄風颯颯吹行輈西來十日雨不休泥潦逵途成巨壑洪濤澒洞蛟龍浮崖崩石走晝昏瞀莫辧去馬與來牛蕎麥方花谷垂實漂殘委地紛狼籍農家望望今嵗丰頓足咨嗟向阡陌官租私責何從輸饑寒豈免溝中瘠行臺獨處愧髙崇紛紛決澑如亂淙寢食無聊錯昏晝經營燥濕移西東何況茅茨與土屋豈禁上雨復旁風崩摧露處亦何限安得大廈爲帡幪丰隆屏翳毋太忍下視九土多疲癃君不見女媧一煉五色石上補天漏全化功

送徐山人還臨川

會川好奇士遊迹半江湖所在索圖經訪古閱名區南過庾嶺臨廣海西上端溪弔蒼梧五羊仙人不易遇擔簦遙向閩中住木蘭水濶壺山髙竹杖芒鞋入煙霧指防羣峯海上來蜿蜒眞龍泊何處莆中豪彥多與遊沿洄曲澗歷髙丘流光荏苒客鬢攺歸思飄飄竟莫畱念予洪都一日故屢枉敝廬攄情愫栁絲歷亂杜鵑啼相送城南白日暮黃花白酒霜鴈鳴望君更踏來時路

山齋文集卷三

欽定四庫全書

山齋文集卷四

明鄭嶽撰

五言律詩

泰陵望引哀歌

山陵功已奏儀衛出都城萬姓驚相弔千官泣從行雲寒移羽葆風慘雜金鉦天道憑誰問人方倚太平

其二

統極乾坤正垂衣十八年雷霆威不失日月照無偏玉几傳遺訓烏號哭禦筵中興還有頌千載播瑤編

其三

孝道追虞舜寛仁過漢文屢蠲天下賦深卻四夷勲郊廟精禋格宮闈問寢勤大臣時賜對左右不曽聞

其四

十載沾微祿君恩大造同迂狂曽有疏奔走竟無功遺詔江湖外行舟雨雪中傷心違執紼涕淚灑悲風

曲江鴈塔

曲江防流水鴈塔突層空一代豪華地千秋悵望中荒階晴積蘚陰洞晝生風俯仰無窮事靑冥一防鴻

吳門卽景

短棹下吳門連朝雨色昏靑山斜帶郭碧水曲通村香稻秋將熟幽花晚更繁歸途無限意惆悵與誰論

送徐用勵侍禦赴京

深春辭故國積雨滯行裝艸色渡頭滿江流天際長花明迎繡斧鳥過避封囊樽酒情無盡雲山故故蒼

奉林見素都憲平蜀寇致仕三首

洪都通驛使廬阜仙舟一水遙相望羣山獨對愁交情憐白首歸興憶滄洲身退功成日川江正急流國步艱難日天書趣赴時金牛新戰壘白帝舊城池羽檄申嚴令鐃歌雜雅詞乖崖畱像處聊慰蜀人思幕府功頻上騷壇興每登江揺靑嶂影樹入碧雲層陣法依諸葛詩篇出少陵蒼崖看墨迹長憶漢中丞

武功阻雨呈康徳涵狀元三首

雍原臨古邑信宿雨淹畱樹色沈官舍溪聲傍驛樓懶吟翻舊稿暝坐擁重裘嘉客能相過開樽一散憂雨色終朝暝空堂望眼孤詩篇傳吏雞黍戒行防慷慨談時事迂疎愧腐儒修翰飛不盡萬里睇云衢闗輔多英俊掄魁迥不凡淸樽延欵語細雨濕徵衫絕粒離煙火行空脫轡銜西歸仍有約拉我訪雲巖

過同年胡伯鐘家畱題

別離經十載今雨到君家村徑斜穿竹江流曲擁沙魚肥翻細网莧美摘新芽契濶談無盡宵殘更煮茶

題陳山人所居

山居成小聚野戍雜耕屯雞犬時登屋軒車少過門髙舂含暮景芳樹漏春痕風物居然別桃源何處村

江行卽事二首

閩江江水惡一嵗九經過近午霧方散中流石更多漁樵荒舊路豺虎據深窩最念沿江戍天寒獨枕戈荏苒嵗雲暮天涯臘月初夢中鄕路逺病裏鬢毛疎水落灘逾險瘴深艸未除獨憐梅樹發偏近野人居

分司夜坐

急雨鳴空過疏星綴月生露含庭艸潤涼入葛衣輕落魄平生念悲歌此夜情南歸定何日寇盜未銷兵

春夜不寐

耿耿意何如疎燈四壁虛風波淹異域花竹憶吾廬雨灑殘更防寒消積雪余悠然忘世念一枕到華胥

宿蒜嶺驛書懷二首

信宿人還去乾坤此驛亭皇華隨處轉羲馭爲誰停鳥帶林光夕云含海气腥南歸猶倥傯何日謝山靈冠冕慚吾分勞生亦此官皇圖多逺略世路乏淸歡毒霧迷閩嶺驚雷下建灘經過𨿽已慣猶遣壯心寒

送柯奇純疏病南還

李泌名方起休文病轉縈望鄕愁思減去國宦情輕江淨孤帆影天寒落葉聲烏山深築室坐養寸丹成

送啟範進士北上

超悟年何早吾宗幸有人髙文自機杼厲志任酸辛雲散長亭雨冰消上國春九逵看逸足騰踏出風塵月峯寺次見素韻送陳惟濬正郎時謫戍過此

溪聲寒潏潏峯影晝沈沈落日孤臣淚疎砧故國心江村竹葉酒野寺木綿衾邂逅緣非偶山川幸一臨

送洪商臣出鎭水寨

年少多英略提兵羨此行柁樓明海色鼙鼓震邊聲浪沒鯨鯢窟雲閒鳥隼旌梅峯淸夜月應照水西營

楚城端午弔古

屈子力扶楚懷王悞信秦浴蘭傳舊俗包黍薦明神奇字終投閣諛文獨美新反騷空有賦千古愧累臣

客路

客路經行處今還識舊津短篷懸暮雨防鴈沒秋旻艸土六年夢乾坤一罪人麥舟懷往事惆悵淚沾巾

野望

病告捐微祿官閒帶舊銜提攜惟藥裹懶慢廢書緘海濶浮孤嶼天空掛一帆吟眸隨處著秋色滿衣衫

硤石阻雨

積雨滯行裝山坳坐驛堂危岡回馬首細路繞羊腸躡磴防泥滑添衣覺晝涼客懷正寥落重感鬢毛蒼

雨不絕

薄晚看晴色中宵復雨聲疎鐘京國夢孤燭異鄕情岐邑勞供應闗山防送迎行藏信天道不必問陰晴

新嶺望壺山

淩晨登絕嶺遙見八壺靑屹立撐霄漢盤回障渤溟爲誰還作怪笑我亦鐘靈精舍依深麓相期在暮齡【朱晦翁自新嶺望壺公嘆曰莆許多人物此老作怪也】

古溪亭爲盧師陳進士題

皛皛湖光淨分流到石莊鳥歸山色暝風度雨聲涼秋水茱萸沜煙蘿華子岡小詩供日課幽興一何長

送王應時奉使南還二首

奉使非君職淒然念死生旅魂迷舊國嫠室寄孤城梅雨南天迥星河北極明筆峯休戀住預計簡書程觸暑臨官道含情對別樽吟懷緣病減旅思及秋繁負郭一犂少遺孤滿眼存知君心力盡人紀古來惇

題林汝桓戶曹夢槎奇遊捲

地盡南溟杳雲橫北闕深敢爲浮海嘆共識濟川心渴飲萊公井閒聴單父琴扶桑看曉日直上閬風岑

竹莊爲丁揮使繼卿題

煙雨湛寒碧山莊趣更幽將軍日無事步屣一來遊萬壑生虛籟三湘接素秋物華轉銷歇嵗晏爲君畱

過沛縣

破屋浮波面輕帆系樹腰歌風何慷慨擊築竟蕭條故里英魂戀荒臺霜气銷向來湯沐地無處問漁樵

別豫章

時物新驚眼幽居已隔年仳離當盛暑汗漫越長川送客飛江燕移家上楚船西山多秀色相望獨依然

陽朔書事二首

山城才半裏面面有奇峯虛峒生雲气淸江瀉石淙行臺稀訟牒野戍肅軍容農畝收新稻時聞云外舂一水鳴環繞羣峯列防圍秋髙風動響庭靜月流輝客夢悲離合宦途有是非桑楡景將暮遊子未能歸

冒雨至太平驛

陰晴曉未分驅馬出驛門野濶雷聲殷雲低水气昏旅遊今日味風雨幾家村吏逢鄕舊慇懃勸酒樽

送顧憲副朝京

萬里還閩客題詩復送行秋聲聞落葉鴈影度寒城天表瞻依近臺端舉刺明吳門來往路兼慰故鄕情

別王顯忠還莆

舊族餘風韻辛勤守一經勞生頭共白訪舊眼仍靑積雨浮江閣輕鷗落晚汀倦遊將解組先我慰山靈

阻雨鳳翔官舍詠竹二首

霖潦浮堦漲篔簹滿院陰風髙秋瑟瑟城迥晝沈沈一徑穿苔破孤亭積翠深霜臺移種晚聊閱嵗寒心秋暮雨淒淒開軒萬竹齊震雷驚筍迸積霧壓枝低嶰谷伶倫杳湘江帝子迷岐山回首近還待鳳凰棲

淸水道中

百里闗山隔千林气分霜華飛冉冉木葉墜紛紛日照云根濕溪回艸气芬澗泉流細響雨過更堪聞

棘寺後軒芍藥盛開邀諸同寅小酌

棘臺當晝永藥圃過春殘對客偶多興憑軒一試看蛾眉分黛緑鶴頂妬瓊丹開落年年事芳根閱嵗寒通州道中奉柬費湖東石熊峯賈南塢三閣老

出晝經三宿吾行未厭遲羣公期出祖滿捲重貽詩天地開晴旭山川耀逺姿去途淨如洗塵土豈容緇

雨中憶華山

昨日觀西嶽奇峯面面環境幽將獨往興盡更遲還雨色冥蒙外鐘聲杳靄問使歸仍過此直欲步孱顏

野宿

浹旬長苦雨今夕月生光影動晴峯雪寒凝碧瓦霜盤飱羅野蔌雞犬靜村莊重引還山興題詩寄艸堂

見冰

野次淩晨發前旌阻亂灘峯巖度隴峻气近邊寒澗淺冰先結泥深凍未幹北歸愁雨雪迢遞望長安

北壇夜坐

出郭謝塵鞅幽虛復此軒神淸渾少睡心逺不聞喧樹影寒欺燭蛩聲暗到門晨朝助明薦端坐欲忘言

春日泛舟木蘭二首

南郭曉初霽維舟曲岸傍踏靑林莽淨修禊水雲長汀霧晴猶濕潭花落更香木蘭知不逺漁唱隔滄浪蘿徑登溪閣憑虛一嘯吟鳥聲林屋迥樹色石壇深春晚催農事人間養道心絕勝風雪夜迢遞訪山陰【同遊蔡希淵郡博山陰人故云】

西洲偶成

圃秋延蔓粳田晚種苗三農逢稔嵗一飯答淸朝野曠炎威散人閒世慮消受廛吾計定不待小山招黃伯固起大理寺丞得枯株類石愛而藏之戲題

自分委溝壑嵗深始一遭主人愛奇古此物出林臯斑剝深紋防崚嶒老气豪坐看長芝菌生意未蕭騷

湘源別妹婿陳徳昭還莆

旅館年光暮殊方意緒長束裝辭五嶺並棹下三湘殘雪分歧路飛雲認故鄕三年廢甘防爲我慰慈堂

宿石泉寺修先墓感懷二首

石泉舊名寺廢墜亦堪哀巖桂春開落溪云日去來基荒選佛閣艸沒雨花臺世界歸空寂乾坤幾劫灰曲澗依髙阪荒墟帶逺林封培六世壠跋涉兩山岑湖海多年夢松楸此日心昊天何可極老淚灑衣襟

送陳生南還

楡栁散輕煙春風又別筵帝鄕逢故侶客思入新年鏡裏冰霜色囊中錦繡篇小西湖上月相望幾回圓

次前韻送陳山人還莆

素紙落雲煙書名動四筵卜居元共巷別路已經年逸少籠鵞興公孫舞劍篇古碑隨處見筆意更淸圓

吳門臥病承同年王敬止枉顧

藥餌扶余病江山負賞心閉門憐獨臥枉駕遇知音澤國鴈聲早吳門秋色深稍須精力健同上虎丘岑

嘉興遇同年胡靜庵亞卿夜話

我卽南歸路君當北上時方舟侵夜話聚首積年期兵柄難操切宦途多崄巇平生重節槪出處復奚疑

重陽日經車盤驛

迢遞車盤道閩闗望不賒四年憐作客萬里喜還家樹隠山含霧溪明水印沙重陽風日好一任葛巾斜

淇縣道中

一雨炎歊淨輕陰匝栁堤津亭流亂水轍迹陷深泥餘潤寧翻井荒原盡舉犂農家休嘆晚猶及餉蒸藜

秋夜感懷寄邵二泉宗伯二首

悄悄空庭暮啼烏集子城疎燈懸夜雨落葉散秋聲遁迹元無累憂時獨系情何當逢北使欵語及升平天道開皇極人心望太平八蠻俱入貢四海且休兵獻納多英俊謀謨足老成何當變新局快意較輸嬴

乙酉除夜二首

荏苒嵗雲暮悠悠此夕除城闉人語寂燈火夜堂虛娛老樽余醁詒謀架有書春來身尙健緑野課耕鋤去國歸輿論還家值嵗和髙談成濩落宿計任蹉跎椒葉燻人醉梅花照鬢皤奚囊檢詩課較與去年多

擬古何處難忘酒二首

何處難忘酒春風欲暮時虫魚荒素業鐘鼎負前期白社風煙古滄洲藥艸滋此時無一盞奚以慰支離何處難忘酒間闗世路難虛名慚海內孤迹滯江幹燕避重簾逺花經宿雨殘此時無一盞寂寞對誰看

挽王廷玉乃父【嘗經土木之難】

豈無死綏志慟哭向陰山失險六師破冒圍一士還儀牀衣尙赤墓道艸空斑邊釁何人啟忠魂繞漢闗

挽王存敬郡公

海內名流少嗟公又夢楹飄零千里道慟哭萬家城山谷畱詩句乖厓足治聲棠梨花發處南國有遺情

挽故守潘公舜弦

別郡初傳訃因風逺寄悲檢田民不擾判案吏難欺叔度來時頌何公去後思千年輿論定名宦列髙祠

西郭經故友陳如賔墓二首

徳言猶在耳灑泣忽經春川嶽收光气冰霜老素臣手營墳域近祀托族枝親物論從前定乾坤只一眞考亭遺道脈落落竟誰扶獨立淩千古淸風振八區聖心憐最苦時論病猶迂俯仰懷知己空山一束芻李大理仲陽邀遊白水塘夜宿泛波樓有作

開軒臨北渚見月上東溟爽气生衣袂淸光溢戶庭映空塘水白隔岸海峯靑夜靜微波起浮槎犯斗星

答林侍禦時獻招飲流泉

開荒臨野浦結屋俯流泉地僻何曽俗人閒卽是仙銀絲魚膾美錦籜筍芽鮮雨後添新緑前溪可放船

晚秋社會溪閣二首

溪閣重遊地秋光欲盡時石崖懸瘦影巖桂媚幽姿野濶云俱斂波深鳥獨知黃家有盆樹向晚看尢奇勝遊成屢約俗事苦相妨疊石橫沙渚淸溪進野航稻香仍雨木落始知霜節物時時變難禁鬢髮蒼

約遊次林都憲孚可韻

雨深花落盡泥濕燕來新拙性多違物餘年早乞身勝遊懷獨往俗事苦相因在處存調燮微斟竹葉春

秋日邀社友泛舟

逸老成嘉會今來又一周寒聲催落葉月色近中秋感物時應變勞生事已休滄浪歌鼔枻天地一虛舟

暮春社會東山樵捨

樵捨東山近僧巖北郭深多時成契濶晦日試登臨春暮花爭發林深鳥一吟塵寰應迥隔聊共滌煩襟

宿慈寺

暝色下城闉禪闗隔素塵竹枯含舊凍梅放漏先春臧否從時論行藏識古人羈棲猶未定瞑坐養吾眞

誕日謁先考妣墓

九我恩難報淒然感誕辰松楸今日淚天地此生身壯志消蓬矢休祥負紱麟一杯酹黃土肸蠁不無神

榕臺

過眉方竹杖扶醉上榕臺萬木橫空繞羣峯到海回桑麻懷栗裏笙鶴隠蓬萊結社誰同調白蓮花正開

避暑梅莊

門巷埋深轍軒楹俯淺山百年餘此日萬事近衰顏漆室空憂世鹿門獨閉闗物情各有適日暮鳥飛還

春日梅隴書事

步屣仍扶杖拋書獨憑闌凝煙迷野望積雨釀春寒麥隴抽新緑花枝綴渥丹韶華不覺換猶作去年看

蒲阪構祠書事

故里心長系新祠喜落成好山當面立流水入懷淸文獻開先裔公侯復始情衰年頭重白力盡此經營

夜宿月峯蘭若

道心常自適塵界詎能迷楡景偶多暇禪林時一棲鐘聲風防續樹影月髙低萬有皆虛寂晴聞曉雞首春邀鄰曲二三友遊梅隴兼卜新兆曠然有懷二首

小丘聊試卜髙下屢移籌造物藏深巧人生圖永休決渠分麥隴趂雨種松楸雞黍堪供客無妨信宿畱嵗華驚忽攺艸構喜新成鄰捨舊儔侶吾家老弟兄登臨尋宿約歡笑慰平生明日歸城市悠悠無限情

春日山中雜詠三首

避俗尋幽壑度閒課小詩城中消息防林下起居遲農事鄰翁話機心野鶴知峯頭云忽變薄暮雨來時一春常苦旱入夏望猶慳薄午雷方震通宵雨未闌溪流分逺碧艸色變新斑田父驅牛出檐鳩喚婦還嵗儉人方困春深力未齊平洋初插蒔髙隴欲翻犂雨色連村暗檐聲入戶低丰年玆可卜滿意是山棲

夏日梅隴雜詠二首

樹雜常遮日墻低不礙風髙眠三伏靜宴坐一塵空齒豁仍愁痛鬢疎更覺蓬渭濵老漁釣無意夢非熊地曠無拘礙林虛轉寂寥蛛絲懸近戶鳥語隠深條多病依農畝餘生荷聖朝獨慚無厚徳閒福恐難消

舟夜二首

寂歷江村暮歸舟欸乃歌千峯含宿靄一水漾淸波揮燭驅蚊去鉤簾待月過老夫興不淺端坐夜如何日斂江光暝風寒水气涼舟帆低著岸月色近臨牀感慨仍多事棲遲自一鄕古今徒俯仰兩鬢已成蒼

曉發建溪

夜雨添新漲傍舟與防齊漫灘浮亂石疊嶂夾危溪夷險心無累行蔵道豈迷故園覺淸曠更好結幽棲

八月二十四日雨雪二首

門徑絕行蹤晨雞復暮鐘防橋深阻客積潦久妨農陰結三秋雪寒生八月冬茫茫眞宰意欲問苦無從仲秋交雨雪父老道前無粟穗登場少麥花觸凍枯乾坤存燮理民物重艱虞昨夜傳飛檄河西更戒塗

馬嵬

割愛苦不早臨危柰若何聞鈴斜穀道埋玉馬嵬坡寶靨銷殘粉霓裳失舊歌千年亡國地惆悵一經過

華州郭汾陽故里

汾陽舊居裏乃在華山阿列岫疑分壘攢峯類偃戈孤忠扶日月百戰奠闗河善處功名際萋斐柰爾何

秦州

成周仍祀益非子始封秦列國輿圖盡西戎霸業新山川猶故國宇宙一浮塵杜老僑居處詩篇尙有神

天津紀勝

萬國舟航會諸河渤澥通星躔環極北兵衛控京東人逐魚鹽利天開形勢雄時平仍設戒永不動戈戎

九鯉湖

擁被宿云館神淸夢亦安水聲喧夜雨山气挾春寒檐箔明星度溪薌白露團神仙隠名姓厓上不須鑱

林見素出殯感傷二首

雲莊還舊隠壽水復新阡宅兆靑山攺精靈白日懸乾坤收正气朝野失名賢身後無遺表恩波隔九泉【公沒未防防典故云】

喬嶽頽鄕望悲風動士林三孤酬晚遇再疏遂初心歸老同投笏論文每盍簪追思麗澤處執紼淚沾襟

陳石峯出殯感傷

輀車垂素幙欲發故遲遲雨濕銘旌冷風寒鼓角悲靑丘成永別白首失相知物論從前定無慚郭泰碑

方松厓出殯感傷

六桂傳芳韻二難振羽儀平生多節槪吾道有光輝十里佳城在三生舊話非客途曽夢我迢遞勸君歸【公在衢州嘗夢予言曰松厓只合歸休公曰何待公言因是歸志益決得正首丘云】

和汝儀招遊溪閣韻

溪舫臨門系茒堂背閣開嵗從忙裏過春向老邊來嚴韻賡新句醇醪酌淺杯煙光延夕景畱興未能回

次翠庭折柬招飲韻

泥雨愁方困緘書喜見招亭臺荒積蘚松桂發新條有酒須傾倒無詩恐寂寥慇懃催早赴語僕戒晨朝

贈楊子丰尹河源

理郡名猶在移官事頗奇人生應有分世路亦多歧素節看逾壯丹衷諒不移羅浮髙倚劍越井淨流巵

題林希虞別駕亭子二首

牢落辭名郡棲遲返故山興垂靑野迥心與白雲閒茒屋淸溪曲鳳毛碧漢間更期燖火坐見大丹還臨流閒自適寤往未爲遲門靜云深鎖天空鳥獨知衣巾還古調歌詠樂淸時隔水鄰莊近相過不用期

韓忠獻公祠

遺像三間屋庭荒碧艸春千年人血食一代宋名臣碑古字多缺神幽祀屢新獨憐南渡後苗裔竟誰親

曹氏園亭阻雨雜詠

地僻人蹤防亭幽鶴夢長繁花交短徑瘦竹倚巍墻信宿情猶戀平生意敢忘辛勤三十載無計辦山莊

過伏城驛

驛舍通幽處紛披花滿畦皇華多駐節素壁盡畱題暫爾開塵眼終然愛野棲僕夫促前路去去意還迷

題狎野亭

黃石煙霞處桑麻十畝多亭前環藥圃榻外卽云坡趂雨耕僮出尋春訪客過主人無俗慮浩浩只長歌

山齋文集卷四

欽定四庫全書

山齋文集卷五

明鄭嶽撰

五言排律

送閻都憲歸朝十二韻

江漢上游地安危寄重臣公來惟鎭靜公去共悲辛法网收元惡恩波及細民投函頻問俗開閣每延賔惷爾三苖裔囂然七澤濵奉辭平窟穴奏凱動坤垠左轄官資轉薦恩驛召新春江晴漾楚煙樹眇連秦憂國心長赤歸朝鬢未銀中臺持憲度淸采肅簮紳霄漢瞻依近江湖夢寐頻因風深祝願早晚畫麒麟

壽楊邃庵閣老七十

黃閣解機柄靑山娯嵗時君王曽幸處艸木自恩私存問勤中使名聲播逺夷鄭均仍賜祿裴相重貽資禮樂河汾教丹靑洛社儀平章年九十潞國有前期

壽喬白巖太宰六十

聖代中興日蒼生望治辰洛方啟禹嵩嶽復生申魚水君臣會乾坤雨露新百寮資楷範四海望衡鈞峻秩登黃閣淸光切紫宸冠裳成雅集庚甲度初巡禁裏春如海朝端鬢未銀願天終祐國永錫老成人

贈方文玉左轄南還

榜下人還幾天涯意倍親因君謝塵鞅復此嘆參辰戎務時參畫軍興屢算緡江湖平劇寇越嶲拊罷民祿秩承三錫封章見屢陳官箴恆檢束勢路獨逡巡盡瘁年逾邁圖歸願始伸客途方雨雪故國尙松筠潮汐門通海淸輝月近鄰山僧遺紫筍漁父薦纎鱗觸事情俱適無爲俗轉淳谷齋諸老在結社繼前人

冬至上陵經回龍觀

初秋甞過此冬半復重來景物經時別年光轉眼催閒庭聊駐馬勝地且銜杯觀閣煙霄接檐楹斗柄回瓊枝晴帶雪井幹晝聞雷鶴化多年去龍遊幾日回橋山神禦路圃帝城隈翠栢寒逾勁淸泉凍復開卿云占象闕陽管候葭灰暖色輿臺喜明禋薄劣陪褰幨舒逺望靑嶂晚崔嵬

過嚴陵釣臺

漢室中興日賢人願仕時先生獨不屈此意竟誰窺文叔差增舊君房亦素癡謀謨先已定仁義此奚施卽欲助爲理尢宜自得師詔書勤往訪諫議處仍卑志士寧相逼髙賢不受羈羊裘終隠去魚釣可忘饑炎祚噓重熖桐江系一絲雲臺俱冺沒嚴瀨自淸漪遺廟松株古蒼崖壁立危扁舟歸老客悵望讀殘碑

同年恵從道憲副邀遊西湖紀興十三韻

十年懷夙約及此泛西湖雲斂雨方霽秋深暑卻䢐躋攀緣寶塔臨眺盡輿圖樹色迷城邑潮聲振海隅累朝香火寺前代帝王都畫舫平臨岸靑山近入廚波心靜容與水際轉縈紆新廟防妥嶽長堤尙姓蘇精忠垂異典遺愛系名區力戰越稱霸偏安宋避胡江山耽富麗士女競歡娯吳會憂難據中原望已孤車書今混一南北此通途

望終南山

行臺臨渭水隠幾對終南面勢殊軒豁晴光更蔚藍憑髙窮隴蜀設險帶崤函異產饒金石明堂具檟楠韓詩甞競態邊徑獨貽慙累代皇圖攺明時聖澤覃霜華羣物肅秋气萬峯含獨往情何劇端居意每貪煙塵凝逺眺巖谷阻幽探擬逐仙人住還從石丈參山靈遙謝客蕙徑請回驂

華山

華山之勝名天下而遊者鮮陟其巓太宰喬白巖嘗登焉予行時辱以簪萍錄見示中有登華山賦讀之飄飄然若欲淩虛而上也顧力疲興淺使事有程不能逺追遐躅僅一至山下瞻眺而已詩以志愧凡二十韻

五嶽俱名鎭無如泰華雄昆侖分一脈迆邐障關東峯勢連西極河流徑北戎蜿蜒蟠厚地兀突倚層穹日月從升降乾坤並始終四時殊景象一气混鴻蒙秀結陰陽會奇成造化功虛明淩鴈宕縹緲出崆峒靑壁疑無路瑤華別有宮云梯聨斷塹鐡鎖下虛空玊井人誰到雲臺興未窮澗幽泉蕩潏徑合艸防茸野客憐衰白塵蹤厭軟紅顧瞻徒耿耿佇結更匆匆名字曽先兆精誠或暗通髙崖愁削迹孤翥欲淩風獨往知何日神遊在夢中昌黎曽失路京兆爲開防意適聊須遣詩成不待工登髙仍有賦深愧白巖翁

贈崔都閫移鎭廣東

驛騎傳新報除書出尙方嶺南移節近薊北望京長蜃气浮城櫓霜花拂劍鋩閫嚴施畫防權重握銀章寇壘逃官責軍功冒戰塲豈能窮窟穴徒爾費芻糧買犢終銷盜畱田足破羗從來邊徼地籌略在兵防

山齋文集卷五

欽定四庫全書

山齋文集卷六

明鄭嶽撰

七言律

闕

贈同年徐必東調官貴州經憲

黃鶴樓前系短橈離魂湘水不須招云連魏闕瞻猶近路比厓州去未遙一鴈叫霜天欲暝亂山隨馬凍初消河橋欲贈無楊栁獨有松枝最後凋

寄贈彭元嶽僉憲致仕

覆鹿悠悠夢已醒移文深謝艸堂靈蓮峯徑繞來求仲木榻年深坐管寧拄杖謾扶頭未白故山慣見眼猶靑茅齋靜閉橫塘上還把餘閒注鶴經

宿髙良山和趙栗夫提學韻

一徑紆回萬竹深招提隠隠獨追尋溪山是處供靑眼猿鶴他年識素心巖陡樹枝常倒下檐虛峯勢只平臨客途荏苒春將暮坐對鶯花憶故林

閘河感事

鳥外靑山對酒杯扁舟系纜獨徘徊煙中津樹千重合天際河流一脈來軍國逺輸終易阻滄溟舊道尙能開升平共享漕渠利怪爾迂疎獨漫猜

武夷

武夷幾度負淸遊此日溪頭訪釣舟病骨秋深持榼去好山日晚爲詩畱蒼崖天削羣峯異瑤艸云迷小洞幽消息虹橋何足問人間信此是丹丘

過常思嶺

石厓斗絕力躋攀直上煙霄縹緲間樹撼秋聲遙振谷雲將雨意獨還山禪宮花艸明空色客路星霜損鬢顏到此塵懷應暫遣石泉煮茗對僧閒

宿東林寺

冉冉秋霜鬢腳斜駐顏何處覓丹砂去來世界生生話開落空門嵗嵗花卓錫泉淸通地脈芙蓉峯秀削天葩山僧莫訝塵容別白防靑笻迹未賒

寓建寧玉淸觀次楊恆叔太僕韻三首

浩蕩春流沒岸沙停橈上宿羽人家雲間寶剎三淸界洞口碧桃千樹花虛閣坐余神頓爽危欄倚徧興猶賒長空薄晚雨新歇爛熳晴光映彩霞

窻懸石澑徑浮沙洞裏神仙別有家圃開云深種玉丹崖向日更移花天垂碧野千峯繞路隔紅塵一水賒昨夜殷雷送山雨半溪新漲浸紅霞

上番新竹已穿沙不用垣籬也是家松徑晝長淸鶴夢石壇春暖積苔花笙簫縹緲彩雲淨雞犬飛升白日賒便欲棄家從羽客棲眞此地飽飡霞

訪玊淸觀道士祈雨不遇用前韻

方舟亭午泊溪沙杖防重尋羽士家池涸已荒書帶艸庭幽還見木犀花松壇乞雨歸應晚竹屋畱詩興獨賒虛閣疎欄宜晚眺溪光十里映晴霞

曉行茶洋懷恆叔太僕

建溪南下接炎荒八月霜飛艸未黃亂石灘頭橫劍防幽泉石罅奏笙簧輕防破浪回旋疾徑開云應接忙卻憶陶園隠君子臥看海日上扶桑

春寒次吳東湖獻臣韻

驟雨顚風並作寒攪回旅夢倍辛酸春深南國身猶系客對東湖迹未單無數楊花籠幾硯斬新竹筍薦杯盤從來拂意皆佳境謾悔當年不掛冠

近秋

寒虫夜雨近淸秋華發偏驚嵗月流景逼桑楡空把翫迹隨蓬梗任浮游幸無軒冕爲身累獨有關山滯客愁早晚寛恩釋累系駕鴻千里訪浮丘

逮赴信州舟行遇雨

細雨霏霏灑夜篷泊船猶畏不周風蹴天波浪離江上縮地山川入夢中驛舍荒洲橫極浦漁舠逺火亂棲鴻攬衣起坐湖天闊望眼遙隨斗柄東

送陳子居天津督餉

聊對淸樽一放歌百年風韻笑陰何近郊地重畱屯合經國籌深積餉多煙雨海樓詩益壯杯盤廨舎客頻過自公退食應多暇萬軸書籖擁雪窩

送馬善徵致仕還吳

君去洞庭何處住海門迢逓接東甌湖田嵗熟收粳稻煙渚秋髙弄釣舟漫說孔明無將略早知若水是仙流浮生萬事何時盡都把閒情付白鷗

一素亭和見素韻二首

千卷儲書作墨莊夢隨春艸到池塘涓涓碧井分仙社面面靑峯隔女墻丹桂燕山多異種金砂樵谷有遺方接防倒著閒臨水照見防鬖發影長

郡郭風光此具觀頻來杖屨不辭難花枝詰曲池邊過山色崔嵬雨後看軒冕已拋全世局圗書終不厭儒酸病餘筋力猶供客日課園蔬侑素盤

送繼之祠部

逸才淸骨迥離羣軒冕丘林志未分腳債溪山春夢繞詩逋風雨夜燈聞空齋習靜還畱客逺道含悲又別君無數瓊琚畱篋笥明河烱烱認星文

正徳辛巳再起巡撫江西書懷

十年落迹舊溪山漱石眠云秖一閒黃紙到門翻局促白頭臨事重疎頑別懷況值三秋候感遇眞超百代間謾向夕陽問飛鳥迥淩霄漢幾時還

西陵

蜿蜒一脈太行來北繞天都面勢開山水會時龍气聚華夷限處地維回神宮月照明樓靜馳道風生古栢哀赫赫英靈儼如在雨師先日洗塵埃

詠淖泉

淖口飛泉玉雪淸決渠疏引入秦城民居萬戶沾餘瀝客邸三秋解宿酲云物映來多異態年光流去不停聲臨池且盡杯中醁浪迹乾坤一聚萍

寓陜城恭值萬壽聖節謹致頌祝

衣冠望闕再山呼紫气祥光滿舊都卜世更過周曆數統天何啻漢輿圖遙持憲節違仙仗忽憶穹班近禦鑪萬里天顏應咫尺獨慚金鑑進忠謨

和閣老楊石齋公夢中登樓得句韻

親到虞淵取日來乾坤氛祲一時開濟川力盡勞推挽補衮功深費剪裁彩筆江淹詩有助錦城司馬夢空回神遊更向華胥境白首丹衷敢漫猜

送李毅齋總督兩淮漕運兼巡撫

潞河新水擁樓船江上秋回碧樹鮮軍國轉輸逢嵗歉提封多故仗時賢要途正合舟車會總計仍兼將相權出入均勞山甫事中興今日並周宣

陳都憲文鳴以詩見貺次韻奉答

十年林閣聴松風汲鄭眞成兩禿翁霧雨自應藏宿豹天門何意覩飛龍三秋按節聞芳譽千里開緘想舊容南臬西曹心話在何時重對一燈紅

送陶司馬南京參贊

才解計臺朝北闕復司畱鑰赴南都成周召伯甞分陜晉代陶公亦鎭吳萬里長江天共險六朝遺迹艸空蕪廟謨方爾資黃髮莫羨扁舟範蠡圖

過聖壽寺午憩

衝沁溪頭泊釣舟並騎羸馬訪山遊松檐長宿三春雨麥隴初登四月秋地僻安禪僧欲定時平擊壤我能謳悠悠萬事渾無盡熟靑門有故侯

咸陽爲秦所都周文武成康陵在焉載之祀典秦遺址蔓沒無可攷矣

潼關西下望咸陽四塞山河古帝鄕沃野桑麻環陸海沿邊川徼防金湯周陵古廟人猶拜秦殿遺墟艸已荒千古是非終自定西風立馬幾徜徉

定興行臺

赤縣層城列羽旄往來車馬日勞勞水流北去天河近山拱西來禁闕髙長路彊驅心已倦淸秋悵望首重搔滿篝禾黍斜陽外何處春謳對濁醪

保定途中偶成

髙栁平堤列兩行柔條拂面引風涼蟬聲逺近鳴相應馬足東西去各忙伏盡相如猶病渴秋來宋玊更悲傷獨憐野叟茅檐外一枕松陰午夢長

隴州阻雨

幽窻扄雨一燈明獨宿空堂此夜情隴道寒深雙鬢短關山路險寸心驚天連絕塞風煙色秋入荒城鼓角聲卻憶馬周投逆旅一樽寂寞對誰傾

過岐山

西行終日雨冥蒙隠約岐山入望中周室餘民猶穴處雍郊舊俗重農功逺離狄難從姜女肇造王基自古公鳳去桐枯何處問離離禾黍起秋風

過汧陽

濕霧經旬淹白日晴峯今日倚丹霄頽坡荷鍤開榛徑缺岸橫槎接野橋玊節北來鴻信斷金城西去馬蹄遙汧陽縣郭居人少風露髙秋夜寂寥

謁嶽武穆王祠

十二金牌一日催三軍慟哭捲旗回馬前果中書生計河上深孤父老來開辟乾坤無此變古今成敗有餘哀皇明盡復中原土地下忠魂亦快哉

內廷讀卷

彤廷晝永午風恬冉冉遊絲罥畫檐綺席駢蕃頒內宴麻衣鮮防對宸嚴殿前夢筆狀元策日下祥雲太史占三十年前曽濫試白頭供事愧重沾

經筵秉燭

北極星精午夜懸周廬劍佩候朝天煙開曙色明馳道月帶燈光照禦筵災祲每消修政後樞機端系格心前萬方行覩虞廷化一曲薫風入五弦

奉贈蔣師相敬所致仕歸湘源兼簡令兄大司徒二首

力辭機柄遂歸田朝野相看意惘然直節舊甞稱宋璟抗言終不負伊川三孤望重臺階正八座官髙棣蕚聨相業都歸嘉靖詔他年信史有遺編

椿津未老並遺榮祿賜便蕃荷聖明道在行藏均化俗功畱宗社更完名黃扉粉署當年夢碧水丹山此日盟潞國平章還故事未應畎畆便忘情

送朱必東侍禦還莆

仍著初衣返故林許身眞不愧南金片言悟主情尢切萬死寛恩幸亦深更向一貧看壯節豈容暫蹶負遐心白頭鄕國慚無補卻借多賢振好音

嘉靖四年六月十一日得請致仕書感

久側班行乏寸裨故山歸去自嫌遲敢從栁下稱三黜偶近關西謝四知適意江湖終逺逝忘機鷗鳥斷深疑滄洲吾道依然在嵗晚藏修副夙期

辭朝有感

積雨長安塵不飛宮壺漏盡啟嚴扉雲開曙色分馳道風逓鐘聲出禁闈薄劣可能禆衮職衰殘得遂解朝衣江湖此去瞻天迥猶認臺星繞紫防

同年吳白樓宗卿秦鳳山司徒王平川吳紫山二亞卿追餞曹氏園亭賦謝

圖史瀟瀟出帝京兩街騶從罷將迎九天气肅驚先冷六月陰多苦未晴病骨賜歸明主恵芳郊追餞故人情曹家亭子相思處況是今宵聴雨聲

奉簡汪閒齋少宰

多年結屋山中臥底事移家更入城大隠無心仍避俗幽居何地可逃名朝端佐理誰耆舊海內論心此弟兄迢逓訪君還不遇閩山楚水重爲情

弋溪訪汪石潭宗卿途中有作

迂程百里訪夫君層碧樓髙隠白雲山徑肩輿行窈窕風花衣袖度氤氳師丹典禮誰同議蘇軾文章世共聞黃閣論思需舊學卽看玊帛賁江濆

廣視堂題湯完之憲長卷

倚空長嘯憶孫登澤國風光老客情天盡平蕪吟裏望風回極浦坐來聲煙嵐掩映山長暝鸛鵲翻飛雨乍晴兩月一臨殊未愜簿書不礙長官淸

贈白司寇致仕

優老恩深特降麻都門設帳共興嗟孤卿位重心逾下法网憂殷鬢盡華負郭有田供社酒候門無吏報朝衙山中欲問神仙宅醉白堂開紫水涯

贈王時行赴任東廣兼簡吳獻臣方伯

晴莎細艸馬頻嘶極浦荒煙眼欲迷野靜推篷山色繞天寒度嶺野猿啼五羊分署行新詔九鯉尋眞記舊題爲語東湖諸舊侶一區雲水足幽棲

過南旺

龍王廟前泲水渾南旺閘口勢平吞四方貢賦入天府萬國輿圖歸至尊平湖浩渺蛟黿聚沃野沮洳艸木繁經理虞衡心力盡漕流千古無狂奔

經武夷阻雨不及遊悵然有懷追和舊作

武夷九曲慣曽遊暮雨危灘阻去舟雙眼迢遙云外望羣峯宛轉意中畱棲遲講道人應古汗漫尋眞事卻幽不用登臨恣淸賞胸中元自有林丘

憩常思嶺用壁間韻

常思嶺上駐徵軺三日歸程覺尙遙衰疾久懸鄕土夢迂疎無補聖明朝石巖雨過雲猶濕海國秋深艸未雕願得四封無一事不妨拂枕臥山椒

登麥斜巖

麥斜迢逓隠丹丘不用登臨說勝遊怪石盤空開鳥徑晴雲歸洞濕龍湫髙僧老去巖姿變獨客閒來世念休杖策更尋塵外侶題詩聊爲壁間畱

遊紫霄巖

紫霄巖在北城陬六十年來始一遊樹色屯云晴亦雨溪聲逝水夏還秋悠悠世界疑無限擾擾吾生行欲休滿眼煙光吟不就臨風獨倚殿東樓

李長者廟

風日佳晴每作期扁舟與客泛南陂望洋卻念揮金日符防曽聞揷竹時澤國桑麻成樂土嵗時俎豆重新祠蒼茫煙水前村暮倚杖溪頭讀舊碑

南山防集簡丰原學學士二首

城南五里古招提細艸荒煙路欲迷梅谷寒深憐獨往山房嵗晚共誰棲危欄溪閣流云冷古塔松枝去殿低焚卻銀魚無一事奚囊到處有新題

蕭寺僧閒晝自扄猿嘷虎嘯日冥冥煙霏近晚山逾紫霜气淩空樹獨靑日侍北扉裁詔艸天教南海耀文星壯遊司馬江山助漢史猶堪繼聖經

簡姑蘇陳粹之憲副

吳苑鸎花滿舊墟先生翻笑出無車一官休去還憂國十口饑來只賣書短屐香生莎逕暖疎欄云傍艸堂虛匆匆登拜慚予晚更報詩筒候起居

賀江夜泊簡康總戎

茅椽結構倚危峯四面柴籬密密封十里舊墟稀賈客三春沃野廢耕農江心細雨鳴宵柝枕上疎風度曉鐘莫謂儒生無逺略擬將籌策佐元戎

白石艸堂爲林廷元提學題

文鐸遙分雨露邊艸堂歸計定何年萬松影落碧窻裏一艇江橫白鳥前病臥鄕園逢舊侶興畱詩社結淸緣樽前惆悵誰家笛吹落黃梅雨後天

沈休翁移詩見寄依韻和答

郢城白雪入詩寒野水閒雲意緒寛賔館夜移聴雨榻釣船晴拂相風竿太丘舊徳終回俗神武先幾早掛冠八十年來精力在逺煩詩札報平安

送劉克柔之任南鴻臚

鐘山蔥鬱鎖靑嵐拄笏登臨路舊諳才見陸機來洛下豈容太史滯周南畫船風送牙檣疾碧碗冰浮紫藕甘典客庭空無一事詩中三昧許誰參

寓蘇州送張文相宰潮陽

十年朋舊嘆晨星邂逅他鄕眼倍明風雪吳門三日話江湖魏闕百年情亂山雨色連鄕郡列宿晴光動海城到日潮陽春正好綠陰羸馬課農耕

關中邂逅王舜卿內翰因其北上贈以詩

河汾著述舊専門雷電天池幾化鯤萬里雲霄臨鳳閣五年風雨暗鴒原編摩史館趨嚴召邂逅詩篇與細論渭水秦山秋色晚不堪揺落對芳樽

中秋夜康徳涵以詩招飲次韻

關塞行行且復休滿天風雨暗城樓怪來客路時多阻幸到君家一散愁四海斯文還此會百年今日是中秋燈前意气須傾盡別有詩篇醉後畱

簡周仲瞻大參

玊勒金羈擁翠裾出塵標格照璠璵紫薇官轉無畱槖靑瑣名存有諫書宦業一門光史牒民風三楚駐軺車相逢湖海輸心地誰道元龍气未除

簡許廷綸尙寶

湘源一別幾經年此日重逢已白顚宇宙有身須任責朝廷無事豈遺賢著書嵗晚鶴當戶觀物人間云滿川聞道六經猶剰語天衷妙處只心傳

司徒劉近山邀造別墅之土樓蓬蒿塞徑時有髙二尺五之嘲因贈以詩

誅茅南郭托幽棲簇簇煙村路轉迷故壠松楸山下上丰年禾黍屋東西髙官歸第貧如洗速客看山醉似泥韋曲去天元尺五旁人休笑此樓低

贈竹田大司空致仕

懸車還見古人風憂國年深鬢盡蓬督撫威名淸百粵畱司位望切三公靑天白日心源地玊札丹砂藥籠中老去尙承優寵在也應畎畆有餘忠

南山避暑病眼不能赴呈林以乘都憲

十里樹陰匝寺門九天鐘磬隔溪聞健臨峯頂窮滄海閒臥松根看白雲多病獨憐時伏枕勝遊無那此離羣朝來彊起揩雙眼翻訝前山瘦幾分

和自修大尹寫懷韻

竹簟繩牀睡起慵憑欄無語對髙峯田塍路曲淸溪繞村巷門深細艸封東郭吹竽名久濫南柯落枕夢空濃餘生筋力猶粗健敢望還丹冰雪容

送族子士望北上

芳郊侵曉雨亷纎野店微風動酒簾照乘明珠淹重價剸犀長劍發新銛官資屢轉貧猶在政務多諳性每恬老我亢宗深注望南山廟貌起遐瞻

蘭州聞見素致仕用前畱別韻奉寄二首

手疏連封乞引年夢魂先繞八壺巓雲莊嵗晚還移竹蘭水風淸欲放船逺別無緣臨潞渚獨遊何意向秦川老臣去國丹衷在指防星河幾廢眠

綠野依然一艸亭焚香讀易意醒醒九重殊遇憐衰白八座髙名照汗靑道在行藏惇士習身猶矍鑠訝仙靈煙霞舊侶他年約拄杖臨滄再勒銘

靜海卽事呈管河錢郎中

畫舫牽風去去輕縣官津吏少將迎山林久已容吾拙宦海誰還不世情綠樹蟬聲秋更切碧空山色晚偏晴慇懃卻遇錢工部一路相將意最傾

三衢郡守林以永招遊柯山時節推李舉南西安丞族子士望俱從紀興二首

終日看山意未休偶聞玆勝特來遊雷聲振谷松濤壯虹影橫空石洞幽幻迹杳茫何處問禪林瀟灑此時畱馮虛更欲淩峯頂歷覽神仙十二洲

峯巒如黛雨初收危倚肩輿到上頭千古乾坤畱勝迹一時郡邑聚名流松篁落落依溪曲禾黍穰穰映道周如此風光堪一醉不須懷古動遐憂

宿大安驛次壁間林利瞻方伯韻

肩輿軋軋入閩關盡笑先生鬢髮斑縱浪孤舟終抵岸倦飛髙鳥獨還山病來轉覺風情減老去深知世路艱水陸勞勞猶未了林間打坐是眞閒

徳州遇王時行大參夜話

十日行舟離帝裏一宵秉燭對鄕人足音何啻聞空谷星彩還應照近鄰賈傅早能輕利逹範公元亦起孤貧迂疎老我歸林壑佇望來賢意最眞

訪陶園楊少卿述贈

弦歌三徑苦無資安得家聲自太師隔世每懷髙尙節名園特取去來辭槐柯入夢應先寤蝸角分爭亦竟癡我也攜書歸舊隠郵筒無惜寄新詩

訪偲庵楊太宰述贈

碧水丹山入武夷太師錫類世多奇獨持季野春秋責久謝關西暮夜知手握銓衡歸物望身依斧扆肅朝儀願公靜養和平福且對淸樽日賦詩

朱必東馬子莘二侍禦過訪蒲阪別業

芳郊雜樹艸堂深忽枉仙舟李郭臨別制衣巾無俗調幽居畎畆有餘心喜看秧稻千家綠倦坐榕岡十里陰正好劇談愁別去空庭月色對誰吟

夏日林以吉中丞過訪梅莊

靜對靑山日轉遲多君枉駕話襟期午炊送米城中至露坐傳杯月下移數畆退耕閒曠地十年歸臥太平時人生止足眞堪樂蝸角輸嬴總不知

和李貳守題梅隴山莊韻兼以道別

旭日郊原散暖煙津津物色入新年溪環﨑曲數家住春到梅梢十日先洛社潞公還地主艸堂嚴武有詩傳驪駒無那攀轅別北望心懸萬里天

社會南郭艸堂

東山結社十年餘移席城南又一初習靜久人事廢息交眞與世情疎靑勻莎徑穿新筍綠漲春江躍細魚麥酒熟時方貯甕暖風復長滿園蔬

春仲邀社友宿梅隴晨登壺山有作

扶桑東望日暉暉促僕晨裝捲毳衣滄海縱觀情浩渺丹峯遙上思翻飛只園地冷樹方發膏雨春慳云已歸豈待冥搜窮物理卽從髙曠識天機

仲秋社會

多年臥病解朝衣疎散心情與世違隴畆雨深禾已長階庭風冷葉初飛四時月色秋偏好一代交遊老漸稀桂魄流輝香滿座誰人髙折一枝歸

梅隴山門安扁感事

羨門締結已多年新扁門楣翰墨鮮滄海久離名利迹靑丘眞結死生緣靜中觀化物皆幻老至歸全人亦仙不用髙樓重竪表路人惟識茂陵阡【羨門觀化歸全皆扁名】

招社友遊梅隴

梅隴昔年曽枉駕山川艸木倍光輝裏祠臨水增新構石徑移墻辟舊闈共喜筋骸猶健浪況堪時節正芳菲木蘭倚棹須乘興汛掃茆堂望翠微

贈林竹田翁進階

弭節三山又十春太平無事老經綸重開皇極逢明主再進臺階舊臣解綬鄭均還賜祿揮金疏傳日娯賔東風吹徧田中竹看長龍孫萬个新

秋夕偕社友防集

老至逢秋厭索居百年風景僅畱余宦情流水隨行止世事浮雲任捲舒艸際涼生風起處松梢影動月升初杯盤撤去仍淸坐共喜玆遊興不孤

諸社友枉顧南山新祠

舒捲無心云亦癡石臺閒翫坐移時焚香登座非談釋載酒臨門豈問奇瀕海人文追始倡傾城冠蓋賁新祠藻蘋幾掬妥靈地莊誦生民第一詩

陳侍禦於亭子

積雨茅齋坐轉慵村莊一夢興偏濃短堤浮水株株樹髙閣臨窻面面峯南郭風霜曽攬轡東郊煙雨自明農城堙咫尺招邀地杖屨無嫌日過從

別待桀弟還莆

阿弟思歸意轉銜髙堂消息不須緘壺公山霽雙螺峙彭蠡湖秋一鏡函力課圭田供黍稷時看墟墓長松杉行藏羞澁那堪贈一道淸風送客帆

六十誕辰

甲子循行數已周小堂開宴及春柔兒童往事渾如昨犬馬殘年忽到頭湖海浪髙曽飽閱乾坤擔重竟難酬從今要省勞生念靜向山中卜一丘

山齋文集卷六

欽定四庫全書

山齋文集卷七

明鄭嶽撰

七言絕句

九江分司二首

分司相傳爲嶽武穆故宅中有石池尙爲舊物秦檜和敵而甘心武穆髙宗賜第葛嶺有一徳格天閣今其遺址安在哉嶽氏一池世猶愛防而不忍廢善惡之報必久而後定邪

石耳堆盤薦緑茸白魚紫筍亦時供日長分省無公事坐對廬山雙劍峯

石甃方池幾百年嶽王故宅世猶傳格天髙閣今安在葛嶺荊榛野雉眠

中秋夜宿蒜嶺驛

路隔家山只一程驛亭孤坐不勝情可憐今夜中秋月猶作人間兩地明

蘭

短葉疎莖雜野蒿不隨淸廟薦溪毛白頭空谷幽人老夜雨篝燈讀楚騷

菊

斗絕孤厓倚碧空秋深煙雨寄芳叢林坰寂寞誰相問千載心期栗裏翁

夏日山中雜詠二首

隴上新開百荔莊交枝接葉覆茆堂靑林結實殊稀少應笑山人嵗計荒

荒郊無雨再經旬豆葉禾苖赤色新宴坐樹陰猶覺暑田中更有踏車人

汝寧道中遇雪呈蔣升之太守

畿甸一冬愁少雪飛沙滿地麥苖稀黃河南渡春猶淺始見郊原白雪飛

北邙山

黃河南渡陟平岡迆邐坡陀接北邙一望荒丘秋艸裏誰知庶姓與君王

過洛陽故城

伊闕山髙伊水淸洛陽形勝舊曽名累朝遺迹今俱盡斷塹荒郊只廢城

新安縣卽函谷關也其地阨塞秦東面以制諸侯故於此設鎭

雄關重鎖三秦地隘道曽摧六國師今日驛亭從夜度卻非齊客學雞時

陜州城有石刻魏野艸堂卽其舊隠處有司立堂祀之

白衣不受羣公薦紫禁曽傳處士詩今日乾坤猶有地爲君重作艸堂基

過貴溪風雨暴至

溽暑蒸人一洗空碧天逺影見歸鴻圗書小艇無官況落日溪頭狎釣翁

艸萍驛

蕭疎驛舎繞煙蘿二十年前此地過詩壁舊題無處覓植松庭外已婆娑

度分水關二首

泉聲鳥語隔溪聞楚越封疆此際分老眼欲窮閩海望午風吹散隴頭云

計偕當日此攀躋曽有狂詞嶺上題治策山河成漫語千峯秋色夕陽西【計偕過此甞題落句莫謂儒生無治策長扶明主鎭山河故今云云】

邊戍馳馬圖詩

同云四野雪霏霏虎韉氊衫去欲飛猛气沖風能破敵邊烽無警羽書稀

登舟

常山輿馬玉山舟客路驅人不自由卻羨邊江幾家屋柴門斜對白鷗洲

重陽日社會梅莊三首

老至登髙力不任黃花短髮豈勝簪一年好景莫孤負擬把茱萸滿琖斟

小作溫公獨樂園頻招幾杖泛淸樽曲欄短砌花如簇看盡芳菲不出門

百卉逢秋半欲殘九天風露動微寒東籬黃菊花開未移向堂前對酒看

山齋文集卷七

欽定四庫全書

山齋文集卷八

明鄭嶽撰

奏議

先公自筮仕郎署至謝本兵歸遇事執奏不少遜避疏凡七十二章俱火壬戌城防之變今僅於國史中得疏略一二梓之亦少暴忠悃之萬一云

申明職掌疏略【時任大理寺卿】

臣惟內臣賈全等侵盜倉庫宜伏正法而特防曲貸將使左右效尢恣意侵盜設至敗露又圖幸免其害不可勝言且自皇上卽位以來如陵戶任文舉法司查例免差乃因太監扶義之請特免全戶千戶鞠王英法司依律坐徒乃因太監閻洪之奏特調外衛火者邵經分贓滿貫太監傳倫借債鉅萬法應提問俱送司禮監發落夫法者所與天下共者也事涉近幸輒有輕重是法不信於天下矣古人有言法行自近始又曰宮中府中俱爲一體故申屠嘉辱鄧通而文帝不以爲忤韓琦安置任守忠而英宗不以爲専前史書之以爲盛事陛下宜逺鑑前代之防近守祖宗之法自今內官內使等有犯悉聴部院問擬發本寺審錄則可以昭聖朝平明之治矣

保聖躬以綏福履疏略【時任大理寺卿】

臣惟陛下春秋方盛聖體未充尢宜愼重請遵聖祖寡欲勤政之訓宮寢限制進禦有時淸心省事自然有益退朝之後卽禦文華殿裁決章奏日暮進宮不惟修身立政所以養壽命之源亦在於此

復勘甘肅兵變疏【時任大理寺卿】

臣等頃奉命往勘甘肅兵變事臣等謹與該鎭撫按會鞫原任總兵李隆等謀殺巡撫都禦史許銘事具得其實按隆與銘本同里人銘初至鎭每事持正隆不得致私欵而所裁革占役諸獘不少假借隆意其害已及散月糧令依時直折銀隆積有米麥不得冒厚利遂恨銘刺骨密令指揮楊淮嗾諸部卒詣銘復掠治爲首者二人隆欲邀結眾心借此防銘遂令諸部卒各備鮮明衣甲具三日糒待操約以告增糧價須札隊毋還城不聴卽殺之詰旦銘及隆與鎭守太監董文忠俱至公議府隆使人約諸部卒今日告必不聴毋散眾遂益恣文忠向隆營解不可得眾圍繞薄暮隆又使人激諸部卒曰事已至此可已邪卒栗不老等遂火大門擁眾進索銘文忠以身蔽之眾拉出文忠門外步脫還府搤銘出亂毆之死集木具火焚其屍眾散隆騎導回府眾卒毀銘所居公署盡掠其衣物銘防男許二哥子逃匿文忠處獲免眾復大掠城中釋獄囚刼官軍越三日乃得收殮銘余骨隆遂迫脇文忠反誣奏銘尅減軍糧激眾致變冀以緩罪臣等謹與該鎭撫按諸臣再三鞫審銘之死實由隆主之隆亦辭服隆當謀殺人造意律斬栗不老比殺祖父律淩遲同惡楊淮等各以差論死流放太監董文忠副總兵李義臨事不能解紛反扶同妄奏罪亦難宥文忠宜罷義宜降調臣等謹具狀以聞

復處大同叛卒疏略【時任兵部右侍郎署部事】

臣頃奉防集廷臣會議大同事臣惟往者張文錦之事失於姑息未正國法以故悍卒愈驕屢行稱亂今若又専爲撫處則聲威損於九邊紀綱難以復振宜選才望知兵大臣爲總制率都督魯綱領營兵三千薊鎭精兵三千並發宣府鋭卒進營大同近地仍先降勅大同鎭巡官令曉諭鎭人擒獻首惡卽奏請班師不者整兵進剿無赦號令再三當自有起而應之者戶部遣官賫銀八萬兩銀牌五百面縀絹千匹以備賞賚且懸賞格募之令鎭巡官悉受總制官節度不用命者都指揮而下得以軍法從事大同城內親王宗室及鎭巡三司官吏士民兵進恐不能保全固當顧慮然此寇不除則羽翼愈大養亂深將遂不利於國家輕重之際則又自較然況此寇顧戀妻子或冀親王宗室如前疏救必不敢輕犯矣

正刑獄失平疏略【時任大理寺卿】

臣惟王欽罪當誅死贓至百萬今𨿽發遣合將家產抄沒各營牧馬艸塲侵費百萬罪𨿽遇革贓應入官兩廣總兵朱麒縱僕爲患屢經參奏應合革回內官石明因追私債毆殺平人法當成獄乃因妄訴寃枉斷髮充軍給事中劉防禦史黃國用主事羅洪載郎中顏如瓌給事中鄧繼曽各所犯罪薄而充軍爲民降調似爲太重南京署員外郎李棠該守備衙門參奏逺拏下獄事難追究乞解回南京法司問擬試監察禦史馬明衡朱淛因皇太后聖旦免朝賀輒有論列事𨿽欠審心亦無他試禦史季本陳逅員外郎林應驄列疏論救乃並下獄乞將諸臣早賜寛釋以羣情

上水利疏略【時任大理寺卿】

臣勘事陜西道經畿內河南諸處見太行西倚淮關繞懷衛北極燕薊其水皆東注南入於海盧易滹沱流離漳洺衛泌洛瀍其大也宜督居民瀕水開田築提防以障泛溢鑿溝渠以通灌漑其平疇廣土無川洋之利者量鑿洄澮或爲陂塘下通水泉之出上取雨潦之入每府增置通判一人以江左人諳水利者居之督率羣邑専理農事則數年之後皆爲沃壤而水旱不足憂矣

山齋文集卷八

欽定四庫全書

山齋文集卷九

明鄭嶽撰

序

莆陽文獻序

莆之地始辟於秦至漢武帝以其阻險易變也盡徙其民而墟之晉亂中原衣冠避地而南於是有所謂八姓入莆者自後徙居日益眾休養衍庶遂齒上國然當其時人猶未知學也吾祖南湖露公始以其學倡之歷唐而宋遂有海濵鄒魯之稱浸淫至於今日盛亦極矣歷代旣久遺文散落顧未有搜掇而會稡之用備一郡之典豈非大缺事歟鄕望見素林公松厓方公曁後峯伯固甞相與閔惜因授役於予俾從事焉眇焉譾陋大懼弗任爰考郡乘所列諸家著述甚多求之今惟忠恵艾軒後村三四遺集在其散見文稡文鑑諸書者僅數篇𨿽當代近裔亦或並其先世手澤而亡之可嘆也已立齋宋公甞手錄先輩遺文六冊得以爲據若藏庵所編岡鳳集則又病其太濫於是更加延訪采擇閱數嵗始克成編凡詩賦銘贊序記題防若雜著奏議之類列爲若干捲庶幾其可傳者旣又仰而嘆曰文以載道也文不本於道藝焉爾矣而深於道者固不屑於文也文可獨傳乎哉乃復取郡乘所載人物事迹略加芟潤且爲補遺參用班馬氏義例類編爲傳若勲徳若文學若忠孝亷惠之類列爲若干捲其家庭之濟美師友之淵源或寒畯而特起班班可攷以是而參校夫文上下數百年間山川宇宙之精英庶於是乎具噫亦盛矣魯穆叔謂太上立徳其次立功其次立言後世所就要不能如古然擅其一長亦足名世而垂之不朽況兼之乎鄕邦前哲後進軌範有志尙友者不於是而求之將不謂東家丘者類歟或曰子之輯是其用心亦勤矣若掎摭星宿而遺羲娥得燕石輒以爲璞又寧不爲是輯病歟予曰唯唯是譾陋之罪也然失今不錄其後益至於冺防無傳矣輯之弗善固猶愈於己乎若夫因略致詳由粗致精搜補缺漏而正其訛謬使吾邦文獻永永足徵固將有待於後之君子

艾軒先生文選序

天地開辟人文之會一見於周再見於宋周之季聖人者出吾道宗師諸賢以次授受其後散之四方各以其道鳴迨其久也寖微以絕越千餘年至宋而周程夫子者出始得不傳之緒倡道濓洛而山道南一派遂流入閩由羅仲素李願中而有考亭由王信伯施廷先而有艾軒與象山南軒東萊並峙一時聚徒講業時艾軒年尢髙號南夫子云考亭之於張呂往來辧析注釋經傳象山則厭拘牽文義直以超悟爲髙艾軒甞曰道之全體存乎太虛六經注解固已支離若復增加道愈逺矣故亦未甞著述然至老劬書不倦文公過莆甞與講論及再至嘆曰昔見林謙之方次云說得道理極精細爲之踴躍鼓動退而思之至忘寢食卽是觀之艾軒深造獨得要未易窺抑猶在朱陸間乎莆之人士知有濓洛之學艾軒啟之文公實成之也陳復齋甞作仰止之堂以祀文公知軍林元仲祀艾軒於城南舊址湮沒曠焉莫舉玆吾郡邑大夫慨然復古表勵風敎因神祠攺立書院以祀文公名以仰止仍其舊也而並祀艾軒以甞與文公講道且爲莆道學之祖也顧惟文公之書家傳人誦艾軒以不著書後世莫攷至並其姓字而忘之幸其遺文梓行於宋者僅傳錄本亟圖再梓而詘於力乃屬予擇其尢闗系者先刻之附以遺事凡若干捲非輒有去取也若其文之髙古陳復齋劉后村俱有定評晚生何敢置喙後之欲知艾軒者覽是集思過半矣

彭恵安公文集序

古名世之賢操修徳行韜養性靈而充之以學識其或出其緒餘爲文固異夫世之文人之文也世之所謂文者模仿以擬古鉤棘以立奇搜抉僻隠以衒博非不足以擅能一時然稽之於道則詭矣施之於政則盭矣甚至飾辧文姦貢諛希寵而爲世之大害亦奚取於文爲哉吾鄕先正恵安彭公以徳望風節伏一世而志存經濟固未甞數數然刻意於文也然一時名勝號能文者咸推下之養之深積之厚凡其發言成章者皆其趨向踐履之實也公甞序西疇常言有曰卽其所行而爲學卽其所學而爲言公蓋自道之矣竊甞評公之文於異代固未暇論若國朝一二鉅工其鋪敍詳覈類潛溪法度整防類東裏其銘贊髙古沈鬱視郁離子遜志齋疑或過之憂時憫俗拳拳於政體民艱欲挽頽風而還之古屢致意焉故𨿽不規規於古也而部鼎殷惇型範自別𨿽無意於奇也而風湧石激波瀾疊見其出入經史揚摧古今而卒歸於約又非世之雜博者可擬矣昔司馬溫公學主於誠故其文醇深雅正不涉詞人畦逕論者以爲有西漢風公之文得無類是也乎公嗣單微遺稿散逸侍禦陳公時周甞彚輯林公見素序之將梓行未果今撫守丘君主靜雅慕先正欲表章之錄公遺文屬余訂正將刻之郡齋其間覺多訛缺乃從其家求公所謂滯稿者詳加校定釐爲七卷云若名臣錄贊政訓等書久有専刻玆不復入晚學寡陋管窺蠡測掛漏是咎爰取紀傳贈送凡爲公作者附之卷末庶後之讀是文者尙有以考其世也

國朝莆陽科第錄序

莆自郡縣以來長材秀民由科目出者漸齒上國至宋幹淳以後尢盛時居端揆則正獻陳公正簡葉公莊敏龔公元樞鄭公稱名執政陳侍講士楚劉正字夙朔稱名侍從持節分閫方信孺陳居仁林枅若夾漈湘鄕萍齋後村以問學鳴道南一脈傳自艾軒與考亭上下其議論陳復齋鄭子上方履之親受業於考亭之門仰止東湖世嗣遺響其卒也陳公瓚文龍以忠義與宋祚俱終始元入主中國偏任蒙古色目士气湮郁寥寥弗振皇明啟運人文聿興建學設科网羅俊乂粵自洪武庚戌迄今嘉靖戊子凡五十二舉矣士由鄕薦者千一百一十一人其登甲科者三百二十四人狀元及第二人探花四人會元一人會魁七人解元二十五人經魁四十人視宋之盛殆又過之其布列庶位有服大僚徳業所就若文章气節視宋無不及焉獨其師友淵源未能如艾軒諸賢之盛何歟豈道徳性命之蘊儒先講究已明學者習而由之道固在是所謂徳業文章气節率皆由是出也夫聖賢之道本於人倫日用之常反躬踐履要皆實地夫豈淩虛蹈空別有一種道理而索之於杳想象間哉是故學者將以行之也昔人甞論居今之世使孔子復生不免應舉艾軒考亭固皆科目中人顧惟所志不屑於富貴利逹而義理之心足勝爾矣郡庠舊有鄕貢題名二碑弗便省覽正徳初鄕文學林君哲甫甞彚輯爲錄授其子郡丞有祿刻之瑞州板畱於郡其後莫續今司訓長沙吳君爵慨欲重刻手錄全稿訂正於予方欲登梓而吳君以解官去予憫其志之勤且業已有緒乃屬郡倅王侯萬年郡推郭侯繁相與成之用備一郡士籍若其循名責實卽始而考其終臧否低昻黙示鑑戒亦於是乎具

西行紀後語

予旣只受西役觸暑逺馳所親或爲予病白巖喬公獨謂曰壯哉行也恨不能與子偕耳因出示簪萍錄錄其往時登覽之勝一一見之賦詠蓉溪金公蜀產也還往京師道必由是亦爲予縷縷道其川塗所經及古聖賢之遺迹予欣然聴之旣由畿甸歷中州遂渡河而望商洛﨑嶇入關復自關以西度隴直抵臯蘭凡其西北山川形勝𨿽未能盡覽然稽之載籍詢之土人庶幾得其槪矣間遇古帝王所都若名人祠墓輒下馬瞻眺徘徊而後去乃知二公之教不誣且深幸垂老之一遇也爰卽所見各紀以詩顧體裁弗工詞語淺俚亟取成篇而已其間感遇懷古亦多出於肺腑之眞要非所謂無病而呻吟者讀之亦可以興矣他日歸臥林谷時取舊編而諷詠之則其平生足迹所歷猶可追憶或以語之鄰翁田畯寧不爲談麈之一助乎因序而藏之詩凡七十七首釐爲四卷云

築堤林氏族譜引

自秦防學而氏族之法廢後世譜諜之修所以原受姓之始別族屬之繁孝敬行而人紀系焉竊怪世之爲之者往往傳錄顯門舊譜猥以已之世次附之其誣祖亂屬亦甚矣豈古人類族辧物意邪今觀大司空竹田公於家譜放失之餘獨據先都憲譜圖而續修之斷自六世祖而下名迹可稽於上則皆缺之傳疑紀實史法也甞見三原王介庵公所修譜亦類是眞足以正流俗之失矣夫始信而中微微而復振气數相乘而人當其會若公穹階厚爵而勲業譽望焜耀一時燕翼永圖足爲子孫慿借亦豈偶然哉世澤之鐘良有自矣禮謂庶姓起於是邦者爲始祖築堤之後固當宗公以爲百世不遷者矣

木蘭陂集序

李長者堰木蘭之陂莆人命脈系焉是陂將與天壤相爲無窮也賢守令防視是陂猶防其家而按部之使究心民事者必詢及之陂事大略具之郡誌若李氏家藏上世誥詞公牘一切防例及名公石刻之文贊頌歌辭視郡誌特詳其裔孫郡庠生熊甞慮散逸彚編成集林都憲見素序之矣於是求觀者踵至或上官取視愳失故本抄錄甚艱楮墨亦費大尹雷侯孟升惓惓防視是陂議刻集以傳顧以卷帙浩繁屬余節取其尢要者付之梓嗚呼自夏史述禹貢周禮有職方氏太史公作河渠書班固溝洫志唐宋而下水利俱有専紀是陂闗一郡之水利可無籍乎然近聞陂多滲漉諸溝塡淤受水頗淺而東山石涵蕩無禁閉民之爲埭田者私設涵竇且什伯於舊故雨止則水落天旱則溝涸而長者之澤日以耗矣農家作苦嵗比不登莆之患宜無急於是者是固賢守令之責也究其利病而弛張之是集固可考也因僭引其說於篇端

山齋文集卷九

欽定四庫全書

山齋文集卷十

明鄭嶽撰

序

殊恩優老序

嘉靖十五年閏十二月十二日聖天子以郊廟禮成上徽號於兩宮遂覃霈澤下逮臣工凡京官三品以上致仕大臣年八十以上者有司備禮問勞仍量給人夫月米於是吾鄕翠庭先生林公以右副都禦史致仕年且八十有三適應詔防巡按禦史中溪李君仁夫知府事雲泉吳君近光輩只承殊典議月給食米三石嵗撥人夫四名且厚致銀幣諏日具儀問勞於其家闔郡聚觀以爲榮余因是竊考累朝詔赦凡官一品二品致仕者始得恩數及存問之禮三品未有也有之寔自今始可謂異常之典矣然秩未登三品年未滿八十若非京官致仕咸不得預吾閩惟公一人試求之海內亦鮮其人可謂異常之遇矣公少負雋聲年四十七始登進士敭歷中外臺省在望以年及具疏辭乃進秩致仕繼以南京大理卿起又辭不然以公淸才碩學理宜早逹貞操雅望理宜柄任夫惟靳於其始也乃盡酬之於桑楡之境夫惟勇於其退也乃卒遺之爲山林之榮防防之中若有劑量丰約而爲之乘除者而毫髮弗爽如是吾於是重有感於天人之際焉董仲舒有言爲善之極乃與天地流通而往來相應公惇修於己無責報於天而天永其壽且錫之祿祿出於君亦天也果何負於人而亦豈適然之故哉顧玆盛美庸可無紀述以垂諸後於是辱與公爲逸老會者數人圖其事侈以詩歌以余粗習卜氏之學固宜先經以首事也辭不可乃僭爲之敍云

贈宗彥於成守徽州序

莆文獻開先自吾鄭氏梁陳間吾祖露公者始以其學倡於鄕人浸浸日盛歷唐而宋遂爲海濵鄒魯矣於時鄭之人才最盛載諸郡乘班班可考也迨入國朝寖若弗競永樂間有參議公云成化間有儀制公瑗𨿽宦學有聞而官未甚顯近十餘年來稍稍復振居法從則栗齋世潤列郎署則雙石於成及成昭儀制之子曰進九萬讀中祕書而余亦濫厠九列相聚京邸若一家然吁亦盛矣然數賢者皆妙年英質卓自樹立居法從則持風裁列郎署則修官常讀書中祕務博觀約取以求詣極獨余蹇拙實負且乘毎接諸賢未甞不退而發愧也先是雙石以權姦擅柄引疾歸今上禦極乃起而待次銓曹適徽州缺守郡大以劇難其人卒以授雙石蓋異擢云雙石少孤且貧能奮自力學取科第始服官政若素習然沈毅粹永介然自守不能矜名識者皆稱爲逺器亦何有於一郡哉吾聞徽地陿人稠善勾股尙气而喜爭其所由來者漸矣善爲治者必因其俗而黙運斡旋之機鎭浮以雅鎭躁以靜離交搆告訐之習而納之於太和則其政可幾而理也徽前政稱福山孫公究其所以治徽者未聞有卓異可紀之迹而民卒思之不置要必有其道焉時移勢變不能皆同師其意而不滯其迹道固在是矣揚休聲而邁往烈追孝於前聞人使吾鄭氏稱爲益盛者非余之望亦栗齋諸賢之望也而裏開交遊之舊亦孰無是望哉雙石其茂加飭勵以終副鄕族之望且以副海內之士之望也

送姚君思永進秩致仕序

予記始釋褐偕同年髙君一龍晉拜司寇彭恵安公公命坐語鄕故且謂一龍曰莆亦仕國也入國朝父子登第者僅四家然未有及相見者今自君家始蓋是時一龍尊府州守公尙無恙故公云爾近十數年來莆之文運日以盛每科登俊視前且倍或又過之而父子相繼者無慮十數家往往得相見者噫亦極盛矣然其間仕止參商尙未有同時登朝者有之又自今姚氏始蓋思永君以正徳戊辰進士歷尹徳化入爲太僕寺丞其子文炤復登嘉靖癸未進士授刑部主事晨興趨朝則簉羽鵷班退食自公則從容燕語其在京邸如在家然鄕人方羨慕以爲榮而君父子澹朴抑畏視其色如在野然居無何君遽有去志予止之曰君年方五十一且資歷已深金緋在望盍少需君曰吾世爲儒家自先大夫起鄕貢爲文學官先寺丞以勤儉立家獲被恩命不自意復有今日吾何徳以堪之古人謂祿豈須多妨滿則退止足之戒吾自計亦審矣又奚需予愧於其言不復彊旣而疏入吏部以君志在恬退足勵臣節如例進秩詔加光祿寺少卿致仕陛辭日班行注視相與嘆息其賢鄕人益羨慕以爲榮也授簡於予俾舉贈之予因老氏止足之戒而求之易矣幹之上九曰亢龍有悔戒其盈也小畜之上九曰月幾望君子徵凶戒其進也蓋往而復者天道之常君子與時消息每於其幾而圖之進而至於亢極則有悔矣若昧匪彭之占而蹈防升之咎非善體易者也君所處殆謂是矣是可尙也謙而光損而有孚元吉然則天之祚於姚氏者固將未艾哉因書之以爲行贈

八閩人瑞壽序

凡世之不可得常有者謂之瑞景星卿云瑞於天器車醴泉瑞於地朱艸丹鳳麒麟騶虞物之瑞人壽耄期則人之瑞也吾莆自開國以來士之登髙第躋顯仕未有享年九十者今於郡伯蘭庭林公見之以莆仕國而度之七閩殆亦惟公一人而已庸非瑞邪菊月五日寔公誕辰公冡子員外郎應驄輩先期稱壽且徵予言竊甞議公之壽有三曰天曰時曰世徳陰陽絪縕山川磅礡其渾淪醇朴之气公獨鐘之而得之天者特厚皇極丕建斂福錫民公值熈洽之運應昌期而際於時者特盛林自儋州公曁鄭安人永建乃家足爲子孫慿借至公再舉進士羣從子姓振振然繼起重緋疊組獨冠一時其奕世載徳又如是然公處是三者率由其道平心率物坦洞無他腸闔門千餘指薫以太和以迓延先美壯而仕民有生祠老而歸家無畱槖至厪優詔存卹庶無負於明時平生寡嗜欲𨿽不事鏈气修形而頥養天和元精不鑿其所受於天者以全故乃耳目聰明飲啖如少壯祀先酬賔猶能以拜跪爲禮人望之如列仙然此固公之所以壽也昔孔子射於矍相之圃觀者如堵墻使公罔之裘揚觶言於眾曰防壯孝弟耆耋好禮不從流俗者在此位也蓋去者半處者半又使序防揚觶言曰好學不倦好禮不變耄期稱道不亂者在此位也蓋僅有存者公其耆耋好禮者乎耄期稱道不亂者乎在聖人之世猶難其人而況今乎是宜旣壽且康而爲瑞於世也前十年某甞以文壽公且謂之耄之期當執筆以竢今其言果驗於耄將又不驗於期乎敢用是壽公且每幸竊公之壽以自壽也抑豈特區區一人已邪固姻族知舊諸士夫深致祝願而欲並壽意也容復執筆以竢

序東山情話

嵗嘉靖丁亥余與林翁翠庭輩凡七人爲逸老會甞繪圖肖其貌賦詩紀其事矣越六年壬辰林公省吾謝兩廣總制歸眾請之入會公援司馬氏故事以年未及辭旣丁內艱服除眾復彊之公乃辟東山樵舎以爲旬月防集之所餘辱在姻婭時屢造焉每至則促膝欵語娓娓更僕不能盡甞讀歸去來辭所謂悅親戚之情話非邪於是圖東山之勝獨以命耦公用補前圖之缺將無珠玉在側覺我形穢者邪公修偉特達言議英發能面攻人過人憚之然一霎卽解他日遇其人談笑自若遇事盤錯直前負荷不瑣屑顧忌而斤刃之施悉中肻綮蓋有古豪傑之風世固有負才跅弛或失之疎公則動以繩墨自檢故歷宦所至有聲其在兩廣摧堅撫順勞伐尢至蓋公始筮仕以忤逆閹斥而復起及當柄任又以不能曲事權貴竟以母老乞歸朝野深系望焉其平生出處宦業所就大致如此是豈區區迂陋之所敢擬然而流行坎止與時消息而一丘一壑之樂垂老而偕遂幸竊附焉圖成諸翁系以詩餘序其槪敬以爲公壽且將遺之子孫以爲他日世講地也

廬墓紀行序

廬墓非古也親喪寢苫枕塊立喪次於中門之外未聞廬於墓也昔者孔子沒子貢反築室於場獨居三年然後歸後世廬墓其昉於此乎禮以義起固亦孔氏教與吾裏王氏自判簿再傳而至驛宰君以耆年長厚重於鄕其子姓亦循循惇謹號稱善門至美璞尢欲勵操節以自見讀書考禮開塾授徒退而治滫瀡以奉二親愉愉如也方其母李氏病亟美璞百方救療欲祈身代不可得泣且言曰母如不可諱請從於墓三年以報母李氏頷之旣卒遂治葬於蔡宅之山廬其側三年逮今驛宰君卒美璞復欲往交親慮其貧多阻之者美璞泣曰吾固可薄吾父邪又廬於墓三年旦暮號慟聲震林野聞者哀之餘甞造其廬時使人訊之其所居僅尋丈上漏旁穿蓬蒿塞逕烈日嚴霜之酷厲盲風苦雨之浸淫瘴霧侵加毒蛇猛獸蜿蜒號嘯於其側意必有山川鬼神陰相而呵防之不然其能免乎始時有一二童丱從之遊已而謝去躬執爨無僮僕以代薪水而家之供餽或乏其窮悴淒楚之狀又可勝道哉余甞以白之郡縣而告之人人時猶有矯俗邀名之譏嗚呼世固有親喪棄之淺土而之逺遊者矣髙堂奧室帷帳綺麗妃妾不離側者矣烹肥擊鮮相從防集者矣顧不彼之責而於此則揣索而訾議之何邪漢舉孝廉唐以後孝友立傳吾莆若林攢郭義重皆以孝旌至今雙闕巋然禮教旣衰民俗日下有志慕古之士得如美璞者數十人相與振作之不爲名教之一助乎余以是益嘆美璞之難也美璞撤廬將歸其居之鄰於墓者合若干人感其志行請予紀之以言余惟美璞之盡孝鄕人之慕善皆可書也遂書之以爲世之事親者勸

友泉宋君壽意序

友泉宋君良翰起鄕解釋褐爲潮陽令有恵政具載王太史宜學所爲生祠記以不能曲媚取怒上官適鄕宦陳某者恣橫無忌君力裁抑於是二憾搆煽中君以危法卒賴公道得白歸遭內艱甫服闋復以前事逮對於廣人尢危之卒賴公道得益白計君居職僅五年而顚頓坎者幾六年蓋至是君年六十一矣諸子婿方惟忠夢升吳紹宗輩合圖爲壽以餘子亦婿也來請文余謝絕筆硯久矣念昔爲逆濠所搆得禍尢烈濠敗始白迹其所遭頗與君類豈非守正易危直躬多忤要諸天道終不可誣也哉君昔在非所幽憤無聊甞著訴寃錄一編好事者爲之刋布遂傳入京師君初意直欲自鳴其寃而已陳旣落言職經營復入四讒亂國莫之誰何有得君之訴寃錄者封進上始悟其姦遣官覆按悉讐所錄罪當死曲貸除名於是縉紳交慶不啻去一驩兜檮杌仰頌聖明剛斷而君之名遂播於天下矣潮人惜君去爲立生祠且市田入祠以供祀事夫世之都顯宦者或竟碌碌無聞君職一令耳其所樹立震耀朝野他日血食於潮與古之循吏並垂史冊則君之壽於天地間何其久邪君曽祖澹翁司訓以孝友起家父立齋僉憲醇深博雅卒官廣東提學廣人祀於學宮濟美象賢代有故事噫盛矣哉詩言孝子不匱永錫爾類吾以觀之宋氏尢信

壽西圃林翁八十冠帶序

古者民各食其力士食於學農食於野商食於市工食於肆非其力不以食也是以伐檀之詩曰彼君子兮不素餐兮後世民失其職而家無常業惰其四肢不昬作勞故弱者坐困彊者攖人之所有而食之所謂無勞而獲爲身之災而能永其壽者亦鮮矣若吾中表兄西圃林翁孟聲其殆古之民歟翁爲水南士族弱冠從厥考徙仙遊家於縣西始事勾股旣乃於城西樊圃雜植桑柘椶櫚果樹若菜茹因號西圃主人旣又市田數畆防數區而勤力於其間取衣食僅足而已旣畢婚嫁飭其三子各治業而不受其養寡嗜欲訥言語精神內蘊筋力弗衰厥配鄭善治內皓首相隨諸姻族以翁明年壽八十且有隠行宜受冠帶翁固讓眾彊之力乃以是月十有八日始生之旦拜恩例且畫圖徵詩爲壽餘惟天保之章曰民之質矣日用飲食若翁是已夫祝嘏於君而必徵於民民之質君之化也其和气薫蒸永錫難老故曰堯舜之民多壽餘兄止齋長翁二嵗余少翁十二嵗幸皆康彊如翁蓋皆幸生於熈洽之時也余故朝夕歌誦太平且推美其事以爲母家之慶

壽南屏佘君七十序

莆望族稱鎭江佘氏由饒州郡倅叔炫公起進士歷宦有聲至於今族裕以蕃其晦處篤行克紹前聞若南屏君其人也君少錄邑庠以母老解學籍歸養甞承詔輸粟爲散官其禔身刑家睦於族利於鄕者難一二數而其所較著如以族齒日繁而宗祠湫隘乃率眾圖遷捐金爲之倡又以祭田嵗入薄供祀或匱復割腴田爲之助於是祠聿興而祭以丰祖考顧歆舉族咸防其恵可謂賢矣乎世之百慮經營以務植其家其恡者粗衣糲食専爲篋笥之藏其侈者累山鑿池徒供耳目之玩稍涉義舉則一錢靳不肯捨容有捐貲急誼如君之爲者乎且夫號爲縉紳者官尊祿厚矣顧或靳是而君以布衣爲之不其尢難矣乎昔魯人於僖公之修廟也旣頌之曰路寢孔碩新廟奕奕則又祝之曰天錫公純嘏眉壽保魯君今年七十矣其族人曰翁之建是祠也殆擬諸新廟而純嘏眉壽天固錫之以保吾宗也庸可無一言以祝頌乎君聞之固讓且曰祠未畢工也乃議以來嵗正月成禮介其弟永受氏詣予請文予老廢鉛槧聞君髙誼不覺空谷足音之喜遂爲之執筆蓋將表君以風夫鄕邑也

山齋文集卷十

欽定四庫全書

山齋文集卷十一

明鄭嶽撰

記

立誠書院記

宋元時書院領於官賜額割田主以直學山長迨我朝定制並歸於學而書院廢然文化日盛士之鼓篋至者學舎不能容問所業曰科舉文字爾矣而有志復古者欲仿程子學制別出一鑪韝以陶成之限於制未能也兵部郎中後峯黃君鞏粹質淵衷博覽羣籍尢究心濂洛考亭遺緒感時進說奮不顧身以徇君上之急坐是罷歸一時海內傾向之正徳庚辰侍禦沈君灼按莆矢諸士曰莆文獻舊矣而今士趣日異豈導率之者非歟抑前輩之典刑日逺歟而賢如後峯者無亦視爲東家丘歟吾將爲之所居數日有言上生僧寺可以講道者侍禦欣然立命有司卽其寺攺爲立誠書院以處後峯俾主教事後峯懇辭旣而復以僧寺非便更命有司度寺西曠壤而鼎剏焉於是郡丞李侯縉遷置寺屋一區爲居業堂邑宰雷侯應龍前辟講堂前後皆五間堂東西翼爲四齋屋凡十間郡守馮侯馴防朝歸按觀嘆曰是門垣未備於制弗稱乃作儀門三間門左右各爲屋二間以屬之齋儀門之前爲道又前爲綽楔三間爲外門繚以周垣門之外中防爲臺旁鑿兩池然皆隨事擘畫斂不及民旣畢工以請後峯復辭曰是院之成鞏不敢私願領於官而嘉與四方來學共之請立石以垂諸後於是兩庠文學以郡守之命來請記余惟聖人之道誠而已學之者所以求至於誠而已易曰修辭立其誠所以居業也今之士彚知修辭矣抑於誠立乎否也彼抉裂經訓用飭筌蹄而蕩無繩檢其或繩行矩趨立奇詭之行以驚世而迹與心異又或壯齒振厲弗保厥終首尾衡決若二人出要之於誠何如耶故必忠信以立本而謹獨以審其幾言必有物而行必有恆庶幾誠立明通聖學之能事具是矣是役也郡守經理之勤立名垂範之逺固欲一洗俗學之陋於吾黨之士切有望焉夫豈徒曰具觀而已哉

南湖鄭氏祠堂記

吾始祖太府卿露公與羣從莊公淑公自永泰來居南湖莆之鄭自玆始其時莆人未知學乃搆湖山書堂以道學倡鄕之人化焉莆之學自玆始傳三世敖公生五子鞏公居福州臯公前埭阜公後埭凖公上塘肇公桃源以名皆從丨號五垂鍼各別爲宗肇公官刺史生倉曹公楨楨生瑄公當陳洪進時立砦保境號靜邊都宋藝祖登極率眾欵附授靜邊都統帥歿因廟食其地其事載之家乘及宋郡誌所謂仁暢爲使者公長子也終宋之世桃源衣冠最盛厥後蹂於寇子孫散處其轉徙入城者嶽與今同知公奇禦史洛書是已往嵗偕訪桃源故址歷歷可識都統廟已圯刺史以下墓多墟宋志所書溫湯池故在也退而太息聚族謀之吾伯氏嵎曰桃源荒逺展謁維艱維廣化寺爲吾祖露公所捨地寺故有祠前後埭子孫嵗三謁祠桃源昔以地逺故不預今若卽南湖別剏一祠掲防妥靈於以合族於禮爲宜乃相西塔院右偏應聖庵廢址背阜隆然右岡迆邐前抱坐見山椒佳木蒼郁堪輿家以爲勝購之僧定潛等要約歸我乃盡撤古屋僦工庀材中爲宗湖堂界其後爲寢左右爲防防後界爲房旁爲廈右廈之前爲廚前爲庭繚以周垣中爲門外爲甬路爲劵門前通橫徑折而東出爲外門與山門並棟宇堅整庭戶疏豁稱其地焉寢安神座中列四龕以祀露公肇公楨公瑄公嚴所始也左爲二龕袝以吾先考大理府君城公公奇先考訓典公右一龕祀洛書先考教諭祥公重所親也知所始則敬心生知所親則愛心生萃渙合離百代如見方議置祭田以嵗正冬至而致祭焉昔程伊川論禮謂冬至祭始祖立春祭先祖朱子疑其近禘然猶取其言以爲世訓蓋不立始祖無以合族莆世族皆行之古者盛徳必百世祀吾祖倡學式克至今日休徳莫盛焉鄕賢旣秩首祀爲子孫者顧可以逺而忘之耶況玆南湖又公倡學地耶是役也費出三家吾伯仲處其半郡丞南海李侯翺捐俸助役典租以充香燈俾僧徒一人主之崇徳象賢以風於一郡者亦於是乎在其建造年月實維皇明嘉靖十年辛卯春二月始工越秋七月告成謹記

興化府遷建司獄司記

國初興化府治攺爲衛乃徙今治於城西南隅而獄司仍舊治之左歷政因之正徳丙子嶽池馮侯馴由地官來守鋭於舉職視政之利獘立罷行之而尢愼於獄嘆曰今部院司府之獄皆附治所玆獨去數百武防檢惟艱出入縱閉吏卒得幹沒爲利叫號痛毒耳目弗逮何以寄民命政之獘莫急於是爰度府儀門外欽卹館之東撤總舗斥吏舎遷置獄司爲宜遂以白之巡按禦史程公昌報曰可於是界其地爲四區比南其屋首爲官吏廨舎次官及女囚又次輕囚又東其屋以處重囚溝道周環樓檻中峙備巡了也區各爲門爲庭爲井爲圊舒煩郁也庀工度財而移其舊之未壞者擘畫精勾較嚴僅費白金二百三十餘兩始委事於前府推傅侯朝曰理吾職也府丞李侯縉贊其始今府推朱侯鼐飭其成而莆田縣尹雷侯應龍實相斯役以丁丑六月始工嵗終告成僉謂是舉也系於政不可無紀兩庠文學謁余請文以督工義官曽良寶具事狀夫物羣而爭爭而訟凡約束矢坐嘉石者系以待訊然濫逮滯禁舉室廢業度日如年甚而不幸有瘐死者故有畫地不入之誡而謂智者以囹圄爲福堂豈理也哉易象曰山上有火旅君子以明愼用刑而不畱獄明愼則無濫不畱獄則無滯民之命其瘳乎嶽不佞記是役也敢以是爲典獄者告

郡守黃侯修寧海橋記

莆三面皆山東際海去郡治二十餘里曰寧海谿磵會歸潮汐奔突爲上下諸郡要津元僧越浦始募緣駕海爲橋未幾而圮國朝洪武間別駕徐侯則敬復命僧湘江踵故事分徒逺募十年乃成橋爲門十有五長爲丈八十有二廣二丈髙視廣差縮防制宏壯利於是爲永治戊午夏北二門圮郡守陳侯效措千二百金修之嘉靖辛卯秋風雨潮漲並激中二門又圮趾遂陷爲深淵梁之摧者十有二道路旣阻舟楫恆罹傾覆之慘癸巳冬掲陽月溪黃侯來守詢而憂之曰是當在余乃往相度物材命能示以期日授成於主簿唐斆河泊黃唐簡民之幹而耆者十一人各授以事實竪石二百餘艘於防乃聨巨材爲趾疊石爲柱作巨舟乘秋髙潮溢次第登石之長四丈二尺廣與厚皆三尺許者爲梁翼以扶欄南北設關以備警始事今甲午四月六日訖工九月之望凡爲日二百五十而奇金五百七十而奇逺近來觀咸異其工之鉅費之省而成之速意若有神助焉耆幹楊士朴佘永受輩相率請記予曰夫濟大事以人世必有李冰而後有七星有杜預而後有富平有君謨而後有萬安茍有利民之心利一時功一人且爲之況濟之眾而利之逺者乎然必主之以識見運之以材略成之以剛毅否則緩急失宜猷謀莫副先事而怠畏難而阻者多矣惟侯剛明廉介斷之獨而行之果區畫精詳不遺尺寸往來勞來日靡憚勞與遮浪長堤並舉而奏功也固宜侯名一道字惟夫起家辛巳進士尙書戶部郎中甞司部章奏及軍國重事故爲政而急先務如此相其成者郡丞譚侯鎧別駕施侯繼祖節推雷侯禮莆尹陶侯謨

重修三橋記

由郡城東出直抵吉了莆禧諸濵海處其塗所經絕溝而梁者有何家橋中渠橋石溪橋先後圮壞嵗久弗克治往來病焉嘉靖八年己丑春餘以告郡倅廬江王侯萬年郡推保昌郭侯繁二侯慨然議分治之於是王侯治中渠郭侯治石溪視橋柱之壞者完之薄者培之庳者增之梁之斷者易之墜於水者升之越六月中渠橋成七月石溪橋成橋之東有亭嵗久蠧蝕且墜余盡撤而新之惟何家橋未修郡守葉侯觀曰我其成之更檄吳丞珦督修如前法越次年九月功亦成堅致壯整經久是圖稽厥費何家橋二十餘金中渠橋半之石溪橋並亭四十餘金然皆隨事擘畫財不出於官庀徒卽工勞不及於眾顧其役若不甚鉅而成之獨難焉嗟夫古之人勤已而務博施茍有利物必力成之而況近在一鄕乎使皆避興事之謗専爲身圖則天下之事無可爲者矣嵗月寢逺事迹易湮庸追述其槪以志

廣元教諭黃先生祠堂記

莆黃先生之教諭廣元也法嚴而信教専而勤道立而人化之又戴之又思之則又尸之學祀之寓無已之托見先生之功之末由忘也方是時先生去廣元久故山壞壤棲斷煙翳荒棘閱有許多春秋講堂黌舎已易舊址先生不可作先生故祠有司略弗舉經生學子熟陶冶以出少者嗣學籍無復舊時門下然第相師承取靑紫無能外先生以爲明式則先生之功末由忘戴且思未之能已也乃因當道詣學而羣訴之於是參議喬君縉爲立祠禦史曽君祿爲立石布政使周君瑛爲之記其又未之能已也則又羣訴之於是禦史兪君諫爲立石僉事陳君時憲爲求記於嶽刻之嗚呼物之成廢弛復無可得而知人心者無可得而彊也有可爲之勢而無所可恃之實則離宮章華飛廉桂觀竟化爲殘甍斷礎埃莽蒼之墟況以盈丈之祠久就淪落欲厚望其復之今無難耶前主是教席與後是代至者予不知幾人無聞於位與旣去而忘爵裏姓名者宜多矣有謀所以祠與記之復如此耶是可見先生之澤系屬人心如是深以固也昔蜀未知學文翁化之故蜀人祀文翁至今胡安定教授蘇湖惇尙實學太學取其法爲法故亦記於湖不廢然則廣元之祀先生殆將與斯學相始終無窮也先生名韺字聲叔行實俱載周君記今戶部員外郎顒有風望克世家學先生孫云

山齋文集卷十一

欽定四庫全書

山齋文集卷十二

明鄭嶽撰

記

山翁樂丘記

壺山莆巨望也余甞陟其巓窮其脈絡其山自西南來近百數十里分爲三支其一支北行至木蘭陂而止一支東行突起兩峯狀類壺故名壺山東爲梅花山下爲梅隴其一支繞出壺之背由柯山爲五侯爲文峯由石牛爲石巖紫泡菩提尾過谷城其水流出山背爲磨坑循兩溪下新塘與木蘭之溝會其大勢如是余謝事歸將營一丘自老錦衣徐君元道舊識也善地理一日告余曰梅隴林氏居址可卜也林舊姓中微其地已分僅存古屋一區與以厚直俾徙去屋後爲平壠由梅花一脈再起再伏蜿蜒而下其勢専其形厚再起頂而落穴焉坐辛向乙穴之後方若展屏而壺峯尖員髙出其上左右連峯夾防而左山直趨新塘與前尾石巖諸山聨絡回抱其凹處五侯突出與壺峯對峙而文峯谷城亦間出焉其下皆稻田溪水環流又界脈一小溪詰曲流與前溪合溪久淤今設斗門因濬而辟之以通舟楫水口堆土爲羅星築長埂遷里社於其上山前後售於他姓者盡復之幅員可六十餘畆於是築墓凡二竁去穴二丈許甃石爲祭臺爲庭旁列石器前爲明堂爲三門門左右爲屋前後各三楹左爲祠右寓守墓之僕又前爲甬道界墻路仍南出爲重門表以石扁曰山翁樂丘其外復累細石爲周垣開池瀦水取土補山其平處爲田爲園樹有松榕果有員荔及他雜植難以數計環防蓊郁皆百餘年物也其始有力者屢圖弗就余偶得之豈造物者固有待歟或曰子城居頗隘而務廣其塋無殆非所急乎余曰然莆自唐宋以來名公卿大夫貴顯一時今訪其故居漫不可得惟墟墓累然獨存至今展掃不廢其或嗣微弱弗振詔書毎下勑有司葺治禁其樵牧則居與墓也孰永且吾落迹玆山以息以遊生爲別業死爲永宅又奚往非居邪問者語塞因備述其事鋟梓而碑於門之右以爲山翁樂丘記

桃源謁廟記

桃源去郡城東北六十里許自吾始祖太府卿露公居南湖四傳至唐刺史肇公曁子倉曹楨公徙其地再傳瑄公丁五季之亂立砦保境宋藝祖開基率眾欵附勑受靜邊都統帥子仁暢公左兵馬使仁錫公兵馬副使都統公歿廟食其土著靈異焉其事載之家譜及宋郡誌所謂靜邊都是已自後簮組相承登科甲者四人中特科者六人其他請曹試由諸科進者十餘人蓋甞盛矣元季寇發子孫散徙各聚爲族而其地遂墟相傳福州之上鄭航頭莆之涵江望江諸鄭皆是出也地隔譜逸未暇徧考其在城中則今禦史啟範同知士望及予三家而已予家自先侍禦公翛以宋遷蒲阪先理卿府君復遷入城啟範八世祖提舉朝公以元季遷士望曽祖愼思公以國初遷予髙叔祖貢士公廣曽叔祖通判公有傳洎啟範曽叔祖訓導公容進士公華士望祖教諭公重光伯教諭公敏皆甞詣桃源展謁祠墓予懷是念久矣旣謝事家居而啟範丁厥考教諭善卿憂士望以遷官歸省其父訓導文學一時良聚遂約偕行以是月六日丁未晨出拱辰門暮宿江口張生思程家明日由館後經故廟凡四渡溪並山行二十餘里連峯疊巘磥砢多石閴無人居旣至則山皆圓曼環峙沿溪盡墾爲田荒墟一簇喬木合抱問之土人曰此鄭故居也披艸視之階礎宛然稍進則艸樹防翳不敢深入歷溪阪詰曲渡水覓都統舊廟傾圮已久但存故迹耳土人艸構小屋塑二像於中陋甚不稱神棲乃以茅借牲只薦祀事徘徊久之循廟側越田埂有泉出地上瀦而爲池其淸可鑑其溫可浴宋志所謂溫泉是已土人指其上有墟墓譜稱刺史公葬於廟側及倉曹都統兵馬諸墓相去不數里皆未及披尋暝色匆匆僕夫促返夜一鼓始至江口鄭善端家吾族也子姓詵詵猶有故家舊習次日士望北去予與啟範歸因而嘆曰是地之勝以桃源名復以洞名豈神仙家所謂小有洞天邪豈以宅幽勢阻易於避亂如古之武陵邪然盛於宋衰於元之季盛則聚衰則散散之久久又將復興而有數行於其間傳曰公侯子孫必復其始數之復其在今之時乎顧今修墓立廟役甚鉅當以漸而圖之因略紀山川形勝所經命工爲圖標誌嵗月家藏一軸用貽後人俾毋忘其所始

逸老會圖記

合逸老七人爲圖並坐聴琹者林翁翠庭吳翁臨淵也據案撫琹者林翁頥晦也稍下坐則爲宋翁友泉若林翁他石寒谷對展詩卷讀之搦筆伸紙若締思者余山齋也衣巾古雅須髮蒼白徜徉於山雲水石間所謂大塊逸我以老者非邪始餘數人者倦遊而歸將如香山睢陽耆英故事結社爲樂而人事離合不齊嘉靖丁亥冬餘僭爲首會賦詩招致於梅峯別業合席列坐殽不過五味菜果羮脯不限酒五七行客不飲亦不彊示眞率也自是率爲定規以次舉行旣歷平綠溪閣流泉南山諸勝處復嘆曰莆名山南有壺公北有陳嵒紫霄古囊逺不過二三舎吾儕老且死不一至其處亦太俗矣於是徧遊諸山登髙望逺復得大觀維時李翁壺塘間而羨之以居逺間一預焉且甞招白塘之遊己丑翠庭有大理卿召命懇辭不赴而寒谷適致仕歸預焉因念唐宋諸賢之爲會也圖形繪象詩文傳布至今吾莆勝國時吳四輔方時舉輩爲壺山文會其詩亦有存者今玆之會漫無紀述可乎於是取累會之詩銓次成帙且命工爲是圖以齒最後者宜受役爲記余不得辭爰考香山耆英諸老年多八九十以上其次亦滿七十獨司馬溫公以年六十四援狄兼謩例入會耆年碩徳系望一時今惟翠庭年七十五臨淵頥晦皆六十七友泉他石皆六十五寒谷六十四餘年六十三耳幸皆康彊無恙未知來日之壽視昔人何如壽及矣而徳或愧焉非所尙已余不敢望溫公而諸翁亦豈能無意於白杜文富諸人矣乎幸際淸時天開壽域吾人所以圖報答者道固在是易不爲大耋之嗟衛武公旣耄猶箴警於國夫老成典刑風教之助也然則今日豈徒防遊爲邪幸圖其終以毋忘防勸

云渠記

漢畱侯遇老人於圮上其地去莆逺甚莆有山曰谷城地曰黃石何耶山如覆釜巖石奇壯環其下屋居鱗次士多業儒其幽人雅士亦各開家塾結唫社文物爾雅甲諸鄕井故昔之好事者因以仙境名之也陳君宜中世居書街代有聞人君於聲華勢利恬如也於所居之左得地一區繚以周垣雜蒔花果中鑿方渠以蓄水涵澄澈時有云影捲舒往來於其間與水光相爲映射君樂之乃面渠爲軒扁之曰云渠因別以自號云軒之前爲亭半臨渠上操琹彈棋時扣檻而歌曰渠之水兮漣漪漾白雲兮堆玻璃浮光下上兮鑑須眉蒲荇靑靑兮魚可劙吾將樂此兮皓首以爲期於簪纓乎亦何之歌竟引滿大酌旣醉不知天壤間何樂可以易此也客有遊者亦屬而和之其子婿王生懋咸請爲之記夫云陰陽之气也山巓水澨悠揚自適而與幽人雅士興致頗類故悅而玩之而托於云以終老焉易小畜曰密雲不雨自我西郊夫云能成雨者也居不得位則不能及物其九五之爻曰有孚攣如富以其鄰然則渠之云亦將有施乎請以是廣君之志其有待於後人耶余每慕君髙風暇日陟谷城訪松隠而求艾軒先生東井講道之處尙欲於云渠寓目焉君其防茗以俟

瞻華臺記

梅墅方君茂卿治壽藏於九華山之南麓曰歸全背紫霄而面八壺列亭榭置花石延納幽勝詳具見素記之矣維眞寄亭東數武有地隆然其髙可隠君時陟其上望九華作而思曰是山之坳先大夫質庵公丘隴在焉曽幾何時松楸蓊郁荒煙宿艸將無狐兔窟穴樵兒牧豎躑躅而嘯歌乎於是淒然悲澘然而淚下也乃因玆丘加土而環甃以石廣二尋袤三廣之二立石表之曰瞻華臺以伯氏松厓之命屬予書於石之陰夫九華雄峙坡陀下屬隠隠而起爲歸全歸全固九華之支也若吾身者非親之支乎山行數里回復眷顧若不忘於其始矧人靈於物顧於親而忘之耶故古之君子僾然見於其位而肅然愾然若接其形聲固弗忘也況於丘隴體魄之藏系屬尢重其又忍忘之邪魏鄭公獻陵之對一言悟主君之爲是蓋得鄭公之遺意大而顯親次弗辱凡以慰親之心於地下者將無感於是臺乎松厓孝友天至將無同是感乎孝子不匱永錫爾類是臺卜之矣並書之以詔後之人

三峯亭記

陳生文瑞於所居之北得隟地焉蓋亭鑿池雜置花石色色可喜披經史於亭中日從事焉面挹九華左顧梅峯右盻烏石得三峯之勝因以名亭且別其號也夫以城居闤闠屋宇鱗次偶見一峯爭誇詡以爲奇以玆亭尋丈之地盡攬三峯而有之亦罕矣以予號山齋固知夫山者請爲之記夫山爲艮之象見於易者詳矣山上有澤咸山下有澤損山下出泉防地中有山謙天在山中大畜君子觀於山有契焉必懲忿窒欲以致其損果行育徳以破其防承之以謙受之以咸而多識前言往行以畜之則於山得所助矣且遊息藏修皆古人所謂學也焚膏繼晷日占畢於汗蠧之餘苦其拘閡而難入而彊焉以求之於我無得也惟優遊容與以靜觀造化之玅黙焉而悟防焉而忘則物皆我也若九華之雄峙梅峯之蜿蜒烏石之磥砢起伏異勢向背異宜屹然不見其運用之迹然而寒暑陰晴晨夕變態日相尋於無窮蒸气成云觸石而雨其澤物之功亦豈少哉夫惟會之於心無爲形迹之拘且存夫靜之體冺其用之迹吾儒之學具是矣若徒飾亭榭以爲瓌奇之觀將不免於玩物喪志之累矣夫其愼所從焉

建巡海道碑記

閩東南際大海國初倭寇內侵環海要害地立衛若所若水寨棋錯星列所以備禦之者其制甚嚴厥後倭寇寢熄濵海惡少駕大舶出入風濤中逺通番國近掠商舟而海島居民時罹其害朝廷以爲憂乃簡憲臣授璽書往涖之専其任也然憲臣率寓總司嵗一再巡歷猝有警文檄往來動淹旬日嘉靖庚寅都憲淮陽胡公重器奉命巡視閩浙其秋抵漳閱兵弭盜謂憲副四明謝公汝儀曰漳爲盜之根柢而遙制於省城非便若巡海職也其開署於漳親臨調度庶克有濟謝公曰然謹奉職以從於是胡公旣以聞諸朝卽命漳守陸君金曰若爲營巡海分司務俾壯觀用寧厥居其費出公帑勿它斂通判陳必升宜相其役乃度地於城東得鎭撫司舊址且復其旁侵地幅員可十餘畆以是冬十一月肇工乃建正堂建後堂堂各五楹防制宏敞以出政也中聨以穿堂左右翼以廂房憲史居之堂之前爲月臺爲甬道中爲儀門列左右爲舎以宿兵外爲外門列左右爲舎以處書椽以宿機快門之外列左右爲館以處官屬之有事候謁者立綽楔於前曰控制全閩又前界以屏墻月臺之左別爲門以通燕處前堂後寢翼以東西防前東爲樓外爲門爲垣防制差殺以退休也月臺之右別爲門以通射圃其後並爲崇樓十有二楹曰鎭寧樓觀徳圖事亦於是乎在庖湢圊所各有位置而繚以周垣越明年閏六月工告成堅礎隆棟髙門夷庭樓觀矗矗階序秩秩周阿峻整丹臒輝煥觀者以分司鉅麗實甲閩中其防畫形制皆受指於謝公而後定乃授簡具圖走價於莆請記予老廢鉛槧謝不敏旣閱圖作而嘆曰昔馬總節度嶺南也大拓饗軍之堂李衛公之鎭蜀也髙搆籌邊之樓今玆分司實具二美是可書也且以漳爲盜區托重憲臣以専制之威聲震疊羣狡消沮則泉興二郡皆得安堵無事矣二公相繼備兵漳南熟知地利故能處置得宜而重系一方保障如是尢可書也胡公宏才宿望今攺江西巡撫謝公以殊異被特薦卽擢雲南大參以去然玆役也二公實致其勤且將爲經久之圖嗣是居者尙無忘其所始

山齋文集卷十二

欽定四庫全書

山齋文集卷十三

明鄭嶽撰

碑

吳長官廟修祀碑

莆水利南稱李長者北稱吳長官長官名興唐建中時人性慷慨嗜義前時故興化縣諸水東流滙於延壽溪出杜塘趨海長官旣塍海爲田乃於杜塘築長隄遏大流南入沙塘阪釃之爲溝殺之爲泄以灌北洋之田約二千餘頃時有蛟爲孽長官誓眾持刀入水斬蛟卒與蛟俱斃鄕人廟而祀之宋封爲義勇侯於戱長官不階寸柄奮農畆興大利而以身殉焉較之防勤其官而水死烈又過之古者水庸田祖皆有祭祭法能捍大患則祀之長官廟於唐封於宋歷元至今五百餘禩而祀廢弗舉庸非郡之曠典與今年春侍禦李君元陽按莆兩庠諸生具以事白檄郡丞譚侯鎧覈實乃命所司嵗舉一祭禮如李長者廟譚侯方與郡推沈侯鎜圖飾廟宇以嚴祀事適郡守吳侯逵朝正還式修其役謂予甞贊是舉且肇祀伊始宜有以詔諸後乃稽郡乘謹書其槪而系以詞曰若有人兮江之湄含靈气兮燿奇姿捐家貲兮千億堰溪流兮成陂何怪物兮爲祟赴滄波兮手刃妖螭變斥鹵爲膏壤兮粳稻離離閱百千祀兮民食其遺廟雜叢祠兮祭久隳涓玆佳辰兮郡侯蒞之堂廡旣飾兮殽核維時靈其偃蹇兮芬菲穆將下兮逶迆駕龍輈兮建云旗慰我民兮不嚬以嘻

郡守黃侯修築石隄碑

昔賢治迹若召埭韋隄可考也維莆自唐觀察使裴次元長官吳興始隄海爲田延袤數百里若遮浪東角尢當海濤勍敵嵗吞嚙以爲民患掲陽黃侯一道來守嘆曰摶柔土以抗狂濤非計也於是殫慮區畫白其事於巡按方君涯報曰可侯乃於遮浪築四石磯外楗松木實以亂石數百艘以殺潮勢乃傅隄疊石髙九尺長一千四百餘丈橫亙屹立勢若長城計用石十倍其長之數若木灰徒傭費甚夥給公帑不滿百金稅畆以助之且多措置罰贖簡能授算以去嵗五月始工越八月告成於戱侯於玆役固一郡之大計也甞聞洪武永樂間隄兩決矣其時白浪直趨壺山下艸木盡死其後積嵗修治茍安目前卒未有計經久議用石者鎭定坤維消弭海禍若侯可謂不世之功矣侯剛果敏逹勞心勤民郡無遺便此特其大爾兩鄕之民議立生祠祀侯取埭田十畆以充香燈且礱石竪碑用紀厥績侯旣去郡郡丞譚侯鎧終其役余乃追述其槪刻之碑系以詞曰粵惟遷史河渠有書循吏繼作水利是圖召埭城北韋隄江西眷玆捍海功實與齊狂飈鼓浪長城屹如奠居袵席沃壤秔稌昭掲駿功廟貌翼翼望洋興思永世無斁

增修艾軒林先生墓域碑

艾軒林先生宋南渡大儒其道徳問學風節載諸國史郡乘可攷也同時若朱晦翁過莆聞其說道理精細爲之踴躍忘寐其在後省封駁謝廓然詞頭呂東萊曰此舉過江以來未有也平生保認此老不虛矣其與朱呂陸象山俱以道學倡東南而艾軒年最髙稱南夫子云若夫文逼檀弓詩兼蘇黃乃其餘事耳官終工部侍郎諡文節先生晚嵗講道城南因家焉其卒也郡爲立祠有師儒坊今遺迹蔓沒獨墟墓累然道左前分巡僉事林君克賢提學副使邵君鋭知縣雷君應龍相繼修治復田竪表然嵗久復圮海虞陳君逅由名禦史再轉閩臺貞操敏識雅志古人一日按節過墓下旣展謁躊躇者久之顧謂知縣陶謨曰先賢墳墓荒穢如是不可不亟治陶子曰諾乃於墓前構亭一區君以爲表崇未備爰達之察院白君賁白君喜曰此風教首務也悉如議爲之於是檄陶子增辟墓道繚以周垣樹之松栢而封域式完又念無以彰往行以詔來進俾增飾是亭而刻之碑猥以文見屬於戱莆稱文獻舊矣然道南一脈實自艾軒啟之至於今遺澤未斬惟道在人心曠世相感君子見墟墓則哀心生況於賢者之藏乎甞聞過董仲舒之墓者必下馬致恭艾軒其仲舒之流乎朱晦翁守南康訪劉凝之之墓爲立門垣君得無晦翁之意歟其風聲振激將必有感而興者矣嶽忝鄕國晚生乘玆盛舉亦安得以譾陋自委靳一辭以紀成迹

蒲阪興造碑

蒲阪舊爲南洋奧區壺山南峙蘭水西下沙溝折北而東分一支逆注阪中昔人甞引沙溝而合之未能也又甞於阪之東北隅爲橋垂成而廢於橋之右爲佛剎久而圮於是襟壅背虧民居弗寧人文亦幾乎熄矣鄕族父老患之致厚屬於余愸寘之懷嘉靖四年秋餘謝事歸適髙安傅侯朝晉丞吾郡爰告以是侯慨然曰水利橋梁有司職也乃議市田率里人鑿渠橫亙百二十餘丈引沙溝逹諸阪中轉而東注而溝成乃卽橋之舊址累石橫梁攺塗東出而橋成乃又卽佛剎舊址爲屋四楹以祀土谷二神旁祀他神前辟爲門後棲巫祝且聚土植木而社又成傅侯躬蒞督率擘畫五十金江丞宇八金助費溝橋余終其凡役里人樂其成礱石請記夫以百千年墜廢畢舉於今固有握其機而綱維之而人事之修適應其會豈非數之然歟紀玆役之成並系以詩曰系玆蒲阪實惟水鄕東釃一渠直注中央西望沙溝阡陌微茫決而通之其流泱泱前繞東滙搤以鉅梁濁流爲淸可飲可湘渠道不紆以舟以航卽橋爲閘旱不能傷維社有神保障一方旣奠厥棲降福穰穰百千年來墜廢畢張形勝攺觀人文發祥睠玆渥澤曷其敢忘劖辭瑉石式垂無疆

孝廉陳先生祠堂碑銘

正徳丙子冬監察禦史如賔陳先生卒維時巡按禦史王君應鵬具事行以聞詔以孝廉立坊列祀鄕賢仍優防其家王君復別給百五十金爲立祠費至是祠成其友山齋鄭嶽爲之記曰先生諱茂烈字時周先世浙之瑞安人由軍功注興化衛總旗居梅峯先生幼有至性痛失怙奉母太孺人張氏貧苦相安勵志力學舉治丙辰進士節推吉安俗健訟先生弛敲朴動以至誠訟者皆往往輸情以去以最徵爲禦史疏糾尙書縱子受賕及道士不宜爲尙書者風裁隠然念母老乞歸終養凡十餘年安貧守道不幹人以私臺省交薦詔攺晉江學諭以便養親辭不拜復詔給月米三石以資孝養又辭不允及是卒特加防典皆異數也先生天資近道務爲向裏之學甞作省克錄以自考奉使廣東謁陳石齋得聞靜一之說晚年造養益深有得卽書作靜思錄玩心虛明操節堅苦而槪以孝廉稱非其至也始林見素與余議別卜地立祠竟弗就旣而林公亦卒余愳祠之墜也乃相厥居屋後餘地考卜形勝指授嗣子逺揚構屋五楹中防事左右爲房爲廡前爲抱防門中出路折東行適巡按禦史聶君豹至助二十餘金乃立門坊逺揚復於防事後構數楹爲私居而祠益完余惟先生於鄕賢忠孝二祠皆列祀於官矣玆則孝廉専祠而俾其子孫主之崇徳象賢垂風聲於無已固於是乎在謹書其事而系以詞曰漢制近古策舉孝廉州郡鮮應其選尢嚴迨隋設科士以文取浮華是競蕩無繩矩吁嗟如賔天性是惇約身勵行冰寒玉溫體玩旣深充養益粹艾軒復齋遺響未墜仕不違親貴而能貧名教巨防帝念純臣生給祿養沒優防典憲臣表章廟祀式顯棟宇翼翼籩豆維馨掲防妥靈永垂典刑

書烏門黃氏碑陰

維玆鳳凰山右麓爲烏門黃氏直庵易庵父子之墓林司寇見素旣爲志銘納諸幽矣易庵之配鄭宜人復念門戶弗振墓久或堙不可以無表識余爲題其氏裏位號於碑且撮其事行大略勒諸陰曰維黃有諱韺者教授廣元得師道生直庵諱綱字廷立以子顒貴再受封其爲人灑灑樂易少不詘於貧晚不張於勢坦洞無他腸顒字伯望號易庵治庚戌進士爲戶部屬沈毅內植周司徒經委掌章奏釐革蠧獘部爲攺觀有戚畹得賜第請更造者君抗疏止之曰臣爲朝廷惜法爲國家惜財且爲張家惜福也朝論韙其言擢守肇慶鋤彊植弱濬黃桐之溝革中官市布之擾郡多盜議徵君嚴捕斃於獄卒不煩大兵禦史欲行其私君持不可啣之攟摭其治盜大酷卒得白復補武昌治迹益章轉廣東左參政以卒僅一子應軫天以宗人之子州後嗚呼黃自廣元世有積徳至易庵始大器局端凝有識斷人咸器以公輔竟止於是而祀且中絕天之道非邪抑所值之數適然天固不能違邪𨿽然生無愧色而沒有令名其天道之終定乎吾故掲而書之俾後之人過而式曰是爲黃氏之阡

山齋文集卷十三

欽定四庫全書

山齋文集卷十四

明鄭嶽撰

行狀

故榮祿大夫太子太保刑部尙書見素林公行狀

莆望姓稱林氏唐有九牧邵州刺史蘊公以忠名傳至公二十二世矣族聚聨桂坊上世以道學名家而仕不甚顯入國朝寧國教諭公圭以耆儒師表一郡是生處士公豫配方氏嚴有家法生揚州教授敬齋公宗亦名師儒配趙繼姚氏生公之父鞠莊公元旭配黃氏防徳孕賢以公貴敬齋鞠莊公俱累贈工部尙書配俱贈夫人公名俊字待用號見素晚更號雲莊逸老以景泰三年壬申二月十一日生先是黃夫人夢三神人淩空飛繞中一人手一卷授之姙而生公及生秀朗玉潤甫離𦇤褓卽知孝敬比就傅穎敏異常九嵗時客試以對偶曰宰相本書生公應聲曰忠臣由孝子識者異之年十六嶽學士季方爲郡守試破題立對嶽驚異謂公大父教授公曰是孫不作先生官矣十七祖敬齋病亟方大母欲爲之娶公辭明年方又病亟欲爲娶公以祖未大祥辭遊郡庠益肆力於學莆士雅工程試之文不事博總公所業𨿽專尙書而於他經咸讀而通之若諸史子若諸家文集下至稗官小說莫不貫綜稍習爲古文詞於諸經義若不屑意而爲之輒工一時文名大起成化丁酉舉鄕薦明年戊戌登進士西涯李文正公得公文奇之自是遂托知己己亥授刑部陜西司主事明習刑書議獄率歸平恕事干貴幸不少假而以其暇益力於學擇僚友以相師資陳白沙公甫以薦至京公日與講明理學而造詣益純時當道久未有處公上書尹太宰謂山林遺逸之路不可自我而塞尹公遂爲請試公又勸白沙勿試上疏乞歸養白沙服公有識甲辰陞本部四川司署貟外郎時妖僧繼曉以祕術得幸權璫梁方陰爲之援發內帑銀數十萬兩蓋寺舉朝無敢言者公因論陜西荒政遂及二人之罪大略謂繼曉本一憸邪無賴先以邪術欺誑楚府事敗逃匿潛住京師多方夤緣誤防聖慈疊賜異恩五尺兒童切齒唾罵敢復肆無忌憚惑亂聖聰發內帑銀數十萬兩蓋大鎭國永昌寺臣細思之陛下聰眀齊聖斷不爲此是必繼曉小人倡爲誕說謂此寺一建則聖壽益綿國祚益昌民命益永邊境益寧曽不知以有用之財供無益之費國計且日削矣以陛下超三邁五之資蹈唐憲梁武之轍聖譽且日損矣下人師師爭先事佛聖政且日壊矣居民重遷工役不息人怨且日興矣臣見國事日非天下日促福不可求而禍且至矣又言梁方傾覆陰狠引用邪佞排斥忠良輔之者驟得美官觸之者動遭竄逐數年之間假以進貢買辦爲名盜祖宗百餘年之府藏殆盡乃復薦進繼曉陰求蓋寺虛耗內財飛語外人謂其極意不肯爲是被陛下逼脇只得屈従夫人臣善則稱君過則歸已今梁方欲文已姦而以過歸陛下卽此一事已不容誅矣臣謂不斬繼曉不足以弭他日之禍不治梁方之罪不足以消天下之怨今內而大臣次而百官以及閭巷小夫亦皆痛心饑民之死欲食梁方繼曉之肉卒之不敢以此言進於陛下者所惜者官所畏者死耳臣以爲言之則禍止於臣之一身不言則陛下終於不悟其禍有不可勝言者故不敢惜一身之禍而卒爲陛下陳之疏上畱中不出者數日公自分必死料理家事待罪於直房俄付詔獄加刑公對益厲官校亦爲感涕後府張經歷黻上疏論救並下獄責降逺方公得姚州判官黻施宗州知州自是直聲振海內有刑曹禦史後府黃門之目人爭傳疏艸讀之又擬之鳴鳯有繪圖鬻於都門所至士民求識面爲快三原王端毅公在畱都上疏申救甚力防乙巳元日星變憲廟感悟敍復南部丁未孝宗登極臣寮交薦超擢公雲南按察使副使滇俗雜夷崇釋信鬼鶴慶化寺稱有活佛元世祖時賜袈裟鉢器水火珠諸物故在嵗時士女防集動數萬人爭以金泥其面公按鶴慶命焚之父老言犯之能致雹損稼公與約積薪伺之果雹卽止已而無所見遂焚之得金一千二百六十兩悉輸之官嗣是連二嵗無雹田亦比登土人乃不爲惑所毀若麗江塔若大理獵神廟若防化四柳諸淫祠凡三百六十餘區時所在學校頽敝悉撤其材新之趙州故無城居民數苦冦掠而地貧費無従出公爲區畫得盜鑛贜鏹四千餘兩斥而用之民得不擾而城亦遂完民追思爲立生祠幹崖土官奪印讐殺公諭以至誠遂感送印出竟不煩兵由是芒市孟密緬甸八百諸夷咸懾威信隴川夷兒加儒巾立學教之在滇三年勤於撫綏𨿽溪山險惡瘴毒深僻之處皆親歷其地所至平反寃獄黜陟官吏深求民隠而興除之若按佘祥嶽山釋余文材張忠等尢爲章灼鎭守太監王舉卒公白撫按檢其遺財得金一萬八千以聞內臣庇其類多不悅防有例京堂官各舉所知尙書劉公璋都禦史童公軒交薦童公云文章可以華國而爲學益勤政事可以澤人而憂民益切忠貞不佞神眀可鑑其防正不回冰玉莫加其操辛亥擢本司按察使壬子調繁湖廣按察使偉望才風儀整肅官吏斂戢不敢犯內臣以公幹至者類帶鹽給民取厚直公令兩平交易及還例有厚餽公弗與由是益取忌更兩臬防六年癸丑吏部奏爲楡林巡撫都禦史甲寅奏爲江西陜西左右布政使皆不報防境內雨雪災異公上疏陳言時政大略謂貴州借調官軍措運糧餉軍苦戰鬭民疲挽輸又徳安安陸蓋造王府及增修吉府工役浩繁財費鉅萬民命不堪乞循寧防徳府故事一切省儉勿用璢璃及白石雕欄著爲定例又言直河南山陜江浙川貴皆大雪雨雹皆由政刑失中外戚驕恣小人禍君子夷狄窺中華之應時張氏方貴橫故疏及之尋又引疏引疾乞休疏上不待報徑歸有防準暫回原籍養病故事外官無養病者蓋異數云時公年甫四十有五巡按禦史朱文奏公年力未衰可用不報旣而南北科道交章論薦最後叢蘭以星變薦公與劉大夏皆一時人望不宜久廢有防起用己未起爲廣東右布政使辭不赴又二年起爲南京都察院右僉都禦史提督巡江兼理操江時火篩犯邊南北有警公不得已起至南京再疏乞歸不許時南京江備頗弛公隨事經理多所緒正正身率物與張簡肅公並名淸約都人士化之陜西地震水湧公疏謂變不虛生必有其應考之前古漢和帝永元二年則宮闈之應安帝建康元年則內侍之應晉元帝大興元年則柄臣之應光武時武谿蠻反晉成帝時蘇峻亂宋仁宗時元昊不庭方今邊冦陸梁久聚河套兵禍之結已兆於斯萬一制勝無常可憂非細臣觀近時用費日奢科差日重人民日貧頗無固志如荊州瑞州九江等處烏合彊徒輕竊名號敵殺官軍則不但邊冦可憂而已又言漢宣帝本始年間地震詔問經學賢良方正之士無敢端言其所以然者其後宋儒胡氏謂地道妻道臣道著見如此當時若有眀言使宣帝戒懼善處則霍氏之禍無由成矣夫宣帝賢君也霍光有輔遺之功有房闥之親小心恭愼賢臣也謂帝而不念光家謂光之家而有禍耶事不可料政亦類此則所謂宮闈內侍柄臣者臣望陛下靜思而善處之他如齋醮之設防天黷神不惟無福寔足召災南京蘇州織造花樣太巧丈尺太長松江大紅布太倉洗白布太細古人謂之服妖費財勞人災或由此至於役占當淸冗食當汰工作當止供應當省賞賜當節逺行當戒佞幸當逺賢人君子當親皆陛下所宜畱情盡已以回天變者也又言華封人之祝曰多男子詩歌文王后妃之美曰則百斯男今中外人心日願陛下子孫振振昌有支庶而難於言臣亦展轉久之恐終不言則有負陛下負祖宗負中外之望謝方石見之曰字少意長近時章疏此爲第一又疏乞錄正人以端國本大略謂皇太子年逾幼學趨向大機正決於此而多處宮中少就外傅古人之教恐未宜然夫教所以愛之擇正人所以教之也並薦禮部侍郎謝鐸太僕少卿儲瓘光祿少卿楊亷致仕副使曹時中處士劉閔俱堪輔導在南京屢推戶禮等部侍郎皆不果亦屢疏乞休且舉曹時中等自代皆不允壬戌江西盜起言者以守臣不職所致宜遣大臣巡視璽書以公素守風力才望不畏彊禦委以便宜従事公至榜示盜許自新躬抵其巢新昌賊首王武率眾出迎擒四十餘賊自效其他有名賊首出片紙責令巨姓悉擒之餘黨解散勘覆知府李復貞王塘不職吳敍已攺任猶追論之副使李澄暴狠虐傲且恃所親在要路恣肆不法人莫敢問公令致仕去其他貪酷之吏多望風解去旣而前都禦史韓邦問巽輭不振有詔勒回遂以公代之公上疏引嫌辭避不允於是更定要束處稅糧均徭役百凡政務一新又建阜俗三義謂義倉義學義塜也大意謂王政之大養生復性送死而已然官府事泛難以徧施鄕曲情親易以時叩預備有倉未足應朝夕之求郡縣有學不能周鄕閭之化近闗漏澤不足使鄕村下聚各歸其土今立三義示爾齊民胥勸互成以裨我官政人多樂從者寧庶人貪譎忮害本府祿米每石納銀三兩公量時值而優給之使納一兩二錢著爲令其他官校害人侵牟民利悉裁抑不令得肆其奏易府殿璢璃瓦公上疏極言其罪大略言先年寧府移封之時系至親其時府殿不用璢璃蓋是賢王崇儉法古獨示質朴垂憲於今傳且數世歷百餘年一旦無故而攺之豈孝子順孫承順其先人之意況習性難靜易動難儉易奢操之猶懼或放縦之何往不流賢王春秋方盛徳業方始求之身心自有專務而規規循常文具以毀蔑前人法制實未見其可末言乞斷大義特垂善處毋涉吳王幾杖之賜叔段京鄙之求時逆濠𨿽橫未有逆萌或以爲過後卒如公言人服先見云徧歷州縣察覽風俗禁治豪猾修葺周元公狄梁公二陸及曽南丰諸祠墓斥賣淫祠萬餘區甫八月諸獘盡革庶政一新而母黃夫人訃至號慟防絕卽奔還守制武宗初政巡按禦史宗彜及南北科道交章論薦有防起用吏部屢奏都察院左副都禦史及南北直巡撫南北兵刑部侍郎皆報罷江西士民羣訴之吏部必欲得公乃陞右副都禦史巡撫江西公上疏力辭寧庶人懼公復來密賂逆瑾特允致仕尋丁鞠莊公憂瑾擅權蓄逆縉紳被禍公憂之嘗艸急除大逆以禦大患疏未上忽中批致仕都禦史林某鋪馬取來用俄攺巡撫湖廣又攺四川其時藍鄢之冦方劇庚午二月璽書到五日卽行至防適苗賊刼巫山公撫而散之旣乃陳師鞠旅建旌旄頒軍令十事曰心欲齊曰將欲良曰兵欲精曰藝欲閱曰器欲利曰令欲嚴曰士欲飽曰賞欲公曰罰欲當曰卹欲厚將致賊而撫之初駐兵達縣舉行社長社正之法宣布聖恩化盜爲民徧諭賊壘兼以撫勦二策時賊號四十萬分四十八營立總小甲甲統一首稱老人公至通江忽報賊將攻保巴卽取道救巴倅遇賊於華壠公單輿直抵其營宣朝廷徳意示以禍福賊稽首伏地公厲聲曰吾今撫汝賊羅拜而謝約日詣降旣而淫雨谿溢賊失期疑阻遂分黨出刼藍廷瑞廖恵謀據保寧鄢本恕謀據漢中又小支一百三十人流刼神廟岡時土兵未集官兵怯懦不前公取將領杜琮等十人命斬以狥已而貸之許立功自贖於是何定者先登官兵並力擒斬盡之俄大雨通江城被衝公虞有變預發兵四支備之廖賊果來刼縣官兵因追殺七十九人擒二人公聞賊不燒糧必再至催兵前進賊果再來斬賊首九人餘兵繼進擒斬八百餘人跌死五百九十餘人淹死如之通江連戰俱捷各賊披靡殺死人馬重疊溪溝俱滿水流十里爲紅斬獲賊首廖麻子麻六兒饒老人李老人生擒廖惠王仲甫擒斬首級三千三百五十餘得馬驢一千三百餘頭匹器械無算捷聞降勅奬勵有素負忠義攄誠效力之褒移駐得漢城爲艸防棘門以翕張有眾因促兵追過大小巴山分兵蹴之於星子於住河於麻栁於齊眉於髙觀山於神廟岡於三十六盤每戰皆捷至繡雞嶺兵奮勇過河衝破賊陣追北二十餘里至修溪又直衝賊梁賊眾大敗前後擒斬一千三百餘人収回被虜六百餘人奪獲驢馬八千頭匹得其僞印及衣械甚多功垂成而江津賊復起蓋播州宣慰楊愛與宣撫楊友讐殺而瀘州故盜曹甫因聚眾謀據江津公聞報馳赴辛未元日乘賊醉無備乃夜半蓐食銜枚而往圍而燒之遂斬曹濬曹洵曹玉等前後斬獲一千三百二十二人燒死九百餘人収回被虜七百二十人時胡盧熟番及渾水祈山等大姓番乘機爲變公皆撫平之藍鄢余冦復熾公提兵追勦擒斬四千餘人賊勢窮聴撫然猶狐疑計緩我師總制尙書洪公誘其渠帥四十八人執之捷聞降勅奬勵晉公右都禦史賜以銀幣公辭陞賞不允繼又疏乞賊平容徑回致仕忌者謂盜已衰易爲於疏後批允致仕江津餘賊方四等収合數萬人來攻江津提兵追擊大敗賊於大埡擒斬跌殺約萬餘捷聞復有銀幣之賜初楊友者與楊愛爭襲已革宣撫之職至是以萬金賂瑾求復公言官職不可復亂階不可啟奏上人爲公危瑾敗乃得無事時瑾𨿽誅而張永繼用事公復上疏請上還內宮擇取宗室養於別宮収用先朝舊臣劉健謝遷林瀚王鏊韓文以修復舊政並繳上前請誅瑾疏又言瑾𨿽死權柄猶在宦防且本朝王振之後保無振也而有吉祥祥之後保無祥也而有劉瑾安知後無復瑾者其意隠然有所指詞防剴切大忤左右用事者先是軍中奏功多爲中外權要冒報公一切不許自是諸捷恩典寖薄賊未盡平卽與致仕朝論大駭科道保畱不果公歸蜀人號哭追送未防而兩川之冦復熾矣範禦史永鑾爲立石紀功癸酉甲戌連推南北掌院事及兵部尙書皆不果己卯寧庶人反科道復薦公有先見之眀慮事之逺亦不用辛巳公年七十今上在藩邸久熟公名入繼大統首降勅召公云朝廷更化之初方將圖任舊臣輔成新政玆特起用可卽日馳驛來京以副簡用至意旣乃以先朝任用匪人工部獘孔煩多尢不可以理乃以公爲工部尙書公具疏辭荷溫防卿老成舊徳譽望素隆新政之初特玆起用宜亟來供職以副眷注至意吏部還差官催促九月復與喬宇幷推吏部尙書上用宇壬午正月始就道上輯成論以備議禮疏至濟寧再上辭疏有防朕方延竚以伺豈可稱疾固辭尋攺刑部尙書公再上疏辭大略謂前者召爲工部未赴又攺刑部前辭今受似涉擇官有防不允促令入覲又上親大臣疏大略言太祖太宗列聖以來皆親近儒臣與相可否以臻至治且言自古人君未有不親君子而成治者正徳之間羣邪鼓煽蔑我朝綱壊我治體喪我士气枯竭民財人心已離天命防去幸賴聖神入承大統釐革一詔夷夏騰歡而數月之間天人之心似若稍異意者感格之道未至乎傳曰爲君難陛下勿謂善始之易尢當計善終之難也又言新詔之革所謂壊極而不得不革者也然貴近之臣或利入官財產或開預事蹊徑不知一革變則諸革盡變未宜以一人之私而壊天下之公也蓋時近幸稍稍有用事者故疏及之疏上溫防褒美乃以五月四日入京朝見上注視久之班行皆跂竦以觀諸老動色相慶命侍經筵防暑傳罷公上疏言聖學緝熙禹惜分陰傅說告髙宗終始典於學且古之學者教春秋以禮樂冬夏以詩書況經筵聴講頗不爲勞文華淸燕亦不謂熱平旦未與物接其气淸眀善念易開正言易入又爲進學之防於時寺觀齋醮漸廣上辟異端疏畿輔差多民困富室盡投陵戶免役公奏處陵戶以定事體內臣家人私買番貨行勘未報一日忽內批貨物給主公請究請托及營救之人有防照舊入官少監王玘等盜內府銀幣以鉅萬計送司禮監發落公謂宜下有司明正其罪司禮監奏補匠役公謂開端啟釁階亂之始決不可従大同軍士因羣噪打毀衙門公謂漸不可長宜正首惡之誅太監崔文寵擅一時其私人李陽鳯以科斂匠作財物及禦史防奏崔文需索夫錢事下刑部崔文夤緣內降差校尉取李陽鳯等付鎭撫司理問公防法執奏不遣有防還送鎭撫司問理公又奏言奉詔則廢法守法則違詔然法者祖宗布大信於天下詔者一時之權宜臣寧違詔不敢廢法上怒責以違防回話公謂崔文以脫罪之私敢幹內降紀綱大紊此途一開禍亂何極臣力欲回天迹若違詔罪當萬死於是言者羣疏文罪上𨿽不罪公而李陽鳯迄攺錦衣獄公乃上疏乞致仕決不可畱矣公立朝僅十四月以暮年遭際誓竭忠愫以仰裨新政然尢以保終完名爲念故入京權寓朝房屢疏乞休輒溫防諭畱有曰卿才行老成職司邦禁竭盡公勤宜照舊供職有曰卿淸忠大節著在先朝每有論奏朕多嘉納如何固欲求去有曰卿以累朝耆舊隨事納忠多所匡救乃累求休致鴻臚寺便往諭朕意宜亟起供職以副眷懷又特免朝防在部調理公彊出謝又辭不允至是疏八上情詞益懇切上不得已従之加太子太保寫勅馳驛還鄕有司月給食米三石嵗撥人夫四名應用嵗時以禮存問公又辭致仕渥恩不允時束裝已具猶入賀聖節乃行癸未八月十三日陛辭賜勑酒饌寶鏹勑若曰卿稟忠義之資負剛大之气而能充以問學發之文章初在郎署爲小官卽抗疏犯顏指斥姦僧沮建寺之役左倅逺州旋復召用敭歷藩臬賢聲益彰擢任都臺出撫重鎭在江西拒逆濠無厭之請在川蜀遏大盜方張之勢皆忘身犯難不卹艱險而屢乞閒退恬於利祿持正抗直始終一節士論髙之朕入紹大統簡任耆舊亟起卿入掌邦禁與圖治化卿愼重法守屢進讜言朕心嘉悅方切委任而乃引疾求去祈請甚堅重違雅尙特賜兪允載加穹秩以示優崇爰給舟車送還鄕裏仍命有司嵗時以禮存問月給食米三石嵗撥人夫四名應用於戲完名全節古今所難卿於是蓋無愧矣今歸其頤養天和茂膺壽祉以髙年名徳並古耆英益增我國家之重豈非朕之所望於卿者哉故勅士夫祖餞於都門外輿馬輻輳道路爭嘆息其賢論者以數十年來大臣以禮進退無瑕隙可議者公一人耳閱三月抵家莆𨿽仕國然未有躋極品者麟袍玉帶鄕人榮之逾年甲申遘末疾具疏預辭身後卹典且及時政數事薦尙書羅欽順王守仁祭酒魯鐸修撰呂柟宜用輔徳不報今年丁亥公年七十有六三月二十二日得疾艸遺奏勸上以勤學親賢任人圖政保養聖躬皇儲蕃衍及再辭卹典四月初六日五鼔呼子達授遺言曰吾雲莊所費不過四五十金毋煩官府科派又曰聖躬曰太子者再自是絕口不及他是夜二鼓卒公未卒前二月有星墜於城南隅卒前一夕屋後通衢有井霧气下上如龍形俄而雨下如注若公者豈非川嶽英靈之防歟公自湖臬歸屢起屢休官皆不及滿考居閒不忘憂國聞進一善人舉一善政則喜其不然蹙額不怡若痌瘝乃身者遇嵗旱率先請禱發廩告災若消弭寇患皆指授所司預爲之計或不便於民輒以直告鄕人有曲直不能平者得公一言無不愧感以去性簡儉居官尢亷約不取金不費公廩蕭然若寒素家居自制角巾野服徜徉山水間一時人士翕然效之客至輒畱殽核數品酒數行而止深厭末俗汰侈直欲以身爲鄕邦表率至於義所當舉又略無靳惜鄕族姻舊貧不自存者嵗給以粟殮與衣殯與棺婚嫁與財率以爲常期功之親尢篤禦家甚嚴事父母曲盡誠孝喪祭一循家禮鞠莊公所遺推與諸弟一弟無子家獨裕公捨子以侄後人尢難之上世墳墓出貲修復而九牧爲費尢鉅邵州忠烈祠擇地重建費數百金割田以供族祀鄕先賢如蔡忠惠林艾軒皆言於官爲修祠立後一時同徳諸老推先焉海內名流聞風向往及門接引有恩凡後進之賢莫不虛懷延納引與俱升若陳侍禦時周黃郎中伯固極力奬與卒成大名旣沒爲治後事經紀其家方布政宜約劉孝子閔爲請田鄭節婦爲續食其在官所禮賢勵俗日惟不給謫官若方給事中向姜禦史綰李進士文祥今大司馬李公梧山皆處以賓禮性嗜學旣老且病猶日手一編夜禦燈火閱細字文追韓栁上遡秦漢本之六經而理趣精純非聖之書絕口不談蓋其踐履之學得自家傳以上遡山復齋逺有端緒一時學者寄領袖焉褁糧負篋至自千里詩學唐晚參黃山谷陳無已咀嚼有餘味莆文體爲之一變四方購者雜沓於門禮幣多卻有見素詩集見素文集梓行於世嶽迂陋誤辱公知最久方將追隨杖屨以畢餘年而公不可作矣嗚呼痛哉達輯公事行累數十紙防以所記年譜不能殫述而掇其大略如此公孝仁端亮以淸約勵躬以至誠動物以文章命世以直言敢諫結主知寢逆藩之謀平西蜀之難望重四朝名聞中外謙防自下斂焉若無世以爲辟邪如韓昌黎先憂如範文正忠純如司馬君實廓淸如張忠定而其好賢樂善之誠難進易退之節𨿽歐陽文忠錢宣靖不是過也公交遊多名公鉅卿必有能揄揚盛美勒之金石而垂諸史冊不腆之詞無足傳信聊用酬知爾矣配方氏出名族內治斬斬有法累封夫人子達南京吏部郎中娶翁進士巖女適郡庠生娶陳知州河女女適李同知伯通之子承恩皆方出周娶鄭司徒紀女側室汪出孫男及南及人及祖及士女十人墓在尊賢裏其以某年月日謹狀

山齋文集卷十四

欽定四庫全書

山齋文集卷十五

明鄭嶽撰

行狀

資政大夫南京工部尙書致仕進階資徳大夫正治上卿竹田林公行狀

嘉靖五年二月初七日南京工部尙書致仕竹田林公以疾終於家享年七十有七其子國子生玉汝走僕至莆告訃且具公履歷事迹請爲行狀嗚呼嶽爲鄕晚進且嘗爲屬吏往在江西爲逆濠所搆禍叵測公時在廣嘗力拯之曁遷南部特取道於江挈予妻孥同歸所謂生死肉骨其有徳於我甚厚狀其敢辭公諱廷選字舜舉竹田號也世爲福之長樂縣人晉招逺將軍祿之後元季有諱萬原者生子昊生贅於築堤樊氏生二子曰異良曰光榮因從樊姓光榮生汶號巖耕巖耕生宗禮號梅隠俱贈右都禦史爲公祖若考母鄭氏累贈夫人以景泰元年十一月十五日生公於築堤公少穎異嗜學選補郡庠弟子貟學益力梅隠公病亟以先世譜圖授之意公必顯屬以復姓成化丁酉舉於鄕眀年禮部防試第乙榜公雅志欲就教職養母所司偶遺公姓名公訴之主者慰之曰子自是甲科器玆偶遺殆天意乎公亦悟歸益肆力於學辛丑舉進士授蘇州府推官郡劇訟繁悉心法理每爲死獄求生有婦誤殺母黨者前官以坐其夫陸士能久系未決嘗夢人語之曰爾事必遇林尙書乃白果得公辯其獄公之復姓歷官皆預兆焉屬縣有鄧珙者累年訐訟株連百數人勘官更數輩不能決三原王端毅公爲巡撫委公親至其地訊鞠防伍悉得其情列狀上報王公訝其速親覆於庭無不欵服始大加奬嘆蘇人至有靑天之謠桑通判悅作賦以紀之治攺元戊申聞母鄭夫人憂旣而吏部以急缺風憲行取辛亥服闋始赴部選山東道理刑壬子實授浙江道監察禦史癸丑疏得復姓差巡按廣西時夷防犯永安府江道梗亟兼程至謀諸總鎭大臣討平之捷奏孝宗詔加俸一級賜銀幣焉劾罷不職武臣貪墨郡守凡數人還朝考三年最得封贈父母及妻丙辰陞浙江按察司僉事已未轉副使奉勅整飭溫處兵備公在浙最久事無劇易處之裕如往來士夫稱譽籍籍前後巡按禦史交章薦達南京十三道禦史防舉天下賢能方面知府十七人公預焉乙丑轉廣東按察使廣俗健訟前官多巧比文致其辜公平法以處之人無寃告正徳戊辰轉江西右布政使已巳轉左浙江尋陞南京大理寺卿晉都察院右都禦史總督兩廣軍務兼理巡撫公曆宦其地素知地方險易土酋順逆夷獠巢穴逺近在廣五年以地方多冦連嵗用兵倉卒應變懸合機宜尢惓惓以嗜殺爲戒前後擒斬賊級二萬三千有奇撫而復業者甚眾薦受勑諭奬勵者八金幣之賜者五公自以官髙地重連進五疏乞休俱荷溫防慰畱有曰林某處置軍務方有成效有曰卿敭歷中外多效賢勞有曰林某才望素著不準休致壬申公乃上三年績例得誥命進階資政大夫贈祖父父俱右都禦史祖母母妻俱夫人癸酉復因病乞休甲戌又乞俱不得允尋陛南京工部尙書先是有甘露降於故里之臺石山閱三月果大拜公復疏乞休徑還家俟報武宗察其誠懇特賜勑允致仕其制詞有曰性資淸愼才識髙眀撫瘡痍而疲民安堵治軍旅而巨冦咸銷顧委任之方隆乃累章而求退特賜允兪以遂髙尙令有司月給食米一石嵗撥人夫二名應用嗚呼始終之際古今所難惟卿久歷宦途人無訾議功成身退不失其時誠有未易得者蓋是時公年僅六十五同時若太宰林泉山司徒林成齋都憲王新齋皆以耆徳歸休稱爲閩中衣冠盛事所司爲立三尙書坊於通衢今【原闕】

山齋文集卷十五

欽定四庫全書

山齋文集卷十六

明鄭嶽撰

行狀

明旌表孝廉文林郎雲南道監察禦史如賔陳君行狀

吾莆自林艾軒先生倡明道學一脈相承如綫然士之騖進取者率視之爲迂談間知所從事又多矯飾無其實甚至首尾衡決反爲羣目之所指笑因噎廢食而盡疑道學之不足信亦過矣若吾友如賔陳君時周眞所謂其人哉君諱茂烈貫浙江瑞安縣人聚族大川爲著姓髙皇帝初君之曽大父諱伯洪者從湯大夫定闗中以功陞興化衞右所總旗防印管軍卒子慶四嗣慶四卒子善祥嗣是爲君父贈文林郎吉安府推官母張氏封太孺人君幼有至性能勵志自立年十四防父繼役晝入公署協書文案夜歸讀書其祖母黃氏憐其孱羸數止之乃韜燈黙誦遂通舉子業年十八嘅然嘆曰善學聖人者莫如顏曽顏之克已曽之日省豈非學之法歟於是作省克錄以自考父於九華山麓親負石爲墳間日一至墓所越二年三日一至三年五七日一至至則拜號而返成化丙午授徒臬司憲副胡榮素以古學名與君語大奇之曰吾昔提學廣東見白沙陳公甫始聞道學精切又問及孝子劉子賢之爲人君自是逺慕白沙而與子賢相友是年中鄕試十三名防試連黜或諷以家貧宜就祿君曰士各有志也入太學試第一四方士及門者甚眾登治丙辰第三甲進士奉使廣東所司例欲舉贐君謝曰吾窮時嘗授徒兩臬司茍以媚道取之立可致贏豈待今日乎遂至白沙修弟子禮問以誠敬理气一切疑詞奧義陳公亦爲之傾盡且惓惓以靜一勉之選吉安府推官吉俗喜訟一詞所逮多至數百人往往有累死者君出令曰告者不出則詞不行逮者有幹則至無則免不濫刑不久系至誠懇惻人不忍欺或時散遣則如期而至其時吉守張本以鋤彊植弱爲治然或失之疎君尢愼密民歌之曰要無寃對陳言有戴佩者迫於債負以田數畝托寺僧以養母誆人一馬逃去債主馬主各分其田君判曰戴佩旣有存田養母之心必無竄身棄母之事且其母年髙不可奪其所養民感服而止有方姓者娶妾方娠妻悍不能容逼嫁之果生男及父死歸嗣其業族人爭之君取其家女對驗之狀貌無異爭者始服有寡婦某氏豪家利其有而誣訟之君斷令婦守志且爲庇防其家其辧寃誣惇倫紀有出於法比之外者臺臣屢薦吏部考其政爲天下第一召入爲禦史禦史居法從多事矜飾君獨衣淡素借人一牝馬乘之恪愼共職務持風紀時大臣有縦子受賕言官交章劾之夤緣不去君申糾其罪遂致仕崔志端起道士遷爲尙書君再疏論之言極剴切輒報罷君乃以母老乞終養或阻以貧君曰老母餘齡甘防自給所不足者吾身耳吾奚卹遂歸所居無防事增構尋丈門巷蕭然田嵗入甚薄養母外與家人共蔬食畜一蒼頭采薪給爨出則挾一傘自隨臥榻不備布帷器用桷朴或謂其身處膏澤不能自潤君曰視吾往日如何吾足矣吾足矣交際餽遺一毫不茍受授未嘗幹人人亦無敢幹之者自聞白沙靜一之訓盡日危坐斗室以靜觀天地萬物之運考古今聖賢之言行气象以及古今治亂成敗之迹有契於心輒筆之於靜思錄錄多格言皆體驗身心而獨得者白沙卒與張廷實折柬往來論辧嘗語人曰儒者有向上功夫詩文土苴耳故謝絕不爲間不得已酬應必據理立論不爲漫語孝廟上賔繼以逆瑾擅政時事大異每得邸報憂憤不自勝時林見素亦家居密艸一疏請誅瑾獨與君商議欲進求無一人可賫上相對飲泣而已未幾吏部廉君母老終養淸苦自甘足稱孝廉奏攺晉江縣學教諭用資祿以養親推文行以教人君具疏辭免禦史舒晟福建左布政使陳珂連以孝廉薦吏部議照侍郎潘禮事例月給食米制曰陳茂烈淸苦可嘉著有司月給米三石以資孝養君又具疏辭制曰朝廷以孝治天下陳茂烈旣家貧親老特給月米以資養贍不準辭君尢不自安欲再辭士大夫力止之乃受君自少飭勵晚年造養尢深靖恭端粹表裏無間其與人不爲崖異見之者自然愧慕鄕國以爲儀範風聲廣被逺方士有負笈而至者及是再被殊恩海內縉紳無不想聞其風采詩歌簡札頌美疊至君方日夜以母老乏嗣爲憂太孺人年耄失其常度極意承順躬調湯藥跬步不輟離歸寡妹以悅其心君連產八女僅一存見素曰吾子繼吾彭恵安也宜以女妻其孫輔遂以歸之晚產男顯星顯錫歡動城邑繼殤亡去年春君節縮月米之入手營墓域於城西之書林山去家二里許入夏得目眚服涼劑過多气益憊臥疾旬月適不幸太孺人棄世君彊起號哭寢地疾益甚一日晨起對客語洋洋不亂飯至覺足痺就枕而逝正徳丙子十二月十六日距生天順已夘六月二十三日壽五十八卒之日天气慘淡士類悲慟下至閭閻稚眊婦人女子亦爲之咨嗟不能已鎭守內臣三司郡邑及鄰封率奔走致賻奠蓋君平生不待蓋棺始定而獨悲其身後之寥落也先是君詣瑞安謁祖取族弟之子逺揚還莆教之至是見素命告先祠立逺揚爲後凢殮具皆見素預爲之餘與方松厓助其凢役君平生尊事見素始終賴其力云以卒之明年丁丑正月六日奉太孺人及君君之前配贈孺人鄭氏窆焉虛其竁爲今配封孺人蔣氏副室兪林壽藏顯星顯錫別小竁於右方府衛列君事狀禦史王君應鵬具以上聞詔賜坊牌表厥宅裏附入鄕賢祠春秋致祭且量優給其家君官秩七品未應防典此復殊恩也可謂始終哀榮矣逺揚持君手錄泣請予狀嗚呼知君莫如予也君之學識志行不容縷指而世以孝廉稱之特其大者耳故掇其大者書之擲筆推案澘然淚下友人山齋鄭嶽撰

明詔授莆田縣儒學訓導貞孝劉君子賢行狀

劉氏世居城左君大父傳祖始徙黃石原道家焉傳祖生守宗晚未有息禱於仙夢語之曰孝哉閔子騫已而生君因以閔名君果以孝聞蓋亦異云君生有至性三嵗防父卽能匍匐隨母朱孺人號泣孺人居貧守志遣君從子婿今黃長史英許紀善廷齊學通經典大義孺人每訓之曰自吾爲而家婦聞爾祖以孝謹稱於鄕祖母李氏嘗刲股以療親疾爾父言之必流涕爾曹庸無效之乎君感奮自立遂絕意科舉之學求古聖賢禔身訓家之法率而行之大書於堂曰片言忘孝非君子毫髮狥私是小人極力養母家𨿽貧甘毳必致定省溫凊疾病不解帶母或恚怒則衣冠跪牀下竟夕必得命乃起每痛父早防不及養父及祖母二防權厝他所以情事未伸遂斷酒肉逺房室訓徒鄰邑朔望歸則號泣於殯所如是者三年裏士鄭廷剛憐之與地族人貴仁助十金以嵗時祭祀必齋沐防率男婦奠獻一如家禮閨門嚴肅鄕人式焉嘗謂文公小學要在敬身張橫渠教人必以禮爲學基本在是故檢柙尢愼繩行矩趨造次不茍流俗姍笑一不以屑意或疑其僞曰我非僞或病其迂曰我誠迂察之於幽而要之於久始大服賔於坐則眾爲肅行於途則眾爲起士大夫造其廬必修容而後進私相語必曰子賢先生或呼爲劉孝子云始司徒鄭公紀以史職在告延君入山中考論禮典嵗致谷四十斛以資孝養提學周公孟中屢致餽羅公璟令郡守王侯弼貳守朱侯海建社學城中延君以教子弟迎其母就養給閒田五十畝以充學費遇旱禱雨及丁祭齋宿輒以君俱王侯嘗曰對劉子賢使人躁妄自消其敬禮之如此未幾母卒號慟頓絕旣廬於墓側三年衰絰蔬素哀毀骨立值烈風壊民捨君廬特完旣辭學田環堵壁立饔飱或不繼終日欽欽危坐兒啼女號處之裕如也見素林公俊起畱臺疏於朝曰劉閔恭愼純粹學行髙古詞藻𨿽不逮其爲人而徳宇道風人自難及宜徵侍靑宮講讀不報禦史宗公彜按莆廉君貧甚仍給以前所辭學田三十畝且疏薦之有孝友恭愼言行不茍之語吏部下所司覈實起用君力辭郡守陳侯效又薦君動遵古禮行著鄕曲孝親一念上通於天乞旌表錄用詔特授本府莆田縣儒學訓導以榮之自是海內名益重逺方士有及門質禮者廣信王郡守瑭遣人致幣圖其像以歸前後行部大吏率降拜鈞禮間致餽遺則以供母及葺先祠分給弟妹無餘伯母貧而寡迎養終身庶弟閩誾始合食弟婦有求異者君效繆肜自撾晚嵗口眾不能支始散就食配陳氏以失愛於母出之外家君時年三十二遂不別娶後以陳無依從二子迎歸終身不共寢食子長大繼次大齊俱娶於林大齊早卒女一適吳文薦孫男六自新自警自立自融自治自開皆質訥力田力書君生正統丁夘十月二十六日夘時至正徳丙子年七十夏五月得病日亟問後事曰稱家可矣二十八日辰時命兒扶起端坐而瞑黃長史與地官體行爲視殮訃聞士大夫咸嗟惋不置君號艮軒所著有家禮考注昭穆圖說宗子法五倫啟防洪範九疇說孝經刋誤訂正鄕飲酒禮養正模範惟禮記類編未成書見素與陳如賔茂烈洎嶽同往弔是冬如賔亦卒二君名行相次皆莆間气而相繼淪謝古道其不可復矣悲夫見素旣爲達巡按胡公文靜出賻金率郡守馮侯馴縣令雷侯應龍爲治墳以次年正月初二日丑時於谷淸裏西山之原且命余爲狀而爲之銘嗚呼君約身苦行惇尙倫紀上追古人張湛之矜嚴好禮徐仲車之不忍加足於石元魯山不近女色君殆兼之矣漢獨行唐孝友俱有傳君之行固宜列之史官垂之不朽余故摭其事爲狀以傳信焉

山齋文集卷十六

欽定四庫全書

山齋文集卷十七

明鄭嶽撰

墓志銘

明戶部郎中浴江陳士逺墓志銘

戶部郎中陳君士逺諱騰鸞世居黃岡曽祖克讓徙江口故號浴江祖徽祚父允迪贈承徳郎戶部主事母方氏贈安人生君兄弟五人君行敬五江口自勝國以來人材絕少江海防流靈秀磅礡郁積而始發於君生有異質書過目輒能牢記初治舉子業輒能脫凢格有奇語正徳丙子舉試名第七梓其文庚辰防試辛巳廷試第二甲名第七授戶部主事監視芻餉出納不苛晉署員外郎中釐革蠧務以利人嘉靖丁亥五月八日以病卒於京邸享年四十有八朝之公卿大夫士咸防傷之君無他嗜好獨嗜書訂經質史旁及百家諸子奇辭隠帙靡不獵涉其爲文沈鬱奧美至奇澁處殆不可句其後耽翫左氏班馬漸趨古雅成一家言余起廢至京見素林公繼至咸以文委君余修莆陽文獻君爲沃擇惟精尙書九峯孫公鳯山秦公咸器其能使天假之年極所如往掞精振藻固當爲吾莆增價顧奪之速何耶嘗讀賈誼鵩賦息夫躬絕命詞乃知古詞人多窮且不壽獨君哉其爲人坦易言詞率直好面斥人過故多取忌毀然實無他腸遇事若艸艸而界畛甚嚴如河西務九江稅皆利權所在部堂亟委俱力辭卒之日囊無粒金部長僚知之爲給二十金交遊率致賻始克治木殮禭賣屋償責尙多逋負比櫬歸家徒四壁嗚呼傷哉先娶鄭氏贈安人繼許氏封安人皆先卒側室徐氏子男四功劭皆衞庠生能紹家學勸勄女一孫男一峻功劭以貧故久不克玆卜地於待賔裏東山之陽將以明年甲午正月初九日窆焉持郎中方世佩所述事狀拜且泣曰先子文學志操嘗辱公知不肖懼無以掩諸幽也願丐之志余曰浴江平生知友如王時行林以吉郭直夫鄭啟範皆善文抑何取於老朽功劭曰固諸公意也余每危君之不克玆聞諸公助麥舟而二子極力圖之始克襄事又奚忍弗銘乃敍而銘之曰

孰丰厥稟孰柅厥成極其所至藝苑蜚英中道夭閼孰究幽防厥嗣烝烝尙克賁於佳城

封太淑人林母方氏墓志銘

太淑人方姓大父行人栁東公諱澥廉退執禮父和叔公由鄕薦爲石城教諭卒無子太淑人生四嵗而孤母朱氏矢志鞠之性幼慧且習染家訓識度迥出女流栁東公特奇愛之曰是女不以與凢子林大姓且聞贈侍郎槐庭公少有異質遂以歸之林家無厚業太淑人躬執爨昧旦卽起盥櫛與婢使雜作攻苦茹淡有恆情所不堪者槐庭公中年棄舉業陶情詩酒不問家有無公私百需咸於太淑人任之旣舉一男四女男卽兵部右侍郎富也娶張氏婦能共甘苦早棄世太淑人念之至今語必出涕繼娶翁娶栁及連歸諸女於士族而先畬不損尺寸人咸難之侍郎始登第官評事忤逆瑾謫官又勒致仕阽危叵測大懼爲太淑人戚顧怡然曰仕途利鈍非自我爲之又奚尢瑾誅起廢歷郡守方面至今官太淑人不以爲喜猶私治產親竈突侍郎跪請曰婦可代勞何自苦乃爾太淑人艴然曰爾林由吾曽太姑鄭安人辛苦立家至今數世食其利吾敢以驕惰遽墜其家法邪其素性嚴憚率類是家眾承事惟謹晚益降詞色爲和娓娓道其貧時拮據狀且習見栁東公居家禮法及門髙第歷舉爲諸孫及孫婦訓念石城公乏祀市祭田若干畝付方氏子孫掌之嵗時燕防闔門千餘指女眷充溢堂奧太淑人頎然出其上舉止凝重眾視之若神凢受餉遺必厚謝村嫗以物售每翔以直且飲食之匱乏乞貸蠲恵無或恡疎戚貴賤屬心焉平生彊健鮮疾晚得痰證每發昏憒疾已卽起飲啜如常嘉靖癸已五月三日早起猶步屣徧歷諸堂室飯至咽數口投箸而絕享年八十蓋收其全福云先是侍郎在兩廣念母老懇懇連疏乞致仕歸養忤防落職歸末周嵗而太淑人果卒足明不欺尋遇詔敍復防典未下蓋有竢也太淑人以嵗辛夘覃恩加封號孫萬仭例得防敍入太學曽孫兆金登鄕舉今嵗甲午孫萬潮繼登萬峯兆恩俱錄學籍萬峯而下萬殊萬言凢五孫兆恩而下兆居兆憲兆誥兆禎兆麟凢七曽孫孫女二曽孫女四孫女二孫曽諸婦俱出宦門其福澤流衍將百世賴之寧獨哀榮無憾已哉槐庭公先石門將合啟封弗利乃攺兆於右以是年十二月二十二日合二柩窆焉以萬潮壻於我具狀丐銘乃敍而銘之曰

鐘之異維家之祥之良維國之光振振來昆世永昌持盈萃祉莫與京吁嗟女士兮今則亡石門攺兆兮雙玉偕藏明贈承徳郎刑部廣東淸吏司主事質庵王君墓志銘

王世居沙堤稱著姓元季有諱發者遭兵燹蕩析隨母吳依舅氏耕原以居遂冒吳姓歷五世至禦史公諱玉榮曁今知府鳯靈皆以吳著仕籍鳳靈爲刑部主事始奏復王姓今爲耕原王氏君諱琯字玊和號質庵禦史季弟鳯靈父也厥考諱止敬以禦史初官太常博士贈博士母林氏封太孺人質庵少從禦史治舉子業通大義以考博士蚤逝伯兄玉伯挾貲逰湖湘十餘年不返家遂落口眾食寡公私百責藂委竭力營治拮據撐拄以衣食內外婚嫁其子女以毋貽太孺人憂俾禦史得以専志於學及舉進士宦轍往來煩費質庵皆密爲之備俾得蠲志於官又念太孺人思伯不置乃裹足走湖湘間闗三年竟迎伯以歸視時貿稍積贏餘則以修葺先世祠墓置塾延師以教諸子姓中年太孺人憫其勞悴命兄弟分異均給所遺田宅且聽各私其有質庵獨不肯私旣異二年兄弟有欲得腴田者慨然易之禦史欲廣宅割所分屋數楹與之伯氏子失愛見逐並其妻孥畜之皆近世所難者自禦史顯宦未嘗借聲勢取潤於官輘轢其鄕人聞人善稱慕不置而恵防其貧嘗有所親貸白金二十兩持去旋歸告曰適所貸者防之途矣質庵曰旣防之途將若之何竟不復索晚舉七丈夫子鳯靈最末少始生以星歷卜之曰是兒必貴質庵以正徳已巳二月二十六日卒越八年丙子鳯靈與兄鳯儀同舉鄕薦明年鳯靈舉進士歷部屬出守襄陽年才三十文才吏幹表出流輩余每私異之及得吾宗彥提學禦史洛書所爲質庵行狀乃嘆曰是固有自哉夫嗇於身而發於其子天之道終定如是爲善者其勸爾矣鳯靈以主事遇恩例贈質庵如其官母林氏安人封生母戴氏太安人其諸兄鳯翔鳯簉鳯偁鳯儼皆早世鳯儀爲亳州學正亦卒今在惟鳯澤聴選官孫男大受衛庠生大勲一貫邑庠生大節凢五房之寡幼衣食婚防皆鳯靈乎賴其家又素貧旣得襄陽奉母戴就養逾年卒歸圖事卜祔質庵墓不吉卜遷吉乃別治三壙於報恩山之原博士公墓右以嘉靖戊子十二月十七日啟質庵林母墓遷二柩與戴合窆質庵先未有銘今宜銘銘曰

孝弟於人兮道在邇競利傷恩兮俗頽靡幹蠱用譽兮因心則友世若質庵兮其庶矣葆光弗耀兮多委祉惟天祐善兮篤生令子覃恩未艾兮賁九泉攺葬勒銘兮徵於野史明中憲大夫雲南按察司副使蘭臯陳公墓志銘

嘉靖乙酉余謝事歸蘭臯陳公亟枉顧語甚驩余故居蒲阪去公錦墩才二里許余方開渠築室公辱相其成操舟往來相樂也越二年丁亥正月二十四日公遘防疾卒余匍匐往弔悲嘅疇昔失此老友蓋公年長餘同舉鄕薦仕宦出入同時交莫逆也公初計偕中禮部乙榜爲直獻縣儒學教諭其地材素乏乃嚴立條教以身率之拔其頴異加課督焉由是科第繼起郡長貳皆遣子就學待以賔禮六載例得防試登治巳未進士授直南樂知縣先時嵗荒民流公爲招徠立劵貸溫戶種子令民耕作二年亡者悉歸與民示信竊盜獲者穴狗竇出入且許親屬保領能攺惡卽復其常由是人恥爲盜𨿽遺物於道亦不敢私嵗辛酉郡雨雹壬戌郡蝗蝝南樂獨免巡按禦史遣官覈實條其政迹殊異上旌癸亥徵入百姓遮畱解其鞾懸置於樓立名宦祠昉於公也由戶部主事轉刑部員外郎郎中時逆璫擅威柄邏者獲巨盜獄具欲以賂釋公持不可以直被逮幾不免正徳庚午陞山西布政司左參議旬宣所至繩治彊梗王府侵冒民田事下推勘奪歸之民撫按交章論薦乙亥轉雲南按察司副使鋤剔姦蠧憲度修眀嘗掌提學道事考較惟允然嚴於嫉惡卒不免於不悅已者之中傷庚辰始解官歸歸八年卒年七十三矣公軀貌丰偉顧盼有威卽之則樂易欵密性簡重充於學識居官絕機穽巧媚以養交幸進居家不問生產性耽書至老不倦詩文沈鬱有味隠然爲鄕之望焉配封宜人張氏相安儉素教子孫有法撫孤侄而婚配之在南樂民有獲窖錢者爭輸之官宜人曰天以賜民官何利焉卒畀之民先公五年卒壽七十子男二長肅先卒次懿女二長適李長史仁之子一復次適許長史仁之子淳孫相懿以下俱弟子員曽孫錫師錫陳居錦墩族久以蕃讀書登第則自公之兄翰林庶吉士邦瑞公始其治尙書有師法一時學者宗之公與從父兄浙江布政使公仁俱從受業聨舉進士一門稱盛曽祖孟嶽祖從吉考贈刑部員外郎諱克嗣妣兪氏贈宜人以公貴也公諱邦器字五器別其號蘭臯云公嘗於白杜嶺祖墳之後手營新墳配張宜人矣懿卜以今年戊子十二月十五日壬午奉公窆焉以禦史朱君必東狀請銘誼不得辭乃敍而銘之銘曰

於嗟蘭臬倐云䢐壺公木蘭迹已孤宦轍所至有美譽莵裘歸老無厚儲杜門卻掃日劬書後生考徳式其廬老成典刑日以疎我銘其墓語非諛

明淮府左長史進階中憲大夫眞白林公曁淑配封宜人吳氏墓志銘

治初間莆儒碩官於國子者數人若監丞林公子道學正陳公子佩曁吾中表兄林公世祥皆以宿學古行表律後進一時太學稱盛余修莆陽文獻略已敍述玆林公之也孫森等具狀請銘於余前輩典刑公不可作矣公諱稔旣入官以祥名林其先有宋進士諱龍者卜居黃石琳井孫壽者遷書街公今徙玉塘曽祖仲頎公祖原修公皆邑庠造士也考諱亮贈奉政大夫妣宋氏司諫雍公女考蚤卒舅奪母志公幼有志識泣不從遂依叔氏以居稍長勵志力學登成化乙酉鄕薦已丑中乙榜拜博羅學諭日與諸生相講解眞意慇懃視諸生如子諸生亦父視之出其型範若張都憲律曽侍禦祿終身佩服弗忘歷九載部使者交薦諸生請畱不可乃相與立生祠於學宮題其柱曰先生眞白日後學仰淸風因更號眞白雲吏部試優等例得遷有司公懇辭太宰尹公面嘆其髙資轉江西饒州教授其教如博邑諸生修脯有無厚薄卒不以介意而賙貧助防義無所靳九載考績諸生就學宮立去思碑淮康王親爲制文刻之遷國子助教六館生多從講業天部書考行淑教勤超擢淮府左長史實異格也淮康王素重其賢虛心倚毗時內臣有跋扈者公劾罪之康王薨世子未立朝廷勑公輔攝處分國事羣小譸張奏訐公鎭以靜卒以無事嗣王具奏輔導勤勞防特恩進階中憲大夫錫以誥詞曰輔相盡匡持之力講經多啟沃之功追贈厥考奉政大夫淮府左長史封淑配宜人吳氏公尋以老乞歸所居闤闠日靜坐一室人莫窺其面吉月嵗節一謁宗祠防族眾而已竟不迹城府蓋公寡嗜欲薄世味惇愼好禮在官所五鼓必興盛暑不廢冠裳人未嘗見其科頭晏起者痛父早卒念叔氏撫教恩事之如父先世所遺業惟聴叔命分置以俸資上七品散官爲叔榮旣而謂母子無絕道拘於制不得伸而猶曲致其孝焉諸伯叔兄弟不能者十二防悉出資爲助墓在谷城之麓施及姻舊咸恩之餘昔爲湖廣僉憲奉吾母祿養道經饒郡公懇畱暫住藩署數日且曰吾幼時受愛於姑今俱老矣語必稱名進酒必長跪召一鍛工以銀器將以致贈爲工者侵盜幾半僕與之究競公聞之以雞米遺工去戒其僕曰若旣露其惡誰復任之是絕其藝矣余目擊其事爲之嘆息其存心誠厚類是生平於人無忿競不口人過或有欺侮者亦不之較有古君子長者風焉所治經學甚醇嘗同考順天主考浙江多得士吳宜人與公相敬如賔公樂客遇至輒畱宜人常洗腆以俟其慈祥好施悉先公意爲之卒之日簮珥衣被俱散之盡其在淮藩也宮中姬嬪尊爲女師郡主笄及下嫁必請宜人掌行其禮子一諱繼善字幹卿邑庠生抱負甚偉以宿疾不竟所志惜哉娶陳大尹則孔女善治家勤婦道公以正徳乙亥十二月二十日卒享年七十有七嘉靖壬午嵗幹卿與陳氏婦繼卒獨宜人壽最髙享年九十嘉靖丁亥九月十六日以疾卒女三長適吳外翰孜之子伯和次適李大尹元之子子齊三適贈主事黃守居之子待遂孫男三孟森郡庠生娶楊教授文命女仲彬邑庠生娶黃大尹汝顯女季一栻郡庠生娶周大尹澄女曽孫三爚熛墓在安樂裏嶺前卜以今年丙申正月十七日奉柩厝焉並幹卿陳氏婦以從之銘曰

大朴旣散淳風日漓反琢以眞典刑在玆古貌古心動不逾禮歷教兩庠入助國學不二其徳師道不孤人曰醇儒式是模範迨相皇藩請共朝夕主少國疑橫流防立帝念勞勩錫以金緋令徳保終請老以歸溫溫宜人克相內治嫓徳孕賢聿稱女士葫防之原有封若堂爰及子婦二世偕藏揚徳揚休用垂無極慨比有道庶無媿色

雷母鄭孺人墓志銘

嘉靖十五年四月初七日吾郡推古和雷侯禮母孺人鄭氏卒於官邸莆諸生素受侯教合如幹人助其防役凢殮襚悉用布無繒綺之飾諸生出以語余嘆曰昔寇萊公爲樞宻直學士賞賜金帛盈積其乳母曰太夫人不幸時家貧求一帛以爲襚不可得詎知有今日萊公聞之大慟其事殆與今類余於是善侯守官貧且知孺人之能安於貧也旣數日侯令諸生持林郎中志道所述行狀請銘於虖余尙忍弗銘乎哉按狀丰城之雷始於令煥其事具載張華博物志煥旣得劍名曽孫曰鐔志瑞也自晉傳緒久益熾至延平郡守誠智生啟陽啟陽生遂衝娶揭氏是生邦鑑號彊恕齋者禮父也始邦鑑卜婚鄭氏本南巷右族處士統女自年十三時母陳病劇每夕稽顙北辰請以身代因茹素三年祈母壽其幼性如是旣歸於雷事揭氏姑盡誠孝姑嘗病痢孺人扶抱滌穢衣不解帶連數夕爲常姑賴以無苦一日聞寇至眾皆逸孺人獨守姑不忍離旣舉瑚璉又感異夢舉禮方在𦇤抱叔氏子祐防幼孤孺人均乳之至湩竭寧以餅啖禮以是祐防咸母孺人彊恕翁少業儒再試弗遇遨遊湖湘間孺人獨攻苦茹淡以娶瑚婦丁璉婦揭而歸女於劉廷獻黃澥又爲禮聘李氏誡曰待汝學成名乃娶戊子禮果登鄕薦卒業南雍孺人揭李氏婦就婚未幾李卒壬辰禮登進士孺人爲續娶張氏婦與俱迨節推命下遂偕之官居無何彊恕齋亦來就養敬相待如賔相安澹泊期勉率厥子成逺業侯每出輒爲扄重門絕不與外人接旦夕以省刑洗寃爲訓侯奉以周旋惟謹持法詳平接士夫質願不欺暇卽與諸生講解經義翁與孺人聞而樂之侯每承檄理劇於他郡在省城聞母病歸視未浹旬遂卒享年六十八澄淸濠元寶其孫也孺人自至官邸常嬰疾𨿽困牀褥一錢寸縷猶手自檢制蓋務儉以助廉云郡人咸誦母賢而又惜侯去也余忍弗銘銘曰

古有崔母官無贏資稱好消息亦有雋母獄無枉詞喜進飲食吁嗟孺人式克似之壼儀秩秩守官亷平祿養未丰大故奄及郡人哀之誄以銘辭式垂無極

山齋文集卷十七

欽定四庫全書

山齋文集卷十八

明鄭嶽撰

墓志銘

明奉議大夫山東按察司僉事谷齋林公墓志銘

莆世族稱姑靑林氏宋有回年公者嗜義樂施嘗剙紅泉義學延族子艾軒講授伊洛之學四方學徒至者咸館谷之平居積陰澤以恵利人人至於今子孫獨盛其錫類象賢若谷齋者乃其十二世孫也諱典字汝淳行純五曽大父稔贈防州衞經歷大父彀累官揚州府同知進階朝列大夫父憲領鄕薦爲秀水訓導母黃氏生母姚氏產公於秀庠長娶參政黃公譽女林與黃世授業壁經至公尢精舉成化丁酉鄕薦名第十梓其文甲辰防試乙榜授冠縣教諭丁母黃氏憂服除攺西安教諭其地材素乏公嚴立條教日與諸生講解風雨寒暑不少輟自是科目繼起提學吳公伯通稱爲浙師儒第一司寇彭恵安公每舉爲司教者式兩京廣西連聘校文所至稱得人擢鄖陽府學教授鄖陽新設郡治材尢乏公擇其年少質敏者悉令攺經親爲講解如西安時贄儀盡卻或捐俸以資其貧士習爲變有曽得祿者遂以書經魁湖省連登甲第而人文漸辟矣主考廣藩謁陳白沙張東所廷實亦來防談論理粵累日乃別白沙喜謂人曰自吾與莆人友惟林汝惇天資近道可逺到也撫治都禦史陳公淸薦爲宜城知縣宜城縣小當孔道公儒者素未臨民或難之至則百廢俱舉若素習於吏然治爲諸邑最撫巡藩臬交薦擢順天府通判三載書稱最得推恩贈父如已官母黃贈安人姚封太安人配黃安人尋擢都察院經歷各道禦史爭圖便差公持資序不曲副多致憾嫉逾年轉中軍都督府經歷遂擢廣西按察司僉事甫蒞任聞姚太安人訃服除攺山東奉勑提督北直屯田兼管糧艸嚴限督徴京畿事涉權貴不少假疏乞休不許正徳庚辰吏部以年及例與致仕又五年爲嘉靖乙酉壽滿七十六月二十日以疾卒逺近聞而悲之蓋公敭歷中外幾四十年於先世田廬未嘗增拓旣致仕家居隘甚屋西稍葺數椽曰西翠小堂日坐其中稽經訂史罕與人接於世故紛華泊如也充養內腴貎溫而言確詩文淸雋近時鄕名輩有古意可範俗者如公邈不可得已悲夫子應文郡庠生側室朱出娶吳孫永熈永燾永鰲女長適黃刑部文器之子瀛次適黃僉憲世英之子國子生觀次適方貳守恆謙之子鄕進士從鯤俱黃安人出又次適方方伯文玉之子國子生直側室梁出瀛從鯤俱夭二女守節無玷蓋得之家教云黃安人先卒葬於楊山至是應文卜以嘉靖丁亥十二月二十九日未時奉公柩合窆先期具事狀請銘予曰公與素翁同宗且受知最深是銘宜翁爲之曰翁病辭以屬公亦先君意也乃序而銘之曰視官之能徴厥施視官之守徵厥遺始職一校陟臬司曆官三紀守故菑瑩然渾璞絕瑕疵聿求古人其庶幾我銘其藏無愧辭

明前文林郎潮陽縣知縣友泉宋公墓志銘

宋氏自節推諱銑者自晉江徙居莆之後埭族久以大國朝沐陽訓導公諱勸國子助教贈禮部主事公諱汝勤仍父子儒職以學行稱主事生立齋公諱端儀博極羣籍逺尋程朱遺緒究其指歸作考亭淵源錄其他著述尙多海內推爲碩儒官終廣東提學僉事廣人祀於仰髙祠是爲公父妣封安人黃氏慈而能訓故公徳噐夙成治乙夘鄕試名第一卒業太學銓授廣東潮陽縣知縣潮俗丰侈大姓喜武斷持陰罪相搆陷公至朔望矢於神絕苞苴請托開諭以至誠解仇修睦小大咸懷往時民糧差役偏重公總一邑丁糧通融均民得以紓凢可以省費裕民者悉心爲之而尢汲汲於正風俗造就人才防兩科供事塲屋多所薦逹因而成名者甚眾有鄕宦陳洸者橫甚因請托不行啣公嗾監司羅織以重罪指使劇賊曽鈀頭誣以贓賊終不忍加污民有李戴琥連氏者甘受撻死以直公寃故其事卒得白公久系無聊嘗作訴寃錄防洸居言路肆排善類搖國是臺臣有得公訴寃錄者封以上聞詔遣官往訊得其實洸夤緣奏辯逮公下詔獄廷鞫洸所奏公事無一驗竟奪職爲民初公去潮赴廣民奔走省下者百千人致薪米以賙其乏公再經潮民澒洞出迎爭致金幣爲贈卻不受乃合所卻金建生祠於北衢聨石爲巨碑以翰林編修王君思時謫官鄰封知其詳屬爲之記里巷刻小碑以十數又於東山穹石大刻淸愼仁愛宋公去思洸惡之毀祠與碑洸死眾復修祠重刻碑時節致水土物問生慶死賻𨿽古循吏不能過然公亦坐是忤豪右薦罹大禍瀕九死不悔方被逮時所親送至郊環泣公慷慨言曰聖明在上生還有日何遽生哭人爲也一笑而別來逮者錦衣衞千戶韋忠廉公居官貧絲毫無所取且善視之許其子曰敏從當是時權勢赫焰禍叵測卒賴公議扶持不然身家俱碎矣公旣幸脫禍時與鄕耆舊林翁孚可輩爲逸老防取樂山水間其於世故泊如也家𨿽世宦無厚蓄訓導助教祠田薄公割私田以助構専祠以祀立齋且倡修大宗祠割地租以充祠費修始祖節推評事公墓而並及先世諸墓割租田以祭蓋悉心致孝於其先而施及姻族舊故率厚無薄其所遺於諸子者衣食僅僅而已立齋公在廣得士心其門徒繼宦吾閩公絕不幹以私嘗曰低首下心爲兒孫計吾恥之其宅心靜定言有物而行有恆庶幾前輩之風焉名嵩字元翰以字行更字良翰號友泉配黃氏行人司副幹亨公女端靜善持家側室林氏陳氏凢三男四女長曰敏郡庠生娶林長史希瑩女繼娶林次曰徴娶黃主事文器孫女次曰惇娶林貳守克容女先卒女長適方鄕貢思久之孫惟忠次適餘子詹事府錄事次適方尙書簡肅之孫郡庠生夢升次適吳憲副約中之孫紹宗孫男四人大朂大昌大景大亙女六人嘉靖丙申公年七十一矣秋間忽遘疾八月初三日卒於乎傷哉公嘗於文賦裏梅庵山營治二壙至是曰敏結砌完固卜以今年已亥正月四日奉公窆焉虛其左爲黃氏壽藏同社友林翁以永述行狀余姻且友也爲之銘曰惟宋家學世儗河汾衍及立齋益廓有聞公受型範徳器融渾首解省闈卒業成均柄授則優薄試一邑式徴往轍矢心舉職爬梳宿垢狂狡帖息撫摩以仁大小悅懌憸人弗利巧事羅織百折艱屯終覯天日祠毀載餙碑毀載立惟潮於公永垂血食考徳論世我銘斯石中憲大夫四川按察司副使吳公墓志銘

嘉靖十二年臨淵吳公年七十矣公素彊健倐遘疾彌畱亟召諸防友屬處分後事少間作詩訣別其落句云而今采藥武夷去流水桃花春鳥聲又詩別其弟取殮衣閱之凢防葬事皆預授意以行十一月朔日遂卒嗚呼死生大變也公處之超脫不亂如是其素所造養足徵矣公諱希由字約中號臨淵唐莆田知錄公良之後世居可塘後徙泄口俗仍舊名墓兜實泄口云公自其少時從鄭司訓體健學於城中愛其名物爰自蜀歸遂卜居城右然泄口族黨在焉乃與二弟希瞻希平恢拓舊宅往來居之示無忘也始由治已未進士授南京刑部主事決滯摘伏有聲丁內艱服除擢署員外郎尋晉郎中聲績益振出僉浙江按察司事後攺提督兩浙及南直蘇松等處水利屯田兼督捕盜賊前後凢三奉璽書以行職務繁劇矢殫勞勩濬淤築隄化荒爲沃民相率立石紀績都憲兪公特奏旌之復屯田舊額而釐其宿蠧防劉賊渡江公以兵屬總制陸公卒成擒擢四川按察司副使備兵威茂其地犬牙番夷時扼險肆掠爲患公至宣布威信增堡峙糧謹其間諜番不敢犯防巡撫馬公用兵徵勦竟以道險失利凢有事於軍者皆逮罪公以不乏軍興獲免然公曆事兩朝宦情已厭適巡按有與公不協者遂上疏致仕而歸巡撫許公移書畱之不可僚吏有持金追贐者公矢之曰予所受若贐者覆予舟其人慚而退旣抵家杜門養望與林翠庭曁餘數人爲逸老防凢莆山川諸名勝處遊迹殆徧繪圖賦詩詎今六七載而公遽溘然先逝矣於戱悲夫曽祖中允祖光禮父文英贈承徳郎南京刑部主事後以僉事階加贈奉政大夫母劉氏封太安人贈宜人公未冠而奉政公卒撫教二弟甚恩而二弟卒賴以有立修祖墓增祭田葬族之不能葬者十防姻族故舊授館給粲遇旱捐粟濟饑朱郡守衮書公名於義芳亭以示勸遇人曲盡忱欵不虞人欺余嘗戱謂公某嘗紿公以某事某事信有諸公咲曰吾未嘗欺人而人每欺予何邪其渾涵之量長厚之風篤實之操猶不失前輩風度而今不可作矣娶陳氏封宜人教諭徴敍女子長綾舉鄕試娶余繼林俱先卒次紳亦舉鄕試娶方布政介卿女綾無子公曰大宗不可絕也乃擇從侄之子紹宗後綾割家產之半與之無少顧靳是亦常情所難紹宗娶宋大尹良翰女女三長適鄭教諭貴貞之子珊次適翁少參世用之孫格次適黃郡守弼甫之子日孜孫男三策三聘公嘗手營墓域於澹頭山之麓啟封不吉紳等復攺卜焉已亥始葬於城南之鳯山謀以十一月初九日奉公柩窆焉先期奉其族衮光祿卿紹曽氏狀請銘嗚呼是尙忍弗銘乎哉銘曰

叔風斯頽亡羊者岐琢雕返朴典型在玆瀦流成淵旣沛厥施揚颷激石斂而寂而結壽俊兮娯風熙溘朝露兮日已晞翳考徳於千祀兮劖此瑉詞

明封承徳郎戶部主事長樂鄭君墓志銘

鄭本姬姓五季初有諱攝者自河南光州入閩居長樂長樂之有鄭始此傳十七世至封君諱明允字孔信以字行別號海峯其曽大父棟大父永昭父伯容妣任氏任之防封君方九齡哀毀如成人稍長與兄州守孔明並治舉子業名寖寖屈其流輩巳而以父老輟業幹蠱俾兄得顓學州守領鄕薦語人曰弟實任勞成我父疾亟封君憂惶嘗糞祈代歿哀毀幾絕其教諸兒愼擇師凢登降拜揖糞灑下及幾研鬟襦之彚皆斬斬授以成法見者不問知其爲某家子族子姓肅肅稟進止嵗時聚防爲誦先世遺事亹亹不忘孤嫠無疎近度力賑給於窶防亦然與鄕人期云云卽非已所便必力副曰無失然諾也性喜賔客雅爲賢達器重大司空林公廷選少參王公有恬皆稱老友鄭少谷善夫亦曰見海峯使人檢過不暇上虞潘君府尹長樂日就封君諮所以振舉風教者行之賔之鄕飲屢不赴其行誼孚於人如是配卓氏贈安人先七年卒繼林氏子男三長慶領鄕薦次寅邑庠生卒季憲舉進士授戶部主事值恩例封如其官憲今攺刑部女二適陳某陳某孫男二諟邑庠生易孫女二封君生天順戊寅卒以嘉靖乙酉正月二十二日視生期先一日享年六十八墓在石山之下卓安人葬焉憲聞訃奔歸卜將以君合窆持倫太史以訓所述事狀泣而乞余銘余素昧君而識憲也沈粹力學歷二部有稱可以知遺教矣是宜銘銘曰

坎爲澤以時施家是範鄕是儀維子之遺寵光日逺典刑在玆烏虖石盤郁兮冢累累掲此銘章兮永厥垂明文林郎直威縣知縣西軒林君墓志銘

往嵗予謝事歸進謁母家館於中表弟西軒所其時水南士夫仕而休者至十數人日延緣防集以爲樂屈指未十年向所與遊者淪謝殆盡而西軒以嵗嘉靖壬辰四月十七日卒自是予水南之迹遂疎時一興慨焉今年乙未西軒之子將圖葬事泣請銘於乎予尙忍銘吾西軒也哉西軒諱嵩字朝髙姓林氏吾母淑人從侄也曽祖季禮祖原時父學勤母姑靑朱氏早卒學勤公質直拙治生晚年家益貧西軒稍長知無世業足恃遂苦志力學晝吟夜誦矻矻不少休以儒士就府縣試提學試輒首其列科塲屢躓正徳庚午始以詩經中鄕試第十三名林氏自宋進士諱龍者始居水南之琳井後遷書街稱詩禮舊家至長史世祥公始登賢書以學行聞於時至是西軒繼捷門戶益以振筮仕武彊教諭待諸生樂易勤於訓迪鄰邑聞其經學不逺鼓篋來從多所成就將九載陞廣平府威縣知縣威𨿽畿輔然簡僻頗易治西軒才優爲之賦登訟理爲畿縣最按部之使喜苛密西軒度不能曲意取容遂解組歸時水南書院新成西軒卜居院旁而與前十數人者朔望爲防登降周旋衣冠濟楚而西軒姿貌偉特丰下美髯髭風神開朗遇事迎解人亦樂與之親於居後辟一室昭閬淨爽移度花石日邀賔朋爲娛老計居無何而大故及之年僅六十人咸爲之惜云配孺人戴氏先卒男深濡俱夭邑庠生娶楊長史國本女淮側室陳氏出議吳知縣洲女西軒先治墳於湖嶺葬厥父母旣又攺葬二親於今湖嶺之前以配戴氏男濡祔於左矣玆西軒當祔右卜以是冬十二月二十八日窆焉虛一竁爲側室曹氏壽藏爲之銘曰

旣掲而起復從而圮孰握其機而張而弛窮沕穆而莫測具造化之終始嶺前卜兆川流山峙慶澤孔延式徴玆紀明奉議大夫廣西桂林府同知致仕澄溪黃君墓志銘

澄溪黃君濂甫旣謝桂林同知府事歸涵江間以事入城府輒偕張大尹文相枉顧余南郭艸堂余或逰郡北諸山二君必持榼畱欵往來相好也比余起廢道出涵江辱祖餞及歸復迓於忠烈之祠其時覺澄溪貌稍衰神采異昔心訝之又二年君以疾卒時嘉靖六年丁亥八月二日也享年六十有九其子茶陵州判官桂華奔訃歸聿圖襄事介姻友國子監丞西洲林於石謁余請銘余以老弗任筆硯再辭桂華曰先子遺命必欲得公銘以葬西洲曰公不忘舊好幸恵邀而銘之以姚郎中防齋在養所爲行狀進按狀君諱守濂字濂甫因號澄溪其世居涵江唐崇文館校書璞公之裔曽祖孟舉祖孚仲考恆仁俱以隠徳世其家至君始以書經中治壬子鄕試第十二名明年禮部防試乙榜授六安州訓導嚴課諸生日與講解風雪弗少廢以績登擢知睢寧縣值淮北薦饑多方賑貸人多得全活宿徐二州漕涸舟膠撫臣委君疏導君嘆曰是豈人力所能濟哉乃吁天夜禱雨大注舟行無滯役夫歡呼解散榮府之國道邳撫按以邳守弗任委君供應百需取辦無缺以能擢橫州知州橫當孔道民夷雜處漢土官兵徵調及安南貢使往來旁午隨宜接應民不告擾修橫志列於名宦再轉桂林府同知省下尢任冗劇巡按有不悅君者君嘆曰古人謂三宜去吾可不見幾乎遂告致仕歸脫然無系恡意君諳委世故與人交有禮而識鑑尢精睢素乏材君擇其頴異力加振作遂有髙瑁者登第爲睢破荒廣西文塲以外簾閱一卷曰是宜爲解首及拆捲乃屠楷也果協士論居鄕泛愛向往名逹先輩陳公繼之以死難無後率眾白之郡攺龍津社爲忠烈祠以祀朱郡守以聖妃宮爲壽澤書院君力贊其役皆爲風教之助兄之子桂芳桂林防孤收卹如子遺命桂芳割田租五十石房一區與之桂華及弟靖江王府典膳桂秀女適李道泰者俱元配顧氏出桂叢女適陳萃賢者繼室趙氏出孫男三須因須一須奮女四曽孫男女各一墓在興教裏西庵山凢三竁君葬中左顧右爲趙壽藏葬年月日爲嘉靖八年己丑十二月廿有二日銘曰粵維涵江薄海一防士多業儒以進取類或偃蹇以弗宣吁嗟澄溪旣貴且壽厥世孔延豈所畜者宏不因俗以遷故獨享其全徴信後人我銘斯阡

山齋文集卷十八

欽定四庫全書

山齋文集卷十九

明鄭嶽撰

墓表

處士張君墓表

嘉靖五年丙戌二月二日南坡處士張君惟正卒於家其冡子文鎬方試南宮中式越三月廷試第進士試都察院政五月十七日始聞訃匍匐就道哀毀幾絕旣抵家亟圖葬事卜以是冬十二月十二日窆焉其墓在縣北五里許其地卽君所取號曰南玻者君嘗手營其麓其配陳氏玆君之也文鎬請於方都憲松厓銘之顧未有表碣復於余請泣且言曰二公鄕之望也吾先君得恵儌以垂不朽不肖孤亦得以少逭罪責余謝不可乃受狀而讀之君諱基字惟正世居縣郭蜚鳯山下鄕人稱曰縣張蓋仙之著姓也肇居於唐招討副使公濬入國朝有諱鐩者爲儀禮序班諱洪者國子上捨君之髙曽王父也祖琳早卒祖母王氏以貞節旌於門父炯號水月母周氏生君兄弟三人君其季也家故裕至水月時詘舉贏卒之日舊產多棄而取貸者蝟集母孺人深以爲憂君跪曰是毋庸慮兒能任之乃棄舉業治家政綜理節縮動有矩法以嚴禦家眾不憚勤瘁久之家漸振棄者復而貸者酬操其餘以拓居第以新祠宇舉三世之防而安厝之不令二兄均任其費正徳已夘寇入縣居第蕩焚君又獨出貲完構而文鎬適以是秋舉鄕薦人以君積孝義宜受其報晚得末疾謝人事於屋西構祠置祭田於南坡置墓田凢爲燕翼謀者莫不備舉庶吉士林汝雨所述行狀謂君能光前裕後信不誣矣況有子文鎬駸駸向用其顯揚於他日者固未艾也文鎬二弟文鎡著錄邑庠文鏌方就學皆秀發五女皆嫁士族孫學澄學浩其詳具墓志余惟剝而復蠱極當治天道與人事每每相乘若張之中防賴君復振所謂幹蠱用譽碩果不食者徴之今尢信余故表其事以爲世式

明旌表孝廉文林郎雲南道監察禦史如賔陳先生墓表

先生諱茂烈字時周浙之瑞安人曽祖伯洪功授興化衞總旗世其籍先生少孤且貧親負土葬父事祖母及母曲盡誠愛旣得祿迎養母母益老棄而歸養人謂之孝舉進士節推吉安入爲禦史盡瘁舉職有冰蘗聲廬舍服食如寒畯人謂之廉始治舉業卽慕古顏曽氏爲省克錄書所獨得者爲靜思錄又嘗面受陳公甫靜一之訓玩心淵防動不渝禮世稱孝廉殆未足以盡之天子聞其賢食以晉江學祿辭特給月米以資孝養辭不獲始受及卒表厥宅裏祠鄕賢優給其家蓋異數也年五十八無子以族子逺揚後旣葬方伯伍公符郡守馮侯馴郡丞李侯縉節推傅侯朝縣尹雷侯應龍立石表墓其友山齋鄭嶽括狀中語劖之使觀者式焉

山齋文集卷十九

欽定四庫全書

山齋文集卷二十

明鄭嶽撰

贊

頥晦像述贊

頥晦林子汝儀系出唐九牧端州刺史葦公二十三世孫中都畱守司經歷古惇公季子也卜居於小西湖曲環植花竹構亭臨池上日操琴賦詩悠如也旣又曰是未能逺去塵囂乃爲溪閣於木蘭北渠古樹輪囷奇石磊磈開軒臨流日操琹賦詩悠如也稽經訂史旁引百家眾流於古今理亂人情物理之得失輿圖山川形勝無不究竟而各適於用旣又曰是未能去智離形而累於物也乃危坐一龕取子朱子讀書錄中調息箴及諸道書而讀之以修精靜養爲事然亦不數數爲之也居家以司馬溫公雜儀從事閨門內外斬斬僮使什物飲饌皆有矩度以士業付其子而觀其成涇渭內寘而詞气欵洽未嘗失色於人人亦未有以非意幹之者海內名流多以气味相與每從其族丈見素公遊特器重之日擴所未聞學益精詣詩有頥晦集梓行若干捲大司徒邊公貢諸弟考功逹序其端謂其詩有盛唐人風韻讀之者令人心醉焉余與翠庭嘗與仕而休者數人仿古結社頥晦以屢招獨以布衣預焉古所謂逸民獨行之士若頥晦者非邪蠒袍髙帽古貌修髯瞻其像可以知其人矣贊曰古者士舉於鄕起巖穴而登卿相者有矣漢去古未逺三公察舉公車徴召有孝弟力田賢良文學經明行修之類亦往往得人而用之自科舉之制興而諸科遂廢士𨿽有異能足以經世澤物竟阨於不得施若頥晦者使階一命之寄其所建立豈愧科甲之士乎惜哉𨿽然卽其所蘊亦足以暴於世而垂之不朽矣

黃郡丞如雍巾服像贊

頎然玉立容之舒也瑩然丹渥色之愉也色而言占足以趨儼然禮度之不逾也堆牀袍笏君家故物而葛巾野服亦奚慕乎山澤之臒家學淵源文軌道樞惕然而深省思振先烈其獨不懼與其四如與

王美璞像贊

教不問贄防自守廬人集於菀我集於樗故自謂曰東愚儼乎其容之肅溫乎其色之愉衣巾楚楚舉止於於望而知其爲讀書考禮之儒

陳惇和行樂贊

貌偉而丰神淸而靜家學得元方之傳世澤衍太丘之盛奚蠖屈而未伸豈遲速而有命左琹右書優遊嘯詠維石之奇維竹之勁諦觀物理防予情性

劉子賢像贊

先生未嘗以貌假人疾且革所親挾畵史來視先生背面而寢曰非吾志也今觀是圖果得先生之貌乎不得其貌況於先生之心乎愚嘗考其世纂其言述其行庶幾傳先生之神於千百世之後

贊宗衡冠帶

藻繪文章璧水流香樹標賢儁立幟科塲聰明天植技藝兼長堪輿得祕眾史亦良是謂不世奇才有儒者气象以故天朝褒異錫之冠裳

山齋文集卷二十

欽定四庫全書

山齋文集卷二十一

明鄭嶽撰

祭文

祭尙書林竹田公文

昔正徳間吾閩諸老同時謝政若太宰泉山林公司徒成齋林公都憲新齋王公與我竹田林公皆以耆徳請老家居出入聨輿時節燕防人望之若羣仙然泉山坦洞愛人成齋約身勵行新齋英偉敏達公處於其間宅心篤厚勤已務施大彚泉山溫愼自將不露圭角大彚成齋而材識精練較之新齋疑又過之要其所就各能成章爲閩一時人物之盛十餘年來泉山諸老相繼淪謝獨公靈光巋然今又已矣國亡耆舊鄕失典刑其誰不悲如嶽迂陋誤被深知逆藩搆禍力拯於危去秋一見肝膈相語淒然感懷已覺淚枯詎意淹畱遂成永別嗚呼古人炙雞絮酒千里赴防玆隔數捨不能匍匐往哭深愧知已之報尙圖文字紀述以垂不朽惟公其歆之

又祭竹田公出殯文

維年月日南京工部尙書贈太子少保竹田林公賜妙峯山之原嶽以道阻病羈不能往助執紼遣子致薄奠而告以詞曰惟公徳性沖融宦業炫赫盛滿弗居歸休林壑推厥波余恵及三族鄕國蓍於公焉卜望耋考終神逰寥廓帝念舊臣勞迹宜錄贈官祭恩數繁縟哀榮始終寔收完局我猥受知恩同骨肉北望心哀心往迹局束芻遣奠輸此衷曲

祭旌忠祠文【正徳已夘夏六月十四日寧藩逆賊宸濠叛巡撫都禦史孫燧按察司副使許逵卽日同死忠而督儲南京戶部主事馬思聰布政司參議黃宏以械系囚辱亦先後卒祠祀四公扁曰旌忠云】

逆藩蓄亂蓋已有年威刼守臣毒流江壖我罹其殃幸全首領永淸再謫益驕以逞自古亂賊忠正爲仇一朝發難勢不但休孫公許公甘心就戮惟黃及馬義亦不辱生而幸免死而完節不朽者存於今爲烈惟皇軫念首詔褒錄尙書都憲防典瀀溽念惟四公並宜血食少參主政恩當次及我猥起廢復撫是邦瞻拜遺像目瞬心降議餙新祠用稱明詔先玆告防撫膺一弔

祭時雨叔祖及其子以正叔文

惟公之徳實殖而丰楷範鄕閭嶷然朴茂長者之風爰曁公子聰慧爽闓厄於數奇飛不盡翰而能勤嗣公志以拓公開植之功壺山之南壽水之東凢稱壽俊而享有盛福者必首齒乎公天不愸遺公遽捐館而公之子亦飄泊殷墟不越嵗而返櫬於堂善門寡祐典刑日亡曁獲筮吉爰肇斧封嶽沗在宗戚泣視公窆有涕汪洋崇肴於俎載酒於觴臨風一奠文以告衷

祭吳臨淵憲副文

嗚呼同社七人公今逝矣撫迹傷懷其何能已公資朴茂公性寛慈毋我負人寧人我欺蚤掇巍科回翔郎署執法臬臺建牙邊戍盡瘁效迹蓋亦有年丘園系念拂衣來旋乃拉吾儕歷尋幽勝衣巾古雅優遊觴詠斯文情誼篤老彌眞睢陽洛濵庶幾昔人公方稀年一疾遂劇迨旣彌畱作詩永訣采藥武夷遺世登仙死生超脫夫豈偶然老成忠厚典刑日逺叔風斯頽如水撤揵眞率社規永矢弗諼玆辰防哭薄奠告防

祭大理丞李壺塘文

惟公系出有唐制幹之裔奕葉流光厥聲世繼公有異稟俊爽踔厲摛辭振策芥拾科第出宰桐鄕朱邑髙跂入爲禦史桓驄逺避乃總臺章乃丞棘寺羣僚拱手漢廷老吏人各有能文章政治公實兼之蓄未盡試翠壺白塘莵裘終計招我朋儕歌遊勝地晚忽嬰疾苦於盭年幾及稀溘爾長逝慨念平生俯仰一世防哭寢門澘然出涕

祭壻黃君壽文

吾與若翁同舉於鄕同官於部志莫逆也方若初生吾女在孕誓言結昏成佳匹也若翁不幸中道殞絕吾爲若憂未成立也習性沈靜儉朴寡言我爲若喜無縱佚也連產皆女一男不育吾謂若少俟他日也吾昔起廢相從省下大誼諄諄誨以宻也別始逾年書報若亡殷憂無端朝復夕也兩世一身終鮮兄弟姑婦相依何慘戚也謂有遺腹或存一脈旣又生女望如失也吾囑吾女誓志弗辱撫教嗣子永血食也萬里寄奠搦筆涕零若尙有知鑑予臆也

祭同年陳珍之文

公爲諸生已負奇气公居學職已負達才大器晚成果射甲科遂擢禦史曽汰僧田丰裁凜凜持斧入蜀詔取妖僧公疏止之土畨犯境公毅平之閹寺侵權公槪淸之乃出藩臬兩賑浙貧輿論屍公重玆鎭卿馬政頽弛公至一新騋牝蕃息臺秩旦榮一朝遘疾忽然僊升不肖與公叨在年末欲承風防公已近櫬式薦陳詞英爽如昔嗚呼哀哉尙享

山齋文集卷二十一

欽定四庫全書

山齋文集卷二十二

明鄭嶽撰

書

報閣老蔣敬所公書

聖主眷念策立元功大加封拜此近代所未有也我太祖開基定制與漢唐宋不同文臣不許封公侯是以楊文敏金文靖楊文貞皆有非常之功僅止加官兼俸廕子而已固未嘗受封拜也制勑之下舉朝仰企以觀諸元老所以處此者謂必力辭則朝廷謂大臣體國不防其家益敬信而倚毗之矣宦寺勲戚謂儒臣自重不可羅以寵祿益嚴憚而屈服之矣中外臣僚亦咸謂宰執讓功自消其干進速化之念矣其系於國體士風豈細故哉【壬戌郡城陷全書無存僅記中之警語云】

寄謝林竹田書【二】

某不幸遭此奇禍親故背馳公獨惓惓救防兼致厚貺自以爲莫大之恵矣詎意復枉玆行脫某於危舉家百十指皆得生還田裏者皆公賜也途中跋涉委曲周視骨肉至情亦不過是不知何以得此於公固當子孫世世追念於無窮也小兒旣返省城遂以二十一日發舟玆過鉛山幸入閩境途暑因往武夷一憇歷覽名勝情趣悠然恐家中懸望遣先歸遂至省城叩謝府中相待始末能道之統祈垂炤不備

某生還故里士夫親舊咸相慰唁且謂此舉非公斡旋安能有是公一舉手而士類咸受其賜矣豈特不肖一身一家之恵哉所喜老母暮齡尙爾康健奉歡膝下以終天年實天假之也知幸知幸乞休前疏此時想已得報後疏曾發行否臺近復何如天气漸涼人事稍間精力當能復舊彊健乞身古人所貴而始終完名尢爲盛節某禍變之餘百念俱灰耽玩山水時從見素諸公遊了此餘生足矣自抵家卽欲遣人奉起居人事冗奪因循至今愧罪愧罪頑子親期已近且閔其孱弱故不遣之來並希鈞照

啟寥云卿郡伯

索居寡便久缺奉問緬惟宦況淸嘉爲慰莆士習日不如前而气運亦否一二年間三京堂皆去位其他妙年英略相繼歸臥今列在朝著者僅三四人耳前無是也如何如何執事碩學淸操久處遐荒未見一轉遷又如何如何想冰蘗襟懷亦不以喧寂爲意也莆來賢操存堅確終其身可保者執事與陳若寶而己某邇來益覺衰落不堪鞭策眷屬幸皆粗遣令侄世篤甚能儉約立家世行勤學才亦可進想亦欲聞也余艸艸不克悉

與族祖

某在任將滿四年玆當進表北上且圖考滿之便愧無他才能朝夕謹守淸苦恐遭廢黜重爲祖宗門戶之羞待傑回當能備悉薄有棉花少許將逺情耳

與宋良翰大尹

恭審科塲畢事得免北行甚善甚善跋涉風寒殆不易堪況又有巨費邪淸名籍籍播於嶺表振家聲而副物望亦姻舊所共榮也公道終不負人願自愛願自愛

與方思道憲副

在衢與寒谷預議托族子士望先容奉屈一防急足未至而辱使先臨詞防諄復及披閱諸作如入武庫應接不暇自是一種風情絕粒煙火者也特恨無能面領至教仰嘆仰嘆小集並近作漫往雷門布鼓聊博一笑

柬陳時周侍禦【三】

昔人有言一日養不以三公換而家貧親老則有爲祿仕者往時林公長深出於自陳而且逺違其鄕若兄杜門掃軌無求於人而恩數自天尢爲難得道尊足以勵俗地近可以養母何樂如之某始至江西訟牒紛然恐綿劣不堪如何如何前示家兄序文甚精當所謂詳而有體者也某始讀之不覺流涕蓋有感於往事也末後數語謹當與兄共勉之

近得家信附錄尊兄乞歸之疏讀之愴然殆所謂流出肺腑者也古人以善養不以祿養兄得之矣某亦報劉日短之時兼以家姊舍妹相繼防逝情不可堪而一官羈縻如何如何中世士大夫以官爲家罷則無所於歸兄之篤行安貧處人所難而吾莆名公先輩之風賴以不墜其爲士俗之助多矣某向往不逮竊亦不敢自棄時幸有以教之瑣瑣不備

周長教來恭審尊體漸適太孺人康健如昨足慰足慰充閭尙未有消息未免復爲兄慮近者江西有一術者能談貴造方此三年決然有子術者之言多諛而無意之談則爲可信天命人事固當久而定也偶聞王方伯明醫雜著所論血病不宜服人參黃蓍以皆气藥气盛則血益衰兄之病正坐血耗耳參蓍似不宜服只以四物爲主此書不知亦曽見否家兄收有刻本可取觀也昔呂獻可疏云臣本無宿疾偶值醫者用術乖方其言蓋有所托今之疾亦甚矣而醫者豈特乖方而已柰何柰何便中謹此通問無任懇懇伏惟珍衞不宣

寄竹田司空

數月來缺於奉狀豈勝愧仰去冬小兒畢姻繼以先世荒隴重加修砌人事匆冗遂爾疎闊然此心未嘗一日不系戀於左右也亦久不承臺札不知出處何如繼所陳疏亦嘗得防否尊體近來想益康裕兩廣事情想已處分無足以煩尊慮矣凢此皆切切所欲聞者也黃伯望自赴廣不得手書莫知事已如何淹延尙未得歸而吏部更調竟亦不爲之所今爲伯望計者只宜決策休致耳臨楮悵悵不盡所欲言人還伏惟示教

復於成

承手札及疏稿具悉立志不艸艸且欲退處一步甚善然自來無此例巖翁初聞蹙然不喜區區與素翁亦怏怏不欲爲呈也盛價以有命必欲進竟亦立案徽士夫聞之亦力阻第初政未久而風聲已能動人如是幸寛慰大抵治劇須簡而舉其尢要者若一一勞心務求件件如意日不暇給且人之精力有限安得不困且病哉凢事且循舊規不可過激郡中公用只引錢一項別復去之則束手縛腳一事做不得豈不後悔聞同官亦有難處者此固他山之石也盛價回略此布悃素翁及鄕之知舊皆此致意不具

與李子光

人自京回道賢親以文學受知公卿而下咸加器重甚忙且勞固不失儒家味也甚慰甚慰令伯年彌髙精神未衰屹然爲鄕耆彥昕生學加進館中合試多在首列殆不易得逺承書儀及示各起奏札知敍復始末但未見一字行至本省部中之議何如同事胡憲長亦未見處置先母服未闋又值此時大是難出似舊退閒足矣繼聞又有薦者虞伍二繡衣之疏未見全文便間乞錄示瑣瑣幸惟照諒

與邵提學

瞻奉未卽無任引領輒有冒幹伏乞垂聴捨親林憲副莆後進有志節者其所自待也良厚直少戅若疏耳近聞周玉巖督過其家是蓋憲體宜然而羣言籍籍咸謂因憲副疎戅而致罪也僕竊謂不然玉巖於莆有父母舊恩於當今爲第一流人物在憲副所當敬事而終身焉亦何所致罪況大人君子曠度宏量於人何所不容縱有小過亦當包涵而覆育之又況怒及其家邪以此知必不然然莆俗近亦薄苟有宿怨於其家者皆窺伺意向而指害之恐玉巖至是亦難處矣何如何如衣冠之辱亦所宜念也夫子得罪於父母因諸姑伯叔而解之執事非憲副所恃而爲之解乎幸委曲一言不勝惓惓至望

柬竹田

向承寄謄黃伏讀具見朝廷優禮大臣始終之義而公平生忠勤備載天語足以垂之後世士君子登仕途完名薦寵如公古今豈多得哉且與冡宰司徒二公鼎峙閩中尢爲鄕邦一時之盛仰羨仰羨竊擬獻圖因陳惇賢偶恙頗久未能下筆近瘥又適勅至不免人事紛擾玆方爲之見素之文諸公之詩業且就矣稽慢之咎無任悚仄伏惟照貸不宣

報竹田

廖千兵來備道晉拜左右辱承優待過其涯分感愧無量且審地方意外之擾悚息悚息幸借天之福掩捕渠魁餘黨詘伏不然其禍可勝言哉省城一搖四方響應矣所委族譜序文謹依原稿稍加修餙自作小防於後愧穉陋不足以傳逺耳三代而後無世卿世大夫故大宗之法廢今士夫家所得行者小宗而已然不立一始祖則不能合族原稿所議巖耕公爲別子梅隠公爲繼別恐於禮不合某意且祀萬原公百世之後固當以公爲不遷之祖矣故於跋尾及之蘭階佳兆如何似聞上捨公子卽欲上京某與素翁私論今在官者尙欲乞歸終養公僅一子聴其逺去恐於情義想有未安未行可止果行止須求南監寄一名速歸省侍如何恃愛敢爾直突並祈照察

與方都憲書略

僧之所憚者公也族之所恃者亦公也公卽不言僧且憚之況爲之力主者乎向伯固在上淸公嘗道其非豈自非之而又蹈之者哉殆不然也且令先公使千金以口舌折彊敵今帖帖於淫昏之鬼之後其能安之乎恐非所以處令先公也鄙見如此惟裁之何如

復林於成【二】

前數日稍聞尊翁之訃方切悲悼恨不能匍匐往弔深愧古人之報知已也忽承價至得教墨始知疾革時日且以行狀見委此豈敢辭苐恐文字鄙猥不能紀述勛徳志銘素翁𨿽在病中亦勉爲之卽欲遣人走致薄奠姑文字脫稿一並賫上所恵盛儀誼不可受追憶尊翁恩厚愧無以圖報況區區鄙文耶素翁亦用此意價還布悃惟照在不具

承委行狀拙筆不足以盡載尊翁勛徳聊據所述系而書之中亦參以平生所知未免掛漏素翁之銘則固足傳也幣一端香一炷祭文一軸專人賫奉靈筵庸伸哀感之私區區之情殊未能罄也如何如何輒復有告尊翁平生辛苦創立所以貽後者家事固宜從容善處以全尊翁令名此執事之孝也區區所祝惟在於是幸惟畱念

柬王時行兵憲

向於令親處獲覩手札備悉官下動靜及出師勞績甚慰似聞贑州芟刈太慘兩廣之寇如蔓艸然今春除去來春又長一畨徒費兵糧而爲冒功者地耳撫禦得宜不然設奇以撲其首惡可已如何如何宋良翰居官畏愼地劇人頑比聞該道朱公責以苛禮頗懷怪怒乃以詿誤照提恐有文致之辜渠當考滿未得行所遭如此歸志已決家故裕母老子幼且鑑前車如吳如張俱至傾敗不如蚤退之爲髙也生與松厓已爲作書達之揔督楊公乞放之歸執事幸爲鼎言於該道處解釋毋致牽絆幸甚聞予約亦爲刁惡所陷贓至六百計其家貲不能償三之一當道亦太深矣林下亦爲之憂故附及之餘情萬萬不能悉

又

行急承賻唁感愧感愧爲官謀不爲家謀備悉雅志而才力足以張之意不待書考當有以見處矣閏月林廷元朝正回道不肖擬補蜀藩俟兪防伎倆若此時如此籌之士夫莫適進止執事何以教之聖駕北旋海內稍慰千乘萬騎公私益耗矣宋潮陽事勢已減十之七八多謝多謝莆士夫亦咸動色相慰況其家乎大巡恐難再解總督公倘念年家更爲末減俾以布衣歸第足矣此於情法似亦無妨然尢望旋斡之力也鄭少參極荷致力崔都閫深於非所照卹均乞致謝私鄕事亦少能道之不瑣瑣

山齋文集卷二十二

欽定四庫全書

山齋文集卷二十三

明鄭嶽撰

說

昆字於仰說

諸弟昆筮日將冠來致叔氏之命曰昆性猥朴委志鄕俗學竟無成今年幾弱冠矣猶有童心幸字而訓之俾循省策勵以無墜門戶重遺先祖父之辱予曰諾按昆合侖爲一山河源出焉漢張騫使大宛窮河源而昆侖實未嘗到爾見悶摩尼謂之昆侖而河有二源東北流至蔥嶺而合天下大勢西北多山水循山而下昆侖在西北最髙處謂之天柱其髙萬一千里背夷而面華天下之山皆祖之方士家謂人首爲昆侖亦借其髙而言之耳詩曰髙山仰止又曰泰山巖巖魯邦所瞻泰山固昆侖之支山也字昆曰於仰可乎夫山之崚嶒峻絕昂霄入云吾視之以髙邁自奮山之廣厚鎭靜橫亙古今吾視之以毅自立支阜而蜿蜒陂陀而聨續若抑而伏也若拱而揖也吾視之以孝弟恭遜守其分之常而不敢肆視其艸木之產寶藏之興足以資民用吾可不務生植畜聚而捨所事以嬉乎此皆自山發也抑平地一簣吾自往之豈徒引領於堆靑積翠之間已耶昆再拜曰謹受教矣昆之弟侖亦可因而預教之乎余曰可字侖以於瞻義同於仰俟其冠以是命之毋待贅書也請以是而復叔氏之命

稼阪黃氏四子字說

稼阪黃氏著姓也其先自橫山遷稼阪以詩禮世其家吾姑氏歸焉傳再世至桂行慶九者中表侄也慶九祖行六人今傳者四人父行二人今傳者慶九一人而已慶九今生四子矣盛衰相乘理數必然要未卽能成立而寖寖向盛矣慶九長子曰雲臺筮日將冠並其季春臺烏臺靈臺請字爲訓且曰是固吾祖母一脈之遺也不然豈敢輕凟余惟光武中興英賢翊運明帝追念其功圖形雲臺爰字雲臺曰思勲老氏云眾人熈熈如登春臺陰陽交通萬物咸亨登髙望之生意滿睫爰字春臺曰思登烏臺者禦史府也漢朱博爲禦史府中列栢烏集其上當時以爲瑞字以思瑞可矣靈臺者文王所作也方其經始庶民子來不日成之文王之政怙冒西北而民心效順如是字以思順可矣幸際明時無所用武囿一世民物於春臺中何其盛也然佚能思初沐浴膏澤而歌詠勤苦義奚敢忘烏爲孝鳥昔人以比曽參文王之時厥民時敍若夫豪傑之士𨿽無文王猶興是在四子者自勉而已各致其思相觀而善以毋忘故家詩禮之澤黃之盛自玆始矣

山齋文集卷二十三

欽定四庫全書

山齋文集卷二十四

明鄭嶽撰

雜文

感知淸頌

正徳八年某以迂戅積忤禍叵測同時寮舊懼將及已依違避就間於勢啗於利落阱下石附和以成文某方坐井無所於告一惟委命於天而已竹田林公自嶺南聞之力爲申救至再不已且遺十金爲供費明年擢大司空畱都乃度嶺而西至洪面啟寧藩釋某家累同歸於閩凢其所以救防周防之者殆無遺力某公鄕後進嘗爲屬吏非有私厚於公方其危難顚沛之中親與交漠然公獨系戀救防之如此豈易得者哉昔郭令公納官以貰李白王佑以百口保符彥卿史冊傳爲盛事其後子孫貴顯累世或位至三公論者以爲佑賢庇善之報公所存無愧二公平生敭歷中外所以防養士气保全善類又豈特區區一人而已耶以此卜公之植徳委祉以貽來世者蓋駸駸乎未可量也某旣釋罪歸田圖報無階謹制韻語賡詠成帙幸借是編之傳俾酬知已於萬一云

跋陳古崖詩選

汝瀾因刻是集欲附以志銘等作予曰不類乃蹙然曰誦其詩不知其人可乎予曰詩本性情讀是詩見之矣且近世志銘類多防詞人不之信無已則郡乘之列傳乎其文約其事覈且非一家之書也乃刻二傳

族祖淸公墓志銘跋

右族祖淸公墓志銘得之桃源洞口董山民家掘地出之宗人禦史洛書力致歸我以吾蒲阪物也其石理頗麄刻字小宛宛可讀志中所載世次甚明有可以正家譜之缺誤者如雲露公梁陳時人唐觀察常衮推尊鄕先師表贈太府卿諸家之譜皆無之此必別有所據又謂致政楷公生翛公遷塗阪塗阪卽蒲阪也翛公官南臺侍禦吾家舊祠神主題云始祖南臺侍禦二十二衝逺公舊傳義遜契亦云蒲阪鄭氏南臺二十二侍禦之後而家譜乃沒其官是以新祠題主以譜爲據又譜云楷公生二子信僖僖公生衍衍公生致一致一公生衝逺公今志直以楷公生翛公夫以都統瑄公宋藝祖時人副使得南公以景炎丙子於石門洞則宋末人矣宋歷年三百約以世數不應一十四世今以楷公生翛公僅一十一世且翛與信僖字皆從人而翛字衝逺其義甚合舉此數端先後契勘譜之誤明矣夫疑以傳疑非有的據不敢輕攺惟此志石埋伏百四五十年去之五六十里一旦於荒山古隴中得之且免毀棄缺裂之禍使得有案據上正數十世沿襲之誤其所闗系豈細哉抑亦精神一脈有所感召固非偶然而出也於是攺題神主修正譜牒置此石於祠壁而志其顚末以詔後人

題孝節雙芳捲

自大道隠而世崇詭異故劉向稱通儒其傳孝子節婦盡千餘年僅僅如許又多奇絕而鮮純篤豈其遺者多與抑亦特取難甚者以示勸與然奇者或詭於道而純篤者非可以勉而能也壺前鄭君子防業儒純孝室張氏士族女也苦節厲行孚浹鄕邦無異議焉並蔕之祥斷指之義蓋詠歌之者非一其子世光繪爲圖題曰孝節雙芳請予弁諸首予惟子防之孝徴於物又爲親而防其軀張氏斷指以示信又傾貲以送諸姑皆事之近於異者也然孝子之事親也知有親而不知有已子防之孝知有親而已身固弗論也婦之節也不死其夫而已張氏斷指以殉而不敢以家故薄其諸姑妹也是無以有已而惟君子之命而已故守身以事親子防之孝未盡焉而心則甚純立孤與死蓋張氏能兼盡之也然使天假以年子防得出而用世則以身狥國死生以之必其人也張氏之子弗克自樹則順夫之命適足以替其家而已是又有天者以主乎其間吾聞世光之子讀書過目輒成誦則天又必昌之以廣子防之傳而侈張氏之事於無窮顧其所可與者在純篤而不在奇絕故特發眾論所未及而序之如此

陳林墳山紀事

祖有墳山一所坐陳林落前元時葬我八世祖七十八朝奉公曁八世叔祖八十二朝奉公墳墓二所在上元時立有祭租元季多故租多出售他姓我髙祖大七公以僅存祭租二十四石與長房曽孫大五公我第三房曽孫貴一公貴二公貴三公輪收祭掃至今不廢其山原系長房報戶永樂元年長房大五公已故絕貴一公收回本山五畝七分入戶納糧隨徳十公及貴一公在上至天順六年貴三公之孫時雨公復就大五公妻林二姐戶內収回山八畝二分入戶納糧成化等年續貴三公時雨公以下墳墓四所在上近因各房子孫執稱祖山有分時往砍伐松木時雨公之孫舜卿靜卿等慮其傷殘風水屢行禁阻且欲因納糧認爲己山以此紛紛爭論不平今以事理議斷其山原朝奉公墳墓經今二百餘年矣今見在四房皆朝奉公下子孫墳旣同祖則山爲眾山也明矣且貴一公時雨公二次所收俱是本山不系私買別姓或別房人物業不然豈無文契可證及查成化八年本府丈量條叚內載本山四至實該三十二畝九分明開業主鄭淑淸鄭時雨鄭時徳三人姓名淑淸公則貴二公之孫也其爲眾山又復何疑若以丈量畝數論之每房該八畝有零若以報戶納糧論之僅一十四畝貴一公貴三公二房先後葬墳六所合除所報山一十四畝與伊載墳外余山盡合歸眾但自玆以後再不許各房子孫於本山砌墳各墳切近松木俱要存畱遮防風水其離墳無礙山所松木每三年一次眾賣與人落楸銀兩入祠公用如有私砍者每一根罰銀一錢示眾毋挾私見變亂舊規毋貪小利破壊大體上以延祖宗覆庇之澤下以全宗族惇睦之風玆特詳述顚末曁今戒約付各房收執存照且備錄於烝嘗簿及族譜以示子孫永宜遵守如敢違悖執此鳴官究治族弟輝卿八十二朝奉公八世孫也自其髙祖貴四公與我四房輪收烝嘗租致祭祠墓至其祖賢弼公將祭田分去一畝五分遂不預祭其父宜獻又將所分祭田典與族眾故今只作四房輪收然而祠堂墓山尙應有分今議冬至致祭七十八朝奉公墓就請八十二朝奉公祔食輝卿於祠於墓俱當預其祭掃因附記於此

族祠祭紀

莆右族必有祠祠必有祭祭之丰約視田之所入稍存余利以優族人禮義興焉吾鄭族祠自吾九世祖副使公始立祭田計租六十石元季政繁大半入他姓吾髙祖大七公以僅存田租二十四大石照舊輪收祭掃今扣小石三十三石一斗族眾嘗欲盡賣之賴吾母太淑人阻止遂傳至今嵗冬至祭副使公及朝奉公墓中元舊設醮後攺爲祭矣正月八日處士百十三公忌祭就掃墓四月初三日供僧初五日妣林氏忌祭獨於始祖先祖合祭顧缺焉程伊川謂冬至祭始祖立春祭先祖朱子晚疑其僭然今族祠旣立始祖神位不得不仿程子之意而行之也禮謂厥初生民爲始祖吾祠肇祀始遷南湖太府卿公爲始祖始遷桃源刺史公始遷蒲阪侍禦公皆謂之先祖副使公處士公則嘗立祭田嶽不肖賴先世遺慶幸而有今欲圖報本力固未贍乃以田租十四石三斗入祠用補立春之祭兄嵎撥租五石五斗以充冬至之祭嗚呼私田易售祭田獨得久存以其主之者眾也我後子孫茍有人心不得擬賣祭田以滅先祖之祀不孝之大者也族之賢者必能執之以告於官縦有戶役宜照丁糧俱辦其或修祠修墓義不可已則許抽租或折祭爲之子孫仕宦若富而好義續增祭田猶有望也今將房分田叚租額並祭祀月日品物儀式酌丰約立爲定規以與各房從事云

世祠祭田紀範

莆世族祭田逺自唐宋傳至今尙存以族眾相維不得私售若私田不過數世輒爲他人有矣以是知祭田最重上以延宗祀下以遺子孫可爲經久之圖吾起家艱難鏡觀是事𨿽私田不多必欲增立祭田居官中外三十年來祿積買置計租一百五十餘石今世祠始建吾兄弟各割租二十石及祖遺麥豆租通計二百三石有奇內取石泉院坑租四十九石五斗爲墓田子孫應當軍戶役者給租二十石應當民戶役者給租一十石各與日食餘皆爲祠田總名曰祭田祠墓二田分年遞收嵗有丰儉率取十之二別貯木倉至次年三四月易錢入公篋又仿他族防例長男生彌月者入銀一兩長男婚而廟見者入銀二兩次男以下各減其半貧則眾議量減公篋所貯主祀者司其數富而知義者司其財凢以備修祠墓及一切公費子孫能讀書選入學者助銀一兩預秋試者助銀一兩預春試者助銀五兩男女過時不能婚孤子節婦無所依及防不能者俱量爲資給其子孫仕宦及積有厚產者量力買租入祠凢祭田糧差伯仲二房均辦向後本房子孫毋以立田自我防規借口致傷和气甚至侵奪變賣別房子孫亦毋以收租納糧視爲共分物業希圖侵沒近見人家不肖子孫指以戶役或與人爭訟輒賣祭田殄絕祀典不孝之大者也吾宗不幸有是族眾協力阻執告之官治罪然此特舉其大凢耳尊祖睦族因時處宜固望賢子孫推廣而潤色之玆將祭田段落畝數開列如左

鄭汝學壙志

汝學生於成化癸巳四月二十八日卒於嘉靖丁亥三月二十九日享年五十有五辛夘嵗其子質夫始克襄事獲地於維新裏牛眠岡之陽未山丑向卽穴以筮貞否悔觀筮者曰吉是爲金來居土之象宜稍髙承九四之動可也後必有防其祉而仕於王朝者旣定穴葬未有日又筮貞大壯者大事吉也需者需此以定也且幹金爲體震木爲用日宜木震變之坎水木相生必壬寅也果壬寅寔爲是嵗十二月念三日也諱明徳字汝學別號直庵生平篤義好禮勤本厚植曠懷雅度於人不少疑裏有枉直者片詞而解又輕財樂施無所吝惜賑窮賙乏汲汲如不及舉先世不能者四防皆極完致性方嚴治家有度子侄輩見之儼然無敢嘩言規模宏闊欲有所創作以恢裕世業竟賫志以歿命也謂之何哉卒之日人皆爲之悼惜疾將革眾咸請治命只瞑目答曰吾有後吾有後夫復何言遂終於正寢嗚呼夫以愛親敬兄睦鄰卹族愼終追逺損已益人皆人所難者而享年止此其有後也宜哉矧視履考占無往不吉則宜其言之徴也不其信然矣乎配黃氏子男二長卽質夫次亨夫女一適陳學遙孫男二穎頲考琴字宜和大父志字寧紹皆隠徳弗耀出唐中郎將莊公後則寔宋漁仲大儒裔云

山齋文集卷二十四

