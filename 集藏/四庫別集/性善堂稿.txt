

欽定四庫全書

集部四

提要

性善堂稿十五卷

別集類三【宋】

【臣】等謹案性善堂稿十五卷宋度正撰正有周子年譜已著錄宋史本傳載正有性善堂集而不著卷數趙希弁讀書附志始列其目凡十五卷曹彥約爲之序自明以來世久失傳今從永樂大典中采撮裒次以類排纂仍析爲十五卷以還其舊正防於朱子之門文章質實大都原本經濟不爲流連光景之語其條奏便民諸疏不下萬餘言指陳利明晰剴切亦可謂畱心世務不徒爲性命空談詩品𨿽不甚髙而詞意暢達頗與朱子格律相近觀其書易學啟蒙後書晦庵所釋西銘後防申請釋奠禮諸篇悉於師說篤信不疑宜其亦步亦趨矣魏了翁朱子語類序稱輔漢卿授以所集朱子語言文字度周卿從予乞本刋諸靑衣因屬其以學者之病著於篇端云云是正又嘗梓行語類且爲之序而集中無此文又史稱正官太常時適太廟災爲二說以獻其一用朱子之議其一則因宋朝廟制而參以朱子之說本傳中具載其略集中亦無此文蓋刪汰編纂之餘固不免有所缺佚也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

性善堂稿卷一

宋度正撰五言古詩

次韻安撫侍郎勸耕喜雨之什

田家何所樂所樂日未曛男耕而禾稼女桑而襦裙面垢落塈塗目濕薪燻婦子饁南畝詩人嘗云云使車岀東郊好雨淸塵氛防集諸父老申之以儉勤父老歌且舞未飲意已醺峩峩欲傾欹眊眊聳聽聞扶攜兩階上防灔泛十分丁寧付訓詞歸詔爾仍云或笑言唯唯或喜气氳氳俯首側冠駢肩望朱幩通宵得膏澤緑波漲河濆輕風扇微和艸木亦欣欣正也何其幸連年與禮文念昔在農畝備嘗辛與葷朅來充邑官簿書困紛紛書生適我願端賴賢使君人苟得所依何畏乎織紋感知無以報茅塞當深耘

靑松一首送楊侍郎文赴闕

東山種靑松西山種榿木三年已成林十載盤空谷榿成供烹爨松成架巨屋所用各兩塗成功異遲速早作起攬袂庖人已炊玉盈車載束薪軋軋鳴車轂萬家爭欲買須臾無一束樵夫喜易售不知山已禿朝夕手不停采采嘗不足人情貴適用那復問榮辱落落靑松子嵗寒抱孤獨大可充棟梁小亦宜桁楅柰何人不顧偃蹇傲芻牧牽補芘風雨無復思營築有如命召公往欲尋洛卜首當開明堂號令於此肅明堂禮有制伻圖載簡牘殷人崇以三周制加其六廣袤度尢嚴所冀容羣服奉璋列左右天顏中穆穆規恢旣宏逺制作難逼促當資合抱幹一柱扶天軸切勿用小材小材必傾覆操斤走宇內濯濯無遺育堅剛老不枯允哉東山麓慇懃謝匠氏所望一畱目勿謂道裏逺登載容萬犢君王顧之嘆巨用必收錄修竹操亦奇謹毋遺修竹

正同諸丈餞別制幹郎中

春風來戶牖春雨過庭隅攬袂送徵車去去不須臾借問何人斯玉立美且姝慶曆丞相孫太學學爲儒一日上震怒大姦伏其辜議者不深計但惟和是圖直欲函其首而往獻匈奴君言國大柄不過賞與誅況此非常刑何言歸之歟日月天之經山河地之樞綱維在名分臣子當力扶大義儻一失自今難枝吾此事如君家曽老姑之夫又如和議初編修澹齋胡精誠貫金石勇气激頑懦北庭聞此言何敢更凶愚公卿頋之嘆識者空嗟吁有如此英才一第豈足污便當司獻納朝夕贊廟謨柰何遺之外沈浮在江湖應聘入賔筵萬里來成都我昔聞其名英聲震八區今幸見其面堂堂六尺軀胸中浩無際萬卷儲經郛開口論世事不訐亦不諛況玆當才難所懷眞所須奉檄過西鄙敢憚歷﨑嶇西州號陸海劍外頗焦枯男耕饑不粟女蠶寒不襦連年𨿽丰登今其庶矣乎撫摩勸薄斂勞來先蠲逋疾苦得上聞歡聲沸道塗褰裳韓信溪去就想不拘徘徊蕭何堰萬斛收賦租釃酒李固墓九原儻可呼再拜武侯祠武侯伊呂徒事業𨿽不就千載懸規摹一力扶漢鼎初若甚區區北震於曹魏東連於孫吳馴致河洛間南望攜簞壺傳記尙可考遺迹應未蕪曩聞張忠獻初官斂版趨慇懃嚴先生贈言良非迂具云今漢中二士山澤臒引之與爲友道義相涵濡以此忠獻公徳業日敷腴駕言過漢中願毋疾其驅世固不乏士安知今也無邂逅或相遇提攜與之俱引領星橋邊雲間望歸鳬【按此首押二區字】

送新四川茶馬

慶元二年春有詔來自東曰東川漕臣憂國盡變通東川十五郡連年嵗不丰國計僅以足民力幾窮空賴玆經綸手調防遂奏功曰維牧司有言驚聖聰咨爾予漕臣僉言爾惟忠往哉其撫事惟和惟其中蜀人聞天書喜气如春風竊思斟酌權大槪不可窮在昔元祐間委付失狂童苞苴肆分行錐刀到心胸小蘇抗章論大蘇以詩攻至今百世下得失爛如烘明公冰霜姿材業尢雄雄剸割一指間妙用付天工鳥獸𨿽無知好惡人則同覿徳自來馴遇暴輒興戎從玆三邊人稽首不敢凶蜀人願公畱天子將思公謂公曰還歸其以來年冬送王中父制幹東歸探韻得限字分韻用離別不堪無限意艱危深仗濟時才

漢使東南來幕府皆異產英英江左家浩浩富編簡幾年翔學海屢薦升士版大焉合訏謨小亦堪論譔橫身借前箸逸气薄雲棧向𨿽稔聲名曽未陪笑莞邂逅解白眉軒豁防靑眼俊逰得從容微辭略往返扁舟賦歸程駿馬馳平阪上策今安在時髦貴謹柬中規儻前定外患豈足剗善保千金軀欲語意無限

送張伯修省幹歸省重慶府一首

我昔赴集英涪陵見尊公尊公一世豪一飲能千鐘君時年尙少已有尊公風舉動如成人吐語非凡童別去已十載一牋不得通憂患催我老飄流寄西東逐食來益昌執經司學宮故人昻昻來天涯復相逢憐我久憔悴訪我寂寞中相從不知極春去秋復冬慈親促歸輈歸步畱無從入則孝與悌出則信與忠君看語孟篇問學何終窮寸陰如隙駒大道如防鴻重來定何時願言加新功

送唐寺丞文解郡紱東歸一首【並序】

正區區之私重念百年幾見之義自欲追攀轍迹一走境上偶聞簡書之責謹賦小詩姑致依戀之敬伏幸笑覽

北溟有修鱗其大無匹儔化而爲羽翼頃刻徧九州天地吾一體日月吾雙眸一飲萬斛泉一飯萬頭牛藏修丘壑間昻昻亦無求塵寰何迫隘飛鳴不自由鰕蠏及蛙黽孤豚及靑鼩紛紛如蝟毛乘時恣喧咻其耳若不聞其聲轉淸幽其貌甚閒暇其心亦休休長思日月明四天雲霧收東至於蓬萊西至於昆丘北至於窮髮南至於不周宇宙渺一視去息無拘畱我欲效鶴雛鳴和聲相酬終焉附其翼一旦淩空遊使彼毛羽虫垂頭自懷羞此心如白璧秋陽照江流

奉別劉思中

憶昨我初往斗杓正南陬陽气已汗漫伏陰才如勾旣見禦史公文書煩校讎時時延上坐不聽毀者謀公兄東溪老博我詩之幽軒然肯相顧妙語吐如流諸郎冰雪姿學問誰朋儔其長遇我厚久要何綢繆感知不忍去坐閱四月周寒暑無停機忽忽今已秋我學曽幾何我懷良獨憂親庭催我歸嵗晏無寒不朋友催我歸仁義相講求山林本其性麋鹿本其遊再拜謝所知去去毋苦畱

奉別唐寺丞文一首

正家巴山陽占田才百畝春秋自耕稼亦足糊其口中年或水旱采蕨充飯糗四壁固屢空滿屋貯蝌蚪少防義方訓交口相傳授日記數百言勇气摩星斗旣長逰鄕校稍稍別妍醜父曰爾勉哉學問貴悠久然銘諸內庶幾造淵藪柰何天降割累累若孤狗三年抱憂患忍復言進取洪惟太上皇下詔羅瓊玖提筆入貢士肝肺始一嘔時年二十四一得殆天偶自玆靑衫縛連年事奔走得官涪江上距家才百九【家至遂寜一百九十里】一年一歸安親族相聚首畱連輒數月官長恕訶吼三書下下考薦者一邱叟【宋卿】浩然賦歸歟忽復失箕箒獨身當門闌內外事紛糾母曰毋自棄一出庸可咎乃趨光範門所志在升鬥是時京宰相來者無不受殷勤獻三策風化略開剖明日益昌學有旨除度某於焉具菽水聊以慰其母維南有眞儒奮起光前後六月冒隆暑願聞道樞紐一見晉其門妙語得親手歸來歡有餘俯仰對穹厚益昌異風土日夕漲塵垢母也樂其樂雅欲安戶牖版輿不可致徒使我心愀時時遣家僮歷歷問安否具言唐益昌盛徳世希有愛我如骨肉誨我如師友要我以名節期我以不朽母曰爾得此敬哉不可苟努力勤王事毋爲利祿誘儻有分寸補何必侍左右因循不敢歸春風再花栁正也鮮兄弟子職寧不負奉檄得初心一舸春江瀏區區敢有請兵廚乞尊酒我欲徑持歸升堂薦眉壽

校書西衙枕上呈劉原朝

夜雨不肯曉擁衾獨長嘆借問嘆何爲嘿嘿終無言回風起相薄萬物無歡顏我心如古人作詩歌嵗寒昨防謂卿機宜學士佳章寵寄謹依元韻酬謝乞幸笑覽

君家謫仙人豪俠好罵譏脫鞾辱權幸捧硯誇寵妃風月三千首百卉弄春暉恭惟紫微公執筆贊萬幾大行或差舛考驗在璿璣同時三君子日月爭光輝我生百年後覽之神奮飛粵從志學來斯文力發揮瓦札帶塵壤【歐公硯譜特取瓦硯謂胥吏筆以瓦札研墨作字尢快】羊毛【筆之最下者】拂煙霏言詞𨿽不工往往造精微邂逅逢名世如何尙布衣爲我特傾倒我心亦依依從今願卜鄰窮空不思歸厚意敢虛辱三尺橫金徽

寄襄陽楊侍郎三文

茫茫天地間萬象森紛羅乃眷蜀三川神气尢雄豪一川發於岷一川分於洮一川啟母來其名爲江沱洮江得三陳經綸參防臯協心禆興運廟社遺勲勞岷江得兩蘇議論丘與軻只今元祐碑輝華萬丈髙沱江當其中彌漫而委佗中興得五楊其三眞英髦綿州號魁磊射策登巍科嘉謨洊入告旋進旋蹉跎南部最逸才气欲星斗摩遺墨數千言往往皆離騷惜哉天下士中道迷山阿三丈寛宇量中立而不它事業照錦屏文章爛岷峨縮手不近前三年淹禮曹翻然念鄕捨屢乞分旌旄天子勉從之出鎭姑養屙荊南古都防十萬雄干戈閉閣閱詩書人物如春和襄陽控敵衝鐵騎連兩河撫之以仁義敵人不敢過如聞九天上屢欲書歸禾生人政云霓如何久婆娑一嘿了萬事明哲中自韜造次顚沛間超然完所操縉紳豈不願廣廈陪賡歌吹噓元气回彚徵如拔茅正生沱江濵飲啄同一波辛勤事學問如琢磨切磋大不遺泰山小不遺秋毫古今靡不該上下靡不包動靜極根源萬物無所逃中心如金石困折亦已多常憂辱此江而爲江神呵行李彌域中皇皇莫一遭扁舟復東來欲見空神交引領寫胸臆淸風送洪濤

壽章漕

蒼蒼閩山髙悠悠閩水淸厥初萃瑰琦而世生豪英恭惟皇慶曆當天開文明風雲千載防羅列皆名卿當時郇國公致身爲阿衡勲徳著廟社云仍爛瑤瓊迨玆中興來接武扶炎精先烈益以震煌煌照天京藍田得佳種歷世勤鋤耕荏苒嵗月久鬥杓符南撐得此希代寶異奏如防韺堂堂粹徳容度量何恢宏俾之典風憲官邪當震驚俾之職獻納國論當丕平俾之領樞柄邊疆當不兵俾之坐廟堂帝業當盈成翻懷千里綬尺澤揚修名皇慈有逺聽褒章畀一旌驅車振末俗雅意先文盟賤子偶在泮錫朋賦莪菁佳節慶親逢黃流酌金觥願公接臯防願公齊喬彭百年起世徳一旦收家聲從容趨玉陛懷防一儒生

賦張袁州隠齋三首

齊王非愛牛厲人非愛子秉彛未殄滅生意不可已儻能克其端萬物均一體胡爲隔形骸彊自分彼此達人有大觀俯仰盡天理從渠美與惡不與我慍喜敬問何以然請先事克已

少時見敲搒濈濈背欲汗及壯事州縣稍稍覺不憚由來秪一心今昔非異見君子逺庖防夫豈惡芻豢長恐惡念熟此道出無間是隠乃在我扁牓安用辦君侯退歸來此意卻無限

殺麑無戚容活蟻有徳色不如未見蟻生道猶不息心如隔窗月光不見微隙不患無發時卻患發無益一矜障萬善千悔無一得要加持養功跬步見天則宇宙渺無窮此道足充塞

八月中澣同官防於塵外亭分韻得煙字

放步超闤闠濯纓俯漪漣淸風來徐徐玉宇明娟娟平疇捲黃雲逺浦凝寒煙橫空六六峯一一來當筵秋光助顏色相對如髙賢三峩眇遐思髣髴窺其顚悠悠城南道鬱鬱惠陵阡懷哉千載人喬木今參天回頭子云宅池塘亦依然柰何傍人門不幾防我沿河西復西艸艸屋數椽唐儒杜先生向來此周旋食我西山英飲我西澗泉吐出五色絲無愧三百篇遂令浣溪上艸木皆光鮮我欲於其間結茅近英躔尙論古之人永謝區中緣鷦鷯翔蓬蒿庶幾避鷹鸇但欲一區宅不用二頃田念昔懷此心只今已十年平生百事拙爲計亦可憐家有萬卷書而嚢無一錢登臨每悵望興味徒拳拳珍重金石交議論相磨研求尋鷗鷺盟擺脫簿書纏風月爲鼓吹溪聲爲管弦茗飲間醴醪藜羮雜豆籩談諧各自適灑落眞神仙哦詩紀勝遊他年艸堂編

步自玉局防飲於判院塗文廨捨正得日字

肩輿訪藥市散步困兩膝行行初及門品第已不一細閱廊宇下紛然莫窮詰席地堆雄附連盤佇參術云乳色晶熒沈檀气芬苾溪毛極艸莽水族包虫蛭貴者如丹砂賤者如漧漆苦者如膽甘者如石蜜陳者如酺醢新者如棗栗來爲中國用往往四夷出海賈冒風濤蠻商經崒嵂厚利誘其前顚沛不遑卹小亦挾千鐶多至金百鎰開張自寅卯收拾過酉戌富豪盛僮奴羸老攜兒侄車馬浩駢塡坌然皆迸溢晚飲各酩酊歸裝滿箱帙人生天地間稟賦陰陽質寒溫儻乖誤未免生眾疾至人窮物性扶世方開術春冬別根苗南北辧枳橘形色與气味審訂皆具述庸夫肆胸腑妄以甲代乙瞶瞶莫知誡十療宜十失念我奉慈親春秋垂八秩仰事則欣欣退處常栗栗嘗聞仁者壽又聞惠迪吉版輿來三年淸健如一日平生讀醫書殆未通六七甘艸眞國老鹽梅乃良弼儲蓄以待用選掄貴纎悉譬如天未雨先已營居室所以身彊健有若天陰隲正惟養生外萬寶無所暱往年憶曽遊初亦無固必忽得九老圖如得淸廟瑟儀冠甚英偉眞是舊名筆右太師潞公左司馬君實彈棊以爲戲一局良未畢君實思沈吟心志何專一潞公隨所應气貌加閒逸諸公各注視袖手觀彈擊焚香與之對想象見眞率攜持恐失墮固已藏之宻重來何所見追嘆空喞喞他年玉局仙希蹤老蓬蓽

食筍

早筍自香美欲食不得嘗晚筍已惡臭頓頓充庖漿蔬食苦不繼且復幾其良陋巷有佳人簞瓢不充膓其人久已死至今有耿光所以天下士貧者惟其常得失固了然是非何較量大烹幸列鼎嗟爾其勉彊

籠雞

籠中畜一雞飲啄頗云足其雞渾不顧引頸欲逃出旁雞大愛之貪食籠中食回旋欲歸籠不省籠拘束

欽定四庫全書

性善堂稿卷二

宋度正撰七言古詩

貫之學士寵示佳作歘然有丘壑之思因反其意以招之亦朋友相勉之義伏幸采矚

夫君隆隆如長車方途萬里無塵沙天公生材要有用安得嘿嘿吟窓紗辛勤學問求大指求不在他心而已解將嵗月作工夫定使枯株發春媚我家傳家詩與書家徒四壁一錢無年來行李環天下直從南海薫香鑪先生曰來子可語以手手地傳心圖歸來日日鋤其惡陶然一室皆眞樂他年努力回羲皇更把天心驗圭角今春大震電雨雹南峯無之黃夢得詩來有天意因以旌遺逸之句正恐其輕忽災異失聖人迅雷風烈必變之意用其韻以解之

仲春戊申日之夕牛羊下來猶未畢回風烈烈漲黃壌陰雲衝衝防白日騰光初覺火燒空打屋乍疑天隕石出門愁見荒山徑髙臥徒驚墮四壁嘗聞正直天所祐又聞豪橫天所疾盲風怪雨豈徒然顚倒橫縱未遑防老農慘怛心欲死羣蛙號呼興自逸那知殺菽困黔首但指嘉禾歌赤舄何人漫讀周官書更笑深山間小艗廖良譽棹小舟載酒追別至故縣而還

馬鳴溪上想英槪牛口莊頭訪故廬登場羅列萬石廩挿架縱橫千卷書有懷西山古鳯鳥更看北壑今鯤魚江水江花兩無盡後之來者應何如

送後溪先生龍門賦別

皇帝龍飛慶元元盡收耆舊爲羽翰誰生黨論中嘩諠一旦剪落堪悲酸謂曲爲直忠爲姦謂麟爲虎鴟爲鸞朱劉章陳坐譏彈彭呂繼之何摧殘自從阿衡扄九原至今艸木猶銜寃餘波滔天如驚湍一落其中無全安五年天子禦金鑾恭已南面朝衣冠有一新進當諫垣前言劉某入祠官乞加竄逐風朝端天子曰噫子甘盤須髮雪白心甚丹徙居房陵聖恩寛公心怡然無怨顏秋風蕭蕭零露溥浮雲散開雨腳漧公今度棧車北轅有客越境追徵鞍天之降材良獨難達則致君窮立言曩時夫子投杏壇刪詩定書傳淵騫春秋一字誅黃泉萬世賊亂心膽寒子輿賦歸辭惠宣仁義七篇皆肺肝伏羲六畫義深文王明之當憂患降周迄孔世莫傳東溪先生抽關鍵發揮絕學窮根源惜哉遺槁今未完先生亂思【案亂思二字疑有誤】眞奇觀庶幾後生窺成編君王舊學非終捐願言珍重勤加餐

送張義立制幹赴闕探韻得東字

皇家科目周家同三嵗大比羅英雄六龍渡江念幽逺賜之貢額令選充載戢干戈講經藝詩書比屋陶儒風堂堂衛公千人傑振鬛長鳴萬馬空一時諸老皆斂避束帶廊廟熙羣工地靈育秀殊未已有偉男子如衛公龍門逸步已突兀鳯穴神彩尢昭融襟懷灑落志慷慨風格俊爽材疏通源泉混混回倒海力量恢恢扶頽嵩幾年名震動旒冕一日詔下來旌弓天之降材要有用士之用世良無窮蕭曹事業皆土苴堯舜規摹宜磨礲支持大廈要梁棟努力自愛毋匆匆

送唐宗道制幹赴闕探韻得書字

妙年璧水充丰儲一日變化拖長裾五色神彩丹鳯好一襟和气春風如東薄扶桑略牛斗西遊陸海環坤輿詔書奕奕九天下雲程一步初吾君選士作舟楫豈特文館讎詩書曩時黨論旣喧閧往往儒學遭驅除鄙哉小夫自貽戚因循封植成癰疽祖宗在天實啟祐忽然潰決今無餘𨿽然四體已淸泰無柰元气猶空虛調和脈絡勿艸艸整頓罅漏當徐徐咨詢芻蕘下謗木收召耉老來安車堂堂國勢儻前定蠢蠢彊敵誰侮予明時得意好展盡書生長慮元非疎毋爲袖手事緘嘿願以正論開宸居豈惟民畝望芘賴亦有艸澤思吹噓江頭送客重感慨勉之行矣毋躊躇

送李君亮安撫赴闕

皇帝龍飛十四載拱手垂衣功不宰誰生厲堦起甲冑天下岌岌幾於殆赫然烹阿封卽墨神機獨斷定四海內醻勲庸淸列位外召諸老仍博采自古聖人聞至治不貴無過貴能攺三池先生已先入諫閣經幃行遂拜遂寧先生又繼起老手便當調鼎鼐冬官侍郎何遲遲幾日涪江下寒瀨恭聞促詔已屢下云漢昭回九天外吾君寤寐在良弼其意豈不望啟乃往年袖手固其理今日緘口庸何待祖宗至仁育疎戚常使無權免驕泰宣仁聖烈重貶損功參堯舜光萬代當時若不甚快意其柰無憂近葅醢前乎六一論堯佐後日了翁陳二蔡一從一違事已判得失了然爲世戒況今政事歸中書國體堂堂方正大春宮仁孝且英睿多士盈庭復藹藹先生而言言易入及其事至恐不逮姑置區區論商鑑覆轍不逺那容再行看正道動前席盛時難逢願自愛

送茶使趙伯川赴闕

三王垂世何煌煌詩書所稱周尢長𨿽云積累日源逺其實本支由宗彊內環旦奭扶九陸外列毛原鎭四方宣王中興恢大業復有虎臣如鷹揚卜年過歷前未有邈哉夏商矧漢唐皇家揖遜古舜禹建宗作屏周成康巍乎神廟有遺訓作而新之進厥良振振信厚皆麟趾翽翽羽儀多鳯凰扶持天日豈易事往嵗一段尢輝光無何讒口亂白黑至欲疎逺空藩墻天相宗社迄感悟重惟孤立當懲創有偉丈夫在逺外是嘗拒賊賊莫傷淵洪胸次自磊磊慷慨顏貌眞堂堂吾君想象日已久急下詔書來取將旁招俊又第一義理亂之機戒履霜名世之卿夫豈少貴戚之卿人所望有懷器業得施用感激爲賦維城章

和黃侍郎韻

君不見君家涪翁居戎州只爲山月來登樓又不見君家繡衣老使君傳家文物如卿云兩仙仙去今百載云冠霞佩儼如在數行妙墨畱壁間九頂三峩屹相對竹坡先生駐歸步來拜翁祠還少佇水光山色爲攺容收拾奇觀入新著世間好景苦畱人無柰催歸作霖雨山谷先生心好客爲愛橫空雪山白慇懃載酒淸音亭一抹雲間眞絕色鴻飛天際去防防風入松間聽琴瑟浮雲聚散兩茫茫大川東注何終極玆遊應不減風雩淸和正值春三月

壽制置吳侍郎

洙泗之根枯無芽千五百年復生花章通句解到聖處格髙調古意易差南嶽一登光萬丈下照百物窮幽遐天公欲振斯文緒卓爾大雅生長沙淡如淸廟有遺味粹如白璧無纎瑕周旋禮樂今冠冕彈壓妖怪古鏌鎁翺翔祕館育儀羽岌嶪殿中峩觸邪忽驚雲霧蔽日月一落湖海潛煙霞浮言旣空望逾逺歘起仍乘使者車急祗臨遣防襄漢旋奉溫詔來三巴春風所及自和气坐令四境還桑麻五月渡瀘臣敢憚晝日三接恩意加皇心念爾蜀父老因以與爾毋咨嗟但見田畝興孝悌已無稂莠勞梳爬洋洋韶濩出正始一洗下俚之淫哇夤緣末學被羅致得以文藝陪絳紗作興詩書盛樂育謂之文翁寧非耶蜀人徳公盛於衛思厚報之吟木二陽寖長今初度門無雜賔賔則嘉欲酌北斗薦眉壽聽我祝辭人無嘩先生直上作舟楫領袖防契承勛華心回元化位天地手挈魁柄扶邦家工師作室貴兼用施置寧遺負與又自憐愚魯無所似獨於詩書涉津涯有如使之執經侍或能誦說聖人污古來好善優天下珍重先生借齒牙

壽黃侍郎

玉井之泉其源深淵涵停蓄包千尋風行於上渺河漢諸子淺陋其蹄涔茫無畔岸容鼉鼈富有磊落潛球琳大原自出號學海餘波散及蕃儒林有如霽月當空照羅列萬象中森森恭惟王明可用汲一勺沃我思賢心推之四海澤焦槁元戎十乘來駸駸銅梁玉壘日澄淨夜气晨光煥井參區區賤子愚且魯非曰能之學鼓琴慇懃三弄眾掩耳莞然一笑遭知音推琴而作喜欲舞慨我得此逾兼金上方穆穆回元化捨爾其誰扶當今傳聞丹詔九霄下衮舄未至虛宸襟請書國紀開皇極雍容調燮陽與陰願公自愛毋久外天下蒼生思作霖

壽寺丞唐文

維時皇輿駐吳門三光五嶽之气元未分鐘而爲木爲杞梓結而爲玉爲瑤琨先生獨得之表裏何粹溫淵然之學妙今古浩然之气充乾坤探月窟躡天根朝蟠木夕昆侖超軼絕塵有如此餘子瞠若誰追奔紛紛何所知駭嘆空云云君不見蔡家太師倡紹述當時流毒並雞豚魯國抱其學屹如中嶽尊又不見秦家太師握和議羣邪噏噏迷天倫紫微於是時橫身扶正論天公下監世忠義畀以斯道昌其孫胡不遊東觀胡不遊西昆胡爲尙婆娑萬里乘朱轓依然不燐緇炯炯超塵昏昔堯登彭叟歷佐周與殷後來磻溪翁辛勤晚策勲況玆才之難典刑諒誰存玉律回孟陬瑞气如雲屯請賦嵩髙篇萬口同一言願公上玉堂願公登金門功成名遂歸鄕枌賤子年年開金罇

壽外舅富順趙使君

天家積慶如江河千枝萬葉魯衛毛聲名赫赫照今古骨相飄飄多俊髦惟安懿王邁種徳當時廟社遺勲勞本支百世端未艾綿綿瓞更崇髙只今中興得旦奭夾輔日月參防臯自余材徳踵相望磊落抱負皆英豪或持皮帛登臺省或奉符竹分旌旄金川丈人最後出平生力學勤持操髙談奧論不可到一灑萬字無停毫聊將圭撮試當世已被天語加崇褒從此公道更開泰未必奔走懸三刀念昔南宮陪俊翮偶附驥尾辭蓬蒿因防顧盻被收錄得拜門下恩則叨自憐薄命薄如葉十年再爾吟離騷世間情態已百轉毎嘆慈愛終堅牢今逢佳節揆初度欲薦眉壽酬甄陶丈人丈人聽我語我語憔悴空啾嘈白圭三復古亦少緇衣攺爲今可遭人言愷悌必富貴愷悌富貴何由逃不願歸來一尊酒但願努力登三鼇我欲執鞭追壺中之日月薦海上之蟠桃

壽憲使大卿

自昔天之生大賢其間往往幾千年前日顏曽乃並世後來孫樂還齊肩參稽疏數未一槪廢興大抵關諸天恭惟皇家受眷命五星集奎光芒懸復振斯文自洙泗渙然遺響聞伊瀍微言奧論掲日月九州四海俱流傳浩齋先生本自得聞風特起吾東川當時造入自孟子善養其气气浩然配合道義期充足至大而剛直以全後來豈不有繼者要之聞道先生先今夕何夕天气好虞琴初奏南薫弦正陽之月月幾望於時蓋得幹之幹宜其秀質溫如玉不燐不緇白且堅吾君好學古未有直上便可升經筵力辟淫邪開正道雍容堯舜陳王前仰視蒼蒼豈無意如此大器堪扶顚諸生載酒來薦壽山肴野蔌徒拳拳躋彼公堂喜拜舞正也請賦嵩髙篇

壽黃運使

南海之中三神山髙出天宇超人寰上有神仙百萬宅瓊欄瑤楯相回還四方鱗鱗中傑觀不知誰氏當中間或云黃帝之後已百世云仍詵詵褒衣博帶千官班向來山澤臒晦伏潛深灣是家老仙伯下顧目所瞷中夜舞鸞鳯明朝排天關自從放出一頭地長江大河聲潺湲東皇回蹕鼓萬象和气襲人春初頒云裾霞佩來何所巍峩步趨貌則閒生香馥鬱浮四座得未曽有天非慳至人之子飫芳味欲掲北斗髙莫攀丹霄爭看來驛騎衮衣直上承天顏上論唐虞開稷契下及艸野兼庸孱嗣徳之繼發餘響未必政爾詩書刪

欽定四庫全書

性善堂稿卷三

宋度正撰五言律詩

謁新漢州範文叔

嘆息中興後斯文一髮如廢興天有命用捨道何疎太史遺風在南翁絕學余君王欲堯舜安得賦歸歟來紆廣漢紱卻近子云居風月誰同防林泉樂有餘卑詞老中允【伊川在廣漢嘗爲父太中公作書請中允君爲學】分宅卜橫渠【橫渠先生有子孫流落廣漢者前丞相趙公帥蜀日買田居之今在焉】後來端有望吾道竟何如

巴嶽東峯下舂陵別駕蹤陳編新徳業陋質古心胸雅得千秋契那知並世逢樂哉開後覺乞我一中庸【橫渠得範文正中庸讀之而學始進】

送別羅堅文

共席勝冠日分頭旣壯年許身要到聖論徳未能賢嵗月於何駐工夫在力肩有言堪記憶隨處是耕佃重違直諒友失入斗筲羣眇眇初晴日蒙蒙欲暮云已荒三徑菊無柰萬家薫莫厭山中惡山中妙莫云

奉挽近故制置侍郎畏齋先生吳公

人物雄三楚師傳自五峯求仁居廣大學道到從容世仰堂堂表天知磊磊胸斯文眞不幸海內失儒宗訃音來嶽麓天下想遺忠金匱嘉言在淸朝雅望空漢庭悲賈傅蜀學祀文翁沒世名逾盛方知此道公當年王事急盛夏嘆馳驅振鐸宣皇化登車禮碩儒薛公推一範張老得三蘇擾擾成何事千年美意俱

奉挽近故安撫侍郎龍學劉公

有開元祐相世世出英才堅正由天得髙明自學來淸忠通聖鑑雅望應公臺渭上明星落山山艸木哀學術原三代文章自兩京公朝推宿徳近世號名卿楚俗思羊祜陳人泣孔明平生知己淚今日爲公傾

挽劉大監思恭

簪紱源流逺詩書气味香啼鸎翔澗谷鳴鳯瑞朝陽壯志欣辰告羸軀痛夕亡萬夫今失望擬欲問蒼蒼一門金玉友仲也更髙明天粹仁幾熟心融義亦精有懷殊未究所論略施行握手悲無日臨風涕泗橫

奉挽友三舅知縣還山

衣冠推甲族詩禮自深長雅意如諸謝名章似晚唐亂流浮小艇繞屋種修篁胸次渾如許行藏已兩忘晚來爲令尹此意亦云聊舉箑淸風滿彈琴白日消精神元未瘁魂魄竟難招回首梅溪路傷心過畫橋

送挽監簿遊子正詩

早年馳偉譽晚嵗奮奇才奔走千官冗經綸萬慮開忠謀扶日上切諫挽天回大廈方如許云何柱石摧捐軀陳大義協力濟多艱賢相尋遷死明公亦放還俄聞姦黨敗僅見聖恩頒已矣埋黃壤傷哉涕淚澘

哀射洪陳隠居

憶昔牝晨日孤忠貫日星川流平處靜山色本來靑浩浩何終極嗟嗟尙典型我思人不見極目涕雙零

哀通泉李僉判

丰基根也厚枝葉固其龎地域云夢九天街石筍雙圭璋沈下國桃李爛他邦寂寞涪江上聞風意已降

哀金堂張通判

豫章驚早世修節凜風林松栢山中友江湖物外心茂陵多異賦梁甫又悲吟琢句藏深谷他年尙徳音

徐夫人挽章

芬芳蘭蕙畹籩豆有司存抱燭丹心苦深居徳性尊庭前桑有附戶外竹生孫遺範章章古新詩詔後昆

奉挽近故太夫人史氏二首

佩服詩書訓周旋禮義中春風三月永淑气四時融當戶能安節傳家務教忠眞成滂也母百世仰髙風有子來爲牧孜孜奉母慈涵濡千里潤雍睦一家推壽考國人願循良聖主知詔書催令伯嘆息想遺規金堂塗恭甫奉其母夫人謝氏還山爲賦挽詩一章以送之

族姓源江左來歸禹外家懿文吟柳絮淑質詠桃華蘭室雙芽秀萱堂隻影斜他年修郡誌遺範照三巴

七言律詩

殿中覆考進士

宮漏傳籌趨絳幘禦盤行炙出黃金春餘花气香寧重雨足林光緑更深通籍不須羞暮齒好文何幸獲初心東風似借魚龍便一夜奔雷數振音

燕漕司進士小詩奉勉

奮迹山林志甚疎濫當春棘品賢書學開鄒魯人無異文到卿云士有餘力戰吝驕存廣大深培根本黜浮虛此中防許經綸地萬里先防一步初

暢伯圭父子下第歸鄕攜孠由廣文書並手佳章寵貺正舊讀程門遺書知有潛道者列由求之間今見伯圭父子姓名不勝驚喜因問家世出處果潛道近族遂用其韻反其意出鄙語以謝庶幾朋友相與切磋之義也

先正傳家逮泗濵一言一論本諸身是間極力窺眞際物外何心逐像人【來詩有臨風流瞻大像之句】蹈履若迷天所賦奔馳猶誤實之賔都將出處束髙閣明日從容儻細陳去年微之國史讀易徹章夢謁晦翁相與從容話言今年讀周官再用前韻錄以垂教正謹依韻酬謝

伊人寤寐自求之鉆仰應無咫尺違試防後來身願學【孟子】便如當日自歸依【顏子】及門定許偕行止下筆何由謬是非好把遺編還指示也教都識大音希【右和紀夢】

禮經遺子略聞之【先君命正以周禮應舉】大法昭然世莫違初學卑卑由禮立終身懇懇欲仁依蕓苗自我持三勿克己從頭絕四非往教舊盟如可踐警其懈惰久心希【右和讀周官】

臨川吳子達以揲蓍遊成都訪余寺中見堂上晦翁像作而曰向亦嘗得見之且見問蜀之易學子云以來代有其人近世何如某嘆其用意精切拳拳如此因爲出數語以勉之

千古羲皇一片心何人此地口微吟鑿開未濟言無幾說破先幾義極深此事舊傳師友記斯文今見火珠林【伊川於寺廊見治篾者得未濟男之窮三陽皆失位之說晦翁謂正云此火珠林語】成都自昔多眞隠著眼稠人更訪尋

南平教授勾子甲見訪於益昌自言正在華陽時渠方待試石室屢過縣齋勾重慶人將至蒼溪又訪舟中且以佳篇爲贈次韻謝之二首

頃年應聘漫談經喜向寒窗訪聚螢撫字昨慚書下下佩於今羨領靑靑儻來富貴皆塵土無盡詩書自日星珍重聖賢垂軌範不尢臧氏不尢邢【時正蒙蜀帥薦上爲鄕人役省者繳論勾詩首述當時事故末句及之】

漢威西被浹燉煌已覺邊塵不復揚一別可堪論世事異鄕聊共舉空觴【是日賀嵗俱以膝瘡止酒但舉杯而已】只愁山月嫌淸淡不怕江梅笑醉狂慣渉風波神不動流行坎止未須荒

臨卭計次魏自言六世祖破荒先生晚居景陵因焉後世子孫嵗時不能拜掃日負樵牧不禁之憂慨然欲往攜其所藏遺書一卷求書紙尾且云是行並之武昌省運使表兄迆邐觀光上國用正巖字韻賦詩一章以言志正亦用巖字韻爲賦三章以勉之云

如何袖手伏山巖頃刻猶能艸百函胸次宏規標眾正筆端勁气磔羣防行防云漢翻鴻羽更喜秋風送馬銜南國諸公共推轂從今不復厭卑凡

涵養工夫自野巖淹該萬卷一空函何須識者方能識自是防人不敢防騏驥棲棲垂皁櫪駑駘擾擾被金銜不妨希價咸陽市未必人人眼目凡

不及摳衣拜紫巖尙能什襲寶書函掃除荊棘扶初日投畀煙嵐困老防四海時無伸國論百年人自仰臺銜南軒衣鉢今何似見說諸孫也不凡【正家藏魏公父子書凡十六餘紙】

奉謁防州何異侍郎

浩蕩江南春更和幾回風月又婆娑防門外戶千鈞重灔澦中流一節髙蜀國移花今日事上林種栁舊年窠殘膏餘馥知何恨徙倚江臯揖晉波

制置侍郎閣學臺座俯從鄕論營求勝地攺建貢闈嚴嚴翼翼實稱朝廷所以賓興賢能之意父老觀者莫不稱嘆今工已告成命客飲之正獲與焉謹賦詩三章以紀盛事詞鄙意拙亦各言志儻防采察曷勝榮幸

中興詔下九重天分建科塲貢蜀賢急就佛宮嫌北面載開儒館墮西偏得人自昔英才盛擇地於今气象全多士深思公雅意要收鴻碩副詳延

殿角西頭辟禮闈崢嶸棟宇更巍巍碧雞金馬連環繞云頂峩眉聳翠圍陳【閬州】範【成都】蘇【潼州眉州】張【廣安】應並駕龍【昌期】章【詧】譙【侍講】郭【曩三】亦橫飛【四公皆隠士】東都行復充鄕賦卻望秦闗入帝畿

皇家科目釣英豪手大方能得巨鼇考論勲庸推虎榜講求師友自鸞刀【嘉祐二年歐公主省得明道橫渠蘇氏兄弟曽氏兄弟是嵗廷試鸞刀詩】泉翁【老蘇】竟被盲夫棄雲叟【張白雲】空勞聖主褒細防當年權造化歐公眼目獨淸髙

上制置侍郎

龍虎西頭象更雄巍然坐覺馬羣空三千威已行方外百萬兵元貯腹中蜀國歡聲連上國秋風和气似春風只今欲薦斯文壽大雅篇中願賦崧

堂堂漢使到天涯覆芘西南億萬家禮樂化行眞有道彊梁气懾自無嘩坐觀狼狽奔牛角【近報金人遁入闗中】敢復猖狂犯虎牙措置得宜歸妙算更歌丰樂慶中華

武侯落落舊規摹千載誰能發壯圖撫定南方無後顧感通北面自前孚但於號令教心服自是歡忻聴指呼羣防不遺光竹帛方知儒術本非迂

上李大參

坐對江山古與稽燻鑪一綫入云霓聞思艸木憂春雨軫念桑麻病夏畦有美荇蘺泥不滓無言桃李下成蹊靑天瑩徹明如鑑下照毫釐自不迷

雲間龍鶴隠峯巒袖手何妨此考槃秋老未須愁菊悴春回寧復訝梅酸風吹鴈字成簮盍雪壓鷗盟閱嵗寒萬卷皇墳誰可續爲言執事勸加餐

上趙茶馬

仙源奕葉滿皇州人物於今第一流蹈履詩書宗孔孟扶持日月繼伊周更觀河滸盤根出已自風雩向上求異說掃除昌此道方來勲業掩前修

聖門絕學嘆中微天祐斯文再發揮宗衮爰升陪國論黨魁特起贊經闈麒麟復見公朝瑞虎兕何憂我道非千載明良相慶防更歌旣醉醉無歸【一作可愛無如冬日好表年今日爲伊祁】

上茶使趙伯川

六陽浩蕩奏薫風白雨肥梅纂纂紅學到狼胡心湛湛性同麟趾步融融已鋤漢戚更王化行建周宗輔聖聰師友一源端復振世間從此卜興隆【慶元初余恭公當國晦翁首入經筵】幾年題筆決文圍妙手元堪補衮衣不訐不諛持正大能經能濟洞幾微天髙且作茶星現地迥行親海月輝萬嵗池塘神興逸總教西子賦東歸

謁茶使

劍南劍北盡儀型妙墨題名入畫屏風捲渥窪來汗血天開井絡得茶星照人一防應神防回首三年更眼靑雲外修程橫九萬附渠飛翼上靑防

謁江州易彥章

經帷諫閣竟云何且著蓮花峯下麼書院淒涼安處問廬山突兀爲誰髙依依松栢經年好泛泛鸎花逐日過萬世淸芬懸日月元來得失一毫毛

呈晏制幹二首

隴西公府俱名勝元獻曽孫號最賢玉陛新題翻墨榜金門舊事付靑氈逺遊行橐詩千首退食髙齋易一編再世起家調鼎鼐中興榜樣更蟬聨

憶昔歸來自建溪徘徊擬峴訪前題江山秀偉鐘靈傑文物光輝煥斗奎歷數儒紳眞冀北推源宗派孕江西鳯雛驥子今如許稱兕公堂儻許躋

奉呈制機

三弄薫風再入弦東堂珠履壓初筵紅蓮喜泛西來日蓬矢欣逢北伐天一句緇衣眞舊詠幾章緑竹更新箋中興事業皆餘地何用糢糊佛與仙

和制置喜雨之什

靈均一寸了纎埃坐防云根萬仞開不用揮戈方掃去等閒噀酒便呼來淸風濯我知何限霖雨思賢想防回更向日邊勤一漑盡蘇海宇亦奇哉

次合州新趙使君阻雨

時髦濟濟盛經綸自愧空疎忝字民槐下日光憂杲杲麥秋雨勢厭頻頻化工付物難占命精意回天亦在人閉閤焚香惟靜坐一回思念一眉顰

奉別運判劉公侍禦十四丈

漢庭諸老盡忠良何事臺頭獨抗章萬里還家心似水三年憂國鬢成霜盛時好去金毛防明主應思鐵面郎聖世工夫須著力心中一防要明光

正伏承澤深僉判學士賢友以正生朝寵貺佳篇輙次元韻

當年霽月正光凝坐對窗前艸吐英已羨同時希潔白【遂寧傅耆伯成從濂溪於合陽】更髙異代繼澄淸【澤深亦遂寧人初到卽重新濂溪祠宇而嚴事之云】蒲盧有道應知化花栁無私自應誠世重世輕皆自樂登壇還與蒞斯盟

特立誰能爲道謀千鈞豈可委庸流正塗壅底如叢棘此意蕭條若綴旒指掌人歸容景慕傳心書在正研求恭惟天道何由謬服力田疇自有秋

淸獻重逢在永陽方知此道浸明昌非聰何以聞天籟有畀終須辧國香不貳見知忠肅瓘逸民晚遇太師光聖賢出處寧無意捨則深藏用束裝

自洛而閩幸有傳更相私淑百餘年面言猶及金爲口手墨何妨錦作箋【正嘗以所得晦翁書刻之石以示同志鄕人之在後省者謂錦標玉軸誇示於人防以爲罪】在昔見聞迷卓約至今鑽仰嘆髙堅分明太極圖中意更續源源付後賢

奉壽季章大參相公

卓立三峯萬仞髙依然兄弟並雄褒捲懷經濟藏三徑震起聲音滿九臯曽向黃扉參道論詎容緑野恣閒遨紫雲山下梅偏早欲送淸香薦玉醪

太孺人生朝

萬事隨緣處處安分明淡泊有餘歡癡兒解賦蟠桃頌拙婦能炊脫粟餐天上神仙誰羨慕人間眞樂我團欒願如松栢堅剛壽相與年年保嵗寒

賀張儀立弄璋

弄月吟風泮水湄防回占喜悞蛛絲三鱣講罷爭傳易一鯉祥開想學詩天傅梅花凝蝶粉春歸柳葉畫蛾眉何時得踐淩雲約領略山中一段奇

欽定四庫全書

性善堂稿卷四

宋度正撰七言律詩

別堅甫伯修【並序】

堅甫伯修相挽道舊遂成濡滯今日梁使君宋別駕又爲置酒堅甫又欲更作一日畱天欲雨風色頓寒慨然念歸賦詩告別千萬矜亮

防日馳來別浩齋偶然良晤盡吾儕苛畱歸思主人惡少駐徵鞍客子佳栗烈侵膚凝臘雪縱橫塞路困山崖三家白髮元相似放去從教慰母懷

送胡茶馬赴京西漕

夾岸黃花弄夕曛歸艎擊汰不堪聞愁容政想峩眉月喜气遙占峴首云酒罷樓頭觀妙算公餘壠畔訪淸汾明年入奏明光殿前席雍容細剖分

送錢國博解成都漕節詳刑湖右

坐於黃卷得新功學海波中號老龍雅以明經空四海何曽屈膝拜三公漢庭耿耿千回夢蜀道依依一節東帷幄儻求眞學士當今難捨狀頭翁

難弟堂堂玉立峯當年同奏大明宮早慚遊子迷求益晚侍賔筵喜發防妙境妄能窺鴈蕩春風畱得滿蠶叢從今午夜占星斗弱水之西望大逢

奉送遊子正監簿解嘉定郡紱赴利漕詩

中興人物爛如星西海之濵起一經皇極虛懷咨讜直逺人卻立望儀形回天萬宇光沖斗夾日一心夢繞庭何艸不黃風雨後更防老栢獨靑靑

君王神武念京都闗洛規恢入廟謨渭水新屯觀定勢木牛成算付眞儒馳驅莫惜銷人髀矍鑠還堪發壯圖防防詩書眞事業摩挲劍石爲平鋪

送曹機宜

溫公早嵗侍天章萬里西來漕益昌講學於時資友鎭【溫公與蜀公爲友定交當在此時】畱題到處著男光【利閬之畱題皆然】春秋比較年相似詩禮漸摩日正長髮防決科自餘事要須器業踵前芳

送博寺丞

白日靑天曉色開太虛澄澈絕纎埃三陽不與寒威盡一气還從暖律回更向中巖收桂子佇防上苑薦黃梅幾多湖上閒風月舞詠應堪屬後來

送李左之制幹東歸探韻得今字

萬卷胸中貯古今西遊蜀道手捫參寶彛殘刻窺心畫淸廟遺音振學林雅行瓊瑰殊慰我毎陪樽俎定論心飄飄衣袂靑雲去佇立東風聴恵音

送張季修歸簡州兼簡伯修

屈子文章似六經縉雲重與振遺音一門秀出金閨彥三峽光搖玉宇參挾冊夙潛心學海揮毫今獨步儒林橫飛脫去科場累更去騷人向上尋

送許仁叔解組東歸

萬里來官蜀錦城西南籍籍飲淸名幕中議論誰爲敵天下交遊我與盟聖處工夫須自得明時事業只安行艸堂擬作終焉計便翼飛來總寄聲

送張西和南歸【公槃澗人晦庵弟子】

長記春風拂拂吹烏奴江上濯漣漪【時在益昌】便論槃叟心傳日更及南翁指授時戎貊也應知姓字親朋未必記芝眉公朝有意開皇極不用溪頭理釣絲

君錫知丞僚友錄示諸公所賦介壽堂詩謹次後溪先生元韻以記盛事

老翁神气亦輕彊鑿井耕田種豫章扶植髙標盤石壑養成合抱棟明堂風雷海運非人力日月天開盛寵光旣醉詩書餐道徳坐觀晚節更淸香

至喜亭詩

扁舟三峽備艱難幸脫風波魄未安山已陵夷成防嶁水無約束漸彌漫半天堤栁垂春暖滿地江梅怯嵗寒坎坷一生何所用它年湖海一漁竿

題錦屏山

積翠浮空老不枯英靈今此定何如萬章松栢還防密千載風雲頗濶疎一气周流無間斷四時變化有盈虛慿髙極目懷嵩華此憤何時可一攄

奉送溫甫主簿赴昌元新任

年來昌合頗多儒滿目靑山秀不枯隠者能通三聖易賢良更纘六經圖簿書整暇拋官事朋友從容味道腴我已倦遊還舊隠新吟時寄幾篇無【按永樂大典誤分作七言絕句二首今攺正】

奉挽靈泉明府東叔學士

西州文物起雷霆四海一家仰聚星五鳯翺翔橫碧落雙鳬朝謁墮靑防疑歸天上修仙史恥向人間駕說鈴長嘆良朋難再得更憂吾道太雕零

挽史教授子正

獨抱遺經手不停振衣藝苑自雷霆文如曽子反居亞【劉左史主省得其文甚愛之楊訓質之以爲第二人耳】才過髙軒又短齡共嘆麒麟封白壤喜看鴻鴈在靑防慈顏莫作虛空想西簡先生千字銘

挽黃通判明叔座主

政在伾文過十年幾多巖穴老英賢公車牘上皆亨路夜壑舟移閟下泉事業鼎彛千古恨文章衣鉢萬燈傳兌齋遺稿今無恙更防諸郎各勉旃

奉挽浦江譙夫人【魏華甫之母】

天資髙朗識精微千載興亡洞是非子美詩中聞鳯語【夫人好讀子美詩得其句法】羲之筆下相鸞飛【夫人善書羲之嘗學書於衛夫人】口傳諸子今爲盛【夫人六子皆自授其書五子已登科一子前爲瀘帥】心念宗周古亦稀【夫人臨終有上下防蔽已甚吾不忍見亂之將及之嘆】喜懼髙懷如履薄西瞻白鶴重歔欷

五言排律

知縣九十一丈應聘成都賦詩爲別

珍重圭璋彥經綸半世閒紛紛徒自黠黙黙了非頑懷道心𨿽泰憂時鬢已斑操存期入室得失詎逾閒忽遇風雲會應思雨露頒慨言全蜀病均是一家患友愛惟天性侵牟可厚顏未能忘狗防安得及孤鰥昔志詞何屈今行勢莫艱【公向論米麥估錢之害於運判劉徳修又言於馮總領傳之皆不行】坎離交接地損益覆翻間戶外元無盜山前怎有蠻都緣人好事所以物生姦善惡無他道亷貪是要關但令歸似水何用積如山問政文而上【文翁】論心武以還【武侯】未言齊地利當念破天慳公議尢相傃愚言殆未刪君王何必利孟叟語非訕

七言絕句

殿中覆考進士

交防重門間九閽彤庭紫殿切星辰能來此地連宵直卽是驂鸞駕鶴人

兼考遂寧補試鎖宿在學戲題一絕

壯士縛雞聊爾耳小兒相鼎竟何如眼前萬事不堪說惟有秋風解得渠

贈防先生

眼如明月口如神閒裏乾坤物外身世上窮通都莫問粹然生色幾何人

制幹判院初度載臨謹以梅起興賦三絕句爲斯文壽一笑幸甚

江梅吐出五花新綽約林間早占春多謝天公孕佳實中心渾是那仁仁

冰魂玉質映霜林四月飛成防防金遙想淸香能止渇應知此意可爲霖

傅巖人起應旁招道徳光明相業髙試問當年調鼎事非梨非栗不能桃

正防主文教授大著寵示佳章輙繼嚴韻仰酬盛意之辱兼呈諸契丈幸賜采矚正皇恐再拜

珍重知音審五聲也從紙上得張程設科久矣何曽見想象雙瞳萬古驚【歐陽文忠公知舉學問則得明道橫渠文章則得蘇氏兄弟曽氏兄弟前此未有也】

眼空未可嘆賢無瓦礫中間有寶珠多謝三峩孕淸淑安排貢籍貢鴻儒

學禁初行好斷魂中庸大學委塵昏如今天子都除卻正學何憂更屈伸

外省風雷亦壯哉曽將科目放顏回【往時外省曽教授丈作魁】因尋俊秀傳衣鉢笑指淩雲得得來

防搜竊嘆眼俱髙我欲還家備百牢三十三人齊上去舉杯帆外送洪濤

昨幸甚得見子玉教授丈得一論其說出於訂頑克己銘詞致超絕輙借前韻以慶兼呈諸丈幸乞一笑正再拜上

天作斯文鼓大聲賢科今已定章程【劉祭酒爚乞選祖宗盛時程文可矜式者頒降近已得防施行】諸生自此升堂去防說安能復震驚廣文人物世間無兩眼晶熒照乘珠拈出便應人嘆服粹然議論到先儒

新泉瀹茗濯詩魂繙閱如飛徹曉昏是石無瑕終是石莫教抱璞退聲寃

鑑別毫釐豈易哉逢奇何惜讀千回充囊未可矜前得如積薪焉防後來

淺陋微邦望不髙偶同齊晉防虫牢進賢受賞非吾事拭目龍門躍巨濤

漕司檄勸稼望見資州憶王褒李鼎祚

文王旣沒易中沒孔子重明漢又衰可惜李生眞力學但求象數不求詞【右李鼎祚】

秦接衰周漢接秦漢儒議論盡眞醇如何獨著賢臣頌直使波流到聖臣【右王褒近世資人有著聖臣論諛秦檜者】

益昌書懷

熙寧使者今何在【鮮於子駿熙寧中爲益昌運使】元祐師臣去不歸【司馬君實侍天章公爲益昌運使題名烏奴寺壁】獨對江山舒望眼悠然天際見雲飛

發益昌

牽江萬斛犯驚湍終日號呼寸寸難少駐不妨官避客也教容易下前灘

奉送三榮王子文遊益昌

防遜先生袖手間徽猷學士屢開藩行藏有道俱奇絕誰似淸名萃一門

自修盟好諱言兵競喜丰年賀太平養得狐貍解猖獗健兒還勝老儒生

料得人人喜自新爾民元是漢人民君王仁對於天下元帥慈祥也似春

徽學諸孫亦俊遊舌端造化挽洪流慨然投筆從裘馬要學班超萬里侯

命解

世謂臧倉解譖軻豈知天意在干戈如天便欲平天下縱百臧倉不柰何

訪廖叔度防示山谷所作眞贊及藜郊等帖

珍重前賢此考槃山川環合地平寛雨餘艸木俱蒼翠好與光風霽月防

過丹山訪黃元英不值英壬子嵗正資州所解進士也

憶昔來司校士科宣傳是嵗得人多重來處處歡相問怪我官猶舊戶曹

訪舊所遊服膺齋悵然有懷

當年志气盡豪英便把文章作六經堪笑從前大昏艸十年方見服膺人

小舟溯馬湖江

橫斜驟雨巾折角屈曲小舟屋打頭石壁愈髙天愈逺亂雲深處羈縻州

過石洞

修門赫赫鐵城長雨後山川擁翠光大似錦屛饒富貴至今人說狀元坊

過方舟墓下

突兀方舟天下豪文如神禹決江河挽開岷峽歸伊洛一防光明萬丈髙

劍門詩

羅列峯巒萬仞尊橫縱畦畛自村村諸侯有道人安業何用﨑嶇閉劍門

夢得學士賢表恵寄蕨芽小詩馳謝聊發一粲

陟彼南峯采蕨芽筠籃馳送簇英華東君迸出非無意救活饑腸幾萬家

偶成奉寄思中索酒

雨中風味似太苦夢裏秋懷如亂麻賴有郎君自軒豁時攜一酌過西衙

欽定四庫全書

性善堂稿卷五

宋度正撰表

重明節賀表

一千歲爲秋祥啟篤生之旦億萬年上壽榮膺至養之尊慶浹華夷歡騰宇宙臣某【中賀】恭惟皇帝陛下神心淵黙聖學髙明本堯舜之相傳重光揖遜得文武之並處益茂顯承安宗廟於泰山視天下如敝屣退藏於密獨髙淸淨之風永孚於休必得熾昌之壽臣承流支郡幸際昌辰匏系一方莫進陪於鵷序嵩呼萬歲徒遐想於龍樓

瑞慶節賀表

天祐下民瑞啟中興之聖帝出乎震光開陽月之祥交騰動地之歡共作祈天之禱【中賀】恭惟皇帝陛下徳邁禹子學如湯孫寛仁有得於聖心孝敬日聞於天下聰明睿智而不殺本一徳以格天謳歌朝覲之交歸宜萬年而閱世臣欽逢盛際假守偏城稱漢殿之一觴阻陪拜手效封人之三祝徒切占詞

帝出乎震上符乾道之亨嘉天作之君下應坤元之光大施膏澤以甚久得懽心而允同臣正【中賀】臣聞膺祖宗之托者其憂深受天人之歸者其任重必始終之惟一斯中外以永寧周公陳王業艱難卜年遂過其歷成王知天命不易享國克邁於前歷考先猷率由此道恭惟皇帝陛下心危微而精一學緝熙而光明克儉克勤無荒無怠焦勞水旱而毎爲之慮函貸遐荒而不與之爭與其放千百鱗介羽毛徒及於禽獸孰若保億萬生靈性命允契於幽明一誠所通萬福來會臣少習孔孟長遇唐虞已再被於麾符未一瞻於旒冕神馳魏闕夢繞漢庭星拱北辰嘆莫與風雲之會席上南斗幸終依日月之光

謝磨勘表

不次之擢深懼罔功進律之褒洊叨誤寵仰承明訓俯竊震驚伏念臣才不逮人學惟爲己出逢千載之休運幸際三朝之眷知見義必爲每勵事君之志知難不避常懷報國之忠會彊敵之外侵連叛臣而內應人情恟恟物議紛紛遮蔽荊襄幸全國勢勞徠蜀漢載張皇維所賴聖徳旁加威靈逺暢祖宗孚祐天地降休𨿽屢蹈於危機如安行於樂土重惟臣之何力敢貪天以爲功至於日月之微勞此乃臣子之常分豈圖鑑照特賜甄升此蓋伏遇皇帝陛下達舜四聰馭周八柄循名責實以風動於百王任賢去邪以日新於庶政致玆庸陋亦在寵綏臣竊嘗自竭鄙誠妄陳愚計蓋以人心之失正良由大義之不明若務包容便成姑息所冀少加於采聽庶幾復振於綱常顧以髮膚上酬君父犯雷霆之怒固知煩瀆之罪多戴雨露之恩惟念生成之徳大

謝宣賜歷日表

承堯之運永膺火徳之符行夏之時克正人統之紀事謹有邦之舊時聞嗣歲之新順五气之惟均協三農而卽序【中謝】恭惟皇帝陛下體乾元而在禦躬歷數以用中先甲以令庶邦載凝丕績後天而行萬化茂贊元功時和歲丰家給人足臣洊膺申命首被賜書敬授人時敢不恪遵於聖訓欽崇天道庶幾近底於歲功

懷安到任謝表

幹祿養親久塵仕版分符作牧驟玷侯邦仰戴皇慈俯宣聖化力小任重感極涕零伏念臣旣忝科名退求學問考伊洛求仁之指要靡不研精慕東南名世之師儒深思質問會權臣將除其善類取學術先加以惡名庠序禁而不言科舉棄而不錄後生小子靡然從之大學中庸幾乎廢矣臣寧身之厄誓志不回奮然爲雲谷之遊直欲適風雩之樂往返萬里夷險一心遂得收放心一言以歸乃知不遠復三字之訓然以私淑諸己非敢求多於人自安賤微未嘗表暴遭逢仁聖奮發威權旣得股肱之良遂去腹心之疾載恢儒術序正人才偶連帥之薦聞竟邇言之橫及但知快其私忿遂並毀其平生謂其問道於僞學禁錮之時乃是要名於正論復興之後窮無所告退而自憐知之者莫爲一言聞之者徒爲三嘆自分遠方之末學甘爲聖世之棄人幸公道之旁開徐浮言之自定復安乃職不失厥官夤緣序遷終被錄用此蓋伏遇皇帝陛下天臨萬務日鑑四方睿謨洪濟於中興神斷獨收於上策仁期逺舉道不遐遺察臣起自艸茅自是素諳於民事憐臣老於州縣必能共舉於邦條擢之稠人付以一壘臣敢不激昻壯志澡雪初心於簿書期會之中存愷弟中和之意省刑罰薄稅斂庶幾曲盡於撫摩說禮樂崇詩書或可仰當於驅策夢馳丹闕目想淸光

重慶到任謝表

試藝祖開蜀之新郡昨嘗效於驅馳奉光宗潛龍之舊藩今復防於任使佩訓詞之溫厚顧譾薄以淩兢臣正【中謝】伏念臣少篤志於詩書早奮身於科第毎於簿書之暇力探問學之源議論不爲空言誠欲明當世之務是非考之至理亦嘗先天下而憂曩因便民之章首及防微之策其近者欲修築城郭以制東西川不測之變其逺者欲經理民兵以備南北軍不足之權又欲選將以減冗兵練兵以省濫費凡此數事曾未二年叛兵或起於邊州遺毒遂流於內郡竟勞廟算僅弭妖氛厥初或謂其妄言至是稍稱其先見顧玆事任之愈重必曰保安之是圖覽觀山川訪問父老控益梓利之要會曾形勢之非輕導江漢沔以朝宗亦襟喉之所系山澤間有嘯聚閭閻卽無蓋藏況軍旅之方興諒師帥之匪易必得顏平原之風節乃能屏蔽於上流自非陽道州之仁賢未易墾辟於下土夫何庸陋乃被選掄此蓋伏遇皇帝陛下躬堯文明性禹勤儉登崇俊良以求民瘼黜退刻薄以迓天休一日萬幾聖意每形於憂懼九州四海皇慈常切於焦勞故凡承流宣化撫字之官必取學道愛人愷悌之士重念臣親傳至學雅意本朝未能一望於淸光實已再叨於寵擢敢不究懷惠養悉力對揚上推惻隱之仁下被瘡痍之俗羣後之逮在下庶幾堯舜宅牧之心三年可使足民妄意由求爲邦之事

代吳侍郎謝到任表

諭旨三邊甫竣使事提封四路復玷上恩更叨進職之榮莫遂循墻之避祗服訓誥延見吏民惟全蜀實控上流在今日最爲重地內臨秦雍之壤外撫西南之夷久已承平安於無事人習茍且吏多因循閒暇之時軍民之務固已俱敝師旅之後公私之積爲之一空瘡痍方深淒愴未已念此百廢欲其一新譬如羸弱之病人要在充養於元气諒非內修之已至何得外患之自消幸今小康宜思大計方圖登對悉具開陳庶幾四境之戚休盡徹九重之聞見豈期近軫於宸眷復玆就畀於使華未離所部之封旋拜重申之命自惟衰晚曷稱使令此蓋伏遇皇帝陛下聖學髙明睿智深逺知臣馳驅之甚久必能洞識於人情念臣更歷之頗多或可修明於故事特加寵任未忍棄捐臣敢不精白一心黽勉千慮勸農桑以固邦本興學校以正人心寛賦役以蘇疲氓表廉隅以激貪吏急政要務次第講求精思力行期於補報條奏利害仰惟聖鑑之主張宣布恩威庶竭愚臣之駑鈍

牋

上皇后牋

問寢龍樓方慶垂休之逺貽謀燕翼幸瞻遺範之存日月云䢐霜露且降凡在照臨之下孰無悲慕之思恭以憲聖慈烈皇后以聖明之資相助髙廟以慈愛之道啟佑孝宗太上無爲式資於明訓曾孫出震祗若於天心功在四朝徳垂萬世而謙沖退托寛厚慈祥曾無幸恩之私少累淸明之政俄驚仙馭忽棄人寰恭惟皇后履行溫柔秉心恭儉初嬪外邸陰禮具修正位中宮坤元允協迨玆追逺之際克篤無疆之思天道且周聖指有敍願寛顧慮少釋憂勞上慰兩宮拳拳之心下答四海顒顒之望庶幾安謐永厎康寧

慰皇后牋【太子薨】

入奉坤儀方勤至養洊升震位遽用永違旣進徳以及時何降年之不永宗祊所系海防共悲【中慰】臣聞處常不難而處變爲尢難善始則易而善成則匪易處變而不忘根本之慮善成而惟先社稷之圖𨿽悼前勞終徼後福恭惟皇后殿下學通墳典識究古今徳嫓母周道能子舜如慈聖光獻之贊仁祖早定策於英皇若憲聖慈烈之輔髙宗卒貽謀於孝廟載維國本以對天心內解聖人之憂外慰蒼生之望

狀

進奉銀絹狀

方物之貢以其有不以其無臣子之恭貴於誠不貴於物爰尊慶典用謹邦常上件銀絹或本於山澤之藏或出於農桑之業舉之爲宗廟尊罍之器徳容可鎭於四方推以賞邊疆將帥之臣勇气自增於萬倍

進金鐵狀

伏以六府孔修方仰聖明之治五材並用各輸臣庶之恭前件金鐵文可以飾尊罍武可以嚴兵甲歸於天府庸上備於寶藏播之大鈞或可資於器使

進上皇太子文集狀

伏以吾君之子謳歌獄訟之交歸古聖之書道徳性命之所寓敢以私門之傳授仰充資善之討論上件明道先生易傳晚出其家未行於世蓋聖代不刋之典實人間未見之書上蔡先生論語解論議精深識見超邁惟其紹續於絕學故能啟覺於後人念上哲𨿽自於生知然至道實從於心造願采涓塵之毫末以增海嶽之髙深萬里瞻依一誠勤懇

權防憲舉防亞夫遺逸奏狀

照會嘉定十四年十月初四日到司明堂大禮赦文內一項應士人有節行才識學術素爲鄕裏推重不求聞達者委監司帥臣周加搜訪每路一二人仍與本州長吏具從來所爲事實所通學術連銜結狀保明聞奏不得以常才備數委三省再加察訪如所舉不妄特與擢用當職尋具奏曰臣聞論語舉逸民天下之民歸心焉國家三歲一講大禮每以舉遺逸爲先務累朝所得遺逸多所補益載在國史以爲美談其後有司第存其目州縣不復畱意搜訪豈眞無遺賢哉蓋失於因循矣今皇子新立必將搜羅巖穴博選經明行修淹貫聖賢之學者以充贊講專一輔導臣用敢恪意訪察以應明詔伏見涪州布衣防淵性資沈靜履行淸修深明經學頗通世務少從故禮部侍郎李燾遊燾愛其志中年又往建寧從故侍讀朱熹熹亦愛之畱之門使與諸孫校書熹之門人眾矣惟淵從之爲最久聞其言爲最詳記其說爲最備故其得之爲最精今建陽書坊所刋朱熹經說淵之所錄易說實居其首故江東提舉李道傅所集朱熹語錄淵之所錄亦附載其中淵自通材非不求仕蓋嘗應舉於鄕適遭權臣以朱熹之學爲僞而抑絕之故𨿽文理優長而有司不敢取及朝廷淸明崇尙其學而淵已衰老不復從事於科舉矣今朝廷登進羣才不間疏賤如淵所蘊未易多得乃獨使老於巖穴無所施用竊爲明時惜之伏望聖慈詳今來所陳防淵本末特賜指揮召至朝廷察其所學如所言謬妄敢逃譴責如其所舉委有可采乞量加錄用以慰四方遺逸以爲踐修於幽隱者之勸【貼黃】臣生長川蜀自幼頗畱意學問故川蜀之篤於學問者臣皆得而知之西川則家樵李心傳東川則有蘇振文皆晦迹丘園著書自樂竊慮州縣不能具宣朝廷徳意失於采訪臣今僭率並及之【又貼黃】臣竊觀祖宗之時待遺逸之士固有等級其上則不次擢用其次則處之太學又其次則處之州縣之職蓋系其人材行何如遺逸之目亦有召而不至者有旣至不願仕者亦系其人志尙何如大抵收召遺逸自是盛時美事凡有薦舉者願朝廷特爲施行初不患來者之多又不患無以處之也【又貼黃】臣伏見自邇年以來財用困乏理財用之官往往以羨余爲獻竊以爲共濟艱難尢須人才故請以遺逸爲獻

欽定四庫全書

性善堂稿卷六

宋度正撰奏疏

條奏便民五事

檢準慶元令諸守臣到任及半年以上具的實民間利病事件以聞臣愚不肖伏防聖慈推擇付以千里之寄臣自到官勉竭駑鈍圖報萬分力所能爲者不敢以紊煩朝廷臣已爲之見諸行事今已半載矣力所不能者敢因條奏便民事件謹具以聞其一曰修治城郭以消弭盜賊其二曰訓習民兵以彊壯根本其三曰分歲幣餉軍以寛州縣之力其四曰勅戎帥選將以省財賦之用其五曰禁約社火以防意外之變臣不敢掇拾細微以應故事惟明主擇焉謹條陳如後

一臣契勘本軍元系幹徳三年王師平蜀太祖皇帝披輿地圖遂取簡州之金水縣陞爲此軍又取漢州之金堂縣隸焉其地多大山盤亙數千里東達於潼遂西達於成都蓋東西之衝而山川之要會也當其任者茍得其人西川有變可以扼之於此而使不得以越吾境而東東川有變可以扼之於此而使不得以越吾境而西大小相維犬牙相錯此太祖皇帝神武英斷所以建立此軍之本意也故爲之城郭爲之樓櫓無所不備承平無事上下翫習不復葺治歲月旣久漸以頽塌今則人皆可逾越矣盜入其境何以捍禦散入山谷必爲民患臣今打量軍城周圍計九百四十三丈髙一丈五尺其址厚一丈六尺其上厚六尺乳墻頭髙五尺履險墻髙五尺舊城湮廢之餘截長補短可得十之五爲工約二萬餘工爲緡約五千餘緡而城可成矣其費亦不至甚廣而控扼要害恢張形勢使盜不敢入其境則爲利甚博或謂西蜀六十州當此財用困乏之際安得城城而葺之臣竊謂不然西蜀六十州固不一一皆當要害以臣觀之外郡之要害者七八內郡之要害者不過一二臣所領郡則內郡要害之尢者也故不可以不治臣今欲乞特賜指揮給降度牒五道付臣仍下閬州差撥壕寨兩名赴本軍使喚令臣日下起工修築臣當躬率官吏從事其間庶幾堅實永爲無窮之利惟陛下加察取進止

一臣恭惟太祖皇帝懲五季藩鎭跋扈之敝權時制宜盡收天下兵歸於京師又收其財賦入於天府承平百年天下無事四方無狗吠之警中國有安靖之福然州郡事力寖以微弱故蠢爾小邦崛起遐陬一旦直至京城之下者𨿽章惇蔡京相繼用事屏棄端人汲引羣小有以致此然州郡事力微弱不能抗禦亦其勢也渡江以來中原之地旣未克復州郡事力宜有變通之道然京師之兵出以戍邊天府之財出以餉軍而州郡之事力如故也是以曦賊爲亂人人憤切思食其肉然敢於抗之者甚少蓋無兵無財事出倉卒莫知所以爲計耳旣失於前當有以救之於後變而通之宜在此時近日議者欲補禁軍闕額又選廂軍之彊壯者以爲禁軍是亦察見州郡事力之弱憂其緩急無以支持耳然額旣不多所益幾何必欲額外招刺則其費甚鉅未易言也往時京東有弓箭手今湖北有義勇黎雅州有土丁平時可以捕逐盜賊緩急亦可爲國家用蓋良法也前成都路提刑楊子謨取黎雅土丁之法行之嘉定峩眉犍爲各籍千人以爲捍禦蕃蠻之用每歲人給一布袍每季人給三引春秋輪抽二三百赴教視其事藝之髙下而勸奬之其始至則皆椎魯之民再至則稍已精悍曁乎三至則事藝習熟气力雄壯過於禁軍矣此民兵可用之明驗也今之州郡大者得三千人其次二千人其下一千人緩急誠足爲用臣所領郡見管兩縣以土地財賦言之金水四分金堂六分臣欲略依土丁之法四分者欲以四百人爲額六分者欲以六百人爲額大戶以其客戶充小戶自願充者聽且以義勇爲名免其義倉以爲教閱之資免其役錢以爲器仗之費免其一切科差不得妄有役使撫存愛養以爲緩急之用以大戶之有智略爲義勇將副其餘隊伍一如土丁之法其初不拘人數且據人戶願從者補入籍人見其有利無害必皆願從額滿則止農隙則於其鄕近便處聚而閱習春秋則輪抽赴教視其事藝爲之激勸郡縣長吏若畱意焉不三二年間皆精兵矣如是則內可以尊崇本朝壯中國之勢外可以控禦邊方經略境土至於愚騃怙權或有如曦賊者亦可以奪其气而制其死命此通變救時之策非特一郡之利實天下之利願陛下明詔大臣熟議而力行之不勝幸甚取進止

一臣竊惟北敵恃其兵力侵我疆土國家不忍赤子墮於鋒刃不得已賜之金帛以啗之息民養兵然後徐爲之計以有限之物塞無厭之求數十年間吾之民力亦幾於窮矣然猶敢稱兵犯順陛下赫然震怒絕其歲賜整我六師聲罪致討明詔所加天下忠臣義士歡呼鼓舞蓋久屈而思通久困而思亨久否而思泰亦人之情物之理天之道也然其變詐百出反復多端緩則暴橫急則哀鳴不可見其暴橫以爲尙彊見其哀鳴以爲已服彼示其彊欲以威我示其服欲以誤我我從而信之他日得志復出爲惡是墮其計中耳髙宗孝宗曷嘗忘不共戴天之大義會其方張權時施宜蓋將有待今其狼狽披猖蕩然有摧枯拉朽之勢然議者所以遲遲不決者徒以誓書之故不欲自我而發夫誓書小故本不當卹所當卹者不共戴天之大義也今者縱未能卽日大舉首當絕其歲賜夫歲賜金帛無非出於民力民之輸於有司有司之達於朝廷錢自分文以上金自銖兩以上帛自尺寸以上米自升合以上一有少虧文【原缺三字】迫未嘗少恕近歲以來主帑之吏以苛察爲能金之麤惡帛之麤疎者往往全綱追攤囚系部押之官黜責州縣之吏取之艱難如此柰何委而棄之以資垂亡之讎敵乎此眞可爲痛哭流涕也臣願陛下確然不惑絕其歲賜彼若遣使祈請則擇布衣或使臣中稍有口才者以大義面折之毋接以侍從大臣以自損威重然歲賜之物當如太祖皇帝積縑帛以經略幽燕之義別藏一庫專以給軍不以他用每歲分賜江淮財賦所若干湖廣財賦所若干四川財賦所若干仍令財賦所酌量分數寛減州縣之賦具寛減實數以聞寛州縣所以寛百姓百姓寛則根本充實而國家之形勢益彊固矣然則絕其歲賜以之寛州縣則可使百姓少蘇以之供饋餉則可使三軍之士感激思奮絕之而軍民皆恱一舉而兩利惟陛下果斷不疑臣不勝拳拳取進止

一臣聞養兵以捍邊竭民之粟帛而民不怨者以其被堅執銳以禦侮於其外而使之安居樂業以耕稼於其內也頃自權姦用事縱容奴僕幹與軍政軍中陞差專用賄賂賄賂一行無才能者冒才能而進無勞績者冒勞績而用上下交徵軍政於是大壊幸門一開不復可閉更化以來指揮約束不爲不嚴刷滌冗濫不爲不至然孤寒者尙難以升而多貲者終易以顯平居無事未見其獘近者敵人來侵光化棗陽蜀口自合爲備蜀之諸屯號爲十萬自部隊將以上不知幾員皆不聞有方略措置惟有添兵一策夫添兵則添財財者出於民而有限上司責之州州責之縣縣責之民敵未來而先自如此可不爲根本之慮乎況今敵人爲達靼所逐假息須臾逃竄無地有何威勢而輕爲搖動也蜀之山川最爲險阻所謂車不得方軌馬不得成列一夫當關萬夫莫向者謂如某隘戍若干人若干人之外往往不能容某堡戍若干人若干人之外往往不能用蓋其地步有廣狹初不在多顧將之者方略運用何如耳今不選才略之將而專恃兵多竊恐兵多徒困民財將之不擇終於誤事也往時敵人提四五十萬精騎直欲取蜀吳玠以數千疲敝之卒當之折其英鋒挫其銳气使之狼狽而去兵在方略豈在多也譬之人家奴僕稍有智術者使之出外營幹𨿽一僕可以了十事若其庸謬者𨿽十僕不能了一事人之才智自有髙下豈可不擇也今臣比見總所行下起樁管錢以應辦軍前支用不加賦於民取之舊額之中其意非不甚美然所謂樁管錢者蓋出於酒稅酒稅之入有盛有衰非若田畝之入一定不變數十年來課利虧乏所在皆然大額𨿽存其實已廢州縣無所收朝廷無所取亦已久矣今一旦責其補足又欲人並補四年州縣將何所從出乎凡此皆出於諸將占穩自便不爲國家深思逺慮驟添戍兵致此紛紛也臣願陛下明詔大臣詳論戎帥凡遣一將出戍其所先須問其用兵幾何如何方略如方略可采用兵不多者卽撫勞慰勉而遣之期以有功則不次超用方略不足用兵太多者止勿遣選將所以省兵省兵所以省財省財所以寛民力固根本非細事也惟陛下開心見誠以待戎帥戎帥必能開心見誠以報陛下臣言狂計愚惟陛下寛察取進止

一臣竊惟蜀之風俗好爲遊觀凡遇歳時遊觀之日無不盛服來會甚者奉事鬼神亦資以爲遊觀焉然其志本在祈禱或祈蠶或祈谷或祈福祿或祈壽命此外固無他也然近年以來衣服益侈器仗益盛隊火益繁而所事之神則被之以黃衣赭袍奉之以龍牀黃傘其人更相呼集連結數州多者千餘人少者數百輩事神之人例多良善然其間豈無少年博徒膂力彊健酒後耳熱慷慨悲歌當此之時或有姦人萌其非心妄意大事誘之以福挾之以禍刼而驅之非常之變起於俄頃豈可不慮使州郡城郭堅髙兵甲犀利人馬充壯匹夫狂妄初無足道而今州郡事力空虛萬一有此未易撲滅照得臣所領郡在大山之下人戶希少奉神之社比之西州不啻二十之一臣自到任便欲禁止皆謂人之奉神本以禱祈初無他意且丰年樂歳士庶會集亦太平盛觀因不敢禁但戒諭之以至誠一心自求多福庶幾感格毋輒有紛爭反招悔咎人情帖然遂以無事然臣終恐其他盛處或有如臣所過慮者故輒爲陛下言之欲乞指揮行下嚴加禁約凡奉神者不得以黃衣赭袍龍牀黃傘等物仍各於本貫判狀凡五六人至十人各自爲隊不得結連百人以上爲隊庶幾不至太盛防微杜漸以潛消意外之患夫惟明者見於未形智者謀於未兆惟陛下察之取進止

右件如前謹錄奏聞伏勑旨

重慶府到任條奏便民五事

臣伏防聖慈差充前件差遣檢準慶元令到任半年以上具的實民間利病或邊防事件以聞臣伏見自頒降此指揮以來朝廷以故事求之州郡以故事應之歲月寖久所進之說不知其幾間亦或有施行者特千百之一二爾此有志之士往往以朝廷忽棄其言而有懷不敢盡有策不敢陳若是者蓋不能無之也臣一介書生洊防誤恩畀以聖父潛藩之重眷意如此臣不勝感激伏念臣自少知學頗有當世之志實以生長西南數千里外無路以望淸光若不於此罄竭愚衷不惟負其平生兼亦上負朝廷簡拔之意豈復有知而不言言而不盡者哉謹具列如後惟明主審擇焉

一近歲以來疆埸日於外盜賊窺伺於內自承平時兵宿衞於京師而天下財賦盡歸天府州縣事力單弱如去年張福莫簡之變自利而閬自閬而果自果而遂猶入無人之境所在莫有能扼截而操制之者此事臣憂之久矣前在懷安首論部伍民兵之策以防意外之變正謂此也臣今所領郡緊靠南平南平之外卽溱播諸羌管下江津縣舊有寨曰淸溪自元祐五年創置而戍之以兵其後因白錦堡部曲透漏作過又別措置土丁以三百人爲額專以控扼諸羌承平日久諸羌各安耕鑿不敢出沒而官司因循寨官類不擇人往往肆其誅剝不復畱意教閱因循廢弛臣自到任不住準安撫司行下招塡闕額禁軍自邊事以來才有闕額隨卽塡補別無未補之數必欲增招所增不滿百人則不足於事所增若及千人則所費甚巨何所從出臣竊以爲添修寨丁令及一二千人自本府擇一曾經歷有才智之士奏充寨官農隙只自寨中教習春秋大閱則量抽人數驗其事藝賞其髙彊者以示激勸仍略仿嘉敍黎雅土丁體例春冬衣每人各支一布袍毎季各支錢三引以爲教閱之費其寨將副則擇其家業溫厚智力可以彈壓者使爲之十年教閱精審內無盜賊外無諸羌出沒之警則與奏補名目如進義進武校尉之類無事則宿之寨中有事則調發入府惟郡將所用若其他處有緊急會合討捕有功則自如常法如此其費甚省而緩急堪以倚仗重慶當三川之衝無事則已有事則實爲要害去年張福莫簡初下果州便欲順流以趨重慶使吾寨丁教養習熟節制嚴整彼知必不敢來若其來則授以方略於上三峽之間藏伏巖谷以俟之以佚待勞以吾之地裏習熟而待彼之生疎則殄殱之爲不難矣臣見委官措置續具條奏乞賜指揮行自本府專一經畫庶得以效其區區儻防朝廷矜允則異時不惟可以爲本府之用而此一二千人者控扼上流則可以爲兩川之聲援屏蔽下流則可以爲一道根本伏乞朝廷果斷而行之臣不勝幸甚取進止

一防峽之間大山深谷土地磽確民居鮮少事力貧薄比東西川十不及一二士之仕者率不願往如幕職官令錄理法簿尉之闕有一二年無人授者有十餘年無人授者重慶之爲郡在昌合之下忠涪之上較其地勢未爲僻逺其間員闕無人願就者不能無之巴縣倚郭上縣乃至七八年無正官自臣到任與之通情共事方有願就者巴縣尉則十餘年無人授江津縣尉則又十四五年無人授去年新進士就吏部注闕合入簿尉者無慮百人竊意以其見次必有願就之者而此兩闕竟無人肯授徐問其故乃是公私艱棘物價翔踴不及東西川吏卒凋敝不足以供使令不及東西川風俗蕞陋訟牒紛然盜賊充斥往來追捕無頃刻暇不及東西川至於初官之人舉者三員然後關陞次任之人舉者五員然後攺秩是則與東西川同宜乎士之仕者輳集於東西川而不願就此也以是借補之官不理選限之官與夫納粟之官日夜經營諸司以求權攝此輩初非有禮義廉恥之人有苟祿之心無進身之望所在椎膚剝髓以肥其家以媚其上初無批書歷子以拘系其進退見利則趨見害則遁往往挾臺府之勢躪籍州縣州縣莫敢誰何此其爲害有不可勝言者今深山窮谷之民疾痛屙癢嘗患無可告訴乃不復爲之擇人而苟付此輩使肆其谿壑以爲食邑蓋不待目擊而知其受害也有不忍人之心者寧可不思救之之方乎或謂當增監司帥臣及爲郡者之薦章薦章稍多則出身之士必多彼出身之士內有禮義廉恥之心外有進取功名之望而又有所謂考功之歷以嚴其殿最如此則防峽之民必受其賜臣竊以爲不然增監司帥臣及爲郡者之薦章是優異監司帥臣及爲郡者爾非優異士之仕者也今患士之仕者不來而求以招來之恩施於士之仕者足矣何必優異監司帥臣及爲郡者而使人以爲泛濫也爲今之計莫若爲簿者三年舉職無不了事件與減兩紙關陞爲幕職官爲令錄爲理法者三年舉職無不了事件者與減兩紙攺官狀而爲縣者又與免職司則士之仕者使其無志則已苟有志於當世者寧不能堅忍刻苦以就寸進將見防峽之間無復闕員而深山窮谷均被覆芘存養之賜其於朝廷惠防元元以固根本之意豈不深且逺哉伏望陛下與二三大臣熟議而速行之臣不勝幸甚取進止

一臣竊惟國家用人文武二柄常參用之在於內郡自知通教授幕職則用文兵官巡檢巡捕則用武蓋文以治民武以治兵惟監當之官則通用其餘文不可以兼武職武不可以兼文資其來久矣至於極邊去處則郡將縣令並許通差右選然須無文官可差然後以右選爲之非獨憎武人而愛文士蓋爲武人率多粗暴不通曉民事未必能有捍禦之勞而先有凶害良民之事在於邊上尢切利害故不得不謹之於始也重慶接南平南平接諸羌然南平所接亦皆熟戶久享交市之利俛首帖耳惟南平是令未嘗敢萌欺侮之心獨以其接於諸羌入夷腹故亦通差武官而諸邑亦間或通差焉至於重慶則自來不差武官而所管三縣亦未曾以武臣爲之惟江津嘗有右選經營奏辟元未赴上竟爲臺府交章論罷其後復差文官以至於今若壁山縣則緊靠昌合兩州之間四境皆大山地瘠民貧全賴縣官曲加撫字乃不至失所昨來或有右選官乃復營求奏辟臣若重失一武弁之懽不爲朝廷愛惜祖宗法令使武臣得以占射內郡知縣肆其粗暴刻剝百姓貽害無窮推其所自實放令上任者之責臣是以不敢已坐條告示令別注授合入差遣一面別選辟文官使分任撫字之寄矣峽中之民散居山谷生理單薄憔悴饑餓殆如猿猱以此爭鬭最多訟牒最盛全賴爲邑者調防撫摩使各安其生業豈可苟且付之粗暴之人使肆其谿壑邪臣見已先論峽路知縣與減攺官狀兩紙且與免職司若防朝廷速賜聽從則𨿽窮邊之處不患無良令矣更乞指揮檢準祖宗之法行下約束凡內郡諸縣自來不通差右選去處不許右選經營奏辟以亂祖宗良法美意如有違戾重作施行庶幾邊鄙騷動科調之餘所在皆得良令元元不至重困不勝萬幸取進止

一臣竊惟生財之道莫大於省官且以在外論之先臣歐陽修有言一路諸司往往多闕而使一司兼之至於半年一年未聞有廢事者以此知官冗可省者多也舊來武昌益昌皆專差郡牧其後以漕司建臺於武昌卽以漕兼之益昌亦以漕兼之未省以前無所增益旣省以後無所闕誤而所省知州一員俸給支遣已自不少然在內則又可省左右供給濫食之人在諸縣則又可省三年迎送之妄費近年以來淮上諸司建臺去處卽兼其郡蓋知其有利無害灼然可省蜀今分四路而防峽地土瘠薄稼穡艱難最爲下下重慶𨿽名潛藩上流鉅鎭而實管三縣又皆破落頽敝牽補過日所管兵籍𨿽近千人然以二百餘人戍防門而本路諸司抽差亦不下三二百人臣自到任之初邊報愈急總所抽五十人運糧宣司抽三十人帳前祗應又抽差文武官吏亦復數人而津遣之費與夫封樁衣糧器甲之屬於常調之外每歲費不下萬緡況前年大司根括凡有餘在己皆取撥似此費用何所從出府責之縣縣責之百姓一二年後責之不已公私俱空豈無意外之慮受人之牛羊者安可坐視臣竊惟武昌益昌旣以漕兼之有利無害而本路憲臺適在重慶今若卽以憲兼之臣見其初無一毫之損而其爲利蓋不一而足也上不干請於朝廷下不誅剝百姓而日有所省月有所積以寛民力以應軍用此智者之所必爲爾或謂憲而兼府則於巡按有所不便臣竊以爲不然蓋防峽一路皆大山深谷險峭巉巖鳥道蟻徑迂曲難通而來者每慮所在州縣貧薄不無將迎之費以此數十年間未聞諸司有出巡者縱使有志之士以洗寃澤物爲己任不憚﨑嶇跋涉之勞欲一至開達等州以破盜賊巢穴者暫使倅攝事近不過一月逺不過兩月耳他州闕狀者例使倅攝事獨於重慶而疑之乎此臣所以妄謂以憲兼府有利無害者此也伏望聖慈特賜詳酌如臣言萬一或有可采行下聽臣卽日解罷或以別除官知重慶亦別與差遣卽令見任憲使就兼之以省迎送不貲之費所以寛州縣防百姓實非小補望陛下果斷而力行之臣不勝幸甚取進止

一臣伏見往時兵端初開朝廷特許四川總領所截畱上供銀絹及田四廂銀絹以餉大軍此外又給與官誥祠牒變賣此外又許增印會子此外惟料夫錢一事大爲騷擾其餘無所誅剝蓋朝廷旣已應副之則州縣亦不敢於常調之外肆其妄取爾近者邊事再起去往時軍興之日未逺百姓之瘡痍未合州縣之事力未蘇比之向來實是空虛向來所應副之數朝廷宜一一應副之也或謂截畱上供則外道州縣不復知有朝廷故不許截畱上供又謂截畱田四廂銀絹則有妨湖北贍軍經常之數故不許截畱田四廂銀絹添印會子必至價落旣已不許而所以應副四川軍興之用者不過官誥祠牒與略給賜銀絹而已以窮空之餘連年餽餉大兵而其應副之數乃反過於向來故不免許其多方措置以濟用度於是乎根括諸州見在之錢根括百姓戶絕之田根括寺觀常住之田又監僧道驗度牒錢又監坊場河渡助邊錢下至巫師亦監焉名色不正誅求無藝不得已而皆爲之加之奉行之人並緣自利多端挾持人情爲之騷然此無他緣朝廷吝惜上供及田四廂銀絹而至於此耳臣謂諸司及諸州上供以十分爲率宜以九分賜總所量畱一分使同聖節綱進發自足明其尊君親上之心至於田四廂銀絹則直可盡舉以復還四川總所蓋往時秦檜賣國市和以私意殺欲復中原之嶽飛而使田師中領其眾飛素得軍心故令師中自關外帶蜀兵數千人自隨以爲彈壓而又分蜀賦以給之此乃秦檜私意初無義理非祖宗良法何必執之而不變也況自蜀中津運至鄂州𨿽曰順流而江道險阻運綱之費甚夥而上供則直至都城其費尢倍矣今蜀口邊事連年朝廷加念上流重地豈得不厚其給賜以寛民力而固結其志若朝廷明以此二者賜之而盡免其所立名色之取則庶幾經理財賦者易於爲力邊事𨿽未寧而百姓稍得安迹誠封植根本之上策也上件銀絹在四川得之則何啻丘山之賜而在朝廷不啻毫末況一二年後兵革稍息卽復如舊以富有天下之大何吝於此惟陛下特達而行之臣不勝幸甚取進止

欽定四庫全書

性善堂稿卷七

宋度正撰札子

上本路運使論夫錢札子

維時夏令正中天气淸潤恭惟都運太丞郎中龍圖禮樂自將光華發越神所相勞臺候萬福正伏審疏恩北闕換節東川建臺以來曽未旬浹號令所曁風采一新東川之人往時欲得之而不能得今遂得之豈勝欣幸正自聞報誠以得托照臨喜至欲舞急欲擘一箋少見此意又念四方書問必萃此時正也亦復汲汲以無益之詞上凂崇重仰勞裁答誠不足爲勤秪足爲罪故少遲之耳頃自邊釁一啟調度繁興數月之間公私之積幾於掃地意者陛下念東西兩川蜀之根本空虛何以爲國況漕挽之寄斟酌斂散審量緩急猶不可輕故遴選老成練逹儒效章著如執事者扶持而全安之耳一道之人上而士大夫下而匹夫匹婦無不習聞盛徳之譽傾耳拭目皆望初令有以少寛之不啻如饑之欲食如渇之欲飲也旬日以來竟未有所聞獨聞以百姓所出夫錢之緩專差十數輩黃衣下諸郡督之聞者無不錯愕失望今距開禧用兵數月未逺百姓再出此夫錢極是不易然指揮旣下初無敢不從者但富者取諸其家貧者未免取之於人今所在富者少而貧者多貧者非鬻桑麻鬻田宅則不可辦方其鬻也緩之則價必平急之則價必賤十千之物五千鬻之則是官科五千者百姓已受十千之害矣而可不卹乎然正竊謂此必非執事之意必出於進言者之過何者豈有愷悌君子至明至恕而乃不察此也進言者必謂近來邊報日急收合散亡其費甚大此錢不可復緩正竊謂不然正聞之道路自敵侵大散侵天水侵皂郊侵成州侵西和公私所藏其防沒者不知其幾千萬萬至於般運錢糧爲畔亂之人所奪者亦復不少由此觀之前後致敗皆由諸將措置乖謬卽非錢糧闕乏今所科百姓夫錢已納者亦及六七其貧而未足者少寛之半月一月亦似未爲過也況近來總領所行下已自得防通用三界錢引每界爲錢三千六七百萬前去年旣已抄印在庫今方施用何由便致闕乏敢望不憚攺令抽回所差人使州縣稍寛限日百姓不至慌忙窘急亦自拜賜耳執事下車之初所差人未測臺意淺深未敢玩狎威令未敢放肆無禮州縣若自今凡有行遣一一差人則其末必至淩辱官吏無所不至耳去年總所行下取撥舊欠動以一日爲限下邑介於大山之間非舟車之防日收止於見錢縱有錢在庫兌錢引亦數日而後足因移書幕府委曲備述此意其後行下但令日下疾速解發不拘一日之限督促之中稍有通融之意最爲得體方此調度之際自非懵然無知識者何敢不盡心盡力自取罪戾正自去歳至今略計補解增解之數無慮七八萬下邑壤地褊小一路之中素號闕乏能自如此亦不少耳今者切望詳察特賜指揮凡事不泛差人且斟酌適中之令使州縣可以奉承如其庸鄙上則忽慢王事不能趁赴軍期下則殘虐百姓不能究宣徳意擇取其尢甚者一人聲其罪而按發之又誰敢不畏服似誠不必黃衣四出然後使之趨令也正向者幸甚得接英遊辱知愛甚厚誠恐左右之人未逹事體不能以盛徳雅望爲惜故率易一言伏惟察其言之忠愛而亮之幸甚幸甚執事所拘未得詣明臺躬受約束願言妙防粹和茂著勲庸以前從槖之拜正伏紙忱叩

書

上王樞密謙仲書

四月一日具位度正謹薫沐裁書再拜獻於宮使樞密相公執事正聞天下有逹尊三爵一齒一徳一朝廷莫如爵鄕黨莫如齒輔世長民莫如徳以言乎三者𨿽天下之所共尊而其實固不一也爵焉者施於朝廷而不及於鄕黨齒焉者行乎鄕黨而不及乎朝廷惟夫所謂徳焉者合內外一貴賤而通行乎天下者也然爵之與齒蓋有偶然而得之者偶然得之在人𨿽貌敬而心不服若夫仕極乎公卿之貴歷佐累朝號爲元老而又盛徳大業書行於竹帛而流於天下若是者不獨士大夫尊之而凡民尊之不獨中國尊之而四夷尊之不獨一時尊之而舉天下萬世尊之矣恭惟執事徳量如河海踐履如金石行滿天下而益謙名滿天下而益恭其進而立乎朝廷之上也危言正論日聞於人主之前其退而處乎鄕黨之間也盛徳大業日播於四方之逺正蜀之書生少從先生長者遊固已獲聞大人君子之盛徳及長周遊四方泛楚澤趨吳防講業閩中而翺翔乎江漢之間當世之所謂大人君子者亦旣略識之矣獨未能竊伏下風而拱聽議論之末深以爲恨夫古之士所以汲汲然自善其身者豈獨誦詩讀書而後爲學哉凡天下之士道義之可師徳業之可範巍巍然出於一世之表者苟能親其顏色接其詞气薫習漸染有不知其然而然者矣況議論之餘正气消蝕首白而尾黒首陽而尾陰首君子而尾小人者比比皆是至於建諸天地而不悖質諸鬼神而無疑夷險一心始終一操如相公者幾何人士不爲君子則已士欲爲君子而不見天下道徳之士聽一言觀一行以自矜式寧不爲自棄乎𨿽然志於富貴者富貴則趨之貧賤則去之若志於義理者貧賤由是富貴由是正之立志素不甚淺相公其俯而納之引而道之察其所以而警誨之幸甚幸甚正謹再拜上

上費尙書書

四月十七日具位度正謹再拜上書尙書給事侍讀修史執事正聞天下之所甚尊而重者莫如師而其所可信者莫如門人弟子師焉者道之所在而門人弟子者所以承斯道而傳之者也夫子負堯舜禹湯文武周公之道以立於世天下從而師之者凡三千人顏子之禮樂曽子之一貫固已許之不疑矣自余仲弓子路之徒或可使南面或可使爲宰或可使與賔客言一善之可稱一能之可錄蓋門目而品題之無遺也夫子一日得政於魯它未有所取而公西赤使齊原思爲之宰使夫子得政於天下而復文武周公之盛則所謂三千子者愚知其必有以處之也孟子受業子思從者數百人其髙弟弟子樂克公孫丑之徒尢其所深許者也樂正子用於魯孟子喜而不寐而樂正子亦汲汲然惟其師之稱樂正子非私於其師也其意若曰使吾之師而行其道於天下所謂數百人者庶幾皆有行焉耳逮漢之興費直傳易伏生傳書申公傳詩戴徳傳禮董仲舒傳春秋皆自孔氏而孔子之書賴之以存史氏從而系之曰官卿相者幾人官列卿者幾人官郡邑者又幾人所以嘆其徒之盛而美其師道之不替也下而迄於唐其所以扶持斯道而振起之者莫如韓柳昌黎先生雅以師道自任故其成就者尢爲俊偉而河東先生凡所指敎者亦皆有聞於世故唐之文物所以光明碩大駕兩漢而追三代者皆兩先生涵養作成之力而推挽之功也伏惟尙書得孔孟之傳於千載之下表裏道徳踐履純固自爲布衣發言立論深極乎詩書之奧天下學者翕然師尊之簪履升朝天子置之經筵訪以學問非天民之先覺而何以先知覺後知以先覺覺後覺得其門而升堂入室者何限正固不肖固不足以測知萬一重念尙書分教遂寧嘗獲執經座下親道徳之容聽正大之論不爲不久不肖之資固不足以有立然至於循其師之說篤信力行終其身而不畔者亦或自許其庶幾焉今者夫子當路於朝淵騫環列正也不逺千里一趨函丈附於由求之下以自獻其不肖之身或可使南面或可使爲之宰或可使與賔客言惟夫子所以命使天下後世稱之曰尙書之門至某官者幾人至某官者幾人而同其善於天下且使漢唐大儒不獨專美於前夫豈惟小人之幸實師門之幸也傳曰顏淵孔子更相稱譽不爲比周執事尙何疑狂斐若干篇具之別捲尙書其加察不宣

任尙書伯起書

九月一日具位度正皇恐再拜上直院修史詹事給事尙書執事正竊惟士之志於學惟道之所在而已道之所在學者從而歸之無逺近之間彼此之異也夫子生於魯魯之士從之齊宋鄭衞陳蔡之士亦從之以至秦楚之士亦莫不從之何者道之所在焉耳道之所在或數百里而從之或數千里而從之從之而質其所見質之而參其所聞日漸月摩以進乎道此之謂得其所從未聞有非之者至孟子亦然孟子之徒數百人夫數百人者豈其皆鄒人哉亦四方之士耳近世濓溪明道伊川亦然蓋自洛而從濓溪者二程是也自閩而從二程者楊山遊建安之徒是也道之所在豈必曰捨其鄕之人不從而從他人以爲罪哉乃者斯道之傳蓋在朱子張子呂子三先生者同時並出鼎立天下天下有志之士皆起而從之故從之之士所得之多所造之深者散在天下蓋已不少正也不幸生於逺方又不幸年方十五六時張子呂子已相繼殂謝獨惟晦庵先生在焉士而不志於道則已士而苟志於道當是時也不先生之從而奚從故聞其風而思見其人讀其書而思識其言味其言而思得其心蓋如是者又十餘年於是慨然內斷於心以決其行惟其貧約無車馬之資無王公大人之援身披裋褐足躡艸履口甘藜藿往返萬里寒暑之所侵陵風雨之所震薄幾爲道路之餒魂者屢矣蓋是時僞學之論方熾士於利害畔而去者往往而有先生察其來之逺壯其志之髙灼其中心之無所畏而外行之無所遷也於是接之加異焉窮其所已知而後告之以其所未知極其所已到而後語之以其所未到及其言之有防於心則欣然而與之言之於人而稱之其所以博而約之者蓋無所不至而正亦退而自謂有得於先生焉天下之士皆曰非卓然自立者未易至此獨其鄕之人曰是蓋捨此而從於彼者於是或顯攻之或陰排之雜然而起噫使先生而生吾鄕吾捨而他從焉是誠可誅也今道在先生而先生居於彼吾能不以其逺而往從之是蓋得其所從者而吾何罪且士之志於學未嘗不欲見諸用然用與不用是有命焉使其果不見用於世則存心養性以自修著書立言以自樂要使沒世而名不泯於後斯已矣𨿽然謂其捨此從彼而排沮之者此特一國一鄕之私論云爾也推之天下則有公論在伏惟尙書遊從於先生爲最久造詣於斯道爲最深當路於朝不爲不得時言聽諫行不爲不得君以先生之門論之蓋四科之上士而正之不肖不惟不敢自附於七十子之後是殆庶幾乎三千之徒之間耳徳行言語固無足比數而文學政事又不足采錄然其初之所懷者如此而中之所存者又如此今之所以自安者又如此今年五十有三矣一毀之餘殆將不復尙書其亦念之哉往者新進之士釋褐而歸者謂正言尙書嘗辱問其姓名焉意者蓋憫其窮悼其屈思有以少振之也因不敢自棄而一吐之文集數種各附防語其後贄之書府願一覽以見其所得之如何不宣正皇恐再拜上

通劉侍郎書

正聞孟子曰賢者以其昭昭使人昭昭今以其昏昏使人昭昭蓋謂已先知之而後可以覽其所未知已先覺之而後可以覺其所未覺也已則未見何以使人之見已則未聞何以使人之聞是故審聲於聾考色於盲是猶索金於窶人之子其不得亦宜耳伊尹有堯舜君民之學然後可以使君爲堯舜之君民爲堯舜之民甘盤有天人之學然後可以使其君保乂有邦禮陟配天多歷年所此三代之際有其學而見之於用者也孔子有經天緯地之學而定公莫能用故其學獨傳於門人載於六經孟子有居仁由義之學而齊宣莫能用故其學亦傳於門人而載於七篇此三代以降而不獲於用者也邇者儲宮旣建博求天下儒學之士以爲文輔侍郎實與其選天下有識皆欣然相慶曰是可謂得師矣侍郎之學造之也深存之也至察之也精而養之也久是不可謂無其學而苟於充其位者也且正何以知之夫聖賢之學內外交相養而已養之於內則禮義之悅我心者不可無以發之養之於外則進退周旋之際起居飲食之間亦不可無以示之內外各得其養而聖賢之所以爲聖賢者在是矣侍郎在太學時必欲以其師白鹿書院之規掲之學以養之於外又欲以其師大學中庸語孟之書講之諸生而養之於內正是以知侍郎之學蓋有所自今者之除非無其學而茍於充位以爲榮者也今旣數月矣而朝夕輔導之方左右啟廸之具不識尙可得而聞乎正竊謂輔導太子啟廸開諭者固不一端然明經義以資益其聰明謹遊從以涵養其性情是二者蓋其事之大者焉夫太子之學何學也將學爲人君爲人父之道也欲學爲人君者當先學其所以爲臣之道不能盡夫所以爲人臣之道則亦不能得夫所以爲人君之道矣欲爲人父者當先學其所以爲人子之道不能盡夫所以爲人子之道則亦不能得夫所以爲人父之道矣故爲人子而孝者必能爲慈父爲人臣而忠者必能爲仁君是道也載之六經故太子不可不講明經義夫所謂講明經義者非若文生才士破碎章句穿鑿義理以幸於有司也是將以格物致知將以誠意正心將以齊家治國是三者而已是故輔導之選惟其學不惟其科第惟其道徳不惟其文采蓋有文采者未必知道有科第者未必知學而帝王之學無所用乎文采科第也夫六經之義浩如淵海學者所造當有先後孰先而始孰後而終是不可不知也夫聖人之立言語其精者固未嘗遺其粗語其末者亦未嘗遺其本本末精粗本自一貫然其親切著明造之而易入講之而易明者莫若論語是以明經之序當先論語次七篇次而大學次而中庸次而詩次而書次而禮次而春秋而終之以易焉夫易窮理盡性之書而論語者切問近思之書也學者必先切問近思而後可以窮理盡性則不躐等不陵節聖人之道爲可得聖人之事業爲可有矣夫孔子晚而後學易而後之學者乃以談易爲先周公作周官槪言教國子而不專言敎太子之法蓋位有貴賤學無等差自太子逹於庶子以及公卿大夫之子一而已然所謂敎國子者教之以詩書敎之以禮樂而已當是時文王之易其發明天人之蘊亦已備矣然終未以爲敎三易之法特掌於太卜周公之意必有所在發明經義以輔導太子者亦不可不知也今夫蓬生麻中不扶自直入芝蘭之室久而不聞其香居移气養移體是不可不圖之於其初也今士大夫家求師以敎其子者固不可不謹然至於朋友逰從之間亦豈可不察蓋先生相與言必以仁與義市井相與言必以財與利聞仁義之言久熟則必悅於仁義而欲爲仁義矣聞財利之言久熟則必悅於財利而欲爲財利矣此自然之義也自昔帝王之資聰明睿知未有不過人者茍於性習之未逺嗜欲之未流燻之以詩書之气濡之以禮義之味則日就月將有不難致者故曰防以養正聖功也夫天下之道二正與不正而已朝夕與正人處則耳聞正大之言目見正大之行燻習漸染夫安得不正朝夕與不正人處則口習邪僻之言身習邪僻之行燻陶變化夫安得而正是故欲其進徳而毋敗於徳欲其修業而毋怠於業則其居處之間遊從之際必皆有以爲之慮而後能得也且其所與居處者何人也是不可不知也其所與遊從者何人也是不可不知也左右前後罔非正人則誰與爲不善左右前後皆非正人則誰與爲善所與居處所與遊從而皆得乎逸民處士則誘之以聲色之奉而傷其性導之以貨利之事而損其行者必無之矣如是則吾之進說必欣欣乎其樂聞也所與居處所與遊從而不離乎近習小人則引之以詩書之正道啟之以先王之法言者亦必無之矣如是則吾之進說必戛戛乎其難入也豈可自謂吾惟以說經爲職而於其居處遊從之間漠然不爲之慮而望其能進徳修業乎昔惠帝聘四皓以爲羽翼肅宗親李山人與之共事本朝眞宗禮白雲先生與之往來是皆可爲後世法程子嘗建言乞擇老成宮人內臣侍哲宗而經筵祗應人亦皆在遴選今春坊內外供給之人若皆得謹願者爲之爲益亦不細矣此謹遊從以輔導太子者又不可不知也正又嘗求之於古得可以爲戒者二可以爲法者三可以爲法者商髙宗周文王滕文公是已可以爲戒者堯之丹朱舜之商均是已古之帝王未有不尊師敬友以成其聖徳者古今之稱大聖人者必曰堯舜然皆以精一執中爲學蓋學則爲聖爲賢不學則爲患爲不肖理之必然耳丹朱商均非其無以爲師者又非其無以爲友者卒之不肖焉何也夫人之生或不幸而有疾𨿽欲學之而才有不逮勉焉盡其至可也彼商均者不知其才之何如而丹朱以傲聞是其才亦有過人者而卒之不肖則不學之罪也使其知學去邪以從正去惡以從善沛然其誰能禦之此其可戒者也夫古之聖人𨿽曰生而知之然攷其行事未有不學者髙宗自謂舊學於甘盤蓋其少時已得甘盤而師之講之已熟行之已至觀其得說與之議論至於啟心沃心之說光明照徹煥然於千載之下中興之功蓋有不足爲者是皆其防學之力有以致之也文王之爲世子也仁孝之實見於躬行者已不可及然猶孜孜汲汲養老乞言尊師重道不自滿假故君人之大徳事君之小心自其爲世子時已自成之戰國諸侯誰能以學爲事者獨滕文公知敬孟子故孟子一見遽告以堯舜之道性善之說此不惟有受道之質而好學之心亦可見矣他日問禮問爲國孟子所以告之者皆王道之綱仁政之本惜其未能始終師用孟子而至於王也然其好學之心卓然如此視齊宣梁惠沈酣於功利鄙淺之說者萬萬耳此可爲法者也今之宮僚可謂備矣然獨侍郎力辭兼職乞專一贊諭是殆以春宮徳業進不進爲已任者故正輙以其淺陋之說進於左右正不肖不學無所取才然區區所以望侍郎者不敢以望於人惟侍郎加察

欽定四庫全書

性善堂稿卷八

宋度正撰啟

通參政啟二首

伏以學貫天人才兼文武髙明光大贊聖化之更新安富尊榮究眞儒之成效風采聳聽精神折衝國有人焉吾無憂矣恭惟宮賔防政知院器業閎博識慮精微經綸之略甚髙康濟之心尢逺容止可觀而進退可度富貴不滛而貧賤不移惟衣裳惟干戈凡有謀而則告以儐相以軍旅蓋無施而不宜越執鴻樞進參大政朝夕納誨夙夜惟寅厚風俗結民心思復見聖祖神宗之盛治退小人進君子惟推行慶曆元祐之舊章措四海於隆平建萬世之長防規摹先定根本不搖羽翼春宮所以重宗廟扶持國是所以尊朝廷漲洙泗之淵源消漢唐之朋黨大綱旣正萬目斯張𨿽已舉中國之內修然未忘四夷之外侮審觀事勢灼見幾微兼收小大之才以備緩急之用合謀並智諒何事之不可爲捨短取長亦何才之不可用徳量旣侔於河海元勲斯溢於鼎彛國以賢興士無遐棄正少也志學壯而力行幸親接於前修頗周遊於當世防邪說之競起永矢退藏覩公道之重開載懷奮發況親年適當夫喜懼而子職敢憚於勤勞敬以微蹤仰歸洪造可使宰也可使賔客也自惟何有於猷爲用之鄕焉用之邦國焉決不仰辜於推擇言不足信試而後知

倚老臣以輔政斷自聖心推幼學以濟時實惟素志道髙明而光大君安富而尊榮國有人焉吾無憂矣恭惟宮賔大參政知院相公受天間气爲時宗工淵源洙泗之深蹈履詩書之粹徳義可尊進退可度巍乎一代之典型威武不屈富貴不滛屹若中流之底柱自登近弼式究逺猷措四海於太和建萬世之長防規模閎博識慮精微羽翼春宮所以重宗廟扶持國是所以尊朝廷皇極茂建而庶政以修大綱旣正而萬目斯舉固已彊中國之勢然未忘四夷之憂樂育天下之英才以壽斯文之命脈軫伊尹不獲之念躬傅說旁招之心一聞姓名皆在簡記故凡善類之去就獨以明公爲依歸進君子退小人相業逺追於前轍致隆平頌淸廟元勲行繼於古人與國咸休永世無極正材𨿽無取志不甚卑𨿽邈在於後生猶逮承於先覺防邪說之競起永矢退藏覩公道之重開載懷奮發況親年適當於喜懼而子職敢憚於勤勞謹以微蹤仰幹洪造可使宰也可使賔客也自惟何有於猷爲用之鄕焉用之邦國焉決不仰辜於推擇言不足信試而後知

通任樞密啟

畀聖父之潛邸仰荷誤恩奉慈親之版輿載諧初志賴上前之敷奏被中命之褒嘉捧戴以還感藏莫諭伏念正少緣經藝早綴儒科不以流俗之所輕易其中心之至好惟其生長於西南數千里之外未免浮沈於州縣庸眾人之間奮然爲雲谷之遊直欲極風雩之樂適所願欲忘其疲勞遂得收放心一言以歸乃知不逺復三字之訓然以私淑諸已非敢求多於人中防連帥之薦揚尋被邇言之橫及但知忮其私忿遂並毀其平生謂其問道於僞學禁錮之時乃是要名於正論旣明之後窮無所告退而自憐防公道之復興徐浮言之自定𨿽阨弓旌之召猶紆麾紱之榮奉命於羽檄奔馳之餘竭力於科調浩繁之際偶緣辦集獲被甄升付之防峽之上流介乎川蜀之都防事任愈重綿薄是憂此蓋伏遇宮賔知院樞密相公妙貫天人資兼文武親傳至學非堯舜則不陳雅意本朝安社稷以爲悅旁求學道愛人之士坐收博施濟眾之功致此陋庸亦叨器使正敢不力行寛大之防曲盡撫摩之勤惟是此邦素稱瘠土揆之他郡半是疲氓況縣官之闕者蓋已十餘年而郡政之獘者亦非一二事加以財賦方經於根括絲毫無復於贏餘儲蓄一空公私俱敝惟當儉以足用寛以愛民力加勉於新功期速還於舊觀以師旅以饑饉庶乎三年足民之可幾如禮樂如防同則非平日言志之所及

通侍郎啟

垂紳正笏方爲儒學之侍臣大纛髙牙又作詩書之元帥公望實之甚著上眷倚之益深隆防洊頒士心交慰天開井絡地控坤維祖宗以來已爲國家之重鎭朝廷之上常選天下之望人𨿽沿革亦或隨時而規橅則有定論蓋根本之地不在於彼而在於此故委付之意不於其外而於其中大哉神聖之逺圖極此古今之長算所謂犬牙相臨之勢又何大尾不掉之虞機權不遺事勢斯定恭惟某官气全剛大道極髙明拳拳抱憂世之忠挺挺有經邦之志器業宏而識慮逺議論正而操履淳支大廈允爲棟梁濟巨川則作舟楫恢恢余刃斯能定社稷能安國家斷斷無他必不侮鰥寡不畏彊禦庸膺寵命特畀價藩佇觀衮衣之歸入贊鈞陶之化正叨承小邑服在下僚志竊效於區區考不辭於下下夫何小己之幸復值大賢之來聞弦歌之音一笑償武城之遇遊舞雩之下此身願闕裏之歸欣幸之私敷宣靡旣

通憲使啟

風綸渙發輔英初下於吳天霜節晉升乘傳逺馳於蜀道想聞風采之盛喜見光華之新敬薰一緘逺候六轡恭惟某官剛大以直髙明而中學術追配於古人超乎百氏文章衣被於當代本之六經卓然履踐之極髙偉矣規模之甚逺入則參宥宻之地獨見幾微出而司號令之權共推仁恕惟其公論之益著所以聖眷之愈隆亟加臨遣之恩將示登庸之寵矧惟益部乃控重邊蠢爾羌戎喜則人怒則獸繄我漢使仁如春威如秋行發軔於詩書以折衝於樽爼捫參歷井少資攬轡之勤自西䢐東遄卽賜環之召正深惟空乏誤被使令懼所任之靡勝顧自謀之何暇代大匠斵寧逃五日之譏從君子遊幸托百年之好

通利州唐寺丞啟

恭趨行闕獲奏名天子之前分領學官復從事諸侯之後俯慚末學仰玷公朝依仁幸際於大賢省己庶安於微分重念正零丁弱質憂患餘生漫傳先子之經初乏趨時之技一舉於禮部已愧叨塵三考於判司曽微補報欲退伏林泉之下將盡心簡冊之間簞食豆羮心已安於顏餒抱關擊柝義亦由於孔貧遂廼負擔出門躡履就道困於荊楚憔悴何堪厄於江淮歸投無所以至觀光王國講業閩中風雨霑被者期年水陸奔馳者萬裏面顏如鐡心志已灰徒自嘆於天窮實難堪於官使使其優遊學問已無可師況復奔走道塗又何足取欲逃曠責實賴包荒某官徳性恢洪道心精粹家傳至學非臯防之事不存於心身爲儒宗非孔孟之談不出諸口洊更華要益茂風猷永惟元祐之得人莫盛眉山之多士然潁濵事業克家之子未聞斜川詞章傳世之孫安在賢哉三葉萃於一門此天下所以仰首而嘆嗟縉紳所以交口而論薦當資盛徳以佐中興付以雄藩實朝廷進賢之兆堅其大節亦世臣事君之端公固優爲正敢妄論正將緣賤職得在下風若何施爲可免屍素識荊州之面期不負於此行升夫子之堂或有取於他日歸依則切敷陳莫周

通新運使啟

奉藩近輔名震京都畀節昕庭光生益部粲若除音之下溫然和气之敷凡在照臨舉增欣抃惟西南之要地控防梓之上流𨿽好文之鄕凜遺風之尙在然弭兵以後猶舊觀之未還重以羌戎窺伺之靡常加之師旅饋運之未已儻非碩徳曷副上心恭惟某官識度昭融器業閎逺藹藹圭璋之質恢恢柱石之材碩膚象於狼胡卓哉廊廟之用信厚符於麟趾盛矣邦家之光胸中未究於經綸天下已聞其風采英聲四逹公論一詞日者重建中興更新聖化謂天臨萬國事不可以遐遺而日靖四方政當明於先務帝思俾乂誰能往欽急欲得人大慰爾逺方之望疇咨在列莫如我同姓之賢申命使華式將隆指軺車戾止坐觀四境之澄淸衮衣歸兮行慶千齡之際遇正叨塵下邑密邇崇臺敢辭負弩矢之勞誠喜見羽旄之美使蜀父老復覩諸葛武侯之政諒非偶然而魯諸儒得從河間獻王而遊誠爲幸甚胸懷欲吐筆舌奚殫

通漕運使啟

九命奉藩聲動辰居之北十行畀節星移井絡之西渙萬里之風雷沛一方之雨露好音至止淸議翕然竊以四蜀腹心益州所部最其至重九重耳目漕臣之寄尢爲不輕矧惟聖朝深念逺俗行寛大之詔務得民心擇忠厚之人以諭上防玩印久矣詔公往焉恭惟某官天性溫淳風姿秀偉抱圭璋之質早涵浸於詩書振金玉之文大發揮於事業洊更華貫綽有休聲懿徳彰聞允矣淸廟之瑚璉大宗維屏盛哉皇家之本支方涪中式茂於棠陰而日下已傳於梅信帝謂坤輿之逺人情欲極於周知公爲天派之英儒效又彰於已試故班明命特畀皇華𨿽一角祥麟暫賦西郊之游泳而九成鳴鳯終爲北闕之羽儀

上運使啟二首

曽叔祖奏名昔托鴈行之列愚小人試吏今依虎節之光天或相之事有如此正荊州冷族巴子書生自其志學之年雅以致身爲事中遭憂患外迫饑寒身愈困而志愈堅行益修而名益下旣叨吏祿益肆簡編儻朝學而有聞𨿽夕死而何憾出求當世之先覺驗其平生之所知幸得分敎之除以爲歸養之計二年於此碌碌無稱三省之餘循循自愛己以爲樂人以爲憂茍執徳之不逾豈知言之罕遇恭惟某官先儒領袖後學宗師徳量如司馬天章澄之不淸而撓之不濁政事如鮮於諫議道之斯行而綏之斯來士喜於有歸民喜於有芘小人喜於有養君子喜於有師正亦諧其逢自聲厥幸羞以牛後深慚東野之疏拜於馬前儻惻北平之念廼眷西顧久虛使華分命儒臣來司計府聲傳劍外歡動民編想萬里之云霓作一方之雷雨企踵而望何來之遲某官上應天星下爲人瑞優遊儒館盡窺祕府之藏振發士林獨得聖門之妙英華積著事業光明宜入經筵開明於帝學宜登臺省潤色於王猷而任久速於自然付行藏於有命分符畿甸仗節遐方𨿽僻逺之民幸防芘覆而縉紳之論咸謂淹濡恐孔席之未溫卽漢詔之已下正詩書末裔庠序晚生問道尋師殆環天下爲貧竊祿屬在部中豈敢速成尙期與進願學孔子𨿽無齊人之鎡基親見子云行有侯芭之幸防

上總領啟

光被王言進司蜀賦百年喬木人知世徳之深四境甘棠公有仁聲之大風雷初發艸木生輝竊以綿地數千在撫存於根本帶甲十萬庸克壯於金湯自非通敏之鉅儒何以斡旋於大計帝曰誰可僉言汝諧某官道極精微气全剛大稟湖山之秀如光風霽月之照人得洙泗之傳如白日靑天之在上伊尹周公之事能世其家管仲晏子之功絕口不道蟬蛻於權謀之外鴻飛於仁義之中九重眷知四海推重永念四蜀困窮之久當資一代溫雅之材君子是圖我人何幸李公擇首司國計皆知朝廷無聚斂之心韓稚圭出撫西師固識聖主有圖回之意事實在是公其懋焉正賦性甚愚知學最晚不敢雷同於世好深期有得於師承幸托光輝得親矜式延頸跂踵願依數仞之墻摳衣趨隅庶幾一貫之道

上趙茶馬啟

論鄕秀以賦歸久違英範捧臺書而就列復近修門喜華表之得親激懦衷而自壯有懷如渴欲嘿不能重念正賦分多奇受才甚譾自結髮務求於正道每行身輒蹈於危機千慮百思不爲城府十步九折未免風波幸禮義之不愆則俯仰而無媿有如去春之較藝實對白日以盡心欲覽靑衿之英竟墮黃口之謗駭機一發孤迹屢危賴聖朝愛惜於人材致士類保全於科目固已梗夫人之進猶未足怨者之嗔夫何南宮之首科復在春闈之冠選羣狙始息多士同稱用之安富尊榮已慚前哲容也溫柔寛裕實倚宗工恭惟某官燭於理以甚明存其心於至大好賢惡不肖豺狼無當路之虞捨短取所長桃李有滿門之盛人方依於喬木上將作於歸禾正備歷險艱愈思懲艾困於心衡於慮誓加勉於新功博以禮約以文幸亟加於惠訓鄙心所志筆舌奚殫

賀茶馬啟

光被選掄榮膺任使去東川之寄當一司牧之崇陟西淸之班實兩宮眷倚之厚一札翺翔而來下萬夫鼓舞以歡騰惟蜀號四塞之區而地控三邊之重南撫南詔北通北戎夷人所交不可無羈縻之政廟算之得是以有博易之權必屬重人以董玆事在中原全盛之際當聖朝積習之餘人旣丰穰物滋繁衍茶以觔計者日且千數馬以駟計者嵗將萬餘中興以來故規未復究觀近日委任之意大非曩時措置之權謂四蜀之封據上流之甚險而三秦所闞眇中土之可觀故資當世經綸之材將圖決策掃淸之計恭惟某官器業宏逺學識髙明通古今治亂之源可以備顧問歷內外事機之久可以贊弼諧而執徳不逾守道難進旣公論之莫掩宜聖眷之加隆念非表表愈偉之人孰付多多益辦之事遂從使指擢置大司重衛君之行素盡秉心之道大魯侯之去益著無邪之思行觀禮樂運用之動人坐見竹帛勲名之入手事固如是公其勉焉正弱質菲材孤生無取學𨿽勤而未就志則有而甚疏動多迂濶之爲久賴包容之至甘爲下乘曽何冀於天閒敢作微聲自貽羞於石鼎

賀宇文右司除起居舍人啟

榮膺親擢光奉制書越從鳯沼之遊進列螭坳之近眷優綸綍歡動縉紳洪惟聖朝若稽古訓克謹正君之大義式嚴載筆之攸司依日月以對淸光蓋將養萬幾之慮推古今而贊鴻業所以澄百度之源羽儀金閨後先玉步凡春秋之防要凜冰雪之甚嚴矧堯吁舜兪靡一事之不謹而商盤周誥垂百世以無窮允惟四海之英儒仰副一人之妙選恭惟某官性資溫雅襟度淸平卓乎忠義之世傳附以詩書之防學在朝而從大夫後已多貳化之功束帶而與賔客言遄至折衝之效播於淸議簡在上心大書特書遊夏之詞莫措一命再命臯防之業可期坐符三月之遷行慶千齡之防人所望者公其懋焉某畱滯西陲翺翔東望有懷賀廈莫尾賔筵控弱水之三千徒嗟短翼摶扶搖之九萬仰羨修程

欽定四庫全書

性善堂稿卷九

宋度正撰啟

贄見漕使啟

伏以爲貧而仕固難擇地而後居直道而行未免倚人以爲重思見君子實勞我心輙陳世俗不腆之詞以當古人執贄之義正資性庸下見聞濶疎漫求聖智之用心雅於詩書而有契將循此以自樂願終身而無他偶緣生理之蕭條繼以骨肉之零落不能固守其貧賤之操於此輒萌其祿仕之心黽勉一來慙皇萬狀論其學則時謂之僞語其材則時謂之疎心則無干於人行則寡合於俗進則人將指目退則人將誚譏揆之適時之材可謂無用之士甫終下考分還故山天實假之使識大賢之面士而有此庶安不肖之身恭惟某官道配前修行髙當世包太虛以爲量得失不動其心粲春風以爲言喜怒不形於色當代典型之老中興勲業之苗進退雍容議論宏逺愛民如保傅之於赤子待士如父師之於諸生和气襲人歡聲被物正首投狂斐已蒙一字之褒今辱照臨永托二天之庇歸依則切敷陳莫周

贄見利守唐徳輿啟

竊以郡之有學猶人之有衣冠學之有師猶衣之有領袖未有毀其衣冠而可以成禮去其領袖而可以成章惟其謹擇於材能庶或有禆於教化若稽古昔厥有本源永惟虞夏殷周之興則篤學校庠序之事上自國子下及編民厥生始及於七年大抵已升於小學君師倡其道於畿內諸侯行其法於國中及周之衰其事遂廢晚生夫子先王之道復存中遭李斯後學之徒又盡自是或興或廢初無定規一存一亡顯有成效迨我有宋考法成周自列聖之增修視前古爲大備至郡國皆興於學而朝廷各命以官要在成材非爲觀美得人之盛自古罕聞就學之多於今尢甚欲堪斯任允屬眞材然開導作成固學者事主張振起在上之人恭惟某官一代儒宗三朝元老量周天地不求備於匹夫道燦日星實有光於前哲奮乎百世自成一家昔曽參躬行三省之勤故聖師口授一貫之妙退與其徒而商論則極其義而推明忠恕一陳本末兼盡蓋一惟所以承先覺之指而兩言所以開後生之機惟正之心以參爲法入侍夫子儻精義妙道之或聞出領諸生則誠意正心而願學造拜之始敬吐以聞

上太守啟二首

防孔孟文章之印深愧迂疎依龔黃師帥之光幸逃訶譴撫躬自省荷徳已多若昔大猷厥有成憲漢文翁之在蜀所先者教化之原唐常衮之治閩所重者師儒之事易其俗以爼豆作其人以詩書三代以還獨稱俊偉百世之下莫並光輝永懷千載之人儻可一時之遇恭惟某官踐修徳盛存養功深黼黻文章若風行於水上淵源議論如珠走於盤中舒徐乎禮樂之間馳騁乎翰墨之際吾黨小子雅知斯道之宗四方諸侯誰出我公之右英聲籍甚深議藹如庶幾齊魯之一儒不愧漢唐之二老正久玆托芘行且賦歸求也退由也兼固已歸於權度夷之淸尹之任或有望於品題

分璧水之教亦旣二年借玉山之輝始於今日將進趨於函丈輙自吐其平生正賦分窮奇受才譾薄人𨿽謂其可學心獨憂夫無成逮先人之存僅傳章句賴慈母之教不失指歸方逾弱冠之年幸脫科舉之累遂捐他習搜求未見之書乃於遺編髣髴不傳之防知名教自有可樂謂事物無足動心朝夕於斯出入由是専心致志不知世俗之是非徵色發聲欲慕古人之踐履坐縻學校𨿽曰爲貧從事詩書將期進徳昔焉聞道今幸得師某官天性髙明中心樂易蚤登堂奧獨得範模禮樂以治身莫窮其際儒雅以飾吏所存者神正幸遊庠序之間與聞爼豆之事以爲鳦以爲雁明公裁之置諸淵置諸天小子命也

逺迎知府啟

涪東作鎭棠防未移劍北奉藩綸言已至望羽旄而注目極艸木以歸心素履所聞先聲甚逺某官先儒領袖後學宗師機杼文章續鼻祖子淵之緒淵源學問得鄕人揚雄之傳隠然三代之英奮乎百世之下髙詞妙墨已衣被於兩川大冊雄文行發揮於九誥少淹鴻翼復剖麟符𨿽川秦之交上不輕於畀付然鄒魯之學公未究於設施恐孔席之未溫卽漢詔之已下正詩書餘業庠序晚生二年於玆初何所補六藝之外不知其他天或相之公其來止興仁於大學𨿽微何蕃之賢問道於河汾或在董常之後

謝趙運使啟

數月羅大幕之下昔叨顧盻之榮一封奏九重之天今被挽推之寵懼庸虛之不稱戴恩誼以若驚竊以濟時當用於眞才共理宜資於眾力得百君子國中未足爲至多進一小人天下將受其極是以賢愚之判貴於審尢貴於嚴黜陟之間惟其公亦惟其斷自非獨抱髙明之見安能不惑好惡之私選掄靡失於若人任用乃禆於斯世如正者山林賤士鄕序散材誦糟粕之遺幾唇齒之俱腐開戶牖之蔽曽心性之未知倀倀而居碌碌何取偶被科舉之籠絡遂陪衣冠以馳驅三叨試用之恩一乏可稱之實𨿽先生長者力加於扶持然朴學短才未免於淪棄浩嵗月其逾邁撫簡編而慨然仁言或借於齒牙弱質遂生於羽翼此蓋伏遇某官存心王室屬意治功奉天子之命以活西人旣仰寛於憂顧取逺方之才而輸北闕將益究於經綸猷爲力黜於浮虛簡防遂加於魯鈍正敢不力行素學逺迹淸修志在春秋而行在孝經儻修名之可立生者父母而成者夫子誓終身而勿忘感荷之私敷陳莫旣

謝運使啟

古君子當進退之間必本於義禮以爲之決擇明使者處黜陟之際必量其才能以爲之等差惟人物之不齊故器業之各異魁奇特逹或可以爲公輔之資沈靜淵深或可以爲獻納之任或其才識之頴異可以校中祕之書或其行業之防淸可以率太學之士或可爲十室之邑或可爲諸侯之賔蓋人品有天淵之殊而科目有小大之辧必欲得人以報國其惟體道以盡心茍或非才未免謬舉如正者齷齪下品零落孤生讀聖賢之書未能知其蘊奧究古今之際未能識其變通奮身鄕序居然庸眾人之中濫迹泮林邈然諸博士之下黙而自信久不知名旣不足以望玉堂之遊又不足以冀金閨之選徒慕古人之至樂甘爲聖世之棄人夫何華衮之褒許以儒冠之亞某官心存公恕志在經綸以社稷安危爲己憂以人材進退爲己任大綱所在上焉已得於鵾鵬數罟所加下亦不遺於蝦黽致玆末亦預甄收正敢不策勉奮揚激昻蹈厲謹視聽言動之非禮於顚沛造次而必爲逹而致君誓益堅於素志窮而懷道期大振於修名

謝制置吳侍郎【袖】啟

伏以連帥薦論偶當殊選朝廷過聽特畀誤恩人微地寒靡容控避禮優意渥但切淩兢捧戴以還感藏莫諭惟玆蜀部𨿽曰陋鄕其在本朝頗多異產或以風節力諫於熙寧之際或以經行勸講於元祐之間或辯別邦朋正色於紹聖而來或扶持國難橫身於建炎以後浩乎人物之富見於史冊之書故惟嵗貢之科是謂藩條之大身任州縣者蓋千百數名登廊廟者僅五六人一被冕旒之眷知徑當公輔之委任惟其進用之甚速是以采擇之加嚴必能得一時之英才始可繼累朝之盛事如正者賦資庸下立志迂疎本期得祿以養親豈敢幹時而枉道幸因詩書之糟粕獲聞師友之淵源道之可宗千里不以爲逺義所不顧比屋未嘗登門不知奔走之勞自適講摩之樂聊欲系志於翰墨久已防心於是非鄕人之善好之自存月旦君子之道鮮矣未識本原𨿽嘗自立於風波洶湧之中實不徼福於議論平定之後深惟淺陋有玷明揚此蓋伏遇某官領袖諸儒蹈履六藝大節已著於初筮淸名益震於裔夷先天下而憂四海毎深於系望以社稷爲恱九重尢切於倚毗堂堂輩赤舄之賢勉勉下白屋之士然道徳之老斯垂意於儒雅功利之夫必先務於權謀夫何端人下取狂簡正敢不益堅所見思勉未聞窮則立言逹以行已升沈異勢夷險一心昔趙韓王補表以悟宸聰歐陽公連章以進善類誠心旣切天意自回今觀一再之陳聞斯謂後先之相望念遭逢之若此顧報稱之謂何取其片善錄其寸長載蒙華衮之一字髙之九天逺之萬里願賦緇衣之二章感激之私敷宣靡旣

謝觀察使大資啟

竊以晝錦暫還幸致摳趨之敬雷封初試遽當顧問之科驟膺非分之褒不任臨深之懼竊嘗謂楊墨仁義毫釐之差則流於異端管晏事功方寸之陋則以其小器況懷材負義者或不顧古人之糟粕而研精覃思者或未通當世之經綸此後世人材所以難全而昔者聖賢蓋常興嘆如正者稟資甚下立志尢疎徒以世業於詩書遂得早親於墳典致知格物未能倫類之貫通明善誠身豈有文理之宻察不敢半塗而廢惟憂一簣之虧蓋嘗千里尋師幸不迷於塗轍第恨獨學無友終未免於面墻忘眾口之所非防一心而自進所謂碌碌餘子空空鄙夫漫竊斗升以奉甘防何意天下之大老察其胸中之所懷深湣滯畱特加論薦此蓋伏遇某官身爲宗老志在本朝拳拳盡致主之忠挺挺極濟時之用決大事定大策毎切中於幾微行正道出正言已備形於施設允矣宗廟之美煥乎簡策之光君子遵道而行孔宣父之門僅得數輩大臣不可則止範蜀公而下不知幾人出處各惟其時進退不失其正在其位則以社稷爲恱居於家則以天下爲憂搜羅鄕曲之遺材以備朝廷之乏用致玆庸獲與品題正敢不循省初心激昻壯志推陳良之北學益堅平日之見聞佇周公之東歸願效異時之奔走其爲感激未易名言

回李鳴鳯啟

濫蒙漕檄沗校鄕書欲搜博洽之材頗抑浮虛之習第憂防十而失五敢謂得一以當千信所見以不移盡其心而後已寧遭譏罵不忍阿私一觸危機幾落深穽惟天有監付物無私嘆時人之始疑至宗伯而論定恭惟省元先輩學通古奧行滿鄕評師友淵源逺矣有緒文章爾雅超然不羣是誠杞梓之奇才終作棟梁之巨用盛名已振更深夙夜之思正學以言佇俟天人之對

序

送黃侍郎序

昔之有天下者以天下治天下後之有天下者以一人治天下以天下治天下宜若散然不一也而天下常至於大治以一人治天下宜若截乎其不亂也而天下常至於不治何也蓋以天下治天下是之謂公道以一人治天下是之謂私意公道行而天下馴致於大治私說行而天下馴致於不治亦其理宜也舜非不足於智力也而有四鄰文王亦非不足於智力也而有四友蓋天下大物也非一人一手之所能獨運也合天下之智力以運之而天下日趨於治矣後之論者謂舜之相十六人而文王之輔自伯夷太公之外又有所謂虢叔閎夭太顚散宜生等亦不下十有餘人何其盛也天之生才夫豈獨私於舜文王之世而已哉蓋用之則見不用則隠耳本朝之有天下也太祖太宗虛已用人收攬豪俊與之共治當時在政府者不下五六人至於仁宗之世天下之治可謂極矣而考其所以致之者亦不過善於用人故當時之治莫盛於慶曆而慶曆政事之臣至於八人之多此萬世帝王當以爲法況於聖子神孫乎皇帝臨禦天下之二十一年盜賊已弭邊烽已息刑章不繁兵革不用天下之勢幾於小康矣然徐而察之則政教陵夷風俗委靡國用匱乏民力罷凡所以爲根本之計者皆非確乎有不防之實朝夕凜凜未知攸濟合天下之智力以共濟多事蓋未有急於此時者也而乃大不然廟堂之上一相之外相與同心者協力者一人而已數月之間天下已莫不憂之於是豫章黃公來鎭於蜀已越四載淸徳旣髙雅望亦著皇帝若曰爾久勞於外其遂來歸輔予而前乎此者天下亦皆謂公必歸歸必相蓋上之所眷公者固甚切而下之所以望公以扶持公道者亦不爲不至矣夫古之君子所以相其君成其功名以顯於天下者亦不過曰徳量也明識也識之不明則無以別天下是非邪正無以別天下是非邪正則將以賢爲不肖以不肖爲賢其將何所不至徳量之不足則必喜於自用而忌天下之才是心一萌視天下之才皆將無足與共事者舉天下之才無足與共事則舉天下之事將獨運而獨決之豈不殆哉正實有憂於此故因公之行不自知其僣越而冒言之願公自勉且以勉同列焉嘉定七年三月二十有七日山陽度正序

送吳侍郎序

詩云殷鑑不逺在夏后之世此周中葉以後之詩也殷鑑在夏則周鑑在殷今觀不逺之云者以見周之可鑑者近在於周而又不在殷詩人捨周而言殷捨殷而言夏言愈逺而意愈近何其憂時之深愛君之切委曲詳盡忠厚懇惻如是之至也天下之事循其已往之迹而求之善者以爲法不善者以爲戒監不越乎兩端而已然舉數百年之事而語之事非不切也理非不明也然而聽之藐然者耳目之所不接故也若夫事出於朝夕之近其利害禍福昭然可見其可忽之而不監耶夫事之失莫知所以爲監而不能攺無傷也知其所以爲監則攺之矣若夫知其敝而莫監而天下之患始至矣往者熙寧大臣之得君也盡棄祖宗之人材盡變祖宗之法度天下憂之以爲其勢必至於極敝大壊而後已也而識者之論則曰朝廷而不覺悟則已一旦朝廷覺悟去其所謂新法而復吾祖宗之舊退其所謂新進者而復進其前日老成之人則天下無事矣然一事之失其始固羣起而議之及其積習之久則與之相安與之相安則其回而變之也爲甚難熙寧之法當時公卿大夫議其非者不知其幾其後用事者力破天下之公論主而持之其說之入於人也深事之行乎天下也久及其末也舉天下之士莫不以其學爲孔子之學以其政爲周公之政而不敢議是其習之久而其獘必至於是矣更化以來判別忠邪審核眞僞收前日之所棄者而擢用之蓋知所以鑑矣然君臣宵旰三年於此而治不加進何也或者旣其名而未旣其實也歟長沙吳公被防入覲天下之士皆曰公國之元老且久勞於外今其行天子必用以爲相公將何所先乎正曰公防之所學無非齊家治國之道而壯之所行又皆正主庇民之實使其一旦坐廟堂之上必將不動聲色而措天下泰山之安矣夫天下之事毛舉而陳之蓋不勝其多也然卽近事而求之士气之委靡銷鑠其事爲最大蓋士气者國之脈也士气不振則國之脈病矣而可不憂乎夫所以養士气者非所以髙爵厚祿之謂也信用其言固所以養之也有言見用則士气昌士气昌則何憂乎盜賊何畏乎彊敵何患乎天下不治正旣以答或人之問退而書以序云嘉定三年四月日門生通直郎知成都府華陽縣度正謹序

欽定四庫全書

性善堂稿卷十

宋度正撰序

送徐生遊成都序

余曩次荊南忠州徐生數來謁余余目其貎類儒者耳其言學未充因勸之學至是四年矣近自荊門走巴川訪我於樂活之下气淳容修與曩甚異揖之坐則曰森不敏幸得從象山陸先生遊先生晦庵輩人也雅意是道循循然啟後生從之遊者甚眾爲荊門逾年棄門人門人無依則失聲以歸森也撫先生之柩獨至嶽陽而後歸今將之成都依江陵任先生以卒業焉敬走門下請一言惟先生幸教余初聞其自象山來喜甚因問晦庵在建寧安樂否猶有意仕否東南學者亦有能繼之否旣而乃及學問之次序將以發其端觀其能至性命之際輒疑不能通遂啟問曰性相近習相逺何也余應曰孔子之言言稟性也非言性也且性一也何啻相近若稟性則萬殊焉蓋气淸濁不同也夫气也者其於人也爲彊弱爲聖愚爲剛柔爲緩急生而知之者此也生而無知者亦此也丹朱商均越椒叔魚之事是矣豈獨習哉猶疑弗釋又問則應之曰子姑記之未可知也語曰賢者識其大者易曰君子多識前言往行以畜其徳夫識記也記而深思之思之而弗能通鬼神通之矣不然口問而心不存色莊而意不至他日復問斯言則耳狎之而不畱𨿽百象山末如子何矣吾子其聽之哉余聞伊川在成都一日遊大慈寺廊下有治篾者口易書伊川疑異人就問俯而不答祈之再三乃得其未濟三陽失位之義今子且至成都宜訪求之如遇斯人得其說反以告我紹熙四年八月二十二日樂活度正序

送曹簡夫序

今天下之論者皆曰敵人相殘北方大亂宜進天下材略智謀之士以爲之備南康曹侯可謂材略智謀之傑然者矣方敵人南侵蓋嘗奮空弮提孤軍折其前鋒保全一城人到於今稱之及洞冦猖獗橫行江湖殘破州縣震搖東南又嘗單騎深入以作三軍之气而遂收其成功考其事業究其所立當今材略智謀之士蓋未有出其右者故方其廢也天下莫不爲之惜及其起也天下莫不爲之喜蜀自頃年以來百孔千瘡始聞其來父兄子弟皆充然若有所恃今聞其去父兄子弟皆悵然若有所失蓋吾蜀人之論則曰宜畱之於蜀使當一面以寛西顧以惠我人而天下之論則曰宜用之江淮使捍蔽東南以爲天下重以正觀之是二人者見其末而未見其本得其小而遺其大者也天下之生也久矣聖人所以治之蓋有其道其道備於帝王其迹見於詩書體之於心充之於身發之於事業陰陽以和天地以位日月以明山川以寧微焉而艸木昆虫賤焉而鳥獸鱗介亦莫不各得其所堯舜禹湯文武周公逹而傳之於上孔子孟子窮而傳之於下孟子沒而世莫之傳千有餘載矣本朝大儒實始於遺經得之五傳而至文公朱先生博學詳說於是大備侯少從先生遊親受大義故其見於經綸運用者章章如此正竊惟春宮旣建博選師儒以充輔導使侯得與此選陳善閉邪必有大過人者今天下士與侯同學先生之門而有所聞者不少因侯以盡致之同心協志相與羽翼贊襄緝熙光明一新中興之業豈非萬世長策又何折衝禦侮之足云哉昔司馬文正公得伊川以輔哲宗其經筵開陳蓋前所未有趙忠簡公得朱子發範元長以輔孝廟其資善講說亦前所未有然天下不以多伊川朱範而多文正忠簡古之人夫何逺哉亦爲之而已矣於是侯自益昌漕易鎭宣城序以勉之云

送張森晦甫序

天下之大分原於天命而著於人心𨿽其人事之得失有盛有衰而此理之在天下則未嘗一日無也何謂大分求之一家則曰父子之分求之一國則曰君臣之分求之普天之下則曰中國外國之分父尊而子卑君上而臣下中國之貴而外國之賤此天地之常經而古今之通義非有彊於外而後然者也父子之分失則一家不得其理而宗族鄕黨皆知惡之矣君臣之分失則一國不得其理而匹夫匹婦皆知憂之矣中國外國之分失則將以大事小以賤淩貴天下有志之士可不含憤茹嘆深思所以正救之耶靖康之變其禍極矣載籍以來未有若是其甚者也魏國張公奉命於危難之間倡明大義奬率三軍恭行天誅復我境土不幸姦臣還自北庭賣國市和挾賊固位力主事讎之說聖意未決而江上已焚攻具易將帥示天下不復有爲其後得志者輒祖其說邊鄙之害蔓延至今垂八十年矣噫少康四十年而興夏盤庚七年而興商宣王十六年而興周光武二十年而興漢非古之易而今之難也非彼之智巧而此之拙也彼之在朝者必無主和之臣而在天下者必多復讎之士是以巍巍之功若是其神速也日者上天悔禍敵人相殘中原遺黎日夜企踵南望孟子曰以其數則過矣以其時考之則可矣因人心順天命中興之功其在於斯歟魏國之族有居天彭者曰晦父嘗詣闕上天子書萬言論恢復大計且策北敵必亡中原必復之理時宰相方務安靖不省其言今七年而晦父之言若有徵者晦父慨然將北出劍門入漢中逾散關渉防沔江淮以趨行都且理其言士役役利祿日夜之所謀畫志慮大率不出於此有不然者父兄必相與詆訶責罵以爲不祥瞶瞶一律晦父麻鞋布衣不知爲妻子謀而汲汲然奔走天下思與天子經略中原晦父之賢於人亦逺哉𨿽然士不貴於空言而貴於成功晦父其懋勉之

壽章運使詩序

昔司馬天章來漕益昌不鄙夷其人柔之以仁道之以禮擇其秀民若蒲生若鮮於生者使與其子溫公遊由是其人之窮者有所養學者有所歸及溫公相元祐順人心革王氏政事勲業巍巍震耀百世益昌之人至今猶曰吾天章公吾溫公蓋徳之入人也深而人思之不忘也今上之四年以比嵗水旱惻念逺俗論者謂遣使撫存宜得材徳兼茂者於是得今建陽章公於洋州往踐其任公至之初慨然語其屬曰天章公父子百世師也小用之一方大用之天下民到於今受其賜其成效大驗章章如此自今往某政某事某教某化皆當以天章公父子爲師法於是黜刀筆崇儒雅從容優遊進諸生於堂而爼豆之語之修身齊家學古入官之要周旋曲折誾誾如也諸生退而嘆曰自天章公以來百有餘年加之以師旅因之以饑饉世始以功利爲急其視學校庠序不啻疣贅不圖今日復見此事四方翕然挾書負篋皆願學於益昌而學之士益盛焉詩云惟其有之是以似之其章公之謂乎公生於四月七日至是學之士誦維嶽之詩歌申甫之章薦之於公以爲無窮之壽其詞切其情眞其皆取諸其心歟公慶曆大臣之世冑容貎偉然舉動有法中心寛閒樂易吾知其去是而兼善天下也決矣於是乎書慶元五年三月二十三日巴川度正序

記

潼川府東關縣社稷壇記

郡邑之有社稷風雨雷師之祭其來尙矣謹按周禮社稷爲地祭之屬禮秩在五祀五嶽之上風雨師爲天祀之屬而禮秩在日月星辰之後至唐天寶中又立雷師之祀於風雨師之次蓋爲人生之所賴𨿽以土谷爲重而其所以生生不窮者豈不曰鼓之以雷霆潤之以風雨而後遂焉綴之以祀亦其宜矣故後世因之不廢列之郡邑以爲故常而世俗之吏以謂孟子之論蓋嘗貴民而次社稷人謂祭祀以時而旱漧水溢則變置之故所至之邑則未嘗以孟子貴民之意而待其民平居暇日惟知以聚斂爲急教化之不修政令之不行視其善良莫知所以撫之視其饑寒莫知所以養之至其陷於辠戾則深疾之曾無哀矜惻怛之意是未嘗以孟子之所謂貴者加乎民也至社稷之祭三代聖人之所建置禮經之所存者則往往以孟子變置之說而輕忽之乃反崇飾浮屠老子之祠金碧輝煥無所不至祭非其鬼神不顧答人蒙其害而社稷之壇壝荒廢圮壊毎嵗僅遵甲令春秋一至焉旣退置而不問使民莫知所敬重而疾癘之間作水旱之相尋民生之多囏可嘆也先儒謂勾龍氏平治水土故以配食於社共工氏播植百谷故以配食於稷及殷之興也有七年之旱故變共工氏而置棄又欲變勾龍氏而以爲不可故勾龍氏配食如故而棄遂配稷焉夏社之書亡無以考信今以理推之知其必不然也夫孟子所謂變置者意其以爲地之不吉攺卜其地庶幾土地所安風气所宜於以導和气致休祥雲耳非謂變易其配食之神也夫政之苛令之煩匹夫匹婦不得其所則旱漧水溢從而應之而神何辠今以旱漧水溢而變其所配則與夫辠嵗者何以異正是以知孟子之意決不然也開封趙善遡澤深爲東關始至之三日謁社稷退而嘆曰人生之所賴者在此而不嚴若是是尙可緩乎乃因其地廣之爲壇四左爲社社之次爲風伯右爲稷稷之次爲雨師雷師壇皆三成社之址方二丈五寸崇尺五寸其餘崇皆殺六寸稷之崇廣亦如之風伯之址方一丈六寸其餘崇皆殺一寸雨師雷師之崇廣亦如之爲齋廬於後以供祭事爲門廡於前以嚴扄鐍爲土墻以周之後崇六尺前及左右皆崇五尺而厚皆五尺經始於嘉定七年九月甲子落成於次年二月庚寅書來求文以記之正竊以爲今之爲邑者惟其不知學是以所當輕者反重而所當重者反輕事失其序而茍且鄙陋庻幾於古人者少澤深兄弟少從師友講明學問而不專以科舉之文爲學今其所立如此是可書也校書郎臨卭魏侯詳刑本路首嚴選舉之法不妄許與故所得皆一時之勝而澤深與焉吾澤深之爲邑亦槪可知矣因備書以示來者嘉定丙子正月甲子日奉議郎新權發遣懷安軍兼管內勸農事山陽度正記

中江縣重修學記

先王之所以教皆因人心之有而順導之非有所彊之於外也故其爲教也易而成材也眾孩提之童無不知愛其親先王因之以成其孝及其長也無不知敬其兄先王因之以成其悌此弟子之職所以爲小學之教蓋立身行己之本防而學之者也夫人莫不有惻隠之心充之可以爲仁莫不有羞惡之心充之可以爲義莫不有辭遜之心充之可以爲禮莫不有是非之心充之可以爲智此大人之事所以爲大學之教蓋齊家治國之本壯而行之者也後世設爲學校庠序以養之詩書禮樂以教之其於古之道也可謂近矣然試之以科舉考之以經義詩賦論策則皆先王之所未有者然其所以爲此者亦惟曰使之推其心之所有載之於言以見其所蘊之淺深疏宻云耳夫茍能推其心之所有則其於先王之教豈不尙庶幾哉國朝自藝祖皇帝以揖遜得天下兩幸太學列聖因之開設學校尊崇師儒內自京師外薄四海州縣莫不有學至於講明先王之遺言紹續洙泗不傳之緒風化之美無愧三代視秦漢而下蓋過之矣然自仁宗之世取湖州安定先生之法以爲太學法然後太學之所以爲教者定自伊川先生侍太中公爲漢州起止止先生中允宇文公爲教官然後人知列郡之學不可以無師自司馬文正公之孫爲玉山令邀晦庵先生於道請爲諸生講說然後人知縣之學亦以得師爲美蓋學校之不修則士無所於學而師之不立則學者亦將何以質疑請問必二者交舉然後可以明教化美風俗淑人才可不念哉成都宇文峒爲中江酒官始至適科調繁興知府事眉山李侯以爲材使兼縣事朔望造學宮嵗久不葺日就頽圮則嘆曰爼豆之事文教所系豈以軍旅數起大夫久役而遂廢耶於是以其餘力銖積寸累而一新之內而夫子之宮堂宇齋廬庖防門觀以至外之墻圍無不畢備腐者易之堊者飾之嚴嚴翼翼多士慰喜又創爲一祠以祀濂溪而下諸老先生以示學者趨向抑亦可謂知所本矣書來請正文以爲記正聞邑之士蓋嘗有遊東南講聞師友之微言而歸者來者或能致之使發其大端以私淑諸人異時必有卓然而興起者此又所以修建者之本意學者不可不知也尙其勉之峒卽止止先生四世之從孫也嘉定十四年二月五日記

四先生畫像記

紹熙二年正始來見劉公徳修於漕使者之第公辱館之門已而正首言濂溪周先生幸仕敝鄕宜有祠於學官祠當以明道伊川配公下其說有司求二先生像不得則訪之堅父家堅父固有二先生書無其像乃徧求之遺老故家遂並得橫渠康節四像於懿恪王公世孫焉旣以付有司具祠矣正歸舉以相示曰此中原舊物也正晚生不及親見四先生道徳之容不知肖否冠皆今三山帽獨康節小異唇有翼圍之匝伊川內服純白袍以黃艸色之透見內服明道康節袍以黃土色之不見內服項間見者明道皂康節杏紅領皆白橫渠內服白道袍如內服之色領緑皂下橫幅三先生之袍亦如之系皆以縚今呂公縚也履皆白大抵明道橫渠康節冬服伊川夏服明道袖而立貎方而多髯有坐如枯木言如春風之意橫渠拱而立貎圓而寡髯有至大至剛以直之意康節竦而立貎臒而身大有傲睨萬物之意伊川左執縚右執麈尾粲然而立有溫而厲威而不猛之意毎一觀之如親見四先生也像之上序贊各一首康節門人洛陽楊怡作書以正苦畱遂得之載與俱來淨掃一室安之其中起敬起愛噫四先生之像其存者如是至心之精微則有若易傳有若遺書有若正蒙有若皇極經世後之學者不得於心勿求於貎可也五年月山陽度正記

尙賢堂記

三代教養取士之法至周而大備今其見於記載者國有學鄕有校黨有庠遂有序家有塾本之以知仁聖義中和申之以孝友睦婣任防成之以禮樂射禦書數至於三年之久道徳行藝之旣成然後鄕老及鄕大夫親以賢能之書獻於王而施於用焉夫鄕老二鄕則公一人蓋臨之以三公之重也鄕舉裏選乃鄕大夫之事而重之以三公蓋合六鄕而參校之也州長之官於此又大考其州裏之民而贊其廢興之決人之情始勤而終惰者不能無之至於有廢有興而後賢者勸而不肖者知所勉夫其教之之詳如此其切待之之重如此其至而其去取之嚴又如此其不苟此濟濟多士所以獨盛於有周之世也然其合六鄕之士而登進之也豈徒曰防之澤宮而漠然無以致其道路勤苦之意哉蓋周之制十里有廬廬有飲食三十里有宿宿有路室路室有委五十里有市市有館館有積此𨿽所以待四方諸侯賔客然周之制以賔禮待士則士固在其中矣迄秦而至於漢其取士之法有孝弟力田有賢良方正毎詔郡國爲之勸駕甚者加之以安車蒲輪其意猶近於古魏晉以下大抵因漢之故而損益之本朝之制視歷代爲最備故其得人之盛亦非歷代之所及然自承平之時蜀士之貢於京師者山行一月而後至於秦沙行數千里而後至於禮部蓋已難矣然當時進士之科最爲貴重所至郡縣所以奉朝廷之意而禮之者爲頗厚故士之往來者差易爲力然蘇氏父子猶有梯天航海之嘆必謁於文定張公而後能行而況其下者乎中興以來蜀士犯三峽之險渉洞庭彭蠡之風波而後達於行都其視前日益以難矣而又重之以秭歸夷陵蘄陽雁汊徵商之厄故蜀士之貧不能行則有托以他事願附科目之末而不敢往者此豈朝廷所以取士而士之願獻芻蕘之忠於天子之本心哉士病此久矣成都房君某慨然曰吾承先人之遺業幸有餘力願求有以助之且爲一鄕之勸於是出其錢若干貫得田若干畝於其鄕名之曰尙賢莊又爲之庫庾若干間而大建堂於其中亦以尙賢名之嵗約收若干石積三年之收以待士之貢於天子貢一人則並給之一人以上則均給之嗚呼而今而後一鄕之士患不學學而得貢於天子者遂無貧不能行之嘆而天子臨軒策士逺方芻蕘之言得以畢逹房君之於是舉也其爲補益於世豈淺淺哉𨿽然士必教養之而後成材成材而後貢之天子古之道也今內有太學外有郡縣之學以處多士其教養之法亦可謂備矣然有可爲士之才而外不得與於郡縣之學貧無以學而失其良心善性者鄕黨鄰里之間往往而有有能推是心以廣之使鄕黨鄰里之間士之貧而不得與於郡縣之學者有所養以成其材其爲益也又大矣觀房君之用心其賢於人也甚逺故因其請記於正而遂並告之以勉焉嘉定五年五月丙辰通直郎新通判嘉定軍府事度正記

省齋記

始正爲程氏之學未得其門誦其書若迂濶於事其甚者又若謬於聖人正心不敢慢益敬以信久之其言稍稍若可曉者防舉進士貢行在欲訪程氏徒黨傳其學至則頤正郭氏南軒張氏已相繼殂謝獨晦庵朱公無恙當其時朱又去國莫知可問歸至夷陵我宗人伯兼善甫訪舟次舊聞名徳齒以兄之詧其舉動果異比往謝拜其母於堂道家世外問所學則曰吾鄕郭先生程氏的孫也受兼山之學篤於中庸隠長楊山晚年道益尊濟幸得登其門聞誨言一二正聞頤正久矣恨不見聞善甫說大喜願請益出論語一篇皆善甫手筆記其師說者因舉吾與防也章又舉鄕黨篇其說宏博若決江河東注之海𨿽百川紛紜往復曲折經營天下無一勺凝滯爲畱二日又出易中庸贈行曰子歸求之郭氏之學盡在是矣於是慨然太息悼舊學之謬放黜異說非聖人之道不存優遊於斯卒得之於孟子之性善自是卓卓始有可立之地然譬之行道之人將如京師得其道矣而道阻且修難乎一日遂至而歷覽國中之勝也則亦汲汲焉而已矣叔父明仲少力學業進士有聲於時已而排於有司年幾五十困折不遂退處於家不怨不尢辟齋以讀書欲反已內觀求所未到遂取曾子之言名其齋曰省而移書於正曰子爲我記之正晚生固辭不獲命則序列其所聞者以塞責焉𨿽然竊嘗聞之矣曾子之學本於守約而動反諸身子思之中庸孟子之七篇蓋得於曾子其學也斯可謂之至矣然程氏之徒有爲其學者曰某一日三檢身焉復欲以曾子律己者程子曰若是者失之矣叔父老於風波年髙徳劭又能深味羣言得曾子所以存心體驗而充廣之造次顚沛無須臾離焉則所謂一以貫之者當不煩繩削而自合矣願叔父教之

欽定四庫全書

性善堂稿卷十一

宋度正撰記

仁智堂記

由錦官北過新都少折而東是爲金堂金堂始有山山行數里山愈髙地愈峻又東至石城紫雲之峯防出天際蔚然爲蜀山之秀金鴈之江旣入扵峽束於兩山之間而不得肆山之石又從而阨之則雷怒霆擊若不可犯夏秋水潦泛溢洶湧湍悍觀者爲之股栗由石城以東山之髙者逶迆曲折舒徐而下水之激者亦復優遊平易安行扵地中又東至郡城之東逶迆曲折者化而爲坡阜優遊平易者瀦而爲湖湖之廣數百畝霜降水落則其光可鑑有鳬鴈千百日遊其中而坡阜之間松栢蕭疏神祠佛宮麥畦菜圃間見錯出明爽如畫前人於城堞之上作堂以領之名曰仁智其來舊矣嘉定九年冬十二月正始至樂之與賔客從容其間夜而忘歸惟是墻垣頽圮棟宇欹側每風自北來則動蕩震搖殆不可居欲撤而新之未暇也明年夏六月大雨連日夜不止自以事多繆戾天降之罰中心恐懼將詣而禱於山川之神忽有聲甚巨使人視之城裂於江堂亦摧壓明日雨止遂議攺築計其功役而以其事屬之簽書判官事張大光斵石以防其基爲小屋以庇其址增其柱礎厚其垣墉以禦大風雨斥其澑槽前爲南廈以防腐敗閱三月而後成旣成因復其顏而記之自天地定位山澤通气峙而爲山流而爲川亦已久矣至孔子始曰智者樂水仁者樂山智者動仁者靜何也夫天地之間萬物皆備人生其間有目者卽有見有耳者卽有聞然習矣而不察行之而不著日由其中而莫之知者則亦眾矣夫惟知性之原識道之體上下與天地同流者爲能見之是故在川上者不知其幾獨孔子嘆其不捨晝夜而人莫之察也浴乎沂風乎舞雩詠而歸者獨曽防之見如此而三子者不然也夫山之性靜而動之用存水之性動而靜之用在云興於山氤氳充塞而時雨降焉水流於川停涵浸灌而艸木茂焉豈不曰靜者以動爲用動者以靜爲用與夫使動而無靜靜而無動則造化之用天地之功亦有時而息矣反之於身靜者淵嘿也故壽動者雷聲也故樂惟其淵嘿故沈潛而暇豫惟其雷聲故條達而疏暢然則沈潛暇豫者其味永條達疏暢者其意適嘗登斯堂覽觀山川之勝深味乎孔子之言而求其所以然當自得之大光之祖嘗爲懷安有惠政人思之是役也亦其志云嘉定十一年十二月十一日山陽度正記

眉山蘇氏思敬亭記

眉山蘇梓存規謂正曰梓之先君子去文忠文定之世爲未逺生平自力扵學當世賢士大夫聞其風者率以禮幣羅致使子若弟從受業而士之從吾先君子逰者往往多有聞於世獨先君子不偶賫志以沒今旣塟矣重惟先君子以敬名其燕居之室而其平生之所自得者實在於此梓兄弟不肖不學懼無以祗承遺訓今將作墓道之牓扁以思敬蓋將朝夕瞻仰凢以致人子終身之思慕也子盍爲我記之正謝不敢而存規足數及門敍其兄樟之意請之不置正惟存規兄弟拳拳之誠有不得而終辭者則揖之坐而問焉夫人受天地之中以生其所以爲性者旣無有不善則其發於身接扵事物者宜亦無有不至而無所事乎存養持循之力也然一气之流行於天地間者有淸濁之不齊而人生乎其間者遂有昏明之異茍不知所以復其固有之性而澄其易溺之情則物交物而喜怒哀樂之發膠膠擾擾將蕩然莫知其所止矣是故君子之學以敬爲本敬者所以一其心定之於內以禦乎其外者也天髙地下萬物散殊君子敬而無失則內外賔主本末精粗有不可得而亂夫經禮三百威儀三千其要在於毋不敬則敬之爲用至是有不可勝用者矣子之先君所以周旋環堵之宮所以存諸心履諸身以及於後世子孫者不在於是乎𨿽然子之所以致其思者豈徒思之云爾哉夫人之一身父母之遺體也扵父母之遺體茍焉而莫知愛委焉而莫知重則不敬莫大乎是世之君子曷嘗自以爲無哉父母之幾杖則知所以藏之父母之犬馬則知所以養之至於父母之遺體獨不知所以貴重之戕賊其良心毀傷其善性蓋有懵然而不自知者豈愛父母之遺體不若幾杖犬馬哉弗思而已矣今子旣知所以思矣子之先君平日之所以用其敬者何如也子思子之先君所以敬身者而敬其身焉可也由是而推之子之先君敬道義焉子思道義而服行之以用其敬焉可也子之先君敬師友焉子思師友而尊事之以用其敬焉可也子之先君敬古聖人之格言焉子思古聖人之格言探求之充廣之以用其敬焉可也由是而推之至於一艸一木如南國之人愛召伯之甘棠焉亦無所不用其敬夫如是則窮不失義而有以安其窮達不離道而有以致其用思敬之義庶乎其得矣子以爲如何存規躍然曰是吾心也遂書以與之使歸刻焉敬堂諱恭孫字伯儉事具後溪先生所述墓志嘉定六年八月旦日奉議郎通判嘉定軍府兼管內勸農事賜緋魚袋山陽度正記

愛蓮亭記

正所居大門之東偏有小池焉其形如圭種蓮二本單葉紅花者藕如竹千葉白花者藕如兒子股於是架亭其上取濓溪之說目之曰愛蓮或曰萬物生生一理也學者妄生愛惡非私也耶主人對曰善哉問也自孟子沒聖道中絕異端並起學者防溺扵其中秦漢以來無大見識得聖人門戶爲之破迷刮昏其間良材美質不知幾許人大率窮髙極逺自以爲是而不可以入堯舜之道惜哉且天地之間萬物備焉或爲人或爲禽或爲獸或爲艸木冠萬物而貴者人而已禽之屬如鳯如雉如鳬如雞如鴻如鴈如梟如鴟不可勝紀其間冠禽而貴者鳯而已獸之屬如麟如虎如馬如牛如豕如羊如貔如貅不可勝名其間冠獸而貴者麟而已艸木之屬亦然艸有薫有蕕木有材有不材豈一槪哉夫絪緼相感而化生品物流形或小或大或短或長或天或壽或美或惡是皆不得已而然孟子所謂物之情者也天地尙不能私況於人乎子反而求之有餘矣

臨齋記

天地之間不越陰陽兩端而已然陰陽有進退而其道有消長方其進也陽𨿽微而不足慮及其退也陰𨿽盛而深可憂蓋進則長長則盛退則消消則防理之必然也聖人作易惟乾坤純體之外其餘震坎艮爲陽防離兌爲陰陽卦宜若多陽也而反多陰陰卦宜若多陰也而反多陽何也蓋陽卦則陽之方進也陽之方進則陰之多也其消也可立而待矣陰卦則陰之方進也陰之方進則陽之多也其消也亦不旋踵矣可不察乎一陽之生其卦爲復二陽浸長其卦爲臨復之初固已元吉臨之初與二皆能以誠感物有吉之義蓋其道浸長而其進爲未已也聖人於復則原其始曰七日來復言其進之難也於臨則要其終曰八月有凶語其消之易也臨剛長之卦六爻皆吉無咎蓋凶者遁也一陰生爲姤二陰浸長爲遁陰長則陽消聖人於剛之浸長已致其戒其爲後世慮者豈不逺哉此天地之間陰陽進退消長之理耳其在人則人心惟危道心惟微危微之間亦進退消長之機也夫人心者陰之爲也道心者陽之爲也道心長則人心消人心長則道心消無間之容息甚可畏也返求諸心良知良能無不畢具遏人欲於未萌循天理扵當然充惻隱之心則仁不可勝用充羞惡之心則義不可勝用辭遜是非亦莫不然若夫忘其所固有而惟外物之徇則道心日消人心日長其不爲君子之棄小人之歸者幾希矣顏氏之子有不善未嘗不知知之未嘗復行蓋得扵復之初九其始蓋甚微也然其進而未已克己復禮三月不違至扵爲邦之問聖人遽以四代禮樂許之蓋自復而進扵臨也宰我善爲說辭孔子置之言語之科考其所至蓋已在於冉伯牛仲弓之下而出乎子貢子路之上矣使之修辭而立其誠言顧行行顧言𨿽進扵聖人可也而道不勝欲求仁之念日消而怠忽之心日勝其末也至於書寢焉故孔子他日斷然以爲不仁而切責之若予者豈非自姤而遁自遁而剝不知自反者耶潼川費百矩彊敏之士也蚤知誦習師友淵源之書頃以諸生敷奏大廷天子擢爲第三議論深逺粹然一出於正得獻納之體識者偉之今佐大幕府知無不言言無不盡所以補益者爲多又以臨名其齋以勵其志而求其說於正是蓋知以剛徳自進進而未已者也夫能自彊不息則積善在身猶陽之長其於古之聖賢何逺之有故正爲陳顏子之所以進者爲法而以宰我之所以退者爲戒所以爲法者願伯矩勉之所以爲戒者正因以自警云爾

敷文閣直學士安撫制置使長沙吳公生祠記

自三代而下大學之道不明士之所以爲學者不過章句文詞之末不原於致知格物不本於正心誠意故其爲用內不足以治身外不足以治天下國家而隨世以就功業者往往出扵權謀智巧而不由於學則遂以學爲迂緩而不切扵世用彼所謂學廼世俗之所謂學而非聖賢之所謂學也而可不察哉孔子之門其學之幾於聖人者顏子曽子而已顏子不幸而不及扵用曽子又不遇而不見於用仲尼之徒三尺童子羞稱管仲而功業廼爾至孟子時遂有欲以管仲擬孟子者其心蓋尊孟子也而孟子不恱孟子豈好爲大言以髙世者哉今且以孔子論之道至於孔子極矣魯之定公初非深知孔子而委己以聽者也獨廹於事變勉彊以用孔子耳其攝行相事蓋俄頃之間而服彊齊歸侵疆已章章如是使其期月三年有以極其規摹運用之功則其作東周也決然無疑矣廼若管仲得君如彼其專行乎國政如彼其久至五公子爭立而平日所以格君心之非者遂暴白而不可掩世俗以爲學者不適於用而君子以爲惟學者之用萬事而無獘也可不信哉孟子沒樂正子之徒已不能盡傳其學然孔門之書與凡平日講論口以傳授固無恙也至秦而掃地矣然秦之所以棄夫學者非茍於棄之政謂其無用而棄之耳謂腐儒無用獨不可求眞儒用之乎此世俗之所以陋也自漢以來孔子孟子之所爲學者隱而不章晦而不明物極而通迨乎本朝舂陵周子實始得之五傳而至長沙吳公公之未試者固未易量而其已試者可謂章章較著在人耳目者也始公佐司業劉公焞於廣西帥幕適值狂冦李揖爲亂郡縣騷然公左右劉公冒䢐暑犯瘴癘奮身而前不旋踵而一方乂安者公之經畫爲多其後有譛劉公於時相者相入其說黜劉公公以一介抗章力辧其寃自是大節偉然聞於天下識者謂公不畏彊禦可屬大事然竟以是坎軻者久之紹熙之末入爲監察禦史眾論屬目風采凜然防故相趙公汝愚罷去朋黨之論起公遂斥於外凡十有餘年方稍復收用而兵端已開諸將屢敗衂廼以公宣撫荊襄治於荊州時敵騎衝荊門叩安陸且蹂踐景陵之境荊州孤危士大夫多引去畱者才數人而已公以爲荊州吳蜀之脈一搖足則首尾衡決遂毅然不顧修城池備器械爲不可動之計撫存其人至誠惻於是人人皆有固志而敵亦不敢犯襄陽圍猶未解而蜀將以畔聞公卽日遣將料簡士卒控拒三峽將謀討賊蜀人素聞公名謂公必來人心大慰朝廷益知公可用遂以宣諭使使於蜀公以耆徳盛夏逺役人不堪其憂公慨念王事無甚難之色所至周咨博謀盡得利害之實以聞於是下情上通蜀人按堵已而遂以蜀帥之任屬於公公之所以能爾者皆學問之功理明義精動中機防而非偶然也蓋公之學得於南軒先生南軒得於五峯五峯得於其父文定公文定公親見伊川門人謝顯道侯師聖而考論之其淵源逺矣自公再命作帥未及下車則曰興學校正人心非第一義乎於是揭白鹿學規以道學者趨向刋程氏遺書經學使知淵源所自朔望必至學宮親與諸生周旋又擇知經者俾與諸生陳說大義而公動容貎出詞气誾誾侃侃觀者嘆息聞者興起士風爲之一變焉石室之學通養六十州之士至是來者甚眾學廩將乏有富室之田當籍於官者或曰歸之有司可濟用度公曰如此是利之也所益幾何而所損多矣於是以其半繼絕以其半養士公之政大率如此初公之來議祠濓溪明道伊川三先生於學而又從以晦庵南軒又謂故禮部郎中範公逰晦庵南軒之門而傳其學者實爲鄕先生遂並列之於是天子召公將用之行有日學之士請於教官願圖公於諸老先生之後以爲學者無窮之思教官𨿽如其請而度公不恱不敢以告尋校藝它郡岷陽蘇在鎔實攝其職董其事訖工謂正曰願有以記之正惟公在蜀三年勸農桑興孝悌黜姦惡掩骼埋骴養老卹孤嚴教閱振軍伍修官寺之壊通溝洫之廢凡可以爲根本之計久逺之慮者無不爲爲之無不至其可書者蓋甚眾然正獨詳於學校之事且備論學之功用者所以明風化之本使來者有考云耳嘉定三年三月乙卯門生通直郎知成都府華陽縣主管勸農事山陽度正謹記

南峯黃氏第一峯修路記

嘉定十三年正奉親赴重慶四月初吉次樓灘從叔之婿黃膺辰夢得自其家來迓時一春亢旱至是大雨連日夜不止平地泥深尺明日上第一峯望尖子山仰而上步一失輒退數尺困躓久之而後至於峯頂峯回路轉復俯而下步一失輒進數尺趨蹶久之而後至於夢得家坐定正曰是道也西達普簡以至於成都東達於重慶以通於東南商賈之往來冠蓋之東西行者日不知其幾以正之﨑嶇艱阻知人之不易也正嘗從行都趨建陽見晦庵先生道江山登棲霞棲霞之髙殆與此峯相上下然人由之不以爲苦者好事者累石而梯級之也今若有能如修棲霞者積累而修之則可使與坦塗無異顧何難之有夫人患不爲耳夢得之母顧夢得曰斯言也有防於吾心汝其圖之今年秋夢得來言曰歳幸中熟吾奉吾母之命命工斵石起九月至十月親董其事今爲八十餘丈鄰士王之珍亦慕而爲之爲二十餘丈自今以後過吾裏者𨿽霖潦之久泥淖之深亦無所病焉願記之以示來者昔李太白賦蜀道難極言蜀道之險後人反而之作蜀道易蜀道豈有難易哉特存乎此心而已心險則難平則易此古今不易之路也然正觀世之人往往多藏厚積不肯防一毛以利人其視人之饑寒窮困顚踣於道路者如越人視秦人之肥瘠泰然不以動其心自以爲得計也不知多藏厚積無益於己而適所以愚子孫子孫旣愚未有不敗者敗而悔之則已無及矣易曰積善之家必有餘慶積不善之家必有餘殃可不信哉夢得之家曽不及中人而能自竭其財力無所愛吝汲汲孜孜期於濟人使夢得得行其志必有可觀者夢得讀書應舉者富於文而工於詩詩精深圓熟得古人律度今其所立如此大未可量也夢得之母楊氏故防州路帥司幹官元申妹也有柏舟之操好仁而喜義尢爲一鄕所推重云

華藏義冡記

淳熙八年夏五月蜀旱冬民饑於是有司下州縣寛租賦發常平米且誘民出粟甚急於時州縣吏多不稱職弗能奔走承命講究方略反惜毫末弗肯子民而子之者亦不得其術𨿽有賑濟之虛名亡賑濟之實利饑民無所得由是居者死於家行者死於道其彊壯而可以幸免者則散而之他故死者又無以塟焉後六年今轉運判官趙公善轝來眡事則下州縣議收而掩之議下之日鄕人有爲浮屠者曉聰幼從吾人遊慷慨喜名義唱言於人曰吾𨿽力薄尙足辦事乃訪其鄕凡得若干人以某年十一月某日穴而藏之廟山之下事成而來告曰願有所記予以爲古者國不足則資於民民不足則資於國上下相資用以濟故𨿽有水旱之災而民不至於大困今也不然易於取民而難於濟民平居無事中下之戶大抵乏食一遇凶年則不免於流轉爲之有司者不過咨嗟嘆息付之無可柰何未有一人能奮然盡力以期於活人者此甚可嘆也夫盡力以活人猶不免焉則死者於我將無憾矣萬一有可救之道爲民上者弗能盡力以救之凡饑而死者皆能無憾乎嗚呼耕也弗免於饑蠶也不免於寒死也不免於暴露君子又何尢焉故余因曉聰之請略道其事以告於當世仁人君子願無罪歳而已曉聰姓楊氏其居曰華藏雲十五年正月二十有七日樂活布衣度正記

掩馬記

慶元三年正月鄕捨調官闕下旣逾宣城六月八日發朱唐度十許裏有馬屍於地旁無人問之往來者或曰天廐馬也方從西來或曰民馬也病而死或曰非病也國馬也日行千里羣駑馬惡其異已曹蹄而囓之校人莫詧馬不勝其毒遂死是時連日大雨靑蠅集於口口且腐不掩不埋正心惻然曰生則用其力死則棄之塗人理其殆舛歟夫子曰敝帷不棄爲埋馬也敝蓋不棄爲埋狗也狗馬物也人物之有仁義者也馬以載狗以警人役也死則卹之非厚也仁義之道耳噫狗馬異類也其有功徳於人防也古人其待之也如此況同類乎況有大功徳於人者乎馬哉馬哉正因汝有感也古之人心如此後之人心如彼何其異也後之人其於狗馬則旣失之矣其視人能如古之待狗馬者乎馬哉馬哉正悲人心之漓而傷禮義之消亡也於是命從者采山之艸加諸上而掩之遂爲記

欽定四庫全書

性善堂稿卷十二

宋度正撰頌

皇帝詣壽康宮上壽頌【並序】

皇帝只承內禪兢兢業業夙夜不敢康惟五年八月皇帝若曰於戱惟天佑於我家太上皇帝聖躬淸明我其率由家法丙戌遂入覲於壽康宮親奉玉巵上萬年壽於是天地神人下至昆虫艸木無不歡喜怡豫昔漢宣帝得丙吉魏相遂躋中興鄕人王褒實頌歌之載之萬世至今蕩人耳目況今皇帝陛下聖孝日隆神功偉行揭若日月而雅頌不作愚不肖竊以經術分教逺方輒慕王褒述作之義寓之比興斐然成章固不足以發揮光明貽之諸生俾歌於庠序以彰聖朝孝治之美焉其詞曰

赫赫藝祖受命作君惟孝惟悌惟儉惟勤裕我後聖大綱振振上帝眷祐於穆不已父父子子兄兄弟弟如塤如篪如角如徴如春溶溶如水彌彌亦越孝祖髙宗是嗣廼繼廼志廼述廼事用廸廼猷用傳萬世爰及太上有隆無替太上勤止廼命嗣皇皇受慈訓於啟有光兢兢業業不敢怠荒皇惟五年百度孔彰皇曰聖父其康其彊皇祖有訓承顏薦觴皇曰休哉我其肅將仲春丙戌載吉載良廼冠通天衮衣繡裳廼駕鸞輅廼朝壽康乾淸坤寧日光月明百工後先八鸞鏘鏘亦旣見止歡聲載揚聖父欣欣聖子洋洋皇拜曰休惟天降祥四海防同年糓丰穰庸闡尋儀仰惟舊章聖父曰兪美哉允臧其酌維何維天之漿其修維何維瓊之肪其實維何維山之粱其祝維何萬壽無疆天地咸喜宗祖嘉止三宮愉愉百僚濟濟亦有黃童亦有齯齒自東䢐西孔樂愷悌於以享帝何神不恪於以導人何人不服皇帝一舉四方穆穆穆穆皇帝幹祿百福子子孫孫時萬時億昔韓富歐公相我英宗殫竭一心畢協兩宮今爾羣公旣孝且忠以憂以勞以彌以縫允對王休卒茂廼功正拜稽首永播淸風

銘

充養堂銘【並序】

廣平程季與取後溪先生勉之之言名其堂曰充養正嘉其善於自擇也因發其義而爲之銘

維皇上帝降於人仁義禮知其性也均惟气運行有淸有濁𨿽曰生知何嘗不學反求諸心其端甚微學者於此充之養之充其所知益加存養養之旣至所充益廣如火始炎如泉始達茍能充之光輝發越如木斯萌如苗斯長養而無害塞乎穹壤於斯二者互用其工行著習察聖人同功惟昔孟子嘗言其端勉哉來者請事斯言

止善堂銘【並序】

環源潘章季淵相從爲學趨向甚正以止善名其讀書之堂正喜其善於自擇也因其歸爲之銘以勉之

天之生民厥有常性學以道之不失其正其學如何由小至大如彼百川至於河海方少之時灑掃應對毋怠毋忽敬以直內及其旣壯明徳新民天下一家中國一人於斯二者將安所之善之不至惟日孜孜人之一心昭昭日月浮雲蔽之其光則缺學者於此閒邪存誠旣周於徳粲然復明明明在上赫赫在下放之四海相觀而化始焉不及終也過之流於異端君子不爲卓哉顏子未見其止嗟我後學烏乎云已

誠齋銘【並序】

龍防文炳葺其讀書之室謁名於堅甫堅甫名之曰誠齋正因廣堅甫之意而爲之銘

人之一身萬物皆備父子之親君臣之義夫婦之別長幼之序反身以觀孰非吾事朝夕孜孜罔敢忽易勿慢其大勿遺其細必躬必親必行必至及其至之樂則生矣生之非他惟誠而已大哉誠乎道義之門正心修身匪誠勿存事親從兄匪誠勿惇誠之則明匪誠則昏明明此心毫釐勿差易曰旡妄詩曰無邪以贊化育以經邦家自微而著自邇而遐用之不匱粹然無瑕吾以爲誠人以爲僞載省其中勿怍勿愧我其安之終身勿替

靑石劉申孫企濓齋銘

恭惟洙泗篤生聖人天實命之以作六經六經之道揭若日月孟子旣沒其學遂絕千有餘載非無大賢自以爲是而非其傳維玆舂陵濓溪之濵是生大儒以興斯文其興維何窮理盡性明我此心以合前聖前聖之心至是靡藏百年之間愈久彌光後生弗利肆其詆欺彼其之子卽背而馳捨此則利蹈之斯厄舉世紛紛莫知所擇惟我同志恨不同時誦其遺書企而望之望之在前如聞其音虛已以聽庶得於心詩云伐柯其則不逺茍欲至之其可不勉

主友齋銘【並序】

正向從傅用之得伊川所遺其祖大夫手謁擕至晦庵先生爲書其後謂大夫周旋周程師弟子間知所主友而因以信其爲人用之之子興行見之曰吾先世之所以垂裕於後之人者實在於此遂以主友名其齋正嘉其志因爲之銘以勉之

士生千載而志於學遺經𨿽存防言則邈欲叩其端必資先覺先覺之士道之所存委躬請事師嚴道尊豈無同志共登其門進則問辧退則講論昔者曽子親承聖教其所取者犯而不校加以內省乃貫於道秦漢以來寖失其傳紛紛百家擾擾異端異端無用百家無原在於聖門斯不足觀觀其所主旣得其正觀其所友靡不受命非自暴棄曷不由聖亦旣得之固不在身以成其徳以輔其仁爲之由己而非由人吾言𨿽陋請書諸紳

贊

晦庵先生畫像贊【並序】

易有太極是生兩儀兩儀生四象四象生八卦因而重之其別爲六十四伏羲得之而爲伏羲文王得之而爲文王周公孔子得之而爲周公孔子幹之彖曰元亨利貞坤之彖亦曰元亨利牝馬之貞何也蓋自其理而言之也幹之防二百一十有六坤之防百四十有四何也蓋自其數而推之也孟子旣沒之後此理固已湮晦不明而其所謂數者亦遂流於術家其學不傳亦已久矣本朝周子兩程子張子得其理邵子復得其數然言理者詳於理而略於數考數者詳於數而略於理惟吾先生自致知格物誠意正心擴而充之有以極夫治國平天下之道自太極動靜生陰生陽引而伸之有以盡夫天地萬物之變聖門所傳至是粲然復明矣然則孔子之道豈非集伏羲文王周公之大成吾先生之學豈非集周子兩程子張子邵子之大成也歟正也用述所知以爲贊

斯文之興如日光輝曽不百年知者已希篤生先生卓哉巍巍精粗本末邪正是非或隱或見或顯或防鬼神之迹造化之機根於太極形於範圍如魚斯躍如鳶髙飛全體妙用無不發揮百世之下莫之能違維時宗正引之經闈啟心沃心朝夕天威小人間之浩然賦歸歸於建溪言采其薇其貎也臒其道也肥學者逺來如渴如饑誾誾侃侃春風浴沂正也狂簡先覺是希曰收放心勉焉庶幾敢不服膺以詹以依以飲以食以冠以衣其忍背之以取誚譏嗚呼先生之言今亦不可得而聞也噫嘉定十年三月八日門人度正書

祀文

嘉定三年秋八月上丁釋奠四賢文

敢昭告於濓溪先生恭惟先生得洙泗不傳之學而當聖宋全盛之際是宜明良相遇千載一時而卒老於外有志之士未嘗不嘆息於斯也然使先生得臯防伊傅之位流澤當世固甚美矣太極通書何自而見邪然則先生之學𨿽不獲用於一時而其道亦光明萬世先生之不用後之學者之幸也正生於先生宦逰之鄕去先生之世未逺賴父師之訓少而服膺焉今年逾不惑粗知以義理爲樂者願循其所樂終身樂之玆有事於先聖先師敢率同志恭陳明薦尙享

敢昭告於橫渠先生恭惟先生繼去聖之絕學講先王之仁政經綸之志猶幸遭大有爲之君禮樂其庶幾矣防金陵得志卒不見用然西銘之書發前聖之未言示後之學者求仁之要豈曰小補之哉正不敏去先生之世幸未逺賴父師之訓少而服膺焉

敢昭告於明道先生恭惟先生以孔孟之道遇堯舜之主造膝之言沃心之論亦嘗防明睿之照矣然仁義之談終不足以勝功利之說捲而懷之若將有待及夫公論旣定人望攸屬而先生不幸早世行之當時者旣不久筆之後世者亦未能然而門人髙弟所以記其微言懿行皦如也夫何歉乎哉

敢昭告於伊川先生正惟洙泗之學濓溪倡之於江南橫渠倡之於闗西至先生兄弟本末精粗粲然大備矣以宣仁聖烈知人之哲神宗聖性之髙元祐諸老徳義之粹先生猶不能安其身行其學然則以身任道而不合於世非獨先生然也孔孟皆然也所從來逺矣然自黨論起白黒易位至有乞禁其著書絕其防從者自昔大賢之屈竊謂無如先生者其道光顯亦無如先生者抑之而愈尊厄之而愈明庸非天理耶

又告四賢文

敢昭告於濓溪先生恭惟先生受天畀付紹開絕學發太極之妙明聖傳之統口授當時書傳後世有志之士踐而修之可以深造自得入乎聖賢之域推原所自實先生啟之正少也幸知誦習先生遺書今玆備員下邑有民有社有學每恨無以承宣風化重惟先生之道學者共傳矧常來逰於蜀蜀之賢人君子實師尊之故家遺俗猶有存者廟貎其可闕耶是用肖形於學庶幾學者起敬起慕私淑諸人人有士君子之行焉今玆有事於先聖先師敢以菲儀共陳明薦尙饗

敢昭告於橫渠先生恭惟先生奮乎千載之下爲天地立心爲生民立道爲去聖繼絕學爲萬世開太平求仁之方入徳之序微言奧義揭若日月正服膺遺訓玆焉試吏有民有社懼無以承宣風化載嚴廟貎列之學宮庶吾黨之士知所矜式豈曰小補之哉

敢昭告於明道先生惟先生兄弟致知力行發明千載不傳之祕以身任道師於濓溪啟其端緒友於橫渠博而詳之洙泗之學至是顯矣正爲邑於斯念終無以承宣風化載嚴廟貎矜式國人庶幾有興起者焉

敢昭告於伊川先生惟先生兄弟倡明絕學四方學者翕然尊仰逮其承詔防以入講筵誦遺經以開聖學相與同心致君堯舜獨於蜀之士深有取焉而攷之鄕校猶未有儀型之者豈廼祖乃父意耶正承乏於玆不自揆庸陋補玆缺典然區區之心蓋將與學者共講斯文之傳使無負先正大儒之所以望於後之人者非直爲觀美而已

祭府學三賢文

敢昭告於濓溪先生恭惟先生受天畀付紹開絕學建圖立極昭示後世自先生之存不獨中州學者師尊之嘗逰於蜀蜀之賢人君子率師尊之載之行事蓋可考也某自早歳幸得從事於學攷論師友淵源知所宗仰前防誤恩來帥於蜀樂與同志共講斯道重惟祠祀尙缺何以起敬起慕矧其啟闗發鑰興起斯文厥功甚大謹度禮殿之側石室之左式嚴宮墻欽奉貎像並以明道先生程公伊川先生程公配神從饗今玆有事於先聖先師敢以菲儀共陳明薦尙饗

敢昭告於明道先生某惟中庸大學之道不傳久矣自先生兄弟心造躬行發明先傳訓廸後進使千載微言粲然復明屍而祝之廼學者共願矧此先生之弟舊逰之地耶配食濓溪禮亦宜之今玆有事於先聖先師敢以菲儀共陳明薦尙饗

敢昭告於伊川先生某惟道學不明斯文湮晦天將開之異人間出啟之者旣發其端洪之者亦有所待先生兄弟羣諸生於伊洛之濵窮性命之微究天人之際防滌淵源發明蘊奧師嚴道尊後學是仰矧先生舊逰之地圖形學宮豈惟某之心實斯文之志也今玆有事於先聖先師敢以菲儀共陳明薦尙饗

欽定四庫全書

性善堂稿卷十三

宋度正撰祭文

吳侍郎祭文

維嘉定七年嵗次庚戌三月戊辰朔十一日丙子門生具位度正謹以淸酌庶羞之奠致祭於近故判府安撫制置閣學侍郎吳公先生之靈嗚呼伊洙泗之絕學兮至皇朝而復傳粵肇端以迄今兮時僅逾於百年眇先覺其未遠兮已異說之紛然幸斯文之復興兮而晦翁南軒東萊三先生出焉南軒親得五峯兮懿門人其多賢公執經以祗承兮實追蹤乎淵騫風舞雩以遊詠兮佩詩書以周旋究經綸於體用兮融事物而貫穿合內外以並進兮該天人而不偏胡所賦之多艱兮踐世路而迍邅值狂防之繹騷兮悼赤子之僕顚公一介以佐幕兮望瘴鄕而直前皇恩霈其遠暢兮期指日以息肩一舉掃其餘孽兮瘡痍復乎桑田靑天爛其白日兮何宵人之當權信黨人以醜正兮訹帥勞以爲愆公瀝血以陳詞兮竟觸怒而莫湔遂自投於寂寞兮曠十年而不遷徐浮言之雨涸兮來細札以招延登冊府以沈潛兮覽萬古之遺編冠獬豸以升進兮儼气類其芊芊眾目傒其敷施兮作舟楫而濟川俄黨禍之忽作兮紛縉紳其拘牽鳳凰翔於靑防兮終下擊於鷹鸇將捲懷於明時兮慨遺老於林泉方洶洶其未艾兮忽攺轍而易弦復网羅以參用兮畀一節於窮邊望修門而再入兮陪餘論於官聫曽不得一日少安兮又驅馳乎十連臣未學乎軍旅兮嘗從事於豆籩庸夫狂以蹙國兮甚者甘心於鮏羴人情靡其振搖兮多壘充斥而駢闐皆恐懼而畏怯兮惟退縮以自全公如山之不動兮誓一身之棄捐奉九重之溫詔兮指西土以來宣冒六月之䢐暑兮犯三峽之驚湍尊禮其才賢兮斥去其輕儇道廸其俊秀兮發達其防顓規矩以教人兮俾自得於方圓農優遊於壠畝兮商賈安於市防杕杜以勤其歸兮出車歌以勞還何蒼蠅之營營兮謂白爲黒鈍爲銛浩然歸志髙一室兮曽無幾防之可憐駕言出遊戾止嶽麓兮羣洙泗之三千成徳達才誾誾侃侃兮方仰髙而鑽堅攝衣以從之遊兮何一疾而不痊豈如湘累之在陂澤兮厭塵垢而登仙嗟小子之何知兮與賔幕之初筵嘗自謂其可教兮每握手其拳拳期之以萬里之遠兮抑推與之甚專想巍冠之濟濟兮小子或其後先嘆斯言之莫酬兮欲仰訴而無緣念何尢於人兮又何上怨乎天自古皆歸於盡兮獨斯道兮綿綿薄陳一觴有涕漣漣嗚呼哀哉伏惟尙饗

劉左史祭文

維嘉定十五年嵗次壬午五月戊申朔二十有九日丙子具位度某謹以淸酌之奠致告於近故顯謨閣學士後溪先生劉公之靈公以諸生入對臨軒遭遇孝宗捜羅直言遂以芻蕘擢居於前尋召自於遠外遂入綴於班聫粹踐履之淸修儼容止之可觀被妙選於王府實充員於講官慶四友之得人盛一時之羽翰防孝廟之倦勤在光宗之初元方肅淸於朝綱乃遴選於臺端念不負於耳目當吐出其肺肝首遏佞幸小人之進而力追仁明君子之還不顧一身之危辱但欲朝廷之尊安遂去國於當年而擁節於東川𨿽召防之屢頒竟垂旒之莫瞻值眞人之龍飛慨舊學於甘盤幸眾賢之並進而羣邪之莫幹何天意之難知乃包藏於權姦旣黨論之橫興又學禁之加嚴宜向之所謂仁人君子皆已斥棄於遠外而公亦廢居於家又遷謫於荊襄之間旣攘臂以無忌遂妄意於中原幾傾危於宗社而天下有識莫不爲之心寒幸天意之早悟而人心之同然𨿽根節之已深然誅鋤之不難曽遺老之幾何皆載起而駿奔勉白首以趨朝將驅車而及門何屹屹而莫前抱耿耿而回轅然九重之念公欲再起之者未嘗不切切而天下善類視公以爲出處者未嘗不拳拳也公𨿽在外天下有事公未嘗不宻防以進及退而在家天下善類未嘗不仰公以爲北斗而倚公以爲泰山今其云亡朝廷之大政令大因革何所考問後生小子將欲講摩詩書誦習禮義者又何所歸依而思慕焉念袖書以謁公公不以爲狂狷旣又謁於晦翁亦復防其愛憐念此生之已晚幸及見於大賢自始迄今三十餘年悼晦翁之永已如公精神壽考若將未艾亦復歸於黃泉嗚呼哀哉無窮在後萬世在先將孰覺其瞶瞶將孰扶其奄奄敬寓辭於一觴不知涕泗之潸然伏惟尙饗

碑銘

補修漢故荊州刺史度侯之碑【案此碑字法甚古多難解今就其有可考據者攺正余仍其舊】

君諱尙字博平其先出自顓頊與楚同姓熊嚴之後仕楚【此一字當作周或作楚楚未必能專置掌度之官他書無可考正故闕之】奕世掌位統國法度秦兼天下遂失厥官子孫因以其官爲氏代居山陽湖陸【以西京雜記元和姓纂趙明誠天下碑錄防語修入○案山陽湖陸原本脫山字今據漢書本傳增入】君蘊泰和之純質秉黃中之正性智含淵藪仁隆春暖義髙秋云行潔冰霜慷慨壯厲臨事明敏有文武才略通京氏易古文尙書事母至孝在家必聞【續漢書曰尙少喪父事母至孝通京氏易古文尙書爲吏潔淸有文武才略】休譽固已著矣及其典牧必招振賢才抽拔幽逸選召所任極當世之秀士養民有道爲吏淸潔爲政嚴峻發摘姦非人謂神明進善愛人坐以待旦傾財竭已解釋怨結拯救危急【以謝承漢書及陶淵明集錄八廚參修】令聞彌崇暉光日新可謂盛徳者已初奉嵗計拜郎中除上虞長化潛洞百姓昭明擢任書佐待以不凡表孝女墓候隠儒門優賢章善遠近奇之遷文安令遇時疾疫糓貴人饑開倉廩咸防其濟【以曺娥碑謝承漢書袁宏漢紀附傳範曄漢書列傳參修】凡歷數縣恩信並宣令行禁止以從父憂去官更舉孝廉爲右校令是時南蠻蠢動擢拜荊州刺史躬率部曲勞逸與俱廣募蠻夷明設購賞進軍奮擊遂大破之降者數萬餘黨猶盛復激勵士眾乘其憤踴徑赴賊屯【以袁宏漢紀附傳範曄漢書列傳洪氏釋修入】殱彼凶醜殊俗賔服遠人用綏封右鄕侯遷遼東太守【案遷遼東太守據漢書作桂陽太守與此異謹識於此】旬月之間薉貉寧輯防楊賊【案楊賊漢書作桂陽賊胡蘭等與此異謹識於此】畔於南鄙乘徵戍忿恚相與爲亂攻防桂陽焚燒郡縣眾遂至數萬轉攻零陵乃命將幽冀黎陽烏桓步騎且發郡兵並勢討擊【以範曄漢書本傳修入】遂拜中郎將料敵制勝威謀合神持重優於營平深入則輕冠軍撫士掘於李廣禦眾則逾防恂淸明之徳海內稱之宣力勤慮【按勤慮原本誤作勤膚今據漢書攺正】不矜不伐【以範曄漢書防恂傳及本傳論及陶淵明集錄八廚參修】與士卒同滋味必達井辦幕然後飲捨惠以厚下說以犯難是故所徵輒克師徒無頓奔命首尾人畏威烈窮追遠討削平多壘冦阻以淸桂陽之役斬首獻馘者三千五百級【以範曄漢書本傳論贊參修】狂冦殄殪干戈載戢徒馬以聞朝貪厥重復拜荊州刺史以故秩居冊書慰篤因賜錢百萬餘人各有差以勞定功申命舊邦人習其政不言而治年五十延熹九年卒於官南國之人莫不悲傷之【以範曄漢書修入】荊域號慕𨿽周人之思召伯弗此逾也於是吏感淸廟之頌嘆祈父之詩乃相與琢辭於石曰於惟我侯允懿允明文武是該克忠克貞粵初發藻在彼上虞邁種厥徳惟懷永圖爰施有政政在養民彰善癉惡輝光日新帝咨四嶽乃命䢐徵恢我王略大冦以淸民所賴矣【以陶淵明錄謝承袁宏紀範曄書參修】匪祿是榮無言不讎帝揚厥聲俾作侯服往撫於荊惟河是經芒芒南夏千里而遐蠢玆戎醜叫呼紛呶我侯載來徳威並加式遏防虐人斯無嘩育我雞犬長我桑麻輯我疆土寧我邦家【以漢紀漢書參修】截彼海外績莫匪嘉天生我侯實爲民望心乎其愛四方是仰如何不永遽爾淪喪嗟嗟我侯頴異瑰奇輔以學問貫以書詩爲民父母有惠有慈有勲有勞有猷有爲爲而不怠至理怡兮行而不息美行馳兮用而不匱實徳施兮【以續漢書修入】沒而不污芳烈遺兮

墓志銘

趙公茂墓志銘

紹興末秦氏用事日久權勢燻灼士大夫率以爲一徳元老最無忌憚者謂之聖臣無敢斥言其非者當是時吾鄕趙先生性以進士對策大廷以爲日者士大夫爲爵祿所誘威刑所迫失其本心救今日之病當以正人心爲急發於忠憤且曰以括囊爲深計臣知其人矣杜言路者當知以首防爲圓機臣知其人矣主和議者當知他所言切直皆稱是考官得之大驚以爲古劉蕡無遠過然亦畏秦氏終不敢以進不得已置之乙科縉紳間知其事者莫不嘆服眉山唐公文若尢所推重未幾秦氏死朝議欲擢用之而先生不幸前卒矣某結髮入鄕校聞先生所對策語踴躍欣慕每誦之於口恨生晚不得親拜先生師範其萬一後十餘年始識公茂公茂先生猶子也少從先生學爲人剛直持論甚確有先生之風公茂捧鄕書時气雄力豪謂科級可拾取已廼擯於有司晚該特奏人疑不肯就公茂欣然而往將行謂親友曰吾老矣所以不憚萬里風波之險者欲以疇昔所得於叔父者傾冩於君之前艸茅之語一徹宸聽吾死瞑目矣公茂𨿽暮年筆力灑灑所言皆天下大計當世之所急者旣唱名而公茂復在乙科尋以病不起蜀士之仕於朝者知其賢爲治其喪歸實某年某月某日也得年六十有三公茂諱某世家合之赤水公茂其字也曾祖諱某祖諱某父諱某三世弗耀公茂天性至孝丁父憂哀毀不自勝叔父爲說檀弓君子執喪之禮以慰解之公茂博通六籍行誼著於鄕裏鄕人皆推尊之前後爲邑官者或以束帛羅致家塾或具禮勸請主縣庠使諸生矜式成都豪士趙有之負其气於人無所假借士有不可於意往往唾其面一見公茂和顏柔色握手相好有之折節下士公茂以徳服人識者兩賢之邑簿樊文若以文防邑之士館之龍多諉公茂掌其筆削樊一日載酒過山中且使侑尊者歌以爲樂所歌鄙俚公茂起曰諸生防爼豆濟濟在列將於大夫觀禮且春秋七子賦詩君子知其可以爲列國大夫今歌詞如此諸生何觀請徹之若必欲不廢公燕之樂則有赤壁之賦在樊攺容以謝公茂雅正淸潔類如此以是登其門者循循皆有行業謄書貢籍策名仕版者亦累累相望公茂𨿽不用於世然積於已施諸人者亦可謂無負或問孔子曰子奚不爲政子曰書云孝乎惟孝友於兄弟施於有政是亦爲政吾於公茂其庶幾焉公茂娶王氏四子曰某曰某曰某曰某各傳一經皆治進士業孫男女九人曾孫二人將以某年某月某日塟於某山某原因其弟某來請銘且曰先君子沒於行都某兄弟不得侍疾已負終天之痛今將塟願得吾子銘以慰九原以緩不孝之罪某與公茂父子交銘其可辭銘曰有古大賢出於吾鄕吾不得見中心不忘幸見公茂尙有遺風矢謨於君允也令終奕奕公茂再世賫志久屈必伸勉哉孫子

涪州教授陳孠由墓志銘

正年十六七時聞南峯羅堅甫巴嶽陳孠由遊郡庠皆以妙年明經屢冠諸生聲譽赫然意甚慕之已而束書入郡城首求交於堅甫孠由堅甫孠由一見相好如手足兄弟相與爲古文用力於古學而不爲世俗之學堅甫少正一嵗孠由少正二嵗堅甫治春秋時孠由治易而正治周禮孠由曰吾於易亦頗窺見三聖門戶然吾世經周禮今若捨吾父之業而不修則人其謂我何於是復治周禮吾鄕之爲周禮數十人其間老於經者亦多正一無所畏而獨畏孠由也淳熈已酉正薦於鄕堅甫薦於漕司而孠由偶失之其年秋正奏名外省而堅甫偶失之其後堅甫孠由年益長所學益該貫其爲文汪洋浩博矯出流俗萬萬而爲吾鄕有司者輒棄之不錄正每爲之慨嘆嘉泰卒酉孠由始薦於鄕遂爲外省第二人嘉定癸酉堅甫亦爲外省第二人而孠由已不及見之矣正每見堅甫語及孠由正未嘗不爲之出涕也孠由諱用庚孠由其字也其先出於潤州潤州之祖仕於隋相傳揚子江有神馬時出爲苖害潤州之祖設方略獲之乘以赴闕尋得罪二子竄蜀占籍巴川之石磴六世祖彥瑫以經學教授於壁山因徙家焉瑫生承祐祐生文進進二子次曰繼習是爲孠由之曾祖大觀間復居巴嶽之下生同超是爲孠由之祖超生子震是爲孠由之父孠由英邁不羣讀書必求其指歸然後發之論議故引筆數千言不休粲然皆有條理見者驚嘆其父亦曰吾家屢遷興陳氏者其此子乎吾當大吾門閭以俟之先是舊居庳陋弗稱於是攺作孠由年尙少見其父期之遠益感激奮勵誓力學致身以承其父之志卽大書於門以記云嘗讀書巴嶽山中山有全石一峯髙出雲際四面望之如人置香鑪於几案上者名曰香鑪峯孠由愛之因自號香鑪峯子暇則益取濓溪太極通書及兩程子張子遺書讀之沈思玩味以窮究夫事物性命之原惟其涵養之久停蓄之深气剛而和言直而婉故自其成進士赴闕釋褐公卿大夫皆翕然推重授昌州教授以歸四方士子從講學者甚眾學捨不能容則請於州開貢院以館之其食於官者兩倍其舊廩粟不足臺府各捐公帑以助乾道間昌元士人揚甲爲六經圖頗便觀覽好事者版行之徧天下孠由曰此鄕先生之作四方宜於此取正而吾學無其書可乎遂捜訪善本重加校正仍命工筆札善圖畫者寫之刻之石以示學者吳曦叛書至孠由獨托疾不出曰璘父子好殺人功小而報大天厭其侈將滅之矣尋命賦題曰蜀莊隋和何以加春秋題曰盜竊寶玉大弓欲以忠義感動人心同官皆危之已而果有告其不稱元年者防逆黨伏誅乃免嘗上大帥楊公輔書責其避賊不討又責其畏避形迹不能引防天下之士楊公大喜謂人曰是能攻吾之短者他人莫能也用舉者陞從政郎再調涪州教授或曰峽中士風寡陋柰何孠由笑曰異時伊川先生讀易於此譙侍講從之尹侍講避地於此而馮貫道從之今吾得以訪求諸老先生之嘉言善行而自勉焉吾之幸也夫何陋之有旣至升堂講易探賾索隠明天地陰陽消息盈虛之理以見君子小人進退往來之機士之自遠來者復如昌州之盛焉知州事謝侯艮好善不倦每聞其講說深用嘆賞舉之曰學有源流行無瑕玷人謂此語惟孠由可以當之無愧嘗攝郡倅防嵗旱被臺檄慮囚屬邑冒大暑往來漲江感疾遂不起實嘉定二年六月十九日也孠由家素貧爲人亷介恬淡不肯隨世俯仰急義如饑渇不盡力不已食客常滿門所得俸隨手輒盡嘗謂廣田宅乃所以愚子孫惟喜收書書滿家囊無一錢死之日無新衣以斂客其喪於涪陵不能歸謝侯周之乃能歸孠由事後母有至孝之行事有人之所甚難者而孠由所以處之如古卓行孝子之爲而未嘗自言於人大帥吳公獵瀘帥李公寅仲漕使費公戣皆深知之而稱其難李公尢所愛重嘗以顧問科薦之孠由旣沒而堂察之命始下使孠由壽考得以其平生所學少見於用其施設必有過人者悲夫孠由兩娶張氏皆邑人之女前室旣入門相繼遭內外四喪茹苦含辛送死養生不以累孠由鄕人賢之子七人男曰孜曰薦老早卒曰應老出爲人後曰女長適羅仲禮次在室季早夭內外孫男二人孠由天才旣髙其爲文探幽發微斬落陳言有追古作者之志其卒也得古賦詩書簡啟序記防志銘講義雜著等凡三十卷爲鑪峯集藏於家孜等將以十一年十一月丁酉並舉前夫人之喪合塟於其鄕震山之原書來請銘正惟孠由之父字君徳經明行修鄕裏推爲前軰亦與正爲忘年友正嘗過其家拜之今三十年孠由旣不幸其父亦已考終正也偶後死忍不爲之銘銘曰嗚呼孠由篤於典墳自其少時超然不羣事親以孝斯可事君正少愚賤於道也勤賴此良友共興斯文天實奪之不大顯聞彼其之子何爲紛紛慨念及此心焉如焚作此銘詩永播淸芬

欽定四庫全書

性善堂稿卷十四

宋度正撰墓志銘

故太原王夫人墓志銘

正以大帥長沙吳公之招訓石室遂寧譚生在二三子中貌甚淳禮甚恭退閱其贄甚通已而察其行趨向甚正某心愛之每見輒勉以卒業明年秋生來且述其父之言曰吾母棄諸孤今六年吾學無成且生不能以祿養沒又不能顯揚潛徳隠行他日何以見吾母地下吾聞度訓導今之以文學鳴者汝幸從之遊汝其以是爲請庶幾愛而銘之以托不朽是汝能釋吾之責也正謝不敢而生日趨賔階以叩不可奪正重惟孝子慈孫之志拳拳如此在正有不得而終辭者則序而銘之夫人諱蔡姓王氏世爲長江鉅族曾祖之臯鄕裏稱其長者年九十八而終祖丰父安世少有聲塲屋卒不偶鄕里人師尊之號曰王先生娶何氏生二女夫人長而賢父母愛之嘗曰老夫婦不幸無子命也得佳壻以辦吾事足矣遂以諾譚氏子彥才彥才方登門而彥才之兄未娶而卒夫人曰吾豈可以徇私愛曠舅姑溫凊耶卽日歸譚氏後夫人父不祿家事淩替不堪其憂夫人思歸慰其母義不可得則迎之私室以便奉養舅姑性嚴毅夫人左右承順卒無間言夫人治家有法度量入爲出以是伏臘之計常綽然有餘性好施予內賙其親戚外及其鄕黨婚者喪者生子者皆給之嵗饑一鄕之人賴之以活者甚眾有以息償者夫人笑曰緩急相濟鄕黨之義也敢因以爲利乎尢喜迎致師儒籩豆之奉束脩之禮率皆丰潔識者多之嘉泰四年八月卒享年六十有九子男二人曰發曰慶女一人適李辛慶孫男三人資深資敬資仁從余遊者資深也女三人長適孫圭余並防發以嘉定二年十月辛酉舉夫人之喪祔於先壠距所居百步而近云初夫人嬰疾奔走省視者絡繹於道有乞靈祠以祈延年者矣至是復持楮幣哭柩前且醵力命浮屠薦防福嗚呼與夫狼戾不卹生而萬口欲其速死者大異矣近世士風不競讀書爲儒非不自以爲髙也至其臨財往往計較錙銖視寒餒僕溝壑不肯防一毛至妄意福利則委之老佛如糞土夫人臨終訓戒子孫謂施僧道莫若濟貧乏其視鄙吝而迷溺者豈不賢哉余是以具論之銘曰性明而達行粹而溫匪善弗爲匪仁弗存種徳之報在其子孫諸孫詵詵必大其門我作銘詩以詔來昆

郭安人墓志銘

安人姓郭氏系出汾陽世遠莫得其次入國朝有任左侍禁者始占籍於河南諱遂卽安人之髙祖也曾祖諱英騏驥使祖諱子齊昭信軍節度使皇考諱師仁武翼大夫皇妣崔恭人治家有禮法三子惟安人爲已出慈愛備至然教訓嚴切未嘗少假以是女工之事及史傳所載可爲閫範者無不通曉及笄議所適有以趙公公恃爲言者崔恭人曰是嘗奏請斬蔡太師者趙正言之子乎吾得聫姻是家足矣於是遂以安人歸之時未仕後補信承郎終於武翼郎世稱靜淵老人是也安人旣廟見以不及事姑舅嵗時祭祀特致其謹內外親戚莫不信重之正言十一子時四仕於�長婦疫【按疫字疑誤】令人次婦王宜人次婦勾安人皆文獻故家婦徳婦儀爲一時矜式安人周旋其間譽彌著人無間言部使者晁公公遡夫人以姻防時防集之嘗目爲禮門四婦安人性恬淡勤儉自將起雞鳴焚香誦其佛書遲明戒婢僕掃堂戶之塵設席正坐夫婦相對如賔動止有常風雨不渝始族黨合居食指百數𨿽有室家者莫敢異防猶子彥邁彥逳幼孤育於安人教之尢篤卒以科名自奮其他諸子侄撫愛各得其心其後仕於外舉動稍過必曰安人得無知之每之官𨿽遠郡必迂路求教安人則必戒之曰吾視今之族人身旣達則不復顧其未達者旣不能親睦宗族豈復能愛民重士汝曹勉之故諸侄爲郡多可紀者實安人發之安人平居食不二味晚嵗屏不禦蔬布【案晚嵗屏不禦蔬布句不可解疑有脫誤】持律甚嚴約已節用一介不妄與至親間一急難極力資助略無吝色大夫公捐館時治命以五百金爲安人奩具且使其子掌之旣而莫償安人曰向先人治命慮家貧也我今幸有托我視兄猶父也可計較耶遂不復受靜淵平生樂施與家亦以之匱晚寓吾鄕民力素貧曦叛後連年荒旱多所賙給安人悉力助之靜淵旣捐館家徒四壁諸侄之典州者各分俸爲安人置田宅爲娛老計在郡之西湖堂奧粗備植松竹蒔花菓爲亭爲沼以奉燕遊安人曰若專從事於此何以訓勉孫曹乃更爲堂取靜淵誥詞中語榜曰操修翼兩齋合而名之曰西湖書院故兵部郎中謝公艮嘗爲記之嘉定辛巳忽染風痺之疾幾殆其婦謝剔股以進翌日疾乃瘳言動飲食一如平時但足弱耳明年孟秋疾復作顧其婦曰爲我語諸孫宜修身謹行他不必問疾革整衣衾恬然正臥以二十五日卒享年九十有四靜淵旣升朝遇慶元郊封孺人開禧大饗明堂如今封子若干人孫若干人安人天資淵媺純誠務實教子孫不以富貴利達爲欣羨而以聞善爲義爲急其孫鑰夫被賞延時嘗再舉進士矣族黨勉以赴調請於安人安人曰孰不仰祿然未壯而仕廢其學不可後五年當路致之且力請於安人又不可去年冬忽語鑰夫曰汝欲調官寧無廢學鑰夫曰不敢乃許之於是鑰夫來言曰鑰夫生兩嵗而孤所以撫育教誨使不至於顚越者繄吾祖母是賴今祿已不逮養抱終天無涯之痛向也嘗卜宅兆於石照縣龍塘荘之原將以明年某月某日塟願得先生爲之銘以掩諸幽以信於後以贖其不孝之罪正惟始者試吏幸嘗與靜淵聫仕於遂寧相與旣深固知其內之賢也後二十年後鑰夫從正遊觀其趨向審其所得於家庭者又益知安人之懿行如鑰夫所狀者之不誣今其塟矣於銘何可辭銘曰汾之源兮深深汾之流兮泠泠防於天潢兮有典有型淑儀懿範兮充於戶庭佩蘭芷兮餐參苓天何爲兮霜夜零履艱棘兮色不形目炯炯兮髮星星如松栢之茂兮則百斯齡五福兼備兮且康寧𨿽無贏金兮笥有羣經乃種孔嘉兮乃發惟馨謂余不信兮來考斯銘

張孺人墓志銘

前通判成州趙式父運輿遣其子徽來言曰先孺人棄諸孤諸孤哀慕夙夜不寧今七閱月宅兆旣成將以今年十一月二十八日勉奉大塟重惟先孺人平日行乎家庭施於宗族以及乎鄰里鄕黨者具有本末今而無以傳示久遠是重不孝之罪也子盍爲我書之某發書泣曰某不孝越在艸土荒迷不能執筆誠無以堪此事則又曰始子入對集英過吾鄕吾方居具慶下子來敍同年之好則請升堂拜吾父吾母是日吾父吾母甚悅期子甚遠昨者子領左符來吾鄕又屢得拜子之父子之母視之如往時吾父吾母之視子今天降酷罰兩家之親不幸至大故以吾之痛毒知子之不堪也然子之防其親今也亦旣以期月矣子則哀其親而遂無以及人之親其如朋友之義何凡三往返不能卻其請益勤乃不敢終辭因爲敍其大槪以銘焉孺人諱慧淸姓張氏世爲洺州人其居號張村以財雄於鄕曽祖陟贈忠訓郎祖周登政和二年武舉第仕至武翼郎考潛保義郎妣竹氏某州軍團練使四廂指揮使秉之女孺人生撫州金谿性慈仁而气剛直有河北之風及歸木洞趙氏爲冡婦乃能怡顏下气順事其姑輯睦二姒每事必問而後行內外宗族率皆宜之凡祭祀賔客修治黍稷祗飭蔬菓爲酒爲醴靡不精潔士大夫往來三峽者嘆異焉自處儉約見凍餒者與尫疾者必惻然加惠及專家政躬自操執飯食率後於人衣服器用務從質素晚𨿽丰裕且就祿養亦不攺坐必端莊未嘗傾倚被酒卽起家人勸之稍自舒散者輒作色曰父母訓我如此至死不變常有气懣疾自七十以上脫然無復他苦更康彊步履輕健至是復覺气懣命家人扶坐胡牀少頃而逝實嘉定十六年四月二十有九日得年八十有九子男三人長某先二十年卒次運輿宣教郎季遇女二人長適魯仲璉次適何震孫孫男七人曰衜曰衡鄕貢進士曰衛曰徽曰衎曰衝曰衢女八人嵗在甲寅天子推慶壽恩特封孺人孺人性孝慈友弟每嵗子孫環侍奉巵酒以進【按此下有脫誤原本所載銘云維人之生稟命於天其賦也均其受也全二气流行淸濁以宣或鐘其防或蹈其偏或逹而夭或窮而延有美斯人溫厚粹淵宗族稱孝鄕黨稱賢鄕賢彚徵如茅斯連獨不得進優遊林泉疇昔及門黃髮華顚雞犬馴馴淸風蕭然詩書滿家子孫滿前壽考康寧八十四年乃書其事銘於新阡庶幾來者將有考焉按此銘不知何人之銘詳其文義決非張孺人之銘也系當時鈔寫之誤無別本可校仍附錄於此】

防

書易學啟防後

伊川易傳旣成然猶攺正不已有欲觀者第出而示之未傳以本曁易簀方以授張思叔尹彥明蓋慮其本旣傳後復有所更定學者莫知所適從往往或以前爲信後爲疑而反誤學者故謹之耳晦庵先生爲易傳方脫槁時天下已盛傳之正嘗以爲請先生曰學者宜觀啟防時先生已授後山蔡季通則謂正曰子往取而觀之易之學庶幾可求矣先生蓋不自以易傳爲善也啟防之爲書發明象數以極乎天地萬物之蘊蓋集古聖之大成也然先生之於易以爲本爲卜筮而作方作易傳時其說已自如此二書之指𨿽精粗之不同而其大本亦未嘗不同也後之學者觀之易傳則可見先生初年學易所以發明彖象文言者如此觀之啟防則可見先生後來學易所以舉綱撮要開示後學者如此本末先後自有次第不可不知也然今之學者類卜筮爲術家象數之末矣易爲性命之書於先生易本爲卜筮而作之言有不釋然者是蓋見乾元以下論說甚大不但施於卜筮而已也不知伏羲始畫八卦因而重之六畫之外初無一詞當其時也不以卜筮將何以乎但聖人之卜筮所以決吉凶動靜存亡進退之幾所以順性命之理通幽明之故盡事物之情以前民用𨿽不離乎象數之間而究其用非術家之謂也周公作周官之書以詩書禮樂教國子而三易之法掌於太卜秦焚詩書而易以卜筮獨得不焚是易之爲用自文王以前旣如此周公以下又如此其源流亦可知矣今先生之言推原古聖人作易之心以示天下後世豈不深切而著明乎眉山楊仲禹篤好先生之學並刋二書以貽同好正喜其志之廣也敬爲書其後如此嘉定五年冬十有一月門人度正謹書

書晦庵易學啟防後

正嘗請問易有聖人之道四占特其一法耳易之道宜無不該先生傳易專以占之一法推之何也曰易之道固無不該然聖人作易本爲卜筮以前民用今從其所自起而求之庶幾可以見聖人之意耳正時𨿽不敢復問然其心中猶有未釋然者一日先生使人呼之親以古今家儀一書了翁臺州謝表一道書槁一紙筆一束授焉正退閱其書槁其一答王峴秀才書論爲學以收放心爲本及讀書之法其一乃答劉宰君房論易書謂此書本爲卜筮而作今其法已不傳諸儒言象數者例皆穿鑿言義理者又太汗漫此本義啟防所以作也然本義未成書爲人竊出有悞觀覽啟防且欲學者就大傳所言卦畫蓍數推尋自今觀之如論河圖洛書亦未免有剰語要之此書難讀不若詩書論孟之明白易曉先生之於易其說蓋如此所謂本義者今世所傳易傳是也其曰本爲卜筮而作者蓋以奇偶之畫卽蓍之所由起而其體制與詩書文字絕不相類先生所以斷然爲是說者蓋將以發千古之祕使學者推本而求之而自識其所以然耳其曰此難讀不若詩書論孟之明白易曉者非謂學者不必從事於此而可以束之髙閣也蓋學者之病病在於馳騖髙遠而遺其卑近未能知夫灑掃應對之節而妄意於窮理盡性以至於命未能識夫事親從兄之實而妄意於範圍天地之化曲成萬物通晝夜之道曾不致謹於下學之功而汲汲於上達之求其卒也必至於窮大而失其居焉自謂窮神知化而實不足以開物成務自謂知死生之說而實不能原始反終自謂知鬼神之情狀而實不足以知精气之爲物遊魂之爲變世之學者鮮有不溺於是者故先生之意必使學者先從事於詩書論孟然後循序而進之耳學者果能從事於詩書論孟而有得焉則其於讀易也必將嘿識心通而有所入矣非爲易之難而學者不當致力特不可以是爲先耳昔者明道推康節之易學以爲加一倍之法他日舉似康節康節嘆其敏悟其後伊川問一倍之說則曰當時因試院中無事偶取而推求之見其如此今不復記矣正每讀遺書至此再三致思而莫能入則未嘗不恨其說之無傳也後始得啟防讀之於是灑然使人無復遺憾嗚呼先生之於是書發明先聖賢已絕之微言多矣讀者其毋以易心求之嘉定六年四月己卯門人巴川度正謹書

防呂與叔易章句

余家舊藏呂與叔文集禮記解詩傳而未見易章句豫章羅傳之堅甫得之刻之陽安之學宮與叔初學於橫渠橫渠卒始從二程伊川嘗謂其已經橫渠指受者𨿽有未盡重於攺易蓋如中者道之所自出之類是也今觀易章句其間亦有與橫渠異而與伊川同者然皆其一卦一爻之間小有差異而非其大義所在其大義所在大抵同耳橫渠之學究其天人之蘊如西銘之意伊川以爲孟子以來學者之所不到則固無可議至論淸虛一大而有淸者神濁者不神之說論窮理盡性至命而有浚流窮源之說則伊川蓋嘗以爲有未安者使天假之年日新又新義精仁熟則其所到又豈止於是而已也考之東見錄伊川橫渠之言辧析於毫釐之間反復曲折以求夫至當之歸者無所不至與叔皆詳書而備錄之吾知與叔於此消釋於其所疑融防於其所得者蓋不少矣決非有所吝者也𨿽然世之學者習於所聞者執而不變安於所見者固而不化其於徙義之勇遷善之功誠不能無可恨然視夫師死而遂倍之者豈不賢哉豈不賢哉余是以備論之

欽定四庫全書

性善堂稿卷十五

宋度正撰防

書晦庵所釋西銘後

程子嘗謂韓退之原道之文非其胸中識見之髙安能於千百載之下辧別是非斷然如此然其言止及於治天下之道而未及乎性命之蘊其於本末猶有未備若張子之西銘則原道之祖宗也自今觀之漢魏晉以來溺於權謀功利之習無有能言大學之道以覺當世者獨韓子於原道之篇主正心誠意以爲說是其所見固已超出乎諸儒之等夷矣然其所以爲言則斷自正心誠意以下而不及夫所謂致知格物者何哉夫欲明大學之道而不自致知格物以推之豈惟天下國家之理有所未盡反之吾身亦將有所不察此張子西銘之書所從以作也歟先生嘗謂正曰乾陽坤陰此天地之气塞乎兩間人物之所資以爲體乾健坤順此天地之志爲气之帥而人物之所得以爲性某初讀西銘時便得此意其後因補葺之以釋西銘云先生之於西銘因張子之意而推明之精粗本末無不曲盡然此二語者蓋先生之釋西銘之綱領而學者之所當知也覽者更自求之嘉定六年三月戊辰門人度正謹書

防申請釋奠禮

正少時入鄕校見孔子南面顏孟位其左西向北上處處皆然意其於禮經當如此耳及見揮麈錄所載以爲孟子本位於右自王安石升配位於顏子之下而居於孟子之上故退孟子於左而列於顏子之次其後罷去安石有司但撤安石之像不復正孟子之位故顏孟俱位於左耳竊嘗以蔡京蔡卞𨿽懷姦挾邪黷亂典禮靡所不至然亦必不敢顚倒錯謬如是之甚今觀晦庵先生所申請釋奠之禮乃知國朝祀儀正位居中配位居東西向或有兩位止爲一列蓋古人尙右以右爲重無位於左者政和更修新儀則配位南向西上然亦不位於右況紹興以來復仍其故顏孟居左爲一列乃其舊章而揮塵錄所載皆好事者彊爲之說而非其實耳正竊惟聖宋受命五星集奎實開文明之運蓋自太祖皇帝首制文宣王贊官其四十四世孫宜以爲曲阜簿而親謁於廟者二太宗褒封宜爲文宣公而親謁於廟者三眞宗幸曲阜謁廟展拜又親制贊又幸孔林降輿乘馬至其墓次設奠再拜神宗詔以孟子配食徽宗詔繪子思列於從祀髙宗中興又親制贊文至七十二賢亦皆自爲之其所以作興斯文之意蓋無所不用其極是以三百餘年之間眞儒間出而洙泗不傳之學於是復傳於世然配享從祀之位釋奠釋菜之日與夫噐幣之數登降之節所以頒之天下行之郡邑者乃或有所未定至吾先生述而修之補其遺闕正其疑誤然後坦然明白可舉而行豈百世之典禮亦有所待而後成歟惜乎奉常未及施行權姦用事僞學之論起有司顧望抑而不宣世之愛禮者深惜之吾友羅堅甫傅之篤志於斯適從先生之子得之以歸分教陽安始仿其制而爲之噐其餘亦皆考焉以從旣又刻之版以貽同志可謂知所本矣然先生此書亦有未備者紹興初故侍講文定胡公嘗謂康節明道伊川橫渠著書立言發明聖人之學有大功於名教乞下禮官討論封爵載在祀典以詔後學乾道中故太學錄魏公亦謂安石學術不正誤天下國家乞黜安石而升濓溪二程橫渠皆未及行今先生旣未暇及此而廟位次序列安石於末而無所議若將以爲當然者然其申請第一事固已先乞明載安石降在從祀指揮而禮寺已爲備錄山之章山之章防本塞源已極其情狀今故揭之而無所諱則其意亦將有望於後之君子攺而正之矣恐或者不達乎此遂以廟位次序爲己經先生之手而無復可議故復及之覽者其詳焉嘉定十一年五月二十五日門人山陽度正謹書

防樊允南詩

汪玉山帥蜀薦蜀士十人山齋樊公爲首遂自眉倅得雅安朝廷方欲進用時山齋年六十起居甚健遽丐閒不就士大夫以是益髙之人謂山齋中流勇退若將厭薄世故一丘一壑逍遙物外者忽見胡氏子侍父母篤疾有至行則爲之賦詩又爲之率鄕之賢者同賦汲汲然推美稱道若將不可及者然後知山齋爲盛徳君子而非矯世以自髙者也正聞故中書舍人閻公旣引年而歸有宣和宰相之弟寓其鄕適與爲鄰者閻公論之曰臣不願與此人同鄕朝廷從其言爲移徙他郡嗚呼山齋之詩所以勵人子之孝於其親者閻公之言所以勸人臣之忠於其君者二公於閒居謝事之餘其隨事著見卓然如此其立乎本朝見之行事槪可知矣天下風俗其有不厚者乎正不及見二公獨幸得識山齋之子士廸所謂𨿽無老成人尙有典型者也一日出示此詩其所以警世俗之偸薄𨿽凜然若不可犯而其忠厚惻怛之意亦藹然見於筆墨之外往時馮縉雲過成都與諸名士分韻賦梅龍餘一字莫可付時山齋在靑衣特以付之其爲當時推重蓋如此況其晚年之作乎因並書之使刻而列之鄕校以見前軰維持風俗之意云嘉定六年二月癸亥山陽度正謹書

防濓溪序彭推官宿崇勝院詩後

濓溪雅好佳山水復喜吟詠吾鄕北巖釣魚巴嶽龍多皆其勝處意其當時經遊所賦所題必有存者每至其處從容捜訪不復可得嘉定十二年冬邸吏報至正防恩知重慶軍府事有溫泉寺僧於過道得片石髣髴若有字畫者拂拭之見其姓名曰新使君每誦說濓溪先生此其筆迹耶則以告吾友羅堅甫堅甫以告時正方集濓溪遺文且修其年譜得之喜甚此序乃濓溪自述其平日所歷比其他所記最爲詳備濓溪初仕時年方逾冠從而講學者已如此亦足見其聞道之甚早也謹按明道十四五伊川十三四從濓溪學問遂厭科舉慨然有求道之志其後推官之子一見明道嘆其老成遂以女妻之其講聞之久蓋有所自矣推官以其子貴贈尙書濓溪旣盛稱其詩而明道亦謂其治經術以能詩名世慷慨有大節仕不得志未老而以東宮官退居二先生所推如此然正閱百家詩選及江西宗派皆無之嗚呼前輩遠矣後生日趨於文貴華而賤實遂使大雅淸風之作日以湮晦可勝嘆哉正恐此刻躪借之餘久而漫滅遂摹刻二石一置郡齋一置濓溪祠堂以示吾黨之士十四年四月十二日

文靖公程文防【代吳侍郎】

此文靖呂公少時應舉之作也案家狀習春秋論語墨義詩賦雜文時務策今存者惟春秋論語墨義各十道詩賦論各一首賦與論意緒宏遠已有宰天下之气獨經義不工蓋時未尙經術耳初公爲小官伯父文穆公已深噐之薦之眞廟已而遂相仁宗公𨿽長於智慮然其爲相實以安靜爲本毎不欲有所更張當時範文正公歐陽文忠公輩亦皆不樂之然公處之泰然蓋未嘗以爲意也其後首引範公與之共政及公易簀仁宗手詔以人材爲問公具以對蓋自韓魏公而下見於慶曆聖徳詩者皆公密具以聞者而世罕知之也獨歐陽公知之故於範公神道碑中具載此意而忠宣公不悅歐陽公至變色語之觀忠宣處元祐則祖歐陽公之意攷之行事與前日大異蓋晚而後識此意耳歐陽公又嘗以此語老泉老泉亦謂此意人無有知者元祐中蘇文忠公行小申公平章軍國重事制首及烈考相昭陵淸靜寧民勞謙得士又謂儀型之老多其賔客蓋述歐陽公所以告老泉之意耳嗚呼明黨之論何代無之𨿽仁宗之世亦不免然卒不能爲患者蓋當時在位之君子徳量有以勝之耳公六世孫祖周出示此文覽之慨然因爲及此後之君子將有取於斯焉嘉定三年五月

書東坡與元明帖後

往年後溪謫房陵時寺丞唐徳輿文爲益昌正爲教官前之攻後溪者爲蜀帥後之攻後溪者未下坡後溪至益昌總使漕使皆不敢出寺丞獨擕酒菓挈正謁之於所寓館從容終日而後歸明日總使漕使以正嘗登後溪之門遂各使其屬洎正往餞之又明日送者至百堂寺皆辭正獨至三泉正不欲入城畱龍門防其日中秋月夜三泉使君訪後溪後溪曰吾有客在此可共坐否使君至使人見招平明使君去正過金牛別後溪寺丞自十四至十六三具酒相約應者辭以疾此日又具酒且曰客不來傳言者不達耳應者皇恐吐實曰官無他送客未歸耳正旣歸則謁寺丞白其故曰後山之出正少思慮夫白之州而州從之則爲州之失白之不從不從而往且有方命之嫌二者無一可是以不敢告也寺丞雅以爲然昔文忠蘇公謫黃岡也山谷之兄旣餞公於南都巳而又送文定於髙安夫豈有爲而爲之者方其熈丰顧安知有元祐及其元祐顧安知有紹聖各適其適而是非得失於是乎判矣而或者當公道泯滅之時不自植立雷同茍且搖尾於權貴人之門希望驟用及事定之後又不知自悔其失廼曰彼之從遊於大人君子者僞也徼福也嗚呼孟子曰哭死而哀非爲生者也經徳不回非以干祿也言語必信非以正行也君子行法以俟命而已矣是道也夫人皆可爲莫之禁而不爲者也有志於是者宜自求之因觀所藏文忠手帖感嘆古今人事之變敬書其後

防三舍人帖

宋次道蘇子容李才元相繼繳論李定除命三人竟以罪去竊意其當時言論太直犯人主之怒必有以自取者今觀之不過鋪陳典故謂不宜驟進小官以開夫天下奔競之門而已持說𨿽甚堅然其所以發於詞气之間者又何其和平而溫厚也蓋當是時荊公新得政大變祖宗法度元老大臣皆不以爲然定新自外來傅防荊公以希進用於是極口贊美稱道荊公大喜驟加防擢將以風動列位非神宗之明有所不察也當時三舍人𨿽以罪去而定命亦格士大夫爲之增气人到於今稱之嗚呼遠矣後生小子未經師友妄肆胸臆以是爲非以非爲是知有已之好惡而不卹國家之事體茍恣所見惡言詈辭衝口而出無復一毫顧忌其不旋踵至於身敗名滅宜哉才元之五世孫佃與正善因得徧觀其先世寶墨感嘆之餘敬書其後嘉定六年正月己巳山陽度正書

防計次魏所藏先世帖

破荒先生計公者蜀之篤行古君子也今觀此數書者亦可槪見矣公於山爲前輩而因其侄質所疑於山至於再至於三若不能自已者非其力學好問老而不倦安能如是之勤勤也其一書云楊中立久安所習乍見乖異不能無聽瑩【謂𨿽乖異不無聰明也】久當自悟若左氏學子房蕭陳陸賈劉敬叔孫通之造漢卽由之【謂子房陸賈叔孫通學左氏尙可蕭何起刀筆吏陳平起屠劉敬起戍卒亦謂由左氏學正竊疑焉】𨿽董仲舒賈誼不能也中立獨非所論爲復並左氏非之計料莘老亦未能遽達也請問晉滅虞虢同姓不名何說因信試及之要知其解何也必曰虞虢有罪未若邢之罪也而衛燬名云云又一書云楊中立見聖志論否云何又一書云楊中立發去也未且與伸意聖志如有論難可闕一字來當與辧析令通也今山集有書問明道春秋伊川集亦有書答山史論其事頗與此合公書云六哥太博豈其侄爲太學博士而山在太學時耶初山遊太學從伊川兄弟學問所造稍自精詣太學之士幾指目之以爲異類公亦云乍見乖異宜也蓋洙泗之學不傳久矣自濓溪始發明之一傳而爲伊川兄弟當時驟聞之者類多駭愕忌日不禦酒肉禮也而謂正叔不好佛何爲食素慶弔不同日禮也而謂聞哭而不歌未聞歌則不哭至於不勝其忿遂直指以爲姦邪所見不同至於如此公𨿽以山爲乖異然其心拳拳然欲相與往復商議有問之弗通弗措之意視夫一言不合輒相詆毀不顧天下後世之公論者豈不相千萬哉公之六世孫仲謩出示此書三復之餘不勝仰嘆因具述其事以示同志嘉定十一年四月十九日山陽度正伯周甫書

書山谷手帖後

山谷謂濓溪胸中灑落如光風霽月延平以爲善形容有道者气象又謂其學者曰宜常存此於胸中以自涵養又曰應事接物胸中無滯礙方是灑落學者至於是將無入而不自得矣方凶京得志痛斥元祐諸人生者遠竄死者追削搢紳之禍酷矣山谷於是移書其家如平日豈胸中灑落人固自爾耶山谷之世孫出示此卷覽之慨然詩云惟其有之是以似之願爲賦之云

防伊川先生帖後

正爲遂寧戶掾友人王君世垕數數爲正言城西傅君光家藏先正韓範諸公手迹甚富廼祖大夫公嘉祐初實見濓溪周先生於合陽求教先生手書家人艮遇等說贈之其後程太中公知漢州大夫公時爲邑西川又得交伊川兄弟間手筆相問往往皆在正毎見王君必悉意咨懇屬以訪求周程諸先生手迹慶元二年正月四日王君忽自山中來謁講禮已袖出伊川先生手狀一幅徐加考訂殆先生入蜀時筆也大夫公集以爲日記冊此板起六日終七月十六日內載王氏父子呂氏兄弟遷擢蓋熈寧間日報作細字背面皆滿先生字處闕之獨得不謾又問濓溪書曰亡矣正且悲且喜謂王君曰正不敏讀諸先生遺書學其學求其道今十餘年矣毎見當時一事一物如南國之棠曲阜之履旁皇不忍去之也今此紙幸脫於敗爛之中然諸先生所以開示後世者世方以爲奇貨安知叔孫武叔輩見之不遂投之水火耶爲我謝傅君正奉藏之俾勿壞其年秋傅君來言曰先生之書謹如命大夫公諱耆字伯壽名在元符黨籍光字用之世垕字叔載後學樂活度正謹書【按此篇見朱晦庵大全集防度正家藏伊川先生帖後今采錄補入】

