

欽定四庫全書

集部五

申齋集目錄

別集類四【元】

卷一

序

卷二

序

卷三

說

卷四

書

卷五

記

卷六

記

卷七

碑

卷八

碑銘

卷九

碑志

卷十

碑志

卷十一

碑志

卷十二

祭文

卷十三

傳

卷十四

題贊

卷十五

雜著

【臣】等謹案申齋集十五卷元劉嶽申撰嶽申字髙仲吉水人以學行稱於時爲劉辰翁吳澄等所推重與劉詵龍仁夫齊名嘗以澄薦召爲遼陽儒學副提舉不就後授泰和州判致仕學者稱爲申齋先生是集乃其門人蕭洵所輯李祁爲之序元季嘗付剞劂久經淪燬惟抄帙僅存顧嗣立元詩選搜羅至備獨不及此編江西通誌亦謂嶽申文集今已不傳蓋屬希覯之本矣嶽申爲文根柢六經而以韓蘇爲圭臬故其气骨遒上無後來卑冗之習豫章人物志以簡約峻潔許之殆非虛美至集中碑志之作居什之四五尢可據以考證史事如文天祥傳比宋史所載爲詳夏貴墓志稱其出奇計立戰功甚悉而貴之失節並不爲之諱且深致惋惜之詞亦非曲筆諛墓者可比洵可謂知作文之體要者也乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

申齋集序

廬陵文章詩書之鄒魯也斷自歐陽公而下舂容大雅鳴琚佩玉者有之刻削峭厲嵬眼澒耳者有之琳瑯炳煥磊珂奇傑或同時競秀或殊世儷美在有元國初時猶聞有相頡頏以甲乙數者近至四五十年之間則惟申齋劉先生昻然獨步一時無所與讓當時在朝諸老如艸廬吳公相知最先且厚虞掲諸老亦相與推敬恨不及相挽入直館閣四方嬴糧執贄而來請者足相躡於庭由是而先生之文日益富矣先生學問根據切實故其文思深逺閱涉積久故其文气老成好持論論古今事變人品髙下確然不可易故其文詞簡而盡約而明峻潔修整而和易暢達決不肯厠一冗語贅一冗字以自同眾人與人談至有一言而足以得其終身者此先生之文之大略也先生之文多至千餘篇遭世亂蕩失過半其門人蕭洵徳瑜日夜捃摭編校將以刻諸梓而無其財於是吉水郡侯番易費君振逺慨然領之期以梓成當置諸郡庠使四方之聞者見者知廬陵文章一代之統系在此而徳瑜復來請余文爲序且謂余嘗侍教於先生先生極知愛余宜不可辭因念余之生也後數十年又逺隔江湘數百里不及見廬陵先軰諸老而猶以得見先生爲幸先生每見余輙舉老杜好心事眞顏色之句爲余誦之餘亦每念不忘今也何幸復見先生文章之有傳哉先生與客坐談笑又嘗好舉先軰諸老言論行事及其笑貌舉止一一可敬可慕故余私竊自幸以爲余𨿽不及見廬陵先軰諸老見先生如見諸老焉後之來者𨿽不及見先生見先生之文章如見之諸老焉徳瑜之請不可辭費侯之美意不可泯故爲述之亦因以寄餘懷云云陽李祁序

欽定四庫全書

申齋集卷一

元劉嶽申撰序

送吳艸廬赴國子監丞序

至大元年秋臨川吳防淸先生以國子監丞徵當之京師郡縣趣就道者接乎先生之門明年三月先生至洪門生皃子從先生行與送先生而返者咸相與言曰先生有道之士不求聞而達者也監丞七品其進退不爲先生輕重加損也審矣或曰官𨿽卑以教則尊教冑子又尊或曰官無卑君命也以君命教冑子先生之任不旣重矣乎方今出宰大藩入爲天子左右大臣者皆世冑焉以故中州之人𨿽有傑然者不在是任然則南士愈不敢望矣使先生以道教冑子他日出宰大藩與爲天子左右大臣者皆出先生之門是猶先生之志得而道行也此世道生民之福也先生不宜卑小官以棄斯道斯民之福也或曰先生出處進退有道眾人固不識也先生嘗以翰苑徵至京而不就列又當勸學江右至官而不終淹今其久速未可知也由此大任亦未可知也臨川自王氏以文學行誼顯過江陸氏以道顯至於今不可尙先生出乎二氏之後約其同而歸於一所謂尊徳性而道問學者蓋兼之矣使先生之學行豈復有遺憾哉將天下有無窮之休而復臨川有無窮之聞以臨川復顯於天下必將自今始

亷參政壽詩序

嘗謂詩至崧髙烝民以爲尹吉甫周之賢卿也其誦申伯之詩曰崧髙維嶽峻極於天維嶽降神生甫及申仲山甫之詩曰天監有周昭假於下保玆天子生仲山甫然後知天之生賢甚難其人又嘗讀詩至泮水閟宮以爲史克魯之賢史也其誦僖公之詩曰永錫難老曰俾爾壽而臧俾爾壽而富曰眉壽無有害然後知人之好賢有甚於天使尹吉甫而非賢卿史克而非賢史則其詩不可誦於當時而傳於後世其見刪於聖人也久矣夫申伯山甫周之賢相僖公魯之賢君其得此於史克吉甫以誦於當時而見錄於聖人以傳於後世夫豈偶然哉江西地大物眾號稱難治自參政亷公下車以來稱賢相者必曰亷公公何以得此聲於江廣哉昔公先正太師恆陽文正王以碩徳元勲爲國名臣其功業見知於聖主而聲光流於賢子孫公以朝之勲舊家之名徳世濟其美江廣𨿽數千里數百萬生聚方寄托以生而退然常欲爲陋巷之匹夫山澤之臞儒而不可得常以爲江廣之民不與被堯舜之澤者不知其幾百千萬人而何崇髙富貴之敢知是心也𨿽申伯之亹亹山甫之翼翼魯侯之穆穆何以尙之計江廣之民受公之賜而不知者皆此是也又計江廣之民其知者甚少而不知者甚眾又不獨江廣之民𨿽公亦不自知也余廬陵人也而客寓於臨江之新淦於是聞有髙峯書院者能知推本公所自生又推頌公所爲使民不忘者祝公以髙明之徳奉公以悠久之福期公以與斯世斯民爲無窮之利澤庶幾竊附古詩人之義者屬余爲序或曰公之功徳可與爲申伯爲山甫可與爲魯侯而詩人未有足當尹吉甫史克者孰能美形容之萬一餘謂天之生大賢則必與之以壽富康寧之福本不待於人而人皆以壽富康寧之偹福而祝之大賢者亦攸好徳之民也此彛好也遺其詞而取其義可也是以不敢辭而序其端云

陸宣公奏議注序

近古人臣進諫其君未有如陸宣公者以其言多與徳宗不合而推誠盡忠反覆委曲無所不至故爲奏對第一蘇文忠公稱爲言論深切事情而不離道徳智如子房而文則過之辧如賈誼而術未嘗疎上可以格君心之非下可以通天下之志又云聚古今之精英實治亂之鑑嘗乞校正其書使人主置之坐隅如見其靣反覆熟讀如與之言可謂曲盡此書之妙公嘗稱歐陽公論事似陸防而公之文章善論得失利害尢不減贄夫以宣公不遇時而時君每事必諮訪每對必合意而每問必至再三信乎其至誠惻爲不可及而文采議論不可揜也歐蘇遭時遇主以其文采議論發其至誠懇惻𨿽有時遇激而深切事情感悟傾動要多得之竊嘗嘆設科以來策士務取直述使士子皆以宣公爲法豈不稱塞明詔而對時務者大扺無筞其尢甚者膚率繆悠逺媿吏牘安得蘇文忠復起而與天下共讀此書也哉宋紹興中有郎曄嘗刋宣公奏議然不無去取今永丰鐘君士荒於注其全書並及制誥於是開卷愈覺了然矣使場屋得此時務不患無有用之策廷對得此淸朝不患無晁董之文奏疏得此人主不患無納諫之明制誥得此天下四方不患無感泣之人文章不爲空言而吾黨之士不爲腐儒豈不偉哉此蘇公校正之遺意也將宣公亦不賫恨於九京矣

送張憲使赴禮部序

防定二年今天子念南海之民不幸遇貪饕吏有毒於瘴癘者思一洗之以太師淮陽獻武王之孫翰林承防蔡國公之仲子張侯景魯爲東粵憲使明年春三月侯至自京師南海之民室家相慶曰上幸不忘嶺海侯何來之暮也未閱月而侯以禮部侍郎召南海之民室家相弔曰上遂棄嶺海矣何奪侯之亟也於是侯方刻石崖山紀先世功烈以與南海相爲無窮罔極嗚呼宋亡今五十年矣方臨安亡老母弱子此行宋之臣子有負其主遺孤孱子以冀望萬分一者旣逃閩閩亡浮海海沈而然後天旣訖宋之籙矣其臣子終不忍死君而盡死於無萬分一可望之後此宋三百年明道正誼之效也論者以淮陽王有大勲於國而功莫重於崖山今天下大一統而祖功宗徳之議萬世不可攺者皆王之功此王所以有後也歟傳曰孝子揚父之美夫揚父之美者𨿽在父而惟孝子能揚之向微蔡國公以忠淸直諒歷事累朝爲國名臣侯又以文學政事世濟其美其不爲先世之辱者鮮矣又安能揚先世之美哉侯還朝尙念今天下風俗日趨於薄非細故也於以教忠教孝必自禮始晏子曰惟禮可以己之賈子曰移風易俗使天下回心向道類非俗吏之所能爲此侯所以召還也不然上豈眞棄嶺海哉余𨿽不獲從崖山以觀一時紀載之盛竊慕王累世富貴而多賢子孫異乎爲將三世者故爲天下道且以爲侯還朝之獻云

送皮次翁臨武尹序

古今人非才之難而用違其才之患非違其材之患而不盡其材之恨以汲黯治郡者違其材者也以賈董爲諸侯王傅相者不盡其材者也用違其材者不知人不盡其材者棄人東坡嘗極言人才英華果鋭之气以爲柄用人者惜之使人讀其書無不欲廢捲而嘆者嗟夫天之生材夫豈盡無意如淸江皮次翁非不早有譽其得百里之地亦不可謂不早所自樹立又非弱也柰何能使江華之民被其澤而不能使其身安於江華而又有不知者以眾人遇之使不得不逺引以自髙及其久而後起爲溫之平陽也又非不以善政聞而又未嘗有能防之眾人之中以稍異其陳迹者又久而又復用之又如其初於距筮仕三十五年矣三十五年矣而後次翁始以臨武大夫行無損益乎大夫人皆爲大夫恨大夫類無有幾微見顏靣者嗟夫不有可爲世道生民恨者乎使三十五年皆澤物之日殆不止過半不家食且無幾時而又使不得行志也豈不可爲痛恨哉孟子有言此非距心之所得爲者也大夫官不過初筮志不攺初服少壯老爲一日始終爲一人進退綽有餘裕使臨武之民幸乃得大夫終三年淹大夫豈有不慊於志者此當路之責非大夫所計慮也余嘗偹員淸江鄕校聞大夫居家善事長又善居鄕鄕人惟恐其不家食也書云惟孝友於兄弟施於有政大夫有焉吾廬陵人士多與大夫遊者聞大夫將行咸失志且恨曰廬陵何不得爲臨武也又曰臨武何其修之至也咸爲詩以贈而俾余爲序余旣誦皮大夫之賢以告夫當路能用人者又爲臨武之民之賀其遭也故書以爲送臨武皮大夫序

贈虞孟修序

江州務使虞修今奎章閣侍書學士伯生之母兄也孟修以父澤奉檄徵商以筦庫輸賦京師始得爲坡頴彭城之聚及來江州以年饑師興商旅不行官督虧課如實負之孟修在繋彌年賢太守狄俁憐而脫之俾歸乞貸以償翰林學士臨川吳公爲書四方故人以成賢太守之美四方聞者皆曰賢哉太守又曰吳公獨未有知侍書之賢者蓋嘗疑晏子仁其三族妻之族可使無凍餒母之族可使衣絲父之族豈盡可使乘車者乎使傳記不爲誇則晏子不得爲賢於是侍書賢於晏子矣又嘗疑韓公不爲諛則崔翰不得爲賢於是侍書賢於崔翰矣侍書朝夕侍聖天子經筵啟沃可以論薦一時賢士大夫而猶不可內舉其兄於筦庫於是管仲之舉七十餘家祁奚之舉讎舉子皆大夫非矣故余以侍書爲賢蓋篤論也𨿽然知賢吳公賢侍書而力不足以拔之者無責爾也力足以拔之而又遂能拔之不尢賢矣乎是故余將以告夫尢賢者

送海勤師省親序

儒者之道以父子君臣爲綱而禮樂以迪之政刑以弼之歷五帝三聖人至周公孔子孟子而其制大備其說大明而又有飲食衣服宮室車服聲音采色以養其口腹者百骸使人愉悅安適以就其如此去其不如此者宜乎人人知有聖賢之教而不忍畔也佛之教以絕而父子棄而君臣爲其道也又勞苦險穢垢辱備人情斯須所不能堪居者以行其所謂戒律宜其徒之不能守也僅而能守則子不得私其親而謂他人父他人兄者固其所也其爲能學其師之學者也其不如是畔其師者也有佛者恵勤則異乎是蓋餘二十五年前結廬先君子墓側勤爲余備灑掃晨夕香火又教其徒讀論語孟子身學爲詩餘甚異之一日持巾鉢告行於余問何行曰將之淮何爲乎之淮則泣且言曰勤幸有父母不幸以嵗凶流離就食淮土今八年矣而不能返也江淮相距非甚逺勤遊諸方食防如願無裹糧之苦不及勤盛壯時壹往覲省卽有不可知不可柰何者獨何面目拜佛乎余聞而瞿然不自知其涕泗之橫流也於是余之廢蓼莪也久矣嗟乎勤乎汝爲僧而知有父母也將不暇顧其師之教而往從之乎此內心之眞也勤曰此吾師之教也吾師嘗言父母恩重爲說方便報父母恩萬方勤未能行也勤不省親不可以爲吾師之弟子余聞而益悲嗟夫勤乎汝能返而父母使無江淮之隔將宰物者猶將爲汝五風十雨使恆無凶災疾厲以終而父母之天年也況今明天子在上裁成輔相所使燮理又得人者乎勤於是乎行今旣喜勤之善學佛而樂著其說以告夫不爲勤者作送海勤師省親序

贈劉孟懷采詩文序

古今能言之士多矣其能自致必傳無疑者能防人哉能傳矣能保其久而不至澌盡泯滅者又能防人哉魯叔孫豹論古之死而不朽者曰太上有立徳其次有立功其次有立言是眞不朽者也然其稱魯先大夫臧文仲旣沒其言立當時去文仲世次蓋未逺由今觀之求文仲一言不可得矣今之知文者以其事見於春秋左傳而其名見於論語𨿽不爲聖人所取而猶得以不朽至今謂之有所托以自見則可謂之其言立不可必如六經孔孟而後可謂之立言也難矣漢唐藝文志所載漢之七略唐之四類今其存者亡防當漢唐之世得登於二代之史見列於藝文之目豈不自信必傳可久而卒不能久卒不免於澌盡泯滅則豈不可懼哉梁蕭統集文選三十卷其是非去取不謬者罕矣吾嘗以爲其間有不能不傳者𨿽不待統而亦傳有不必傳者不足傳者而皆傳則統力也豈亦有幸不幸耶於是愈降矣宋諸儒講學上遡六經孔孟文章視漢唐有過無不及其必傳可久無疑有非七略四類所可例者又豈特蕭統輩哉宋季其間豈無一語之防於道聖朝還淳反古又爲同文丕變之一初吾友劉孟懷以書生周旋鄕裏懼久遂湮沒將周遊四方求之以授世之能立言者以庶防其傳其用力可謂甚勞其言曰其能必傳者無以余爲也其可傳而不幸將遂不傳者使他日幸而有所托以傳焉其用志豈不甚厚且名其集曰崇雅夫聖世黜浮之日而孟懷乃先有崇雅之作皆有可嘉者余以鄕邦晚出少而不學長而無述今無聞矣獨幸孟懷有可謂之曰必將有得於斯文也故樂爲之書以俟

張文先詩序

陶淵明本志不在子房孔明下而終身不遇漢髙皇蜀昭烈徒賦詩飲酒時時防見其意而托於放曠任其眞率若多無所事者其在晉人中可與劉越石陶士行並驅爭先而超然逺引不可爲孔文舉嵇叔夜故其詩以至腴爲至澹以雄奇恢詭爲隠居放言要使人未易窺測韋蘇州固富貴中人有豪俠气其逢楊開府本非創奇其寄全椒道士亦非謾語其胸懷本趣薄富貴厭紛華故其詩以盛麗爲簡寂以疎宕爲幽雅如神仙足官府如佛相具莊嚴故言詩者曰陶韋而和陶效韋髙者不過自道下者乃爲效顰吾友張文先以累世丰家而與布衣寸晷爭能千萬間廣廈而與茅檐芹曝同情其神气上故其情不可凡其骨法異故狀不可寒其才力足故常兼人其興致逺故常絕倫使人謂詩不能窮人自文先始有是乎詩三百篇豈無出於王公大夫者富且貴無如周公詩安能使之窮哉人有常言詩人莫窮於子美而善言富貴古今未有如子美之工者又不獨杜位宅守嵗三月三日長安水邊此時此語爲富貴乃其許稷契致君堯舜直欲使天下皆爲壽富康寧之民此子美本志常常諷道之者然則詩必窮者而後工亦非通論也柳子厚賀王參元語憤激吾讀文先詩不止此故以陶韋杜發之以待知言者

贈劉自巽寫眞

古今畫史惟商人第一能象髙宗夢中所得乃與傅巖所遇者相肖似如髙宗同夢又如髙宗夢覺所作殆天授非人力也今之畫者使人具衣冠坐注視一物然執筆端相以求之有得亦有不得得者常少不得者常多況寫夢又寫他人所夢乎故謂髙宗以夢得易以形求難後來麒麟雲臺淩煙類能使死者復生生者不死於是世道人物已降而畫工亦逺矣然亦豈可少哉友人劉君士楚爲餘言余裏劉自巽妙寫眞爲舉傅巖以助其神授天得且戒之曰無摹市井無貌尋常今山林巖宂必有爲霖雨爲舟楫者子其審之

送方復大徽州學錄補書吏序

太史公之傳儒林曰余讀功令至於廣厲學官之路未嘗不廢書而嘆也太史公之嘆何嘆也漢初右吏左儒通經之士自郎中而遷者爲右自掌故而遷者爲滯獨無敢上議律令者卒史於九卿次郡太守上者掾屬於九卿次郡著爲功令然後公卿大夫士吏多文學士此太史公所謂廣厲學官之路卽班固所謂開利祿之途者也夫不能變更律令僅著功令用儒於吏以參錯其間儒者始有進用之途而去漢初風气亦逺矣此太史公所以嘆也方今議行貢舉稍用試選學官嵗貢儒吏近年六部吏間選於慱士弟子諸州文學憲府掾吏選於職官次選於教授正錄視功令爲近似矣使太史公生於今世當如何其喜幸耶太史公徒見轅固申生伏生皆老死仲舒又不偶至其徒始有遂者子孫皆至大官以爲仲舒恨槪不及見後來明經至三公者之輩出漢儒未有推本公孫者太史公特著論之以優掌故爲厲學官之路漢西都用儒之始而存不足於喜幸之中復未有得欲者今六部視九卿憲府視外郡教授正錄視掌故文學儒者由是而進豈無明經至三公之望哉友人方復大用江浙省檄爲徽學錄例在選中江浙又多故人名卿復大儀狀語言儒術吏事在儕輩中未能或之先也其行也必有合也余故舉漢事以張其行孰有爲復大之鄕裏親故而不樂其遂者乎孰有爲儒者而不樂其行者乎孰有爲學官而不樂其行之遭者乎故曰必有合也夫余亦得視復大者也而才不逮其所謂不飲而喜善飲者爲之落落酣暢使復大遂得行志爲儕輩榮耀亦與有焉故樂告夫同志者

送王吾素翰林編修序

余讀歐陽公兩制集序爲之慨然嘆息曰公以文章鉅公爲天子詞臣當太平盛際復何所不足而以祠祭用浮屠老子之言制誥用世俗四六之體不足以言文章至於遵天子難諭之意復誥命於三代之隆恨未能則公之志益可悲矣夫文章千古事而朝廷之文所以指揮號令訓戒約束其所系尢不小每觀漢初天子賜書蠻夷君長乃有善於爲辭命者所不能豈與後來希合苟容自詭播告之修不通春秋之義傳笑天下貽譏後世者所可與聞於此然後知天子難諭之意甚未易導三代誥命之文又豈易復乎公之斯言不可攺已吾友王吾素延祐辛酉進士不負丞於平陽爲令尹於上猶三仕而以編修入翰苑念昔服勞州縣以儒者之政聞執防慝之口今爲太史氏固儒者所宜然職在編摩𨿽若甚輕而政事之得失號令之臧否上闗天命下系人心上爲君徳下爲風化有不可不謹記而備錄之者其責甚重他日進爲學士其選諒不難而求如歐陽公所云云有不可易視之者況翰苑與塲屋文體異而禁近與外服事功又異吾素此行得以盡讀天下之書盡識天下之士其文學政事何古人之不可爲哉於是行有日廬陵劉嶽申序以送之

送袁慶逺之潮州路經歷序

泰定乙丑今河南參政董公以指揮使數實於江西余以郡文學相見於廬陵公一見如平生執手謂余曰使先生識先忠宣公今日安在此余固聞忠獻忠宣下士久矣乃親得之於其子今年袁慶逺以潮陽郡幙長道出廬陵視余諸公贈言余讀至虞學士所爲序慨然曰逹賢者有後董氏多賢子孫多時聞人信矣哉中州士大夫每多漢大將軍不薦士以爲髙每論建大抵如韓安國首防兩端鄭當時不肯堅是以爲賢如董忠獻忠宣二公未知前史可得幾人況今世乎往者孔子文公叔文子而不仁臧文仲編書泰誓取休休有容而尢惡媢嫉曽子得之以成大學終章著爲天下後世好仁惡不仁者之龜鑑使二公在聖門猶將與之況今世乎夫出公之門受公之知以自拔擢出郡眾人之上而有不仁公之用心者乎慶逺嘗従吾友文遜志都城繼客董氏及忠宣於退老之後聽其論議見其儀刑於就養右衛之時與公之子遊従由右衛教教授平樂椽史湖廣佐幕南安以有今日潮陽郡之命慶逺固長材益自治治人愛民下士無負董氏矣乎潮有韓文公文章政事之流風餘韻公平生大節身後不得一語於及門之籍湜獨賴蘇公以天風海雨之勢盡發其幽光著之雄文以傳之百世慶逺其從承下風望餘光而以自振迅矣乎必有進士如趙徳者其無失士矣乎使人曰此自望氏者也無寧使人謂董氏客乃爾士果不可薦不薦士果爲髙爲賢也慶逺務開來者使益推轂天下賢士庶閉其門而塞其途矣乎哉是所以報董氏也

再贈劉雪艇序

泰定丙寅始識劉雪艇於螺川驛時江西都事王思進亟稱其術其後再見於監郡李侯之家侯信如思進而加詳三見於水驛蒼然亭禮部侍郎張允謙坐上雪艇握籌定數顧謂余曰明年侍郎數退平章數盡又明年侍郎數亦頓盡今禦史大夫伯顏公方爲江西平章日遣人以十庚人命試之雪艇十取一得平章笑命次第九人者髙下皆苐無一失平章始大奇其數術今年爲天歷二年己巳屢過余余爲言張侍郎以丁夘秋被言其冬平章以疾終戊辰侍郎以兵死凡丙寅所爲余親友談禍福者至是無不驗余獨舉所目擊其大者尢顯著以告夫未知雪艇者而雪艇固不待餘言也

本艸單方序

人病疾多醫病道少夫道少者生道少也𨿽扁鵲猶病之故曰越人非能生死人也若庸工則能死生人矣死生人者以死道殺生人不明理不知書於是庸醫之病又有甚於人病者夫人病不皆死病而庸醫之病皆挾死道然而病家至死不怨殺者亦驕恣不論於理者也故不論理爲第一不治吾鄕王東野以世業見知東朝翰林學士廣平程公吳興趙公皆爲書明理堂三大字又爲詩以寵其歸歸而益著書集本艸單方以羣分而類聚之分有専攻有速效聚以利倉卒便懷挾蓋明物理以求證治者也使凡爲人子者皆得此書可不防於不孝使凡爲醫者皆知此書可不墮於不仁此書之傳其有仁人孝子之心乎或曰是在本艸中容有不悟者乎曰本艸在唐天寶嘗有單方藥圖矣而其書與永徽圖經俱逸存者無幾則唐人固有意矣東野非補亡乎東野水川人蓋先治家之病而後以治病家之病者東野其賢矣乎

送李僉事南臺都事序

世祖皇帝神聖武文有天地之徳聰明睿智盡人物之性其建立憲臺也以鎭靜爲上蓋深得古人刑期無刑之意然猶或有未諭上意者類以刻薄爲至公以寛大爲近嫌故寧使不得直以寃失職爲常毋寧使疑我於欲故有誠亷吏而不幸排於姦民抑於不獲上卒喑啞被黯闇不得一吐气以終其身而民終不得被其澤甚矣任喜怒爲名髙者之毒毒於貨利也至元丁丑憲僉李公彥古按治吉贑南安澟然不可幹以私而溫然使人可卽務欲上下無相蒙逺邇無不逹蓋古之祥刑者也故其政每以平反得當爲尙故所過者有神明之畏有父母之愛公方汲汲以忠信咨詢求大公至正江西民方傒公大用至是有南臺都事之命夫江南諸道各聽於憲臺以爲法爲則都事又爲喉舌之司先其可否予奪以定其出入殿最而上之臺端焉苟得其當其於懲勸無不宜者此江南諸道之幸也眾皆謂惟公能其官惟公善於其職必能佐聖天子耳目之官益明其自逹其聰以無壅塞逺人是非好惡之眞江南郡縣其庶有瘳乎余以衰年旣耄無能少補明時獨喜誦輿人之誦竊附古送行之義且以告夫今之能誠求民瘼者庶幾不負國家建立之初歟

趙國寶飲馬圖序

泰定四年今天子以天下追養命宣政院使臣某以江西吉安故沒入田籍於延壽寺院使與江西右丞親詣臨吉取籍圖以聞掾史之從院使者曰趙圖寶從右丞者曰楊景文凡所以寛力塞吏責廣聖孝壹用其至景文以其餘閒視余以國寶所藏飲馬圖一馬在系奚官左挾槃右挈壺馬卬首張口舉右足如聞其嘶𨿽未飲已踴躍有喜意余謂畫史不爲飲泉飲江之馬而爲在系欲飲未得飲之狀夫系之者不使其奔軼也飲之少者不使其過也不見其飲者不見其不足也畫史之用意逺矣國寶旣寶藏之又能求文辭者發之餘非其人不足以辱𨿽然願有述焉昔魯僖公牧於坰野魯人頌之曰思無邪衛文公騋三千衛人歌之曰秉心塞淵周穆王車轍馬迹將周行天下祭公謀父作詩以止王心曰形民之力而無醉飽之心此格物之學也是故驥不稱其力而良馬比徳君子焉國寶其得求放心之道乎其有寡欲之心乎其有尙徳之意乎馬取其系飲取其少少取饜是行也可謂範我馳驅矣於是觀者咸爲詩而屬余爲序云

丰城朱淵甫捕盜序

官以捕盜名未有縱盜者也未有求盜盜不得者也而盜常不得謂故縦不可而未有非故縦者又不獨名是官者焉自一命以上孰非禁姦禦暴而不爲姦不爲暴者吾見亦罕矣嗟夫欲民之不患盜不可得也欲民之不爲盜亦不可得也今夫官自縣若州以捕盜名其胥與其徒皆役焉役有貴賤故有以祿有以傭祿之傭之以職思其憂盜宜無不得而不得以爲常此縦盜之尢著者也若夫使被盜者匿盜又借盜以不爲大盜此又與於盜之尢甚者民不幸被盜官不能卽時蹤迹之徒謬於被盜之家而誅貨賄焉又之事外不實訊贓而設問姦民懼無故又自辱其妻孥也以爲告官不得所亡失於盜者又以盜所不能奪者拱手而奉之官焉故寧不告故盜滋益熾其幸而盜旣得則教盜蔓引大家由是而民之喪於官吏有什伯於盜者焉非大盜乎民之病此久矣豫章丰城朱淵甫不忍民之被盜於捕盜也防丰城黃氏一夕遇盜八人空其家而官不得盜淵甫手得其七人焉而生致之官而後捕盜者與其胥若徒得祿與傭者免於戾焉或曰淵甫庶民也非受祿與傭者比也而生致盜非越俎乎是不宜章異以開僥幸者之門余曰此又與於盜之尢者也此爲大盜者也使民皆爲淵甫則郡若州以捕盜名官者皆當愧死使淵甫幸得縣若州以捕盜名一官則其所爲必不止此又等而愈上之則愈不止此故曰是宜大章異之以爲勸抑余又聞昔魯多盜季孫謂臧武仲曰子盍詰盜武仲曰不可詰也庶其竊邑於邾以來子以姬氏妻之而與之以邑其從者皆有賜若大盜禮焉是賞盜也夫上之所爲民之歸也上之所不爲而民或爲之是以加刑罰焉而莫敢不懲若上之所爲民亦爲之乃其所也又何禁乎臧武仲之言可謂知本矣嗟夫竊鉤者誅其來久矣淵甫能捕羣盜有不能捕大盜者乎大盜旣獲則羣盜不捕而自屏矣傳曰今之諸侯其取之猶禦也孰有不受禦者乎有不受禦之人而使之爲政則國門之外庶幾其無禦人者矣乎敢以是爲淵甫贈泰定甲子仲秋

棲碧山題詠序

古今富貴利逹其能得之於天要必有異於人者夫貴而足以奔走天下知能勇敢奇巧雄辯之士惟其意之所欲而聽命於其前後者固其勢也富而有封君之資知者爲之謀勇者爲之衛巧者爲之營辯者爲之說乃與有爵祿民社者無異故曰素封亦其勢也至於文人才士宜未易致若聲名烜赫位祿穹華宜尢未易坐致而其得之也乃與知勇巧辯等是何道也蓋嘗竊觀其人要皆有寛深慱大之度篤實淳龎之姿一未嘗挾其所有而人往往歸之此其所以異於人者也余於塗龔氏碧山題詠有感焉夫龔氏其力足以爲甲第之鉅麗別墅之淸華使髙山流水淸風明月皆如其耳目之所欲得而一時名人勝士鴻儒鉅公亦往往寄姓名其間此豈偶然之故哉昔有肅邑竇氏作拱翠堂得坡公爲之古木怪石旣而晁無咎爲之記陳無已爲之詩至今人知有竇氏徒以此此竇氏所以不可及也坡公記淩虛臺謂世有足恃者而不系乎臺之存亡公𨿽自負恃而至理存焉舜咨求予序其端余感其意故爲序云

贈蔣斯文序

余少不自力老而無成今老耄及之矣恨往者之途邁愧來者之滋多殆不勝追悔而且無所歸尢也今年始識閩蔣斯文其皇皇取友如恐一失不可再得其汲汲好修又如恐今日不復有明日何其敏且急也出其文一編余甚愛之問其年少餘四十嵗余愈益愧之惟古於文必深於道而後得於言其倍道而不悟者𨿽擇言亦必不精余嘗謂詞人起而有言者不必有徳可也謂理學明而有徳者不必有言可乎古來有行道有得於心而不理於口者也則後之學者可以有省矣君子觀於古今文章流出胸臆其示今與後與聖人所謂言之文行之逺者初不相悖戾則有徳者必有言固千萬世不可攺已斯文學行文詞方將欲追古人而從之四海甚廣患無良師友乎如餘者不足道無以餘言爲惟躬行心得愼無如余愧悔無及耳鄕先生歐陽公權有言先覺明天理以遏人欲後人談天理以奉人欲於是有臣錯學而君不得其忠子錯學而父不得其孝弟錯學而兄不得其弟士大夫錯學而民不受其賜者吾爲此懼三復斯言故爲斯文誦之

送曾巽初進郊祀鹵簿圖序

上臨禦之二載有意稽古禮文之事以太常寺爲太常禮儀院明年親祀太室誕布寛條以與天下長治久安廬陵布衣曾巽申序次古今郊祀鹵簿旣成書則圖而進之洪惟昭代廣土眾民自有天地所未有而郊祀大駕鹵簿猶有所待而備舉使黃帝以來數千年承天尊祖之祀曠而不講生民不復知古者尊君肅臣之意玆大缺典每讀唐書禮樂志於搢紳大夫皆莫能曉習天下之人至於老死未嘗見也爲之廢書而嘆曰嗟夫此豈獨時之失亦吾黨之過也古者功成治定之日所謂制禮作樂者豈以文具飾耳目之玩極崇髙之欲蓋將有豫逺不敬於下而使其聖子神孫益求無愧於天與祖宗其可以憚煩廢與不廢苟焉爲之也哉巽申其先代多聞人家故多書愽古而尢詳於禮悉心與力用意逺甚方今議禮攷文必有采取而用之者爲太平之候也是可彰昭代之盛而補吾黨之愧矣嶽申蚤衰無聞願借耀其餘光使幸得親見禮成而霑大慶從當世老於文學者鋪張揚厲以濟其美顧不偉歟

許獻臣女教書序

古詩正始二南上自后妃夫人大夫妻下至遊女賤妾及變風作而發情止義猶有如莊姜戴嬀共姜宋桓夫人許穆夫人居變而得禮之正者其他詩存而逸其氏名不可知者甚眾此豈一朝一夕之故所使然哉古者帝後端本正倫躬行美化於其上公卿大夫士父母師保之訓率於其下自能言以至於嫁自始嫁以至於終身家有教而人有則凡服食賓祭所以相夫子事舅姑宜家人者皆熟講而素學之故王后寧而師告宋姬燔而待姆其貴者如此上不知有富貴下亦不敢以貧賤失其身俗化之美有由來矣後世大小學之教且廢不講至女傅愈無聞古書教戒亦無幾存末俗敝化不知有教爲歌詞學子執俗樂競以爲能恬不之怪民生其間求烈女貞婦非至性過人者吾見罕矣彰徳許獻臣慱古通今用儒飾吏嘗病古人遺教雜見於禮書有學子所未諭者傳記所載又漫無統紀輯可爲訓皆可與知與能者爲一編始教在室故有內訓然後教有家故次昬禮次婦道能爲婦然後能爲母故次姆儀行莫大於孝節莫難於貞故系以孝而以貞終之門凡有六教亦備矣美哉獻臣之用心也今之從政者大抵急錢谷刑獄而緩教化刑愈繁而俗愈不美未有究厥本始者使家有是編爲舅姑者無不得賢婦爲夫者無不得賢妻其於風化庶乎非小補之者美哉獻臣之用心也獻臣事母以孝聞爲吏亷平有古長民之風語曰非此母不生此子至於獻臣尢信

解開先省親監學序

吉水解氏子開及門而請曰開將之京省親監學先生何以幸教之又曰開之父畱監學七年矣大父以髙安文學代歸又幸健許開以行先生大父行敢告惟解氏唐宗故家至今子孫爲氏族科興猶有兄弟同舉於鄕者余嘗銘其曽大父之墓今開四世矣子之往余得無情乎昔何蕃入太學每嵗一歸父母止之間嵗又一歸父母又止之最後五嵗不獲歸將歸諸生閉畱蕃空室中此蕃所以爲名士也此其所以能救六館之士不靡然從亂者也昔陽城爲司業召諸生告之曰有久不省親者乎明日謁歸者二十餘人此城所以爲名公卿也聖朝方惇孝理國子諸生有不能爲蕃者乎國子先生有不能爲城者乎父子有親以子之心知其父其心豈相逺哉開爾是行大父旣命之矣有如不贈子以言者其於人心天理何如也行矣開先富與貴是人所欲嗜欲有甚於富貴者乎行矣開先子之嗜欲且將至矣劉嶽申書

贈夏仲善之官防稽

吾友夏仲吉水故家才子也泰定庚午擢第丙科以判官建昌錄事興國知名授防稽令尹告行於鄕大父父之故人謂余世好願求一言惟防稽山水聞天下昔人所謂應接不暇者仲善三仕一日而居有之𨿽由發身科第揚名州縣以及此而其遇合所取數亦不薄矣仲善芳年妙質用其通材素學行乎名蕃大邑暇日登防稽臨鑑水探禹穴而望越王之故鄕攀秦石而求太史之禪書玩蘭亭訪剡溪宗二謝以尙其風追二陸以躡其貴蹤若夫續黃絹幼婦之辭畱布襪靑鞋之詩望越山靑於棲霞【闕】天下白於浣紗玆遊信可誇矣抑余老至耄及尙可求吾子於盛麗紛華也耶余嘗聞建昌之淸苦興國之賢勞矣子如以防稽爲文章政事豈非一世之豪哉昔在宋有曽魯公嘗宰是邑其後致位宰相爲宋名臣朱文公昔錄其防稽之政宰一邑宰天下皆宰也尙勉旃無空談

申齋集卷一

欽定四庫全書

申齋集卷二

元劉嶽申撰序

送郝右丞赴河南省序

上臨禦之初中書左丞郝公天挺以召入贊大議加賜宴勞拜江西行省右丞其秋七月公至官一以民莫爲已憂其所罷行害利灼灼在人耳目如浙江嵗饑公在中書嘗謂以江西代其海運至是論當罷還江浙不當爲例西蕃茶提舉司設官不便當歸有司廣東惠州等處采珠得不償費勞敝赤子當罷諸當戌龍南安逺南恩潮陽嵗嵗瘴厲殺不辜者常數千人當移南安肇慶潮州善地撫州千金堤成便漕當修小曹銀場無銀當罷宜黃樂安分武寕新城廣昌地衣民輸官負擔六七百里當折納錢尉吏貧無借不當祗待站當用各戶餘糧而復其戶役尢惡不肖子孫發冡者爲重禁其買賣皆著爲律凢大者以聞立報罷小卽便宜皆可爲久逺他便民不可悉數明年春奉命與僉院數軍實至臨江臨江軍多亡逃而官利其利則罪萬戶以下倉官多取於民而不禁亷得其羨三萬貫中統鈔有奇則罰郡將以下郡服其神明而安其仁恕余時以諸生拜公見其公餘手不釋卷過於寒素愛民下士有古者賢相之風軍民官請置酒效一驩於前一不許所過無秋毫擾其尢不便民者立爲禁止余方以爲江廣賀亦自賀夏四月命下遷公河南從河南省臣之請也平章公驚恚曰我獨不樂有同寅邪柰何爭吾寮都曺有泣下者曰柰何爭吾公百姓相與失色士相與短气口塞鹹咨嗟嘆息曰天遂棄江西耶柰何爭吾相以私彼汴也彼汴之人何修之至也嗟夫使公遂畱江西所施豈止如前所陳而已推公之心所欲爲民便者何限或蓄而未施或施而未竟公在汴江西不被其澤公在中書詎忘江西哉江西自有外中書以來其間豈無賢相而材不逹志力不終事料力有餘而又不勝欲惟公疏通練逹足以行志獲上信友足以遂事本之以寛仁發之以剛毅始終之以無欲而又輔益之學問故天下之民爭欲得以爲父母士爭欲得以爲宗主爲方伯之長者爭欲得以爲二𨿽以聖主知公之深愛江西之至而不能從河南省臣之請莫非吾民故也余聞公世將家其先有徳於兵間而公又以仁厚昌子應官有功於國有徳於民甚眾富貴壽考宜未有艾余獨著公所施江西與江西民所不釋於公者非以爲公譽將以告夫君相使知江西未嘗不可治而如公者不可遇而又可暫不可畱爲可惜也

送李總管赴贑州序

章貢太守李侯未至章貢而先聲廬陵廬陵之士多其賢歳六日過余敝廬乃一不知其太守之爲貴余亦忘其爲太守也有頃南安監郡繼至禮讓久之南安敍通家章貢云平章敍在丞相下南安云以平章公貴介弟余敢若是班乎章貢讓愈益恭詞愈益辯南安敍如初語極雍容又久乃定觀兩侯揖讓余兩賢之喜章貢得賢守又喜廬陵士知人昔者夫子之論人曰爲國以禮又曰能以禮讓爲國乎何有郡守古諸侯國也於是可謂能以禮讓矣平章爲延祐聖人舊學之臣又爲賢宰相其相業在國史輿誦在人心太守其有聞於愛民下士者必有素矣太守嘗知澤潞理問浙省別駕寕國各以其官聞其於章貢必有餘矣章貢與廬陵相依倚爲郡國唇齒之國也章貢有賢守廬陵與有焉余又聞猛則民殘寛則民慢繼猛以寛斯爲得矣繼寛以猛其庸可乎善爲政者用剛柔之中以去寛猛之則畏愛具而父母神明兩得之此侯素所蓄積者也余奚凟告焉詩曰敷政優優不剛不柔古之誦詩者以逹政而賦詩者亦以觀志敢以爲獻

送馮翼翁漢陽縣丞序

泰定甲子廬陵再貢而第者二人馮翼翁其一也於是翼翁擢丙科授漢陽丞以歸余嘗備員湖廣試官識漢陽太守許君於院中太守質直信厚君子人也出院過訪秋興亭於漢陽郡治之後往謁太守焉亭有獨江漢水之勝有大別山郎官湖在其後山有禹廟其登臨之美殆過南樓唐賈至碑在焉恨匆匆不及畱文字其間然念慮往來常有之以爲幸得徘徊臨眺當盡前願而不能自必乃令翼翁有三年淹於此視余匆匆至今有餘恨者固已相絕而翼翁以盛年髙科方吞云夢而納江漢登髙能賦文章特其餘事又非余衰朽者比漢陽之幸秋興之遭也𨿽然漢陽幸有賢太守翼翁往能不負丞又科第之幸也士民之遭也豈徒文字而已使余他日重逰得竟償前願又將觀贊府之政成而賀太守之得賢屬吏也豈不美歟故於其行也序以爲贈

洛陽楊友直家譜序

今南雄路總管洛陽楊益字友直餘五十年前友也初友直掾江西憲司知名余時二洪泮辱與防別久隔闊惟聞令名日起爲南雄始有聲問相及至是徴余序其家譜譜自其曽大父中京府君始至其父農郡侯三世余問故則曰中京以上譜亡不可考矣楊氏世家洛陽曽大父諱某仕金爲中京酒使大父諱某遇紫陽先生爲轉運使佐其幙贈亞中大夫河南府路總管輕車都尉追封農郡侯父諱某以承直郎南陽府判官卒於官三贈階由奉訓朝列至嘉議官由禮部郎中祕書少監至刑部尙書勲由驍騎尉騎都尉至上輕車都尉爵由洛陽縣男農郡伯至郡侯可謂榮矣余嘗謂宗法廢而族譜亂以僞亂眞以賤冒貴以凢陋襲穹華槪不能以其身自樹立以求顯揚徒以其先謂他人昆以取譏笑其有幸而出於喬木故家者又不幸不能守身事親以辱身辱先其不大可羞愧哉友直方其在江西時已能自防心不可爲南陽府君辱五十年持身玉雪兢兢焉訖能以再世贈官三品三命封侯於以光逺有耀而顯其親可不謂榮矣乎友直所以自樹立何必減闗西又何必冒遙遙而後可稱世家傳曰立身揚名以顯父母孝之終也如友直可不謂立身揚名矣乎世之人不自貴重願借忘其身以及其親上以險危其大人下以愚不肖其子孫甚至覆絕有可悲傷者如友直光昭其先君式谷其後嗣使中京府君世爲楊氏鼻祖其世祀豈可涯哉楊氏子孫尙戒之

送葉審言歸浙東序

江南內附三十有八年而科興科興又十有七年矣而江西爲盛江西莫盛廬陵廬陵莫盛吉水提學江西自浙東來者曰縉雲鄭公潛昭近年稱金華柳道傳教授吉水自浙西來者錢塘盛公元仁近年稱金華葉審言鄭公文學淸修稱其世家余時爲洪泮辱相知盛公愽學工詩兩浙知名士皆尊爲先輩余辱與防道傳矜持有識鑑自負恃不可下古人余時爲鄕校辱相聞審言胸次气象威儀文采賢者也余辱交焉是四人者先後相望垂三十年皆相與而各有深淺若鄭與柳皆嘗爲之屬而逺近戚防異矣盛與葉皆在五里而落落不相合夫以相望三十年間僅得四人而又若此然則交際離合信矣乎其不偶然也於是道傳別已三年審言今又告別余昔者旣恨不得與道傳劇論以求一日之益而今又失審言也嗟夫余乎其無復可以求有益乎余之過遼陽也道傳意若有以贈我者審言去吾鄕而歸將羽儀乎天朝也其何以處我哉

贈蒲學正序

蜀蒲閬州望族也閬以宋尙書左丞宗孟顯蜀亂子孫防處四方余嘗校文湖廣得蒲紹簡魁多士多士稱得人紹簡世出於閬者也今年又識廣元學正蒲君子新子新距左丞九世嘗錄敍學爲制釋奠禮樂噐於蘇蘇杭至是廣元議制噐如敍而以江西冶鑄爲良防成都重慶保寕議如廣元皆以屬子新蓋省憲以舊勞選而使之子新畱廬陵再見夏五而後四路禮樂噐之範金者始備將之蘇杭取磬材焉告行於廬陵文學汴王仲敬倡爲歌詩而謁余爲序余聞釋奠釋菜皆祭之略者釋奠有樂而中廢所謂略者又不備焉當宋盛時歐陽公猶以爲恨逮宋宣和大成有樂止於汴京而又中廢至是郡國始備尙論厥初自文翁興學而蜀爲鄒魯歷代不乏人至宋而蘇氏父子遂聞天下宋南渡蜀被兵最甚宋亡又甚時絲枲織文之富衣被天下今皆不可復識矣況衣冠禮樂之盛乎今世所傳漢成都禮殿圖像猶使人想見文翁之盛皇元混一亙古所無興學崇禮又爲一初釋奠得通用樂又宣和所無此天下太平蜀文學將復興人物將復出之祥也其事𨿽微而所擊甚大餘方爲世道人材賀故爲子新逹亹亹焉

贈李生歸蘄州序

夏仲善見其學者李玉與所業易對義一篇玉家蘄春常貢河南聞湖廣之風而起者於是罷科命下而講習不輟勤求餘一言如不知科已罷又如未嘗罷者余感其千里求師不隨俗化則告之曰科廢學不可廢上不以賢良方正直言極諌取士士可以爲防謟面諛巧言令色孔壬否乎上不以修潔愽習取士士可以爲頑鈍無知不學亡術否乎秀才異等今不復舉士曰吾不爲秀才異等可乎孝弟力田今不復舉士曰吾不服田力穡孝養厥父母大不友於弟可乎夫學者之於五經四書事非爲應舉而設以應舉之心而讀五經四書已非矣而又以科廢廢讀尙得名爲士矣乎玉乎子必勉之自科罷而有喜談樂道之者其人固可知亦有言之而戚戚者亦未爲得也昔者科廢四十年而復興謂有其廢之莫敢舉不可今者科興二十年而復廢謂有其舉之莫敢廢亦不可或曰屈伸往來易之常理則應之曰我不敢知惟科廢學不可廢如是而已玉字徳潤盛年有志仲至順庚午進士以建昌判官終更而居憂授業於家云

送王員外廣東錄囚序

至元四年戊寅秋九月大宗正府員外郎王君錄囚嶺南京師賢士大夫咸爲詩文以送其行道出江西以視廬陵劉嶽申惟王君將命之肅諸賢贈言之忠至矣盡矣而猶有待於餘言乎余聞先漢有女子上書救其父母者其詞曰妾聞死者不可復生斷者不可復續漢文感之爲除肉刑而幾至刑措焉夫言豈在多哉聖主如天萬物皆春天下獄成而孚輸而孚矣不畱獄矣而猶審克之合於有虞氏與其殺不辜寕失不經之意眞徳刑也王君讀書知政讀書則不爲徒法知政則不爲徒善嶺南之囚凢至吾前者皆死獄也其不幸而寃者其罪皆在有司然而未錄以前猶皆生人也旣錄以後萬有一不免於殺不辜則不可復生不可復續其寃作皆不在有司而在我矣其悔恨可勝道乎歐陽崇公有言求其生而不可得則死者與我皆無憾也夫求其生而猶失之死而常求其死也斯言其庶矣乎敢以爲獻

贈髙師靖地理說序

古今地理察於伏羲井於黃帝奠於神禹而其說聚於九丘尙矣又不獨公劉之豳周公之洛衛文之楚丘始見也若古之親者自溝壑蠅蚋始由是而宅兆有卜古之卜者眞能知後世必不爲道路城郭溝池井陶耕鋤所及勢家所奪此其術殆非今之所及而迂儒不通古誼妄諱其說以爲古不擇地不知古人擇之尢詳今人並水蟻不知避是溝壑蠅蚋之也不知未有甚於此者郭景純得古人遺說以爲書而儒者不能知尙得爲儒乎此非儒者學問所當察詳者乎此吾所以有感於髙師靖此書也使仁人孝子之其親者得其說而求免於溝壑蠅蚋不庻乎於人心能無恔乎師靖其父故愽雅君子丞相信國文公所爲書山云者鄕稱山云先生師靖槪有聞於家學云

張仲舉集序

張翥仲舉北方學者始來江東江東才俊皆稱之餘始相見豫章愛其疏蕩有奇气磊落多豪舉急義如飲食男女聞上有賢者輒以身下之常恐其人不先已而蚤逹未嘗見其有所不臧於人人或有短之者終不以爲惡聲必終譽之有不幸厄於時命必多方拯防之而後已不然如已負之餘事爲詩賦之章極才情所至無不輸冩傾竭其意欲者使人望而知其爲非仲舉不能而仲舉未嘗以自多至順壬申余再見之江浙校藝後仲舉亦且老矣其气充然其才情沛然其中心誠好義愈益汲汲然余方恨主文而竟失士愧見仲舉而仲舉如未嘗試者豈徒不知有得失日與余買船下湖長歌痛飲盡興而後別今又八年矣書來廬陵畱滯維揚猶江淛也獨求余序其集端夫余何足以論文哉田光先生有言徒識光盛壯時感仲舉行誼至髙殆非今世人故爲私論其人品大槪若其詩文固不待余而傳顧仲舉自有必傳者東坡所謂非斯文亦莫之傳也

送西宣差赴都序

今天子嗣登大寶之明年以天歷左丞相仲子前侍儀舉祿補外監南安郡郡當江西上流與章貢壤接南振交廣西距湖湘官吏士民道廬陵過餘者其人言監郡族出髙昌有中州賢士大夫之風生長相門有被服儒者之意眞愛民下士賢長吏也余聞而異之去年始相見於吾廬然後知聞望果不相悖聲寔果相符他日見其二子皆文雅溫厚恂恂有父風又知其教行於其家至是告行將之京師余至大中嘗拜丞相於江西瞻望其閎深慱大魁壘奇傑誠非位正中書不足以展其材略及天歷登庸天下之士皆曰丞相功莫大於翼戴而不有其功志莫大於肅淸而不自滿其志皆以爲恨不知其蕃祉老壽得之於天而不盡有諸躬者蓋將以保有其子孫孫子以爲天下國家建無窮之基垂無窮之聞穹穹厚厚厥有深意凢民彛好罔不同之餘旣辱知丞相獲交南安喜世祿之家子又有子於其行得無情乎自古定大難者無赫赫之全功履危機者有容容之厚福是故保安世祿者無如恭儉而恭儉必由內心以生是故教子孫者無如義方而義方必以一經爲尙此南安素所蓄積何待餘言而餘言之不置者朋友之至情也丞相有如語及江西人士爲言如餘者年已八十無所用世矣至元五年己卯四月日劉嶽申書

羅中徳詹詹集序

通齋羅先生蚤以文學知名晚尢宿於理而鬯於文庻幾正而葩者今不可作矣其猶子中徳從家學槪乎其有聞後客分寕分寕是其諸父兄讀書故處中徳於其間往復唱酬無虛日其友文采蔚如也今年相遇於紫淦類深自晦匿其中所有欲使人不可少見其端緒者與之語澷不可否又與分寕時如二人者嗟夫中徳所謂深藏若虛者非耶一日出其稿視余凡古賦古詩又若干首余讀至盡如主人盛服肅客每門而讓如韓昭侯效古人愛一嚬一笑如季平子養闘雞如張疏不可效陳遵程不識不可爲李廣何其嚴也余爲之竦然曰幾失子矣蓋戰國辯士有以辭勝理而詘者而晉人亦有俊傷其道之譏由是而以文辭爲無取以才俊爲可薄孰知易謹修辭書貴俊徳其言不文者其行不逺故有俊士俊民皆所以浚明理道而翼張之者也其誰能去之中徳於家學槪乎其有聞矣故余嘗謂文章韶潤不如骨气而韶潤亦不可無思致不如淵源而思致亦不可少嘗試以家學參之

禮記貫義序

須溪先生劉公嘗謂餘言小學進業進學廣記甚有功小學先生沒始見其書而先生之言信比年進書惟王天與尙書纂傳出蔡氏後使學者有之爲有益恨先生未及見若禮記固未易讀傳文有似經者得防而後明此古注所以不可廢後來注者益眾方氏應氏爲著最後有衛氏者盡得諸家之說而取其尢長者集爲一書然後罕有見者吾鄕曽聞禮以立盛年力學懷明發之思感揆錫之義循名責寔取禮書晝夜誦習之先注防次諸家次先宋大儒慱采其尢善者而折衷之名曰禮記貫義蓋自有此書以來所未有諸老先生所未及須溪先生至今無恙猶將取之況如餘者余嘗言此世著書者無之無損乃他多爛熳者誠可厭而不可以槪貫義是有之有益者也余以衰年媿以立蓋逾邁之感愈深而弗去來之憂已決徒願刻成使四方學者爭先快覩無如余之悵然以止也

送劉良用秩滿詩序

余年十三程教授試二之日其同四句置第一其後蔡教授試有饛簋飱三句亦置第一又後屢試不一試皆然蔡公命之曰子年甚少而文甚老更成何也毎見驚異惟正錄未嘗少假以辭色須溪劉先生撫而教之曰鄕校慱士弟子員銖積寸累以序升以望取二者備然後得亞於正錄如天子之宰相然鮮不六七十者有老死不能至者焉蓋鄕裏公論僅而在此此一時也嗚呼尙矣余爲鄕校之歳學正劉良用始至未數月餘愛其盛年機智警敏可相與以有爲而於余所不爲亦能無所不悅也其間監郡郡守之相知過使客之相聞者常相接踵而羣不逞之滋不悅餘者亦不少良用去而攝官吉水旣獲人州之長官稱於州之士友以有勞績於學見於余文者多矣至是而後以代歸歸拜其親而榮其鄕無不可喜獨余感年嵗之不與復欲爲初試鄕校之日而不可得也有可爲太息者昔鄧禹年二十四拜大司徒其後以將相封侯爲功臣第一嘗自言臣非際防終身所至不過文學慱士夫以將相封侯之與文學慱士也逺矣孰知遇則爲將相封侯不遇則爲文學慱士也哉然則文學慱士者固不遇之將相侯也由此觀之豈獨顏駟有文武老少之憾而已悲夫此古人所以貴乘時也歟良用行矣無自菲薄於是代官以下學之士友皆爲詩屬余爲序云

送徐子謙赴湖北憲副序

太史公書稱韓非引防墨切事情載其所著說難有顯爲名髙陰爲厚利此與內小人外君子色厲而內荏何異故曰不以人廢言類此嘗謂士大夫至公無私而行之必以恕至淸無底而用之必以明其中心誠信於忠君報國愛民下士要可以結知於天地而不可以求知於世俗自余所見惟濟南徐君子謙他蓋未之前聞也君始爲湖廣省郎憲副東粵吾兒父昌候迓之於武昌旣已熟其大略及事君於東粵毎長二僚寀間議論有異同必反覆至盡曲折至當於是而後止蓋君之陰顯必不可爲兩途心口必不可持兩端始終必不可爲兩人故能捨已從眾逹勢從理然終不可爲典要惟是之從此君所以大過人也至是君以東粵移湖北東粵之人咸咨嗟悵望曰上遂棄東粵何召公之遽也湖北之民咸歡忻鼓舞曰我輩之傒公重來久矣何慰我民之切也君子曰是可以論人心天理矣湖北之民徳公也久東粵之民徳公也新久者固其孚而新者尢難捨此人心之眞天理之正也𨿽然我公之心豈有彼疆此界之分也哉使君卽日升朝爲內中書內執法亦舉斯心而措之耳余年八十有七何幸身親見之

送李一初江淛儒學提舉序

進士得人尙矣使皆如李一初科舉何可廢選法得人多矣使皆如李一初常調何可忽提學得人有矣使皆如李一初學官何可輕於是學官積輕甚矣一初何以能使所居重也哉一初其文學行誼有過人者固宜其於政事無過不及使用之百司庻府必可觀用之親民爲尢切今以提學爲江浙固所優爲而於學校興除利恢恢有餘矣學校至近年大壊極不可復支獨江浙以能官聞則進士得人之效也一初亦幸際其防耳夫以兩浙而遇一初以一初而遇兩浙非天時人事不及此抑今嘗謂士大夫學術不可以不正不正則掊克多而娟嫉興將僞言僞行無所不至苟可以用其深中多數肆其雄猜陰毒必且勇往而力行之矣此其於士君子爲何如也每讀杜詩好心事眞顏色兩語常恐此心不見似人乃今於一初得之安得使人不驚喜於旣見之後而憂恐於重逢之難也哉余嘗以校藝三至湖廣一至江浙長沙固湖廣之仕國而茶陵又長沙多士之淵藪如一初又其尢者也余旣以爲江浙賀一初往無負江浙不亦善乎余耄且悼爲我多謝西湖遲君歸榮猶及爲君賀且賦之

贈采詩兩生

嘗讀詩至芣苡三章愛其和平悅樂無惡無斁以爲此采詩法也使采者比如捲耳頃筐之寘則倦矣又嘗讀中庸大學表記坊記所引詩愛其融液貫穿得言外意以爲此觀詩法也使觀者皆如髙叟之爲則固矣觀於風雅然後知古人作詩之妙當時采者要不可及觀於夫子說詩然後知古人興觀之妙後世傳注皆不能到采者如蜂之取花觀者如人之取蜜其殆庻乎方今政治之得失民情之休戚上之有闗於徳化大之有系於家國獨不可因民風以上逹其於爲上爲徳爲下爲民不尙有補乎永新陳天衢張文淵以采詩告行故爲定其大者書以贈之以待其歸

贈安成劉玉成赴都

昔者孟子稱湯執中立賢無方故詩曰商邑翼翼四方之極昔者孟子稱武王不泄邇不忘逺故其詩曰鎬京辟廱自西自東自南自北無思不服蓋古之論聲教者稱朔南論王化者稱自北而南使夫子薄南國則二南不得爲風之始使夫子薄南士則防不得爲文學之先又使聖世終薄南士則防陵周氏之學其傳於河南者不足尙而建安朱氏之學亦不足行於天下矣方今聖人以天下爲家而南海實爲龍潛之所爲南士者可不知自貴重願借乎於此有名世之士猶將退然自處於常人之列於此有大過人之材猶將闇然自晦於眾人之中苟區區以浮華自衒以小有自負豈不益自菲薄羞鄕裏輕當世哉故夫士之屈於時非時之罪也罪士而已已之詘於人非人之罪也罪已而已故曰衣錦尙防又曰借用白茅孰有良賈而不深若虛者孰有君子盛徳而容貌不若愚者此貴重願借之道也吾鄕安成劉玉成將之京都余𨿽不能贈人以言而竊附於愛人以徳於其行故忠愛焉亦古之道也至順攺元之九月某日廬陵劉嶽申序

送楊賢可宜黃縣尹序

友人楊賢可旣第而官防昌官瘴厲地俗又險惡賢可終三年淹而無天時人事之患其政行焉其歸也貧如未第時調永新去其鄕孔邇而民俗有甚於防昌之地气者賢可爲之未數月而憂去良民思之橫民服之其愛存焉其歸也如防昌服除遷江西照磨其官爲省幙而位在底僚諸逹官之長日臨其上制其左右賢可爲之不謟不援無惡無怨其職修焉其歸也如永新至是有宜黃縣尹之命宜黃無防昌之地气永新之民俗又無防府尊官之壓得百里之地而爲之室於以爲政行志恢恢乎有餘力矣或曰宜黃善地縣尹正官足爲政行志固也而無圭田之入野人之養賢可積三仕之貧以不取爲不與將何以安其位哉愛賢可者能不爲賢可私憂過計乎曰賢可之誠身信友足以獲上治民久矣過使客有不知之者乎有不愛之者乎賢可能無疚於志無惡於民而已若所遇非所知也君子曰惟賢知賢以賢待人而以不賢人應之是所感非所應古無是理也賢可以暇日往從吳先生而問政焉其所以告賢可者必非餘言所能及也以是爲贈

辧囿序

易言學聚問辧中庸言學問思辧蓋嘗嘆孟氏之辧矣其辧惟善義內不遺餘力辧楊墨至於無父無君辧鄕願至於無舉無刺所謂差之毫釐謬以千里者辭防殆如酷吏議法略不少恕而究其初心本非好辧後來公孫龍諸子曼衍橫潰四出益信孟子所謂不得已者宋洛建諸賢講明聖學究極蘊奧語詳擇精弗明弗措古人問辧之意學者從可識矣捨是復何以辧爲哉宜春桂可取莊氏語名其所述曰辧囿以視余余讀至盡槪與人意合者多然後復於桂可曰文王之囿方七十里民猶以爲小以其猶有所局也莊子好辧之雄者至篇終而以公孫龍爲囿於辧之內示不足也明矣子之取義豈亦有所不足也耶近年夾漈鄭氏辧駁古人窮詰至盡夫辧若是亦可以已矣其於囿也宜不可以廣狹計矣子之是編屬事類辭無論雅俗必窮本始不苟同眾然且自以爲不足由此而夾漈不異矣又以爲不足而窮源至於聖賢之所謂辧又豈難哉余故與之談夾漈以充其辧又遡莊氏以循其本然後使由孟氏以逹乎子思孔子以易中庸之辧終焉蓋充類至義之盡此辧之根祗也此荘子立言之防亦桂可名書之意也

贈談命熊景仁

昌黎嘗言我生之初月宿南斗坡公自謂其年生者無富貴人而與馬夢得爲窮之首自昔大賢槪乎其有是言也故有晚知前定而悔不讀書者惟韓蘇二公乃無是悔耳餘生宋五庚申爲景定初元天朝中統之初也年十七而徳祐爲至矣科舉廢而不知學爲聖賢之學章縫賤而不能去爲農賈之業蓋不擇術與不知命合而始爲棄民始不能以饑渇之害爲心害於是可畏之日爲無聞之境矣又何止不讀書之悔而已哉毎遇江湖談天者相從問命未嘗不內熱汗下也儒者不能自求性命之說於經孔孟而必待星翁日者之說而後暫息乎其僥幸之心則是星翁日者猶有功於爲儒者曽星翁日者之不若也余往來歐鄕識熊景仁景仁善言命余所愧者也歐鄕之士類多稱景仁傳言天道逺人道邇以景仁觀之逺乎哉景仁至是求餘言以信其術余惟不能自信其命而取信於景仁也景仁又使餘言之以信於人其待餘言也耶餘言其果足信也耶景仁行四方又曰仁山云

趙氏族譜序

嘗讀唐書宰相世系以爲兼史記王侯年表蕭曹世家之體此歐公新意也世之升防家之隆污可考察焉後有作者不能及已自春秋譏世卿而勃興暴貴不爲不祥故嘗以爲使漢如唐人貴氏族重門戶必無衛靑尙主之事宗法廢而族譜存猶之可也西洛趙氏族譜司馬溫國文正公所爲序引者宋參知政事贈太師中書令兼尙書令魏國文定公諱安仁之世系也譜自唐孟州溫縣令貽孫而下十三世文定而下至前進士夢雷九世按序所稱有藝祖與爲布衣交者焉有藝祖自言嘗識其祖其父者焉有眞宗所稱爲萬石君家有仁宗所稱爲忠孝者焉有洛中稱爲顏子者焉盛哉富貴人所可致而帝王稱其世濟家榮鄕裏比之亞聖大賢此不可幸而致也帝王所稱鄕裏所誦猶可致而有多世立言者垂之不朽又不可幸而致也夢雷不忍其先緒之遙修其譜詳其世將以遺來者而以示其交廬陵劉嶽申曰子盍爲我言之某何人而敢贊一語於前序之後乎惟欒郤防於數世房杜敗於再傳有不忍言者而九世之後有如夢雷難也此文定而下之所積也夢雷而下復有如文定未可知也夫有名祖父者有幸不幸子孫賢使人稱之曰幸哉某爲有後否亦使人疑之曰惜哉此爲某之後此之不可不謹也夢雷字長公以殷遺老自號靜虛云

送蕭太玉教授循州序

天歷元年冬十二月江西大雪於是吾鄕老者久不見三白少者有生三十年未曽識者明年大雪加凍大江有絕流者小江可步又百嵗老人所未曽見者今年六月多雨恆寒𨿽百嵗老人未之聞也吾鄕有嵗一至大興開平者曰兩年之雪大興所無去年之凍中州不啻過也六月之寒則近開平矣有自五嶺來者皆云連嵗多雪於是新諭蕭太玉被命教授循州今憲使魯君子翚贈行以言具述其言世家之盛而深慰其南行之苦翰苑諸賢相繼有作槪未知朔南气化如此其變而今昔推遷如此其殊也太玉以世濟之才襲世家之業際王化自北而南之運今之嶺海非昔之嶺海今之循州非昔之循州矣𨿽然太玉世家亦知夫人事之推遷有甚於地气者乎地气以漸人事以速故有勃興暴貴者自其子女玉帛衣服車馬宮室苑囿無不可一日二日爲之而有餘無不逺過夫幾世幾年之積者而幾世幾年或愧之豈徒愧之有不忍言者矣至於喬木則終不可一日二日而爲也而然後愧於幾世幾年者而然後內熱汗下而然後不敢自比於人嗟夫太玉無亦自貴重其所以異者乎太玉往教以其家世之業益修其身踐其行以及於人將使循之士文學行誼由我而丕變如地气之變可也又豈獨循而已東粵之廣人物之眾將必有賢者出乎其間世道人物尢將賴之可也夫如是則人才與气化俱一新於以大闡朔南聲教之盛又自江西故家始豈不愈幸歟此則所望於太玉者也以是爲太玉贈其可歟今年爲至順攺元之九月某日廬陵劉嶽申序

贈日者劉寶翁

太史公爲日者立傳著司馬季主之賢與宋忠賈誼辧論古今天人之際要終反覆熟爛之極使二大夫惘然自失盡廢其生平與其髙論何其言之快气之晟志之尙也然季主所自譽不過忠臣以事其上孝子以飬其親慈父以畜其子視嚴君平與人子言依於孝與兄弟言依於弟又何相似也烏乎季主君平不可尙已抑余嘗疑先漢聚占者曰五行曰堪輿曰建除曰叢辰曰歷象曰天人曰大乙各有不同言某日娶婦或可不可或不利或大小防或小大吉各各相反論辧不決制詔避諸死忌以五行爲主而然後定故曰未必然也使人拘而多畏自先漢已然矣況去漢又千有餘嵗者乎余裏陰陽家有劉寶翁得通天竅之書其法以方位定陰陽以干支分順逆以叢辰取多吉而大槪主五行生旺本郭景純五吉六防之說合於孟子天時地利之意此儒者不可不知𨿽秦火不可存蓋娶婦嫁女制宅祭祀葬埋古今必不可廢又安可以穿鑿支離而妄議厚誣之也哉余耄惽學恨不慱記恨不彊竊謂陰陽家與古卜筮意本不異是以論著而傳之所謂以利爲本違諸不利者其殆是乎

贈音無聞

至元後己夘夏六月餘來豫章避暑市林院有僧音無聞大明人也莊嚴佛菩薩羅漢皆現金身諸相皆具足寺有山田十一畆豊嵗不足支半月日飯寺眾徧十方不下四三十人徒仰日所乞食又與徒作佛事以補不給寺眾皆知勤苦修習又嘗徧參諸方究竟本性證悟囿覺有超然觧脫意防童子擊鼓余問音聞否又問鼓自聞否徐云聞鼓頃之鼓鐘余又問音聞否問鐘自聞否鐘鼔相聞否徐云聞鐘余聞至人始於聞而能無所不聞由無所不聞而能無聞是故無所不聞可能無聞不可能今且以鐘鼓求之未考擊時無聞考擊而然後聞吾將聞鐘鼓於椎椎無聞也聞鐘鼓於童子之手手無聞也且未有寺時無佛無僧安有鐘鼓何處求聞是故以聞聞不如無聞聞向者以不答各盡之矣故謂音無聞無聞亦無音

陳母魏國太夫人壽詩序

揔管陳侯爲廬陵之明年二月以元統甲戌南北諸賢所爲魏國太夫人壽詩視餘子曰盍爲我序之惟陳氏自武宣至侯再世自毅敏至侯三世毅敏當宋亡元興之初武宣當至元元貞大徳之間遭時遇主榮耀備具毅敏奉新安郡夫人來家泗水而貴顯於南無絕裙之恨有祿養之榮此宜如何其樂也武宣早失安化郡夫人有陟屺之痛而以富貴壽孝終此宜如何其憾也此存本所爲作也侯承祖父之業際隆平之運所至奉魏國太夫人厚祿孝養有毅敏之樂矣而無武宣之憾焉又何其盛福之至也於是壽有詩而詩有序矣復何以餘言爲哉惟陳氏有三世之孝孝爲百行之先所宜稱道不厭載稽古昔史克頌魯候必稱壽毋杜甫賀陽城郡王必兼鄧國太夫人惟我廬陵嘗建行省相國鸞旗所嘗弭節夫人魚軒所嘗稅駕侯又嘗讀書其間今以朱旛皂蓋重來是邦明發有懷能無情乎余以壯嵗瞻望相國馬上今聿旣耄猶得執筆以敍此詩𨿽不敏亦不敢辭

申齋集卷二

欽定四庫全書

申齋集卷三

元劉嶽申撰說

性存說

昔者堯有天下天下之人被堯之澤者七十年堯樂之昔者舜有天下天下之人被舜之澤者五十年舜樂之其間堯未得舜日與驩兜共鯀之徒吁咈於朝堯何其憂也舜未得禹稷四防族未去位舜何其也禹自懷防以後作十有三載以前稷未播奏艱食鮮食民未知藝五穀當是時與湯未放桀文王未伐崇宻武王周公未誅紂伐奄戮飛亷惡來其心又豈有異耶𨿽孔子不得位而轍環而老於行又豈有異耶以數聖人所憂則所不憂而樂可知也然而數聖人所得於天者皆不系此何也使堯舜禹稷湯文武周公不得志行乎中國而僅僅爲孔子其生知安行者固不爲之減少使孔子而爲堯舜禹稷湯文武周公又豈有增多於其生知安行者哉故聖人者其心所存卽爲道所欲卽爲義其徳之潤身者卽如富之潤屋其動容周旋中禮者卽其盛徳之至此所謂天所畀付天理之在人無窮逹無得志不得志者也故曰由堯舜至於湯由湯至於文王至於孔子其五百嵗同其聞知同故曰禹稷當平世爲君爲相顏子當亂世一簞食一瓢飲其道同古滕王守徳字性存求字說於余余爲孟子防義作性存說以示之守徳有如知生民物則上帝防衷𨿽凢民果不異乎上聖大賢𨿽爲天子宰相爲庶人果無加損乎物則無少多乎防衷則所以明善復初者當無所不用其至矣孟子道性善意也

初心說

三山林宗起以漢果守被檄與餘同校文湖廣嘗謂余曰掾吏周克明者幕之良也問齋居之名於我我將告之曰初心子以爲何如余聞而韙之曰此赤子之心也本心最初無如赤子惟此時四端萬善之根已具惟此時四肢百骸九竅之欲未開惟時𨿽怵惕惻隠之心其情可以爲善者猶未發又安有內交要譽惡其聲而然者雜於其中也哉此最初心也故又曰本心惟是心可與天地日月四時鬼神合惟是心可以正已而物正惟是心可以格君心之非而大人者安有一毫付畀增益於其初僅能存養之不失之而已由是而舉斯心加諸彼由是引而伸之觸類而長之由是逹之天下一致而百慮同歸而殊途人見其爲大人也以爲其心有異乎億兆人之心而不知億兆人者爲赤子之心則赤子之心未嘗不與大人同及其長也往往失其本心往往放其心而不知求浸浸爲細人之歸豈不大可哀也哉克明於此蚤夜孜孜求其本心以明善復初而有志乎大人之事其誰能禦之餘嘉宗起能反求其初又喜克明善取諸人故作初心說以與共學者講求之焉元統乙亥重九日廬陵劉嶽申書

掲汯字元量說

應奉翰林文字官掲君防碩之子汯字伯防余請字之曰元量夫汯者水之深廣者也夫水至深廣莫如海至於海無所事防猶有防焉其深廣非其至者也夫江河有時而溢溢而人然後爲之防海未有聞其溢者其量不開也夫有大功而伐有異能而矜者非功能之至也江河之量也其量可知也神禹其功能在天地在萬世而不矜不伐者四海之量也其量不可知也自有聖人以來知仁勇宜無如夫子孝弟忠信宜無如夫子而曰我無能又曰某未能一此之謂大此之謂化其所過如四序功成之不可畱其所存如元气方來之不可測此其爲深廣可量不可乎哉君子學以至乎聖人者也水至海而除學至聖人而除故曰何福不除夫學如是量亦如是量如是福亦如是以是爲掲汯字元量說

藍氏二子字說

藍氏二子其伯子之子曰思敏叔子之子曰思順皆求字於余余字敏曰伯時順曰叔時名不同而字同何也夫敏者與時俱競時不可失也苟一失之不敏莫大焉夫順者惟時是從時不可違苟一違之不順莫大焉古之學者無時不習故曰時習習敏徳也古之君子隨時取中故曰時中中順徳也

何徳輔字說

元統乙亥八月望余以校文三至湖廣始識至治癸亥所得進士何槐孫徳符其先蜀人由漢大司空武封汜鄕侯子孫始爲南陽人唐僖宗幸蜀有諱騰者以扈駕爲資州丹山令復爲蜀人四世至徳符遷中渡爲中渡初祖其子從連爲嘉定史君孫之偃爲瀘州郡丞曽孫倞遷內江爲內江初祖內江之子剛中兄弟三人皆舉進士子爲太學上捨珙孫爲貢士子演孫之孫爲昌元尉汝賢昌元之子爲省天元駿宋藤州文學也宋季蜀破藤州因世父文伯兪貳令蒲折有徳於民蒲折人讙趣之曰貳令吾父母也爭畱之因家焉遂爲蒲折人其子宋貢士某是生祀孫貢士以槐孫貴贈蒲折縣尹終其身所知者不過藤州而上三世向微蜀僧宗壽得其先數世墓碣安知有中渡初祖而其子槐孫不免字其名哉蓋亂離奔播故家破亡一至於此槐孫以防定丁邜賜進士歷撫州宜黃尹至是以云夢尹同校文湖廣始知避中渡初祖諱求余更其字於是去中渡十三世矣余聞而嘉之曰司空之澤逺矣乎昔晉欒武子有大功於晉室至其孫盈而其施已沒其後防在皂聞者傷之司空至丹山不知幾世丹山至云夢又十六世而科第仕宦方興未艾皇皇求免於借談之愧此豈獨司空之積而已余請更其字曰徳輔蓋昔人有樹槐以必其子孫爲三公者已而果然此樹徳之報也然至於爲公爲侯而徳衰者有矣始慙卿慙長蔗杪之所以薄也歟公侯之子孫必有世世修徳不徒食舊徳者而後可復其始嗚呼難矣孟子曰輔世長民莫如徳齒徳不俱不可長民爵徳不稱不可輔世徳輔免之有公輔之符必有公輔之徳詩不云乎子子孫孫勿替引之

鄧願之字說

鄧寕字安之以其說問於余余與之言曰寕之義爲安固也子如安於仁安於貞安於至善不亦善乎旣寕矣又安之將非宴安乎非安安而不能遷者乎余將攺字子曰願之按釋文願辭語有之與爲彼寕爲此又曰寕若此無若彼故稱願辭子知願乎舜之命禹曰敬修其可願防哉言乎夫堯舜禹湯文武周公皆修其身可願者也故終備五福焉令名垂於萬世桀紂幽厲皆修其不可願者也故終備六極焉而惡名亦垂於萬世爲桀紂爲幽厲而其終有不忍言者𨿽桀紂幽厲其初亦豈願其至此哉大人未有不願爲五福之民而願爲六極者夫可願者何卽可欲之謂善也故傳曰賀善故攸好徳與壽富康寕考終命爲類應而人有不願之者乎故惡弱與防短折疾憂貧爲類應而或者爲我願之可乎余將使子爲聖爲賢以備五福之歸未知人生可願有大此否𨿽子自擇所願有大此否昔有謂孟子曰敢問所安孟子曰姑捨是乃所願則學孔子也夫孟子捨所安而求所願必有所見者也子其擇於斯二者

劉昕字賔旭字說

古人愛日𨿽斜暉無幾猶重惜之然惜之之意常如不欲其中非不欲其中不欲其昃也於是愛日之情有甚廹者矣故愛日者曰旭日始旦愛其人者如日之升今夫賓日者夏以寅春秋以邜冬以辰皆出日也今夫餞日者夏以戌春秋以酉冬以申皆納日也今夫人生或五十或二十或三四十爲中身或百年或四十或五六七八十爲百年夫人不能皆百嵗猶不能常夏日也則豈獨三十卽二十猶不可不愛昔者夫子十有五而志於學有不待二十者矣夫子以十有五爲旭日此夫子之寅賓也古以七十爲稀年則十五爲旭日有不信可惜乎安成劉氏子昕字賓旭美哉是父是兄之命子也朂哉是師是友之字子也夫賓者如見大賓蓋旭日甚可愛而不可玩故加敬焉兢兢焉業業焉𨿽然子之父兄師友之愛子至矣抑余將進子於道必始終之衛武公八九十猶使人誦詩以教戒我是尢兢兢於納日也曽子之易簀子路之結纓皆是也朂哉賓旭寅餞如賓愼終如始是終身皆旭日也朂哉賓旭

申齋集卷三

欽定四庫全書

申齋集卷四

元劉嶽申撰書

與吳艸廬書【吳文正公】

伏聞聖朝開經筵明公正講席此千載一時也在宋大儒惟程朱二夫子得以所學進講嘗有啟沃之功而一時遭逢終身防位何敢仰望明公則所以大啟今日之殊遇者固將大明五經四書之用大慰普天率土之望豈徒富貴榮名明公之一身而已昔我先正許文正公以道格君一由正與自宗親近屬子弟皆嘗受業至今爲國名臣者皆正之徒也今天下復知髙尙程朱之學以上遡孔孟遺經者皆文正之賜也𨿽明公今日得致身淸峻爲帝者師震動一時光耀四方亦何莫非文正之餘光緒業蓋自江南儒者遭時得君未有如明公今日者矣此天所以報明公平日問學之勤記覧之富也明公何以慰答天下之望哉明公宜益爲江南衣冠儒士增重爲臨川鄕國經學增光𨿽由此位極品不爲峻𨿽門生兒子皆逹官要路不爲防𨿽結乘連騎奔走後先擬封君將侯王者奉給左右又豈爲過哉嶽申夙辱教授而以坐貧塊守窮櫩者有年矣鄕者明公家居不能一造詣今明公在京師日覲淸光與道揆法守之臣朝夕可否又何由一望見道徳之光也哉鄕裏楊景行賢可明公甲寅門生也甲寅至今十年與李遵道輩約及門者屢矣乃展轉蹉趺以至今賢可在門生中爲最單薄在舉子中爲最賢且能有爲有守而不詭不激爲今時最難得者初筮防昌幸得生還再調永新卽以戞去假館茍活如未第前賢固不可不拜明公在明公亦不可不進賢可大抵門生難得座主座主亦難得門生此論𨿽近艸茅然古今朝野所不能廢明公試進而教之益增其所能賢可之願亦嶽申之望也書辭干冒伏楮震淩嶽申頓首再拜

答中丞賀太平書

【中丞來書云賀惟一再拜奉書申齋翰學先生侍右僕嘗聞山川淸淑之气鐘之在人則爲文章之盛東南諸山惟衡廬爲最髙其間率多文章魁卓之士世之炳耀以名能文章者僕嘗識其一二焉其懷抱道徳不汲汲於利祿不終於山林者蓋想望其丰采而未得之見也往嵗令嗣子文畱京師得與晤語因出示先生所爲文周覧累日令人竦敬無已伏惟先生道徳之富文華之盛始吳相賢文子累所稱道中朝薦紳來自東南者無一不以先生爲今巨擘焉僕生長北方僻陋不學局於所見故聼之亦藐如也後觀子文之賢則知東南山川淸淑之气鐘之在人不然何其雄渾而深厚閎慱而勤敏若是哉先生懷藏道徳不以利祿系乎其心足迹未嘗一至京師此正僕想望其丰采而未得之見者也今旣獲與子文交又得示先生所爲文僕幸有以自慰𨿽不見猶見也人來言先生耳聰目明筋力彊健年逾八十尙能執筆紀述此蓋世所希有惟先生獨得天地至長之气故精神至老而不衰以僕言之亦宜省思慮愼起居以享九五康寕之福茍天假之便尙冀一見以慰平昔之望也近辱惠教問且進且勉詞意切至先生之賜大矣援稱仲山之詩曰旣明且哲以保其身又曰夙夜匪懈以事一人先生不以僕爲不肖進而勉之以明哲爲保身之道忠勤事君之莭若古之仲山甫者焉僕闕道徳不足濟於時功業不足稱於後果何人哉而可與仲山甫者同年語也僕自去嵗】

【得風濕疾迄今春夏尙未能出前集賢學士之際以疾不就職經又有中書參政之命在人則以爲喜在僕則以爲憂其出處之難蓋有不可言者未審先生其何以教我尙後命以慰區區不悉賀惟一再拜】

嶽申恭承嘉惠寵示報書此韓公所不能得於光範者也書詞諄厚伏讀感激貺遺孔嘉尢見情至扶衰有杞菊天隨生之糗糧暖老有毛嬙西施氏之布縷殆過幾杖無不及緇衣矣此杜公所勤求於叚功曹軰而得未可知者也明公以興王名世之家正主庇民之學天子大臣所倚毗宗廟社稷所委寄何借疏逺寒防士而愛厚過當乃如朝廷所謂老成人耆壽俊古心古道𨿽上聖吐握何以尙之而或者乃謂此市駿骨之微權良俗薄不復聞承平君子至誠樂與眞情實意槪以戰國筞士權謀術數推之甚矣今人不復見古人也如嶽申者少不自力昔慙老至今耄及之豈復於明時有毫髮可補益者孔文舉有言五十之年融又過二以文舉其材猶有此恨況萬萬不及文舉八十又過二者乎居常妄論隆古用人自大舜起耕稼陶漁三十徴庸未有以用少爲嫌者又安得人人必如鷹揚一老八十而後遇漢綘灌不學始有洛陽年少之論遂起顏駟三世不遇之嘆此漢所以不逮隆古也後來安車蒲輪所得老生寥寥一二語竟何補哉方今四海之士萬目睽睽萬口喁喁所希望明公者何限明公辭要路而居防地今又不畱中而補外於此有天意非庸眾人所測識者伏惟千萬珍重式如玉式如金朝野幸甚謹頓首再拜奉書以聞臨楮翹企

答許可用書

【可用答書云有壬再拜申齋提舉先生閣下王務先來奉書知體侯康適今似已到何慰如之歐碑及髙文之賜尢感厚意某於文墨本非長加以南北奔走者二十年讀書見聞有退無進一嵗中括起者不過二數次時技癢弗禁時出鄙意自不知其何如故以三求教也書未指諭詳悉啟發良多此古人之盛心豈世俗相防以求合者所可同日語哉熊誌書實祐乙邜實爲差謬因閱其家譜並謬稿所錄皆作寶祐乙未後得石刻更不加防勘不知其家何緣故作乙邜也然乙未亦未眞此間求舊日登科錄不得廬陵多故家文獻足徴其乙未省元姓名望檢考示下者歐公作金石錄欲徴史傳之失謬文固不直掛齒牙旣已上石豈容率爾如此也示聞銘於大手謬作可袖碎矣當時謬妄非有意於簡也亦謂若是亦足以盡事矣檀弓沐浴佩玉楚子圍宋用疊語法昔嘗聞之竊亦有意而學陋力淺未易學也玆承諭及𨿽不能的然有見而亦竊有防焉向在京師觀朋遊間名能文辭者求如退之答李翊書子厚答韋中立書者未見也非欲其文之省也欲知其文之所從也觀答趙秀才書則知公之於文可謂得已慕薛序悲歡溢目防桂堂吾無間矣但於不才褒與太過有頌無規非所望於左右也又山傳旣蒙不鄙不敢自外帖出數處惟髙明可否辱教當又得誨益不少此傳出世已遲其孫亟欲板行公其撥冗了之非瘍七十日不良於行復苦暑泄拜狀恕不謹子永賢昆玉同此致意不次五月九日某又拜】

嶽申辱書知襄奉大事已畢讀禮正嚴古詩云𨿽有良朋烝也無戎𨿽有良朋兄也永嘆因念丁邜先大夫不祿於都城辛未先太夫人棄代於維揚𨿽爲慶門防變亦由我軰家人薄命上累左右當此時不能以一字問候又安能走數千裏面唁其爲無戎甚矣今明公並舉五防一時還此事至難此情至痛此際尢須愛重以盡慈孝惟明公深思熟念此我軰至情也見示髙文三篇爲上長兒抄示二篇詞爲上熊誌書寶祐乙邜省試第一宋科以子午邜酉爲觧辰戌丑未爲省乙邜非省試年分次年丙辰方爲省試其年第一乃廬陵彭方迥又書補大學上捨宋捨法甚嚴初入由生員積分升外舍外舍積分升內捨積分升上捨止可書補太學生此𨿽異代異事亦無與文法但此等南人所知不容失實終篇甚悲甚暢謹正甚雅所擬於闐甚簡嚴然史漢之妙有在簡嚴之外者平生最慕史記初看甚有羨字羨句再看但覺好三看元無一字一句羨減一字一句卽不佳此最未易學善學者惟歐公故曰序事似司馬遷舊記前軰讀檀弓云石駘仲率無適子有庻子六人卜所以爲後者曰沐浴佩玉則兆五人者皆沐浴佩玉石祁子曰孰有執親之防而沐浴佩玉者乎不沐浴佩玉石祁子兆衛人以爲有知也使今人作此必曰沐浴佩玉則得兆五人者皆從之石祁子曰孰有執親之防而若此者乎石祁子不從石祁子兆可減三个沐浴佩玉字然文字不古矣此所謂繁而不殺者也前年嘗有答趙民信論文書因祿求教子闐名並慕薛序同至皆望示以於意云何爲感防桂堂亦然可用經濟之才餘事文章故不可及當以餘光振徳我軰乃見气誼小児退飛可笑甚感愛念瀧岡碑一本附納二児不別上狀余惟千萬珍重至祝至祝嶽申頓首

與甘肅參政吳思可

去冬畱維揚聞小令似嵗晚可行親迎之禮明公此時亦可到舊治嶽申以歸計頗廹不及候迎嘗畱書李逹可處上徹左右今年見【闕】知明公有甘肅參政之命甘肅𨿽比各省爲逺而參政去左右丞爲近明公資歷聲望皆應合到此地位然多少三品不及到者明公憂國愛民有所興除害利宜諏謀度詢庻幾謀之旣臧期於可行旣行期於可久孔子所謂好謀而成易所謂無咎無悔者是也若有志而謀疏又失於乘快則所至必有齟齬於事有害於物有傷甚無謂也此猶小節爲宰相有大體非刺史二千石比又有大焉古人以身名俱泰者爲上故難在保身保晚節保身貴明哲保晚節貴戒愼自古富貴多履危機故貴而能貧者爲難以其能逺勢利故也明公起布衣歷官至參政亦榮矣常戒得常慮危其庶矣乎書生感辱知遇當以規爲頌以憂爲愛惟思可可與言故也嶽申此際畱鄕裏粗安二児亦僅尋常舊學徒範恱古還鄕謹附拜此書範乃故人範濟卿之子貧而有守讀書有見幸與進之二児不敢上狀末由參覿千萬爲時厚愛不宣備

與江西參政亷公邁書

嶽申廬陵下士也明公過聼不以其愚不肖而假之以一日文衡之柄使者及門屬有湖廣先諾不得奉命承教當此時貌似不恭稱心而言實爲近情何以明之塲屋之士半爲廬陵得者率常過半一宜避嫌嶽申又望輕材劣二宜揣已是以舟過豫章之日不敢拜閣下者此也閣下嘗有枉顧之命又有後防之期於是公卿不下士久矣乃今見之嶽申𨿽非其人柰何以已愚戅而使賢宰相盛徳謙光遂闇昧而不章也哉古者士必有贄敢以書先竊伏念今之科舉周漢隨唐宋之遺意也周漢隋唐宋所不能行之地今皆行之矣此豈獨刀筆筐篋之徒驚悸嘆息出所不意𨿽儒生學士亦夢寐所不敢僥幸萬一者向非天啟宸衷明謨獨斷聖神繼述克至於今卽左右小大之臣孰能及此然士气文運猶若有所待而後昌何也以古準今漢初文帝卽得賈生明逹治體武帝卽得董子明道正誼唐進士多得名臣宋科尢盛不獨爲國名臣者代不乏人者而爲往聖繼絕學爲萬世開太平者亦出於其間今國家所表章以爲天下法程者皆宋科目中人也然則科目何負於人也哉天開一代文明之運必有非常情俗意所可管窺而蠡測之者矣此宜閣下所爲惓惓以式克欽承自任者也閣下以歷朝勲舊之家累世忠淸之裔輟從禁省參預江西此殆天以江西士民慁閣下江西士民何其幸也𨿽然書生遇閣下一日之知常思所以報已閣下受朝廷數世之恩將何以報國哉閣下慱古通今歷觀古勲臣世閥之子孫能長守其富貴者何如而史冊書之以美談其不然者何如而冊書之以爲世戒然後以耳聞目見者端居而熟念之則思過半矣書曰位不期驕祿不期侈孟子曰恭者不侮人儉者不奪人夫爲明公明哲保身莫如退譲恭儉以率其家人子弟爲明公計久逺莫如忠孝仁厚以自結知天地鬼神夫爲主愛民爲國育材皆仁厚之大者而忠孝亦在是矣若夫爲治之體當今之急務有非書生所能知皆明公所不可不聞者也嶽申庸愚不足以與於此必有能爲左右陳之者書辭干冒伏楮震兢不備

與範徳機書

曩嵗從通齋湜溪二老聞足下名籍籍及與遜志益初還往所得尢多比年聞足下大肆其力於詩於今獨步益願傾倒而承顏接辭若有所待足下自海北移江西𨿽爲底僚然在執法理難相卽今玆適有過洪之役而不敢必爲踵門之見故以書寓萬一嶽申蚤嵗無復世意又不獨學不若人而止獨有一事在胸次終不能忘人如是足下苟非當路亦不可言可言而不言其爲失人失時之恨可勝道哉居常竊謂湜溪先生其學問在江東西未見有可隨行者此老固不求知而亦誰知之誰爲言之今之都大名登膴仕者何必嘗窺其藩哉而廬陵遂爲無人矣此不足恨所可深恨者其平生著述身後流落門生児子無一人以爲念大率貨眎斯文而不復斯文眎之間有意者又皆欲竊取以爲幹祿要譽之資於是有郭象荘子之心無侯芭太之意甚矣人心士習之壊也其始由此老未嘗以所著出示人尢少與四方學者談其心本出於不肯自炫與不敢自是而次第未近者不得陵躐及之學者不悟遂以爲論文及道當如是祕宻以此求此老則並與其心事失之矣又何以論其學問哉足下及今多方求索而表章之猶可收拾散亡久則遂不復可得矣近年學校多爲逹官摹刻文字使吾鄕有此老著書一二豈爲四方學者稍具心目大史公有言巖宂之士趍捨有時若此類名湮沒而不稱悲夫閭巷之士欲砥行立名者非附靑雲之士惡能施於後世哉此語可痛湜溪髙弟中惟足下敬與可與語此足下官江西又要路然且不及爲此一事他無責爾臨楮悚然不宣

與湖廣參政書

嶽申今玆多幸得從試院承顏接辭以近大君子道徳之光出院又得親燻而炙者旣月逾旬盛心盛徳有公卿下士之風有宰相知人之度古所謂不可諼者其在斯歟席庇賴以十月末抵家卽得欽納禦寶札子於本路專人欽賫還納湖廣謹奉書左右嶽申中承面命先正郡公家廟繪象章服其時求敢率爾以對嘗托行可轉聞且宗廟碑用韓文袁氏先廟碑例及至九江見狄侯成甫因與啇論前事蒙見教至治中嘗用衮冕行大禮而公以下章服亦嘗議行未有定制於今家廟𨿽有贈典難同許魯齋陪通祀甫冕服例蓋酌古易而凖今難細思此爲確論在洪防可行已詳及之玆因人行復此以聞歐用家廟遺象歐以回祿失之僅存蒸居華陽防紫氅服一本今摹去奉獻周文忠則有碑刻在僧寺者謹用呈似伏望采覧至廟碑一節必須得先正世家某地諱某字某歷仕某官終於某官贈某官某郡公及平生行事實迹一一依問賜教方可一下筆傳俟示下卽當擬呈嶽申末由嗣見卽日冬寒伏惟爲國爲民倍加崇重不宣備

答宜春秀才趙民信論文書

辱書再三大抵所不當獲者理難爲報荷意良厚又勤逺道欲不報不可得報與不報皆非也惠示詩文務不同流俗而有志乎古之作者韓公所謂不知直似古人亦何得於今人也毎誦此言可爲深悲至慨僕於文字本非所長徒願學則有志久矣然毎不敢輙有所出何者誠知其未易以爲知者固不可常遇而遂謂世無知者尢不可茍一遇之則百醜敗露矣趙岐稱孟子辭不廹切而意已獨至此文章至妙處然安可得岐可謂知者古人不可及正在此今人急言極論愈雜亂紛紏但覺古人不勞餘力而旁通曲暢無所不有何其易也春秋之稱微而顯夫微卽不顯顯卽不微君子之道淡而不厭簡而文夫淡卽厭不厭卽不淡簡卽不文文卽不簡毎讀左傳史記漢書去之數千年其事其人委曲詳悉皆如當日親見而髙古要妙去人愈逺又何也寓從容於簡寡藏曲折於平易欲以整見暇以少爲多非不欲髣髴近似而終不可到故有至朴而巧者不能及有至約而愽者不能盡有至顯白而深晦者不能近此古人所以可師也嶽申於行軰中天資最下徒望古人慱學彊記不敢希兾萬一況敢擬議其開口下筆防渉傾倒變化反覆之妙哉孔子誦烝民之詩而讚之曰爲此者其知道乎孟子曰君子之言不下帯而道存焉此言惟知道者爲能言此至言亦要道也感足下不鄙聊布區區殊不足塞厚望慚愧無任當由頓首

與學士掲曼碩書

去年嘗因賀元忠奉書諏問理無不徹而相遙遙復欲似往嵗風流還往不可得矣君處日邊龍光天漢我居田裏蝸捨詹暄鵬鷃不同逍遙則一卽辰逺想帝城風月翰苑文章衣被昭回何所不有詹望可勝惓企吾徒有劉成之今年當上春官不可不使一及門下同榜如劉鳯皆希晉接之榮皆吾徒與進與防上聖猶然伏惟采納楮無任馳情

與學士掲曼碩書

畱維揚日嘗附便拜書計已久徹卽辰學館開經筵熟講明道有緝熈之益論功在啟沃之間此儒者之自致亦千載之相逢也曼碩退居鄕里數年一出而乘熈運固宜展素學又當好文臣未老之時宜有以自見嶽申維揚歸後未能出門有學徒眞定範恱古乃故人範濟卿之子濟卿以亷吏桐鄕吾安成此來京城因得附此書逹望進而教之二児不及上狀附上起居未防千萬自愛不備

與南防侍禦王繼學書

嶽申往嵗廬陵水驛匆匆一見繼從友人王實初奉書左右計此書無不逹而此心猶若未見竊謂往者致和天歷之間明公旣以不負先朝不辱先正矣其後持節江東得釋機務今又由江東升華防端將江南諸道皆被其澤豈不私竊喜幸𨿽然昔者參與大政彼一時也江東又一時江南諸道此又一時而前書所謂不負先朝不辱先正者則此一時猶當如彼一時何也海內時名闗天下之气運如明公與可用者有幾人今可用爲中執法而明公出爲防端此气類翕合之日而事有未易言志有未易行者柰何易之嶽申旣知其未易而不憚諄復言之是責難也嶽申嘗謂詩至烝民之四章曰旣明且哲以保其身夙夜匪懈以事一人其傳曰保身者順理以守身非趨利避害而偸以全軀之謂也孟子所謂不失其身而能事親者意正如此明公旣已允蹈於其初矣今豈待迂儒瞽生之論而迂儒瞽生又何足以補報萬一哉獨懷夙昔嘗有一日之知於今不可無千嵗之報何謂一日之知明公所施於不報是也何謂千嵗之報不敢以世俗庸眾人事在右者爲愛也天下事有不可以書傳而明公所當自致不朽者亦非他人所能致故曰我儀圖之維仲山甫舉之愛莫助之此意近嘗爲可用誦之矣復爲繼學言之不置則嶽申至情也嶽申老矣無能爲役矣何幸身親見之天下幸甚斯文幸甚伏惟惠念實初重來因得拜此書辭潦率不罪幸甚

與歐陽元功書

【圭齋答書云頓首再拜復書提舉劉君申齋先生文席卽辰淸和承體候佳勝濟南闕有闕之道不勝願見之禱吾宗闕先闕辱書具知侄孫宗任客臘參謁座下弟緘寄雄文迨今未至不審何故亟稱督索端使復命隴阡闕采之禁事出當然流言之感矣無是也區區抱病三載始獲一歸心志凋減舊學失闕其不能爲先生大夫役也審矣適候闕氏女病闕先就之相見借紙占酬凢百潦略惟闕加毖以壽斯文謹奉狀不宣裏注歐陽頓首拜】

往嵗児曹與鄕人來都城者皆嘗爲書問候𨿽未辱惠報而鄕黨自好不敢忘昨嵗得賜書文畢卽時稟知吳左丞走檄廬陵賴郡侯慨然卽修完遂復舊觀此六十年所未有者也鄕裏児童父老皆知誦圭齋學士克念紹盛心盛徳是以有此令侄學正來拜祠下亦旣見止弟中間閻茂徳來児曹爲書已具蹉跌附寄近聞有某道童與寨官李鎭撫偕行妄訴歐陽忠義擾愛大渉誣枉蓋自南北混頴之子無一足至瀧岡者惟城西歐陽忠義居仁節春秋拜掃【闕】祠字兢兢焉西陽宮者本以爲功徳寺文忠素辟佛議以爲觀又避崇公諱故稱宮宮有田園山林數十里皆借防焉道士炎涼以歐陽氏爲無人稍伐墳木之連數抱者假繕完以爲名而實鬻之以與逺近有力者爲棺槨爲屋宇縱尋斧焉忠仁憤惋不平訴之本縣縣不爲理僅有一縣令賢者又死巫蠱居仁方欲愬郡府不及而以疾不起鄕裏朋友無不悵惋嘆恨惟道士稱快李鎭撫爲寨官其鄕但知有道士不知有歐陽久矣伏慮圭齋萬一爲其所惑將入先言此皆児曹前書未逹之故児曹正擬及門而愬幸遇令侄故以此托之圭齋能一至廬陵拜諸祖墓拜瀧岡使鄕邦聳動驚喜諸豪民冒附者侵奪者皆知歐陽公有後爲之攺心易慮亦賢子孫盛徳一事瀧岡幸甚鄕國幸甚伏惟動念嶽申臨楮不勝切之至

答吳艸廬書

辱示書教又得識士展聼其議論觀其气貌眞先生之才子也於是家教逺矣鄕者劉氏人回得所賜報章固已如見儀刑況見士展乎其爲慰沃無量可知也因記去年黃庸之嘗以所冩小景爲贊下方竊謂今世未見有胸次气象如古人者此最大恨事求如古人胸次气象自先生外斷斷無第二人𨿽以耆年碩徳而學如不及猶惜陰競辰毎遇學者無不傾倒至盡於凢下者尢反覆嗟譬至再四不厭但恐已意如有不明不盡殊不見問者之爲不逹此不知當在古人某地位中求之故嘗贊云其心休休其容肅肅多學多識以似以續耄有不倦凟無不告允矣君子是宜其服恭惟先生盛徳光輝未易可言語髣髴獨自負恃庶幾識其大者因士展歸侍錄求教弟年年恨不能如徐則用軰一侍左右良可惜耳臨楮悵望惟兾爲道爲時千萬珍重

與賀右丞

嶽申聞古有大臣者其聲實足以威信一時其名徳足以綏懷方夏其出處進退足以系朝廷之輕重天下之安危君子小人之消長然未嘗一念有好惡之私一事有威福之擅一馬二童猶以爲多三吐三握猶恐不及求之前史至甚難逢誠不圖悼耄餘生親聞見之蓋自曩嵗辱賜書教至今謙光逺猶有耀比聞以右揆而還朝爲中書而居守老癃眞有須防無死之望顚崖辛苦眞有到頭蘇息之期此可爲世道生人賀而不足爲明公賀也児子文曰華倍費陶鎔𨿽賤貧未知報稱而悠邈無恨因依瞻望雲霄惟切企翹謹頓首望拜此書托之友人曽傳道以逹於閣下傳道鄕裏再貢久交可敬伏惟與防幸甚幸甚幾務餘閒千萬金玉不備具

與張侍郎書

嘗謂自古人臣有大功徳於天下能爲其主建萬世帝王之業者必有賢子孫以與繼體守文之主共享太平之福故書有與國咸休之命詩有不顯亦世之歌要不可誣也三代而下享國久長者莫如漢唐宋其臣有如蕭何房齡趙普皆以開國元勲而其後無聞焉有不再傳者是何子孫之賢不肖制於天者若是其難必也我國家聖聖相承以道徳合天心以福祿勝人力自厥初生民以來有大勲勞於國而簡在上心者其子孫茅土之封其與山河帶礪之誓相爲終始爲此𨿽聖子神孫深仁厚澤所致而先正大臣咸有一徳積慶所鐘亦有自來矣嗚呼盛哉嶽申廬陵下士也素賤微見聞狹陋不足以知聖世喬木故家之盛獨自児時從父老聞太師淮陽王崖山之功徳論者比之晉羊祜宋曹彬有過無不及如以客禮禮文丞相而讀於上元庸殺之以勸爲人臣不貳心者此又前代所未聞皇慶更化今平章蔡國公位中書力抗權姦得罪東朝天子知其忠至治臨禦肅淸宮禁平章再位中書力贊賢相弼成治本天下稱其賢及防定撥亂反正平章贊大議定大難而以明哲之見早決止足之計今天子深嘉其節而重違其志處之以承明之廬而使之與議乎政事之堂不役之以幾務之煩而使之不廢乎論思之益自古人臣以勲名終始未有如此者天下服其髙恭惟明公以淮陽之聞孫平章之仲子中朝之世家天下之正人持莭補外方將掃除瘴海之炎埃以報明時東粵之人方歡呼鼓舞曽未逾月而天子以爲執法於偏方不如典禮於中朝政刑以齊逺人不如徳化以綏畿甸使者數軰絡繹召還於是明公方將勒石南海之上與磨崖一碑相頡頏爲不朽此杜元凱欲刻石峴山之上漢水之淵以待後世陵谷於無窮也夫元凱豈不能待後之人而必欲當日自紀其功徳哉論者以爲元凱好名之過余獨以爲此元凱知子之明預計其後之不足以與乎此則付之後來之不可知又不如當日身親見之爲愈也抑豈獨元覬哉𨿽羊叔子登峴山亦有身後之悲言外之感湛軰所未盡諭者於是淮陽王有賢子孫爲不可及矣天也此蕭何房齡趙普諸公所不能得於天者嗚呼盛哉嶽申竊伏念自防聞大師之名中嵗聞平章之賢今又幸遇明公旬宣南海道出廬陵而獨以不得見爲恨又幸遇明公還朝而得一見以不負平生之願也謹以書自薦其姓名伏惟明公與進而教之幸甚臨楮悚仄

與中丞許可用書

嶽申伏覩防除進位中丞公論翕然天下幸甚如嶽申者固當爲中丞賀天下之人皆曰明公發身科第而至此如嶽申者又當爲科第賀夫爲中丞賀者不辱中丞者也爲科第賀者不辱科第者也自有中丞以來豈獨可用自有科第以來亦豈獨可用而嶽申獨爲可用言之者則嶽申之至情亦天下之至望也明公將何以謝中丞又何以報科第哉今天下大計有當爲國家深逺慮者天下之人皆知之而明公有不知之者乎蓋昔之君子有憂治危明者彼其心豈故爲是私憂過計必有髙見逺識前知其勢必出於此又必有不世之才非常之略如昔人所謂不動聲色而措天下於太山之安者而後足以當之竊伏念明公於此憂責甚重獨未易爲明公賀此尢嶽申之至情亦天下之至慮也今天下大計其大者固未易言其小者又不勝舉其逺者固未易慮而近者又不可憂此非疏逺微賤之人所可妄議而在淸要尢切近者不可不端居深念也夫科舉特一事耳當明公參預大政之時不能保有其舉之莫敢廢今明公爲禦史大夫之貳又豈可謂有其廢之莫敢舉哉且聞罪人旣已黜伏矣將非趣刻銷之時乎此特善者幾耳昔者讀書詩至於旣明且哲以保其身夙夜匪懈以事一人以爲尹吉甫深知仲山甫其言有深愛有至味所謂愛莫助之者正在此孟子以不失其身爲守身以守身爲事親意豈異哉前所謂爲中丞賀爲科第賀者在此後所謂未易爲明公賀者亦在此故曰尹吉甫之詩我儀圖之維仲山甫舉之愛莫助之此春秋賦詩意也書辭干冒謹令學子彭季斗宗建持獻左右伏惟采察宗建嘗從長兒瞻履舄之光敢望與進不宣

與虞伯生書

詩云借曰未知亦聿旣耄余嘗三復斯言未嘗不泣下沾襟也誠不自揆甲申嵗得旣見君子於廬陵蓋自往嵗豫章拜府君大參以來坐歷少壯老今耄及之而無所成也豈不可爲痛恨大息明公以不世出之才遇聖天子賢宰相爲千載相逄與名山大川爲無窮罔極四方之士云合響應爭願出我門下者亦旣有年矣退而老於臨川之上如眉山之陰講道授業載酒問奇者日踵門而不絕大江以南斷無似人嶽申杜門索居有豫章胡生名泰字志同靑年妙質以公事至廬陵過余衡門之下自陳願拜虞先生而無由聞先生將之豫章幸廼得賜之一言俾得備撰杖履之末以從先生逰豈不此生萬有餘榮嶽申見其誠求至不能拒也防寒煥不時念其久客畱滯又自念安得一日復爲胡生謹望拜此書伏惟與而進之瞻望光儀不勝拳毣二子不敢輙上狀起居惟千萬珍重

與左丞相別怯烈不花書

伏自至順壬申從浙江試院得朝夕親承履舄之光今十有四年中聞明公移鎭江浙不敢僣問鈞候起居玆審宅揆中書正名左相上副一人元良之簡在下爲萬方百姓之具瞻朝野歌謳室家慶愜嶽申犬馬之齒今玆八十有六𨿽無光範上書之日猶有老癃扶杖之心側聞命下還朝江浙父老要遮借冦攀轅臥轍者所在馬首塞道周又聞京城父老舉手加額望見明公馬上如孩提之童初見父母明公當自愛重以愛重其天下國家之身此百辟卿士所屬望亦萬億年天命人心所倚注嶽申敢不爲明公誦之鄕裏蒲察推官過滿還謹附拜此書少寓萬分一向之私臨楮無任拳切

與翰林承防歐陽元功書

歳昨令侄還侍嘗拜一書居然攺歳又見暮春誦人生幾何之句香醪可如蜜可人難可如期大抵自楚適燕甚逺而難時勢使然廬陵城西歐祠賴文翰一紙復還舊觀而瀧岡二百餘年宰木爲陽道流日縱尋斧自朔南混六十年間頴無一足至瀧江者莭春秋惟城西子孫歐陽忠義字居仁能固窮以祖宗爲念不幸去歳居仁死而道流無所忌憚借修祠爲伐樹名實鬻材爲棟棺槨之利重不幸閻橘山未北而吾書不及將又使土豪資左道小李反愬居仁於左右𨿽閣下不無惑志則防之不時而天未定有不能勝人者今居仁之孫元介余字來拜宗長惜其行期已廹而前期不以告故爲書猝猝賴前書已徹尙願終惠碑尙未刻亮難爲書必須題額瀧岡崇公夫婦而胥楊二夫人祔焉瀧岡之上爲回陂回陂之上皆圭齋所當拜者孰敢爲遙遙之譏但恐有借談之忘爾行忙無以侑書小児畱太和學中不及拜起居臨楮拳切

申齋集卷四

欽定四庫全書

申齋集卷五

元劉嶽申撰記

褒忠廟記

廬陵城西有古廟曰褒忠是爲宋贈徽猷閣待制忠襄楊公之祠公諱邦又字希稷吉州吉水人登宋政和五年進士第通守建康城陷死之建炎三年十一月也初女眞入寇宰相杜充以重兵降戶部尙書李稅以緫餉降守臣陳邦光以城降公獨不屈血書衣裾誓以必死眾擁之拜烏珠不可烏珠命其酋致書許復其故官公以首觸柱石求卽死金人驚懼亟救止之公復書死且不畏利可動乎幸速殺我明日宴稅邦光堂上立公堂下公大罵稅邦光朝廷以汝扞城賊至汝不能扞又爲降虜於賊與賊共宴飲何面目見我乎金人相顧失色明日再見之烏珠公大罵汝欲取中原耶行磔汝萬叚矣尙欲污我乎烏珠命速殺之公罵不絕口以死事聞贈直祕閣官其二子賜田百畝立廟死所紹興七年髙宗幸建康贈徽猷閣待制賜謚忠襄官其二子加贈田三百畝廬陵舊祠公於學宮端平甲午金亡之嵗始建今祠地故顯敞而祠幽邃門廡嚴翼中爲髙堂又髙其中爲肖像之室守以闔閭饍以祀田宋亡豪奪巧侵僅存像設至順癸酉眞定劉侯原仁來守廬陵修顏魯公歐陽文忠公祠於是天歷進士劉性以褒忠爲請曰廟故祠宋死封疆臣楊忠襄公爲侯誦之侯慨然卽曰命有司修復其舊旣成性求文記嵗月餘辭不獲則記之曰惟我廬陵自歐陽公以文章气節爲東南倡鄕裏聞風而起者曰監丞歐陽公以不奉使命割兩河地與金人死深州城下同時相繼而死者公也其後有忠簡胡公上書乞斬秦檜王倫孫近金人購其書千金得而讀之君臣失色喪气然猶坐忤檜竄新州十九年其後丞相益國周公以忠文耆徳老三朝安撫楊公以文學節操名一時實忠襄從侄孫宋亡丞相信國文公以光明俊偉死燕市聞天下有光忠節無不及者此六七公皆發身科第不出廬陵吉水間尙論淵源文忠之澤逺矣忠襄之烈實抗同時以開來者其可沒乎公未第時有以尢物移之者公明燭危坐旦則焚其衣冠謝其徒其平生大節已定於此我國家列聖禦極累詔天下凡忠臣義士在祀典者致祭有嚴猗歟盛哉蓋褒忠者所以勸忠非以忠義在人心者乎在人心者本不系祠之興廢記之有無而於以系人心厚風俗亦不爲無助者昔歐陽公以王彥章死節旣列其事於史而爲之傳又命工完理其畫像於鐵槍寺而爲之記蓋拳拳焉公豈不足於傳而猶使人拜其像識其面目則公之意從可識矣鐵鎗猶然況忠襄乎

雙桂堂記

相州以王河亶甲所居故名其縣湯陰又爲周文王演易之所歷代以來名世之士多出其間故人防福院照磨許君獻臣家焉君有子四人仲子有壬登延祐乙夘上第累官爲兩淮鹽轉運使季子有孚登天歷庚午上第初仕爲湖廣儒學副提舉官樹雙桂堂其鄕以顯其親以勸學方來甚盛舉也初防福官臨江時嘗爲餘言長沙有書數千卷教子讀之吾將老焉臨江別去而可用擢髙科登膴仕前年武昌別可用而可行明年遂踵武其兄余見防福歷官中外不過幕府而亷能欲過大官又聞其冡子大理君善治家敇其弟曰家事一不以累吾弟弟讀書應舉一無憂家事幸乃俱第堂以雙桂名吾堂弟勉之大理之言至是而信堂成而大理不及見之可用逺徴余記余惟斯堂固可記而許氏所可書者不止此爲許氏所可願者亦不止此余著其大者始防福生七嵗而孤母宋夫人年二十有八自警誓靡它防福旣長爲防衣堂以奉夫人畢盡所以爲歡者以養夫人守志四十七年而後以考終防孫婦趙當封讓爲湯陰院君進封髙陽郡君余見可用居大理之喪防福髙夫人晝夜哭爲少衰又見可用有妻之喪髙夫人哭之慟曰是孝於宋夫人嘗讓封者又善事我善友娣姒賢婦也率冡婦以下喪之冡婦以下皆慟可與可行爲位而哭曰嫂善事余母余何以止余母之哀可與可行皆慟嗟夫許氏孝友再世矣今之雙桂皆以孝友稱於鄕者也而孝友豈徒此一鄕擢一第效一官以止今之雙桂固昔者防衣之積也於是斯堂爲世防之堂矣可用立朝有大節濟世有大志光明俊偉能以令名始終之者也可用自此而升毋忝防福毋負大理毋下兩淮以蚤有譽於天下以從其兄衣防而登斯堂然後使天下之爲人子者莫不以許氏之榮其親爲勸然後使天下之爲親者莫不以許氏之教其子爲法將見許氏孝友行於天下矣此豈可與尋常靑紫拾芥者同年而語哉又豈不爲大理名堂之至願官樹宅裏之厚望國家設科目之良法美意也歟傳曰故人樂有賢父兄也余旣許氏父兄之志有成又嘉其子弟之才皆有聞也故樂爲書大理諱有恆字可久至大理路知事可與名有儀嘗爲筵檢討其孝友尢著於家云

尊陸堂記

永丰遊仁翁自名其堂曰尊陸尊象山之學也求記於廬陵劉子劉子謝不敏者數年而勤求不已則告之曰陸必不尊子尊陸何與人事𨿽子亦何與焉如餘者固不暇尊之而又何暇記乎仁翁曰是可以記吾尊陸矣則重告之曰子知陸氏乎自有文字以來孰不尊易詩書禮樂春秋而陸氏未嘗尊之自有聖人以來孰不尊伏羲神農黃帝堯舜禹湯文武周公孔子而陸氏未嘗尊之子之尊陸非陸學本意也有不爲陸氏罪人者乎然則陸氏果傲羣聖歟曰非也萬物皆備於我而我不知人皆可以爲堯舜而人不爲而方且求萬物求堯舜於堯舜甚者徒求於紙上此陸氏所深悲者也而子方以尊陸號於人豈不大可悲乎且嘗試與子求之吾與子各自有可尊者各自尊所尊而知行之不暇而何暇尊陸乎然則如之何曰尊徳性而已此羣聖所以爲羣聖者也羣聖與我所同尊者不過此耳此學問之大本大原也子能如陸氏之尊徳性而又能如古人之道問學則羣聖所以爲羣聖者不在羣聖而在我將尊我之不暇矣而暇尊陸乎仁翁土木形骸不事修飾至論說古今人物談當世事不覺復有餘人嘗所交遊以爲一時節俠士自爲死友終不以成敗爲是非裏豪猾少年輙以口擊務爲不可勝晚更折節得陸學而尊信之其天資有過人者余故以仁翁反求於仁翁將有尊於陸者存𨿽謂斯堂爲尊遊可也此善尊陸者也此尊陸也

玉淸觀記

臨江有閤皂玉笥諸山道家號爲洞天福地而城中老子之宮自天慶外無聞焉蘇文忠所謂𨿽非事之損益而理有不當然者或曰此臨江所以近古也又曰此玉淸觀所爲作也余嘗愛郡治淸江而渝淦二州事得専決其至於郡者蓋無幾是故訟簡其上爲淦州其下爲樟鎭舟車皆輻湊而郡治在百里之中如不與知故其俗朴其市少喧多寂其官府蚤休其民不事豪橫故吏之至者類無所貪暴或曰此臨江所以洞天福地也又曰此誰之賜也玉淸觀𨿽欲不作不可得也自余見全陽道人趙某乞貸於城中故家買地爲觀爲民祈禳爲臣子美報蓋謀惟之者數年矣至延祐庚申玉淸告成至是求余文爲記余惟三代以前見於詩書者有昊天上帝之號皇矣惟皇之稱當是時𨿽無延康赤明龍漢之紀玉淸上淸大淸之宮民之疾痛不過乎呼天天之聰明不過乎求民君臣上下不過畏天命閔人窮使其民不犯乎有司其君用五福錫厥庶民然後其臣用天保以報其上自日月山川凢髙明悠久者悉以歸之焉𨿽後世長生之說何以尙此使今之遊玉淸皆以上帝臨汝毋貳爾心爲主上無以偏黨爲政下無以回遹爲徳橫政之所不出橫民之所不止卽無往非玉淸之境無往非洞天福地矣不然惟天地之無窮哀人生之長勤此屈子所以開天閽排閶闔而有太微淸都之境無爲太初之想也又豈待方士言而後爲天皇太乙紫防北極之祀也哉嗚呼六經以前凡言事上帝者其道皆出於聖賢六經以後其術皆出於神仙方士蓋宥宻肆靖之功不自周召而淸寧靜一之效又不自蓋公則長生不死之術不得不自安期羨門亦其理也於是玉淸爲超氛埃遺眾患矣余𨿽欲無記可得乎

許氏祠堂記

新安程約我嘗爲餘言其鄕許氏子汻旣爲祠堂以祠四世又於其旁別祠汪氏父母嘗以爲後者汻願求記因約我以請余問故則曰汪氏母姑也姑不幸無子又不幸汪氏子無可擇者始將汻焉而汻父母以異姓辭辭之不可而後許之姑夫媍甚愛汻不啻如已出嘗曰我死非汝祭必不嘗不幸姑夫媍俱亡汪氏族爭利其貲而奪之汻不校幸母存卽日告母歸復於許旣歸汻不忍汪氏恩勤之意而卒以不祀此別祠所爲作而記所以不可無也於是許氏諸父兄舉範文正公別祀朱氏之禮以爲證而新安諸士友又發禮緣人情之說以爲之辧其說旣已詳矣無以余爲也以禮請之不置則告之曰孔子射矍相之圃使子路出延射曰賁軍之將亡國之大夫與爲人後者不入其餘皆入釋者曰與猶奇也後人者一人而已旣有爲者而往奇之是貪財也夫汻以父命爲姑後時汪氏未始有爲後者也是爲人後非與爲人後者也非貪財者也夫汻以汪氏子有與爲人後者而已去之復於宗焉非貪財者也夫汻以不忍汪氏姑夫媍不祀而別祠於許氏之旁是爲義者也以財則不貪以義則爲之是不倍不貪讓也不倍忠也不賢而能之乎是可記也若夫大恩一本而禮由義起者情也非二本也汻字元思許氏汪氏俱世官云

三節六桂堂記

三節六桂堂者前廣西元帥偰文質豫章私第之名堂也曷名乎三節曰尙書夫婦父子忠貞孝三徳具是宜名曷名乎六桂曰延祐科興以來乙夘至庚午凡六科偰氏五子一侄接武聨登是又宜名此天下同倫所罕聞而一家積善所獨見者也初至元中國家用師南交尙書以東廣榷塩都運督餉至惠之慱羅淸灣市遇賊眾刼以兵而彊之爲渠卽大罵賊以死死猶有見其乘騅力戰者猶有聞空中金鼓聲者卒大破賊事聞謚忠湣夫人韓氏盛年守節誓必教子顯揚下報所天防疾病元帥方十歳聞古有刲股能已父母疾病者出其至性聞斯行之夫人疾有間享年七十有二嗚呼忠湣生能捐軀死猶討賊一念之烈上通於天天以貞婦報之未也則以孝子報之猶未也則以聞孫報之使之逢時有聞科興而登右榜擢上第躋膴仕焉此豈人之所能爲哉大徳中元帥理問江西入奉太夫人甘脆出領諸子就外傅書聲瑯瑯東湖之上晝夜不絕余時貳教豫章嘗從眾賓後親見元帥奉親教子當時豈知後有科興蓋十年貢舉始行貢舉行而偰氏一家兄弟如拾芥此天也余惟古者死事之孤流轉失所多矣越有納官之令漢有羽林之制其後卓然知名者幾何人哉偰氏爲天所祐過人逾逺良由其樹徳深故取數厚君子曰忠湣之忠韓夫人之貞元帥之孝皆不欺其志見知於天所謂修其爵而人爵從之與科興而後讀書教子者有徑庭矣是宜六桂能自致靑雲如古進士爲國名臣意者天將昌偰氏以扶世教殆未有艾也元帥鷹揚虎變常許當世以有爲在淛右有汲長孺之風在廣西有馬伏波之志此世道生民之幸也余旣樂道其事以風厲天下益勸爲忠孝又爲之記使後之登斯堂者世世子孫恆無忘其初云

王員外東粵慮囚記

世祖皇帝以不嗜殺人一天下以不忘逺丕冒海隅蒼生故議獄緩死之意常重於不畱獄而待盜賊小人之法或仁於議親議貴凡黎民赤子有不幸麗於辟者各路訊之以推官各道審之以司憲至再四矣臨刑又加審焉何其仁也嶺海去天逺愚民輕犯重刑固其理而近年姦民有爲不軌累平民死詿誤死亡者何限則其勢也先是有防定三年五府官一出分行各道處囚至元戊寅秋七月大宗正府員外郎王道一以選當之東粵論死獄五十有四而輕系有三爲囚百八十有三人以聽於五府之命計其間有寃者亦無幾矣員外旣至五府列坐獄卒百餘人擁囚至庭員外以爲責在審錄若施行有寃則審錄有罪今五府畢集囚計必死加以麾呵叱吒之餘魂飛魄逝安敢訴寃必有寃死罪當誰執始命推官盡去獄卒止畱一二僕扶囚至前禁亡敢呵叱者囚各得吐實有異詞而同寅輙命加刑以訊員外止之曰今當審錄不當鍛治命有司以囚退命推官務得其情無輙肆榜掠有獄與辭異者員外復命詳讞同寅欲據成獄論死則靣命推官以朝廷內遣五府外遣甲書臺憲爲七府事不輕矣獄與辭異者不可處斷推官亦以獄成爲請員外語之曰肅將審錄法當詳讞若違制用成獄則諸君自決之我不敢署用是囚死無寃如循州有坐從彊盜刼獄放囚刼財殺人者凡三人渠盜未得而三人坐不原則以從父從叔脇從議減死南海有坐竊盜拒捕殺傷主人而以彊盜論新防有巡檢殺死拒捕人而以故殺論則議之曰竊盜拒捕傷人竊不可以爲彊民拒官而官殺之官不可以爲故淸逺有以子盜牛殺人而連坐者曰是可以子殛父乎新防有從父爭田殺人父死而子系者曰是可以父孥子乎有晝掠民財因殺庶弟以拒人者議當遷不當論有婦人主謀刼殺而身不行者則曰婦異男子不當以爲首論東筦有殺二人而賄捕盜者置二人於逆黨則明二人非盜正行賄者之故殺凡決遣二十九人釋六人議以上聞者五十有九趣具成獄者八十有八惟處死一淫婦之與殺其夫者咸曰殺之宜又曰是足以淸瘴海而去淫風矣君子曰仁夫員外異夫殺三人爲亦足以反命者異夫發乘矢爲不廢君事者仁夫員外其先審錄重違制也後平反重失刑也有優優之政而無近名無赫赫之功而有隱徳敬愼之至也員外其庶矣乎其於世皇有天下以來仁心仁聞其知所欽承者乎余昔者送君入廣以歐陽崇公求其生一語爲獻今送君還朝喜君能求其生而可以得生故樂道其事書以爲王員外道一東粵慮囚記

蘭雪齋記

廬陵蕭孚有以鄕帥之孫禦史之子當國家鄕用文學之日讀書槃中逺迹塵外有蟬蛻富貴渾脫聲利離去世俗迥立幽獨之意然時時取髙人世外所未能亡者數寄意焉其間居誦李太白諒魯仲連詩有曰獨立天地間淸風灑蘭雪意欣然慕之取以名其讀書之所曰蘭雪齋余友範君徳機爲作大篆三字筆意髙古孚有求余文爲記余惟魯仲連髙風勁節自太史公後惟太白可稱知已太白詩慕仲連之爲人者多矣獨此兩語如爲仲連冩眞數千載之下如見仲連此不可以尋常言語文字求也盍相與言仲連乎仲連齊人也當是時天下之勢在齊山東之國能制秦者莫如齊秦取天下所爲逺交而不敢加兵者齊也故齊最後亡昔者孟子嘗欲用之矣而不果用仲連者有孟子之志者也夫蘇秦張儀其才足以識天下之大勢而皆汨沒於利欲計二子之在當時炎附臭逐如蛆蠅之在糞穢終身沒溺不可悔悟仲連不肯帝秦一念已足以蓋世而吞秦矣使其受平原君之封爵與其千金卽與二子何異後來遺書燕將徒以世齊人誼不忍父母之國見辱於彊敵爲齊取燕復齊故地而田單者不知其心亦欲以區區名爵而覊縻之此與平原君何異夫仲連視六國之人皆甘心老死奴虜六國之人材皆甘心暍死臭腐此仲連所爲橫絕焱舉而不忍顧者也是意也惟太史公推見之惟李太白向慕之夫以一言而郤秦軍殺燕將使仲連得志秦𨿽有席捲囊括包舉並吞之勢將無所施而能使趙勝田單終其身不得復覩其面此如幽蘭之在空谷大風飛雪灑然過之自知爲已山中之人有垂老不見者而況防玩之乎而況市之人乎此仲連之髙風絕俗而太白神交千載者也余故取太白詩意傾竭言之𨿽有善言蘭雪者無以尙之矣古之賦詩者以見其志孚有於詩獨取此其志可知也

延眞宮鐵柱殿記

豫章鐵柱延眞宮祀晉許旌陽有年數矣道家以鐵柱爲旌陽所鑄以鎭伏妖孽入宋祥符爲景徳觀政和攺延眞宮嘉定加鐵柱二字中更建炎兵火至景定庚申如建炎國朝大徳癸夘火其僅存者惟道士徐希眞之廬越四年丁未宮成防定丙寅又火宮以次修葺其左有殿巋然者其下鐵柱出井數尺與江通江漲落髙下爲出沒豫章環四面皆水獨至今無水害皆曰鐵柱力也郡有玉隆宮宮本旌陽故宅道家載旌陽事本以忠孝積功行以正直驅物怪柱出旌陽理必不誣余嘗謂自開辟而有懷襄之禍此後世所不及見者向微夫子定書則神禹之績猶將疑之劉子曰美哉禹功明徳逺矣防禹吾其魚乎吾與弁冕端委以治民臨諸侯禹之力也當時趙孟號爲賢鄕且惑其言今之知有禹績者徒以孔壁書存故耳孟子論三聖之功以驅蛇龍爲首猶書意也使是說而非孟子則且眾咻之矣自漢以來河決之患載之信史者不知其幾每讀瓠子之歌而傷之方決河時天子自臨決河沈馬與璧羣臣從官以下皆負薪置決河中亡藝甚矣豈惟逺績禹功之不敢知使遇旌陽何憂河決難塞至取欺方士爲世笑也哉傳記載鎖支祁事世以不經見而怪之鐵柱與支祁事頗類彼鎖得之流傳此柱徴之目擊以鎖支祁爲不經以驅蛇龍顧不近歟蘇子瞻謂今人不復見古事反以所見疑古人見古人之不可望而今人之益可傷也祭法曰聖王之制祭祀也能禦大菑則祀之能捍大患則祀之若鐵柱者非能禦菑捍患乎宮屢燬而屢復其復也常不旋踵人心之所向有物司之矣自景徳而後有建炎景定之變此宮之所不常有者也當是時使旌陽臨睨舊鄕其無有城郭人民之感乎嗟乎𨿽有標杵不至滔天城陷之禍未必如陸沈之甚也𨿽以宰物者爲生民擇禍亦莫若是矣柱者洪濤巨浸之所不能衝刼火之所不能燼宮有燬而柱無虞如砥柱碣石之在水中其爲連城久逺計慮豈可涯哉吾友集賢直學士文遜志嘗大書鐵柱二字並求余記未暇以爲淸江徐鑑與道士羅嗣周及門勤求又十許年矣余老且耄竊伏嘆周處爲長橋下去一時之害晉史書之以爲偉績旌陽爲豫章捍連城千餘年之菑患而未有書之者欲使余不記鐵柱可乎故樂爲之書至元五年後已卯

廣福寺捨田記

嗚呼余讀廣福寺捨田記見二王所爲文辭未嘗不慨然深悲其志也寺不知創始何年而寺僧慶與其徒榮墾寺傍土爲田肆畆餘者則唐光化三年也宋淳祐八年始有曽氏捨田五畆余咸淳六年始由南安史君王氏盡得寺前之田凡七十畆於是廣福僧飯始具至元中李始欲以子孫霜露之所不可知者寄久逺於廣福而曠氏以李氏甥承舅家志益加廣焉嗚呼朝陽史君所記稱長陵抔土與王侯將相功徳寺其言豈不深悲至痛也哉而李氏曠氏方且相繼爲之若眞可托以久逺者其志豈不尢可悲也耶余嘗聞丞相文信公宿半山寺見寺僧有爲明日舒王忌日者公嘆曰舒王一飯乃托浮屠氏耶信公所爲自致不朽者固不在此而於此不能無所感則夫曠氏之孝思有得於先志者益又可感也於是明伯之子旣於寺西徧經閣後作堂以祠其父又爲屋以居所渡僧供灑掃又買田以給晨夕香燈忌日飯僧等費夫曠氏子其事如事生豈不如僧而必若此此其慮逺矣而又求余文以記之嗚呼悲夫余文豈有久逺過於佛者哉昔者朱邑之桐鄕也曰子孫奉嘗我不如桐鄕民至今桐鄕民祠朱邑不絕夫朱邑固自信其所施於桐鄕者未易沒故也曠氏豈亦冀望其所施於佛者如邑於桐鄕民哉非也朱邑蓋與孟子論君子之澤孟嘗君問孫之孫其意正同而曠氏輕好施槪得其意夫寺更唐五代宋至今買田有曽氏王氏李氏曠氏而曠氏子孫方盛爲其祖父計久逺愈切曠氏父子亦不可謂不逹也故不辭而爲之記

南安路重修廟學記

南安自宋慶曆丙戌爲周程傳道授業之邦是開闗洛以啟建安實中興五經四書之道及宋亡元興修道設教天下學者復知尊信朱氏之學學校修舊起廢至是無不輪奐一新者南安前監郡舉裏祿信厚公子也亟稱郡守母侯珌克修其官用學正景文之言倡率士友爰飾新廟作新學是不可不記余惟蘇文忠公記玆學矣其誰敢嗣之蓋辭之辭之而不獲則告之曰文忠前記稱儒術之富曰等閔蜀稱學宮之盛曰甲江西今去之二百餘年意其甲江西者未必常如一日惟等閔蜀當亡恙耳不寜惟是元公志伊尹之志學顏子之學固當進於洙泗矣閔蜀云乎哉抑余嘗謂元公學問其在太極圖與通書者當與經傳相爲不朽而光風霽月在人心胸次者尢當與天壤相敝使學者處畝而皆有堯舜君民之志在陋巷而皆有禹稷同道之學一旦志得道行將天下復爲唐虞成周泰和之盛而闗洛建安以姒以續丕承丕顯益開萬世太平之基豈非五經四書本志元公素學安有俗夫世外使後【闕】生問學本末俱舛以語錄爲文字以口耳爲心胸甚者談天理以奉人欲至爲聖賢罪人視古閩蜀尙愧恥之況洙泗乎此學者所當深懲而力救之者也不然學校豈直爲土木觀美而已南安學計素簿以春秋祭祀師生廩膳常不給其於修完也難是役也用鈔九千餘緡由郡守倡以俸而學正繼以廩膳南安之士爭出力以成之故不勞而集士之藏修逰息於斯者其益務志元公之志學元公之學以無負賢守修泮之意云

思民堂記

思民堂者廬陵郡守治事之公堂也堂扁宋故相葉夢鼎淳祐壬子守郡時所書歷二十五年而當皇元丙子又五十有四年而爲天歷己巳有欲更之者始下其扁又明年爲至順辛未監郡顧謂僚佐曰民可近不可下扁可下民其可下乎又曰民爲邦本爲民牧有久不思民者乎始復揭而張之於是廬陵士民更相賀曰廬陵其庻乎則相與踵門求文字以記歳月餘辭不獲則記之曰昔蘇文忠之說逺景樓曰吾州之俗有近古者三惟我廬陵其俗之美者亦有三大者好文學而尙節義其次好治生而尙惇朴其次好奉上而尙慤願蓋自歐陽文忠公以文章气節爲天下先而廬陵忠節相望至亡猶有大忠大節聞於天下者國朝科興得士常過半江西其志節髙者常自負必有聞於時終不肯負朝廷羞當世其民勤儉有生產作業之長有舟車水陸之利然終身不願入官府有徴呼則短衣艸履卽出門不辭賤辱以爲當然其號爲倜儻者遇太守縣令或佐貳寮屬過其鄕輙奉事如子弟事父兄臣僕事君長遇禮貌則誇詡以爲榮耀遇賢者則稱道以爲美談然終不敢有所夤緣以爲姦利且死猶語其子孫以爲戒此人皆良士民賢父兄旣富方谷爲身謀家計久逺慮者若亡賴子弟爲不軌之民以自速禍敗則𨿽三代之隆漢唐之盛所不能免在千萬人中才一二耳豈可以一夫而累一鄕且以厚誣聖世也哉余聞監郡始至遇烖盡捐公田歳入以興民然後冨民乃肯相繼捐財與粟今年六月不雨獨捐俸錢齋宿以禱然後四郊次第以雨民曰有如倡率之者不至富民終不聽天終不雨安有今日哉此非思民者可乎有姦民架空誣害其鄕人以熒惑聖聽者方事之殷與判官共訊姦民俱吐實供詞服然後良民歡乎如獲更生民曰有如不得其情則姦民逞志亡極且流毒一郡矣此又非思民者乎余自有斯堂以來逺者未暇論若五十年間郡守長貳之見題於民者防可知矣其賢者民至今思之其不賢者民至今怨之詈之孔子曰斯民也三代之所以直道而行者夫以郡守長貳之賢否皆去之已逺而人心公論常存非所謂直道者耶夫餘言之及此所以固賢侯思民之意亦以系邦人無窮之思云監郡托果齊治中王貞判官伊嚕特穆爾

眞樂堂記

河間本漢獻王封國有大雅之遺風故其州有獻州其故家有劉氏其土少瘠而多稼其民勤力而惇禮今江西檢校劉君天爵居之君嘗謂餘言去州五里所南直滹沱北有趙村爲劉氏別業負郭田可十頃畊稼之艮桑麻之盛畜牧之富可歳時伏臘春秋蒸嘗男女嫁婚親賔燕集可肅給有宅一區爲堂數仭榜曰眞樂可虞自聞古之建事立功者必以其英華果鋭之气聞其光明俊偉之材今吾年五十有餘矣志不在於奉已而功不足以及物將歸隱焉愧不能爲淵明工自道又不能爲李願有所托而傳願求一言以記斯堂可乎哉曰君發身學官試吏騶虞嘗掾集賢掾中書中書政有害利當罷行必盡其心所遇或從或忤或竟或否或違心而稽於眾或違眾而稽於禮必盡其力又嘗爲河南府推官盡心其職獄有疑滯寃濫必得其情府事有不容眎者必極論而力贊襄之秩滿爲今官官以察糾稽謬爲職而君以振職聞此豈不能使居大官者又曰君孝友忠信有古人之志負當世之才而恬於進取與君同時而出有仕至宰輔者矣而君壹不以動其心此又豈卑小官者余惟前史所載文武智能之士乞身於彊健而卒老驅馳幸乃獲全晚節如復得此身而日不暇給矣其下者自蹈於危機又下者至盡喪其平生此人皆抱恨終身永爲世笑豈不大可悲哉今君曰蚤晏坐朝視事徒見義必爲當仁不讓而言有不必聽志有不必行𨿽終日開口而笑無一出其內心之眞者孰能退而耕於趙村之野坐念平生粗無虧缺憾恨卽吾田園而樂我朝夕者乎此知幾君子所以不俟終日而不知進退存亡者所以爲可悲也抑余嘗有聞於蘇文忠公之言曰古之君子不必仕不必不仕必仕則忘其身必不仕則忘其君有味乎其言之也故得志則以澤加於民爲樂不得志則以修身見於世爲樂審時措之宜而吾之樂𨿽聖賢復生亦不過此以是記眞樂可乎君曰此吾志也乃書以記至順壬申

龍泉江東廟記

贑水東神有祠尙矣廬陵邑故未有祠按郡誌惟龍泉昭靈王廟在縣東巫村濵江宋治平所建神贑水東名固巫也吳封昭靈宋嘉祐賜額顯慶建炎封廣澤崇惠顯慶紹興益封昭烈又益忠祐而去廣澤龍泉廟仍吳封乾道丙申中更水圯徙福勝院今延祐戊午王叔材倡眾建祠橋南南防閎偉壯麗於是邑人前不知有昭靈後不知有福勝矣廬陵所至有祠又不獨龍泉爲然而未有推論昭靈之舊者志稱紹興中冦李毒龍犯空邑遊逃北望旌旗戈甲蔽江而退他水旱疾厲向應不可數又稱龍泉靈山以石名者三十餘所狀類仙佛龍馬獅象牛羊倉廩室屋者往往有之人傑地靈固宜爲聰明正直者之所依耶嘗試論之人神一也長吏受天子命守封疆牧養小民治境內而止𨿽賢牧無越境而治者不賢者境內且不治甚者淫縱其欲毒其民民夫婦男女辛苦墊隘無所底告以爲常神廟食贑而治民以來威靈著於玆土歷建紹間禦火捍患以及宋亡越至於今今所至皆龍泉矣𨿽有神應無方而人靈萬物何獨不然豈民事長吏有不如事神無亦人實不職而聽於神也邪水旱疾厲人實召之而旣求於神矣民有寃抑宜得直或遇災宜得釋皆求於吏宜響答而有不得直與釋者又相與求於神而後直與釋如響斯答焉是神自爲政也是幽明皆有鬼神也是哉吏祿民之賦與神歆民之祀一也豈民以祀則歆以賦則不恭耶是邦由宋治平至今二百五十六年廟三遷而祀神如一曰凡邦人答是貺者無不畢用其至孔子曰斯民也三代之所以直道而行之者也使長吏知愛其民去就其欲惡罷行其利害則民事長吏有不如事鬼神者乎叔材求余記其成余旣辭之矣則相與奉邑大夫劉侯之命以請且曰大夫有卹民之心與民一無還往而悲傷之賢長吏也余聞部使者治廬陵不聞龍泉曰龍泉有令尹眞臺官也夫民神之主長吏民之主也夫慢神者必先虐其民尹能深愛其民以無困乏神之主敬共明神之至者也余將書前之說以爲牧民者告復書尹之賢以爲牧民者勸可乎將見民事尹如事神神之徳尹亦豈有涯哉詩不云乎靖共爾位好是正直神之聽之介爾景福君名檝字濟夫

存存堂記

鄕襄文信公之故里有世醫魏氏曰某字可立者余始從裏第識之又從公猶子故貴溪縣尹隆子得其爲人故友劉恭叔之子願每爲餘言願之家貧願多病危欲死者數矣生我者父母屢生不一生我者可立也願卽不幸今日死爲已後矣願里人如願者不可數然可知也貴溪嘗大書其堂曰存存先生幸賜之一言願死且不朽及願且死又爲書曰願死矣以二子爲累以毋忘存存爲請余執書器哭槪有昌黎祖子孫三世之感自是每過貴溪輙以爲言今貴溪又已矣嗚呼安得復起吾友而共讀吾記哉夫爲存存之說者非易大傳乎曰自書固存而已然矣昔者秦越人起虢太子於已死曰越人非能生死人也此自當生者越人能使之起耳善夫越人之言也方虢太子死未收豈獨越申庻子與越君死之哉微越人不收之者罕矣豈惟虢太子方齊桓侯疾在腠理在血脈在腸胃皆生桓侯也皆越人所欲治者也在骨髓而後爲死桓侯而後走越人然則起虢太子固爲存存𨿽桓侯未骨髓以前而幸從越人亦存存也夫爲天下國家者亦由是也夫豈不知興之必有亡也哉而自昔聖賢所爲禮樂法度綱紀文章以制治保邦者皆存存也非是則爽鳩氏之說也古而無死則爽鳩氏之樂也嗚呼有是哉使夫人知越人不過起當生生者又非獨可立使人存存使人知聖賢爲天下國家無非存存又非獨越人僅能起當生者則庶乎其爲天下國家者皆知保邦而無爽鳩氏之樂爲人子若孫皆知衛生而無秦越人之恃非存存乎可立醫也於醫國不由是推之乎不可爲天下國家計慮乎或曰信公非欲爲存亡者豈信公不能爲越人走哉曰在越人可在信公不可是爲記

白沙書院記

吉水文昌張文文先創白沙書院其鄕教其族裏俊秀子弟余愛其有近古者一有古人所無者一有異於近世者二其用意公平久逹而不近利要名有不可不書者此余記所爲作也余嘗謂州縣立學而黨庠遂序盡廢自四大書院開天下書院日新月盛家塾愈廢無他科舉興而學校爲利祿之途故也然則科舉學校不可並行與大比賔興俊選秀造之法莫盛於成周何嘗一日廢學校哉宋初湖學興後來白鹿嶽麓最盛又何嘗廢科舉苐古之科目所以取士非後世比古之學校所以養士亦非後世比方今科舉取經明行修而孝悌忠信必取於鄕黨所稱朋友所服者此古選舉遺意使人能欽承明詔𨿽比屋可封不難至也文先延名師與族裏講求聖賢之學將以爲天下國家育材此近古者一也古者田皆井授故黨庠遂序不聞有田今文先捐良田入書院內歳入租賦於官使師生廩膳可終歳此古人所無者一也近世書院間有田而捐田者先有長書院之意旣得一檄則次苐而進爵祿可指而立俟文先旣不爲其身謀而謀及其族裏與其子孫孫子甚逺此其所以異於近世者又將以開來哲而繼先志則此田與書院相爲無窮必不見奪於世家壊於有司此又其異於近世者而人皆未之知余與文先遊舊矣故知之爲悉知之可不書乎張氏世有隱徳宋祕書歐陽公所書舜申平糶事其髙大父也歷五世而世科愈益聞世修徳愈益盛世數其庸可計乎文先其家塾尢嚴蓋親及疏由家及族裏循序而有本又如此其弟行其子復相其父兄於書院惟恐後此興家之禎祥也自古世祿之亡有倐忽而世徳之興必浸漸蓋勢焰短而淡味長張氏其積也厚其閟也深其發也閎未有不光逺而實繁者也故曰悠也久也

元統乙亥湖廣鄕試題名記

皇元徳配天地教曁南貢舉學校行乎四海九州之外開辟以來未之有也惟玆湖廣以荊衡著禹貢之疆以江漢表朝宗之義世皇六師於焉駐蹕天下一統於焉定命聖人有作於上而萬物先覩於此名王世子恪守忠孝爰鎭南服實爲山川形勝之邦宜有文武志能之士然自延祐甲寅貢舉已歷八科而試院未有題名玆非闕歟元統三年賔興之歳愽采譽望遣使奉幣招致能文之士六人余忝居一焉惟省憲大臣欽承休命省憲元寮謹遵成式中外大小凡在事者鹹秉徳一心以爲國得人爲重如餘六人者敢不夙夜敬恭庶幾報效萬一旣畢事以題名請惟我國家混一之盛選舉之廣敷天之下至於海表而天道所在楚國之舉亦有气運行乎其間非人力之所能爲者是興大任以開來哲諸君無忘今日無負所學是爲明天子賢宰相望治之心省憲選舉之意餘六人者亦與有焉是歳九月日廬陵劉嶽申記

申齋集卷五

欽定四庫全書

申齋集卷六

元劉嶽申撰記

雲南中慶路儒學新制禮器記

世祖皇帝以聰明睿知神武不殺格於皇天自有朔方以來所未有也由是混一區宇盡有華夏蠻貊之地達於九州四海之外又自開辟以來所無嗚呼盛哉雲南在秦以前爲鎭楚將荘蹻始王其地歷秦漢蜀晉隋唐宋置郡封王羈縻不絕國朝始王皇子視封建置行中書省亷訪司視中國至元甲戌始建夫子廟丙子春江南方被兵而雲南獨於此時落成新宮始行釋奠禮此豈非天哉於是五十年然禮器周陶歳歳春秋取具有司亷訪副使安公固始議範金而難其費始刻孝經以摹本市民間積鈔萬一千緡防亷訪使汪公壽昌至是其議以江西治鑄良合古制白之平章囊嘉岱合中慶路儒學正孫彬學錄杜餘慶馳驛江西檄行中書省亷訪司江西以吉安爲尢良以總管杜公元忠歷任憲使檄公董其事公被檄以國家崇明祀懷逺人爲重申飭惟謹而達嚕噶齊托果齊嘗宣慰雲南尢喜贊成之選良工考古制爲簠簋登鉶爵玷尊勺凡伯六十有八用銅十六石三鈞有奇緡五千六百七十緡有奇旣成仿古而尢工以其餘財購經史子集以歸公喜形於色曰此廬陵工師之良典籍之富也今四方名能文辭可傳逺者亦莫如廬陵求記以昭示無窮則相與屬筆於劉嶽申旣辭弗獲則諗於使者曰自古聖人皆修文徳以來逺人而後世壹之威武至有求書籍於中國而不與者元徳如天逺人旣來而省憲大臣知求學校禮器於錢谷甲兵之外使者知求書籍於禮器之外吾廬陵太守於簿書期防之間又知承流宣化於封疆之外將天地之气藏蓄而不泄以待今日耶天將華西南夷使其民由是興於禮讓而修其孝弟忠信由是誦行夫子之言行而可使出長入治此豈錢谷甲兵簿書期防所敢望者哉是役也惟廬陵太守能敬其事惟雲南使者能竭其力惟亷訪使副二公平章公能知【闕】休又能用人皆用意久逺皆可書也於是相與復於公退而書之以爲記

讀書巖記

至治三年江西參知政事亷公邁以愛民下士聞於江廣其秋八月定鄕試官而廬陵劉嶽申忝在選中嶽申先諾湖廣九月自湖廣歸以書獻三言於公邁曰忠孝曰恭儉曰退讓公邁與爲賓主禮執書讀至盡愈益恭明日謂嶽申曰惇之顯考太師恆陽文正王嘗鎭閩陜買田築室少陵原之陽藏書二萬卷日與司徒許文正公紫陽楊先生講學太師出鎭荊鄂再入朝決大議定大計未嘗忘此書惇防從伯兄平章仲兄中丞讀書其中後頗修理故處益市書萬卷名曰讀書巖承先志也集賢侍講學士商君琦爲之圖中朝士大夫各爲文字子幸記之嶽申不敢當亦不敢辭則復於公邁曰少陵原有杜城春秋杜伯所封國非乎樊川爲漢樊將軍食邑韋杜二曲爲唐相國故宅非乎歷代王侯將相第宅園池多矣亦嘗有如太師以藏書聞者乎樊川與韋杜二曲徒以姓得名爾又有如亷泉以太師忠淸正直得姓者乎韋杜子孫又有如公邁歷官貴盛田不加多而書增置者乎萬有一焉當時之所詠歌後來之記載有不及之者乎畫與否弗論也公邁不名之曰藏書而名之曰讀書異乎鄴侯三萬軸之手未觸者矣是書也太師讀之出將入相爲國名臣公邁昆季讀之歷登臺省爲賢公卿公邁讀書愈多愈益忠孝恭儉退讓使萬世子孫世守此三言卽萬世子孫世讀此數萬卷將與亷泉相爲無窮豈可與平泉艸木同年而語哉公邁曰惇敢不佩服以毋爲先太師羞且以昭示子孫孫子永永無斁

壽聖觀記

元有天下嘉惠黎庶懷柔百神凡前代所以爲民事神者有舉無廢惟九江有江湖之險而壽聖觀祠通慧眞君姓張名正夫始家臨川嘗遊襄漢遇異人當宋慶元乙夘誅茒結屋九江之泥沱觜救民水旱疾厲之菑江湖河漢之厄次第眾建道院嘉祐初賜觀額封通慧先生咸淳甲戌觀燬於火皇元大徳乙已始建殿皇慶癸丑觀門建橋延祐甲寅藏殿而下以次成戊午年攺封眞君加以孚惠仁祐徽稱泰定丁夘武殿成元統癸酉三門成凡民事神與國家從民之欲者備矣九江張鑑趙某爲士請記廬陵乃爲之言曰昔者聖人治天下自天地日月五行四時山嶽河海丘陵墳衍皆聽於一人而類禋望秩咸編民詩書禮樂各保有其帝衷以無獲戾於上下神祗有誦之者曰五日一風十日一雨乂曰風不鳴條雨不破塊槪未有知其善誦者也當是時天淸地寜海晏而不波河翕而不泛民生其間不知帝力其後徳衰菑害並至始有盲風怪雨旱漧水溢其後徳愈降菑害愈至有民社者不足禦菑捍患而一切聽於神物怪神姦愈益眾矣嗟乎甚矣難乎其爲後世之民也方今聖人作爲舟楫以濟民車馬之所不通而民利賴之孰知乃有中流一旦號呼天地鬼神以乞其父母妻子之身者乎人非管防安誰能濟海自訟其過惟三日不梳頭一日晏起而止又非程叔子誰能渡江正襟危坐神色防然者則其不免於號呼一旦亦其勢也於是爲政者不知先成民而後致力於神爲士者不知修身以事天爲民者不知遷善以逺罪其來久矣使又無明神以禦災捍患其間民將若之何昔人云吾其魚矣嗚呼甚矣難乎其爲後世之民也自今九江之士與其鄕人父老率其子弟益務修其隱慝訟其內疚以庶無罪悔於俯仰間神其有不佑之者乎此明神之至願而善爲政治民事神者之深望也詩不云乎豈弟君子神所勞矣

瑞州路儒學大成殿記

元統三年六月瑞州路學以郡侯之命鑄祭器於廬陵八月丁巳釋奠於先聖先師旣乃命工度材爰作新廟凡棟梁楹桷非大材不用凡蓋瓦甃石非堅甓不施凡金碧丹堊非華采不設敞東西序坐賢哲像明年二月廟成崇髙鉅鹿視舊有加侯命郡文學求記且遺余書曰筠自宋紹興壬申始遷今學而大成殿重建於紹定戊子距今至元丙子百一十年矣蓋元與之六十年也不記何以示今與後余�自昔在宋微宋髙宗禦書榜文殿顏曰大成之殿門曰大成殿門至今天下郡縣因之此秦漢隋唐所未聞也至大聖人詔天下尊先聖爲大成至聖文宣王此又唐宋以來所未及也前記稱宋慶曆初天下皆奉詔立學筠獨後二十有三年學始克成今郡侯作新廟於科舉初罷之後此又宋初筠士所愧者也蓋昔之善言夫子者惟宰我子貢子思孟子而孟子以樂論徳曲盡其妙殆兼三子之撰矣蓋堯舜不爲湯武湯武不得爲堯舜𨿽天地日月四時有所不備而夫子以堯舜湯武周公爲一人以天地日月四時爲一身故曰大成又非獨兼伯夷伊尹栁下惠無可無不可而已侯之作新廟也豈獨徒使諸君子求宗廟百官土木之間蓋將使在廟者皆如見聖人在天之靈來學者皆知及聖人時雨之化皆能學聖人知之至庶幾不蔽於始皆能學聖人行之盡庶幾罔缺於終上不負明時長育之恩下不負賢守教思之意若徒錮於俗學牽於末流旣不得於中行又不及於狂狷知行兩失𨿽家至戶到日取聖哲屍祝社稷之亦奚以爲侯名僧嘉努以亷能治郡爲良二千石是役也知事髙士昌文學解應辰學正黃少遊學正鄢養正皆修其官府史袁徳厥有勞力皆可書

素心堂記

素心堂者廬陵郭適圖南讀書之所也初圖南其先人樂南村山水而居之自號南村老人圖南因取陶詩語名堂以示繼志且求余記余惟圖南學古之學者其知素心也審矣何以餘言爲於是余友羅啟初方爲圖南請則與之言素曰昔者舜若將終身於飲糗茹艸與若固有於袗衣鼓琴皆此心也昔者夫子飯蔬食飲水此時此心爲魯司冦墮三都卻萊夷此時亦此心於陳蔡於宋於匡此時此心使夫子遂居夷遂浮海此時亦此心是心也惟曽防春服童冠浴沂詠歸近之啟初曰子之言美矣淵明疑不足以與乎此余請謂啟初言淵明樂莫樂乎淵明然淵明此樂不過飲食起居之內不在淵明一身之外則猶防也何以知之以遊暮春賦時運知之夫淵明固嘗爲州祭酒不辭矣至以主簿召則不顧又嘗爲鎭軍建威參軍不辭彭澤令不辭矣至自免去官𨿽公田不及獲亦不顧去家八十餘日耳見稚子候門而喜松菊猶存而喜有酒盈樽而又喜流憇遐觀見飛雲歸鳥無不可喜至於尋壑經丘見榮木流泉萬物得時尢可喜也然後登髙而嘯臨流而賦焉𨿽悠悠淸沂閒詠以歸不啻過也夫曽防行不掩而志及之淵明學不足而趣有之皆素心也圖南能守先人丘墓與田廬以老可謂素其位由淵明而�曽防由曽防而�夫子與虞舜又得其心焉此圖南之素學也以是繼志使後之繼圖南者世無忘將南村山水世有無涯之樂南村之人有不爲郭氏幸願之者乎以是爲記

南康路儒學重修記

唐虞三代以來治天下之道具於易詩書禮樂春秋論語孟子而亡於秦雜亂於諸子百家之說湮塞於諸儒傳注之學誘壊於選舉祿利之途爲政者尙吏治而論道者近異端俗流世壊歷千有餘年而不能復宋慶曆初詔天下郡縣皆立學周元公起舂陵下州得人靈性善之根於太極得仲尼顏子之樂於反身始以楚產而開北學是興河南程氏新安朱氏而後六經孔孟之書復明於天下禮樂政刑之源復出於儒者皇元肇興益尊顯朱氏以風厲天下惟玆南康元公嘗治郡又嘗家廬山後百餘年朱文公繼之首建元公祠象於學宮重建書院於白鹿洞四方學者與郡泮諸生又親黨而炙之則所漸濡涵染者深矣廬山故以山水聞天下而道學尢盛此一時實自元公文公始自宋亡科廢元興四十年而復復二十年而又廢益都朱侯某以判官實來爲政知大體先教化謂大成殿可以見聖人在天之靈觀瀾閣可以見聖人在川上之意敝宜攺作若東西序有嚴有翼如覩七十子容貎講學有堂肄業有捨如�濓洛考亭之風宜修飾潤色起至元丙子五月訖於七月凡良材堅甓工役旣廩之費爲中統萬緡侯以公事至廬陵謁余爲記余旣辭不獲則復於侯曰昔者鄭校毀而刺詩作魯泮修而頌聲起此不學將落之所爲懼而君子小人學道所以可喜也賢侯能不以科暫廢而遂廢興學養士之規固非俗吏之所能爲此邦人士亦不待科興而後讀書僅爲應舉之地則元公文公之教其來久矣其自於今來者以不倦之心因勢而導無棄前功學者以有爲之志乘時並進無俾後艱將徳行道藝人可考而賢能歳可書各自獻於先哲以不廢於明時豈不天下國家受其福也哉不然𨿽駿奔走有廟藏修遊息有所而無補救於人心世道人謂斯何吾爲此懼

逺復堂記

闗西馬冀伯有志節气誼而胸次和平意象寛廣終不爲險巘峭刻聽其議論必不可苟且遷就而望其色容自然益可親近愛悅蓋天資近道者也去年歳盡始相識今年一再聚而遽語離且告行使人甚愛其難得而甚恨其易失間嘗語余以其平生渉世大略慨然欲還其初今廣東帥王侯都中嘉其志爲書復堂以贊其決余請爲冀伯名堂逺復有難餘者曰易稱不逺復而子以逺復名之非侯意且非易意柰何余曰此易也復六爻惟初知幾惟九勇決故稱不逺復故稱無祗悔元吉它爻不與也夫子贊易獨稱顏子有不善未嘗不知知之未嘗復行不以許冉閔之徒亦不及六二以上嘗試論之顏子終身惟有此一不善耳此一不善微見於心旋已覺悟卽便屏絕終身無復再有萌蘗故曰不貳過此所以不逺復無祗悔也過且未形而悔安有故曰元吉今人有不善久而後知知之未免復行蓋屢失屢悔以終其生豈不大可哀也哉荘周稱蘧伯玉行年五十而知四十九年之非此已逺而後復者也賴伯玉行年六十而六十化庶幾已復而不貳者歟使伯玉年不登五十幾無知非之日且使伯玉六十未化則五十以後十年之間皆爲知非之日何以爲伯玉哉故稱逺復以自訟其不如顏子者知年歳之不吾與過之不堪貳也以庶幾學顏子之學焉在宋之隆有君子曰張子厚闗西之學顏子者也早恱孫吳而晚猶逃佛老子厚之復不可謂不逺矣而一變至道其勇有大過人者此非冀伯所當師者乎愧顏子之知幾希子厚之至道庶乎其可也余與冀伯相見恨晚傷人事之好悵年運之已往其辭危其志苦冀伯其庶乎有以助餘詩不云乎我日斯邁而月斯徵

春暉堂記

元統三年春三月四日龍興路富州斂池鄕張氏子崇髙踵門而見再拜稽首而言曰崇髙之母鄒夫人有志節有孝行朝廷旌其門曰節婦今年八十爲堂曰春暉以兄弟奉夫人朝夕上壽鄕先生長者教之曰報罔極者惟圖不朽崇髙走八百里詣先生之廬以堂記請再拜而跪余謝久之諾而後起進而問之故初至元乙酉先君子巡檢河湖以其職捕盜死之祖母熊年六十一晝夜哭不絕聲夫人年二十有六崇始甫六歳崇髙甫三歳夫人感憤卽欲自裁念夫婦俱棄老母弱子何益死者自誓必終養姑教二子以待其成舅欲奪志誓必至死舅語塞姑晚得疾臥起抱持晝夜不倦比歿終喪族姻稱之曰卽其子存不啻如是撫二子至於今皆年過五十族姻稱之曰卽其父在不啻如是母處變而徳殊常劬勞異罔極又異今旌門命下而堂成無記於人子事親得無恨乎又曰詩書以來下逮後世史傳以倫誼著稱者無不待文字而後表顯於人子事親不求必得非恨之大者乎余感其言方河湖之死職也母且不遑卹況妻子乎夫人有不念姑老子防委而去之卽凱風七子能孝能言末之如何況二子乎況未能言乎且如河湖者何限湮沒無聞者多矣獨河湖乎河湖乃有妻能終養姑教子又能以其夫顯謂非賢妻可乎李少卿謂蘇子卿來時太夫人以不幸子卿婦少聞己更嫁矣果如少卿言卽子卿十九年而歸而其妻不能待也河湖不幸五十年矣而夫人靡他如一日不賢而能之乎夫人今年八十耳目聰明身康彊子孫逢吉天報之矣而猶未也𨿽使夫人滿百歳常如今日又過百歳亦如今日而亦未也必使夫人子孫孫子讀吾記者皆爲孝子其庶乎又使夫人曽孫之曽孫孫之孫登斯堂者世世鄕稱善人無爲斯堂之辱其庶乎斯言其可以復乎公之鄕先生長者乎必厚稽首再拜而謝請刻於堂上

吉安路修學記

皇元曁朔南於今五十有七年是爲今天子臨禦之五載興賢能之再歳廬陵之學式克修完以欽承世祖皇帝之休命於乎豈偶然之故哉初延祐科興西北之士學於江南者皆由江南貢天下西北爲優江南廬陵爲盛今天子開奎章閣以逹聰明親經筵以資啟沃廬陵於此時乃能修學養士以稱塞上意此天也惟學建於宋慶曆甲申中更宣和乙巳徙爲東鄕攺修於淳熈戊申始正南面今藏書寶慶丁亥先後二趙侯所建其故址卽歐陽公學記之藏書也今振文堂與其上之尊經其旁兩廡咸淳乙丑魏侯峙所建其故址卽歐陽公之堂筵齋講也今大成殿重建於皇元元貞乙未余所目擊於是歐陽公所謂嚴嚴翼翼壯偉閎耀皆無有存者矣余以泰定甲子備員鄕校顧瞻殿柱己有一易再易者況振文尊經乎又況藏書乎蓋屢請還貢士荘以給修完而不報謹能一修殿廡稍葺藏書而止甚矣其無能爲役也今教授汴人王誠以至順元年庚午始至當凶年饑歳之後仰視振文愛其規制之雄深旣登尊經藏書愛其气象之廣逺念今不修後將愈敝不可以敝者累後之人曰監郡請以貢士之羨修之監郡托果齊是其議曰此世祖皇帝之命也敢不欽承始二年冬訖三年春凡用中統鈔壹萬七千五百緡有奇貢士十之瞻士一之教授與凡在學者三之凡材木瓦甓更其舊者三之一用人之力三千二百四十有四工由是振文尊經藏書復仍舊貫而有如攺作他如賔客之位遊息之亭稍剏爲之以存慶曆之舊士相與言曰昔之學創於宋慶曆開天章閤之日今之學修於天子開奎章閤之後云漢昭回不可誣也𨿽然昔之來學者常三百餘人其間眞知實踐能自致不朽其名與天壤相敝其志與日月爭光者旣可睹矣今其庸有羞鄕校負科目者乎竊伏念先王之政其不與封建井田肉刑俱廢者惟學校貢舉而名存實亡亦未有如學校貢舉之甚者此吾黨之過也昔有北方學者著書稱五經之道至宋儒而中興偉哉言乎今天下復知尊朱氏之學五經四書如日行天此學校貢舉復古一大機括也士未有躬行心得於五經四書而名存實亡於學校貢舉者惟我廬陵遭遇明時諸君子景行先哲將復見道徳明秀而有可爲公卿之士將復見禮讓興行而有風俗淳之日然後爲列聖深仁厚澤之所致亦賢師帥所以期待方來之意也

三善堂記

贑石城胡亷踵門而見示余以翰林學士臨川吳公所爲其母徐墓碣余讀之廢捲而嘆亷求餘一言余謝不敢抗臨川然不能郤則取墓碣所稱胡氏一家三善語名其堂曰三善而記之亷先九歳而孤值其鄕劇盜方張徐攜持二子一女流離奔播者數年幾不免者屢矣亂定甫歸其不饑寒死者又幸也亷日賣卜於市中與弟更爲笠屨徐夜績課亷讀書及亷稍長爲童子師以代負米徐就養者數年初避冦時亷父遇所知告以某澤可避旣至而徐獨疑之卽他徙其夜冦果至其澤又嘗舉族盡室以行徐趣行甚疾薄暮抵邑舉族得脫他不及邑二里許者皆殱焉亂後不知曽大父母大父母其暮徐攜亷披荊棘往求而得遂攺大父如初女適廖氏者半載而廖掠於冦廖兄欲彊嫁之女以死自誓不脫喪服而寢處者十有七年終於廖氏夫以胡氏之貧人所不堪而其母甘貧善處患難一難其子娣妹盛年能守心志節二難亷五十哀慕不衰三難臨所謂一家三善行莘者眞厚倫矣化之名言也余謂胡氏母女流離之際有如不幸遇盜其志節必有大過人者可書當不止此昔聶政以其娣妹而得亷又能求文字以傳其母與其娣妹得俱不冺滅亷又有子天之報施其在玆乎

重修慶洲書院記

資水在禹貢荊州爲九江之一寶慶在春秋戰國屬楚秦漢吳晉或爲長沙或爲昭陵或爲邵陽而水出寶慶新化東流入益陽爲縣屬於潭水中有洲曰慶洲皇元始升縣爲州大徳辛丑里人劉履防以父命創慶洲書院捐田三百六十餘畝中書準設書院以履防爲之長歷四十年爲後至元庚辰履防以通道縣尹卒官其子壽翁克承先志以私錢萬緡更爲殿堂門亷起四月迄明年八月書院爲一新舊翁以其兄弟曽益良田二百畝歸復侵疆一頃而書院爲再造則山長康震與有力焉震之言曰自有慶洲未有書院而創建於通道自有書院歷幾山長而再造於壽翁新學成而新田增蓋新田歸而侵田歸復厥有相道震何力之有餘惟天下四書院湖湘居其一又有命世大賢父子相繼以聖賢問學爲家學者以姒以續此所以有慶洲也尙論水木本原其誰忘之震其知本者乎余又聞天下學記惟歐陽公以道徳明秀可爲公卿者望吉之士李防伯以爲臣死忠爲子死孝望後來而以美筆墨邀利逹者戒二三子是邦自朱文公張宣公極言科舉學校之正人心明學術至宋亡元興其間所自樹立卓絕殊常有光前哲大開來許記不爲無助則今之創慶洲者而豈徒然哉竊伏念科舉興而學校欲廢六藝四書行世如日行天而士大夫不恥言利士君子不諱媦嫉人心風化至此非諸君子所當是究是圖者乎圖之此其時矣使科舉學校而無功名富貴之念卽焉往而不以義爲利又焉往而不心休休有容也哉此躬行心得之驗而世道生人之徳也諸君子勉之予日望之

瑞芝堂記

河南參政張訥翁以張夫人憂棄官不仕至元戊寅建義學其家其秋芝生梁間者五乃作瑞芝堂逺徴余記之餘聞而喜曰美哉孝友之祥此唐曲江公居母喪時休徴也按五色生五嶽益五臟久服食輕身延年使人有智慧聰察仁恕忠知彊勇之徳比物有瑚截肪澤漆翠羽紫金之色而紫芝又爲萬年茯苓夜有光怪佩之辟兵故在天爲景星慶雲在地爲醴泉甘露在谷爲嘉禾在飛走爲麟鳯皆其類也嘗謂生五嶽者天地中和之气所鐘生一家者人倫孝友之感所應聖朝以同倫理天下以殊俗通五方斁倫者誅違俗者禁道並行而不相悖也張侯族出西夏家居保定揚名中外歷官臺省出其至性行其至孝有厚倫之道有易俗之心於是義學起其間於是靈芝生其上於是無人非鬼責而天祐神相之矣使侯不能棄官則不可行志不能行志則不可興學孟子曰學則三代共之皆所以明人倫也安有孝友廢而學校不可興學校不可興而祥瑞可至者哉張侯可謂出乎其類矣蘇文忠有言上以孝取人則勇者割股怯者廬墓此言極俗失世壊之深惡夫僞以要名者也若侯至誠惻怛由內生心以生於此化民成俗不亦善乎此豪傑之士此天下國家之福也余聞延祐科興芝生國學殿楹者九莖芝不輕爲時出如此科舉賔興賢能以興孝興弟以先此其應也傳曰孝悌爲仁之本又曰一家仁一國興仁國學庶學皆學也一家仁一國仁皆仁也芝有異哉余將上以爲天下國家胥慶而下以爲保定志喜故樂爲之記四月

吉水州修學記

吉水鄕校自至元中縣令丞多東魯儒生凡致美於廟學者靡不畢用其至攺州以來東平曹侯珣始築修堤甃夷道作新亭樹美防自宮墻之外以逹於內畢致力焉濟南程侯恭始遷亭出於學之外凡曹侯所不及爲者又畢爲之眾謂來者幾無可爲矣至治三年冬知州事廣平馬侯稱徳以選爲州始至顧瞻廟學慨然曰修完當先廩膳當務而皆非教也謂七十子未覩厥容貎則審肖像先十哲凡防服必明次東西序將以彷佛求聖門之气象謂大成樂無磬則先禮樂先十六磬凡器服必備次定弟子員將以庶幾求道徳之聲容然後興除利視先後守宰有遺慮者將不遺餘力焉嗚呼何其成之難也於是延祐科興十有二年矣吉水之士貢於鄕擢於禮部者率常倍他州縣何其盛也皆曰此興學之力也或曰科第非不盛而士志不立士气未充何也則曰此科舉之學非古之學此科舉之文非古之文或曰今之學者非五經四書不講今之科舉非昔之科舉也皆以諗於郡文學劉嶽申則復於眾曰惟我廬陵厥初先正學問之懿者曰忠節忠節之盛自歐陽公而下旣已聞於天下矣若丞相文公其志气與日月爭光與天地相其人與五公皆發於科第皆不愧於聖賢由此觀之科第固未可少也然則今之士必有三年學不至於谷必有修其天爵而人爵從之者而後可以讀五經四書將見有道徳明秀之士可以爲公卿者出乎其間如此則士志其有不立士气其有不充者乎此先哲之望鄕校之願也不然以土木爲屍祝以玉帛鐘鼓爲禮樂筆墨利逹爲文學甚非馬侯所以期待之厚意亦豈聖世興學崇文之始願哉

和樂堂記

和樂堂者故司丞鄧君以修之所建也君不逮事其先君孝養其母何夫人友愛其弟自樹立者二十有三年而夫人卽世自夫人卽世載其恭儉友愛其弟以肥其家者又十有五年而君卽世凡當時之丰冨而寧謐者皆和樂之所致也其名堂者以著其志其以訓也方夫人無恙其世家固己饒矣而君日率其弟以奉夫人怡怡愉愉但知有母且不復知有妻子其後家愈益饒而母不復可得君愈益怡愉如在母前但知有兄弟又安知復有財物由當時觀之君之治財未見其能孶孶未見其有他技巧也以君爲迂濶者有矣三十年間財日以阜家日以肥孶孶者愧之有他技巧者媿之於是君之棄捐斯堂也十有八年矣其子嗣子復知修葺而居處之將迎其兄以繼其父之志述其父之事求範君徳機大書三字以揭其顏求余文以記其壁防途過塗獲登斯堂堂之上新作連牀嗣子願謂余曰將與伯氏聽雨於斯指其東偏曰先子之所休也伯氏至則休焉其西偏曰先子之所以處季父也嗣子處焉又曰先子之於斯也法書名畫各以其序花艸佳花各以其彚一室之中一歳之內四時之气各得其平何其樂也吾兄弟庶幾有此樂乎余告之曰兄弟無故和者樂之苟惟不和𨿽好貨財私妻子不樂也故自世之趣利也而父有不重於耰鋤而母有輕於箕箒者矣況兄弟乎況財物乎斯人也𨿽祿以萬鐘富累千金豈有一日之樂哉子之兄弟常以子之先君子爲法和樂常如一日𨿽廢亦興𨿽貧可富鄧氏之富固未有艾也夫惟力行不倦而後斯言爲可必詩不云乎凡今之人莫如兄弟

贑州路儒學重修大成殿記

贑學創於宋慶曆中而攺作於治平初元燬於紹興壬申而再造於甲戌始以壯麗甲江右大成殿故在學之西重修於紹定辛夘宋亡元興學毀兵間惟殿僅存元貞丙申左丞董公以分省來臨始遷殿於東建學於西至是殿以朽蠧不支郡長貳以兩禦史之命修之始盡更其棟楹梁桷之腐撓者凡蓋甃丹艧稱是爲庫以貯禮器樂器新爲屋以署學官建學廩起至順辛未冬仲訖壬申夏五凡用人之力三千餘工材木瓦甓之用二十萬二千有奇中銃鈔二萬六千二百緡有奇贑學以江西分司之命來請記辭之辭之而請益勤惟夫子之教自圍城歌而過魯太牢一時本心萬世令典後來非無干戈云擾盜賊蝟興如風雨晦防曽不終日而大明麗空羣慝俱失生民未有於斯爲信尙論厥初有天地而有君師未有庠校而有孝敬其秩然在天常隱然在人心者百世之上百世之下猶一日也故由漢歷八代而爲唐開元由唐開元而爲宋慶曆由慶曆而爲紹興式克至於皇元天涵地育科舉學校行乎開辟以來所未有之地況禹迹所奠秦漢郡縣之內者乎是邦其山崆峒其水章貢其俗質直而尙气先民之獻以忠節義著稱名在郡誌者往往有之使今之教者有如後防樂教之剛而無虐臯陶九徳之彊而義洪範三徳之柔克剛克洙泗及門之好勇好學其變化成就何非聖人之徒治世之良臣也哉六經四書垂憲萬世濟濟多士對越在天駿奔走在廟要皆有他日民社之責鄕邦無窮之聞今其庸少有愧於中者乎

思親堂記

余旣銘故人彭和卿之墓其鄕鄰有爲餘言彭氏子孝友事者余曰孝友常事也春秋常事不書他日見與其子同學者其言詳矣他日又見與和卿有連者其言又加詳焉某槪曰和卿娶徐氏有五丈夫子其三徐出也三子旣孝矣二季子孝其母有過無不及焉自吾爲比鄰爲婣若友皆親見生長者𨿽曰二季子亦徐出可也樂哉和卿有閨門雍睦之娛而無左右忌嫌之偪何其福之盛也於是和卿之墓有宿艸者再矣諸子以思親名其堂而求余記余謝之曰子之思親何以記爲則曰昔者親之存也以不得先生常過門爲恨以不能迎致先生於家朝夕得侍先生爲大恨倘幸得先生文字以爲斯堂之光使諸孤升堂如有聞乎親之聲者今而聞其粲然如有見乎親之容者今而見其忻然豈特慰諸孤之思將使吾親不復有平生之恨矣此記所以不可無也余聞其言然後知鄕者其鄕鄰其朋友其親姻所爲餘言者非私相好非相與爲謏恱者也夫且事死安有不能事生者哉𨿽然未也傳曰君子思終身不辱子如思不辱其親將有所爲必審思之使宗族婣友鄕黨皆曰和卿有子不亦榮乎榮果如是辱亦如之此孝思也以是爲記

【吳文正公防云提學劉髙甫爲鄕人和卿之子作思親堂記謂彭氏之子五三適二庶三適之友其弟不異於同產二庶之孝其母不異於生已余嘗聞禮家之說曰知有母而不知有父飛走之類是也人則不然何也物不思人能思故爾均之爲吾父之遺體豈以異所出而薄其愛乎尊其爲吾父之敵體其以非生已而弛其敬乎父爲子之所天是以敬父之配同於父而愛父之配同於同母者也凡此詎非其心之能思而然哉推其所思思不止此思吾身之所從始惟恐有毀傷惟恐有恥辱一舉足而不敢忘一出言而不敢忘如臨深履薄以全其生逮啟手啟足而後知其免也爲善而思貽親之榮則必爲之爲不善而思貽親之羞則必不爲將祭之先思其居處思其笑語思其志意以其思也故祭之日如見所祭因春風之來思吾親之來而惕焉因秋气之淸思吾親之生而淒愴焉思親者蓋如是至若後山陳氏之記思亭而舉不當思之事以戒夫不肖子者持其淺而已髙甫以餘言故能羽翼其所記請書之以遺彭之子於是如髙甫所請書之不復辭也臨川吳澄防於思親堂記之後】

西蜀石室書院記

祕書大監某建石室書院於蜀祠漢文翁因江西提學範君匯請記於廬陵其祠曰祕書防古人生長蜀中承恩入侍三朝累官至大監告老還鄕旣以私財建書院又購古今書籍備禮樂器載與俱歸托不朽焉敢助之請余聞而韙之曰賢哉祕書古之人不羈縻於君臣之恩不推挽於妻子之計能知止知足者罕矣不市便好田宅以遇子孫能以賜金日燕飲自虞樂又罕矣不私寶劍遺所愛子弟教以一經遺之長安佚殆絕未有聞者賢哉祕書辭榮蚤退不田宅於家而書院於其鄕不書籍於家而於書院蓋將以遺鄕人子孫孫子於無窮謂非賢者可乎謂不賢而能之乎賢者有不能者矣故曰賢哉祕書今又聞祕書能爲墨池艸堂二書院求賜額又爲之曽益其田廬書籍是何恢恢有餘裕也惟此蜀郡以國始見周書云近都爲近曽不如江漢南紀王化行焉自周衰歷春秋戰國秦楚千有餘年漢興至景帝之末始有郡守好學通春秋者爲之師帥而後文學之士可比齊魯尙論文學之功業比蠶叢爲再開辟誰忍忘之孰知漢後歷三國六朝隋唐宋至今又千有餘年而然後有石室書院哉殆天運循環地气推遷有待其時漢史稱武帝令天下郡國皆立學校官自文翁爲之始又稱文翁歿於蜀吏民爲立祠堂春秋祭祀不絕然則祠堂祭祀尙矣又豈待書院而後見哉余猶及見成都禮殿聖賢圖像石本蘇文忠錄王逸少帖云殿漢帝所立文翁石室在焉地誌亦稱學有石室以文翁與學作石室以奉之顏師古以爲祠堂在益州城內余以爲古之石室在學校今之石室在書院者専祠也蜀自蘇氏父子出而相如子云不得専美安知書院成而不有名世者出此天下國家之福也然非範君余何自知之範君亦賢矣哉故樂爲之書大監字逹可君字朝宗

申齋集卷六

欽定四庫全書

申齋集卷七

元劉嶽申撰碑

永丰縣重修三皇廟碑

皇元廣土眾民配天其澤嘉與海內咸躋壽域爰著令式郡縣通祀三皇外曁遐方僻壤軄守小臣罔不以宣徳意崇明祀爲重自唐以來於斯爲盛惟皇開物成務徳並天地功施古今自易大傳推論制作之功在堯舜氏上千萬世考古者折衷焉其後月令以著於少昊顓頊之上其尊且嚴如是未有如今日郡縣通得以醫家專事之者夫豈以三墳無傳而獨據本艸素問所借重儕聖智於方技屈大道於專門也哉蓋嘗思之天地之徳莫大於生神聖之功莫大於好生醫也者以天地父母之心用神聖工功之術厥初道術未裂毉卜種樹皆生人之急務上聖之能事末世輕生庸人妄大胥賤藝命之其徒亦妄自菲薄棄聖哲而祖妖滛甚乖古誼孰知天以陰陽五行化生萬物三皇開陰陽五行之妙以惠利萬世凡今之林林總總者皆三皇之子孫也自天下郡縣通祀孔子而二帝三王之祀已如親盡久矣世俗口耳有不能習知堯舜禹湯者而況能有尙論皇墳之邃者乎向非昭代追古醇龎求民疾苦使生民尊祖之意徧滿天下幾何其不以迂濶廢則以尊嚴廢也哉永丰自大徳庚子始建廟至是兩星終已敝陋出入委巷縣尹何侯仲溫披圖考籍得侵疆於民間者四畆有奇始復舊觀攺築故殿基而加髙廣攺爲今肖像而加嚴餙自東西廡逹於外門皆一新又浚池種蓮其中樹松栢其上耋老歡呼咸願刻石謂是役也信爲侯功又謂余宜爲記余惟侯始能以美化善政治其邑又能以明徳卹祀佑其民顧瞻廟貌使民懷書契之初而思耒耜之功想衣裳之化其君子學道愛人其小人農力事上將見年谷順成而疵癘不作相與詠歌侯之遺愛以無忘聖明之澤豈不羙歟是可歌已乃作銘詩曰於維三皇開天建極創物之功生民是力去聖旣逺以殺爲嬉所貴功利而賤農毉於昭聖代視民如傷天下郡邑通祀三皇豈維毉師亦示羣牧庶幾子民克勤庶獄於穆新廟何侯所作新廟奕奕民罔不惟此邑願見皇風兵寢刑措時和歳丰佃漁耒耜衣裳室屋天子萬年永錫五福臣拜稽首作此銘詩以鴻厥愛以永厥垂

東阿縣銅城鎭夫子廟碑

皇元混一天下自開辟以來帝王正朔之所不及學校貢舉之所不行今皆奉行如在畿甸之內矣於此有天意行其間聖謨運其上人力不至於此若自古聖賢過化之邦聲明文物之地宜無所待而後興者及其興於久廢之餘乃亦如開辟之初惟玆銅城以鎭東平東阿縣東平禹貢兗州之域春秋時爲魯須句國奉太皥有濟之祀東阿爲齊柯邑曹劌盟齊桓公之所縣今四鎭其三已建先聖廟學元貞初銅城始建於道南鎭人河南總管任某以延祐丙辰始遷之道北今江西僉憲任蒙古岱繼其父志始來廬陵範金爲簠簋尊爵玷勺罍洗凡四十有一薌鼎七仍竹木爲籩豆二十有四以鄕人父兄子弟春秋釋奠其中於是東阿之人初見諸生雍容進退揖譲升降之儀節如曠古未有希世之遇已不知前日爲齊魯之地固詩書禮樂所自出之國矣向非聖元配天其澤安得有此汴人王誠以僉憲之命來請記夫以釋奠釋菜祭禮之備者簠簋籩豆有司之事也而於學校之興廢闗世道之理亂則不可忽昔範文正公書環州馬嶺鎭夫子廟碑陰稱廟爲故兵馬監押殿直張公蘊所見張嘗有守禦功於馬嶺其後二子皆以文學節行爲顯官以馬嶺邊部不廢聖人之祠其澤如此況如銅城者乎任氏子孫詎可量哉

吉安路髙明宮璇璣閣碑

皇帝於天下養之初元命以廬陵益奉興聖宮湯沐聖人仁逹孝愛自昊天上帝日月星辰山嶽海瀆與仙佛之宮布在天下者凢所祈天永命寜壽者慮無不一用其志壹不敢以天下儉薄海內外壹是興孝翰林直學士曽徳裕身荷國厚恩當追先帝殊遇忠報陛下顧臣駑鈍臣母王有篤疾乞骸骨歸飬臣沐浴聖化耕鑿聖世爲太平幸又幸生廬陵實出仁覆燾之下顧臣子事君父𨿽越在艸野乃心罔不在國臣所居郡有瑞華云騰之山近城名山也東粵髙要簿臣林浚棄官因山爲髙明宮祀晉許旌陽爰以祝臣徳裕建璇璣閣其上以與浚朝夕祝兩宮萬年臣徳裕敢不昧死以聞皇天后土實鑑臨之郡民劉嶽申實聞斯言竊以爲天保報上惟福祿壽臣虎拜稽首曰萬年壽是共蓋自昔人臣當國休明宇宙寜謐無以效犬馬微報惟以天之所以仁愛人君者使其君髙明悠久配天地日月是防是禱矧惟神母聖子千載一時聖孝純至度越古今以天地祖宗之靈使三光全而寒暑平五穀熟而人民育普天率土無不有仰事俯育之樂是爲天下純被聖人之澤以爲廬陵百萬生齒凡爲人子者永依兩宮萬年之慶臣徳裕所祈久合右誼宜紀其成敢拜手稽首而獻銘詩曰

聖人在宥方惇孝理文母萬年從以孫子天佑聖人亦佑文母及其赤子罔不黃耈老者不獨少者不孤我祝二聖億載怡愉二聖之福與天齊壽二聖之壽與民同富矧是廬陵仁所覆維此璇璣維天其右凡民有母亦俾壽康臣母君一飯無忘我作銘詩神之聴之

玉華宮碑

客省副使額森布哈爲廬陵劉嶽申言其曽祖母塔掄王姑姑事顯懿莊聖皇太后多歷年所其徳爲保傅甚髙舉聖神文武皇帝彌月不遲其功贊化育甚大太后嘉其忠愛之至世皇懷其保抱之勤爰卽眞定創玉華宮以曽祖母學道其中又卽玉華搆孝思殿以皇太后侑食睿宗皇帝其間然後賜之冠服錫以土田爲萬億年無疆萬子孫永保是祝是祈爰立丰碑求記其事竊惟皇天上帝將興上聖而爲之啟運必有文母以爲之發祥其保佑命之必有人力所不及者𨿽人力亦天命𨿽有相道亦其福履也是故玉音追慕徽音在天之靈原廟逺依太廟日月之光作宮示天下以正母儀搆殿教天下以廣孝道一舉而兩羙具焉是宜聖子神孫繼繼承承於萬斯年永永無斁𨿽逺方下士不知宮殿創始嵗月之詳而昔者嘗聞禮官有罷遣太常禮樂之議顧無以慰答孝子孫之望謹拜稽首而獻銘詩其詞曰

殷祖王維帝立子周人初生帝武是履維我皇元前無上古以天下母毓萬世祖維我世祖古無帝王萬方一統罔有遐荒言念斯毋如古師保抱施攜持功贊天地爰作新宮於湯沐邑土地人民常嵗賦入於穆新廟春秋烝嘗其從與享子孫無忘天子萬年世徳作求有秩斯佑無疆惟休我作銘詩以永孝思孝思無窮相以金鐘萬世閟宮

滕國武湣李公廟碑

皇元以一徳格天以不嗜殺人一天下大臣宿將皆知欽承上命所過城邑兵不血刄故太保滕國武湣公之下廬陵也𨿽以忠節故邦文丞相鄕國又當忠勇偏師挑戰之後公不疑不怒按甲入城城中老弱不知革命於反掌間其所活廬陵之人不知其幾及文丞相檄江鄕士大夫舉義興復公盡得其所檄名籍而焚之其所活廬陵江西之人又不知其幾於是五十年矣廬陵夫婦父子長子老孫且四世安之有當日若江西宜愈逺愈隠矣向微泮宮前碑其誰知之天地之徳莫大於生而功莫大於陰騭自古天吏有烈於猛火𨿽以上聖至仁不免於流杵後來尙首功動經數十萬以爲常故曰爭地以戰殺人盈野爭城以戰殺人盈城嗚呼尙矣此有天地父母所不能全而風雨雷電所不能卹者而公能之蘇代有言龍賈之戰岸門之戰封陵趙莊之戰秦所殺三晉之民數百萬今其生者皆死秦之孤也死者之孤其怨毒如此則生者之子孫其徳豈有涯哉公有大勲勞於國而公不自知所以陰壽國祚者固不爲其家也而天且厚之矣公之冢子世安以賢相聞於江西公之仲子世雄以賢帥聞於豫章公之季子世顯以賢守聞於廬陵此天報之也人豈能報公也哉人之所能者惟廟祀而已天之報施以天理人之報施以人心人心天理一也語曰活千人者必有封公所活不知其幾千萬人矣其後庸可計乎於是廬陵士相與議於學庶人相與議於市或曰生我者父母再生我者李公也不立公廟無以報公乃得學地於興賢門外起泰定甲子十二月明年乙丑後正月廟成眾志始定父老請書其事余以後死讀前碑如傳凡碑已具者不悉書書嵗月如上且作詩以遺鄕人俾歌以祀公其詞曰

嗚呼廬陵代有忠節邦之生靈甘死殉國我公撫之來如歌舞不狝不劉去其死所豈無背城公義其敵豈無羽書公焚其籍旣獲廬陵復完江右惟公功髙惟公徳茂當時遺老爲黃爲綺當時𦇤褓抱孫又子靑螺之山白鷺之水何以報公必百世祀新廟何地荒城故基昔公躍馬凡幾過之今公燕坐以享以怡子孫孫子罄無不宜維天髙髙維地厚厚活人孔多是宜有後公乘白雲招搖四方此邦之人謂公我鄕佑我鄕民五風十雨疾厲不興多稌多黍皇元億載天地同流我公世世與國咸休

江西和卓平章遺愛碑

天歷元年冬十一月今平章政事托歡以勲舊忠良簡在上心防爲江右用懾豪勢惠和小釁不數月而江右震動小民歡呼鼓舞如嚄得伸如蟄得奮乃士庶耆老相率以請曰今上都畱守換住江西賢相也政有遺愛民有去思而碑又未樹非缺典歟惟賢知賢宜伐堅石樹丰碑以彰彛好以永垂勸敢請於是平章作而言曰畱守昔爲江西爾民實陰受其賜而不知今去江西而江浙去江浙而上都愈逺而爾民愈不忘此眞好徳之民也好民之所好不當在我乎則相與推論畱守在江西所以得於人者或曰泰定甲子救流民水旱之災不知其幾萬人明年救饑人疾癘之厄又不知其幾萬人始見議準戍廣者一嵗終更而士馬得完始減蒙山銀課三百定攺屬興國而一路地產民力得寛禠富民蒙山提舉之爵徴五十餘萬緡而民恱斷廣東潮陽滛蠱之獄流廣憲官吏以賄成者雪潮陽官民以寃死者而民服此其利澤之大者也或曰畱守在江西其利澤可知者少不可知者多舉一而廢百可乎於是有學士大夫相與言曰畱守歷事累朝先後如一日出入中外夷險如一致未嘗有一事一念先謀其身與其家而後朝廷之急忘宗廟社稷之憂者畱守處貴盛之餘而聲色常不見其不足享祿賜之入而貨利常不使其有餘未嘗一語及人之貪未嘗一念嫉人之富而躬率其家人婦子中心安其獨樂畱守惟疾苦不及知或所知者少所不知者多惟恐政有利害不卽罷行或罷行而有所不當或當而有所不免切切焉常以爲憂而寢食常爲之不遑若無以自容畱守遇細民如親戚子弟必身慰撫之遇寒士如貴人必身禮下之惟恐失一民一士遇僚佐如朋友遇屬吏如僚佐惟恐不得盡其情嗟夫此眞相業也此豈獨江西之所不私𨿽上都不得而久畱也其將入爲天子左右輔弼之臣將天下之民皆被其澤又將國史書之天下誦之豈惟是碑而已乃爲詩以慰我民之思以復平章公之命以備國史之采擇云其詞曰

元徳如天萬物皆春公如時雨膏澤下民大江以西地大物眾公如天神聲色不動惟公之心惟恐負國忍使一夫而有弗獲昔公在位民有不知公將入相天下望之我作好詞匪曰我私惟民彛好夫豈好暴維令之相以仁好仁好民所好是謂仁人刻詞於石以永無極好是正直

淸江王縣尹去思之碑

臨江故屬縣三自淦諭爲州獨縣淸江淸江比二州田賦戶口俱下附郡治爲治其租調常五分二州之一政令下當其急先有如不幸不遇賢大夫以臨其縣人民不堪命郡遂以不治初至元新附所至民不習官府危疑畏或徴求所不夙戒急索責必得不俟終日無不立破家者不幸濫起亡賴稍或羣伍剽掠卽傳致大盜常不捕而亡辜死者無數及盜旣得益以盜爲市蔓連大家悉取而甘心焉比盜死大家亦空大率借盜以資爲大盜甚於盜愚民不愛死以死尢人爲官歐官利以爲奇貨惟恐民不死每嵗差役爭破家求免幸而免家破不免家破盡而不足身僇辱死亡故貧富俱盡而官滋益不辦事大名王閏以至元庚辰尹淸江始至一以寛民力爲急去其尢不便民者首變役法定從雇役明年當造海船幾又明年當造糧船幾胥不及期而具而民不擾水後盡括手額號軍軍無或敢逸而民不知盜殺掠民男女連嵗不捕爲設方計悉獲而殱其渠根株連逮者不治而民亦不知尢不聴以死尢人者民知死無所利爭相戒無死他善利於民不可悉數然與尹終始獨雇役行之二十年無或敢輙出見以議之者以其公私俱便而民貧富俱利故也尹所爲政無驚動人耳目者而人至今思之淸江父老方畫像祠尹立石祠下求余記其事余問父老尹去是幾年矣曰二十又六年矣今爲某官乎曰不知也世俗徳政始至用佞去而僕之以待來者尹去是二十又六年矣不知今爲某官也而民方立石頌其徳非去思論定眞有徳於民至是哉天下平必自郡始治郡必自縣始尢近民故也𨿽有姚宋郡無龔黃天下不可治𨿽有龔黃縣無魯卓郡不可治夫治民非徒亷吏所能也亷者所以自爲非以澤物也故有以亷濟酷而貧者見思有以察致苛而憒者見思非樂是貧與憒也以爲民猶有所措手足也詩曰豈弟君子民之父母傳曰平易近民民必歸之使民不饑不寒以不犯於有司其惟豈弟平易乎余友倪防學遜志嘗爲餘言尹堅苦自律公退妻子躬操井臼疏食布衣人所不堪類甚刻峭自然馭民至寛如恐傷之奉法循理不爲名有古長民之風是宜爲縣者也宜父老念釋之不置也盍使來者歌之其將有所勸乎是尹去淸江而淸江常得尹也此父老意也乃爲之詩曰

維玆淸江政和且平民之父母有聞無聲彼以察察而爲斤斤如革之韗如火之惞此仁而明善無近名盜去其鯨民保其嬰役法旣利貧富不避更二十載眾莫敢議莫大天地維簡與易亶俟長吏孰爲撫字其字維何視民今歌安富卹貧政用不頗淸江政成宜公宜卿遐不眉壽以昌厥後我民思公其罔有終不見公久時怨時恫昔公去此孩未毀齒公來顧之累累抱子淸江之淸載其榮名以啟其殿以甸此縣

吉安路總管府吳侯去思之碑

泰定二年春三月信都吳侯繹思可自杭移守廬陵未幾遷海北亷訪使未上尋遷兩淮推塩都轉運使於是廬陵之民相與怨咨曰兩淮竟奪之海南北而廬陵不得奪之兩淮也柰何士相與嘆息曰上幸嘉惠廬陵旣畀之賢侯矣不數月日奪之去遂棄廬陵矣乎將廬陵遂不復望治乎郡幕長與諸曹史咸曰侯遂去吾等其終無由自防矣乎每相與可否一事竟莫敢堅是非者眾謂吳侯在官不及五月其施於民者淺矣何以得此於人人也方侯之未至也廬陵之賢士大夫良民相與引領以俟而惟恐其遲遲者自城邑市井以至深山長谷皆不約而同若姦民黠胥相與狙伺侯之果來不來以爲欣戚者又所至如一及侯之旣至也未能竟罷行一利害又安能去一泰甚未能一事直遂其本志安能每事大快於輿情然而屬州縣素暴鷙者皆震動悚恐始知有綱紀僻逺小寡有所怙恃羣豪大猾有所忌畏何也監郡李侯世顯顧謂郡文學劉嶽申曰吳侯始至未施威於民而畏之旣去未施恩於民而民思之是皆可書予如書之以爲來者勸不亦可乎或曰無一事可書柰何余曰漢史稱河南守吳公治平爲天下第一豈有一事可書也哉凡亂生於不平惟政故治而平最難惟治平故無一事非無一事不以一事聞故稱第一今吳侯有賢於人者三外敏而內寛一也讀書知治體二也好謀而善斷三也其先聲足以畏民志其後實𨿽不必盡如人意而人亦心服之此豈容易得此於人也哉李侯作而喜曰是可書矣乃刻詞於石而系以詩曰古人爲政如甘雨露所貴澤物物不知故不善治者爲疾風雨枝葉未幹而根已去漢守第一功在治平治平無功在知賈生豈惟吳公文景亦然紀無可書所以稱賢維我廬陵嵗久失治天惠吳侯不終厥惠其施也淺思之者深何以思之澤在人心維我監郡嘉此邦人嘉其好徳刻在堅瑉右顧神罔左顧云騰兩山倉倉東爲靑原洞巖在焉千年五馬輝映後先凡民有欲天必從之嗟爾淮土寕久得思我之懷矣待侯重來在省西江在臺南臺慰我民只偕我士子匪直我裏維此南紀峩峩此碑以系去思以待來朝亦永厥垂【陳太守劉竺廟食神岡山唐刺史吳世云廟食云騰嶺宋太守閻寀入洞巖仙去三人者皆有惠政於吉事載郡誌】

永丰縣令王侯新廟碑

至元庚辰十月二十日汴人王侯諌以選爲吉安永丰縣尹明年辛已攺元至正六月二十八日以憤懣死在官凡二百七十有八日監縣以下惶懼憂戚不知所出百姓相顧失色道路相弔有哭失聲者有中道棄其所求如遺空歸者士飲泣吞聲有甚出涕者有如防其私親者先是有以巫蠱聞侯曰邪不幹正尙矣置之羣巫舉酒更相賀羣卒日殺羊爲酒更謝巫鬼嗚呼悲夫盜憎主人民惡其上有是夫始侯未至庻人在官無祿而眾害民者有二或四五百人分據各官謂之祗候或百有餘人分據各吏謂之貼書其黨最盛其毒更其根穴最深其姦利最大其名號最不一凡姦民告訐者常多端其無根而滋蔓不可治者莫如僞鈔而他不法次之尢莫甚於以死尢人自身及妻子又甚至輕犯惡逆而借屍於親鄰買屍於椎埋又次之逮一夫而破一家逮一家而破一鄕有未到官而家已空未出獄而身已殘未受刑而骨已枯皆輕系無而禍者無瘦死有天幸良民怨死無愬姦民日富無憂侯始至盡空其羣定設祗候有常數必用良戶子弟貼書亦然必用良家子其六百餘人爲失業之民始相聚爲姦矣此巫蠱所由興也侯爲政不陵長不偪同不億不信其差役至公而必不可移役戶必無妄費催科必不擾而辦早逺鄕必從折納常數十年不一至官者皆雲集子來賑施水旱必得實困傷始漸蘇流亡始漸復居民始漸有生之樂而侯之死期且日廹矣侯未死前有暴卒至持府帖至縣者縱其徒歐傷人垂死侯詢問辭伏羣不逞因之謀刼侯以縱卒徒侯不可奪則升階將防侯所佩刀不利於侯百姓皆升曵卒下而収系之羣不逞謀刼獄百姓夜舉火自獄戶以至縣理所火逹旦謀始寢事聞府帖下逮卒於府文置之理而實愛其事民持不予侯竟予之侯死而卒生嗟夫侯始不便姦民其私以蘇良民而不能持循其志气以愛身愛民而卒隨其姦便資口實棄良民中道使覆出者愈益大肆其姦爲人上者及好民所惡惡民所好滋益長姦而怠爲善人之無祿天夭是防豈不可爲痛恨太息哉永丰故歐鄕其士君子好文而尙气節其細民敢而知畏義類不可折辱以官府使縣令丞常得賢者豈不皆可爲良士民何至使此數百人擾擾至此哉於是邑士民旣祠王侯於學以一眾志而徴余記余不能拒也乃爲詩以哀之俾歌以祀侯其詞曰

河之水兮羙洋洋西門君兮政難忘天不雨兮民皇皇魯先君兮榮最良雷砰砰兮吼怒風號呼兮防大樹水有蛟兮山有虎孰投畀兮而不取吁何兮今之人九京可贖兮百其身惟玆土兮歐鄕丹原逺兮恩波長侯廟食兮孔墻秔稻熟兮九里香節春秋兮薦芹藻佑我民兮順彼長道

信都吳氏世徳之碑【代國子祭酒富珠哩翀作】

冀州之信都吳氏繹字思可旣位三品以其祖若考之封贈請防其事罷上聞其母行年八十不忍拂其孝情延祐六年春三月制特贈其祖偉亞中大夫廣平路總管輕車都尉追封浡海郡侯祖妣郭氏追封渤海郡夫人考謙贈嘉議大夫眞定路總管上輕車都尉追封渤海郡侯妣趙氏封渤海郡太夫人遂以世敍徳羙來慶之源謀刻之碑以示來葉筆屬於翀按吳氏自泰伯以來讓去與弟仲雍立國君其後以國爲氏季紮讓遁子孫居齊魯間中州吳氏蓋延陵季子之裔也繹曽祖安負粟惠貧疾其蠧妄不事異教娶王氏子男二人廣平公偉字傑之娶郭氏子二人眞定公謙字謙甫次曰謹字端甫廣平有弟曰守信字誠之娶鄭氏生子曰讓字吉甫三嵗誠之與鄭皆卒廣平撫育孤穉如其父母𨿽鄕鄰莫辧其爲兄弟之子者其仁與義藹然世見之者如此眞定公有至性妣郭夫人終事繼母賈尢極孝敬讀書逹政務以伍籍行間善騎射從事統軍司佐幕光化萬戶府天兵長圍襄樊事平宋光化防上游要害公調兵饟畫戰略將帥賴之大軍南下至采石說大將以符劵民俘獲三百餘口眾得更生爭持牛酒謝無爲軍樊氏子曰端午者奴於公嵗余無惰容夜聞其悲嘆名問故曰兩親以防亂乖隔生死無從知故悲耳公慰之曰汝苐努力汝親果在吾聼汝歸聚因經無爲訪之樊氏父媼方昬義男而公適至乃召以端午畀之其鄕黨驚嘆至感泣至元十七年敕授將仕郎淸逺縣丞蒞事再月投版事親召諸子誨之曰吾以吏從軍門戶計耳汝曹宜業儒以自逹也因以其子曰紳曰繹吉甫之子曰純等擇名士鐡齋陳先生節父道江張先生伯逹善夫師之故皆有立夫人趙氏婦道克備最教諸子有法享年八十有六淸風素範鄕黨稱之紳學行修飭仁廟以處士徴不起繹最顯孫男鐔中書直省舍人繹之子也繹二十有六年以皇子寕王教從故宣徽使太師伊徹察喇見世祖皇帝宿衛扈從五六閱年大徳元年授上捨監丞遷寕司馬中書斷事官少中大夫寕王傅尙書省復中書省皆斷事官仁宗皇帝才其爲人以其母老授亞中大夫汀州路總管以厚祿餋寔皇慶之元年也轉階大中嘉議歷福杭吉三路積官正議大夫擢海道亷訪使以兩淮都鹽運使丁太夫人憂廼勒石著銘以赫天寵以昭世徳以賁墳域以範鄕井曰是善慶之所自由吾先世之然也人之聞之能無勸乎況吳氏繼繼隆隆而見之者乎是宜銘銘曰

相彼良穡菑畬耕獲一頴千粒其利實百相此徳人充慶其門子子孫孫其逺益蕃吳自古昔極顯而晦種徳信都仁義崇大有令孫子郎衛紫宸命傅藩邸明倬有聞帝敕中書繹母壽耋惟朕知繹選淸邦伯四綰郡綬再握使符憲牧賦曹器大不拘封爵自天秩三世再自侯而公其逹未艾鼇負山昴畢之野有赫厥靈以告來者

申齋集卷七

欽定四庫全書

申齋集卷八

元劉嶽申撰碑銘

大元開府儀同三司行中書省左丞夏公神道碑銘

公諱貴字用和姓夏氏宋名將也世居招信軍曽祖諱春宋贈太子太保妣王氏河內郡夫人祖諱榮宋贈太子太傅妣仇氏永寜郡夫人考諱靑宋贈太子太師妣周氏安康郡夫人初太師見永寜墓有蓮花及攺乃自口出因不復攺太師始居安丰公生龍陂年十二防太師十三防安康郡夫人廬墓泣血且病憊不勝防有虎於野燒中啣一燒鹿置廬側一老割肉食公公始蘇公生有異質尢能逺視暮夜必見所射箭落處立拾以還人以夏夜眼稱之宋紹定二年閩防攻防城邑閩帥請調淮兵公從制帥以偏師手獲其渠戮諸叛卒事平見知呂武忠公端平元年從趙忠靖公入洛防開封府歸徳府先登始用前平防功賞爵初階嘉熈二年升淮備將是嵗安丰圍急公以先鋒築土圃於濱江瓦步因樹五色旗幟於廢寺林落中間道濳師渡河以空寨設疑城於瓦步望者以疑城爲援兵空圍城兵以攻瓦步竟刼空圃復還安丰則赤幟以徧城頭矣始潰圍去嘉熈三年壽春府以圍久食盡告急公與呂武忠定計公以先鋒夜戰一鼓盡平諸寨糧道已通命各賞軍陸路之糧半進半撒直抵壽春城下明旦元師見城下所撒米甚眾駭曰米入城中不知其幾矣皆欲觧圍去公命舟師人持兩囊磚石囊兩兩相系競擲棄橋上橋壓沈水底人船魚貫而上兵食俱進迄全壽春淳祐六年趙忠靖開督兩淮調淮西兵援髙郵公以百兵往赴之忠靖畱公餋鋭公曰不可問須濟師否曰不可卽步軍夜伏於髙郵寨外令軍中以觜笛爲號公以十兵伏寨旁夜三鼓有口哨作聲巡警四圍者公亦領十兵效其聲而混之徐發一響炮寨中夜亂自相攻撃公一吹笛伏兵四起入寨中所獲人馬噐甲無數寶祐四年掦州被重圍公伏兵白馬廟前大防觧其圍五年丞相賈似道問荊山形勢公曰荊山在渦河口與塗山對峙流淮貫其中而入海兩山束之如人咽喉一有鯁則安丰壽春斷則淮危矣諜報有欲城荊山者公親防幹以率將士得石於才巖下得古井二十有四於榛莽中石可鑿水可食不數月而城成後至者以數百艘載畚鍤具而無所施以功陞吉州刺史知懷逺軍六年除兼河南招撫使尋加壽春郡開國伯食邑七百戶開慶元年爲懷逺措置戰守是嵗滸潢已渡漣水已破懷逺將士有欲棄船以遁者有欲獻門以叛者賴濠州援至公固守百五十日重圍中復全懷逺被命詣行在所宋理宗召見便殿問滸潢已渡柰何則以肅淸自任陛辭夜出賜金帯一銀五百兩賞將士各有差防趙忠靖開江東西閫於隆興公以兵至丰城忠靖親詣撫其軍朝廷科防五十萬尋有防駐臨江忠靖宻謀隆興城築公請調舟師出湖口則龍興可無築也未幾宣閫調夏金吾兵出江上流明年爲景定元年公卽至九江進兵鴻宿洲防湋源得舟三百餘艘戰黃石港得馬三十餘疋遂復壽昌軍戰黃州團峯得舟七十餘艘去白鹿磯二十里而近時南北兩岸氈帳爲滿先是下流舟師多失利公以計悉引兵浮橋上流晝攻夜擊其北岸以舟師陣於白鹿磯浮橋下賈丞相督戰公方率舟師交戰夜登岸陸戰奪所掠耄倪三千餘人還有忌公功者讒於朝謂公不戰南而戰北岸公以書遺丞相謂氈廬𨿽滿南岸而輜重盡在北岸所以夜擊晝攻於北岸者救其所必救也俟其防氈廬以救輜重因掃其南巢以速其北走不出三日江可肅淸矣乃部分其軍出戰某軍斷橋先上橋者有上賞次者次之違者以軍制論毎夜五更一防至橋下橋上皆設備公皆不戰而退是夜先一更至橋下公子松最先上橋推橋上兵悉投之水次戴祥次蘇才並力而上一鼓而橋盡斷明盡奪其舟明日江南無一騎明日江北無一舟江靣肅淸上功班師防江諸郡夾道爭迎相賀更生除松環衛官賜金帯尋除許浦副戎帥似道屬公収復漣水公請淮安得淮安防李松壽哨突境外公出奇兵濳伏南渡門舟師往來彌勒浦伏兵掩襲魚梁溝之哨騎出船奪犯劉伶防之戰舟諜報松壽將築南渡門外廢城公領兵水陸並進戰走松壽僅以身免防聞有防乘機復漣公條上事宜乞步軍五萬馬軍三千仍督軍餉先期至軍明年公帥兵船並進復漣水軍東海軍西海州賜官防百萬貫金帯一明年賜溧陽田三千畆公因建第溧陽掘地得錦文理宗書瑞龜堂以賜之明年命公帥兵入蜀尅復成都開蜀閫爲重慶前閫調兵船入渠江運渠糧至虎相城下糧不能逹公以計命都統王甫一鼓而進糧逹渠州方率兵船防張玨並力攻虎相城下有日監軍呼延徳乞移兵牽制潼州人馬之援成都者公卽調昝萬壽孫立等去虎相往潼川是嵗宋理宗崩度宗卽位明年公濳師從資江而上舟行無人之境出劉整不意殺其兵將數千餘人奪其所脇驅老防萬餘人整以傷歸眾皆曰蜀被兵以來未有此戰咸淳二年城三臺山立爲涪州遷涪之軍民以守之始引年納祿乞歸田防不允明年始定計進渠糧不用糧船惟囊米藏兵船中虛聲調昝萬壽兵船攻靑居山調張玨兵船攻虎相山兩城堅壁自衛各船軍士人持一囊米至虎相城下徑上渠城輸米渠倉別城敍州北岸登髙山遷敍之軍民張虛聲攻城都以救嘉定府稚江之急收復廣安軍生擒其將獻俘於宋適宋南郊奏防於郊壇之下除寜武軍節度使加食邑五百戶實封二百戶四年召赴行在除沿江制置副使知黃州五年除權荊湖安撫制置大使湖廣總領四川筞應大使知鄂州六年乞回黃州七年乞致仕九年除檢校少保除淮西安撫制置大使兼知廬州公開府淮西制閫方依山築城親帥舟師爲東西正陽之行十年度宗崩防主卽位母后聴政有防上流應援而公子松戰死徳祐元年賈似道潰兵魯港公歸守合肥除開府儀同三司率淮西諸軍入衛公以合肥重地長子富先守招信乞命富守廬州而富死招信公痛傷二子俱死國事可知明年二月爲大元至元十三年公以淮西歸附三月被召四月朝世祖皇帝於上都開平府奏對賜宴者六有防條具安民事宜公條十事以對賜金織衣玉帯靴防鞍馬授開府儀同三司中書參知政事行中書省事十四年二月陞左丞十六年十月八日以疾薨於惟揚之第生宋慶元丁巳九月十三日享年八十有三遺表奏聞官其子孫公在宋由進勇副尉積至修武郎陞武略大夫五轉至親衛大夫特授開府儀同三司由淮備將副將升正將州鈐路鈐正副戎帥都統制歷知泗壽漣水懷逺重慶淮安廬黃鄂揚等郡歷河南京東招撫使淮東西安撫制置使四川總領防路轉運使由濠州團練使福州觀察使至保康軍承宣使寜武軍節度使最後兩淮宣撫大使帯朝職爲閣門祗候宣贊舍人環衛官帯禦噐械左右領衛將軍右領衛大將軍左右金吾衛上將軍龍神衛四相都指揮使侍衛馬軍都指揮使樞宻都承防檢校少保至樞宻副使娶謝氏累贈安郡夫人先二十七年卒繼趙氏宋封普寜郡夫人先十五年卒繼賈氏宋封新安郡夫人子男三人富左武功大夫左領衛大將軍知招信軍先四年卒宋贈保康軍承宣使松和州觀察使知和州兼管內安撫使先五年卒宋贈保康軍節度使謚壯肅栢嘉議大夫嶽州路總管女六人長適總管陳起次適某某孫男十四人貽孫中奉大夫淮西道宣慰使壽孫宋保義郎帯行閣門宣贊舍人主管淮西制置大使司書寫機宜文字質孫奉議大夫瑞州路新昌州知州贇孫鴨水縣尹資孫順孫賜孫承直郎權吉安路永丰縣尹孫賙孫貺孫賑孫文炳承事郎漢陽府判官次某某賜孫爲永丰之明年謁余於廬陵曰先公以至元庚寅九月丙午葬逮康幕府山之原於是四十九年矣而墓隧之碑不克立賜孫不肖敢頓首再拜以請又曰先公旣貴有英公子孫求通譜先公謝本武卒不敢譜丞相及建節民有衝節者法當死先公卽釋之曰我今日方始建節彼惡知之先公嘗所伏虎及宋將亡見先公而虓殺之由而內附余惟公方起行伍從呂武忠魏忠靖賈魏公數出奇計立戰功防重圍當是時豈顧慮死哉公累防乞歸田裏豈貪祿位者晚取節鉞致使相年垂八十矣而猶欠宋一死豈非天乎天將興元爲古今所無之混一長江不波怒潮不信況淮民創殘羸老孤兒耶使公遺表上於咸淳之末年勲名與張韓劉嶽並矣銘曰維夏后氏功在萬世有國於越皆其苖裔維夏開府如狄武襄奮自戎伍不譜文莊善由保傅永寜是述有黃金蓮自其口出逹其墓域施於大師爲安丰祖毓慶龍陂昔宋未亡鷹掦我武爲宋虎臣折衝禦侮爰立戰功戰功孔多其聲赫赫其勇番番維此淮浦士如虓虎維此淮墳士如屯云皇元肇興奄有南土江去其限潮遏其怒嗟爾淮浦孰離其伍嗟爾淮墳孰澳其羣帝謂開府昔爾吾敵今爾吾臣此非人力天之所廢不可興也敷天之下孰違天者臣貴拜稽臣罪當誅臣事陛下臣耄何如帝謂開府嘉爾耄勤我有好爵以旌爾勲淮人見公如見父母至今遺老傷心開府公所伏虎晚知公心昔者啣鹿豈知有今煌煌節鉞存者畵圖振振公子見者驚呼幙府之厚厥有賜田子孫霜露以世以年刻辭於石以永斯阡嗚呼開府悠悠蒼天

循州路同知總管府胡朝列夫人文氏墓志銘

夫人諱孟端字月卿曽祖時用宋贈太傳永國公祖義宋贈太師惠國公世家廬陵之富田廣西宣慰文公壁之女同知循州路總管府事胡植之妻卒年三十有五其孤孝友孝防以某年月日葬其鄕樟林之原先葬其兄陞以書余以其狀屬余銘余惟婦徳內焉得銘獨銘夫人不辭文氏繇丞相死燕聞天下余以裏諸生事宣慰通家友陞知其父兄知其爲循州復讐事甚悉故銘不辭夫人於家爲淑女善事父不逮事母而厚母黨如母存旣嫁不逮事舅姑而奉長上如舅姑禮其睦族婣也仁其逮下也惠不幸變起參啇循州死而賊不討孤寡危疑不可知又柄持其資斧使乏絕終不得萬一有所因控夫人痛心疾首盡脫簪珥宻裝遣北首者問道必逹旣罪人得猶展轉幸脫及防臣以聞制下悉致於辟還孤寡以其資夫人始克葬循州以禮賞行者各有差教育其孤至是男可婚女可嫁次第終修復其先廬以祀以居而不幸抱病以死嗚呼今而後有以見君子於地下矣方循州不幸時友始七嵗恭始數月覆巢之下萬無完理胡氏世祀不能以髮防夫人專一警敏則死者永已生者亦豈尋常顧復之所能全也哉太史公曰怨毒之於人甚矣王者尙不能行於其下況同列乎況婦人乎夫人卒能以討賊存孤者天也夫人爲婦十年而家難作爲母九年其間備極危苦者也七年而後僅定三年之內日不暇給而所樹立逺矣余旣得孝子於忠臣之門而又得烈女於忠孝之家故樂爲銘夫人生己巳四月二十五日卒以大徳癸卯十月八日子娚四人靜貞許適兄子寄以靜壽銘曰

讐一也荊軻豫讓危苦而難成孤一也程嬰公孫杵臼僥幸於萬死而一生彼烈丈夫而此女英嗚呼安得太史公復起而與之銘

資善大夫大都路都總管兼大興府尹和和墓志銘

泰定二年夏五月廬陵太守信都吳侯繹以大都路都總管兼大興府尹之弟自當見於郡慱士劉嶽申而告之曰尹以忠淸直亮結之五朝歷官中書樞宻參預遼陽江淛爲時名臣天子思其賢能召爲今官此其弟也願爲慱士弟子敢請嶽申受而教之越四月自當跣而哭再拜曰無祿先兄卽世家貧子防自當當歸歸治防葬敢辭吳侯又助之請曰朝廷失一名臣柰何咨嗟垂涕太息者久之嶽申聞而悲之越三年自當狀其兄歷官行事以請銘於廬陵嶽申予受而序之曰公諱和和本哈喇克沁氏成宗卽位周樞宻院臣奏召見上都慈徳殿命宿衛皇太后積勞爲宣徽院都事中書左司事都事武宗卽位兼監修國史府諮議參軍進奉政大夫陞左司郎中賜鈔三千二百五十緡金帯一至大二年陞中順大夫參議中書省事四年春仁宗卽位初上居東宮時嘗稱和和乃太皇太后宿衞舊臣宜令仍內供奉又嘉其參議中書能屢定大計賜東宮經史至是轉大中大夫仍參議中書省事五月馳驛奏便宜事於宣徳行宮上恱其言賜禦衣一隻孫三十六月遷兵部尙書尋攺禮部九月上遣工部尙書鄭允中賜金帯一十月遷正議大夫同僉樞宻院事皇慶二年春陞中奉大夫昭文館大學士仍同僉樞宻尋命陞補劉僉院缺時劉以鋭軍實江南公奏人臣宣力於外陛下不宜遽奪其官臣亦不宜奪同僚官臣死不敢奉詔上曰朕無食言比劉歸命爲禮部尙書公勉彊受詔卽稱實劉歸署禮部事然後就職九月命宣慰淮東錫鈔二萬以給其行公固辭且辭行上加賜海東白鶻且命之曰以卿賢能遣卿鎭撫淮東遇天壽元正馳驛來慰朕意公奏國法無故不得馳驛上卽觧所禦衣手授公以爲信公拜辭至官訪問江淮民所欲惡悉罷行之民大悅延祐元年十二月詔還朝明年二月命宣撫河東陜西道用諏詢得平反寃獄百餘決滯訟千二百餘黜臧吏罷冗員二千餘人使還河東爲最明年擢宣徽副使進通奉大夫有防拯治兩淮屯田千七百有餘頃糧千四百餘石牛七百餘頭起鈔六萬二千三百餘定召還拜遼陽行省參知政事大興遼學以化遼人五年召還攺壽福院使升資善大夫七年英宗卽位拜淛江行省參知政事明年攺元至治中書省臣奏行省官治有成績者以公爲首上賜公織金叚表裏七月丁萬戶憂三年丞相拜珠奏起公大都路都總管兼大興府尹公固辭乞終防不允上登極自內府供需邊臣賞賜人馬糧食倍率以什公不動聲色而一時肅給都城百姓見公馬上皆曰防公吾屬死且不給是嵗十二月立春公奉土牛以謁於天子曰某日立春上恱賜金叚表裏各一皇后賜金錢若干嵗余都城大治朝廷議委公鈞軸而公以泰定二年五月九日暴病薨於位朝廷賜錢萬五千緡宰臣率百官親臨其防率僚屬皆轉其家遣中使郭某防公之防以歸丞相以下皆送至國都門外都城民咨嗟嘆息有流涕痛哭者以其年七月十四日葬信都先塋年五十有九祖諱特穆爾溫從世祖皇帝伐宋徵叛王阿里伯克討李壇以戰功多屢賞白銀還師至冀之信都因家焉以公貴贈嘉議大夫僉宣徽院事上輕車都尉追封信靜侯父諱諾海從定淛東西功最升千戶至大中超遷中萬戶朝請大夫鎭潭州仁宗卽位召見授防古漠軍上萬戶鎭溫臺二路母塔掄柰曼氏信都郡夫人娶孔氏信都郡夫人子男二紐紐公後公一年卒通通甫十嵗女一適永隆特穆爾先卒公通儒書識治體先後贊賢相嘉謀宻議爲多而終始不衒嘗扈蹕見衛士困苦居民多由新軍惡少遂令新軍人嵗賫老軍錢若干縱新軍歸田而不去其籍比一嵗除新軍六萬人省行糧萬計在遼陽日聞故左丞相竇某無後嘗有妾孕而嫡不容出傭某氏而子生母子皆沒爲奴公召見其子狀類左丞倡以俸率僚佐贖其母子歸諸竇氏嘗朝仁宗皇帝別殿見近臣疾趨出公徐入玉色殊不怡左右無一存者公退拱立上黙然以手命公辟戶久之復手命公闔戶又久之命公取某物敬奉以前公出左右入翼日平章蕭拜珠入朝上告曰朕端居深念憂形於色左右望走獨和和色不變彼望走者皆內愧於心者也和和自信無愧朕亦信之乃命畵工寫公容賜公又嘗手書用寶命中書授公榮祿大夫公拜授璽書曰臣寶藏之榮已極矣無煩中書爲其見知如此公被遇五朝三十年如一日而仁宗皇帝知公尢深用公尢切歷官二品祿賜他無餘財死之日家無以爲葬繼防冢嗣遺孤孱弱聞者憐防嗚呼是可銘已銘曰

自古忠賢竭其肺腑其所結知皇天后土忠有不遇而被盜菑其身已矣而勸方來惟公忠勤奮由宿衛匪公之忠惟聖曰睿察公於防知公於細可報以危可仗以濟五聖一心曰維公賢公固逢時亦不愧天惟公家貧固其常理云何不仁直公長子蠖有屈伸葉有震業是故逹人常在孤孽惟孝惟忠有子有弟天報善人是宜委祉刻辭貞石俾民廢慝

大元宣武將軍韶州路逹嚕噶齊阿布格察喇公神道碑

太祖聖武皇帝受天明命龍興朔方於是虎賁之臣鷹揚之士云合響赴莫不防功帝室流慶後嗣有若達哩臺氏者在和林之外千餘里以畜牧爲富以力勇爲雄世有圖嚕格之地自推其豪爲部長至諾冊聞太祖起兵卽率眾來附詔大師王國遂從收雲中九原取遼西鏖金兵三山峯下所向無前國王以爲能娶呼喇珠氏生二子曰實都曰哈藩哈藩生子耨埒而沒實都以材武事大宗又詔從大師國王定地河朔平愛陽谷風土畱妻子居之其後數有勞國王以爲可大用然再世立功皆不獲年而沒國王深悼之實都有九子曰圖古勒曰多果朗曰楚楚拉曰阿爾黙色曰阿布格察喇曰呼爾哈曰旺努曰仲嘉努曰瑪魯皆勇力絕人謀智防出毎從徵伐常先諸軍自太宗至世祖凡四朝一門被重傷者一人死事者四人阿爾黙色從伐西域力戰重傷上筞賜金帛有加耨埒呼爾哈及阿爾黙色之子髙努北徵旺努北南徵惟阿布格察喇仕至韶州路逹嚕噶齊享年七十二其後爲最盛韶州公軒岸奇偉美須髯多謀略然居王府恂恂謹飭至大元年薦授宣撫將軍韶州路逹嚕噶齊到郡摧彊拉暴以掖善類黜貪屏惡以正人心興學校以明教化爲舟梁以濟病渉君子頌其美小人懷其惠布政優優若素習者皇慶二年正月十七日卒於位逺邇驚悼莫不唶曰天遽奪吾良牧明年八月某日嗣子諾海奉柩歸葬陽谷縣東娶謝氏繼察喇實喇氏二陳氏生子八人長諾海次增城縣逹嚕噶齊和囉羅臺次托克托次東平鎭守千戶珠爾次東筦縣逹嚕噶齊特穆爾次仁花縣逹嚕噶齊魯爾嘉琿次烏實次祿實女五人諾海廉愼端直正色立朝武宗聞其名拜監察禦史累遷陜西行臺經歷燕南河北道肅政亷訪副使山北遼東道肅政亷訪副使湖廣等處行中書省左右司郎中吉安路總管兼管內勸農事所至揚淸激濁吏威民懷食蘗飲冰如服韋素泰定四年制贈祖實都某官父阿布格察喇某官祖妣王氏妣謝氏察喇實喇氏並追封某郡夫人妻圖卜氏壽張縣君初妣夫人謝氏陳氏葬韶州公垂之東南將以某年月日遷柩合葬焉請推先世之徳紀天子之賜刻石墓道以垂永久惟公之先明夫天地之運審歷數之歸率眾效順從我太祖深忠大節著在累朝今天子不遺勲舊申卹典防封錫土用畣忠良徳至渥也敢不執筆稱述以爲臣子之勸乃作銘曰

昔在太祖啟運朔方侁侁王師雷動八荒粵有令族逹得履臺歸我眞主奮我長材有騂其弓亦白其馬從王於徵川菽野赭父忘其偸子失其危兄斃於前弟復繼之鞠躬累朝荷戈萬里祿不待年進未及止有開韶州召父杜母以爲祥風以爲甘雨惠流海陬名照天下詵詵公子各有民社維長維賢曰吉安公繡衣霄漢白簡雷風爰佑大藩爰撫疲民亷公大威不伐不矜天子嘉之爰及乃祖載疇爾庸載錫爾土有堂其封陽谷之東宜爾子孫弗替益隆

髙師魯墓志詔

延祐乙卯春江西經理民田贑寜都民蔡五九脇從其州三鄕以叛事聞命三省兵討之於是承平日久將士吏卒類不知兵久乃授首方事之殷連數郡騷然莫知所出眾謂使髙師魯無恙殱者易易耳豈以此狗鼠輩上煩聖慮哉師魯諱洙世爲吉水人自吉水永丰寜都外罕有知者而所至防尢暴鷙者尢畏服之師魯何自得此聲哉師魯從父君和攻賊巢爲先鋒從官軍分屯茅婆嶺夜二鼓發一矢盡走東坑諸賊刼營者嘗伏死士盡獲前所刼營諸賊又嘗從數騎營下奪曽山賊百餘人所掠婦女輜重牛羊而防其渠以歸然後觧甲哭其妻母以罵賊死者而盡還其亡失其後賊眾數千報怨逼近境百餘家倉卒不知所向獨馳二騎直抵雩都山望賊未進空滿殿後帥髦倪百餘口以歸與賊分道按轡徐行賊不敢犯戰柵外賊刼去五里下寨夜半方熾火飲師魯間道出賊後慿髙射髇矢賊大驚盡委棄刀於道而走從總管張侯懋代父守東坑東坑平攻髙原髙原防討安成永新諸溪洞安成永新平從總管張翥防獲空坑渠賊十一人而永丰明徳平擒諸逃賊或配役朔方逃者或破械郡獄逃者皆就戮而郡鄕邑平從參政王公某討鐘明亮爲後助而明亮破計前後所捕獲所拯救何限方省憲郡縣危急責成望救皆響應皆賴以集皆錄其功愛其才然卒不能一命以布衣死尙得爲信賞不負當時士也哉師魯事母邱夫人以孝聞嘗疾革醫謝去盡獨夜露禱及明有差而更壽逾年事兄能弟能撫其孤教二子𨿽兵防紛紏中能與大父以下食指千餘同防共食如一日尢輕財急義感激慕古節俠士嘗脫世族一女以還其兄教婣黨諸子以迄於成事父客厚終身尢愛敬師友禮貧士結湖海諸公貴人四方賓至無虛日倉卒賙給迎勞宴賄皆盡歡去而家故無宿防善議論磊落傾竭喜金丹道術地理方伎種樹之書間取洛花名品列植爲圃與客飲酒賦詩其中嗚呼又何其風流文采也須溪先生嘗謂金髙君和都統才其子師魯英槪有文風余亦謂使君用世世用君必光明俊偉又使君恆用族裏族裏善用君可至今完羙有加無恙而卒參差齟齬以死使人有餘憾而撫事興懷有可慨者遂使庸惡陋劣之鄙夫得以坐大稱雄豈不可爲痛悼哉髙氏出唐節度使駢子某爲潭州判官徙廬陵又徒吉水曽祖某祖某父某須溪先生實銘其墓娶某氏子男某生宋景定庚申十一月十四日卒皇慶癸丑十六月十五日葬某所以某年月日杞畱京師以書抵其客郭去非狀其父功實以授劉嶽申受而哭之曰師魯與餘同嵗死之日年五十有四矣方今四方無虞無所用師魯第使士不幸造次顚沛安得師魯哉太史公云緩急人之所時有也乃爲之銘曰嗚呼師魯用則爲虎而無用武嗚呼師魯【掲曼碩云郭以是以詩見貽旦令鴈髙師魯碑師魯名洙吉州吉水人好勇有謀略至元中數大敗賊環吉之境賊無敢嘗者有司上其勞不報年五十四卒家甚貧其客郭以是劉髙仲買石刻碑於墓其文則髙仲所爲極髙古書畢就以詩謝郭並呈髙仲】

元故太常禮儀院奉禮郎致仕張君墓志銘

宋名臣趙忠肅公有孫曰巖能狀其師張奉常行誼以求銘蜀劉傳之名禦史以授其友劉嶽申曰奉常楚材之良者也宜得君銘君宜銘余感忠肅家教又嘉傳之防評不敢固陋辭奉常諱圖南字則復息堂其自號也其先世家廬陵安成自其父徙長沙遂爲長沙自宋季已知名見知故相江文忠公至元辛卯徐公琰起公爲嶽書院自是爲濓溪爲紫陽宣慰趙公淮瞍公教其子若孫翰林盧公鷙薦公可翰院可提學又移書時宰極道其才羙至大戊申授辰路儒學教授辰學始知有教餋新學歸田爲校官防嘗防羣蠻反覆條上便宜於郡皆如公防延祐甲寅詔下興賢湖廣起公主文丁巳再起公如甲寅當時江南三省獨稱湖廣得人庚申江西起公如湖廣江西一二名士實出名門生海北湖南兩憲交剡上其名實至治壬戌以將仕郎太常禮儀院奉禮郎致仕其冬十有一月十四日以疾終於家嗚呼國家有科目而海內無經師欲爲士者不患業之不精不可得也余聞公講學於鄕校於及門湖湘士人人自以如得所歸公亡悵悵無所如往如有所失嗚呼如公不尙邾曽祖元章宋登仕郎祖光祖宋漕公武羽妣鄭繼劉氏江氏公江出也蚤孤而壹其孝於母父事叔父而讓其弟以其資娶嚴氏繼歐陽氏子男四崇嶼嵒豳女二孫男二葬長沙大賢鄕金阡以某月日銘曰

嗚呼先生如此而已其存者長如彼湘水欲往求之門生兒子

元故中順大夫廣東道宣慰副使聶以道墓志銘

廬陵當宋季崇正殿說書歐陽公權以徳行文學爲學者師宗其髙弟弟子爲聶先生淳字吉父劉先生辰翁字防孟二老一時齊名並立而聶先生母弟濟亦由是知名以道其季子已聶氏世家吉水有隠徳至先生而以文行顯以道兒時聞丞相信國文公與其賓客故人師友其世父逮事世父又親見其儀型從余遊益知有父家學必不可爲庸眾人以老益自防起嘗錄永丰邑校卽去之從其父官永新學正又去之從江西省幙之賢有才者讀律爲用世之學由江西舉於憲府試吏臨江移豫章防貳郡賢侯以選爲權貨市舶侯君有素載與俱北侯歸舟無畨貨一童一物禦史衡山努察舉之江西江西調補東粵名益聞延祐初廣西帥府署爲帥掾防搖獠爲變有防直抵賊巢君單騎深入宣明天子威命爾等自速厥死罪在不原我來活爾爾曷不自新保爾父母妻子爾眾自擇眾聞聶以道來皆釋兵羅拜防者三百七十二人郡獠皆平總戎上其功最海北嶺南憲府舉最以聞逹於省部遷湖南帥諤勒哲布哈方以重臣移鎭風威震竦莫敢仰視獨委重君君秉正直而濟以剛柔罔有敗事尢尊禮賢士大夫如宗令尹道傳張太常圖南以風厲四方罪狀常寜安化諸豪根株痛斷屏之逺方豪黨爲絕裁減新嵗制上方繒帛官買紙直可數萬緡掾史湖廣時湖廣塩法廢壊已久從參政海南以上命榷牢盆盡除老姦宿蠧防塞本源無遺餘者天歷聖人濳邸瓊管聞名召見賜宴加勞癸亥鄕試建議禮聘名士五人爲明有司是年湖廣得士稱最授承務郎道州路江華縣兼勸農事以興學校勸農桑爲急先歸流民三百餘戶墾良田十餘頃豪民自歸其詭寄姦民自絕其訟獄賀連猺獠相戒毋犯江華奉使入境遣騎邀迎議讞疑獄所平反皆允當廢黃泥渡別通道使民運米塩水潦至不爲民病奪豪民三百年占民水利還漑良田數萬頃嵗旱民不爲憂去之日父老童稚涕泣邀遮塞道請必無棄我旣去民爭樹碑頌功徳者九十有二而刻石山崖誦水利一事尢著明以爲江華永賴湖南分憲南防禦史海北廣西江西憲使交舉悉上之防明年上禦興聖殿中書奏至江華縣尹聶以道授武昌路推官上驚訝以道非亷吏耶今才爲推官何故參政阿榮素不樂君謬對武昌訟獄繁多非聶以道不可治以道貧非祿田不可活上遲回久之明年中書竟用爲官翰林集賢奎章皆爲文字備述其事以送其行而奎章虞伯生歐陽原功詩文爲史可誦可歌聞者嗟惋至官盡心獄事獄無大小必使獄訟無差而然後不成其不然者必從輕議所謂實無不竟否卽議釋大官𨿽盛气不能集及錄囚至郡輕系固無畱獄卽重罹亦無辭罰五府覆核無異咸謂列郡皆如是可無錄矣湖北分憲西防禦史皆以風憲舉湖廣平章伊嚕布哈以內大夫來下車卽問聶以道安在威順王尢加禮見其冬至京師宰臣以河南水災給驛命召往賑之賑已復給驛還沿道勸課農民樹藝桑棗以助水旱民爭歡趨比還靑靑載道已千餘里眾謂此舉在救荒上拜朝列大夫海北海南道肅政亷訪使經歷益惇教化以肅頑時憲長方議徙故平湖書院爲老子宮君力爭不可奪還書院平湖以新又建議沒大官不當沒其命婦爲人妻孥益勵守節者語聞著爲甲令令詰姦刑暴有益治體者佐上官力行之必不可奉私喜怒愛憎以出入人人自以無寃移疾乞歸監察禦史湖南憲使湖北憲僉合詞舉置言路海北憲府移文問候河南右丞湖廣左丞各舉官其理問所明年九月十六日中書特奏爲中順大夫廣東道宣慰副使僉都元帥府事給驛卽日就道晝夜兼馳以十一月七日至豫章感寒二十八日疾革惟恨不能圖報一語不及家事夜分終於驛舍享年六十有一男讓至自長沙奉公之防歸吉水妻劉氏子男四恭宣季讓女四婿趙友仁曽中次許龎汝徳次許歐陽連孫男二鄜孫蘭孫女二以庚辰某月日葬州之折桂鄕艸鞋岡申山寅向君起書生操尺寸管出門無信宿糧盡瘁以仕服勤至死惟不負國不辱先故年過六十官至四品生無以居死無以斂使當天歷聖人顧問頃有能合上意可立登要路民受其賜又使延數年之命可肅淸嶺海民不被兵人之云亡民之無祿可勝恨哉曽祖諱炎祖諱叔南宋鄕貢進士父諱濟吉安路永新州儒學正累贈朝列大夫同知吉安路總管府事騎都尉河東郡伯妣鄒氏累贈河東郡君荷國寵榮至矣四子亦克用紹天之報施其在此乎恭來請銘余不得辭銘曰

士有不遇終老山林遇有至難簡在上心郭能違之而俾不逹郭能逹之不猶可活人有不祥蔽賢者當生材彼蒼胡不俾臧哀彼嶺海民今方始嗟嗟文水九原莫起我能起之庶幾不死

申齋集卷八

欽定四庫全書

申齋集卷九

元劉嶽申撰碑志

元通奉大夫湖廣等處行中書省參知政事鄭公墓志銘

公姓鄭氏諱昂霄字顯卿世家鄭州滎陽裏由髙平公宰輔州陽城縣十餘年寛賦興學盜不入境及代民遮畱不得去始爲陽城人曽祖諱珪祖諱臯忠昌軍節度使贈寜路總管髙平郡侯父諱甫勇略絕人讀書善騎射以扈從徵西有功歷尹陽城陽夏長子潞城平棘五縣有惠政於民同知潞定不從長吏加鐡冶之課攺知邠州以邠告老贈廣東宣慰使都元帥髙平郡公夫人宋氏路氏皆有賢行公其冡子也初公伯父潞國忠肅諱鼎用莊靖李先生太保劉公薦扈從西徵南伐有功嘗負世皇度雪山擁世皇度金沙河世皇深嘉其忠而戒其驍勇以平陽太原萬戶戍蘄黃移戍鄂州竟以戰歿樊口子澤國忠宣公制宜襲尋授樞宻院判官湖廣參政以叔父延瑞襲延瑞老不任以公襲公始宿衛世皇至是以萬戶從徵八畨順元反者破諸寨勦郡蠻斬賊首宋隆濟酋長阿女以懷逺大將軍進定逺大將軍從徵安西猺獠斬賊首梁君政等以中奉大夫廣西兩江都元帥招撫右江復其城郭人民有某萬戶以公陞擢授公職公重棄祖父勲名辭元帥仍受萬戶防西猺賊復作有防出徵以奇珠左丞及公督師公卽日就道馳至慶逺等處設方略渉險隘抵賊巢燬其室廬倉廩獲其首從防有防原其悔罪者因諭以禍福防其洞寨八十五處猺賊二百五十戶男女八百五口噐械數百餘盡完聚其所掠民男女班師以還天歷元年九月授湖廣行中書省參知政事有防領平陽保定兩軍近黃河屯駐聴調尋授行樞宻院副使戍虎牢扼潼闗以禦西軍西軍潰防還京賜銀鈔辭不受明年二月防授通奉大夫以湖廣參政事領軍思播徵蜀臨遣賜表裏衣甲弓刀三月至自京師始還署三日卽發湖廣四月播州石虎闗蜀軍潰六月至自播州以疾辭中書勉諭毋勞謙退而公常不安席八月知貢舉公力疾畱貢院誓天爲國得人竣事士論歸之長貳僚佐日請還署而公以疾竟不起九月二十七日也享年六十夫人郭氏封髙平郡夫人子濤宣武將軍襲萬戶鎭武昌嘗從公徵西公之初薨也夫人與濤俱慟絕久乃蘇濤妻範氏侍姑從夫竟以慟絕家無以斂治命還葬濤以某月某日葬其鄕某山從祖父之兆以余嘗校文知公公又辱知泣請銘曰先生以試士來湖廣殆天以不肖孤慁先生而掦其先羙蓋其遺也敢泣血稽顙以請伏地者久之餘惟鄭氏自其祖父父兄世樹功勲而公又備著忠勤顯有勞績親結主知歷位參樞而謙退不伐是宜富貴壽考而家無遺財年僅中壽有令妻賢子子婦又孝是可銘也已公治兵有法臨財亷臨陣勇平居愛民下士其忠心誠實厚有徳君子也銘曰

天祐忠臣以興上聖上聖龍興克篤其慶維玆鄭氏勲在上心祖父父兄式克至今忠肅之忠忠宣之勤髙平再世膏澤下民以名將子有循吏風子又克世王臣匪躬戰不辭難功不居寵惟儉惟勤將懼將恐妻賢子肖曰公家教無財無恱有婦死孝見者盡傷聞者感嘆至今荊州四境猶晏昔歌凱還今哭還葬風號天旱雨泣嵗旱國有卹典史有易名庶足徴者不在斯銘

有元隠君子冷正叔桐鄕阡碣

自余聞分寜冷正叔爲義田以仁其族逺近無所然罕有言其爲之有本而行之有序者若其志節之盛行誼之髙則世有未必知也余讀周儀之所爲狀而悲之其狀曰正叔十嵗試宋童科以文武藝冠一時遂免觧少長卽慕古人問學以當世自任及寶章捐館章貢家難國亡正叔間闗千里以防歸終防有聞卽絕世念用孝友爲政於家不逮事母事生母黃孝謹居防校楊氏附注家禮可傳於世事伯兄常如未昬宦時仲兄蚤世教育其遺腹子至於冠防如其父未亡季弟爲人後者友之如未嘗後人方義田之未成也族多不舉子有不娶者有流落無死所者及義田旣成族無不舉子男女無無室家者矣有過五十而娶有子者有六十始育八十而以天年終者有老且死他邦不逺千里而來歸者有濱死而生者死而得所歸者然其法與文正少異再嫁者削之守志者倍給之壯能自食其力者量給之離族者削之無恆心者削之又皆有意然後次及親黨鄰里又次及故人逺客無不隨事多方各用其情嗚呼可謂難矣今之讀正叔詩文者但見其雄渾雋永而不知其爲顧行之言又不知其躬行皆過其言之行也蓋至於疾病且死不亂而後知之使正叔遂行其所學必不顧遺余其才志事君有如不幸必不茍以謀其身與其家其功施豈止族裏言行又豈止耳目所覩記哉正叔嘗被命湘鄕縣尹不赴有書義田事於郡誌者命急去之曰此先世善慶之積先公賜祿之餘某何力之有正叔諱頥孫世爲豫章分寜泰淸里人系出周世宗時淮南租庸塩鐡轉運判官嘉曽祖諱某贈奉直大夫父諱某宋朝議大夫直寶章閣廣東路經略安撫使分寜縣開國男食邑三百戶母宋氏王氏俱贈宜人生母黃封孺人娶周氏宋瑞州使君周公某之女先卒子男三有泰以海南北道憲司帥府照磨管勾知名有益以文學聞有觀方學父兄之學女六孫男十女五曽孫女一生宋寶祐丙辰七月二十八日卒以泰定乙丑七月三日明年丙寅某月某日葬武寜桐鄕余友羅以通郭公晉能讀六經四書與君深友言君平生與儀之令狀略同儀之有文學政事瑞州使君才子也餘悲君才志不獲展而言行不多見知君者又不多死之日自吾鄕防哭者其色容必哀比葬自吾鄕防葬而求余文者其辭尢頎至是可銘矣有益請銘以掲於其阡乃掲之曰有元隠君子銘之曰

士不用世則必附驥世非不用而驥不至自淑其身以見古人古人不作不朽焉作不尙有聞嗚呼此其墳

餘士南墓志銘

君諱湘字士南世居永丰之故縣相傳其先自撫州徙士南防孤昆弟三人二昆旣盡亡其故祖父遺業士南始折節讀書始變始躬耕五畆之田以爲生終三時無一隙其法以深耕勝廣畆畆常収二畆半其後田愈益多墾愈益勤又以率其同社人以爲常不率者輙爲之耕尢善畜牧魚可計日滿尺牛羊隨地輙成羣種樹有法被服其家爰及鄕人取材手植以爲居室用噐皆中尺度二昆所棄故業身盡復之至盡然終身儉勤不攺或從之貨不厭或請夷山逕修江橋不卻常恨人心不盡得我以濟毎被誣輙厚費然財輙日益蓋天與之地常遣其孫來學命之曰不耕則學勤乃有獲有如惰農同奏罔功又曰吾起耕稼是謂本富末富如倚市門姦富如殺越人𨿽積數鉅萬不願汝曹效之毎誦其言嘗過其家門外多役水爲舂連晝夜聲不絕機杼聲聞於外與書聲雜裏有龍塘產嘉魚過者輙以盜論君得之而防其禁以享先祖以羞嘉客卽止嘗自謂終身用物皆身勤力所自致然至老死不敢過亦可謂賢矣曽祖某祖某父某生宋辛亥終大元太定丁卯正月十六娶羅繼劉子男某孫某咸來請銘銘曰

自古王政必先樹畜莫重省耕其次考牧頌有載芟雅有無羊周人以興卜世以長防及秦漢漸爲賈區始禁賈人衣糸乘車古風又防防及近代姦富爭雄盜憎民憝惟玆歐鄕庻幾余氏孰令而行孰禁而止茍非其力不食不衣終身衣食惟恐過之率其鄕人教其孫子續古之人以續以似我銘此墓以易俗故世萬子孫勿防斯文

元奉議大夫吉安路吉水州知州驍騎尉永丰縣子孫君墓志銘

延祐乙卯贑寜都亂防孫氏寜惟寜都不守贑不支廬陵亦曰殆哉初江西經理白糧民不堪命贑爲甚寜都又甚有蔡午玖者因之脇從其鄕以叛而從之者三鄕同知趙某遇害自七月朔攻圍州城十有四日城守堅稍退復進後八日圍城數重朝廷命三省討賊聲援稍集而飛芻挽粟不繼孫氏悉其牛羊倉廩府庫以備供億又多設方略以家僮民義先官軍衝冒萬死力戰潰圍又八日而薄諸河逾月而拉其巢又逾月生擒午玖而後亂甫定當城中食盡時危不能朝夕城不防兵不潰眾謂孫氏力爲多而終不言功則孫公有大徳於其鄕也事平命下旌其門方事之殷有謂公盍盡室去諸公怒斥言者賢內助尢贊公急毀紓嚴守禦逮糗糧多芻茭具脯資餼牽則其鄕人人能言之公眞徳人哉余每恨酷吏妬財常疾視富家有盜憎主人之意不思防年勸分倉卒守望卽有大調大徴發致期取其將屬之蓽門圭竇之人乎防樞甕牗之子乎甚矣其爲臣不忠也於是復見至元丙子距乙卯二十有二年矣公之訃至廬陵而思公者如新公之子寶孫以州判官張本所狀世系功行因余友周某求余銘余素聞輿人之誦又嘉寜都大夫之賢誼不得辭按贑寜都在唐爲處之處化狀稱寜都孫氏自唐中書舍人拙避亂徙家處化始中書五世至宋桂州節度使判官立節嘗抗丞相不爲條例司又嘗奏論活十二人於死蘇文忠稱之爲剛者必仁其子勰勴從公逰勰歷官至嶽州使君嶽州六世至興禮以子貴國朝追封登仕郎撫州萬戶府經歷公其仲子也諱正臣事登仕府君母曽氏宜人備極孝餋府君卽世五十孺慕繼志終身貧者待其餋生送死大徳丙午丁未大祲賑其州及於豫章於金陵他如鑿山通道彼岨者夷使盜失防爲梁爲亂必有巷田使民永賴嘗修鄕校以爲國育才又卽京師鑄寶瓶於廬陵塔寺於其鄕建經閣爲華嚴院以爲天下祝聖人壽仁皇在宥擢寶孫少府監丞制封公奉議大夫吉安路吉水知州驍騎尉永丰縣子夫人陳氏永丰院君泰定中賜酒咸寜又賜命服及帯公卿大夫咸爲歌詩以餞優遊家居享壽康之福者又十有二年而以至元丙子八月三日終於正寢得年七十有六鄕人哭者皆慟部使郡守而下致奠尢哀子男三寶孫今爲防聖營膳司令伯顏大司農司語官鼎龍興平凖行用庫使先卒公命以弟師爲之後女三長壻吉安萬戶邸貫先卒孫男五赫師大司徒宣使孫女五曽孫男一女二治命葬懷徳鄕心化裏竹龍橋余今年始識司令愛其寛深博厚又聞其平反西京寃獄七人公喜形於色奉防修光天殿亷省常費數萬董營大剎省費十餘萬故有營膳之命乙亥冬馳驛覈田計賦奉常先帝祠廟明年春至廬陵聞公疾馳歸而公疾愈先是伯顏以叔出季處辭朝還侍至是與其兄嘗藥進膳者又五月而後公卒非厚徳盛福不及此嗚呼公之徳足以似續其先人而化又行於妻子不賢而能之乎銘曰

善人爲政使富者仁防人在位使富者貧民茍貧矣將焉用之無所用眾國何以爲惟玆孫氏惟徳是種是其種徳已歷唐宋朔南教曁雨露恩深使縱尋斧安得至今年饑誰望防至誰仗兵興誰城守誰仰天助皇家亦右富民蕃祉老壽以活鄕人活人多矣何以報之民之所好神之好之相其子孫永仁無已嗟爾鄕人子孫二子少者攜壺老者扶路年年寒食來祭公墓

彭魯叔墓志銘

安城處士彭君諱絲字魯叔江陵府君長子也府君學行不可少愧古人旣第恨不及餋不就祿不忍言掛冠嫌以本忠歸當世世旣變始益杜門裹足著書以終其志魯叔與弟長庚用著述爲幹裕修踐爲孝餋切偲爲怡恱作小學進業廣記廿卷補救人心世道末舉九章算法恨未盡念周大司徒設教與賓興賢能九數其一自劉向父子班固鄭康成皆通其義前代置博士科目百餘年間曠不復講今其書固在悉本禮經中雜秦官制算術如科條疑秦漢間人補綴然苦難讀乃取二百四十六問爲注防圖名曰算經圖釋凡九卷勾股少廣羃積最隠互者防有功始悟禮經八十縷爲升乃由經緯各八十積六千四百縷爲方一升殆借良法以明度法合防氏爲量方深一尺之義與算經合由算悟律於是黃鐘樂律不定千五百餘年矣法圓經羃積防難惟祖衝之宻率防而未嘗以黃鐘惟蔡季通候气法最善而未嘗得算法徒以圓田術乘除約之故於律孔經爲防宜用蔡氏候法而加以祖氏算術用圓周求徑徑定則積實亦定乃作黃鐘律說凡八篇自謂神防復生必有取此嗟夫季世士大夫髙科厚祿晚致爲臣歸見孫曽四世不知平生學問曽不如古人十五嵗以前而父子兄弟間可愧憾多矣況論及物哉嗟夫魯叔父子豈有一日民社之責而常懷萬世太平之心良由俱存無故俯仰不愧用意常在千載之上千載之下嘗輯八先生書說槪取諸周程以下府君定著纂傳多所取焉嘗謂易潔靜精防之書無事不包不當拘一事一義故其書曰易包春秋春王正月實建子本防誓十有一年春一月自武王已攺時攺月攷國語及唐大衍歷皆合此夫子所以欲有行夏之時也故其書曰春秋辧疑禮記有集說四十九卷前無此書已多論著猶未脫槁府君當之江陵有爲防廣效子孫計者則對客人各有志淸白遺子孫不更勝耶先廬偪仄有操書致者則白府君以無故之恩必不可受梁伯夷所築亦不可使伯夷傷惠府君三遷而至黃山有屋山之警請必治之以爲小懲大誠乃人之福今不懲將不利鄕人小人亦終防於其身置之理而其感悟卒爲良民門外雪深數尺猶執筆細書不輟病中齊叔曲臂之則吾生平多憂顧憂貧若病哉吾父著書滿家吾著書數種今吾已矣將其在吾弟乎張也汝必勉之嗟夫使魯叔得志必有被其澤者然不可得魯叔不加損而民之無祿哀哉將其在後之人乎曽祖某祖某父某宋江陵府教授鄕先生太學博士劉辰翁私謚爲端素先生妣羅氏娶劉繼劉子男通孫先卒以弟張后之女四婿周某劉某劉某生宋嘉熈己亥四月十四日沒大元大徳己亥七月二十五日葬翔鸞鄕府君墓側張求余銘銘曰

文富無貧良貴無賤茍不怨尢又何歆羨義理宻防必辧其非象數隠互必求其著禮樂有興丘厚無起茂陵有求空谷無似吁嗟魯叔其人如玊暴之天下以俟來者

湘陰知州崔架之墓志銘

余平生老友崔架之質直方正天性好誼誼至髙尢惡薄當世者常欲挽天下熈熈穰穰皆回心而鄕誼甚盛心也喜賓客至傾竭接脫妻子所服質貨以供燕勞贈賄以爲常人人滿意去不知架之故無宿舂聞人有急暮夜馳赴不一語家人尢恐後事已不歸徳故信義士也架之諱棟世爲晉寜綘州翼縣人系出唐國子博士駰弱冠試吏江西鈔提舉司行泉府司理問所知名提控富州安福州撫州路案牘名益聞歷大都人匠都總管府畱守司少府監知事陞監經歷攺畱守司都事經歷瑞州路省防交章不報授天臨路同知益陽州事年六十九以奉議大夫天臨路湘陰州知州致仕架之有守有爲常思奮不顧身以脫人於險其素所蓄積甚於人所嗜欲常從韓理問多方白員主簿實不與贓通員得不死瑞州日飯施縣丞又代輸其誣服之臧施得不以餓死鞭笞死皆人所甚難而意不滿不能力爭省憲脫二人於亡辜西師興益陽當轉輸播州往復道理六十判官當督餉故墜馬竟辭行架之屢請身督餉救四十萬軍士饑欲死者父老遮畱不許至常徳而蜀平班師架之亦還治則天也益陽有故監縣太原人無子而家貲鉅萬諸壻二十餘年不決架之遣吏其鄕訪求得其族子當爲後者而訟爲息此居官理余所知者也其間居有鄕人逺服賈於洪失利而病且死自言識架之實未嘗識聞其名居則曰魏仁卿爲謁醫治病病已又爲稱貸以資爲賈乃好飲盡亡其財脫身逰髙安竟以責累架之他日其父攜孫來求亡子以父命召之不至父歸置其子崔氏久之仁卿以疾病來八日死架之爲買棺以葬又教育昬娶其子焉嗟夫薄俗多藏厚積遺所不知何人而塗人視其親昆弟於其族之人與所厚昬友棄不遑惜者皆是也而況素不識人者乎架之豈不誠賢士大夫矣哉使架之蚤從州縣徧歷省防當使所至風移俗易人人恥爲薄夫鄙人豈不世道人材亦職有賴而卒以滯淹老死下位與架之同時共起在髙位者多矣能進退人材者無餘責乎孔子稱下展禽爲不仁又爲竊位可勝恨哉架之死元統甲戌某月日年七十有一矣非不得年也娶常氏封宜人先四年卒實賢內助子男二思誠國學生累官至承事郎廣州路畨禺縣尹次思立女二婿鄭文煥張顏孫男四葬某所以某月日銘曰

無不知已孰蔽其賢無不俾爾又假之年而止於斯於乎架之

元承務郎江州路彭澤縣尹姚君墓表

元統二年秋七月監察禦史姚緩將防東粵道出廬陵過余衡門之下再拜以請曰緩之先人彭澤府君葬鼎湖祖墓翰林學士臨川吳公旣爲之志以賁之幽惟是葬十有六年而墓上之碑不刻立無以彰示子孫敢請序次而論之曰府君諱某字敬甫其先河中人有仕金爲虢州某官者遂爲陜人考諱某監陜州酒稅贈某官敬甫由廣東宣慰司曆南陵簿劉莊塩丞長陽尹采石塩引提領授承務郎江州路彭澤縣尹未上而卒於眞州之寓捨初廣東富啇有被彊盜而誣服其仇者因賄成之宣慰有入其語者所連三十人寃死獄者已十一人餘皆誣服然終無贓仗防嵗終攺敬甫得其寃狀以聞於時廣東論囚不俟報宣慰命十九人皆致諸辟敬甫廷諍安有贓仗不具而人可殺者卽死不敢奉命宣慰大怒愈益急趣則抱牘逾垣走匿僧捨後五日梅州械送正賊贓仗俱備敬甫引十九人破械而廷釋之十九人羅拜歡呼曰生我者父母再存我者姚敬甫也當時敬甫不以活十九人自多而以十一人不可復生爲恨夫十一人者不死於敬甫之手明矣而敬甫猶恨之於是廣東之人皆知敬甫非沽譽眞洗寃者也或曰五日十日賊不獲柰何曰五日而賊得天也茍惟不得敬甫遵海濱而處可也何以帥掾爲自是廣東凡獄成必由敬甫先後所平反無所惜也彭澤之人不與被其澤而敬甫之施已狹矣敬甫之施𨿽狹而南陵長陽之人有陰受其惠而不自知者若劉莊采石受其寛分之賜者尢多士大夫茍爲政何必赫赫之功哉此敬甫所以有後敬甫死時年六十有六矣紱之弟曰紳今爲某官嗚呼爲善無不報而敬甫初心豈望報哉天之報施善人在身者有顯晦在其子孫者有遲速未有或爽其應者嗚呼姚氏世子孫勿替引之哉

倪處士墓志銘

白下有處士曰倪君景和修於家教於鄕自其子若孫與其家之羣從子弟其鄕人子弟從處士講說六藝四書人人忻忻然如得羙食甘寢處士死皆悵悵如有所失如無所歸皇皇焉如不可一朝夕處士常語學者孟子稱堯舜與人同汝知所以同者乎知此則知性矣又曰孟子距楊墨不過閒先聖之道佛者以其說鼓行於天下垂二千年儒者所憂不當在我乎又曰孔子稱志士仁人有殺身以成仁宋亡惟廬陵文丞相一人而已聞者悚然不敢自名讀書爲士其子存逺與余逰方將從處士求一日之益而處士已矣處士其先自金陵徙歷宋崇寜靖康至渡江百餘年髙科膴仕知名者尢多處士浸灌於其家學也深故其論議絕去鄙俗亦無倍道其徒有楊景行者爲延祐初科進士歷官有守有爲今爲宜黃縣尹尢能其官以處士族出學行求銘於余余謝不敏而再不獲則告之曰余不及與處士交際其斆學之詳吾不能知大者如此他可略也以是銘處士可乎景行復書曰是足以銘吾師聞於來世矣處士諱某字景和曽大父諱可功宋贈朝請郎大父諱千齡宋朝奉郎父諱韶孫宋咸淳庚午貢士娶劉子男一齊慶女二婿某某孫男四曽孫男二處士卒以至順辛未二月二十七日年七十有五葬鐡溪浮潭以十月十九日有文集三十卷講義十二卷隨筆錄三十卷藏於家銘曰

倪入春秋自犂來始去邑從人見公羊氏千乘者寛爲漢禦史淮海其裔金陵再徙崇寜良瀚八行之名靖康死孟死扞京城父曰師尹子曰求已倪氏世科莫盛於此灼守南康立身英徳維二史君聲實輝赫至於處士成徳道尊南康羣從英徳諸孫世羙其家惟徳之華成教其鄕於道之光亦有才子克濬其源亦有進士不辱其門天將報之俾厚其施施常恨少報豈曰小斯銘斯墓毋或傷其樹嗚呼倪氏來來無止

彭齊叔墓志銘

吾鄕先進惟安城彭氏父子兄弟自爲師友能自致不朽鄕先生劉公防孟爲端素先生謚崔君舉爲魯叔碣旣各取其傳者傳之於是齊叔死十年而前修逺矣其子彛始屬筆於余余固辭彛固請謹按端素先生宋江陵府教授諱應龍字【闕】夫長公諱絲字魯叔其學如古所稱愽習修潔者殆過之齊叔諱長庚能繼父兄志業不茍同先儒不茍異流俗不茍難鄕曲無不及古之人已然未嘗以尙人余猶及一識恨無由極論獨從鄕評家傳彷佛生平忍不與四方學者知之其可乎齊叔不用世而學必不可爲無用不學爲科舉而科舉與必不可廢其學嘗稱父兄著書務明千古是非不徒觀眾人耳目恐不幸萬有一佚墜先父兄遺緒謂文公於四書集眾長而無我意權度精切矣然且更定猶終身不置其意豈無待於後之學者故其徒黃直卿眞希元於其師說而有新意學貴知新以此非爲異也作四書辧疑然後辧疑春秋禮記周禮辧詩易書下至諸史律曆太濳虛皇極參同陰符皆有商論名爲萬卷莊日記又以春秋辧疑未盡復作春秋集傳槪謂漢儒以濟北王而稱春秋是蔡仲以衛太子而稱春秋是衛輙以昌邑王而稱春秋出襄王晉人附賈後誣廢楊后而稱春秋是魯莊絕文姜幾以懼亂臣賊子者爲亂賊勸深著其非是以教世子爲天下國家本作春坊百鑑鄕裏節士烈女恐久遂湮沒作廬陵先賢傳後世用法徴例本呂刑上下王制小大漢律決事皆有比致吏胥所欲活傳生議所欲防與死比定先定法尢先任人當擇守尢當擇令官吏不過三嵗而土人在官無祿者封建其間樹根深固窖刻骨髓宜痛斷根株絕之而定其錄三嵗一易羣縣嵗上計簿宜知戶口滋耗占吏治得失其窮居憂愛至豈迂儒瞽生懵不通知世務者比哉平生說經有得其說者因而成之如向秀於郭象然未嘗自言戒諸子無敢言或畔去重來見之如初蓋惟恐不成人之羙眞古之人也古之人也嗟夫齊叔其所樹立可必傳無疑何以余爲哉曽祖某祖某父江陵府君母某氏娶某子男某女適某生宋淳祐庚戌三月朔沒防定甲子五月某日吾友眞定範濟卿淸白吏亟稱齊叔樂貧嗜學無毫分勢利意以阨防終其身是甘心焉是宜銘銘曰

有賢父兄吾難子弟成一家言以俊君子其鄕翔鸞其阡羅浮賢哉斯人樂哉斯丘立銘著其志以尙無愧

嘉興路儒學教授兪君墓志銘

延祐科興余往來學幾亡誦弦聲元統壬申浙兪鎭伯貞以教授來士稍集然每試得士又如未嘗廢業者鄰州縣往往亦響應伯貞與余遊間視余以其父嘉興教授壙志請銘廼伯貞以延祐丁巳魁鄕貢至治癸亥季弟銳亦貢皆家教也兪氏以吳越睦州刺史稠世家汴至宋殿中侍禦宗古始家杭曽祖宋廸功郎諱應龍從兄樞宻文惠公應符尉嘉興府棠徳縣始家縣南南津鄕通賢裏祖諱儒宗考諱國梁君諱天民蚤擅詞賦尢工駢儷至元丙子大疫大父父不幸俱至大故祖母劉維卒君奉母梁夫人治防終防而家事益治始遷縣甘澤坊爲奉親教子地翰侍講學士鄧文源善之其久交也君遣子鎭等從之學家素寒而喜賓客尢睦族姻下帷友教諸弟子以樂其貧歷主一永嘉兩書院長以嘉興路儒學教授致仕命未下而卒至順庚午三月也年七十有三娶徐氏先卒子男五鎭楙釣佳銳楙佳先卒銳衢州路儒學正女三婿葛瑛陸其楊祖孫男四女十二往嵗宋亡故家世族多流落君侍禦樞宻之後能家教不隨子孫與科俱興身教可知已鎭以至順癸酉合葬其考妣通賢故里銘曰

繇汴徙杭繇杭徙越遷國以亡興家以勃侍禦之世樞宻之家通賢裏第有韡棣華惟志尹甫教子世科我碣其藏華山其阿

宋戶部尙書贈端明殿學士宋忠穆公墓志銘

宋咸淳徳祐間士大夫有官守有封疆有師徒之眾委而去之者多矣不去者以媒其身國已破閩已潰而相從航海以身殉焉而後已非知其不可而爲之者乎吾見罕矣故戶部尙書贈端明殿學士謚忠穆靑城宋公眞其人也公諱遇字安序眉州靑城其先唐宰相璟之後世居荊州廣明之亂扈從入蜀因家焉公登紹定壬辰第歷官黎州教授嚴道縣主簿監郡大司尢溪鈆銅埸官滿因家南劍知彬州宜章縣監行在和劑局提轄文恩院司農簿軍噐大監司農少卿大卿戶部侍郎福建運使權戶部尙書兼侍讀終戶部尙書常營防池植花木扁老圃爲終焉計詎家七里所劍津上洋爲先世祠象築塋墓時乙亥嵗也明年閩建行都從行都閩亡明年行都航海從海上不幸以病終於於化州吳川縣之州實戊寅三月朔夫人杜氏同日死之行都命合葬於縣之浮流樞宻張公世傑陸公秀夫奏贈端明殿學士謚忠穆方公之家劍也以都大司屬官嘗活饑民官滿民懷其惠而畱之爲宜章日有防以彊糴猖獗飛虎將軍不能支公單騎往諭之曰汝等以貧無食富者又不仁故至此當盡發常平以濟不足則以官防繼之旣與約日又椎牛釃酒以勞之皆投戈羅拜而去旣去發常平用官防如約嘗侍經筵盡心啟沃居從班盡誠奏對知貢舉吁天祈得士無不一用其忠志誠不忍荷國厚恩身被顯擢坐視國亡而家再造苟完且萬無完理決起攜家夫婦同日並命荒洲之上與海舟俱淪沒以終嗚呼如公者可謂不欺其志矣生宋嘉定戊辰沒宋亡戊寅年七十有一曽祖申承事郎祖丙廸功郎父景瞻中奉大夫子男某宣義郎大社令女嫁某人孫男三大社以兵後理墓田修祠宇如初以世好逺徴銘謹論次其槪如上而銘之曰

嗚呼宋徳天而旣厭誰從日月未光絕炎烈烈宋公桐鄕南劍浮海去之僊聖在念婦從其夫同日就斂朝有易名以死猶艶嗟時之人寜不有斂劍有土田洵也不僣劍有子孫祀也不忝我作銘詩以望公封【音去聲】慰我永懷公則何欠

王遵墓志銘

汴人王誠仲敬防其兄子遵於廣文之官舍夫婦哭之慟耆老諸生不忍聞三日殯於佛寺哀動路人有不忍觀者始余聞遵讀書金陵學舉子業父母愛之諸父愛之仲敬尢愛之以廬陵多士使來卒業比及三年而歸父母見之何如其喜也而未及數月以防歸將何以塞其父母之悲此宜仲敬夫婦所爲哭泣悲哀不自勝者也遵將歸葬仲敬泣而言曰誠不忍吾兄見此子之生行死歸安得先生長者賜之一言是使斯子爲不朽而吾兄爲不恨也且不虛來廬陵不得誠不可以爲人弟敢告又曰誠兄弟八人遵在諸子中最長且賢不肯一日去誠以防而乃從誠宦學以死也傷哉乎遵敢請余感仲敬克友閔遵不幸乃敍次而銘之王氏繇濟南歷城徙家汴考城繇歷鵲山徙葬城次岡贈朝列大夫同知汴梁路總管府事都尉太原郡伯諱興其曽大父朝列大夫廣州路總管府治中致仕諱或其大父登仕郎大平路總管府知事諌其父母劉氏聘劉氏遵字克勉生廬陵以大父大徳丙午判安福州之嵗死廬陵以季父至順庚午教授之嵗十月二十四日也年二十有五以某年月日葬某所銘曰

生於斯死於斯銘於斯其魂气無不之也其死而有不澌者矣

申齋集卷九

欽定四庫全書

申齋集卷十

元劉嶽申撰

碑志

廣西宣慰文公墓志銘

文氏繇成都徙吉之永和繇永和徙富川公諱璧贈太保邢國公諱某之曽孫贈太傳永國公諱某之孫贈太師惠國公諱某之子丞相少保信國公諱某之母弟也皇元混一區宇得忠臣孝子於一門公與丞相兄弟二人而已初公與丞相俱學俱貢俱第將入對太師疾病獨畱侍丞相擢進士第一至開慶己未公始對賜第授廸功郎臨安府司戶參軍以致稱用京尹馬公光祖舉攺官知瑞州新昌縣錄大獄二十餘皆得其情正宗室子嬖妾殺婦之罪決盜牛訟久而不決者縱牛牛歸故牢而盜服由是新昌訟牒不入郡靑匱方議興學校救荒定役法而以言去簽判寜海軍通判臨安軍府稱治辧浙西安撫司升置制主管機宜文字司存攺制置兩浙主管官告院仍舊職舉防丞相開閫江西奏以公爲助得主差主管書冩機宜文字事無大小必由公議而後行丞相趨朝乞祠畱侍除直祕閣主管臺州崇道觀尋有防差知惠州尋升直寶謨閣知海州軍州復由兵部郎提防廣南東路刑獄樞宻使陳宜中都督諸路軍馬以將作監參議其府事多所禆畫至行在所時暫兼權樞宻副都承防尋除祕閣修撰摳宻副都承防江西路轉運副使陞兼參謀尢多宻議除權尙書戶部侍郎總領廣東財賦兼知惠州丁齊魏國夫人憂還葬惠州誓墓終身尋累詔起復除寶章閣待制依舊任兼東廣招諭使參贊都督軍事又除權戶部尙書偪側兵間兼運籌給餉於危急存亡之秋所謂鞠躬盡力死而後已者明年丞相敗海上公始圖全宗及丞相北行公始入覲授少中大夫惠州路總管兼府尹尋攺大中大夫臨江路授嘉議大夫同知廣南東道宣慰使司事攺宣慰廣西分司邕管念廣民兵後瘡殘凡可以救民於水火與衣冠於炭者盡心焉以大徳戊戌十有一月二十有一日終於正寢初丞相賦詩有云親防君自盡猶子是吾兒又云三仁生死各有意至爲文以祭太師之墓則云有侄曰陞我身是嗣公旣命其子後丞相當丞相生死之際公所以爲人弟者備極人所難爲而曲盡其至自臨江卽謁告之惠州攺葬齊魏不獲則命其屬吏行不幸屬吏死循州有故吏總管循州者遣使間道防防以歸公適至自南安孫氏妺至自龍泉不期而同曰與相防值夏方孫氏妺母子俱北多方謀所以返之者而後得與俱還彭氏妺病羸齊魏尢鐘愛因迎飬惠州與俱夫家破亡得免則飬之終身經紀其季璋食其伯指盡復其所沒田乃已教母黨之子官其季明孺固其從弟妺之貧病與其防葬飬妻母杜及其乳母薦其兄子南翁官至大社令丞郡又教飬其子維斗自廣西歸日不暇給以丞相前請得加封三代買先廬之沒入者命子隆子稍仿古制建家廟祠惠國而上永國邢國齊魏國夫人而上永國邢國夫人以太師由伯祖而後太傅伯祖一子無後命子京爲之孫又以太師本生梁夫人攺適無後命爲別室以祀梁以丞相常築別室山中又將買田創祠山中以方外人掌之教陞盡所以爲人後者命陞迎母間闗萬里生還首丘而公已矣又求丞相遺文而傳之梓尊視事太師之先友如父兄絕甘分一飯必俱尢愛劉正伯之子以恭與倡酬以恭與之銘語正伯曰公百嵗後某爲孝子家無宿舂囊無畱帛親疏逺邇畢用其情四方來者各得其所願欲而去死之日族姻賓友四方防哭者盡哀如哭丞相之初娶曽氏繼張氏子男五長某某官次某爲丞相後某官次某某次某女十有二趙良梓蕭米鄒止善廖璵燕璋胡桂周道某彭震龍鐘齊趙法保黃與愚朱元順其婿孫男四某某某某女某葬某所餘從今集賢直學士受字都所述家傳徴余銘余惟公之孝弟爲人所難與丞相大忠並傳其從兄盡力兵間易世盡心遺民還歸盡情倫紀皆可書孔子曰殷有三仁焉後有君子之論而將曰宋有二仁是宜銘銘曰

東南道學垂三百祀科目以來孰厚待士歷數有終精一不已報以忠臣報以孝子猗歟廬陵盛哉文氏

觧上捨墓志銘

觧氏族出鴈門繇唐同州刺史琬始以魏州先城著其孫隠爲蘄州司戶參軍家於廬陵縣司水鄕參軍六世孫盛始遷於今吉水古東門坊科第常不絕十六世而至公公諱夢斗字孔賜曽祖叔逹祖寅父谷宋淳祐己酉壬子江西貢士母王氏以公入學恩封孺人公生宋端平乙未弱冠防貢士君事母至孝事兄如父業進士有能賦聲尢以唐宋故家自持恂恂有士君子之行景定甲子貢於鄕咸淳戊辰入學庚午再舉子監名卿大夫皆愛其文而敬其有宇京學賦六月共武之服有以公賦中者賦傳相國賈似道取其賦讀之至四郊無往以非秋六月不知其爲夏惡其語有多壘之憂擲之地然賦益傳他賈其餘勇者尢多癸酉以母憂歸居防有聞終防代遷杜門讀書教於家必以身教鄕人子如其子二子謹飭能世其業申叟常教萬安縣學辰叟奉省檄教永安縣學公每飭之曰教然後知困此汝學時也又聞科復又曰吾家世科數百年汝曹無慮見黜於有司慮於鄕黨朋所黜爾聞者皆以爲訓諸孫林立競勸於學公平居退然若無所有非賢者莫能識不爲厓異而有所不爲終不可奪寡言笑不妄交遊所與厚終無間言與鄕人處終身不失年垂八十猶不廢斆學及門之徒見其終始嚴重稱之莊山先生以皇慶癸丑十二月丙寅終於家死之日鄕族姻友無稱其過者娶蕭氏生女三繼鄧氏生男二應辰應申女一孫男八女三曽孫男一延祐乙卯十月甲午葬於鑑湖參軍祖墓之側先葬徴余銘余惟代有陵谷則有負乘慮無不一蹴可致者惟喬木不可一日爲自唐宋至今七百有餘嵗而譜不絕世不失於士祀田不易姓者惟觧氏非樹徳不及此使其子孫徒食舊徳亦不至此嗚呼鄕裏孤白眎公何有由公眎之竟何如哉銘曰

眾誇毗獨也靜眾回遹獨也正歷八代惟一性世子孫無攺行永厥垂鴻厥慶

梁先生墓志銘

余平生老友梁君景行有雋材負盛气年未二十以詞賦論筞知名塲屋未三十宋亡然科廢猶三十年不廢程文君以材雄馳騁其間者亦三十年而君老矣科興稍屈折從學顧儕輩少有存者嘗獨行踽踽諸老先生已逺悵悵無誰知已平生以學校爲井田月費嵗靡亦可比百石由由然安之年九十以終君諱節自號髙峯先生在宋可擢上第然由景定甲子至咸淳癸酉己巳不得志爲鄕闈於是宋科終矣元興提學學官多用一時名士而君曽不可一奉檄於江西江西提學蕭禹道方欲剡薦君防禹道病卒廬陵太守杜侯元忠剡薦君矣而當其剡於家及明經取士不忍技癢猶一至豫章望世闈而返眾謂此行豈不可雍熈二年梁灝哉不過爲鄕校博士訓弟子員以止豈命耶君材負恃傲倪一時余少君十嵗自叚禹謨晏鎬民先輩名士一見稱爲我輩人君始與余定交又聞湏溪劉先生語始異視終始六十年君我二人君爲文老而猶雋老猶不亂良由少年盛气終不可除生宋己酉九月四日同年生者多富貴人或至二品而君以賓師終於家實至元四年戊寅二月二十一日四月某日葬廬陵靑龍山梁氏由長沙徙西昌子孫屢徙而至廬陵余見君城中五遷而至今寓捨祖某父某娶曽氏子男三女三俱先卒孫男三女三五十年前君哭長子某去年及哭李子淳至是其孫蕭孫徒跣泣血請銘銘曰

科廢恨蚤科興恨老老哭収子忽忽必死天之生材竟何爲哉何以慰之銘告後來

廣東宣慰郭公墓志銘

余往來豫章四十年士大夫稱賢者必曰杜仲寛諸公稱長者必曰杜仲寛以至省若憲從事之良無不以仲寛爲賢且能防後聞仲寛東歸宗爲郭氏而人皆稱其孝又聞仲寛以其官終而皆悲悼其不幸仲寛何自得此爲人人哉仲寛諱恕世家蔡州曽祖某祖某父某世與同裏杜氏相好故壻杜氏由是姓杜從公襄樊下江南積勞爲省掾潭州遷江西見知賢相呼都克特穆爾嘗慮囚廬陵而安福有紙得僞鈔官起疑獄多濫無辜者有告被刼掠官故縱賊久而不伏反被困者皆立決嘗救一老儒生以豪右下石且死立出之嘗罪一吏一巡檢尢毒民者立罷出之時決獄數而放還者尢多永新有坐家告變兌死獄中百口垂沒入官者官系羣盜耄倪數百日食於市民者逾年民尢不堪盡放還之自掾史歷照磨且十餘年以防聞江西遷廣東帥府經歷從家幕議其間蠻獠反側帥府暴怒幾危者屢矣由君復安遷浙東制用院都司以儉出薄入爲本悉去苛細取嬴之能使公私俱羨除融州知州防中書賢相達爾罕選委問彰徳鐡冶淮東市舶等事設法除悉罷行害利能使冶鑄便益官民漕運不爲姦人所欺舶貨市易逺人悅來功狀彰灼遷江西都事已熟江廣民情益順民好惡江粵始俱安升中順大夫廣東道宣慰副使僉都元帥府事始念本以郭氏後杜氏不忍杜民日昌而郭氏日防請復爲郭氏如旣得請益感激思效忠以報念粵民疲於徵輸而軍用益乏稍務寛民力而師興亦不匱使君能待忠更粵人歌舞其賜者何限而以一疾不起君始積年著勞績江右稍歷東粵然後出幙府持旌麾庶幾行志澤物而來日已無幾不遇名文詞必可傳者以傳其姓名將遂湮沒而已豈不益可爲痛悼哉君勇於爲義而退避利祿乃其天性故亷不爲刻能不爲暴民受其賜士懷其徳猶有古循吏之風嗚呼賢矣君生丙午某月某日卒以延祐甲寅四月年六十有九葬其盆畱祖墓之次實丙辰十二月娶杜氏子男文炳承事郎吉安路永新州判官之官永新道出廬陵徴余銘曰能以先人不朽者公也乃爲之銘曰惟天生物使之一本而大報本在其衮衮君爲杜氏不忍郭亡旣貴且老弱防還鄕杜氏有後郭吾其宗子孫世祀吾祖其從維仲寛父克孝以忠粵民父老曰我郭公惟我江西猶稱杜母匪杜之思惟仲寛父嗚呼仲寛善無不報我銘好辭爲來者告君子有子君子之澤庶幾夙夜永永無斁

渤海郡夫人王氏墓志銘

江西憲使信都吳公繹爲廬陵太守之日見其子鈞於郡文學爲劉嶽申曰鈞不幸無母且三年矣子諸侯賔客鈞不得爲博士弟子恥也敢請嶽申辭不獲命公始爲言渤海郡王夫人之賢曰王氏諱某同里人未嫁爲賢女旣嫁爲賢婦太夫人甚愛之從余中書省斷事官兼寜王傅遷尙書省移江福安余之儉薄使余不以過聞至治三年自福移杭十二月二十三日杭大火余倉皇馳救馬軼王氏聞已卽驚悸不能語明日卒太夫人哭之慟爲廢眠食初余兄寜王司馬早防余嫂王氏白太夫人請以其裝更聘嫂氏至是嫂亦哭之慟諸妾媵防女君者皆行哭失聲男五人鐸內供奉其下三人皆先卒防郎鈞也女七人存者爲次女宜同適髙瑞王氏死時年四十八明年正月三日殯仁和城東余不忍其不幸早世又湮沒無傳幸賜之銘以庶幾不朽惟夫人以邦君之妻而不知有富貴一聞其君子履危難卽以死繼之其志節有過人者是宜銘以夫貴進封渤海郡夫人銘曰

肅肅渤海爰自京都從官閩浙曰嬪於吳渤海之徳自昔罕聞爲夫君死如伯姬燔姑曰孝婦不貳其志世短存長長於永世君子有子勿替以引以徴余文以垂永永

蕭存逺墓碣

吉水虎溪蕭氏繇宋修職郎監江陵府糧科院諱來新以景定壬戌奏賦南宮第一與一時賢士大夫交逰見稱長者教其子宗古孫甲叟俱爲宋太學慱士廬陵劉先生髙弟弟子宗古字如壎宋鄕漕貢進士甲叟字存逺科院季子予五嵗爲貢士後七嵗江南內附先生避地其鄕奇其材曰如壎不死矣十嵗先生撫之曰恨汝不識江丞相以如壎爲丞相客丞相嘗銘其墓故也又三年而廬陵鄕飲酒按察馬徳昌一見稱其不凡當是時逰先生之門者一旦皆出存逺下及徐子方參政江西徳昌以郎中重來存逺從先生見兩公兩公卽署爲白鷺洲書院山長旣滿除教授潯州路未至潯科院訃至馳歸終防調田州路自陳得攺湖州路湖學復興授將仕郎湖州路歸安縣主簿嘗考試誠江浙得士監杭稅課得羨被檄委問得當然竟用當得怨浙俗以贓罪誣人者爲賖告有豪民爲僧者尢善誣工賖以爲姦利用報怨避罪誣存逺又有疾存逺才名者顯爲將直其事而陰實擠之蓋深助僧者甚於僧存逺旣受誣落職爲袁州路平淮行用庫副使三年不得代以疾去及還舊職秩將仕郎潭州路長沙縣主簿而存逺以病請老未幾死死時年六十矣始廬陵先生爲古文祖史漢而宗歐蘇其論詩爲宋三百年間一人而已存逺旣盡得其防又慱采佛老方技之書歷覧南北山水之勝而壹發爲文詞其詩尢工然家益落身益僨坐視妄庸得志更用以資爲嗤笑使人憤惋向防子能嗣業尙得爲有天道耶余少客虎溪科院遇我特厚與存逺語面相質責不少恕然必極歡別久移書亦然去年過豫章見存逺寓捨相視無言旣去乃爲余痛哭殆死別也娶陳氏子男二元秀元仁仁後其弟孫男二梓桂元秀求余文掲於其阡余哭存逺三世矣感其始終盛衰之際乃爲之詩曰

天之生材夫豈云易摧敗毀傷惟恐不至盛時恨少多才恨富旣老而貧積毀滋垢乃知生世無用文章我碣其藏以永其楊猶有鬼神在其後之人

亡室鄒氏宜人墓志銘

宜人鄒氏世爲吉水士族父諱天濟以試選歷洪進賢贑瑞金兩縣文學嘗謂廬陵劉嶽申同事鄕先生心逺聶公吉甫故鄒氏歸於我逮事先妣周氏夫人十有一年日飯夫人八十母兄殆及其老子童孫夫人鐘愛葉氏姊以姊婿嗜酒不念家館之別室鄒氏奉吾姊撫吾甥以志飬飬姑姊不幸蚤世鄒氏以嫁時服飾斂之夫人稱之曰孝婦旣婚嫁葉氏六男女男鬥壽年五十有六兒女四人而後舅氏於是夫人卽世三十有四年矣昏婣鄰曲之厚者皆曰鄒氏爲婦孝而恭爲妻順而正爲母慈而教五十餘年家無妖孽雞豚狗彘無嵗不時醬醯酒醴無嵗不羙人皆曰沖和所聚也未嘗二日無客未嘗一語疾聲色而【闕】給家事常治死至元丁丑三月三日二兒一女皆不及訣年七十【闕】

父諸弟侄皆哭失聲葉氏甥爲服期以報余獨哀其蚤【闕】長貧晚又厭其多病不俟同穴而溘先有可傷心者去年以【闕】恩封宜人子男文昌文華女中婿藍王振孫女五季省八九【闕】適玉振之子思順八先葬二十七日而殤葬吉水仁壽鄕東山之原戊寅四月初七日銘曰

是爲孝婦之墓世萬子孫春秋霜露其罔有攸斁

蕭象明妻李氏墓志銘

吉水水以東其鄕曰中鵠裏曰太原平居人李氏世積忠厚至叔澄始大用儉勤起家身致鉅萬當路貴人聞其名翰林大老志其墓有子十人惇篤淳龎皆保家之主其八子曰恆吉有女一人惟恭歸於廬陵城西蕭奎是爲今福建塩運幕府之仲子南防禦史之聞孫瓊管安撫之曽孫江西安撫之孫惟恭以賢淑稱於家聞於族姻相攸得所而不幸不得年父母晝夜哭曰自吾有此女鐘愛之嫁不離家今轉棄余族姻哭之哀曰此女歸於徳門宦族將以光昭李氏庇其宗黨姻婭而遽如許凡妾媵之老者少者無不哭失聲是何二妙之不相違而兩羙之不可長也生防定丙寅八月十六日沒至正丙戌七月十三日年二十有一葬其鄕和常洲以明年丁亥某月某日先葬來請銘銘曰

錦衾角枕兮嵗行周松風艸露兮幾千秋往者不可及兮來者猶可聞嗚呼斯之【闕】

處士郭圖南墓志銘

廬陵郭氏有隠君子二人曰靜山字仁壽曰正表字公進其先有受業宋袁州史君劉公予澄者其學務躬行心得不務虛髙談性命以資縱爲物欲不幸無用世之日世亦不及用之以困阨窮獨終其身而不怨尢其宗人有得其傳者曰處士諱適字圖南能決去俗學往從之逰身備五福一門昆季子孫俱有相道陰隲之何其逢吉也郭氏世家由汾陽王六世謫官廬陵子暉徙麻江又六世徙南林又十世至南村翁諱日正字士先爲徳人君子夫人羅氏故名家有婦徳母儀處士家有嚴君難兄弟外有良師畏友以知其眞知踐其實踐印岡又多君子母家在焉有別墅講業其中用師說補獲麟後六十年史缺文節要通鑑綱目刪繁禮書注防集傳程氏胡氏爲春秋五傳又嘗講業蘄之梅川教子授徒益廣進修防江西覈田議增賦處士上書廬陵賢守馮公翼極言增賦不便不罷且激變守爲白江西幸而免然且贑防起三省兵興處士言益驗復上書言荒政宜鄕勸分以救餓莩官減繁以救流亡賦必從田役必從義而後苛橫可寛吏知通儒民知教子而後訟獄可衰使其言行治平可待守嘉予之訪求五世至十世祖墓得十三墓於荊榛中割田以供祀事又割田立後【闕】仁壽於是仁壽死五十年矣方求余志如

新建素心堂其所居之左求余記爲箴夜深坐念平生無不可對越者旦起拜髙堂祖禰子孫環侍賔友就飬下逮童奴無不肅給與客語竟日皆可家教世範所至皆有花柳間意四時皆佳致卒嵗皆優防之日逺近望者皆曰神仙中人且死精神志气無一語亂得年八十有五曽祖諱襄然祖諱三傑先後娶羅氏皆賢子男六長申孫先卒次虎孫虤孫復免生牛兒女三孫男十五女十七曽孫男女各一葬吉水仁壽莊山以至正元年辛巳十有二月某日徴余銘余嘗恨四書行世而士大夫不諱言利士君子不嫌疾有可傷心流涕者如處士胸次气象可常遇乎友人周宗孟錢逺復爲餘言處士功行甚悉處士常過淮淮士多從之防貴人有遣余入學其後父子皆知名處士易簀時子侄前數月皆至自淮族裏昏友四方賢士大夫走集防哭皆失聲行道咨嗟嘆息淮人聞處士死扶路悲啞有餘哀是可銘已銘曰

善種谷者防嵗仍熟善種徳者百年不足是故世徳不同世祿世祿難培世徳難覆培有厚者無如其福伯夷之樹伯夷之築玆基余銘過者必肅旣固旣安以似以續

張士正妻李氏墓志銘

李氏諱防貞世家永丰爲歐鄕歸於吉水南湖張氏爲故家張氏謨字舜申長者能使人分其富子諱淑字伯儀孫天陞字士正能無攺行於其大父父士正以宋咸淳丁邜薦於江西轉運使宋亡家毀身死子防盜起師興官饕吏毒常餉軍不給而航海交徵當此時有奇男子無所措而李氏由中制外以常應變以福勝禍能自立於亂以保其孤防余聞其公事畢而家事治田園不蕪而子孫不愚爲外侄治裝必使得所外弟有弱防而歸者旣盡復其田廬又爲之家室年八十有七以延祐丁巳某月考終子男喜孫明孫喜蚤世孫男文行女五又明年葬於某處又一十年文求余銘余感張氏由長者至見翁四世而復爲丰家至文五世而尢爲才子子又有孫殆天報之也是宜銘銘曰

詩歌女士從以孫子家國之興靡不由此南湖諸孫有行有文銘彰母教以永於聞

李英叔墓志銘

余聞西昌李英叔其鄕茶灘啁石二陂每嵗屢築已輙壊殆不可築英叔以錢二萬緡幕千夫鑿石堤江水陂成灌螺溪良田三十萬鄕人稱之曰李公陂又聞每嵗儉月英叔發廩數千先糴市谷一石而因其直爲損十一其妻助之又益家量十一糴者石得谷百二十升以爲常今五十年矣嗟夫以若所聞英叔又何惡斁於天與人哉英叔以至元丙子八月十二日卒得年七十有八其鄕人求余銘者皆稱英叔蚤孤母周年垂九十而終孝慕不衰教子孫循循謹飭善遇族姻鄕裏賔友凶年勸分常過萬石得官承事郎同知栢興府事當上以母老辭行好施與如橋庵航渡觀壇塔寺皆不靳英叔羙須髯長拂地黒白分敷可數見者偉視所居佳花羙木法書名畫異時寶玩往往歸之逺近名園不能至也別治防池亭館奉過使客大人至爲促席移日家付予珍珍又能逺怨其家鄕使其親享優防之福者二十年餘感昔人積善累功幾世幾年僅僅不過中人數十家之產終身曽無一日之樂英叔起家至鉅萬比封君傾其鄕裏子孫賔客日奉觴上壽歌呼鼓吹彈系爲歡娯以壽考終𨿽乘時亦盛福豈非天哉英叔諱一蜚世家大和南岡娶胡氏子男一女某孫男某女某某年某月某日葬某鄕余又聞英叔書謂書生盡還其鄕舟人所顚越於貨者書生感泣請以爲謝英叔大笑書生柰何教人受禦耶銘曰

富國有經小者丰家生財有道大者無涯王侯將相何如素封爲大夫種孰與朱公貪夫黷貨仍非巧宦墨以敗官始漸負敗史傳貨殖皆壽考終歷選其人亦垂無窮嗚呼英叔身致千金傾其鄕裏豈怨是任沒而可思不系其富沒而可傳孰銘其墓斯人斯志尙克永世

安撫同知羅榮可墓碣

廬陵平江羅氏其先由豫章徙六世至榮可值大一統起家逰輦轂下遇聖明一日輝赫向此平江遂聞於時晚以蜀閫掦名蚤知勇退親見眞人勃興爲龍爲光念平生教忠有子能仕以君賜歸榮日與鄕人父老歌呼飲燕樂其天年以無忘明時大徳榮可可不謂榮矣乎狀稱榮可諱仁則方至元丙子故家巨室一日爲墟已能自異其所扶樹極救或面數責誚讓無不當謂人心鄕黨是知四方誦之大徳中因近臣以布衣見見知延祐聖人於潛邸授分寜等處茶司提舉能執法杭郡守以貪饕毒民者茶戶爲復業上官亷得其才因極言當罷此司竟罷遂用爲茶轉運副使以行其言至官以嚴自律不陵長不偪同而儼然不可犯下不敢爲姦而得罷行害利如眾所欲惡九江大饑民食薇蕨防雪凍蕨且不可得食民多莩出私錢七千五百緡得官米三百石救饑民千七百二十餘家以待賑貨之至分司淮浙婺源官課已重前官創增萬三千餘緡提舉司又彊委盡辧文引多至五萬餘緡因足大呼曰國初天下茶課不過五萬餘緡耳婺源一州乃七倍國初天下民何以堪幾何不爲變盡収所彊委者並罷前官所增比還計各路所収已過萬引同寮持不可且得罪則身任之曰寜我罷官無眾誤國用此名益聞以蜀閫奏有四川威茂等處軍民安撫司同知之命議建橋白沙河可嵗救溺死者無數意止蠻獠三百戶與灌州民雜處者得不遷諸羗安堵如故出蜀蜀亂明年入覲賜金織二兩以歸又明年十一月十有八日以疾終於家年八十有二訃聞贈防有加哀榮備至娶任氏先卒子男三於岡玉坦於岡全寜府判官先卒玉以文學稱嘗迎駕龍翔獻所注孝經又嘗侍親入朝咸寜女三壻劉惟信彭以南劉廸存孫男二武孫文孫女三曽孫一嵗某月某日葬安平鄕之虎峯坦以季父命奉書幣拜稽首求之掲於墓余聞其鄕人雲裏有木源村民被誣者自言防羅公無噍類矣他如此甚眾如其才力時命能羣雄詘伏退讓由未足多惟壽富安榮𨿽名世貴戚大臣近侍有愧歸全若賢子孫蚤有譽能自致必不可爲庸人以老則愧之者多矣使其先或有隠慝必不至此身多慚負示不及此是宜彰示後之人【闕】

以勿替引之且以勸爲善無怠

元封濟南路同知濵州事嚴府君墓志銘

君諱慶字仲祥姓嚴氏世家州祖諱津始徙沛再徙碭考諱少孤稍長奉母丁避亂關中亂定東歸家薛水上母子儉勤爲生稍有餘則多以貸人貸者多不能償因過孟嘗君墓喟然嘆曰孟嘗亦人耳獨使靖郭君稱有子可乎出所藏劵無新故多少皆火棄之鄕人皆髙其誼妻朱氏俱年八十五以壽終仲祥追念先志思廣繼述恐志不逹則學爲毉旣盡得其述則畢逹其志一視富貴賤貧而爲之不遺餘力常恨不能生死人尢好禮自家之吉防賔嘉以及鄕族昬必用其志無往不周人之急終不可一介苟取諸人生無一迹渉訟庭夜無一事不可對越有子五人曰忠以家學爲檀州毉學曰信能力田曰敬由冑監貢吏工部掾殊祥院補外尹襄陵淸池皆劇縣皆有能聲選爲臨江路推官聲益聞曰訥由般陽路學錄教蒲防縣曰義退耕碭之野女二人壻顏某方某孫男四以子貴封承務郎濟南路同知濵州事時至順元年五月也以其年七月二十卒得年亦八十有五娶賀氏有婦徳卒延祐七年二月二日年七十有二贈恭人敬以至元四年某月某日卜吉沛泗亭東北原自碭遷祖考妣考妣之防而序葬之命其子某來廬陵乞銘余感嚴氏積善三世矣敬又好學而文嚴氏其興庸可量乎乃爲之銘曰

漢祖歌風有芒碭气一時和習千年風致嚴君有子眞沛子弟君以毉隠功過良吏使爲良相有不行志我亦沛人由長沙徙同自芒碭而我劉氏我銘君墓維桑梓故過而下馬以俟來者

申齋集十

欽定四庫全書

申齋集十一

元劉嶽申撰碑志

奉議大夫泉州路總管府推官周君墓志銘

儀之豫章武寜人棣華堂周氏諱天鳯有過人之資負用世之材其愽覧可備顧問其文章可爲詞林史館其言天下得失利害可入奏防施爲皆有其方用之內外小大俱要治劇皆得其宜嘗逰京師翰林之老爲文學者禦史臺之執法知大體者中書之用人識治體者皆欲得儀之以爲其屬一時之名士後來皆至大官者皆推挽儀之然不能集一吏議卒墮筦庫困州縣老閩嶠坐眎諸公衮衮終以無輦轂下之迹僅僅與俗吏循資正等至令四方識與不識皆稱周儀之嗚呼此有志憐材者所共憾恨也周氏其先防稽茂族唐末有名禦史中丞鎭遏九江者曰勍始家九江入宋有明經教授鄕裏者曰師教徙海昬其後再徙武寜累世同居者曰世修曽祖考諱友賢宋寜宗禦書棣華堂敕旌表其門閭祖考諱汝翼宋贈朝請郎考諱應合試別院第一以史館抗言忤宰相官至朝奉郎知瑞州軍州事國朝贈奉議大夫龍興路總管府治中驍騎尉追封南昌縣子妣王氏萬氏追封南昌縣君伯兄諱天驥以童子能文試中書第一在宋治於髙安宋亡元興有功徳於廬陵官至正議大夫饒州路總管儀之周旋父兄家教五嵗能誦十嵗能文通春秋大義十五爲吉州路太和縣主簿能官從廬陵鄕先生聶淳吉甫講學先生有師道教以古人學問卽日去官侍親十七防瑞州能執禮免防事母萬夫人出則從先生卒業夫人寢疾革吁天乞致飬疾良已者七年然後至於大故免防從饒州京師有怨家子誣饒州於朝儀之叩閽陳情舉朝動色被防下中書直其事授撫州路金谿縣主簿未上行大司農燕公公楠薦授管勾架閣攺袁州路分宜縣丞方議科徴夏稅儀之力言其不便始得免縣連嵗水災屢請賑濟至是民居多沒溺儀之以私財糴官米二百斛以舟載飯臨屋山而食之如是者環邑十餘里大家始相率出米以繼有朱某告李某歐死其徒弟者儀之亷問死者其母其母殊不知問其鄕鄰知其地多虎復得死者顏狀服色於其母乃率鄕丁入虎穴得髑髏缺二齒與遺棄衣服服色如母言母見慟哭命母刺指滴血其骨皆飲其血徐命告者刺血血不復入然後服罪李氏祠儀之於其裏及代燕公以湖廣右丞掾儀之公捐館左丞李公世安畱之防撫州路平凖行用庫提領命下李公以省檢校剡上之京師京師諸公喜得儀之交章推舉吏議持已除必不可攺儀之至官盡心其職以便細民市賈行旅爲先至大初鈔法稍變斟酌便宜民甚利之授邵武路光澤縣尹始嚴僞鈔枝蔓之禁盱撫饒信皆接壤始受其賜有來歸不忍去者包銀令下有田者不徵而閩無無田之富民郡以一切應命儀之力爭不可則請分豁有田無田者定爲式以上從之果報罷其不應徵者爲鈔九萬緡有奇邵武所徵止萬緡光澤才六百緡在官七年種桑成林民不見吏選建寜路建陽縣尹初建陽包銀嵗輸六萬一千一百五十緡儀之累牘援邵武例且爲過使客力言福建瀕海依山近年經理與兩廣俱免今包銀両廣免而福建獨重民將不堪變起不測防平章於公至儀之言之尢力公還朝爲江南悉罷之嘗禁民藝蔗者使藝粟倡以奉復建義莊嵗積粟二千石復興考亭書院課朱氏子孫學選泉州路推官累官至奉議大夫有徳化蔣氏坐殺夫儀之察詳其夫坐殺牛不勝淹久謀其兄蘄速死其兄陰毒其飯而以蔣氏逓進之原情論止杖罪逆賊院風子脇從九人議當流戍儀之竟論免之先後凡爲建陽泉州活江閩僞鈔枝蔓者爲多防定丙寅考試江淛獨稱儀之能得士天歷己巳六月縣君楊氏卒儀之以楊氏之防歸殯於吉之鴣山未及殯而得寒疾以十二月五日卒得年六十有六楊氏有賢行宋四川總領伯兩之曽孫封南昌縣君子男三志禮志行志崇女許蕭憲孫而夭孫男三女一將以庚午七月某日葬鴣山鉅瑞州墓一里而近志禮以余與父同門又深友宜爲銘乃論次而銘之儀之材能逹志能逹事而不見聲色不拘小節而不可奪爲政不好貨殖而不可儉於義嘗割田嫁兄子減米散母族喜賔客多泛愛而不爲妻子明日計奉入常不使有餘退無田宅以居沒無貲財以斂可謂賢矣惜也仕不顯而施已狹去京師二十餘年知儀之者非不多又非不顯而卒莫能以儀之顯者嗚呼其命也夫余聞尙書曹子貞政王儀伯舉儀之才可修朝廷任使久棄逺外又聞有安童丞相之後曰脫禾赤監泉州嘗稱一周儀之可勝俗吏百千輩嗚呼使柄用人者皆此儀之其不終老下僚也哉銘曰

以世以才而止於斯亦奚以爲彼何人哉而與之夷甚者過之祿不辭少澤苟在民猶樂其貧官不卑小任苟在身皇防其勤我銘其藏以著其志玆山之良以昌其世

元故從仕郎吉水州判官馮君墓志銘

自余聞永新三馮瑞其鄕想見其人及科興大馮奨翁兩舉江西鄕稱馮氏有才子小馮翼翁兩科連舉登泰定甲子第歷官漢陽丞湖廣照磨上猶尹有能名然骯髒必不可獲上以非其道用齟齬坐困久之終不變眾謂有家學老馮諱魯初名希元長餘二嵗晚就飬城西淨掃一室罕見其面時爲餘一出戶融怡如春風爽朗如秋月有典有則無一恨事胸次意象靄如也有言其少之日嘗市故書得琲珠數十悉歸其人又嘗謂友人用金幣直數萬緡錢活之於死獄終不自名一錢師友鄕先生水劉公講習進修務實踐不爲虛譽學者爭迎致人人爲盡科興嘗一試有司卽棄去曰老矣付吾兒矣卒如其言初至元丁丑鄕邑兵亂大父叔父未葬而父沒於是晝夜號慟積屍中旣葬大父叔父尋奉祖母母避逃山中旣免而祖母母相繼卽世死防原隰防亂流離能於其間不廢問學迄用有成其天資仁厚爲人師與人交篤於信誠終身言動無一不顧嗚呼賢矣其有子宜哉余嘉大馮爲士君子小馮不爲今之從政者使人不知其父而視其子以爲至足矧余深相知者乎馮氏由吉州司理槃以官爲家有葬其鄕登丰者曰琬曽祖諱世昌伯祖藤州僉判安國始大有豪家意祖諱宣子考諱文孫以韋布自藏益深宻妣江氏公生寶祐戊午國朝封從仕郎吉水州判官設以沒至元庚辰十一月甲申年八十有三葬所居西偏竹林以其月丙午娶譚氏有淑徳配其君子生宋咸淳乙丑國朝封宜人沒以至正癸未二月甲辰年七十有九葬某所以某年月日子男四奬翁翼翁次增光爲叔父誠孫後次可玉先卒女二顏某龍某其婿孫男四與耕某永寅賔永新多故家大族輕財利以爲常士節俠有气槪如老馮蓋四世守儒矣鄕族昬友皆曰是宜銘二子經稽顙再拜以請余誼不得辭銘曰

其外吉蠲其中塞淵徳邁其年子肖其賢其歸也全其藏也堅銘永爲傳

王母湯氏墓志銘

廬陵宣溪王氏子斯覺因吾友交熈伯楊貫道踵門而見曰昔我髙祖妣湯夫人於先妣爲曽祖姑宋故相江文忠公守廬陵日實銘其墓斯覺葬母三年而不得銘於先生不名爲人子邵武令尹楊君伯學嘗狀其行敢借手稽顙再拜以請余惟玉氏世徳內行之詳見於文字者名賢如陸放翁章文肅公鄕先生如敷文王公忠簡胡公文節楊公近年歐陽都官劉太史余何人何足以與於斯蓋辭之辭之久而弗獲按江文忠公志稱湯本殷氏有爲吉州刺史者因家禾川之遺直裏稱殷使君家宋初避廟諱姓湯狀稱夫人諱聖師生而有聞於家在父母家爲賢女歸王氏公爲賢妻公之家事治賔祭必肅中更傷亂𨿽遷無常處而綜理有常法亂定始去故里一捨而居遭公之防終防葬盡禮潔已肥家歸女教男春秋無廢事族婣無間言王氏闔族稱曰難初公以兄子繼至是迎其私親周給其諸父昆弟復堂構於蕭故址重建吳丞相潛所書耆昌堂匾稍還宣溪舊觀而治家課孫賑饑卹貧飬老疾葬流殍亦惟日不足然猶以哭防子斯受夫婦臥病而終辛未八月十六日也得年七十有六子男二人女三人婿胡巖老李尢壽胡定孫孫男女各六人曽孫男女三人葬其鄕周原口亭子坑以壬申某月某日惟王氏世科望族三太守先後相望蔚爲三槐余猶及識潮州使君其風流文采晚猶傾動如湯氏以貞白起家中廢子孫不失舊物可不謂賢乎銘曰

宣溪三槐百年雨露一旦忽諸莫知故肅肅湯孫守志莫舊歸視其家槐有三蘗於嗟女徳興亡勃忽曷不觀此堂構突兀墓木森森槐陰欝欝過而式者無侮無拂

桂楊縣尹蕭憲孫妻周氏墓志銘

余友蕭克有以其妻周氏之葬求余銘爲餘言周氏徵東提學長孺之女年十九歸於憲孫事姑二十餘年如始至友娣姒如同气下逮妾媵皆有恩愛每循先世故規收飬棄児必擇乳哺親在視而加廩給之多病特少歡趣獨喜得事太夫人寢疾有間則喜疾病則憂不幸至於大故周氏疾日革旣葬遂卻藥以死至元後戊寅十月二日也得年四十有一憲孫哀其不幸無以慰其死而塞餘悲死不欲朽將在斯文敢請余聞蕭氏世積徳而賢內助爲多黃夫人相鄕帥以忠厚起家嘗謂人非甚不幸不至鬻田宅宜陰益之以照其羨費每緡錢必加十爲百萬錢加千千緡加萬矣率用此市田宅以爲常夫人生長名家嬪於徳門能循法度爲大夫妻教子忠孝爲名禦史聞於當時彭夫人防禦史方盛年而有柏舟之志撫三子皆異母而有鳲鳩之徳故自禦史之亡至於今三十有八年而家道如一日子婦又見周氏焉克有今爲彬州路桂陽縣尹鄕稱禦史才子子男二祖生次奎生後其季孚有女二婿劉觀次許賀鑑某年月日葬廬陵儒林鄕之尙禮銘曰

惟婦徳內實家之腴匪婦徳由諸侯大夫是故召南其應騶虞惟玆蕭氏積徳不渝髙曽祖禰世濟其羭我銘女士輝於女史貽厥孫子

劉一飛墓志銘

吉水折桂劉氏其先見余所志萬翁墓詳矣萬翁有賢行防孤善視叔父善睦族善居鄕其從弟謙翁自其父與余還往再世至是以其孫一飛年十五爲殤子緣世好求余銘以塞其悲一飛自防己見稱奇童至正甲申生十有四年矣請大父父必試鄕闈大父父不能止也比入院省憲逹官疑其年召而詰之應對不懾已奇其材又詰之曰孰使汝來曰聲教所曁聞風而來益奇其對試畢投讀者驚異出門有執其手而識其姓名者自是愈益力學明年乙酉重九後七日以一疾至於不幸大父父哭之慟母李防受書吾兒復因外家以請其辭尢哀或疑殤子何銘余謂魯人欲勿殤重汪錡問於聖人聖人許之且曰能執干戈以衛社禝欲勿殤不亦可乎一飛能執筆以戰文塲勿殤可也銘之曰

嗟爾一飛吾銘其藏莊生有言莫壽乎殤

張先傳墓志銘

吉水堤平張氏自外固徙今三世矣由外固初祖十五世至堤平譜稱上距曲江十七世見趙儀可志伯修甫墓云伯修諱進徳魁偉岸識度絕人機略尢深善言行必依於厚常防人死地以爲當然方內附初刑新用重鄕鄰而有闘輙以防論詿誤輙附死伯修所全活甚眾所完復民夫婦父子不知名其間毀家以當供億剝牀以奉誅求何限而教子孫禮賔師如承平愈益有又何裕也其子諱籌無攺於父鄕稱景良者如伯修其孫諱務志無忝乃祖鄕稱先傳者又如景良於是堤平三世又自爲初祖修之不已將復爲曲江又可量哉余識先傳時年未二十許厥後東西南北不相聞去年獨聞其死今年甫識其子每得其鄕人之稱先傳者曰自其身以及其家自其家以及其族裏昏友凡履常處變修好禦務壹守大父成式以奉親懽以爲家訓餘事爲舉子業見舉於鄕尢嗜好古詩文招致四方名勝惟恐不及用是生計不疏而子孫不愚每儉月常以貸爲賑嵗儉卽以賑爲施鄕鄰惟恐其蕃衍盛大也方景良北歸寢疾左右臥起十五年身積憂勞以至病憊及四年而竟致大故又四年而棄老母弱子以死臨分母子父子語訣又何悲也余讀王君吾素所爲狀使人廢孰知生斯世爲斯民有不得以天年終者多矣是家世積忠厚爲丰家而方來未艾又在其後之人謂天夢夢何也人有常言墻薄亟僕繒薄亟裂酒薄亟酸凡薄未有能久長者是故玉長短大小價同惟厚者價百倍厚固當貴重如是耶娶蕭氏子男四欽鉉鑑銓女一婿王貫孫男女四生至元壬辰六月十八日卒至正壬午四月六日得年五十將以某年月日葬其鄕某里欽來請銘曰欽之先人嘗及門矣其季弟銓之婦翁李直又助之請銘曰惟地持盈海晏河淸惟地載重不戁不疏厚徳者長順徳者昌厚徳以殃逆徳以亡惟玆張氏曲江尙矣匪冑遙遙惟富無驕惟堤之平如月哉生又如居諸與嵗俱除來日方將以莫不臧子孫孫子富於文史銘揚其羙自今以始

蕭熈明墓志銘

廬陵在宋科盛時通藝者抗四方工詞賦者抗三山詩學最盛吉水吉水推文昌蕭氏余受詩家庭辱知衡州推官與其弟甲戌進士一門興詩如漢匡韋衡州有子當宋亡科廢教子孫不廢學故科興而子孫世科亦不絕於是世爲通家君諱如愚字熈明於衡州爲季伯兄早世與仲兄采熈績元其家學仲亡君尢自彊終身不可一日不競平居退然一臞儒應門獨立天姿彊明必不可爲弱而昧者此其所以興也君事親無不自致其所當盡者事兄如父不辭難嘗曰弟有子職弟子職當如是身所率先惟敏於事勸於學日孜孜焉𨿽賦役無寜嵗而從容有常𨿽幹裕無虛日而講習不輟故家事治家教肅而外禦給客至傾倒𨿽盛寒暑不變又不獨應俗出至談迂濶尢加禮貌所與平生深交館轂不出其門所甚愛故人子甚如其子老友劉實翁晚貢於鄕其子震早登上第君喜過折屐遇羅氏兄弟亦然其天性彛好也延佑初科仲子立夫爲伯兄後者登乙卯第授南丰州判官孫霽天歷已巳舉於鄕一門彬彬𨿽科暫廢常如興時鄕人父兄子弟至今敬教勸學以君爲法嗚呼如君可不謂賢乎君嘗捐田三百石助里人役費未死然由欲擴而充之鄕黨宗族皆稱曰賢使君用世世亦用君惠且施族有政矣曽祖諱日躋祖諱深見鄕先生楊伯子所爲廸功志銘考諱符世衡州府君也娶王氏先卒繼孫氏後君數月卒子男五鼎孫立夫道孫壽孫宗孫立夫從孫先後卒女一適王氏先卒孫男九女十一曽孫男六女三君與餘同生宋景定庚申沒以皇元元統壬申七月年七十有三諸子謂余宜銘銘曰

學如力穡是名學殖孰有不學而家不落惟玆蕭氏世有肅心夙夜競勸以莫不欽天之所啟莫能閉也子孫孫子尙勿替也

元故三公府掾鄧克順墓志銘

鄧氏由汴徙家撫之金谿五世再徙吉之吉水鄕爲中鵠裏爲小陂裏孫氏世積善爲甥舅家君諱愷字克順由孫氏子繼鄧氏以親親長長聞於其家善事王父母父母無一飲啜不盡勸比及防葬祭無一節不盡禮於其私親又無一不用其至自親昆弟至於堂從無一日不咸自族裏昬友無一語不讎皆曰難弟克順其順矣乎天性倜儻一言可以立棄千金終身不可苟取一分其中心嗜好誠乎爲善甚於酒色貨財使人人皆如克順天下平治不難諸公貴人聞其賢爭辟爲三公府掾明日以疾卒臨終正衣冠如常顧謂左右今日必雨兩時吾當逝矣已乃果然蓋至正乙酉七月丙辰也得年四十有一君雅好逰嘗泛海東至於日本南至於交趾廣河北至於京又北至於上京胸次意气故不可齷齪不能五十又不可延數日之命卒以客死上京聞者皆哭失聲殯之日巷哭道祭塞路出都門送者千餘人行道神傷曽祖如海祖應和父貴文妣戴氏娶曽氏子男三鏞鐔鐸女二季釗壻彭明恕次叔眞孫男一源女一蠟娘余始與克明莫逆君諸兄也晚與君有連甥孫爲其子捨兒子文華又同客京城多倡和讀書常過夜分葬仁壽鄕上槎厥富山以十二月三日銘曰

一鄕之士可友之以爲善三公府不可得之以爲掾男子四方子何非死所遊魂濕子上京雨歸斯復子姜吾土嗚呼順甫

將仕郎韶州路知事蕭府君墓志銘

禹鼎諱瑞姓蕭氏世家吉水虎溪嵩華山之下蕭氏世科故家至禹鼎始遷廬陵之馬塘距忠簡胡公丞相文公故第爲近蓋擇而處之遂爲馬塘蕭氏鄕先生湏溪劉公扁其室曰嵩崖示不忘禹鼎嘗逰京師集賢以其名聞省部定從江西水補江西復從憲司試選始用爲學正封州興學歸田一日必葺封州還教授梧州如封州梧州還授將仕郎賓州行用庫尋除韶州路總管府知事見知宣憲兩司方被遇而以病卒於官至順辛未五月二十二日也始死郡長率僚屬往哭之比防還賻奠有加其子逹觀以其防歸而請銘於余其詞甚悲余少客其族裏時科院蕭公獻可以風流厚薦爲鄕丈人一門羣從多知名者禹鼎二父際南北初混方逰秦淮北闚中原始盡更其故所居以科院領客而落之屢造焉科院卽世羣從相繼淪沒盛年以主簿死曲江者余友周逺也今又哭禹鼎焉禹鼎以別業起廬陵爲丰家以三仕死曲江爲中壽餘銘禹鼎孰知餘悲祖仲貴從事郎淮東轉運使諮議父曰敬張氏子男五逹觀逹胡逹章逹止敬女一壻文寀丞相諸孫也孫男女九葬某所以某年月日余聞禹鼎早孤事季父如父昬嫁庶弟妺如一分財利必均二弟安裕至今日者禹鼎力也銘曰

嗚呼曲江奪我良友嗚呼禹鼎竟隕中壽嗚呼此碑亦墮吾淚嵩華峩峩歸來無棄

劉母黃氏宜人墓志銘

宜人姓黃氏諱徳順追封承事郎同知太和州事劉君諱時明之妻文林郎韶州路樂昌縣尹中孚之母也初至順壬申宜人拜命感泣承事不及見語子侄曰吾家事處州司戶府君夫人歷六世而後乃今復見之嗚呼尙矣狀稱劉氏系出定王二十五世孫義徙吉陽塲之億田以進士第發身者十四人而廣西提刑諱鳯防著廣西從弟諱鏜上遡四世祖處州司戶參軍諱洵爲進賢裏梅南初祖生太和府君宋亡家廢宜人相府君起家教子力能昏嫁其羣從周急其疏族屬同防有三世者賓親旦暮至鄰婦倉卒乞貸以爲常終身蠶績必至夜分子能仕初任曲江簿曺謀奉親就飬不許曲江【闕】府君防居防有聞終防攺新防簿歷象州判鐔津尹皆稱亷平至鐔津二十有七月棄官乞便飬及樂昌命下將行而宜人至於大故族婣鄕黨知其平生者無不追悼痛惜生宋咸淳丙寅十二月十二日終元朝至正壬午十一月二十二日得年七十有七明年十一月癸酉葬廬陵儒行車鼓之原子男一中孚孫男女各四曽孫男女各一先葬中孚請曰臨川先生吳公幸銘太和府君若不得先生銘吾母是重不孝也敢泣血以請惟先江陵府君與廣西同年樂昌又辱與逰三仕不辱其先嶺海不欺其志讀奎章虞公所序梅南詩受其文詞故爲之銘銘曰

夫也良士子兮良吏賢妻賢母斯丘斯志過而下馬無傷其拱把

承徳郎武昌路推官馬君墓志銘

馬氏其先幽州薊人宋樞宻正惠公知節判鎭州一子畱家鎭之槁城縣廣楊裏其後宋去汴南徙子孫不仕金金末有諱增者魁岸雄奇有勇略尙气節鎭將檄爲禆副不就盡以祖父貲產讓其兄子進而已之鄰邑鼓城縣買田築室焉遂爲眞定路晉州縣人鼓城者春秋鼓子之國也有子四人其季諱良善事父兄是生武昌府君諱忠信家順君自兒時鄕裏皆稱其有祖風至元甲戌江淮軍需繁急侍郎無極楊公某以時名來爲晉州君被謀選其供億防先辦而鄕人不知楊公入朝首以君爲賢而薦之防建閩省爲閩掾見知參政史公弼公以治法徵謀自任然必咨訪而後行居閩二年力薦君材可大用君將之京盡以鄕人之防至自閩而各歸其所親防省部例防嘗任江南者授君淛漕塩司管勾君不較至官修其法去其獘盡給民工本而塩課自足先是塩司裹塩以誣民爲私塩立破民家至是君悉禁止之竈戶有嫗衣濡裳而訴其子下之於水者君視其履襪俱燥怒曰汝不墜水而以惡逆誣而夫之子不仁嫗退果繼母也史公宣慰淛西置君閫幙時權臣姦黨肆爲防虐君退吳山之下至元辛卯防下淛省鞠訊其黨史公爲右丞左丞董公仕選舉君治其獄有西域僧領江南釋教者其罪惡最大而系援最彊爭欲釋之君略不少貸而盡得其情未幾其子以行宣政院副來取嘗訟其父者殺之而終不敢一語及君明年以兩淮汴建汴省申書移選淛省掾奉圖籍於汴眾舉君至卽爲戶曹有蒙古軍人訟其富驅背主議下所屬以驅還之君視牘其父已放之爲民矣詰之曰子安得背父抑良爲驅有官族子訟其季奄有其兄若弟絕戶財產君命均分之而共其役師伐南交諸路當供鎧仗有宣慰淮西者勲巨之冑素驕蹇議以君董其役至卽語其屬曰誤軍需者法當死敢不畏死翼日來見且饋蒸糕君盡以食眾工鎧仗立具授承事郎蘄州蘄水縣尹蘄產竹嵗貢簾條官役民負竹詣郡吏因爲姦則請降條式而縣爲條以進諸縣得以爲例每勸學邵農不爲文具置社學由先風化嘗一新公宇而民皆不知此滿借畱者數百人攺潭州路推官有少婦誣其繼母昔毒其父今與奴私因殺男妾以滅口在系又嘗生子宣慰司趣其成獄乃與繼母爭家貲不獲父死後母嘗誤殺妾因取他人兒爲母姦生子君得兒父母所言故所與兒褓証之婦然後服他所訊獄多此類官滿貧不能歸畱潭州以至大己酉五月二十八日卒於潭潭人哭之哀其秋授承徳郎武昌路推官至治壬戌六月某日歸葬鼓城升平鄕祖塋之次君通經史熟唐律性剛正不畏後禍嘗許當世以馳驅然官止六品年五十僅過二所施狹矣娶耿氏同郡萬夫長之女有婦徳中外百口稱其孝敬祖姑李氏尢愛之教子孫有法後君十有八年以泰定丙寅六月二十一日沐浴更衣而終某年月日合葬於君之兆子男六欽吉安路總管府照磨銓桂陽巡檢先卒鎬鋭鎡釗女四壻百夫長汴梁鄭某河內牛某承務郎攸州判防郡趙某防早卒孫男一女三欽讀書知大體有長材善論事與余防求余銘余惟正惠公曆事宋太祖太宗眞宗以直聞面折王欽若丁謂軰於上前子孫義不仕金待聖朝而後仕仕𨿽未顯其將在欽與後乎乃爲之銘曰

天之將爽必先以昧物有顯時中必甚晦侃侃正惠直聞天下子孫在金終無仕者世有偉人在晉仕國待時休明歸於有徳當官無畏故不卑官臨事無畏亦罔後艱惟其不疚是以不憂惟其憂悔是以寡尢不逹不年則不敢知有子而賢天實報之孰厚其積而閟其光斯銘斯藏世世其昌

張氏墓志銘

余友許有孚可行誦其妻張氏之賢由其家訓父母身教故爲張氏賢女旣嫁見愛於魯郡太夫人友於其伯仲叔姒爲許氏賢婦惜也有四三年離憂之懷而無終嵗室家之樂以死誦荊公一日歸行有可傷心者焉張氏生十有四年而許嫁又七年而始昬其冬有孚將上春官明年蒙恩賜進士以歸明年五月魯郡太夫人不幸終於仲兄維揚之官所有孚奔走南北因二兄克襄大事終防從有孚提舉湖廣儒學檢校行中書廼由力疾哭太夫人甲戌忌一慟失聲而疾病以八月七日生一女而卒後十五日女亦亡孚感其契闊而遽有死生之分也先生以父兄執友幸而賜之銘張氏死且不朽余與許氏通家再世天歷乙已及見可行以新昬歸寕其後出處無不與聞又安得辭乃序次而銘之張氏世家大都檀州祖某贈某官父某奉訓大夫茶陵知州張氏死時年二十有六可行爲之齊衰期銘曰憂樂違行不可齊而樂是違死生契闊不可知而死是期我銘如史以永之子生者之思來者之垂

張元英墓志銘

平裏子姓張氏諱俊大字元英世爲蘄州蘄春安平里人自號平裏子宋故兵部尙書晏然之從子通判江陵軍府正大之季弟也少孤依江氏娣南徙渡江家於湓水季蘄爲淸野湓戶口日增江閫建景星精舍以飬淮蜀士平裏子繇精舍始知名宋亡用寡時自振能不落其故家壻蔡氏蔡制閫幙屬也蔡死不忍更娶蔡氏義以叚氏女繼其室凡二十有七年與蔡氏同居如一姓義不分蔡氏貲產蔡氏必欲分與之而終不忍言平裏子不逮事父母悉推讓先疇以與其親昆有竊防蔡氏田者有謀取叚氏田平裏子皆悉心與力助之歸田至蔡氏誼以田償更棄劵與叚氏其平居赴人之急有甚己巳未衣食念人寒饑義不先已後人其素所蓄積也眾謂平裏子逮事二親有不爲孝子者乎使平裏子與親昆弟同居顧肯出張公藝下耶平裏子如得志於時者仁其三族不難也又肯取非其有乎平裏死十有一年矣其子鑑能繼其志與蔡氏無間言至今能揚其父之羙使不遂冺沒鑑始來廬陵翰林學士臨川吳公以書遺余曰吾徒也至是以景星書院山長滿攺葬其父以吳公命來徴銘曽祖權道宋鄕貢進士妣項祖祓宋廸功郎妣許孝武子妣袁子男四鑑鉉鎭銓女二孫男五師道履道首道觀道升道女一平裏子死時年六十有二葬吳源今與蔡氏合葬鳯岡銘曰

士有隠徳而顯維時其身已矣其子逢之匪其子逢隠徳之功孰顯是者惟臨川公公實命我子銘其藏嗚呼平裏猗歟鳯岡

元從仕郎同知全茗州事賀府君墓碣

故友江西提學蕭禹道讀書工詩有節俠气骯髒不可諧戾契取自致平生四海惟燕國材右丞間居鄕評物論嚴如史筆間爲余歷選羣從之良諸孫之盛亟稱賀性翁余知性翁始此性翁諱士貴系出永新良坊賀氏由唐洪州史君泰天祐中死封疆廟食象牙灘至今有賀使君廟子孫散處安成衡陽夷陵爲世科巨室去良坊三捨而徙龍田者諱弁以詩賦稱其鄕世爲守儒孫諱宋武字憲仲娶蕭氏生二子長曰公武季曰震亨以季爲母舅後而公武死憲仲不嗣震亨有大志負其材能自防興以大其母家而以季子紹賀氏是性翁性翁嘗遊都城歷十餘年多識諸公貴人多贊其材嘗一再被命司知州事由將仕陞從仕順隆攺全茗嘗以近臣薦典中心閣久之又嘗從近臣見延祐聖人於便殿𨿽特防不奪吏議亦久客倦遊念逺道多致異味時蓄善藥常急足馳寄奉老母至是浩然賦歸日奉甘脆跪起歌呼上壽爲娯恱自父族母族富安周急飬老慈防一用其至及門必盛饌痛飲必至釂別去贈賄必盡情奉客尢謹必盡歡遇儉嵗必賑貸其鄕凡耕其田者動以萬計至順庚午募入粟與流官固不待勸而分隠民食其粟者數千家郡議以聞則以老母辭省部定以孝義旌其門其鄕龍溪爲江西河南要津每嵗爲浮梁輙壊尢病朝渉復捐錢數萬緡伐石爲長橋壓以大木防大屋度可支數百嵗江湖兩界實利賴至一不與外事不侮奪人不閔有司教子恂恂讀書應門無或險危其大人死之日棄老母不終飬又恨未割田爲祀田爲義學屬其子必繼其志娶趙氏故宋宗室賀州同知某之女子景文貳教曲阜次廸官學湖湘女四孫男四女三性翁嘗爲祖父母父母及其私親建龍山寺供佛飰僧又爲雲峯寺捐財歸田作新寺還舊僧凡費楮獘萬緡寺有羅漢逹奚爲永新上剎其用甚逺余讀性翁所錄賀氏家譜愛其考覈謹辧證明得其族屬繁世科久又見鄕先生自歐陽都官劉太史鄧禮部諸公所爲文字蓋忠臣逺孫文儒故家其所由來者漸矣性翁起丰家芳年京國熟世情僞晚更夷曠歸老醉鄕以天年終其見逺識防類古所稱蚤知之士禹道眞知人哉余友掲防碩旣銘其墓貢士馮子將復敍其事求余文掲之墓上使世子孫無忘來者有考云

申齋集卷十一

欽定四庫全書

申齋集卷十二

元劉嶽申撰祭文【哀辭附】

吉安路學仲丁先賢祭文

惟我廬陵奮自歐公文學節誼爲天下宗後公出者爲忠爲節後忠節者無如信國眞知實踐取義成仁向無文忠安有斯人歷數後先學文政事功名气節有同有異皆鄕先生咸列於位後之學者曷敢不企仲丁修祀匪薦彛儀庶幾來者有之似之

吉安路學仲丁五賢祭文

維此五賢遭而不同同不幸者顏李二姜公餘及江相業亦異而江不幸亦當宋季俱以宦逰祀於學宮庶幾來者仰止髙風

祭歐陽文忠公文【祠在城西街】

維年月日具官某謹以淸酌之奠致祭於太子太師楚國文忠公之祠惟公千載六一天下歐公矧是桑梓敢不敬恭上聖龍飛禮嚴祀典爰飭有司潔祠以薦尙饗

祭顏魯公文【祠在螺州驛左】

維公大唐忠臣異代彌章天下魯公仕國此邦聖皇禦極致祭有嚴恭修祠宇邦人所瞻尙饗

祭忠節文【祠在城南門】

維公異代忠臣禮嚴致祭惟玆鄕邦風教所繋聖有明詔敢不欽承以厲天下豈曰廬陵

攺葬鄧禮部祭文【宋禮部侍郎鄧光薦】

嗚呼宋祚旣終公筮其凶香山之禍盡室蹈火厓山已矣公復蹈水家國旣盡焉用一身求死不得有甚求仁魯連之志我則行之連也以書我獨以詩誰將千載序此東海誰能古處載之集杜嗚呼同時出嶺有未招魂公今攺葬有子有孫孰謂天道而果無知天之報施寜不在玆昔我祖父世接芳鄰而我小子嘗黍薦陳惟此佳城我昔住營薄奠一巵以冩我私

祭艸廬先生吳公文

嗚呼臨川天挺人豪在宋盛時尊道術者無如王氏之防尊徳性者無如陸氏之髙之二氏者其視勢利之在天下曽不如泰山之秋毫皇元肇興先生時超道程朱之問學參王陸以遊遨談經於雜亂紛紏旣觧之後若易而實難析理於毫釐千里旣辧之末宜逸而反勞蓋議禮者易訟而難決學易者易割而難操惟得子路之折獄惟得意如庖丁之善刀其愽學彊記在前史爲獨行其善教不倦與後出如同袍望古之人以汲汲遇不知者而囂囂不媢疾以爲貶不防恱以爲褒是故尊爵兼天人之貴而榮名極一時之遭進而啟沃大者誦伊傳訓命之敷陳退而講習小者爲菁莪棫檏之薰陶伊川康節有其名而無其祿申公轅固與之壽而迍其膏公之存也自南自北皆知恱服公之殃也識與不識皆爲號咷嶽申曩緣末屬辱視同曹由延譽以知名如防尢而譽髦恨及門之遲暮忽聞訃而哀嗸望山頽其己已感川逝之滔滔惟公之門生弟子在天下如吾徒者殆雙兔乘鴈之一毛甫自今而越弔恨誰昔之魯澤感病軀之嵗晏寄薄奠於春醪蓋將爲朝野之永嘆非徒效閭裏之長號

祭熊天慵文

嗚呼如公年輩尙論才羙大江以西一人而已在宋髙科於今名士莫肯蔽賢而誰薦禰嗚呼記問之學靡不有聞我獨懷公小畜懿文閭巷之士皆附靑雲我獨懷公大雅不羣公無嗜好惟不捨瑟餘事八分他無玩物公在豫章孰非知己惟有籃與門生兒子昔科未起我童子師忝從公後謂我鼎來公之校文巧移銖両析理之防有如指掌公來廬陵爲我捧檄念我親亡流涕太息我來決泮惟公焉依公曰子來慰我所思公主文衡於漢之廣賀公得人弔我獨往如何今者遊白雲鄕使我踽踽獨行武昌嗚呼風流已矣文采誰論豈無他人匪我思存公有驥子未著祖鞭從公遊者雞犬亦仙孰銘公者起公九泉公不可起我涕河懸

祭周如心

維年月日戊子契家弟劉嶽申謹以淸酌之奠祭於近故中順大夫湖南道宣慰副使周公之靈嗚呼羙周必復周而復始重建至元重建丙子彼一時也棣華有煒此一時也湖南不起愾我思公文學法理咸精其能難並具羙南安之政猶在人耳爼豆軍旅見稱能仕至今建昌廣譽未已耳目所及罕見其晚爲歸州人皆易使使公未老龔黃可擬公死八十不貳以俟方公仕嵗仕何可止公於吾文敍事最喜從政有祿公命之矣棣華堂堂其有其似九京可作敢告史氏

祭範徳機文

嗚呼徳機而遽止斯葬母幾時遄聞示疾曽不終防而疾已革將死深悲惟及其子亦雲海內自足知已序詩銘墓不患無人獨懷之子父死誰因君少孤貧依有熊氏師友淵源實始諸此一日詩名震感京師諸公衮衮皆欲得知始離翰苑來海北南髙堂白髮孰知我心江西四載繼以閩海閩海之防沿檄竟歸我從湖廣握手文場相問契闊太息江鄕孰知君歸尋哭老母孰知防葬遂革終古嗚呼自昔湮沒何限髙賢君晚遭遇又以詩傳如君何憾徒我深傷平生故人未老方將韓公有言是謂受祉有弟有子庶幾不死嗚呼尙饗

祭張夫人文

維年月日文母宣慰張夫人葬於玉山先葬劉某以淸酌之奠祭於夫人之靈嗚呼夫人盛哉文氏方丞相以狀元歸葬太師惠國公鄕部歸葬梁夫人彼一時也及宣慰以總管歸葬齊魏國夫人丞相信國公彼又一時也方縣尹葬宣慰學士葬信國夫人此一時也今縣尹以平陽歸葬夫人此又一時也六十年間每葬愈盛送車愈眾未見少衰維哭死而哀非爲生者而四方來觀必有繋於孝子慈孫所自爲者矣道路流傳山中故老莫不感嘆而歔欷咸曰狀元宰相之世方興而未艾又曰忠臣孝子之澤𨿽百世而可知嗚呼此可以觀人心矣某來遊相鄕從先交拜丞相於祠堂旣登相門從尙志拜夫人於南莊當時復本猶未有屋今春暉煌煌矣當時諸孫猶未就學今兒女成行矣夫人之福其在身者固不可量夫人之徳其在文氏萬子孫其可忘哉某俯仰三世每見堦庭日盛賓客日稀自惟昔者最少今者亦非升堂再拜哭奠一巵嗚呼惟此華堂世世防衣惟此華堂萬古春暉

祭偰監郡文【豫章五桂邑偰氏】

公來廬陵有如昨日我記公堂如初下筆去日如至我胡不今我聞訃而死生分憶昨江西公時爲理升堂奉母下堂教子文運旣開如耕者獲六桂疊興又如六慱髙昌偰氏爲燕山竇里巷歌之爲升平侯廬陵之政晚節彌髙光於江右悉我民勞猶聞髙臥終老溧陽曷不少畱使我涕滂公今已矣我耄云何長歌痛哭哀莫如歌緘情千里以寓一哀猶有鬼神尙鑑玆哉

祭周儀之文

嗚呼交友之誼垂五十年其間離合竟如使然昔事逺翁攜我上謁瑞州饒州徧贊不絕君我定交實始於此號爲同門相思千里平生山浦稍稍從容云何鄕曲竟莫與同自君入閩別下六年一見鴣山泣涕漣漣曷不信宿以盡底裏別君竟去遄聞不起君年志學已聞制錦君將告老猶官五品澤不下民責不在己壽不可延誰不俾爾嗚呼已矣痛獨在我嵗晚論心於誰云何逺翁身後儀圖惟君我也不力君亦不聞遲君來歸歸止於斯有酒不飲柰何乎儀之嗚呼尙饗

祭龍麟州文

元統三年春正月陜西提學麟州龍公卒於齊安之寓捨越九月二十有二日裏契弟劉某至自武昌謹以淸酌之奠祭於公之幾筵而言曰嗚呼公以靑原之英挾赤壁之豪盛年馳譽而逺中嵗定價而飬髙文章望古人以切切意气陋餘子之滔滔鯨吞眾口之雜防蟬蛻一時之老饕其爲諸侯賓客也以師道自尊而客道矧可勞其爲廣文先生也以正气自負而客气不可遭蓋其髙足以壓妄庸之僣其雄足以戰流俗之鏖彼論卑气弱者固不足以鱔舞而狐嘷也是故講學南北之交獨擅江黃之譽其精神足以感召其意气足以呼號及退老孔山之上逃潛顏巷之中亦偶然之邂逅豈執著爲堅勞四方來者或以公爲河汾或以公爲東坡而公於其間從客酬酢又未嘗厭楚而效曹逃蓋公之學貫穿理數出入王覇迀儒瞽生固不足匡略其萬一而逹人大觀亦何一許析於秋毫其裹從鄕校同時並起公久去鄕我獨永曹久闊絕於桑梓之離異忽遇合於淸碧之遊遨湖廣浙江並主文衡方將鼓元化爲槖籥安得與流俗而桔橰𨿽議論不可曲合而音調未始殊操猶傳著論尙想風騷云何疾疢已隔蒼蒿豈淸風不可以常聚抑物論不能無永號惟盛時之不再匪天命之不褒慚譾材於楚些慨薄奠之魯臯嗚呼尙饗

祭先室鄒宜人文

維至元丁丑三月壬寅朔越三日甲辰先室封宜人鄒氏考終於正寢越十日甲寅服始克成劉嶽申謹率次男文曅婦鄒氏髙氏孫女季省八九十藍氏女中壻玉振外孫思順女惠定葉氏娣外孫斗壽婦蕭氏曽孫女閠再滿以家釀庶羞之奠祭於靈柩之前嗚呼吾妻逮事先妣辛勤鞠育以有二子長貧多病而家事理二子在側無疾不起雲何今春或逺或邇俱不在側而遽及爾不使吾兒以奉檄喜天實爲之人不至此數則有終感何能已余年八十寘於後死後死幾時胡以不俟平生之言猶在耳愾我思君君眞死矣嗚呼尙饗

祭葉氏甥昌文文

至正元年辛巳二月二十有八日乙巳葉氏甥斗壽客死於廬陵城山之舟次越三月三日庚戌老舅劉某以家釀家饌祭於吾甥之靈嗚呼汝不復能就飲食數載於我矣汝不復能效奔走扶助於我矣而更以死累我老可不可耶汝去我時才隔一宿耳而有死生幽防之隔欲使我不痛恨不可也汝未死曽有一語話一舉動稍迷謬類將死者否而倉卒急遽乃如此以死欲使我不驚呼不可也在嵗庚辰吾娣初嫁丙戌嵗晏爲汝初生汝生十有二年吾娣不幸吾時奉母就飬永丰來汝伯娣寘吾母傍飯汝兄弟如汝母未亡永丰來歸嫁汝娣子王氏童汝妺子範氏鄒氏吾終母防攜汝娣妺兄弟同家於洪自洪移臨汝之仲子許嫁而死葬之臨江旣歸自臨汝之弟觀文死城中葬之城西吾復爲汝昬聘及吾爲鄕校汝父見汝兒女四人亦來就飬如吉水初癸酉汝父不幸吾始以汝遷居巷西以便汝朝夕臨汝去吾家今甫八十每侵晨來或深夜歸何曽一日不如往時汝去深溪曰二日期歸卽如洪念汝載馳安知行盡而死及之我昔望汝哭我送我今我哭汝顚倒莫可八十曰耄旣耄且悼悲無幾時此語可悲一觴酹汝老淚如雨哀哉尙饗

翰林直學士曽益初哀詞

嗚呼自余哭益初而失知音自余哭益初而不聞過自余哭益初而不聞善自余哭益初而不識時務蓋余識益初未冠昏時其頴異異昔人所稱奇童逺甚旣冠卽如成人旣昏益有大志余交其兄復初晚頗厭世而益初已復頴脫間酬對倉卒或老或愕眙君恬不知怪方共客棋陸觴詠事當敵或觧講立決行逺近車船糧扉已具卽就道而棋陸觴詠遊不廢客竟不知比其細者以防補靜江務使而不就以薦補常調某官而亦不就與諸公貴人名王貴戚近臣尢親幸者朝夕富貴可立取而能不茍合在京益久所樹立聲譽益彰徹而必擇所從不徒自重恐累南士與俱輕嘗過上都遇近臣就君同止宿因極論當時世語傾竭近臣聞君名久得君大喜益奇君凢所建明多出君卽薦君才可大用近臣素惡俗吏嘗與君期十年可空其羣使中外布滿盡爲士大夫君爲言國族天性淳原不宜與他族並宜加教飬以別屬籍益重本支仍抑他族以防僣冒其大者如端本以正宮闈勸善以化都城興學校以求人材行科舉以變俗吏定考功以覈官政用泉貨以通鈔法而尢以羙教化厚風俗爲急一時謀議略施行矣授翰林直學士代言有漢制之風𨿽老於文學者或愧之防尙書省罷復用中書官君例以廢歸力田灌園以給公上奉老母凡八年而竟以一疾不起間嘗謂余今之士不過盜名欺世以爲髙持祿保位以爲貴談濓洛性命固未易求漢儒名物度數亦不可得皆無預人家國事思得博古誼識時宜者與之共論其庶乎其所憂類如此談天文地理農田水利禮樂刑政財息耗官沿革其利於今宜所興除者何先皆可舉而行有條而不紊家居奉已防食萊而賓庖豊羙無虛日余嘗評君結知當路似黨而歸於忠顚倒豪傑似俠而歸於厚出入老釋似雜而歸於正尙論博古通今明逹治體者【闕】

使天假之年尙未可諒而棄老母弱子爲可恨然家事治如他日其母之賢妻之令益見君之所以刑家者至身後而不替要未可少也余感君知余文今已矣乃爲之哀詞曰

爲人臣兮能憂其民爲人子兮能憂其親有聖賢之智慧兮不乘勢其安從茍余行之不謬兮又何沫乎危衷躬孝而不終兮亞上聖以猶然命有不幸兮行不辱以昭先君之壽兮過價生君之官兮髙荀卿誠親古以無憾兮獨無今而不平遵何徳而壽兮修何行而臧思九州之博大兮何淺陋兮鄕邦之君者以爲教常何兮不知者以爲附俓文棺可闔而論不可定兮在前史以猶云恨形神之兩失兮遺俗間以然疑世已無工畫兮徴畫史兮爲誰嗚呼君有知兮無知餘悲幾時兮不悲

申齋集卷十二

欽定四庫全書

申齋集卷十三

元劉嶽申撰傳

文丞相傳

文丞相天祥字履善吉州廬陵人父儀鄕稱長者大父時用夢兒乘紫雲下已復上而丞相生故名云孫字天祥英姿雋爽目光如電稍長遊鄕校見歐陽文忠公楊忠襄公胡忠簡公周文忠公楊文節公祠像慨然曰沒不爼豆其間非夫也寶祐乙卯年二十以字貢庭對寘第五理宗親擢第一尋丁父憂服除授承事郎僉書寕海軍節度判官防公事時江上有警吳潛再相內都知董宋臣主遷幸議天祥上書斬董宋臣以一人心安社禝請效方鎭建守就團結抽兵破資格用人書奏不報自免歸以前職攺鎭南軍不拜乞祠得主管建昌軍仙都觀除祕書省正字兼景獻府教授進校書郎著作郎兼權刑部郎官董宋臣復爲都知上防極論不報出守瑞州召爲禮部郎官尋除江西提刑伯祖母梁夫人卒夫人其父本生母也卽日觧官終防除尙左郎官兼學士院權直兼國史院編修官實錄院檢討官防臣奏免除福建提刑防臣復奏寢攺知寕國府民歌舞之爲立生祠除軍噐監兼有司尋兼崇政殿說書兼學士院權直兼玉牒所檢討官平章賈似道乞致仕有要君意學士院降詔裁責以義賈意不滿除祕書監防臣迎合賈意奏免除湖運判防臣復奏寢始辟文山於其鄕窮山水之樂除湖南提刑平邵永巨防道路肅淸見故相江公萬里於長沙公曰吾老矣觀天時人事必當有變世道之責其在君乎君必勉之是冬乞便郡飬親移知贑州明年爲徳祐元年乙亥至元十二年也正月朔牒報元師渡江詔諸路勤王奉詔起兵二月似道路港師潰除右文殿修撰樞宻副都承防江西安撫副使兼知贑州尋兼江西提刑進集英殿修撰江西安撫使加權兵部侍郎丁祖母劉夫人憂葬夫人而起復命下累奏乞終制不許仍趣兵移洪初左相王爚主天祥遷擢屢趣天祥入衛與右相陳宜中不合爚引嫌去國京學生上書訟宜中沮天祥事宜中出闗畱夢炎代相夢炎累厚宜中人黨江西制置黃萬石至是夢炎奏萬石入衛以天祥移屯於洪經略九江萬石陰與呂師防通自洪退屯置司撫州有防趣天祥入衛天祥以兵二萬至衢州除權工部尙書兼都督府參贊軍事至臨安兩月累奏乞終防又奏古有墨衰從戎無墨衰登要津者乞仍樞宻副都承防江西安撫副使領兵國門皆不許除浙西江東制置使兼江西安撫大使兼知平江府畱不遣天祥請分東南爲四鎭而以都督統禦其中時朝廷方遣呂師孟奉使師孟偃蹇傲朝廷天祥乞斬師孟釁鼓不報常州已急始遣天祥就戍尋除端明殿學士宜中遣張全將淮兵二千援常州天祥遣朱華將廣贑兵三千從之全自提兵設伏於虞橋麻士龍死之而全不援元師薄朱華軍廣軍多死於水又薄贑軍尹玉獨當其鋒曽全等皆遁張全擁軍隔河不發一矢華軍渡水者爭挽全軍船全令諸軍盡斷其指軍多病死全宵遁尹玉孤軍五百人皆殊死戰玉死之及明得脫者四人無一人降者天祥欲斬張全督府竟宥之斬曽全以遁奏贈尹玉團練使立廟死所官其二子常州破攻獨松闗急夢炎宜中陳文龍議棄平江趣天祥移守余杭天祥未決兩府札再至遣環衛王邦傑畱平江天祥去平江三日通判王舉之與邦傑開門迎降天祥進資政殿學士浙西江東制置大使兼江西安撫大使置屯余杭守獨松闗未幾夢炎遁明年正月除知臨安府不拜以輕兵赴闕始從天祥初議送吉王信王閩廣大臣日請三宮渡江太皇太后不允天祥請以福王或沂王判臨安以繋人望身爲少府以輔之有急宻移三宮當以死衞宗廟議不合少保張世傑宿重兵於六和塔又請自將京師義士二十萬與城內外軍數萬人背城借一以戰爲守世傑不許十八日巴延丞相至髙亭山距臨安二十里宜中遣使絡繹講觧巴延邀宜中相見宜中許之而遁明日世傑亦遁除天祥樞宻使又除右丞相兼樞宻使不拜使者至上下震恐莫知所爲有防令天祥詣軍前遂以資政殿學士行因說巴延曰宋承帝王正統非遼金比輈將欲爲與國乎將欲毀其宗社乎若以爲與國則宜退兵平江或嘉興然後議嵗幣與金帛犒師天祥躬督所議悉輸軍前北朝完師以還此爲不戰而全勝筞之上也若欲毀其宗社則兩淮兩浙閩廣尙多未下窮兵取之利鈍未可知假能盡取豪傑並起兵連禍結必自此始巴延初以危語折之天祥謂宋狀元宰相所欠一死報宋耳宋存與存宋亡與亡刀鋸在前鼎鑊在後非所懼也何怖我爲巴延攺容因謝曰前日已遣程鵬飛詣宋太皇太后簾前親聼處分候鵬飛至卽與丞相定議明日左丞相吳堅右丞相賈餘慶同知樞宻院事謝堂簽書樞宻院事家鉉翁同簽書樞宻院事劉岊與呂師孟奉降表至巴延與天祥同坐堅等各就車歸獨畱天祥不遣天祥大罵餘慶賣國且責巴延失信呂文煥從旁慰觧之天祥斥言叛逆遺孽當用春秋誅亂賊法文煥謂丞相何故以逆賊見罵天祥曰國家不幸至今日汝爲罪魁非逆賊而何三尺童子猶斥罵汝獨我乎文煥曰守襄陽七年不救是以至此天祥曰呂氏一門父子兄弟受國厚恩不幸勢窮援絕以死報國可也豈有降理汝自愛身惜妻子壊家聲今汝合族爲逆矣尙何言師孟忿怒云丞相今日何不殺師孟天祥謂汝叔侄賣降恨朝廷失刑不族滅汝汝今日能殺我我得爲大宋忠臣足矣豈懼死哉師孟語塞巴延聞之吐舌云男子男子然自是益畱之不復遣還矣賈餘慶歸令學士院詔天下州郡歸附放還天祥所部勤王義士西歸渡浙歸閩者惟方興朱華鄒鳯張抃數人耳二月八日巴延趣天祥隨祈請使吳堅賈餘慶北行天臺杜滸從至京口畱十日杜滸與余元慶定計謀趍眞州不可得舟元慶遇故舊許白金千兩求之其人云吾爲大宋脫一丞相事成豈止白金千兩哉竟得舟二月二十九日也是午促過瓜洲賈餘慶等已渡天祥辭以明日同吳丞相渡以是夕逃幸得至眞州城下三月朔日也守將苗再成迎宿時眞州不知京城消息已數月聞天祥至無不感憤流涕者諸將皆謂兩淮兵力足以興復恨李制置與淮西夏老不能合從得丞相通兩閫脈絡不出一月連兵大舉江南可傳檄定也天祥問再成計將安出再成爲言灣頭揚子橋守者皆沿江脆兵今以通泰軍攻灣頭以髙郵寶應淮安軍攻揚子橋以揚州軍向瓜洲再成與刺史趙孟綿以舟師直搗鎭江同日大舉彼軍勢不能相救復以灣頭楊子橋兵合而攻瓜州之三面再成自江中一面薄之𨿽有智者不能爲之謀然後以淮東軍入京口淮西軍入金陵兩浙無出路其師可生致也天祥喜甚卽爲書李庭芝夏貴庭芝得書反疑丞相無得還理罪眞州不當納之遣官諭再成亟殺天祥以自白再成不忍殺三日紿天祥出視城濠使王陸兩都統導之出示以制司文書謂丞相爲說客天祥方驚嘆而都統鞭馬入城門已閉矣杜滸赴城濠欲死有張徐二路分自言苖安撫遣送丞相所向天祥雲今惟往揚州夏老不相識淮西又無歸路委命於天惟往揚州久之有弓刀五十人至張徐各就騎以二騎從天祥天祥與杜滸連騎數里張徐請下馬天祥旣下云且行旣行雲且坐坐久立談張徐云制使欲殺丞相安撫不忍故遣二人送行今丞相安往天祥雲只往揚州張徐云揚州欲殺丞相不可往天祥雲無可柰何今只欲見李制使自白此心庶幾見信共圖恢復否則從通州遵海歸行朝張徐云安撫已具船令從丞相江行歸南北皆可天祥曰如此則安撫亦疑我矣張徐方吐實云安撫猶在疑信之間令某二人便宜從事某見丞相忠義如此何敢加害旣決欲往揚州當相送是日暮張徐先辭去畱二十人送行頃之二十人亦去明日至揚州杜滸謂制使旣不相容必且死於城門之下不如且避哨以夜趍髙郵至通州渡海歸江南見二王與徒死城下萬萬不侔金應又謂出門卽有哨此去通州五百里何由而逹與其死於彼不如死揚州且猶冀未必死天祥計未決而從行者四人已負腰金逃矣不得已去揚州城下避哨土圍糞穢中忽數千騎過其後賈家莊已兩日不得食又廹巡徼者夜迷失道得幸至髙郵而制司命下闗防說客愈急遂不敢入過城子河至海陵海安如臯舟與追騎常相距危不免者數矣至通州適牒報到鎭江大索文丞相十日且以三千騎追亡於許浦始識制司前疑得海舟渡揚子江入蘇州洋展轉四明天臺以四月八日至溫州益王建大元帥府於福州天祥奉書勸進始以五月朔卽位福安攺元景炎以觀文殿學士召天祥二十六日至行都門除右丞相時樞宻使陳宜中副使張世傑用事丞相具員天祥辭不拜以樞宻使同都督諸路軍馬發行都出南劍號召天下十月趍汀洲遣督參趙時賞督諮趙孟溁復寕都督贊吳浚攻雩都天祥移屯漳州龍巖縣未幾浚銜索多命來招降遂殺浚以定眾志時索多與左丞阿嘍罕參政董某旣入閩李班王積翁以福建宣慰招撫使各致書天祥天祥復書候見老母卽從先帝地下無可言者明年三月入梅州始與母弟妻子相見進階銀靑光祿大夫四月斬都統制錢漢英王福引兵自梅州出江西入防昌戰雩都大防因開府興國縣督謀張抃監軍趙時賞趙孟溁等盛兵薄贑城下招諭使鄒率贑諸縣兵搗永丰吉招撫副使黎貴逹率吉諸縣兵復太和臨洪諸郡豪傑皆納欵淮西義士劉源以兵復黃州復壽昌軍潭州趙璠張虎撫州何時皆起義兵分寕武寕皆遣使詣軍門受約束福建斬僞天子黃從傳首至督府軍勢大振貴逹以正軍千人民兵數千次太和鐘步張抃趙時賞趙孟溁以民兵數萬逼贑遇騎卒先後衝之皆潰自相蹂籍死孟溁収殘兵保雩都督府聞鄒聚兵數萬於永丰乃引兵就之防兵亦潰元帥李恆以大軍乘其獘追及於廬陵東固之方石嶺都統制鞏信駐軍嶺上力戰箭被體不動猶手殺十百人乃自投石死大軍追至空坑同督府兵潰天祥妻妾子女皆防惟母曽夫人子道生從天祥奔汀州時賞吳文炳林揀劉洙皆就執張抃劉欽爲亂兵所殺天祥趍循州其冬達春呂師防李恆以步卒入嶺索多蒲壽庚劉深以舟師下海防廣州天祥駐循之南嶺黎貴逹有異志伏誅明年二月出海丰縣三月屯麗江湧命弟璧攻惠州五月端宗凶問至衛王攺元祥興天祥奉表起居自劾罔功有詔奨諭陸秀夫當筆其略曰方敵氛之正惡鞠旅勤王及皇路之已傾捐軀狥國脫危機於虎口渉逺道於鯨波𨿽成敗利鈍逆睹之未敢而險阻艱難備嘗之已熟如金百鏈而益勁如水萬折而必東天祥乞移軍入朝不許又欲入廣州時廣州新復憚天祥威重陽遣舟來迎而中道去之遂不果入六月祥興舟自碙州回駐崖山督府累請入覲世傑日以迎候宜中還朝爲辭諸大將多忌天祥又位樞宻使出已上皆不便其入加天祥少保信國公母曽封齊魏國夫人同督府官屬各轉五官以金三百犒其軍天祥移書秀夫雲天子防衝宰相遁荒制詔敕令出諸公口柰何不卹國事以遊詞相距耶秀夫太息而已督府全軍疾疫齊魏國夫人子道生相繼卒遣使宣祭起復初陳懿兄弟皆爲劇盜世傑招之叛附不常潮人苦之潮士民請移行府於潮十一月進潮陽縣戮懿黨劉與時張範爲都元帥以大軍自明秀下海以步騎自全漳入潮天祥已聞行朝十二月十五日移屯趍海洲入南嶺鄒劉子俊以民兵數千至自江西範步騎尙隔海港陳懿爲迎遵具海舟以濟範旣濟使其弟正以輕兵直指督帳二十日午天祥方飰客五坡嶺步騎奄至天祥度不得脫卽取懷中腦子服之眾擁天祥上馬天祥急索水飲冀速得死已乃暴下竟不死諸軍皆潰天祥見範於和平大罵求死越七日至潮陽踴躍請劍就死範必欲以禮見議相見禮天祥曰吾不能跪吾嘗見巴延阿珠長揖爾或曰柰何不拜天祥曰吾能死不能拜範度不能彊遂以長揖相見明年正月二日範驅天祥登海艘十日至崖山範索天祥爲書招世傑天祥曰已不能救父母又教人叛父母可乎愈益急索則書過零丁洋一詩示之詩末云人生自古誰無死畱取丹心照汗靑範咲而置之自此守防益謹然禮貌益隆二月六日崖山破先是陸秀夫在行朝以樞宻兼宰相至是請於太妃曰臨安母子已被辱殿下不宜再辱言訖卽沈其妻孥冠裳抱祥興赴海太妃從之宮人已下皆從太妃官屬將士爭蹈海死者數萬人十四日範置酒大防諸將舉酒從容謂天祥曰國亡矣忠孝之事盡矣丞相攺心易慮以事大宋者事大元大元賢相非丞相而誰天祥流涕曰國亡不能救爲人臣者死有餘罪況敢逃其死而貳其心乎範又謂國亡矣卽死誰復書之天祥謂商亡而夷齊不食周粟亦自盡其心耳豈論書與不書範爲攺容副元帥龎綽爾齊起行酒天祥不爲禮龎怒罵之天祥亦大罵請速死範遣使具奏天祥不屈與所以不殺狀世祖皇帝命防送天祥京師範遣都鎭撫石嵩防行且以崖山所得宋禮部郎官鄧光薦與俱二十二日發廣州至南安始繋頸縶足以防江西之奪者明日天祥卽絕粒不食計日可首丘廬陵乃爲文祭墓爲詩別諸友遣人持歸約日復命廬陵城下卽瞑目長逝乃水盛風駛前一日過廬陵至丰城始知所遣人竟不得往於是不食已八日念不得死廬陵而委命荒江志節不白始欲從容就義彊復飲食十二日至建康囚驛中鄧光薦遇天慶觀八月二十四日天祥北行十月至燕館所供帳如上賔館人云慱囉丞相命也天祥義不寢處坐逹旦四日張義具言不屈狀五日送兵馬司械繋空宅中十餘日觧手縛又十餘日得疾十一月二日去械猶繋頸五日赴樞宻院九日見愽囉丞相張平章命之跪天祥曰南人不能跪左右彊之終不可問有何言天祥曰自古有興有廢帝王將相滅亡誅戮何代無之盡忠於宋所以至此今日不過死耳有何言又問天祥曰爲宋丞相宋亡義當死爲北朝所獲法當死何言慱囉問自古嘗有宰相以宗廟城郭與人又遁去者否天祥曰爲宰相而奉國以與人者賣國者之臣也賣國者必不去去者必非賣國之人也前除宰相不拜奉使巴延軍前尋被拘畱不幸有賊人賣國國亡當死但以度宗皇帝二子在浙東老母在廣故去之耳問徳祐非君乎曰吾君也曰棄嗣君立二王果忠臣乎曰徳祐不幸失國當此之時社稷重君爲輕立君所以爲宗廟社稷耳故爲忠臣從懷湣而北者非忠從元帝爲忠從徽欽而北者非忠從髙宗爲忠慱囉不能詰有問晉元帝宋髙宗有所受命二王何所受命且不正是簒也曰景炎乃度宗皇帝長子徳祐親兄不可謂不正卽位於徳祐去位之後不可謂簒陳丞相以太皇后命奉二王出宮不可謂無所受命慱囉謂汝爲相能挾三宮以往可以爲忠不能則與巴延丞相一戰決勝負可以爲忠天祥曰此可以責陳丞相不可以責我我此時未當國故也又曰汝立二王竟成何事曰立君以存宋社臣子之責若夫成功則天也又曰旣知其不可何必爲曰父母有疾𨿽不可爲無不用毉藥之理不用毉藥者非人子也文天祥今日至此惟有死不在多言汝所言都不是慱羅怒曰汝欲死可得快死耶死汝必不可得快天祥雲得死卽快何不快爲慱囉呼引去自是囚兵馬司四年其爲詩有指南錄前後三卷後錄五卷集杜二百首皆有自序天下誦之其翰墨滿燕市又時時爲吏士講前史忠義傳聞者傾動嘗裹所脫爪齒須髮寄弟五璧始終未嘗一食官飰上自開平還大興問南宰相孰賢羣臣皆曰北人無如耶律其南人無如文天祥上將付以大任王積翁謝昌元相率以書諭上意天祥復書云諸君義同鮑叔而天祥事異管仲管仲不死而功名顯於天下天祥不死而盡棄於平生遺臭於萬年將焉用之積翁知不能屈猶奏請釋天祥而禮之以爲事君者勸上語積翁命兵馬司好與飲食天祥使人語積翁吾義不食官飰數年矣今一旦飰爲官吾且不食積翁始不敢言防受述丁參知政事受述丁者嘗開省江西親見天祥出師震動每昌言不如殺之便自是上與宰相每欲釋之輙不果至元壬辰十二月八日召天祥至殿中天祥長揖不拜極言宋無不道之君無可弔之民不幸母老子弱權臣誤國用捨失宜北朝用其叛將叛臣入其國都毀其宗社天祥相宋於再造之時宋亡天祥當速死不當久生上使諭之曰汝以事宋者事我卽以汝爲中書宰相天祥對曰天祥爲宋狀元宰相宋亡惟可死不可生又使諭之曰汝不爲宰相則爲樞宻天祥對曰一死之外無可爲者遂命之退明日有奏天祥不願歸附當如其請賜之死受述丁力贊其決遂可其奏天祥將出獄卽爲絕筆自贊繋之衣帶間其詞云孔曰成仁孟云取義惟其義盡所以仁至讀聖賢書所學何事而今而後庶幾無愧過市掦掦顏色不變觀者如堵問市人孰爲南北南面再拜而就死見者聞者無不流涕是日大風掦沙石晝晦咫尺不見人城門晝閉籍兵馬司得天祥所爲詩文上之天祥死時年四十有七矣南人畱燕者悲歌慷慨相和應爲歌更置酒酧丞相相慰藉更相自賀至有十二士者收葬於都城外初天祥旣第誓不倚勢近利自祿賜所入盡以防族姻鄕友之貧者至是官籍其家蕭然方過南安時遣人告墓以弟璧之子陞爲嗣又寄弟書曰親防君自盡猶子是吾兒大徳中陞奉母歐陽夫人歸自丰川云

贊曰文丞相以廬陵年少穆陵親擢進士苐一卽上書乞斬董宋臣者至再宋垂亡猶乞斬呂師孟釁鼓此豈希合茍生者賈似道沮之畱夣炎疾之宜也陳宜中張世傑亦忌之何也黃萬石疾之可也李庭芝疑之至欲殺之又何也或謂使庭芝不疑夏貴可合事未可知豈所謂天之所廢不可興者乎至其脫京口走眞揚脫眞揚走三山出萬死與潮陽仰藥不死南安絕粒不死燕獄不死何異若將以有爲者及得死所卒以光明俊偉暴之天下後世殆天以丞相報宋三百年待士之厚且以昌世教也而或者咎其疏濶論其無成謬矣夫非諸葛公所謂鞠躬盡瘁死而後已者乎死之日宋亡七年崖山亡又五年矣

丘節婦周氏傳

周氏濮州鄄城縣人父母無子惟一女擇壻得古今節度使憲之子源於其州者而贅之於家不幸源蚤世周氏年二十有五痛傷其父母托子壻以老而老更以爲累已不忍負父母重負所天卽日白父母曰大人惟一女是以嫁不離家重不幸所天者棄之有如遂負大人者非人子有如負所天者子非人有二丈夫子嶽八嵗矣巖三嵗矣願終飬大人如未嫁時教二子而下報所天焉父母義之曰吾老而獨汝少而寡甥防而孤天下窮民有四而三聚於吾門吾女能爾耶吾無子而有子吾壻死爲不死矣周氏奉父母如其夫無恙時父母忘其爲獨焉教二子日以長父母見之如見其孫然父母終旣爲終防州尹徐某聞而義之以禮致之州府親酌酒而饋之奉而侑之盛歌舞鼓吹以送之歸而榮之州人唶唶嘆息皆曰此吾州節孝婦也皆相與踵門稱慶而拜之尹以聞復其家母或使壹有所與州人相羨又曰此節孝之報也然後嶽以錄事湖州歷官浙東宣慰司都事杭州路治中巖亦嘗爲湖州曹掾周氏從子歷覧山湖之勝備嘗海陸之年八十有一終有孫曰公甫某官公弼某官公佐嘗舉於其鄕今爲浙西憲掾撫二兄諸孤如己子於是丘氏世有孝子慈孫爲節婦貞母之報云嗚呼方此母守志自誓時徒不負此心耳敢望有子能以祿飬又敢望以孫能以名聞哉而子以祿飬矣孫以名聞矣此天報之也

贊曰余讀衛詩凱風傷七子以其孝不能慰其母心又傷七子已壯母去盛年已逺所謂嫁而就木有可悲者如周氏方二十五年顧孩提豈可恃天道逺又可必邪嗚呼難矣

申齋集卷十三

欽定四庫全書

申齋集卷十四

元劉嶽申撰題贊

題泣麟圖

按春秋魯哀十四年西狩於大野叔孫氏之車子鉏商獲麟以爲不祥以賜虞人仲尼觀之曰麟也然後取之谷梁曰引取之也釋者曰麟爲孔子來魯引而取之公羊氏曰大之也以爲春秋撥亂反正之應與文成致麟合然其間載孔子稱孰爲來者二稱吾道窮者一且記反袂拭面涕沾袍之事此祕書監何澄所畫圖蓋本此意而畫有史筆廬陵劉嶽申謹拜稽首而爲之贊曰詩首闗雎其應麟趾詩亡而後春秋終矣於嗟麟兮柰何至此春秋文成闗雎盈耳防夏二子未知述作如何大野有麕而角聖曰麟也然後取之俯仰感慨斯焉取斯鳯兮吾已麟也吾窮吾窮吾已此始此終昔者此麟何爲而紱今者此麟何爲而獲聖老於行麟繋而覊志气之感內恕孔悲防予祝予莫知我哀知我罪我孰爲來哉庶幾以俟聖人復起萬世君臣萬世父子

題宋髙宗禦書酒徳頌後

當建紹間而暇爲翰墨之娯車攻之吉日可書也六月采芑可書也如此宋不爲建紹矣此不書而書酒徳頌諸葛亮有言此臣之所未觧者也

益國周文忠公贊

此宋南渡之司馬其公論之在天下不如在宦者其所居爲緑野不如爲蘭若此千萬間之廣廈所以不如一丘一壑之畫也

題胡剛簡考功印紙後

右剛簡胡公考功印紙一卷得不與出身以來文字同時追毀若端平追復贈官朝奉當由至元初悉上送官今不知在亡矣大徳丙午餘客洪泮時縉雲鄭公潛昭提學江右三山王澧翁適劉公館中胡楊自立以此卷屬余求公一言遂並得王詩語各有意去之二十五年自立之子士防復求書其後謹按剛簡當宋寶慶乙酉上書言濟邸事稱周公蔡蔡叔而封蔡仲此周之所以長齊桓公殺子紏唐太宗殺建成元吉皆絕其世此齊之所以亂不旋踵則天之所以殺唐子孫幾盡又引申生得請其應爲韓謂濟王不幸事異蔡叔子紏元吉宜厚其追贈褒崇錄用其子孫嵗時致其祭祀使濟王之寃如戾太子之得以自伸不致如恭世子之欝而不散語極沈痛此宋三百年理義之所漸摩涵飬者也於乎逺矣反覆此書有味其言故特著之卷末昔先祖成敬先生與剛簡同年以詩貢於鄕名次適相先然宋嘉定丙子也至順攺元八月朔裏樊家諸孫劉嶽申拜手謹書

防張魏公與劉和州手帖【和州名子昂字仲謙安成東江人】

右宋丞相張魏公與劉和州往復手帖尙見當時宰相識度之逺英雄籌筞之良君子有考焉和州當兵興而課縣最嚴邊防而寛民力民不知擾而防不敢入境敵不敢窺邊邊閫長材非承平循良小吏比也嘗以江淮十五事獻書秦檜檜不能用以十二筞與防江三札獻虞雍公公亟稱賞嘗夜移海陵城外橫江數十萬艘燒陰沙積米三十餘萬石先是金人謀欲絕舟與糧至是失色遂奪其餘馬長江之成算雍公嘆服切中事機及髙宗巡幸建康魏公起長沙爲畱守首以書招之倉卒應辦取之和州如一切豫備魏公深嘉其功而甚噐其材力薦之上以有和州之命仍畱之建康以爲首尾和應駕還臨安而後赴和州當創殘之餘守禦備至憂勤盡瘁以疾不起魏公痛恨深悲之嗟夫南渡事防之可惜人材之不幸多矣至如和州曽不及大用賫志以沒向防魏公此帖幾無有知和州者又安知其材略如此吾鄕安成多故家多鉅公名士和州六世孫謙而能不失舊物於是宋亡元興又六十年矣而忠賢邪佞之在人心者猶如當日未聞有得秦丞相書是寶藏之如是者又何也謙之父爲漢川之父爲溥泉皆和州賢子孫云時至元六年庚辰五月二十八日劉嶽申書

題李禦史監祭畵像贊【時爲東粵憲副求贊】

有豸其冠何姦不逐有蒼者裘何善不錄彼滛於慝匪我仇之此周於徳匪我醻之昔也臨事如承大祭今也臨祭國之大事於皇大社祀有成典禦史蒞之羣工無慊彼都人士繪其冠服望之儼然式如金玉帝命我公防此南邦執其憲度以壹紛龎嗟爾逺人千載奇逢欲知我公視此徳容

題文丞相眞

死忘其元生愛其膝宋亡誰謚宋史誰筆當日穆陵不可第七萬古廬陵進士第一

題文丞相拜羅氏百嵗母圖

文丞相以咸淳癸酉二月朔日率裏中士奉幣載酒升堂拜新安羅氏百嵗母母答拜諸孫皆拜奉觴壽母母釂酢賔諸孫從執爵禮成丞相爲畱三日賦詩題防壁鄕人好事列爲圖繪於是宋亡元興又六十八年矣後生誦其詩玩其圖者猶如當日至有得其臨本爭執之以爲至寶者想見當日旌旗騎從之都賔從雜遝之眾筆墨淋漓之樂詩成燕喜酒酣樂作何如其盛也閭裏見之而老老防防人人歆羨四方傳之而子子孫孫家家誦說計丞相奉兩國宦遊海陸之家山魚筍之美其聲名文物衣冠禮樂又有在鐘鳴鼎食之外者再逾年而丞相出師江上入衛京畿明年宋亡脫身京口亡命淮海走閩閩潰走粵粵沈向防潮陽蹉跌以幽燕獄市爲枕蓆而安之卽此紙流落復有能寶藏之如今日所觀者乎母蕭氏生宋淳熈甲午爲承務郎致仕羅公士友生母終壽於宋亡之嵗百有三嵗云五孫爲五桂其四曰畊字存叟宋開慶已未與丞相仲氏同年官至廣東提刑司幹官諸孫學孟有士行有文采與余遊視余此圖求余題其後時至元六年後庚辰六月望日裏後學劉嶽申謹題

題須溪先生眞贊

其淸足以洗一世之眾濁其新足以去千古之重陳昔之見者尙不足以得其眞今之謗者復何足以望其塵嗚呼何年復見若人

題東坡書墻有茨三章

聖筆不刪坡書不辱中冓之言猶可讀也

題趙學士子昂照夜白圖

曹將軍檄槊遺余風流文采丹靑在衛夫人王右軍外天馬玉花又在淩煙功臣外然不能自道賴子美能以斯須垂之萬古不然良工心苦誰其知之松雪公兼有曹杜之長能自致不朽猶區區著同時一二知者以記微意向微防碩道傳安知斯人爲慱古君子哉於是松雪苦心愈益可悲矣東野王君得此卷於天上人間之後寶而藏之嗚呼必有能爲子美者

題程趙兩公手題馬圖

右程趙兩公手題馬圖一卷藏東野王氏時臨川吳先生與伯生防碩皆有懷兩公情見乎辭而先生錄趙舊詩與卷中程詩意同尢可感今先生已脫羈而虞掲二君方入天駟振鬛長鳴萬馬俱喑爲東野誦老驥千里援筆慨然

題唐君臣畵像

【唐太宗魏徴李靖

郭子儀狄仁傑陸贄顏眞卿裴度】

觀此然後知龍鳯之姿天日之表非異人不能識固宜英雄不敢仰視若鄭魏公之媚嫵非是君不能見衛公之姿貌魁秀非是君不能用畵史獨著其君臣慶防有以也其六七人而逸其姓名者二人必皆若是班者忠州遁荒闔戶不使人識其面而與單騎免冑回鶻羅拜者並傳開元天子不識平原太守何如人而與鬥南一人所至有生祠退然中人而神觀邁爽外夷君長問其年貌者相先後槪有淩煙筆意又有紀傳贊意友人李君仲元寶而藏之其將爲良爲忠修其可願者乎

題吳艸廬眞贊

其心休休其容肅肅多學多識以似以續耄有不倦瀆無不告允矣君子是宜其服

防周益公撰王駒父居士墓銘書翰

右宋故相益國周公銘居士王某墓所嘗與復某書居士曽孫璧寶藏遺墨也新余每伏讀未嘗不掩卷三嘆也居士與丞相比鄰志稱把酒論文無虛日而以布衣終其身固已去人逾逺其校讐六籍百家淹貫羣書尢不妄交遊鄕先生楊文節公稱爲淮海文士詩人楊廣文以爲有北風致謝尙書湯舍人劉袁州尢推重之其著書古史法家集皆可錄而傳向防益國此銘𨿽孝子慈孫有不能之者矣太史公稱閭巷之士欲砥行立名非附靑雲之士惡能施於後世豈不信哉抑居士可謂忘人之勢益國可謂忘其勢矣益國自書此銘而以登仕郎胡柯題其額柯亦居士其流亞者歟昔我先人與居士之子逺叔交遊最深厚児時於侍側耳熟焉祕書歐陽公實銘其墓今其聞孫能自立不辱其先孫又能世其業於是君子之澤五世其昌矣璧字君玉其讀書之室曰舊隠子防字與時延字與齡至正三年癸未七月旣望裏契家諸孫劉嶽申謹書

防巽齋歐陽公撰逺叔王先生墓銘後

右鄕先賢著作歐陽公所撰王先生逺叔墓志先生嶽申先友也公以宋景定戊辰辭建昌通判不赴由宣教郎轉奉議郎庚午以著作郎兼崇殿說書入謝兼權都官郎官七月遷著作郎八月考試國子監出院免官歸此銘作於辛未九月葬前距明年壬申正月公易簀前數月耳嗚呼向使先生之子不知乞銘於公卽先生世羙𨿽家藏百年手澤其誰知之其誰知之嗚呼先生可謂有子矣公爲文章有歐蘇之羙此志敍無羙若繁而實不可殺稱先生可謂有而實不可得在公集中爲變例多防意罕有識者先生能守先人敝廬上遡先大父晏子之心益推廣故相賢徳此意豈愧恊律公與進士結主知與隠士君不愛鄕衮薦而從居謫徙者此豈有爲鄕校而致謗尙煩守宰過聼朋友費辭者志稱先生再被謗並載公所爲辧謗者學廢俗偸志感也坡公有言有其實是辭其名者有後先生豈獨辭其名而且不辭其謗是足以有後矣嶽申從先君子侍側聞先生躬行爲多先生死先君子哭之慟謂嶽申曰汝曹不復識王逺叔矣此志從家藏刻本熟復今從先生之孫璧得覧公遺墨益增感涕念昔先君子之防須溪先生命子將孫致奠命嶽申曰爾父孝友忠信俯仰不愧怍汝知之乎爾父千里外爲他人作孝子爾知之乎嗚呼嶽申不孝於是愧先生之子多矣先生有孫又能以時材自樹立不辱其先此豈可與流俗人共語哉嶽申不獲辭而竊附姓名以繼世好益著先友代有賢子孫以信文正世徳云璧字君玉卽志所稱璧者有子可教公侯必復在斯乎延祐戊午六月初伏上距公志之四十八年裏後學劉嶽申頓首謹書

題百鴈圖

如此稻粱全無矰繳猶是江南水淺土薄

題彭小溪家藏五馬圖

以良五馬少見其畫而況眞者

題子昂竹

其翛然也有儒者之意其溫然也有王孫之貴其頽然也有茅檐之味其儼然也有玉堂之气淸而不寒髙而不畏古之人與今之人瑞也嗚呼以嗜者尙其致

申齋集卷十四

欽定四庫全書

申齋集卷十五

元劉嶽申撰雜著

筞問三史

唐虞三代吐辭爲經經不自名然自二典三謨伊訓說命無逸立政諸書七月文王公劉捲阿諸詩爲千萬世經筵之祖後之談經有能近之者乎唐虞三代左右前後無不有史然謨典禹貢訓誥誓命之爲書二百四十二年筆削之爲春秋爲千萬世史館之祖後之修史有能近之者乎皇元開經筵以來天子日親儒臣朝夕不倦臣子得近淸光其爲啟沃陳善閉邪宜若易然也皇元設史館以來天子親督史臣務成信史臣子恪共乃事其爲紀錄爲萬世法程宜若易然也或曰漢諸儒傳經至宋洛建大儒而至當歸一精義無二矣宋視漢唐內無女色閹寺之禍外無彊籓外戚之變經學不爲無功而國勢不免積弱然歟否歟或曰漢司馬父子班氏父子相繼爲史至宋歐陽公司馬公朱文公而史法經意始無遺憾矣宋非無權臣而終畏淸議非無朋黨而終尙气節史筆不爲無功而士論幾於太橫然歟方今學主程朱士用明經修行或曰時無甘露石渠同異之辧事異建公武鄕郎將之講經筵史館可謂兼前代之徳而無前代之失矣然歟否歟或曰修遼金史當如歐公之五代史修宋史當如歐公之唐書以司馬遷班固之筆力而用司馬公朱文公之法程然歟否歟或曰經筵以飬君徳正君心與務爲儒者章句訓詁不同當如禹臯益稷伊傅周召之爲臣而後可此其道何繇或曰史館以法祖宗監前代爲重公天下之是非定萬世之得失當如書春秋之制作而後可此其要安在諸君講於斯也熟矣必有以俾益聖世者願悉聞其說

書崖山碑後

皇元混一天下盡有華夏蠻貊之地及至元乙亥命丞相巴延下江南而後大統一越三年戊寅命元帥張公平崖山明年崖山平而後正統定議者以爲元帥之功不在丞相下蓋是役也元帥親奉聖謨以大事付之而卒伐功成武烈者元帥也當是時江南已定崖山𨿽存焉能爲有無然漢亡而章武興正統固在以曹氏父子雄傑師武臣力終身不能得之庸禪而以閏位死此元帥所以功蓋天下而名冠古今也惜也崖潰而元帥已疾還朝而元帥不起官不至極品年不及中壽然元帥且死而如生死而有子爲不死於是天以不賞之功報之其子孫今翰林承防蔡國公以忠淸直亮歷事累朝抑權佞誅姦宄討亂賊爲時名相元功第一聖朝始贈其顯考官太師謚獻武爵淮陽王以報之其身後今廣東亷訪使以文學政事世濟其美爲公卿王之聞孫也因刻石崖山於先生所刻石之傍以記三爵謚以與南海相爲無窮罔極且以彰示子孫嗚呼自古有大功徳者無不報而報以賢子孫者爲尢難故羊叔子峴山一碑使人墮淚而叔子無後尢可悲杜元凱自爲二碑一置峴山之上一沈漢水之淵而其子孫未見有能訪求其遺迹而顯掦之者孰若王有子爲賢相有孫爲名臣而天下稱頌之也哉嗚呼海可竭不可阞而王之名不可滅張氏世萬子孫讀此碑者尙其念諸詩不云乎子子孫孫勿替引之

中書參知政事耿公徳政頌

上臨禦之二載愼選中外執法大臣以肅淸天下耿公文叔繇省防歷掦聲實擢爲江西憲使於時憲長以亮直淸彊董正憲綱其要使其下不可犯而公尢務靖共簡肅宣上徳意益厚風憲大體要使姦僞昬暴畏服其中心甚於誅伐戮辱實與憲長相濟以相成明年春參預江西大政當四方連嵗兵興之後方數千里饑饉流亡之際緩和鎭撫慰止賙救無一不用其極凡而賦獘餉調之必不可緩噐物饍羞之必不可損多方以奉上裕下者必使肅而給從容而濟集公於是𨿽不動聲色而竭其心思亦云至矣然方其爲憲府不必有所施張可以震動戁竦而人畏之及其爲省臣又不必有所建樹比於摧防廓淸而人服之又明年夏擢爲南防侍禦史如在憲府而益務大體正大綱使南紀爲之肅然召爲戶部尙書進爲中書參政如在江西而宻贊大猷議大政使天下爲之晏然於是公去江西且逾數年矣而爲士者思之曰公於士類未嘗樹一私恩而藹然下士之意眞欲爲國得人所以長飬成就之者何其優且渥也爲民者思之曰公於吾民未嘗施一小惠而悠然愛國之心惟恐傷其國本所以休飬生息之者何其頎且到也若嘗執吏事以事公者每語及公始終及公退食嘗獨立之時又未嘗不愛之如父母畏之如神明也嗟夫難矣公在南防江西引領而望曰南防領江南諸道公不我忘庶撫我乎頌公遺愛述公盛徳者所在乎有之而皆相與屬筆於廬陵劉嶽申曰是能言而能不以私相譽爲悅者宜求必得余辭不獲則士民合辭以請夫爲政而不可以一事書者皆善政也爲政而不驚世駭俗者無所爲而爲之故也是故得神武不殺之意而奉行之者可以爲天子賢執法得財成輔相左右民之意而擴充之者可以爲天子賢宰相兼斯二者惟公有焉在國家宜著旗常勒金石以傳不朽在天下宜善頌禱求歌謡以垂罔極𨿽徳慚吉甫才乏與人敢憚修辭以乖彛好乃爲詩以誦之其詞曰聖人在上天下無妄君子在位庶人不議惟玆江右自昔民勞饑饉疾癘仍嵗薦遭惟皇仁聖爰命防臣由憲而省曰惟吉人其人伊何文叔耿公道不幹譽義不計功暴有豺虎公如祥麟百獸率舞易暴爲仁眾爲鷹鸇公如威鳯羣鳥畢隨以一服眾眾佐防綱不競不絿公預政本不剛不柔惟公徳威威在不殺惟公聼明明在不察知公之亷莫如天地天地知之甚於官吏好公之賢莫如鬼神鬼神好之甚於士民士曰休哉載謀載惟何以遺之我有好詞民曰樂哉載興載寢何以諗之我有羙錦維此織文自彼天孫濯以河漢晞以朝暾大江沄沄天下防防孰以久聞不在斯文

書黃彌髙所藏其先孝友故牘

巽齋先生初爲里巷趙徳善教子每食輙持歸以奉其母趙有賢妻日必置饌二而致其一於其家曰先生之母食矣先生樂爲盡防有十趙氏嵗幣以請者先生不顧竟以趙氏三子卒業成名及客郡齋家報母病馳歸則母僕眩良久已醒矣卽爲書郡齋云計守道食頃正母眩僕時也母眩僕於家而子安食於外守道尙可爲人子乎自今跬步尙可離膝下乎時郡守古心江公也先生天性孝友少孤事母終身孺慕以爲常事兄如父愛兄子如子爲文章由衷罄竭無有人心者亦於焉變尢樂道人之善不啻如已有里巷黃和卿孝友一事先生以其發於眞心足助政俗凡一再言之先後郡守郡爲給榜嵗時置饋和卿拜受其饋以奉其母而藏其榜於家里巷竟不可一見又得葉氏終娶盲女事實以告先生而聞於郡郡守爲附郡誌世易代遷其子發始從故牘得先生當日札狀郡守書判以求題防其孫仰復以示余余惟此書不待防而傳而和卿有可傳者二非此書則世無知者余不可不傳之蓋和卿之孝可能其不求人知不可能也志不沒人之善尢不可能也和卿有鄠人之孝而無鄠人之旌門復賦使有旌若復和卿必不受之矣何以知之以其卻郡榜知之榜里巷猶不欲而況樹宅裏者乎此和卿與鄠人異者也𨿽韓公復生猶將許之若葉氏子有劉廷式之名而無廷式之位使無和卿則𨿽郡有先生足爲坡而無由信於先生與郡守又何以聞於今和卿能使鄕鄰不知有鄠人而知有劉庭式已有善惟恐人知人有善惟恐人不知是心也非無所爲而爲之者乎此宜先生所深與也此事在孝友之外余故掲而出之以爲世勸而亦先生本志也和卿死今三世矣三世有寶藏此書者難矣又求發揮者愈難矣此又不可不書者也嗟夫爲善何負於人哉是可以勸矣

箴

廬陵劉髙仲邂逅蘇昌齡淮海之上風神秀甚論辧偉然覧元學士爲黨居仁書時習朋來四字愾我無聞因述聖訓箴以自厲云

學以進徳難在始入謂鳥數飛如鷹學習所貴習者由外契中由生入熟理到深融昔與我二今我爲一學茍在我動罔不吉是故講習易繋之兌以言乎悅無出其外於是乎時習是謂日新後時廢日天之棄民

右時習

學有始終斆爲學半惟知與仁聖以一貫明徳新民均謂之學以後民迷孰云先覺盡人物性乃盡其性有道無教豈天之命朋爾逺來均我受中朋之不來學亦罔終我日邁矣而月隨之聖有明訓欽哉惟時

右朋來

銘

廣陵髙生名齋自得求銘於廬陵劉子乃爲之銘云

民皆有道不可使知所以君子必自得之禹臯伊萊不在堯湯周公上聖非待文王萬物在我反身非遙故曰顏子非樂簞瓢素行者四而逆境三自得我樂人自不堪九夷可居孰曰陋邦而況陳蔡又況宋匡於乎小子自求自趣師友父兄理不能與銘汝自名我銘汝思汝自得矣何以銘爲

申齋集卷十五

