

欽定四庫全書

集部二

華陽集目錄

別集類一【唐】

序

傳

卷上

賦

髙皇受命造唐賦【並序】

茶賦

古詩【上古之什補亡訓傳十三章】

上古一章

左車二章

築城二章

持斧一章

十月之郊一章

燕於巢一章

蘇方一章

陵霜之華一章

囝一章

我行自東一章

采蠟一章

五言古詩

在滁苦雨歸桃花崦傷親友略盡

苦雨

戈陽溪中望仙人城

遊子吟

歸陽蕭寺有丁行者能修無生忍擔水施僧況歸命稽首作詩

酬信州劉侍郎兄

望初月簡於吏部

上湖至破山贈文周蕭元植

酬本部韋左司【一作奉和同郎中韋使君郡齋雨中宴集】酬房杭州

酬漳州張九使君

從江西至彭蠡入浙西淮南界道中寄齊相公

寄上兵部韓侍郎奉呈李戶部盧刑部杜三侍郎

謝王郎中見贈琴鶴

贈別崔十三長官

嚴公釣防作

長安竇明府後亭

和翰林吳舍人兄弟西齋

華山西岡遊贈隠元叟

初秋蓮塘歸

儗古三首

棄婦詞

從軍行二首

塞上曲

哭從兄萇

傷子

日晚歌

卷中

七言古詩

行路難

悲歌三首【並序】

宜城放琴客歌【並序】

李湖州孺人彈箏歌

鄭女彈箏歌

劉禪奴彈琵琶歌【感相國韓公】

李供奉彈箜篌歌

諒公洞庭孤橘歌

蕭鄲艸書歌

杜秀才畫立走水牛歌

苔蘚山歌

同裴觀察東湖望山歌

瑤艸春【並序】

險竿歌

洛陽行送洛陽韋七明府

黃鵠樓歌送獨孤助

廬山瀑布歌送李顧

露靑竹鞭歌

八月五日歌

金鐺玉佩歌

公子行

幽居防

朝上淸歌

烏啼曲

邱少府小皷歌

範山人畫山水歌

嵇山道芬上人畫山水歌

梁司馬畫馬歌

五言律詩

洛陽早春

步虛詞

送友失意南歸

南歸

閒居自述

奉酬劉侍郎

酬唐起居前後見寄二首

奉酬茅山贈賜並簡綦母正字

空梁落燕泥

經徐侍郎墓作

酅公合祔挽歌

相國晉公挽歌二首

晉公魏國夫人栁氏挽歌

義川公主挽詞

歷陽苦雨

酬揚州白塔寺永上人

送李道士

鄱陽大云寺一公房

題攝山棲霞寺

經廢寺

蕭寺椻松

白蘋洲送客

送韋秀才赴舉

送使君

春鳥詞送元秀才入京

別江南

傷大理謝少卿

五言排律

樂府

寄江南鶴林寺石冰上人

送從兄使新羅

獨遊靑龍寺

七言律詩

宿湖邊山寺

湖南客中春望

閒居懷舊

送大理張卿

五言絕句

春懷

洛陽陌二首

寄淮上栁十三

送李泌

山中夜宿

登樓

江上

溪上

田家

宿山中僧

梅灣

憶鄱陽舊遊

春艸謡

六言絕句

歸山作

過山農家

思歸

七言絕句

宿昭應

憶故園

聽角思歸

洞庭秋日

江村亂後

橫山故居

題葉道士山房

山中

王郎中席歌妓

竹枝詞

山僧蘭若

送栁宜城塟

瑯琊寺

贈朱放

短歌行

代佳人贈別【見紀事】

宮詞二首

桃花曲

酬栁相公

送李侍郎從宣城取洞庭路往吳興

攝山聽子規

子規

悼稚

海鷗詠

送李秀才入京

悲老宮人

卷下

文類

進髙祖受命造唐賦表

如意輪畫銘【並序】

大尉晉國公韓滉謚議

文論

陰陽不測之謂神論

戴氏廣異記序

禮部員外郎陶氏集序

信州刺史府君集序

右拾遺吳郡朱君集序

監察禦史儲公集序

送朱拾遺序

陪江西李大夫東湖賦詩送宣武軍趙判官還使序

送韋處士適東陽序

送張鳴謙適越序

江西觀察宴度支張侍禦南林花亭序宴韋庶子宅序

宋州刺史防壁記

嘉興監記

湖州刺史防壁記

王氏廣陵散記

華亭縣令延陵包公壁記

宛陵公署記

蘇州乾元寺碑

廣陵白沙大云寺碑

衢州開元觀碑

虎邱西寺經藏碑

檢校尙書左僕射同中書門下平章事上柱國晉國公贈太傅韓公行狀

饒州刺史趙郡李府君墓志銘

附子非熊詩目錄

送僧歸洞庭

贈覺眞上人

寄太白無能禪師

經河中

送張主簿

姚巖寺路懷友

送杭州姚員外

送朴處士歸新羅

送馬戴入華山

送諭鳬春歸江南

送友人及第歸蘇州

送皇甫司錄赴黔南幕

舒州酬別上卿

早鴈

夏日防修行段將軍宅

經杭州

秋日陜州道中作

州送朱萬言

【臣】等謹按華陽集三卷唐顧況撰況字逋翁海鹽人至徳二年進士徳宗時以祕書郎遷著作郎貶饒州司戶參軍晚年退居茅山自號華陽眞逸集有皇甫湜序稱爲三十卷經籍考作二十卷陳振孫書錄解題惟載其詩集云本十五卷今止五卷今皆不傳此本乃明萬曆中況裔孫名端者裒其詩文成三卷末附況子非熊詩十餘首文苑英華唐文粹中尙有況詩四首非熊詩一首皆未收入未爲賅備也非熊詩有父風登長慶第大中間爲盱眙簿亦棄官隠茅山酉陽雜俎記非熊再世爲況子事甚奇而不足信本事詩又載況紅葉題詩事尢不經其所題詩亦猥鄙不足傳殆好事者爲之也乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

華陽集原序

吳中山泉气狀英淑怪麗太湖異石洞庭朱實華亭淸唳與虎丘天竺諸佛寺鉤綿秀絕君出其中間翕輕淸以爲性結冷汰以爲質煦鮮容以爲詞偏於逸歌長句駿發踔厲往往若穿天心出月脇意外驚人語非尋常所能及最爲快也李白杜甫已死非君將誰與哉君字逋翁諱況以文入仕其爲人類其詞章嘗從韓晉公於江南爲判官驟成其磊落績入佐著作不能慕顧爲眾排爲江南郡丞累嵗脫縻無復北意起屋於茅山意飄然將續古三仙以壽卒湜以童子見君揚州孝感寺君被黃衫白絹搭頭眸子了然烱烱淸立望之眞白圭振鷺也旣接歡然以我爲揚雄孟軻顧恨不及見三十年於玆矣知音之厚曷嘗忘諸去年從丞相涼公襄陽有曰顧非熊生者在門訊之卽君之子也出君之詩集三十卷泣請餘發之涼公適移蒞宣武軍余裝歸洛陽諾而未副今又稔矣生來速文乃題其集之首爲顧況撰尙書工部郎分司東都畱守判官睦州皇甫湜持正序

華陽集傳

顧況字逋翁蘇州海鹽人至徳二載進士性詼諧志尙疎逸與栁渾李泌爲方外友徳宗時渾輔政以祕書郎召況以詩答之曰四海如今巳太平相公何事喚狂生此身還是籠中鳥東向滄溟叫數聲及泌相自謂當得達官久之稍遷著作郎白居易初舉未振以詩謁況況謔曰居易長安百物貴居不大易及讀至原上艸曰野火燒不盡春風吹又生嘆曰有句如此居不大難老夫前言戲之耳因爲延譽聲名大振坐詩語調謔貶饒州司戶參軍有和韋蘇州郡齋雨中燕集詩以寓其悲感況文詞之外兼攻小筆嘗求知新亭監監在鹽官海瀕人或詰之況曰余要貌海中山耳仍辟畫者王黙爲副任半年解後落筆有奇趣況家縣南五十里之橫山宅邊有禪寂寺故有家在雙峯蘭若邊之句後結廬茅山號華陽眞逸年九十卒人謂尸解去有集皇甫湜爲序湜嘗曰自吾爲顧況集序未嘗許人也其爲名流嘆重如此敍稱有集二十卷然通考集目不載今裒拾散亡都爲三卷海鹽姚士麟譔

欽定四庫全書

華陽集卷上

唐顧況撰賦

髙皇受命造唐賦【並序】

隋文帝滅陳蕩定海內煬昏多罪墜失先業身滅國替幼恭以神人非聖莫可乃命太保蕭造奉皇帝璽綬歸我髙祖髙祖固讓謡歌獄訟巳歸唐矣而薛舉王充竇建徳等陳勝倡禍爲漢作階夫鹿臺之積非無財也閭左之戍非無卒也湯以七十里文王以百里而臣諸侯非有土也隋地徧天下二帝之業一朝埽盡可不謂大悲乎吳公子札古之達天命者其歌唐思深哉其有陶唐氏之遺風乎气蒸芒碭龍躍太原天命也昔司馬相如賦子虛諸侯之事非天子之事漢武聞之猶曰朕獨不得與此人同時班固張衡左太衝所賦兩京三都各務誇大而王者受命則闕而不書蓋賦者古詩之流古者采詩言之無罪今王澤不竭斯文未防翰墨間作其誰曰不然先王建國始以文經上行下效終以武定彊本弱枝四方翕然無凶人矣故明徳愼罰文王所以造周也應天順人武王所以克商也書曰帝堯聰眀文思帝舜濬哲文明斷自唐虞洎乎周漢帝王美稱以文爲首我唐文徳宜在三代之上微臣賦頌恥居數子之下初論隋氏顚覆次論皇家開統末論告厥成功簡於上帝鋪乎下土播乎無窮固非常才淺慮之所能及意者實以祖宗光靈引耀鼓動之所致也其辭曰

在桓靈之道曀兮本小而末大下陵而上替君臣相失南北歷帝天醜隋而命唐纂周漢之鴻裔大哉文王王季其父武王其子父作子述葉天命以應期煬爲不道庶官防貳魚爛土崩荒沈所致𨿽曰匹夫之勇有盜中原之意凶貫旣盈果不保於神器江都之禍酷甚望夷之事亡國之君𨿽綿古而必類王者父天母地非所以茍其身而貪厥位豈有男女疾痛而父母不爲之歔欷乎此眞主所以乘時而建義也曽不一戰而得行其志湯武應天也其實誓師髙祖受禪也其實揖讓猶感思以慟哭乃立代而尊煬仗順而升蓋前經之所曠承土徳以播業兮與炎靈而更王維李其根降居眞源洎武昭之隴冑揚太祖之周勲典則明融是將貽乎子孫髙皇生而豁達大度狥齊弱而能言神光佳气兮爛以氛氳中凝白雀兮戴紫雲隠隠曈曈兮始乎太原君子得時有如追奔岷峨導江兮河出昆侖雷砰電掣浩浩渾渾厥波𨿽雄爲海所吞乾健而坤順兮利配乾而法坤有何姦豪恃險偸存乃建皇極鐘乎歷數革舊鼎新兮式閭封墓走百神以咸秩兮包五嶽以作固過蒲津而川後增流兮次霍邑而山靈告路彼上慘下黷兮我寛刑以薄賦陋茅屋乎土階遵朱幹與大輅乃有嚴更之署環衞勾陳文昌武庫玉冊韜府兮內八景之眞文金盤粲霞兮承九天之淸露元聖有作恢法度也厥祖艸昧諸夏宗臣蠻夷酋長從徳如歸若王固讓而天下可違乎有社稷焉不可闕祀有蒸人焉不可無主是以木曰威仰火曰熛怒辰戌丑未王我唐土天實若曰四海橫波防劉紮瘥若王盤桓柰天下何義寧二年五月甲子髙祖卽位木宮曰甲水宮曰子支幹相生成字爲李𨿽子夘不舉而以是爲戒此臣子所以服泰階也神祗葉從筮攸同乃更正朔以刀文爲開通告於上下予懋乃徳嘉乃丕績若將隕於厥躬艸艾渠魁兮罔駕英雄拔萬姓於湯火兮散三光於昊穹此皇王所以職教化也非天不應非聖不作造我鉅唐在夏之興弼成九服經啟九道荒厥迹之茫茫在周之興西至流沙東至樂浪重九譯乎越裳在漢之盛大夏身毒月支夜郎辰韓之國畫革傍行未若我唐歌其聲舞其容十有二部鏡立乎中央唐旣有土徳樂亦有臣妾易曰殷薦上帝又曰行地無疆提封所經聲教所被窮天下之琛怪截海外之梯航逾蟠桃而跨弱水兮蓋四十萬里鳥飛驥騄兮鱗萃乎艅艎不以三代爲境土七雄爲富彊乎何則漢髙提劍學校興於文景周武載戈頌聲作於成康卜代三十延祚四百亦謂之享國久長與夫靑牛紺幰白馬朱鬃報千祀於元君兮呼萬年於太行林邑貢能言之鳥大宛奉汗血之馬孰與四白鹿四白狼乎擒建徳於武庫兮格魏公於敖倉耕有三十年之蓄以備凶荒戰有百萬眾之師以詟戎羌胡驕則馬銜塞艸宼虐則龍決天潢又孰與周漢之廣建康荘在嵗九天之下九地之上兮合二九爲一方凝碧樹於洞房送白雲於帝鄕舞破陳於淸廟兮準文始與西廂迎气於東郊兮養老於上庠禘祫之禮秬鬯圭瓉兮辟雍明堂襲蛟鑪之馥馥疊鼉鼓之鏜鏜羽林孤兒靑衿冑子森琳瑯以鏘鏘河山巨防百二盤岡渭水貫都兮來天漢之湯湯浞龍宮而捎國延苑囿而峻墉隍防駞騊駼犀象乘黃附翼之馬骨騰肉飛滅沒陸梁鷟出女牀鶤雞白鷼孔翠翺翔縮沙磧與江湘休徵四塞兮花萼連芳大容揮兮子晉吹簧飛亷馳道兮河鼓服箱雍門韓娥流徵叩商徹歌鐘於未央校羽獵於長楊升平旣久兵設不防倐自燕垂陷乎洛陽云雷遘難金火耀芒上帝之哀下人兮生魂魄而起膏肓肅宗龍飛日出鳳翔兮四誅犬羊代宗赫怒兮艸被嚴霜復九廟之郊禋三辰忽乎曄煌扶已橈之厚棟紉旣絕之頽綱然一胡作亂四海犇亡父習乎勇母抱其子乘城防戰電埽八荒天下大定朝廷無事帝端拱於穆淸呀溟渤以爲池兮拓宇宙以爲城務子來之經營乃有棟宇之盛碔砆防砇刻桷雕楹甲乙於方中兮勢夭矯兮上徵東西兩京嶽立云峙宮室相望八百餘里𨿽千數萬名猶未盡也翼翼峩峩重闗四塞抵昆明而瞰太液象蓬壺之廣大踐泰華而節終南抱周秦之襟帶於是偃師偶人郢匠杇墁之軰工發藻繪情生眄睞式瞻魄駭爰處體忲乃有輿服之飾鏤轂錯衡霓旌羽蓋紋繡戶窅玲瓏以相對明月夜光煥合影乎其內靑琴素女間木難之首飾響結綠之腰佩嗟神人之葉和感雨露之霶霈職貢隘入舟車溢載馮夷陽侯旣降於英靈木魅山不勞乎祈賽於時太府太倉粟腐繒敗荔枝橘柚魚鹽惟錯之蓊隘幽明黜陟輕重約法之殿最重二百年天下九百餘萬戶六千三百萬口徭輕斂寡國富家肥砢硪嶻岌硠硠礚礚兮沸渭馺沓訇訇噦噦兮亙地罄天來朝防兮天子於是乎班瑞等威卑其君長降爲牧守宸衿恢張以天地之無外一萬二千年爲一紀三萬六千年爲一代古者登泰山七十二君兩漢踵武亭亭云云八百餘年寂寥無聞我唐傳祚巳來革隋一封岱二克復三除凶四五將發三門備南正司天北正司地勾測影於北至建相風於南寺太微太乙金版玉笥逮夫淹中闕裏之類蓋三十萬卷傾古今之文字振古以來未之有也其事始於武徳成於貞觀興於開元天寶之間唐虞夏殷之世不足多也然則天子四海爲家六合爲都方明參乘昌防爲禦三載考績五載一巡狩觀萬國之有無禹防防稽舜遊蒼梧曰徯予後後來其蘇天子於是命有司興農圃廢土木放女謁斥讒夫臣拜手稽首陳厥謨康哉良哉恥其君不及唐虞

茶賦

稽夫天地之不平兮蘭何爲兮早秀菊何爲兮遲榮皇天旣孕此靈物兮厚地復糅之而萌惜下國之偏多嗟上林之不至如羅玳筵展瑤席凝藻思開靈液賜名臣畱上客谷鸎囀宮女嚬泛濃華潄芳津出恆品先眾珍君門九重聖壽萬春此茶上達於天子也滋飯疏之精素攻肉食之羶膩發當暑之淸吟滌通宵之昏寐杏樹桃花之深洞竹林艸堂之古寺乘槎海上來飛錫雲中至此茶下被於幽人也雅曰不知我者謂我何求可憐翠澗陰中有碧泉流舒鐵如金之鼎越泥似玉之甌輕煙細沫靄然浮爽气淡煙風雨秋夢裏還錢懷中贈橘𨿽神祕而焉求【捜神記漢孝武時宣城有入武邑山采茗逢一毛人長丈餘引客入山采茗贈懷中橘而去異苑曰陳重母孀居每以茶爲薦宅中古塜重兄弟以塜何靈將發掘母固止之獲免夜夢人云居此三百年今者謬蒙恩澤及晨獲錢二百萬】

古詩【上古之什補亡訓傳十三章】

上古慜農也

遐哉上古生棄與柱勾龍是主乃有甫田惟彼甫田有萬斯年開利之源無乃塞源一防亦官百防亦官嗇夫孔艱浸兮暵兮申有螽兮惟馨祀是患豈止餒與寒嗇夫咨咨防盛苗衰耕之耰之襏襫鋤犁手胼足胝水之蛭螾吮喋我肌我姑自思胡不奮飛東人利百西人利百有匪我心胡爲不易河水活活萬人逐末俾爾之愉悅兮

上古一章

左車憑險也震爲雷兄長之左東方之師也憑險不巳君子憂心而作是詩

左車有慶萬人猶病曷何去之於黨孔盛敏爾之生胡爲波迸

左車有赫萬人毒螫曷可去之於黨孔碩敏爾之生胡爲艸戚

左車二章

築城刺臨戎也寺人臨戎以墓磚爲城壁

築城登登於以作固咨爾寺兮發郊外冢墓死而無知猶或不可若其有知惟上帝是愬

築城奕奕於以固敵咨爾寺兮發郊外冢甓死而無知猶或不可若其有知惟上帝是謫

築城二章

持斧啟戎士也戎士伐松柏爲蒸薪孝子徘徊而作是詩

持斧持斧無翦我松栢兮栢下之土蔵吾親之體魄兮

持斧一章

十月之郊造公室也君子居公室當思布徳行化焉

十月之郊羣木肇生陽潛地中舒達勾萌曀其蔚兮不可以遊息乃熂蒺藜乃夷荊棘乃繇彼曲直匠氏度思登斧以時澤梁蓁蓁無或夭枝有巨根蔕生混茫際呼吸羣籟萬人揮斤坎坎有厲陸遷水濟萬力殫審方面勢姑博其制作爲公室公室旣成禦燥濕風日棟之斯厚榱之斯宻如翼於飛如鱗櫛比繚以周墉墄以崇階俯而望之矗與云齊防砇碔砆藻井旋題丹素之燝兮椒桂之馥兮髙閣髙閣珠綴結絡金鋪爛若不集於鳥雀繪事告畢賔筵秩秩乃命防酒乃鼓琴瑟琴瑟在堂莫不靜謐周環掩辟仰不漏日冬日嚴凝言納其陽和風載升夏日鬱蒸言用於陰涼風防興有匪君子自賢不已乃夢乘舟乃夢乘車夢人占之更爽其居炎炎則移皎皎則虧木實之繁兮明年息枝爰處若思胡寧不爾思

十月之郊一章

燕於巢審日辰也燕不以甲乙銜泥

燕燕於巢綴葺維戊甲兮乙兮不宜有謬飛龍在天云掩於斗曷日於雨乃曰庚午彼日之差亦孔斯丑昔在羲和湎滛不修我筮我莫我告繇廼徵之彜倫九疇君子授律是禡是類三五不備罔克攸遂恵此蒸人毋廢爾事爾莫我從維來者是冀

燕於巢一章

蘇方諷商胡舶舟運蘇方嵗發扶南林邑至齊國立盡

蘇方之赤在胡之舶其利乃博我土曠兮我居闐兮我衣不白兮朱紫爛兮傳瑞曄兮相唐虞之維百兮

蘇方一章

陵霜之華傷不實也

陵霜之華我心憂嗟陰之勝矣而陽不加坱軋大鈞乃帝乃神乃舒乃屯烈烈嚴秋熙熙陽春職生有倫今華發非其辰辰屬東方之仁遐想三五黃帝登云堯年百餘二儀分位六气不渝二景如璧五星如珠陵霜之華兮何不妄敷

陵霜之華一章

囝哀閩也【囝音蹇閩俗呼子爲囝呼父爲郎罷】

囝生閩方閩吏得之乃絕其陽爲臧爲獲致金滿屋爲髠爲鉗如視艸木天道無知我罹其毒神道無知彼受其福郎罷別囝吾悔生汝及汝旣生人勸不舉不從人言果獲是苦囝別郎罷心摧血下隔地絕天及至黃泉不得在郎罷前

囝一章

我行自東不遑居也

我行自東山海其空旅棘有叢我行自西壘與雲齊雨雪淒淒我行自南烈火滿林日中無禽霧雨滛滛我行自北燭龍寡色何枉不直我憂京京何道不行兮

我行自東一章

采蠟怨奢也荒巖之間有以纊蒙其身腰藤造險及有羣蜂肆毒哀呼不應則上捨藤而下沈之壑

采采者蠟於泉谷兮煌煌中堂烈華燭兮新歌善舞柱促兮荒巖之人自取其毒兮

采蠟一章

五言古詩

在滁苦雨歸桃花崦傷親友略盡

廢棄忝殘生後來亦先夭詩人感風雨長夜何時曉去國宦情無近鄕歸夢少庇身絕中授甘靜忘外擾麗景變重陰洞山空木表靈潮若可通寄謝西飛鳥

苦雨

朝與佳人期碧樹生紅蕚暮與佳人期飛雨灑淸閣佳人窅何許中夜心寂寞試憶花正開復驚葉初落行騎飛泉鹿臥聽雙海鶴嘉願有所從安得處其薄

戈陽溪中望仙人城

何艸乏靈姿無山不孤絕我行𨿽云蹇偶勝聊換節上界浮中流光響洞明滅曉禽曝霜羽寒魚依石發自有無還心隔波望松雪

遊子吟

故櫪思疲馬故窠思迷禽浮雲蔽我鄕躑躅遊子吟遊子悲久滯浮雲郁東岑客堂無絲桐落葉如秋霖囏哉逺遊子所以悲滯滛一爲浮雲詞憤塞誰能禁馳歸百年內惟願展所欽胡爲不歸歟坐使年病侵未老霜繞鬢非狂火燒心太行何難哉北斗不可斟夜靜星河出耿耿辰與參佳人夐靑天尺素重於金泬寥羣動異眇黙諸境森苔衣上閒階蟋蟀催寒碪立身計幾悞道險無容鍼三年不還家萬里遺錦衾夢魂無重阻離憂罔古今胡爲不歸歟辜負匣中琴腰下是何物牽纒曠登尋朝與名山期夕宿楚水陰楚水殊演漾名山窅嶇嵚客從洞庭來婉孌瀟湘深橘柚在南國鴻鴈遺其音下有碧艸洲上有靑橘林引燭窺洞穴淩波睥天琛蒲荷影參差鳬鶴雛淋涔浩歌惜芳杜散發輕華簮胡爲不歸歟淚下沾衣襟鳶飛戾霄漢螻蟻制鱣鱏赫赫大聖朝日月光照臨聖主𨿽啟迪吾人分湮沈層城登云韶玊府鏘球琳鹿鳴志丰艸況復虞人箴

歸陽蕭寺有丁行者能修無生忍擔水施僧況歸命稽首作詩

化佛示持帚仲尼稱執鞭列生禦風歸飼豕如人焉曹溪第六祖踏碓逾三年伊人自何方長綬趨遙泉開士行何苦雙瓶胝兩肩蕭寺百餘僧東廚正揚煙露足沙石裂外形巾褐穿若其有此身豈得安穏眠獨出違順境不爲寒暑還大聖於其中領我心之防萬法常空滅無生因忍全一國一釋迦一燈分百千永願遺世知現身彌勒前潛容徧虛空靈響不可傳智慧舍利弗神通目犍連阿若防陳如迦葉迦旃延左右二菩薩文殊並普賢身披六銖衣億刼爲大仙寶塔寶樓閣重檐交梵天譬如一明珠共贊光白圓天魔波甸等降伏金剛堅野義羅剎亦赦塵垢纒乃致金翅鳥吞龍防洪淵一十一眾中身意皆快然入河注大海中有楞伽船佛法付國王平等無頗偏天子事端拱大臣行其權玉堂無蠅飛五月冰凜筵盡力答明主猶自招罪愆九族無白身百花動嬋娟神聖惡如此物華不能妍祿山一微胡驅馬來自燕宛彼宮闕麗如何犬羊羶苦哉千萬人流血成丹川此軰之死後鑊湯所熬煎業風吹其魂猛火燒其煙獨有丁行者無憂樹枝邊市頭盲老人長者乞一錢韜照多宻用爲君吟此篇

酬信州劉侍郎兄

劉兄本知命屈伸不介懷南州管靈山可惜曠土乖樵隠同一徑竹樹薄西齋鳥陵嶂合沓月配波徘徊薄宦修禮數長景謝譚諧願爲南州民輸稅事鉏犁胡爲走不止風雨驚邅回

望初月簡於吏部

泬寥秋中夜坐見如鉤月始從西南生又欲西南沒全移河上影蹔透林間缺縱待三五時終爲千里別

上湖至破山贈文周蕭元植

一別二十年依依過故轍湖上非往態夢想頻虛結二子伴我行我行感䢐節後人應不識前事寒泉咽一別二十年人堪幾回別

酬本部韋左司【一作奉和同郎中韋使君郡齋雨中宴集】

好鳥依佳樹飛雨灑髙城況與二三子【一作數君子】列坐分兩楹文雅此何盛【一作一何麗】林塘含余【一作夕】淸府君【一作我公】未歸朝遊子不待晴白雲帝城【一作鄕】逺滄江楓葉鳴卻略欲一言【一作拜手欲無言】零淚和【一作如】酒傾寸心久【一作巳】摧折別離重【一作方】骨驚安得淩風翰肅肅四海輕【一作賔天京】

酬房杭州

郡樓何其曠亭亭廣而深故人牧余杭畱我披胸衿滿篋閱新作璧玉誕淸音流水入洞天窅豁欲淩臨辟險延北阜薙道陟南岑朝從山寺還醒醉動笑吟荷花十餘里月色攢湖林父老惜使君卻欲速華簮

酬漳州張九使君

故人窮越徼狂生起悲愁山海萬里別艸木十年秋鞭馬廣陵橋出祖張漳州促膝墮簮珥辟幌戞琳球短題自玆簡華篇詎能酬無階承明庭髙步相追遊南方榮桂枝淩冬捨溫裘猿唫郡齋中龍靜檀欒流薜鹿莫徭洞网魚盧亭洲心安處處安處處思遐陬

從江西至彭蠡入浙西淮南界道中寄齊相公

大賢舊丞相作鎭江山雄自鎭江山來何人得如公處士待徐孺仙人期葛洪一身控上游八郡趨下風比屋除畏溺林塘曵煙虹生人罷防劉井稅均且充大府肅無事歡然接悲翁心淸百丈泉目送孤飛鴻數年鄱陽掾抱責棲微躬首陽及汨羅無乃其衷楊朱並阮籍未免哀途窮四賢𨿽得仁此怨何怱怱老氏齊寵辱於陵一窮通本師畱度門平等寃親同能依二諦法了達三輪空眞鏡靡方所出離內外中無邊盡未來定慧雙修功蹇步慚寸進飾裝隨轉蓬朝從楚水陰夕宿吳洲東吳洲復白雲楚水飄丹楓晚霞燒廻潮千里光曈曈蓂開海上影桂吐淮南叢何當翼明庭艸木生春融寄上兵部韓侍郎奉呈李戶部盧刑部杜三侍郎

道路五千里門闌三十年當時攜手人今日無半全詠題官舍內賦韻僧房前公登略彴橋況榜龍船逺寺吐朱閤春潮浮綠煙鵷鴻翔鄧林沙鴇飛吳田諸子紛出祖中宵久畱連坐客三千人皆稱主人賢國士分如此家臣亦依然身在薜蘿中頭刺文案邊故吏巳重疊門生從聫翩得罪爲何名無階問皇天出門多岐路命駕無由緣伏承諸侍郎顧念一迍邅聖代逢三宥營魂空九遷

謝王郎中見贈琴鶴

此琴等焦尾此鶴方胎生赴節何徘徊理感物自並獨立江海上一彈天地淸朱動瑤華白羽飄玉京因想羨門軰然四體輕子喬翔鄧林王母遊層城忽如啟靈署鸞鳳相和鳴何由玉女牀去食瑯玕英

贈別崔十三長官

眞玉燒不熱寶劍拗不折欲別崔俠心崔俠心如鐵復如金剛鎖無有功不徹仍於直道中行事不詆訐崔俠兩兄弟垂範繼芳烈相識三十年致書字不滅我來宣城郡飲水仰淸潔藹藹北阜松峩峩南山雪顧生歸山去知作幾年別

嚴公釣臺作

靈芝產遐方威鳳駕重霄嚴公何耿潔托志肩夷巢漢後𨿽則貴子陵不知髙糠粃當世道長揖夔龍朝掃門彼何人升降不同朝捨舟遂長往山谷多淸颷

長安竇明府後亭

君爲長安令我美長安政五日一朝天南山對明鏡鳥飛靑苔院水木相輝映客至南云鄕絲桐展歌詠吏人何蕭蕭終嵗無喧競欲識明府賢邑中多百姓

和翰林吳舍人兄弟西齋

君家誠易知易知復難同新裁尺一詔早入明光宮西齋何其逺上與星漢通永懷洞庭石春色相玲瓏又懷巴峽泉夜落君絲桐信是怡神所迢迢蔑華嵩鳥飛晴雲滅疊嶂盤虛空君家誠易知易知意難窮

華山西岡遊贈隠元叟

羣峯郁初霽潑黛若鬟沐天風鼓唅呀揺撼千灌木木葉微墮黃石泉淨停綠危磴蘿薜牽迥步入幽谷我心寄靑霞世事慚蒼鹿遂令巢許軰於焉謝塵俗想是悠悠云可契去畱躅

初秋蓮塘歸

秋光淨無迹蓮消錦云紅只有溪上山還識揚舲翁如何白蘋花幽渚笑涼風

儗古三首

龍劍昔蔵影送雄畱其雌人生阻懽防神物亦別離碧樹感秋落佳人無還期夜琴爲君咽浮雲爲君滋愛而傷不見星漢徒參差

其二

幽居盼天造胡息運行機春葩妍旣榮秋葉瘁以飛滔滔川之逝日沒月光輝所貴法幹健於道悟入微任彼聲勢徒得志方誇毗

其三

浮生果何慕老去羨介推陶令何足錄彭澤歸已遲空負漉酒巾乞食形諸詩吾惟抱貞素悠悠白雲期

棄婦詞

古人𨿽棄婦棄婦有歸處今日妾辭君辭君欲何去本家零落盡慟哭來時路憶昔未嫁君聞君甚周旋及與同結髮值君適幽燕孤魂托飛鳥兩眼如流泉流泉咽不燥萬里闗山道及至見君歸君歸妾已老物情棄衰歇新寵方妍好拭淚出故房傷心劇秋艸妾已憔悴捐羞舊物還餘生欲有寄誰肯相畱連空牀對虛牖不覺塵埃厚寒水落芙蓉秋風墮楊栁記得初嫁君小姑始扶牀今日君棄妾小姑如妾長回頭語小姑莫嫁如兄夫

從軍行二首

弭節結徒侶速徵赴龍城單於近突圍烽燧屢夜驚長弓挽滿月劍華霜雪明逺道百艸殞峭覺寒風生風寒欲砭肌爭柰裘襖輕回首家不見鴈空中鳴笳奏還以哀肅肅趣嚴程寄語塞外胡擁騎休橫行

其二

少年膽气麄好勇萬人敵仗劍出門去三邊正艱厄怒目時一呼萬騎皆辟易殺人蓬麻輕走馬汗血滴呼韓何足淸天山坐寧謐不有封侯相徒負幽並客

塞上曲

黠虜初南下塵飛塞北境漢將懷不平讎擾當逺屏金革臥不暖起舞霜月冷防軍三十千部伍嚴以整酣戰祈成功於焉罷邊釁

哭從兄萇

洞庭違鄂渚嫋嫋秋風時何人不客遊獨與帝子期黃鵠鎩飛翅靑雲嘆沈姿身終一騎曹髙蓋者爲誰從駕至梁漢金根復京師皇恩溢九垠不記屠沽兒立身有髙節滿捲多好詩赫赫承明庭羣公黙無詞艸木正揺落哭兄鄱水湄共居云陽裏轗軻多別離人生倐忽間精爽無不之舊國數千里家人由未知人生倐忽間安用才士爲

傷子

老夫哭【一作防】愛子日暮千行【一作哭成】血聲逐斷猿悲迹隨飛鳥滅老夫已七十不作多時別

日晚歌

日窅窅兮下山望佳人兮不還花落兮屋上艸生兮階間日日兮春風芳菲兮欲歇老不可兮更少君胡爲兮輕別

華陽集卷上

欽定四庫全書

華陽集卷中

唐顧況撰七言古詩

行路難

君不見古人燒水銀變作北邙山上塵藕絲掛在虛空中欲落不落愁殺人睢水英雄多血刅建章宮闕成煨燼淮王身死桂樹折徐福一去音書絕行路難行路難生死有命皆由天秦皇漢武遭不脫汝獨何人學神仙君不見擔雪塞井徒用力炊砂作飯豈堪喫一生肝膽向人盡相識不如不相識冬靑樹上掛淩霄嵗晏花凋樹不凋凡物各自有根本種禾終不生豆苗行路難行路難不知何處是平道中心無事當富貴今日覺君顏色好君不見少年頭上如雲發少壯如雲老如雪豈知灌頂有醍醐能使淸涼頭不熱呂梁之水掛飛流黿鼉蛟蜃不敢遊少年恃險若平地獨倚長劍淩淸秋行路難行路難昔日少年今已老目春光不長好前朝竹帛事皆空日暮牛羊古城艸【英華無目春光句】

悲歌三首【並序】

情思發動聖賢所不免也故師乙陳其宜延陵審其音理亂之所經王化之所興信無逃於聲教豈徒文彩之麗遂作歌以悲之

邊城路今人犂田昔人墓岸上沙昔時江水今人家今人昔人共長嘆四气相催節回換明月皎皎入華池白雲離離度淸漢我欲升天天隔霄我欲渡水水無橋我欲上山山路險我欲汲井井泉遙越人翠被今何夕獨立沙邊江艸碧紫燕西飛欲寄書白雲何處蓬萊客

二【一作逺思曲】

新系靑絲百尺繩心在君家轆轤上我心皎潔君不知轆轤一轉一惆悵何處春風吹曉幕江南綠水通朱閣美人二八顏如花泣向春風畏花落臨春風聽春鳥別時多見時少愁人一夜不得眠瑤井玉繩相對曉

三【一作攀龍引】

軒轅黃帝初得仙鼎湖一去三千年周流三十六洞天洞中日月星辰聨騎龍駕景遊八極軒轅弓劍無人識東海靑童寄消息

宜城放琴客歌【並序】

琴客宜城愛妾也宜城請老愛妾出嫁不禁人之欲而私耳目之娯達者也況承命作歌

佳人玉立生北方家住邯鄲不是倡頭髻防鬌手爪長善撫琴瑟能文章新砑籠裙雲母光朱綠水喧洞房忽聞鬥酒初決絕日暮浮雲古離別巴猿啾啾峽泉咽淚落羅衣顏色暍不知誰家更張設絲履墻偏釵股折南山闌干千丈雪七十非人不暖熱人情厭薄古共然相公心在持事堅上善若水任方圓憶昨好之今棄捐服藥不如獨自眠從他更嫁一少年

李湖州孺人彈箏歌

武帝升天畱法曲淒情掩抑柱促上陽宮人怨靑苔此夜想夫憐碧玉思婦髙樓刺壁窺愁猿叫月鸚呼兒寸心十指有長短妙入神處無人知獨把梁州凡幾拍風沙對面胡秦隔聽中忘卻前溪碧醉後猶疑邊艸白

鄭女彈箏歌

鄭女八嵗能彈箏春風吹落天上聲一聲雍門淚承睫兩聲赤鯉露鬐鬛三聲白猿臂拓頰鄭女出參丈人時落花惹斷遊空絲髙樓不掩許聲出羞殺百舌黃鶯兒

劉禪奴彈琵琶歌【感相國韓公】

樂府只傳橫吹好琵琶寫出闗山道覊鴈出塞繞黃雲邊馬仰天嘶白艸明妃愁中漢使回蔡琰愁處胡笳哀神知妙欲收響陰風切切四面來李陵別書寄蘇武自有生人無此苦當時若值霍驃姚滅盡烏孫奪公主

李供奉彈箜篌歌

國府樂手彈箜篌赤黃絳索金鎝頭早晨有勑鴛鴦殿夜靜遂歌明月樓起坐可憐能抱撮大指調中指撥腕頭花落舞衣裂手下鳥驚飛撥刺瑚席一聲一聲鳴錫錫羅綺屏一一如撼鈴急彈好遲亦好宜逺聽宜近聽左手低右手舉易調移音天賜與大似秋鴈聨聨度隴闗小似春燕喃喃向人語手頭疾腕頭軟來來去去如風捲聲淸泠泠鳴索索垂珠碎玉空中落美女爭窺玳瑁聖人卷上眞珠箔大長小短小快大緩初調鏘鏘似鴛鴦水上弄新聲入深似太淸仙鶴遊祕館李供奉儀容質身才稍稍六尺一在外不曽輙教人內裏聲聲不遣出指剝蔥腕削玉饒鹽饒醤五味足弄調人間不識名彈盡天下崛奇曲胡曲漢曲聲皆好彈著曲髓曲肝腦往往從空入戶來瞥瞥隨風落春艸艸頭只覺風吹入風來艸卽隨風立艸亦不知風到來風亦不知聲緩急爇玉燭防銀燈光照手實可憎只照箜篌上手不照箜篌聲裏能馳鳳闕拜鸞殿天子一日一回見王侯將相五馬迎巧聲一日一回變實可重不惜千金買一弄銀器胡瓶馬上防瑞錦輕羅滿車送此州好手非一國一國東西盡南北除卻天上化下來若向人間實難得

諒公洞庭孤橘歌

不種自生一株橘誰教渠向堦前出不羨江陵千木奴下生白蟻子上生靑雀雛飛花檐卜旃檀香結實如綴摩尼珠洞庭橘樹籠煙碧洞庭波月連沙白待取天公放恩赦儂家定作湖中客

蕭鄲艸書歌

蕭子艸書人不及洞庭葉落秋風急上林花開春露濕花枝蒙蒙向水泣見君數行之灑落石上之松松下鶴若把君書比仲將不知誰在淩雲閣

杜秀才畫立走水牛歌

昆侖兒騎白象時時鏁著獅子項奚奴跨馬不搭鞍立走水牛驚漢官江村小兒好誇騁腳踏牛頭上牛領淺艸平田擦過時大虫著鈍幾落井杜生知我戀滄洲畫作一障張牀頭八十老婆拍手笑妬他織女嫁牽牛

苔蘚山歌

野人夜夢江南山江南山深松桂閒野人覺後長嘆息帖蘚黏苔作山色閉門無事任盈虛終日欹眠觀四如一如白雲飛出壁二如飛雨巖前滴三如騰虎欲咆哮四如懶龍遭霹靂崄峭嵌空潭洞寒小兒兩手扶欄幹

同裴觀察東湖望山歌

浴鮮積翠棲靈異石洞花宮橫半空夜光潭上明星啟風雨壇邊樹如洗水淹徐孺宅恆幹繩墜洪崖井無底主人載酒東湖陰遙望西山三四岑

瑤艸春【並序】

隴西李迅者納別宅監奴出迅不喜欲訪故人爲刺史配嫁彊而配焉旣歸而不合監奴投井而死因作瑤艸春歌以悲之

瑤艸春杳容與江南艷歌涼西舞執心輕子都信節冠秋胡議以腰支嫁時論自有夫蟬鬢蛾眉明井底燕裙趙袂縈轆轤李生聞之淚如綆不忍逥頭看此井月中桂樹落一枝池上防防唳孤影露桃穠李自成蹊溪水終天不向西翠帳綠窻寒寂寂錦茵羅薦夜淒淒瑤艸春丹井逺別後相思意深淺

險竿歌

宛陵女兒擘飛手長竿橫空上下走已能輕險若平地豈肯身爲一家婦宛陵將士天下雄一下定卻長弰弓翻身掛影恣騰蹋反綰頭髻盤旋風飛鳥驚猿繞樹枝褭頭打鼓不聞時手蹉腳跌蜘蛛絲忽雷掣斷流星尾矐睒劃破蚩尢旗若不隨仙作仙女卽應嫁賊生賊兒中丞方略通變化外戶不扄從女嫁

洛陽行送洛陽韋七明府

始上龍門望洛川洛陽桃李艷陽天最好當年二三月上陽宮樹千花發疏家父子錯掛冠梁鴻夫妻虛適越

黃鵠樓歌送獨孤助

故人西去黃鵠樓西江之水上天流黃鵠杳杳江悠悠黃鵠徘徊故人別離壺酒盡淸絲絕綠嶼沒餘煙白沙連曉月

廬山瀑布歌送李顧

飄白霓掛丹梯應從織女機邊落不遣潯陽潮向西火雷劈山珠噴日五老峯前九江溢九江悠悠萬古情古人行盡今人行老人也欲上山去上个深山無姓名

露靑竹鞭歌

鮮於仲通正當年章仇兼瓊在蜀川約束蜀兒采馬鞭蜀兒采鞭不敢眠橫截斜飛飛鳥邊繩橋夜上層崖巓頭插白雲跨飛泉采得馬鞭長且堅浮漚丁子珠聨聨灰煮蠟揩光爛然章仇兼瓊持上天上天雨露何其偏飛龍閒廐馬數千朝飲吳江夕秣燕紅塵撲轡汗濕韉獅子麒麟聊比肩曲江昆明洗刷牽四蹄踏浪頭枿天蛟龍稽顙河伯防拓羯胡雛腳手鮮陳閎韓幹丹靑妍欲貌未貌眼欲穿金鞍玉勒錦連幹騎入桃花楊栁煙十二樓中奏管樓中美人奪神仙爭愛大家把此鞭祿山入闗闗破年忽見揚州北邸前秪有人還千一錢亭亭筆直無皴節磨捋形相一條鐵市頭終是無人別江海賤臣不拘絏垂鞘掛影西缺稚子覓衣挑仰穴家僮拾薪幾拗折玉潤猶霑玉壘雪碧鮮自染萇宏血蜀帝祠邊子規咽相如橋上文君絕往年策馬降至尊七盤九折橫劍門穆王八駿超昆侖安用冉冉孤生根聖人不貴難得貨金玉瑚誰買恩

八月五日歌

四月八日明星出摩耶夫人降前佛八月五日佳气新昭成太后生聖人開元九年燕公說奉詔聽置千秋節丹靑廟裏貯姚宋花蕚樓中宴岐薛淸樂靈香幾處聞鸞歌鳳吹動祥雲巳於武庫見靈鳥仍向晉山逢老君率土溥天無不樂河淸海宴窮寥廓梨園弟子傳法曲張果先生進仙藥玉座淒涼遊帝京悲翁逥首感承明云韶九奏杳然逺惟有五陵松栢聲

金璫玉佩歌

贈君金璫太霄之玉佩金鏁禹步之流珠五嶽眞君之祕籙九天丈人之寶書東井沐浴辰巳畢先進洞房上奔日借問君欲何處來黃姑織女機邊出

公子行

輕薄兒面如玉紫陌春風纒馬足雙懸金縷鶻飛長衫刺雪生犀束綠槐夾道陰初成瑚幾節敵紅星紅肌拂拂酒光凝當堦背拉金吾行朝遊咚咚鼓聲發暮遊咚咚鼓聲絕入門不肯自升堂美人扶踏金階月

幽居弄

苔衣生花花露滴月入西林蕩東壁扣商占角兩三聲洞戶深窻一防寂獨去滄洲無四鄰身嬰世网此何身闗情命曲寄惆悵久別山南山里人

朝上淸歌

潔眼朝上淸綠景開紫霞皇皇紫微君左右皆靈娥曼聲流睇和淸歌些至陽無諼其樂多些旌蓋防沓簫鼓和些金鳳玉麟郁駢羅些反風名香香气遐些瓊田瑤艸壽無涯些君著玉衣升玉車些欲降瓊宮玉女家些其桃千年始著花些蕭寥天淸而滅云目瓊瓊兮情感佩隨香兮夜聞肅肅兮愔愔啟天和兮洞靈心和爲丹兮云爲馬君乘之觴於瑤池之上兮三光羅列而在下

烏啼曲

玉房掣鎖聲翻葉銀箭添泉霜繞【一作繞霜】堞畢逋撥刺日【一作月】衘城八九雛飛其母驚此是天上老鵶鳴我聞【一作人間】老鵶無此聲揺風雜佩耿華燭夜聽羽人彈此曲東方曈曨赤日旭

邱少府小皷歌

地盤山雞猶可像坎坎砰砰隨手長夜半髙樓沈【一作客】醉時萬里踏橋亂山響

範山人畫山水歌

山崢嶸水澄漫漫汗汗一筆耕一艸一木棲【一作淒】神明忽如空中有物物中有聲復如逺道望鄕客夢繞山川身不行

稽山道芬上人畫山水歌

鏡中【一作湖】眞僧白道芬不服朱審李將軍淥【疑作漫】汗平鋪洞庭水筆頭防出蒼梧云且看八月十五夜月下看山盡如畫【一作晝分】

梁司馬畫馬歌

畫精神畫筋骨一團旋風瞥滅沒仰秣如上賀蘭山低頭欲飲長城窟此馬昻然獨出羣阿爺是龍飛入云黃沙枯磧無寸艸一日行過千里道展處把筆欲描時司馬一騧賽傾倒

五言律詩

洛陽早春

何地避春愁終年憶舊遊一家千里外百舌五更頭客路偏逢雨鄕山不入樓故園桃李月伊水向東流

步虛詞

迥步遊三洞淸心禮七眞飛符超羽翼焚火醮星辰殘藥沾雞犬靈香出鳳麟壺中無窄處願得一容身

送友失意南歸

衣揮京洛塵完璞伴歸人故國靑山徧滄江白髮新鄰荒收酒幔屋古布苔茵不用通名姓漁樵共主賔

南歸

老病力難任猶多鏡雪侵鱸魚消宦況鷗鳥識歸心急雨江帆重殘更驛樹深鄕闗殊可望漸漸入吳音

閒居自述

榮辱不闗身誰爲疎與親有山堪結屋無地可容塵白髮偏添壽黃花不笑貧一樽朝暮醉陶令果何人

奉酬劉侍郎

幾逥新秋影璧滿蟾又缺鏡破似傾臺輪斜同覆轍𨿽分上林桂還照滄洲雪蹔伴憔悴人歸華耿不滅

酬唐起居前後見寄二首

愁人空望國驚鳥不歸林莫話彈冠事誰知結襪心霜凋樹吹斷土蝕劍防深欲作懷沙賦明時恥自沈

二

何處弔靈均江邊一老人漢儀君已接楚奏我空頻直道其如命平生不負神自傷庚子日鵩鳥上承塵

奉酬茅山贈賜並簡綦母正字

玉帝居金闕靈山幾處朝簡書猶有畏神理詎能超鶴廟新家近龍門舊國遙離懷結不斷玉洞一吹簫

空梁落燕泥

捲幕差池燕常啣濁水泥爲黏珠履迹未等畫梁齊舊防防猶淺新巢緝尙低不緣頻上落那得此飛棲

經徐侍郎墓作

不知山吏部墓作石橋東宅兆鄕闗異平生翰墨空夜泉無曉日枯樹足悲風更想幽冥事惟應有夢同

酅公合祔挽歌

艸露前朝事荊茅聖主封空傳余竹帛永絕舊歌鐘淸鏡無雙影窮泉有幾重笳簫最悲處風入九原松

相國晉公挽歌二首

玉節朝天罷洪鑪造化新中和方作聖太素忽收神盛徳橫千古髙標出四鄰欲知言不盡處處有遺塵

二

凝笳催曉奠丹旐向靑山夕照新塋近秋風故吏還本期光漢代從此掃胡闗今日天難問浮雲滿世間

晉公魏國夫人栁氏挽歌

魚軒海上遙鸞影月中銷雙劍來時合孤桐去日凋夕陽迷隴隧秋雨咽笳簫畫翣無畱影銘旌已度橋

義川公主挽詞

弄玉吹簫後湘靈鼓瑟時月邊丹桂落風底白楊悲雜佩分泉戶餘香出繐帷夜臺飛鏡匣偏共掩娥眉

歷陽苦雨

襄城秋雨晦楚客不歸心亥市風煙接隋宮艸路深離憂翻獨笑用事感浮陰夜夜空堦響惟餘蚯蚓吟【蚯蚓集作蜻蛚】

酬揚州白塔寺永上人

塔上是何緣香燈續細煙松枝當麈尾栁絮替蠶綿浮艸經行徧空花義趣圓我來𨿽爲法暫借一牀眠

送李道士

人境年虛擲仙源日未斜羨君乘竹杖辭我隠桃花鳥去寧知路雲飛似憶家莫愁客鬢攺自有紫河車

鄱陽大云寺一公房

盡日陪遊處斜暉竹院淸定中觀有漏言下證無生色界聊傳法空門不用情欲知相去近鐘鼓兩聞聲

題攝山棲霞寺

明徵君舊宅陳後主題詩迹在人亡處山空月滿時寶瓶無破響道樹有低枝巳是傷離客仍逢靳尙祠

經廢寺

不知何世界有處似前朝石路無人掃松門被火燒斷幡猶掛剎故板尙搘橋數卷殘經在多年字欲銷

蕭寺椻松

淒淒百卉病亭亭雙松迥直上古寺深橫拂秋殿冷輕響入息片陰棲鶴頂山中多好樹可憐無比並

白蘋洲送客

莫信梅花發由來漫報春不才充野客扶病送朝臣闕下揺淸佩洲邊采白蘋臨流不痛飲鷗鳥也欺人

送韋秀才赴舉

鄱陽中酒地楚老獨醒年芳桂君應折沈灰我不燃洛橋浮逆水闗樹接非煙惟有殘生夢猶能到日邊

送使君

天中洛陽道海上使君歸拂霧趨金殿焚香入璅闈山亭傾別酒野服間朝衣他日思朱鷺知從小苑飛

春鳥詞送元秀才入京

春來繡羽齊暮向竹林棲禁苑銜花出河橋隔樹啼尋聲知去逺顧影念飛低別有無巢燕猶窺幕上泥

別江南

江城吹曉角愁殺逺行人漢將猶防虜吳官欲向秦布帆輕白浪錦帶入紅塵將底求名宦平生但任眞

傷大理謝少卿

舊館絕逢迎新詩何處呈空畱封禪艸已作岱宗行栁蠧風吹析【一作折】階崩雪繞平無因重來此剩哭兩三聲

五言排律

樂府

暖谷春光至宸遊近甸榮云隨天仗轉風入禦簾輕翠蓋浮佳气朱樓倚太淸朝臣冠劍退宮女管迎細艸承雕輦繁花入幔城文房開聖藻武衛宿天營玉醴隨觴至銅壺逐漏行五星含土徳萬姓徹中聲親祀先崇典躬推示勸耕國風親正樂農器近銷兵道徳闗河固刑章日月明野人同鳥獸率舞感升平

寄江南鶴林寺石冰上人

山川重復出心地暗相逢忽憶秋江月如聞古寺鐘湖平南北岸云抱兩三峯定力超香象眞言攝毒龍風中何處鶴石上幾年松爲報煙霞道人間共不容

送從兄使新羅

六气銅渾轉三光玉律調河宮淸奉賮海嶽晏來朝地絕提封入天平錫貢饒揚威輕破虜柔服恥徵遼曙色黃金闕寒聲白鷺潮樓船非習戰驄馬是嘉招帝女飛銜石鮫人賣淚綃管寧𨿽不偶徐市儻相邀獨島緣空翠孤霞上泬寥蟾蜍同漢月防蝀異秦橋水豹橫吹浪花鷹迥拂霄晨裝淩莽渺夜泊記招揺幾路通圓嶠何山是沃焦颶風晴自起陰火暝潛燒鬢髮成新髻人參長舊苗扶桑啣日近折木帶津遙夢向愁中積魂當別處銷臨川思結网見彈欲求鴞共散羲和歷誰差甲子朝滄波仗忠信譯語辧謳謡疊鼓鯨鱗隠陰帆鷁首飄南溟垂大翼西海飲文鰩指景尋靈艸排云聽洞簫封侯萬里外未肯後班超

獨遊靑龍寺

春風入香剎暇日獨遊衍曠然蓮花臺作禮月光面乘玆第八識出彼超二見擺落區中緣無邊廣宏願長廊朝雨畢古木時禽囀積翠暖遙原雜英紛似霰鳳城騰日窟龍首橫天堰蟻步避危階蠅飛響深殿大通智勝佛幾刼道塲現

七言律詩

宿湖邊山寺

羣峯過雨澗淙淙松下扉扄白鶴雙香透經籠檜栢云生梵宇濕旛幢蒲團僧定風過席葦岸漁歌月墮江誰悟此生同寂滅老禪慧力得心降

湖南客中春望

鳴鴈嘹嘹北向頻綠波何處是通津風塵海內憐雙鬢涕淚天涯慘一身故里音書應望絕異鄕景物又更新便拋印綬從歸隠吳渚香蒓漫吐春

閒居懷舊

日長鼓腹愛吾廬洗竹澆花興有餘騷客空傳成相賦晉人已負絕交書貧居謫所誰推轂仕向侯門恥曳裾今日思來總皆罔汗靑功業又何如

送大理張卿

秋色依依傷解攜月卿今夜泊隋堤白沙洲上江蘺長綠樹村邊謝豹啼遷客此來無倚仗故人相去隔云泥越禽惟有南枝分目送孤鴻飛向西

五言絕句

春懷

園鶯啼已倦樹樹隕香紅不是春相背當由已自翁

洛陽陌

鶯聲滿禦隄隄栁拂絲齊風送名花落香紅襯馬蹄

其二

珂佩逐鳴騶王孫結伴遊金丸落飛鳥乘興醉靑樓

寄淮上栁十三

葦蕭中辟戶相映綠淮流莫訝春潮濶鷗邊可泊舟

送李泌

昔別吳隄雨春帆去較遲江波千里綠【闕】

山中夜宿

涼月掛層峯蘿牀落葉重掩闗深畏虎風起撼長松

登樓

髙閣成長望江流鴈叫哀淒涼故吳事麋鹿走荒臺

江上

江淸白鳥斜蕩槳蘋花聽唱菱歌晚逥塘月照沙

溪上

采蓮溪上女舟小怯揺風驚起鴛鴦宿水雲撩亂紅

田家

帶水摘禾穂夜搗具晨炊縣帖取社長嗔怪見官遲

宿山中僧

不爇香鑪煙蒲團坐如鐵嘗想同夜禪風墮松頂雪

梅灣

白石盤盤磴淸香樹樹梅山深不吟賞孤負委蒼苔

憶鄱陽舊遊

悠悠南國思夜向江南泊楚客斷腸時月明楓子落

春艸謡

春艸不解行隨人上東城正月二月色綿綿千里萬里傷人情

六言絕句

歸山作

心事數莖白髮生涯一片靑山空林有雪相待古道無人獨還

過山農家

板橋人渡泉聲茒檐日午雞鳴莫嗔焙茶煙暗卻喜曬穀天晴

思歸

不能經綸大經甘作艸莽閒臣靑鎖應須長別白雲漫與相親

七言絕句

宿昭應

武帝祈靈太乙壇新丰樹色繞千官那知今夜長生殿獨閉空山月影寒

憶故園

惆悵多山人復稀杜鵑啼處淚沾衣故園此去千餘里春夢猶能夜夜歸

聽角思歸

故園黃葉滿靑苔夢後城頭曉角哀此後斷腸人不見起行殘月影徘徊

洞庭秋日

靑艸湖邊日色低黃茒嶂裏鷓鴣啼丈夫飄泊今如此一曲長歌楚水西

江村亂後

江村日暮尋遺老江水東流橫浩浩竹裏閒不見人門前舊路生靑艸

橫山故居

家在雙峯蘭若邊一聲秋磬發孤煙山連極浦鳥飛盡月上靑林人未眠

題葉道士山房

水邊楊栁赤欄橋洞裏神仙碧玉簫近得麻姑書信否潯陽江上不通潮

山中

野人愛向山中宿況在葛洪丹井西庭前有个長松樹夜半子規來上啼

王郎中席歌妓

栁拂靑樓花滿衣能歌宛轉世應稀空中幾處聞淸響欲繞行雲不遣飛

竹枝詞

帝子蒼梧不復歸洞庭葉下楚雲飛巴人夜唱竹枝後腸斷曉猿聲漸稀

山僧蘭若

絕頂茅庵老此生寒云孤木伴經行世人那得知幽徑遙向靑峯禮磬聲

送栁宜城葬

鳴笳巳逐春風咽疋馬猶依舊路嘶遙望栁家門下樹恐聞黃鳥向人啼

瑯琊寺

東晉王家住此溪南山樹色隔低碑沈字滅昔人逺谷鳥猶向寒花啼

贈朱放

野客歸時無四鄰黔婁別久案常貧漁樵舊路不堪入何處空山猶有人

短歌行

何處春風吹曉幕江南淥水通朱閣美人二八顏如花泣向春風畏花落

代佳人贈別【見紀事】

萬里行人欲渡溪千行珠淚滴爲泥已成殘夢隨君去猶有驚烏半夜啼

宮詞

玉樓天半起笙歌風送宮嬪笑語和月殿影開聞夜漏水晶捲近秋河

其二

金吾持防防新檐天樂聲傳萬姓瞻樓上美人相倚看紅妝透出水精簾

桃花曲

魏帝宮人舞鳳樓隋家天子泛龍舟君王夜醉春眠晏不覺桃花逐水流

酬栁相公

天下如今已太平相公何事喚狂生个中恰似【一作此身還似】籠中鳥東望滄洲叫數聲

送李侍郎從宣城取洞庭路往吳興

世間惟有情難說今夜應無不醉人若向洞庭山下過暗知澆瀝聖姑神

攝山聽子規

棲霞山中子規鳥口中血出啼不了山僧後夜初入定聞似不聞山月曉

子規

杜宇寃亡積有時年年啼血動人悲若教恨魄皆能化何樹何山著子規

悼稚

稚子比來騎竹馬猶疑只在屋東西莫言道者無悲事曽聽巴猿向月啼

海鷗詠

萬里飛來爲客鳥曾蒙丹鳳借枝柯一朝鳳去梧桐死滿目鴟夷柰爾何【逋翁得李鄴侯服气之法侯亦待以殊禮及侯卒作海鷗詠以寄懷大爲權貴所嫉】

送李秀才入京

五湖秋葉滿行船八月靈槎欲上天君入長安予適越獨登秦望望秦川

悲老宮人

白髮宮娃不解悲滿頭猶插麗花枝曽緣玉貌君王寵準擬人看似舊時

華陽集卷中

欽定四庫全書

華陽集卷下

唐顧況撰文類

進髙祖受命造唐賦表

臣況言臣聞上古滅迹以恢至道其次立名以扶大化臣山谷之人頃爲韓滉參謀滉性嫉惡臣性孤直滉先朝露臣復故山陛下拔臣臣況口噤汗出不敢論天下事然自開元天寶以來耳目所接精經茂徳略有百人不霑一命非不欲出無益所以不出豈大國無人而黨與之徒未詳菽麥驟居淸貴此由權臣上負明主下負蒼生中遏賢路耳是非邪正勢不兩立唐有天下賦斂甚薄刑罰甚寛神人保和鳥獸咸若然而時有反側逋逃之誅得無因乎惟天啟聖無有一物不得其所書曰逺人不服來以文徳徳猶土也廣厚載物文猶火也光明麗天克金之象生土之義蓋聞朝出羣龍多士如海出夜光明月所以別好惡而扇華夷未有影不從表聲不從聽聖徳惟新頌聲不作臣下之闕也謹進髙祖受命造唐賦一篇論皇家大慶曆祚延久怳若光靈促臣上獻伏惟陛下赫赫巍巍與天同功鳳凰巢於阿閣麒麟乳於郊藪臣之願也無任冰谷之怖謹奉表以聞臣況誠惶頓首頓首謹言

如意輪畫銘【並序】

金剛記寶頂記花三昧頂輪三昧等經云蘇迷盧南有俱露州州西南面夷羅國俱屍那城南去八千由旬至於雪山玆山純白厥艸肥膩髙六十由旬周二千二百拔提河在左長仙園在右淸熱惱海在南跋陀海在北善法堂在上瞽龍洞在下日月逥泊在俱物羅奢半空脇是龍居此洞地堅牢恆沙諸佛成道諸所如意輪於此山間佛言毘勒那鉢奢無忘無心是離那奢多性本空是祗彌物都思觀身實相是悉那鉢多彌觀佛亦然是又問何者是陀羅尼相貌佛言空觀心無爲心廣大心常住心不變異心無無心無無心是恆沙諸佛諸佛摩頂宻語也言在身中恐人輕教諸佛不許內外雙立非賢不轉如意輪本名少足少法也其法滿足謂之少足與天圓滿滿願廣大大悲等慈慈覲智綱寶手千手眼得無畏淸淨光除業道破諸暗無障礙無等等與夫普明慈明千光王佛十億之號猶爲至略淨華宿王智佛時所立名記普門願行此應見聞隨方說法法同而名異固云賢刼中千佛助化此爲一佛二尊不並願爲侍者寶徳佛時名安忍童子請願之後名如意輪大悲菩薩是愚於防界畫彼眞形法華經云一華獻畫像漸見無量佛銘曰

同體如來所說總持法內外雙見爲普門大悲廣運無邊際已渡塵沙生滅海圓滿滿足各如意破除業暗發光彩

大尉晉國公韓滉謚議

議曰韓滉天然風操自建名實馭下威重允凝績用頃天下兵興務給財食月計億費王府一空中嵗滉領小司徒實專出納平準齒革之材貿遷虞衡之賦邸無斂貨市均靡物加以嗇用殆復充盈洎擁旄吳楚封略數千里盛名大烈望而斯畏嚴令山鎭不可輕沮諭意維揚則張瑗之謀戢矣飛書斬將則沈淸之亂平矣采衛邦伯文武陪寮怙勢之徒負阻之族莫不軋軋顒顒如也且天寶以來江左無物產資贍文法浸寛貪夫狥財小人趨利求玆官者十恆八九滉柅能制動絲克理棼過之所至刑必糾之非簡能之不知方矯時而爲理興元初姦宄偸變震驚我師滉首獻方物奔貢漢中慶賜遂行邦用由濟貞元初嵗不有秋秦將歉食上憂乏用人心大揺滉發廩救災不俟終日萬鐘繼至三輔斯給昔蕭何轉漕闗中防恂資用河內皆以勤王幹蠱推功第一若敵而言則滉之功非細矣爰命作相咨以財計用統九賦漢粟誠多超古之才髙謝主臣而已防登用日淺其道未光然累行疇庸可得而擬謚法曰慮國忘家曰忠安君不念已危曰忠滉安國荒饉濟君艱難屬時多虞立權修賦危已從怨忘家在公得非忠乎謚法曰剛徳克就曰肅執心決斷曰肅滉剛而得位師克以貞令出惟行刑其必犯得非肅乎臣聞舉善不必求備易名是其大者昔謝琰定謚特以忠肅褒榮何曽議謚詔以忠肅追美稽滉勲勞無忝前烈伏請謚曰忠肅謹議

文論

周語之略曰孝敬忠信仁義智勇教恵讓皆文也天有六气地有五行此十一者經緯天地葉和神人名之爲文其實行也文顧行行顧文文行相顧謂之君子之文爲龍爲光上古云言之無文行之不逺堯之爲君聰眀文思文王旣沒文不在玆乎文王之代艸木鳥獸皆樂文王之沼曰靈沼文王之臺曰靈臺虞芮不識文王入文王裏所見耕者讓畔行者讓路班白不提挈自相謂曰吾黨之小子不可治於君子之庭詩人美之云文王斷虞芮之訟晉文與楚子戰而覇謚曰文公夫以伏羲之文造書契黃帝之文垂衣裳重華之文除四凶舉八元周公之文布法於象魏夫子之文木鐸狥路此其所以理文也伊尹之文放太甲霍光之文廢昌邑呂尙之文殺華士穰苴之文斬荘賈毛遂之文定楚從藺相如之文奪趙璧西門豹之文引漳水沈女巫建安正始洛下鄴中吟詠風月此其所以亂文也夫以文求士十致八九理亂由之君臣則之堯舜禹湯有文桀紂幽厲無文太顚閎夭有文飛亷惡來無文昔霍去病治第曰匈奴未滅無以家爲於國如此不得謂之無文範蔚宗著後漢書其妻不勝珠翠其母惟薪樵一廚於家如此不得謂之有文且夫日月麗於天艸木麗於地風雅亦麗於人是故不可廢廢文則廢天莫可法也廢天則廢地莫可理也廢地則廢人莫可象也鬱鬱乎文哉法天理地象人者也周易贊幹曰大哉乾元萬物資始贊坤曰至哉坤元萬物資生惟大者配幹至者配坤幽者賾神明者賾禮樂不失於正謂之文

陰陽不測之謂神論

黃帝建立甲子考定星歷於是有天地神人之官少昊旣衰神人雜擾顓頊命羲和以司之天地三苗九黎不復亂逆周室旣壞君不告朔漢道隆興方定餘閏世時昭昧君平季主張衡索紞陳訓韓友卜翊京房管輅郭璞幹寶京房班固云陰陽多拘忌以爲無益嗟乎古論陰陽以和神人以順風雨以播稼穡以除災害後之學者但張恢譎不自戒愼不顧親疎之道不精逆順之理不達性命之分而裁衣拜官沐浴剪爪徵於歷日豈不悖哉左道亂正先王無赦往見術者序卜筮之書及諸家祕訣七曜九宮六壬三五復返十精飛鳥天目地耳計神漢歷以天赦母倉爲吉祥歷以云漢宻莫爲吉各生異義天竺歷法復與大衍有差吾誰歸矣又以姓配音以音配墓以墓配殺此荘恵以荒唐舛駁之論且黃帝二十五子其得姓者十四人或以地爲姓或以官爲姓或以謚爲姓或以王父字爲姓士防在虞爲陶唐氏在夏爲禦龍氏在商爲豕韋氏在周爲唐杜在晉爲範宣子在隋爲隋武子在秦爲劉氏女嫁欒黶爲析氏焉此一人之身攺姓三攺氏五範蠡在陶爲朱公在齊爲鴟夷子範睢稱張祿先生第五倫本田齊鮑永本姓包京房本姓李張良之後爲畱氏田橫之後爲王氏姓有兩字三字四字五字孰先孰後孰是孰非長平同坑南陽同封時日或同吉凶或異行年本命其事安在周時玉尺漢代黃鐘河汾鼎气沈埋日久不推測則其道多門行則無盡不如已也是故文字非上學上學神聽原其性也集解非宗師宗師受授扶於理也端心靜一神明將至黃帝遺珠罔象得之漢主心動獲貫髙襄子心動得豫讓披髮祭野野人之遺魂非有陰陽算術之功渉津無涯安濟所屆釋氏五防輪爲四生或居人中以爲神惟代有佛法獨能究竟白雲依山出入自得飛與鳥滅虛空不礙淸明在躬志气如神陰陽不測惟佛而巳

戴氏廣異記序

予欲觀天人之際變化之兆吉凶之源聖有不知神有不測其有乾元气汩五行聖人所以示怪力亂神禮樂刑政著明聖道以糾之故許氏之說天文垂象蓋以示人也古文示字如今文不字儒有不本其意云子不語此大破格言非觀象設教之本也大鈞播气不滯一方檮杌爲黃熊彭生爲大豕萇宏爲碧舒女爲泉牛哀爲虎黃母爲黿【一作鱉】君子爲猿鶴小人爲沙虫武都婦人化爲男成都男子化爲女周娥殉墓十載卻活嬴諜暴市六日而蘇蜀帝之魂曰杜防炎帝之女曰精衛洪荒窈窕莫可紀極古者靑鳥之相冡墓白澤之窮神姦舜之命夔以和神湯之問革以語怪音聞魯壁形鏤夏鼎玉牒石記五圖九籥說者紛然故漢文帝召賈誼問神之事夜半前席誌怪之士劉子政之列仙葛稚川之神仙王子年之拾遺東方朔之神異張茂先之愽物郭子潢之洞防顏黃門之稽聖侯君素之旌異其中神奧顧君之眞誥周氏之防通而異苑捜神山海之經幽防之錄襄陽之耆舊楚國之先賢風俗所通嵗時所記吳興陽羨南越西京注引古今辭標淮海裴松之盛之陸道瞻等諸家之說蔓延無窮國朝燕梁四公傳唐臨防報記王度古鏡記孔愼言神怪志趙自勤定命錄至如李庾成張孝舉之徒互相傳說譙郡戴君孚幽賾最深安道之若思之後邈爲晉僕射逵爲吳隠士世濟文雅不隕其名至徳初天下肇亂況始與同登一科君自校書終饒州錄事參軍時年五十七有文集二十卷此書二十卷用紙一千幅蓋十餘萬言𨿽景命不融而鏗鏘之韻固可以輔於神明矣二子鉞雍陳其先志泣請父友況得而敍之

禮部員外郎陶氏集序

樂殷上帝上帝臨下俾夫文星驚動民心二南六義在乎章句安樂哀思在乎影響君子入其國觀其樂知其教制氏徒備乎鏗鏘此言之大傳稱不朽易曰尙詞唐詞臣姓陶氏諱幹冀方思深之裔前漢靑後漢謙東晉侃至靖節貞白二先生生人表秀間朝育才方守省署慶鐘於君開元十八年進士上第天寶文明載登宏詞拔萃兩科累陟太常愽士禮部員外喉舌宻勿壇塲破的無發不中行在六經志在五言尢精賦序朝出暮編殷如奮鐸聲塞海隅化諸溺音蔚公之容風山籟靜然華實光於苑圃綦母著作潛王龍標昌齡則其勍敵登公之門李膺之門也鮑馬二京兆中書謝舍人良弼良輔侍禦史李封殿中劉全誠名自公出各著公器神人所怪寧貴不名詳矣大抵文體十年一更有體病而才贍有言紆而事直有文勝而理乖雅艷殊致云和之源杳以無窮析爲萬嗣子問儒爲法官捧先人之集霜露之疾將愬於吾綦母通問之世友撫事編次咨於彜訓稽於古實是有冠篇之述乎哉

信州刺史府君集序

上天文明以配我朝光照四海麗於百谷主父之臣如太皥之於勾芒先甲之士也公姓劉氏名太眞天寶中與兄太衝登秀才之科蘭陵蕭茂挺目以丘門遊夏官踐禦史左史尙書紫薇郎祕書監工刑部三侍郎時謂得人翕然趨義恐在其後君旣聳善心親人色與人行加人言勝人在位者見君之如此物惡其上自然不容君旣施政春煦物雨濡物風動物恵歸物在位者又聞君之如此主恩人望斯未之替竟免其官亮彼褊人不徵細故必獲他咎竊名之黨自此而堅然則於是淸響不奮哮嘵有聲或以其言黷朝典賤子西向泣拜曰不然日月有蝕五星有孛故能成天之紀唐堯之時亦有讒竪故能成堯之大夫國有蠧如樹之有蠍不敢蔑焉役文之士懼禍之不暇朝夕防愓茍無深疵不敢言瑕春秋暮矣溫溫生疾竟終餘水之上君門深而不得覲親舊邇而不得歸明主方覺而君巳歿有文集五十卷遊名山而窺洞壑者略舉奇峯紀勝境至於怪不可紀焉臨終賦詩意不忘本凡古人所詠山水遊仙田家之什脫蔚羅走思以自適其可得乎奄忽之辰以況從表兄弟平生相愛手運遺札心存顧托冡子諷構厥徳不忘前好得而敍之

右拾遺吳郡朱君集序

因都國出鱗角鳳喙爲續斷之膠與本無異朱君能以煙霞風景補綴藻繡符於自然山深月淸中有猿嘯復如新安江水文魚彩石歷歷可數其杳夐翛防若有人衣薜荔而隠女蘿立意皆新可創離聲樂友之什情思最切𨿽有諫職心遊江湖謝病而來慕出塵之侶精好湼槃維摩經愛人爲善有志未就終於廣陵舟中識與不識聆風向義相與興嘆我主人延陵包君兵部李侍郎禮部劉侍郎皆有托孤之舊子郁襲其先行敬事父友泣捧遺文祈余冠序

監察禦史儲公集序

聖人賢人皆鐘運而生述聖賢之意亦鐘運盛衰矣開元十四年嚴黃門知考功以魯國儲公進士髙第與崔國輔員外綦母潛著作同時其明年擢第常建少府王龍標昌齡此數人皆當時之秀而侍禦聲價隠隠轥轢諸子其文篇賦論凡七十卷𨿽無雲雷之防意气相感而扶危拯病綽有賢達之風拔身虜庭竟陷危邦士生不融可以言命然窺其鴻黃窈窕之學金石管磬之聲如登瑤臺而進玉府靈扄防宇景物寥映綠流翠艸佳木好鳥不足稱珍嗣息曰容木鳳毛駿骨恐墮先志溯洄千里泣拜告余曰我先人與王右丞伯仲之歡也相國縉雲嘗以序冠編次防縉雲之謫亡焉後軰據文之士風流不接故小子獲忝操簡伏恐魂遊無方嗤責造次茫茫古道不見來者豈以龍戰害乎鹿鳴齊竽競吹燕石爭寶嗚呼薄遊之士未躋一峯已伐其峻登閬風者乃知其迆邐昏明掩轄將盡復通之者其若是乎

送朱拾遺序

楚天暮秋衰艸多霜我送朱兄置酒寒塘他方有遺名之人語出世之事昔我【一作者成】大師居毘耶離方丈之室以虛空量納諸羣有爲法而來難於酬對兄辯才者精於語黙雪山有艸可生醍醐上賢不自丰故貧也上智不任數故樂也言出以機在心爲咎故愼也和平發中金玉鏗鏘如秋水之溢塘殊不知長松倚空逺鶴孤唳如【一有朱字】兄也將刀畫水水終不斷以道親人人何有別何山不可以爲家何水不可以泛舟我送朱兄浮於亂流主明不在諫故【一有諫字】臣在瀾漫之遊

陪江西李大夫東湖賦詩送宣武軍趙判官還使序

相國大司徒統戎於汴汴之介者有長鬛廣顙乘遽四方交驩諸侯以利軍實我大夫待以加等問其所欲蓋相國於其君義疎而後有誡誡存而後有別此敬相國而及於其告復乃賦平字之什以寵之春秋之義凡君子之嘉一善接一士皆欲有所用必相其宜而比之昔晉伐阿甄燕侵河上晏相之薦穰苴文能附眾武能威敵果卻燕晉之師

送韋處士適東陽序

珠玉在淵蘭在深林士不定方而處東陽佳地樓上隠侯之八詠溪中康樂之贈答韋生翺翔若復故都防予放逐相逢姑蔑之山所裁新詩婉而有意凡遊山水苦無卷軸復無幽人攜手一何異飛鳥一翼行車隻輪眼界孤矣於【疑作放】言自遣以貺處士乎哉

送張鳴謙適越序

晉司空十四代梁尙書左僕射纉武代孫曰鳴謙問行於我我對曰廼祖蹈道隠黃鵠山乃先惇徳隠朝陽山今子洽聞繼修先好是一門而三隠矣臺仲之處也云翔防廓亦復何礙又將嫁於四方余嘗適越東至剡南登天姥天姥而西卽東陽太末姑蔑之地盤桓乎弋陽其山霞錦其水紺碧其鳥好音其艸芳葩奪人眼睛猶未麗也仙人城在其上可以汰神可以建文可以棲子獨不見錯誅而回樂乎感隙駟之末光事塗之修齡觀萬化之始終道訓曰處其厚不處其薄文夫之事予亦從此逝矣適人之適孰與自適其適乎

江西觀察宴度支張侍禦南林花亭序

右洞庭左彭蠡公所臨也先庚式戎後甲徵文公所總也夫以淸淨和平之徳下施於民猶之不理旣當其樂不觀其華不在吐曜騰光自開自落而已欣戚之气實棲其間繡衣使者詞客張君相閤之賢從事於公疆理一曰均賦二曰省徭三曰主文能中質玆亭之樂其可節乎蓋取之明離麗君子健應之象

宴韋庶子宅序

昔洛【文粹作維】下鄴中蘭亭峴首文雅之盛風流之事蓋一方耳今席有芳樽庭有嘉木飲酒賦詩皆大國聖朝羣龍振鷺握蘭佩玉者也在古其有陋乎在今其有榮乎終宴一夕寄懷千載是時也暮春駘蕩孟夏恢臺之交耳【文粹無耳字】

宋州刺史防壁記

商邱之地辰火之宿孟諸之湄閼伯所遷微子所封之國也厥貢絺紵厥篚纎纊有蒙盧二門有睢渙二水炊骨易子隕星退鷁仲尼之伐樹子罕之棄車【左傳作甲】皆此地焉梁孝王時四方遊士鄒生枚叟相如之徒朝夕宴處更唱疊和天寒水凍酒作詩滴是有文雅之臺淸泠之地鴈鶩之所棲集園苑三百餘里制度法於長安漢末始署爲睢陽郡皇家大臣房梁公嘗牧此州今相國彭城劉公勛徳有光亦典此郡前破李靈曜後破李希烈爲梁開路而東方諸侯井賦鹽泉所入嵗約三千萬緡商在其外明年西朝天子天子嘉之俾平水土乃拜司空俾敷五教乃拜司徒入參大政出耀威武範陽君以智略佐之由禦史中丞行軍司馬節度畱後而領於是邦幕府得人於斯爲盛下車之日無土不植桑麥翳野舟艫織川城髙以堅士選以飽詩所謂誰謂宋逺誰謂河廣者矣自貞觀以來列名氏者而房梁公爲首存乎東壁大歷之後繼聲躅者宜司徒公爲首遂列於座右也貞元五年四月十九日記

嘉興監記

正徳利用阜財足食國之本也天寶末天下兵起乾元初上司奏議宜以鹽鐵之職總以社稷之臣幹乎山海之利以富人也淮海閩洛其監十焉嘉興爲首朝廷以是蠲貸恆賦實乎大內大臣奉法爲事選人拔其賢幹升於憲署以宣原隰光華之寵趨其署者如好鳥之棲茂林相國劉公嘗以大監小州不相若也故其職員不忝乎爵秩其刀布必倍於租入渤海髙君日倫世以勛烈緩步闊視胸襟洞開中有方略不修進級故一廷評於玆二紀傾酒定交擲金市義不餌不仁之粟前使張侍郎滂王尙書緯總其卜式羊之計遂有采山煮海之役十年六監興課特優至是未期從百萬至三百萬監【一作鹽】人賈人各得其所故端介之節風彩自髙繼夫漕運波委陸溢此天下之利器也可示人乎夫以步光莫耶切玉如泥刜鐘無聲不以一割均其銛鈍君子以知人則哲無徳不酧鴻飛九霄驥騁千里前祕書省著作佐郎顧況美使臣之得人貞元十七年嵗在辛巳正月朔記華陽山人顧況書

湖州刺史防壁記

江表大郡吳興爲一夏屬揚州秦屬防稽漢屬吳郡吳爲吳興郡其野星紀其藪具區其貢橘柚纎縞茶紵其英靈所誕山澤所通舟車所防物土所產雄於楚越𨿽臨淄之富不若也其冠簮之盛漢晉以來敵天下三分之一其刺史防革不同或稱太守或稱內史或稱都督他州或否如魯史晉乘侯牧一也其鴻名大徳在晉則顧府君祕祕子眾陸玩陸納謝安謝萬王羲之坦之獻之在宋則謝荘張永褚彥回在齊則王僧防在梁則栁惲張謖在陳則吳明徹在隋則李徳林國朝則周擇從令聞也顏魯公忠烈也袁給事髙讜正也劉員外全白文翰也洎於頔大夫作塘貯水漑田三千頃今使君辭唐景皇帝七代之孫先公尙書先公大夫奕葉之勲有功於民公實嗣之孔悝銘鼎天下重器天王褒拔於公襄陽節度李公陟當道觀察統諸道鹽鐵轉運二牧旣陟惟公盤桓鴻鵠不飛飛卽摩漢其逋者復其危者安其憂者泰所謂善緝於是拓郛耰萊就便除害政之餘力作消暑樓於南端復亭署於白蘋洲聿興廢土光明敞豁湧出谿谷其舊記吏部李侍郎紓撰其圖經竟陵陸鴻漸撰使君命況總兩家之說俶落晉宋訖於我唐凡一百九十七人及歷代良二千石儀形略也鋪張屋壁設作存勸竦神告民春秋不朽之義也貞元十有五年十二月哉生魄筆

王氏廣陵散記

眾樂琴之臣妾也廣陵散曲之師長也瑯琊王淹兄女未笄忽彈此曲不從地出不從天降如有宗師存焉曲有日宮散月宮散歸云引華嶽引意者虛寂之中有宰察之神司其妙有以授王女於戲天地鄙恡而絕神明倜儻而授中散沒而王女生【一作傳】其間寂寥五六百年先王作樂殷薦上帝有不得而聞者皷鐘時動敢告於太師

華亭縣令延陵包公壁記

陶氏之隠誥云張李二君勤行仁義異代同徳【一作祖】慶鐘包君鮑靚通靈之士秦有包邱漢有包咸世爲學官隨晉南渡今爲延陵人也隋書儒林傳包愷包愉兄弟皆治漢書從子弟千餘人樹碑記徳惟皇六葉鴻臚宣力於王室著作垂名於當代起居祭酒聲隠都野與翰林供奉晁析其流派君辟【一作郡非】秀才以文字自潰【一作附】嘗夢入防府浹時而蘇根於修短有開之兆言地下之法峻於人間頗符幹寶捜神之事隨難奉天重圍暗解上撫其背而春官亦以賔禮待之及爲華亭有辟田增戶均賦愛人之政語曰千室之邑百乘之家由也可使治其賦而君實有之舊章壁記記其官敍野史之流也平原之谷水昆山鱸魚蒓菜海錯陸產彼何人而不知今記其異庶有補於化耳

宛陵公署記

愽陵崔公端憲防出九江渉吳換虢三牧作乂仁聲上騰上褒之以宣歙等州團練觀察采石軍使內棲【一作建】茂行外傳純徳徳鋪生人生人受賜所部無事緝乎井室髙棟大廡樓傳髙亭署以崇牙防君命也略五千架圬墁赭堊燭乎一川竹釘木屑皆適所用前鎭未之有也其辟一士【一作生】未嘗不當其任其裁一簡未嘗不以憂人爲心兵馬使南陽張伯陽承公指揮應接不暇廣而不費華而中儉堡有嚴柝封有巨防巢洞之宼化爲平民銅宮【一作官是】戰馬牛渚姑熟之隘籠波絡谷莫不帖焉夫宣戶五十萬一戶二丁不待募於旁郡而宣男之半已五十萬矣蹠勁弩耀雄防吞敵如脯戎心不啟其或有啟戎心備銳而襲之淮海之援過賔之寵亦所以補凡例也庚辰年正月下旬日前祕書著作郎顧況記

蘇州乾元寺碑

五蘊十二入十八界此上三科能包萬法因緣生爲有無自性爲空有融一則中道義𨿽石船渡海蛟背負山不爲希有事僧法珣與和合眾法蔵等造乾元寺者晉髙士戴逵子顒之宅也乾元初節度使鄭昊之奏立觀察使李涵李道昌皆有力大臣求無上道以心無所願無邊受者實得施者實與𨿽空不敢有爲有滅無爲無滅無爲有爲之體有爲無爲之用無生無滅無相無名無相法無言語說法以無言語說故有相大乘有觀法門無相大乘無觀法門於有所得有相大乘義於法無所得無相大乘義所得無所得俱眞一乘之義事也爲妙因果譬如種子依地而生又如天地能荷羣有虛空之體大於天地天地有盡虛空無盡如來之體大於虛空光明虛覺圓寂萬徳故於無住本建乎諸法不動眞際恆沙煩惱莫不斷除魚吞鉤虎落穽蛾拂火此眾生自取其毒道本平坦樹本淸涼佛在摩竭提國城等正覺諸弟子棲乎茂林借彼祥艸厥後因時設教猶著衣行次乞食及往忉利省摩耶夫人優塡王鑄金刻木始用膠漆泥布佛有像自此始也與佛在時功徳無異於是給孤長者造祗洹精舍末由底迦造龍宮精舍竺幹法蘭造洛陽白捨寺佛圖澄造鄴中九百七十三寺釋道安造襄陽一十五寺逺法師造廬山東林西林寺度法師造攝山棲霞寺杯度法師造南陵隠靜寺傳大士造東陽雙林寺思大師造衡陽南嶽寺智者大師造天臺國淸玉泉寺三十五寺略也湼槃無前無後無般若無新舊法珣上不重舊徳下不輕新學門人淸瑛淸況於經蔵中抄佛心訖永示無極文曰倬哉毘盧宏亙大千百億日月藕絲貫穿蛟背負文飛登梵天塵勞爲海般若爲船截生死流是曰希有大哉乾元寶則不朽和眾云臻珣爲稱首佛告善來寶坊崇哉法雨灑埃慈云徘

廣陵白沙大云寺碑

地輪依水水輪依火火輪依風風輪依虛空虛空無所依佛體也變佛體爲金色界地輪是也金色界中有香水海水輪是也香水海水中有光明蔵火輪是也復有寶林香花彌漫周徧佛土風輪是也上至香積下至金色一光明蔵依報正報之因歟有智爲精界無智爲器界佛土爲性界法身報身應變之身一也天親以應化非眞佛亦非說法者其華嚴則不然諸佛同身流入毘盧遮那智蔵之海人有血脈地有湀辟滄島之脇有白沙之墟焉天塹在南蜀岡在北惇彼廣斥勾攘五林檑刺元精猛虎蹲路螣蛇跛水气母毒形火鑪胚物之意總持相土曰牛欄河灘畔堪造漫吒羅非人乃秩天寶末長安僧絢避虜東土畫爲像宮以配梵帝皇猷允塞景福爰集善來若干商主若干與其眷屬爭欲奮迅爰云構版鍤定中丕赫微絢之功人其捨諸於戲古稅其簿人猶告困夫絢不柄刑賞不驅其人蓋以天子孝理昭明並受其佑霜露怵惕蓼莪罔極申以上報謏儒經之闕聞此名教君子肝腦而塗地者也不然其孰能與於此乎所作旣成推山斡坎金翹吞龍之勢徹乎上天磅礡乎夜摩胸開掌坦棊布箭直廓乎其崇也哉洎夫檝師陶師事訖朝夕方等百一嚴身之具華儉適中滿而不缺三艸二木俱霑一雨昔北山之翁天帝命操蛇之神以遂其志是知慈善根力軍吒胸索口唵火皆瞥電春雷張曜威恆保寧剎土易見底迦一時生悔魔軍法將不可以較乎勝負吹鑼擊鼓歌唄讚嘆旋和之眾莫不圓通信乎膩停酸修羅竄迹菩薩鏡生死海爲大湼槃大法現前了無塵曀凡有作有證名有相大乘無作無證名無相大乘體相融一眞味也渉入無閡因中說果果中說因此文殊道引之智羖羊有角能破金剛不破如如之相我於觀照權實皆如如從心上變起離心無物離物無心因物因迷盧不動有若靈辧禪師者大照大師之上照足如優曇花綱首良制利見如薝卜花絢上人者根器淸淨如拘物頭花芬多利花聿來求我分別三諦不有歐和之志悉地之徳焉難乎決擇然則嗢陁喃散施有情之義磁石攝鐵不攝鴻毛相應故作鍼則沈作鉢則浮隨緣故獸齕堅骨魚食碎砂砂骨遊捨托胎弗也明佛性故與夫有不染塵空不斷相非空有故若有去來若無去來無去來故若有方所若無方所無方所故佛與眾生數無增減無增減故補得迦羅由來則佛前佛後同名同號乃至不同一一微塵之數微塵數佛各坐蓮臺展臂指塵皆當此說且修多羅蔵八萬在娑竭羅龍王宮中以龍樹之聰利受持不盡海恵盡焉曽不得夫少分或以其言河漢詎知我生一一生陰陽也不測之外更有神速之如此乎是以聖人神道設教大哉神乎若在其上若在其下羣玉蔵書之府比夫現量春秋敍二百餘年方彼曠刼百千萬億那由他其數略也法從數起從一剎那至一洛剎從一洛剎至一俱胝從一俱胝至一僧祗從一僧祗至一髙出從一髙出至不可轉無邊無礙無央無極重重成住壞空空不相淩滅其相去也不亦遼乎假使生肇融睿伊臯稷契共佐唐虞我知不相若也老曰竺干國有古先生西過流沙尋師之防孔子對商太宰曰三五非聖西方之人蕩蕩焉無得而稱又曰聖人丘不得而見之矣日月無燭無不燭聖人無見無不見般若無知而無不知周紀有之昭王二十四年甲寅天地震動江河泛溢王問大史蘇由此何祥也對曰聖人生於西方穆王三十三年壬申天地震動江河泛溢王問大史扈多此何祥也對曰聖人滅於西方示有生滅實無生滅向使無生之法格乎戰國戰國得之秦不坑儒趙不坑卒小國事大國大國不徵小國含哺鼓腹無爲之法化也𨿽有大夢然後大覺塵勞性空空有常寂分攺遷易無非法身而大雄法寶五迦葉不得當乎付囑必也當乎不論前後此瞿曇所以贊佛法也文曰

佛日之曙兮照乎東方大雄設法兮海印發光獨立世界兮橫吞八荒江沙漫漫兮寺壓其陽撼谷斡波兮气盤中央

衢州開元觀碑

玉太上也謂之三淸淵神靈也謂之三洞洞之法金璫玉佩之書玉馬之劵逥車畢道天誥也負石塡河師誓也得之者上騰九天失之者下釁十祖故曰萬刼祕而五千文行蕭武好佛法道士挑攪釋蔵徒聊順帝防彊說爲大教佛經故論者短之多稱道家惟有老子兩卷井蛙不知尾閭也大哉玉皇上極金闕靑童紫微扶桑之君仲侯左靈東華之君人𨿽位在上淸而猶臣妾玉皇太上已下如陪臣焉凡三十六天三十六洞地道下通華陽林屋傍通龍邱九巖其土神秀厥生道奧徐先生名含眞中書侍郎安貞之族子也傳八景之眞文握九光之靈符乎此觀初棟宇壇墠惟彼瓦礫鬰爲艸莽先生之功林堂象設始吐光彩蕭寥同映養屯茹气蹈火吞刀之士不可呼而來夫道可不遇文復何言銘曰

天地未生聖人未作陰陽坱圠日月磅礡道隠乎先气流形愽乃播羣法靈神沃若奔景無天逥元豁落帝作玉府以般靈居四輔之目三淸之書不得其人曠刼祕諸臣拜稽顙以度寶魄之明浩與

況往嘗盜開靈書罰露天誥免冠自懲慮不塞咎戾矢其文以自贖蓋欲鋪簡神明非爲道士所發自貞元辛未嵗九月哉生明於窮愁幽憤思以自適吟詠道篇以攄煩襟時長安尉杜陵史鎬在焉爲余搦管揮灑後漢神仙之士王次仲者善爲此書余今日見史侯如漢世矣

虎邱西寺經蔵碑

闔廬之海湧也水銀爲溟渤黃金爲鳬雁精气爲白虎是名虎邱東晉王珣王瑉捨山造寺生公忍死待西國經來之所也山中塔廟叔父有功叔諱七覺字惟舊容相端靜神龍初八嵗剃度萬言一覽際天人嘗以唵林萬法之母法從數起乃讀外書小餘大餘以爲證據維摩所謂通達善道法華所謂通達大智況受經於叔父根鈍智短曽不得乎少分至徳三年示終本山付囑門人澹交曰此山法事莫不圓對而經蔵猶闕澹交僧瑤俗姓何廬江次宗其冑奉佛不敢廢師之命自至徳貞元龍在戊寅紹建方畢瞿曇教迹不捨有表不住無表般若用中壇攝其六頂攝其四譬如無根安得有華故覺華長者得定光如來授記鹿仙長者得釋迦如來授記寶手菩薩得空王如來授記皆因造蔵而得作佛從虛空蔵流出一切蔵一切蔵流出四大蔵四大蔵一億大蔵四億小蔵圍繞湧出狀如蓮花灌於四蔵流出十二蔵從十二蔵分爲三蔵一聲聞蔵二菩薩蔵三眞如性海蔵海水可量虛空不可量虛空可量菩薩摩訶薩成就眾生變化隨感不可量菩薩摩訶薩修行地位有分劑故故可量諸佛眞如性海無分劑故故不可量攘於三蔵流出八萬四千蔵修多羅蔵摩訶蔵爲上首於是有法蔵寶蔵甚深微宻蔵妙花光云等蔵無盡在色究竟天眾生眾生福薄不得瞻睹謨呼羅摩海醯首羅大自在神天樹云音日輪速疾執金剛神淨光光香雲最上光嚴身眾神淸淨華髻栴檀樹光足行神雷音幢相雨花妙眼道塲神淨花普照無等光焰主空神永斷迷惑普遊淨空主方神示現宮殿樂勝荘嚴主晝神普得靜光諸根嘗喜平等防音寂靜海音主夜神其摩竭提國有金剛蔵中有摩尼瑤王變現自在兩無盡瑤嚴好花是諸菩薩演說如來廣大境界慈目瑤髻發生喜樂可愛樂正念天王十方海中一切瑤王吐云彌覆流出教綱其佛號法水覺空如來嚴持器仗夜義王力懷髙山夜義王毘樓義焰口海光龍王等甚可怖畏鳩槃茶王美目端嚴鳩槃茶王日光天子月光天子星宿王天子威徳光明天子各各恆沙恆沙眷屬相與掌防其南海楞迦山下娑竭羅龍宮其光明蔵大地劫淨諸方等諸經納於龍宮其善部州大蔵六萬卷中六千卷小蔵四千卷大悉地有空有不空廣略平等譬如萬法出一塵中千輪百疏又於一塵流出如帝釋宮殿因陀羅网一珠映八十億珠法界義中法身法性百佛世界細一毛端析一毛端成微塵數世界一一世界法身演無量百千萬億諸佛法蔵是身爲陀羅尼蔵湧法海蔵眾法瑤蔵捨乘敷蔵花頂眾蔵宻耶防蔵言頓顯蔵此皆奢摩他毘鉢捨那定恵之力觀見如來等蔵蔵依識攝有捨蔵理髮於心而形於蔵內外俱朗不其然乎斯文淳一非敢戲論光佛相好贊佛功徳從佛知見中來頌曰雪山紺宮等虛宮耶叔父付囑澹交續耶妙華光云香普薰耶娑碣所措摩醢防耶喝刺呼嚧歸命防耶

檢校尙書左僕射同中書門下平章事上柱國晉國公贈太傅韓公行狀

曾祖符皇朝潭陽郡太守祖智皇朝河南府士曹參軍贈吏部郎中父休皇朝銀靑光祿大夫太子少保贈司空【韓洄滉弟少保贈司徒二唐書作行一太子少師贈太子太師】謚文忠公京兆府萬年縣洪固鄕冑貴裏韓滉年六十五公繼代生賢左右王室鄭武之賢韋平之美【開元中】解褐授右威衛騎曹參軍丁文忠憂服闋授京兆府同官縣主簿又丁內憂孝貫神明外除授太子通事舍人肅宗在靈武授監察禦史兼北海郡司馬充北海節度判官道阻未行除通州刺史尋充山南西道采訪使判官時宰丑正除彭王府諮議詔授除殿中侍禦史累遷祠部考功吏部三員外郎判南曹尋遷吏部郎中給事中兵部選事有盜殺富平令倚僞禁兵特詔釋之宻疏聞狀遂伏其罪遷尙書左丞知吏部選事有擁馬陳詞造堦抗議曾不再煩主吏重閱簿書片言遣之莫不心服拜戶部侍郎判度支管諸道靑苗稅戶屬國計空耗上難其人服勤九年出利百倍左蔵之錢至七百萬貫太倉之粟至數百萬斛其邊儲或五六萬或十餘萬有附大臣間於先帝者引劉向羊頭山黍云權量久差公曰山之南北地之肥瘠禾黍不同防內蔵有隋朝銅防果不差異安邑解二縣鹽池比嵗水漲甚於往年有漫生紅鹽之瑞詔諫議大夫檢覆並致祭祠宇號寶應靈慶池宣付史館拜太常卿出爲晉州刺史拜蘇州刺史充浙江東西都團練觀察處置使尋加銀靑光祿大夫攺檢禮部尙書兼禦史大夫潤州刺史鎭海軍節度使依前充浙江東西觀察使令行風動無敢犯者自信安洪光東陽捍狠士僧惟曉等結連數部熒惑愚甿破其巢窟伏戎自殪山越一淸管郡十五戶百萬里尹亭長書佐小史令丞牧守通數萬人自公區處不朽之作乘輿播越畿甸路斷公日遣一使間道賫帛表詣行在諸道未知行在營將士無不引還惟公所遣兵鎭河南衝要堅守不退兵馬使董晏將三千人鎭徐州部將沈淸等頗違軍禁公遣一介賫牒轅門笞晏二十沈淸等六十八人悉按軍令徐方旣定轉檢校吏部尙書加紫金光祿大夫封昌黎公攺封南陽天子幸梁川巴山道命判官何士幹領健步七百負綾縠練十萬疋上獻天子六軍從官扈蹕千里時屬維夏未頒春衣表至行在眾情大悅公又命從事裴樞李倫徵巡內兵甲麾下將士合三萬人請翊衛鑾輿收復京邑上深嘉嘆特加檢校尙書右僕射李希烈眾軍東下志吞淮濟公卽日遣兵馬使王棲曜李長榮栢良器以勁卒萬人溯流千里倍程救援才及睢陽賊已陷襄邑攻寧陵棲曜等突圍乘城矢中元惡凶徒懾遁不敢東顧淮南初防節度使大將王佋帶甲數千夜犯城府或出權計者云江南兵至佋兵遂散殺戮甚多士卒驕矜爭邀厚賞率居人商旅五十萬緡符牒巳行人情恟恟公卽日遣都虞侯李棲華謂兵馬使張瑗等曰收復上都六軍未賞節使薨歿豈名爲功賦斂擅興何人造意諸將引過橫調立停及大駕還都進封郡公時希烈盡鋭攻陳州公命諸將與宣武軍合勢破賊數萬人闗中初復公以爲國無年儲何禦荒險陳圍巳解汴路卽通抗表請獻軍糧二十萬斛從本道直至渭橋公命判官元友直艸創運務部勒趨程時河中阻兵堅城未拔闗河蝗旱軍食不足船至垣曲王師大振拜檢校尙書左【一作右】僕射同中書門下平章事加本道度支營田充江淮轉運等使連嵗蝗災仰在轉運公自晨及暮立於江臯發四十七萬斛舳艫所至近逺慰安貞元元年十一月十一日制曰江淮轉運使某官某勵精勤職夙夜在公厥有成績可進封國公初封鄭攺封晉前後河南用兵解寧陵睢陽之圍全彭城要害之地朝廷議勲特賜一子六品正員官又其軍鎭營宇舟船鞍馬甲仗旗皷羽革丹漆牛羊六畜難乎校算應緣兩稅惟有一牓人爭及限吏不到門今江南縑帛勝於樵采二年冬十一月朝覲上深禮重委以大計加度支諸道鹽鐵轉運等使待空巖穴方歸田裏主恩彌深初【闕】遂違顧謂其族爲當瀝肝膽身塗艸莽上答乾坤時屬西北用兵倉庫空竭公和糴五十萬斛無敢奪期米價遂賤防秋士馬儲糗更無闕自公當漕運初年四十七萬二年七十萬末年一百萬尙結贊者使六蕃抗言逆順之理夷虜感動肝膽楚越張權者不敢惕息盜位者退而思過貞元三年二月二十五日薨於昌化裏私第春秋六十五皇帝震悼輟朝三日制曰故某官某應運而生弼諧於我道符兩曜徳冠八元以武綏邊以文經國方期難老【一作續光】式作【一作茂】宗臣孰謂不融盡瘁而歿𨿽鄭亡子產衛失栁荘憯悼之懷豈過於此過時謂【三字疑】撫牀憎慟當扆興嗟厚申往禭之思載榮優贈之禮可贈太傅前後賻贈布一千疋米粟五百石錢四百萬防事供官踐歷四朝嵗逾五紀炎不執扇晝不伏枕疾無杖履居心矜荘自同官主簿制一裘褐直爲宰相古人無食粟之馬衣帛之妾更爽之居不足多矣以沙門一行得聖人之道特寫形仰影如宗師癖在春秋精於系象賦春秋七章著通例六卷並章奏詞略十餘萬言豁如恆星惇故舊重然諾好古愽雅能書善畫夫議大勲者則不書小善舉大徳者則略其細事故不殫論矣公有子弟聞斯行諸不敢墜失況以賔客從事日久泣慕淸塵謹狀

貞元三年閏五月十八日故金紫光祿大夫檢校尙書左僕射同中書門下平章事晉國公韓公故吏將仕郎前大理寺司直顧況謹上尙書考功伏以柱石元臣勲績光茂孝則先意承志忠則知無不爲武能禁暴文以經國翊贊聖明懋建和平沃心造膝簡乎帝上防橫【疑作宏】規振乎外奄從流運恩軫睿慈今月日若馳松楸將樹易名之典請舉舊章謹上

饒州刺史趙郡李府君墓志銘

粵考春秋敍事之實趙郡東祖源流甚長衛州刺史嘉祚曾孫榮州刺史璿孫贈尙書郎銛子諱端字公表官由臺省興元少尹少府監出泉饒二州刺史參佐不書略也貞元八年秋七月終於郡署年六十一明年八月庚申窆於鳳山之東原嗚呼神明無質君子能通其意以爲教本仲尼闡教微言七十子揚大義去聖𨿽逺其七十子之季孟乎至於饒禮將驅俗經以道俗饒之人始有講睦之聲上圓不弔纎【疑作殱】我渠喆昔桐鄕嗇夫猶桐鄕桐鄕之人皆祠之今饒之如此嗚呼列章載云精神天之久骸骨地之久此言骸骨滅其精神不滅者何從心上變起而生展促常讀眾聖之書上於釋典如川及海之無翻流蘧蘆【疑作鑪】久處奮迅泥滓宜諸精爽黜陟幽明亦由是也夫人贊皇郡淸河崔氏從其子拭盡力哀敬記石陵谷永質天壤銘曰

蘭桂有叢以薰其風邯鄲舊氏厥祖惟東吁嗟府君其命不融精神本天不在乎地舊國飛魂新塋掩隧逝不可止哀何不旣

華陽集卷下

﹤集部﹐別集

類﹐漢至五代﹐華

陽集__子

非熊詩附﹐子非熊詩附﹥

【】

欽定四庫全書華陽集子非熊詩附送僧歸洞庭江山萬萬重歸去指何峯未入連云寺先齋越浪鐘島香棧栢秋防出庵松若救吳人病須降震澤龍贈覺眞上人長安車馬地此院閉松聲新罷九天講舊曾諸嶽行能詩因作偈好客豈闗名約我中秋夜同來看月明寄太白無能禪師太白山中寺師居最上方獵人偸佛火櫟鼠戲禪牀定久衣塵積行稀徑艸長有誰來問法林杪過殘陽經河中一望蒲城路闗河气象雄樓臺山色裏楊栁水聲中思起懷吳客行斜向磧鴻我來尋古迹惟見舜祠風送張主簿松窻久是飡霞客山縣新爲主印官混俗故來分利祿一作遺不須長作異人看

姚巖寺路懷友

路向姚巖寺多行洞壑間鶴聲連塢靜溪色帶村閒疎葉秋前渚斜陽雨外山憐君不得見詩思最相闗

送杭州姚員外

浙江江上郡楊栁到時春塹起背城鴈帆分向海人嶠云侵寺吐汀月隔樓新靜裏更何事還應詠白蘋

送朴處士歸新羅

少年離本國今去巳成翁客夢孤舟裏鄕山積水東鼇沈崩巨岸龍鬭出遙空學得中華語將歸誰與同

送馬戴入華山

古木亂重重行人識去蹤斜陽收萬壑圓月上三峯雲裏泉縈石牕間鳥下松惟應采藥客時向此相逢

送諭鳬春歸江南

去年登第客今日早春歸鶯影離秦馬蓮香入楚衣裏閭爭慶賀親戚盡光輝惟我門前渚苔應滿釣磯

送友人及第歸蘇州

見君先得意希我命還通不道才堪並多緣蹇共同鶴鳴荒苑內魚躍夜潮中若問家山路叨連震澤東

送皇甫司錄赴黔南幕

黔南從事客祿利先來饒官受外臺屈家移一舸遙夜猿聲不斷寒木葉微凋逺別因多感新郎倍寂寥

舒州酬別上卿

故交他郡見下馬失愁容執手向殘日分襟在晚鐘鄕心隨皖水客路過廬峯眾惜君材器何爲滯所從

早鴈

逐暖來南國迎寒背朔云下時波勢出起處陣形分聲急奔前侶行低續後羣何人寄書札絕域可知聞

夏日防修行段將軍宅

愛君書院靜莎覆蘚苔濃連穂古藤暗領雛幽鳥重樽前迎逺客林杪見晴峯誰謂朱門內雲山滿座逢

經杭州

郡郭繞江濆人家近白雲晚濤臨檻看夜艣隔城聞浦轉山初盡虹斜雨未【一作半】分有誰知我意心緒逐鷗羣

秋日陜州道中作

孤客秋風裏驅車出陜西闗河午時路村落一聲雞樹勢標秦逺天形到嶽低誰知我名姓來往自淒淒

州送朱萬言

渡頭風晚葉飛頻君去還吳我入秦雙淚別家猶未斷不堪仍送故鄕人

華陽集子非熊詩附

