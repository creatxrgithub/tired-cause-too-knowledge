

欽定四庫全書

集部二

孫可之集

別集類一【唐】

提要

臣等謹案孫可之集十卷唐孫樵撰樵字可之又字隠之自稱闗東人函谷以外幅員遼闊不知其籍何郡縣也大中九年進士授中書舍人僖宗幸岐隴時詔赴行在遷職方郎中上柱國賜紫金魚袋新唐書藝文志通誌通考皆載樵經緯集三卷書錄解題稱樵自爲序凡三十五篇此本十卷爲毛晉汲古閣所刋稱王鏊從內閣抄出近時汪師韓集有孫文志疑序一篇因謂樵文惟唐文粹所載後佛寺奏讀開元雜報書襄城驛刻武侯碑陰文貞公笏銘與李諫議行方書與賈秀才書孫氏西齋銘書田將軍邊事書何易於十篇爲眞餘一十五篇皆後人僞撰然卷帙分合古書多有未可以是定眞僞且師韓別無確據但以其句字格局斷之尢不足以爲定論也乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

孫可之集卷一

唐孫樵撰

大明宮賦

孫樵齒貢士名旅見大明宮前庭仰眙俛駭陰意靈怪莫歸魄動中宵而防防彼大明宮神前有云且曰太宗皇帝繚瀛啟居廓穹起廬圜然而劃隆然而赫孰窬孰隟永求帝宅帝詔吾司其宮【太宗創立大明宮後髙宗增修遂移仗焉下帝謂上帝】與日月終翼聖防艱十有六君蕩妖斬氛孰知吾勤吾當廬陵錫武【天后卽眞天下號周廢中宗爲廬陵王賜姓武氏】廟祏徹主【司禮博士周宗奏增武廟爲七削唐廟爲五】吾則協二毗輔【謂梁公仁傑魏公元忠也】左右提防義甲憤徒起帝僕周【五王興輦帝出東宮斬賊迎仙殿迫後歸政天后驚黙還臥明日革周復唐】吾則械二黠雛【謂昌宗易之也】俾卽其誅胡猘飽腯【謂祿山也】踣肌齚骨驚血濺闕仰吠白日二聖各轍大麓北挈【肅宗遂位於靈武】吾則激髯孽悖節【謂慶緒也】俾濟逆殺翼兩傑憤烈【謂汾陽王及臨淮王】俾克斮滅薊梟妖狂【謂朱泚也】突集五堂縱啄怒吞大駕驚奔吾則勵陰刀翦其翼俾不得逃明殛三革蝕黑孰匪吾力吾見若正聲在懸諍舌在軒輟黈延諫刳襟沃善賞必正名怒必正刑當獄撤腥【太宗每遇行刑謂之禦諫】當稼吞螟吾則入瀆革濁【貞觀中河屢淸】入囿肉角【貞觀中麟見】旬澤莫漙【太平十日一雨雨必以夜】防谷視土【開元中斗米五文錢】吾見若姧聲在堂諛舌在防窒聰怫諷正斥邪寵嘉賞失節怒罰失殺奪農而徭厚徵而雕吾則反耀而彗【永崇總章中彗星屢見】反澤而沴蕩坤而坼【地有坼而復合終日不止】裂幹而石【天有裂而殞石】然吾畱帝宮中二百年昔亦日月今亦日月往孰爲設今孰爲缺籍民其凋有野而蒿【開元中籍戶九百萬今二百萬】籍甲其虛有壘而墟【開元中籍府兵三時務農一時講武寶甲總六十萬今天下兵仰給疲農而幕府多虛者也】西垣何縮疋馬不牧【開元中北庭拒鄰門萬三千隴西平涼天水金城四郡息馬匹至七十萬谷四十八監以使董之是時帛疋易馬壹】北垣何蹙壘城粒言未及闋樵迎斬其舌且曰余聞宰獲其哲【房杜姚宋】得是赫日烈老魅迹結爾曾何伐宰獲其慝【林甫敬宗】得是昏蝕魅怪橫惑爾曾何力今者日白風淸忠簡盈庭闔南俟霈闔北俟霽矧帝城闐闐何賴窮邊帑廩如封何賴疲農禁甲飽獰尙何用天下兵神曾何知孰愧往時神不能對退而笑曰孫樵誰欺乎欺古乎欺今乎吁

露臺遺基賦【並序】

武皇郊天明年作望仙臺於城之南農事方殷而興土功且有麋於縣官也樵東過驪山得露臺遺基遂作賦以諷之驪橫秦原東走盤連有土如積其髙逾尺隱於修岡屹若環堂徘徊山下問於牧者對曰惟昔漢文爲天下君守以恭黙民無怨慝天下大同帝駕而東經營相視玆山之址乃因其崇以興土功玆臺始基軫於帝思旣命其吏校之經費下詔曰朕以涼徳君於萬國惟日兢兢如蹈春冰髙祖惠宗肇我邦圪作此宮室庻防無逸逮夫朕躬孰敢加隆矧麋府財以經此臺周爲靈臺成乎子來文王以升以考休徵玆臺以平周徳惟馨章華𨿽髙楚民亦勞靈王宣驕諸侯不朝民旣攜貳王遂以死豈朕不懲斯役實興鳩材嘯工以害三農斯豈文王靈臺之不日哉宜詔有司亟令罷之此其基者乎卒歌而去之且曰彼通天兮鞅埃之巍巍此靈臺兮蔽秋艸之離離已而巳而世無比兮吾孰知其是非

出蜀賦

辛酉之年兮引敗車而還秦濟潼梓之重江出大劍之復關駭天險之重阻兮峙連岡而外坤譎石詭崖汨其城屬兮屹紆郁於云昏嵌嵒嵒而查牙兮上攢羅而戞天中呀坼以隙斜兮途詰屈而隘穿以去以來奔蹄疾足兮鼠出入乎穴間蹇余馬之不息屆峽山之偪側劃崇巒之怒來水涵空而混碧途迫髙而緣深不尺而又曲跬危步之促促栗若跣而蹈棘朝天雙峙以虧蔽中慘栗而陰翳倐下馳而上回若出地而天開龍堂呀呀而上啟怪若虎而欲噬泉觱沸而中洌靈窸窣乎像設盼山川以懷古得籌筆於途說指前峯之孤秀傳臥龍之餘烈嘗枚師而北去抗霸圖而此決曾尺疆之不辟徒賫志而灰滅越百牢而南指憩石門之委防六陰崖而戶開屹巍巍以皚皚外攢怪石之參差兮勢嶪峩而上排狀若郁云之始騰又似乎潮波之卻頽中防窱以窙豁敞曭朗而洞達摧嵓泉之瀯瀯鏘環佩於閨闥躡危石而後通忽泱漭而無窮包溪懷壑而爲深兮繚巒岡而四崇蘿薜羃歷於嵓穴兮云木森其靑蔥鬱桂椒與木蘭兮芬淑郁而駭風曾不可以久畱兮車軋軋而又東陟雞幘之蹇防下七折之峻阪褒斜吁其隘束兮左窮溪兮右重巘綿飛棧而屬危梁兮續畏途而呀斷下臨千之驚流兮波澒洞而雷抃當冬之隆烈觸宻雪之飛噴舞回颷而颺九垠天地紛其漫漫路縈積以迷馬蕭蕭而不進心悸悸而程不敢逸兮徒憭栗而興嘆出大散之奧區若脫足於囚拘涉汧渭之沄沄歷岐雍之通途田原郁以澶漫兮彌千里而爲都背槐裏而趨咸陽兮索嬴劉之舊墟承明冀關緬以夷漫兮得隱嶙之顏隅獨五陵之尙完兀髙平而艸蕪抵長都之岌岌排閶闔而西入荷天衢之廣關仰白日之赫赫彀弱弓而滿鈆鏃兮卽澤宮而睨的夫何號貢之缺條兮忽有司之吾斥曾不得而上通兮居悒悒而不適闕庭藹其多士兮皆云夫賢索不自分其能否兮瞰朱門之投迹蔑一人之我先若捧水而投石念初心之來斯豈窮愁而徒疑忽徊徊以惶惶蹇東西而獨悲因黙黙以心計兮私展轉而自非胡不知進之與道謀兮徒盛气而憤時不知求已以爲慮兮而患人之不知九衢廣其茫茫兮混埃而紅飛漂世波而上下兮旁窮走而相追不亦勞乎於是謝唯唯之面朋而焚逐逐之燥機餒不飽謀凍不暖謀兮環畮墻而闔扉邀仁義與之爲友兮追五經而爲師徜徉文章之林圃兮與百氏而驅馳不谷吾不恥谷亦吾不辭彼上章爲公者豈終吾遺哉

孫可之集卷一

欽定四庫全書

孫可之集卷二

唐孫樵撰

與李諫議行方書

樵嘗爲日蝕書以爲國家設諫官期換君心之非不以一咈其言而怠於諫卽繼以死非其職耶執事居其官亦嘗有意於此乎開元之間豈待諫官而後言耶苟立天子廷者皆開口奮舌爭於上前故自貞觀以還開元之政最爲修明及林甫舞智以固權張詐以聾上於是膠羣僚之口縛諫官之舌且以法中敢言者由是林甫之惡熾而勿復聞祿山之逆祕而勿復知天寶之政由此而荒矣今者下無林甫遏諫之權上有開元虛巳之勞如此則敍立朝廷者皆得道上是非不顧時忌矧執事官曰諫議哉執事卒不能言避其官而逃其祿可也他官秩優而位崇者豈少耶今年三月上嘗欲營治國門執事尙諫罷之今詔營廢寺以復羣髠三年之間斤斧之聲不絕度其經費豈特國門之廣乎稽其所務豈特國門之急乎何執事在國門則知諫在復寺則緘黙勇其細而怯其大豈諫議大夫職耶樵以爲大蠧生民者不過羣髠武皇帝發憤除之冀活疲甿今天下之民喘未及息國家復欲興旣除之髠以重困之將何致民之蕃冨乎樵不知時態竊所憤勇故作奏書一通以明羣髠大蠧之由生民重困之源無路上聞輒以愚獻執事倘以樵書不爲狂試入爲上言其略

與髙錫望書

文章如面史才最難到司馬子長之地千載獨聞得揚子云唐朝以文索士二百年間作者數十輩獨髙韓吏部吏部修順宗實錄尙不能當班堅其能與子長子云相上下乎足下乃小史尙宜世嗣史法矧足下才力雄獨意語橫闊嘗序義復岡及樂武事其說要害在樵宜一二百言者足下能數十字輒盡情狀及意窮事際反若有千百言在筆下足下齒髮未及壯其所得如此則不知子長子云當足下年齒時文章果何如也然足下所傳史法與樵所聞者異耶古史有直事俚言者有文飾者乃特紀前人一時語以立實錄非爲俚言奇健能爲史筆精魄故其立言序事及出沒得失皆字字典要何嘗以俚言汨其間哉今世俚言文章謂得史法因牽韓吏部曰如此如此樵不知韓吏部以此欺後學耶韓吏部亦未知史法邪又史家紀職官山川地理禮樂衣服亦宜直書一時制度使後人知某時如此某時如彼不當以禿屑淺俗則取前代名品以就簡絕夫史家條序人物宜存警訓不當徒以官大寵濃講文張字故大惡大善𨿽賤必紀屍生浪職𨿽貴得黜至如司馬遷序周繆班孟堅傳蔡義尙可用耶爲史官者明不顧刑辟幽不見神怪若梗避於其間其書可燒也古者國君不得視史今朝廷以宰相監撰大丈夫當一時寵遇皆欲齊政房杜躋俗太平孰能受惡於不隱乎古者七十子不與筆削今朝廷以史館叢文士儒家擅一時胸臆皆欲各任憎愛手出白黑孰能專門立言乎樵未知唐史誠何如也樵𨿽承史法於師又嘗熟司馬遷揚子云書然才韻枯梗文過乎質嘗序廬江何易於首末千言貴文則防質近質則太禿刮垢磨痕卒不到史獨謂足下才力天出最與史近故以樵所授於師者致足下

寓汴觀察判官書

大梁居東諸侯兵最爲雄軍乘權肆豪奴視州縣官州縣官卽熛縮自下美言立聞觀察使往往得上下考卽欲認官爲治必爲軍所傾折大者至奪觀察使小者至爲軍人所系辱州縣官格手失職不敢與抗由是軍候得侵繩平民鞠訊授辭往往獄至數百不以時省以故平民益畏軍候至不知有觀察使矧州縣官耶國家設州縣官以治平民豈以屬之軍乎今京兆二十四縣半爲東西軍所奪然亦不過籍占編民翼蔽懇田其辭獄曲直尙歸京兆今汴軍所侵州縣者反愈東西軍士大夫叢居未嘗不病東西軍侵州縣事及自提兵符則不知有以規畫之矧天子之貴耶執事三從事盧公其所以佐盧公使炳炳不磨於世者襄陽南渡之民皆能道之今居汴有日而曾無所聞豈屑屑未暇耶執事宜亟以前之所陳辧之盧公稍稍奪左右軍權且使系獄者不得治於軍門凡當州縣者悉索歸之使軍自軍州縣自州縣無相奪也今執事官曰判官察州縣事正執事職幸無忽

與賈希逸書

主數足下曩者樵耳足下聲憤足下售於時何晚及目足下五通五十篇則足下困十上亦宜矣物之精華天地所祕惜故防金以砂錮玉以璞珊瑚之叢必茂重溟夜光之珠必含驪龍抉而不巳櫝而不知止不窮則禍天地讎也文章亦然所取者廉其得必多取者深其身必窮六經作孔子削迹不粒矣孟子述子車坎軻齊魯矣馬遷以史記禍班固以西漢禍揚雄以法言太窮元結以浯溪碣窮陳拾遺以感遇窮王勃以宣尼廟碑窮玉川子以月蝕詩窮杜甫李白王江寧皆相望於窮者也天地其無意乎今足下立言必奇摭意必深抉精剔華期到聖人以此賈於時釣榮邀富猶欲疾其驅而方其輪若曰爵祿不動於心窮達與時上下成一家書自期不朽則非樵之所敢知也嗚乎孤進患心不苦及其苦知者何人古人抱玉而泣樵捧足下文能不濡睫懼足下自持也淺且疑其道不固因歸五通不得無言

與王霖秀才書

太原君足下雷賦逾千六言推之大易參之象其旨甚防其辭甚奇如觀駭濤於重溟徒知褫魄眙目莫得畔岸誠謂足下怪於文方舉降旗將大誇朋從間且疑子云復生無何足下繼以翼旨及雜題十七篇則與雷賦相闊數百里足下未到其壼則非樵所敢與知旣入其城設不如意亦宜上下銖兩不當如此懸隔不知足下以此見嘗耶抑以背時戾眾且欲哺粕啜醨以其苟合耶何自待則淺而徇人反深鸞鳳之音必傾聽雷霆之聲必駭心龍章虎皮是何等物日月五星是何等象儲思必深摛辭必髙道人之所不道到人之所不到趨怪走奇中病歸正以之明道則顯而微以之揚名則久而傳前輩作者正如是譬玉川子月蝕詩楊司城華山賦韓吏部進學解馮常侍淸河壁記莫不拔地倚天句句欲活讀之如赤手捕長蛇不施控騎生馬急不得暇莫不捉搦又如逺人入太興城茫然自失詎比十家縣足未及東郭目巳極西郭耶樵嘗得爲文眞訣於來無擇來無擇得之於皇甫持正皇甫持正得之於韓吏部退之然樵未始與人言及文章且懼得罪於時今足下有意於此而自疑尙多其可無言乎樵再拜

與友人論文書

嘗與足下評古今文章似好惡不相闊者然不有所竟顧樵何所得哉古今所謂文者辭必髙然後爲奇意必深然後爲工煥然如日月之經天也炳然如虎豹之異犬羊也是故以之明道則顯而微以之揚名則久而傳今天下以文進取者嵗叢試於有司不下八百輩人人矜執自大所得故其習於易者則斥澀艱之辭攻於難者則鄙平淡之言至有破句讀以爲工摘俚語以爲奇秦漢巳降古文所稱工而奇者莫若揚馬然吾觀其書乃與今之作者異耳豈二子所工不及今之人乎此樵所以惑也當元和長慶之間達官以文馳名者接武於朝皆開設戶牖主張後進以磨定文章故天下之文薰然歸正洎李禦史甘以樂進後士飄然南遷由是達官皆闔關齚舌不敢上下後進宜其爲文者得以盛任其意無所取質此誠可悲也足下才力雄健意語鏗耀至於發論尙往往爲時俗所拘豈所謂以黃金注者昏耶顧頑朴無所知曉然嘗得爲文之道於來公無擇來公無擇得之皇甫公持正皇甫持正得之韓先生退之其所聞者如前所述豈樵所能臆說乎

孫可之集卷二

欽定四庫全書

孫可之集卷三

唐孫樵撰

書何易於

何易於嘗爲益昌令縣距刺史治所四十里城嘉陵河南刺史崔朴嘗乘春自上游多從賓客歌酒泛舟東下直出益昌防至則索民挽舟易於卽腰笏引舟上下刺史驚【一有叫字】問狀易於曰方春百姓不耕卽蠶隙不可奪易於爲屬令當其無事可以充役刺史與賓客跳出舟偕騎還去益昌民多卽山樹茶利私自入防鹽鐡官奏重筦詔下所在不得爲百姓匿易於視詔曰益昌不徵茶百姓尙不可活矧厚其賦以毒民乎命吏剗去吏爭曰天子詔所在不得爲百姓匿今剗去罪愈重吏止死明府公【一有寧字】竄海裔【一無裔字】耶易於曰吾寧愛一身以毒一邑民乎亦不使罪蔓爾曹卽自縱火焚之觀察【一作風】使聞其狀以易於挺身爲民卒不加劾邑民死防子弱業破不能具葬者易於輒出俸錢使吏爲辦百姓入常賦有垂白僂杖者易於必召坐食問政得失庭有競民易於皆【一作輒】親自與語爲指白枉直罪小者勸大者杖悉立遣之不以付吏治益昌三年獄無系民民不知役攺綿州羅江令其治視益昌是時故【一無故字】相國裴公刺史【一作出鎭】綿州獨能嘉易於治嘗從觀其政道從不過三人其合【一作察】易於廉【一有約字】如是防昌五年樵道出益昌民有能言何易於治狀者且曰天子設上下考以勉吏而易於考止中上何哉樵曰易於督賦如何曰止請常期不欲緊【一作堅】繩百姓使賤出粟帛督役如何曰度支費不足遂出俸錢冀優貧民饋給往來權勢如何曰傳符外一無所與擒盜如何曰無盜樵曰予居長安【一有中十二字】歲【一作年】聞給事中校考則曰某人爲某縣得上下考由考【一作某人由上下考】得某官問其政則曰某人能督賦先期而畢某人能督役省度支費某人當道能得往來達官爲好言某人能擒若干盜反若干盜【一無四字】縣令得上下考者如此邑民不對笑去樵以爲當世【一有在字】上位者皆知求才【一作財】爲切至如緩急補吏則曰吾患無以共治膺命舉賢則曰吾患無以塞詔及其有之知者何人哉繼而言之使何易於不有得於生必有得於死者有史官在

書田將軍邊事

背臨卭南馳越二百里得嚴道郡實與沈黎越嶲俱爲邊城迫【一作逼下同】於羣蠻田在賓將軍刺嚴道三年能條悉南蠻事爲樵言曰巴蜀西迫於戎南迫於蠻宜有以制之者當廣徳建中之間西戎兩飲馬於岷江其眾如蟻前鋒魁健皆擐五屬之甲持倍尋之防徐呼按【一作接】步且戰且進蜀兵遇鬭如植橫堵羅戈如林發矢如防皆折刅吞鏃不能斃一戎而況陷其陣乎然其戎兵踐吾地日深而疫死者日眾卽自度不能畱亦輒引去故蜀人爲之語曰西戎尙可南蠻殘我自南康公鑿靑谿道以和羣蠻俾由蜀而貢又擇羣蠻子弟叢【一作聚】於錦城使習書算業就輒去復以他繼如此垂五十年不絕其來則其學於蜀者不啻千百故其國人皆能習知巴蜀土風山川要害文皇帝三年南蠻果大入成都門其三門四日而旋【一本無其三門四日而旋七字非】其所剽掠自成都以南越嶲以北八百里之間民畜爲空加以敗卒貧民持兵羣聚因緣刧殺官不能禁由是西蜀十六州至今爲病自是以來羣蠻常有屠蜀之心居則息畜聚粟動則練兵講戰【一作武】而又俾其習於蜀者伺連帥之間隙察兵賦之虛實或聞蜀之細民苦於重徵且將啟之以幸非常【李丞相固言鎭西時有編民李權者遣子賫書通蠻言蜀無備可取狀邊城獲之按問得實遂棄市至今或有踵其所爲者】吾不知羣蠻此舉大劍以南爲國家所有乎且每歲發卒以戍南者皆成都頑民飽稻飫豕十九如瓠𨿽知鉦鼓之數不習山川之險吾嘗伺其來朔風正嚴緩步坦途日次一捨固巳呀然汗矣而況歷重阻卽嚴程束甲而趨扶防而鬭耶加以爲將者刻薄以自入餽運者縱吏而鼠竊縣官當給帛則以苦【一作疎】而易良當賑粟則以砂而參粒【每歲當給帛主將輒先市輕帛以易其重帛然後散諸邊卒當給糧丁吏必先盜其米然後以砂補其數以給邊卒常以爲怨】如此則邊卒將怨望之不暇又安能殊死而力戰乎此巴蜀所以爲憂也樵曰誠如將軍言苟爲國家計者孰若詔嚴道沈黎越嶲三城太守俾度其要害按其壁壘得自募卒以守之且兵籍於郡則易爲役卒出於邊則習其險而又各於其部繕相美地分卒爲屯春夏則耕蠶以資衣食秋冬則嚴壁以俟冦敵連帥卽能督之歲遣廉白吏視其卒之有無劾其守之不法者以聞如此則縣官無餽運之費姦吏無因緣之盜兵足食給卒無胥怨於將軍何如田將軍曰如此何患言卒遂書

書褒城驛壁

褒城驛號天下第一及得寓目視其沼則淺混而茅【一作污】視其舟則離敗而膠庭除甚蕪堂廡甚殘【一作淺】烏覩其所謂宏麗者訊於驛吏則曰忠穆公嘗牧梁州以褒城控三節度治所龍節虎旗馳驛犇軺以去以來轂交蹄劘由是崇侈其驛以示雄大蓋當時視他驛爲壯且一歲賓至者不下數百輩苟夕得其庇饑得其飽皆莫至朝去寧有顧惜心耶至如棹舟則必折篙破舷碎鷁而後止魚釣則必枯泉汨泥盡魚而後止至有飼馬於軒宿隼於堂凡所以污敗室廬糜毀器用官小者其下𨿽气猛可制官大者其下益暴橫難禁由是日益破碎不與曩類其曹八九輩𨿽以供饋之隟一二力治之其能補數十百人殘暴乎語未旣有老甿笑於防且曰舉今州縣皆驛也吾聞開元中天下冨蕃號爲理平踵千里者不裹糧長子孫者不知兵今者天下無金革之聲而戶口【一作編氓】日益破疆場無侵削之虞而墾田日益寡生民日益困財力日益竭其故何哉凡與天子共治天下者刺史縣令而巳以其耳目接於民而政令速於行也今朝廷命官旣巳輕任刺史縣令而又促數於更易且刺史縣令遠者三歲一更近者一二歲再更故州縣之政苟有不利於民可以出意革去其甚者在刺史曰明日我卽去何用如此在縣令亦曰明日我卽去何用如此當愁醉醲當饑飽鮮【一作愁當醉饑當飽】囊帛櫝金笑與秩終嗚呼州縣眞驛耶矧更代之隟黠吏因緣恣爲姦欺以賣州縣者乎如此而欲望生民不困財力不竭戶口不破墾田不寡難哉予旣揖退老甿條其言書於褒城驛屋壁

孫可之集卷三

欽定四庫全書

孫可之集卷四

唐孫樵撰

梓潼移江記

涪繚於郪迫城如蟠淫潦漲秋狂瀾陸髙突堤嚙涯包城蕩壚歲殺州民以爲官憂滎陽公始至則思所以洗民患頗聞前觀察使欲鑿江東壖地別爲新江使東北注流五里復匯而東卽堤墟舊江使水道與城相遠以薄江怒遂命武吏發卒三千迹其前謀役興三月功不可就有謁於滎陽公曰公開新江將抉民憂然江勢不可決訛言不可絕公將何以終之滎陽公曰吾欲厚其直以勸其卒可乎對曰饑卒賴厚直民惜其田以顗得不可滎陽公曰吾欲戮其將以動其卒可乎對曰代之將者必苦吾卒卒若叛不可滎陽公曰柰何對曰夫民可與樂終難與圖始故自役興已來彼其民曰夏王鞭促萬靈以導百川今果能攺夏王迹耶非徒無功抑有後災羣疑牽綿民心蕩揺前時觀察使欲鑿新江中輟議而罷豈病此耶公卽能先堤民言新江可度日而決也滎陽公諾明日滎陽公視政加猛決獄加斷又明日杖殺左右有所貳事鞭官吏有所阻政者遂下令曰開新江非我家事將脫郪民於魚禍耳民敢橫議者死郪民以滎陽公嘗爲京兆旣憚其猛及是民心大栗羣舌如斬未幾而新江吿成滎陽公歡出臨視班賞罷卒巳而嘆曰民言不堤新江其不決耶新江長步一千五百闊十分其長之二深七分其闊之一盤堤旣隆舊江遂墟凡得田五百畝其年七月水果大至𨿽逾防稽陸不能病民其績宜何如哉滎陽公旣以上聞有司劾其不先白詔奪俸錢一月之半樵嘗爲褒城驛記恨所在長吏不肻出毫力以利民及覩滎陽公以開新江受譴豈立事者亦未易耶是歲開成五年也

興元新路記

入扶風東臯門十舉步折而南平行二十里下念濟阪下折而西行十里渡渭又十里至郿郿多美田不爲中貴人所並則借東西軍居民百一系縣自郿南平行二十五里至臨溪驛驛扼谷口夾道居民皆籍東西軍出臨溪驛百步南登黃蜂嶺平行不能百步又步登潗潗嶺盤折而上甚峻【潗嶺北並磵可爲閣道平出潗潗嶺南可罷潗潗路】下潗潗嶺嶺稍平二嶺之間凡行十里自臨溪有支路直絕澗並山復絕澗虵行磧上十里合於大路【秋夏此路當絕】下黃蜂嶺復有支路並澗出潗潗嶺下行亂石中五六里與澗西支路合【秋夏此路亦絕】由大路十里橋無定河河東南來觸西山下墮號怒北去河中多白石磊磊如斛又十里至松嶺驛逆旅三戶馬始食茅自松嶺平行三里逾二橋登八里阪甚峻下阪行十里平如九衢又髙低行五里行連云驛自連云西平行二十里上五里嶺路極盤折凡行六七里及嶺上泥深滅踝【行者多苦於此可爲棧路以易之】路防樹往往如掛塵纓纚纚而長從風紛然訊於薪者曰此泥楡也豈此嶺常泥而樹有此名乎凡泥行十里稍稍下去又平行十里則山谷四拓原隰平曠水淺艸細可耕稼有居民似樊川間景气又五里至平川驛自平川西並澗髙下行十里復度嶺【嶺東度澗可詣爲閣路平行五十里出嶺西亦古道】上下嶺凡五里復平不能一里復髙低有閣路行七八里扼路爲關關北爲臨洮關爲河池自黃蜂嶺洎河池關中間百餘里皆故汾陽王私田嘗用息馬多至萬蹄今爲飛龍租入地耳入關行十里皆閣路並澗閣絕有人橋蜿蜿如虹絕澗西南去橋盡路如九衢夾道植樹步步一株凡行六七里至白雲驛自白雲驛西並澗皆閣道行十里巖上有石刻橫爲一行曰鄭淮造凡三字不知何等人也【人多以淮爲準字蓋視之誤】又一十三里至芝田驛皆閣道卒髙下多碎石自芝田至仙岑𨿽閣路皆平行往往澗防谷中有桑柘民多藂居雞犬相聞水益淸山益奇气候甚和自仙岑南行十三里路左有崖壁然而髙出其下殷其有聲如風怒薄水里人謂之鳴崖豈石常鳴耶抑俟人而鳴耶又行十五里至二十四孔閣【古閣名也】閣上巖甚奇有石刻其刻云褒中與閣主簿王顒漢中郡道閣縣椽馬甫漢中郡北部督郵迥通都匠中郎將王胡典知二縣匠衛績教蒲池石佐張梓等百二十人匠張羌教褒中石佐泉疆等百四十人閣道教習常民學川石等三人【一本作川五人】凡七十字其側則曰太康元年正月二十九日案其刻乃晉武平吳時蓋晉由此路耳又行十五里至靑松驛驛自仙岑而南路防人煙相望澗防地益平曠往往墾田至一二百畝桑柘愈多至靑松卽平田五六百畝谷中號爲夷地居民尢多自靑松西行一二里夾路多松竹稍稍深入不復有平田行五六里上小雪嶺極峻折嶺東多泥土疎而黒嶺西尢峻十里百折上下嶺凡十八里四望多叢竹又髙低行十里至山輝驛居民甚少行旅無庇自山輝西髙低行二十里上長松嶺極峻羊腸而上十里及嶺上復羊腸而下十五里及嶺下又髙下行十里至回雪驛自回雪驛南行三里上下樂阪極盤折上下凡十五里至福溪【自福溪有路並自山下由大雪嶺平行五里上長松嶺北與山輝大路合蓋古所通乃坦途也禆將將開此路都將賈昭爭功且欲折之遂開古松嶺路】又髙下行十里至黃崖崖南極峻折上下黃崖六七里至盤云驛西行復並澗行二十里卽背絕小嶺上下凡五六里稍平又行十里至雙溪驛【自盤云驛西有路並澗出白城西又平行三十里至城又行六十里至興元亦古所通尢坦途也城固之要道出其縣遂略開路長開天嶺路也】自雙溪南平行四里至天苞嶺羊腸而上凡十五里極峻折往往閣路至嶺上南望興元煙靄中也下嶺尢峻折凡三十里至文川驛自文川南行三十五里至靈泉驛自靈泉平行十五里至長栁店夾道居民又行十五里至興元西平行三十里至褒城縣與斜谷舊路合矣【議者多以謂此路不及褒斜此言不公耳樵嘗淑中褒斜一經文川至於山川險易道途迹悉得條記嘗用披挍蓋亦折耳苟使賈昭盡心於滎陽公如樵所條注誠逾於褒斜路】孫樵曰古人尙謀新仍曰何必攺作利不十法不變豈謀新亦未易耶滎陽公爲漢中以褒斜舊路修阻上疏開文川道以易之觀其上勞及將下勞及卒其勤至矣其始立心誠無意於古人將濟民於艱難也然朝廷有竊竊之議道路有喞喞之嘆豈滎陽公始望耶況謀肇乎賈昭事倡乎李俅役卒督工者不增品秩於天子則加班列於滎陽公滎陽公無毫利以自與而怨咎獨歸滎陽公豈古所謂爲民上者難耶

蕭相國眞讚

咫尺天威首出時傑英盼橫溢神鋒秀發秋空健骨霜夜皎月劍淬愈利玉燒不熱錦浦宸遊傳巖夢說馭物惟誠在公抗節再安宗祏蕩掃氛孽黃道回日翠華歸闕粃糠魏丙肩袂稷契仰止丹靑永保徽烈

孫可之集卷四

欽定四庫全書

孫可之集卷五

唐孫樵撰

孫氏西齋錄

孫樵謂陸長源唐春秋乃編年雜錄因掇其體【一作絜】切峭獨可以示懲勸者擲其叢冗禿屑不足以警訓者自爲十八通書號孫氏西齋錄起髙祖之初洎武皇之終首廟號以表元首日月以表事尙功力正刑名登崇善良蕩戮凶回有所鯁避則防文示譏無所顧栗則直書志慝所謂髙祖殺太子建成者何黜功循愛譏失教也【太宗有大功宜嗣有天下髙祖不當立建成爲太子至有六月二十四日事故書髙祖殺建成】李勣立皇后武氏者何忘諫贊慝懲廢命也【李勣爲顧命大臣儻堅諫不奪髙宗不敢立武氏爲後故書李勣立皇后武氏】起王后已廢之魂上配天皇者何登嫌黜冢不可謂順予懼後世疑於禘祼也【髙宗廢王后立武后乃貞觀侍女何以列昭穆故時以王后配髙宗示天后有嫌於禘祼矣】條天后擅政之年下系中宗者何紫色閠位不可謂正予懼後世牽以稱臨也【天后攺元卽眞今悉以天后年號及行事系於中宗示女子不得攺元者政也】崔察賊殺中書令裴炎【名犯武宗廟諱】者何詭諛梯亂肇殺機也【裴爲顧命大臣屢白天后歸政禦史崔察廷詰裴曰若不有異謀何故白太后歸政天后遂發怒斬裴於都亭驛故書曰崔察賊殺中書令裴】張守珪以安祿山叛者何貸刑怫教稔禍階也【祿山乃張守珪部將嘗犯令張曲江令守珪案之守珪不從卒使亂天下故書張守珪以安祿山叛他皆仿此】稱天下殺者何罪暴天下示眾與殺也稱天子殺者何死非其罪示眾不與殺也臣或不書卒者何不以直終去卒以示貶也君或不書葬者何不以正終去葬以示譏也懼怠云瑞示戒志沴尙徳必書賤尸位則黜貴皆所以敺邪合正俾歸大義【則前所謂起王后配天皇條天后年號行事系於中宗之類是也】操實寘例以示懲勸【前所謂李勣立皇后武氏張守珪以祿山叛之類是也】嗚呼宰相升沈人於十數年間史官出沒人於千百歲後是史官與宰相分挈死生權也爲史官者不能忭直骨於枯墳臠諂魄於下泉磨毫黷紮叢閣飽帙豈國家任史官意耶樵旣序其略授其友髙錫望傳之矣

武皇遺劍錄

武皇帝得利劍於希夷之間提攜六年而四用之宜其庻績暉如哉往者北戎猖狂渝盟盜壃大出虜門戍卒屢奔武皇赫然奮雷霆之威驅貔武之師靖邊塵於塞垣復帝子於敵庭非武皇一用其劍耶賊鎭阻兵邀爵山東刼眾以濟其姦擘險以扞其誅王師萃之屢戰無功兵衂將稽賊勢益張並醜乘之遂萌梟心乃刼吾兵乃固吾城反書旣聞卒愕京師輿人謡曰上宜亟以節假之且赦其辜俾守北門以伐敵謀不然並且東連潞兵北合戎師分卒以趨太行捲甲以下河東國家其能甘心於潞冦耶武皇曾不逗撓於其亟發武符按言誅之羽檄朝馳夕擒並頑非武皇再用其劍耶並部旣平潞守益堅王師吿勞國用吿虛內外咨嗟訛言沸騰飛言上聞上爲不聞誅潞之心益牢責戰之詔日卒能克大憝於山東梟渠魁於國門非武皇帝三用其劍耶浮屠之流其來綿綿根盤蔓滋日熾而昌蠱於民心蠶於民生力屈財殫民恬不知武皇始議除之女泣於閨男號於途廷臣辧之於朝防臣爭之於防羣疑膠牢萬口一辭武皇曾不待疑卒詔有司驅羣髠而發之毀其居而田之其徒旣防其教僅存民瘼其瘳國用有加風雨以時災沴不生非武皇四用其劍耶今者嗣皇帝纂武皇之耿光傳武皇之遺劍宜乎銛其鍔不使其挫寶其刃不使其泥而又硎之以義淬之以智匣之以禮苞之以仁持之以信與天下終始天下幸甚

龍多山錄

梓潼南鄙越五百里其中有山崛起中天卽山之趾得逕委延舉武三十北出其巓气象鮮妍孕成陰煙屹石巉巉別爲東巗槎牙重復爭先角逐若絕若裂若缺若穴突者虎怒企者猿踞橫者木僕挺者碑植又有似乎飛檐連軒櫨交攢欹撐兀柱懸棟危礎殊狀詭類愕不得視下有畝平砥若戶庭攄乳側脈膏停石俯對絕壑鈔臨蘭薄仙臺摽異藂石負起屹與山別猿鳥磧絕腹竇而空路由其中齗齶相望攀緣上下闖然而出曜見白日始時永嘉飛眞蓋羅【人傳晉永嘉中有爲蓋羅者於北臺上學道焉蓋羅於此白日上升今臺下有碑志存焉者也】去蹤斯存石刻傳聞丹成而蛻駕鶴騰天一去遼廓千載寂寞澄泉傳靈別壑絕明風閒境淸寂寥無聲嘉木美竹岡巒交植風來怒黒雷動崖谷山禽嵓獸捷翔牙驚曉吟暝啼聽之淒淒回環下矚萬類在目洇山帶川靑縈碧聨莽蒼際天杳杳不分月上於東日薄於泉魄朗輪昏出入目前其或宿霧朝云糊空縛山漠漠漫漫莫知其端陽曜始浴徹天昏紅輪髙而赤洪流散射濃透薄釋綿裂綺折千狀萬態倐然收霽樵起耒而遊泊車而休登降信防聞見習熟始曰山乎曾未始有得乎無處誇世釣名者污此巖扃乎且欲聞於潁陽之徒乎

孫可之集卷五

欽定四庫全書

孫可之集卷六

唐孫樵撰

迎春奏

黑帝歷窮帝命靑帝嗣其公【以其無私】皇帝備牲牢鼔鐘迎饗於郊東賤臣樵寓疏太常上奏曰天有四時陛下實行之是天乘陛下政令明昏而爲燠寒也靑帝何功而饗乎寛空春之日陛下廩以時出帛以時防則蘗芽弩拔勾萌畢達矣夏之日陛下農事無所奪山麓無所伐則艸木壯茁國無夭札矣秋之日陛下獄無曲次畋無圍殺則霜露不失節萬物固結矣冬之日陛下地气不掘泄室屋不徹發則丰隆不敢系越百蟄塞穴矣聖人之時日南無驕陽啟蟄無繁霜斗北無伏陰火西無滯霖淫昏之世反膏而波【春行秋令大水廢民廬舍】反冰而花【冬行夏令能李花】雹傷螟齧【夏行冬令則雨雹時則蝗飛蔽天】旱赤雨血【秋行夏令則雨血時則赤旱千里】是陛下政令出乎修明則寒暑運行政令出乎淫昏則災祥屢臻其可忽乎臣又聞陛下與人爲春得革慘作和起枿生華喜滿其家沃穆歡咳如暖景時開樹色煙光覺蔥蘢芳蒼陛下與人爲秋得愁刮人魄風日冷白栗栗蕭索覺庭槐枯落陛下與人爲夏得變絺成襦噓燼作鑪駒驅轍結雜遝噎禊門如三伏熱陛下與人爲冬得舉皆不見日涷薄人骨間間慼慼燈靑火白門無蹄轍迹顧陛下左右皆春天下病悴者眾也陛下肘腋皆熱中國病凍者眾也豈陛下用心有頗焉陛下苟能平其心𨿽澤不周惠不均天下無恨言不然天將視陛下心而燠寒也

復佛寺奏

賤臣樵上言臣以爲殘蠧於理者羣髠最大且十口之家【謂中戶也】男力而耕女力而桑卒歲其衣食僅自給也棟宇僅自完也若羣髠者所飽必稻粱所衣必綿縠居則邃宇出則肥馬是則中戶不十不足以活一髠武皇帝元年籍天下羣髠者凡十七萬夫以十家給一髠是編民百七十萬困於羣髠矣武皇帝一旦發天下髠悉歸平民是時一百七十萬家之心咸知生地陛下自卽位以來詔營廢寺以復羣髠自元年正月卽位以來洎今年五月斤斧之聲不絕天下而工未巳訊聞陛下卽復之不休臣恐數年之間天下十七萬髠如故矣臣以爲武皇帝卽不能除羣髠陛下尙宜勉思而去之以蘇疲民況將興於巳廢乎請以開元之事明之開元之年大駕還自東封從以千官之眾六軍之士三日畱於陳畱民猶有餘力今陛下卽能東封道次給一食則民力殫矣何開元之民力有餘而陛下之民力不足耶開元之間率戶出兵【索若干戶共出若干兵也】籍而爲伍春夏縱之家以力耕稼秋冬聚之將以戒武事如此則兵未始廢於農農未嘗奪於兵故開元之民力有餘也今天下常兵不下百萬皆衣食於平民歲度費率中戶五僅能活一兵如此則編戶不五百萬不足以給之故陛下之民力不足也今陛下以力不足之民而欲重困於羣髠將何以踵開元太平事耶貞觀以還開元戶口最爲殷繁不能逾九百萬卽今有問於戶部其能如開元乎借如陛下以五百萬給天下之兵今欲又以一百七十萬給於羣髠是六百七十萬無羨賦矣卽令戶口不下於開元其餘止二百萬而國家萬故畢出其間陛下孰與其足耶卽是鹽鐡不可除而筦加算矣天下之民得不重困乎日者陛下嘗欲營國東門諫議大夫入爭於前一言未及終陛下非徒輟其工而又賜帛以優之今所復寺宇豈特國門之急乎叢徒嘯工豈特國門之使乎寧諫議大夫不以言而陛下不以聽耶陛下則不能復廢之臣願陛下巳復之髠止而勿復加巳營之寺止而勿復修庻幾天下之民尙可活也今天下最不可去者兵也尙爲陛下日夜思去兵之術究開元太平事冀異日爲陛下言之況去無用之髠耶臣昧死以言

孫可之集卷六

欽定四庫全書

孫可之集卷七

唐孫樵撰

序西南夷

道齊之東偏泛鉅海不知其幾千里其島夷之大者曰新羅由蜀而南逾昆明涉不毛馳七八千里其羣蠻之雄者曰南詔是皆鳥獸之民鴂舌言語難辧皮服獷悍難化其素風也唐宅有天下二國之民率以儒爲教先彬彬然與諸夏肖矣其新羅大姓士有觀藝上國科舉射策與國士偕鳴者載籍之傳蔑然前聞夫其生窮海之中托瘴野之外徒知便弓馬校戰獵而巳烏識所謂文儒者哉今抉獸心而知禮節褫左衽而同衣服非皇風遠洽耶嘗聞化之所被𨿽艸木頑石飛走異彚咸知懷徳於是乎有殊能詭形之效祉者二國之爲其瑞與夫瑞之出不孤將必有類者則庾朔之隅不懷之倫其向風仰流歸吾化哉世之言唐瑞者徒曰肉角格六徳稼天酒庭苑巢神禽樵則曰二國文學也

序陳生舉進士

夫物不得以時而發其發必熾風時溪谷飅飅習習卽不得遂作必飄忽源泉混混然堤防陂蓄波決壅缺亦不可遏於其人也亦然潁川陳君學積乎勤藝髙乎專防家途歉志用不通郁然而居者有年矣累爲連帥賓禮貢之天子賫咨喑嗚輒以窮盡今年稍始克偕計吏僶勉上道久憤湮郁一旦決發若風波之得宣泄吁可當耶名光耀乎天庭聲飛馳乎海浦其在此行矣然君子學道以循祿端巳以售道不肯尺枉以蘄尋直況突梯滑稽以苟得與君其勉之樵弱弓蓬矢難以妄彀徒羨君之引滿彊勁指期命中於行不能無述

寓居對

長安寓居闔戶諷書悴如涷灰臒如槁柴志枮气索怳怳不樂一旦有曾識面者排戶入室吒駭喞喞且曰憊耶餓耶何自殘耶則對曰樵天付窮骨宜安守拙無何提筆入貢士列抉文倒魄讀書爛舌十試澤宮十黜有司知巳日懈朋徒分離矧遠來關東槖裝鎖空一入長安十年屢窮長日猛赤餓腸火迫滿眼花黑晡西方食莫雪嚴洌入夜斷骨穴衾敗褐到曉方活古人取文其責蓋輕一篇跳出至死馳名今人取文章章貴奇一句戾意捲前知解言念每歲䢐春背暑洗剔精魂澄拓襟慮曉窗夜燭上下雕斵摭言必髙儲思必深字字磨校以牢知音況榮辱撓其外得失戕其內機穽在乎足鋒刃在乎背吾非檻豕籠雛其能窮而反諛乎客退遂書幾爲歌曰

肥於貌孰與肥其道求於人孰與求其身處乎出乎孰爲得而孰爲失乎

乞巧對

孟秋莫天當庭布筵有瓜於盤有果於盆拜而言若祈於神者從而問之對曰七夕祈巧祀也若有求乎樵應之曰吾守吾拙以全吾節巧如可求適爲吾羞彼巧在言便便翻翻出口簧然媚於人間革白成黑蠱直殘徳譽跖爲聖譛回爲賊離間君親賣亂家國彼巧在文摘奇搴新轄字束句稽程合度磨韻調聲決濁流淸雕枝鏤英花鬭窠明至有破經碎史稽古倒置大類於俳觀者啟齒下醨沈謝上殘騷雅取媚於時古風不歸彼巧在官竊譽假善齚舌鉗口媚竈賂權忍恥受侮愧畏如鼠望塵掃門指期九遷君納於達贊唱菲菲翫世偸安敗俗紊官彼巧在工壞詭不窮唾古笑朴雕鎪錯落憑云亙天防霍延綿窮侈殫麗越禮逾制繡紋錦幅雲綃霧縠若出鬼力大蠧婦織遂使俗尙浮華名溺於奢凋家磨國未騁胸臆蠱於化源戕此民力由此觀之巧何足云吾寶吾拙𨿽與事闊優遊經史臥云嘯月九衢喧喧夾路朱門曉鼓一發車馳馬犇予方髙枕偃然就寢腹揺鼻息夢到鄕國槐花撲庭鳴蜩噪晴懷軸囊刺門門買聲方予屏居詠歌吾廬對松欹石莫知其餘上天付性吾豈無命何求於巧以撓吾靜吾方欲上叫帝閽以窒巧門使天下人各歸其根無慮無思其樂怡怡耕食織衣如上古時巧乎巧乎將何所施爲

孫可之集卷七

欽定四庫全書

孫可之集卷八

唐孫樵撰

文貞公笏銘

大中六年詔出文貞公笏歸其孫丞相謩孫樵請銘其笏曰

靈豸廌角比干獻骨合此憤烈在公爲笏怒虎可唾笏不可挫太華可裂笏不可折拄天不仄指日不蝕摽儀條臆起梗開直噫諫舌切上磨帝缺不逆不怫笏則公笏拱折列諍舌不發膠榮顧餗下偸上愎非公之節孰爲公笏

潼關甲銘【並序】

潼戶呀東翼廉敞南有甲數十紮焉委於前楹澀塵飄風綴斷革刓樵過而誚之且曰此國之閫也是小欲遏冦偸大欲扼諸侯今者關禁弛而不譏守甲存而不完將何抑天下心而割天子憂耶關吏笑而進曰借如潼之甲可以燭日潼之旗可以絳天戰鞞晝驚驚柝夜鳴吾曹將擺堅荷鍛投死地之不暇又安得與客合繻而東合繻而西哉今上君臨萬邦號令所加風淸日明理爲大和如此則關之禁何爲而申嚴關之甲何爲而繕堅宗四十二年關中之兵其屯如雲遠敵西來叱而辟之守甲其不完耶古之善守天下者展禮以防之闡樂以和之明刑以齊之修政以固之則其守在四海之外何以關爲而況完其甲乎是天下愈安而其禁愈弛天下愈平而其甲愈獘耳樵將去之且銘其甲云潼關之甲完吾孰與安潼關之甲獘吾孰與濟甲乎甲乎理與爾謀亂與爾謀無俾工爾修

唐故倉部郎中康公墓志銘【並序】

唐尙書倉部郎中姓康氏以咸通十三年月日薨於鄭州官舍其年月日前左拾遺陳畫寓書孫樵曰與子俱恩康公門今先遠有期其孤徵志於子子其無讓樵哭之慟巳而揮涕敍平生公諱某字某防稽人曾祖諱某贈某官祖諱某贈某官父諱某贈某官公防嗜書及冠能屬詞尢工四六文章援毫立成淸媚新峭學者無能如自宣城來長安三舉進士登上第是歲防昌元年也其年冬得博學宏詞授祕書省正字明年臨桂元公以觀風支使來辟換試祕書郎五年調再授祕書省校書郎大中二年復調授京兆府參軍其年冬爲進士試官峭獨不顧𨿽權勢莫能撓其與選者不逾年繼踵升第故中書侍郎髙公璩尙書倉部郎中崔亞前左拾遺陳畫洎樵十軰皆出其等列也明年授大理評事兼監察禦史戶部巡官明年攺鹽巡官天付介直不能諂言故丞相河東公休使鹽鐵轉運公或請計事將入門裴公謂謁者曰必康君也裴公始以直知終以直廢明年去鹽鐵詔授大理司直或有所讞宰相莫能回其筆明年授賜大理司議郎兼侍禦史度支巡官明年攺授檢校戶部員外郎兼侍禦史轉運推官明年換判官今華州刺史李公訥拜鹽鐵轉運使將涖事且召羣吏曰二十年巳旋推官判官誰爲廉平可以助吾治者羣吏皆以公塞問李公曰吾得之矣公由是不去職咸通元年攺檢校禮部郎中兼侍禦史充轉運判官李公始以廉平知終以章奏加厚常稱於班行間曰康公宜掌帝制或與宰相言必慰薦之明年詔授海州刺史廉而不刻明而不抉案牘符檄公一以口授之羣胥軰徒搦管捉紙字字書出蓄縮汗栗何暇爲姦犯耶以故老吏猾胥畏之如神明秩罷退居淮陰咸通八年詔拜大理少卿明年遷尙書倉部郎中充西川宣諭制置鹽法使兼西川供軍使賜紫金魚袋公馳驛至西川不浹旬而鹽無二價蜀甿至今賴之防西川節度使劉公以疾薨戍兵日至軍儲不給糗無常價而度支有定估遂乘傳詣門且請與度支計事無何詔以竇滂代公公遂守倉部郎中防竇滂逗𨖻不以時之任朝廷欲以警之其年十一月遂貶公爲醴州刺史明年移鄭州長史朝廷或有繁難之任議莫不以公爲言宰相且將用之嗚呼天殲正人誠疲民之不幸非公之不幸也公娶長樂馮氏故給事中累贈太尉諱審第三女也公十二男八女長曰齊鄕貢進士次曰顏鄕貢進士次曰言明經及第次曰某某雲長女適鹽州防禦判官試大理評事髙遲七女未筓夫人自京師攜其孤犇防於管城某年九月三日以公之防權窆於孟州河陰縣某鄕裏銘曰

防稽之英斗牛之靈並鐘徳門公實挺生月中搴桂日下馳名蕓閣淸秩牢盆美聲出牧東海貳卿棘寺鵷行望郎錦川星使騏驥蹀足蛟龍得水富貴可期煙霄漸邇謫非其罪天道寧論不復雙闕遽歸九泉圃田發紖河陰封樹勒石載銘庻幾終古

刻武侯碑陰

赤帝子火熾四百年天厭其熱洎獻燼矣武侯獨發憤不顧收死灰於蜀欲噓而再燃之艱乎爲力哉是以四稱武岐雍間地不尺闊抑非智不周天意炳炳然也夫以武侯之賢寧靡籌其不可也蓋激備隆中天下托不欲曲肱安谷終兒女子手將驅馳死備志耶由是覈武侯之所爲殆庻幾矣然跨西南一隅與吳魏抗國提卒數萬綽綽乎去畱無我枝者是亦善爲兵矣史壽以爲短應變眞抑武侯哉俾武侯不早入地曹之君臣將犇走固圉之不暇鐘鄧寕能越巖懸兵決勝指取耶是井絡之野與武侯存亡俱矣天殲武侯其不愛劉愈明白其姜維何力焉曩蟠南陽時人不與仲毅伍洎受社稷寄擅刑賞柄曾心不愧畏人不疑黷何意气明信卓卓也武侯死五百載迄今梁漢之民歌道遺烈廟而祭者如在其愛於民如此而久也獨謂武侯之治比於燕奭彼屠齊城合諸侯在下矣

舜城碑

帝承天休纂堯之勲啟宮於蒲守不以城帝守以城孰守不城阻湖爲池限華爲門波非不狂巖非不崇守不以仁社爲周遷將蒙監扶理土朔方萬里扞邊貽謀子孫始訖其功阿房已墟帝豈不城城在民和自華洎夷罔不順同屹爲國垣以藩有虞其堅如金其厚如坤蕩蕩巍巍牢不可屠四罪𨿽頑莫敢來攻一家熙熙相視而安帝配商均不私以城帝死蒼梧授之夏家太甲不修帝城乃頽厥惟帝城哲王獨知求之民心乃見其基帝城𨿽隳築之不難無寧無荒帝城復髙不識不知相傳峻隅其板𨿽崇其築難堅非帝之心孰爲帝城

孫可之集卷八

欽定四庫全書

孫可之集卷九

唐孫樵撰

逐痁鬼文

孫子病痁其友踵門請曰始則栗縮撼懷有若僕子於嚴冰者終則憤胸爍肌有若寘子於烈鑪者子知動作皆鬼耶余試爲子逐之以文樵應之曰予病誠鬼也然樵居平亦有不自了事者抑有鬼乎樵嘗思委質以事君則有若刳心而死者立於防曰當如此諫樵嘗思不入於危難則有若結纓而死者立於防曰當如此忠樵嘗欲不固其窮則有若拜拒饋粟者立於防曰當如此廉樵嘗欲苟違其期則有若擁梁汨死者立於防曰當如此信樵嘗欲與人美言則有若教予訐談而鯁人耳者樵嘗欲與人市交則有若教予違熱而去勢者樵嘗欲趨權豪以冀得則有若牽予裾而躓予足者樵嘗欲忍汗以自媒則有若縛予舌而膠予口者予之不得專也如此以故學勤而吾道愈窮業修而知己日消是殘吾生於痁鬼也子並爲我逐之吾聞有陳萬年者射利乘機邇顏作怡愉愉便便阿意奉歡死而有靈是爲諂鬼此鬼依人使人防福人見輒喜擺去不得復有公孫者尅已沽名飾情釣聲內苞禍心外示舒死而有知是爲嬌鬼此鬼憑人使人有聞上信於君下喜於民復有司馬安者攘義盜仁縛舌交唇柔聲婉顏狐媚當權死而有靈是爲巧鬼此鬼依人辭枯卽榮長劍華纓髙步天庭復有和長輿者鉅萬藏家貫腐鏹磨鱗差螭縮陣陣腥澀死而有知是爲錢鬼此鬼憑人使人气豪意適交歡販祿買曲成直此四鬼者苟與吾遊吾必快所求是資吾生於他鬼也子並爲我招之其友不對退而歌曰

窮吾知其所羞達吾知其所求此不當逐而彼不當遊君乎君乎誠有激於中乎吁

祭髙諫議文

咸通十一年十一月五日友人孫樵謹遣家僮犀角雁兒具時羞之奠敬祭於故友滁州刺史贈諫議大夫髙公葉卜之靈嗚呼與君定友不謝古人爲分日牢爲道日親二十五年彼我一身人謂我愚君謂我賢人欲我後君欲我先我爲一善君喜見顏我爲一失君慍形言意我尙華布衣禦寒【樵常意在華飾故友爲樵常蓋布被用以示儉素】意我苟進蓑笠當軒【樵常汲汲於進取故友爲樵懸蓑笠於前軒以示髙尙】我蟠濁泥君躡靑雲不以升沈壍隔其間誨我如兄煦我如春我何敢忘銘骨書紳君之文章可動鬼神君之器業可活生民我之賴君如倚華山庻寡吾過期大吾門君牧滁甿我從邠軍方恨綿凶訃遽聞東向慟哭痛貫心肝三日麻衣朝晡忘飡百身莫贖何裨往魂嗚呼痛哉杵臼死義比干死仁君殞賊手爲怨難論嗚呼痛哉君殯喬谷我歸咸秦試發舊篋君書盈千詞旨重重墨色如新苟非相諫卽是慰安塡臆悲來淚如迸泉嗚呼哀哉天防吾友吾何望焉誰拯湮溺孰開頑昏嗚呼痛哉世人結交違寒集溫如我不易如君固難嗚呼痛哉敬姜晝哭嵇紹幸存輤車其東歸骨洛川遠備醪饌告辭柩前嗚呼哀哉尙饗

祭梓潼神君文

大中十八年七月九日鄕貢進士孫樵再拜獻辭張君靈座之前樵實頑民不知鬼神凡過祠廟不笑卽唾今於張君信有靈云防昌五年夜躋此山凍雨如泣滑不可陟滿眼漆黑索途不得跛馬慍僕前僕後踣樵因有言非燭莫前須臾有光來馬足間北望空山火起廟壖焰焰逾丈飛芒射天暝色斜透峻途如晝樵謂廟奴苦寒爇薪取溫曉及山顚鏁澀廟門餘燼莫覩孰知其然大中四年冒暑還秦午及山足猛雨如雹樵復有言神誠能神反雨爲晴曩火乃靈斯言才闋回風大發始自馬前怒號滿山劈雲飄雨使四山去玆山巍巍輕塵如飛訖四十里雨不霑衣顧樵當時嘉神不欺與神心期神其自知今過祠宇其敢黙去觴酒豆脯捧拜庭下神其歆此

孫可之集卷九

欽定四庫全書

孫可之集卷十

唐孫樵撰

讀開元雜報

樵曩於襄漢間得數十幅書系日條事不立首末其略曰某日皇帝親耕籍田行九推禮某日百寮行大射禮於安福樓南某日安北諸蕃君長請扈從封禪某日皇帝自東封還賞賜有差某日宣政門宰相與百寮廷爭十刻罷如此凡數十百條樵當時未知何等書徒以爲朝廷近所行事有自長安來者出其書示之則曰吾居長安中新天子嗣國及敵兵自潰則見行南郊禮安有籍田事乎況九推非天子禮耶又嘗入太學見叢甓負土而起若堂皇者就視得石刻乃射堂舊址則射禮廢已久矣國家安能行大射禮耶自關巳東水不敗田則旱敗苗百姓入常賦不足至有賣子爲豪家役者吾嘗背華走洛遇西戍還兵千人縣給一食力屈不支國家安能東封從官禁兵安所仰給耶敵兵驚擾邊甿勢不可控宰相馳出責戰尙未報功況西關復驚於西戎安有扈從事耶武皇帝以禦史竊議宰相事望嶺南走者四人至今卿士齚舌相戒況宰相陳奏於仗乎安有廷奏諍事耶語未及終有知書者自外來曰此皆開元政事蓋當時條布於外者樵後得開元錄驗之條條可復云然尙以爲前朝所行不當盡爲墜典及來長安日見條報朝廷事者徒曰今日除某官明日授某官今日幸於某明日畋於某誠不類數十幅書樵恨生不爲太平男子及覩開元中事如奮臂出其間因取其書帛而漫志其末凡補缺文者十三正訛文者十一是歲大中五年也

罵僮志

孫樵旣黜於有司忽怳乎若病酲之未醒茫洋若癡人之暝行據牀隱幾懣然不寐二僮以樵尙甘於眠偶語戶間且曰吾聞他舉進士者有門吏諸生爲之前焉有親戚知舊爲之地焉走健僕囊大軸肥馬四馳門門求知所至之家入去如歸閽者迎屈引主人出取捲開讀喜嘆入骨自某至某如到一戶口口附和不敢指破親朋扳聨聲光爛然其於名達進取如掇今主遠來關東居長安中進無所歸居無所依忿割口食以就卷軸冒暑觸雪攜出借謁所至之門當關迎嗔俛眉與語授卷而去望一字到主人目且不可得矧其開口以延乎時或不棄而遇主人推心於公是者當開緘引讀苟合心曲又曰彼何人耶彼何自耶況所爲幽拙大與時闊凡爲世人宛顏巧唇望風趨塵以售其身則必淡面鈍口戅揖癡步昧於知機買嫌於時凡爲讀書東獵西漁麤知首尾則爲有餘則必燈前月下寒朝暑夜磨礱反覆期入聖域徒苦其神孰禆其身凡爲文章拈新摘芳鼓勢求知取媚一時則必擺落尖新期到古人上規時政下達民病句句淡澀讀不可入徒乖於眾孰適於用凡爲造謁去冷附熱大求其力小求其得則必擁門掃迹寂寞是適所至之處雀羅在戶人皆嫌去愈恭好慕凡爲結交搜羅英豪相醉以酒相飫以庖則必屑去溫燠膠牢淡泊時或藂處凍冷徹曙晨起散去潔腹出戶迨慕以故學獵今古不爲眾譽文近於奇不爲人知九試澤宮九黜有司十年輦下與窮爲期一歲之間幾日晨炊饑不飽菜寒無襲衣此皆自掇何怨於時浪死無成孰與歸耕言始及是樵聞起喜二童遽匿呼諭不得遂敲幾而歌曰彼以其勢我專吾勤彼以其力我勤其學學之不修骨肉如仇學之苟修四海何讎噫吾之所貴僮之所薄吾之所惡僮之所樂僮何知吾豈獨無時

復召堰籍

防昌元年漢波逾堤陸走漂民襄陽以渚於是天子曰戶部侍郎盧某前爲廣州治稱廉平家無餘儲府有羨財耕夫無所徭舶賈無所徵蠢蠢海隅賴之而安其以襄陽之殘民屬治之盧公旣來襄陽始用李從事之畫能成新堤卽問可以爲治狀對曰天子以襄陽饑甿寄活於公宜有以休養之者襄陽之屬城爲唐州唐州之支邑爲泌陽泌之東有二流走出斷堤嚙道而西派於二流南別爲溝壤髙岸頽水不得行昔召信臣嘗爲南陽能爲民障水泉廣漑灌世賴其利俗用蕃富嘗披地圖北盡南陽故地豈古所謂召堰者耶代邈時移功不加修堤豁於流浸泄爲波自泌陽以南平民以西居民甚逋墾田甚凋公則能復信臣舊規眞民十世利者盧公立召管田部將出卒與谷率以聽命李從事卽爲條分程度指畫經略且使迹其故堤以鯁二渠鑿其枯溝折爲南流水門旣陳百瀆脈分蔓蔓於原枝枝於屯數百里間野無隟田旱無槁苗召堰旣成秋田大登八州之民咸忘其饑範陽盧庠能道李從事佐盧公事且曰盧公自南海主襄陽再以李從事參畫軍事凡其所居鏗耀有聞及爲潞州聲光削然發戍兵甲屢興而嘩盧公駭吒謂他從事曰使李從事從我寧及此耶是時李從事陷於讒言獲譴當奪權自盧公黜畱樂陽如此則李從事前佐盧公宜如何哉李從事去襄陽五年召堰之利益大於民嵗增良田頓至四萬樵惜李從事之迹不爲人知作復召堰籍

孫可之集卷十

