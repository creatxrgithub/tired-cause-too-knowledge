惟實集﹝元﹞劉鶚著

浮雲道院詩二十二首﹐並引﹐其一﹝惟實集卷四﹐四庫全書本﹞

泰定丁卯﹐予自河南﹐考滿歸於所居雞山之陽。辟五畝園﹐植花﹑竹﹑茶﹑橘之屬﹐築室三楹﹐置圖書﹐設枕簟﹐以爲讀書之所。賓至﹐則相與飲酒賦詩﹐投壺雅歌以終日。或焚香讀書﹐登山臨水以自樂。翛然物表﹐直欲輕世而肆志焉。因竊取吾夫子富貴於我如浮雲之語﹐扁之曰浮雲道院。嗚呼﹗吾豈眞外富貴﹑薄功名﹑果於忘世者哉﹖誠以承祖父之訓﹐讀聖人書﹐所學何事﹐眾人之所以爲眾人﹐要皆不可以不察苟此。不力則凝冰焦火﹐淵淪天飛﹐人欲熾﹑天理亡﹐三綱淪﹑九法斁﹐命義之不知﹐廉恥之道喪﹐沈陷沒溺﹐顚倒眩瞀。此心不存斯﹐有不能踐其形者矣。孟子曰﹕君子之所以異於人者﹐以其存心也。蓋必存心而後可以踐形﹐必視富貴如浮雲而後可以存心。風雩之詠歸﹐鳶魚之飛躍﹐簞瓢陋巷之無憂﹐衣縕袍而不恥﹐以至於風月無邊﹐庭艸交翠﹐風輕雲淡﹐花柳皆春。其所以流動充滿﹐極天人之樂者﹐是皆有得於夫子之意﹐在我重﹑在物輕也。僕竊慕而願學焉﹐但有志向道﹐而萍蹤靡定﹐日涉風塵﹐歧路興悲﹐則棲棲者將何所底焉﹖因創道院﹐爲藏修之所。朝夕於斯﹐惕焉知懼﹐庶幾乎燻陶漸染﹐歳攺月化﹐冀有以窺聖賢之萬一﹐使不至離道之遠﹐爲名教之罪人幸也。且崎嶇更嘗之餘﹐人情世故﹐末理薄俗﹐翻雲覆雨﹐其可歌可感﹑可驚可痛者。傾耳洞目﹐世味固以澹然﹐矧旦暮見聞事﹐又何限於是﹖浮雲之思愈深矣﹐因成數語﹐以寫予懷。讀書冀聞道﹐何必競榮名﹖主賓辧內外﹐物我孰重輕﹖崎嶇更嘗余﹐愈覺玆理明。浮雲視富貴﹐悠然悟深情。

其二﹝惟實集卷四﹐四庫全書本﹞

靑山五畝園﹐隨意茅三間。竹樹發佳趣﹐好鳥鳴闗闗。物情固自樂﹐聊得開我顏。長歌答天風﹐以永今夕閒。

其三﹝惟實集卷四﹐四庫全書本﹞

胸次寡塵慮﹐隨寓皆可樂。孰云柴桑裏﹖不似麒麟閣。雨餘艸初生﹐風定花自落。榮辱今兩忘﹐遺經在牛角。

其四﹝惟實集卷四﹐四庫全書本﹞

廣譽薄文繡﹐美徳賢膏梁。信道苟不篤﹐不幾玆言狂。春風散天和﹐宇宙森眾芳。盛徳固莫及﹐千載遙相望。

其五﹝惟實集卷四﹐四庫全書本﹞

生人以禦物﹐何事隨物化﹖五色雙目盲﹐昏昏旦爲夜。髙處忽眼新﹐令我重悲詫。爲塞陷天流﹐雲開見嵩華。

其六﹝惟實集卷四﹐四庫全書本﹞

畱心彊爲善﹐萬事當聽天。天定還勝人﹐何須苦煩煎﹖原憲竟得貧﹐顏子不假年。在彼不我知﹐在我當勉旃。

其七﹝惟實集卷四﹐四庫全書本﹞

有客遠方來﹐訪我衡門下。豈無一樽酒﹖樂此芳時暇。好風吹晚花﹐緑醑粘盞斝。痛飲君莫辭﹐流水易衰謝。

其八﹝惟實集卷四﹐四庫全書本﹞

春來農事及﹐雨過田水滿。呼童具犁鋤﹐耕作趁春暖。但願黍稷稔﹐客至得相款。此外復何求﹖讀書識吾短。

其九﹝惟實集卷四﹐四庫全書本﹞

失之要本無﹐旣得乃固有。但知貧爲常﹐未知賤者丑。貧賤與得失﹐命矣果誰咎﹖萬態森前陳﹐凝然袖吾手。

其十﹝惟實集卷四﹐四庫全書本﹞

舞雩詠春風﹐步履傍花柳。此景信可樂﹐胡爲疾其首﹖陶然天壤間﹐萬事皆我友。惟應甕頭春﹐不知今熟否﹖

其十一﹝惟實集卷四﹐四庫全書本﹞

靜夜坐百態﹐曉起俱不然。柰何不自悟﹐擾擾欲勝天。效顰冀見好﹐反以醜取捐。勞心苟無益﹐何如信吾緣﹖

其十二﹝惟實集卷四﹐四庫全書本﹞

權門手可熱﹐行路爲低頭。一朝滄桑翻﹐言之使人羞。伉儷不能庇﹐骨肉爛莫收。悠然茅屋間﹐老矣歸山丘。

其十三﹝惟實集卷四﹐四庫全書本﹞

田園兒女計﹐爲慮靡不周。汲汲牛馬走﹐辛苦悲白頭。朱門有餓莩﹐白屋生公侯。是其稟气初﹐窮達非人謀。

其十四﹝惟實集卷四﹐四庫全書本﹞

象箸與玉杯﹐其流至亡國。簞瓢陋巷間﹐千載有遺徳。采采陌上花﹐豈無好顏色﹖終然易零落﹐歳晚愧松柏。

其十五﹝惟實集卷四﹐四庫全書本﹞

孟氏有三樂﹐其一無愧心。俯仰苟無愧﹐至樂不可任。萬化不得羈﹐超然眾芳林。神仙甚非遠﹐何必海上尋﹖

其十六﹝惟實集卷四﹐四庫全書本﹞

知恥斯不辱﹐知足常有餘。豈無負郭田﹖亦有堆牀書。春風茶新苗﹐雨過還當鋤。準擬讀書暇﹐茗飲甘如酥。

其十七﹝惟實集卷四﹐四庫全書本﹞

古人亦有言﹐千橘萬戶侯。思之亦爛熟﹐有志今甫酬。金丸炫落日﹐淸霜滿林秋。戶侯詎能擬﹖聊得供杖頭。

其十八﹝惟實集卷四﹐四庫全書本﹞

骨肉半零落﹐有弟差慰意。日暮田園歸﹐濁酒聊共醉。此酒可再得﹐此日寧再世﹖人間樂固多﹐塤篪有眞趣。

其十九﹝惟實集卷四﹐四庫全書本﹞

春風日已和﹐桑麻藹新緑。但可了寒暑﹐生理亦自足。沈浮閭裏間﹐我亦甘碌碌。俯仰三百年﹐蒼然此喬木。

其二十﹝惟實集卷四﹐四庫全書本﹞

常憐世間人﹐晚歳生恐怖。問之此何因﹖牽以物欲故。孰知不得將﹖此理當自悟。雲散月滿懷﹐淸風湛歸路。

其二十一﹝惟實集卷四﹐四庫全書本﹞

東坡百世師﹐其學常近禪。𨿽墮斥逐中﹐不作戚戚憐。兩賦耀赤壁﹐尙此風泠然。我夢從之遊﹐夢覺月滿天。

其二十二﹝惟實集卷四﹐四庫全書本﹞

常愛陶潛翁﹐獨歸田園居。采菊東籬間﹐酌酒南山隅。有琴更無弦﹐隨意良自如。髙風千載間﹐太息誰其徒﹖

擬古七首﹐其一﹝惟實集卷四﹐四庫全書本﹞

萬頃日二升﹐千間夜六尺。所用能幾何﹖何苦悴心力。牙籌與鞭算﹐役役夜繼日。百年俱蒼苔﹐徒資後人惜。

其二﹝惟實集卷四﹐四庫全書本﹞

疏食以當肉﹐緩步以當車。玆言深服膺﹐旣穩仍且腴。鄙哉彈鋏君﹐惓惓志魚輿。古人甚能言﹐適與吾心如。

其三﹝惟實集卷四﹐四庫全書本﹞

是心亦猶人﹐我豈悲富貴﹖極知得有命﹐常恐墜不義。才薄未易稱﹐去來矧難系。何如田南山﹖食力差少愧。

其四﹝惟實集卷四﹐四庫全書本﹞

東鄰有處女﹐灼灼桃李神。娉婷不肯嫁﹐愛此天地身。惟恐失所托﹐悔恨難自陳。踟躕悄無言﹐日照空閨春。

其五﹝惟實集卷四﹐四庫全書本﹞

荊山一片玉﹐秀气鍾鴻蒙。幽暉不自衒﹐老雨蒼苔封。紛紛他山石﹐舉世多拙工。卞和今豈無﹖至寶寧終窮﹖

其六﹝惟實集卷四﹐四庫全書本﹞

京城海子上﹐有僧持雙鈴。誦經二十載﹐寒暑白髮生。辛勤積涓埃﹐佛閣開明熒。吾心若更苦﹐天地何冥冥。

其七﹝惟實集卷四﹐四庫全書本﹞

溝斷躋犧罇﹐騏驥困鹽車。時乎將柰何﹗今古誰賢愚﹖北風號枯梢﹐落日明寒蕪。未遇非所惜﹐但恐流年䢐。

寄黃州舊友四首﹐其一﹝惟實集卷四﹐四庫全書本﹞

後會未有期﹐豈意歳云變﹖不知百年間﹐正復能幾見﹖江湖北風多﹐水闊鴈無便。此心劇悠悠﹐庭樹空倚徧。

其二﹝惟實集卷四﹐四庫全書本﹞

客來爲餘言﹐眠食兩無恙。殊鄕吉語傳﹐慰我心怏怏。我峩棲霞樓﹐仙人在其上。甚欲往從之﹐煙水互莽蒼。

其三﹝惟實集卷四﹐四庫全書本﹞

舊書不忍讀﹐讀之耿懷悲。君子不共賞﹐遠在天一涯。喜聞甘棠陰﹐雨餘緑差差。冰玉晚自守﹐素志正相期。

其四﹝惟實集卷四﹐四庫全書本﹞

雪霰日已集﹐感此寒夜長。浮雲翳白日﹐殺气時飛揚。落葉鳴聲悲﹐遊子思故鄕。去住不自料﹐白雲杳茫茫。

秋來河水淸﹝惟實集卷四﹐四庫全書本﹞

秋來河水淸﹐春來河水渾。水性有二致﹐維時有涼暄。與時相推移﹐物態誰具論﹖夷險不易節﹐永言此心存。

雲松巢﹝惟實集卷四﹐四庫全書本﹞

英英山上云﹐鬱鬱澗底松。髙人抱奇姿﹐適與雲松同。云不霖雨施﹐松不棟梁爲。歸巢雲松間﹐君元愧明時。

題集賢全大學士三首﹐其一﹝惟實集卷四﹐四庫全書本﹞

髙齋坐深夜﹐幽事亦可悅。恨無千黃金﹐夜夜買明月。買之匪有他﹐憐月有圓缺。願言月長圓﹐不照人離別。

其二﹝惟實集卷四﹐四庫全書本﹞

仲舒不窺園﹐我懶輒破戒。窮冬萬木枮﹐菜葉靑可愛。羊肉豈不佳﹖何如淡交耐。苟能食其根﹐黃河看如帶。

其三﹝惟實集卷四﹐四庫全書本﹞

虛窗對風雨﹐因得觀物妙。君看四檐集﹐不了一罅漏。滄溟闊如天﹐尾閭小如竇。萬事當防微﹐悠然發孤笑。

寄弟肖庭二首﹐其一﹝惟實集卷四﹐四庫全書本﹞

親喪尙土淺﹐遊子懷帝鄕。每逢時節臨﹐重我涕泗滂。有弟幸可托﹐惟兄實無良。中謀卜葬地﹐未審君否臧﹖我言玆山佳﹐气聚風斯藏。山川重盤礡﹐形勢森開張。翻翻龍蛇集﹐蔚蔚鸞鳳翔。東西極完密﹐前後分低昂。明堂可萬馬﹐懷抱包洪荒。縱未增福慶﹐亦可免禍殃。似堪妥親靈﹐此外俱荒唐。進取貴果決﹐築捨譏道傍。堯時只一夔﹐竟克成大章。緬懷父母恩﹐罔極齊圓方。願言罄所積﹐早得歸山岡。惟君當送終﹐而我遂顯揚。出處各盡道﹐庶可紓恐惶。兩年幾寄書﹐報章杳茫茫。北風重寄此﹐握筆情感傷。

其二﹝惟實集卷四﹐四庫全書本﹞

蟋蟀鳴我宇﹐流月照我帷。我豈鐡石心﹖寧能不懷歸﹖種茶南山園﹐秋雨苗應肥。不審木子樹﹐旱暵今稠稀。惟應所樹棘﹐歳久還成籬。中煩種橘枳﹐及時好爲之。此事倘未遂﹐今歳勿更遲。常嗟樹如此﹐急景風飄吹。不比王母桃﹐動作千歳期。庶幾菟裘成﹐晚歳相娛嬉。連牀遂所願﹐聽雨忘心悲。君看京城中﹐緇塵化人衣。百計慮已熟﹐食力無瑕疵。我言甚迂闊﹐君亦當三思。更煩語兒妷﹐著意過庭詩。

南城書懷﹝惟實集卷四﹐四庫全書本﹞

新麥緑如韭﹐嫩柳含靑煙。東風不私物﹐賦與無媸妍。天地妙化育﹐至理昭魚鳶。願言春服成﹐我亦沂水邊。

菽水堂﹝惟實集卷四﹐四庫全書本﹞

菽水本澹泊﹐母心常自安。益知爲養易﹐獨覺盡歡難。孝子情何極﹗爲儒味每酸。佇看三釜養﹐紫誥寫金鸞。

題淵泉二首﹐其一﹝惟實集卷四﹐四庫全書本﹞

流泉何涓涓﹐淵水深更靜。靜影涵太虛﹐天光發輝映。積之非一朝﹐充溢若天性。懷哉聖學功﹐君應日涵泳。

其二﹝惟實集卷四﹐四庫全書本﹞

其出源無窮﹐其積常有餘。不比溝澮雨﹐盈涸惟須臾。幽深不可測﹐下有神龍居。持之作霖雨﹐以應當時需。

題朝陽齋﹝惟實集卷四﹐四庫全書本﹞

曈曈扶桑日﹐流光射檐楹。晨起披我衣﹐旦气何其淸。萬慮自澄湛﹐油然善心萌。願學古聖人﹐孜孜待雞鳴。

獨酌三首﹐其一﹝惟實集卷四﹐四庫全書本﹞

聊持一尊酒﹐獨對西山酌。我飲本不多﹐借此以娛樂。慨彼山中人﹐豈無合仙藥﹖月出煙蘿深﹐思之在冥漠。

其二﹝惟實集卷四﹐四庫全書本﹞

獨酌花樹下﹐花影落酒中。舉杯試一吸﹐酒盡影亦空。引壺遂再酌﹐花影重玲瓏。乃知酒有盡﹐惟影原無窮。

其三﹝惟實集卷四﹐四庫全書本﹞

木葉不飲酒﹐胡爲赬其顏﹖我發不耐秋﹐微霜點其間。葉赬春更緑﹐髮白何由還﹖人生不似葉﹐何爲空間關﹖且可信所遇﹐呼酒看西山。

題劉養直南山書院三首﹐其一﹝惟實集卷四﹐四庫全書本﹞

結屋南山下﹐貯書書屋中。願將貽子孫﹐百歳相終窮。萬事罕成算﹐人生等飛蓬。漸與桑梓遠﹐而與梅花同。永言作湯沐﹐說夢時相逢。

其二﹝惟實集卷四﹐四庫全書本﹞

種魚亦有池﹐藝蔬亦有圃。胡爲輕棄之﹖遽忍去鄕故。人情薄如雲﹐時政猛於虎。可憐伏臘供﹐粗足了官府。終然不能忘﹐時復懷故土。故土尙可懷﹐孤云遶墳墓。

其三﹝惟實集卷四﹐四庫全書本﹞

胸中飽藏書﹐隨地皆可屋。適意卽爲好﹐何必重鄕曲﹖嶺南多梅花﹐亦足慰幽獨。旣免懷土譏﹐喬遷豈非福﹖異時須昌劉﹐從君著芳族。

題東城和尙舊所贈捲後﹝惟實集卷四﹐四庫全書本﹞

九年前﹐長南雄幕﹐重修帝師殿。殿成﹐命東城主之。庚寅﹐奉旨徵余翰林修撰﹐東城求一言爲別﹐遂書此卷。戊戌﹐持節重來﹐師漸老﹐出舊捲﹐重求余題。因有所感﹐故爲書古詩以答。舊題墨如新﹐重會俄九載。俯仰異今昔﹐令我重悲慨。上人漸老大﹐未覺顏色攺。富貴多危機﹐山中福如海。

趙貞常以善斲琴遇知﹐琴成奏之﹐稱旨﹐題其琴曰天歷正音。國子監藍信之徵予言二首﹐其一﹝惟實集卷四﹐四庫全書本﹞

唐虞不可作﹐大雅何寥寥﹗居然正始音﹐洋溢天歷朝。一鼓聲气和﹐再鼓陰陽調。令我樂忘味﹐彷佛齊聞韶。嶧陽多孤桐﹐因得備采樵。願言聖明世﹐勿棄爨下焦。

其二﹝惟實集卷四﹐四庫全書本﹞

禮樂垂百年﹐聖主乃當禦。奎章五雲間﹐人文日宣著。子猶師摯始﹐風比闗雎世。猗歟聖人心﹐借此發天趣。麟鳳不在藪﹐甘露降庭樹。大地皆燻風﹐寧獨子琴遇﹖

題談命楊見心﹝惟實集卷四﹐四庫全書本﹞

陰陽無端倪﹐大化不少息。葉落已復萌﹐泉枯又還溢。虛盈消長機﹐今古豈終極﹖旣見天地心﹐禍福從測識。何須泛天河﹖眷眷支機石。

請君勿系驢﹝惟實集卷四﹐四庫全書本﹞

請君勿系驢﹐驢劣傷我樹。樹死不足悲﹐所悲種樹苦。矧玆初夏臨﹐淸陰緑如雨。亦解招涼吹﹐爲我滌炎暑。願言共愛惜﹐相與保遲暮。

大通驛阻風﹝惟實集卷四﹐四庫全書本﹞

秋晚方北徵﹐朔風撼平地。差遲百計非﹐畱滯豈天意﹖十日九不前﹐半月始千里。功名要多艱﹐正患得之易。少折輕疾心﹐進徳良在是。

遣興二首﹐其一﹝惟實集卷四﹐四庫全書本﹞

萬事勿介意﹐時來卽爲之。幽蘭豈無芳﹖不與春風期。大化亦已定﹐愼保冰雪姿。笑歌柳陰中﹐劍光白差差。

其二﹝惟實集卷四﹐四庫全書本﹞

秋气日已肅﹐稍覺庭樹變。江湖子非魚﹐風雨客如燕。桓桓六尺軀﹐漂母寄一硯。伯牙莫我顧﹐遂也羞自薦。常悲楚卞氏﹐刖足固求衒。巢由古之人﹐懷哉不可見。坐久開我門﹐江波白如練。

度狼山﹝惟實集卷四﹐四庫全書本﹞

狼山出髙迥﹐風急過如箭。淒淒挾沙礫﹐點點塵吹面。我馬卻復前﹐努力與風戰。寒日淡如月﹐濕雨滿郊甸。皮裘半爲冰﹐稍覺身體顫。前村有人家﹐酒熟亦堪薦。闗河老涉歷﹐霜雪飽諳練。文夫政如此﹐何必懷破硯﹖

月夜﹝惟實集卷四﹐四庫全書本﹞

中宵月娟娟﹐睡起得孤快。樹影在流水﹐天地有眞態。灑然心鏡空﹐如或飲沆瀣。妙趣苟得之﹐著意成蔕芥。

通太傅院使存初弓麓庵﹐善書能詩﹝惟實集卷四﹐四庫全書本﹞

伊誰白雲庵﹖矯矯北山麓。天書發光怪﹐五色爛幽谷。梅月照溪水﹐霜雪見喬木。窗虛自生白﹐初起待朝旭。慨彼庵中人﹐奇姿美如玉。學道存初心﹐忘情淡無欲。文章發天籟﹐气節動坤軸。親承紫皇詔﹐來往監玉局。一卷黃庭經﹐暇日應爛熟。

種柳﹝惟實集卷四﹐四庫全書本﹞

造化無停機﹐歳月甚行路。種柳不滿年﹐淸陰已當戶。柔條亦可人﹐隨風爲餘舞。卽景殊愴然﹐因悲樹如此。

偶題﹝惟實集卷四﹐四庫全書本﹞

客言不可信﹐可信惟至理。惟理苟可行﹐不可卽中止。倘或徇客言﹐事變無定體。問客謝不知﹐積謗俱在己。尙觀理若何﹖勿爲客所使。題詩置座右﹐聊識吾過爾。

舟次蘇渡﹐南望諸山怪狀﹐謾成﹝惟實集卷四﹐四庫全書本﹞

羣山多不毛﹐怪石忽湧出。土壤剝落盡﹐恍惚見山骨。端方俄如屏﹐秀聳忽如笏。或員如覆釜﹐或鋭如頓筆。千奇與萬怪﹐欲寫難備述。誰意寂寥中﹐驚見此突兀﹖雙闕髙倚云﹐令人恣超忽。

山中卽事﹝惟實集卷四﹐四庫全書本﹞

霧罷海日髙﹐衣襟尙餘濕。髙秋暖如春﹐鳴禽忽相及。艸木罕黃落﹐寒虫不成蟄。時於極熱中﹐頗覺涼思集。於此苟不察﹐居然卽成疾。遊子思故鄕﹐虛名空羈縶。气候何紛紛﹐朝夕常岌岌。何如下澤車﹖飽飯老鄕邑。

次梅南劉先生韻﹝惟實集卷四﹐四庫全書本﹞

江梅苦難滋﹐艸木偏易長。美人不可期﹐有約輒屢爽。惟君礪操行﹐如蚓食槁壤。十年不相逢﹐令我勞遠想。疇昔夜夢君﹐拄杖時敲門。夢覺卽買絲﹐直將繡平原。滄桑萬變余﹐俄然覩孤根。重以契闊久﹐頗覺顏色溫。劇談到時事﹐剴切多危言。猗歟忠節邦﹐驚見善類蕃。今秋風雨多﹐江水何翻翻﹗風浪日夕湧﹐淸者亦復渾。惟餘江邊梅﹐髙標至今存。

感懷三首﹐其一﹝惟實集卷四﹐四庫全書本﹞

喪亂八九年﹐乾坤日流血。人心久不古﹐倫義悉磨滅。豺虎在城市﹐生民半魚鱉。張弓不得射﹐令我重鳴咽。欲付之忘言﹐寧無愧司臬﹖

其二﹝惟實集卷四﹐四庫全書本﹞

醉者常百千﹐醒者才一二。苟或不自持﹐醒者亦復醉。諸君願正大﹐政好持善類。庶幾綱目張﹐或可起憔悴。政事如修明﹐盜賊亦人爾。無令賈長沙﹐痛哭至流淚。

其三﹝惟實集卷四﹐四庫全書本﹞

喪亂靡有定﹐天下無全材。苟不事淫酗﹐輒復多疑猜。徒知尙權勢﹐不卹治體乖。生民化盜賊﹐田裏多蒿萊。狂瀾亦旣倒﹐縱挽不可回。願忍賈生淚﹐且進淵明杯。

早發湴湖﹐驛行康銅鋪﹝惟實集卷四﹐四庫全書本﹞

小雨不滑道﹐好風吹我衣。畏途得淸涼﹐實亦天念之。念之匪有他﹐七十方督師。上憂國步艱﹐下憫生民疲。區區當努力﹐早見平淮碑。

寄蒙君禮元帥﹐並書蒙泉二大字以貽之﹝惟實集卷四﹐四庫全書本﹞

淸泉出深山﹐初若甚蒙昧。晝夜不住流﹐日積漸充大。滔滔忽成川﹐滚滚直到海。非比溝澮盈﹐其涸可立待。一朝隨蒼龍﹐化作霖雨霈。萬物俱沾濡﹐初不分內外。賦詩重期君﹐奇勲著昭代。

感時﹝惟實集卷四﹐四庫全書本﹞

世變日已深﹐人心不如古。狐貍向人號﹐鰍鱔爲誰舞﹖承恩喜則人﹐怫意怒還虎。白日當交衢﹐殺人莫知禦。官府不敢問﹐曲意盡摩撫。生者半逃移﹐死者空塵土。禮法徒有名﹐生民已無主。矧今居官人﹐冰炭生肺腑。中心爲私室﹐借口誇公舉。何意慕藺亷﹐當面成漢楚。事功無由成﹐喪亂遽如雨。上天亦何怒﹖生民亦何苦﹖紅日將西沈﹐悲歌望伊呂。

齒落﹝惟實集卷四﹐四庫全書本﹞

去年落一牙﹐今年落三齒。動者日已落﹐存者能有幾﹖齒落何足悲﹖所悲歳月逝。行年已七十﹐徳業無可紀。遠愧趙充國﹐成名向邊鄙。作圖上方略﹐𨿽老何亹亹﹗豈獨誇當時﹖餘光耀靑史。我今往韶雄﹐事勢焉能已﹖漢賊不兩立﹐直欲洗國恥。梅闗一嶺隔﹐調度亦易爾。會當殺賊奴﹐持以報天子。何妨衣繡衣﹐持節老鄕裏。

題韶州圖﹝惟實集卷四﹐四庫全書本﹞

貂蟬一何髙﹐武溪一何深﹗可憐畫師筆﹐寫余故鄕心。故鄕有何好﹖桑梓髙成陰。童時所釣遊﹐至樂不復尋。重念松與楸﹐斧斤日相侵。莊舄豈不顯﹖懷土仍越吟。遊魚戀故淵﹐棲鳥戀舊林。微物尙且爾﹐況被冠與簪。餘年已七十﹐持節滄海潯。南北欲斷絕﹐世道多崎嵚。田園謾入夢﹐魚鴈亦已沈。縱使鐵石腸﹐寧能不沾襟﹖劫運會已極﹐天道當禍淫。願言輔吾志﹐此賊眞成擒。浩歌返雞山﹐理我無弦琴。

人心如春天﹝惟實集卷四﹐四庫全書本﹞

人心如春天﹐變態不常一。紛紛乍飛雨﹐杲杲俄出日。解衣遽生寒﹐添衣又還熱。寒熱旣不時﹐命我重致疾。人心固難知﹐春天亦叵測。萬事當自防﹐底用長嘆息﹖

送鄺將軍元帥還郴古詩十首﹐其一﹝惟實集卷四﹐四庫全書本﹞

桓桓鄺將軍﹐討賊奮英武。所至縛賊奴﹐將以血覺鼓。淮陰信無雙﹐噲等焉足伍﹖年富力正彊﹐成功報明主。

其二﹝惟實集卷四﹐四庫全書本﹞

桓桓鄺將軍﹐賦性機甚警。沈毅罕言語﹐每發中肯綮。及其聞善言﹐沛然發深省。酷吏盡掃除﹐疲民得蘇醒。

其三﹝惟實集卷四﹐四庫全書本﹞

桓桓鄺將軍﹐憂國常戚戚。韶民苦凋瘵﹐軍賦從何出﹖慨然示無私﹐政令始歸一。倉庫豈不盈﹖稽之不終日。

其四﹝惟實集卷四﹐四庫全書本﹞

桓桓鄺將軍﹐苦天久不雨。靑黃不相續﹐斯民亦良苦。忠誠自心出﹐虔禱遽如許﹗神靈亦陰相﹐靑天雨如澍。

其五﹝惟實集卷四﹐四庫全書本﹞

桓桓鄺將軍﹐擬歸集精兵。涼秋八九月﹐佇看官陂平。其餘持土苴﹐不戰將自傾。與子當並驅﹐笑敚南雄城。

其六﹝惟實集卷四﹐四庫全書本﹞

桓桓鄺將軍﹐號令甚嚴肅。荒村人夜行﹐空谷鬼晝哭。風霆無畱滯﹐迅若置郵速。昨日歸牽牛﹐推恩及茅屋。

其七﹝惟實集卷四﹐四庫全書本﹞

桓桓鄺將軍﹐仗義能急難。水陸勢旣合﹐破賊笑談間。聲名播南海﹐威武耀北蠻。明當喚班固﹐勒名貂蟬山。

其八﹝惟實集卷四﹐四庫全書本﹞

桓桓鄺將軍﹐罕與污冗親。所以姦諛夫﹐無所容其身。況耳不妄聽﹐中心明如神。誰知殺賊漢﹖髙出知書人。

其九﹝惟實集卷四﹐四庫全書本﹞

桓桓鄺將軍﹐密爾宜章市。公然一榻外﹐老賊敢鼾睡。一朝生致之﹐持歸獻天子。天子嘉其功﹐聲名播寰宇。

其十﹝惟實集卷四﹐四庫全書本﹞

桓桓鄺將軍﹐民社當自重。但願賊掃除﹐勿遣民倥傯。居民苟一空﹐城存復何用﹖此理君固知﹐丁寧爲君誦。

滑石徑﹝惟實集卷四﹐四庫全書本﹞

盛暑遠行役﹐旣老尢難堪。矧玆滑石徑﹐亂石何崇巉﹗上有千丈崖﹐下有百尺潭。於焉苟失腳﹐下飽饑蛟饞。況余髮盡白﹐齒落餘二三。胡爲遠行役﹖攬轡衝瘴嵐。爲懷聖主恩﹐優渥如雲曇。臨難重卻避﹐臣子寧無慚﹖平生志許國﹐何敢辭苦甘﹖烏知有險阻﹐快若乘風帆。督師急討賊﹐醜類俱除芟。持以謝明主﹐拂袖還江南。

家叔西隱結亭﹐額曰暖翠﹐賦詩見寄﹐次韻寄亭上﹝惟實集卷四﹐四庫全書本﹞

白髮逢盛世﹐昕夕鳳翔翺。靑山讀舊書﹐燈火雙目蒿。間從淡泊余﹐世與鴻蒙遭。此意自有得﹐此心不知勞。不爲溟渤鯤﹐不作井裏螬。孤亭撫萬竹﹐無愧五柳陶。試詢紫羅裳﹐曷若粗布袍﹖暖翠滴衣袂﹐朱顏如春桃。淸風颯相遇﹐須鬢何蕭騷﹗阿咸老京國﹐俯仰隨官曹。富貴多危機﹐平地生波濤。回頭眄玆亭﹐孰謂雲臺髙﹖

秋江送別﹝惟實集卷四﹐四庫全書本﹞

知己別已難﹐木落秋正暮。明朝孤船開﹐苔生別時路。歸看庾嶺梅﹐已覺花盈樹。回看章水雲﹐馳情重含楚。

題彭氏月池二首﹐其一﹝惟實集卷四﹐四庫全書本﹞

髙人散幽懷﹐獨愛池水淨。明月俄飛來﹐池光漸如鏡。中有驪龍珠﹐紛紛白光映。靜影涵太虛﹐悠悠見天性。

其二﹝惟實集卷四﹐四庫全書本﹞

好斫月中桂﹐莫種池上松。爲諗結繁陰﹐虛白生朦朧。回波忽成弦﹐澹澹來天風。光彩更流麗﹐感此多新功。

題黃徳明所藏山居圖﹝惟實集卷四﹐四庫全書本﹞

茅屋依密樹﹐彎溪駕長橋。山光遠泛泛﹐野興寒蕭蕭。寡合人所忌﹐幽居誰見招﹖撫時塵滿眼﹐亦欲從漁樵。

題琴隱﹝惟實集卷四﹐四庫全書本﹞

抱琴將何之﹖駕言歸山陰。南風苦難招﹐逃虛豈初心﹖鍾期固可鑄﹐但恨無黃金。惟應澗中泉﹐知余爲和音。

淵明漉酒巾﹝惟實集卷四﹐四庫全書本﹞

脫我頭上巾﹐漉此壺中酒。糟粕旣已無﹐渣滓復何有﹖陶然見天眞﹐長風起髙柳。

聽琴圖﹝惟實集卷四﹐四庫全書本﹞

山水有天趣﹐寫向膝上琴。聽者不少違﹐獨覺用意深。古今那可期﹖令我重愧今。審音諒匪難﹐所貴相知心。

戲題嬰兒圖﹝惟實集卷四﹐四庫全書本﹞

大兒初脫懷﹐小兒猶戀乳。凱風棘成薪﹐母氏亦良苦。人生𦇤褓中﹐焉識母如此﹖玆圖用情深﹐人應盡爲子。

題贑太守文山與曾通判崖山追札子後﹝惟實集卷四﹐四庫全書本﹞

古人重友誼﹐不計官崇卑。況以桑梓親﹐謙厚浮情辭。節物重稠疉﹐翰墨光淋漓。不諂亦不瀆﹐二老眞吾師。題詩語薄俗﹐勿以富貴移。

采蓮女﹝惟實集卷四﹐四庫全書本﹞

采蓮本貧女﹐出身甚寒薇。爲因妙歌舞﹐徧體蒙珠璣。覩此忽有感﹐中夜常三思。士當患無實﹐不患無人知。

聞鄰哭有感﹝惟實集卷四﹐四庫全書本﹞

母哭其子長﹐婦哭其夫短。子魂不可招﹐空使母腸斷。母淚似海水﹐海水亦有岸。人間爲母心﹐懷哉淚彌旦。

遊南華山﹝惟實集卷四﹐四庫全書本﹞

過此不可來﹐來遊必須徧。山色靑可掬﹐溪水甘可薦。低頭拜祖師﹐妙音滿唐殿。云何八百年﹖生色尙在面。三生信有緣﹐世亂能一見。一見了卽休﹐敢作桑下戀。別師出山門﹐山云白如練。

述懷﹝惟實集卷四﹐四庫全書本﹞

馬無千里姿﹐伯樂固時有。琴無山水音﹐鍾期未嘗朽。落落不自彊﹐敢怨賈不售﹖從今當閉門﹐內省原無疚。珠玉倘有在﹐山川自眀秀。遁世莫我知﹐我亦甘白首。

四皓﹝惟實集卷四﹐四庫全書本﹞

漢祖事嫚罵﹐恥以長策幹。生平義不辱﹐遠隱商山間。軒冕多險巇﹐衣冠自髙閒。芝艸甘且腴﹐白發明蒼顏。超然髙物表﹐於世了不闗。一朝詣闕下﹐漢室安如山。信有大力量﹐談笑回彊瀾。始知老英雄﹐未易淺近觀。藏器固有待﹐時至功無難。往往渭水濱﹐托興事釣竿。

過龍門﹝惟實集卷四﹐四庫全書本﹞

龍門郁嵯峨﹐巖壑幽更深。雲气擁石壁﹐雷雨懸太陰。遠遊得勝槪﹐良足寫我心。無人鞭長蛟﹐爲予一長吟。

南城門外書所見二首﹐其一﹝惟實集卷四﹐四庫全書本﹞

靑松夾前道﹐白楊蔭崇垣。鮮鮮石麒麟﹐不知誰家墳﹖有客行且歌﹐歌罷向我言。爲言墳中人﹐生時乘華軒。粉黛左右侍﹐車馬前後奔。乘時不飲酒﹐今日空成塵。

其二﹝惟實集卷四﹐四庫全書本﹞

我行荒林翳﹐道傍臥丰碑。平生頗好古﹐下馬細讀之。盧龍劉節度﹐生當大唐時。杖策奮威武﹐勲業開邊陲。人無百年身﹐旣盛還當衰。植此頌功徳﹐亦有千年期。埋沒蔓艸間﹐赫赫誰復知﹖往者已可嘆﹐來者更可悲。

題劉翀霄五世圖﹝惟實集卷四﹐四庫全書本﹞

昔聞康節翁﹐慈母八十餘。階前小稚子﹐歡笑娛相呼。甘旨足丰儉﹐自謂此樂無。今君祖母秦﹐九十康彊俱。牙齒盡完好﹐起居不資扶。鮮鮮芙蓉裳﹐皎皎明月裾。彩輿親迎養﹐獨覺愛日舒。有兒俱白顚﹐有孫亦銀須。曾玄遶膝下﹐日向庭闈趨。一門極孝友﹐五世咸怡愉。矧君自奇士﹐振策當要途。風雲接平步﹐日月明亨衢。覃恩追考妣﹐盛事誇裏閭。苟非母厚徳﹐此福寧獨居﹖恨無漢史筆﹐逐一爲母書。嗟予辱同姓﹐感念成長吁。祖年百又一﹐孫子紛如圭。深衣晝錦緣﹐曾繪家慶圖。壽康世莫比﹐好事傳京都。翰林歐蘇輩﹐詩頌焉可誣﹖及今甫七載﹐往事浮雲䢐。我恨豈有極﹖君樂當何如﹖題詩卷還君﹐悠然淚盈袪。

題淵明圖﹝惟實集卷四﹐四庫全書本﹞

雨過林壑靜﹐寒禽變幽響。稚子操一瓢﹐良辰逐孤往。微吹驚帽紗﹐落日在鶴氅。無營神自充﹐有道心更廣。籬菊𨿽未花﹐隨意得眞賞。豈誠嗜杯酒﹖借此陶所養。先生眞吾師﹐開卷慰遐想。鄙哉粘壁蛄﹐白髮心怏怏。

夜宿何家寨﹐寨中止魏﹑於二姓﹐爲婚姻﹝惟實集卷四﹐四庫全書本﹞

驅馬涉深澗﹐山徑極深窈。蜂房比老屋﹐矗矗寄林藪。頗辭塵俗喧﹐迥出煙霞杪。逡巡問主人﹕住此安樂否﹖主人向我言﹐兩姓世相守。輩輩爲婚姻﹐已是百年久。開羣自牛羊﹐忘歸任雞狗。怡然古人風﹐此事出意表。須臾羅酒漿﹐兒女忽環遶。殷勤勸我飲﹐殊覺禮數厚。自辭酒味薄﹐將意不堪口。聊得慰寂寞﹐且用息奔走。蘧廬止一宿﹐漂泊等飛鳥。愁多不成寐﹐庭樹雞戒曉。天明趨長途﹐失笑愧林叟。

髙僉事招飲於城西門燕山亭﹝惟實集卷四﹐四庫全書本﹞

步出城西門﹐晴日光離離。不知春淺深﹐緑葉含曉滋。感玆時物變﹐但恐毛髮衰。徘徊燕山亭﹐勝友相追隨。鮮鮮棠梨花﹐灼灼丁香蕤。節序固已晚﹐聊復折一枝。緬懷古之人﹐俯仰令心悲。艸玄良自苦﹐獻璞寧非癡﹖何如實時酒﹐歌我浮雲詩。漁人發淸響﹐遠過竹與絲。風吹羅衣裳﹐爲子舞僛僛。微酣劇談笑﹐倒景已莫追。爲樂愼勿極﹐苟無負良時。

木槎徑﹝惟實集卷四﹐四庫全書本﹞

我行木槎徑﹐樹木髙蔽天。徑幽欲無路﹐樹老不記年。盛夏霜霰集﹐白晝雷雨懸。頭礙卑樹枝﹐足踏深澗泉。仰看咫尺間﹐半日不得前。方玆汗如雨﹐陡覺風淒然。行人謬調攝﹐疾病相纏綿。況苦乏藥物﹐病亦何由痊﹖古人號瘴鄕﹐於以待貶遷。予生果何爲﹖自愧亦自憐。一官號持斧﹐從者多控弦。精神復矍鑠﹐手足多胝胼。據鞍气愈壯﹐報國心愈堅。願言早平宼﹐歸泛胥江船。

寄監憲﹝惟實集卷四﹐四庫全書本﹞

亂鴉忽收聲﹐羣鵲逐我屋。俄傳報捷來﹐渠魁已就戮。生民久塗炭﹐郡邑久陵谷。道路少人行﹐寃鬼白晝哭。撫時亂已極﹐在理往必復。桓桓鄺將軍﹐驍勇時所獨。將軍固可嘉﹐主憲多盛福。上天旣悔禍﹐盜賊亦厭亂。何況天下心﹐亂極重思漢。五羊號雄藩﹐地列江右半。魚鹽足富利﹐戎馬素彊悍。憲君居是間﹐九載屢克叛。運籌多玄機﹐臨事有成算。聲名達宸聰﹐美譽流汗漫。西江望旌旗﹐如望雨濟旱。政宜揮千金﹐談笑遣黥灌。乘機搗豫章﹐克復在夕旦。笑提叛臣頭﹐庾嶺作京觀。千秋萬古間﹐畱得路人看。勲業垂無窮﹐人生如露電。

秋日卽事﹝惟實集卷四﹐四庫全書本﹞

我辭五羊來﹐老气淩雲浮。意謂此孽醜﹐端可一戰收。秋初抵韶陽﹐事有大不侔。主將恣貪暴﹐田裏多怨愁。軍馬晨星稀﹐盜賊春云稠。倏圍響石砦﹐窮迫已可憂。又聞湖南陳﹐圍困連桂州。譚侯棄南雄﹐篤意歸舊丘。牒報闗外寇﹐復有開韶謀。民情堪恟恟﹐儼如浪中舟。乞師與請糧﹐使者交庭陬。蹇余持空拳﹐無可應其求。𨿽云百冗集﹐烏足回其頭﹖精神彊奮迅﹐隨意相應酬。或誘以好爵﹐或賚以銀甌。或時糾民丁﹐相予執戈矛。南北各有事﹐惟幄聊運籌。胸次日擾擾﹐回首已仲秋。連桂忽報捷﹐殺賊如星流。州城𨿽無恙﹐民物日已偸。皇天實相我﹐幸不貽時羞。所嗟響石砦﹐竟爲賊俘囚。援兵旣不利﹐與賊空爲讎。桓桓蒙將軍﹐忠義誰與儔﹖討賊爲已任﹐誓滅賊乃休。雍容風鳴樹﹐便捷鷹脫韝。臨事每千慮﹐爲慮靡不周。聚糧輒充棟﹐饗士時椎牛。意气益傾倒﹐士樂從之遊。於時賴有此﹐長笑看吳鉤。

枕上偶成﹝惟實集卷四﹐四庫全書本﹞

欹枕聞晨雞﹐似覺微陽動。吹燈起靜坐﹐聊得醒醉夢。神仙似可學﹐惟在制鉛汞。精神一相交﹐龍虎自迎送。周流如轉輪﹐迅捷等飛鞚。或疑雲霧蒸﹐又若春泉湧。舌本甜如飴﹐遠過甘露甕。天根與月窟﹐春意滿空洞。始信中庸書﹐中實多妙用。蹇余迫衰暮﹐王事何倥傯﹗有息當自調﹐有心苦未統。歸理藍田云﹐相期玉堪種。畱侯惜已遠﹐此約誰與共﹖何年揖浮丘﹖丹霄駕飛鳳。

官軍破蘇村﹐惡其與賊通。賊兵破白沙﹐惡民之不相隨﹝惟實集卷四﹐四庫全書本﹞

蒼生果何辜﹖十載墮塗炭。天心不可知﹐令我重悲惋。自從喪亂來﹐盜賊苦構患。有田不能耕﹐有園不能灌。牛羊被虜掠﹐妻子各分散。窮冬尙無衣﹐日午猶未飯。官府不我卹﹐沈浮等鷗鴈。脇從姑偸生﹐縱死冀少緩。昨夜官軍來﹐又復誅反叛。麤豪甚豺狼﹐猛毒如狴犴。一槪盡殺掠﹐去賊才一間。玉石俱不分﹐生民重糜爛。縱賊官府嗔﹐爲民賊雜亂。左右將安歸﹖泛若無畔岸。新春雨瀟瀟﹐何忍聽悲嘆。願言忍須臾﹐維持夜將旦。

四月十三﹐書所見﹝惟實集卷六﹐四庫全書本﹞

天歷二載春客燕﹐河淸海晏消戈鋋。上林四月風日妍﹐乘輿思樂遊龍船。鳳輦並駕花云軿﹐騎麟翳鳳驂羣仙。鸞旗屬車相後先﹐牙檣錦纜相蟬聮。萬馬雜沓蒙錦韉﹐千官扈從控紫弦。和風不動舟徐牽﹐瓊童玉女歌采蓮。黃門傳宣奏鈞天﹐龍伯國人夜不眠。金支翠斾千花鈿﹐光怪出沒明遙川。紅雲翠霧覆錦筵﹐靑鳥飛去當帝前。珍羞玉食羅紛駢﹐駞峯駱乳繁馨鮮。禦鑪紫煙浮龍涎﹐金甌璚液凝醴泉。才人歌舞爭取憐﹐南金蜀錦輕棄捐。龍顏一笑春八埏﹐臣子拜舞呼萬年。嗚呼﹗吾皇聖智軼漢宣﹐但恨子虛之賦﹐無一能爲君王傳。

醉歌﹝惟實集卷六﹐四庫全書本﹞

常聞有客卑當時﹐我謂客語更過之。及今更事匪客過﹐往往亦足卑當時。胸中愴惶失所主﹐忽爲虎兮忽爲鼠。昨朝蝴蝶今不飛﹐舊日衣冠爲誰舞﹖令人覩此中心哀﹐飄然欲賦歸去來。山中酒熟花正開﹐人間久無燕昭臺。

題寧戚叩角圖﹝惟實集卷六﹐四庫全書本﹞

丈夫有志淩靑雲﹐時窮偶與蓬蒿羣。牽衣飯牛豈所樂﹖一飯不敢忘吾君。雪花光芒歳將晏﹐叩角長歌發悲嘆。艸團篛笠不禁寒﹐長夜漫漫幾時旦﹖嗟我齊桓眞好賢﹐拔之牛口行靑天。君臣慶會勲業異﹐千年汗簡猶流傳。

食黃瓜二章﹐章五句﹐其一﹝惟實集卷六﹐四庫全書本﹞

燕山五月新嘗瓜﹐淺黃深碧風韻佳。食之颼颼淸齒牙﹐時來微物亦薦達﹐使我撫髀長咨嗟。

其二﹝惟實集卷六﹐四庫全書本﹞

卻憶去年之來時﹐天風搖蕩黃花期。回首歳月如雲馳﹐人生鬥酒卽行樂﹐功名竹帛將何爲﹖

嶺南卽事﹝惟實集卷六﹐四庫全書本﹞

昨朝炎風今日雨﹐今日濃云昨朝暑。陰晴寒暑片時間﹐到此令人信難處。矧今世事多舛訛﹐晴日常少陰常多。隨宜料理彊排遣﹐天運若此將如何﹖

題東山髙臥圖﹝惟實集卷六﹐四庫全書本﹞

君不見今將官﹐徒知學公攜妓遊東山。一朝傳聞賊至闗﹐匹馬遠竄不復還。又不見桓司馬﹑秦苻堅﹐叛逆之气淩雲煙。惟公胸中兵甲全﹐成功談笑神怡然。嗟哉﹗方今羣盜等螻蟻﹐之子見公應愧死。

子卿持節圖﹝惟實集卷六﹐四庫全書本﹞

龍沙茫茫雪如雨﹐大窖雪寒羝不乳。孤臣持節十九年﹐忍死不降思報主。方今世事紛如雨﹐同安虎頭眞忠臣。江州太守骨已朽﹐尙書卻作洪都守。感時撫捲雪漫空﹐爲弔忠魂酹尊酒。

題禮部尙書巎子山﹝惟實集卷六﹐四庫全書本﹞

神仙亦時有﹐公子間時無。公子世豈無﹖不如公讀書。神情俊朗自仙骨﹐淸淑之气鍾扶輿。娟娟夜月明瑤瑜﹐燦燦秋水涵芙蕖。旣不愛臂鷹逐兔馳飛菟﹐又不喜楊花撲帳斟流酥。心之所樂者﹐左置史﹐右列圖。筆牀茶竈勝具俱﹐衣冠文物來羣儒。淸宵管弦罷歌舞﹐白晝翰墨供歡娛。列職於春官﹐復能以禮樂致主於唐虞。主上眷顧桓渠渠﹐功臣世冑有如此。風雨喬木淸敷腴﹐公子可謂間世無。且聞有巙山﹐乃是公所居。淸泉白石日輝潔﹐幽花野艸春扶疎。山中桃李亦仙品﹐風月迥與人間殊。公猶神仙山蓬壺﹐惟公與山聞京都。蹇予抱大拙﹐來此亦已久。旣不能彈鋏幹田文﹐又不能學求齊以吹竽。世尙誇詐吾迂闊﹐吾篤信義人浮虛。鑿圓枘方﹐齟齬不相入。旦夕惟有食破硯﹐邇來冰凍硯亦枯。然亦甘崎嶇﹐樂此無怨吁。進退必以正﹐求爲聖人徒。聞公髙誼壓千古﹐所以願曳侯門裾。其足非趦趄﹐其口非囁嚅﹐其詩非狂亦非諛。嘗聞昌黎言﹐以爲古來王公布衣前後常相須。乃可千載垂名譽﹐吾意若此公躊躇﹐遇與不遇天何如﹖

歸來乎﹝惟實集卷六﹐四庫全書本﹞

歸來乎﹖旣不能如田千秋﹐一言悟主生封侯。又不能如主父偃﹐奏書直上黃金殿。君臣千載遇合難﹐飯牛長夜何漫漫。胡爲久客眾公間﹐進退俯仰多靦顏。歸來乎﹖孟嘗君﹐不可作﹐平原君﹐骨亦枯。買絲欲繡空模糊﹐邇來卿相不好儒。客且無履安得珠﹖𨿽云二子未盡道﹐尙能與客相傾倒。白玉樓空燕不飛﹐黃金臺圯生秋艸。歸來乎﹖京師不可以久畱﹐歳晚霜雪侵貂裘。山中風月如淸流﹐醉餘菊花簪滿頭。千秋奚足顧﹖主父焉能儔﹖歸來乎﹖先人有書今尙存﹐靑燈夜雨當細論。孰云落落苦難合﹖有志可致乎靑雲。他年歳君在癸酉﹐看花爛醉瓊林酒。

羣公見和又答四首﹐其一﹝惟實集卷六﹐四庫全書本﹞

歸來乎﹖蟪蛄生不知春秋﹐變滅頃刻猶王侯。歸來乎﹖五陵艸木盡披偃﹐昨日秋螢滿梁殿。廢興反掌元非難﹐海水淸淺塵彌漫。吾寧終老靑山間﹖猿吟鶴唳聊醒顏。歸來乎﹖喚童子﹐治我圃。無使霜後菜本枯﹐禦寒更遣窗重糊。從教壯士嗤爲儒﹐我價自若照乘珠。文章烏足存古道﹖底用詞源三峽倒。功名已付雨中花﹐意思要同窗外艸。歸來乎﹖常笑張子房﹐崎嶇願封畱。何如大澤披羊裘﹖忘機傲兀臨溪流。富貴不足回其頭﹐髙風千載誰當儔﹖歸來乎﹖故園之菊今應存﹐此事欲與淵明論。孤松獨撫倦飛鳥﹐出岫雅愛無心云。明當秋風月在酉﹐秔稌初黃催釀酒。

其二﹝惟實集卷六﹐四庫全書本﹞

歸來乎﹖古來聖人作春秋﹐始尊王室嚴諸侯。一辭初不待商偃﹐巋然古道靈光殿。綱維名教世所難﹐初非鑿空淩漶漫。二百四十餘年間﹐亂臣賊子俱汗顏。歸來乎﹖後世多不然﹐吾道秋葉枯。紙扇一破難再糊﹐種瓜冬實欺羣儒﹐魏王反誚齊無珠。紛紛似此不忍道﹐冠屨衣裳盡顚倒。蘇秦六國相金印﹐園綺商嶺飯芝艸。歸來乎﹖不可畱。山中木綿正堪裘﹐乘槎鼓枻湘江流﹐直欲下至滄海頭。白衣蒼狗紛百變﹐蛇神牛鬼寧堪儔﹖歸來乎﹖將安歸師之所存﹐古今得喪奚須論。有口不飲貪泉水﹐有眼但看南山云。塵埃風雨夘復酉﹐千載虛名一杯酒。

其三﹝惟實集卷六﹐四庫全書本﹞

歸來乎﹖生不必八千秋﹐爵不必萬戶侯。飲河得如鼠之偃﹐買花種作芙蓉殿。世途荊棘進取難﹐何況風雨長漫漫。甘心局促筆硯間﹐時於樂處尋孔顏。歸來乎﹖山中喬木冬不枯﹐山前春到花模糊。臙脂梅綻酸於儒﹐黃金橘熟圓如珠。四時好景難具道﹐有客叩門屣顚倒。醉餘吟詩弄明月﹐醉後從仙拾瑤艸。歸來乎﹖客勿去﹐客少畱。尊空尙堪脫鸘裘﹐但願有酒如川流﹐長使吏部眠甕頭。山花野鳥自歌舞﹐樵童牧豎相朋儔。歸來乎﹖四海故人今幾存﹖心事落落誰相論﹖邇來賴有揭閣老﹐亦解爲我歌浮雲。人生幾何鐘報酉﹐行樂舒心聊寓酒。

其四﹝惟實集卷六﹐四庫全書本﹞

歸來乎﹖我生今踰四十秋﹐始悔識字求封侯。少年意气極驕偃﹐謂當平步金變殿。那知命舛百事難﹐繭生兩足沙漫漫。有時或墮荊棘間﹐努力自奮終彊顏。歸來乎﹖君不見功成一將萬骨枯﹐髑髏之血猶模糊。弓藏鳥盡殺韓信﹐幾敗公事罵豎儒。笑揮珊瑚示侈靡﹐豈意奴輩便吾珠﹖誅夷封籍可勝道﹐北風吹山山欲倒。平泉木石又誰家﹖金穀樓臺半芳艸。歸來乎﹖故家猿鶴遮我畱﹐布袍暖勝貂鼠裘。巾車乘興尋絕壑﹐展席隨意臨長流。周旋世事但鮎頭﹐髙節每慕晉宋儔。歸來乎﹖及早歸。生涯𨿽薄今尙存﹐堯舜不必吾儕論。攜書穏讀牛背日﹐領鶴閒種芝田云。作勞暮歸正當酉﹐擊缶嗚嗚呼鬥酒。

天池魚﹝惟實集卷六﹐四庫全書本﹞

君不見萬歳山下﹑天池中﹐赬魴赤鯉森蟻蜂。荷陰柳影護深碧﹐揚鬐鼓鬛何憧憧﹗恩波浩蕩得所托﹐異日或可隨雲龍。乘輿北狩未及遠﹐魚已就戮遭羣凶。公然白日恣竊盜﹐得錢聊復鬥酒供。聖恩自謂守禦固﹐豈知守者元非忠﹖羣鮮無知固可負﹐忍負主意將爲容。又不見蒼生與魚正相似﹐托身天池尙如此。

至正甲申歳﹐大饑﹐民多艱食﹐殍死者相望﹐盜賊擾擾。予亦缺食﹐未免作粥以延殘喘﹐因賦食粥歌﹐以暢此懷﹝惟實集卷六﹐四庫全書本﹞

朝餐一頓粥﹐暮餐一頓飯。每當食粥時﹐未免一長嘆。少年何事不相遭﹖胡爲晚歳方論交。此時菜蕨各已盡﹐以糟配爾爲嘉殽。旣啖糟﹐復食粥﹐卻意年當三十六。笑攜省檄上皇州﹐曾以文章動流俗。二程祠宇陋且卑﹐我奮赤手更掣之。至今穹碑照淮水﹐碑成秩滿遊京師。京師嬉遊二十載﹐鐵石忍窮心有在。聲名欻起鳳凰池﹐風雲已際魚龍海。當時結交多貴人﹐往往尊我席上珍。執經或在弟子列﹐或遣弟子來相親。劇談王道尊禮樂﹐每激薄俗惇彜倫。閭閻疾苦詳敷陳﹐亦或一慨眉爲顰。有時華筵湖山下﹐爭挽先生共陶寫。滿堂座客盡豪貴﹐亦知推讓宗儒雅。盈盈珍饈簇金盤﹐衮衮葡萄浮玉斝。金釵十二列兩行﹐班班初匪尋常者。主人行杯極歡笑﹐競唱新詞誇艷冶。半酣相惱索題詩﹐揮毫寫向香羅帕。尊前爲我發新聲﹐自以風流望鄙野。萬錢日食固有限﹐一笑千金絕無價。放懷滿飲鸚鵡杯﹐何心復戀麒麟畫﹖鷓鴣舞罷月欲上﹐半掩城門歸並馬。等閒髙會難具論﹐酒酣掉臂金馬門。三三五五正少年﹐乘興共我歌浮雲。窮冬出使居庸北﹐駿馬穩步龍沙雪。淸霜在鬢冰在須﹐指凍欲墮饑欲裂。苦寒不透貂鼠裘﹐靑鼠暖帽方蒙頭。璚田玉界中著我﹐自是奇士眞壯遊。解鞍沽酒彈箜篌﹐打手刺刺歌鳴謳。丈夫有志在許國﹐我自樂此忘羇愁。連檣海運三百萬﹐署黔楮尾方成捲。每憂談笑誤王事﹐朝夕驅馳敢忘勌﹖湖廣文臺正乏賢﹐諸公爲買江南船。漢陽春樹晴歷歷﹐秦樓夜月明娟娟。手提文印不半年﹐首爲鄂學歸侵田。蓬山有詔歸朝天﹐錦袍公子偕神仙。宣文閣靜萬機暇﹐時遣中官催進畫。飽聆天語近天光﹐神揖天香更瀟灑。壯遊旣倦思還家﹐堨來庾嶺觀梅花。桑麻弦誦各得所﹐玉堂召我天之涯。平生所歷猶在眼﹐夜半思之皆夢幻。盛時不敢忘貧賤﹐自喜枯腸藜藿慣。飽食粥﹐無咨嗟﹐爾糟爾粥甘如飴。雞鳴曳履東家誰﹖蕪蔞曾療王孫饑。粥兮粥兮敢爾卻﹐猶勝蕨餈滋味惡。苟延殘喘待秋成﹐白髮春風會如昨。

闗武行﹝惟實集卷六﹐四庫全書本﹞

闗西澒洞風塵起﹐諸將陳兵耀威武。願言下教壯軍心﹐攬衣下馬東門去。盈盈野水抱城郭﹐莽莽寒蕪翳沙渚。沙場築臺髙十丈﹐玉節光臨有攸止。微風不動碧油幢﹐暗塵輕拂銀交椅。當軒下馬一寓目﹐云鳥魚麗俱得所。帳前駿馬矯如龍﹐帳下健兒猛如虎。五方牙旗按五色﹐戈戟如林分部伍。臺前獨建大將旗﹐雲散天淸日當午。寶刀一揮牛首落﹐血祭旌旄灑紅雨。命官奏喜得吉卜﹐士卒喧呼發金鼓。曠懷浩蕩納乾坤﹐老气蓊郁生雲霧。祭余分胙各有序﹐旨酒盈樽肉登俎。酒邊好語相激昂﹐世事艱危思共濟。同舟愼勿異秦越﹐四海相看總兄弟。願無爭气與爭功﹐要在相歡勿相妬。上下心同鐵石堅﹐城池勢若金湯固。黃河如帶山若礪﹐當保初心與初誓。我言剴切因流涕﹐忠義推之人肺腑。三軍感激各再拜﹐願效驅馳報明主。酒酣跽請獻所長﹐萬馬爭馳置脫兔。舞劍劃若掣電驚﹐揚旗欻見飛星度。止齊不愆六七伐﹐練習初非朝夕故。花奴技癢爭角逐﹐幹盾紛紛向人舞。將軍一笑挽彊弓﹐百步穿楊駭相顧。固知蒙恬勇無敵﹐尢信張良素多智。成都底用說花卿﹐安西不復歌都護。曲江江頭多壯士﹐官陂小賊奚足數﹖會當飛度虎頭城﹐爲弔英雄死何苦﹗生擒賊奴剖心血﹐灑向忠臣墳上土。功成掃歸獻天子﹐竹帛勲名耀千古。

通集賢全大學士﹝惟實集卷六﹐四庫全書本﹞

枯桑昨夜生滄溟﹐風雨擾擾晦復晴。功臣子孫半零落﹐惟公獨克承家聲。金蓮坐擁晚出院﹐兒童走卒俱知名。天球河圖不篆刻﹐金鐘玉鏞殊鏗鍧。汪汪萬頃那可測﹖撓亦不濁澄不淸。古今事物貫胸次﹐乾坤風月皆性情。邇來有幸亦再覩﹐使我鄙吝不復萌。始知將相眞有種﹐往往山嶽鍾英靈。自憐片影𨿽伶仃﹐不願恩叨一顧榮。霏霏議論玉雪冰﹐但願容我時來聽。

勉學者﹝惟實集卷五﹐四庫全書本﹞

文學登名日﹐靑雲發軔初。愼毋輕作吏﹐亦足取亨衢。得意宜思效﹐功成更讀書。異時橫浦上﹐爛爛夜明珠。

早發陽城﹐疾赴軍壘﹐風雪失路﹐因記其苦二首﹐其一﹝惟實集卷五﹐四庫全書本﹞

虛名不直死﹐何事苦紛紛。曠野惟空壘﹐長途只斷雲。日斜心更恐﹐風急耳多聞。未用輕衰颯﹐狂歌一張軍。

其二﹝惟實集卷五﹐四庫全書本﹞

生死不須念﹐羸驂當疾驅。悔來無及事﹐到此欲何如﹖有友堪同命﹐無人可寄書。忽看氈帳近﹐魂魄暫時蘇。

次韻﹝惟實集卷五﹐四庫全書本﹞

有客慚毛遂﹐何人薦馬周﹖霜枮銅雀硯﹐風冷木綿裘。徐孺無懸榻﹐元龍不築樓。好將閒歳月﹐乘興覓糟丘。

爲武寛則賦湖山﹝惟實集卷五﹐四庫全書本﹞

結屋紅塵外﹐何人可得羣﹖髙情洞庭水﹐逸興九疑云。漁唱江花晚﹐樵歸野興曛。是中最佳處﹐涼月夜紛紛。

送詩僧澤天全歸天竺﹝惟實集卷五﹐四庫全書本﹞

淵深知有本﹐純一更無機。偶共浮雲出﹐還同明月歸。艸生頻入夢﹐花落不沾衣。天竺山前路﹐蒼苔雨欲微。

京師會維揚舊友次韻以謝﹝惟實集卷五﹐四庫全書本﹞

宵殘明月老﹐不復少年心。最惜平山柳﹐今無一樹陰。雷塘春水滿﹐海鶴暮云深。無限傷心事﹐因君發浩吟。

鄕人楊用甫成家於彼﹐載酒相勸﹐因書﹝惟實集卷五﹐四庫全書本﹞

鄕語耳邊熟﹐聞之喜入神。誰知窮域外﹖亦有故鄕人。兒女皆椎髻﹐鄕閭自睦婣。一樽邀共酌﹐尙覺此情眞。

淸遠峽﹝惟實集卷五﹐四庫全書本﹞

峽束山如鬭﹐江灣路漸回。可憐人化外﹐謾說寺飛來。殿圯風鳴樹﹐廊虛雨濕苔。漢蘇那可作﹖忍聽暮猿哀。

髙榮祿築南城別墅﹐蒼松老柏﹐異花時果﹐蔚然成林。公與夫人乘小車﹐攜二孫﹐來往其間。徵余賦﹐遂次杜公何將軍山林十首云﹐其一﹝惟實集卷五﹐四庫全書本﹞

村迥疑無路﹐堤平不復橋。暖風開芍藥﹐細雨落淩霄。自得幽居趣﹐何煩隱者招﹖小車來往熟﹐乘興不知遙。

其二﹝惟實集卷五﹐四庫全書本﹞

漸與紅塵遠﹐應便野興淸。緑楊閒放鶴﹐芳艸坐聞鶯。園果隨時摘﹐畦蔬取意羮。靑山時徙倚﹐如在畫圖行。

其三﹝惟實集卷五﹐四庫全書本﹞

田許羣童種﹐糧堪一歳支。雞豚同里社﹐鵝鴨自陂池。已分身終隱﹐何憂世莫知﹖急流中早退﹐寧遣嘆紛披﹖

其四﹝惟實集卷五﹐四庫全書本﹞

接屋靑靑柳﹐當軒灼灼花。矮屏開錦繡﹐喬木舞龍蛇。深澗云堪煮﹐淸宵月可賒。一時幽興極﹐步屧過鄰家。

其五﹝惟實集卷五﹐四庫全書本﹞

書帙攜孫讀﹐尊罍待客開。閒心云外鶴﹐髙興雪邊梅。野老時相看﹐沙鷗亦復來。絕憐老松柏﹐淸影蔭莓苔。

其六﹝惟實集卷五﹐四庫全書本﹞

穿樹通山色﹐澆畦汲井泉。魚肥堪膾炙﹐蠶熟得絲綿。怪石粘枯蘚﹐圓荷貼小錢。便令金北斗﹐寧換此山川﹖

其七﹝惟實集卷五﹐四庫全書本﹞

自從辭禁闥﹐不復夢含香。地僻塵機息﹐心淸六月涼。煙霞供笑傲﹐琴鶴共行藏。所喜身長健﹐從教鬢髮蒼。

其八﹝惟實集卷五﹐四庫全書本﹞

百年半風雨﹐五世此臺池。陰滿蒲萄架﹐春浮木槿籬。持家還有婦﹐繼志豈無兒﹖身外憂何事﹖惟教酒榼隨。

其九﹝惟實集卷五﹐四庫全書本﹞

對客歌金縷﹐家兒愛慶雲。茂陵須病渴﹐太守尙能文。云映山光近﹐煙開柳色分。無邊閒富貴﹐餘子苦紛紛。

其十﹝惟實集卷五﹐四庫全書本﹞

宦海久無迹﹐風霜將柰何﹗起看天尺五﹐敢謂地無多。往事誰能憶﹖髙情自可歌。年年當此日﹐載酒一相過。

龍虎臺肅駕﹝惟實集卷五﹐四庫全書本﹞

俯仰城空是﹐淒涼事已非。虛傳天仗至﹐不見祖龍歸。地迥風霜慘﹐云深日月微。髙堂一惆悵﹐弱淚不勝揮。

十月十四日﹐崇天門聽詔﹐有喜二首﹐其一﹝惟實集卷五﹐四庫全書本﹞

聽罷龍飛詔﹐揚休萬口俱。公忠賴伊霍﹐揖讓見唐虞。禮樂開平治﹐衣冠協贊謨。祖宗遺澤在﹐千載鞏皇圖。

其二﹝惟實集卷五﹐四庫全書本﹞

義理推明易﹐君臣慶會難。乾坤歸歷數﹐社稷重丘山。天意舒晴霽﹐人心溢喜歡。客愁渾爲解﹐驢背永歌還。

哭饒上溪﹝惟實集卷五﹐四庫全書本﹞

霜蹄驚再蹶﹐緑鬢忽華顚。國子諸生集﹐膏肓二豎纏。死生人有命﹐京洛客無氈。歸骨知何日﹖思君苦淚懸。

致和參議吳彥洪﹐天歷龍飛﹐以罪貶。旣行﹐薄俗欲求君夫人孔氏爲室家﹐孔聞之卽自刎﹐流血被面﹐誓死不辱﹐或聞而止。越四年﹐詔雪君罪﹐且徵南還﹐遂與夫人相見如初。嗚呼﹗視彼一易節﹐不見答於良人者﹐槪可感矣﹝惟實集卷五﹐四庫全書本﹞

夫婦天倫重﹐翻云世變深。秋霜持素節﹐頸血見丹心。嶺外梅花瘦﹐閨中月影沈。歸來情更苦﹐喜極重沾襟。

秋晚溪上﹝惟實集卷五﹐四庫全書本﹞

忽忽年華度﹐茫茫野水流。西風楊柳雨﹐殘照菊花秋。萬事蕉中鹿﹐浮雲海上鷗。功名遂意好﹐何處有扁舟﹖

月夜思家﹝惟實集卷五﹐四庫全書本﹞

淸夜思家立﹐中庭片月流。惟憂故園菊﹐還似昔年秋。爲口長憐鴈﹐知機獨愧鷗。明年二三月﹐煙水五湖舟。

送孔與之赴樂安尉二首﹐其一﹝惟實集卷五﹐四庫全書本﹞

祖帳東門道﹐靑山得意歸。山城花泛泛﹐客路柳依依。地僻經過少﹐世平警邏稀。有詩頻寄遠﹐云憶別時飛。

其二﹝惟實集卷五﹐四庫全書本﹞

行旅淸晨發﹐柴扉過夜扃。桑麻隨地緑﹐蒼蘚上階靑。威武存三略﹐詞華本六經。聖門家法在﹐隨意憶過庭。

過髙氏十里莊﹝惟實集卷五﹐四庫全書本﹞

乘風髙柳下﹐捫虱老松林。濁酒陶眞趣﹐淸泉洗此心。晚花偏有態﹐落日故多陰。揭厲宜深淺﹐行藏自酌斟。

宿陽城﹝惟實集卷五﹐四庫全書本﹞

時臘月九日﹐辱和尙司鄕訪﹐還因賦。但知爲久住﹐何用卽能歸﹖客子亦良苦﹐官曹如此稀。繁霜吹老鬢﹐斜日照徵衣。歳晚鄕心切﹐長途恨不飛。

題寧戚叩角圖﹝惟實集卷五﹐四庫全書本﹞

月色夜轇轕﹐開門溪水明。天機閒始得﹐詩思靜還生。柳影臨流活﹐鐘聲傍夜淸。頻醒塵土夢﹐飛步欲登瀛。

居庸闗﹝惟實集卷五﹐四庫全書本﹞

形勢自雄壯﹐古來畨漢分。千年有今日﹐四海喜同云。木落樓臺出﹐山深雞犬聞。危闌閒立馬﹐壯气掃千軍。

倪行簡由伴讀除江陵教授﹐譚玄之集賢掾除南雄經歷。命旣下﹐二公皆死於道﹐聞之有感﹝惟實集卷五﹐四庫全書本﹞

南風久不競﹐天豈薄斯文﹖宦轍方雲遠﹐哀音遽忍聞。秋空殘葉露﹐夜月斷鴻云。苦淚無從灑﹐題詩獨弔君。

哭友兄陳養志二首﹐其一﹝惟實集卷五﹐四庫全書本﹞

用世有遠志﹐讀書多苦心。花殘偏值雨﹐雲薄不成霖。翰墨風流盡﹐興亡感慨深。池邊老松樹﹐無復共長吟。

其二﹝惟實集卷五﹐四庫全書本﹞

講習常同席﹐間闗共出山。靑霄鶴背穩﹐白晝錦衣還。鵰鶚思騰漢﹐芝蘭竟化管。知君有遺恨﹐重我淚潸潸。

夜坐有感四首﹐其一﹝惟實集卷五﹐四庫全書本﹞

稍稍月當戶﹐蕭蕭風滿林。夜寒香夢遠﹐霜重漏聲沈。孝子終身淚﹐忠臣到死心。承平春似海﹐豈料有如今﹖

其二﹝惟實集卷五﹐四庫全書本﹞

禍福當求已﹐行藏欲問天。干戈今更盛﹐塗炭愈堪憐。痛恨儲胥缺﹐何由郡國圓﹖恨無雙羽翼﹐飛訴至尊前。

其三﹝惟實集卷五﹐四庫全書本﹞

禮樂將興日﹐干戈獨盛時。聖躬無失徳﹐天道苦難知。嗟爾民何負﹐甘心賊忍爲﹖不平徒怏怏﹐推枕起裁詩。

其四﹝惟實集卷五﹐四庫全書本﹞

大廈將傾日﹐徒勞一木擎。揆時難與禍﹐避位敢忘君﹖無術能平寇﹐持威謾張軍。中宵時念此﹐老气欲干云。

報獲寇首﹝惟實集卷五﹐四庫全書本﹞

方建優升議﹐旋收斬馘功。老夫殊矍鑠﹐諸將盡英雄。麾下人如虎﹐行間馬似龍。渠魁今就戮﹐鄰寇勢應窮。

題王棣詩卷後﹝惟實集卷五﹐四庫全書本﹞

白鷺從師日﹐髙涼發軔時。正當供子職﹐勿負故人期。志在靑雲遠﹐心淸白日遲。少年宜努力﹐勉汝彊題詩。

十二月﹐桃花盛開﹐有感賦之﹝惟實集卷五﹐四庫全書本﹞

梅花猶在樹﹐桃蘂已盈枝。嶺外驚春早﹐江南得暖遲。好風吹錦繡﹐細雨濕胭脂。前度劉郎老﹐無心爲賦詩。

寄雄州監郡﹝惟實集卷五﹐四庫全書本﹞

旣往那容咎﹖方來尙可追。好將功折過﹐直以勇忘私。董卓誠堪鄙﹐張巡豈是癡﹖憑君當靜夜﹐仰屋試深思。

寄雄州太守譚元凱﹝惟實集卷五﹐四庫全書本﹞

幸際風雲會﹐靑雲縱靶初。山川融間气﹐父子並司徒。勲業千年在﹐金珠過眼虛。期君師卜式﹐庶可遂良圖。

題王志亮元帥艸庵﹝惟實集卷五﹐四庫全書本﹞

中原方致力﹐那復以家爲﹖結艸聊爲屋﹐編花謾作籬。招降多善策﹐橫槊有新詩。文武才全備﹐王孫自一奇。

曾惟吉所藏楊宗瑞贈其師張仲儒捲﹝惟實集卷五﹐四庫全書本﹞

諸老風流盡﹐遺經孰與論﹖攜持文墨在﹐隱約父師存。世遠情何極﹗人亡道愈尊。感君多古意﹐珍重付諸孫。

仲宜以所植菊花見貽﹐以詩答之﹝惟實集卷五﹐四庫全書本﹞

新移初種菊﹐送與老夫看。粲粲黃金盞﹐輝輝白玉盤。𨿽遲偏有趣﹐欲罷更憑闌。烏府多松柏﹐相期共歳寒。

經居庸北﹝惟實集卷五﹐四庫全書本﹞

峽束石如斗﹐山回路漸髙。澗寒流水死﹐衣冷北風鏖。敗屋兵戈慘﹐危途客旅勞。晤人多出塞﹐恨殺紫花袍。

題宗性性庵﹝惟實集卷五﹐四庫全書本﹞

至理俱明徹﹐澄澄海不波。尙須妨蔽誘﹐直欲致中和。水面風光好﹐天心月色多。是庵淸興足﹐隨意得婆娑。

送胡宗性歸武寧二首﹐其一﹝惟實集卷五﹐四庫全書本﹞

江湖多薄惡﹐兵甲更縱橫。失意靑雲遠﹐思親白髮生。畏途宜得友﹐隨寓莫兼程。堂上思君切﹐持身勿自輕。

其二﹝惟實集卷五﹐四庫全書本﹞

文章追古作﹐揮灑與時新。可惜當衰運﹐何由識偉人﹖心堅無遠道﹐孝感有神明。華屋斑衣酒﹐懸知笑語生。

挽劉原耕並劉母黃氏宜人﹝惟實集卷五﹐四庫全書本﹞

我母忝同姓﹐爲兒猶弟兄。親方悲夭折﹐母獨喜恩榮。紫誥金花爛﹐斑衣鶴發明。暮年三釜養﹐重我淚如傾。

元日﹝惟實集卷六﹐四庫全書本﹞

天門蕩蕩開黃道﹐丹陛雍雍肅曉班。禦气擁云蟠鳳闕﹐春風隨酒上龍顏。君臣慶會賡歌際﹐禮樂升平揖讓間。四海朝元無一事﹐華封但祝壽如山。

曉起﹝惟實集卷六﹐四庫全書本﹞

休官彭澤眞忘世﹐捧檄廬江喜爲親。薦福自緣渠薄命﹐築臺敢謂世無人﹖但明一藝俱登仕﹐獨擁羣書不療貧。竽瑟相違每如此﹐且須珍重百年身。

鐵馬﹝惟實集卷六﹐四庫全書本﹞

伊誰巧鑄涯窪姿﹖檐外鏦錚一綫羈。帶甲有聲如擊刺﹐憑鞍無力任驅馳。湘妃環佩天風急﹐蜀道霖鈴夜雨悲。漫爾哀鳴求一顧﹐柰何鈍質本無奇。

盆池﹝惟實集卷六﹐四庫全書本﹞

池中地窄一泓多﹐滿注流泉復幾何﹖皓月初圓先得影﹐微風𨿽動了無波。可容赬鯉十數輩﹐僅種圓荷三兩窠。兀坐小窗炯相對﹐眼明時見白雲過。

苦雨獨坐有感﹝惟實集卷六﹐四庫全書本﹞

白黑賢愚混是非﹐詼諧調笑足投機。平原具眼猶輕遂﹐延賞何人解識韋﹖紅杏碧桃應懶種﹐孤云野鶴自髙飛。世間處處魚羮飯﹐好及秋涼早賦歸。

彭澤﹝惟實集卷六﹐四庫全書本﹞

江漢朝宗第一門﹐擎天老樹碧璘珣。乾坤設此寧無意﹖鬼物因之遂有神。一曲湖山知幾劫﹖千年風致屬何人﹖淵明老矣遺祠在﹐他日歸來願卜鄰。

白鴈﹝惟實集卷六﹐四庫全書本﹞

稻粱寒暑老營營﹐贏得秋霜滿背明。夜月蘆花空有影﹐江天雪暮但聞聲。鮮鮮固與常禽異﹐皦皦尢爲俗眼驚。珍重素衣須自愛﹐緇塵近日滿江城。

雙陸﹝惟實集卷六﹐四庫全書本﹞

摴蒱小戲只消憂﹐但恨無人爲點籌。幾个疎星楡塞曉﹐半彎殘月雁門秋。六軍先滿俱成列﹐單馬如飛肯少畱﹖遲疾知幾應甚速﹐不知何日取封侯。

射虎﹝惟實集卷六﹐四庫全書本﹞

弓彊矢勁馬初肥﹐獵得南山白額歸。勢力頓窮甘就戮﹐爪牙𨿽具果何爲﹖深山百獸應無恐﹐絕壑幽狐莫假威。笑取髑髏橫作枕﹐壯哉殊足快當時。

梅信﹝惟實集卷六﹐四庫全書本﹞

破雪爭春喜奪魁﹐好音到我亦悠哉﹗孤山久渴詩人想﹐庾嶺初逢驛使來。風細暗傳香迆邐﹐月明難覓影徘徊。來朝著意勤尋問﹐只在前村野水隈。

聞新事﹝惟實集卷六﹐四庫全書本﹞

平原艸木幾無主﹐金穀樓臺半是塵。已信齊桓能輔國﹐焉知陳勝足亡秦﹖國家自昔明刑憲﹐天地由來有鬼神。太息渠儂終不悟﹐翛然吾自愛吾貧。

雪作﹐蕭同可有詩﹐次韻﹝惟實集卷六﹐四庫全書本﹞

風髙海水化爲石﹐天迥野雲俱是冰。訪戴何人復乘興﹖平吳當日孰先登﹖淸和月影明無柰﹐寒入梅花瘦不勝。大地無塵車馬寂﹐曉來胸次尙澄澄。

大明殿觀元旦朝儀﹝惟實集卷六﹐四庫全書本﹞

雲開日上黃金殿﹐地迥風鳴碧玉珂。虎豹闗臨儀仗肅﹐魚龍海護俊良多。霓裳按曲身輕舉﹐天樂逢春律自和。鵷鷺陪班臣子事﹐觀時且賦太平歌。

雨後﹝惟實集卷六﹐四庫全書本﹞

雨餘新水釣魚船﹐殘日西風樹樹蟬。間憶平生如昨日﹐不知急景已中年。姓名未辱當時識﹐徳業猶堪異代傳。拔劍悲歌頻起舞﹐茫然欲絕伯牙弦。

中秋﹝惟實集卷六﹐四庫全書本﹞

又此中秋百恨生﹐頻年骨肉尙飄零。獨援北斗酌明月﹐閒看銀河感客星。極目闗河歸白晝﹐滿懷風露立靑冥。眼前咫尺淸虛府﹐未許乘鸞叩玉扃。

廣寒殿﹐在萬歳山上。山在水中﹐髙數十丈。怪石古木﹐蔚然如天成。殿在山兩傍﹐稍下﹐復建兩亭﹐正當山半。又有殿縈然竹石間﹐山下積石爲門。門前有橋﹐橋有石闌如玉。前有石臺﹐上建圓殿﹐繚以黑粉墻﹐如太湖石狀。臺東西皆板橋﹐橋東接皇城﹐西接興聖宮。水光云影﹐恍惚天上。喜而遂賦二首﹐其一﹝惟實集卷六﹐四庫全書本﹞

萬歳之山天半靑﹐廣寒宮殿倚空晴。云生檜柏巖巒暝﹐日射蒲荷海水明。白玉闌深仙仗隱﹐緑楊橋鎖小舟橫。人間天上神飛越﹐恍惚霓裳第一聲。

其二﹝惟實集卷六﹐四庫全書本﹞

怪石疎林遠艮岑﹐經營已近百年今。樓臺白日神仙集﹐雨露靑春艸木深。遊豫無忘前聖度﹐登臨還憶上皇心。廣推此樂同天下﹐四海謳歌歳旱霖。

次韻家西隱叔見寄﹝惟實集卷六﹐四庫全書本﹞

前人碩徳集隆禧﹐二百餘年運未衰。薄劣何堪文學掾﹖登庸幸際聖明時。蹇驢破帽隨緣好﹐淡飯黃虀到處宜。三讀來詩殊有感﹐貽名善惡敢忘思﹖

來詩﹝惟實集卷六﹐四庫全書本﹞

氈寒紱冷宋天禧﹐十世中間幾盛衰﹖靑紫每由稽古力﹐公侯端有復初時。不能拔俗慚癡叔﹐足以光前賴阿宜。見說除書新入手﹐錦還何日慰吾思﹖

孫錫種盆菊﹐列爲河圖﹝惟實集卷六﹐四庫全書本﹞

菊布河圖眼自寛﹐緇衣如海不相干。幽姿過雨秋逾好﹐淸意冰人夏亦寒。晚節獨宜髙自重﹐落英𨿽美竟誰餐﹖春風桃李非知己﹐珍重瑤琴勿浪彈。

九月三日﹐龍虎臺接駕﹐晚宿新店﹝惟實集卷六﹐四庫全書本﹞

闗南九月艸淒淒﹐又見徵人扈蹕歸。日落氈車團野宿﹐天寒塞馬覓羣嘶。彷徨戀闕孤忠在﹐俯仰隨人百計非。猶幸諸公同笑語﹐歸來茅店謾雞棲。

九日﹐次韻﹝惟實集卷六﹐四庫全書本﹞

京華四載倦爲客﹐樂事良辰豈得兼﹖官況甚於紗帽薄﹐酒懷聊爲菊花添。文章無用甘牢落﹐刀筆隨宜謾伏潛。忽得新詩破孤悶﹐爲君一笑起巡檐。

九日﹐以公事隨官曹之西山新寺﹐與宋良卿徧遊諸寺﹝惟實集卷六﹐四庫全書本﹞

京城西北地多幽﹐依約江南九月秋。湖岸艸枯霜欲下﹐野田水落稻初收。鄕心無柰還隨鴈﹐機事相纏獨愧鷗。猶喜簿書今頗靜﹐追隨官長賦淸遊。

西山卽事﹝惟實集卷六﹐四庫全書本﹞

鰲頭突兀黃金殿﹐水面空明翡翠樓。錦繡山河天有待﹐帝王宮苑地長畱。煙迷柳影三山曉﹐月浸荷花十里秋。更一登臨多勝槪﹐五雲南上卽神州。

玉泉山二首﹐其一﹝惟實集卷六﹐四庫全書本﹞

楊柳芙蕖接斷岑﹐流泉如玉本源深。四時瀲灩無晴暖﹐一派淸泠有古今。石井分甘供禦膳﹐湖波流潤洗塵心。我來正值秋將晚﹐獨坐長吟雪滿襟。

其二﹝惟實集卷六﹐四庫全書本﹞

孤塔蒼崖結構牢﹐巋然俯視世滔滔。煙雲連野心同遠﹐樓閣依山步漸髙。性本虛明宜自得﹐無經悟入亦徒勞。可憐有客勤三禮﹐不見靈光現玉亳。

壽安山﹝惟實集卷六﹐四庫全書本﹞

漢皇遺寺在人間﹐長使忠臣帶淚看。六曲樓臺殊壯麗﹐九天風露愈髙寒。乘輿血污黃金輦﹐圓殿苔生碧玉闌。利益福田眞浪語﹐當年共想壽而安。

香山永安寺二首﹐其一﹝惟實集卷六﹐四庫全書本﹞

幽巖絕壑倚云齊﹐傑閣危樓望眼迷。山勢渾雄龍虎踞﹐樹陰深蔚鳥烏啼。碑存金志猶堪讀﹐寺始唐家竟莫稽。此日淸遊天所借﹐明朝驢背聽晨雞。

其二﹝惟實集卷六﹐四庫全書本﹞

長廊徙倚愜幽期﹐衮衮黃塵暫息機。山鹿背人銜木實﹐石泉經砌瀉花池。九天風露圍靑瑣﹐三峽煙霞遶翠微。但恨山僧多俗客﹐飽看淸致更無詩。

次友人韻﹝惟實集卷六﹐四庫全書本﹞

飲罷騎驢出鳳城﹐拜郊臺下賞新晴。一春苦雪花多死﹐十日南風艸盡生。髙冢累累牽遠恨﹐流觴落落負幽情。歸來卻憶家山好﹐紅緑參差坐聽鶯。

次捨侄尊謙韻三首﹐其一﹝惟實集卷六﹐四庫全書本﹞

燈吐幽花豈我欺﹖客來驚見墨離離。平安有字誠堪喜﹐漂泊無家不自知。此日禁花和露看﹐何時野鶴與云隨﹖每懷竹下相從樂﹐煮茗談詩事事宜。

其二﹝惟實集卷六﹐四庫全書本﹞

仕路莫踰科舉捷﹐生涯賴有父書存。極知世事宜酬應﹐但得工夫更討論。一旦風雲滋筆力﹐九天雨露沛君恩。歸來了卻爲兒願﹐碑刻封題記某墳。

其三﹝惟實集卷六﹐四庫全書本﹞

離別經年豈不思﹖山林鐘鼎苦何宜﹖喜聞門戶能如昔﹐敢意田園近稍滋。浮世於人多薄惡﹐同心爲汝好扶持。蕃生書子猶煩教﹐他日成家未可知。

次捨弟此心韻﹝惟實集卷六﹐四庫全書本﹞

獵獵塵沙吹曉風﹐無端馬滑更霜濃。可憐鬢雪千莖白﹐才覩宮云一朶紅。平昔亢宗徒有志﹐此行報國似無功。弟兄何限相思意﹐回首長安落日中。

題南雄府壁二律﹐其一﹝惟實集卷六﹐四庫全書本﹞

榕陰滿地艸齊腰﹐官舍如僧更寂寥。隙地風涼人牧馬﹐長廊吏散晝鳴梟。寸心謾切公家務﹐兩耳惟聽使客軺。可是逢迎少蹉跌﹖謗聲載道骨形銷。

其二﹝惟實集卷六﹐四庫全書本﹞

少年館閣恣遊嬉﹐老去何期墮有司﹖酬應敢云千慮失﹐奔馳知忍幾回饑﹖據鞍尙覺精神壯﹐度嶺方憐气力衰。何日歸來茅屋裏﹖夜涼閒聽玉參差。

挽劉原耕並劉母黃氏宜人﹝惟實集卷六﹐四庫全書本﹞

令子攜書賦宦遊﹐胸中初不著離憂。懶看彩服爭春色﹐喜見梅花寄隴頭。髙冢松楸殘照雨﹐平原禾黍舊時秋。貯書淑子無遺憾﹐細讀丰碑識故侯。

洪都人李仲俊至﹝惟實集卷六﹐四庫全書本﹞

避人避世愁無柰﹐全節全身計未差。始信盛衰元有數﹐敢期漂泊老無家。鱣鯨失勢滋螻蟻﹐鸞鳳韜光噪晚鴉。未必蒼天終困我﹐春風骨肉故園花。

題許氏蘭秀軒﹝惟實集卷六﹐四庫全書本﹞

淨幾明窗春疊蕩﹐湘花劍葉影扶疎。易當妙處花前讀﹐詩到工時葉上書。舊雨栽培還若此﹐只今離亂定何如﹖獨憐諸老畱題在﹐恍惚幽芳夢故居。

偶題二首﹐其一﹝惟實集卷六﹐四庫全書本﹞

階前榕葉亂如雨﹐窗外老鴉啼向人。垂老觀書偏損目﹐殊鄕哭友倍傷神。古今生死眞常事﹐家國安危系此身。嶺海願言將息好﹐天根月窟有餘春。

其二﹝惟實集卷六﹐四庫全書本﹞

嶠南何似八九月﹖暑气著人如火燒。近午炎光幾奪目﹐此時厲气正生苗。但教節飲神應旺﹐尙覺寛心脈自調。但得太平開嶺海﹐歸尋舊隱老漁樵。

九日﹝惟實集卷六﹐四庫全書本﹞

痛恨長安信息乖﹐江南江北半云霾。極知隨處有白酒﹐爭柰憂時無好懷。淡淡黃花誰作主﹖蕭蕭紅葉自空階。亂離不敢登髙處﹐忍見蒼生萬仞崖。

芙蓉庵山亭﹐始於漢隱老康容所居。後葛仙翁煉丹於此﹐竈尙存﹐旁有石煤如豆﹝惟實集卷六﹐四庫全書本﹞

一庵髙寄碧崔嵬﹐山崦芙蓉錦作堆。滿眼烽煙天地老﹐隔江樓觀畫圖開。云房猶是康容宅﹐丹竈空餘晉代煤。豈爲登臨行樂計﹖要從髙處望蓬萊。

題寄曹溪禪寺並東南山長老三首﹐其一﹝惟實集卷六﹐四庫全書本﹞

親承祖意振宗風﹐一派曹溪萬折東。傍石作亭憐臥虎﹐臨泉持缽度降龍。天開圖畫平山勇﹐人仰菩提四海同。劫火彌天仍獨在﹐吾師信是佛中雄。

其二﹝惟實集卷六﹐四庫全書本﹞

詔持玉節徧咨詢﹐嶺海重來白髮新。濟世不存菩薩行﹐當年徒見宰官身。痛憐世外何多劫﹐遠想山中別有春。寄語堂頭大和尙﹐何當握手話前因﹖

其三﹝惟實集卷六﹐四庫全書本﹞

萬剎飛灰海變田﹐是中孤塔尙巋然。此山可謂有盛福﹐當世宜稱第一禪。直指人心懷達摩﹐洗空塵慮憶坡仙。少須了卻澄淸志﹐拂袖從師學引年。

聞瑞州太守﹑東廣憲副宣命俱至﹐喜而賦之﹝惟實集卷六﹐四庫全書本﹞

筠臺璽檄珠猶濕﹐東廣除書墨又新。艸莽何堪蒙聖眷﹖菲葑猶下念孤臣。茫茫闗塞連烽火﹐莽莽乾坤混劫塵。嶺海微臣無補報﹐提攜風紀保斯民。

暇日有懷士彥四首﹐其一﹝惟實集卷六﹐四庫全書本﹞

誠心公道宜開布﹐愚婦愚夫更有知。遇事當從彜理聽﹐操心應比孽臣危。海翁易慮鷗飛去﹐盧老忘機虎臥隨。共說此君曾學道﹐是中滋味願深思。

其二﹝惟實集卷六﹐四庫全書本﹞

提攜寶劍斬長蛟﹐獨運神機不憚勞。快覩中天懸日月﹐徐看滄海息波濤。劇談英武今誰敵﹖若論猷爲昔更髙。老我惟當相羽翼﹐太平和气要燻陶。

其三﹝惟實集卷六﹐四庫全書本﹞

溝壑崎嶇徒自苦﹐每尋正學究天人。狼貪虎虣從渠鬭﹐月窟天根自有春。平昔操修惟至善﹐此來受用是淸貧。是非黑白吾寧辧﹖願振臺綱洗瘴塵。

其四﹝惟實集卷六﹐四庫全書本﹞

老病君王不見疎﹐鞠躬盡瘁意何如﹖淸晨上馬了公事﹐靜夜張燈課子書。气直幹霄山嶽動﹐精誠貫日鬼神䢐。請看南海韓夫子﹐援筆爲文徙鱷魚。

次顏子中都事韻﹝惟實集卷六﹐四庫全書本﹞

猶當相與守危闗﹐自古忠臣鐵作肝。非敢偸生忘故友﹐且須忍死報平安。干戈荏苒情何極﹖禮樂隆平運未殘。攬轡澄淸當努力﹐誠心北望思漫漫。

次韻﹝惟實集卷六﹐四庫全書本﹞

將軍號令凜寒冰﹐雞犬村村夜不驚。弓勁始知雙臂健﹐賊多翻覺此身輕。兵戈劫運臨闗盡﹐烽火妖氛到海淸。笑取虎符歸故里﹐玆行殊不負平生。

歳晚書懷﹝惟實集卷六﹐四庫全書本﹞

一官歳晚尙驅馳﹐骨肉遙應怨別離。衰世功名何足貴﹖暮年風節正須持。淩人劫運今還盛﹐報國忠心老未衰。奏凱還家歸路好﹐彩旛春勝簇前旗。

除日試筆﹝惟實集卷六﹐四庫全書本﹞

桃紅酣雨更精神﹐久客俄驚節序新。好是一年將盡夜﹐喜看萬物又回春。元正紀朔還逢甲﹐榖日祈丰復得辛。泰運昭回消劫運﹐嶠南同作太平民。

元日試筆﹝惟實集卷六﹐四庫全書本﹞

曾隨仙仗立仙班﹐誤逐紅塵落世間。遙向孤城瞻鳳闕﹐定須淸夢遶龍顏。乾坤劫運隨雲散﹐嶺海春光帶雨還。三祝聖躬千萬壽﹐老臣長與護梅闗。

寄士彥監憲﹝惟實集卷六﹐四庫全書本﹞

半載韶雄厭滯畱﹐雨添新水送行舟。何因不動南來興﹖所願聊分北顧憂。賈誼感時書濺淚﹐孔明經國筆爲籌。使君倘采彊邊策﹐春滿闗南十五州。

元宵﹐奉邀使客張鵬飛照磨過官署小酌﹝惟實集卷六﹐四庫全書本﹞

北走南奔今日苦﹐東塗西抺少年曾。何妨過此共明月﹐勿謂亂來無好燈。天上鰲山空入夢﹐城中竹葉謾爲棚。九城風景𨿽寥落﹐頗覺承平气象增。

夜闌﹐再用前韻﹝惟實集卷六﹐四庫全書本﹞

夜半尙聞簫鼓響﹐開門領客興來曾。歷千萬劫有今日﹐近四三年無此燈。兒女競歌桃葉渡﹐風光翻盛木香棚。承平願與民同樂﹐老遇艱危气益增。

明日﹐鵬飛照磨賜和﹐再用前韻二首﹐其一﹝惟實集卷六﹐四庫全書本﹞

自憐老去情懷別﹐笑拾花鈿不復曾。良夜好天千載意﹐光風霽月四時燈。暫辭江表煙塵海﹐偶上人間傀儡棚。一片忠君心似血﹐鬢邊白髮邇來增。

其二﹝惟實集卷六﹐四庫全書本﹞

討賊七年殊費力﹐致多如此舊何曾﹗幸無驚犬去吠月﹐贏得閒錢來買燈。正好從容花海會﹐莫教零落翠云棚。兒童笑指遊人醉﹐共說新來酒價增。

偶成二首﹐其一﹝惟實集卷六﹐四庫全書本﹞

中慶堂前日欲西﹐干戈未息思依依。但知爲國事經濟﹐縱使傍人說是非。眾口難調無善會﹐入心如面有危機。揆予俯仰無慚怍﹐山鬼通神自向微。

其二﹝惟實集卷六﹐四庫全書本﹞

寸心長共白雲馳﹐時遶蒼龍闕角飛。羣盜紛爭何日了﹖中原北望幾時歸﹖天心劫運應難測﹐世故人情愈覺非。坎止流行隨所遇﹐商顏芝艸及春肥。

寄義士吳元良﹝惟實集卷六﹐四庫全書本﹞

幾年四野龍蛇斗﹖嗟子勤王獨至今。曾爲憂民添白髮﹐屢從殺賊見丹心。當思臣節如山重﹐更憶君恩似海深。善惡貽名宜愼擇﹐倚樓西望爲長吟。

曾惟吉乃祖巖山先生三告身﹝惟實集卷六﹐四庫全書本﹞

起家在宋當淳佑﹐文武兼資早致身。翠竹蒼梧家學遠﹐回鸞翥鳳誥詞頻。桑田滄海人何在﹖錦軸牙簽墨尙新。覩物使人雙淚墮﹐痛憐封誥總成塵。

奉別瑞甫髙掾郎還南臺﹝惟實集卷六﹐四庫全書本﹞

市舶亭前新水長﹐樓前欲發柰情何﹗莫愁柏府同天遠﹐所喜南風五月多。勁气橫空秋疊蕩﹐淸標映日玉嵯峨。矧君素節廉如水﹐未必黃庭肯換鵝。

分司北道畱別監憲五首﹐其一﹝惟實集卷六﹐四庫全書本﹞

玉節光浮士气和﹐不須更問夜如何﹖湟中願學趙充國﹐徼外當如馬伏波。要使蠻夷歸禮樂﹐佇看嶺海罷干戈。不煩主將多憂顧﹐笳鼓歸來雜凱歌。

其二﹝惟實集卷六﹐四庫全書本﹞

巨鎭名藩壓海濱﹐豈期四海漲煙塵﹖丹心激烈寧辭老﹖玉斧驅馳不爲貧。此際出師宜有表﹐向來饋餉豈無人﹖勿容耿鄧專前美﹐好遣皇家識漢臣。

其三﹝惟實集卷六﹐四庫全書本﹞

志未能酬賊未除﹐衰年豈敢戀安車﹖願言息壤堅盟誓﹐從使中山有讀書。寂寞宛如天寶後﹐升平無復至元初。會當勒石淩煙閣﹐返我承明舊所廬。

其四﹝惟實集卷六﹐四庫全書本﹞

玉節提兵昔見之﹐風流儒雅是吾師。據鞍矍鑠誠堪畫﹐橫槊從客謾賦詩。破賊要如驅海鱷﹐憂民那得避仙蜞﹖彊兵富國當畱意﹐乘興長驅庶可期。

其五﹝惟實集卷六﹐四庫全書本﹞

羣盜紛紛苦未休﹐檄書催我上韶州。已看肥羜供新饌﹐更泛淸尊慰別愁。天眷老臣恩至渥﹐君於老友禮殊優。他無補報惟忠義﹐明日驅車不復畱。

謾書﹝惟實集卷六﹐四庫全書本﹞

麾下更無兵可調﹐城中又乏米堪憂。孰爲報國忠君計﹖姑作求田問舍謀。兔只守株寧可待﹖魚從緣木豈能求﹖老夫束手愁無柰﹐白盡平生未白頭。

寄蒙君禮元帥﹝惟實集卷六﹐四庫全書本﹞

俄驚飛鳥度轅門﹐殺气平將賊砦吞。社稷人民俱政要﹐豺狼蛇虎總消魂。軍心一若背水陣﹐糧餉多於五丈原。俘馘凱還應有日﹐奇勲泚筆爲君論。

水仙花二首﹐其一﹝惟實集卷六﹐四庫全書本﹞

水府羣仙別一家﹐淸標爲洗世鉛華。霜根種種八九月﹐獨幹亭亭四五花。素質自堪齊玉雪﹐冰肌那肯混煙霞﹖他時明月瑤臺下﹐一笑相逢更絕佳。

其二﹝惟實集卷六﹐四庫全書本﹞

淩波仙子太輕盈﹐鍾得扶輿气質淸。太史謬稱礬是弟﹐花神應許我爲兄。翠葩不逐春風轉﹐玉骨惟隨夜月明。置向席間看不厭﹐哦詩同訂歳寒盟。

栽松﹝惟實集卷六﹐四庫全書本﹞

分司無事日徘徊﹐移得新松手自栽。直干行看龍天矯﹐淸陰畱待鶴歸來。冰霜此日存髙節﹐廊廟他年獲大材。寄語樵夫休剪伐﹐要看百尺接天臺。

歳除﹐水仙﹑梅﹑菊盛開﹐與鵬飛照磨飲於花間﹐賦之﹝惟實集卷六﹐四庫全書本﹞

轉眼驚看節序新﹐水仙梅菊喜相親。時窮幸有花堪友﹐道在尢多客可人。淸意紛紛涼似水﹐孤標鬱鬱更無塵。明朝又道春來到﹐歳晏誰云此老貧﹖

元旦﹐卽事﹐錄似鵬飛照磨﹝惟實集卷六﹐四庫全書本﹞

旭日微雲淡淡晴﹐早朝鴉鵲寂無聲。龍樓鳳閣渾如夢﹐水國山城謾有情。浩劫固知今止極﹐衰年幸再覩承平。功成不作從山計﹐擬學長沮事耦耕。

元日﹐宴集中慶堂。客散後﹐畱鵬飛再酌﹐用前韻﹝惟實集卷六﹐四庫全書本﹞

宴罷驚看曉日晴﹐共傳街市有歡聲。故鄕休問今奚似﹖薄酒何妨更盡情。遣興賦詩那用好﹖感時撫事苦難平。塵淸共作江南計﹐旋買荒田趁早耕。

新春記實二首﹐其一﹝惟實集卷六﹐四庫全書本﹞

新春和气頗燻蒸﹐共說今年可太平。滿眼干戈誰擊賊﹖遶街簫鼓彊題燈。常悲塵世陰晴半﹐須信人生苦樂並。老去不爲兒女態﹐引杯看劍起呼鷹。

其二﹝惟實集卷六﹐四庫全書本﹞

憂國煩心苦鬱蒸﹐眼中萬事況難平。開懷且共新丰酒﹐亂眼猶疑太乙燈。歳晏孤蹤猶嶺海﹐夜闌淸夢刷幽並。柳林記得朝元罷﹐曾侍鑾輿學臂鷹。

復元日韻﹝惟實集卷六﹐四庫全書本﹞

東風巧放立春晴﹐喜聽謳歌變頌聲。浩劫逼人還有極﹐老天於世豈無情﹖雲收雨罷山猶在﹐日麗風和浪自平。寄語羣凶早回首﹐賣刀買犢好歸耕。

試燈小酌﹐用前韻﹝惟實集卷六﹐四庫全書本﹞

山澤春回气尙蒸﹐黑山四合與云平。淸髙庭館蕭蕭雨﹐牢落杯盤艸艸燈。競利爭名人易老﹐賞心樂事世難並。老來尙被微官縛﹐何日能如脫臂鷹﹖

除夕韻﹝惟實集卷六﹐四庫全書本﹞

每憶盤銘日日新﹐讀書燈火老猶親。姓名𨿽或聞當世﹐徳業還應愧古人。百歳光陰嗟白髮﹐十年蹤迹困紅塵。太平倘與春俱會﹐一笑渾忘病是貧。

送謝仲宜歸五羊﹝惟實集卷六﹐四庫全書本﹞

酒盡沙頭意惘然﹐君今歸理曲江船。曾同憂患難爲別﹐欲取功名莫計年。世亂人心機似箭﹐雨餘山路瘴如煙。諸君倘問余何似﹖一片丹心可對天。

寄友﹐爲紅巾破九江府﹝惟實集卷六﹐四庫全書本﹞

早歳同遊鳳闕前﹐於今鬢髮各蕭然。禦街楊柳春風馬﹐海子芙蓉夜月船。滿望功名圖晚歳﹐豈期衰朽度殘年﹖九江二水難回首﹐報國忠君各勉旃。

寄鄕人袁觀所﹝惟實集卷六﹐四庫全書本﹞

瑟瑟秋風吹客衣﹐夜涼如水曷勝悲﹖早知多難有今日﹐何得長貧似昔時﹖華屋淒涼芳艸合﹐黃金散盡壯顏衰。妻孥流轉無消息﹐幸賴綱維有故知。

題劉大觀詩卷後﹝惟實集卷六﹐四庫全書本﹞

少年壯气拂云霓﹐馬上鷹揚老未衰。蕩滌姦凶仍好武﹐遨遊江海更能詩。池荒固自多春艸﹐世亂偏驚見瑞芝。何況屯田有長策﹐曲江眞足駐雄師。

九日﹐置酒﹐與從事飲酣書事﹐示李子運﹝惟實集卷六﹐四庫全書本﹞

倐而虎鼠倐虫沙﹐世變如雲似未涯。幸有故人來白酒﹐且開好況對黃花。紛紛涼月中軍帳﹐獵獵西風絕塞笳。料得來春匡濟了﹐笑扶玉節共還家。

次韻﹝惟實集卷六﹐四庫全書本﹞

懶能策蹇詣時官﹐且喚靑山共倚闌。春到謾尋花作友﹐客來須借酒爲歡。山中泉石論交易﹐天上風雲入夢難。奉母讀書今有日﹐卻從北斗望長安。

中秋有感﹝惟實集卷六﹐四庫全書本﹞

京國湖山十二年﹐年年兩地望嬋娟。流光過客催我老﹐明月與人今夜圓。又逐云萍來嶺表﹐幸同兒女樂尊前。可憐有弟頭如雪﹐爛漫斑衣遶膝邊。

登快閣﹝惟實集卷六﹐四庫全書本﹞

一登快閣情何極﹗太史騎鯨已上天。煙樹溟蒙秋可畫﹐江山空闊客如仙。半生不識東南路﹐浪迹深慚上下船。四海故人今聚會﹐忽驚歌舞落尊前。

題興化縣嚴士奇詩卷﹝惟實集卷六﹐四庫全書本﹞

盤錯載逢知利器﹐冰霜屢閱見生涯。輕車熟路老爲縣﹐短什長篇眞當家。今雨田田饒榖粟﹐東風處處長桑麻。公庭靜坐無餘事﹐閒數梅開第幾花﹖

送徐伯髙﹝惟實集卷六﹐四庫全書本﹞

共宦闗南三見秋﹐相看政好又韶州。故家喬木今千載﹐碧嶂淸江第一流。案牘暇時仍閱史﹐江山佳處更登樓。如今刀筆皆爲相﹐好取功名趁黑頭。

送李子潔巡按﹝惟實集卷六﹐四庫全書本﹞

十載相違一見君﹐何堪歳晏又輕分。南風十日不成雪﹐一雨滿山都是云。滑滑長途宜自重﹐蕭蕭孤驛不堪聞。周原郡邑咨詢徧﹐爲弔斯民志獨勤。

次韻﹝惟實集卷六﹐四庫全書本﹞

節序匆匆又落花﹐幾回滄海嘆乘槎﹖不聞庭竹來鳴鳳﹐祇見宮槐噪晚鴉。老去可憐心轉赤﹐悲來那覺鬢生華﹖明當拂袖江南好﹐山雨晴時筍正芽。

奉別瑞甫髙掾郎還南臺﹝惟實集卷六﹐四庫全書本﹞

嶺海屢驚來詔使﹐蠻方孰不仰皇都﹖自憐老去難爲別﹐但有人來莫惜書。乘興何妨吟萼棣﹐思歸應不爲蒓鱸。臺端歷歷陳時獘﹐十道疲民未得蘇。

有懷蒙泉都帥二首﹐其一﹝惟實集卷六﹐四庫全書本﹞

討賊提兵垂十稔﹐老成練達亦吾師。豎儒幾敗乃公事﹐男子要爲天下奇。公瑾孤軍鏖赤壁﹐謝玄勁气破淮肥。從渠百萬終爲賊﹐要取梅闗卻賦歸。

其二﹝惟實集卷六﹐四庫全書本﹞

卜式助邊常百萬﹐如斯乃可濟時艱。傳家自有遺經笥﹐報國無忘拜將壇。滿眼黃金輕似土﹐他年淸節重如山。廣東未必眞忘我﹐但有官鹺定撥還。

韶州圍城﹝惟實集卷七﹐四庫全書本﹞

浩劫如天似未涯﹐生民性命等飛花。兵戈轇轕動萬計﹐柴米從容有幾家﹖宇宙豈應將拆裂﹖英雄到此謾咨嗟。忠肝義膽難磨滅﹐自昔睢陽世共誇。

枕上偶成﹝惟實集卷六﹐四庫全書本﹞

常思爲國致升平﹐每事參差謾有情。天魔未除難學道﹐國糧不足莫論兵。痛憐劫運如長夜﹐起視明星近五更。待得朝廷消息好﹐笑攜兒子賦歸耕。

答胡海翁﹑胡宗性重謁﹝惟實集卷六﹐四庫全書本﹞

悠然無語眄庭柯﹐風雨傷春柰若何﹗浮世周旋如子少﹐餘情流麗向人多。好詩寄我頻三誦﹐窮巷經年一再過。無酒固難淹李白﹐空餘文焰照松蘿。

來詩﹝惟實集卷六﹐四庫全書本﹞

暖云扶緑上林柯﹐春去春來可柰何﹗遠道塵泥行客少﹐故園風雨落花多。擷蘭溪上心非隱﹐種柳莊前足怕過。尙意玉堂靑眼舊﹐肯嫌俗駕忤煙蘿﹖

雪罷﹐小立二首﹐其一﹝惟實集卷五﹐四庫全書本﹞

風吹樹枝雪﹐片片鮎人衣。塵濁有淸意﹐半因忙失之。

其二﹝惟實集卷五﹐四庫全書本﹞

呼童淸曉起﹐掃卻門外雪。日出消作泥﹐惟恐涴幽潔。

題羅斗明﹝惟實集卷五﹐四庫全書本﹞

離別本來最苦﹐相逢正值髙秋。腸斷扁舟難挽﹐煩君細問安流。

寄舊友張漢傑二首﹐其一﹝惟實集卷七﹐四庫全書本﹞

幾度思君欲白頭﹐淒然常隱去年秋。此心恨殺中澪水﹐不向棲霞樓畔流。

其二﹝惟實集卷七﹐四庫全書本﹞

雙鳳堂前日往來﹐東坡池上幾徘徊﹖遙知尊酒相逢處﹐風雨淒涼半是苔。

九日峽江舟中﹝惟實集卷七﹐四庫全書本﹞

秋風如此客辭家﹐重理平生舊帽紗。不是故山無白酒﹐年年奔走負黃花。

仙茅﹝惟實集卷七﹐四庫全書本﹞

風雨淩空一葉飛﹐師生邂逅卽天機。山林小艸知何限﹖汝獨神仙得所依。

秋山圖﹝惟實集卷七﹐四庫全書本﹞

石田荒盡豆苗稀﹐素化爲緇尙未歸。不是此山無好景﹐艸心正欲報春暉。

淸明有感﹝惟實集卷七﹐四庫全書本﹞

花開如雨柳如煙﹐風景𨿽奇節序遷。兒女不知春漸晚﹐隔墻猶自弄秋千。

楊花﹝惟實集卷七﹐四庫全書本﹞

如雪紛紛不自持﹐殷勤長藉好風吹。莫欺此日飄零甚﹐猶有爲萍變化時。

城南飲歸﹝惟實集卷七﹐四庫全書本﹞

無分騎驢趁早朝﹐城南飲散雪初銷。北風吹酒忽成醉﹐夢裏行過第二橋。

題東山髙臥圖﹝惟實集卷七﹐四庫全書本﹞

東山攜妓嬉遊日﹐敢意胸存萬甲兵。今日總戎眞豎子﹐徒耽歌舞誤蒼生。

寄士彥僉憲十絕﹐其一﹝惟實集卷七﹐四庫全書本﹞

城郭荒村處處同﹐五羊樓觀倚晴空。時平若建麒麟閣﹐更畫何人第一功﹖

其二﹝惟實集卷七﹐四庫全書本﹞

訓練精兵捷若神﹐從渠百變日如雲。向來諸葛今何似﹖靑眼髙歌獨望君。

其三﹝惟實集卷七﹐四庫全書本﹞

世祖成宗徳業深﹐百年培植士如林。登車攬轡平生志﹐孝子忠臣萬古心。

其四﹝惟實集卷七﹐四庫全書本﹞

情好𨿽親音問疎﹐秋來眠食近何如﹖因風敢致平安問﹐謾折梅花當寄書。

其五﹝惟實集卷七﹐四庫全書本﹞

緑章夜奏玉皇家﹐八載奇勛信可誇。待得九重丹詔下﹐共君握手看梅花。

其六﹝惟實集卷七﹐四庫全書本﹞

自別京華意惘然﹐浮雲過眼十三年。白頭太守成何事﹖又促乘驄瘴海邊。

其七﹝惟實集卷七﹐四庫全書本﹞

會稽山與白雲齊﹐海闊誰憐雁過稀﹖猶幸嶠南天气暖﹐免教遊子嘆無衣。

其八﹝惟實集卷七﹐四庫全書本﹞

更無錢可嘆空囊﹐杜老何從糴太倉﹖共說羊城饒貯蓄﹐山中尙有禹餘糧。

其九﹝惟實集卷七﹐四庫全書本﹞

帝王曾此理燻弦﹐尙覺遺音滿耳邊。若使聞韶仍大嚼﹐絕勝騎鶴更腰纒。

其十﹝惟實集卷七﹐四庫全書本﹞

蕭蕭木葉落窮冬﹐倦客翛然況味同。珍重孤根如鐵石﹐少須明日又東風。

題應瑒三入承明圖﹝惟實集卷七﹐四庫全書本﹞

安車三度入承明﹐七子詩應讓老成。好是衣冠遺澤遠﹐諸孫猶自負亷聲。

題聶侯所藏美人圖﹝惟實集卷七﹐四庫全書本﹞

紈扇將題若有思﹐芭蕉陰裏立多時。精神飛度君王側﹐不覺忘形下筆遲。

題坐睡圖﹝惟實集卷七﹐四庫全書本﹞

劫塵不到華山云﹐岸幘披襟立樹根。世事料應看不得﹐何妨合眼且忘言﹖

贈琴士翁希疇二首﹐其一﹝惟實集卷七﹐四庫全書本﹞

唐虞世遠已堪憐﹐況值干戈十八年。民慍不知誰爲解﹖煩君共我理燻弦。

其二﹝惟實集卷七﹐四庫全書本﹞

髙山流水幾知音﹖靜聽君彈感慨深。縱使鍾期如可鑄﹐更從何地得黃金﹖

五王並馬圖﹝惟實集卷七﹐四庫全書本﹞

春風並馬宛如仙﹐夜雨淋鈴似可憐。太息弟兄多若此﹐更無能識九齡賢﹖

題栗侯所藏牡丹菊圖二首﹐其一﹝惟實集卷七﹐四庫全書本﹞

洗盡繁華賦楚騷﹐秋風澹泊苦相遭。沈香亭北多佳趣﹐爭似柴桑栗裏髙﹖

其二﹝惟實集卷七﹐四庫全書本﹞

國色天香結習空﹐寒英晚節竟誰同﹖平生富貴渾忘卻﹐宛似翛然國士風。

題胡彬所藏乃祖澹庵書槁後二首﹐其一﹝惟實集卷七﹐四庫全書本﹞

上書乞斬秦丞相﹐海島生還已白顚。尙幸老臣心似鐵﹐平生風節愈蒼然。

其二﹝惟實集卷七﹐四庫全書本﹞

曾拚一死爭三事﹐思退如今又一秦。書奏但知彊國體﹐似公忠義幾何人﹖

野史口號碑四十四首﹐其一﹝惟實集卷七﹐四庫全書本﹞

近城民砦十破九﹐元戎束手未如何。宜章軍馬𨿽無敵﹐只恐來時風雨多。

其二﹝惟實集卷七﹐四庫全書本﹞

彎頭又益湖南賊﹐近郭時時虜掠人。足食足兵無早計﹐明年此際恐無人。

其三﹝惟實集卷七﹐四庫全書本﹞

五百健兒乘鋭出﹐十三个賊一時來。行糧功賞俱烏有﹐興盡翻然解賊回。

其四﹝惟實集卷七﹐四庫全書本﹞

好利善諛周亞父﹐特皆收錄作親臣。憲君縱有春如海﹐那得吹噓及遠人﹖

其五﹝惟實集卷七﹐四庫全書本﹞

已聞祇候升州判﹐巡徼俄聞亦佐州。英徳只今爲外府﹐官民多怨更多愁。

其六﹝惟實集卷七﹐四庫全書本﹞

曾聞濯足折黥布﹐供帳俄驚王者同。豪傑尙須如此待﹐況今不過小夫雄。

其七﹝惟實集卷七﹐四庫全書本﹞

城中謾有﹛逹喇﹜﹝答剌﹞罕﹐○城外仍多﹛呼喇﹜﹝忽剌﹞孩。○城外城中無可那﹐生民憔悴轉堪哀。

○元史卷九八兵志﹝中華書局標點本﹐一九七七年﹐﹞﹕至元十七年七月﹐江淮諸路招集答剌罕軍。初平江南﹐募死士願從軍者﹐號答剌罕﹐屬之劉萬奴麾下。南北旣混一﹐復散之﹐其人皆無所歸﹐率羣聚剽掠﹔至是﹐命諸路招集之﹐令萬奴部領如故。據攺。○華夷譯語人物門﹝涵芬樓祕集影印明經廠刊本﹐﹞﹕賊﹐忽剌孩。據攺。

其八﹝惟實集卷七﹐四庫全書本﹞

何以齊桓成伯業﹖爲能專任管夷吾。毀譽黒白今無辧﹐後世誰烹阿大夫﹖

其九﹝惟實集卷七﹐四庫全書本﹞

憂國憂君臣杜甫﹐無聊無賴只吟詩。當時一片心如血﹐贏得千秋萬古知。

其十﹝惟實集卷七﹐四庫全書本﹞

得財縱賊尋常事﹐爲報私讎或滅門。我亦臨風長太息﹐一家富貴百家寃。

其十一﹝惟實集卷七﹐四庫全書本﹞

水軍萬戶嗟何益﹐何者爲軍何者船﹖料想此時爲此策﹐權都歸已利都專。

其十二﹝惟實集卷七﹐四庫全書本﹞

羣凶冗擾心何一﹖二帥參差意不同。闗北翻傳消息好﹐闗南河道幾時通﹖

其十三﹝惟實集卷七﹐四庫全書本﹞

蒙君號令明如日﹐兵罕相違便斫頭。孺子紛紛無足數﹐濫叨功賞取封侯。

其十四﹝惟實集卷七﹐四庫全書本﹞

蒙君信是奇男子﹐誓滅官陂老賊園。嘗膽臥薪心獨苦﹐惜無公是與公非。

其十五﹝惟實集卷七﹐四庫全書本﹞

直將民社同兒戲﹐不蓄干戈不蓄兵。軍馬不來無別策﹐只催百姓急修城。

其十六﹝惟實集卷七﹐四庫全書本﹞

賊兵欲向翁源洞﹐糾合官陂來打韶。此策若行誠可慮﹐南雄唾手可能招。

其十七﹝惟實集卷七﹐四庫全書本﹞

遮畱使者來文牒﹐恃勢要君眞可誅。憲紀皇皇無示弱﹐盛衰闗數不闗渠。

其十八﹝惟實集卷七﹐四庫全書本﹞

王師爲體須持重﹐主將猶須紀律明。功業直須豪傑做﹐如何貪鄙可論兵﹖

其十九﹝惟實集卷七﹐四庫全書本﹞

羣賊知無兵可恃﹐邇來充斥徧西郊。官陂忽聽兵云合﹐賴有元戎爲解嘲。

其二十﹝惟實集卷七﹐四庫全書本﹞

墳墓俄驚俱發掘﹐妻孥生死若云浮。憑誰乞我金千鎰﹖自願提兵殄寇讎。

其二十一﹝惟實集卷七﹐四庫全書本﹞

五鬼相纒何日了﹖一官如水曷勝窮。謾憑商賈供薪米﹐亂石灘頭一夕空。

其二十二﹝惟實集卷七﹐四庫全書本﹞

甑已破矣顧何益﹖好把胸懷大展開。天賦我才應有用﹐千金散盡或重來。

其二十三﹝惟實集卷七﹐四庫全書本﹞

摶沙盡力苦難合﹐誰識同心利斷金﹖白髮老臣腸欲斷﹐忍看民社付浮沈。

其二十四﹝惟實集卷七﹐四庫全書本﹞

北道只云張帥在﹐憲君倚賴重如山。那知世道如前險﹐二使遭逢亂石灘。

其二十五﹝惟實集卷七﹐四庫全書本﹞

水軍萬戶新開府﹐气勢憑陵藹若云。又欲遣人求二使﹐倉皇一夜竟無軍。

其二十六﹝惟實集卷七﹐四庫全書本﹞

責人以禮翻成怨﹐待只依稀恐失幾。幾到兩難無處制﹐是非莫較不如歸。

其二十七﹝惟實集卷七﹐四庫全書本﹞

城南健兒亦英鋭﹐惡若哮虎何崎崯﹖昨日送船多戰死﹐興言討賊亦寒心。

其二十八﹝惟實集卷七﹐四庫全書本﹞

東村喪牛不滿百﹐西村喪牛百有餘。牛盡田荒民困苦﹐爭趨刀劍去犁鋤。

其二十九﹝惟實集卷七﹐四庫全書本﹞

解衣衣我食食我﹐況兼別眼意尢親。赤心效報翻成咎﹐自笑書生太認眞。

其三十﹝惟實集卷七﹐四庫全書本﹞

邇來比比都元帥﹐聞此令人頗失驚。顚倒羣雄固如此﹐但愁識者反相輕。

其三十一﹝惟實集卷七﹐四庫全書本﹞

俄聞二使俱遭縶﹐九曲愁腸痛不禁。卻憶今年正二月﹐曾爲傷虎故傷心。

其三十二﹝惟實集卷七﹐四庫全書本﹞

料想衣裳俱剝盡﹐幸憐肢體未傷殘。愁心耿耿知無寐﹐況值嚴冬夜苦寒。

其三十三﹝惟實集卷七﹐四庫全書本﹞

生民困苦亦已極﹐官府徵呼又逼人。上下但知求富利﹐不知總爲賊驅民。

其三十四﹝惟實集卷七﹐四庫全書本﹞

生民憔悴可痛哭﹐無處告訴只顚狂。更看消息還何似﹖亦復東風到五羊。

其三十五﹝惟實集卷七﹐四庫全書本﹞

七十已衰仍苦病﹐自憐無力任驅馳。明當告老乞骸骨﹐孝子忠臣兩得之。

其三十六﹝惟實集卷七﹐四庫全書本﹞

西江涸轍望君久﹐朝廷倚君眞如山。北來軍馬已云會﹐好調元戎早出闗。

其三十七﹝惟實集卷七﹐四庫全書本﹞

可憐仁化蒙君禮﹐討賊晝夜多經營。當時不爇官陂砦﹐此際賊盜已臨城。

其三十八﹝惟實集卷七﹐四庫全書本﹞

曾因犯律殺愛卒﹐毎爲養士揮千金。闗南豪傑有如此﹐太息誰人知苦心﹖

其三十九﹝惟實集卷七﹐四庫全書本﹞

賊兵如入無人境﹐村落多爲失主民。束手待看臺領破﹐班超介子果何人﹖

其四十﹝惟實集卷七﹐四庫全書本﹞

可憐日蹙國百里﹐昨日又破陂頭村。啞子食荼徒自苦﹐少陵欲哭又還吞。

其四十一﹝惟實集卷七﹐四庫全書本﹞

監司待我眞骨肉﹐我敬監司如父兄。縱使監司如可負﹐敢欺明主負朝廷﹖

其四十二﹝惟實集卷七﹐四庫全書本﹞

此來恨殺彎頭賊﹐白晝蓮花峯上旗。監前半夜鬧到曉﹐公然對面相陵欺。

其四十三﹝惟實集卷七﹐四庫全書本﹞

兩月河流漧欲斷﹐南雄消息了無聞。苦無良策開道路﹐時復北望瞻風雲。

其四十四﹝惟實集卷七﹐四庫全書本﹞

老軍樵采供衣食﹐官府饑寒痛逼之。賊滿四郊無處采﹐忍聞半日盡逃移。

連山縣尹吉文曾玉輝沒於寇﹐購得其妻髙麗娘子及子燕京驢﹐爲收骨殖﹐資贈還鄕﹝惟實集卷七﹐四庫全書本﹞

莽莽愁雲度庾闗﹐八千餘里到連山。英雄有骨天應相﹐得共妻兒一共還。

存心論﹝惟實集卷一﹐四庫全書本﹞

太虛者天也﹐气化者道也。合虛與气有性之名﹐由性與知覺有心之名。是心也者﹐所以盡性體天而黙運。夫道者也﹐曰徳﹐曰仁﹐曰誠﹐曰敬﹐言𨿽殊而理則一﹐無非所以明此心之妙耳。言天則嚴其心之所自出﹐言性則原其心之所由成﹐言情則驗其心之所由發。有志於聖賢者﹐不可不求諸道﹔有志於聖賢之道者﹐不可不求諸心也。世之人不知天之所以與我者大﹐或放焉而罔覺﹐天理旣喪﹐人欲漸熾。因之處貧賤而移﹐處富貴而淫﹐義命之不知﹐亷恥之不顧。淪於嗜欲﹐攻取之途﹐浸淫沈溺﹐茫乎其莫返。孟氏謂﹕學問之道無他求。其放心而已。夫學亦多術矣﹐詞章記誦華也﹐非實也﹔政事功業外也﹐非內也﹔知必眞知﹐行必力行﹐實矣﹑內矣。然知其所知﹐孰統會之﹖行其所行﹐孰主宰之﹖無所統會﹐非其要也﹔無所主宰﹐非其至也。孰爲要﹖孰爲至﹖心是已。天之所以與我﹐人之所以爲人者﹐在是不是之﹐求而他求焉。所學何學哉﹖夫心惟能存乃大﹐故大其心﹐則能體天下之物。物有未體﹐則心爲有外﹐世之人止於見聞之狹。聖人盡性﹐不以見聞牿其心﹐其視天下無一物。非我﹐天大無外﹐故有外之心﹐不足以合天心。聖門之敎各因其人﹐各隨其事﹐𨿽不言心﹐無非心也。孟子曰﹕養心莫善於寡欲。蓋寡焉﹐以至於無﹐無則誠立明通。誠立賢也﹐明通聖也﹐是聖賢非性﹐生必由養心﹐而後至之。養心之善﹐有大焉如此。噫﹗其要矣乎﹖其至矣乎﹖邵子曰﹕心爲太極。周子曰﹕純心要矣。張子曰﹕心淸時﹐視明聽聰﹐四體不待覊束﹐而自然恭謹。程子曰﹕聖人千言萬語﹐只是欲人將己放之心﹐約之使入身來。此皆得孟子之正傳者也。

踐形論﹝惟實集卷一﹐四庫全書本﹞

參天地者人也﹐稟五行者气也。气以成形而理寓焉﹐蓋無形者理﹐有形者物﹐無形之中而具有形之實﹐有形之中而體無形之妙。是以君子語上而不墮於虛空﹐語下而不泥於形器。則仁義立﹐而與陰陽剛柔合﹐同而化於道矣。眾人牿於气稟之偏﹐狃於習俗之蔽﹐而不能無人欲之私。是以視則不明﹐聽則不聰﹐貌則不恭﹐言則不從。蓋不能盡其形色本然之理﹐則𨿽有是形而無以踐其形也。聖人以中正仁義而立人極﹐無一毫人欲之私。是以視則極明﹐聽則極聰﹐貌則極恭﹐言則極從。推之仁﹑敬﹑孝﹑慈﹑信﹐無一不止於其所。是形色本然之理﹐施而悉合焉。顧自二儀旣判﹐有理﹐斯有气﹔有气﹐斯有形。渾然一體﹐而不見其有餘物﹐各賦物而不見其不足。動靜可求其端﹐陰陽可求其始﹐天地可求其初﹐萬物可求其紀。鬼神知其所幽﹐禮樂知其所著。易曰﹕窮神﹐知化徳之盛也。又曰﹕窮理盡性﹐以至於命。邵子曰﹕性者﹐道之形體也﹐道妙而無形﹐性則仁﹑義﹑禮﹑智具而體著矣。程子曰﹕天運而不已﹐物生而不息﹐皆與道爲體者也。是以君子盡性﹐而自彊不息焉。朱子曰﹕太極者﹐本然之妙也﹔動靜者﹐所乘之機也。由是觀之﹐人能超乎形气﹐拔乎物欲﹐達其初心﹐則天下之理得矣。天下之理得﹐則可以參贊位育﹐而成位乎其中矣。

疏水曲肱﹐樂在其中論﹝惟實集卷一﹐四庫全書本﹞

天地之間元气流行﹐無一處之不到﹐無一時之或息。聖人之心與天同體﹐故無時而不樂也。豈以富貴貧賤之異﹐而有所輕重於其間哉﹖何者﹖天之所賦﹐我大而物小﹐聖人見其大而忘其小耳。見其大則心泰而無不足﹐無不足則富貴貧賤處之一也﹐處之一則能化而齊。然必曰﹕不義而富貴﹐視如浮雲。則是以義得之者﹐視之亦無以異於疏食飲水﹐而其樂亦無以加爾。不觀之太虛乎﹖湛然空明﹐無物不照仰焉﹐而莫窮其紀。彼浮雲者﹐倏聚倏散﹐而於太虛毫無所礙。聖人大行不加﹐窮居不損﹐其視富貴漠然無動於中﹐亦若是而已。易曰﹕樂天知命﹐故不憂。又曰﹕窮理盡性﹐以至於命。聖人理窮焉而後樂也﹐性盡焉而後樂也﹐命至焉而後樂也﹐此則聖心之眞樂也。周子所謂無欲故靜﹐程子所謂有主則虛﹐故能彌綸天地﹐出入造化﹐進退古今﹐表里人物者焉。而烏能究其道之所至﹐又安能窺其心之所樂爲何如哉﹖

回也不攺其樂論﹝惟實集卷一﹐四庫全書本﹞

人患不知道也﹐不知道則局天蹐地﹐而一身無所容。於是﹐覺天下之物皆大而我獨小。夫我小而物大﹐將只見物不見我﹐其於世之崇髙富貴﹐視之巍巍然﹐卽躬處優裕﹐而此心常歉然不自足﹐將戚戚者終其身﹐而無窮期矣。顏子則不然。顏子之心無少私欲﹐天理渾然﹐是以日用動靜之間﹐從容自得而無適不樂﹐不待以道爲可樂然後樂也。故凡目之所覩﹐耳之所接﹐身之所履﹐境遇之紛乘﹐事勢之困迫﹐世故之震撼﹐千態萬狀而莫之紀極﹐舉夫一切可驚可愕﹑可憂可喜之端﹐而其心安然不動﹐處之以泰然而無不足﹐又何簞瓢陋巷之足以累其心哉﹖夫境自外至者也﹐心自內生者也﹐心有未純﹐由道有未充耳。道之未充﹐則境爲身累﹐身爲心累﹐不特簞瓢也﹐陋巷也。是則富亦可憂也﹐貴亦可憂也。以視古之履天位而不疚﹐被袗衣而若固有者﹐其相去爲何如哉﹖故謂顏子之樂﹐非樂貧也﹐但不因貧故累其心而攺耳。如以爲樂貧﹐將使顏子進而居帝王師相之位﹐其樂豈遂不可問乎﹖易曰﹕顏氏之子﹐其殆庶幾乎﹖此孔子所以賢之也。昔二程受業於周茂叔。令尋孔﹑顏樂處﹐明道未得其要﹐泛濫於百家﹑出入於釋老者幾十年﹐反求於六經﹐而後得之。噫﹗欲尋孔﹑顏樂處﹐如是有其要﹐則學孔﹑孟之學者﹐可不究心於此﹐以求至於道也哉﹖

浴沂風雩詠而歸論﹝惟實集卷一﹐四庫全書本﹞

天地和則萬物順﹐是天地萬物各得其所也。聖人以茂對時育萬物﹐則又體天地生物之心以爲心。具此含弘之量﹑胞與之懷﹐安有物我內外之間哉﹖然而能志此者鮮矣。孔門四子言志﹐而聖人獨與曾點﹐何耶﹖三子皆言他日之所能爲﹐而曾點但言今日之所得爲﹐期所期於後﹐不若安所安於今也。夫此道之體充滿﹐無毫髮之缺﹔此道之用流逝﹐無須臾之停。苟有見乎此﹐則出王遊衍皆天也。暮春之日﹐物生暢茂之時也﹔春服旣成﹐人體和適之候也。童冠偕而長少有序也﹐沂水舞雩選勝而登臨也。旣浴而風﹐又詠而歸﹐樂而得其所也。未幾﹐而夕陽在山﹐好音過耳﹐遊人歸而禽鳥樂也﹐人知曾點遊而樂﹐而不知曾點之樂其樂也。就其當前之事﹐以窺其自命之志﹐則固藹然見天地生物之心﹐聖人對時育物之事也。夫亦安有物我內外之閒哉﹖學者見道而疑﹐心爲物累﹐卽不能從容閒適﹐而其气象之間﹐已大不侔矣。觀曽點之鼓瑟﹐少閒乃徐﹐捨瑟起而對焉。而志之所存﹐又未嘗少出其位。蓋澹然若將終身焉。此其气象之雍容閒暇﹐志尙之淸明髙遠﹐爲何如﹖而非見道之明﹐心不累事﹐而能然耶。蓋蘊之而爲徳行﹐行之則爲事業。其視三子者﹐又當何如也哉﹖

鳶魚飛躍論﹝惟實集卷一﹐四庫全書本﹞

道爲天地之本﹐天地爲萬物之本。以天地觀萬物﹐則萬物爲物﹔以道觀天地﹐則天地亦爲萬物。故天地之道﹐盡之於物﹔天地萬物之道﹐盡之於人。人能知天地萬物﹐所以盡於人者﹐然後能知道也。何則道之流行﹐彌綸天地﹐充塞宇宙﹐無所不至﹖在上則鳶之飛而戾於天﹐在下則魚之躍而出於淵。其在人﹐則日用之間﹐人倫之際﹐夫婦之所知所能﹐而聖人有所不知不能者﹐皆此也。飛者鳶﹐而所以飛者非鳶﹔躍者魚﹐而所以躍者非魚﹔蓋飛躍者性而所以飛躍者﹐則道也。爲造化之發舒﹐卽爲心性之呈露﹐爲在物之靈气﹐卽爲在我之天機。翺翔游泳者﹐爲物理之自然。而親上親下者﹐爲中和之位育﹐萬物一太極而莫窮其費也﹐萬物一太極而莫測其隱也。任舉一鳶而飛者﹐率其飛之性﹔任舉一魚而躍者﹐率其躍之性。引而近之﹐推而遠之﹐而無非是也。君君也﹐臣臣也﹐父父也﹐子子也﹐各止其所﹐而不可亂也。人能常存此心﹐則息靜之際﹐全體透露﹐妙用顯行﹐無所滯礙。非必仰而視乎鳶之飛﹐俯而觀乎魚之躍﹐而後可以得之也夫。

齊安﹑河南三書院訓士約﹝惟實集卷二﹐四庫全書本﹞

歲乙丑春﹐予濫竽長院。釋奠時﹐祠祀頹圮﹐顧瞻彷徨。上請憲府﹐捐俸倡修﹐庀材鳩工﹐撤新講屋。春秋捨菜﹐幸無廢事。竊念二程夫子啟鑰於濂溪﹐而接統於洙泗﹐紫陽夫子樹立穹碑﹐巋然如魯靈光﹐源析流疏﹐灼灼明甚。學者當勉循旨要﹐以爲立身行己之本﹐下學上達之階。由尼山鄒嶧以遠遡唐虞﹐如康莊直達﹐可無他岐也。謹揭數條於後。一徳行之宜崇也﹕周禮﹕師氏以三徳敎國子﹐一曰至徳﹐以爲道本﹔二曰敏徳﹐以爲言本﹔三曰孝徳﹐以知逆惡。至徳者﹐誠意正心﹑端本澄源之事。敏徳者﹐彊志力行﹑崇徳廣業之事。孝徳者﹐尊祖愛親﹑不忘本始之事。此先王之教﹐所以精粗兩盡﹑本末相資﹐而不倚於一偏者也。朱子曰﹕聖人教人有定﹐本五常也﹐四勿也。自昔聖賢敎人之法﹐莫不以此﹐多士勗諸。一士習之宜端也﹕自古周南之化﹐先及江漢。仁所被﹐其流風餘韻﹐𨿽百世而遙﹐猶能望古而興懷﹐勿謂楚無風也。多士一步一趨﹐當以聖賢爲法﹐愼毋競佻達而薄檢繩﹐尙浮華而賤悃愊﹐則品行端而正學明矣。一實學之宜重也﹕何謂實學﹖凡有資於經濟﹑達於政事者是也。夫士學以待用﹐因待用而學﹐而學又皆無用﹐可謂知務乎﹖古之學者﹐三年而通一經﹐此經一明﹐推之不可勝用也。昔左史倚相﹐能讀八索九丘之書﹐當時稱爲賢輔。今日豈乏異材學者﹖不可不求實效也。一文體之宜正也﹕程夫子云﹕立言之道﹐不使知徳者﹑厭無徳者﹐惑。孟氏亦云﹕言近而指遠者﹐善言也。蓋其言不近﹐則眾人亦惑﹔其旨不遠﹐則君子易厭。此聖賢立言之法﹐萬世操觚者﹐所必宗焉者也。試看論語﹑孟子﹐其言何等平易﹐其意何等精深﹐使人觀之顯然﹐味之無極矣。一會課之宜勤也﹕以文會友﹐原是聖賢成法。爾輩隨便立會﹐不拘人數。宜遵白鹿洞教規﹐恆以實心惇礪。質疑問難﹐相與開發心胸﹐顯示黙規﹐相與砥礪名節。不矜不伐﹐下拜昌言﹐若無若有。近思良友﹐虞廷﹑孔孟相授之益﹐可想而知也。求友輔仁﹐亦在志士之自奮耳。一浮僞之宜禁也﹕國家設學造士﹐欲求眞才﹐實能共理天下。爾士子披靑衿﹑入黌宮﹐以遠大自期。周子曰﹕士希賢﹐賢希聖﹐聖希天。希天一事﹐曠世不談﹐卽希聖﹑希賢﹐姑亦未論耳。諸生且先希士﹐士志於道﹐不恥衣食之惡﹐無恆產而有恆心﹐自能愛養廉節﹑砥礪末俗矣。泰定三年丙寅歲陽月。

請旨益師疏﹝惟實集卷一﹐四庫全書本﹞

臣劉鶚奏﹐爲請旨益師事。天下之師﹐有勞而衛者﹐有逸而樂者。其勞逸之不同﹐將謂將之智愚分乎﹖師之彊弱異乎﹖不然﹐何勞者之終於勞﹐而望逸者之憩﹐而不得也。勞固可以勞終﹐逸獨不可以勞見乎﹖臣聞措社稷於泰山之安﹐而河海不揚波者﹐必馘其姦首﹐使魑魅之徒烽煙絕滅﹐然後可以久安長治也。上今仁澤博施﹐輕賦薄徭﹐愛卹人才﹐設參政二十四﹐禦其險要﹐撫於外而佐於內矣。臣𨿽至愚﹐前此職任翰林修撰﹐親承命令﹐宣布政治﹐鞠躬數載﹐而受恩汪濊。是臣猶在天地之中﹐戴天而不知其髙﹐履地而不知其厚也。今者洞獠作亂﹐詔守韶地﹐寢不安席﹐食不甘味﹐兢兢焉。祇爲國家是計﹐民生是安﹐卽刀鋸在前﹐鼎鑊在後﹐決不敢二三其志﹐以負我皇上優隆之至意。於是﹐臣男劉運以經歷而升掌元帥事﹐日試士卒﹐偕將李如璋等力戰數月﹐獠賊逃遁。思悉平之以杜後患﹐柰環韶皆山林﹐深樹茂泉湧石巖﹐人不能扳援﹐而上馬不能振威而進。爰分兵各崖下﹐各溪間相應攻之﹐勞勞刁鬥﹐擾擾干戈﹐軍之困於戰者眾矣。剿洗巢穴﹐殲其渠魁﹐散兵多而主兵少。此崖敵﹐而彼崖之師有難跋峻而救﹐彼崖戰﹐而此崖之師鮮能越川以往。臣卽日夜旗鼓夾道﹐虎帳張懸﹐用五火之攻﹐行九地之術﹐轉圓石於千仞之山﹐決積水於千仞之區﹐按形據勢﹐斬賊首而奏凱。自料兵少而將寡﹐願陛下宥臣當死之罪﹐念臣汗馬之勞苦﹑耄年之烽壘﹐勅令司戎﹐發江潞之士卒﹑沿省之人馬﹐餉糧按期賫給。韶之人民見之﹑聞之﹐咸曰﹕兵益也﹐將廣也﹐我王撫綏百姓之心切也。獠賊𨿽有邪姦狡出﹐奚能當我中夏秉忠抱義﹑濟濟將吏﹖況易有曰﹕王三錫命﹐長子帥師。獠賊剿而民風和﹐將來深宮可以揮弦而理﹐蓋臣報國之心誠﹐而望援之師急。顧臣冒死奏請﹐幸切勿以臣言爲謬﹐臣死而不敢忘。臣劉鶚艸茅微賤﹐罔識忌諱﹐謹奉疏以奏。元至正二十二年三月日。

直陳江西﹑廣東事宜疏﹝惟實集卷一﹐四庫全書本﹞

右臣鶚﹕伏以比歲逆賊﹐嘯聚顆黨﹐並合丑類﹐多方告警。焚我蘄﹑黃﹐陷我江州﹐諸路守臣皆棄城而逃遁﹐總管李黼﹐以無援而戰死。臣履任之日﹐浚治城池﹐繕修器械﹐召募丁壯﹐分守要害﹐偕諸將士百計捍禦。𨿽事勢窮蹙之日﹐宜爲安疆定國之計者也。數年之內﹐彊寇稍卻﹐民賴安居。十七年﹐荷蒙聖恩﹐授臣廣東亷訪副使﹐聞命之日﹐星夜奔馳﹐度嶺而南﹐修城濠﹑繕甲兵﹐仰仗天威﹐軍士稍集﹐民志得寧。十九年﹐遷臣守韶﹐整頓軍旅﹐撫綏地方﹐城郭完固﹐猺獠遁避。謹將江西﹑廣東兩省事宜爲陛下直陳之﹕江西以鄱陽爲襟喉﹐以江州爲輔臂﹐袁﹑臨﹑吉﹑贑當楚﹑粵之要衝﹐撫﹑建﹑廣﹑饒控閩﹑越之關隘﹐至於龍興﹐名爲省會﹐居中應外。宜愼簡良帥﹐增設重兵﹐諸郡有警﹐則分兵援之。至於各府﹐則修築城池﹐固守隘口﹐團練堵截﹐糧餉旣裕﹐兵气自奮。誠能於九江﹑湖口各增一營衛﹐備兵捍衛﹐各置戰船百艘﹐相爲應援﹐則荊陽諸盜不敢窺九江﹑湖口﹐而臂指相應矣。建昌﹑信州﹐又於闗隘謹以烽堠﹐守以重兵﹐則藩籬固而閩﹑浙一帶不得越境而冦矣。若乃廣東﹐五嶺之外﹐號爲四塞。由南雄可向荊﹑吳﹐由惠﹑潮可制閩﹑越﹐由髙﹑亷可以控交﹑桂。總廣東一省﹐列郡爲十﹐今分爲三路﹕東則惠﹑潮﹐中則嶺南﹐西則髙﹑雷﹐此三者皆要衝也。環郡大洋﹐風濤千里﹐皆盜賊淵藪﹐帆檣上下﹐烏合突來﹐樓船屯哨﹐可容緩乎﹖爲今之計﹕東路官軍必屯柘林﹐以固要津。中路之虎頭門等澳﹐而南頭爲尢甚﹐或泊以窺潮﹐或據爲巢穴﹐乃其所必由者。西路對日本倭島﹑暹羅諸番﹐變生肘腋﹐是西路所當急爲經畫者﹐又烏可緩哉﹖然臣今日所言者﹐悉地方之要害﹐而國之所患者﹐由邊備之防弛。臣竊慮今日之大勢﹐亦岌岌矣。自紅巾賊劉福通起兵於汝﹑潁﹐大爲心腹之患。焚蘄﹑黃﹐陷江州﹐是不獨江西一省也。方國珍聚眾海上﹐屢降屢叛﹐焚掠沿海諸郡﹐又不獨廣東一省也。夫李黼之死於徐壽輝﹐孤城無援也。﹛臺哈布哈﹜﹝泰不華﹞之死於方國珍﹐○駐海兵單也。趙勝普戰湖口﹐而行省臣星吉死之。張士誠據髙郵﹐而知府李齊死之。凡若此者﹐旣不能深防曲慮﹐以消禍患於未然﹐又不能選將練卒﹐以圖恢復於目前。天下之獘﹐起於因循而成於蒙蔽。州郡告警﹐而方鎭不以爲然也﹔方鎭告警﹐而內部不以爲然也。夫國家安危﹐民生休戚﹐大臣不以聞﹐主上不得知﹐其患可勝言哉﹖臣願陛下嚴簡擢之法﹐省參督之制﹐核功賞之實﹐奮刑威之斷。舉一將則眾議必簡﹐任一人則羣疑莫奪﹐賞一功則疏遠不棄﹐罰一罪則貴近不疑﹐如是則人格其心﹐官奉其職。由是而芻糧可充﹐器馬可利﹐城塹可固﹐練習可嫻﹐斥諜可明﹐號令可信。𨿽八荒之遠﹐六合之廣﹐皆能如身之使臂﹐臂之使指。若江﹑廣區區之地﹐又何必深長慮哉﹖敢摭其大端﹐約其形勢﹐惟陛下斷而行之耳。臣誠愚昧﹐不識大計﹐犬馬惓惓﹐惟陛下俯賜覽觀﹐幸甚。元至正二十二年四月。

○明史卷一二三方國珍傳﹕已而汝﹑潁兵起﹐元募舟師守江。國珍疑懼﹐復叛﹐誘殺臺州路達魯花赤泰不華﹐亡入海。據攺。

與層山丘民則書﹝惟實集卷二﹐四庫全書本﹞

鶚奉啟民則茂異賢表侄足下﹕於名門托姻婭五十年﹐令先大父竟無一日之雅﹐名姓徒相聞﹐每切慨嘆。今玆天幸﹐乃得與足下相見於洪﹐是未能講姻好於太平之時﹐忽得敍情話於離亂之後。其喜慰爲何如也﹖政圗綢繆﹐遣孫子相卽﹐而足下已不辭而往矣﹐又不能不令人悵然也。子敬來﹐首詢動履﹐能言君之先廬﹐完好如昔時﹐而生意動蕩﹐有加於曩日。一鄕之內﹐無非熙皡之民﹐雞犬桑麻﹐足食足用。然後知浩劫不能有加於盛福之人﹐而塵世未始無桃源﹐特命薄者未之遇耳。殊切企慕﹐庶慰懷思。玆因子敬歸﹐便奉此問起居。卽辰冬晴未閒﹐千萬爲吾道自重。臨楮惓惓﹐不具。鶚奉啟。

送胡宗性歸武寧詩卷序﹝惟實集卷二﹐四庫全書本﹞

宗性胡君﹐雙井裏茂族也﹐其先出廬陵。少負奇气﹐與其兄宗說聯輝競爽﹐不遠千里﹐從歐陽圭齊先生學。先生奇之﹐特書性庵二大字﹐揭其讀書之所。後歸自翰林﹐又爲之銘。先生豈輕許人哉﹖歲壬辰﹐兄仕潭城﹐君先承先生薦爲善化冷職﹐以兵變歸﹐道經永丰﹐避地問友﹐遂畱澤泉陳氏館中。𨿽讀書爲文不少倦﹐然中心鬱鬱﹐念母不置﹐以不知母安否何如﹐夜必焚香吁天者一年有半。一日﹐奮然犯荊棘﹑冒鋒刃﹐直歸故鄕﹐以求母所在。邑士大夫咸義君﹐作詩文以壯其行﹐過余取別。嗟乎﹗君之志固佳矣﹐而君之行似未然也。夫人生天地間﹐爲人子者﹐孰不願立功名以顯揚其親﹖爲人父者﹐孰不欲以功名顯揚期其子﹖故爲子者﹐樂於遠遊﹐爲親者﹐往往亦喜其子能遠遊而無離憂也。余年二十三四時﹐已上下四方﹐將以遂爲子之願副親之期﹐何圖志未遂。而吾母早世﹐祿將及而先君子﹐復溘然上徵。今余年六十有四矣﹐每一念之﹐至今枕席間淚痕如新。夫以君之才之志﹐過余遠矣﹐閒關歷落垂十五年﹐尙不克遂﹐而墮此逆境﹐宜乎思親之不置也﹐宜乎欲捐生犯難以求其親也。𨿽然﹐余知君兄弟存者五人﹐二兄仕於外﹐餘二人者尙存母膝下。矧太夫人壽登七十﹐旣壽﹐其人必將福其身﹐又烏知君兄弟不奉母獨存乎﹖母獨存﹐而君犯難以往﹐脫有不虞﹐以重貽母憂﹐是得爲孝乎﹖孟子曰﹕天將降大任於是人也﹐必先苦其心志﹐餓其體膚﹐行拂亂其所爲。所以動心忍性﹐增益其所不能。今天將降大任於君如此﹐君獨不能少爲母忍須臾﹐俟道稍通﹐卽翩然歸故鄕。衣彩衣﹐升堂拜母﹐奉巵酒以爲壽。夫然後立功名以顯其親﹐致孝養以盡爲子之道﹐庸非孝之大者乎﹖余哀君之志﹐冩予之情﹐敍諸行捲之首。君請擇於斯二者。

常氏云齋詩序﹝惟實集卷二﹐四庫全書本﹞

齋以云名﹐寓志也﹐云可以名齋乎﹖夫云之爲物也﹐氤氳磅礡﹐觸石飛空。或翼丹鳳而迎朝陽﹐或從蒼龍而雨天下﹐或無心而出岫﹐或逐風而度溪。千變萬化﹐乍捲乍舒﹐散之則漫不可收﹐斂之則退藏於密。云之情態﹐不幾於有道者乎﹖自古髙人逸士﹐往往以云自況。往年﹐余築道院於吾雞山之陽﹐顏曰浮雲。時揭翰林﹑虞奎章﹑歐陽承旨﹑許左轄﹐各爲詩文以華之。今復見常氏云卿以云名其齋﹐是能與云同心﹑與予同志也。云卿世居晉寧之潞州﹐靑年時隨其先人仕於臨川﹐因家焉。至正八年夏五月﹐其子誠試吏於臨江﹐迎以就養。云卿嘗於所居建小齋﹐列圖書﹑植花竹﹐以爲逸老投閒之所。今翰林雪坡周君﹐爲書二大字揭其楣。郡大夫士咸作詩頌其美﹐其子誠從予遊﹐求予爲序。予嘗觀云卿之爲人﹐隨時俯仰﹐與道隆污。汪洋遊乎玄間﹐飄飄乎隨其所止﹐超然自得﹐有道存焉。其或出或處﹐不幾與云似乎﹖予欲諗云卿曰﹕子旣與云似﹐不知子將爲翼丹鳳迎朝陽之云乎﹖將爲從蒼龍雨天下之云乎﹖抑將爲無心出岫之云乎﹖云卿謝曰﹕若夫翼丹鳳﹑從蒼龍﹐吾老矣﹐無能爲矣。將屬之浮雲﹐而吾之云無心出岫矣。故以云名其齋﹐其誰曰不可﹖

送郡史況有容之肇慶序﹝惟實集卷二﹐四庫全書本﹞

士生天地間﹐不患無位﹐患無其志耳。夫志猶水也﹐苟其所向﹐𨿽周折齟齬﹐終亦必達。夫子曰﹕吾十有五而志於學。孟子曰﹕尙志。古人亦曰﹕有志者事竟成。是亦善觀人者﹐不觀其所處之崇卑﹐但觀其志何如耳。故予於鄕裏客京師﹐有自州郡吏位中書﹐登閫帥﹐爲部侍郎者﹐果有異於人哉﹖但其志有不可企者爾。方其爲州郡時﹐其立已與人異﹐持身若冰雪﹐行事如日星。故徳望日榮﹐聲譽日起﹐橫槊捷出﹐摶風九萬﹐駸駸直上﹐自有不可遏者﹐由其志之所尙﹐考其位之所稱﹐非幸也﹐宜也。今生靑年如晝蚤﹐受知太守﹐旣能有志夫三子者之志﹐異時成就﹐又何患不若三子者哉﹖玆因生之行﹐嘉子之志﹐故序其槪﹐爲生勉。生尙勗之﹐端之幕府多吾故人﹐必能爲生刮目。

送府推鄭君仁化令尹序﹝惟實集卷二﹐四庫全書本﹞

世俗嘗以吾儒者爲迂闊﹐甚而相與目笑之曰﹕是腐也常敗。乃公事是果迂闊與腐耶﹖又烏得謂之儒哉﹖此必盜儒之名﹐而實有不稱者。果儒者耶﹖必不至迂闊﹐況腐乎﹖至正六年春﹐予由祕書調長雄幕。暇日﹐因從吾故人袁君敬存問嶠南人情風土﹐與當時同寅之賢者。敬存喜相謂曰﹕他則吾不知﹐若推府鄭君練達而不迂﹐剛介而不腐﹐賢而有文。君是行﹐得友矣。明年春三月﹐予到官﹐與太守嶽侯﹑推府鄭君相見﹐私竊自喜﹐敬存之不我欺也。公餘相過﹐因論上下得失臧否﹐眞可歷歷爲予言﹐極有理趣。予間發一二﹐往往與君意合。由是﹐遂定友焉。君天資髙﹐機警多智﹐一語不妄發﹐一字不苟作。太守當事不能決﹐輒詣君﹐卽剖決如流﹐迎刃而解﹐而謂迂闊者能之乎﹖吾聞之弱冠時﹐鄕之衣冠遺老﹐若陳蘧覺﹑吳東園皆文章勍敵。君錚錚獨往﹐當其先鋒﹐輒與抗﹐頃刻百韻立就﹐二老奇之。其後﹐以學古入官﹐揚歷郡縣﹐所至有能聲﹑遺愛﹐謂之腐與迂可乎﹖今年春﹐省﹑臺大臣聞君賢﹐調君爲仁化尹﹐仁化之民亦何幸歟﹖將之官﹐咸依依不忍別去。於是﹐酌酒重告鄭君曰﹕固不得爲腐矣。然天旣賦君以有爲之資﹐君又能力行其所學。今聖天子求賢如不及﹐圖治若饑渴之時﹐獨不可一言悟主﹑取封侯以行其志哉﹖顧乃棲遲郡邑﹐抱璞而不獻﹐懷珠而不衒﹐徳澤及於一隅﹐而不加於時﹐聲名溢於海上﹐而不聞於天下後世﹐懷土以老﹐不謂之迂不可也。君黙然不能語﹐遂握手一笑﹐書以爲送行序。君號梅園。

南雄府判瑣達卿平寇詩序﹝惟實集卷二﹐四庫全書本﹞

五嶺大庾其一也﹐嶺之南九十里爲南雄﹐府治在焉。羣山環揖﹐兩江合流﹐居民繁夥﹐眞壯郡也。屬邑惟保昌﹑始興負郭﹐始興去城百二十里而遠﹐僻在萬山間﹐與韶之翁源﹑贑之龍南﹑信丰相接﹐溪峒險惡﹐艸木茂密﹐又與他郡不侔。故其人爲獠﹐暴如虎狼﹐至如尋常﹐百姓漸摩燻染﹐亦復狼子野心﹐不可以仁義化也。邑民有劉害十者﹐兄弟十餘人皆有膂力﹐爲寇十年﹐官府亦莫敢誰何。居民轉徙避亂﹐無寧歲﹐郡邑騷然。官是郡者﹐常病之。至正二年某月曰﹐賊率眾壯千人﹐白晝鼓行入始興縣﹐破囹圄﹐出囚徒﹐掠人財畜﹐縣邑爲墟。宰官咸倉皇避走﹐坐視莫爲之計。恣睢跋扈﹐气焰益張。於是﹐判府公惻然弗忍﹐思民困於虎狼﹐遂不避瘴癘﹐不憚險阻﹐親履行陣。入淸化洞﹐破都坑﹐直抵賊營﹐羣賊戰敗鼠竄。復進兵﹐誅其妻孥﹐羣盜遁去﹐未卽獲。公命以計招降之﹐從軍汪榮挈賊首劉害十等三十六人﹐膝行拜營門﹐請降﹐始待以不死﹐賊欣然詣郡。郡上之州府﹐府諭遣還﹐畱雄十餘日﹐賊登城徧觀﹐公謂所親曰﹕吾向觀羊城特易與爾﹐至如南雄﹐眞彈丸黑子之地﹐可一蹴而平也。破城之日﹐吾當以某屬分若人﹐某屬與若人﹐其餘兄弟自居之。旣而謀泄﹐判府公慨然曰﹕此賊不死﹐民終無寜日。遂與諸郡公謀曰﹕寇勍敵﹐眼中未有能當之者﹐毋失事以貽人憂。公曰﹕諸公無慮﹐冦在吾目中矣﹐愼毋多談。眾議遂定。先是﹐賊嘗冦同邑人許貴華﹐賊反誣爲冦﹐詣府陳詞﹐許潛躡其後。與賊鬭﹐命卒縛之﹐賊傷卒。公奮怒﹐卽以鐵篍擊賊徒﹐李任一等驚懼反走。公復追至府門﹐又格殺之﹐梟諸道傍。城中老幼咸歡呼稽首﹐聲動天地。公曰﹕渠魁𨿽殱﹐其兄弟黨與在始興者尙多﹐不悉平之﹐必爲後患。卽令人夜半圍賊營﹐出其不意﹐平明﹐因風縱火﹐賊無所措﹐盡棄營走。於是﹐乘勝逐北﹐死者過半﹐賊遂平而脇從者罔治﹐民乃安堵如故。嗚呼﹗公操數尺之鐵手﹐殺賊奴。朝廷不知有調度之勞﹐州縣不知有供給之苦﹐不動聲色﹐而措生民於盤石之安。其功爲何如耶﹖今太守嶽侯不沒人善﹐剡薦兩司﹐以論公之功。雄之士民﹐咸作詩歌以頌公徳。予因歷序其事﹐以俟夫觀民者察焉﹐是所謂能弭一方之難者。但恐禍不極﹐則功不顯爾。苟朝廷公論有在﹐則當使公正笏橫犀﹐出鎭方面。天下之爲臣子者﹐咸慕公所爲﹐將見四海之內盜息民安﹐又豈一方一郡之福哉﹖公世家﹐官族練達﹐慷慨有燕趙之風。達卿﹐其字云。

蒼厓序﹝惟實集卷二﹐四庫全書本﹞

臨川太守楊侯友直﹐以隸書名當時。一日﹐作蒼厓二大字﹐贈吾友李君思泰。裏中人榮侯之惠﹐因以蒼厓稱李君﹐且屬予序其槪。予惟古人因物以取名﹐因名以見徳﹐有是徳而後有是名也。夫厓之爲狀﹐勒巖峭削﹐壁立千仞﹐截乎其不可攀﹐屹乎其不可拔﹐凜乎其不可犯。宋節度張公詠操行髙潔﹐風節峻絕﹐巋與厓相髙﹐以蒼自名﹐豈虛言哉﹖李君之爲人﹐風骨峻峭﹐骯髒辧博﹐涉江湖﹑遊京師﹐日與朝士大夫相接。其事親也孝﹐其處己也廉﹐其有所不平﹐又能倡大義﹐排紛解難﹐而無所顧忌。似有剛不吐﹑柔不茹之意﹐亦猶厓之自拔於羣山﹐而獨異於山者。侯以蒼厓名君﹐其以古人期君爲何如也﹖古人豈易及哉﹖然人之生﹐稟陰陽之气﹐鍾山川之英﹐初未嘗有間﹐政當因名物以自彊﹐求實徳以相副﹐無愧乎厓﹐無愧乎古人﹐亦無愧於楊侯也﹗思泰與予相友善﹐予嘗爲其家君記徳林堂﹐故得以重致吾意焉。

徳林堂記﹝惟實集卷三﹐四庫全書本﹞

榮父李氏﹐世居吉文之古平﹐介乎靑原﹑芙蓉兩山間﹐所居竹樹蒼然。郡太守偰某西彬﹐扁其堂曰徳林。至正五年﹐其伯子思泰謁余記。余惟天地間﹐可以長子孫貽永久者﹐莫如徳。徳豈必外求哉﹖特求諸其心爾。是以好徳之士﹐其處心也仁﹐其待人也恕﹐其有所取也﹐亦必以其道﹐而又能推其愛以及物。如春陽之玄煦﹐雨露之沾濡﹐固有澤及於物﹐而己不知物被其澤﹐而莫知爲之者。徳之盛﹐宜何如也﹖盛徳積中﹐英華發外﹐以至一艸一木﹐咸被其餘光。故武公之竹﹐王氏之槐﹐猗猗鬱鬱﹐蓊然成林﹐至今美之而不已者﹐豈林之爲美﹖美其徳也。徳之美﹐亦林之美歟﹗李君以仁恕之心﹐推及物之澤﹐有寛容忠厚之風﹐無忮刻殘忽之習。州裏之人愛其人﹐詠歌其艸木﹐亦庶幾武公﹑王氏之徒矣。矧其衰暮之年﹐生殖敎訓﹐子孫森森焉。如竹樹列於庭階﹐大者爲棟梁﹐小者爲榱桷。徳之萃於後世者又如此﹐而林云乎哉﹖吾所謂長子孫貽永久者﹐信不證也。尙宜加封殖之勤﹐與武公之竹﹑王氏之槐比隆相髙。異時吾歸自館閣﹐將幅巾藜杖﹐一登君之堂﹐相與讀淇澳之詩﹑蘇氏之銘﹐以徵予言。

廣東僉憲張公生祠記﹝惟實集卷三﹐四庫全書本﹞

惡者天下之所同惡也﹐知惡之而又能去之﹐非仁者能之乎﹖夫仁者﹐公足以忘私﹐明足以燭理﹐勇足以配道﹐義無徘徊顧忌之心﹐有勇往直前之气。如疾風迅雷﹐長江大河﹐沛然莫之能禦。故其去惡﹐易若拉朽。古之人有能行之者﹐漢之直指使張綱是也。當其拜命初﹐埋輪都門曰﹕豺狼當道﹐安問狐貍﹖首按大將軍梁冀﹐髙風千載﹐至今凜然。而千載之下復能行之者﹐廣東僉憲張公﹐正其人也。昔公之在閩海也﹐首芟巨蠧。及分部泉﹑漳﹐貪污之去者八九﹐望風解印綬者五六。今移次廣東﹐姦貪之徒膽落神泣。後嘗分部潮﹑惠﹐猶閩海之泉﹑漳也。公慨然不疑﹐使車之行。至增城﹐有鄧簿尉者循﹐海之獠寇也。朝廷招以是官﹐到任二三年﹐稔惡如舊。與其黨羽七十人﹐布在左右﹐散之上下﹐以爲腹心爪牙﹐每出入輒操兵自防﹐慢侮同寅﹐殘傷百姓。恣其貪暴﹐猛如豺虎﹐咸側目重足﹐莫敢誰何。循是毆擊其令尹﹐上司恐激他變﹐亦復爲之羈縻﹐以待其自斃。公下車﹐略無所顧忌﹐按其姦狀﹐悉械系其爪牙﹐復遠捕之至官。罪狀旣明﹐下獄﹐旣而枝斃之者﹐亦過半矣。上下驚愕﹐公乃遣使者馳其罪狀﹐循海洞獠﹐咸叩頭震恐﹐各求以自新。於是﹐民乃謐寧。民之謳歌盛徳﹐歡動天地﹐爭願畱公肖像﹐立生祠於邑﹐以報公。邑令尹李習﹐又從而成之。嗚呼﹗以大將軍視簿﹑尉﹐固有霄壤之不侔﹐而其惡一也。然大將軍𨿽跋扈﹐終處於朝廷之上﹐紀綱法度臨之在上﹐質之在旁﹐違之者名爲不道﹐拒之者是爲無君。故使者一言﹐誰敢復抗﹖若簿尉則不然﹐簿尉𨿽微﹐然僻處遐荒﹐去天萬里﹐禮樂之不知﹐法度之不聞﹐喜則人﹑怒則獸﹐苟乘風一呼﹐亡命畢集。若湖廣左轄亦陷沒於賊﹐又安識所謂部使者乎﹖部使者苟有徘徊顧忌之心﹐無勇往直前之气﹐則此惡不成擒矣。故按大將軍易﹐誅鄧簿尉難。予以爲僉憲之功﹐不在漢使者下﹐然則僉憲亦仁矣。某忝居治下﹐極切贊襄﹐且以爲公論自吾儒者出﹐於是﹐忘其卑陋﹐謹獻頌曰﹕禮樂之興﹐行將百年。光嶽旣翕﹐曰維生賢。維賢之生﹐好善惡惡﹐本乎天性。風采肅肅﹐著於朝端﹐不怒而威﹐不冰而寒。有守有爲﹐有綱有紀。天子有旨﹐拜公禦史。公拜禦史﹐無忝臺評。洋洋厥名﹐赫赫厥聲。剛亦不吐﹐柔亦不茹。視理所在﹐夷險弗顧。昔僉閩廣﹐分部泉漳。首擘巨蠧﹐繼繩姦贓。今來廣東﹐按彼潮惠。首捕姦惡﹐曰鄧簿尉。姦惡旣誅﹐黨與旣除。拯民水火﹐奠厥攸居。民曰昔日﹐豈無使者﹖莫我肯顧﹐而忍我捨。今公之來﹐解我倒懸。願畱肖像﹐祠而祀焉。公曰吾勞﹐吾職當爾。民請益堅﹐公弗能已。肖像奕奕﹐祠宇翚翚。惟公之徳﹐惟民之歸。旣割我田﹐重藝我黍。愛酌我酒﹐以享以祀。生生世世﹐子子孫孫。目有所覩﹐而恩斯存。存之於心﹐注之於目。於千萬年﹐爲民之福。

重修﹝南雄路﹞帝師殿記﹝惟實集卷三﹐四庫全書本﹞

帝師殿者﹐所以祀帝師者也。在昔太祖皇帝肇興朔方﹐世祖皇帝混一海內﹐四方豪傑﹐若良﹑平﹑信﹑布之士翕然景從。而魯齋許公獨倡儒宗﹐丘神仙﹑馬丹陽復獻不嗜殺人之說﹐繼而八思八師父來自西京﹐伸演佛法﹐剙國字以成一代之制作﹐風雲際會﹐何其盛歟﹗其後許公封謚得從祀﹐丘神仙﹑馬丹陽咸封眞人﹐八思八師父錫號帝師﹐此帝師之號所由始。迨夫英宗皇帝崇薦佛法﹐特加其功﹐至治間﹐詔天下立廟以祀之﹐又各郡之有帝師殿之所由始也。南雄爲嶺南雄藩﹐故殿宇極髙大雄偉﹐規模宏麗。然一時應詔﹐皆取之民間﹐務欲速成﹐故工夫多艸率﹐莫爲久計。後至元﹐已漸陵替。又十年﹐至正丁亥﹐予由祕書出長郡幕。三月壬子﹐視篆之暇﹐徧謁諸祠廟﹑宮觀﹐而帝師殿傾圮迨盡﹐幾爲瓦礫之墟。貳守答公有復剙之志﹐而不克成。太守嶽侯能成之﹐而心不欲。予慨然念國家盛大之將隳﹐然又憫是邦民力之雕瘵﹐於是﹐不卹人言﹐直以爲己任。捐己俸﹐重爲之規晝﹐撤而新之﹐命司獄梁若水綂之﹐邦人士助之。是功成而己不勞﹐殿成而民不知也。鳩工於是年十二月﹐畢功於明年十月。落成之日﹐韶﹑雄分憲官詣祠奠謁﹐見其布置合宜﹐經營有方﹐顧瞻徘徊﹐重加嘆美。嗟乎﹗予之所以崇是役者﹐重其爲帝師者也。然功之成﹐豈予之能哉﹖蓋由一時气運之當新﹐同寅之和﹐士民之順﹐帝師在天之靈之所致也。予又安敢沒人之善﹐以爲己功﹖爰具出內之目﹐與士民樂助姓名﹐刻於碑。庶幾可以解惑者之疑問﹐執讒慝者口﹐而又有以見予心之公也。若夫嗣而葺之﹐後之人又豈無與予同志者也﹖

張文獻公﹝九齡﹞祠堂記﹝惟實集卷三﹐四庫全書本﹞

至正丁亥﹐予由祕書出典南雄郡幕。明年春﹐今湖東憲使韓公凖以太常博士奉詔有事南海﹐過梅關﹐見唐丞相張文獻開鑿之功﹐以建祠事屬州之同知縣三寶及予。予審舊基湫隘﹐遂辟云封寺西邊佛宇﹐設像以祀之。又於泮宮之西﹐一新其舊祠﹐以答公意。又六年﹐公以湖廣憲僉守南康﹐予由翰林修撰守江州﹐重會於洪。首及玆事﹐予悉以實對﹐公之意猶以爲未足。又五年丁酉春﹐公由南康來貳憲湖東﹐禦史王公餘慶實來守省。將之廣東﹐公復具告以此。鋒車度關﹐首爲路侯密裏沙言之。侯曰﹕舊基構祠三楹﹐像設供具靡不畢備。禦史題其顏﹐而並記之。於是﹐南安同知薛理慨然曰﹕丞相開鑿之功﹐豈獨嶠南之民蒙其惠﹖乃卽山陰觀音閣之東南建祠一所﹐前後爲楹凡七﹐彩繪丹堊﹐視嶠南有加。仍奉書請記於韓﹐時公以貳憲升廉使﹐予由江州移筠陽﹐由筠陽貳憲東廣﹐而同知薛理亦尋升郡守。韓公復屬筆於予曰﹕君之廣東﹐過祠下﹐幸爲我記之。越明年夏五月﹐驛抵南安﹐薛侯復請至再三。予將度關﹐奠謁旣畢﹐因審於眾曰﹕崇徳報功者﹐君子之道也。久而不忘者﹐厚之至也。文獻公之在唐室﹐進則開元﹐退則天寶﹐進則姚﹑宋﹐退則盧﹑李。身之進退﹐唐之安危系焉。若鑿山開道﹐特其一事之善爾。其丰功盛烈載在史冊﹐何可勝紀﹖行路之人﹐又豈能盡知﹖公之所以惓惓於建祠者﹐豈有他哉﹖蓋欲使過者仰而瞻﹑俯而嘆﹐私相謂曰﹕凡人有一事之善﹐皆可千載﹐又孰不勉焉﹖孜孜以一善自期哉﹗苟擴而充之﹐則可以利天下﹐而相業不難也。然則是祠之作﹐豈獨崇徳報功而已耶﹖嗟乎﹗韓公以君子之道﹐待古人以古人之事業﹐期今人意亦厚矣。予因推公之心﹐嘉侯之意﹐且重其請﹐遂書以爲記。

康桂華﹝英﹞府君墓表﹝惟實集卷三﹐四庫全書本﹞

處士人生天地間﹐所貴乎有子孫者﹐蓋以烝嘗有屍﹑墟墓有表﹐世世相承﹐歷數百年之後。爲子孫者﹐則知爲某世某府君之墓﹐行路之人﹐亦知爲某里某氏之墓也。然人子孫不能皆賢者﹐往往視此爲迂闊﹐莫之究心。故不待百年﹐而墟墓已若忽諸者矣。行路之人﹐又何由而知耶﹖予每悲之。今年春﹐予被東廣貳憲之命﹐自洪將治行南上。婣友前慶州書院山長康君震﹐以其六世桂華府君家傳行請曰﹕震不幸遭亂離﹐背鄕井﹑棄墳墓﹐然先世墓多有碑﹐而府君之墓﹐獨未有表之者。震年已無聞﹐又以盲廢﹐誠恐懼夫承平之後﹐尋至因循﹐遂使他日子孫且不知阡是爲何代何祖矣。丐先生一言表其墓﹐以系子孫之思﹐庶幾千載之下﹐苟有知者先生賜也。予聞而悲。予悲夫以亂離之世﹐流離顚沛﹐𨿽父母墳墓﹐不能用其情。而君猶能惓惓於六世之上﹐推念慮於千載之下﹐君之志誠可悲夫﹖夫豈自厚﹐亦所以厚人也。謹按﹕康先匡姓﹐有自唐貞觀爲吉之判官者曰冑﹐遂居泰和之祁州。子玨﹑孫垍﹐徙居深溪﹐字彥和。彥和生宣﹐宣三傳至稠﹐事南唐李主﹐爲蘄州刺史﹐比歸宋﹐避太祖諱以匡爲康。稠生浚﹐浚生抃﹐抃宋英宗朝甲科﹐爲南昌尉。抃再傳至府君﹐府君諱英﹐桂華字也。生而有徳於其鄕﹐鄕稱長者﹐歿而鄕人思之﹐皆爲服緦﹐葬廬陵淳化鄕沙洲坪。夫人曽氏祔焉。有子曰訓﹐爲國子助教﹐與忠簡胡公尙書銓持黨論﹐丞相秦惡其忤己﹐遂不仕。孫景材﹑景明。景材﹐宋理宗朝﹐授鄢陵令﹔景明﹐度宗朝爲桂林府同知。子某﹐早世﹐二孫在幼﹐鞠之教之﹐見其顯達﹐以福壽終﹐於今蓋百餘年矣。嗚呼﹗君子之澤五世而斬﹐蓋服盡則親盡﹐親盡則情盡。今府君當澤竭情盡之時﹐而其云礽。又有若慶州君者﹐尙能以表請。君固賢矣﹐又可見府君平昔以禮義維持其家教﹐訓漸摩其子孫﹐得擢朝廷之用。故六世之後﹐𨿽久而難忘者﹐君之澤也如此。君賢而有文章﹐吾之畏友也。是爲康氏六世祖處士府君墓表云。

廣東宣慰司同知﹝撒迪彌實﹞徳政碑銘﹝惟實集卷三﹐四庫全書本﹞

負練逹之才者﹐可以受方面之托﹔抱剛正之气者﹐可以剔姦蠧之獘。方面至重者也﹐苟不有練逹﹑剛正者﹐豈不屈於欲也﹖方今四海會同﹐天下置行省十﹐帥閫倍之。受方面之托者非一﹐獨廣東一道爲海上雄藩。南距海北抵庾嶺﹐東接閩西連雷﹑化﹐地方數千里﹐戶口數十萬﹐猺獠半之。近年以來﹐民化徭僚之俗者又半﹐視禮樂者爲迂闊﹐弄刀兵如兒嬉。苟撫字無方﹐則嘯山林﹑泛江海﹐相胥起而爲盜。故廣東視他道號稱難治﹐朝廷憂之﹐閫帥之寄﹐非練達﹑剛正爲時所屬望者不遣也。至正七年夏﹐公由海北僉憲同知廣東閫帥。到任不一月﹐卽分府肇慶﹐以鎭撫西寇。下車之初﹐門無私謁﹐食不重味﹐子弟﹑童僕未嘗斯須出門戶﹐其自處泊如也。乃訪求當時姦蠧之病民者﹐次第除之。於是﹐首禁科斂﹐肅軍政﹑執典水。淸旗軍擾客商﹐正其罪﹐由是橫民暴卒﹐因民之造廬舍﹑結婚姻﹑捨賓客﹐竭池取魚﹑節朔要人以需酒食﹑貨利者﹐亦爲之肅然。至於朝賀之公會﹐翦柳之宴賞﹐虐民尢甚。公慨然曰﹕朝賀大禮也﹐此不敢廢﹐宜從儉以存禮。吾當捐己俸﹑具酒食﹐召僚友自相爲歡﹐若翦柳無益也。吾何忍朘民之膏血﹐以供耳目之娛哉﹖遂罷之。明年夏五月﹐西水驟漲﹐城中水流數尺﹐瀕河居民漂沒屋廬者﹐不可勝數﹐嗷嗷缺食﹐幾不聊生。公復捐祿米以倡﹐率僚屬及民之賢者﹐各出米以賑卹民之不能自存者﹐遠近之間﹐活者萬計。嗚呼﹗省憲舊臣來貳雄藩﹐常曰﹕吾舊風憲也﹐今𨿽有司﹐然所行之事﹐必風憲乃已。故能首厲風節﹐以師表州郡﹐震肅軍旅。觀公之止暴卒﹑節宴飲﹑救水災﹑卹民志﹐設施有道﹐科斂自息﹐自發一號﹑施一令﹐務去民之不便﹐以求民之便者。今下車之日﹐已咸仰之﹐曾未期姦蠧之獘﹐一洗而空﹐方面之托﹐端可無愧矣﹗非練達有爲﹑剛正不屈者﹐能若是乎﹖雄之父老親仰見徳化之成﹐願立石紀功﹐以俟觀民風者。吁﹗吾嘗論世之爲政者﹐能得人之千金﹐而不能得人之一言﹐能得連城之璧﹐而不能得匹夫之心。今人言若此﹐於以見人心之至公。而公之善政得民心者﹐不可誣也。矧僕等忝下風﹑受其賜者乎﹖敢不大書﹐以答父老之意﹐以彰公休。公名撒迪彌實﹐正徳其字也。重爲詞曰﹕猗歟雄藩﹐瀕此南海。貨利之區﹐冠蓋之會。惜哉編戶﹐雜若蕕茝。曰禮曰義﹐如盲如聵。記在昔年﹐朱李與周。負固盜兵﹐曽貽上憂。羣丑旣殲﹐日愼擇侯。宰臣敷言﹐勲哲是求。吁嗟我公﹐揚歷省憲。不黷而介﹐不苛而狷。有守有爲﹐足稱斯選。來帥於斯﹐綏我遐甸。初嘗分府﹐於彼古端。武夫悍卒﹐舊爲民患。百計欺淩﹐民多阻艱。咸底於辜﹐民恬以安。寔賞之禍﹐毒若蛇虺。或存或去﹐各有攸理。西水病民﹐首捐祿米。民賴以恬﹐不可殫紀。師檄雨集﹐使者星馳。紛紛誅求﹐公悉禁之。昔民嗷嗷﹐今民熙熙。捨嗷從熙﹐民胡不思﹖思之不已﹐載歌於路。載鐫於碑﹐以永思慕。路碑如山﹐棠陰如雨。於昭令名﹐共此千古。

廣東僉憲﹝李藻﹑周驤﹞去惡碑銘﹝惟實集卷三﹐四庫全書本﹞

惟皇元混一區宇﹐幅員之廣﹐曠古所無。廣東一道﹐北界梅關﹐南踰桂海﹐去京師遠在萬里外﹐山海茫昧﹐習俗險悍。聖朝推一視之仁﹐必選碩徳重望﹑忠良正直之臣﹐居風紀之司﹐以察貪邪﹐以除凶惡﹐而後吾民得以享太平之樂﹐躋仁壽之域。天佑我民﹐登崇俊傑﹐僉憲李公﹑僉憲周公俱發身冑監﹐以明新之學﹐而施於有政﹐揚歷中外﹐所至聲譽卓卓。其爲監察禦史﹐皆犯顏敢諌﹐糾劾不阿﹐權貴側足正心。己丑秋﹐來僉廣東憲。次年春﹐監司﹑憲副相繼以疾去。二僉憲公同寅協恭﹐振舉憲綱﹐一新風采﹐徳威所被﹐遐邇肅淸。時有前兩江道宣尉副使梁佑者﹐南海逢村人。其父以膂力補官﹐以兼並致富。佑冒以軍功﹐官至四品﹐聯婣貴官﹐交結當道﹐有司多出其門下﹐百姓畏之如虎狼。多造戰船﹐私積軍器﹐分布爪牙﹐招集凶惡﹐令爲盜於海洋﹐掠田禾於鄕井﹐而坐分其利。他人之田產﹐占爲己業﹐他人之妻女﹐占爲已有。廣東七路八州之民﹐被其毒害﹐無可申訴﹐根盤蔓結﹐垂五十年。適有訴其妻之兄弟劫贓鈔者﹐下有司鞫之。於是﹐被害之民﹐皆如天日開明﹐非復前日。告梁佑不公不法者百二十餘狀﹐二公協議曰﹕豺狼當道﹐安問狐貍﹖嚴督郡縣推問。不旬日﹐悉得其罪之實﹐並其惡黨﹐皆置之獄。廣東之民室家胥慶﹐歡忻鼔舞﹐歌謳載道。非吾二僉憲正直之徳﹑神明之政﹐安能除積年之元惡﹐易猶反掌也哉﹖以二公之雄才直气﹐此特其餘事。而廣東之民感恩之深﹐如拯之於水火之中而已。他時居廟堂之上﹐論道經邦﹐亦將垂紳正笏﹐措天下於泰山之安﹐以大慰蒼生之望。則二公之事業﹐又非特止此。李公名藻﹐字子潔﹔周公名驤﹐字從進﹔皆分巡南雄﹐有惠政。故各願記其去惡之實﹐以傳不朽﹐且使爲惡者知懼。詩曰﹕皇元天啟﹐文運以昌。篤生英傑﹐爲國之光。蹈徳泳仁﹐同升上庠。云錦炫爛﹐霞佩頡頏。發於事業﹐絕俗殊常。持節來南﹐斧繡斯煌。慶雲景星﹐烈日秋霜。嫉惡如仇﹐視民如傷。爰有大憝﹐謀心匪臧。磨牙吮血﹐長蛇虎狼。下民吞聲﹐忍受其殃。明明僉憲﹐厥怒斯赫。垂五十年﹐孰養其慝﹖發摘姦邪﹐迅雷有虩。曾不踰旬﹐天褫其魄。嶺南千里﹐垂髫戴白。歡聲載道﹐感恩懷徳。僉憲何心﹖降罰自天。匪天降凶﹐自速厥愆。恩波洋洋﹐淩江水長。勒此頌詩﹐永永弗忘。

