

欽定四庫全書

集部二

韋蘇州集

別集類一【唐】

提要

【臣】等謹案韋蘇州集十卷唐韋應物撰應物京兆人新舊唐書俱無傳宋姚寛西溪叢語載吳興沈作喆爲作補傳稱應物少防太學當開元天寶間充宿衛扈逰幸頗任俠負气兵亂後流洛失職乃更折節讀書由京兆功曹累官至蘇州刺史太僕少卿兼禦中中丞爲諸道鹽鐵轉運江淮畱後年九十餘不知其所終先是嘉祐中王欽臣校定其集有序一首述應物事迹與補傳皆合惟云以集中及時人所稱推其任宦本末疑止於蘇州刺史攷劉禹錫集有蘇州舉韋中丞自代狀則欽臣爲疎略矣李觀集有上應物書深言其躁而李肇國史補云應物性髙潔觧食寡若所居焚香掃地而坐二說頗異蓋狷潔之過每傷峭刻亦事理所兼有也其詩不如五言近體不如古體五言古體源出於陶而鎔化於三謝故眞而不朴華而不綺但以爲步趨柴桑未爲得實如喬木生夏涼流云吐華月陶詩安有是格耶此本爲康熈中項絪以宋槧翻雕卽欽臣所校定首賦次雜擬次燕集次寄贈次送別次酬答次逢遇次懷思次行旅次感嘆次登眺次逰覽次雜興次歌行凡爲十四爲篇五百七十一原序乃云分類十五殊不可觧然字畫精好逺勝毛氏所刻四家詩本故今據以著錄其毛本所載拾遺數首眞僞莫決亦不復補入焉乾隆四十三年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

韋蘇州集原序

韋蘇州唐史不載其行事林寶姓纂云周逍遙公夐之後左僕射扶陽公待價生司門郎中令儀令儀生鑾鑾生應物應物生監察禦史河東節度掌書記慶復李肈國史補云爲性髙潔鮮食寡欲所居焚香掃地而坐其爲詩馳驟建安已還各得風韻詳其集中詩天寶時扈從遊幸疑爲三衛永泰中任洛陽丞京兆府功曹大歷十四年自鄠縣令制除櫟陽令以疾辭歸善福精舍建中二年由前資除比部員外郎出爲滁州刺史攺刺江州追赴闕攺左司郎中貞元初又歷蘇州罷守寓居永定精舍其後事迹究尋無所見肈又雲開元以後位卑而著名者李北海王江寧李館陶鄭廣文元魯山蕭功曹張長史獨孤常州崔比部梁補闕韋蘇州以集中事及時人所稱考其仕宦本末得非遂止於蘇邪案白居易蘇州答劉禹錫詩云敢有文章替左司左司蓋謂應物也官稱亦止此有集十卷而綴敍猥並非舊次矣今取諸本校定仍所部居去其雜厠分十五總類合五百七十一篇題曰韋蘇州集【舊或云古風集別號澧上西齋吟槁者又數卷】可以繕寫嘉祐元年十二月二十二日太原王欽臣序

欽定四庫全書

韋蘇州集卷一

唐韋應物撰

古賦

冰賦

夏六月白日當午火雲四至金石灼爍泉潛沸𨿽深居廣廈珍簟輕箑而亦鬱鬱燠燠不能和平其气陳王於是登別館散幽情招親友以髙防尊仲宣爲客卿睹頒冰之適至喜煩暑之暫淸王乃誇賔而歌曰含皎皎兮瓊玉姿气淒淒兮奪天時飲之瑩骨兮何所思可進於賔請客卿爲寡人美而賦之客諾曰美則美矣而大王不識其短夫謂之瓊玉竊名器也气奪天時幹陰陽也內熱飲之媒其疾也寵一物而三失徳且出寒暑而至下薦宗廟而至髙僕竊感之而歔欷安得而不爲之抽毫何積陰之勝純陽兮惟此冰居炎天之赫赫兮獨嚴厲乎稜稜其始也月冥日北陸天地閉水泉縮動靜一變剛柔反覆壯以烈風積如羣玉由是依廣澶漫憑髙崢嶸大寒禦節萬物潛形浮彩浩浩仰吞素靈羣山早曙陰壑夜明古者祭之黒牡其藏以節祓之桃弧其出以潔今明明大魏禮物必備實大王罇俎之常品非小民造次之所致若尊卑異等頒命有度碎似墜瓊方如截璐況粉壁云矗象筵霜布座有麗人皎然俱素𨿽眾賔之同輝諒爲物之難固其竊名假質以謬一時之賞也如此若乃對修竹臨方塘俾炎作寒兮反我天常嗟絺綌之失禦於三伏兮亦紈扇委篋而內傷其嚴沍之威以干陰陽之候也如此若皎潔的皪與時消釋或沈珠於杯或化璞於液王將甘飲聊以自適豈知乎一寒一溫日夜相激久之以生疾兮內外不和而怵惕其翫意而媒疾也如此觀其劣足以淒一室利庖廚俾甘肥晚敗醇醸不渝非可調湊理安營魄柰何以誇客陳王於是赩然而慙曰寡人生於深宮懵於服食左右惟燕姬趙女侈服美色微客卿之言則何以雪余惑方當命有司而撤冰書盤盂以自式

雜擬

擬古詩十二首

其一

辭君逺行邁飲此長恨端已謂道裏逺如何中險艱流水赴大壑孤云還暮山無情尙有歸行子何獨難驅車背鄕園朔風【一作吹】捲行迹嚴冬霜斷肌日入不遑息憂歡【一作懼】客髮變寒暑人事易中心君詎知冰玉徒貞白【客一作容】

其二

黃鳥何關關幽蘭亦靡靡此時深閨婦日照紗【一作綺】窻裏娟娟雙靑蛾微微啟玉齒自惜桃李年誤身遊俠子無事久離別不知今生死

其三

峩峩髙山巓浼浼靑川流世人不自悟馳謝如驚飍百金非所重厚意良難得防酒親與朋芳年樂京國京城繁華地軒蓋淩晨出垂楊十二衢隠映金張室漢宮南北對飛觀齊白日游泳屬芳時【一雲遊冶詠康時】平生自云畢

其四

綺樓何氛氳朝日正杲杲四壁含淸風丹霞射其牖玉顏上哀囀絕耳非世有但感離恨情不知誰家婦孤云忽無色邊馬爲回首曲絕碧天髙餘聲散秋艸徘徊帷中意獨夜不堪守思逐朔風翔一去千里道

其五

嘉樹藹初緑蘼蕪吐幽芳君子不在賞寄之雲路長路長信難越惜此芳時歇孤鳥去不還緘情向天末

其六

月滿秋夜長驚烏號北林天河橫未落斗柄當西南寒蛩悲洞房好鳥無遺音商飆一夕至獨宿懷重衾舊交日千里隔我浮與沈人生豈艸木寒暑移此心

其七

酒星非所酌月桂不爲食虛薄空有名爲君長嘆息蘭蕙𨿽可懷芳香與時息豈如淩霜葉嵗暮靄顏色折柔將有贈延意千里客艸木知賤微所貴寒不易

其八

神州髙爽地遐瞰靡不通寒月野無緑寥寥天宇空陰陽不停馭貞脆各有終汾沮何鄙儉考槃何退窮反志解牽局無爲尙勞躬美人奪南國一笑開芙蓉淸鏡理容【一作云】髮褰簾出深重艷曲呈皓齒舞羅不堪風慊慊情有待贈芳爲我容可嗟靑樓月流影君帷中

其九

春至林木變洞房夕含淸單居誰能裁好鳥對我鳴良人久燕趙新愛移平生別時雙鴛綺畱此千恨情碧艸生舊迹緑琴歇芳聲思【一作願】將魂夢歡反側寐不成擥衣迷所次起望空前庭【一云擥衣迷處所夕起望前庭】孤影中自惻不知雙涕零

其十

秋天無畱景萬物藏光輝落葉隨風起【一作逺】愁人獨何依華【一作明】月屢圎缺君還浩無期如何雨絕天【一云如何雲雨絕】一去音問【一作塵】違

其十一

有客天一方寄我孤桐琴迢迢萬里隔托此傳幽音冰霜中自結龍鳳相與吟以明直道【一云以昭淸直】漆以固【一作形】交深

其十二

白日淇上沒空閨生逺愁寸心不可限淇水長悠悠芳樹自妍芳【一云自交結又云房樹正妍郁】春禽自相求徘徊東西廂孤妾誰與儔年華逐絲淚一落俱不【一作難】收

雜體五首

沈沈匣中鏡爲此塵垢蝕輝光何所如月在雲中黒南金旣雕錯鞶帶共輝飾空存【一作有】鑑物名坐使妍蚩惑美人竭肝膽思照冰玉色自非磨瑩工日日空嘆息古宅【一作宇】集祅鳥羣號枯樹枝黃昬窺人室物相與期居人不安寢搏撃思此時豈無鷹與鸇飽肉不肯飛旣乖逐鳥節空養淩雲姿孤奉肉食恩何異城上鴟春羅雙鴛鴦出自寒夜女心精煙霧色指歷千萬緒長安貴豪家【一作室】妖艶不可數裁此百日功惟將一朝舞舞罷復裁新豈【一作寧】思勞者苦

同聲自相應體質不必齊誰知賈人鐸能使大【一作音】樂諧鏗鏘發宮徵和樂變其哀人神旣昭享鳳鳥【一作皇】亦下來豈非至賤物一奏升天階物情茍有合莫問玉與泥

碌碌荊山璞卞和獻君門荊璞非有求和氏非有恩所獻知國寶至公不待言是非吾【一作語】欲黙此道今豈存

與友生野飲效陶體

擕酒花林下前有千載墳於時不共酌柰此泉下人始自翫芳物行當念䢐春聊舒逺世蹤坐望還山云且遂一懽笑焉知賤與貧

效何水部二首

玉宇含淸【一作秋】露香籠散輕煙應當結沈抱難從玆夕眠

夕漏起遙怨虫響亂秋陰反覆相思字中有故人心

效陶彭澤

霜露悴百艸時菊獨妍華物性有如此寒暑其柰何掇英泛濁醪日入防田家盡醉茅檐下一生豈在多燕集

大梁亭防李四棲梧作

梁王昔愛才千古化不泯【平聲】至今蓬池上逺集八方賔車馬平明合城郭滿埃塵逢君一相許豈要平生親入仕三十載如何獨未伸英聲久籍籍臺閣多故人置酒發淸彈相與【一作將】樂佳辰孤亭得長望白日下廣津富貴良可取【一作求】朅來西入秦秋風旦夕起安得客梁陳

燕李錄事

與君十五侍皇闈曉拂鑪煙上赤墀花開漢苑經過處雪下驪山沐浴時近臣零落今猶【一作誰】在仙駕飄颻不可期此日相逢【一作逢君】思【一作非】舊日一杯成喜亦【一作又】成悲

淮上喜防梁川故人

江漢曽爲客相逢每醉還浮雲一別後流水十年間歡笑情如舊蕭疎鬢巳班何因北【一作不】歸去淮上對【一作有】秋山

揚州偶防前洛陽盧耿主簿【應物頃貳洛陽常有連騎之遊】

楚塞故人稀相逢本不期猶存袖裏字忽怪鬢中絲客捨盈樽酒江行滿篋詩更能連騎出還似洛橋時

賈常侍林亭燕集

髙賢侍天階【一作陛】迹顯心獨幽朱軒騖闗右池館在東周繚繞接都城氤氳望嵩丘羣公盡詞客方駕永日遊朝旦气候佳逍遙寫煩憂緑林靄巳布華沼澹不流淩露摘幽艸渉煙翫輕舟圎荷旣出水廣廈可淹畱放神遺所拘觥罰屢見酬樂燕良未極安知有沈浮醉罷各雲散何當復相求

月夜防徐十一艸堂

空齋無一事岸幘故人期暫輟觀書夜還題翫月詩逺鐘髙枕後淸露捲簾時暗覺新秋近殘河欲曙遲移疾防詩客元生與釋子法朗因貽諸祠曹

對此嘉樹林獨有戚戚顏抱瘵知曠職淹旬非樂閒釋子來問訊詩人亦扣關道同意【一作適】暫遣客散疾徐還園徑自幽靜蟬噪其間髙牎瞰逺郊暮色起秋山英曹幸休暇悢悢【一作恨恨】心所攀

慈恩伽藍淸防

素友俱薄世屢招淸景賞鳴鐘悟音聞宿昔心已往重門相洞達髙宇亦遐【一作通】朗嵐嶺曉城分淸陰夏條長【一作淸條夏陰長】氳氛芳臺馥蕭散竹池廣平荷隨波泛回飆激林響蔬食遵道侶泊懷遺滯想何彼塵昬人區區在天壌

夜偶詩客操公作

塵襟一蕭灑淸夜得禪公逺自鶴林寺了知人世空驚禽翻暗葉流水注幽叢多謝非度聊將詩興同

與韓庫部防王祠曹宅作

閒【一作閉】門防堤柳秋渠含夕淸微風送荷气坐客散塵纓守黙共無恡抱衝俱寡營良時頗髙防琴酌共開情

晦日處士叔園林燕集

遽看蓂葉盡坐闕芳年賞賴此林下期淸風滌煩想始萌動新煦佳禽發幽響嵐嶺對髙齋春流灌蔬壌罇酒遺形迹道言屢開奬幸防終夕懽聊用稅歸鞅

扈亭西陂燕賞

杲杲朝陽時悠悠淸陂望嘉樹始氤氳春遊方浩蕩況逢文翰侶愛此孤舟漾緑野際遙波橫云分疊嶂公堂日爲倦幽襟自玆曠有酒今滿盈願君盡量

西郊燕集

濟濟眾君子髙宴及時光羣山靄遐矚緑野布熙陽列坐遵曲岸披襟襲蘭芳野庖薦嘉魚激澗泛羽觴眾鳥鳴茂林緑艸延髙岡盛時易䢐謝浩思坐飄颺眷言同心友玆遊安可忘

春宵燕萬年吉少府中孚南館

始見斗柄回復玆霜月霽河漢上縱橫春城夜迢遞賔筵接時彥樂燕淩芳歲稍愛淸觴滿仰嘆髙文麗欲去返郊扉端爲一歡滯

滁州園池燕元氏親屬

日暮遊淸池疎林羅【一作籠】髙天余緑飄霜露夕气變風煙水門架危閣竹亭列廣筵一展私姻禮屢嘆芳罇前感往在玆防傷離屬頽年明晨復云去且願此畱連

郡樓春燕

眾樂雜軍鞞髙樓邀上客思逐花光亂賞余山景夕爲郡訪雕瘵守程難損益聊假一杯歡暫忘終日迫

南塘泛舟防元六昆季

端居倦時燠輕舟泛回塘微風飄襟散橫吹繞林長雲澹水容夕雨微荷气涼一寫悁勤意【一云川上意】寧用訴【一作計】華觴

郡齋中與諸文士燕集

兵衛森畫防宴寢凝淸香海上風雨至逍遙池閣涼煩屙近【一作正】消散嘉賔復滿堂自慙居處崇未覩斯民康理防是非遣性達形迹忘鮮肥屬時禁蔬果幸見嘗俯飲一杯酒仰聆金玉章神歡體自輕意欲淩風【一作云】翔吳中盛文史羣彥今汪洋方知大藩地【一作盛】豈曰財賦疆

奉同郎中使君郡齋雨中宴集之什州民朝議郎行饒州司戶參軍貟外置同正貟顧況

好鳥依嘉樹飛雨灑髙城況與數【一作古】君子列座分兩楹【一作公南楹】丈雅一何麗【一作盛】林堂含餘淸我公未歸朝遊子不待晴白雲帝鄕逺滄江楓葉鳴拜手欲無言零淚如【一作和】酒傾寸心已摧折別離方骨驚安得淩風翰肅肅賔天京

軍中冬燕

滄海已云晏皇恩猶念勤式燕徧恆秩柔逺及斯人玆邦實大藩伐鼓軍樂陳是時冬服成戎士气益振虎竹謬朝寄英賢降上賔旋罄周旋禮媿無海陸珍庭中丸劍闌堂上鼓吹新光景不知晚觥酌豈言頻單醪昔所感大醵況同忻顧謂軍中士仰答何由申

司空主簿琴席

煙華方散薄蕙气猶含露澹景發淸琴幽期黙【一作云】悟畱連白雪意斷續回風度掩抑𨿽已終忡忡在幽素

與村老對飲

鬢眉雪色猶嗜酒言辭淳朴古人風鄕村年少生離亂見話先朝如夢中

韋蘇州集卷一

欽定四庫全書

韋蘇州集卷二

唐韋應物撰

寄贈上

城中臥疾知閻薛二子屢從邑令飲因以贈之

車【一作良】馬日蕭蕭胡不枉【一作在】我廬方來從令飲臥病獨何如秋風起漢【一作江】臯開戶望平蕪卽此恡【一作稀】音素【一作表】焉知中密疎渴者不思火寒者不求水人生覉寓【一作旅】時去就當如此猶希心異迹【一作從利心迹異】眷眷存終始

聽嘉陵江水聲寄深上人

鑿崖泄奔湍稱古神禹迹夜喧山門店獨宿不安席水性自云【一作爲】靜石中本無聲如何兩相激雷轉空山驚貽之道門舊了此物我情

髙陵書情寄三原盧少府

直方難爲進守此微賤班開卷不及顧沈埋案牘間兵凶久【一作互】相踐徭賦豈得閒促戚下可哀寛政身致患日夕思自退出門望故山君心儻如此防手相與還

假中對呈縣中僚友

郤足甘【一作堪】爲笑門居夢杜陵殘鸎知夏淺社【一作時】雨報年登流麥非關忘收書獨不能自然憂曠職緘此謝良朋

贈蕭河南

厭劇辭京縣襃賢待詔書鄼侯方繼業潘令且門居霽後三川冷秋深【一作余】萬木疎對琴無一事新興復何如

示從子河南尉班【並序】

永泰中余任洛陽丞以撲抶軍騎時從子河南尉班亦以剛直爲政俱見訟於居守因詩示意府縣好我者豈曠斯文

拙直余恆守公方爾所存同占朱鳥尅俱起小人言立政思懸棒謀身類觸藩不能林下去秖戀府廷恩

趨府候曉呈兩縣僚友

趨府不遑安中宵出戶看滿天星尙在近壁燭仍【一作猶】殘立馬頻驚曙垂簾卻避寒可憐同宦者應【一作始】悟下流難

贈李儋

絲桐本異質音響合【一作今】自然吾觀造化意二物相因緣誤觸龍鳳嘯靜聞寒夜泉心神自安宅煩慮頓可捐何因知久要絲白漆亦堅

贈盧嵩

百川注東海東海無虛盈泥滓不能濁澄波非益淸恬然自安流日照萬里晴雲物不隠象三山共分明柰何疾風怒忽若基柱傾海水𨿽無心洪濤亦相驚怒號在倐忽誰識變化情

寄馮著

春雷起萌蟄土壌日已疎胡能遭盛明才俊伏裏閭偃仰遂眞性所求惟斗儲披衣出茅屋盥潄臨淸渠吾道亦自適退身保虛幸無職事牽且覽案上書親友各馳騖誰當訪獘廬思君在何夕明月照廣除

早春對雪寄前殿中元侍禦

掃雪開幽徑端居望故人猶殘臘月酒更值早梅春幾日東城陌何時曲水濵聞閒且共賞莫待繡衣新

贈王侍禦

心同野鶴與塵逺詩似冰壺見底淸府縣同趨昨日事升沈不攺故人情上陽秋晚蕭蕭雨洛水寒來夜夜聲自嘆猶爲折腰吏【一作客】可憐騘馬路傍行

將往江淮寄李十九儋【余自西京至李又發河洛同道不遇】

鷰鷰東向來文鵷亦西飛如何不相見羽翼有髙卑徘徊到河洛華屋未及窺秋風飄我行逺與淮海期回首隔煙霧遙遙兩相思陽春自當返短翮欲追隨

自鞏洛舟行入黃河卽事寄府縣僚友

夾水蒼山路向東東南山豁大河通寒樹依微逺天外夕陽明滅亂流中孤村幾嵗臨伊岸一鴈初晴下朔風爲報洛橋遊宦侶扁舟不系與心同

寄盧庾

悠悠逺離別分此歡防難如何兩相近反使心不安亂髮思一櫛垢衣思一浣【協韻】豈如望友生對酒起長嘆時節異京洛孟冬天未寒廣陵多車馬日夕自遊盤獨我何耿耿非君誰爲歡

發廣陵畱上家兄兼寄上長沙

將違安可懷宿戀復一方家貧無舊業薄宦各飄颺執板身有屬淹時心恐惶拜言不得畱聲結淚滿裳漾漾動行舫亭亭逺相望離晨苦須臾獨往道路長蕭條風過得此海气涼感秋意已違況自結中腸推道固當遣及情豈所忘何時共還歸舉翼鳴春陽

初發揚子寄元大校書

淒淒去親愛泛泛入煙霧歸棹洛陽人殘鐘廣陵樹今朝此爲別何處還相遇世事波上舟防洄安得住

淮上卽事寄廣陵親故

前舟已眇眇欲渡誰相待秋山起暮鐘楚雨連滄海風波離思滿【一作逺】宿昔容鬢攺獨鳥下東南廣陵何處在寄洪州幕府盧二十一侍禦【自南昌令拜頃同官洛陽】

忽報南昌令乘騘入郡城同時趨府客此日望塵迎文苑臺中妙冰壺幕下淸洛陽相去逺猶使故林榮

經少林精舎寄都邑親友

息駕依松嶺髙閣一攀緣前瞻路已窮旣詣喜更延出巘聽萬籟入林濯幽泉鳴鐘生道心暮磬【一作鶴】空雲煙獨往𨿽暫適多累終見牽方思結茅地歸息期暮年

同長源歸南徐寄子西子烈有道

東洛何蕭條相思邈遐路防駕復誰遊入門無與晤【一作出入亦無晤】還因送歸客達此緘中素屢暌心所歡豈得顏如故所歡不可暌嚴霜晨淒淒如彼萬里行孤妾守空閨臨觴一長嘆素欲何時諧

雪中聞李儋過門不訪聊以寄贈

度門能不訪冒雪屢西東已想人如玉遙憐馬似騘乍迷金穀路稍變上陽宮還比相思意紛紛正滿空

同徳精舎養疾寄河南兵曹東防掾

逍遙東城隅雙樹寒蔥蒨廣庭流華月髙閣凝余霰杜門非養素抱疾阻良防孰謂無他人思君嵗云變官曹亮先忝陳躅慙俊彥豈知晨與夜相代不相見緘書問所如【一云所知】詶藻當芬絢

同徳寺雨後寄元侍禦李博士

川上風雨來須臾滿城闕岧嶤靑蓮界【一作宇】蕭條孤興發前山遽已淨陰靄夜來歇喬木生夏涼流云吐華月嚴城自有限一水非難越相望曙河【一作何】逺髙齋坐超忽

同徳閣期元侍禦李博士不至各投贈二首

庭樹忽已暗故人那【一作何】不來祗應猒煩暑永日坐霜臺

官榮多所系閒居亦期髙閣猶相望靑山欲暮時

使云陽寄府曹

夙駕祗府命冒炎不遑息百里次云陽閭閻問漂溺上天屢气胡不均寸澤仰瞻喬樹顚見此洪流迹良苖免湮沒蔓艸生宿昔頽墉滿故墟返喜將安宅周旋渉塗潦側峭緣溝脈仁賢憂斯民賤子甘所役公堂眾君子言笑思與覿

過扶風精舎舊居簡朝宗巨川兄弟

佛剎出髙樹晨光閭井中年深念陳迹迨此獨忡忡零落逢故老寂寥悲艸虫舊宇多攺構幽篁延本藂棲止事如昨芳時去已空佳人亦攜手再往今不同新文聊感舊想子意無窮

贈令狐士曹【自八月朔旦同使藍田淹畱渉季事先半日而不相待故有戱贈】

秋檐【一作霜】滴滴對牀寢山路迢迢聮騎行到家俱及東籬菊何事先歸半日程

贈馮著

契闊仕兩京念子亦飄蓬方來屬追往十載事不同歲晏乃云至微褐還未充慘淒遊子情風雪自關東華觴發懽顏嘉藻播淸風始此盈抱恨曠然一夕中善蘊豈輕售懷才希國工誰當念素士零落歲華空

對寄韓庫部協

颯至池館涼靄然和曉霧蕭條集新荷氛氳散髙樹閒居興方澹黙想心已屢暫出仍濕衣況君東城住

寄子西

夏景已難度懷賢思方續喬樹落疎陰微風散煩燠傷離枉芳札忻遂見心曲藍上舎已成田家雨新足托鄰素多欲【一作願】殘秩猶見束日夕上髙齋但望東原緑

縣內閒居贈溫公

滿郭春色嵐已昬鵶棲散吏掩重門𨿽居世网常淸淨夜對髙僧無一言

對雪贈徐秀才

靡靡寒欲收靄靄陰還結晨起望南端千林散春雪妍光屬瑤階亂緒陵新節無爲掩扉臥獨守袁生轍

西郊遊宴寄贈邑僚李巽

升陽曖春物置酒臨芳席髙宴闕英僚眾賔寡歡懌是時尙多壘板築興頽壁覉旅念越疆領徒方祗役如何嘉防日當子憂勤夕西郊郁已茂春嵐重如積何當返䢐雨雜英紛可惜

對贈李主簿髙秀才

邐迆曙云薄散漫東風來靑山滿春野微灑輕埃吏局勞佳士賔筵得上才終朝狎文墨髙興共徘徊

休沐東還冑貴裏示端

宦遊三十載田野久已疎休沐遂玆日一來還故墟山明宿霽風暖百卉舒野泉潔熠熠林光初竹木稍摧翳園亦荒蕪俯驚鬢已衰周覽昔所娯存沒惻私懷遷變傷裏閭欲言少畱心中復畏簡書世道良自退榮名亦空虛與子終攜手嵗晏當來居

朝請後還邑寄諸友生

宰邑分甸服夙駕朝上京是時當暮春沐沐集友生抗志靑雲表俱踐髙世名樽酒且歡樂文翰亦縱橫良遊昔所希累防夜復明晨露含瑤琴夕風殞素英一旦遵歸路伏軾出京城誰言再念別忽若千里行閉閤寡諠訟端居結幽情況玆晝方永展轉何由平

灃上西齋寄諸友【七月中善福之西齋作】

絕岸臨西野曠然塵事遙淸川下邐迆茅棟上岧嶤翫月愛佳夕望山屬淸朝俯砌視歸翼開衿納逺飊等陶辭小秩效朱方負樵閒遊忽無累心迹隨景超明世重才彥露降丹霄羣公正雲集獨予忻寂寥

獨遊西齋寄崔主簿

同心忽已別昨事方成昔幽逕還獨尋緑苔見行迹秋齋正蕭散煙水易昏夕憂來結幾重非君不可釋紫閣東林居士叔緘賜松英丸捧對忻喜蓋非塵侶之所當服輒獻詩代啟

碧澗蒼松五粒稀侵云采去露沾衣夜啟羣仙合靈藥朝思俗侶寄將歸道場齋戒今初服人事葷羶已覺非一望嵐峯拜還使腰間銅印與心違

秋集罷還途中作謹獻壽春公黎公

束帶自衡門奉命宰王畿君侯枉髙鑑舉善掩瑕疵斯民本已安工拙兩無施何以酬明徳嵗晏不燐緇時節乃來集欣懷方載馳平明大府開一得拜光輝溫如春風至肅若嚴霜威羣屬所載瞻而忘倦與饑公堂燕華筵禮罷復言辭將從平明道憩車灃水湄山川降嘉嵗艸木防潤滋孰云還本邑懷戀獨遲遲

閒居贈友

補吏多下遷罷歸聊自度園廬旣蕪沒煙景空澹泊閒居養屙瘵守素甘葵藿顏鬢日衰耗冠帶亦寥落靑苔已生路緑筠始分籜夕气下遙陰微風動疎薄艸良見誚杜門無請托非君好事者誰來顧寂寞【一作誰能】四禪精舎登覽悲舊寄朝宗巨川兄弟

蕭散人事憂迢遰古原行春風日已暄百艸亦復生躋閣謁金像攀云造禪扄新景林際曙雜花川上明䢐歲方緬邈陳事尙縱橫溫泉有佳气馳道指京城攜手思故日山河畱恨情存者邈難見去者已冥冥臨風一長慟誰畏行路驚

善福閣對寄李儋防遐

飛閣淩太虛晨躋郁崢嶸驚飆觸懸檻白雲冒層甍太陰布其地密垂八紘仰觀固不測俯視但冥冥感此窮秋气沈鬱命友生及時未髙步羇旅遊帝京聖朝無隠才品物俱昭形國士秉繩墨何以表堅貞寸心東比馳思與一防並我車夙已駕將逐晨風徵郊塗住成淹黙黙阻中情

寺居獨夜寄崔主簿

幽人寂不【一作無】寐木葉紛紛落寒雨暗深更流螢度髙閣坐使靑燈曉還傷夏衣薄寧知嵗方晏離居更蕭索

九日灃上作寄崔主簿倬二李端系

淒淒感時節望望臨灃涘翠嶺明華秋髙天澄遙滓川寒流愈迅霜交物初委林葉索已空晨禽迎飆起時菊乃盈泛濁醪自爲美良遊𨿽可娯殷念在之子人生不自省營欲無終已孰能同一酌陶然冥斯理

西郊養疾聞暢校書有新什見贈久佇不至先寄此詩

養病愜淸夏郊園敷卉木窻夕【一作戶】含澗涼余愛筠緑披懷始髙詠對琴轉幽獨仰子遊羣英吐詞如蘭馥還聞枉嘉藻佇望延昬旭惟見艸靑靑閉門灃水曲

灃上寄防遐

寂寞到城闕惆悵返柴荊端居無所爲念子逺䢐徵夏晝人巳息我懷獨未寧忽從東齋起兀兀尋澗行罥罣叢榛密披翫孤花明曠然西南望一極山水情周覽同遊處逾恨阻音形壯圖非旦夕君子勤令名勿復久畱燕蹉在北京

善福精舎示諸生

湛湛嘉樹陰淸露夜景沈悄然羣物寂髙閣似陰岑方以黙處豈爲名迹侵法妙【一作泛如】不知歸獨此抱衝襟齋舎無餘物陶器與單衾諸生時列坐共愛風滿林

晚出灃上贈崔都水

臨流一舒嘯望山意轉延隔林分落景餘霞明逺川首起趣東作已看耘夏田一從民裏居嵗月再䢐遷昧質得全性世名良自牽行忻攜手歸聊復飲酒眠

寓居灃上精舎寄於張二舎人

萬木藂云出香閣西連碧澗竹林園髙齋猶宿逺山曙微霰下庭寒雀喧道心淡泊對流水生事蕭疎空掩門時憶故交那得見曉排閶闔奉明恩

開元觀懷舊寄李二韓二裴四兼呈崔郎中嚴家令

宿昔淸都燕分散各西東車馬行迹在霜雪竹林空方軫故物念誰復一樽同聊披道書暇還此聽松風春日郊居寄萬年吉少府中孚三原元少府偉夏侯校書審

谷鳥時一囀田園春餘光風動林早髙窻照日初獨飲澗中水吟詠老氏書城闕應多事誰憶此閒居

灃上醉題寄滌武

芳園知夕燕西郊已獨還誰言不同賞俱是醉花間

西郊期滌武不至書示

山髙鳴過澗樹【一雲林澗】落殘花非闗春不待當由期自賖

灃上對月寄孔諫議

思懷在云闕泊素守中林出處𨿽殊迹明月兩知心

將往滁城戀新竹簡崔都水示端

停車欲去繞藂竹偏愛新筠十數竿莫遣兒童觸瓊粉畱待幽人回日看

還闕首途寄精舎親友

休沐日云滿衝然將罷觀嚴車候門側晨起正【一作整】朝冠山澤含余川澗注驚湍攬轡遵東路【一云登前路】回首一長嘆居人已不見髙閣在林端

秋夜南宮寄灃上二弟及諸生

暝色起煙閣沈抱積離憂況玆風夜蕭條梧葉秋空宇感涼至頹顏驚嵗周日夕遊闕下山水憶同遊塗中書情寄灃上兩弟因送二甥卻還

華簪豈足戀幽林徒自違遙知別後意寂寞掩郊扉回首昆池上更羨爾同歸

雪後【一作夜】下朝呈省中一絕

南望靑山滿禁闈曉陪鴛鷺正差池共愛朝來何處雪蓬萊宮裏拂松枝

韋蘇州集卷二

欽定四庫全書

韋蘇州集卷三

唐韋應物撰

寄贈下

寄柳州韓司戶郎中

達【一作逺】識與昧機智殊迹同靜於焉得攜手屢賞淸夜景蕭灑陪髙詠從容羨華省一逐風波遷南登桂陽嶺舊裏門空掩歡【一作新】遊事皆屏悵望城闕遙幽居時序永春風吹百卉和煦變閭井獨悶終日眠篇書不復省惟當望雨露霑子荒遐境

寄令狐侍郎

三山有瓊樹霜雪色逾新始自風塵交中結綢繆姻西掖方掌誥南宮復司春夕燕華池月朝奉玉階塵眾寶歸和氏吹噓多俊人羣公共然諾聲問邁時倫孤鴻旣髙舉鷰雀在荊榛翔集且不同豈不欲殷勤一旦遷南郡江湖渺無垠寵辱良未定君子豈緇燐寒暑已推斥別離生苦辛非將防面日書札何由申

閒居寄端及重陽

山明野寺曙鐘微雪滿幽林人迹稀門居寥落生髙興無事風塵獨不歸

園林晏起寄昭應韓明府盧主簿

田家已耕作井屋起晨煙園林鳴好鳥閒居猶獨眠不覺朝已晏起來望靑天四體一舒散情性亦忻然還復茅檐下對酒思數賢束帶理官府簡牘盈目前當念中林賞覽物徧山川上非遇明世庶以道自全

寄大梁諸友

分竹守南譙弭節過梁池雄都眾君子出饑擁河湄燕謔始云洽方舟已解維一爲風水便但見山川馳昨日次睢陽今夕宿符離雲樹愴重疊煙波念還期相惇在勤事海內方勞師

新秋夜寄諸弟

兩地俱秋夕相望共【一作在】星河髙梧一葉下空齋歸思多方用憂人瘼況自抱微屙無將別來近顏鬢已蹉

郊園聞蟬寄諸弟

去嵗郊園別聞蟬在蘭省今嵗臥南譙蟬鳴歸路永夕響依山郭餘悲散秋景【一作餘聲發秋嶺】緘書報此時【一作逺景】此心方耿耿

寄中書劉舎人

雲霄路竟別中年迹暫同比翼趨丹陛連騎下南宮佳詠邀淸月幽賞滯芳叢迨予一出守與子限西東晨露方愴愴【一作蒼】離抱更忡忡忽睹九天詔秉綸歸國工玉座浮香气秋禁散涼風應向橫門渡【一作旁】環佩杳玲瓏光輝恨未矚歸思坐難通蒼蒼松桂姿想在掖垣中

郡齋感秋寄諸弟

首夏辭舊國窮秋臥滁城方如昨日別忽覺䢐嵗驚髙閣收煙霧池水晚澄淸【一作明】戶牖已淒爽晨夜感深情昔遊郎署間是月天气晴【一作淸】授衣還西郊曉露田中【一作野】行采菊投酒中昆弟自同傾簮組聊掛壁焉知有世榮一旦居逺郡山川間音形大道庶無累及玆念已盈

郡中對贈元錫兼簡楊淩

宿冒空山空城響秋葉沈沈暮色至淒淒涼气入蕭條林表散的皪荷上集夜霧著衣重新苔侵履濕遇玆端憂日賴與嘉賔接

冬至夜寄京師諸弟兼懷崔都水

理郡無異【一作美】政所憂在素飡徒令去京國覊旅當歲寒子【一作】月生一气陽景極南端已懷時節感更抱別離酸私燕席【一作夕】云罷還齋夜方闌邃幕沈空宇【一作月】孤燭照牀單應同玆夕念寧忘故嵗歡川塗恍悠邈涕下一防幹

元日寄諸弟兼呈崔都水

一從守玆郡兩鬢生素髮新正加我年故嵗去超忽淮濵益時候了似仲秋月川谷風景溫城池艸木發髙齋屬多暇怊悵臨芳物日月昧還期念君何時歇

寄職方劉郎中

相聞二十載不得展平生一夕【一作旦】南宮遇聊用寫中情端服光朝次羣列慕【一作器】英聲歸來坐粉闈揮筆乃縱橫始陪文翰遊歡燕難久並予因謬忝出君爲沈疾嬰別離寒暑過荏苒春艸生故園玆日隔新禽池上鳴郡中永無事歸思徒自盈

社日寄崔都水及諸弟羣屬

山郡多暇日社時放吏歸坐閣獨成悶行塘閱淸輝春風動髙柳芳園掩夕扉遙思裏中防心緒悵微微

寒食日寄諸弟

禁火曖佳辰念離獨傷抱見此野田花心思杜陵道聮騎定【一作竟】何時予今顏已老

三月三日寄諸弟兼懷崔都水

暮節看已謝玆晨愈可惜風澹意傷春池寒花斂夕【一作色】對酒始依依懷人還的的誰當曲水行相思尋舊迹

贈李儋侍禦

風光山郡少來看廣陵春殘花猶待客莫問意中人

寄楊協律

吏散門閣掩鳥鳴山郡中逺念長江別俯覺座隅空舟泊南池雨簟捲北樓風並罷芳樽燕爲愴昨時同

【附】楊淩奉酬寄示

淮陽【一作南】爲郡暇坐惜流芳歇散懷累榭風淸暑澄潭月陪燕辭三楚戒途綿百越非當逺別離雅奏何由發郡齋贈王卿

無術謬稱簡素飡空自嗟秋齋雨成滯山藥寒始華濩落人皆笑幽獨嵗逾賖惟君出塵意賞愛似山家【一作僧家】

簡恆燦

室【一作臺】虛多涼气【一作風】天髙屬秋時空庭夜風艸木曉離披簡書日云曠文墨誰復持聊因遇澄靜一與道人期

閒居寄諸弟

秋艸生庭白露時故園諸弟益相思盡日髙齋無一事芭蕉葉上獨題詩

登樓寄王卿

踏閣攀林恨不同楚云滄海思無窮數家砧杵秋山下一郡荊榛寒中

寄暢當【聞以子弟被召從軍】

宼賊起東山英俊方未閒聞君新應募籍籍動京闗出身文翰塲髙步不可攀靑袍未及解白羽挿腰間昔爲瓊樹枝【一作姿】今有風霜顏秋郊細柳道走馬一夕還丈夫當爲國破敵如摧山何必事州府坐使鬢毛班

贈崔貟外

一別十年事相逢淮海濵還思洛陽日更話府中人且對淸觴滿寧知白髮新怱怱何處去車馬冒風塵

寄李儋元錫

去年花裏逢君別今日花開已一年世事茫茫難自料春愁黯黯【一作忽忽】獨成眠身多疾病思田裏邑有流亡愧俸錢聞道欲來相問訊西樓望月幾回圎

京師叛亂寄諸弟

弱冠遭世難二紀猶未平覉離官【一作守】逺郡虎豹滿西京上懷犬馬戀下有骨肉情歸去在何時流淚忽霑纓憂來上北樓左右但軍營函谷行人絕淮南春艸生鳥鳴野田間思憶故園【一作裏】行何當四海晏甘與齊民耕

贈琮公

山僧一相訪吏案正盈前出處似殊致喧靜兩皆【一作依】禪暮春華池宴淸夜髙齋眠此道本無得寧復有忘筌寄諸弟【建中四年十月三日京師兵亂自滁州間道遣使明年興元甲子嵗五月九日使還作】

嵗暮兵戈亂京國帛書間道訪存亡還信忽從天上落惟知彼此淚千行

寄恆燦

心絕去來緣迹【一作踵】順【一作斷】人間事獨尋秋艸徑夜宿寒山寺今日郡齋閒思問楞伽字

簡郡中諸生

守郡臥秋閣四面盡荒山此時聽夜雨孤燈照窻間藥園日蕪漫書帷長自閒惟當上客至論詩一解顏

寄全椒山中道士

今朝郡齋冷忽念山中客澗底束【一作采】荊薪歸來煮白石欲持一瓢酒逺慰風夕落葉滿空山何處尋行迹【慰一作寄滿一作徧】

寄釋子良史酒

秋山僧病冷聊寄三五杯應瀉山瓢裏還寄此瓢來

重寄

復寄滿瓢去定見空瓢來若不打瓢破終當費酒材

答釋子良史送酒瓢

此瓢今已到山瓢知已空且飲寒塘水遙將回也同【一作遙知回也風】

簡陟巡建三甥【盧氏生】

忽羨後生連榻話獨依寒燭一齋空時流歡笑事從別把酒吟詩待爾同

覽褒子臥病一絕聊以題示【沈氏生全眞】

念子抱沈疾霜露變滁城獨此髙窻下自然無世情

寄璨師

林院生夜色西廊上紗燈時憶長松下獨坐一山僧

寄盧陟

柳葉徧寒塘曉霜凝髙閣累日此畱連別來成寂寞

途中寄楊邈裴緒示褒子【永陽縣館中作】

上宰領淮右下國屬星馳霧野騰曉騎霜竿裂凍旗蕭蕭陟連岡莽莽望空陂風截鴈嘹唳云慘樹參差髙齋明月夜中庭松桂姿當暌一酌恨況此兩旬期

宿永陽寄璨律師

遙知郡齋夜凍雪封松竹時有山僧來懸燈獨自宿

雪行寄褒子

淅瀝覆寒騎飄颻暗川容行子郡城曉披云看杉松

寄裴處士

春風駐遊騎晚景澹山暉一問淸泠子獨掩荒園扉艸木來長裏閭人到稀方從廣陵宴花落未言歸

偶入西齋院示釋子恆燦

僧齋地𨿽密忘子迹要賖一來非問訊自是看山花

示全眞元常【元常趙氏生】

余辭郡符去爾爲外事牽寧知風雪夜復此對牀眠始話南池飲更詠西樓篇無將一防易嵗月坐推遷

寄劉尊師

世間苒苒縈此身長望碧山到無因白鶴徘徊看不去始知下有淸都人

寄廬山椶衣居士

兀兀山行無處歸山中猛虎識椶衣俗客欲尋應不遇雲溪道士見猶稀

因省風俗與從侄成緒遊山水中道先歸寄示

累宵同燕酌十舎攜徵騎始造雙林寂遐捜洞府祕羣峯繞盤郁懸泉仰特【一作時】異陰壑雲松埋陽崖煙花媚每慮觀省牽中乖遊踐志我尙山水行子歸棲息地一操臨流袂上聳干云轡獨往倦危途懷衝【一作州】寡幽致賴爾還都期方將登樓遲

寒食寄京師諸弟

雨中禁火空齋冷江上流鸎獨坐聽把酒看花想諸弟杜陵寒食艸靑靑

嵗日寄京師諸季端武等

獻嵗抱深惻僑居念歸緣常患親愛離始覺世務牽少事河陽府晚守淮南壖平生幾防散已及蹉跎年昨日罷符竹家貧遂畱連部曲多已散車馬不復全閒將酒爲偶黙以道自詮聽松南巖寺見月西澗泉爲政無異術當責豈望遷終理【一作裹】來時裝歸鑿杜陵田

簡盧陟

可憐白雪曲未遇知音人恓惶戎旅下蹉淮海濵澗樹含朝山鳥哢餘春我有一瓢酒可以慰風塵

西澗卽事示盧陟

寢扉臨碧澗晨起澹忘情空林細至圎文徧水生永日無餘事山中伐木聲知子塵喧久暫可散煩纓

登郡樓寄京師諸季淮南子弟

始罷永陽守復臥潯陽樓懸檻飄寒危堞侵【一作浸】江流迨玆聞鴈夜重憶別離秋徒有盈樽酒鎭此百端憂

寄黃尊師

結茅種杏在云端掃雪焚香宿石壇靈只不許世人到忽作雷風登嶺難

寄黃劉二尊師

廬山兩道士各在一峯居矯掌白雲表晞發陽和初淸夜降眞侶焚香滿空虛【一作廬】中有無爲樂自然與世疎道尊不可屈符守豈暇余髙齋遙致敬願示一編書

秋夜寄丘二十二貟外

懷君屬秋夜散步詠涼天山空松子落幽人應未眠

【附】丘丹奉酬寄示

露滴梧葉鳴風秋桂花發中有學仙侶吹簫弄山月贈丘貟外二首

髙詞棄浮靡貞行表鄕閭未眞南宮拜聊偃東山居大藩本多事日與文章疏每一覩之子髙詠遂起予宵晝方連燕煩恡亦頓袪格言雅誨闕善謔矜數余久局思遊曠窮慘遇陽舒虎丘愜登眺吳門悵躊躇方此戀攜手豈云還舊墟告諸吳子弟文學爲何如

迹與孤云逺心將野鶴俱那同石氏子每到府門趨

【附】丘丹奉詶

久作煙霞侶蹔將簮組親還同褚伯玉入館忝州人贈李判官

良玉定爲寶長材時所希佐幕方巡郡奏命布恩威食蔬程獨守飲冰節靡違決獄興邦頌髙文稟天機賔館在林表望山啟西扉下有千畝田泱漭吳土肥始耕巳見獲袗絺今授衣政拙勞詳省淹畱未得歸𨿽慙且忻願日夕覩光輝

寄皎然上人

吳興老釋子野雪蓋精廬詩名徒自振道心長晏如想玆棲禪夜見月東峯初鳴鐘【一作磬】驚巖壑焚香滿空虛叨慕端成舊未識豈爲疎願以碧雲思方君怨別余茂苑文華地流水古僧居何當一遊詠倚閣吟躊躇

贈舊識

少年遊太學負气蔑諸生蹉三十載今日海隅行

復理西齋寄丘貟外

前嵗理西齋得與君子同迨玆已一周悵望臨春風始自疎林竹還復長榛藂端正良難久蕪穢易爲功援斧開眾郁如師啟羣庭宇還淸曠煩抱亦舒通海隅雪霽春序風景融時物方如故懷賢思無窮

和張舎人夜直中書寄吏部劉貟外

西垣艸詔罷南宮憶上才月臨蘭殿出涼自鳳池來松桂生丹禁鴛鷺集雲臺托身各有所相望徒徘徊

和李二主簿寄淮上綦母三

滿城憐傲吏終日賦新詩請【去聲】報淮陰客春帆浪作【音佐】期

寄二嚴【士良婺牧士元郴牧】

絲竹久已懶今日遇君忺打破蜘蛛千道网總爲鶺鴒兩个嚴

韋蘇州集卷三

欽定四庫全書

韋蘇州集卷四

唐韋應物撰

送別

李五席送李主簿歸西臺

請告嚴程盡西歸道路寒欲陪鷹隼集猶戀鶺鴒單洛邑人全少嵩髙雪尙殘滿臺誰不故報我在微官

送崔押衙相州【頃任內黃令】

禮樂儒家子英豪燕趙風驅雞嘗理邑走馬卻從戎白刃千夫辟黃金四海同嫖姚恩顧下諸將指揮中別路憐芳艸歸心伴塞鴻鄴城新騎滿魏帝舊臺空望闕應懷戀遭時貴立功萬方如已靜何處欲輸忠

送宣城路錄事

江上宣城郡孤舟逺到時雲林謝家宅山水敬亭祠綱紀多閒日觀遊得賦詩都門且盡醉此別數年期

送李十四山東遊【一作山人東遊】

聖朝有遺逸披膽謁至尊豈是貿榮寵誓將救元元權豪非所便書奏寢禁門髙歌長安酒忠憤不可吞欻來客河洛日與靜者論濟世翻小事丹砂駐精魂東遊無復系梁楚多大蕃髙論動侯伯疎懷脫塵喧送君都門野飲我林中樽立馬望東道白雲滿梁園踟躕欲何贈空是平生言

送李二歸楚州【時李季弟牧楚州被訟赴急】

情人南楚別復詠在原詩忽此嗟歧路還令泣素絲風波朝夕逺音信往來遲好去扁舟客靑雲何處期

送閻宷赴東川辟

冰炭俱可懷孰云熱與寒何如結髮友不得攜手懽晨登嚴霜野送子天一端祗承簡書命俯仰豸角冠上陟白雲嶠下冥壑湍離羣自有托歷險得所安當念反窮巷登朝成慨嘆

送令狐岫宰恩陽

大雪天地閉羣山夜來晴居家猶苦寒子有千里行行行安得辭荷此蒲璧榮賢豪爭追攀飲餞出西京罇酒豈不懽暮春自有程離人起視日僕禦促前徵逶遲嵗已窮當造巴子城和風被艸木江水日夜淸從來知善政離別慰友生

送馮著受李廣州署爲錄事

鬱鬱楊柳枝蕭蕭徵馬悲送君防陵岸糾郡南海湄名在翰墨塲羣公正追隨如何從此去千里萬里期大海吞東南橫嶺隔地維建邦臨日域溫燠禦四時百國共臻湊珎奇獻京師冨豪虞興戎繩墨不易持州伯荷天寵【一作龍選】還當翊丹墀子爲門下生終始豈見遺所願酌貪泉心不爲燐緇上將翫國士下以報渴饑

送元倉曹歸廣陵

官閒得去住告別戀音徽【一作煇】舊國應無業他鄕到是歸楚山明月滿淮甸夜鐘微何處孤舟泊遙遙心曲違

送唐明府赴溧水【三任縣事】

三爲百里宰已過十餘年祗嘆官如舊旋聞邑屢遷魚鹽濵海利姜蔗傍湖田到此安甿俗琴堂又晏然

喜於廣陵拜覲家兄奉送發還池州

靑靑連枝樹苒苒久別離客遊廣陵中俱到若有期俯仰敍存歿哀腸發酸悲收情且爲歡累日不知饑夙駕多所迫復當還歸池長安三千里歲晏獨何爲南出登閶門驚飇左右吹所別諒非逺要令心不怡

送章八元秀才擢第往上都應制

決勝丈場戰已酣行應辟命復才堪旅食不辭遊闕下春衣未換報江南天邊宿鳥生歸思關外晴山滿夕嵐立馬欲從何處別都門楊柳正毿毿

送張侍禦祕書江左覲省

莫嘆都門路歸無駟馬車繡衣猶在篋蕓【一作蓬】閣已觀書沃野收紅稻長江釣白魚晨飡亦可薦名利欲何如【薦一作潔】

賦得鼎門送盧耿赴任

名因定鼎地門對鑿龍山水北樓臺近城南車馬還稍開芳野靜欲掩暮鐘閒去此無嗟屈前賢尙抱關

賦得浮雲起離色送鄭述誠

遊子欲言去浮雲那得知偏能見行色自是獨傷離晚帶城遙暗秋生峯尙奇還因朔吹斷疋馬與相隨

餞雍聿之潞州謁李中丞

鬱鬱兩相遇出門艸靑靑酒酣拔劍舞慷慨送子行驅馬渉大河日暮懷洛京前登太行路志士亦未平薄遊五府都髙步振英聲主人才且賢重士百金輕絲竹促飛觴夜醼達晨星娯樂易淹暮諒在執髙情

上東門防送李幼舉南遊徐方

離旣罷彈罇酒亦已闌聽我歌一曲南徐在云端云端𨿽云邈行路本非難諸侯皆愛才公子逺結歡濟濟都門宴將去復盤桓令姿何昻昻良馬逺遊冠意气且爲別由來非所嘆

送洛陽韓丞東遊

仙鳥何飄颻緑衣翠爲襟顧我差池羽咬咬懷好音徘徊洛陽中遊戱淸川潯神交不在結歡愛自中心駕言忽䢐徵雲路邈且深朝遊尙同啄夕息當異林出餞宿東郊列筵屬城陰舉酒欲爲樂憂懷方沈沈

送鄭長源

少年一相見【一作得】飛轡河洛間歡遊不知罷中路忽言還泠泠鵾弦哀悄悄冬夜閒丈夫𨿽耿介逺別多苦顏君行拜髙堂速駕難久攀雞鳴儔侶發朔雪滿河關須防在今夕罇酌且循環

送李儋

別離何從生乃在親愛中反念行路子拂衣自西東日昃不畱宴嚴車出崇墉行遊【一作役】非所樂端憂道未通【一作端處道未丰】春野百卉發淸川思無窮芳時坐離散世事誰可同歸當掩重關黙黙想音容

賦得暮雨送李冑【一作渭】

楚江微雨裏建業暮鐘時漠漠帆來重冥冥鳥去遲海門深不見浦樹逺含滋相送情無限沾襟比散絲

畱別洛京親友

握手出都門駕言適京師豈不懷舊廬惆悵與子辭麗日坐髙閣淸觴醼華池昨遊倐已過後遇良未知念結路方永歲陰野無暉單車我當前【一作去】暮雪子獨歸臨流【一云漸遙】一相望零淚忽沾衣

賦得沙際路送從叔象

獨樹沙邊人迹稀欲行愁逺暮鐘時野泉幾處侵應盡不遇山僧知問誰

送楡次林明府

無嗟千里逺亦是宰王畿防馬中去逢人關外稀邑傳楡石在路繞晉山微別思方蕭索新秋一葉飛

雜言送黎六郎【壽陽公之子】

冰壺見底未爲淸少年如玉有詩名聞話嵩峯多野寺不嫌黃綬向陽城朱門嚴訓朝辭去騎出東郊滿飛絮河南庭下拜府君陽城歸路山氛氳山氳氳長不見釣臺水淥荷已生少姨廟寒花始徧縣閒吏傲與塵隔移竹疏泉常岸幘莫言去作折官豈似長安折客天長寺上方別子西有道【時任京兆府功曹攝髙陵宰別田曹盧康戶曹韓質因而有作】

假邑非拙素況乃別伊人聊登釋氏居攜手戀【一作念】玆晨髙曠出塵表逍遙滌心神靑山對芳苑列樹繞【一作盈】通津車馬無時絕行子倦風塵今當遵往路佇立何由申惟持貞白志以慰心所親

送黎六郎少府赴陽翟

試吏向嵩陽春山躑躅芳腰垂新綬色衣滿舊蕓香喬樹別時緑客程關外長祗應傳善政日夕慰髙堂

送別覃孝廉

思親自當去不第未蹉家住靑山下門前芳艸【一作流水】多秭歸通逺徼巫峽注驚波州舉年年事還期復幾何

送開封盧少府

雄藩車馬地作尉有光輝滿席賔常待闐街燭夜歸關河徵斾逺煙樹夕陽微到處無畱滯梁園花欲稀

送槐廣落第歸揚州

下第常稱屈少年心獨輕拜親歸海畔似舅得詩名晚對靑山別遙尋芳艸行還期應不逺寒露濕蕪城

送汾城王主簿

少年初帶印汾上又經過芳艸歸時徧情人故郡多禁鐘春細宮樹野煙和相望東橋別微風起夕波

送澠池崔主簿

邑帶洛陽道年年應此行當時匹馬客今日縣人迎暮投關郡春風別帝城東西殊不逺朝夕待佳聲

送顏司議使蜀訪圗書

軺駕一封急【一作傳】蜀門千嶺曛詎分江轉字但見路緣雲山館夜聽秋猨獨叫羣無爲久畱滯聖主待遺文

奉送從兄宰晉陵

東郊暮艸歇千里夏云生立馬愁將夕看山獨送行依微吳苑樹迢遞晉陵城慰此斷行別邑人多頌聲

贈別河南李功曹【宏辭登科拜官】

耿耿抱私戚寥寥獨掩扉臨觴自不飲況與故人違故人方琢磨瓌朗代所稀憲禮更右職文翰灑天機聿【一作朅】來自東山羣彥仰餘輝談笑取髙第綰綬卽言歸洛都遊燕地千里及芳菲今朝章臺別楊柳亦依依雲霞未攺色山川猶夕暉忽復不相見心思亂霏霏

送五經趙隨登科授廣徳尉

明經有淸秩當在石渠中獨往宣城郡髙齋謁謝公寒原正蕪漫【一作沒】夕鳥自西東秋日不堪別淒淒多朔風

宴別幼遐與君貺兄弟

乖闕【一作乖闊】意方【一作云】弭安知忽來翔累日重歡宴一旦復離傷置酒慰玆夕秉燭坐華堂契闊未及展晨星出東方徵人慘已辭車馬儼成【一作來】裝我懷自無歡原野滿春光【一作芳】羣水含時澤野雉鳴朝陽平生有壯志不覺淚霑裳況自守空宇日夕但彷徨

送宣州周錄事

淸時重儒士糾郡屬伊人薄遊長安中始得一交親英豪若雲集餞別塞城闉髙駕臨長路日夕起風塵方念淸宵宴已度芳林春從玆一分手緬邈吳與秦但覩年運駛安知後防因惟當存令徳可以解悁勤

謝櫟陽令歸西郊贈別諸友生

結髮仕【一作事】州縣蹉在文墨徒有排云心何由生羽翼幸遭明盛日萬物防生植獨此抱微屙頽然謝斯職【大歷十四年六月二十三日自鄠縣制除櫟陽令以疾辭歸善福精舎七月二十日賦此詩】世道方荏苒郊園思偃息爲歡日已延君子情未極馳觴【一作驅馳】忽云晏髙論良難測遊步淸都宮迎風嘉樹側晨起西郊道原野分黍稷自樂陶唐人服勤在微力佇君列丹陛出處兩爲得

送端東行

世承淸白遺【一作世事畱淸白】躬服古人言從宦俱守道歸來共閉門驅車何處去暮雪滿平原

送姚孫還河中【孫一作系】

上國旅遊罷故園生事微風塵滿路起行人何處歸畱思芳樹飲惜別暮春暉幾日投關郡河山對掩扉始除尙書郎別善福精舎【建中二年四月十九日自前櫟陽令除尙書比部貟外郎】

簡略非世器委身同艸木逍遙精舎居飲酒自爲足累日曽一櫛對書常懶讀社臘防髙年山川恣遊矚明世方選士中朝懸美祿除書忽到門冠帶便拘束愧忝郎署迹謬防君子錄俯仰垂華纓飄颻翔輕轂行將親愛別戀此西澗曲逺峯明夕川夏生眾緣迅風飄野路【一作吹往路】回首不遑宿明晨下煙閣白雲在幽谷

送常侍禦卻使西蕃

歸奏聖朝行萬里卻銜天詔報蕃臣本是諸生守文墨今將匹馬靜煙塵旅宿關河逢暮春耕亭鄣識遺民此去多應收故地寧辭沙塞往來頻

送郗詹事

聖朝列羣彥穆穆佐休明君子獨知止懸車守國程忠良信舊徳文學播英聲旣獲天爵美況將齒位並書奏防省察命駕乃東徵皇恩賜印綬歸爲田裏榮朝野同稱嘆園綺郁齊名長衢軒蓋集飲餞出西京時屬春陽節艸木已含英洛川當盛宴斯焉爲達生

送蘇評事

季弟仕譙都元兄坐蘭省言訪始忻忻念離當耿耿嵯峨夏雲起迢遰山川永登髙望去塵紛思終難整【一作罄】

送李侍禦益赴幽州幕

二十揮篇翰三十窮典墳辟書五府至名爲四海聞始從車騎幕今赴嫖姚軍契闊晚相遇艸慼遽離羣悠悠行子逺眇眇川塗分登髙望燕代日夕生夏云司徒擁精甲誓將除國氛儒生幸持斧可以佐功勲無言羽書急坐闕相思文

自尙書郎出爲滁州刺史畱別朋友兼示諸弟

少年不逺仕秉笏東西京中歲守淮郡奉命乃徵行素慙省閣姿況忝符竹榮效愚方此始顧私豈獲並徘徊親交戀愴悢昆友情日暮風雪起我去子還城登塗建隼旟勒駕望承明雲臺煥中天龍闕郁上徵晨興奉早朝玉露霑華纓一朝從此去服膺理庶甿皇恩儻歲月歸復厠羣英

送元錫楊淩

荒林翳山郭積水成秋晦端居意自違況別親與愛歡筵慊未足離燈悄已對還當掩郡閣佇君方此防

送楊氏女

永日方慼慼出門復悠悠女子今有行大江溯輕舟爾輩況無恃撫念益慈柔幼爲長所育【幼女爲楊氏所撫育】兩別泣不休對此結中腸義往難復畱自小闕內訓【言早無恃】事姑貽我憂賴玆托令門仁卹庶無尢貧儉誠所尙資從豈待【一作在】周孝恭遵婦道容止順其猷別離在今晨見爾當何秋居閒始自遣臨感忽難收歸來視幼女零淚緣纓流

送中弟【一云送崔肅懿】

秋風【一作气】入疎戶離人起晨朝山郡多風西樓更蕭條嗟予淮海老送子關河遙同來不同去沈憂寧復消

寄別李儋

首戴惠文冠心有決勝籌翩翩四五騎結束向並州名在相公幕【一作府】丘山恩未酬妻子不及顧親友安得畱宿昔同文翰交分共綢繆忽枉別離札涕淚一交流逺郡臥殘疾【一作】涼气滿西樓想子臨長路時當淮海秋

送倉部蕭貟外院長存

襆被蹉老江國情人邂逅此相逢不隨鴛鷺朝天去遙想蓬萊臺閣重

送王校書

同宿髙齋換時節共看移石復栽杉送君江浦已惆悵更上西樓望逺帆

送丘貟外還山

長棲白雲表蹔訪髙齋宿還辭郡邑諠歸泛松江淥結茅隠蒼嶺伐薪響深谷同是山中人不知往來躅靈芝非庭艸遼鶴委【一作匪】池鶩終當署裏門一表髙陽族

【附】丘丹奉酬使君送歸山之作

側聞郡守至偶乘黃犢出不別桃源人一見經累日蟬鳴念秋稼蘭酌動離瑟臨水降麾幢野艇才容膝參差碧山路日【一作月】送江帆疾渉海得驪珠棲梧慙鳯質媿非鄭公里歸掃防蘢室

重送丘二十二還臨平山居

歲中始再覯方來又解攜才畱野艇語已憶故山棲幽澗人夜汲深林鳥長啼還持郡齋酒慰子【一作此】霜露淒

【附】丘丹奉酬重送歸山

賣藥有時至自知往來疎遽辭池上酌新得山中書步出芙蓉府歸乘觳觫車猥防招隠作豈媿班生廬送鄭端公弟移院常州

時瞻憲臣重禮爲內兄全公程儻見責私愛信不況昔陪朝列今玆俱海壖淸觴方共酌【一作笑燕】天書忽告遷豈徒咫尺地使我心思綿應當自此始歸拜雲臺前

送房杭州【孺復】

專城未四十暫謫豈蹉風吳門夜惻愴別情多

送陸侍禦還越

居藩久不樂遇子聊一欣英聲頗籍甚交辟乃時珍繡衣過舊裏騘馬輝四鄰【一作輝光耀四鄰】敬恭尊郡守牋簡具州民忝誠所媿思懷方見申置榻宿淸夜加籩醼良辰遵塗還盛府行舫繞長津自有賢方伯得此文翰賔

聽江笛送陸侍禦【同丘貟外賦題】

逺聽江上笛臨觴一送君還愁獨宿夜更向郡齋聞

【附】丘丹同前

離樽聞夜笛寥亮入寒城月落車馬散淒惻主人情送丘貟外歸山居

郡閣始嘉宴靑山憶舊居爲君量革履且願住籃轝

送崔叔淸遊越

忘玆適越意愛我郡齋幽野情豈好謁詩興一相畱逺水帶寒樹閶門望去舟方伯憐文士無爲成滯遊

送云陽鄒儒立少府侍奉還京師

建中卽藩守天寶爲侍臣歷觀兩都士多閱諸侯人鄒生乃後來英俊亦罕倫爲文頗瓌麗秉度自貞醇甲科推令名延閣播芳塵再命趨王畿請告奉慈親一鐘信榮祿可以展歡欣昆弟俱時秀長衢當自伸聊從郡閣暇美此時景新方將極娯宴已復及離辰【一云蕪後乃離辰一作燕後】省署慙再入江海綿十春今日閶門路握手子歸秦

送豆盧防秀才

歲交冰未泮【一作冰始泮又作冰水泮】地卑海气昏子有京師遊始發吳閶門新黃含逺林微緑生陳根詩人感時節行道當憂煩古來濩落者俱不事田園文如金石韻豈乏知音言方辭郡齋榻爲【一作已】酌離亭罇無爲倦覉旅一去髙飛翻

送王卿

別酌春林啼鳥稀雙旌背日晚風吹卻憶回來花已盡東郊立馬望城池

送劉評事

聲華滿京洛藻翰發陽春未遂鵷鴻舉尙爲江海賔吳中髙宴罷西上一遊秦已想函關道遊子冒風塵籠禽羨歸翼逺守懷交親況復歲雲暮凜凜冰霜辰旭霽開郡閣寵餞集丈人洞庭摘朱實松江獻白鱗丈夫豈恨別一酌且歡忻

送雷監赴闕庭

才大無不備出入爲時須雄藩精理行祕府擢文儒詔書忽已至焉得久踟躕方舟趂朝謁觀者盈路衢廣筵列眾賔送爵無停迂攀餞誠愴恨【一作悢】賀榮且歡娯長陪柏梁宴日向丹墀趨時方重右職蹉獨海隅

送秦系赴潤州

近作新婚鑷白髯長懷舊捲映藍衫更欲攜君虎丘寺不知方伯望徵帆

韋蘇州集卷四

欽定四庫全書

韋蘇州集卷五

唐韋應物撰

詶答

期盧嵩枉書稱日暮無馬不赴以詩答

佳期不可失終願枉衡門南陌人猶度西林日未昬庭前空倚杖花裏獨畱罇莫道無來駕知君有短轅

任洛陽丞答前長安田少府問

相逢且對酒相問欲何如數歲猶卑吏家人笑著書告歸應【一作今】未得榮宦又知疎日日生春艸空令憶舊居假中枉盧二十二書示稱臥疾兼訝李二久不訪問以詩答書因以戱李二

微官何事勞趨走服藥閒眠養不才花裏碁盤憎鳥污枕邊書卷訝風開故人問訊緣同病芳月相思阻一杯應笑王戎成俗物遙持塵尾獨徘徊

詶盧嵩秋夜見寄五韻

喬木生夜涼月華滿前墀去君咫尺地勞君千里【一作萬】思素秉棲遁志況貽招隠詩坐見林木榮【一云坐損經濟防】願赴滄洲期何能待歲晏攜手當此時

詶鄭戶曹驪山感懷

蒼山何郁盤飛閣淩上淸先帝昔好道下元朝百靈白雲已蕭條麋鹿但縱橫泉水今尙暖舊林亦靑靑我念綺歲扈從當太平小臣職前驅馳道出防亭翻翻日月旗殷殷鼙鼓聲萬馬自騰驤八駿按轡行日出煙嶠緑氛氳麗層甍登臨起遐想沐浴懽聖情朝燕詠無事時丰賀國禎日和弦管音下使萬室聽海內湊朝貢賢愚共歡榮合沓車馬喧西聞長安城事往世如寄感深迹所經申章報蘭藻一望雙涕零

答李澣三首

孤客逢春暮緘情寄舊遊海隅人使逺書到洛陽秋馬卿猶有壁漁父自無家想子今何處扁舟隠荻花林中觀易罷溪上對鷗閒楚俗饒辭客何人最往還詶柳郎中春日歸揚州南郭見別之作

廣陵三月花正開花裏逢君醉一回南北相過殊不逺暮潮從去早潮來

酬豆盧倉曹題庫壁見示

掾局勞才子新詩動洛川運籌知決勝聚米似論邊宴罷常分騎晨趨又比肩莫嗟年鬢攺郎署定推先

酬李儋

開門臨廣陌旭旦車駕喧不見同心友徘徊憂且煩都城二十里居在艮與坤人生所各務乖闊累朝昏湛湛罇中酒靑靑芳樹園緘情未及發先此枉璵璠邁世超【一作躡】髙躅尋流得眞源明當防疲馬與子同笑言

詶元偉過洛陽夜燕

三載寄關東所懽皆逺違思懷方耿耿忽得覯容輝親燕在良夜歡攜辟中闈問我猶杜門不能奮髙飛明燈照四隅炎炭正可依淸觴𨿽云酌所媿乏珍肥晨裝復當行寥落星已稀何以慰心曲佇子西還歸

詶韓質舟行阻凍

晨坐枉嘉藻持此慰寢興中獲辛苦奏長河結陰冰皓曜羣玉發淒淸孤景凝【一作澄】至柔反成堅造化安可恆方舟未得行鑿飲空兢兢苦寒彌時節待泮豈所能何必渉廣川荒衢且升騰殷勤宣中意庶用達吾朋李博士弟以余罷官居同徳精舎共有伊陸名山之期久而未去枉詩見問中云宋生昔登覽末云能顧蓬蓽直書鄙懷聊以爲答

初夏息眾緣雙林對禪客枉玆芳蘭藻促我幽人防冥捜企前哲逸句陳往迹髣髴陸渾南迢遞千峯碧從來遲髙駕自顧無物役山水心所娯如何更朝夕晨興渉淸洛訪子髙陽宅莫言往來疎駑馬知阡陌

寄詶李博士永寧主簿叔防見待

解鞍先幾日欵曲見新詩定向公堂醉遙憐獨去時葉霑寒落鐘度逺山遲晨防已云整當同林下期答令狐士曹獨孤兵曹聯騎暮歸望山見寄

共愛靑山住近南行牽吏役背雙驂枉書獨宿對流水遙羨歸時滿夕嵐

答李博士

休沐去人逺髙齋出林杪晴山多碧峯顥气凝秋曉端居喜良友枉使千里路緘書當夏時開緘時巳度檐鶵已颻颺荷露方蕭颯夢逺竹窻幽行稀蘭徑合舊居共南北往來只如昨問君今爲誰日夕度淸洛

答劉西曹【時爲京兆功曹】

公館夜云寂微涼羣樹秋西曹得時彥華月共淹畱長嘯舉淸觴志气誰與儔千齡事𨿽邈俯念忽已周篇翰如雲興京洛頗優遊詮文不獨占理妙卽同流淺劣見推許恐爲識者尢空慙文璧贈日夕不能詶【夕一作仄】

答貢士黎逢【時任京兆功曹】

茂等【一作才】方上達諸生安可希棲神澹物表渙汗布令詞如彼昆山玉本自有光輝鄙人徒區區稱嘆亦何爲彌月曠不接公門但【一作役】驅馳蘭章忽有贈持用慰所思不見心尙密【一作微密】況當相見時

答韓庫部協

良玉表貞度麗藻頗爲工名列金閨籍心與素士同日晏下朝來車馬自生風淸宵有佳興皓月直南宮矯翮方上徵顧我邈忡忡豈不願攀舉執事府庭中智乖時亦蹇才大命有【一作爲】通還當以道推解組守蒿蓬

答崔主簿倬

朗月分林靄遙管動離聲故驩良已䢐空宇澹無情窈窕云鴈沒蒼茫河漢橫蘭章不可答衝襟徒自盈

答徐秀才

鈆鈍謝貞器時秀猥見稱豈如白玉仙【一作仙山鶴】方與紫霞升淸詩舞艷雪孤抱瑩冰一枝非所貴懷書思武陵

答東林道士

紫閣西邊第幾峯茅齋夜雪虎行蹤遙看黛色知何處欲出山門尋暮鐘【一作欲向西山尋暮鐘】

答長寧令楊轍

皓月升林表公堂滿淸輝嘉賔自逺至觴飲夜何其宰邑視京縣歸來無寸資瓌文溢眾寶雅正得吾師廣川含澄瀾茂【一作芳】樹擢華滋短才何足數枉贈媿妍詞歡眄良見屬素懷亦已披何意雲棲翰不嫌蓬艾卑但恐河漢沒回車首路歧

答馮魯秀才

晨坐枉瓊藻知子返中林澹然山景晏泉谷響幽禽髣髴謝塵迹逍遙舒道心顧我腰間綬端爲華髮侵簿書勞應對篇翰曠不尋薄田失鋤耨生苗安可任徒令慙所問想望東山岑

答崔主簿問兼簡溫上人

緣情生眾累晚悟依道流諸境一已寂了將身世浮閒居澹無味忽復四時周靡靡芳艸積稍稍新篁抽卽此抱余素塊然誠寡儔自適一忻意愧防君子憂

淸都觀答幼遐

逍遙仙家子日夕朝玉皇興髙淸露沒渴飲瓊華漿解組一來欵披衣拂天香粲然顧我笑緑簡發新章泠泠如玉音【一作響】馥馥若蘭芳浩意坐盈此月華殊未央卻念諠嘩日何由得淸涼疎松抗【一作枕】髙殿密竹陰長廊榮名等糞土攜手隨風翔

善福精舎答韓司錄淸都觀防宴見憶

弱志厭眾紛抱素寄精廬皦皦仰時彥悶悶【平聲】獨爲愚之子亦辭秩髙蹤罷馳驅忽因西飛禽贈我以瓊琚始表仙都集復言歡樂殊人生各有因契闊不獲俱一來田野中日與人事疎水木澄秋景逍遙淸賞余枉駕懷前諾引領豈斯須【一作須防】無爲便髙翔邈矣不可迂

答長安丞裴說

出身忝時士於世本無機爰以林壑趣遂成頑鈍姿臨流意已淒采菊露未稀舉頭見秋山萬事都若遺獨踐幽人蹤邈將親友違髦士佐京邑懷念枉貞詞久積幽抱淸罇宴良知從容操劇務文翰方見推安能戢羽翼顧此林棲時

奉詶處士叔見示

掛纓守貧賤積雪臥郊園叔父親降趾壺觴攜到門髙齋樂燕罷淸夜道心存卽此同疎氏可以一忘言

答庫部韓郎中

髙士不覉世頗將榮辱齊適委華冕去欲還幽林棲𨿽懷承明戀忻與物累暌逍遙觀運流誰復識端倪而我豈髙【一作能】致偃息平門西愚者世所遺沮溺共耕犂風雪積深夜園田掩荒蹊幸防相思札欵曲期見攜

答暢校書當

偶然棄官去投迹在田中日出照茅屋園林【一作種園】養愚防𨿽云無一資罇酌防不空且忻百谷成仰嘆造化功出入與民伍作事靡不同時伐南澗竹夜還灃水東貧蹇自成退豈爲髙人蹤覽君金玉篇彩色發我容【一作防】日日欲爲報方【一作歷】春已䢐冬

答崔都水

深夜竹庭雪孤燈案上書不遇無爲化【一作法】誰復得門居

酬令狐司錄善福精舍見贈

野寺望山雪空齋對竹林我以養愚地生君道者心

灃上精舍答趙氏外甥伉

逺迹出塵表寓身雙樹林如何小子伉【一作弟】亦有超世心擔書從我遊攜手廣川陰雲開夏郊緑景晏靑山沈對榻遇淸夜獻詩合【一作全】雅音所推茍禮數於性道豈深隠拙在衝黙經世昧古今無爲率爾言可以致華簪

答趙氏甥伉

暫與雲林別忽陪鴛鷺翔看山不得去知爾獨相望

答端

郊園夏歇閒院緑陰生職事方無效幽賞獨違情物色坐如見離抱悵多盈況感夕涼气聞此亂蟬鳴答史館張學士同柳庶子學士集賢院看花見寄兼呈柳學士

班揚秉文史對院自爲鄰餘香掩閣去遲日看花頻似雪飄閶闔從風防近臣南宮有芳樹不並禁垣春

答王郎中

臥閤枉芳藻覽防悵秋晨守郡猶覉寓無以慰嘉賔野曠歸云盡天淸曉露新池荷涼已至窻梧落漸頻風物殊京國邑裏但荒榛賦繁屬軍興政拙媿斯人髦士久臺閣中路一漂淪歸當列盛朝【一作明】豈念臥淮濵

答崔都水

亭亭心中人迢迢居秦關常緘素札去【一作問】適枉華章還憶在灃郊時攜手望秋山久嫌官府勞初喜罷秩閒終年不事業寢食長慵頑不知爲時來【一作何爲來】名籍掛郎間攝衣辭田裏華簪耀頽顏卜居又依仁日夕正追攀牧人本無術命至茍復遷離念積歲序歸途眇山川郡齋有佳月園林含淸泉同心不在宴罇酒徒盈前覽君陳迹遊詞意俱淒妍忽忽已終日將詶不能宣甿稅況重疊公門極熬煎責逋甘首免【一作退】歲晏當歸田勿厭守窮轍【一作勿厭守窮賤】愼爲名所牽

答王卿送別

去馬嘶春艸歸人立夕陽元知數日別要使兩情傷

答裴丞說歸京所獻

執事頗勤久行去亦傷乖家貧無僮僕吏卒升寢齋衣服藏內篋藥艸曝前階誰復知次第濩落且安排還期在歲晏何以慰吾懷

答裴處士

遺民愛精舍乘犢入靑山來署髙陽裏不遇白衣還禮賢方化俗聞風自款關況子逸羣士棲息蓬蒿間

答楊奉禮

多病守山郡自得接嘉賔不見三四日曠若十餘旬臨觴獨無味對榻已生塵一詠舟中作灑雪忽驚新煙波見棲旅景物具昭陳秋塘惟落葉野寺不逢人白事廷吏簡閒居文墨親髙天池閣靜寒菊霜露頻應當整孤棹歸來展殷勤

答端

坐憶故園人已老寧知逺郡鴈還來長瞻西北是歸路獨上城樓日幾回

答僴奴重陽二甥【僴奴趙氏甥伉重陽崔氏甥播】

棄職曽守拙翫幽遂忘喧山澗依磽塉竹樹防淸源貧居煙火濕【一作絕】歲熟梨棗繁風飄茅屋蒿艸沒園羣屬相歡悅不覺過朝昏有時看禾黍落日上秋原飲酒任眞性揮筆肆狂言一朝忝蘭省三載居逺藩復與諸弟子篇翰每相惇西園休習射南池對芳罇山藥【一作茵】經雨碧海橊淩霜翻念爾不同此悵然復一論重陽守故家僴子旅湘沅俱有緘中藻惻惻動離魂不知何日見衣上淚空存

答重陽

省札陳往事愴憶數年中一身朝北闕家累守田農望山亦臨水暇日每來同性情一疎散園林多淸風忽復隔淮海夢想在灃東病來經時節起見秋塘空城郭連榛嶺鳥雀噪溝叢坐使驚霜鬢撩亂已如蓬

顧十二左遷過韋蘇州房杭州韋睦州三使君皆有郡中燕集詩辭章髙麗鄙夫之所仰慕顧生旣至畱連笑語因亦成篇以繼三君子之風焉【附】信州刺史劉太眞上

寵至乃不驚罪及非無由奔迸歷畏途緬邈赴偏【一作荒】陬牧此雕獘甿屬當賦斂秋夙興諒無補旬暇焉敢休前日懷友生獨登城上樓迢迢西北望逺思不可収今日車騎來曠然銷人憂晨迎東齋飯晚度南溪遊以我碧流水泊君靑翰舟莫將遷客程不爲勝景畱飛札謝三守斯篇希見酬

酬劉侍郎使君

瓊樹淩霜雪蔥蒨如芳春英賢𨿽出守本是玉階人宿昔陪郎署出入仰淸塵孰云俱列郡比徳豈爲鄰風飄海气淸涼恱心神重門深夏盡賦詩延眾賔方以歲月舊毎防君子親繼作郡齋什逺贈荊山珍髙閒【一作山城】庶務理遊眺景物新朋友亦逺集燕酌在佳辰始唱已慙拙將酬益難伸濡毫意僶俛一用寫悁勤

硤州旅舎奉懷蘇州韋郎中【公頻有尺書頗積離鄕之思附】令狐峘上

儒服學從政遂爲塵事嬰銜命東復西孰堪異鄕情懷祿且懷恩防名敢逃名羨彼農畆人白首親友並江山入秋气艸木雕晚榮方塘寒露凝旅館涼飈生懿交守東吳夢想聞頌聲雲水方浩浩離憂何時平答令狐侍郎

一凶乃一吉一是復一非孰能逃斯理亮在識其微三黜故無慍髙賢當庶幾但以親交戀音容邈難希況惜別離久俱忻藩守歸朝宴方陪厠山川又乖違吳門冒海霧峽路淩連磯同防在京國相望涕沾衣明時重英才當復列彤闈白玉𨿽塵垢拂拭還光輝

酬張協律

昔人鬻舂地今人復一賢屬余藩守日方君臥病年麗思阻文【一作交】宴芳蹤闕賔筵經時豈不懷欲往事屢牽公府適煩倦開緘瑩新篇非將握中寶何以比其妍感玆棲寓詞想復屙瘵纒空宇風霜交幽居情思綿當以貧非病孰云白未邑中有其人憔悴卽我愆由來牧守重英俊得薦延匪人等鴻毛斯道何由宣遭時無早晚蘊器俟良緣觀文心未衰勿藥疾當痊【一云勿藥當自痊】晨期簡牘罷馳慰子忡然

卽事奉呈郎中使君

【附】東海釣客試祕書省校書郎秦系

久臥雲間已息機靑袍忽著狎鷗飛詩興到來無一事郡中今有謝暉

答秦十四校書

知掩山扉三十秋魚須翠碧棄牀頭莫道謝公方在郡五言今日爲君休

答賔

斜月才鑑帷凝霜偏冷枕持情須耿耿故作單牀寢答鄭騎曹靑橘絕句【一作故人重九日求橘書中戲贈】

憐君臥病思新橘試摘猶酸亦未黃書後欲題三百顆洞庭須待滿林霜

奉和聖制重陽日賜宴

聖心憂萬國端居在穆淸功致海晏錫防表文明恩屬重陽節雨應此時晴寒菊生池苑髙樹出宮城捧藻千官處垂戒百王程復覩開元日臣愚獻頌聲

和吳舎人早春歸沐西亭言志

曉漏戒中禁淸香肅朝衣一門雙掌誥伯侍仲言歸【一作伯仲待言歸】亭髙性情曠職密交遊稀賦詩樂無事解帶偃南扉陽春美時澤旭霽望山暉幽禽響未轉【一作好鳥幽未轉】東原緑猶微名𨿽列仙爵心已遣【一作遺】塵機卽事同巖隠聖渥良難違

奉和張大夫戱示靑山郎

天生逸世姿竹馬不曽騎覽捲冰將釋援毫露欲垂金貂傳幾葉玉樹長新枝榮祿何妨早甘羅亦小兒

答河南李士巽題香山寺

洛都遊宦日少年攜手行投杯起芳席揔轡振華纓關塞有佳气巖開伊水淸攀林憩佛寺登髙望都城蹉二十載世務各所營玆賞長在夢故人安得並前歲守九江恩召赴咸京因塗再登歷山河屬晴明寂寞僧侶少蒼茫林木成墻宇或崩剝不見舊題名舊遊況存歿獨此淚交橫交橫誰與同書壁貽友生今玆守吳郡綿思方未平子復經陳迹一感我深情逺防惻愴篇中有金玉聲反覆終難答金玉尙爲輕

答故人見諭

素寡名利心自非周圎器徒以歲月資屢防藩條寄時風重書札物情惇貨遺機杼十縑單慵疎百函愧常交親責且爲一官累況本濩落人歸無置錐地省已巳知非枉書見深致𨿽欲效區區何由枉其志

詶閻員外陟

寒夜阻良覿叢竹想幽居虎符予巳誤金丹子何如醼集觀農暇笙歌聽訟余𨿽防一言教自愧道情疎逢遇

長安遇馮著

客從東方來衣上防陵雨問客何爲來【一作來何爲】采山因買斧冥冥花正開【一作滿】颺颺鷰新乳昨別今巳春鬢絲生幾縷

將發楚州經寶應縣訪李二忽於州館相遇月夜書事因簡李寶應

孤舟欲夜發秖爲訪情人此地忽相遇畱連意更新停杯嗟別久對月言家貧一問臨卭令如何待上賔

廣陵遇孟九云卿

雄藩本帝都遊士多俊賢夾河樹鬱鬱華館十里連新知𨿽滿堂中意頗未宣忽逢翰林友歡樂鬥酒前髙文激頽波四海靡不傳西施且一笑眾女安得妍明月滿淮海哀鴻逝長天所念京國逺我來君欲【一作獨】還【一作又旋】

淮上遇洛陽李主簿

結茅臨古渡臥見長淮流窻里人將老門前樹已秋寒山獨過鴈暮逺來舟日夕逢歸客能忘舊遊路逢崔元二侍禦避馬見招以詩戲贈

一臺稱二妙歸路望行塵俱是攀龍客空爲避馬人見招翻局蹐相問良殷勤日日吟趨府彈冠豈有因

逢楊開府

少事武皇帝無賴恃恩私身作裏中橫家藏亡命兒朝持【一作枿一作拆】樗蒱局暮竊東鄰姬司不敢捕立在【一作登】白玉墀驪山風雪夜長楊羽獵時一字都不識飲酒肆頑癡武皇升仙去憔悴被人欺讀書事巳晚把筆學題詩兩府始收迹南宮謬見推非才果不容出守撫嫠忽逢楊開府論舊涕俱垂坐客何由識惟有故人知

休假日訪王侍禦不遇【一本訪李廓】

九日驅馳一日閒尋君不遇又空還怪來詩思淸人骨門對寒流雪滿山

因省風俗訪道士侄不見題壁

去年澗水今不流去年杏花今又拆山人歸來問是誰還是去年行春客

韋蘇州集卷五

欽定四庫全書

韋蘇州集卷六

唐韋應物撰

懷思

有所思

借問堤上柳靑靑爲誰春空遊昨日地不見昨日人繚繞萬家井往來車馬塵莫道無相識要非心所親

暮相思

朝出自不還暮歸花盡發豈無終日防惜此花間月空館忽相思微鐘坐來歇【來或作未】

夏夜憶盧嵩

靄靄髙館暮開軒滌煩襟不知湘來瀟灑在幽林【一云不知微蕭灑山鳥鳴幽林】炎月得涼夜芳罇誰與斟故人南北居累月間徽音人生無閒日歡防當在今反側候天旦層城苦沈沈

春思

野花如雪繞江城坐見年芳憶帝京閶闔曉開凝碧樹曽陪鴛鷺聽流鸎

春中憶元二

歇萬井春柔條已含緑徘徊洛陽陌惆悵杜陵曲遊絲正髙下啼鳥還斷續有酒今不同思君瑩如玉

懷素友子西

廣陌並遊騎公堂接華襟方歡遽見別永日獨沈吟階暝流暗駛气疎露已侵層城湛深夜片月生幽林往款良未遂來覿曠無音恆當淸觴宴思子玉山岑耿耿何以寫密言空委心

對韓少尹所贈硯有懷

故人謫遐逺畱硯寵斯文白水浮香墨淸池滿夏云念離心已永感物思徒紛未有桂陽使裁書一報君

月晦憶去年與親友曲水遊防

晦賞念前歲京國結良儔騎出宣平裏飲對曲池流今朝隔天末空園傷獨遊歇林光變塘緑鳥聲幽凋甿積逋稅華鬢集新秋誰言戀虎符終當還舊丘

淸明日憶諸弟

冷食方多病開襟一忻然終令思故郡煙火滿晴川杏粥猶堪食楡羮已稍煎惟恨乖親燕坐度此芳年

池上懷王卿

幽居捐世事佳散園芳入門靄巳緑水禽鳴春塘重云始成夕忽霽尙殘陽輕舟因風泛郡閣望蒼蒼私燕阻外好臨歡一停觴玆遊無時盡旭日願相將

立夏日憶京師諸弟

攺序念芳辰煩襟倦日永夏木巳成陰公門晝恆靜長風始飄閣疊云才吐嶺坐想離居人還當惜䢐景【一作光景】

曉至園中憶諸弟崔都水

山郭恆悄悄林月亦姢姢景淸神巳澄【一作謐】事簡慮絕牽秋塘徧衰艸曉露洗紅蓮不見心所愛玆賞豈爲妍

懷瑯瑘深標二釋子

白雲埋大壑陰崖滴夜泉應居西石室月照山蒼然

雨夜感懷

微灑髙林塵埃自蕭散耿耿心未平沈沈夜方半獨驚長簟冷遽覺愁鬢換誰能當此夕不有盈襟嘆

云陽館懷谷口

淸泚階下流云自谷口源念昔白衣士結廬在石門道髙杳無累景靜得忘言山夕緑陰滿世移淸賞存吏役豈遑暇幽懷復朝昬雲泉非所濯蘿月不可援長往遂眞性暫遊恨卑喧出身旣事世髙躅難等論

憶灃上幽居

一來當復去猶此厭樊籠況我林棲子朝服坐南宮惟獨問啼鳥還如灃水東

重九登滁城樓憶前歲九日歸灃上赴崔都水及諸弟防集淒然懷舊

今日重九防去歲在京師聊回出省步一赴郊園期嘉節始云邁周辰巳及玆秋山滿淸景當賞屬乖離凋散民裏闊摧翳眾木衰樓中一長嘯惻愴起涼颸

始夏南園思舊裏

夏首云物變余艸木繁池荷初帖水林花已掃園縈叢蝶尙亂依閣鳥猶喧對此殘芳月憶在漢陵原發蒲塘驛緣路見泉谷村墅忽想京師舊居追懷昔年

靑山導騎繞春風行斾舒均徭視屬城問疾躬裏閭煙水依泉谷川陸散樵漁忽念故園日復憶驪山居荏苒班鬢及夢寢防宦初不覺平生事咄嗟二紀余存沒闊已永悲多歡自疎髙秩非爲美闌干淚盈裾

行旅

經函谷關

洪河絕山根單軌出其側萬古爲要樞往來何時息秦皇旣恃險海內被吞食及嗣同覆顚咽喉莫能塞炎靈詎西駕婁子非經國徒欲扼諸侯不知恢至徳聖朝及天寶豺虎起東北下沈戰死魂上結窮寃色古今𨿽共守成敗良可識藩屏無俊賢金湯獨何力駐車一登眺感慨中自惻

經武功舊宅

玆邑昔所遊嘉防常在目歷載俄二九始往今來復慼慼居人少茫茫野田緑風經舊墟毀垣迷往躅門臨川流駛樹有覉雌宿多累恆悲往長年覺時速欲去中復畱徘徊結心曲【徘徊一作彷徨】

往雲門郊居塗經回流作

玆晨乃休暇適往田家廬原谷經塗澁春陽艸木敷才遵板橋曲復此淸澗紆崩壑方見射回流忽已舒明滅泛孤景杳靄含夕虛無將爲邑志一酌澄波余

乘月過西郊渡

逺山含紫氛春野靄雲暮值此歸時月畱連西澗渡謬當文墨防得與羣英遇賞逐亂流翻心將淸景悟行車儼未轉芳艸空盈步巳舉候亭火猶愛村原樹還當守故扃悢悢乘幽素

晚歸灃川

淩霧朝閶闔落日返淸川簪組方暫解臨水一翛然昆弟忻來集童稚滿眼前適意在無事攜手望秋田南嶺橫爽气髙林繞遙阡野廬不鋤理翳翳起荒煙名秩斯逾分廉退媿不全巳想平門路晨騎復言旋

授衣還田裏

公門懸甲令澣濯遂其私晨起懷愴悢野田寒露時气收天地廣風淒艸木衰山明始重疊川淺更逶迆煙火生閭裏禾黍積東菑終然可樂業時節一來斯

夕次盱眙縣

落帆逗【一作透】淮鎭停舫臨孤驛浩浩風起波冥冥日沈夕人歸山郭暗鴈下蘆洲白獨夜憶秦關聽鐘未眠客

春月觀省屬城始憩東西林精舎

因時省風俗布惠迨髙年建隼出潯陽整駕遊山川白雲斂晴壑羣峯列遙天嵚﨑石門狀杳靄香鑪煙榛荒屢罣偪側殆覆顚方臻釋氏廬時物屢華妍曇逺昔經始於玆閟幽東西竹林寺灌注寒澗泉人事旣云泯歲月復已綿殿宇余丹紺磴閣峭欹懸佳士亦棲息善身絕塵緣今我防朝寄教化敷裏道妙茍爲得出處理無偏心當同所尙迹豈辭纒牽

自蒲塘驛回駕經歷山水

館宿風滯始晴行蓋轉潯陽山水多艸木俱紛衍﨑嶇緣碧澗蒼翠踐苔蘚髙樹夾潺湲崩石橫陰巘野杏依寒拆余云冒嵐淺性愜形豈勞境殊路遺緬憶昔終南下佳遊亦屢展時禽下流暮紛思何由遣

山行積歸塗始霽

攬轡窮登降陰遘二旬但見白雲合不睹巖中春急澗豈易揭峻塗良難遵深林猿聲冷沮洳虎迹新始霽升陽景山水閱淸晨雜花積如霧百卉萋已陳鳴騶屢驤首歸路自忻忻

感嘆

傷逝【此後嘆逝哀傷十九首盡同徳精舎舊居傷懷時所作】

染白一爲黒焚木盡成灰念我室中人逝去亦不回結髮二十載賔敬如始來提攜屬時屯契闊憂患災柔素亮爲表禮章夙所該仕公不及私百事委令才一旦入閨門四屋滿塵埃斯人旣已矣觸物但傷摧單居移時節泣涕撫嬰孩知妄謂當遣臨感要難裁夢想忽如睹驚起復徘徊此心良無已繞屋生蒿萊

往富平傷懷

晨起淩嚴霜慟哭臨素帷駕言百里塗惻愴復何爲昨者仕公府屬城常載馳出門無所憂返室亦熙熙今者掩筠扉但聞童稚悲丈夫須出入顧爾內無依銜恨巳酸骨何況苦寒時單車路蕭條回首長逶遲飄風忽截野嘹唳鴈起飛昔時同往路獨往今詎知

出還

昔出喜還家今還獨傷意入室掩無光銜哀寫虛位淒淒動幽幔寂寂驚寒吹幼女復何知時來庭下戱咨嗟日復老錯莫身如寄家人勸我飡對案空垂淚

冬夜

杳杳日云夕鬱結誰爲開單衾自不暖霜霰已皚皚晚歲淪夙志驚鴻感深哀深哀當何爲桃李忽凋摧幃帳徒自設冥寞豈復來平生𨿽恩重遷去托窮埃抱此女曹恨顧非髙世才振衣中夜起河漢尙徘徊

送終

奄忽逾時節日月獲其良蕭蕭車馬悲祖載發中堂生平同此居一旦異存亡斯須亦何益終復委山岡行出國南門南望郁蒼蒼日入乃云造慟哭宿風霜晨遷俯廬臨訣但遑遑方當永潛翳仰視白日光俯仰遽終畢封樹已荒涼獨畱不得還欲去結中腸童稚知所失啼號捉我裳卽事猶倉卒歲月始難忘

除日

思懷耿如昨季月已雲暮忽驚年復新獨恨人成故冰池始泮緑梅楥【一作梢】還飄素淑景方轉延朝朝自難度

對芳樹

迢迢芳園樹列映淸池曲對此傷人心還如故時緑風條灑餘靄露葉承新旭佳人不再攀下有往來躅

月夜

皓月流春城華露積芳艸坐念綺窻空翻傷淸景好淸景終若斯傷多人自老

嘆楊花

空防不自定況值暄風度舊賞逐流年新愁忽盈素才縈下苑曲稍滿東城路人意有悲歡時芳獨如故

過昭國裏故第

不復見故人一來過故宅物變知景暄心傷覺時寂池荒野筠合庭緑幽艸積風散花意謝鳥還【一作啼】山光夕宿昔方同賞詎知今念昔緘室在東廂遺器不忍覿柔翰全分意芳巾尙染澤殘工委筐篋余素經刀尺収此還我家將還復愁惕永絕攜手歡空存舊行迹冥冥獨無語杳杳將何適惟思今古同時緩傷與戚

夏日

已謂心苦傷如何日方永無人不晝寢獨坐山中靜悟澹將遣慮學空庶遺境積俗易爲侵愁來復難整

端居感懷

沈沈積素抱婉婉屬之子永日獨無言忽驚振衣起方如在幃室復悟永終巳稚子傷恩絕盛時若流水暄涼同寡趣朗晦俱無理寂性常諭人滯情今在已空房欲雲暮巢鷰亦來止夏木遽成陰緑苔誰復履感至竟何方幽獨長如此

悲紈扇

非關秋節至詎是恩情攺掩嚬人巳無委篋涼空在何言永不發暗使銷光彩

閒齋對

幽獨自盈抱陰淡亦連朝空齋對髙樹疎共蕭條巢鷰翻泥濕蕙花依砌消端居念往事倐忽若驚飊

林園晚霽

歇見靑山落日照林園山多【一作夕】煙鳥亂林淸風景翻提攜惟子弟蕭散在琴言同遊不同意耿耿獨傷魂寂寞鐘已盡如何還入門

秋夜二首

庭樹轉蕭蕭陰虫還戚戚獨向髙齋眠夜聞寒雨滴微風時動牖殘燈尙畱壁惆悵平生懷偏來委今夕霜露已淒漫星漢復昭回朔風中夜起驚鴻千里來蕭條涼葉下寂寞淸砧哀歲晏仰空宇心事若寒灰

感夢

歲月轉蕪漫形影長寂寥髣髴覯微夢感嘆起中宵綿思靄流月驚魂颯回飊誰念玆夕永坐令顏鬢凋

同徳精舎舊居傷懷

洛京十載別東林訪舊扉山河不可望存歿意多違時遷迹尙在同去獨來歸還見窻中鴿日暮繞庭飛

悲故交

白璧眾求瑕素絲易成污萬里顚沛還髙堂已長暮積憤方盈抱纒哀忽逾度念子從此終黃泉竟誰訴一爲時事感豈獨平生故惟見荒丘原野艸塗朝露

張彭州前與緱氏馮少府各惠寄一篇多故未答張已云沒因追哀敍事兼逺簡馮生

君昔掌文翰西垣復石渠朱衣乘白馬輝光照裏閭余時忝南省接防媿空虛一別守玆郡蹉歲再除長懷關河表永日簡牘余郡中有方塘涼閣對紅蕖金玉防逺貺篇詠見吹噓未答平生意已沒九原居秋風吹寢門長慟涕漣如覆視緘中字奄爲昔人書發鬢已云白交友日雕疎馮生逺同恨憔悴在田廬

東林精舎見故殿中鄭侍禦題詩追舊書情涕泗橫集因寄呈閻澧州馮少府

仲月景气佳東林一登歷中有故人詩淒涼在髙壁精思長懸【一作懷】世音容已歸寂墨澤傳灑余磨滅親翰迹平生忽如夢百事皆成昔結騎京華年揮文篋笥積朝廷重英彥時輩分珪璧永謝柏梁陪獨闕金門籍方嬰存歿感豈暇林泉適余山景寒風散花光夕新知𨿽滿堂故情誰能覿惟當同時友緘寄空淒慼

同李二過亡友鄭子故第【李與之故非予所識】

客車名未滅沒世恨應長斜月知何照幽林判自芳故人驚逝水寒雀噪空墻不是平生舊遺蹤要可傷

話舊【亭中對兄姊話蘭陵崇賢懷眞已來故事然而作】

存亡三十載事過悉成空不惜霑衣淚並話一宵中

至開化裏壽春公故宅

寧知府中吏故宅一徘徊歷階存往敬瞻位泣余哀廢井沒荒艸陰牖生緑苔門前車馬散非復昔時來

睢陽感懷

豺虎犯天綱升平無內備長驅陰山卒略踐三河地張侯本忠烈濟世有深智堅壁梁宋間逺籌吳楚利窮年方絕輸鄰援皆攜貳使者哭其庭救兵終不至重圍𨿽可越藩翰諒難棄饑喉待危巢懸命中路墜甘從鋒刃斃莫奪堅貞志宿將降賊庭儒生獨全義空城惟白骨同往無賤貴哀哉豈獨今千載當歔欷

廣徳中洛陽作

生長太平日不知太平歡今還洛陽中感此方苦酸飲藥本攻病毒腸翻自殘王師渉河洛玉石俱不完時節屢遷斥山河長郁盤蕭條孤煙絕日入空城寒蹇劣乏髙步緝遺守微官西懷咸陽道躑躅心不安

閶門懷古

獨鳥下髙樹遙知吳苑園淒涼千古事日暮倚閶門

感事

霜雪皎素絲何意墜墨池靑蒼猶可濯黒色不可移女工再三嘆委棄當此時歲寒𨿽無褐機杼誰肯施

感鏡

鑄鏡廣陵市菱花匣中發宿昔嘗許人鏡成人已沒如冰結圎器類璧無絲髮形影終不臨淸光殊不歇一感平生言松枝樹秋月

嘆白髮

還同一葉落對此孤鏡曉絲縷乍難分楊花復相繞時役人易衰吾年白猶少

韋蘇州集卷六

欽定四庫全書

韋蘇州集卷七

唐韋應物撰

登眺

登髙望洛城作一首

髙臺造云端遐瞰周四垠雄都定鼎地勢據萬國尊河嶽出雲雨土圭酌乾坤舟通【一作盈】南越貢城背北邙原帝宅夾淸洛丹霞捧朝暾蔥蘢瑤臺榭防窱雙闕門十載構屯難兵戈若【一作久】云屯膏腴滿榛蕪比屋空毀垣聖主乃東眷俾賢拯元元熙熙居守化泛泛大府恩至損當【一作方】受益苦寒必生溫平明四城開稍見市井喧坐感理亂迹永懷經濟言吾生自不達空鳥何翩翻天髙水流逺日晏城郭昏徘徊訖旦夕聊用寫憂煩

同徳寺閣集眺

芳節欲云晏遊遨樂相從髙閣照丹霞飅飅含逺風寂寥氛氳廓超忽神慮空旭日霽皇州岧嶤見兩宮嵩少多秀色羣山莫與崇三川浩東注瀍澗亦來同陰陽降太和宇宙得其中舟車滿川陸四國靡不通舊堵今旣葺庶甿亦已丰周覽思自奮行當遇時邕

登寶意寺上方舊遊【寺在武功曽居此寺】

翠嶺香臺出半天萬家煙樹滿晴川諸僧近住不相識坐聽微【一作巖】鐘記往年

登樂遊廟作

髙原出東城鬱鬱見咸陽上有千載事乃自漢宣皇頽壖久淩遲陳迹翳丘荒春艸𨿽復緑驚風但飄揚周覽京城內雙闕起中央微鐘何處來暮色忽蒼蒼歌吹喧萬井車馬塞康莊昔人豈不爾百世同一傷【一作】歸當守沖漠迹寓心自忘

登西南岡卜居遇雨尋竹浪至灃壖縈帶數里淸流茂樹云物可賞

登髙創危構林表見川流微颯已至蕭條川气秋下尋密竹盡忽曠沙際遊紆直水分野綿延稼盈疇寒花明廢墟樵牧笑榛丘雲水成【一作交】陰澹竹樹更淸幽適自戀佳賞【一作適自愜心賞又一作幽賞】復玆永日畱

灃上與幼遐月夜登西岡翫花

置酒臨髙隅佳人自城闕已翫滿川花還看滿川月花月方浩然賞心何由歇

臺上遲客

髙臺一悄望【一作聊望】逺樹間朝暉但見東西騎端令心賞違始霽郊園緑暮春啼鳥稀徒然對芳物何能獨醉歸

登樓

玆樓日登眺流歲暗蹉坐厭淮南守秋山紅樹多

善福寺閣

殘霞照髙閣淸山出逺林晴明一登望瀟灑此幽襟

樓中月夜

端令倚懸檻長望抱沈憂寧知故園月今夕在玆樓衰蓮送餘馥華露湛新秋坐見蒼林變淸輝愴巳休【一作收】

寒食後北樓作

園林過新節風花亂髙閣遙聞擊鼔聲蹴鞠軍中樂

西樓

髙閣一長望故園何日歸煙塵擁【一作在】函谷秋鴈過來稀

夜望

南樓夜巳寂暗鳥動林間不見城郭事沈沈惟四山

晚登郡閣

悵然髙閣望已掩東城關春風偏送柳夜景欲沈山

登重寺閣

時暇陟云構晨霽澄景光始見吳都【一作郡】大十里郁蒼蒼山川表明麗湖海吞大荒合沓臻水陸駢闐防四方俗繁節又暄順物亦康禽魚各翔泳艸木徧芬芳於玆省甿俗一用勸農桑誠知虎符忝但恨歸路長遊覽

觀早朝

伐鼔通嚴城車馬溢廣躔煌煌列明燭朝服照華鮮金門杳深沈尙聽淸漏傳河漢忽已沒司閽啟晨關丹殿據龍首崔嵬對南山寒生千門裏日照雙闕間禁旅下成列鑪香起中天輝輝覩明聖濟濟行【音航】俊賢媿無鴛鷺姿短翮空飛還誰當假毛羽雲路相追攀

陪元侍禦春遊

何處醉春風長安西復東不因俱罷職豈得此時同貰酒宣平裏尋芳下苑中往來楊柳陌猶避昔年騘

遊龍門香山泉

山水本自佳遊人巳忘慮碧泉更幽絕賞愛未【一作不】能去潺湲寫幽磴繚繞帶【一作對】嘉樹激轉忽殊流歸又同注羽觴自成【一作伐】翫永日亦延趣靈艸有時香仙【一作山】源不知處還當候圎月攜手重遊寓

龍門遊眺

鑿山導伊流中斷若天辟都門遙相望佳气生朝夕素懷出塵意適有攜手客精舎繞【一作繚】層阿千龕鄰【一作鱗】峭壁緣雲路猶緬憩澗鐘已寂花樹發煙華淙流散石脈長嘯招逺風臨潭漱金碧日落望都城人間何役役【一作徘徊悵還駕城闕多物役】

洛都遊寓

東風日已和元化亮無私艸木同時植生條有髙卑罷官守園廬豈不懷渴饑窮通非所幹局促當何爲佳辰幸可遊親友亦相追朝從華林宴暮返東城期掇英出蘭臯翫月步川坻軒冕誠可慕所憂在縶維

再遊龍門懷舊侶【嘗與竇黃州洛陽韓丞澠池李丞密鄭二尉同遊】

兩山郁相對晨防方上干靄靄眺都城悠悠俯淸瀾邈矣二三子玆焉屢遊盤良時忽已周獨往念前歡好鳥始云至眾芳亦未闌遇物豈殊昔慨傷自有端

莊嚴精舎遊集

良遊因時暇乃在西南隅緑煙凝層城丰艸滿通衢精舎何崇曠煩局一舒架虹施廣防構云眺八區卽此塵境逺忽聞幽鳥殊新林【一作秋】泛景光叢緑含露濡永日亮難遂平生少歡娯誰能遽還歸幸與【一作得】髙士俱

府舎月遊

官舎【一作寺】耿深夜佳月喜同遊橫河俱半落泛露忽驚秋散彩疎羣樹分規澄素流心期與浩景蒼蒼殊未収

任鄠令渼陂遊眺

野水灔長塘煙光亂晴日氤氳緑樹多蒼翠千山出遊魚時可見新荷尙未密屢往心獨閒恨無理人術

西郊遊矚

東風散餘沍陂水淡已緑【一本作淥】煙芳何處尋杳藹春山曲新禽哢暄節晴光泛嘉木一與諸君遊華觴忻見屬

再遊西郊渡

水曲一追遊遊人重懷戀嬋娟昨夜月還向波中見驚禽棲不定流芳寒未徧攜手更何時佇看花似霰

月溪與幼遐君貺同遊【時二子還城】

岸篠覆回溪回溪曲如月沈沈水容緑寂寂流鶯歇【一作鸎初歇】淺石方淩亂遊禽時出沒半雨夕陽霏緣源雜花發明晨重來此同心應巳闕

與幼遐君貺兄弟同遊白家竹潭

淸賞非素期偶遊方自得前登絕嶺險下視深潭黒密竹已成暮歸云殊未極春鳥依谷暄紫蘭含幽色已將芳景遇復款平生憶終念一歡別臨風還黙黙

秋夕西齋與僧神靜遊

晨登西齋望不覺至夕曛正當秋夏交原野起煙氛坐聽涼飈舉華月稍披云漠漠山猶隠灔灔川始分物幽夜更殊境靜興彌臻息機非傲世於時乏嘉聞究空自爲理況與釋子羣

觀田家

微雨眾卉新一雷驚蟄始田家幾日閒耕種從此起丁壯俱在野圃亦就理歸來景常晏飲犢西澗水饑劬不自苦膏澤且爲喜倉廩無宿儲徭役猶未已方慙不耕者祿食出閭裏

園亭覽物

積時物變夏緑滿園新殘花巳落實髙筍半成筠守此幽棲地自是忘機人

觀灃水漲

夏萬壑湊灃漲【一作流】暮渾渾艸木盈川谷澶漫一平吞槎梗方彌泛濤沫亦洪翻北來注涇渭所過無安源云嶺同昬黒觀望悸心魂舟人空斂棹風波正自奔

陪王卿郎中遊南池

鵷鴻俱失侶同爲此地遊露浥荷花气風散柳園秋煙艸凝衰嶼星漢泛歸流林髙初上月塘深未轉舟淸言屢往復華樽始獻酬終憶秦川賞端坐起離憂

南園陪王卿遊矚

形迹𨿽拘檢世事澹無心郡中多山水日夕聽幽禽幾閣文墨暇園林春景深雜花芳意散緑池暮色沈君子有髙躅相攜在幽尋一酌何爲貴可以寫衝襟

遊西山

時事方擾擾幽賞獨悠悠弄泉朝渉澗采石夜歸州揮翰題蒼峭下馬歷嵌丘所愛惟山水到此卽淹畱

春遊南亭

川明气已變巖寒云尙擁南亭艸心緑春塘泉脈動景煦聽禽響余看柳重逍遙池館華益媿專城寵

再遊西山

南譙古山郡信是髙人居自嘆乏量終朝親簿書於時忽命駕秋野正蕭疎積逋誠待責尋山亦有餘測測石泉冷曖曖煙穀虛中有釋門子種果【一作藥】結茅廬出身厭名利遇境卽躊躇守直𨿽多忤視險方晏如況將塵埃外襟抱從此舒

遊靈巖寺

始入松路永獨忻山寺幽不知臨絕檻乃見西江流吳岫分煙景楚甸散林丘方悟關塞眇重軫故園愁聞鐘戒歸騎憩澗惜良遊地疎泉谷狹春深艸木稠玆焉賞未極淸景【一作澹】期杪秋

與盧陟同遊永定寺北池僧齋

密竹行巳逺子規啼更深緑池芳艸气閒齋春樹陰晴蹀飄蘭逕遊蜂繞花心不遇君攜手誰復此幽尋

遊溪

野水煙鶴唳楚天云空翫舟淸景晚垂釣緑蒲中落花飄旅衣歸流澹輕風緣源不可極逺樹但靑蔥

遊開元精舎

夏衣始輕體遊步愛僧居果園新後香臺照日初緑陰生晝靜【一作寂】孤花表春餘符竹方爲累形迹一來疎

襄武館遊眺

州民知禮譲訟簡得遨遊髙亭憑古地山川當暮秋是時秔稻熟西望盡田【一作平】疇仰恩慙政拙念勞喜歲収澹泊風景晏繚繞雲樹幽節往情惻惻天髙思悠悠嘉賔幸雲集芳罇始淹畱還希習池賞【一作還喜曲池濵】聊以駐鳴騶

秋景詣瑯琊精舎

屢訪塵外迹未窮幽賞情髙秋天景逺始見山水淸上陟巖殿憩暮看云壑平蒼茫寒色起迢遞晚鐘鳴意有淸夜戀身爲符守嬰悟言【一作方愛】緇衣子蕭灑中林行

同韓郎中閒庭南望秋景

朝下抱余素地髙心本閒如何趨府客罷秩見秋山疎樹共寒意遊禽同暮還因君悟淸景西望一開顏

慈恩精舎南池作

淸境豈云逺炎氛忽如遺重門布緑陰菡萏滿廣池石發散淸淺林光動漣漪緣崖摘紫房扣檻集靈浥浥余露气馥馥幽襟披積喧忻物曠耽翫覺景馳明晨復趨府幽賞當反思

夜宿淸都觀

靈飊動閶闔微雨灑瑤林復此新秋夜髙閣正沈沈曠歲恨殊迹玆夕一披襟洞戶含涼气网軒構層陰況自展良友芳樽遂盈斟適悟委前妄淸言怡道心豈戀腰間綬如彼籠中禽

善福精舎秋夜遲諸君

廣庭獨閒步夜色方湛然丹閣已排云皓月更【一作正】髙懸繁露降秋節蒼林郁芊芊仰觀天气涼髙詠古人篇撫已亮無庸結交賴羣賢屬予翹思時方子中夜眠相去隔城闕佳期屢䢐遷【一作阻】如何日夕待見月三四圎

東郊

吏舎局終年出郊曠淸曙楊柳散和風靑山澹吾慮依叢適自憩緣澗還復去微靄芳原春鳩鳴何處樂幽心屢止遵事迹猶遽終罷斯【一作期】結廬慕陶眞可庶

秋郊作

淸露澄境逺旭日照林初一望秋山淨蕭條形迹疎登原忻時稼采菊行故墟方願沮溺耦淡泊守田廬

行寛禪師院

北望極長廊斜扉映【一作掩】叢竹亭午一來尋院幽僧亦獨惟聞山鳥啼愛此林下宿

神靜師院

靑苔幽巷徧新林露气微經聲在深竹髙齋獨掩扉憩樹愛嵐嶺聽禽悅朝暉方耽靜中趣自與塵事違

精舎納涼

山景寂巳晦野寺變蒼蒼夕風吹髙殿露葉散林光淸鐘始戒夜幽禽尙歸翔誰復掩扉臥不詠南軒涼

藍嶺精舎

石壁精舎髙排云聊直上佳遊愜始願忘險得前賞崖傾景方晦谷轉川如掌緑林含蕭條飛閣起敞道人上方至深夜還獨往日落羣山陰天秋百泉響所嗟累已成安得長偃仰

道晏寺主院

北鄰有幽竹潛筠穿我廬往來地旣密心樂道者居殘花回往節輕條防夏初聞鐘北牕起嘯傲永日余

義演法師西齋

結茅臨絕岸隔水聞淸磬山水曠蕭條登臨散情性稍指緣原騎還尋汲澗徑長嘯倚亭樹悵然川光暝

澄秀上座院

繚繞西南隅鳥聲轉幽靜秀公今不在獨禮髙僧影林下器未収何人適煮茗

至西峯蘭若受田婦饋

攀崖復緣澗遂造幽人居鳥鳴泉谷暖土起萌甲舒聊登石樓憩下翫潭中魚田婦有嘉獻潑撒新歲餘常怪投錢飲事與賢達疎今我何爲答鰥寡欲焉如

曇智禪師院

髙年不復出門徑【一作楥】眾艸生時夏方新果藥發余榮疎澹下林景流暮幽禽情身名兩俱遣獨此野寺行

起渡律師同居東齋院

釋子喜相遇幽林俱避喧安居同僧夏淸夜諷道言對閣景恆晏步庭陰始繁逍遙無一事松風入南軒

遊瑯琊山寺

受命卹人隠玆遊久未遑鳴騶響幽澗【一作谷】前旌耀崇岡靑冥臺砌寒緑縟艸木香塡壑躋花界疊石構云房經制隨巖轉繚繞豈定方新泉泄陰壁髙蘿防緑塘攀林一棲止飲水得淸涼物累誠可遣疲甿終未忘還歸坐郡閣但見山蒼蒼

同越瑯琊山【趙氏生辟彊】

石門有雪無行迹松壑凝煙滿眾香餘食施庭寒鳥下破衣掛樹老僧亡

詣西山深師

曹溪舊弟子何緣住此山世有徵戰事心將流水閒掃林驅虎出宴坐一林間藩守寧爲重擁騎造云關

尋簡寂觀瀑布

躡石欹危過急澗攀崖迢遞弄懸泉猶將虎竹爲身累欲付歸人絕世緣

簡寂觀西澗瀑布下作

深【一作淙】流絕壁散虛煙翠澗深叢際松風起飄來灑塵襟窺蘿翫猿鳥解組傲雲林茶果邀眞侶觴酌洽同心曠歲懷玆賞行春始重尋聊將橫吹曲一寫山水音

遊南齋

池上鳴佳禽僧齋日幽寂髙林晚露淸紅藥無人摘春水不生煙荒岡筠翳石不應朝夕遊良爲蹉客

南園

淸露夏天曉荒園野气通水禽遙泛雪池蓮迥披紅幽林詎知暑環舟似不窮頓灑塵喧意長嘯滿風

西亭

亭宇麗朝景簾牖散暄風小山初搆石珎樹正然紅弱藤已扶楥幽蘭欲成叢芳心幸如此佳人時不同

夏景園廬

羣木晝陰靜北牕涼气多閒居逾時節夏云已嵯峨搴葉愛繁緑緣澗弄驚波豈爲論夙志對此靑山阿

夏至避暑北池

晝晷已云極宵漏自此長未及施政教所憂變炎涼公門日多暇是月農稍忙髙居念田裏苦熱安可當亭午息羣物獨遊愛方塘門閉陰寂寂城髙樹蒼蒼緑筠尙含粉圎荷始散芳於焉灑煩抱可以對華觴

題從侄成緒西林精舎書齋

棲身齒【一作始】多暮息心君獨少慕謝始精文依僧欲觀妙洌泉前堦注淸池北牕照果藥雜芬敷松筠疎蒨峭屢躋幽人境每肆芳辰眺采栗猿窟擷芝丹林嶠紵衣豈寒禦蔬食非饑療𨿽甘巷北單【一作簞】豈塞靑紫耀郡有優賢榻朝編貢士詔欲同【一作求】朱輪載勿憚移文誚

題鄭憲侍禦遺愛寺艸堂

居士近依僧靑山結茅屋疎松映嵐晚春池含苔緑繁華冒陽嶺新禽響幽谷長嘯攀喬林慕玆髙世躅

同元錫題瑯琊寺

適從郡邑喧又玆三伏熱山中淸景多石罅寒泉潔花香天界事松竹人間別殿分嵐嶺明磴臨懸【一作】壑絕昏旭窮陟降幽顯盡披閱嵚【一作嶺】駭風區寒知龍蛇穴情虛澹泊生境寂塵妄滅經世豈非道無爲厭車轍【一作歸轍】

題鄭拾遺艸堂

借地結茅棟橫竹掛朝衣秋園中緑幽居塵事違陰【一作涼】井夕虫亂髙林霜果稀子有白雲意構此想巖扉

韋蘇州集卷七

欽定四庫全書

韋蘇州集卷八

唐韋應物撰

雜興

詠玉

乾坤有精物至寶無文章雕琢爲世器眞性一朝傷

詠露珠

秋荷一滴露淸夜墜天將來玉盤上不定始知圎

詠水精

映物隨顏色含空無表裏持來向明月的皪愁成水

詠瑚

絳樹無花葉非石亦非瓊世人何處得蓬萊石上生

詠璢璃

有色同寒冰無物隔纎塵象筵看不見堪將對玉人

詠琥珀

曽爲老茯神本是寒松液蚊蚋落其中千年猶可覿

詠曉

軍中始吹角城上河初落深沈猶隠帷晃朗先分閣

詠夜

明從何處去暗從何處來但覺年年老半是此中催

詠聲

萬物自生聽【一云萬物自此聽】太空恆寂寥還從【一作應】靜中起卻向靜中消

任洛陽丞請告一首

方鑿不受圎直木不爲輪揆材各有用反性生苦辛折腰非吾事飲水非吾貧休告臥空館養病絕囂塵遊魚自成族野鳥亦有羣家園杜陵下千歲心氛氳天晴嵩山髙雪後河洛春喬木猶未芳百艸日已新著書復何爲當去東臯耘

縣齋

仲春時景好艸木漸舒榮公門且無事微雨園林淸決決水泉動忻忻眾鳥鳴閒齋始延矚東作興庶甿卽事翫文墨抱衝披道經於焉日淡泊徒使芳樽盈

晚出府舎與獨孤兵曹令狐士曹南尋朱雀街歸裏第

分曹幸同簡聯騎方愜素還從廣陌歸不覺靑山暮翻翻鳥未沒杳杳鐘猶度尋艸逺無人望山多枉路聊參世士迹嘗得靜者顧出入𨿽見牽忘身緣所【一作明】晤

休暇東齋

由來束帶士請謁無朝暮公暇及私身何能獨閒步摘葉愛芳在捫竹憐粉污岸幘偃東齋夏天淸曉露懷仙閱眞誥貽友題幽素榮達頗知疎恬然自成度緑苔日已滿幽寂誰來顧

夜直省中

河漢有秋意南宮生早涼玉漏殊杳杳云闕更蒼蒼華燈發新焰輕【一作鑪】煙浮夕香顧迹知爲忝束帶愧周行

郡內閒居

棲息絕塵侶孱鈍得自怡腰懸竹使符心與【一作如】廬山緇永日一酣寢起坐兀無思長廊獨看雨眾藥發幽姿今夕已云罷明晨復如斯何事能爲累寵辱豈要辭

燕居卽事

蕭條竹林院風叢蘭折幽鳥林上啼靑苔人迹絕燕居日已永夏木紛成結幾閣積羣書時來北牕閱

幽居

貴賤𨿽異等出門皆有營獨無外物牽遂此幽居情微夜來過不知春艸生靑山忽已曙鳥雀繞舎鳴時與道人偶或隨樵者行自當安蹇劣【一作拙】誰謂薄世榮

野居書情

世事日可見身名良蹉尙瞻白雲嶺聊作負薪歌

郊居言志

負暄衡門下望雲歸逺山但要樽中物餘事豈相關交無是非責且得任疎頑日夕臨淸澗逍遙思慮閒出去惟空屋獘簀委牕間何異林棲鳥戀此復來還世榮斯獨已頽志【一作思】亦何攀惟當歲丰熟閭裏一歡顏

夏景端居卽事

北齋有涼气嘉樹對層城重門永日掩淸池夏云生遇此庭訟簡始聞蟬初鳴逾懷故園愴黙黙以緘情

始至郡

湓城古雄郡【一作鎭】橫江千里馳髙樹上迢遞峻堞繞欹危井邑煙火晚郊原艸樹滋洪流蕩【一作薄】北阯崇嶺郁南圻斯民本樂生逃逝竟何爲早歲屬荒歉舊逋積如坻到郡方逾月終朝理亂絲賔朋未及醼簡牘巳云疲昔賢播髙風得守媿無施豈待干戈戢且願撫惸嫠

郡中西齋

似與塵境【一作世】絕蕭條齋舎秋寒花獨經山禽時到州淸觴養眞气玉書示道流豈將符守戀幸以棲心幽

新理西齋

方將甿訟理久翳西齋居艸木無行次閒暇一芟除春陽土脈起膏澤發生初養條刋朽枿防藥鋤穢【一作荒】蕪稍稍覺林聳歷歷忻竹疎始見庭宇曠頓令煩抱舒玆焉卽可愛何必是吾廬

曉坐西齋

城皷動稍稍林鵶去柳意不勝春巖光已知曙寢齋有單祶【一作茅】靈藥爲朝茹盥漱忻景淸焚香澄神慮公門自常事道心寧易【一作異】處

郡齋臥疾絕句

香鑪宿火滅蘭燈宵影微秋齋獨臥病誰與覆寒衣

寓居永定精舎【蘇州】

政拙忻罷守閒居初理生家貧何由往夢想在京城野寺霜露月農興覉旅情聊租二頃田方課子弟耕眼暗文字廢身閒道心精卽與人羣逺豈謂是非嬰

永定寺喜辟彊夜至

子有新歲慶獨此苦寒歸夜叩竹林寺山行雪滿衣深鑪正然火空齋共掩扉還將一樽對無言百事違

野居

結髮屢辭秩立身本疎慢今得罷守歸幸無世欲患棲止且偏僻嬉遊無早晏逐兔上坡岡捕魚緣赤澗髙歌意气在貰酒貧居慣時啟北窻扉豈將文墨間

同襃子秋齋獨宿

山月皎如燭風霜時動竹夜半鳥驚棲窻間人獨宿

餌黃精

靈藥出西山服食采其根九蒸換凡骨經著上世言候火起中夜馨香滿南軒齋居感眾靈藥術啟妙門自懷物外心豈與俗士論終期脫印綬永與天壌存

昭國裏第聽元老師彈琴

竹林髙宇霜露淸朱絲玉徽多故情暗識啼烏與別鶴秖緣中有斷腸聲

野次聽元昌奏橫吹

立馬蓮塘吹橫笛微風動柳生水波北人聽罷淚將落南朝曲中怨更多

樓中閱淸管

山陽遺韻在林端橫吹驚響迥憑髙閣曲怨繞秋城淅瀝危葉振蕭瑟涼气生始遇玆管賞已懷故園情

寒食

晴明寒食好春園百卉開防繩拂花去輕毬度閣來長歌送落日緩吹逐殘杯非闗無燭罷良爲覉思催

七夕

人世拘形迹別去間山川豈意靈仙偶相望亦彌年夕衣淸露濕晨駕秋風前臨懽定不住當爲何所牽

九日

今朝把酒復惆悵憶在杜陵田舎時明年九日知何處世難還家未有期

秋夜

暗牕涼葉動秋天【一作齋】寢席單憂人半夜起明月在林端一與淸景遇毎憶平生歡如何方惻愴披衣露更【一作轉】寒

秋夜一絕

髙閣漸凝露涼葉稍飄闈憶在南宮直夜長鐘漏稀

滁城對雪

晨起滿闈雪憶朝閶闔時玉座分曙早金鑪上煙遲飄散雲臺下淩亂桂樹姿厠迹鴛鷺末蹈舞丰年期今朝覆山郡寂寞復何爲

雪中

空堂歲巳晏密室獨安眠壓篠夜偏積覆閣曉逾妍連山暗古郡驚風散一川此時騎馬出忽省京華年

詠春雪

徘徊輕雪意似借艶陽時不悟風光冷翻令梅栁遲

對春雪

蕭屑杉松聲寂寥寒夜慮州貧人吏稀雪滿山城曙春塘看幽谷棲禽愁未去開闈正亂流寧辧花枝處

對殘燈

獨照碧牕久欲隨寒燼滅幽人將遽眠解帶翻成結

對芳樽

對芳樽醉來百事何足論遙見靑山始一醒欲著接防還復昬

夜對流螢作

月暗竹亭幽螢光拂席流還思故園夜更度一年秋自愜觀書興何慙秉燭遊府中徒冉冉明發好歸休

對新篁

新緑苞初解嫰气筍猶香含露漸舒葉抽叢稍自長淸晨止亭下獨愛此幽篁

夏花明

夏條緑已密朱萼綴明鮮炎炎日正午灼灼火俱然翻風適自亂照水復成妍歸視牕間字熒煌滿眼前

對萱艸

何人樹萱艸對此郡齋幽本是忘憂物今夕【一作日】重生憂叢疎露始滴芳余蝶尙畱還思杜陵圃離披風雨秋

見紫荊花

雜英紛已積含芳獨暮春還如故園樹忽憶故園人

翫螢火

時節變衰艸物色近新秋度月影才斂繞竹光復流

對雜花

朝紅爭景新【一作鮮】夕素含露翻妍姿如有意流芳復滿園單棲守逺郡永日掩重門不與花爲偶終遣與誰言

種藥

好讀神農書多識藥艸名持縑購山客移蒔羅眾英不攺幽澗色宛如此地生汲井旣防澤揷楥亦扶傾陰穎夕房斂陽條夏花明恱翫從玆始日夕繞庭行州民自寡訟養閒非政成

西澗種栁

宰邑乖所願僶俛愧昔人聊將休暇日種栁西澗濵置鍤息微倦臨流睇歸云封壤自人力生條在陽春【一作王春】成陰豈自取爲茂屬佗辰延詠畱佳賞山水變夕曛

種

率性方鹵莽理生尢自疎今年學種園圃多荒蕪眾艸同露新苗獨翳如直以春窘迫過時不得鋤田家笑枉費日夕轉空虛信非吾儕事且讀古人書

喜園中茶生

潔性不可污爲飲滌塵煩此物信靈味本自出山原聊因理郡余率爾植荒園喜隨眾艸長得與幽人言

移海橊

葉有苦寒色山中霜霰多𨿽此防陽景移根意如何

郡齋移杉

擢乾方數尺幽姿已蒼然結根西山寺來植郡齋前新含野露气稍靜髙牕眠𨿽爲賞心遇豈有嵓中緣

花徑

山花夾徑幽古甃生苔澁胡牀理事余玉琴承露濕朝與詩人賞夜攜禪客入自是塵外蹤無令吏趨急

慈恩寺南池秋荷詠

對殿含涼气裁規覆淸沼衰紅受露多餘馥依人少蕭蕭逺塵迹颯颯淩秋曉節謝客來稀回塘方獨繞

題桐葉

參差剪緑綺瀟灑覆瓊柯憶在灃東寺偏書此葉多

題石橋

逺學臨海嶠橫此莓苔石郡齋三四峯如有靈仙【一作山】迹方愁暮云滑始照寒池碧自與幽人期逍遙竟朝夕

池上

郡中臥病久池上一來賖楡栁飄枯葉風倒橫查

滁州西澗

獨憐幽【一作芳】艸澗邊生【一作行】上有黃鸝深樹鳴春潮帶晚來急野渡無人舟自橫

西塞山

勢從千里奔直入江中斷嵐橫秋塞雄地束驚流滿

山耕叟

蕭蕭垂白髮黙黙詎知情獨放寒林燒多尋虎迹行暮歸何處宿來此空山耕

上方僧

見月出東山上方髙處禪空林無宿火獨夜汲寒泉不下藍溪寺今年【一作來】三十年

煙際鐘

隠隠起何處迢迢送落暉蒼茫隨思逺蕭散逐【一作入】煙微秋野寂云【一作方】晦望山僧獨歸

始聞夏蟬

䢐夏暑未晏蟬鳴景已曛一聽知何處髙樹但侵云響悲遇衰齒節謝屬離羣還憶郊園日獨向澗中聞

射雉

走馬上東岡朝日照野田野田雙雉起翻射斗回鞭𨿽無百發中聊取一笑妍羽分繡臆碎頭【一作頸】防錦鞘懸方將恱羇旅非關學少年弢弓一長嘯憶在防城阡

夜聞獨鳥啼

失侶度山覓投林舎北啼今將獨夜意偏知對影棲

述園鹿

野性本難畜翫習亦逾年麑班始力直麚角巳蒼然仰首嚼園栁俯身飲淸泉見人若閒暇蹷起忽低騫玆獸有髙貎凡類寧比肩不得遊山澤局促誠可憐

聞鴈

故園眇何處歸思方悠哉淮南秋夜髙齋聞鴈來

子規啼

髙林滴露夏夜淸南山子規啼一聲鄰家孀婦抱兒泣我獨展轉何時明【一作何爲情】

始建射侯

男子本懸弧有志在四方虎竹忝明命熊侯始張皇賔登時事畢諸將備戎裝星飛的屢破皷噪武更揚曽習鄒魯學亦陪鴛鷺翔一朝願投筆世難激中腸

仙人祠

倉岑古仙子淸廟閟華容千載去寥廓白雲遺舊蹤歸來灞陵上猶見最髙峯

韋蘇州集卷八

欽定四庫全書

韋蘇州集卷九

唐韋應物撰

歌行上

長安道

漢家宮殿含雲煙兩宮十里相連延晨霞出沒弄丹闕春依微自甘泉春依微春尙早長安貴遊愛芳艸寶馬橫來下建章香車卻轉避馳道貴遊誰最貴衛霍世難比何能防主恩幸遇邊塵起歸來甲第拱皇居朱門峩峩臨九衢中有流蘇合歡之寶帳一百二十鳯凰羅列含明珠下有錦鋪翠被之粲爛博山吐香五雲散麗人綺閣情飄颻頭上鴛釵雙翠翹仾鬟曵袖回春雪聚黛一聲愁碧霄山珎海錯棄藩籬烹犢炰羔如折葵旣請列侯封部曲還將金印授廬兒歡榮若此何所苦但苦白日西南馳

行路難【一云連環歌】

荊山之白玉兮良工雕琢雙環連月蝕中央鏡心穿故人贈妾初相結恩在環中尋不絕人情厚薄苦須防昔似連環今似玦連環可碎不可離如何物在人自移上客勿遽歡聽妾歌路難旁人見環環可憐不知中有長恨端

橫塘行

妾家住橫塘夫聓郗家郎玉盤的歷雙白魚寶簟玲瓏透象牀象牀可寢魚可食不知郎意何南北岸上種蓮豈得生池中種槿豈得成丈夫一去花落樹妾獨夜長心未平

貴遊行

漢帝外家子恩澤多封侯垂楊拂白馬曉日上靑樓上有顏如玉髙情世無儔【一作非無儔】輕裾含碧煙窈窕似云浮良時無還景促節爲我謳忽聞艶陽曲四坐亦已柔賔友仰稱嘆一生何所求平明撃鐘食入夜樂未休風雨歲兵戈橫九州焉知坐上客艸艸心所憂

酒肆行

豪家沽酒長安陌一旦起樓髙百尺碧疏玲瓏含春風銀題彩幟邀上客回瞻丹鳯闕直視樂遊苑四方稱賞名已髙五陵車馬無近逺晴景悠揚三月天桃花飄俎栁垂筵繁絲急管一時合他壚鄰肆何寂然主人無厭且專利百斛須防一壺【一作囊】費初醲後薄爲大偸飲者知名不知味深門潛醖客來稀終歲醇醲味不移長安酒徒空擾擾路旁過去那得知

相逢行

二十登漢朝英聲邁今古適從東方來又欲謁明主猶酣新丰酒尙滯防陵邂逅兩相逢別來問寒暑寧知白日晚暫向花間語忽聞長樂鐘走馬東西去

烏引鶵

日出照東城春烏鵶鵶鶵和鳴鶵和鳴羽猶短巢在深林春正寒引飛欲集東城暖羣鶵防褷睥睨髙舉翅不及墜蓬蒿雄雌來去飛又引音聲上下懼鷹隼引鶵烏爾心急急將何如何得比日捜索雀卵噉尓鶵

鳶奪巢

野鵲野鵲巢林梢鴟鳶恃力奪鵲巢吞鵲之肝啄鵲腦竊食偸居還自保鳯凰五色百鳥尊知鳶爲害何不言霜鸇野鷂得殘肉同啄羶腥不肯逐可憐百鳥紛縱橫𨿽有深林何處宿

鷰銜泥

銜泥鷰聲嘍嘍尾涎涎秋去何所歸春來復相見豈不解決絕髙飛碧雲裏何爲地上銜泥滓銜泥𨿽賤意有營杏梁朝日巢欲成不見百鳥畏人林野宿翻遭网羅俎其肉未若銜泥入華屋鷰銜泥百鳥之智莫與齊

皷行

淮海生雲暮慘澹廣陵城頭皷暗寒聲坎坎風動邊忽似孤城萬里絕四望無人煙又如邊騎截遼水代馬不食仰朔天座中亦有燕趙士聞不語客心死何況鰥孤火絕無晨炊獨婦夜泣官有期

古劍行

千年土中兩刃防土蝕不入金星滅沈沈靑脊鱗甲滿蛟龍無足蛇尾斷忽欲飛動中有靈豪士得之敵國寶仇家舉意半夜鳴小兒女子不可近龍蛇變化此中隠夏云奔走雷闐闐恐成霹靂飛上天

金穀園歌

石氏滅金穀園中水流絕當時豪右爭驕侈錦爲步障四十里東風吹花雪滿川紫气凝閣朝景妍洛陽陌上人回首絲竹飄颻入靑天晉武平吳恣歡燕余風靡靡朝廷變嗣世衰微誰肯憂二十四友日日空追遊追遊詎可足共惜年華促禍端一發埋恨長百艸無情春自緑

溫泉行

出身天寶今年幾頑鈍如錘【一作鈆】命如紙作官不了卻來歸還是杜陵一男子北風慘慘投溫泉忽憶先皇遊幸年身騎廐馬引天仗直入華淸列禦前玉牀瑤雪滿寒山上升閣遊絳煙平明羽衛朝萬國車馬合沓溢四防恩毎浴華池水扈獵不蹂渭北田朝廷無事共歡燕美人絲管從九天一朝鑄鼎降龍馭小臣髯絕不得去今來蕭瑟【一作索】萬井空惟見蒼山起煙霧可憐蹭蹬失風波仰天大叫無柰何獘裘羸馬凍欲死賴遇主人杯酒多

學仙二首

昔有道士求神仙靈眞下試心確然千鈞巨石一發懸臥之石下十三年存道忘身一試過名奏玉皇乃升天雲气冉冉漸不見畱語弟子但精堅

石上鑿井欲到水惰心一起中路止豈不見古來三人俱弟兄結茅深山讀仙經上有靑冥倚天之絕壁下有颼飅萬壑之松聲仙人變化爲白鹿二弟翫之兄誦讀讀多亡過可乞言爲子心精得神仙可憐二弟仰天泣一失毫釐千萬年

廣陵行

雄藩鎭楚郊地勢郁岧嶤雙旌擁萬防中有霍嫖姚海云助兵气寶貨益軍饒嚴城動寒角晚騎踏霜橋翕習英豪集振奮士卒驍列郡何足數趨拜等卑寮日晏方云罷人逸馬蕭蕭忽如京洛間遊子風塵飄歸來視寶劍功名豈一朝

萼緑華歌

有一人兮升紫霞書名玉牒兮萼緑華仙容矯矯兮雜瑤佩輕衣重重兮防絳紗云愁思兮望淮海皷吹蕭條兮駕龍車世淫濁兮不可降胡不來兮玉斧家

王母歌【一云玉女歌】

眾仙翼神母羽蓋隨雲起上游極杳冥中下看東海一杯水海畔種桃經幾時千年開花千年子玉顏眇眇何處尋世上茫茫人自死

馬明生遇神女歌

學仙貴功亦貴精神女變化感馬生石壁千尋啟雙檢中有玉堂【一作牀】鋪玉簟立之一隅不與言玉體安隠三日眠馬生一粒心轉堅知其丹白防哀憐安期先生來起居請示金璫玉佩天皇書神女呵責不合見仙子謝過手足戰大棗冷如冰海上摘來朝霞凝賜仙復坐對食訖頷之使去隨煙升【一作使隨煙升】乃言馬生合不死少姑教勑令付爾安期再拜將生出一授素書天地畢

石皷歌

周宣大獵兮歧之陽刻石表功兮煒煌煌石如皷形數止十風缺訛苔蘚澁今人濡紙脫其文旣撃旣埽白黒分忽開滿捲不可識驚潛動蟄走云云喘逶迆相糺錯乃是宣王之臣史籀作一書遺此天地間精意長存世冥寞秦家祖龍還刻石碣石之罘李斯迹世人好古猶共傳持來比此殊懸隔

寶觀主白鸜鵒歌

鸜鵒鸜鵒眾皆如漆爾獨如玉鸜之鵒之眾皆蓬蒿下爾自三山來【音梨】三山處子下人間綽約不妝冰雪顏仙鳥隨飛來掌上來掌上時拂拭人心鳥意自無猜玉指霜毛本同色有時一去淩蒼蒼朝遊汗漫暮玉堂巫峽中飛暫濕杏花林裏過來香日夕依仁全羽翼空欲銜環非報徳豈不及阿母之家靑鳥兒漢宮來往傳消息

彈棊歌

圎天方地局二十四气子劉生絕藝難對曹客爲歌其能請從中央起中央轉鬭破欲防零落勢背誰能彈此中舉一得六七旋風忽散霹靂疾履機乘變安可當置之死地翻取彊不見短兵反掌収已盡惟有猛士守四方四方又何難橫撃上緣邊豈如昆明與碣石一箭飛中隔逺天神安志愜動十全滿堂驚視誰得然

韋蘇州集卷九

欽定四庫全書

韋蘇州集卷十

唐韋應物撰

歌行下

聽鸎曲

東方欲曙花冥冥啼鸎相喚亦可聽乍去乍來時近逺才聞南陌又東城忽似上林翻下苑綿綿蠻蠻如有情欲囀不囀意自嬌羌兒吹笛曲未調前聲後聲不相及秦女學箏指猶澁須防風暖朝日暾流音變作百鳥喧誰家懶婦驚殘夢何處愁人憶故園伯勞飛過聲局促戴勝下時桑田緑不及流鸎日日啼花間能使萬家春意閒有時斷續聽不了飛去花枝猶裊裊還棲碧樹鏁千門春漏方殘一聲曉

白沙亭逢吳叟歌

龍池宮裏上皇時羅衫寶帶香風吹滿朝豪士今已盡欲話舊遊人不知白沙亭上逢吳叟愛客脫衣且沽酒問之執防亦先朝零落艱難卻負樵親觀文物防露見我昔年侍丹霄冬狩春祠無一事歡遊洽宴多頒賜嘗陪夕月竹宮齋每返溫泉灞陵醉星歲再周十二辰爾來不語今爲君盛時忽去良可惜一生坎何足云

送禇校書歸舊山歌

握珠不返泉匣玉不歸山明皇重士亦如此忽得禇生何得還方稱羽獵賦未拜蘭臺職漢篋亡書已暗傳嵩丘遺簡還能識朝朝待詔靑鏁闈中有萬年之樹蓬萊池世人仰望棲此地生獨徘徊意何爲故山可往薇可采一自人間星歲攺藏書壁中苔半侵洗藥泉中月還在春風飲餞防陵原莫厭歸來朝市喧不見東方朔避世從容金馬門

五行

美人爲我彈五塵埃忽靜心悄然古刀幽磬初相觸千珠貫斷落寒玉中曲又不喧徘徊夜長月當軒如伴風流縈豓雪更逐落花飄禦園獨鳯寥寥有時隠碧霄來下聽還近燕姬有恨楚客愁言之不盡聲能盡末曲感我情解幽釋結和樂生壯士有仇未得報拔劍欲去憤已平夜寒酒多愁遽明

驪山行

君不見開元至化垂衣裳厭坐明堂朝萬方訪道靈山降聖祖沐浴華池集百祥千乘萬騎被原野雲霞艸木生【一作相】輝光禁仗圍山曉霜切離宮積翠夜漏長玉階寂歷朝無事碧樹葳防寒更芳三淸小鳥傳仙語九華眞人奉瓊漿下元昧爽漏【一作編】恆秩登山朝禮元室翠華稍隠天半云丹閣光明海中日羽旗旄節憩瑤臺淸絲妙管從空來萬井九衢皆仰望彩雲白鶴方徘徊憑髙覽古【或作一望】嗟寰宇造化茫茫思悠哉秦川八水長繚繞漢氏五陵空崔嵬乃言聖祖奉丹經以年爲日億萬齡蒼生鹹壽陰陽泰髙謝前王出塵外英豪共理天下晏戎夷詟伏兵無戰時丰賦斂未告勞海闊珍奇亦來獻干戈一起文武乖歡娯已極人事變聖皇弓劍墜幽泉古木蒼山閉宮殿纉承鴻業聖明君威震六合驅妖氛太平遊幸今可待湯泉嵐嶺還氛氳

漢武帝雜歌三首

漢武好神仙黃金作臺與天近王母摘桃海上還感之西過聊問訊欲來不來夜未央殿前靑鳥先回翔緑鬢縈云裾曳霧雙節飄颻下仙步白日分明到世間碧空何處來時路玉盤捧桃將獻君踟躕未去畱彩雲海水桑田幾翻覆中間此桃四五熟可憐穆滿瑤池燕正值花開不得薦花開子熟安可期邂逅能當漢武時顏如芳華潔如玉心念我皇多嗜欲𨿽畱桃核桃有靈人間糞土種不生由來在道豈在藥徒勞方士海上行掩扇一言相謝去如煙非煙不知處

金莖孤峙兮淩紫煙漢宮美人望杳然通天臺上月初出承露盤中珠正圎珠可飲壽可永武皇南面曙欲分從空下來玉杯冷世間防翠亦作囊八月一日仙人方仙方稱上藥靜者服之常綽約栢梁沈飲自傷神猶聞駐顏七十春乃知甘醲皆是腐腸物獨有淡泊之水能益人千載金盤竟何處當時鑄金恐不固蔓艸生來春復秋碧天何言空墜露

漢天子觀風自南國浮舟大江屹不前蛟龍索鬭風波黒春秋方壯雄武才彎弧叱浪連山開愕然觀者千萬眾舉麾齊呼一矢中死蛟浮出不復靈舳艫千里江水淸皷餘響數日在天吳深入魚鼈驚左有佽飛落霜翮右有孤兒貫犀革何爲臨深親射蛟示威以奪諸侯魄威可畏皇可尊平田校獵書猶陳此日從臣何不言獨有威聲振千古君不見後嗣尊爲武

椶櫚蠅拂歌

椶櫚爲拂登君席靑蠅撩亂飛四壁文如輕羅散如發馬尾犛毛不能絜柄出湘江之竹碧玉寒上有纎羅縈縷尋未絕左揮右灑繁暑淸孤松一枝風有聲麗人紈素可憐色安能防【一作掩】白還爲黒

信州錄事參軍常曽古鼎歌

三年糾一郡獨飲寒泉井江南鑄器多鑄銀罷官無物惟古鼎雕螭【一作虫】刻篆相錯蟠地中歲久靑苔寒左對蒼山右流水雲有古來葛仙子葛仙埋之何不還耕者鎗然得其間持示世人不知寶勸君錬丹永【一作求】壽考

夏冰歌

出自泉杳杳之深井汲在朱明赫赫之炎辰九天含露未銷鑠閶闔初開賜貴人碎如墜瓊方截璐粉壁生寒象筵布玉壺紈扇亦玲瓏座有麗人色俱素咫尺炎涼變四時出門焦灼君詎知肥羊甘醴心悶悶飲此瑩然何所思當念防幹鑿者苦臘月深井汗如

淩霧行

秋城海霧重職事淩晨出浩浩合無天溶溶迷朗【一作朝】日才看含鬢白稍視【一作似】霑衣密道騎全不分郊樹都如失霏微誤噓吸膚腠生寒栗歸當飲一杯庶用蠲斯疾

樂燕行

良辰且燕樂樂往不再來趙瑟正髙張音響淸塵埃一彈和妙謳吹去繞瑤臺艶雪淩空散舞羅起徘徊輝輝發眾顏灼灼嘆令才當喧旣無寂中飲亦停杯華燈何遽升馳景忽西頽髙節亦云立安能滯不回

采玉行

官府徵白丁言采藍谿玉絕嶺夜無家深榛中宿獨婦餉糧還哀哀舎南哭【一作田荒舎南哭】

難言

掬土移山望山盡【一作遷】投石塡海望海滿持索捕風幾時得將刀斫水幾時斷未若不相知中心萬仞何由欵

易言

洪鑪熾炭燎一毛大鼎炊湯沃殘雪疾影隨形不覺至千鈞引縷不知絕未若同心言一言和同解千結

調嘯詞二首

邊馬邊馬逺放燕支山下跑沙跑雪獨嘶東望西望路迷路迷路迷迷路邊艸無窮日暮

河漢河漢曉掛秋城漫漫愁人起望相思江南塞北別離別離別離離別河漢𨿽同路絕

三臺詞二首

一年一年老去明日後日花開未報長安平定萬國豈得銜杯

冰泮寒塘始緑餘百艸皆生朝來門閭無事晚下髙齋有情

韋蘇州集卷十

