

欽定四庫全書

集部六

類博稿

別集類五【明】

提要

【臣】等謹案類博稿十卷明嶽正撰正有類博雜言已著錄天順復辟後以奪門諸臣挾功驕恣帝心畏之而不敢遽圖正以書生支撐其間欲設計以離曹吉祥石亨之交事不能成反爲所中至於竄謫瀕死其策𨿽疏其志要爲忠藎及羣姦繼敗又阨於李賢之媢嫉淪落以終姜桂之性始終不攺嘉靖初追贈太常寺卿制詞有云嫉邪已甚受謗寖深左謫南荒再編西戍旣而逆臣伏鑕正士賜環擬陟卿曹庶僉言之允協出分符守竟直道之難容紀其實也其文章亦天眞爛漫落落自將史稱所艸承天門宣諭廷臣詔剴切感人舉朝傳誦足以見其一斑矣是集爲其門人李東陽搜輯遺稿而成凡詩二卷雜文八卷又附錄二卷前一卷載諸人志錄傳贊諸作後一卷則東陽以葉盛所作志銘多所隱諱爲正補傳也傳稱正晚好皇極書故所作雜言二篇皆闡邵子之學而詩亦純爲邵子擊壤集體東陽懷麓堂詩話稱防翁才甚髙俯視一世獨不屑爲詩云旣要平仄又要對偶安得許多工夫云云蓋得其實而傳乃稱以雅健脫俗未免阿其所好至稱其文髙簡峻防追古作者則不失爲公評正統成化以後臺閣之體漸成嘽緩之音惟正文風格峭勁如其爲人東陽受學於正又娶正女其懷麓堂集亦稱一代詞宗然雍容有餘气骨終不逮正也所謂言者心之聲歟乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

類博稿卷一

明嶽正撰

古詩歌辭五七言四十六首

擬獻幸太學頌

惟正統九年甲子春正月考國子之學越三月一日皇帝親釋奠於先師立師生館下命儒臣講經以倡臣以作新民臣某伏念生太平盛時又得服章縫從諸生後親被寵光無任感激輙依據古體作頌一篇凡若干言言詞陋隘𨿽不足形容盛徳然皆指事實錄具載聖天子崇儒重道之美庶幾昭示無極有在者其辭曰天開皇明奄有下方垂百斯年中葉彌昌太祖太宗仁廟宣考四聖同功以傳以紹皇禦八極淸明在躬仁漸義摩道冶徳鎔際海之南窮北之漠東國西戎式歌且樂皇躬不庸載謙載衝乃命司空新此學宮有嚴廟貌威儀肅肅有秩黌堂榱桷矗矗庖廩次捨偕作協興曽不閱月有司告成帝曰噫嘻此實自我我不先焉何以率惰乃命太常炰牛炙羊鉶羮大胾有苾其芳乃命倌人法駕是陳玉輅金根繹繹循循龍旂揚揚和鸞雍雍我皇戻止顒卬斯容玉帛煌煌鼓鐘鏘鏘我皇淵塞以將祀享諸侯皇皇大夫濟濟我皇於穆載宣經理龍行雲從秋斯鳴蛩億萬斯年於樂辟雍辟水洋洋聖謨孔彰臣佩徳音沒世不忘載拜稽首請作頌辭於以祈嘏於以祝釐祚我皇明如日斯升我皇攸寕百千萬齡

營建紀成詩

天眷美營建也修焉創焉民弗知也

天眷有明誕命髙祖俯監萬方定都江滸如龍斯蟠如虎斯踞以朝以防以享以祀逖矣厥謨欽於世世

天眷有明亦啟文祖爲厥孫謀聿又胥宇碣石之西太行之東有嚴厥宮四海是同

維帝卽阼夙夜顧諟神旣受職民亦冒祉乃繼廼述乃經乃營戢此土工爲萬國宗廼召大臣出任予重曰某爾總曰某爾董役夫總總工師傱傱鼛鼓逢逢人心悀悀有赫朝堂有翼廟庭瑣瑣公府歘忽偕興士方耕矣女方箴矣曽不驚矣奏功成矣匪臣之功伊民之力匪民之力維帝之則帝曰匪予文祖之志天相文祖爛其營室

天眷六章二章章十句四章章八句

代祀海瀆紀成樂章有序

嘉禮告成神載歆假雨暘輒應信如執符爰據威靈衍爲九唱勒之貞石用示無極布露悃幅稱答景貺詞之工拙不暇計也

北海詩

降神

神有生兮奠坤當一隅兮司帝藩朝渺瀅兮勢彌尊量厖鴻兮納污渾含混元兮肆吐吞云其蒸兮雨所歕佐媼神兮生物蕃遐明徳兮報祀存神兮神兮降吉蠲

迎神

金節晃兮繽繙翥翠華揺兮葳蕤舉驂沆瀣兮駕甸始屏翳驅兮丰隆駛鞭雷霆兮叱風兩逆惟怒兮惠惟雨香芬茀兮景淒靡洋洋兮如誶語神兮神兮斯戻止

禮神

鼓鐘奏兮鏜鏜簫管揚兮瑯瑯帛有兮玉有璜煜煜兮爛盈箱黍稷芬兮有苾其芳簠簋飾兮厥文孔章肅端兮斂衣裳儼誠敬兮靡不將神兮神兮假有光

初獻

爵初獻兮神已萃鼻絕嚏兮志不悖衣冠肅兮容體懿昭對越兮凝念慮答元功兮靡自媚眎明鑑兮向予意時雨暘兮醖和气蓊穰穰兮育羣類神兮神兮民所庇

亞獻

爵再獻兮誠正精虛室白兮靈府澄震雷迅兮神靡驚匕鬯安兮端不傾犧罇圭瓚兮兩楹太羮元酒湛且明民與嘉貺國與禎千古萬古恆不攖神兮神兮予爾盟

終獻

爵終獻兮誠彌篤神宴娛兮光耀燭宥菑兮降釐祿柄予奪兮挶禍福失恆道兮殃品物陵爲波兮川爲陸稼不登兮人不育苦墊溺兮慉怨讟神兮神兮爾之辱

承釐

膳膏芬兮酎酒馧罍尊彛俎羅繽紛明禋傑制全本文旣醉旣飽神載忻嘉貺蕃釐乃爾分惕息受命如有聞錫爾民人錫爾君八方維時百谷蕡上方下方覃厥仁

樂神

擁靈姬兮侍女蠵吹笙兮鼉擊鼓長鯨淸歌老蛟舞河伯行酒禦龍脯百神效順恩湛溥噓爲淸風噀爲雨風雨維時澤下土神兮神兮樂何許終國家兮萬萬古

送神

飊輪輾兮云爲衢羽葆張兮蜺化旗雷公蹕道婢雨師電母舉燎驅封姨千騎萬騎魚龍隨山爲裂兮川爲移去矣直與防期神不厭斁民允禧年年歲歲春秋祠

大濟詩

降神

太行之西兮王屋之東危巓宻岫兮實神所宮發爲沇兮溢爲滎注流顯伏勢愈雄出雲致雨灌濟功千秋萬歲兮報祀同

迎神

陰風颼颼寒景流神之來兮驂兩虯蠙珠結佩瑯玕湘靈作儐原胥儔先驅欲至妖氛收防魖斂迹魍魎愁

禮神

招揺轉兮夜未央庭燎舉兮天有光象在陛兮登歌在堂庶羞盈俎兮醍酒盈觴神兮神兮爾惟嘗玉帛煌煌誠所將

初獻

神兮至止禦法宮縞衣元裳蟠兩龍元精耿兮貫白虹休懲應兮來淸風駿奔走兮嚴百工爵一奠兮誠始通

亞獻

防云宻幬流蘇敷錦茵重匝鸚鵡鋪明靈妥兮懽且娛慰我民兮錫以符和气甘霖無地無爵再奠兮誠已孚

終獻

馮蠵鼓舞忻且抃蜿蜒嬉遊隱復見羣靈百怪歘變幻神載歆兮示昭鑑福我君兮壽無算爵終奠兮誠靡間

承釐

天子壽考民物休隆祥祉兮該九州導神和气迎神庥虎拜稽首誠愈修神兮神兮良厥猷作神羞兮予爾訧

樂神

吹管兮鳴簫鼓鐘兮伐鼛都盧漫衍騰神鰲防起舞黔雷跳神載懽兮何所昭休嘉砰隱妖祥消

送神

膏鳯輦兮秣龍馬蜺旌羽蓋紛布野赭鞭鞭山山爲赭金戈指天天亦撦九垓八埏恣上下雲飛飛兮神去也

古樂府二首

短短牀太局促徒能坦郎腹未得展郎足縱郎有意爲合懽牀短安能薦郎宿

太局促短短牀流蘓苦不長蘭麝無馨香郎欲招妾妾不來可憐春色空輝光

竹枝詞

郎從月下防吳鉤妾向郎前問所由聞道敵人今未滅將欲西去覓封侯

公子行

刻絲袴褶雕碎瓊勒金叱撥行地龍靑春挾彈東城東翻身一發墮兩鴻蔑痕亂防障泥紅啞啞血口噴腥風六街一顧千人空意气誰論貫月虹道傍半語隱喉中似聞愼莫犯乃翁

逰柏林寺

曉從招提遊同袍勝雲集中有緇衣流恐是遁逺匹儒釋偶相忘賓主情更宻飯我蒲香饌坐我沈檀室相攜歷觀覽繼目了無極載登大雄殿俯瞰眾僧窟光輝互吞吐金碧委狼籍一區足眾巧富麗難具述撫此百感生徘徊以終日

春日雜興和陳宣之韻

嗟嗟荊山玉璞中美不揚不殊瓦與礫棄置官道傍一朝秦相國琢成龍鳯章沐浴獻天子千載仰餘光

其二

姣姣閨中女玉質世無並卻嫌脂粉惡反爲顏色病況有蘭蕙心平生抱貞靜擇對嫁已晚卿家何日聘

其三

北山有梓材南山有喬木喬木卭以直梓材俯且曲覩玆恆怵惕睊睊動心目庶幾日勉旃無遺彼羞辱

其四

煮革能成膠刳樹乃成漆以膠投漆中不見有痕迹古人不可作古道不可述忍爲纎纎徒熟路生荊棘

貞女陳若瑛未嫁死節

有女名若瑛義門陳氏子女紅中饋余頗亦閒書史十九聘舒郎雙璧璨盈貯百年偕老期竟爲天所沮妾身𨿽未明妾心良已許豈無展轉匹志奪妾所恥名旣爲君婦能不爲君死我生尙气節賦終毛髮豎

秋潦有感

積潦未經日誰教水虫逰薄暮積潦沍水虫隨已休乃知造物者不獨於蜉蝣蟠桃三千年靈椿五百秋風霜旣歷歷歲月亦悠悠自是由乘除舉世驚短修遂令得失徒浪喜還浪愁達人觀大觀委心任去畱

感懷

黃金沽白酒買醉不買醒靑春浪成老綠發餘幾莖歷觀今古人誰許完好名相思復相念展轉難爲情中夜耿無寐起坐待天明

答李甥士常

李郎勲閥子被服作儒生年少膽气粗俗尙鴻毛輕平視裘馬豪橫突辭賦營前瞻聖賢域徐闖八九程譬如堂堂陳勢莫敢與爭又如虎負嵎可避不可攖況服聲利駕肯移跬步旌齊由尙功大魯以秉禮名在忽故辭偶於渭事親迎道同千方合書組萬縷情詎謂林下窮可館世上英臨風歌玉樹促刺愧冰淸

哭堂兒

我年五十四四次舉兒子阿增十九齡志業總可喜豈不慟其天謂有堂兒恃應元與祖授孩殤且勿齒仁者必有後古賢範世語我詎敢爲惡堂兒竟童死失明固可譏不憂亦去理悲哉嗚咽聲懼成不孝爾

四皓圖

漢髙騎馬鞭羣雄駕馭不到商山中山中潛龍惜鱗甲肯與走狗同牢籠野雞宮中顏色老恩愛何人爲最好戚姬未彘惠統危鶴書急走商山道山中潛龍始一來楚歌楚舞雙徘徊撫圖令人長嘆息嘆息畱侯眞有才

題羲之觀鵞圖

洛陽天子身衣靑典午橫被淸談傾羣公各收新亭淚諸王獨擅江東名王家子弟誰如玉郎君解坦東牀腹內史由來是散階右軍未必非雌伏鞠花嗅罷倚髙秋眼中懷祖齊蜉蝣癡兒翻防臺司榻羽觴漫作蘭亭遊塡膺豪气弸莫遏時於行艸露稜角能雄百代翰墨塲龍跳天門虎臥閣白鵞修頸西復東瀟灑頗與吾意同風情一防當時目至今傳寫畫圖中

桃源圖

小槳輕揺帆半斜仙山似有浮雲遮前溪後溪響流水千樹萬樹開桃花圖畫已成晉故事風俗還是秦人家退之元亮不可問小立空庭漫自嗟

瑞竹詩

嘉定道士挿竹籓花其末在地忽有生意蘇人異之稱爲瑞竹求余賦之

花容嫵媚竹幽獨道人愛花不愛竹斫竹障花倒挿地逆施已分無生意誰料天公爲斡旋花容不久竹反妍道人一見稱爲瑞昔者賤之今日貴世間此事紛如麻豈獨區區竹與花爲君短歌不成調落日掀髯空自嗟

題冬日聚禽圖

陰風吹天天欲裂混沌怕死方愁絕潛將元气閉重淵化工倔彊時偸泄附炎物態本尋常何怪眾禽爭向陽紅毛翠鬛莫指數醉眼僅識雙鴛鴦聲噤不聞鸜鵒語羽揺空見鶺鴒忙白頭毣毣營棲息黃口飛飛恣頡頏髙岡梧桐結實未待爾招吾丹鳯凰

吳時極菜園

春風吹春春雨肥畦南畦北膩如脂日食都無萬錢費先生自有畦中芝朝爲羮暮爲糜軟蒸爛煮皆所宜撐腸拄腹臥不得夜半起舞還生悲可憐四海多瘡痍民財已竭民力疲烹龍炰鳯日不足肉食諸公知不知君不見咬得此根事可爲豈無大道能濟時先生莫守千甕虀要令四海無寒饑

楊氏忠孝堂

故人尺素來朔方邀我爲賦忠孝堂忠孝將軍身姓楊虎頭猿臂八尺長父兄子弟鎭邊疆門閥上擬郭汾陽爾來分閫才三霜解使聲名如許香平生最笑馬與臧鳴劍抵掌無乃狂驍捷不數王彥章方略僅許趙破羗前年耀兵靑海傍犬戎恃彊來陸梁鐵騎十萬請自當目眥磔裂須髯張彎弧射殺左賢王馬前系頸單於降戰酣但見日色黃一身那顧七十創捷書星飛達未央詔許赤組綰金章吾聞功成名亦揚丈夫忠孝莫此良華堂傑搆摩空蒼巍然千載魯靈光

張醫士杏林圖

匡廬之山髙幾許香鑪峯入靑雲裏雲裏仙家傳姓張直向峯頭開艸堂堂前杏林接原野盡是居人爲栽者東風吹春春不住千樹萬樹飛紅雨紅雨飛殘碧玉枝黃金子結何離離仙翁富此知何用年來半與貧窮共貧者不困病者痊感恩欲報良無緣但願花開復結實仙翁一住三千年

題釣雪圖

同云布天天爲黑潑染曾無煩粉墨自西自東自南北溟溟蒙蒙昏四塞想天大興役修月並工不暇收瓊屑小比人掌大比席千片萬片漫空瞥霎時下土深盈尺豈無奇寶遭埋滅平田狐兔迷蹤迹縱是江山亦難別峯巒似堆水磨鐵園林樹作鵞毛磔湖波徹底玻瓈潔鉛池汞結靈砂液玉蓮花瓣銀潢輟素龍攺服霜絲掣吁嗟此境誰辯得栁州詩豪詩家絕此詩此畫妙同格識者見之誰不說我獨對此中腸熱罷官歸耕歲三閱兩夏才收十斛麥滿門良賤過半百坐是橫罹原憲厄彊項懶艸顏公帖妻兒笑我謀生拙邇來三冬幸一白來年來牟端可測鄙懷小覺爲之釋題詩聊逭逋遲責駕敢爾攀前轍

欽州命下太夫人宜有萬里之憂正以不孝跽謝太夫人慨然自慰且有義命之誡拜違之旦又戒家人以勿泣爲送直沽舟中韻以記之

臨別慈親意分明義割恩是非如可辯得防豈須論在汝須安命諸孫足應門古來軻母訓何必勝斯言

小屋

小屋剛容我閒居怕見人蹉跎過半世疎散又三春性懶將成癖心安不覺貧廣堂𨿽可愛難保得天眞

閒雲

閒雲不作雨天意恣悠揚變化隨風勢浮華借日光最宜眞逸玩不慰老農望薄暮渾忘散依依綴月傍

類博稿卷一

欽定四庫全書

類博稿卷二

明嶽正撰

律詩絕句一百二十八首

燕臺懷古

督亢陂荒蔓艸生廣陽宮廢故城平秋風易水人何在午夜盧溝月自明召伯封疆經幾換荊卿事業尙虛名黃金不置髙臺上似怪年來士價輕

郊望

神鼎當年定薊門輿圖便覺此方尊天文析木三河近王气全燕萬古存水繞郊畿襟帶合山環宮闕虎龍蹲何須百二誇周漢一統今歸聖子孫

夜雨呈同志

雨中燈火夜堂深無限閒愁損客心獻玉不逢經兩刖屠龍學得破千金生逢鄧禹應相笑老學南陽祗漫吟滿目風塵雙短鬢爲誰蕭索不勝簮

哭楊文貞太師

碩輔古來由嶽降直從申甫到今公玉堂望重文章伯金匱書緘社稷功一代偉人嗟已矣四朝元老更誰同可憐一掬羊曇涙灑向西風落木中

毛素軒挽詩

丹詔曾沾錫虎符一官如隠臥三吳閒尋春色來黃嶺細詠周詩到白駒何必蛟龍終得雨須知鸞鳯已能雛不堪玉樹埋秋艸欲弔無因致束芻

李錄事挽詩

不到龍門定幾時傷心寕忍賦哀辭一官老去方防調多病年來竟莫支豈爲荊山無玊獻祗應滄海有珠遺儀型尙覺風流在獨坐空齋有所思

橘井

仙翁釀得洞庭秋一滴能令痼疾瘳石甃靜涵雲液冷銀牀光動玉華浮碧桃漫說來瓊島綘雪虛傳出閬州我欲相從換毛骨不知還解乞人不

聞劉東周黃門歸自海外乞私印石

玉節淩風度尾閭洪濤幾犯雪山如島夷路犒羞魚饋國主郊迎服象輿歸槖避嫌無薏苡遐荒諳俗有圖書滄洲文石堪鐫印乞取龍驤壓載余

送齊經歷還嘉興

吳越風煙欈李偏況依綠水泛紅蓮誰能長揖諸侯幕君更能兼闔府賢北闕朝紳歸未得南州賓榻想長懸使君喜是吾鄕彥薦稿行看到日邊

送任方伯之湖廣

五谿妖祲未全收七澤瘡痍久願瘳天欲吾民躋壽域帝令人傑監諸侯綘騶行郡湘江路黃鶴題詩鄂渚樓應信陽春眞有腳不煩宋玉更悲秋

賀倪兄讓侍講分題得禁牕引燭

禁城儤直已昏黃忽訝鑾輿到玉堂直欲踉蹌趨幾席其如顚倒著衣裳當牕蓮炬分紅焰滿室蘭煤散暖香已喜恩光耀今古況將經術侍君王

送錢原博南京主事

金陵我昔經遊地天設東南第一州鳴鳯有臺橫日表飛龍遺窟枕江流四方貢賦通京口萬古波濤浸石頭此去故人官況好新題還肯寄來不

賀楊宗器侍講

仙籍由來不易攀蓬萊髙拱五雲間一朝拜舞承綸綍十載淸華任往還夜直篝燈書日曆早朝簮筆侍天顏莫嫌寂寞羈英俊祗是顏郎鬢未班

經筵初開有述

講殿開集縉紳緝熈聖學載經綸黃封旣醉天庖酒白鋌還頒內帑銀自古明良難際遇方今魚水契君臣龍墀接武皆麟趾未許駑駘逐後塵

方氏貞靜詩

太孺人某氏贈兵科給事中方君稜之配四川防議輔之母年十八歸方氏一閱歲給事死於溺防議其遺腹孤也孺人不辱其夫又能成其子卒享襃封之命故爲詩以詠之

結髮初成燕爾婚已將心事許深恩箜篌竟作憑河別精衞長啣渡海寃孟母教還成令子趙孤存不借公孫髙風千古淸人骨貞節無慙號徳門

天順元年七月十一日左遷欽州同知十四日出城親交無敢送者欽天監漏刻博士馬敬瞻遺詩一首宿張家灣舟中用韻

被罪承恩嶺外遊思鄕何處仲宣樓風霜萬里蠻荒夜煙雨三江澤國秋不信功名成夢覺蚤聞富貴等云浮令人卻羨桐江叟長擁羊裘把釣鉤

奉餞季方先生

馬軾

灤江江上水悠悠送客江邊莫上樓五嶺瘴髙煙蔽日兩孤雲濕雨鳴秋丰城劍气東南起合浦珠光晝夜浮祭罷鱷魚歸去晚刺桐花外月如鉤

十七日詣漷南辭先墓有感

百年家業恐沈淪冠承恩愧此身敢望功名光簡冊要將忠孝答君親迂疏不解懲緘口愚戅終教犯逆鱗一去南荒幾萬里未堪回首涙盈巾

至安陵與許閣老捨舟岸行許有詩見投依韻奉和

散步河濱夕照紅綠楊低拂岸西東寡妻亦解憂周室漁父從教笑屈忠老去丹心能益壯愁來白髮欲成翁休憐謫宦終蹉跌聞說王臣尙匪躬

安陵道中與嶽季方閣老

許彬

門燬承天火尙紅詞臣被黜向江東斬蛟徒有旌陽劍報主空懷忠武風道上鉤衣蒼耳子林間聒客白頭翁蒼蒼肯爲生民計終遣端人輔聖躬

晚過徳州再呈許閣老

蓼花映水夾堤紅蕭颯平原古郡東諧謔苦無方朔智江湖徒有魏牟忠傍人見笑歌漁父弔客相逢說塞翁此意𨿽同吾更逺天涯盡處置防躬

八月五日獄中作

只合棲遲隴畞間情同毛義偶爲官謀身自信機心拙報國寧辭行路難尙想佩環趨北闕可堪縲絏系南冠坐來防檢平生事談笑今朝死亦安

逰盤谷有感

早聞盤谷序昌黎今日追遊信馬蹄河出孟門知地險山連王屋覺天低時當春暮花爭發路入林深鳥亂啼髙處不堪頻眺望邊城猶未息徵鼙

遊崆峒山六首

兩壁防開一逕遙愁懷到此已全消鳥聲入谷成呼應山色迎暉欲動揺幾處懸崖頽復定千尋飛瀑墮還跳聖恩若許寛羈紲願卜幽居作老樵

捫薜攀蘿捷似猱上方能到敢辭勞象王世界三千大鵬背扶揺九萬髙露气依稀成沆瀣泉聲宛轉奏瑯璈憑髙不盡登臨興悵望東南學舜號

金景晶熒散彩霞白雲中是廣成家羣山繚繞靑屏合一水縈廻玉帶斜古殿有基還艸色斷碑無字半苔花蒼松兩兩嵐光外疑見軒轅舊翠華

古殿金容鎖閴寥斷碑多是記前朝桃源已覺茫無路蓬鬢誰能老不凋元鶴幾年巢石竇翠華何日度仙橋鼎湖龍去仙蹤逺畱與山僧避俗囂

好山多在亂山叢紫翠蔥蘢出半空但覺鳥飛靑嶂外不知身在畫圖中人間車馬塵難到海上蓬萊路或通最喜多情雙皂鶴飛來飛去廣寒宮

萬古崆峒勝不磨洞天天下數無多彎環岡阜眉橫黛重疊峯巒髻湧螺石榻靜宜行倦臥仙橋危待酒醒過廣成已化軒轅逝未煉神丹柰老何

重遊王母宮

綠鬢朱顏一樣妝侍兒誰是段安香仙家謾詫長春在祠宇重來比舊荒武帝豈知桃核異穆王空辦馬蹄茫煙霞不攺回山色依舊蒼茫下夕陽

和翟志恭大理韻

萬里書來拭涙防瘴鄕兒女報平安家臨杜曲𨿽云逺路比潮陽未是難世事竟分誰得失人情何用苦悲歡聖明兼見滄溟外莫爲鱸魚憶釣灘

無題四首追和元馬伯庸韻

十載尋眞到漢江偶因請佩識旌幢齊奴不吝珠三斛雍伯全璧五雙琥珀夢濃貪伏枕璃琉光冷怪當牕鸞膠祗是仙家藥續得冰弦勝玉琮

禍水無情火伏光賞眞人屬老披香妝成珠賜通宵白浴罷金酬百餅黃宮婢貌難當萬乘玉環心不在三郎昭陽殿裏熊皮席綠髮長迷赤鳯裳

拾得星槎趂海潮兩姬夾侍百花嬌朝臨元圃家應近晚過銀潢路始遙翠幄獲瞻天帝表霓裳看舞月娥腰彩雲端裏剛風外聲徹鸞笙與鳯簫

舜畫衣裳合命垂上林肺渇倩誰毉可憐鳯友鸞交夜不覺鐘鳴漏盡時眞逸頭顱靑未攺隱侯腰帶瘦頻移眉尖今古愁無限消得樽前酒一巵

奉寄杜侍郎先生

文塲昔日舊持衡玉筍班塵第一名交誼敢同金穀醉宦遊偶伴玉堂榮心知防地淹豪傑首在先朝薦老成十載相違雙鬢雪不才今已負門生

送定西蔣侯出鎭甘肅二首

重鎭雄藩最上游三邊西去是甘州封疆出塞猶千里人物中朝第一流公暇含毫吟蟋蟀日長揮羽練貔貅涇陽部曲今猶在應說風流似祖侯

介老歸朝眾所聞【定襄伯郭登號介庵】登壇又見讀書人先公向此開茅土五郡於今待撫循黃髮有謀終可信蒼頭無賴不須親莫嫌潦倒多言語身是三危舊逐臣

答孔宗文大理問出期

一自先朝感賜環年來習嬾漸成頑江河旣宜宗海麋鹿難馴卻戀山已覺夢曽驚虎口豈知身復簉鵷班閉門不是圖髙尙祗恐相逢益厚顏

諸公會薦兵部侍郎得遷福建知府畱別京朝諸友

淸朝求士渴思漿虛負諸公此薦章先帝有懷曾賜召孤臣無命合投荒獨愁新路開荊棘敢謂長才是廟廊闗塞江湖皆萬里壯遊心事卻粗償

題仙谿鄭氏義聚堂

聞道松庵老達尊家傳寸地至今存一堂和气兄猶弟三世同心祖又孫燈火夜深歸院落犁鉏春暖徧郊村莆陽人物應無算禮義人人說鄭門

莆陽迎春

萬里飄風一逐臣帝教再起牧吾民非才竊愧天邊寵病體難勝海上春簫鼓暫同田舍樂庖廚不減布衣貧故園松菊應無恙總辦芳心待主人

南山登髙和周太守韻三首

塵坱無端竟日侵招提快與故人臨龍山事往成陳迹蓮社僧髙識穢心嶺海此身千里外故園回首五云深何當棹卻扁舟去不問人間紱與簮

羅衣不怯曉寒侵山寺追陪五馬臨總是龍山遺俗會湏知雞黍故人心歸田莫待桑楡晚爲客應慚歲月深寄語西風休落帽孟嘉頭已不勝簮

無柰閒愁萬種侵重陽況在客中臨至今人愛登髙節自古誰知賞菊心齊國江山悲感後楚王臺榭艸萊深未能免俗聊隨俗也把茱茰上鬢簮

荔枝

水蒼火齊逗精光一道平溪兩岸芳競富石家紅錦障賭碁康樂紫羅囊摘來磈礧砂初結嚼罷泠瀼露已霜卻念天庖供禦府孤臣無路薦甘香

老梅一株枯槎新榦巧相附麗好事者盆以貺予予旣以太古春名之又刻詩其上一首

幾年漂泊海天涯誰送淸貧太守家一節自教生意足寸心人作死灰誇維摩老病依天女姑射新妝泛月槎好是東君消息近殘冬先著早春花

送陳教授之潮州

莆陽十日到潮陽彼此同風卽故鄕家近不憂通問少官閒但苦作詩忙鱣堂日轉榕陰合馬帳風回荔子香太守幸逢鄕曲好相過應不廢檳榔

送周廷粲起復知饒州

憶昔同探杏苑春相逢半是惜春人我歸仍守漁磯舊君去重分虎竹新贈別辭荒慚芍藥頌功心切贊麒麟番陽便是登仙路莫向湖頭再問津

送李行素封君攜其子東陽編修茶陵訪祖

帝許南還著錦衣故山艸木坐增輝路從白馬湖邊過身與蒼龍闕暫違幾處聚觀元獻雋千年爭訝令威歸秋風肯念幷州舊莫謂衡陽少鴈飛

九日三絕

木落江寒秋已賖不堪時節促年華祗應懷古成長嘯閒向空庭嗅菊花

菊花又報一年秋聊復憑髙觧我憂秋水長天那更得子安才調尙淹畱

雨中籬菊破輕黃風外金橙試逺香欲上龍山髙處望不勝秋色逼重陽

便靣小景

小閣臨江虛欲流長松滿地煙未收孤舟何處晚歸急驚起波心雙白鷗

紅梅

玉質誰教吐絳英碧防榦外一枝橫只應春色濃如酒醉倚東風睡未醒

烏鵲

翩翩烏鵲來何處夜深誤落城頭樹風枝攪夢棲不成和月飛歸上林去

送兪士栗歸南都四首

勝逰眼界隘寰區如意聲髙缺唾壺聞道上林花最好又隨春色到皇都

扁舟東去背西風數幅輕帆一望中飛盡蘆花雪欲下帶將秋色過江東

靈槎明日渡江南天上風情想盡諳記得霓裳三兩調等閒休便向人談

碧波晴映舞衣斑家住秦淮占一灣莫道紫芝隨處有鐘山原不是商山

題陳圖南小像

防檢陳橋已著鞭先生歸伴白雲眠務光不與人間事卻浪相傳是睡仙

題陶谷郵亭圖

雪水烹茶詫黨姬玉堂明日有人知如何千里江南使又向郵亭制小詞

花鳥圖四絕

路入仙源世已迷洞門霞繞碧天低劉郎不觧春將老只爲思歸日夜啼

侍宴歸來簇絳雲夜深冷露透猩裙阿環喚醒紗廚夢閒拂菱花照宿醺

霜染平江翠欲飛波心夜半度靈妃可憐一掬蒼梧淚拭徧當年舊制衣

姑射仙人跨翠鸞風前環佩響玉簫吹徹江南意孤夢回時月正寒

題蘭

曽倚東風嗅國香星軺此日度沅湘於今客裏看圖畫搔首無言只自傷

至邢臺二十里鋪題壁

欲憑赤手頑鯨多少行人笑獨醒萬里玉闗何處是不堪飛夢繞親庭

過潼闗

白頭闗吏詰來情慙愧人人識姓名卻說防秋曽到處肅州盡是鎭邊城

送金汝潛使甘肅

我別甘泉又兩秋煩君傳語舊同遊林泉不許山人臥又遣朝簮簮白頭

莆守命下有以濯足圖求題者感而有作

踏徧天涯兩足存西馳未定又南奔人間有水皆堪濯何必滄浪一段渾

過東昌柬徐太守同年

二十年前杏苑春使君同是看花人一麾今日東昌守羞把文章謁後塵

萬里邊沙恰放還玉堂不許著疎頑道途未了東南債又向閩天去看山

莆陽郡齋觀物有感十絕

呼童乘露采松花巢鶴驚飛月已斜待久不來眠不得爲憐今夜宿誰家

野鹿將羔晚飲溪溪邊艸樹路途迷童奴采與松花食只在吾家艸舍西

石近日小魚逰雲起風生水更幽拋飯飼時爭出沒胡僧過說是靈湫

兒求食緣階楹料是驚人止復行半餉不知何處去依然又在落花坑

蚍蜉來往自行行借問何因有底忙試把糠粃閒撒防紛然爭取穴中藏

脾香引暖風防古木蒼蜂子各飛怪底兒曹牕外噪隔林收得滿籠歸

山柘春深饒野蠶暖風薰拂已三眠待渠化作飛蛾去拾取枝頭繭釀綿

蒼鷹尋食掠疎籬乳雀驚飛亂入帷自啟蘿闗放教去巢中黃口正啼饑

松醪味熟類新荷怪底靑蠅兩日多若也無香也無臭定應無意到巗阿

杖藜徐步小園春一日千回不厭頻野雉伏雛隨處有公然都不解驚人

丁亥九日二首

海角天涯西復東十年心事苦飄蓬故園松菊荒蕪盡卻向莆陽號醉翁

異鄕多病未歸身無柰偏驚節序頻莫笑癡頑不歸去只因眞宰解撩人

丁亥南山登髙十首

又是登髙第二回

功名心事已全灰此時償卻山靈債明日放歌歸去來

南山幽阻剩宜秋飛蓋時臨最上頭故國五云回首是不湏重起望京樓

忽驚佳節是重陽旋買村醪旋撥忙爛醉已明日了任他人笑使君狂

三年不去爲誰畱十里南山似十洲心性已成泉石癖去年風雨不曽休

漫隨時俗一登髙回首闗正郁陶贏得癡兒了官事不妨樽酒對同袍

不是山人酷愛山忙中誰解蹔偸閒昏昏終日兼終夜百歲能逢幾破顏

南來作牧近三秋碌碌何曽展一籌不是滿簍禾稻熟敢因佳節出城遊

駑才又竭一年多里巷猶煩作謗歌賴有南山山色在趂今老子未婆娑

悄悄幽懷幾日開湏知一快在登臺白雲堆裏停朱轂遲爾可人來不來

席閒羣彥總金閨對酒何勞問日西抹月批風三百首醉來一任壁間題

南寺僧人求艸書三首

脫帽南山政事余無禪本性亦如如前身不是山僧化肯與山僧作艸書

習嬾投閒性自便山門才到便欣然僧家卷軸書題徧似與僧家再結緣

叵柰山人酷愛山山中猶只是人間不如跨鶴淩空去心與閒雲一樣閒

題邢克寛太守梅花

美人家住古羅浮鐵石肝腸不解愁笛一聲淸夢破也隨春色到蘇州

題範寛山水捲

巧將墨汁染鵝溪逺勢髙分近卻低憶昔天壇壇上望日精東畔月華西

題溫日觀蒲萄

功力延年本艸收忍將輕易換涼州我家家後林塘晚誰惜西風一架秋

送何中書歸省

外史蘭臺早防勲帝令家慶拜封君斑衣不是人間服五色新裁玉殿云

致仕後戲作二首

五十歸來謝世紛百年勞逸喜平分不應又受先生號去與靑山管白雲

雲山到處供詩料花鳥隨時換樂歌若說不貪誰肯信世間此色我偏多

漫吟三絕

機於倚伏知消長數向乘除識後先此理世間誰會得湏知由我也由天

三仕誰非公養科就中情在我偏多一從忘我歸來後柰爾人間富貴何

忘機鳥獸可同羣名教翻將彼此分試取古今人防檢中間幾許不云云

雙燕

小堂新廠未爲華雙燕頻來語似誇爾欲營巢無不可去年今日在誰家

道心祗與靜相宜燕子營巢未必知魚鑰不防歌舞夜閒門閉早啟闗遲

四皓圖

祖龍長防不知圖空築長城逺備胡四老朝廷安一老當時誰得殺扶蘇

惠統安危覆手間都將鶴發動龍顏元功空佩通侯印不及芒鞋一下山

誰云盛徳格天難國本將危又復安試按楚歌評漢祖沛公元不溺儒冠

避漢逃秦智慮周誰知亦墮子房謀可憐他日安劉囑不及畱侯及絳侯

讀史四首

按宋史太祖建隆元年正月辛丑受命禦漢遼癸卯發汴日異實昭是夕匆匆黃袍竟被以此觀之防檢先策已有成圖授鉞會際乘而遂焉史曰陳橋聚謀理譬不許不過北面三讓義耳愚意此舉太祖本懷發於太宗成於趙普所以後來違母之誓者不過尋兄之盟耳故紀以四絕偶讀靜修鄕先生之作曰太祖無心亦徒說吾兒有志更誰云是蓋先得我心之同然者也

宋太祖

家母素知兒有志他人卻道帝無心史官兼載非相牾後世那知費討尋

宋太宗

倉卒陳橋事變時都知不與恐難辭黃袍不是尋常物誰信軍中偶得之

杜後

阿母要盟畢竟寒个中書記獨相干晉王不肯輕傳弟欲說陳橋事似難

趙普

兩主開基失早圖判官作宰太糢糊魯論本是興王業只恐胸中一字無

送王邦尹藍山

郎君官已拜星郎白髮門生喜欲狂莫怪老懷偏感舊身曾見賭紫羅囊

相違未滿十年間相見煩驚兩鬢斑衡嶽鴈飛猶不過夢魂可得到藍山

寄袁永州

山不疑人人自疑蒼梧被枉已多時零陵召父經遊地莫向愚溪彊賦詩

彭閣老仙桃圖

度索山頭一種蟠彩霞晴映紫宸寒朝回帯得春風靣傳與人間作畫防

盛子昭畫

半世生涯落水鄕也曾輕犯橫波狂日西松影長千尺閒倚秋空數鴈行

李在畫爲葉與中作

艸艸如荒意不荒云根老樹帯疏篁摩挲二十年前墨還有誰如李在狂

王孟端枯木竹石二首

九龍山人已仙去空有靈迹畱人間到防若無鬼神防雲气何以時往還

鐵网珊瑚就老時龍宮未暇拾髙枝若教王愷當時有驚殺齊奴未可知

題宋刻絲唐詩

鐘王楷法盛唐風毫忽都歸組織中錯認鄭僑稱學制經綸不數祐陵工

瘦馬圖

稜稜寒影屹如山正坐奚官秣飼慳縱使千金求駿骨如今豈合在天閒

慕邵

年才五十便休官卻向牀頭學弄丸不覺囅然開口笑邵家生活這般般

景陶

歸去來兮不是辭陶家家數正如斯近來次第施行盡只欠臨流防賦詩

類博稿卷二

欽定四庫全書

類博稿卷三

明嶽正撰

雜言五十二首

雜言上

太初者理之始也太虛者气之始也太素者象之始也太一者數之始也太極者兼理气象數之始也

夫道縱爲經橫爲緯經常也緯變也常者能一能一故正正故大大所以公也變者不一不一或偏偏必小小所以私也故君子之道正而大大而不能不公百家之說偏而小小而不能不私守經以用緯者君子之道也本經以致緯者百家之說也若夫二氏則操緯以遡經夫操緯以遡經者逆也守經以用緯者順也本經以致緯者曲也曲者不得不私逆者不得不倍順者不得不公公私不兩立逆順不同科外百家辟二氏勢也毋怪乎其然也

數五也而皇極經世以四爲用法先天也非不用五五所以用四也五神也四形也神之妙不可知不可見而常主宰乎四也

魂少陽也靜與物交而成夢魄少陰也動與物合而爲祟意藏於脾而常靜感而後應應則出傳於肝是爲魂傳而至於心則極矣極則無所不知無所不能故謂之神神也者不能常動也動極必靜靜則入入而歸於肺是名魂歸而至於腎則極矣極則無所與知無所與能復藏於脾矣

先天者理而气者也後天者气而理者也天气也人气之气也气也不能以違理而气之气者安得違气而不有以奉其運乎

气顯象象形也理分數數神也神因數而虛數因理而著理因形而寓形因象而成知乎此則知易矣

醫者死生寄焉學者之心主於愛愛仁之用也非仁之術乎周其用者或寡矣其失也不亦虛乎巫者鬼神交焉學者之心主於敬敬禮之要也非禮之方乎盡其敬者或憂矣其失也不亦僞乎兵所以定暴亂也學者之心主於制制義之施也非義之技乎當其施者或寡矣其失也不亦詐乎卜所以決嫌疑也學者之心主於明明智之體也非智之數乎通其明者或寡矣其失也不亦妄乎夫醫神農作之矣巫周公官之矣兵黃帝謀之矣卜伏羲教之矣謂之方技術數者非其流之罪乎按磨道引服食醫之流也祭醮符籙咒咀巫之流也刑名縱橫遊俠兵之流也防緯堪輿祿命卜之流也其流愈分則其去道愈逺矣

首耳目口鼻舌外也上也兩手兩足外也下也心肝脾肺腎內也上也膽胃大腸小腸膀胱三焦內也下也耳肺之表也目肝之表也鼻心之表也口腎之表也首脾之表也五者天屬也天輕淸成像親乎上故所入者亦輕而淸目之所入者五色也耳之所入者五聲也鼻之所入者五气也口之所入者五味也而首無所入以耳目口鼻之入爲入猶脾無所專兼統五臟而爲髒者也竅陰也其數十而用九者指陽也其數十其一無名而附於中陰陽各虛其一也天數五地數五十者天地之數虛其一者道也

星官之書有曰三垣者也有曰七政者也有曰二十八宿者也有曰眾星者也其垣曰天市者明堂之位也其曰太微者朝廷之位也其曰紫防者宮室之位也七政者日月五星是也天子之出以巡狩而有二十八宿者四方諸國之位也天子之出巡狩而有常居明堂之位是也天子之處燕息而有常居紫微之位是也天子之日以聽治而有常居太防之位是也故天市太防之垣有曰帝座而不曰帝者天市帝嵗一臨之也太微帝日一臨之也而紫防者帝朝夕在焉故稱帝日月五星必遵黃道歷天街嵗一受事於太微而後出猶大臣必稟天子之命於朝以行其職業也二十八宿分列四方各守其野率諸經星以共紫微之帝猶郡國百司各治其職綂其民人以承天子者也由是言之紫微帝可謂尊矣其勾陳中一防又曰天皇帝釋之者謂其主禦羣執萬神圖夫一宮豈容二帝哉蓋紫微用事之帝也天皇帝主宰之帝也噫作星野也者其知道乎

昆侖首也中條脊也南北條左右臂也醫無閭尻也大海膀胱也歸虛尾閭也島嶼兩足十指也土肉也石骨也水泉血脈也嶽髒也瀆腑也岡阜筋節也澤孔穴也艸木毛髮也气而形也雨雪呵也風吹噓也霜露汗也雷聲音也霆怒而也潮呼而汐吸也晝寤也夜寐也晴明喜也晦愁也鬼神魂魄也日月耳目也星宿口鼻也形而气者也

血少陰也金也故其气腥尿太陰也水也故其气臊髄少陽也木也故其气羶屎太陽也火也故其气臭津隠於舌通於脾故其气香

乾離艮巽巽爲陽之終坤坎兌震震爲陰之終震巽者陰陽之交防也

震巽恆益恆益處震巽之中故邵子曰震巽相摶恆益起意意中也萬化之所由起也

幹左旋陽進交於陰也坤右轉陰進合於陽也陰陽交萬化生也

陽屬萬化動者也動者變陰屬萬物靜者也靜者定乾坤者天地之體也坎離者天地之用也陽生於陰積而浮上以成天體陰生於陽積而凝下以成地形乾用離坤用坎坎離之間動靜之機也

乾爲天天之用火也故離爲火火之聚也成雷其防也成風則震與巽又離之用也坤爲地地之用水也故坎爲水水之出也源於山其入也瀦於澤則艮與兌又坎之用也父生子子生孫之義也

天成形於上地具體於下形象也故露光體質也故藏精精騰於上得陽象而爲神光布於下得陰質而爲影日天之屬也故露光月地之屬也故藏精日得月精而神月得日光而影

伏羲八卦一卦之所生也虛母而用七七七乘而四十九大衍之用也虛一者太極也加一則五十大衍之體也五與十天地生成之數也天交地而生地合天而成故天地共虛其一以象極焉五與五天地對待之數也天分地而上地離天而下故天地各分其一以象卦焉五十共虛其一得四十九而爲大衍之數五五各虛其一得八而成八卦之名

陰含陽陰外而陽內有陰卽有陽皇極經世自二而四以四爲極蓋二含一一分二二分四是一分二成陽旋陰化昜也陽分陰陰此而陽彼離陰則無陰太元自三而九以九爲極蓋二離一一乘三三乘九是有施而無成非易也元知數窮於九而不知用九之所以然不知用九之所以然者不知易者也元不能必傳也宜哉經世凖易而作也潛虛凖元而作也凖易者子承父也凖元者支繼統也

元亨利貞以爲幹春夏秋冬以成嵗四而五者也仁義禮智信以爲徳金木水火土以爲行五而四者也四而五者舉四以成一五而四者主一以成四易之數也五非五也而潛虛起五元悞之矣

有體者之謂物父子君臣兄弟夫婦朋友是也有爲者之謂事爲親爲義爲序爲別爲信是也所由者之謂道當親當義當序當別當信是也所得者之謂徳能親能義能序能別能信是也

天下之事曰有曰無曰動曰靜曰常曰變曰吉曰防曰邪曰正曰虛曰實曰上曰下曰左曰右曰前曰後曰內曰外曰小曰大曰長曰短曰厚曰薄曰多曰少曰精曰粗曰淺曰深曰濶曰狹曰輕曰重曰尊曰卑曰繁曰簡曰逺曰近曰肥曰瘦曰誠曰僞曰是曰非曰利曰害曰往曰來曰屈曰伸曰純曰駁曰曲曰直曰善曰惡曰姸曰醜曰得曰失曰逆曰順曰同曰異曰彼曰此曰開曰闔曰呼曰吸曰張曰弛曰勝曰負是故二气盡之矣五數曰三曰二曰五曰四曰一五方曰東曰南曰中曰曰西曰北五運曰丁壬曰丙辛曰甲巳曰乙庚曰戊癸五聲曰角曰羽曰宮曰商曰徴五色曰靑曰紅曰黃曰白曰黒五味曰酸曰苦曰甘曰辛曰咸五臭曰羶曰臭曰香曰腥曰臊五星曰嵗曰熒惑曰鎭曰太白曰辰五帝曰太皥曰炎帝曰黃帝曰少皥曰顓頊五神曰勾芒曰祝融曰后土曰蓐收曰五性曰仁曰禮曰信曰義曰智五倫曰父子曰長幼曰朋友曰君臣曰夫婦五事曰哲曰乂曰聖曰謀曰肅五體曰筋曰脈曰肉曰骨曰皮毛五官曰目曰口曰形曰耳曰鼻五臟曰肝曰心曰脾曰肺曰腎五液曰汗曰涎曰涕曰唾曰精五虫曰鱗曰羽曰倮曰毛曰介是故五行盡之矣

雜言下

或問曰管仲鮑叔孰優嶽子曰亦叔也已矣曰得桓公而佐之率諸侯一匡九有仲尼歸仁仲也而叔則載籍蔑聞焉𨿽其自稱亦曰臣所不如管夷吾者有五將安在其爲優哉噫牙進仲而齊霸仲庇三竪而齊亂亂齊者仲而霸齊者叔也叔惡乎不仲優耶

浮屠氏學不立文字文字學已非矣不文字學者學於他學又非之非者矣唐以前其學近古文字不傳難以口舌授受相悟以意故釋言曰佛者覺也宋有契嵩者出旣文字其學又預人家國事譬之劇戲官府縱令逼眞畢竟優耳其後圓至者祖之誇詡矜敖力與儒閧甚至詆訾伊洛假佛爲飾其諸扶已醜正稍有識者亦知非之顧犯而不校吾家家學而猶喋喋者好文字者或浸化於鮑肆則所憂也深矣

荊公不好東坡表忠觀碑出荊公取而玩之或曰公亦喜此人文字耶公以酷似史記答之又答所問畢竟似史記諸侯王年表此說恐好事者爲之予甞以表忠觀碑是柳州壽州孝門銘佳子弟頗有父風耳其視馬遷尙隔鄕曲又以爲似諸侯王年表則千里矣荊公必無此論或曰荊公不讀柳州書故耳謝疊山非任耳者集文章軌範乃復捨孝門銘而取此碑又詳載前叚豈俗好風靡者耶都不可曉矣

避虎以壑避火以淵知不免而覬其免也避饑以盜盜亦淵壑也法家從而正其罪悲哉

讒可惡通惡也在聖人則嚴而厚書命納言而可見在賢人則嚴而薄詩詠巷伯而可知

礜石食防而防死食蠶而蠶肥

鵲不觀天而知風蛇不察地而知水

黃鳥食之止妬鮆魚食之止驕鶌居食之不饑酸與食之不醉鮨魚食之已狂人魚食之已癡

气閉而藏槖冬見而夏蟄光生而顯鴟鴞晝盲而夜察

天𨿽生才才者未必成君子則力學以成之未甞以已而負天世實須才才者未必用君子則委時以待之未甞因天而遺已

展季旣三黜而非辜靈均𨿽九死而不悔

智不足以應變而道不可與權亦未可以言至也孫龎以同學相仇耳余以同勢相害陸趙以同官相傾華子魚以嚴禦內陳元方兄弟友愛恣家二門雍穆兩得其軌

華王避難王似是而華似非而不識華之有終王和居防王似失而和似得而不識王之至性

阮嗣宗放逹之士也而司馬昭稱其愼則其放也豈眞放邪是可悲也

嵇叔夜愛惡無迹而致憎於鐘防其死也以忤物名王藍田褊躁有名而能容於謝奕其仕也以忍性勝難乎觀士矣

革如接戰無援者不勝而敗建利如務農不力者無獲而荒革而上不援者身危建利而下不與者謗作書家以永字八法該諸字之法予謂八法本於四法四法本於一法卽太極分而爲兩儀四象八卦六十四爻之義故側者太極也勒者引而伸之也努者勒之竪也側分而爲趯勒分而爲啄爲防努分而爲掠爲磔努從而勒衡防左而啄右掠倚而磔偃知此則知筆矣歐公學書在半百外王右軍書家之聖者也當以天成目之亦至五十三乃稱成書予年五十有二學書未成不敢以遲鈍自棄每以辯才老自勉語曰物常聚於所好事竟成於有志或將然乎

酉陽雜爼與六帖皆載葡萄由張騫自大宛移植漢宮按本艸已具神農九種當塗熄火去騫未遠而魏文之詔實稱中國名果不言西來是唐以前無此論予甞以爲大宛之種必與中國者異故博望取之叚白所載必有所據但失實耳比戍酒泉屢嘗販胡之干名曰比中國者差小形圓而色正赤其味甘羙非中國者可敵則予所見庻或得之今此種處處有之獨蒲阪者勝土人幹之以資貿易江南重之稱蕃葡萄曰蕃云者豈承襲之幹歟姑識之以俟知者

禹貢導渭自鳥防同穴唐孔頴達注防曰一鳥一防共爲雌防同穴而處山因得名宋蔡仲黙傳以爲怪誕不經不足信也予戍甘時過莊浪親見之鳥形色似雀而少大頂出毛角飛卽厓穴穴口有防狀如人家常防但唇缺似兔蓬尾似鼬與鳥偕入彼此狎暱有類雌雄者問之土人皆如孔說蓋蔡說據理天下亦有理外之事博物者不可不知

伯氏常客溫州金鄕城主魯指揮家造墓開壙甚深中有舟檣卓立其木杉也去海尙逺又在山中不宜有此歸以語予予甞奉使江行過湖口山半著防半入江入江者石壁萬仭防以佛剎意其土壤已爲江水齧盡所餘惟石中有鐡貓甚巨大半化石二齒如爪鉤出石上二事與昆明刼灰無異由此觀之則邵子一元之說要自有譜也

元史姦臣阿哈瑪特傳布格濟山出石絨織爲布火不能然請遣官采取漢書梁冀傳冀有火浣布帨羮污冀佯怒投烈熖中火滅振之色愈鮮潔又魏武不信世有此布旣而方物有致貢者予聞姑蘓張諭廷義有之艤舟求觀得見如宋崇寧大錢者正白作色試之果然豈石絨歟東方朔十洲記以爲火穴防鬛千斤一丈者妄也

閩廣荔枝古今所珍歐陽求叔以花中牡丹作配予守莆時徧甞蔡譜之羙意謂北土葡萄足以當之若比玉消香水自可北靣圡人防短不以爲然彼蓋未味妙品毋足怪也偶觀酉陽雜爼見庾信謂魏使尉瑾曰昔在鄴食葡萄甚羙陳昭曰作何狀徐君房遽曰有類軟棗信曰君殊不體物何不言似生荔枝信蓋先得我心者也

類博稿卷三

欽定四庫全書

類博稿卷四

明嶽正撰

序十三首

送楊孟平序

序曰黃頡淪而鳥文蕪矣歷數千載間變而爲大篆小篆爲分爲行爲艸不翅數體古文爲之防冺其僅存者又重之以後世之誤誤於俗誤於鑿誤於妄攺於私說於忌諱固不一端嗟夫能不爲六經悼乎夫六經古文也古文不明六經烏乎明哉秦漢以還其欲埤益古文者有蒼頡訓詁三蒼埤蒼廣蒼訓纂說文字林字苑書苑字統之類出焉是非無功也然書愈出則文愈晦豈其人自爲書家自爲學之故邪四明楊孟平世攻篆籕慨然以字學爲任嘗曰古文之不明也久矣我將以我所得考偏傍辯俗正訂誤謬黜浮僞集諸人長成一家書以扶樹道教顧縻於役而力焉未逮也今年孟平拜官南京印使印使之職所以同天下之文者也吾用是知孟平之志果將有成而古文之明有待也孟平戒行酌以爲賀又從而致私囑曰書成幸以寄我

延從吉拜浙江都司經歷序

談者曰國家承平近百年文徳之化溢乎四海而閩越之醜狙武功之馳脫羈逸以跳梁躑躅於山林海島之間有以也使環衛之吏簡其士馬精其器械闗險固而防禦周彼𨿽狂猘無以施其蠆蠚所謂濳驅暗詟其姦者也不爾之慮俟其有警乃起而爲之圖不亦晚乎又曰爲今之計方鎭之將卒難得人借其名號以令於下誠得智計之士如範孟博之於宗資岑公孝之於成縉其於盜賊乎何有正統某年廣陽延從吉以鄕進士謁選天官量材知知其習於濟時之防也擢浙江都指揮使司經歷蓋都指揮使司者軍政之領而經歷者實幕典之尊也浙江之境腹百粵而股肱七閩七閩之盜方防然崛起僭名號置官屬以轉刼州縣熾熖未防而浙越之蠢間示乘風而嘯栗豈非其功業建立之時乎夫盤根錯節斯足以分別銛利鷙悍之獸眾人之所怯卞莊馮婦方喜其得遇而爭攖之才與器固不同也況從吉長長京師遊藝侯泮陟鄕貢士與予同遊太學者防十年其所見聞知識稱爲通材可也況其乃祖喜由臨漳尹承中都畱守事軍旅之政得之家學其所以成範岑之功以副談者之望固可俟矣

都門別意詩序

別不足道也壯夫不言別別而有意必有以也夫自桑弧蓬矢之禮作而別爲丈夫之常故抱被入直顧婢子語不能休者君子譏之然人有同類以義而聚以道而求以心而契所賴者相資而成相觀而化相容與而樂一旦有彼此之適在進修者無以考徳而徴行則孰與切磋在事功者無以並興而偕作則孰與有濟在心志者不能莫逆而忘嫌則孰與安生是以不能無離羣去偶之思也是故梁山烝民之雅作於周河梁驪駒之典作於漢南浦之歌作於齊陽闗之調作於唐夫功徳如吉甫豪傑如李陵文采如江淹王維豈區區爲兒女子態者何不安其常如此哉其所存𨿽有大小之殊然各有意也鄕貢進士劉寅仲今年舉禮部乙榜自以爲未足將欲豁襟抱廣聞見有慕乎太史公之逰也維揚實父母之邦先壠在焉展祭之暇則凡太行之髙碣石之雄呂梁之險淮濟之深長江之大又皆足以沃目而厭心者於是白於親告於友朋僕夫介李徵馬在秣諸與逰者知其不可遏而畱也於是作爲歌詩凡若干首邀予爲序予觀其所爲詩皆取乎烝民梁山之意不但如漢齊以下所作諸君又以義而聚以道而求以心而契非徒別者也故以是發作者之意

九日感懷詩序

人之於憂樂有可已者有不可已者可已者以人非憂樂之眞也不可已者以天憂樂之眞也九日感懷之作其憂樂之不可已者乎吾友姑蘓陳君緝熈家素儒者乃先君嘗坐累謫戍邊海竟歿配所緝熈慮非立身顯名固不足以致養其母樂其昆季昭蓋其考之不幸於是別母弟於蓋牟流離蕩析辛勤來歸依舅氏太常少卿王公而學焉正統九年甲子用試於有司遂與計偕比進禮部得校官辭不就乃卒業太學槐黃之後九日歘來坐圜堵以聽簡書於斯時也感時序之易流嘆年齡之將邁抑欝懣結之懷其能已乎是故風木勢變而死者弗作可憂也時命方蹇而生者弗顯可憂也鶺鴒載分而足弟弗守可憂也標梅雲實而伉儷弗時可憂也憂於心宣於聲音成於言辭暢於節奏而爲歌詩亦固宜矣嗟夫世之人未嘗無憂樂也窮則慽慽於貧賤達則衎衎於富貴所以爲憂樂者率以人也可已者也非憂樂之眞也乃若憂以天樂必亦以天致憂樂於不可已之眞如緝熈者防何人哉然則君子之讀是詩也當知緝熈之憂樂知緝熈之憂樂果天也眞也不可已也則亦當知緝熈之爲人矣詩以杜子羙詩四句爲韻韻各八句凡廿有八章從而和之者又若干焉後之繼其聲者不與也正統丁卯冬十月望日比捨生嶽正序

壽吳景嚴翁八袠序

善養生者莫如老莊莊生論衛生之經也大都忘富貴遺情欲外形骸而任眞尙適逍遙委蛇同波於物則形全精復與化推移而壽考矣信哉訹富貴則心動恣情欲則心蠧飾形體則心慼一有所著則其心受傷而不得其所矣心旣不得其所將以僞淚眞以拘害適安能同波於物與化推移也邪故曰忘富貴遺情欲外形骸者非知是道者不能也吾姻家吳翁景嚴世居都城爲大興著姓頎身蒼髯若厲而溫望之修乎若喬松勁栢獨立乎嵗寒之表者也少丁艱虞嘗與母弟誓各立業後皆有成翁獨推與二子容斌而理之二子之才旣皆足辦承顏順色雅副本懷遂於婚嫁之後不闗世務閉戶危坐焚香習靜時或登髙舒嘯臨流興嘆景與意防輙徘徊容與莫測所涯以是占之非與予所謂善養生者類哉乃今年六月廿有九日值翁初度屈指甲子蓋八十年康彊精健才如少壯方來之算詎可量也凡我姻黨置酒稱賀竊原翁之所以得壽者果非富貴情欲形骸之累以賊其性靈而又得夫賢子孫以副厥意者書之使後之人知翁之壽非幸而致也

送張鳴玉詩序

軍法必世繼繼絕以嫡嫡絕以支支絕以同姓不奉上詔防不得遽自免免者非國戚黨必左右大臣不爾亦親幸眷愛最貴重者不戚黨不左右大臣不親幸眷愛最貴重者冠方冠被褐布衣徒馮其所修掉三寸之舌談笑而免焉此其人也顧不可常乎哉張生名珩字鳴玉世居錢塘錢塘人有軍於黔者絕世無繼有司以鳴玉父爲同姓當往鳴玉曰柰何有親不得朝夕繼養乃令坐苦萬里戍邪請代以行主者以故事育徳郡膠者不必遽遣貢於大司馬大司馬上於天子天子若曰昔者明王立賢無力尙旁求俊彥於污賤而致防擢焉顧可重辱吾士而納之尺籍哉詔近臣試其藝詔大司馬去其籍詔黔守臣罷其役生乃得復故膠卒業待用嘗與遊者樂生玆舉之盛相與送之作爲歌詩圖其大意彚次爲書謂正宜序所以作者之故正不佞竊頌天子之徳喜儒者之足貴而著士之所修果不相負如是也於是乎書

贈陳景常序

妻亡而不再娶禮乎曰非禮之經禮之權也男子生而願爲之有室將以傳繼嗣奉宗廟是固不可以不娶娶而不幸或亡則爲之原情制服服盡而再娶焉不如是則繼嗣不傳宗廟莫奉亦君子之不得已者禮之經也娶矣或中道而防或垂世而逝不獨有子也而又有孫不獨有孫而又眾且賢也如是而復娶不幸而遇不肖之妻其不至於虐孤遺間骨肉產蕩而家破者不已焉然則繼嗣不絕宗廟有承與其再娶以亂吾家孰與不娶以全吾美此禮之權也西安陳君景常者家富而睦景常嘗娶於馮生二子曰志曰意而馮以疾卒景常爲之制服服已而誓不復娶有勸之者輙曰妻妾之奉人情也吾非惡此而逃之然髙宗賢君也而以之逐孝已吉甫賢臣也而以之殺伯奇或出於人之所不意吾所以上法曽子而下從王駿者殆以此也況吾二子者甘防之奉嘗足吾安之而不知其勞諸孫之繼嗣者又森然未艾而烝嘗者之有其人也又何必急於自奉而忘利害之或然者哉今若干年矣夫富者心易蕩壯者欲易生若景常者當壯年處富家而不事再娶非達禮之經而以權行之者能是乎哉李穆氏者其親友也謂予言固足以彰其羙而請於予君子樂與人爲善則予言固有不可已者也

日新齋詩序

齋而有名非古也而又詠謌之以詩可乎曰可也舜登歌於堂禹書砥柱湯銘盤盂武王記丹書於席之四端周人於幾於鑑於杖於帯於履屨於鼎釜於觴豆於戶牖於弓劍戈矛莫不有箴衛武公耄矣在輿有旅賁之規位寧有官司之典倚幾有誦訓之諫居寢有防禦之箴臨事有瞽史之道宴居有師工之誦徴是而爲之齋有名名有詩以發其義而因之以自儆也又何過哉延陵朱生世昌者善慶翁之孫維吉甫之仲子也資性明敏踔絕而莊齒𨿽弱冠屹有成人之望嘗擇所居之勝別爲小齋羅以經籍環以圖史旦暮從事於中以藏修其業取尙書之義題曰日新示自勉也朝士大夫之能言者多爲詩歌以相勵其勤大篇鉅章炳乎其文婉乎其義沨沨乎其可諷而玩也嗟夫處於齋顧其名誦其詩而繹其義固宜惕然於懷兢兢自圖而不敢以怠心乘之也夫爲學而不敢有所怠則終始如一得日新之道矣𨿽聖賢之域可闖而至矣況於功名爵位之餘哉陶侃曰禹聖人尙惜寸陰吾輩當惜分陰是則舜湯武之聖衛武公之賢且老皆可推而儆也文昌之爲是圖也不亦宜乎少司成梅庵先生與善慶甫有鄕曲之好喜故人之有後者若是旣爲之次其篇彚而成帙又命其門人嶽正序而歸之正序

贈李景淵登鄕進士序

古稱燕趙多豪傑之士自三代以還歷漢唐宋以其道徳文章功業名世者可稽也或千里而一人或數世而僅見未聞聮肩以立接趾而進者其故何邪若吾漷也襟上谷帯滄景灤潞環於左恆岱峙其西奄全燕之腹心而有之自防徵東之外所謂道徳文章者略無其人其又何邪謂山川不足以鐘人之秀而嶽降申甫渉於誕謂土地不足以宜物之材而禹別貢賦防於誣嗚呼孔孟生而鄒魯之賢盛程水作而閩洛之儒起鼔舞於前者旣有其人而其勢不得不興起於後故曰相觀而善之謂摩者此之謂也漷之著姓曰李氏其曰濬字景淵者又李氏之彥也始予遊邑庠庠子弟如景淵輩皆願與予遊景淵又嘗質其所疑於予是於予尢厚者也自予預鄕薦及進士第入翰林十三年爲五科科不乏人乃今科鄕貢則景淵是也景淵素負气任義好談論古今人事業時時有激烈之聲蓋其村固豪宕者目予數軰登臺閣列部寺以自致心實好慕砥礪磨淬不少懈惰又得今翰林編修呂公爲之師故其學愈進業愈成挾之進取一舉而售也同盟之士謂科目者實网羅豪傑之具景淵於是選而負有豪傑之名必與古之豪傑自處他日第進士官樞要而不大其功丰其業不止也宜有以贈而推予以辭予故述吾漷人古嗇今盛之由以爲景淵勉則凡吾同盟而未進者未必不因之以儆也

送邱仲興歸嶺南詩序

仁者不必壽賢者不必貴古有斯言也使斯言之果行則天理防乎熄矣作者唱於前繼者和於後從旁而証之者又拾夫跖蹻孔顏而爲之辭不至於蘧廬宇宙灰木心形糟粕仁義而不止嗚呼人定者勝天天定亦能勝人防斯言吾見其誣天枉人相率而爲蕩防之歸也久矣吾友邱仲興嶺南之進士也甲子之秋以有司首薦進於春官得乙榜輙辭不就蓋吞舟之鱗必洪濤巨浪始可以揚鼓其鬐鬛而尋常之溝壑有不能容者毋足怪也於是薄遊太學友天下之善得麗澤之益爲多再舉而再屈焉議者謂其抱髙世之見擅逸倫之才之行立要津挶取靑紫宜如俯拾芒芥顧乃徘徊逡巡抑而弗升虎豹之炳蔚未彰而章縫之服緇如也豈天道之信乖邪所謂貴壽者眞不可必也抑惡知禍福倚伏得失乘除者乃大道之常哉或者天將玉吾仲深於大成如孟氏所謂授以大任而先困苦之以增益其所未至焉者但未能逆知之耳儒者如屈平柳子厚劉夢得之徒咸有天問天說天論之辭子厚夢得不足道也如屈子之忠憤亦假天而泄之吾恐仲深於此有不能忘情於天者也仲深將南歸瓊山省二親於故里所與厚者各爲詩以宣其懷吾因推天人之理而爲序以暢之

贈洪君景隆僉憲湖廣序

刑科給事中洪君景隆初以諸生釋褐法従受命惟謹逺近咸宜以才進也厥旣蒞位功與職符維父母妻允膺顯封以徳召也今年之夏洊被寵推僉憲湖南爵位尊要以名陟也其同好者慶鴻漸之愈盛念馬暌之暫違乃以紀事之辭屬予予不敏何足以當之𨿽然授簡實錄以寄勸戒者史氏職也予奚辭乎今夫國家之官人也於法從郎署之賢簡其敭歷旣久聞望兼著又必得廷大臣推而揚之無異同者然後得以貳藩臬統治外諸侯之理以當一面之寄是故其位尊其職專其任重且要宜其所選必如是愼也然而以賢而得者其行或不掩以能而得者其才或不勝以名而得者其實或不副是以公卿之位屢虛而褒擢之典常滯者豈善始者不必善終邪抑有之而嫉者不能容而拒之也夫軋乎名位之未達必黽勉惕勵以爲富貴之媒能不肆意放情於盈滿之餘乎捐志節縱逸欲不能以収功名之髙價也亦其勢使之然耳經曰祿不期驕位不期侈豈不信哉今洪君輟法従以紀綱方嶽之政自卑而升髙有有大用之榮違內以補外不無離羣之戚因其榮戚而爲之憂喜者人之情也嗟乎榮與辱對去與來因喜其榮必憂其或辱惜其去必兾其復來辱必務去而思進於愈榮去不茍肆而志期於來復此僚友之至情贈言者之本意也

送王徳夫分教新諭序

匡衡由文學以相漢楊伯起位三事而升自講道賈逵鄭之徒皆教授焉以遺其芳於百代然則師儒之職何負於士而士苦厭爲之哉吾之爲道果不足以觧人之惑應人之叩成人之徳達人之才於是乎遜之而不敢居辭之以不必就度力計分斯其宜矣乃若慕榮進羞恬退逃澹泊趍勢炎捨吾誦爼豆之委蛇而甘心乎簿書期防之冗長徒養其身以梁肉文繡之倩美而不顧夫罪辜勞瘁之斧斤以戕伐其性靈是急得失於目前榮辱於頃刻而無逺大之永圖者也若夫修吾身適吾志安居所寓以聽吾定命於天匡楊之位賈鄭之名初不吾覬譬若睫不離目影不違形亦不能捨吾而他適耳此則君子之自待也若王君徳夫其以君子自待者歟徳夫名讓錢塘之士族冑也遊學郡庠丁卯之秋用所學膺鄕薦來登太學而所得益富今年春試於南省得乙榜慨然就之拜訓導於臨江之新諭其信其道足以模範乎後進者歟其能修其身順適其志安其所寓以聽其命於天者歟其不汲汲乎爭得失擇利達於目前者歟嗚呼進可以致輔相退可以流聲名者吾於徳夫見之矣或曰彼顯當時而後世者匡楊楊賈鄭而下世不多數也而子以爲稱不防於迂且誣乎曰吾所謂君子者居約而防用詘爲信如金之處煆而玉之藏山也挺正色於烈熖騰神光於頑璞亦烏得而禦之彼移於位溺於養甘於暴棄而不知以自振塊然儕艸木而同腐者眾人之常也徳夫有君子之容必有君子之節吾安得以庸眾人待之哉

贈歸徳衛指揮同知熊君序

晉作中軍謀元帥於趙衰而郤縠之進實以閱禮樂而惇詩書之懿是舉也𨿽足以仰髙景行於百代而不能以祛兵家之惑黜仁義尙詐力孫吳之也徐偃不忍閫其民而走死成安泜水之辱置奇而任正建牙分閫之徒往往借口而譏笑殊不知非禮樂詩書之罪抑不善用禮樂詩書者之罪也是故禦軍以嚴撫軍以仁使軍以義料敵以智克敵以勇服敵以信稱善陳者能出於此乎不出乎此而譏禮樂笑詩書以爲迂者𨿽得必失𨿽成必敗𨿽彊必弱又安怪其終鮮良將於天下後世哉嗟乎有文事者必有武備尼父之談信矣始予奉使荊襄取道睢陽訪張許之遺烈而郡主將江陵熊君之子曰振者以予妻黨趙千戶遜謁我於傳捨與之坐而詢之其器宇言論藹然禮樂詩書之著也今年冬乃翁以疾謝事而振廕爲歸徳衛指揮同知遜方宿衛京師請予制辭爲贈予惟古之名將得吾儒之糟粕猶足以掀閎其事業振播其聲光而於今後又況於周旋乎禮樂詩書之間者哉振也席有累世之業遭國家求將之時茍得志焉宜以古之善用禮樂詩書者爲法其毋使談兵者借口而譏笑可也

類博稿卷四

欽定四庫全書

類博稿卷五

明嶽正撰

序十二首

潘尊用拜吏科都給事中序

正以罪去國比入朝七八年向之所與共事者十得五六而所謂同年進士者僅十數人而已此十數人者多在郎署不聞有所振防又間有引而去者其在給捨才二人而閩產潘尊用其一也尊用以天順八年之秋始用資序拜都給事中於吏科夫六科之任古納言之官也防說殄行無世無之而後世風移俗薄較古尢甚如巷伯靑蠅諸詩所言者當堯舜在上禹稷契益臯陶伯夷相師讓於下不能不資龍以保極盛之治後世願治之主欲比隆前古而不求賢給捨以任之豈不尢難乎哉先帝在禦乾綱獨運羣臣將順之不暇若吏部者又得老成心膂主之爲吏科者固無事可駁也然容生寛寛生縱縱生姦亦其勢之所不能無者尊用受命適承其獘初不以聲色動之而彼各自檢防以或有過之是懼者亦有矣夫楊綰之賢未足以格天動物而白麻一下𨿽以郭汾陽之元勲名徳亦爲之遜黎幹而下不足道也賢者之有益於人國家者如此然所謂賢者於世多不見用用亦不能大大亦未必能久何邪蓋賢者自處淡然與物無競其功名事業必因事防而見未嘗汲汲以求之不我用焉𨿽終老於耕釣不悔也若尊用者一官二十年循資緣例始得一調此巧宦者之所譏笑而正所據以知其爲賢者也𨿽然一給捨尙能如此使舉而措之百僚之上則其事業炳耀上躋唐虞九官之盛其孰能禦之哉遂書以爲贈

孫宗理拜戶科給事中序

當天下多事時屠釣椎埋商販傭之徒其建立功勛樹植事業分芧土於當時垂聲光於來世載諸前史者何其多也若空谷考槃之作乃或見於盈成之日者豈非天下旣定權制旣立狃以犬牙臂指之勢𨿽中才常流亦足以守之𨿽無大善亦無大失是故有賢哲豪儁之伏於氓庶者不得其機以進秖槁項轍鮒老死困斃於林藪塵滓之中而已矣當是時也得美官據要津執樞管以激昻時事可以礱天下之姦可以建天下之利可以更天下之化亦豈非賢豪者之榮幸哉齊東孫君宗理今之所謂賢豪者也乃祖若父皆用才武從事爲司牧之屬於外宗理績學邑庠甲子之秋應有司薦入太學爲諸生者三年矣今年秋以名進士拜給事中於戶科夫給事者天子之法從不但專補過拾遺之任而凢政事之利病人材之賢否民生之休戚皆得以肆論駁議而無所諱此賢豪者之所願爲而懼不能以必得也宗理以齊東布衣從事乎文字筆札之業一旦起而當之得以發蘊蓄伸抱負設施其生平之所學未必不思其時機之不易遭遇之甚難而以中材常流者之爲恥也

贈濟南楊同知序

始吾取友天下於桐城得二人焉前戶科給事中今知應州章君廷言其人春溫玉潤不但其文之蔚才之敏也旣又因廷言獲交今刑科給事中姚君景睗景睗之於廷言蓋符合而劕契焉者夫楚俗𨿽文其性慓輕此兩人者固非風土所宜得必有所自而然者意者其得師友之淵源乎不然何其蠖信而虎變若是也遡而求之得楊君必貴者焉君世家撫之崇仁以其藝防於大江之西宣徳乙酉魁多士於薦稿癸丑之歳始就乙選分教於桐城者防十年而兩人者受業門下親炙最久咀味文翰之華濡染道誼之雅袪悟而性覺匪習而天成出能昜售試必有功故治民者稱守令之循在朝者得侍從之體皆楊君之力有以造就之也譬之觀器於市鼎鐘罌缶之制𨿽殊而小大髙下皆中倫度然後知其出於一型一模而陶冶者鎔範搏埴之精比楊君去桐城以功最被選陟爲魯邸紀善自紀善登上相爲長史有賢能聲今又攺同知濟南府事蓋旌之也於是景防旣喜其道之得行而於暌違之念又有不可已者屬予言以張之嗟乎古人有知其客而信其主者韓退之於宣州是也其或未知楊君者請觀於吾友廷言景暘兩人者可也

贈龍叔旦先生序

東裏先生之髙風足以淩駕一世天下所共聞者也曩在政閣所與遊好者其在朝則盡名公卿布韋之徒茍非鉅人碩士不直不得朝夕亟見以親道徳之光𨿽欲望後塵而雅拜之亦未昜也正時童丱受學門下先生以故人子嘉與恵之毎嘉客至未嘗不得見也先生之重客有若叔粲龍公公用鄕進士歷祠祭儀制主事公之少子今文選郎中士郁亦用進士爲中書舍人正皆得遊於其間當是時人皆以榮正正亦自侈其所遇於朋軰中先生旣捐館捨公亦以疾引歸正方抱羊曇之悲不釋也乃今猶得與文選君日相追隨是以前年識公之嫡士熈士熈用薦分教於淞庠今又拜公之季叔旦竊嘆公之門兄弟父子何若是之皆賢也嗟夫萬物者天地之委和也至和之气氤氳磅礡其發於浮沈上下者猶足以爲景星爲卿云爲甘露爲醴泉爲芝艸爲連理之木同頴之禾爲赤麟白鳯元神龍天馬之瑞其精英之鐘於人家國者上者爲聖次者爲賢爲能爲技藝固其理也今至和之气委於龍氏之產不能不賢譬之武庫之所藏大廷之所陳非奇寶重器不與也又何怪哉比者邑大夫以叔旦之賢薦於朝朝議韙之玆拜湖廣按察司照磨東裏先生之諸子尙寶丞叔簡太學生季柔諸孫晦之於龍氏固通家子而尙寶君又嘗館儀制公之貳室於叔旦爲諸甥也故合其弟侄送之謂正托交於龍氏者久又以文字爲職宜有所述述東裏先生之髙風而龍氏與之締好如是使人可以遡是而知叔旦之爲偉人碩士庻防有以信於今後也

贈和振綱刑部主事序

儒吏二乎哉不二也不二也而孰與岐其名蓋亦世之污隆而爲之歟夫儒歟吏皆政之體也周以上世升而隆其政本於道而聖人筆之以爲經周以下世降而污其政出於術而法家因之以定律儒通乎經而吏明於律其本未始不一而岐之使二者道與術也然經之約民也大而疏律之防民也細而密宻者之失必酷而疏者之近迂此其勢然也是故自入官議制之有辭沿至於今從政者不能任經而黜律君子曰資儒以爲吏斯可矣陵川之著姓曰和氏世以宦業防於山西振綱者又和氏之秀也大父好古府君通詩書二經嘗用薦領教於廣平乃尊翁自鄕進士三教於郡邑最後仕爲王官其聲勃如也振綱傳其家學以明詩薦於鄕入大學學與行皆足以齒英冑而無愧今太子少保蕭公爲祭酒將以病謝去而振綱慨然倡六館之士伏闕請畱之於是一時師生髙其義願識其風采締交望好者恐後去嵗取進士第觀政於秋官大司防防以爲屬拜福建司主事素與遊者思有以贈之而屬予以辭孔子曰盡法無民豈非傷法之流於酷乎今之所謂良執法者大歸以能不遺於律而得稱也使犯者有隠情而不能以自明司刑者執律而臨之曰法當如是乃孔子所謂盡法者也如必以盡法爲良茍熟於簿書者皆是也何必儒者儒者必不得已於是知不屑其所謂良寜自擬於迂者而不辭也振綱儒進而吏任固非自貶以徇俗者但名位權勢足以移人之守吾又安能爲之黙防邪嗟乎前史所載者有曰董仲舒公孫兒寛三人皆儒者通世務習文法以經術潤飾吏事蓋所謂資儒以爲吏者也然曲學阿世卒不能逃轅固生之譏則其優劣又可見矣君子之自處也可不愼哉

浙水較文詩序

文士之末也不深於道者不足以知之知文亦難矣莫加善者之文易詩書春秋禮樂皆載道之器語曰學者守一經皓首不能窮不能窮者不深於其道也道不深而彊自誣曰我知文我知文何異乎審音以瞶鑑色以盲其不白黒而濁淸者亦幸中而偶得耳夫何恃而可信哉試嘗論之世之能文者孰加於周公孔子周公傳易孔子系之孔子作春秋遊夏不能爲一辭之贊則知𨿽賢者猶不足以知聖人況以不賢而知賢者乎是故皓首不窮之談非誣人者也𨿽然周公孔子不可尙矣漢以還作者甡然而獨名揚防韓退之爲能文防作太元法言張伯松不肯一觀劉歆觀之詆爲廢物防之名蓋終漢世而後顯退之凡三黜於禮部而自訟曰爲文而爲舉世之所不好退之之書自宋歐陽永叔始以防退之之作者尙暗於當時而有俟於後來又況其下者乎其或見推致與於流軰時俗者非借重於髙譽托筆於時名如左思之賦張華之詩則亦下裏巴人之唱和非如體道者眞有所見聞而黒白淸濁於去敢之間也嗟夫作者代有而具目者不多見知文之難其亦信矣哉郭明郁彥文蜀之長壽人也以春秋發觧嘗分觧於晉寧古鄭二邑陟學錄爲今附馬都尉薛桓賔師授徒京師京師子弟各以其所習經求指授者未嘗辭之其處而稱達才出而掇巍科躋膴仕者問其所從遊則曰郭先生吾師也予用是聞其名熟願見而未暇也景防庚午之嵗明郁將校文於浙議者謂山之東西中原之鉅藩也而江南文物浙水爲盛明郁乃能歷持文柄其延譽於天下也又何博哉於是相與詠嘆其盛形而爲詩詩成授予以卜氏之任嗟乎易之奇書之古詩之婉春秋之簡嚴禮樂之辯博其義奧其辭微其文未易以通也而明郁能指授諸生使之有成非明於道者哉夫旣明於道而用以觀人之文是非美惡之辯有不能逃於洞矚鑑照之下者矣今天下之大不可謂無所謂楊韓之徒者明郁自蜀來京師嘗徧觀全晉放於齊魯今又南防兩浙其亦有所謂其人者乎使其果有而亦願見之否乎予嘗怪時俗流軰以知文自負者大歸是古而非今貴耳而賤目乃今得明郁明郁其亦有意於是其言乎則吾求償宿昔之所願見者而與之雄辯天下之文於楊韓之後矣姑書此以爲先容

贈許節之拜闕裏奎文閣典籍序

孔子之道其大而逺蓋與天地等耳聞其遺風被其餘澤企仰其末照者愚可以智怯可以彊狂可以聖不肖可以賢𨿽夷狄亦可以華夏況不愚不怯智勇而賢者邪以智勇而賢之資得以官其家處其鄕裏交接其子孫是入道徳之府坐禮樂之塲而爲觀化之遊是足以薫陶其性變化其質亦審矣其有不爲聖賢之歸者乎此君子所以爲許君節之慶也節之名越世家兗之寧陽大理少卿道中先生之仲子也節之侍先生居京師得庭訓而傳其家學然之光焜耀於外孚達於人人今襲封衍聖公彥縉得而賢之薦之於朝拜闕裏奎文閣典籍命下之日與之遊者相與贈之而屬予以辭嗟夫天下之爲學者莫不願學孔子孔子之書徧天下其爲言也似易而實難似近而實逺似淺而實深譬之南金羙玉之出於山夜光木難之生於海聞而知之固眾人之所同茍非躋萬仭沒重波不能握而有之傳曰天下國家可均也爵祿可辭也白刃可蹈也中庸不可能也是已今節之於玆行也蓋造孔氏之昆岡溟渤而居之不患至寶之不得所患者不能髙躋而深沒耳若曰以今日之峩冠大帯得命服之榮爲節之賀者豈惟不足以知道抑亦豈足以知節之哉

送江用良南歸詩序

士之於志也不難於立而難於守耳登髙而逺望覽古而悼今事機觸於外而激烈奮於中當是時也撫劍橫槊慷慨賦詩指天日矢愫可以摩霄漢而摧金石𨿽萬夫之勇亦莫得而奪也及乎嵗月流邁功或不遂進無所援退無所據言焉而不信於人行焉而不合於時貧窘混辱勢利勞苦之足以動其心者又困偪而拂抑之則向之所謂摩霄漢而摧金石者日鑠月蝕將燼滅渣蕩委靡沈淪終老而不能以振者比比然也嗟夫挺標於百瘁屹千仭於奔流歷霜雪而愈勁渉風濤而愈固茍非持其志不暴其气者烏乎能哉吾友錢塘江君用良績學杭庠志在科第自發觧於浙藩凢三辭教職於禮部優遊太學者十年於玆矣凢所謂貧窘混辱勢利勞苦之足以動心者備嘗而歷試之宜其不降志茍就以求速達也顧乃施施衎衎坦然由之而不移遑遑焉淬勵刮劘如有程督之者必欲得科第以致身而後已焉是蓋其立之也非一時之感而持之之固又本於平日所養之善其於取捨出處之際有餘裕者亦宜矣𨿽然持其志固難而行其志尢難得之於貧賤者或失之於利達得之於辛勤困若者或失之於驕奢僭侈此又予與用良之所同戒者也用良旣得奏於禮部以疾未登大廷之對將南歸省其尊翁於故里凡與遊者咸送之以詩而予之出處又頗與用良合故僭述其志以爲序

贈梁先生助教國子序

君臣主義父子主防恩義兼主者師生也先生不作大道就晦君臣之際輔以典刑而或者罹刑以傷義父子之間本乎天性而或者違性以賊防彎弓而向羿操戈而叛何者又何足怪哉以今言之在上者提符信執教條臯比而坐以名先生於堂上在下者服章縫挾書冊鷺序而立以稱弟子於階下此天下學校之師生也徒以勢力假合而彊爲之號耳夫選一郡一邑之賢俊而聚之一官有勇者有志者有巧者有能言者有尙气而無所撓者其才气之羙固有不同者也臨之以勢齊之以法可以使其面從而不能得其心從可以使其貌服而不能得其誠服爲之師者不其難乎順天府學學之宗也而設於京師京師之大賢才之淵藪士之防其地者得於耳濡目染之餘所謂智者勇者巧者能言而尙气者蓋有不問不知不習而能者也毗陵梁先生惟介轉自武學教授來司厥政談者率謂凡爲京學當從事於精神勤敏之間茍約束不嚴教條不密則貴遊貨瀆有以間之未見其可也先生方一切去之旦暮坐堂上而操其要領任眞率意澹若無所猷爲者然而智者忘其謀勇者失其彊巧者閉其能能言者收其辯尙气者更其勁直而爲和順彼此不忌而上下交好懽然其恩截然其義何其盛也今年先生陞助教國子京學諸君不忍先生捨已以去相率以情諗之於予予故述其所由以爲先生贈云

送邱孟博典教宜興序

予與孟博居同處業同經相往還者防二十年予濫竽文衡而孟博抑在乙榜縱孟博不忍咎予予於孟博能不忸怩於懷乎予負是未得往慰孟博孟博之趾已造吾廬者屢矣予彊以不敏謝過然口與心牾不能不囁嚅而齟齬也孟博囅然笑曰故人知君君不知故人乎夫今之科目異於古之鄕舉裏選鄕舉裏選任情科目任法法有疏宻而士有淺深以疏宻之法求士得士之淺者已云幸矣譬之恃遮河之网而漁於溟渤烏能使其不漏於鯤鯨者哉況所貴乎科目者爲時所尙易於通顯而已上焉者借之以行志道下焉者資之以取富貴富貴有命而道之行否有非人力能彊之者故孔子曰道之不行命也且吾受命於天而一食一飲已有定分少小學道已逾不惑其於得防諳之熟矣猶昧之而不知所止者亦惑之甚矣吾子不量而以是見待又何遇之之薄哉嗟夫予與孟博居同業同往還者若是久矣徒知孟博學問之富文辭之妙足以第進士今不見收於時爲予過而不知其所養者若是之髙也是得見粗而未得其精不徒以此增愧而又以此增懼曰茍用是以待天下之士能無失焉者乎士有養者必有所容有所容斯有所受若孟博者𨿽受之以公卿之大不憚其不能勝矣何止於一校而已乎此固無待論者予獨述其語以爲怨天尢人者告焉

送陳緝熈使朝鮮詩序

昔唐殷侑使回鶻韓子稱其適萬里外國略無惘惘離別可憐之色豈不眞知輕重大丈夫哉考之於史吐蕃作厲與唐終始回鶻有國實界厥塲旣曰於唐最親曽不能結鄰服貳以輸畏天之悃顧胡無人或昧所從所貴乎行人者宣倡大義以開道之俾之陳力就列云爾故曰大夫出境茍利社稷專之何也侑之知旣不及此而退之贈言又無以諷之者徒以區區辭色遂漫焉以大丈夫許之大丈夫之所爲也固如是而止乎哉孔子曰不可與言而與之言失言退之固不失言矣然而謂之非溢美吾弗信之矣天順攺元天子以復辟詔天下特於朝鮮寵以侍從於是翰林修撰陳君緝熈載命以行時凡餞者各伸以詩詩成宜序正乃作曰方今內外罔不臣妾瓦刺餘孽尙勤王師豈與唐之吐蕃者類歟若乃朝鮮爲國外藩衣冠禮義非回鶻比而勢據右臂掎角是宜投誠報效亦其時也如吾陳子士之通經知輕重蓋無忝於大丈夫之稱者嗟夫出境專利必有所處正安敢茍有溢美而阿其所好哉

送衛叔正歸省序

衛叔正君先驃騎大將軍左都督公之佳子今宣城伯平將軍公之貴介弟也始宣城公之鎭河西也求以自輔而擇昆弟之賢以請於朝故叔正是從今將東歸以省母夫人於濟南素與遊者期而送之猥以僕文最稱褒揚且紀事有序不誣走伻鎭夷以請旣不得辭又不敢妄有所論譔乃詣幕府以竊觀其下風焉相見也而得其貌之恭相洽也而得其情之眞繹其言論而又得其中之所蘊也正而富嗟呼我先公嘗與都督公俱以勇略致身先朝班在右職以故予小子得與聞都督公之盛徳大烈矣繼是濫竽館閣又從宣城公之後以事今上者前後歷十有餘年宣城之厚博精敏用建有國其於都督公也豈祁奚之午歟所謂是父是子是也今察叔正之賢又如是其於宣城也豈叔向之銅鞮伯華歟所謂難兄難弟是也夫何衛氏之多賢哉天之委和必萃於徳門故世產賢哲亦其理宜也𨿽然史稱梁氏起江左有功在民本無大惡以寖微而亡故其子孫之盛甚至八葉宰輔此論固不可廢然亦本其名徳相望世濟其羙所以發其源導其流而揚其波者各有攸在也或曰比諸公之與叔正好也久固不捨其去而子之述略不及也何邪曰古者別而贈言言之善者莫如相勉以徳徳莫大如忠孝叔正之來也以忠其去也以孝以孝爲忠聖人大訓況所以報君上承父兄慰交遊導揚其世澤者於此乎在彼固丈夫也其區區姁嫗兒女子離別之談又可爲叔正道邪

類博稿卷五

欽定四庫全書

類博稿卷六

明嶽正撰

序十二首

壽石太夫人楊氏初度序

石侯之先宋人也凡三世守鎭夷矣以武徳將軍正千戶爲騎將至侯而名益著予投荒而來旣稔石侯之賢又因石侯晉見其母楊太夫人於堂退而嘆曰戴逵之言蓋不虛也天順庚辰八月之望太夫人衣裼之辰壽筵載張英賢畢在於是麾帥鄒君舉觴作曰河西塞垣要地也而吾境防居其衝所恃以立軍威壯國勢銷詟敵情者非騎兵乎今石侯身任騎將練習是勤撫循惟力而仁形義色足倡有眾者寜無所自也耶先將軍公忠義勇延譽上下勲未克成亟捐館捨當是時也石侯才弱冠能以繼承爲計至扵今幾二十年累世之業愈隆無替先公之慶可謂逺矣敢用是爲石氏壽又曰太夫人稱未亡人獨綜內務早夜是勤家日用裕石侯𨿽賢微夫人教導勢不及此太夫人之徳可謂盛矣敢用是爲太夫人壽又曰富貴壽考固人之所素願致富貴壽考以隆奉其親者又其願之大者也顧非知力之所能而有天者存焉豈非古今之至難者歟今太夫人登壽六袠康彊無恙命服是膺享有全福悠久未艾以石侯之爲子也又能舉榮爲養甘防是供初無纖芥愁苦入其心臆以損其天眞之樂是致富貴壽考以隆奉其親者得古今之至難石侯之幸可謂大矣敢用是爲石侯壽旣又顧予曰今日之舉不可無紀夫子能不有意乎哉予曰諾考之古昔閟宮頌僖公也旣受多祉黃髮兒齒乃上及於成風蓋極頌禱之至情者無過乎此此舉也其庶幾乎況予雅知石侯者且嘗得展敬太夫人扵此堂也其奚以辭扵是乎序

張母杜氏挽詩序

大江之東有賢母曰杜氏荘靜柔嘉勤儉而多藝能蚤以父母之醮歸於毘陵張氏爲迪功府君某之繼室鄕進士鑑之慈母凡若干年扵正統戊辰冬以疾卒扵家得壽六十有二鑑方謁選吏部聞母之訃將歸奔喪懷其恩徳欲報之以祿養而終不能逮故涕泣而愬扵人曰始吾父娶扵姚生吾六年而棄其有家三年而杜母入繼其位自是吾父得以専事扵公家而未嘗有內顧之憂吾宗服之親得其雍睦而未嘗有睚眥之隙吾家之僮防未嘗不沐其慈而親黨未嘗不薫其善吾鄕閭之賢而未濟貧而失所有事而不克卽舉者未嘗不沐其恵撫育諸兒而教之以義無人已之別使吾父無吉甫之感今其兒鑑祿位垂及而爲母者卒無以際方進之養則吾終天之恨曷其極耶維時縉紳之士有聞知之者莫不爲之酸鼻而悸志焉良扵言者又従而悼之以辭鑑掇而次之得若干篇潢以爲帙請序其首嗟夫假繼相合兼愛不謹而嫌隙易生以慈孝而全天性者在古昔已難其人矣以舜爲子而不能使其母爲不嚚以曽參爲夫而不能自保其不蠱於再娶履霜之辭讀之令人可恨而可悲也是書也固足以見杜氏之賢而鑑也能汲汲扵追報其母而亟爲不朽計者乃爾亦孝子也夫賢母之與孝子史氏之所必書其有請也安得而不序

再贈唐縣丞宋公序

惟公佐唐以正統甲子之春報初政扵京師燕嶽正托姻生效區區之愛僭爲諷辭上之公受而讀之日子之言良是是命之矣厥旣親政防其操愼其事勤集其功和以處其屬恭以事其上仁愛以撫綏其民人又三載於玆矣唐人大悅相與謀曰令尹與簿亦獨何心乃不念卹我眾而相苦如此盍相與訟而逐之使去戴丞爲尹以主我扵我甚便輟穡事徒步而來訴扵朝者幾萬人各懷狀首牒遮大冢宰噎叿叫呼求如所願大冢宰麾之曰眾姑退眾姑退吾方思爲若等地將亟聞扵上且命之矣然以例格竟不果嗚呼公何以使唐之人若是煦煦哉夫民之扵有司也凡有名義之分者皆宜戴之如父兄而無所較矣何扵彼也則逐之逐之惟恐其其不亟扵此也則戴之戴之惟恐其不果是其逐也戴也豈唐之人能爲之是非哉蓋在我之所爲合不合何如耳世有人謂凡天下之事皆可以詐力智巧欺而忠信仁義果無其效實不足以得匹夫匹婦之心者其亦大誣也已𨿽然向者公扵正旣不罪其僭矣今正扵公能不畢其情乎乃所願公不爲是矜而少驕不爲是喜而少怠固其守以終其美則扵超擢之柄𨿽賤而不與若曰大書特書不一書俟傳循吏者之采則有所不敢遜也公行矣正請操觚以待

古歙曹氏家譜序

曹歙望也族大以分載在舊譜太學生孟晟甫行役扵甘生五子皆稱克家而曰文海者尢稱白眉文海兄弟六人而同產居甘者五五人者出又六人而方來者固未艾也夫五人者固粗知其所自出矣而六人者不能不有遺忘焉況方來者乎茍盡遺忘而不之知昭穆旣逺已爲路人鮮有不入歐陽永叔之誚者矣況其子孫之賢者𨿽有志扵親親如古之人合譜防族重宗盟置田建學以聫屬骨肉者何所據而行耶文海是懼請扵孟晟孟晟曰吾志也授以舊譜舊譜斷爛磨滅不復可讀討究去取僅得其宗扵是定以居歙者曰八百承節兄弟爲始祖訖文海子姓凡十有二代中間疑信俱傳示有待而考也書成視予且求序所以作之意嗟乎宗法廢而族譜興世之稱士大夫者家必有作不如是則不足稱詡扵人驕心一萌援名貴冒門地妄哭他人之墓者無所不有矣曹氏之譜一皆本諸世藏扵前所失者旣無所蹈觀其制作之精又皆寓夫孝弟仁愛之意使其詩書之脈源源不絕必有如吾所謂合譜防族重宗盟置田建學以聫屬骨肉者出足以按圖而行其志矣文海名大淵以字行好古博雅用能畫名扵甘君子得其爲人者觀扵是舉可知也已

贈貳尹莊仕能之順義序

易曰方以類聚物以羣分吉凶生矣言君子類進則治小人類進則亂亂與治其吉凶莫大焉其在幹也戒其無輔在坤也慶其得朋亦以是焉耳是故先王知之扵國也則必建賢佐扵家也則必擇賢配扵已也則必資乎賢師友乃能大其功成其業造就其徳藝所以有吉而無凶焉噫易豈虛設者哉順義去京師未百里其民多鉅家世族貴人之宗其豪者習務結交攀附諸有勢力者爲之援佑而狡黠之徒又往往恃其所能挾持官府短長以利已私寛之旣獘生嚴之又禍作嘗四年而逐其簿史惡風厲俗達之遐邇或官是者人不以賀而以唁嗟乎是果吾民之罪乎非也吾友古宋徐文煥假令順義將再考而其民戴之甚扵慈母居則旦暮爲之祝頌出則莫不奔走以求識其面嘗遇疾而爲之請禱者塞諸途又有瓣香徒步走數十里求代扵神明者聞其欲投劾去號泣而願畱者動以萬計觀風者知而上之乃有旌異之命成化元年夏予自翰林出守興化取道順義請文煥曰何以能致此也文煥曰是吾丞四明荘君仕能力也吾謀焉仕能斷之吾行焉仕能成之吾惑焉仕能析其疑吾誤焉仕能分其謗顧我擅其位而人弗之知也吾甚惜之向者欲假寵扵吾子者良以此耳嗟乎順義一邑也丞與令道同義契足以化惡厲之習爲友順之歸使居廟堂者皆有是心焉則古今無不治之國也吾於是有感扵易之言書之以爲仕能贈庶幾傳循吏者得之有以附載焉

送僉都禦史張公守廣西序

天順攺元羣姦售穢先帝雅隆濬哲虛懷納荒全大義也彼乃務盈厥貫愈肆矯誕淶陽張公時爲禦史冒禍力攻竟爲所中畱戍南丹者八年皇上卽阼首賜公環衮衣旣歸登延可待格於嫉媢長憲閩藩今又二年始拜僉都禦史有廣西之命談者之意豈不謂公伏潛厥邦多歷年所山川之夷險道路之通塞華夷之性情官吏之得失戰守之利害知之必周慮之必悉行之必無不當當公是任自廣迆西可無以憂其然乎哉公君子也語稱君子不器主之以徳博之以才以徳行才無所用而不效公在朝廷志𨿽未遂而姦勢已沮今當方面道無不行吏畏於上民懷於下豈嘗預試其官而素逰其土耶必如談者之見非知公者也𨿽然炎涼殊態用舎異觀人情則然如公之徳固足起敬而挾恃一時以事狎侮者蓋亦多矣憚公將蒞或作不靖以相聒撓不可不爲之圖是又豈但不知公亦不知天者也先時姦黨凶勢虐焰薫拍天地尙不能以毫髮加公以有今日況區區者哉犯而不校又君子之量人茍知以君子處公者將無所事其忞忞矣都閫滁陽錢公扵公防厚喜公道將大行期有所贈而屬正以辭正扵公辱在鄕曲又出處頗類而都閫公亦遭無妄之禍而得扵天者故予特列其詳如此云

永感詩序

登科之制錄及三代𨿽存沒有間而皆書書之之法𨿽立義不一而皆以爲榮其父母祖父母存者曰具慶曰重慶慶幸也具與重又大其幸爲之幸也父存者曰嚴侍母存者曰慈侍侍奉也一親僅存旣非具非重者可擬故變其例而各以所存者書之曰侍幸其猶有可侍者爲之幸也乃若祖父母父母俱不存焉者𨿽有祿位其誰與侍是不幸也不幸而爲之幸故不得已而婉其辭曰永感感者傷也永者無極之稱也使人傷而至扵無極其爲不幸也亦大矣嗚呼永感之詩義其然乎景泰初科是爲辛未與榮錄者殆二百人前監察禦史今福建按察僉事巴蜀牟公實用永感書幸而公則弗自幸焉每抱錄泣曰登科者先志也先志遂而先人逝將誰榮乎扵是與公同升而稱同年者多得公志形爲詩歌所以褒公之賢慰公之懷抱而悼公先世之不幸者悉矣公旣帙而爲書乃述其故以俾其屬燕山嶽正者序之正聞公扵書無所不讀扵古今上下事變無所不究知而通習自職內憲至僉外臺以得體聞扵天下也久矣願得與公論之孟子曰君子有三樂固道徳事無容議矣乃若王陵者従漢去楚楚得其母以招陵陵母乃伏劍以固陵志有若溫嶠者勇爲越石通使江左其母不聴嶠乃斷裾而往母死阻歸竟違本志此二子者勲業忠誠登閎漢晉流播今古君子曰未若徐庶者遺名以全親之爲是也大都志節之士多孫情飲气扵功名之防豈非累扵親之存未免有所頋慮忌避乎哉且如正者𨿽則不敢擬公亦嘗忝冒科目承恩之日頗以慈侍自慰及乎得罪播遷禍延老母退而慕庶無嗟及矣靜言思之縦令得似二子成功業尙不足以贖其終天之憾況區區者烏足道耶又如公者當爲便爲無所顧忌所以道行扵一時他日功名之就足以班二子而無二子之遺恨焉嗚呼君子觀之政不必以仕而逮親不逮親者爲幸不幸可也

送光祿寺丞沈公赴南京序

丹陽沈公與純先戶部尙書伯威公之世孫也景泰間拜陜西省幕左副都禦史吾郡芮公時與方伯器公之才實用疏薦旣登朝籍典大光祿之簿比一考遽進寺丞尙書公之告終也以承重去位乃今服闋以來仍用故軄蒞事扵南京従時格也戒行有日祖而送者皆同官同朝卿大夫士之賢者邀予以辭且曰南京根本所在大光祿地近軄親固曰重矣公可惜者捨劇就閒用違其利焉耳嗟夫士之修也其志類同其出以用世也功名之際乃有升沈小大成敗之殊者豈無其故乎哉長沙之傅江都之相此兩生者設以蕭曹勃噲倫而擬之豈但推而不居也耶彼將赬頸裂眥且恥且怒艴然而拒之矣夷考厥就所謂縢金鐫玉開國傳祚之業曽不及刀筆屠販者之什一焉豈非格於時乎𨿽然時之爲義蓋亦博矣推遷不常之謂時景運逓禪之謂時偶防適遇之謂時乃若今日之時格者暫立條例以公進退不過權一時之制詎可久恃以待天下之士哉古今用賢自有常典頋主之者未暇思耳就如公等所陳公旣以時格而去安知他日不以時格而升乎或者徒見董賈所就遂爲時病非識時者也

梅下彭氏家乘序

太子少保吏部尙書兼文淵閣大學士公自著世譜曰梅下彭氏家乘試嘗觀焉圖書兼舉義例精到且自序曰家之有譜猶國之有史信哉夫春秋魯史耳一煩聖筆則大典行而天下治其史視者固陋矣安成之彭歷近四百宗之繁族派之明徳業名宦之盛公季父憲副公嘗得逸本考據類纂亦旣成書矣然猶有待扵家乘作耶蓋內外大小家固國殊至如齊治之本所以篤近而舉逺者未始異焉故處髙者逺見仁人用心不止其澤扵一時也公身所學夾輔兩朝旋登三事頌聲載道道亦行矣然而顧諟厥本方將貽謀後來假譜垂訓仰視聖心將無同乎爲諸彭者其譜視耶而史視也公子延慶趣防是達圗梓壽焉請予序之予惟後世君子其知詠嘆公業者必欲推見所本以資體行讀公此書思過半矣成化八年嵗次辛夘春二月旣望公榜進士前史官致仕知府古燕嶽正季方甫撰並書

雙壽堂詩序

魯僖之頌風雅變也其情主於美美生於愛愛之至則頌禱興焉閟宮諸什其義備矣光祿少卿周君尙文淞人也尊翁樂閒先生早居京師育徳果行能修文學夫人胡氏亦以知書外聞尙文以兩親爲師托籍京學期於致用翰林學士沈公民則其弟大理左少卿民望俱以能書通顯尙文娶於沈傳外家筆法竟被召入侍文華殿拜官中書舍人遷太僕丞進光祿少卿比推恩典舉樂閒受封中書舍人階徵仕郎夫人曰孺人尙文旣遂榮養於是作爲雙壽之堂堂成而公卿大夫士愛尙文者多美之以詩其亦魯僖之頌乎蓋嘗考諸經傳矣荘公成風不必賢聖頌聲及之孔子取焉正嘗比鄰周氏親見樂閒夫婦居如賔友手卷玩讀溫顏怡色盎如春煦固樂閒之常習也乃若夫人者濃墨大書閒雅安和又閨秀之所難者食報碩果得理之宜政恐詩家深防此外未究不能如閟宮諸什之實之備也故扵序乎發之

士林言別序

莆陽林君汝和以進士拜官得南京祠祭主事鄕進士之畱太學者合二十有六人人別以詩詩成偕來乞序於予予笑曰某嘗承乏公郡郡諸仕寓京朝者云云之聲尙未見息汝和非莆產耶獨好吾言吾言之莫輕重於世也又公等所知知自爲汝和地乃不嫌同異之避抵冒咻噪以附不令之籍均爲不知矣甚者采苓作而善類傷建寧之釁殷鑑不逺忘戒括囊而自貽伊戚其爲累也非細故矣請以此辭彼二十六人者相顧而笑曰先生欺予哉妍媸有定而愛憎異觀雅鄭有素而好惡殊尙眞贗有質而取捨異趣故曰兩目不相爲視兩耳不相爲聴兩心不相爲謀且敍詩者汝和志也莆陽𨿽小未乏威明獨與西州乃生豪傑以是嚇吾等之辱也不亦甚乎嗟夫智者不得惑之以辭勇者不得詟之以死談利害扵仁人之前吾固知其愀如也予用是矍然書之扵珠玉之首以識吾過

送釋華朴中序

師鄞人能詩畫少逰京師余識之實因今太僕寺丞金公本淸本淸鄞士之佳者舉進士未第與予同籍太學爲諸生工詩雅好墨竹余性扵詩畫亦小解故余兩人者皆樂從師逰景泰初元余以翰林史官奉使南服遇師於南都師時往住普福普福在吳錢塘與三竺角峙地據湖山之勝山林僻性登覽未遂慕師此行心癢難藥南都人士賦詩相贈今光祿少卿周公尙文時亦邂逅請序珠玉忻然不辭意在假托文字先容山靈幸或相塵庶幾不拒成化初元始自翰林出守閩郡東南山水無避辱者而錢塘湖山則爲尢甚何也蓋以陪逰者有兩司諸公主逰者又有師故耳余旣得謝師復北來晤言京邸承接顏論師所造詣非復曩時豈獨扵詩畫然耶史稱刮目待別信不虛矣邇者有大中貴嘗造大剎大司馬總督白公大總戎定襄伯郭公皆一代人豪亦與師善畱師住之不許適上竺以虛席來請議者皆曰十剎增重須得佳士故大宗伯以師應之嗟夫三十年好一旦老別能不有感於情乎𨿽欲不言不可得而不言也

類博稿卷六

欽定四庫全書

類博稿卷七

明嶽正撰

記書十二首

西深堂記

正統元年丙辰朝天宮成命堅白道人治之又五年庚申道人曰嘻陰陽之運且有消長況人事乎吾所居丈室固安之要不可恃以久有也盍爲菟裘之圖乎於是秉持笻鳩神遲步求得佳地焉引領之際萬醜交集防者峙者瀦者者屼者之髙下嚶嚶噦噦者之有聲目觸而成畫心感而成詩野馬無馭萬化以嬉不能以心想描狀者又不知其幾許也道人曰嘻安知非造物者幻之以爲吾老乎乃卜吉斬茅鳩材肆工面陽負陰載經以營乃塗塈茨乃成垣墉巍其中廓乎其有容肅其翊惕乎如左右之竦立也奏功之日名曰西深以其去宮旣西而深也吾嘗考古人之爲是圖者多矣獨於李贊皇有譏焉贊皇相唐有足取者其記平泉莊曰以一木一石與人者非吾子孫吾歿之後有力者欲奪去則以此言泣而告之也嗟乎物之晦明聚散固有素定瞑目之後身非已有靈光不能常魯景陽不能常漢臨春結綺井幹麗譙不能以常陳隋況一石一木乎道人去丈室老西深得矣茍以西深爲足恃吾將以贊皇譏之或曰彼知丈室之不可恃者將亦知西深之不足恃也已道人姓吳名大節鐘陵人官道錄左正一堅白其私號也

肋庵記

肋生旣三黜於禮部始大知懼已之未至乃謀所以增益之者作爲小庵聚經史圖籍扵中因以所自號肋者名之客有稱知已者過而問曰子之所號其諸取之曹孟徳所云雞肋乎哉何謂也生慼然曰蓋亦近取諸身而已矣客稱爲知己曽不諗吾處事以爲行殖學以爲文者乎以吾自視𨿽無過於古人亦無甚媿於今人也柰何柔者謂吾彊和者謂吾捩願者謂吾狂通者謂吾執庸者謂吾深巧者謂吾拙知者謂吾戅同者謂吾別一言或唱和者盈百是以動輒致挫言斯召慝其爲窘且辱也亦甚矣乃不知飲恨發憤屏舊圖新以否易泰用詘求信方且據庵危坐玩圖味書口是心然略不嗟咨豈神靈鬼怪左執陰迷防倒揉亂役役於斯不然何好何樂而甘爲之不辭歟抑嘗思之吾之窘辱也實肋之無得吾之好樂也實肋之可惜故旣以自諭而又以辱吾之室客乃撫掌大噱曰有是哉

竹庭記

吳松之西曰上洋上洋宜竹不種而生不殖而茂大者可椽小者可管細者可簳叢者可箒而編之可籓縦之長養而剪伐柔躒之不加𨿽不盈嵗歷年而蓊乎成林不難矣用是其居人皆易而賤之有蔣定以寕者獨異其俗築館勝處環以萬竿號曰竹庭方其意與竹防則危坐命酒悠然獨酌泊然成醺叩竹而歌曰竹兮竹兮我依我侶富貴非我期抱爾以終始其友夏芳逺者造而問之曰子之所好上洋人之所易而賤之者也顧吾淞據吳越之交水陸之珎溢乎層出而品具焉將無以充子之欲而獨扵是者抑有辭乎以寧喟然作曰廣陵瓊花長安牡丹非不少且貴也昔人好之卒以亡其身而敗失其家國有如吾竹者虛中之謙圎外之和可食之養可器用之才四時而不易其色之節不灌不壤隨地而生之易淬之則堅熨之則曲之時自江以南無地無之之有恆可謂全徳者矣至如松𨿽淸也而或污爵扵秦梅𨿽潔也而或濫名扵殷尙不足以肩吾竹竹吾愛之非過也芳逺不能難間以吿予予曰是欲逃名者是方飄飄然洗耳濯足以爲髙者詎可以口舌爭邪待吾以公事過吳淞爲之走上洋徑造竹所試以三機觀之玆則未可也姑書此爲記

宜興縣學鄕貢進士題名記

科目之制尙矣肇迹扵周滋蔓扵漢枿扵隋熾扵唐宋其所以尊榮主上敷庇生民而整齊世道之紛糾者皆扵是乎賴我明代興聿法有道而扵科目之選蓋加難焉難其選者難其人也士之致身得與扵科目者不其榮乎常於京師爲比郡宜興實文獻之鉅邑士之防學校以登科目者睪然後先相望然而漫漶不彰無以詔後於是邑大夫建題名之典而諸儒者師又相厥有成維旣立石請予爲記嗟夫貪夫死財志士殉名是典旣舉而宜興士子寧無奮迅激昂而興起扵功業者邪其必仔肩有周踵武漢唐宋之賢以休隆我國家億萬年之定命者將扵是乎在矣或曰近名者學士之大忌上之人實樹之名以提命之使之傱傱乎精進而不知止毋乃扵聖人之詔相背馳歟曰不務近名者學士之自處而磯激以立教者蓋贊化之大猷況名者實之賔也實則充矣而名奚以辭哉此有司題名之意而爲士子者所宜深省也扵是乎記

退庵記

四明王生嘗籍扵郡庠旣而嘆曰使居有廬舍足以蔽風雨有田園足以供饘粥有子弟足以給使令有詩酒足以陶情性抗神塵外放形物表徜徉容與養性靈而保首領可也何必趍秦歷漢跋山涉河以勤天下之館人而徇世之所謂名與利者邪況言不能嫵媚貌不能婉娩縦使引之而上援之使升亦蹶而已矣扵是去其籍謝其業營建嶴而居之指其靜修之齋曰知進而不知退者常情也我之所知者惟有退焉是用識我曰退庵以明志也夫士之生也遭明時際聖主所宜取靑拾紫吐赤攄忠以求效扵用顧乃偃蹇名器盤樂自如而自謂之能退也邪且天下之勢有進斯有退固未嘗進而何以退爲也噫昌黎子曰眾人之進未始不爲退吾之退未始不爲進生之退也其幾於是乎吾嘗怪夫世之人未嘗進而進之未嘗退而退之不量其力不度其徳不思其分其所以招尢而速辱也亦宜矣由是觀之彼之進者而吾未之進也此之退者而吾未之退也生之所以名庵者其亦退之進者哉生名魯字希曽儀部郎中余公天祥之莫逆防也天祥爲予道其事且請爲之辭扵是乎記

桂山小隠記

嶺之南其大都防曰廣州廣州之邑鉅而襟帶廣南諸郡者東筦也遡東筦而北嶺之餘脈斷而復續隠然而南翔崪峍峭拔蟠屈數里其爲狀也騫如鳳翥蜿如龍防騰如怒濤激颶而起伏如鷙獸攫物而蹲關天軸地而雄恃扵邑之盛西裏者桂山也桂山之右有峯焉曰蓮華者千仞層出而晴嵐煙嶂四季不同山之左有水焉曰東溟者周邈無極而蜃樓海市萬狀呈露嶺南之大觀也有自南雄之淩江走廣州氓扵東筦求邑之勝槪得桂山之陽右挹蓮華之秀左瞰東溟之廣屋而居之者蔡氏也蔡氏之子其名冏字承訓者畊山之坪而食汲山之泉而飲樵山之木而防蠶山之桑柘而衣羣山之麋鹿而友適也而釣扵山之溪倦也而臥扵山之阿有勸之仕者輒瞑目而歌曰軒兮冕兮其何物兮鑕兮斧兮孰僇辱兮桂山之樂莫余奪兮遂自號曰桂山小隠求記扵予予惟承訓生際明聖時出以行道立事可也顧乃懷瑾握瑜肥遁扵佳山水間而謂之小隠豈能逭長往不返之譏乎或曰承訓非眞有意扵忘世者也彼有子五人焉皆教之修治之術其次子某方爲弟子員以圖仕進此其兆也夫嗚呼是豈待善價而沽之者邪請誦小山之招隠而寄聲焉吾恐承訓不能終居此山而盤樂之也

江山秋霽圖記

姑蘇張廷義以所藏江山秋霽圗求記扵予圖數紙爲一幅廣不盈尺長數倍蓰之有題識印記知其爲九龍山人王孟端所作者也其空濶澄明或淪或瀾或湧而浪激而濤蕩而防灩漫衍而漣漪者爲大江江之中或舉网而漁或亂流而渡或纜而泊櫓而進篙而退遡帆而風禦者爲舟楫之多其淵而紆回者爲江潭鳬鴈翔集菇蒲蘆荻縈被而暎帶者爲江渚其或連綿而屋比紛而閣架列而市肆分張籬而園圃隔塍而田區委而巷蔽者爲江村其或平田漾沙崩崖陡絕而昂伏不齊者爲江滸去滸漸逺而漸髙其或嶺聳而坡平巗巉而壁立或障而屏蔽峯而秀出巘而奇疊或壑而有容谷而能虛麓而叢薄岡阜而蜿蜒其或逺而黛抺近而劍植旣防而復續迆重沓杳莫究其所極者爲防江之諸山山有泉或懸或注山有石或蹲或臥或深而澗澑或曲而溪縈危而橋橫或艸莽翳而雉兔跧伏或林木郁而禽鳥巢棲或佛寺或道院或樵或牧或士女之嬉防其掩暎蔽虧吞吐隠約千態萬狀得之心想而口舌不能道者不與也昔者予嘗奉使南服由漢沔出潯陽乘流而下直扺楊子而凡簡冊所紀載者輙躋攀以窮其勝𨿽流連累日不辭也今觀是圖一瞬千里坐而致之能不使予恨相見之晚而追悔夫曩昔之勞也邪嗟乎山人之作其亦可謂奇矣世稱作字作畫在人品髙下山人之艸書墨竹世之所共知者也而未必盡知其人方文皇尙治時諸賢彚進而山人之位才中書舎人竟落魄不競以死蓋其髙風峻節睥睨一世有可慕而不可追者使其少貶尋尺俛眉承睫之間立致於通顯之地不難矣𨿽然吾聞之也心之爲用攻扵此者必略於彼其心攻扵祿位者將低昂俯仰伈伈暱暱以干譽就俗之不暇胸次之間烏能容江山之廣如此哉山人之作甚自珎惜非其趣意所防𨿽千金不少頋故眞迹鮮畱扵世世得其一竹一石者莫不什襲以爲至寶若此圖者豈易得邪廷義亦知之乎否也或曰廷義扵吳下號稱博雅豈徒玩物而不尙徳者哉遂爲之記

湖山吟趣記

物相感而生事相資而成道也而知者鮮矣天地一五行也人具五行之靈秀者以此感彼而有以成位育之功豈但吟趣之間而已哉史傑孟哲者靈川人位百戶於大河之衛衛據淮淮之南其浸曰西湖其鎭曰鉢池山山與湖接孟哲家扵其間而好詩詩得湖山之勝而益奇所謂相感而生相資而成者毋足怪也試嘗與孟哲論之河圖感而卦畫洛書感而疇第魯麟感而春秋作春秋作而亂臣賊子懼疇第而範陳卦畫而易著易著而天下之變盡矣範陳而天下之倫序矣亂臣賊子知懼則變得其正倫得其理而天下治矣天下治則醴泉出扵水器車銀甕出於山嘉禾芝艸出扵地景星卿云甘露出於天彼感而生此資而成相爲終始如循環然吾不知孰爲天孰爲地孰爲人一五行之靈秀而流通耳吾故曰成位育之功不但吟詠之間者非虛談而孟哲扵此亦嘗究心乎未也孟哲知資湖山之勝以成詩其度越諸防常逺矣吾將進孟哲而爲此說或者以爲近大而似誇吾安敢以知道與之哉

容齋記

雲中王君以寛用指揮同知守髙防千戶所嘗辟室爲燕居名以容齋且曰董安於佩弦以戒緩西門豹服韋以防急吾欲去吾隘以拓吾量使吾身處其室而目睹其名則庶乎有所感動而吾得資之以自修也客有過者難之曰理必自然物貴天性是故彊作者未必久而揉合之勢亦豈能保其不變哉且激水以機熨木以火非不能使其東西而屈伸也機不能以不敗火不能以不熄趨下之性曲直之形固自若也必如而圖坐於斯立於斯偃息恆不離於斯斯可矣乃今以三品之貴受托一方有上之當承下之不可以不理也一旦去此而接彼彼或非道以相攖無禮以相咈而不情以相干當此時也目旣無所睹而心必忘其所謂戒以防者矣果能恬然處之而不芥蔕於懷抱間耶君不能對而以告予予曰無傷也古之人皆用之也堯舜禹湯之銘武王之戒衛武公之箴皆制外以養其中由中以應乎外之道如豹安於者不可少也夫人之所以參天地而贊化育者心也彼水與木豈有是心哉是故世患不自彊耳勉勉不已至於自然故曰學成若天性習慣如自然此之謂也吾爲君記之使君口誦其辭而心惟其義則自修之功無間矣扵是乎書

漷縣奉勅重建記

漷畿縣附京師不百里永樂初置九屯募致徙者後薦沴相繼亡去繼今屯遺十餘家土著之民不滿千戶爲之代輸田疏鹵耕費而寡獲當南北水陸之防小有力者不業本輙事挽載以逐利婦女盲扵蠶織但饋饁以佐夫男加役重賦穣官吏因之以漁獵故邑無郛郭肆市小大公宇圮毀湫穢蕩如村墟郊民棚土茇茅以逃風日俗使气仗節有怨報訐不爲死慴逺近傳爲配地選人得除目卽抑首悵然賀者匪慰則唁𨿽吾土人亦自陋無敢舉以誇詡他邑者天順初吾得罪西戍吾伯氏以書報曰邑喜得大夫甚賢而才比吾賜環已四閱嵗始入吾境則戶有園圃屋有瓦甓積有庾廥畜有孳甡婦女老稚衣被鮮澤旣入吾郊則貿易有集溝漥有梁巡院邑治學宮棲神之祠崇祀之所有殿廡有廰堂有廂齋舎館壇臺重有倉庫微有庖湢或崇而隆或敞而明或閎麗而華靚雄規傑制炳然一新且復興於廢易陋爲壯何爲而然也詢諸父老曰由吾大夫賈侯也侯之始至實卹吾民均徭役課樹藝誅防手禁浮費攻苦食淡以身先之曽不二年弱者以健踣者以起彊梁者斂避而貧並者縮朒侯度吾民之知方而可使也東西道窪瀦潦沒馬試垘而杠之應者如赴數日告成扵是旋圖繕營若薪若甓若木若石若甎若灰堊釘銕丹漆若工之價役之餼皆以方略致之旣具上聞詔曰可天順五年辛巳正月經始明年五月公宇成十月巡院成又明年城隍廟成又明年七月學宮成凡爲屋大小者千有餘柱漷故州也殘之兵燹同知州事錢唐楊思賢氏初艸具之洪武丙戌降而稱縣逮今百年其宜矣玆以甚困之邑欲成巨麗之觀不資財扵公不借力於私而吾久罷方蘇之民如醉醒寐覺坐視厥就若吾大夫之嘉恵吾漷爲吾漷人者宜何如其報可耶其意大夫之政已爲禦史所舉吾君知之吾相知之當有旌擢之褒矣儻逸駕莫攀深仁何徯子能辭而記之使嗣吾大夫者如吾大夫之用心豈惟是功也得以時葺而不壊將漷之人亦因是而有所永賴哉噫父老之言是也況吾亦漷人其能忘情乎大夫名貞字子固其先世居淮陽先君子宦扵莒幕今爲莒人當時相成大夫之志者則有若主簿光州楊先陽谷張傑典史維揚顏鏡邑大夫士某某並列之碑陰

順義縣永濟橋記

順義之東有泉焉源扵狐奴之麓秋不沍冬不冰春夏走潦溢不受詰屈宛轉南趨白浮若防龍然者四十餘里曰久逺裏者順義之膏腴也適界其腹每嵗梁以土木然而未成輒敗憧憧者弗之利也吾友宋人徐文煥者宰順義之二年久逺居人萬通率其同志鳩工斬石爲橋三虹髙丈又三從五尋橫損從之半輔以欄檻飾表望郁爲一邑之觀焉通喜其功之克就乞記扵予予拒之曰九月徒杠成十月輿梁成典也民不得以干之此其人以一橋而掠其令之美詎宜許耶又三年爲成化乙酉予自翰林出守莆陽假道順義通等復尋前約期必得而後已予召而問其詳曰橋之未作沮洳濘淖墊車溺馬於前有年矣予曰然則旣有此水已有此害何爾祖若父不作之耶曰往者典田宅以應徭役鬻子而償徵負且不羞乞丐而謀逋逃又何暇於橋予曰然則爾輩能作之者豈原而徭蠲而賦資於公家耶不然何其費如此之侈而爲之如此之速哉曰否彼徭𨿽供而吾力不知困租𨿽輸而吾財常有餘也所以儉者給力丰者予貲未半嵗而告成不覺其侈而速也予曰噫嘻爾來前吾明告爾是所謂君子之治不勤民而民自勤焉者爾安知其所以然哉且爾之力不知困而財常有餘者爾邑大夫之徳政所及俾爾得以遂所圖成所利也然則是舉也豈非爾大夫之功哉皆曰然予曰物久必獘不修必壊壊則爾之利不能久有矣吾爲爾命之曰永濟之橋使後之宰是邑者究其所以然之故能嗣爾大夫之政以福爾爾等得以時而修之俾勿壊爾子孫亦得以世享其利於無窮因以符我命名之義於爾等可乎於是皆叩頭謝曰是所願也遂書以爲記

代張某獻胡宗伯書

年月日太學生張某齋沐頓首獻書大宗伯大人先生閣下某聞事有可罪而情可矜者聞之於常人直非之而已耳惟大人君子則能開而恕之鄙人有病狂者家人莫之能禦也一旦被髮裸程手杖而詈於市且傷人之手與足其市人不知其病且狂也乃奮然求理於官常執法者必曰彼手杖人至於廢友體論宜如法不復計其病而狂也其良執法如古之咎繇者在上將蹙其額顰其眉愀然其懷而爲之析之曰彼誠病狂也非其本心也非其本心者過也仁者不以過殺人蓋直原之而已矣豈惟原之又從而矜之所謂事有可罪而情有可矜者此之謂也某之事不幸類是某有衰老父少讀神農書明艸木金石之情以爲業期以售諸鄕閭爲農饁婦觸寒冒暑之需初無心於名達也爲有司所薦俾給太醫事遑遑焉不敢怠若職者蓋三十餘年於玆矣往年爲饑寒所困不得已而有鄭伯之行是所謂病狂而陷於罪者也今爲州司驅叱使來就役朝令暮逐急如烽星是不容於常執法者也竊惟某父嵗年七十臒嗽相仍數步一息片言屢喘將不久於人世者也今復使肩荷上道防渉艱險必至於人子所不忍言者焉縱令航之使至輿之使來亦不過奔走院署供期會於朝夕而已矣其於王事何有哉恭惟閣下朝廷之柱石儒紳之司命有海之量有山之徳有棟梁之才有星斗之文章有銘鐘紀鼎之事業天下之士仰餘光而望下風者不約而同非所謂良執法如古之咎繇者歟然則上有如此之執法下有如此之罪人爲罪人之子者豈忍坐視其親之困而弗之計歟固宜犯嚴冒諱涕泣往訴而繼之以死也庸詎知其不蹙其額顰其眉愀然其懷而爲之矜之也耶伏惟照察

答歸徳徐晟書

正再拜徐君足下比者辱示手書稱僕送趙千戶序可與古人文字頡頏必今之古人也願交於僕得此甚愧𨿽然卽此可見足下與人爲善之心公且明也𨿽不僕交僕亦將求交焉況有儀物爲之先容耶僕生長京師自省事來幾二十年所接見者若貴若賤若富若貧若賢若愚不肖蓋亦多矣求其如足下之心公且明者鮮此非僕以薄待人蓋嘗試而知其然也僕自植行績學十有餘年於此矣間以所得鑄而爲文竊比古之作者私謂得其門戶未敢自信也於是嘗出之以驗於人人然而有非之者有笑之者有顧左右而若不聞之者間有曰小生新進而能然亦可也而僅許之者未有許之如古作者且足下與僕所處相距不適數千里之逺不識面不接談不知其人如何也而遽許許足稱情哉𨿽然人不必皆識面接談而知其爲人茍見其制作之文則亦不害其許與矣是故見議論之文足以知人之造詣見謀畫之文足以知人之履歷見辯難之文足以知人之知識見舂容之文足以知人之器宇見浩汗之文足以知人之問學見激揚之文足以知人之節槪人之沈靜者於婉防之文見之人之和平者於恬淡之文見之人之收斂者於縝宻之文見之人之豪放者於縱逸之文見之之數者足下不一吾見見者不過淺近之辭耳而遽許其可入於古人之境豈以我之文其淺近不能取信於時而故爲是相戲也哉其或以至淺者有深者寓至近者有逺者存而知之耳於是而能知之者蓋知文之深者也世豈無其人哉特以其私而觀之耳故笑者非者忌也若不聞而僅許者昧也惟忌也故不公惟昧也故不明也然此於僕何有哉乃猶喋喋於喙嘵嘵於聲者庸以見足下之心有超乎人人者耳夫有公且明之心超乎人人焉者𨿽在古之人世不相及者僕尙景仰欣慕而恨此生之晚不獲爲之執鞭況親遇其人而又有欲交之心者烏得而不願交哉此僕所以曰𨿽不僕交僕亦將求交焉者也𨿽然以足下之心之識求效於用決非區區泮水足以縶蛟龍之足者後會有期握手相歡毋論早暮玆以使者回便所宜奉酬嘉意第下第後情緒無聊懶於捉筆姑就足下所稱布露一二未得盡言乞恕狂斐爲幸附奉墨竹數竿墨四笏聊充瓊玖之報外有近作數首願與足下商之足下觀其果爲如何正再拜

類博稿卷七

欽定四庫全書

類博稿卷八

明嶽正撰

雜文二十八首

鳳說贈劉文燦南歸

大海之外有丹山山有穴穴有鳥其徳九苞其狀六像其文五采其棲梧桐其食竹實其名曰鳳鳯之爲物也靈且瑞故世不得而常有人不得以常見惟少昊時集於都虞舜時儀於庭周文武時鳴於岐山自後鮮出周公曰我則鳴鳥不聞孔子曰鳳鳥不至是已𨿽然世不常有世亨則有人不常見人和則見以今之盛宜其出如古時應世瑞快人覩也然而棲之不以梧食之不以竹則將隠於山藏於穴甘於無人之境亦豈肯屑見其所謂九苞六像五采者哉潛山劉文燦蓋人中之鳳也今年舉進士得乙榜而辭之以歸其出處又有酷肖之者於其行燕人嶽正旣說鳳以遺之恐其自信而長往也又從而招之以歌曰鳳兮鳳兮遭世之熙竹有實兮梧有枝可食而可棲毋韜爾靈兮毋晦爾儀式來集兮慰我民思

畫葡萄說

畫書之餘也學者於防藝之暇適趣寫懷不忘揮灑大都在意不在象在韻不在巧巧則工象則俗矣𨿽然其所畫者必有意焉是故於艸木也蘭之芳菊之秀梅之潔松竹之操皆托物寄興以資自修非徒然也夫葡萄木而艸約花而佳實重自上古故神農九種功力爲最至能彊志益气輕身延齡蓋中國之名果也二酉六帖皆謂得之大宛歸種漢宮豈未之考歟意者初不經見而博望貳師之所得者又將特異故成式樂天遂附會之歟不可知矣魏文之詔以爲華果極珍盛讚厥美似爲知己然徒得其味而遺其徳取其小而不識其大君子惜之予嘗論其榦臞者亷也節堅者剛也枝弱者謙也葉多廕者仁也蔓而不附者和也實中果而可醸者才也味甘平無毒入藥力勝者用也屈伸以時者道也其徳之全有如此者宜與菊蘭梅竹並馳而爭先可也世無好之而畫者獨近代有僧日觀者始作之是又不幸失身於方外野人之手不無工俗可厭使夫徽懿弗彰悲哉予謫戍窮荒偶見一本因以新意制爲長幅用悼不遇兼暢幽情具目者茍矜其窮而取焉則亦未見其爲不幸也若曰是不象而工豈徒不識畫格亦未有以知嶽生者也

邵氏四子字說

邵薊望也希賢希哲者時以二難許之其邵之東壁歟希賢三子曰端曰整曰貞而希哲一子曰寜此四子者亢宗克家所謂蘭芽玉樹稱其家兒者焉齒及旣冠三加禮成將以尊名筮賔命字端曰從正整曰從敬貞曰從吉寜曰從道所以重其成人者至矣希賢甫猶爲未備假予以伸其辭而致勉焉夫端之於義爲直爲正正重而直輕舎輕以就重者學者之志端曰從正者此歟整之於義爲齊爲敬敬體而齊用明體以適用者學者之業整曰從敬者此歟易以前民之用書實致治之本用莫甚於吉凶本莫要於言志易具貞凶貞吉之卦而貞當從吉書示道接道寜之文而寜必從道此其立言之防不旣深乎蓋亦足以稱其所以筮所以賔矣爲四子者宜何如哉生非賢聖善必資學顧名思義由義達道端非正不爲也整非敬不存也貞非吉不趨也寜非道不履也豈惟不昧於所從不負其名與字以稱成人乎或出或處立徳立功𨿽曰躋域賢聖都位公卿使天下後世知有其名樂聞其字將亦無不宜者矣抑吾聞之漢有兩孟公而陳遵獨能驚座唐有兩韓翃制誥之命必與能詩使或身之不立𨿽有佳名美字不足以揚休一時又況乎垂播於千百世之逺乎希賢甫曰足以訓矣是爲說

讀書箴

莫髙匪天書括其莫厚匪地書載其理莫大匪道書盡其要惟不讀書遂成頑愚涵養徳性變化气質惟書斯功惟讀斯力勉之勉之開卷有益戒之戒之不學無術

老子贊

老子道家者宗實見牝之根識者謂其知道之體其作用自是一家其效至於手宇宙而身萬化不虛矣五千言略示梗槪其流派則爲符籙爲醮祭爲鑪火爲導引服食於理也爲刑名徳也爲淸淨行也爲柔忍和同沖虛淡泊嗟乎眾矣後之言老者竟與釋氏並言以抗吾道稱爲三教吾鄕道然比丘自釋究老請贊玆像贊曰握化機司命門摶日月兮倒乾坤谷神不死儼常存噫嘻苴土眾派分

自贊小像

有自京師來者傳天語於甘曰嶽正倒好只是大膽或以賀正曰上念公如此行召公矣曹生爲寫陋容遂櫽括其辭題於上云嶽正倒好只是大膽惟帝念哉必當有感如或赦汝再敢不敢臣嘗聞古人之言蓋將之死而靡憾也

又一首

孔學不惑孟心不動汝年四十物理猶閧四舉方售非百中之材一試輙敗非萬全之用旣不能隨時以浮沈又安足爲世之輕重倘倀倀然以執迷徒嘵嘵乎而自訟此蓋古人之所爲狂而今人之所謂憃者也

尙書耿公小像贊

摧姦以直結主以亷亷則大用直則左遷榮辱無與乎已行止一聽乎天此先生之大歸而後輩但能道其一班也嗟乎國之元老民之具瞻淸風邈矣遺像凜然

羅狀元小像贊

欲觀其人必觀其志如有所譽其有所試彼何人斯國之義士科甲才冠英豪章防遽及大事堅此盟而不渝奚古人之難至僕𨿽老矣尙能拭目以俟也

石厓居士畫像贊

眉宇儼然威儀敬止蜀中憲使臺端禦史迹𨿽處乎廟廊心常慕乎黃綺是以自號之曰石厓居士若夫秉大節以事上推雄才而致理服膺先聖之格言期與古人而儷美則居士之所蘊者非畫工之巧所能得其形似也

祭外舅姑墓文

維天順元年八月天子以嶽正有罪責戍甘州十一月二日道過咸陽咸陽者外舅姑氏之故鄕也於是備牲醴羞果之奠敬攜妻女躬步墓下謹拜手頓首而昭告曰夫世之所謂有恩徳者矜卹顧戀摩撫噓喣而已此兒女子之情大丈夫之所鄙也古之君子識士於未遇許人以難至情𨿽深而不以爲私事𨿽違而不以爲恥故曰士爲知己者死死亦大矣而以爲報效之具不謂是乎正方髫丱拜公京邸一見之際情投道契旣禮以客復妻以子其試於有司也𨿽三黜而公不爲羞其薦於王廷也得一魁而公未嘗喜謂斯人之所就必碩大而雄偉正也何人而辱公賜顧當感激奮厲心口交警使公知人之明待士之義播之天下而傳之後世也正之此行縲絏桎梏過公之鄕中懷愧恧𨿽然公冶系魯相如使蜀或約或泰奚榮奚辱知我者誰敢爲公告公之神靈必將判然而旁燭矣嗚呼哀哉尙饗

祭鄒指揮文

文皇造攻逺近欻從時公先子及我先公俱在行間勲比業同公父死事公方在髫加恩孤兒公爵增髙文孫出閣防用英豪時我先公又帥公曹公來於玆二十餘春拜公於堂我爲遷人公念曩昔遂失其勢推心待我如子如弟或同燕飲或同嬉戲駿馬雕鞍僮奴女侍曾不吝惜贈我如棄危疑得此實出望外我暫逰甘談笑而別云胡一疾幽明遽隔將飲聞訃遂成哽噎方慰窮途遽爲永訣能不思公涕泗嗚咽

祭徐生汝量文

某自童丱獲奉竹軒以周旋也屈指之間四十有年直道正气勇抉言宣視履考祥將謂必得於天柰何一身垂老以獨是命三子旣才俱壽不延彼蒼蒼者胡可信然嗚呼而侄旣穉而子亦孱而志之篤而業之專徐門之興借而之賢今而已矣誰則弗憐矧在而父悲何以蠲而靈有知固當飲痛含寃於重泉矣幸諸交防各服義气而父而孤安能無意嗚呼生也庶其少慰尙饗

題王氏貞節堂詩卷後

魯季敬姜亟稱於孔子君子曰以貞節也夫貞節之在古昔尢難況後世乎古昔盛時陰教行民彞正閨門之風宜無可疵者矣然栢舟之誓僅見於諸侯之夫人而凱風之變不能安其七子之孝養鶉奔蝃蝀之刺疊作而不已焉所謂貞節也者豈不難哉彼敬姜者以妻也不辱穆伯之蚤死以母也能成文伯之令名此孔子所以亟稱之以示後世蓋亦有眞意哉吾友王君執中之母太夫人劉氏有敬姜之貞節而其實則又或過之方太夫人稱未亡人之日裁廿有六嵗執中生五年弟信生三年矣稟命旣無舅姑而應門又乏僕婢徒以區區少娶攜抱孤孱厲志操於死生之外立門戶於殄瘁之餘逺嫌別疑吞茹艱苦萬狀千態有非口舌筆札所能旣者非若敬姜婦於穆伯有公族之尊顯爲大夫之命室也教子積學奬勵戒飭卒底於成執中自郡庠入太學爲諸生登進士第拜官監察禦史延譽朝著而卿牧重任方屬望於時信亦端謹而稱克家於鄕非若敬姜之成文伯襲有父祖之成烈者也嗚呼家非公族之尊顯身非大夫之命室操烈丈夫之志成孤童子之名此予所謂有敬姜之貞節而其實又過之者非虛言也世之願學孔子者又宜何如其稱頌贊揚也哉此貞節堂之詩所由作也詩旣盈捲執中授予以題其後予𨿽未獲登貞節之堂壽太夫人於座隅而辱知執中且久於是乎言若夫推封之恩旌門之榮𨿽所必有而非太夫人當時之本心故略而不書

題純素軒捲後

素也者無所與雜也純也者不虧其神也能體純素是謂眞人大哉南華翁之言哉無所與雜者自外而至藥物也不虧其神者自內而守鼎鑪也能體之者在我火候也夫聚藥物制鑪鼎視火候以謹抽添如是而大丹有不就者乎𨿽然藥物可聚也鼎鑪可制也其難愼者其火候之機乎羽士姚允中者名徳純其先錢塘人住神樂觀嘗結一軒而以純素榜之必有見於此者也旣徴予辭而又不我見豈泄栁叚幹木之流匹歟又何匿其名逃其形之深也予當造其所謂純素軒者叩其詳姑書此而歸之

防葉氏家藏捲後

故人葉與中以其五世祖秀實府君遺事相視曰先祖丁元季所爲多義舉此其餘澤也正得而讀之見其規畫措置整整不茍足以知府君之爲人惜乎其言行之懿不多傳也嗟乎啖鼎實之寸臠味滄海之一滴則其爲甘爲咸者豈異乎哉傳曰仁者必有後與中以名進士給事黃門顯榮未艾此尢足徴者也

題彭延慶所藏趙仲穆畫馬捲

松雪老自是經濟器而當時處之文學所以逸气失禦露於畫馬道林養鷹法也仲穆亦好畫馬豈父子同一道耶今延慶以國老令子尙在士列輙復愛馬其爲俊物可知

題兩母致祭捲

兩母致祭甚多王母者嘗帙藏矣天順初元禍起不幸遺失劉母者婚姻家外得若干通不孝守莆之暇輙如王母者潢爲捲後又偶得王母者三通因附見焉首以劉母志者蓋禍由不孝而諸公亦以不孝故特加垂傷耳爲嶽後者不可不知

防親賢遺墨卷後

宋王廷珪作詩送胡忠簡忤逆檜貶辰州時與壻家書凡十紙內一紙云己巳冬作書與彭彥直云昭逺欲陷我而進身我非凡人二沈不出三年必有大咎彥直以示同僚端修亦聞之莫不笑以爲狂言近方知端修死狀與昭逺無異皆不出三年天道如此我又何憾當有歸日矣

翰林侍讀安成彥實彭先生家藏將仕所得外家瀘溪王先生遭貶時書問十紙其題防在當時者四在元者二在國朝者九皆一時名賢中間所論兩家事如寫眞加毫神采增倍忠義起敬理也世俗好雲當局者迷傍觀者淸又云目睹不如身歷皆非空談如二沈三年自是淸眼彼當局人方以狂言笑之且自孽不逭具道眼者必知之而不必期之切於利害者則加審矣瀘溪此法比與幸災樂禍者不科當以淸眼之外議之可也東裏先生乃用道眼防爲漫語嗚呼卷中人如劉忠湣者當悉予悲而世無巫咸誰則起之於地下與共語哉

題卞讓所藏趙松雪道徳經後

尊經獲福慢經獲罪世之惑此久矣書家寫經故自有意智者知之矣卞氏寶此幾二百年又出書家意外嗚呼此家可謂世有人焉

又題松雪書札後

余嘗序卞氏世譜知其居汴者十四世自汴居常者又十五世其間文獻足徴不誣曰讓字退之者七世祖次山翁與松雪老有世契此其往復一紙而已其他名筆蓋不止此可謂盛矣夫盛而必衰固理之常能持其盛使不至於亟衰者則存乎其人觀者要自知卞氏世能有人

防山谷書

米老云古之能書者獨得一面我獨得三面此書家入神語山谷此書三面書也其生差後卒能抗衡米老與蘓蔡並駕非虛士矣

題革象新書後

占天之學本聖賢大事業載典堯舜蓋有由也自愼竈之說行而儒者始術之矣其氛祲祥周官𨿽具至甘石星座其曰騎官羽林丞尉之類襲用秦漢名稱愈疑後學學者不屑用力焉殊不知經緯天地首務明時時茍不明終不能撫五辰以播四政矣革象談異十無一二皆爲歷設學者所當究心者也第以邵子之書不堪作歷致可疑焉皇極經世欠歷數用宋人𨿽有此談西山蔡氏以爲書不盡言者藏諸用也又曰以當時日月五星推而上之得堯卽位之日是卽逆推法而不著其法者豈非藏諸用乎且數家以毫釐絲忽極於十百千萬如因影求形無具可隠況康節數學直繼孔子程子嘗言歷法主於日日正他皆可推洛下閎作歷言數百年後當差一日何承天因立差法攤其差於所歷之年以驗分數竟亦不審獨堯夫於日月交感之際以陰陽虧盈求之差法遂定可謂冠絕古今此非虛語也又按邵學伯溫不與而傳王豫豫歿書殉蜀道士杜可大購得於發冡之盜以授廖應淮由是邵學復出近世祝祕傅立齊琦皆傳邵學者本朝宋學士先正最號博洽其序此書曰傳立極敬畏緣督謂其能發前人所未言不知立時曾見此說否也又論耶律西徵庚午歷精妙絕出及元許王郭陳鄧諸公相與訂定授時歷可法萬代曾無一言及邵近舜江人余誠者爲予言邵學內外篇具見傅書而祕傅書又有內外集具天地人三元之學其天元所論歷數爲精簡意必具逆推法或伊川所謂冠絕古今者耳惜乎吾不得而時讀焉因並書之以爲有志聖賢大事業者告

書陳方庵鶴臞捲後

鸞鶴於羽族並稱鸞貴鶴髙貴莫大於王髙莫過於仙言徳也然貴由天不可以彊髙由我而可以勉臞非鶴專也先生之臞必倫於鶴者以徳不以形歟

書唐賢夜燕圖捲

禇河南大節過房杜太宗以文學處之何也使其早聞大政貞觀之美豈兩公專耶或者謂太宗以禦李勣者禦河南意或有之是夜秉燭書

又

不可得親疎薛記室品局如此豈河南向下人哉而事業止於如此何耶夫事業必得君以顯借位以行而其名位如此不可得而親疎者顧如此耶明日又書

跋鮮於太常書

正數得觀鮮於太常眞迹佳處率用立筆此卷吾同年友黃大參廷永所收大都有臥筆豈太常少年書歟至於轉折向背無不合作而妙處往往逼化𨿽非太常眞迹自是書家手也

書二老遺芳捲後

仁廟卽阼東裏先生以舊學亟登臺輔宣徳中位望隆重可謂禮絕百寮矣晞顏先生官史館爲編修舎東裏賜第忘嫌忘懷不但忘勢而已正時學於門下防昧寡識意兩先生者必同產久之乃知其爲知友耳晞顏先生弟子湯澂氏所收兩先生在布衣時往來數帖儼然向日所覩气象西州門淚不覺澘然𨿽然此是名教澂能寶之不可謂非善學者矣

防仙逰鄭氏家範

昔周公作周禮立冢宰之職上佐天子下統百官以總邦治自六卿而下至於庖狄之賤𨿽職異業殊皆冢宰之所統內外相承體統不紊周家八百年之基是禮實造之也向予備員內閣嘗欲言於上舉而行之又自訟曰天下之本在國國之本在家家或未正如天下何后出守於莆得閱內翰鄭氏家範上有家長以主家政自副長而下至於耕牧各以其職而聽命焉禮節明情俗備亦一小周禮也𨿽然周禮主法制而仁恩貫乎其中鄭範主仁恩而禮制行於其內以余觀之禮易而範難也然鄭之孫子果能博學以明其理集義以正其身則亦未見其難也嗚呼國朝周禮鄭之子孫其可以行之乎余老矣當歸臥丘園以俟

類博稿卷八

欽定四庫全書

類博稿卷九

明嶽正撰

行狀碑銘十四首

闗西宋處士行狀

處士姓宋諱義字子宜世居闗中髙祖諱禮聽延安路判官曽祖諱愷華陰簿祖諱希顏宜君尹考諱書武功大使娶竇氏生二子處士其季也宋本鉅族自唐宋來以文章政事通顯者刻在石書在郡誌傳播在人耳目者後先相照初處士不欲自晦淬礪問學將致於用及見諸從籍仕版者廼曰宗盟繼業莫非惠連吾其以一丘一壑自娛也已遂絕口不道進取家有負郭田數頃督家人勤穡事歲以其入供祭祀賔客服食之需外則分宗黨濟困乏不使有贏餘也其平居淵黙自守不妄言笑如不慧者至與人論古今黒白是非風生屑靡劃然驚座知者勸之仕輙指諸子曰是兒子輩事耳遣子亷補郡庠弟子員常自課其業亷拜禮部司務時馳書誡諭之亷在官卒以淸謹稱晚年戒諸子毋得以家事闗白但多植秫時作醴酒故舊相過者輙畱飲期必盡醉醉則嘯歌爲樂未嘗以憂慽嬰其心嘗曰人生行樂耳桑楡景迫誰能局蹐效轅下駒乎歲乙丑冬得疾迎醫弗瘳度必不起召諸子姓防囑曰吾死𨿽無愧於生生則實無益於世爾曹彊爲善毋我效也防歸以是語之因暝目不復言未幾卒時十二月十四日也春秋七十有三配耶律氏元丞相楚材裔孫也有賢行處士重之子男四人長卽亷次慶廣康女二人孫男四人孫女三人亷聞訃將棄官歸奔喪慮處士之爲人無傳也乃涕泣而謀諸燕山嶽正曰不肖將以先人潛徳托立言者壽於文辭庶乎照耀今後可冀也子實宋甥敢以狀爲累謹摭其實而書之謹狀

吏科給事中毛君行狀

君姓毛諱玉字良器其先眞定元氏人代多顯宦譜逸莫能考五代時有爲河南刺史者諱某以儒學鳴傳若千世至某仕元爲將作院使生君髙祖常州路推官府君幾子皆仕國朝長諱某吏部考功郎中次諱某監察禦史季諱某邵武府同知生君祖伯時號蘭竹先生生而失明能誦易精潛虛學預談人貴賤壽天貧富凶吉無不應者被遇太宗皇帝帝嘗以袁天綱稱之寵眷優渥賜召之使者旁午久之以老乞骸骨詔以中貴防送還鄕以卒三子長諱某陰陽學正術次諱端湖州安吉知縣次諱某隱居不出正術府君娶葉氏實生君君生已長大猶逮侍蘭竹蘭竹撫之曰振吾宗者其此兒邪及蘭竹赴召正術府君已出教陰陽爲之勅有司毋以他事署遣俾專意於學正術入謝得召見便殿將大用之旣而上賔不果正術亦無意逺仕乃屬君曰爾其繼吾志者君承意研精問學日夕不少懈補邑庠生應正統辛酉鄕薦防試禮部得乙榜辭入太學爲諸生時祭酒古亷李先生典教事以作興後進爲已任其碩偉逸倫者尢見奬拔君其一也故一時英俊士慕君之賢交者恐後然君與遊天下士學益富知慮益逺矣未幾以正術憂當辭去古亷惋惜不已親爲正術制墓銘𨿽亟稱頌毛氏世徳而卒以昌大期君君旣去其故與遊諸名士之在太學者多已登用布列防閣間君之聲譽益用侈大以布衣聞朝著十三年戊辰登進士第充部使者於南京取道省母於常十四年己巳今上卽位復奉詔詔諭江南六郡歸拜兵科給事中攺吏科有所參駁彈糾務存大體略虛文言罷諸不便事數十如停起復禁請謁歇濫舉停粥官免徵逋負寛稅凶荒畱養太學生徒皆國體政本之大者皇上勵精向治君防求賢講武之要凡數千言皆見嘉納然體素羸遇盛寒暑輙病病稍間輙出出不數日而章奏屢上及疾亟猶陳六事事未下而君已告逝矣時景泰三年二月初一日壽止四十有二夫人髙氏廣東防政某之女初無子養宗人子某爲嗣方七歲繼得庶子某方五歲二女長許兵部主事吳貴和子某次許士人某子某君爲人資性明敏器度灑然𨿽好談謔而待人必以禮故人皆愛敬之交遊半朝野而所親敬者皆稱正人以博愛處鄕裏待宗族而所求不遂者或肆怨讟則慨然茹納未嘗以屑於懷事母最孝撫教弱弟尢篤友愛旣登第卽移俸致養及拜官遂輿至京師凡可以悅親意者必極力營致病已革自度不能起必彊藥食以慰其意弟某就學於外硯席之需不使少有動慮歸必自課其業力奬勵焉爲文章淸婉有風韻尢長聲詩其在吏科一時章奏皆出其手不但文辭工致而人情政體曲盡其妙予於君交誼雅厚知之爲深故錄其槪爲狀以俟立言者采焉謹狀

明故前鴻臚寺右寺丞劉公墓志銘

前鴻臚寺丞劉公之卒其子進士樂亭尹晟奉其所爲狀屬其友燕山嶽正曰先子以儒業起家拜官凡十四年小心供職未嘗少懈不幸齟齬於時今人固有知之者如後世何子其爲我銘諸正曰諾按狀公諱淸字宗潔世居代之大同懷仁安七二都髙祖諱某曽祖諱濟川祖諱旺考諱文義皆隱耀弗仕永樂初公以民俊秀選爲邑庠弟子員用易發解代藩入太學拜鴻臚鳴贊進司儀進右寺丞皆未及再考宣徳癸丑鄕人有以私幹公者正色拒之其人慚因誣訐以事防執法者與公有宿憾遂奏如法責戍直之隆慶衛或教公愬白公曰噫吾聞之莫之爲而爲者命也使天道無知邪吾將順受之其有知也必於吾子孫焉見之焉用愬爲時人稱其長者嘗立二子於庭語之曰晟而繼吾業昱而代吾役吾將徜徉以終餘年正統戊午晟領京闈薦明年己未登進士第又明年庚申出尹樂亭昱代役亦圖進士舉人皆以爲公言之將徴也嵗癸亥公得疾昱侍湯藥不效懼乃刳股糜以進之弗瘳戒昱曰語而兄吾生不徳以累後人毋厚斂毋飾棺毋作佛事毋歸葬以辱先人之兆遂卒時八月廿有九日春秋五十有四配張氏有婦道子男二人晟娶王氏昱娶鄭氏女一人未醮孫男三人璽璧瑩女一人晟棄官自樂亭來奔防遵治命買地於居庸關之楡河原卜是年十一月二十有一日葬焉嗚呼昔宋王晉公以直貶植三槐於庭以識後嗣其子果有相者今觀公之自處與夫其子之方仕可量也哉銘曰

懽懽乎已也佗佗乎子也吁嗟乎匪公死也

明故鈍庵先生墓志銘

鈍庵先生旣卒將以年月日葬未有銘其外孫金湜告於其友燕山嶽正曰吾外氏位不滿其徳用不盡其才湜懼其無恃而稱於後世也子爲我銘而傳諸正曰諾按狀先生姓薛諱士銘字維淸世居明州其先曰宋朝議大夫唐吏部郎知衡州朋龜戶部郎淮東安撫使居實刑部郎漳池守楊祖其祖曰江淛提舉子心能岐黃術其考曰象山教諭敬有文章徳行可傳到今先生生而失恃鞠於象山之從母陳比壯入郡西山精舍學進士業業成不樂試用去學爲詩又學琴於徐和仲已而復曰詩琴可以自怡而不可以裨世又求治提舉之術通之永樂辛卯用薦爲郡醫學教歷廿有餘年宣徳癸丑白謝其事又十三年正統乙丑月日以疾卒於家享年八十有五娶周氏生一子麃教養就立而死二女嫁士人金寅翁王某育三孫種穠穰穰爲邑庠生先生報陳氏之恩育生事死葬殫力竭誠同所自出徐和仲有道而貧不自贍率諸生舉爲邑庠司訓得就祿養歿又躬封其墓舅氏王彥章死無所歸泣曰我王出也殯於我宜且卹其孤貧民業海爲守者所捕爲之說而脫其其囚明地濵海疫厲時作每命醫分視掌示方防蘇活甚眾郡人徳之曰吾職宜如是投藥愈病以意而施皆獲奇應神之者多聲於歌詩笑曰醫乎醫乎吾假之也而今尸之是遂之矣宜其云爾其爲文立論鬯達根據理趣無孟浪之辭詩學唐人音律載在今鈍庵集者是也旣謝事搆庵以居且曰物利者用鈍者伏於此宜曰鈍庵故士因而稱之卒之日奔走而致弔者必相向而哭曰吾黨失典刑矣嗚呼正用是求附於古之人賢而在下者得師襄醫緩栁下惠儀封人之徒楊子所謂以仕易農吏而隱者歟銘曰

維詘乃信旣處而出閟眞葆光玩之以術世則不知我銘於石吁嗟先生百世無射

瘞應元兒銘

應元兒者嶽正季方第二子也兒始生值正試三塲於禮部報其外祖前歸徳守宋公公曰乃父奇士今應舉必魁天下宜曰應元比揭曉正果第一內外忔然騰喜遂定名云生幾五月病痘歷十有四日風搐不治乃死嗚呼傷哉兒方面濶輔星眸月眉神完而气淸玉雪瑩而河嶽軒輊者也有日者見之試以李虛中之術曰戊日坐印乙卯月令專官建祿引於癸丑時財命有气大富貴壽數也又嘗驗於相工相工曰天庭髙聳地閣廣厚魚尾潤而珠朝元法當富貴且又有賢行符於日者之言正竊喜告之太夫人夫人曰信矣吾事而父親見其爲善日不暇且其行天下事徵伐活人多甚吾聞有陰徳者必有陽報天其以是兒昌嶽氏邪先君仕不顧家卒之日不餘一財子弟幾不自遣正自後三年舉於鄕又十年始舉於禮部得一官祿不腆無以爲養惟旦夕致兒坐太夫人膝上弄之愉悅其意太夫人亦鐘憐之忘其子之不肖而恆恃以忻然也七月十六日庚子正歸自史館報兒已死嗚呼慟哉星者云不宜死相者云不宜死先君之有陰徳不宜死卒死之豈正日所爲多大不善人誅鬼責彊奪兒性命以陰示殛罰也邪何不得以兒慰太夫人之心益以彰正之不孝如是也抑正聞之凡物之生貴者難成賤者則易亦其理也茨莽稂秕榛棘鶹蠅蚋蠜蟫防豺狐猵狚𨿽力除之不能使其少盡至於芝箭嘉禾龍鳳神龜騶虞白澤之異世固鮮得得亦柔脆艱虞而不能必全其天吾意造物者閟祕吝澁其英靈不欲使兒掀播其奇偉於天下也將遣琴奴瘞於崇文關八里莊之原其母出獘衣一襲斂之而正復爲之銘曰

其生也孰爲之求其死也孰爲之讐木然而焰水蕩而漚天乎人乎吾乎何尢

贈翰林編修文林郎陳君碑陰記

世有無妄之禍亦有無妄之福與時消息以聽定命君子能焉是故趙朔見攻孤武尋復卒爲命侯君子曰叔帶之徳不可忘也詎非陳府君之前鑑哉府君諱潤字徳潤其先本商氏爲嘉興人祖曰望梅居士賔字彥名有識度能說詩書經元氏亂始變陳姓避地長洲居周莊周莊人禮之不敢慢其子弟從受二經者甚眾屬纊之夕有羣鶴盤飛廬上家所有禽鳥無故皆自斃時人異之府君生一年而失父七年而失母爲望梅所鞠大嘗試吏部曹不樂竟罷歸屏居宣徳初有李綜者守蘇蘇人苦其貪猘府君婣屬彭士能欲犯之以計得陳氏僮誘使挾牒投告巡撫大理胡槪槪雅嬖綜乃反坐彭以僮故遂逮府君及具結京師竟得白歸然綜方恨求報未得也久之槪復以便宜治姦吳下卽辠此兩人抵以殊死幸廷錄得減論編戍遼陽濵行畱子鑑京師與訣曰天乎吾不負之竟負吾邪吾將於是乎卜之其在遼逾十年愈自檢不以困阨小變後一日飲親家酒酒半遽呼曰吾殆不復生矣吾欲囑吾家人以後事亟爲召至已喑不省所謂舁歸旦日逝矣初鑑畱京師時方孱稚往依王太常一居一居奇之俾就學正統戊辰遂進士及第爲翰林編修旣又進直講經筵明年因使至遼舉府君之防歸之京師至是贈如厥官階文林郎夫人沈氏封孺人有詔特賜歸葬嗚呼府君之世行祭酒蕭公著之詳矣予獨諗其以舊徳貞厲之操而處不利不食之報乃見厥子於古有徴於今可勸於是乎書

明故邢夫人郭氏墓碑

邢夫人郭氏者襄陵儒者孟辰之女封徴仕郎翰林檢討茂政處士之配翰林檢討讓之母也慧心妙質貞淑柔嘉少資詩禮之習動從矩則未行能聞處士謀室占鳳而兆亟行媒焉委禽之旦孟辰甫廟而受之曰是足以當女矣君子謂其能以徳容售聘有郝女之懿夫人旣歸閨門修飭處士敬之不能疏愛之不敢防動必見咨視爲益友君子謂其能以賢知結主有梁妻之順夫人事先舅姑承顏奉辭務求愜適處士有世父老而無倚供養是懕至於忘其無嗣處士憐其劬憗間相勞曰子之爲恭也一至是哉夫人辭曰分之當然又何惜也君子謂其能以愛敬隆養有陳婦之孝處士爲義殊不顧家夫人恆別甔饒羨以供所需郭宗寒者多賴全濟諸父昆弟之防前後六舉不以爲煩君子謂其惠及親疎有顧母之義夫人性𨿽沈重不苟笑言至於接納之際則薫然大和廝養之賤亦被款洽君子謂其徳周良賤有虞母之恩夫人三子業皆士習督勵所學臥起必偕至於躬視湯茗以輔勤勞由是諸子感激卒底於成其曰訓謙克家而文讓獨登仕列在侍從夫人又能伻誡不時是以厥修彌飭方摭於用天子嘉之推恩所自齒夫人於宗婦命爲孺人君子謂其能以身教允膺顯封有陶母之風景泰七年正月二十四日夫人嬰疾考終於家躋壽七十訓等從事禮殯北堂而以葬期赴讓讓卽棄職西奔於是與讓遊者各獻所述以頌夫人之盛而正也辱銘墓道之石焉墓在故關鎭西平之原蓋邢氏之世壠也其辭曰

史載獨行傳著列女古君子法纎縟是與猗嗟夫人偉玆巨麗楚楚艮人惟晉之諝作配斯難必我而侶我敬我愛我適厥膂凡百斯爲恊我而處或我有作亦莫我拒亦莫我拒惟善是予或孝敬親或婣睦姻或困或貧僮裏鄰急或我濟如木得春三男三女名差實均季也最妙爲國寶臣王靈敷錫寵及夫人弁翟蕤蕤佩玉璘璘介此繁祉夫人之仁百世斯恂有托不湮而在斯文

明故徴仕郎光祿寺署丞鄧君墓志銘

維正統十四年己巳秋北敵逆天悖徳寇我北鄙太上皇帝親提六軍往正厥罪八月庚申旋至狼山權姦擅命妄執兵衡營於殃合之地越二日壬戌敵薄我師將卒渴甚人人奮激欲決一戰而屢請不許遂爲所潰於是乘輿播遷而一時扈從臣人亦赤手就難鮮有脫者若光祿署丞湖南鄧君其一人也嗚呼痛哉君諱鑑字惟明其先河南鄧人漢大司徒酇侯禹之後也國初始遷於黃之黃陂曽祖日新祖仁忠皆以儒名於鄕父文道尢防春秋學學者宗之以爲楷式君傳其家學年二十四補邑庠弟子員永樂庚子應鄕薦遊歌於太學正統丁巳始釋褐副嶺南之鹽課提舉庚申丁外艱解職讀禮於家永樂癸亥攺南京光祿寺大官署丞乙丑用羨員赴闕充部使者督公務於江西北歸再攺珍羞署於北京自筮仕歷三官凡十有五年而卒卒年五十八矣配鄭氏繼盛氏鄭出子曰瓊曰云女適吳英次適孫伯昻盛出子曰璿曰璣女幼在室君爲人頴拔精進志節抗爽直不容私然崇尙義讓濟人危急𨿽空囊不吝也所歷官皆有聲籍籍其副鹽課也嶺南甚豪多依斥鹵衣食前後主吏比比與之出入君至爬污剔蠧鋤刈姦橫不少假貰而牢盆之利爲之大修旁邑鄰郡服其公淸詣而求質其不平者時復有之及去職民不忍捨爲署丞於兩京皆能取重於卿佐其使江西也鞭朴不施而事皆就辦此其才智有足觀者而不幸遭此大變不能掀播其功業於今後嗚呼惜哉其子云等將歸葬其遺衣冠於榶梨灣先塋之次奉欽天監博士李君從善所爲事狀乞銘於予予按禮以死勤事者在社必祭在史必書銘奚以辭銘曰堂堂酇國漢元功首緜緜本支蜚英騰茂旣椔而枿光祿其冑爲士而力爲吏而懋顧是乃武無愧而後天乎禍興不幸云遘藏魂空山萬年斯壽而無害殃爲孫子守

明處士楊景先墓志銘

處士姓楊氏諱景先字景先世居燕山宛平之仰山考諱成娶馬氏女生子男者三處士其季也家有田數頃宅一區禾足藝而食桑可蠶而衣歲食其力有餘則推以與宗戚鄕黨之貧者被其惠者思有以報之則咈然曰吾豈賣徳者邪而胡爲以利見污也久之人愈欽戴言出而信孚行舉而義聞鄕裏無暴橫偸薄之俗蓋化其厚也性頗嗜飲飲不甚多卽泊然成醺醺卽席地偃臥鼓腹朗吟嘗歌曰我食我田我衣我桑彼屍人者孰爲我臧識者聞之曰此堯民擊壤者之流也一子名全中號純白道人生而風骨秀異飄然出塵不耐世俗事嘗以入道意諷於處士處士曰吾固知其爲逸足不可以馽勒禦也縱之果大有聲於門景泰癸酉五月廿有七日忽得疾不語治不及藥而卒春秋七十有五配盧氏有賢行處士敬之二女長適侯興次適陳友皆裏中士人也全中將以是年六月六日奉葬仰山原先塋之次而以墓銘請於予曰先君先生所嘗稱道者敢以不朽爲累嗟乎予舉進士時嘗與一二同志肄業於今延祐道觀得與純白交接處士數數也是可以無銘邪銘曰京城之陰有遙者岑處士之墳蓊然而林百世之下樵牧知欽

鄕貢進士孔隱君妻王氏夫人墓志銘

夫人王氏諱昭字淑徳家世北平撫寧人考諱伯興仕魯王府爲工正夫人稚處端雅卓絕工正府君異之曰必以與神明之冑旣行得宣聖五十七代孫信字忠伯嘗舉於鄕徳宣朝著卒養髙林下稱隱君於鄕裏隱君三子長曰賜進士公恂字宗文者夫人出也宗文初舉進士居京師與燕人嶽正遊好正嘗奉使南服輙取道闕裏祗謁聖寢退而修子弟之禮於隱君之廬隱君喜曰是爲吾兒所嘗稱道者是用享正夫人手自釃醪擊鮮焉比正辭去夫人降閤目送且曰子歸而傳語吾兒吾夫婦老矣苟愼進取以慰衰朽可也正驚曰此田稷子之母之訓也當是之時仰承儀度風教之餘正於夫人盛徳之緒已竊見其萬分一矣計今已五年宗文方得第期以祿養而夫人之訃遽及嗚呼祐善莫徴天誣人哉宗文亟解官東歸而以志葬之銘請於正曰敢以先妣不朽累子正念隱君人品不在鮑宣梁伯鸞下其所以能葆光含鉶於明時者非夫人之內助何以成舂賃鹿車之髙也邪則夫人之賢宜與徳耀少君相爲後先豈曰過哉乃若其恭順子良抑婦之委者𨿽略之可也夫人之卒在去歲癸酉十二月十有二日春秋六十有九遺言遲宗文歸窆宗文將以今年景泰甲戌四月廿有八日襄事葬夫人於祖林先姑氏之兆云銘曰嗚呼夫人而止於此食報不時身約名侈子孫之良而復廟祀

嶽母述

天乎謈哉太夫人之顚殞不肖孤正禍之也正守官不良得罪逺配家蕩人散猘蠚齗齗太夫人身畱京師怖詟憂危日就嫶防旋至大故嗚呼婦女之行不出閨門太夫人之葬正不忍死以志誰其知之者太夫人姓劉諱馥字蕙馥世居莒之日照我外王父諱長生有異表拳勇多智元亂棄家從豪傑往來東海上天下旣定匿鄕大姓家大姓父韓丈人壯之妻以愛女生三女太夫人其中者甫九歲外王父攜以詣京比至笑曰我田橫也尙戴面行邪乃自刑死外王母頓悸失措太夫人能理大事躬自爲墳土雅不毛一旦艸木昌茂時以爲異我先君安逺將軍輕車都尉同知府軍前衛指揮使司事府君初娶於馬再娶於王王夫人不樂於先姑氏命先君更娶諾之以兵作不果渡江得官客於馬夫人家馬氏嫗本先君從母實居鄰太夫人悉其賢能求爲已女歸之嶽氏以繼馬夫人位成娣志也自是佐先君至大官建有家生不肖兄弟教以粗植爲婦稱母者凡五十有六年以天順五年十二月廿有一日棄代得壽七十有六而已初太夫人旣生伯氏能言始知有王夫人故畱南京賜第洪熙之歲先君扈從北上上顧問曰爾挈家邪先君叩頭曰此非臣顧家時也上頷之曰當爲爾致之宣徳壬子有防舟迎是秋至北京明年移居明照坊賜第甲寅禮防先君命正圖進取正統戊午正辱有司薦稿凡四舉得及第拜翰林編修用推恩典封太夫人階三品曰太淑人從先君爵也天順攺元正以修譔承乏內閣旣而外遷同知欽州自念太夫人已老今逺違膝下增以離憂告之宜實言與淚迸咽不成辭太夫人神怡色暢徐諭曰止人臣之義不當爾邪時六月十二日也正辭去六日黃華坊私第及所積奪於勢家又廿二日逮系詔獄成責戍鎭夷親友詿誤僮僕逃散舉族蒼黃不知所爲太夫人猶步與兒別勉以大義言不及情且曰吾老及此殆佛書所謂業障幸不死猶得見汝汝第往置吾吾安而兄之養也正時身親三木形殘气憊生理無望太夫人辭𨿽外壯神實內傷君子曰處得其禮太夫人有子四人已出者二長卽伯氏名端字元方孝友之聞無間中表娶吳郡陸氏系下男孫曰埤女孫曰徳媛適同郡進士王璒季卽延禍太夫人者名正字季方娶關中宋氏次汝南周氏系下男孫曰增曰堂女孫曰徳媖徳嫻徳娀徳防其別子曰詳字仲方仕爲武徳將軍正千戶娶同郡楊氏繼康氏王夫人出者系下男孫曰培娶陳氏曰均女孫曰徳嫦適順義弟子員張維曰徳安從子而撫爲已子者曰海字叔方娶上谷王氏系下男孫曰垣諸孤養爲已女曰裕適同郡蕭臻曰淸適千戶陳暄寡而無子歸宗於家能不辱其夫曰順適同郡吳斌曰禧適大理少卿同郡翟敬以正累今左遷知惠州府正旣被防釋譴太夫人疾猶未罙冀得躬侍湯膳少慰慈懷詎意行李未啟屬纊已施哭訃於闗內受遺於柩前天地有窮痛恨無極謈哉天也嗚呼輀紼就引祔事有期乃以頑鈍鄙辭模擬盛徳加之憒眊曷其能悉擲筆長號不知所云

封芮夫人髙氏墓志銘

天順二年五月乙已今榮祿大夫同知後軍都督府事芮公以都指揮使進驃騎將軍僉後軍都督府事而夫人髙氏之制若曰某之效勞致績而翌忠力陰助爲多其妻髙氏可封夫人翚翟之冠紋霞之帔鸞書玉軸崇極品式可謂榮矣時計夫人生四十七年大歸者三十年距今又十四年年五十九以卒四子一女長子昕錦衣百戶次子昻武學生炅杲兩防子各就冠攻舉子業女善貴旣受金吾左衛指揮使安昪之聘三人者安夫人出相繼以亡昕昻稱有立而類各再娶昕賈氏馬氏昻王氏丘氏四婦出五女孫而字於夫人國家內朝太夫人老而夫人是行行承晉錫蕃而能約成化攺元都督公總戎川蜀夫人獨理有家嚴上寛下中表讙賢附之二南桃夭其擬不幸偶疾竟至不治以今五月廿有三日告終內寢都督公適罷蜀鎭朝廷遣官賻奠勅有司營冡墓墓成防葬有期請銘於予按工部主事曽君鑑所爲狀夫人諱惠果其先薊州焦山人也金吾右衛都指揮斌娶沈氏生夫人於南京蚤知自治動止矜嚴別於常女比笄而歸孝敬愈勵佐都督公由所千戶致位府督勲階崇極爲國虎臣身膺顯命恩借卹典況垂絕之際親出教言語要義備可爲永法是得終矣法則宜銘銘曰

帝城之東有州曰通白浮之陽富豪有鄕靈秀聿鐘芮宗所宮寧神先兆夫人克紹髙墳橫出步百其域儀章崇隆帝錫有功牲帛煌煌天語若驚詎榮一時有續彌芳銘以載揚百世之慶

寧晉伯夫人葛氏墓志銘

葛魏望居淸丰者世婚帝家其名端字克正娶劉氏者是爲夫人之父夫人諱妙聰行於太祖皇帝子伊王母麗妃妃女弟美人爲侄於楚武昌郡主儀賔隆爲妹於寧新昌王元妃靖安郡主儀賔旿今襲孝陵衛措揮使防爲姑生於貴富能抑故習不事驕侈而獨好女紅又體貌都雅動止有度舉族愛之同裏劉氏鉅門也於葛稱通家而諱貴者寧晉人也必欲得夫人伉儷寧晉家老疑非偶父曰爾意劉家兒無廕不貴邪安知其異時不大貴也遂結長幹之好及笄禮成婦道修具內外駭譽人以爲難寧晉季父太監歷事累朝多積勞效在大中貴蓋稱首者家用豫大正統間寧晉嘗侍鎭邊夫人獨理內政略無小紛天順初寧晉日貴顯歷位都督慮及盛滿簡約家眾去十之五至於匹偶僮婢數百人裝資奩給去畱擘晝皆出夫人之手寧晉受成無戾本懷成化初太監賜老外第寧晉坐累謫廣日則務解憂夜乃祈天夫祐誠動幽顯竟得開釋乃者楡林之役寧晉是將致同顯封異時大貴卒符父言識者多之壬辰之歲正月十有三日以病告逝得壽四十有八四子長祿聘蔣氏定西嗣侯琬之女次祥福禎幼未受室一女嫁吳璽爲淸平嗣伯夫人寧晉將以是年三月廿有五日葬之京城東通州安徳鄕祖塋之兆於予乞銘銘曰婉婉夫人戚畹秀出寧晉起家如鳥而翼有封斯植開此大國大國弈弈百世無斁

故承務郎光祿寺良醖署署正蕭公墓志銘

光祿寺良醖署署正蕭公諱宏字克寛別號居敬考贈宣義郎工部營繕所正諱得成妣贈孺人姓潘氏生公及弟定宣榮宗者五人宣義之考諱貴玉世居錢塘松盛裏洪武壬午宣義以藝徵始挈家注籍南京永樂丁酉又從蹕北徙受廛於大興公以長男用事宣徳戊申起營繕所丞甲寅獲褒勅進階登仕郎正統丙辰進所副母歿奪其情甲子父歿乃得終制戊辰進所正景泰壬申再獲勅進階宣義郎贈封考妣及配許氏天順丁丑進至今官食祿視品髙至正六比以年及請老旣致仕之二年爲成化庚寅入冬偶疾不治十二月三日竟以訃聞得壽七十有六公二男三女長男珵輸粟冠帶前年病死次瓚稱克家長女端嫁鄕進士翟信次正嫁京庠生顧祐又次安嫁姚謹猶子琳琦而琳自鄕貢遊太學圖進士舉者最佳聚族而謀曰家之大以伯父伯父蕭宗也葬不宜茍重地得都城東通州安徳鄕陳家莊原旣準制伐域兆將以明年辛卯二月三日竁而窆焉中書舍人羅君仲祥琳友也狀君行雲公甫冠卽用材藝致位官五轉彌進餘四十年稱恭愼不有脗滲過失嘗刲股愈父劇疾算因致延者十年處二弟居同衣食同須眉各皤白愉怡交愛不但絕塞誶語於諸子不以彼此出異所教育歷母父及定榮兩弟凡四防務盡誠禮家韙之示子乞銘而居予蕭比雅所聞然不誣可銘銘曰

蕭去錢塘自宣義父承務建家大興是祖都城城東安徳鄕原累然者髙承務公墳有赫其承視此銘文

類博稿卷九

欽定四庫全書

類博稿卷十

明嶽正撰

碑銘八首

明故懷逺將軍指揮同知署萬全都指揮使司僉事李君墓志銘

署萬全都指揮使司僉事臨淮李君諱紱字士章成化七年夏五月十有二日終於時厲訃至爲之痛悼不已今吏部侍郎葉公君其故節下也哀之且慰予曰紱可人也在某尙殊怏悒況渉忻戚者邪卜有期信來徵銘按李氏自贈明威將軍指揮僉事濟當元季以行樞密院判率鄕兵歸國累功至廣信衛正千戶傳子庸庸致位僉陜西都指揮使司事終又再傳至君凡三世載勲方面君之考諱徽陜西府君第二子也功尢焯偉初由兄修之職僉宣府前衛指揮使司事卽用薦署僉萬全都指揮使司事事得專制一年以功卽眞拜昭勇將軍當時政績至今傳之未老卽推位與君君於正統已巳入官選典神機景泰庚午再退勍冦累進懷逺將軍同知衛事天順甲申巡撫李公舉署僉都司事守蔚比葉吏部再出北撫謂蔚小不足君煩移二總司仍以屯田委焉上下方庇重任將歸遽爾至此豈造物者閟澤下民故閼其生歟抑其命也君生賦有至性尋常舉動亦世稱難者陸安知州劉英以責戍宣老而失援日憂後事君時童穉居講下請於英曰在三之義生之任也昭勇公喜曰李氏有嗣矣爲之愼擇所從得前遼府長史湯新新吳名儒也願妻以女初昭勇公志存開業範物以身家近千指各倳以事主以弟衍而時稽焉如內外出入省定服食𨿽吉凶禮文亦具式度君與諸弟薫挹至和面防怫色比君專家遵用弗違讀書務究大防與諸弟相師友開軒蒔花退公輒入岸幘嘯詠或作字投壺諸弟參侍講誦茍無故不越中閾以此爲常性不柰飲而好客客至多沽醉者交人遺所短寛至不較橫犯俯納斥逐士人急者隨分翼濟多難指數馮借世貲處官淸嚴人以禦史目之儀觀旣偉又傳此聲似難近者卽之乃溫然如寒生焉得壽四十有七凡再娶八出前夫人湯氏卽長史女知書解筆札與君合徳後夫人胡氏恭讓誠順康穆靜慈章皇后之侄府軍前衛百戶瑄之女也旣賢而烈成禮甫九閱月因侍疾厲亦及之慟君之絕委頓乞死越七日竟死壽二十而已三男稽和穆各未受室五女長適都指揮牛璽世嫡顒次適措揮髙寧世嫡鉞余防未行君六昆弟長弟縉先逝次紳縝純經經予婿也君所最愛者葉吏部所慰爲此耳去宣城十五里曰沙嶺原李之先塋在焉將以今年六月十九日穿湯夫人之壙內以君柩祔胡夫人於左云銘曰

滀以坎止洊沔而演陂決以汜不涸其窞盈溢斯行孰我流遏我銘斯徵有竢中作

太倉沈孺人墓志銘

沈孺人諱圓字妙圓吳太倉人也父叔寧母胡氏嫁鄕著溫氏爲璇字廷美之妻生二男一女男厚爲娶楊氏死又娶朱氏柔爲娶周氏女爲配鄕人戴傑育兩孫浩爲聘郭氏淳爲聘沈氏壽六十有二以天順八年甲申三月某日卒其夫卜其年月日之太倉城北石塘之原時厚卽選吏部謀遂歸以奔其喪乞銘於予曰吾母慧巧絕倫吾外王父母爲擇對得吾父吾父禮之擬於賔逮事吾曽祖祖吾曽祖欲諸子以自樹也異其防以要其成吾母佐吾父以共吾祖勤不知勞而儉忘其陋家賴以裕吾祖父母親之如已出吾母未嘗敢恃以少肆凡飲食皆親飣飣已必親具或指爪觸盤盂輒驚惋曰毋乃徹翁姑所邪其恭愼乃爾比專家政加有姑譽娣姒侄甥各安其和下逮奴亦有恩意厚也受教初試於鄕吾母執紉誡曰吾爲而不憚制作誠取第歸以服爾比得防喜曰兒果能副吾計自今十有八年於進士凡七舉期得一官以成吾母之志皇天不弔而吾母告逝痛哉生不得致榮養病不得侍湯藥死不得親殯斂而又不得名言以發潛徳之光何以報吾母以塞吾悲也用是以瀆夫子何如予辭謝不能得乃爲銘曰女之英婦者規毗夫成子柱有榰福履之綏約不防天爲乘除數不欺庇爾後嗣充乎而

明故前嘉議大夫禮部左侍郎邢遜之墓銘

遜之諱讓族居平陽浮山分襄陵葬故關鎭西平原者冡多至不能數曽祖伯川祖敬初考諱茂政娶郭氏生三子遜之其季官至禮部左侍郎罷歸成化七年八月十八日卒兄訓遣信訃正正輟泣問狀知遜之初甚適其卒朔旦偶拈易自占得臨卦愀然曰詎應胡宗歟胡宗蓋談命者去年謁吏部尹侍郎同仁同仁漫戲宗曰誑者何之又曽誰誑乎宗因舉遜之對曰明年八月此公果凶當信宗非誑者後遜之亦聞此言怪易卦辭八月有凶符宗故不樂云數日果病幸間朝使董主事齡者過談移時去覺腹痛不止翼日日將落就絕忽陰翳雷雨繞捨霽而復作者四日逺近傷感悲及行路發書遜之遺言要銘於乎予尙忍銘遜之邪遜之防能自防年十八領鄕薦不利春試入太學嘗居古亷李先生講下與山東劉叔溫並價年二十二登戊辰進士第選翰林庶吉士一年除檢討適先帝狩虜虜使請歸駕朝議疑不答上防言奉迎事宜謂當顧義理不當論事勢今若不逆詐而往迎彼或食言則詘不在我將謂處分已定虜使去度關無及臣愚以爲內廐饒馬追煩一騎而已由此楊善等始有衛喇特之使先帝旣復辟獻密忠者爭自陳得賞正時承乏內閣忠國公石亨嘗以上聞遜之時守制覓艸不得不果遜之起復與人言未嘗一及之北監從來不防饌師生餼生料料半折鈔鈔出京稅課額無定不得時給給者往往以故去官鈔遺下號久不支數率見侵盜自古亷柄學政始用資官諸費師生吉凶病死貧不能存者多賴以濟古亷亦用是奓名成化二年遜之自修撰超主國子一意起廢不顧慮法有言者輒曰如愧古亷何初鈔用輕且陳敗人不難棄近稅聽半鈔錢錢用差重遜之又離監任眾乃造意要不次受給得此錢火熾鼎沸鏈就詔獄遜之竟以前祭酒扺罪坐除名爲民將歸過予言別曰兄頗聞日者言弟今年欲死乎弟不死諸公坐得錢槪當黜弟爲引伏全之古所謂有陰功者不死謂此等爾距今前兩月人喧傳遜之已死子出其近所寄詩與辯且遜之死不死何與人人噪之乃爾豈世所謂有命者眞邪遜之資度寛敏外朴而內明決於蓻作爲文字章句簡重受咀嚼防畫淸勁近李北海尋常自處卑下眾皆好之及得政則定力不爲揺撼者小動在國子來用古法教新士告不便持不易轍人始毀之竟胎禍焉在官凡三出使奉詔主考南京鄕試得文獻通考等集因購書數百部聚襄陵學宮期惠來士持節封肅王王富饋遺不貲並不受時不雨代祀北嶽輒得雨娶梁氏甚賢明嘗與遜之母郭氏累受封爲恭人三子震霖邑庠生需防女二未笄壽四十有五而已兄訓有隱操謀以今年十月二日之西平先墓銘曰

理行气從在人惟逢福際其防禍或值悖不我負理气妄其使其防與悖人孰能外我銘遜之可以無愧

明故禦馬監太監劉公墓志銘

皇明禦馬監太監奉勅總督五軍神機三千十二營騰驤等四衛軍馬劉公永誠自以年老任重兩朝七辭皆不賜許成化丁亥八月又具列聖所賜兩京內外田宅內侍祿米僕從工匠之類辭之亦不卽許許解任頤老私第而已入謝上不忍遽捨慰畱久之比出隨頒物段親禦宸翰稱美懇曲妙如大造體物莫可形狀其藥石之資則有白金防獘寶鏹百千怡壽之具則有組金龍衣雕玉鏤金雲龍笻杖公今年壬辰壽八十二占疾日篤自度不起又具前辭未盡許者以辭疏凡三上上感其誠許辭其半半聼處業成公志也自是醫問交道覬公復朝乃二月十有七日甲申告逝上痌悼不已命有司給具工部造塋域僧道作法事大官給饌禮部諭祭賻及兩宮金銀布粟皆累千百仍命太監白俊韋璽等監護異數稠沓國朝以來一人而已公魏人世家淸丰畱寧裏祖諱八老考諱大老俱贈特進榮祿大夫後軍都督府右都督祖妣杜妣馬俱贈夫人生於洪武辛未越十二年入侍大內長而頎身昻凖虎步仡仡久職禦廐便習騎射當是之時太宗皇帝用武靖難內外之臣多勤戰略公嘗共事又三扈北徵徧歷斗辟其於兵事習見而閒宣徳初元漢邸造逆公假使偵察親徵功成於公多助大寧數叛三帥師討直搗烏梁海而走之卓沁僅以身免獲其淸河元帥印章俘馘生口類以萬計妖人李宣張普祥黨煽亂磁相公任捕執卽時靖肅先帝踐阼得公綏輯南京中都眾心帖然甘涼國門公出監鎭耀兵境外者二東出鎭蕃抵捕魚兒海子西出西寧逺至大山之陰再拒敵人擊揚根惇追北至額齊訥克之於三城兒衛喇特入酒泉鏖於臨水堡擒其首哈沙特穆爾等克哷庫春懼遁出塞躡至金塔寺乃還先是沙首領齊勤納木喀實喇哈紮爾南奔各萌叛志公輕兵肆討先後舉之虜其全部匹畜不遺景泰辛未召還總督京師軍馬計今廿年南城之謀公乃按甲獨以滿盈求退子姓受教辭去職任不干戎政家口累千遣三之二杜謝造請泊如素門先帝嘉念寵以肺腑至任將相謀或及焉公二兄伯貴贈特進榮祿大夫後軍都督府右都督仲寛贈昭勇將軍錦衣衛指揮使俱蚤世貴子聚卽推恩贈公祖父母者累勲進爵寧晉伯子四祿祥福禎各防未任女嫁吳氏爲嗣淸平伯璽夫人寛二子長百戶故子綱嗣致正千戶次海正千戶故子紀綱致指揮使俱籍錦衣衛他如支屬麾下僮圉僧道鼎貴都位者不能枚舉經事五朝七十餘年動輒如意家極貴富嗚呼固公福履天幸亦人品警敏在伸能屈者歟寧晉少孤公所撫立報服以父加又宗嫡實主公喪禮也以今年三月念有五日通州安徳鄕北五里原公預卜墓田也前進士陜西按察僉事唐封李君用賔狀公生平寧晉奉以問銘辭不可得爲之銘曰兵國制命易戒勿用矯矯劉公督監厥容三錫是寵保有令終我最銘之詔告世忠吁嗟來世式瞻方中

明故琴樂先生墓志銘

琴樂先生年五十有八當景泰六年十二月九日卒於家其嗣子前戶部主事延津典史琮卜域於京城東南八里許髙村裏原將以其月十有九日禮而窆之其子壻中書舍人汪容宗海買石以志其墓其表侄翰林編修童緣大章狀其生平以求刻辭於予予及第之明年頒已已之朔禮成而觀其書書二至之晷有晝夜六十一刻之文卽怪其故退而求古諸家歷法無有也先生時爲五官司曆予雅相知者主事君又同進士因以所私問之先生曰子以爲何如予曰天行最健日次之月又次之以月防日以日防天天運常舒日月常縮歷家以其舒者縮者之中气置閏以定分至然以三百六十五日四分日之一之日乘除之積三歲而得三十二日五十九刻者其法常活以三百六十五度四分度之一之天分南北二極日行中道冬至行極南至牽牛得四十刻爲日短夏至行極北至東井得六十刻爲日長春秋分則行南北中東至角西至婁爲晝夜均均者各五十刻也其法常死死者必不可易而活者不能不變故古者以歷名家者必以其變者立差法以權衡之則變者常通而死者得其所矣有如今歷也者母乃不揣其本而齊其末歟先生曰如子言誠然予曰若然者先生將居其職而不與其事邪先生掀髯笑曰能者不必用用者不必能又何今日咎也又曰歷者聖政之所先本也茍以私智撥之能無揺其支乎予始悟當時用事者亦赫赫必以先生爲忌已而果有土墓之變益以服先生之髙識矣旣又自念漢志五星東井之聚不能避髙允所陋身爲史官天文家不可不一知之也方圖就先生而學其所能不意先生竟失官屏居予亦不幸丁倚廬之禍不獲朝夕以亟見承教嗚呼今以銘先生之墓其奚以忍也邪先生姓王諱義字孟宜自號琴樂先生世爲吳人髙祖某曽祖某祖茂華皆居杭不仕考文誠妣斯氏先生生永樂中行役京師受廛赤縣爲大興人正統已未微欽天監丁卯拜官庚午受褒典進階修職郎辛未而失之配張氏允宜厥家嗣子一卽主事琮女一壻中書舍人容也先生爲人謹飭典雅博古多能好鼓琴每焚香撫弄翛然有塵外之想然不善與時俯仰竟爲邏者所中而失官云銘曰

京城東南髙村裏原崇四尺者先生之墳告徳來世刻我銘文

明故靜庵張公墓志銘

靜庵張公諱肅字思恭當成化六年年七十有九十二月十有七日庚申以微疾逝長子義官升遣信其中東平知州昻昻旣得訃卽日如制棄位亟歸奔防比至於歷入明年爲二月是月廿有九日壬申卜者曰吉將內公柩於公配宋氏之封而問銘於予按張氏其先世吳人居嘉禾之桐鄕祖諱茂實娶趙氏生公考諱景春公母曰歸氏兄曰思齊思賢弟曰思溫女兄曰某始公考去吳行役思賢畱守宗兆某嫁杭陳善永樂已醜來籍京師自是相繼淪殞公乃買地去都城迆南十里河曰安徳鄕卽原爲墓序父母兄弟大興奠居自公肇矣公爲人恬澹淳謹開產治生雅有方法又能處丰以儉貲用就裕諸子守師趨指日加奓焉中年入宮失儷志存眞寂竟推家義官而以學成已志諉之東平東平旣請舉將得位乃曰吾願畢矣性頗好詩似有天解居常手卷詠適戶息想靜庵之號有由來焉公娶宋氏足稱公配繼宋者楊氏次戴氏其出曰旻東平之季也凡三子三女長者曰永貞適馬政其次永福適王讓又其次永祥適毛睿睿讓俱錦衣衛百戶云銘曰

張初吳徙昆季侍父京城胥宇有耀厥世自靜庵啟維丘抔土人莫我侮

明故樂閒先生羅公墓表

南京有隱君子稱樂閒先生者姓羅氏諱衡字景伊成化六年年六十有九告卒其子中書舍人麟解官南歸卜以明年辛夘從鳳西之鄕先塋兆次公友竹軒徐先生者以麟過予請曰景伊少負奇質塾師金巨川異焉少長受經於盧爲已顧仲衡學舉進士以父命弗試鴻臚少卿潘賜名能知人重惜不已將彊起之不爲動已而兩親遘疾旣不時愈母服甫禫而侍父風痺臥起與俱者十數年患者防忘病苦比處防儀稱而情過觀禮者悲之生平篤於舉義若命於官者同產弟恭出繼世父居北京女弟淸適錢氏無出以死歲月勤卹虛不顧家宗戚孤隨分周濟所經收養嫁娶殯者多可指數疫作傳染𨿽門災之家亦不爲避賴以全活者凡若干人嘗遊浙西共濟者攘其白金人曰物在舟舟在與在訟當得之曰非不之知吾蓋隱其盜名耳其人感愧竟歸本金賢聲籍甚名軰願交如史公謹金文鼎謝孔昭諸勝皆不靳折行焉後進被奬爭相趨附而撫納之際恭遜彌加頗嚴疾惡所遇羣小不輕規方人目以介笑而受之家有堂構樓居顏以壽椿夢萱挹翠之名名公卿士形之詠嘆蔚乎篇章可據而傳也又曰羅徐俱自吳徙旣通家又止裏相比某與景伊性頗近似某直景伊介謂士必勵志於物物植者竹性直而松體介故某名軒以竹景伊以松焉西崦將逼諸子旣立遺世存想琴奕詩酒得趣忘形故又更號曰樂閒雲其所著名松軒樂閒集者言志也又曰童而防好壯而睽違老而懷思前後垂六十年中間嘗一防晤景伊所就旣成不易儕於有位生已無及乃今溘先朝露不有所托日余以悲無益矣嗚呼貧不祿且蚤死易地皆然以顏頏禹世無孟子誰其信之史錄獨行載曲藝豈非不沒人之善乎竹軒先生直气棘棘禮於公卿予所嚴事者使言或倍尙誰徴邪且予嘗因竹軒覩公文章字畫亦旣屢矣公子壻蔣進士誼子中書麟又獲接交焉心迹家法之妙有如此者巨麗大書不愧矣乃若其世則略之者已備僉憲吳興王公幽堂之銘云

明故謝君墓志銘

謝君諱績字世懋初號靜可學成因所居有王城之山更號曰王城山人其先宋經略使鞅自防稽謫居黃巖九世入國朝諱溫良世稱孝子者避地元季晚方定居桃溪桃溪今太平君孝子曽孫也爲太平人大父諱原參葆光林下名泉石翁標白本懷父諱性全贈奉訓大夫兵部員外郎雅志家法故號友松友松再娶皆陳四子省復君母兄也省登甲戌進士兵部員外郎今知寶慶府復蚤世其最季者濟君諸弟也君於學師父友兄弟貫徹爲經實際爲緯弗正行弗任以組織人謔以古迂𨿽屢弗卹也畢竟智者不能不韙之嘗就有司試者七不合擬今必合迫期忽病病革遺言寶慶雲仕當先防完名未及試五日竟不起年四十有四娶張氏出一女防未有歸友人髙廷美軰之杭郊訃達從兄世逺扶護以歸君家世故孝友後母無出事不遺力與寶慶出處相違念年各再歸省防卽姜被夜談防弟孤侄撫同所出族裏孚服每以愧君爲畏諸從防者若從子今翰林編修鐸字鳴治鄕進士施槃其顯者制作有王城山人集史官李賔之序之曰君詩初出入盛唐盡流麗之妙晚更步趨少陵其感時興物之意一出於正詩家曰不誣文選員外郎黃孔昭君知已也狀君之行甚悉旣追許其致用必效有可觀者又悼其卒困死以科目於乎予嘗謂古科目人法兼任尙有遺材世逺人嫌使如君者竟至此極抑君命當然邪可悲也已初寶慶且入覲本圖防君淛上遽意哭君之死乃命子彩後君卜用卒之明年某月日君前山之原鳴治曰先師之墓宜得子銘爲之銘曰

生也淑壽而谷我匪跔奚其梏誰其欵天詰虐酷

類博稿卷十

欽定四庫全書

類博稿附錄

蒙泉先生贊二首

挺乎其梧竹塵表之姿偉乎其龍虎防中之樣名不下乎洛陽之賈生身防老乎開州之宋相或秉筆金鑾之坡或荷戈玉關之障旣載召而北還又一麾而南往道奚有乎險夷心奚有乎得防惟其磨不燐而涅不淄所以窮益堅而老益壯斯人也豈獨爲吾斯文之契實爲斯世斯民之望也前武功伯東海徐有貞

器而博義精而約才儁而腴志端而確旣鐘之以秀美又文之以禮樂鏘金玉而協韶鈞豁煙雲而瞻山嶽是以早登龍之防遂入絲綸之閣陪天語以従容握斗杓而斟酌實王臣之蹇蹇匪常流之諾諾姦諛側目若健隼之擊秋風忠梗犯顏尙苦口而思良藥廟堂之髙不足易其介金革之困不足攺其樂𨿽萬折而必東信六尺之可托噫斯人也行七十子之列則吾夫子答申棖之先必不曰吾未見剛慟顏淵之後必不曰未聞好學者也定襄伯郭登

故中憲大夫興化府知府致仕嶽君墓志銘吏部右侍郎吳郡葉盛撰文中書舍人長洲李應禎書尙寶少卿廣平程洛篆蓋

英宗皇帝旣復辟宥宻之臣累出親擢其第六人則吾友燕山嶽君正也君固奇士而王吏部忠肅公又嘗亟稱其賢上雅重之君亦自幸魚水之遭凡所陳請所撰述所對答竭盡忠藎多稱防一日湯序言變異以占法進云姦臣未盡之故上以問君君叩首曰姦臣未聞求之將人人自危況序術疎淺宜不足信上悅時石曹二猾勢方張君虞其將來必不靖因極言扵上前且退而面開導之使爲保全計二猾𨿽陽諾好辭中實銜之蓋未防君之禍作矣上猶惜君甚止出爲欽州同知旣又追及逮系責戍甘肅之鎭夷二猾尋踵敗上惻然有思曰嶽正言是也召還將復有所用而龍馭上升矣成化初君居母憂服闋禦史有言當亟召用君以勸忠詔仍元職吏部言當調南京有旨其勿調命充經筵講官纂修先朝實錄適兵部淸黃官闕部院大臣防薦君逐以成化元年四月俾知興化府以行君在官生財恵民民始嘩而終服號賢守有司者或不知禮君君乃有歸志嵗已醜來朝請致仕家居越三載爲成化八年九月十一日疾防得年五十五公卿以下皆往弔哭莫不嗟悼曰嶽先生亡矣君字季方別號蒙泉畿內漷縣人曽祖徳甫祖思銘父興懷逺將軍輕車都尉府軍前衛指揮同知母太淋人劉氏君少年已能學有名二十一領鄕薦防業太學正統戊辰防試同考誤寘落卷中侍講杜寧獨驚其文以爲此吾輩中人遂占首選廷試第三名授翰林編修景泰三年遷右春坊贊善兼編修天順初元攺修撰是年六月命入閣防預機務及其得罪去僅一月耳君偉貌美髯言論灑灑動循矩度居家孝弟交朋友有始終之誼平生性剛而志髙抱負經濟不輕屈下人有古豪傑之風石曹事或迂議之且以未信爲言直應之曰何得以諌官處我我道當如是其篤扵自信如此人有不可意事𨿽權貴人當言卽言之無宿藏而不之察以故愛君者𨿽多防不能勝夫嫉君者之眾也配宋氏孺人側室周氏子男二增堂皆夭女六長許嫁而防已嫁者壻朱防生員李經翰林編修李東陽余未行君之學精博防熟荘騷至方外度數諸書無所不窺所著經解務出新意多儒先所未發惟深衣纂誤成書文章有類博稿若干卷書法晉唐可名家嗚呼美才如君卽特置華要先皇帝之明也中間蹇連坎坷有若不堪處者然觀君今日之金緋在躬考終牖下自非先皇帝今上皇帝之明且仁則𨿽欲得此難矣若是者在君其亦可以無憾哉以防之年十月十日葬祖塋之側君之兄端府軍千戶祥哀君無子率其猶子坪培均垣墉長號向予乞銘予爲作銘慰答之亦以慰君扵地下焉耳銘曰

古有李白其人亡嗣亦有栁州擯斥以死其名之長弗系乎此

祭文七首

維成化八年嵗次壬辰九月甲午朔越二十一日甲寅太子少保吏部尙書兼文淵閣大學士彭時兵部尙書兼翰林院學士商輅禮部左侍郎兼翰林院學士萬安吏部左侍郎尹旻右侍郎葉盛戶部尙書【闕】鼎禮部左侍郎劉吉右侍郎兪【闕】太子少保兵部尙書白圭左侍郎李震刑部尙書陸瑜左侍郎曽翚右侍郎董方工部尙書王復右侍郎喬毅都察院左都禦史李賔通政使司掌司事兵部左侍郎張文質左通政楊燧劉防右通政劉昭右防議潘禮光祿寺卿周騤少卿周庠國子監司業耿裕禮部郎中李溫謹以淸酌庶羞之奠致祭扵故興化太守前翰林修撰嶽公季方之靈曰嗚呼季方誌欲以澤四海學欲以訂羣編豪邁之气蹇諤之言跨往古而自信視舉世而莫前方在冑監已銳然負公輔之望及登甲科褎然爲館閣之賢宻勿論思被讒間而西斥優防史職因論薦而南遷恥局蹐扵人下勇退休以自全眾方期而復用胡膺疾而不延吁嗟天乎彼窮通之定分固弗卹而弗較惟嗣續之夭閼實堪痛而堪憐頋惟平生文翰四海流傳將來有識者誦其制作覩其揮灑寕不爲之悚然其不泯者幸在玆焉時等托交有素薄奠致防惟英爽之不昧尙昭格扵幾筵嗚呼哀哉尙饗

維成化八年嵗在壬辰九月甲午朔越二十二日乙卯翰院學士王獻侍讀學士彭華江朝宗侍講學士楊守陳尹直侍講徐瓊修撰陸【闕】羅璟吳寛編修謝鐸焦芳倪嶽林瀚丁溥喬維翰費誾尹龍王臣李仁傑檢討傅瀚張泰吳希賢謹以淸酌庶羞之奠致祭扵興化府知府致仕蒙泉嶽先生之靈曰嗚呼惟天生材間出瓌傑扵惟先生矯矯風節玉堂金馬鳳閣鸞臺直道而行亦何壯哉搜羅古今雄豪辯博獨立一時先生之學勇扵有爲素志堅定嘵嘵謂何先生之政先生之心中無﨑嵚靑天明月落落知音賜環遼海不昧者天謝政黃堂休休暮年將謂耆頥召用有待天不憗遺斯文興慨某等舊聨祕閣契分實投臨防一奠涕泗交流嗚呼哀哉尙饗

維成化八年嵗次壬辰九月甲午朔二十四日丁已尙寶司卿同門生楊導謹以牲醴庶羞之儀致祭扵蒙泉嶽先生之靈曰惟公之生扶輿淸淑世續武弁獨振儒服明經飭行早掇巍科承明延閣文譽孔多乃職論思朝夕宻勿履艱蹈危弗隕其徳再登詞垣如玉如金安民出守撫字爲心政通人和百廢修舉賢者譽之能者斯妬莆中三載無愧滁州元之節槪永叔優防未老乞身消揺桒梓荏苒數年飄風過耳云胡一疾遽爾翛然哲人云亡世道慨焉念我小子事公以兄同門之誼匪曰友生晝則聨業夜同燈火寢興譔述惟兄恵我旣同扵師復同近班振之愛之其情孔艱惟兄之存隆然孝弟惟兄之操險夷一致惟兄之才大河長江惟兄之文瑚璉珪璋師友期兄房杜之擬急流勇退浩然知止溘先朝露歸窆有期綿漬之奠我心實悲死生之訣寫我肺腑來覿無因有淚如雨嗚呼哀哉尙饗

維成化八年嵗次壬辰九月甲午朔二十五日戊午翰林院編修門生李東陽謹以剛鬛柔毛庶羞之奠再拜致祭扵外舅蒙泉先生嶽公之靈曰嗚呼人有不必得世有不可無故君子有所任以爲重物論有所借而不虛愚嘗觀扵古人人防不滿夫一嘆及其至也何止乎涕淚之與欷歔在朝廷則廟堂若增而髙在關徼則山嶽若增而重在鄕邑則文物若增而都如公者勢不可以多得而今亦已矣又安用此乎堪輿愚嘗論公之心狀公之行而不可得也蓋能誦古人之書矣文起八代之衰道濟天下之溺忠犯人主之怒勇奪三軍之帥如是而後舉公之節槪如雷霆之爲威而雨露之爲澤如龍虎之爲猛而鸞鳳之爲祥如是而後盡公之規模然公之直知者或以爲僻公之儉不知者亦或以爲污豈愚識之未臻與抑所謂情者將人人殊也嗚呼其在天下者不敢知愚之痛其莫予紓也方愚之未見固畏其風格髙厲進而復卻者屢矣及其見也不知夏日之旣晡論書法必窮漢晉之源論文章必極馬韓之趣論理數必探河洛之圖愚生也晚考徳問學無所防定如聵者之於聽盲者之扵途孰意公之有意扵愚也門墻之托方以爲終身之幸別而復合者曽不過一再見之餘病不侍扵牀紖不越於野而窆不哭於墟愚扵公之愛可以爲辜矣公之文多旣逸之稿公之門無可屬之孤此愚志之不敢防而力不可彊而驅也平生名節其所以報公者庶其在此公亦有以鑑愚之區區也耶維成化八年嵗次壬辰九月甲午朔二十八日庚申門生李經謹以剛鬛柔毛庶羞之奠再拜致祭於外舅蒙泉老先生之靈曰嗚呼自古碩人端士恆不得其壽不遇扵時蓋天命之所在非人力之可爲然聞其風被以徳慕其爲人莫不感嘆咨嗟而繼之以涕者亦天理人心之不容已非有所矯揉勉彊而爲之也惟我老先生忠於君孝於親友於兄弟儀式啟迪乎庶官小子足以爲當世之規況乎出處不違扵道利害不亂其思蒸民明哲狼跋憂危行罔防悖動輙可師稜角𨿽曰峭厲而心地則極乎坦夷問學固曰該博而義理則究乎精微臨大難有三軍不可奪之節處大事有眾人未易及之奇是誠希世之麟鳳昭代之蓍也柰何制扵天命不容人力而遽止扵斯然在先生者固無所憾而在吾徒者則不能不悲蓋將賴以究天人之防示今古之宜使智必明扵正學道不惑扵他歧也乃至幽眀永訣摳進無期則所以陳殽核於含斂之餘想音容扵彷佛之際而不覺其哭之之慟者又豈但親戚情愛之私邪嗚呼哀哉尙饗

維我蒙翁老先生旣防之二十日爲成化八年九月三十日門生潘辰謹以淸酌庶羞之奠再拜致祭扵靈柩前曰嗚呼天乎我老先生遽止扵斯乎文章如司馬遷而著述未就經濟如韓穉圭而勲業未施先見如呂獻可而擯棄以死陰徳如竇禹鈞而繼嗣無兒嗚呼天乎福善禍淫其繆迷乎不欺君不違親不厲民此易簀時語也光明正大瀕死不移嗚呼天乎世有若人而忍扵不憗遺乎豈其英靈之气升而爲星爲辰以麗天防而爲河爲嶽以鎭地散而爲風爲霆爲雨爲露以澤物以濟時乎嗚呼天乎此理茫茫惡乎推乎凡在士林聞公防者識與不識咸咨嗟而慨嘆況誼屬通家受恩深厚者寕不大痛而極悲乎嗚呼天乎昔我先人識公京師翺翔太學駢肩並馳以道義相劘切以功業相期許固一世之豪奇也先人旣歿公位日躋孤忠大節上結主知羣姦造讒擠公於危方賜環扵邊徼又出守扵海涯當是時也公𨿽有意於不肖而顚踣拂郁不暇於玆及公投老而歸也徒步見公公悲以淒重之以甥女之托篤之以骨肉之慈無顚不扶無危不持砥礪其行檢開通其心思激昻其問學陶鑄其文辭挈之扵髙明之域而不委之扵庸眾之歸公之教且愛者無乎不盡其極也辰𨿽頑鈍無似未嘗不感戴憤發圗有以報公之恩私辛卯之秋辰病弗支九鼎一發誰其賴之公心憂惶我撫我醫旣差拜公爲我解頥提耳之誨如筮如嗚呼天乎言念疇昔曽防何時公則不可起矣而今而後吾將誰師誰事而誰依乎旣備我俎亦潔我巵臨棺一奠長跽陳辭蘇子所謂上爲天下慟下以哭吾私者𨿽罄南山竹竭東溟水豈能盡述而無遺乎嗚呼哀哉尙饗

維成化十年嵗次甲午十二月壬辰朔越十一日壬寅我外舅蒙泉先生旣防且禫翰林院侍講門生李東陽謹以淸酌庶羞以奠再拜而致辭曰嗚呼痛哉公棄館捨三年扵今日月旣邁山髙海深矯矯遺像遙遙徳音吁嗟蒼天實勞我心嗚呼痛哉人各有能道義文辭下及書數工農卜醫有一扵此我則宜師惟公徳全左右矩規一旦而沒云胡不思嗚呼痛哉惟人求師有取斯獲遐方僻壤窮野幽窟九原與歸曠世相發惟公我師恩則肉骨云胡不思一旦而歿嗚呼痛哉始公之亡摧膓裂肝往來蒼皇莫知憂端痛定益痛於理則然我之思公以嵗以年或過門墻防登幾筵耳續遺事手披舊編浩气防塞幽懷永嘆如泉斯湮如蔓斯延糾結沈鬱終焉罔宣嗚呼痛哉公門巍巍孰駟而出公廟奕奕孰屍其室孰傳公訓其簡秩秩孟春之日旣禫而吉公主將祔使我心惻旣酬我淸亦薦我苾我辭有窮此恨何極嗚呼痛哉尙饗

嗚呼此我外舅蒙泉先生嶽公遺稿也公在國子時已名能古文歌詩然稿成輙棄去及第爲翰林著作甚富入內閣預防務攻曹石罪逆得禍防死戍甘之行第宅爲勢家所奪書冊蕩逸棄不復頋比召歸坐席不得暖又出守興化以去及致政家居撿閱舊稿存什一而已公旣屬纊東陽以治命拾遺文得扵其従子坪竊懼闕略不敢就次乃與公門人潘君辰李君經稍加搜訪或擿殘艸手自謄識越十有餘年始克成編爲十卷屬公同年都禦史張公瓉刻扵淮安未竟而張公防乃屬我同年知府陳君道刻扵金華名曰類博稿者存公舊也夫文章事業大抵與世運升降而亦存乎其人頋二者𨿽相爲用亦各以其盛者稱而莫之防兼固人之難亦造物者之所靳也公少以經濟自許天下亦以此望之在翰林𨿽以文顯而非其志及得政行志奮不頋私再黜扵外亦無暇乎所謂文矣旣老且倦則斂其所欲爲者以歸扵文而又不幸死矣故功烈震一時气節蓋天下而文章制作有遺力焉況扵放失闕略之餘哉然執是以白於世固奇偉壯麗炳朗震耀斷斷乎不可沒也可謂難矣且古之文章亦必其人有道徳行誼始足以爲世重今之世有如公者𨿽片紙隻字人固當寶而傳之況其所存焯焯如此哉然則公文之闕固造物所靳亦後生者之責也公於書無所不讀葉文荘墓銘載經觧數卷已逸去著皇極新說未及就惟深衣纂誤一卷藏扵家以俟續有得者並刻焉成化丙午夏六月甲戌朔翰林侍講學士門生長沙李東陽謹書蒙泉公補傳

公姓嶽氏諱正字季方別號蒙泉學者稱爲蒙泉先生順天漷縣人也曽祖諱徳甫祖諱思銘考諱興府軍前衛指揮同知公長身美髯神采秀發气屹屹不能下物舉京闈鄕試防國子業李忠文公爲祭酒簡四方名士置講下公與商文毅彭文憲王三原諸公皆預焉正統戊辰防試禮部同考誤寘落卷侍講杜公寕見之曰此我輩中人遂擢第一廷試賜進士及第授翰林院編修毎開口論大事嘗閉戶夜艸疏請復恭讓後位號其伯兄端俯樓隙窺之驚曰柰老母何取其艸裂之乃止景泰壬申遷右春坊右贊善兼編修天順丁丑攺修撰英廟防知其名吏部王忠肅公亦薦之六月召見文華殿上遙見遽曰好旣陞陛登殿連曰好好問年若干對曰四十上曰正好問何處人對曰漷縣上曰又是我北方人問治何經曰尙書上曰是書經尢善問何科進士對曰正統十三年上益喜曰又是我所取者乃顧謂曰今用汝內閣防預機務凡事爲朕主張許彬老矣不足恃也公頓首辭至再乃出赴閣至左順門石亨張軏自外入愕然曰何以至此公不敢對時亨軏已不平比入見上曰今內閣朕自訪得一人亨軏請爲誰上曰嶽正亨軏陽賀曰誠佳上曰但官小耳今須與吏部左侍郎兼翰林院學士亨軏因奏曰陛下欲陞正殿甚易但姑試之果稱職未晚也上黙然蓋亨輩以事非已出故撓之云爾自是宣召賜賚絡繹扵道公感上知遇銳意功業知無不言言必盡肝腑一日欽天監湯序言變異上以問公公曰姦臣未聞若求之將人人自危且序術防淺不足信事遂寢錦衣衛官校邏得一僧自言當大貴眾惑之至妻以女以覬非分獄具當坐反太監牛玉援近例請官邏者公謂事縦得實不過合妖言律活其從十數人邏者準應捕令給賞朝論韙之時亨與太監曹吉祥怙寵擅權有投匿名書指斥時政者獨不及亨緝捕甚急舉朝惶駭亨勸上出防募能捕告者賞以三品職上令撰榜格公與呂文懿公見上曰爲政自有體式盜賊責兵部姦宄責法司豈有天子自出榜購募之理且堯建進善之旌舜立誹謗之木秦始皇護短杜諫乃下誹謗妖言之令由此過失不聞防至亡國陛下新復寶祚正當以堯舜爲法以秦爲戒縦欲窮治其事緩則人情怠忽事自覺露急則人情危懼愈求韜晦不如勿究吉祥従旁請究甚力上徐謂曰正言是也亨従子彪鎭大同遣使報捷內閣詢其狀其人盛陳戰伐且稱斬首無算皆梟於林木不能悉致公取地圗指示曰某地至某地四面皆沙漠梟扵何所其人驚伏公間爲上言曹石勢太盛慮有變宜早爲節制上曰汝可以朕意告之公徑造亨諷令稍自斂戢二人怨之益深防承天門災上下詔躬責實公視艸歷陳獘政有曰敬事天神有未盡歟祖宗成憲有不遵歟善惡不分而用舎乖歟曲直不辧而刑獄寃歟徵調多而軍旅勞歟賞賚無度而府庫虛歟請謁不息而官爵濫歟賄賂公行而政事廢歟朋姦欺罔而阿附權勢歟羣吏弄法而擅作威福歟徵斂徭役之法太重而閭閻田裏靡寕歟讒諂奔競之徒幸進而忠言正士不用歟抑爲軍衛有司闒茸酷暴貪冒無厭而致軍民不得其所歟詞極切直天下傳之遂有飛語指爲謗訕七月內批降廣東欽州同知道漷以母畱畱閱月尙書陳汝言曹石黨也憾公嘗言其不可用至是嗾邏者以私事中之逮系詔獄考掠備至謫戍肅州鎭夷所所居京第爲幸臣都督季鐸所奪至涿州夜宿傳舎手梏急气奔且死涿人楊四者頗尙意气爲祈哀觧人其人怒不肯楊醉以醇酒伺其熟睡謂公曰梏有封印柰何公教之曰可焚鏊令熱以酒噴封紙就炙之紙得燥皆昂起乃去釘脫梏刳其中復釘而封之其人覺有異楊說之曰業已然矣今奉銀數十兩爲壽不如納之公乃得至戌時太監猛虎石鎭甘肅相傳有宻論湏生不湏死鎭巡而下亦雅重之致客禮焉上毎憶及輙曰嶽正倒好只是大膽越四五年曹石俱以不軌敗上謂內閣李文逹公曰向嶽正湏言之文逹因請曰正有老母得放歸鄕裏鄕裏幸其【闕】命釋爲民甲申憲宗嗣位有禦史楊瑄者亦以劾亨謫戍廣東防諫請復二人官以勵忠直吏部擬調南京有防勿調公在院供職充經筵講官纂修先朝實錄文逹欲薦爲南京國子祭酒公不應有忌者僞爲公劾文逹防艸防延薦公爲兵部侍郎淸理貼黃與都給事中張寜名並上寜負才气亦被譛遂皆補外公得知興化府時論嘩然爲之不平公才素大不屑條格動輙爲闊逺計興化地貧財不足用公察民間利權而之府扵是建涵江書院及孔子廟鑄祭噐下諸縣作小西湖開兼濟河築南北隄塞白埕港別購民田開河直趨涵口修江口橋他如通津鐵河猴溪諸橋多修治而白埕功防鉅復購谷實饑民倉出羨余以補料價民輸料京庫類多侵克公親爲防計且教之納省其半費士大夫家食利扵官弗得其貴有力者共騰爲謗書橫不可遏惟彭恵安公韶陳太常音保其無他有參政陳蕙者按閱其事皆有據乃止公亦厭苦吏職以成化已丑入覲京師因引疾致仕時季鐸已敗朝廷還其故第居久之陳緝熈邢遜之二公相繼爲人劾坐官錢爲公用簿不時注忌者因肆爲媒蘗皆得罪去文憲惇勸公請代之公曰此事正所不直安忍代爲自是當道交絕忽喪防子慟而成疾壬辰九月十一日卒年五十五十月十日塟堅村世墓公扵書無所不讀謂天下事無不可爲髙自負許俯視一世其爲文髙簡峻防追古作者詩亦雅健脫俗字法精防大書尢偉旁及雕繪鐫刻悉臻其妙嘗戱畫蒲萄遂稱絕品晚好皇極書有所論述及經觧皆未及就惟類博稿僅存十卷行扵世深衣纂誤一卷藏扵家配宋氏西安咸寜人以賢明稱生四子增堂皆慧而夭其二殤也女六長聘天津右衛指揮僉事呂昂次適朱防次適監察禦史李經次適今少師兼太子少師吏部尙書華蓋殿大學士李東陽次尙寶司卿李防次順天府學生李鉞六女者皆卒其甥女趙氏適公友鄕貢士潘公流淸子辰今爲翰林編修經東陽及辰皆公所自擇云

贊曰才之難其信然防非才之難用之者之難也我皇明混一區夏防百年至於宣徳正統之世庶富而教極矣公當是時以文學取科甲天順復辟之初出膺召命居宥宻遭際之盛擬諸夢卜感槪奮發忘身徇國方將

以【闕】

而爲權姦所構又厄扵媢嫉投荒處逺竟不究其志以死豈才弗能防夫當英祖之感悟憲皇之更化幸扵側有人焉猶且復用用則猶可以自見也惜防然公之文章气節震播海內傳之後世有斷斷乎不可泯者興化人旣去而思爲祠以祀之他可知矣或乃以浚恆之凶不宻之失爲公累是徒以成敗利鈍非所以防世厲俗也謹備述之以補國史之闕且手書一通畀其従子坪従孫鴻臚序班梁俾遺其後之人正徳五年正月望日門生李東陽著

柬西涯先生一首

蒙泉先生以文章气節髙一世夫人之所共知至其遭際本末後生小子或未之能悉也走不及防先生門而獲従詞林先逹後知之爲詳嘗擬之漢汲黯宋李綱之儔成敗利鈍不論也國史不可見若壙石之文出葉吏部文荘公公固先生同志撰述似未盡金緋在躬非所以幸先生又借李白栁宗元爲諭𨿽意有所指豈其倫防頋予荒蹇不文不能有所論著蓋扵是有遺憾焉承示近所爲補傳閱之平生所知聞包括殆盡其名之長庶防其在此矣夫以門墻肺腑之深厚見而知之其言足傳而信宜若吾西涯公者而是傳乃成扵三十年之後抑又何故邪是急托之木與志銘並傳以解學士大夫之惑罔俾獨遺其後之人而已快睹之餘敬書以復石淙楊一淸

類博稿附錄

