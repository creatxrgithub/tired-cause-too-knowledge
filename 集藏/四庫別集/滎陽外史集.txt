《滎陽外史集》﹝明﹞鄭眞撰

欽定四庫全書

集部六

滎陽外史集

別集類五

明

提要

臣等謹案滎陽外史集一百卷明鄭眞撰眞字千之鄞縣人成化四明郡誌稱其研窮六籍尢長於春秋吳澄嘗策以治道十二事皆經史之雋永眞答之無凝滯洪武四年鄕試第一授臨淮縣教諭升廣信府教授眞與兄駒弟鳯並以文學擅名眞尢以古文著初與金華宋濂聲價相埓嘗與濂共作裴中著存堂記眞文先成濂爲之閣筆後濂致位通顯黼黻廟廊眞偃蹇卑棲以學官沒世故聲華閴寂傳述者稀今觀所錄不能與濂並騖詞壇而義有根柢詞有軌度與濂實可肩隨未可以名位之升沈定文章之優劣也原集百卷明代已佚其三十卷今所存者亦多殘缺失次訛不勝乙或至於不可句讀殆世不甚傳故莫爲是正其不全佚者幸耳今推驗文句各爲校定其必不可通者則仍原本錄之庶不失闕疑之義焉

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

滎陽外史集卷一

﹝明﹞鄭眞撰

﹝闕﹞

滎陽外史集卷一

●欽定四庫全書

滎陽外史集卷二

﹝明﹞鄭眞撰

﹝闕﹞

滎陽外史集卷二

●欽定四庫全書

滎陽外史集卷三

﹝明﹞鄭眞撰

﹝闕﹞

滎陽外史集卷三

●欽定四庫全書

滎陽外史集卷四

﹝明﹞鄭眞撰

﹝闕﹞

滎陽外史集卷四

●欽定四庫全書

滎陽外史集卷五

﹝明﹞鄭眞撰

﹝闕﹞

滎陽外史集卷五

●欽定四庫全書

滎陽外史集卷六

﹝明﹞鄭眞撰

﹝闕﹞

滎陽外史集卷六

●欽定四庫全書

滎陽外史集卷七

﹝明﹞鄭眞撰

○記

聴竹軒記

姑蘇陳君仲良來居鳯陽之臨淮蕭散夷曠有林野之趣構一室內列圖畫書史及古彛器等物外設崇欄環以奇石植竹數十本虛心勁節整比森密大者若幽人貞士特立而不可屈撓小者若門人弟子恭肅而不可狎玩仲良葛中野服宴坐其中披閱今古或時至夜分一气孔神萬慮不作而涼颷時來竹之聲鏦鏦錚錚瓏瓏玲玲如鈞天廣樂交奏並作宮商調而律呂諧也如蓬萊列仙湘江帝子乘龍駟鳯佩玉鳴而珫璜擊也由是境與心融心與意會怡然渙然有不知其所以然者乃扁其室曰聴竹軒云夫大鈞播物坱圠無垠因所植而形生焉因所觸而聲生焉聲之發也入乎耳警乎心徐而察之其聲何如哉萬化本乎一理而萬理會於一心竹之動而靜以聴之生物之情於是見矣托興之士所謂聲與靜相宜者蓋在於此豈但淸風故人想象於彷佛間也耶嗚呼若仲良者其觀物察理者歟𨿽然至人遺物獨與道俱仲良學道者也一齋坐忘形冺迹化彼吹萬不同有若天籟地籟者固已相忘於無何有之鄕矣竹聲云乎哉予家東海上萬竹林立耳存目注淸思如洗時異事殊蕪廢不治久矣及來濠梁與仲良所居爲近每促膝過従舊夢爲醒庶幾朝夕問竹之平安以及其人聴竹之聲以妙悟於無聲不亦可乎哉

梅雪山房記

壽州蒙城縣主簿林君孔嘉士賓廣西人也年三十餘神气淸瑩襟懷疏爽早以才調見知名公巨卿得爲廣西行省行人進退周折必以規矩而應對従容舉措閒雅行李使命之重不違其時嘗度庾嶺時固陰沍寒見梅已著花而大雪盈尺山川林壑逺近一色徘徊凝佇喟然嘆曰天下之物有如梅雪之淸而白者乎猥以不才服勞於公淸白之操愼終如始其殆庶幾哉於是扁所居曰梅雪山房寢處笑語朝斯夕斯旣調官壽陽仍以舊扁掲之介鄕友亳縣簿葉君伯興求文以記夫士之托興於物者非私所嗜而溺所好也用以比徳焉爾桃李之卉之華而夭艶無取霜雹積陰所致而變異或臻士君子所貴重者梅與雪而已夫梅不徒淸也歲寒之孤芬有以堅所守也雪不徒白也陽春之寡和有以勵所學也昔之名哲有若何遜宋璟林逋蘇武袁安之流或以梅或以雪抒幽發興極其所至以砥礪名節天下後世固有聞風興起者矣士賓南海之英名在宦籍而芳香自珍光潔有耀澹澹乎靜且幽而蕕穢不得入也凜凜乎凝且重而塵氛不得雜也嗚呼其非托物之君子哉且夫俗尙不同人品或異知愚賢不肖不能以相一也然而人之生也眇然一身萬物皆備反身而誠樂莫大焉梅雪云乎哉而世之重功名崇道徳者猶以調商鼎之梅立程門之雪爲當時美談不識士賓嘗用意於斯否耶予忝教臨淮於今有年異日或得以公事道過壽陽造其所居聞所聞而見所見斯可乎記之

乾坤一艸亭記

姑蘇吳庠孟周謫於濠水之上相地一區空闊髙爽斬木誅茅構爲一亭檐牙軒翥階級靜深虛其牗以資憑覽崇其徑以通出入外不設藩籬內不施帷幛琴樽書史庋置左右孟周遊息其中仰髙俯深乾端坤倪開豁呈露心有所悟物亦隨之因題曰乾坤一艸亭云人有訝之者曰乾坤至大也艸亭至微也以艸亭而系諸乾坤毋乃管窺蠡測不知量者耶孟周曰此以迹言者也乾坤之道大不能外小莫能違乾坤誠大矣吾従而觀之則乾坤皆在吾艸亭之內吾不知其孰爲大孰爲小也寓形宇內與乾坤上下相爲流通而萬事萬變皆得以傲睨而従容焉謂之乾坤一艸亭不亦可哉予聞而解之曰孟周其學聖門者歟夫乾天之道也坤地之道也干言健而坤言順也乾坤之大周髀不能測章亥不能步也艸亭之在乾坤何啻滄海一粟哉孟周朝夕其中觀夫二儀之運四時之行日月星辰之耀風雨露雷之變山嶽之峙河海之流其理之所以然必有合於心之所同然者矣且人與天地參者也天地之心卽吾之心天地一太極吾心亦一太極也天地無有限量吾心亦無限量也囿乎方寸之中而極乎六合之內靜而與乾坤同其體也動而與乾坤同其用也大而裁成輔相小而人倫日用何莫非干坤之所爲哉是故由乾坤而視艸亭艸亭實乾坤之一物由艸亭而視乾坤則乾坤亦艸亭一物爾物我兩忘顯微無間非知道之君子其孰能與於斯且夫乾坤莫外於易居室之宜取諸大壯乾坤之理已存於中矣然而一亭之微不如萬間之盛簡陋儉朴非有雕刻粉飾之富而君子有取於孟周者豈非以天地萬物之理萃其心歟昔臨川吳文正公作艸屋數間而題其牗曰抱膝梁父吟浩歌出師表程公雪麓扁之曰艸廬蓋以孔明期之也公旣登金門上玉堂著書立言以道徳文章自任學者稱爲艸廬先生其名實之允稱矣孟周其迪光前烈也哉孟周謝曰先生之望我至矣譾焉末學其能底於是也耶予嘉其言讓而有禮也記諸亭上而去

梅堂記

東南多奇葩異卉求其鐵心石腸淩厲於風霜雪月間莫梅若也是以君子比徳焉書稱若作和羮用汝作鹽梅其取譬精矣後世名臣貞士若何遜宋玉林逋之流模寫而形容之非誇大其詞以炫耀流俗也蓋其心意所適有至理存焉乃若堂構基圖祖孫相繼手植所存恭敬弗怠亦足以觀世澤之深厚永久矣鳯陽府壽州儒學正潘先生懷玉世爲三山閥閱蓋宋太師河南鄭王美之後由鄭王而下峩豸臺端相繼號四葉中丞傳及數世曰徵曰衢者在祥符間聮登進士第有司號其鄕曰二難裏曰同榮又傳及十有八世諱繼賢字彥能號梅堂處士者則懷玉先大父也處士生於咸淳末年入元以先世爲宋顯官杜門求志不嗜仕進嘗築堂三水上而對麏石山控引形勝種梅百本巾屨逍遙吟詠自適今去處士數十年根深本固而梅堂故無恙縉紳之士過其下者爲之徘徊顧瞻而不忍去想夫晚節歲寒萬木僵僕正人心永保貞固之時也而梅作其花皜素呈露固有以見陽春之澤無有間斷寧息矣天日卓午鳥語風微傳杯索笑芳馨靜幽天地造化之心於是乎在矣梅乎梅乎處士其有得於玆乎懷玉以處士嫡孫之賢封而殖之升堂肅躬顧盼流睞靈遊燕娯錫玆祉福其可量哉唐李徳裕自著平泉記以爲壞一艸一木非吾子孫況祖考神明道徳之所在者乎然則保有先澤與其家相爲無窮在懷玉有不容辭矣予家居四明去閩中爲逺每従縉紳論東南文獻故家於處士毎想其風範而以生晚不及親炙爲恨今越在淮海與懷玉同在斯文安得摳衣上堂心領神會於暗香疎影間耶是爲記

竹林庵記

永嘉金氏代爲儒族其始祖寧甫氏在宋時自閩之赤岸來居平陽金洲以積善有名所居東南厥地爽塏野水分流林麓掩映遙山迆邐起伏如龍虎如象如龜如鱉如琴如幾如珠如印皆在逺近數十里間以曾楊之學揆之信爲風气所聚由是增土爲壠瀦水爲沼環以松栢雜以荷芰淸颷徐來香气■﹝芬上羽下﹞勃仰髙俯深孔樂斯土以窆以竁是爲始祖之藏爾來二百餘年矣元至正末所在構兵郡將繕修城郭士卒樵采不禁合抱之木爲所伐者八九金氏有谷汶父者聚族謀曰斤斧之禍乃至此乎眾心爲動相與出資財賂之得還故物遂命族人伯賢督工構屋三楹列爲兩廡外置庖湢旁儲祭器深廣髙下悉如其度別置田若干畆以供祭祀歲時殷薦家聚族於斯鄕縉紳大老嘆羨稱慕以金氏不乏人焉以其地多竹扁之曰竹林庵云洪武十三年夏四月谷汶之子壽以俊選爲國學生試藝髙等授鳯陽府光州固始縣主簿以其家君命來求爲記予惟禮莫重於親親尊祖所以重本親親之至也谷汶其知所本者哉周禮家人凡祭爲屍漢制定爲上陵食舉之儀下至公侯士大夫家皆得有事於墓墓也者體魄之所藏也墓之有祭尙矣然非有棟宇之制其何以肅位奠之誠哉且墓必樹木種木者期之於百年之前用之於百年之後谷汶念其始祖之手植在我後人培而植之而不忍用之也然而事變之來勢莫能遏幸而購得於軍旅摧挫之餘擇其禮之宜事之可者行之亦足以慰始祖之神矣矧夫華構翚飛林泉美觀靈遊宴喜者哉想夫霜露之交少長咸在自谷汶一身觀之有伯叔諸父焉有子姓羣従焉樽累酒醴之馨俎豆菓殽之薦潔盥興俯其中儀式精神血气之交肸蠁幽冥之格固有如見其笑貌聞其容聲者矣享事旣徹飲福薦胙或有倡言於眾者曰祖宗餘慶庶其在此詩書禮義之遺堂構菑播之責其保有弗墜矣至於患難貧賤有背禮廢恩者乎彛倫日用有見利忘義者乎聞者惕然懼聳然悟黽勉用力不辱其先矣此固谷汶之志也豈徒謂萬竹之林立以爲一日遊觀之樂哉昔者詩人作淇澳之詩美衛武公先師子曽子贊以爲盛徳至善民不能忘金氏以竹林名庵慨思先徳信乎其不能忘矣子子孫孫弗替引之其不在玆耶予忝同淛產興教淮山間金洲之勝爲向慕興起異日幸得一至其處詠歌猗猗之間亦云幸矣姑爲之記以遺壽使刻之山中以傳之壽淸修俊邁種學績文見用於時如木向榮金氏始祖之澤殆未艾也

蘭亭記

艸之種類不一惟蘭以國香見珍易言同心之言其臭如蘭春秋傳言夢蘭離騷言紉秋蘭以爲佩夫其一艸之微見於經傳若此得非芳香修潔類君子之徳乎自世好不明燻蕕莫辧珍蕭艾而薋菉葹者天下皆是也其孰有重夫蘭者哉君子則不然於其先世之所好者培而植之先世之徳斯在矣豈徒采芳挹馨以資耳目之娯哉鳯陽府潁州學正括蒼葉先生主善老成問學之士也其先在宋時有名賀孫字味道號西山謚文修者官至殿講以考亭髙第著書立言道徳聞望稱於一時至其先大父肥遁先生當宋革命時手植崇蘭號所居曰蘭室下帷講授學者多出其門後五十年而主善克承厥志仍以舊扁揭之梁間後進之士過其下者如見肥遁主善旣來潁陽求予爲文記之夫前人之靈在天其芳馨之徳固已被之人人矣後之人不嗣而承之則前人之徳亦將湮昧而不明矣譬如蘭焉自根而莖而葉森然而倩秀郁然而芳茂雨露之滋以生以息燻蒸秀徹芬芳至今而不絕庶幾其徳之似矣然則主善其迪光前烈者哉世言與善人交如入芝蘭之室主善典教潁陽其以善淑諸人多矣況於周旋交際者哉異日名列縉紳升之蘭臺署之蘭省所以仰其風儀被其容接者奚止今日一室之內一席之間哉予家四明山中嘗獨行崖谷間比蘭爲貞人逸士躊躇眷戀至不能去聞有生於海上普陀山者尢芳酷可愛毎使人涉險求之不啻金玉也今越在淮海蕪荒茅塞其能忘情於中耶安得與主善從容是室之下泛九畹之光風作猗蘭操授琴鼔之發懷古之一慨哉姑書以爲之記

萍軒記

水艸之產非一獨萍也泛然無根著豈造物者之偏也耶世之君子去鄕裏逺親戚者毎取以自況其心之所適意之所得胡可以淺近觀哉姜君孟起好古博雅士也少家越之新昌侍其父羽儀先生遊吳爲東南都會聲明文物之盛耳聞目覩者不可勝紀矣際今聖運遭家多艱自吳中來鳯陽懷逺卜居荊山之麓覆茅縛竹爲燕息之所扁曰萍軒予嘗過焉求其所謂萍者無有孟起謝曰吾年四十餘去家二千里由越而吳而楚徘徊展轉若浮萍隨波上下而莫適所止也夫君子素其位而行不願乎其外吾萍梗之蹤得此以寄其身之所安足矣去住天也何敢必哉惟靜以俟之耳以萍而辱吾軒自吾之出處言之非有半池一水浮靑點紫可以憑欄檻而縱心目也予應之曰子可謂托物君子矣夫寓物而不拘於物士君子所以樂其天也屈平之於蘭淵明之於菊濓溪之於蓮豈直以芬芳艷麗之爲哉蓋其物理之適與造化相爲流通爾萍𨿽微物亦气化使然者卽其飄蕩畱連隨所在而克遂夫生生之妙殆有若君子無入而不自得焉觀物察理者寧不有得於玆乎乃若心融意會物我兩忘視夫天地上下皆我室我闥也曽何根蔕之有此固孟起命名之意而世徒欲以形迹求之不亦過哉予家四明越在海上亦泛萍者也與孟起相遇於淛產爲同鄕於斯文爲同志論辧往復亦足以釋羇旅之懷矣異日幸渉江東歸或得萍實獻諸是軒之下孟起剖而食之其甘如蜜斯有以信吾昔者先聖所言矣因書以爲記軒在荊山爲楚卞和得玉處南則塗山大禹朝諸侯之地其下長淮直走東海云

拙守齋記

四明王先生漢章卜居舜江上扁其齋居曰拙守前天臺劉公羽庭著記而信安汪公﹝闕﹞會稽楊公鐵崖或述之贊或勒之銘於拙守之義無餘蘊矣先生佩服其言端居靜念朝夕經史且取曽伯祖尙書公曾祖常博公遺書手澤玩誦而肄習之於性理之微文章之懿典故之詳莫不究其源委訂其指歸凡世之華采相勝巧僞相傾譸張變幻以墮名敗節辱先喪家者視之若浮雲然際今聖朝有司彊薦起之入京師兩以母老辭歸洪武初年以博學召試旣中選力辭歸養明年復召覆試得知英山縣事旣到任以舊扁揭之楣間士大夫過者謂之曰公今有民社之寄簿書期會將奔走不暇顧欲以拙守之不亦疎乎先生曰巧而能爲不若拙而能守吾天性本拙將守之終身矣催科刑政蒞官臨民以拙守之民茍如吾之拙寧有犯禮非義之患哉吾幸以拙守其先澤得至於此賴天之靈獲歸丘壠保其遺緒全眞養素以終吾天年斯亦不媿夫拙矣予聞而韙之曰是其得守身之本者哉昔者南軒張子曰士病於不拙也久矣而考亭朱夫子亦曰拙者順其理而不去也拙之時義大矣拙之守道之守也可舎而他哉先生之守也非有田園第宅之守也亦非有金玉寶貨車馬服乘之守也従容乎仁義涵詠夫道徳循其自然之正安乎固有之天使累世文獻引而不替豈非古君子之用心哉乃使學優而仕將使百里之內淳古惇朴躋乎仁壽之域如無懷葛天氏之民焉斯有以見其所養所存矣且夫聖門之學曾參以魯得之王氏詩書之傳先生守之以拙庶幾於參之魯乎抑聞之博學名科古以待天下異聞之士宋寶佑開慶間尙書公常博公兄弟繼登是科世以麟鳯目之常博公早世惟尙書公巋然爲館閣冠冕尙書公厚齋先生也自尙書公四傳至先生復以博學出宰畿邑斯固拙守之明效也使得進司綸綍如公登兩制三字之選表章儀法如公在夕卿宗伯之列據事直書如公之於實錄起居直詞正色如公與二三執政論事大廷名遂身退如公之著書滿家傳之天下後世斯所謂繩祖之武者矣拙守云乎哉念予懵學無聞其於自守蓋漢陰抱灌之具拙於所用不免爲浮俗所誚然與先生有同鄕親契之厚庶幾志同道合焉者故爲著其說如此用以志期望之私云﹝漢章答云承著拙守記文尢深感佩至舟中細玩中間論議抑揚發明拙守二字無餘蘊誠佳作也且博學一科古以待天下名士旭忝竊是科非獨有愧於古人抑深有愧於先公而又愧於當世斯文多矣復承錄示遂初老人志銘中間敍事及答文淸公濓洛闗閩之語似非老闕之輩直理吉氏家傳誠史筆也使當時史遷見之亦必低首許與﹞

滎陽外史集卷七

●欽定四庫全書

滎陽外史集卷八

﹝明﹞鄭眞撰

○記

豫齋記

忠翊校尉漕運慶紹所工戶韓侯將名其齋居之室取連山易筮之得雷出地之兆筮史曰吉是其繇曰茫茫堪輿至陽發舒君子得之利厥攸居動無不順佚樂舒徐悠哉優哉造化與俱斯其爲豫之義矣乎於是以豫名齋而屬記於予予謂聖人作易以前民用有象焉有占焉侯以象占而定居室之宜其有得於聖人作易之旨哉予嘗讀四聖之易而以連山參之則知造化之理載諸簡冊者一而已矣豫者安和恱樂之名豫之爲卦上震下坤一陽居四而五陰隨之有豫說之義焉侯之於是齋也溫淸之暇終日宴坐心念澄黙得夫坤之靜者也及其事爲之際則發奮果毅期於必行是又得夫震之動者也靜而動動而順順而成其爲豫何如哉𨿽然豫固以說爲義矣然溺於驕肆則鳴豫而致凶失於中正則盱豫而有悔之二者侯固無是矣其尙愼其誠矣乎九四之爻辭曰勿疑朋盍簪蓋以至誠不疑則同類合而従之其爲豫蓋無大於此者然則侯之齋居蓋不特爲一已之豫而已其必將由已而致天下於豫者乎以是觀之筮者之言於是爲有徵矣連山之易豈欺我哉侯名﹝闕﹞字﹝闕﹞昔受知於今丞相康裏公以千夫長戍於甌粵間遂以功升讀書有文章幼嘗受易於鄕先生駱君伯善先天之學心傳面命故予敢誦其所聞者以諗之是爲記

方齋記

莆田吳先生義孚年五十餘龎厚老成學貫經史而尢邃於書隠居深山中杜門立言以自見乃洪武壬子有司惇迫就試閩省遂領薦書計偕春官中書省臣議以中都興龍之地教職之重宜使進士爲之於是先生來爲鳯陽府學教授旣至日進諸生訓以性命道徳之說退治一室寢席其中織蘆以爲蓋障架以橫板上下書史旁設几案置觴豆之屬外編竹爲籬植叢菊數本客至對坐淸晤有酒輒醉不吝也嘗曰玆室𨿽陋然審勢面陽位正而方正吾儒者居之且吾嘗以執方忤物而不變也將守此以終身焉於是扁以方齋而命眞爲記夫方者圓之對方圓規矩之器也天下之物舉不能違之然圓鑿方枘昔人固知其齟齬而難入矣況夫後世俗尙之趨其有不喜圓而惡方者乎且夫士之處世不過言行動靜四者而已隨時而圓轉之其有合於理者耶有人焉立心以正守道不回言行方也動靜亦方也不偏焉不倚焉順理而行之功名富貴死生禍福不以爲欣戚也君子之道孰有加於此哉先生累世科第有司嘗表其裏曰桂籍宋時爲太守者五人有萬石君之號曾大父珤由進士通守潮州北兵至守節死義大父請學上舎生值宋社移隠居不仕國淸湖灌漑一郡淛省平章烏瑪喇欲湮爲田上舎慨然爭之累年湖得不廢𨿽時異事殊民至今稱之父柏字庭堅號石亭布衣儒素克守先業先生七歲失恃石亭令就外傅見其記誦喜而謂曰吾家詩書之澤其在玆乎不幸石亭卽世先生年方十五有持家之責至二十有九厲志發憤師鄭先生獻可林先生學矩以及丁先生文逺學矩元進士知福淸州岡孫之子文逺則其髙弟也問學淵源蓋可見矣今以教席之尊任斯文之寄而所以自處者如此可謂不負所學哉唐次山元公嘗作惠圓先生喜方而以名其齋居其何愧於古人也耶抑又有說焉易曰直方大不習無不利夫敬以直內義以方外君子所以法坤道也敬義旣立徳斯盛矣何假於習而後利哉先生取義於方其善於用易者耶眞忝教於淮托在下執而亦以不能刓方爲圓見誚於眾先生獨咻噢之奬厲之蓋志同道合有如此者屬筆紀事不敢以淺陋不文爲解先生其尙有以教之哉

約齋記

松江陳氏爲巨家名族自其先世嘗以好義稱於鄕裏名布字孟敷者年幾四十淸愼修謹而種學績文不倦不怠早嘗受易於嘉禾鮑先生仲孚洪武六年以儒士徵試吏部中選授宿州儒學正宿爲汴泗要衝自金宋以來爲用武之地際今天下一統文教聿興而宿爲中都畿甸孟敷講授之暇退歸所寓端居靜念人莫窺其際自題曰約齋云予嘗以使事過焉叩之曰子何以約爲哉孟敷曰吾自志學時嘗欲推已及物斯文之過我者得用其情焉然事至物來必裁制品節而後可故字孟敷而以約名所居敷有廣博之義約有要束之義二者蓋相須也今因於羇旅所謂約者非向之約矣予應之曰是何傷哉亦足以見子之志矣夫守約而施博者善道也天下之事寧有約而失之者哉是故約之以禮約之見於行也博學而詳說之約之見於言也言必以約則有綱有要不泛然以無統行必以約則有規有矩不侈然以自放約之時義大矣哉孟敷年壯力彊心存惠濟交接應酬必以其禮而忠信篤敬見於日用常行間殆易所謂納約自牗者耶乃今以教席之尊任斯道之重將使成人有徳小子有造其於名教信非小補也異日升之館閣進諸廊廟將見學之所及徳之所施大有以慰夫民生者非徒簡儉窮約之謂也𨿽然君子之徳當論其世孟敷居家時嘗事其從父充之先生充之亦明易學兩領鄕薦元至正末年張士誠據吳中分兵略地松江充之散家財聚義士與官軍相犄角及敵戰屢捷同裏有背恩反噬者引敵兵爲內應充之兵衂家毀僅以身免省憲交章論薦得授江淛提舉入聖朝知和州事歸老於家以卒予家海上時嘗書其事比之辛讜成敗非所論也夫善善及其子孫況其節義之著足以裕夫後人者耶然則孟敷豈終約者哉並書以爲記

常齋記

括蒼王景彰先生教諭懷逺縣學治其齋居之室以蓍策筮之得易之恆筮者曰吉恆者常也久也常故能久久則悠逺矣且恆剛上而柔下雷風相與巽而動有恆久之義焉於是以常名齋而求記於予夫天下之理亦惟其常而已非其常則爲怪爲異爲變徒以駭耳目之觀聴奚可哉子不觀諸宇宙間乎日月星辰之運行山嶽河海之流峙四時之行百物之生形形色色歷千萬年無有差繆不常而能之乎人於其中賢愚貴賤固有等差而彛倫日用之須修齊治平之要豈外乎是常者哉書曰彰厥有常而子思子於中庸之庸以平常之理言之而張思叔座右銘亦曰常徳必固持噫常之爲義微矣哉景彰世爲括蒼儒族而淸謹好修力學不倦爲古文歌詩皆典雅蔚贍可喜洪武壬子以文詞領淛江行省鄕貢進士薦書計偕京師選部將奏以官力辭不得遂領懷逺教職以去懷逺鳯陽屬邑塗山禹會之地兵燹以來學校之事有所未遑景彰旣至而館舎蕭然在學子弟皆復業之家樵牧童豎迫於有司勉彊應命從師授業之誠無有也景彰曰吾惟盡其職焉耳晝夜程督不見有不堪之色人以是敬憚之斯其有常之吉士而得於易之恆者耶視夫好髙立奇索隠行怪以釣聲名取利祿者相去何逺哉𨿽然恆卦之九三爻辭曰不恆其徳或承之羞上六振恆凶所以深戒人不能固守其常者國家文治大興菁莪樂育之盛前古莫及景彰臯比之席已越三年將使久於其職以遂責成焉者無以輕動爲也傳曰肆成人有徳小子有造古之人無斁譽髦斯士於景彰竊有望焉景彰曰筮之言信矣抑或子之說其亦有以教我乎於是乎記之

樹徳堂記

傳曰民之秉彛好是懿徳徳者人心所同得也而書言樹徳務滋者何哉夫樹徳猶樹木也晉人謂十年之計樹之以木百年之計樹之以徳夫其堅固而不拔則盛大而無窮徳其可以不樹矣乎四明韓氏出自髙陽有字君垕號妙心居士者由定海徙居郡城以勤儉致產業天性孝友好善樂施尢向慕佛乘年六十有三而終有子二人長惟善次可善克承先志益大以振惟善有子二人長懋簡號節齋不樂仕進淛省兩以慶元幕長薦不爲就次懋和號務齋由慶紹海運千戶三轉至海道都漕運正萬戶積階由忠翊校尉至奉議大夫奉議貴爲三品有司奏當疏榮二代於是妙心贈中憲大夫追封髙陽郡伯惟善封太中大夫髙陽郡侯其職皆以海道都漕運萬戶云聖運肇興懋和以閒良謫居汴梁郡侯與長子懋簡力貢賦以奉有司嘗奉命旅朝京師拜伏奉天殿下面聞聖諭賜酒食以歸恩意醲渥夙興夜寐用圖報其萬一噫非樹徳之極其至是乎予客居中都郡侯之孫名中字允傳以書來言曰韓氏世澤非一日矣先曾大父郡伯善慶之積大父郡侯遵守以至於今若子及孫之盛先生有以知之先叔祖可善翁扁其堂曰樹徳蔣先生徳純者實爲之記藐焉弱息無所肖似亦欲取以名其所居幸先生爲執筆焉夫君子之於人論其世而已論世者不於其人於其徳徳之樹也如甘棠之勿翦嘉樹之封植斯可矣使夫怠惰放棄弗樹弗藝蕪廢而茅塞焉至於雨露之養人事之不齊或偃以拔或撼以搖其能有所獲也哉若稽前史韓以國氏漢唐及宋爲將相爲牧守爲名儒士大夫先後相望其年代之逺譜牒之殊不可攀援而彊合然溯源窮委所以興懷先哲垂裕後昆者可不思所以生息而蕃衍之乎昔端明蘇長公銘王氏之堂曰鬱鬱三槐爲徳之符樹徳之謂也夫樹木者常待其熟樹徳者亦待其熟木之熟徳斯熟矣徳之熟徳其可勝用哉允傳气貌淸修循循謹飭讀書工文辭溯妙心之傳已四世於是勿替引之自根而幹自榦而枝而葉廣大髙茂可幾矣傳曰繩其祖武受天之祜於允傳切有望焉予旣書其所以以示鄱陽周先生克復先生曰某以先左丞玉雪公使命淛東知鄞有韓氏久矣然微先生之文不足以發之因用古篆法題諸篇端且扁其額揭諸楣間云

愼獨齋記

國學生嚴陵王以寧奉上旨賜襲分教中都之屬邑之臨淮邑大夫樂侯瓚命父老考古者黨庠閭塾之制爲之建學率子弟二十餘人事之以寧朝夕講授不倦旣閉門不與物接端居靜念深有得於先師曽子子思愼獨之說喟然嘆曰至矣哉聖門傳心之要也信矣哉理欲善惡之幾也可不思所以用力哉因以愼獨名其齋居而求予著記昔者儒先之論詳矣嘗試以其說身體之平居暇日燕坐寂然融心會意湛然如太空明鏡天下之物不足以動之而其好善惡惡之誠存養省察之實固已黙具於中矣或者事機之來勢會之乘一念之發或有不謹而幽暗隠微之間少不致察焉則不免於自欺之蔽而其離道也不旣甚乎是𨿽人所不知而其手指目視亦不可掩矣以是而曰吾將以愼其獨也繄孰信之哉今以寧之居是齋也扁焉而朝夕觀焉則其遏人欲存天理誠中而形外者不徒一時爲然而時時皆然則不必乎不睹不聞而始有所謹矣精義入神气象具見小而掃灑應對外而出門使民大而天徳王道之純亦不已功用所及言語云乎哉詩曰潛𨿽伏矣亦孔之昭獨之不可不愼也如是夫子嘗有言曰世之學栁下惠者未有若魯獨居之男子而後世亦有借此以明愼獨者以寧气溫貌恭在鄕黨循蹈規矩入成均以明經中髙選博士先生稱之是固能心曽思之心於數千百載之上矣豈止魯男子之學栁下惠者耶予家東海上朅朅而來塊然獨居虀鹽薪水朝不繼夕而淸苦自甘於今三年竊嘗儗古盤盂之戒書其辭於室壁曰愼厥止汔小愒相在屋漏尙不愧書於枕席曰夢寐處罔或愆明靈司之眇幽玄書於戶牗曰仁爲樞義爲閾敬爾威儀愼出入烏乎玆言予其勉旃此皆愼獨之要也因書以遺以寧庶幾相與警惕以無負名教矣乎以寧齋居在淸流門水簾洞南昔傳有蜀卒自靑城山來訪求水簾先生者蓋古仙遺迹云並書以爲記

自省齋記

眞年十餘歲時挾冊侍先處州教授側先教授謂眞曰志士之爲學當有其要爲學之要其惟自省矣乎昔之日孔聖之道傳之曽子三省之功不以一日廢也今去聖門數千百載其能有學曾子之學者乎嗚呼汝勉之哉眞服膺先訓至今凡三十年然而一日之間事至物來是非取捨忤於理者多矣反而求之其能不愧矣乎洪武六年夏五月忝以淛江進士典教於中都畿邑而天臺吳叔祥氏以謫居密邇嘗過而訪焉叔祥方以講授爲業艸齋數椽僅庇風雨丱角之童劍侍林立叔祥端坐其中起而迎之如舊相識従容言曰鴆毒生於宴安徳業成於憂患古之人未嘗不致謹焉往吾自東海上來居濠梁計其道途所經餘二千里魚鳥與東海鄰饑渴頓踣者數矣今幸而就衽席之安得與二三子朝斯夕斯以從事簡冊者斯文之幸也其有所惕厲矣子因以自省名齋子其有以教我哉眞聞而有感焉竊意叔祥庶幾有意於學曽子也夫人所以立於天地間而爲萬物之靈者以有是心也心之在人謂之有物則不可以形像求謂之無物則其日用常行亦無非心之所爲而已一念之間善則交修過勿憚攺審乎天理人欲之判囿乎流行賦予之中斯其爲自省之道矣哉叔祥南冠之士北來於玆悄焉羇旅常情匪堪顧方以反身修已爲進徳入道之域其志行不可尙矣夫濠梁國家興王之地賢才之所聚車馳輻輳叔祥志學如是有司固將轉而上聞矣眞老病駸尋簡編荒落而趨庭日逺無従是正方將與叔祥究竟曾子之學殆恐公交車之召惇迫上道非老生所能挽畱也

立志齋記

鳯陽府學楚生闗家居中都之道門前望獨山後睨長淮城郭之髙大宮闕之壯麗一寓目而盡得之予與教授莆田吳先生義孚同在斯文嘗以公府期會往來二十里間過其廬爲之憩息生之父谷石翁謹愨篤實而尢切於教子出酒饌相勞苦先生謂予曰吾忝教職無補事功弟子員若生其幾乎號其齋居曰立志俾予記之夫士之生以桑弧蓬矢射天地四方示夫志之所向也自髫而童童而冠有成人之道焉成人之道非立志不可也志之立則事必成功必遂不爾其不至於頺墮而委棄者幾希且生不觀諸射乎張爾弓挾爾矢彀滿而發不至於中的不止也生之立志如射之志的斯可矣常存於平居無事之中不離乎困窮患難之際夙興夜寐弗忘也安榮順適弗墮也志茍立矣則自格物窮理處事接物以至於齊家治國平天下無所往而不得矣孔子十五志於學又曰志於道而孟子亦曰持其志生知亞聖之資猶若是況學者乎生淸修明敏讀書解義音吐淸暢學爲詞章亦時有可觀者以是日求其未至其於道也孰禦國家誕興文治以諸生進者不次超擢爲禦史爲部郎爲郡守爲承宣布政使者先後相望生旣有志於學異日進之朝廷所以烜衣冠之華耀襲簮組之光榮者其不權輿於此乎詩曰肆成人有徳小子有造生其勉乎哉予不敏不文輒因吳先生之言而爲記之

不貳庵記

同郡周舜言氏隠居城東偏一室數楹窻明戶虛陽光交映外有山石髙一二丈許若戈鋋搜疏玲然瓏然■﹝石含﹞然呀然萃而聚之培以沙土植叢竹數十本間以幽葩異艸雅淡靜素芬芳淸潔有林野之趣舜言屏絕人事挾策之暇靜居黙念間以微疾親岐黃之書旣心定神完覺恍然自得者乃號爲通一子而其所居曰不貳庵云以予有交義之厚求執筆爲記作而言曰甚矣子之善於立名也夫一者數之始二者所以配夫一也一者奇而陽二者耦而陰天地生成之數也自一而十十而百百而千千而萬億及於無窮而卒歸於一也故天下之理一而已矣寧有貳乎哉子不觀諸天地間乎日月星辰之運行陰陽寒暑之代謝山嶽江海之凝聚流溢鳥獸艸木之飛走生植與夫禮樂鬼神之奧器用度數之詳自然而然而不抑之使然者其非理之一也耶蓋萬物各具一理而萬理同會一心故卽諸物者卽諸理可也卽諸理者卽諸心可也心卽理理卽心通乎理之一者由其心之一也通一則不貳不貳則不雜不虛僞不間斷如是則自吾身而推之家國天下事至物來皆一以貫之而無礙於其間矣是豈非善學者歟𨿽然一也者誠也不貳所以誠也書曰善無常主恊於克一所以言誠也而先儒朱子者著敬齋箴亦曰勿貳以二勿參以三亦卽所以爲誠也誠之時義大矣哉誠故不息不息則久久則專乎一矣專乎一則其不貳也可以終身矣尙務其誠矣舜言聞之謝曰先生之言良是哉佩服書紳可矣遂書以爲記

去非軒記

同郡蔡景和氏年三十餘性資明敏儀矩潔修居於郡城東北廂近鄭魏王故第王在宋時以甘盤舊學身相理宗端平之政號稱元祜今其園池廢爲墟市而猶以鄭氏得名景和居其間有冠帶之遺風當海宇淸平晏然自適泛觀經史究古人立言行事而有得焉踵門謂予曰天理人欲同行異情諗其是非而取舎之吾未之能也竊有志焉將以去非名軒可乎予應之曰可哉夫人之生也得天地之气以成形五常之徳莫不具焉渾然至善而無有駁雜也大中至正而無有偏倚也初何是非之云哉自世學不明人心錮蔽喜怒哀樂之發聲色臭味之交固有汨於形气之偏而忘其徳義之正於是昧者日趨於非而莫知所以爲是者矣聖人憂之本之以仁義節之以禮樂刑之以法度使其就是而去非者於是爲至是故非法不言非道不行則夫子告曽子以孝親之本非禮勿視非禮勿聴非禮勿言非禮勿動則夫子告顏子以克已之功顏子去聖人未達一間曾子親得聖道之傳而其授受之際指是爲則所以遏人欲而存天理者其要莫重於此矣景和於是而用力焉其亦庶幾矣乎𨿽然善學者持久之功一日之間事物之來千態萬狀是非取舎之心少有間斷則混淆錯雜而利欲従而蠱蝕之矣然則如之何其誠矣乎誠則明明則久久則是非判然矣推之於日用其於道也孰禦哉景和聞之曰子告我以聖賢之學吾殆自是而有進也耶請書以爲記

滎陽外史集卷八

●欽定四庫全書

滎陽外史集卷九

﹝明﹞鄭眞撰

○記

東園莊記

松江黃氏世有隠徳至仲瑱先生以老成渾厚之資道徳文章名滿淛右在先朝以易經三領鄕薦縉紳士大夫若蜀西虞文靖公金華黃文憲公尢敬禮之值世事旣非迄於不用聖運肇開謫居臨淮卽鍾離子古城南相地一區斬茅蓋堂挿竹成籬藝蔬成圃鑿荒澗以供飲犂荒畆以供食客至酒殽隨所有盡歡而罷一榻就睡不以形累也舊所蓄書數千卷日坐堂上與其子立敬討論相爲師友其同鄕故家子弟在丱角者求爲擊蒙亦欣受教育之其所居地舊名東園裏且扁爲東園莊莞爾笑曰吾其爲東園公乎於是立敬致其言於眞且請著記夫隠顯異途行蔵殊致登廊廟者溺富貴而不返入山林者甘貧賤而不悔夫隨時取中無入而不自得焉者賢士之所以自處也先生非仕非隠而優遊従容庶幾於全節完人矣世之芻狗營營乍起僕變滅者不知其幾何哉昔西山先生蔡公元定且貽書戒其子曰獨行不愧影獨寢不愧衾儒先君子處世律身有如此者先生年逾七十家在大江之南而貧不忘道老不忘學去古人何逺哉國家子育斯民勞來安集咸適有居若先生者返諸吳淞與三髙士神交千載殆恐東園之勝不得專有矣傳曰時止則止時行則行先生之謂乎眞爲兒時黙誦先生科目之文歲月云邁華髮駸尋眇焉淮海之鄕幸得相見屈行輩爲忘年交先生之待眞者厚矣執筆紀事其何敢當哉靦顏泚額用以復諸先生云

東澗艸堂記

臨淮鳯陽屬縣蓋古鍾離子之國出縣東有古城春秋成公十五年晉士爕會吳子壽夢昭公四年楚箴宜咎城鍾離卽其地也由古城復東行里許澗水橫截而淸駛激越白石磥砢明徹可數架石梁以渡名五里橋橋之左厥土燥剛而磅礡廣厚南望定逺諸山髙下起伏若屏幛之環幾席之奠也松江夏氏士良系名謫籍得而樂之構艸堂以居耕田飯牛溫飽僅足暇日取古金石遺文閱之實與世相忘者焉士良漢四皓黃公之裔其先自吳徙華亭儒素起家以好義稱鄕裏朝廷旌表其門至士良蓋四世矣勤儉自厲克振先業而折節於名士大夫間尢以文字著述有聲時境內承平富家巨室雄豪相埒彼其峻宇雕墻被文錦繡而金玉錢貨谷粟布帛足以極耳目口體之欲粉白黛綠者爭妍取寵日與市井遊酣縱風月間士良𨿽在親戚故舊藐若途人曽無一毫喜戚加於其心者物換事非天涯流落有過艸堂者謝愧焉累累然依依然低首下心索莫罔措士良常笑語予曰禮義亷恥士之所以保其身也世寧有是者耶予釋之曰士君子安於義命之正無所往而不自得焉立身一敗萬事瓦裂可不知所重哉士良累世詩書所守所養一歸於正謫處不異家居向在富貴不知其爲富貴也今在貧賤亦不知其貧賤也視夫奢淫自縱喪敗相尋展轉頓踣卑污茍賤而不恥者彼何人斯且夫地以人而勝君子之於世不求名而名隨之況其燕遊之所在人有不可忘者耶士良之居於此四方之人來者往者遇而憩息焉者視東澗之水益有光矣昔者周顒之居鐘山杜甫之居成都皆以艸堂名二公之出處進退玆不復議觀士良之自處與其所以處人者如此可不愧於兩古人矣詩曰維其有之是以似之士良之謂乎是爲記

東軒記

鳯陽古禹會之地今天子以王業所基定爲中都先朝將相大臣多奉皇居前參知政事方公卜宅舊城於其地東偏斸土樹楹植以修竹藉以蘆而茅覆之穴墻壁以成戶牖甃瓴甓以通徑隧幽花芳艸雜然前列內設幾席庋書史圖畫披玩諷誦朝斯夕斯於以舒憤懣而挹幽爽者焉一日公率眾客落成從容言曰大明生東天光之普照也萬水朝東地勢之下趨也天陽也地陰也陰陽之理有固然者矣且東者四方之首於四時屬春於五行屬木於五常屬仁於八卦屬震世之辧方所分位置必以東爲首稱東所以受生气也吾以東軒命名可乎眞起而釋之曰此自其迹而言之耳由公之心蓋無適而不可者奚以方所位置爲哉夫身有定在理無定在理存諸心心者身之主也今夫以一身之微居一室之內視之若塊然矣然而心與理融意與神會四方上下皆吾一舉目一舉足之間是非取舎惟義之從不以貧賤富貴而移也死生禍福而變也公在至正間嘗預典大藩參大政固嘗以天下安危民生休戚置諸念慮矣事去物攺委質來歸甘與齊民爲伍向之功名勢位曽不以掛諸口故其居是軒也心澄慮淸遊觀物表蓋將等古今於須臾齊得喪於一致僅僅焉寄足一區追逐形迹而指其東西云乎哉先民有言曰用舎無與於已行蔵安其所遇公其庶幾有得於聖賢之學者耶眾客聞而韙之公起而觴酒數行請記諸壁上公名文敏字存誠故平章越國忠湣公次子嘗受經於陳叔夏先生博覽善記而尢精於詩云

南軒記

鳯陽府庠許生志學公敏居臨淮縣古城之東五里橋扁其讀書之所曰南軒予嘗過焉笑而謂之曰子欲爲南軒先生乎公敏拱手謝曰志學以所居面南故云爾若南軒先生某不能知之亦豈敢望之哉予曰士生斯世其當以聖賢自期耶夫南軒以魏國張公子著書立說傳之天下後世載在史冊列諸從祀誠非後學所可擬議然其立身行已不過仁義忠孝之實故其於日用間則宅心髙眀表裏洞然而勲門相閥曽不以爲意入朝請對則正容肅襟從容密勿於廣廈細旃之上不以人主意向而有所隨順蒞官政則四典大州圖上經略建置事功而宸音渙發嘉其弗忘蓋其聞道甚早大本卓然有如此者嘗與考亭朱文公東萊呂成公相與論辧往復輯成近思錄一書於是志同道合至於無所爲而爲一說子朱子取爲名言惜乎人亡國瘁而有吾道益衰之嘆矣夫生於二百載之下去南軒若彼其逺也然想其儀型固有興起而不已者子言其所言行其所行則亦南軒而已矣公敏世家松江富厚多貲事去物攺朅來濠梁文獻老成若莆田吳先生義孚同郡黃先生仲瑱天臺李先生廷鉉皆得以考徳而問業焉退居軒之下黙思靜念必有深造而自得者矣想夫盛夏之交天日卓午四窻洞啟淸風徐來塵坌息而炎郁蘇也顧瞻左右圖書有秩肅襟正坐悟對古人而心境湛然了無一物於此時也气象何如哉公敏曰某未之能也願學焉書以爲記

淸白軒記

栁州府知事慈溪孫原哲自栁江以書抵中都臨淮謂眞曰往年令先君子求我先生講道龍山以知行體用訓學者原哲攝衣往先生不鄙棄之程督啟迫不少倦先生旣去原哲卒業於家因得日趨於正而不失爲士者先生之教也後先生沒十餘年際今聖朝以六科取士原哲以有司惇迫入京師羣試吏部中選遂拜栁州之命栁逺在蠻廣間珍貨所聚貿易轇轕不絕於道視之一無動念惟是簿書期會之冗朝以竟夕而徳薄材謭深懼弗勝勉以平日所聞於先生者竭力篤行以無負國家委任之意因扁所寓軒曰淸白幸子爲記之以昭世契可乎眞捧誦再三陟岵興思爲之泫然因折簡以復曰原哲可謂能信所學矣夫幼學壯行後先一揆蒞官臨民盍先律身淸白者律身之本也淸者不濁白者不污淸斯白白斯淸矣獨不觀諸古人乎羊續懸魚於廷裴寛瘞鹿後圃子罕之寘玉楊震之卻金簡冊所載炫耀烜赫夫萬古一心持之以正守之以公而無少私曲焉湛然若冰之在壺而渣滓不得畱也皎然若月之在天而塵翳不得入也若是於古人何逺哉孫氏四明閥閱在宋時以科第顯載郡乘者相雜有諱因者以文章名天下原哲纂承厥緒當明良相逄之盛選部識鑑之明榮恩美賜従事府幕世澤之遺師承之契有沒齒勿忘焉淸白之操終始不變聞望以隆而爵祿以增眞𨿽相去萬里有若親覿面於晤語間也是爲記

予向居四明與求我鄭先王定交先生講學慈溪龍山時過従識邑子弟孫原哲座下先生謝世予承乏淛閫得別業龍山聞人譽原哲不絕口及予來濠梁而原哲由儒入任知事栁幕以亷謹稱每樂道之今觀先生之子千之爲知事著淸白軒記固信其爲人昔吳隠之在廣南酌貪泉而淸操愈厲能知古人用力焉斯足以保其淸白矣栁幕長葉■﹝艸曳﹞與予友也盍亦以是語之浚儀趙宜訥跋

虛白軒記

予往年嘗客東海鮫門島上溟波際天一瞬千里秋髙气淸明月滿空若玉輪金鏡淸光透澈毛髮森竦及夫玄陰閉冬烈風吹雪瓊臺銀島巍峩千疊於是時也一榻生明因謂人曰莊子引孔子所謂虛室生白者殆謂是耶或者曰此莊生寓辭爾吾夫子安得有是言哉莊生之意以爲室虛則陽明生心定則天光發神專所司內景不逸外塵不入靈府湛然眞君瑩徹茍爲不然是猶驥伏槽櫪而馳意千里矣蓋道家修治之說例如此非吾儒所謂本然所賦之正理也夫人所以生者理與气而已理存乎心衝然其虛而無有蔽塞也潔然其白而無有污濁也一旦聲色气味之交耳目鼻口之欲於是虛者塞白者涅矣聖人憂之示以誠敬之要存養之功使之致謹於動靜幾微之際有以遏人欲而存天理則此心體段本然全具常見其虛且白矣獨雪月時也耶予聞而韙之亦已有年際今聖運肇開忝以鄕貢進士爲中都學官以郡太守命奉詔書錄黃開讀壽陽而國子生毗陵髙允升氏以上命分教其州之子弟以虛白名其軒居請寓書求著記因以向所得於人者告之允升气質淸修問學充實造詣之至豈予所能測識哉想夫太空無塵傲睨上下心融而意怡歌小山之叢桂挹肥水之淸漣與淮南八公神交千載殆不知有人間世也豈特所謂吉祥止止也耶𨿽然聞之周子有言曰聖人定之以中正而主靜而子朱子著調息箴有曰鼻端有白我其觀之此聖賢內修之學也夫虛斯白矣然則允升之學其求之此乎求之彼乎

無墨齋記

國家奄有方夏文治誕興科目取士具有成式有司奉行惟謹士凡一材一藝者皆得對揚顯命盛矣哉惟嚴州府淳安縣之武氏爲其鄕望族字仲亷者修身愼行四十年矣乃洪武六年有司將以六科薦之天官仲亷亟往力辭其略言曰某諺所謂無墨者也平生昧文章義理子虛客卿之誕尢羞爲之不能與筆硯同污譬猶白圭之玷不可磨也瀝肝膽傾肺腸當見之某豈忍欺也耶有司不能屈竟免歸仲亷卽淳安冬嶺之陽縛茅中平山耕田取給間取無墨二字扁其齋居縉紳士大夫及鄕先達長者詠歌成什以眞與其従弟國學生仲友氏同寓臨淮介求著記作而言曰仲亷可謂淸白之士矣昔孔子嘗語仲由曰涅而不淄士君子之節人固不能浼也已若夫墨翟之悲絲揚雄之守玄意固各有在也然翟之兼愛終致無父之罪雄之寂寞不免投閣之譏往行前言審擇其可否者爾仲亷尙志聖門甘心靜退以爲役役以勞神不如黙爾以忘形廟堂爵祿之寵榮不如山林泉石足以棲息燕寧也故其托鄙諺以無墨稱者蓋如此噫何其貞且固哉眞在元至正間就試淛闈識前鄕貢進士仲源先生蓋仲亷従兄行也以先人教授嘗與之友用父執禮見時座客有戲謂者曰唐世舉人曳白者飲以墨汁今時尙然子其勉之眞敬受其言力學不怠恭逄聖運以明經首選辱分教席追想前烈合並之盛有如一日而去墳墓逺親戚南望悔恨以爲不若仲亷托無墨之愈也天其或者幸得告還當尙歷錢塘上嚴陵過仲亷所居與論先契叩以所蘊其果無墨乎否耶於是乎記之仲亷名仲淸號愚隠道人奉母至孝鄕黨無間言云

晚節堂記

士大夫砥名礪行恆見盛壯時至於齒髮向衰克以完節自保者幾何人哉夫知功名勢利之足慕富貴丰厚之可羨則夫貧賤患難寂寥澹泊固有所不堪者矣有能愼終如始克享天年斯亦難乎哉四明馬懋善父年老气蒼嘗従鄕先生胡繼善工文辭服勞藩省謀猷贊畫逹官爲之器重際今聖運謫居濠梁受廛爲氓斬茅蓋堂售岐黃之學優遊終老號菊齡處士而名其堂曰晚節朝斯夕斯庸以終其身云適朝廷切於用才凡以宦籍在臨濠者皆徵詣公交車懋善力辭曰某老矣無能爲矣衣幣食麤用以全吾節而已爵祿非吾節也遂免歸予聞而爲之喜曰懋善其知靜退之宜哉在易蠱之上九不事王侯髙尙其事遁之上九曰肥遁無不利髙尙則不能卑屈肥遁則無所系滯懋善殆學於是者矣懋善世儒家先君子良可碧翠翁以孝行稱兩授淛東宣閫薦書爲溫衢學官家庭之訓手澤具存懋善服膺久矣而又爲史大資家子婿大資事宋穆陵爲名法従宵人執政退居滄洲十年屢以書勸其兄衛王罷相懋善蓋嘗視其泉石之勝而想慕其人矣盼桑楡之日晚懷松栢之歲寒能無慨然於中也耶夫仰止髙山先烈如在惟吾四明文獻冠東南諸郡丞相鄭忠定魏王端平去位歸臥東山號安晚先生人以謝安石比之忠定勲名爵位誠非後人所可擬議然名節天下大閒豈以古今貴賤言耶予與懋善俱四明人也故以鄕先達事告之非以勵懋善並以自勉焉洪武十年歲在丁已正月旣望鄕貢進士同郡鄭眞記

養生堂記

於越戴氏自江左晉宋以來代爲宦族在蕭山者其支裔也有名潛字起之者嘗登安陽韓先生京北杜先生之門而親炙於金華朱彥修先生彥修許文懿公門人邃性學而尢精於醫愛起之勤敏凡醫家論著悉以授之故起之迄能以醫鳴年二十餘薄逰湖海間縉紳大夫嘖嘖稱之其學大槪多祖東垣李氏雲際今內附以嘗爲吏例居濠梁濠梁國家興王之地五方之民星聚雲集而不習水土恆至疾起之輒與善藥以金帛酬之者不辭貧不得錢者亦不問所居在大東門外五里橋北控淮河南望定逺諸山雲煙風雨幻化朝夕起之樂其逺靜樹堂四楹覆以重茅凡神農本艸虫魚艸石之類兼收並蓄扁曰養生求予記之夫人位三才之中立萬物之表五常四端其理也四肢百骸其形也日用之間飲食衣服以養其气體聲音顏色以養其耳目舞蹈歌詠以養其血脈性情至於君臣父子夫婦昆弟朋友之間周旋交際之文足以盡彛倫之則明分義之嚴其於有生之道蓋無一之不備矣然或動息不時節宣失候疾疢所攻死亡旦夕於是時也妻子且環視而泣矣其它所有何足恃哉有醫者焉明陰陽分表裏察色以知證因證以知脈投以藥餌砭爇之具而濟之烹炮和劑熨烙按抑之法使夫臥者以興昏者以醒尫羸者盛彊喘息呻吟者宴安而平復然後其人始得以順五常之道遂萬事之宜而道徳性命之正皆在於我矣斯不亦養生之明效矣乎而起之有得於此誠足以見其名實之允稱矣𨿽然君子之於人亦先觀其所自養耳故養頥見於易養气又見於孟子養之時義大矣起之所養何如哉屈子有言曰一气孔神兮於中夜存虛以待之兮無爲之先起之所養正在於此豈徒以藥餌爲濟人利物之具哉所養旣成仙風道骨恍不知其所之矣異日昆侖不死之鄕聞有衣冠而遊者非起之其誰也耶是爲記

植芳堂記

松江沈復吉來居中都東市口以三聖人之學鳴作堂以居問名於尊翁文舉父文舉以植芳扁之予嘗過焉見其崇檐層砌髙下中度而虛戶洞開方席靜設以延廣爽而滌塵坌也左右前後芳葩幽蕤丹紅雜而文章爛也淮天晴旭芳馥燻蒸而融液透徹精气入而麤穢除也因起而謂復吉曰此豈求名而弗得者耶夫芳之爲言燻也燻與蕕對稱而不以相入猶小人之不得以並君子耳燻蕕之莫辧也久矣矧有知所植芳者哉昔屈大夫著離騷以芳馨爲仁爲義爲君子而以惡臭爲讒爲佞爲小人是非取舎固有所分矣然而鶗鴂旣鳴蘭芷變而荃蕙化矣紛吾有此內美將焉佩謇吾法夫前修將焉程乎此原所以不忍屈心抑志於上官靳尙之徒而甘従彭咸之所居焉千載之下誦其言而深悲之乃今聖運休明羣賢彚進復吉在輦轂下晦迹不耀而芳香自珍乃若同於楚大夫之爲者意果安在哉噫君子之於世亦觀其所處焉爾原以讒見逐者也三後之純粹原固不得而見之矣而其言一則曰茍得列乎眾芳一則曰哀眾芳之蕪穢忠國愛君之心實拳拳焉乃今沈氏一家父子之賢堂構之重所以命名者在此蓋因夫濟人利物之心丰殖其胤祚使盡夫人力之至以責報於天耳夫其心之所存道之所存也方之屈大夫其孰多乎哉且夫以天地生物爲心風霆之鼓動雨露之滋息有不知其所以然者生物旣遂紛紛總總不能以一端名也有人焉通其理而神其用天地生物之心在我矣心卽仁也仁也卽所謂徳也植芳斯植徳矣徳盛則仁熟矣徳之盛仁之熟馨之聞豈特一堂之名哉系之以辭曰歸哉斯堂紛其植兮芎蓍參苓間芷術兮靈厖夜吠變殊質兮和風斯扇芬其苾兮孰其擷之筐筥積兮以爚以蒸或炮炙兮七劑維良起沈癖兮咄彼二豎逺避匿兮民吾同躋仁壽域兮神聖在天同日月兮七經有春啟槖鑰兮邈彼化樞生物育兮繄芳之植符爾徳兮善植斯獲盍自力兮毋怠弗忘勿揠拔兮芬其難虧暢以達兮徳音孔昭用不極兮植之培之後無斁兮詞訖復吉以示其尊翁尊翁文舉父曰懿哉斯言也幾於橘頌矣意者先生其以古人望汝乎乃請書爲記

滎陽外史卷九

●欽定四庫全書

滎陽外史集卷十

﹝明﹞鄭眞撰

○記

易安齋記

同郡項子希昭家於錫山之陽辟一齋爲講誦之所取陶淵明歸去來辭語扁曰易安故參知政事鄱陽周公伯琦爲書古篆而天臺孟先生子重著之銘詩以予有往來之契復請爲記予作而言曰韙哉希昭之有得於淵明也夫淵明也蕭散夷曠何有乎車馬之榮軒冕之貴哉而使其令於下邑朝夕遑遑簿書錢谷視之不啻敝屣矣解印而去固其夙心特未有以發之爾一旦督郵人至然後五斗折腰見於聲嗟气慨之間而去之心始得而直遂矣故其辭曰審容膝之易安所以深志前日之倦且勞也千載之下誦其言而想其爲人固有興起而不已者況卽所居以命名其不聲隨影接而意悟神領者乎且安者危之對人情莫不喜安而惡危然而安不易卽危不難蹈者何也亦觀其心之所適何如爾心之所適者正則𨿽髙山深淵禍患不測固將轉而爲安心之所適者不正則𨿽廣廈細氈燕娯自適固將變而爲危安之與危一間爾可不愼哉希昭誦詩讀書深探旨趣日與二兄希元希周氏侃侃相樂視功名勢利曽不一置諸念慮其肯諂屈以取卑且辱乎居焉安焉吾知其安之易易矣抑予又有說焉昔者曽子嘗曰靜而後能安而孟子亦曰君子深造之以道欲其自得之也自得之則居之安蓋皆卽夫心言之欲求安者其可不求諸心乎心安則身與之俱安淵明曰容膝易安殆與曽孟相發明矣然則淵明其聖門之徒歟希昭有得於淵明則其有得於聖門之學可知矣其尙勉乎哉

隠樂齋記

漢陽熊徳昭甫扁其齋居之室曰隠樂誦詩讀書自適其適者有年矣間以訪親來鄞與予有交好之契俾執筆爲記予乃爲之言曰世之隠者多矣而鮮有能樂者徳昭以隠爲樂其深知隠者哉夫隠者顯之對樂者憂之反仁人君子才足以用世志足以澤物忠君愛國存於心鋤姦折暴形於色條教法令以成經久之規忠信仁厚以致治平之效功業傳無窮名聲垂不刋隨所意爲泰然自足此顯而樂者也若夫志在隠幽分甘肥遁冠冕不足爲其榮車馬不足爲其富木石之與居麋鹿之與遊澹然無營漠然以寧此隠而樂者也以顯爲樂者達而在上行道者也以隠爲樂者窮而在下守道者也窮達有命隠顯以時徳昭樂在於隠而不在於顯其志趣可謂正矣且吾聞之地靈人傑古爲美談故楚國有才晉人用之徳昭生云夢居漢陽器宇惇龎言論疏爽蓋楚產之最良者際今天下太平革兵偃息士之登金門上玉堂自際功名之會風響云合徳昭顧不能析圭儋爵以取榮耀乎乃今甘與漁樵耕稼者相望於山水■﹝畝犬﹞畆閴寥澹泊之濵自非安於義命之正其何能之昔孟子嘗曰反身而誠樂莫大焉徳昭其庶幾矣徳昭聞之曰美哉子之言也斯所謂教我者乎遂書以爲記

胥樂軒記

韓氏系出自髙陽今在四明者爲令族有名中字允傳者年二十餘姿貌玉雪而雅志恬然不事榮利辟一軒髙明顯敞蓄古今書史圖畫以軸以捲者多至百計座席累茵褥幾格設彛鼎左右布列秩然有序允傳宴坐其中與其従弟惟傳諷誦披閱旦夕不倦客至焚香啜茗取壁上長琴作佩蘭雉朝飛等曲五音六律心融神會殆不知有塵俗事也時予忝以同裏館授其家従其伯父節齋父豫齋來飲酒賦詩允傳執子弟禮侍側屬和成章歌數闋盡歡而散閒嘗扁其軒曰胥樂請予爲記而未遑也洪武癸丑予掌教臨淮允傳以書來請卒爲之因折簡以復曰允傳可謂得所樂者矣夫胥樂二字多見於詩大抵紀一時燕享之盛爾以允傳自其先曽大父郡伯妙心居士以儉徳植業積善餘慶以至於今非有車馬之奉幣帛之供與鐘鼔笙磬之娛也而其所以樂者蓋以養气體之和適性情之正焉耳卽而觀之其非士大夫所當務者乎且胥之爲言相也樂者動於中而發於外者也士生於世當四方承平宴安無虞従容耕鑿取給衣食洋洋乎詩書禮樂之域悠悠乎性命道徳之天凡其日用之間事物之適有以合眾心之所同然者將見其晬面盎背施於四體至於不言而諭矣其非胥樂者乎昔者孟子論反身而樂而夫子亦謂朋來而樂夫有以得諸已必有以及諸人已樂矣人其有不樂者乎聖賢之學如是而已豈徒曰一家一人也耶予客居異鄕南望千里思昔時合並之樂有不可得天其或者幸遂言歸復得過玆軒之下問允傳所樂者何事斯有以慰予心者矣嗚乎勉之哉是爲記

樂勝雲間記

樂之義大矣發乎情根乎性合乎禮義晬面盎背施於四體不言而諭者惟聖賢之樂不可尙已若乃觀光上國覽山河形勝仰宮闕之壯麗覩其禮樂聲明與夫風土人物之廣厚盛大心廣而體胖其樂殆有愈於鄕土所居者矣云問朱孟聞氏家饒於貲少好讀書作詩有奇气藝術亦精其能際今聖運徙居濠梁濠梁興龍之地中都肇建四方萬里駢集輻輳孟聞旣得所止扁所居曰樂勝雲間而來謂予曰昔太史公周遊天下歷名山大川而其文益奇吾非忘故鄕也顧吾所見聞非鄕土所有者自今而後問學將日以充知識將日以明吾誠樂焉豈不勝於在雲間者乎且達人大觀物無不可今天下一家無間南北帝鄕佳麗遊焉息焉従容周旋以歲以年亦足以全吾天矣予聞而復之曰孟聞誠樂其所樂者哉夫懷土常物之大情不以窮達而異者也昔者孟聞之祖買臣年四十餘遊長安待詔公交車歸爲會稽太守此富貴而歸故鄕者也孟聞樂不在此則其心之所適意之所得怡然渙然融然泄然有不知其所以然者矣買臣以故鄕爲樂孟聞以異鄕爲樂亦各言其志也已𨿽然自樂其樂者不若與眾同其樂樂與眾同者不私其有者也有駜之詩曰君子有榖詒孫子於胥樂兮胥者相也樂同於人人善斯有以及於後人矣若然者予知孟聞之居非已之所得專也予忝以鄕貢典教臨淮已及三年𨿽簞瓢屢空貧亦足樂而羇旅之中不能忘首丘之思嘗欲一造孟聞問其所樂者何事而占畢従事朝夕靡遑乃今因其言而得其意如此然念其同鄕合並忘形爾汝狀松江之鱸唳華亭之鶴其果能不動心否耶於是乎記之

養拙庵記

前平江漕運萬夫長昆山丁侯仲徳扁其所居之庵曰養拙屬予記之夫拙之爲言朴也不琱琢以成資不粉飾以爲文與世之所謂巧者對稱世之人安於浮俗狃於薄習謂爲巧則喜謂爲拙則慍是固莫知所以爲拙矣又安知養其拙者哉侯以養拙自名其亦得夫所養之正者乎養者順而無害之義養而無害則夫守身行已處事接物皆有以循其理而無矯逆之沮抑之者彼諂於言笑工於文辭貪於富貴急於仕宦徇名而敗節趨利而避害所以斲喪其天者夫豈有芥蔕於其間哉侯生於吳世以仁厚積業侯承源本之正廓而大之嘗過大江由淮歷汴以至燕薊復出代北過遼東泛海而歸凡世之爲巧爲幻爲譎爲詐者固已厭聞而厭見之矣是故仁義爲塗道徳爲輿従容舒徐與古爲徒所以養其拙也中正是式法度是則踐履篤實優入閫域又所以養其拙也是豈非離人羣而立乎獨者哉昔者濓溪周先生著拙賦以爲天下拙刑政徹烏乎侯眞有得於周子者哉

拙存齋記

巴陵徐允吉甫年五十餘龎厚老成嘗爲湘陰縣學訓導教諸生有師法縣長禮敬之或有言其嘗爲吏者遂謫居淮北依玉驛以居艸屋席門隘不容展步竊自嘆曰吾忝儒素曷嘗爲吏哉吾不能取恱人人以至於此非拙也耶因以拙存自號而求記於予夫拙者巧之對稱天之生人气以成形而理具焉五常四端萬善以備何有巧拙之分哉大朴旣散澆淫日滋於是爲詭詐爲便佞凡可以遂口體耳目之欲逞心肆志而本然之天斲喪矣且喜巧而惡拙人人皆然而允吉於拙何獨存之而不去也耶允吉曰吾家湘潭南紀萬里變故以來馳驅干戈矢石之場以功名富貴稱者不可勝計矣天定勝人英雄豪傑剗削消磨而吾一綫之微茍延喘息得復見天日之盛斯亦拙存之明驗也予固信其言且謂天下之理一而已矣理存諸心心者身之主宰也順其理而不害巧僞之私無従而入焉是亦拙而已矣存其拙者理存斯足以保其身矣允吉其有得於是哉異日杖策南歸父老時相過従試問向之巧者何如哉拙者何如哉允吉視予一笑因書以爲記

尙友齋記

署中都國學簿永嘉裴君貴和以尙友名其齋居之室要予記之夫人不可以無友也尙矣友資以成徳者也貴和以尙友名齋其古聖賢之徒歟所謂古聖賢者上而周公孔子次而顏曽思孟下而周邵程朱之類是也或千萬載而逺或十載而近容貌不得接聲音不得聞也然其治統之傳道學之著見諸方冊者皆得論其世焉精神之交心術之契凡道徳文章禮樂刑政所以置諸謀爲施諸事業者同符而合轍焉尙友之道孰有加於此哉而今之人狃於近習安於小成於其一鄕一國以及天下固不得取而友也況望其友諸古人乎貴和前鄕貢進士日章之子好學而文居永嘉時鄕先生金公長民孔公子升屈行輩爲忘年交在國學與博士趙先生本初爲僚友及來鳯陽與助教貝先生廷琚嚴先生鵬飛爲僚友等而上之若臺省樞府諸館閣及外郡縣有聲名聞望者皆得討論其未及而振發其已能至於老成科第在前朝與其先君子同年者亦許爲通家其於一鄕以至天下之善固無餘矣而不至於古人不止也故其日用行常以聖經賢傳爲閫閾以百家諸子爲籓籬孜孜矻矻幽探窮賾言有文而行有章也體之立而用之行也以是而升諸朝廷所以堯舜其君民者不在玆耶先民有言曰學於古人而盡古人必盡之情其貴和之謂乎烏乎友道之喪久矣管鮑雷陳之事後世猶稱之況志於聖人之道者耶若乃挾貴挾長以夫子之道反害夫子至於飲食之徒臨利害反面不相識擠之而又下石者彼何人斯予於貴和之尙友不能無感焉於其請爲之記而並言之

明愼齋記

上在位十有三年命舉賢良方正之士於是明郡有司以宋君廷臣應詔授鳯陽府推官賜衣帶入拜闕下對揚丕顯休命旣到官黙自念曰推讞古秋官之屬也刑獄民命所闗非明察而愼重者不克爲眇予小子其足以稱斯任否耶於是卽郡第西偏治爲齋居扁曰明愼以予同鄕斯文之契俾爲之記於是諾而言曰公庶幾克求之於心矣夫不以一毫自蔽其心者謂之明不以一息自怠其心者謂之愼惟明斯愼愼則無不明矣昔者聖人作易於火山旅卦之象曰先王以明愼用刑而不畱獄而武王之誥康叔亦曰明徳愼罰至於他所論刑不曰惟明克允則曰愼因其類不曰明於刑之中則曰玆式有愼明則是非曲直無不公愼則小大輕重無敢忽我思古人有若臯陶仲由漢張釋之於定國唐徐有功之流可以企及而近世若宋歐陽崇國所謂求其生而不得則死者與我皆無憾者亦庶幾矣廷臣學古入官鳯陽帝鄕戚裏九州島二十四縣獄訟之煩何啻千百廷臣盡心焉若鏡之照而無不見也若玉之執而弗克勝也可謂明且愼也已以是而往刑豈有失者哉𨿽然天下之事惟聖賢克盡其至中人以下過與不及有不能免者焉差之毫釐謬以千里刑獄之重或制於事勢或扼於權力則明不能以常明愼不得而久愼必也敬以持之使無撓於中斯可矣大舜嘗曰欽哉欽哉惟刑之卹哉穆王作呂刑亦曰惟敬五刑以成三徳蓋聖人好生之徳有如此者然則廷臣其以敬爲主姑書以爲之記廷臣家明之甬東江水上嘗學於宋參政樓宣獻諸孫子史先生內附入京預修禮書旣上銓部將奏以官力辭歸養今在鳯陽未及期歲名聲著聞縉紳君子稱爲能官云

詠齋記

滄海之上黃岡之墟聞有學仙之士稱爲李長庚之流制爲瑤艸玉芝孤鸞雙鳯等曲率其弟子泛蓮葉舟倚空而歌時秋髙月白一瞬萬里其音飄飄然淩霄漢而入太淸也上下數百年間欲求而卽之則邈在蓬島方壺之上矣然而餘響之傳終不至於寂然閴然也今得一人焉賈君惟敬年三十餘質修气淸幼時好吟詩自三百篇以下至及漢魏唐宋諸大家無不闖其籓籬家居黃岡凡山川艸木鳥獸之情狀觸心注意一以詩發之嘗扁其所居曰詠齋謫居潁上亦然玆承恩宥歸於舊隠雲水杳冥之間庶幾與夫天籟地籟同其聲之著詞人韻士同其聲之發協之以五音諧之以六呂用以蕩滌其憂慮流通乎精神不亦性情之正者乎惟敬齋居坐忘俯仰上下牢籠百態陶鎔萬象其沈潛也若遊魚入重淵之深其眇邈也若飛鳶翔九霄之峻至於詠而成文鏗然金石之鳴鏘然珫璜之擊累然珠琲之貫也比之仙音法曲其孰多乎哉且夫審聲以知音審音以知樂聲者樂之所由以和而徳之所由以成也詩曰貊其徳音其惟敬之謂乎予素不解詠者而不能忘情焉譬如候虫將一鳴之視夫雅頌之沨沨洋洋爲何如乎異日幸得歸老四明取道黃岡造齋居下傾倒奚嚢與惟敬諷誦之吾知一唱三嘆有遺音矣姑書以爲之記

安六齋記

臨安朱君行簡以聰明正直薦入京師授知鳯陽府六安州事賜衣冠束帶入謝闕下旣到官考諸圖志知爲臯陶所封輒自念曰古所謂樹徳茂乎英六其謂此也耶吾家本維揚少従宦遊錢塘遂占籍焉嘗溯大江入湖湘度漢沔往返數千餘里風濤之險山崖之峻心凜焉其弗寧也至於荒榛故壘英雄豪傑之場摩挲殘碑斷碣固有不勝其慨然矣乃今出典大州坐享俸祿在畿甸之地而又爲古士師建國之地卽其三徳九徳之說學而爲政亦足以保吾身之安而允終令圖矣視夫向之艱難跋履其孰愈哉州名六安吾以安六名其齋居不亦可乎予聞而韙之曰此所謂慕古人而従之者也昔宣聖孔子嘗曰靜而後能安安而後能慮而亞聖孟子亦曰居之安則資之深取之左右逄其原安之時義大矣哉夫安於道徳者功名不足以累其心安於命分者貧賤不足以易其心安則不撓不撓則不屈不屈則一於義理之正以是而任司牧之寄吾見民生安堵飽食暖衣養生送死涵詠太平熈熈然安於詩書禮樂之教怡怡然安於忠信淳厚之化無有冒刑犯禁背義非禮者矣齋名安六卽其地而命名焉於靜義豈不精矣哉且吾聞之六者天地之成數也天一生水地六成之六陰數也主乎靜靜所以爲動之根也聖人定之以中正仁義而主靜然則行簡其安於靜者歟非靜其有能安者耶予客居九年老病相尋亦頗知所自安者向預修九郡圖史知六安山川人物古迹爲詳嘗以使命至其地憩於南塔得焦狀元遺事想其土阜民淳不能不往來於懷也異日或得過齋居之下爲君傾寫然後去

勤有齋記

袁州分宜縣李氏唐西平王第七子嶺南節度憲之後憲嘗居袁州沒而葬於其地曰紅花仰云數百年來不得享有世祿而以詩書克祚其澤名金字汝礪者去節度公十餘世矣年三十餘貌充气修而篤志於學際今盛朝命舉文學之士有司以汝礪應詔至京師試鶯囀皇州賦問髙麗弒君詔二篇進經禦覽授徳陽縣主簿未幾縣革並調淮安海州贑楡縣主簿旣到官黙自念曰古所謂世臣之家非爵祿之謂也於其徳焉爾眇予小子其能紹聞衣徳言以迓續前人耶夫天下之事成於勤而廢於怠盤銘之日新周公之所其無逸聖人所以儆戒而祇愼者如此況修徳而講學者乎吾惟其勤而已乃取韓昌黎戒其子詩中語扁齋居之室曰勤有云汝礪以使命來鳯陽以斯文之好求記夫勤之爲義大矣國而非勤則治政■﹝施﹐弓代方﹞家而非勤則生產廢下至農工商賈皆然惟士爲四民之首所以尊徳性道問學著書立言明體適用皆在於此使不勤於用力其能有成功否耶夫學貴於成已居顏巷者爲大賢下董帷者爲大儒囊螢映雪夜以繼日筆耕舌耨惟日孜孜帶經而鋤不爲勞扣角而誦不爲倦感磨鍼而翰林之詩名以成悟警枕而丞相之勲業以兆鑿匡衡之壁者以名臣見稱鑄維翰之硯者由進士及第名哲所以載諸簡冊傳之天下後世者其學果何如哉汝礪學優而仕而復卽仕以爲學雞鳴而起畱情案牘奉上接下無一不備退而與簡冊爲伍沈潛涵詠微顯闡幽肅衣正冠聖賢如在有不可以淺近窺者矣且夫學存諸心一操縦間勤與怠分焉然則汝礪其益求之於心乎毋徒以九仞一簣而自畫也顧予不敏嘗學焉而皓首無成殆不免面墻之悔忝以科名典教臨淮與汝礪相望數百里間異日幸得一造齋居相與激發而振厲之使汝礪與古人齊驅並駕不亦可乎哉姑書以爲之記

滎陽外史集卷十

●欽定四庫全書

滎陽外史集卷十一

﹝明﹞鄭眞撰

○記

雲松巢記

昔唐翰林供奉李公太白望五老芙蓉欲巢雲松昆山丁侯仲徳得其遺意扁其居曰雲松巢寢處食息朝斯夕斯泊如一枝之寄而飄然萬物之表亦可謂善學古人者矣憶自上古大朴未散民巢居穴處艸衣木食後聖代作制度繁興宮室起居之安飲食養豢之適去古懸絕矣況叔季之世乎今侯之居不在於山林澗壑也不陵乎霄漢風雨也然謂之巢居豈將放志於髙棲身縹眇而與造物者同變化飛走以驚世駭俗哉蓋將變今之俗反古之風庶幾有巢氏之民耳其可尙也夫且云者無心之物松者有用之才松依乎云云依乎松二者固相須矣歲寒後凋之操品物流形之妙不於人而有取乎侯器量弘博材略深長𨿽嘗見知於王公大人而功名富貴有不足以動其心焉是蓋無心於用而自不能不用者則是巢也斂之近在一室擴而充之將見廣廈萬間膚寸八荒而覆庇天下潤澤民生而後知雲松之爲巢也且夫徹彼桑土綢繆牖戶君子所以明政刑於閒暇也孔子蓋嘗讀而贊之矣侯以軍功錫勇爵而獨以雲松名巢豈所謂思患而預防之耶縉紳士大夫過而贊詠歌其下者寧不贊之以知道哉

燕壘記

予友莊九疇氏以儒士徵試吏部授知邵武縣事將告滿以僚友坐累謫居瞿相山耕鑿爲業相地一區深廣不盈丈範土爲塹葺苴四圍參差而進退之縦橫之輪囷焉臃腫焉伐竹斬茅編緝庇覆幽曖蒙密髙不容矯首闊不容展步瞪目視之喟然嘆曰其爲燕壘矣乎因以名其扁云燕之爲壘也手拮據而口卒瘏也羽譙譙而音嘵嘵也吾作室之用躬親經營之早作而出夕而入饑渴頓踣呻吟咿嚘不啻燕之勤且勞也至於恩勤卵育止其所止又燕之不若也謂之燕壘豈求名而不得哉予解之曰巢居穴處生民之世然也子其爲太古之民矣乎夫士而懷居不足爲士貧賤患難無入而不自得焉省躬念咎斯可矣惟天地間羽族至不一也獨燕與人無鷹鸇繳弋之虞子棲遲■﹝畝犬﹞畆従容衣食視官守言責何有燕良似之哉且燕司時者也春而來秋而往亦惟其時而已子其待時乎衛人有言曰燕燕於飛頡之頏之之子於歸逺於將之子寧戀戀於是壘也耶國家澤及萬類敍復昭雪具典制予送子之歸有日矣九疇謝曰子其善慰我哉書以爲異日一笑

石庵記

石庵者同郡洪允誠濠上居也洪氏世家四明在宋時有爲湖南宣撫者允誠生當盛平承先業積累従鄕先生單良能遊先生精於理學登門多文獻老成問難往復理明義析允誠日在講下沾沾聴受學正而行端鄕黨器重之會鎭將開省四明辟置府幕軍機重務贊益爲多聖運肇開允誠謫居濠梁興龍之地多古仙遺迹黃冠野服翺翔燮壇水濓洞間意領心悟嘗謂人曰昔唐賢士有稱水南山人者有稱少室山人者然皆仕途快捷方式不能終隠也嗣後二百餘年而吾宗番易平齋先生以文章道徳名天下致位兩府而以野處自號則其志之所存可想也已吾去家二千餘里自放於野仰止髙山先烈如在非斯人其誰與歸且夫天下之至堅者莫石若也石者玉焉韞其璞而弗耀終石焉而已矣吾志其猶石乎功名爵祿豈所欲哉因扁其居曰石庵號石庵野人云會聖朝求治急於用賢戶部侍郎馬公嘗奉命來臨淮擇其良者而爲之勸駕允誠力辭不就洪武乙卯冬中書省遣行人比系宦籍者悉詣公交車允誠獨辭有司不獲仰天日以死自誓蓬首垢面敝衣履簡飲食嬉笑不見詞色至省部以痼疾告於侍郎從之宰執大臣有詰之者曰子豈以仕宦爲非者耶則對曰銓衡重在得人痼疾且不任焉用哉用之不敗乃公事耶敗事咎將誰執寧不在用之者耶詰者不能屈遂獲免退歸石庵將徜徉以終老曰吾庶幾不負石庵矣乎因請予爲之記夫人所以自別於天地間審其出處之正而已出處旣正𨿽貧且賤何害哉彼有冒進競趨惟富貴是圖若浮雲之有無爾允誠尙志節徳義睨軒冕而韋布逺朝市而林野審於幾微守以中正確然不變而卒遂所志得所欲傳所謂介於石不終日貞吉者允誠有焉予與允誠少同裏閈惟吾四明多篤行文學之士縉紳君子樂所以稱道允誠今克蹈之矣顧以不才名在宦牒用捨行蔵隨時靡定安得時従允誠石庵之下討論世家之懿以優遊歲年也哉

耕讀軒記

沈子仲傑家於吳淞江之上其地平逺夷曠四望雲山渺在天際而重坡叢林聨絡逺近竹樹參差含芳吐秀內則平田廣畆耕耘各以其時外則澄波千頃風煙幻化儵忽之間景態萬狀仲傑旣撫有佳勝乃樹軒三楹覆以白茅置書史其中取陶淵明讀山海經詩語扁曰耕讀力農之暇朗吟淸誦若金石絲竹之奏宮商和而律呂諧也客至琴酒相娛寵辱兩忘有不知塵世事者會朝廷廣致多才仲傑辟至京師爲督府掾𨿽簿書期會朝以竟夕而山水寂寥澹泊之趣未嘗不往來於懷也洪武癸丑之二月予以鄕貢計偕春官仲傑以錢叔昻及禇文炳所繪齋居圖請文以記辭不獲則爲之言曰士之生世隨所寓而得所樂故在山林則甘心於肥遁在廊廟則自致於勲名以仲傑志行之修學問謀猶畫諾於甲兵樽爼問固將上禆戎幕偃武修文佐太平之治者然而耰鋤間顧猶不忘平昔之素殆欲俯仰宇宙優遊卒歲如古人所云者斯可謂賢也已𨿽然耕田讀書一致而已耕田必期於有秋讀書必底於有成水旱饑饉及夫富貴貧賤則一付之於天而已昔者吾夫子嘗曰耕也餒在其中學也祿在其中仲傑其有得於斯否耶異日仲傑請命於上杖策歸田以畢遂其志予亦東還尙當扁舟太湖過玆軒之下爲仲傑賦之

歸耕處記

士大夫之於世審其所處而得所歸斯爲善矣歸於朝者爲公爲卿歸於野者爲農爲圃道不行有歸歟之嘆身弗辱有歸來之辭進退出處一於是而已使夫奔走馳騖多歧忘返其不至於傾僕而顚踣者幾希噫非知幾之君子孰能知之松江謝伯禮父世以積善名淛右而折節讀書以材能見稱元至正間外省薦之朝行授同知松江府事同知古通守別駕之職預同民社鄕裏以衣錦爲榮旣三年謂同僚曰吾豈以爵祿爲哉家有二親不於此時備孝養一旦終天之憾無及也投牒竟去於澱湖裏第奉其先尊徳嘉翁母氏葉夫人具滫瀡甘旨極其歡心丁內外艱哀毀如禮服闋值時多故徙居泖上泖上佳山水良田萬頃魚鱗櫛比而耒耜其中焉丰年黍稌以倉以積貢賦供億享祭宴餞之須率資之前淛省左丞周公伯溫作古篆扁曰歸耕處紀實也際聖運肇興來居濠梁之東園裏薙荒除穢以給衣食伏臘作苦鬥酒自勞涼竹簟之淸曙茅檐之暖恍不知人間世也取舊扁揭之示始終弗忘也而鄕人同在羇旅者無少長皆稱曰同知公蓋本其所得官以爲尊稱云眞惟窮達隠顯殊途而同歸伊尹耕於有莘者也嚴光耕富春光武召之而不能屈龎公耕鹿門劉表候之而弗能致此窮而隠也夫把鋤荷鍤風雨蓑笠其與鏘金曵玉軒車駟馬前呵後擁孰爲勞逸孰爲貴賤哉然而時之所遇志之所適君子固不以彼而易此也同知公生當盛平致身融顯而棄去有如脫屣足以見其制行之髙矣世運代更勲門宦閥旣與海桑同化而■﹝畝犬﹞畆之歸矢言弗渝其誠得所歸者耶𨿽然古人一飯不以忘君故在江湖猶在廷闕初何隠顯之有間哉昔髙宗駐蹕臨安太師楚國樓公異繪耕織圖列爲詩歌以獻至理宗時西山眞先生著大學衍義於豳風一章懇懇爲帝述之是皆以天下生民爲心者國家以農事開國濠梁興王之地視古岐周聖上眷念鄕士爰幸中都召見父老以慰其思同知公先朝遺老耕稼畿甸能推廣成說徹諸黈旒斯亦尊君親上之心哉眞教職三年戀戀弗去尙及見之矣姑書以爲記

學圃軒記

姑蘇樊學士氏侍親來中都於濠水上得地一區肥沃髙厚構軒居治圃其中躬秉鍤把鋤以瓜以蔬或羮或葅上以奉甘旨之娛次以資賓客之儲甘辛之適隨所意需而芻豢之味有不如焉因扁其軒曰學圃而謂予曰某聖門弟子之後也吾不如老圃何敢自戻於聖言哉顧學而有得焉不敢忘也予曰何如孟學曰生物之功學問之益一致而已矣夫天地之心吾之心天地之气吾之气凡物之生者天地之气也而其所以生者則至理存焉所謂天地之心也吾於學圃而脗合焉種而播苗而植雨露之滋糞壤之培萌者蘗牙者茁芟夷灌漑發生盛大取之無禁用之不竭歷歲易月循環無窮蓋造化生生之妙固有如此者人之生也本之以姿質之美性分之懿仁義以爲場圃道徳以爲籓籬詩書禮樂其奧區也典章文物其淵藪也修之治之探之賾之窒者以疏晦者以明其用功也若圃之植而生也其成功也若圃之遂而成也日之所生夜之所息奮勵自彊天理春融人欲蟬蛻吾心卽天地矣使夫怠墮不振一日暴之十日寒之茅塞其心如圃之荒蕪湮穢不得遂其生育之性奚可哉夫卽物理以觀人心此吾之所以爲學也予應之曰宇宙之內皆子一身之所寓也萬物皆備於我一圃云乎哉儒先謂觀於艸木之生與我心契其樂無涯孟學其有得於是者耶抑予又有說焉圃者細民所賴以生者也士君子欲行其道於天下何以圃爲哉蘇逸民云卿灌園豫章之東湖人無知之者張魏公爲相命漕帥兩司以書幣招之漕帥假逰士服得見欲與同載逸民堅拒不就遂長往弗返古人之風節如是今天下一家禮羅招賢野無遺者孟學居輦轂下士譽所歸欲爲蘇云卿得乎因誦言以爲孟學勸孟學其果有意乎否耶於是乎記之

田園隠記

治生之道田園爲重粵自后稷樹藝古今貴賤之家無不由之而君子獨以隠言何哉夫士之生非専爲食也立身行已可效可師致位廟堂丞疑輔弼丰功盛徳澤斯民而傳後世其斯可矣若夫道不期行言不期用爵祿不能爲之榮刑罰不能爲之辱甘心沒齒於農圃之歸惟審於進退取舎者爲能古之哲士若陶靖節解印彭澤賦歸田園迹其蕭散夷曠千載之下爲之聞風興起彼其深山窮谷以鋤耰傳之子孫者何啻千萬竟令無一言一行可稱其不與艸木同腐乎噫隠之爲義亦微矣哉雲間朱孟聞氏徙家中都構屋鍾古城東治圃以植菓蔬治田以種黍稷無徵輸無徭役以衣以食而従容自給賓客至輒觴酒其中詠歌唱酬如金石在懸眾樂交作音聲諧而律呂和也因扁之曰田園隠云予嘗過而造焉語之曰昔先聖孔子以隠居求志爲未見其人豈眞無人哉蓋有待於後人耳故有隠於山林者亦有隠於廛市者亦因其志之適焉耳夫隠者顯之對稱顯行道者也隠守道者也近世以來廟堂之上仕而顯者非不眾多使皆公忠直諒堯舜其君堯舜其民固天下所深望者如其欺公罔上敗度棄禮寵祿甫加而斧鉞已隨於是時也使其悔志革心欲木石與居鹿豕與遊不可得矣悲夫孟聞玩志詩書道徳以爲區仁義以爲塗言動舒徐俯仰自如殆將與造化爲徒矣以視夫昏夜乞哀以釣聲名取利祿者其不赧然夫抑愚又有說焉遁之九五曰嘉遁貞吉上九肥遁無不利遁之爲言退而隠去之義也孟聞其學於是耶然遁之爲卦內外交變而爲晉有麗明之象焉遁而晉斯顯矣仰惟聖明在上賢才彚徵旌招羅致無有虛曰鳯陽興王之地孟聞攸躋攸芋而聲譽四馳則所以多福受賜而被親禮者吾知其有日矣孟聞聆予言若有不懌然者久之乃曰學而優則仕吾斯之未能信獨寐寤言永矢弗諼其終於此而已矣嘉其志之篤而言之淑也記諸壁上而去

耕云野趣軒記

雲雨間一气爾或在空或在野或棲遲山谷或散漫江海變幻儵忽來不知所従出去莫知所止一旦夕間百千萬態欲以形狀彷佛之難矣士大夫於其云之所在耕稼以時而急趣之以怡然悠然殆與天地造化相周旋矣吁不其可敬也哉去鳯陽府南二十里曰瞿相山嶐然而髙浮崗斷隴映帶逺近良田廣畆犬牙參錯陂塘足漑髙岸爲城衣食之利與民共之四方謫宦往往樂而忘返金君澤瑉永嘉名族也來處其地縛柴爲門誅茅爲室如燕壘蝸殻隠隠矗矗於杳冥晻靄間東作旣興比戶咸具錢鏄深耕易耨千百其耦旣輟日夕藉艸而坐壺漿饋饁短歌吚嚘於時膏雨新霽浮雲被隴林麓艸木蓊郁深茂郭公杜宇反聲相喚俯仰上下化育亭毒之妙神領心契如饑者之得食渴者之得飲行者之得歸至於獨寐寤言而永矢弗諼者矣因題其所居曰耕云野趣云澤瑉嘗介予友吳孟周氏求文以記辭不獲則爲之言曰古人所謂甘心於■﹝畝犬﹞畆者澤瑉其庻幾也耶夫君子之於物茍得其趣將終身焉利欲之誘若浮雲之有無而已耕者衣食之源名哲之士非其力不食謂之耕云蓋非従事於虛無惚恍之謂矣云在於野耕於野而適焉安焉其所見所得必有出於物象之表者系以野趣云者蓋申而重之而非辭之贅也人之生世非耕則仕仕必登於朝耕必適於野就其迹而論之暑雨泥塗披蓑荷笠上蒸下濕汗體塗足孰與髙車駟馬鏘金曵玉起居動靜之安適公逋私負急迫朝夕鄰童裏幼啼饑號寒孰與髙堂大廈萬鍾千鎰飽暖歌呼之快且樂哉然而趣向之適寜爲此不爲彼其能以貴賤榮辱苦樂爲欣戚變異也耶且仕於朝者行道者也耕於野者守道者也若澤瑉者其與道相忘者歟顧瞻天上靑雲咫尺大明普照黃道正中今日之耕異日之仕今日之在野異日之在朝其趣爲何如也耶易曰同人於野亨而又曰云上於天需然則望云就日以膏澤天下吾知其有日矣澤瑉其勉乎哉

孤村黙隠記

孤村黙隠者鳯陽太守滑臺李公歸老之地也公家在南六十里大張村外控大河內亙平野密林廣畆芳塘曲流參錯映帶所居西北地本平坦阡陌交相通犬吠雞鳴遂擅一村之勝自祖若父樂居其處至公數世矣𨿽更兵難移徙南北惓焉弗忍置也今公謝事而歸焉能無情哉繪而爲圖扁焉觀焉意謂在於村中黙則無庸於言隠則無庸於仕其可永終令圖矣然竊聞公在壯年以立言待用於世際今聖朝拜監察禦史繼僉山東按察司事慨然以言責爲已任民生之休戚政事之得失必起而論之來守中都事之弗當於理者誨諭諄切不厭不倦吏民愛之有如父母凡一言之出一令之施莫不樂而従之服而趨之於是時也𨿽欲黙得乎幸而名遂身退遽以黙隠自居何哉無他隠者顯之對顯者不容不言隠者自不容言也隠顯語黙惟其時而已且夫恭黙思道心之存也淵黙雷聲道之存也三緘其口幸免於獲戾駟不及舌者𨿽悔而不及公之於隠亦豈得不黙哉於是而樵於山釣於水耕於■﹝畝犬﹞畆與田父野老徜徉於阡陌間風晨月夕一榻坐忘者萬化之流行至理之昭著心領神契於混淪沖漠之表而凡是非利害之紛紛擾擾者不惟口不欲言耳亦不欲聞矣易所謂退藏於密詩所謂明哲保身公其庻幾乎昔宋陳希夷隠居華山太宗時入朝問其道不對而還迨至南渡韓世忠位兼將相退居湖山絕口不言兵公之黙隠何愧於古人哉非眞不能言者也念公之盛徳爲不可忘於公之黙隠終不得而黙黙也遂著爲之記公某字某云洪武十三年歲在庚申六月十一日鄕貢進士四明鄭眞記

靜學齋記

上虞越郡屬邑舜子孫分地有揖讓遺風自漢唐至於今日千數百年多名世好學君子蓋山川靈淑使然也邑名族朱氏家累世業儒有字懷玉者年二十餘以俊選徵入京師試藝南宮爲國學生自博士趙先生以下樂爲延譽懷玉不自矜喜退居一室扁曰靜學齋讀書著文惟日不足於勢利紛華泊如也閱二年天官奏爲知平涼府靜寧州莊浪縣事旣到官黙自念曰學所以爲仕也昔者聖門謂仕優則學學優則仕仕與學蓋相須也簿書錢谷何往非學哉然非靜不足以致力於是仍以靜學揭之而求記於予夫人生而靜天之道也士之所以學爲聖人聖人之所以合乎天者惟靜而已矣諸葛武侯嘗曰學須靜也才須學也非學無以廣才非靜無以成學而濓溪周子亦曰聖人定之以中正仁義而主靜靜者動之體動者靜之用一動一靜互爲其根而太極之理與之無間靜可以見天地之心動亦可以見天地之心君子之爲學其莫先於靜矣是故平居暇日心念義理涵泳其所已知惇篤其所已能探賾索隠微顯闡幽卽夫事物之器用而推致乎典禮會通之大由乎下學上達而馴致乎過化存神之妙闇乎屋漏之微逹乎康莊之著蠖屈而龍見淵黙而雷聲斯其爲靜學也大矣懷玉其有得於玆否耶夫靜之理會而學之用大無欲故靜靜則安安則不怠不惑而其爲學成矣使夫撼於私欲汨於事勢不専於靜矣其能究竟夫學也幾希若乃習於固陋昧於淸虛安於鹵莽而謂人曰吾將以靜學也其然豈其然哉懷玉逺治邊邑不識其所學者何事然予弟奇爲之僚友以書來言其同寅協恭政平訟理日與其民相安於無事則固靜學之一驗矣異時考滿來朝予在濠梁尙當扣所蘊而考其成亦得而有進矣懷玉名瑾在成均時嘗奉命山東上泰山登日觀搜奇發祕得李斯篆刻以傳縉紳君子稱其爲篤志古學者云並書以爲記

澹齋記

嚴陵盧先生年逾六十聞望老成自鄕大夫以下視爲範模有所疑者必諮問之先生不自矜喜退治居室曰澹齋一榻蕭然左右圖史處之裕如也會其子思禮爲國學生調官山西過中都之臨淮以先生命求記予惟澹者無他嗜好之云世之君子守其常而不變者亦惟澹而已矣然非衝深玄漠者不足以與於斯夫大羮玄酒味之澹者也而其感通之效實在於玆蓋無味之味乃所以爲至味也至味之存至理之著也澹之時義大矣哉人莫不有所嗜五聲令人耳聾五色令人目盲軒冕服乘乃喪心之具甘脆肥釀斯伐性之斧嗜欲之爲人害多矣悲夫諸葛武侯嘗曰非澹泊無以明志胡文定公亦曰人於世味一切澹泊方好斯言也其察於天地人心之本然者乎先生深隠山中養恬自如而正襟肅容日與賓客子弟講求乎仁義詠歌乎詩書視世之紛華榮耀乍起乍滅者若浮雲之有無焉豈非眞能味於澹者耶扁焉觀焉循名求實蓋見其意所適心所樂身之所蹈而徳之所由成矣噫是豈可以淺近形容哉且吾聞之盧氏爲唐靑州刺史之後在宋時多以名科躋顯仕有字登父者於先生爲曽叔祖行名其所居樓曰天邊風露蛟峯方公爲之著記予得而讀之想其髙潔豈世味所能奪耶然則先生之澹其有自來也哉予與先生誼同產恨不得一瞻下風然念自幼及艾亦嘗従事於澹者異日幸遂言遄取道嚴陵歷階修謁與先生淸晤山光水色間庻幾志同道合者乎遂書爲之記先生字徳仲至道其名云

滎陽外史集卷十一

●欽定四庫全書

滎陽外史集卷十二

﹝明﹞鄭眞撰

○記

龍山隠居記

鮫門爲海道絕險自鮫門西行六十餘里有山曰伏龍蜿蜒磅礡若頭之昻鬛之張而尾之掉也山有古招提爲唐僧常公禪悟之地嶄絕處趺石尙存武宗時勒僧人歸宗僧上偈云雲中有寺不容住天下無家何處歸帝憫其意寺得不廢崖石間有泉曰海眼泉出如縷晝夜不竭以供五百餘眾山之左右斥鹵沮洳亭監旁午澑鹻水煮鹽內則良田萬頃犬牙交錯巖崖林麓髙下掩映長溪飛澗控引綿絡山曰達蓬曰石塘湖曰鳯浦曰沈窖嶺曰雁門石曰雞頭皆其逺近形勝也慈溪羅友聞杖策來遊辟一室在龍岡之陽髙明敞朗鯨波際空一瞬萬里蜃樓蛟室雲煙風雨變化不測友聞日與賓客徜徉其中且謂之曰孰使予樂而忘返者非斯居也耶會天下大定職方有司以友聞嘗在吏籍遣入京師遂溯大江憩鄂渚間又因軍事入苗徭款峒與猿狖麋鹿爲鄰者有年矣返乎長淮覩玆中都河山之勝慨然嘆曰自吾去家往返萬有餘裏今幸托迹於玆従容無事坐對荊塗二山偃息朝夕視向隠之龍山其孰多也耶因揭舊扁而屬予爲記予惟達人大觀物無不可乾坤上下我室我闥曽何介於彼此哉友聞識見髙明無系吝在龍山無異於長淮也在長淮亦何異於鄂渚哉故其幽潛靜僻之趣無所往而不得焉者彼有終南快捷方式少室索價南嶽獻嘲西隴騰誚者得失何暇計哉𨿽然地以人而靈昔宗正少卿東發黃公在宋咸淳時以風節行誼有名於朝其子孫嘗作湖山精舎欲列於宮而不之遂友聞隠居實在其鄕仰企前烈深所興起今其文獻大家若方氏錢氏皆在跬步間遺風舊俗深可觀友聞行將歸隠幸爲我寄聲焉是爲記

晚翠軒記

鳯陽爲古鍾離子之國自漢以來列爲郡縣郡包山帶淮以荊塗爲朝岡周世宗駐蹕以爲王者气歷數百年今天子以龍飛邸裏建爲中都視周之岐山漢之沛國士大夫不逺千里而至者占其形勝如在蓬洲仙島不知爲人間世也四明潘先生伯英來爲鳯陽右衛吏治一軒爲宴居之地面南四望山之髙下逺近若龍翔而虎踞也萬馬之奔而羣鸞之翥也刀劍之攢而幾席之布也每日旣夕山光如洗而落照一抹炫耀衽席伯英顧而樂之用古篆扁曰晚翠云晚翠之說本於杜陵以經濟之學自比稷契遭世不偶﨑嶇展轉秦蜀山水中白谷深遊翠屏晚對與浮鷗鳴雁相上下豈塵俗所能羇耶夫陰陽動靜各維其時自朝至晚則由陽而陰動而欲靜之際也山以靜爲體靜而獲靜於晚爲宜由是息焉安焉其意思凝寂气象舂容殆見古人於千載之上矣天地間形色萬殊於其所過而適將終身焉況夫山之髙大靜重蒼翠之色四時一致得生育自然之性足以極遊覽之娛哉世之志幽隠者原取於榮觀春卉繁華蘧蘧蝶夢而歲寒晚翠每於霜雪見之托物取興之君子固嘗用意於晚矣故不及震耀於一時必欲保全於悠久士君子當世道之會修名姱節其不在於晚乎伯英居勝國時掉鞅燕都所交皆天下才雋國子先生若同郡葉公敬常臨川危公大朴河東張公仲舉尢喜延譽會朝廷粉黃金泥書大蔵經伯英以八法廁諸其列遂出身爲慈湖鄮山兩院山長升淛東憲使際今聖明則年幾六十矣猶従事於簿書期會豈天將華其晚姑使之徘徊有待耶山以晚而翠益深人以晚而徳益盛伯英載培載植如山之眾木晚翠而底於材焉可也想其退食自公焚香黙坐羣動旣蟄萬籟不作俯仰眄睞空靑一色天地造化之妙黙契於忘言之表矣勲名爵祿云乎哉仰惟聖君在上求賢審官惟恐不及伯英將考滿入覲大器晚成於時見之紫金山名冠天下笑傲晚色意悟神恱吾知其猶在淮海間也是爲記

浮庵記

雲間姚君宗文浮家鳯陽於鍾離古城西北得地之勝旁據髙阜下瞰長淮兩壘而對如門矯首獨山近在咫尺而中都宮闕城郭歷歷在目於是構室數楹列以欞檻隆然如舟其外怪石人立刀披劍鏤雜以奇卉名木禽聲上下笙築交奏縦觀黙聴如舟之入昆侖玄圃也宗文脫略塵俗蕭然物表日與家人婦子燕笑樂衎尋倫以敍不啻範蠡之於五湖也賓客驟至呼网取魚剖甕傾酒歌嘯於淸風明月間不啻蘇子瞻之於赤壁也牙籖挿架翰墨凝香探賾義理討論典故與英雄人物神交千百載之上不啻米襄陽所謂書畫舡也宗文居之甚適自號浮庵居士且扁其居曰浮庵其鄕友沈先生丈舉旣爲著傳以予在斯文當爲之言按許氏說文浮字従水蓋泛然無所系之謂宗文自淛入江自江溯淮其迹近於浮矣抑其出處大致初不在此夫達人大觀物無不可尾閭歸墟我池我壑曽何界於彼此哉昔者宣聖嘗有浮海之嘆固以道之不行也使夫言果然其過化存神固有不可測者況今天下一家帝鄕戚裏觀光上國文物禮樂之盛足以擴充其學問激揚其心志者哉且習俗不同人品亦異詖淫邪遁浮於言者也譎詐狂罔浮於行者也宗文固穢而唾之矣彼焉能凂我哉嗟夫宇宙茫茫吾身如寄樂天知命従容自得靜而噓若春沼之魚動而遊若秋海之鷗就其气象觀之謂之浮可也至於眞境內融英華外發昆侖磅礡俯仰無際深造妙悟物我相忘而太空圓鏡■﹝日晃﹞朗洞射髣髴乎無何有之鄕矣於是時也宗文以爲浮乎否耶宗文聞而懌然遂爲之歌曰萬化兮浮漚泊吾生兮盍休令淮海兮安流謇予乘兮桂舟駟蒼螭兮驂素虯吹參差兮彈箜篌樂吾樂兮誰儔招羽人兮丹邱超恍惚兮靈遊望不來兮心悠悠颯天籟兮空山秋悲囂俗兮吚嚘溘輕舉兮上浮盼八極兮九州島沛■﹝氵罔﹞瀁兮夷猶飛光飛光兮不少畱拂若木兮滄洲宗文起而謝曰子之歌善矣予讓不敢當也浮大白請記諸壁

駟良山別墅記

駟良山別墅者莆田陳君廷傑思慕之地也山在莆田北三里峯巒逺近襟帶左右一水中分眾流交會而長橋臥虹行者負者朝夕弗絕山之上松杉櫧樟蓊郁深茂怪石林立奇花異卉芳香靜幽使人意領心恱昔之論曽楊之學者以爲水砂之法於玆爲勝陳氏六世祖兵部侍郎公葬焉侍郎之孫龍門公篤於報本建精藍爲崇奉拜掃之所晚歲終老遊焉息焉者八十餘年迨今大明洪武辛酉之歲廷傑省墓而來慨然念曰我祖神靈洋洋如在焄蒿淒愴有不能忘可不追孝於前人以迓續於無窮耶於是結屋三楹編竹爲籬甃石爲徑幽邃靜密塵俗逺屏仰髙俯深山光水色皆在衽席之下歲時來居依依不忍去因題曰駟良山別墅云閱二年廷傑如陜右過中都求予文記之夫人中天地而立身之所自則吾親也吾親所自則吾祖也曁夫曽髙以上𨿽曰親盡無服而尊祖之心初何間哉故凡口澤所存手澤所遺必恭敬奉承弗墜至於某山某水過必式焉以爲其平生所逰覧也況乎宅兆■﹝穴上之下﹞竁衣冠體魄所蔵者哉駟良山莆中名勝侍郎公奉身歸全其立朝大節猶耿耿也廷傑別墅之居所以心存生民而道濟天下者於侍郎公有之似之矣般遊衎樂云乎哉謹按陳爲莆望族其先以晉永嘉亂由潁川徙閩至唐淸逺令名摳者遷居莆十一世祖宋虞部尙書諱仁壁者讓宅爲興化郡治郡爲立祠屍祝之傳其子靖顯於太平間累官尙書左僕射爲三朝元老著奏議十卷曰經國集其以功賜鐵劵封會稽郡王名揆者則僕射伯父也嗣後襲珪瓚者凡十三世至廷傑則十六世矣世家淵源其有自來哉國家大興人治搜羅巖穴之士無有遺者廷傑之兄廷賓方以文武全才任陜右専閫之寄廷傑必將上登於朝昆季後先規重矩疊駟良山不增觀矣乎莆人嘗有言曰水遶壺公山莆陽金紫半此莆士大夫爲卿相之兆也駟良與壺公山密邇往者之讖安知其不在今日乎予於廷傑誠有望矣因爲之著記廷傑名賢別號抱拙生蓋以拙忤物托仰河東語以自況云

半湖亭記

江右山水郡稱吉安爲最吉安屬縣凡九永丰其尢也去永丰東南八十餘里平湖八頃四山環列而文筆一峯嶄然特起層岡別巘如案如架靈秀所鍾代生名哲是爲胡氏世居之地在元至正間舉江右辛巳進士科名植者則湖亭先生也先生構亭湖上遂以爲號著述之暇攬結山川之勝鳶飛魚躍意領神悟士大夫以經濟期之而遽云不祿有子二人長名啟字尙迪次名某字光振種學績文嗣守先業弗墜尙迪嘗慨然自念曰先公文獻之澤久矣紹聞衣徳言以追孝於前人者吾兄弟之責也歲月逾邁音容斯在吾兄弟之於先公不敢期而似之如使各得其半亦足以名爲人矣遂扁爲半湖亭兄弟相戒塤唱而篪和規行而矩隨風淸月白想象彷佛如見其先公焉今尙廸奉上命任鳯陽府經歷眞以斯文禮見爲言其槪且使爲記因作而言曰是可謂善繼善述也已夫半者數之分世有稱爲半云者以造化之妙不得而盡窺也稱爲半山者以泉石之勝不得而盡有也尙迪學問文章治政可謂至矣而不敢以先湖亭公自居且與其弟均而半焉則所以夙興夜寐各敬爾儀者従可知矣天下之物得其半則可以得其全是以萬理殊途同歸一貫況聖賢之學克肖先烈者哉昔亞聖鄒國論子夏子遊子張皆有聖人之一體冉牛閔子顏淵則具體而微蓋師友間气象有同者下至唐宋時史家撰述以李常侍之類西平南軒之類魏國蓋父子間聲望有同者就今觀之尙迪之賢比諸先湖亭公不幾於全乎想夫天雨初霽一鏡如拭燕坐淵黙融然悠然有不知其所以然者復何計其半與全哉眞少好山水嘗過錢塘西湖至孤山左顧右盼以爲盡矣及登靈鷲峯則一湖之勝髙下逺近皆在目中始悟向之所得者僅半焉爾夫所行旣逺則所見益大故學海者必至於海尙迪宏闊吞云夢者八九半湖云乎哉仰惟聖君在上用無遺才尙迪旣在幕府之職光振亦有名聲於時異日金昆玉季並登巖廊羽儀朝寧如胡氏先忠簡公與弟剛簡公之在宋南渡時則湖亭公之神靈固福而佑之矣而眞也安得杖履遊於斯亭之上快覩西江之盛觀哉按胡氏世冑金陵始祖唐時刺史吉州封廬陵郡王后有領節鉞鎭鄭州者皆家於廬陵之香城其析居於湖者號小香城宋時衣冠有名徳元者官國子博士名寛者號琴窻穆陵朝舉進士與賞花釣魚禦宴詩世以爲榮自琴窻至半湖又幾世實剛簡公嫡傳因並書以爲記云洪武十六年歲在癸亥秋七月旣望鄕貢進士四明鄭眞記

鶴頂山房記

姑孰當長江下流之會自六朝以來視爲重鎭今天子定都金陵龍蟠虎踞而姑孰爲陪都於闕廷爲近英俊之域軒冕所興文學之士固有應時風雲侈千載之逢者矣胡先生伯昭家郡東北十餘里控山川之勝自其先世以來隠居求志亦有出爲儒學官者先生幼時徧逰縉紳之門書無不讀而於四聖辭象變占之學尢致力平居宴坐仰觀俯察而萬物萬化之理黙具於心矣洪武六年以有司薦爲當塗學官遂以斯文爲已任未幾引疾歸所居東南二里許有鶴頂山者尢爲奇秀先生素樂之構屋數楹植以松竹扁曰鶴頂山房徙居其中聚書千餘卷窮探幽賾訛者以正缺者以補露抄雪纂朝夕不倦其於學也本諸事物之微而達諸天地之奧卽諸彛倫日用之常而推致乎典禮會通之大知之明而信之篤行之力而守之固意有所適往往著爲聲詩而沖淡幽逺有陶謝之風其所至可想見矣會朝廷起復之命下遂領懷逺文學掾之職懷逺中都畿甸昔者禹會諸侯之地先生講道之暇而對荊塗二山興懷鶴頂之陽以予義同出處求文以記予惟天下之有道徳文章者其始也必求幽深懸絕之境而有事焉以爲塵俗旣屏則志向専一故能以翰墨爲町畦簡冊爲墻壁孜孜矻矻惟恐不及一旦爲時而出立言勵行爲世師表後進之士過其地者有不覩桑梓而敬恭者乎昔者儒先君子講學若撫之象山閩之考亭衡州之石鼓南康之白鹿皆列於學宮爼豆屍祝之而姑孰之天平亦以處遊士而設今先生出而以道淑人名將大顯後有良有司者援天平故事卽鶴頂山建爲精舎用詩書禮樂以化誘其人使先生之聲譽風範永垂不朽豈非扶世教之大者乎傳曰髙山仰止景行行止予先生蓋有望焉敢書以告來者

鐵硯齋記

燕山陳生昊文年二十餘气質淸修而勇於爲學以予典教臨淮縣庠來受朱子詩經傳私擬科舉業數十百題予愛其理明詞順以爲一第不足多也生嘗得鐵硯一事遂以號其齋居而中書舎人胡公廷鉉大篆揭之楣間會予考滿入覲生請文以記嘗閱五代史載晉宰相桑維翰累舉進士不第鑄鐵硯誓以硯獘乃攺業後卒以科第顯然則有志於科名者莫維翰若也生其志維翰之志者歟夫硯爲文房四友之一與筆墨出處任用相類而壽夭不同昔人謂筆以日計墨以月計而硯獨以世計者以其爲石而堅也況以鐵爲之其堅尢甚於石者歟使累世研磨用筆墨以萬計不足以少挫彼以三餘之學一二十年之功有托於玆其不克底於成者鮮矣以是孜孜焉矻矻焉是舊日之維翰卽今日之昊文也斯不可尙矣哉予向居四明山中讀鄕先生鄭魏王安晚與劉公後村林公竹溪著爲四制硯以石虛中目之劉公則曰一泓之水不足多萬斛之源所従出其托興取義深矣生之於硯不資乎端溪之美產而獨與昆吾之鋼赤蓳之英發揮朝夕則其篤實內充而輝光外發者可見矣仰惟聖天子以明經取士登其選者臺閣方伯之任於是乎取之今賓興在邇縣大夫以生之名上之郡府貢列矣予𨿽老不文尙能取鐵硯銘之是爲記生字仁伯本髙句麗人在至正間其父宦逰系籍燕都復徙而南定居臨淮云

友蘭齋記

古之君子必資友以成徳故近而取之一鄕逺而取之一國天下又上而取之古人誦其詩讀其書以論其世也夫使得諸古人固不異於今人得諸一鄕又何異於一國與天下哉乃若取友而托諸物焉其亦君子用以比徳者乎湘爲長沙府屬縣去縣百餘里地名春溪隠士曽子敬父居之修徳行誼鄕黨敬焉構屋數楹猗蘭遶砌用磁盆科植登置幾格笑而指之曰吾與之相忘朝夕者其在玆乎因以友蘭自號而名其齋居以其先君子常作縣五河與予有斯文之雅求文以記蘭見於本艸而雜出於經傳𨿽其一艸之微在巖谷間不與凡葩雜卉爭妍並耀則其物性之得天者然也士君子取其芳潔則必茹華保眞而蕕穢不得入焉取其靜幽則必違聲逺利而塵坌不得入焉其非比徳乎夫托物比興者性情之正也昔屈子嘗曰滋蘭九畹而又曰紉蘭爲佩蓋以譬夫逸民君子有仁義道徳者爾然而荃蕙旣化菉葹盈室至以蘭爲不可恃蓋傷時俗之變而志有不得伸者如此其忠君愛國之心何惓惓哉予敬家湘鄕正屈潭祠祝之地遺風餘烈固有所興起矣想夫天日卓午芳香襲人援琴雅奏作猗蘭之操神融意釋與蘭寫眞矣𨿽然至人遺物乃與道俱今聖運文明賢才彚徵子敬抱道而出天下之士若臯夔稷契者與之爲友以堯舜其君民不愈於友蘭矣乎於是乎記之

澹庵記

予年幾冠與宗文永嘉鄭君伯厚隸業四明郡學伯厚勤苦惕厲虀鹽朝夕受書經習舉子業期以功名自見後數年學成講授弟子隠居養親泊如也際聖運肇興以嘗試淛省徵至吏部校藝中選授合州定逺縣主簿以稱職聞調安西鞏昌府成縣主簿逾二年以春首入覲旣還知予典教臨淮走訪風雪中予以久別割腥置酒相勞苦伯厚歉然若不敢當者予語之曰是豈不足飲食也耶伯厚曰吾志於澹久矣昔諸葛武侯云非澹泊無以明志味其言而有得焉及官於蜀拜武侯象精神志意有若黙契因以澹庵自號凡饑渴寒暑之際以澹自持而弗得過焉今子所以館谷我者厚矣無以發明之可乎予遂與之言曰澹者至味之存而至理之存也太羹玄酒足以致其誠簞食瓢飲不能攺其樂則澹者其人所難哉士君子從容於義理之天周旋於信厚之地凡聲色臭味所以瞽目聾耳伐性喪心者其可有一於其間也耶伯厚従事於澹是以自始至今疏糲自給仕宦所至冰雪其操視夫甘脆肥膿輕纎華麗舉不能爲之動斯所謂安於理之正者矣以是恪守不變所以致壽考而綏福佑者不在玆乎在宋南渡時胡忠簡公亦號澹庵其上封事力詆秦檜南荒萬里貶竄相繼而賦詩自適曽不以利害死生爲意非眞味於澹者不能也伯厚筮仕入朝與國家事風節行誼固當以忠簡公自期矣無食焉怠事而曰吾澹於宦情也伯厚謝曰吾子有以教我矣遂書以記庵之屋壁

瞻云軒記

云之爲物變化無常囿乎天地而天地不能囿也蔵乎山壑而山壑不能蔵也浩浩然莫知其所止飄飄然莫知其所始也然而孝子之用心乃指云之所在爲親之所在有登太山而望河陽者其亦魏風陟岵之用心乎予典教臨淮遇廬陵鄧君存仁之子九淵氏爲言吾家自先曽大父潼川提刑府君以科第進身傳及四世宦學不絕忝以家教年逾弱冠與羣士旅朝闕下授池州貴溪縣丞以二親在堂累使迎養而吾父報以有祖母不得舎母而就子也九淵實遑遑焉於是卽官舎扁其軒曰瞻云居三載調毘陵義興縣丞復使奉迎弗至且示書曰汝祖母年踰八袠設使吾去左右一旦不測誰任其咎耶況田園邱壠一家之重汝弟尙幼孰主持之哉慈孝之義吾思有以處之矣汝能盡忠於國不足以榮親耶旣三載入覲復職又二年得歸省膝下二親爲之色喜未幾授鞏昌府成縣典史縣卽古西康州遙望廬陵數千餘里而朝夕定省不能釋然於懷也先生其有以慰我哉予語之曰善矣哉古孝子之存心也夫先王事父孝故事天明事母孝故事地察事親如天地豈不重乎然以仕宦所羈違逺顏色山川阻深迎養弗致矯首長望見云而不見親則托物以寓其思者固其情之所不能已也且人非父母不生九淵之念其父母猶父存仁之念其祖母也祖母之愛存仁猶存仁之愛九淵也存仁以母之故而不忍遠適九淵以二親之故而不忍忘家一親親之恩也孰得而議之哉登斯軒也望斯云也蓋不特其子思夫親親亦念其子矣彼其至行精純本乎天稟十年之間展轉南北白雲親舎之思在貴池無異扵義興也在西康亦無異於貴池也云乎云乎其知九淵之心者乎昔有仕至宰輔而回拜親在朝誇爲盛事今聖教大明惟賢是用異日九淵登諸廊廟之上三釡九鼎以爲親壽不亦遂其心矣乎於是乎志之

恆農軒記

明郡屬邑定海靈緒鄕之西曰任溪以邑大姓任氏得名其外大海際天波濤萬里蜃樓蛟室變幻莫測內則重巒疊嶂髙險深阻飛瀑如練下注溪壑蜿蜒曲折若鏘金奏玉聴之不倦良田廣畆犬牙交錯五榖之入穰穰滿家無有饑歲任氏之先以力農致富饒而讀書循理一門少長隠然有三代遺風曰存敬氏者惇厚愨實士也自幼有志於學鄰邑旁近有曰杜洲書院者延鄕先生孫公正甫訓導弟子員存敬従之逰受朱子詩經傳學成而歸輒自嘆曰農之子恆爲農其秀民之爲士者亦賴之吾庻幾農民之秀者乎且耕田讀書以天下事置之念慮在古人可數也眇予小子獨不能掛一編牛角與古人寤對於千載之上耶於是扁所居曰恆農以爲學之成猶耕之獲雲際今聖運以博學薦入京師試藝中選倅髙郵州事適予典教臨淮以同鄕庠序之好求文以記夫士出於農而工商不與焉故甫田之詩曰烝我髦士蓋生於田野安於■﹝畝犬﹞畆不以異物而遷父兄之教不肅而成子弟之學不勞而能其俊秀之才足以爲士是故農爲國家所賴而農之爲士者尢有賴焉自漢以來若倪寛髙鳯之流其非出於農者乎彼其鋤耰耒耜朝夕相尋自以爲終其身矣一旦位躋通顯旌麾道前騶従擁後天下之人固欽慕而健羨之矣存敬奮身■﹝畝犬﹞畆冠裳佩綬任州佐之寄匪惟斯民賴之國家亦賴之矣然而存敬終不忘乎農者所以重本也且玉堂金馬富而且貴不如涼竹簟之淸曝茅檐之暖足以爲便且適也髙車駟馬祿食萬鍾不如秋風■﹝禾罷﹞稏土盆瓦缶醉飽歌呼之爲安且樂也於是而扁焉觀焉其亦見夫志之所存矣昔宋廬陵曽公安正著禾譜凡四十五品內翰蘇公以其不譜農噐爲缺作秧馬歌以遺之予以筆代耕者也於東作之勞夙有意焉俟存敬致政還裏相與力田山海煙雨晦冥間其亦足矣若乃擊土鼓歌豳雅筆之於書曰大有年則有春秋之法在

心逺樓記

吳郡郁明本氏寓居臨淮城構樓居號曰心逺其同郡友陳仲良謂予曰吾與明本居斯地久矣愛其習俗之美不能去也斯樓在闤闠中俯而視之邑屋萬家鱗次櫛比長街廣巷縦橫貫綜車塡馬集衣冠禮樂所以恱心眩目者相錯也逺而望之淮山濠水岡連岸接帝鄕湯沐宮闕園林之壯祥光佳气蔥蔥鬱鬱仰瞻尺五藹然化育之洽焉明本以居以棲扁焉觀焉其脫凡近而遊髙明者乎先生幸爲一言焉予詰之曰明本之於斯樓也不出衽席不越戶限以爲心逺欲置其心於何所也耶請有以語之心者神明不測者也其體至備其用至周卽乎一事一物之微而通乎萬理之會形乎一瞬一息之間而極乎八表之外不局局乎卑且近也不遑遑乎淺且陋也理之存焉身之泰焉筆舌云乎哉我思古人若柴桑處士者正惟有得於此故其詩曰結廬在人境心逺地自偏是豈爲外物所移者耶想其采菊東籬而悠然南山恱飛鳥之還以爲眞意而欲辧忘言則夫萬化之妙已黙契於其中矣此心之气象他人不能識而柴桑獨識之夫君子之學欲其自得之也自得之則居之安資之深取之左右逢其原矣而況於一心之微如太空明鏡洞然內照者乎明本反身而誠焉悟焉斯可矣予不能不爲一言也勉之哉是爲記

雲松巢記

雲松巢者贑郡過君復亨休息之地也贑城南五十里有山曰空同回薄貢江與郁孤臺相望其西南諸峯挺拔直上勢如削筆上有飛泉三道下有龍湫累朝封誥存焉欲觀者以誠扣之則浮水面已而沈焉此其異也山之東南五十里鄕曰四會裏曰安樂後有一山曰小廬山層巒怪石髙下隠伏與空同山相接環以淸溪九曲深僻靜幽實爲郡形勝之會復亨世家文獻曽大父槪軒先生有田有廬耕稼其中世運代更廬以兵毀而田亦蕪廢不治載傳及其先君子思義重爲墾辟而未見及竟復亨慨然曰菑播之責其不在我乎於是而對小廬山構屋九楹如先世之舊雜植松竹花栁內庋書史往來逰憩秋風■﹝禾罷﹞稏鬥酒自勞不知其爲人間世也遂號爲雲松巢云以予同客臨淮有斯文之雅求爲之記昔李太白望匡廬五老峯欲巢雲松蓋將與古仙眞人頡頏翺翔於天地也復亨詩似太白而其卓■﹝斗﹞不羈亦彷佛焉使白復生殆以昆季處之矣乃獨寓形一室超忽動蕩於萬化之表精神之契其不如見謫仙哉𨿽然白宗室貴冑也天寶召對金鑾供奉翰林恩隆寵洽至於夜郎之謫則其命之不幸也復亨生當盛朝數覲闕下對揚顯命縉紳君子以逺大期之而復亨顧歉然不自安以爲思患豫防之計乃明哲保身之基則夫綢繆拮據固有所不容已者且地以人而靈向者廬山以太白遂爲天下所景仰今小廬山安知不以復亨得名哉且子獨不觀諸鶴乎悄焉林叢一枝如寄及夫摶風霄漢不知其幾千里也然則復亨豈巢居者哉予也有巢氏之民朴拙之甚於復亨髙風逺致何能形容之姑記其大略云爾

居敬齋記

君子之於敬也猶居之有屋室焉屋室知所以居之以體所便心所安也而不知敬爲身心之主宰居之尢重於屋室者乎予典教臨淮十年每告學者以持敬之法退而獨處暗室屋漏之地不敢怠慢焉褻玩焉庻幾以爲存養省察焉一日弟子員吳生原達請名其齋居予命之曰居敬會中書舍人胡公廷瑗以使命來用李斯篆法揭之梁間生復請予一言遂告之曰生欲辟理聖門之閫域者乎使不居之以敬吾恐不得其門而入矣生其愼所居者哉粵自唐虞至於成周君臣交相訓誡不曰欽若則曰欽哉不曰敬之敬之則曰不聰敬止至於聖門教人居處執事之常見賓承祭之重及夫修已安人而天下平者莫非敬也數千百載之下繼孔門之傳者其論敬曰主一無適曰整齊嚴肅曰常惺惺法曰其心收斂不容一物至於朱子著爲敬齋箴則兼動靜表裏言之其於體段形狀具矣生其有事焉弗忘焉洞洞屬屬如捧盈焉如恐失焉固將悟其理之所以然者矣𨿽然敬所以行禮禮者敬之實也一毫之非禮非敬也一事之非禮亦非敬也生之於敬也其審於禮矣天理人事有節有文有儀有則敬以求之斯可矣豈曰詞章記誦釣聲名取利祿而已哉生再拜謝曰先生之言是也佩服終身可矣因書以爲記

滎陽外史集卷十二

●欽定四庫全書

滎陽外史集卷十三

﹝明﹞鄭眞撰

○記

鑑思堂記

鑑思堂者開封李彥亨氏戀慕之地也李氏世家相臺自金源末至元百十年間髙大父昭勇公官授節鉞傳及中順州守及惇武宣課提舉凡三世惇武生安義居士彥亨則居士之子也居士早喪彥亨幼孤養其母夫人某氏兵難薦興奉板輿展轉晉魏間凡二十餘年實得其歡心際聖運肇興附籍開封之新昌裏構艸堂三楹奉母以居地素下濕多茹鹻飲醎若堂旣成鑿井得甘泉焉汴之縉紳士大夫以爲純孝所致於是具殽酒落成之夫人指彥亨爲眾言曰吾年及筓爲李氏婦今七十餘矣嘗逮事先姑崔氏言祖宗以來形貌相似殆气類耶此子狀肖其父而鬢髮皤然宗祀之弗墜庻幾在玆乎彥亨覽鏡自照以不及見其父爲悲時予與喬君志寧在坐起奉觴爲母夫人壽題其堂曰鑑思云越三年予忝屬天官乃使請文以記予惟物生有象明照無窮鑑者至明之器也妍媸俯仰物莫得遁焉然鑑於水者不若鑑於人鑑於形者不若鑑於心因其耳目之覩以起夫心志之思則鑑之爲器不徒然矣且夫父者我之所従出今由父母而上溯髙曽世代相逺而精神血脈固有流通而脗合者昔者賢哲之家云仍後先不特於聲音笑貌之似而必求其道徳功業之類彥亨因其母夫人之言覽鏡以思其父昊天罔極矣嗣而續之父𨿽沒而猶存也求形審像云乎哉且孝百行之原執一物而百善至彥亨至孝感神甘泉之應天固有以鑑之矣況夙興夜寐耳存目注不顯亦臨者乎國家孝理天下若李氏母夫人之壽考康寧而有彥亨爲之子以學行表儀庠序登之王府爲左右従臣異日表厥宅裏樹之風聲天下之人其不以之爲鑑乎予幸得告老北還當爲彥亨賦之

雪霽軒記

吾鄕爲東南之甲郡雉堞云屯扼江阻海山之得名者金娥導前驃騎殿後玉几太白天井文錫諸峯雄踞角立當夫玄冥戒冬雪霙飛灑俯仰髙下萬象交輝來遊之士窮幽探勝以爲不啻上方丈而登蓬壺也郡人陳先生子云居闤闠中辟一軒爲蔵修之地外列花竹奇石內庋諸經子史日與賓客討論訂正值風雪交作擁鑪便坐臠炙行酒誦梁園之賦葉郢中之歌淸聲逸響慷慨今古旣而風定雪止曙色曈曨而一簾髙卷四牖洞開丹山赤水洞天三百八十峯之勝皆在目睫世所謂銀界三千者殆不能極其形容也子云居之甚樂縉紳君子扁曰雪霽云會予自鳯陽入覲授廣信郡文學掾過家上任子云送至舟次以記爲屬因書以復之曰子云其寓情於物者乎天下之物得諸目而識諸心情之適者心之適也一心眾理之會淺近云乎哉夫气物流行莫非陰陽所爲陰極則雪降陽動則日出雪之霽以日之霽也陰陽二气磅礡兩間於是時也精神內融英華外發天地之心天地之气我之气一塵不得而雜也一私不得而入也造化之妙相爲無窮矣且雪天下之至白者也丰年之祥兆於是詩人有言曰上天同雲雨雪雰雰以其有澤物之功焉斯固人人之所同喜者也然雪以時而降以時而霽玩檐冰之成筯眄野水之流澌吾之適猶夫人之適也可但若王恭之氅東郭之履特立獨行以自眩其怪且奇哉子云扁焉而時爲觀焉其有由然矣予居中都之臨淮十有二年每雪晴時絨帽重裘出塗山門徘徊徙倚久然後去間嘗以講說春秋經召入晉邸蹇驢行深雪中瞻仰皇陵諸山如瓊樓玉宇晃烺照耀弗知爲人間世也然而嚴寒栗烈莫之能禦則固以爲奔命之勞不若子云衽席之安也乃今越在廣信地益處於南窮冬少雪非在淮海時比遙盼家山瀛洲天逺緬懷子云玆軒之下燕坐従容傲睨無際則固灑然泠然於雲霄之表矣異日扁舟淸興不識果能如王子猷之訪戴安道乎否耶於是乎記之洪武十七年歲次甲子十二月十有九日闊齋鄭眞記

竹坡記

上饒徐公英仲年逾八袠龎眉皓首衣冠偉如若香山九老之一所居在山谷中塵坌夐絕坡坨上下植以修竹小者大者如靑瑯玕挺挺離立枝葉交亞如鐵鉤鏁金錯刀縦橫疊沓掩映淸溪白石間風雨晦明月星晨夕如蓬萊仙人湘江帝子飄飄然佩琚來下而云旌翠羽飛揚晻曖也如笙簫並奏蛟龍舞而鳯凰吟也英仲撫有佳勝作亭其上自號竹坡客至觴酒嘯歌傲睨無際人以有道君子目之庻幾文與可之在篔簹谷云會予與教信庠以斯文禮見求爲著記夫君子之心與天地造化相爲流通於其動植之微形聲之接而識其理之所以然則天道之流行賦予皆在我矣況夫竹之爲物根之固而性之直也心之虛而節之勁也固則不拔不蹷直則不曲不回虛則必能有容勁則不失之弱是物之受命於天者然也英仲家澤世積本深末茂有操守有度量而正容肅躬不可褻玩竹之植也庻幾近之故其歲寒之交誓言金石殆與此君周旋始終矣抑嘗以易說卦觀之震爲蒼筤之竹震爲雷爲動而其象曰君子以恐懼修省蓋竹者植之物也於震之象何居予家居海上歲暮杖履於確犖間霜筠雪節生意黙然及春雷啟蟄萌茁迸裂森然犢角之挺挺也儼乎豹斑之隠隠也儵焉旬日枝分籜解由是幹雲霄捧天日而造化生生之理不可勝窮矣予乃喟然嘆曰士之變化成就不當如是耶惕然自厲不有協於易之象乎乃今典教而來以爲英仲兩朝齒徳爲逸民爲吉士訂正歸宿之地將在於此想象儀容漪漪之間其爲企慕何如哉異日幸得過従竹坡之上取童子所攜長琴請英仲作鶴舞洞天之曲以洗塵陋不亦可乎顧以末學無文不能如蘇長公大手筆以形容有道之气象也

槐庭記

槐之爲物也幹可材備成器花可染爲中大正色子可藥濟疾病上應公臺之祥下示科名之讖非若散樗惡櫟旦夕斤斧於樵童牧豎也夫其受命於天而托質於地蓋亦異矣隠人君子時而培植焉其有以哉廣信徐君徳彰父家於郡城六十里辟堂數楹髙明顯豁日與山水色相爲主賓堂外植槐數十本對峙林立蒼翠郁然時徳彰令尊翁年踰八袠鳶肩龎眉善飲酒彊飯朝夕宴坐堂上徳彰與其諸兄恪恭詩禮滫瀡甘旨侍奉怡愉不少怠賓客來集舉杯祝頌以爲福履之成焉因題之曰槐庭云夫種木猶種徳也木之盛徳之盛也徳之盛則本之一身推之一家而及於天下矣以徳彰性本孝友心存惠濟於其庭槐之植也根之固則猶其先業之逺慶澤之深而無至於蹷拔也幹之碩則猶其立心之正律已之嚴而不至於誘惑也枝葉之茂陰翳之盛膚理之密則見其祚胤之多福履之及而致用之全也維其有之是以似之豈不信哉昔韓宣子聘於魯宴於季氏有嘉樹焉宣子譽之武子曰宿敢不封殖此嘉樹夫所謂封殖者固非藉柯葉以資玩好之娯也亦曰以其徳焉爾予千里南來未得一造槐庭之下然而蟬聲晝永夕照風淸此心向往久矣宣子之譽其能忘情乎徳彰盍亦封殖乎徳矣哉若乃功名爵祿冠冕軒車之盛則以付之南柯之夢可也

夢拙軒記

昆山孫惟學氏倅廣信上饒之初年於靈山之陽玉浮之上審勢面勝構軒居爲寢息之所扁曰夢拙予典教郡庠以斯文之契過焉語之曰人得天地之气以成形拙者不得而巧巧者不得而拙也子之夢拙於義何居豈天誘其衷造初者示之象以爲進退出處耶且子仕宦南北多歷年所於世之是非榮辱固已如邯鄲之一夢矣今復曰夢拙無乃夢中說夢乎惟學曰不然吾嘗夢雙鳩止於座隅掩而獲之水飲而粟啄啐啐然若欲以臆訴者旣寤以周禮六夢之法占之非思也非噩也不知其爲祥耶否耶徐而得之曰鳩羽族之拙者也吾以拙累久矣而莫之去也其以拙終身乎於是扁焉觀焉庻幾以爲精神气脈與造化相流通矣予應之曰人與物同者也托興比徳於是乎在而況衽席之上夢寐有以得夫心之所同然者哉然而夜如何其杳冥茫昧物我兩忘無彼無此不知子夢鳩耶鳩夢子耶且鳩之拙也尙矣維鵲有巢維鳩居之詩人以興二南風化之盛然而雄鳩之鳴逝吾猶惡其佻巧士君子之於拙其嚴矣哉粵自大朴旣散巧僞日滋譸張變幻之士憧憧而往來者相踵也耳目所極不能不歉然於中矣夢鄕不知幾千里而物以類至卽其羽翼之馴習而識其性之専靜均壹用以爲律身行已之要斯足以見天人感通之符矣豈若昔人所謂夢蝶夢鶴自詫於虛無恍惚而謂與道翺翔者哉抑嘗聞之古者以鳥名官故祝鳩司徒雎鳩司馬鳴鳩司空爽鳩司寇鶻鳩司事五鳩皆所以司民者也以惟學際文明之運與司民社而雙鳩兆形夢寐功名爵祿其自玆升矣異時放鳩示好生之徳杖鳩崇養老之義子其以爲夢耶非夢耶予固天下之至拙者幸分半榻於是軒之下涼竹簟之淸風盼蕓窻之皎月鼻息通靈自謂羲皇上人之流矣乃蕉鹿之疑妄吾無取乎爾

源齋記

益津劉公於洪武乙丑夏六月由衡州耒陽丞歸裏不一月有司復以通經薦升知江西廣信事旣至恪恭乃職對揚丕顯休命退食自公肅居深念以爲天下之事必有其本事之有本猶水之有源也眇予小子辱司郡寄恐隕越爲斯文羞朝夕兢焉惕焉有事焉勿忘焉端本而澄源浚其流而引其支不識可乎哉因扁其所居曰源齋云予以郡博士於公有賓主之契起而言曰天壤之間水居其多演爲萬派而會於一原固其理然也造化之大萬殊而一本其理不然乎因物而察理君子所以致其知也是故逝者如斯以明道體原泉混混以明學問學卽所以明道也學之正道之明見之事爲施之政治衮衮乎其不窮也滔滔乎其不竭也至於當大事臨大節議論之宏力量之重足以矻砥柱而障狂瀾矣以公學優而仕用源齋自號其合體用顯微而一致者歟謹按劉氏家出彭城自卯金刀應讖赤帝子遂有天下降國而家衣冠蟬聮代著閥閱在上谷者尢號爲盛此公家世之源也元至正間公嘗曳裾燕都爲國子伴讀助教喬先生志寧授以易經凡卦爻彖系之微辭象變占之正心傳而面命之祭酒徐公彥禮禦史胡公山歷得其所試文以爲柝理精立論當置爲魁選一時貴遊行輩爲屈此公師友之源也乃今聖運文明九重入覲東南名郡一麾出守凡而王政之大民事之要推而致之無過焉不及焉有本者不如是乎扁而觀之蓋將盡性命之理窮事物之情與上下相爲流通矣吁其可不敬矣哉𨿽然天以一生水地六成之九州島之水備見禹貢是水用大矣然導河曰自積石導淮曰自桐栢至於嶓冢導漾導江及沱其終皆曰入於海彼蓋以會於極者溯其源也然則水之大者莫海若哉海爲萬流之匯心爲萬化之源卽吾之心而擴充之上以尊君下以臨民衣裳而冠冕朝宗之義百年一日也勲名事業不至於海不止矣溝壑之聚雲乎哉揚子云曰百川學海而至於海其公之謂乎姑書以爲記公名循字循理云

無逸齋記

天下之事成於勤而敗於逸古之人皆然也今之人獨不然哉夫萬古一時萬人一心古之人無逸也今之人亦無逸也今人何異於古人哉勤之與逸同系於一人一心而天下國家盛衰系焉吁其不可懼哉同郡周啟宗氏以無逸名其齋居鄕先生卓習之父爲之著記後十餘年適予自淮海言歸啟宗復請申其說而予何足以言之哉詩曰靡不有初鮮克有終向者卓先生所以告啟宗者旣克愼其始矣庻幾叮嚀反復俾圖攸終哉夫虔恭自度不敢荒寧壽考所由致也上壽百年中壽九十年下壽六十年往者如斯來者莫止可自暇自逸乎哉是故夙興夜寐無忝所生日就月將遜志於學不以遲暮而有悔也涉難歷險比爲坦途櫛風沐雨視爲佳趣不以宴安而可懷也出門如賓承事如祭恭敬所以爲仁相在爾室不愧屋漏存養所以愼獨豈曰造次顚沛之或違不睹不聞之或懈耶且天地造化萬殊一致吾心之體用固與之周流無間矣歲月不畱寸陰當惜恱焉孜孜樂善不倦勇往力行中立不倚聖門髙逺跬步可至福壽之來也必矣鳴呼所其無逸如此而已啟宗其知所自力哉仰惟大明麗天君臣盛際鳬鷖旣醉持盈守成文學侍従之士固有以無逸書爲諷誦者矣亦有以無逸圖爲鑑觀者矣啟宗年方彊仕將致身靑雲之上幸得見如姬公旦宋廣平之流以之傳帝王心法之要斯其爲始終服膺矣予𨿽老願與有成焉

思稼軒記

眞在臨淮入覲京師承恩除廣信教授還家上任過月湖宋故少師金紫史公舊第其四世孫均實以嘗傳易於先府君求我先生有兄弟朋友之契慰藉良厚見其軒居扁曰思稼輒問之曰稼者百谷總稱天下之人所恃以爲命者也子何以思爲哉豈嘗缺於朝夕者耶抑亦聖門所謂樊遲請學者耶均實啞然笑曰是何言歟昔吾先金紫公罷官退居鄒溪別墅構亭曰觀稼日與田夫野老相望阡陌間彼其念慮精微謀謨永逺蓋將致艱難務本之意以貽厥子孫於無窮豈以功名富貴爲可恃哉今去二百餘年文獻一綫之違眇予小子無所肖似然而神明志气之交形聲影響之接不以昕莫或間也扁曰思稼其將循名求實者哉眞復之曰子其以前人之心爲心者乎夫心之官則思虛靈知覺由內以達外故渴而思飲饑而思食寒而思衣皆切於日用所不能無至於賢哲立心行事使不置諸思惟而得其要領其何以爲用力之地乎史氏在宋東南時爲相門金紫公越社之孫衛社之侄而提刑公長子也文學政事有名於時而多所著述淳熈間越社再召金紫扶掖上殿阜陵嘉奬弗置富貴榮耀當世莫及祿賜之丰何待於稼然而林泉宴逰之娯獨以稼言者豈有他哉蓋所以培植先徳之厚以爲嗣續之傳爾想夫原田每每十千維耦而水車晚沸雨笠朝集於是時也顧盼逺近有曽孫來止烝我髦士之意我後人之有事焉勿忘焉菑播之責盡之在已勿助長以揠拔也以穮以穰丰年之慶匪今斯今矣均實思稼之意不在玆耶且夫學猶稼也成則爲嘉谷不則荑稗焉而已矣可不深致其思乎本之以忠信仁厚之澤漑之以詩書禮樂之源以方冊爲町畦以翰墨爲耒耜則夫有秋之盛蓋被乎天下髙爵重祿有如金紫公矣豈特黍稷倉廩之實以爲一家一人之奉哉詩曰無念爾祖聿修厥徳均實之謂乎均實聞之曰子之期望可謂至矣顧予已老恐終不能以亢宗也磽確之餘服勞作苦用以系先烈之思庻幾可哉子幸而退歸吾當訪子於丹山赤水之陽歌豳風擊土鼓共爲太平之民矣

拙修齋記

古之人重以厚今之人輕以浮重以厚者拙之本原輕以浮者巧之橫流天之生人何異於古今哉豈其性稟之或偏或正耶抑其气運之降習俗之獘而致然耶昔子貢遇漢陰丈人抱甕灌畦教以桔橰而丈人羞之則天地生人之道亦惟拙而已有能以拙自修不幾於君子乎同郡黃夢熊氏世家子也年逾三十質實惟重以詩經中洪武五年江淛鄕貢進士選計偕京師大臣將奏以官控辭再三大臣爲之喜曰子所謂吾斯之未能信者耶遂免歸閉門讀書養母事兄以孝友聞昌國邑大夫以禮幣招致教導弟子員昌國海島雲水鄕夢熊不憚僻險日與學者研精畢力求底於聖賢之域退處齋居一榻蕭然而靜存深念渺渺千古若有與之晤語者因扁曰拙修蓋用儒先董子之語云予向與夢熊同年夢熊以世契視爲執友禮待良厚予以廣信文學掾過家上任夢熊請著文以記夫人喜巧而惡拙久矣夢熊以拙自修毋乃愈拙而人愈不喜乎且君子之學也期底於道而已不以世之好惡爲是非榮辱也故拙之修道之修也董子伊洛正傳謂聞道爲恱而以拙自修蓋信之篤而志之力也考亭朱子以爲下學上達之要信哉夢熊自幼知學而欲自同於古人則其於道也必有神會心得於渾淪磅礡之外矣彼有譸張變幻而阿媚取容逄迎爲說至於昏夜乞哀驕人白日而曰吾巧於遊說巧於仕宧名聲者夢熊能不穢而唾之哉且夫炫耀華美不如惇朴淺近浮薄不如深沈敏速捷急不如遲久世豈有重此輕彼者耶夢熊以拙自修其視流俗何如哉夫道者天理自然順其理而不去拙斯在矣中庸曰修身則道立身外無道拙修矣其於道也孰禦焉此固夢熊名齋之意豈可以淺近形容哉夢熊先大父鄕先生聲甫宋太學生以文名著於徳佑間嘗試對將略人才號金玉策夢熊寶爲家蔵經濟之傳固有素矣拙修云乎哉予年過五十懵然無能讀周子拙賦以自解幸而退歸與夢熊相羊山海間其亦出處之同者乎於是乎記之

滎陽外史集卷十三

●欽定四庫全書

滎陽外史集卷十四

﹝明﹞鄭眞撰

﹝闕﹞

滎陽外史集卷十四

●欽定四庫全書

滎陽外史集卷十五

﹝明﹞鄭眞撰

﹝闕﹞

滎陽外史集卷十五

●欽定四庫全書

滎陽外史集卷十六

﹝明﹞鄭眞撰

﹝闕﹞

滎陽外史集卷十六

●欽定四庫全書

滎陽外史集卷十七

﹝明﹞鄭眞撰

﹝闕﹞

滎陽外史集卷十七

●欽定四庫全書

滎陽外史集卷十八

﹝明﹞鄭眞撰

﹝闕﹞

滎陽外史集卷十八

●欽定四庫全書

滎陽外史集卷十九

﹝明﹞鄭眞撰

﹝闕﹞

滎陽外史集卷十九

●欽定四庫全書

滎陽外史集卷二十

﹝明﹞鄭眞撰

﹝闕﹞

滎陽外史集卷二十

●欽定四庫全書

滎陽外史集卷二十一

﹝明﹞鄭眞撰

○序

送知淮安府事徳安洪公上任序

洪武十有一年春三月鳳陽府同知徳安洪公範九疇奉誥命知淮安府事公便道上官追餞者出朝陽門外二十餘里爲其僚友者曰守官至難也鳳陽置郡以來通守別駕多以事去公獨以才行兼濟簡在眷知甫及二載授以二千石之重君臣際遇可謂盛矣然舎此去彼一政一令之施何所諮謀乎爲其士大夫者曰斯文不振久矣公攝守事時謀諸同志興學校創禮殿釋奠先聖與諸生落其成勸勉激厲拳拳焉自今以往復有如公之賢克繼其終者乎爲其父老民庶者曰中都天子故里大駕歸幸親王駐師館榖供億吾民甘心焉而公不亟不疾不鞭朴怒罵而事以集子育之恩不可忘也公今自此升矣其復有如公之撫柔吾民者乎相與執轡遮道欲畱眞忝以文學掾屬在下風拱手肅容趨而解之曰諸公信厚矣而遷命渙頒公不得而辭也然公何以得眾心所同哉有以見公愷悌君子宜民宜人者矣夫髙爵重祿君人者所以勸賞天下也聖主於公知之旣明將用之天下大慰斯民之生非一郡所得淹而久也今自同知進爲太守特其一階一級之升耳自是入爲三公入爲丞相寧不先有漢故實乎然則公之不可畱也諗矣淮安地包河海控制山東古今形勝昔者張敞鄭弘之治民祖逖韓世忠之治兵枚臯之文章陳瓘之气節流風遺習猶有存者國家建都江左視淮安爲股肱郡以公治行之著輟中都重地來爲之守注意深矣公之爲治其不以古人自期乎公之先在元世祖爲開國勲臣世爵武弁佩金虎符鎭云夢至公以儒業值興運初知解州入謝日上親撫諭再三自解州歷鳳陽凡三轉綰郡符至四品所謂公侯子孫克濟其美者非公其誰也耶公其益勵忠勤以報上哉於是眾皆以爲然酌酒賦詩而眞爲之序

送知汝寧府事萬公孟雅上任序

聖天子在位之十一年春王三月詔以泗州知州萬公孟雅升知汝寧府事公拜命趣裝過臨淮眞迓諸道左爲公賀公從容言曰民社之司國體所關孟雅藐焉晚進無能爲役任以一縣一州猶恐弗勝況二千石之重耶仰惟聖明在上抜擢至此懼隕越爲斯文羞何以賀爲眞應之曰此足以見公敬謹之心至矣天子於公知之旣明故用之亟而任之重也公其夙興夜寐以圖報上恩哉按公南昌府進賢縣人自幼讀書有奇气洪武甲寅以人材徵至京師天官策以時務盡略去問目直以已意答之天官擊節嘆賞曰用世才也授侍儀司舎人進殿廷儀禮司副奏對詳雅甚稱上意謁告歸拜家慶還奏江上徼巡不法事諸巡檢皆杖責公遂授知鳳陽府臨淮縣事臨淮中都畿邑多謫徙之民使者往來冠蓋相望置驛給馬視以爲重先時量其民之物力髙下十分爲率以供其役姦民號金銀王者與其徒十人恃郡太守親契撰詞行賄將變置損益售自私之計公慨然曰撓法亂政有甚於此者耶實封上言上命臺府鞫治姦民悉服罪郡太守坐累至死公遂以言事得實升知泗州事泗民醇厚古朴公知其易治也蒞以寛治其民大和以得公爲晚士大夫之在學校者摭其事效漢魏樂府詠歌之報政上聞遂有今汝寧之命意非才且能其至是乎汝寧古爲蔡州周蔡仲所封在春秋爲要領之國齊桓晉定兩召陵之師皆以蔡故炎漢以來袁安陳蕃許劭之流以名節相尙至宋上蔡先生謝公以伊洛正傳啟迪後進文物彬彬焉而自近世以降汝寧首爲兵階際今盛眀徳化涵濡休養生息十有餘年向之稱干比戈晝戰夕備者今則詩書禮樂道古昔而稱先王恂恂乎禮讓之風矣向之飛芻挽粟疲於奔命者今則優遊田裏以耕以稼養生送死各終天年無愁嘆困苦之聲矣而公以聰明淸彊之資當承流宣化之任所以撫安其民者其不以在上之心爲心哉漢黃霸守潁川以治行第一入爲丞相汝寧潁川密邇之地也公其有所興起矣廟堂鈞軸之任寧不有待於公乎眞𨿽老猶及見之矣遂酌酒爲別敍其事以贈公之父玉麟先生博學老成生公時嘗感異夢公政治之善者多出庭訓云時洪武十一年龍集戊午三月十有四日序

送平涼崇信縣主簿定海趙行逺復任序

鮫川爲明郡屬邑有虎蹲山以爲形勝溟波際天一瞬萬里珠宮貝闕光怪朝夕蛟龍之變化鯤鯨之出沒雲煙風雨晦冥不測誠天地之偉觀也去鮫川四十里曰慈峯爲元放翁隠居之地有丹竈在焉山勢峭刻林泉幽深靈芝瑤艸瑯玕之屬叢生其間至其地者不啻上方丈而登蓬萊也邑大姓趙行逺者居之趙之先家襄陽在宋建炎時有扈從來南者遂占籍焉行逺少失所怙有母年八十餘耕田讀書從漁网家取海錯以給奉養洪武六年夏以秀才徵至京師試藝中選授安西平陽府崇信縣主簿有能聲三年考滿入覲宴南宮俾復舊職謁告歸拜家慶慈顏喜恱鄕黨咸以爲榮畢事以來過中都求予文以贈夫士之出處一惟其時而已故在山林則以尊徳樂義爲心在朝廷則以濟時行道爲心行逺居海上初無意仕進也及出而任民社之重於是錢榖賦稅政事刑名與夫簿書期會念念乎動靜語黙拳拳乎舉措設施不能以一息忘也國家用人取法唐虞三考黜陟久任責成有官守言責者盍亦愼重乎守之以公蒞之以勤而行之以敏毋曠官失職以至於戾上以慰廊廟之望下以樂斯民之生前乎如是也後乎如是也斯其庶幾哉昔先宋時文獻萃於我明若黃給事龜年以讜直聞應參政徭以文章顯沈國錄煥以道學稱皆在今鮫川昌國諸島嶼間行逺習聞其風其似而續之矣夫觀於海難爲水行逺家海上觀海者也功名事業其必如海矣乎行逺行矣見莊浪縣簿曰鄭奇者予同母弟也其必以是勉之

送國學生洪仲友授開封杞縣丞序

杞有夏之後也聖人書之春秋始以伯中以侯終以子有若不足乎杞者豈以其用夷禮失先代之舊歟毋亦以其甘心削弱不自齒於大國歟自秦置縣以來有長吏治其民人遂並列於有司矣今觀其地在梁宋之郊北入燕冀西出並晉四方賓客髙車駟馬爲仕宦而往來者肩相摩而足相踵也使者一介之命元戎十乘之儀王事勤勞不遑啟處者冠蓋駢集而旌旄聫屬也原田廣阜以耕以稼出賦稅以給公上其民甘心焉然而供億將迎馳驅奔命蓋亦煩且勞矣非有淸介勤敏之士撫柔而勞來之何以副國家贍養生息之盛哉嚴陵洪仲友好學能文由國學生分教臨淮者三年天官奉命徵入授開封府杞縣丞丞貳令者也於其政事號令之施得以可否其間非阿順以爲同矯亢以爲異也今夫令之與丞聽治一堂之上吏胥抱成案鵠立有啟其端者曰某事當然某事不當然署其當然者不署其不當然者一利之興民望焉一害之除民望焉斯其庶幾矣夫使依違茍且當署卽署利之弗興害之弗除焉用彼相哉仲友以學入政志乎民者也盍亦不負丞乎杞之令長黃原輔由翰林拜禦史出膺玆選文章政事綱維於上仲友贊助而輔成之杞其治矣公退之暇問諸境內亦有道古昔而稱先王者乎由是明禮義以正人心興教化以厚民俗有夏之遺風千萬載如一日矣使有學禮如尼父者過而觀之曰文獻足徵焉豈非朝廷所望士君子爲政之效哉

送邳州睢寧縣主簿何振紀朝京序

春秋之學自左氏公榖氏以及文定胡氏之說天下家傳而人誦之際今聖朝科舉取士復增用宋直閣張主一氏胡氏得於伊川程子張氏得於考亭朱子大經大法前後一揆士君子取與之公固足以信諸天下後世矣有能因其學而見諸政其非眀體適用之士哉山西沁水縣何君振紀世家儒素幼從鄕先生胡關張公徳彥遊張公通五經元時累領鄕薦後以上第歷任儒臺愛振紀穎悟授以春秋凡王伯夷夏之略所以明分義正名實著幾微者無不用其至洪武四年之秋有司惇迫就試鄕闈復徵試吏部論楚椒吳札爲一例吳札讓國之賢不當以辭國見貶大宗伯見而異之奏爲霸州保定縣主簿未幾以減汰冗員調睢寧縣簿睢寧下邳屬邑今爲中都畿甸昔者黃石公張子房之知略江革王祥之孝行遺風流俗猶有存者振紀居佐貳之職盡心周旋不憚勞勩闔境百里政教所行風動艸偃由是盜賊屏息詞訟簡少治郵傳而道路以葺修陂堰而水利以興勸學校則詩書禮讓之風藹如也課農桑則禾麻絲繭之用裕如也振紀之政旣爲郡府所知遂檄命攝五河縣復攝淮北岸稅課分司事皆有能聲復職睢寧益亷愼自持民以恱服旣三年遂以考滿入覲明廷矣振紀其賢矣哉夫窮經將以致用也惟春秋帝王傳心要典君臣父子之道實備焉推而行之家可齊國可治而天下可平也豈徒一縣邑間哉振紀以春秋學來佐睢寧設施舉措之方本諸褒貶賞罰之要所謂明體適用者不在玆耶且夫三考黜陟唐虞盛典久任責成漢唐良法國家用人依效前代有如振紀之政獻諸九重之上天顏對越恩言嘉奬不使之復政睢寧以慰其民之心哉傳曰愷悌君子民之父母於振紀見之矣予以鄕貢忝教臨淮振紀嘗以公事至郡府得與論同經之好故於其行取其爲學治政之大者敍以爲贈而凡聚散離合之瑣瑣者庸得而略焉

送鳳陽府推官李公考滿朝京序

政事之重尙矣周禮秋官司冦掌邦禁以佐王而士師鄕士遂士皆其屬也漢有廷尉平司詔獄而部刺史郡太守各以其法律治境內自漢以下循名責實蓋不一矣宋節鎭府州置推官一人當時公卿士大夫名聲在朝廷功業在民社如趙抃蘇頌之流率由玆選不謂之得人矣乎欽惟聖朝混一海宇小大之任咸盡其才至於推讞之職尢不輕授蓋欲刑期無刑致治平之效以比隆唐虞三代也嘻盛矣而爲是官者其可不以在上之心爲心而勤於厥事者哉吉安李公以儒世家初任河南陳畱縣丞以政績著聞升授今鳳陽府推官鳳陽帝鄕戚裏中都重地簿書獄訟號爲繁劇公之來也日與郡長貳坐堂上講明治體凡一政之出一令之施相其可否闔境千有餘裏風行艸偃無有後期至於刑獄置對則東廳獨署洞究精察所屬官吏貪贓狼籍者按得罪狀或杖或流率媿服以去有先被鍜錬成死獄者公審其實有罪者至服斧鑕無罪者爲破械出之至於疑似之蹤詭伏之姦必俟其發覺呈露逮捕系治而無有寃枉不伸者矣於是縉紳士大夫相謂曰李公其賢乎眞聞之作而言曰公何以得諸眾論之公哉帝堯之世伯夷折民惟刑孔聖之門子路片言折獄刑非不用也然非明而淸者不足以任法之重輕非剛而勇者不足以寄人之生死公之治獄小大以情然後以其法施之生者非我能生之也死者求其生而不得則亦末如之何也夫其存心之正用法之公斯能伸其所學而不媿古人矣是宜人所羨慕而歆艷之者使天下爲士師者皆如公焉刑措之效不其可致者乎昔者儒先君子有法律仁義之說蓋法律本於仁義必有慈良忠厚之意存乎其間斯民固有觀感動蕩爲善而不自已者矣公嘗以仁義之道莫先於教化而教化莫重於學校每謁先聖廟下必進諸生講明經史以濟全體大用之要可謂知本者矣蒞政之暇詩歌自適嘗賦燈夕短歌行模冩太平風物之盛雍容揄揚郡博士以下皆屬和焉今忽已三年矣考滿朝京凡平日被公容接者能無情乎庸卽九郡山川古迹形勝拈題爲詠竊比古人贈出處之意云

送懷逺縣稅課局大使樊先生牧齋考滿朝京序

象山在明海上有丹山蓬萊之勝玉芝朱艸瑯玕及不死之藥生焉古仙神人若羨門安期偓佺之徒嘗居之其人物多風流醞藉有冠帶佩玉气象自宋以來故家文獻棟宇相望至於有元若蔣公商卿博士奉常與典大議藏在有司縉紳君子猶能言之其文行顯著與博士同時者若石壁翁樊公其人乎石壁之學後進之士多傳之而其猶子天民先生實得其緒餘天民傳之子餘慶餘慶以今大明洪武五年用易經試中淛闈計偕春官不樂仕進告於大宗伯歸山中隠居求志以予同年親若兄弟嘗與論家世源流知其從兄牧齋先生之賢牧齋蓋石壁翁嫡孫尢克世其家者也惜予未及識之旣來臨淮三年而牧齋亦以銓試吏部中選授鳳陽府懷逺縣稅課局大使因得挹其顏色聴其議論私竊喜幸庶幾遂平昔之願焉牧齋淸愼自律其於商賈之徵不以位卑祿薄盡心竭力朝夕不倦或歲時之暇登大禹塗山卞和玉坑興懷千古見諸詠歌邑大夫博士以下皆重爲敬禮考滿得代當朝京師懷逺士大夫咸戀戀不忍別使來求序以贈夫足國裕民之道莫先於理財故錢榖之職自古爲重乘田委吏在孔子大聖不恥爲之唐時鹽鐵度支皆以大臣兼領宋儒先君子以道徳聞望稱者或主茶場或監酒務曷嘗不盡其職之所當爲者乎夫君子素其位而行士君子明體適用之學何所施而不可哉牧齋徵商從事貢賦以登上下相安國家勸善錄功由是官省部臺憲及館閣郡縣盡其學之所至以大祖父文獻之傳其不權輿於今日耶異時功遂名成幅巾野服逍遙丹丘蓬萊之上識者固以爲神仙中人矣予也忝以同鄕又在契家之末幸得歸老固當盡脫塵鞅以從之矣是爲序

送鳳陽府推官李先生淵泉考滿入覲序

吉安李先生淵泉以奧學髙行爲郡有司所知薦諸江西行省行省以其名上之吏部吏部徵試中選授河南省陳州陳畱縣三年任滿察官考爲稱職升授鳳陽府推官鳳陽國家興王之地控制千有餘裏九州島二十四縣在管轄之下簿書之煩不易理也獄訟之多不易治也先生日從諸公蒞事公府羣吏就列兩造在庭是非曲直一言輙得其要訊鞫所加不羅織鍜錬以致其事小大之獄各使就律不以威勢利害爲髙下輕重今太守河南李公深敬異之以爲儒者之效焉夫獄訟民命所關有國者視以爲重張釋之爲廷尉天下無寃民於定國爲廷尉民自以爲不寃𨿽其所致固有淺深然非端本澄源政平訟理焉能之哉廷尉天下之平也推官郡府之平也郡府平則天下平矣噫豈輕也哉且夫仕所以行其道也道在是不以祿位言也先生爲古士師之官其道固足以行諸一郡矣使進而升如錢若水以同州推而進拜樞使梁灝以大名府推而入知制詰趙淸獻公以武官節推而累官至參大政亦何歉乎哉仰惟聖明在上天光咫尺崇儒重道日恐不及思得賡歌之士都兪吁咈於治朝之上致太平無訟之功有若先生者考滿入覲則以之爲臺爲省可也然而中都重地九重宵旰眷念鄕土則以先生復職鳳陽亦可也任賢使能在久任責成今九年三考之法與唐虞黜陟之典何以異哉予知先生尙有以慰鳳陽吏民之心矣先生行有日臨淮邑長山西王君惜其別而兾其復來也俾四明鄭眞序以爲贈

送渭南縣主簿章宗盛朝覲復職序

朝覲之禮尙矣周制六年五服一朝又六年王乃時巡諸侯各朝於方嶽所以考制度尊天子也禮之所在根諸人心達諸天下先王爲之節文著爲定制孰得而踰之哉周衰禮廢更秦漢隋唐以來無復如姬周之盛矣赤芾金舄會同有繹其威儀文物何如哉洪惟天朝萬方一統禮樂會朝具有成制凡列郡守長每歲一朝州縣長貳三年一朝考功卽戶口錢糧之多寡農桑學校之廢興以時其殿最焉其與周人考禮修徳之意何逺哉永嘉章君宗盛世爲儒族讀書明理而精於法律元至正間以才能見知江淛省臣薦爲溫州錄事內附謫居汴梁徵入京師授渭南縣主簿渭南安西壯縣簿書期會之繁貢賦供億之重朝夕從事厥聲懋著三年考滿布政按察兩閫咸以稱職聞覲朝大廷宴賜南宮衣冠入謝而歸過臨淮論斯文之契爲予言曰某何以得至於此哉予惟君臣上下之間以敬爲本宗盛以一命之士得面奉淸光對揚顯命法樽珍饌上承寵賜其亦可謂榮矣大雅之詩曰君子萬年介爾景福蓋享其恩禮之盛而祝其福受如此也然則宗盛其思爲報效之地哉簿佐令者也𨿽曰位不稱其才然能以愛民爲心而盡力於所當爲公侯將相之任其不權輿於此乎夫奉法循理古循吏所以爲治也宗盛其夙夜匪懈以無負上恩哉予教臨淮戀戀弗去異日聞有上偕者稱渭南之政於安西諸邑爲最其非宗盛也耶馬首告西敍以識別云

送固始縣稅課局大使胡子貞考滿序

予嘗讀宋史紹興八年戊午王倫及金使張通古以詔諭江南爲名來言歸河南陜西之地詔侍從臺諫論得失胡忠簡公者爲密院編修官上封事乞斬秦檜等貶公監廣州倉未幾檜啟思陵詔示天下指爲橫議言之不用又以爲罪國家之治亂中外之盛衰判然矣君子以是知宋之南渡不復以北猶周之東遷終不得而西也嗚乎君父之讎義不戴天宋世之禍慘矣下穹廬之拜公豈忍見之哉身爲嶺海之行名如泰山之重士君子公論有在矣然而秦檜以公異已必欲置之死地南荒瘴癘轉徙萬里而守臣復有希其指意爲窘辱之者而公不以死生患難爲意且著詩詞以自見迨至阜陵禦極公道大開召還敍復位躋榮顯年逾八十壽考令終豈非天也哉予客中都嘗預修九郡圖史因得宋順昌郡人王明淸所著揮塵錄觀之載公遺事爲多至及王倫家世出處大致益知公之指斥其狎邪無賴不誣也然而倫之使金終能守節以死其公之言有以激之也耶今去公二百餘年誦其言而論其世凜然如見其人況其子孫文獻之足徵者乎光州固始縣稅課局副使胡子貞世家吉安爲忠簡公之後年四十餘器質修謹言論疏爽而直亮慷慨之气恆見於日用間識者以爲有忠簡公之遺風夫忠簡以直言去國出司錢榖執政者固有以擠之也子貞方以材藝薦不登諸館閣列之郡縣而徵商之司乃無異忠簡之貶秩何哉是不然忠簡當權姦用命主懦國弱其由內斥外固宜重嘆以爲不幸今明良相逢萬方一統而子貞由小及大升髙自卑殆將歆羨稱美而不已者豈曰錢榖貨財之職爲非所當爲者哉士之懷才抱徳者以得時爲難時有用舎身有顯晦子貞其可謂得時矣昔宋宰執侍從家多在大江以西廬陵歐陽氏至承旨原功而益著淸江劉氏至集賢良甫而復顯若盱江曽氏臨川王氏晏氏平園周氏亦有文學政事繩其祖武者公侯子孫克復其始胡氏與諸家相望子貞其不當以忠簡公自期乎左氏載陳敬仲之占有曰八世之後莫之與京子貞上溯忠簡公已九世功名事業其不在今日耶無念爾祖聿修厥徳予於子貞實有望焉因其考滿如京師庸敍其家世之淵懿以爲贈

滎陽外史集卷二十一

●欽定四庫全書

滎陽外史集卷二十二

﹝明﹞鄭眞撰

○序

送知邳州事楊公考滿入覲序

吾鄕四明袁先生志衡以宋侍郎潔齋諸孫世家文獻徳行問學爲後學者師際今聖運徵入京師授知池州府事政事神明洞見幽隠屬縣長貳少所許可獨與建徳知縣楊公子方愛厚每於其至府白事親與爲賓主之禮公闗西盛族嘗登趙公益陽之門設施舉措皆得諸學問講貫之素公旣考核稱最復職逾年中書奏升知鳳陽府邳州事適袁以謫過邳公以故人致館榖之禮君子於是知公之厚矣予與袁爲親契嘗遇諸淮海上聞其道公之賢咄咄不離口而恨未及識公今年之春公以事至會府見諸庠序間容貌之修偉襟度之脫灑文章語言之俊邁髙爽然後知其爲故家文獻之盛也未幾公以三年考滿與其倅陳公惟仁旅朝京師其州之僚友與其父老及寓公寄士學校師弟子及閭巷兒童凡數百輩送至東門外五里攀戀不容行至不得已爲別則曰公之爲政徹於九重非一日矣聖君眷念鄕裏其亟還公以慰吾民矣乎予聞而異之意公何以得諸此哉問諸邳人則曰我邳之望治也久矣自公之來一以教化爲本而以法律行於其間其於我民咻噢之而督責不加也撫綏之而煩擾不及也是以同僚協恭令行禁止數百里之間雞犬相聞安於生養完聚而無愁嘆困苦之聲矣吾民殆將盡其力役終其身事之不特如河南之願借冦恂而已予於是喟然嘆曰詩所謂愷悌君子民之父母者公其庶幾哉夫聖王之治莫重於得民故善政得民財善教得民心得民財者未若得民心之愈也公之得民如此其能以在上之心爲心哉乃若簡牘登載所謂農桑學校戶口錢糧云者特其服官守職之常爾昔冉求以政事稱其後得封爲下邳公公學聖門者也當君明臣良之時爲政在輦轂下考功上奏重瞳昭回髙爵重祿其不復見於今日乎予因袁先生而信公之爲人又因邳人論公治政而喜爲天下道也遂著之序以爲贈

送邳州判官陳君惟仁考滿入覲序

蘭亭在越郡西南二十里崇山峻嶺茂林修竹晉人觴詠之故迹千載一日也士生其地往往詞藻醞藉有永和之風予在元至正間過山陰拜王右軍祠上天章寺閣覽觀山川形勝退歸所寓因識故宋侍郎公之裔陳君惟仁君美容修髯風神秀朗慷慨論議時方承平讀書著文謂取科第如拾地芥予因服其爲人嗣後二十餘年際今聖運予以鄕貢典教臨淮而君亦以六科試藝中選授眞定景州東光縣丞道過中都相見有如夢寐逾年以減汰召至闕下核稅廣信能聲著聞還授邳州判官邳與臨淮皆鳳陽屬邑君以使府期會往來不一因得與論宿昔之好君尙气誼重然諾而吏治尢爲精敏邳當大河南北之衝公侯貴臣以王事出入供億無常君上承下姁悉得其歡至於獄訟兩造在廷一言之間情僞以決有經其化導勸誘至於革心悔過者尢多由是三年之間其民皆安樂生養熙熙然詩書禮樂之風而君稱爲輔佐之賢矣噫地靈人傑古今美談卽君之爲人而考其爲政可謂不負平昔所期矣山川靈秀之鍾故家文獻之盛其然不其然耶昔漢韓稜爲下邳令徵拜尙書遺愛在民廟祀不廢晉王祥爲下邳別駕至今傳其孝行善政之得民如此君其何媿於古人哉仰惟聖明在上致理之效有如唐虞以君之佐邳在畿甸之近而治績彰彰如是銓衡上考簡書有程仰黃道之天開瞻聖顏之咫尺所以寵綏而福祿者不在玆乎詩曰旣見君子爲龍爲光此諸侯見天子之詞也邳之士大夫於君之入覲蓋有望矣予與君相知爲深於是敍其出處之正以致其期望之厚云

送鳳陽行大都督府僉事胡公朝京序

鳳陽國家興王之地肇建中都虎旅云屯周廬千列於是立行大都督府以控馭之建牙視篆上應天樞自非文武英傑熟於韜略者豈足以當之哉譙郡胡公奉上命來僉督府事當京畿淸謐錢榖甲兵夙已具備而公從容折衝文武將吏悉聽號令貝冑琱弓之士帖然衽席之上各思盡力所報而凡系籍爲民者皆得以贍養樂育於太平無事之域若公可謂賢也已洪武十三年之春聖天子圖治勵精更官定制建五大都督府以統治軍民玉音渙頒趣公入覲蓋將增重本兵班聨上衮以節制藩維盟功帶礪也斯不亦盛乎哉夫將帥之才於其治兵以考其成功公忠厚知勇出於天稟值聖運肇開龍飛九五躬屬櫜鞬援桴鼓與諸公周旋軍旅中決奇取勝有如耿恭謙退不伐有若馮異勲名旣著聞望日隆上心眷注齋壇授鉞誠有待於公矣乃今佩綬進趨天顏對越堯言湯誥崇股肱心膂之任禁中頗牧指授器使非公其誰耶詩曰思皇多士生此王國王國克生惟周之楨濟濟多士文王以寧鳳陽有司百執事寧不賴公於是哉麾節言邁謹率僚佐以別且進一言爲贈

送鳳陽行大都督府僉事陳公朝京序

上在位之十三年詔立五大都督府以統諸衛所以尊國體重軍事也於是僉鳳陽行大都督府陳公奉命朝京蓋將盛齋壇之禮以爲授鉞之榮焉惟公淮海望族沈機勇略足以制馭三軍仁心厚徳足以撫綏百姓自其早年上逢聖運躬屬櫜鞬與諸將帥出入行陣間六韜三略堂堂正正迪師中之吉上膚公之奏武階勇爵位望日崇其僉閫鳳陽也髙牙大纛前驅後翼增中權之節制示上將之威儀笑談折衝從容整暇僚佐協恭軍民安堵生養教訓安樂太平而公之令名廣譽日聞於黈旒之上矣仰惟廷陛天開威顏咫尺溫語如春以賜以勞衣冠佩綬奉揚對越樞機之任輔弼之功用以勒勲彜鼎垂名竹帛豈不足慰鳳陽羣有司之望哉夫天生五材何能去兵將帥之職安國家定社稷功莫尙焉故武文萬邦爲憲周詩所以美尹吉甫也帷幄決勝千里漢史所以稱張子房也公當明良際會之時風雲龍虎千載一時也戰多之績視諸古人矣自今以往公其盡心報上與功名相始終哉某以非材謬膺郡寄承下風而被餘光者非一日矣旌騎南轅能不戀戀於中耶謹敍公出處之大以致頌美之誠云

送鳳陽太守李公歸滑臺序

國家設官分職任民生之寄者莫盛於郡守漢帝所謂共治天下惟良二千石者是已今士大夫仕宦於朝得至二千石亦云榮矣責望亦不輕矣求其任處京畿愼終如始奉身而退如我滑臺李公者何其少哉鳳陽帝鄕戚裏地大物眾號爲難治公之來也勤以蒞之敬以行之持之以公平律之以廉潔本之以仁慈寛厚不矯矯以爲髙不察察以爲明闔郡九州島之吏民敬之如神愛之如父令行禁止境內稱治而尢究心學校尊敬賢士探討論議求其所未至由是令譽彰聞咸以爲鳳陽置郡以來太守之賢莫公若也公不自矜喜益加愼重逾二年代者至公曰我其免於戾矣四時之序成功者去我將歸隠林泉與猿鶴相主賓矣投牒遂行郡僚佐父老民庶追送淮河上戀戀不忍別有傳輿人之誦者曰煌煌兮中都綿萬代兮基圖煥堯言兮都兪曰我公兮爾守爾居公之來兮五馬繡衣冠兮儒雅坐黃堂兮任民社歲其有兮祥慶來下湛形神兮至淸水之淸兮月之明政以成兮民以寧樂雍熙兮盛平駕公交車兮結軫驂騑騑兮雙紖望滑臺兮不逺伊近曰公歸兮黙孤村之深隠攀轅臥轍兮公不少畱我民之思兮心曷以休淮山曉兮淮水秋溘淸風兮公其來逰眞聞之起而言曰公可謂得斯民之心矣然公去志已決其若之何哉夫進退一致也進而仕所以行此道也退而止所以全此道也公識進退之宜明仕止之正庶幾於聖人之道者乎輿人之誦豈欺我哉於是退諗諸眾而爲序以贈

送鳳陽府推官劉可成歸長沙序

上在位之十有三年命有司求賢良方正之士某遂以薦入京師授鳳陽府推官竊伏私念獄事系民爲重而才謭徳薄懼不足以稱聖恩旣到職因得與前推官劉君可成論交承之契可成長沙名族性姿溫厚議論詳懇恂恂然儒者也蒞事鳳陽甫三月餘稽經按律決獄平允其狴犴之嚴扃鐍之固朝夕惟謹視其寒暑燥濕爲之灑掃而祓除焉常使囚人安於桎梏而疾癘不生蓋以所犯在彼而所施在此於秋霜慘烈之中有春風和煦之意吁是其仁心之存者歟承乏後塵凡簿書成案是非曲直議儗裁決方將資以取益庶幾告新令尹之意焉乃以歸田得請言別能不慨然於中耶夫懷土常物之大情旅次天涯憂虞薦至不如鄕社桑梓之可恭敬止也祿食鼎鍾曳婁朱紫榮耀一時不如布衣疏食之可安樂長久也勞神州縣莫遑啟處不如山林泉石之可從容延佇也然則可成之歸孰得而挽畱之哉長沙居三江五湖之中地大物眾爲東南上郡有屈大夫賈太傅之遺風自唐及宋人物宦遊之聚若歐陽詢褚遂良沈傳師及致堂胡公平園周公朱文公考亭張宣公南軒道徳儀範相望後先數百年來衣冠文獻之澤猶有存者卽可成之爲人蓋可見矣今而脫屣仕途田園歸老用詩書禮樂化湘潭爲鄒魯使章甫縫掖之流尊爲鄕先生豈非某所望於可成者哉行有日夙所承事者若司獄張彥實府吏某等十有餘人眷戀不忍別請一言以爲贈遂不敢以不文辭也

送潁上教諭徐景顏謁告歸三衢序

鄕貢進士太末徐先生景顏典教中都之潁上縣逾兩考不調座下執經凡二十人以成績著聞固有貢春官入成均者矣一日慨然曰昔我二親棄捐相繼塟諸縠江之陽而風气弗完吾親不能以妥寧也失今不圖異曰無以見我親於地下矣遂以攺塟告諸有司得報而行過臨淮予以同年之契餞諸水滸告之曰景顏克伸情事庶幾始終無憾矣夫生之膝下一體而分喘息呼吸气通於親親之安子之安也親有未安子其得而安乎是故事死如生事亡如存人子當致力者也況夫山川兆域體魄之所藏神明之所宅焉者乎且塟地固有當擇者亦有不必擇者惟審其安不安而已自龍穴砂水之術行好事者圖其地之形以售諸人曰某可貴某可富某當貧某當賤聽而信之者往往牽於吉凶於其親之亡有不及時而渇塟者有過時而慢塟者有終其身不能塟者噫獨何心也哉夫富貴貧賤天也我其如天何彼術者之言亦已惑矣景顏謁告攺塟其親求其親之安也非惑於富貴貧賤之說也傳曰攺塟之禮緦舉下緬也景顏其愼於禮哉窆竁旣畢奠祭如儀盍亦念夫我職不可久曠也占畢之士望之久矣必亟來以慰其心乎使夫畱戀鄕土而曰遲遲我行也豈國家所望儒師作成後進者哉景顏行矣見常山可齋陳先生爲予問訊焉先生予故人也景顏以予言示之其以爲然乎否耶

送延安府宜川縣黃君孟仁歸莆陽序

閩南儒先過化之地自宋以來道學正傳融液漸漬三百餘年於玆矣莆陽在南閩封域之內比屋詩書衣冠之盛比諸鄒魯鄭公獻可朱公原道林公以順在元時皆以科第顯仕化諸鄕其門人徳器成就爲時模範者則今宜川知縣黃君孟仁其一也孟仁之家於莆也嘗領郡太守及縣令聘幣爲敎導者十有餘年弟子員繩繩有師法出而見用於時者十餘人由是聲譽著聞以其名上之天官孟仁以母老力辭不得已爲入京師試藝髙等天官大宗伯張公某大器重之奏諸闕下遂有宜川之命宜川延安屬邑古爲丹州宋時西帥經略之地蕃漢雜居號爲難理孟仁撫摩疲瘵斯民愛之若父母然逾五月解職而去過鳳陽郡博士吳先生義孚同門友也爲致館榖之禮且賀之曰士大夫得仕非難得遂歸老爲難子歸矣其爲明哲保身者乎孟仁曰我身不足惜也老母年逾八十慈懷戀戀不能一息寧也始相別時我母流涕言曰我死汝方得還我見汝無日矣幸而我母在焉尙以慰我母之心乎眞聞而告之曰士君子立身行已順其理焉爾向之出仕忠也今之歸養孝也忠孝古人所難孟仁其庶幾矣且進退隨時時可進也則進不爲榮時可退也則退不爲辱孟仁之於進退豈不從容有餘裕者哉莆陽山水之秀甲於閩中壺公之勝蟹井之異好事者以爲美談孟仁旣歸指其平生釣逰之地徘徊顧盼足以系千載之思矣定省朝夕之暇盡出其師說以淑諸人以惠幸天下後世使莆陽文盛爲東南冠其非士君子之所望者哉請以是爲孟仁贈

送開封府杞縣丞洪君仲友歸嚴陵序

洪武五年之秋予以眀經應淛江行省鄕貢進士舉識嚴陵洪君仲友於稠人中卽而挹之气淸神明信其爲佳士也旣辱膺薦書偕計春官授文學掾來中都之臨淮逾三年而仲友亦以國學生試藝髙等賜綺衣分教臨淮之子弟遂與論斯文之好爲至又逾二年仲友召還京師授河南開封府杞縣丞杞在梁宋之郊公侯使客冠蓋相望軍輸賦役視他邑爲重縣有令有簿仲友盡心其間旦夕集其民咻噢而教誨之其民相謂曰丞我父母也其勿慢凡一政之出一令之施率勸趨恐後縉紳君子以仲友爲不負丞矣會親王建邸河南百物所儲動以萬計郡府擇司其事者皆曰非洪縣丞不可仲友受命弗辭勾稽探核出納惟允鳩工之聚實有賴焉考滿慨然曰我何久於此哉家有老母不及時致養我之罪大矣先是其母使季子仲徳來爲仲友圖婚得陽榖張氏親迎成禮旣有子矣適朝廷許在官得代者還裏仲友再拜感泣曰聖恩如天莫量臣微克遂所願所謂生死而肉骨者其在玆乎遂及室家登舟過臨淮予酌之酒曰仲友可與論出處矣夫士君子之所由者道而已不合乎道其不媿爲人矣乎仲友家世業儒年逾四十學以裕已善以淑人忠足以奉上仁足以卹民孝足以及親君子之道萃於其躬矣故其進也以道之當行退也以道之當止其心之所適志之所安孰得以淺近形容之哉千里徵途言遄言邁髙堂白髮朝倚門而夕倚閭也其亟以慰其心乎昔者曽子嘗有言曰我初爲吏祿不及釜尙欣欣而喜者樂其逮親也仲友歸養其母以其餘祿奉觴稱壽鄕黨親戚來宴來賀慈孝之情固有感動人者矣傳曰民之秉彛好是懿徳仲友之謂乎予與仲友俱淛產爲同鄕業春秋爲同經任教事爲同志而久客淮山望家之想日形夢寐曽不及仲友出處之裕如也於其別姑書以爲贈

送開封府鄭州滎澤縣主簿王以仁歸養序

國家以興教化爲本凡俊選入成均者使分教天下之學於是太末王君以仁以洪武八年之五月奉上命來鳳陽之宿州逾二年還京師授河南開封府鄭州滎澤縣主簿當闗陜要衝道西北而徑東南者率由之以仁年逾弱冠才敏气銳讀古今書期於適用旣至慨然以民生爲已任利之未興害之未除躬爲之率先其民愛之有如父母會親王建藩河南宮府所須瓦實爲重以仁領開封府檄司琉璃窯場土搏色設之工精好完美故上而公侯方伯大臣下而郡守長吏以爲非以仁不足以致此咸尊重而禮貌焉三年考滿蒙恩歸裏因謂人曰我少失母氏今獨父在耳忝佐下邑在數千里外而我父以道逺不遑就養且遣人以書來俾授室金斗張氏爲嗣續之圖今幸挈累以還無一金爲壽將耕獵樵采爲朝夕甘旨之供焉予聞而韙之曰此可以慰其親矣夫夙興夜寐無忝爾所生者君子之所謂孝也是故蒞官臨民兢兢業業而淸愼自持內欲不萌外邪不入至於一舉足一舉目之間不敢忘其親焉蓋所以保其遺體不以利誘之私貽其親羞也彼有墮窳敗業貪墨敗名囊充稇載駭心耀目使其親憂在旦夕者獨何心也哉且得祿以養其親親所樂也祿有厚薄費或不貲而養有不及親亦何憾焉若乃潔身而退不辱不污有如以仁焉者其父見之歡欣喜恱當何如哉昔宋趙淸獻公仕蜀以琴鶴自隨故家文獻論亷介者莫尙焉以仁生淸獻公之鄕其聞風而興起者耶予忝教臨淮久縻廩祿不得從以仁而去深竊自媿而嚴陵洪君仲友以予同在淛產求一言爲以仁贈予安得以不文辭哉仲友亦國學生爲杞縣丞仕止進退與以仁同往來又同舟載庶幾惇始終之誼者云

滎陽外史集卷二十二

●欽定四庫全書

滎陽外史集卷二十三

﹝明﹞鄭眞撰

○序

送平涼府判官徐公復任序

平涼爲西北邊郡控制蕃部勢極萬里國家倚爲重鎭元勲碩望髙牙大纛將命出入弘逺略而奏膚功者相踵也一介使副輕車駟馬旌節所向宣上徳而達下情者相接也殊方異俗一統咸歸荷旃披毳之流匍匐傴僂效誠奉貢者若百川之歸海眾星之拱極也彼其地大物盛則夫任撫綏佐輔之寄者可以不得其人哉江右徐公宏逺以南州髙士之裔由孝悌力田得判平涼府事上任以來承上接下無不得宜而其錢糧戶口農桑學校凡職之所系者實盡心焉旣三年考滿入覲拜恩華蓋殿下錫燕而歸中朝士大夫且賀且喜咸賦詩爲贈請予文爲序夫民社之司所系者重漢時長吏安官樂職或長子孫以官爲氏其治行之著者則璽書褒寵增秩賜金蓋所以重斯民去思之心以爲久任責成之法也豈徒玩歲愒日以養資格爲哉公之倅平涼吏民旣熟其爲政矣其來朝也必企首翹足而望曰盍歸以撫我乎今旣慰所望矣則夫教令之施固將奔走之不暇矣異日報政上聞尊官重爵其不有以寵綏之乎夫府倅之於太守義均休戚使夫愼終如始協衷和恭庶幾上副國家委寄之隆哉傳曰不懈於位民之攸塈公其有焉予弟奇簿莊浪時於公有周旋之契故於公之行敢誦言以勉公名原別號﹝闕﹞溪漁叟云

吳氏譜系序

予以臨淮學官考滿與鳳陽教授吳先生進牌入覲闕下對淸光聆玉音應制進詩薦承宴賜一日朝華蓋殿先生以稱職授寧波府主簿予亦忝除廣信教授幸得過家上冢與先生買舟東行先生旣上任寧波士大夫且賀且喜造謁館下先生出示譜牒且曰某忝以世緒謬拜恩擢民社之司凜不自勝維是系序之傳奉以周旋不敢失墜今老矣尙未有子息嗣而續之其能無所望也耶縉紳君子諗焉觀焉仰其科名之懿世澤之厚執筆撰述盈諸卷軸俾予序作者意夫君子莫貴於重本譜牒之系有尊祖睦族之義焉非所謂重本者乎以吳爲周室之懿胤昔者太伯仲雍以天下讓至延陵季子而讓國益以明著自國而家子孫蔓延天下有能謹尊祖睦族之義則泰伯季札退讓之風千載一日也然以莆田水南一族觀之由宋以來號爲全盛五太守狀元坊之號功名爵祿冠於閩南至於晚歲潮州倅君復守節義可謂世臣喬木也已恭際熙朝右文更化先生嗣而承之文章徳行掌教中都自王邸臺察至郡府州縣皆攺顏而禮貌之由是出倅於鄞凡簿書刑政之宜詩書禮樂之正異日公侯復繼萬石君家之盛豈非寧波士大夫祝願於先生者乎夫家有譜牒國史取信唐太宗詔許敬宗類天下氏族序世家者有考焉乃今紬書金匱述作並興若斯譜者上送之官豈不足以風厲天下乎可但昭穆世次爲一家之傳耶孔子曰吾學周禮有宋存焉予於吳氏譜亦云

送廣信守禦千戶陳公赴召命序

國家以神武定天下熊羆爪牙之士以忠信勇力自奮於功名爵祿之會者以戰則有一月三捷之功以守則有專城方面之寄勲名載史冊聲譽在朝寧恩澤在子孫吁其不盛矣哉定逺陳公某自幼以材略稱際聖主龍飛江左環甲執兵與在行間累功至武毅將軍守禦千戶由永新移廣信所至號令精明軍民按堵乃洪武十四年朝廷命取雲南公以兵隸安陸侯帳下時公年幾六十气體充肥而騎步便捷所向有功行營以老將目之逾年八月進兵邏邏斯之地羣蠻立柵山中者首尾相應猝不易拔眾議以百者當一寨爲賊往來要衝巖崖壁立最險而固宜以奇兵出其不意取之則諸寨不攻自破矣求將難其人安陸侯以屬公且許重賞公曰某當捐身報國無他兾也設死得一棺足矣況未必死乎約以是日四更復命於是率百夫長南陽衛臧勝廣信所張榮壯士四十餘人乘夜攀藤蘿以登賊不之知也一鼓拔之捷報如約自是西堡及阿黒白崖闗七寨皆震懾請服安陸侯酌以巵酒誇爲雋功上其事於朝公旣振旅還廣信逾年命召還闕下蓋將奬厲賢勞致其委寄任使之隆也公其可得而辭哉夫竭忠敵愾固臣子之用心而賞功錄善實朝家之盛典三代以來尙矣漢置武功爵以賞戰士多至超等或賜武臣則倍於文官所以閔其勞而敍其績者何如哉昔者傅介子班超之流其始皆以下位致顯秩實由在上者有以致之以公職長千夫寵榮亦已至矣然以安陸侯知人之明公克承知已之遇善將善兵於斯爲至故能以上多之績膺促召之榮則夫推轂之命齋壇之拜其不在於今日乎易師卦九二之象曰在師中吉承天寵也王三錫命懷萬邦也夫人臣有功而君寵任之豈爲一人哉所以爲天下後世勸也君其益思盡力以報上哉將行廣信士大夫戀戀不忍別請予爲之序云

送廣信府同知嚴陵方公入覲序

國家朝會之制歲時大慶海宇普同其在內文武百司則有常朝起居之禮在外布政按察曁府州縣之長若貳及首幕司者每歲首賜之來朝隨班上壽考其功過而以時賞罰焉乃洪武十七年歲在甲子春正月朔旦天子禦奉天殿文武兩班以次序立車輅象馬羽衛兵仗左右環列司晨唱晨侍儀引禮教坊奏樂抃舞拜賀宴賜如式十有六日玉音若曰凡在外入覲者其各歸爾職寧爾民愼爾政若事明年孟春朔旦爾等其復來於是廣信府同知方公弘道服膺維謹以其年十二月上旬士大夫送至門外者皆懇懇致其祝規而四明鄭眞揚言於眾曰公其愼於禮哉周禮行人時會以發四方之禁蓋以禁止天下之不義也若乃巡狩方嶽五年六年一朝之制則諸侯考禮修徳以尊天子是故明試以功車服以庸乃虞廷慶賞之盛玄衮及黼路車乘馬則周人錫予之公世運旣降虞周气象不可得而見矣然而君臣上下木水本原之義固有亙萬古而不冺者則人心天理之正也仰惟聖朝龍飛啟運聲名文物前代莫及而同知公以文學起家貳玆甲郡仰瞻天上淸光咫尺則夫赤芾金舄所以雍雍其來肅肅其止者在今日矣至於民生之休戚風俗之淳漓政治之臧否農桑學校錢榖甲兵之重承顧問而綏寵祿者不在玆乎易晉卦明出地上之象曰康侯用錫馬蕃庻晝日三接同知公幸際盛平名華仕版幾於古之康侯矣錫命之榮不有協於易象矣哉𨿽然天眷之隆民望之隆也公佐政已及三年政治浹於人心久矣今其行也咸曰其亟歸撫我乎夫天之心卽民之心也天之所欲民必從之公盍以慰其心哉

送長沙衛馬千戶上任序

壽陽淮潁要衝有淝水八公山爲形勝實漢晉以來用武之地其人多英勇果毅有古烈士風皇上龍飛淮海壽陽爲中都畿邑帝鄕戚裏輦轂之近凡具一材一藝者皆奮迅挺抜自致於功名之會矣其非雲龍千載之逢乎馬公世家壽春早以膂力聞執兵行間從徵伐有功授廣信百戶盡心率職將二十年會朝廷有事雲南公以百人從行以戰以取鼓勇先登爲大將識拔雲南旣平斂兵而還召入闕下論功行賞升授長沙左所千戶公旣拜恩奉符文過廣信挈家上任千戶王公及同寅周公送至西門外執爵言曰公其自此升矣一郡之寄我誰與諮謀乎予起而解之曰有功加地進律古之盛典以公勲在邊廷名在簡冊則夫進官升秩有不容已者豈廣信所能久覊也耶昔漢新息侯南定交趾表功銅柱圖像靈臺此公家世事也今天子垂意韜略之士制武功爵錫貂冕以表儀朝寧以公淮產之英戰多之績安知不爲公爲侯與新息侯相望於千載之上哉眾以予言爲然酌酒言別而俾予敍以贈

送長沙鄭千戶上任序

國家誕受天命四方九宇悉主悉臣而雲南小醜僻在荒陋未入職方遂命熊貔之將虓虎之師一舉而郡縣之由是雕題鑿齒之流漆頭花角之眾以朝以貢旦夕往來不絕於道而聖明之化益大以遐矣吁其不極盛矣乎寧國鄭公景祥智勇之士也爲廣信百夫長將凡二十年師徵之日獲預行間旣定中慶遂入邏邏斯之地羣蠻列柵保險猝不易抜公鼓勇先登諸寨相繼欵服行營嘗上其功洪武十七年冬上命之來朝授長沙衛右所千戶所以示勸典也夫師克用命固足以成將帥之勲而賞不踰時尢所以示人君之信以公職居偏裨而功在上多則所以奉成命而綏寵祿者不在玆乎長沙在三江五湖之中左控荊門右通夏汭實東南用武之地金城湯池所以綏勇略而奏膚公者多有其人今天下太平耕桑千里熙熙然仰字俯育之時也然而樓櫓之備器械之修所以警戒不虞者固上下所宜同致其力者也夫嚴於備禦則疆域靜勤於綏撫則民心安長沙節使旣克承屏翰之寄矣公其盡心周旋以古名將自期哉公旣拜恩過廣信攜家以行千戶王公與同寅周公且賀且餞以予在斯文請爲之序

雪霽圖詩序

雪霽圖者元淸江守李公圎嶠所作也皴法遠師董元近學馬逺而意匠經營精入能品其山之峻險者若鸞鳳之軒翥突兀者若車馬之奔駛橫者如案平者如扆崇巒別巘盤薄起伏不可名狀而同云積雪一色皜素樓臺層觀仙居佛所天光下燭恍然不知其爲人間世也乃若野水微茫長橋偃臥古木荒籬閒門自掃有倒屣迎客之意乘扁舟之淸興者殆維其時巖廣架廣足迹罕至而睡酣焦寢凍逼袁門者可以問無恙也峻嶺巍峩修途栗冽歷藍闗而謫潮陽者髣髴如見其人焉想其運筆之時淸气吐吞傲睨今古所謂咫尺應須論萬里者豈虛言哉圓嶠旣沒五十餘年是圖流落人間武林劉公購得之愛賞弗置自京師出入燕冀復渡海入遼冰天雪野無入而弗自得焉歲時速客每出以示曰是殆類我親歷矣按圖索象其在玆耶縉紳君子多爲詩文贊詠之予得諦觀焉起而告之曰公可謂托物君子矣夫物之白莫雪若也當夫六霙飛灑萬象交輝凡污而穢黝而黒者無不白矣人稟天地之气以生人心眾理之會不與雪同其白乎且夫雨雪浮浮見睍曰流詩人之興以雪之霽也雪之霽以日陰陽動靜循環無端於是時也俯仰上下我室我闥內融外明妙悟無際豈獨山川之勝可玩可說也哉公由吏入仕所至以淸白稱今通守廣信與司一郡之寄靈府眞君光華透徹蓋將化炎熱爲淸涼變塵垢爲皎潔者由是上瑤墀登玉陛贊襄爕理致三白丰年之兆所以綏寵祿而介遐福者不亦可乎莊周所謂虛室生白吉祥止止者庶幾在此此固畫史意外之意使圓嶠可作寧不有取於予言哉公顧予一笑遂書以爲序時洪武十八年歲次乙丑三月十一日鄕貢進士具官鄭眞序

梅隠詩什序

木植之在天下多矣獨梅稱百卉之魁彼其固陰沍寒萬木僵僕而瓊肌玉質傲睨山谷間回視凡葩俗卉馳騖於豪奢侈美之地不啻輿臺矣隠民逸士羨慕而培埴之其爲徳之似乎上饒徐饒彰父忠信愨實士也杜門求志不樂仕進所居多大梅每相羊其下理融心契慨然嘆曰孰使予不遇於時而樂焉忘返者非梅耶遂號曰梅隠縉紳君子多爲贊詠之其所以發明隠之爲義者矣然隠者顯之對隠正所以爲顯也寓情艸木云乎哉想夫宴坐淸適芳馨四來歲寒髙節永保貞固視夫軒裳珪組渺渺然羅浮一夢中矣乃今聖明在上將使髦俊之士版築之英從容廟堂之上是以狀元及第之榮宰相調羮之用皆於梅比興焉饒彰逺在林野而聲譽藹然我不知君終隠於梅乎梅終能隠於君乎於是仿小山叢桂賦招隠之辭曰歲晏兮冰雪謇孤芳兮髙潔紛夫人兮姱節挹前修兮遺烈凜兮栗■﹝氵寥﹞兮泬杳冥冥兮巖穴崄兮僻黯兮寂履巉巖兮峻陟閒林扄兮深蟄賦考盤兮以遊以息邈羣仙兮姑射容姿澹兮的皪炫皜素兮裳衣耿心腸兮鐵石靑天指兮白日惇永好兮焉極琴樽兮棊奕樂逍遙兮以永朝夕望天上兮九重聖人作兮風虎雲龍仰黼扆兮重瞳衣冠肅兮會同君胡爲兮山中山中兮盤紆窈誰歌兮白駒攀南枝兮躊躇虎豹叫號兮熊羆嘯呼日將暮兮孰華予玉佩兮瓊琚盍翺翔兮宸都吁嗟山中兮不可以久居饒彰聞之曰是所謂誘我者耶我於木毋誓終身矣予知其不能屈也遂序於羣言之首

文江圖詩序

江右山水郡稱吉安吉安屬邑凡九而言水文江爲勝江控上下流綿絡數千餘里羣峯環列其髙而銳兀而起迆邐而平衍者若筆之削架之橫而幾席之奠也由宋以來若參政六一歐陽公丞相平園周公文山文公生相先後而其文章之懿功業之盛節行之髙與文江山川相爲無窮矣百餘年來風聲气習猶有存者嗣而續之將不見其人乎趙原髙氏純謹愨實士也家居文江爲天潢舊族際今聖朝以才行薦爲江西憲府吏處心公正論事平允上下咸以能稱原髙自念有母在堂望家尺咫未及遄邁而情有弗能自已者於是卽文江之勝繪爲一圖時焉展玩俯仰上下神馳意往庶幸母之安以慰其心焉縉紳君子多爲詩歌以贊詠之以予職在斯文俾爲之序夫母子之親彜倫所重陟屺之詩曰陟彼屺兮瞻望母兮母曰嗟予子行役夙夜無寐而四牡之詩曰王事靡盬不遑將母一則孝子述其親之望而欲其歸一則人君序其臣之勞而本其情此詩人忠信之至也原髙服勞憲府而念念其親豈以家事廢國事以公義廢私情者哉且夫地靈人傑古今所稱眉山以三蘇父子而益重於蜀鑑湖以賀公季眞而益著於越夫有其地而無其人則其山川之气亦抑鬰而不舒矣以文江爲吉水之勝先哲之生固多後人續之豈少哉後人不以先哲爲心則不惟上負明時下負所學抑且有媿於山川之神靈矣夫出處隠顯一致而已然而林泉窮僻孰愈朝市之富臺憲之貴艸衣木食與田夫野老相羊東阡西陌間孰愈紀綱要地操持文墨謀謨畫諾爲繡衣峩豸司天子耳目之寄哉原髙職在憲長以賓禮待之所以期望者至矣有事焉勿忘焉爵祿之來如鄕先達以顯親揚名可也豈徒有事山林間戀戀膝下而已哉孝子不匱永錫爾類予於原髙深有望焉

送廣信府太守劉公母喪還霸州序

洪武十八年之夏聖天子以來陽丞霸州劉公循理授知廣信府事旣上任三月以母夫人鄭氏年幾七袠遣使取以就養未幾霸州有司以其家訃來上公袒踴括發水漿不入口號慟再曰天乎我不得在家而使我母至於此我罪大矣徒跣衰絰卽日登途廣信士民攀號戀慕有作佛事以薦福者於以見公純孝之至以心感心矣夫親喪固所自盡也天理人心非由外鑠原始反終情所弗忍而禮無不至於其气之絕也升屋履危以其上服三招之則猶兾其復生也不生矣於是制爲死具故飯而含致孝養之宜不欲其親口齒之虛也衾而襲致歸全之義不欲其親體膚之露也乃若朝夕之奠祥禫之節其於四制之義亦云偹矣以公文學政事上承恩寵一麾出守太夫人在堂限以官守缺於定省壽考奄終棺衾殯斂弗躬弗親想其瞑目屬纊之辰正安車奉迎之日倚閭之望莫致陟屺之悲無窮公於是亦無以爲情矣然而喪事卽逺有進無退變而不失其中不亦可哉奔喪之禮見星而行見星而舎玆固不能以畱公矣入境至家升自西階服喪盡禮有如初喪賓客固有弔而大恱者矣先隴之陽有若堂若防者竁焉窆焉蔵焉想其志气神明之存望望然皇皇然追而弗及求而弗得也而欲報之徳終其身弗忘天地鬼神實臨之孝感之徵將見嘉禾之生醴泉之湧赤烏白雀飛翔馴集於墓田之左右矣國家以孝理天下異日金花紫誥推恩泉隧不曰忠孝萃於一門乎此固予所望於公者也於其行學校之士以公有徳於斯文效蓼莪之詠爲公祖道而予爲之序

又

古喪禮雜見傳記多矣而於奔喪一事尢致意焉蓋禮莫大於送終人子之於親死生大變豈不欲曲盡人事哉然或服勞於公官守言責有不可廢公義而狥私情故於親之疾不克致湯藥飲食之奉沒不及親棺衾殯斂之具是以先王制爲奔喪之禮有望境盡哀及門升自西階之說所以順情而爲之節文也嗚呼愼終追逺民徳之歸厚也可不重哉益津劉公循理奉上命知廣信府事上任三月以母夫人在堂取以就養未至而其家以母夫人卒訃諗之則九月十八日正遣使奉迎之時云公號慟僕地卽日徒跣登途廣信士民攀畱莫得有些哀於其母者曰母子至親一气分兮於惟夫人慈而仁兮篤生我公子我民兮大義彜倫親所親兮親曰仙遊公弗畱兮民心悠悠曷其有瘳兮惟公之思繄夫人之悲兮百身可贖我焉辭兮予聞而解之曰親莫重於母子愛其子以及其母斯其爲人情天理之至哉夫公之得其民如此則公之爲政可知矣初公之別其母也蓋以致君澤民爲念不以舎朝夕定省爲戚也千里南來司一郡民社之寄尺書傳報固足以慰其母之心矣然而鼎釜之娛莫致風木之憾遽聞則亦付之無可柰何而已且夫親者我之所自出也非有賢母不有賢子以太守公本家教之盛以及夫人人是夫人爲不死矣先靈在天昭昭不昧公其愼於禮哉將行合府所屬咸以公之徳不能忘也請予文以餞夫人心所向風化所由成也采輿人之頌以傳之其非士君子所當用心者乎若乃宅兆之安寢席之薦載諸禮經則公固素學之矣予不得而贅也

同前爲李通判作

近予以人才薦入京師與燕南劉公循理陜西李公大本試藝天官銓選文華殿伏蒙上恩授公知廣信府事大本府推官予亦忝以非才爲通判旣受符契謝恩丹陛公交車上任四人者旣志同道合庶幾協恭以對揚丕顯明命哉廣信江西屬郡地瘠民貧而公務繁冗使者往來交錯旁午公厲之以勤持之以靜而律之以公由是治體一新凡貢賦之徵貨財之奉簿書期會之集告戒從容誠意懇至闔郡吏民勸趨恐後數百里內民生按堵與時休息咸謂太守公之賢庶幾於古之循吏矣方將興廢舉墜撫綏教訓成禮俗之盛而乃以母夫人在堂奉迎間遽以訃聞於是士民失所依歸矣畱連展轉何忍公之去哉夫君親天地之至恩忠孝臣子之大節以公恪職事之恭而復盡孝思之敬爲臣爲子兩得其道矣予嘗讀韓詩外傳載臯魚一事以爲木欲靜而風不停子欲養而親不待至於哭泣以死孔子門人聞而歸者三十餘人則其心之所感如此也公世家益津田園之入足以娛親初仕耒陽祿賜之厚旣得致慈顏之奉矣何有臯魚之憾乎然而大孝終身之慕公何敢自已其心耶北望燕山千里遄邁衰絰上堂見其母之殯如其母之存也戀戀之誠何如哉以塟以祭祥禫如式三年服闋起復登朝徳業之盛必有上報國家下及民生矣豈獨一郡被其澤哉於是眾以爲然相率再拜揮淚而別予與推官同致僚友之誼爲之序以餞云

同前爲李經歷作

予以非才爲有司薦入天官蒙恩授廣信府經歷與知府益津劉公相先後而同日上任闔郡之政咸仰成於公凡害之未除者鏟削無遺利之未興者設施恐後由是吏民向風吐情供實獄訟之決舉得其要貨財之徵應時而集稅貢之登倉庾之實禮樂祀典之謹戈甲器備之修而又勉勵學校嚴賞罰以別勤惰創三皇殿使其師弟子瞻敬而企仰焉予不能事事而有太守公在上爲之綱維私竊自喜庶幾可無戾矣居無何公之母鄭氏以卒訃公卽委篆於通判李公徒跣衰絰望燕山而馳焉六曺之吏若典皆曰公我父母也自今何所承命奉教以爲依歸哉欲畱公弗得請予通其意予誥之曰諸君子之於公固爲厚矣其如禮制何且我聞之孝於親者必忠於君公以太夫人之命出事天子一麾出守士民皆稱爲賢臣職盡矣太夫人壽考奄終五福具備則公純孝奉養所致也限以官守千里在逺殯斂弗親苦心荼毒計日兼程言遄言邁豈爲君等畱哉夫攀轅臥轍不欲公之去者諸君子之情也星言夙駕亟去弗顧者太守公之情也情之所在理之所在豈不爲兩得哉傳曰民之秉彛好是懿徳其此之謂乎予於公有賓僚之契尢不忍別者於諸君子之請心實戚戚焉公行矣山川深阻冰雪歲寒其節哀順變歸盡大事朝夕服食之宜必致其謹毋徒以齊疏飦粥饑寒傷生也

滎陽外史集卷二十三

●欽定四庫全書

滎陽外史集卷二十四

﹝明﹞鄭眞撰

○序

送鳳陽府儒學教授吳義孚先生謁告歸莆田序

閩南爲儒先過化之地自龜山楊氏得程子之學於是我道南矣考亭朱子承延平李氏屏山劉氏之傳自是環閩以南家洙泗而戶鄒魯仁義道徳之說藹如也世運旣微文獻凋落故家子孫有原伯魯之誚求其詩禮之澤久而益振以師道自任若今吳先生者何其少哉先生閩產也自幼頴悟承先君子石亭翁之訓年二十有九慨然曰我不讀書爲士以祚其門不名爲人從師取友玩心經史凡性命義理之微天人禮樂之奧莫不究悉爲文章惇尙本實浮誇綺麗一切弗道值世事旣非隠居深山爲學者師足迹不入城府際今天朝以科目頒天下命興其賢者能者有司彊起先生藝閩省先生力辭且曰科舉誠我家故物然投老山林無意於世久矣不得已以書經領洪武五年鄕貢進士薦計偕京師將告歸適分巡監察禦史張公度上言中都興王之地四方視爲取則而教席多虛非所以崇化天下也朝廷用其議丞相及大宗伯以先生龎厚老成且在科名優等遂授今鳳陽府教授縉紳咸賀以爲得人旣至而負笈子弟皆遷謫之家心不樂學至視簡冊爲害已先生博以經訓約以文藝誨之諄諄而誘之循循也旣三年告諸生曰我老未有嗣息宗祀欲有所屬將歸經紀其家復來委心焉於是請使府申諸吏部吏部報可遂給告以去夫君子之道人倫而已道之所存教之所存也故自身而家自家而國自國而天下躬行心得寧有過於彛倫之外者哉於此而不得其理何以爲淑諸人之本也耶先生之歸君子以爲能致其重者矣春日載陽脂車言邁宗姻鄕黨歡言來迓覽田園之瘠肥慨風景之非昔則亦時其興之所至云爾莆陽南閩甲郡在昔衣冠尢號爲盛立言之士若夾漈鄭氏石林葉氏四如黃氏與考亭相望先後其經史注釋制度考索於名教實非小補而近時陳氏眾仲亦有古詩文爲士大夫所誦顧諸君子之書久已傳世然而山川地逺後生晚進莫之見矣聞其家尙有其人先生歸試而問之購取以來嘉惠淮海之士豈非鄙賤之所望哉庸敢敍以爲贈先生名烈字義孚號方齋所著有臥雲集其考徳問業則先朝文獻若鄭先生獻可林先生學矩云洪武十年三月朔日鄕貢進士四明鄭眞序

送睢州學正永嘉劉貢寓上任序

天子在位之七年命天下郡縣守令各薦士三人時我四明陳徳源氏爲重慶府巴縣丞巴僻在西陲人物稀少懼無以上答明詔鄕友項熙原同仕蜀西謂之曰士信於知已彈冠結綬必有推挽之者若永嘉劉氏南金字貢寓者其可乎哉徳源曰何如熙原曰貢寓世爲溫儒族讀四聖之書觀象玩占達陰陽造化之理聖運肇開士凡一材一藝者皆抜毛脫頴翺翔靑雲貢寓杜門謝客耳若不聞忍貧茹蔬裕如也方今旌車四出野無遺賢可使若人者終老於巖泉間耶於是徳源上其名於四川行省行省咨之吏部吏部符溫有司彊起之貢寓不得辭焉與羣士同詣吏部試易義中選將調官天官宗伯議諸丞相以爲通經學古者未可煩以有司當使施教一方茍才賢輩出則其有功也大矣丞相從其議遂得爲睢州學正上任過淮臨以予同在斯文求一言以贈夫政與教非有二塗今日之所以爲教卽異日之所以爲政也國家設立學校置師弟子員非有錢榖之勞簿書之冗巍坐臯比與諸生日求其所未至士之以文學自任者固樂爲之而有不得遂也而今幸而得之故必有得道忘勢之君子遇夫尊徳樂道之諸侯優禮崇奬摳衣負笈者得以激厲成就之柰何今之有司視爲故常漫不加卹而掌教者亦僅僅自守玩歲愒日兾幸一旦以去況夫中原多故以來故家文獻旣以湮微父兄之於子弟甘心樵牧視簡冊爲累已其來非一日矣貢寓學髙而彊气正而蒼行端而方所以轉移其心術開示以正途下學上達俊乂林立登庸於朝爲端人爲正士斯不負菁莪樂育之意豈徒日月書季考詞章句讀而已哉睢爲汴宿之衝華夏文明之地也昔者葵丘之會諸侯封人之見夫子於是乎在仰惟聖明在上王道大明五伯之事誠不必論睢之士大夫見貢寓者於言動詞色有若封人得諸觀感之間則貢寓之道將大行於時矣予與貢寓早嘗相聞而於陳項二君子皆有同鄕契家之舊薦賢舉善二子旣爲得之若睢學之得吾貢寓抑何其多幸哉於是爲之喜而俾予敍其事以贈

送潁上縣教諭徐景顏先生復職序

洪武九年十二月中書省檄鳳陽府凡通經博學之士在教職者悉取以來蓋相君上副天子宵旰求賢之意欲盡天下之才儲之館閣謀猷黼黻致唐虞三代之治也烏乎盛哉於是知鳳陽府事潘公奉行惟謹而潁上縣大夫以博士徐先生景顏薦旣至而中書且有後命許畱見職景顏辭諸潘公請復歸掌教事公曰先生是也國家以用人爲急先生去而登諸班行不過先生一人而已先生在而學者有所成異日晉之省臺布諸郡縣用以爲奔走禦侮疏附先後先生之功顧不大矣乎時同僚皆韙公言景顏卽再拜爲別予以同年之契送諸淮河上執爵言曰景顏可謂識進退之宜矣夫君子安於所遇固未嘗求進而亦未嘗求退也不求進以見其不急於用世不求退以見其不果於忘世易曰時止則止時行則行而孔子於仕止久速亦當其可而已景顏家居太末爲徐偃王之後世冑神明從容儒素浮沈裏閈將四十年適聖運肇興有司惇進就試淛闈以書經中選來爲潁上學官執經在座下者凡二十人皆通性理能文辭於其行也咨嗟涕洟戀戀焉意其復歸今玆果然矣是豈不足以慰其心耶往復去畱何芥蔕之有哉且夫富貴利達天也學以致用在人焉君子不謂天也獨柰何今之儒者自一經決科之外於禮樂典故文獻譜諜一切漫不省如或知爾則何以哉予之病此久矣景顏疏通明敏朅歸潁上講授之暇博記廣覽以資其見聞聖明在上述作之事日以大備馹車之召豈能舎我景顏哉

送泗州稅課局副使金仲止考滿序

國家立稅課以徵天下之貨郡有司州縣有局軍國之需率賴於是然多以儒者司之蓋經義治事初非二理明體適用有在於此豈曰理財非君子所宜哉金華金仲止年二十餘好學能文有司嘗以六科薦之天官試藝中選署泗州稅課局副使有難之者曰稅課冗職也子其若之何仲止曰先儒謂錢榖爲爲已之學職分所在盡其力焉爾泗爲兩淮要衝舟車憧憧無有寧日仲止旣上任百貨之來相其貴賤多寡而輕重之持之以公平煦之以恩惠民皆歡趍恐後或仲止以他事出則相顧延佇必待其親蒞得一言而後定旣二年貢賦告登而代者至矣仲止其賢乎哉仲止世居金華金華多山水人才輩出儒先君子若魯齋王公仁山金公白雲許公皆以道學溯朱子之傳若待制栁公侍講黃公今學士宋公長史朱公亦以文章大家冠冕後進仲止生於其鄕得其緒言餘論故其入仕之初不以爲卑且冗而善於其職如此夫洪範八政食貨爲先禹貢一書底謹財賦周太宰定九賦之法徵斂隨宜乃今聖明在上重本抑末徵商之額取之有度仲止盡心周旋不虧官不抑民異日爲令爲守爲臺爲省設施舉措從可知矣易曰自天佑之吉無不利仲止其有焉予與仲止忝同淛產久客臨淮聞名日甚玆幸得相見將與論世家文獻之懿而以考績入覲京師其能介然於懷耶泗州博士陳先生楚賓旣合士大夫同致斯文之誼遂敍其出處大略於羣言之首

送鳳陽府稅課分司副使髙彥芳任滿序

鳳陽興龍之地今天子肇建中都四方百貨之聚陸輦中土水道長淮視他郡爲最有司相視地形於淮河之北岸置稅課局凡商賈取道虹縣及宿州司其徵閩人髙彥方氏來爲大使朝廷用言者攺爲稅課分司而彥方升爲副使彥方年壯力彊疏通明敏而長於幹濟自始至終逾四年而朝夕不懈如一日於是貢賦以登考當書績知虹縣事陳侯敬銘儒者也愼於許可獨於彥方每奬譽之且使來請序其槪夫徵稅之法尙矣周禮宅不毛者有裏布民無常業者徵夫家國家疆裏之大生齒之繁凡山川土地所出所以衣被而飲食之者不能以數計闗市之職量其多寡大小以三十而取其一隠匿者有沒入賞告之律其爲法可謂詳且密矣然而貪黯之民欺公售私常額不登程督責備惴惴焉旦暮之不保者相踵也而彥方獨優爲之不謂之才可乎彥方生於閩之南平蓋延平李先生之裏也先生之學傳之考亭朱子考亭嘗論錢榖爲已之學其於徵斂之法固嘗講之熟矣夫明體適用不當見之空言君子之於世蓋有無施而不可者易曰理財禁民爲非曰義彥方其得於儒先之緒餘者耶予典教臨淮若彥方之職業固當目熟而耳聞而況陳侯之言有可徵者乎故不辭而序之彥方世官閥在前朝嘗以門功司徼巡云

送淸河縣稅課局副使劉與徳考滿序

我鄕四明爲文獻邦百餘年來流風遺俗猶有存者遂初叔載王先生老成聞望師表於鄕時天臺胡先生世佐伯衡兩領鄕薦由儒學官歸老寓居於明胡先生三省之孫家有史學王先生厚齋尙書公之孫以玉海書著聞於世者也二先生先朝故家之契先後訓導明庠而沛縣劉與徳以宦遊執經居弟子列二先生愛之凡天人禮樂之奧典故文物之著詞章性理之微心傳面命學遂以進旣歸卒業又十餘年而聖運肇興以秀才徵至京師試文吏部授淮安府淸河縣稅課局副使淸河當汴徐之衝商貨之交舟載車挽與徳量其貴賤多寡而爲之徵錢楮之入以貫以文計者載之赤歷歲增月羨貢之府藏之庫而軍國之費賴是以出焉旣踰年考滿當代與徳曰我庶幾無責可以退矣淸河人士挽畱之莫能得乃使來請序以送之夫衣被服食民之所賴以生者不先有以貢於公其何以致夫尊君親上之心哉然而姦民黠胥窺避隠匿獘幸百端於是闗市之徵不得不嚴矣國家之法錢榖爲重監守自盜之律讀者凜然而好生事者往往羅織鍜煉必致刑辟是以淸修謹飭之士不樂爲之蓋其心戚戚焉不能以頃刻去懷也噫是豈立法者本意哉與徳天資明敏而惇朴有守其於理財之要可謂不媿所學而無忝師門矣予家世四明於二先生旣親且契胡先生卽世已久不盡得其緒言餘論而以貢士忝教臨淮復聞王先生之訃老成凋謝爲之衋然猶幸遇與徳論師友淵懿期底於逺且大也夫爲政之道盡其職分之所宜而已寛則民慢而事不集猛則民畏而心不安於二者而取中斯其庶幾乎與徳學而仕者也異日爲良有司不當如是耶知淸河縣事陳立本予同經友也其當以是告之

送邳州稅課局大使韓民瞻序

越爲淛左名郡屬邑蕭山當淛江東西要衝山川之秀鍾之於人名家大族若湘湖韓氏民瞻世所謂才者也其先魏國公以雄文直道致位宰輔自後登金門上玉堂者代有其人際今聖運肇興徵用天下文行之士越有司以民瞻應詔民瞻不得辭遂試藝天官中選授臨川縣主簿臨川在大江以西其民好訟民瞻扶植善良鋤治彊梗罔不化服嘗奉省檄簿錄民財一無所私怨家罔生事端訴諸憲府憲府悉辧其誣然猶左遷爲邳州稅課局大使人有以爲難者民瞻曰錢榖有司一事爾以治縣之道治務何難之有且我夫子上聖之資辭尊居卑亦曰會計當而已矣某聖門之徒也無入而不自得其可哉旣至而邳在中都輦轂下大河南北形勝要地行商去賈舟車衝擾無有寧日民瞻量其貨之所直而爲之徵多不爲重少不爲輕泉幣之入以文以貫計者登諸赤歷儲之府庫月有餘而歲有羨矣人皆曰民瞻其果材矣乎考滿邳之士大夫作詩以贈使來請予爲序自古英傑之士必歷試諸難況乎錢榖軍國所需儒者視爲切已之學者哉王文正公旦監潭州銀場余襄公靖監筠州酒稅之二公者皆位登政府勲著疇庸其始也豈以位卑祿薄恥爲之哉民瞻世家賢子孫淸修謹約凡其設施措置之方皆得諸學問之素自玆以往功名富貴何古人之不可及哉予家世四明與蕭山接壤夙聞韓氏之多賢有名某字奠之者慷慨論事縉紳竦敬於民瞻爲尊行蓋嘗識其爲人而予鄕先生黃公潤之以東發之孫奧學能文在元至正間講授其地民瞻蓋得其緒餘焉者傳曰魯無君子斯焉取斯其民瞻之謂乎於其入覲京師遂敍於羣言之首時洪武十一年歲在戊午正月旣望序

送鳳陽府量積倉大使陳徳謙考滿朝覲序

髙郵陳氏爲文獻大家在宋孝宗朝有名造者博學髙行以淳熙乙未進士積官朝散大夫入鄕先生四賢祠與孫莘老喬竦並列爼豆屍祝不廢自是珪珇蟬聨領鄕薦及爲運使直內閣者相望後先入元爲丹陽縣主簿名宏者亦以政事有聲其在至正末爲淮南參政名謙字子敬者則其孫也世閥源流其有自來哉鳳陽府量積倉監納陳徳謙父蓋處士再福之子參政公從子也去朝散公六世矣龎厚老成而熟於世故際今聖運以嘗逮事先朝徵入天官授安慶河泊所官沔陽倉副再轉調今鳳陽維倉庾之司職冗秩卑凡而關鑰之嚴契勘之要槪量儲峙之煩會計出納之重夙夜盡心不遑啟處者有年矣人有戚之者則曰錢榖國家所賴眇焉小子嘗恐隕越失墜以爲祖宗羞顧其職所當自盡者可憚其勞耶旣考滿得代倉廩皆有餘羨會給散告盡乃奉府檄入覲京師來別曰我耄矣將上休致之請倘廟堂憐其愚衷歸掃丘壠守田裏以盡我齒榮莫大焉予喜而復之曰是可謂能諗夫出處之正矣四時之序成功者去人生幾何哉在少壯時志彊气銳視功名猶拾芥齒髮旣變奉身以退保衝養和以還造化舊物斯亦可矣寧能與眾齊驅並駕耶徳謙世業詩書善承善繼從容仕版逾六十年而亷謹自律由始至終不以一毫自累晚節令名庶幾保全矣聖明在上優老之令攺官增秩祿養終身所以蔭休於後嗣先耀夫前人者未可量也傳曰積善之家必有餘慶其徳謙之謂乎予忝教臨淮與徳謙時相過從樂聞其家世之詳樂稱道之於其將別殆不能忘情也異日幸得南歸道過髙郵訪徳謙於山水間觴酒稱壽取其平生律身行已錄而傳之使知朝散公之後尙有人焉

送新蔡縣知縣應先生致仕還裏序

仙居應先生宗毅號木齋奧學髙行爲有司所知洪武六年之夏薦入天官試藝髙等授知汝寧府新蔡縣事賜紗帽襲衣銀束帶拜恩奉天殿下上任政舉職修未幾流逋四歸田野日辟戶賦歲增新蔡之民咸知有生之樂由是興學校惇教化葺治郵傳興修水利凡事之宜於官而便於民者行之略偹部使者考核以稱職聞自郡府及衛閫至承宣布政司皆爲崇重敬禮以爲儒者之效可暴白於天下矣一日先生慨然曰我老矣久此何爲者哉解印而歸獨不能效陶淵明也耶遂以老病休致爲請汝寧太守萬公孟雅爲達諸朝報章旣下扁舟竟去新蔡士大夫父老及其民庶攀戀不忍別有涕泣者先生曰我何政理而得眾心如此耶揮手謝之過臨淮眞以斯文之契賀之曰先生可謂得所宜歸矣夫進退隠顯一於道而已進而顯所以行此道非所謂趨競也退而隠所以存此道亦非矯激也古之君子平日暇居以天下事置之念慮一旦列仕於朝仁義道徳之施所以堯舜其君民者特舉此加彼爾若乃功成名遂投閒置散木石之與居鹿豕之與遊逍遙徜徉以終其天年其亦可以無憾矣使夫溺權要貪勢利戀戀不舎一旦陷身不測噬臍可及乎且夫淛河以東素號人物淵藪自十餘年來登仕版者不啻千百也其有奉身而退如先生者幾何人哉然則先生之歸天其有以黙相之耶昔者聖人傳易於文言曰知進退存亡而不失其正者其惟聖人乎先生知進知退庶幾聖人之道哉眞家居四明與仙居爲鄰壤服先生令名久矣玆客臨淮先生之出處大致實見而知之顧以教職覊縻耄年未及不得相從言邁心歉焉其弗寧也異日或得一遂幅巾杖屨訪先生仙居山下某水某丘指其釣遊之地歌歸來辭觴詠爲樂有若晉人之風流焉其亦可哉

送致仕鳳陽府儒學教授劉伯機父還金華序

七十致仕載於禮經詳矣數千百載以來著爲令典莫之攺也然人年至七十蓋亦罕矣旣艾旣耄而使朝夕困頓於簿書刑政之末不亦可矜耶夫仰惟聖明在上優老養賢惟恐弗及邇者玉音渙發命中外大小有司至六十以上許引年休致大矣哉堯舜之心乎予友劉伯機父金華蘭溪文獻望族博學多聞洪武六年以秀才徵入京師授湖廣荊州府潛江縣稅課局大使考滿調鳳陽府泗州逓運所副使踰年以裁革調本府稅課司副使分司新城三年貢賦登足奉考書入覲天官宗伯以其年過六十上奏廷陛升鳳陽府儒學教授致仕時同列者六人上親禦宸翰制誥以賜有曰劉伯機今當調官而乃蒼顏皓首縱有自彊之心終是年髙故加升等以養老於家大哉王言也典謨訓誥何以加哉伯機持歸告諸祖禰誇耀鄕黨父老親友下及山樵野牧蔵諸篋笥將見虹光上燭矣烏乎伯機何以得此哉豈其明哲自保愼終如始致夫名遂身退之榮耶將祖宗積累之厚餘慶所及有以祚夫胤嗣之傳耶不然錦文犀軸鸞翔鳳翥豈輕也哉夫司徵冗官也典教淸職也稅課國用所關爲之者或至於戾學校師道之重望之者或弗能得士大夫於斯二者殆不能兼善而兩盡矣伯機商稅之司克稱其職而於郡博士之任終顯榮厥身其非出處維時進退以道者哉瞻望故山修程言邁田園淸興從容晚節幅巾深衣以道徳文章模範後進古之所謂鄕先生者非伯機其誰歟

滎陽外史集卷二十四

●欽定四庫全書

滎陽外史集卷二十五

﹝明﹞鄭眞撰

○序

嘉興宣公書院山長華亭陳君事績詩序

予讀唐辛讜傳未嘗不三嘆也方唐室中微龎勛以偏伍庸材據徐宿攻泗水列城方鎭環觀坐視未有能任夫分災卹患之責者辛讜一士人爾無官守言責以爲身累乃能請命赴難以泗州成功書之史冊有昭昭而不可冺者雷云遘屯■﹝宀禹﹞縣興難千載之下豈無忠義自任奮身不顧如讜者其人乎至正十六年夏四月髙郵張冦陷松江凡郡人以才望稱者皆受僞爵宣公書院山長華亭陳君慨然曰我志欲吞此賊爾烏能忍恥偸活於此耶出私帑募勇壯三千人卽所居爲營以拒之時江淛行省參知政事楊中奉公駐師嘉興君遣人間行請益兵止得文千戶所領十有八人君以大義誓眾迎敵決戰冦兵敗走擒僞通判呂恂追至朱涇市鎭焚其營乘勝抵斜塘橋擒獲不可勝紀居無何里人黃璋約冦兵爲內應夜潛引兵縱火劫寨君盡力死鬥會官軍先退君孤立無援僅以身免其愛女及從者皆見殺失資產以萬計君流寓錢塘貧餒自守省憲交章論薦迨未有以寵異之者懷忠抱義之士能不爲之衋然也哉夫士大夫之於人不論其事之成敗而惟在理之當否以君倡謀仗義爲國忘家則其忠節爲何如耶使任以帥假以兵威則功業之成視辛讜豈少哉予蟄居東海無由與君論議以發所蘊嘗誦鄕貢試中之文想君之爲人武林楊子玉以事來遂作詩以美之君名善字充之詩云吳松之壤東南奧區歲在丙申羣冦突如朱巾赭裳陸梁恣睢乃賊乃戕乃毒乃荼桓桓陳君誓不辱污指廩發囊仗義奮呼從者如雲仡仡萬夫修我戈矛爲君前驅請命轅門是究是圖秣馬鏖兵剪馘執俘冦狂假息有若釜魚彼何人斯委心姦渠俾我子立力寡勢孤慘焉骨肉橫罹非辜籍我土田火我室廬轉徙流移莫適有居忠憤之蓄鬰焉弗舒赫赫明廷唐虞吁謨省署憲章登於宸都胡不名爵金紫曵婁太史秉筆古之董狐傳之後來請從簡書

予向居東海上爲山長公著此文公見而喜曰此士大夫公論也際今聖朝而公之侄孟敷爲中都宿州學正適予亦教諭臨淮嘗出以相示及九年任滿同升教授又同在江西屬郡旣三年孟敷以書求此文出舊稿錄以歸之並記於後

應節婦張氏旌表門詩序

國家著禮典爲目三十有二而旌表與焉蓋所以崇教化美風俗爲天下後世勸也四明莭婦張夫人有賢行年二十二歸應氏生二子七年而夫君卒夫人慟哭言曰夫者婦之天旣絕我天矣何以生爲繼而又曰夫之不幸天也我其忍死以終厥志乎躬服襄事除喪不事容飾日承事舅姑惟謹及舅卒盡鬻奩具以殯以葬一如禮制又推其餘以嫁其夫之妹四人二子則俾之從師問學旣長克以才行見知名公巨卿遂有祿養今其姑年踰九袠而夫人亦已老矣會廷臣經略江南遂得旌表其門太史周公傳其事縉紳士大夫又爲歌詠之烏乎是豈不可爲世道勸哉嘗試論之女子之嫁也三月而廟見旣成婦矣蓋將終事君子以遂家室之宜也中道而乖乃其不幸之大者於此而不失其正焉固常情所難而亦女婦之當自盡者非徒欲爲門戶榮也乃今富家巨室多藉是爲幸免徭役之計夫豈制禮典者本意哉以夫人觀之節義以守其身文行以朂其子孝足以奉尊惠足以及眾至行彰彰不可誣也故其無資產勢力之助卒能髙大其門蓋天理所常行而公論所不冺者書所謂表厥宅裏樹之風聲者於夫人誠有合矣系之以詩曰懿惟夫人有肅令容內教式承沖和敬恭相攸立配於彼儒族命也不辰罹爾惸獨中閨窈深明月夜光晤言孰親顧影皇皇永矢厥心如金如石地下天髙百歲一日白髮在堂克謹膳羞而舅奄喪孰相其憂我飾我妝乃貿乃易以孝錫類惟禮是式翩翩二雛矯焉髙飛娛養樂康斕斑舞衣皇矣熙朝崇尙節義於赫旌書榮需寵賁詔爾子孫永涵天休矢詩以歌配於柏舟

送王繼逺歸天臺詩序

天臺王繼逺倜儻好義士也其先七世祖獻肅陳公在南渡時歷事兩朝爲名法從繼逺以父命出後王氏在至正間以逮事先朝得謫居臨淮縉紳君子樂稱道之予以鄕貢來主教事與繼逺斯文之好爲至間與登鍾離故城仰獨山之髙勝俯長淮之險要帝鄕神都之盛觀近在咫尺凡古昔疆理形勢因得指而論之繼逺曰昔吾獻肅公之事先宋也嘗以天下安危爲已任直前論事慷慨激切大槪以臨安僻在東南籓籬喉咽當以淮襄爲重淮控引山東襄經制中原守襄當得唐鄧守淮當得海泗金人泛使議和每以四州爲言而公建議以四州之地決不可棄阜陵知勇天錫鋭意恢復而扼於羣臣卒不得逞於是唐鄧海泗之得失與南渡相始終矣吾幸生治朝逺遊千里經覽陳迹質以先獻肅之言感慨系之矣予旣諦而聽之暇日從繼逺得獻肅公家集具載輪對上殿札子及奏疏貼黃皆論南北利害大計喟然嘆曰至哉言乎其國家盛衰消長所關乎乾道君臣克取而行之必能厲戈北向雪復讎恥何至界淮中流爲小朝廷戀戀於八陵坯土之悲也耶世異事殊九原莫作故家文獻之傳乃於繼逺而取徵焉獻肅庶幾爲不沒矣今天下一家輿圖之盛亙古莫及繼逺以家學之正異日進用於廷其不曰公侯復始乎予於繼逺竊有慕焉因其歸天臺作詩以贈且序其出處論議之懿冠諸篇端云驅車濠梁道薄言向南州江河隔千里中情邈悠悠矯首赤城霞五采聮瀛洲故山幸無恙歸來成宴休旭日耀桑梓浮雲泄松楸淸晨聽喚起芳晝聞■﹝車勾﹞輈蘊眞愜所遇泉石聊夷猶親賓列冠蓋佩琚鏘琳璆樽壺湛淸醑鼎爼羅瓊羞十年慰契闊詠歌相獻酬物情競朝夕變幻如蜉蝣保身樹明哲前修以爲儔

送鳳陽府學教導陳繼先歸淸漳詩序

淸漳陳繼先由國學生來爲中都鳳陽府學訓導弟子員母蘇氏在堂年七十餘繼先在鳳陽去家五千餘里以音問之不通祿養之莫致也悵然南望泫然以悲其鄕人過者或言於繼先曰汝母病亟勢將屬纊繼先驚怛僕地國家之法凡仕宦於外其父母在家或病或死非其所司有文移印信爲憑據者不得解職以去繼先彷徨無所出因請於郡府檄漳之龍溪縣問其母安不以爲去畱而龍溪之有司不知爲政之大體不諒人子之至情郵傳上逓謾不啟視催檄至再而終不以報也道裏遼逺山川阻深南州往來之使不得一介焉繼先亦無如之何矣會鄕友賴君恩順與繼先同業成均又同訓導鳳陽今年夏六月由省親復職以其兄訃來則其母已小祥矣繼先徒跣號慟水漿不入口累日有弔之者泣而言曰天下之人寧有母死逾年始得聞之如予不肖者乎且我不得終養而使我母一至於此我罪大矣何以生爲鳳陽太守李公聞而悲之爲之達禮部俾馹逓以去予以斯文之好送至南門外告之曰繼先其可謂孝矣夫父母之喪見星而行見星而舎繼先豈遼緩於此哉訃告之不時動靜之或制繼先豈得而自由耶天地之間凡有血气者莫不知愛其親況人爲萬物之靈於其至親存亡之際也耶惻隠之心人皆有之秉彜好徳非外鑠我也有忍死其親忽焉而不加卹如龍溪有司者獨何心也哉昔後魏淮南王長史趙琰以二親之喪不得越關歸葬至絕鹽粟斷諸滋味二十餘年惟食麥而已而南宋海虞令何子平父喪八年不得營葬晝夜號哭常如袒括是其天性至孝有非常情所及者繼先以儒得祿將以爲養也而越在畿甸親之疾不及奉藥以嘗歿不及憑棺以斂閱歲歷時訃告始至是其風木之悲蓼莪之感有不容已者然而喪事卽逺有進無退窀穸之事所以妥安其親者盡禮無違庶幾始終弗憾矣然則繼先其亟歸矣哉淸漳文物之邦昔者考亭朱子過化之地也考亭著爲家禮喪葬之事損益適中漳之士大夫講之熟矣諸侯家魯於是觀禮蓋庶幾焉繼先歸而取行之使觀者有所感發其不曰禮義由賢者出乎因作詩以舒其悲且爲序其篇端詩云窈藹北堂居猗猗媚叢萱永言忘憂物金蕤耀以蕃一朝霜風發慘慘摧芳根白日無精景重云翳朝昏遊子逺行役遲遲歸故園中心悵莫及泣血漬深怨憶昨別離時慈闈笑且言爲將手中綫致此鞠育恩壽命有盛衰容顏失凊溫慈養不得終空復盤中飱昊天邈萬里何能訴重閽誰如古巫陽用以招冥魂

雲巖小隠詩序

潁上縣主簿廬陵顏先生朝宗唐太子太師魯公之系魯公嘗爲吉州別駕遺愛在民歲時爼豆屍祝之今郡麗譙西祠堂存焉郡之屬邑曰永新西南百餘里曰禾山兩崖壁立長溪綿絡入於禾川與吉江合流魯公在郡時嘗至其地大書巖石上曰龍門溪愛其幽阻僻深畱其季子碩居焉故宅有魯公搗衣石嘗著靈異人莫敢遷之因號爲平原石豈其遺徳所存者耶子孫蕃衍分爲數族散處各邑歷唐及宋以至今日登名科掌教席及仕州縣者相望先生以世澤獨家石巖巖上常有雲气或時神物蜿蜒雷轟電掣霖雨大至懸崖飛瀑萬鼓齊嗚蕩擊噴薄奔放而下不知其幾百里也先生樂得其勝因號爲雲巖小隠云會朝廷搜羅巖穴先生以有司惇迫與羣士旅進天官授蜀西順慶府蓬州營山縣主簿歷六載以革並調官潁上縣簿書期會朝夕從事而耳存目注未嘗不在雲巖也於是用古篆法扁其所寓而會稽陳能舊嘗繪以爲圖縉紳士大夫咸爲詩詠歌之先生以斯文之雅請予序其意夫山川以人而勝南陽以諸葛也東山以謝安也彭澤以陶潛也蘭亭以王羲之而始著浣花溪以杜少陵而益顯匡廬香山以李謫仙白居易居之而後人爲之向慕興起夫君子所過者化所存者神卽其地而想其人而其人爲不可忘矣況夫堂構菑播之重嗣世象賢追念本始有以永其徳澤之傳者哉江右山水廬陵爲盛蓋天地扶輿之气鍾聚凝結有如此者而龍門溪特以魯公大書深刻遂名天下子孫居之詩書禮樂之風數百年如一日人固以爲文獻足徵矣魯公爲唐忠臣世之儒者言其不死計其忠烈之气殆與天地並存矣乘雲而來乘雲而往疑若在是巖之左右前後也神而明之存乎其人胤祚骨肉之親精神血气之感俯仰上下嘅想其冠帶立朝専城出使之日儼乎如見其伉祿山而罵希烈忤輔國而誚盧杞也功名勲業嗣而續之與魯公同不朽可矣豈徒視白衣蒼狗之變化以自適其意者哉夫雲行雨施品物流形大易所以明乾道也先生精於易學通乎天人向者隠於雲巖固嘗以天下事置之念慮矣今出倅畿甸寧不以所學施之有政乎異日升之廊廟遇大旱作霖雨使天下之人視雲巖猶傅巖焉斯其無媿於魯公之後人乎傳曰無念爾祖聿修厥徳爲之序而系以詩曰

截彼雲巖維其髙矣孰世其居儒衣襃矣自古在昔匪一朝夕載經載營言作爾室山髙水深徳人徳音寤寐孔懷湛焉厥心浮塵斯迥俗氛斯屏攸芋攸躋閴焉幽隠云兮捲舒我起我居從容以時或詩或書云兮變幻我顧我昐用之則行時豈云晏曰惟我祖太師魯公正色立朝教言則忠來遊來遨以命其嗣厥構貽謀克趾其美山川神靈有聞無聲乘彼浮雲太空冥冥天髙垂象以寓遐想厥降在玆非惚非恍大明中天禮羅徵賢其來於於賁然翩然旅進於廷需恩錫寵民社之司靡勞靡冗冽冽潁陽煌煌帝鄕故山邈悠巋焉相望云兮在天咫尺非逺樂以忘憂動靜隠顯相時絪縕膏澤我民爲雨爲霖與物其春慶門珪珇盍繩其武云漢昭回以奉明主

東海池公溥孝行詩並序

嘗閱太平禦覽載古孝行事甚備彭城劉師貞以夢母而識其母之容狀東平孟元方以夢而知盜發其母之冡滎陽鄭邯以夢教令啖杏而愈其母之疾病及讀栁宗元銘墓之文天水趙來章以神人示兆而得見父栁州府君之墓今觀劉先生貢寓董先生士勉著東海池公漙孝行事亦以神童示夢而尋遇其父正與古類世言至孝通天地感鬼神其信矣哉按周禮紀夢有九思其一也公溥之夢其思歟思存其心在平常旦夕之間公溥奉二親避兵倉皇中父子相失至誠懇迫天地上下實臨之神童之示夢豈特以其尋常旦夕之思耶然以夢得其父幸也以重傷奄至大故抑何不幸之甚耶夫父子之道天性也人心義理本諸賦予之正凡人莫不有之歷千萬世不變也私欲汩之於是有忍死其親者矣公漙當喪亂患難之時父斃於兵槁殯從事不共戴天之義弗容於茍存矣而冦盜蔓延徧於齊梁操戈剸刃莫辧誰何縗墨哭泣視諸天而已孤惸喘息眇焉如縷而展轉千里十有餘年戀戀哀慕有如初喪躬際承平復覩天日之盛卒能歸葬其父終養其母生者死者各盡其禮是固常情所甚難者而公溥能之傳所謂欲報之徳昊天罔極者其斯之謂歟予𨿽不識公溥而以劉董二老先生皆良史才紀事之實爲可證據輒因其言作詩以美之其詞曰

驅車上中土川塗邈以巇雙親正華發客行柰時危弄兵彼何人殺气腥風馳倉皇負所天骨肉成乖暌追奔幸一憇感此吉夢隨﨑嶇澗谷深忍能見瘡痍奄忽成永訣荼毒猶割刲叢殯泉隧間禮制諒勿違號慟蒼松根愁雲天爲低淚盡眼欲枯骨立膚其羸所幸不卽死寧復嗜甘肥朅歸向閭裏庶以奉母慈大明赫中天恩光浹四陲薦書上京國懇懇拜且辭富貴非所欲但祈終我私言瞻舊時路行行記梁齊返葬捧遺殖北風襲麻衣峩峩馬鬛封水砂獻神奇蓼莪感劬勞風木增悲淒至行昭格享永言福履綏大書示千古金石粲光輝

太常司丞方公資深使還詩序

洪武十三年秋七月望日聖天子孝享皇陵先期命禮官奉幣行禮而太常司丞天臺方公湜資深實當使遣公旣俯伏拜命出次龍江乘驛舟溯大江涉長淮風水急駛棹夫奉功一瞬百里以某日至中都將事之夕齋戒沐浴具衣冠省牲視饌品物備具昧旦作樂成三獻禮燔瘞如式竣事享胙天光發舒嘉祥駢集公出郊將復命京師過臨淮及鳳陽府推官宋君廷臣抵謁先聖博士諸生相見以禮公論及祀事以爲宗廟祠礿烝嘗備見周制若山陵之禮則周官所謂冡人凡祭則爲屍者其略也自秦始皇出起寢於墓側漢室因之故陵有寢殿起居衣冠象生之備降及東漢因而不攺每四時朔望二十四气伏臘及社定爲上飯之儀以禮官行事宮人隨鼓漏理被枕具盥水陳嚴具天子以正月五日上陵則郡國計吏亦得從之占其郡國災祥丰歉欲使先帝神靈具知之蓋事亡如事存不得不嚴者今天子孝思維則霜露慨然羮墻之見若舜之於堯也某自揆不才忝在職掌奉命而來恐隕越爲斯文羞今將還奏九重諸君何以教我於是宋君及鳳陽教授吳先生義孚進而言曰公之於禮如是博且詳也不謂之能其官可乎抑聞之禮貴於誠敬聲名文物特其末耳周公升歌淸廟茍在廟者愀然如見文王焉不誠且敬其能之乎夫臣職之恭卽君徳之著也上之奉先下之奉上一誠敬之交孚是以駿奔對越洋洋在上來享來格熙事備成社稷臣民之慶萬年賴之蓋有以交於神靈必有以同福祿然則宣室前席之召非公其誰耶公聞其言首肯者再送至淮河上再拜爲別至八林阻風賦詩四十韻寄郡府及庠序諸君子凡使事之誠友道之懿山川之所歷習俗之所見莫不備著而詞意典雅有杜少陵韓吏部之風可謂能賦之才大夫矣昔在元蜀郡邵庵虞公金華烏蜀山栁公常官奉常當重熙累洽之時凡朝廷大享大朝會見諸詩歌金聲而玉振之讀者羨艶興起公其何慊於斯哉予家四明與天臺壤地相接尙論先契愛厚爲至謹次韻成篇致戀慕之意且序其事於首云

天朝崇孝治蒸嘗藏先祠皇陵松栢深扈衛貔虎師禮樂盛典制壇壝嚴威儀金匱抽祕藏類以編簡推黃流湛芳馨圭瓉粲陸離熙成備格享淸廟賡周詩侃侃太常公衣冠偉文儒﹝葉而﹞騫若彩鳳翔陋彼班豹窺對揚列廷陛凜然冰雪持內篚肅將幣奉命寧縶維涉江沂長淮滄波天渺彌靈神迓天使舡頭舞蛟螭歷險吁已艱秉心矢弗移齋宮爰戾止淸風灑旌麾多士咸駿奔宰夫效驅馳嘉牲告充腯薦爼寧遲遲昧旦竣禋事漸漸金烏飛式瞻河漢間星斗粲有輝曙光燭馬廏曉程報雞塒使華倐云返早飯何容炊芹宮幸一憇禮賜承先施知已逢叔矛哲人覩先箕少將雞黍獻何有熊蟠胹斯文已波靡砥柱非公誰相忘饌席間古道何偲偲至理賾幽眇名言闡淵微毫鋒縛霜兔灑灑雲煙揮磊落珠琲粲爛煸云錦如﹝葉而﹞士林相唱和吹塤間鳴箎重壁見垂棘名寶誇璠玙﹝葉移﹞笑談一傾蓋樂此新相知都兪際明聖有若唐虞時招徠慰宵旰佩綬鏘王畿行膺玉堂召紫泥進摛辭老學飽研磨況乃年未耆大手燕許筆永言千載期嗟予忝淛產同鄕願陪隨阮籍遇靑眼馬良逢白眉矯首翰墨林汗竹紛如圍秋髙望鴻鴈冩寄千里思

一灣煙水圖詩序

海寧賈君惟敬謫居潁上縣扁其室曰一灣煙水邑簿廬陵顏朝宗繪爲一圖題詩其上嗣而和之者有人矣會惟敬南還舟次濠梁出以相示予笑而謂之曰此所以示歸兆也天壤之間水居其多知者樂水以其周流不滯有似於水也惟敬其知者歟且水之大者莫海若也惟敬家黃岡在滄海上水之大者固常見之矣客處淮潁其取義於一灣煙水者所以志不忘焉爾宜君子以爲必歸也然則扁焉觀焉狥名而求實其何間於彼此哉遂歌詩志別云

野水晴川望海遙光開寶鑑散風濤鼓琴出聽魚龍近彈鋏驚飛鸛鶴髙隔岸不煩呼折簡倚空時復醉揮毫黃岡路接蓬萊島仙子來迎炫錦袍

知五河縣事曽君﹝闕﹞號北溪詩序

長沙山水名郡屬邑三湘惟湘鄕爲最湘鄕有連水南流百有餘裏是爲春溪綿絡岡隴映帶林麓逶蛇曲拆莫測逺近溪之水淸澄瑩徹洞見深底而崖骨石齒劍攢珠累舟楫不通每雨晴月霽俯而聽之潺潺汩汩若琴瑟之鳴而璆琳之奏也邑士曽君﹝闕﹞隠居其上一榻淸晤塵坌不入客至燕笑從容賦詩行酒以爲樂嘗慨然曰我其終於此矣乎且號爲北溪云會朝廷急於用賢君以文學薦入京師授知五河縣事五河中都畿縣之一簿書刑政日不暇給而北溪之勝蓋夢往而神馳矣縉紳士大夫爲之贊詠者盈卷軸予得而觀之嘆其幽情雅致有非淺俗所及者夫天地之气凝而爲山融而爲川山川之秀非哲人君子不足以當之蟠溪以太公望也濓溪以周茂叔也其功名之盛道學之尊孰得而議之然而栁子厚辱溪以愚陸希聲號溪爲蒙亦得與穹壤相不朽然則其地之靈其人之傑也耶長沙在三江五湖中有屈大夫賈太傅之遺風名世大儒若考亭朱夫子廣漢張南軒存神過化後學企仰君以文獻故家與之相望千百載之上濯纓自潔初無意於人間世也然而隠顯隨時出處二致向在林泉今登朝寧斯時北溪之勝固已增輝攺觀矣於是而澄其心易其气處事接物有如水之淸且明焉我見其淵乎其有容浩乎其不窮𨿽在數千百里之外豈不猶在此溪之上乎昔宣聖在川上曰逝者如斯夫不舎晝夜釋者以爲與道爲體君學聖門者也循名求實其在於此乎君爲予一笑遂爲之序而系以詩云

沔彼溪流蜿蜒山谷曰廓而容曰杳而曲輝光內涵精英上浮皎焉明鏡鏘焉鳴球有斐君子於胥樂只以號配名克濟先美宴居從容以遊以遨言涉其深言陟其髙有卉有葩有蘋有藻掇英擷芳幽探逺討天髙日晶湛然虛明涼風徐來掬其淸冷鸛鶴飛翔龜魚遊躍上下昭昭豈不識察人亦有言至淸者泉心術如此可象聖賢弗撓於中孰塵孰滓謂言不信有如此水

槐橋野趣軒詩序

括蒼葉君伯玉年及六十老成文獻之士際今聖運以六科徵入天官授平涼府開城縣主簿在參佐之職嘗扁其所居軒曰槐橋野趣而爲之圖蓋紀其鄕裏之勝以示不忘其僚友孫先生大年紀之會伯玉以兩考朝京師過中都請予申其說而予何足以知之按槐橋在龍泉縣南十里臨髙制下爲縣之要會伯玉家於其地已及數世其系以野趣云者蓋因其意向之適云爾今卽其圖觀之大山深林回旋磅礡而平原廣阜犬牙參錯非有朝市之盛闤闠之富公府之嚴也一篙中分兩水交會煙艸雲樹淒迷慘淡蔀屋荊扉星布逺近白髮老叟曳杖而來者傴僂匍匐嚨言俚語前呼後應非有聲名文物之聚衣冠禮樂之集也然而伯玉得其趣而樂焉則固不以彼而易此矣括爲仙都上直少微星其人物往往有隠君子之風伯玉家於槐橋將底終身殆不啻李原之盤谷孫登之蘇門林逋之孤山矣然顯晦非二道出處本一致向在於野今登於朝凡所設施舉措之方皆平日涵養之素其意向之適固無入而不自得矣於是樵於山耕於畝獵於囿與二三君子考盤丘壑間其心之所得意之所趨殆與天地萬物同其妙矣昔我四明鄕先生蒙齋袁公嘗曰我觀於艸木之發生禽鳥之和鳴悠然與我心契其樂無涯然則槐橋野趣其有得於玆耶因爲之序而系以詩云

眄彼槐橋龍泉之陽神鍾秀聚山川相望懿美君子玆焉考室言卽於野惟趣之適元气太和坱軋氤氳兩間化育萬彚以均因象賦形至理斯具意向之趨心領神悟如饑得食如渇得漿朝夕坐忘樂哉相羊視世營營各惟厥志朝者爭名市者射利理欲異情匪公伊私我心休休先烈依歸質諸羲經同人於野至趣之存有不忘者聖治文明賢才彚興天光寵賁粲兮弓旌大道之公豈不在我時仕時止我無不可歲月其䢐盍不歸歟收視反聽式完厥初桑梓敬恭東阡西陌爾汝兩忘誰主誰客徳人徳音或嘯或吟從容者天淵乎爾心猿鶴招邀某山某水優哉遊哉永言樂只

滎陽外史集卷二十五

●欽定四庫全書

滎陽外史集卷二十六

﹝明﹞鄭眞撰

○序

送陜西承宣布政司參政陳公入覲序

洪武十有六年夏六月吏部符陜西承宣布政司傳上命驛召右參政陳公觀廷賓入覲者時陜右吏民方熟公之政不樂其去戀戀再三公曰禮云君命召不俟駕其敢少遼緩耶不問家事星夜就道至臨淮阻風舎舟登陸兼程而進予幸以斯文謁見退而嘆曰君臣際會之盛不在玆乎周制六年五服一朝又六年王乃時巡諸侯各朝於方嶽考制度以尊天子是故赤芾金舄會同有繹則因狩而朝也玄衮及黼輅車乘馬則因朝而賜也下以致其敬上以致其恩人心天理之正孰得而間之自漢以下成周之制不可見矣而木水本原之義千載一日也乃今聖明在上朝覲之儀斟酌今古凡在外藩及郡府州縣之長歲一朝覲其餘大小率以三年考滿入覲天官考其功過而爲之黜陟焉其禮甚重而其法亦嚴矣今公以明經之學簡在上心西北大閫出當一面而報政逾年首賜入覲蓋以旬宣之重委寄之隆厚股肱而崇體貌也可不思所以對揚丕顯休命哉天下之大生齒之繁興化致理之宜柔逺安邇之略其有以徹九重黈旒之邃者乎謹按陳氏爲莆田望族由始祖號公祀肇居歷淸逺令樞至三世而會稽郡王揆以滅董昌救溫陵等功授大鎭節鉞賜鐵劵五世而吏部尙書公仁璧六世而僕射公靖父子宰執侍從相繼榮耀赫奕嗣是而後持繡斧乘朱輪者代不乏人至十有六世公復起而承之可謂重規疊矩也已昔者左氏載陳敬仲之占曰八世之後莫之與京以公世系考之符敬仲之占矣天於三恪之裔何其封植之厚哉烏乎玆不可以觀徳也夫於是本其山川地理家世文獻之盛立題賦詩序其首以爲之贈且以爲陳氏奕世之傳云

鐵劵

按陳氏三世從祖會稽郡王揆以武寧軍節度使同中書門下平章事檢校太師賜鐵劵郡王薨背其家上之內府劵文載在家譜定爲宋太宗太平興國四年以予觀之文載郡王平董昌救福建拯溫陵等功當是唐昭宗朝錢鏐同時事非太平興國年也宋初功臣以一言罷兵就鎭未必有九死三宥之說嘗考司馬通鑑東萊記事本末歐陽五代史皆不載郡王事恐郡誌及墓碑或他書可考今當爲史家之闕可也

鑪冶鼓風炎火煽昆吾堅鋼成百煉神槌急擊迸飛星水石磨礲冰雪片丹書模勒黃金塡王言訓飭人文宣侍臣捧入紫宸殿流虹萬丈光燭天會稽郡王陳節度大將功成旗鼓樹黃羅包賜向轅門鼓舞三軍誇際遇山河帶礪申誓盟九死三宥垂孫曽築臺拜受揚寵命臣微豈敢忘忠貞後來上表還內府多幸斯文綴宗譜討論彷佛唐末年盛典煌煌照今古故家人物冠貂蟬嗣續聲華今幾傳安西閫寄催入覲祝公富貴如前賢君不見武穆錢王國吳越數百年來尙官爵鐵劵网出秋水深錦襲珍蔵鎭家閥

吳越錢氏世家天臺元至正間漁人舉网得鐵劵遂購藏之洪武初年朝廷嘗取以觀復歸諸錢氏云

累朝宸翰

按陳氏禦書五通其一五代梁太祖賜節度巡官沅其二宋眞宗仁宗賜僕射靖其一則神宗賜廣東提刑中復巡官廷賓四世祖僕射六世祖提刑八世祖也

梁宋先朝禦筆題封緘猶帶紫金泥龍章鳳篆昭云漢錦軸牙籖映壁奎淸問疇咨隆體貎恩言嘉奬慰黔黎故家文獻承先澤捧上靑雲萬尺梯

文思誥

按宋慶曆中授虞部郎中陳惟徳廣東路提刑陳中復文思院綾誥共二通中書舎人行詞虞部郎邵庵虞先生稱爲慶曆名法從者廷賓九世祖也

人說閩南法從家先朝深寶誥綾花恩承內殿皆親擢命出中書溢寵嘉制作多應逾歲月光輝猶復動雲霞錦囊犀軸珍蔵久許借春風席上誇

經國集

按集類勸農取士守邊等事奏疏議凡十卷號經國集右僕射靖上進勑藏祕府熙寧初神宗幸祕書史臣以是集進帝覽而嘉之追贈左僕射其集今藏於家

恭惟僕射公全材見經濟峩冠登廟堂謀猷協羣議粲然如日星用以資至治彚次篇目分上表進廷陛帝曰大哉言蓬山肅登庋裕陵幸鑾輿蕓香發靈祕史臣跪進余乙覽愜宸意時公已神遊九重發深喟煌煌五色誥疏恩賁泉隧巨編手澤余文獻期勿墜嗣續喜多賢願言紹遺懿

梅洋

在興化縣東北林麓多梅樹唐武徳初陳氏肇居之地後分爲十二系云

卜居曽與賦盤阿雪裏梅花柰汝何鼎味已應符相業春魁頻得冠儒科靈根培埴來嘉徳奕葉光輝發舊柯歸向歲寒林壑底山川佳气近來多

■﹝艸瓢﹞湖

在興化大象山下陳氏始祖號國杞唐貞元間徙居其地三世至會稽郡王開府先是有■﹝艸瓢﹞湖平陳氏出公卿之讖

大象開形勝平湖緑泛■﹝艸瓢﹞羣峯羅錦繡一水瑩瓊瑤倐忽魚龍化翩躚鸛鶴飄浪浪鳴急雨灑灑漾輕飆窈窕深通壑穹窿仰駕橋天晴浮彩鷁月霽響瓊簫咫尺天光近從容地利饒淳龎便俗習虛爽逺塵囂似火明丹荔如雲覆緑蕉詠歌傳翰墨問答聽漁樵允爍精英聚恭惟令徳昭起家成赫奕開府聳岧嶤公爵榮重壤王封拜九霄塡門多紫綬列座屹金貂逺使時相過飛仙自可招公卿先有讖同際聖明朝

郡治故居

按廷賓三世祖淸逺令樞自■﹝艸瓢﹞湖徙於莆田邑下五世祖吏部尙書仁璧與其子僕射靖讓其宅爲郡治而退居於郡後郡治今興化衛也

閩海天髙聚徳星一門三世盡簮纓金銀气合春霄近紫翠屏開曉日明讓宅秪今爲閫治傳經應復大家聲徳馨幸見賢孫子佩服翩翩覲玉京

金紫廳

在■﹝艸瓢﹞湖上以會稽郡王階金紫光祿大夫得名上

階金紫表殊勲大國王封荷聖君宴席醉酣延素月佩聲飛步入靑雲風流上客停絲轡綽約羣仙舞繡裙富貴煌煌忠力報春風玉樹長遺芬

僕射坊

按宋熙寧元年詔追贈尙書右僕射陳靖尙書左僕射郡守許翟以朝命建僕射坊至今子孫族居爲盛

綽楔煌煌僕射坊相門朱芾詠斯皇雪融曉色喧車騎風送秋聲入佩璜緑葉生根蓉樹暗紅芳結實荔枝香閩南萬里何由到幾度相思夜月涼

集賢亭

按亭僕射公任集賢學士歸時所作

集賢學士早歸來丹碧光輝面面開史館圖書深冊府仙家冠佩接蓬萊久聞管樂稱王佐還道蕭曹摠相才春雨蘭階誇奕葉靑雲遶上鳳凰臺

龜蛇圖

按僕射公知蘇州日龜蛇馴伏案前公率僚屬祭而遣之遂不復見吏民繪圖爲公歸之贈圖今存

瑯函出巨軸云是龜蛇圖龜蛇玄武神示現將焉如郡侯廊廟器正直神明扶酒胙昭斥遣精誠深感孚鱗介閉深蟄帖然靜階除吏民共驚異繪畫粉墨俱再拜贈公歸呼舞塡通衢修徳消怪變古語諒非誣襲藏永爲寶不啻如璠玙

忠勲祠

按祠在興化郡後宋郡守陳寶謨建以吏部父子讓宅爲郡治屍而祝之時朝議郎捕林居裔使髙麗等功賜額忠勲可謂沒世不忘矣作迎送神辭

煌煌兮會府奕靈祠兮修宇鏗鐘兮考鼓饌嘉牲兮湛淸酤﹝葉上聲﹞靈巫兮傳語握荔蕉兮式歌且舞盼鈞天兮帝所神不來兮思凝佇紛進拜兮詵詵神之來兮如雲滿堂兮氤縕挹芳冽兮淸淳神欣欣兮宴寧颯靈帷兮風泠泠靄霓旌兮錯云駢驂鸞鷖兮逍遙上徵我福兮我壽昭格享兮綏佑載祈兮載扣耿忠勲兮宇宙

金錂芝

按熙寧六年癸丑壺山淸逺公塋產芝艸四本紫色金錂是歲朝廷加贈僕射而子孫服金紫至十有三人夫人才之興國家之盛美盛徳之形容不在玆乎追爲之頌曰

瞻彼壺山佳城蔥欝靈鍾秀聚產此英物紫葉金錂璀燦光榮天風四來播其芳馨嘉應殊特肇自天錫惟淸逺翁先朝遺徳繄僕射公聿大其傳密誥疏封曰惟玆年嗣而慶門公卿有偉佩服熒煌腰金衣紫我觀圖牒在國在家君臣際會文獻有華昔在神爵銅池產異儒臣匡衡頌傳永世詠懷先烈泉石幽扃至和絪縕融結精英我作聲詩薦諸祀享霜露春秋以寓遐想

龍爪木

按淸逺公墳宰木千章熙寧中當晝忽潛龍緣木拏云而去爪迹分明遂號爲龍爪木夫龍淵潛在下而托木以升此風雲際會之徵陳氏衣冠之盛宜矣爲之贊曰

於惟神龍四靈之一變幻蜿蜒風雷盤辟惟閩大家墓林孔深喬木上參雲煙晝陰爰有神物於焉奮蟄五爪紛拏有形有迹我觀嘉應彰時文明聖作物覩爲公爲卿羲易有占大人利見太空茫茫膏澤其徧瞻彼佳城欣欣向榮伊龍所藏伊龍所升告爾後人裁培載植本固枝茂聿昭先徳

鴻蒙閣

按閣爲廷賓八世從祖若道處士所建時同族有繡斧弟兄三部使朱輪叔侄九侯藩之盛處士當奉恩澤而潛徳弗耀養性自適爲論時所稱云

翚飛傑閣倚鴻蒙復道天寒海日紅萬里竟翔寥廓表三山如在有無中仙遊每迓簮裾集宦族頻看爼席同矯首乘鸞人已去云仍猶復仰玄風

槐軒

按廷賓十三世槐軒先生隠居教授門人多登科者常與宋內翰後村劉公和梅花百詠集行於世所居有古槐因以自號今裏中猶呼其故第爲槐軒云

虛堂蔭古槐云是公侯兆種樹猶種徳憑誰契其要先生好幽隠弗以官爵耀弟子肅衿纓函丈得深造登科若而人喜捷春旗報石牀臥緑陰南柯夢方覺逍遙形骸外萬事俱一笑懿哉後村翁蘭金爲情好翩翩百詠集風月恣吟嘯芬芳猶至今依依戀餘照百年不同時期君與同調

白雲岡

按莆郡西曰太平山山之東岡爲廷賓曽大父龍門公之藏時有白雲輪囷其上因目之曰白雲岡以寓戀望之心云

太平岡上白雲重佳气林巒曉鬱蔥盡使函生同化育可能飛步上云空衣冠夜月精靈祕爼豆春風肸蠁通萬里從龍今有象前修嘉澤藹空蒙

安雅堂

按堂爲元國子丞眾仲公宴居之地山海中詩禮藹然號海濵洙泗廷之從祖也

彼美君子作堂孔深有樽有爼有書有琴靑山在上流水在下攸芋攸躋旣安旣雅靜焉休休動焉悠悠造物爲徒太虛與遊烝我髦士永言占畢教鐸洋洋徳音秩秩斯文在天聖言豈湮異途同歸洙泗海濱邈哉神遊緲緲鸞鵠著書滿家有華嗣續我懷斯人如玉如金匪今斯今猶見其心

駟良別墅

按別墅在莆田北三里許廷賓曽大父龍門居士所築因以奉其先塋大父蓮堂公及其父梅巖公兩世繼志述事而陳氏世得其山川之秀土地之饒焉

聞說莆田北佳城按撥砂門庭開別墅冠蓋識名家山勢髙奔駟溪流曲赴蛇溪聲喧霹靂巖斗露■﹝山含﹞岈神秀千齡聚英才奕世誇衝姿稱孝友美徳用柔嘉享祭渾如見修崇諒匪奢馨香羅品薦儉朴尙樽污冥邈魂遊閟衷誠戀慕加盟眞修法供梵誦肅僧伽繼述酬先烈登臨擅物華畫屏開錦綺仙籟雜箏琶築塢迷春靄經樓絢早霞鳳鳴園有竹鶯囀徑饒花牡蠣甘分肉檳榔澀當茶紅鹽靑落子丹荔錦先葩寶翰藏宸墨遺書載巨車郡王存誓劵僕射記宣麻慶澤從來逺功名未有涯閩南人物志傳寄海云賖

輟耕處

按莆郡屬邑曰遊洋遊洋之東南曰莒峯林壑尢美至正間廷賓嘗耕隠其下扁曰輟耕處云

莒峯山中愛耕作一卷遺經掛牛角耕田方罷還讀書自是古人經濟學耒耜本爲家食資怪底山田苦磽確老犍埀淚怕鞭笞歸向空山早棲泊夜來春雨波連天南村生意何綿綿客來堂上笑相問城中斗米今幾錢秋來收獲幸及早便當秉筆書丰年土鼓吹豳大作社與公同醉西風前山上浮雲山下土日月云來作門戶興來直上靑雲巓人事紛紛慨今古君不見寗戚夜飯牛單衣短布寒颼颼一朝應聘入東海小白竟得雄諸侯又不見南陽諸葛吟梁父大耳王孫枉三顧指取巴蜀如掌中魚水君臣誇際遇人生窮達系逢時丈夫須作逺大期■﹝畝犬﹞畝農功信足樂何如致治成雍熙幸君幡然今一起閫寄煌煌宣上旨輟耕之處早歸來鄕人喚作鳴珂裏

右洪武十六年歲次癸亥秋七月望四明鄭眞撰

松廳雅詠什

臨淮爲中都畿邑地近物夥號爲難治丞之貳令凡一言之失一事之誤輒聞諸廟堂之上固非窮鄕下邑自詫爲古之附庸也使有學行之士事至物來酬酢處置舉得其當而詠歌從容有得夫情性之正不謂之才大夫可乎永嘉林君如淵之爲丞也以勤敏見稱簿書詞訟是非可否與令長僚友協議斷以至公貪賕售欺者率不得逞吏人惴惴焉又非所謂箝紙尾當署卽署者也以故縣以無事日與士大夫賦詩爲樂蓋如淵家居時嘗及事李公五峯髙公則丞以是得其比興之法云人謂之曰子誠哦松者也惜無韓昌黎有以發之因題其扁曰松廳雅詠相與賦詩成什而求爲之序夫文章政事非有兩途仕優則學顧人之用力何如爾如淵以天子命出貳畿邑帝鄕湯沐凡其山川之勝風俗之盛故迹之遺與夫日月星辰之象風雨霜露之變人物鳥獸艸木之形色名狀寓於目接於耳發而成聲有足以裨教化焉豈徒曰翰墨之適而已哉如淵家在鴈蕩石門間林壑靜幽萬松天倚風月髙秋眾籟交作息心寤聽如在九奏鈞天之上乃今淮海之陽享有祿仕視隠顯行藏如出一致亦可以見無入而不自得矣彼有厄於上下志不克逞而寄興兩松之間抑末也已予與如淵義同淛產又在文學之列當日與如淵妙悟於袵席間毋曰我有公事而致其不屑之辭也詩曰仲山甫永懷以慰其心予固以大雅期之矣因爲之序而歌詩四章以詒之云

奕奕松廳仰髙俯深有美君子遐思愔愔雅頌沨沨以哦以吟如鶴在空如鳳在林我懷斯人秩秩徳音天髙月明如見其心松廳峩峩匪誇匪耀哲人坐忘載色載笑孰鉤我玄孰契我要神遊茫茫古今同調仰彼泬寥劃焉長嘯松廳言言孔寂且閒有客戾止鏘兮瑤環跂予望之蓬萊三山鴻飛冥冥邈不可攀薄言旋歸窅兮山灣式微載歌天風珊珊煌煌松廳孔樂斯土有琴有書有樽有爼頌聲洋洋如鄒如魯太音寥寥逍遙今古

湖山舊隱辭並序

予往年聞永嘉鴈蕩石門之勝欲一往不可得久客臨淮值林君如淵來爲丞因與論斯文之好嘗言我家蕭臺之石門石門爲鴈蕩支隴奇峯錯出不可名狀飛流懸瀑如銀漢自天而下匯爲長川支分派別逶迆曲折至於巨海而止良田廣畝鱗次櫛比魚鹽稻蟹之利視他郡爲冠自上世以詩禮相傳先人嘗爲文學官以非其志拂衣而歸謭焉弱息無所肖似嘗慕孤山處士之爲人在至正時白野忠湣公爲篆湖山舊隠四大字以寵之際今聖運忝有祿仕皆在淮海之陽南望蕭臺一發天際常神馳而夢想也子盍有以慰我哉予復之曰君子之學不期於用而自不能不用也不期於用隠可也不能不用仕可也惟其時而已易觀之六四曰觀國之光利用賓於王時而仕者也遁之上九曰肥遁無不利時而隠者也隠顯一致隠卽所以爲顯顯卽所以爲隠也夫石田茅屋布袍艸履耕桑自給孰愈民社之司祿食太倉峩冠博帶坐論政事爲國家出气力以埀名不朽哉然其志之所存固不以彼而易此也如淵旣出而仕矣乃不忘乎隠豈區區聲利可拘者哉且夫景行先哲士君子所以爲厚也豈無他人不如我同姓彼謫仙之髙風大節歷數百載一日也夙興夜寐若形聲影響之接焉故其在東甌猶在西湖也在淮南猶在東甌也豈以仕止出處爲間哉爲效淮南招隠作楚辭以貽之異日如淵功成名遂言歸舊隠歌予辭以侑酒亦足以爲懷古之一嘅矣其詞曰

望滄海兮靑山巋石門兮孱顏飛瀑瀉兮潺潺漭長溪兮經緯其間梯空兮險艱松桂連蜷兮邈不可攀窈兮謐悄兮泬冰崖噴兮墜危石熊羆嘯號人慘栗駕浮雲兮巃嵸思夫君兮心忡忡孤鶴嘯兮泠風颯佩環兮玲瓏構穹窿兮重屋保吾眞兮貞獨折芳馨兮深谷羗何心兮榮祿煌煌兮旌招結組綬兮登天朝悵山中兮逺遙颯天籟兮蕭蕭山花開兮雙崖髙澹寂寥兮誰與遊遨雲歸兮風馬盍歸來兮稅駕命蓬萊佺期驅飛亷兮逺迓亭亭兮蕭臺雙鳳兮飛來眇故鄕兮孔懷君不歸兮胡爲哉歲宴兮冰雪玩孤芳兮惜別紛前修兮遺烈盍保身兮明哲天地兮浮漚泊吾生兮焉求松桂山中兮春復秋歸來歸來兮聊淹畱

臨淮縣主簿徳政詩序

保定蠡縣陳公日新倅簿臨淮逾二年民人大和有歌之者曰茫茫淮流形勝今古帝鄕湯沐孔樂斯土惟我陳公受命大廷來倅來簿煌煌厥聲咸曰賢哉民之父母气類感孚如出一口我有田疇以稼以耕爾界爾疆爾溝爾塍我桑我麻載勸載勞我詩我書載迪載教我饑而食我寒而衣不嚬以呻愉愉怡怡君曰宜哉我躬我職匪恩匪勤匪功匪力惟天生民愛養則均惟公之政惟公之仁昊穹蓋髙厥鑑在下曰介景福曰錫純嘏山髙水深秩秩徳音我歌不忘以寫我心予諦而聽之曰公何以得此於民哉夫是非之心天下之至公長民者有不善焉人不敢以爲善也善焉人不敢以爲不善也若公之簿臨淮善矣斯民歌詠之其不可以觀人心矣乎公中原望族在勝國時嘗掉鞅燕都授經冑監徧及縉紳先生之門膏馥沾漑多矣是以才給而敏气充而嚴仕宦所至以治狀聞際今聖運由嚴州府分水縣主簿調濮州範縣再轉而臨淮畿甸之重他人不勝任者公獨處之有餘不謂之賢可乎是宜詩人見諸頌美而不能自已也昔仇覽署考城簿而王煥以爲枳棘非鸞鳳所棲百里非大賢之路然則公其自玆升矣予忝教於玆與公有賓交之契其興學一事殿廷齋廡創而新之公之功爲多乃若戶口之增賦稅之登獄訟之平有不能悉書者詩曰濟濟多士克廣徳心此學校斯文之責也予安得以不敏不文而不使傳之後來耶於是爲敍其事俾能詩者歌以繼之云

滎陽外史集卷二十六

●欽定四庫全書

滎陽外史集卷二十七

﹝明﹞鄭眞撰

○序

贈汝寧方君自牧先生序

地理之學何自而起乎蓋自混沌旣分淸濁肇判凡爲天象地形之著人固與之無間矣仰觀俯察星峯龍脈闡靈發秀陰陽之气聚之使不散止之使不行行之使有止於是竁焉兆焉封焉溝焉人子之於其父若母終事畢矣吉凶禍福云乎哉至正二十四年先處州教授府君卒予兄弟斬焉在衰絰之中莫知攸之汝寧方君自牧先生以地理之學有名薦紳間再拜以請先生俯而哀之相其土宜於鄞之桃源鄕西嶴山先塋之側以先君所嘗屬意也揆之法而合遂以九月甲申日葬焉夫水砂龍穴地理之凖的也先生有得於此故能正四方之位辧五行之形八風之所藏四靈之所聚逆則順之順則逆之所謂減左饒右之宜補短截長之法舉無不當常使生气行於地中存者亡者兩得其安焉其哀死卹生急人之難成我兄弟之厝安其親者如此至於富貴貧賤賢愚壽夭盛衰成敗世之衒其說以售厚貲者則一不出諸口非仁人君子之用心乎蓋先生爲上饒祝先生髙弟其地理學實得之江西王先生自靑鳥經以下若郭璞葬書楊筠松曽巡口訣胎腹李周卿之金鍼張子之玉髓師友淵源之正微詞精義傳之於口耳熟之於身心專乎理而不諉乎術急乎義而不惑乎利此正聖賢所謂格物致知盡性知命之學豈區區衒名矜能之士所可同日語哉予兄弟貧者也念無以報君則請於鄕先生長者爲之詩歌以贈之因得序其略於後若其易學之精微文章之華美徳行言語之溫純家世出處之詳略玆不贅

贈金華錢如璧序

國家之利多矣而鹽爲大民生之利廣矣而食爲急鹽以煮海爲利食以力田爲利故有稼穡之入然後可以盡斥鹵之功而有司兩稅亦賴是以取然旱暵不時瀦堰失備饑饉死亡之不暇安能竭誠奉上於已之所當爲也耶上之人不探其本而拯救之其不至於妨民矣乎四明濵海爲郡定海頭龍場歲貢鹽三千餘引場之南曰鳳浦湖者周回十八餘里日久不治田失灌漑民以病告者數矣至正二十一年江淛分省左司郎中張公檄命郡府史金華錢君如璧來督鹽事且以水利屬之君淸介亷愼寛和樂易亭民履畝賦鹽應期而集遂浚湖築堤增髙就深又築下堰塘以固其勢秋累大獲老耄歡慶越二年郎中公檄君復來君守成法不變亭民勸趨恐後初湖置水鍤水不能徧及君相地之宜復創其一而斸河數里蜿蜒迆邐至海而止其湖崖之頹圯窪卑者且■﹝木豕﹞杙疊石實之土而加築焉於是昔之磽瘠者今肥腴矣且稔熟十倍矣鄕之人咸相謂曰微君其及此乎夫鹽水利其尙來矣故海王之筴管夷吾所以相齊均水之約召信臣所以治漢也今君以上之命於是二者而交致其力焉庶幾乎古之人矣而又衣敝食糲親率畚鍤而先之故不待刑驅勢迫而事功之成不徒爲亭民之利而普爲編民之利不茍爲一時之利而必爲永世之利非其仁心之周知慮之密而何哉君嘗受知天臺許侯具瞻東陽張侯率性參謀贊治於君爲多今張公以文武之才司宥密之地君尢爲之盡心焉他日擢登華要則其問學政事之施豈特鹽法水利而已耶君其尙勉之哉

送趙氏貴伯歸天臺序

東南文獻家稱天臺黃巖西嶠趙氏其上世有以玉牒之望知大宗正寺者子孫相傳科第不絕迨至芳塘先生以道徳文學當元初爲翰林學士制誥書命學士大夫多傳誦之數十百年風聲之不冺气澤之尙存蓋有賴焉族子孫有曰貴伯者自幼讀書知明地理之學操筆爲文詞多淸麗可喜年二十餘聲譽著聞先生長者樂爲之奬引貴伯不自矜喜人以是益賢之洪武中貴伯持所業遊京師適廷議廣致多士有知貴伯者將奏官之貴伯辭曰某實不材幸蒙惠顧得比於庶人之在官者足矣爵祿非所兾也遂署爲吏部下執事凡符牒之往來簿冊之裒纂盡心竭力不少休廢至於銓衡考績賢愚善惡之實是非邪正之公亦得與其間故天官諸公尢器重之旣三年考滿其友請予文以贈予遂爲言曰士之世其家者豈不欲傳珪襲組哉然而命分之定固有莫之致者方在盛時軒車之雜沓衣冠之炫耀孰不曰閭裏之榮歲月代更故家文獻殆不知其與艸木同腐者矣有能於此時奮起而振刷之斯亦人之所難者哉以貴伯當明良相逢之日克以才藝見知於人珪珇蟬聨當復自今日始豈特風聲气澤而已哉詩曰以似以續續古之人其貴伯之謂乎予蟄居四明與天臺壤地相接固嘗知貴伯者旅次相遇傾蓋如故而貴伯且以告歸爲辭矣東望故鄕瀛海千里未能從貴伯行李之後塵其能不慨然於懷也耶因其行略序其世家淵懿以贈

送許彥英序

濠梁國家興王之地今天子肇建中都設兵馬指揮使司任徼巡之職內而宮禁公府外而城郭闗要軍民盜賊水火獄訟之事無所不統固國保民之法可謂詳而盡矣洪武三年冬十有一月廷命指揮使秦公建牙視事而會稽許彥英氏實來補吏彥英廉愼精敏諳法律識時宜凡文牒往來悉能舉其綱要故事無不集令無不行使閫上下咸以爲得人矣考滿將行同事者請文以贈夫今之吏卽古之所謂庶人在官者𨿽其上下之間勢分不同然片紙尺楮列名並署其貴固不輕矣而況於扈衛所闗者哉彥英以有用之才當事功之始周旋三載具有成緒不謂之能可乎古之賢人君子不以祿薄位下而弗爲法律心計備樽爼之前籌簿書從事具廟堂之偉略一旦得時行道功名事業照映簡冊天下後世固有願慕興起者矣然則吏之爲吏豈輕也哉顧瞻天上淸光咫尺量能授官不以格律彥英上考天官大宗伯衡鑑之公安知彥英異日不爲卿爲公也哉於其行敍以志別

送戴起之歸蕭山序

越蕭山戴起之父累世名家龎厚老成以在先朝嘗執事藩府謫遣濠梁居■﹝畝犬﹞畝爲民者有年矣洪武癸丑監察禦史張公上言分巡事宜起之隨眾量徙壽春逾三月天官宗伯奉上旨凡年六十五以上者放還田裏起之以耄耋預焉旣趣裝戒道停舟河滸來謂予曰我客居異鄕分甘溝瀆今幸遂首丘之願聖恩寛弘懼無以報子其一言以識之予復之曰起之存心可謂厚矣然嘗聞之達人君子以天地爲室廬山川爲戶牖江海爲閫域去家千里無所往而不自得焉不以平易險阻而爲進退去畱也不以貴賤安危而爲榮辱欣戚也此無他命分之正樂焉安焉盡之在已而聽之在天爾起之自越適淮轉徙困踣常情匪堪而未嘗有幾微之色見於顏面顧以岐黃之學爲濟人利物之具其所養可知矣言遄言邁問田園之無恙諗丘壠以依然觴豆爼幾歲時展省而子孫滿前賓客沓至相與極娛樂之盛以終其天年此豈人力也哉天也然而在野之民當無事時有一飯不忘君者況夫釋自覊拘從容所欲誠所謂生死而肉骨者而起之念念不忘之其存心不亦厚乎予世家四明明在漢時爲越屬邑壤地密邇夙與起之聲迹相聞今幸托交下執而教職所縻未得從起之行李后塵殆不能釋然於懷也異時或者幸得告還尙當尋夜雪扁舟之迹以盡平生之心焉豈曰乘興而來興盡而返何必見戴安道也耶棹夫告行書此以識別

贈趙兼善序

越在宋南渡爲陪都嘉定間丞相史忠獻王奉穆陵於側微嗣沂邸入繼大統越遂爲潛藩比漢南陽麟趾公族視他郡爲盛宋社旣墟數十年來𨿽不克有其世祿而詩禮敬讓楚楚自將人見之者必曰是故宗室信厚公子也趙子兼善生於越二十餘年矣世譜仙源本宋太祖後蓋處士谷祥之子翰制本初先生從孫也兼善讀書明理達務尢能爲詩侍谷祥父來居潁上鳳陽府幕知其名羅致之俾簿書從事人皆以爲宜兼善不色喜將辭歸求志簡冊來諗於予予解之曰學將以有爲也刑政法律何往非學哉子不顧諸古人乎張敞起自卒史王尊本於書佐是皆勲名事業卓絕奇偉後之人爭欲慕效而不可得者彼其初豈以卒史書佐爲卑且微者耶一簣之積至於爲山百川之會迄於成海下以趣髙小以至大爲之在我而已吾何歉乎哉夫杞宋大國也文獻之不足徵我夫子重嘆息之兼善先代之後故家文物禮樂典制之舊世將取徵焉爵祿富貴其來也必矣鳳陽府幕諸公好賢樂善名動中朝必有爲兼善推轂者兼善其善事之乎兼善再拜曰命之矣

送髙生鵬舉歸北海序

北海郡髙生翥鵬舉年二十餘淸修頴悟自失怙恃慨然以學業自見入濰縣學受尙書讀之至成誦探賾紬繹欿然自以爲不足將求正於有道而後已也會其同鄕賈公順舉通判鳳陽府事有親親之好納謁館寓公俾入郡庠執子弟禮於莆田吳教授先生先生以其得於師者授之生拒戶伏按研朱濡墨套點略備典謨訓誥微詞奧義悉經口授生蓋屬饜焉未幾通判公考滿入覲於京生亦辭歸展省墳墓將就家卒業予與之別曰聖人之道具載六經若書之論治尢爲有天下國家者所甚重士君子之學莫先焉自秦滅典籍百篇之義世莫得聞漢興濟南伏生始爲傳授北海鄭康成繼爲訓釋於是齊魯之間經生學士專門名家其列位於朝者引經決事於名教信非小補矣自漢至唐及宋千有餘年至於南渡文治益盛新安蔡氏會稡諸說而折衷論定先元處士定爲國是海內學者家傳而人誦於是唐虞三代之道粲然明著若日月星辰之麗於天也蔡氏之學在閩南卓有端緒吳教授之學傳諸林先生岡孫之子學矩純實篤厚議論尢爲邃密生旣得爲依歸所以明帝王心法之微會聖賢旨趣之正者不在玆乎昔容城劉公靜修未嘗接見考亭朱子而以爲得其傳槁城安公敬仲未嘗接見靜修而亦以爲得其傳焉無他天下之道一而已矣聖賢之相契若今古之同時得其道則得其傳矣況列諸講下心傳面命如生之於吳教授者哉其毋以歲月之久近爲言也山東爲文物淵藪生世家北海在鄭康成之裏去伏生鄕爲不逺風聲气習感慕興起今天下文明巖棲谷隠之士不有伏生鄭康成者其人乎生歸而求之有餘師矣夫學貴於有成成已推及成物明體貴於適用生其尙知終始者哉異日齊魯復有稱大儒者非生其誰耶東萊郡博士於君用達嘗領淛江書經魁薦予同年友也生歸亟往拜之持予說以請必有以淑生矣洪武十有二年九月初十日

送烏先生歸四明序

吾鄕烏先生繼善居慈溪文元楊公之裏姿貌玉雪自壯歲得公所著書妙悟心契雄文懿行模範後進者幾四十年際聖運肇興徵入天官授知化州府石隆縣事縣當海徼逺王化號難治先生以其道教誘之鄰邑冦竊發率其民爲備具冦不敢犯境三年考滿調吉安之永新永新之民素健訟先生訓以仁義則皆化服由是興學校禮賢才創建節婦祠以風厲流俗先時民苦苛役逃居他邑者二千餘口至是聞先生之政來歸恐後遂以經濟之學聞諸列郡不寧惟是凡縉紳士大夫有所撰述皆請爲執筆而先生之言遂被於江廣間矣不幸旁邑事累當置對禦史亷知無罪而末如之何坐輸作鳳陽之池河先生躬事隴畝饑窘勞苦不爲戚戚暇則抱琴自適著古詩文樂府以見意且謂人曰吾知所以自處矣逾二年蒙詔旨許還故里過濠梁以同郡兩世之契慰藉良厚予因起而告之曰傳所謂無入而不自得者先生之謂乎夫獨行不愧影獨寢不愧衾儒先君子之處憂患而檢身律已之爲也況先生素有志於聖人之道者乎故其仕也知道之當行其謫也知道之當晦其歸也知道之當止凡其身之所存皆其道之所寓窮通隠顯曽何芥蔕於胸臆也耶維吾明文獻之邦自漢以來董子以孝行稱任奕以文章顯降至有宋慶曆淳熙諸大老道徳性命之學有名於朝至於公侯卿相衣冠蟬聨百年之後猶有其人其立言行事足以埀世立教者甚多然而世緒湮微討論訂正固有望於後人矣今仕宦以歸老爲難晚節完人尢世所少先生年逾耆艾遄而言歸豈天欲壽斯文而黙有以相之耶故家遺澤之僅存者旁搜逺訪昈分類別以傳諸天下後世使天下之人曰文獻足徵在吾明郡豈非鄙賤之所望哉洪武十三年夏六月朔日鄕貢進士同郡鄭眞序

送何本道還金華序

國家科目取士得人之盛前代莫及乃洪武五年詔命三年疊試於是淛江所屬九郡以其名上之行省而金華何君本道與焉旣就試考官嘉興貝先生廷臣會稽錢先生啟予得其文愛其經術通明論策皆中繩墨遂在四十名之選當預計偕有司歌鹿鳴而勸之駕過淛省大參徐公待以客禮命賦靑雲甘露等詩甚見稱賞旣入京師吏部奉上命俾入成均將不次用之踰年同舎生同薦書者入臺省部相繼本道恂恂然謙退如諸生自博士先生以下咸器重之翰林承旨有宋公以同鄕許爲通家乞歸省侍公著文贈之旣復業成均拜恩闕下賜寒暑衣二襲分教中都之國學業者皆將家子弟奉教惟謹逾二年慨然曰吾豈以此爲仕進之階也耶家有二親年在耄耋不於此時歸養後𨿽噬臍悔奚及乎遂請諸禮部得報而去古之儒者或仕或不仕時焉而仕則得祿以榮其親如歐陽詹可也時焉弗仕則歸養以樂其親如何蕃亦可也本道爲名進士在成均爲諸生冠其於進退固知所自處矣且吾聞之本道之五世祖文定公以勉齋黃公髙弟上接考亭夫子之傳有易學啟揮等書行於世在宋茂陵時屢徵不起後以侍講召亦不赴其學傳之魯齋王公魯齋傳之仁山金公仁山傳之許文懿公皆敝履軒冕髙風大節與文定相望先後況本道子孫之賢寧不似而續之乎𨿽然徳之深者澤必厚實之大者聲必宏何氏以道學傳至於今天下學者知之其立言行事之微尙有未及盡知者本道定省之暇昈分而類別之用以傳諸天下後世使咸曰何氏尙有人焉顧不韙歟夫君子之所守者道而已爵祿不與焉然則本道之所任者其在玆乎予與本道爲同年在鳳陽往來爲厚於其行不能釋然於懷也遂敍以識別云

送姚宗文還松江序

雲間姚君宗文年將四十博雅好修以詩文自許謫居臨淮令譽日聞臨淮大夫聘入鄕學不久卽棄去泗州守雅知其名言於郡太守李公用禮幣訓導州學弟子員亦不赴以是淮海之士益髙之一日謁諸臨淮大夫曰某家在大江之南父母已亡旁無期功近親惟外大母某氏在焉外大母年逾八十嘗以書來謂曰吾欲見汝甚久玆忍死以待汝其亟來不然無及矣某捧誦之餘起居食息凜然不自寧也將歸雲間少慰其旦夕焉述辭備情懇到切至邑大夫不能違也夫人孰無懷土之思哉鍾儀之楚奏莊舄之越吟固其情也況夫外大母骨肉之懿反哺之恩有不能忘者乎人非父母不生父之自出曰祖父母母之自出曰外祖父母蓋皆自我一身而推之也昔者先王仁及九族蓋母族則次於父族矣親親之念一有不至豈爲知本哉宗文少而失母長而失父謫遣北來隠憂多難外大母念之不啻如其女也宗文陟屺興思倚閭多感見其外大母之存亦不啻如見其母之存也彼其白髮髙年康寧無恙而千里久別一日會聚老者少者慨言存歿其情爲何如耶君子於是以爲歸所宜歸矣而況邑大夫之錫類克俯而從之哉昔吾鄕先生袁文淸公母史夫人大資忠淸公孫女也生文淸七日而沒外祖母張氏來撫育之公旣貴登內相贈及其母祀張氏於家廟別室蓋以義起禮也宗文念及外大母逺事歸省其古君子之用心哉異日登名朝著增光前烈成外家之宅相衍奕世之基圖豈非淮海士君子所望於宗文者若乃托放園林感今懷昔鱠松江之鱸聽華亭之鶴詩酒淸娛與二三髙士神交千載之上固其餘事也庸何贅辭也哉於其行敍以爲贈

滎陽外史集卷二十七

●欽定四庫全書

滎陽外史集卷二十八

﹝明﹞鄭眞撰

○序

贈昌國縣典史馬君徳明序

昌國在海中洲地號險阻而異時道徳文章之士項背相望固有登廟堂而參大政者百餘年來故家余風猶未澌盡操翰墨而事編簡者往往有之若夫習險之徒張网罟舉舟楫乘時逐利妄動竊發蓋有陷溺於流俗而不自知者是豈可槪觀之哉嗚呼天之生人秉彜好徳之心固人人之所有也長民者撫而安之未有不可使爲善者況昌國爲明之屬邑文獻之遺有足以興化致理者乎自武林馬君之來典文幕也適當國家開創之初虎旅奮揚誅暴禁亂島嶼之間瘡痍呻吟者未盡起也饑渴困踣者未盡蘇也流徙轉移者未盡復也然而甲兵繕修之急錢榖徵斂之重簿書期會之煩綱提領挈咸視君取則焉其何以善於其職歟而君也潔亷無私剛介有守藹然愷悌之意形於言惻然仁卹之念見於政凡郡府公務之需有不能應者挺然爲民侃侃言之𨿽至於譴怒言之益力必期於免而止故上官愛其誠庶民懷其惠而君以能吏聞矣近日者郡府以屬縣戶口之籍未成也命君程督之君晝夜盡心焉旣而以就緒告遂復歸典幕事斯民咸感嘆相謂曰吾民其庶幾有瘳乎於是其邑之長老間屬筆於予俾敍其事以志不忘云予惟士之學爲政也不以位之小大祿之厚薄志於利民而已故政在天下則天下之民受其利政在一邑則一邑之民受其利隨其所在而設施之亦各盡其職焉耳以君由儒入吏其在典幕之位位誠卑矣祿誠薄矣而君不鄙夷之誠所謂有志於民者歟夫有志於民而民徳之必使著之言辭以表見於世其文獻之遺俗有足觀者歟興化致理顧所行何如爾君其尙愼始終者哉

同前

今天子建國之初大兵狥地淛東明之父老且簟食壺漿百拜請降天子憐之命守臣分治其地且有以撫綏之明年國號大明攺元洪武淛江省守臣欽承旨意檄命新具圖藉明郡長貳承奉恐後且相謂曰賦役之法其根本系於田業不先定其田業𨿽有良法美意何從施之遂命六縣之民凡山田疆裏之宜某稅某糧之數悉登載之且擇邑從事之賢者令昌國縣典史馬君程督之君守之以正持之以公不亟不矜咻噢教誨無有倦意執筆操觚之士鹹同心一志不敢少肆隠欺之獘其徵科舊額間有輕重失宜爲民病者悉釐正之於是大編巨帙昈分類別披而覽之若躬歷焉榖粟布帛力役之徵所以足食足兵者視其多寡大小爲之經制而民遂得其平矣昌國之民相聚言曰民之望君也久矣其歸撫我乎由是郡府俾還理縣事同裏之士凡千餘人觴酒奉別江水上有惘惘之色因命予序其意予惟版籍之傳也尙矣周禮職方氏掌天下之圖與其財用以周知其利害而司民之官且正其都鄙郊野三年大比以其民數詔小司冦獻之王王拜受之藏之天府是則土地人民固有天下者之所甚重也國家誕受天命幅員之廣至於海隅日出固已囊括無餘矣況吾邦在畿甸之下千里而近其有不致其謹乎以君承郡府之命恪勤若此其能以在上之心爲心者哉予蟄居閭巷貧而且病無名聲之聞而昌國之人往往來言君之善者予旣爲文樂道之矣而裏之先達老成尢徳君不忘則君之及人者蓋可想矣安敢以言之重詞之復而不以著君之美乎君字徳明武林人早以儒試吏所在有聲蓋其學之所至云

送明州衛千戶所司吏張子中考滿序

國家右武而尙功列衛將校莫非折衝禦侮之才至於操翰墨治簿書以爲吏者非其信行之著知慮之周足以參贊機密輔成事功者不克當之噫士之得試爲吏豈輕也哉京口張君子中以讀書習律見知今千戶淮右陳侯時侯以一軍從摠兵官平章朱公於淛江子中與在行間侯以之自隨因進拜平章公於行營遂得爲杭州仁和衛千戶所吏自百戶以下摠旗大小部署處分悉以委之籍旣上無有變易之者未幾侯移戍四明子中亦以常調來適當海島搶攘調發不時君按藉具姓名給糧授甲盡心厥事有不自知其勞者若是其不謂之能可乎旣逾年以考滿捧檄將上淛省凡部伍之長共惜其去請予爲序予謂自古士之有志於祿仕往往寄徑於卒史書佐以爲之階及其至也𨿽公侯之貴亦由是出焉然則升髙自下趨逺由近其理顧不如是也耶乃今宇宙開創之初弓矢未櫜干戈未戢服役轅門者多能以功名自見況子中參贊畫諾夙爲大官貴人之所賞識哉吾知其以能爲之才見用於世也必矣子中尙勉乎哉

送邢惟中升鳳陽行大都督椽序

予年幾二十好習兩制學取宋詞科十二體詔誥制表錄而讀之得說齋唐公進門下省所業及試中六題喟然嘆曰東南文獻淵懿其在玆乎說齋踐歷館閣出守臺州有能聲迨今二百餘年其子孫在金華者猶有其人嘗欲就而取證前代之傳而潦倒山林間有不可得者洪武癸丑忝以淛江進士典教臨淮得與鳳陽府史邢惟中父定交甚能言說齋出處之詳從而諗之蓋惟中先君子以說齋裔孫來後邢氏有宗盟之契是所謂不忘其先者耶鳳陽國家興王之地惟中爲府史歷掌刑戶二曹簿書獄訟之煩錢榖戶口之重深讞精核各得其要故九州島二十四縣之屬莫不稱其公且勤明且敏也三年書考行大都督府辟以爲掾惟中不得辭夫儒與吏非二道也惟督府密邇禁嚴髙牙大纛增重於時其謀謨畫諾當得儒者有用之才豈瑣瑣者所能任哉惟中以儒先家世其於吏事固恢恢乎有餘裕矣上公器而使之其不謂之得人矣乎顧予不才竊祿罔功而去家日逺覊孤廓落猶幸得友惟中以慰其心焉今惟中自此升矣而不逺伊邇過從如故能不爲之喜談而樂道之哉惟中母弟紹宗以明經試吏部授知光州固始縣事以先命歸姓唐氏昔者髙魏合族士君子以爲美事惟中與知縣同气惇睦是庶幾於古道者耶因並識之以爲親親者勸焉

送潁上縣分巡千戶所吏王敬儀歸河南都司序

國家建長治久安之策緯武而經文內而京師外而郡邑肇置環衛衛有指揮使副統司各所所有千百夫長凡而甲兵之繕修衣糧之給賜戶口之繁獄訟之重則以付之吏師而爲之職掌焉潁上中都屬有捍城之責隸河南都司嘗以千戶分鎭之而王敬儀實來司其吏事敬儀謹愼亷勤盡心周旋無有失者潁上多閒田廣袤朝廷嘗命設二屯俾軍民雜耕而收其稅租敬儀設法以區處之農而耕兵而戍者更畨疊休勞逸適等春夏之交荷鍤如雲樂歲有秋飽食思報此其功之可書者也旣三年考滿奉檄將歸都司蓋其上官有以器使之也夫天下未嘗乏才也時有未至則用有未盡蕭何曹參王尊張敞之流皆起於吏彼豈異於人哉亦惟其時而已今夫介冑之士奮自行伍決機兩陣之間了無怖色平居無事吏以文法裁制其短長則畏恐縮忸莫敢先後其於役蓋不輕矣然則任外閫之寄以迪師中之吉者其不在於得人也耶若敬儀者可謂難也已仰惟聖明在上日月臨照求賢審官不以資格有如敬儀報勞分閫考績書功宜在陟典功名富貴何古人之不可及也耶予𨿽不識敬儀然淸聲美譽服膺久矣異日傾蓋相逢挹其顏色所其議論當有以啟予者豈曰見所見而已哉潁之士大夫有求爲贈言者書以爲序

送同郡李公復上任咸陽縣教諭序

朝廷崇尙儒術士以才名登館閣者上優禮而寵異之他有司不敢望焉其在外爲儒學官郡府州太守若縣令親與爲客主之禮他有司不能比焉士之在學校猶館閣也嗚呼不其重矣乎予友李君公復世爲明郡奉化儒族大父某與其父某皆不幸早歿母沈氏以姑之侄爲婦兩世皆以節著公復生逾年而孤旣長出就外傅力學思亢其宗外家端憲先生之後端憲與奉化鄕先生舒文靖公爲熙淳大儒文靖有詩說紹承先烈公復旣盡得二家之傳學以早成際今聖朝嘗以鄕貢徵至京師力辭歸養未幾復以薦入天官試藝髙等爲廣徳廣洋縣儒學教諭縣旣革並遂調安西府咸陽縣咸陽古帝王所都人物淵藪公復掌教其地必能以道化誘其民矣自昔斆學之法非以詞章句讀月書季考以釣聲名取利祿也涵養其气貭薫陶其徳性去其小者近者就其逺者大者故所教卽所養所養卽所用一旦見諸事業直舉此加彼爾近世以來師道不明人心滋蔽父兄不知訓子弟不知學窮鄕艸茅視簡冊爲害已甘心樵牧商賈之歸至煩有司獘獘焉文移驅迫之未施教導民其果如是耶夫斯文興起之機實世道升降之會仰惟盛代文明士有一才一藝皆得錄用況學枝賢才所關文學徳行之士樂得英才而敎育之所以轉移人心恢弘世教者寧不爲己任乎知咸陽縣事莊君九疇端士也前在邵武民思其惠愛今宰咸陽尢以興學爲重公復與之同鄕有親契之厚則所以尊崇而體貌者視他州異縣不啻倍蓰矣而予也老學無成教授臨淮八年於玆歷知縣事凡六七人毎以落落難合爲恨豈若公復之於九疇相遇之適然者哉殆天黙相斯文用以惠幸咸陽之子弟耶因著之序爲公復賀且爲九疇致意云

送同郡蔣古巖上任知沛縣序

四明蔣氏本漢安陽亭侯之後爲文獻大族自評事登名仕版至金紫公而益大其在宋崇寧間兄弟聨登上第陳忠肅扁其堂曰連桂者則金紫公二子也自金紫四傳至尙書公以雄文直道逮事寧理兩朝爲名法從載在國史今其家累世誥勑具存其有所謂三徑連珠集者則宣獻樓公著序以傳者也宋社旣亡𨿽不及享有世祿而以詩書保其家業尙論其世者亦足取徵哉知鳳陽府徐州沛縣事蔣君古巖金紫公之裔與秦府長史子傑爲同族世家奉化之三嶺長兄玉才敏過人元至正間嘗接見諸名士治春秋有聲庠序不幸早歿古巖克嗣其承讀書學古人文章開門授徒孝養其母將終身焉乃洪武十有三年春三月聖天子命郡府州縣舉聰明正直二人於是奉化有司以古巖應詔古巖不得辭至闕下遂有沛邑之命夫聰明正直之謂神以一縣而止得二人可謂才難也已使果得其人吾見其視無所蔽聽無所壅邪不能幹曲不能回矣以之司民社之寄豈不足以副國家委任之重哉古巖世家賢子孫克膺玆選出宰百里又在帝鄕畿甸之內則夫神明之政其不日聞九重之上哉自昔公侯卿相子孫奕葉者漢有陳畱袁氏關西楊氏唐有京兆杜氏巨鹿魏氏宋有東萊呂氏安陽韓氏蔣氏由金紫以降世澤相承衣冠蟬聨與諸大家相望後先際時盛明子傑旣以府僚爲上所眷注而古巖復以縣令克爲之繼可謂規重矩疊矣傳曰公侯之家克復其始蔣氏其庶幾乎予以蔣氏外孫幼嘗從舅氏過三嶺拜金紫公尙書公諸大墓云深木寒翁仲石獸故無恙想見其志气神明之所存固有不勝慨然者矣越在淮山與古巖相遇論內外兄弟之契故家文獻嗣而續之不有望於古巖者乎古巖行矣沛與臨淮俱鳳陽封域聲迹相聞屬在文學之職三年報政有可書者尙得執筆焉

送王上舎思我奉親如京師序

國學上舎生王度思我姑蘇人也處士伯貞父之子南昌太守伯恭公之侄年二十餘淸修頴悟寓家鳳陽入郡學受易經於松江以齋黃先生仲瑱時滑臺李公惟政爲守奬厲後進弟子員中於思我獨表異之蓋見其質之美而學之勤也公將以所屬諸生入貢春官命吳教授義孚閱試予亦濫次其列得思我之文爲九州島諸生冠公爲忻喜設饗具躬爲之勸駕旣入京試所業成均又以易經魁在前列博士助教諸先生多爲之延譽而思我遂以俊選稱矣聖天子嘉惠學校儲材大用凡成均士子徳器成就者選入內廷職鈔纂備差遣思我得在其列嘗奉丹符出使濟南旣還復命一日入奏曰臣家在鳳陽二親老矣而不得時晨昏之奉幸得歸取以來實微臣之願也上可其奏命司業給告還鳳陽逾月奉其父母登舟予與吳教授送至淮滸因告之曰士之所學者忠與孝也忠孝臣子之大節事親孝故忠可移於君孝之未至於忠乎曷有思我奉命以來侍親以往於忠孝庶幾矣昔唐何蕃在太學以文行有聲六館之士視其動靜以爲向背然卒以親老辭歸昌黎韓子傳著其事後世髙之予竊以爲使蕃如思我取以就養亦何必終歸哉惜也蕃不得有其祿仕以爲親榮也夫得祿以及親親固榮矣祿有所弗及親亦何憾焉蕃志於歸養亦各言其志也已仰惟國家崇廣孝治國學生有親同在京者優其廩賜足以見恩之錫類矣思我之奉迎其親也處則以事其親出則以事其師詩書禮樂之政習復而不舎君臣父子之道惇篤而弗違用是入侍聖君九重之上其於忠孝可以兩得矣異日榮躋膴仕名列縉紳花誥恩封捧觴稱壽不曰王氏有子乎諸士旣爲思我祖道卽鳳陽境內拈題爲說夫山川能說可爲大夫有問中都名勝者思我尙得以取徵焉詩旣成請以予言爲首

送鳳陽府知事向君志仁入朝序

知事幕職也古爲掌故之官其在郡府與太守秩有髙下祿有等差而是非利害相等太守曰然知事曰不然太守曰可行知事曰不可行刑獄之裁決倉儲之出納所屬官吏進退黜陟成案已具知事弗署守固末如之何也已然則職任其不輕矣哉鳳陽爲帝鄕戚裏轄九州島二十四縣大駕巡幸親王駐師將相公侯將命出入兵衛星列屯牧棊布文牒往來棟充庋積謀謨畫諾之職信乎其難矣向君志仁歸峽望族種學績文有可傳者避地東川以師道自任士大夫屬心焉際今熙朝徵入京師由荊州司倉轉鳳陽府知事前太守滑臺李公今山西張公皆推奬崇敬待以賓禮事之大小每以倚爲重是故學校之興郵傳之置錢糧戶口之增羨倉廩府庫之繕修志仁實有力焉而尢孝於事親誠於待士亷於律已凡在接識者皆稱爲賢由是名聲四聞有薦諸上者天官奉命徵入且將大用於朝矣夫巨木在山非不堅且直也美珠在淵非不光且耀也然而匠氏之求不至則柱石之才無施蜑民之求不至則照乘之珍焉取志仁美行懿徳在僚佐之任一旦升諸巖廊之上如木之資以柱石珠之取以照乘人皆知其爲才且珍也豈不可哉自今而後當見峩冠正色獻替可否使天下之人皆仰其容儀挹其論議斯足以見出處之正矣且士患無其時志仁今可謂逢時矣其尙不媿所學哉將行士大夫卽鳳陽勝槪拈題爲贈夫山川能說可爲大夫況志仁蒞政之舊吟想之至系千載之思者哉聖上眷念鄕土或時顧問亦可以備對揚之萬一云

送臨淮縣主簿葉宗義歸富陽序

昔宋理宗時臨安葉文簡公在景定初爲京學生上書論丞相賈似道專權誤國逺竄漳南宋社旣亡入元仕至中書右丞今其言載在國史讀之者凜凜然猶有生气予生也晚不得望公之後塵猶幸識其孫子中先生老成之資正大之學退隠四明山中晚節從容爲後學儀表而晉府長史彥良公實其弟也以出繼慈溪桂姓由先朝名進士際今盛明爲宮僚侍上左右甚見親厚其出處大致與文簡公無以異矣乃洪武十三年夏四月富陽葉君宗義舉聰明正直來爲鳳陽臨淮縣主簿適予典教玆邑以禮相見問其家世則文簡公曽孫也於子中爲從子行未幾子中薄遊濟南將歸取道臨淮宗義館諸所寓殊爲恭謹適長史公奉命入朝旅次淮滸論兄弟叔侄之契予以斯文世好亦得周旋其間因退而嘆曰喬木世臣之盛東南文獻孰有過之者乎宗義之倅臨淮也簿書期會朝夕不遑同僚以疲冗見黜獨宗義明敏俊爽上下愛重去府北十五里淮河上長橋以大水壞郡太守檄宗義督工更作之有成績而宗義遂以賢佐簿稱矣旣而念家有老母年登八袠得請歸養縉紳士大夫卽臨淮山川勝槪賦詩爲贈予因諗諸宗義曰仕所以行其學也宗義學優而仕功名爵祿將文簡公是望而何去之速耶宗義曰先文簡公立朝大節亦惟忠與孝而已夫孝之未盡於忠何有吾親喜懼之年不得盡愛日之誠顧戀戀祿養重不孝之罪豈文簡公所望於我後人者乎予不能詰酌之酒而告之曰古所謂克世其家者非宗義其誰哉遂序諸羣言之首用以質諸子中先生云

送中都國學分教林實中歸永嘉序

永嘉林君實中以俊選受業成均拜恩闕下賜綺衣分教中都國學逾二年辭諸學官曰嘗聞先民有言孝子一夕五起視其親衣厚薄枕之髙卑也其家有老母年七十餘定省之曠而滫瀡之違也不孝之罪多矣設有疾病誰與侍湯藥乎及今不歸是重不孝之罪也助教金先生憐其情爲達諸禮部上其奏符報如章實中買舟淮滸問道所由與縉紳士大夫爲別以予淛產同鄕求一言以贈夫人子豈欲舎其親哉气志物欲之交固有輕去而逺別者矣至於湖海涉歷山川轉徙日復日歲復歲功名利祿之未酬固有不暇歸視其親矣噫是豈其親之所望於人子者哉且生之膝下一气而分喘息呼吸彼動此應故有嚙指而心動者蔡順之於母也有疾而心痛者張志寛之於母也彼其白髮髙堂而遊子在逺望眼長懸憂心如搗其何以爲情也耶實中少而失父獨幸有母在爾拜奉慈命觀上國之光文章徳器爲諸生長者同任斯道之寄固其母所深喜者初不以去左右離朝夕爲戚也然而實中至孝天稟陟屺之思倚閭之戀有不能頃刻忘者仰惟國家崇廣孝治實中一請遽得其所欲誠有以見夫秉彜好徳之心通上下而無間矣𨿽然孝子之有深愛者必有和气有和气者必有愉色有愉色者必有婉容非由外鑠我也根諸人心本諸天理卽諸一事一物之近而無有過不及之差焉爾實中歸壽其母以心求心慈孝之情百年一日也豈但服食周旋獵山釣海爲膳羞燕娛之奉哉乃若覽鄕土之非昔問田園之瘠肥相羊夷猶而以得歸爲幸非予所儗於實中也實中行矣予何敢以不文而爲之黙黙哉

滎陽外史集卷二十八

●欽定四庫全書

滎陽外史集卷二十九

﹝明﹞鄭眞撰

○序

紀君師道文集序

吾鄕世稱文獻之邦慶曆大儒淳熙故老流風余澤猶有存者有國以來以徳行文學爲後學所師尊者則益朋先生紀公其人也先生旣捐館其子文愷父能修其業至其孫師道君復以古文有名薦紳間而先生之道益以明著間嘗出以示予予伏而讀之作而言曰美哉文乎其有得於淵源之正者乎蓋嘗論之天地之間物之大者莫海若也八紘九野之水納焉朝而潮暮而汐風雲煙雨椒崖島嶼之險怪瑰偉晦冥變化窮千萬年而不息焉者蓋其深廣而有本也人之於文也亦然本之以仁義充之以問學而又養之以剛大之气故其大者可以經天地緯日星發揮聖學潤色皇猷登太山之封鏤白玉之牒而其小者亦因事托物時出而鳴之而人弗之及焉源深者流長其然耶其不然耶師道貌溫而气和徳進而業修凡經史之微傳注之要鬼神禮樂之奧人物事物之著若取之室中其淵深浩溔衝瀜洋溢誠足以語夫海之大矣溝瀆云乎哉烏乎紀氏何其多賢也耶文獻之傳信乎迪光前人矣予幼時與師道君隸業郡庠自予之祖蒙隠先生與君之祖同有聲閭裏而予之父求我府君又與君之父爲同歲兩家三世之好世復有過之者乎祖父之遺師友之篤有事焉弗忘焉其能無愧於師道否耶詩曰維其有之是以似之吾於是爲師道喜語曰以文會友以友輔仁吾於是又爲師道望師道不有以張我則必有以規我矣師道曰諾書以爲序

夢慈詩序

世言至人無夢髙宗之夢傅說尼父之夢周公其然豈其然哉周官占夢載夢有六曰正曰噩曰思曰寤曰喜曰懼則其目也夫人與陰陽晝夜相爲流通晝之所爲夜見諸夢得失休咎示爲先兆故禮有獻吉夢憎惡夢之說以爲天人相感之理不可誣也況於子母至親思念之情見於寢處而不忘者哉陜西靈臺李公大本純孝君子也早歲失父賴母氏鞠育以底於成受業冑庠得請歸養復領明經薦除廣信府推官廣信江右名郡詞訟繁劇公本家教之盛盡心所事號爲平理嘗以公事至鉛山次車盤驛信宿間夢拜其母牀下顧慈顏若不懌然者旣覺泫然而悲曰此固吾母倚閭之望有以動吾心也喜懼之年凜焉朝夕盍其遄歸矣哉縉紳君子爲詩以慰解之予得而讀之有南陔白華之遺音焉其有以得公之情矣夫夢寐之形精誠之著也以公之夢貭之周官則其夢爲思矣人非父母不生親而且狎者莫母若也方孺子無知親親之愛不能以頃刻舎也旣長而他適則其愛或由而弛矣以公𨿽不及事其父而幸其母在仕宦逺遊山川遼邈愛母之念猶向之爲孺子也故中夜而寢見之夢寐於其母之動靜起居憂娛喜戚不異於溫凊定省時也此無他志意之合精神之通初非以內外逺近間也使其心或忘焉則無復是夢矣思之深見諸夢而復思焉身𨿽在逺而其心常若在其親之左右前後也不謂之孝可乎𨿽然君子之於所親非有二也故易以干稱父坤稱母視父母爲天地豈不重乎公旣克念其母其於父若之何哉蓋念其母者所以不忘其父也見其母於夢寐則於嚴君終天罔極之思不言可想矣仰惟國家推恩錫類公旣貴及七品法當疏封金花紫誥幸而得之奉歸以爲親壽夜闌秉燭笑敍平昔語及玆夢其不以爲吉徵乎詩曰夙興夜寐無忝爾所生公盍知所自愼哉

滎陽外史集卷二十九

●欽定四庫全書

滎陽外史集卷三十

﹝明﹞鄭眞撰

○序

余時逺字序

歲功之成系乎時日月星辰之運行寒暑旦暮之代謝非時乎上古逺矣然自大撓作甲子以來更歷數千百載而精歷算者所能考也時豈逺哉夫卽近以觀逺者明於時者也書曰視逺惟明逺之至也逺之時義大矣哉四明余某字以時逺其有志於時者乎然時而謂之逺則非溺於淺近安於小成者矣時逺爲明文獻大族其先髙大父畏齋文靖公在宋時與丞相史忠獻王有賓友之契嘉定間自臨安歸明過越避雨全保長家遇理宗於側微進諸史相嗣沂王入繼大統文靖遂以潛邸之舊入踐臺閣歸守鄕郡積官至參知政事其猶子退齋公復以文武才治全蜀金紫一門榮耀莫加焉時逺慨念其先已閱百年而聲容志意儼然如見遺簮舊笏不與海桑俱化足以見世澤之久矣夫源深者流長本大者末茂時逺以世家子孫紹承詩書之緒思亢厥宗好學不怠公侯復始日可俟已何逺之有哉傳曰爾尙迪前人之光此時逺以字配名之義也烏乎勉之哉

許生志學字公敏序

松江許生嘗登前鄕貢進士同郡黃先生仲瑱之門執經鳳陽府爲弟子員者二年適太守劉公以興學爲己任以幣聘先生生於是復居座下生名志學間以字爲請先生曰聖如宣尼十五志學匪曰生知匪曰先覺敏而求之不厭不倦聖言如天子其力踐於是以公敏字之異日生復求言於予夫先生所以告生者至矣何以予說爲哉𨿽然不可不有以語之也三代以上人未有不學者黨庠遂序之制固非一端矣小而灑掃應對大而修齊治平曁夫天文地理兵刑食貨律曆算數禮樂典章文物之詳且著者孰非吾之所當學哉然自離經辧志至於知類通達自一年五年七年而小成又九年而大成茍非敏以求之其能至於深造自得乎昔傅說告髙宗曰惟學遜志務時敏而夫子稱孔圉亦曰敏而好學夫學必先於立志而非敏不足以成功以孔子上聖之資猶曰敏而好學至於顏子之於仁曽子之於孝獨以不敏辭則敏其人之所難者耶夫字所以配名也黃先生所以命生者豈有他哉示以用力之方而已生愼其所由審其所止敏言焉敏行焉毋鹵莽以滅裂毋苟且以因循毋甘污下而進髙明毋爲浮薄而習忠厚毋卽宴安而淸苦自厲毋暱近小人而君子是歸斯爲志學而敏者矣志之立學之進敏而有功庶不負先生之訓哉

樂侯君玉字序

知臨淮縣事山西樂侯名瓉字君玉予爲之說曰天下之至寶者莫玉若也玉瓉之制見於禮書以黃金爲勺靑金爲柄而朱其中注鬰鬯之酒灌地以降神者也是天子宗廟之器豈羣公而下所得而用之哉侯名瓉而字君玉是以宗廟之器期之矣夫隋氏之璧價重連城下和之璞至於三獻寶玉之在人有終不得自棄者人以爲寶而獻之君以爲寶而用之於是爲圭爲璧爲琮爲瑁爲璽爲佩爲綬爲旒爲冕爲冠則其爲寶也大矣而況瓉之爲器王者用以禘祀淸廟者乎詩曰瑟彼玉瓉黃流在中豈弟君子福祿攸降蓋奉祖考格神明孝敬莫重於此焉者謂之君玉其非名實之允稱者乎且君子無故玉不去身玉所以比徳也侯以溫潤之質縝栗之容內美在中含光不耀有似於玉矣以上命令玆畿邑民愛之如父母今以考滿入覲且將進而用之爲宗廟之重器不負先生長者命名與字之意矣昔者子貢在四科夫子許以瑚璉之器侯其聖門之徒歟

國學生王文祥字序

國學生越嵊縣王銘字文祥以春官選訓導徐州蕭縣弟子員洪武十一年冬以州太守命奉表來中都竣事將還來臨淮求著字說予語之曰文定厥祥周大明之詩所以美文王也文者禮也祥者吉也言旣卜得吉而以禮定其祥也子何取於是哉其將以斯文爲治世之祥乎夫龍馬負圖而伏羲演易神龜呈洛而武王敍疇此天地之祥所以致人文之盛也簫韶九奏而鳳凰來儀春秋經成而麟出於野此人文之作所以致天地之祥也嗚呼天人志气之感通其來久矣天地之祥其非人文之祥乎且銘者著之金石者也銘卽所謂文也湯之盤銘著日新之徳正考父之銘著三命之恭湯之徳配天歷年八百正考父其裔也正考父之後則吾夫子實承之祖述憲章斯文萬代之傳莫尙焉子名銘而字文祥其有取於是哉且文莫重於經六經之文聖人之所成也讀其文者用以修身齊家推而至於治國平天下治效所徵諸福畢至斯其爲祥也信矣子生當盛明菁莪樂育任斯道之重異日登館閣之上發言成文吐辭爲經恢聖教之尊崇資皇猷之黼黻日光玉潔金聲玉振勒之景鍾傳之簡冊使天下之人仰之如麟如鳳如慶雲如景星則文明之祥孰有大於此者乎文祥謝曰先生之言是也書以爲文祥勉

李敬字徳輿序

滑臺李生敬年幾弱冠侍其父太守公蒞官鳳陽太守公命入郡庠執弟子禮於莆田吳先生義夫松江沈先生文舉二先生愛其質之美而學之勤也訓以經史朝夕不倦生間遊中都國學助教孫先生大雅以敬輿字之生歸以語吳先生先生曰敬徳之輿也能敬必有徳晉大夫嘗言之唐元和間權公載之亦名徳輿權公以文章顯爲唐名相孫先生以其名字子意者以公之勲名事業望子乎烏乎勉之哉會予與沈先生廁座列同以吳先生之言爲然遂從而解之曰徳者得之於心盡善全美而無或失忘之謂也若大學所謂明徳詩所謂懿徳書所謂咸有一徳是也輿者車之異名任重致逺之器也敬爲徳之輿謂其任以載之推而行之也堯之徳在允恭克讓舜之徳在溫恭允塞湯之日新中宗之寅畏文王之小心武王之祇懼成王之不敢康寧孔子之不踰矩孟子之不動心聖賢之所謂徳何莫非敬哉士君子惟徳之行亦敬而已矣子不觀諸車乎方是箱圓是輪前軒後輊上蓋下幕驅馳乎太行之道而無有傾側放逸焉以其險之虞而敬愼之至也至於平原曠野怠心一生忽不知其轂之脫而轍之覆也是故車以配徳而敬又所以成其徳也守諸內而形諸外非敬何以哉朱子著敬齋箴卽動靜表裏言之而其訓徳則曰虛靈不昧以具眾理而應萬事所以明體用相資之要也生好學而文爲太守公嫡嗣又得先生長者以爲依歸以字配名吾見其整齊嚴肅動容周旋無不中禮矣天理春融人欲蟬蛻而徳性之懿有以全其天之所賦矣以是而任重致逺則以仁爲轅以義爲軾誠篤以爲幹忠信以爲軌險而安易而利動而法庶乎車之全殆如栁宗元所云者乎異日名在縉紳列諸朝著如權公之爲卿爲相亦何歉乎哉生上手謝曰某何敢當耶佩服明訓以無負諸先生斯可矣遂書以遺之

陳守立士徳字辭並序

出郡城南行二十餘里地名姜嶼邑大姓陳姓居之有名守立字士徳者年方弱冠佩言服行以書來求爲訓辭予乃爲之言曰甚矣人不可以無所守也亦甚矣不可以不有所立也曰守曰立其庶幾士之有徳者乎夫人之生以眇然之身所以參天地之間者以其能持守而植立也茍其不然吾見其根本空虛而凡動作威儀固將放逸縱弛傾側偏陂而不自知矣其不愧於爲人矣乎是故致勤於存養省察之功致力於眞知實踐之地忠信以主之誠敬以持之孜孜屹屹有事焉勿忘焉使夫外好不入內欲不萌性命義分之正皆在於我玆非所謂徳者歟夫徳之在人本然全具固無假於修爲者然而學者不致其用力之要則徳非其徳矣論語曰據於徳而朱子以爲據者執守之謂是徳固貴於守矣易曰立人之道曰仁與義仁義者徳也而中庸曰中立而不倚彊哉矯彊者勇也天下之達徳也然則徳者其非有立亦何以哉今生居山水間惇厚周愼無刻薄疏鹵之習絕險陂邪佞之私延師取友誦詩讀書其於守身立己之道得矣字以士徳豈過乎哉抑予又有說焉孟子嘗曰守身爲大而夫子自言進徳之序亦曰三十而立夫有以自立則信其能守矣孰謂其不爲君子之徳者哉乃作字辭以貽之其詞曰

人之始生曰有恆性惟性之存爲徳之正天之所賦罔間知愚形气之拘或失之初爰有人焉抗然自立守之持之以昕以夕相厥攸居書史紛紜寤寐聖賢湛然天君靜存動察萬殊一致天理春融人欲蟬蛻守焉立焉心徳之全字以配名爾其勉旃

吳生起予字辭並序

人始生而名旣冠而字字所以配名也鄞麗山吳生捔年二十餘種學績文師事同郡臧君彥和先生先生以起予字之殆所以表其徳也歟起予二字見於論語吾夫子獨以子夏發之他弟子無與焉亦足以見其許與之不茍矣夫孔子天縱之聖顧何待於學者之感發哉然所以許之如此者蓋其盛徳之至樂與人爲善也樂與人爲善則人益勸於善矣烏乎師友道喪久矣千載之下有如子夏能契聖人之心者歟夫降衷秉彛人所同得聖賢之道古今同貫有志於學者可不以孔門師弟子授受自期哉以生年壯气完力勤不懈而又得明師以爲依歸風燈雪席間耳提面命必有神會而心得者當不止一言之契一語之合而已字以起予其亦名實相孚之義也耶予𨿽不識生臧君實具言之君魯山亷訪公諸孫以師道振其家聲後學之士待其奬掖而成就者非一日矣異日尙當所長河亂橫江訪生於麗山之陽挹生之气色聽生之議論必有以起予者益有以知臧君之不妄矣傳曰魯無君子斯焉取斯生其庶幾矣乎作起予字辭

昔在聖門有髙弟子以文學稱曰卜啇氏燕居恂恂溫其陽春教育流行有若化鈞摳衣肅趨問詩明理心融理昭由彼達此气象雍容淵哉聖衷起予之辭揭日行空往世悠悠遺編斯在後有學者如聞罄咳學者誰歟麗山氏吳以字系名繄徳之符我觀世人斵喪本實匪識之卑惟志之惑豈無老成示以範模聴言藐藐孰其起予古今同歸聖途可卽繄子之良升堂入室匪言弗揚匪聞弗彰烏乎勉旃以慰所望

蔡若愚象賢字辭並序

筠州蔡子若愚字象賢爲吏部掌故以才行見知於尙書詹公公嘗用古隸爲作若愚二字名士大夫爲詩文以樂道之洪武癸丑春予以鄕貢待選京師象賢且俾著辭以申其義予爲之言曰人之賢愚系乎气之淸濁昔者儒先之論詳矣今有人焉眇然之身徒知飲食衣服之欲而於立心行已實惘惘焉則謂之愚可也一旦振厲奮發致勤乎弗得弗措之功馴致乎眞知實踐之地寧不謂之賢矣乎象賢讀書能詩文又善楷法中書制誥多其手書卽其名與字觀之是能自進於學者耶老氏有言盛徳容貌若愚象賢其亦有取於是乎爲之辭曰

茫茫堪輿气化萬殊人生其間有賢有愚愚者可賢賢者可聖志學而成名斯爲稱侃侃蔡子質淸而修好尙之趨匪同常流眾方譊誇我以純實眾方奔趨我以寧一動容周旋其樂也天狥名求實若愚而賢盍務爾功盍勉爾力辭以申告庶幾無斁

徐進士景顏復禮字辭並序

三衢徐景顏世儒家博雅好修以明經薦中壬子淛江鄕貢進士選明年春癸丑計偕京師予以同年相遇旅次進士謂予曰字所以配名也景顏字以復禮子其有以教我哉予作而言曰甚矣進士之志於學顏子也夫聖門以好學稱者顏子一人而已克己復禮顏子造道之功無大於此昔者伊川程子旣輯視聽言動著爲四箴紫陽朱子又推衍而訓釋之其所以嘉惠後學者至矣予何敢贊一辭𨿽然予不可不有以語進士也夫克復之功理欲二者之分而已人於事物云爲之際精察而明辧之孰爲天理孰爲人欲去其非而取其是斯其庶幾矣乎至於一日克己復禮而天下歸仁蓋其功效之極有如此者噫顏子之學豈易言哉夫降衷秉彜人所同得有志於顏子者亦可以至於顏子矣於是敬以行之誠以守之則所以復乎性命之正而安乎義理之天者其不在玆耶範浚有言曰顏何人哉晞之則是進士其有焉爲之祝辭曰

天之生人萬理具全物欲糾紛乃失其天欲遂厥初在乎克己蟬蛻春融罔弗以禮昔在聖門曰兗聖公從容晤契如日行空道無古今聖賢可學朝斯夕斯庶幾先覺

滎陽外史集卷三十

●欽定四庫全書

滎陽外史集卷三十一

﹝明﹞鄭眞撰

﹝闕﹞

滎陽外史集卷三十一

●欽定四庫全書

滎陽外史集卷三十二

﹝明﹞鄭眞撰

﹝闕﹞

滎陽外史集卷三十二

●欽定四庫全書

滎陽外史集卷三十三

﹝明﹞鄭眞撰

○書

投謝危參政書﹝代舒知州公作﹞

伏以廊廟疇庸誕著持衡之正鄕州委寄下容衣錦之華臨谷惟兢循墻莫避某竊以官司之守莫過里社之榮故買臣領郡符越人以爲盛事相如握使節蜀老倡爲美談況我四明甲於兩淛慨念長汀之勝實當巨海之衝百里江山不攺承平之舊故家文獻猶存積廢之餘宜得聰明特達之才以布愷悌仁和之政如某者賦形朴野稟性疏愚簡帙披尋莫繼廣平之道學箕裘嗣續恐頺忠湣之家聲曩爲上國之遊嘗困新丰之旅分不自異誰爲先容荷蒙知已之恩許以通家之契俾侍坐於先生長者且見稱於王公大人韓子入光範之門敢忘所學禰衡領孔融之薦切有元因遂由公府之陪叨冒王家之寵緑緋衣被頒白歸來三徑故園問菊松而無恙七城閫幕勞案牘以何功交逰謂之陳人出處溺於流俗靑山緑水甘爲野處之歸紫綬金章忽拜宮恩之錫兒童鼓舞父老驚誇𨿽鵲巢鳩居柰世途之孔棘然鯤隨鵬化知洪造之難酬有感扵中不知所措玆蓋伏遇出逄熈運親遇聖知瞻城南尺五之天近玉階方寸之地薦揚華要進式丞疑本文章禮樂之微當甲兵錢榖之會事當其可知無不言仁義陳於前見敬王之孟子謀猷順於外儼告後之君陳念人材之盛衰關世教之隆替肆廣俱收並蓄之路允爲中興復古之規有臣三千益廣周武王之助除吏八百悉歸崔佑甫之公善萬物之得時慮一夫之弗獲乃令微眇亦在甄陶某敢不祗奉除書恪佩公論蒞官臨政匪敢望於功名刻骨銘心永不忘於恩賜

代上李知州書

伏以建學立祠誕著聖朝之治尊賢肇祀用昭賢守之公俯罄忱辭仰幹聽覽伏念曾祖國子博士贈朝散大夫李元白長汀巨族故國名賢詩學得文靖舒公之正傳科名聨相國吳潛之甲榜蜚英上舎徳業比乎陽城待對大廷文章同於賈馬屢掌教於列郡旋正席於監庠宰揆稱能士林觀徳肅大昕之記注躬直道以論思萬字縱橫一心對越嘗論帝王之學必極聖賢之歸奏賑卹則惠及天下之民談禮樂則善淑四方之士聳宸心之顧聽華仕路之登躋天不憗遺人爲出涕穹碑列姓薦爲後學瞻依邃宇定儀嘗列先賢祀典勢殊事變俗薄風漓何後人懷偏見之私俾我祖絕顧歆之奠道徳功烈已數百年咳唾音容有如一日惟在孝子慈孫有不忘者惟先生長者庶幾動之恭惟某人經學淵源仕流冠冕風雲步武早承臺閣之華雨露恩光薦賜京華之寵兩承嘉命來戾吾州重樞府之推崇薦省垣之敬信大揚文教丕闡王風民生推父母之心多士盡賓師之敬徵故家之文獻崇明祀之蘋蘩尙論古人慨念先世睠斯文之未幾庶公論之有歸伏望慰及明靈恩沾嗣續如有祭有享昭昭可達於馨香𨿽無聲無形永永亦涵於陰隲

代上李知州書

伏以太守興邦斯文所系先賢崇祀明徳惟馨言瞻爼豆之華式見宮墻之美自天有造伏地知歸惟我四明思皇多士淳熈慶曆偉道徳之名儒嘉定端平挺元勲之上宰髙山仰止大糦是承百年如暏其儀刑後學庶聞其丰采仰惟我祖久廢先祠歳月忽其若流音容恍兮如在蘋蘩薀藻莫薦淸芬犧牲粢盛孰陳肥潔惟大君子篤於名哲而藐諸孤賴以申明言出聽從聲隨气應俾此百年之典見諸一旦之間喜極而悲感深以惕恭惟某恩推錫類化洽承流臨祭祀奉人民風移俗易昭文章明貴賤禮備物成尙徵文獻之傳丕正校庠之典苾芬是享福履其綏某親睹縮茅誓言結艸羮墻如見旣永妥於神靈泉路有知亦豈忘於明賜心之所冀言不能殫

代上﹝闕﹞僉樞書

伏以神兵大極上承日月之光屬吏門生下逐風雲之便肅陳斐納冒犯威嚴某竊以人無全才士當有立毛遂不自薦豈成趙公子之功鬃蔑若無言曷致晉大夫之善予寔何者乃切慕之伏以某命奇窮逄辰蹇拙嘗以斗升之計遂親案牘之勞荷蒙大君子之知俾儕諸小人之列吹噓汲引左右周旋未遑結艸之恩忽墜包苴之黨弓傷獸駭不虞奇禍之攖网脫魚逰皆出更生之賜妥奉省垣之考再登帥閫之書諒造物之不容致化工之倍費彈馮讙之鋏豈不悲哉贈範叔之袍誰其憐者心焉耿耿望其拳拳恭惟某文武全才山川間气十連動上公之敬九重結眞主之知漕府登庸齋壇大拜牙檣畫鷁上供天府之儲紫綬金龜薦拜玉廷之寵貂蟬峩冕鵷鷺趨班位參宥府之嚴禮重宸心之寄說詩書惇禮樂雅尙非凡槖弓矢戢干戈太平可致有常立武遐不作人桃李門墻散春風於筆下桑梓閭裏占瑞采於雲間成始成終必恭必敬某數奇半世多辛二天肅趨光範之塵願效王良之禦泰山不辭土壤切冀涵容浮屠終成合尖所期造就其諸悃愊罔旣教陳

代貢危參政書

某等蟄處海隅蒙庇澤而被餘光者有年矣趙修撰代祀南來蒙列名門下感佩不忘於心伏惟閣下以孔孟之學任伊周之寄明天子在上贊襄輔弼使四海蒼生咸有依賴某等敢爲斯文賀某竊以政治之得失嘗以人材爲輕重得其人而任之則致治有不難者伏見淛東道副都元帥裔出後族傳家孝讓其忠足以衛上仁足以卹下亷足以律貪誠足以服眾從容乎詩書禮樂之間畱心乎愷悌仁厚之化至如錢榖甲兵特其餘事耳邇者閩省平章公以參知政事薦咨文到京伏惟閣下任鈞軸之重寄衡鑑之公爲明天子得人以致太平如斯人者使之佐政薇省當專閫方面之寄必能有以贊助政化勘定禍亂者矣夫一善可名君子不棄況其以公輔之器巨濟之資爲閣下素所知聞者哉某明人也知公爲深故敢聞於閣下固非謬言臆說以自取戾也惟閣下畱意焉

貢程憲副書

歳事將闌伏惟尊候起居萬福某等罪逆不夭禍及先人伏蒙閣下瓣香哀臨繼奉手書俾爲求銘之地此豈藐焉諸孤足以致之蓋閣下至誠惻怛之心出扵自然有以不後人之善如此銘心刻骨莫之敢忘九月間粗畢葬事實云庇所及也重念先人老於問學六十餘年𨿽祿不及身而其文章縉紳固有稱道之者日夜以不克紹承爲懼過不自量輒欲冩成一帙上塵視司而以餬口之計卒未及成謹先以諸公哀挽辭上進大小擬招閣下已慨然許之矣更乞髙文序諸篇端則先人之死猶不死也再三有瀆罪在不貸黙念先人受知門下已再世矣臨終之言耿焉如在惟閣下有以動心焉干冒威嚴不勝惶恐戰汗之至

通危相君書

某蟄居海濱無由通於名公卿之門伏惟相君謀謨廟堂聖眷隆渥神相起居萬福某罪大逆重先人於至正二十四年三月廿六日卽世病革將屬纊語某等曰吾平生不足齒錄於人獨雲林先見知我死幸吾友王叔載述行狀求先生銘我墓先生嘗憐吾生必哀吾死幸而獲請吾死不朽矣言訖而逝某等哭泣而識之奉衰返葬奄及終制艸茅賤微豈敢上瀆遺命所及終不自已玆因馬編修入京謹錄行狀百拜忍死以請伏望弼亮之暇大書特書增光丘壠則先君子臨終之托不爲空言九原之下感恩佩徳而不肖諸孤當銘心刻骨沒齒不忘矣干冒威嚴不勝惶恐戰栗之至

上劉僉樞羽庭書

伏以仁人樂道其善誕揚褒衮之詞孝子欲顯其親用致摳衣之敬俯濡札翰仰徹廷階竊以人有先容士寧自棄茍有可見之禮寧無欲進之心故陳后山拜南丰先生尙奉瓣香之獻袁淸容贄深寧居士猶爲儷語之援矧此後生敢忘先烈竊念某少而多病長益無聞魯史一經粗識過庭之訓周詩三誦俄成陟屺之悲慨念先人老於玆世名聲爵祿𨿽莫遂於初心徳行文章亦有功於來學念徳報之罔極悵明發而有懷何辜於天不幸若此芹宮諸老歌蒿裏以成編栢府先生標儒林而立傳矧玆所業具有成文入乎耳著乎心誓承余緒誦其書論其世孰爲品題有待縉紳爲之增重皇甫謐序三都賦以左思爲能文崔徳符論八哀詩以杜陵爲近古允念羣言之首用祈貫道之辭恭惟委羽源流藜燈光焰壽斯文之命脈障吾道之狂瀾政合神明言行海■﹝宀禹﹞三代兩漢盡歸榘度之中諸子百家不出凖繩之外慨惟先子曾荷隆知歳久月深斯其已矣日光玉潔寧不慨然嗟哉手澤之遺用俟心聲之妙九原有托百世增光某心切吐丹情深泣墨敢論通家之契妄希侍坐之榮夙夜忝爾所生不忘警戒春秋成人之美盍著權衡戰栗惟深敷陳罔旣

謝劉羽庭副樞書

伏蒙髙文寵冠先集云錦五色之瑞價重璠玙春秋一字之褒寵深衮黼惟君子篤於名義而先人得以表章捧誦淩兢摛辭感激竊觀自古文學之士與夫當今道徳之流懼沒世而無聞每著書以自見時無伯樂安知良驥之才人匪子期孰識髙山之調況文章各自爲體而好思多至於偏向非識鑑之明曷著公衡之議乃如今日允冠前修大書屢書不昧操觚之正一世累世於昭載籍之傳過辱不辭敢忘下拜恭惟閣下詩書元帥道學鴻儒宥府本兵增重齋壇之拜大邦維屏每資帷幄之籌譽藹縉紳學窮緗帙萃正直中和之气爲雄深爾雅之辭聿駿先猷廣心多士矻矻乎若不及休休焉如有容凡玆徳行詞學之可稱不以微賤污卑而或棄肆埀雅制增賁家傳蓋有徳而有言宜必恭而必敬黃山谷祭王文甫固閔其窮韓昌黎志樊宗師亦多其博金聲所振紙價倍增某自揆疏庸仰承許與香分云帙辛觀新著之編光賁茅齋復聽前呵之伏恩莫能報徳何以加入荊州之品題何可忘也傳和凝之衣缽竊有請焉屬當嚴凝冀加珍嗇上赴玉堂之召茂膺金炬之榮頌禱維深敷陳罔旣

賀王敬中除教授書

恭審顯奉恩除光膺模範有道則仕正逢泰運之還非教不親益賴師資之重斯文是慶吾道增華竊以官必惟能士當適用廣文官獨冷固匪能堪孝亷不知書孰云其可曰惟玆選實難其人況飛聲急羽之秋非稽古右文之日長鎗大劍安事毛錐章甫逄衣動成白首庸人竊笑壯士羞爲弦誦久已無聲禮樂殆爲虛設靜言若此寧不慨然偉甚良才固當廣樂地而振名教嗟哉我輩豈宜束髙閣以待太平夷考四明寔多哲士戴剡源名聞天下僅由廣信以歸來程畏齋學被江東終自銘山而致仕乃如今日有光前修是爲一舉而得之所謂脫穎而出者恭惟某襟懷瀟灑气稟淸修按桃源先生之緒餘慕蘭亭右軍之風度學海擅靑箱之富詞源揮彩筆之華雅頌三百篇不忘素學便宜十二策欲吐丹衷肆惟教席之尊寔領縉紳之薦赤城巨鎭碧海名邦博士橫經佇見衣冠之盛諸生立館益看衿佩之多頋不重乎必自此矣某靑氈不振黃卷徒勞拭觀薦鶚之飛與喜攀龍之近至聖文宣廟擬傳采藻之詩舉子翰墨場更妙穿楊之射其諸贊頌罔旣敷陳

答李元帥書

設席以致賓賢久仰元戎之盛橫經而授弟子自慚末學之卑承命惟榮撫躬是愧恭惟某翰林家世籓閫才雄櫜弓矢戢干戈適當熈運說詩書惇禮樂誕廣儒風深惟嗣續之傳俾敍師生之敬某靑氈不振白首將成念無稽古之能敢犯好爲之戒辱承枉顧輒爾抗顏善教有待守之功恐成怠事執贄盡相見之禮莫報恩私將承斧鉞之光庸謹簡書之體俯陳崖略仰冀海涵

通劉仲愚先生書

伏以一鄕髙月旦之評式尊儀範三傳著春秋之學肅就師模仰造丈函俯陳一得竊惟諸侯之行事見諸魯史之舊文正次王王次春綱常爲正事系時時系日凡例滋多道上合於唐虞贊不待於遊夏粵自漢晉之降及至唐宋以來羣儒狐疑諸說角立據事直書者膠於一見隨文立義者獘至多端充棟汗牛黨枯護朽非躬受聖人之訓孰能知作者之心惓我四明思皇多士樓宣獻序止齋之傳髙祭酒爲國子之師因學名書深寧撮其要趣日抄有注東發緝以成編程先生接趙太社之源流袁內翰備髙舜元之答問蓋以發明其旨匪徒專事夫言厥今明廷用以取士巧以新說晦庵嘗指其文妖泥彼陳言元凱空成夫傳癖仰止前修永逺孰爲後進依歸論規矩之方圓必資良匠稱權衡之輕重盍同此心非就有道而正焉終亦無聞而已矣伏惟先生屬辭比事微顯闡幽謹人事於三餘審天時於五始正其誼明其道大明筆削之公褒有善錄有功克審勸懲之正嘗論晉楚終始以見夷夏盛衰蜚王國之聲名登虎榜掌天門之教位正臯比旣勇退以來歸遂従容而息偃發蒙蔀擊待問鐘撞謂萬二千五百家爲鄕誰其學者而二百四十餘年所載吾將語之文通得趙氏之微安國踵洛伊之派門深夜雪席上春風伏念某久剔蠧編深嗟麟獲饑貧所迫僅爲餬口之圖疾病相攻盡廢傳心之典頋私衷之欲奮諒習气以難除仰瞻道徳之光足遂聲容之覩小子成章狂簡不知所裁長者大度寛容庶幾於進所願掃門而授業固當敷衽以陳辭致南丰之瓣香嘅云其晚傳和凝之衣缽請繼自今屬當陽和幸調節適早正儒臺之擢以永翰苑之榮傾向之私敷宣罔旣

與李經曆書

恭審美宦所臨彛倫攸敍事庶母如適孝思推重於先靈視長兄最親友愛敢忘於同气得侃侃怡怡之意有融融泄泄之情同致一家以介五福十餘年之別不亦久乎千百里而來有足樂者爰致同鄕之誼以伸吾道之勤莫盡其辭少將以禮

代彭太守與張天師書

伏以萬代同流深闡玄虛之妙一麾出守欲求淸靜之歸庸致起居敢辭煩瀆恭惟眞人神明冑系道徳光輝由有爲悟無爲森璇霄之象緯修人爵得天爵華繡黼之山林弘開眾妙之門髙視千年之上某幸嘗覿而未遂從遊恭敬不以虛拘薄展修齋之禮呼吸如能變化當循問道之儀仰企仙都肇當炎夏粲星佩霞裾之飾盛金科寶籙之文無任皈依惟深眷注謹奉書以稟

童定詹書

狀元賜對久誇及第之榮先正疏封有忝立祠之典允惟道徳文章之懿用諧室家婚媾之宜言發乎情事嚴其始伏承某誦列女傳夙成壼範之賢而某學聖人書罔識淵源之正念傳恭於嗣續盍仰企於髙華筐陳鴈奠之誠惠徼親厚瑟葉鳯鳴之吉有待歡娛

回定書

大閫疇庸久仰光華之著同鄕合好遂聨姻媾之和宗事其承蹇修爲理伏承某詩禮續外家之慶已沐恩榮而某徳容習中饋之儀未嫻姆訓久葉鳯占之契有來鴈奠之誠謂我舅爲甥事盍嚴於堂著視兄女如子禮深愧於竹綀

王定範書

仰華文學士之門久欽儒雅問荊國先正之裔深忝宗風睠加好之有成由同聲之相應伏承某徳容備美已嫻中饋之儀而某問學無傳粗識內經之要旣恭承於然諾用式序於情文儀始問名禮兼納幣居敬而非太簡式孚所願之同親迎以及其時卽見於歸之喜

胡回趙書

仰普安郡王之相業閥閱相傳問致堂先生之緒餘箕裘莫守允念婚姻之合寔惟契好之同伏承某文行相教久著篇章之美而某徳容無取尙勤絲繭之功有來嘉命之嚴式見修辭之正家人正始行看堂著之輝之子於歸毋責竹綀之陋

爲胡椿齡定孫氏書

仰長沙太守之門久欽材略忝安定先生之裔孰繼經傳睠爲閥閱之華契此姻連之好由來逺矣於以成之伏承某姆教聽従夙謹修儀之訓而某師門授受莫循治事之規允惟中饋之賢深藉衷言之助事系於日情見乎辭有其禮者有其文匪敢忘於敬簡願爲家而願爲室冀克篤於歡娛

爲舅回陳納幣書

娶必若吾家久葉飛皇之兆嫁不與凡子適符中雀之緣有仰情親敢忘盟約伏承某師模授受久揚要路之榮而某姆教聽従僅守中閨之正粲兮筐篚樂爾瑟琴事莫重於正名寧辭來命禮未遑於従吉願緩於歸罔旣敷陳惟湥倚注

爲小兒復升納幣書

伏以婚姻之禮尙矣惟道徳之懿久仰前修而彛倫之重盍先正始睠我四明號稱文獻伉儷之求必論閥閱比在淮海伏蒙尊慈以令愛娘子與某男復升締媾姻盟所以崇重古道者也玆幸來歸於納幣之禮可不講乎夫以三世之契合百年之好斯文盛事然修辭立誠居敬行簡亦士君子所宜愼重也賜金諾以遂玉成服恩佩徳多矣執事其俯而就之

滎陽外史集卷三十三

●欽定四庫全書

滎陽外史集卷三十四

﹝明﹞鄭眞撰

○說

陸質夫字說

平江海運萬戶陸矦名文字質夫俾予爲之說予作而言曰甚矣夫人之有是文而不返諸質也亦甚矣夫人之有是質而不飾以文也若侯者其文質之君子哉夫上而爲天下而爲地中而爲人眾而爲物有其質者必有其文未有有其質而無其文者也且質者文之本文者質之華文而不質則一於侈靡質而不文則一於鄙朴故孔子曰質勝文則野言文質之偏也子貢曰虎豹之鞟猶犬羊之鞟言文質之混也偏者失中混者無別皆非君子之正今侯名以文而字以質其體用相資表裏交養者乎且吾聞之人气稟之性系於習故性相近也習相逺也人性之不流習者鮮矣侯生於吳吳爲東南都會象犀珠玉之富綺繡羅縠之丰笙歌聲伎之盛邑室之侈車馬之多娯心意恱耳目世之所謂文者莫尙焉侯也不以習俗而易吾性分沈潛乎詩書禮樂之中優遊乎仁義道徳之奧旣以修其文又以厚其質非有其大過人者哉於是誠以主之敬以持之恬淡以守之文采以彰之以之臨政治民推之國家天下無所施而不可天下之人稱之曰文質君子其不在玆乎是豈非古者命名與字之道哉侯曰其遂書以爲說

仁山說

同郡張氏彥仁年踰四十貌溫而恭气正而充一室蘧如左右圖書肅襟正坐曰求古聖人之言而學焉自號曰仁山以予交好之篤也俾爲之說作而言曰天地間物之塊然者爲山仁人稟性分之全循義命之正不以物欲而移患難而變其居止之常意向之適於山有合焉孔子曰仁者樂山而朱子釋之以仁者厚重不遷故樂山嗚呼其至矣哉張君居闤闠中非有峯巒之勝岡嶺之奇也乃今以仁山自名則其體段气象有似於山可見矣夫山艮象也艮爲止止其所止者山之靜然也靜而樂山其亦庶幾於仁者歟且吾聞之仁爲五常之首於四時爲春於五行爲木於四徳爲元是吾之仁與天地之仁固無以異者況夫山者艸木所生禽獸所居寶藏所興雲雷之變化雨澤之流通天地發育萬物之仁於是而著是故仁𨿽主靜而無不動者君試以一身體之靜而爲體則若山之崇髙博大而不騫不崩也動而爲用則若山之包含發育而旣庶旣蕃也動靜互根體用一致謂之仁山其非有得於聖人之遺意矣乎𨿽然一卷之石至於廣大九仭之功起於一簣蓋至誠無息之妙爲學不已之實有如此者君旣以仁山自名擴而充之吾知其不至於終南大華之髙且大不止矣揚子云曰丘陵學山而至於山其君之謂乎廣其義而爲之說云

範君執中字說

同郡範君名與權蓋自髫齔時其先大人嘗以命之迨其旣冠則字以執中且祝之曰權者中而已矣名權而字中其亦名義之允稱者嗚呼朂之哉範君佩訓服命埀四十年猶恐一日之或忘也俾予推衍其說夫允執厥中儒先君子以爲道之傳其見於中庸詳矣盡矣復何有他辭云乎哉夫人受天地之中以生莫不得是理以爲性莫不得是气以爲形凡其動作威儀飲食起居亦莫不有當然之則焉惟其移於玩好迫於憂患則夫目之色耳之聲鼻之气口之味四肢之安佚固有離於義分而不自知者矣隆古聖人莫大於堯舜而其授受則曰允執厥中而已是帝王心法之要無過於此者而舜之於禹且復有人心道心之說則其詞愈精而意愈切矣人能於其知覺之動不陷溺於人欲之危而有以審察夫天理之著本心之正常爲吾身之主宰而凡事至物來千態萬狀酬酢處置各得其宜有如一身處乎一國之中視夫四方上下亭亭當當而無有偏倚過不及者焉斯不亦所謂執中者哉𨿽然執中者亦惟權輕重之宜而已權而得中則𨿽臨天下之大難當天下之大變死生存亾近在頃刻亦將從容處之而不失其常矣以君名權而字以執中其可膠於一定之中也哉抑愚又有說焉中也者至誠之道也聖人固無不誠自聖人以下則思有以誠之中庸曰誠之者擇善而固執之也而又曰不誠無物君子誠之爲貴數千百載以來涑水司馬氏教人以盡心行已之要亦曰自不妄語始則其用力之方斷可識矣然則君其務於誠矣乎君之先華文閣學士工部尙書式齋先生嘗以正學事宋理宗而予大先父蒙隠先生寔以尙書従孫來繼與君之先父爲同母兄弟於是與君有宗盟之好故敢誦儒先之緒言以告焉君其尙思盡至中之道以振起其家聲也

哉陳臨以莊字說

姜山陳生名臨字以莊求予爲之說予諾而言曰莊者敬而已矣臨之以莊寔爲政之要旨昔者聖人嘗以語季康子今生方讀書務學未爲祿仕其於斯義也何如請爲生試陳其略予嘗以身體之平居暇日肅襟正坐儼然如賓客之在旁惕然如神明之在上言不敢有躁妄也動不敢有匆迫也气不敢有驕蹇也聲不敢有忿戾也夫如是庶幾持敬之道者矣使推此而行之在位之間則夫外有威儀內無邪曲修條教出政令人其有或慢者乎自世教不明人心欺罔極鹵莽滅裂之致怠慢邪暱至於喪身敗業多矣然則莊敬之道今之學其可不之務乎哉夫子嘗曰不莊以蒞之則民不敬而又曰莊以蒞之動之不以禮未善也夫蒞卽所謂臨也臨之以莊而又動之以禮則其容止周折之間其有不觀感而興起者乎以生爲世家子年方弱冠淸修愼重其於宗姻鄕黨之間莊敬之容禮讓之節固有可愛可慕可羨者矣而又延師取友以曰求其所未至異日決巍科登膴仕其文學行業之施皆本諸平日修治服習之素者固以見聖門教人之气象矣字以配名其亦無忝於厥躬者乎乃若貌恭心違世之所謂色莊者固知生有所不爲的矣予之言又安得不拳拳底於是哉生之師臧君彥和莊敬有禮君子也生其持是說以取正焉

王景彰有常字說

括蒼王進士景彰取尙書彰厥有常之義字之曰有常以予有同年之契請爲之說夫彰厥有常見於臯陶謨昔者儒先論之詳矣予何以辭爲哉然嘗以身體之平居暇日肅容正襟言不敢以躁妄也行不敢以違戾也由是見之政治措諸設施隨所用而獲吉庶幾於士之有常者矣我思古人有若臯陶吁謨於虞廷之上其論九徳之目自寛而至於剛言其賦受之質自栗而至於毅言其學問之功以賦受之正而復加以問學之勤則其徳之彰著於身者可知矣其爲有常也何如哉彰者明而不昧常者久而不變彰厥有常非表裏相涵動靜交飬者莫克致之進士淸愼好修問學不倦今以中淛江壬子秋試計偕京師且將進而用之矣方今明良賡歌左右輔弼者皆臯陶伯益之流有若進士者周旋其間以之參贊謀謨俾益教化使咸曰有常之吉士斯不負命名與字之意哉

國子生嚴陵王以寧字說

國子生嚴陵王康字以寧奉上旨分教中都鳯陽府之臨淮旣二年以予在斯文之契求著字說予惟康之爲言安也安者寧也詩曰濟濟多士文王以寧言用賢之效也以寧其取於是乎夫賢才之生世豈偶然哉蓋將出爲聖人之用以膏澤天下爲萬世太平不拔之基也聖人不世出人才亦不世出故有文王之爲君則有太公望散宜生之爲臣用以開八百年定鼎之業者實在於此是則多士之生誠千載一時文王所以寧者其非多士之功也耶國家龍興淮甸建都江左人才之出所以奔走疏附成一統之盛者固非一人矣以寧之生歳在辛夘適元運旣微艸昧蠭起干戈搶攘者數年際今盛明菁莪樂育專教學之責任師道之重將使成人有徳小子有造才者能者各隨器使以埀社稷靈長之裕則以寧者其周之多士矣世之善言古今者常自生人之盛而推本聖代之昌今天下經術之士皆萃於成均凡股肱耳目喉舌之任於是乎取向與以寧同硏席者已脫穎而出矣況若以寧之超邁俊逸其不使見諸事爲乎異日登諸要途上不負其君下不負所學所謂王國克生維周之楨者庶幾在此名康而字以寧其名與實之允稱者耶以寧曰先生之言吾不敢當也勉焉斯可矣書以爲說

四明王氏二子名說﹝厚齋應麟之裔孫也公權卽千里先生之宗云﹞

四明王公權有子二人請名於其父彥倫君彥倫以告諸遂初公公曰吾年餘七十慶及孫曾王氏文獻之緒殆未艾也以長者名馴少者名駢云遂初公叔逺先生之兄也而彥倫所生父公權伯祖也遂初公卽世之二年彥倫以書來中都求爲之說予爲之言曰馴之爲言順也駢之爲言聨也馴有柔習之義駢有合比之義字皆従馬以騏驥比君子以其徳也馬之性馴周旋進退安其教馴以之齊驅比駕不趨以前不殿以後無顚越無蹶失任重致逺無不可者是故馴言其徳駢言其才有徳斯有材無不徳矣名以制義義以出禮其不有取於是乎哉王氏世著簮纓昔者厚齋尙書公與弟常愽公繼登詞科世以麟鳯比之至遂初公及叔逺伯仲以尙書嫡孫文章學問克紹其傳叔逺無子以彥倫爲後遂初公之心厚矣故於其二孫曾而名之曰馴者欲其溫厚謹勅而不爲刻陋也名之曰駢者欲其會聚輯睦而不至於乖爭鬭鬩也由是教誨似之式谷詩書昆季後先玉佩瓊琚從容仁義之域馳驅道徳之途入閶闔履天衢踵前修之步武用以擴大其門閭使天下之人號之曰此王氏之騏驥也不亦遂初公所望於二孫曾者乎二孫曾鄭氏出也予亦以是望之故著其說以復異日告老南還得其有成庶以驗予言之不誣也乎時洪武十一年歳在戊午二月旣望鄕貢進士同郡鄭某撰

予旣著爲說適有自陜右來者惠及虞永興公孔子廟堂碑拓本用以寄二子八法之妙以永興公期之

季純夫字說

晉王府紀善括蒼季璲字純夫求爲之說予語之曰純之爲言精也粹也詩曰於乎不顯文王之徳之純又曰純亦不已此言聖人之徳與天道合也今子名璲而字純其於義何居竊嘗求之大東之詩曰琄琄佩璲子朱子釋之曰璲者瑞也而古釋文直以佩玉名之其致一而已矣君子無故玉不去身玉所以象徳也徳貴乎純君子之佩玉則其徳之純也然則子其純徳之君子乎天子之佩以白玉公侯以山玄玉大夫以水蒼玉世子以瑜士以瓀玫其玉固貴乎純矣趨中采齊行中肆夏周旋之中規折還之中矩視聽言動之必以禮酬酢處置之必以義匪僻無自而入也惰慢無自而生也忿戾無自而形也非天下之至純者乎純夫世家文獻由儒入仕侍親王起居撰述記注簡在王公志慮之純足以成輔翼之正文字之純足以成黼黻之功以是日求其未至其於聖人之徳何有詩曰言念君子溫其如玉溫卽純之謂也以玉爲璲非其人之徳之純者不足以當之純則不雜不貳不貳則不息不息則不怠不怠則久其爲至誠之君子也必矣純夫尙勉乎哉洪武十一年歳在戊午二月旣望鄕貢進士四明鄭眞撰

王廷采字說

禮人生而始名旣冠而字名所以正體字所以表徳也國子生永嘉王君名綬字廷采就其徳觀之其揚於王廷者歟其爲縉紳君子之賢者歟其光顯而有耀者歟夫采者靑紅赤白黑之謂也位爲九宮列於四方分於四時於五行屬金木水火土於五常配仁義禮知信其功用不細矣書曰以五色彰施於五色作服服者上衣下裳之制也日月星辰山龍華虫則繪之宗彛藻火黼黻則繡之於是有組綬焉有佩玉焉綬者所以佩玉而承受者也天子組綬以玄公侯以朱大夫以純士以縕上下之有章也貴賤之有辧也服而禦之朝覲則分義明燕享則歡娯接祭祀則誠敬格其於禮盛矣士之生世以文章學問自致明廷之上用黼黻之才任謀猷之寄所以致君澤民者其猶采色藻繢之施乎廷采世家簪纓由郡府入貢成均奉上命分教中都國學公矦貴臣皆爲竦敬仰占天陛威顏咫尺聨鵷行之步武覲龍衮之光輝綰綬佩玉炫耀烜赫吾知其有日矣傳曰觀國之光利用賓於王其廷采之謂乎因書以爲記

達觀說

予薄遊淮海間見有髙蹈逺引者以澒洞爲家無何有爲鄕莫髙於天初若不以爲髙也莫厚於地初若不以爲厚也深廣莫如江海險峻莫如山嶽初若不知其深廣險且峻也一盼睞間皆其所憇息也一俯仰間皆其所經歷也物我兩忘逍遙傲睨惟所意欲焉或曰其可謂達觀者乎予應之曰此莊生之流托虛無以自誑者豈反身窮理眞知其所以然哉夫天道之流行人性之賦予一而已矣是故盡其心者知其性也知其性則知天矣天者何理而已學而至於知天其爲達觀也無疑矣達者四方上下精粗隠顯內外本末無所往而不通之謂也觀乎天地之故萬化之運而黙契其妙用推之於彛倫日用凡吉凶晦吝之萌疾疢死生之迫有以定其去就而驗其安危非至誠之學孰能與斯噫其亦微矣予方爲此說而金華蔣孟瞻以醫卜有名中都凡五運六气陰陽表裏與夫日月星辰時日支幹孤虛旺相之說拳拳焉予揖而爲之言曰子得非達觀者耶夫富貴利達命也子其如何靜存動察與造物相終始斯其可矣善乎賈誼之言曰達人大觀物無不可𨿽其傷悼無聊之故庶幾不以細故芥蔕自累者孟瞻年方少壯好學古人文章謫居以來怡然愉然辛苦患難有不以爲意者而理明術精人信服不疑自玆以往殆將盡天下之大觀而無餘矣昔者聖人作易於觀之九四曰觀我生無咎而上九曰觀其生君子無咎夫其所以自觀者如此人之所以觀我者如彼無媿於出處矣推而至於觀國之光利用賓於王其孰禦之哉孟瞻學易者也其尙有得於此乎因書以爲孟瞻勉孟瞻世儒家以俊選入成均奉上命分教以歸省後期爲同門累居瞿相山云

李藻字文奎說

臨安李君名藻字文奎以俊選受業成均奉上命入禁遂授行人司行人以使事過中都予用斯文禮見求爲字說遂爲之言曰天垂象見吉凶星奎之系乎天其勢圓曲具波磔鉤趯之象昔者蒼頡仰而觀之作爲六書遂爲古文之祖天人上下昭然協應之符其來久矣君名藻而字文奎其以文學鳴於時乎藻者水艸之名世以詞藻文藻互稱取其芳且潔爾古聖人以五采彰施五色以藻繡之於裳定爲十二章之一則藻固其文之著者也然求之在天則星奎又其著也按晉天文志奎爲西方七宿之長其星十六名曰武庫又爲大將主誅暴禁亂之事其義系乎武其象類於文而宻聨圖書府故世以奎壁並稱若乃五星序奎則占者以爲文治太平之應夫天不言以象示之而已君生本盛時家東南大郡有先生長者以爲依歸當聖明在上以冑學之英應周官之選周爰馳驅固已能宣徳意恊皇華之詠矣故其以文奎配名者蓋特以人文之祥合乎星文之祥也吁不可尙也哉𨿽然文以明道也太上立徳其次立言卽文也六經之文所以載道也文不本於六經可乎然則君其務於道哉異日署之詞林登諸冊府用以黼黻皇猷恢張治道典冊訓誥煥焉可述使天下之人曰立言君子也斯不負以字配名之義哉予老矣將歸衡茅仰窺東海徐魯之墟降婁娵訾之次煜煜煌煌有如昔人所占者於是時也使君誠得在討論撰述之列信乎天象之著恊人事之著矣因著爲之說以取徵於將來云

滎陽外史集卷三十四

●欽定四庫全書

滎陽外史集卷三十五

﹝明﹞鄭眞撰

○題跋雜識

敬跋禦賜起居注臣韓燮詩

足趁鑾輿趕不前爲因肥盛及多年崎嶇石徑難扳陟達頂方知上九天此詩上幸蔣山而還之時駐蹕特召近臣韓燮奉命不時至上問燮安在其同僚以老行不及前爲對燮旣至上復問之燮跪對如前言上慰勞再三因賜以詩云夫君命召在宮不俟屨在外不俟車臣子敬君之禮也而況文學侍従之臣職記言動尢不可須臾離者臣燮以召命不時至上不以爲罪而又寵之以詩君之於臣眷知之厚如此至聖至徳之盛孰能形容之臣燮再拜受賜奎文宸畫永爲百世之藏後有望气者言寶光起而燭天矣鄕貢進士四明臣鄭眞謹焚香百拜書於下方

跋宋髙宗禦書孝經賜秦檜墨刻

思陵萬幾之暇卽以讀書作字爲工其勤如此今觀所賜秦檜孝經墨刻眞艸相間其當金人歸梓宮復太后之後歟夫孝爲事親之本思陵以親之故日事祈請𨿽至於屈膝而不辭當時可謂孝矣然不能恢取中原掃除陵廟始終以檜主和而至於若此帝王大孝豈謂是耶

跋宋髙宗臨唐人帖墨刻

古之帝王若漢章帝及魏晉諸君曁唐太宗皆有書法傳世若宋髙皇則又得帝王書法之傳者也當建炎紹興間天下亦多故矣帝也萬幾之暇従容翰墨取唐人諸帖悉臨之八法之妙備見模勒噫何天縦之多能耶豈太平翁當國一於和議南北少安遂得畢心精意於奎文宸畫間也耶昔鹿眠山人袁徳平著書學纂要謂南渡後思陵大萃眾美信哉

跋宋髙宗賜嶽飛手詔

﹝詔曰敵犯和淮西與張浚和州相拒已遣親札趣卿倍道前來合力擊賊早夜以俟卿忠智冠世今日之舉社稷所系貴在神速少緩恐失機會也﹞

此思陵所賜嶽穆王飛手詔也其當劉豫稱帝犯順之時乎淮西去襄漢千餘里飛得詔十五此其一也飛拜詔卽日引道至盱眙上書告師期敵已退次舒州待命帝以飛爲小心忠謹不敢專進退爲得體飛之勤用王命天地鬼神實知之而張浚輔臣秦檜之姦卒以援淮西不力且謂山陽不可守爲沮士气至於瘐死其所賜禦札與往來日月道途皆可考據當時輔弼近臣終無有爲之辧者哀哉然則此詔其殺飛之由起乎亦可以見髙宗惑於姦宄而無以大中興之業矣

又

﹝詔曰朕惟國之用武必據形勝以爲地利今西南之重實占上游旣已委卿移此要害深圖戰守之計卿宜以朕此意諭將佐撫勞士卒勉思忠力一心葉贊事機庶克攸濟有功必報朕不汝忘﹞

古之帝王必據形勝之地以爲基本故漢祖欲滅項氏則先定關中光武欲誅王莽則先定河內根本旣定國其有不興者乎宋遭陽九之厄而天不冺其社稷戎馬驅馳倉皇南渡國勢地利其何所恃以爲重哉髙宗用嶽飛復湖湘則楊天平取襄郢則李成遁國之基本於是爲有賴矣此詔其當飛駐上流之時乎其曰西南之重旣已委卿深圖戰守之計則帝有爲之志可見矣然終不能北取中原奉迎二聖者豈形勢使之然哉𨿽然帝之在臨安也胡寅上疏嘗欲以荊襄爲重矣蓋以地近中州上下不過千里要害易守非如淮泗漫衍易入而難備也飛旣廓淸襄漢則夫京西兩河南北固已在其掌握矣豈不能使之圖功攸終乎朱仙鎭之役去汴京僅四十五里金人已謀北遁矣而秦檜沮之故始而班師中而罷兵終則置之死地有可爲之機而卒於無所爲則皆檜有以致之也詩曰其車旣載乃棄爾輔髙宗有焉誰生厲階至今爲梗秦檜有焉如可贖兮人百其身嶽飛有焉

跋宋髙宗臨晉帖

禦墨思陵八法得諸智永禪師晚乃深造二王所臨晉帖往往流落人間善鑑者以爲克萃眾美向見吾明越社史相府所藏大率類此𨿽未敢決以爲眞亦可以得其波磔夫宋至南渡中原陸沈二帝弗返而豢養湖山遊神翰墨昔之君子謂帝王盛徳大業不在於是毋亦太平翁當國時也耶

跋宋理宗內批

右內批一通宋理皇賜丞相鄭忠定魏王者始帝因玉牒宋氏入繼大統而史忠獻衛王又以定策功仍居相位鄭忠定甘盤舊學遂相維秉鈞君臣際會可謂盛矣此批其當忠定視艸翰林之時乎觀其首言冦盜尙未殄平至扵丞相史氏特不名之且令敍再三謝意則其圖治勵精眷厚大臣之禮可見矣享國四十餘年其有以哉

按故事禁中處分謂之內批多內夫人代書而所謂禦寶批者或上批或內夫人批皆用禦寶惟親筆則上親書押字不用寶凡鄭氏所藏者多此類此外有封皮署字今不復存云

王府啟對錄

洪武十一年戊午正月十九日晉王府校尉二人奉殿下令旨召眞入邸眞聞命祗謹翌日昧爽踏雪如皇城紀善臣括蒼季璲純夫導以入日巳午傳令旨就承奉司賜酒飯王坐東閣內入見叩頭免再拜禮王従容言曰爾治春秋耶謹對曰春秋舊所嘗讀失久矣大義若何曰春秋約魯史成文二百四十餘年所書朝聘會盟侵伐敗滅曁日食星變山崩地震水旱災祥之類皆所以示褒貶明勸戒也王曰然使內官取左傳以進曰傳釋經卽事明義開朗明暢王爲傾聽有疑難者詰問再三至通曉而止日暮引退次日復召校尉召入王曲爲奬問及出處大致且曰汝識貝助教耶對曰以春秋試浙闈時貝助教爲考官取臣爲鄕第一座主門生之契非一日矣王曰汝之來用貝助教薦也復進講如初日午賜膳而退越二日復入王曰春秋與他經孰要對曰五經俱有補治道春秋爲尢切儒先謂五經如藥方春秋如用藥治病爲人君者不可以不知春秋爲人臣者亦不可以不知春秋王曰然此邵子及董子仲舒語也一曰王復問曰左氏與公榖氏胡氏若何臣對曰先儒謂左氏長於序事而理或未明公榖主於明理而事或未當至於胡氏當宋社南遷外則金人之患內則賊檜之專故其一書專以尊君父抑臣子申大義雪復讎恥爲說於經筵奏對言之惜乎宋髙宗勿及用也王曰然當一一觀之後復進講如前日眞竊惟春秋聖門傳心要典當時遊夏不能贊一辭況後世學者耶敬惟殿下天資穎悟當進講之際意領神會於潁考叔則喜其舎肉以啟君之蔽而責其挾輈以致身之亾於鄭伯之克段則深責其不友於繻葛之拒戰則深罪其不君季良之諫隨君使楚不許而後戰則曰此謀臣之智而今或勿如也鄧曼告楚武王以盈而蕩天之道也則曰此婦人之賢而今有勿及也晉士爲譖殺羣公子則惡其君嬖邪佞而戕本支驪姬譖殺世子申生則惡其君溺寵愛而戕冢嫡下陽之滅則曰此虞公之貪也城濮之戰則曰此晉文之譎也其它微詞奧義於聖人之心多有黙契焉者而膚淺末學何足以知之漢河間王東平王皆喜延儒碩辯論經史其有能如殿下於春秋之學論定是非於一言之頃者乎王之嘉言臣季璲已嘗紀錄玆復記其一二以志不忘其隨問答文義縷縷者不能詳也抑艸茅寒賤不識宮府禮體而殿下特賜恩厚命內官呼召輒曰鄭先生云三月一日某謹識

一日進講春秋胡氏傳隠公五年夏四月葬衛桓公傳引程子曰正終大事也必以正寢而不歿於婦人之手王曰不歿於婦人之手何謂也臣對曰此禮喪大記之言也男子不歿於婦人之手女子不歿於男子之手欲其以正終也不歿於其手者非執手訣別也謂不使婦人居其前也曾子曰吾得正而斃焉斯已矣死喪之際或使女子婦人居前則各戀私暱不得以正終矣魏武帝將死見婦人而分香賣履涕泣吚嚶正所謂絕於婦人之手也王曰九月考仲子之宮傳曰存則以氏系姓以姓系號沒則以謚系號以姓系謚者夫人也存不稱號歿不稱謚單舉姓字者妾也惟春秋之法莫重嫡妾之分聖人筆削備見輕重眞旣克詳其說殿下諦聽之復命內官顏福取筆札以進躬畫著具所以曰吾已深識之矣於此二編仰惟殿下好學之至是日呈之國表槁

讀晉帝紀

先事而應謂之異隨事而應謂之災災異之應於天者蓋人爲有以召之也夫天之於人亦豈遽絕之哉人主於災異之來曰君失道歟臣失職歟讒佞進歟淫賊興歟政治日敝而民病日滋歟貨賂公行而寵賂日章歟何變異之日臻也耶如此則可爲格天之誠𨿽有其象而無應矣晉主荒淫無度羣小弄權長星之見蓋天以警告之也曾不自咎乃曰長星勸汝一杯酒世豈有萬世天子耶是不惟不能彌惡而益以長惡矣變起闈闥之間身殞婦人之手宜哉

讀梁帝紀

書所以載道道則二帝三王之道也故書者所以治天下而非所以失天下也梁主繹當矦景叛亂之餘父旣餓死兄復殞弒所宜流涕枕戈臥薪嘗膽以雪莫大之恥惟恐其或後可也不是之顧而乃同气相殘掩恩義莫知所以爲君臣上下之分父子兄弟之倫矣𨿽讀萬卷果何以爲治國平天下之本哉及夫藩邦勸進又不能正位國都奉安陵寢修明國政申儆邊防顧乃施施然安於一隅無憤恥自彊之心敵兵壓境且講老子口占爲詩至聚書十四萬卷焚之而曰文武之道今夜盡矣烏乎能盡文武之道夫豈至扵今日乎行之不臧不責之已而反以讀書爲無知亦甚矣哉使後世不知讀書而失天下者其梁主有以啟之乎

論湘東王赦任約

自古亂臣賊子必多助黨與然後敢肆於爲惡是故春秋討賊之法尢嚴於其黨黨與旣離爲惡者孤矣侯景叛亂圍犯宮闕逼辱君父燻穢宗廟任約位其司空膺爪牙腹心之任此乃亂臣賊子之黨剖心破膽猶不足以償其罪也今幸而獲之湘東王不能肆諸市與眾同棄乃冀其一旦之用赦而任之失政刑矣

論齊肅宗殺濟南王

始齊肅宗之爲常山王也以太師錄尙書事受遺詔輔政未幾卒以太皇太后詔廢帝爲濟南王而奪之帝之旣廢也太后戒肅曰勿使濟南有他也此其意欲如之何哉乃不用其言扼而殺之弒君纂國之罪於是爲有歸矣及夫長樂王湛嗣承大寶曰百年無罪毋效前人嗚呼肅宗旣殺其兄之子矣而欲其弟勿殺己子彼爲長樂王者以爲一息尙存人心或有所屬吾豈得而自安哉又豈得而自已哉異時百年終見殺蓋非長樂殺之亦肅宗自殺之耳昔者孟子有云殺人之父人亦殺其父殺人之兄人亦殺其兄吾於齊肅宗亦云

跋王以文文卷

予年二十始知以學爲事王君以文以敏達之資力學績文凡天人造化之微禮樂制度之要言語之菁華體制之嚴整備見於文字間粹而觀之豈非士而底於有成者哉

記所見

宋畱夢炎以狀元及第官至僕射同中書門下三品大兵平江南夢炎従少帝入覲擢吏部尙書夫托孤寄命臨大節不可奪此君子分內事夢炎貴爲輔相國亡身俘不能死事乃腆然以富貴自終沒不百年子孫流落江海至乞食不可得嗚呼善惡之報其在是也耶𨿽然夢炎之仕天朝也世皇嘗欲仍舊稅江南山地以夢炎諫而止是所謂利澤及人者耶夫以利澤及人者尙如此況於姦黨貪蠧至死而不悟者哉因書此以爲世勸

揚州羅君保以才望揚歷中外仕至中大夫廣東宣慰都元帥其子巴延特穆爾奢侈非法嘗以金錢擲地俾眾妓爭拾以爲戲人目之爲羅金錢中奉公旣歿紅冦陷維楊資產蕩然竄身江南貧無以自存後來明之鮫川予適與之遇出示先公宣命及其所爲詩詞隸若且歷言平生歡樂事別去不知所適後二年曹郡張鎭撫來始知其乞食於杭餒死途路間嗚乎世家子不知習以禮義至於淫奢無度以破家辱身者矣若羅氏者豈不可爲永鑑哉

跋畫卷

昔蘇長公論畫以爲人禽獸居室器用皆有常形至於山石竹木水波煙雪𨿽無常形而有常理世之工人𨿽能曲畫其形而鮮有不遺其理者今觀陳君某所作畫卷凡而峯巒巖石之回翔偃伏花木艸卉之生榮枯落風水之奔趨煙雲之冥晦與夫宮室之幽情異狀宛轉曲折未始相襲而各臻其妙斯所謂旣得其形而復得其理者歟郭熈畫記謂畫山水數百里間必有精神聚處乃可書其知常理者歟陳君師郭熈者也於此有以得其意於語言之表者矣傳曰我思古人悠悠我心展卷三玩欽慕不已

跋楊慈湖墨迹

晉人行艸二王爲最文元楊公獨以爲心術不正使然蓋公之學以尊徳爲本故其作字儼若正襟端坐略無一毫衺玩意昔桞公權謂心正則筆正吾於公見之某人得公所書二詩披玩之餘爲之竦敬不已

跋張從申玄靜先生碑

唐去晉不逺以書名家者無慮千百自非有絕人之學者莫克廁於其間張従申所書李陽冰多爲之篆稱爲二絕今世士大夫多不喜之何古今好尙之不同歟玄靜先生碑含蓄筆意略無一毫妍覆之態所謂不同乎今而合乎古者也昔李西臺建中亦以書知名其弟子秦玠嘗語歐陽公以其學従中書及歐公出従申所書王師幹神道碑則玠大驚以爲西臺未能至也以是知學書者固難而評書者尢難然則従申之書其可妄議乎哉

跋顏魯公書淸逺道士詩

顏魯公曆事三朝正色不撓作字剛健方正誠非一時逞姿媚者可及所書淸逺道士詩凜乎若見其拒祿山而忤輔國誚盧杞而罵希烈也昔人謂其字實類其爲人信哉

跋顏魯公磨崖碑

大唐中興頌前代論者詳矣自當時言之靈武之嗣位豈有明皇之荒淫不君養成祿山之亂固無有爲之望矣天下虓虎之士雷動云合爭願致力於儲君者亦欲自致於功名之會耳巴蜀僻在一隅使肅宗従之而西𨿽能執溫凊之小節其果能號四方以恢復兩京乎所謂一呼而千麾萬旟者吾知其渙散崩潰而不肯止矣頋安肯捐軀致命於四十餘年耄荒之主也耶惜也肅宗自上皇旣歸之後內惑於張后外間於輔國刼遷之罪知而不問𨿽感山人李唐之言爲之泣下終不敢一如西內父子之道其能以自盡哉則所謂宗廟再安貳聖重歡者其不有隠諱於其間耶抑此碑字畫之精文章之妙則又不待言論而後顯也

跋謝先生書敍千古文彥實字暉名

章艸者隸書之變也昔漢章帝愛杜伯度艸書令上表亦作艸字章艸之名其昉於斯時乎漢黃門侍郎史遊作急就章伯度曁吳皇象皆書之嗣後若晉之二王及索靖諸公皆妙絕一世然視古法已少變矣其諸子點畫偏旁一以急就章爲證玆其篤志於古者乎往來嘗以子弟侍立竊聞先生談書法之要時方有事科舉業不能服習其一二後先生沒數年始従其子仲貞君得此本臨之庶幾以爲學書者之一助爾嗚呼先生已矣安得従容左右復如昔者之所聞哉我思古人愛莫起之先生字彥實故禮部尙書南儒公之孫無周齋其自號云

跋王以文文卷

人聲之精者爲言言而成文其有弗精者乎予友王君以文自幼治經傳爲舉子業旣有成矣復取戰國秦漢唐宋古人文章復習之長篇短章或模冩物狀或敷敍事實或以宣其憂鬱或以發其志意濡毫泚墨各極其趣言之至精有如此哉予末學無文亦不可謂忘情於斯譬之碔砆魚目形醜呈露視夫明珠美玉光耀炳烈爲何如也吾鄕文獻之傳其尙有人矣乎𨿽然文之難也尙矣思致少則質俚勝華美尙則眞實希守規矩則失之拘背繩墨則失之放文乎句讀云乎哉昔歐陽子論謂有山林之文有臺閣之文山林之文其气枯槁臺閣之文其气溫潤君之於文固幾乎古人矣其尙愼考其中而務養其气哉因書以規之並以自勉君名應璋故宋參政﹝闕﹞裔孫云

跋謝彥實先生臨艸書急就章﹝名暉甬束人﹞

右急就章一卷漢黃門令史史遊所撰唐祕監顏師古爲之注宋禮吏部尙書厚齋先生爲之補注可謂博且詳矣按周宣時史籀著大篆秦漢間李斯撰蒼頡趙髙維造爰歷太史令胡毋敬作博學篇司馬相如作凡將篇史遊因之遂作急就篇元成之間列於祕府𨿽皆岀扵小學者流博物洽聞之士深有取焉自東漢章帝好艸書令杜伯度上表亦作艸字伯度與張芝亦嘗用以冩此章世通謂之章艸嗣後書之者吳皇象鍾繇衛夫人王羲之索靖是已宋太宗下詔訪求先賢墨迹有以鍾繇書急就篇爲獻者字多踳駁上親書艸書一本刻石分賜近臣歷代之可考者如此今世所傳者惟皇課所書然重模疊刻久已失其眞矣吾鄕謝彥實先生以字學有名嘗得善本勒之以爲楷式先生捐館其子仲貞以爲手澤所存不妄以與人也予嘗従而求之踰年始得其不易得甚矣昔逸少蘭亭在僧辯才處唐太宗蕭翼以百計得之及太宗崩以天下傳之髙宗而蘭亭弗之與也嗚呼君臣父子之間其靳惜乃若此況予之於仲貞君者哉因搨一本以歸之且錄其正文櫽括師古謹以釋其義倂記於後其尙愼守之哉

書宋故虛庵懷禪師題五世祖金剛普門經後

此宋故虛庵懷敞禪師題五世祖朝奉公所書金剛普門經後語也師道髙臘尊爲世稱重住持天童山與朝奉公有方外之契公業儒而醫好繕冩嘗以往來饋遺書札編冩海上名方積十餘帙與安人王氏事佛老謹時嗣胤未立王氏刺繡金剛普門品經二卷藏諸天童山公仍以黃絹手書之王氏家世業儒今祀絕不存有王惟善者其宗侄也父爲太學生與天派趙氏爲姻性疏放文章敏捷著春秋備要十二卷先祖蒙隠公錄之與朝奉公遺墨並存朝奉公後生子爲監倉公文行爲縉紳家模範丞相鄭忠定王尢禮重之虛庵之言曰會有淸廟瑚璉之器以極其所報然後知予言爲不誣也學佛者以爲知言云

讀張端義奏札

右宋張端義奏札論故相史彌逺權姦罔上本末備著其忠憤之激者哉方彌逺當國恃其擁立恣意所爲士大夫爲之側目及其旣沒朝野之士始有爲帝言者向非穆陵寛仁終始保全之吾見其子孫有不爲漢霍氏者幾希今觀端義之言凡數百端皆可考證至其甚者謂文移施行諱史詔之詔而易照以爲證軍器舟楫避史浩之浩而易號以爲記夫有國家者不諱嫌名況宰相乎何其如是之甚哉及考之宋史嘉定癸未云發徳音下明制寧皇遺詔下謂之遺誥夫事孰有大於詔令者乎猶以宰相家諱而攺之則不特易詔易號而已嗚呼是豈出史氏本心哉蓋逢取恱者爲之耳當時之畏宰相如此知有朝廷者果其何人耶端義不能言於宰相之時而言於身亡之後其非亦有所畏哉

書春秋快捷方式後

古春秋快捷方式五卷失去序文一葉其中亦復不全嚴陵徐氏伯恭甫所著故進士江淛儒學提舉天臺胡先生世佐手書者也往年先生嘗語予以治經之法以爲春秋凡例不一學者於傳注求之吾見其有不得其門而入者矣因出示此書予伏而讀之凡會盟徵伐之事朝聘祭祀之禮與夫城築土功搜狩之役皆總緝而論辧之其於王伯之消長夷夏之盛衰君臣之彊弱善可以勸惡可以監者粲然具在嗚呼是豈非治經之要者乎夫徑路之小而捷者古人行不由徑而此以快捷方式名篇何哉夫千蹊萬徑皆可以適茍從其一道而入則九衢康莊不難致矣人之於學也亦然然則快捷方式之名其本諸此乎先生字伯衡故宋胡三省諸孫家有史學其發解淛省嘗有得於玆書者也居四明婿蔣氏與家爲親契故以傳云

滎陽外史集卷三十五

●欽定四庫全書

滎陽外史集卷三十六

﹝明﹞鄭眞撰

○題跋雜識

讀王厚齋掖垣類槁

記曰王言如絲其出如綸然則誥命之體其可不愼乎文章至宋季風頹波靡矣而王言終不失體南渡以來浮溪汪公平園周公號爲冠冕若厚齋王公尢所謂傑然者也咸淳徳佑間社稷傾危近在朝夕而公四入中書徧行諸房詞命方除目塡委他舎人閣筆不下公獨従容授之若行雲流水悠然泛然而莫知其紀極者今讀其詞蓋皆會集羣言而以已意發之信所謂博極羣書者也昔三槐王公序南丰文集以大手筆目之且謂名與天壤相敝嗚呼豈獨南丰也哉

讀玉堂類槁

制誥之來尙矣自晉開運元年詔翰林學士與中書舎名應麟厚齋其別號也人分爲兩制有唐號爲全備至宋而尢盛文章之士極天下之選然後用之任不亦重乎故事翰林書詔付門下者爲內制而以中書行詞者爲外制凡大冊命鎖院則命內侍於學士私第傳旨執事者異常服呼喏以俟勞以酒饌然後上馬傳呼夾道行者辟易旣至宦者迓以入制成翌日黎明捧金盤進禦以金刷印可旣宣讀乃謝恩受賜而歸吁其不榮矣哉故翰林學士厚齋王公嘗三入北門咸淳徳佑初多獨直且兼掌西掖詞命一時宣鎖多屬之至於奬予批答之辭詞疏冊祝之禮紛紜雜沓晝夜不停蓋自有宋以來其敏捷如公者可數矣今卽其詞而觀之激厲奮發足以感泣三軍勤摯諄復足以警惕百揆誠敬惻怛於以威格神明淵深愽洽於以包絡今古方其一詞之出士大夫傳冩殆徧綸言以蘓軾比之孰謂宋社將亡而有斯人也耶書曰俾萬姓咸曰大哉王言其公之謂乎

題畱夢炎與謝敬齋書親迹

﹝夣炎頓首端拜申稟敬齋先生相公鈞座前夢炎五月八日專指行府拜違而車馬之音已逺新四明王總管回自上都切知入覲淸光倍膺殊渥聖上虛懷重席尊用耆儒何異於大老之歸周也某敬拜手爲蒼生賀某身歸聖朝迹困羇旅自冦攘之後室如懸罄南冠之士如某最爲塗窮近者呂端明李尙書皆得聖旨發放各有生意獨某作粘壁枯若以夢炎曾備員宰輔別已經論罷南方宰執如某比者何啻十數人先生預聞大政若於分閒之際特爲施一援手挈之坦塗而返之鄕裏寔拜生成之造玆因總管便行附此申控尙須嗣狀伏祈鈞照○六月日具官畱某札子﹞

此故宋丞相畱公夢炎所寄敬齋謝公書也其當京師羇旅之時乎公以徳佑元年登相位用徐囊爲禦史黃萬石爲參知政事時給事中王公應麟方公應發繳奏以爲囊與宰相同鄕有私人之嫌萬石南昌失守誤國罪大不可用公遂引去明年少帝瀛國公入覲公亦繼如京師久未得旨謝公旣被召公嘗貽書畫一首言社稷之亡關於天命次言給指爲賣國牙郎遂不得扈従謝公歸老四明王公尙無恙嘗出書相示但相戒以毀之而已予嘗聞王氏諸孫論前代得失人物毎及之退而詢諸謝氏因得此書而所謂畫一者不可見矣抑其中言已經論罷者殆謂此耶始公以狀元及第仕至宰輔當時士大夫咸以安危望之今乃自比於粘壁枯何其卑也耶嗣後謝公以深衣幅巾爲侍従十餘年帝以南儒稱之俾於宰相下署名劉公亦以謝薦自吏部尙書至翰林承旨大矣哉世祖之仁乎詩曰殷士膚敏祼將於京吾於此書深有感於二公云

跋周敬堂行捲

四明周敬堂以岐黃之學世其家傳而復參叩釋氏證三乘之說其逰金華也諸先尊宿賦詩爲贈而雪竇大基丕公爲之序引內翰潛溪宋先生爲推衍其說以醫之學有合於釋氏之說者意以爲天下之道無不同也抑予以爲天下之道皆本於心心同則道同矣醫之學原於三聖人三聖人之心天地之心也天地之大徳曰生醫者能以天地生物之心而求三聖人之心斯其爲醫之良矣豈必僅僅焉如釋氏慈悲之說哉夫存心莫大於敬察脈觀証之士於是有事勿焉忘焉庶幾不誤人於生死矣敬堂月湖之孫與予家有三世之好其來中都出示此卷因卽潛溪之說以擴充之敬堂以爲然乎否耶

跋楊孝婦傳

傳曰婦人內言不出外言不入楊夫人孝行孰従而知之耶夫孝爲百行之首天地鬼神實臨之而況於人乎夫人生衣冠家習聞先訓來相君子𨿽不逮事舅姑而得奉其夫之大父朝奉公朝奉一鄕表儀其稱夫人之孝孰不喜談而樂道之哉潘公伯修朱公右指事摭實或爲之狀或著之傳今太史宋公取以銘夫人之墓夫人爲不死矣自世教不明婦道多闕耰鋤徳色之慮昔之君子不能不太息於此矣夫使天下之爲人婦者皆如夫人焉關雎麟趾之化其不在今日耶夫人有子五人皆克承家教名會字建文者由先朝史屬爲今虹縣文學掾道徳文章縉紳士大夫所敬禮夫人之爲母又可知矣詩所謂永錫爾類者其楊夫人之謂乎

跋栁公權書玄祕塔銘

栁公權八法得諸顏魯公所書玄祕塔銘遒勁端重深所寶愛其文裴休撰所稱迎眞問法場事則韓文公上表受貶時也其說以爲國家參用眞宗必有冥符玄契使韓公見之能不慨然於玆乎吁此士大夫學術所以貴乎正也

跋顏魯公爭座帖

宦官莫盛於唐以魚朝恩之驕橫郭令公至爲委曲承順不顧文武班秩使坐左右僕射及三公之上門生國老之號不基於是耶顏魯公貽令公書昌言弗忌眞可謂不畏彊禦矣然以朝恩功髙欲使於宰相師保座南橫安一位斯固以義起禮者也按唐史朝恩以代宗廣徳元年爲觀軍容使永泰元年將神策北軍大歷五年三月癸酉伏誅此書首稱十一月某日而不系年當在大歷二年後也自朝恩旣誅後十餘年爲建中二年令公薨背而魯公且死李希烈之手何忠直卒不見容於世哉觀是刻者不但見魯公梗槪亦可窺當時朝政波磔云乎哉

跋顏魯公家廟碑

昔大蘇公謂晉魏書法至顏魯公無餘蘊卽其作字可知其爲人蓋忠直之气見於心畫如此世以公所書磨崖碑與家廟碑並稱磨崖之雄偉家廟之端重誠爲公書之冠今觀諸家廟碑偏旁多用篆隸法文亦髙古不但可考其家世當時官制所謂薛王友柱國者亦可槪見噫是足爲千載不朽之傳矣武林李文奎以此碑求予爲字說裝潢成帙用爲二子東升復升學書之一助云洪武十有五年三月朔日

跋蘇長公書撰司馬溫公神道碑

蘇長公文髙當代書法亦自成家以司馬丞相之重徳碩望公之文旣足以發之又躬爲書上石是足爲斯文不朽之傳矣而後來用事之臣至爲偃僕而磨滅之噫獨何心也哉

鄕友陳復禮由監察禦史出倅簿夏縣過濠梁爲予言此系重刻舊碑髙二十餘尺宋崇寧間蔡京當國黨籍禍興僕碑滅字埋之土中金時有令夏縣者至公墓所但見龜趺覆以髙樹羣蜂窠穴其上少人不可近若神明司之者遂蹤迹得舊石掘而出之於蜀中購得蘇公眞迹橫鋸石爲四段模刻之作屋宇龕置諸壁主僧世守打拓無虛日資以爲衣缽費令有題識刻石失記其姓名若斯者亦可謂埀志先烈嘉惠後人矣洪武十五年三月朔日四明後學鄭眞識

題孔子廟堂碑

歐陽公言余爲兒童時常得此碑以學書當時刻畫完好後二十餘年復得斯本則殘缺矣物之終敝𨿽金石之堅不能以自久此公所以有感也古刻今世不多見若此本者系王彥超重刻在陜右三段石磨滅殘折尙如此後來或就湮沒好古之士寧不有如歐公之一嘅者乎

又

孔子廟堂碑爲永興公法書之冠碑首有大周國號者爲最古世不可得若先朝金圈本亦不及見今所盛傳者惟陜右三段石而已波磔視古刻爲曾玄比之定陶錦江諸本則逺勝人爲言靑州亦有刻本求之勿得不能較其優劣也

題白石將軍碑

右白石神君碑不稱書撰姓氏隸法與校官碑相類文亦簡古其曰光和六年則漢靈帝紀年也後刻燕元璽三年正月十日則慕容雋僭國時紀年所記廟災日也自漢靈季世至今凡千百餘年碑猶無恙夫亦神君之靈也耶神君廟在相縣相山卽舊相州彰徳府是也

題秦王告栢谷少林寺石刻

此唐太宗爲秦王時告栢谷少林寺者也書得晉人法度系唐時書詔士所作禦諱則太宗親署此告其東都王世充未平之時乎文多用佛乘蓋一時誘掖奬勸之詞殆非堂堂正正誅暴禁亂之意唐時佛教之盛其肇於此矣

予往見鄕先生袁文淸書多類是帖豈公嘗用力於玆耶學古君子必能辧之

題皇甫君碑

歐陽率更書昔人比之艸裏蛇驚雲間電發金剛瞋目力士揮拳至扵意態精宻似孤峯崛起四面削成若所書皇甫君碑其殆兼之矣予在濠梁每得陜右刻本輒以予人不畱也而劉季瞻嘗見予骫骳之辭自河南因鄕友尢彥恭用此以通意予感斯文之厚佩以爲好因裝潢成帙寄二子東升復升云

題化度寺碑

歐陽率更書化度寺碑俗謂靑鸞白鶴帖蓋取其碑中所有字以爲名爾公書得王羲之筆意而險勁瘦硬自成一家此碑用筆專用勒法而沈著持重與輕柔婉媚者自爲不同非精於八法者莫能辦也

虞恭公碑

吳興陳繹曾伯敷論虞公碑爲歐陽率更法書之一觀其結體精宻而左右上下屈折各臻其妙筆力剛勁有執法面折廷爭之風而肥不露骨後有作者孰得而過之哉

題黃庭經樂毅論

右黃庭經樂毅論系越中博古堂帖黃庭爲鼠囓去其半甚爲惋惜因嘆曰陰類惡物亦咬嚼文字耶玆不忍棄用附諸卷帙云

題昭仁寺碑

昭仁寺碑爲唐人法書而不著所書人名氏宋元丰縉紳君子若歐陽公但取其字畫之工而不質言爲誰何蔣之奇隸叔素號能書與僚友張淳同觀亦僅識其歳月下至紹聖郡倅曺鼎臣及縣宰陳雄父之刻於碑陰者莫不皆然惟河南張重威甫定爲虞世南早年所書而亦托諸傳聞後生晚進不能窺見古人波磔安敢議儗然觀其筆法深穏精宻意非永興公不能在至正間鄕友徐仲裕叔遜昆季善削間爲人模字上石多用歐陽率更書予詰之曰何不用虞永興公書仲裕昆季曰永興公書傳世惟孔子廟堂碑使用以模勒非得昭仁寺碑不可是勒工家固以昭仁爲世南書矣予客中都凡兩得之後並得其篆額及宋諸公題志裝成一帙思欲與徐氏兄弟究竟斯事則固已邈在九泉之下矣嗚呼惜哉

跋唐人斷碑

此唐人石刻前後缺文不知書撰爲誰書具眾體而多用歐陽率更禇河南筆法𨿽以缺文勿能句讀然亦可以得其波磔之妙好古之士當視爲斷圭缺璧而不害其爲寶也予兒東升由淮南還明松江夏先生士良用以爲贈外裝潢紙系宋熈寧間衣冠家門狀有曾南丰名諱其後跋語曰睿者士良以爲黃伯思云

跋子房進履圖

予往年以使事至下邳過圯橋慨想張子房進履事竊有感於心夫坑焚之禍挾書偶語之禁秦之法亦已極矣而奇謀偉略隠然見於一編授受間孰謂人心義理之天而可冺絕乎哉世之議者以黃石公爲古隠君子之流識子房之爲人使之取履用以抑其少年之气其說似矣今以其圖觀之匍匐偃僂無畱難勉彊之意豈一時抑之所能然也耶蓋其天性之美有大過人而恭敬奉承自勿能已者此所以運籌帷幄決勝千里而卒爲王者之師也畫史得其情狀亦足以明其心術矣哉

題上虞栁氏二節婦傳後

傳曰苦節不可貞夫節爲天下之大閒婦人莫大於守節節至於苦信不可貞矣苦節而能勿失其貞不難矣哉上虞栁氏姑婦二人早喪其君子當貧賤患難中有常情所不能堪者而克相守以生相保以全且使同姓來繼以不絕其胤祀斯節貞而亨者歟近世臨汾許氏以侄従姑亦以兩世守節得書而吾同郡奉化陳氏自五世祖而下守節者五世五人有如一世一人焉此天性民彛之不可冺者今謝氏兩世孀居眞所謂二人同心其利斷金者太史宋公傳著其事殆與衛之共姜紀之叔姫並傳於世矣

三警﹝爲周彥髙作今其人以靑州知府得罪﹞

南山有虎獵者欲得之畏其彊勿敢動也設機穽旦夕睥睨焉虎伏叢薄左頋右盼懼不敢出饑餓之逼咆哮震掉張爪布牙攫狐兔鹿獐而食之意有未嗛稍出田野毒牛羊豬豕且及於人恣意狼藉以爲莫已當也穴垣墻以求其豢養焉獵者曰虎命在吾掌握中矣挽彊弓引毒矢一發而斃封而膊之食其肉而寢處其皮焉君子曰志之驕禍之及也奚獨虎哉蛙在艸澤間努若目膨脝若腹天雨新霽鳴聲嘈嘈蛇伏石穴中側耳聽之若鼔吹然疑爲奇物蜿蜒而出蛙不知其噬已厥聲如故蛇曰汝非井底物耶何爲也哉吞而食之君子曰使蛙蠢蠢然喑喑然蛇未必爲己害也气滿而聲嘵能無及乎嗚呼天下之不爲是蛙者其亦鮮矣祝雞翁居東海上畜雞數百一雞五采班班峩冠長距奮然一鳴羣雞辟易祝雞翁以爲異也獻之公囿穿以金環花竹間鳴啄自如意以爲鳯不我若也一日主人大合樂設宴誇享具之丰也賜之匕首而獻諸鼎爼時鳯在千仞之上頋而語其類曰彼向以爲我不若今其若我何哉嗟矣雞物類也肆志遂意其誚鳯則宜君子謹身畜徳小人乃輕侮而慢罵之不自知其禍斯及也亦獨何哉

記失雞事

先祖蒙隠公在時西鄰李婦失雞至家柵認其羽色之類者取之以去曰盜吾雞先祖黙無一言已而李得所失雞還雞以謝有慚色先祖曰吾不汝較也此與劉寛認牛事何異李素凶惡一子戮死一子野死善惡之報昭昭矣予在濠梁客至烹雞侑酒適訓導洪彥漳失雞以爲予所烹者卽其所失雞也閧然一日其妻復詬詈不止逾三年以失白雞意以爲予父子撲殺棄置艸中夜以火炬徧照之且倡言諸學僕曰必矣旣而雞在籠中初無所失也予俱不之辧後其雞有死者則又以爲予父子撲殺之夫率意誣罔律有常刑以理言之其獲報於天也必矣彼李氏凶家也於先祖猶有媿恥之心彥漳冒爲儒者以教子弟而乃頑然不革至於再三而不已焉獨何心也哉悲夫

題禇遂良聖教序記

禇河南書用筆遒勁王逸少體魏徵甞爲太宗言之蘓長公謂其淸逺蕭散微雜隸法趙子固以爲容夷婉暢今以聖教序記觀之二君子可謂善鑑矣公書法傳之薛稷宋徽宗瘦金書實其遺法云

按禇河南所書唐兩朝聖教序記昔人定爲公晚年所書陜西有二石本一在咸寧縣鴈塔一在同州倅廳鴈塔本爲二刻皆稱永徽四年建獨月日不同前稱中書令臣禇遂良書後稱尙書右僕射上柱國河南郡開國公臣禇遂良書同州本合爲一刻但稱龍朔三年癸亥六月癸未朔廿三日乙巳建龍朔紀年在永徽之次又後但稱大唐禇遂良書與鴈塔本稱臣及勲階爵次不同是同州本爲翻刻無疑此刻卽鴈塔本也二刻一順一倒疑取向背之義令攺而正之庶便觀覽云

題陜右嶧陽碑

嶧山篆刻秦丞相李斯所書蓋始皇東巡頌徳之辭唐封演云後魏太武登山使人排倒而歷代模爲楷則邑人疲於供命聚薪其下因野火焚之碑遂殘缺後縣宰取舊文勒於石碑之上歐陽公集古錄謂嶧山實無此碑人家傳者各有自來此本卽江南徐鉉所模其門人鄭文寶刻石長安者也聞靑州府學亦有二刻不究世以爲甚古若杜子美謂棗木傳刻者則昔人嘗於登州海上得之殆其別本耶按斯所書爲小篆之祖論者以爲骨气風雲方圓妙絕遺迹之傳至使重模墨刻而焚書坑儒乃卒爲萬代名教之罪人君子於此寧不爲慨然哉

跋李西平王神道碑

古稱立徳立言立功爲三不朽以李西平之勲徳裴晉國之文章而又重之以栁誠懸之書法信古所謂三不朽者矣千載之下觀是碑者寧不有所興起哉

跋郭太保廟碑

顏魯公忠義出於天性作字實類其爲人以郭汾陽太保父子家世勲業魯公旣爲撰述又躬書上石足以爲千載不朽之傳矣昔歐陽公著集古錄載公麻姑仙壇磨崖等碑至於片文隻字亦所不棄獨此碑缺焉何耶今卽其文而觀其字渾厚典雅之風與勁正剛大之气殆如見其抗折權姦執節死凶逆時也碑在安西布政司廣盈庫予友李弘道爲親王王府典儀椷寄二本用裝潢成帙外一本以贈博古君子陳仲良云

跋云麾將軍碑

李北海書得王羲之卞將軍碑筆法其傳於世者若婆羅樹嶽麓寺諸碑而云麾將軍碑尢勝近世松雪趙公深重之晚年所作大字多用其法善乎天臺胡先生伯衡甫之言曰水晶宮裏神仙人學書初學王右軍晚見云麾受北海不羨栁骨並顏筋云麾將軍唐李思訓也碑在陜右蒲城莊浪知縣朱懷玉入覲時所贈言得諸王布政熈陽下半截鑱鑿不完殆王溥著琬琰錄後耶楊文公談苑云周世宗議訪鳯翔謀帥於輔臣王溥獨薦向拱可任遂充之拱徙鎭京兆思有以報之問其所欲溥曰無也陜長安故都多前賢碑篆髙文妙筆願悉得見之拱至分遣使督匠摹打深林邃谷無不詣之凡得石本三千餘以獻於溥溥命善書者分錄爲琬琰集百卷尙未成而卒當拱之訪求石碑或蹊田害稼村民深以爲患慮其求不已多鑱鑿其文字或鐫斲擊折取爲柱礎帛碪略盡亦摹刻者之厄會也

滎陽外史集卷三十六

●欽定四庫全書

滎陽外史集卷三十七

﹝明﹞鄭眞撰

○題跋雜識

讀宋史

刑賞天下大柄也賞一人而天下有所勸刑一人而天下有所懲此人主爲政之要而家國所由興也夫茍失刑焉濫賞焉大柄於是而去矣又安能圖回人心於潰散分裂之際哉宋至理度朝國勢誠岌岌矣襄陽榷場之置壊於文徳之玉帯此與虞公貪璧馬以亡虞嚢瓦取裘佩而亡郢者何異哉文徳旣死文煥繼之𨿽拒守有年然卒不能以死報國宋社云亡實其兄弟致之宋之君臣能暴揚其罪戮及其家使夫不忠不孝之人無所容於天地之間然後收合餘燼背城借一勝負猶未可知也計不出此乃封文徳爲和義郡王而以其子師孟爲工部侍郎以冀和議之成焉是所謂當刑而不之刑不當賞而賞焉者是尙足以持天下之柄哉天下之人以爲朝廷舉動例皆如此各思獻封疆以圖取富貴孰肯委身竭節以勵勤王之勲哉此宋社所以卒於亡也噫

論範氏

善惡之報不在其身則在其子孫吾以範文虎觀之斯言不誣矣夫文虎以殿廂之重受援襄樊之命坐視危迫不發一矢襄樊旣破遂以呂氏子壻舉安慶而降之自是而後爲大兵向導者文虎也迫二王及楊鎭者亦文虎也舁太后之牀驅遂督促而爲宮人詬責者亦文虎也棄君叛國圖取富貴資產之盛徧及東南又開慈溪茶貢以固其寵自以爲百世無窮之利矣及錢塘盜起子孫效其故知至身戮家滅是豈非善惡之報不在其身而在其子孫也耶申包胥曰人定勝天天定亦能勝人故以降取富貴者天之未定者也以降取夷滅者天之終定者也茍使其孫復如其祖則天者誠茫茫矣世之言天者豈可求諸天之未定而謂善者無福惡者無禍哉

讀玉堂類槁祭濟王文

此卷載濟王祭文一篇王葬湖州山水惡絕蓋當時權臣爲之昔朱全忠簒唐降昭宣帝爲濟陰王濟邸之封取濟水獨絕之義又蕭衍簒齊降和帝爲巴陵王而濟王亦降封巴陵公用心如此亦可謂無忌憚矣豈禮官承意爲之耶夫巴陵之變踰五十年羣臣以濟邸爲言者皆斥去及天兵壓境繼絕崇贈之典始克爲之踰年社稷爲墟矣春秋祭祀之不享豈獨王哉袁文淸公曰吳夫人復封端平之初也復立濟祀徳佑之末也馴至於此其何可言於是竊有感焉因並錄之吳夫人濟王配云

讀臣僚請免不允批答詔

臣僚請免不允批答七卷夫君子之仕也才不勝任則引分以辭榮老不堪事則全身以求退斯固大義所當然者宋至咸淳徳佑間亷恥道喪文武小大之臣或偸安茍且爲自保之計或納賂請托爲遷敍之資患得患失無所不至幸而得之乃假托辭免故事至於再三且煩詞臣敝敝於文字之末君臣上下之間其矯誣甚矣哉今觀所載辭免答詔不允者四十餘人若王爚趙葵謝芳叔之考終馬廷鸞葉夣鼎之善退所謂全始終之臣也江萬里之死於井李庭芝之死於兵所謂守節義之臣也文天祥﨑嶇患難至死不屈其扶天理而正綱常者乎至於吳堅謝堂則奉使祈請屈膝大廷矣陳宜中則展轉無成棄身蠻貊矣畱夢炎則奔走京師干求仕進矣若夫守封疆之臣夏貴以淮西降黃萬石以江西降髙達獻江陵趙孟傳獻明越棄君叛國若敝屣然節義安在哉其它或遁或降或散其是非亦不暇計矣夫當天下幸安無事之時於一官之轉一階之升則假辭讓以爲髙及患難之來乃復偸生免死賣國獻城貪取富貴回視前日之辭免果何爲耶批詔諄復之辭君之所望於臣者又何如耶

讀史氏手書三朝政要

右宋三朝政要載羣臣及三學生論丞相史嵩之起復事爲詳其言以爲宋三百餘年之天下必壊於史氏之手蓋以史氏秉鈞子孫相繼春秋世卿之戒有國家所當謹者是誠有激而言也後賈魏公當國以家憾史氏不得與政至國亡卒無有一人獻一城一邑者亦云幸矣其子孫讀之細書其上而於後尢致意焉請抑之所以全之蓋將欲釋祖宗旣往之愆而昭示於無窮者其用心亦可謂厚矣爲之後者乃不能誦其言以永其傳而以鬻諸人焉是豈文獻之足徵哉

記明慶寺化度碑本後

此武林明慶寺化度禪師石本也舊貨是本者得數十錢輒售自紅巾盜奔突寺羅兵燹殃及此碑其間傳諸人間者視之不啻金玉物其有幸不幸哉

錄鄕先生詞翰後題

先祖蒙隠先生樂於稱道人有一詞之善必手錄之夷考其人皆吾鄕典刑後學模範數十年來衣冠故家凋喪零落問其子孫不知宗譜之傳況敢望誦其遺文於殘編斷簡之一二乎此原伯魯之訓當世君子深嗟重嘆而不自已者也予於是竊有感焉詞凡若干篇並錄集後皆仿此庶使覽者知吾鄕文獻所自云

書謝黃牛地鈐後

地理之學尙矣漢靑烏先生著爲葬經昔郭璞祖之迨至唐楊筠松曾連口相授受於是龍穴砂水之法獨以江西爲宗宋大儒考亭朱夫子與元定蔡氏亦講明之故其立朝論孝宗山陵事尢拳拳焉是格物致知之學固非止陰陽技藝之一偏也金溪謝氏精於葬法蓋逺繼曾楊而有聲者也嘗往來臺明間凡目之所經意之所營著爲地鈐其山川之趨伏踴躍橫直彎邪髙下逺近聚散停伏所謂若龍若鳯若虎若象若馬若龜鱉若麒麟若車若箱若玉印若金釵若明珠然者爲圖其形著其蓋拈倚撞弔揷脫吐鉗截之法復詩歌以贊詠之以爲人得而阡之者公矦將相皆由是而出焉其開示後人可謂明矣然而二百餘年以來人卽其處而求之茫然莫之見者豈山川形勢有時而變移耶抑山川神靈靳其藏而勿妄以畀人也耶不然謝氏豈欺後世哉吾聞有吉地者必待有徳之人彼千金之家多行不義及其終也乃欲求富貴之地以爲嗣續久逺之利吾知其對面有勿能逢矣然則孝子慈孫之爲祖若父窆竁之計者豈曰按圖索驥而已哉此書得之姚江李師家命錄以爲家傳云

記兪氏春秋集傳後

予旣輯春秋傳適友人以此書見貽者其於去取多獲助焉惜上二帙未及全爾夫龍泉太阿金鐡之精昔人得其一猶以神物久當自合況聖人經邦大訓窮天地亙古今者乎吾知其合也必矣因書以俟云

記黃氏日抄春秋後

褒貶論春秋三傳祖之而諸儒和之至朱文公以爲直書而義自見於是聖人公平正大之心有可得而推矣慈溪東發先生黃公著日抄一書其於春秋獨能以朱子爲宗而雜取木訥趙氏岷隠戴氏斷以已意大抵多直致而無潤色是以讀者有不滿焉夫當於理者不必工其辭而合於古者必有戾於今先生之言其當於理者耶其合於古者耶予嘗輯春秋傳多有取焉者旣成乃追錄而藏之此書得諸定海鳯湖錢氏其所刋板已毀於火雲

題沈氏春秋比事後

凡例之學出於啖趙氏宋世大儒因事著詞凡而會盟之好戰伐之爭朝聘祭祀之禮搜狩兵賦之制宮室之增修土地之與奪先後始終之詳興衰消長之異莫不備見則亦有功於學者矣沈氏比事之作其得於是乎但其言多指摘三傳而其是非取舎往往有不得其實者又文字委靡不足以發之讀者不無憾焉予近輯春秋集傳集論二書取其善者錄之庶幾學者窮經之一助也此書舊傳之張先生子西今將二十五年而已腐敗不可檢閱矣易世之後當何如哉予於是益有感焉玆不復輯而略記其後其小冊者系奉川蔣良手筆不幸短命死矣

記劉敞春秋權衡意林後

予近閱袁文淸公集其言宋鄕先生樓宣獻公嘗爲止齋陳氏序春秋傳晚歲悔悟遂焚其槁且謂學者治春秋當於淸江劉氏下手旨哉其爲言也今觀意林權衡二書旣有以正三傳得失復有以明聖人之歸趣而凡世儒之名稱爵號日月凡例褒貶之說有不待辧而知其非矣嗚呼是豈非三傳之忠臣也歟予於止齋傳誦宣獻之文知其爲贊成一家之言而袁公所謂宣獻晚歳悔悟之說猶可傳信謹識於權衡意林之後

記蕭氏春秋辧疑後

三傳作而春秋散近世儒者有是言也夫三傳𨿽未盡得聖人之意學者舎三傳其何所據乎蕭楚著春秋辧疑多抵牾三傳至其所自爲說往往有不得其事情焉者然所以傳諸當時而行於後世則以胡公銓爲之弟子也公嘗以和議事上疏論宰相秦檜當斬金以千金購其文讀之大驚其有得於春秋君臣之大義者耶暇日於此誦之數過而其言之精者附錄春秋集傳並記其師弟子傳受之略於其後云

識先教授墓銘後

右臨川雲林先生左丞危公著先教授府君墓銘一通中訛數字蓋公集中錄本也先君文行公所素知身後之托見於易簀之際鄕先生程公仲能舒公汝霖致書於公皆以爲言其後公復書程公曰鄭先生銘文謹當具槁復書舒公曰已撰定寄去幸有以教之時兵革繁興中路阻絕竟杳沈弗之得歳在戊戌秋八月天兵克大都在朝之士皆遣南行而危程二公與俱入覲程爲刑部侍郎危拜翰林直學士明年程公之弟季甫遣其侄彥中入侍復令以斯銘爲請危公出以示之曰此吾在金合山時槁定南來憂患未嘗爲人作字但錄去可也未幾程得罪病死彥中奉喪東歸遂以致之危公出處大節天下具有公論而先君平生大槪固有待於銘文而傳者況臨終之言在吾人子所當致力者乎今旣得之其於存沒之感爲何如哉因綴輯家乘之末且識其所自後之人其敬守之哉

書陳氏五節婦捲後

予讀同郡王君敬中論著長汀陳氏五節婦事旣深悲之後深喜之夫世之逺近不同人之情亦不能以相一也陳孟雍家自五世祖曁髙曾祖考皆以疾夭其得禍誠已多矣使家室之中有變其初志翻然攺適孰得而禁之而五婦皆能以節自著此有以見秉彛好徳之良固人人所同者矣嗚呼壽夭系諸天節義系諸人系諸天者所不能必系諸人者所當自盡彼夭亡者固非一世一人而守節者有如一世一人予安得不深悲之而復深喜之哉昔者莆田陳太史眾仲作彰徳李氏三孀傳並其女之嫁者數之猶以爲千百人中絕無而僅有者況陳氏五節婦之萃於一門者乎詩曰孝子不匱永錫爾類陳氏其有焉

錄鄕先生鄭公景尹擎天柱歌後題

右擎天柱歌一章明鄕先生鄭公景尹父所著觀其寄興取義宏闊髙逺非其學之所至自爲一家之言乎嘗試推之其意以爲至髙者天至厚者地人於天地之間所以特立不倚者以有理爲之主也理旣在我則𨿽極天下之驕悍皆將委然聽命而去而鄭公特於小孤山一柱峯發之是所謂不知反求諸已而竊比於外物者其非寓言以成文者乎夫先生之所以論公者如此蓋公之文如長江大河澎湃浩蕩莫可遏禦誠所謂一代之傑然者然究其歸大抵諛世之言多而埀世之言少是以道學之士往往議之誠有如先生之言者予自幼時嘗好誦公之文而家貧無資久莫能售乃假諸友人錄而藏之以備一家之采擇旣成發故篋得先生擎天柱歌與其所以論公者用附諸末簡乃若是非之實有公論在非予所敢知也

錄先祖爲郡府告社稷風伯雨師文

按此文先生舊槁自注旣告而雨夫其哀懇直致無所隠避而當時爲民牧者復能受而用之則其一念之間足以通乎神明矣而天澤之應見於俄頃豈偶然哉夫人事感於下則天變應於上天人相與之際甚微非直以應故事而已執事旣多失而爲之辭祝者又復委曲隠護而不敢盡其情焉其何足以消變異而以致休祥也耶以先生爲郡長著吁神之辭如此錄而傳之固不以其文也

錄鄕先生黃東發兩朝政要

按東發黃公著讀通鑑其中興大要本學公心傳系年錄與朝野雜記理度兩朝則公在史館多得於見聞者文約事詳亦可謂良史矣理宗以支屬入繼大統四十餘年君子小人更進疊用治亂消長固可爲當時之一嘅矣至於度宗十年之政一則賈氏二則賈氏在朝之臣無有以國事爲言者襄陽被圍久勿克救北兵駸駸近在江左帝也迄罔聞知焉使宮車晏駕少忍須臾寧不牽羊肉袒爲燕薊之俘囚耶何至於孤兒寡婦而卒攖其禍哉公之此書至賈氏旣敗而終其憂深思逺可謂至矣故其論宰相臺諫專閫之非人所以致彊敵之憑陵者尢拳拳焉夫公在咸淳徳佑之際其所見所聞如此今之士大夫處於至正之朝者其所見所聞當有甚焉想夫社稷之亡河山之易未及百年殆無有今昔之異者遺民之痛其不至於痛哭而流涕者乎昔孔子作春秋昭定哀之間多特筆公於理度兩朝其致意於世道之終也深矣斯其學春秋者哉因取而著之於此以爲亡國之鑑而其它有不能盡錄也

跋於景賢文卷

往年業進士經義者謂之時文率皆拘於程度以求有司一日之合科舉旣廢然後取唐宋曁兩漢文章諸大家肄習之多有以古文鳴者於是文風爲之一變夫文章何有古今之異哉世道之淳漓風俗之厚薄執業以時髙下今之文不得不異於古之文矣且文之古者莫經若也學足以窮經則於爲文何有予友於君景賢舊以舉業自奮今觀雜著一編遣言發聲輒如其意之所欲出吾不知是果有得於經學否耶昔宋傅公景仁嘗語西山眞先生曰長袖善舞多財善賈子歸取古人書熟讀而精甄之則欝乎其春榮燻乎其蘭馥有日矣予以景賢之文不敢以爲已合乎古獨取古人授受之言以告焉非獨以勉景賢亦所以自勵也

錄史衛王遺事

按理宗著衛王神道碑銘論其平生之功張端義奏疏論其平生之功本諸人子孝愛之情平生之過卽諸士夫是非之正功過不相掩而其爲人大略可覩矣予生也晚不及親見當時之事而於端義奏疏莫知其實然旣不爲之辧明亦不敢爲之隠諱而尢不敢藉是以爲褒貶也

記黎氏壙志後

按黎氏爲衛王侍妾兩宮所以寵卹之者如此可以見當時國家之於史氏無所不用其恩矣抑衛王稱其端靖誠愨表裏如一予得以國爾忘家者黎氏與有功焉豈以其賢而得書也耶

書史衛王除拜詞制後

按史衛王除拜詞制凡十一篇其文詳贍整蔚極當時制作之盛至其褒奬之厚𨿽古之周召伊傅何以加哉然其功名事業備載史冊而其公論是非固有昭昭不可揜者矣始王自參政進拜右相陳自明艸制有昆命元龜語知福州倪正父上言人臣不當用乞貼麻自明援引累篇卒以趙普制全語爲正正父遂降三官一時士大夫小小議論不關事體但昆命元龜終是舜禹禪授語其首言故國之有世臣亦犯俗忌今之儗制者不可不知也

錄永國公滅金露布

按破蔡獲完顏守緒露布有二篇大抵相同未知何者爲的縦知其的亦未必出永國史公之手伹卽其辭而知其事固在所錄也夫資蒙古之力以滅殘金國家之體已失矣殘金僅亡而蒙古之患固有大於女眞者況殘灰餘燼莫辧僞眞而露布稱揚君臣上下盛言功伐此志士之在當時不能黙黙而遂已也

錄史忠淸遺事

按忠淸壙志載其歷官之詳行事實無所考至觀鄭丞相請衛王享配寧宗則言其定策之功太學生裘埜伏闕上書則論其核田之害此可以見功過不相掩矣至其當時有謂經筵淸選遽及乳臭従槖重職輕畀癡兒寔指公兄弟而言此固出於一時矯激之論而豈知其異日宥府本兵之任有不止於従槖者乎使假之以年其榮爵重任有不知其何如然則世卿之盛孰有過於史氏者哉公所著有雲麓槁舊嘗見雜詩一卷以遭覆瓿之危不及紀錄獨得其貽従兄丞相永國公及従侄従事菊屏府君數通墨妙筆精實可以想見風采乃錄而傳之以備一家之言而其它有不可證者則其後人有如原伯魯不說學之過也

錄王厚齋郕國沂國配食大成樂章

宋咸熈三年度宗幸太學詔升曾參郕國公孔伋沂國公配享先聖孔子廟廷時厚齋公權直學士院樂章實其撰著宋亡元世祖皇帝詔定先聖先師釋奠儀其郕沂二國樂章遵而用之徧及天下迨將百年莫有知出公手者固宜表而出之世祚旣移郡邑庠序之事爲之暫輟後有舉而行者不知能復用之禮文被之弦歌以昭格享之實否乎觀於此者感慨系之矣

錄請度宗聽政七表

按公本傳度宗卽位禮部郎官艸百官表舊制請聽政四表以上一日入臨宰臣諭旨增撰三表公援筆立就丞相總護還辭位表三道使者立以俟公従容授之丞相驚服卽授兼禮部卽官其載公敏捷如此以上七篇卽宰臣諭旨增撰者觀其萃諸經史爲一家言而變化開闔自然貫穿所謂不期工而自工者也某自早年嘗讀其文至於成誦終不能彷佛其萬一而近世士大夫上書於朝乃欲禁絕偶儷其亦不思甚矣嗚呼使士大夫習爲偶儷盡如公之爲表亦何害其爲文哉

錄宋杜淸獻公論史宇之離異洪氏

﹝臣聞政者正也正人之不正也善者有所恃以立惡者有所懼而革人倫以正風俗以厚而王政行矣林氏乃衛王之嬖妾也以色而媚其主怙寵以專其家衛王在時醞惡之聲固已彰露今捨潭潭之居挈其癡頑子而寓於京城紛華之地以身便其私人言藉藉聞者掩鼻洪氏乃宇之之妻衛王在時所聘之婦室家已成已有子女則夫婦之情未嘗揆也今一旦以其不孝而欲出其妻使其果有不孝之迹出之固宜而人皆謂洪氏不能合污同穢而林氏不得淫恣自如以邪疾正以惡誣善而然也陛下縱不能以王法正之詎可遂其姦計而許之耶宇之迫於其母之命以奪其夫婦之情是殆處人倫之大變此一家之不正爾何至上關聖聽行下都省都司疑之宰臣陛下至形宸命使洪氏橫被誣出之罪宇之痛受出妻之名而林氏醜聲益彰彰於天下出一家之不正反以累朝廷之令亦至於不正也陛下以林氏爲衛王之嬖妾而曲狥其情獨不思洪氏爲衛王之婦乎宰臣固衛王之族也且不念及此其可以宰正天下臣愚欲乞睿斷先寢前命訪問其家正其內外主僕之分戒林氏以恩撫婦戒洪氏以順事姑戒宇之以義理家使上下和睦丑聲不聞上以正朝廷之令下以正衛王之家其於王政誠非小補所有勅未敢書行謹錄奏聞伏候勅書﹞

杜淸獻公事宋理宗淸忠勁直帝以司馬光目之爲相八十日而薨禦制謚以賜吾鄕黃東發氏備著其事及閱三朝政要載公兩居相位予竊疑之以問羽庭劉先生先生以黃氏爲信且舉杜氏家乘所載以爲公素嗜書史氏以毒藥塗簡冊使人以獻公旦夕翻閱毒气燻目遂失明以死予時以爲不然夫毒人以死非怨恨之深者不至此彼史氏亦何憾於公哉及閱故篋書得公繳奏論史宇之將離異洪氏事極言其母林氏且謂正其內外主僕之分則其帳簿之間必有干犯之者當是時衛王薨背未久嵩之繼秉國鈞而公乃昌言不忌蓋上以正朝廷之體下以正大臣之家拳拳懇到一至於此初不計一身之危禍爲何如也理宗不能聽而用之而洪氏終至於見黜徒使史氏怨公愈深而異日之事𨿽莫知其如何其家乘所謂毒而殺之或者於是有徵焉謹錄以志傳疑之義且以備重修宋史者擇焉

讀王績翁遺事

元故閩國忠湣王公績翁在宋徳佑年間守南劍州職爲兵部尙書寶章閣學士福建制置副使其任不爲不重矣宋旣奉表納土乃夜抵福州行省以八郡圖籍上之得爲宣撫使此金華黃公溍著王氏祠堂碑所載也景炎新造之初王世彊舟師至福安積翁爲內應王綱中遂以城降張世傑攻泉州蒲壽庚求救於元帥索多而積翁亦遣於索多乞兵此陳仲徵著二王本末所載也合二者所載觀之其叛君賣國之罪不容誅矣祠堂碑本王氏自著行狀其全篇多述寵遇之盛錫予之隆而其終乃有願作驢報大元皇帝之語其命詞醜惡士大夫爲之泚顙汗顏而祠堂碑言曰本事頗詳備且以捐軀殉國爲忠其迹爲近似矣夫忘故國累世之恩而希新朝一旦之寵故不死於宋而死於元蓋亦貪生而終不得生畏死而終不免死者果何取於捐軀殉國者哉

讀趙格庵墓表

故宋格庵先生趙公上承朱子之傳所著四書纂疏天下咸所傳誦而臨川危公以失節稱之淸容袁公亦言宋季賣降者多道學之士𨿽不專指公言意公當內附之日必有降志辱身之事而金華黃公著墓表有曰範希文修京城之策不行於慶曆李伯紀經制兩河之策不行於建炎而公救裏之策不行於咸淳天之所廢孰能興之其所以稱譽之者甚重略無有一言及失節者豈墓上之文本其孝子慈孫之情揚其美而不揚其惡耶危公旣譏其失節至於其身乃不免焉是所謂大義責人而不能律已所以卒爲名教之罪人歟記

髙昌國五嬰兒事

故蜀郡邵庵虞公著髙昌世勲碑載其祖之所自出有天光降於樹生癭而裂得嬰兒五收養之其最穉者卜古可汗遂能有其土地人民而爲之君長此卽髙昌之君也而金華黃公論五嬰兒事以爲兩樹中而生癭旣與天光之說不同且謂其先爲國之君長而又謂以爲神異而敬事之因妻以女約爲世婚而秉其國政其國主卽今髙昌王之所自出也則又以爲髙昌之臣矣夫怪異之事聖門不道五嬰兒之說若天問所謂水濵之木得彼小子者儒先固以爲不足信矣況一事各爲一說或以其爲君或以其爲臣吾不知今之修元史者果孰従而取證乎

錄厚齋詞科表後題

按此以上三篇蓋公詞科試中曁所業者觀其措辭立意前後次節丰贍縝宻信所謂法度之文也今世文章之士能爲儷語者甚多而識制作之體者絕少故其空疎繆戾有終身勿悟者矣若此三篇宜表而出之以爲矜式

滎陽外史集卷三十七

●欽定四庫全書

滎陽外史集卷三十八

﹝明﹞鄭眞撰

○題跋雜識

讀陸秀夫遺事

宋益王崖山稱帝邈乎雲海之間誠不可國矣羣臣所以不憚險阻而従之者蓋將盡其力之所至云爾力之不至則以死繼之此忠臣孝子之本心也陸秀夫位爲宰輔𨿽在危難儼然正笏如平時語及國事以袖抆淚朝衣盡濕其在帝前猶手書大學章句進講此豈一息忘君者哉兵旣敗乃仗劍驅其妻子曰而去怕我不來則固無有家慮矣然後登禦舟與其主同死斯亦處死之得其道哉世固有患難之際俾其妻子以赴水死而其身乃不免於遷延避就是誠負其妻子者矣斯不亦公之罪人乎嗚呼大節人之所難善名天之所靳故有奮身於生死之際而其名乃與天壤相獘若公者何其少哉

書夏承遺文後

按朝散夏公出處大略見中大夫周公撰夏主簿墓銘主簿朝散公父也若郡乘所載本諸宋史集旣得兼考而備存之今觀其著舒周唱和序詳贍整蔚實爲能文之士卽其文而求其行固君子之所動心者況其所爭根枯皇族一事寔出於忠義者乎周公載主簿有文集七十卷其七子皆業儒或預薦太學而今皆不可考證矣嘗従故老問之莫知其子孫爲誰何夫仁者必有後若夏氏者何其閴焉無聞也耶嗚呼悲哉

題周遺集後

謹按周氏爲吾鄕望族自宋有國以來一門以科第顯者八人而自正議公諱造者始處厚溫厚師厚則造之子也鍔銖則造之孫師厚之子也焯則造之五世孫坦則造之六世孫也衣冠盛事錄備著父子兄弟之目而預鄕薦者有不盡書亦可謂盛矣造卽銀靑公鍔卽中大公銖卽承議公也中大公直亮方正元符上書奮不頋忌其在元佑姦黨余官之目固爲公之不幸然當國家將亂邪人指正爲邪其勢有不可遏者而公得與司馬公諸先正同列實與天壤永埀不朽其非公之大幸乎宋社旣墟衣冠世緒多就零落而周氏保有二三百年詩書之澤有如一日斯足以見忠臣正士之報矣予嘗過其家得中大夫鄞江先生集附承議公所著二十卷及銀靑公遺文一篇遂得次第輔之而其它有不及見矣惜哉周氏裔孫名宇字伯生者去中大夫已十世矣克自飭厲楚楚自將讀書爲文有法度自著家乘以傳是所謂能世其家者周氏之興信乎未艾也書曰紹聞衣徳言又曰迪惟前人光於周氏深有望焉

識錄王惟賢春秋指要序後

眞幼過庭時先教授府君嘗稱惟賢王氏經學文藝有過人者今觀春秋指要二序會眾說爲一家誠可謂博矣若其夏正一說則吾鄕太師存畊趙氏奏議實主之而東發黃氏日抄讀春秋一書則又多有取扵岷隠戴氏者也二序前稱欽若天時自岷隠始後稱黃氏考證尢備豈王氏與東發生相先後裏居宻邇嘗有以得其傳耶王氏世居境淸寺後今其後嗣已絕獨女兄適趙氏者年九十餘以死當時不及往拜而問之故其一家父子兄弟文獻之傳皆不可徵獨指要一編則先祖蒙隠府君嘗手自繕錄某幼習經先君實以授之故其可見者僅止此云

識錄先祖雜著後

某往年嘗聞卓先生習之曰吾旣冠時師事汝祖蒙隠先生先生早以經史論策有聲而尢工扵儷語晚歳專志古學每拾片紙細書頃刻成文求者立以俟在庠序間凡慶賀宴餞官所命槁者多出其手大槪辭取達意工拙勿論也汝祖之學嗣而弗絕實在爾兄弟烏乎勉之哉某受而識之重惟先祖文行一鄕推重至今人能言之其所著曰蒙隠槁者凡十餘帙其爲趙氏甥持去及藏於先叔父者皆泯沒已久家所存者僅殘編斷簡之一二而已嘗會粹而甄別之凡十有二卷謭焉弱資先澤一綫之微凜不自勝其能無媿於長者之言否耶玆所錄者詩文大小四十篇自先生以上若國子進士公監倉公皆有著述厄於兵燹不可得而詳也

記春秋後傳

永嘉陳止齋先生著春秋後傳立意精微措辭簡當其論世變有若身處乎二百餘年間然其中亦有違戾自相抵捂者是以明經之士論據事直書者多致疑焉吾鄕樓宣獻公嘗爲先生著序引而淸容袁公謂宣獻晚年悔悟自焚其槁今其序引與傳俱傳其亦可以會其旨趣之歸矣哉

跋史觀文與従侄菊屏君帖

此宋觀文殿學士謙齋史公貽其從侄菊屏君者也其所謂松壑卽趙太師郡王存畊之子孟傳官至沿海制師與公親厚菊屛求公具書松壑蓋將爲入仕之地者而公乃爲之委曲如此後菊屏實以公知處州明堂恩得官麻城主簿歷平江司戶階文林郎而止則公終始親親之恩可見矣傳曰豈無他人不如我同姓其公之謂乎

跋史忠淸公貽其兄判部尙書墨迹

故宋史忠淸公丞相衛王次子理宗念其家舊勲特眷厚之仕至同知樞宻院事其薨也賜龍腦水銀斂以一品禮服累贈太師世臣之盛者時莫與比公平生事業不槪見實能念及親族尢愛仲子菊屏君菊屏則忠定越王母弟知江陰軍淵之曾孫卽公所與判部尙書書中稱六一侄是也衛王在日常欲命菊屏爲待制後則其爲人蓋可想見而公屢以明爽可喜稱之至欲命之以官職不待有請於尙書戶部也所以遲遲者正如書中所言爾繼而公奉書丞相永國公請以第四子會卿所受衛王解政恩攺奏回授菊屏之入官𨿽不以此而公親親之恩於是可見矣世之尊官大臣以功名富貴自矜視其族之貧賤如不知相識甚至奴隸而役使之少不如意輒詈辱斥逐有終身不得至其戶限者多矣欲望其出一手力援引之可得哉吁此公之所以爲厚也與某以晚生托壻史氏得見公所與永國公書及會卿綾誥一通因著菊屏墓表特書其事而其所與尙書手帖則以歸公之従曾孫公襲俾永手澤之傳按史氏自三相外爲侍従者無慮數人此書尙書不著名號以其時計之豈大資壽樂公也耶今固不敢質言用取徵於世家文獻之君子若書中所稱和仲則習庵先生陳公塤蓋史氏之甥菊屏嘗師事之其歷官行事見宋史列傳云

跋李西臺墨迹

李西臺書擅名一代其弟子秦玠嘗語歐陽公以爲學張従申書源流蓋可考也今觀此書蓋其意有自得而不拘拘於古人者波磔云乎哉

跋易元吉雙獐圖

易元吉畫獐生動意態妙絕古今前代遺老若端明參政古浯文公曁吳興趙氏應錢氏舜舉已嘗審定其迹無可疑者然皆以畫言之獨陵陽先生大理於公以爲秋風槲葉呦鳴相命自樂其樂而人得狎玩之者迹其物性之自然也至戒其深藏決逝勿爲射士所得者推乎仁心之愛養也嗚呼此所以爲先生有道之言歟

記董秉彛先生文集

按董先生秉彛雜著一什多鄕裏朋舊贈餞唱酬之辭夫士之立言成文蓋其學問之充心聲之著有如此者以秉彛弱冠卽以文鳴使當時有气力者引而置之臺閣當禮樂制作之任與諸公馳騁上下則其所著豈特如是而已乎世之敝心苦志於文字者蓋欲見之行事傳之無窮也然其命之不淑時之弗利而壽之不永者豈特一秉彛而已此予所以重爲之悲也秉彛之死金華黃公旣銘其墓而豫章揭公復爲著集引固足以慰秉彛於地下矣而鄕士之論秉彛者以爲文主於气秉彛气短不壽亦爲知言者云

書李節婦王氏詩後

古節婦見經者二衛共姜錄於詩紀叔姬書於春秋女婦之賢獨共姜叔姬也耶蓋婦不二天人道之常固有不盡紀者矣若共姜迫於其母叔姬不歸宗國而歸於酅此處正而出乎其類者聖人取之所以爲天下後世之爲人婦者勸也同郡李節婦當其夫友傑氏之歿旣不肯歸父母之家而又不爲宗■﹝尙阝﹞之言所惑乃抱伯姒之子以爲己子誓以死守庶幾扵古節婦者矣至其旦夕之間饘粥不給亦不以語人鄕人有戴生者自海上以米饋之是𨿽不足以頻續其有無然其區區好義之一端在節婦亦不必辭矣予友陳子浩旣取詩春秋遺意爲之詠歌以顯節婦之行若生者可不因使之表見於士君子之間耶子浩與友傑爲同志交誼篤生死玆又爲節婦經紀其家世必有執筆之士爲之特書者予也願拭目焉

題張南軒先生手札後

﹝栻比者祗拜鈞翰寵報下情不勝感激﹝闕﹞

前宋士大夫往來書問皆有定式其首多不署其人字號爵位而惟見於三折外封若南軒先生親書手札可考也今外封旣亡其全集世亦罕見不知曾載與否無以考其人爲誰何然其曰運動樞極體貌益隆精神折衝何逺不屇又曰備藩嶺右正托蔭余此必自宥府連帥上流者按先生忠獻公長子初蔭補右承務郎孝宗卽位忠獻奏爲書冩機宜文字以軍事入見詔爲直祕閣後復以祕閣知靜江上經略治狀則淳熈攺元之初元也此書之作其在斯時乎舊制直祕閣爲卿監出帶八品職名承務郎爲小京官従九品階卽先生初蔭之官也以阜陵去文武階左右字故右字不書先生筮仕十餘年四典大州而舊階尙未攺轉豈未經磨勘有司者之失也耶夫自南渡中興以來先生以道徳文學爲己任交際之間實以誠敬爲主故其揄揚稱頌著扵言辭者如是此聖門大賢之气象後生小子所嘗觀感而慕效者也嗚呼休哉

跋史越王進陳正言禾四經解札子

宋右正言陳文介公某政和間以童貫與政引裾彊諫帝畱所碎衣以旌其直後坐陳瓘子論蔡京得罪除名至紹興時復以秦檜沮抑未及昭雪孝宗朝史越王當國乃上其所著書請賜卹典帝爲嘉嘆命藏書於祕館嗣後顯官美謚實王發之夫公以碩學髙行生死厄權貴向非侃爲帝言九原之气終不得伸矣某生也晚竊好論著前代人物典故至觀公引裾一事人以辛毗比之誠不爲過間嘗輯四明文獻集求公遺文則散軼已久今歳以秋試鄕貢如錢塘見售公易傳者惜無金不能得歸語其七世孫諱璇字符良者元良意甚恨悵將凂人購贖暇日閱舊槁有越王進公四經解札子一通深嘆大臣告君有以彰顯公之大節者如此乃錄以遺之元良蓋有志於先世者也

跋史觀文貽其従侄司戶世卿書

史氏父子相繼至觀文公榮顯富貴克承先澤然在當時猶有佃者背主擅使及小人姦計誣妄者況其後來子孫不振時耶公作書俾従侄司戶致意制幕其於門戶之事委曲如此足以見其不挾貴所稱履齋則制帥判府丞相吳公潛云

跋史連州挽詩及書後

按奉直公一之系太師宋臯先生諱漸之孫知郴州彌應之子而齊國文靖彌忠之侄也公嘗知連州與司戶有叔侄同門之契司戶之死公旣爲詩哀挽復作書以唁其子至誠惻怛詞意藹然足以見古人忠厚气象矣後世有號同宗而死生不相顧者彼何人哉

跋史氏父子問遺帖

按前觀文公問遺帖爲公親迹至其贈賻之禮奠祭之文公實署名其後送殯一帖則公之子寺丞公承事聨書者也司戶平生爲公愛重以公恩澤得官其疾其卒其葬而公與其子所深致其厚者如此惇敍之義足以風厲薄俗矣

跋文林郎史世卿誥

按宋史徳佑二年三月丁丑日三宮出降此文林郎誥在其旬日間所授者其無印署豈事勢倉皇而有所不暇也耶是足以發黍離之一嘅矣

題洪制帥燾親帖

按洪公燾臨安人內翰端明學士咨夔之子與其兄勲俱以才名見知扵世號天目三洪在宋季嘗爲沿海使與史氏實有親契今觀所與司戶二書紙墨之精實可以想見其爲人矣

題史忠淸公帖

予與史傳叟氏同閱此帖傳叟以集賢爲督相永國公大資爲齊國文靖公予以史氏家乘考之淳熈四年文靖除資政殿學士已而告薨集賢𨿽無考證然以上一句語勢觀之則集賢爲永國無疑書中言集賢已頒奪情之制當須急遵承聖上眷倚之意必不俟駕於同宗屬望之心厚矣其如當時士大夫公論何

跋史氏官誥及忠淸公親帖

按史會卿承奉郎誥一通會卿爲衛王孫忠淸公子會卿旣早世忠淸欲以其澤與宗侄世卿攺奏回授且奉書丞相永國斡旋成就其於親親之意厚矣至於忠淸答世卿催攺奏文字有丞相不納等語又謂吾侄疑禦前取秦元奏陳但稟集賢於奏事之暇略扣聖上聖上必須明諭則其間固有曲折難成者豈當時國家定制有所妨也耶永國旣以外艱罷相忠淸繼云薨背攺奏之事轉成無用嗣後世卿以觀文公知處州明堂恩始得官累遷文林郎而宋社亦已亡矣是誥是書今爲史氏家傳眞以門壻獲得拜觀輒論次其後以取正世家文獻君子云

題孔子廟臨帖

虞世南孔子廟堂碑歐陽公辧論已定此系太倉仲士敏臨冩以寄者𨿽波磔殊爲失眞然足以見其用意之勤乃裝訂成帙俾兒子東升習之若其源流所自則趙周二公跋語可考謾書以識是時予以計偕將如京師云

滎陽外史集卷三十八

●欽定四庫全書

滎陽外史集卷三十九

﹝明﹞鄭眞撰

○題跋雜識

同年錄後跋

科舉之設尙矣三年大比肇自成周漢晉隋唐因革不一迨宋尢號爲盛國初每歳行之嘉佑易以間歳至治平中以三歳爲定我國家誕興文治經術取士旣仿姬周而復用宋初連歳之制蓋求賢審官惟恐不及初不以常律拘也洪武壬子秋淛省遵承詔旨合九郡之士試之得四十名上諸京師而眞忝以末學獲在首選旣歸明求諸進士之文輯爲同年錄旣而客有自錢塘來者出示鄕闈小錄名號爵次因得取正而按察僉司吉安劉公序諸篇端歷稱前代得人之盛所以奬厲後學者甚至可以見我公之用心矣嗚呼使爲進士者咸能以公之心爲心則於朝廷設科取士之意其庶幾乎因錄之末簡用以自勉云

題趙仲穆馬上挾彈圖

宋李伯時畫馬人謂其洞入馬腹若吳興趙氏仲穆所畫生動意態尢爲神品伯時不專美於前矣今觀馬上挾彈圖偃仰步驟殆寓畋逰之戒觀者當於意外求之毋徒以畫言也後學滎陽生鄭某書

題倪主事試中所業及日辦事迹後

士之爲學明體適用而已有其體而不見諸用奚可哉今觀松江倪士恆氏試中疑義辭意允稱旣以見學術之正而其官守日錄細大不遺又以見事功之勤是所謂明體適用者耶其能奮身自拔而見用於盛時也宜哉

題雪寮詩卷後

古之所謂世其家者非以穹爵厚祿也文獻統緒之傳道徳風流之雅蓋有賴焉南昌聶氏爲故宋儒族其先名子充者以科業稱與其子元老孫仲賢及仲賢之兄弟十有二人同試於鄕文學之盛萃於一時而仲賢尢克承祖父而有聲者也在穆陵朝丞相履齋吳公嘗扁仲賢讀書之所曰雪寮百餘年來嗣其業者相承不廢有名坊字復性者爲仲賢之四世孫去子充七世矣構堂數楹取雪寮舊扁署之教二子鑑鐘従師授學鐘以某經中洪武壬子江西秋試鄕貢進士選且將進而用之扵朝矣嗚呼文獻道徳之懿其不在是也耶夫物之至白者莫雪若也士之於世以淸白世其家而不污於流俗其不如雪矣乎昔者堂構輪奐之美仲賢作之而吳公爲大書之所以貽後人者其意至深且逺也後人而不思所以繼承之則世澤之存者殆無幾矣乃今復表而掲之俛仰先哲百世一日也其不有以聳然興起乎吾知其名顯者繩繩不絕矣傳曰紹聞衣徳言又曰爾尙迪前人之光其復性之謂乎予以淛江進士計偕京師與鐘相遇聞其備言所以其友蔡象賢以是捲來因書以歸之

跋烏先生序陳氏孝友捲

父母兄弟爲五人倫之目人能孝父母友兄弟推之於君臣夫婦朋友之間無所施而不可者昔者夫子稱閔子騫以爲人不間其父母昆弟之言而先儒以其孝友之實積於中而著於外者如此今觀慈溪烏先生序陳氏叔銘孝友事委曲詳備有以見叔銘能知人倫之重矣其爲公矦所知而參贊列衛也宜哉

跋吳興趙公臨褉帖

吳興趙公書法冠天下識者謂其於晉唐諸公克集其成今觀公所臨禊帖深得右軍之妙抵掌孫叔敖殆謂是邪

跋西旅獻獒圖

此西旅獻獒圖也其當周太保作戒之時乎觀其人物之異服飾之別蓋其生稟習俗使然而皆有恭敬向慕之意有以見明王謹徳萬國咸賓矣後之作王會圖者其有取於是也耶代孟先生

跋藍采和升仙圖

按濠梁志仙釋傳載藍采和踏踏歌一闋言采和一日卽市樓飲酒有五色云覆冒樓上乘雲而去今通眞觀卽其地也歳在丙辰觀毀扵兵燹主者王蘭谷去之江南事定蘭谷復歸爲治祠宇奉北極眞君像繪采和升仙圖並刻踏踏歌以傳是其志行淸修慕古仙人神而従之者歟﹝刻石觀中﹞

跋雲閒詩卷

眞讀中都太守嚴侯自著雲閒詩一章何其屬辭之精寄興之逺哉方侯家居従容無事與世相忘固若云之漠然扵山谷中矣羣雄鼎立彊邀屈致不得已爲一出殆有如雲之浩蕩飄忽自北自南隨其所之而已爾及如飛龍在天位登九五然後躬城社之寄成霖雨之功侯之心固以是爲偶然耳而向之所謂雲閒者自若也然則侯其可以形迹求乎哉夫觀諸物者觀諸人觀諸人者觀諸心君子於是知侯於云有合矣詩曰維其有之是以似之其侯之謂乎

跋謙齋捲

謙易六十四卦之一古汴黃徳明氏取之以扁其齋居是其用易者歟會稽楊鐵崖先生爲之銘所以期之者甚至卒章有曰以能保我子孫黎民於無窮噫非謙徳之至盛其孰能與於斯哉夫地中有山謙卦之象以崇髙而處卑君子象之所以損過以補不及者固有當然之則矣徳明中原望族歷任南北殆將十年卑而弗志於髙損而無意於盈政化所及民有遺愛庶幾於謙謙君子矣𨿽然謙者君子素履豈曰保其位云乎哉傳曰謙以制禮徳明卽是用力焉所至可量也耶楊先生推其效而極言有以也夫

跋唐十八學士夜宴圖

此唐十八學士夜宴圖也其弘文宿直之暇乎衣冠人物其雄偉不凡如此哉若其器用之備品饌之丰皆有以極夫燕樂之情焉其詩所謂不醉無歸者耶方是時太宗以秦王天策上將開府際會風雲千載一日也諸公論思獻納所以圖報其上豈以暮夜樽爼従容飲笑而或忘之哉覽是圖者可以想見有唐得人之盛矣

跋李后主觀奕圖

此南唐後主李重光觀奕圖也世言奕碁如用兵一著旣失危亡因之重光承祖父之業保有江南其於理國之術疏矣兵家勝負之機旣扵觀奕見之然不能修徳自彊以底於亡異日肉袒請降視夫向之遊惰縦目於碁奕間此何時耶彼何時也耶

跋周文矩畫琉璃堂圖

按松江夏氏圖繪寶鑑周文矩金陵句容人事江南李氏爲翰林待詔畫入神品尢精於人物樓觀此琉璃堂圖行筆瘦硬戰掣類其主重光書法信爲文矩所作琉璃堂莫知創始意者江南僻在一隅窮奢極麗土木之工過爲此制故文矩得用意於毫楮間也耶嗚呼是可爲鑑觀矣

書呂朴卿春秋五論

傳春秋者自左氏公榖胡氏之外凡千百家大抵以褒貶賞罰爲宗獨文公朱子以爲聖人光明正大不應以一二字加褒貶於人直言其事善者惡者了然自見名世大儒若四明太師郡王存畊趙公深得其說著奏議百餘卷在穆陵時於進讀懇懇言之溫陵朴卿呂先生出與趙公相先後其學亦本朱子有五論以發其端有集傳及或問以辧析其義旨趣之歸於是諸說之破碎支離者不足論矣自是而後趙氏之學再傳而得同郡程時叔氏程氏本義尢有取於呂氏者也眞自早歳以先訓習是經間輯集傳集論二書凡有出於獨見而不惑於三家如呂氏者細書其下蓋有以見儒者窮經切已之學而不專於科舉利祿爲心者洪武壬子忝冠淛江多士選典教中都之臨淮以使命至虹縣而南海孫進士蕡仲衍適簿是邑相與論呂氏之學蓋有合焉旣歸書五論以遺之仲衍其必因是而得聖人之微意矣哉

跋歐陽率更九成宮帖

歐陽率更醴泉銘世所盛傳然重模疊刻失眞已久此系陜右石本筆法有特立不撓之勢人以是爲贄求著文者予笑而受之因裝潢成帙以寄兒子復升云

跋虞世南孔子廟堂碑

予向與周止齋論虞世南孔子廟堂碑舊刻至春字磨滅不存後是者殆其曽玄矣相視一咲此在陜右名三段石𨿽非舊刻而穏重儼然有冠冕佩玉气象亦足以窮波磔之妙矣

跋皇甫君碑

歐陽率更書如大將持戈有特立不撓之勢若皇甫君碑尢世所寶玩者此系陜右佳本後磨滅不存者剜去之恨不得見其全耳

跋黃府史傳

傳曰死者人之所惡也孰肯舎生而就死哉然死有重於泰山亦有輕於毫毛視夫義之所在而已黃府史廬陵一椽爾非有專城方面輕重安危所系冦盜之來𨿽弗死可也而卒至扵憤詈再三以死是蓋知夫義在殉國初不計其身之貴賤祿之厚薄也昔睢陽旣陷張巡謂南霽云曰男兒死爾不可爲不義屈霽云曰欲將以有爲也公有言云敢不死夫云職爲偏禆義當同死然亦巡之義有以激之若廬陜之難空一府遁去而府史獨以死當之豈非人所難世所罕哉孔子謂殺身成仁者府史其庶幾乎傳以傳之非耶

跋貝先生胡敬徳字說

能敬必有徳春秋晉大夫之言也數千百載之下紫陽朱夫子卽河洛諸說而集厥大成其開示後人無以加矣今觀檇李貝先生著四明胡敬徳氏字說以操舟涉險爲諭自爲一家之言夫出險於無虞蹈險於不測誠有敬怠之分且天下之險莫海若也予與敬徳同居海島上其於涉海而卒蹈於海者固嘗目見而耳聞惟先生能形容而發揮之此立言之士所以有關世教也敬徳愼守而始終焉則於以字配名之義其庶幾哉

跋宋學士送吳教授詩

予讀此詩詞如雅頌非宋公不能作非吳先生亦莫克當也其治世之音矣哉

跋吳教授義孚招客疏文

洪武九年閏九月初九日中都鳯陽府教授吳先生義孚書疏文肅客飲酒翌日客至皆先朝縉紳文獻遺老酒酣予起執爵先生誦其文在座者皆傾聽盡歡而罷予輒效先生而爲之辭曰定時置閏九閱月兩過重陽會友以文十餘人摠爲上客惟先生之揚觶類司正之致辭於胥樂兮允爲好也醉以酒飽以徳藹令聞廣譽之施忠於國孝於親有於語道古之意旣成因語先生曰齊諧鄙俗書生習气置之不復道也明日諸生有傳先生之槁者謾識其後

跋程羽肅行捲

君子贈人以言所貴於言者以其有所勸勉警厲益於人耳程羽肅由涿州守左調扶風丞天官以示殿最也羽肅不以卑且冗欣然拜命以去翰長宋公旣爲文以贈而孫氏仲衍蔡氏宗黙皆本其出處詩歌敍述不以頌而以規所以爲善言也羽肅克蹈斯言於國家愼選責成其庶幾乎夫殿最者賞罰之權衡唐虞考績之法周官三歳大計羣吏之治古今不異道也今日之殿異日之最頋所行何如爾扶風在漢爲三輔視涿尢爲重地羽肅不負其爲丞斯亦不媿於爲守矣殿最云乎哉

跋漢髙祖大風歌碑刻

眞嘗以公使至彭城登亞父冢西望丰沛慨想漢髙祖興王舊迹及預纂修九郡圖史得載所謂大風歌者夫其蹙秦滅項醢彭誅黥來歸故鄕貴爲天子富有四海與父老兒童悲歌擊築有安不忘危之意其帝王之雄哉歷千數百年今聖天子龍飛淮海定濠上爲中都而丰沛爲彭城屬邑在畿甸之內與漢祖先後相望歳時歸幸以賜以勞不特歌大風以侈一時而已嗚呼盛哉覽王矦之章者亦可以壯今古之懷矣鄕友傅佑知沛縣以石刻古篆見遺謾識於後云

跋孔子廟堂碑

虞世南孔子廟堂碑傳刻甚眾首題有大周者爲甚古蓋碑額相王旦篆題相王在武后朝爲藩臣易唐爲周相王従而附會之唐旣返正碑遂琢去其角後刻者皆仿是予聞博古君子松江夏先生士良實云此在陜右名三段石較之古刻不啻曾玄而亦可以得古人筆意所在矣

跋栁州羅池廟碑

右韓文公栁州羅池廟碑中書舎人沈傳師書傳師居典誥之任功業載唐史列傳其書與公碑流傳至今信斯文之不朽也耶觀其筆法顧盼有情而結構不窘殆得歐薛微意信爲能書範石湖謂米元章嘗學傳師書至及晚年始入太令之室蓋知傳師者也栁州府知事孫原哲予同鄕人嘗學扵先君子以書附此碑來濠梁求予著淸白軒記予重其意裝潢成帙寄兒子復升爲學書之一助云

跋九成宮碑

歐陽率更所書醴泉觀銘曰在今麟逰卽九成宮舊石刻也昔人謂率更貌寒寢陋而敏悟絕人其書勁險刻厲正稱其貌今觀此碑用筆堅勁如直臣正士規行矩步有中立不倚之勢予在濠得之因以轉寄鄕友李輔仲氏輔仲學於先君子博學好古尢知書法必有以辧之

跋永禪師眞艸千文

世傳永禪師書骨气深穏體兼眾妙精能之至反造疏淡如觀陶彭澤詩初若散緩不收反復不已乃識其奇趣信知書者也今觀石刻千文用筆妍媚遒勁深得右軍筆意其盛傳於世而爲人所愛玩也宜哉

跋顏魯公多寶塔碑

蘓長公論顏魯公書雄秀獨出一變古法後之作者殆難復措手世盛傳其大字稍少而楷者獨多寶塔碑耳碑系南陽岑勛撰勛之文不槪見而此文乃以公書得傳其斯文之幸也耶

跋定陶石本孔子廟堂碑

此濟南定陶縣石本也縣有是碑不詳所始至正間黃河泛溢碑沒入水中縣尹王瑤叔玙埀意斯文俾夫工拽出之復立諸縣治石文理若銀星日出光曜天陰輒濕潤水流如縷亦其異也文人嘉興盛起潛爲予言之碑畫視陜刻頗瘦較之錦江石本則相伯仲云

跋九成宮碑﹝送王叔逺先生孫馴駢二器﹞

予往見胡先生仲厚講授弟子時臨歐陽率更九成宮碑波磔之精輝暎毫楮客居中都懷想風流恍二十餘年有如夢寐偶得陜右石本系太宗時舊刻敬致逺意夫先生焉用此哉姑以貽二令孫學書之一助云

跋皇甫君碑

晉人書法至唐而變歐陽率更寔得右軍蘭亭筆意所書皇甫君碑遒健堅勁識者定爲晚年所書信矣碑在今西安府學

跋禇河南書

禇河南書下筆遒勁得王逸少體魏徵爲太宗言之而後之論者謂其淸逺蕭散微雜隸體其爲善鑑者哉

跋九成宮石刻

九成宮在陜右驪山唐時故宇尙存率更所書則在今麟遊碑僕爲三段以木匣構置於地太宗時刻也率更書學右軍書法至率更而變而此碑八法實得之蘭亭予與鄱陽周先生克復夜宿論及之時霜月滿空殘燈明滅不知爲羇旅也翌日書以附鄕友徐子民氏子民嘗従先君學書隠居教授弟子常數十人必能深辧之

跋王景彰行捲

此懷逺邑大夫及寓公寄士贈王博士奔父喪詩也夫見星而行見星而舎奔父喪之禮也王博士罹此大故其情亦云亟矣諸君子所以發其哀思者何其従容深至耶噫其秉彛好徳之良者歟

題孔子廟堂碑後

虞永興孔子廟堂碑傳刻甚眾首題有大周者甚古碑首系相王旦題相王卽睿宗也武后嘗立以爲帝已而被廢爲周王嗣者九年爲相王者十年武后易唐爲周相王題額用大周國號唐旣返正碑遂去其角後刻者皆仿是碑蓋永興官著作郎時書撰距武后大足長安間逾六十年安得相王書碑額耶此必先有其人至武后時重刻因易以相王耳予聞夏氏士良言之𨿽未敢必然亦傳疑之義也士良松江望族好古博雅舊時嘗用白金五十兩購一善本來濠梁減原價三之二以售天臺戴穎仲戴已謫死嗣而守者其誰哉每爲惋惜此在陜右爲三段石又名王彥超本較之古刻寔其曾玄亦可以得八法之妙旨張士信在吳愛學虞書多士慕效之時陜右阻絕若玆者視之不啻寶玉然則斯文之好尙其亦在上者有以鼓倡之耶予客居得南北刻數本輒辧其所自出因以得於夏氏語書陜刻後以寄裏友陳子雲氏並求教於鄕先達君子云時洪武十年五月旣望寓中都鄭眞識

題永年郭先生行捲後

永年縣博士郭先生頥卿以通經博古徵廣平府教授吳先生士英著序以贈之始終大槪以聖朝崇尙斯文爲士者上體聖天子之心其於屬望蓋拳拳焉可謂得古人贈出與處之道矣頥卿入天官以告老歸復教職與士英惇敍舊好菁莪樂育所以上報吾君者庶幾不媿斯言哉予與士英同裏閈久不見其文讀之再三因書二詩以贈頥卿且爲士英致意云白髮如霜告老還故園秋菊正班班相逄卻咲淮南客望斷瀛洲海上山文明盛世照三臺博士重欣教席開爲語延陵吳季子好令多士詠臺萊

跋虞永興公孔子廟堂碑舊石刻缺本

此陜右舊石刻也識者謂其深得永興公筆意今王彥超本是就其中翻刻者世傳永興此碑在唐則天時所刻首題有大周二字者爲古於今已不可得其在元至正間夔夔子山所進金圈兒本藏在祕府亦不可見其爲人寶玩若此者殆亦不多也予同年友三衢徐景顏教席潁上以通經博古徵至鳯陽府辭歸著序以贈臨別出此爲潤筆𨿽非完本譬諸缺圭半璧得善琢者當別爲美器況金石所刻八法之精不啻寶玉者耶得其一二習之亦可造其微矣因略裝輯寄兒子復升使謹藏之以爲異日學古之一助云時洪武十年歳次丁巳嘉平月朔日滎陽外史姓某謹書

跋歐陽率更九成宮碑

右歐陽率更九成宮醴泉銘鄕友知咸陽縣事臧九疇所寄碑在今鳯翔府麟遊縣唐太宗時故刻字畫日就磨滅而凝重勁正如見率更於數百載上視江南諸翻刻鋒鋩削露髙下居然可見九疇在陜右以能書名其寄此帖深寓古意用轉寄弘道李君弘道方以八法教學者於此能契其要矣

又

虞文靖公論歐陽率更書如深山道人肌膚若冰雪綽約如處子者以其瘦硬通神之可貴也醴泉觀銘外堅正而內混融寔得右軍蘭亭筆意𨿽漸就磨滅殆如見肅肅其容正襟爲宮僚時也予客濠梁海州學正劉先生南金求予著事物提綱序以此帖藉手遂書以寄鄕友兪茂弘云

跋範太史五體千文石刻

宋髙平範太史五體千文山陽沈生在新購得之臨濠宋人書法以薛紹彭米元章爲首稱今觀此帖漢唐之法無不備具其何慊於米薛哉在新臨冩之餘當有得八法之妙毋徒爲篋笥寶藏之祕也

跋三藏聖教序石刻

右三藏聖教序石刻拓本唐僧懷仁集羲之書識者以爲深得右軍筆意夫心經於佛書爲最古梵釋之學莫先於此其與吾聖門全體大用之說異矣唐之太宗親禦翰墨制序以傳創業之君慕佛如此後世子孫固有迎腐骨入禁廷求福田利益者矣名士大夫不求其本乃欲人其人火其書可不可哉

跋醴泉觀銘

歐陽率更所書石刻如皇甫君虞恭公等碑用筆皆同而精神丰采則異矣豈非所書之時有先後耶醴泉觀銘今在陜西麟遊縣𨿽磨滅已久而渾厚勁直之气殆如見其峩冠肅容爲宮僚時也

先伯父府君譜系後錄

先伯父府君姓鄭氏名孫字以承先祖考學錄蒙隠先生長子也爲人精悍短小動如禮法人嚴憚之博學穎悟日記千言蒙隠公朝夕坐堂上取經史訓迪諸生府君侍側聽受不倦他所不及識者輒先解科舉未行故家子弟以詩賦論策相尙府君援筆立就每出一篇則咸以爲不及也前太學生黃君﹝闕﹞時寓居於舎之東偏其爲詩文多用古語府君笑而指摘之黃君不以爲忤亟稱之年二十以疾卒蒙隠公爲喪服卿士大夫咸出涕監察禦史王公餘慶少與爲友爲詩歌什以哀挽之後按節四明尢悼念不忘云葬鄞縣桃源鄕先塋之側不娶無嗣時先考處州教授年十二自幼至老言之必涕泣歳時丘墓則徘徊松栢間不忍去嘗以春秋三傳及胡氏傳他書俾子眞曰吾兄書無不讀而此書者尢其苦心精意而不已也傳其學而承其祀其有望於汝乎又曰古者重宗法吾兄所謂繼禰爲宗者也以吾子爲之後不絕其宗而已茍日逺日忘於二世三序則吾兄爲不享矣忘親之罪其孰當之及疾革將屬纊呼不肖駒等曰自吾父來後鄭氏宗祀不絕如綫吾長兄不幸早世嘗以次子眞類之俾爲後繼因循至今者蓋有待也今吾目其瞑矣不可使吾兄無後扵鄭嗚呼汝念之哉駒等衰絰之中黙思此言輒慟哭隕絕以爲先世以來貧而且賤固非有資產之利與祿蔭之及也而先君所以眷眷不忘其兄豈非念其宗承之重而人道莫大扵繼絕歟爲人子者豈忍捨所生而後所後哉而所生父母之名終不敢攺焉庶幾以爲恩義之兩盡也傳曰君子之澤五世而斬意者鄭氏其復有人乎因書於家乘之末使後世知先君於兄弟父子之間所以致其重者如此伯父君有文集爲鄰人胡氏假去不存此尢先君所深惜者也其生死葬月日皆不書

滎陽外史集卷三十九

●欽定四庫全書

滎陽外史集卷四十

﹝明﹞鄭眞撰

○題跋雜識

書盤峯先生墓表後

予讀元故侍講黃公著盤峯先生孫公墓表竊有感於心宋至咸淳間權姦擅命彊敵構兵剝牀及膚之時也先生以科第顯而弗得在尊位其爲碩果之君子乎當時縉紳之士號知先生者若王公龍澤對策以捨和吐气爲說附會賈氏遂取上第逮仕北朝官爲臺豸出處大致殆無足言方公虛谷上十可斬之說得領郡符不旋踵降敵復領守事言與行違士論羞之與王公無以過也畱忠齋由狀元至宰輔不能出一言效一策以救其危乃従瀛國入覲復取顯宦視先生有愧矣獨則堂家公以淸節著其不署降表首爲文丞相所稱𨿽以祈請使北終不受爵命居河間講易北方學者師尊之歸歿臨安遺愛在民有不忘者扵先生其志同道合者乎先生與諸君子生相先後而同仕於朝運去物攺其富貴也非有攀附之榮淪落也不失久要之誼節義天下大閒惟先生守之終其身是豈不足以扶世教惇薄俗也耶侍講公論著其平生而表之墓隧寧有浮辭溢美者乎子光王君侍講公髙弟已而復以銘其弟求心翁一門師友之言爲天下後世取重孫氏伯仲文獻之傳其不朽矣哉

跋彩煙楊氏族譜

予嘗習譜系學楊以邑姓周伯僑之裔號楊侯系本軒轅世家弘農漢太尉震其流派也自漢至宇文周胤祚久逺普六茹由隋公受禪楊氏遂爲天族貴莫與比今越之彩煙者相傳爲隋榮王之後蓋自三評事以下次第可譜凡十有三世夫萬物本乎天人本乎祖黃帝子孫有本有支分封別姓散滿天下傳數千百載以至於今日殆不偶然也彩煙之族知其祖之所自出始扵榮王庶幾木水本源之義矣後人嗣而承之足見世冑神明之盛而其族之親疏逺近與其人之貴賤賢愚因可考證豈非古者維持宗姓之法歟昔荊國王文公譜臨川許氏天下後世誦其言而信之楊太史秉喆敍彩煙族譜文雄事實無媿前烈士大夫樂道人家世者孰不取證於是哉

跋番陽範氏宗譜

士大夫家惇睦之法莫重於立宗立宗莫先於敍譜譜所以辧昭穆明長幼分逺近也世異事殊仁義詩書之澤微忠信孝敬之道缺大家巨室有鐵壚步之譏家世圖譜狼藉廢棄至於貴賤分殊親疏勢隔遇諸道塗如不相識其有能追念本始而克盡其情者乎嗚呼古者九宗五兩之法旣已廢矣有能敍其得姓之由自源而流由枝而葉以永一家之傳豈非先王遺意哉番陽範氏系出髙平家於蜀西始祖招在唐時爲番陽守黃巢之亂徙居樂平巖前招之子鑱爲都大司官領眾攻巢戰勝羅婆橋旋師屯巖前卒死之唐封爲忠勇侯廟祀不絕自唐歷宋以至於今日數百餘年以詩書守其世祚寔忠勇之報也有某字仲暹者好學而文際今興運以秀才徵入太平府﹝闕﹞縣簿升平涼靜寧州莊浪縣丞嘗著圖譜自番陽府君以下官閥世系歷歷可考範氏子孫守而勿失𨿽千萬里而遠千百年之隔一有會合親親之義將悠然而生矣其爲惇睦之計何深且逺哉予家四明先祖學錄公亦以範氏式齋従孫來繼式齋事宋寧理兩朝累官至文華閣學士工部尙書贈少師與番陽範氏皆本髙平夫天子建徳因生而賜姓姓不可變也支流派演分而爲二可不諗其祖考之所自出哉孟仲季同出於魯向華同出於宋欒髙同出扵齊吾鄭氏之出於範木水本源何可忘也予弟奇倅簿莊浪與仲暹爲同僚誼如兄弟況宗盟所自可不惇始終之好哉

書昭仁寺碑後附歐陽公跋語

﹝右昭仁寺碑在幽州唐太宗與薛舉戰處也唐自起義與羣雄戰處後皆建佛寺爲陣亾士薦福湯武之敗桀紂殺人固亦多矣而商周享國皆數百年其荷天之佑者以其心存大公爲民除害也唐之建寺外𨿽托爲戰亡之士其實自贖殺人之咎爾其撥亂開基有足壯者乃區區扵此不亦陋哉碑文朱子奢撰而不著書人名氏字畫甚工此予所錄也﹞

此歐陽公集古錄昭仁寺碑跋語也碑在豳州宜祿鎭荒煙野艸中拓工罕至碑傳於世者少予至正間居四明與博古君止齋嘗論及之際聖運典教臨淮七年始得於鄕友知咸陽縣事臧君九疇碑蓋朱子奢撰所書不著人姓氏識者以爲虞永興公按太宗朝以八法擅名者歐虞禇薛四人而此碑勁正深穏信非永興公不能歐公稱其字畫甚工而不質言其人亦闕其所疑爾公嘗言陳隋之間字書極其精妙而自開皇仁壽至唐髙宗以前碑刻往往不著名氏豈此碑尙襲故態耶抑嘗特牽於事勢不得已而書謙讓不欲以姓名傳世耶此豈予所測識哉因裝潢爲學書之一助云爾碑在豳州而集古錄以爲幽州蓋幽與豳相類必刋者之誤也

又

唐昭仁寺碑不署所書名氏以筆法觀之蕭瘦似禇遂良勁正似歐陽率更而謹重整宻頋盼有情如端人碩士峩冠博帶規行矩步従容獻納於廟堂之上故文忠歐陽公愛而錄之而近世士大夫以爲非永興公不能作也碑爲陣亡士薦福建寺而作朱子奢之文類六朝俳儷體宏辭廣辯不可涯涘而委曲回護尢見筆力文忠所謂自贖殺人之咎者蓋在於此觀是碑者有以見唐時異教之盛而先王之道日以湮微矣字畫之波磔云乎哉

又

唐太宗效虞世南書以爲甚似至戩字難於落筆命世南補書帝以示魏徵徵曰此戈法似世南書也帝服其精鑑太宗天縦多能尢善書法然於世南書終不能彷佛也況其它者哉此碑八法絕類世南其用筆行鋒尢勝𨿽不著所書人名氏識者以爲永興公殆無疑矣

跋李靖上西嶽神書眞迹

予嘗閱武經七書扵李相國衛公問對信其善於用兵今觀衛公上西嶽神書勇烈之气彊毅之詞誠可質之明神然其末云斬大王頭焚其廟建縦橫之略不謂之褻傲不可也夫其語明神者如此則其禦士之嚴可知矣此所以際遇太宗開拓疆土位兼將相圖形淩煙與唐家相爲無窮也嗚呼雄哉按華山爲西嶽衛公京兆三原人西嶽固其鄕也然石刻在今廣西藤縣不知何如予友松江沈文舉云其下有宋人題志可考今不可得矣

又

諸葛武侯事蜀漢三分天下身都將相與艸廬初見先主論議始終不違其振古之豪傑哉李靖佐唐興運功名事業與武侯相望視其微時上西嶽神書以英雄之略自許亦無一言相背者可與武侯之言並觀矣

跋桂陽周府君碑附歐陽集古錄後題

右漢桂陽周府君碑按韶州圖經云後漢桂陽太守周府君碑廟在樂昌縣西一百一十八里武溪上武溪驚湍激石流數百里昔馬援南徵其門人爰寄生善吹笛援爲作歌和之名曰武溪深其辭曰滔滔武溪一何深鳥飛不渡獸不敢臨嗟哉武溪多毒淫周使君開此溪下合眞水桂陽人便之爲立廟刻石又云碑在廟中郭蒼文今碑文磨滅雲府君字君光而名巳訛缺不可辧圖經但云周使君亦不著其名後漢書又無傳遂不知爲何人也按武水源出郴州臨武縣鸕鶿南流三百里入桂陽而桂水眞水盧溪曹溪諸水皆與武水合流其俗謂水湍峻爲瀧韓退之詩雲南下昌樂瀧卽此水也碑首題云神漢者如唐人云聖唐爾蓋當時己爲此語而史傳他書無之獨見於此碑也

漢人隸法在東南予所見者校官碑與此桂陽太守周府君紀功銘爾筆法髙古尢可寶玩而磨滅不可讀歐公集古錄論著凡兩見其一錄如右其言此君檢漢書無之今碑石缺不見其名惜乎遂不見於世也南人紀其所修瀧水卽韓文公所謂昌樂瀧者是也至今以爲利祠宇甚嚴云夫興利除害長民者所冝用心也周府君瀧水之績賴此碑埀諸不朽然則文章金石之傳何可廢耶按周君字君光下邳人下邳今爲鳯陽屬州予預修郡史時於人物傳不得紀載信乎學不博而文之缺也碑在今韶州府治鄕友烏先生繼善用以爲貺且問曰碑首稱神漢者何予曰猶聖朝稱聖明爾繼善曰然及閱歐公集古錄所云亦不出此有以見義理古今所同然也

跋魏大饗碑

魏大饗碑在今鳯陽潁州亳縣蓋魏太祖饗軍之地也世傳鍾繇所書筆法髙古信繇作無疑三國鼎沸蜀先主以宗室之冑志興漢室子朱子通鑑綱目大書昭烈皇帝系以漢統後之作史者莫敢異議有以見天理人心所在矣今觀此碑目蜀吳爲囚爲虜豈不誇且誣哉然其甲兵之盛物品之丰饗賚之厚亦足以見武功之成矣

跋玄祕銘

唐大達法師玄祕塔銘栁公權書筆法剛勁嚴整八法具存如正人端士峩豸正笏特立廷陛而不可屈撓殆與顏太師同出一軌唐穆宗嘗問公權書何由善公權對以心正則筆正穆宗悟其筆諫今觀此碑則其中之所存可想見矣

跋汝帖

此系汝州刻本記以汝州之印自皇頡至五代帝王名臣篆隸眞艸凡九十餘種其法隨時而變然則人文之作其有關於气運然耶石在今汝州儒學文理粗疏拓工有事則其聲琤然如協律呂亦其異也

跋顏魯公多寶塔銘

歐陽文忠公謂顏魯公書如忠臣烈士道徳君子端嚴尊重人初見而畏之然愈久而愈可愛也今觀魯公所書多寶塔碑文忠之言信矣夫浮屠之學聖門所不道楚金法師感應之事涉於虛幻其紀載乃托魯公書遂傳後世其亦有緣耶檇李沈君茂玄官鳯陽教其子學魯公書予以此碑贈之茂玄於魯公不特慕其書寔慕其爲人也

跋唐晉帖

王右軍筆陣圖與懷素聖女律公藏眞帖裝成一帙右軍筆法固可尙己其云張旭乃唐時人不知何謂豈別有其人耶懷素落筆飛動之勢尢爲書法之傑異教之士技成業精乃千載傳之況儒者學聖人之道者乎書爲六藝之一聖門所取學者誠不可不畱意也

跋裴行儉帖

唐太原郡王魯國太夫人楊氏墓志銘裴行儉書在今縣以修唐時園陵得諸土中蓋當時陪葬故也書法類歐陽率更而森嚴整宻尢爲可法惜塵土久蝕至不可讀然摩挲拂拭亦可得其波磔因裂爲三十餘葉裝潢成帙而不復次第其文云

跋曹娥碑

此吉安新刻本也蕭散遒勁漢魏之風度可見矣夫娥之孝通天地與江流相爲無窮淳於之文足以發之鍾繇所書筆力寔與之稱斯文萬世名教之傳豈不偉哉當塗公與娥同姓其逆節媿於娥矣而色絲幼婦區區校智於三十里間至於妬賢殺人其不可憾也夫

跋化度寺碑

右歐陽率更所書化度寺碑在今平涼府華亭縣近有董縣丞者得諸蕭寺塔中畱置私室後移諸縣治遂傳之人間筆法蒼古老健視淸微婉媚者優劣不同陜右歐書當以爲最臨學之家可槪見也

客有自陜來者言碑爲人竊載又軍士爭奪用丁斧鑿而碎之惜夫然則雷轟薦福果命也哉

跋虞恭公碑

虞恭公碑歐陽率更所書其文剝落不完土蝕其半書法髙古杜少陵所謂瘦硬通神者殆此類也耶彼柔婉妍媚如婦人女子情狀其亦末矣碑定爲古刻在今陜右醴泉縣

跋魏受禪碑

魏受禪碑歐陽文忠公論漢魏紀月日之差以碑爲正所署勸進名氏自臣歆以下皆漢廷名臣受國厚恩者也其屈身辱節一至此哉夫唐虞公天下三代家天下可公也故其賢當讓可家也故其世可延其致一而已魏武欺孤寡狐媚以取天下然徘徊隠忍終其身弗遂豈其心猶有慊於公議耶迨及其子丕偃然爲之漢廷之臣且引舜禹禪受之事以爲口實獨何心哉此簒逆之禍所以接迹於後世也文忠著五代史有雜臣唐十臣傳之目臣者不二其心者也臣而至於雜亦可憐己若臣歆等其非雜臣之流哉

跋魏上尊號碑

古之隆號極稱曰皇曰帝曰王皆以明尊無二上之義至秦始皇兼皇帝而稱之後世因之當塗之簒漢傳載其事至爲明白而此碑請上爲號首以舜禹爲言夫堯之授舜舜之授禹蓋以公天下爲心舜之事堯禹之事舜猶君父也魏之於山陽公其如舜禹矣乎歐公謂讀其書者可爲流涕而大書深刻乃欲爲千古之傳其亦可爲嘅然矣

跋玉枕蘭亭

此玉枕蘭亭唐人臨本系臨江新刻晉人之風度居然可見世傳蘭亭在辧才處唐太宗令蕭翼以百計得之而近代髙公似孫胡公石塘咸辧其誣然自昭陵旣出定武石刻爲世所重宋理宗周漢公主下嫁以爲第四奩後趙子固得之嘗中流失船諸物不問獨喜蘭亭無恙古人之寶法書者如是若此刻者可不愛重矣哉

跋索靖月儀石刻

漢黃門史遊作急就篇解散隸體謂之章艸今世所傳者吳皇象所書索靖月儀實本急就章然急就古重典質拘翦不失隸體月儀則變化曲折晉人之風度見矣其稱君白不知所謂鄕友烏先生繼善爲予言此月儀書式未及施用故不稱名氏而稱君猶今言某甲某乙爾未敢以爲必然錄之以志傳疑之義石刻在臨江天寧寺烏先生所貽云

跋智永眞艸千文

晉人書法至隋唐變矣智永禪師獨以王氏之裔不失其正所書眞艸千文遒勁婉媚實具晉法歐陽公嘗以其中筆法有不類者疑爲後人補足輒去其僞者不以文不足爲嫌也蓋其識鑑之精如此今世所盛傳者陜西刻本學書者視爲筌蹄世傳梁武帝時以王羲之所書有海鹹河淡之類故歐公以爲不獨始於羲之恐羲之增益而興嗣遂得衍而成文爾濠梁沈生在新得此本裝潢成帙請予識其後

題篆書偏旁

篆書以偏旁爲正偏旁不正豈學古之士哉許愼之於說文戴侗之於六書故以偏旁猶深意焉夢英方外之士埀意斯文其書偏旁字源自以爲繼李陽冰之美郭忠恕謂可萬古教人信知言哉予友鄱陽周克復字學得其父雪坡翁之傳嘗言吾篆用螎匾法姚江趙撝謙以爲未至藝學之士自負所見各有不同安得如夢英忠恕者論定其是非之歸哉石刻在今西安府學其稱咸平二年建則宋定陵卽位初也

題西嶽華山碑

西嶽華山碑弘農郡書佐郭香書宋洪適云東漢循王莽之禁人無二名碑稱郭香察書者察蒞他人之書爾隸法與文章同一髙古惜撰述不知爲何人也夫巡狩方嶽柴望祭告三代以上則然漢興詔有司以時祠祭武帝定爲宮殿之制後𨿽興僕不常而終莫之廢所謂國家禮亦宜之者也當時二千石若袁府君周陽恭肅明神孫府君山陵欽若功業皆足以埀諸不朽後是者亦牽聨得書何其幸哉碑云元熹四年八年蓋桓帝紀年之次魏太和宋元丰間有題名歳月若唐李徳裕亦系名其上云

書金蘭帖後

右五言詩及後語定爲歐陽率更行書世取詩中二字名金蘭帖詞與字稱而筆力意態實有二王遺意蓋其正書有法縦情所至無往不得其妙者如此惜其詩不知所貽爲何人亦不見其自署姓氏矣博陵崔氏克廣其傳豈非用意斯文者哉

書道經後

黃帝陰符經汝南袁正己書生天得道經及消災護命常淸靜二經則姚平龎仁顯書俱得歐陽筆意若仁顯則扺掌孫叔敖矣虞文靖公謂宋初自蔡君謨猶有前代遺意晚宋學歐陽者纎弱僅如編簟亦气運使然仁顯當宋盛時气完力壯庶幾逼眞使歐陽見之寧不謂其得心畫之傳哉

書範府君墓銘後

始眞客臨淮爲範府君著墓銘其子與權裝潢成軸持入京師縉紳士大夫追挽之後數年與權由春官掾出宰靈壽三年考滿入覲奉命復任過臨淮寓舎出以相示眞伏而讀之詞意淒愴若欲起夫幽沈閴寂而不可得者何其忠厚之至哉孝子揚父之美與權爲庶幾矣夫積善之報不在其身則在其子孫與權以才行貴爲七品法當請贈異日金花紫誥恩及泉壤精爽欽承山林攺觀而眞以宗家子弟當有大書不一書者矣與權者特刻是銘山中用志扵後

跋宋髙宗禦墨爲吳道延作

古稱聖人載黃屋佩玉璽以爲纓紱其心今觀思陵書賜近臣至忠詩四章在萬乘之尊而悅山林深逺之趣所謂黃屋非心者也其將遜位儲嗣退居徳壽宮時耶書法本智永禪師而出入二王善鑑者以其克萃眾美云

錄石壇龍祠石刻後

右龍王誥詞缺文及呂招撫跋語錄之石刻上及以宋史考定得其大略如此初預修郡史搜訪古迹廟東民家某氏年九十餘龎睂皓首言故宋封誥多藏其家兵亂攜石載以出事急棄道上今不復矣車駕歸幸嘗面奏其事云

滎陽外史集卷四十

●欽定四庫全書

滎陽外史集卷四十一

﹝明﹞鄭眞撰

○事實

史氏先塋事實

史以官爲氏其先髙陽氏之裔名黎者爲火正與重氏典司天地弟吳回克紹其職歷夏商世守之周太史佚其後也子孫散在列國魯有充衛有魚有朝及朝之狗皆以才顯漢魯國史恭子三人髙曾玄髙官大司馬樂陵侯二子術丹丹爲左將軍武陽矦孫均均子崇自杜陵受封溧陽矦遂爲郡人崇裔孫宋樂鄕令瓌瓌七世孫務滋相唐武后生淸河令惟肖是爲宣城史氏又丹裔孫後漢歸義侯苞晉永嘉亂避地江左是爲建康史氏以至髙容京兆史氏皆本丹後而京兆有隨太平公萬歳若陳畱考城史氏則漢京兆敞之後其散在傳記功業可考者若後漢漢陽太守充南涼祠部郎中暠唐莭度使憲誠及其子檢校工部尙書孝章皆文武之秀傑云宋在東都時鄞史氏始著其源實出於京兆有名惟則者是爲始祖府君娶余氏生二子長某次成成娶陳氏繼任氏成後以魯孫才事髙宗拜簽書樞宻院事得贈太子少保陳氏贈南昌郡夫人任氏贈咸寧郡夫人卽所謂五祖者也少保生二子長某次簡次翰簡亦以才貴贈太子少傅曁曽孫忠定越王浩相孝宗累贈太師追越國公初忠定之入相也孝宗詔賜家廟祀及五世曁罷政東歸慨念始祖至髙祖少保及其配兩世五人俱無墳墓春秋泛掃哀寓無所乃卜地於東湖下水之原竁爲五穴具衣冠葬焉仍植楹其上自著招魂文勒之貞石實淳熈戊申之四月四日也自忠定王至今乃二百餘年水砂龍穴之秀儼如一日王之四世孫公襲每過其處爲之慨然不鄙謂某托婿史氏俾追述其事求當世立言者爲銘碑以傳不朽某惟孝子慈孫之於其先茍可以用情者將無所不至以衣冠爲飾躬之具士君子平日所禦其所以有威有儀者寔在於是窆而藏之不必其體魄之存而其神明固有所憑借而永安矣冥漠之間出遊以時气類之感孚不有以如見其咲貌如聞其音聲者乎某嘗讀王所著擬招詞意髙古實可與宋玉景差相上下而其功徳疏文有曰道骨旣銷於黃壤仙遊己在於靑霄伏覬光明下昭窟宅潛徳九原而可作遺芳萬祀以長存則其惻怛悲惋勤拳懇到之情何如耶故其慶澤所鍾世相王封爲當時東南之冠想夫來祭之時云仍後先緋紫輝映薦盥興俯規應而矩隨肩齊而踵接爼豆之馨庖烹之熟格享頋歆錫玆祖福不亦盛矣乎哉世異事殊俛仰今昔然而聚族數千百指猶有以經術致科名產業植門戶者其世澤可謂深達而無窮矣矧如公襲力學篤行文獻所存有足徵者而其追逺崇先復有以心忠定越王之用心者乎詩曰無念爾祖聿修厥徳又曰以引以續續古之人於公襲見之矣仁人君子其必有動心者哉謹序其世系如右其五祖行實及生歿歳月不槪見玆弗錄

先妣蔣氏安人事實

先妣姓蔣氏諱某字﹝闕﹞蔣氏世居淮之光州固始縣有諱光者徙居毗陵後復以董昌亂徙鄞因家焉光生宗霸號磨訶居士宗霸生侃侃生浚明在宋時贈金紫光祿大夫浚明次子璇與其弟珫師事陳忠肅公瓘相繼登紹聖﹝闕﹞崇寧五年丙戌進士第忠肅扁其堂曰連桂璇贈中大夫珫贈宣奉大夫於先妣爲六世祖珫生臺州通判贈中奉大夫楩楩生南昌府通判贈太中大夫如愚於先妣爲髙祖如愚生峴中慶元二年丙辰第歷侍禦史諫議大夫刑部尙書以寶章閣學士奉玉隆宮致仕官正奉大夫於先妣爲曾伯祖此蔣氏官閥之可見者也曾祖■﹝王榮﹞祖遜父善孫自號處士母趙氏宋宗室秦王伯升與術之後先妣處士幼女在弱齡時處士特所鐘愛先人處州教授諱覺民字以道方弱冠以文行有聲於處士有舅甥之誼論辧往復情孚意合遂以先妣來歸先祖妣蔣氏以得兄女爲婦深加愛喜先祖妣患昧目先教授日候寢興舐之以舌始得見眀先妣躬左右不少懈祖妣旣亡先祖考慶元學錄公芳叔復以老病寢臥累年先教授亦患疾而劇先妣左周右旋而於學錄公湯藥飲食奉事益謹學錄公嘗謂之曰新婦孝敬異日當使有子若孫以祚吾門學錄公卽世先教授服喪三年旣闋家居𨿽簞瓢屢空而以道自任澹然無營大家貴室往往修書致幣爲其弟子傳經授業去之旁近邑米鹽細故先妣躬親之歳時祭祀齋宿治具而於宗姻親黨備盡欵洽之禮先姑適趙氏病風累年問候不怠其死也出首飾治棺衾冒雨送殯姑之子維亡殮具復如其母迨姑女之嫁尢盡心焉先外祖處士年六十九而終惟外祖母及光妣所生母陳在而歸寧以時愼終如始自是而後男婚女嫁儉薄隨冝旣己畢事將優遊歳月以成壽考之慶矣不幸先教授卽世先妣憂病危殆數四旣愈起治家事葬祭之具悉臨蒞之且従諸子所請歳時躬上冢以致哀思因欲結廬其旁以圖就終而以無資弗仄遂意俄一日大風慘栗天色冥晦晨起盥櫛飲食如平常至午不病而卒年六十有九先妣生於有元大徳五年辛丑六月二十六日卒於大明洪武三年十月十九日以明年之十月初五日祔葬於鄞縣西嶴山先教授之北子男三駒今爲金華府義烏縣儒學教諭眞淛江鄕貢進士鳯陽府臨淮縣儒學教諭鳯平涼府靜寧州莊浪縣主簿女二長適同郡劉浚次適天臺葉亮侍夫蘭亭爲山長死節義孫男五翁升同升東升允升復升女三初先教授將葬啟殯及塗而雨執紼者衣爲盡濕先妣泣言曰古者雨不克葬者爲其無備也故在廟未發之時得爲雨止今旣在路矣如之何吾異日獲従夫子及期而雨其必少止矣乎至是先妣之葬天日澄霽送者縞素哭泣而去皆以先妣夙願所致云惟四明文獻望族莫久於蔣氏先外祖處士踐修世好以先妣歸我先教授公當貧賤患難之時得左右維持之助婦道母儀爲儒門賢耦駒等不肖奉遺教之萬一托名士列而困窶不振莫致怡愉之養不孝之罪日累歳積昊天不弔先教授奄棄諸孤而先妣亦相隨地下嗚呼痛哉先教授行業執友王先生叔載旣爲之狀前翰林承旨臨川危公取以志墓而先妣內範未有傳之者謹致其平生大略及生歿歳月求當代立言君子載之貞石以傳不朽云

○行狀

故葉君行狀

君諱聖翁字賢仲葉氏出自羋姓沈諸梁子髙食采於葉謂之葉公因以爲氏子孫散居譜牒莫考其在臺之寧海者世爲大族有名夢鼎者仕宋官至右僕射君之先相傳自臺徙明其居慈溪有名某者爲著作郎於君支爲近曾祖崇昌祖士龍父福孫祖不娶無子而君之父實以従子來繼皆隠徳不仕君幼而岐嶷長而魁偉端重人見而敬之従鄕先生桂葉音攝今呼爲枝葉之葉蓋聲音變也﹝闕﹞遊經史輒能成誦爲詩文發於本實風形月狀皆所不道云君孝友天出父早卒君未弱冠卽能自力疏布飦粥哭泣無時曁葬廬墓三年見虎不爲動母劉氏嘗病不解衣帶奉圊抱就之構爲精廬以祈福問安調膳終身如一日與其兄道翁弟﹝闕﹞翁同居共業勤儉齊一凡可以大其先者力爲之家漸饒厚鄕保正裏胥推君爲首君事上奉公旦夕維謹縣令簿待以客禮時兩稅之法爲急系官田民久荒業者君代輸恐後歳饑或輕糴或作糜以賑卹之所居面小江無擇浦以張孝子得名有橋潮汐衝擊而圮君傾已資以復舊觀其道路之泥淖者補以石行者便之建別室爲斂藏所暇則與賓客載觴豆其中劇談古今行事之迹人莫窺其際好書史圖畫有售者輒不吝於名公巨卿文章關世教者手抄成卷帙嘗曰葉氏詩禮之澤累世矣吾懼其中絕焉乃書遺誡數百言將建屋置田延師以教合族而君以疽發頂卒其子承祖等以母命卒成之人至今稱焉君生於某年某月某日卒於至正某年六月十日年四十有七以某年某月某日葬於裏黃奧之原娶章氏君従母女也世居鄞城髙城姆教貞淑年二十始歸於君相敬有禮婦道克備君旣先卒慟哭幾絕除喪燻澤不禦尋常間念及輒悲咽流涕朔朢修齋事於墓下姑年八十餘朝夕奉養愈謹比作佛老事以寓追悼姻戚上下雍睦相尙舉無間言時諸孤長者年十九餘皆幼延師教育曲盡禮意賓客至則俾之具酒殽秉燈火執弟子職以求誨益年旣長矣乃出君遺誡手澤示之曰此而父未終之志也吾嘗夙夜於懷其可不使若等繼爲之耶諸子泣拜奉承惟謹於是一門弦誦之聲藹然在耳他如室居土木之工婚娶嫁送之事亦略備厥婦及孫少長侍列奉杯爲壽則自慰曰吾庶幾不負君子於地下矣尢好善樂施鄰有窮乏無告者多爲之資助裏有下湖廟嘗祈禱輒應爲修其祠宇作夾山亭延方外士煮茗以飲往來者婺居十有六年扶持植立辛苦百端而鼎養弗終人子之痛寧有己耶生於某年某月某日卒於至正某年四月十三日年五十有九以某年某月某日祔葬於君之域子男五承祖敬祖建祖慈溪縣儒學教諭立祖弘祖女一適臺州路推官金侯章之子麟孫男八如珪如璋如瑾如林如松如如栢如女四君徳性溫恭不爲表襮遇事坦然常有餘裕長裾博帶恂恂焉古人君子幸生太平無虞之時不事建功立名而修己行誼惟恐弗及故閨門守貞信之節而子姓惇禮讓之教則君遺徳之及有不可冺者豈非其賢乎哉某始與君爲文字交承君慰藉良厚及君旣歿承祖等篤敍世契且致母氏之言以禮致諸義塾爲教導稱首以是知君爲詳乃敍其世裔行業生歿歳月大槪求當世有道之士銘焉謹狀闕闕

故山西賈克夫行狀

克夫姓賈氏諱従仁賈氏系出晉大夫季之後世家山西太原忻州定襄縣南冦莊曾祖文玠妣某氏祖和妣何氏父幹妣劉氏自幹以下五世同居共爨七百餘指庭無間言克夫生而端重質直不拘細行精律學筆翰如流尢長扵算數刑名年三十餘推擇爲吏歷石臺二州及冀寧大同兩府處事必法度交際必以誠實或謂之曰今之奉公者鮮勿以虛誕自詭吾子平日言未嘗僞其異於人哉克夫咲曰爲吏患無才敗乃事一有虛誑其間是賊其心也吾豈忍爲之耶士大夫咸稱之曰若克夫者其諺所謂有吏才而無吏心者乎檄書上考授保徳州河曲縣典史以亷勤稱冀寧府長鑑衡公平不妄許可克夫造府白事奬厲再三僚友必使預席有訝之者府長曰使吾府幕得此人何慮哉固當以賓禮待之其見重如此秩滿慨然曰吾豈以簿書爲形役也耶幸生天下太平而志不及展吾其従此逝矣拂衣﹝闕﹞江東湖南憲府入刑部爲令史纓自冑監出爲全寧路教授皆能以功業自見克夫夙至京訓廸成就之居處不見形迹𨿽鄰友不知爲叔侄也述先訓作誡拳拳以修身齊家爲言禁止私藏及奢侈費耗專制獨成之事凡三百餘言一日得疾將屬纊呼其次子統曰爾兄不幸早世爾年尙幼讀書爲善士可保先業怠惰逸豫則棄人耳勉之哉克夫生於元至元十八年庚辰三月初四日卒於至正十年庚寅十月初十日享年七十有一以是月十有五日葬於莊西祖塋之次原娶張氏繼郭氏羅氏子男三長繼張出少有逸才年二十充貢先卒次統郭出博學能文次維羅出女二劉某霍某其婿也孫男女一其一適侯在廷克夫淸苦儉約不嗜飲酒爲吏二十年未嘗以罪累大意以爲官之與民上下相維爲政者使兩無虧損斯庶幾矣倘未得已寧虧官可損民耶處心利物多此類其居家也婚姻祭祀賓客之禮皆有品節而以敬爲本治喪不用浮屠孟州倅韓某將上官道死克夫棺斂返葬之又資嫁其女經紀家事嘗言吾早失所怙誤入爲吏後軰毋效吾爲也吾家積善累世天復祚吾門出一讀書人足矣於是従子純之子守正緒之子守一或受業上庠或出就外傅守一以易經膺河東鄕貢進士薦由霍州儒學正官工部司稻至正戊戌守正與弟守質侍其父避亂蒙山冦至欲殺純守正拜且泣曰吾父老且病願以身代卽欲殺守質守正曰吾老不能備養旨甘之事實賴吾弟何不殺我冦曰吾殺人多矣寧見此子義者耶遂兩釋之且問其所生年曰是吾兄也畱所掠驢二再拜而去會稽葉砥作傳以實其事人以爲克夫家教之及也大明洪武元年忻州內附版圖入職方氏朝廷徵用儒士布列中外克夫次子統以按察僉司郭公桓薦詣闕下拜監察禦史旨來中都眞以諸生禮見語及先世慨念不忘君子以是知克夫有子矣夫賢者之報不在其身則在其子孫以克夫才行足以見諸設施而以心處靖退故弗克享有祿仕當時君子蓋深期之而勿果於所期也年逾耄耋従容歸全委慶諸祉至其後人嬰患難則有以成節義之名際文明則有以被恩光之盛殆所謂沒世而不可忘者耶夫徳厚者流光本大者末茂定襄邊鄙用兵之餘向之同裏閈者十無八九而賈氏屹然其間乃今禦史發迹仕途上承天子耳目之寄推本教忠增封泉壤當有大書不一書者是用狀其生歿歳月大略求當世立言君子勒之名詩以傳不朽云

滎陽外史集卷四十一

●欽定四庫全書

滎陽外史集卷四十二

﹝明﹞鄭眞撰

○行狀

四明孫先生行狀

先生姓孫氏諱元蒙字正甫孫氏系出河朔名全照者有功澶州其仲子某當補牙校以讓其季南遊吳越遂爲明之鄞人曾祖諱願質宋朝散大夫國子司業工部侍郎祖諱璹宋通直郎知臨海縣父諱嗣明宋將仕郎曾祖妣黃氏祖妣莊氏妣周氏先生生而靜重寡黙自幼穎悟有志於學歳在戊申先生年十有八遭家多艱父母連喪與其長兄元厚次兄元佐拮據喪事哀踴如禮旣葬服闋潛心經史家事一不經意值國家新學校法有司選故家俊秀補郡庠弟子員先生摳衣以往適鄕先生魯公月卿杜公孟傳皆以老成重望訓導太學一見問其家牒以先世同官於朝有通家之契喜而謂之曰文獻之眞傳其惟有人乎蓋先生之四世祖技與其子起予同登宋嘉定七年進士第以迪功郎監潭州南嶽廟累贈朝散大夫嘗師事宣獻樓公鑰端憲沈公煥正獻袁公燮及見徽國文公證其所受學正文粹欝爲儒宗所著海上槁人多傳誦先生旣得諸家學之懿又有魯杜二先生以爲依歸且以東南詩學莫萃於明魯先生旣得其源委於是先生請授詩經諸家之說旁通曲暢學遂以成胡松石奉禮幣招致爲師館榖之禮十年如一日郡庠延聘爲訓導従者雲集逾年以一言不合拂衣去太守丁公某與教授張遵道畱之不能得陵陽牟公應復景陽都司宣閫屈諸賓席俾二子執弟子禮且請攝教鄞學而兼其廩祿先生力辭不能葉先生恆敬常以國學生釋褐爲余姚倅奉書走百里延居館下州守劉公某文大同知宇文先生公諒子貞咸致敬禮遣子就學四明自宋紹興以來有鄕飲酒禮先生以其禮行之姚庠揖讓進退衣冠文物彬彬焉宋童杜州先生得楊文元公慈湖之傳其孫子舟請於朝創書院奉其祠事司教者自黃彥實以後難其人先生以童氏致請之勤勉就東歸申明朱子教條季考月試具有成式朔朢讀呂氏鄕約書善記過以示勸懲逺近裹糧而至者凡數十人太守埜堂阿殷圖公聞先生名復以訓導屈致郡學當時與同其事者若先教授鄭先生以道蔣先生景武伯威桂先生徳稱彥良協力作興士習爲變廣平董公搏霄孟起僉帥淛東於先生雅愛重至正八年河南兵起公以復淛省功升參知政事駐師三關辟先生爲余杭縣儒學教諭或謂先生宜謝不往先生曰董公吾知已也況教職爲斯文世教所關者耶旣至公爲欣喜慰藉傾蓋如平時時兵甲之餘舊染污俗誦弦絕響先生延請師儒講明忠孝聞者興起殿廷齋廡煥然一新監郡孛顏公繼總制三關平章左答納失禮公駐札余杭尢相禮遇訪以世務先生條畫以對皆中事情二公𨿽韙之而不及於用有以見先生經濟之學蘊蓄之素如此在任二考調松府淸忠書院山長於是先生己老矣喟然嘆曰吾何復仕哉得爲晚節完人斯可矣歸隱於家爲就終計然當時名公巨卿四方士大夫學者咸以先生鄕之耆碩典故因革就而取證焉先生髙下隨時不矯不屈各得其所欲大明洪武六年朝廷以六科取士有司以先生仲子章應詔先生語之曰吾就木不逺賴汝等扶掖以盡餘日今與汝訣吾念汝従政未之能也以吾老故得以告還幸矣脫不汝聽其以淸白勿墮家聲哉因嗚咽不自勝逾二年得末疾日猶夙興盥櫛有來問謁者必冠帯以見舉手謝焉屬纊前一日始就枕席不食飲次日四鼓怡然而逝神色不變生於元至元二十八年辛夘十月二十六日卒於大明洪武八年乙夘五月二十二日享年八十有五娶莊氏沈靜寡黙不事華飾年二十有七來歸治家勤儉先生之得安於教育者其力也生有元至元二十九年壬辰六月六日卒於至正二十五年丙午十月三十日享年七十五葬以至正二十七年丁未十月十七日子男三長弘次章河南府永城縣稅課局副使次傳女一人適同郡金華府義烏縣儒學教諭鄭駒孫男六人復生端生震生謙生道生陽生孫女四人長適同裏楊啟明余幼在室弘等以明年又九月初三日奉柩葬於鄞縣丰樂鄕黃山之原與莊氏合兆蓋先生所自辧定云先生姿稟純粹紺顏白髮起居視聽康寧不衰而沖淡夷坦得諸內養始終不爲勢利聲色所惑待人接物和气可掬酒殽享具丰約隨宜而久交愈敬信不渝有善極口稱揚有惡未嘗出諸口恐不爲人所齒天性孝友歳時昭穆祀享思慕終其身不牽於鬼神巫祝幼子傳嘗病巫有勸禱於祖禰者先生曰禱之誠是也然祖宗豈不欲嗣續之盛耶且壽夭有定瀆祀徼福非時與禮奚可哉傳竟得差人咸嘆服先世產業以讓二兄一無所預巳鬻質而用資復還者亦不爲巳僦居城中従容自給不以貧窶爲戚二兄年幾八十常延致於家委曲承順竭力周濟不爲吝疾病躬調藥餌憂形於色愈則觴詠務盡其歡比其歿尢盡殯送之禮其篤於倫理若此平生書無不讀至老勿倦而以性命道徳爲根柢文章出入今古嘗兩造淛闈不售遂不復踐場屋盡出以傳學者且曰聖賢之學知行體用盡之在己而已爵祿有命焉誨諭諄切不以富貴貧賤禮意厚薄爲輕重惰怠不振者深加責讓不假詞色故従遊多底成立以科第登顯途任州縣者前後五六人所著序記碑銘贊頌書疏題識詩歌典重溫厚成一家言縉紳君子若栁公貫道傳黃公溍晉卿危公素太朴咸相推羨淛東僉憲史公銓季衡亦以先生可登館閣艸剡以薦而勿果早號映雪子有映雪齋槁若干捲藏於家其亡也呼其子弘等戒之曰吾家自河朔府君以來歷十二世幾四百年詩禮相承吾幸嗣遺緒今死矣引而勿替實在爾等勉之哉先世著述吾祖知縣欲刻以傳在官每以自隨以臨海兵難同歿焉殘編斷簡之僅存者吾欲繼志勿及竟汝其勉爲之玆固先澤所系也嗚呼先生於死生之際可謂克致其重者矣惟吾四明自宋以來衣冠之家棟宇相望百餘年來胤祚凋落文學節行求如先生者幾何人哉若稽郡史慶曆諸老模範後進淳熈大儒闡明正學仰止髙山永言前烈先生老成聞望師表一鄕碩果不食官止於儒而身居兩朝年逾八秩深衣大帯巋然如魯之靈光庶幾於儒先君子哉眞慨念先處州教授在時與先生齊名兄駒又爲先生子壻累世親契過従周旋而久客中都忽焉聞訃斂不及憑棺窆不得臨穴負媿九原矣然念丱角以來號知先生乃爲泣哭弔序其出處及生歿歳月大槪求當世立言之士銘其墓使後世君子知斯世而有斯人焉謹狀洪武九年十一月初二日南至鄕貢進士同郡眷生鄭眞狀

王先生叔逺行狀

先生諱寧孫字叔逺姓王氏王爲瑯琊著姓後徙居開封祥符宋保信軍承宣使安道公四世祖也靖康末金人入汴公以兵扈従南渡遂定居鄞曽祖撝文學治政爲時名臣官至禮部郎中崇政殿說書祖應麟中寶佑博學宏詞科歷事三朝掌兩制者十餘年髙文典冊當世傳誦官至吏部尙書翰林學士號厚齋先生父昌世承務卽世稱爲承奉公故侍講金華黃文憲公銘其墓母楊氏先生幼岐嶷侍承奉公側循導規矩出就外傅庠校諸老若趙公山心石公仲剛咸奬厲治詩經得優柔溫厚之風繼以春秋帝王經世要典取左氏公榖氏胡文定氏張氏主一陳氏止齋呂氏朴卿及鄕先達若息齋髙氏存畊趙氏時叔陳氏晝夜復習訂正同異史傳有未得其要者必推明事實極其始終而止讀範曄後漢書欲爲注釋勿果爲文惇尙本實然不肯拘有司繩墨未嘗一造場屋崔植傅浮嘗就焉二人者後亦爲名士夫郡守知其賢以幣招致郡學訓導弟子員郡大家邵氏梅氏嘗屈諸家塾不久輒棄去西遊淛江以所業贄丞相府丞相以其先賢子孫將署爲白鹿書院山長辭疾東歸人遂稱爲山長先生云同嶴山去鄞縣東四十餘里山髙水深自承宣公下至承奉公皆葬其地先生構廬其中時致其思先世手澤宸章禦墨寶藏珍惜凜如不勝尙書公所著深寧集等書累千百卷先生與其兄厚孫遂初公同爲校讎昈分目別肄習成誦其玉海及他書十二種請於部使者鋟梓以傳天下學者讀其書者以王氏世有人焉郡有鄕飲酒禮先生每歳周旋其間升降揖讓具中儀式太守禮敬之值世事曰非養恬肥遁中更腳气疾常不出戶限而遇事輒慷慨直言至正末淛東憲僉戴公東臯按治於明民頗安之分省參政杭州巴哈淛東僉帥多爾濟不使其所爲時禦史亷呼嚕岱將由海道入京嗾其以它事誣構戴罪系諸府治父老民庶寓士論行臺訴寃及上書者相繼未報先生慨然曰此非吾所當言耶率明士大夫抗疏臺端戴得復軄會多爾濟自海道遄師踰城以入變在不測戴帥郡將討之事定將薦剡先生謝絕之於是先生年己艾矣將卒以家事屬其兄請異日葬同兆域且命以啖趙春秋殉生於有元大徳十年某月某日卒於至正二十四年某月某日年五十有八以是年某月某日葬於同嶴先塋之左嘗娶楊氏無子以兄子隲爲後孫男一公權女一先生天資穎悟書無不讀而性理文章之懿制度典故之詳深致意焉其文章根柢班馬出入韓栁歐曾詩文未嘗畱槁惜乎散亡者多性尢孝慈承奉公謝世己久事母楊氏克致其謹楊氏深愛之僕隸養之如子至爲構廬娶婦割膏壤以給之早與董先生秉彛蔣先生敬之爲友二先生己物故獨兄事先君子求我先生惇始終之誼酒樽碁奕論辧今古眞時以子弟侍立嘗爲論唐正衙內殿之制詞科制誥檄書露布之體以世之學者不暇致詳而獨許眞爲能學宋景定末度宗卽位尙書公以禮部郎官艸百官表奏舊制請聽政四表己上丞相賈魏公命增撰三道尙書公至幄殿一揮而就先生酒酣嘗論先朝制作之盛眞素習其文因爲黙誦先生喜曰汝殆爲吾家子弟也耶嗚呼先生己矣世無復有論斯事者矣眞竊觀四明郡學先賢右祠尙書公在慶曆淳熈諸大老之列而他不與焉蓋道徳聞望有不可以勲名爵祿並者尙書公名滿天下傳及三世遺書舊槁先生與其兄嗣而承之非文獻之足徵者耶仰惟聖運文明士自一藝以上皆得與禮樂之盛使先生尙在不使居撰述之司勒成一代大典乎慨逝者之如斯悼來今之勿繼眞所以欲圖其不朽者實惓惓焉因述其平生出處大略求當代立言君子爲之銘焉謹狀洪武十一年二月朔日鄕貢進士同郡契家子鄭眞狀

亡兄金華府義烏縣儒學教諭鄭先生行狀

先生姓鄭氏諱駒千里其字也其先自吳興徙四明世祖諱鈞宋端平淳佑間奧學碩材有聞於朝丞相鄭忠定魏王延致賓館仕爲迪功郎衡州軍事推官再轉監平江府百萬西倉卒官曾祖諱登國子監進仕國子不娶無嗣祖芳叔以工部尙書範公楷従孫來繼入元以薦授慶元路儒學錄學者稱爲蒙隠先生翰林侍講栁公貫銘其墓父覺民處州路儒學教授學者稱爲求我先生翰林承旨雲林先生危素銘其墓祖妣蔣氏教授生三子先生其長也生而娟好靜秀姿貌玉雪時淛東閫帥趙公某與學錄公斯文之契麾節過家従容竟日抱以示其母夫人母夫人置膝上華以色衣愛弄賞惜期以逺器稍長先教授教以性理字訓大學中庸論孟書易等書輒至成誦十歳余遣入郡庠王先生寧孫叔逺蔣先生宗簡敬之張先生用庚子西相繼訓導弟子員先生得其緒餘科詔復行先教授俾專治詩經先生服勤不輟自朱子集傳外若迂仲李氏東萊呂氏潛庵輔氏新安胡氏集傳釋童子問等書裒集纂輯統宗會元以爲明白純正無出朱子吾不幸不生於二百年前親在弟子之列而猶幸於二百年之後讀其書而尙論其世也每形諸論議溫潤縝宻而用意精到天臺陳公廷言主爲文會深表異之年二十時受大家聘幣爲人師有顏司獄者其子與先生年相若願執子弟禮而不能得蓋先生學務平實而待人接物心平气和人人羨慕敬愛之西逰吳中翰林張公逢原待爲通家凡性理之微言行之懿歷代典故之詳中朝文物之盛討論往復而先生之學爲不可及矣旣歸而學者爭欲禮致之慈溪葉賢仲規爲義塾以教族人未成而卒遺言謂其子非鄭先生不可師先定其規約而爲之首創好義者有所興起嘗造淛闈不售嘆曰吾寧較得失於一旦耶修身律己以淑諸人斯亦可矣值時事日非講道山林間未嘗迹公卿之門家事巨細一不經意淛東僉憲戴公東臯薦爲本郡學錄於是先生年四十餘矣後十餘年際聖運肇興復以科目取士有司請就試先生力辭繼用三年疊試又命大徵儒士縣大夫惇迫甚至先生辭之益力會郡學訓導缺員郡通守以幣踵門先生曰吾祖若父師表郡庠以經學淑後進多矣此豈不可爲耶就勉職座下以材藝薦成均者歳有其人朔朢講經反復明暢郡守諦聽而竦敬焉象山堂試請爲考官取舎之公士論爲服四明文獻之邦儒服爲盛任府州縣者多至二百餘人疲冗不勝任及姦贓得罪居其大半於是在仕籍者以山林爲安忮害嫉妬相與牽挽而出之而同郡楊侃由夔府上剡先生曰吾乃爲險巧不肖子所薦耶辭之二年會禦史按臨淛江督促尢急先生不得己去之吏部會楊侃以事敗系秋官瘐死先生曰果然累吾出處矣引老控辭吏部侍郎增城張公度景彛曰先生才行久在識知所著經義考功置在髙等學所以爲用先生乃不肯一出以爲身榮耶不敢煩以有司當授以近使教職幸勿讓先生遂領金華府義烏縣儒學教諭過家上冢而去義烏故侍講黃公之裏衣冠禮樂遺風具存諸生受業訓以知行體用之說漸濆成就如時雨之化踰年入貢禮部者凡三之一自縣長及縉紳士大夫曁山林髙道之士咸羨慕禮重以得人爲喜內相宋公自翰林歸裏第先生兩造焉公待以賓禮握手論議従容竟日且曰吾官翰林十年見天下學官多矣老成典重先生莫尙焉傳以潛溪集復爲志先妣蔣氏之墓其見知遇如此所寓扁曰西山艸堂一榻坐忘嘗笑曰廣文官獨冷欲辭不可得矣聚春秋五傳及諸經史溫繹舊聞誓以立言自見而先生年老多疾志慮向衰飲食起居意忽忽不樂一日去之傅禦史家中風疾舁歸而絕大明洪武十一年五月一日也子翁升侍側無一錢以斂知縣事孔克源爲買棺主簿﹝闕﹞及父老致贈賻諸生奠祭如禮以是月某日槁葬縣東顏孝子墓山明年十月二十一日歸葬於鄞縣桃源鄕先教授墓左先生於有元延佑七年庚申十一月初四日距卒之日享年五十有九娶孫氏正父先生之女子男二長卽翁升次同升早天女二長適王中傳厚齋尙書公四世孫次許嫁吳某未行先生天性溫純气貌充偉樂天知命不以貧賤富貴爲忻戚事親至孝得其歡心先教授疾亟先生在達溪山中聞而亟歸先教授爲之喜囑以遺言而逝先母蔣氏不疾而卒先生見其屬纊人皆以爲孝誠所致云在外覺心動歸平生用志古學自三代秦漢唐宋諸家罔不涉獵而於文章正宗及玉海詞科十二體之中爲有得以爲世之爲文者不過議論敍事兩端而貴扵識體體制不立而別出新奇可乎或蹈襲成言支離骫骳將焉用哉論及史傳以爲司馬資治通鑑專於紀事朱子綱仿春秋目仿左氏因事以明理自成一家其書帝在房陵用公在幹侯例識者猶以天子不當下比諸侯而同郡人陳桱著續通鑑於景炎祥興猶用之何也蓋宋至徳佑二年三宮北上宗社陵夷圖籍符璽盡去閩海亡魂崖山遺燼豈得與中宗比哉此作史好奇之過也會朝廷修元史慨然論紀載之法以爲此當屬之名世大手後生晚進於司馬氏子朱子書法未領其要乃欲執筆廁於其間耶所見大槪如此至於詩律之精特其緒餘之一爾觀者目以臺閣气象非山林枯槁者所能晚年理明義精王先生叔載以博洽名家以爲士林凋瘁可寤語者惟先生一人有所疑者諮以辧決焉他如酒樽碁奕古今圖畫彛器辧別眞僞用以致淸趣云有文集若干捲藏於家惟吾鄭氏以儒名家至先生累世矣𨿽不及顯榮於時登兩制三字之選然奬成多士以爲世用比之髙爵重祿不旣多乎哉眞以同母兄弟友於之篤四十餘年洪武壬子以鄕貢計偕京師慟哭爲別及典教臨淮先生在義烏屢以書來曰吾老矣兄弟天涯寧復有相見曰耶眞時讀之不以爲然而今其果然矣爲言之效乃至是哉嗚呼痛矣夫昔明道先生程公歿其弟伊川狀其行表其墓者文潞公也東坡先生蘓公歿其弟黃門狀其行署其廟之神道者近者虞文靖公傳之宋史者歐陽文公也眞之兄弟不敢竊比古人然彛倫之重萬代一日也況先生之問學行誼果有志於先烈者哉則夫華表之辭勒之金石以光昭泉壤者不有文潞公虞文靖歐陽文公其人乎謹錄平生大槪及生歿歳月告諸當代立言者

滎陽外史集卷四十二

●欽定四庫全書

滎陽外史集卷四十三

﹝明﹞鄭眞撰

○墓銘

鄭同升墓磚銘﹝有序﹞

洪武六年秋眞以鄕貢進士典教臨淮家兄明學訓導以書來曰同升以六月三十日死矣以汝有叔侄之親用以訃汝又曰是子气性頗異常兒吾老且貧庶望其底於成也今吾望絕矣柰之何眞捧書慟哭再三四黙念同升之生之病之死深有足悲而家兄之言尢不可忘者因執筆論次其略云同升姓鄭氏故慶元路儒學錄蒙隠先生諱芳叔字徳仲之曾孫處州路儒學教授諱覺民字以道之孫今明州府儒學訓導諱駒字千里之次子也母孫氏訓導與眞爲同母兄弟先教授在時與同升外祖正父先生俱以徳行文章師表一鄕婚姻之家爲郡士大夫家稱重同升之生姿貌玉雪在𦇤褓中能伺人意先妣蔣氏深愛之起居坐臥嘗與之俱年八歳出就外傅讀書瑯然會眞館授韓氏同升亦就學焉四書朱子集注杜少陵詩選讀之略徧授以詩易二經能通大意作字遒謹釋疑解義多可觀論語詩騷長篇短制已漸就繩墨矣其居家也不好戲弄意有所忤𨿽饑渇不輒飲食論事之是非曲直亦時有中者以是一家之長皆稱之先教授卽世同升患鶴膝風經年而愈迨先妣卒家難相仍同升疾以復作臥枕席上挺挺骨立項背拘攣展轉不能作气痛不可忍常終夜有聲其母撫視頃刻不倦諸母亦憐之間以鍼刺少緩值六气不齊寒熱復作疾益甚醫者用藥或溫以補或涼以疏曾不一效計日數之殆更三歳去冬十二月眞來京師與同升執手爲別相顧各涕淚不自禁嗣是累以書問其痊否噫同升今不復見矣悲夫昔昌黎韓公祭兄子老成有曰吾兄之盛徳而夭其嗣矣汝之純眀宜世其家者而不克蒙其澤矣一在天之涯一在地之角斂不得憑其棺窆不得臨其穴自今以往吾其無意於人世矣三復斯言未嘗不嘆其悲且哀也嗚呼孰知去公數百載而眞之於同升其悲且哀有適相似而甚焉者乎同升生於丁酉歲二月某日距今歳癸丑死時年十有七以某月某日葬於鄞縣桃源鄕西嶴山先教授墓左眞向嘗以春秋同盟之義字同升曰彥盟而未著於人人玆特系以舊名銘之墓磚以慰其靈云夭殤罹兮骨肉乖而父老矣其何以爲懷也耶故

淸河張處士墓志銘

聖天子卽位之三年龍集庚戌詔天下以眀經科貢士於是廣州府增城縣張度以書經就試廣東行省明年徵詣京師再試吏部中選拜監察禦史賜豸冠綺衣銀束帶謝恩奉天殿下旣就職奉命分守北京已而巡歷中京繡衣所臨風采凜然間嘗以朔日展敬先聖廟下浚儀趙某以癃老請見禦史愴然有言曰度以非材備員憲屬實先考處士教訓所及先考卒葬迨今有年而墓上之銘未立先生嘗逮事前朝於書事爲宜敢以不朽請某固辭不獲則退而按狀論次其大略云處士姓張氏名復禮卽名爲字禮庭其號也世家廣東畨禺之禮園社曾祖■﹝木咢﹞業儒弗仕精於易學祖一飛父彬甫兩世克承其傳曾祖妣某氏祖妣麥氏母羅氏處士生而凝重寡黙無疾言遽色志行卓異不爲流俗所移博學善文嘗撫手澤慨然曰吾家易學之傳今三世矣𨿽不資以取富貴所賴乎淑諸身以遺後人者其庶幾乎於是窮采幽索深契玄理觀夫曰月星辰之著風雨霜露之變晝夜冥晦之往來寒暑陰陽之代謝以之達諸辭象通於變占吉凶悔吝視爲趨舎動靜起居罔弗以禮事父母以孝睦宗族以和待鄕黨以敬處事接物悉得其要先墓在禮園之南山由祖始葬洎處士考妣與伯父鄰甫伯母蔡氏先後告終處士窆四穴安厝之展省封殖歳時不廢嗣守先訓篤意教子時科舉盛行以鄕落間鮮師儒挈家居廣城俾諸子肄業郡庠學旣成矣長子度爲肇慶髙要儒學教諭得祿以養凡六年處士喜且慰曰吾家斯文一綫之脈當不墜矣會兵甲繁興撫時感事嘗鬱鬱不樂一日以疾不起郡境分據家難殷憂度因奉喪避地增城之西有章山壠羣峯擁従盤礡左右羅浮聳翠綿亙其前遂爲處士墓時廣郡內附矣處士生於有元大徳五年辛丑九月二十四日卒於至正二十一年辛丑四月二十三日享年六十有一以大明洪武元年十月朢日葬處士之配曰林氏至性純行悉可儀法先處士卒今葬祔焉子四人長曰度卽禦史也次曰轉精楷書善大字次曰峻深詞律皆早世次曰熈好學而文未仕女一人適董桂榮孫男二人曰汝嘉曰吉祥女一人某惟故宋南渡以來經學之士視古爲盛變故相仍文獻故家漸以湮微而處士乃能敬謹弗墜遭時孔棘弗克享其祿仕賫志以沒而有禦史以爲之子際今熈朝膺天子耳目之寄讜言弘議日開於上可謂難能也己嗚呼處士其有後乎是宜銘銘曰於惟聖朝取士以經廣海東隅文獻可徵嗟嗟處士遁世弗仕家學之傳以遺其子上膺薦書旅於明廷冠豸峩峩赫焉寵榮追惟教忠貽謀罔失奚徯疏封式表先烈章山巍巍宰木靑靑玆惟其藏以妥以寧明發寤懷罔極恩報勒此銘詩永世克孝

元故四明範府君墓碣銘

府君諱源字仲淵姓範氏府君其追稱其先居汴宋建炎間諱某號八府君者扈蹕南渡遂家於鄞生贈中散大夫某中散生子五人長曰宣義郎某次曰工部尙書楷由宣義至府君凡六世曾祖某祖某父謹字亨甫母某氏初八府君以勤儉致富好義樂施人以慶門期之傳及三世而尙書奮自科第入中書掌制晉登八座爲時名臣經筵講易啟沃帝心穆陵禦制長春花詩親灑宸翰以賜積官至文華閣學士贈少師嗣是代有顯者宋社旣墟不得有其世祿而府君之父亨甫翁移居奉川老成聞望儀表鄕校有子三人長沂由紹興衢處三府掾升集慶路上元縣典史仲澐老於農事不求聞達府君其季子也府君生當盛平以才敏試吏羣有司積勞升府史由明調越兩郡名守有若安圖公僧格實哩公咸相器重薦司刑曹兩造在廷理斷曲直有寃者多所平反人服至公越富民有殺人者府君司其牘富民以厚利啖誘不爲動卒寘於法會淛東僉憲圖們特穆爾按臨於越羅織起獄事府君以他累罷歸句章従容泉石間絕口不與世事俄一日得疾奄然而逝年七十有四娶湯氏有婦道先卒子男三長懋歷定海慈溪臨海縣吏以卒次與權定海長山場典史次士彬昌國正監場典史女二長適奉川李本仁際今聖朝以儒士預修元史授山西行省照磨次適定海王立禮孫男四道同文同眞同頴同孫女五如玉適慈溪陳懷徳如瑛適定海樓某如玖如璫如琚皆在幼府君性剛介處心仁恕奉公以勤至忘寢食而淸苦自持𨿽老於吏事莫致顯榮而篤於教子見其成立有祿以養終其天年庶幾無憾矣乎府君生於某年某月某日卒於至正二十﹝闕﹞年某月某日以某年某月某日與湯氏合葬慈溪徳門山之原従先兆云大明洪武之癸夘距府君葬凡十﹝闕﹞年矣眞忝以鄕貢進士典教中都之臨淮府君次子與權自潁上以書來言曰先人律身累行子若孫蒙福多矣吾兄旣早世而吾與弟士彬謫居在逺六年於玆南望故山不得泛掃恐一旦溘先朝露家世源流後將無徵子於範氏爲宗盟敢以墓上銘文爲請倘歸而刻諸石先君猶不死也眞受其言而深悲之慨念先大父蒙隠先生以範氏子來爲鄭後與亨甫翁爲同母兄弟義相友愛久不見必涕泣先教授求我先生踐修世好府君俾仲權來授詩經師友叔侄之誼莫尙焉先教授卽世已久府君又不可作渺焉淮海與仲權相望一水間所以慰九泉之思承不朽之托者非眞其誰也耶銘曰法従之家衣冠奕世命也不辰而試於吏吏本於儒不執不拘老而歸全式完其初善積於躬貽厥孫子窀穸之藏永固勿圮

楊母黃夫人墓志銘

大明洪武七年甲寅冬天臺楊文會以嘗逮事先朝徵入京師謁予史館以前鄕貢進士潘伯修述其母夫人行狀求銘墓石按狀夫人諱醜字集義姓黃氏其先自宋工部尙書懋由金華徙居臺之黃巖柔川裏曾大父希文承信郎長信宮幹辦公事官大父元泰太學上舎生父荀龍登咸淳四年進士第調迪功郎安慶府宿松縣尉母童氏夫人生於元至元丁丑十一月十一日天性聰慧幼年縣尉公授以內則等書多能成誦至孝經三才章言天之經地之義人之行意領心悟語兄弟曰孝如是其重耶自是承順二親惟謹尢勤女紅縣尉公鐘愛之旣長擇所宜歸得同裏楊氏是爲元衢州淸獻書院山長載至之妻宋知奉化縣中甫之冢婦朝奉郎珪伯之孫女婦夫人歸楊氏年方十九舅姑己歿惟朝奉公大耋之年屹然爲一門砥柱夫人衣禮服晨昏定省凡十年躬治飲食制衣服隨所欲而進寒暑饑渇不失其時或有不恱色則怡聲下气侍立問所意向俟復常然後退朝奉公每謂人曰孫婦甚善事我朝奉公卽世夫人佐其夫山長奉襄如禮山長歷任義烏寧海儒學教諭家事大小夫人實紀綱之年四十有七山長公先歿夫人不茹葷者三年諱日慟哭如初喪延名師教子有成立貧無食者賙之死無子者買棺葬之丁未歳歉發所積榖錢糶以濟鄕裏旣盡畢婚嫁事遂淸心禮佛通其三昧一日感風疾遺訓諸子誦觀音普門品經怡然而逝至正乙未八月十三日也享年七十有九以明年丙申二月十六日葬於儒奧山之原與山長公合兆子男五長文昌元紹興路嵊縣尉次文治次文賢忠翊校尉紹興路捴管府判官次文會由處州儒學教授升將仕郎翰林國史院編修官次文淑庶岀女四蔡廷芳王元掀黃果潘承栢其婿也孫男二十四人女十一人曾孫男二十八人女十人夫人令儀淑徳名家懿範承先裕後心實惓惓每以不逮事舅姑爲恨於母家尢克致其厚割奩田之半以歸其兄初楊氏之族百數十人多罹至元丙子之難惟朝奉一門無恙山長公嘗作堂曰宜詵蓋有望也後子姓旣多夫人媾精廬山長公墓右命曰詵詵前左丞周公伯溫題其扁用以慰山長公之靈云予向居山中聞夫人以孝稱前參政金公原素嘗作楊孝婦三大字表異之今翰林編修朱右爲立傳載其事甚備徵諸潘君之狀誠可信非誣系之以銘可無媿詞矣銘曰女婦之賢莫重於孝懿惟夫人奉其先教旣擇所従周旋敬恭宗事之托壹其初終七十餘年曰福而壽宜爾子孫永綏吉佑

蓬廬處士史公墓志銘

上在位十有五年歳在壬戌夏六月詔前奉直大夫知北平府涿州事史行可進階中順大夫官山西道提刑按察司副使行可旣拜命入謝侍朝三日面聞聖諭陛辭上道過臨淮訪眞縣庠曰行可荷國厚恩實先公遺教所及先公歿己有三十餘年而墓石未有刻文失今不圖後將奚及子其執筆焉眞退而論次如左公姓史氏諱公珽字搢叟蓬廬處士其號也世居鄞之甬東八世祖簡宋贈冀國公簡生贈太師越國公八行先生詔詔生贈太師衛國公木木生贈太師齊國公東臯先生漸漸生寶章大監鄞縣開國男彌忞公四世祖也曾祖諱望之祕閣大理少卿祖諱儀卿従事郎監泰州丁溪鹽場父遂伯入元隠徳不耀鄕稱曰處士曾祖妣鄭氏丞相安晚魏王玄孫女特贈碩人祖妣鄭氏恭人母盧氏公本端山先生諱彥伯季子以従弟遂伯無子來爲之後公生而秀爽詞气溫恭早志於學通諸經子史而尢邃於易延佑科詔行郡守舉堂課法公年未弱冠以書經屢占前列庠序間名聲籍籍安晚曾孫習齋先生奕夫奇之願惇世好妻之以女先生素以道學文章自任述作論譔多俟公鑑定先生曰韓昌黎婿李漢而文譽益振吾於搢叟庶幾哉公不自矜喜學日進而徳以成家居教授従之逰者每數十人諸生範樞趙景年貧不能爲禮公不以介意訓迪成立卒有聞時方承平故家子弟多躋仕版公嘅然嘆曰王者之民皥皥如也吾得爲王者之民足矣爵祿如彼何哉程先生端禮嘗薦爲甬東書院主奉卽棄去兩試淛闈不售絕迹場屋用意古作者慕陶靖節之爲人追和其辭薄逰西州陶冩性情自以爲得江山之助名士大夫若黃公望柯九思兪鎭與爲神交詩酒従容俛仰今古論宋季臺閣典故朝野人物亹亹終日至於國亡忠臣義士之死節者必慷慨流涕兩遭大喪克盡禮制每春秋祀享忌日祼薦哀慕之情見於顏面𨿽家道中微而田園猶足自給將芟柞整輯爲終老計而竟以疾終惜哉公生於元大徳五年辛丑十月十九日卒扵至正八年戊子八月十六日享年四十有七以是年十一月廿五日葬於陽堂鄕華奧之先塋所著有蓬廬集若干捲易演義象如發揮三卷配鄭氏克相其志子三人長景祖卽行可有司奏戶籍時卽其字爲名次晟祖次晏祖早夭女二人長適鄭必政次幼亡孫男一必寵晟祖出也女二公性儉素而好施與不倦廣平李堯民亡喪不舉公賙之累歳且爲著哀辭告其常往來者過錢塘西湖遇老人湯姓年七十餘蓋徳佑遺民知舊事甚悉公憫其孤貧解槖中半與之曁歸無買舟費徒步不之悔處心仁厚多類此一日語其子行可曰門戶之托實在汝等汝及我在厲志於學可也未幾公卽世行可年方十五佩服不忘與其弟晟祖受業先君求我先生年幾二十大家閭左要致之教子弟有師法際聖運肇開以詩經中洪武四年浙江秋試計偕京師授承事郎同知華州轉承務郎調樂安州同知升知涿州奉母以養人以爲榮云眞竊惟史氏自冀國積徳累行歷八行至三世而樞宻公才位登兩府自後世相王封父子叔侄焜耀前後天下之人歆艶而慕望之乃若獨善文華公以衛國之裔與公髙大父大監同母嗣中散諱浤之後風節行誼世以甬東讀書種稱之獨善之孫果齋蒙卿溯考亭正傳従子公瓊實學焉公以本文系序之正學於公瑗而克嗣其承信乎文獻足徵矣然以運去物攺不得與世祿之盛豈非命哉乃今行可踵美世科所至有聲上膺耳目之寄相門復興其在玆乎眞爲史氏門婿視公爲外伯父行且與行可幼同研席親契之厚非一日矣斯文不朽之托可辭耶銘曰烈烈四明有華相閥公生其間率履弗越天地蓬廬我菑我畬仁義蓬廬我詩我書上下周流萬化一理反身歸全孰呼起起有子象賢對揚明廷繡衣持斧服玆寵榮慨思教言聲容如在錫類疏封時其有待華奧之原宰木光輝公侯復始福履其綏

○墓表

故宋文林郎史公墓表

嗚呼是爲故宋文林郎史公之墓宋有天下埀三百年南渡以後臺衮相繼者鄞史氏爲盛子孫眾多榮爵寵秩與其國家相爲始終故文林郎史公其所謂世濟其美者歟公諱世卿字景瞻世居鄞五世祖諱詒贈太師越國公號八行先生曾祖諱淵朝奉郎知江陰軍妣姚氏李氏並封恭人祖諱彌髙贈奉直大夫妣陳氏贈恭人考諱損之國子監發解進士妣陳氏公幼聰悟生七年失父十六年失母従表兄陳習庵先生學習詩賦援筆立就補入太學朝虀莫鹽視貴遊紛華泊如也端平二年公試入等嘉熈四年請國子監文解稱進士永國公在相位簽書同知樞宻院忠淸公宅之欲以其子會卿恩保奏回授淳佑九年觀文殿學士謙齋公宇之以朝議大夫知處州公始以明堂恩奏補將仕郎十一年銓選出官凖告授迪功郎黃州麻城縣主簿兼酒稅賦政平允吏民稱之寶佑二年攺授平江府司戶參軍治獄明刑爲時稱首舉升入格升朝奉郎直敷文合兩淛轉運司寄收庫兼提領戶部犒賞所錢庫引赦文度宗登極恩轉修職郎幼主瀛國公登極恩轉従政郎明年正月太皇太后有旨應在朝見任奇居特與進秩轉従事郎未幾轉文林郎誥曰朕爲萬邦之君誕膺天命士自一命以上莫非王臣載考彜章咸增顯秩以昭明初政以激勸賢勞王者無私己悉沾於大賚善人是聽宜知報於湛恩公旣拜命退歸淸江裏第宋社旣墟絕口不言仕進自號菊屏扁一室曰勤有讀書耕田優幼自適一日以疾不起公生於宋嘉定六年六月六日卒於有元二十三年五月二十有三日享年七十有四以是年九月庚寅葬於鄞縣楊堂鄕十里下水南嶴之原娶厲氏子男一巨伯女一﹝闕﹞適將仕郎楊嚞孫男六公順公竦公翊公竤公竚公竬女三﹝闕﹞公儀觀丰偉言論疏爽奮然植立動有志操丞相忠獻衛王嘗欲立爲長子待制公後王薨遂不果故樞宻公觀文公特深念之理宗眷遇勲臣家當時以攀附致榮顯者不可勝紀而公謙卑自牧不以榮貴累心其過人逺矣世異事殊丘園肥遁而老成典刑藹然爲故家範模孰不企而仰之某獲登公門距公之葬已五十餘年矣間嘗展敬拜遺像使人興起而不己焉者今公之孫公竚以外舅之好且使晉拜墓下流涕言曰自吾祖若父至於今三世吾兄弟六人死者己過半矣而吾又無子吾祖之祀賴以不絕者其惟吾亡兄與吾弟之子矣吾懼後來者之無所徵也子盍爲文以表之嗚呼孝子慈孫所以不忘其祖者如此然則光昭令徳可終巳耶是爲表

元故洪處士墓表

元故洪處士旣卒之十六年其次子實以嘗従事藩省來居濠梁與眞相遇惇敍世契愴然有言曰先人終歸全所以貽吾二子者實拳拳焉吾兄以承宗之嫡志存堂構而今老矣眇焉小子無所肖似而名在謫籍亦己九年墓上之木拱矣而勿克以時致享孝之禮每自雲南望未嘗不爲慟哭而流涕也先人之葬天臺胡先生世佐己銘其墓冀子復爲一言表諸墓隧實幸不卽死異日獲得旋歸將與吾兄同盡其情焉眞問而悲之因爲論次其略云處士諱夢良瑞卿其字也世家明之慈溪大隠山五世祖師顏樂余姚上林之風土而徙家焉曾祖樟仕宋至湖南宣撫使祖子文父正之以方州試待補入上庠釋褐授承直郎值宋社亡杜門求志遂不復仕處士生而性質剛直气色溫恭自幼失怙承母訓讀古今書明理達務自處儉約而有濟人利物之心歳丁未戊申大歉饑殍者眾處士捐己廩以食之鄕鄰貸鏹者悉焚其劵人皆賢之或勸之仕則曰人生幾何而以微名薄祿攖其志慮也耶幸先世遺緒保守勿墜使後人有所承藉足矣遂優遊泉石間絕意世事年及耋矣衰病日亟謂其二子曰吾資產𨿽薄足備衣衾周棺槨不爲無具有子有孫不爲無後賦形以來歷四百二十甲子不爲無壽死亦奚憾俄一日奄然而逝生扵至元癸未十二月十九日卒於至正辛丑九月二十五日享年七十有九以是年十有二月二十日葬於鄞縣通逺鄕環邨錢奧之原娶方氏繼樓氏樓故參政鑰之後處士樂其文獻遺俗遷郡城王墩而附近焉子男二長炳元衢州路龍遊縣儒學教諭次卽實也孫男四禧禋禎■﹝衤冀﹞初處士之卜葬也將竁穴霖雨流潦畚鍤旣舉云破日出及啟殯風雪交作轝車登舟天倐開霽薤歌前導哭泣縞素襄事而歸旣虞以祔微雨沾灑咸以處士積善及其子孝感所致焉惟宋自南渡以來洪氏貴顯者代不乏人鄱陽洪氏自忠宣公皓以忠節名天下傳其三子適遵邁皆以詞學名科至宰執侍從天目洪氏自內翰端明咨夔傳其二子勲燾亦以才名見知於世以今處士家牒徧觀之宣撫公累官行事𨿽不槪見實與鄱陽天目相望後先胡先生謂與鄱陽源同所出信矣處士以前人遺緒隠居獨善隨所在而不失其傳臨終遺言又能順受死生之正可不謂賢乎況乎有實以爲之子𨿽在異鄕而風雨霜露之思無日或忘詩所謂威儀孔時君子有孝子者於處士見之矣眞忝以同裏知處士爲詳序其平生大槪而傳之固不得而辭也是爲表

○葬記

陳以通父葬記

同郡陳以通父旣卒將葬其孤﹝闕﹞縗絰踵門謂某曰﹝闕﹞等不孝罹禍先人今襄奉有期未及乞銘當代巨公敍其生歿歳月大槪而納之幽敢以屬之眞辭再三不獲則退而爲之記曰以通諱公享陳氏系出嬀姓其先廣平人宋時有以醫官入翰林者建炎間扈蹕南渡定居於鄞曾祖諱後良祖諱瑞孫入元以季居禮貴贈従事郎行宣政院都事嘗師事厚齋王先生得文章典故之傳著難經辧疑援據該洽識者稱之父諱居仁龎厚老成洞明經史治奇疾神愈後學尊之爲先生以薦署昌國州醫學正不就再以教授薦命未下而卒前鄕貢進士淛河楊彜壯其行治母黃氏以通教授先生第四子也少有異質循導規矩嘗學於鄕先生紀十之曁其子文凱能爲詩文而尢志於家學自靈樞素問難經及諸家奇方祕論鉤玄撮要如指諸掌日與諸兄侍教授先生側參扣辧問教授气嚴色莊不少假借以通益自警飭年二十餘以善醫聞上而貴官富人下而閭巷疏賤有以疾告必爲治理風雨寒暑勿憚也所制藥必澤土產及色味之精良者至於銖兩之等烹炮煉養之度髙下隨宜而不戻於古故藥無不善用無不效其售諸人往往不計其直貧不能得錢者則周給恐後用是聲譽隆洽能言者多爲詩文以贊美之長編巨軸觀者以爲無媿詞云至正﹝闕﹞年藩省大臣上其能勑署江淛行省醫學提舉以通以非其志不爲就際今天朝仍舊制郡縣官醫二人以通雅爲故郡張侯所知以本府提領薦諸淛江省行省報可有司捧檄至門以通辭避再三至惇迫不己黽勉就職未及一年得上气疾以卒年四十有九嗚呼悲夫以通生扵元﹝闕﹞年某月某日卒於洪武四年六月某日以明年某月某日葬於鄞縣五鄕碶之原娶何氏子四人長﹝闕﹞次﹝闕﹞先數月卒次﹝闕﹞次孫男二﹝闕﹞女一惟四明以儒醫稱者推陳氏爲首以通旣克承祖父之傳拳拳焉濟人利物而勿以爵祿爲榮其於自處得矣然以名不可卒遏才不能終己爲之少出而死遽及之此固士大夫所深悲者也眞辱在契家相知爲深庸取其律身行己之大者敍而志之用以慰其嗣人云

閻學錄壙志

先君姓閻氏諱寶奎字瑞卿世居奉化州忠義鄕之九峯曾祖諱安祖故宋朝奉郎新攺差權發遣邵武軍事兼管內勸農事妣﹝闕﹞氏祖諱﹝闕﹞妣楊氏父諱﹝闕﹞妣﹝闕﹞氏兩世皆以儒行有名州庠先君生於﹝闕﹞年六月廿五日癸已幼聡悟長端謹厚重處事有法克廣先業従鄕先生南仲李公問學書史通大義至大庚戌始來郡城東山松崖謝公招爲贅壻居數歳得城東廂一廛遂徙家焉先君性孝友二親色養備至連遭大喪吁祠追薦撫弟姊益篤於宗族尢盡恩意教子若孫必求名師祭祀婚嫁務盡其禮賓客相過従時飲酒賦詩以爲樂急難赴義卹貧卹寡名勢一不動念至正乙未江南諸道行臺監察禦史李公志以先君晦迹丘園薦諸浙東元帥府署處州儒學錄先君不之就嘗曰九峯衣冠故里吾不敢東忘也時往來其間得地一區溪嶂旁遶逺列因累土植木竁穴爲歸藏於是年旣老矣不問家事辟一樓雪庵李公嘗題其額曰懷安棲處其中不越戶限者數年以至正二十一年三月二十八日卒於正寢六十有九嗚呼悲哉娶謝氏先十年卒男二長恭早卒次思敬海道都漕運萬戶令史女二長許嫁卒次適同裏李某以卒孫男一汝賢女二思敬不孝忍死將以是年十一月廿三日甲申奉柩歸忠義鄕徳星裏閻公稿之原與謝氏合兆日薄未暇乞銘當代巨筆姑志其歳月大槪納哉﹝闕﹞孤哀子泣血謹識

滎陽外史集卷四十三

●欽定四庫全書

滎陽外史集卷四十四

﹝明﹞鄭眞撰

﹝闕﹞

滎陽外史集卷四十四

●欽定四庫全書

滎陽外史集卷四十五

﹝明﹞鄭眞撰

○碑銘

元故贈中憲大夫海道都漕運運糧副萬戶上騎都尉追封髙陽郡伯韓公墓碑

國家著爲定制凡官自七品以上得封贈父母迨至三品則及其祖父母所以爲忠孝勸也乃至正二十有七年秋七月今皇帝詔中外文武羣臣秩賚有差於是奉議大夫海道都漕運正萬戶旣上官有司援例以爲當封二代於是其祖妙心居士贈中憲大夫海道都漕運運糧副萬戶上騎都尉追封髙陽郡伯祖母陸氏贈髙陽郡君父封武徳將軍溫臺海運所千戶驃騎尉定海縣子惟善攺封太中大夫海道都漕運正萬戶輕車都尉髙陽郡侯母定海縣君朱氏攺封髙陽郡夫人命旣下郡侯率其弟及其子姓錄副黃焚告於郡伯墓下旣代作而公服設褥位北望再拜禮畢徐言曰惟善不才忝承先緒謭焉弱息獲備官使錫命之典賁及泉壤惟善亦與有榮焉則皆我先公遺澤積累之所致也其可不昭示來裔乃修書致幣奉江淛行樞宻院副使天臺羽庭劉公所著妙心公墓銘來長汀山中俾某書其事於墓道之碑公姓韓氏諱能字君垕後復卽字爲名妙心居士則其號也世居慶元路定海縣西曾祖諱徳昭祖諱淸之父諱祖亮皆韜光匿素不在仕籍曽祖妣陳氏祖妣林氏妣李氏王氏公王氏出也公少有志操長克以勤儉活產業家用富饒天性孝友事二親溫凊之節滫瀡之奉備盡其歡二弟以匱乏告厚給之至終其身海濵廣斥歳多水旱裏民之饑者周之以粟寒者予之以衣死者給以衾棺商販者假以厚資貧不能償者弗問嘗出行聞哭聲甚哀公黙計曰是必喪無斂具袖鏹躬詣置諸幾上謂其家人曰吾嘗逋負死者今償之爾惠施之及人往往類此家世奉佛其先考在日尢篤信阿育王山藏釋迦眞身舎利歳率其徒膜拜瞻禮示現者及疾革將屬纊若有欲言者公侍左右問曰得非以蓮社爲意耶少差卽爲之卒有不諱亦不敢墜厥志父曰果若是吾死庶瞑目且福汝矣旣逝公奉喪如治命效釋氏法奉遺殖瘞玉几山中在會者凡數百人庖饍告勿給旣宣揚祕咒就食者皆屬饜視甑釡尙有餘者或有妄言不敬則相繼以死當時學佛者以公孝心純至故感應之妙有如此者皆尊爲妙心居士而不以字稱之自是翻閱內典深契玄理凡佛舎之增葺金像之莊嚴治道塗駕橋梁傾嚢發廩一無所蘄晚得城東﹝闕﹞徙居之當天下太平従容宴息文獻遺俗足爲子孫依歸而公亦已老矣公生於至元十七年九月二日卒於至正二年四月二日享年六十有三以六年十一月二十九日葬於鄞縣陽堂鄕盛峯山之原娶陸氏名慶字徳寧卽髙陽郡君有婦道始議昏時恊夢於神公之家業有成者郡君實相之公旣卒郡君菲衣素食焚香梵誦致永慕資冥福會公冢上產竹一本二幹者郡君曰此吾合葬之兆也其死矣乎果得疾以終生於至元十五年二月二十七日卒於至正十五年十二月二十八日年七十有八以明年十二月二十七日祔葬於公之兆子男二長惟善卽髙陽郡矦次可善女三長適胡允文次適馮元晟次適應可立孫男五懋簡懋和伯瑛伯璋伯珪女五曾孫男二中庸女二懋和以郡侯次子始以材請受知淛省丞相薦諸朝署忠翊校尉慶元紹興等處海運所千戶以功升僉淛東道宣慰使司都元帥府事散官如故再轉奉議大夫海道都漕運糧副萬戶今升爲正萬戶佩雙珠虎符階則太中大夫其推恩祖父實一鄕榮觀云夫賢者之報不必在身大夫之家則知尊祖以公積徳行義貽其子孫者如此則夫身歿之後所以追錫而寵綏者不爲過矣郡矦克廣己成之業踰六十年親見其子榮爵之盛而其異日窀穸之事必依祔先域使夫一世再世至無窮焉則所以光昭先徳而侈大君之賜者當有大書不一書者矣傳曰積善之家必有餘慶於韓氏見之莊自京師歸佐淛閫辱交郡公父子知公爲詳而羽庭劉先生之文又有可徵者其敢以老病不文爲辭銘曰於皇聖元廣孝錫類爵秩疏榮以古之制侃侃韓公勵行恪勤不有其位今終厥身燕及孫謀亨衢接武推本教忠惟祖惟父生歿顯榮乃贈乃封實大聲宏徳厚報丰相而新阡蒼蒼松栢泉石輝光龍章有赫爾子爾孫望拜闕廷精爽不昧式克欽承奕奕慶門尙其善積裒裒公侯百歳一日文臣勒石鋪揚王休冀諸來者視此巖幽

宋故光祿大夫建安郡開國朱公神道碑銘

宋故太師文公晦庵先生五世孫炘謫居潁上訓導縣學以書致其髙大父光祿公之狀來濠梁謂滎陽鄭眞曰炘忝系儒宗先文公立言埀訓天下家傳人誦亦旣列諸従祀載之史冊矣而炘髙大父光祿公以文公季子式克欽承以至於今佩祚不絕墓上之石毀於兵燹久未復舊先考員外嘗埀志於此不及遂以歿遺言所屬在我後人子爲撰次其略炘幸遂南還勒諸隧道異曰見祖宗地下庶幾有以借口矣眞惟大賢之門道學淵源如長江巨海豈未學小子所能窺測再拜復書以辭炘復使來言曰吾計已托諸子矣無讓按狀如左公諱在字敬之姓朱氏其先在唐時有名仁軌者與其弟敬則居亳州永城縣敬則仕唐爲宰相仁軌之後諱古僚者以陶雅員半千之命總卒三千戍徽之婺源因家焉曾祖諱森字﹝闕﹞贈承事郎祖諱松字喬年登宋宣和﹝闕﹞進士第授建之政和縣尉祿養其父承事公卒服闋調延平尢溪縣尉攺監泉州晉江縣鎭召試館職除正字遷吏部郎官與時相秦檜議不葉屢求祠祿出知饒州嘗與豫章羅仲素講求河洛之學謂辧急害道取佩韋之義號曰韋齋有文集若干捲以紹興某年某月某日卒於建陽縣年四十有七贈通議大夫有至正辛丑閩憲請謚南宮太常博士河東張翥臨川危素議曰立人之朝風節彌髙晚安祠祿不慕浮榮篤生令子爲千萬世儒學之宗冝褒贈以宣文化請謚曰獻靖而天官定爲公爵遂封越國公考諱熹字符晦文公晦庵先生也以建炎某年某月庚戌朢日獻靖尉尢溪時生而是夕新安井騰虹采年十有四獻靖知饒州病亟命師事劉艸堂勉之胡籍溪憲劉屏山子翚旣冠而字屏山以顏子之學期之年十八舉進士𨿽中春闈爲泉州同安縣主簿赴任道經延平始學於李侗願中以斯道爲己任歷事髙孝光寧四朝仕於外者九考授祠祿三十六多以去就不合於理固辭不起在朝僅四十九日蓋君子小人勢有不兩立者以祕閣修撰致仕慶元六年三月初九日卒年七十有一贈太師封信國公攺封徽國公賜謚曰文有元至正辛夘攺封齊國公所著書有易本義啟蒙蓍卦考誤詩集傳大學中庸章句或問論語孟子集注太極圖通書西銘解楚辭集注辧證韓文考異大全集門人問答語錄所編次有論孟集議孟子指要中庸輯略孝經刋誤小學書通鑑綱目宋名臣言行錄家禮近思錄程氏遺書伊洛淵源錄儀禮通解共若干捲行於世曾祖妣﹝闕﹞氏贈﹝闕﹞人祖妣祝氏贈﹝闕﹞人元封越國公夫人妣劉氏艸堂之女先文公卒維祝氏俱徽國公夫人元追封齊國公夫人公﹝闕﹞出夫人也幼承先訓力勤不懈文公旣沒撫手澤遺書慨然曰斯文命脈盡有在是矣探討紬繹至忘寢食故性理之淵微文字之浩博天地鬼神之奧禮樂制度之詳人事之得失政治之理亂靡不精熟由科第臺閣出守信袁平江三大郡以治狀聞召入歷拜工吏侍郎時理宗以支屬入繼大統終始崇奬正學以公爲文公子尢所眷厚公嘗入對內殿論人主學問之要帝曰先卿中庸序言甚詳朕讀之不釋手恨不與之同時也初文公生於尢溪官舎後以爲南溪書院祀獻靖以文公配及文公寓建陽之考亭四方従逰者眾架屋百十間居之號竹林精舎繼攺滄洲至帝在禦勅賜考亭書院親灑宸翰書額以賜焉公上有二兄長諱塾字﹝闕﹞嘗従東萊呂先生逰先文公十年卒後贈中散大夫次諱埜字受之戶部監酒退隠家居亦先卒獨公従容晚節年七十有一而終同於文公云公生於某年某月某日卒於某年某月某日以某年某月某日葬公先墓在新安號文公闕裏従事葬建之政和獻靖葬崇安文公葬建陽之嘉禾上裏至公遂葬建城東門外光祿坊皇華山之麓公娶呂氏東萊成公女維娶黃巖西橋趙氏復娶武林方氏俱封夫人子一人鑄字子顏以蔭授出身仕至朝請大夫湖南運使以元至元丙子某月某日卒年六十有一娶劉氏封夫人孫沆字端凝元初以世澤爲將仕郎邵路建寧縣主簿某年某月某日卒年五十有四娶周氏延佑戊午八月二十一日卒年七十有八沆子五人曰某殤卒曰栢字正甫不娶延佑庚申某月某日卒曰樺字仁甫號云澗生於至元丙子正月六日適元兵南下亂離之際旣長知學而家事艱難上奉二親下撫諸弟年三十有九以薦授汀州儒學正借注海北警曹雷州遂溪縣潿州寨巡檢升漳州路儒學教授天歷戊辰十二月十日卒贈承務郎江淛等處行中書省左右司員外郎娶倪氏至治癸亥八月七日卒﹝闕﹞十有五贈恭人曰■﹝木戊﹞字茂甫隠居不仕至正丁酉十一月十八日卒曰梣字正甫延佑丁巳某月某日卒娶﹝闕﹞氏於光祿公爲曾孫皆不逮事公矣樺子一人卽炘也梣子三人■﹝木榮﹞字三觀年五十一而卒嵤字明忠年五十二而卒光字明凱際今大明任平涼府﹝闕﹞縣主簿於光祿爲玄孫至是蓋四世矣炘二子坻年三十二而卒垸早殤今無子自朝請以下至炘之子皆祔葬光祿公墓生沒歳月用牽聨書之使有考焉失於記憶者不悉書也炘字明仲讀書有气節嘗兩爲學官升福建江西省掾慨念先世欲一振起之在元至順間朝廷將攺封文公命禮官集議以爲文之一字理不可易第徽以本鄕宜封大國以致崇徳報功之意定爲齊國而未下至正辛夘炘適在京始復議付奏事曹又十年炘復至京中書遂奏遣使奉制並上樽內醞禮物祭告家廟越二年而獻靖越國之封至矣炘之光紹前烈如此眞竊惟道之大原出於天而系於人先聖孔子集羣聖之大成先師文公集羣賢之大成文公不可尙已光祿公以文公家庭授受之正奮身科第踐揚中外上承帝眷蔚爲名臣委慶緒餘綿及累世而炘以謀模畫諾従事藩省際今內附猶以老成耆碩爲學者師表君子於是知大賢之有後矣然而暮景駸尋眇在淮潁之上慨念皇華山之陽云深木寒先兆魂魄之藏蓋百數十年於玆矣衣冠出逰儼然如在孝思徳報之情何如哉傳曰盛徳必百世祀若光祿公之澤信未艾也爲之銘曰大道之行如日麗天泰運肇開篤生英賢於惟考亭學溯鄒魯往行前言會其統緒侃侃光祿是謹是承名父有子文獻足徵乃登名科乃揚顯要従槖淸班毋煩訓誥於時理皇龍飛乘幹燕閒穆淸廣廈細氈公入內廷従容勞問獻納論思惟公是聽公歸徐徐玉佩瓊琚奉身歸全不昧厥初遺表上聞帝心是惻開國勲封以贈以卹公旣逺矣逮於孫玄周旋恪恭世賞是延時異事殊系名謫籍俛仰古今百年一日故山峩峩窆竁祔依封之殖之式遄其歸返本廸原前規後矩告爾來葉繩祖之武

﹝初明仲求著此文約以歸閩南質諸家譜塡歳月名諱封贈然後上石後明仲死濠上此本在朱良初處良初文公逺族也﹞

黎氏重建祠堂碑

禮曰君子將營宮室宗廟爲先宗廟所以寓誠敬也三代以還定爲廟制自天子至於官師視其上下以爲孝差至漢有易爲祠堂者考亭朱子家禮於其制度詳矣今士大夫家用之頋於門堂寢室或不能盡合焉者有能因人情而爲之節文屍而祝之其非有得於制禮者本意哉惟廣東黎氏遂有今緒粵在髙陽氏命南正重司天火正黎司地子孫因之以字爲氏當宋髙宗南渡有諱獻臣者自贑遷惠居博羅之白沙治三禮致身通顯晚知雷州以文學政事有聲其後諱宿者遷東筦之湟潨丰於產業惇尙行義尢好施與鄕裏化之族日以大諱弼者至孝奉親朝廷嘗表其門署其裏曰徳本因建祠裏門之東以奉先祀有田以爲經費又於祠西建義塾延師教族之子弟凡先世誥勅之在白沙者盡得而藏之宋徳佑末祠與義塾毀於兵元至元癸巳興復如故又至正乙未復罹兵燹遂爲艸莽之墟矣際今聖朝治教並興黎氏族黨追念本始乃洪武庚戌之歳再復義塾辟祭田修祀事其中而權宜艸創者踰年卒成之歳時享祭焄蒿淒愴降灌燎瘞禮無不備合族子姓幾六七十人睦婣之義逺邇所稱宋元以來爲教官爲邑宰者比比有之國家徵用儒宿十世孫光起家監察禦史君子於此有以知世澤之厚矣會禦史公巡歷中都眞以非才忝教臨淮以斯文禮見俾書其事於石夫禮有合祭之文蓋追逺尊先事亡如存固孝子慈孫所當致力者非有閟侐之地神而明之其何以通幽顯而無間哉黎氏自雷州府君肇始官閥昭穆祠世世承傳自南渡至今薦更事故廢而輒興誠敬之心百年一日豈但春秋享薦如見其笑貌聞其容聲而已耶今禦史上承天子耳目之寄繡斧所至風采凜然異日推本教忠疏封泉隧其祀事儀等又將增益而侈大之矣詩曰永言孝思孝思維則黎氏子孫尙引而不替以延裕於無窮哉眞旣備著其本末復系之以詩曰南廣海寓文獻攸聚有聞厥家孔樂斯土樂土是營宗事以承奕奕新祠神棲宴寧豢牲告碩以侑酒食孝享苾芬惟禮是式至陰冥冥格享欣欣工祝致告嘉爾後人後人多祉出司憲紀冠豸髙峩皇華使指慶門煌煌祖考之光時其烝嘗永禩勿忘

滎陽外史集卷四十五

●欽定四庫全書

滎陽外史集卷四十六

﹝明﹞鄭眞撰

○傳

遂初老人傳

遂初老人姓王氏名厚孫字叔載王爲瑯琊著姓其先在宋居開封祥符髙祖保信軍承宣使安道扈從南渡始家於鄞曽祖撝吏部郎中崇政殿說書祖應麟號厚齋先生中寶佑博學宏詞科歷事三朝典誥冊命皆出其手官翰林學士禮部尙書父昌世承務郎世稱爲承奉公老人生於元大徳庚子十二月一日距今明洪武之壬子年七十有三謂人曰天地生人之初吾不得而知也可知者理而已理之在人初何嘗不善克遂其初足矣吾幸以世家子持身律己實拳拳焉今耄矣其庶幾乎乃自號遂初老人云老人在幼知學八歲詩成四韻讀書日記數百言十歲已竟論孟詩書禮記皆成誦並閱尙書深寧集習書義兼詞賦操筆立就鄕先生王僉判叔龢趙太社孟何戴教授表元聞其異就見焉科制行攺治詩經蓋東南詩學以明郡首稱舒文靖璘傳李國博元白王於舒李世親具得其源委時四方承平文物殷盛承奉公守先訓弗仕登門皆老成博雅老人日侍左右面命心傳充積溥洽由是熟於性理治道禮樂法制及臺閣職官典故世冑譜諜鄕裏欲言其祖者多咨問之袁文淸公桷受業尙書後自翰林歸裏第輒問所學老人對曰近於濂洛闗輔建安西蜀諸書稍已通習惟讀書記衍義正宗意有所得以其明潔整宻有成法易知而可守也因言世之學者涉獵朱子如幹卷書自謂得其眞傳且譏議淳熈諸老不知諸老與朱子同時言論𨿽不盡合而博聞實踐爲朱子推許今人耳目所不及乃借口性理以自文其寡陋髙談闊視漸成虛誕之風先生達尊宜懲其獘以新士習文淸者四明誌命老人分撰二考且言子家世太史亦究意否老人曰經與史同出而異名古有編年司馬氏爲紀傳隋志始稱正史非古也作史必曰三長年代協體統之會人物萃品類之歸敍事由顚至末不爲詳修辭以一當十不爲簡彼謏聞臆見雜見眾手舛訛遺漏欲以傳信久逺難矣因舉累代髙下得失甚備文淸爲屬耳復閱其郡庠試中程文閫府表稿作而嘆曰先師之道玆不墜矣門下老客得見繼祖之盛何幸哉金華黃文憲公溍嘗三至鄞其曽祖朝請夢炎視吏部爲座主謂叔載余兄弟行假宿細論因爲志承奉公墓也其始也躬艸剡薦爲郡學訓導而帥府都事曹愚僉憲孫揖郡守郭侑同爲勸引老人累辭不獲至則開說名理辧析疑難請業者頃刻數十篇諸生皆悅服老人旣以師法傳庠序嗣後二十餘年蠡吾王元恭鴻吉哩氏安圗公相望來守親詣門屈致之前後與同列者程先生端禮鄭先生奕夫胡先生世佐應先生奎翁皆气類欣合座以下材藝稱者世有其人朔望講義往時就章立題率一篇而止老人病其拘取四書五經闗世教者質以己意爲之直說抑揚反復音吐洪暢聞者竦服老人三試淛闈不偶嘆曰得失有命苦心求售奚益用詞學十二體爲古文根柢三代兩漢博以唐宋諸名家屬詞平順絕去雕巧富人奉禮幣招爲師力辭不就陵陽牟應復都司淛東論年家契力招致教其子屈行輩敬憚之臺彥博侍憲副曽某來慮囚謂叔載文行宜爲學官憲副卽署郡直學老人以不任煩瑣辭牟都司曰先儒謂錢谷亦爲已之學聖人辭尊居卑乃就職與吏輩不合拂衣去李僉憲絅彊起之塗田在鄞砂岸在昌岸在昌國爲豪民侵奪力陳其事皆得復廩粟有贏例歸職掌老人獨輸於公會大修廟學請於郡守俾通吏事廉幹者司之遂得與諸儒專論名教事教授陳先生廷言始與定交秩滿授象山教諭尙書富於著述玉海最爲詳洽然未脫槁失而復得多闕誤老人考訂編次請帥府鋟梓並他書十二種以傳袁文淸所撰四明誌或有讒於僉憲沙木斯鼎毀其板老人白之王太守元恭曰袁公中朝名臣書法髙古不可毀也太守持書以進僉憲驚悔命與舊志並行屬老人成續志若干卷四明自宋紹興間有鄕飲酒禮其後寢廢歲首僅序拜於學程先生請王太守復其禮屬老人與鄭先生某考訂一遵儀禮用賓興歲行之搢紳韋布周旋者每千餘人經費田爲吉祥寺僧所據老人與鄭先生白諸有司僧乃市負郭田歸我歲積粟余置莊一所象山學久失教養老人設主善爲文會以興士習租粟數百石每患逋負乃精加考核倉廩充足欲漁取者志不敢逞蔣景武中鄕選送宴津遣慨然當之以郡檄歸校玉海諸書調婺州浦江教授甫逾閱月卽解官歸養母楊氏無祿仕意適朝廷遣大臣李國鳯經略江南以便宜用遺逸旣至鄞有司以老人名上李曰此危太朴所深敬者署衢州儒學教授而中書復用薦者除邵武路教授福建分省又升爲副提舉皆不赴惟期內外無媿以待歸全而已老人天性質直尢淸苦介特日用服食隨其所有娶史氏系出相門有賢行盡斥其妝具爲公家費承順父母惟意所與疾則盡心調治藥必親制煎煮至愈乃己在弟侄子孫皆然姑適史萬卿貧歸養之嫁其女而葬其夫從兄震祖死其子在他方棺殮葬之士友蔣宗簡以死托率先勸財葬以禮求鴻文以志妹適楊氏以疾歸母家調治八年而卒一子侃早孤撫教成人侃亦篤於舅奉祭祀保墳墓凜如不勝親故相依館谷之或以匱告假貸不吝弗償亦不問患難救禦猶己事有過則面折無隱品別人之賢否不以勢位髙下爲輕重不以待遇厚薄爲是非送死厚於奉生卹小篤於事大報徳重於念惡勇退急於趨進或有侵其產業恃彊淩辱設計傾危造謗損譽者則曰犯而不校其重義輕利處常順變多此類晚年詩酒娛樂客至談宋季事亹亹不倦且及至正史官詮次弗當欲爲釐正尢極論奉化陳桱續通鑑前後之失所著多名言有遂初槁三十卷嘗戒其子升與隲曰承家不在名利而在於不失身敬身不在外貌表襮而在於毋自欺讀書當貫古今處世必審進退其有同流合污以爲通矯時幹譽以爲髙患得患失以終其身者此吾所深戒亦非所望於爾等也嗚呼敬之哉二子奉教不敢失墜老人有弟名寜孫通春秋詩二經先世手澤悉能記誦其亡也遺命與老人塟同兆域友於之誼蓋始終弗忘者寧孫無子隲爲後云

滎陽生鄭眞曰伏觀前代儒學之盛莫過於宋東萊呂氏先生西山眞先生𨿽以宏博顯實廣道學之傳厚齋尙書於二先生溯流承源故於性理制度文章實兼諸子之長世之論四明之學者徒知祖陸氏而宗袁楊而不知言紫陽朱夫子之學者實始於尙書也尙書旣歿遺書舊槁老人旣服膺弗忘而又師友遺老名儒其言其行實足以膺黼黻謀猷之任然以心處退讓終不克大其設施惜哉世運推移丘園肥遁而老成典刑藹然爲鄕邦後學模範有以學問之無窮命分之素定精思力踐以遂其初者矣贊曰

古學傳宗曰惟四明文獻世美斯爲可徵偉哉老人克廣先緒發言成文本乎鄒魯藐彼來學辧說紛非不有先覺孰其依歸道非難行時或我捨安命樂天浮榮何假渾乎粹眞曰遂其初威儀冠裳繄徳之符洛社耆英往古同傳申以贊辭有侈其踐洪武五年十一月十有六日

駒一日謁遂初王先生從容慰藉甚歡因指幾格上一小軸謂曰此爾弟爲我所作遂初老人傳且言鄕之學士大夫知我者莫如爾父爾兄弟能繼父志亦能粗知我者爾復爲我寫一通以來庶幾見兩家契誼之厚退念先生與先入生同年學同業其相好爲至篤先人不幸僅獲中壽以歿先生狀其行治而使傳載之吾兄弟之事先生如事吾先人焉旣承命不敢辭先生方膺期頤之壽承文獻之懿問學淵博操履篤誠傳以傳之非得顯榮在上而名文詞者不可顧吾兄弟何人而能模寫其一二乎𨿽然此傳序述大抵皆常所親見質以平日先人所稱又摭諸門生弟子之善言先生者一言一語寕有虛褒溢美則吾兄弟之執筆可謂無愧而未始以顯微工拙論也以駒兄弟頗繼先志而能知先生至於心術所獨得衝澹夷曠以遂古初則又非淺識之所能盡知也先生家世如此文行如此聲譽又如此世之人知先生者豈獨吾兄弟哉觀於此必不以字畫之拙惡而廢吾兄弟之言爲可信也

大隱處士傳

大隱處士姓洪氏名夢良字瑞卿系出共工氏之後至宋南渡尢號爲盛在丹陽者名興祖紹興中召試館職在鄱陽者名皓以禮部尙書使金不屈其子適遵邁並中詞科入翰林位兩府在天目者名咨夔仕至端明殿學士二子勲燾皆有才名處士之先相傳本於鄱陽曽祖樟爲湖南宣撫使樟生子文子文生正之正之太學生釋褐授承直郎宋社旣墟絕口不言仕進處士其子也處士家大隱後徙居余姚上林大隱在慈溪縣南爲四皓黃公之裏山髙谷深良田廣畝犬牙參錯慶曆中鄕先生楊適道徳聞望師表後進太守錢公輔薦之朝不起學者尊之曰大隱先生處士以鄕裏之舊往來其間慨然以不及見先生爲恨因號大隱處士以志景仰不忘之意云處士天性剛直而溫和柔恭待人接物各適其宜婚喪祭祀先事備具而以誠敬將之宗姻賓客歲時過從姁姁相樂時四方承平世家子弟多以攀附致顯榮處士獨慨然曰士豈以爵祿爲榮也耶立身行已埀裕後昆斯亦可矣中年喪偶晝錦樓氏故宋參政鑰之後慕處士之賢招爲子婿處士亦愛其文獻遺俗挈家附近勤儉取足年七十有九衰病日亟謂二子曰吾嘗恐墜失先緒以遺身羞今有子若孫居足以庇風雨田足以給食飲衣衾棺槨之備足以容身大命近止吾其死矣復何憾哉奄然而逝至正辛丑九月二十五日也鄞縣通逺鄕錢奧實龍虎蟄藏之地卜塟得吉將庀工風雨晦冥竁穴則天日晴霽啟殯大風飛雪如掌執紼者皆股栗曁轝車登舟風雪爲止覺晴煦和暢薤歌載道窀穸之事罔不如禮旣歸祔主而微雨沾潤送塟者以爲處士積善之報焉處士有子二人長炳以部使者薦爲遊龍縣儒學教諭次寔才行自晦天臺劉仁本深加器重署淛省從事今居淮水上論先後天之學占吉凶如前知人謂處士有子云

滎陽鄭氏曰予讀四明郡史厚齋王公著大隱楊先生傳於其道徳行義備矣處士尙志先烈年逾耄耋委質從化而天復彰顯之斯所謂隱君子者乎贊曰

大隱之陽世有哲人髙風凜然霜空秋旻卓哉處士尙論百世反求諸心克警克勵老矣歸全完而山川至理弗妄格於幽玄堂構貽謀曰有嗣子善贊善述世有良史

郭進士傳

郭進士諱可學卽諱爲字明州鄞縣人也家世業儒在宋時有入中書掌外制者洊經兵燹文行不槪見其後名溥字子通者治尙書善詩文鄕先生慈溪嚴某妻之以女二子長名可立次則進士也子通以部使者薦分教處州靑田縣復署上虞縣儒學教諭未上而卒進士與其兄俱在幼母嚴氏守死自誓嘗涕泣指進士兄弟謂人曰吾未亡人所賴以亢郭氏者其在玆乎躬紡績資之使學李允中館授同裏倪氏進士與其兄挾冊從遊允中訓導郡庠進士復居座下是時鄕之耆文碩獻多有其人進士徧登其門復取父書窮晝夜習之學遂以成爲文章累積編帙出示其友多稱許之間受大家聘幣爲其弟子師心所弗樂也家素貧亦力田十餘畝歲釀酒二十斛得什一之利以自給西遊淛江省憲論薦署爲學官以時方阻兵不就而歸值其母喪考禮送終求信筆著傳紀其母之節縉紳士大夫復爲詩辭挽些君子以進士能盡人子之道矣服闋家居杜門求志若將終身明洪武之三年聖天子下詔復進士科明年有旨三年疊試復大徵儒士曁山林遺逸明郡有司以名上者凡百餘人進士累辭獲免又明年壬子秋試惇迫再三進士遂以書經薦淛省考官姑蘇魏俊民永嘉孔克表會稽錢宰嘉興貝瓊共稱其文置在四十名之列是冬計偕京師明有司歌鹿鳴勸駕逾年癸丑春過淛省入謝知貢舉官徐參政某命賦甘露等詩甚見稱賞謁選天官大宗伯而下見進士長身骯髒將奏爲在京官弗果旣而同年進士有以弗能任事辭者眾議以中立府國家興旺之地中都肇建四方視爲取則師儒之職盍使諸進士爲之於是淛江八人同授中立府屬縣教諭而進士得在宿州之靈壁淮北當兵革之餘教席虛曠少衣冠之士舊家長老聞進士至出郊逺迓皆矜喜徳色爲設享具進士亦不敢辭也然進士南產終不樂其風土又念母嚴氏塟地卑濕詣中立府援例乞歸攺窆不許得家信知少女且死遂遇滯下疾旣亟謂其友張克忠曰吾讀書二十年今年三十有八至於是而死於是也耶遂卒是年十月十日也靈壁縣丞盧某來主喪事克忠歸襚訓導丁繼先致衣服知縣郁仁以槐簡殉以是月某日塟縣之西鄙縣人以其俗剪紙錢狀若幡導迎柩車者凡四十餘縣長貳以下及其父老里長諸生皆割牲以祭流涕被面執紼至墓所窆竁深固畢事而歸雨下如注人爲致其思云前淛東閫帥趙宜訥謫居濠梁嘗友進士至是聞訃悵然曰可學官不稱其志死誠可惜然靈壁之民長者何其能用情也耶傳曰愼終追逺民徳歸厚矣信矣哉進士娶徐氏有子一人方五歲贊曰

朝廷以科目取士士明一經克預其選者功名祿位取榮一時然施之政事不勝任者多矣若進士官爲師儒以道自任一邑上下皆重爲敬禮不幸而歿祭塟之哀慕之進士其何憾矣乎

頃予以使命過靈壁邑長以下出迓道左因得幸與丁繼先張克忠﹝闕﹞卜仲祥諸君子相識皆予同年進士可學友也是夕諸君子訪予所寓勞以酒饌且以進士不可得見矣得見先生誠爲喜幸而益增故人九泉之悲也翼日共出而往詣進士墓爲之一慟旣歸慨念諸君子死生之誼有如此者昔昌黎韓公著歐陽生詹哀詞以寄淸河崔羣彭城劉伉伉喜古文羣蓋哀詹不得志以死者故公於是時致拳拳焉今進士卒於教職無期功近親之助諸君子乃克盡其情焉足以見厚之至矣予向爲進士立傳旣備著之因書二通以寄繼先克忠言辭淺陋不敢竊比古人庶幾於不沒人之善者諸君子幸卽是觀之老懶不能悉書也

陳剛小傳

陳剛字子浩明州鄞縣人世居慈溪昭義裏以農商爲業剛少好讀書因去習吏事見有舞文法喪心術者嫉其所爲投筆棄去與甬東傅恕就白衣僧捨借榻用程氏讀書法誓以科業自見嘗挾冊遊郡庠始閱月其父母以家貧復使習吏資以爲養剛堅志不從因開門授徒復去受春秋經於林淵淵所輯春秋四傳號爲詳備而於左氏先經始事後經終義尢拳拳焉剛復習是經露抄雪纂不少怠天臺許廣大以進士出身來爲鄞縣尹倡文會作興士類剛多在選列自是庠序之間籍籍有聲大家巨室往往招致教其子弟知奉化州事李樞亦嘗聘爲諸生楷式退處家居忍貧蔬食間以醫藥爲濟人利物之具其父母曁伯父先後告終剛拮據喪事買地以塟好義者多賻助之至行焯著縉紳鄕黨皆爲竦異然剛性雅尙所學日進終不一踐場屋會天下入今職方聖天子下詔新學校貢舉法於是剛復受知定海縣事姓某聘幣爲訓導洪武庚戌之秋復以郡太守命惇迫就試淛省以弗肯少屈有司繩墨不在選列明年奉旨預徵京師羣試吏部中選授知神木縣事賜紗帽綺衣銀束帶拜恩奉天殿下神木延安府葭州屬邑控西北邇與靑海爲鄰宋時西帥經略之地剛徒步上任歷數千里不以爲勞所過用武闗要荒榛故壘弔古徘徊悲歌慷慨縣值兵革之餘連歲饑饉民人稀少牧馬往來鈔掠以文墨執事於官者率不循法撿剛列官撫視疲羸民思復業姦胥猾吏痛以律懲治之黨與咸懼謀引賊入冦時官軍方屯葭州逺不相及剛倉皇備禦猝遇石山子有白敬臣者素號險黠舊嘗在軍職得隸籍爲民役充弓手剛嘗譴而杖之至是與其徒劉繼宣挾刃逼令降賊剛曰汝果致賊爲逆耶吾與此邑同存亡恨不寸斬汝等敬臣令繼宣奪剛所佩邑印殺而棄諸巖谷縣吳輔在京師時與剛同受命義如兄弟率兵欲援走憩石穴見石刻言宋時有人避難者被兵焚死爲之惘然出宿蕭寺賊至其下力戰手刃數人遂得脫後如葭州謁州守張木訥二人同夕見剛夢寐中適朝廷命將討賊造舟踰日而就渡河盡殄滅之咸誇其神速庶以慰剛之靈云神木薦罹瘡殘井邑爲墟主簿王啟宗未到官實封上言縣治遂不復置啟宗與剛同裏閈久畱葭州遺民往往自賊中來言因得狀剛死事吳人金文徵山陰王原皆爲論著以剛進思盡忠殆古所謂死封疆者耶贊曰

四明多篤行文學之士縉紳士大夫稱之晚節以明經授列者剛及博恕庶幾焉聖運肇興之二人者皆能以功業表著於世可謂逢時也已然恕以瘐死剛以冦死士君子於此可以考其人矣哉

上虞王氏五老傳

昔亞聖鄒國公論天下之達尊三而齒居其一故周以伯夷太公爲二老漢以董公爲三老至於夏黃公綺裏季東園角裏及夫桓榮之流或稱四皓或稱五更皆所以尊重而優之也夫人情莫不欲壽求之一鄕亦罕矣況五老萃於一門者乎作上虞王氏五老傳上虞王氏爲周子晉之後世家瑯琊其居上虞不知所自始上虞爲越屬邑包絡山海廣袤二百里餘民淳俗厚王氏世家詩禮多以眉壽稱有名某者生子五人長幼均年九十歲次二曰均盛年八十﹝闕﹞歲次三曰均禮少均盛﹝闕﹞歲次四曰均賢次五曰均徳均賢少均禮﹝闕﹞歲均徳少均賢﹝闕﹞歲此五人者皆皓首龎眉朱顏白髮衣冠杖屨從容步趨鄕黨見者肅瞻敬仰每值所生辰輒奉觴稱壽以爲廣成子之流焉均禮之孫名﹝闕﹞字處仁揚言於眾曰保令終而躋遐耉在一鄕羣姓中求之實難昔香山九老敍其事者白居易也睢陽五老敍其事者錢明逸也洛社耆英凡十有三人則丞相司馬光敍之此羣姓之萃於一鄕者也宋旣南渡四明史氏號爲至盛淳熈間丞相越王歸裏與五兄弟五人爲其女兄陳夫人爲壽繪爲六老圖參政樓宣獻鑰執筆敍述誇詡炫耀此同姓之萃於一門者也上虞去睢陽洛社爲逺而與四明爲同壤王氏一門同气之盛庶幾史氏矣乎𨿽勲名爵祿有弗能及而道徳風範有可傳者世之君子豈以顯晦論人物哉於是圖諸縑素縉紳士大夫咸爲歌詩同邑夏時爲之序引以爲五老降福之厚如此尙論王道者其有得於玆焉

滎陽外史曰物類之爲祥也尙矣在天則有景星甘露慶雲在地則有醴泉嘉禾芝艸連理麟鳳則羽毛之祥龜龍則鱗介之祥也至於耆年碩徳躋仁壽之域則人爲之祥夫物之祥豈若人之爲祥哉五老聚一家歷兩朝溯其始生至於終老皆在太平盛際豈非天地樂育之盛國家治安之徵乎今天子隆養老之禮四輔之職比諸公孤若王氏五老者吾見上膺天寵三壽作朋如岡如陵者矣贊曰

洪範箕疇壽爲五福惟天之命惟人所欲煌煌五老有弟有昆道徳輝光萃於一門逍遙冠裳從容凡杖淸風穆如有儀可象維時唐虞春臺熙熙躋於仁壽疊矩重規於皇聖明養老有禮百歲爲期樂只君子

趙府史傳

趙府史名達字兼善越之山陰人故宋太祖之後世系備見玉牒宋社旣南麟族之盛多居於越爵祿與其國家相終始入元以來世澤湮微而以詩書守其先緒曰谷祥者爲君保翁之子提宮端四翁之孫谷祥疏通敏達敬賢重士生二子長卽府史次名友府君生而岐嶷秀整谷祥甚鐘愛之延師家塾教之有成以詩文自見天性孝謹事父母未嘗有忤洪武三年谷祥謫居潁上縣畱府史兄弟應門而與府史之母兪氏偕行潁上系今潁州爲鳳陽府屬邑府史家居朝夕戀慕與其弟友徒步二千餘里以來侍其父母辛苦給養得其歡心暇則與縣博士太末徐景顏論經史甚見賞重縣大夫舜江車誠則名以同鄕之故待之如親戚永嘉黃思誠倅職潁州以爲賢將辟以爲吏知不可辭遂逃去旣而知潁上縣髙翼彊之使白事郡府不得已如鳯陽府知事歸峽向志仁見其札翰言諸太守滑臺李漢使典簿書府史退而嘆曰吾先代之後也可與刻木者爲伍耶人有解之者曰道徳刑政本末一致學將以見諸行也孰謂吏不可爲哉勉焉從事越二年遂司刑曹鳯陽隸九州島二十六縣刑辟之多歲累千百成案之具詳審精宻凡逮捕置對繋治決斷等事所以禆贊其上者無不得其公且平焉縉紳君子樂稱道之以爲儒術吏能克世其家云

滎陽外史曰刑所以輔治也民命之死生系焉書曰式敬爾由獄以長我王國司其柄治其事者可以協於中哉府史一郡吏爾而畱情獄事若此庶幾以政學者乎某爲臨淮學官府史以徐博士書求見及居鳳陽吏捨以事至府必請寓宿視爲父行益恭謹至聞其論宋季事則曰東漢之禍原於黨錮宋季僞學之禁視黨錮甚矣欲不亡得乎今聖治文明堯舜之道燦然如日月之在天何幸親身見之哉此其識見超卓有出於治律明刑之外者嗚呼斯其可傳也已

孫孝子傳

母子天性也生之膝下可頃刻離哉當患難孔棘骨肉爲暌固有大不幸者矣古之人君及公卿士大夫若漢武帝宇文護周存杜羔之流皆以失母故汲汲求之也求之得否固不能齊而人心義理之天有不可冺者夫求而不得固爲終身之憾求而得之喜慰何如哉作孫孝子傳

孫孝子名讓字義甫世家汴梁元初有諱某者官至安撫階鎭國上將軍守禦臨濠府遂占籍焉安撫勲名事業不槪見然濠之長老猶稱爲孫安撫家云閱三世諱允武者爲安撫曾孫以功充千戶階明威將軍守禦安慶府生二子長繼祖襲武爵次紹祖孝子大父也紹祖生二子長徳忠次徳逺孝子父也元至正壬辰汝潁兵起紹祖攜二子避兵淮安昔淮安已爲毛氏所據毛氏襲靑州驅孫氏一家北去使冒矢石與元兵相拒徳逺死焉孝子始生三歲侍其大父及伯父母史氏家於曹州兵至逃遁不相顧遂失其母史氏孝子哀號不自勝大父憐之展轉濟水間撫視益謹歲在癸卯孝子年十餘矣思見其母不啻渴饑泣謂所親曰吾不得終事其父末如之何也已母之存亡未可知吾不得見吾母何以生爲逾年丁未爲吳元年天兵下山東孝子侍其大父及伯父轉至曹州得其母於李氏戀戀弗忍捨旣復業臨淮授學郡庠告之太守給告以往徒步七百餘里其母撫之而哭孝子再拜伏地嗚咽鄰人皆爲欷歔欲迎歸以養以李氏故未遑也旣而有爲之言者曰兵難之交勇夫烈士不能保其節多矣況女婦乎史氏之失節於李迫於勢不能已若孝子於母克致其情如此不謂之孝可乎於是咸稱爲孫孝子云

滎陽外史曰眞嘗與修鳳陽九郡圖史古昔孝行若壽陽之董邵南李興下邳之江革匡國政浮光之丁蘭滁之茍與齡王彥成皆備書之及輯中都訪古記復得彭城華光劉審禮思貞孫棘劉平亳之夏侯佩等遺事再書不一書也獨泗州天長朱壽昌求母事與孫孝子類壽昌爲名太守又得蘇軾巨筆爲之發揚遂傳諸天下後世孫孝子生於帝鄕又在俊選之列異日名爵之重安知其不與壽昌等乎

蔣節婦傳

女婦之道以不失節爲貞節至於苦則其貞亦不可恆矣貞而恆恆而久久而安於其道斯亦常情之所甚難者哉眞觀史傳漢烈女八人唐烈女六人而獨皇甫規妻房元齡妻鄭廉妻爲最著史家敍述之公如此哉夫秉彜好徳人人所同也千載之下聞家令姓女婦之節不有克如漢唐者乎作蔣氏鄭節婦傳

節婦名某字申中姓蔣氏四明郡人蔣號金紫家諱捨之字子才之女性端嚴幼失所恃恪恭姆教年二十歸於同郡陸某﹝闕﹞之子士元系宋太師山陰楚國公佃之後寶謨閣待制渭南遊七世孫也家室雍睦生子二人長名公慶次名公建士元以勤學致目疾節婦鬻資妝延名醫療之稍愈復治簡冊目遂以瞽節婦扶持調護幾十年一日士元以隆暑患滯下而逝節婦執喪盡禮親戚有哀其蚤寡者微意諷之節婦泣曰水不逆流理勢然也爲人婦而容再醮耶吾未亡人得奉老慈幼不媿吾夫子於地下斯庶幾矣以死自誓親戚乃不復言時其舅及姑某氏年已老事之甚謹未幾姑亦卒節婦年甫三十二雛在𦇤抱中嬰時多難不常厥居值舅疾復甚節婦彷徨無措而黽勉從事飲食湯藥之供未嘗少缺舅疾旣革而襄事未終復盡鬻家資以備塟而節婦口體不給弗之卹也嘗撫其子公慶等流涕言曰汝父以勤學喪明而殞命之不淑非學之過也汝等如之何哉繼若父志思自樹立可矣遣就外傅旦暮覆考所業躬紡績給事師之禮際聖運肇開公慶以鄞學俊還入成均奉廷命出使未幾得請而歸與其弟公建致養今節婦年逾五十而其舅亦康寧壽考云

滎陽外史曰予觀節婦蔣氏何其不幸之甚耶旣嫁而患難殷憂殆猶君子之亡也旣寡而堅持自力則猶其君子之存也星霜洊移而其心冰檗有如一日正所謂苦節而貞久而安於其道者歟蔣氏爲眞母家節婦在表外弟行故爲著之如此嗚呼若節婦者豈不可爲天下之爲人婦者勸哉

陳本輝傳

予讀史傳兩漢循吏共十有八人唐循吏十人夫自三代以後享國之長者無如漢唐而循吏僅止此豈世運之降而人才之難也抑上之人務於苛急樂於暴戾不有以作成之耶噫何其寥闊也哉然嘗夷考其人初無奇勲異行驚駭觀聴而史冊傳之至今太史公所謂奉法循理不求名而名自隨者若乃任司州縣爲民興利如漢任延修理溝渠王景修浚儀芍陂唐常丹築堤捍江薛大鼎開渠屬海賈惇熙立堰庸水績用章章與國無窮其不謂吏之循者乎作本輝傳

陳本輝諱本以字行其先汴人名汝錫者宋建炎間扈從南渡授知越州思陵移蹕於越升州爲府就以汝錫知府事子孫遂家山陰之葛洪巖四傳入元名某字宗珍開拓基業其族益大時人目其裏曰陳村又再傳而名某字士信者儒術自持睦族二百餘口朝廷嘗徵辟不就侍臣奏贈節義處士生四子本輝其長也次本固次本徳次本榮本輝慷慨有志操種學績文手不釋卷少從舅氏朱興乂逰旣長名聲籍籍值世運中微慨然欲以勲名自見見諸詩詠流傳縉紳間至正丙申江南行臺禦史大夫納琳嶽卿奉旨徙治於越禦史安居仁求得之辟典吏曹案牘以能勤稱越二載考滿調江西憲史考滿勅授將仕郎廣東都元帥府照磨調靜江知事所至以治狀聞未幾內附入覲南京中書奏爲江淮行省掾洪武初元徙省治山東入朝授雷州海康知縣郡城東阡陌犬牙相錯號萬頃田去海咫尺每■﹝風貝﹞風作潮汐輒至禾苗渰沒農民失業宋咸淳間有堤崩塌已久本輝建議合雷之屬縣循海築堤開河置閘時其啟閉而蓄泄焉本輝晝夜督工彌月而成父老咸曰此百世之利也微陳令其至此乎縣之政大小畢舉學校公廨以次興修丹碧煥然郡誌遺缺與其鄕老討論訂證志以復完暇日延見諸生講習經史邑政教並行平生不憚權要事弗合理者正言無忌尢廉謹自持海康有徳公者饋巨魚一僕者私受之本輝數日而覺召饋者賞其直立斥去其僕人以羊續擬之方期大用以東還道病卒年四十有七娶同邑宋宗室趙氏君玉女妙觀有賢行居家盡婦道生二子長煥次某在官常以自隨本輝旣歿煥侍母攜弟以歸依其舅趙氏以居煥讀書克承先志云

滎陽外史曰陳以國姓其世系著矣若汝錫之爲守本輝之爲令祖孫相望二百餘年間可謂源逺流長也已夫守令系國家重輕宋遭陽九之阨而天不冺其社稷汝錫再守陪都贊治中興亦爲逢時矣本輝律身修行迪光前哲由勝國入仕新朝所宜登躋廟堂贊輔雍熙之盛而紱綬所臨僅止一縣惜哉然以循吏之政足系其民之思庶幾不沒矣況有煥以爲之子故家文獻之傳其有艾乎左氏載陳敬仲之占曰八世之後莫之與京吾於陳氏深有望焉

宣節婦傳贊

女婦從一而終古何有節婦之名乎世道旣降人心不古有失身攺事者則全節守義斯爲貴矣乃合巹方新外患狎至骨肉乖暌而欲死不死其視讎敵不容兩立矣創巨痛深終天罔極而能報讎戮罪使生者死者兩得伸焉吾不知孰爲主持而彰顯之耶作宣節婦傳

節婦名孟先姓宣氏系出魯宣伯之後世家上饒縣白芒裏父仲良讀書明律執事於公節婦幼育閨門奉家訓通孝經女誡小學書年二十有三歸同邑魏子溫子溫有賢行而節婦爲之配室家雍睦內無間言及兩月艸竊蜂起子溫與節婦奉其父谷章母胡氏及弟妹入靈山隱居子溫日以盜冦爲虞節婦曰妾誓以一死不負君也旣而彊冦周率羣不逞之徒乘夜燃火炬帕首抹額執白刃突入子溫及父母與其弟子恭皆遇害節婦恐不免急引刀自刺踣地流血被體冦謂其已死不爲意胠篋取財物執其夫之妹以去歲戊戌十二月二十一日也節婦气息奄奄有以勺飲調侍者逾一日乃蘇顧夫家荼毒殆盡哭不能作聲輿疾歸母家旣愈乃曰吾志欲殄此賊念舅姑及夫曁叔暴露山谷間幸獲歸藏伸我情事則請劍司刑庶可圖也制衣具棺如死者數而剩其一人以問之則曰吾設復遇賊必死殯塟以祔吾夫可謂同穴矣以逾年己亥二月某日窀穸如禮遂列詞控訴郡府郡府以冦姓名下縣逮捕欵鞠具獄斬首以狥得夫之妹以歸多難之餘家無畱貲析其田業爲三二以給衣食一以供祭祀今其夫之妹旣笄而嫁節婦亦年五十餘矣欽惟聖朝崇尙節義鄕進士禮部尙書徐貫道傳其事父老將上送官以旌表其門節婦流涕辭曰吾未亡人焉用此爲人以是益賢之歌詩贊詠稱爲宣氏節婦云

滎陽外史曰女婦柔婉之姿於患難死生若惴惴然不暇者今以宣節婦觀之剛足以自固勇足以不辱固烈丈夫之所難哉當是時使節婦不幸斃於賊手彷徨四顧無伯叔近親則死者孰塟寃者孰雪陷者孰歸魏氏昭穆之主﹝闕﹞死而生以報讎復恥推亡固存爲心而情無不至義無不盡豈非天有以黙相之耶然念百年之俊無有繼者節婦亦末如之何也已昔漢皇甫規妻以罵董卓而死卓大盜劇賊非尋常暴客比威行天下不能使一婦人爲之屈也斯不以見天理人心之正乎若宣節婦不死於賊而復能報賊視古節婦何逺哉贊曰

好生惡死繄人至情我節我義不系死生患難孔殷誓以身斃不死而生有一無二泚顙谷崖有胔有骸我具我棺以塟以埋請討復讎气憤詞激肆諸市朝吾志旣畢朅歸奉祀蘋蘩載修旣歆旣享求安宴遊孌彼小姑言旋言復以養以慈慰爾煢獨天性民彜往古來今不有君子孰明其心歲月如流力云孔瘁始終周旋庶曰無媿涕涙泛瀾形隻影單照鏡淒其翩翩悲鸞節苦徳貞矢言皦日申以贊詞用貽壼則

滎陽外史集卷四十六

●欽定四庫全書

滎陽外史集卷四十七

﹝明﹞鄭眞撰

○傳

瀼東耕者傳

耕所以求食也伊尹之耕有莘諸葛之耕南陽豈專求食哉夫出處隱顯殊途同歸窮而耕達而仕有道焉爾因小以明大卽古以驗今取人於山林隱微間史氏之所宜用心也作瀼東耕者傳

瀼東耕者姓黃氏名黼字成章淞江上海人也家於淞之東五十里溩泥涇去涇東南二里皆廣野沃壤構屋其上瀦水爲池塘環列杞栁是爲耕者別業別業東二里曰黃浦通江海潮汐浦之後曰黃家渡自耕者上世居此故其地皆號黃姓雲浦上有田百畝耕者之先以農起家致巨富祖某以善厚稱父某號雙淸翁好學篤行克意教子耕者遂業儒爲善士其外家名仕儒學官尢奬勵成就之淞介居淛右哲人髙士若龜蒙先生及諸陸氏相接踵耕者尙志前烈不樂仕進嘗讀杜甫蜀中諸詩有曰遺穂及眾多我倉戒滋蔓慨然嘆曰杜陵其有道者耶因號瀼東耕者瀼蓋蜀方言謂江水橫通山谷處瀼東在夔州赤甲白鹽間耕者相望萬里如親歷其地東作旣興耒耜錢鎛躬親先之甌窶污邪之祝致謹將事秋風■﹝禾罷﹞稏黃雲覆隴場圃斯築我稼旣同播而揄舂以揉紅鮮玉粒熟飽數歲伏臘作苦炮羔烹羊招邀鄰社豆籩有秩勸酬交錯歌呼嗚嗚神交夢寐儼然古人之在左右前後也天下入今職方耕者隨眾徙居潁上潁上爲中都屬邑人物輻輳耕者受廛爲氓勤苦自給嘗從容謂人曰是豈不如瀼東也耶達人大觀物無不可士生斯時無所往而不得所樂何間彼此哉邑長車誠則名淛左名家以興學爲己任尢喜薦士語耕者曰子豈久居■﹝畝犬﹞畝者耶天下文明可以出而仕矣率縣博士三衢徐景顏奉幣聘爲潁上學訓導弟子員耕者勉爲一出猶以潁陽之田可耕不肯食祿云贊曰昔長沮桀溺耦而耕孔子以爲天下有道丘不與易也夫聖人未嘗有一日忘天下之心豈若辟世之士長往不返者哉耕者以世家子當天下有道進退出處審擇所從安義命之正其志學聖門者歟

安定郡梁安人傳

安人諱仙字某姓王氏其先家嚴之壽昌父諱某母某氏安人生而娟好靜秀姆教婉娩聽從尢工織紝父母愛之謂當擇良配同邑梁某伯起世儒家惇厚謹飭有古君子風遂以歸焉安人旣來嬪相君子躬執婦道朝夕上堂拜舅姑禮畢退爲治具飲食湯藥務適所欲好善樂施鄰里貧乏者傾意周卹隨所有不計也宗姻鄕黨皆稱爲賢云以明洪武八年十一月二十日卒年六十有三子男三原辰恕女一秀適鄭某先卒孫男四人輔軾璉輳孫女二貞輝安人律己貞肅治家勤儉而篤於孝敬嘗曰吾庶幾無媿於爲婦矣幸而有子若孫見其成立沒齒何憾哉洪武初元朝廷新學校法壽昌有司選舊家俊秀補弟子員夫人之次子辰執經以往學旣成試禮部中選入國學爲上捨生奉上旨賜寒暑衣分教河南之新安縣始去家時夫人流涕謂之曰殆不復見汝矣汝好自愛辰在新一夕夢母若疾病狀驚悟欲告歸弗得居無何訃至數其屬纊日則其夢時也縣大夫來慰唁爲咨嗟者久之有解之曰周禮夢卜之官有獻夢贈夢之禮夢有正有噩有思辰念母不置故其疾病見於夢寐如此辰哭泣面深墨見星上道過濠梁其友葉焱畱之少憩不從則曰我情事未伸天地一罪人耳可遲遲也耶將歸卜塟以盡始終云

滎陽鄭氏曰婦人之徳不出於閨門梁安人於婦道備矣若辰之爲子逺在覉旅而夢符其死何其神也耶漢蔡順常出外其母以客至嚙指順心動卽歸而齊庾黔婁爲孱陵令父易在家遘疾黔婁忽心驚舉身流汗卽日棄官歸家蓋生之膝下一體而分屙癢疾痛彼動此應理其宜也然蔡順黔婁皆去親不甚逺克盡其情若辰在數千里外母在弗克盡調治之宜沒不及親棺斂之具斯可憾也哉夫其气志神明之交示吉凶存亡之兆其亦可以見人之﹝闕﹞心矣哉

貞一居士傳

昔歐陽公著五代史於一行有取焉蓋樂道人之善所以勸後世也嗟夫史氏之用心何其微也哉洪武乙未景彰以博學召至京師拜命州紱上任如濮陽論及四明貞一居士韓氏名鄕耆碩律身累行有足稱者因傳之人人夫貞者正也一者誠也貞則能固一則不貳惟貞則一一則無不貞矣非居士其孰當之哉作貞一居士傳

貞一居士姓韓氏名常字惟善明州人世家定海縣西曽祖淸之祖祖亮皆以積善有聞父君垕號妙心居士人稱爲妙心公厚質粹容由商賈致富饒居士生而神秀岐嶷旣長威重嚴整人見而敬愛之年逾十五卽以干蠱爲任妙心公喜曰使吾家道有成者此子也事無大小悉以委之居士承順弗懈庶弟可善自幼曁長以及婚娶厚愛如一妙心公由定海徙郡城旣奠厥居而年漸髙欲二子以生業自見面命析財各受一廛以資贖濟人之急妙心公卒執喪過哀事母陸氏尢爲孝謹可善兩厄於災居士問撫周至值其疾病招良醫用藥至愈乃己孝友蓋天性也少嘗讀書而通於易憂疑得失一以決之應答如響俾子孫習之且曰天地造化之理會於吾心至誠求之斯得矣四明道學自宋爲盛慈湖楊先生簡文靖舒先生璘置書院列諸學官居士聞其風而慕焉助田以給祀事阿育王山藏釋迦眞身舍利歲時示見祥光炳煥居士自其先世崇奉信向膜拜瞻禮敬承弗墜妙法蓮花經黙誦精熟素衣長齋旦夕規矩梵學釋氏以爲弗及平生尢好施與有貧不能喪者給以棺槥貧而產者資以饘粥病滯下者用祕方和藥飲之立愈老醫亦賴焉元至正乙未歲大祲居士建齋天封塔寺施食以濟貧者大家多效之定海故里以妙心公遺命眷念不忘縣治由江入海濤浪險艱居士擇要地建通津庵買石修治道塗作渡舟由甬東溯河直涉其境行者便焉腴田三百畝皆靈巖鄕者弛其租入三年故居規爲義塾值兵燹廢每以爲恨鄞佃人褚姓歲入米二十石一日其家老嫗以難告盡以畀之且爲償其它逋郡城南鄙櫟社裏南鄙戴某治墓隧以居士之田犬牙相入欲以他田貿易而難於言居士聞之延諸家請如其意嘗曰吾恵不能徧及也心之所存隨所在致力焉爾居士娶朱氏婦道母儀協於壼範生二子長名懋簡次名懋和元至正間懋和以才請見知淛省奏之朝授忠翊校尉慶紹等處海運所千戶以功累轉太中大夫海運都漕運正萬戶有司援例推恩二代於是居士自武徳將軍溫臺海運所千戶驃騎尉定海縣子進封太中大夫海運都漕運正萬戶輕車都尉髙陽郡侯朱氏由定海縣君進封髙陽郡夫人妙心公贈中憲大夫海道都漕運運糧副萬戶上騎都尉追封髙陽郡伯陸氏贈髙陽郡君居士旣拜命燎黃山中以爲先徳所致際今內附有司以戶賦之重推爲糧長每歲旅朝於京拜伏奉天殿下面聞聖諭尙局珍饌飽飫宴賜歸語鄕黨以爲千載榮遇感恩難報至於涕洟初妙心公旣逝卜地東湖盛峯山之原與陸氏合兆縉紳之士若羽庭劉仁本長汀舒荘爲著之銘詩大書勒諸禭道揚名顯親君子稱焉嘗建精藍爲思慕地僧某本同族延以爲主衣缽食飲資以終身女兄適胡仲武生子名安道復以長女妻之後其姑婦後先以歿居士爲治塟事使祔諸先麓弟可善終於別業居士痛惜之會其庶母樓氏繼亡慨然謂所親曰吾弟欲崇重所生以庶並嫡於禮經合乎否耶按孝慈錄以庶母之禮喪之皆命祔近盛峯而藏焉居士年七十有﹝闕﹞歷四百甲子康寧彊健如一日家居無所嗜好惟購法書名畫及古彜器以資後人監觀而已嘗戒其子懋簡等曰寡欲可以養心儉節足以裕己力勤足以奉上衣食取給不必精華賦役克膺不宜退怠暴橫之臨靜以待之毀污之加弗校可也於是二子懋簡懋和卒能有立懋簡嘗兩以慶元幕長薦不就年五十﹝闕﹞以卒生子一人名庸庸方娶而夭懋和以故官謫汴嘗召至吏部將用之以疾辭今畱居京師生子一人名中中子二人文童義童居士以義童奉長子懋簡祀爲庸後云贊曰

易坤之文言曰積善之家必有餘慶居士承累世之舊積擴而大之享富有之盛而崇道尙義儒釋一貫至於晚節躬際明盛入覲淸光宴息從容躋於仁壽而裕及孫曽善承善繼古所謂吉人長者居士之謂乎

李元亨傳

予客中都八年於玆所見四方謫遣之士以功名自許者居多至於文武才藝足以表著於世者不可以數計也求其言行終始足以承先裕後者何其少哉作李元亨傳

李元亨鄞人先世隱徳不耀父浩生元至元間好淸淨之學嘗入猶龍氏之門以薦者授道判未幾棄職家居紹承宗祀人以道判公稱之娶陳氏生子名亨繼娶葉氏元亨其字也幼時道判取易卦彖辭命名元亨旣冠人欲以字配之元亨曰吾父命名懼弗克當也奚以字爲卽名爲字終其身別自號曰元齋雲天性聰明多謀略商確世務無不曲當人有求質所疑者一爲剖析初蹙額而至者莫不心領意得以去嘗試府史同輩貪污視財賂多寡爲枉直輕重嘆曰吾不忍見也拂衣而去教二子以禮授之諸經子史俾出就外傅朔望歸省輒問所學逮夜躬剪燭坐聴諷誦𨿽不甚解而喜見顏色郡濵海沮洳夏秋之交暑溽濕蒸人病痁及痢者相繼元亨焚香告天按祕方貨善藥制爲丸散施之輒效求者如市每有饋遺力謝卻之置田慈溪之羅江佃者於常租外倍輸若干石元亨曰汝誤矣按籍取所當得者余悉還之佃者驚嘆感謝有年耄耋者謂不意垂老見此平直其於取捨蓋如此時四方多故所在調兵從容謂其家人曰艱難懼不自保我安得如嬰兒在懷抱中無知識者耶至正戊戌之秋得滯下疾初卽安小寢度勢不起大步登大牀曰吾得正而斃焉斯已矣此吾所自生也子能問所欲言則曰吾志气掃地矣汝其以奉母撫弟妹爲念遂卒九月初六日也年三十有九室中置幾筵朝夕哭奠座席屏幛皆作聲人以爲其靈云元亨天性孝友道判雙目失明已久有善醫自外郡至元亨請諸道判將延致開其瘴瘼道判曰吾先世卜塟日者言掘土有生物見陽則飛飛則地气散矣及竁穴果見一龜兩目如燈光亟掩以土宅兆其上後有術者過其處言當出髙道惜至三世無目吾今三世矣吾老將就木治目何爲元亨曰使吾父復覩天日死且不憾醫至門欵洽甚恭約以厚幣相報竟不效而止道判寢臥每患口乾元亨侍問盝置珍果以資其津液夜參半聞探果碌碌有聲頗以爲慰及卒奉襄如禮人稱其孝云平生勤儉恭敬處鄕黨以誠信患難相濟惟恐不及故其亡也人爲哀悼之娶江氏奉化儒族生子二人長卽能次某女一人能業儒治春秋授弟子業

滎陽外史曰君子之道盡已以及人元亨庶幾矣然其以藥濟人危疾而身陷危疾以死何哉夫死生一理爾天下豈有不死之人哉和緩盧扁以術濟人生死者也而皆得疾以死其於自救何如耶彼以爲其人能治是疾不當得是疾以死者斯亦惑矣若元亨之死其命也夫𨿽然善必及於子孫元亨有子克報先緒天於報施之道不在玆乎

蒙古哲爾徳氏家傳

昔元太祖肇基朔土蹂金■﹝戚﹞宋四傳至於憲宗躬事西略宮車宴駕大勲未集世祖以親王介弟入繼大統貔虎爪牙之士云合向應時則有若蒙古哲爾徳揚恰爾以膂力奮於行間東徵南討靡役不從海■﹝宀禹﹞一家行賞定功受專閫之寄傳及孫曽或以節義自著或以文學見知可謂世徳也已然而世運代更閥閱之家廢興代謝子孫不知宗派之次多矣是寕不可慨然哉作蒙古哲爾徳家傳

蒙古哲爾徳氏世居烏桓之北與哈塔錦氏薩察氏紮拉氏索歡氏濟喇敏氏鴻吉哩氏輝和爾氏柰曼氏克哷氏紮蘭氏斡色氏紮拉爾氏泰楚特氏珠勒根氏博都哩氏斡爾噶氏等五十三部俱號貴族宋開禧二年爲金太和六年蒙古太祖號靑吉斯汗卽位於鄂諾河之野以博爾珠博勒呼穆呼哩齊哩勒爲腹心號爲四傑時哲爾徳氏亦以兵從有揚恰爾者魁岸奇偉勇猛多力善騎射居親王哈必齊麾下憲宗卽位之七年帝自將侵蜀次於六盤分兵三道入揚恰爾以兵從圍宋將王堅於合州會帝崩於釣魚山斂兵而還世祖卽位中統三年山東行省李璮以山東叛帝命哈必齊王總諸道兵以討之山東平宴徹以功賜羊皮聖旨蒙古攺號爲元至元四年阿珠受命經略襄陽言諸哈必齊王請以揚恰爾自近與同攻取王從之揚恰爾從阿珠以死力自效與丞相巴延會師襄樊樊城旣陷襄陽亦降分兵圍棗陽抜之由襄陽趨郢自靑山磯濟紅攻陽羅堡復從大將順流東下敗宋師於丁家洲所向克捷遂自獨松闗入臨安以瀛國公入覲其功爲多師還宣授國上將軍淮西道宣慰使佩金虎符時至元十三年也以是年三月十八日薨於私第訃聞帝爲閔悼詔封範陽郡侯太常定謚曰襄敏享年五十有五配鴻吉哩氏諱旺爾封範陽郡夫人年四十有九生子一人諱布色少從南徵多獲戰功賜金束帶一佩其父元降金虎符宣授信武將軍廬州路達嚕噶齊攺昭勇大將軍鎭守廬州軍民達嚕噶齊至元二十二年調昭毅大將軍鎭守池饒棗陽萬戶府達嚕噶齊以某年某月某日卒享年五十有五配明安倫氏範陽郡夫人享年﹝闕﹞十次薩勒珠特氏得年二十有九次蒙古眞氏享年八十有二生子二人長名巴拜蒙古眞氏出也用其祖文職蔭授承務郎淮安路判官年六十三而卒次名壽老薩勒珠特出也宣授懷逺大將軍襲其父武職乃鎭池州年三十有三而卒巴拜娶唐古氏封宜人年五十有五而歿生子一人雅勒呼也壽老娶雅克氏封範陽郡夫人年五十有五而歿生子一人名舒拉巴哈襲父爵懷逺大將軍將其軍以守禦功升淛東道宣慰使司都元帥至正十八年以王事終壽三十有六娶文殊努氏封範陽郡夫人無嗣且琳沁壽八十二生男一人名完前饒州路總管韓庸愛其材舉爲府吏攺授臨江稅務副使以兵變隱迹於家娶段氏生子二人長古次藍蓋自鎭國公至是四世矣鎭國塟大明路滑州白馬縣馬村信武亦祔焉承務以下則塟今池州某縣某山鎭國於雅勒呼爲曽祖昭武爲祖承務其父懷逺父子則其從父從兄也雅勒呼旣濟世羙又生承平時親見閥閱之盛折節讀書好賢下士攘去膏粱屏逺聲色授業潘嚞多吉之門通詩易經爲進士業尢以古詩文自許挈家避地宣城士大夫多爲延譽今都督何某侯待以賓禮歸池陽別業郡太守聞其賢置幣延入郡學訓導弟子員凡十年會朝廷命舉文學之士以雅勒呼應詔得爲從仕郎鳯陽府六安州判官賜衣冠入謝在官逾年名聲流聞人以爲克承先烈云雅勒呼娶鄭氏生子宗岱江氏生宗道丁氏生宗徳皆岐嶷秀整修弟子業哲爾徳之澤蓋未艾云

滎陽外史曰古稱將門有將蓋气類使然也哲爾徳氏父子際興王之運屬櫜鞬擐甲冑與諸將奔走禦侮贊成混一之功裂地受封任方面之寄傳及孫曽守正效死可謂不失其官矣夫楚國有材晉人用之昔金日磾以南單於子入仕漢朝七世貂蟬震赫炫耀與其國家相終始今從事系出北部以先朝將家妙膺盛代文學之薦向用於時如木之春所謂公侯克復其始者不在玆乎因傳著其家世而爲之贊曰

粵惟前朝興於北部豪傑景從雲龍風虎惟元帥公始從憲宗爲王先驅孰當其鋒逮事世皇仍率有眾拜命煌煌金書綰鳳江流湯湯慨彼宋彊襄樊旣拔一葦而航維時大將如郭如李公在轅門實承器使以戰以攻俘馘於於婉彼弱嫠奉璽獻圖幕府上功公實稱最淮海之疆十連爲帥將星遽殞壽不百齡卹典之加精爽欽承嗣子象賢人百其勇從於南徵身彰錫寵乃佩虎符金斗之墟或武或文帝命以兪載長萬夫移鎭江左曰池曰饒式謹邊鎖貽厥孫謀閥閱有輝伯仲後先吹塤吹箎武弁有峩以義相讓鑾鑣鏤膺交弓虎■﹝革長﹞迨及四傳際時多艱羽檄星馳嘅其永嘆職在爲臣忍違君父伏劍一揮以備以禦自我先公有此專城義同存亡誓死爲貞力殫勢孤抗節不屈忠血之殷濺此遺紱惟從仕公際今文明剡薦登朝服膺寵榮咸曰熙哉承務有子四世克濟其美先隴之藏松柏蒼蒼奠祭不時南北相望追惟教忠澤及於後有書有詩以奉悠久簪笏在牀爲龍爲光嗣而承之益大以昌木本水源有譜有牒述贊有辭以示來葉

吳處士傳

昔者聖人作易於山下出泉之象曰君子以果行育徳夫行者徳之著徳者行之存因用以該體者也三代以下聖賢之道微矣中世偏行之士成名立方風範足懷者史家猶取而錄之況詩書徳義有以淑諸人而傳諸後者乎作吳處士傳

處士諱忠字彥中其先爲錢唐著姓五世爲鄞人有諱安禮者入元爲徽州路儒學教授轉嘉興路總管府知事其祖也諱祥甫爲福建道帥府奏差則其父也妣錢氏徐氏周氏處士在幼而奏差君卽世鞠於其母周少長出事外傅周旋肅恭以爲讀書當見諸躬行詞章記誦奚益故其律己以嚴待人以敬宗族鄕黨並惇義讓喪塟嫁娶必力爲營辦規助人以是多之性尢孝謹每以不逮事先奏差府君爲恨祭祀必流涕母周疾病常不解衣帶飲食藥餌調治以時曁其歿也棺斂祭塟禮無不至情無不備由是懿行日聞有勸之仕進者則曰昔泰伯三以天下讓孔子稱爲至徳延陵季子讓國吾聖賢之後也寧不聞風興起耶功名爵祿豈所願哉至正間淛東戎師辟爲從事不就大臣有薦者勑授紹興路蕭山錢淸巡檢亦不赴惟端居靜念保衝養和而已士大夫家子弟有執經授業求爲撃蒙者則朝夕摩勵期於進修而止嘗作亭桃源山中萬松林立風晨月夕鸞笙鳳竽淸響疊奏從容淸悟塵坌有不能入者因號松亭處士自比於古之逸民以洪武七年十一月十七日卒享年五十娶同郡李氏生子朝宗早夭次倫次浩次潛倫明易經領洪武五年淛江行省鄕薦計偕春官選入成均引唐何蕃故事得請歸養處士旣歿服闋復以明經召致闕下上親爲覆試授當塗知縣文章政事有聲京畿人謂處士有子云

滎陽外史曰士有所不爲亦將有所必爲以其無用亦所以爲用爲與不爲用與不用惟其時而已亞聖所謂窮則獨善其身達則兼善天下者固其宜也處士美學懿行推爲一家之政而功名爵祿有不存焉衛詩有云獨寐寤言永矢勿諼其處士之謂乎

吳先生傳

自孟子沒而正學不傳久矣暴秦煨燼之餘漢儒掇拾綴葺著之詞說其果有得聖賢之心哉千百載之下向非伊洛建安諸子出而發明羽翼之二帝三王之道泯矣然而經學名家若歐陽生夏侯勝之流漢史猶聨編得書況生於儒先過化之地得其緒餘有以大經學之傳乎作吳先生傳

吳先生諱烈字義夫方齋其號也興化府莆田縣人世家縣之黃石裏曽祖諱瑤宋幼主徳佑時爲潮州通判北兵至與其長子斗祥死之祖諱淸太學上捨生入元歸隱不仕引淸湖灌田萬頃淛省平章烏瑪喇欲湮爲田上舍爭之在當時得不廢鄕民詞彩帳以謝者至百數考諱栢號石亭克植先志先生年七歲失其母某氏石亭以廣大期之年十六石亭卽世先生內治家政供賦稅樹門戶外則從師取友汲汲不遑粵昔建安之學蔡沈仲黙承文公朱子之傳著書集傳實得帝王心法之要延佑間科舉取士定爲國是先生師事郡人鄭獻可林學矩典謨訓誥敷揚紬繹通其精蘊閭左大家以書幣請教其子弟佩衿林立構臥云精舍以居處之世事旣非豪傑分據士大夫媒取祿仕者駢肩接踵有呼先生與俱者先生恍惚雲中報曰吾夢黃粱未熟也卒不起聖運文明洪武初詔以三年疊試取士有司惇迫弗得已較藝閩省考官永嘉林溫奇其文置諸前列計偕京師適禦史增城張公度景彜分巡中都上言帝鄕戚裏學校首善之地教官缺員非所以表儀天下天官精選十有三人以先生爲首遂授中立府教授卽今鳳陽府也鳳陽洊罹兵燹艸萊新復以耕牧樵采爲事四方謫處者甘心商賈視簡冊爲何物有司數數焉逼迫之始遣子弟就學先生朝夕督勵經史文藝知行兩進登歲貢試春官者歲有其人督閫畱司郡府諸州慶謝表箋以幣請爲修撰公侯大臣以下待以斯文之禮性嚴毅以禮自持或時燕集有媟慢及誹議者則義形辭色人以是敬憚之九年考滿進牌入覲考功書其稱職得謝天官奏升王府官不果遂以常調授鄞縣主簿旣上任士大夫賀爲得人值正旦入朝陛辭復職適官掣弓張錢價侵欺移易者事干前官而郡之境淸寺僧誣告累及先生付淛憲置對不勝考掠遂誣服刑曹定輸作四年放還赴大理司審錄瘐死洪武十九年某月某日也年六十有﹝闕﹞適鳳陽諸生壽春陽吉評事大理爲經紀喪事賴其力先生妻陳氏遂得歸骨於裏庶幾古師弟子之誼云先生嘗三娶無子有女適同邑方某先生嘗請告還命族子某爲後不事事先生日以宗祀爲憂陳氏興化宋金紫家寓居鳯陽求之得爲伉儷志於產子逾年乃毓一女今十歲云所著有倒捕貽笑集凡若干捲

滎陽外史曰宋季科目取士視前代爲盛端平二年穆陵禦延英策士五百餘名其首二卷難爲進退帝躬爲審定攜首卷以入外廷不之知也比掲捲讀卷官定爲三等以內失一卷爲辭穆陵出諸袖中曰狀元在此取其辭翰兼美云及唱名乃興化吳叔吉也嗣後科第不絕爲太守者五人裏有萬石君家及掛籍狀元坊之號可謂盛矣予向聞先哲語及之在鳯陽與先生同爲學官乃知叔吉在曾伯祖行先生自少至長卓立不羣晚際興運而以科第爲名教官出爲縣倅爵位𨿽不大顯亦可謂世濟其美矣彼髠■﹝礻頁﹞叵測忍於構害而耳目綱紀之司不爲別白乃羅織而鍜煉之嗚呼亦獨何心也哉始公之赴逮也有過上饒相遇者先生語之曰爲我謝信郡鄭廣文吾不復有相見時矣予兒東升自四明來先生復語及之尢勤眞聞訃悲傷出涕念無以爲先生出一死力者因敍其家世出處大致以告其鄕之君子志人物者有考焉

滎陽外史集卷四十七

●欽定四庫全書

滎陽外史集卷四十八

﹝明﹞鄭眞撰

○銘

白雲軒銘

白雲軒者三衢陳侯可齋所居也侯家世業儒自儒而醫以術起死者千百計早歲遊京師受知王公大人辟爲中書省醫再轉擢慶元路鄞縣尹鄞與三衢俱隸淛左公航海之官去家將千里以慈母在堂懼滫瀡之養弗以其時也登髙徘徊欲捨去不可得樞宻分院大臣憐其衷檄命使者爲之取以就養焉於時兵革繁興音問弗至晨昏之戀有加無已此軒所以得名也嗚呼孝爲百行之首以公之孝思其親如此其與唐之狄仁傑登太行而悵然於懷者豈逺乎哉詩曰維其有之是以似之又曰孝子不匱永錫爾類其侯之謂乎乃作銘曰英英白雲在彼靑山漠然以靜悠然以閒時焉騰空時焉觸石輪囷氤氳巃嵸蔥鬱變化不時蒼狗白衣粲焉光輝玉葉金枝豈曰無心亦曰有象懿彼哲人以寓遐想哲人伊何產自三衢以時行藏以道捲舒覲日之光鈞天帝所志存伊傅爲霖爲雨帝有恩言出宰於鄞誥命寵頒煥焉增新遭世孔艱革兵紛擾以望鄕闗鳴音邈渺慈親在堂旣壽而康倚門倚閭朝夕所望煌煌齋居掲此巨扁匪時不思動靜幽展彼云徐徐吾親何如曷云能來以奉以娛彼云孤飛吾盍歸止泄泄融融以燕以喜念惟梁公陟於太行載顧載瞻慨彼河陽千載一朝前哲是效作銘以勸永世克孝

谷口莊銘

維古哲人躬耕谷口巋焉髙風孰其尙友侃侃鄭公天府之英繩彼烈祖昭玆令名赤城之陽盤阿考室其中靖深其外棘翼栢松槎牙巖壑洞谺元气鴻蒙天地一家倉庚旣鳴爰適南畝旣種而獲孔多且阜嘯歌翩翩曰此有年鳶飛魚躍契彼淵玄相在爾鄰紺曈白首飲酒酌醴以介公壽公樂徐徐公志不渝寤寐興懷以赫厥圖軒冕非榮金紫何貴用也斯行豈以形累嗟我同姓如途之迷谷莊峩峩誓言同歸

湖山軒銘

明之屬邑曰定海西去八十餘里地名靈緒鄕山水淸淑是爲故宋宗正少卿兼吏部尙書致仕文潔黃公之裏予二年來以某事嘗過湖山書院拜觀公遺書舊槁蓋深有啟發焉者裘君可道築軒其旁亦以湖山自名則凡言行出處之常理學文章之懿其有得於公者多矣不揆凡陋銘詩其間用以致景仰之意云銘曰

有植其軒控絡湖山皎焉淸猗巋焉孱顏懿哉裘君曰適有居左右秩秩厥圖與書粵惟良朝廓無氛祲魚躍鳶飛適契爾心乃命乃戒乃遊乃遨載涉其深載陟其髙纈英茹華采芳揚芬靈臺湛然不芥於塵念彼先哲有若黃公冠帶立朝展也儒宗亭亭新祠與軒相望炳堊流丹山川增光俯仰百年實公允師明發寤懷如或見之願言蚤夜式克欽承庶幾來者保爾令名

愚齋銘

四明柴君元中扁其讀書之室曰愚齋予因爲之言曰凡人得天地之气以生其淸者爲聖爲賢其濁者爲愚爲不肖於是品類之髙下習尙之美惡固有不能相同者以君神气淸明學行純粹凡天道之流行賦與家國之理亂得失莫不知其理之所以然與其事之所當然者乃今以愚稱之豈將沈晦免患如寗武子之愚乎將不徑不竇如子羔之愚乎抑將黙識心通如顏子之終日不違如愚乎𨿽然古人不可尙己志於古人者其非古人之徒歟不揆凡陋著銘以申其意銘曰

茫茫堪輿气化氤氳參爲三才曰惟斯人人生伊何稟乎是气淸濁或殊知愚斯系懿哉柴君旣淸而虛胡爲居室扁之曰愚嗟君有言吾豈無意世途紛紜淫巧滋熾審其所由愼厥攸從此靜而吉彼動而凶乃安乃居乃慰乃止及視黙觀鴻蒙太始毋事詭隨以狥俗流毋爲誇毗以喪厥修喜譽兩忘得喪一致抱朴全眞樂哉斯世

拙巢銘

昔宋大儒周濂溪先生著拙賦始之以吉凶勞逸終之以天下拙刑政絕嗚呼拙之時義大矣哉四明李﹝闕﹞以拙巢命其所居其有得於周子之言歟夫拙者巧之對世方以巧自矜而子之於拙乃甘心焉人之好尙相越豈不遠哉銘曰

厥初生民有事巢居懿哉李君尙友隆古巋彼蘧蘆扁曰拙巢左圖右書於焉逍遙世方詭隨我克以正世方容悅我罔弗敬乃慰乃止以嘯以吟如鳯在梧如鶴在林影與身俱心與神會動靜隨宜何間顯晦斵輪匪知抱甕匪愚全眞反朴爲徳之符

種徳堂銘

建安鐂氏止軒故宋屏山先生文靖公裔孫屏山忠顯公季子以道徳著稱於時考亭朱夫子嘗師事之止軒以世家子克承文獻之傳而復以醫自輔所活人不可勝數嘗築堂於其郡之南浦盡挹溪山之勝扁曰種徳云夫徳猶木也種之於前者獲之於後者也古人云十年之計種之以木百年之計種之以徳所謂百年豈一朝夕之故哉止軒以種徳名其堂吾知必盡力於所植而其效之所獲有不待言矣爲之銘曰

有巋者堂南浦之陽面勝溪山燁其輝光作堂者鐂揭名種徳攸芋攸躋以偃以息岐黃有書功探化樞起廢扶僵爲徳之符惟徳在人天所賦予人弗善修厥徳或沮至理流行生意何窮盍務爾力盍樹爾功爾源旣深爾本旣植勿助勿忘毋厭毋斁粵昔汝祖惟文靖公崇祀爼豆煥焉新宮象賢繩繩在而孫子善種倍獲永綏多祉

見南亭銘

見南亭者同郡王彥倫氏讀書之地也亭在城東同嶴山謂之見南者蓋彥倫之始祖察使公由汴徙明旣歿卜兆於其山之南鄕人因謂之南山由察使三傳至厚齋尙書公復祔塟其旁此見南所以名者蓋不徒資爲遊觀憩息所以寓夫展敬瞻省也夫南者陽明之地八風所藏四靈所聚窆竁之營於玆得吉文獻之澤所以蔭被後人者可知矣居斯亭也慨想先世紱冕之藏顧瞻松柏徘徊泉石精神血气之感通固有如見其聲容笑貌者矣目注心存愈逺而弗忘焉所以奮起家聲紹承基緒與其山相爲永久者不在玆乎銘曰

明城之東曰維同谷澗溪杳深岡隴回復一峯巋然審勢面南逺近亭亭拱焉相參粵昔先哲扈從南蹕乃歸乃藏窆此幽室靈聚秀鍾詞學名科文獻之光耿焉弗磨懿玆曾孫保有遺緒僾焉長懷庶幾目覩亭焉其間於以解顏松風四來颯然佩環求聲審形卽象顯義衣冠九原黙如有契我畜我儲手澤之餘玉海靑箱時捲時舒山髙水深煥發華采嗒然忘言瞻寤斯在問所見者何有何無天君湛然造化與俱古往今來百世一日先徳貽謀願言無斁

養素軒銘

苕溪嚴氏質夫以養素扁所居軒要予銘詩其間養者順而不害之謂故養頥見於易養气見於孟子養之時義大矣哉質夫以養素名軒有古人尙質之意斯其得所養者哉不揆瓦石輒爲之銘曰

沄沄苕溪枕於東吳隱士氏嚴曰適有居不雕以華爰簡而質以藏以修以偃而息至行內充動無不宜有如食飲匪渇匪饑簡秩靜幽琴樽芳潔山髙水長寤寐先哲從容周旋泰然安然於斯樂育以全其天世途營營斵喪本實所養旣虧匪惕則怵泛觀靜思我其焉如抱朴全眞往古爲徒令譽靡忘百歲一日銘以申之有永無斁

愛日堂銘

同郡許孟和年踰弱冠刻志好修從名師講學爲文章能中律度洪武癸丑以秀才徵至京師羣試吏部旣中選調官有日矣來謂予曰某幼失怙恃所以撫育而至於成立者大母某氏之力也明發有懷徳報罔極若吾父母者旣不得致其親親之恩矣幸而大母之在則於奉養供給其可不如吾父母乎於是扁大母所居堂曰愛日而化州石隆知縣慈溪烏先生江西參政天臺陶先生文以實其事所以朂孟和者甚至竊聞古之居室及盤盂幾杖皆有銘先生幸銘詩其間庶幾夙夜惕勵以無負先達長者之訓哉眞乃爲之言曰懿哉孟和之心也夫愛發乎情根乎性觸物而動有愛焉弗愛焉愛而得其正斯其知所愛矣哉惟日爲眾陽之宗自明及晦遲速進退行有常度人之於世也幼而壯壯而老老而衰則固隨日而變矣然而晝夜之間日之出沒循環不窮今日猶昔日也民生幾何侵尋常遲暮今日寧復如昔日乎此孝子之於親其愛日之誠吾知其不能已矣且親者我之所自出也大母者親之所自出也吾親旣溘先朝露矣大母而在則吾親也而況慈哺之恩有終不能忘者乎愛日二字昔人嘗致意於其親而孟和獨爲大母言之君子是以知孟和之心孝子慈孫之心也因銘於堂之戶曰朝以出夕以入日在桑楡短景急銘於牖曰皓日行空不常在蕭蕭白髮朱顏攺銘於壁曰陽春熈熈奉甘旨大母在堂顏色喜銘於幾席曰心所安意所便寢處食息罔或愆嗟哉孝孫盍勉旃大母壽考兮用介百年

自牧齋銘

四明塔山兪氏寓維揚江上司徼巡之職屬時隆平境內無事將扁其齋居之室取易筮之得地山之象筮者曰吉在易謙卦初六之爻辭有曰謙亨君子利涉大川而其象曰謙謙君子卑以自牧也夫謙者卑抑之義君子以謙卑自處以之涉險猶無不濟況平居無事適寢處食息之室者乎於是以自牧名齋而求銘於予爲之銘曰

地中有山易卦爲謙往聖取象義宻詞嚴有美君子卑以自牧巋彼齋居迥謝流俗俗尙之趨崇髙躋攀旣蹶而跋罹彼險艱天道好謙而況於己處下就卑斯其可矣至理存心適彼自然命分之定孰違吾天於時隆平鼓桴息警泰然安居靜存黙省左圖右書從容舒徐朝斯夕斯厥功焉如曰無不敬曰謹其獨貞吉令終永矢弗告

竹屏銘

予客居都中屬邑之臨淮淸苦日甚旣二年始借署察院營所居於廳之東房舊牀敝席縛竹爲屏風糊以紙而系之銘云

朴俗隨宜坐臥偃起夜气之存黙契玄理三載從容一貧如水淮海天涯夢魂千里

屋舟銘

茫茫江海匪舟曷濟爾屋如舟吾其焉逝以藏以修以泳以遊蟬蛻春融樂以忘憂時焉琴樽時焉詩酒天地浮漚於吾何有盼彼川澤我居我家匪隆以崇匪肆以誇歲月悠悠吾生猶寄或泛或浮廓焉無際至理忘言湛然心淵鳶飛魚躍其樂也天孔道不行乘桴是托懿哉而人聖賢可學

東園荘銘

淮水東作爾室去浮華惇本實偉儒先聿來居神孔完味道腴相原田比而櫛痔錢鎛力黍稷歲之餘倉廩儲爲酒食斯樂胥匪斯今追古昔有嘉客豈不懌書帙編以永年金石諧宮商宣藹時髦佩衿肅道是傳豈私淑地之靈惟其人俯仰間孰主賓彭澤翁杜陵老今名昭古儀表莊東園契我心山增髙水增深終厥身保貞獨作詩銘矢弗告

杖銘爲徐景顏作

挺玆嘉植好爾正直以扶以翼愛紆爾力返乎潁水之陽用以適進退之宜全君子之徳

靈壽杖銘

得於華嶽之顚卽諸莆陽之野時止時行無或我捨學變化而爲龍恐不得而從也

風木亭銘

國子生平陽董瑨仲石年十有二時值其父伯髙翁棄世旣塟慨其親之弗得養也築亭山中扁曰風木歲時祀享以致其思云夫木欲靜而風不停子欲養而親不待此臯魚答吾夫子之言也魚在春秋時捨其親以去不得仕於其君又弗克致養其親志憤心激卒以死亡人至今悲之夫先王制禮本於民彜適乎情文而莫之過也若魚之死君子以爲過於中矣然其言也𨿽聖人不能以非之而當時門弟子亦有因是而歸者則以爲情之至也世言事親如事天起居溫凊懼其違也滫瀡滑飴懼其缺也不幸而天命有定人事之不齊則亦致其罔極之思而已養之不及思之無窮此風木之感所以不能自已者而況於松柏丘隴體魄所藏神明所安爼豆樽筵之薦如將見之者哉範文正公爲參知政事告其子曰今而得厚祿欲以養親而親不在矣而歐陽文忠公之表瀧岡載其父崇國之言曰祭而丰不如養之薄也文正少貧不能備養文忠少孤不及於養是殆有感於風木者二公旣登政府皆以公師之貴贈及其親國家之恩九原必及豈虛也哉仲石於此有事焉勿忘焉顯親揚名以無忝所生斯足以慰風木之悲矣使夫日攺月化忽焉不加諸心豈人子事親之義也耶𨿽然仲石之父歿矣幸而有母存焉夫不及養其父而猶足以養其母所以不忘其父也孔子曰生事之以禮死塟之以禮祭之以禮人子之於父母各盡其職之所當爲而已彼有哀毀亡身若臯魚者何容心焉爲之銘曰

巋斯亭山之麓肇嘉名曰風木木之生有本根埴以培枝葉蕃風鬴噓气烈烈撼以揺慘摧折人之生本厥親大義全重彜倫命短修生死訣養不逮痛嗚咽霜露降祭以時酒醴冽牲庖肥攀松柏盼泉石心悠悠思罔極精爽邈音容遙長夜寂不復朝偉臯魚古名哲情莫伸丼殞滅繄名言我所師感由衷曷不悲孝通神善克報我作銘申以告

屺思軒銘

永嘉王綬廷采以國子生奉上旨分教中都扁其所寓軒曰屺思予嘗過而問之曰魏詩之三章孝子行役登山以望其親自父而母自母而兄序其一家之親設爲念己之言寓其思慕之意庶幾以親之心爲心者廷采越在畿甸去家三千餘里念母而不以及父其於義何居廷采曰魏詩之孝子自其親在者言之爾吾生十閱月值吾母某氏棄世抱養爲姑諸父取以爲子年幾三十吾父曰綬吾適嗣也而爲弟後可乎使歸而復諸正侍養左右而吾母之聲音顏色莫之識也夙夜寤懷庶幾如吾母之存焉此屺思所以名也予應之曰可乎哉夫思發乎情人莫不有所思思夫宴安華好則爲宮室飲食輿馬服禦之奉思夫功名富貴則有公卿爵祿之求是皆非所宜思也若乃母子之親念一气之分慨九泉之邈倚門失望陟屺興思有如吾廷采焉者此天理人情之至也魏詩親在而致其思廷采親歿而致其思親在而致其思親可得而見也親歿而致其思親不可得而見矣使夫廷采得如魏詩之孝子行役而歸其慶在堂起居孝養寧有愼旃無棄之辭也耶廷采幸而得致養其父不幸而失養其母此屺思所以終其身無窮也扁焉而朝夕觀焉其亦見廷采能用其情矣哉𨿽然孝子之於親不徒思而已也昔吾鄕先生袁文淸公生六日而孤母夫人史氏寢疾形神欲離以公在乳母𦇤褓中猶注目焉公旣長念之不置屢形於言及貴爲內相史氏得贈陳畱郡夫人文淸太師越國曾孫外家史氏世相封王爲四明盛族公旣紹承華閱榮及其親燎黃山中縉紳君子以爲其母庶幾不死矣夫揚名顯親士之所謂孝也廷采成均之望行將大用所以興懷名哲迪光先緒者不在玆乎豈曰戀戀於陟屺之思也耶爲之銘曰

言陟彼屺言思我母彼天者何曷不眉壽我生之初厥聲吟吟厥月甫旬罹此毒荼婉孌諸姑慈養育撫誰其子我言有諸父厥旣有立以書以詩寸艸春心熈熈春暉椿樹在庭霜雪愈勁嗣續之傳言歸於正滫瀡旨甘克敬克恭而母不及涕泣焉從漠漠重泉冥冥幽肂隧而相見悵莫之致惟山有屺載陟載升言致其衷天髙气晶盼睞踟躕以丘以壠宿莽其萋宰木斯拱大孝終身著目存心有扁者軒肅然如臨哀哀劬勞欲報罔極奉以周旋徳禮無斁日月易流寢興遑遑恩需錫類不顯其光以孝移忠惟古名哲我作聲詩言篤其烈

來徳堂銘

平陽林與直敬伯氏故處士文卿之孫敬伯在總角時值其父彥暉有事行役而文卿以大父之尊撫之至而教之篤也文卿卽世祖母程氏繼承厥志如文卿之存與直亦感激思奮從師取友受春秋經貫通諸傳學正而文會程氏繼歿買山將合塟且構堂若干楹爲廬墓計適朝廷誕興文治與直以俊選至京師入成均爲上捨生奉上旨分教中都將二年而大父母之■﹝穴上之下﹞竟弗及臨罔極之思不知涕泗之交頥也將告歸墓堂下期盡其心焉而助教先生檇李貝公扁曰來徳且著記以朂之予聞之作而言曰先生可謂忠厚之至哉夫徳本諸性分者也而謂之來者豈自外至者耶蓋卽其用力以底其成功用以迪光前人埀裕後昆爾譬之木之生也有本培埴而生息之則其末益盛水之發也有源浚決而疏之則其流益深人之生也本之以仁義持之以朴茂見之日用彜倫措之功名事業髙明正大之規深長悠逺之慮不止一世一人必至於百世子孫曾元以至於云仍無窮也後先相望大小一致丰融而醲郁沈浸而涵育徳之來也可勝用哉若稽林氏系出泉南在唐時名攢者爲福唐尉後以五季之亂徙平陽之四溪而析居於嶺梅嶺梅之族始於宋參議遵治行倬著有名於時至其子季倫以直道晉司諫省輪對上殿長疏短札士大夫傳誦其後有名望之嘗知道州爲名太守望之子太玉入元由郡博士至建徳推官奕葉相承衣冠蟬聫而文卿以建徳子𨿽不克享有世祿而從容自適以教孫爲已任際今聖世敬伯受業成均承先生長者緒餘被菁莪樂育之盛珪璋聞望非一日矣玆又將從其父彥暉依大父體魄之藏以居思其志意笑語居處與夫所樂所嗜神而明之玄徳升聞嘉祥沓至振闕下之家聲艶譜牒之光榮者不在玆乎詩曰無念爾祖聿修厥徳敬伯其有焉庸敢本貝先生命名之意而爲之銘曰

粵惟林氏泉南肇居由福唐出系緒有初至孝顯聞親喪廬墓嘉應自天白烏甘露植表亭亭闕下著名平陽散處煌煌厥聲惟參議公實爲始祖大諫立朝克踵其武桓桓道周江海一麾建徳決獄民以不虧閥閱之華善承善繼百世千禩有引勿替惟敬伯氏紹志遺經以嗣以續惟徳其馨自本而支貽謀燕翼天性民彜豈曰外鑠歲月如流盍謹厥修厥徳之來厥心休休其來何從其卽何所浩然沛然孰竭孰禦積之旣育式厚以丰囊探劵付以事以功皇天無私惟善有報人之弗力天曷以造人文交孚伊徳之符詔爾子孫永終令圖

蘭室銘

蘭艸之香者也詠於詩載諸易春秋傳紀之離騷經賦之隱人君子有取焉眞以非材奉上命教授廣信府道經玉山邑教授程先生徳武要致之家巖谷間崇構秩然俯仰上下淺靑叢碧可愛可玩皆蘭云徳武署其楣曰蘭室是所謂托物比徳者耶爲之著銘曰

巋彼作室有蘭其馨天風四來吐芳敷榮其芳葳蕤其榮煒燁靈根幽叢紫莖緑葉懿美哲人愼厥攸居眄焉華玆爲徳之符曰維援琴曰維紉佩菲兮彌章紛兮繁會相彼庸流一燻一蕕不有君子其誰與儔盍懋爾功盍勉爾力朝斯夕斯以培以埴毋若申椒專侫慢慆毋若荃蕙化而爲茅不流乎同必謹其獨息焉遊焉永矢勿告

滎陽外史集卷四十八

●欽定四庫全書

滎陽外史集卷四十九

﹝明﹞鄭眞撰

○銘

晚翠堂銘﹝並序﹞

予友單守道氏前朝宦族家於晉之臨汾臨汾宻邇太行多幽崖窮谷固陰沍寒獨行犖確間見長松離立偃蹇自傲不可狎玩而根深幹碩蒼翠郁然若有待者因喟然嘆曰事之成就亦猶木矣其在於晚乎於是扁所居堂曰晚翠取範魯公詩語也魯公在石晉時由翰林登宰輔入宋以舊徳仍居相位其出處大節未容輕議而於保身之道蓋庶幾焉從子杲求奏遷秩誠所謂躁進焉者魯公之詩昭昭乎立身行已之誡至其後復以園花澗松爲諭可謂深切著明也已使魯公諸子服膺斯訓寧有異時貶黜之命乎夫富貴在天行藏在已反而求之斯可矣且松之在澗谷一物類爾然而堅冰甚雪之變虯形自如則所以受命於天托質於地者誠非凡艸木矣是故隨時而變榮華之驟盛者也歷時而不變質直而愨實者也士之生世以堅忍之姿致貞特之操不有耀於前必有聞於後不茍伸於一時必有濟於無窮斯有得於魯公之言哉守道厚質修儀而邃於問學以明經中選爲國學生同門之士歷憲臺登省部官承宣布政使者相望先後而守道奉旨分教中都恂恂退讓自齒韋布世之錦綺華好朝榮暮悴者曾不以動其心斯不亦古君子之道哉夫天下之物不期於用而自無不用況於士君子之學果足以爲世用者乎積之旣充養之旣厚登諸廟堂爲柱石爲棟梁出類拔萃艶晚節之光榮其不望於守道者耶守道元故湖南憲副明卿之孫同知通政院事仁美之子以兵難失其母來京陵訪求得之人以爲孝云

有丸其松在彼崖谷歲寒雪霜蹇立乎獨匠氏曰咨梁棟其材孰用其良維其時哉凡物之生紛紜交錯萌者枿者或葩或蕚造化循環柄其樞機盛衰生息厥理則宜人曰木公挺然晚節正色淩空沃兮其烈彼美君子有聞厥聲惟气之淸惟節之貞相彼宦途榮耀誇詡勇進疾登聫翩步武反已植躬退然不勝詠歌聲詩藏修燕寧寤懷先哲悔言在斯歲月遲遲寜不吾待冠冕非尊韋布非卑大器晚成福祿其綏艸木英華托興比徳巋哉堂居過者必式

白雲親捨銘

白雲親捨者國子生陳士方氏奉親之地也在今永嘉郡平陽五十里南湖一曲其地有金峯靈鷲之勝而儀嶽一峯髙出天表龜山鴈蕩岡連隴接映帶逺近或起而翔或拱而伏其外大海盤礡一瞬千里風雨四時各極其變顧瞻白雲常近衽席間如鸞如鳯如象如馬如車如蓋如蒼狗如白衣如玉葉金枝有不可勝狀者焉士方之父南莊公年踰七十雅志隱幽樽爼琴奕日與白雲相爲主賓士方與其兄紘弟徽朝夕承顏問候備得其歡翁嘗慨然曰吾其有子矣乎於是士方請扁爲白雲親捨而助教檇李貝先生著記以爲秉彜好徳之良有得於古人之所同然者可謂善於立言者矣嘗試言之云之爲物陰陽二气之所聚也察五色以驗災祥則保章氏掌之太史氏書之蓋卽天象以驗人事有民社者所宜謹也托物君子因其所見形諸詠歌至謂白雲﹝闕﹞瞻者謝世離俗之云也若乃登太行而望河陽以爲白雲孤飛吾親捨其下者蓋其千里之逺一念之誠隨感而應有不能自已焉範文正公著其事於貞碑以爲凱風孝子之用心誠有以知梁公矣若士方者其心梁公之心者歟然梁公登太行而思其親在外者也士方居平陽以事其親在內者也同者其心也不同者其迹也不於其迹而於其心使梁公復生亦當謂其出處之同者而況師友之間見而知之不有以喜談而樂道者乎且夫父母者我之所自出罔極之恩不可量也士方少旣失母今幸有父存焉存者養之終身歿者思之終身各盡其心斯亦可矣豈直溟然茫然自托於太空之浮雲也哉士方淸修謹飭而懋於爲學洪武八年以有司惇遣入京師由國學奉上旨賜襲衣分教中都且將二年蓋嘗登莊周惠子之臺鍾離國之故墟慨然而思泫然而悲者數矣是果不同於梁公歟孝爲百行之首人茍不知之天固有以知之矣白雲之埀象不在於士方耶詩曰惟其有之是以似之士方之謂乎爲之銘曰

眄彼白雲矗乎浮空時焉鬱蔥時焉巃嵸翼日以飛觸石而起一气鴻蒙莫究終始變幻不時粲兮光輝普致神功同符化機惟山有云以近非逺巋彼髙居煌煌巨扁白髮尊顏穆然宴閒進退捲舒抗焉塵寰人曰耆碩必恭必敬介福維祺伊天之慶嗣世象賢堂構是圖有仲有季或糓詩書起居趨隅誨言斯在拜舞肅恭爛班衣彩庖胾樽醴旣旨而甘吹塤吹篪以雅以南俯仰山川白雲在目寤寐寢興矢言弗告彼云徐徐吾親以娛心與神遊衝然太虛大義彜倫保其遺體托物興思庶幾在此粵狄梁公言陟太行河陽顧瞻踟躕彷徨萬人一心萬世一日是則是效永終貞吉

落云亭銘

山林瀟散之士隨所遇而得所樂初不以物累也是故以天地爲室家日月爲戶牖山川爲閫域江海爲界限俯仰大觀物無不可浮雲太空隨時變滅何獨介意也哉此無他物之在宇宙間者皆至理所寓也外之所觸內之所得有不可以言語形容者特假云以見意爾不在於云也噫豈淺淺乎哉泗州博士陳先生楚賓世家天臺嘗行所居東園得奇石如砥其端有窪隙似硯可貯水楚賓曰吾少好古法書而業弗及竟今得此石豈造物者黙有以相之耶遂鑿沼於石之東構亭其上旁有松數十章髙出亭表楚賓日往習書有白雲自松上英英然飛墜幾席間楚賓顧而樂之因題其額曰落云取李謫仙詩中語也夫造化人事相爲流通君子之心造化之心也雲行雨施品物流形乾道變化各正性命天下之理孰有過於此者乎云形而在下者也就其動靜去畱而察其所以然天地造化之精具矣夫理會乎心心融乎理悠然怡然殆與浮雲相忘於沖漠之表其孰計夫咫尺之近耶昔曾點浴沂風雩詠歸識者謂其有天地萬物各得其所之妙然則楚賓之所自得者誠不在云矣區區翰墨之微尙奚言哉銘曰

茫茫太虛云其邈矣秩秩斯亭云其落矣彼云無心幽思愔愔曷不膏澤以雨以霖彼云有象變幻忽慌玉葉金柯以寓遐想徳人天遊神與道謀如彼浮雲從容夷猶上有喬松下有文石一鏡磨銅秋波湛碧泚筆如杠有鋒有鋩揮灑縱橫以鍾以王書有象形浮空五色造化之妙爾胸爾臆冥冥化機孰主孰持澒洞鴻蒙曷測其微返視息聲忘形物我云形焉如來降來下動容周旋其樂也天有如弗信請質幽玄

植勤軒銘

臨川王熙謙和以植勤名其軒居之室中朝縉紳士大夫旣論著其義行工部主事彭公徳修以謙和同鄕親契之厚復請予銘詩其間予何足言之哉夫天下之事未有不成於勤而廢於怠者君子之植其身亦惟勤而已植者立也樹也易曰自彊不息書曰所其無逸植勤之謂也謙和以植勤名軒其知所植哉獨不觀諸木與稼乎植之旣勤期以歲月材不可勝用糓不可勝食也一或怠焉棄焉其不至於蕪廢而茅塞也幾希且夫學問之道無他亦惟其勤焉耳勤則成怠則廢古之人皆然也今之人皆然也捨其怠者就其勤者學其有不成者乎謙和荊國文公之裔荊國之宰吾鄞也築臺讀書其上﹝俗謂荊公臺﹞遺風故迹猶可考見其在相州幕夜誦及旦出而臨政不遑櫛沐韓魏公初不之知以少年逺大期之其勵志勤力有如此者故其文章學問髙視千古致位宰輔建立制度以堯舜其君民其亦可謂命世之才矣世運旣移故家喬木不與風花霜葉俱就冺滅迹其言而考其行殆有如聲容笑貌之接者則所以迪光前人垂裕後昆者不在於植勤矣乎於是有事焉勿忘焉如木之植稼之獲斯可矣毋若人之揠以拔撼以揺也爲之銘曰

凡民在勤勤則不匱有若植焉匪勤曷藝眾方嬉嬉我獨孜孜毋怠爾力母懈爾爲如植於山如植於畝旣息旣蕃終善且有藤蔓斯除荼蓼斯薅黽勉有事匪劬匪勞厥功告成有居有食令終永圖君子貞吉懿哉君子式克似之扁焉觀焉厥鑑在資若昔聖賢布我方冊道尊徳崇兢兢業業古往今來歲月如流惕然於心敢荒厥修堂堂荊公曰惟爾祖相業煌煌蟬聨珪組文獻之傳玆三百年子孫繩繩象其徳賢惟勤有功惟善有報善植善獲是則是效

至樂堂銘

世言人子之事父母如天地然不得意於父母則爲得罪於天地至親之分其嚴矣哉夫使父母具存同躋上壽婉容愉色克盡孝養之心斯亦人道之常爾若乃暌違於干戈患難之時會聚於禮樂盛平之日食祿奉公曆階稱壽縉紳君子舉稱其孝噫非天下之至樂其孰能與於斯鳳陽行大都督府都事宋公原敬在元季時年十有四侍其父某母某氏宦遊山東適靑齊兵起原敬與其父母相失爲卒趙某所得官軍旣至有貟外陳禮從趙取以爲子遂冒姓陳氏居淮安之桃源從師取友志學爲務而於其親至於一舉足一舉目之間未嘗忘焉聖運肇開徵試吏部授潼川同知遂寜州事會山東朱巖來爲倅具以其事告之且曰吾非陳氏不至此使吾親尙存幸而得見死不恨矣巖爲感動及以內艱去職遂爲訪問得其父母於歷城以書來報原敬取以就養聞諸朝復舊姓因請扁其親所居曰至樂云夫樂根乎性發乎情凡其應事接物適乎心意而形於顏貌者率謂之樂而況至親彜倫之重二十餘年之別一旦相聚以生相養以全者哉若稽前牒老萊子之衣毛義之檄頴考叔之羮所以致孝其親者不過平居無事時蓋其常也至於霍去病迎其父於平陽朱壽昌得其母於同州二家之事固有由然他如周存杜羔之流以亂離失母所在後或得見與否有幸不幸存焉然時之君子樂稱道之誠以秉彜好徳之良有不可冺者以原敬之於二親濵死展轉而得遂其贍養孝敬之實寧不大書特書使天下後世歆艶而誇美之乎想夫云雷遘屯■﹝宀禹﹞縣興難鋒鏑之交玉石俱棄瘡痍呻吟驚駭耳目市邑之聚所過成墟百口之家存無二三及天日昭明衣冠文物俛仰疇昔感慨系之矣其有父母俱全於久離闊別之餘得見其子爵祿之榮而享夫福壽之盛者豈非人所難世所罕哉謂之至樂信乎其至樂也已乃爲之銘曰

天壤之間渺然有身是身之自曰吾二親恩斯勤斯天地比徳養志終身期盡厥職命也不辰艸昧氛塵奔走遁逃敢言逡巡骨肉之乖患難斯亟起居興懷孰侍親側遑遑東西子我者誰有嬀之後庶其依歸日月悠悠旣思旣慕視世茫茫孰殫情愫聖作物覩值玆文明守官潼川以寵以榮曁曁同僚薄言是訴所云周旋遽以憂去書來翩翩曰親在焉生我鞠我克全吾天歷城之陽駕言千瑞安車奉迎親顏以喜怡怡愉愉上堂起居滫瀡旨甘朝夕是須鞠躬奉教載色載笑兒今健彊親聿其耄昔相別時指天爲期遇合非難曷云其遲昊穹至仁俾遂所欲眉壽燕寧百年是卜花誥需恩王言是思以錫以封粲焉光輝人孰無親目斯爲盛我刻玆銘以侈具慶

玩易軒銘

天臺胡先生惟中世家仙居問學老成於書無不讀而尢邃四聖之書嘗扁其軒居曰玩易從容夷猶餘五十年際聖運肇開有司惇迫就試淛闈考官永嘉孔公克表正夫檇李貝公瓊廷琚讀其所著易經義詞理優等置在四十名之列銓部擬爲鳳陽府五河縣學官五河中都畿甸國家興王之地自兵燹以來學校廢弛艸屋如椽不蔽風日先生不以爲陋宴坐其中觀於天地之變化陰陽之消長鳥獸艸木生育動植各得其所若有黙契者於是仍以玩易掲之國子助教會稽錢公子予旣爲記之先生復使其子伯霖來求銘詩而眞奚足言之哉夫象辭變占其道𨿽四其理則一玩者觀之審也觀其象而玩其辭吉凶悔吝見矣觀其變而玩其占進退憂虞著矣學易之道何以加焉且易之爲書廣大精微孔聖讀之至韋編三絕況學者乎自周子著爲通書太極圖說上承羣聖之統伊川程子考亭朱子又爲易傳本義而項公安世復作爲玩辭由是天地鬼神性命道徳之蘊廓如也朱子之學散在東南天臺董公楷實爲傳序之正董公附錄纂注天下學者家傳人誦其有功於名教不細矣先生生於其鄕得其緒餘因其所學以推其至通乎天人達乎事物登名科典教席觀象玩辭觀變玩占由著以知微由體以適用非至誠之學其孰能與於斯嘗試論之天地一易也吾心亦一易也萬物不違於天地而天地不外乎人心卽吾心以求之天地萬物之理在我矣昔四明鄕先生文元楊公著已易卽諸心發明之說者謂與先天學相爲表裏然則先生之玩易其果於心矣哉想夫肅容正襟朝夕晤對羲文周孔如在目前俯仰上下端倪呈露動靜語黙莫非妙道精義所在其孰得而窺之眞不敏無聞於乾坤六子之說不能通其義而神其用獨念先教授府君嘗治是經多所著述手澤具存而趨庭日逺無所是正先生同年之契其尙有以教我哉遂爲之銘曰

粵古初人文起庖羲畫闡玄理後聖作有象爻動靜涵陰陽交偉宣尼繋精義質蓍龜考卜筮兆旣成示吉凶事物來愼所從懿若人具全易相厥心與天一黙齋居造化樞盼八極睨六虛龍馬圖妙探頥表裏融上下察气之神中夜存萬理備徹本根無極翁彼先覺發精蘊淑來學思乃精神以靈水之淸月之明憺至和眇流俗詩以銘愼其獨

宜晚堂銘

宜晚堂者四明奉化江君浚逺歸隱之地也浚逺世爲奉化儒族精於易學元至正間客遊燕薊公侯貴人樂爲延譽得官閩南值時事旣非解紱東歸作堂以居曰吾不復仕矣夫士之大致晚節尢難保身斯不辱身肥遁所以旡不利謂之宜晚蓋將畱連光景致其貞信自守之意豈徒杜陵詠歌一時取快於山水間耶昔宋四明鄕先生鄭忠定公端平罷相歸號安晚穆陵以謝太傅比之俯仰百年先烈如在浚逺殆聞其風而興起者耶爲之銘曰

長汀之墟黃甘奧區有美江君作堂渠渠翠屏在列寤對宜晚日居月諸樂矣忘返夕陽山西澹然淸輝魚勞欲潛鳥倦欲棲曰動而靜曰作以息一气靈神萬里凝寂太虛無塵幽思愔愔嘯歌聫翩愛適我心宦轍迷途豈不歷涉人生百年盍樹明哲粵惟四明文獻相望舊學甘盤太師魏王安晚言遄東山故里歲宴華予髙風仰止母曰尙彊慕彼華妍左顧右趨或戾或愆毋曰未耄進不知止車僕馬蹶旁笑竊詆保衝養和允也其時令圖貞吉古今同歸

古鏡銘

知宿遷縣慈溪馮道常至鳯陽府白事以同郡斯文契家之厚訪予臨淮學宮將別出一鏡以示形制殊古予語之曰此世所謂壽光先生也不獨鑑子之貌亦足鑑子之心矣道常曰府推宋公廷臣所贈也公豈有他哉以某方宰百里欲燭理之明處事之精有如此鏡焉爾予遂解之曰道常可謂得公之心矣永以爲好庶幾在玆爲之銘曰

湛光晶鑑妍醜塵莫昏貽永久正爾躬肅爾容皎若月行太空燭隱幽發欺蔽政日新矢勿替

友於堂銘

曲陽爲中都畿邑山水淸淑今公侯將相之地楊文裕作堂以居與其弟文質恂恂敬讓數十年如一日邑文學新安胡士安先生扁之曰友於不揆凡陋輒爲之銘曰

懿彼君子有嘉徳音奕奕堂構山髙水深維爾伯仲因心則友侃侃怡怡豈不永久吹塤吹篪旣樂且和酒殽具備式燕以歌施政一家同气異體肅焉匪嘩冠裳濟濟相在左右有琴有書造物與逰浮雲太虛賓客斯集以篤爾慶上堂後先金玉交映春日載陽棣蕚敷榮天風四來播其芳馨鴈鴻聫翩鳯鸞軒翥俯仰踟躕攸躋攸芋動容周旋其適也天光澤之遺保玆百年禮讓莫愆爵祿何貴彼有鬩墻胡不知媿

行素齋銘

金華武義髙先生思聰取沂國述聖公語扁其齋居曰行素周府長史爲之著記會思聰以鄢陵學官謝事歸裏舟次淮滸要予銘詩其間不揆瓦石輒爲之銘曰

至靈者人參天兩地素位而行往無不利勿外是求盍反諸心貊其徳音如玉如金富貴匪誇貧賤奚慍患難夷狄孰爲吾病道之在躬爰厥執中日居月諸優遊從容彼索是隱彼行是怪欺世盜名淪胥以敗或僥以致或幸而成蹈險弗測憂危兢兢我所弗爲彼或自得善惡予師敢不自力齋居君子儒林所宗佩服斯言庶幾中庸志堅信篤如射中鵠守以終身永矢勿告

永思庵銘

君子之思其親惟其誠而已誠本於心根於理則其思也無窮焉一有不誠則人欲其間之矣其能永思也哉人非父母不生鞠育之恩昊天罔極於其簡冊之存則曰手澤存焉杯棬之存則曰口澤存焉況於山川宅兆神靈體魄之存其不慨然而長思者乎江西南昌鄔子巡檢伯髙氏東南世家由寧海徙居東陽凡五世伯髙踵學績文卓有名聲自其先府君惠實旣沒奉其母厲氏以居及以薦者登朝授山西絳縣司徵謁告歸省則其母不旋踵亡矣彼其祿養不逮而心不能忘故於邑之槐風裏二親合塟之地構庵曰永思云噫不有以見其誠之著乎想夫歲時展省云深木寒音容之戀不勝蓼莪之悲緒業之遺凜然堂構之責以是而愼焉修焉則凡日用常行之間處事接物之際所以不虧其體不辱其親者可不思所以自盡乎思而得之爲而必力行而必遂九原之下豈不綏我思成而致福祿之盛乎詩曰明發不寐有懷二人伯髙益以致其誠哉爲之著銘曰

繄若人思愔愔歲則久月則深人之生惟父母養以娛我當厚風木悲孰致之邈窀穸見何期攀柏松盼泉石感動勞匪朝夕思乃精神靡寧庭宇構陟以登列饌牲紛爼豆享而薦駿奔走山穹崇水渟濙神靈來風冷冷思古人舜其孝終身慕我則效愼厥修報所天奉先訓肅周旋感則通誠之至福履綏俾昌熾告嗣續永乃心矢勿諼貊徳音

滎陽外史集卷四十九

●欽定四庫全書

滎陽外史集卷五十

﹝明﹞鄭眞撰

○贊

蘇逸民論贊

古有豪傑之士不屑爲世用至於長往不返杳不知其蹤視夫名聲爵祿若將逸焉其逸民蘇翁矣乎翁廣漢人字云卿身長七尺美髯宋紹興間來豫章湖東岸結廬獨居辟廢地爲圃治蔬織艸屨市鬻不二價日給薪米有餘則資借貸負償不介意張魏公浚爲相馳書函金帛厲豫章漕及帥曰予鄕人蘇云卿管樂流也近聞灌園東湖非折簡能屈幸親爲我必致之漕與帥乃更爲遊士造焉翁方坐茅檐補衲二人前揖問其鄕裏曰廣漢人也識張徳遠乎曰舊與之識今已三十年矣曰上起公爲相其識量何如曰忠心可矣但長於識君子短於知小人恐未了國家事爾因入攜敝筐以杖擊松花分盞以餉二人笑謂翁曰某等承乏帥漕得張公書知公寓此俾以禮招恐儀範莫親故假士服以來已而旌旗塡道力祈同載翁謝以明日就見挽之再三堅拒不能得至期兩司交伺不至遣使迓之則書幣家具如故而翁已往矣夫宋至髙宗南渡易所謂窮則變之時也廣漢之間哲人生焉其在布衣王伯將相之略未嘗不朝夕往來於懷也國步孔艱張公出而以一身任社稷安危之寄慨念故交云泥迥隔豈不欲其陳力就列以共致太平耶逸民胡不翻然一出以慰其渇見之思耶蓋當二聖播遷中原塗炭宗澤渡河之請沮抑至死李綱招撫之議貶竄相繼陳東以上書見殺胡寅以直言不用豢養湖山忘國大恥南北之議固以不待秦檜有言而已蠱惑於帝心矣禍福起僕張公尙不能保其它復何爲哉逸民蓋有知乎此矣況夫有志之士猶有欲蹈東海而死不肯處小朝廷求活者則夫書幣千里之貽漕帥野服之見逸民豈爲時出哉嗚呼布袍艸履與承貂峩冕者孰榮荷鋤舉鍤與當軸秉鈞者孰貴然而張公誠可謂好善而忘勢者逸民豈非樂道而忘人之勢者歟𨿽然世有古今人無古今百歲之後山林江海之士庶幾有如逸民者乎吾尙得而見之矣其詞曰在宋南渡風教以漓功利所趨聲應气隨逸民氏蘇蹇立乎獨古有作者以嗣其躅豫章東來有屹其廬宵爾扉屨晝爾畦蔬以貿以易衣我食我傲睨嘯呼我無不可煌煌相君翺翔靑雲函書以將頒我閫臣我本忘形豈以形累出虛入無溘焉如蛻相是君臣東南偏隅富貴如雲我其何居吾儕小人附勢逐利勁節髙風邈不可致漢廣之陽生气凜然九原可作吾其執鞭

九臯處士傳贊

予讀甬東史君行可所著九臯處士傳嘆曰嗚呼是豈非有道之士乎哉夫身不外道道不外物彼役於物者豈足以語道哉晏處士居鳴鶴山之下講授弟子暇則援琴松陰命歌鶴鳴之詩亦云樂矣而其所以樂者則不在是斯眞與道者也昔者儒先君子論顏子曰非樂疏食飲水也嗚呼其學顏子者乎作九臯處士贊

鶴山之墟至人所居神逰物初逍遙虛徐彼鶴在林載好其音我歌以琴天地之心

予往年讀書鳯浦湖處士以事來獲一再見挹其顏色聴其議論有不能釋然者後史君出示其傳遂爲之贊嘗以質諸顧先生徳潤因循未寄數月徳潤自慈溪歸言處士死矣斯文且不及見矣悲哉夫是非混於生前公論伸於死後人之於世無不皆然以處士立身累行其生也人固樂稱道之矣其死也孰得而冺之哉予家去處士捨百里未克奠生芻以矢其哀乃書此以遺其子世有知處士者必爲之慟哭而流涕云

杏林圖贊

同郡陳君子云居闤闠中自其先世嘗以醫入翰林逮至祖若父復以其學遊縉紳間名聲益大以振君旣克紹其傳凡以疾來告者爲之胗視不少倦發藥率不計其直以金帛致謝者亦不以經意人以是賢之子云嘗慨然自念曰道之在人初無間於顯晦貴賤也使有一毫及物之心亦足以爲道矣古之人有如董奉者庶幾所謂有道而隱者乎而世之好奇立異者詫其賣杏一事指以爲神仙淸虛之流則亦不知用心之所在矣吾嘗想其爲人企而慕之早夜之間若有以見夫形聲影響之接者於是繪爲一圖庶幾千載之下將復有如斯人者焉予旣聆其言披其圖喟然而嘆曰嗚呼若君者其亦所謂尙友者乎夫時有古今道無古今道同則人無不同矣古今云乎哉以董氏之在當時爲人愈疾而人爲之植杏曁夫賣杏收糓而復以濟人之貧之者斯所謂徳於人而不責報於人者矣陳君聚藥爲餌而以濟人利物爲心斯不類於古人者耶豈必玩芳取實區區以追逐其形迹也哉覧者當有得於是圖之外粉墨之工毋徒以議爲也

瞻彼陽林有燁其葩錦繡紛披敷榮耀華生物之功流行不息睨彼樹間有磊其實來貿來易以斗以升或肆其貪虓虎震驚厥積旣多我儲我貯以卹以賙厥功斯著至人逍遙佩琚飄飄撫圖寤懷千古一朝太丘之裔黙焉心契死者可作吾其勿媿

采芝生贊

眞嘗讀漢史誌紫芝歌爲四皓作竊疑焉夫人聲之積者爲言言而成文則其聲之著也若紫芝歌者豈四皓同爲一辭哉蓋心同則道同道同則言無不同彼四皓者處則有違難之義出則有靖難之功所謂心同道同而言無不同者復何致疑矣乎四皓夏黃公其一也黃公爲吾四明郡人墓在慈溪縣西南六十餘里至今其地呼爲黃墓鄕先生內厚翰齋王公嘗爲之贊載在郡史其子孫散居江之南者往往有之在松江者尢號巨族有名大有字原威者以采芝生自號其善學古人而無忝厥祖者歟按傳記云土和則芝艸生又云王者仁慈則芝艸生是則芝者固非凡艸木矣彼秦何時哉而芬芳瓌麗在山林之間有以得天地之和者如此則於托物詠歌固若有如詩人之賦比興也而其辭曰富貴之移人不如貧賤之肆志則玩世潔身蓋可見矣故其卒免焚坑之慘逐鹿之禍者豈偶然哉世運代更昔之秦者今漢矣四皓者爲時而出精神丰采動乎九重之上而一語之建足以定主器之危疑開前星之晻昧𨿽韓彭之功良平之智有所不及者然則其身之出處系乎人之治亂矣哉今生當太平之時固無事於隱矣顧乃卻榮華而甘澹泊捨奔趨而事肥遁所以自適其適者無往而不得焉豈必居商嶺之髙擷三秀以取芳潔也哉且夫名者實之賓有其實者名必隨之生以采芝自名其必深知古人所以樂夫隱者矣歲在癸丑眞以淛江進士分教臨淮與生相遇濠梁上見其神淸气明誠不爲事物所汨者固心敬之矣講授之暇嘗得鐵崖楊先生大雅孫先生所著采芝生傳觀之其序事詳實得太史氏遺法乃爲之贊以竊附其後異日扁舟東歸尙當與生入句章山中造黃公墓酌芳薦英薙其荒蕪野艸焉贊曰

古有隱民曰商山翁茹芝詠歌凜焉髙風美哉而人黃公之裔誦詩讀書尙友百世言瞻商巖岌其險紫蓋亭亭日月光輝靈秀所鍾芳華可挹內美之修曷敢不力相彼俗流混然燻蕕不有君子其與誰儔地下天髙千古一節寤寐勿諼庶幾遺烈

諸葛孔明畫像贊

功蓋三分名成八陣前修有言式贊其盛天弗憗遺巨星斯殞漢不復興玆惟气運

又

炎祚日微三分鼎列羽扇綸巾天挺豪傑巾幗之遺彼甘屈弱千古茫茫仰止風烈

陶淵明畫像贊

晉祚微冠裳裂柴桑翁抗髙節三徑存菊松列解印歸自娛悅保厥身明且哲邈千載耿不滅

又

斗米折腰身口交累田園歸來澹兮忘世逍遙冠裳髙風雅致彼名利徒視寧弗媿

王羲之畫像贊

觴詠風流衣冠儀矩胸涵萬仞之淵神遊羣玉之府一掃千軍兔毫繭楮攻藝學以絕倫在名教爲有補千載之下想其聲容庶乎耳聞而目覩也

又

瀟灑冠裳名家儀表神妙天成風雲揮掃波湛鵝池光涵墨沼仰企儀容列星秋曉

梓潼帝君遺像贊

井絡精英邦家顯祀黙相斯文思皇多士晬容穆如觀者興起信筆紀靈良有古史

眞嘗過武林登吳山梓潼帝君舊祠讀宋髙尙書斯得所著碑載開慶中賈太傅督師江上時向士壁駐夷陵比師南伐太傅命士壁援忠南士壁詣帝君問出師利害帝君降筆言看取車攻七月詩士壁曰車攻非七月詩也帝君言後當有驗旣而士壁斷橋戰勝憲宗晏駕太傅班師穆陵書車攻以賜正七月也以爲靈云髙公文章大家書事當得其實祠舊在蜀中自蜀破後士大夫順流東下者隨所在立祠至今遂爲通祀然則帝君之爲靈非一日矣神而明之其天下後世人心所歸仰者哉若乃化書所傳則妄謬不足信四明後學鄭眞識

髙僧贊

宋李伯時畫羅漢識者以爲洞入羅漢腹中此畫殆得伯時筆意使相遇石橋流水間殆悟其爲五百中人也贊曰竺國西來風沙枯槁咄彼空山永謝煩惱色相本空眞如大道神通無方幽深廣浩世情貪嗔孰能我討優缽金蓮一笑絕倒

邳州判山陰陳先生惟仁畫像贊

以蘭亭之風流倅下邳之守宰修容潔儀燕笑樂豈政教涵濡從容自在肆衣冠之儼如煦朝陽之春藹殆將繼明於前修集勲名於盛代耶

蠢庵楊先生建文畫像贊

前朝太史盛代文學道徳儀型先覺後覺出處從容俯仰何怍淮海天遙弦歌禮樂委羽之仙神交冥漠晚節言遄一丘一壑

漢四皓圖贊

予家四明時友人胡先生仲厚爲作漢四皓圖得李伯時筆法及客濠梁以贈國學生王君以寧以寧入京裝潢成軸名士大夫多題詩其上宦逰山東西每以自隨後自遼山還麗陵值予尙在濠梁復出以示爲之贊曰白髮朱顏先秦遺老心同道同冰霜皜皜商嶺巍峩采芝詠歌前星弗耀云如之何禮聘敬恭幡然而起萬代綱常君臣父子羽翼之功漢祚以隆審圖觀像穆矣淸風

鐘馗畫像贊

骨格稜層形顏磊磈森髯下埀怒髮上起風霜凜然目觸手指羣魅百邪震懾披靡有服厥辜解磔裂毀在當時爲不第失志之人千載之下貌之者知其爲正直聰明之士

姜先生羽儀贊

道學儒宗文章英傑气量江湖襟容玉雪鸞鵠逍遙神逰寥泬我懷斯人蓬萊秋月

唐十八學士登瀛洲圖贊

世言海上有三神山瀛洲其一也室居瓊樓玉宇其人多羨門偓佺韓眾王子晉之流乘風禦气倐忽萬里後天不老凋三光好奇之士喜談樂道長望而弗得至也若乃气運文明雲龍際會儒學淸顯則以彼諭此其亦人情趨慕之至者乎唐武徳五年太宗爲天策上將於宮西辟文學館收聘賢才得十有八人並以本官爲學士秦王朝謁之暇引見討論恩隆禮厚天下號登瀛洲云以其人觀之若杜如晦之斷房玄齡之謀於志寧之論譔蘇世長之機辧虞世南之書李守素之譜薛收之方略褚亮之文辭姚思亷之節義陸徳明孔頴達顏相時蓋文達之經學蔡允恭許敬宗薛元敬李元道蘇朂之才業智能皆足以承淸光而揚寵命其所以致公侯將相之盛開太平以詔後世者蓋在於此可但飛騰變化過托於神仙渺茫之域哉閻立本之畫褚亮之贊藏在祕府人莫得見後來畫史輩復托諸毫楮以髣髴其形似於是波環凝碧峯聳羣玉松柏重陰杏桃芳艶碧栁緑蕉靈芝瑤艸瑯玕之屬參錯前後四時長春有仰而睇袒而偃趨而前足舉而手指者有隅坐聴琴環席觀奕者有捧捲欲舒援筆欲題盤膝攜軸背阮侍立者童僕巾丱捧執趨侍服飾態度瑰奇僪異信所謂人間天上者也𨿽無以知其孰房孰杜孰虞孰褚亦足以見朝謁之暇幽情雅致所在矣武林劉公﹝闕﹞得而藏之旦夕間有若形聲影響之接者是所謂慕古人而從之歟夫仙者虛無之談儒者體用之學得儒以致理固無取於仙也然而瀛洲在海外無何有之鄕孰若瀛洲之在禁籞宻邇也耶仰惟皇上奉天承運開文淵閣以延臯蘷稷契之士都兪吁咈致洪武一統之盛蓋不止唐時十八學士而已以公踐歷中外通守東南名郡視唐記室參軍之職固已逺矣或者召還在論思獻納之列是今日之瀛洲卽昔日之瀛洲也天下所慕向何如哉予不佞實於公有望焉乃追爲之贊曰

鯨海瀛洲鰲戴山立神人攸居塵凡超軼昔在唐興蟠李其植日表英靈龍姿鳳質天戈所揮車書混一離兩繼明文館斯辟學海波澄嘉葩美石俊髦於於攀鱗附翼內饌天廚恩賜洋溢更日分番靑綾上直金匱紬封稽經考籍黼黻謀猷咸吐忠直跋燭疇咨夜分乃寂致治隆平於皇美績聖有恩言眷爾鴻碩盍繪是容盍贊爾徳縉紳榮誇誰其儔匹譬彼仙山丹梯峻陟駕鳳驂鸞翺翔八極孰儀圖之千載一日淸風肅如炳丹凝碧自公委蛇圖書碁奕美觀殊形冠裳屨舄壽域春臺燕笑逰適賢哲於今寤寐在昔奉以周旋永作爾式

金郡公彥和畫像贊

老成朴厚之質福壽康寧之慶生際兩朝與物無競杖履冠裳儀容斯稱怡然三友之交傲睨歲寒之勁命琴鶴以自隨閱西州之名勝靈臺湛然太空明鏡會一本於萬殊恆反視而息聴噫是古之隱人君子保衝守正用以養修齡而安定分者耶

二程贊

伯仲一家豪傑千古道統正傳溯於鄒魯襟容步趨前規後矩斯文在玆肅拜瞻覩

邵康節先生贊

理闡先天數探皇極天地之心妙寤黙識安樂有窩漁樵紀述道徳儀容肅恭履舄

三蘇畫像贊

眉山自三蘇氏父子出而名聲重於天下其始也歐陽公識之王荊公嫉之而軾轍伯仲聨登制科行躋膴仕終不免入元佑黨籍士君子之出處當何如耶然宋家南北三百餘年文運實三蘇氏扶助而振起之蓋天使之然也噫此其所以爲泰道離明之盛乎爲之贊曰井絡之墟秀鍾人傑父子爲三規重矩疊一气之傳雄文直筆我懷若人蜀天秋月

洞玄傳宗畫像贊

世言洞玄雷法以劉眞君爲宗眞君手蹴水輪足踏火輪金鞭白馬周流下上代著神異今圖像面黑怒目被髮披衣佩金環握寶劍者蓋洞玄教主卽眞君變相用其法以呼吸驅叱者也其次則白玉蟾馬玄君玄君馬太守之女渡海不死閉目隨風至泉州墜地叩泉之道觀卽其故宅也遂事玉蟾爲弟子又其次則汪雷日薛洞玄丁松隱倪了然凡七傳蓋宗教緒次以雷部有功於生民云夫祈禳之說尙矣禮記有坎壇之制春秋有大雩之文漢書亦有土人土龍之制蓋國家禮典所不可無者也且天地萬物本吾一體吾之心合天地之心吾之气葉天地之气則其感應之理固有不期然而然者若象山陸先生在撫州按方畫卦黙坐其中遂致雨澤之應蓋儒者至誠之徳有功於化育者如此符水詞祝云乎哉今道家行持取其心腎相合水火相濟故有一气原神之說蓋有求於陰陽離坎之義亦其理所當然而神明有足依者耳以洞玄觀之嗣教者七人生稟殊形冠服異制然而動天地感鬼神則見其心無二致而法無二門矣爲其學者寕不信向興起者乎予忝以經史學托於聖賢之門於神怪未之學而先代祀典明文有不敢忘者憶在鳳陽值夏大旱郡太守有事山川俾奕壇羽士用正一法弗應又來廣信連歲不雨有言及龍祠江殿帥者迎至郡城亦不見答噫其非奉神者功行之未精事神者誠敬之弗至耶予兩以學官從郡府後塵瞻拜懇禱至於苦心焦思流汗浹背而不自已於是時也安得洞玄傳宗者出使膚寸八荒以膏澤萬物者哉夫方技之學史家不棄況洞玄之學爲古今所宗乎虞文靖公之記王侍宸宋潛溪之傳莫月鼎其雄文直筆皆足以傳諸後世予何足以繼其百一哉而會稽陳宗澤求著其實至於再三因不辭而爲之贊云

法道之傳先天後天后先摳槖孰洞其玄伊惟教主幻化雷雨我實眞君何論爾汝誰其嗣之有白玉蟾冰雪肌膚肅爾具瞻婉孌玄君女徳之懿大難不死夙與神契曰王曰薛淵乎其心豹關九重儼焉若臨懿哉松隱吐吞導引眾妙希夷谷神玄牝彼美了然佩裾蹁躚龍虎名山妙悟眞詮我懷諸眞太空寥泬飛劍龍吟淸風明月

自贊

茫乎學海望洋而未之見也邃乎詞林守株而莫之變也老病相仍痛心醜面𨿽曰尙有志焉而不能不厭且倦也蓋將上休致之章遂歸來之願待命聴終庶以依先人之窆竁也

又

似我非我我無不可是不得我心之微曾何事乎容儀之瑣瑣也

滎陽外史集卷五十

●欽定四庫全書

滎陽外史集卷五十一

﹝明﹞鄭眞撰

○頌

擬進平益都頌

伏以聖徳昭明誕著聲容之盛戎功赫奕式陳歌詠之辭俯瀝微忱仰幹睿聴竊以韓愈之在唐室詩載詠於元和石介之仕宋朝頌實名於慶曆於惟聖代隆冠前王當羣凶鼠竊之秋正上將鷹揚之日九重拊髀百將痛心國有其人成命煥揚於有日子之於父世讎不共於戴天兵眾一臨罪人斯得槁街懸首馘丕吿成功河漢洗甲兵用揚善頌輒少殫於鉛槧占上瀆於冕旒恭惟皇帝陛下緯武經文撥亂反正聽鼓鼙而思勇士提斧鉞以授元戎濮沿以北祝栗於南旣徳洋而恩著天保以上采薇以下復內修而外攘遂臻大業之成再見中興之盛崖碑嶧刻事未盡於形容鼓吹鐃歌文曷殫於紀述庸陳斐訥冒進威嚴臣某蟄處海邦睇瞻京國周詩歸美媿非比興之才舜殿揚言共迓都兪之治

擬進平益都頌

皇帝在位之三十年壬寅夏六月逆臣田丰賊其主帥河南行中書省平章政事臣﹝闕﹞訃聞皇帝震悼玉音若曰玆予碩輔仗義服勞肅將明威戡定禍亂於社稷民人是賴大功甫集遽聞死事衋傷朕心其命將出師正名定罪肆諸市朝與眾同棄乃輟視朝遣使行賻贈之禮仍以其爵賜其子臣﹝闕﹞伏斧鉞總諸道兵以討之逆臣竄身益都凡百卿士罔不執干戈擐甲冑以敵愾復讎爲事冬十有一月破其城取丰以獻磔屍梟首其脇從者以皇帝命赦之山東平嗚呼自古興衰撥亂之君必有同心戮力爲之輔佐故功光祖宗澤及黎庶伏見周宣王中興北伐見於六月南徵見於采芑一則曰王於出徵以佐天子一則曰徵伐玁狁蠻荊來威平淮夷曰徐方旣同天子之功平江漢曰經營四方告成於王君臣上下之間所以稱頌形容之者如此嗚呼盛哉伏惟皇帝陛下天啟神斷克淸大憝宜有召穆公尹吉甫之流傳之詠歌與周宣匹休臣僻處海隅澡沐膏澤目玆盛事不敢懷黙自已謹鋪藻拜手稽首揚言曰

天命我元奄有九域百十餘年休養生息彼氓蚩蚩誰其萌孽朱巾冠裳姦宄攘功桓桓虎臣仗義秉忠起師陜右駕言䢐東義旗攸指云行風從蹂淮蹙汴以奏膚功於時賊臣鼎魚假息是懷是來匪誅匪殛有荓其蜂肆爾毒蟄負義賊恩釁成肘腋訃告上聞帝爲震驚蠢玆小醜斃吾股肱國有常憲敢逃天刑哀詔誕頒精爽欽承嗣子憂煢斧鉞是錫穹爵崇階是繼是襲盍揚爾威盍鼓爾力以復父讎以糾王慝拜手稽首曷敢不虔誓師勵眾不共戴天縗墨卽戎以爲爾先乃類乃禡乃翼乃前騎車紛紜戈盾委塡如蜩如螗如蝟如蟻百將萬夫奮命興起仰天大呼怒髮上指冦昏以頑遁逃益都益城峩峩臨衝徐徐中權後勁左剪右屠如林之旅摧朽拉枯矯矯獻囚連連獲醜勢孤力殱元凶授首維彼攸居援撫而有犒樂休嘉臠炙行酒聖有明訓咨爾相臣罪止其魁毋戕我民貿貿羣生播告歡忻奔走來迎豈曰逡巡篚厥元黃壺漿載路是旬是宣是煦是嘔弛而貢輸蠲爾徵賦曰寒而衣曰饑而哺益人咸言禍亂瘡痍王化弗沾歷年於玆孰圖今日漢官威儀載覩載瞻寧不涕洟告爾有鄰曁於同類吾義是歸汝彊曷恃毋俟顯誅以貽後悔棄甲來降涵育盛世大明當天昭回重瞳皇曰嘻哉裕乃考功靑齊旣平四方來同薦諸廟郊詠歌沨沨

至正壬寅歲眞館授鳯湖方氏著爲此文歸呈先教授府君頗爲之喜時方學爲古人文章因俾錄示執友張先生子西王先生叔載咸見稱賞此不忍棄者以先君嘗指授其體要故也

擬晉平王惇頌

維晉永昌元年春王正月逆臣王惇犯建康夏四月自石頭城還武昌越明年今皇帝卽位攺元大寧惇移鎭姑孰自領寧益都督及揚州牧皇帝集多士於廷詔曰天祚有晉江左中興先皇帝撫運握圖思與二三大夫曁萬邦黎獻經營圖回光復舊物億萬年永孚休而王惇慿恃寵靈構圖凶逆亂君臣父子之綱忘覆載生成之徳稱兵犯闕睥睨神器賞罰黜陟威福自已忠臣義士駢首荼毒先帝道隆包荒志存含垢隆爵重位寵賚有加而惇過不自悛不朝而去慿陵險阻大肆貪婪江漢湘沔吞並踵告肆朕嗣阼移兵內向矯制干命惟所欲爲稔惡窮凶道路以目夫人臣無將將而必誅春秋之義也惇之罪人怨神怒朕不敢不正以繼先帝之志敢以少牢昭格於廟率爾有眾底天之罰曰導﹝王﹞爾戮力同心肇造我家大義滅親予惟汝能其領揚州刺史凡諸軍之在石頭者咸都督之曰嶠﹝溫﹞爾夙以賊謀告朕先爲之備惟忠惟智朕實嘉之其都督東安北部諸軍與右將軍惇﹝卞﹞助尊以守曰詹﹝應﹞爾秉師以律輔成朕志其爲護軍將軍凡前鋒及朱雀橋南諸軍實都督之曰亮﹝庾﹞爾爲戚屬國之安危與爾同之其領左衛將軍曰壼﹝卞﹞爾出師其中軍將軍曰峻﹝蘇﹞曰遐﹝劉﹞曰邃﹝王﹞曰瞻﹝陶﹞爾各以忠藎爲國屏捍其咸以兵來衛嗚呼爾有眾尙稱乃干戈擐乃甲冑峙乃錢糓予惟汝望一乃心力愼乃禁令明乃賞罰予惟汝能毋戕不辜毋戮已降用命賞於朝不用命戮於市嗚呼念之哉是月惇使錢鳯及鄧嶽周撫等帥兵向京師皇帝出屯南皇堂遣將軍叚秀中軍司馬曹渾等及戰於越城大破之惇以疾斃帝還宮大赦命諸將討沈充王含錢鳳悉平之發惇塟出屍焚其衣冠跪而斬之策功司徒導太保加殊禮西陽王羕領太尉詹江州刺史遐徐州刺史峻歷陽內史亮護軍將軍嶠前將軍復詔某臣傳之詠歌以貽萬世夫出而治兵歸而振旅捨爵策勲以數軍實此先王之禮也疇敢不敷張揚厲以仰答休命乎於是拜手稽首爲之頌曰

維我有晉自天受命君臣之綱萬世彜訓蠢彼逆臣恃功以驕如虎如狼如獍如梟誇爾甲兵恃彼徒旅悖慢叫驩慿陵險阻外招姦鄰大其朋儔百千其師溯彼上流石城峩峩國之門戶據而有之跳梁跋扈飛章叩昏要上不君塗戮將相穢馳腥聞大國十連請命致討虎旅桓桓刻期電掃惟我先皇道大如天赦其罪辜錫寵聫翩位極鼎臺任隆方伯中外諸軍咨爾謨略惇黨賊恩悖慢自恣天顏咫尺朝覲有違旋兵武昌肆出侵刺持國大權廢置生殺漢江之滸湘水之陽狡焉思啟以封以疆馹報星馳匪有朝夕凶謀孔棘移屯內逼皇帝曰嘻豈不在予國有大法敢稽天誅汝導汝嶠秉忠植義社稷之臣爲國扞蔽汝惇汝詹聿大其謀曁亮與壼刈敵以劉惟峻惟遐曰各刺史奔走偕來咸順爾使凡百卿士忠勇奮呼咸拜稽首其行於於車馬蕭蕭斾旗獵獵汝弓則張汝矢則接以戰以守孰禦孰當蓄鋭俟威鋒蝟斧螗天网恢張元惡殞斃逆黨凶徒或殄或殪馘首安安執訊連連振旅伐鼓言歸言旋帝有明言多士之績赤芾公圭余豈爾惜咸拜稽首天子聖神以赫厥武以彰厥勲江漢砥平嶽瀆效職微臣作頌永宣金石

擬晉平蘇峻頌

有晉咸和三年逆臣峻犯京師皇帝出居於石頭城廣州刺史臣陶侃及江州刺史臣溫嶠護軍將軍臣庾亮會於尋陽抗表請曰蘇峻慿恃威靈肆爲狂逆稱兵向闕震動六飛毀裂冠冕睥睨神器忘天地之恩負丘山之罪春秋無將漢法不道揆之古義峻豈勝誅臣某等受寄方嶽義不與峻等共戴天敢率西方諸侯曁三吳吏士練甲治兵奉揚天子之明威顯命謹昧死以請遂趨建康督水軍向石頭斬峻臠割之焚其骨餘眾悉潰京師平皇帝還宮大賚賜酺以侃爲侍中太尉封長沙郡公都督交廣寧州諸軍事鑑爲侍中南昌縣公嶠爲散騎常侍驃騎將軍開府儀同三司散騎常侍始安郡公自余爵賞有差謹按頌者宗廟之樂歌所以美盛徳之形容而告於神明者故撻彼殷武罙入其阻此詩人所以頌髙宗也魯侯戾止在泮獻囚此詩人所以頌僖公也伏惟陛下天造神斷福威惟辟三軍用命元惡授首而頌聲不作其何以紹前王之休貽百代之則乎臣官爲博士詞業淺陋不足以形容聖徳之萬一然當反行飲至之時命爵策勲之日其可使一代之盛事無聞謹百拜稽首獻頌曰

我晉中興六龍時乘川嶽奠靈聖神繼之埀拱無爲太和雍熙蠢彼逆臣恃其舊勲披猖不君提兵闕廷三埀震驚羣生靡寧甲兵熭雲宮室蕩焚六龍蒙塵桓桓虎貔如霆如雷﹝葉力之﹞奮揚天威我師旣東秣馬勵戎咸奏爾功師不時淹如火斯炎凶渠以殱伐鼔淵淵俘醜連連皇車言旋太常威儀鳯蓋龍旗皇心以怡天語都兪汝功汝謨萬家之圖玈矢彤弓服爾寵隆往卽汝邦﹝畢工葉﹞長江湯湯武功洸洸詠歌莫忘

○箴

東園莊箴

人孰無居爾居斯陋適焉安焉何病何疚天地其廬萬物一初日居月諸思與道俱東園茫茫爰卽爾所以瓜以蔬以粳以稌爾勤爾勞亦曰有年貢稅旣登盍適爾天爾鄰爾親來萃來止酒旣多旨式燕且喜相在幾席有書有琴勿愧屋漏肅爾容襟凡物無常樂不可極毋曰旣艾怠肆是卽流俗同污轇轕輪云盍完爾節盍固爾身稼穡艱難詔爾孫子崇本去華愼厥終始古之明哲曰衛武公抑詩作誡式鑑於衷言行樞機宜敬宜懼甿人司箴敢告僕禦

巢居箴爲周克復先生作克復左丞雪坡翁子也

眄彼巢居翹然林麓言息言歸迥謝流俗維爾來止川谷其賖謀猷云勞式完厥家綢繆拮據斯牖斯戶蒙宻靜幽混沌太古相厥爾躬貊其徳音令問孔昭如玉如金時焉抒毫以篆以隸造物與遊一枝焉寄維昔先公冠帶立朝矯矯詞林翔飛九霄燕翼貽謀堂構在爾盍謹其承勿懈以弛如鳯在梧朝陽斯鳴如鶴在松秋空迅徵風雨時來飄揺是懼患難之虞式固爾禦冰雪光晶玩心虛明無安厥棲及玆欹傾粵若縉紳山陰氏陸以書爲巢聖賢是朂千間非廣一榻非卑景行先哲斯其庶幾粉飾妍華縱奢長傲善終令圖司箴敢告

滎陽外史集卷五十一

●欽定四庫全書

滎陽外史集卷五十二

﹝明﹞鄭眞撰

○騷

訟魃

一葉落兮蓐收行秋云雷屯兮解澤不流巫咸啟筮兮告我以由維玆之旱兮繄魃之尢驕陽熇熇兮滌滌山川艸木赭兮土石生煙澗不波兮井不泉載饑載渇兮心悁悁嗟爾魃兮玆何愆蒼天髙兮無雲赤地邈兮揚塵虫虫蘊隆兮如惔如焚土能蜥蜴兮匪靈匪神嗟爾魃兮何不仁原隰畇畇兮我菑我畬秔秫槁兮黍稷枯朝無食兮晚無餔乏官稅兮虧私逋嗟爾魃兮斯何辜上帝好生兮鑑觀下方敷衽陳辭兮維以永傷海濵廣斥兮民流亡害民之天兮爾罰有常星弧斯張兮河鼓其鏜集鏌鎁兮招幹將剝膏塗血兮釁大荒丰隆軯其震霆兮冽缺燁其輝光決滄溟兮傾銀潢驅長蛟兮舞商羊雲蒸雨降兮縱陰閒陽歲其有以兮奏丰穰千秋萬禩兮奉聖皇

采藥翁歌

慈溪紫陽先生徐君業儒而醫以采藥翁自號於是同郡鄭眞爲之作歌曰

若有人兮靑雲兮鏘琳瑯兮斑其陸離服神漿兮飲上池妙造化兮刀圭慨羲農兮逺而和緩不作兮將安歸欲登陸兮上天臺跳梁叫嘯兮多虎豺欲涉海兮訪蓬萊虛無恍惚兮匪吾所懷越山靑兮冥冥越溪碧兮泠泠百艸兮菁菁揚燁燁兮先榮獨遑遑而求索兮歷雲煙而遐徵恐白日之雲暮兮鷤■﹝圭鳥﹞忽其先鳴繽厥美兮充幃芬鬱鬱兮難窺相厥民兮是詒俾壽域兮同躋邈予生兮駸駸嗜芎苓兮術參步徙倚兮雲林靈尨吠兮孤根深遲予思兮愔愔欲往從兮紫巖之陰矢吾辭兮穆如淸風嗟若人兮其慰爾心

日晚歌

日落兮山之西云冥冥兮靄霏霏牛羊驅兮下來鳥雀翾兮欲棲松林寂兮煙火稀樵牧散兮屋荊扉零露漙兮艸萋萋望若人兮海之涯威儀孔秩兮徳音弗違杜若爲佩兮芰荷爲衣架赤虯兮驂蒼鷖臨淸流兮陟翠微日之夕兮澹忘歸椒堂深兮蕙帳低白鶴嘯兮玄猿悲松桂團團兮蘭芷猗猗有琴在牀兮有書在帷若人歸兮不遲彼世昏昏兮其如之奚

溪中吟

靑雲巋兮北山翠壁杳兮難攀渺雙溪兮如帶漭經緯兮其間潺潺兮漱玉揚揚兮皺縠蔭纎艸兮畱靑挺長松兮覆緑桂棹兮蘭舟謇將行兮少休風澹蕩兮媵予放予歌兮中流中流兮不逺天蒼蒼兮欲晚四顧兮寂寥樂優遊兮忘返擷蘋蘩兮靑靑采芹藻兮幽馨悄空林兮無人誰與予兮目成濯纓兮洗耳循往迹兮遐軌漭世故兮相仍巢由不作兮吁其已矣弛予機兮絲與綸鷗泛泛兮魚粼粼抗塵俗兮謝氛祲時荏苒兮秋復春白石兮齒齒波泠泠兮淸泚澄予心兮空明詠考盤兮樂只

山中吟

山蒼蒼兮其髙石洞■﹝含牙﹞谺兮風壑怒號豺虎嘯兮熊羆咆泬寥慘淒兮誰爲遊遨山中人兮松喬其儔乘赤豹兮駟蒼虯來歌兮來遊相彼下土兮曽焉足以少畱仰視兮靑天俯聴兮悲泉謇容與兮周旋卻塵俗兮洗繁悁間闗兮鳴琴雄飛呼雌兮嘯以吟幽思兮愔愔伐木兮滸滸其音下土茫茫兮垢氛漭天地兮不分表獨立兮秋云渺千里兮孔懷斯人懷人兮謂何哀亂喪兮實多挾秦弓兮操其戈紛行役兮孰卹其它圭組兮浮雲悵胡爲兮勞神曷不歸來兮保爾眞與猿鶴兮主賓結屋兮山椒月皎皎兮風蕭蕭歸來兮逍遙千憂釋兮萬慮消

山中人

若有人兮山中居白雲爲佩兮明月爲琚甕牖兮桑樞淸不撓兮皎不污孤竹之君兮淸而臒赤松之子兮有虯其須姣獨立兮檐除歲寒之交兮金石匪渝石磊磈兮徑﨑嶇靈籟雜沓兮如笙如竽熊羆兮猿狙聲慘慘兮悲呼山中人兮何如樂偃息兮踟躕有詩兮有書深筆耒兮耕畬皎皎兮白駒不馳兮不驅時行兮時趨或捲兮或舒不求榮於爵祿兮不顯著其聲譽異炎附而寒棄兮匪朝滿而夕除歲晏兮愁予風雲慘淡兮原野蕭疎蘭芷穢而不芳兮荃蕙化而爲芻盍韜光而襲素兮毋衒寶以求沽撫萬類兮萬殊登山臨水兮於斯樂胥山之田兮可畦可疏山之泉兮可釣可漁釀秬黍兮爲醹采筍蕨兮爲葅醉撃缶兮歌嗚嗚樂浮生兮須臾仁義兮爲廬道徳兮爲塗日居兮月諸懷千古兮一物與聖賢兮同徒矢吾行兮勿渝

祀田祖

瓊爢兮椒糈蹇將祀兮田之祖折瑤艸兮玉芝繽靈巫兮式歌且舞伊容儀兮孔荘精神兮以聚神不來兮我心憂神旣來兮澹容與鳴竽兮吹笙鏗鐘兮伐鼔啐予酒兮樽罍薦予肉兮鼎爼皇穆穆兮以怡颯帷幕兮如語祥風兮甘雨長我稻秔兮介我禾黍斃螟螣兮去鼷鼠歲其有兮糓汝介景福兮純嘏云旌兮以揚霞斾兮斯舉明神兮不畱心搔勞兮思凝佇千秋兮萬古我有民事兮惟神之怙

祀蠶神

彼佳人兮淑愼其儀珠玉爛兮冠佩陸離肅步趨兮委蛇被僮僮兮燁乎珈笄潔石碩牲兮明齊蜜爲餌兮瓊爲爢香旣升兮酒旣釀釃神之來兮雲旌霧旗紛進拜兮庭帷跪敷衽兮陳辭春陽兮熈熈采蘩兮祁祁萬苗繽兮日滋蜎蜎蠕蠕兮蠢蠢蚩蚩載含載育兮妙造化之元機匪神是賴兮於吾曷綏雪繭兮冰絲濯皎皎兮漣漪或玄或黃兮光采交輝爲裘爲裳兮卒歲是宜匪神之惠兮吾將疇伊依齋予心兮是祇奠予物兮莫違我民服事兮神其聴之風揚揚兮雲飛神欣欣兮格思錫祉福兮繁禧樂千齡兮爲期

鳯湖辭

湖之水兮瓊瑤明月皎兮淸風蕭蕭若有客兮吹洞簫悵鳴鳳兮九苞紫庭丹穴兮路逺遙阿閣圮毀兮岐山寂寥烏鴟嚇腐兮非其曹矰■﹝矢敫﹞在下兮翔千仞以爲髙飲瑤島兮鳴赤霄千秋萬歲兮誰能招聖人作兮文明靈池拓兮黃河淸受圖璽兮萬國來庭中宮服齋兮聖心晏寧伶倫正律兮蕭韶九成湖之水兮瑤瓊味如醴兮深且澄髙岡兮崚嶒瓊枝玉樹兮梧竹交靑鳳兮鳳兮曷不覧徳而來鳴符气運之重熈兮瑞王國之太平

望伏龍山

山蜿蜒兮委蛇孱顏岝■﹝山上咢下﹞兮天與齊崖噓气兮云渺渺林蒸潤兮雨霏霏水淙淙兮澗底若流沬兮淋漦天地變化兮景光蔽虧雲霞滅沒兮煙霧低埀螭蝘鼓舞兮蛇蚓奮飛嗟爾龍兮胡爲乎塗泥望豹闗兮岌岌悵躊躇兮有立枯蔓森兮埀髯老樹撐兮奮鬛慘兮冽震兮懾波濤舂撞兮滄海急豺虎嘯兮魑魅泣心滄茫兮欲歸忽神雷兮破蟄

騎牛歌爲史瑛叟先生作八行太師

牛之色兮惟騂惟犛有妥其尾兮有瑩其蹄爾力孔武兮爾肉甚肥匪以伏轅兮匪以負犂犂牧野兮萋萋水洋洋兮有綠其漪飲爾渴兮飼爾饑有美王孫兮欲如之奚及春日兮光輝以遨兮以嬉白霓裳兮靑雲衣佩鏗鏘兮繽其陸離行道兮遲遲王孫樂兮心孔夷歲云邁兮風雨淒其唐虞世逺兮將安歸商歌扣角兮聲正悲齊桓不作兮聞者伊誰白石兮斑斑碧溪兮潺潺王孫兮淸且閒駕爾牛兮往而還月皎皎兮夜未闌聲剝啄兮扣闗饌爾酒兮怡爾顏聊優遊兮南山

寓辭

予近得花乳石筆架形制頗異館寓必與之俱蓋八九年於玆矣至正庚子十月二十有五日羽化而去意甚惜之旣而嘆曰物之靈者豈肯久與覉窮之士處哉因作辭以自解且招之云嗚呼汝其全眞返朴於赤城之陽乎其甘心混雜於瓦石之場乎其沒身沈淵以自晦藏乎且登金門上玉堂以發揮堯章乎將涉江浮海泛沅逾湘與騷人墨客以翺翔乎將與貪官敗吏弄法舞文傷國俗而隳朝綱乎抑將與豪商大賈計微利於毫芒乎抑將與白面書生汲汲遑遑鉆風研雪以自激昻乎嗚呼嘻哉兮我知其由山窗旦夕兮不爾休覊縻旅泊兮貽厥羞捨我去兮恣爾逰世路兮險巇貧賤肆兮富貴危悄彼老禿兮廓無依吁嗟汝兮盍來歸

松亭樂隱辭上史僉憲季衡相公

有美兮貞松舞靑鸞兮屹蒼龍棲浮嵐兮晻靄灑飛翠兮涳蒙氛埃軼兮白日虛績颯兮淸風繄至人之無我兮恆服和於令躬抗雲霄之志節兮挺霜雪之昌丰孤亭矢其如棘兮謝琱琢之精工美冠履以逍遙兮樂琴書之從容境與物以黙會兮心與道其俱融昔彭澤之解組兮樂天命以保終彼神武之掛冠兮求厥志之所從逸千載之遙遙兮矢精誠以遐通撫遺編而想象兮切有契於深衷爰攄辭以達志兮振洪聲之沨沨浩蕩兮廓充會萬理兮適厥中優哉遊哉兮培令徳於無窮客有爲招隱之辭者舉酒以和之曰屹屹兮巖廊萃羣材兮樹明堂吁嗟乎公曷不歸來兮扶國紀正朝綱淮海兮湯湯戈甲兮搶攘吁嗟乎公曷不出兮蕩熒惑掃欃槍赤舄兮朱裳執圭兮捧璋迪前人兮輝光千秋萬歲兮奉聖皇

梅雪軒辭

懿彼哲人淸而潔兮有植斯軒扁梅雪兮八牕玲瓏夜未央兮瓊枝玉樹斕交光兮寂然晏坐秩冠裳兮左右圖書維有章兮纎累不容心純白兮萬理畢會黙觀察兮尙友古人思愔愔兮樂天委命契其心兮維梅其馨雪則淸兮二美合並保令名兮歲寒之交矢弗渝兮悠哉遊哉聖賢之徒兮

孤鴈辭

鴈飛兮南徵煢獨兮無情天慘慘兮霜露零日雝雝兮悲鳴悲鳴兮不歇彼矰■﹝矢敫﹞兮中發跕雲霄兮翅雙折灑平蕪兮毛與血故闗邈兮峩峩北風蕭蕭兮寒水波彼羣侶兮孔多悄哀思兮其如之何

紫霞洞歌十章

深林蘭畹

悄穹林兮無人幽葩曄兮靑春逺遊塵兮芳潔播淸風兮芬冽幽思兮愔愔湘山杳兮湘水深望夫人兮逾逺悵荒蕪兮九畹

方沼美渠

鑿方渠兮成沼幻丹霞兮瑤島綠衣兮絳裳來羣仙兮窈窕娭光渺兮目曾波朱明晝酣兮容顏酡臨風兮浩歌歡樂極兮柰何

晴巒修竹

層巒兮穹窿蒼雪灑兮晴空望帝子兮雲中拂翠羽兮涳蒙縹緲兮天風鳴玉鸞兮嗈嗈

雪巘長松

謇長松兮山中連蜷夭矯兮如虯如龍白漫漫兮天雨雪凜髙枝兮欲壓嗟歲寒兮獨禁春風繁華兮吾何心

巖前古桂

桂樹團團兮巖之幽西風蕭蕭兮天地秋黃金兮爲粟沃淸香兮萬斛望天上兮廣寒雜仙佩兮珊珊深林悄兮塵迥挹芳妍兮樂淸隱隱君出兮莫攀賦淮南兮小山

松下寒梅

蒼髯掀兮古色玉顏澹兮的皪歲暮兮天寒列下上兮相看老偃蹇兮匪傲顧嬌妍兮一笑冰雪兮稜稜吾與爾兮忘形

南渡仙巖

蒼山巋兮孱顏俯流水兮潺潺花艸春兮斕斑窮千仞兮躋攀望佺期兮三山鴻飛冥冥兮不可攀天風兮珊珊颯云深兮佩環

鑑如歌爲胡仲章作

若有人兮詞林之宗學海之雄彥自河朔兮止於瀛東黙天地之運兮契造化之工吸河漢於肺腑兮羅星鬥於心胸合水火以爲鑪兮磨日月以爲銅匪鉛粉之敷拭兮不沙石之磨礲洞晃朗兮湛虛空獨幽隱兮開蔽蒙導融顯兮發明聰撃愚昧兮啟盲聾澄一气之孔神兮耿一心之與通四時五行兮循環無窮盡古今於一瞬兮備物理於厥躬彼林林之有生兮秉常性之由衷賢愚壽天兮貴賤吉凶生稟有偏兮物莫能同維玆鑑之昭昭兮皪精光之融融諒纎芥之不隱兮孰有逃於形容羗無待於龜灼兮亦何假於蓍筒世混濁而不淸兮曾莫辧於瑉玒寶是鑑以自照兮審進退其焉從俯江水之如帶兮聊逍遙於其中彈長鋏以自歌兮托遺響於悲風歌曰模範兮陶鎔迥秋水兮雙瞳鑷班白兮成翁時不逢兮奚庸吁嗟乎鑑其如人兮懼終蝕於昏蒙客有飲酒江上倚歌而和之曰天開兮九重聖人禦兮六龍來多士兮肅容昭至正兮廓大公吁嗟乎其人如鑑兮吾將致汝於天子之宮

白雲祠

望碧山兮嶙峋慨松楸兮白雲泉石閟兮吾親慘音容兮弗見弗聞心鬱結兮同白雲之氤氳靈相兮巖谷羌春秋兮蠲卜兒登朝兮得祿養弗終兮悵云深之埋玉精神交兮黙黙有感則通兮匪褻匪瀆薦殽羞兮芳馨挹醴齊兮淸泠靈之來兮云陰陰靈之駕兮云冥冥跪陳詞兮拜俯思罔極兮淚如雨錫遐福兮純嘏﹝葉古﹞恍耳聞兮目覩碧山兮鳳凰屹飛舞兮髙岡云蕩蕩兮天茫茫覩佳气之靈淑兮瞻山川之耿光

又

山气兮巃嵸藹白雲兮靑空昔吾親兮山中樂林泉兮從容孤兒兮膝下﹝葉戶﹞華彩衣兮拜舞別尊顏兮登帝所邈宦途兮西江之滸望滄溟兮極浦心搔勞兮思凝佇浮雲兮天開安車迎兮逺來詠白華兮南陔匡廬攬結兮悠哉樂哉靑春謝兮流年攺嘆人生兮不長在化鶴歸兮雲海盼故山兮靄靄千里兮馳驅墨縗絰兮返靈輿妥眞宅兮遂厥初白衣蒼狗兮變幻虛無神逰恍惚兮朝夕與俱攀松柏兮踟躕擾馴鹿兮啼慈烏紛俎豆兮樽壺奉孝享兮淸娯薦予辭兮靈巫渺白雲兮仙都

滎陽外史集卷五十二

●欽定四庫全書

滎陽外史集卷五十三

﹝明﹞鄭眞撰

○賦

安分齋賦

四明鄭君本忠居闤闠中以安分名其讀書之室淛江大府都事曹南吳主一題其扃淛江儒學提舉胡公世佐爲之記賜同進士出身慈溪陳公爲之銘不揆瓦石輒爲之賦曰

夫何美人之好修兮大厥身之所居順天命之自然兮安性分於厥初朝發軔於仁宅兮夕弭節於義塗資羣材於文囿兮來哲匠於經郛定中正而植基兮敞寛博而成區洞髙明而啟戶兮通晃朗而爲疏上戴象於幹文兮下履迹於坤輿動不虞於震驚兮靜屹止於艮隅委巽順而從容兮守兌說而踟躕麗離明而燭照兮審坎險而進趨煥巨扁之髙懸兮屹棟宇之渠渠曰吾分之所宜兮昭名實而非誣時藏修而遊息兮縱一心之所如結白雲而爲佩兮曳明月而爲裾邀淸風以自滌兮吸沆瀣而充虛抗浮塵以爲潔兮矯流俗而不污白日倐其西匿兮欻歲年之云䢐恐修名之不立兮深筆耒於菑畬緗帙浩其淵海兮眇罔象之求珠探往古於千載兮遂厥初於三餘擷淸芬於博帶兮保遺材於散樗佩衿森其林立兮來幾席之於於藹和气於絳帷兮隸占畢於奇觚情悠悠而有適兮志黽黽而忘劬意欣欣而自美兮心澹澹而長娛夜漫漫而戒旦兮耿白光於虛無存一气之孔神兮邈品類之萬殊聖賢慨其云逺兮盍徵信於冊書顏簞瓢而陋巷兮憲甕牖而繩樞爰樂道而忘貧兮矢予心其弗渝使靑紫之可拾兮寧能俯首於欺諛使軒車之可乘兮寧能詭獲而馳驅時嘉橘之多枳兮蘭蕙化而爲芻冺規矩之貟方兮曽何有於嘉謨彼枉尺而直尋兮不速戾於厥軀彼昏夜之乞哀兮不羞泣於其家眾皆競進以貪婪兮繄利祿之圖也紛僥幸而行險兮忘禍亂之虞也盍韜光而襲素兮不顯著其名譽豈懷珠而欲獻兮寧待價而求沽匪炎附而寒棄兮不朝滿而夕除匪疾兮匪徐或捲兮或舒日居月諸兮於斯樂胥身世兩忘兮前哲爲徒誶曰彼美君子味道腴兮衣錦尙絅懷瑾握瑜兮樂天知命保康娛兮細故芥蔕曽何拘兮我微斯人誰與俱兮

希古齋賦

永嘉孔希直士淸先聖五十七代孫精於篆隸扁所居齋曰希古其諸兄子升先生嘗爲之記不揆瓦石輒復爲賦之云

謇予後古人而生兮竊有志於好修歲月忽其不淹兮傷予心之優優世旣降而日偸兮孰尙友於千載往者不可復續兮發來今之一嘅聖尼山之苗裔兮紹麟紱之正傳簪笏紛其委積兮渺探頥於遺編巋齊居其藏修兮掲巨扁曰希古湛月鏡之涵虛兮徹冰壺之淸貯帙編笥爲戶牖兮羅翰墨爲籓維披云於一掃兮五采斑其陸離繄人文之肇宣兮妙蒼頡之體制造蝌蚪之有書兮掲日星而昭晰慘嬴政之遺禍兮灰竹帛於坑墟豈天弗喪斯文兮僅壁藏其遺余曁斯文之間出兮辧二體於篆隸符造化之自然兮曰象形與會意或鐘鼎之峙立兮或栁薤之紛披或虫魚之菌蠢兮或鳥隼之奮飛何嶧山之野兮悵失眞於棗木續浮雲之變化兮徒驚駭於流俗披周宣之石鼓兮偉神物之撝訶搜封禪之故典兮撫秦刻而摩挲懿中郎之名世兮刋石經於京國浹流傳於逺邇兮錯咸陽之車轂嗟世變之狂瀾兮迄簒漢之當途碑禪代與九錫兮猶誇詡於鄴都右軍興於典午兮具波磔於八法陽冰托根於蟠李兮冠當時而稱絕紛總總其異同兮爰昭掲於座陰彼扣門而求售兮曾何吝於百金儼面命而心傳兮宛先烈之如見惟藝遊之精能兮庶聲華之獨擅恣厥意之所極兮藹百世之翩翩劃金錯之剪裁兮森玉筯之垂懸樹鐵門以爲閫域兮求無弗與也瘞禿錐而成塜兮繽莫之數也紛偏旁與點畫兮羌訂正其是非也彼六書之於說文兮吾亦得究竟其指歸也彼家雞而野鶩兮於人情其何語綰蛇蚓之春秋兮曽何足以寤語撫衾席而指畫兮謇弗寐而旁求拾柿葉以爲題兮何黽勉而弗休心悠悠而自得兮溘塵氛而蟬蛻要鴻蒙太始以爲鄰兮聊優遊以卒歲誶曰美若而人鏘瓊琚兮毫濡素染樂自如兮白水東流矢勿渝兮希聖希賢遂古初兮

東園荘賦

航一葦之西風兮溘予至於長淮覽鍾離之故疆兮煦晴旭之淸佳鳯城屹乎萬雉兮聳帝鄕之宮闕山川錯以相樛兮儼屏障之四列美東園之幽勝兮控川陸之委蛇原田錯其櫛比兮藹林囿之參差偉儒紳之來居兮葉瓊茅之吉卜夏屋屹其渠渠兮詠考盤之在谷松竹挺其修直兮植花栁之芬菲寄遨逰於上下兮豁乾坤之端倪冠切云之岧嶤兮紉佩蘭之■﹝氵茝﹞■﹝氵茝﹞制荷芰以爲冠裳兮燁眾芳之藹藹時杖屨以周折兮謇容與而躊躕仰髙穹而俯幽深兮寄逰興於樵漁坐白石而枕淸流兮輒漱心以洗耳眄逝者之如斯兮妙忘言於至理良田■﹝禾罷﹞稏兮黃雲秋璇宇淸兮纎塵不畱詠丰年兮黍稌黙中心兮悠悠紅鮮兮玉粒屹京坻兮斯積躬耒耜兮殫爾力充饔飱兮昕夕紅霞艶兮白雪香銀匙翻兮金杯涼燕語兮樂康自天錫福兮簡簡穰穰豢肥腯而烹炰兮云作苦於伏臘顧同鄕而逆旅兮共相忘於遷謫紛子衿之靑靑兮扣函丈以相從傾珠璣之肺腑兮豁錦綺之心胸編簡浩其棟充兮手校讎而纂緝嗣子恪其敬恭兮肅衣冠而趨席羌面命而心傳兮有四聖之周經合象占而妙契兮發精義於考亭顧壽考與富貴兮誠吾生之定分年旣登乎希有兮庶克歸乎厥正邈古人之旣逺兮緬流風而庶幾援彭澤五栁以自況兮委天命其奚疑日忽忽其旣逝兮慨人事之錯迕盼鴻鴈之回翔兮寧戀戀於玆土霰雪雰乎交至兮北風其涼也聞華亭之鶴唳兮忽乎懷故鄕也亂曰淮山峩峩兮淮水波東園茫茫兮其如之何築室兮澗阿矢厥心兮匪他麥秀兮嘉禾樂吾生兮來逰來歌烏兔兮飛梭彼君子兮不那

易安齋賦

嘗讀晉陶處士歸去來辭有曰倚南窓以寄傲審容膝之易安噫是其隨所寓而得不願乎其外者歟身之安者心之安也心之安其與道相忘矣若處士者庶幾於道哉予友會稽王文祥由冑監生爲徐州蕭縣儒學訓導扁其所寓曰易安所謂審其所安而尙志古人者也徐州博士嘉禾王先生執筆著記不揆鄙陋輒爲之賦曰闕

昔典午之云微兮挺夫人之姱節恥五斗之折腰兮望柴桑而返轍撫菊松而盤桓兮用以適夫中心審容膝之易安兮曾何慕夫髙深慨斯人之莫繼兮歘流光之奔電想衣冠之神遊兮儼風流而如見氏瑯琊之苖裔兮誇閥閱於會稽學省鶱其飛翔兮仰廷闕之光輝朝徙倚於文林兮夕翺翔於藝苑會萬里以同歸兮索話言於幽顯芳菲菲其彌章兮聲籍籍乎有聞闡蕭庠之教席兮藹衿佩之紛紛愧獨處此一室兮寤前修於往昔面牖戶而坐忘兮聊從容而偃息謝紛華而不卽兮漠虛靜而怡然邈造化之端倪兮浩風月其無邊嶺崢嶸其在列兮河奔流其如帶曠平原之千里兮覽興亡之大槪巋橫宮之宻邇兮瞻聖冕而巍峩茍修名之不立兮睠斯文之謂何保正气之淸澄兮形穆穆以寧一悄塵氛之弗入兮離人羣而自逸湛靈臺之如鏡兮諒何慮而何疑若止水之不波兮屹山嶽而鎭之夜漫漫其待旦兮寄夢寐於衽席恐內欲之易萌兮終不忘於警惕悵險履之或經兮渺不知其所歸倘患難之數膺兮愁坎壈而淒其紛利祿之遑遑兮羗蹈危而逢殆黯昏夜以乞哀兮曽不免於一嘅彼廣廈而細旃兮非予心之所希也彼金馬而玉堂兮羗命分而莫爲期也肆中情而笑傲兮信吾之安易也與日月而周旋兮謇予心之弗替也誶曰安汝居兮仁義其廬兮安汝止兮道徳其履兮身孔安兮吾何艱兮安斯樂兮何媿何怍兮

延暉閣賦

天臺李﹝闕﹞老成文獻士也年幾八十構閣以居有二子長﹝闕﹞次﹝闕﹞備禮奉養克盡其歡因取揚子孝子愛日之義命其閣曰延暉豫章揭平仲旣爲著記因演其義而爲之賦曰

夫何仙都之雙闕兮渺滄海之涳蒙巋層構之壯觀兮眩丹碧而穹窿拂若木而增華兮耀扶桑之曈曨浩云衢之蕩蕩兮皎輪馭以行空配陽徳之浩浩兮溢流光之沖融晃欄檻以洞射兮紛漾漾以融融孰居處而登臨兮偉八袠之仙翁白皜皜其鬢霜兮丹渥若其顏童藹至和之煦煦兮庸偃息乎其中謝塵寰而不卽兮爰內毓於貞中紛善慶之世積兮貽令譽於厥躬翩翩兮佳兒舞斕斑兮彩衣奉滫瀡兮怡怡介福祿兮維祺仰碧落兮靑雲梯誇父何追兮魯陽何揮羲和攬轡而按節兮謇萬里其焉歸曰朝吾暘谷兮夕予至於蒙汜羌晝夜之晦明兮運循環而終始邈天地之無窮兮彼人生之能幾信往者之莫回兮悵來者之莫繼﹝葉上聲﹞肅予聴兮邈予音情窅窅兮思愔愔撫大椿之遺蔭兮致寸艸之芳心時矯首而遐觀兮迫西山之駸駸繋長繩之百尺兮信予力而不任求大丹而莫致兮愁坎壈而增深念喜懼之交並兮能不爲之先慮也諒神明之可告兮願曜之少駐也毋徑往而直奔兮盍躊躇而延竚也倘命分之永延兮庶表予之衷愫也金烏兮飛梭白駒隙兮柰何登髙明兮望嵳峩舞鸞鶴兮婆娑協笙管兮陽阿攬餘暉兮笑歌彼天鑑之孔昭兮斯精誠之所召光回轉於檐隅兮畱桑楡之末照望春臺之熙熙兮詫晚節之榮曜睨不死之舊鄕兮擁佺期之來到攸芋兮攸躋載色兮載笑詠如岡而如陵兮探周雅之精妙與百歲以爲期兮信夫人之爲孝誶曰髙閣兮蒼茫杳蓬島兮相望偉期頥兮冠裳招暮景兮徜徉貞吉兮樂康春秋不老兮凋三光

雙芋圖賦

予教廣信郡之明年上饒縣學教導歐陽先生君贊出雙芋圖以示予語之曰物植之見於圖牒多矣若木之連理麥之兩岐禾之同穎曁夫蓂莢屈軼華平之屬蓋所以示天地化育之盛明國家休應之多有如此者彼芋載於本艸𨿽曰性溫味和特山殽野簌之一爾春秋之法常事不志雙芋之於翰墨何辱焉君贊曰淺矣哉子之爲言也夫君子之於物取其意之適焉爾初不計其精粗貴賤髙下厚薄也郁薁葵棗詠諸豳風先公風化所由也豆粥麥飯紀諸漢史光武倉卒所賴也蘋蘩薀藻供祭祀之誠芝栭菱椇奉膳羞之敬彼豈非微物者乎而用之重之也況芋之爲物足以助五糓濟萬民者哉吾家澗谷中力作而歸值天日卓午或風雪黃昏饑苦頓踣之餘視鼎簽則雙芋熟矣家人以進屬饜焉以爲天下之味舉不足以易之也宋蘇公易簡對太宗以爲物無定味適口者珍臣止知虀汁爲美欲作冰壺先生傳而未果也太宗笑而然之吾之於芋猶易簡之於虀也作圖以示不忘庸何傷哉予乃喟然嘆曰嗚呼先生其有道君子者乎亞聖鄒國嘗曰飽乎仁義不願人之膏粱其先生之謂乎遂爲之賦曰

氏歐陽之名裔兮蘊美質之眞醇若錦裏之先生兮羌未底於全貧宅巖崖之險巇兮力磽確於旦暮相厥時而培植兮肇嘉名而曰芋番土壤以如酥兮藹生意其敷榮如巨扇之在掌兮奮莖葉之靑靑歘坌湧而墳起兮沃雨露之膏澤種一斗之累累兮紛連城而有獲時霜降而木落兮繽萬寶之告成斸巨鑿之鑱利兮謇碩大而充盈俘厥魁以奉獻兮曰可食而可茹一與兩以配合兮妙先天之成數狀磅礡而昆侖兮羌壅腫而輪囷外皸皴而隱鱗兮中潔素而可珍類蹲鴟之可呼﹝葉去聲﹞兮比龍涎而堪賦發妙思於詞林兮艶芳葩於衷愫爨下急夫薪蒸兮沸湯鼎之波濤气勃郁而上浮兮異灰熟之煨熝與柿栗而並列兮於以侑酒也屑玉糝以爲羮兮於以適夫口也釋隴畆而來歸兮曰吾道之艱難虩饑腸之雷吼兮庸厭飫於一餐信朝夕以爲助兮詎敢儗夫榖粟諒儲蓄之所宜兮庶以資夫弗足充一飽以無求兮老吾樂夫天年日淡薄以自適兮曾何慕於醲鮮爰嚌嚅於道眞兮探至微於不味彼一筋而萬錢兮眄流俗而興喟昔魯直之山居兮指蕷湯爲瓊爢燃榾柮以撥鑪兮問長夜之何其邈空門之襌衲兮延長源而悟對語從容而啖食兮期秉鈞而必貴安吾分而樂天兮緬前哲之遺風畦一區而備預兮夫何患於歲凶徵畫史以爲圖兮匪丹靑之眩也托詩人以比興兮用以適夫遊燕也卽物以明理兮詞弗誇也輯巨編以成軸兮士林之華也誶曰地不愛寶美產畜兮碩大以充如璞玉兮以釡以鬵薦庖廚兮至理之存淡而腴兮維彼驕奢恣歡劇兮燖宰烹炰玉脂泣兮彼樂以淫疢疾深兮芋兮芋兮適吾心兮

滎陽外史集卷五十三

●欽定四庫全書

滎陽外史集卷五十四

﹝明﹞鄭眞撰

○哀辭

楊時敏擬招詞

予年十餘歲時受業郡庠時鄕先生仲如楊公以經明行修受郡首聘訓導弟子貟其子名斆字時敏者侍側頗長於予予以兄事之先生坐堂上上日進諸生取經史訓迪之予懵若無聞時敏輒先解淛東部使者釋奠於先聖廟下時敏升堂爲講曽子一貫之旨部使者稱之會先生分教永嘉時敏從逰湖海十餘年間歸出其文章議論予深媿弗及也越數年先生以恩命復起爲溫州教授升淛東憲掾以守禦衢州功進爲照磨架閣文字時敏奉侍左右不懈益處江行省參知政事述律蕭公聞其才行以便宜擢爲都事駐兵處州參贊裁決爲多時朝廷遣大臣經略江南時敏上事宜數十餘不見省而退乃日取古人用兵之法窮畫夜肄習之凡死於王事者有所見聞必列傳以紀其事𨿽微賤無所間兵陷衢州時敏倉皇赴難道阻不得入東歸於鄞遣一力至衢諗知照磨公以不屈病卒奉遺殖以歸明年時敏遂以毀疾死時敏之死人笑之曰天之佑善人何爾子之不以壽終也耶嗚呼悲哉古者人死有招魂之禮若所謂臯某復者是也蓋仁人君子之用心以爲不忍其死而猶冀其復生者以時敏學行根乎天性名聲著於人人宜爲大官耆老以顯榮其身者乃今年不彊仕志不及竟而死及之是猶大鵬之生南海人皆知其志在霄漢而終不見其搏扶揺九萬里而上徵也則於畱連眷戀之意淒愴悲惋之情其能已乎予與君相知爲深於是采宋玉大招及嵩裏遺意作文以招之其詞曰夫何美人之好修兮懷貞愨之芳心朝馳鶩於藝苑兮夕憩息於書林擷艸木之芳葩兮諧律呂之淸音孰非善而弗爲兮孰非義而弗任履足迹於山川兮起天人之慕欽值气運之不淑兮促歸駕之駸駸奄積岵之興衰兮慘悲裂而莫禁致壽命之早夭兮傷予心之欽欽魂恍惘而莫適兮懇長夜之陰陰乃命神巫載縰秉旄注精髙明冥而下招曰茫茫堪輿气鴻荒只六合上下廣莫量只冥昭瞢暗行恍惚只魂兮歸來毋流亡只江海漫漫濤浪撃只魚龍泳逰變化不測只鯪鯉兩足惟人是食只魂兮歸來毋墜溺只山川阻深慘無日只陰气嚴凝冰雪積只虎豹磨牙恣所嚙只魂兮歸來往恐自賊只上下冥迷雜鬼怪只犴獄陰冥鐵闗閉只獸首人身執器械只魂兮歸來以逺害只俗尙澆漓勢莫禦只縮志腆顏植聲譽只貪婪索求紛疾妬只魂兮歸來正矩度只醜狀麗詞失厥中只抽黃對白巧爲工只渾朴斵喪諂媚爲容只魂兮歸來返古風只赤水丹山遶故居只琪樹瓊柯粲紛敷只朋來盍簪鏘佩琚只挹彼注玆兩樽壺只風馬云車毋踟躕只魂兮歸來幽憤攄只汗簡漆書遂研鉆只二典三謨尙虞唐只明禮興樂威儀彰只魂兮歸來樂不可當只八卦設位人道立只探玄賾微昭日月只麟史有經賞罰明只褒善貶惡粲有程只雅頌沨沨葉正聲只擷英吐華娛性情只史筆縱橫撮要綱只大書備錄發幽光只魂兮來歸斯所望只亂曰邈人生之幾何兮日月砉其迅徵慨所思之不見兮沈寂寥其無聲夜漫漫而靡旦兮窅泉壤之冥冥薦椒楈之芬冽兮播瓊爢之芳馨思躊躇其凝佇兮踧有感於精靈慈親兮在堂渺諸孤兮煌煌明月皎兮悄空房秋風蕭蕭兮嘯孤凰天慘慘兮路茫茫雲歸來兮毋我忘

胡子奇哀挽辭

予少時誦詩書頗能以文章自喜受春秋習舉子業私儗數十題以應場屋一日之敵然學不得碩師徒守傳注雜以訛言臆說𨿽窮日夜敝精神卒不能得旨意所在故戰藝載北心志不通名聞不彰無有振而作之者同郡胡君子奇以是經有名湖海間近歸自吳中往來予家因以所業示之子奇授以治經之要凡會盟徵伐朝聘往來與夫君臣夷夏之間三綱九法所系有以發予所闔者予然後知學者用力之難而向之不獲售於有司者豈不幸哉今兵革漸息科舉復行將與子奇講明是經庶幾有冀焉者而子奇乃以親老家貧求商賈之利以爲養遇盜溺水以死嗚呼豈將使予者終不得夫聖人之蘊奧耶謹按栁宗元著招海古文蓋爲﨑嶇嗜利逺而不復者言之若子奇則志於養親而非蹈險以爲利者不幸而歿豈不重可悲哉於是采其意酹酒江海上而矢之以詞曰

嗚呼子奇泛濫汩沒於九仞之淵乎其溯波沿瀾窮萬里以周旋乎其登蓬萊入玄圃以侶羣仙乎將叩龍伯之宮以容與逍遙乎將泣淵客之珠以織鮫人之綃乎抑將騎鯨挾鵾與江妃水若以周流八極乎抑將剖分血肉以羣魚之腹乎滄溟濁浪髙拍天下深不測廣無邊盲風怪雨飛鮏羴鯪鱷奮鬛口流涎奪攘滿眼森戈鋋子行不返胡爲然雲煙慘淡霾日輝蜃樓橫空淩險巇椒崖銛鋭藏危機怪罔出沒遨以嬉性命倐忽成乖暌子行不返將安之金城巋兮東隅界九域兮限方區大中爲路兮至正爲途仁義爲戶兮道徳爲廬安汝行兮徐徐廓爾居兮蘧蘧朋酒兮樽壺孝養兮歡娛左圖兮右書朋精粹兮爲徒嗚呼哀哉江海不可以托些盍歸來兮寧爾軀

葉夫人哀挽辭

繄夫人之孔淑兮躬內則而精修室家夙其有歸兮懿君子之好逑何壽夭之靡齊兮志偕老而弗酬悵鴛鳯之失侶兮涕泣紛其交流懸明鏡以自照兮弔隻影於房幽紛華卻而弗服兮永終始以爲謀援古義以證今兮矢厥詞於柏舟白髮兮尊姑顏承歡兮愉愉悵歲年兮云䢐愼厥終兮靡渝惸惸兮諸孤篤教誨兮詩書求志業之有成兮斯不墜於遺余胡郗支之告變兮心坎■﹝土稟﹞而愁予諒天命之已然兮撫婺幼而勤渠嗣續姱其好修兮務墾播於菑畬庶地下之無慚兮弛予心之舒舒時荏苒其不畱兮迫暮景於桑楡忽息寂其無聲兮慘不聞於呱呱嗚呼惟義足以秉節兮貞足以固志宜壽介於耆頥兮一始終而勿貳紛錫類於人人兮守芳潔而自誓佳城巋兮崇岡藹松柏兮蒼蒼篆碣石兮琳瑯發潛徳兮幽光山杳杳兮水茫茫懷貞節兮不可忘薦吾悲於九原兮颯天風之悲涼

東隱處士哀挽辭

東隱處士﹝闕﹞君卒塟於東吳華山之南天臺陳公﹝闕﹞言嘗爲文志其墓君卒後﹝闕﹞年當至正辛丑春予瞻覩君遺像乃追爲哀挽詞曰

云溶溶兮東山山中人兮皓髮而蒼顏抗塵俗兮離市寰髙風凜凜兮不可攀彼圭組與軒冕兮曽何心於其間慨一去而不返兮耿長夜之漫漫聞省想而靡得兮灑情淚之班班時荏苒兮春復秋郁佳城兮松楸生若浮兮死若休邈泉壤兮夷猶煙雲兮繆悠巖谷兮蕭颼風怒號兮水奔流嘯虎豹兮舞龍蚪泬寥慘淒兮誰與儔盍歸來乎山中兮不可以久畱巋東城兮蘧廬蕉堂深兮蕙帳虛夜鶴怨兮明月孤芝蘭兮庭除薦瓊漿兮冰壺奉孝享兮慰淸娛風馬兮云車思凝佇兮踟躕盍歸來兮寕爾軀嗚呼嘻哉兮山中兮不可以久居

舒自謙生挽辭

嗟若人兮山澤之臒道徳爲宅兮仁義爲途通古今兮一瞬察周流兮六虛合幽明兮旦夜視生息兮斯須滋蘭樹蕙兮懷瑾握瑜老冉冉其已至兮履終歲而弗渝日出而作兮日入而居生優遊兮遂厥初嘅暮景兮桑楡大命近止兮吾踟躕其焉如先兆巋兮蒼蒼屹飛舞兮鳯凰泉壤兮茫茫將永寧兮崇岡攀松柏兮依依生若寄兮死若歸唐虞兮逺而樂天委命兮夫何爲矢吾辭兮孔悲激天籟兮淒其

王叔逺先生擬挽辭

四明文獻家稱王氏爲首自觀察使三傳至尙書公益大以著故山叔逺先生爲公幼孫公著書千餘卷先生晝習夜誦旁通曲暢學旣有成與其兄邵武教授並有聲庠序禮樂之事多賴以取正至於人之美惡髙下事之曲直當否品量疏列靡不克中世以此重之亦以此得謗先生處之裕如也予先教授府君與世寡諧與先生昆季相好爲至六十餘年不啻親戚至於攻勵之正規戒之嚴則各不少置人固以爲非茍同者自予兄弟爲兒時視先生如季父先生愛予兄弟如己子趨隅侍坐所以開啟其心志者非一日矣至正二十三年秋九月重九日先君與先生會飲於家因論及書檄露布之體與唐正衙內殿之制先生慨然謂予曰今世學者自科目外一切典故漫不屑子亦有志於是乎尙朂之哉予佩服斯言而未嘗須臾少置於懷也越明年三月先君卒先生來護喪事吾兄弟慟哭之餘以爲先君往矣先生存焉以事先君之禮事之聲音咳唾之間庶幾如見吾先君者孰謂先君旣歿而先生復相繼以死耶自今小子其何所依歸以爲求教誨之地乎嗚呼悲哉初先生得疾予時往問之曰吾死無日矣行與子訣旣而以承祀屬其侄以治喪付其甥其綱紀之者實惟其兄教授先生且命以啖趙春秋斂則於歸全之際可謂從容於義命之正而無所憾矣而予所以拳拳致其愛厚之辭者蓋死生大變人情天理於是爲至有不能自已者耳彼之生而致死之獨何心哉昔尙書公卒袁文淸公爲述廣招以致師友之義夫世有古今人有貴賤而道義則出於人心所同然者得其所同然古人之遺意且不在玆也耶先生將塟予以契家子義非他比誠不敢以服喪未除而故爲黙黙也於是仿其制而爲之辭其辭曰

悲夫人之奄忽兮溘埃壒而遐徵視杳杳其弗見兮聴邈邈其無聲哀余衷之弗置兮漭不知其故排閶闔而告帝兮跪敷衽而歷訴皇揆予之中情兮赫天光之下垂摭湘累之故實兮命巫陽其招之巫陽再拜稽首傴僂恭受挿竹埀綏藉茅薦酒乃下招曰大鈞茫茫气化氤氳些雷霆砊磕陽火焚些固陰沍寒霰雪雰些九闗槖鑰虎豹啄人些魂兮魂兮毋上天些重泉閟深陰冥霾溟些惇脄血拇跳梁如猘些劍獄刀山湯火沸些苦海無航險莫濟些魂兮魂兮毋入地些滄溟萬里廣無邊些椒崖淩波剡戈鋋些鯪鱷磨牙噓腥涎些空腹待飡恣所便些魂兮魂兮毋危顚些山髙谷深豺狼噬嚙些蚖蟒當道遺毒蟄些爰居驅風轟巨石些魈魅獨足往來白日些魂兮魂兮逺害賊些方丈蓬萊隔杳茫些瑤艸琪葩露滋芳些羨門偓佺雜璁珩些矯首企足以逺望些魂兮魂兮往尙羊些黌宇陵夷禮讓息些羣飛刺天孰止抑些睥睨泚顙若讎敵些嗟此範模有典則些魂兮魂兮曷避暱些金昆玉季一气同些棣萼荊花燁春紅些鴈鴻齊飛挾云風些中道棄捐心摧恫些魂兮魂兮友於雍容些家學靑箱珍襲什些考釋見聞殫撰述些昈分品列粲編帙些其大如海貴若玉些魂兮魂兮守先澤些宸畫奎文爛龍光些鸞凰綾花云錦香些兩制六題煥文章些賜笏頒魚塵滿牀些朋來盍簪羅饌席些瑤爵瓊尊薦芳醳些魂兮魂兮樂不可極些重曰竊獨悲此典刑兮天不憗以百齡佩儒服以終身兮祿弗承於寵榮淩逍遙兮空靑駒皎皎兮鴻冥簾櫳靜兮帷榻淸閴寂寥其無人兮慘猿鶴之交鳴洞恍惚而想象兮颯颷飅之泠泠瞻隴上之白雲兮藹松柏之菁菁慨九原之不作兮將永固於深扃業有傳兮嗣有承百歲千秋兮尙文獻之足徵奠芳椒兮有苾其馨歸來歸來千憂釋兮萬慮平

郭母嚴氏節婦哀辭

始予爲兒時受業郡庠同捨生後至者兄弟二人皆恂恂雅飭進退惟諾蹈規矩如成人詢之爲郭子通先生之子先生治尙書才行聞一時由郡學訓導分教處州靑田縣復署上虞縣教諭未上而卒殆將十年獨其母嚴氏節婦在焉爾間嘗從其子升堂拜之指以示曰吾未亡人所望以亢郭氏者其在玆乎朋友人倫之一切磋之益子其尙有始終者哉自予父先處州教授府君與郭先生爲同志嘗以文字相激昻以是節婦視予爲通家子弟因得與其子昆季相好爲至退而聆諸先生長者之言則知節婦之行表表在人耳目者初先生旣死節婦年甫三十卽以死自誓時郭氏家日匱遂鬻奩田妝具養其姑舅教子若女又推其餘以嫁夫之姊及舅姑先後以死則殯葬祭祀一如禮制他如夫族之尊而長者死無斂具復爲之盡心焉是可以見孝慈之兼至仁恵之交盡矣嗚呼賢矣哉蓋嘗以爲世道決裂而守身立節多出於婦女之流彼豈有所授受哉良心善性理爲之綱而利欲不得以入焉爾以節婦之行觀之豈非天質之美而從容於義命之正乎世有偉然一丈夫慷慨自許至於困窮患難之際見利自私失身不恥者多矣聞節婦之風不有所媿哉予不逮事先生幸因其子以識節婦今節婦亦不可得而見矣不亦悲夫於是矢詞以重其哀辭曰

嗟嗟節婦赫儒宗兮蘭心蕙質善由衷兮婉娩淑修姆訓從兮色絲纂組習女工兮嗟嗟節婦天立配兮相彼令居汾陽裔兮室家順正職中饋兮胡爲夫子溘於逝兮嗟嗟節婦涕漣洳兮膏沐誰容鏡鸞孤兮弔影淒其吾何辜兮婦無二天之死莫測兮嗟嗟節婦篤貞孝兮白髮在堂壽而耄兮滫瀡肥甘承笑貌兮起居昏昕躬允蹈兮嗟嗟節婦內教修兮訓子窮經道是求兮夜窓繼晷焚膏油兮長而有成心休休兮嗟嗟節婦家日匱兮貨我土田鬻簪珥兮喪車連連盡始終兮百禮具宜錫爾類兮嗟嗟節婦至行全兮鼎養欲娛盍永年兮賦命短修孰非天兮瞑目正終神逰仙兮嗟嗟節婦音容杳兮晨霜摧萱北堂悄兮寸艸春暉情莫報兮展也二孤心永悼兮嗟嗟節婦窀穸藏兮我思古人衛共姜兮柏舟之詩吁莫忘兮趾美匹休日月其光兮亂曰山杳杳兮雪冥冥嗟嗟節婦兮昭我令名溪泠泠石齒齒嗟嗟節婦兮百世其祀攀松柏兮踟躕慈烏反哺兮聲畢逋幽扃閒兮永固邈九闗兮不可以訴些吾文兮孔哀北風吹雪兮天上來

淸靜居士章﹝闕﹞哀挽詞

﹝闕﹞若有人瀛洲玉鏘鳴兮琳球江風颯颯兮空山秋吹參差兮悠悠參差兮絕響跨鸞鳯兮長往不返心黙黙兮遐想蹉道義兮靡忘勒蒼瑉兮發幽光松柏兮翠蒼薦予悲兮浪浪

亡友王以文哀辭

吾鄕異時衣冠之家角立雄峙蓋自宋社駐蹕臨安次翁王公以扈從自汴徙明遂占籍爲明人公後仕登兩府參大政號中興名臣故紹興間四明甲第首稱社壇王氏云王氏以文爲參政公後吾不知去公幾世矣以文之父亨甫習吏事爲會府史君獨以儒業自奮嘗曰吾不讀書取科第以世其家不名爲人年幾冠聞鄕先生孫正甫訓導郡庠扶丹從逰遂通朱子詩經先生旣謝去歸閉門卒業別取諸經傳子侄皆天人廢興之奧典章文物之詳會粹搜輯學以大成爲詩義多至百餘篇往往斷以已意不蹈襲沛然無窮間爲古人歌詩亦贍富淸麗可誦時冦盜繁興朝廷日事往討不暇右文稽古士大夫焚棄筆硯荒落不自振獨以文日夜飭厲矜喜見顏色或謂之曰子業殆精矣其如時何以文應之曰昔者周衰不復取士孔孟不以其不取而不教也當時門人髙弟亦不以不取而不學也吾志於學而已寧計時或利或不利也耶訖無少懈意家素貧中更艱厄舊廬盡棄僦一室以居隘不能展步時受大家聘幣教授其子弟得俸以養其老母曁其妻子或時告不給則曰吾道蓋如是也不爲戚歲在戊申其妻桂氏與次子及少子某相繼以死以文拮據喪事辛苦交並復去之李氏館得疾七日以死李氏奔訃其母及其長子且具棺衾以斂李氏故儒家有禮教待君有加以文死卒賴其力云夫士患不能植志志立矣幸而有成焉身可榮道可行也以文之存若是宜其掇科取名上以推榮其親下以蔭休其子若孫可也乃竟生不遇辰死非其所老者不克養以終少而僅存焉者不克撫以成其志果何如耶嗚呼悲哉予旣召其友會哭復略序其槪而系之以辭以文長子名某母年六十餘矣

世澤兮蟬聨嗟甘棠兮孰細弗傳耿耿兮遺編朝斯夕斯兮於以永年栫籬棘兮戰藝謇吾植兮初志望君門兮長喟時弗利兮名弗遂名弗遂兮柰何悲秋風兮薤歌

鳯凰兮雙飛斑五采兮陸離鳯翩翩兮失其凰空惆悵兮或在或亡矯千仞兮孤徵雙翮鍜兮歘喑抑其無聲髙岡梧桐兮實弗食露溥溥兮夜虫泣

萱艸兮北堂祝白髮兮壽康奉淸歡兮菽水曰吾親兮有子別慈顏兮去閭裏瞻白雲兮不逺伊邇朝倚門兮夕倚閭望不見兮心躊躇淚涓滴兮眼欲枯百年之望兮將何如

嗟若人兮空山息視聴兮朱顏悲秋風兮蕭颯慘流水兮嗚咽蕙帳空兮靑氈寒孤燈滅兮夜欲闌塵編積兮滿幾寂無人兮孰呼起起靑靑兮佩衿情窅窅兮思冥冥魂逾佚兮弗返猿鶴﹝闕﹞

前鄕貢進士江淛儒學提舉劉公挽歌辭

世稱春秋之學四明爲盛自宋侍郎憲敏息齋髙公與其弟端叔甫各爲論著有集注義宗二書子孫以是經科第累世歷官至內翰及法從者迨至太師郡王淸敏存畊趙公輯爲奏議而其次子太社令山心氏復著法律編以輔明之趙氏傳諸程時叔氏程氏復有本義或問辧疑行世縉紳長者咸以爲四明春秋學代不乏人前鄕貢進士江淛儒學提舉仲愚先生劉公居甬東早與程先生相發明繼又得聞前朝諸老淵懿故於春秋恪以三傳爲宗而折衷以文定胡氏凡而會盟徵伐之事朝聘祭祀之禮與夫宮室之興革城邑之增築器用之得失予奪山川日星禽魚之乖錯變異指事立言闡微顯幽其於正彛倫明分義辧幾微愼終始蓋深有契於數千百載之上者用心可謂宻矣故兩名薦書三主教席東州學者皆曰非劉先生不可師嗚呼先生其得所受之正者哉予年十四五時逰郡庠教授大名趙左承太守命以書幣踵門請先生主諸生文衡竊聞先生論議服膺久矣一二年來嘗以書自通於先生之門先生目以通家子弟噢咻周渥將盡畀以平生所著會世事方殷憂恐不暇竟不得其一二噫先生今死矣聖人經世之大典無從而取正悲夫﹝闕﹞臯某復者﹝闕﹞有不能自已者如此以先生之學有以大吾鄕文獻之傳後之人欲見先生而不得其聲嗟气槪如戀如慕𨿽不能起夫幽冥閴寂亦庶幾於沒世不忘者矣予𨿽不及朝夕承事先生所謂私淑焉者乃考古者薤露蒿裏遺意爲挽歌詞三章且敍儒先經術之所自冠諸篇端冀同志之士復得以繼先生之學云

經訓專門學科名巨榜題恩私沾雨露光焰吐虹蜺詞署聲華接儒臺步武躋百年成一夢江海思淒淒

講罷三饘席文成五鳯樓流年堯甲子遺秩魯春秋砂水全眞祕塵凡謝俗流新銘前進士巨筆待楊歐

兩世通家契論該接緒餘掃門期授業折簡許投書云擲靑藜杖風生玉佩琚仙逰終弗返慟哭意何如

送無服殤子如升辭

夭殤六歲子鄭如升以至正二十八年八月十四日卒於鄞縣甬東淸江裏故宋八行太師史公六世孫運幹文林菊屏先生故第始如升之父某爲史氏贅婿其外祖延叟父厚重朴素有故家風甥舅之好不以門第自髙相得甚歡居三歲生二子如升其次也如升之生頭髙而闊額廣而平耳大鼻長眉淸目秀腹皤然以充足■﹝月邕﹞然以隆性聰慧善記嘗授以古絕句及玉皇寶經輒成誦其在𦇤褓時我先教授府君嘗撫摩之曰是子異日其有成乎先君旣卒如升之母歸鄭氏事其姑畱如升侍其外祖父母外祖父母年老逾耆壽且貧困無嗣族姓未有來繼者故愛如升不啻如己子如升視外祖父母亦不啻如其所生頤指承順爲謹遇器若物必斂藏之曰是平日用者可斂爲人所得耶伯祖父嘗戒之曰吾將適城市盍與俱則拱對曰不敢離外祖母左右侍立不去稍倦則請從羣兒戲亦不他適也外祖父歸出迎入報喜見顏色以他事被斥責則佇立門屏間待怒解至前笑奉如故或時恐懼不自禁則枕外祖母膝上相顧涕泣不止外祖父母益憐之蓋庶幾相依以慰其朝夕也八月一日患滯下疾醫者用疏導法繼進靈砂附子痛腹去痐者如四又驚懼疾益甚聞哭聲曰是吾外祖母哭耶其母方歸寕自撫視其子埀涕謂之曰以汝弗肯服藥啜粥故爾曰兒豈不欲食飲但逆气上攻不下咽耳願吾母無戚母曰汝欲棄吾耶曰兒不敢逮夜則曰兒首頸若無所屬幸爲一正之以雙手入母懷曰寒矣兒手不知所措矣覺煩悶起坐輒臥飲湯而卒嗚呼是其命之不辰也耶痛矣哉

按文公朱子制爲家禮男女殤服爲上中下三等未八歲爲無服之殤哭之以日易月是所謂約古制而爲節文非以其孩幼而直爲簡且略也昔延陵季子適齊塟其子於嬴博之間還封三號而孔子取之此其禮之不敢過者也潘嶽至新安瘞赤子於千秋亭爲賦自廣且以慘戚子慈爲言此其情所不能忘者也夫禮出於定制情發於本心非禮無以達其誠非誠不能致其力於是二者而取其中庶幾有以全骨肉之恩而不失古人之遺意者矣乃爲辭以哭之且敍其槪如升生於至正壬寅夏五月初四日亥時其卒也亦以亥時云詞曰

爾生如寄爾夭如棄孰其主之外家不得以爲甥予不得以爲子嗚呼哀哉曷維其已

松江倪處士哀辭

故倪處士家於松江之上生六十有六年杜門求志不事華好有子名衷字士恆處士使執經從明師受業旣有成矣因去習吏事人鮮有知之者適﹝闕﹞親非其時也耶以所業自獻試文數篇縉紳大臣奏爲工部主事士恆旣歸報且分祿以養人皆謂處士有子矣未幾處士卽世士恆聞訃而歸祭塟盡禮旣逾年奉旨來京師適某以鄕貢待選相遇旅次出示鄕人挽詩而同郡前進士樊先生文淵序其首謂處士以朴厚培基子以文章起家可謂知處士者矣按古有招魂之禮蓋不忍其死而或冀其復生者漢晉而下於是有薤露蒿裏挽詩之名有以見其悲惻愛慕深得夫古人之遺意者風俗於是爲不薄矣以處士之生榮爵不及其身而親見其子遭際盛時與名官簿固爲積善之報矣然以士恆幸遂榮養遽抱終天之憾孝子之心思報罔極此鄕人所爲深悲之而挽歌辭之所由作也某𨿽不識處士然世言有是父者必有是子故觀士恆之爲子則知處士之爲父矣而況樊先生之言又有可徵者乎乃歌辭三章以矢其哀云

松江湛兮碧波樂幽人兮盤阿集芙蓉兮制芰荷藹芳馨兮實多流光倐兮羲娥白蕭蕭兮雙鬢皤仙逰兮佩颯西風兮薤歌

鳯雛兮翩翩衝飛兮九天華五采兮春妍望白雲兮言旋白雲兮故居慘庭椿兮霜風枯啼聲兮呱呱嗟中情兮焉如

望北源兮蒼樹澹夕陽兮欲暮華表屹兮新阡安神靈兮九泉傳家兮有子步靑雲兮尺咫隧典兮疏塋遲光耀兮林扃

洪進士哀辭

洪武壬子秋八月淛江省奉上旨以明經試士某忝以非才冠四十人之首而天臺洪基伯均亦與在選列明年計偕春官過淛省入謝知貢舉官始識伯均自是日得與論同年之契謁選吏部大臣奉旨以中立府國家興王之地學校之職宜使諸進士爲之於是眞教諭臨淮而伯均教諭定逺定逺去府九十餘里兵革之餘學校未遑興復伯均到官僦艸屋以居來學者皆新復之家樵牧童豎冥頑弗靈伯均晝夜訓迪之困憊不少休間以事至府悵然謂眞曰學校之法三年有成吾所教所學𨿽十年何濟屍祿罔功吾其弗免於戾乎眞應之曰某於臨淮亦如是矣何啻定逺哉夫學校開創之初豈可與規模素定平昔者比耶往見江南士子讀書綴文習之已久一旦升之於學以之登巍科躋膴仕直易易爾自江以北謫籍之民視簡冊爲何物哉教之可一蹴而就耶吾儕但當盡其力之所當爲意外之事非所慮也伯均亦以爲然然伯均家在二千里外父年八十繼母亦且七十餘矣家貧產薄妻子盻盻然而所得之祿不及以養竟以憂得疾因謂從者曰吾殆死矣乎以歲甲寅三月七日卒定逺縣丞王某以斯文之雅來主喪事剖其囊敝衣故書而已棺斂塟之南門外逾月而其僕來訃嗚呼某尙忍聞伯均之死也耶悲夫昔昌黎韓公論歐陽生詹以爲詹捨父母之愛而來京師其心蓋將歸爲父母榮也𨿽其父母之心亦皆然夫詹以科第至四門助教固足爲其父母榮矣然當時猶以仕弗通顯爲憾若伯均皓首窮經預名薦書僅僅焉爲百里師至不及見諸用以死其父母觖望焉士君子之於痛惜果何如也始定逺邑父老見學宮艸莽中舊碑石成鱗甲頭角狀相謂曰意者學官其來乎未幾伯均至咸嘆異以爲言之信今伯均不幸而死此其邑父老所甚惜者也嗚呼悲夫眞與伯均義同出處旣爲慟哭復論次如左而申之以辭曰

悲夫人兮好修鏘玉佩兮琳球西風縹緲兮蟾宮秋淩丹梯兮以遨以逰嫦娥兮廣寒皖一笑兮相看桂樹香兮飄丹贈一枝兮埀華牓於不刋工歌兮鹿鳴偕計吏兮玉京紛韋布兮金紫其榮胡命之不淑兮郁爾令名中京兮九天藹多士兮周旋奉華檄兮翩翩祀宣尼兮豆籩座席兮無氈紛衿佩兮執編寂寞兮誰憐奄伏枕兮憂纒神逰兮忽仙胡命之不淑兮曽不以永年故鄕兮天臺菊松三徑兮荒塵埃君不肯兮歸來慘猿鶴兮嘯哀雙親兮老矣曰旨甘兮有子望不見矣涕淚如水君溘逝兮孰呼起起淒淒兮洞房泣鏡妝兮孤凰雛悲鳴兮欲飛翔睨雲程兮孰將冷風淒兮中帷魂杳杳兮來歸歸爾國兮南山之陲庶斯文之不沒兮猶髣髴而見之

故嚴陵晦巖居士王君挽歌辭

香鑪之峯兮靑摩空桂樹團團兮山气巃嵸紛冠蓋兮九重君胡爲乎山中漭世塵兮縕縕澹富貴兮浮雲山葩開兮靑春樂徜徉兮猿鶴主賓奉慈顏兮純孝篤彜倫兮以心匪貌萱艸北堂兮金蕤發耀疾其瘳兮延暮齡之楡照天降災兮匪時我倉我庾兮飫爾饑白日兮烏飛老冉冉兮將焉之駕赤駟兮驂蒼鷖歘仙逰兮忘歸羣雛兮悲慕仰天閽兮邈不可以訴巫陽兮載招颯佩環兮悵餘音之嘹嘹

金魚兮髙岡郁奇槪兮相望砂水蜿蜒兮神工發祕竁其深兮妥靈百世猿狖嘯兮巖壑秋攀援松柏兮聊淹畱山泉爲醑兮山花爲羞薦悲些兮激天風之颼飅桐廬之山兮桐川之水夜漫漫兮孰呼起起堂構兮有子徵名文兮太史

滎陽外史集卷五十四

●欽定四庫全書

滎陽外史集卷五十五

﹝明﹞鄭眞撰

○誄辭

故四明遂初老人王先生誄辭

按誄者哀死述其行之辭周官小史掌之魯哀公誄孔子曰旻天不弔不憗遺一老俾予一人以在位其辭簡古深切非聖人莫能當之漢制國有大喪則大鴻臚奏誄後世公侯士大夫家兼用之若唐栁宗元誄衡州刺史呂溫化先前進士虞鳴鶴九臯是也宋疊山謝公以節死虞文靖公誄詞實足以發之士君子稱述言行公論所在豈誣也哉四明王氏爲故宋東南衣冠家遂初老人叔載先生尙書厚齋公之孫承奉靜學公之子自幼頴悟治詩經得舒文靜公之傳而尢熟於性理治道禮樂法制及臺閣典故世冑譜諜先朝遺碩若王僉判叔龢趙太社孟何戴教授表元夙表異之縉紳儒宗若侍講袁文淸公黃文憲公以世契深加器重憲副曽公某僉憲李公絅孫公揖帥閫都司曹公愚牟公應復則先後薦引惟挽者也郡守王公元恭

公則修書致幣親詣門屈諸郡庠者也鄕達君子若畏齋程先生習齋鄭先生孫先生正父董先生秉彜蔣先生敬之及先教授求我先生則以斯文契誼討論往復者也平生忠信質直尢淸苦儉約奉祭祀守墳墓保有先澤凜如弗勝而於學至老弗倦論金宋舊事極言奉化陳桱續通鑑會稽楊維禎正統辧之失早嘗造淛闈不售用詞科十二體篤意古文而精於詩歌三爲訓導兩爲學官學者多出其門值朝廷遣大臣李國鳯經略江南署教授衢州而中書用薦者除卲武路教授福建分省又升爲儒學提舉皆不就於是先生以老無意於世矣以今洪武九年三月二日卒於家四月十四日塟於鄞縣同嶴先塋之次眞客居聞訃爲位哭弔爲之言曰文獻老成其復有如先生者乎夫富貴壽夭命也立身行已言可師法君子不謂命也若先生者庶幾不冺矣哉眞在幼時師事先生今年已四十餘矣過不自揆於兩制學誠有志焉先生固深許之出尙書公玉堂掖垣二槁以傳蓋嘗服習而得其一二值聖代文明叨首薦書持所業以示同進人固知其有所自矣計偕京師著遂初老人傳拜牀言別先生有靑雲黃壤之說及過中都手書慰勞至於再三嗚呼先生今死矣憑棺臨穴弗及致其私矣千里相望九原莫作浮雲白日之悲可終已耶因爲之誄誠不敢儗古作者用以伸死生不忘之情云

嗟嗟王氏始自瑯琊由汴徙明式完厥家肇自廉車旌耀功閥郎曹嗣承率履勿越逮至尙書揚於帝廷華蓋文昌有赫厥聲嗟嗟先生世冑嗣嫡彊記博學浹洽充積發爲英華聨翩匪誇五采交翚絢兮雲霞惟承奉公尙志弗仕耆艾登門衣冠有偉摳趨座隅周旋敬恭交口推譽聲問以隆如黃如袁忘情膴仕致登世好辧問經史宣閫憲部薦剡交章後學者師於校於庠同袍盍簪聲應气合佩衿如林下學上達教養掄材錢谷是司沙田海渚歡言來歸周官儀禮曰有鄕飲損益取中考核精審列郡取法獻酬主賓冠帶周旋文物彬彬明郡有史凜焉筆削藏之有司以究沿革玉海諸書手澤具存篇目昈分摭拾吐吞訛者以正失者以復抽芳啟秀昭示簡舊誥論言牘瑤軸其編宸章禦畫紹乃世傳早志名科闈棘有栫悟悔得失中止勿踐宏博古學衍爲六題典重溫厚規行矩隨唐宋大家各有師法溯流窮源不尙求合名聞縉紳咸曰宜哉黼黻謀猷館閣奇才命與時違老兮教職象山海邦廩祿有秩浦江攺命遽雲歸遄同谷之陽樂只林泉時維明廷經略遣使便宜攺署曰郡博士相臣中書邵武是除言陟儒臺浮雲何居六龍埀幹巋然故老大帶深衣冰霜皜皜七十餘年奉身歸全曰遂其初寧不在天嗣續曽孫亦云無憾當代典刑失其一鑑嗚呼哀哉音容斯邈禮制匪愆結驂靈輀徹奠素筵崇崇玄堂冥冥幽穸馬鬛其封龜兆玆吉淮山地逺瀛海云深至行有述憂思難任嗚呼哀哉

故同知梧州府事劉君哀挽辭

人莫不有死兮嗟處死之爲難茍忍恥而含垢兮寜沒身之爲安美夫人之姱節兮紛危機之交會慨莫爲之誰何兮矢九死而不悔駟蒼鷖而上徵兮歷虎豹之九關跪敷衽以陳詞兮近咫尺之威顏帝賜哀而埀憐兮俾歸導夫先路妥神棲於淮山兮藹松楸之雨露乃命巫陽本其出處而些之以辭曰

世緒蟬聫﹝闕﹞金些定家曁揚肇前修些嗟公之生尙气節些彊記博學精厥藝些葩藻聫翩葉聲詩些筆翰如流眾譽歸些斂英襲華守寧一些世途險巇而不卽些桓桓使相節制雄些掾幕招延粲禮容些將驕卒梗正以律些暮夜金來利寧訹些參軍醉李折姦頑些健訟斯息公庭閒些燕賈以償直民粟兮義讓適均感伯侄些畇畇原隰發隱欺些貢賦以登用所資些序聲序音煥丹碧些聖冕巍峩俊髦集些善教熈熈著厥功些幕府錢唐歘登崇些羽檄星流時孔棘些案牘山決立斯決些熈運天開覲明廷些倅郡惟三赫寵榮些百粵之彊窮陟歷些椎髻卉裳咸率服些老扶幼攜繽來迎些王化旬宣恪奉承些邈彼蒼梧夙彊愎些以文以武悅以惕些飛語阽危誰其懲些萋兮貝錦職背憎些目瞑訃哀淚若霰些襯輿東還弔以唁些翩翩羣雛聲呱呱些溯江入淮安厥居些像設中堂奠帷席些靑烏發祕卜窀穸些蘭膏明燭艷容煌些烹羊炰羔薦殽芳些神棲孔安祀無瀆些澤流子孫綿嗣續些亂曰西風蕭蕭兮萬籟秋深林杳兮悲泉流思纒兮隠憂九死不悔兮欣受身其殞兮令名不朽些斯文兮與山川其永久攀松柏兮虯枝白鶴嘯兮玄猿悲颯霜露兮淒其藹音容兮如將見之

故四川道提刑按察司僉事廣信遊公原敏哀些辭

溘飆風而南徵兮望靈山之嵳峩溯玉溪以回旋兮坌入長林之坡陀枉予策以攀援兮澀磴道之捫蘿渺浮游以興懷兮謇躊躇於巖阿曰冠豸之遺直兮慘魂逰於寥廓結重華之深戀兮慨斯今之莫作懵長夜之漫漫兮悲空亭之猿鶴紛遑遑而索求兮恍神交於冥漠於是爼列羣羞壺傾四酬巫陽廣招椘歌悲奏其辭曰懿彼美人皇降衷些玉色頩顏皎雙瞳些周折矩規步瑽瑢些懷瑾握瑜粹美充些衣冠蟬聫閥閱崇些蕓編滿家雜瓊玉些啟秀披芳欣饜飫些問道宗儒粲華燭些經史便便飽儲蓄些八行世科踵芳躅些大明當天人文宣些薦鶚橫秋歘髙鶱些豹闗九重禮興賢些拜命爲丞佩綬連些三年上考覲九筵些堯言都兪增品秩些執法煌煌森典則些爾功爾言昭寵錫些柱後惠文枰以擊些勿謟以邪拱而黙些臣拜稽首恪對揚些柏府潭潭凜霜雪些羣邪震驚颯鋒鋩些風采煥揚振朝綱些騘馬避止肅周行些逆批龍鱗勿怖懼些骨鯁稱忠藹朝著些委身結纓榮際遇些矢心弗渝天付畀些攬轡埋輪吾所慕些井絡參虛斗一隅些劍閣峩眉險多虞些氐羗僚蠻巖壑居些使者祥刑王化敷些憲節皇華馳驅咨諏些治政﹝葉﹞報聞年及半些犴戶桁楊法律斷些桴鼓不鳴安井爨些爾遊爾休樂伴奐些翰墨風行於笑粲些帝恩召還徳音頒些館次云陽憂思艱些乘虯上徵杳難攀些蓬萊瀛洲廁仙班些笮僰遺民涕淚潛些埋玉故山賻車錯軌些反躬歸全克修素履些有封若堂列屏扆些嗟嗟後人精享祀些魂兮永寧綏福祉些誶曰世澤兮繩繩洽逺近兮沨沨厥聲學有承兮仕則榮胡造物之若戲兮曽不畀以百齡煌煌兮聖明功斯錄兮善斯旌邃密兮龍廷貴幽爽兮泉扃

滎陽外史集卷五十五

●欽定四庫全書

滎陽外史集卷五十六

﹝明﹞鄭眞撰

○祭文

代祭先墓

惟我考妣要安幽宅歲月不畱音容如昔明發寤懷徳報罔極雨露旣濡嘉木春郁事亡如存曷敢不力惟靈顧歆永錫祉福

祭土地

惟神正直聰明下土是職先隴安寧繄神之力祀報之禮歲時敢忒尙令百世永以爲式

祭山靈

惟神天地精英山川靈气言念先塋實勤佑庇祀報有嚴敢稽禮制尙令後來永無失墜

龍王堂祈雨祝文

惟神靈化周流風雲倐忽澤徧下土以生以育惟時孟夏三農播植膏雨不時瞻望饑渇禱於祠下敢忘厥職願施甘澍潤及原隰俾此禾黍其興如浡是種是獲繄神之徳祈

雨祭龍王文

惟神宅是名山神化周洽民以旱告應不踰夕維時不雨有妨農業仰惟靈鑑普徧膏澤俾我■﹝畝犬﹞畝以種以獲國有常報敢墜厥職

又

惟神變化不測膏澤流傳維時孟夏天乃不雨仰惟昭鑑憫此悠然沛然長此稷黍

代祭陳太丞文

嗚呼醫學之傳代不乏人聖道湮微孰識其眞惟公之學具有源委手澤所存實究乎理早年頴脫自儒而醫當世所望學者有歸起死回生有叩輒應其施無窮其功孰並孝慈樂和化行於家喬梓之賢棠棣之華上公薦揚暫主教席養素韜光靡就徵辟暮景桑楡希有之年左圖右書燕樂林泉維明有學肇祀三聖歲久日深庳陋弗稱惟公實徳之紀之綱百廢具興宮墻有光嗣續之賢嚴訓是式教氈從容成此三益旋升於堂音吐瑯瑯忽焉聞訃寧不衋傷老我典刑實深仰止死生長別何嗟及矣壽祿在天考終非亡蟄蟄繩繩子孫其昌

爲人作山頭祭文

嗚呼生事塟祭人子始終之禮也我父生六十有九年溫凊甘旨不獲自盡奉襄歸裏尢以弗克終事是懼今從先志以柩車暫殯於九峯僧捨惟是窀穸之事尙俟蠲吉罪逆不天無所自貸謹以牲饌之奠用伸哀告

代祭越國夫人文

繄惟夫人令儀令徳佐我相君忠輔王室淛河以東民以寧謐大國之封寵承綸綍子姓多賢位列承弼金紫一門榮耀赫奕咸曰耆頤永享天秩薨背奄聞萬家雨泣某等一介微賤無能爲役幸托門下遂膺厥職結艸之恩欲報罔極奠祭達誠庶幾昭格

祭先教授文

嗚呼我父之生篤實內充徳行文章蔚爲儒宗埀志鄕飲考禮興樂教道有年興起後學老於鄕閭名聞縉紳檄書薦揚錫命明廷嗟我三子嘗侍左右奉命承訓匪敢失後歲行在辰六十五年謂我將死命其在天遘疾云革气聚神會遺言瑯瑯倫理所系扣地呼天罔若有聞死生永訣酸苦悲辛歲月云䢐倏及半載安厝失時罪不可貸先隴之側遺命所營奉柩返葬永奠神靈親長在前義當永別矢詞告哀涕泣嗚咽嗚呼痛哉伏惟尙饗

山中祭文

嗚呼昔我父在日嘗欲於六世祖三九府君之側爲歸葬地未及營建而逝追念斯言豈勝殞絕以玆吉辰奉柩車返葬遵遺命也仰惟我父之靈流通昭著百世之下永安窀穸俾我子孫勿替引之

代祭贈參政文

惟公髙年耆徳華表之門實生忠賢作屏大藩煌煌天朝推恩有自顯親揚名旣尊而貴位參政柄錫命自天紫誥金花寵及九泉某忝在戚姻實深贊慶一奠之禮曷敢不敬松楸之日桑梓之風百世之下永願無窮

代祭母文

嗚呼我母之喪歲已五期屬時多艱返葬失期顧瞻庵居遺植斯在不孝之罪無所自貸維玆吉日宅兆是營後祇發祕砂水闡靈爰奉明神俯就筵幾矢詞告誠以奉終始

下葬祝文

南城之陽有原有隰眾水環趨嘉木蔥鬱爰卜宅兆龜筮合吉仰惟尊靈永奠窀穸遺澤蔭休百世一日俾我子孫承祀無斁

造壽藏山神祝文

惟神宅是名山顯靈下土玆建壽藏先塋是祔后土之功具有成緒神其相之永錫是祜

告先廟

玆以地媼效靈壽藏肇建百世之下是祔是依仰惟先靈大敷蔭助土石告成山川攺觀

祠后土

惟神道化流行威靈昭著山川上下是司是主盛舉之陽肇建壽藏百世祔依松楸有光以玆吉辰將甃土石惟神相之俾有成績

越國夫人祭文

恭惟夫人盛徳慈仁佐輔相國民物同春大國之封寵承帝所紫誥金花鸞翔鳯舞厭世僊遊逍遙上天我民之思有淚如泉俯伏告誠稍酬涓滴惟恩惟徳百世罔極

九月三日錄先君墓銘副本祭告祝文

比以甬東程氏歸自南京附致臨川雲林先生危公所著先君墓銘一通仰惟先君臨終之言夙夜不敢有忘閱六載而始得之其紀事詳實觀者謂無愧詞實足以埀示不朽危公入覲新朝拜翰林直學士出處大節具有公論惟先君之靈有以識之玆因湣忌之辰敬錄副本焚告書篆入石謹當爲之尙享

辭考妣墓祝文

眞忝以先訓中今歲淛江省秋試鄕貢進士第一名玆將計偕京師謹用告辭墓下若以先考妣之靈獲保其身歸守丘隴則不肖孤榮幸大矣惟考妣實綏佑之

告先聖祝文

眞等忝以諸生獲與鄕選玆將計偕京師上膺寵命異日倘不負吾聖君斯不負吾聖人矣尙享

告府主祝文

眞忝以鄕選與名計偕有司惇勸戒行有日山川道途風雨露霜跋履之艱惟神實綏佑之

告城隍祝文

惟神神化流行闔郡是司凡在編隸實承綏佑眞等忝與計偕戒途有日倘遂言歸敢忘神賜

風師祝文

惟神職司巽位功參化樞播蕩周旋四方八區生物之功禮嚴祀報牲肥酒香敢以誠告

雷師祝文

惟神位司震動徳參幹健威聲所加生物有羨歲時祀報有禮有儀神斯降止福祉其綏

云師祝文

惟神功涵變化浮游太虛爲雨爲霖生物之功歲時祀報敢不以禮明靈顧羨錫玆福祉

雨師祝文

惟神功參造化澤及寰宇生物四時洋洋流傳祀報之禮釃酒有藇仰惟明靈誕錫神佑

境內山川神祝文

惟神造化精英山川靈气宅是畿甸實勤佑庇以祀以報倬有常制酒醴非馨尙鑑誠意

城隍祝文

惟神位正京畿功涵城社祀報之禮以樽以斚風馬云車神其來下永爲民生錫此純嘏

祭無祀鬼神告城隍祝文

欽惟聖朝承古之制厲祀有嚴恩涵泉隧赫赫神靈管轄之司符攝以來九州島罔遺其來於於同享飲食俾爾幽冥無有饑渇

中都行大都督府祭旗纛神文

惟神威靈赫赫職司向道肅冠軍容敢忘祀報某等忝分督閫實重本兵禮儀有秩敢布厥誠

又

惟神靈旗直指壯我威武三軍所向戰勝攻取某等欽承帝命叨司督府祀享惟誠爰潔牲爼尙享

二月戊日社壇祝文

大社之神

惟神職司坤載澤被黎庶生物之功以稷以黍東作將興釃酒有藇仰惟神靈錫此福祉

大稷之神

惟神徳契干心功施坤厚春日載陽俶載南畝有事而祈爰潔牲酒惟神之靈俾歲其有

后稷

惟神職司耕稼功及萬世於赫聖朝肇新典制以祀以祈有嚴壇壝黍稷非馨尙鑑誠意

勾龍

惟神職司下土生物所宜仲春之月有事而祈黍稷牲牷品列多儀普爲生民永錫蕃禧

風雲雷雨師祝文

惟神功著兩間澤及萬物飛揚鼓動變化充溢祀事虔恭嘉牲孔碩佑此民生永世無斁

山川神祝文

惟神一气所鍾髙下奠域以峙以流功著生植典祀有常壇壝其秩神之格思福佑是錫

祭無祀鬼神告城隍文

於皇天朝仁及幽壤厥類惟多咸使格享仰惟明神實司九邑符攝罔遺來飲來食無有渴饑沐浴恩賜各生人天魂爽罔滯

中京行大都督府祭旗纛文

惟神气肅轅門雄武勇烈前軍啟行往無不捷祀報維時牲酒芳潔仰惟神明庶幾享格

又

欽惟聖朝禡牙有祭於昭靈神雄武彊毅中京督閫實隆委寄祀報有嚴式遵禮制

又

惟神威武勇烈職司前導三軍克捷薦著功效朝命有嚴以祀以報牲肥酒香敢以誠告

又

惟神威武導揚懋著勲力先聲所向罔不告捷某等忝職中都統兵督府春祀有嚴仰祈福佑

祭韓惟傳文

嗟嗟惟傳而至然耶人之生世有短有修令終歸全吾其何由惟生年二十合巹甫畢未有嗣息而遽云夭折其命耶抑人耶吾不重爲痛惜耶生之家世善慶累積气稟之淸姿貌岐嶷幼而知學不事華靡侍坐當隅克循轍軌吾在鄕黨頗以學名生祖若父延禮於庭訓汝經書勸告丁寧更八九年期底於成聖運肇開吾忝進士奉命典教淮山楚水寄生詩篇情莫之旣訃告之詞忽其在耳年少健彊殞絕乃爾而吾薄宦羇旅去墳墓逺親戚閭裏憂病交至安能與造物者周旋終始耶生之父母惟生是恃死當復生寧忍終棄師友訣別義須執手慿棺臨穴媿吾何有念生平時似夢非夢千里緘辭痛當作慟嗚呼惟傳其知也耶

鄧大夫衛國公祭文爲鳯陽府作

嗚呼天之生才必以其時際遇聖君龍興開基惟公之生如漢三傑提兵四方丰功盛烈冠豸臺端祿厚報隆肇開公社金劵錫封奉命外廷始終體貌遄歸入覲遽以訃告某等承乏京郡佩仰容儀開國名勲壽考是期今聞喪歸痛傷何極慟哭酬辭靈神昭格

鳯陽府學禮殿上梁告先聖文

玆以禮殿有嚴聿新壯觀斯文萬代妥安神棲某忝司郡府職在作興爰舉修梁用申虔告

告城隍土地文

惟神職司郡府土功陰庇斯文峩峩校庠載新禮殿修梁蠲吉庀役羣工華構告成神其相之

上梁告城隍祝文

某以不才叨承掌教蒙賢令作成之賜賴諸生補助之私梁棟以興桷榱悉具用致馨香之薦敢言福祿之祈伏願學校興隆室家淸吉菁莪樂育願言黽勉以交修采藻詠歌庶幾觀感而興起敢忘居處或負神靈尙享

祭隴西李恭顯王文爲鳯陽衛作

惟王帝室懿親王廷碩輔上佐聖明混一海宇奇勲殊績書於旗常帯礪疏封珪組煌煌善慶善積以有賢嗣出將入相功效尢偉榮養鼎鍾壽期百年從容夷猶令終歸全某等忝衛鳯陽聞訃驚怛朝聘瞻戀愴失先達池河之陽巋玆佳城冠佩之藏靈神妥寧牲酒微儀敢申享薦音容儼存錫福有羨嗚呼痛哉伏惟尙享

同前爲臨淮父老作

恭惟聖明爲天下主必得材傑以爲佐輔惟王之生河嶽所鍾龍虎風雲千載奇逢任比股肱親同肺腑嗣續象賢將相文武帝眷日深國有老成福祿康寧與享太平訃告忽聞聖心憫惻美謚王封贈賻寵錫池河之原有華新阡淮山拱秀永慰九泉某等忝同鄕社嘗奉顏面壽考百年莫致所願靈旐戾止匍匐以來奠醴饌牲以寫其哀惟王有靈用綏福履衛國庇民百代其祀嗚呼痛哉伏惟尙享

同前爲劉指揮仲海作

惟王社稷重臣宮闈近戚輔翼謀猷殊勲異績將相一門金紫赫奕從容歸全盛典寵錫某本以微賤伏蒙存卹比由罪戾以工以役聖恩寛洪幸賜免釋門下之故敢忘盛徳旣想音容感深以泣薄奠致誠靈神昭格

先兄義烏教授先生祭文

維洪武十有二年歲次己未三月戊辰朔越十有五日壬午寓臨淮弟鄭眞謹附書次男復升於五月朔日丁卯以淸酌庶羞之奠敢昭告於亡兄金華府義烏縣教諭先生鄭公之靈嗚呼昔我先公實生三子而兄居其長文章行義惟先哲是則是效縉紳君子以先公爲有子矣五十餘年遭家孔艱而傳經講道自任斯文值聖運肇興网羅才俊鄕闈惇迫力辭再三訓導郡學實不得已裏閈從容亦或庶幾而以傾險小人楊侃所薦遂至於此道不及行年不上壽山顚水涯幽冥永隔人之不幸有如是耶某忝同母弟先公之教誓同周旋𨿽貧無以爲家而文獻之緒庶幾不墜洪武壬子以鄕貢計偕京師涕淚爲別門戶宗祀將兄是望兄在義烏某在臨淮每貽書謂曰吾老不得家居而畱滯微祿斯命也夫念汝久客淮海五弟又官塞上兄弟天各一方恐溘先朝露終無相見之期矣眞時讀之以爲此不祥之言以吾兄之美才懿徳天將厚其福祿以遺其祚胤寧遽如是也嗚呼兄之言今果然矣不得相守以老相訣以別矣死生晝夜理耶數耶兄固有以知之而眞不及知之矣痛矣哉窀穸之事義當任職而教職覊縻告歸弗遂手足之情不能一息忘也嘗慟哭執筆錄兄文行之可傳者凡千六百餘言將告諸當代君子異日遄歸幸得勒銘墓上庶見區區之心矣玆以小祥逺致薄奠並錄行狀焚白俾兒子告諸靈筵永念乖暌荼毒如割靈神不昧尙綏佑之嗚呼痛哉伏惟尙享

先兄大祥祭文

維洪武十有三年歲次庚申三月壬辰朔越二十一日壬子寓臨淮弟鄭眞謹附書次男復升於五月朔日辛卯以淸酌庶羞之奠敢昭告於亡兄金華府義烏縣教諭先生鄭公之靈嗚呼吾兄問學行誼擬諸古人肥遁丘園永保貞吉而以憸壬率挽勉彊一出學官微祿年及耄老不得在家以死九原之下或見楊侃豈不當重唾其面然修短有數生死何常正命歸全其可以無憾矣日月不畱大祥雲屆教職所覊不得告歸盡手足之誼矢詞一奠逺致誠悃異日幸得告遄尙當圖其不朽焉嗚呼哀哉伏惟尙享

恭撰大行皇后祭文

伏以位並至尊爲天下母如月之照比日同明靈轝仙逰萬方仰慕致敬致禮臣子微誠

皇陵靈星門祝文

惟神上紀天文下司闔辟壯觀山陵靈斿出入攺創命工仰祈神力幸相其成敢忘盛徳

皇陵祭告土地祝文

惟神職司后土正直聰明神功偉績拱衛山陵奉命攺觀載經載營惟神之靈盍相其成

爲廣信千戶所祭徐太傅文

惟公文武全材生際熈運出將入相上輔明聖開國名勲親王至姻所期壽考百歲其春天不憗遺遽爾薨背禭典煌煌恩禮兼至可謂生榮死哀也已某等忝守山郡聞訃衋傷牲酒致誠涕泗其滂嗚呼哀哉

祭葛知縣文

昔先參政太師在宋爲中興名臣文獻閥閱東南莫尙焉而公在孫玄之列可謂克世其家矣際玆盛明奉鏹寶精幣講論治道天顏對越禮隆寵渥遂有百里之命人皆謂老成重望晚節之榮公侯其復始矣逾年入覲隨班上萬年之壽宴賜以還稱慶未幾而遽以疾訃嗚呼痛哉夫正命考終公之福也民之不淑其若之何柩車旅塟致斯文之一慟惟公其鑑之尙享

祭廣信知府謝公文

嗚呼郡守五馬爲榮人不易致公一出而得之可謂速矣兩月之間闔郡望治而入覲以還聞有玉樓之召何遽棄人間世也耶士民於是觖望矣返葬建陽永安幽宅送終之禮在夫人所自盡也瓣香一奠以心感心其庶幾乎嗚呼痛哉尙享

同前代本府史經歷作

惟公徳尊行髙一麾出守兩月之間蒞政未久忝以司幕來相後先謀謨畫諾從容周旋歲旦入朝天威咫尺拜命以還公遽得疾次於桐廬遂云仙逰存亡迥隔涕泗橫流返塟閩關潔牲以祭生順死安公其無媿嗚呼哀哉伏惟尙享

祭府李經歷文

嗚呼昔永嘉諸賢與建安伊洛大儒先後相望文章道徳扶持世教流風余範傳至於今而公以世家名閥際今聖運典司郡幕甫及二年而罹於非辜輾轉艱難擠於死地彼妄訴構禍者亦獨何心哉某等忝在斯文實同交誼英邁俊爽有不能忘靈魂些招禮當一奠惟公其鑑之

祈晴文爲金太守作

雨暘時若此人情所共欲而天道所難必也邇者霖雨過多肅陳忱吁不逾日而霽何天心之克慰夫人也是皆吾神仁愛所及有以成夫化育之功爾謹具牲爼爲謝尙賴曰雨曰暘俯順以致大有年之慶果如洪範所謂休徵焉者則神之賜不其大乎尙享

祈雨文

上天澤物曰雨曰暘雨暘時若爲國禎祥比在五月淫雨陰曀吁辭告情天爲晴霽爰及初秋六月閏餘天復不雨仰望來蘇早田頗登晚禾未及農心惶惶憂思懨悒天之降災由吏不才民實無罪亦可憐哉造化誠難人豈屢瀆一雨滂沱庶幾生育伸請於天曰大有年祀報嘉牲敢不潔虔神司吾民責任亦至一念感通俯鑑誠意

謝雨祭文

六月置閏亢陽不雨田疇龜坼憫此禾黍眾心惶惶瞻仰吁哀慨思明神實與雨偕爰啟靈壇誠祈肅禱民命有闗慿依大造皇穹至仁一念感孚宻云四郊飛灑沾濡化工斡旋實難非易暮夜傾盆沛然生意早苗旣獲憂在晚禾膏澤始終實願滂沱以謝以祈再三有瀆保合太和仁慈化育惟神有靈於昭於天爰錫之福曰大有年民以不饑神不乏祀用致誠心奠此牲醴尙享

祈晴文

雨暘時若惟天之賜一或有愆爲時之戾乃者六月旱魃爲災一忱有請甘澍大來及玆有秋早禾云獲霖雨及旬陰霾冥漠黍稷栗栗言茁其芽螽螣並興憂在晚禾恭請吾神以祈以謝酒香牲肥靈斿是迓陽烏發舒爛兮晴暾化化生成爲惠實蕃

石神廟祭文

惟神雄踞靈峯贔屓魁傑有靈有神雨暘時若一郡之望俯慰饑渴國家崇敬用表英烈某欽承上命率禮不越秋成祀報肸蠁昭格謹以牲醴幣帛粢盛庶品式陳明薦尙享

廣信府祈雨告諭諸廟祭文

比以六月上天不雨旱气惔焚俯憐焦土早稻半收或有或無晚禾未花殆成荒蕪向啟眾誠山川徧禱神若不聞長望穹昊豈吾有司罪戾是多饑饉薦臻民命柰何赫赫神靈鸞車戾止俯伏請命傾心洗耳𨿽嘗灑灑未及滂沱仰望神功挹彼江河天已云秋風日如火膏澤不流憂實在我牲肥酒香再拜告虔尙使歉歲化爲有年

祭陳指揮文

嗚呼鳯陽爲帝鄕戚裏而定逺藕塘爲其屬邑山川靈異實生英傑而公幸際雲龍之盛奮於行伍徵討南北以千夫長守郡廣信軍民安堵從定雲南以一當百出奇制勝膚公上奏使節光華而壽命有期遽膺大故有識之士皆爲出涕嗚呼哀哉某等學校之士辱公禮遇文武壯猷言猶在耳靈魂些招公其寧只

廣信府謝雨祭文

天久不雨亢陽兩月今始滂然普徧膏澤海■﹝宀禹﹞含生民心胥悅井汲萬家源泉淸潔晚稼有成庶無饑渴神明盛賜誠孚饗答割牲報祀嘉禮周洽拱送神歸靈斿寥泬

滎陽外史集卷五十六

●欽定四庫全書

滎陽外史集卷五十七

﹝眀﹞鄭眞撰

○檄

擬唐顏杲卿諭河北諸郡檄

天寶十四載﹝某﹞月﹝某﹞日常山太守顏杲卿檄告諸郡等蓋聞建邦設屏實惟有道之長秉律成師合正無將之戮守臣當爲君而效死義士不與賊以俱生盍濟奇謀共成偉績我國家徳躋仁壽道合希夷萬年敬休寢兵戎而不試四時生育與艸木以皆春蠢玆狂賊之微敢昧聖恩之大安祿山醜凶遺孽敗將俘囚輕巧事人公行賄賂姦邪罔上雜出詼諧入宮禁而無嫌睥皇儲而不拜寵兼僕射位極眞王向嘗指腹以爲赤心今敢率眾而操白刃範陽數千里莽爲蛇豕之區河闗幾十州盡作豺狼之藪塗炭我黔庶腥穢我冠裳指斥將相之臣淩轢王侯之貴吠堯之犬謂秦無人聖上渙號旁行乾綱獨斷聴鼓鼙而思猛士式靖四方提斧鉞以授元戎用昭九伐凡居率土不共戴天稱爾幹比爾戈從公於邁言秣車言秣馬與子偕行大收執訊之威用致獻囚之盛幕府職居守土命寄專城泣血剖心爰勒軍師之眾臥薪嘗膽忍忘君父之讎方異類之鯨誅幸羣心之飆起郭元帥整朔方之甲李兵使興馬邑之師張睢陽保鄣江淮哥潼闗控臨畿甸止戈爲武當鋒者摧將除河洛之鮏羴載見乾坤之日月凡玆有民有社實惟同徳同心不食哭秦廷期盡包胥之義左袒爲劉氏共推周勃之忠勿爲守窟之謀當作輔車之勢警急捷邊烽之報傳聲嚴羽檄之馳俾鼠竊而狗偸若獸搜而禽狝至於京洛義士趙代奇才見無禮於其君盍昌言於爾眾審其逆順以爲從違或斬首以迎降或據城而來獻事功茍就富貴可圖怒豈止於衝冠勇俟聞於投袂玁狁孔熾我是急擬成敵愾之功匈奴不滅何家爲各效委身之智機不可失時豈再來用胥告於同盟俾咸知於此意急如律令拱聴指揮

按唐顏師古注漢黃門令史遊急就篇檄以木爲之長尺二寸有急加鳥羽古所謂文告之辭是也戰國張儀爲檄以告楚相厥後司長相如作檄諭蜀陳琳爲袁紹檄豫州其名特著然未有四六之文至隋唐始有之宋置宏詞科散立儷語不拘定制故周益公擬漢河西大將軍諭隗囂倪正父擬晉奮威將軍諭中原豪傑皆用四六蓋取其聲韻諧葉便讀而易聴故也其詞貴乎奮發使三軍懷忠勇之心冦盜有喪亡之慮始爲得之不然抽黃對白將焉用哉予讀唐書安祿山反何千秋勸顏杲卿傳檄趙魏斷燕薊要膂杲卿從之河北諸郡響應者凡十七郡得兵二十餘萬是豈非人心感應之機乎豈當時文告之及有以動之耶使幸而成功明皇豈至於幸蜀乎常山之敗顏氏死者三十餘人其得禍亦不細矣然河朔諸郡所以決逆順曲直之理而爲去就從違之計者實皆杲卿有以發之是豈可以成敗論哉唐之所以爲唐者實兆於是矣因擬顏杲卿告河北諸郡檄一篇𨿽不足以發明忠臣之心亦足以見公論之有在云露布

擬梁王僧辧平侯景露布

尙書令大都督臣王僧辧等臣某聞成周大法聿嚴九伐之誅漢室龍興爰正三臣之戮方嗣聖紹無疆之歷而逆凶當極惡之刑肆告成功聿章大孝恭惟皇帝陛下慈愛恭儉果毅仁彊有經文緯武之資慨遺大投艱之會當饋興嘆副四海戴日之心嘗膽臥薪當二聖在天之憤睠玆凶逆寧後誅夷侯景芻狗微生犬羊遺孽托身髙氏盡忘羽翼之恩逃命宇文復作叛亡之計我髙祖武皇帝仁同一視道合三無謂其慕義而來歸或可革心而易面獼猴出穴未膺狙使之勞飛鳥依人遽有鷹揚之志假息壽陽之境簸揚江上之波烽火接於秦淮戈刃交於畿甸塗炭黔庶腥穢冠裳圍逼臺城屢動宵衣之警震驚宮闕俄成晏駕之悲簡文皇帝事重宅憂親遭降割志每殷於靖難恩尢切於好生隆爵重封用廣包容之量窮凶極惡曾無悛攺之心廢置等於奕棊弁髦視如土梗卜齮挾刃本諸慶父之謀成季抽戈直指馬昭之罪是宜爲君而效死可能與賊以俱生某等受寄齋壇謬膺將職始畱巴陵之戍任約就擒薦揚漢口之威化仁請縛子仙棄郢城而身爲俘馘於廣棄郭黙而功在遁逃役不厭時仕有餘力舳艫數百里駭動鯨鯢鼓鼙億萬兵威稜虎豹爰振潯陽之旅薦成姑孰之勲顧死灰之復然慮困獸之猶闘石頭城列柵命霸先往扼其衝招提寺進師俾王琳獨當其鋭應機而潰奮臂大呼傾城無匹馬之還僨轍濘雙輪之返元惡竄身而入海黨與稽首而來庭肆發命以窮追不渝期而克獲食彭越之醢頃刻無餘燃董卓之臍光明達旦載復三吳之舊遂驅九軌之塵江漢朝宗山河攺色玆蓋仁聖不殺威武布昭運奇堂上之兵制勝目中之虜赫怒而安天下誰其禦之遄歸以正故都惟其時矣臣某等恭承廟算忝與行間乘六龍以馭天願返翠華之仗衛掩七戎而得駿敢忘鐵汗之驅馳臣某等不勝慶快之至謹差某官姓某露布以聞軍資器械別列條上

﹝某﹞年﹝某﹞月﹝某﹞日﹝某﹞具官﹝某﹞上

按露布之名始於漢史稱露布天下露布上書上下皆通用之不專於將帥也後魏攻戰克捷欲天下聞知乃書布帛建於漆竿上名爲露布後世因之故王肅獲賊二三皆爲露布宋制詞學科露布爲十二體之一軍興則以命題就試之士以所業二篇並其餘上之中書後省考其能者然後召試中者授以館職俗謂選定兩制其法顧不嚴而重乎世運代更趨捨異向學士大夫習之者少矣夫一物不知儒者所恥今軍務煩興捷書交奏文學之士將執筆於戎旃之中以傳檄四方如有用我則何以哉予讀王元之小畜集有擬李靖平突厥露布實爲擬題之始其詞雄壯奮發心竊慕之及閱通鑑紀事載侯景之亂而知元帝之在湘邸所以命將出師以復讎雪恥者厥功大矣乃以王僧辧平侯景露布爲題非敢以爲文也所以自別於飽食無所用心者云內制

擬賜四川省臣臘藥口宣

勅某等朕惟井絡之墟擅藩翰之固虎符龍節式昭輔相之光翠管銀罌爰輟上方之禦欽予徳意咻爾寒饑

擬賜和林帥臣臘藥口宣

勅某等任職西郵馳心北闕念采薇之行役式謹秋防奬行葦之忠勤敷時臘賜咨爾連營之旅變爲挾纊之和

擬賜上都帥臣臘藥口宣

勅某等職分朔漠名著封疆雪窖冰天想歲寒之欲暮寶奩珍劑敷陽澤以如春俾爾連營有如挾纊

擬賜淮南省臣臘藥口宣

勅某卿髙相業任寄戎昭積雪堅冰慨三冬之凜冽長江廣漢想萬里以安流實上劑於珍奩布陽和於玉帳

擬撫問總兵官兼賜臘藥口宣

勅某卿位隆上相望重元戎江湯湯武洸洸已集安流之績陣堂堂旗正正大收克捷之功瞻言臘序之臨凜有風寒之警珍劑布陽和之澤言錫予之金戈奏雪夜之勲維其時矣

臘藥之賜肇自唐制少陵杜氏所謂口脂面藥是也宋時品劑歲各不同俟修合稟議大抵冬用溫夏用涼適於烹調服用而不失其宜者也其賜予之詞則以付之詞臣輪直者文武臣僚旣受賜各上表稱謝故近世有詠翰林故事者有曰因念邊庭風雪苦口宣臘藥布皇威然則君臣上下之間恩禮之隆可見矣臘日將臨有懷舊制擬口宣數篇誠不敢仿古人之萬一姑以見古學之所當務云

擬撫問省臣及賜夏藥口宣

勅時惟六月用撫三軍我心憚暑憂如燻永言蒸鬱王事多艱維其棘深念勤勞賜頒藥品之良用迪師中之吉泛威聲而除氛沴國底丕平扇暑暍以爲淸涼民躋仁壽

擬撫問淛東分省臣僚及賜銀合服藥口宣

勅赤日被海東土深軫炎歊涼風在殿西頭誕施恩賜肆出上池之劑有嘉靖海之功扇爲淸涼躋彼仁壽

擬撫問湖南總兵省臣及賜銀合夏藥口宣

朕觀虞廷阜財之詩誦唐殿微涼之詠恩私所及與往古以同心炎暑有行慨多艱之維棘爰錫衛生之劑用臻在道之安

擬撫問雲南省臣及賜銀合夏藥口宣

六月維時三庚云伏念宮宇邃嚴之地有若惔焚居山徼炎瘴之鄕曷勝蒸鬱爰賜實奩之劑永懷畱鑰之英

古天子錫命諸侯有命物有命詞有命物命詞者若後世以璽書賞功臣增秩賜金是也止有命詞者若後世賜手詔褒美是也然則撫問臣僚及藥餌之賜其亦古天子錫命之遺意歟夫藥劑所以衛生者也人主之於下以時而錫予之所以使之盡調護之宜以盡性命之正者無所不至矣當時之臣或不能盡忠以報上者何哉嗚呼此君臣之分所以益不明歟予觀宋內相辭命之作常欲一摹仿之伏日斯臨以舊制擬賜夏藥口宣錄之於此用見志之所在在古學云

擬賜江淛省龍衣禦酒勅書

勅某等卿乃心王室服勞藩宣眷言海表之勲爰錫上方之禦龍光有耀式昭衮黼之榮蟻味其馨樂豈樽罍之晏不惟其物曷樹乃勲

擬賜江淛省臣名馬勅書

勅某等卿職任藩宣功成駕馭龍韜豹略永言靖難之功霧鬛風鬃爰錫調良之乘𨿽非千金之貴庶資萬騎之多尙策奇勲益昭大賚

擬賜淛東憲臣禦酒勅書

勅某等卿肅臨憲部愼守王綱眷言勞瘁之多宜有醇醴之賜樽壘多旨盍思湛露之恩繡斧光華尙廣沛霄之渥懋勤耳目用寄腹心

古之王者錫予羣臣必有其辭若所謂勅書口宣者是也予觀唐宋以來詞臣內制之作不啻千百其詞溫厚和平惻怛慈愛殆與三代誥命相爲表裏國家有道之長實系於此學者可不之務乎近世士大夫嘗以館閣之文非山林士所克爲噫何其識量之淺淺哉夫士之爲學將行道濟時立言垂世也代言典誥特文章一技之施爾果足以盡士之用哉若夫運之窮達時之用捨固有幸不幸者爾歲暮天寒懷不能已因摭今事爲勅書三篇用貽同志云

擬故宋太師徽國公朱熹攺封齊國公制

皇天開太極誕生不世之賢聖代昌斯文丕展非常之禮煥揚典冊式慰明靈故宋太師徽國公朱某淵宻而精微光明而雄偉正心誠意之學經邦緯國之才道統集大成契帝王心傳之要名教非小補會聖賢旨趣之歸慨彼何人斥其爲僞𨿽乃身不容朝廷之上而大名終埀宇宙之間朕紹嗣丕基寤懷前哲惟家傳人誦具有成書而目注心存凜焉遺範念闕裏旣稱於殊號何邦爵未及於更封乃睠靑齊宻聨洙泗龍章輝壁煥綸綍以維新衮冕植圭肅容襟之如在祀列十人之配謚仍一字之尊嗚呼巨儒想南渡之英實惟气運上公胙東表之略非示恩榮尙惟道徳之光克相熙雍之治

眞在至正間朝廷攺封晦庵先生爲齊國公私擬贊書一通置諸塵笥有年矣際今盛朝而公之五世孫名炘字明仲謫居潁上縣長禮致諸學訓導弟子貟眞未及識面而以詩見教大賢子孫所以待人者如此其厚耶因次韻以復且錄贊書舊藳以求正云

明仲得此文甚爲稱羨作詩以寄比之靜軒閻公且求著光祿公墓銘眞懼不敢當也後明仲來濠梁言此文恨不得之於館閣上蓋請封時詞頭雲林危公執筆以爲詞意不備心嘗歉然異日歸閩當傳之家牒以壽不朽明仲卒於潁上眞所書遂歸之徐景顏景顏太末人爲潁上教諭眞同年進士也

擬起復江淛參知政事制

帷幄之籌千里允屬全材縗墨之服三年寧從終制蓋君子有斷恩之義在先王存變禮之文睠我輔臣奄違慈養丕俟修攘之績用昭起復之儀某料敵精明臨機英果兵書明四種應變無窮將略盡五材當鋒必克粵從早歲已冠前軍斬凶逆如枯菅履險危若平地是父必有是子曰武曰文事親而及事君以忠以孝薦屬膚公之奏晉登近弼之聨樓舡百萬艘悉資運棹貔虎三千士咸聴指揮肆令疆土之安屹若丘山之重凡省閫折衝之略皆家庭教誨之餘期贊協於鈞衡忽傳悲於風木朕念艱難之會孰寛憂顧之懷今北道未通南風猶競諜報赭巾之聚郵傳白羽之馳艸熟馬肥天寒地凜內患未遑於靖輯外攘曷底於乂寧念將同社稷之憂其可久閨門之戚是用載參政柄申督戎昭淛左四明謹腹心之備禦海東萬里連唇齒之相依申城守之捍防登京畿之漕運任當一面式固中權嗚呼想髙橋靑野之師盍從形勝振菑畝中鄕之旅宜大家聲佇聞執訊獲醜之功以大行賞褒封之典朕言不再汝往欽哉

擬加封梓潼帝君制

文明以化天下亶惟輔佐之功誠敬可格神靈盍舉疏封之典渙揚寵號益闡恩光蜀七曲山文昌宮梓潼帝君井絡精英山川間气云車風馬每爲人間世之逰瑤宇琳宮遂闡道家流之祕肆我家之聿造藹多士之思皇科目誕頒有赫陰靈之佑馨香旁達居然肸蠁之通預定名於計偕用作成於善類休聲有烈治道是禆睠惟天極之尊允鑠文昌之座增加貴飾式表隆稱冠裳晬穆於儀容鍾鼓具嚴於格享嗚呼禮樂千齡之運相我斯文人民百世之依錫玆純嘏可加封輔元開化文昌司祿宏仁帝君

予年弱冠時用意兩制學唐宋諸名家贊書多能成誦及閱鄕先生內翰厚齋王公詞學指南及掖垣玉堂類槁益能深究制作之體忝以科名主中都教職爲閣筆久之人有以元延佑三年加封梓潼帝君制書見示者詞意溫雅得代言體因細錄如左別擬一通不敢比古作者姑以見志之所存云按神祠封制在唐宋時中書舍人行元時中書舍人不置書贊皆入翰林學古之士必能深辧之

制曰維明有禮樂維幽有鬼神妙顯微之一貫在天爲星辰在地爲河嶽形功用於兩間矧能陰隲於大猷必有對揚之懋典具神光分張宿發詠周詩相予泰運則以忠孝而左右斯民柄我坤文則以科名而選造多士每禦捄於菑患彰感應於勸懲貢舉之令再頒考察之籍先定賁飾𨿽加於渙汗徽稱未究於朕心嗚呼予欲人才輩出爾丕炳江漢之靈予欲文治宣昭爾浚發奎壁之府庶臻嘉貺以答寵光此習宋唐舊制但以長聫當短句恐於聲律不協姑附於此與識者評之文不著姓氏當考

擬追封伯夷叔齊制

昆季是謂至親徳髙義讓國家緬思先哲禮重尊崇睠惟二子之賢實起百王之慕伯夷叔齊具淸者之量有仁人之心上從父命之尊次及天倫之重棄國而辭冠冕敝屣孤竹之封叩馬以諫干戈沒齒首陽之節嘆神農虞夏之盛與泰伯吳雍並稱遺廟巋然空山精英藹如元气彼義不食粟榮名何累於生前𨿽謚以易名好爵寧縻於死後朕纂承大業深沐休風用敷賁於云章俾有光於巖谷天理人心之正日篤不忘朝廷祀典之宜庶幾克享尙期激勸不昧欽承可追封伯夷爲昭義淸惠公叔齊爲崇讓仁惠公

予近讀元姚文公燧著伯夷叔齊制愛其命意髙古遣辭精當足爲不朽之傳輒仿其體而爲辭云洪武十八年六月一日也

滎陽外史集卷五十七

●欽定四庫全書

滎陽外史集卷五十八

﹝明﹞鄭眞撰

﹝闕﹞

滎陽外史集卷五十八

●欽定四庫全書

滎陽外史集卷五十九

﹝明﹞鄭眞撰

﹝闕﹞

滎陽外史集卷五十九

●欽定四庫全書

滎陽外史集卷六十

﹝明﹞鄭眞撰

○表

髙祖武徳元年萬年縣法曹孫伏珈謝除治書侍禦史表

伏以顯賢任能誕著聖明之治瞽言狂直曷膺忠藎之求恩綸上過於堯言束帛有加於周賚循墻莫避伏地知慚﹝中謝﹞竊惟自古之用人惟待諍臣而加禮蓋於舉繆繩愆之任責以論思獻納之才匪具股肱何宜耳目如臣某者性資鄙賤學術荒疎後非賢不乂訓戒敢違於天子邦有道如矢幽獨常凜乎聖明敬當眞主之龍飛欣幸淸時之燕喜毎懷愚慮更切周咨爰陳經久之規永示將來之矩京畿分牧已依日月之光臺合髙升普徧雲天之澤何以有禆於聖治將期永固於基圗俯仰懷慚周章就列恭惟皇帝陛下聖姿神武天性聰明歷數有歸禪授實同於有夏民心樂戴政刑盡革於亡隋尙爲邪佞之防用審忠賢之得言思逆耳事在利行臣某敢不思報隆知勉肩所職惟忠可以事上敢接武於夔龍非道不敢陳前願致君於堯舜

同前題

伏以治隆聖運誕昭宸極之光任重憲綱增賁臺端之秩撫躬不稱拜手知榮﹝中謝﹞竊惟人才之盛衰嘗系世道之輕重非有明目張膽俾山嶽之動揺何以弭患消姦致邦家之平治允念股肱之任咸惟耳目之臣若稽獻猷夙聞往昔烏臺柏府聲凜凜以生風騘馬鐵冠止行行而避路故得敢言之士庶爲司憲之官伏念臣某才不逮人學非聞道自分簿書之末不離刀筆之中幸蒙眞主之勃興普與斯民而更始奮心自厲克志有爲爰陳三事之敗亡以爲今來之勸戒冕旒淸穆方瞻北闕之華冠豸巍峩遽拜南牀之擢循墻莫避臨谷惟兢恭惟皇帝陛下緯武經文撥亂返正天戈所指廣揚震動之威日禦時乘大啟離明之運致玆孱瑣服此休嘉龍鳯交章寵及便蕃之命鵷鸞簉羽榮隨侍從之班用來謇謇之忠期盡惓惓之益輝光分荷報稱至難臣某敢不思厲忠規煥楊風采以商周爲鑑願益宏社稷之基非堯舜不陳其敢後人臣之義謹奉表稱謝以聞

武徳四年秦王謝除天策上將軍表

伏以愛始家邦誕厚親親之義禮登策府備隆將將之權拜命惟榮撫躬以愓﹝中謝﹞臣某恩隆慈育教服義方性靡習於溫文才不全於韜略早逢聖運躬履戎行仰承睿算之無遺上稟廟謨之全定正正之旗堂堂之陣則莫敢承赫赫厥聲濯濯厥靈有徵無戰一洗關河之壯觀盡除宗廟之妖氛皆聖武之布昭豈臣微之能致敢冀非常之賞以須希有之榮苴土分茅旣侈裂封之盛齋壇建閫又加崇拜之榮位長王侯寵深君父有倬龍飛之造於昭燕翼之謀恭惟皇帝陛下篤敍彛倫任隆肺腑綿本支於百世衍祚嗣於萬年緯武經文建邦樹屛念周封同姓務崇列國之名謂晉爵諸王亦冠督軍之任肆加時禮式表隆名左右旄旌總萬屯之森衛出入幃幄收四海之俊髦密聨玉闕之華輝映金枝之秀遭逢侈矣報稱謂何某敢不誕承明威紹膺景命刑賞■﹝樊﹐心代大﹞明於天道修攘期布於王靈夙夜基宥殫厥心用贊協恭之妙國家閒暇明其政預嚴思患之防

太宗貞觀十七年魏徵謝賜殿材素屏風素褥幾杖表

伏以內廷錫寵誕昭三接之榮祕殿賜材爰及多儀之備感恩以惕拜命惟榮﹝中謝﹞念某昏耄餘生卑棲無用志業恐隳於堂構行藏每愼於興居取規矩以爲方圓匪有成物之智徹桑土而葺戶牖夙無備患之材屬當四海以爲家欣幸一人之有慶天開雲母會同日近於淸光坐列氍毹宴賜俯同於前席匪有藉依憑之寵庶幾防傾跌之虞惟桑楡漸迫於衰頹而繩甕不忘於貧賤報揚莫稱寢食靡遑指事詳陳囊一封而晉奏拜恩舄奕萃眾美以鼎來松出䢐徠栢來新甫刀踞靡辭於斵削文尋紛就於謀爲屏褥斕皓素之光輝幾杖妙曲蟉之形制於以棲塵而鄣日於焉扶老以養和植其庭覺其楹言居言處瞻爾前顧爾後以翼以扶寵冠簪紳輝生門戶恭惟皇帝陛下明明天日之表巍巍龍鳯之姿從諫如轉圜用人猶不及處身以儉極土階茅茨之心飬老以誠盛廣廈細氈之奉致玆衰朽亦與恩光臣某敢不思盡謀爲恪遵程度物其多矣適居寢動靜之宜厚莫重焉盡骨肉死生之報

貞觀四年張蘊古獻大寶箴表

伏以聖人大寶曰位治亂實系於怠勤臣子責難爲恭職業敢忘於箴儆俯殫悃愊仰徹宸聰某竊聞成湯君臨萬方式謹盤銘之戒衛公年逾九袠不忘抑戒之辭蓋人君居四海之尊以天下奉一已之欲自非動觀黙省保厥祚之惟艱何以持盈守成垂洪猷於久逺恭惟上聖逺冠前王方九重垂禦之初實萬方臨照之始𨿽盛徳不忘於兢業而嘉猷必致其忠規用殫聞見之愚上瀆髙明之聴恭惟皇帝陛下明明天日之表巍巍龍鳯之姿乃聖乃神恢漢髙之大度有嚴有翼用文王之小心瞻後慮前愼終惟始凡而徳業皆夲生知永惟日月之明尙采蒭蕘之論聲爲律身爲度式禮無愆天之經地之寜與民同慶旦以復旦新以致新臣某幸服下僚親逢嘉運常厥徳保厥位益恢王業之隆竭其力致其身務盡臣鄰之益

貞觀十三年房玄齡請解機務表

伏以尊居廊廟豈勝告老之心望動山林願遂投閒之想謹裁觚牘仰瀆宸旒﹝中謝﹞竊以天生不世出之興王時則有非常之哲輔伊尹鹹有一徳心腹同孚傅說命總百官精神夙契玆所謂風雲之遇用能成霖雨之功豈此謭材久持魁柄伏念臣某夙由下士獲際明君選除徧歷於髙華僥幸夙膺於揀擢爰由吏部遂總中書位居冢宰之尊任處天下之重體陰陽造化有愧和調錫山川土田屢叨恩數自慮股肱之墮乃承體貎之隆旣忝國姻復居儲傅惟素餐之益甚思洪造之難酬願解繁機少安愚分恭惟皇帝陛下天姿勤儉聖度恢弘乘雲气而禦飛龍官天下而府寰海舉相十六幸觀熈載之能有臣三千咸得和衷之助玆惟庸菲久處弼諧毎懷陳力之言敢負知止之義伏望俯加埀照曲賜保全別援眞賢俾獨當於鈞軸庶幾晚節願終老於桑楡

貞觀七年魏徵謝賜金甕表

伏以金馬髙嚴寵承諏訪甕雞微賤謬極恩榮拜首承休捫心增惕﹝中謝﹞伏念某鈍頑之質陶冶之姿久負孤忠匪堅剛之百煉蚤承錫用屬器使於羣工上陪日月之光下獻蒭蕘之議但思粉骨豈敢愛身不圗天陛之優容復拜內廷之寵賜光華璀燦堪承玉露之瀼瀼形質空虛似映器車之燁燁豈逺來於異國抑近出於諸山度彼瓶罌姿非瓴甓是將廣開於言路故玆特發於宸衷玆蓋伏遇皇帝陛下天性聰明聖度豁達謂言辭蹇直可爲有國之禆故詔旨都兪爰輟尙方之禦輝生牖戶銘徹肺肝臣某敢不祗誦堯言服膺周賚中正不倚非但如周官酰醢之供恢廓有容其敢爲漢陰抱灌之具

貞觀七年十二月帝奉太上皇置酒未央宮羣臣賀上表

伏以堯父舜子赫焉日月之重輝文徳武功盛矣樽罍之展慶事隆宗社榮被縉紳﹝中謝﹞竊以人倫無過於尊親君徳莫隆於授受故有周文而爲子恆修寢問之恭有漢祖以作君必展躬朝之禮致敷天之養洽率土之心欣幸昌朝光輝前古恭惟皇帝陛下小心寅畏大孝率由爰篤順於親心以爲法於天下禮勤侍奉顧豈以四海九州島而自居壽祝康寜將底於萬有千歲而未艾躬循至行面奉嚴顏鼎新內殿之隆萃列綺筵之侈蠻夷舞蹈朝野讙呼臣某等榮與造庭寵慚錫類親其親而爲大遹觀孝治之恢崇老吾老以及人式見民彛之棐迪

太宗貞觀六年上宴近臣於丹霄殿羣臣謝表

伏以鏘金曳玉躐升內殿之華設幾肆筵叨侍天廚之美榮加口體恩徹肺肝﹝中謝﹞竊觀虞夏以來莫過姬周之盛鹿鳴魚麗傳播聲詩天保露斯光華簡冊久仰前朝之盛適逢昭代之隆顧爲何人亦與斯禮竊念臣某等學非聞道用不適時曩因龍虎之從遂見鯨鯢之殄天戈所指嘗奉命以周旋日馭時臨每承顏而啟迪自分艸茅之陋曷承座席之歡鼓瑟吹笙盛矣鈞天之奏重茵列鼎燦兮禦府之珍深愧素餐莫酬洪造恭惟皇帝陛下明明天日之表巍巍龍鳯之姿達天道順人情功茂成於化育偃武功修文徳效丕著於隆平臺衡推心腹之同臺閣葉股肱之契寵加晏賚事絕嫌疑蕩蕩無名欣欣喜色快睹儀容之盛各沾雨露之恩念已屬饜尙圗報稱醉以酒飽以徳福祿永期於萬年竭其力致其身恩數敢忘於他日

貞觀十七年魏徵謝賜殿材表

伏以聖徳寛容誕布雲天之澤臣心仰戴旋成風雨之居寵自龍庭光生蝸室﹝中謝﹞臣某桑繩鄙賤艸芥寒微取規矩以爲方員匪有成物之智徹桑土而葺牖戶曽無備患之才屬當四海以爲家深仰一人之有慶上廟堂而建議用終儗於棟梁立殿陛以揚言功有慚於柱石頃負采薪之疾已承予告之恩僭上囊封喜埀淵聴且輟﹝闕﹞知之厚共誇工用之全恭惟皇帝陛下道過唐虞功髙湯武守身以儉極土階茅屋之心待士以誠盛廣廈細氈之飬致玆衰朽獲與光榮臣某慚已非宜感恩曲被勉就經營之力思爲嗣續之基大爲桷小爲杗舉不違於程度矢斯棘鳥斯翼當永遂於居安

貞觀七年李淳風上黃道儀表

伏以治歷明時式謹玉衡之度法天成像肇新黃道之儀俯竭愚衷仰幹宸聴﹝中謝﹞竊惟陰陽之動靜實由形气之附依二曜流行謹進退虧盈之異四時疊運明分至啟閉之殊惟造化之無窮妙機緘之不測自非制器尙象何以考順求違恭際昌辰聿新盛觀乃眷渾天之創俾殫薄技之陳布鰲足以爲維表嵩髙而作凖明兩道與六合挈三辰與四遊星辧緯經合重環而表裏極分南北貫二道以橫縱刻雕不棄於毫釐占步靡違於頃刻共上淸臺之邃用昭盛代之傳恭惟皇帝陛下徳茂生成道隆髙厚誠心昭格按星土以辧方和气薫蒸時雨暘而利物肇成乾象以正坤隅用能三百六十度之中髙視萬億百千年之上惟帝其訓與時偕行臣某生屬熈朝職専太史宻測璇璣之運輔成玉燭之和欽天道而迓禎祥願致雍熈之治察人爲而明事應敢言職掌之功

貞觀十四年李淳風議戊寅曆表

伏以聖主握乾符誕著體元之治太史占天象庸修治歷之功俯竭愚忱仰幹宸聴﹝中謝﹞竊以容成之總六術上元起辛鄧平之造太初南至在朔蓋順時而作事宜以人而合天茍或差殊豈勝繆戾旣無以成作訛成易之序亦安能遂陰陽寒暑之宜當重熈累洽之辰致長治久安之效宜謹穂書之課以昭蓂歷之傳睠玆貞觀之頒行肇自戊寅之撰述傳承久矣得失昭然蓋月應於黃鍾而灰飛於玉管實在甲子之朔是爲日至之辰何定法之微差由減余之或過以癸亥爲朔旣成三刻之乖則時月表年何爲萬世之法肆令考定永示遵承歲攺度以維新時致和而葉應恭惟皇帝陛下神逰泰運徳並乾元齊七政以釐百工宻應璣衡之運建皇極而錫五福茂調玉燭之和惟玆晷刻之違將致天正之舛睿謨夙定永式庸陳攺憲三百年惟帝其訓登化億萬禩與時並行妙合生成恩施化育臣某繆持蠡測識愧管窺由損益進退之方契轉運流行之妙官不失日導迎滋至之休民用厚生共迓重熈之運

貞觀十三年林邑進火珠表

伏以聖神臨禦合璧交輝山海儲精名珠獻寶式謹拾懷之義庸修贄奉之勤﹝中謝﹞竊惟大徳之難名斯致奇珍之間出故軒轅出世符罔象赤水之求少昊應期致丹鳯白雲之異允矣休禎之象昭哉圖讖之傳幸值昌期迥超前古洋洋聲教不遺窮陋之區赫赫文明逺被要荒之服致天地之美寶合國家以同庥磊落晶熒上應北極之座渾融瑩潔祕奪太陽之精豈同螺蚌之懷實出驪龍之頷當曜靈之洞照感气類以旁通漸揚就燥之光式謹燎原之義固無資於烜氏亦何待於燧人誠不偶然厥有致者恭惟皇帝陛下徳符幹健運合離明念微皭之然或有禆於至化而夜光所照曽何掩於羣情肆令徑寸之珍亦產遐方之逺函封以致於以用之剖身而藏非所願也仰止堯階之邃恪修禹貢之常臣某佩徳惟深銜恩莫報論人間之價敢儗連城依天上之光願言照乘

貞觀十四年吏部侍郎髙季輔謝賜金背鏡表

伏以天光下燭誕昭寶鑑之明聖澤旁流寵錫珍奩之禦輝生門戶銘徹肺肝﹝中謝﹞竊念臣某質本鈍頑性尢昏蔽幸致功名之會遂叨法從之華監於水當於人義素聞於周誥瞻爾前慮爾後言有取於丹箴上承北極之尊下重南宮之寄思皇多士實司綜核之權蒞事惟能宜重銓衡之任示無私於黜陟用有別於正邪匪著功勲乃承奬賚麗水有資於人造容成夙儗於侯封皎潔淸寒不數方諸之薦熒煌■﹝火旬﹞爛何殊火齊之珍稽首拜嘉撫躬知媿玆蓋伏遇皇帝陛下法天成像因物賦形謂秦鏡徒明莫照李斯之惡而殷鑑不逺可懲夏后之衰俯憐孤陋之資申錫圎明之器龍盤鳯舞於惟百煉之精英日晶月華可燭千年之幽隠縉紳動色罔象潛蹤臣某敢不拂拭塵蒙磨礲職業鑑形俱在永爲模範之資鑷鬂未斑終賴化鈞之造

貞觀二十一年太子左庶子於志寜謝賜金帛表

伏以輔翼參陪無補靑宮之毓徳陶鎔衣被猥承丹陛之流恩聿開忠諫之途益廣元良之輔自天拜命俯地知慚﹝中謝﹞竊以麗水所生必資鑪冶鮫人所織尢藉繭絲粵若古先視爲珍貴燕臺待士嘗來樂毅之雄漢室徵賢曽屈申公之重夫何近侍亦忝恩榮伏念某頑鈍微姿輕纎弱質貞心自守毎媿莫夜之四知隠徳無聞敢冀丘園之一束幸屬風雲之會獲依日月之光儲禁肇開使輸忠於左右宸嚴寵賁俾佩服於光華旣踰三品之良且倍百縑之數若爲報稱但切淩兢玆蓋伏遇皇帝陛下徳邁湯文道髙尭舜分金以贖饑人之子允矣慈仁散帛以收亡卒之骸淵乎忠厚念儲副國本之所在必正人端士之與居致此寒微優加崇寵臣敢不力爲負重思展所長底商家作礪之功敬祗休命體周雅承筐之詠思啟周行

貞觀十四年祭酒孔頴達上五經正義表

伏以萬國文明久仰緝熈之學五經簡奧曷彰訓詁之功用輯前言敬陳睿覽﹝中謝﹞竊以易言卜筮紀卦爻辭象之文書載典謨盡政事謀猷之要禮總言乎大小詩徧采於歌謡至若魯史之春秋實出聖人之筆削尊王抑伯允著綱常內夏外夷具嚴界限浩矣文辭之盛淵乎旨趣之深睠此羣書實爲大訓蓋非但人君致治之本抑且爲下學立心之基更秦氏亂亡以來不勝灰燼迨漢儒補綴之後僅免遺亡且論說之紛然於指歸之何在百家裒集宜明去取之公萬理同歸當著是非之正用有殫於緗素期不朽於汗靑恭惟皇帝陛下羲畫心傳禹謨天授北辰示極藹聲歌典制之華南面居尊裒褎貶賞罰之正詢謀而宏教化制作以闡人文念師說之多端恐經傳之益舛遂令微藐獲在討論臣某俯愧非才仰叨成命用進冕流之側敢修鉛槧之功願乞淸閒微加省覽俾聖賢可法遂明道統之傳以帝王爲師誕著治功之盛

貞觀三年以房玄齡爲左僕射杜如晦爲右僕射魏徵爲祕書監參預朝政房玄齡等謝表

伏以臺司奎府務得眞材紫誥泥封忽叨威命加賁三臣之寵亶爲千載之逢﹝中謝﹞竊觀隆古以來惟以得人爲盛舜咨四嶽聿觀熈載之能武有十人舉得同心之助乃如今日有光前猷念某等生遇明時行躋膴仕乃輔乃弼有非堯舜之道則不敢以陳斯謀斯猷將使帝王之法坦然可舉旣使顯膺於近宻復令偏歷於淸華爕理化權丕驗上階之象參聞政體粲爲東璧之光咸愧非才冒叨恩數有負乾坤之造莫禆日月之明恭惟皇帝陛下龍鳯之姿天日之表求賢若不及從諫如轉圜五百餘年生聖人誕膺帝命二十大功爲天子用普王明念治效惟在於同寅而揆職匪堪於獨任故玆臣等簡自上心臣某等敢不祗奉明謨力圗成效贊襄出納當有補於鈞衡啟迪謀爲豈徒専於圗籍

貞觀十一年隋祕書監晉陵劉子翼辭徵表

伏以皇華入裏忽承王命之臨白首在堂將就親年之養俯殫悃愊仰瀆威嚴﹝中謝﹞竊念臣某朴■﹝木敕﹞微材艸茅賤迹上觀尭典心逺慕於夔龍仰止孔門行欲期於曽閔早由窮巷逮仕亡隋躐升冠冕之班猥入圗書之府恪共所職惟炳焉丹烱烱之心謝事而歸嘆老矣白蕭蕭之髮自分甘於肥遁寧有事於徼求四牡光生於原隰束帛寵賁於丘園揆此疎慵若爲報稱固宜朝夕就道少寛稽緩之誅亦使風雨在途尙遂焦勞之想柰此旨甘之奉方當喜懼之年茍使暌離必疎定省念事母之日短豈勝菽水之供於報國之時長何憾桑楡之晚所願永終於色養遂玆上瀆於威顏恭惟皇帝陛下龍鳯之姿天日之表禦至尊而制六合野無遺賢褒有徳而懷萬方朝多君子顧玆艸芥亦辱蒲輪臣某半世顓愚餘生假息類作棲鳥低飛之態長懷慈烏反哺之情敢乞聖恩少從臣欲邦有道不廢旣幸遇於明時臣以孝作忠敢自期於他日

貞觀二十年李道裕謝除刑部侍郎表

伏以刑曹劇部貳職匪輕法從眞除參陪甚寵出綍靡回於成渙循墻莫避於忱辭﹝中謝﹞伏念某才不逮人學非聞道子路片言折獄嘗聞孔子之言伯夷折民惟刑深仰帝堯之世固嘗志前賢之學庶以希往古之蹤旣此志之未酬幸孤忠之自信九重天近獲依日月之光六位時乘幸屬風雲之會旣寵承於榮耀復玷辱於淸華嘗因少見之明粗盡不欺之義敢希簡擢復被遷除秩次秋卿又拜恩綸之渥名符司臬遂叨曳履之榮近陪常伯之聫上綴文昌之座感恩特甚慚已非宜恭惟皇帝陛下堯舜寛仁禹湯勤儉赦彼有罪悉爲復業之民期於無刑丕致可封之俗恩實深於厚下徳茂洽於好生特俾臣微與司政柄臣某敢不勉供所職思報隆知奉法令之嚴敢司輕重體仁慈之意務在平和

貞觀六年祕書少監虞世南上聖徳表

伏以聖徳如天誕著形容之寔臣心就日用揚治化之休仰荷情深披殫語短敬陳冕旒之邃敢言詞翰之勤竊觀隆古之君必得文章之士聲歌揚厲用觀有道之長簡冊敷陳允著無窮之載洋洋盈耳炳炳如丹上考典謨史臣贊唐虞之盛徳旁觀雅頌詩人歌文武之成功於赫皇明丕昭景命北辰示極尊受萬國之朝南面垂衣統正億年之緒非紀見聞之著曷揚論議之公念大呂黃鐘固無庸於瓦缶然九重丹陛宜有取於蒭蕘冒貢穹窿切慚骫骳恭惟皇帝陛下明明天日之表巍巍龍鳯之姿修文徳偃武功光赫陽明而燭物赦囚徒出怨女沛仁澤以如天禮篤尊親恩深逮下分金以贖饑人之子散帛以收亡卒之骸尊禮大臣有漢髙之度保全勲舊有光武之仁丕致隆平擴充大道且檢身如不及復從諫以如流田野無失業之民閭裏多可封之俗蓋將四三王而同盛六五帝以匹休盛矣勲名昭哉徳業爰極鋪張之妙不勝仰戴之心臣某親迪盛明躬逢熙洽汗靑竹以絢華藻敢殫紀錄之勤鏤白玉以告名山倍切流傳之望

貞觀十二年太常少卿祖孝孫進樂表

伏以作樂應天誕著聲容之盛審音正律庸求雅頌之遺敬葉歌章仰幹睿覽﹝中謝﹞竊以古之於樂也専尙其實後之於樂也僅取其名故徳似唐虞始有咸韶之奏功如湯武斯成濩武之傳夫何劉漢之興但襲嬴秦之舊髙祖制房中之樂始於婦人武帝創協律之名制由閹豎何有聲名文物徒成鼔舞鏗鏘且名號之云多遂典章之益舛正聲遼邈永世滋煩周齊間以胡夷梁陳雜於吳楚欲反古而復始當損過以就中爰酌時宜復參古制度諸金石固沨沨乎有聲奏之管弦亦洋洋而盈耳上進法宮之禦拱觀斯譜之頒恭惟皇帝陛下天地同心陰陽合徳玉帛萬國干羽已格於七旬蕭韶九成肉味曽忘於三月爰著一時之典永爲百代之規匪但奉宗廟而禮神祗且將待臣鄰而和上下肆令微藐獲在討論臣某厥志惟殫視成有媿雲龍際會幸逢極治之音鸞鳯飛翔行葉至和之應謹撰唐雅樂八十四調三十一曲十二和隨表進呈

張蘊古除大理寺丞及賜束帛表

伏以聖治法天誕廣忠規之益宸恩逮下遂兼名物之榮恩寵有加戰兢交集﹝中謝﹞竊念臣某學非師古才不逮人自惟駑蹇之蹤親際龍飛之運中書入直每思黼黻於謀猷內殿聨班所願備殫於忠藎念責難在於陳善而居安尢切於慮危爰陳大寶之規箴以寓至尊之訓戒𨿽爝火無禆於日月而冕旒或取於蒭蕘何期獻納之餘卽拜便蕃之命刑司進秩旣趨棘寺之嚴內笥傳珍更被楓廷之渥是將廣通於言路故知特發於聖衷恭惟皇帝陛下淸明在躬睿哲稽古玩周公之無逸艱難夙著於憂勤覽尙父之丹書敬怠每存於警省肆令狂斐亦見襃嘉職司犴戶之班光賁鮫綃之盛愼刑愼法當推愛物之仁爲衣爲裳載錫周身之寵涓埃無補衣被有光臣某敢不恪守故常誓殫綿薄刑期無犯務持尺法之公朝相與言益勵素絲之節

房玄齡等上髙祖今上實錄表

伏以聖帝重光丕著百王之法大君垂式聿新二典之書俯瀝微誠仰幹睿覽﹝中謝﹞竊以尙書墳典訂吁謨訓誥之文魯史春秋示襃貶賞罰之法若今述作視古光華髙祖皇帝敉武圗功撥亂返正奮自晉陽之旅遂驅關洛之塵六位時乘萬邦率服倦煩機而將授於昭與子之明審神器之有歸式敍傳宗之正皇帝陛下乾元配健離兩繼明五百餘年生聖人肇開皇極二十大功爲天子允協人心於惟載籍之傳懿鑠邦家之美道徳風烈勿替歷年制度典章可垂萬世宜有特書之實以昭後嗣之傳載惟武徳之初爰及貞觀之盛事系時時系月式昭紀傳之華正次王王次春茂著編年之法肅登宸禦以介皇休某久服殊恩叨承明命記丰功偉烈慚無太史之文職紀事纂言願繼董狐之直

皇太子謝賜帝範表

伏以聖心仁愛誕推君父之恩宸訓昭明備舉帝王之要佩紳知敬執簡思勤﹝中謝﹞自古有道之長實重因心之教故大禹貽厥之則著在夏書武王燕翼之謀播於周雅欽逢華旦宏紹前休伏念某徳媿溫文性慚岐嶷出師入保早齒於虞庠侍膳問安恪趨於周寢仰被義方之教曲埀樂育之仁慮汨沒於膏粱肆甄陶於翰墨用假名篇之目永爲幼學之規卽往古以鑑今舉宏綱而撮要謂爲君莫先於正體而厚族務在於建親求賢審官則政事修納諫去讒則忠讜集戒盈所以懲欲崇儉所以去奢賞罰必明務農宜力崇文則終始典於學閱武則干戈省厥躬展也明謨昭哉懿範堯章舜典煥乎琬琰之輝文烈武謨粲爾璧奎之映窺文有耀拜徳祗兢恭惟皇帝陛下徳茂本支慶深嗣續受祉施於子爰篤敍於彛倫立愛始於家用昭明於訓戒克昌厥後載錫之光粲爾十二篇之傳永矣億萬年之裕臣某敢不寫諸簡冊佩若韋弦朝夕不忘益著心胸之戒春秋匪懈敢言肺腑之私

滎陽外史集卷六十

●欽定四庫全書

滎陽外史集卷六十一

﹝明﹞鄭眞撰

○表

髙宗麟徳二年李淳風上麟徳歷表

伏以舜政協和式謹璣衡之度夏時謹始用殫鉛槧之功俯竭微忱仰幹睿覽﹝中謝﹞竊惟人情之動固可以言知天道之行惟當以數測粵若古昔眇矣源流閏定四時命欽尭帝策推已酉紀葉有熊允惟歷象之頒實利民生之用自非知來察往明疾徐虧朒之分何以趨事赴功致作訛成易之效庸少殫於薄技以仰答於盛明逺求億載之前使合上元之會陰陽二气循環不失於常經日月五星流轉靡差於宻度析旦夜晨昏之異明分至啟閉之殊斡運不忒於仁均增損用遵於劉焯於斯爲盛可舉而行恭惟皇帝陛下盛徳昭明至仁溥博仰觀俯察導迎天地之和內修外攘一正華夷之統乘乾首物順革從時載新寰宇之傳肇謹淸臺之課宜詔執事以介昌期臣某承命無庸視成有媿職匪忘於占步事宜愼於布宣跨萬里以同文億年永命順四時而成歲庶績凝休

玄宗開元中一行上黃道遊儀表

伏以聖治憲天誕正玉衡之宻度臣工率職肇新黃道之遊儀俯竭愚誠仰幹睿覽﹝中謝﹞竊惟制器尙象聖人所以用心治歷明時民生因之取信是故周髀宣夜之學渾天蓋象之云𨿽得失之匪同固討論之有據粵惟上聖克紹前聞包地統天妙堪輿之造化激輪注水明晝夜之運行睠取義之已精尙旋儀之有缺爰求植木以貫旋樞使交奎軫之間用測陰陽之運兩儀六合咸歸經緯之中二曜五行不出循環之外明逺近以推分至審邪正以驗虧盈休咎往來占候不忘於警省寒暑代謝事功宜就於謀爲用昭寰宇之傳寅上淸臺之禦恭惟皇帝陛下功成極治道本生知華夏車書一統咸周於正朔北南聲教大政尢謹於授時睠玆九道之交實系周天之運肇體元而立制庸考順以求違爰命微臣載詢逺制妙應機緘之運粲然鈞軸之華臣某敢不寄迹空門承恩內闕幹文炳煥願勤乙夜之瞻擡運開明永介萬年之壽

玄宗開元十五年張說等謝置集賢殿學士表

伏以內殿易名丕闡尙文之治近臣召直寵加新命之榮於感荷以維深思報稱其曷已俯攄蟻悃仰對龍顏﹝中謝﹞竊惟一代之興王必有非常之制作閣崇天祿藹冠帶之名儒館置弘文萃瀛洲之多士蓋將發揮於經術庶幾開廣於聖明昭哉治化之隆允矣論思之選乃如今日益廣前規講學尊賢誕布維新之號設官分職允爲求舊之圗揭日月以行天鼓風雷而澤物顯加爵位登進臣工使於言語侍從之餘卽見潤色討論之效自非鴻碩曷承燕間某等學匪多聞才不適用生逢堯舜夙諧輔弼之心迹擬夔龍深仰吁謨之盛屬身陪於燕席獲面侍於恩顏申命周行俾升嚴邃加珍盛饌不勝華藻之懷廣廈細氈豈稱艸茅之陋遭逢侈矣媿赧謂何恭惟皇帝陛下堯性聰明禹姿勤儉勤政務本周知黎庶之艱花萼相輝推廣宗親之愛履玆大道躬致丕平謂仙者淸虛之談於今何取顧賢者致治之要在古皆然遂致下材獲膺淸問臣某敢不勉肩所職思報隆知薦引人材助皇猷之宻勿考求經籍彰聖學之緝熈

開元十七年丞相源乾曜張說以帝生日爲千秋節賀表

伏以流虹遶渚丕逢八月之良飛龍在天誕啟千齡之慶人神喜洽華夏歡同﹝中賀﹞竊以王者受圗於昭景命民人聳聴必得隆名粵若前朝懿哉盛典誕彌厥月周詩彰震動之符長髮其祥商頌紀隆生之瑞二儀眀察億載綿延恭惟皇帝陛下乃聖乃神允文允武勵精治理彰勤政務本之名篤敍彛倫藹華蕚相輝之盛闡河圗而毓瑞承祖烈以重光壽考且寧益茂延洪之祉侯邦來賀曷勝歸美之誠臣某等謹以八月五日爲千秋節伏願俯順輿情式頒徽典金聲葉應淸商入奏於歌弦玉气調和湛露普沾於華度著之令甲副在有司

開元二十年蕭嵩上開元禮表

伏以治本百王誕著儀容之盛法垂萬世丕昭典籍之華詳篇目以臚分晉宸嚴而露奏﹝中謝﹞竊惟禮以節性制任宜人度數節文允矣規模之大恭敬慈讓本乎性分之全於穆前朝率時丕範上而虞帝守官申命於伯夷下若姬周制作聿成於公旦盡揖讓周旋之則極等夷隆殺之嚴降至漢興盡忘周舊叔孫通於制艸創安免譏慚河間王得之民間寧無遺失惟大修於儀典必有待於文明恭惟皇帝陛下大聖生知小心克畏率履不越莫非天理之節文精一執中寔爲人事之儀則祖烈旣明於纉述邦儀猶重於討論念貞觀制於玄齡綱條已正謂顯慶成於無忌令式何多俾明增損之宜不失經常之正惟帝其訓與時偕行臣某幸際昌時謬膺重寄上行下效載觀宗伯之典章世變俗移願效關雎之風化

天寶十三載揚州守臣某進水心龍鏡表

伏以百煉精金合乾坤之造化萬年明鑑揭日月之光輝肅致愚衷恪供宸禦﹝中謝﹞竊以物生有象明照無窮故司烜掌方諸恪守服官之典渠國進火齊丕昭任土之誠允鑠熈朝同符前古矧日應天中之候正風行水上之時離坎相資神靈助順遂致圎明之端實惟鎔冶之功有蟄龍形於昭駿造勢若鼓風雷而盤辟殆將乘雲霧以飛騰香敷鉛粉之華气浥膏脂之潤江山表裏示不隠於纎毫人物低昻諒莫遺於妍醜用表聖顏之恱懌以昭淸燕之鑑觀翼翼不回式表威儀之正赫赫在上何容塵垢之昏新以又新旦兮復旦恭惟皇帝陛下法天成知隨物付形念治在無爲奚罄名言之妙謂人難自見必資模範之工玆克畏以難明爰考圗以敷貢臣某仰瞻黼座俯奉珍函君徳匪私旣普同於燭照臣職匪懈尢有待於磨礲

玄宗開元六年郡國謝頒鄕飲酒禮表

伏以寰宇同文誕著聲容之盛鄕黨齒讓肇新典禮之行千載有光四方作式﹝中謝﹞竊以達邦立國貴乎興禮導民故天府獻書式見賢能之盛鄕人飲酒用知齒徳之尊粵周室之興隆盛姬公之制作正位乎主賓僎介法象乎天地陰陽三讓以升百拜斯飲澹玄酒而責質熟羮胾以存誠粲壺樽爵洗之多列幾爼豆籩之盛鏘鏘雅樂鼓座席之春風濟濟衣冠藹族閭之和气尊卑有序少長咸宜司正揚觶以致辭眾工間和而告備奠酬導飲洽宴樂以從容酬酢送迎篤敬恭而匪懈於斯盛矣何以加焉恭惟皇帝陛下一視同仁篤近舉逺率履不越莫非天理之節文精一執中實爲人事之儀則肇頒邦秩防範人心比屋可封丕變天下之俗安燕不亂載新庠序之光仰聖徳之巍巍知王道之易易惟帝其訓與時並行臣某仰佩綸音申嚴筵秩年當大比陳地官司徒之威儀運應重熈被麟趾關雎之風化

玄宗開元﹝闕﹞年特進張說進大衍歷表

伏以治洽同文誕展車書之慶數推大衍肇新曆象之傳俯瀝愚忱仰幹睿覽﹝中謝﹞竊以事系時時系日政有常經正次王王次春謹之在始粵惟古往敬授人時虞舜康庶事勑命惟幾唐堯釐百工定時以閠洪惟上聖克紹前聞肆求著易之微以考穗書之課起自五十俾用無窮散爲億千其歸有本分二掛一揲四歸奇日月有經合陰陽之磅礡乾坤定位妙造化之生成置閏以別盈虛定朔而明虧朒分至啟閉循環不失於毫釐寒暑朝昏遲速靡愆於晷刻黙應玉衡之度輔成玉燭之和恭惟皇帝陛下徳體乾元道交泰始功參化育導迎天地之休祥象著昭明遂致璧奎之異彩爰重淸臺之制以昭寰宇之傳與物爲春俾民觀象臣某職司佐政任寄調元夷隩析因敢致民生之序作訛成易俾知帝力之深

肅宗至徳某年元結進大唐中興頌表

伏以天威討伐誕成戡定之勲聖徳形容庸愼聲歌之體俯憑筆體仰瀆冕旒﹝中賀﹞竊以夏禹勒岣嶁之碑治水式彰於偉績漢將紀燕然之刻攘夷丕著於成功允鑠熈朝聿隆前古蠢彼胡夷之擾肆勤王旅之徵盡驅九廟之氛祲重復兩京之日月蜀天萬里迎上皇以來歸禹貢九州島合諸侯之朝覲用昭明於史氏宜仿像於詩人據事直書式紀修文之盛托物取義不忘歸美之誠茂對宏休庶傳不朽恭惟皇帝陛下功成纉述志篤修攘履國步之艱難膺人心之翼戴櫛風沐雨六飛爰備於師虞旋乾轉坤四海畢歸於離照孝養藹九重之喜气謨謀綿百世之基圗乃詔臣工用貽銘刻穹崖峭立俯浯水之奔流緑字淋漓與湘山而永久居慚骫骳丕冒威嚴臣某親際中興躬承明命周詩紀徳敢言吉甫之休聲舜殿揚言竊擬臯陶之致治

徳宗興元元年司徒李晟賀平朱泚表

伏以河山有誓大聖垂恩天地不容逆臣授首快覩京華之復觀欣瞻車駕之言旋日月中天風雲萬里﹝中賀﹞竊以王師利用寅奉天威人臣無將敢幹人紀睠玆凶悖本出寒微始蒙堯日之耿光旋奉周天之惠澤職居戎帥地兼極鎭之崇爵至鼎臺寵冠三孤之貴金帛子女充牣其庭山川土田昄章爾宇曽無尺寸之數以酬莫大之恩乃爾無厭竟爲不軌起闕庭之氛祲驚寢廟之神靈萬姓靡依六飛近狩旣人心之共怒於國法以奚誅王旅嘽嘽敢肅將於大命戎容曁曁行殄滅於渠魁迄告成功咸出睿算致此雲龍之慶曾何汗馬之勞恭惟皇帝陛下黙運神機於昭聖武沛然雨露流通發育之恩如彼江湖廣大包容之量顧玆頑梗自致刑威臣某受寄戎麾歡迎禦輦受明堂之朝賀將逺過於周宣刻浯水之文章誠有期於臣結

貞元五年中書侍郎同平章事李泌乞更命相表

伏以明王立政惟人職匪専於獨任宰相代天理物效惟著於同寅俯瀝微忱仰幹淵聴﹝中謝﹞竊以廟堂爲至重之地宰輔匪常調之官必前疑後丞乃勝鼎鉉之重非左輔右弼曷成社稷之功丕若熈朝間生名哲房杜致貞觀之盛治姚宋成開元之太平蓋皆一徳以一心斯能立政而立事仰廷紳之往矣顧機務以紛然豈此櫟材獨持魁柄竊念某性資鄙野學術荒疎每期終老於漁樵顧乃躐升於臺閣引公卿而求民瘼旣無作霖之功核材藝以敍官宜徒殫待旦之慮顧寵恩之旣侈念謭材其弗堪盍選班行俾升揆席分任事權之重上承明命之隆恭惟皇帝陛下堯性聰明禹姿勤儉藩臣梗化茂陶含養之恩百辟趨風深仰財成之徳而臣生逢盛際親荷隆知然以衰老之姿恐負聖明之治伏望大明委照聖度垂憐幸別采於師言使簡求於元輔奮庸煕帝載尙令心腹之同於時亮天功允葉股肱之美

建中四年翰林學士祠部郎中陸贄辭考功郎中表

伏以北門儤直已叨掌禮之榮東銓附班又辱考功之選俯驚忝冒寜不懇辭﹝中謝﹞臣某識不該明器非宏逺惟學是務夙膺孔孟之言非道不陳期助唐虞之治適天開於文運遂名玷於詞科職更縣治之勞任處臺端之重迨蒙聖作親覩詔除旣躐長於翰林復聫華於祠部論思獻納日侍淸光衣被服乘歲蒙異數頃屬巡行之際獲聨扈從之中王事多艱匪有忠謀之益帝徳廣運曽無佐輔之勲𨿽備歷於艱難乃當然之職分使其賞先於禁近殆恐體解於勲臣願返恩言渙還成命恭惟皇帝陛下舜聰旁逹堯哲周知申命隆儒上進宸嚴之直爰徵哲士聿升侍從之班肆令駑鈍之姿有玷聖明之治旣使摛文於禁苑復令廁列於天官深駭誤恩且慚非稱伏望無嫌反汗俯賜轉圜上性命道徳之言願殫初志掌功過善惡之法乞賜兪音

澤州刺史上慶雲圖表

伏以聖徳動天丕應輪囷之象臣心捧日寜忘舒捲之懷用新圗繪之華上瀆冕旒之邃﹝中謝﹞竊以福有象類誠能感通惟聖人臻極治之符則上帝協至和之應軒皇受命式彰紀號之休禎漢武循行聿起封中之異彩乃如今日允介昌期旣非霧以非煙亦在天而在野光華徧覩神造難名爰謩寫於形容輙晉陳於淸燕恭惟皇帝陛下躬膺百順運協重熈嗣位配幹廣大妙參於神化沛恩作解流通普慰於民生爰臻紛郁之祥益見悠揚之妙玆惟有象豈曰無心臣某叨領郡符恭逢天瑞九重仰戴每勤舜澤之施千里承宣敢弛商霖之念

憲宗元和四年李綘謝除翰林學士表

伏以南面尊居誕啟興文之運北門寵置遽叨儤直之榮遜避莫從驚惶無措﹝中謝﹞竊以禁林密署實爲多士希逢蓋於侍從語言之餘責以論思獻納之效才如蹇淺莫逃閣筆之譏思匪淹該虛辱調羮之寵當得瓌傑來承燕閒伏念某燈火窮研艸茅賤處討論潤色旣非鄭國之才號令文章莫究漢家之制幸身逢於盛際遂名玷於詞科初登祕省之嚴旋領憲臺之寄瞻玉堂於天上如隔塵凡覩華蓋於日邊忽蒙光耀任寄絲綸之重寵觀艸槁之能幸侍淸光曷酬恩命恭惟皇帝陛下道包天地功光祖宗四夷伸向化之誠列鎭有歸朝之請月將日就彰聖學之緝熈春育海涵赫皇王之維辟念人才當隨其小大於問學無間其精粗遂俾顓愚叨居淸要臣某敢不勉肩職業思盡忠規以濟時道行爲心不違其素變絺章繪句之習竊媿非才

元和二年司徒杜佑乞致仕表

伏以竭其力致其身親受君恩之大進以禮退以義願全臣節之恭俯瀝愚衷仰幹宸聴﹝中謝﹞竊念某早緣門蔭遂忝仕流始應郡縣之除旋奉省臺之寄三居劇郡甚乖經理之方屢鎭雄藩尢繆靖綏之略思贊襄而上報終玩愒以中慚敢望眷求復加超擢攝居冢宰旣使正位於百官貴極司徒尙令敷教於羣士老冉冉其已至心揺揺其若何每虞簮筆於甘泉有妨賢路所願掛冠於神武逺爲逸民輙敢上瀆於威嚴庶可少休於閒散恭惟皇帝陛下明昭聖武勤儉天姿尊禮大臣有漢髙之度保全勲舊有光武之仁顧惟老臣尙縻天祿倘遂山林之想敢忘天地之恩伏望聖度包荒大明委照捨廟廊而處散地俾安投老之心在江湖不忘其君敢弛平生之志

元和四年魏稠謝贖故第表

伏以先基弗紹豈勝傳捨之慚聖澤旁流終獲有家之慶深荷生成之賜大蒙覆載之恩﹝中謝﹞臣某艸莽微蹤繩樞賤迹簡編爲樂莫尋揚氏之一區饘弼居貧何有相如之四壁有負箕裘之責遂隳堂構之承上雨旁風曷焉止息歷年易歲將就沈淪敢圖上聖之洪恩申念忠臣之遺裔下內廷之詔責令所司出外藏之金俾全其舊問菊松而無恙閱戶牖以依然負此恩私曷勝荷戴恭惟皇帝陛下禹湯勤儉堯舜寛仁𨿽九重黃屋之居不遑寜處使四海蒼生之業咸有依歸肆令白屋之餘民亦復靑氈之舊物臣某敢不上告祖禰下及子孫時語時言俾輸忠於世世爰居爰處使知本於尊尊

元和二年李吉甫上元和國計簿表

伏以聖人徳洽民生深念版圖之重臣子恪恭厥職﹝原闕﹞

玄宗開元某年姚崇帥百官賀太陽當虧不虧表

伏以天象示人歷數兆成於變異聖心享帝曜靈無損於光輝明著觀瞻歡騰率溥伏以天之髙也史歷可致於千年日有食之經傳謂失於再閏允念四時之代謝實由七政之推移於鑠陽明有符君位六合俱照式昭管子之言十月之交恐起周詩之刺方淸臺謹盈朒之則而當寧嚴修省之心曰新又新鑑湯銘之在器當食不食皎羲馭以行空離兩繼明乾元同運恭惟皇帝陛下璇璣齊政玉燭揚光謂東門之朝王者當嚴於舊典而西谷之餞臣子盍務於攸司上下交修君臣相戒遂使赫赫煌煌之象允符巍巍蕩蕩之功輦路淸夷云衢肅穆臣某等慨當駒隙幸際龍飛𨿽迫暮於桑楡每傾心於葵藿羣陰盡退竦瞻一輪五色之華萬國同明將致合璧連珠之應

賀野蠶成繭表

伏以帝功成化樂羣動之含生野繭呈祥昭二儀之美貺封章輦奏率土騰歡﹝中賀﹞竊以婦功之勤蠶事爲重姬周勤儉后妃躬就於三盆劉漢興隆嬪禦亦親於六館未有化由天造成匪爲人紛以滋繁不假柔桑之育自然動息奚煩燠室之居斕雪繭之紛紛燦素絲之濯濯如甕如盎厥篚厥包爲公子之衣裳章身有耀薦聖人之黼黻景命維新共知和气之致祥孰謂太平之無象恭惟皇帝陛下緝熈聖學潤色先猷省禹貢纎縞之文令四方無來獻同漢帝締紵之好於萬年其永觀逺窮日月之照臨允葉天人之精祲亨嘉所會福慶大來肆令蜎蜎蠢蠢之微用爲赫赫明明之應亙古所鮮惟聖爲然臣某等幸服邇僚親逢休美載書史冊昭治衮於昌辰爰詠豳風比足衣於樂歲

武宗會昌中李徳裕上丹扆六箴表

伏以聖度如天誕辟忠嘉之路臣心就日庸修箴敬之辭俯瀝微忱仰幹睿覽﹝中謝﹞竊以周公無逸陳王業之艱難尙父丹書謹君心之敬怠粵惟古聖克監昌言故國家有道之長爲萬世不刋之法臣何爲者心切慕之用昭丹表之陳寅上金屏之禦宵衣警怠正服禁奢罷獻則珍好無所容納誨則嘉言罔攸伏辧邪杜僉壬之惑防微絕遊幸之虞朝夕於斯出入庶資於觀省春秋匪懈政治有介於昭明敢因翰墨之勤上瀆冕旒之邃恭惟皇帝陛下命膺傳序運履重熈誦武公抑戒之詩謹成湯盤銘之戒念玆皇祖謨謀綿萬代之基迪惟前人嗣續厚億年之裕凡其聖哲實稟生知亦何待於微言始克明於俊徳徒以拳拳之志庸申戀戀之忠進冒威嚴退懷兢灼臣某心傾葵藿識媿芻蕘接乎目警乎心願紀日新之盛致其身竭其力敢忘辰告之誠

文宗開成三年百官賀騶虞表

伏以昊穹眷命丕昭聖作之符瑞獸應期實表君臨之徳事傳圗籙慶浹寰區﹝中賀﹞竊以龍馬負圗妙庖羲之畫卦麒麟在囿彰黃帝之垂衣蓋當有道之時必有非常之應乃如今日信合昌辰貎首虎身允矣羽儀之盛墨文白質粲焉文采之新外猛以威內仁而信出逢興運品族曷比其形模徳著好生芻食匪同於優畜用著君心之厚以昭王道之成恭惟皇帝陛下祗遹先猷茂膺神策流行化育導迎天地之和造化生成大集山川之祉遂令靈物產彼藩邦掩千載之前聞明諸福之畢至宜薦郊廟以紀簡書臣某等幸服邇僚親逢休應願同周國葉二南以詠歌將見虞廷聞九韶而率舞

儗江淛省奏奉化州麥瓜並瑞表

伏以治格天休祥開地寶生𨿽異種咸歸造化之功出若相符並薦國家之祉俯陳圗諜仰進宸旒﹝中賀﹞竊以生物至多非常者異兩岐秀麥詠歌曽見於張堪並蒂生瓜事實聿彰於王浚眷此長汀之壤實當巨海之衝自西自東乃疆乃理方夏畎黃雲之候及秋風白露之期萃二美以踵來掩前聞而特著民生有樂庸陳幪幪之歌國本無疆載著綿綿之詠允念甸人之獻誓殫野老之辭恭惟皇帝陛下大徳難名至仁廣被調四時之玉燭齊七政之璇璣克配彼天帝命已成於率育獻諸皇祖廟祧遂格於精禋敷錫庶民本支百世興懷古往南宮憐馮異之情寤寐賢人東陵起卲平之隠精誠夙契福履其綏肆令下邑偏州有此嘉祥美瑞臣某恪居藩服恭望闕廷永惟至气之和足應太平之象執豆籩而左右莫陪薦鮪之誠羅饌實以後先欲表巾絺之敬

天壽節賀表

伏以飛龍在天誕啟乾元之運流虹遶渚丕昭震夙之符宇宙均歡神人共慶﹝中賀﹞恭惟皇帝陛下聰明文武浚哲寛仁持盈守成四海仰舜裳之治考圗數貢萬方修禹甸之誠聖壽無疆邦基有永臣某親逢華旦阻守偏州北闕推恩普仰皇明之盛南山獻祝敢忘臣職之恭

皇后箋

伏以聖人履極於昭泰運之開文母思齊式厚坤元之助俯申壽祝仰對昌期﹝中賀﹞恭惟皇后殿下和順柔徽康寜貴富中宮正位益新■﹝礻兪﹞翟之華萬國承恩丕相衮龍之治與天齊壽如月之恆臣某職守偏州心馳上國效華封之祝頌願竭忠誠想長樂之威儀尢深抃舞

皇太子箋

伏以天開上聖誕昭曼壽之期位正元儲丕覩重光之運三宮喜慶四海頌聲恭惟皇太子殿下仁惠慈和溫恭謹恪問學得三善之要本支綿百世之傳奉命總戎光輔淸平之治承顏問寢欽成孝養之娛謀葉燕貽寵綏鴻祉臣某職縻下邑心屬淸朝想內殿之縟儀實深鼓舞占前星之瑞采尢切歡娛

儗佛郎國進天馬表

伏以龍在天而啟運誕開亨泰之基馬行地以應圗丕闡承幹之用仰承教育俯效驅馳﹝中謝﹞竊惟王者受命以中興必有神物負祥而特出故神龜呈洛大禹因之以敍疇鳴鳯在岐文王因之而演易矧騏驥爲有徳之比而騋牝配秉心之誠背負奇文逺浥榮河之潤眼騰異彩上儲房宿之精可萬里以橫行實千金之駿骨宜備十二閒之選以陪九五位之臨邈邇遐方效玆上國允鑠邦家之瑞於昭圖牒之光恭惟皇帝陛下道合生成功侔覆載長轡以馭率皆四海之良所寶惟賢何但萬人之傑肆致權奇之產實惟僻逺之區騁步武於云衢冀須一顧應鑾和於輦路宜在斯時禮重來王貢通重譯臣某效牽羣牧敬表微忱備立仗於九廷願同率舞薦樂歌於七廟式覩聲容

滎陽外史集卷六十一

●欽定四庫全書

滎陽外史集卷六十二

﹝明﹞鄭眞撰

○表

晉王之國謝表

欽蒙聖恩於洪武十一年某月某日就鳯陽府起程某月某日至國者伏以君父尊親恩深子育價藩是輔拜命惟榮方當建國之初敢後明廷之禮臣聞聖皇啟運必封建子弟親屬蓋欲同心協力以屏扞帝室也維玆太原地方數千餘里控制西北蕃部表裏山河古今勝要自非撫馭得人何以輯寧夷夏伏念臣某生長宮闈習知富貴幸以義方之教粗知事理之宜乃今寵膺金冊位列親王備車輅之盛儀樹一方之臣屛修程善達幸遂平安父老祗迎具宣徳意皆聖神之所致豈稚弱之能爲﹝中謝﹞欽惟父皇陛下徳盛君臨詒謀燕翼謂周封同姓所以彊本支漢列諸侯亦以厚宗族遂令弱息出鎭大藩臣某敢不敬遵成訓期永基圗練軍政以撫邊隅嚴教令以靖民俗上以答天地之造下以伸臣子之心謹奉表稱謝以聞

臣某不才忝中都臨淮縣教職洪武十一年二月初六日奉晉王殿下令旨召入講說春秋大義王從容問曰表文體制若何臣謹對曰表系人臣告君之辭詞貴謹恭意貴暢達不在雕巧自漢歷唐及宋體各不同今朝令去駢儷舊習最爲得之王曰親王之國表若何臣謹對曰臣於宋南渡時嘗見史丞相浩撰建王謝恩表汪內翰藻撰嘉王謝賜及第表至於親王之國表臣未之見也王曰爾試撰一通臣謹對曰臣疎賤之才於大手筆撰述豈敢輕儗且王府長史紀善以下皆以文章鳴臣不敢逾越因進講春秋左傳日旣中罷講王復申命之臣謹對如初王曰爾爲之臣退具槁初八日啟呈王命臣讀一過王爲稱善且曰表信難爲臣謹對曰於今日體制尢難臣所撰言詞淺陋惟殿下裁擇王曰然因進講春秋胡氏傳旣罷謂臣曰爾可於國學諭旨令助教劉子顯孫大雅各布撰一通以來臣旣敬領旨意因錄表槁並識問答語以侈榮遇云二月初九日臣眞謹識

三月初一日晉王府紀善括蒼季璲純夫以書報曰前日所撰之文上見甚說特賜見用彤廷且請再撰箋文眞復書再三辭之並錄以紀一時文之用不用不論也

代畱守司僉指揮事張勝升除畱守指揮使謝表﹝洪武十一年戊午﹞

欽惟聖恩授臣畱守指揮司指揮使已於某月某日上任者伏以畱守之司軍民重任使名顯授拜奉恩榮於荷戴以維深思報稱其曷已伏念臣某生自畎畆初無藝能上遇聖明列在行伍喜際飛龍之會殊無汗馬之勞衣被服乘歲承賜與武階顯爵日致超除今自畱守僉司升華使節建牙視篆長於同僚顧謭材之匪堪欲控辭而莫敢﹝中謝﹞欽惟皇帝陛下文徳武功奉天承運混華夷之一統受玉帛以覲朝乃睠中都視漢丰沛宸居之美觀扈衛之攸同遂致臣微就膺寵擢臣某敢不仰遵成命俯致微軀修武備以衛邦畿永祝萬代太平之業用以伸臣子之心焉

濠梁衛指揮使周俊李某謝賜田表

伏以良田廣畆衣食所資上聖垂恩均承寵賜鞠躬拜命喜懼交至伏念某等本出賤微初無技業伏遇陛下龍興荷戈執戟備列行伍今者榮膺使職服勞環衛衣冠佩綬榮耀鄕裏玆又顯奉玉音賜中都府所屬定逺田土各四十頃余常俸重祿之外復使耕稼取足顧惟臣微何以得此欽惟皇帝陛下戡難定亂宥過錄功憐臣等布衣舊人粗效綿力故錫膏腴之壤俾享有秋溫飽徧於闔門祀祭及於先代臣之此心無以爲報臣某等誓當堅所職業兼盡農功歌豳風載良耜日與斯民同樂太平以盡餘齡則區區之至願也

鳯陽衛指揮使司權僉事杜福實授謝恩表﹝洪武十二年五月內準牒文修撰後同﹞

伏蒙恩授臣福鳯陽衛指揮使司僉事者伏以鳯陽重鎭扈衛京幾進攝僉司寵承眞擢念庸材之弗稱於荷戴以惟深﹝中謝﹞欽惟皇帝陛下聖神天運剛健日新廣延輔弼之英普致升平之治萬年其永庶績用成遂令行伍之微忝貳建牙之重華階全祿祗奉殊榮下及所司恩命同日臣某敢不益勤職業務致忠忱願成藩翰之功以報生成之徳

懷逺衛親軍指揮使司權僉事趙彬蔣和謝彬實授謝恩表

伏以聖恩實授臣彬臣和臣彬懷逺衛親軍指揮使司僉事者伏以使僉進攝已荷殊榮詔旨眞除拜恩廷陛伏念臣彬等行伍賤微非有將略雲龍際會嘗奉命以驅馳而獻凱上功莫知報效今自千夫之長權貳懷逺使司未及滿歲賜之實授兼以全祿寵及三臣之厚允爲仕選之華自揆匪材豈勝荷戴﹝中謝﹞欽惟皇帝陛下盛徳如天功成混一制作傳於萬代文教洽於四方猶致材賢用爲佐輔遂令謭薄亦忝升華臣某等敢不夙夜同心力思報稱視軍民爲一體奉法令之公平京畿靖謐海宇永寜則區區之至願也

長淮衛親軍指揮使司權僉事錢聚王立實授謝恩表

伏蒙聖恩實授臣貴長淮衛指揮僉事者伏以建牙列鎭宜得殊材僉攝何能乃承具擢旣厚賜之全祿復寵錫以華階喜幸惟深撫躬弗稱﹝中謝﹞欽惟皇帝陛下文武聖神上受天命大啟升平之運遂成永久之基任賢授能小大並用遂令行伍之微參佐使名之重下及所屬共荷明恩臣某等敢不恭致忠忱恊同心力願保長淮之盛觀永爲畿甸之藩維

鳯陽左衛指揮權僉事李廣輔曹某實授謝表

伏蒙聖恩實授臣廣輔臣某鳯陽左衛僉事者伏以任列使僉幸承進攝聖心寵眷遂拜眞除伏念臣某等生自隴畝忝入行間而長於千夫隸於列衛自惟駑鈍下材敢望官聨之重玆者權貳使司已爲弗稱未云滿歲而實授全祿下及將佐所屬同拜恩命念謭薄其匪堪思報稱其曷已﹝中謝﹞欽惟皇帝陛下聖資英武天性聰明合玉帛以會朝成車書之一綂太平政治廣任材賢何期艸芥之微亦在升華之選臣某等敢不務致忠誠服勤所職願護京畿之固上答天地之恩

鳯陽右衛指揮使司權僉事髙貴崔雄實授謝恩表

伏蒙聖恩授臣貴臣雄鳯陽右軍指揮使司僉事者伏以聖明在上任重軍民攝職使僉遂承實授寵以武階之重兼之俸賜之全仰徳惟深撫躬不稱﹝中謝﹞欽惟皇帝陛下文武聖神受天眷命廣弼亮謀謨之助成久安長治之基遂致庸愚亦蒙寵擢臣某等敢不恭承明命務致忠忱用攄心膂之勤永保藩維之固

鳯陽中衛指揮使司權僉事董暹許富謝實授表

伏蒙聖恩實授臣暹臣富鳯陽中衛指揮使司僉事者伏以使僉弁攝曽未逾時武爵通階復蒙實授祗奉絲綸之命仰承天地之恩伏念臣某等生逢聖運辱在行間固嘗奉命以周旋自謂非功而授祿惟列衛軍民之重當得智勇果毅之材豈此庸愚俱膺升擢俾貳使名之選兼之俸賜之全荷戴惟深莫能報稱﹝中謝﹞欽惟皇帝陛下上聖生知武功文治重股肱心膂之任成萬代宏久之基遂使臣微亦承恩命臣某等敢不勉忠所職益務同心永言扈衛之勤以報寵榮之盛

畱守指揮使司權僉事李徵髙成謝實授表

伏蒙聖恩實授臣徵臣成畱守指揮使司僉事者伏以京畿守衛任重畱司仰廷陛之洪恩由權僉而實授撫躬不稱頓首知榮竊念臣某等生自■﹝畝犬﹞畆列在行伍委身致力嘗效驅馳長於千夫授以勇爵自揆非材已爲踰分玆又進攝畱鑰參佐軍政未云滿歲遂使爲眞旣忝官聫之盛復承俸賜之全下至所屬將佐拜恩同日其爲寵幸拜舞惟均﹝中謝﹞欽惟皇帝陛下文武聖神萬方一統與天地同其大並日月以爲明任賢使能錄功取善內外大小之臣各務所職遂令艸芥之微亦貳使名之重臣某敢不勉思報效益勵忠勤協僚佐以同心率軍民而安業邦家永寜惟深祝頌

徐州衛權千戶姓某謝實授表

伏蒙聖恩實授臣某等徐州衛某所千戶者伏以盛徳如天升平致治武階實授深荷寵榮﹝中謝﹞欽惟皇帝陛下浚哲文明混一海宇登庸輔弼眷念功勲遂令行伍之微亦忝錫賚之重爰及五所受命同時俾攝爲眞授以全祿允惟天地之大普同覆育之恩臣某等敢不務致忠勤共懷補報仰丹墀而稱謝伸臣子之至情

廣信千戶所謝賞賜表箋二道

上位表

上言聖明在上式廣仁慈彩綺華縑普同恩賜撫躬弗稱拜手知榮﹝中謝﹞欽惟皇帝陛下文武生知應時撫運粲黼黻以成文垂衣裳而致治是以眷念功勲賞同中外笥頒之盛春育而海涵矣臣某荷承寵命祗受奚勝用成制度之宜期致忠忱之報

東宮箋

上言內府文縑式華寵賜仰瞻靑禁拜命惟榮﹝中謝﹞敬惟皇太子殿下講學崇儒記功錄善輔堯舜衣裳之治宏博施濟眾之仁雨露恩覃同於中外實爲盛矣臣某等守禦山城莫趨廷謝恆思補報以頌重暉

廣信千戶所賀蒙古部眾來降表箋二道

上位表

上言命將行師式嚴天討逺人效順用奏成功肅淸朔漠之區盛展內朝之賀﹝中謝﹞欽惟皇帝陛下聖神啟運一視同仁普令聲教之同大正車書之統惟玆外域每示柔懷遂使旃裘之民悉爲冠帶之俗恩均樂育徳遂生成而歌頌承平惟其時矣臣某職司守禦幸際休明願陳王會之圖恭上萬年之壽

東宮箋

上言聖訓尊嚴王師利用日月普同於臨照逺人恱慕以歸誠瞻仰東宮四方來賀﹝中賀﹞敬惟皇太子殿下徳崇主器位應前星輔成一統之功大啟千齡之運遂令漠北抃舞趨朝■﹝日捲﹞將帥之效勤聞凱歌之屢奏王庭萬里雨露春融海■﹝宀禹﹞其永寧矣臣某等承恩守禦莫效忠忱願從億兆之心敬上淸平之頌

廣信府千戶所謝增俸表箋二道

上位表

上言命官以賢式資文武品秩由大小而定俸祿以整數而增拜命自天撫躬何稱﹝中賀﹞欽惟皇帝陛下至聖至神應期撫運徳並天地之大春涵雨露之濡念及臣工益其祿養斗斛之量不用其餘溫飽及乎闔門仁厚同乎海■﹝宀禹﹞臣某忝司守禦允賴生成深荷仰承俯育之恩當效竭力委身之報

東宮箋

上言朝廷飬賢徳如天覆文武內外之職俸祿以類而增瞻仰靑宮惟深抃舞﹝中謝﹞欽惟皇太子殿下溫恭敏哲寛厚慈仁侍膳問安輔成政治遂致公儲之富每臻樂歲之丰■﹝日捲﹞念臣工歲支月給斗斛俱登整數升合不論其餘俯拜鴻恩何能爲報臣某等幸及同僚均涵盛賜飽食不忘於字育委身當致其忠勤

滎陽外史集卷六十二

●欽定四庫全書

滎陽外史集卷六十三

﹝明﹞鄭眞撰

○表

懷逺衛親軍指揮使司賀正旦表箋三道﹝洪武六年閏十一月三日承本縣牒丈﹞

皇帝表

上言三陽之月天地開泰上聖在禦萬方來賀﹝中賀﹞欽惟皇帝陛下盛徳難名仁恩廣被普天率土罔不臣服肇協寅正之序永臻萬壽之期伏念臣某等奮自行伍職居列衛嘉與三軍同深祝頌欣抃之私倍萬倫品

中宮箋

上言月謹寅正天地合徳禮正東朝萬邦展賀﹝中賀﹞敬惟皇后殿下中宮正位聖哲同尊肅雝之徳助成內治履端謹始海■﹝宀禹﹞咸春臣某等忝荷深恩職列環衛報效之心未及萬一惟與僚屬上祝億萬齊年爲宗社之福

東宮箋

上言行夏之時萬代常法東宮展禮福履攸宜﹝中賀﹞敬惟皇太子殿下溫文肅恭仁慈敏哲謹三朝之問禮參九重之政治宗社基本海宇屬心而臣某等忝荷深恩職司環列不能效重暉之頌惟與軍士同增鼓舞

畱守指揮司正旦表箋三道﹝洪武六年閏十一月三日本縣牒文﹞

上位表

上言獻歲發春王正謹始聖人南面朝貢會同凡在宇內莫不稱頌﹝中賀﹞欽惟皇帝陛下道本生知性由天縱沛江海之量合天地之徳自北自南無思不服而臣某等遭逢盛代與司畱鑰不能報效萬一惟與僚屬仰祝明聖萬壽與天地海嶽相爲永久

中宮箋

上言月謹王正天開一統博厚配地萬壽齊年﹝中賀﹞敬惟皇后殿下表正柔儀輔成內治玉冊金相增輝椒殿翚衣■﹝礻兪﹞翟介祉蘿圗際此履端之月用展宮闈之禮某等忝荷盛恩職掌畱鑰謬承靖綏之略實深祝頌之誠瞻戀廷階喜倍常品

東宮箋

上言泰來集吉震長是宜瑤歷增華靑宮展賀﹝中賀﹞敬惟皇太子殿下賢居儲嫡望崇主器溫文恭敬本自天成禮樂詩書日敏於學際此三陽之月永增福履之新而臣某等自愧非才忝司畱鑰瞻仰前星謳歌祝頌爲宗社生民之福

濠梁洪塘湖屯田千戶所正旦表箋三道﹝洪武六年閏月廿四日﹞

上位表

上言春王正月麟經謹始三朝嘉會萬福來同凡在宇內莫不稱賀﹝中賀﹞欽惟皇帝陛下堯仁天縱湯徳日新敷治象於多方播仁聲於庶類宇宙兩間嘉應備至所謂先天而天弗違者矣臣某等忝戍屯田不能布宣徳意惟與耕稼之民載歌豳風以祝億萬年之壽

中宮箋

上言月在三陽道隨泰長宮闈展禮福履攸宜﹝中賀﹞敬惟皇后殿下性稟儉慈躬行柔順體家人之正位成關雎之美化肇臨盛旦修列多儀臣某等忝戍屯田慚無寸效惟與畆畆之民及時耕稼上祝億萬齊年之壽

東宮箋

上言月謹天正履端維始東宮展禮萬邦來賀﹝中賀﹞敬惟皇太子殿下賢居嫡長望崇主鬯鶴駕撫軍暢威聲於逺邇龍棲問寢謹孝敬於朝夕肇臨吉旦倍膺多福而臣某忝戍屯田不及躬諸廷階惟與耕農瞻仰前星爲儲闈之喜

濠梁左衛指揮使司正旦表箋三道﹝洪武六年十二月臨淮縣牒文﹞

上位表

伏以月正上日鳯歷頌春四海一家會同展賀﹝中賀﹞欽惟皇帝陛下治定功成禮興樂作宇宙之內咸囿泰和是以上受天命基盛業於萬年也臣某等忝戍中都備員左衛茂際明時敬效嵩呼之三祝

中宮箋

上言三陽交泰厚徳承幹禮正宮闈萬方來賀﹝中賀﹞敬惟皇后殿下恭儉慈仁齊莊柔淑施政教於閨門肅母儀於天下肇臨正旦品物皆春臣某等忝居左衛茂際熈辰敢竭微誠祝億萬年之壽

東宮箋

止言天開泰運夏正建寅禮正東宮履端展賀﹝中賀﹞敬惟皇太子殿下溫文肅恭仁慈勤儉謹三朝之盛禮系四海之歡心屆此熈辰永膺多福臣某叨職左衛無補涓埃惟與僚屬同深祝頌

鳯陽左衛親軍指揮使司正旦表箋三道﹝洪武七年六年冬十一月承臨淮縣牒文預撰﹞

上位表

上言王正書春肇新治象聖神左禦臣庶同歡﹝中賀﹞欽惟皇帝陛下啟運法天生知盛徳文教武功髙冠前古際此三陽之月茂膺吉履之綏宇宙泰開諸福畢至臣等備貟左衛莫綴班聫壽考萬年維深祝頌

中宮箋

上言天開泰運歷象維新椒殿正儀萬年齊壽﹝中賀﹞敬惟皇后殿下性全徽懿徳茂儉慈中壼母儀助成內化際此三陽永膺福履臣某等備員左衛莫補事功瞻仰宮闈實深祝頌

東宮箋

上言春正王月敬授人時位正儲宮萬邦同賀﹝中賀﹞敬惟皇太子殿下溫文肅恭禮成主鬯問安侍膳敬謹惟時好道崇儒日新講學億兆眾庶歌頌攸歸旦告三朝茂膺福履臣某等忝居左衛莫任撫綏瞻仰前星千秋祝頌

畱守指揮使司正旦表箋三道

上位表

上言春秋書春王正月孔聖論行夏之時皆所以正一統之義也﹝中賀﹞欽惟皇帝陛下受天明命撫禦華夏敷治象於內廷播仁聲於廣■﹝宀禹﹞際此三陽茂膺福祿臣某等忝司畱鑰莫綴班聨萬壽維祺實深祝頌

中宮箋

上言歷象維新九■﹝宀禹﹞一統內廷受賀嘉禮攸宜﹝中賀﹞敬惟皇后殿下淑徳徽慈中宮正位表萬邦之淑儀助億年之至治際玆盛旦福履其綏臣某忝司畱鑰莫補事功仰瞻廣內上祝齊年之壽

東宮箋

上言宇宙春開璇璣示歷儲宮受賀嘉禮攸宜﹝中賀﹞敬惟皇太子殿下溫文肅恭禮成主鬯左右輔翼莫匪正人故能衍本支於萬禩永福祿於千秋某備貟畱鑰茂對重暉瞻仰前星惟深祝頌

洪塘湖屯田千戶所正旦進賀表箋三道

上位表

上言獻位發春肇新治象萬方來賀臣子之至情﹝中賀﹞欽惟皇帝陛下文武聖神撫膺景運天之所覆莫不臣服盛徳鴻業與天地永久際玆盛旦福履咸綏臣某等忝職屯田莫補寸功仰廷陛於九重祝萬年之眉壽

中宮箋

上言正月上日治象維新厚徳承幹萬邦來賀﹝中賀﹞敬惟皇后殿下正位宮闈母儀天下輔九重之盛治成億載之弘基際此三朝茂膺福祿臣某等忝職屯田莫聫班綴升瞻椒殿壽祝齊年

東宮箋

上言四海■﹝宀禹﹞同萬年景運靑宮正位福履維宜﹝中賀﹞敬惟皇太子殿下徳盛溫文位崇震器人心允葉歌頌攸宜際此三陽茂膺吉履某忝職屯田仰瞻鶴禁千秋祝頌用表寸忱

懷逺衛親軍指揮使司正旦進賀表箋三道

上位表

上言聖人法天道以授人時所以正一綂之義也獻歲敷春萬方來賀﹝中賀﹞欽惟皇帝陛下天統生知聖神文武際天所覆罔不臣服制禮作樂髙冠前古際此三陽開泰茂膺福祿之宜臣某等備員列衛莫補事功惟與僚屬上祝億萬年之壽

中宮箋

伏以春回椒掖厚徳承幹禮謹三朝內廷受賀﹝中賀﹞敬惟皇后殿下正位宮闈助成內治萬方四海咸仰母儀際此三陽萬福具臻臣某等忝職中都莫陪班綴仰天闕之九重祝齊年之萬壽

東宮箋

上言正月上日敬授人時禮正儲宮萬方贊頌﹝中賀﹞敬惟皇太子殿下恭敬溫文以賢以長庶務參決深知治體燕翼延裕衍本支於萬禩某忝職中都欣逢盛旦瞻仰前星上千秋之祝

懷逺衛親軍指揮使司正旦進賀表箋三道﹝洪武九年正月洪武八年冬準臨淮縣公文﹞

上位表

上言正月所加同乎逺邇龍墀受賀聖壽萬年﹝中賀﹞欽惟皇帝陛下聖知武文君臨海■﹝宀禹﹞法堯舜之盛治廣陽徳以如春屆此王正永膺福祿臣某忝荷殊恩職司列位瞻仰九重之邃共陳祝頌之誠

中宮箋

上言正月上日鳯歷授時椒殿受朝歡同海■﹝宀禹﹞﹝中賀﹞敬惟皇后殿下徳盛齊家助成內治懋著二南之教盛陳廣內之儀臣某等忝司列衛何能報效惟與僚屬祝萬年之齊壽

東宮箋

上言夏正建寅四時合序春宮盛禮中外均歡﹝中賀﹞敬惟皇太子殿下天稟英姿以賢以長謀貽燕翼祚衍本支禮謹問朝徳新講學際此會同盛旦肇開鶴籞之華某忝司列衛莫報忠勤敬歌漢頌之重暉永祝千秋之福祿

畱守指揮使司正旦表箋三道

上位表

上言治歷明時聖人所以敬天勤民也陽日維春萬方來賀﹝中賀﹞欽惟皇帝陛下受天明命徳盛君臨武功告成文教廣被制禮作樂永爲後代法唐虞三代何以加焉臣某等忝司畱鑰深荷鴻恩祝聖壽之萬年與天地其永久

中宮箋

上言正月朔旦泰運天開椒殿受朝萬年齊壽﹝中賀﹞欽惟皇后殿下正位中宮母儀天下關雎葛覃之詩見諸詠歌屆此三陽永膺吉履臣某等畱鑰所司實承重寄敬瞻廣內致臣子祝頌之誠焉

東宮箋

上言聖門論治行夏之時萬國會同靑宮獻壽﹝中賀﹞欽惟皇太子殿下位崇主器盛徳日新視膳備尊親之禮問學得治平之要三陽開泰吉履其綏某忝司畱鑰何補事功仰日月之重暉祝千秋之福祿

鳯陽左衛正旦表箋三道

上位表

上言璇璣示歷寰宇皆春萬邦皆賀臣子之禮也﹝中賀﹞欽惟皇帝陛下上聖生知華夏一統際天蟠地海涵春育屆此三陽萬福其臻矣臣某等忝居左衛莫效撫綏惟與軍民同祝萬年之壽

中宮箋

上言三陽之月道長泰亨椒殿受朝共陳祝頌﹝中賀﹞敬惟皇后殿下仁厚淑慈與天合徳葛覃美教及乎萬方屆此正旦福祿同臻臣某忝居左衛食祿靡功嘉與軍民同祝齊年之壽

東宮箋

上言正月履端維新治政東宮受賀福履攸宜﹝中賀﹞敬惟皇太子殿下位尊主鬯以賢以長人心所系歌頌攸同際此春正星暉海潤嘉貺備至海■﹝宀禹﹞臣子咸願致其誠悃某備貟左衛何補寸功千秋之壽共伸美祝

長淮衛指揮使司正旦表箋三道

上位表

上言堯典敬授人時孔子書春王正月所以示一統之義也海■﹝宀禹﹞咸春萬邦來賀﹝中賀﹞欽惟皇帝陛下文武聖神治教廣被制禮作樂爲後代法唐虞之盛於今見之際此靑陽萬年眉壽臣某等忝司列衛仰荷殊榮抃舞之誠倍萬倫品

中宮箋

上言天開月吉歷象維新盛會同之禮儀仰中宮而獻頌﹝中賀﹞敬惟皇后殿下慈懿淑柔助成內治懋著葛覃之教用貽燕翼之謀際此春陽永膺福履臣某等忝司列衛重任曷勝祝萬壽之齊年與邦家而同永

東宮箋

上言鳯歷授時春開萬象靑宮受賀主器同尊﹝中賀﹞敬惟皇太子殿下英稟天成賢居嫡長侍從輔翼實惟正人禮樂詩書日新講學共際會同之旦永膺吉履之成某等忝荷殊榮職司列衛仰前星之美彩祝福壽之千秋

洪塘湖屯田千戶所正旦表箋三道上位表

上言春王正月聖壽萬年玉帛會同邦家之盛禮臣子之至誠也﹝中賀﹞欽惟皇帝陛下法天啟運君臨萬方廣鴻恩於海宇詠安樂於太平獻歲發春倍膺福祿臣某等忝職屯田曷勤報效嘉與兵農同陳祝頌

中宮箋

上言天正授歷萬象維新內殿受朝萬年齊壽﹝中賀﹞敬惟皇后殿下徳盛淑慈中宮正位輔成治政與日月而同輝屆此三陽懋膺百福臣某忝寄屯田兵農事重共伸祝頌實倍至誠

東宮箋

上言獻歲發春靑宮受賀邦家盛禮主器同尊﹝中賀﹞敬惟皇太子殿下恭敬溫文日新講學臣民頌美海內屬心際此三陽倍膺吉履某屯田忝職事重兵農祝福祿於千秋與前星而齊壽

長淮衛指揮使司正旦進賀表箋三道﹝洪武十年正月上進洪武九年冬十一月準臨淮縣牒文﹞

上位表

上言天開盛旦萬象咸春請祝聖人萬年福壽﹝中賀﹞欽惟皇帝陛下神聖文武應運龍興正天下之常經立百王之大法衣冠禮樂海■﹝宀禹﹞同歡臣某等忝衛長淮莫思報效瞻仰九重之上實深抃舞之誠

中宮箋

上言靑陽獻歲天地皆春肇新內殿之華永集邦家之福﹝中賀﹞欽惟皇后殿下正位中宮母儀天下周南美教詠關雎之歌際玆泰長之辰永介齊年之壽臣某等忝司列衛莫報恩榮抃舞之誠倍萬倫品中賀中賀

東宮箋

上言春開泰運歷象新頒禮正靑宮輿情咸悅﹝中賀﹞敬惟皇太子殿下溫恭端厚主器攸尊侍膳問安尊師重傳祗承聖訓問學維勤際玆獻歲之初爰受自天之佑某等忝司列衛莫效忠誠祝福壽之千秋上重暉之美頌

鳯陽左衛指揮使司正旦進賀表箋三道

上位表

上言玉衡示歷海宇皆春禮樂會朝萬方一統之日也﹝中賀﹞欽惟皇帝陛下文治武功法天啟運恩波徧乎逺邇謀猷協乎臣工唐虞三代之盛於今見之臣某等忝居列衛莫效忠勤祝萬壽以維祺與軍民而忭舞

中宮箋

上言天開泰運歲紀肇新仰瞻椒殿之華盛展會朝之禮﹝中賀﹞敬惟皇后殿下徽柔恭儉正位中宮內教允修禆宏聖治葛覃之詩見諸詠歌屆靑陽之令辰集邦家中之福祿臣某等忝司列衛莫效忠勤祝萬壽之齊年致履端之善頌

東宮箋

上言王正肇建歲序維新禮盛東宮臣民歡忭﹝中賀﹞敬惟皇太子殿下天稟英姿位尊主鬯凡而修齊治平之要得諸問安侍膳之餘履端令辰重暉善頌某忝司左衛莫綴班聫仰瞻鶴籞之華共祝千秋之壽

畱守司正旦進賀表箋三道

上位表

上言鳯歷新頒春爲歲首華夏咸同於一統臣民共祝於萬年﹝中賀﹞欽惟皇帝陛下浚哲溫文應期撫運武功以成洪業文治以開太平宇宙涵生永成樂育際春陽之澤物協海內之歡心臣某忝司畱守何補事功嘉與軍民惟深贊頌

中宮箋

上言靑陽獻歲宇宙春和陳內殿之盛儀祝齊年之上壽﹝中賀﹞敬惟皇后殿下位合干綱母儀天下周南關雎之美教密贊謀猷際此春正倍膺福祿臣某等忝司畱鑰莫效忠勤幸同海宇之歡願與天地同永

東宮箋

上言陽和布令物象皆春嘉禮重於東宮歡賀周乎寰海﹝中賀﹞敬惟皇太子殿下日新盛徳主器攸尊侍膳問安敬恭惟謹尊師重傅問學尢勤當鳯歷之授時介千秋之福祿某忝司畱鑰何補事功仰鶴籞於九重陳重暉之美頌

洪塘千戶所正旦進賀表箋三道

上位表

上言靑陽應候物象咸春仰殿陛之九重祝聖人之上壽﹝中賀﹞欽惟皇帝陛下受天成命撫育萬方偉禮樂之成功混車書之一統梯山航海莫不來賓屬玆泰長之辰永集邦家之福臣某忝司屯所事重農功盛衣冠之會朝致華嵩之永祝

中宮箋

上言鳯歷肇頒春開萬象中宮盛禮福履攸宜﹝中賀﹞敬惟皇后殿下位並至尊柔嘉維則示母儀於天下成美教於宮闈密贊皇猷禆輔聖治有永怡愉之燕肇新內殿之華臣某忝職屯田莫思報效上齊年之美頌盡臣子之至誠

東宮箋

上言天開黃道鳯歷授時盛衣冠之會朝仰東宮之獻壽﹝中賀﹞敬惟皇太子殿下禮尊主鬯位正前星龍樓庶務之參聞深知政體人心允協大本尊崇式觀福履之成永介千秋之壽某忝司屯所農事維勤協丰年之雅歌致重暉之美頌

懷逺衛指揮使司正旦進賀表箋三道

上位表

上言宇宙春開人時敬授聖壽萬年臣子祝頌之誠也﹝中賀﹞欽惟皇帝陛下武功文治混一車書協虞夏之謀猷合殷周之制作恩波逺洽詠歌太平際玆令旦之華茂時對陽之盛臣某等忝司列衛守禦中都敢效華嵩之呼願與天地共大

中宮箋

上言天有四時春爲歲首盛衣冠之朝會祝多福之中宮﹝中賀﹞敬惟皇后殿下溫柔肅恭母儀天下成周南之美教嗣太姒之徽音際此履端維深贊頌臣某等忝司列衛莫致忠勤敢陳向日之誠共祝齊天之壽

東宮箋

上言宇宙回春肇開壽域華夏混同於一統人臣共祝於千秋﹝中賀﹞敬惟皇太子殿下恭敬溫文位尊主鬯允協燕謀之永肇新鶴籞之華問寢承顏尊儒講學人心所屬歌誦允諧際此令辰倍膺多福某等忝居列衛莫致忠勤效漢頌之重暉與軍民而舞忭

六安州守禦千戶所正旦表箋三道

上位表

上言月正上日泰象天開盛禮會朝臣子之至情欽﹝中賀﹞惟皇帝陛下上聖生知聰明睿哲武功文治輯寧海宇禮樂制度埀法萬代二帝三王何以過之屆此春陽倍膺福祿臣某等忝守州邑深荷鴻恩嘉與軍民同祝萬年之壽

中宮表

上言春王正月禮盛中宮萬壽齊年歡同海■﹝宀禹﹞﹝中賀﹞敬惟皇后殿下溫恭徽柔母儀天下肅雝美教闗雎葛覃何以及之際此靑陽永安吉履臣某等忝司行伍莫報寵恩仰內殿之尊嚴與軍民而祝頌

東宮箋上

言三陽開泰萬方一統靑宮受賀方今之盛典﹝中賀﹞敬惟皇太子殿下天稟英姿溫恭敏哲徳尊主鬯位映前星四海謳歌人心仰戴際玆盛旦而福祿其臻矣某等忝司守禦任寄軍民獻壽千秋喜踰常品

皇陵衛正旦進賀表箋三道

上位表

上言天開黃道鳯歷頒春四海會同萬年祝壽﹝中賀﹞欽惟皇帝陛下應干承運大闡皇猷禮制樂興逺人賓服是以百榖用成四時順序嘉祥咸至率普均歡際玆盛旦之華永集泰亨之告臣某等職衛皇陵莫聫班綴敢同葵藿之誠上致華封之祝

中宮箋

上言正月書春靑陽布政萬方玉帛內殿受朝﹝中賀﹞敬惟皇后殿下徽柔懿恭齊莊中正教本闗雎式同周姒示母儀於天下輔王道於宮闈際此令辰齊天介壽臣某荷承恩寵忝衛皇陵敢伸祝頌之忱用致履端之賀

東宮箋

上言靑陽布令萬物皆春肇開鶴籞之華上祝千齡之壽﹝中賀﹞敬惟皇太子殿下聰明天稟位正前星問道尊師契修齊治平之要人心允協大本攸尊適玆泰長之辰永集邦家之福某等忝荷洪恩何由補報瞻山陵之松栢與日月以常新嘉與軍民重暉祝頌

鳯陽衛指揮使司正旦進賀表箋三道

上位表

上言天開泰運鳯歷頒春民物阜安庶民咸賀﹝中賀﹞欽惟皇帝陛下武功旣定文教廣敷修法度正紀綱所以肇建宏規而衍億萬年之盛業也玆逢令旦茂介洪禧臣某等忝司列衛莫綴班聫瞻望九重恭祝萬壽

中宮表

上言家人正始王業所基春滿宮闈中外同賀﹝中賀﹞敬惟皇后殿下柔順承天恭勤治內助成洪業母儀天下衍宗社萬年之永久玆逢正旦福祿是臻臣某等祗奉慈恩忝司列衛惟瞻望九重祝齊天之壽

東宮箋

上言春頒鳯歷喜溢靑宮宗社安寜臣民相悅﹝中賀﹞欽惟皇太子殿下天縱英姿帝命是式承顏實謹於敬恭親傅益勤於問學是以徳業日新令聞日廣而萬方所曕仰也玆逢泰運福祿攸宜某等忝居列衛職守維勤莫勤趨賀之班仰祝千齡之壽

滎陽外史集卷六十三

●欽定四庫全書

滎陽外史集卷六十四

﹝明﹞鄭眞撰

○表

鳯陽衛正旦進賀表箋三道﹝洪武十一年正月上進洪武十年冬十一月內承臨淮縣牒文修撰﹞

上位表

上言春王正月車書一統仰會同之盛旦肇歷象之新頒海宇同歡廷墀受賀﹝中賀﹞欽惟皇帝陛下至聖至神奉天啟運日月並同於臨照艸木咸遂於生成是以萬方燕寧四時順序嘉祥日至詠歌太平當獻歲發春衣冠禮樂誠爲盛矣臣某等忝衛鳯陽莫能補報上祝萬年之壽永期福履之成

中宮箋

上言三陽泰運海宇淸平仰瞻廣內之華式展會同之禮﹝中賀﹞敬惟皇后殿下淑質天成柔嘉有則肅臨中壼佐庶政以祗勤用能成萬年太平之基協麟趾闗雎之詠靑陽布令福祿咸臻臣某等忝衛鳯陽莫聫班綴上祝齊年之壽以盡臣子之誠

東宮箋

上言陽春發育治象惟新正朔會同靑宮獻壽﹝中賀﹞敬惟皇太子殿下浚哲在躬位尊主鬯崇儒問道講學祗勤於問安侍膳之餘得修齊治平之要金枝衍裕鶴禁增華當宇宙之春開效重暉之美頌某忝衛鳯陽日思報稱共上千秋之祝普同四海之歡

鳯陽左衛正旦進賀表箋三道

上位表

上言聖人法天而啟運在乎治歷以明時當獻歲發春之初合萬方會同之盛頌聲有作中外同歡﹝中賀﹞欽惟皇帝陛下至聖至神君臨海■﹝宀禹﹞華黼黻以成文垂衣裳而致治梯山航海莫不貢琛允宜祚嗣之安求保基圗之固際玆泰長福祿攸宜臣等祗荷鴻恩職司左衛仰盛代百王之禮樂祝萬年天子之春秋

中宮箋

上言春陽應律治象維新仰日月以同升奉椒宮而獻頌﹝中賀﹞恭惟皇后殿下慈儉柔嘉六宮懿則衍金枝之奕葉盛玉冊之穠華麟趾闗雎助成王道俾兆民之樂業成億載之治平際此泰亨倍膺吉履臣某等祗奉慈恩職司左衛共上齊天之壽敬伸善頌之誠

東宮箋

上言正朔天開會朝上日盛東宮之禮樂同華夏之歡心﹝中賀﹞敬惟皇太子殿下天稟英姿日新講學龍樓庶務深知治體虎闈三善允契師傳立萬年宗社之本系四海民庶之心際此春陽永膺福祿某忝司左衛何補事功祝重潤與重暉祝千秋而作頌

長淮衛正旦進賀表箋三道

上位表

上言文明之運肇紀春正萬年系序之傳百王禮樂之盛謳歌壽域臣子敬恭﹝中賀﹞欽惟皇帝陛下神聖武文受天景命號令之行海涵春育億兆民庶咸曰大哉王言一哉王心太平樂業皥皥然唐虞三代之治矣臣某等忝衛長淮鴻恩莫報恭仰堯階之邃用伸祝壽之誠

中宮箋

上言正月上日禮樂會朝備中壼之柔儀仰內廷而稱頌敬惟皇后殿下並幹稱大助日爲明用成一統之基式正六宮之位教行海宇闗睢詠歌際泰運之肇新宜倍膺於多福臣某等仰荷慈恩忝居列衛祝齊年之萬壽與天地以同尊

東宮箋

上言尭歷授時靑宮盛禮上千秋之祝頌仰鶴籞之淸華四海謳歌萬方玉帛﹝中賀﹞敬惟皇太子殿下溫文恭謹浚哲誠明問道崇師日新聖學百代本支之永萬年宗社之傳屆此令辰倍膺吉履某忝居列衛職守中都惟深就日之誠莫致重暉之頌

懷逺衛正旦表箋三道

上位表

上言春秋之紀王正舜典之稱上日示明一統之正永爲萬載之傳禮盛廷墀萬方來賀﹝中賀﹞欽惟皇帝陛下文徳武功混一海宇勲賢大臣之佐輔眞儒碩士之討論禮樂詩書允爲盛治億兆人庶安樂太平際此陽春福履其成矣臣忝居懷逺守禦中都效臣子之忠勤祝天地而並壽

中宮箋

上言海■﹝宀禹﹞靑陽維新治象萬方禮樂中壼攸尊﹝中賀﹞欽惟皇后殿下比徳乾綱相時至治易象著順承之美周南成佐輔之功日月同明天地並位際新陽之獻歲宜福祿之駢臻臣某等忝居列衛勉效忠勤仰惟泰運之升平敢效齊年之祝頌

東宮箋

上言月正上日道長泰亨盛禮樂於春宮祝千秋而獻壽﹝中賀﹞敬惟皇太子殿下英姿純美盛徳深衝問學兼三善之名嗣續系萬年之運左右前後罔匪正人於問安侍膳之中得立政爲治之要陽春協應福履攸宜某忝居列衛莫報鴻恩仰廣殿之崇嚴占前星之明潤千秋祝頌喜倍常情

畱守指揮使司正旦表箋三道

上位表

上言聖人在禦鳯歷維新盛玉帛之會朝仰衣裳之至治四海之內歌頌所同﹝中賀﹞欽惟皇帝陛下神聖文武受命自天子養兆民匪問逺近是以百榖用成嘉祥協應詩書禮樂與三王五帝同其盛焉臣某等忝司畱鑰適際陽春歲有萬而呼三效華嵩之頌祝

中宮箋

上言王正紀月敬授人時登萬壽之齊年介中宮之福祿禮行內殿喜對慈顏﹝中賀﹞敬惟皇后殿下家人正位敷教六宮有順天助日之功致家齊治平之效葛覃捲耳四海詠歌故當獻歲之初恭上萬方之賀臣某忝司畱鑰效職中都敢陳祝頌之誠用繼思齊之雅

東宮箋

上言治歷明時春爲歲首恭仰龍樓之邃式瞻鶴籞之華玉帛會同萬方來賀敬惟皇太子殿下恭敬溫文禮成主鬯於侍膳問安之餘得問學崇儒之實英聲懋著海宇歸心故當泰運之開永介千秋之壽某忝司畱鑰心戀班行瞻仰前星喜踰常品

洪塘千戶所正旦表箋三道

上位表

上言正月令辰俾民觀象混車書之一統盛玉帛以來同受賀大廷中外胥悅﹝中賀﹞欽惟皇帝陛下文徳武功肇新景運同日月之臨照合天地之生成海■﹝宀禹﹞淸平適逢今日際陽春之育物宜福履之駢臻臣某等忝膺武職尢習農功謹隴畆之三時呼華嵩之萬歲忻頌之至實倍常情

中宮箋

上言四海一家教行中壼盛禮樂於上日同中外之歡心﹝中賀﹞敬惟皇后殿下専靜懿恭柔嘉有則爰著關雎之詠允爲內則之賢位正六宮功成一統際此靑陽獻歲茂輔禮樂盛平之治歌闗雎葛覃之詩介福維祺貽謀有永臣某等忝衛鳯陽每思補報共上齊天之壽普同億兆之心

東宮箋

上言人時授歷泰運春開盛禮樂之儀容仰靑宮而獻壽﹝中賀﹞敬惟皇太子殿下徳溫玉裕福盛金枝宮闈敬備於承顏宗祀禮成於主鬯屬玆泰運歌詠淸平某忝衛中都仰瞻鶴籞上千秋之美頌與海宇以同歡

鳯陽左衛正旦表箋三道

上位表

伏以上聖君臨車書一綂寅正授歷海宇春開集萬國之會同奉玉帛而稱賀﹝中賀﹞欽惟皇帝陛下文武聖神應天啟運盛典輯百王之制宏基延萬代之傳文物聲華於今爲盛臣某等忝司左衛祗奉明恩歲有萬而呼三敢效華嵩之祝

中宮箋

上言龍廷賜歷治象惟新禮盛中宮歡同率普﹝中賀﹞欽惟皇后殿下柔嘉維則助日爲明輔聖人治教之成居天下母儀之盛燕謀貽永家邦以寧適歲旦之云初集太平之景福某等忝居左衛願效忠勤用伸就日之誠同上齊天之祝

東宮箋

上言正月上日敬授人時天近龍樓春開鶴籞喜際會同之盛共瞻禮樂之華﹝中賀﹞敬惟皇太子殿下位應前星禮成主鬯問安視膳敬尢謹於承顏是以盛徳日新聖心娛恱大本尊崇而萬方咸寧矣某仰荷洪恩職司左衛上重暉之美頌祝福壽於千秋

鳯陽中衛親軍指揮使司表箋三道

上位表

上言歷頒大統萬象咸春福壽維祺萬年祝頌禮樂聲名之盛天開玉筍之班﹝中賀﹞欽惟皇帝陛下盛徳神功聰明文武應期撫運上順天心制作永百代之傳政治致太平之盛適臨華旦允集鴻禧某攝司中衛祗奉寵恩仰九奏之釣韶祝萬年之聖壽

中宮箋

上言正朔會同禮成宮壼共樂太平之盛同伸祝頌之誠﹝中賀﹞敬惟皇后殿下恭敬柔嘉母儀天下著易象順承之義協周詩勤儉之功儷日爲明輔成聖治允致洪禧之集適臨獻歲之初臣某等祗荷寵恩攝司中衛祝齊年之上壽致向日之忠忱

東宮箋

上言春陽盛旦鶴籞天開仰重暉主鬯之尊合禮樂衣冠之會﹝中賀﹞欽惟皇太子殿下溫文恭敬以長以賢於問安侍膳之勤得用人致治之要是以大本尊安民心樂育歌詠太平矣某攝司中衛祗奉明恩致千秋善頌之誠集邦家福祿之盛

鳯陽右衛指揮使司表箋三道

上位表

上言尭典稱敬授人時孔聖書春王正月所以明天道之正示人事之宜也玉帛會同萬方來賀﹝中賀﹞欽惟皇帝陛下天地合徳日月同明典誥緝黼黻之純禮樂著人文之盛延求儒雅輔成治功是以海宇安寧普躋仁壽屆玆盛旦福祿其臻矣臣某系職中都忝司右衛用重軍民之寄維玆建立之初聖壽萬年誠深祝頌

中宮箋

上言寅正紀歷物象維新仰日月之同明覲內廷而獻頌﹝中賀﹞欽惟皇后殿下聰明齊聖正位中宮輔唐虞之治功比任似之盛徳本支萬代母道尊安適當獻歲之初茂集邦家之福臣某忝司右衛蒞事云初效就日之微忱祝齊天之上壽

東宮箋

上言靑陽應律海宇春開仰鶴籞之承華覲龍樓而獻壽﹝中賀﹞敬惟皇太子殿下毓徳溫文承顏敬謹凡立政致治之要在宮廷惟諾之間致敬崇儒日新聖學茂衍本支之盛永臻福履之成某祗荷寵恩忝司右衛祝前星之齊壽效歌頌於重暉

靑州護衛指揮使司表箋三道

上位表

上言鳯歷授時萬方正朔仰龍廷之禮樂祝萬壽之維祺﹝中賀﹞欽惟皇帝陛下浚哲聰明受天成命武功致一統之盛文治永億載之傳山海梯航咸奉玉帛際此會同之旦倍膺福祿之臻臣某忝司護衛祗荷明恩永歌聖徳之尊願鞏親藩之輔

中宮箋

上言欽若昊天寅爲歲首盛萬方之來賀介多福於中宮﹝中賀﹞敬惟皇后殿下恭敬儉勤助成內治衍本支於百代傳歌頌於闗雎盛旦肇新永安吉履臣某等幸司護衛祗奉洪恩瞻慈顏於內廷祝齊天之萬壽

東宮箋

上言天開盛旦萬象皆春式瞻主鬯之尊敬上重暉之頌﹝中賀﹞敬惟皇太子殿下天性溫柔遵承聖訓謹侍膳安之禮盛尊儒講學之功是以大本尊安宏基永久屬當歲序之新倍集邦家之福某忝司護衛願效忠勤仰鶴籞之承顏祝前星之齊壽

燕山護衛指揮使司表箋三道

上位表

上言尭廷授歷歲序維新際車書之混同奉玉帛而來賀太平景運率普同歡﹝中賀﹞欽惟皇帝陛下上聖生知武功文治定天下之大本成百代之宏基海宇咸寧民人以乂屆會同之盛旦宜福祿之駢臻臣忝護親藩祗承寵命祝聖人之萬壽與天地以長春

中宮箋

上言聖神臨禦海宇淸平仰內殿之尊嚴祝齊天之上壽﹝中賀﹞敬惟皇后殿下柔順儉勤中宮正位衍金枝之奕葉揚玉冊之穠華內治以成關雎歌詠際玆盛旦福履其成矣臣某等幸荷洪恩職司護衛願壯親藩之輔共伸善頌之誠

東宮箋

上言鳯歷維新天開盛旦靑宮受賀福祿來同﹝中賀﹞恭惟皇太子殿下天性溫恭位尊主鬯侍膳謹承顏之禮尊儒親問道之勤重潤重暉詠歌盛徳適際會同之旦盛陳禮樂之儀臣某祗奉明恩忝司護衛祝千秋之福祿效臣子之至情

畱守指揮使司正旦表箋三道

上位表

上言春王正月行夏之時盛禮會同家邦同賀欽惟皇帝陛下恭承天命肇建宏基文治武功太平樂育際會朝之盛旦同率普之歡心民物春臺咸躋仁壽臣某忝司畱鑰效職中都祝聖君之萬壽與軍民而忭舞

中宮箋

上言泰運淸平內廷受賀仰天地之合徳同日月以爲明萬壽齊年情深祝頌﹝中賀﹞敬惟皇后殿下徳盛儉慈功參博厚中宮正位內教肅恭致家邦之永寧衍本支而益盛際玆吉旦福履其成臣某等祗荷恩榮職司畱鑰願上闗雎之頌永同億兆之誠

東宮箋

上言正月上日敬授人時禮盛東宮萬方同賀﹝中賀﹞敬惟皇太子殿下徳茂重暉位尊主鬯雞鳴問寢敬謹維時問道崇師功勤講學際此春陽吉旦倍膺福祿之臻某職忝畱司願勤報效敬上千秋之頌永同率普之心

懷逺衛指揮使司正旦表箋三道

上位表

上言天開正朔聖治維新集萬方之會同盛龍墀之禮樂用勤祝頌敬致微忱﹝中賀﹞欽惟皇帝陛下運啟文明日新盛徳致太平之政治定天下之大經百榖用成民人樂育茂集安寧之福屬當歲序之新臣某等效職中都忝衛懷逺敢陳春秋一統之義永歌天子萬年之詩

中宮箋

上言正月上日治象咸新盛衣冠之會同仰內廷而稱壽﹝中賀﹞敬惟皇后殿下輔成內治表正母儀金枝茂奕葉之華玉冊著禮文之盛適臨正旦多福其臻臣某幸荷鴻恩忝衛懷逺敬上齊天之頌普觀仁壽之同

東宮箋

上言天開盛旦海宇淸平玉帛覲朝靑宮獻頌﹝中賀﹞敬惟皇太子殿下尊居嫡長望重宗承於起居侍奉之餘得修齊治平之要日新講學茂衍本支屆玆正旦福履其成矣某忝衛懷逺何補事功仰鶴籞之重暉與前星而齊壽

長淮衛指揮使司正旦表箋三道

上位表

上言春王正月泰象天開仰聖徳之君臨盛衣冠而來賀﹝中賀﹞欽惟皇帝陛下上膺天命運啟文明同九■﹝宀禹﹞之車書統百王之禮樂太平盛治四海詠歌是以天地報貺福祥之物莫不畢至際陽明之令序與生物以咸新臣某等忝衛長淮祗承恩寵恭上萬年之壽少陳葵藿之誠

中宮箋

上言歷象授時寅爲歲首玉帛衣冠之盛肇新內殿之儀﹝中賀﹞敬惟皇后殿下柔順儉慈天生聖徳示母儀於天下肅內訓於六宮闗雎葛覃傳諸歌詠臣某等忝司列衛上奉洪恩盛禮樂於九重祝齊年之萬壽

東宮箋

上言獻歲春陽肇新治象靑宮盛禮玉帛覲朝﹝中賀﹞敬惟皇太子殿下性稟生知溫文恭敬日覲龍顏之喜天開鶴籞之華問學崇儒輔成政治茂衍本支之盛倍膺福祿之臻某荷承恩寵忝衛長淮少陳報效之誠同上千秋之祝

洪塘千戶所正旦表箋三道

上位表

上言天開泰象一綂車書盛玉帛之會同覲龍廷而獻頌﹝中賀﹞欽惟皇帝陛下剛健中正應運龍興成永久之宏基合百王之禮樂唐虞盛際安樂太平肇令序之陽明宜倍膺於福祿臣某荷承寵命忝職屯田及時願督於農功聖壽共稱於萬歲

中宮箋

上言歷頒大統景運維新仰瞻椒殿之華敬上齊天之壽﹝中賀﹞敬惟皇后殿下柔嘉維則正位中宮示天下之母儀衍本支之奕葉太平盛治與日同明屬當獻歲之初永集邦家之福臣某忝職屯田兵農任重同上丰年之頌願伸向日之誠

東宮箋

上言天開泰運歷象授時玉帛會同靑宮受賀﹝中賀﹞敬惟皇太子殿下盛徳溫恭位尊主鬯問安侍膳禮謹承顏是以大本尊安而邦家永寧矣某屯田忝職事重農功歌重潤與重暉祝千秋之福祿

滎陽外史集卷六十四

●欽定四庫全書

滎陽外史集卷六十五

﹝明﹞鄭眞撰

○表

鳯陽衛正旦進賀表箋三道﹝洪武十三年正月上進洪武十二年十一月內準臨淮縣牒丈修撰後同﹞

上位表

上言春始歲時寅爲人統仰廷陛之天開集萬方而同賀﹝中賀﹞欽惟皇帝陛下受天眷命允武允文車書成一統之功禮樂致升平之治生物用成嘉祥駢集際陽春之盛旦洽民庶之歡心臣荷承寵命忝衛鳯陽祝頌願效於華封福壽永同於天地

中宮箋

上言夏時授歷禮盛宮闈內教所尊會朝稱頌﹝中賀﹞敬惟皇后殿下柔嘉維則儷日同明遂成黼黻之文永輔衣裳之治燕謀以永同樂太平肇當正旦之臨式衍邦家之福臣某等忝職鳯陽莫勤報效上闗雎之美頌祝萬壽以齊天

東宮箋

上言盛旦天開寅正賜歷仰前星之著象祝多福於東宮﹝中賀﹞敬惟皇太子殿下英姿天錫盛徳日新尊師重傅益懋多聞侍膳問安恭承聖訓永協重暉之頌欣逢盛旦之華臣某忝衛鳯陽荷承寵祿恭上千秋之壽普同九■﹝宀禹﹞之歡

鳯陽左衛正旦進賀表箋三道

上位表

上言觀象治民成周盛典萬年祝頌臣子至情適玆獻歲之初喜際升平之運﹝中賀﹞欽惟皇帝陛下上聖生知聰明文武集車書之一統定天下之常經樂歲丰登兆民春育恭仰會同之旦倍膺多福之臻臣某等祗荷寵恩忝司左衛與軍民而稱壽同海宇之歡心

中宮箋

上言海宇盛平王正肇序集玉帛之會同覲中宮而稱壽﹝中賀﹞敬惟皇后殿下位正柔儀助成內治玉冊輯禮文之盛翚衣明象服之崇介此令辰永膺福履臣某等職司左衛莫綴班聫效歌頌於闗雎祝齊年之萬壽

東宮箋

上言前星示象鶴籞天開際令序之陽明祝千秋之上壽﹝中賀﹞敬惟皇太子殿下性姿溫厚講學髙明位成主鬯之尊日謹問朝之禮燕謀垂裕永介洪禧某忝司左衛祗奉恩榮協重潤之頌歌與軍民而忭舞

鳯陽右衛正旦進賀表箋三道

上位表

上言海宇之內正朔所同集玉帛於大廷覲聖顏而稱壽﹝中賀﹞欽惟皇帝陛下文武生知上承景運資治盛絲綸之訓問心明性稟之良禮樂大成貽謀萬代際玆盛旦多福駢臻臣某等忝職中都實司右衛敬效華嵩之祝永同億兆之歡

中宮箋

上言正月上日禮正內廷盛樂舞之鈞韶覲慈顏而獻頌﹝中賀﹞敬惟皇后殿下徳盛柔嘉躬行慈儉輔聖謨於廷陛著母教於宮闈歌詠關雎貽謀燕翼肇會朝之盛旦協海宇之歡心臣某忝司右衛莫效忠勤祝福壽之齊年與天地其永久

東宮箋

上言治平景運鶴籞春開集萬方之會同盛明廷之禮樂﹝中賀﹞敬惟皇太子殿下天性溫恭禮成主鬯近正人以正學歌重潤以重暉際此令辰倍膺多福某忝司右衛任重軍民瞻玉宇之前星祝千秋之上壽

鳯陽中衛正旦進賀表箋三道

上位表

上言聖君致治上謹天時肇獻歲之云初示王春之一統﹝中賀﹞欽惟皇帝陛下上聖生知受天景命武功以一海宇文治以開太平輔弼謀謨廣延耆碩集百王之制作衍億代之本支際此陽春永成吉履臣某等忝司中衛祗受鴻恩效嵩嶽之三呼祝箕疇之五福

中宮箋

上言歷象授時肇頒大統內教著乎宮廷玉帛同乎海宇凡在臨照莫不歡忻﹝中賀﹞敬惟皇后殿下位正柔儀與天同大式著修齊之效輔成混一之功福履其成燕謀以永臣某欽逢盛旦拱對慈顏祝萬壽以齊天上南山之美頌

東宮箋

上言欽若昊天聖皇盛治萬方玉帛鶴籞同尊肇迎獻歲之祥式著重暉之頌﹝中賀﹞欽惟皇太子殿下天稟英姿以賢以長凡育下裕民之意得諸問安侍膳之時是以問學髙明日新盛徳天人允協物象咸春臣忝司中衛莫報洪恩祝福祿之千秋覲龍樓而忭舞

畱守中衛正旦進賀表箋三道

上位表

上言海宇升平共逢景運陽春盛旦玉帛會朝﹝中賀﹞欽惟皇帝陛下上聖生知君臨盛徳政教同乎華夏恩澤浹乎民庶綸音所及咸曰大哉言一哉心逺近樂育如唐虞之時矣臣某等忝司中衛任重畱司敬歌南山之詩上祝萬年之壽

中宮箋

上言正朔恩頒欽逢歲旦盛中宮之禮樂歌福祿之攸宜﹝中賀﹞敬惟皇后殿下徽柔懿恭助成內治母訓著於天下內教及乎宮廷樂育太平玉帛來賀臣某職司畱衛祗荷恩榮祝福壽以齊年上闗雎之善頌

東宮箋

上言春開鶴籞治象維新盛玉帛之會同上千秋之美祝﹝中賀﹞敬惟皇太子殿下天稟英姿金衝玉潤侍膳問安之敬崇儒講學之勤是以大本尊安人心恱豫屆玆盛旦福履其成矣某忝司畱鑰莫報忠勤願澄少海之輝永比前星之壽

畱守左衛正旦表箋三道

上位表

上言歷頒大統物象皆春上天子萬年之詩仰龍廷禮樂之盛﹝中賀﹞欽惟皇帝陛下應天啟運文武生知謀謨粲黼黻之文訓勅著絲綸之盛太平景運海宇歡心肇令序之維新衍邦家之福祿臣某忝司左衛列職中都屬當署置之初莫報恩榮之厚華嵩祝頌恭效微誠

中宮箋

上言龍廷賜歷式謹人時禮盛宮廷玉帛同賀上齊天之福壽伸臣子之至情﹝中賀﹞欽惟皇后殿下恭敬徽柔母教天下著易象順承之義協周詩福履之成輔佐聖猷太平盛治臣某祗承寵命任寄畱司肇當視篆之時式際會朝之盛拱瞻內殿祝頌維深

東宮箋

上言海宇春開前星示象集玉帛會朝之盛協重暉重潤之歌﹝中賀﹞敬惟皇太子殿下以賢以長位正東宮於問安侍膳之餘富日就月將之學遵承聖訓輔助皇猷是以邦家用安燕謀以永際玆獻歲福祿來同矣某仰荷恩榮忝司畱衛式謹建牙之始恭逢盛旦之臨嘉與軍民千秋祝頌

懷逺衛正旦進賀表箋三道

上位表

上言春王正月聖經所書天子萬年周詩善頌恭仰會同之盛敬伸臣子之誠﹝中賀﹞欽惟皇帝陛下文武生知膺天眷命集車書之一統致天下於文明生物用成海涵春育際此履端之盛倍膺福履之新臣某等忝衛懷逺莫報忠勤仰玉筍之班聫與軍民而忭舞

中宮箋

上言玉曆授時寅正肇序覲宮廷而獻壽頌周雅之南山﹝中賀﹞敬惟皇后殿下位正中宮柔嘉維則懋著修齊之效輔成平治之功儷日同明履端協吉某忝位中都軍民重寄恭上齊天之頌永言福履之成

東宮箋

上言正月上日聖治陽明仰鶴籞之天開覲龍樓而稱賀﹝中賀﹞敬惟皇太子殿下禮成主鬯位正前星稟金明玉潤之姿富修齊治平之學燕謀以永海宇安寧際此陽明履端協吉某忝衛中都莫聫班綴祝千秋之上壽效漢頌之重暉

長淮衛正旦進賀表箋三道

上位表

上言天開海■﹝宀禹﹞治象維新盛玉筍之班聫覲大廷而同賀﹝中賀﹞欽惟皇帝陛下浚哲文明剛健中正集百王之禮樂同九■﹝宀禹﹞之車書是以上協天心禎祥駢集會同盛旦吉履其成矣臣某忝衛長淮荷承寵命祝萬年之福壽衍億代之本支忭舞之情倍踰常品

中宮箋

上言明廷賜歷上謹天時玉帛會同中宮受賀﹝中賀﹞敬惟皇后殿下教行慈儉徳盛柔恭嗣任姒之徽音輔唐虞之盛治海■﹝宀禹﹞之內闗雎詠歌屆玆獻歲福履其同矣臣某忝衛長淮欽逢盛旦恭上齊天之壽共伸就日之誠

東宮箋

上言天近龍樓春開鶴籞上千秋之美頌協樂舞之鈞韶﹝中賀﹞敬惟皇太子殿下天稟英姿日新講學凡修身齊家之要在宮廷諾惟之間是以天人恱豫中外同歡福履攸宜肇玆獻歲某忝衛長淮每思報效恭際會朝之盛敬伸善頌之誠

燕山護衛正旦進賀表箋三道

上位表

上言春開海宇聖治維新仰瞻殿陛之華禮樂會同之盛凡在覆育莫不歡心﹝中賀﹞欽惟皇帝陛下君臨萬方生知盛徳致衣裳之盛治輯黼黻以成文與物爲春肇臨正旦臣某忝司扈衛實重藩維祝萬壽之維祺與天長而地久

中宮箋

上言泰治維新宮廷盛禮履端受賀海宇同歡﹝中賀﹞敬惟皇后殿下與日同明比天共大皇猷資輔助之功內教致闗雎之盛肇當盛旦與物咸亨臣某忝司扈衛願效忠勤永歌福履之成同上齊天之壽

東宮箋

上言正月上日治象陽明禮樂覲朝東宮受賀﹝中賀﹞敬惟皇太子殿下盛徳溫恭位尊主鬯謹視膳問朝之禮成尊儒講學之功是以上協天心燕謀以永際玆盛旦生物同春某忝司扈衛莫報恩榮願少海之澄輝祝千秋之上壽

靑州護衛正旦進賀表箋三道

上位表

上言歷頒大統海宇春開當車書混一之時盛玉帛衣冠之會﹝中賀﹞欽惟皇帝陛下浚哲生知文明應運與天地同其大共日月以爲明廣致耆英謀謨輔弼遂致太平之治普同億兆之心臣某等忝司扈衛莫效忠勤共仰九奏之鈞韶敬祝萬年之上壽

中宮箋

上言鳯歷授時肇頒正朔覲宮廷而獻壽集盛代之衣冠﹝中賀﹞敬惟皇后殿下徳著柔恭教行勤儉輔衣裳之盛治衍百代之本支盛旦肇臨齊天介壽臣某效職藩維荷承寵祿共上思齊之雅永歌福履之成

東宮箋

上言欽若昊天肇新治象式謹會同之禮仰瞻鶴籞之華﹝中賀﹞敬惟皇太子殿下美質天成尊居嫡長前星聫玉宇之輝少海映金波之潤燕謀以永家邦用寧際盛旦之春開介箕疇之福祿某幸際明時職司扈衛祝千秋之上壽協重潤之樂歌

洪塘千戶所正旦進賀表箋三道

上位表

上言治歷明時肇新泰象仰九重之禮樂祝萬壽以維祺﹝中賀﹞欽惟皇帝陛下上聖生知文明啟運混華夷之一統立天下之常經玉帛梯航會同海宇際玆獻歲福履其成矣臣某等荷承恩寵事重農功願同嵩嶽之呼敬上豳詩之頌

中宮箋

上言聖皇啟運在正天時海宇淸平實由內治恭承會同之旦肇當獻歲之初﹝中賀﹞敬惟皇后殿下徳懋儉勤與天同大允著徽音之雅遂成母教之尊正旦天開倍膺多福臣某等忝膺寵祿茂對盛明治田用重於農功歌頌願登於齊壽

東宮箋

上言大統承天生春肇序會同玉帛鶴籞同尊﹝中賀﹞敬惟皇太子殿下性稟天成溫文恭敬傳經講學禮重名儒侍膳問安恭承聖訓際陽明之盛旦同海宇之歡心某忝職屯田荷承寵命上重暉之善頌祝多福於千秋

皇陵衛指揮司使正旦進賀表箋三道﹝洪武十四年正月上進十三年十一月內承準臨淮縣牒文﹞

上位表

上言尭典定時成歲姬周觀象治民所以明正朔於天下也陽徳維新玉帛來賀﹝中賀﹞欽惟皇帝陛下受天明命君臨兆民治致升平恩覃樂育是以盛徳宏業如天地之大日月之明矣臣某等忝衛皇陵祗承上命敬效華封之祝普同海宇之歡

中宮箋

上言治歷明時朝廷盛典中宮受賀海宇同心﹝中賀﹞敬惟皇后殿下徳盛柔恭恩推慈恵示母儀於天下輔聖治之文明福履其成際玆吉旦臣某等忝衛皇陵洪恩莫報祝萬年之齊壽與天地以久長

東宮箋

上言恩頒玉曆萬象春開盛禮樂之會朝介靑宮之多福﹝中賀﹞敬惟皇太子殿下毓徳溫恭承顏敬謹允契修齊之要輔成平治之功是以燕謀貽永天人協吉肇玆泰象邦家永寧某祗承上命忝衛皇陵祝壽千秋實深舞忭

鳯陽衛指揮使司正旦進賀表箋三道

上位表

上言寅正授歷萬方一統集禮樂於大廷奉玉帛而來賀﹝中賀﹞欽惟皇帝陛下奉天承運君臨兆民剛健中正恭已而治文教以育賢材武功以安海宇屇玆榖旦福履駢臻臣某等忝衛鳯陽荷承恩命恭上萬年之壽頌用伸臣子之誠心

中宮箋

上言歷頒大統萬象維新禮正宮廷家邦同賀﹝中賀﹞敬惟皇后殿下內教所尊母儀維則黼黻助衣裳之治文明盛典冊之華景貺來臻履玆獻歲臣某等上承恩命職衛鳯陽同九宇之歡心祝齊年之福祿

東宮箋

上言景運維新王正示歷東宮受賀景福千秋﹝中賀﹞敬惟皇太子殿下恭敬溫文位尊主鬯謹視膳問安之禮盛崇儒講學之功是以上契天心允協人望際玆盛旦福履攸宜某祗荷洪恩忝居列衛瞻仰前星之正實深祝頌之誠

鳯陽左衛指揮使司正旦表箋三道

上位表

上言海宇春開靑陽肇序聖人在位品物咸亨用申祝頌之誠恭際會同之旦﹝中賀﹞欽惟皇帝陛下應運龍興與天合徳用廣賢良之助遂成平治之功恩波所及海涵春育適王正之令序輯福祿以維新臣某等仰荷洪恩職司左衛上萬年之歌頌與億兆以同歡

中宮箋

上言歷頒大統歲序維新禮盛內廷家邦同賀﹝中賀﹞敬惟皇后殿下位正宮廷柔嘉維則示天下之母儀輔淸平之盛治肇當盛典福履攸宜臣某等忝司右衛莫簉班聫齊壽萬年實深祝頌

東宮箋

上言陽春盛旦萬物維新禮正東宮臣民同悅﹝中賀﹞敬惟皇太子殿下天性聰明日新講學視膳問安遵承聖訓建大本以尊崇輯邦家之福祿肇當獻歲共樂淸平某祗奉恩綸職司左衛瞻前星之示象祝上壽於千秋

鳯陽右衛指揮使司正旦表箋三道

上位表

上言聖人臨禦海宇咸寜適獻歲之發春與邦家而同賀﹝中賀﹞欽惟皇帝陛下生知聖武應運文明徳爲億兆之師富有萬方之盛太平致治福履攸宜臣某等自揆庸材祗承新命萬壽同伸於祝頌微忱願效於忠勤

中宮箋

上言時臨盛旦正朔所同盛禮樂於內廷奉慈顏而稱壽﹝中賀﹞敬惟皇后殿下徽柔恭儉位正中宮示易象順承之義成周南內治之功獻歲云初茂臻福祿臣某等忝司右衛新命祗承瞻日月之同明與邦家而永久

東宮箋

上言玉曆肇新前星示象祝東宮之多福致臣子之微忱﹝中賀﹞敬惟皇太子殿下天稟英姿溫文恭敬禮式謹於君親學躬承於師傅上遵聖訓輔成治功適獻歲之云初協家邦而同悅某祗承新命效職鳯陽際一統之明時祝千秋之上壽

鳯陽中衛指揮使司正旦表箋三道

上位表

上言天時正則歲功以成當海宇混同之時禮樂之盛用以一天下之歡心焉﹝中賀﹞欽惟皇帝陛下應期撫運敬天勤民成久安長治之基廣輔弼賢良之佐恩涵覆載與物爲春臣某等忝司列衛式際明時歌萬壽之維祺與軍民而祝頌

中宮箋

上言歷頒大統萬象維新獻壽中宮歡同海宇﹝中賀﹞敬惟皇后殿下徽柔恭儉輔佐皇猷成身修家齊之功協周詩闗雎之詠屇玆盛旦福祿來同臣某祗荷洪恩忝司列衛履端適際於盛時齊壽願伸於善頌

東宮箋

上言王春肇建歲序維新玉帛會同靑宮介福﹝中賀﹞敬惟皇太子殿下姿稟天成前星正位政治參聞敬遵聖訓傳經講學廣致賢英大本攸尊詒謀以永某恭際明時忝司列衛效重潤與重暉爲千秋之善頌

鳯陽畱守中衛指揮使司正旦表箋三道

上位表

上言易言治歷明時春秋書春王正月所以示正朔於天下也盛旦會朝萬方來賀﹝中賀﹞欽惟皇帝陛下武功文徳上協天心制禮作樂遂成平治是以福履維新萬年聖壽與天地同其大也臣某等忝職中都實司畱衛莫侍班聫之盛惟深忭舞之誠

中宮箋

上言泰運維新中宮盛禮聖壽齊年實深祝頌﹝中賀﹞敬惟皇后殿下肅恭慈儉助日爲明身修家齊之功佐輔聖明之治是以教成於內而及於天下也臣某等忝司畱衛何補事功永歌福履之成敬效周詩之雅

東宮箋

上言日近龍樓前星示象三陽開泰禮盛會朝﹝中賀﹞敬惟皇太子殿下天稟英姿位崇主鬯輔以正人講明聖學是以本支貽永協四海民人之心矣某忝職屯田祗承恩命效重暉之美頌祝福祿於千秋

鳯陽畱守左衛指揮使司正旦表箋三道

上位表

上言聖人奉天時而正人事所以明正朔也玉陛春開萬方同﹝中賀﹞賀欽惟皇帝陛下文武聖神君臨華夏正學示問心之要皇猷資輔弼之良海宇升平梯航來貢際玆盛旦中外歡心臣某等上承恩命忝任畱司仰九奏之鈞韶祝萬年之福壽

中宮箋

上言恩頒歷象海宇升平盛禮樂之會朝集內廷而獻頌﹝中賀﹞敬惟皇后殿下中宮正位與日同明肅恭以輔皇猷慈儉以成內治際玆泰象福履其成臣某等任重軍民忝司畱衛祝齊年之上壽樂盛代之延洪

東宮箋

上言天近龍樓前星示象千秋福祿與日爲春肇當泰長之辰同致履端之賀﹝中賀﹞敬惟皇太子殿下生稟英姿日新盛徳凡修齊治平之要在問安視膳之時萬代本支燕謀以永某忝司畱衛共際明辰恩榮莫報於忠勤忭舞願伸於善頌

長淮衛親軍指揮使司正旦進賀表三道

上位表

上言聖人頒政教於天下必治歷明時者所以示一統之正也盛旦春開萬方玉帛﹝中賀﹞欽惟皇帝陛下文武聖神剛健中正同九宇之車書集百王之禮樂而猶廣徠賢士以成至治肇王正之令序宜萬壽以維祺臣某等忝衛長淮俯思報效恭際太平之運實深忭舞之誠

中宮箋

上言萬方一統禮重內廷獻歲云初玉帛同賀﹝中賀﹞欽惟皇后殿下肅恭慈儉位正中宮遂成內助之功用輔聖明之治適玆正旦萬壽齊年臣某等幸際明時共伸祝頌維天地日月同徳同明願邦家民人永安永久

東宮箋

上言玉曆授時太平景運靑宮祝頌海宇同歡﹝中賀﹞欽惟皇太子殿下毓徳溫文承顏敬謹位應前星之象徳爲主鬯之尊講學崇儒輔成聖治適玆泰運之開允著燕貽之永某荷承恩命職衛長淮效重潤之樂歌祝千秋之福壽

懷逺衛親軍指揮使司正旦進賀表箋三道

上位表

上言歷象授時所以明政教於天下也仰盛旦之會同奉聖顏而稱賀﹝中賀﹞欽惟皇帝陛下徳盛君臨允文允武集百王之禮樂同四海之車書廣致賢良升平治理際陽明之獻歳協天地之殊祥臣某等忝受洪恩忝衛懷逺萬壽願同於福祿秉心用效於忠勤

中宮箋

上言海宇一家寅正肇建奉內廷而獻壽與日月以同明﹝中賀﹞敬惟皇后殿下正位六宮肅恭慈儉玉冊禮文之盛金枝奕葉之華上輔聖明唐虞盛治際玆盛旦福履其成臣某等忝司列衛願效忠勤太平恭際於明時忭舞願稱於齊壽

東宮箋

上言明廷玉曆敬授人時鶴籞天開萬方來賀﹝中賀﹞敬惟皇太子殿下天性溫恭禮成主鬯講學得修齊之要侍朝躬敬謹之誠大本尊崇燕謀詒永際陽春之盛旦介景福以維新某忝衛淮逺莫報明恩祝福壽之千秋瞻前星之有象

洪塘湖屯田千戶所正旦進賀表箋三道

上位表

上言春開海■﹝宀禹﹞歲歷維新盛禮樂之會同協民人而共賀﹝中賀﹞欽惟皇帝陛下聖神天縱膺運文明典謨資黼黻之功詔旨協絲綸之訓際玆獻歲普樂升平臣某荷承明命忝職屯田共歌萬壽之詩敬上丰年之頌

中宮箋

上言大綂新頒歲功肇序履端受賀吉協內廷﹝中賀﹞敬惟皇后殿下恭敬柔嘉六宮正位輔佐衣裳之治助成黼黻之華福履其成際玆獻歲臣某恭承上命事重農功願樂丰歲之丰登祝齊年之上壽

東宮箋

伏以正月之吉獻歲發春玉帛會同東宮受賀﹝中賀﹞敬惟皇太子殿下稟質天成金相玉潤富日就月將之學盛待士崇儒之禮是以大本尊安天人允協際玆盛旦福祿千秋某忝職農屯洪恩莫報上重暉之歌頌願隴畆之丰登

滎陽外史集卷六十五

●欽定四庫全書

滎陽外史集卷六十六

﹝明﹞鄭眞撰

○表

鳯陽衛指揮使司九月十八日天壽聖節賀表﹝洪武十四年﹞

上言聖主當陽祥開虹渚集廷墀之玉帛會海宇之衣冠嘉與民生歡同忭舞﹝中賀﹞欽惟皇帝陛下恩涵率普徳盛君臨創業傳統之功制禮興樂之治仰逢華旦福履其成矣臣某等荷承明命忝衛鳯陽報效莫致於忠勤祝頌願致於上壽

鳯陽右衛指揮使司天壽聖節賀表

上言天生聖人以君主華夏者所以開盛代之太平也虹渚迎祥玉帛來賀﹝中賀﹞欽惟皇帝陛下聰明文武位正乾剛遂成混一之功普致雍熈之治綸言廣被春育海涵際玆華旦之臨適屆秋成之月禮成樂備福履其宜臣某等忝職鳯陽實司右衛與軍民而忭舞祝聖壽之萬年

懷逺衛親軍指揮使司天壽聖節賀表

上言天眷皇明聖人在位祥開虹渚月屆秋陽盛玉帛之會朝合邦家而同賀﹝中賀﹞欽惟皇帝陛下文武英姿應期撫運禮教集才賢之盛治政資輔弼之良生物順成嘉祥協應際玆華旦萬壽維祺臣某等忝衛懷逺莫報洪恩共伸周雅之忱敬上尭年之祝

鳯陽左衛指揮使司天壽聖節賀表

上聖君臨受天眷命玉曆屆秋成之月彤廷迎虹渚之祥萬方來同盛時禮樂欽惟﹝中賀﹞皇帝陛下性本生知恩涵廣宇啟邦家之景運體天地以同仁華旦恭逢永安福祿臣某等忝司左衛莫報恩榮祝萬壽之齊天上周詩之雅頌

鳯陽中衛指揮使司天壽聖節賀表

上言祥虹在渚景運天開會禮樂於大廷協秋陽之令月凡居覆載忭舞同歡﹝中賀﹞欽惟皇帝陛下徳爲聖人尊爲天子海宇之內涵育仁恩恭逢華旦之臨共覩治平之盛嘉祥協應多福駢臻某忝職鳯陽實司中衛效華封之三祝頌聖壽之萬年

長淮衛指揮使司天壽聖節賀表

上言華渚祥虹金行協應萬年福壽請祝聖人仰玉殿之天開集四方之玉帛﹝中賀﹞欽惟皇帝陛下天地共徳日月同明撫景運之雍熈致升平之盛治欣逢吉旦億兆同歡臣某等忝衛長淮恭承恩命願效忠勤之報惟深頌美之誠

畱守左衛指揮使司天壽聖節賀表

上言聖人臨禦海宇升平仰祥虹在渚之辰正生物遂成之日衣冠禮盛廷陛會朝﹝中賀﹞欽惟皇帝陛下受命龍興功成混一定邦家之大本立天下之常經吉旦天開茂膺福祿臣某等恭際盛時忝司畱衛共祝萬年之壽同伸報上之誠

畱守中衛指揮使司天壽聖節賀表

上言祥虹在渚禮盛明廷致頌美之忱辭祝聖人而曰壽海宇之內忭舞同歡﹝中賀﹞欽惟皇帝陛下治定功成禮興樂備合天地生成之徳同日月照臨之明吉旦天開嵩呼三祝臣某等忝司畱衛職效中都願福祿之來同萬斯年而永久

皇陵衛指揮使司天壽聖節賀表

上言聖人受命以君萬方所以上契天心下協人心者也當祥虹在渚之辰獻聖壽萬年之頌﹝中賀﹞欽惟皇帝陛下英姿文武治定功成同日月以常明與春秋而俱富斂時百福以錫兆民臣某等忝衛皇陵欽逢華旦仰鈞奏之九成同嵩呼之三祝

洪塘湖屯田千戶所天壽聖節賀表

上言龍禦當陽祥虹在渚恭仰會朝之旦謹伸報上之誠海宇同歡升平盛典﹝中賀﹞欽惟皇帝陛下聖徳神功受天眷命定邦家之大典致天下之文明一統車書梯航奉貢維玆華旦福祿其臻矣臣某等荷承委任事重屯田丰登適際於秋成頌美共歌於萬壽

鳯陽衛指揮使司冬至進賀表箋三道

上位表

上言易卦著復亨之吉聖人所以見天地之心也適際履長之吉盛陳朝會之儀﹝中賀﹞欽惟皇帝陛下應運撫期武功文徳廣禮樂詩書之教輯紀綱法度之傳年榖順成恩涵樂育際玆長至福祿其臻矣臣某等忝衛鳯陽上承明命效周詩之善頌祝萬壽之維祺

中宮箋

上言月應黃鍾復亨協吉奉慈顏而獻頌與海宇以同歡﹝中賀﹞敬惟皇后殿下徳盛徽柔教行勤儉輔成天地之功式衍邦家之福肇當至日吉履攸宜臣某忝衛鳯陽莫聫班綴上履長之善頌致報上之忠忱

東宮箋

上言天近龍樓前星有耀值新陽之來復集衣冠之會朝﹝中賀﹞欽惟皇太子殿下位尊主鬯徳順承顏安邦本以系人心輔皇猷而成至治是以海宇之內咸安樂育福祿之盛與物俱春某忝衛鳯陽莫伸報效際迎長之景運效歌頌於重暉

鳯陽右衛指揮使司冬至進賀表箋三道

上位表

上言陽生於子至日斯臨仰玉陛之九重集會朝之玉帛凡居率普忭舞同歡﹝中賀﹞欽惟皇帝陛下聰明文武位正乾綱同日月之明協天地之徳制禮興樂致治升平適亨復之維時介萬年之景福臣某等效職鳯陽忝司右衛恭上履長之頌用陳祝壽之誠

中宮箋

上言玉曆順時天正紀旦瞻仰宮廷之盛共修臣職之恭玉帛會同履長獻頌﹝中賀﹞敬惟皇后殿下柔惠仁慈母儀天下助皇猷之黼黻輔聖治之淸平至日肇臨倍膺福祿臣某等忝司右衛莫綴朝班祝上壽之齊年與軍民而忭舞

東宮箋

上言月應黃鍾日書南至敬瞻主鬯之尊同祝千秋之壽﹝中賀﹞敬惟皇太子殿下天稟英姿金相玉裕於問安視膳之餘契修齊治平之要是以人心允協大本攸尊嘉與含生同其福祿矣某等忝沐洪恩職司右衛對履長之景運上歌頌之重暉

鳯陽中衛指揮使司冬至表箋三道

上位表

上言月應黃鍾陽生玉管獻履長之善頌仰盛治之文明凡在照臨歡同舞忭﹝中賀﹞欽惟皇帝陛下聰明神武上聖之姿膺天命以順人心廣才賢而成至治恩波所及與日俱春盛福祿以騈臻際書云之吉旦臣某等署事鳯陽實爲中衛同上萬年之壽維深報效之誠

中宮箋

上言至日迎長復亨協吉盛著會朝之典同瞻母教之尊﹝中賀﹞敬惟皇后殿下徽柔慈淑正位宮廷式資黼黻之功永輔衣裳之治本支百代燕翼貽謀肇迎長至之祥益衍邦家之福臣某署事鳯陽祗承恩命際文明之景運祝聖壽之齊年

東宮箋

上言新陽初復位應前星集萬方之會同祝東宮之多福﹝中賀﹞敬惟皇太子殿下位尊主鬯徳盛承顏成尊賢講學之功得修已安民之要是以上贊聖明本支百代爲宗社久長之福某效職鳯陽忝爲署事敬上千秋之壽普同海宇之歡

畱守中衛指揮使司冬至進賀表箋三道

上位表

上言日書南至治歷者所以明天運之常示人時之正也廷陛受朝太平禮樂﹝中賀﹞欽惟皇帝陛下至聖至誠允文允武爰啟雍熈之運遂成政教之功四海一家恩涵樂育際此書云令旦永歌福履其成臣某等畱司中衛祗荷恩榮祝福壽之萬年協周詩之美頌

中宮箋

上言子爲天統至日迎長同海宇之歡心介中宮之多福﹝中賀﹞敬惟皇后殿下慈惠溫恭與天協徳式示母儀之正用成內教之尊贊輔皇猷淸平致治際玆令旦仁壽其躋臣某等忝衛畱司實爲中衛恭上齊年之壽共伸向日之忠

東宮箋

上言陽生於子上奉天時集衣冠之會同恊重暉而致頌﹝中賀﹞敬惟皇太子殿下徳冠金枝位尊主鬯爲邦家之大本系海宇之人心視膳問安敬遵聖訓際此履長令旦倍膺福祿其臻與率普以同歡祝千齡之上壽

畱守左衛指揮使司冬至進賀表箋三道

上位表

上言子爲天統至日迎長聖人所以謹時也盛禮樂於宸廷集玉帛以來賀﹝中賀﹞欽惟皇帝陛下文徳武功萬方一統成修齊治平之效著禮樂法制之傳嘉與民生海涵春育際此新陽來復永膺福履之臻臣某等忝職畱司實爲中衛效周詩之美頌祝聖壽之萬年

中宮箋

上言玉曆明時日書南至集衣冠於內殿奉母教之尊嚴﹝中賀﹞敬惟皇后殿下位正宮廷徽柔慈淑示易象順承之義成周詩勤儉之功上贊聖明本支百代際玆令旦福履攸宜臣某等祗受明恩忝司畱衛上履長之善頌致報上之忠忱

東宮箋

上言鶴籞天開前星正位協重暉之善頌仰靑殿以覲朝﹝中賀﹞敬惟皇太子殿下英姿浚哲稟性溫恭得聖學之心傳贊文明之盛治問安侍膳禮謹承顏大本尊安人心允協履長之吉亨復維時某忝司畱衛莫報洪恩介福壽之千秋與兆民而祝頌

長淮衛指揮使司冬至進賀表箋三道

上位表

上言治歷明時聖人所謹天正長至福履維宜集玉帛之會同實朝廷之盛典﹝中賀﹞欽惟皇帝陛下上聖生知聰明浚哲武功以開景運文教以淑人心是以四海之內恩涵樂育福祿之盛與天地同大日月同明矣臣某等忝衛長淮莫聫班綴嘉與民人上祝聖壽萬年以致臣子之情焉

中宮箋

上言玉曆順時日書南至會同玉帛內教同尊﹝中賀﹞敬惟皇后殿下徳盛徽柔躬行慈儉輔文明之盛治著詩雅之徽音際此迎長普躋仁壽臣某等忝衛長淮祗承恩命祝齊年之福壽歌景運之雍熈

東宮箋

上言月正仲冬陽生於子龍樓天近位正前星致勤報效之誠仰際會同之旦﹝中賀﹞敬惟皇太子殿下恭敬溫文日新盛徳富日就月將之學謹問安侍膳之誠上恊宸心遂成至治際此復亨之吉倍膺福履之臻某幸生盛時職司列衛效重暉而獻頌衍福祿之千秋

六安州冬至進賀表箋三道

上位表

上言春秋傳書日南至所以謹天運之常也仰盛代之升平合會朝之禮樂凡居海宇莫不歡心﹝中賀﹞欽惟皇帝陛下上聖生知聰明神武撫有華夷之盛遂成平治之功際此新陽萬年福祿臣某忝職州司祗承明命願上履長之壽頌同伸祝壽之誠心

中宮箋

上言月應黃鍾天正紀旦盛宮廷之禮樂際聖代之文明凡在照臨玉帛來賀﹝中賀﹞敬惟皇后殿下位正柔儀輔成至治式著修齊之效永歌福履之成吉旦適臨恩涵海■﹝宀禹﹞臣某等職列州司莫聫班綴敬上齊年之壽同伸就日之誠

東宮箋

上言天開於子陽復維時集四海之會同盛龍樓之禮樂﹝中賀﹞敬惟皇太子殿下尊居嫡長性稟生知於問安侍膳之時得修齊治平之要履玆長至茂集繁禧某荷承恩命任寄州司願同億兆之歡心敬上重暉之善頌

六安州守禦千戶所冬至進賀表箋三道

上位表

上言日書南至禮盛會朝仰聖治之文明集四方之玉帛凡居率普忭舞同歡﹝中賀﹞欽惟皇帝陛下文武聰明應期撫運車書成一統之功禮樂合百王之制洪恩所被春育海涵適玆陽復之臨永介履長之吉臣某等職司守禦喜際明時祝聖壽之維祺萬斯年而永久

中宮箋

上言子爲天統月正仲冬集內殿之衣冠上履長之善頌﹝中賀﹞敬惟皇后殿下盛徳恭勤聖心慈惠示母教以居尊輔皇猷而致治屆玆吉旦福祿來同臣某等祗奉明恩職司守禦祝齊年之上壽效臣子之忠勤

東宮箋

上言月應新陽復亨恊吉祝東宮之上壽際聖代之升平﹝中賀﹞敬惟皇太子殿下徳茂重暉禮崇主鬯式廣儒宗之輔上遵宸訓之嚴是以大本尊安天人協順際會同之盛旦宜多福之駢臻某茂對良辰莫聫班綴瞻龍樓之日近歌重潤以重暉

皇陵指揮使司正旦進賀表箋三道﹝洪武十五年正月初一日﹞

上位表

上言歷象授時聖人所以敬天而勤民也當陽明之令旦協海■﹝宀禹﹞之歡心丹陛會朝玉帛來賀﹝中賀﹞欽惟皇帝陛下文徳武功應期啟運著修齊治平之效明紀綱法度之傳海宇安寧恩涵生育際玆獻歲與物俱春臣某等忝衛皇陵恭承寵命敬祝萬年之壽同伸報上之誠

中宮箋

上言歷頒大統治教維新仰日月之同明盛宮廷之禮樂﹝中賀﹞敬惟皇后殿下內教居尊母儀天下示易象順承之義成周詩勤儉之功贊輔聖明太平盛治際此會朝令旦永歌福履其成臣某等祗承慈命忝衛皇陵同伸就日之誠恭上齊年之壽

東宮箋

上言月正上日治象陽明仰龍樓於九重盛會朝之玉帛﹝中賀﹞敬惟皇太子殿下位崇主鬯徳茂重華侍膳問安參聞政治崇儒講學允協人心是宜大本尊安與宗社同其長久矣某忝衛山陵願勤報效上千秋之善頌祝福壽之維祺

懷逺衛親軍指揮使司正旦進賀表箋三道

上位表

上言春王正月物象維新聖壽萬年誠深祝頌仰九重之廷陛集玉帛以覲朝﹝中賀﹞欽惟皇帝陛下允文允武上聖生知膺天眷以順人心撫四方而成一統恩覃化育徳合生成適正旦之云初宜倍膺於福祿臣某等忝衛懷逺莫致忠勤效三祝之微忱與軍民而忭舞

中宮箋

上言景運文明王正肇序盛中宮之禮樂伸祝頌之忠忱﹝中賀﹞敬惟皇后殿下位正柔儀恩覃慈惠輔聖明而致治著母教以居尊燕翼詒謀本支百代際玆獻歲福履其成臣某忝衛懷逺何補事功祝上壽之齊年同家邦之永久

東宮箋

上言陽徳維新春爲歲首盛會同之令典仰主鬯以同尊﹝中賀﹞敬惟皇太子殿下英資天稟玉裕金衝侍膳問安集邦家之景福際玆吉旦樂育淸平某忝司守禦莫綴班行上福壽之千秋效履端之善頌

長淮衛指揮使司正旦進賀表箋三道

上位表

上言天時正則歲功以成肇當獻歲之初吉恊亨嘉之會凡在海宇莫不歡心﹝中賀﹞敬惟皇帝陛下居位至尊聰明聖武正紀綱而政治制禮樂以興文航海梯山萬方玉帛際玆正旦共樂淸平臣某等祗承恩命忝衛長淮願福祿之來同萬斯年而永久

中宮箋

上言玉曆之頒肇當獻歲衣冠玉帛內教同尊敢陳祝頌之誠欣際會朝之旦﹝中賀﹞欽惟皇后殿下正位宮廷母儀天下式著肅雍之徳用成勤儉之功贊輔皇猷本支百代對時育物吉履其宜臣某等幸逢景運職寄長淮祝聖壽之齊年協徽音而獻頌

東宮箋

上言聖運天開前星示象際一統車書之盛合衣冠禮樂之朝福集東宮歡同海宇﹝中賀﹞敬惟皇太子殿下英姿天稟盛徳日新安邦本以系人心輔皇猷而遵聖訓太平盛治與物爲春某等忝衛長淮幸逢吉旦祝千秋之上壽歌漢頌之重暉

鳯陽衛指揮使司正旦進賀表箋三道

上位表

上言春爲歲首聖人頒歷象於天下所以明政教也玉殿聫班萬方玉帛﹝中賀﹞欽惟皇帝陛下文武聖神撫期應運恭勤修治肇新制作致太平之盛成樂育之功際玆正旦禮樂會朝同億兆之歡心矣臣某等忝衛鳯陽祗承恩命上億萬斯年之壽效周詩祝頌之忱

中宮箋

上言聖人撫運玉曆新頒集禮樂於中宮乃朝廷之盛典﹝中賀﹞敬惟皇后殿下徽柔慈儉內教宮廷而上贊皇猷致修齊治平之效是以四海之內咸歸正朔帛璧奉貢莫不歡心致玆獻歲之初共樂雍熈之盛臣某等祗奉恩榮忝司列衛上祝齊年之壽用歌福履之成

東宮箋

上言龍樓天近位正前星欣逢正旦之開恭上履端之頌﹝中賀﹞敬惟皇太子殿下禮成主鬯徳茂重暉懋明講學之功式謹躬朝之禮燕謀貽永大本尊崇際陽徳之亨嘉宜倍膺於福祿某忝衛鳯陽莫伸報效千秋祝頌同海宇之歡心焉

鳯陽中衛指揮使司正旦進賀表箋三道

上位表

上言尭典之稱上日春秋之紀王正所以示政教於天下也仰景運之雍熈進萬方之朝貢﹝中賀﹞欽惟皇帝陛下生知上聖位配乾綱天命人心之歸武功文徳之盛是以海宇之內恩深樂育當春陽發育而福祿之駢集矣臣某等職爲署事祗荷明恩仰九奏之鈞韶祝萬年之上壽

中宮箋

上言歲功之成由乎內治際文明之景運盛祝樂於中宮﹝中賀﹞敬惟皇后殿下徽柔懿恭母儀天下式贊衣裳之治遂成黼黻之功是以四海一家咸安樂育太平之象正在今日矣臣某等生逢聖明恭爲署事上齊天之萬壽與億兆以同歡

東宮箋

上言玉陛天開前星示象仰靑宮而獻壽歌福祿以來同﹝中賀﹞敬惟皇太子殿下天縱英姿日新聖學式謹問安之禮輔成至治之功海宇同尊邦家大本際玆獻歲福復攸宜某效職鳯陽署司中衛上千秋之美頌與陽日以同明

鳯陽右衛指揮使司正旦表箋三道

上位表

上言歷頒大統所以奉若天運而敬授人時也禮盛彤廷玉帛朝貢﹝中賀﹞欽惟皇帝陛下生知上聖盛徳君臨制禮樂以啟文明廣才賢而敷政教海宇之內安樂太平倍膺福祿之臻適際會同之旦臣某等忝職鳯陽實爲右衛恭上萬年之頌同陳三祝之誠

中宮箋

上言聖人臨禦歲序肇新內教同尊中宮盛禮﹝中賀﹞敬惟皇后殿下徳盛徽柔恩覃慈惠而贊輔皇猷本支百代致宗社之尊安與邦家而同久際玆獻歲福壽齊年臣某等祗荷明恩畱司右衛欣際會同之旦實深祝頌之誠

東宮箋

上言玉宇春開前星正位幸際淸平之運詠歌主鬯之尊﹝中賀﹞敬惟皇太子殿下天稟英姿日新盛徳式謹躬朝之禮上承治統之傳大本尊崇人心欣悅際玆吉旦福履攸宜某祗承恩命列衛鳯陽伸報效之忠忱效履端之善頌

畱守中衛指揮使司正旦進賀表箋三道

上位表

上言春王正月景運維新集玉帛之會同乃朝廷之盛典﹝中賀﹞欽惟皇帝陛下聰明浚哲上聖之姿成車書一統之功著修齊治平之效是以年榖丰登民安物阜與天地同其長久也臣某等畱衛中都欣逢吉旦效周詩之美頌上聖壽之萬年

中宮箋

上言大統承天寅正授歷盛禮樂於中宮集衣冠而稱賀﹝中賀﹞敬惟皇后殿下位正宮庭與天同大輔聖明而致治著內教之徽柔是以宗社尊安邦家同永躋斯民於仁壽際獻歲之維新臣某等上逢盛時畱司中衛莫聫內殿之班惟上齊年之壽

東宮箋

上言春生萬象鶴籞天開集玉帛以會朝瞻前星而示象﹝中賀﹞敬惟皇太子殿下英姿天稟講學髙明懋明治綂之傳允協人心之要宗社尊安本支以永際玆盛旦福履其宜某忝司中衛何補事功願同九■﹝宀禹﹞之歡敬上千秋之頌

畱守左衛指揮使司正旦進賀表箋三道

上位表

上言聖人示正朔於天下所以明政教也當陽春獻歲之初正車書一統之盛凡居率普忭舞同歡﹝中賀﹞欽惟皇帝陛下位正乾綱應時撫運廣賢材以資輔佐制禮樂以闡人文福祿來同亨嘉協吉萬年之壽與宗社同其永久臣某等生逢盛時畱司左衛莫致忠勤之報惟深祝頌之誠

中宮箋

上言聖明盛治上謹天時內壼同尊中宮盛禮集邦家之景福合海■﹝宀禹﹞之歡心﹝中賀﹞敬惟皇后殿下與日月同比天爲大著母教之儉勤輔聖猷之黼黻際玆獻歲仁壽其躋臣某忝司畱衛莫綴班行祝上壽以齊年協周詩之雅頌

東宮箋

上言天開玉陛春滿靑宮集玉帛以覲朝乃邦家之大典﹝中賀﹞欽惟皇太子殿下英姿天稟恭敬溫文講學崇儒上承治統問安侍膳日謹躬朝際獻歳之云初集邦家之福祿某忝居左衛願效忠勤際景運之淸平頌重暉而獻壽

六安州正旦進賀表箋三道

上位表

上言春王正月聖人所以明一統之義玉陛班聫四方來賀﹝中賀﹞欽惟皇帝陛下至聖之資允文允武而上承景命下恱眾心航海梯山咸歸職貢福祥之集與宗社同其永久矣臣某等幸生盛代任列州司共伸三祝之誠敬上萬年之壽

中宮箋

上言歷頒大統萬象維新會玉帛以覲朝盛中宮之禮樂﹝中賀﹞欽惟皇后殿下徽柔肅恭與天同大允著修齊之效助成政教之功際此履端永臻多福﹝以下闕﹞

東宮箋﹝原闕﹞

滎陽外史集卷六十六

●欽定四庫全書

滎陽外史集卷六十七

﹝明﹞鄭眞撰

○策題

月試策題

祭祀之禮尙矣天子禘諸侯祫大夫饗庶人薦上下之殺也魯諸侯也何以有禘歟或謂魯以成王所賜故有禘禮而又以諸侯皆有之何歟夫子嘗曰禘自旣灌而往者吾不欲觀之矣至於對或人問禘之說則又曰不知也何歟乃若季氏之八佾三家之雍徹卽所謂禘樂歟抑他有其說歟

月試策題

易曰何以聚人曰財大學曰仁者以財發身則財貨豈非古今所重乎太公圜府之法尙矣亦有可考者歟自漢以來或以金或以銀或以帛或鑄銅錢或用楮幣或有可行或不可行何歟夫膽水浸銅可以助財而終不行織絲爲鈔亦可致用而終不用何歟

月試策題

食貨民生所重書曰潤下作咸則鹽者朝夕所不廢也禹貢靑州厥貢鹽絺鹽豈出於靑州乎自管仲著有海王之篇後世遂有榷法果可得而詳之歟昔者聖人有言因民之所利而利之鹽爲民食所資國用所系而私煎盜販自古至今有不能革何歟

月試策題

儒與兵非二道也衛靈公問陳夫子以爲未學是儒者固未嘗知兵至於對子路則曰必也臨事而懼好謀而成者也儒者豈不知兵乎秦漢戰爭多以孫吳兵法角勝負趙成安君號儒者義兵而卒至敗張良受圯上一編而卒輔成漢業何歟下至諸葛武侯亦號儒者其出師二表與伊訓說命相表裏然而天下三分終不能混一豈儒者有不足用歟

月試策題

古之大臣以身任國家之事者若商之伊傅周之周召其功烈不可尙矣漢之蕭曹邴魏唐之房杜姚宋可與商周並稱歟諸葛孔明佐蜀偏安一隅先儒論其爲王者气象其功名事業可與漢唐諸君子比乎

月試策題

科舉之設尙矣周有俊士選士造士之目其詳可得聞歟漢有孝亷秀才其法備矣然舉秀才不知書舉孝亷濁如泥何乃有名無實歟隋唐以來有進士有明經而得人之盛終不及如成周何歟且賢書拜受與糊名較藝孰優投牒自進與郡縣勸駕孰劣詞賦之浮華經術之理致其孰難而孰易孰輕而孰重歟諸君子必有其說

月試策題

孔孟之學尢重於治夫子嘗曰道千乘之國敬事而信節用而愛人使民以時說者謂尭舜之治亦不過此然而顏淵問爲邦則有夏時殷輅周冕韶樂之說滕文公問爲國則有助貢徹及庠序校之說何其言之不一歟

月試策題

馬政之法尙矣宣王之伐玁狁則曰四牡有業其狩東都則曰我馬旣同是馬所以資國用也周官六馬之法可得聞歟自漢及唐馬政益詳漢有太僕等官唐則毛仲史萬歲之流皆以牧馬名世然史稱牧馬之盛惟北魏至﹝闕﹞

月試策題

國家制兵所以爲致治保邦之策成周有居衛有行衛其制可得詳乎漢有南北軍唐有南北衙與漢制同乎且漢唐立國之初委任得人其後多宦官主之遂召亡國之禍其故何歟

月試策題

古者寓兵於農故天子之兵止於六軍六軍之兵至於六鄕其出則爲士爲卒其入則爲農爲士兵農固爲一矣至漢之兵有分番有常屯有逺徵唐有府衛有彍騎有禁軍其得失詳略可得聞乎

月試策題

國家制兵必使內外相維無偏重之患古者六鄕之內六軍寓焉徵徐以魯伐貊以韓平淮夷以江漢此內外折衝制亂之具漢列郡有都尉典武職甲卒王國則以內史侯國則亦有相與夫材官騎士樓船皆兵也其亦有可考歟然而變故疊興建置不一而董卓曹操卒以外兵亡漢其獘何如歟唐之府兵折衝都尉𨿽多在京師而亦散在諸道其後變爲彍騎軍籍不補卒召範陽之變異時方鎭相望武夫健卒爲侯爲王朱李之徒相繼犯京而唐以亡其孰有以致之歟漢唐往矣今欲內外相維無所偏重用以爲守國護民之基以何道而可

月試策題

富國足兵莫重屯田自漢以來有事而此規制始創延及魏晉而極於唐其詳可得聞歟今魏晉故地漢唐舊規猶有存者而未盡爲修復豈今古異勢而有所不能歟省漕運而寛國費此正士君子所宜用心也願聞其說

月試策題

夫子嘗曰以不教民戰是謂棄之春秋書大閱又書治兵是兵固貴於練習也然古者以民爲兵後世籍農爲兵此卽不教之民也然昭義步兵雄邊子弟有如唐李抱眞及李徳裕者豈兵之終不可得而用歟

月試策題

兵必有帥號令進退皆稟聴焉然有扈之師六事咸在牧野之職三卿同出是兵權不在於専也詩稱皇父整師尹氏播令程氏出徵則兵權豈在於專與漢之南軍以衛尉主之北軍以中衛主之唐制十六衛各分左右而復有元從正軍之設則兵權又豈不専於一歟

月試策題

刑之爲法尙矣書曰象以典刑刑之大者莫過於五然而五服五宅三就三居之法可得而詳歟穆王作呂刑制爲贖鍰之法則有罪者固可以貨免也聖人何爲而取之乎漢法三章固足以順民蕭何作律九章而猶謂闊疏後增至三百九十五章抑何其多歟夫道徳齊禮聖人爲政之要也今欲教化流行刑措不用何道而可諸君子必有知之者

月試策題

六經之道同歸禮樂之用爲急記曰王者功成作樂治定制禮是國家之制禮樂宜也夫子言無位有徳無徳有位不敢作禮樂焉至於顏淵問爲邦則告之以四代之禮樂何歟夫子嘗言立禮成樂又言文之以禮樂是禮樂固學者所用心也而又曰禮云禮云玉帛云乎哉樂云樂云鍾鼓云乎哉又曰人而不仁如禮何人而不仁如樂何然則其何以用其力歟孟子嘗言見其禮而知其政聞其樂而知其徳又曰禮之實節文斯二者而已其於禮樂何其有淺深歟今天下文物禮樂粲然大備設官分職古之制也後世試守權行之法何以立乎守官皆序舊階不食全俸其法固然矣然而滿歲稱職爲眞其不稱職者何所處置乎

月試策題

學校之法尙矣孟子曰皆所以明人倫也校庠序之法可得聞乎學則三代共之豈校庠序之外別有學歟周之成均漢之太學與校庠序之法同乎唐有七學之制亦云盛矣然而教養之法不能無憾何歟我國家上自京師下至郡州縣皆有學矣然生徒猶有不肯力於學者豈父不教而師有未嚴歟願聞其說

月試策題

察舉孝亷漢制也若鮑宣王吉固爲得人矣然在當時有孝亷濁如泥之說其何以爲循名責實之道歟夫孝如曽閔亷如伯夷斯謂之稱今天下大小要職皆孝亷矣其亦有伯夷曽閔之流歟

月試策題

五帝三王功徳之盛後世莫及春秋五伯功罪相半殆必有其故歟漢之七制唐之三宗其於五帝三王或庶幾乎願聞其說

滎陽外史集卷六十七

●欽定四庫全書

滎陽外史集卷六十八

﹝明﹞鄭眞撰

﹝闕﹞

滎陽外史集卷六十八

●欽定四庫全書

滎陽外史集卷六十九

﹝明﹞鄭眞撰

﹝闕﹞

滎陽外史集卷六十九

●欽定四庫全書

滎陽外史集卷七十

﹝明﹞鄭眞撰

﹝闕﹞

滎陽外史集卷七十

●欽定四庫全書

滎陽外史集卷七十一

﹝明﹞鄭眞撰

﹝闕﹞

滎陽外史集卷七十一

●欽定四庫全書

滎陽外史集卷七十二

﹝明﹞鄭眞撰

﹝闕﹞

滎陽外史集卷七十二

●欽定四庫全書

滎陽外史集卷七十三

﹝明﹞鄭眞撰

﹝闕﹞

滎陽外史集卷七十三

●欽定四庫全書

滎陽外史集卷七十四

﹝明﹞鄭眞撰

﹝闕﹞

滎陽外史集卷七十四

●欽定四庫全書

滎陽外史集卷七十五

﹝明﹞鄭眞撰

﹝闕﹞

滎陽外史集卷七十五

●欽定四庫全書

滎陽外史集卷七十六

﹝明﹞鄭眞撰

﹝闕﹞

滎陽外史集卷七十六

●欽定四庫全書

滎陽外史集卷七十七

﹝明﹞鄭眞撰

﹝闕﹞

滎陽外史集卷七十七

●欽定四庫全書

滎陽外史集卷七十八

﹝明﹞鄭眞撰

﹝闕﹞

滎陽外史集卷七十八

●欽定四庫全書

滎陽外史集卷七十九

﹝明﹞鄭眞撰

﹝闕﹞

滎陽外史集卷七十九

●欽定四庫全書

滎陽外史集卷八十

﹝明﹞鄭眞撰

﹝闕﹞

滎陽外史集卷八十

●欽定四庫全書

滎陽外史集卷八十一

﹝明﹞鄭眞撰

﹝闕﹞

滎陽外史集卷八十一

●欽定四庫全書

滎陽外史集卷八十二

﹝明﹞鄭眞撰

﹝闕﹞

滎陽外史集卷八十二

●欽定四庫全書

滎陽外史集卷八十三

﹝明﹞鄭眞撰

﹝闕﹞

滎陽外史集卷八十三

●欽定四庫全書

滎陽外史集卷八十四

﹝明﹞鄭眞撰

﹝闕﹞

滎陽外史集卷八十四

●欽定四庫全書

滎陽外史集卷八十五

﹝明﹞鄭眞撰

﹝闕﹞

滎陽外史集卷八十五

●欽定四庫全書

滎陽外史集卷八十六

﹝明﹞鄭眞撰

﹝闕﹞

滎陽外史集卷八十六

●欽定四庫全書

滎陽外史集卷八十七

﹝明﹞鄭眞撰

○五言長律

劉僉事詩二十韻

中夏文明地由來說定﹝闕﹞門﹝闕﹞世美間气挺﹝闕﹞瑩冰雪節義﹝闕﹞爛翻﹝闕﹞望韜淸華﹝闕﹞閶闔近步﹝闕﹞府仗賢勞﹝闕﹞彊鎭謀仍﹝闕﹞擢兼承﹝闕﹞沃膏林﹝闕﹞還舊觀﹝闕﹞夢遶蒲

﹝題闕﹞

令族輝門﹝闕﹞薦參庭步﹝闕﹞願暌淚流紛﹝闕﹞荼毒甚於﹝闕﹞羞粉黛解佩斥珠犀月鴈明孤影風鵷耿獨﹝闕﹞雨思淒淒織杼秋窓暗篝燈夜榻低胙筵蘋在茗﹝闕﹞姑老仍多病兒孤不住啼有天當閔卹匪母孰提攜蒸曝香供劑烹調肉進臡畎菑終待獲經訓幸祛迷往事隨流水餘齡絕攝提萱花春院北楡景暮亭西節孝登靑史光華待紫泥行看雙表植巨扁煥新題

和李廷鉉皇城長律一首

西土周基壯南陽漢制新臺街通禁宻甲第起嶙峋﹝闕﹞將貂蟬偉舊臣旅獒來逺貢鳴鹿宴嘉賓露洗金莖﹝闕﹞燭春夢求符版築獵卜應埀綸經濟歸文武都兪﹝闕﹞司教席寧復妮沈淪

詠雪用沈文舉教道二十﹝闕﹞

大雪海天遙千門犬吠驕刻葩涵﹝闕﹞甲園封翠失條妝猊驚突兀掘馬﹝闕﹞絳綃寧從東郭履敢受﹝闕﹞森萬象嘉應葉重霄山﹝闕﹞訝白雲朝島嶼寧攢璧﹝闕﹞火熱紅方熾醪香緑漫﹝闕﹞壓昏花目屢搖袁門聲淅瀝漢節﹝闕﹞鶴飄藍闗愁杳杳剡水興迢迢飯﹝闕﹞圍妾妓梁苑肅賓僚甲第紆鸞輅﹝闕﹞客可能邀喜制陽春曲慚聴下裏謠廣文﹝闕﹞

附錄文舉詠雪詩

春候轉無聊寒芒气愈驕乍來驚急霰忽下就﹝闕﹞沾蕚縱橫桞綴條羞明朝未積入夜暖疑銷旅邸淩﹝闕﹞窓映葦綃淸吟差可儗堅臥不煩招欿土平於掌頺垣﹝闕﹞雕百盤來一羽萬甲墮層霄已向冬前應何煩歲首饒﹝闕﹞俄頃刻不住已崇朝盡報丰年玉爭誇厥貢瑤築臺憐妬舞無屋貯輕嬌詩向冥搜得杯從磊磈澆也愁廚束桂長恐坐分瓢老眼生眵眩中心覺斾搖試聴還簌簌暫靜復蕭蕭人迹行將斷茶煙濕更飄白漫天近咫碧蓋嶺迷迢有客惟黃卷於時尙黑貂匿瑕方比徳喬木久同寮詎我惟能﹝闕﹞可儗韶陽春新漸布泥路莫爲邀那得文刀利﹝闕﹞哄堂期一笑傳詠到蒭蕘連雪不止客況無聊讀李商隠﹝闕﹞

寄陳虛中沈文舉

造化心純白春候弗僭﹝闕﹞潤妝梅曉正妍串珠﹝闕﹞著綿元正方紀月大有﹝闕﹞招素月跨鶴望飛仙好﹝闕﹞裏憶燕然

又

灑灑紛隨霰輕輕不動塵把鋤誇得玉投火﹝闕﹞客忠憐謫宦人騎驢橋遶灞策馬嶺登秦兔魄﹝闕﹞妬春窓虛迷化蝶池凍蟄修鱗老覺千峯攺光融萬境﹝闕﹞虛幌久搔首畫樓頻歌詠音同調經書事有因誰修滕六傳﹝闕﹞學踵成均

聞莊捨弟自莊浪除廣西桂林府修仁縣主簿作長律四十韻以寄

薄宦憐吾弟人來說調除有懷終契闊長望獨躊躕宗伯公淸選朝家葉眾譽宛駒誇腰褭魯寶識璠玙棲鳳名仍忝攀龍步匪紆信傳滄水使恩捧紫泥書蹀躞闗西馬驅馳陜右車身辭沙塞逺目送海天虛駐驛頻抄飯充廚只問蔬蠻煙晴拂曙瘴雨暮塡淤水閘山成斗溪橋市趁墟金沙橫螮蝀蛛窟映蟾蜍曉色催行李淸風送佩琚山翁招竹所野老迓蓬廬客路殷憂際公庭上任初簿書明法律耕稼撫田閭問俗來耆碩分曹察吏胥嘉生函化育和气藹吹噓桂嶺秋聲外靈川晚照余林深蟠宿蟒樹杪聚羣狙慷慨羈心集登臨野興攄詩應誇子美賦或儗相如謾說生猺聚由來百貨儲翠毛籠孔雀白璧間車渠香蠟紛成囷椒糖重載輿獸皮堪作褥織貝可爲裾味覺貪泉爽親承化日舒珍奇空土苴經訓乃菑畬崖茗團成餅溪毛足當蔬日須崇簡儉時過惜居諸勉力忠勤報毋容禮法疎鶚書催入覲鳳闕儗聴臚久絆頻嗟我斯文獨起予毎欣樽有酒不羨食多魚舊業隳堂構非材愧木樗飯牛歌浩浩化蝶夢蘧蘧老覺歸無計愁憐病莫袪故園花自發先隴艸誰鋤恬漠丹衷守飄蕭白髮梳彛倫今古重百歲保同居

和黃仲瑱先生郊祀慶成長律二十韻時先生徵入除翰林檢討

禮樂郊丘祀衣冠海嶽同合袪嚴饗報陟配備尊隆渙號揚星幄羣工仰法宮鎭圭華藻藉重璧間黃琮角繭牲牢赤膏明火炬紅羽林森鐵輦騎路駕蒼龍端冕存淸穆承袍篤敬恭玄穹三殿辟﹝闕﹞九門通允鑠淸光近於昭儉質崇鑪薫團靄翠金奏曳泠風角宿忙催旦曦輪赫馭空追陪商皓列觀感舜瞳重福祿綿邦祚精神肅聖躬干心埀眷顧解澤沛沖融仙佩空蒙上靈遊化育中漢祠增立畤堯典記禋宗履運逢開泰祈年儗奏丰馨香符至治熙績告成功胙拜鸞刀賜恩加鳳誥封禦前誰獻頌藻繪近華虫

雪詩

洪武十九年丙寅正月一日廣信府經歷李相公招飲二更時還急雪漫空自是三日雪不爲止閉門不出淸思無聊賦長律四十韻錄上郡府相公及教諭廣文訓導諸先生自媿蕪拙不足陳長者之前憐其意而略其詞可也

江海元正夜乾坤四望迷燕娛傳跋燭歸步怯扶藜妙造歸天巧神功挾气機六霙勞翦刻萬象豁端倪奔迸星流急娉婷羽舞低飄飄虫撲紙颯颯蟹循堤掠面眞疑絮沾衣錯認梨串珠紛度隙急響宻通閨髙塔撐孤筍長橋偃素蜺曲阿團作陣深塢不成蹊戰罷龍飛甲朝迥馬印蹄門深頻吠犬巷狹彊堆猊似筯冰懸瓦如紳瀑下溪月鸞隨渺渺霜鵠共淒淒錦鯉深宜蟄玄猿禁莫啼余蝗應入地倦鳥不成棲路滑愁穿屐煙消怪濕烓獵圍勞鎭將樵擔訝山妻花褪梅畱片茅抽麥徧畦丰年云已兆寶牒若爲乩焦寢淸酣熟袁門矮屋淒王猷歸剡水李愬捷淮西寵幸皇輿出悲涼使節攜謫憐韓刺史樂問黨家姬郢曲宮商葉吳謳律呂齊敢因梁苑賦欲儗杜陵題寶甕羔爲酒珍庖鹿進臡醉鄕窮緬邈仙界許攀躋鑪冷頻然炭衾孤急索綈三山窮海島百尺上云梯鶴氅身如畫魚籃手自提阻程空望逺閉糶厭聞饑骨透淸初爽神融老未黧化銀須祕術斸玉恨深泥陽徳羣瞻日文明拱候奎賜錢覃府庫挾纊慰軍黎占奏聞丹陛恩流浹近畿周詩歌霢霂萬畆及耕犁

往年予客濠梁中都國學助教嘉禾貝公廷臣詠雪五言二十韻先後屬和者應奉姑蘇金先生徳俊前參政天臺方文敏詞格律調俱稱予時爲之閣筆後此數年予來廣信鄕友胡仲厚作雪景見寄佩服雅意裝潢成軸追次貝公韻筆諸其上以志不忘時大雨雪萬山皜素如在畫中洪武二十一年龍集戊辰冬十二月十五日也

大化歸神造天葩巧更纖重欺雲母石白勝水晶鹽東郭催歸履西窓喚上簾地融銷玉馬硯凍閣銅蟾酒熟螺杯泛鑪存獸炭炎書聲輕可喜米價重仍嫌富有金貂擁貧無短褐添朔天持節重淮海將兵嚴駟駕寧畱轍郵程失報籖瑤臺紛共倚銀界聳羣瞻曲塢花成陣孤峯筍露尖瀑泉停逺澗冰筯落空檐獵獸林叢伏窺魚沼沚潛浮游宜訪戴圖寫欲呼閻齒噤身猶縮皮皴手莫拈宣尼書特筆太史葉官占暗聴窓虫撲輕誇席絮沾松杉擎糝糝牟麥露蔪蔪野燒僵眠獨橋行逸興兼懷人那得去千里柰懨懨

挽故參政彭城郡公二十韻

气稟天臺秀丰神委羽仙養頤全靜素止息味重玄書飽三千牘身尊九十年瀛洲誇故老廊廟數名賢茅土恩封重圭璋寵賜専淸時華族望盛徳紹儒先空闊波澄海虛明月在天藜燈分瑞采鴻寶發眞詮火熱燒丹竈云深種玉田文聲金擲地詩律錦盈箋畫鷁頻飛檝靑驄穏著鞭衣冠傾洛社花石勝平泉初度流光速長生寶籙延老萊新舞彩衛武秩賓筵杳杳靑空舄飄飄白日旃委形隨去鶴眞骨蛻輕蟬飾禮崇周翣歸藏卜楚篿諸公嗟絕筆太史購遺編彷佛儀容接悲涼涕泗湲大招吾豈敢行見表雙阡

郭氏挽詩

女壼儀容正儒家問望隆相攸諧匹配主饋恪親躬淵漠精思宻沖和內行充誓言昭皎日警戒穆淸風奉上歡娛備承祧享薦丰庖羮和滫瀡樽醴泛沖融禦從恩私洽姻聨語笑同佩蘭香纂纂采藻詠沨沨織杼絲縑疊紉鍼組制工竹練惇朴素帷幔革鮮紅浮俗艱難際平居淡薄中遐齡期﹝闕﹞夭喪罹賢胤哀傷切令衷孫謀貽嗣續孩長賴帡幪家訓論先系師傳督懋功精金成躍冶美石就磨礲荏苒流年度荒涼往事空神逰驂紫鳳悲些托玄鴻畫像光輝覩靈車影響通金花崇隧典矯首大明宮

滎陽外史集卷八十七

●欽定四庫全書

滎陽外史集卷八十八

﹝明﹞鄭眞撰

○六言

題畫

彩雲影動丹崖皓月光寒珠樹待君載我扁舟萬里瀛洲歸去

題山水畫

疊嶂宻云深樹前溪流水長橋天外鳥飛斜日蹇驢歸興逍遙

重重石徑雲林灑灑竹窓松屋隠君試問何如髙詠考盤在谷

便面

縹緲雲山薄暮微茫野水淸秋爲問讀書千卷何如把釣扁舟

題東坡墨竹

湘水遙憐帝子彭城恍遇坡翁看畫不求形似筆端自有淸風

颯颯涼聲欲暮蕭蕭勁气先秋笑問黃茅岡上誰知太守風流

蕃邦進象二首

名應周詩五輅耳聞舜韶八音共向瑤階率舞九重喜動天心

廣鼻深通兩竅長牙白聳雙尖沐浴天家雨露貢來南海蕃暹

山水畫

逺嶂白雲天半斷橋流水村孤髙樹門前成列人來試問吾廬

題畫

六月炎州如火秖思林下淸風千里湘江帝子夜來遺佩玲瓏

題卓民吉畫扇面貽葉太守

天外雲霞欲曙山中樓閣先秋借問蹇驢雙去何如舴艋同遊

題畫

萬仞蒼崖璧立雙溪碧水環流過眼浮塵滚滚山中好度春秋

滎陽外史集卷八十八

●欽定四庫全書

滎陽外史集卷八十九

﹝明﹞鄭眞撰

○七言絕句

詠薛濤箋

粉白朱紅點點描蠻箋認得女娼妖巴山蜀水花如海杜宇春風恨未消

題庾嶺圖

夾道涼生澗壑秋曲江祠下思悠悠倚欄人在空中語南去東南可自休

兩崖天倚畫圖開萬里風髙猿嘯哀聞道萬年崔相國白頭也復賜歸來

題蘇武握節圖

嚙雪餐氈使節孤老來不肻困窮途如何娶婦爲姬妾教得生兒也姓蘇

艸凍沙幹又乳羝天寒大窖雪成圍節毛落盡空頭白忍死邊廷未得歸

題蔡琰歸漢圖

玉顏沒入左賢王萬里天髙恨雪霜名父不應兒失節九泉羞殺蔡中郎

嗚咽胡笳曲未終秋風馬上路匆匆夢回暗憶恩情重氈帳寒深雪滿空

鑾車處處看春花又過陳畱董祀家不是戎王荒塞夜夜深何事咽悲笳

歷歷風沙貌得眞兩雛牽挽意逡巡不知野店黃昏後誰畫當年斷臂人

題秋江舉网圖

西風波浪刮魚鮏何處幽人獨下罾百歲想甘淸節守桐江不必問嚴陵

題季璋梅花

三年爲客海東涯萬里羅浮一夢賖霜月夜寒天地合開門曽憶看梅花

答任彥舜送香橙

皇都傳說上元春羅帕包封賜近臣海角未沾天寵洽卻憐霜顆特分珍

紅盤擎到碧窓紗三寸黃柑擘永嘉親老正思甜舌本蠟封誰爲寄吾家

題漁樵問答圖

百年生計近如何霜雪蕭蕭鬢未皤我志在山君在水負薪何似得魚多

山中應許暫逍遙滚滚塵埃逺市朝見說朝廷正招隠吾儂未必老漁樵

謝丁相公惠牡丹

靑春正綻洛陽花千里東風一夢賖多謝公侯珍重意甔瓶分到碧窓紗

幾年作客向蓬萊一撚胭脂笑口開想見故園春滿眼淡妝濃抹待歸來

題畫竹

軒居曽種碧瑯玕滿目秋聲白晝寒舊日林泉今總廢畫圖空向醉中看

長江落雁圖

聨翩羽翼映秋波蘆荻飄蕭已厭多長笛一聲歸棹晚江天目斷柰渠何

題鮫川贈別圖

鮫門海闊蜃樓低仙子乘空一鶴飛想見故園春正好歸來喬梓映淸輝

彭澤歸來尙有田鶯花三月醉瓊筵故人矯首滄江上萬里東風浪拍天

題馬圖

天廐驊驑汗血身沙堤滚滚不驚塵春深誰奉明廷對許賜當頭第一人

寄汴韓豫齋

往歲曽看艮嶽圖還誇形勝帝王都風流有客今三載千里相望夜月孤

秋風悄悄動荒埃籬下黃花菊又開試問城頭雙過雁中原何日定歸來

臘月夜讀袁文淸公集口占二絕

萬年傾瀉似懸河傳出人間不厭多奎閣春明天語笑詞臣喜得似東坡

夜月分明在樹杪西川故老許神交文章可是傳衣缽風雪寒窓記手抄

題瘦馬圖

萬里沙場踏雪還淩然病骨箭痕斑內官有意勤芻牧置在春風十二閒

題孔雀圖

石根蒼竹淨暉暉暖翠翻花徧羽衣見說上林春似海乘風好與鳳凰飛

送蔣仲原官府谷

長城萬里控延安飲馬泉腥夜月寒山縣休衙人事少舊時經略許誰看

云屯萬竈玉驄嘶斜日靑山聴鼔鼙落木秋髙邊地逺卻憐枳棘鳳鸞棲

送王以寧官神木

同鄕相遇說瀛洲海闊天髙白鴈秋老我不禁霜雪苦俸余應爲買貂裘

霜風吹曉過潼闗萬疊靑靑塞上山淮海有人西望逺故園時許附書還

得家書憶兒復升

小兒遺毒痛難勝苦道爹爹喚不譍我實憐渠那得去淮山深夜對孤燈

題水仙

湘江仙子佩珊珊羅襪淩波翠袖寒目斷楚雲歸未得歲闌冰雪兩相看

題菜圖

綠畦雨過潤如酥甕有新虀市有酤三月已應忘肉味先生近欲傳冰壺

七月望宿府學口占一絕呈梁先生伯益是夜月旣蝕濠梁衛隨班行禮

庭階數問夜如何誰繼盧仝月蝕歌尙喜吾儕風致別當筵呼酒問嫦娥

題瀛洲夜宴圖

天風雜沓送鳴珂樽俎紛紜樂事多明日有人陳奏疏當筵數問夜如何

題錢舜舉山水捲

海國靑山舊隠居望鄕千里客心孤西風落照頻看畫彷佛樓船過太湖

山外有山深復深蒼松紅葉暮云陰繁華滚滚塵迷眼不負林泉百歲心

題韓允傳所藏錢舜舉山居圖

煙雨春深擁翠螺山人獨賦考盤阿柴門有客頻相問泉石生涯柰汝何

翩翩鞍馬過橋西荒崦人家竹樹低見說艸堂春似海杜陵不數浣花溪

竹窓松閣翠重重點染應歸造化功水鏡涵空秋一色置身如在廣寒宮

飄然湖海逐浮漚風雨淮山兩度秋野色微茫舟似葉令人歸興眇瀛洲

白雲相望海天遙桂樹山中不受招故國百年遺老盡畫圖披玩似瓊瑤

按圖繪寶鑑舜舉號玉潭宋景定間鄕貢進士畫靑綠山水師趙千里意度气韻妙入神品鄕友韓允傳志尙幽雅購得是圖深寶玩之予客居鳳陽附致求題賦詩五首允傳讀之其有以契予意否耶

題秋江送別圖

憶上西江貢士船故人把酒意茫然今年卻送南歸客紅樹秋山悵逺天

煙雨秋深紫翠濃仙人樓閣暮重重故園松菊西風外笑指天臺第一峯

秋江獨釣圖

輕舟揺漾釣絲風野水如天一鏡空盛世明廷正招隠渭川當復夢非熊

桐江東望水滔滔千古風流夢寐勞漢室中興功莫比雲臺未似釣臺髙

白月黃昏聴唱歌沙頭人問得魚多紛紛世事塵迷眼煙水生涯可柰何

家近瀛洲海上灘漁燈共語夜闌珊三年逺作淮山客秖欲歸來把釣竿

題春江送別圖

畫船江水漾晴空疊疊雲山錦繡中冠佩入朝宮闕近鶯花三月正春風

寄題宣和重樓合喜圖

烏雀春喧喜事重天香國色倚東風宮車北望灤陽去錦繡繁華一夢中

艮嶽當年禦輦遊花神有意結重樓誰知天上春風樂翻作靑城一段愁

題敬義齋捲

肅襟淸坐自惺惺玩易焚香倚石屏一片靈臺明似鏡天光云影對空靑

靑靑編簡炫春暉表裏工夫世所希妙悟不煩頻出戶滿街塵土污人衣

別來久不見山陰想象髙秋玉雪襟大手文章勞撰述百年復見聖賢心

金華吳宗昭氏以敬義扁其齋山陰王先生好問爲之著記江湖士大夫復爲箴銘詩歌以勸厲之予讀之數過若羣玉之府瑯玕璆琳層見疊出而碔砆瓦礫何足廁其間哉賦詩三首絕句以歸之用志予媿云

二月望日潘太守勸農賦絕句用韻

拍拍淸樽綠蟻酣珍分列鼎飫肥廿太平共此春風樂笑指天香滿翠籃

題歐陽率更九成宮碑贈南昌萬玉麟先生來淮海以詩名有子名孟雅知臨淮縣以實封論事升知泗州云

洪都仙客佩玲玲淮海歸來雙眼靑笑指囊中無長物逢人許看醴泉銘

送永嘉支師中分教入京

千里長淮共驛船碧空如水水如天卽今又送還京去五色龍光近禦前

盛時多士出成均蕓屋靑燈教席分自有文章成錦繡殿頭釋褐奉明君

洪﹝闕﹞賈﹝闕﹞許索芭蕉作四絕以致意賈府通判尊翁洪府同知尊翁也

故園曾憶種芭蕉長日燻風一扇搖愛向淮南分別種夜深涼雨聴瀟瀟

江南欲寄一椷書想象淸秋午夢餘千里客鄕風雨候淸淸還看綺窓虛

天漿滴滴似凝脂曽看芳葩啟瓣時璇宇星稀天欲曙一杯儗送玉琳璃

淺淺晴泥手欲栽懸知生意是生荄靑旗半捲丹心吐有待山翁跨鹿來

題畫梅

來看南枝與北枝溪頭立雪思離離逢人若問調羮事須待靑靑著子時

寒夜二絕句簡徒縣丞

竹屋寒燒榾柮煙先生髙臥腹便便淮南爲問江南客何似山中夜雪天

淮海風髙鴈鶩呼客窓夜半撥寒鑪小兒試向燈前問曽有先朝鴿炭無

宋思陵駐蹕臨安郡國貢炭非鵓鴿色者不以進外臣以爲言思陵曰宮中用炭但取和暖安用鵓鴿色者耶立命罷之可謂儉徳之君矣

題畫送陳驛丞

錦綺雲霞盼九重故人來到且從容大材正要爲梁棟笑指橋南百尺松

奎星髙照海天涯萬里車書正一家黼座雲開丹陛近春風顧揷禦筵花

題梅花

風流不見瓊妃面欲寄多情語未工山鶴一聲天欲曉寒香浮動月明中

題陳仲良所藏姚﹝闕﹞馬圖

獻凱歸來汗血流將軍萬里已封侯長安新置飛龍廏柰汝西風苜蓿秋

用韻答夏威原絕句十首

九重天子正興文多士趨朝日見親謾說黃公華冑在商山重認采芝人

堂前衣舞錦成文捧檄由來祇爲親督府齋壇森將鉞幕中掌記數斯人

錦繡曾誇紙上文西風淮海見情親京華咫尺雲霄近矯首金門獻賦人

淮山掌教媿斯文夜榻曾論肺腑親湖海不知臺閣事升平艸頌豈無人

濠上波生五色文紛紛魚鳥獨相親卻憐流俗相嗤黠空作鄕闈第一人

天髙河漢燭奎文燈火山窓夜獨親謾道翰林華蓋逼手裁春帖是何人

筆端揮灑不成文誰道詩看子建親裘馬五陵誇俊少祇甘空谷老吾人

欲寄多情愧不文好將忠孝答君親錦衣若幸歸來早便作笙歌席上人

百篇寫得舊時文風月何由語笑親爲道老來長作客蒼顏愁對鏡中人

千金駿馬五花文可是南陽帝裏親聖代恩涵溟海闊獨憐燭武不如人

八月二十七日早鐘夢後在新城聞王府召命說

書以爲夢已醒作詩有夢裏猶聞殿下宣之句旣覺知亦在夢中所謂夢中說夢者殆此也耶枕上足成絕句五首儗寄府僚紀善季純夫

華髮相將五十年飄飄劍佩向淮天牀頭一卷春秋學夢裏猶聞殿下宣

夢裏猶聞殿下宣春明曾到禁廷前錦牀繡褥親王座聴說遺經二百年

夢裏猶聞殿下宣內庭曾記秩初筵香稉軟飯傳恩賜飽徳謳歌旣醉篇

夢裏猶聞殿下宣曉云咫尺晉陽天山河表裏藩維壯樂只邦家憶萬年

夢裏猶聞殿下宣莊生蝴蝶正翩翩詞臣識得君王意有作應須進一篇

題萱花圖贈胡伯霖

翠筳金萼正重重堂下佳兒舞袖紅鶴髮雙親同一笑秖須長日倚燻風

又

淮南千里見萱花一寸芳心未有涯見說北堂人不老歸來須作畫圖誇

題桃花圖

路入天臺第幾重桃花流水暖溶溶洞中如見佳人面好吐平生錦繡胸

一點妖紅早著花春風處處看雲霞就中欲問千年實笑指瑤池阿母家

題山水圖

淮山落木正蕭蕭夢裏瀛洲碧海遙止願歸來茅屋底夜涼明月聴吹簫

十一月二十九日夜冩懷三首﹝爲周彥髙作﹞

離離星斗滿璇霄席上頻聞犬吠驕謾道酒杯須一醉胸中磊磈不能澆

志驕气滿可憐人鄕裏癡兒未足嗔鐘鼔歸來成一笑老梅檐角正含春

悠悠歲月去如梭富貴人生柰汝何過眼已應天奪魄樽前且賦考盤阿

送史奏差濟川歸永嘉

風雨滄江白鴈飛淮南逰子賦將歸椿庭笑奉金杯壽香擘黃柑霧濕衣

帥垣使節詠皇華千里家山望永嘉見說北堂成宅兆夕陽枝上有慈鴉

十一月初九日早出南門

狐皮爲帽裹頭顱造化春融病骨疎濠上獨行霜雪曉旁人認得老髯蘇

題長淮送別圖贈吳興阮文肅

紫翠重重罨畫間東南勝槪似淮山水晶宮裏神仙宅看取西風跨鶴還

向來大父宰鄞時滿眼春花錦繡帷歸取家藏瑤帙看吾翁亦有贈行詩

題秋山圖送梁先生

雁門闗外萬山重天籟蕭蕭澗壑中作客邊廷歸未得白雲翹首海瀛東

庚辛歲闊齋春帖子

大道爲公尊孔冕斯文有喜祝堯天山中要得平安信客底寧誇富貴年

舊家文獻三千卷盛代年華五十春多士願登天上選老生甘作海傍民

辛酉歲春帖子

五十年過猶作客二千里逺秖思家春生書帶窓前艸香藹椒盤席上花

題便面

落木秋風萬壑哀林扃不爲俗塵開明廷正欲招賢士奏賦誰如宋玉才

題桃花贈鄭良琪

淮天錦繡正繽紛花下傳杯贈去人千里若歸瀛海上東風好寄故園春

題便面

我家住向蓬萊島臥看扶桑曉一輪千里客鄕歸未得江花江艸解憐人

題便面贈葉子中先生歸慈溪

重重喬木與云參黃烏啼春畫日酣歸取山中圖畫看人生祇合住江南

山苑西風落木秋碧天萬里海東流分明認得蓬萊島正儗歸來一葉舟

淮南望近八公山玉佩仙人縹緲間叢桂好歌招隠賦輕舟應未許空還

題梅花

歲寒爲客楚天涯遙憶西湖處士家千里夢回霜月白起看倒影在窓紗

又

玉皇殿上會羣仙綽約丰肌映雪妍晏罷歸尋蓬島路紫鸞飛入海云邊

春風消息問梅花冰雪那禁老歲華有約玉人終不到慿誰覓得畫圖誇

又

姑射仙妃禮玉宸孤芳占得禦園春君恩天上憐才俊賜與螭頭第一人

花仙雪裏喜相過占得靑春有許多見說商巖正招隠調羮事業果如何

孤芳老幹雪崖重六出春涵造化工千里西湖魂夢杳紫簫吹斷月明中

題沈生鏞所藏山水圖

蹇驢千里倦馳驅咫尺靑霄近帝都何似山中埀白叟釣舟一葉向江湖

題二喬觀書圖

粉袖春纎露筍芽瑤編舒捲向窓紗古來女寵存龜鑑國色娉婷莫自誇

云錦衣裳玉雪膚君臣共喜得雙姝不如諸葛麤麤婦手挈綀裳過艸廬

予讀四明鄕先生許氏山心跋二喬圖有曰旌旗篲雪師次江濆怒濤撼空巷無居人咄哉叟兩顆洛神珠暗室藏不住竟入蛟龍爪吻化爲行雲行雨命也遭驚得喜瓊琚瑤珥色也三軍奪志烈士喪气鄙哉策與瑜沛公一田舍夫蕭何一刀筆胥提劍入闗僅收圖書百宮姝麗紛如潰魚眼髙心麤視之若無爾中豈乏此二女者乎不然胡爲是漢胡爲是吳命詞奇古深得諷意結句尢爲警策當時士大夫以爲絕唱而以布衣終身世無有知之者其命也夫予客濠梁﹝闕﹞庸表而出之使知山林文學之士有如先生而不得一遇者可勝道哉可勝嘆哉

題林和靖觀梅扇

湖天空闊翠林深灑灑逋仙玉雪襟不是梅花知出處慿誰同守歲寒心

題山水扇面

秋水上溪魚正肥西風巖谷思依依問渠金紫千鍾祿何似山中及早歸

題陳仲良所藏髙彥敬靑山白雲圖

碧崖浮動白雲低山雨晴時水落溪日午醉眠人未起勝如騎馬聴朝雞

題山水捲

■﹝雨上晻下﹞靄雲煙澗壑深雙松如蓋翠陰陰山中近日知音少石上誰彈綠綺琴

題桃花

一曲來聴點絳唇暖風花下晏芳春何由種得千年實贈與東家百歲人

題墨菊

秋風窓下月昏時夢逐西園蝶未知帳底寒香人寂寂誰將醉墨灑淋漓

紛紛桃李若爲容籬落秋深晚色重山月暗時人不寐墨香何似菊香濃

題紅菊

西風有夢過園籬帳底佳人睡起遲應是秋香空淡泊曉妝亦得點胭脂

題王右軍書扇面

越山髙步碧雲梯洗墨池寒落照低仙子已騎鸞鶴去白團如月問誰題

題廣信王氏園菊本十種

勝金黃

幽花黃勝褭蹄金喚醒人間富貴心正色本來天造化風霜不怕九秋陰

禦愛黃

秋香送喜入天容采采承恩雨露濃願奉君王千萬壽禦袍黃映玉袍重

相袍紫

﹝闕﹞西風籬落九秋髙檀心豈羨公侯貴彭澤歸來獨慕陶

鶴頂紅

折得秋葩鶴頂紅丹砂點染幻神功苦心欲寄蓬萊客願借胎仙兩翼風

賽瓊華

往事繁華逐水流西風吹夣到揚州花心不與靑春競冰雪蕭蕭過九秋

萬卷書

芳信誰傳萬卷書花神可是費工夫憑君寄與陶居士香露漙漙瀉玉壺

狀元紅

西風花看狀元紅芳气紛紛正惱公莫向人間誇折桂當年也到廣寒宮

探花白

憶向瓊林去探花瑤臺玉宇認天家月眀彷佛羣仙過素袖娉婷幘岸紗

榜眼黃

榜眼誰誇進士科卻憐秋色惱人多雙瞳眩轉金錢富無酒陶潛柰汝何

金佛蓮

潮音洞裏現慈顏萬朶金蓮雪浪間花色近人秋似海恍然身到補陀山

舊歲甲子秋眞自淮臨入覲九月初七日早朝禮畢與鳳陽教官吳烈等侍余尙書入見西宮上賜之坐與宴席近臣傳旨以菊綻西風爲題應制云秋葩翦刻見神工風送天香入九重有勅禦園迎鳳輦上尊玉醴拜恩濃旣而續禦制首句成章云西風蕋菊綻肥黃縹緲天香入帝傍見說花神承寵顧畫欄深護翠云涼詩成進呈士大夫誇爲盛事及來廣信聞王氏園亭菊本之盛賦詩詠之謹錄其事如右以志榮遇云

題雪霽圖

銀界參差百萬重太虛淸气壓鴻蒙舊來行處頻觀畫如在冰崖雪壑中

唐十八學士登瀛洲圖

學海波環翠石重長春花木炫丹紅神仙秖在人間世何羨滄溟恍惚中

禁漏無聲晝刻移天家勅旨出廷墀諸公且盡仙洲樂未到分畨上直時

題山水扇面

山翁喚我上饒來坐對南屏疊疊開一片白雲長作伴分明認得是蓬萊

題陳生子翼畫扇面

懸崖晴瀑瀉銀河雜沓松風送佩珂世外紅塵飛不到山童卻報晚涼多

覓竹栽芭蕉簡祥符古芳禪師

石上來參玉版師殷勤覓得鳳凰枝分明認得如來意坐到林扃月上時

越客南來夢轉添移牀聴雨近虛檐綠蕉分得祇園樹曉露承來似蜜甜

送王紹泰計偕京師

西江貢士上春闈天上星光近璧奎從此名題龍虎榜殿頭釋褐賜金泥

盛時多士蔚招徠銀鑰聲寒棘屋開丹杏瓊林春宴早紅旗先報捷書來

碧溪冰解水融融滿眼晴山紫翠濃客邸要聆新進士鴻書好寄白雲重

題廣信李通判梅竹畫四軸

山中消息問如何昨夜前村雪更多莫道此君堅節操玉妃還得共婆娑

冰雪天寒不自禁晚風吹動翠陰陰溪光一片淸如鏡照見佳人鐵石心

帝子湘江翠袖寒云深風雪佩珊珊羅浮仙客頻相遇牢落冰姿不耐看

姑射神人雜佩瑤月明深夜許相招鶴聲喚起瑤臺夢百尺瑯玕雪未消

題紅梅

花仙曾到玉皇家有勅春香泛紫霞薄醉著顏紅有暈日髙含笑近窓紗

梅花

調羮商鼎媿非才孤負百花頭上開夜半西湖空有夢月明誰見鶴飛來

題蘭

國香散落翠巉巖曄曄芳叢玉露寒楚佩可憐零落盡春風吹夢過湘南

題紅梅

歲寒曾到玉皇家淺淺瓊杯醉碧霞睡起不知凡骨換分明素質點丹砂

綽約山中萬玉妃冰天有夢到瑤池調羮誓許供珍禦卻笑春風上玉肌

同通判李徳髙相公雪中

灑灑春風玉樹枝何人吟得灞橋詩畫堂捲起珠簾看三白人間正及時

瓊葩玉蕋點疎枝吟得劉義五字詩謾道階前深似尺程門獨立有楊時

冰簾髙捲看瓊枝誰寄回文錦上詩寢笑從容人未起客中何似在家時

輕花灑灑鳳凰枝錦繡聨篇百韻詩羔酒千金歌吹樂山城正屬太平時

折得梅花第一枝雪兒唱得雪中詩扁舟夜半人歸去正是王猷訪戴時

縞袖娉婷舞柘枝天花飛落錦箋詩山川晃蕩眞如畫要覓當年李伯時

隔屋女娘歌竹枝淒淒秖似少年詩淺斟低唱微微醉如在綃金帳裏時

阿蠻折得素瓊枝舞向華筵索贈詩散亂天花聲撲簌向來憶在碧窓時

萬樹嵯峨重壓枝可憐凍吻不成詩天光大窖鑪無火正是蘇卿握節時

擊碎珊瑚五色枝錦箋寫就謫仙詩公庭早起人初集正似陶公布屑時

人有爲石梁謡者錄成十四首

喬木重重惠子窯濠梁水帶九洪橋淮西自古誇形勝表裏山河拱聖朝

縛竹編蘆窓戶開晴光曉透土牀來滿城要待秋花挿汲水遶籬澆菊栽

土塹爲家似燕巢秋來風雨怕瀟瀟馬通拾得團成餅曬向墻頭待暮燒

種得桃花與李花紅紅白白幾人家賣錢卻待花成實沽酒墻頭不用賖

帝鄕今得免徵科漢祖當年未足多父老扶藜頻望幸教兒唱得大風歌

土坑邊頭半鑊湯曉寒睡起怯衣裳女郎燒火添牛糞笑指灰中餅餌香

東屯西屯云晝陰上闗下闗淮水深淮水好從天上去美人不見愁人心

向來翻憶戰爭時江海茫茫逺別離白髮重逢太平日春臺化日樂熙熙

義勇祠前酒似池鼔笳吹動赫人威滿身挿得眞刀劍要與皇家作健兒

婚娶家家禮俗諳東鄰少婦嫁童男園籬縛架開筵宴借得船頭一片帆

斤斧山中日日操求生莫問此生勞艸柴賣得錢三百不怕城頭米價髙

養得兒男學務農布衣襤褸髮蓬松兔園亦有村夫子夜雨殘燈教過冬

淮水生魚不論錢弈壇醉倒喚棊仙百年盡可爲生業仰戴皇家日月天

少婦新縫八■﹝土答﹞鞋可憐兩足帶塵埃盆中有水不須濯卻待人間好日來

別來三月不見郎夜燈明滅涙成行妾身許得單衣願不怕窮冬有雪霜

滎陽外史集卷八十九

●欽定四庫全書

滎陽外史集卷九十

﹝明﹞鄭眞撰

○七言絕句

題吳教授所藏楊長史菜圖

雨露春深綠正肥從教百甕搗金虀夢中要與神明說不許羊蹄踏破畦

長史相煩冩畫圖靑靑生意遶吾廬文章更愛黃山谷食肉懸知味不如

題廬山瀑布圖

香鑪峯上夢曾遊晴瀑聲喧萬壑秋要與謫仙長作伴白雲深處獨相求

題桞公權玄祕■﹝土答﹞銘

桞公權八法得顏太師之傳其在陜右若李西平王神道碑之深古雅健玄祕■﹝土答﹞銘之遒勁嚴宻皆書法之傑然者予居中都凡十年西平王碑僅一見求之莫致玄祕■﹝土答﹞銘則往往得之間畱一二本論著其後以爲家藏今年夏四月諸曁章立可以三泉司徵考滿入覲用是爲贈予感其意題二絕句轉寄先生以書法世其家焉用此哉聊爲令嗣學古之助云爾

何處浮圖葬衲師斯文猶得覩殘碑想當放手書丹日正似從容筆諫時

君家書法已三傳琬琰文章到處鐫聞說賢郎當跨竈銀鉤愛學栁誠懸

永嘉林﹝闕﹞以竹四軸求題曰風晴雨嫩雲

浮空颭颭飄蒼雪倚石翩翩舞翠濤林下喚醒湘水夢鳳凰飛下九天髙

曉風浮動隔簾靑旭日晴梳翡翠翎想見雲中仙子降佩聲雜沓散空冥

篔簹谷底記曾逰風雨空山夜半秋有約佳人終不到天寒翠袖不勝愁

瑯玕百尺舞云幢風月襟懷共一窓昨夜春雷初震蟄龍孫長得玉成雙

題唐明皇按樂圖

笙笛箏琶按得齊玉人歌舞繡筵低三郎酣醉眞妃笑誰信漁陽泣鼔鼙

內家教樂醉春妍夢入巴山萬里天檀板輕敲簫鼔合金盆香暖浴兒錢

沈香亭北晝冥冥一曲霓裳醉裏聴樂事不知忘國恨秋風愁絕雨淋鈴

題扇面

挿天峭壁兩門開落木風髙萬壑哀酒熟山家煩折柬蹇驢正待過橋來

題觀音像

吾家東近補怛山大士神通海浪間舊日同鄕今作客焚香日日對慈顏

題便面小景

一天如水水如天萬壑春含綠樹煙橋上抱琴人欲過山窓且復罷靑編

題竹

山中畱得歲寒枝冰雪稜稜不受欺莫道此君無變化春雷喚起籜龍兒

題五花馬圖

五花驄馬錦云堆踣鐵蹄髙識駿材倦眼奚官休睡去天閒好與共歸來

淮南羣牧慣攻駒八尺眞龍萬足余聖代郊丘崇報享祇須寶絡駕金車

跋麗水兪元吉所藏髙彥敬臨米元章越山圖

按松江夏氏圖繪寶鑑云米元章山水本出重源而天眞發露後二百餘年髙公彥敬實得其筆意所臨越山圖凜乎逼眞松雪趙氏與髙公同官於朝親書論定後有作者無敢異議兪君元吉家於括倉正古勾踐封域浮雲白日展圖玩諷殆如見諸君子於千巖萬壑間也原吉來淮海出以相示書二小詩以歸之

南宮跨鶴九天遙云暗房山悵莫招賴有吳興書跋在畫圖珍重似瓊瑤

淛江東渡指西陵萬疊天開紫翠屏掉得扁舟歸舊隠夜涼光動少微星

題扇面

斷坡髙樹晝陰陰行轉淸溪路更深可是艸堂人不見西風蕭颯鶴孤吟

題紅梅

羅浮仙骨換丹砂百折飛裙染翠霞酒暈未消寒起早夜來賜宴玉皇家

題墨梅

先春逺寄墨淋漓折得寒香第一枝夢遶西湖山月暗漆紗窓外影參差

題墨菊

客路遊塵怕上衣紛紛黃白眼都迷歸來籬落黃昏後月露秋香暗遶蹊

題瓶梅

百花頭上占春開誰向山中折得來碧水銅瓶甘作伴夜深飛夢過瑤臺

題梅竹

斷崖人立錦皴粼翠袖娉婷不惹塵獨有玉姬來索笑歲寒霜雪許爲鄰

題梅

玉皇宮闕擁羣姬縞素飄飄雜佩垂侍輦恩深頻早起不禁霜雪立多時

題畫

樓臺金碧五云邊秋水光涵一鏡天山郭蹇驢人去逺夕陽應棹渡頭船

題梅

秋魁不得占春魁慚負孤根雪裏開問汝不堪調鼎鼐歲寒只許賦歸來

題吳道延西徵捲

萬里煙沙慘淡中西風遙跨錦花驄囊中自有如椽筆歸上將軍第一功

重重土屋翠云腰羌婦秋衣制黑貂煤火燒紅羊﹝闕﹞

題吳道徵望云圖

闗西遙望海東山心與浮雲共往還白髮慈親千里逺彩衣願得奉慈顏

題孤雁銜蘆

塞北傳書到日邊眞州將信到幽燕我家求得平安報怪汝銜蘆萬里天

紀夢

十二月初八日夜夢亡友劉養浩謂之曰久不見足下今安在耶朝廷命府州縣學舉明經之士爲學官足下不得辭矣初不意其已死也養浩以手握拳若欲見捶者且曰經學吾久已荒蕪豈宜堪此薦書汝欲害我耶旣覺爲之惘然作二絕以識云

帛璧求賢澗壑空蕭蕭猿鶴恨西風多君誦得春秋學生死論交一夢中

老來應不耐尊拳夜壑悠悠不記年人事祇今如夢寐憶君空有淚如泉

題春江遊玩圖

江上舟行不問潮千金換酒特相邀鶯花正及靑春樂隔岸何人唱大招

桃花渡口水如天滄海蓬萊問列仙老我長淮歸未得春風矯首白雲邊

題春江送別圖

江水西流日夜聲棹郎撾鼔喚登程滕王閣上神仙客一曲空歌待月明

滿眼靑山紫翠重天風縹緲送孤篷憑君一吸西江水洗滌平生錦繡胸

渡頭人唱竹枝歌千里江山柰逺何春水光寒沙渚闊忘機卻愛白鷗多

風流馬上爲誰來一葉風帆早欲開好向紫金山下過五云深處是三臺

題趙仲穆馬上挾彈圖

王孫騎馬過林西何事金鶯不住啼髙嶂重重云不暗春風吹送一丸泥

題山水圖

山樹重重散曉嵐披圖彷佛記江南畫船撐近檐前過公子風流酒欲酣

題沈在新便面

紅葉飄蕭澗壑重遙靑矗矗倚浮空山川自古誇形勝不是吳中是越中

靑山白雲圖

憶向山中看白雲畫圖披拂思氤氳仙家逺在空靑外一榻何時許見分

題扇面

白雲深處樹重重碧水光涵一鏡空世外紅塵飛不到祇消揮扇聴松風

遙山祇在半空中滄海蓬萊有路通雙樹西風秋灑灑仙遊一曲寄絲桐

題便面

淮南催我去朝天矯首蓬萊近日邊山樹重重秋已近晚涼石上聴疎蟬

題五馬圖

五匹西來汗血駒風沙千里快馳驅靑春幸預瑤池駕不數人間八駿圖

題山水圖

君家髙住碧雲層木杪啼猿喚得譍作客淮南渾欲去畫圖遙指是廬陵

金碧樓臺晚照紅仙人環佩玉玲瓏淮南催我朝天去試問前山過幾重

題睢履道紅碧桃花贈李經歷

天臺仙子佩珊珊淺碧深紅對面看石洞無蹤春夢逺東風曉起不勝寒

天涯一片武陵霞滿眼春光處處花莫道繁華渾似夢周南正好詠宜家

題枯木鸜鵒圖

錦繡山林悵寂寥西風落木晚蕭蕭幽禽卻解知人意學得鸞笙葉鳳韶

題周千戶所藏盛子昭雪中讀書圖

銀界參差百萬重春虫亂撲夜窓風誰知千古經綸意祇在靑靑汗簡中

隔屋誰歌玉樹花飄飄鸞鶴海天涯書中自許論今古金帳何消說黨家

袁門深閉路﨑崯焦寢淸酣怪鐵衾誰似先生冰壑底一編獨對聖賢心

題菊花圖

禦袍黃間狀元紅翦刻原歸造化工陶令歸來秋正好可能無酒醉西風

隨班曾賦禦前題攜得秋香滿袖歸自媿恩光無補報西風籬落思依依

眞向以考滿朝京與諸搢紳賦菊綻西風絕句以進今二年矣

題廣信府李經歷仲謀所藏畫

海棠畫睂

瑤池信杳思氤氳聒聒春聲怪汝頻問道海棠初睡起風流誰是畫睂人

梅花寒雀

誰傳春信到人間澗谷神仙玉雪顏凍雀預知生處樂枝棲不似紇幹山

抱琴圖

紫霞洞客已仙遊故國湖山艸樹秋鸞鶴九霄音信杳欲將哀怨寄淸流

折梅圖

冰雪天髙獨鶴飛山中處士薜蘿衣歲寒淸節慿誰共折得梅花及早歸

把菊圖

解印歸來事已非秋深霜菊錦成圍秫田兩頃都爲酒林下何須候白衣

愛蓮圖

炎天水面獨揺風誰識先生梗槪同不是棹歌明月夜襪羅淸淺濕香紅

題周自誠所藏蘭圖

湘水蒼茫九畹深美人不見思沈吟幽香暗逐春風過雅操誰彈石上琴

題魚籃觀音圖

籃裏魚肥錦吐腮沙頭不許價髙擡世間誰識端嚴相瓔絡何消露出來

本來祇是宰官身肉眼何由認得眞俗習可能安淡素隨緣去作賣魚人

題网魚圖

夜來山雨水增波巖壑遙聞欸乃歌笑指兩船撐欲近問渠何處得魚多

題芥坡圖

雨歇山靑雲出溪芥苗初長淨無泥夜來揷得新籬障不夢羝羊踏破畦

題山水圖

扁舟憶昔過嘉禾傍海靑山擁髻螺流水畫橋深屋底不知誰賦考盤阿

題扇面

煙雨初晴翠樹濃梵王樓閣曉重重客行素飽經綸術任汝齋堂飯後鐘

題錢同知所藏張天師畫

老幹連蜷似蟄龍夜來風雨欲騰空玉堂學士今何在誰賦當年十八公

元馮海粟學士著十八公賦極精博

山水圖

滄海蓬萊手可招雪深環佩響瓊瑤山翁倚杖溪頭立野水春來急似潮

竹圖二軸

彭城一派

老可篔簹谷裏逰大蘇淸夢遶黃樓傳神今有眞仙筆分得彭城一半秋

橫牕

重重晴影覆窓紗彷佛瀟湘水上家帝子不來秋已暮飄揺鳴佩渺天涯

貽李經歷誕彌之慶

仙眞授得金橋籙家慶榮誇綠樹枝湯餅盡多珠履客誕彌重見續周詩

奉呈同知錢相公

散花仙侶下瑤天華燭光開錦繡筵聞說公家生貴女月彌要覓洗兒錢

試郡西江化日春笑看滿歲卽爲眞奎文早晚來天上五品官階雨露新

題山水圖

白雲飛過萬山重滄海蓬萊有路通秋水如天天似水輕舟撐入翠林中

題張天師畫

飛流千尺瀉銀河松屋深深碧澗阿雨霽長橋泥尙滑攜琴歸去意如何

題方壺山水圖

花艸重重澗壑春卜居秖欲謝囂塵道逢谷口耕云客莫是當年鄭子眞

題方壺枯木圖

石林蒼竹藹雲煙古木蕭蕭雨露邊莫道散材無用處藤蘿何事苦相纒

十二月初四日夜三更夢睡覺蛀齒脫落口占一絕今年五十七歲數其齒蛀時則二十有八年矣

當年兩齒蛀成空嗜嚙翻嫌饌席丰談笑尙憐唇舌在可應開口不闗風

讀東方翔傳

幸應待詔上金門寵賜煌煌奉至尊諧謔隨時成諷諫不知曲學有公孫

射覆懸知與易通可應神妙在蓍筒天家亦有防閒術不認龍蛇認守宮

窶數分明是寄生狋吽空復口相爭奇言怪語何須數千戶猶能詫俗盲

主家誰敢侍私娛董偃區區一賤夫有罪已聞三可斬霸陵會葬復何如

不儒不老雜逢迎殿上時時被寵榮可是茂陵新好尙燕齊怪誕盡公卿

玉山李道會顏則求著福慶觀記以黃谷二十六詠見示用韻以寄

萬山深處錦云堆版築新成玉帝臺絳闕諸眞同宴喜霓旌雙引鳳車來

山勢飛來似玉龍曈曨海日上孤峯不須萬丈云梯接閶闔天門近九重

路轉溪灣山更幽也知天意恊人謀仙家剩有滄洲趣畫壁須煩顧虎頭

世界流年一擲梭月涼踏踏聴空歌濠梁往日曾相見認得籃仙喚采和

玄谷長城別有基要知淸淨妙無爲玉房坐守金丹熟記取人間子午時

寶篆絲絲一炷煙早朝曾近禦牀前憑君試問黃庭訣願得長生不記年

夜涼風月愛雙淸巖谷虛傳玉佩聲上帝尊居深虎豹靑雲髙擁九重城

灑灑香花供石泉靑藜炊出杖頭煙上壇傳令雷司聴星落銀河劍倚天

春雨林深筍蕨肥多情把筆詠芳菲生來要使三尸伏老去休論萬事非

坐閱文成卻老方石牀陰覆紫雲涼仙山甲子須臾事不管人間白晝長

揷漢松杉觀鶴巢琳宮行轉碧山坳寄言萬里蓬萊客闗鑰雙開不用敲

丹雘煌煌殿閣開畫欄髙倚碧崔嵬瑤池阿母蟠桃會靑鳥銜書海上來

江國歸來雪滿簔玉虹橋下水生波空階夜半天如洗聴唱陽春第一歌

彪列星光盼斗南正須問道結云庵燒符叱吒風霆合百尺蜿蜒奮碧潭

六合爲家樂宴寧山中猿鶴也忘情雙成吹徹參差玉滄海東頭看月生

面面晴巒錦繡重太虛元气浥空蒙髙斿下來神鶏吉錫福從教海宇同

陣陣寒香掛殿秋散花天女玉搔頭月中欲乞嫦娥藥笑倚西風百尺樓

雪水新烹陸羽茶還看太歲長黃芽扶疎兩翼能飛去西海同乘貫月槎

甲煎香殘玉宇開步虛詞罷舞三臺山空水靜秋如海報道緱仙跨鶴來

交梨火棗大還丹白日飛升也不難紫府眞君同接引罡風浩炁莫愁寒

隔斷靑巒一片雲仙■﹝釒敖﹞法鼔半空聞有時釀得松花酒甕裏濃香幸見分

淸水生肥薦玉池獨將玄液飲玻璃云鑪蘭麝香飄轉坐對風簾窣地埀

煙霞鎖卻洞門深點過丹砂便是金解榻倘蒙靑眼顧枕中鴻寶定傳心

物外逍遙靜處看扶揺誰似大鵬摶同盟幸有雙鷗鷺相與忘機耐歲寒

淩空直上翠微顚巾舄飄飄謝俗緣想見靈台光一點皎如明鏡在中天

玄門闡教付機緣況有詩如孟浩然矯首佺期如不到祇崇香火祝堯年

題碧桃花畫

春風滿院碧桃開不見瑤池阿母來一曲吹殘雙鳳管共誰歌笑倚樓臺

題松柏圖

山中長笑錦紅開風雪寧甘萬壑哀老我勿堪爲柱石般師斤斧不須來

題釣魚圖

釣絲裊裊趂魚鮏坐向滄江白石層一點客星天外逺毋煩使者問嚴陵

題老柏圖

風霜摧折鳳凰枝巖壑猶存鐵石姿老朽何堪爲世用丹心祇許老天知

題方壺靑山白石圖

方壺跨鶴上靑天供奉先生亦已仙想象風流何處覓雲山雲水故依然

臯比坐擁畫堂春日日靑山看白雲海嶽天髙歸未得鷓鴣聲斷思繽紛

上淸何伯度爲兒子畫林塘讀書處

林塘浮動水雲虛蕓艸春香滿架書願汝休爲原伯魯祇將力學大先廬

題馬太守文璧畫

蹇驢同過碧雲重不是闗中是洛中杖履如逢巖穴士好令咫尺上虛空

憶曽跨蹇渡臨濠萬木雲山舞翠濤千古莊周勞夢寐畫圖時復倚秋髙

題傅濟民畫

千巖萬壑翠重重海島蓬萊有路通古樹林深人不見煙波曳网載孤篷

題方壺溪山勝處

萬疊溪山萬丈溪兩舟相逐過林西幽棲不作金鑾夢莫遣哀猿夜半啼

題方壺溪山秋興

文筆峯頭晚翠濃風流墨客笑臨卭林泉拌得千鍾醉揮冩平生錦繡胸

題沈先生林塘讀書圖

古來經訓擬菑畬誰似昌黎訓阿符笑我林塘風月夜西窓夢裏聴咿唔

題方壺閒雲潭影

點點遙山落影邊水光云影兩悠然俗塵不到林深處一片靈臺萬古天

老柏圖

山中冰雪慣曽經百歲長存鐵石心江海蕭蕭風雨夜倚窓祇聴老龍吟

蘭

湘山湘水思冥冥欲訪三閭問獨醒巖谷春芳風日透翩翩雜佩散餘馨

題祝洞天雲山圖

客邸遙聞祝洞天蓬萊島上友羣仙試求鸞鶴飛升處云在靑山月滿川

題枯木圖

千章喬木挺蒼蒼都入天家作棟梁惟有老身無用處歲寒巖壑飽冰霜

用韻王理問琵琶亭夜宿

水流嗚咽夜傳更夢裏如聞弦上聲卻笑當年白司馬靑衫淚濕也多情

用前人韻過鄱陽

入云渺渺碧山重流水茫茫萬折東白月倒懸星斗濕此身如在廣寒中

用前人韻道出鄱陽感興

鮫門島外近仙家夜月林深喚煮茶千里宦遊江海闊晚香頻憶滿籬花

滎陽外史集卷九十

●欽定四庫全書

滎陽外史集卷九十一

﹝明﹞鄭眞撰

○七言律詩

用韻答史﹝闕﹞先生

丞相精忠貫白虹曾﹝闕﹞經日上層空百年獨著山河誓三﹝闕﹞承社稷功龍鳳宸章華閣表貂蟬畫像彩帷中餘芳﹝闕﹞制作翩翩錦繡工

太白樓髙隔﹝闕﹞虹樓前流水帶長空枕牀不作繁華夢翰墨原歸點染功﹝闕﹞光寒明鏡裏江山春暖畫圖中懸知簔笠騎牛處﹝闕﹞意悠悠合化工

用韻答彥彬

烽火春城正荷戈﹝闕﹞淸隠柰君何山深興逐雲霞逺天澗恩承雨露多尙使斯民躋泰域未應吾道變頺波百年且向東風裏釃酒當筵舞太阿

東風日日候鳴珂爲問山中近若何坐對一庭桑梓合笑看三徑菊松多前林日暖鶯遷木隔岸云深豕涉波尙想華堂春晝永管弦雜沓間陽阿

用韻與袁希曾

先正諸孫興未涯東風曾記理徵槎闗河車騎三千里京闕笙歌百萬家紅日當天頭上近黃埃滿路望中賖十年歸住滄江水猶憶金門擁翠華

元宵江上觀燈

牙檣錦纜簇華燈上下乾坤破杳冥飛影倒穿千尺水流光逺散一天星警傳炮石邊軍肅曲奏笙歌海若聴相國有恩民共樂好將盛事冩丹靑

歲暮冩懷二首

書牀斜傍竹溪虛千古風流夢寐俱漢祖每資蕭相國齊人多賴管夷吾林叢月落狐貍嘯水國天寒雁鶩呼歲暮故人寥落甚抱琴祇欲賦歸歟

故國山河戰伐雄新亭風景寂寥中菁茅寜復供周祀蘭蕙誰能繼楚風瀛海邊防寒絡馬轅門警肅夜櫜弓人間總是經綸手彛鼎重刋社稷功

用韻復閻至明

風外遊絲著面輕困人天气半陰晴董生早受春秋學許劭新推月旦評閶闔日髙天宇闊蓬萊山近水雲明看花看栁靑春好莫負東君萬古情

和王子璋見貽

玉燭光浮海宇春夾城花桞喜爲鄰長風早報林鶯信旭日寒迷苑騎塵聖主新耕農務急燧人鉆火爨庖新書生不願繁華樂有待天恩及萬民

海上人家嘆扊扅海邊山壑徧藏屍糠粃豈可供常爨飦粥胡能療積饑鵠立形骸僵臥久龍鐘老病卻行遲九重正有蒼生念淸問應須待帝咨﹝是歲饑餓莩甚眾﹞

題邀月軒

嫦娥趣駕上靑霄公子開軒慰寂寥露洗杯罌光濯濯風生冠佩影飄飄九河埀浪秋情宻萬境無塵世慮消斗轉參橫人未散欲呼秦女更吹簫

題吳季璋松齋

石上髙齋倚碧空虛檐面面拂空蒙龍蛟影動三更月猿鶴聲傳萬壑風飛翠雨餘浮幾席輕花春暖灑簾櫳先生莫自甘巖壑廊廟終歸造化功

髙明樓

天光云影畫圖開河漢星辰接上臺滄海忽驚龍變化靑山常見鶴飛來秋風涼動牙籖架夜雪聲傳鷃■堆自笑浮生塵滿眼登髙作賦媿無才

和貴司丞雨中述懷

聨璧光輝重萬金功名未許謝朝簪百年正屬風雲會一片寧甘鐵石心彩鳳雙飛華閣表徵鴻齊度畫樓深塤篪唱和今何似請把周詩雅頌吟

東風環佩動璆琳席上歡陪玳瑁簪報國好酬千里力持家宜共百年心紫荊堂樹江山逺錦棣園通闊水深白日看云餘興在客邊妙冩杜陵吟

送杜元昌除國子學正

丞相家傳百歲餘日臨齋館看云儲綾花尙寶宸章賜袍褐親看省檄除藻泮晴香瓊液動杏壇春暖錦云舒誰憐樗散空山客一卷靑燈夜屋虛

送戴文祥謝官歸裏

艸色花香憶故廬歸來戎馬厭馳驅久知司隸終興漢共說夫差昔沼吳天闊三江鯨挾浪云深雙闕鳳棲梧相過祇欲論時事夜半前溪雪棹孤

元老新辭丞相秩彊藩欲覓假王封可憐壯士心全攺誰信忠臣髮上衝晉國甲兵千里馬吳人城郭五更鐘紛紛世事知何似髙臥長臺第一峯

送胡萬戶

滄溟五月錦帆開海上傳呼將帥來天近扶桑明白日風行偃艸散荒埃金戈萬竈屯飛騎鐵鎖千尋伏怪能宴犒從容軍事少仙人樓閣望蓬萊

送孟宣使回京

星槎使節鬥牛間蟻酒龍衣尙局頒聖主無爲開泰治元臣有命復淸班雲霞海闊三神島日月天髙萬歲山京國歸承臺閣問定須送喜入龍顏

用韻答王以文見寄

廿里松聲寶地涼天仙時與共彷徉秋闈儗上登科記春殿誰傳入奏章太白山頭開日觀朝元閣上逼奎光翩翩欲遂登臨興何日天風送佩璜

自笑吾生似服虔西窓風雪半牀氈淸班未得臨丹闕禁炬空懷錫絳蓮兵甲年深愁老去文章官樣許誰傳相知最有王徵士胡不歸來夜月船

送王子章

南風閩海早歸來靑眼相逢一笑開彩筆題春云滿座銀燈照夜月當臺樞庭正用蕭張傑賓幕終歸管樂才況是故園生意好桃花流水出天臺

樞星光帶赤城霞山月寒隨碧海槎宥府早看賓入幕故鄕重喜客還家曉營獨跨靑絲騎夜屋重吟綘燭花當世正須文與武皇都不日聴宣麻

送鐘山長

臯比堂下聴談經人物風流葉地靈甬水東來銀樹碧菁江西望蜀山靑象樽飲福秋傾醴牲俎傳餐曉割腥官滿三年渾欲﹝闕﹞

題詠春亭

繡柱雕闌面面空座間人似杜陵翁畫圖不用丹靑手彩筆爭誇錦綺工花栁光輝春雨後山川浩渺夕陽中元戎不負風流約樽俎還看一笑同

王子章以道院迎仙客書堂隠相儒爲題以棲字金字爲韻

琳宮瑤宇迓佺期弱水蓬萊路不迷寶劍光寒珠斗涇長裾影動彩雲低池深碧藻春龍蟄月滿蒼松夜鶴棲況有笙簫諧律呂好將法酒醉玻瓈

投老星星鬢髮侵經綸事業豈無心半生獨對孫康雪萬里終爲傅說霖碧艸窓前空日暮紫薇垣底自春深夜來有客欣相問賣得文章幾百金

送春

三月繁華一夢中都將世事問東風荒煙艸映王芻綠落日花開謝豹紅有酒乍聞瑤斚冽無錢卻怪錦囊空相逢莫道靑春過好把春心待化工

山農

種得山中數畆田金穰土苴待秋前雍熙正屬唐堯世大有宜書太史編稚子踏車筋力倦老妻饁餉鬢云偏不知萬里靑天上誰奏豳風七月篇

麥秋

天闊黃雲望眼遙淒淒隴畆颯風飆炎州四月皆蕭爽樂歲千家未寂寥庖爨炊香煙渺渺磑牀傳響雪飄飄不須爲作淸商調自有堯民擊壤謡

迎詔

百萬王師付總戎翩翩丹詔紫泥封邊庭號令雷霆震寰宇恩波雨露濃日近中天翔彩鳳春深巨海奮蒼龍江南宰相如周召玉帶金魚覲九重

晚眺

海國逍遙俗累拋夕陽樓上俯南郊天低平野星辰動日落深山紫翠交公子罷筵呼去騎前軍列寨急徵鐃一聲杜宇歸來逺明月光寒屋上茅

送岱山書院陸山長

盛時文治似唐堯庠序煌煌碧海遙藩省故人多薦列瀛洲仙子共招邀沙田如艸秋無雨咸地浮花夜上潮講道從容云榻靜閒將風物寄淸謡

送吳侍禦福建分臺

聖皇有命建分臺橫榻今歸濟世才天近九重明日月地連十道震風雷邊疆警急金戈動江海催程錦纜開社稷功勛終有待南州正喜使旌來

永嘉孔正夫生時父母年五十及登第則九十餘矣正夫養志不仕明年父母皆死追念不忘爲作此詩

朱顏白髮壽期頤喜看賢郎射策歸天上恩除承紫詔堂前歡笑舞斑衣椿萱慘慘星霜變莪蓼哀哀涕泗揮幸際聖朝新孝理徵書行復下丹扉

寄狄季萬戶

翚飛層構近中天海上將軍愛靜便雨歇晴江拖白練雲開畫幛吐靑蓮神龍夜吼千金劍仙蟻春浮兩玉船笑我日從華閥過東風攜袖祇靑編

送柴教諭

玲玲琚佩颯天風三載宮墻教育功館閣名髙霄漢表山川妙入畫圖中云生曉席芙蕖動日射春盤苜蓿空書滿卻看勝薦剡未應皓首嘆飛蓬

詠四明山送丘太守

赤水丹山古洞天使君丰致似神仙一編曾艸孫公賦百斛寧論孔宅錢夜鶴林巒啼月露春龍窟穴吐雲煙慿誰淨洗蒼崖石冩得芳名後代傳

秋丁美宋尹分韻得南字

宮墻崇苑集朋簪河漢秋髙曙色涵衮座煌煌瞻粉藻班行濟濟服朱藍笙簫合樂羣鸞舞酒醴浮樽萬蟻酣已見仁侯昭格享詠歌誰得似周南

送吳都督

名勲開國挺人豪督府光華日月髙騎馬嘶云嚴棨戟壺漿夾道迓旌旄孔明曾布龍蛇陣呂望今傳虎豹韜南海功成歸奏凱宮花灼灼映恩袍

送王運同

萬里東流鯨海波朝家鹽賦有常科艸窩气濕蒼煙暗花■﹝酉兼﹞光寒白雪多已見神功回造化還聞寛政藹聲歌煌煌使閫看歸騎縹緲天風響佩珂

絳節輝光海上遙使君政化速風飆煙低野爨民居復星列牢盆國賦饒彩筆凝香晨署檄畫旗分影晚聨鑣明時有待調羮用勲業終看上九霄

贈張徳中

翠幕蓮花晝日妍星郎風致似蓬仙衣冠也拜新朝賜翰墨猶存奕世傳海味供歡珍列鼎商聲入律錦成編雲霄有路丹梯接行看淸光近禦前

禱雨

碧山深處禱靈淵漠漠精誠上格天不問人間呼蜥蜴卻看云表起蜿蜒沙田萬畆禾成囷井汲千家竈有煙海角未能忘徳澤周詩還許詠丰年

題思孝庵

天外寒峯紫翠重亭亭華表拂空蒙衣冠蒙漠神逰逺俎豆繽紛孝享通宰木含情淒夜雨蓼莪有淚灑秋風百年遺徳輝泉壤行看鸞章寵贈丰

送張宗道

劍佩飄然江海東世家猶得仰遺風浮生浩渺形骸外往事繁華夢寐中栗裏久聞陶靖節艸堂還憶杜陵翁物情滚滚如流水今古誰論出處同

貽史文可

文采翩翩錦繡胸百年遺事笑談中王侯欲紀旗常烈嗣續多傳譜牒功碧沚煙波空夜月滄洲花鳥自春風誥綾尙玉瓊瑤軸卻愛詞臣制作工

宋故資政殿大學士史公居滄洲十餘年嘗以書勸其兄忠獻王去相位不聴食祠祿以卒理宗賜謚忠宣中書舎人吳泳行詞有曰在熙寧則不黨於熙寧如安國之於安石在元佑則不趨於元佑如大臨之於大防當時士大夫公論見於代言者如此則公之平生出處大節從可知矣予生也晚竊好論著前朝典故及鄕里人物且於兩制之學尢致志焉文可爲忠宣正傳邂逅荒齋語忠宣遺事亹亹不倦信所謂克世其家者因作詩以識良遇且以志文獻之足徵云

贈陳子云

徳星髙照海天涯來問東州第一家金鼎靈丹初結汞錦林仙杏正開花神農本艸分諸品軒帝遺書積滿車想見神功應有報輝輝詞藻散春霞

白石樵隠

巖壑重重藹翠蘿山人獨賦考盤阿斧柯生計寧爲拙軒冕浮榮未足多夜月每從樽榼醉春風時聴扊扅歌奕棋仙子歡相遇回首塵寰柰我何

羅信言十二月廿三立春後一日進見奉天殿下得除備用庫大使有詩寄其家用韻

六管灰飛萬象春故人百拜覲楓宸瑤階日近恩光接黼座雲開喜色新綺采朝衫分筴笥綾花官誥出絲綸書生正在艱難際莫道茅齋尙隠淪

送連執中

手捧黃封覲玉墀從容海上舞朝衣棠陰幕府欣相慰榕樹家山候早歸宴斚香分椰酒熟庖烹新擘蠣房肥髙堂太母登睂壽孝養晨昏肻暫違

送孟先生子重回臺州

臯比久矣罷橫經山澤蕭條賦獨醒未許馮唐頭已白卻憐阮籍眼頻靑江闗月落悲鴻鴈水國風髙墮鶺鴒咫尺天臺歸路近紛紛黃菊滿籬扃

題湯宣使詩卷內有貢院謁趙六先生之作

賓興詔下五云浮濟濟衣冠拜冕旒多士正須誇俊造諸公當復羨材猷山風蕭颯槐忙日江雨繽紛棘洊秋卻笑老生空忝竊兩年魁選說明州

送萱上人

飄然湖海一枝藤妙悟如來最上乘萱艸堂前稱母壽蓮花臺下續禪燈云深獅象來相迓山近獼猴喚得譍笑我計偕京闕逺上方儗叩白雲層

賦野航

湖天重屋小於舟日日忘機對白鷗萬頃煙波隨浩蕩百年身世等虛浮畫屏影拂紅雲曙寶鑑光涵白月秋想見黃冠遺迹在十洲三島最風流

七月望日黃仲瑱先生計偕錄跋語且以近體詩見示因用韻別作一詩以謝

嚦嚦書聲度碧疏秋風座席艸堂居事闗名教非無補樂在吾心祇自如投老肻爲三語掾迕時寧艸萬言書卻憐故里遄歸日風水松江食有魚

瀟灑溪居映絳紗夜窓淸影落燈花醉聴南海秋風鶴夢逐東園夜雨鼃蜜椀凝香涼食蔗冰盤剖玉渴思瓜年來定有天恩召講罷紅帷坐賜茶

計偕京闕倦攀躋敢意先生賜品題蘇子文名煩永叔董生才行待昌黎百年泰運開天地萬丈星光耿璧奎衣缽有傳終爲我東城風雨許扶藜

附錄黃先生詩

盍簪長恨昔年疏白首過從嘆謫居已喜潮人師趙徳未須狗監薦相如向來塗抹眞成夢老去窮愁好著書鄭老襟期更蕭散可能添我共觀魚雨澗奔泉決岸沙沈沈破屋聴檐花塵編滿室空生蠧濕竈無煙祇吠鼃三徑已荒陶令菊一廛聊種邵平瓜莫云回首西城近何日敲門共試茶

寄方參政文敏

相國東南第一家牀頭遺笏積成車翠茵醉臥莊臺艸錦幛行看董苑花月落西城人倚劍云深東海客浮槎謫居肻作尋常態樂事浮生未有涯

世外繁華蝶夢寒客鄕消息問平安龍文倘憶前朝賜鳥篆猶傳舊日刋桑落酒成分寶甕桂花香動駐金鞍賢郎有意承堂構冩得新詩紙上看

客邊冩懷二首

天風雜沓響琳球千里長淮賦逺遊自愧科名登上國多憐歸夢遶瀛洲城笳聲撼蕓窓暮鄰火光寒艸舍秋樗散襟期天所放荒臺遺迹認莊周

教官新授得臨淮養拙懸知計已諧險歷岡巒隨地勢光看星斗近天街門前上客簪裾集館下諸生硯席排深愧不才無補報西風矯首一長懷

答潁上訓導朱明仲先生

某客居臨淮博詢先達將圖爲受教之地玆者先生不以賤子愚鄙特惠詩箋褒拂過情足見古君子之厚矣謹用次韻以答先施異日胥陪必曰見所見而去也

蕭然風月紫雲旁萬選曾誇翰墨場鹿洞師資金就冶考亭先集錦成章衣冠在昔承榮耀人物於今賴激揚淮水相望天咫尺老生願得近輝光

人間甲子已成編風雨淮山舊謫仙見說大賢傳四世從知在野尙多賢謝安自有登山屐季子寧須負郭田莫待老來長作客故鄕祇在海云邊

送胡伯霖歸山居

乃翁作教喜多才千里相看一笑開椿樹當廳華彩袖菊花照席壽瓊杯荒煙故壘莊周墓流水孤村惠子臺想見傳經深有意春風三月許重來

天臺胡先生惟中興教五河其子名景傅字伯霖逺來省覲慈孝之情喜見顏面未幾告歸過臨淮訪予旅次論及春秋學深相契合因作詩以贈且期後會云

九月二十七日早祀山川壇風雲雷雨師壇隨班行禮因過水濂洞而回

衣冠濟濟肅周旋壇壝天開祀報虔想見神明來惚恍從知肸蠁格幽玄樽罍波湛香浮盎幾俎星陳胙割膻忝後陪班同福佑乘風歸覓洞中仙

答潁上朱訓導明仲先生

考亭風月仰英賢闕裏松楸百載傳贈典每承絲誥下遺容時向畫圖看煙深土銼朝炊熟雪擁茅齋夜榻懸相望天涯同是客欲將往事話寒氈

芹沼波深采碧馨橫經席上照人淸願同後學瞻儀範敢望先塋托姓名冰雪寒侵衣絮薄星蟾影共燭花明客邊謾說還家樂何日參陪杖履行

題嚴太守雲閒捲

浮雲空幻錦芙蓉千里寧畱去住蹤山壑凝秋迷使騎石臺拂曉起神龍敢雲海內恩波浹時許人間步武重閶闔春開天咫尺閒心安得久從容

憶家中冩懷

野色蒼茫日欲晡海天東望正愁予謾傳杜老憐宗武敢效韓公訓亞符門掩秋風荒徑菊池深春水近階蕪江南正儗歸來早醉倒東風碧酒壺

送蔡復原之京

曾從樞府事先朝淮上移家歲月遙編簡每隨同志樂弓旌今受大夫招紅門曉色開天陛金水春寒控禦橋吏部奏名除目定衣冠入覲仰唐堯

送畢文明之壽州

浮空鸞鶴影飄飄肥水靑春逺見招剩有周詩畱翰墨可無杜酒勸瓊瑤董生孝行今何在霍叔流風尙未消落日蒼茫賦懷古彩毫毋惜寄云軺

元宵中都太守放燈作律詩五首

雲霄樓觀聳神京藹藹笙歌出鳳城譙漏聲傳終百刻將垣禁弛散千兵彩屏有象金城畫火樹開花玉綴纓甲第公卿聨戚裏當筵不數五侯鯖

萬境無塵月滿天繽紛物象鬭嬌妍畫樓映水金蓮吐寶■﹝土答﹞擎霄火齊懸風外花驄來■﹝要﹞褭云端彩鳳下翩躚太平盛觀今重見城郭人家夜似年

北極中天正斗杓風流人物共今宵當樓綺彩丹心結隔幔琉璃翠影搖龍駕共瞻宸闕近鰲山慢憶海天遙憑誰記得雲中曲來向人間葉鳳韶

譙樓門外鼔頻撾誰駐春風小小車暗綠籠紗騰馬騎深紅翦彩戲魚蝦珠璣妝巧繁奢縱脂粉團香笑語嘩自媿天涯千里客海瀛何處問吾家

燭花暗結竹窓低星月光寒思欲迷深念老兄居海嶠更憐舎弟客靑齊雲天杳杳王喬鶴艸屋棲棲祖逖雞想見孱然小兒女淒涼慈母共中閨

儗題瀛洲夜宴圖

濟濟衣冠十八人同僚气誼靄相親蓮花漏轉銅壺夕竹葉香浮寶甕春蠟炬揺紅風力淺翠帷生白月華新燕娛未許成沈醉有約明朝覲紫宸

用李廷瓊寓中都口號韻三首

淮海茫茫春水波夜涼珠樹月明多講帷毎訝華筵秩禦道曾聞翠輦過天闊九重開玉殿星臨萬戶帶金河謫仙自是文章伯聴履須應上諫坡

錦繡河山遶帝京南來爲客最多情蕓編慢憶三千牘桂籍空慚第一名燕寢聲傳城柝近魫窓涼透水雲輕知君正得靑春樂有約淸樽對月傾

淮南艸木兩逢秋夢憶蓬萊海上洲云遶觚稜瞻象魏天開壇壝識郊丘儒家冠閥何由報聖代賢科幸見收千里正須歸去早野田春水飯耕牛

題五河安淮驛逺碧亭

淮山遙送一螺靑悄悄雲煙入杳冥檐外竹風醒鶴夢座中花雨挾龍腥瑤環雜沓天仙下鐵笛吚嗚水若聴使者船稀官事少石牀孤坐夜觀星

用方同知西山幽居韻

屋下淸溪屋上山碧窓深處玉人閒巖花掩映春雲裏林樹參差夕照間詩律要令如李杜畫圖覓得似荊闗平安欲問蓬萊信夜月天空跨鶴還

地辟嚴陵山上山逢時應不許投閒舉頭紅日層穹上信步靑雲咫尺間果熟山猿來裊裊花開啼鳥聴闗闗仙家近傍溪淸淺頻許長生煉大還

春山曉思圖

滄海蓬萊萬里遙畫欄人立翠岧嶤簾攏影落蛟門島枕席聲喧蟹浦潮花吐千巖攢綺彩鳥鳴雙樹合箾韶仙家指點空靑外酒熟須煩折簡招

貽祥符古芳禪師系饒州三洪子孫

梵王樓閣五云重縹緲溪山錦繡中自信莊嚴非實相誰知妙有卽眞空蓮燈深映禪龕月花雨紛飛講席風笑我忝爲方外客世家應解說三洪

瑞州蕭彥良久客寧夏旣歸省母則其妻已死遂攜子以行其妻弟諭孟良求詩以贈

邊庭西望李王朝萬里晴沙雪未消曉鏡孤鸞心悄悄春暉寸艸夢迢迢穹廬飯早燒黃鼠古漠衣寒制黑貂應有外家憐宅相離情逺逐暮雲飄

偕方同知遊二郎廟

碧山深處藹琳宮牲俎春秋祀報同鳥雀林深云淰淰龍蛇壁暗霧蒙蒙香飄合殿精靈聚風語中帷肸蠁通見說邦侯催入覲周詩福祿侈歌工

遊南巖詩﹝並序﹞

洪武乙丑三月初四日上饒文學掾會稽徐仲告教導廣信歐陽君謩二先生招予過巖遂與周先生宗文出南門渡浮橋蛇行十五里山徑曲折巖崖峭絕諸峯羅列狀如覆盂一洞深豁可容千人仰而盼之其勢若壓唐僧大義建寺已數百年洊經兵難而殿宇舊制尙存豈神明護持力耶宋元丰至景徳咸淳及元大徳至治間諸公若辛稼軒朱考亭韓旡咎曁四明鄕先達宦逰者趙子渘英叟汪﹝闕﹞樓﹝闕﹞程先生敬叔多刻名石上寤懷先哲有往者莫作之嘆縣學生徐升應保置酒沾醉而歸時日影欲夕禽聲爭喚窮幽攬勝殆不知登頓之勞也賦律詩三首示斯文同志用以寓畱連光景之意登髙能賦之士其亦有所感發哉是行也小兒復升與諸生曁執事者凡三十餘人辭疾不屑者訓導貴溪傅先生原綱永丰周先生子明遊先生用文云

深樹冥冥不見天山中我欲謝塵緣逢僧爲問三生石對客先嘗一滴泉茶竈燒煙衝鶴夢松溪洗缽覺龍眠磨崖試讀題名記先哲風流幾百年

七級峯髙悵莫登老來祇爲力難勝溪深鸛鶴飛來近木杪猿猱喚得譍疏鑿神功開歷劫流傳佛說妙三乘近來學得長生訣欲采松花和蜜蒸

樹影重重日漸西春風送我上丹梯水深農務催黃犢徑曲人聲雜畫睂面壁孤僧心似鐵傳觴眾客醉如泥簪裾多幸斯文共石上須將姓字題

和陳推府公長民出郊四首

﹝闕﹞

附錄陳推府出郊律詩

雨歇山晴鶯亂飛水淸沙暖日暉暉竹籬緣路酒簾出野樹漲陰梅子肥千里鄕心隨夢逺一春樂事與人違年華過眼慚無補零落靑衫尙未歸

題文江捲

松窓髙倚碧崔嵬滚滚長江天際來春雨半空龍變幻暮云千里鶴飛回神仙入海鸞車駐慈母升堂燕席開憲府從容歸未得緑陰淸晝賦南陔

西江遙望白雲層萬里光輝近玉繩地脈聚靈多俊傑天潢演派見孫曾懸崖鳥道秋風杖隔岸漁家夜雨燈山水娛情吾欲去老來雙鬢雪鬅鬙

松竹庭階舞袖齊錦萱開傍繡簾低鸞刀縷切魚成膾翠釜珍烹鹿進臡使節增華催入幕天恩有待賜封泥江花江水春風衷落日遙聞唱大堤

寄弋陽杜知縣孔傳

名家奕世一經傳嗣續今逢百里賢夢艸石牀過夜半種花山縣及春妍耕桑滿野躬親勸圖籍充庭手自編笑我異鄕同作客一樽試與話朝天

貽弋陽主簿林敬伯

學省中都接帝庭襟期多幸共談經可應絕筆傷麟獲自許聞韶葉鳳鳴綺席笑傾春酒碧雲牀憶對夜燈靑老來撰述成何用耒徳堂深問勒銘

弋陽主簿林敬伯出示會試錄而吾臨淮學生桂滿預焉諗知已登髙甲授官隨朝喜而成詠

耿耿奎星粲曉光科名淮海破天荒蕓編鼔勇三餘學棘院雄誇百戰場內仗喚朝聴舜樂綸音報可拜堯章少年早際文明運好把丹心答聖皇

折桂還誇姓桂人天風聴履上星辰鳳鸞飛翥金門曉鵷鷺聨翩玉殿春制艸封緘頒巨軸宮花拂席耀重茵老來笑忝師傳舊客底多煩送喜頻

聞方同知入朝還府

玉佩玲玲上玉除天顏咫尺聴都兪鵷班同致堯年祝鸞閣親登禹貢書上冢還家分折俎建牙開府候遄車別時許得新冠帶應費囊中月俸余

玉筍班齊肅靜鞭笙簫雜沓聴鈞天云低雉扇開三殿日射龍帷壽萬年蜀綺翦花分彩勝閩柑飣果賜瓊筵多才竟上椒盤頌匹馬歸來話日邊

玉山桞都勒巡檢聞有相知之契作律詩以寄

憶昔同聴吏部銓客鄕想象夜燈前河汾謾說文中子京洛還誇賈少年云透溪窓靑簡帙月髙巖砦寶刀懸盛時材武需經濟來認秋風博士氈

題槐庭

白日髙堂正緑陰座中賓客盡華簪門闌預儗公侯讖嗣續寧忘舉子心碧落晴看雙鳳下淸風晚聴一蟬吟南來千里難爲客勝賞何由杖履臨

題梅隠捲

山南山北種梅花何似西湖處士家鐵石誓同堅節操軒車寧復慕榮華瑤琴曲奏宮商葉畫角聲傳夢寐賖獨鶴歸來天萬里笑看疎影上窓紗

滎陽外史集卷九十一

●欽定四庫全書

滎陽外史集卷九十二

﹝明﹞鄭眞撰

○七言律詩

趙通判煮雪窩詩

一鐺松火焰初紅座席春回造化功毎笑詞臣慚黨尉多煩諫省寄盧仝銀葩散彩虫聲撲玉液生香蚓竅通身世不隨流俗化飄飄淸思渺空蒙

用方參政文敏述懷韻五首

塗山禹會帝城深翠輦曾紆禦步臨玉帛流風傳往昔衣冠盛治覩於今直言毎羨劉蕡策遣興多慚杜甫吟矯首城南天尺五大明當寧廓羣陰

雲气蓬萊咫尺間太平盛觀喜開顏象犀南貢踰銀海騏驥西來度玉闗多士曾承前席問將軍正奏凱歌還才華獨羨瀛洲客不數淮南大小山

黃道天開曙色浮瀛仙催覲紫雲樓未容四皓歸深隠寧許三閭賦逺遊河漢星辰曕北極風沙海島望東州傳家自有康成學睿覽終當徹帝旒

禁城秋水映芙蓉甲第煌煌綺繡重麟趾已聞歌聖化虎頭還見儗侯封周南太史憐司馬洛下耆英憶邵雍尙有前朝勲伐在雲霄不日慶從龍

淮南艸木正髙秋千里長懷宋玉愁濠水橋梁通廣運滁陽闗險接淸流蕓編辟蠧香猶潤瑤軸生輝墨尙浮莫道遺珠滄海闊老成仍許占鰲頭

再用韻五首

山河蕭颯正秋深想象誰將粉墨臨形勝萬年誇自古風流三傑數斯今甘泉欲奏揚雄賦梁甫新成葛亮吟客底不禁形影只翦燈愁坐月庭陰

雅志由來丘壑間逢人談笑彊形顏江山路逺愁千里河漢云深悵九闗漢署馮唐寧老去羌村杜甫定生還故園消息西風暮望斷瀛洲海上山

落日滄茫海气浮多情祇欲賦登樓陶潛久有歸田興吳札寧忘上國遊玉室金堂誇福地丹山赤水記明州同鄕漫憶同年友冠佩鏘鏘侍主旒

晴山空翠削芙蓉迆邐長淮百萬重周禮職方煩載牘漢家湯沐趣行封文明廣被聞弦誦禮化旁流詠穆雍亦有滄江千里客夜看劍气拂蒼龍

編年二百魯春秋舒捲寜忘楚客愁聖意可能參筆削師承聊復記源流艸窓短褐風聲透土屋孤燈雨气浮富貴自行天所付珥簪敢望立螭頭

用韻夏原威述懷七言六首

雉堞煌煌壯國都移家住近月明湖秋風籬落花長好夜雪庭階艸不枯煙逺山庖供晚爨云舂野碓急秋租浮生已付形骸外何羨商巖隠者徒

山气巃嵸旦夕佳萬年形勝覽河淮雲開畫幛尊罍列日近晴窓硯席排吳郡張翰頻發興荊州王粲獨傷懷太平久已邊聲息笑指臺纒近泰階

霜寒碧落曉鴻鳴久客何堪夢底聴淮海雪晴拖練白荊山云暖送螺靑長卿多病愁仍在阮籍窮途醉不醒何似隠君松竹裏焚香閱世了殘經

滚滚浮塵上客衣登臨祇欲賦將歸黃鐘大呂遺音邈白雪陽春和者稀山木寒聲風滿壑渚蘋晚色水浮磯采芝應念靑雲客談舌紛紜總見幾

制艸須曽儗玉堂樂歌亦復用霓裳馬良謾說睂純白韓子多憐鬢已蒼霄漢沾濡欣雨露闗河涉歷怕風霜相逢靑眼誰知已欲吐平生錦繡腸

山川逺作子長遊風雨難忘宋玉愁舊日封疆誇羋楚盛時禮樂覩姬周曉庖每笑塵生甑夜榻空憐月滿甌滄海東頭波浪闊依依淸夢繞瀛洲

送洪毅夫

佩服翩翩映紫霞東風千里望還家靈丹夜長黃金汞仙杏春開錦繡葩天闕政須依日月雲程從此隔塵沙袖中況有靑囊祕莫道流年兩鬢華

和劉太守紀懷

龍杓光照上元初燕處從容視篆餘五馬春風晴簇仗九重曉色瑞充閭藜燈髙照靑雲步鴻寶猶傳素篋書自笑孟嘗門下客彈歌寧嘆食無魚

送應徳中上任

家住天臺第幾峯年來爲﹝闕﹞容郭熙每說丹靑手李白仍誇錦繡胸曉榻塵編揮玉麈夜牀寶劍拂蒼龍幕官掌故非輕授定有聲名動九重

送朱元助上任髙唐典史

蓬萊東望海天隅千里淮山賦卜居夜月蟻香蕓屋靜春風蝶夢竹園虛公交車寵赴京都召賓幕恩承省部除形勝中原誇自古浮雲蒼野覽靑徐

學中與諸公飲酒分韻得晴字

藻頖波光漾午晴煌煌庠序藹簪纓樽前未覺劉伶醉席上還推許劭評翠釜傳庖誇禁臠銀刀斫鱠勝侯鯖斯文共際千年運儗詠菁莪樂太平

送胡彥通乃常往西京大同府

鴈門西望是云州風雪飄飄萬里遊蕃漢封疆空舊壘遼金冠蓋總荒丘邊聲暮走玆曲日色寒欺季子裘堂上乃翁如問訊爲言衰老盼瀛洲

詠周克復先生三友軒

松竹依依政可憐玉葩況復覩淸妍江湖歸老成三益泉石相輝共百年黃鳥有聲春冉冉翠禽無語夜娟娟人間正熟繁華夢幽意從今莫浪傳

和李推官勸農日詠花籃韻

花神送喜碧雲籃華髮蕭蕭莫浪簪一曲山香埀舞袖雙頭國色駐飛驂珊瑚网出春波艷錦繡囊傾午席酣過眼未須誇富貴故園有夢過江南

送陳君祥上任襄陽府照磨

毎讀南平舊勒碑襄城風物思依依小兒謾唱銅鞮曲貪將曾誇玉帶圍﹝呂文徳事﹞水滿檀溪寒月上天低峴首翠云微幕官九載應多暇往事毋令勝賞違

送嘉祥縣主簿

麟紱由來紀地靈宣尼絕筆載遺經千年已見河流碧萬里遙看岱嶽靑鸞鳳林低棲棘枳鯤鵬海闊奮空冥春花滿縣歸來日玉佩玲玲月下聴

送廬陵郭氏怡怡堂

棠棣花開曉砌空塤篪度曲奏春風綺筵每愛樽罍共繡被多憐寢席同鸞鳳聨飛雲出洞鴈鴻相近月當空徳星早應賢才聚雙璧終看奉帝宮

寄咸陽知縣臧九疇

篝燈夜雨共論心鼔角聲寒玉漏沈趙國竟全和氏璧不疑寧取捨郎金花綾賜誥龍廷近彩筆凝香燕署深聞說孔君碑更好人來煩寄客窓陰

送盧文剛

矯首丹丘海上山布衣毎欲謝朝班百篇藻翰眞無敵萬斛牙籌祇等閒彭澤傳聞陶令去羗村報道杜陵還林泉未許終蕭散有待明廷召賜環

用萬玉麟先生端午韻四首先生臨淮知縣公父也

椿庭孝養舞斑衣玉律蕤賓正及時毛義已應稱孝子惠連終不似常兒淮魚細斫銀絲膾閩果新供錦荔枝海上仙山如可到便從王母醉瑤池

蘭湯浴罷試羅衣樽俎風流記一時靑眼毎憐題柱客白頭今見起家兒五聲宛轉歌桃葉雙袖娉婷舞柘枝淮海從容京闕近置身如在鳳凰池

上帝恩榮儗賜衣百年永負太平時政須寶幛開雲母從使新聲教雪兒竹底行庖烹玉柱花邊聚佩雜瓊枝翰林帖子誰供奉香染羣公洗墨池

山中結綬上王畿四十年來不遇時空使莊生迷蝶夢解令杜老憶熊兒客窓影透橊千葉仙窟香餘桂一枝澤畔獨醒慚楚屈朱門何處酒成池

見山艸堂

滿徑霜花錦綺斑開門忽復見靑山寧知淮海滄茫外如在柴桑逺近間白鶴孤飛雲出洞蒼鷗相逐水流灣客來欲問悠然趣縹緲天風颯佩環

送何主簿權河北稅畢還睢寧

故家文獻春秋學盛代賢良甲乙科麟獲久聞探魯狩鹿鳴今許聴周歌九重宮闕恩波近千里河淮貢賦多跨馬歸來公署靜木犀香裏候鳴珂

送分教戴汝莊奉旨還京

四明戴剡源先生以文行稱著在國史其從孫汝莊好學能文爲國子生奉旨分教中都徐之蕭邑縣大夫而下咸敬禮之踰二年天官復召還過臨淮以契家之厚作詩贈之

江海名家閥閱重文章多說剡源翁云仍尙喜風流在鄕社還憐契誼同講席三年埀絳帳徵途千里跨靑驄天光咫尺雲霄近獻賦終當徹帝聰

送分教陳宗穆奉旨還京四

明奉化多舊家大族陳宗穆氏自其父祖以上女婦以節守者五人縉紳士大夫樂稱道之宗穆讀書能文克紹先烈由郡府選薦爲國學生分教彭城沛中子弟樂從之旣二年奉旨還京過濠梁以鄕裏之契作詩以贈云

璧水衣冠被寵榮沛中分教育羣英客氈不廢三餘學家閥猶存五節名汗竹光寒秋月白碧蕓香暖午風淸檄書催入天官選金殿當頭覲聖明

用韻答樊孟學

天開泰運廓人文江海風流喜識君千里玄鴻翔碧漢三山彩鳳駕紅雲菊松晚色吟壇共芹藻晴香講席分百歲襟期承許與前修何必慕崔羣

金湯形勝覩中京宮闕煌煌萬雉城司馬自爲題柱客終軍本是棄繻生久聞雞黍原同約須信鹽梅可作羮矯首奕壇仙迹近月明來聴步虛聲

再用韻簡沈文舉

夜窓曾憶共論文翰苑聲華獨許君萬里光揺瀛海月半牀气濕楚山云瓊醅戰蟻淸杯泛玉饌行庖翠釡分橋梓一門華晚節旌招當復似陳羣

早向吳淞數俊英移家住近鳳陽城蜀中自古稱揚子洛下從今重賈生共說相門頻吐哺終煩禦手爲調羮九重步武星辰近好聴春風玉佩聲

用向知事韻律詩二首

牀頭舊笏積成車閥閱前朝識故家翠墨香濃廷疏艸彩毫光動誥綾花濠梁雁過風生壑歸峽猿啼月印沙將母不忘千里念周詩應儗賦皇華

松桂山中夜月涼碧天西望峽雲長帝鄕旅泊春秋老使幕賓陪旦夕忙蒼鏡啟奩驚鬢白朱衣引騎迓腰黃幸逢四海文明日霄漢終看彩鳳翔

借韻二首奉呈賈通判令尊翁先生

岱嶽靑齊碧海涯伏生故里有誰家秋風不用傾桑落曉露須煩看菊花剩有聲名傳歷下共稱詞賦比長沙客鄕喜遇忘年契相約云端望翠華

年逾七十鬢成霜甲子從容化日長堂上政須誇福壽人間不必論閒忙霜天稻熟魚烹鯉雨夜橙香蠏擘黃衣彩已聞成樂養風雲有路看飛翔

送洪太守上任淮安

九重詔啟紫泥封太守新除馬首東從使淮陽尊汲黯解令蜀郡化文翁黃陰堂覆甘棠日皂蓋香飄細麥風有待政成書上考佩聲催覲大明宮

送陳徳俊歸天臺

前朝冠冕認貂蟬勁正堂深月滿天共覩甘棠存舊笏從知汗竹有遺編衣冠幸際千年盛禮樂須徵百代傳珍重先公曾撰述殷勤儗寄白雲邊

天臺陳徳俊氏白雲半間繼逺父之子故宋詹事獻肅公八世孫也獻肅逮事孝宗以雄文直道簡在帝心手詔奬諭有勁正之褒公取其二字以名所居堂嘉禾聞人阜民實爲之銘元至正間眞先君子求我先生嘗得而讀之嘆其雄深雅健足以稱公之徳因繕錄著跋語致景仰之思今已二十餘年矣載在家集讀之嘅然際聖運肇興以鄕貢典教臨淮與繼逺相遇問及家世知其以獻肅七世孫出後王氏者也繼逺恍念先緒不可中絕使徳俊歸復陳姓是所謂知本者也繼逺居濠梁十年徳俊以時來省遂得並交其父子徳俊天姿秀整勤敏過人嘗讀獻肅家集有上皇太子書稱太尹閣下者竊疑焉眞語之曰先宋故事有以皇太子尹京者所以尊國體重民事也宋史乾道七年春二月立恭王惇爲皇太子夏四月詔皇太子領臨安尹周益公在翰林當制入直夜半承命艸詔禦墨猶濕詫爲榮遇獻肅乾道名臣所稱太尹卽其證也時在座者浚儀趙先生木仲文獻老成系出天族深以予言爲然嗚呼故家子弟有原伯魯之誚久矣其有徳俊之賢克志其家學者乎一日徳俊侍繼逺歸言別賦詩爲贈並書此以致意云洪武十一年歲在戊午四月旣望鄭某謹識

寄萬玉麟郡公

佳兒作郡樹雙旌上國遙傳月旦評三釡瓊羞成樂養九重花誥盼恩榮髙風願下陳蕃榻往事寧誇李愬兵海寓一家文啟運祇將歌頌答升平

淮南千里未還家五十相將鬢欲華夜雨淸尊歌伐木春風彩筆夢生花濠梁勝觀宸都壯汝水晴輝客路賖矯首天邊靑鳥使殷勤有待寄雲霞

遊碁盤石

逍遙何處覓碁仙甲子人間不計年禦气夾城通漢闕河流到海亙淮天鶴巢琪樹秋應到龍護珠宮夜不眠寶鼎丹砂成九轉道人應許共談玄

送楊徳貞

學省煌煌映璧奎諸生冠佩雁行齊桂香秋老蟾蜍窟蕓席春深燕子泥已有才名登闕下須將勲業繼闗西振衣南上京華路矯首靑雲百尺梯

次姚宗文貽沈文舉

太守中都愛育才南風五馬散荒埃香分魚藻賓筵秩詩奏菁莪教席開杜子敢辭安石聘趙生端爲退之來淸秋有約弦歌暇杖履同登惠子臺

華髮相將愧不才客衣時復浣塵埃久憐夜雨寒燈暗重喜秋風馬帳開宸闕天髙看獨步宮庠地近候頻來星期好迓緱仙駕一曲鸞笙月滿臺

王荊公在鄞日嘗聘鄕先生杜醇入學事見公文集韓文公守潮命趙徳爲師自是潮人篤於文行文舉以今太守命教導弟子員師道之重當以古人期之

再用韻三首貽文舉訓導

盛世文明教俊才襟期冰雪謝氛埃半窓白月蕓編啟一榻松風竹洞開跋燭疑酬前席問抱琴且爲廣文來芹邊亦有追隨樂笑殺歌樓擁肉臺

翩翩云錦屬多才灑灑淸颷洗俗埃舊典好抽金櫝祕玄闗政待玉匙開須知佳士經題品莫道諸生勸壽來矯首京華天咫尺梯空看上鳳凰臺

臯比掌教本非才苜蓿盤空幾席埃帝闕仰瞻三殿出仙山遙望五雲開多煩上客公交車過共迓先生聘幣來藻頖生香冠佩集錦篇新儗柏梁臺

答黃仲貞老先生見寄

老來未肻負春心風致還如李翰林遣興每余樽內酒賣文時得案頭金杏花壇近紅先透楊桞橋低緑未深有約東園須一到不煩折柬特相尋

淮天久客思漫漫風雪那禁二月寒江海愁吟憐杜老林山僵臥隠袁安故園風物煩相問上國光華許共看桃李已傳春蓓蕾多情休惜蟻樽幹

送薛同知還潁川

捧檄來司鎖鑰重紛紛出納敢論功倅廳久荷君恩重公帑頻誇國賦充濠上觀魚波渺渺潁陽歸馬路匆匆終南舊隠還無恙瑤艸春生淺碧叢

壽李太守

煌煌南極耀晴空壽祝中都太守公政化舊歌周召伯才猷咸仰漢文翁繡筵香泛金樽碧華屋光搖畫燭紅桃李東風春似海衣冠催覲大明宮

寄烏繼善先生

紅心驛外望家山颯颯西風兩鬢斑系雁書成霜滿地飯牛歌罷月臨闗謾傳海外蘇仙死終許羌村杜老還客底不知彊健否何時訪我白雲間

送鳳陽李太守朝京

龍衮煌煌咫尺天侍儀雙引簉班聨虞廷共仰明君聖漢室頻誇大守賢內宴恩承瑤席醴宮袍香染玉鑪煙鶯花淮海春三月五馬東風候早還

寄汝寧萬太守

閶闔門開日月髙天顧喜動紫宸朝云隨鳳輦喧歌吹風靜鵷班颯佩瑤華饌割腥傳綺席碧香湛露賜金瓢汝寧太守歸來日濠上停車聴楚謡

公館春深燕子飛甘棠晝靜漾晴暉已成天上羣龍會還羨云邊五馬歸星漢文章承黼黻宸廷禮樂覩雍熙長才正要司鈞軸有待回班舞彩衣

寄萬玉麟

不見先生又一年聨翩詩句許誰傳龍文賜誥春天上蟻酒淸樽夜月前花館聲遲蒼玉佩蕓窓香襲紫茸氈賢郎歸自朝京日聴取南陔奏管弦

三月廿四日會飲於姚先生宗文家時在座者以齋黃先生文竹夏先生野亭沈先生仲良陳先生列坐以齒行酒侑食仰獨山之髙俯長淮之深燕笑一日之間有足樂者黃先生起論山川形勝因及曾楊之學賦詩一揮而就老成特達其何可及耶因次韻於後紀勝集云

名家見說十年前冠蓋欣同錦繡筵帝裏九重瞻漢闕客鄕千里樂堯天香浮磁甕春傾醴火熱山庖曉斫鮮醉後誰傳砂法祕振衣欲去且畱連

題秋林捲

山色滿簾空翠飛蕭蕭籬落傍淸溪菊花試把金杯泛柿葉頻將彩筆題夜月夢回緱嶺鶴晚風吟伴宋窓雞百年未負林泉志秖恐天書召紫泥

送宿州同知胡仲立升授鳳陽府通判致仕還裏

彤廷曉日射朝衣喜動天顧得賜歸玉饌行庖仙蟻泛金泥賜誥彩鸞飛子陵江海心長戀彭澤田園計弗違耆舊多憐靑眼顧恩光還訝近來稀

送劉子機入覲

春風冠佩共周旋爲愛文章錦繡妍千里貢輸登禹甸九霄步武仰堯天家山久羨神仙宅仕路頻誇吏部銓漫說老來雙鬢白龍鸞賜誥儗歸田

贈馬良卿長史朝京

京國翩翩步武重天髙河漢挹空蒙山中長望秋云白海上遙看曉日紅賜宴恩濃金鑿落朝班聲侯玉玲瓏還家拜捧綾花誥鶴髮萱堂笑語同

聴竹軒

蒼雪紛飛白晝陰乾坤淸气覺蕭森秋風環佩湘江杳夜月笙簫嶰谷深欹枕不成蝴蝶夢揮毫長葉鳳凰吟老來亦欲依泉石與子同觀太古心

贈沈大使茂玄蕭副使叔達共三首

蓬萊髙閣望滄溟隠約仙家喚卽譍鶴騎帖云迷逺近蜃樓成市幻空冥扶桑日射珠璣窟沙島天開紫翠屛想見此時胸次闊別來夢繞夜燈靑

海東見說登州硯點點金星纈錦云若使老蟾分一滴便令脫穎掃千軍詞臣應詔曾攜直騷將登壇預策勲要與虛中長作伴山房試問沈休文

名家述律挺賢豪千里濠梁喜見招日月光華瞻帝裏風雲咫尺上仙橋每誇給事登廷陛卻訝徵商近市朝何似吳興山郭夜水晶宮裏聴吹簫

詠鏌鎁山送賈通判

倅廳南對鏌鎁山空翠紛飛白晝閒寶气暗埋巖壑底神光直上鬥牛間淸波淬石存金鍔逺岫生風響玉環前席如承宣室問爲言形勝似商顏

用韻答史濟川奏差見貽一首

風雨黃花一徑殘客鄕懷抱且須寛山醅不用玻瓈碗葉臡誰供瑪瑙盤蠧簡未終憐日暮貂裘已敝怕天寒帥垣使者歸來早錦繡囊傾得笑看

贈董士勉歸海州並問訊劉貢寓學正

風雲浩渺泛靈槎三徑歸來菊有花疏廣宅東天入海龍且城外水囊沙賓筵且復成娛樂帝闕終須拜寵嘉好語黌宮劉博士休將簡策問生涯

寄晉原縣丞王叔潤兼簡主簿董仲石

靑霞仙子最風流闗陜山河紀壯逰鳬雁影髙山日曉鶴笙聲杳塞云秋百篇體制諧金石兩考才名動冕旒客底未忘靑眼顧欲慿鴻雁寄綢繆

二妙才名識者稀同僚濟濟赴襟期庭中欲結王生襪講下誰趨董子帷少妓當筵歌窈窕阿蠻洗盞醉淋漓長淮應有相思客坐對空階月上時

臨涇望望塞城遙土屋人家晝寂寥南土衣冠憐謫宦西徵鐃鼔訝歸朝月明古戍悲玄鴈風落平坡急皂雕想見縣官能化俗邊頭立馬聴歌謡

馬屯山外落疎星千里平涼路杳冥逺近封疆誇俗習古今人物慨英靈石煤炙得牲庖熟瓦缶盛來湩酪腥風景須慿詩律冩試諧笙管月中聴

永思庵

翚飛華構近靑山沙水重重罨畫間孝感慈烏馴不去神逰化鶴杳難攀縮茅誓許精誠徹扳柏那禁涕泗澘巖谷鶯花春似海萊衣想象舞斑斑

又

龍穴慿誰闡地靈音容邈邈嘅泉扃象形欲刻丁蘭木家教須傳長孺經露洗松楸紛濺淚星羅俎豆肅惟馨山川佳气從今始恩誥疏封仰帝廷

遣懷示兒復升

余自九月初至十月末舊疾交作心腹痛楚腰背拘攣日常嘔逆老年客居困苦無聊作詩遣懷示兒復升兒年始出幼方務學於人事絕未通曉僅可備朝夕使令飲食起居恃以爲命而鞏成縣主簿鄭伯厚薦爲習學詩春秋二經及身言書判至煩吏部奉內府勘合起取欺天罔人莫此爲甚逺鄕羇旅父子離別情見乎辭矣詩凡十首

千里南來賦逺遊寄身天地等浮漚老年不減相如病久客那禁宋玉愁薄酒倩誰沽市井還丹笑我問逢州兒男癡弱難爲別長夜燈前涕泗流

世家文獻已多年南渡從今又八傳大父隠蒙多善慶吾翁求我有遺編麟經早著蕓窓學兔窟曾占桂籍先薄宦相隨憐別汝誰收老骨向林泉

當年攔道憶牽衣千里長淮恨不歸庭下芝蘭空雨露山中橋梓自光輝源流幸喜箕裘續孝養何慚菽水違待汝歸來成一笑須慿寸艸報春暉

滎陽家牒世多聞手足誰知一气分季弟廣西仍作縣先兄地下已修文故園籬落荒秋雨先隴松楸映夕曛冰雪尙存書帶艸靑春有待續餘芬

身言書判唐朝事巖谷搜羅廣用儒若使兒孩膺此薦不知等輩欲何誅龍翔羲馭鈞韶奏鷺肅周行佩服趨應有萬年長策在臣微亦欲辧姦誣

選士從來鑑別精猖狂敢瀆部曹聴老生不解通三傳小子何能習兩經郡守遣符親勸駕舟師戒道候揚舲虛聲無用人傳笑何似生來不識丁

五十年來柰老何客中誰復慰沈屙錢慳子母今埀罄藥用君臣近較多疏廣乞骸歸海島杜陵病肺臥江沱紛紛前烈空千古愁絕靑山落日過

山城獨臥碧雲深把鏡頻嗟鬢雪侵俸米無餘貧亦好丹砂有約病難禁浩歌夜半悲彈鋏勝賞年來負盍簪造化小兒眞薄相靑衫竟老歲寒心

夢裏還家夢忽醒山中松桂倍畱情長生欲得煙霞術古學寧推月旦評興熱可容詩作祟愁來祇仗酒爲兵教官亦預斯文寄投老猶能頌太平

故人相望碧天涯淮水湯湯去路賖萬疊雲霞仙客洞九重宮闕帝皇家鳴珂尙記金張裏奏賦誰開屈宋衙鴻雁有書煩寄逺晚霜閒付滿園花﹝余在臨淮種菊數百本﹞

洪武丙寅四月十二日過廣信訪闊齋鄭先生出示兒十首詩讀之令人淒然蓋小雅發乎情止乎禮義之作也遂爲書一本以遺其子復升彥心俾朝夕觀之以篤其孝養之志云大雅書

次韻史憲副行可見寄

上國歸來月滿軒東湖山水萬家村極知杜甫心常戀須信張儀舌尙存繡斧從今還使節鼎臺當復大名門舊時太白樓前路蝴蝶春風遶故園

往日曾過傍水軒長橋古木藹雲村廣文尙覺襟期在丞相多應世澤存燈火論交重解榻松蘿托好喜登門老來復作江湖別花竹何如獨樂園

寄鳳陽府斯文諸君子

胡﹝闕﹞教授

中都掌教冠諸儒堂上春風散佩琚未儗識荊慚太白可應慕藺愧相如世家重紹甘棠笏手澤多傳漆簡書明越同鄕天咫尺暮云頻倚客窓虛

趙黙仲先生

故國王孫老翰林紅顧白髮映華簪文明曾際千齡運經濟常存百歲心琥珀香浮稱壽酒褭蹄價重賣文金同鄕久有通家契風雨相思過夜深

沈文舉先生

天葩織就錦云機五十年來鬢未絲花館停驂多好客柏臺冠豸有佳兒菊松晚節陶尊泛芹藻春香馬帳埀老我尙耽丘壑趣丹靑好寄鴈來時

賴思順先生

盛時美產見眞材浩浩長淮教席開帝裏輝光依日月禹門變化待風雷尺書每欲從人寄匹馬何當訪我來聞說今年催滿考靑雲送上鳳凰臺

洪希羽教諭

委羽仙人老見招中都庠序近雲霄聖神有赫瞻龍衮俊選同趨颯佩瑤苜蓿盤空朝日上扊扅歌罷晚香飄客中那得重相見千里空令悵望遙

劉思溫

昔年樽俎共論文玉漏遲遲夜欲分百歲襟期憐鄭老萬言大對重劉蕡靑藜光動天邊月綠綺聲隨水上云愛弟舊誇眞禦史賜環當復覲明君

郭道裕

家本汾陽世冑遙淮南卻赴小山招云埀絳帳書連屋月滿紗窓酒泛瓢富貴祇應如昨夢英雄聊復話前朝別來兩見春風換誰與空齋慰寂寥

方參政文敏

健筆雄詞李杜間相逢千里卽開顏舊誇富貴雄無敵老覺光陰祇等閒蕓艸香凝瑤帙潤土花暗蝕劍痕班盛時文武須經濟莫戀淮南大小山

姚宗文

長淮晴漲白鷗波仙客風流可柰何化蝶蘧蘧占昨夢騎鸞踏踏聴空歌靑裁汗簡充邊笥紅染朝衫試越羅矯首城南天尺五風詩休賦考盤阿

夏士良先生

往事繁華一夢中風流誰識夏黃公醉傾桑落香浮席步遶梅花月掛空信筆文章綦北海滿船書畫米南宮舊時五里橋邊路杖履何由野趣同

吳孟周

延陵季子最風流琴劍飄飄上國逰每把篇章誇李杜時將波磔辧虞歐諸生講下齊襟佩具慶堂深肅饍羞聞說黌宮新幣聘西風遙想菊花秋

姜叔信

飛熊家閥素多儒手澤流傳積慶余海■﹝宀禹﹞共誇醫國手仙人曾授活人書菊泉滿尺香仍冽杏苑仙葩畫不如老病無緣重會面神丹誰寄錦囊儲

陳仲良

翠竹離離一徑分石牀淸思渺秋云冩成唐宋新圖障識得商周古篆文金縷詞工春欸乃寶鑪香熱晝氤氳舊時雅致今何似坐對靈山若識君

次韻答姚宗文見寄

浮庵居士號多文織就天機五色云譜族逺從虞帝出經傳長仰素王尊圗南儗奮孤鵬力冀北須空萬馬羣尙想淮山風月底也因詩派續江村

滎陽外史集卷九十二

●欽定四庫全書

滎陽外史集卷九十三

﹝明﹞鄭眞撰

○七言律詩

題墨窓捲

盛代文明日麗天墨卿窓戶愛窮年未容荘叟談虛白欲約揚雄艸太玄翠琰凝香傳寶刻華箋點漆粲瑤篇研磨自是經綸手祇合靑雲友列仙

書奧

奎星髙照屋西隅挿架縱橫萬卷書彩筆夢花孤榻靜靑藜炊火半窓虛天潢尙譜先朝系官誥猶存世澤余已有聲名登闕下苦心何必注虫魚

貧樂軒

繁華過眼盡堪憐古木靑山自屋椽三韭香沾原上雨一瓢冷泛雪中泉賣文敢儗金成匱問字何容酒滿船風月襟懷天萬里靑春座暖味重玄

題義兒陳淸捲

而翁雙鬢早星星膝下兒郎得寧馨長憶杜陵憐驥子不慚周雅賦螟蛉銜哀欲訴心如割舐血多聞舌尙腥見說宛丘存譜牒還家終不負幽冥

詠菊枕用吳先生韻

幽花包裹禦袍黃一枕齁齁臥石牀老覺形神安晚節靜通鼻觀溢秋香蟻醪醉醒疎籬月鶴帳寒驚滿徑霜辧得楮衾如白氎夢中紅日上東方

題馬知縣夢云圗

長日思親慨白雲客窓有夢暮縕縕緑衣恍若樽前舞哀角淒然枕上聞千里寸心隨縹緲半牀孤影落繽紛騷壇有客誇能賦不數河陽狄使君

題浮玉山房

削成尖玉湧玻瓈疑似昆侖瀚海西寶气伏藏丹壑暗佩聲縹緲彩雲低長材自許充瑚璉髙爵終期賜璧珪夜月秋深瑤帙啟浮光耿耿燭星奎

送醫士淩伯川歸吳中

浮世生涯藥籠中佩聲飛渡碧雲重沙河水暖龍遺骨山苑風晴鹿有茸九轉盡傳丹竈訣萬言寧待皂囊封吳江歸去春如海滿眼鶯花錦繡濃

送胡廷幹歸松江

謫居隴畆慰幽棲物外遊塵不上衣自有阮生靑眼顧也如江總黒頭歸秋風東海蒓鱸熟曉日西園柿栗肥自此不須談作客白鷗應許共忘機

分題得芍坡送李太守

疏鑿咸誇惠濟功使君來守表淸風千渠聲合雷車迅萬頃光開月鑑空暮雨冥冥騰赤鯉秋云渺渺落玄鴻吾民要覓銘勲處坡上新亭有慶丰

孫叔敖宋封惠濟侯誥詞石刻在固始期思店

送劉推官可成歸長沙

云杳長沙客思孤涼風千里賦歸歟五雷曽闡神明祕一卷猶存法律書嶽麓天髙摶化鶴屈潭水滿薦嘉魚作官何似還家樂仍有丹心戀玉除

用韻答宋推官廷臣見寄

淮南爲客已多年長憶山中孟浩然鴈信逺隨千里月鸞章忽報九重天論文願借淸風榻載酒須同碧水船莫道老虔官獨冷吹噓正待向云邊

再用韻三首

蒼髮蕭蕭五十年文章金石慕燕然壯遊自儗探蟾窟淸夢誰知到木天感興夜聞江上笛附書曉問海東船廣平才子誇能賦詩酒從容共客邊

作客從今儗十年瀛洲東望自悠然金堂玉室眞仙窟赤水丹山有洞天雲谷曾逰靈運屐雪溪還訪子猷船多情爲想歸田樂又見君來自日邊

客鄕千里數流年風雨淮山思渺然水遶奕壇送碧海雲開仙洞見靑天笙歌謾憶秋風宴書畫欣逢夜月船公府晝長官訟少輕車須約到芹邊

貽沈茂玄大使索登州硯

登州異產勝端溪卽墨封侯品秩躋要使九重分雨露便須五色吐虹霓禦前漫說宮妃捧海上頻聞使客攜莫待人間髙著價錦囊好送竹窓西

用韻烏先生畱別二首

太古遺音識者稀酒邊一曲悵分違池河共說神魚蟄瀛海還看獨鶴飛水闊三江云縹緲涼生六月雨霏微客途爭似還家好過眼休嗟舊事非

老來歸去世應稀功業寧憐與世違淮甸天遙雙鬢攺海城家近寸心飛可應騷客傷遲暮料得詩人賦式微鄕社斯文如一綫好令後學認公非

同郡烏先生繼善蒙恩還裏過濠上待舟畱二旬餘予以契家周旋無虛日將行著序爲贈先生復畱詩以別遂用韻以致惓惓並附先生畱別詩於後

十載長愁信息稀異鄕相見復相違自慚墮地非千里誰似衝天任一飛解帶石邊蒼樹合升仙橋上好風微篋中空有南徵稿不爲從容較是非

送李伯謹同知歸吉安

千里江山似畫圖天光如洗雨晴初共傳遊子催歸騎還道慈親正倚閭野水耕畬收黍稌蕓窓俎席薦殽蔬中都舊日畱遺愛好屬周南太史書

王漢章以博學授英山知縣予以其能繩祖武作詩賀之蓋漢章曾伯祖內翰公曽祖常博公兄弟相繼登博學宏詞科有名咸淳間者也

咸淳博學有名儒先澤猶存五世余曉日楓廷催入覲春風花縣聴恩除山中好著靑箱錄淮上誰傳玉海書老我天涯曾作客欲因相見定何如

寄林允原同知

聞君匹馬過邳州不得相從說舊逰楓陛仰瞻京國曉棘闈同試淛江秋看云好著圯橋履對月須乘泗水舟肻過臨淮松竹底定將詩酒詫風流

送葉主簿伯興歸慈溪

同鄕千里盼瀛洲風雪淮山賦逺遊雲暗松廳翻錦帙香傾棗釀醉瓊舟上新橋外滄波暮大著墳前緑樹秋歸語同宗賢弟侄靑燈還憶夜窓幽

送盧大使歸潮陽

潮陽久矣望歸來淮水風帆一日開深荷九天滂徳澤不辭五嶺冒炎埃山中劍气龍吟匣海上珠光蚌拆胎想見故園風物舊題詩正好寄多才

寄烏先生

田園歸去好從容故舊相看夢寐中把鏡尙憐愁鬢白持杯休惜醉顏紅歌彈長鋏風生席曲奏瑤琴月滿空應念淮山千里客寄詩須是杜陵翁

寄蔣古巖知縣

外家金紫見英髦譜牒相傳尙未遙蝶夢正酣滄海月鸞章忽拜紫宸朝畱城落日雙鴻杳汲冢西風萬葉飄車騎東來須一見山窓翦燭話淸宵

秋興用宋推府韻

日月光開萬歲山蓬萊雲气渺茫間封疆自古誇幽俗玉帛從今入漢闗馴象駕車踰海徼眞龍立仗育天閒帝鄕萬代稱湯沐共喜恩波浹宇寰

風生濠上碧流湍日照金雞五色翰楓岸晴看霜錦爛菊籬香挹露珠寒附書每欲隨玄鴈綰誥何因識紫鸞滄海東歸憐驥子吳江應已過淮安

玉宇天髙對廣寒淸輝照見酒腸寛神蹤要覓三生石仙藥須憑九轉丹宋璟多應趨宰輔鄭虔祇合老儒官山川萬里秋空闊好趂西風挾羽翰

錦韉花馬抹靑芻天上承恩喜賜租出塞將軍聞奏凱還朝使者迓先驅露涼松徑悲玄鶴水闊蓮塘浴錦鳬犴戶秋淸公牘少逺遊作賦托三閭

同鄕舊日訪山居挿架縱橫萬卷書郡府賢良催剡薦皇家爵祿慶宣除斯文每逐儀容接公道何嫌職守拘樗散由來天所放廳階日覺往來疎

此身甘似魯諸生汗簡悠悠萬古情試藝聲傳秋院鎖論文光動夜窓檠春秋聖筆終麟獲雅頌工歌宴鹿鳴先澤有傳當不媿朝恩何敢望盤纓

客裏黃花九日杯憑誰織得錦文回非闗使者徵求急可是諸生勸得來老覺丹心終不攺愁憐白髮苦相催夜深卻作還家夢城郭秋聲畫角哀

望鄕逺在海瀛邊茅屋蒼苔問石田夜月上時探兔窟寒潮落處抖魚筌踏歌遙聴靑雲外射策長懷玉殿前千里祇今憐作客焚香再拜祝堯天

次韻答馮道常謝氈襪之惠

書來襪寄紫茸氈霜雪應憐老服虔暄暖自須回晚節凍皴渾不怕殘年感君髙義何能報媿我虛名莫浪傳爲覓靴材如近樣著隨野鶴破蒼煙

附道常所寄詩

臨淮誰坐廣文氈乃是吾鄕老鄭虔桂籍題名知第一棘闈分手記多年文誇班馬中都盛詩儗陰何四海傳醉後更能惇宿好鏡銘落紙掃雲煙

送賈惟敬

彩鳳雙飛逺到家北風滿道正塵沙十年客況隨遷謫一日君恩拜寵嘉林壑生寒霜落果海途曬日鹻浮花鄕中故舊多靑眼醉倒金樽不用賖

題桂林圖

愛看丹桂倚林臯花下仙人白紵袍應爲名家多積徳不因招隠賦離騷鶴巢聲出靑雲表蟾窟香傳玉宇髙憶向西風曾折取待君初度醉揮毫

題梅檜圖

春夢繁華正可憐山深歲暮愛淸妍疎枝落落初開蕚老樹亭亭逺際天飛瀑聴從幹澗底懸崖望近片雲邊滄溟咫尺蓬萊島笑我歸來要學仙

賦南山別墅

笑指南山第一峯山中無事得從容金銀气合雲霄上紫翠光開澗壑重太傅多才傳洛下相如有賦憶臨卬歲寒正有松梅約臘酒香浮琥珀鍾

竹村

竹村深處問仙家石洞瑯玕長碧芽鸞鶴秋髙橫鐵笛雞豚社近漉烏紗山陰越上人相訝渭水淇園客漫誇喚取陵州文太守篔簹谷底問年華

爲吳孟舟贈醫士盛元禮

堂前慈母正呻吟三聖誰傳太古心袖有神鍼投寸鐵囊余寶藥售千金杏山香藹紅雲爛橘井寒生碧水深盛徳在人須補報欲求丹訣問雲林

送潘學正

緱山講道擁臯比五夜星光耿璧奎帝裏恩承紅日近仙梯步逐彩雲低不慚徐樂登金馬有待王褒頌碧雞笑我同袍華髮早祇須歸老故園棲

送羅副使丁母憂還鄕

縗麻換卻老萊衣千里西江賦獨歸可忍叢萱摧夜雨多憐寸艸報春暉瑤池信逐靑鸞杳瓊島仙逰白鶴飛媿我無能將贈賻客邊相別淚重揮

和孫大年畱別韻

東風花縣幾經春夜度秦闗月似銀陶謝詩名誇得儁歐虞碑帖認來眞客邊敢復畱冠蓋天上應須列搢紳跨馬又成淮海別雲霄步武莫逡巡

題春萱堂

雙親鶴髮畫堂中生意森森合化工夜月天髙埀翠黛午風日暖艷金紅舞衣笑奉儀容接仙籙欣誇福壽同百歲一門歌具慶恩封早賜大明宮

寄王漢章

春來見說兩朝天祿宦多蒙聖主憐病足敢騎沙苑馬歸心忍聴蜀山鵑水亭修禊招賢士月館吹簫候列仙尙有掖垣遺稿在手抄應許寄芹邊

予在臨淮手植杏一株越五年而作花賦詩寄郡庠諸先生

當年手植近窓紗正待春風早看花絳雪生寒迎曉日香綃透暖絢晴霞敢云相國裴公宅不比仙人董奉家寄語瓊林新進士朝來載酒好將車

和韻寄開城縣丞孫大年先生

宮錦紅翻禦賜衣風流文物近來稀山中共訝前驅過天上同誇入覲歸烽火臺詞諧玉律古長城調葉淸徽幽州購得昭仁帖好寄濠梁水竹西

先生有烽火臺古長城二樂府故及之

錄大年畱別詩

斯文骨肉情均有尙友襟懷眼獨稀秫酒每邀多士飲俸錢曾寄一文歸幽花細艸披緗捲明月淸風拂素徽記得淮山相別處殷勤餞送水門西

用五河縣孫驛丞行簡秋涼感懷詩韻

逺碧亭前翠竹幽多情誰爲數詩籌雲霄指點無多路淮海從容一半秋客騎鳴鸞行復止官船撾鼔去如流登髙好寄孫公賦消得吾生萬斛愁

琪樹西風枕簟幽郵程百里報船籌聲傳哀角孤城夜夢斷浮槎瀚海秋彈鋏不禁歌激烈操觚聊復寄風流河頭見說魚還賤好寄樽前洗客愁

汗簡孤燈夜榻幽老來無計借前籌丹楓影睇龍廷曉玉桂香探兔窟秋河漢天髙星北拱瀛洲海闊水東流客懷浩蕩憑誰冩淸唱應須喚莫愁

呼酒鄰家隔竹幽杯行到手不論籌蒹葭水闊汀洲暗苜蓿涼生苑囿秋解佩正須歸舊隠濯纓還許向中流相思坐對濠梁月千里難禁宋玉愁

芹邊自足寄淸幽機巧人間不用籌蓂莢周回堯甲子簡編筆削魯春秋月涼濠水淸如靛雨洗淮山翠欲流爲問五河明博士病中應恐不勝愁

水郭人家處處幽太平久已息邊籌箜篌曲奏虹橋月刁鬥聲傳雉堞秋展席恍驚珠露滴據牀遙指玉繩流封書欲寄南飛雁翠竹窓西人正愁

次黃以齋韻壽吳方齋博士

日照扶桑海宇開五云多處望三臺且陪坐席春風樂相約林泉晚節回雅調誰歌靑玉案碧香同捧紫霞杯百年好爲斯文壽祇恐天邊使命催

題松存齋

君家種徳自先公存得山中幾樹松仙籟滿林搏化鶴翠濤滚壑舞羣龍九重路與雲霄接百歲恩承雨露濃見說明堂求柱石榮華何止大夫封

次韻王文祥見寄

作客彭城又幾春煌煌庠序正興文光躔奎宿空中現曲奏霓裳月裏聞眢井水枯憐宿艸蕭闗路杳盼行雲遨逰如過歐陽墓拓得殘碑幸見分

送王敏文自寧夏還四明

同鄕久矣識多才淮海相逢一笑開世味眞能甘淡汨客情且復慰招徠官槽正熟葡萄釀塞曲新傳鷃濫堆千里煩將家信寄山中松竹問誰栽

雙親兩地思愔愔萬里難爲一寸心於越山川春樹逺李王城郭暮云深饌饈要待雙魚出彩袖行隨獨鶴吟至孝往來應不憚爲傳作賦儗詞林

用沈茂玄大使錄示令親所寄詩韻就寄

風流人物柰君何淮海從容客興多夜月光開雲母帳春筵曲喚雪兒歌日穿林壑啼黃鳥雨洗庭階濕翠羅正欲扣門同一笑歸來星斗看天河

三月春深問若何看花應怪落紅多騷壇屢掃堂堂陣仙館頻聴踏踏歌已見良材成杞梓更聞嘉好葉松蘿天涯誰念瀛洲客夢逐扁舟過淛河

陟望軒

一片浮雲伴落暉望鄕千里意多違天髙淮甸冥鴻度海闊蓬萊獨鶴飛使幕敢辭毛義檄親庭誰舞老萊衣百年已注長生籙白髮蕭蕭待汝歸

謝五河孫驛丞魚酒之惠

買得河魚不論錢寄來羊續底須懸烹鮮自可供朝飯斫膾須當獻午筵家醞生香傳寶甕聲詩托興冩金箋感君厚賜何能報問訊云鴻若个邊

和蕭叔達副使韻兼簡沈大使妙玄沈先生文舉

風雨愁連上下闗客窓易老鏡中顏獨懷滄海瀛洲逺誰念連天蜀道難仙路不聞歌踏踏溪橋祇許聴潺潺休文自有東城約醉後應須借馬還

門巷蕭騷不閉闗詩翁誰與破愁顏儗尋杜位怕泥滑欲過蘇端愁路難野闊淮天山隔逺溪深石罅水流潺司徵總是登瀛客油蓋重重馬上還

贈劉思恭舉秀才入京

生逢盛代慶雲龍金帛招延禮意濃客路秋隨牛渚棹朝班曉聴鳳城鐘淮南鴻寶巾箱祕太乙靑藜內閣重黼黻文章知有待恩除拜舞紫泥封

壽吳教授先生

泮藻晴香水不冰天街曉見老人星已傳多士成髦俊有待佳兒育寧馨就日正須朝北闕臥云終儗返南溟百年同爲斯文壽醉後題詩上錦屏

百歲襟懷一片冰文光笑指璧奎星珍庖曉報侯鯖熟寶甕春浮蠟蟻馨科甲久聞探兔窟扶揺直儗化鯤溟同袍盡爲先生醉淮水淮山看畫屛

次韻答兪明逸先生

仙翁家住海瀛邊六十容顏似壯年夜月夢回蒼玉佩秋風吟擁紫茸氈牙籖挿架蕓香合鶴騎當軒樹影圓笑我客居淮水闊白雲千里思淒然

帝裏光華日月邊黌宮樂育頌堯年看花曾買春風騎翦燭頻吟夜雪氈石韞荊山精璞重水髙淮海孕珠圓聲歌欲奏淸平樂才匪襄陽孟浩然

鴈鴻將信到芹邊琴佩飄零又十年帶艸荒蕪通徳裏檐花飛灑廣文氈多慚上客瓊琚集空待家人寶鏡圓何日歸來丘壑底南山有興賦悠然

中都廷闕五云邊樂只邦家祝萬年彭澤祇應欣有酒少陵何必嘆無氈篆文已賜銅章重彩綬寧需玉琲圓鄕社斯文誰砥柱須看大手勒燕然

東海扶桑旭日邊鄕心戀戀已多年長歌竟老馮驩鋏舊物空存子敬氈雨暗螢窓秋夢逺天髙兔窟夜光圓獨懷孝子羅江畔松栢瀧岡涕泗然

寄宋廷臣

憶昔濠梁贈別時斯文千古付襟期吚嚶不作人前態慷慨當爲天下奇北客尙令思若水南冠今已釋鍾儀裁書欲寄云邊鴈香染西風灑墨池

白髮慈親正倚閭天涯遊子快歸途過門賓客頻攜酒問字兒童競挽須江海多情傳翰墨園籬有興托樽壺我今亦欲投簪去東望滄溟夜月孤

廷臣上道謂予曰我死公當作傳其志亦可悲矣

史行可憲副眷兄過臨淮以詩見貽次韻識別

天開聖運粲人文五色詞葩吐異芬錦裏光重丞相府靑山气藹大卿墳淛江科第登髙甲涿鹿名聲迥出羣冠豸又看持憲節封章應徹黈旒聞

附錄史憲副詩

每憶臨淮鄭廣文百年書帶藹淸芬徳尊不在論資品官冷惟知究典墳春水濠梁魚樂意秋風莊浪鴈離羣過庭昔日傳詩禮深媿陳亢叩異聞

次韻許上捨廷愼見貽

湖海交逰遇服虔中都分得廣文氈孔門冠佩三千士魯史春秋二百年懷慶風流今復覩瀛洲譜牒古來傳白雲試問山中信祇欲同歸賀老船

附錄許上捨詩

拓落深悲老鄭虔白頭依舊坐寒氈修名自昔誇三絕薄宦於今又十年楊子玄成人未識左思賦出世爭傳文章得失千秋事鑑水何時共酒船

次韻許廷愼立春詩

東風吹散土牛塵彩勝花重綺席春羽士書符傳遁甲侯門奏樂宴同寅天埀廣野星杓近地闊長淮雨澤新爲愛襄陵千里客菜絲盤玉慰親情

禁桞迎春舞萬條東風彩燕迓新朝乾坤坱圠洪鈞轉江海升平玉燭調郊祀獻歌傳漢武寅賓分職仰唐堯鳳城預有看花約須待揚鞭過畫橋

題賴思順雲林讀書深處

愛向雲林縹緲間何如李白在匡山每令童子移書帙時許仙人颯佩環講罷風生幽壑底夢回月到碧溪灣勞生正厭塵遮眼杖履何由共往還

潞州陳節判叔銘過臨淮惠紫團參一本作詩貽吳教授

上黨人參五葉齊紫團山頂碧雲西來尋金綫重樓艸教斸丹厓五色泥具體宛然分手足按方時許入刀圭懸知上藥無炮炙解使仙翁壽域躋

題廣信府李經歷仲謀聴松軒

髙住松崖最上層玉人琚佩不勝淸翠濤洶湧蛟龍舞仙籟蕭騷鸛鶴驚笑指鈞天談昨夢儗煩樂府變新聲山人要識陶弘景風月秋髙許結盟

題采芝捲

淸歌縹緲遂云行采采芳華澗谷春雪鬢老如商嶺客絳衣朝儗漢廷臣療饑不待香炊玉酣醉何辭艸當茵笑我銅池應有頌願隨步履上星辰

和韻答余徳載

春深來訪浣花翁座席紅翻芍藥風樽酒可能如北海瓣香何敢儗南丰鷓鴣聲隔千山逺燕子泥香一徑融笑我浮生空潦倒斯文多幸付諸公

天涯誰復爲情親樗散襟期莫比倫徐邈盡今誇酒聖魯褒何苦著錢神月宮有桂曾通籍溟海無槎可問津把鏡卻憐雙鬢雪多君逺訪玉溪濱

送淵上人璧潭歸弋陽

悟得眞如不用參法■﹝施﹐童代也﹞華雨落毿毿須知有相原無相莫問前三更後三杖錫多緣隨覺路袈裟寧欲換朝衫山中猿鶴歸相迓圓壁天開月在潭

洪武十九年夏五月不雨廣信郡太守番禺彭公推府靈臺李公率所屬及父老民人禱於羣祠祝詞甫畢甘雨隨至三日之間四郊沾足賦詩志喜用以見二公精誠所致云

霖雨蒼生素有懷天心昭格眾心諧虛檐坐使翻銀竹廣畆同看長翠荄云暗蛟龍歸逺海水髙魚鱉上長街朝來送喜千家徧卻道先生語類俳

瑤闕欣聞帝寵嘉滂沱甘雨徧天涯溪流渺渺來千里雲气重重冷萬家盡使丰年多黍稌也從七月詠禾麻廣文喜作襟期在淸夜長吟絳燭花

天澤從今大有年山花野艸亦欣然馨香始信神靈格歌詠咸誇郡府賢谷粟豪家須落價魚蝦近市不論錢若將汗簡書奇績太史文章筆似椽

桑麻精禱思冥冥一片丹衷徹帝聴巖瀑髙懸河漢白山田深沒水雲靑蕓窓浥潤通書帙燕寢生涼透石屏瞻仰昊天覃化育羽人請誦玉皇經

用彭太守喜雨韻

誰奏封章徹帝穹蜿蜒滄海奮神龍陰重兵鐵驅云騎隊逐旗旌散雨工送喜定容蓬島客醉歌欲效杜陵翁文章大手多燕許相業須傳濟旱功

商羊縹緲舞層空澗谷深深起蟄龍閶闔九重傳帝命云霆千里沛神工有年喜續麟經筆樂事欣傳鶴髮翁爭似盛明賢太守恩波湛湛不論功

用彭太守述懷韻

府庫頻支月賜錢靑雲有路作腰纒拜恩北闕文奎近讀律西窓絳燭然自許生來忠貫日何期身後畫淩煙黃堂晝靜淸如水化育咸歸刺史天

云錦囊空不問錢老來寧許百憂纒廣文貧似陳無已明府才如孟浩然緑水光寒珠孕月靑山气暖玉生煙南州千里誇形勝仰戴皇家日月天

按公詩首云莫道爲官不要錢要錢自可作盤纒人心如此不如此天意不然眞不然語𨿽麤俗亦可以觀其所守矣然不數月而以招贓瘐死悲夫

和同知錢相公登髙韻

南屛步入翠云髙香拆泥封醉碧醪仙洞聲遲蒼玉佩賓筵光動紫羅袍幸逢王化歌麟趾正及朝家聚鳳毛何似廣文官獨冷山齋松竹聴蕭騷

瑯峯晴睨九秋髙雙榼香攜玉色醪歌韻有情須著筆笑談無事幸同袍山深艸木成鱗鬛海闊雲霞落羽毛采得菊花黃滿地西風歸騎晚飄蕭

用錢同知美推官能弓韻

馬上彎弓气勢豪星流點點破纎毫鴈鴻仰笑當空落猨狖悲憐抱樹號羅竇功成蠻冦殄天山凱奏將材髙請看衛武賓筵秩莫問兵家有六韜

聲華不數五陵豪目極秋空落兔毫匼匝風生鳴翠駁僕姑月滿控烏號一言中戟兵應解百步穿楊藝絕髙要待澤宮觀揖讓諸生未儗習龍韜

贈繆如璧

靈山佳气逼雲霄憲節當年閥閱髙手澤尙傳蒼竹簡宮恩猶認紫羅袍考盤詩詠時方泰束帛榮華運更遭有約林泉須一到松花細采釀春醪

上饒繆氏世家靈山以姓系地號曰繆原其先名君寶號泉山者仕宋紹陵官至江東提刑持節讞獄名震一時後有字如璧者實其三世孫云如璧古朴愼重奉提刑公貌像簡冊數十年如一日縉紳君子樂稱道之而宜黃塗先生幾守約且以愼顧言行爲辭是得贈出與處之道矣如璧已老而克從祝規豈非世家賢子孫哉書曰紹聞衣徳言其如璧之謂乎予教廣信二年如璧修刺禮謁出示此卷因歌二律並識其後以歸之時洪武二十年歲在丁卯正月上元日四明鄭眞謹識

用金太守韻兼上﹝闕﹞同知﹝闕﹞推府二公

佩襟濟濟盼秋波共迓春風五馬過海■﹝宀禹﹞車書今日盛山城弦誦近來多愛聞召伯棠陰化驟聴漁陽麥秀歌名教不應無樂地廣文已老柰公何

東風雜沓聴鳴珂倅守朝歸喜見過花壓重城春入畫芹香泮沼暖生波玉函捧表天顏近彩筆題詩宦況多卻笑馬周貧作客有懷不敢望常何

再用太守金公雪中韻

天葩灑灑徧山城捲起重簾眼倍明晃蕩乾坤春有象飄蕭松竹夜來聲何煩走檄催滕六胡不當筵喚曲生上客梁園誰奏賦好仙爭得與同傾

題同心捲

湛湛靈臺一鏡空淸光照見兩情同結盟不用銅盤挿講學相期鐵硯功泮藻來遊聴夜雨桂宮聨步待秋風古來管鮑稱知已願汝相望百歲中

用金太守冩懷及登天寧寺樓韻

南屏山色近虛檐公館年來樂意添香爇沈煙春靄靄醉歌湛露夜厭厭海棠欲睡紅當席萱艸忘憂翠隔簾彩筆生花成五色共傳淸夢似江淹

曾將樂府儗三臺錦繡胸襟絕點埃帝闕封章須特奏客廳俎席爲誰開紗窓夢醒牀依竹石徑行吟履印苔騶從平安頻得報東風落日尙遲徊

梵王樓閣似長幹面面溪山作畫看鶴騎影迷千里信鯨魚聲報五更寒法師笑指靈峯近詞客休歌蜀道難長日登髙須有賦分明寶樹識瑯玕

嘉禾崔彥齡以母在瓊州陳詞通政司啟東宮報可徒步奉迎過廣信寓宿數日作詩以贈

嶺海馳驅萬里天慈親相對涙如泉狀供政府原非妄啟入儲宮俯見憐旭日錦萱春藹藹冷風玉樹月娟娟版輿早候來歸日儗補南陔小雅篇

三月廿八日陪府官詣東嶽廟行香獻壽律詩二首

華構翚飛萬疊山黼帷祇在殿中間風聲颯颯傳神語燭影煌煌近帝顏逺岫樹低云補缺淸溪石礙水流灣殘碑認得先朝刻願道當年二聖還

神斿雙引拂空冥鸞鶴蹁躚下翠屏獻壽自須通祕祝謳歌還許出優伶花攢綺席杯傾碧火爇珍庖俎割腥麾導前驅催上馬山風吹雨灑淸泠

廟中有石刻宋紹興間故物有伏願二聖回還之說可見先朝民俗忠厚不忘其君之意讀之嘅然

滎陽外史集卷九十三

●欽定四庫全書

滎陽外史集卷九十四

﹝明﹞鄭眞撰

○七言律詩

寄闡仲猷

髙住龍山第一層千年永續祖師燈天都入覲恩光重日本歸來道價增浪帖補怛瞻寶像雲開落石布金繩上方刻得新碑制笑我淮南見未曾

識得眞如是佛身焚香上祝聖明君龍王聴法來滄海獅子牽車向白雲琬琰宸章金作刻袈裟禦賜錦成文投簪幸得歸來早應願山中半榻分

賦鶴瓢杯用方參政韻

仙驥云深早蛻胎誰將霜骨鏤崔嵬香流玉液風生座影浸金波月上臺詩客莫誇椰子榼山翁何羨水精杯醉來傲睨乾坤闊髣髴瑤池賜宴回

用前題別賦一首

骨相虛涵造化機仙家酒熟許挑攜靑雲誓與歸華表白月須同泛碧溪興托箕山心似石夢隨遼海醉如泥傾銀注玉人堪笑回首崆峒落日迷

用方文敏新春試筆韻

滿堂裾翠織如蔥春在淮山錦繡中河漢天髙瞻北斗瀛洲人逺問東風升平鼔樂千門合混一車書四海同見說詞林供帖子上尊琥珀賜醅紅

贈臨淮生六人赴京

陸好徳

傳家逺自陸宣公典誥文章卷帙重序列諸生欣造就生當盛代幸遭逢彩雲曉署瞻閶闔碧藻晴香詠辟雍天外公交車催上道鶯花三月正春濃

李英

龍蟠虎踞仰王都浩浩風雲屬壯圖莫使荊人空抱玉肻令越客暗投珠聴鶯曉日開丹幛躍馬春煙散紫衢老我祇甘淮海上煩君多謝魯諸儒

孫起

春風上國許遊遨濟濟衣冠總俊髦天近蓬萊翔紫鳳水髙淮海奮蒼鰲慶門埀裕年方壯寰宇同文運更遭寄語成均姜博士老來爲客尙臨濠

王勝祖

風滿長江月滿山擔書祇爲叩賢闗杏林春色身先到桂窟秋香手可攀天拱宸樞瞻漢闕月臨朔望換朝班狀元釋褐今應見覲省萱堂謁告還

陶徳成

我來見汝尙爲兒手挾明經日問題歲月恍然成老大林泉寧復事羈棲神京赫赫環江海學省煌煌近璧奎鼔篋早登髦士選竹窓莫厭五更雞

蔣禮

丰姿梧竹見淸修一卷周詩志欲酬曉日當廚催鼎饌夜蟾照席掛燈篝鑄成鐵硯頻攜手會使朱衣獨點頭上捨禦前春釋褐家聲好繼■﹝凵外了內﹞亭侯

贈虹縣生劉昭貢成均

煌煌學省近靑霄淮海諸生喜見招挿架籖題翻錦綺升堂裾佩聴瓊瑤胙分俎豆春秋祀班簉庭墀朔望朝文教原知今日盛好將歌頌獻唐堯

送臧惟表詩﹝並序﹞

四明臧氏爲文獻名族其始祖大丞公宋髙宗時扈蹕南渡爲翰林禦藥嗣後科第相繼珪組蟬聨至於元初魯山公南冠入見世祖持節左憲所著座右銘列諸憲府天下傳頌去魯山數世而惟表際今聖朝試藝中選授臨洮府蘭縣丞三年以稱職聞可謂克世其家者矣予客濠上值其考滿與論世家之契作詩以贈之

魯山繡斧舊家聲三字猶傳座右銘錄宦逺經秦樹碧壯逰遙指蜀天靑牛酥和酒寧辭醉羊胛充庖不怕腥客底相逢同一笑海云深處思冥冥

送黃彥機

洪武癸丑予以淛省鄕貢計偕春官莆田黃公彥機亦以閩省進士謁選吏部因與論同年之好彥機四如先生曾孫理學文章卓有源委予心敬服之及來典教中都屬邑數年而彥機奉上旨爲鞏昌府通渭縣丞歲時請覲取道濠梁握手論舊玆書滿上考彥機謂人生聚散無常不可無一言以別予老矣無能爲矣玉京天上夔龍接武非彥機其誰哉遂賦詩以致期望之意云

兩省同年進士科斯文契誼果如何春云闊步公須早夜雨羇愁我獨多邊笛頻聴靑玉案山杯不厭紫芝歌相逢又說朝天去花桞東方散佩珂

答黃仲塤檢閱見寄兼簡吳伯宗內翰

煌煌華蓋近奎文玉宇天髙覩慶雲秋露每憐三徑菊春風猶憶泮池芹王言潤色毋多讓尙食傳餐莫浪分簪紱老逢臺閣選好將忠赤報明君

鈴索無聲玉漏殘文淵閣上逼髙寒恩光頻對雙蓮炬壽考何須九轉丹蘭殿早朝隨喚仗花磚晚步候鳴鸞斯文說有吳夫子淮海相望欲見難

附黃檢閱詩

﹝闕﹞

題莆田羽士云所捲

仙家樓閣望三山人在祥雲縹緲間每欲隨風歸洞府曽因作雨向塵寰劍光變幻黿鼉窟丹气氤氳虎豹闗笑我無心從去住蓬萊頂上候瑤環

送表兄範執中復任靈壽縣知縣

系出文華學士公誰知異姓本同宗相逢共詫形容老入覲應誇步武重燕馬春郊肥苜蓿淮船秋水映芙蓉遄歸寵賜南宮宴一曲周歌湛露濃

題畫二首

曾過坡仙放鶴亭黃茅岡頂思冥冥相親有客須拌醉好語逢人不倦聴一水傾翻千澗碧兩厓浮動半天靑舊遊恍惚渾成夢聊復題詩上畫屛

古木藤蘿翠雨飄重巒絕壁倚雲霄坐隨行徑秋多露渡喚長江晚有潮機事相忘鷗影只封書欲寄鴈飛遙十年虛負瀛洲約愁聴仙家奏玉簫

送鄢陵教諭髙思聰辭官歸金華之武義

長淮千里放歸船記得相逢五載前薄宦不須論教鐸醉歌且復共賓筵天官試卷存遺藳詞苑菁莪取次編如過金華山下路煩君致意牧羊仙

答姚宗文律詩四首

門掩西風一徑苔懸知勿藥好懷開不辭上客停雲騎何羨佳人當肉臺蒼鬢不應甘老去靑衫只儗早歸來向時已悟杯中影莫爲多情賦七哀

淮天空闊彩雲收坐對靑山最上頭幽夢祇應隨化蝶閒心盡可狎來鷗胸中繡錦休停織袖裏驪珠莫暗投籬落菊花秋已近浮庵還許喚同遊

一曲淸歌聴采蓮夕陽髙樹正鳴蟬山川風气千餘里詩酒襟懷四十年妙藥人間誇不死靈符海上詫逢仙幾回笑指揚雄宅問字終當造席前

髙節多君慕子陵憐予祇似出家僧牀頭相問頻能去燈下長懷可自勝嗜酒誰云賖卽得賣文獨怪價難增客鄕願得身彊健要覓山中術與芩

附宗文詩

﹝闕﹞

送林生歸樂淸

萱堂有命過淮西矯首雲霄百尺梯彩袖庭階朝進鯉靑編燈火夜聴雞家聲儗續梅花詠客興頻將柿葉題最喜乃翁多善政歸來歷歷話中閨

寄徐景顏三首

秋榜名聨進士科輕舟同日溯淮河舉頭天際云雷迅揮手人間歲月過大府祇今辭滿牘黌宮仍復聴升歌馬融絳帳知何似解榻還嫌禮數多

帝鄕城郭楚天涯倦客西風兩鬢華終許徐君歸﹝闕﹞豈容賈誼困長沙曉窓獨對靑銅鏡夜榻虛燒絳燭花淮潁相望云漢接逺遊祇欲趁星槎

鄭虔多病更多愁卻笑文章死不休泰運重逢堯甲子師傳頻纂魯春秋敢云闕下郎官老誰識周南太史畱科甲向來叨第一西風竟負廣寒遊

用韻寄王漢章三首

山中報政兩年餘卓魯聲華總不如遺迹向來詢漢楚淳風今得問廬舒據鞍自覺丹心壯照鏡應憐緑鬢疎楚澤天髙鴻鴈逺短歌空復賦三閭

花縣仙人玉雪淸科名詞學早蜚聲共知簪紱家傳久多羨弦歌徳化成千里山川鯨海島五雲宮闕鳳陽城故人相見多靑眼狂客誰憐賀四明

年過半百未容閒縣宰今躋七品班隴上恩須金誥贈堂前笑待錦衣還蓬萊云近通三島閶闔天髙睇九闗海宇會同春正月紫宸行復覲龍顏

送潘伯英

將軍幕下羽書稀花桞輕風散馬蹄古篆多應題玉筯梵書謾憶寫金泥天連河漢恩光近云擁蓬萊步武躋老我白頭淮海上煩君問訊故園棲

送莊浪衛千總所王鎭撫朝覲領誥而還

虎衛煌煌塞上開將軍多仗出羣材湛盧光動星橫漢觱篥聲殘月滿臺鐵馬沙場精教閱金城部落藉招徠功成催入龍廷覲彩鳳綾花拜賜回

題緑陰深處

蕭蕭松竹翠交加五里橋南處士家化育盡令饒雨露山遊終許載雲霞巖花亂髮雙扉暗澗水潛通一徑賖老我已忘塵俗念長生試欲問丹砂

題吳道延書屋

錦軸牙籖挿架髙座中上客盡英髦雙鉤妙訣頻臨晉五字新篇祇和陶辟蠧春來教汗竹聚螢夜半代焚膏勸君好富三餘學鼓勇詞場戰必鏖

題梅雪捲

銀海光揺六出花晴香一樹映窓紗誰陪東郭先生履逺訪西湖處士家皜素本來同造化淸寒不許炫豪奢捲簾愛索羣姬笑取水春烹雀舌茶

五月初一日太守試闔府縣諸生命予爲主試初六日掲曉太守有詩次韻

藝戰中場甲榜開南州多士慰招來升平正遇君臣會俊造須期將相材詞學盡誇綦北海經題頻問呂東萊明公藻鑑歸公論耿耿中天玉鏡臺

題碧山詩卷

山翁結屋倚空靑猿鶴招呼月裏聴流水落花春寂寂白雲深樹晝冥冥久知妙法超三昧仍許離騷賦獨醒老我尙耽丘壑趣籃輿儗欲叩松扃

上金太守府尊一首

攜家共覩郡公來五馬趨迎一笑開不羨笙簧喧北裏卻欣歌誦補南陔九重恩儗絲綸誥百歲香傾琥珀杯信筆要書耆碩傳老生不敢譲非才

題金郡公待月樓捲

晚涼人在畫欄東海底金輪湧碧空羽舞霓裳隨縹緲仙逰環佩颯空蒙葡萄滿注香尢烈檀板輕敲曲未終願與嫦娥覓靈藥奮身同上廣寒宮

夜宿谷神道院爲吳道紀子玙稱壽宴罷作詩以謝並貽同志諸君子

星滿銀河月上弦玉溪光泛水中天遨遊如在珠璣窟燕樂還勤錦綺筵希有年華兼福壽風流文物總神仙樽余更許明朝醉踏踏空歌夜不眠

和金太守述懷韻

甘棠陰轉翠簾虛坐對溪山畫不如五彩騰鶱阿閣鳳九霄變化北溟魚斯文共覩分符日大用還誇發軔初可是龔黃循吏傳他年弗媿史臣書

每欲揮毫賦子虛非才空愧馬相如彎弓卻道云無鴈彈鋏多應食有魚蕓屋泥香朝雨後竹牀月透夜涼初諸生沐浴文翁化坐擁臯比聴讀書

和韻奉答金郡公仲和太守父也

貂蟬七世仰華宗千里南來識郡公庾亮許令延夜月光庭容得坐春風花邊雅戲歡娛洽竹裏行庖燕笑同厚徳在人須有報廣文莫道錦囊空

碧沼涵空石徑幽潭潭公府慰相求步兵寵顧多靑眼工部愁吟柰白頭蟻榼香傾甘露滑花箋濃染翠云浮芹邊笑我淸如水有約西風桂子秋

連雨有喜上金太守錢同知李推官

瓣香多見格天心一滴甘霖一滴金■﹝畝犬﹞畆嘉禾成樂歲乾坤淸气滌塵襟舟移九曲山溪逺綆汲千家石甃深太史簡書煩志喜廣文才淺不成吟

折桂贈金郡公

萬里西風桂子秋梯空誰向廣寒遊曾將姓字通仙籍敢望恩榮賜狀頭金粟妝成涼月滿麝臍香透晚云浮一枝折贈蓬萊客好約嫦娥共勸酬

寄古芳禪師

上方形勝占祥符矯首靈山似畫圖火暖云鑪然榾柮酒香春甕勝醍醐西天教演眞乘祕東魯書探滿架儲見說夜來禪定起一龕坐對月明孤

送知上人禮補怛

補怛洛迦山在寧波府昌國東大洋海島上觀音示現之地予家四明於大士爲同鄕弟子海波險絕不及一至典教廣信而鉛山上人永智若愚不逺千里武拜而前必欲瞻仰慈相而止予嘉其意之誠志之堅也作律詩爲贈按補怛洛迦梵語華謂小白華以山多白華故云

滄海天遙雪浪堆補怛山頂幻樓臺多因大士尋常現盡喚遊僧自逺來獅子吼林巖壑震頻伽出洞樹雲開袈裟坐向盤陀石認得前身是善財

寄羅信言

道來不肻扣丹扉秋水羅江看夕暉席上香寒花竹譜山中云暖薜蘿衣教兒盡把韋經讀作客還誇趙璧歸江海天遙音問少寸心長與鴈同飛

再用韻

枌楡藹藹蔭重扉醉倚闌干駐落暉搗月須求雙玉杵翦云欲制五銖衣蓬萊有路須同到靈鷲多年未得歸想見家山新孝亨慈烏常遶樹頭飛

靳子英巡檢寄贈虎皮作詩以謝

寄來弓箭虎皮斑想象威風百步間肻令戎氈誇雪白未容蜀錦炫朱殷寢牀不覺驚魂夢講席多應發笑顏感荷情親無以報題詩附與片雲還

賀蘇如初下第復職

先生試罷早歸來春滿黌宮講席開謾道劉蕡猶不第誰知賈誼本多才鯤鵬海上終髙奮鷗鷺沙頭莫浪猜過眼可應迷五色且須談笑付樽罍

題南州別墅

聞說南州逸興饒相期解榻過山腰神仙樓閣還同到使者弓旌不受招云擁重巒喬木暗風隨幽徑落紅飄抱琴誰鼔淸商調五色鸞凰下泬寥

送玉山汪生起復入國監端明學士狀元拱辰公之後也生號冰玉堂就題

溪山冰玉產魁儒法從恩承祕殿除云匣凝香猶有笏牙籖挿架尙多書照人淸气寒仍冽滿眼晴峯畫不如文獻百年論嗣續從今魯寶識璠玙

題鑑湖曉霽

鑑湖晴漲白鷗波賀老風流問若何蠻賈趁墟酬市語洞山踏月聴空歌夾堤菱芡經時熟入郭魚蝦近日多我亦有心探禹穴須君同賦考盤阿

落第舉人南昌張某特恩授溫州永嘉縣學教諭兼簡劉貢禹學正

丹符躬拜禦前除試藳猶存棘栫余宣聖殿髙瞻衮黼諸生班整肅襟裾華堂擊鼔公廚熟彩鷁埀簾海味腴爲語睢州劉博士老年易學定何如

題孫氏紫荊堂家在淮安山陽縣先七世不分宋南渡思陵嘗幸其家

將軍堂植紫荊花淮海山陽憶故家奕世云礽同饌席前朝恩寵駐鸞車簾櫳鉤曉漙珠露座榻凝香覆晚霞見說孫枝還秀發年來應許著芳華

寄史行可

八行傳家盛有人科名靑紫不如君契囊錯落傾珠斗使節光華拂錦云賈誼有名傳洛下王通隨意教河汾不才亦有田園興儗共攜樽醉夕曛

昆季從來識二難每從過者問平安久交自許如金石逺信何由托羽翰拄笏看山云冉冉研朱點易露漙漙卦爻會要新傳得寄與燈前仔細看

寄史君實

月湖公子泮池深老卻平生富貴心寶鋏歌殘星斗落紫簫吹斷鳳鸞吟秫香樽蟻杯頻泛燭翦釵虫夜向深若幸廣文歸去早午風花下定相尋

翠竹窓紗易一編焚香孤坐晤幽玄從知太極原無極始信先天祇後天龍虎風雲當盛代貂蟬閥閱素多賢笑看喬梓靑如蓋灑灑涼陰雨露邊

寄金太守仲■﹝曰上州下﹞錢同知﹝闕﹞時二公得罪屯田天寧衛

身世悠悠任所從要知文武古來同寶裝好買千金劍努力須扳兩石弓共說闗張多意气要知韓範本才雄淩煙閣上蒼空近願畫丹靑第一功

當年幕府幸同僚今日兵農塞北遙願把金貂誇此世好將鐵劵認前朝霜天云杳書傳鴈水泊風髙學射鵰聞道竹筒堪吸酒胸中磊磈且須澆

松亭嶺外艸如茵部落誰爲向日民土屋雨霜寒簌簌石煤然火暖溫溫曉廚莫笑畦無菜晚地猶誇麥有籸休道陽和終不到天涯風物也相親

送董理問

名家勲績伍公槐前代班行冠上臺禦賜尙存犀角帶軍容猶識虎頭牌云仍誰似如今盛風烈何能與物諧天闕入朝歸路逺也須騎馬過茅齋

又

名家喬木藳城深忠孝悠悠百世心盭綬正須傳錦繡虎符猶得認黃金談經竹屋秋云合聴訟槐庭晝日陰忠獻只今祠廟在蕭蕭柏徑許相尋

送括蒼王罕成母喪歸

丹符拜領過長沙老覺蕭蕭兩鬢華聖主恩深頻得祿慈親訃逺急還家仙逰悵望雲天鶴反哺愁聴月樹鴉江廣歲寒冰雪苦繽紛淸涙濕衰麻

問梅江西王參議索賦

玉妃孤住碧巖阿一笑相逢問若何骨格可隨凡俗換精神較與向來多幾回姑射山中去何事羅浮月下過歲晏天寒冰雪苦幽情肻與共婆娑

玉山縣學教諭蘇如愚先生謙恭樂善待予如師在任四年以母喪去職作詩以贈云

白髮慈親福壽終家山有賦托冥鴻蓬萊影沒仙遊斾泮水聲殘講席鐘萱艸生寒愁滿眼蓼莪哀賦淚塡胸儒官歸去徵衫舊須記燈前密密縫

贈兪敬之

早歲親承古雪公契家三世仰淸風芝蘭楚楚賓墀近橋梓輝輝旅席同庾嶺天髙催驛騎稽山云杳托邊鴻靑春舞彩如多暇須約斯文賦泮宮

題松竹軒

亭亭華構倚晴空松竹溪山罨畫中翠鳳羽毛低夜月蒼龍鱗甲動秋風三公夢入瑤臺逺六逸吟聨綺席同笑我同鄕須一過倚窓坐對燭花紅

寄玉山﹝闕﹞知縣

君住天臺我住明相逢千里亦多情政須蒼石銘詩刻不羨銅盤歃血盟潘嶽春吟花似海陶潛晚嘯桞如城斯文甚荷風聲接比屋弦歌樂治平

滿城風雨落花深望望溪山思不禁笑我窮經空白首多君視篆祇丹心壽春欲解時苗犢單父頻聴宓賤琴誰是玉堂揮翰手墨卿須致竹窓陰

寄玉山董縣丞

蟬聨華冑本江都三策天人百世余對竹風聲來衽席哦松日影過階除當筵愛飲杯中物成案寧辭紙尾書笑我山居同淛水少微星動夜牀虛

寄玉山典史

去年竹簥寄曾來老病蹣跚亦快哉長史祇應多眷愛教官爭柰少輿儓玉溪水影明淸鑑婺女星光毓俊才有約芹邊須過我午風香藹錦蓮開

和烏先生見寄韻

貞心澄黙與天通虛白涼生一榻中共喜西河尊子夏盡教蜀郡慕揚雄浮塵要刮金箆膜皎月長吟玉樹風江水西流千里隔祇將幽意托冥鴻

東南地重四明山人在金堂玉室間彭澤陶潛終勿仕鑑湖賀老竟辭還學仙志欲求三島報國心猶戀九闗想見水仙灣上路碧雲步步逐瑤環

附烏先生詩

誰道西江信不通故人消息坐談中十年官冷身無恙一郡名髙筆最雄仙闕每瞻龍虎气客途長嘯馬牛風獨憐老去年華短空拂春云望斷鴻

遙望鵝湖與象山昔人談道五雲間片言共覩遺珠在叔世能追大雅還玉气和煙浮暖谷金精隨月到重闗先生訪古寧無意謖謖涼風響佩環

題五云漁捨捲

越王臺外五云低漁隠人家結構齊可是嚴陵居大澤肻令呂望老蟠溪冰蟾照夜珠胎拆琪樹生寒翠羽棲鄰郡相過如欲賦卻須橙蟹搗金虀

予讀五云漁捨捲什越中大手筆若趙公待制錢公博士及王公前學正皆先執友而錢公較文淛江時實有座主門生之契文獻老成詞極思致興懷存歿實增敬想欲著賦以續其後而以病弗果口占律詩用期諸異日云

美董縣丞孝行

此心純孝古來同祿養其如拱木風哭筍簇寒驚土迸求魚衣解訝冰融羮墻恍若神靈見泉隧多應祀享通老我儒林當作傳史才媿不似諸公

題胡仲厚先生畫

樓閣重重最上頭石橋有路接蓬洲多才欲著興公賦適意須招太傅逰棘屋半藏巖日曉松闗深鎖澗云秋郭熙自得忘言趣掛壁爭看醉墨流

中秋冩懷

客中多病更多愁孤負山城一半秋獨處嫦娥空想象老來詞客謾風流君山曽奏千年笛牛渚誰乘萬里舟想見家人心獨苦金波應與淚同流

滎陽外史集卷九十四

●欽定四庫全書

滎陽外史集卷九十五

﹝明﹞鄭眞撰

○七言律詩

寄象山區禪師寰中

尊師不見已多年夢遶蓬萊瀚海天杖錫行隨云共逺牟尼光對月同圓許詢自欲酬支遁韓愈終當友大顚老我歸尋丘壑趣靈山席上定參禪

和百戶韻

桞營深處緑依依雉堞云屯壯國基誓欲斬蛟臨沔水剩誇躍馬過檀溪婺城盛說東萊學渭水猶傳呂望碑文武一家今有後撫摩戎伍煦寒饑

○七言長律

三月四日會飲於方徳貞氏以上已寒食淸明比合於兩日間要予賦詩成二十韻

春深節序適逢三松竹南窓客聚簪香冽上樽傾鑿落珍分列鼎飫肥甘巖花不爲人情別海味應當旅思堪誓與阮生同一醉肻如王衍祇淸談交親半世猜嫌絕土俗千年委曲諳道在底須愁俶擾心淸自可律頑貪路深鳳浦停煙火海闊蛟門息瘴嵐聲動秋千喧院落影揺舴艋漾溪潭笙歌歷歷哇淫雜羅綺紛紛富貴酣公子多應聨曉騎佳人儗爲祝春蠶靑精飯熟家人送銀燭光分內寵覃祭祀誰能通孝享祓除聊復慰憂惔軒裳分與浮榮棄泉石由來懶性耽虛壁虫飛憐尺蠖畫梁燕語聴呢喃越中曲水流淸淺綿上諸山聳翠嵌逸少立言名不朽子胥守義死何慚氛塵浩蕩紛爭急戈戟精明禍亂戡未有長材空冀北敢辭微命困周南屋檐桞色宮袍映幾席蕓香汗簡探興聚筆端詩欲就簾前飛絮落毿毿

寄陳縣尹可齋

爛柯仙客思翩翩獻賦曾聞近禦筵鸞誥香浮朱印濕鵷班光映赭袍鮮生逢明聖焦勞日壽介慈親喜懼年色養望遙千里道忠心誓答九重天化覃海邑聲威肅名動樞廷禮貎専山市春深聞促仗官衙晝靜聴鳴弦東風桞影靑絲揚長日萱花錦繡妍潘嶽豈能長作縣陶潛未可賦歸田囊中詩帙尋常看肘後醫方次第編尙想軒居新畫幛依依情動白雲篇

壽方時可七十

生年七十正逢春長爲湖山作主人黃紙親承天寵洽祿袍喜動日華新神仙早授長生訣道徳常存不老身瓊島雲霞酣入眼璇霄風月喜傳眞五枝挺挺庭前桂一樹靑靑雪裏椿地接東溟回造化天開南極爛星辰宗枝展慶威儀接嗣續趨歡禮讓均彩勝花翻紅影動金觴壽介碧香醇滿堂光映珊瑚架拂席寒重錦繡茵顧我誠非朱履客敢因祝頌齒簪紳

春艸軒長律用黃仲塤先生韻

蕓屋題春筆似椽翠茵藹藹欲霏煙懸知生物從元化共說芳心祇舊年香吐雜花成百和陰擎低桞候三眠身前正儗春暉報夢後多應晚興綿上國濠梁隨浩浩故鄕蓬島憶芊芊自家意思何人識努力工夫信手編指佞廷階嗟已矣忘憂杖履覺悠然盡令雨露靑靑在寧羨繁華綺采鮮

題周府紀善南閩黃昌吾愛日堂

金烏飛駕五云重照見髙堂鶴髮翁大化要同歸壽域長生久矣得仙風南州天際扶桑碧西海云連若木紅笑近楡陰移枕席步隨花影遶簾櫳緑樽香泛春常滿綺彩衣翻年正中寸艸芳心終欲報餘暉戀戀倚晴空

題廬山圖送鳳府掾童思謙

年來有夢入匡廬列嶂芙蓉看畫圖天近雲霞浮幾席風生澗壑奏笙竽雜花織就千機錦飛瀑傾翻萬斛珠鸑鷟出巢翔廓落蜿蜒奮蟄幻虛無艸堂正可尋棲隠槐府何煩肅步趨彭澤歸來聨法社長庚攬結擬仙都蕓香晚砌書連架秫熟秋田酒滿壺送子名門雙闕下蕭蕭淸思眇江湖

用陳﹝闕﹞韻就爲榮歸之贈蓋上饒縣丞乃父也

吾家本住海瀛東千里南來語笑同閉戶不禁孤榻靜隔籬還許一溪通芹香泮藻簪裾集花遶庭除杖履從展席歌殘靑玉案燒燈光透絳紗籠酒樽泛月頻傾蟻劍匣鳴雷欲化龍水宿恍如明鏡裏山逰祇在畫圖中全身自愛歸田樂教子長懷報國忠有約重來風雪底飄飄鶴氅訝王恭

○七言挽詩

挽盧承事

衣冠鄕社集耆英風月蕭然兩鬢星祿養已應酬鼎釜恩光終復耀泉扄塵荒夜榻遺編暗云滿春山宰樹靑嗣子相逢憐作客天涯歸儗勒新銘

九月廿日夜夢韓生惟傳動靜如常時而面黃慘臃腫予意傳其死者之妄不以爲夢也覺後成詩一首時殘月印衾雞聲喔喔譙樓已四鼔矣爲之淒絕

曽將幽意寄冥冥夢裏相逢淚欲傾地下不知成久別人間空復話生平才名毎惜邢居實貧病多慚馬長卿老我歸來丘壑底余哀儗作楚歌聲

挽徐方舟先生方舟睦州詩人有瑤林滄江集號滄江散人天大雪獨泛舟釣江中壽六十八以卒宋學士銘其墓曰有才不施一發於詩日星月露艸木走飛人事變遷可恱可比﹝闕﹞入我範圍唾咳所及皆成珠璣信乎能詩矣

睦州詩派繼前修急雪滄浪一釣舟剩有才華傳錦繡終無姓字徹珠旒神魚入穴江雲暮仙鶴摶空海月秋百歲風流那復見薤歌聲斷不勝愁

挽李廷鉉

山人本自號瓊臺未到瓊臺忽訃哀太白騎鯨終弗返令威化鶴欲歸來海南莫副羣黎望江左空憐太守才尙想蘆軒行樂地秋花晚節爲誰開

按瓊州郡名瓊臺廷鉉得守萬安正瓊臺屬邑予嘗作書貽之曰公號瓊臺山人今領州紱乃在瓊臺豈非佳讖耶

挽王廷采

西風槎上儗張騫畱得南行第一編共嘆棲鸞空棘枳卻憐化鶴渺雲煙江湖涙灑丹旌濕廣海魂歸畫翣懸慈母九原如不識遺容須憶畫中傳﹝廷采生十月而母死號所居屺思軒﹞

挽陳惟學

戀主依依盼玉除遺編忽復啟靑烏傷心過客空臨穴茹素慈親正倚閭月透虛囊應有劍塵荒故榻尙畱鉏淮南九日年年到惆悵黃花酒滿壺

少時江海望南遊三十年來過涿州諸父相逢心獨苦老姑一見涕橫流枌楡日薄林泉暮松柏風生澗壑秋千里英魂渾欲返雲霄鶴唳不勝愁

按惟學世居涿州東南三里惟學三歲侍父宦遊江南克守家牒年三十餘際今聖運得授滄州判官以公事至北平取道涿州經故里彷佛記憶駐馬郵亭亭長有同姓者須鬢皤然問得其實知其在從父行廷至上坐拜伏成禮叩其姻族其祖姑尙在相見涕泗入山拜其曾祖元帥公墓金時穹碑固在旣返自北平爲汛掃隧徑割牲以祭州長貳鄕黨父老來享胙皆以爲陳氏尙有人焉臨別親族咸致贈遺惟學旣得罪其從父迎慰道上復資助路費是其有親親之恩者耶惟學謫濠梁每假宿予所寓爲一言之惟學已歿無有知其事者特附著挽歌辭後以見追念本始之意而其它出處不得詳也惟學有母年七十餘寓居湖州嘗手書語惟學曰吾茹素期福以待汝歸汝好自愛烏乎母子玆不復見矣痛矣哉洪武十二年九月重九日予與惟學飲酒鳳陽郡學又一日來寓捨飲酒如平時未幾訃惟學死矣是月十七日也年四十有四以是月某日葬於鳳陽縣月湖西畔棺槨衣衾之具朋友以義助經紀其葬事者天臺洪原禮姑蘇吳孟周氏其生死尢得其力者則邳州判官山陰陳惟仁云

挽黃仲塤先生

三度科名藹縉紳老來八十際昌辰祼將自許從周祀羽翼終煩列漢臣淮海傳經應有子雲南作志屬何人英魂不返華亭鶴愁絕天涯淚濕巾

哭崔孝子

孝子名某姓崔氏字彥齡嘉禾人幼時失父某母某氏攺事同裏桑某桑爲禦史謫海南後以大臣奏還事而死氏婺居海南孝子徒步祇迎不能得歸嘉禾逾半載入京師以情叩通政司啟聞東宮可其請再走海南得母以還旅次南昌竟以利下疾死識者莫不悲之噫是豈造物者之不仁也耶孝子往返累次假信宿予實館谷之臨別許爲著傳孝子今死矣存歿之情可終已矣耶因作詩哀挽之並書其槪用竊比掛劍之義云

兩渡南溟萬里逰春暉欲報思悠悠儲宮上啟恩仍浹慈母同歸志竟酬至孝不聞來福壽大招忽復些冥幽九重閶闔何由訴執筆空煩涕泗流

悼羅舜言

聞君縲紲不歸來猿鶴聲傳夜壑哀自信書生無死罪誰知獄吏陷多才彈歌有劍塵藏匣展捲無燈月上臺謾道府君靈廟在枉教嗣續罹凶災

滎陽外史集卷九十五

●欽定四庫全書

滎陽外史集卷九十六

﹝明﹞鄭眞撰

○七言古詩

日食詩﹝至正二十一年四月朔﹞

辛丑四月朔日有食之旣氛祲煙雲相蕩摩天地山川忽蒙翳省垣大臣威令傳從官車馬成紛然正笏峩冠向玉闕瓣香百拜哀吁天嗇夫奔馳庶人走叫嘯謳呼亦良久路途錯莫若半夜仰見明星大於斗城中編戶百萬家喧闐金鼔紛相撾何物妖虫肆吞嚙奮戈我欲淩雲霞人言七政失躔度歷家推演錯昏暮淸臺路阻兵革深萬里不聞傳救護須臾爭訝紅光還將相公侯開笑顏羲和重整六龍轡夕陽倒景明西山我年三十誠罕見憂國憂家心戀戀九重神聖正當陽天象何爲召斯變舉頭問天天不言人事祇今殊可憐聖筆昭然示訓戒春秋二百四十年

贈邵景南

甘棠子孫冰雪姿詞葩織就云錦機出門一笑天萬里翩然直欲登丹梯元戎開藩控瀛海賓幙紅蓮云藹藹貔貅帳裏承謀謨匹馬山川昡光采三年書考達皇都綾花鳳誥承恩除作官何如賦歸去春風杜宇聲愁予東陵山中瓜早熟翠桞黃花艷華屋良田■﹝禾罷﹞稏樂年丰石蟹霜橙薦醽醁案頭一卷銅人經夜窓坐對燈影靑小童侍立不肻去心機脈脈通神靈手拈金鍼三寸許八法陰陽分處所候气豈知天日昏夢里人聴豎兒語回生起死不踰時坐令壽域春熙熙美譽流傳滿江海聲歌錯落鳴珠璣我生三十空潦倒庭下秋深書帶艸先子從遊今幾人靑眼何由長見好

節婦詩

滄海無情波浪急萬里胡爲逺行役北風髙髙望不歸鴛鳳惟深涙雙滴百年甘作未亡人花香艸色空復春容顏慘淡廢膏沐妝臺明鏡荒浮塵孤燈夜長耿不寐皓月當空霜滿地矯首滄溟愁柰何化身安得如精衛

送張郎中

仙人髙住天臺山瑯玕苔艸怡春顏翩然賣藥向城市云裾五彩鳴瑤環曉起蒼茫天萬里寒杯傾浥上池水靑眼逢人一笑開寧使唇亡露牙齒十年江海鳴徵鼙羣黎慘淡愁瘡痍神功安用施刀圭坐令壽域春熙熙

八月中秋日宿鄭文中家是夜月食隨班行禮次日玩月慨然有懷作古詩一首

團團一輪月飛上黃金闕空齋兀坐悄無言出門一笑天地白銀河耿耿蟾宮秋金波穆穆凝不流安得淸風生兩腋奮身直上靑雲遊我家本在東海住三島神仙隔煙霧年年八月看月明廣寒指點無多路去年作客向錢塘翰墨鼔勇登文場嫦娥折贈一枝桂霏霏滿袖攜天香郡府工歌聴蘋鹿春日計偕登上國翩然捧檄濠梁來苜蓿盤空照晴旭淒涼逆旅逢今宵何用沽酒傾金瓢故鄕逺隔二千里眼空碧落心飄飄閨中夜涼珠露滴兩兒同向樓頭立雲鬟玉臂思依依舐犢恩慈怪違膝人生離合非偶然紛紛萬事俱由天古云千里同嬋娟莫道月圓人未圓

瀛州夜宴圖

十八學士登瀛仙衣冠濟濟開樽筵銀燭髙燒照長夜金鑪香爇沈檀煙社稷元勲屬房杜忠孝百年論肺腑乾坤醉裏暗經綸盛世風雲際眞主玉京天上非人間瀛洲可望不可攀河漢秋髙月華滿淸風雜沓鳴瑤環龍鳳雄姿天日表策府宏開朝覲早宴娛不敢負君恩周詩正儗歌天保

和李推官燈夕短歌

玉兔飛升東海上六鰲駕山壓晴浪春風陸地金蓮花萬里虹橋跨空曠都城蕭蕭聞馬鳴喧闐鼉鼔轟雷聲雲中宸逰隔人世霓裳一曲歌隆平人言三萬六千日百歲歡娛祇今夕烹羊炰羔割素鱗金叵羅深蟻醪碧琉璃隔幔無纖塵鴛鴦繡幕圍靑春金步輕移翠羅襪絳桃暗滴臙脂唇老夫門前淸似水文獻空令嗟宋杞沙糖米果薦時新望鄕欲灑江河淚瓊臺仙人今有無丹山洞天杳蓬壺采藥歸來何可得長嘯一聲天地白

再詠看芙蓉答沈文舉

淮海秋髙宸闕下客袖飄蕭怯涼雨翩然步向庭階看一笑芙蓉紅半吐朅來濠梁今五年繁華每惜靑春前莊周臺東芳艸緑遶牀化蝶成孤眠先生近入黌宮住佩玉花還喜相遇秋色於人亦有情把酒何辭斜日暮斯文萬代肺腑親食前豈必羅八珍集裳騷客楚天逺悠悠江水空愁人錦城慨想當年事富貴寧爲身後計笑談歷歷襟懷開會聚風流那復易鳳城北風天早寒物華戀戀良已難拒霜須令慰晚節肻容霜後愁枯漧

題梅花圖

我昔達蓬山下住遶屋梅花千萬樹瀛洲仙子日相招百折衣裙翻縞素近年爲客淮上山老來霜雪憐形顏要與花神同一笑重重巖壑勞躋攀疎枝冷蕋孤檐下妙手憑君寫圖畫筆法宛如楊補之笑向樽前索髙價山中佳人白玉肌歲寒問我何當歸要把長琴作三弄夢裏魂隨雙鶴飛

題觀泉圖

我家四明山谷間淸溪碧澗流潺潺石牀側目試一聴恍如仙子鳴瑤環山中夜來新雨足更上重巒看晴瀑銀河千尺欲飛翻萬鼓雷鳴蕩坤軸汪然下注川瀆深淸光一鏡明吾心洗淨塵氛百千斛多情便欲投吾簪歲月如流吁莫駐飄飄萍泛淮山住興來濯足歌滄浪白雲茫渺知何處君不見謫仙文章錦繡胸飛流愛看香鑪峯脫靴捧硯不復顧便欲此地巢雲松又不見賀監黃冠罷朝謁扁舟歸臥鏡湖月十洲三島認爲家八極形神縱超越人生適意非有年老來祇合依林泉客底淸秋見圖畫西風夢遶蓬壺天

題昭仁寺碑

右昭仁寺碑在今豳州宜祿鎭唐師及薛舉戰地也碑爲陣亡士薦福而作世以爲虞永興公書宋元丰紹聖諸君子題識刻於碑陰若歐陽公取其字法之精而不定爲何人所書其餘但紀觀碑歲月謂爲世南少年書者河南張威甫也以予觀之此碑視廟堂碑筆鋒爲露而運意略同至於辭語亦有相類者亦一時士大夫習气然耶越章立可自陜右入覲用以爲貺旣裝潢成什摭其指意系長歌於後云

隋家天子普六茹五兒一气誇胤祚噬臍追悔廢立乖忍死空慚獨孤誤大業攺號朝新君北南樂土無驚塵錦帆樓船駕河汴瓊花看徧江都春春夢繁華眼前別縱意淫奢寧攺轍亂離四海金鐵鳴殺人如麻川流血咸陽不見翠華歸獨夫剚刃誰其悲寰宇皇皇望眞主秋風晉水神龍飛秦王上將天日表艸昧羣雄如電掃鎖枷械鈕俘累累獻凱歸來京闕曉蕞哉小醜據豳岐奉將天討森熊貔兩軍一戰勝負決倒戈棄甲愁瘡痍陣前駢首就誅戮百里僵屍京觀築驚燐明滅艷靑紅長夜冥冥聴鬼哭貞觀年來歌太平恩波直欲流泉扃丹碧樓臺五雲起金身寶座聨珠纓吁嗟死者焉可作冥福全資大皇覺茫茫苦海渡慈航淨土西天歸極樂貝葉翻經白馬駄神人現相嚴撝訶法師上奏帝顏恱傾心事佛眞如何龜趺螭首穹碑樹諫議文章重回護書丹彷佛虞永興獨怪當時名弗署銀鉤鐵畫覩斯文摩空鰲背愁斜曛片言誅意凜斧鉞遐思渺渺淩秋云自古明王嚴放伐湯武弔民寧嗜殺往事悠悠且莫論要與書家論波磔

題山水圖

我家四明東海上萬里空靑髙疊嶂雲霞變幻見天機誰把丹靑冩形狀三神蓬島杳茫中佺期往往來相從玉佩玲瓏散寥廓鳳簫龍笛鳴春風試與臨流彈緑綺淨洗平生塵俗耳曲終袖出書一編妙訣人間誇不死十年爲客向長淮荊山塗山屛扆開帝鄕湯沐視丰沛仰睇翠華天上來甲第樓臺若雲起富貴煌煌耀金紫憑誰共賦考盤阿布襪靑鞋丘壑底童君髙住五老峯臥看瀑布懸晴空扁舟一葉獨歸去欲招李白巢雲松笑我天涯空落魄已覺丹砂負然諾尺書渺渺附玄鴻爲向山中問猿鶴

洪武癸亥九月二日與府學賴先生登宋相王欽若墓旣歸作長短歌一首以示

峩峩獨山南蕭蕭白楊樹石竈砑然如水深云是宋相王公欽若墓相君逮事眞宗朝千載雲龍誇際遇平生賜百結胡然飽姦妬冦公社稷勲謬指爲孤注西戎南牧正紛爭澶淵雪恥當用兵逆探上意縱談說天書封禪誇太平大梁都城千騎出來向西宮祠太乙肆令玄教逞虛無棟宇煌煌耀丹碧吁嗟匡國無良圖九死豈足湔余辜君恩勅葬紀勲績斷碑扛去空龜趺三百年來子孫絕翁仲無言遭發掘玉魚金椀出人間傷心忍作狐兔穴石爲羊虎臥蒼苔斧鑿巉巖畱半折春深誰復酹寒漿杜宇斜陽恨流血老翁耕種攜鉏來爲言過者休悲哀滄海桑田今幾度金穀銅駝安在哉君不聞鞏洛山陵一抔土渡江南來荒艸莽攢宮古木常冬靑越客扳號淚如雨

墓碑夏英公撰予來時尙可誦今不復存矣題雲山圖

客行過淮甸示我雲山圖雲山彷佛異人世恍如過海登蓬壺芙蓉幻出靑天表蒼狗白衣隨縹緲層巒疊巘深復深人家半出靑林杪是時村南春雨多瀑流萬丈如懸河巖頭花開爛如錦幽棲柰汝山翁何山上長松山下屋臥榻氤氳淸夢熟云深天地兩茫茫遙聴林叢啼布谷山田磽確隨卑髙及時耕稼呼兒曹西成釀秫作春酒太平擊壤歌唐堯我家四明巖谷底赤城天姥猶尺咫興來欲訪安期生指叱煙雲平地起十年來作淮山遊濠梁渡口呼莊周八公命駕屢相顧瓊璫玉佩淩淸秋聞君久住咸陽陌走徧終南歷商虢都將形勝屬畫師攜向鄮城江上宅山中西風吹桂枝白鶴叫嘯玄猿悲還君畫圖三嘆息歲寒問我何當歸

同郡吳道延氏宦逰長安以事過濠梁求予雲山圖詩用述鄙懷後道延入覲京師出示此圖乃知爲其母而作讀諸公贊詠有泚其顙矣信手書一絕而前詩不忍棄也復綴諸後云

題曲江餞別圖

昔在唐家隆帝業仙李盤根誇奕葉曲江形勝冠名都一鏡光涵浪波帖香花節候春日低樓船載妓如城圍公子千金買歌笑酒酣拔劍魚龍飛太平無事息爭戰科場妙中穿楊箭金榜題名鴈■﹝土答﹞髙同向江頭赴秋宴是時南苑集旗旌君臣豈樂接鎬京霓裳羽衣教法曲千門萬戶皆新聲鼔鼙動地漁陽變舊日繁華都不見白頭愁殺杜陵翁春日潛行涙如霰桑田悠悠知幾年大明赫日當中天方面専城分閫寄紅蓮幕下羅羣賢吳君慣作都司客嘯歌曾醉長安陌春深修禊濯冠纓愛看江心明月白靑雲咫尺步亨衢鵬摶萬里眞雄圖羣公宴餞集冠蓋酒酣擊碎靑珊瑚笑我淮南兩相遇矯首咸陽問親故曲江願得與同遊悵望西山愁日暮

題靑山白雲圖系廣信府同知方公所藏

海國千山列屏嶂萬疊浮雲滚濤浪云來云去本無心蒼狗白衣幻形狀長松密竹翠模糊蕭蕭淸籟眞笙竽人行問路失南北恍惚越海登蓬壺山中伊誰結茅屋考盤獨樂歌在谷酒酣笑倚兩崖髙萬鼔雷鳴瀉銀瀑瑯玕結實瑤艸靑服食自可通神靈玄猿白鶴成伴侶朝霏夕靄秋冥冥我家四明山水窟十載長淮空竊祿生來懶性合幽棲看山看云嗟不足近來船過嚴陵灘樓臺縹緲虛無間環佩玲瓏出林表儼然天上非塵寰黃堂仙人政多暇彷佛鄕闗閱圖畫要覓商公與趙公妙筆千金閱髙價

送陳大捨

藕堂古云耕戰地孤■﹝土答﹞重重碧雲際山川鍾秀產英豪將相公侯誇富貴而翁親際六龍飛胸中韜略皆神機當年介冑陣前決凱歌夜踏明月歸向來介冑雲南去花角羣蠻爭欵附聖恩建節表殊功萬竈貔貅旗鼓樹太平鯨島無浪波吳山滿眼浮靑螺佳兒省覲拜庭下轅門衎樂當如何彩舞翩躚五雲起蒼玉杯深浮緑蟻雅歌我欲賦南陔海內同稱陳孝子

題胡仲厚先生山水圖

範寛筆法誇神妙安定胡君契深要向來贈我山居圖恍入蓬萊循海嶠祇今逺作靈峯遊層崖疊巘涵淸秋浮嵐散盡雨新霽萬丈倒掛銀河流金碧樓臺半天倚下視人間深澗底南扉北崦近相望蒼樹重重碧雲起危橋兩兩如埀虹跨驢策杖紛相從林深誰憐采樵者雙肩軋軋懸崖重浮世光陰去如電往者憂勞來者倦異鄕相見祇須臾禮俗人情空戀戀十洲三島滄溟天夢回夜半聞啼鵑故園松菊幸無恙揮毫欲賦歸來篇寄語當時老丘壑百歲襟期宛如昨安期羨門如可招便與山中侶猿鶴

胡仲厚先生畫林塘讀書圖

按宋宣和畫譜河陽郭熙爲禦畫院藝學山水寒林宗李成法得雲煙出沒峯巒隠顯之態布置筆法獨步一時後學莫及也吾鄕胡先生仲厚爲吾兒東升作林塘讀書圖形勝宛轉識者謂其有千古無窮之趣使郭河陽見之寧不以伯仲推之耶因題詩其上以寄意云

我家住近荊公臺天光一鑑林塘開面面靑山如圖畫煙雲捲盡空翠來岸頭種花還種竹風日芳菲艷紅緑珠簾捲起倚危欄生意欣欣快心目錦魚羣躍雙鷗飛俯仰上下皆天機世外遊塵飛不到石牀但聴聲唔吚客來試問滎陽派通徳門前長書帶靑春滿架鄴侯書觚櫝雲飛蠶與蠆衣冠想象南渡時瓊枝玉樹相光輝百年祖考見餘慶佩衿濟濟越庭幃笑我平生探簡牘伯仲翩翩期嗣續寒波靑影落孤燈風雨瀟瀟夜深讀科名作教淮海堧升除又上江西船玉溪冰雪大於斗廣文座冷憐無氈脊令原頭聲更苦手足摧殘愁肺腑不才幸有兩男兒玉臂雲鬟吟杜甫熊兒欲遣尋歸途驥子不來將奚如吁嗟文獻猶一綫莫令先澤俱荒蕪田園欲歸看圖畫胡公胡公神變化何時共坐秋水深詩酒襟懷恱情話

送董理問復職

鎭州古稱成徳軍包括燕趙連並汾山川間气產豪傑風雲際會成殊勲昔在完顏貞佑日汴蔡南北權駐蹕斡難河上气如虹還塞爭傳眞世出橫戈鐵騎歌來來兩河掃蕩氛塵開上將同推藳城董盡忠竭節誠雄哉有子承家謚忠獻渡江南來經百戰幼孤入覲版圖歸凱奏彤弓賜周宴文階武秩誇雙全滿門金紫何蟬聨百餘年來天運攺名家喬木靑雲還公子翩翩富經學河漢天髙翔薦鶚除官逺向閩海堧玉雪襟懷倚寥廓天顏入覲昭重瞳歸來獨跨連錢驄笑我黌宮欣一見論談往事來淸風南州獄訟計千百兩造情由須別白歲時有暇拜先祠好向庭階樹松柏

又

通印子魚珍味別石首蠣房同饌列南州海錯不論錢公乎歸來云日邊閩囝家家喚郎罷雙引旌旗馬前迓荔子丹紅榕樹陰燻風灑灑冰雪襟藩閫淸平民訟少鸚鵡呼名淸夢曉碧筩頻勸阿蠻歌問公此樂當如何

用王理問中秋韻

玉盤捧出冰天暮霜雪■﹝日晃﹞然江海路官船面面啟篷窓撐入溪瀧最深處梯空我欲招素娥廣寒孤眠柰愁何吳剛斫桂頗驚恐仰天卻愛淸光多四海一家異風土王事不辭行役苦桁楊讞決鏡同明棨戟森嚴趨閫府盛時樂育如成康仁恩叶律歌淸揚桴鼔不驚刁鬥靜燕樂何愁秋夜長鮫川仙人富詞藻詩酒情娛散襟抱舊時曾上虎蹲山笙簫曲奏人間好月光如晝夜如年天涯廓落心茫然願騎鸞鶴竟歸去罡風浩炁天淸寒豈不見蓬萊瀛洲東海堧瓊琚玉佩多飛仙

用前人靑山白雲韻

危岑削懸崖長林隠平陸蕭蕭曲徑遶龍蛇千尺飛流深壑穀太虛元气涵鴻蒙日光倒射金芙蓉白衣蒼狗時變幻舉頭疑與天門通山中羽人面曾識枕淸流兮潄白石飛行萬里祇須臾誰道蓬萊滄海隔手招玄鶴騎白騾炯炯雙瞳秋水波白日神遊呼不醒洞門鎖鑰捫煙蘿百歲光陰祇瞬息歷歷雲山長記憶畫圖移來方寸間試向林泉問遺迹

滎陽外史集卷九十六

●欽定四庫全書

滎陽外史集卷九十七

﹝明﹞鄭眞撰

○同年錄

十一月二十一日明州府以諸進士計偕京師設燕席歌鹿鳴而勸駕是日禮樂備具正位南向者上賓衛閫指揮僉事馮公某張公某坐西東向者淛省宣使湯公某沈公某省委官某衛鎭撫某訓導胡先生季弘趙先生斯盛爲之主者郡同知劉公某通判王公某鄕貢進士則鄭眞郭可學樊餘慶黃夢熊顧厪吳振王廷直王用吉孫原仲吳倫陳希貢汪義方何操陳仲賢共十有四人由阼階升列坐以齒以病弗與者汪瓚罷宴而歸於是眞口占絕句詩十首以貽同志云

折桂應須到廣寒滿天淸露曉漙漙吾儕當爲科名重莫作人間朽物看

魯史春秋感獲麟淒涼篋笥久生塵自知投老成無用空作鄕闈第一人

十年剪燭向南窓敢向詞壇築受降今日藩侯親勸駕愛看公府肅旛■﹝施﹐童代方﹞

華堂今日綺筵開濟濟衣冠進士來矯首遙瞻天咫尺五云紅日滿蓬萊

挿花須向少年頭蒼鬢簪花不自羞醉後歸來淸夢逺西風萬里月宮秋

歌工奏罷鹿鳴詩拍拍杯行到手遲三歲賓興朝典重諸公何以報明時

請得官錢十貫文化工賜與擔頭春長風送上靑雲路同作金門獻頌人

千里南都忝計偕不容投老向茅齋文章卽是經綸事莫道相如祇類俳

三千禮樂儗天人金殿當頭定策勲韋布總成金與紫好將功業報明君

蕭蕭風雨一編書正儗丹梯上石渠禍福總由天所定旁人嗤黠竟何如

○計偕錄﹝行程日記﹞

昔盧驤作西徵記陸遊作徵蜀記凡山川道路風土人物逺近同異歷歷備載而其年月時日亦所不遺後之人有考焉眞忝以鄕貢待選京師足之所經目之所見耳之所聞略記其一二至於情思所不自已者率爾見之詠歌言辭淺陋不足以貽同志始集以示兒侄名曰計偕錄云

洪武五年十二月二十日明州府命里長張孝禮詣諸進士家惇勸上道

二十一日早詣府中拜別同知劉某通判王可大各答拜期望甚至且謂用人之時解元先去可也遂詣先聖廟下祝辭云云

二十二日出甬東別親友

二十三日別城中親友拜辭府主殿下祝辭云云因舉珓環乞靈卦辭以蘇武爲言有節毛終見漢君王之句

二十四日告辭城隍廟下見王叔載先生牀頭再拜涕淚成別且以靑雲黃壤之說爲贈至於斯文撰述奬厲期待尢見先輩忠厚之意

二十五日午後登舟夜宿西門

二十六日晚飯將戒行是夜三更泊髙橋張循王祠下王宋紹興中興四將之一髙宗爲烏珠所逼航海幸臺溫王用隠士劉相如計駐兵髙橋開門迎敵敵至拔寨而去遂爲戰功第一慨想舊事成詩一首

代馬陰山來六飛向南渡北風吹黃沙播蕩滄海暮維王奮孤忠甲兵虓虎駐賢哉劉隠君奇謀吐衷愫靑野危橋橫一戰分勝負捷書上行在玉音多奬諭信史直筆書昭然勲烈著荒祠河水湄輪桷成朽蠧值玆艱難時誰能起頹僕我生四十年遺容仰平素計偕京闕遊中宵宿霜露福祉思寵綏神靈祈惠顧輕舟暫時移躊躇弗能去

二十七日泊舟西渡吳進士始來同舟者郭可學陳希貢黃自彊孫原仲陳仲賢僕從共十餘人成律詩一首

輕帆飛去彩雲還沙上人呼貢士船敢謂扶揺搏九萬政須禮樂對三千風生衣袖寒相訝月透篷窓夜不眠矯首皇都春色近奉天門外聴臚傳

後舟王用吉汪義方樊餘慶吳秉彜迆邐同行赭山風浪洶洶至文亭暮夜待潮成古詩一首

歷歷川途分悠悠歲華晚簡書有程期去去未可返輕舟溯中流越山靑在眼隠君近何如毋煩招折簡

二十八日早到余姚與諸進士謁考試官劉彥質先生奉書爲質先生長身修髯年登八十與先教授爲友先生言往歲越守行鄕飲酒禮吾與令先尊同燕席因問訊孫正父先生曁家兄動靜具湯延坐論場屋事言閩人孫伯延已在第三名言者以其在前朝嘗爲進士遂以次而攺伯延以爲當然謝別而去甚稱其文且謂其靜退次謁王漢章不值閱堂上校官碑遂登舟晚到通明宿上虞河上有懷先壠成古詩一首

亭亭西嶴山靑烏發奇祕岡巒西北來龍虎相拱衛吾宗今八傳妥靈有餘地先人尢種徳文獻承世懿詩書挿架橫捧誦當弗墜科名誠偶爾何足紹遺志翩然京闕遊控辭灑淸淚森森竹樹深永永泉石閟封殖在後人顧玆寧勿喟朅來百里餘音容勞夢寐顯親在揚名不才何得致但願早歸來續嗣貽百世

二十九日除夕遇雨旣過曹娥同舟皆起家想成絕句二首

是夜宿東闗驛飛雪沾面衣爲盡濕風雨舟中過歲除靑雲矯首望皇都布袍總是同年者江上還能送酒無

小兒捧飯祝添年應道爹爹在客船慈孝由來天所念瀛洲東望思淒然

洪武六年正月初一日早雪飯後行舟暮至越城下律詩一首

曹娥江上渡元朝瀛海家山望眼遙謾道花旛菆綺彩誰將綠醑醉瓊瑤碧厓影動云衣濕銀界光浮雪片飄盛代衣冠朝典重九重神聖仰唐堯

初二日入越城見錢啟予先生遂登舟出西門有懷舊事成古詩一首晚宿錢淸江上

峩峩越州城古稱勾踐邑風流賀季眞鑑湖有遺迹我行正月初俛仰記疇昔粵惟宋南渡衣冠浩如積穆陵居側微名映金枝籍吁嗟保長家舅甥定親戚天意葉人謀大雨徧南隰朝中官客來牲饌羅幾席童丱雙立侍英姿見歧嶷繼宗入沂■﹝氏阝﹞冕旒正宸極大統四十年基圖固宗祏桓桓史相君旗常書偉績余參適逢辰勲封隆寵錫世運疊移推江山何歷歷過眼成慷慨淸風送舟急

初三日早過西錢淸埧晚宿西陵絕句一首

峩峩雙疊翠云腰戰伐英雄久寂寥惟有一錢劉太守姓名千古掲雲霄

初四日風雨渡江寒气淒冽至新宮橋宿舊主人陳店其老嫗言吾家代歇舉人爲省元者前有林溫今有官人至誇爲異云

初五日見李云仲葉教諭言杭學諸生入試事遂造學中見訓導常淩盧三君子及金華進士贖藥與王生及閻汝賢處送書復到葉國亮監宅送書見其壼政云云

初六日到省中先謁左司遂引至堂上大參徐公命予獨立去諸人尺餘地且言掲曉時有酒相待但得省元亦可何皆不在耶觀汝年紀最長中亦在前有司爲不愧矣李大參亦云有福气白衣卿相無疑遂命制貢士詩及甘露詩歸成二首見後云云次見憲僉杜公劉公庭坐啜茶且再論議訓奬甚至其可爲訓戒者有石闗尊父一事後見王經歷茶欵而歸是夜移宿王通判家

初七日到省房見典吏王修索嚴氏養素軒銘遂到學中見諸訓導求先人挽詩是夜雪

初八日早雪不出諸進士以詩藳見示遂冩養素軒銘令張里長送去

初九日雨出薦稿看所刋程文錄考官批語以憑給據蓋省房紅捲爲他人持去故也

初十日雨不出冩所中程文

十一日題王用吉所畫紅梅送房主人王通判

東風有信過瑤臺姑射仙人月下來底事不持冰雪操也將紅粉暈春腮

是日王通判以趙仲穆馬求題

十二日冩詩贄大參徐公李公

貢士詩

某等忝以諸生獲與鄕選有司惇勸計偕京師進拜省垣大臣承奬厲期待甚至敢率諸進士賦詩各署姓名齋沐上獻用以歌詠朝廷樂育之盛云

周詩久矣詠菁莪恭覩熙朝進士科蘇子可能忘永叔馬生終不負常何桂宮名送金書喜艸閣功成鐵硯磨禮重藩垣承勸駕春風不日候鳴珂﹝鄭眞﹞

四十相將白髮新忽聞科詔下絲綸萬言策獻須當寧三載賓興豈乏人折桂已探明月窟看花還待上林春已知發軔從今日願把丹心答紫宸﹝郭可學﹞

丹鳳銜書下九天名科三載盛才賢薇垣日近光華接棘屋雲開姓字聨鶚薦已應騰仕路鹿鳴還復侈賓筵讀書敢負平生志更待吹噓到日邊﹝黃夢熊﹞

桂子秋風一榜開傍人還報捷音來敢云鶚薦騰霄漢空愧鶉衣出艸萊喜動薇垣尊上宰光聨奎宿聚羣才同年笑我多迂腐誰識丹衷徹上臺﹝陳希貢﹞

科詔翩翩下彩雲萬方多士賴陶鈞三千禮樂威儀盛一代文章制作新兔窟秋攀丹桂月蟻杯曉宴紫薇春艸茅賤士慚無補獨有丹心答聖人﹝孫原仲﹞

泰運天開日月明棘闈濟濟集羣英縦橫禮樂三千字浩蕩風雲九萬程秋榜鹿鳴承錫宴春風鵷署儗聨名不才何有匡時策千古令人媿賈生﹝王用吉﹞

九五龍飛帝業新玉班簪紱盡儒臣棘闈校藝三千士桂籍題名四十人鶚薦書成云有路鹿鳴歌罷座生春奉天門外臚傳日儗著衣冠拜紫宸﹝吳倫﹞

盛時有詔舉才賢奎璧輝輝煥八埏上相恩光埀藻鑑諸公文采燦瑤編鹿鳴蘋野春聲洽花映宮袍曉色妍咫尺龍樓承寵渥不才何補聖朝天﹝樊餘慶﹞

聖代新開進士科紛紛俊造欲如何髙攀丹桂秋風逺坐對靑燈夜雨多仙仗儗聫鵷立署華筵曾聴鹿鳴歌五雲門外承恩日佇看珊珊響玉珂﹝汪義方﹞

天子文明並帝堯棘闈采擇及芻蕘衷私未有涓埃報寵渥先承雨露饒喜聴鹿鳴來畫省暫隨鶚薦上靑霄書生何有匡時策會聴鳴珂候早朝﹝顧厪﹞

天上煌煌耿璧星賓興有詔待羣英秋登棘院紛雲集春宴槐庭聴鹿鳴一代詞章成制作百年禮樂屬文明致君堯舜須賢佐會見蒼生頌太平﹝何操﹞

盛世文明照上臺誕頒科詔聚英才上公喜借薇垣重多士欣逢棘院開寶玉千金諧美價錦機五色詫新裁計偕已覩皇都近欲頌升平媿不才﹝吳振﹞

天開文運耿奎光大比賓興總俊良四海還宗周禮樂百年復覩漢文章雲開畫省光華接春滿金城雨露香自媿不才無寸補願將忠義答吾皇﹝王廷直﹞

天開文運耿星奎多士紛紛聚棘闈蕓艸光浮靑竹簡桂花香染碧雲衣百年正遇風雲會千里還承日月輝見說上林春似海杏筵笑看錦芳菲﹝陳仲賢﹞

甘露詩

某等忝以鄕試計偕京師進拜省垣大臣承命制甘露詩謹率諸進士同賦各署姓名齋沐上獻用以詠歌朝廷嘉應之盛云

聖皇盛徳動蒼旻湛湛神漿慶澤新仙掌不須誇漢苑絲囊何必詫唐人雪脂色瑩瓊杯滑飴蜜香傳寶甕春想見內朝恩徧及洋洋歌頌藹楓宸﹝鄭眞﹞

九重天子正當陽丹禁曾看玉露涼漢史紀年歌有道唐人祝壽慶無疆詞臣應喜分瓊液尙食還傳進玉觴盛世太平端有象敢將直筆著禎祥﹝郭可學﹞

聖皇盛徳動蒼冥兩見鐘山玉露零絕勝金莖擎碧漢還看寶甕貢瑤廷九原脈脈融甘醴雙闕輝輝現景星盛世禎祥紛莫數史臣傳載簡編靑﹝黃夢熊﹞

九天甘露降漙漙應作人間異物看不羨蠻方來寶甕絕勝云表捧銅盤鵷班已徧瓊杯賜黼座還傳尙食餐下士也應沾潤澤便須儗頌上朝端﹝陳希貢﹞

聖徳明昭日月齊九天零露玉淋漓金盤曉色分瓊液寶甕春香凍石脂喜見兩年沾惠澤願均四海洗瘡痍太平气象逢今日自媿無才葉頌詩﹝孫原仲﹞

聖化流行海宇安禎祥已得兩回看脂凝仙掌神漿滑香滿淸杯玉液寒萬里銀河秋湛湛九重丹禁曉漙漙太平气象稱歌頌自媿無才瀝寸丹﹝王用吉﹞

聖皇盛徳動蒼穹零露瀼瀼下九重喜看瓊脂凝柏葉從教金掌濕芙蓉班行寵賜玻璃椀尙食香傳瑪瑙鍾太史定應書直筆黎民從此樂時雍﹝吳倫﹞

藹藹瑤天曉色晶紛紛甘露濕珠瓔香浮細雪凝來重味比甘飴分外淸正是堯廷來寶甕寧誇漢苑濯金莖謹身殿下衣冠集想見稱觴賀太平﹝樊餘慶﹞

聖皇布徳被芻蕘天酒淋漓下九霄太史備書靑竹簡侍臣上頌紫宸朝香浮寶甕神漿滑色瑩金盤玉屑饒泰象升平先有兆雍熙還復覩唐堯﹝汪義方﹞

聖皇盛徳洽華夷甘露嘉祥奏玉墀色炫金盤濃似酒香傳玉食美如飴景星已見輝雙闕嘉麥還看秀兩歧行聴謳歌興比屋陶唐政治見今時﹝顧厪﹞

太平治象格穹蒼兩度神漿見帝鄕尙食捧杯呈沆瀣詞臣執筆紀禎祥松枝柏葉同今古仙掌絲囊陋漢唐指日儗看麟鳳至萬方歌頌樂時康﹝何操﹞

聖徳無爲被八埏紛紛祥露下瑤天寒香上進瓊杯潔曉气輕浮玉琲圓共使羣生沾潤澤從知萬里格穹玄太平有象書靑史何羨前朝頌醴泉﹝吳振﹞

玉露漙空凍雪脂聖皇道徳燦光輝日邊湛湛秋初爽云表紛紛曉未晞想見瓊杯分館閣須知玉食奉宮闈書生目覩升平象剩有詩篇上紫薇﹝王廷直﹞

聖皇盛徳似唐堯甘露瀼瀼下九霄寶甕還多蠻海嶠玉杯曾進紫宸朝應知上帝湛恩沛解使吾民渴病消曉日鵷行承寵賜詞臣執筆儗歌謡﹝陳仲賢﹞

十三日雨不止跋馬圖與王通判

十四日陰雨不出張里長自省中送解據來就以家書與之晚於街上觀燈值雨而歸

十五日入學拜先聖值僉憲觀射遂與末坐與三訓導爲別得先君挽詩冊而歸午後於用達胡惟中來訪晚與諸進士周旋街上逺近髙下燈燭熒煌光明如晝口占一詩爲之悵然

沙糖米果薦時新今夜吾家少一人客路錢塘相望逺小兒燈下問慈親

十六日到省房催船因到吳山城隍廟曁梓潼祠其籖竹系咸淳年造因問二籖先凶後吉有花錦到平川之句門外宋碑一通載賈太傅似道捨田事大槪言神舊祠在蜀中自蜀破後士大夫順流東下者於行在吳山立祠開慶中太傅督師江上時向士璧駐夷陵北師南伐太傅命士璧援忠南士璧乞靈於神神托巫言看取車攻七月詩士璧曰車攻非七月詩也神言後當有驗旣而士璧斷橋戰勝憲宗晏駕太傅班師穆陵書車攻以賜正七月也以爲靈驗之碑蓋髙尙書斯得撰陳文龍常楙書篆其序事措辭俱有法度蓋宋季文章之傑者碑作於咸熙九年時北師已在江上邊報日聞而士大夫猶從容文字若平居無事者可爲一嘅至於終篇大致指先元爲冦爲敵然而歸附百年過而讀者固多而無有碎毀之者其亦未嘗有見者耶

是午與原仲至江頭訪王子逺飲酒面且附家書晚與諸進士周旋街上口占一詩

星河移下九天來朶朶金蓮徧地開風外玉環聲雜沓定應仙子降瑤臺

十七日雨與諸進士買舟出北闗門登岸過楊左丞營嘅然有懷古詩一首

長營何盤盤云是苗猺洞悲哉楊將軍紛紛甲兵弄劍妝白玉鐔馬鞍靑絲鞚短袴百褶裙前鋒誇勇眾戰功稱上多胡爲恣貪縦人心失所歸地險焉足用禍機暗中發喧然彊敵閧彷徨欲何之宛若虫鼠甕尙能不辱身一死誠足慟伯气久消歇頹基荒艸葑我行寒雨中塵沙深沒■﹝革邑﹞過眼閱盛衰春風吹過夢

十八日以不得船釘靴步入省中往返三十餘里勞倦之甚

十九日晴復自北闗門入省中索船帖晚宿館伴余安道家

二十日得順帶船帖以軍妝船遲緩不及遂議買舟

二十一日買舟宿徳勝門外是夜雨

步出北闗門風雲壯行色艸枯荒壘深將軍有遺迹十年兵甲餘人煙渺蕭颯際今明盛時車書成混一儒科急需賢山川記遊歷買舟問前途風波如矢激

二十二日飯後戒行

二十三日舟行崇徳界中吳人多以船爲家成詩一首

吳船輕輕泊淺沙春風水上長爲家吳娘少女雙髻丫浮生不解蠶與麻隔岸兒男十餘歲慣看波濤作平地船頭日日兩相看船上招呼作夫壻夫壻不比輕薄兒風雲千里長相隨明日掛帆向京口儗向江樓共沽酒

二十四日過崇徳縣成律詩一首

扶桑日出曉冰消滄海東州望眼遙孤堞云低開百室夾河水滿接三橋樽筵歌舞繁華歇兵甲紛爭俊傑銷老嫗舟中作吳語官錢四百荷相饒

二十五日雨中入嘉興城學中見鮑仲孚馬新仲二先生馬先生贈羊背皮官酒二瓶與諸進士共享作古詩三首

嘉禾古名郡春秋稱檇李遐哉烏喙徒紛紛兵釁起薪膽良苦心足洗會稽恥勝負勢不常聖筆昭麟史功成不自安安能謹終始扁舟五湖遊千古髙範蠡

曉憩北麗門髙下望阡陌曩聞嘉禾生禎祥照圖牒煌煌宋阜陵名藩記潛躍懷哉崔府君神靈何赫赫寒雨從天來鳥鳴泥滑滑往事且勿言吁嗟逺行客

恭惟陸宣公異才鍾間气浩蕩風雲期君臣魚水契奏牘千萬言正色抗廷陛風流今尙存像貌嚴享祭我欲往拜之風波恐畱滯絲綸五色文千古有餘意

二十六日過太湖七十二祠入旁出湖至蘇州入城過鶴山書院因訪魏俊民彥莊先生書院已廢惟門樓巋然獨存其文靖諸孫四壁蕭然所見彥莊族兄好古略言書院興廢之由問虞學士所制碑則斷僕爲戍士擡去已久轉過一巷造彥荘家不值過三讓至徳廟迫暮不入爲之悵然出閶門失船所在遂訪本地鎭撫借宿僧捨

二十七日登舟而行賦懷古一首

闔廬城上姑蘇臺東風三月春花開華車紅幰輪轍動滿街人看西施來傾國傾城好顏面笙管酣歌情戀戀臥薪嘗膽良苦心誰道彊鄰有勾踐三千鐵甲聲如雷重重樓閣飛塵灰黃池霸气盡銷歇甬東乞死空徘徊往事悠悠竟千古豪傑紛爭何足數假王來臥齊雲樓傲睨凶彊卒爲虜祇今疆宇歸聖明鼔桴息警風煙淸上國輸肝天不逺東風一棹扁舟輕吳中山川看春色美人不見空相憶尙憐三讓有遺風江上黎民歌至徳

二十八日早到無錫縣

二十九日晴至常州入城出西門登舟

吳船團團如屋里數尺蘆帆掛煙水船頭烏鵲聲喳喳紛紛行客靑天涯天涯悵望知何處玉京咫尺無多路天風雜佩鳴瓊瑤雲中仙子紛相招滄海瀛洲重回首鶯燕春風自花桞夜深千里夢還家山妻抱子愁窓紗

三十日舟行常州界是日風水如駛行百餘里成海堤一首蓋臨行孔昭兄所命也云云

二月初一日陰飯後到丁閣旣登岸以王僕失物轉去船上尋索遂獨看行李王僕旣至而諸進士已前行矣旣而王僕辭以擔重予分背席包行四五里許得見諸人同稅車子各載一箱至於鄕三十餘里所過無髙山而平岡逺繞山田野水參錯掩映夾路新松長可五六尺許逺近髙下蒼翠蓊然時日已暮人蹤希絕四望無際遂至埠頭尋宿農家夜半風雨大作愁思不寐遂成古詩

捨舟問前途長天正寥廓平岡周四圍隠隠若城郭山田隨地成野水浮空闊我行隨轍迹犬牙路參錯僕夫已云痡顧步前復卻買車載行李﨑嶇經澗壑前登松林重飛來雙鸛鶴人蹤何悄然同行嘆蕭索黃昏扣人門鋪茅暫棲泊夜深寒夢醒愁聴風雨惡

初二日雨不行

初三日自於鄕買舟主僕二人用三百六十文蓋自徳勝埧起程用千餘文而行囊已云罄矣

初四日至京師小南門登岸買飯而食店中暫泊行李夜宿羅信言官舍與樓知縣漢原同宿

初五日移宿陳知事叔明家遂造部中

初六日雪中到部投供狀詹呂二尙書公略問所業

初七日雪中到部見鄕人王敬中蔣子■﹝術上灬下﹞及陳廷學夜宿信言所寓時樓漢原將官肇慶髙要知縣以詩畱別信言遂用韻以贈

碧雲臥蓬島共說觀光好偶然遇計偕悠悠卽長道東風春及時望鄕渺天涯故人幸相見足慰千里思樓公世家子文獻誰與比炯炯歲寒心冰壺貯秋水年華四十霜作縣遊南方輕車度梅嶺山川鬰蒼蒼流光若飛梭此別當如何願言樹聲教江漢傳謳歌

初八日到部中有旨以舉人年少者於監學培養山西十五人淛江十九人鄕中孫原仲何操吳振王廷直汪義方吳倫陳仲賢皆在其列見奉化知縣洪某因附家書

初十日入吏部見馬易之子及林原公恭

十一日入吏部值雪而歸

十二日大雪筆硯成凍送諸進士入學見王彥南夏景文二先生彥貞言孔昭所索文字候成寄去

十三日雪後寒甚郭可學陳希貢黃自彊來就歇

十四日雪霰交作寒气益甚缺

十五日爲人上天師求籙其詞曰

彩雲深處鶴翩翩星弁霞裾擁漢仙中使承宣催玉佩禮官奉旨秩瓊筵篆鑪香爇三天啟金劍光開七宿懸下士皈依今已久願求寶籙養殘年

十六日雪中杜元亮來得家書

十七日入吏部再點過

十八日夏尙忠來得家書李云仲言別因附家書題趙貴伯扇面一首

千里京華客靑山入夢來抱琴歸去早流水認天臺

十九日到國子監宿羅先生所寓

二十日鄕中諸友入試吏部詩題甘棠首章書極之敷言是訓是行以近天子之光至爲天下王易飛龍在天利見大人諸友文皆可讀

二十一日陰晴題梅一首貽陳知事造都督府因見王伯恭遂入吏部

山人歲暮雪中歸折得春紅第一枝莫作尋常桃杏看調羮正在太平時

二十二日過神策衛因觀虎豹豺狼孔雀之屬

二十三日入吏部與徐尙禋葉有常羅振初郭可學遊蔣山登寶公■﹝土答﹞問一身大槪得八十籖雲宿霧浮雲蔽日明回風掃蕩迥然淸共欣險難今消散事滅安生福可膺寺僧以爲吉卦■﹝土答﹞系匡正宗所造周回深邃淸气逼人大士金銅爲之被千佛繡衣登其■﹝土答﹞者生敬想次入崇禧寺見西畨所謂帝師者下山駐二碑亭有李陽冰石篆宋孝宗禦書張魏公撰寶公行業虞黃二公碑文二通其外一碑亭有趙世延虞伯生所著皆在載碧珠在欒銑事然求之鐘上則無有豈歲月旣深爲銅花所蝕耶

二十四日與朱徳常相遇徳常以公事暫寓西華門因過其處

二十五日定海某主簿行附家書午後與夏尙忠範敬中遊天界寺周觀畫壁輝耀遂造國學而歸

二十六日

二十七日鄕人陳思禮等入國學舉人至堂上點過

二十八日尋史恆可聞已歸爲之悵然遂造朝天宮登冶亭山問飛龍亭則毀棄久矣

二十九日夜宿舜言處

三十日

三月初一日憶表兄蔣升忠忌日爲之泫然

初二日戎盟魯許和來知崔先生動靜喜甚

初三日與福建省元陳珪閒坐言本省春秋題兩王所兩公如楚其破題云覲王而霸業盛事夷而霸業衰珪系前朝淛江舉人與周佑同榜舊名元珪

初四日遇江西省元夏元震治春秋年五十六歲其言試題兩虎牢破云春秋予霸主之服貳始以責一國之失地利而終罪諸侯之紊王制其闕名饒季讓云春秋罪諸侯之不能保其險而責諸侯之據其險其十八名劉季鵬年最少系公是先生子孫破云諸侯之失地固春秋之所譏霸主之據險亦春秋之所責其十一名陳賢云在已者其險不當失在人者其地不當専

初五日同鄕進士顧厪除給事中因見鄕人契舊自濠梁來者劉子中宗紀道善原之章起潛

初六日見卜元吉

初七日鄕人試吏部春秋題於洮翟泉詩幹祿百福書肇十有二州易八卦成列章

初八日送編修張思魯廬陵張思魯寓居河南以進士計偕京師授翰林國史編修官未及三月奉旨歸廬陵上冡賦詩贈別期後會云

玉堂新賜上方衣江上扁舟許賦歸想見芳筵成孝享靑山宰木炫春暉

初九日見宋景濂贊善先生晚遇答祿禦史知屠養浩動靜泛論馬易之及詩文遂宿王伯恭家艸屋二間巵酒畱欵侵艸一飯而去

初十日王僕病腹夜半呻吟不已

十一日

十二日入禮部見宋先生是日羅振初除濟南肥城縣主簿王振辰除平原縣主簿

十三至十八日以來但爲王僕所苦

十九日早訪鄕諸糧長與韓惟善郡公同宿

二十日

二十一日

二十二日

二十三日禮部謁貝廷仁諸先生不值

二十四日雨不出

二十五日到國學見趙本初錢子予貝廷仁諸助教

二十六日先君忌日以不得在家與祭涕泣嗚咽飯後到部聞有中都臨淮教官之除益重逺想

二十七日到館聞甫家某人死遼東妻守寡而貧云

榮陽外史集卷九十七

●欽定四庫全書

滎陽外史集卷九十八

﹝明﹞鄭眞撰

○濠梁錄

三月二十六日吏部尙書詹公奉旨注儗淛江進士八人爲中立府所屬教官蓋以諸進士辭以不能居州縣之職故優待之且以濠梁爲國家興王之地教育之職必愼選進士爲之者欲其養成人才也於是中立府臨淮縣儒學教諭鄭眞首授是選洪基定逺縣教諭胡惟中五河教諭王景彰懷逺教諭郭可學宿州靈壁縣教諭陳希貢徐州蕭縣教諭旣準所儗

四月初八日於指揮司請文引

初九日早衣冠入吏部謝別晚搬行李於王伯恭家候可學希貢同行伯恭館谷三日復於信言處就宿

十二日早與信言爲別飯後與希貢出北門伯恭令僕送行李至龍江午後渡江舟中口占一首

扁舟同過大江來浩浩天風潑浪開矯首濠梁三百里臯比掌教媿無才

旣渡江至浦口巡檢司批引遇巡檢兪氏系同鄕奉化■﹝土答﹞山人極蒙溫存出示婺人姓某自牧齋記求爲銘詩是夕風雨襲人景色淒然十三日早雨霽議買車以價穹不就予爲僕人分背行包之輕者遂行希貢輕健追之不及道逢鄕人畢子方王用和等至五十里宿歇十四日行滁州界中作古詩二首

長淮古形勝山川何逺哉淩晨駕言邁浩浩風雲開十年兵燹余田廬盡蒿萊居人事煙火相逢絕嫌猜俘囚亦何者累累有餘哀同鄕異顏面問我南京來教官固多幸所媿非賢才

犖犖岡上石累累道旁堠客程間勞逸於焉憩奔走空林人迹希垣墻穴狂鼬荒涼撫遺迹尙想承平舊沽酒禦渴饑僕夫頻問扣前行沙路灣暼然雉飛雊

是日暮至滁州城下問軍捨宿歇適希貢亦在沽酒共飲有於滁城河新得魚者買而烹之用以侑飯勞苦饑渴之際覺其味絕甘美夜夢王叔載先生借■﹝犭夔﹞於山學士文集予答以馬易之家有之覺後不知所謂口占二詩爲之淒絕

蓬萊海上別經年星斗離離夜滿天夢裏不知身是客文章卻詫玉堂仙

牀頭拜別思離離千載斯文付與誰客路滁州風月夜夢中秖似在家時

十五日自滁州東門起行望瑯琊山近在咫尺土人謂醉翁亭遺迹尙在慨然成詩時希貢奔駛而去自是不復相遇矣

峩峩瑯琊山近在滁城東人言醉翁亭余迹荒榛叢粵昔承平時淮海消兵戎風流賢太守宴逰日從容座中盡冠帶談笑生淸風喧然觥籌錯寧畏樽罍空酒闌眾客散鳥聲斜日中雄文紀蒼石山水同無窮肆令後千載俛仰歐陽公岡巒一長望佳气何蔥蔥靈颷颯然至彷佛精神通

午後二十里至淸流闗闗內外左右兩山迆■﹝辶裏﹞相對中夾淸澗滁州諸山此爲最髙當衝要之地故爲形勝大槪如吾定海鳳浦嶺而危峻不及巖巒堅硬如湖州石有宋淳熙紹熙間名刻淳熙磨滅不可讀紹熙則趙思睪與太守莫洸以慮囚來遊紀歲月後一石則莫太守勸農復來刻詩其上詩云病起衰翁形似木情多老叟醉如泥麥殘雨剰水鳴隴月裏農忙云破犁溪栁帶愁知客意山禽解事向人啼明年此日花時節我亦東歸君亦西闗下小沼廣不四尺深不二尺而水淸如靘尢甘冽有元皇慶延佑間達嚕噶齊瑪哈穆特以勸農至此覺石上微潤意有泉源命掘之果得泉因甃爲沼以濟行者之渇仍刻石其中此皆有志於民社而圖爲不朽者也歐陽公云昔宋太祖以周詩破李景兵十萬於淸流闗下生擒其將皇甫暉姚鳳於滁東門外遂以平滁卽其地也慨懷舊事率爾成詩

峩峩淸流闗形勝壯淮甸南來入江海北去通潁汴粵昔五代余諸侯日酣戰蟠李有餘技遐陬寢席奠設險禦中州紛紛甲兵繕傳呼點檢來威聲炎火煽良將致生擒面縛轅門獻一笑滁州平凱歌錫芳宴肆令歐陽公登髙情眷眷我行入濠梁居然腰腳倦前登最上頭目力窮視盼前修有佳句鑿鑿蒼石片風流今百年有如親覿面臨流一徘徊棲棲雲物變僕夫催進程山風急於箭

是日宿山農家道有廣徳糧長家人憐予力倦爲挑行李數程旣得所寓沐浴酌酒就睡兩足已成胝矣次日問程時蠶麥將成禽鳥上下作家家鍛磨之聲因起江南之想

黃雲覆隴將登麥白雪盈筐已熟蠶山鳥爭鳴人欲去離離情思渺江南

十六日行至池河驛復遇廣徳人夫顧挑擔過大鎗鋪登山脊行十里復下平地過淸澗鋪復登山而行山中多檡樲木蓊欝深茂四望無際下至酒家寓宿傳聞山中有藳葬者是鄕人盧義云

十七日行三十里而止

十八日閒良官吏自陜右來者迆■﹝辶裏﹞不絕多淛東故識若蔣均章董道傳云

十九日到濠梁城外十里鋪宿歇

二十日早入城道逢於用達先生入府學訪梁先生伯益早飯繼謁趙先生木仲遂見府縣諸公至五月二日供職縣令樂公以下畢集府學梁先生曁睢寧知縣葉彜仲亦至同鄕長者則卓樞司彥明倪都司可伯與周彥髙夏敬中陳敬本祝文紀陳可明汪均保也

答孟教授見寄

瀛海家千里淮山客半年日餐荒學廩月給待官錢問道多瓊佩遊心有錦編故交逢諫議書枉滿懷箋

老大成蒼鬢悠悠四十年匱藏憐寶玉囊罄惜金錢禮樂天人策春秋法律編斯文當未墜隨意擲金箋

附錄孟教授詩

迕時罹重讉謫地度流年每就廣文飯曾分司業錢資身無長物貯腹有殘編欲冩農書進難憑尺素箋

附錄趙木仲先生和詩

埀老逢遷謫相看又六年屠龍空有技對菊笑無錢琴冷陶潛趣堂孤魯叟編故人多念我埀意寄蠻箋髮短烏紗帽飄零屬莫年還鄕那得策買酒不論錢孤館驚秋至新詩帶露編應憐爾同疾離思繞吳箋

七月九日臺州秀才戴起南以授眞定元氏縣丞過臨濠與滄州南皮縣主簿越人鄭汝賢見過十日回謁而河間東光縣丞陳鼎趙州寧晉縣丞項眞皆在二人亦淛彥皆年五十以上矣出除目知鄕人夏閱景文授饒州浮梁知縣王仲桓貞陜州盧氏知縣方彥修潯州南平縣丞史文可平樂立山縣丞韓原禮賀州富川縣丞烏擇善開封許州偃城縣丞胡惟喆歸徳鹿邑縣丞李惠吉眞定阜平縣丞是日午後擇善惟喆惠吉來明日早飯後別送至淮河上

內殿除官奏目開諸公衮衮盡賢才十年苦志埀編簡一日恩光被艸萊野澗晴波踰絕澗山低赤日冒炎埃同鄕故舊多憐我爲向臨濠市上來

七月十三日早夢小兒復升

驥子憐渠少依依夢寐頻膝前從伯父乳下賴慈親梨栗何從得詩書及早親我如猶未死當見爾成人

十四日渡淮河謁前樞宻院都事李子云得馬易之海云淸嘯集子云言易之大致甚的初易之以代祀海嶽復命於京時僧格實哩以樞宻院同知領軍東薊州易之以編修保充從事官後廷命樞宻公移軍直沽易之以老病軍旅中艱於行履日以爲憂子云嘗譬解之子云未幾以軍事前去旣歸而易之已病風不能言矣蓋醫者不識癥誤爲傷寒以承气湯下之大小便不知所出後易之有著作之除含糊微笑而已蓋子云與之同居多視其湯藥至死迄無一言戊申五月十一日也次日棺殮葬於靜明寺棲霞亭松林中其友危於幰陳伯剛楊松實爲用力遺衣散與力士所賫文籍事文類聚文獻通考各一冊爲梓北山取去海雲集及著作郎勅牒畱子雲家兵至內府勅牒付諸火子云居濠梁與予相遇旣以海雲集見貽且云其墓軍旅數經恐已不可保矣

○出使錄

洪武七年甲寅七月十六日奉中京太守張公檄命於泗州虹縣王莊驛盤量官貯米菽予不得辭次日渡淮河歷虹縣境六十里慨懷張魏公命李顯忠出師事繼而成詠

泗州跨長淮屬邑名虹縣在昔承平時民物實丰羨邇來二十年適值兵革變廣畆失耕耘連天荒艸徧煙火茅屋低林深隨隠現居然十里間突兀聳郵傳憶昨宋金時封疆界南北民生百戰餘髑髏深水窟桓桓李將軍提兵志恢復廟堂議金幣下策甘屈辱奇功滋不成於焉罹挫衂謀謨紛異同悲哉諸相國往者戰爭場今實興王地煌煌帝者居廷闕瞻象魏扶桑曉出日丹靑煥佳麗父老對我言白髮逢聖際向來目所見恍惚如夢寐長淮古河山銘功書帶礪皇家基壯圖千秋並萬歲王莊驛亭亭

王莊驛

棟宇如飛翚旭日曉東出黑白爭光輝櫪馬噉芻莝振風一長嘶使者奉王命捧檄來如飛廟堂重機事山川急程期

苜蓿園

靑靑苜蓿園浩渺蒼云重守臣奉上旨耘植資人功柰何秋月交陽日愁蘊隆旣失雨露濡況乃傷螟虫驊驑待朝秣曷奉天駟供玆焉懼獲戾中心鬰忡忡予生忝教席每媿朝盤空俛懷天地間生意無終窮撫事一長嘆蕭颯來西風

王莊驛吏徐永吉長沙人嘗爲湘陰縣學訓導謫吏於玆與予邂逅間歷道汨羅遺迹及近代成敗事卽予畫扇作詩以示予識其意遂用韻

淮上山川如畫屏太平久已息邊聲驛亭借榻西風夜喚起在牀天未明

日落山西一片霞愁來有路不容遮秋風三徑陶彭澤正待南歸看菊花

北來有客正思家夢斷西窓月未斜徵雁不來秋欲老湘山湘水渺天涯

憐君蒼髮已蕭疎萬里風雲失壯圖莫道長沙南國逺秋深歸儗問耕漁

用徐永吉六言韻

庭下秋風帶艸燈前夜雨檐花客路三千餘里西窓夢裏還家

影動月中丹桂香傳徑裏黃花悵望瀛洲何處白雲卽是吾家

驛中書事示古驛丞仲彬

銅鈴響奏候前驅王事恭承使者需晉國不須誇屈乘漢家何必數宛駒涼風庭院梧桐落旱日園籬苜蓿枯聞說山中傳棗釀秋深肻寄艸堂無

將歸學中懷周彥髙

涼風早已入衾裯半榻蕭蕭蟋蟀秋庖爨一瓢傳客饍倉儲千擔唱官籌天低庭闕皇城近云渺山川驛路悠明日振衣歸去早隔鄰呼語夜燈幽

洪武八年乙邜承奉府檄差委館伴國學小秀才分教所屬州縣泗州三人溫州孔希直士淸王吉保宗義支中思中邳州三人溫州方季先金華楊思慶包宗達徐州四人明州陸文敏尢恭彥戴莊陳孟雍宗穆廿二日於廣運橋府倉謁太守張公告行廿三日給驛驛中題畫三首

蘭石山禽

荒蘚石嶙峋幽花似故人翠禽枝上語遙憶上林春

紅梅

一點胭脂暈玉腮分明仙骨換凡胎絕憐姑射山中客也向瑤池赴宴來

梅

山中憶昔友羣仙夜色如銀月滿天圖畫相逢成一笑歲寒冰雪想娟娟

是日午後問程行九十里至五河驛約二鼔矣廿四日飯後至龍窩驛一百二十里又一百二十里午後至泗州致命州學正陳楚賓置酒知州王某及同知節判來見是日宿學中廿五日早謁大聖寺於州學生端嚴家飲酒仍於學中早晚

大聖寺

百尺浮屠上碧空玲玲金鐸響天風晝檐爭訝琉璃碧寶柱猶誇瑪瑙紅蓮座旛■﹝施﹐童代也﹞嚴像設範妝丹碧煥神功扁舟飄蕩天涯客一炷鑪燻肸蠁通

是日午宴州後廳遂別晚過龜山舟師言上有深井樹屋覆之面構巨石擊之閧然有聲殆錮支祈所耶泗州學訓導郭某爲予言泗苦水患故老相與立神以祀之以水爲陰類故以母稱後世附會有泗州大聖破水母娘娘之說此足以破千古之惑矣是夕星月昏暗風浪奔駛四顧茫然罔知所在登岸問居人以驛尙逺拋碇止宿

靑山如伏龜巨石壓晴浪岡巒相起伏隠隠城郭狀憶惟南渡餘金戈嚴保障封疆南北分放歌一淒愴鐵鎖固支祁禹功千載上吁嗟水母稱誰能辧誣謗

鐵佛

彌陀色相本來空金鐵何須火冶功莫似銅仙辭漢室澘然鉛淚灑秋風

廿六日早行至洪驛驛計一百二十里飯後至淸河驛計六十里又六十里至桃源驛訪分教小秀才溫州林式安嚴州徐汝玉知縣殷某亦四明人因與教諭姜某同爲謁見殷亦與縣丞徐某答禮舟中且有雞酒之餉廿七日早過宿遷計一百二十里太守王某與吏目某同出迓五騎同入內館驛中廿八日早太守曁僚屬同至置酒而別見睢寧知縣葉彛仲復置雞酒道舊而去圯橋

暮雨荒城二尺泥山人騎馬過橋遲山川風土元非昔空憶畱侯進履時

嘆息秦坑一燼空誰知授受有兒翁漢家三百年天下都在殘編斷簡中

黃河上眾小秀才索贈賦律詩一首

天子在位之八年春三月命國子生分教天下於是上捨生四明陸文敏尢恭戴汝莊陳孟雄入試春官中上考賜寒暑衣各二襲拜恩禮畢乘驛詣中都鳳陽之徐州某忝教臨淮奉府檄館伴以同鄕之誼賦詩以贈云

風流文采屬英髦上國翩翩步武髙日射丹山翔彩鳳雲開滄海現金鰲成均講侍臯比座尙局恩承錦繡袍分教不辭千里逺長淮一舸泛晴濤

廿九日五更到房村驛一百二十里早飯過呂梁洪登岸讀趙吳興所著呂梁廟碑其神蓋闗羽尉遲敬徳云午後抵徐州州判黃文博出迓跨蹇入城宿察院西房

六月初一日入徐州學飯後與諸秀才謁指揮諸公因出南門登亞父冡千佛巖入黃茅岡循戲馬臺而回

黃茅岡頭蒼石擁野色微茫云影動千年亞父骨已灰莎艸殘陽臥荒冢項王本是叱吒夫凶彊不義非良圖咸陽三月火不滅歸來卻作彭城都鴻門玉斗散如雪舉手空持雙玉玦貔貅萬竈困成臯奇謀弗遂身殞絕窀穸悠悠不復朝白楊夾路風蕭蕭昆吾鐵冶資盜竊寶气寧復衝雲霄楚漢紛爭一抔土往事空嗟鋒鏑苦英雄半世死卽休翁仲荒郊泣秋雨

戲馬臺﹝上有駐蹕亭以今上位所嘗巡幸也﹞

彭城古名郡城南屹荒臺吁嗟叱吒夫霸气何雄哉名騅不復逝悲歌有餘哀烏江百戰死余迹傷蕪萊寄奴亦王者登髙薦徘徊晉祚旣已移老姦恣雄猜公議紛是非墨客誠多才於今天下平車書同九陔梯空一長望浩浩風雲開巋玆駐蹕亭重望鸞車來

初二日早飯黃州判家午飯饒原徳館中陳希貢繼至意气洋溢後會飲州廳至暮而回初三日會飲江中歸與希貢諸小秀才酌別初四日早到徐州午後至房村

呂梁洪

大河西北來飛淙相噴薄巖崖刀劍攢神功偉疏鑿舟師力挽絙顧步恐前卻夷然脫險艱呼酒傾鑿落中原疆土深塵沙藹冥漠岡巒相經亙隠隠若城郭淸風何颯然翩翩下雙鶴

峩峩呂梁山形勝跨千里亂石激奔流紛紛浪花起睠玆南北衝舟來紛若蟻倉皇卜安危樽俎設牲醴神靈古名將盛徳百世祀精誠一念通惠然錫福祉共惟吳興公卓哉古良史文章千載傳矢言同此水

初五日早到邳州陳州判惟仁請早飯晚到宿遷驛見方繼先而別至下邳舊城

泛舟下長河山川記遊歷荒城煙火稀塵沙暗荊棘憶昨漢運衰藩臣構彊敵明星耀長戈震雷轟巨石智力相長雄危亡期日夕布也善解紛一箭中鳴戟阿瞞終不容轅門就維縶丈夫事慷慨殺身何足惜亟呼大耳兒縛虎怪繩急英雄荒戰爭浮雲翳白日仰視天茫茫風波如矢激

掛劍墓

世情生死謾悠悠許與誰知死後酬珍重延陵吳季子劍光千古照淸秋

初六日飯後到桃源驛見分教嚴州徐汝玉溫州林式安晚到淸河驛阻風夜泊

初七日五更早行午到洪驛見分教婺州李希文阻風夜泊登淮瀆神祠其神劉李二姓內有元朝加封官爵小碑刻一片鐵瓶系故宋物皆网戶得於淮河中香鑪有大宋國號究而觀之蓋龍鳳紀元云

長淮浩千里形勝天下壯明神有攸司斯民聳瞻望棟宇嚴神棲輕飆颯虛曠彩斿欲飛揚靈舟駕晴浪紫鳳及天炅導迎紛下上精忱肸蠁中惠然錫嘉貺

初八日早行晚登﹝缺﹞山入人家問酒無有

初九日早到盱■﹝日臺﹞登岸入學中謁教諭周伯虎及小秀才王宗善伯虎早飯遂登淮山書院在半山中鑿巖石爲梯徑山勢四重樹屋其上四望無際山光水色儼如圖畫下有玻瓈泉鑿作獅子口流注前後上覆以亭下注以池甃以磚石隔分之實爲絕勝地米元章第一山眞刻逺近傳摸外有四明鄕先賢名諱若林公某史公彌大皆以館伴金使至此又足以發當時南北之一嘅是日過泗州見二小秀才及學正陳楚賓而別

初十日至五河驛中驛丞孫行簡以詩鳴要至逺碧亭求題遂至南門入學中見同年友胡惟中五河知縣許某置酒惟中復以雞酒分餉十一日晚後回臨淮

十二日入皇城復命府中是夜宿國學

十三日歸洪

武九年閏九月奉鳳陽府檄賫擎諭旨至懷逺縣壽州六安州開讀是夕登驛舟發淮河翌日到懷逺賦律詩一首

長淮曉霧散氤氳海日遙升五色云玉帛舊曾誇禹貢絲綸今復覩堯文佩瑤聲合朱衣動錦綺光開彩仗分宣詔廷墀癃老聴山呼齊祝聖明君

是日開讀禮畢宴罷登舟中夜不寐詠懷古迹四篇

抱璞巖

抱璞當年泣卞和繽紛淚雨灑煙蘿篆文刻得先秦璽從此人間戰伐多

夏貴城

淮源桐柏來浩然滄海注荊塗界東西屹若龍虎踞憶昨建炎初六飛向南渡淮海爲邊疆兵家爭勝負壯哉懷逺軍大將旗鼔樹對壘彼何人使節嚴備禦版築勞人功用以寛北顧胡然陽羅敗凜凜生死怖束身歸異朝衰老復榮遇蓋棺公議定斧鉞誠可懼白骨葬靑山聲名同朽腐荒城塵土深艸蔓亦多露我行覽遺迹躊躇不能去

夏貴旣死將葬有僧祝之曰今年八十三何不七十九白骨葬靑山萬古名不朽而世指謂呂文徳非也

荊山

荊山面長淮淸光醮空碧眾峯相低昂巨石作人立輝輝秋月寒霏霏曉嵐濕泓然寒泉流玉坑見陳迹世塵珍碔砆巨寶誰復識山空夜閴寥如聞卞和泣

塗山禹廟

淮海南來翠輦遙丹靑遺廟倚雲霄山川久據千年勝玉帛曾聞萬國朝古柏森靑深劍戟靈泉淺碧瑩瓊瑤山前欲問神明冑艸屋荒煙暮寂寥

十九日至壽春有懷舊事

壽春古名郡形勝壯淮甸士馬精且彊風寒當一面憶昔梁齊間封疆日酣戰向背吁不常版圖朝夕變民生良亦艱流言競嗟怨王琳亦烈士眾情獨趨羨諒其忠所事忍死艱難徧來奔非本心假息命如綫胡然兵刃加慟哭同貴賤滄茫十里餘嗚呼涙奔霰爾來數百年紛爭幾兵燹山川風气殊古人那復見仰視八公山塵昏雙目眩西風天山來淝水疾於箭

八公山

八公山靑孱顏巖崖■﹝山含﹞岈﹝闕﹞浮雲白日時往還秋風落葉紅飛翻八公山人竟何往鴻飛冥冥不可攀河漢天髙月華白如聞玉佩聲珊珊長淮東西渺千里雲濤雪浪淝河水符秦傾國來百萬貔貅甘送死艸木風鶴皆晉軍倒戈棄甲若山委腥風吹血川原丹雨濕天寒泣殤鬼捷書露布俘累累東山碁奕如平時入門不覺屐齒折矯情鎭物將奚爲山川風物成今古豪傑紛紛何可數東鳥西兔流年度蒼鳥悲啼如泣訴人間成敗本由天當時卻笑袁公路八公山天險據壽陽城深秋日暮晉代衣冠成古丘淮南賓客誰能賦

二十日夜宿安丰城

浮雲蒼野雨連空寒艸淒涼一望中跨鶴願隨王子晉騎驢誰識杜陵翁徵衫濕透潢污水短席寒生破壁風可是董生多孝行客途猶喜過安丰

二十一日過芍坡

荊屍跨乘廣睥睨周鼎器叔敖爲輔相諸姬肆吞噬孰知芍坡塘乃爲吾民利吁嗟不朽功斯足傳後世長堤茫茫西風秋方渠曲堰通淸流原隰粼粼犬牙錯金穰﹝禾罷﹞稏黃雲收堤上人家住林麓土塹圍墻艸苫屋一身祇作屯田夫名隸旗頭載軍牘太平久矣無戰爭牽牛日日勤稼耕西成釀秫作春酒衣食自可全餘生去年坐爲官長累幼女鬻錢當租稅牀頭愁婦傷別離夜雨殘燈背埀淚今年霖潦傷秋禾日食歲計愁無多明明天日照下土軍中幸喜無徭科天宇秋髙气蕭索苕花蘆花如雪白雉聲格格饑鷹呼鶴駕入雲飛帖帖我家本住東海頭三年逺作淮天遊茫茫芍坡水六月荷花如錦綺惜予不向南燻來洗盡平生炎俗埃

廿二日晚至白沙城

天低曠野舊城空紅葉飄蕭晚照濃故老慣經兵革徧太原欣覩紫泥封

廿三日入六安州開讀

艸木城深曉寂寥風流猶復仰臯陶浮光西望羣山出桐柏東來一水遙漢闕勲臣終忌布宋家科甲尙聞焦﹝宋有焦炳炎兄弟﹞龍廷呼舞聴頒詔禮樂從今識治朝

廿四日回程廿五日行六安壽州道中有懷夏原威

使命匆匆馬上歸淮天空闊思離離兔園有冊頻憐我甔石無儲欲問誰雪白蘆花堪作絮霜紅柿葉好題詩獨懷夜雨燈前客想象商巖詠采芝

廿五日遇雨過安丰止宿

野水寒深二尺泥斜風吹雨濕徵衣淮鄕城郭愁中過海國林泉夢裏歸沙馬籋云寧復駐渚禽拖水不停飛荒垣咫尺安丰近儗向郵亭候落暉

廿七日回至壽州與國學生髙允升同攜雞酒至眞珠泉

滎陽外史集卷九十八

●欽定四庫全書

滎陽外史集卷九十九

﹝明﹞鄭眞撰

○進牌錄

洪武十七年三月初六日該奉吏部符文中外教官九年考滿從本取正官考核三年一考必合進牌二十五日交割條記五月初三日給由到臨淮縣張泰考核本官任內行過事績並無粘帶不了事件及訓誨生員果有成效允稱前職知鳳陽府事王某考核得本官經學淵源育才有道似此掌教允爲稱職七月初三日給張字一百三號紙牌一面及半印勘合批文限十五日赴部初七日早拜辭先聖與吳教授先生義孚起程府縣學訓導及衣冠士友曁諸生送者四十餘人十里鋪酌酒爲別晚宿三十里店成五言詩一首

步出淸流門疾風炎火煽遊子愼行役中情見顏面同袍皆巨儒禮重斯文餞蟻香進樽壺饌羞列庖傳握手勸加餐重來慰深願芹邊風月淸靑氈心戀戀進牌有常程雲霄快良便行當覲天顏拜舞黃金殿

初八日至張家店鋪憩陶叔睿家叔睿見其妻女出家釀烹雞鵝早飯

驛路蕭蕭水竹村故人相見藹春溫通家自有三生契知己難忘一飯恩客況多年荒楚甸仙逰何處覓昆侖舉頭但覺靑天近玉殿行當奉至尊

是日午過紅心驛炎暑少憩出逢王叔潤陳仲良割肉沽酒及見縣吏錢某驛丞姓某復烹雞設饌夏原威適在座禮畢而別晚宿黃連鋪店亭

亭紅心驛翚飛聳華構使者詠皇華秣馬紛在廐憩坐中庭深冰泉汲寒甃秋暑盛餘毒甘冽資盥潄故人幸相逢雞暑延日晝以玆頓踣余欣然爲相就

初九日自黃連鋪店起程午過池河憇賀大捨兼善家酌以阿刺吉酒晚宿大山鋪店

池河亙淮海沙水白彌漫天髙風日淸白鳥鳴相喚長橋臥埀虹行李若魚貫郵驛官道傍丹靑何炳煥使騎懸斾旗咫尺上霄漢我行愼修途赫日晝過半道逢賢主人恭敬何敢玩芳冽出名酒軟香炊白粲寧知困踣余值此靑眼盻意欲厚報之媿乏錦繡段踟躕忍言別冉冉日云宴

大山

大山髙崔嵬鬰爲淮海壯諸峯如兒孫羅列星拱向雲煙倐變幻昏旦千萬狀猛獸向人號陡覺心神喪向來爭戰場弦歌惇禮讓恭惟聖人出髙視千載上朝貢集京華犬牙錯平壤我行崖谷深振衣一長望夕陽渺前林樵牧沸淸唱

初十日早飯仙居澗店俗稱牽驢兒阪遂過桞灘驛至大鎗巡檢司批引宿淸流闗下

梯空下山來云是牽驢阪頓踣險且艱有若度危棧山翁喚我來一笑捧雙盞何人問出處撫席覺顏赧老來合投閒尙復占仕版家山渺蓬瀛客行安得返試問仙澗居何當招折簡

大鎗嶺

峩峩大鎗嶺倐忽十餘里自通驛道來鏟削平如砥恭惟神聖出夷險同一軌寨官司徼巡干戚間弓矢寧知王道正文武合張弛太平衢路淸樂哉逺遊子

淸流闗

淸流闗上云陰陰淸流闗下溪深深輕車快馬日馳逐險艱殊覺勞人心舊日爭誇走小月健卒生兵縱超越南兵敗走寺鐘鳴落馬橋邊歌凱捷端明殿髙云蔽天宋家帝業三百年南渡區區保形勝中原北望空埀涎兩淮遙指東西路潁壽茫茫隔塵霧太平尙憶戰爭時岡隴髙低暗煙樹聖皇禦極天下寧龍蟠虎踞朝神京周家岐雍漢丰沛向來險阻何足慿兩崖壁立蒼石古山風蕭蕭不知暑西南更望瑯琊山太守風流仰歐五

十一日行十里買飯至滁州過葛城驛憩午至茅堂買魚沽酒行十里宿烏衣店

滁州翼翼滁水陽淮南古名郡膺運啟文明大哉天子聖睠玆帝業居允爲民社慶封疆隸中都湯沐誇巨鎭賢才集時髦三接承寵命寶馬靑絲韁累累佩新印旣醉歌太平悠然播周詠

葛城

古城何峩峩云是孫吳舊諸葛彼何人史家紛莫究想當鼎峙時烽火嚴斥堠地利屹如山犄角勢相救北兵忽飛渡版築計何繆荒涼泥土深紛紛穴狂鼬過眼閱廢興俛仰慨宇宙

十二日自烏衣店行十里早飯晚宿客店成詩二首

今夕復何夕憩此嘉樹陰明月自東出照見千里心美人期不來憂思邈愔愔山中萬籟寂淒淒猿夜吟風生海上波露下淮南樹愁思不成寐耿耿河漢曙寂寥山谷秋懷人悵遲暮百年一瞬間永言保貞固

十三日行十里至駱駝嶺早飯午後至浦子口造江浦縣學訪林教諭子實題畫二首以贈遂訪武徳衛知事陳可明鄕友因見其父實日賓割雞鵝具果核以待沾醉而歸

題菊花一絕

采采黃花雨露繁秋香不肻老霜根朝京若得歸來早籬落西風共酒樽

題小景一絕

爲愛茅堂傍水開百年空老棟梁材山翁遇我還相笑何苦騎驢冒熱來

十四日早飯後絕江攀船而登旣渡跨蹇入會同館首見孫大雅先生許廷愼給事遂泊客店詣殿廷儀禮司報名以見

承天門下曉聞鐘一介臣微忝會同晚歲莫殫忠力報此生多幸姓名通旌旗髙擁彤墀日笙管淸諧寶殿風聴徹靜鞭容緩步佩裾聲散玉玲瓏

十五日早朝奉天殿行五拜禮旣出詣通政司附簿遂至考功監進牌後署年月日姓名畫字其公使一人引至通政司附進牌簿遂通名入吏部參官部郎官略問所由答云云部官王郎中等有言公輩來良誤已攺正符鳳陽府矣

吏部符文趨進牌靑雲步武上天階久推宗伯聲名重多羨賓僚徳望偕俊造成周嚴黜陟賢良先漢慰招懷銓司公選明如鏡卻媿相如秖類俳

十六日

十七日入吏部進供狀

二十日入朝奉天殿通門籍

二十一日隨眾朝華蓋殿行一拜禮給事中張某請爲奉天殿早朝詩吳教授義孚云銅壺銀箭曉星催金闕千門次第開雲集衣冠瞻禦座星聨劍佩擁仙階韶鈞近自中天奏象貝遙從外國來何幸小臣逢聖際欲陳美頌媿庸才陳學正楚賓云紫陌才分海曙紅九重閶闔自天通簪裾列陛千官肅玉帛來庭萬國同風合八音和舜樂云舒五色繞堯宮微臣何幸逢今日沾沐皇恩雨露中鄭教諭眞云鈞天九奏合云韶萬國衣冠候早朝日擁龍帷明衮黼風生螭陛颯瓊瑤象琛久已通南徼干羽重逢格有苗正遇君臣千載會不才何以頌唐堯吳教諭煥云金鋪魚鑰啟晴雷閶闔重重次第開衮冕光浮龍日現蕭韶聲奏鳳凰來衣冠載拜傳臚唱綸綍多揚屬聖裁自媿衰年謬通籍同聨鵷序上蓬萊胡教諭士安云鐘鼔聲催冠佩集五云深處望蓬萊六龍近自層霄出七象遙從外徼來禮樂熙熙昭治化衣冠濟濟總賢才黃金闕下初朝散帶得天邊雨露回教諭周伯虎云金門九重啟玉帛萬方朝旭日明丹闕祥雲會紫霄衣冠沾雨露樂舞奏簫韶喜有蘷龍會賡歌贊帝堯

二十二日至二十六日並朝華蓋殿

二十七日朝華蓋殿是日單主事仲修來與之飲酒

二十八日正朝奉天殿有旨再朝華蓋殿

八月初一日正朝奉天殿

初二日朝武英殿是日夕以上丁宿國子監

初三日朝奉天殿與賜早飯

早朝口占

桞拂星河露未晞扶桑天近爛朝暉武英殿下朝參散劍佩風流馬上歸

初四日朝奉天殿隨班奏事

初五日朝奉天門是日賜早饍口占一絕

重重仙仗擁天階玉座云移雉扇開禋祀告成頒福胙殽珍送出禦廚來

初六日朝奉天門

初七日朝奉天殿賜酒飯

初八日初九日俱朝中右門

初十日朝中右門起居華蓋殿東宮文華殿行慰禮賜粉湯饅頭酒肉

十一日朝華蓋殿

十二日朝奉天門題﹝闕﹞堂贈王通判復職

燕寢怡然袵席間彩衣長得奉慈顏翠簾影動微薫入錦瑟聲遲白晝閒壽考久聞登寶籙歡娛況復對靑山滿城父老來相賀應爲佳兒入覲還

十三日大朝奉天殿以祀先代帝王傳制聞明經秀才聴選文華殿年皆近七袠東宮意憫其老姓彭名敬初者捋髭須對以臣老當益壯遂除大理評事姓劉名伯原者對以爲臣盡忠爲子盡孝臣不敢辭遂除江西蒲圻知縣傳者頗以爲笑

十四日朝奉天門

十五日上祭祀還宮朝奉天殿賜酒飯

十六日至十八日朝奉天門

十九日朝華蓋殿

二十日朝奉天門

二十一日雨奏事免朝

二十二日齋戒免朝

送僧歸莆田

袈裟惹得禦鑪煙笑指長江萬里船老我欲聞眞實諦多師久悟上乘禪墨花散彩經翻貝云錦生香缽吐蓮飛錫歸來閩嶠逺一龕坐對月中天

二十三日至二十五日齋戒免朝入部進供狀

二十六日行禮

二十七日正朝奉天殿百官謝成禮

二十八日朝奉天門入部中余尙書詳詢九年考滿緣由令換供狀

送僧歸莆田

祖闗直上透玄機妙悟眞空萬法歸自許金繩開覺路誰將玉帶解腰圍山中出定雙龕啟闕下來朝一錫飛笑我亦居三佛地相逢客館願畱衣

二十九日朝華蓋殿吏部員外郎蘭景芳延入公署共坐論經學文章之懿因求著鑑思堂記

三十日朝華蓋殿入吏部進考核呈子

九月初一日大朝奉天殿司天監進大統歷是日與陳楚賓胡士安徐景顏周伯虎入吏部說書而余爲首唱余尙書問出處大略

初二日朝華蓋殿

初三日朝華蓋殿得吏部手本過儀禮司謝考核稱職

初四日與徐景顏胡士安入謝華蓋殿是日吏部王郎中令入內聴除

初五日朝奉天殿千秋節與賜酒面

初六日朝華蓋殿

怡云軒

爲愛山云似畫屏禪龕花竹晝冥冥遊心物外眞無礙沛澤人間信有靈座席氤氳頻入定香煙披拂共談經納交說有陶弘景日日扶藜喚啟扃

見山堂

萬疊峯巒气勢髙碧天空闊見纎毫巖花春暮飛紅雨林樹秋深滚翠濤簾捲晴嵐畱客騎履穿虛谷聴仙璈知公剩得悠然趣采菊詩篇欲和陶

初七日正朝奉天殿入文華殿聴選是日上禦西宮大庖吏部尙書余公某引教官九人入見賜宴席上以菊綻西風露脂楓葉爲題諸公應制詩凡若干首云云見後

初八日朝華蓋殿旣出就承勅監重冩應制詩再進續禦制首句二絕句云云見後

初九日朝華蓋殿教官吳烈等九人就版房聴選侍儀司序班姓吏部主事張某傳旨召入九人於華蓋殿東頭賜宴叩頭謝恩旣罷各制詩凡若干首云云

應制賜宴詩什序

上禦位十有七年九月初七日駕幸西宮吏部尙書臣余熂以教官九人臣吳烈等入見奏曰此皆九年考滿稱職者內三人以鄕貢進士選餘皆明經之士上命臣烈等坐賜宴席以菊綻西風露脂楓葉爲題俾制詩以進旣而禦制詩首句一云碧梧葉老近秋霜一云西風蕋菊露微黃命各續成章臣烈等承命惟謹詩旣成冒塵乙覽上宣諭再三越二日重九上禦華蓋殿罷朝命侍儀臣某吏部主事臣張某傳旨宣臣烈等九人上殿東階賜宴席旣罷臣烈等拜恩以出咸賦詩以侈盛事旣錄成什俾臣眞爲序臣眞惟自古君臣際遇之盛宴賜之厚莫過於周小雅鹿鳴之詩始曰示我周行終曰以宴樂嘉賓之心是人君待下之禮爲甚至天保之詩始曰天保定爾亦孔之固終曰如月之恆如日之升如南山之壽如松柏之茂是人臣報上之心爲甚厚君臣上下交相親愛此所以爲成周盛世也仰惟皇上勵精圖治仄席求賢而臣烈等末學淺識辱承恩寵鹿鳴天保何以加諸粵在宋時進士及第上已日與賜賞花釣魚宴詩在當時以爲美談矧今明良際會秋髙气淸重陽令節雨露之澤系千載一時之逢者乎臣烈等懼不能報稱萬一安可不見諸歌詠以傳示無窮詩凡若干首皆有思致而忠君愛上之意溢於言外其得性情之正哉而臣某以淺陋之辭亦得廁於其列何其幸耶按九人出處略同皆以流品常調升一等臣吳烈以鳳陽府教授授寧波府教授鄞縣主簿臣陳楚賓由泗州學正授南昌府教授臣朱景蘷由陳州學正授東昌府教授臣陳孟敷由宿州學正授瑞州府教授臣徐景顏由潁上縣教諭授衛輝府教授臣吳渙由泰和縣教諭授安慶府教授臣周伯虎由盱眙縣教諭授臺州府教授人以爲斯文之慶雲九日賜宴詩九首

九秋佳節屬重陽金闕天開樂事長丹陛曉班聨玉筍銀罌春釀賜瓊漿酡顏頻記烏紗整老鬢盈簪黃菊香慚媿小臣何補報山呼萬壽祝吾皇﹝臣吳烈﹞

華蓋殿前蒙賜宴賜筵特許傍金扉光揺綺席聨雲气色照龍顏近日暉白首一時成遇會黃花九日共芳菲文光此日應天上太史占星識少微﹝臣陳楚賓﹞

九日承恩華蓋殿自憐蓬鬢已蕭騷滿斟綠醑浮金菊細縷紅絲切蜜糕宴賜儒臣傳特旨詩聨禦制受榮褒時人漫說登髙去誰似靑雲步最髙﹝臣朱景蘷﹞

華蓋重重寶殿髙綺宴恩賜忝同袍瓊杯滿泛黃花酒玉饌香分紫粉糕共喜鎬京成樂豈誰歌湛露擅風騷午門歸步天街闊縹緲西風落鳳毛﹝臣鄭眞﹞

菊節承宣到玉京叨陪燕集預公卿九重聖主施恩澤一介書生被寵榮奉勅屢傳光祿酒分甘更錫太官羮獨慚未有涓埃報但作歌謡頌太平﹝臣徐景顏﹞

君王開宴賞重陽特召儒臣預寵光玉盞頻斟光祿酒雕盤滿貯太官羊龍樓日霽浮佳气寶殿風淸散異香報效未能惟祝頌皇圖聖壽與天長﹝臣陳孟敷﹞

﹝闕﹞﹝臣胡士安﹞

隨班朝舞奉天時寵錫欣逢九日期衮冕再升華蓋殿綺筵特命太常司黃花杯泛黃金液白羜盤登白玉脂豈料﹝闕﹞﹝臣吳渙﹞

應制詩一十八首

菊綻西風

西風菊綻萬枝黃佳色新沾雨露香令節近逢重九日要從金闕壽君王

露脂楓葉

丹楓萬葉絢胭脂曉色瀼瀼玉露滋妝點秋容益奇特分明云錦出天機﹝臣吳烈﹞

菊綻西風

秋髙萬木俱揺落籬下黃花祇自芳不是深恩私雨露寧存晚節耐秋霜

露脂楓葉

一著微霜已自紅曉看重浥露華濃天工似與添秋色獨向西風逞艷容﹝臣陳楚賓﹞

菊綻西風

內園粲粲吐金英分得淸秋雨露榮近侍當筵承賜予寒香滿泛玉杯淸

露脂楓葉

宮樹秋髙玉露濃天階深處錦重重人言二月花相似盡在皇家化育中﹝臣朱景蘷﹞

菊綻西風

秋葩剪刻見神功風送天香入九重有勅禦園迎鳳輦上樽玉醴拜恩濃

露脂楓葉

千楓髙映綺袍紅都在天家雨露中秋色常如春色好彩雲深處錦重重﹝臣鄭眞﹞

菊綻西風

西風佳菊吐金錢正在重陽令節前采泛玉巵爲聖壽天長地久萬斯年

露脂楓葉

玉露凝寒楓樹枝鮮鮮萬葉染胭脂料知造物多深意要使春容滿四時﹝臣陳孟敷﹞

菊綻西風

涼風從西來吹噓苑中菊滿樹吐奇花粲粲照人目香浮白玉墀影照黃金屋托根固已佳異彼凡艸木毅然堅貞姿晚節愈芳馥﹝臣吳景顏﹞

菊綻西風

淸商布律薦新涼節近重陽菊正黃露下九天滋玉液風揚萬舞絢金裳芳姿不免尋常色餘韻應浮異樣香上苑花神承渥重髙枝奉獻萬年觴﹝臣吳煥﹞

﹝闕﹞﹝臣胡士安﹞

菊綻西風

赭黃相間錦紅鮮香藹天家雨露邊願祝君王千萬壽花神長得奉樽筵

露脂楓葉

宮樹丹紅映錦袍瀼瀼露浥九天髙秋光正似春光好解使詞臣發興豪﹝臣周伯虎﹞

續禦制成章一十八首

西風蕋菊露微黃采采金英滿殿香擬獻聖皇天壽節莫言開早近重陽

碧梧葉老近秋霜玉砌陰淸晝日長正是文明開景運喜聞鳴鳳在朝陽﹝臣吳烈﹞

西風蕋菊露微黃天闕秋髙滿地香儗泛玉巵稱萬壽喜逢佳節近重陽

碧梧葉老近秋霜玉干淩雲色愈蒼鳴鳳雝雝聨雜佩飛翔應不戀髙岡﹝臣陳楚賓﹞

西風蕋菊露微黃靄靄天香近帝傍滿泛金杯成宴賞微臣亦得預恩光

碧梧葉老近秋霜云錦重重曉日光生意本來天造化涼聲先得間絲簧﹝臣朱景夔﹞

西風蕋菊露微黃縹緲花香入帝傍見說花神承寵顧畫欄深護翠云涼

碧梧葉老近秋霜五色翩翩下鳳凰傳得教坊新樂府試將歌管葉宮商﹝臣鄭眞﹞

西風蕋菊露微黃粲粲金英冠眾芳承得九天恩澤重玉闌干外散淸香

碧梧葉老近秋霜百尺喬枝拂漢長淸曉九天紅日照雝雝鳴鳳集髙岡﹝臣陳孟敷﹞

西風蕋菊露微黃秋艷盈盈出異芳自是培荄深得地金英不老愈生香

碧梧葉老近秋霜疎影常分玉井旁喜有鳳凰來止集翩翩儀羽五云翔﹝臣吳煥﹞

西風蕋菊露微黃粲粲金英噴異香正色居中深得所花開長得奉君王

碧梧葉老近秋霜照耀彤墀色焜煌會見春風承雨露綠陰深處宿鸞凰﹝臣徐景顏﹞

﹝闕﹞﹝臣胡士安﹞

西風蕋菊露微黃玉殿淸秋陣陣香綺席長承天語笑繁華何必慕春芳

碧梧葉老近秋霜殿角陰移月轉廊聖代承平鸞鳳下卷阿亦得詠朝陽﹝臣周伯虎﹞

初十日朝奉天門起居文華殿行慰禮賜宴席

十一日朝華蓋殿

十二日朝華蓋殿賜酒飯引入奏除而罷

十三日至十四日朝華蓋殿

十五日正朝奉天殿

十六日至十七日侍立文華殿朝華蓋殿

十八日萬壽節賜宴

十九日至二十一日隨班華蓋殿

題畫送樊推官

通家气誼復同年淮海相逢日月天何日振衣歸去早瀛洲海上問神仙

題晝送盧太守

重重金闕五雲飛太守來朝賜宴歸從此聲名登史冊斯文千古有光輝

二十二日華蓋殿親擢大小官四十二人臣眞等九人咸預其列吳烈授淛江寧波府鄞縣主簿陳楚賓江西南昌府教授陳孟敷江西瑞州府教授鄭眞江西廣信府教授朱景夔東昌府教授徐景顏初除某府爲有見職攺除衛輝府教授胡士安湖廣漢陽府教授吳煥安慶府教授周伯虎臺州教授

二十三日奉天門外榜示是日於吏部進供狀送徐主簿奉職太和縣

謬通門籍上金坡殿角淸風送佩珂瞻仰共承天寵洽別離爭柰客情多霜晴紅樹淮山曉風颯黃蘆潁水波歸見鳳陽洪博士教氈新復果如何

二十四日隨班謝恩於吏部進狀並告假上冡

二十五日除門籍招單仲修陳叔明二鄕友同飲入吏部令考歷代東宮僚屬史官典故

二十六日朝華蓋殿

二十七日入午門闗符契謝恩行一拜禮到考功監銷牌

二十八日大朝奉天殿謝恩就辭給憑而出午後陳叔銘招飲

二十九日單主事招飲

題永思堂捲

堂上年年看椿樹百歲栽培深雨露冰霜老卻棟梁材鳳雛切切空悲哀歲月繆悠長慕戀下土茫茫那得見悄然獨坐中堂深音容恍惚思愔愔錦萱花開成五采髙堂但願春如海

題愛日堂

白日髙堂春藹藹東望扶桑隔滄海堂上雙親七十餘白髮朱顏長不攺丰姿玉雪認佳兒雲霞五色老萊衣百年鞠育恩罔極寸艸欲報三春暉冠佩翩翩登上國仕版登名誇得祿笑看落照在桑楡鼎養歡娛當秉燭流光天上如飛梭浮世人生能幾何牀前定省夜復旦六龍整駕隨羲和爲語羲和須暫駐子孝親慈慰遲暮舉杯喚卻蓬萊仙歲歲年年慶初度

滎陽外史集卷九十九

●欽定四庫全書

滎陽外史集卷一百

﹝明﹞鄭眞撰

○歸程錄

十月初一日搬行李單主事家國監生陸好徳韓護李侑同置酒爲別晚過國子監見姜敬章田子眞及龔司業先生題雲山贈別圖與徐景顏

瀛洲望近白雲飛山雨初晴翠濕衣想見家人聞鵲報白頭領取一官歸

初二日自國子監歸伏覩納幣禮容之盛前代莫及日午飯單主事韓護陸好徳送出土橋一里揮淚而別行四十里宿管頭記詩一首

末學親承教職除南州還復送歸途云囊尙寶傳家祕丹匣重椷內府符戀主猶應瞻象闕承宗深欲續基圖舊時弟子來相別揮淚依依向國都

初三日早過淳化闗批引跨蹇過句容入縣學見車和仲教諭蒙酒飯相待晚遇雨宿十里店

初四日早起程至白兔雇車行四十里晚至丹陽買舟而行律詩示胡知事吳主簿先生

十年淮客向爲覊何意丹陽問道歸山鳥舊曽聞杜宇家人應復嘆蛜蝛險經丘壑紆前騎怪見泥沙污滿衣幸有同袍相慰藉買舟河上看斜暉

初五日過奔牛呂城晚宿無錫縣西門

初六日自無錫起程飯後過虎丘晚宿姑蘇城下虎丘寺

山徑重重磴道懸千章喬木藹雲煙劍光下醮深潭水■﹝土答﹞影潛通小洞天古佛誰修淸淨供老僧獨悟上乘禪宗門亦荷斯文力來看諸公石上鐫

初七日飯後入蘇州府晚至海寧縣界

初八日入嘉興府至府學附國學錄項叔範書蒙胡教授孟節待早飯

初九日早登﹝闕﹞晚至會安埧

初十日早搬行李至後朝門

十一日入杭州府至友人葉有常家知其判官山西某州見其母八十餘而彊健如五六十歲云

十二日自後潮門起程過西興晚宿錢淸

十三日自錢淸起程晚宿紹興城下是日五更時分蹤迹趙國祥家其子以舟來迎與胡知事吳主簿同過割雞鵝早飯出其甥陳氏求著其父小傳

十四日自紹興起程過曹娥見傳憲史夜宿余姚西門

十五日入余姚見王漢章知縣蒙賜酒而別及借掖垣類藳晚宿明郡西門

十六日早到家告祠堂祝文云眞向以鄕貢去家十二年今自臨淮教官考滿入朝九月初四日謝稱職恩廿二日華蓋殿擢廣信府儒學教授廿七日內府闗符契廿八日給憑吏部謁告上家赴任以玆吉日到家敢告

題求源堂

君家得姓本岐豳世逺須知一派分乃祖移居成別墅諸孫力學踵淸芬有懷逺寄吳江月托興頻招渭水雲撰述幸憑燕許筆老成眞足張吾軍

○上任錄

洪武十七年閏十月十八日告辭先祠與家人大小爲別母舅蔣子通父送至社壇橋出西門親友俎宴烏繼善先生知縣家在座者烏先生父子及朱剛中徐公義宋廷臣夏尙忠陳思禮葉某管敬儀表弟蔣信忠捨親單彥髙王中傳吳子浩黃取友徐仲威仲章昆季酒罷廷臣公義送至大卿橋再拜爲別柴允可後至題詩以致惓惓晚宿徐仲威家飲酒史君實以酒果來論舊躊躇而去以事不至者吳主簿紀親家云

十九日早飯仲威家出數步見黃尙絅遂與登舟至吳使君祠與張則存先生爲別至望春橋見馬鼎攜其乃父易之鐃歌集而行壁上危太僕張仲舉二元老詩掲以爲贈晚溯江宿鸛浦

二十日早與捨弟千祥許某黃尙絅幼男復升入永樂寺謁淬禪師論四十年之契延欵素飲出水陸薦疏具列先生及教授名位爵號蓋以師生之契故也思慕不巳再登雨微峯見闡國師登後閣上周覽形勝下入淬公房午飯以靑蚨二緡及茶酒醬醋相贈友人余知縣伯熊陪逰終日贈以律詩

玉山云外碧嶤岧衝雪寧辭去路遙西狩獲麟傳舊學朝陽鳴鳳屬新朝客氈猶帶冰霜苦講席仍沾雨露饒枳棘暫棲黃主簿鄕心應托甬東潮

二十一日五更早行過余姚以不得見王漢章深爲悵然飯後過通明暮過曹娥夜行通闗數十里成律詩一首

扁舟薄暮過曹娥古往今來感慨多風滿沙汀翔觀鶴潮深窟穴吼黿鼉巡防星聚軍依律團竈煙飛國有科倦客思家還作夢隔船聴得唱蠻歌

二十二日入紹興城早飯許二官家至山陰會稽二縣學訪教官不遇見學生數人而巳晚到趙國祥家蒙贈雞酒飯米出其甥陳氏再拜請著其父小傳益勤予不能拒也夜過東西二埧

二十三日渡江到杭州後潮門

二十四日與捨弟千祥雞酒爲別出■﹝土冊﹞門登六和■﹝土答﹞遂登舟

六和■﹝土答﹞

孤■﹝土答﹞危欄薄暮登重重鈴索絙觚稜上方自可通天闕下界誰能送佛燈於越山川迷逺近子胥濤浪怒憑陵紛紛歷刼塵遮眼試數前朝幾廢興

二十五日過富陽縣晚宿陽家埠

扁舟輕趁富陽潮路轉長江百里遙月射珠宮紛變怪風生瓊壑奏鈞韶離家因爲官期迫久客懸知物累消明日嚴陵灘下過漢廷節義仰雲霄

二十六日過黃山巡檢司批引晚泊洞廬

二十七日早自七里灣起程問嚴陵則已過矣悵然久之作上灘歌一首是日午過嚴州晚宿鄕頭

碧水淸淸深見底白石團團露牙齒輕帆一幅掛長風恍惚人行明鏡中篙工睥睨怕船破努力撐向山灣過夜來竟上嚴陵灘灘前古木明月寒人生古來重髙節慨我猶能想餘烈夢中如復見音容獨鶴不來江水空起來謾聴舟人語試問前灘渺何許雲臺何似釣臺髙吁嗟此士眞英豪天地茫茫重回首蝸角蠅頭競奔走浩歌下瞰長波流不盡人間今古愁囊中百錢問沽酒醉筆縦橫落星斗沙頭兒女笑相看塵土可憐行路難

二十八日過蘭溪縣晚宿源潭

二十九日過龍遊縣晚宿野狐塾

輕帆雙幅掛長風碧水光寒一鏡空疊嶂靑霞來縹渺太虛元气浥空蒙淮天城郭神逰外海國林泉夢寐中五十年來長作客放歌欲效杜陵翁

十一月初一日甲子冬至行龍遊界中上灘爲衢州界晚宿衢城下上灘歌

白石鑿鑿流水聲大山小山遙送靑寒天日短問無酒何似三閭恨獨醒

年年至日淮水涯今日三衢又憶家漫道人生如夢寐誰知歲月換龍蛇

霜鴈叫云愁逺天淺水沙灣人放船灘頭玉石作碁子好寄爛柯山上仙

水上明燈點點紅夜寒直欲破魚龍浮屠法教眞兒戲苦海誰云濟度功

鸕鶿捕魚魚滿船朝來沽酒要烹鮮撐近灘頭笑相問恰有靑銅數百錢

灘水潺潺日夜流嚴陵過了又衢州山人赤腳岸頭立蠻語蠻言相喚酬

上灘下灘復上灘重水重山罨畫間西江早得仙舟便上淸宮闕許躋攀

水輪聲轉似遊龍艸屋無人碓自舂蓬戶暫開聞語笑分明機巧見神功

片帆遙指大江西回首千巖落照低久客天涯筋力倦祇消歸老故山棲

吳頭楚尾路悠悠水宿風餐可自由故園暫到仍輕別辜負小山叢桂秋

初二日過石塘橋晚至常山埠頭

初三日早入迎薫門至常山縣學附徐景顏書見教官徐允明先生訓導江仲允先生徐某先生教諭割雞爲黍及見前鄞縣尹陳可齋先生送出通逺門外行三十里至白頭石鋪徐氏店宿歇

初四日自白石起程午後至玉山造縣學見程訓導允明先生過夏氏畱飲就宿學中夏氏系英公之後

初五日玉山知縣徐懋和招早飲回縣學中題畫三幅贈徐知縣張縣丞及程訓導又題菖蒲畫贈山陰胡則方

古木畫三首

山中古木倚嵚崟漫說風霜老不禁過眼繁華渾似夢憑誰同守歲寒心

長松千尺是誰栽頻聴鸞笙谷口來幸遇明時終大用風霜莫老棟梁材

碧雲雙樹倚嵳峩百歲山中柰老何恐化蛟龍上天去莫教風雨夜來多

題菖蒲

山人本愛北山居種得仙家九節蒲服食可應資壽考便須騎鶴上淸都

初六日早登舟晚至沙溪鎭夜泊

初七日飯後至廣信東城訓導傅先生原綱周先生宗文上饒縣學教諭徐先生仲告訓導遊先生用文歐陽先生君謨諸生十餘人逺送至學見府太守王公同知方公而退

初八日徐觀道先生及諸公見訪

初九日上任望闕五拜禮先聖殿四拜禮諸生以序見縣學徐先生倉使饒某等以酒果相賀府太守同知亦以禮來就請宴席諸生割羊豕爲饌在座者徐觀道先生教諭府縣學訓導先生四人云

題菖蒲四首

九節長幽妍從來石水便簡編燈火夜煩爾爲收煙

石上發幽馨仙蒲九節靑山翁資服食百歲紀修齡

蒼石種仙蒲分明認虎須太陽方卓午點點露成珠

淸波護淺沙劍節長靈芽百歲蓬萊客靑春早見花

題古柏圖

古木與云齊亭亭舞翠旗莫令霜雪重老卻鳯凰枝

題枯木圖

霜雪若爲容蕭蕭澗壑中美材終大用披拂待春風

題枯木竹石

晚過碧山阿蕭蕭竹樹多隠君泉石意霜雪果如何

題枯木

南來爲客過常山古木蕭蕭巖谷間早晚明堂要梁棟冰霜何事苦摧殘

題古木圖

偃蹇老龍形靈根長茯苓蕭然巖谷底霜雪飽曾經

冰雪歲寒心蕭蕭澗谷陰卻憐風月夜來聴鳳凰吟

題菖蒲圖贈上淸吳道紀

上淸巖谷列仙家靈艸春深長翠芽解使身輕如羽翼飄飄萬里禦雲霞

枯木竹石贈祥符寺主古芳禪師

蒼石玉玲瓏蕭森竹樹叢老禪初定起林杪一龕風

又

蒼龍蟠澗壑翠羽出林棲爲喚瀟湘客來尋石上題

菖蒲圖

九節蒼龍脊蔥蘢石上靑輕身資服食飛步上空冥

題枯木

澗谷碧雲深貞哉百歲心多憐風雨夜翻作老龍吟

題畫松寄弋陽林敬伯主簿

山中古木倚云髙縹緲天風滚翠濤花縣重逢鯨島客祇須剪葉釀春醪

又題古木五首

生來不得大夫封老矣寧甘澗壑中物外繁華休著眼任教桃李笑春風

山中偃蹇似遊龍夜半聲寒萬壑風秖恐春來成變化滂沱雷雨暗浮空

大材不用復誰憐老矣孤根托九泉獨有女蘿相倚附誓同冰雪過年年

閱盡冰霜老不知棟梁久矣負前期吹噓尙待春風到谷口來聴叫子規

偃蹇寧爲世所憐冰霜巖壑不知年古來材大難爲用休問榮枯雨露偏

題竹

翠竹傍林低毋煩枳棘迷盛時昭美貺須待鳳來棲

枯木竹石

石林斜透玉玲瓏萬代秋髙古木風帝子不來愁日暮飄飄遺佩響浮空

滎陽外史集卷一百

