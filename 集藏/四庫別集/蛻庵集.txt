

欽定四庫全書

集部五

蛻庵集

別集類四

元

提要

﹝臣﹞等謹案蛻庵集五卷元張翥撰翥字仲舉晉寧人至元初用隠逸薦召爲國子助教分教上都尋退居淮東會修宋遼金三史起翰林國史院編修官累遷翰林學士承旨致仕加河南行省平章政事給俸終身事迹具元史本傳案金明昌承安間亦有張翥字曰仲陽劉祁歸潛誌記其矮窻小戶寒不到一鑪香火四圍書西風了卻黃花事不管安仁兩鬢秋諸句稱其浮艷諸書援引或誤爲一人非也翥嘗從學於李存傳陸九淵之說詩法則受於仇逺得其音律之奧其詩淸圓穩貼格調頗髙近體長短句極爲當時所推然其古體亦伉爽可誦詞多諷諭往往得元白張王之遺亦非苟作王士禎居易錄曰蛻庵元末大家古今詩皆有法度無論子昻伯庸輩卽範徳機揭曼碩未知伯仲何如其論當矣史稱翥遺稿不傅傳者有律詩樂府僅三卷王士禎則稱蛻庵集四卷明洪武三年錫山郎成抄本此本乃朱彛尊所蔵明初釋大杼手抄本前後有來復宗泐二人序跋蓋大杼與翥爲方外交元末翥沒無嗣大杼取其遺稿歸江南別爲選次而錄存之考元音乾坤淸气集玉山雅集諸書所錄翥詩尙有出此集之外者則亦非全本也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●蛻庵集原序

嗚呼詩豈易言也哉大雅希聲宮徵相應與三光五嶽之气並行天地間一歌一詠陶冶性靈而感召休徵其有關於治教功亦大矣然自刪後至於兩漢正音猶完建安以來寖尙綺麗而詩道微矣魏晉作者𨿽優不能兼備諸體其鏗鍧軒昂上追風雅所謂集大成者惟唐而後有之降是無足采焉逮及於元靜修劉公復倡古作一變浮靡之習子昻趙公起而和之格律髙深視唐無媿至若徳機範公之淸淳仲弘楊公之雅贍伯生虞公之雄逸曼石掲公之森嚴更唱疊和於延佑天歷間足以鼔舞學者而風厲天下其亦盛矣哉河東仲舉張公生於數君子之後以詩自任五十餘年造語命意一字未嘗苟作至正丙午春其方外友廬陵北山杼禪師以公手槁選次而刋行之來徵言爲序余猶記公之言曰王者迹熄而詩亡詩未嘗亡也而所以爲詩者亡矣善賦之士往往主乎性情工巧非足尙蓋性情所發出於自然不假雕繪觀公之詩知公之所蓄厚矣春空遊雲舒斂無迹此其沖淡也昆侖雪霽河流沃天此其渾涵也灝气橫秋華峯玉立此其淸峭也平沙廣漠萬馬驟馳此其俊邁也風日和煦百卉競妍此其流麗也寫情賦景兼得其妙讀之使人興起誠爲一代詩豪矣顧余謭材何足以鋪張盛美然托契於公非一日而又重北山之髙誼不得辭始僭敍之以冠篇首云豫章沙門釋蒲庵來復序

蛻庵集原序

●欽定四庫全書

蛻庵集卷一

﹝元﹞張翥撰

○五言古詩

堂堂

朝爲堂堂吟暮爲堂堂謳堂堂徒爾奇堂堂徒爾憂不見膏與蘭煎燔祗自休勿以不遇故棄捐經與史勿以勢利故棄捐亷與恥勿以行役故棄捐山與水謂夜未遽央已復明星明仰視何煌煌白露忽沾裳懷人攪余心何以勿永傷江北亦爲客江南亦爲客爲客多偪兀何以安所適上有君與親下有妻與息在山則種楡在隰則種蒲馬牛必維婁舟航必繻袽富貴富貴友貧賤貧賤徒歲月來者多江湖逝者逺所得不可逝所期不可返幸此世累輕歸去衡門偃

雜詩

先人有夙訓聞在幼壯時豈意衰暮日乃復新驗之茫茫上天理詎可私臆知百年大化中流浪從推移信彼杞憂者徒爲眾所嗤

叔子鄰家兒探環記前身次律求師後一悟了宿因我亦淸源洞蛻骨巖下人誤墮聲利區驅馳喪其眞所以付樽酒都忘賤與貧惜無還丹術髙舉遺世塵悠悠笙鶴期曠望三山津

寒日廹縣車寸陰老愈惜晨趨理公務暮返親墳籍究往發孤憤思來抱深惕理愜復相忘神劬聊一息湛然擁襟坐栩栩鼻端白千齡與化終不朽在方策聖哲有明訓學道庶自益

寒夜何皛皛中庭積繁霜天風下河漢萬里流玉光羽衣四三人各乘白鳯凰笙響發空際遊雲髙馳翔無緣執霞佩攬結雙明璫願托月中桂終古有餘芳

隴阪何﨑嶇行人且復止直上望晴川遙遙憶鄕裏流離肝腸斷悲歌不能已一身已遐徵永念同室子何殊轉蓬科隨風四散起𨿽得同根生不得同根死吾灑古今淚多於隴頭水

春江采瑤艸將以伸繾綣初期拾翠洲復道滋蘭畹美人隔花深歌竟瑤瑟偃臨流不可見恍忽心未穏佳時難驟得鶗鴂鳴已晚祇有千古思綿綿楚波逺黎丘之丈人歸路逢奇鬼旣爲鬼所惑又復鬼其子夏南滑蜀梁俯影明月裏背走謂伏鬼而又鬼諸已此皆非鬼者特以疑故死憧憧姦佞徒情狀實鬼爾匿迹不自慚胡爲滿朝市

河淮厭兵禍城邑多荒榛百里無幾家但見風起塵燕雀歸果樹豺虎饑食人鄕來脂膏地死骨今如銀流亡使復業牛種當及春安得百龔召錯落爲拊循徵討尙未息柰何爾遺民

前出軍五首

前軍紅衲袍朱絲系彭排後軍細鎧甲白羽攢鞲靫輜車左右馳萬馬擁長街送行動城郭鬥酒飲同儕壯士當報國毋爲故鄕懷

鍜鐵作佩刀磨石爲箭鏃中軍把轅門前豎十丈纛朝上蘆溝橋夕次泃河曲超乘旣誇勇騁馬復齊足男兒不封侯百年同視肉

昨日發萬軍今日發萬軍明日發萬軍梟騎來羣羣馬蹄所經過黃埃蕩成云堆糧與作飯倒樹與作薪道途行者絕那得有居人

大軍北庭來部伍各有屯放馬原隰枯磨刀河水渾行行且射獵雉兔不復存野次羣駞臥弓箭掛車轅幽幽笛聲起日暮傷人魂

京師少年子膽气乃麤豪傾金售寶劍厚價買名刀白氈作行帳紅綾制戰袍結束往從軍談笑取功勞當時霍嫖姚豈在學戎韜

後出軍五首

步卒傖楚健長刀短甲衣大叫前搏敵跳蕩如鳥飛左提血髑髏右奪賊馬歸黃金得重賞顧盼生光輝爾輩疾歸命將軍足天威

我軍城東門呼聲震屋瓦百萬山壓來此賊何足打狂鋒尙力拒轉鬭血噴灑城中有暗溝多陷人與馬將令毋輕入明當一鼓下

先鋒才攻門後軍已登陴拔都不怕死直上搴賊旗馬前獻逆首腳下踏死屍長河走敗船疾遣飛將追幕中作露板應有傅修期

行行鐵兜鍪隊隊金駱駝嗚嗚吹銅角來來齊唱歌總戎面如虎指顧揮琱戈馬踶無賊壘手箠可塡河王師本無敵安用戰圖多

魔賊生汝亳獠賊起於海嬰鋒天狗觸墮网奔鯨駭徐方一戰收振旅已奏凱江浙塵旣淸豫章圍亦解諸將如竭力削平行可待

獨酌謡

有酒且一醉有歌且一謡杯盡當再酌歌闋須重調生足意自適身榮心苦焦所以黎首人放浪樂漁樵一謡仍一酌且復永今朝明朝未可料況乃百歲遙但願花長開美酒長滿瓢靜疑太古調散覺神理超近識南郭叟得酒時見招盡醉卽髙臥誰能慕松喬

古鏡

古鏡色如墨照人不見形我照乃見心洞徹天地明此明非外來此明非內有自是世上人惟將照妍醜

題林大用隠居飯牛山

山田多白石陽陂足丰艸瘦地費牛力飯之當宿飽近午牛背熱出耕須及早解紖休樹陰念此觳觫老隠居抱正學逍遙事幽討商歌幹齊侯戚也豈知道

中秋望月

當年見明月不飲亦淸歡詎意有今夕照此長恨端近聞錢塘破流血城市丹官軍𨿽殺賊斯民已多殘不知親與故零落幾家完徘徊庭中影對酒起長嘆死生兩莫測欲往書問難仰視雲中雁安得托羽翰淒其衰謝蹤有淚徒汍瀾山中松筠地棄置誰與看河漢變夜色西風生早寒累觴不能醉百念摧肺肝

送客齊化門東馬上口號

白楊多悲風黃葉滿行路荒溝寒水碧亂石且無數我興逺送別駐望生百慮欲往豈不懷畏此簡書故遙遙墟煙上歷歷鳴雁度秋景倐己短歸人驅車去勞歌一淒然回首重愁暮

陽曲義士薛氏旌表詩卷【至正二年事十二年其里人趙時照求題】

上天久無雨南風日吹沙旱气彌虫虫六月稻不花晉土素磽瘠如此歲食賖上官方勸分義士起嘆嗟發帑捐積鏹糴粟來連車吾鄕忍溝壑哺爾萬口呀厚澤田裏被頌聲父老誇預備世勿務徵斂惟紛拏遂令活人功乃出一士家不知時有司視此無愧耶我作義薛詩好徳良可嘉願言講荒政生意當無涯

安童都事字鼎新號太虛徵余賦之集賢院

太虛本無象何有倪與端至理妙自然萬化孰控摶天地亦一物而在虛空間所以豪傑士不受世网幹脫迹形气表出入淩汗漫鸞鵠爲我導云飆作之翰仰扳霄衢轡俯濯龍池瀾綠文粲瑤軌髙詠瀛洲山冥心合玄想坐以空洞觀琳腴薦朝食紫金咀神丹無待無窮外浩然與之還

漷農嘆

漷南有農者家僅一兩車王師徵淮蔡官遣給軍儲翁無應門兒一身老當夫勞勞千里役泥雨半道途到軍遭焚烹翁脫走故閭車牛力旣盡戶籍名不除府帖星火下爾乘仍往輸破產不重置笞箠無完膚翁復徒手歸涕洟滿敝襦問家墻屋在楡桞餘殘株野雉雊梁間狐貍穴階隅老妻出傭食四顧筐篋無有司更著役我實骨髓枯仰天哭欲死醉吏方歌呼

題述律萬戶澹樂軒

惟澹有至樂此樂世罕知誰能味無味捨彼甘與肥君侯文武才面有虎豹姿被甲起上馬出入百萬師西來樹功勲獻頌白玉墀方將大將權繞帳羅旌麾紛華艶人目孰不爲朶頥顧於方寸間物累乃若遺齋居寄遐賞而無山林期處樂寜易言豈獨靜者宜始知豪傑士自有絕世資悠哉澹中趣吾道同所歸

送黃中玉之慶元市舶

昔我逰四明壯觀溟海波褰裳寶山頂曙色寒嵯峨日輪鎔生金湧出萬丈渦雲气忽破碎朱光相蕩摩決眥蓬萊宮攜手扶桑柯羣仙迎我笑佩羽紛傞傞颶風歘驚潮騰擲鱷與鼉浮槎徑可擥從此超天河精神動百靈上下煩撝訶歸來已十載逺夢時一過君家賢父兄儒術傳世科薄言捧省檄舶署聊婆娑是邦控島夷走集聚商舸珠香雜犀象稅入何其多權衡較低昂心計寧有訛資閱須歷試壯圖詎蹉跎惟君官事隙爲訪巖之阿懸想仙者徒往往笑且歌遐徵渺不見空響遙相和因聲兩黃鵠持我紫玉珂豈無滄洲興柰此塵刼何

門有車馬客行

坐秋雨思秋風仰視白日雲中彼美一人誰容秉心郁其忡忡

爲客一鼓云何慷慨起舞悲歌巨魚出聽涼波鳴鳥徘徊庭柯

有客有客在門崔嵬髙蓋華軒起欲與之語言已叱僕夫回轅

寜不少忍須臾謂我巷不容車北望豪家是趨堂上有箏有竽

盛衰相尋無端媒勞恩絕則然還坐自樂我閒勿謂無知絕弦

○七言古詩

古促促辭

促促何促促丈夫生兒美如玉長城遊蕩不思歸令我隻身守空屋不願汝學班定逺不願汝學馬相如定逺生不入玉關相如死不還成都但如塞翁父子長相保得馬失馬何足道又如龎公攜家隠鹿門遺安遺危俱不論貴而衣貂不如貧而縕枲離而食肉不如聚而飲水身𨿽促促心得寛爲汝白頭屋中死

北風行

長河風急波浪惡靑天晝黃塵漠漠瓠■﹝盧瓜﹞渡中舟盡泊官船撦帆與水爭牽馬毛寒撾不行禿樹掛戛枯蓬驚夜深風定浪聲死窓光倒搖天在水前伴相呼隨雁起帽絮不暖衣生稜老貿不語愁河冰上閘下閘應蹙淩篙師指直失增減明星欲明霜似糝館陶城南鼓紞紞

螢苑曲

楊花吹春一千里獸艦如雲錦帆起咸洛山河眞帝都君王自愛揚州死軍裝小隊皆美人畫龍韀汗金麒麟香風搖蕩夜遊處二十四橋珠翠塵騎行不用燒紅燭萬點飛螢炫川谷金釵歌度苑中來寶帳香迷樓上宿醉魂貪作花月荒肯信劍戟生宮墻斕斑六合洗秋露尙疑怨血凝晶光至今落日行人路鬼火狐鳴隔煙樹腐艸無情亦有情年年爲照雷塘墓

城西路

城西路多少人從此中去昨日紅顏美少年今朝白骨委黃泉縱令藏金比山積鬼伯不受人間錢少年何用誇豪富來看城西送人處

發古城鋪

黃蒿古城風捲沙澗頭衰樹啼寒鴉歲雲暮矣霜露積夜如何其星漢斜滿衣落月行人起馬上夢魂猶在家

王貞婦

靑楓嶺頭石色赤嶺下■﹝山虖﹞江千丈黒數行血字尙斕斑雨蕩霜磨消不得當時一死眞勇烈身入波濤魂入石至今苔蘚不敢生上與日月爭光晶千秋萬古化爲碧海風吹斷山云腥可憐薄命良家女千金之軀棄如土姦臣誤國合萬死天獨何爲妾遭虜古來喪亂何代無誰肯將身事他主兵塵澒洞迷天臺骨肉散盡隨飛埃楓林景黒寒燐墮精靈日暮空歸來堂堂大節有如此正當廟食依崔嵬君看■﹝山虖﹞江之畔石上血與湘江之竹淚痕俱不滅

題昌化陳孝子傳

百丈山前妾逢主禮賢鎭中子逢母三十餘年昨日同白髮相看淚如雨阿■﹝彌上女下﹞去時未斷乳兒壯得知心獨苦淸湖老嫗天所畱逆旅主人神使語歸來桑竹溪之滸婦前持觴兒起舞雙瓜生祥表秋圃豈用旌書動官府吳人買妾紛莫數歲滿母歸遺子女巷南巷北不相覓況復山川兩修阻嗚呼千秋復萬古孝子之名在寰宇世上滔滔忘母人不愧唐昌一抔土

題鐵石驄馬圖

神厓黒龍時出水遊牝何年得其子是何毛骨如積鐵迥立長風獨奇偉霜蹄白鼻散五花倐見馬中眞騄駬美髯奚官能剪拂不遣雲鬟涴泥滓少施鞚勒卽飛騰唾尙不敢況敢捶馬生豈在粟一石不飽寜能見才美朝燕晡越信汝良安得壯士同生死阿師一室巾錫外時展此圖臨燕幾三生似是支道林愛馬苦心同若此平原丰艸秋漠漠恍惚寒沙颯然起英雄有志在靑雲老眼因之空萬里

題趙文敏公畫馬

君不見漢家將軍求善馬戰骨縱橫血流野歸來作歌薦宗廟寜悲鬼哭宛城下何如聖代徳所懷入獻磊落皆龍媒右牽者誰鬈者偲萬里知自宛沙來眼光鏡懸蹄腕促老奚識性仍善牧時巡之外遊幸稀飽秣原頭春苜蓿吳興學士藝絕倫妙處直似曹將軍只今有馬無此筆誰與寫之傳世人爲君甘老駑駘羣

題牧牛圖

去年苦旱蹄敲塊今年水多深沒鼻爾牛觳觫耕得田水旱無情力皆廢畫中見此東臯春牧兒超搖犢子馴手持鴝鵒坐牛背風栁煙蕪愁殺人兒長犢壯須盡力豈惜辛勤供稼穡縱然喘死死卽休不願徵求到筋骨

題李白觀泉圖

玻瓈杯中春酒緑醉墨淋漓牡丹曲平生合置七寶牀白紵烏紗美如玉阿瞞荒宴百不理寧記宮花銜野鹿何物老嫗生此兒偸向金雞帳中宿髙將軍才奴隸耳誤使脫鞾吾所辱要畱污襪踏鯨魚鼠子何堪煩一蹴尋常溝瀆不可濯何處容伸遭污足翩然卻下匡廬云五老峯前看飛瀑

題郝內翰書所作夢觀瓊花賦後

釣魚山前龍上天武昌城外走蜀船老姦欺國馳露布使者坐囚吞雪氈潰兵一夜甲塡水血污木棉花下鬼豈知老仙方臥遊鶴背天風扶夢起頹云抉月光西流玉簫聲斷江聲愁露華泣盡瓊樹死廣陵春色寒於秋百年遺賦人爭重勁墨遒毫精爽動節旄零落喜生還回首江南已如夢花神換根春更芳想象月色扃餘香楚招無人靑鳥去公不少畱涕泗滂

題趙仲穆怪石奇木

君不見嶽陽城南老樹能化人又不見艸中巨石如臥虎樹逢仙客授還丹石誤將軍箭飛雨海寜太守提健筆與丹通靈箭角力山精木魅寒睒■﹝目昜﹞千年丑怪匿不得銜癅半裂雷大出隠入云綃露奇迹猝然一見心膽驚气盡畫工俱辟易掛之髙堂風動搖古色一片秋蕭蕭待候硯池捲東海歸寫扶桑與沃焦

題長孫皇后諫獵圖

黃門曉出西淸仗秋色滿天鷹犬王虎落遙連渭水南鸞旗直度河橋上日邊雲气五色文虯須天子眞天人羽林猛士森成列六气不驚淸路塵太平無徵帝神武豈爲禽荒將按部已知哲後佐興王不數樊姬能霸楚從容數語卽罷田六宮迎笑花如煙蹕回那待外庭疏聽諫由來同轉圜天寶神孫隳大業錦繡五家爭蹀躞可憐風雪驪山宮正與眞妃同射獵

題華山圖

華嶽連天向西起澒洞秦川三百里巨靈髙掌削芙蓉影落黃河一綫水雲臺霧谷巢神仙羽衣金節時周旋大笑失腳白騾背歸來石上長鼾眠千載悠悠寄元賞耳孫風骨猶蕭爽逺從丹丘渡滄海追挹神蹤欲長往何人想象圖眞形疊崕陰洞髙林靑上摩金天之帝京下攬玉女之明星峯耶魔耶兩莫極虎豹叫絕煙霏冥仙家樓觀超然住遙認微茫是徵路丹梯鐵鎖不可攀直喚茅龍上天去

懶拙道人苕溪曉望圖

憶昔薄逰苕之城溪光近秋山晚晴連峯接嶂望不極惟有白雲縱復橫漁村無林樹墨色微風忽起菇蒲聲月從太湖東畔出直射西塞山前明人家碧玉壺中住野舫銀河天上行酒酣時起發長嘯水底直遣魚龍驚老暉鄕亦此盤礡安知今我非三生盡搜萬象入奇筆畫與詩境俱崢嶸吾家苕中有茅屋京塵滿鬢難爲情頓令扁舟夜入夢萬頃鷗波歸濯纓

金宣孝太子墨竹

沙海神光射天起中有蟠龍龍有子混同江聲何處來捲作琳瑯墨池水蜿蜒飆起鱗鬛張蛻骨立化千篔簹一朝侍臣抱髯泣鶴駕不歸雲路長百年梁苑陵谷變流落人間能幾見明昌內府應祕藏小字親題保成殿吁嗟帝子眞天人此君亦作天人眞君不見洋州老太守揮灑𨿽工無此神

緑玉連環歌爲邢從周典簿作

於闐河頭夜光發赤髯賈胡采明月中有美璞凝寒晶誰許鬼工能琢成伊誰得此邢公子示我緑玉雙連理恍如空碧虹气垂半隠靑瑤蟾一規展之兩環不逾尺疊作團團小蒼璧縠文錯落映雷文宛是昆吾寶刀刻廬陵學士癖好奇辧古重似瓊琚詞珊瑚佩鉤詎可數我疑制自金源時集賢仙公丈人行鳳閣舍人文有樣請君畱束宮錦袍待看揮毫玉堂上

並州歌送張彥洪使畢還河東

吾鄕故人零落盡見子老成殊慰心祥金百煉乃利器桐尾方焦逢賞音河東臬府幕下士飛傳來作朝正使太和嶺上盜已空旌旗盡是官軍紅殺人如麻道路絕朝狐暮梟競巢穴嚴風歘起霜倒飛塞日黯淡寒無輝子來未幾遽言歸使我東望淚沾衣豈不聞並州少年遊俠子手攜玉龍最輕死並州將軍劉越石夜半登臨長嘯起汾河直來繞郡城雁門離石寒崢嶸老旻四葉彈丸地大梁全師勞再徵一朝徵賊輒破碎大將不誅天失刑爲子作歌歌憤激眼中太行如動色安得壯士射烏弓爲落攙搶連太

白劉道權爲李逺子微作靑山似洛中圖爲作歌以系之

石頭城中有渺渺之秦淮秦淮東流入江逺其上疊巘連魯厓牛頭雙闕雲門開三山北山鬰煙霾六朝遺迹猶在眼千古往事徒興懷昔人謂此洛中似四面靑山圍二水劉侯熟識此景勝況復愛畫入骨髓五尺長紙繭不如乘興破墨塗成圖漁梁茅屋昏欲無壊陵荒隴迷楸梧寒潮已落斷崕闊行人不渡扁舟孤嵩邪邙邪漫漶那可辧但見招提林杪直下藏村墟憶我羈逰石城日江煙山雨正蕭瑟橫塘酒家好新酒醉倚船窓看奇崛只將健句冩歸來卻恨此時無此筆

吳儁仲傑橫河精舍圖亦道權作

橫河精舎誰所居丰城隠者吳仲傑是中林壑特幽勝一幅劉權畫尢絕逺山數曲重復重炊煙一村樹叢叢嵐光雲气紛滉瀁盱水汝水遙相通近山什伯靑匼匝峯底斜穿鷓鴣峽跳波直下卻洄漩怪石截斷雙流合竹窓桂棟溪之隅過門好客無時無溪魚長肥酒長熟撥棄世務談詩書梧州春雨艸木長櫸塘耕稼仍膏壤鉏翁牧子行惟諾沙鳥風帆自來往獨不見陶縣令松菊園又不見杜陵老桑麻田人生得此不歸去有如頭上之靑天傑乎傑乎吾羨汝毋負山中故人招隠篇

崔旭行之雲巢圖贈道士兪剛中請余賦長歌

崔郎胸次奇突兀興來從人索紙筆斯須千峯萬峯出底用一石畫五日上饒道人列仙臒示我新作雲巢圖塗嵐抹霧思更逸古色滿眼蒼寒俱重溪疊谷各異狀壊木崩石森相向翠微最上云所棲道人又在云之上數椽丹室蔭白茅團團雲間如一巢拂衣拂著宿鶴背掛劍掛落長松梢空蒙杳靄迷處所豈復漂搖畏風雨旣非鳥窠老衲子無乃中林古巢父塡窓擁戶晝不開神光隠見金銀臺云之君兮鳳爲馬往往玉簫吹月來道人幾年遊上國賣藥壺中人不識洞玄宮觀【剛中所建宮名】一黍珠靈秀似與仙都敵故巢未破歸便得歸到玉山多美石我詩毋刻刻此圖畱照千秋山水碧【剛中永丰縣人】

送崔讓士良都事江淮行省

時平久不修武備一旦盜賊起跳踉南窺荊鄧北徐汝紅巾直來據武昌摧城破壁官吏走九江太守能死守赤眉銅馬終殄除此賊遊魂■﹝冉阝﹞得久天兵勢若風雨來直掃四野無氛埃廟謨最先擇元帥國計莫重完江淮堂堂中書開外省幕府人材倚公等崔侯如刃新發硎鋒鋭所當無肻綮金湯表裏元有捷正藉前籌資薄伐艸茅有策可采用義士多方須教閱酒酣客起徵馬鳴壯气滿髯肝膽傾浩歌把劍徒激烈老矣莫賦從軍行

爲古紹先題劉平妻胡氏殺虎圖

沙河岸邊秋艸白棗陽城頭落日黒老兵辛苦踐更來林下稅車聊一息黃蘆颯颯中夜鳴倀鬼叫嘯悲風生虎饑得人怒不置婦急徒手危相爭直前死力持虎足呼兒進刀屠虎腹但知有夫豈知虎視之何殊機上肉當時一擊寜顧軀驚魂碎骨仍攜扶九原瞑目已無憾舊血勿湔身上襦千秋節義傳鄕閭我猶膽怯見畫圖健婦果勝一丈夫向來馮婦有不如

城南

城南北風朝捲沙將軍開宴樹大牙黃須健兒飽酒肉十十五五來將車盡驅丁男作生口鬼妾鬼馬充其家嗚呼上天不可問道旁觀者徒咨嗟

範寛山水

憶昔往尋剡中山南明天姥相縈盤客路上頭穿鳥道行人腳底踏風湍旦寒露重多成雨泄霧蒙云互吞吐僕夫相呼巖谷間空響譍人作人語溪窮岸斷地忽平石門壁立如削成隔水無數山花明中有人家雞犬聲向來老眼曽到處此境俱作桃源行百年畱在範寛筆水墨精神且蕭瑟上有翰林學士之院章恐是宣和舊時物林■﹝犭員﹞野鶴應自在令我相見猶前日時平會乞閒身歸一壑得專吾事畢

張師夔爲郭子靜作終南山色因題

終南山色秀可食中有遊雲動凝碧華嶽西面仙掌髙仙都下射金精白紺宮琳館慿險阻渭水晴川來咫尺古木深藏魍魎寒陰厓曉入蜿蜒黒幽人舊隠依靑壁蘿徑紫籬閉寥闃野橋揷岸何處船落日無人獨歸客櫟翁筆法追郭熈逺意欲寄煙霞微半生江海屢驚夢萬里風塵能化衣快捷方式無媒旣愁寂故山好在曷遄歸尙說於今明月夜時有簫聲臺上飛

天香室爲四明定水復見心禪師賦【寺有楊誠齋題】

定水山中多古桂老璘結茅來避世囊中少試蒸花法正藉煙霏作輿衛誰令作詩傳世人一時攪動聲聞塵百年公案結未了復翁拈起還淸新唱開石壁壁成字百顆明珠照天地不關旃檀林下風燻破枯禪半邊鼻吾聞佛家別有眾香國我亦三生學禪客若爲一洗六根空從子歸來分半席

題趙文敏公木石有先師題於上

吳興筆法妙天下人藏片楮無遺者南陽詩律動江湖一篇才出人爭寫二老風流傾一時只今傳畫仍傳詩淸涵月露秋見影黒入雷雨寒無姿仇山黃鶴去不返苕溪鷗波歲俱晚好呼鐵爪夜錚錚刻向靑瑉照人眼

題武林姚氏頥壽堂

有地須種木蘭花有樹好宿雙啼鴉木蘭女兒能代父慈鴉之雛能哺母姚家堂中如畫圖鶴髮髙居彩衣舞當年兵塵暗鄕關扶攜藳砧煙瘴間天畱晚福在平世去家萬里仍生還有兒有婦供滫瀡書聲歌聲動鄰里板輿不待魚軒列鼎不如負米中有至樂物莫比酌彼金罍酒起爲頥顏壽堂前日日春風和棘心之詩豈足多我今獨無空爾羨如此堂中蘐艸何

題雪溪待渡圖

晉陽山下蒲村渡斷阪連岡疊煙樹橫汾水落流更急客子西歸廹秋暮朔風轉雨作雪飛倚蓋沙頭泥沒屨後來者誰須我友望望津船出前漵濕云撲地邊鴻驚危橋掛岸徵馬生樵家有徑凍葉平土牀火暖無人聲亂峯倒倚白石爛空壑半壓冰槎橫歸來想象猶眼底詎擬褐夫能畫此溪明雪淨古色起一片荒寒在窓幾歲晚逺遊吾倦矣

題李早女眞三馬扇頭

金源六葉全盛年明昌正似宣和前寶書玉軸充內府時以李早當龍眠想當畫院供奉日飽閱天閒萬奇骨等閒遊墨落宮扇駿气淩風欲超忽霧鬛風鬉剪剔新郎君丰格玉爲人四帶紗巾繡衣領醉鞭踏盡燕臺春一聲白雁黃河暮豈料徵蹄竟南渡回首西風障戰塵女仙空抱琵琶去

題陳所翁九龍戱珠圖

兩龍頡頏出重淵白日移海空中懸一龍回矯一倒起側磔胡髯怒歕水火珠炎炎如彈丸爪底雲頭爭控摶一龍仰首逆鱗露兩龍旁睨蒼崖蟠怪風狂電浩呼洶天吳倅立八山動一龍後出尢崛奇半尾戲繞蜿蜒兒兒生未角已神猛一顧卻走千蛟螭陳翁硯池藏霹靂往往醉時翻水滴便覺天瓢入手來雨气模糊渾是墨我嘗見畫多巨幅簸蕩驚濤駭人目何如此筆窮變化三尺微綃形勢足是翁前身定龍精故能吸歘奔精靈捲圖還君愼封鐍但恐破壁飛空冥

題侍郎秋江捕魚圖

秋江水多魚唯唯海風驅潮葭菼靡輕舠競載罛网出欲向中流截魴鯉巨鱗有神不可獲騰踏波濤脫泥滓最憐濡沫笭箵間小白鍼頭尖如指釣璜渭叟晚終遇西塞玄眞徵不起若人自是隠者徒豈比沙島漁蠻子髙髯能畫得玄理塗抹山川遊戲耳千巖萬壑堆白雲稍看人家喬木底眼中之景何所似富春澤畔鸕鶿裏兩臺蕭瑟秋風髙腳底灘聲蕩淸泚我當扁舟衝雁過彷佛厓根舊曽艤自知世外漁者村只合投竿老煙水巨緇未辦五十犗艸屩撈蝦從此始

畫馬【後有宋思陵押封以禦寶】

睿思殿中萬幾暇縹帶犀籖閱名畫君王愛此神駿姿筆勢不在韋韓下五云禦押手自封玉窠蟠屈宸篆紅百年重遭赤馬劫散落不逐兵塵空誰歟傳之能愛惜尺楮蕭蕭開古色驪驄玉面蹄腕白靑絲絡腦黃金勒風鬉半散頭怒側一團渥窪雲气黑緋衫圉郎緊控持直恐驕騰收不得向來南渡小朝廷虎視欲與金源爭蜀襄馬場能幾匹尙想按圖心膽傾只今萬里龍沙道遊牝千羣飽丰艸天閒上駟皆乘黃駑蹇紛紛世空老

贈吳士桑饒

吳興一士气貎醇儒冠落魄甘長貧醫家諸書總貫穿有病有藥卽與人山中僦屋不肯出苦厭城市多囂塵得錢沽酒飲卽醉指點富貴如浮雲時來西湖住幾日所宿隨夜飡隨晨過門與我談抵掌百無一僞皆天眞疾惡如讎每憤激正坐時命遭其屯人生除貧貧則已五鬼到此安能神天以淸名補寒餓昔之隠者人皆聞聖賢法則吾豈敢鄕裏小兒安足云況君能醫當濟世未嘆行路常踆踆伸眉一笑索我別北風吹雪來繽紛溪畔無錢附歸去垂橐不管妻子嗔靑山白石大自在且復掛子頭上巾江湖多蘆識者少歲晚逺遊須待春君不見舎中之長眼眥肉豈解善事長桑君

題泰東山藏主十八開士圖

環瀛茫茫去不窮大鯨吹浪鼓颶風樓船如山不敢過況在泛葦浮萑中西方十八大尊者徑渡萬里猶乘空犀行水開蛟蜃露直下踏入天吳宮龜魚背髙盂錫穏中流正與靈槎同怪頭達■﹝扌卉﹞四罔象一單舁出龎眉公鼻端噓气作飛塔舌上彈咒招降龍兩僧促膝披貝葉一衲裏足須山童雪毛白鹿岐角健斑尾黒虎雙睛紅最後坐禪如古佛從渠摶控何神通吾聞浮屠多善幻作詩自賞畫者工君不見海波橫潰鬼神惡我無其術安能東

重賦明山歌送胥式有儀還武昌【山式從其師曽堅子白讀書處】

盱母城南隠居者一生耕鑿盱南野何年移入明山來築樓山顚云在下環山小塢三十六中有淸池蔭桑竹日髙塢口煙霧消稍見行人出深谷池頭古井穿石空絕底暗與江流通井中鯉魚長尺半人不敢取疑蛟龍隠居何人曽子白誰其從者胥生式先生喜與山爲徒意不在仙在樓居胥也來讀山中書溪翁野老時時一相過有筐盛蕨兮有酒盛壺興酣題詩滿靑壁墨痕入石靑模糊華蓋浮丘石門麻姑鄰峯丘壑可逰衍山中之樂足以遄吾軀生今掉頭不肯住京塵茫茫歲雲暮豈知卬亦愛山人未辦山貲得歸去曽先生幾時把袂明山行灑掃樓上聽松聲黃精飽啖一千日飛上丹梯朝玉京

息齋竹石古木爲會稽韓季博士題【上有歐陽原功承旨題】

老竹葉稀多禿枝新竹碧潤含幽姿籜中龍子振春蟄突出雷雨頭參差旁蹲怪石石罅裂裂處恍惚疑龍穴山中有樹皆十圍活幹撐靑死槎折霜皮食盡幹蘚文半頂斬立雙椏分最後一枝身出羣垂枝倒走陰崖云李侯標致不可得小字親題別塗黒縱橫不在摩詰下蕭爽直與洋州敵玉堂學士欣見之濃墨大書眞崛奇森然一片鐵石筆妙甚七字瓊瑰詞此詩此畫今兩絕把翫微風動毛髮只應眞宰泣琱鏤一夜山窓冷秋月

昆山寺【在吉安】

昆山突兀摩空蒼寺幽更枕山之陽松杉髙出人境外樓閣半在天中央日照檐楹分杳靄風回廊廡添淸涼谷聲逺合蒲牢韻林近時聞薝卜香紅塵咫尺到不得黃金地面生輝光我疑意在融結際眞宰用意非尋常云埋煙蔽歲月古未與時會猶潛藏一旦寶像頓發見果聞玉磬鳴髙岡二生開示此經始源流旣浚深必長乃知景物不自勝惟人方可存其綱

休洗紅二首

休洗紅洗紅紅在水新紅換作裳舊紅翻作裏回黃倒緑無定期世情翻覆君所知

休洗紅洗紅紅減色𨿽好不如新著時須愛惜阿母嫁女不擇人雞飛狗走長苦辛

悲寒風

夜漫漫風凜凜嚴霜下寒更甚狐鳴鬼嘯有今夕倉卒劍戟生髙枕神光墮地摧白虹嗚咽英雄淚空飲

蛻庵集卷一

●欽定四庫全書

蛻庵集卷二

﹝元﹞張翥撰

○五言律詩

登歌風臺

君王逝已久遺構在彭城空闊靑徐坼蒼茫楚漢爭荒山尙雲气喬木有風聲無限登臨意長歌慷慨生

黃河

■﹝木虜﹞後風才順桅頭日未斜舊河通瓠子新浪漲桃花得鱠因沽酒聞鵑更憶家迢迢雲气外北望是京華

泊淮口

灔灔潮初上移舟出浦中岸分淸濁水帆掉合離風傖楚方言雜徐揚地利通何殊入喬口懷古思無窮

蚤發魯橋

路滑雨初歇山昏云不開看鐙野店近聞鐸賈車來馬飽力方健蛬寒聲易哀偶逢南去使早早附書回

泊隆興章江門

把酒西風裏掛帆南斗傍夕陽城角盡人影水中長問俗勞羈旅幹時儗俊良平生槎上意漂轉益難忘

次曹娥江

廟貎丹靑古碑詞風雨訛珓投估客拜神降女巫歌沙竈燒鹽速潮船聚堰多貞魂招不得揮淚大江波

還自臨江省親鄞之長山元日有作【丙辰】

茒屋鹿皮幾柴扉烏角巾杯盤丰海味禮數略鄕人樹霽石湫曉山暄槎浦春僻居無一事卽是葛天民

衡山福嚴寺二十三題爲梓上人賦

般若寺

般若南朝寺思公第一傳拓開方丈地坐斷再生禪貝葉收經夾曇花散法筵山神應夜夜來禮佛燈前

一生巖

初地靈峯下重來爲講經神應合掌受石亦點頭聽云鶴隨飛蓋湖龍入淨瓶至今花雨處長照一鐙靑

二生塔

塔寺前朝舊山林宿業空法身無幻壊藏骨自神通寶供珊瑚碧珠花舍利紅無緣香一瓣回首佛堂中

三生藏

神僧湼盤處那有去來今尙記三生石難磨萬古心地埋禪剎在山掩嶽祠深長日聞鐘梵蕭蕭楓桂林

天柱峯

一柱標南紀神功自斷鰲寒過岣嶁逺勢敵祝融髙異鳥流淸響神鐙見白毫危顚可觀日夜湧海東濤

擲缽峯

神僧手中缽擲向最髙峯徑度虛空上難尋變化蹤錫飛曽近鶴劍躍或成龍搔首不可見煙霞千萬重

定心石

燕坐百念息湛然方寸間相無分彼我空已判眞頑魑魅來相試芻尼去不還眾人笑癡衲長日此看山

磚鏡亭

曹溪一祖後衡嶽世多賢分得燈相續提將印宻傳法音風萬籟禪性月中天珍重磨磚諭微機要自詮

隠身嵓

塵世苦熱惱山林長夏幽嶽神來護法尊者坐經秋呼粥魚頻響銜花鹿自遊法雲長散滿七十二峯頭

三泉

一沼【功徳泉】天成後雙泉神應來云根錫卓破【卓錫泉】地胍虎跑開【虎跑泉】暗澑懸山雨寒光漾石苔諸僧朝盥罷相次上堂回

嶽心亭

何許新亭好軒窓窈窕深天開云四面地據嶽中心雨緑蘼蕪道風香薝卜林曉嵐收不盡猶作半山陰

目云亭

兩公俱古佛遺迹在新亭塔寺疑神造山川本地靈峯秋陽雁斷潭暮雨龍腥老宿忘言久閒拋案上經

迎云亭

細路捫蘿上髙亭在翠微樹陰幪艸坐山气濕田衣落日孤鐘動遙天一錫飛悠然片雲下知是應眞歸

兜率橋

傳是竺僧說幽如兜率宮驅龍劈地險架石補天空星土熊湘合雲沙鷲嶺通闌干倚來久時度吉祥風

開虹橋

蝃蝀橫當道蜿蜒下匯潭幽光飛睒睒危構鬰耽耽鳥下窺寒瀑樵回帶夕嵐遙知說法處來作老人參

大慧塔

大慧談經地林園卽給孤鑿雲藏舍利鞭石起浮圖風鐸時喧寂天經忽有無沙門每來此三繞作南謨

讀書堂

上年賢宰相遁迹白衣時試問葫蘆卜何如懶瓉知才名畱別傳香火寄空祠千載衡江水東流有所思

煨芋嵓

彼美山中芋輪囷類餓鴟暖生松火夜香透竹鑪時虎迹羣行滿猿聲獨嘯悲鄴侯知味否莫比禦燒梨

禦書閣

粲若唐宸翰森然宋賜書寶藏經閣上光動道場初川嶽畱奇觀風雲繞淨居何時能一到銀鑰借開魚

退道陂

神鑿三百級盤回上峻陂攝衣蒼蘚滑倚杖白雲多野叟耕麋■﹝田耎﹞山都寄鳥窠朱陵是儔侶飛錫定相過

止南寮

昔隠黃龍老今遺書記寮人天所供養巾蓋此逍遙仙樂時時下香雲往往飄千秋一金塔�����

藏雪寮

雪山一片雪何日落中華皎潔無藏處虛空自作花石厓穿乳竇海岸疊潮沙底用分荊越諸方總是家

冰雪庵

近嶺無冰雪庵居易過寒飯炊麻子熟衣補衲頭完顥气詩脾裏雷音講舌端知師最淸苦歸去北山幹

題桐廬鳳山寺僧道大鷺雪軒

禪客忘機地舂鉏爾亦靈飛來萬點雪巢破一林靑晚瀨明拳足秋蘿退閣翎山神護說法吹斷艸風腥

篷軒爲吳僧元誼賦

縛竹作禪宇小於江上舟樹聲疑疊浪月影似中流興寄江湖逺身同世界浮懷師燕坐處吾道在滄洲

靜寄軒爲吳僧一元賦

羣動寂寥外一軒瀟灑中山林亦長物身世本虛空淸磬花龕日孤燈竹榻風不曽離寓所惟有主人公

抱素子作自適圖求題

隠者抱幽素獨行穿杳冥有詩吟木客無駕勒山靈寒澗流沙白秋云入竹靑攜琴向何處彈與野猿聽

北山誦藏經三旬畢詩以調之

金布荘嚴地花飛梵唄時舌端談孔雀頂上集芻尼國壽祈天永皇心體物慈明當喜圓滿一月廢吟詩

用北山韻答之

吾衰年冉冉師樂日閒閒師以詩娯意吾將酒駐顏看云知幻滅見月喜明還莫問誰家曲相酬笑語間

次柱徳常僉院韻

鰲禁欣同直髙閒勝俗忙露花迎夕斂風樹借秋涼太史蘭臺筆郎官粉署香時時鈴索靜有喜到嵓廊

馮秀才伯學以丹靑小景山水求題

沙禽毛羽新來往采桑津野水碧於艸桃花紅照人徘徊逺山暮窈窕江南春芳思不可極悠然懷釣綸

送觀性空上人歸省

白髮髙堂在靑山舊業貧載經隨客舫畱偈別禪鄰行路半春雨近鄕多故人一龕還可老莫污衲衣塵

送以中及公自揚天寜寺逰匡廬

趺坐對禪鐙江風浪幾層還從鶴城路去訪虎溪僧湖曉星浮石巖春瀑斷冰吳中卻回日應老舊池菱

淸軒

軒居最瀟灑不受一塵侵門斷懷金者人知飲水心鶴聲生晚思竹色淨秋陰此意琴尊外翛然只自深

話舊送胡士恭之京師

話舊共蟬聨河橋且系船春歸花滿地江闊雨連天處士題鸚鵡詩人拜杜鵑此生𨿽老去未敢愧前賢

自顧

自顧摧頹客仍居寂寞濱月傭奴誶少歲計婦憂貧酒後詩成夢燈前壁寫神漁樵吾所喜相見卽情親

懷天目山處士張一無二首【仙巖道士禮中峯受戒具】

一飯了年華蒲團靜結跏雪蹊拋卽栗風壁裂袈裟寒狖窺燒葉饑禽聽施茶淸除億刼想吾欲問僧伽

其二

僧捨蜂腰綴君居第幾間池冰寒掛瀑云雪白藏山未得拋塵网相從出死關東岡幻住塔禮罷幾時還

送福上人無際南歸

歲閏春來早師行且過寒問程山寺逺乞食野人難空性元無際禪鋒豈有端遇予方外友一爲問平安

淸河水漲答復中吉監縣水字韻

漭漾淸河漲湍流滋浸淫滄溟渾灌注濁浪浩浮沈洲渚津涯闊泥沙沮洳深沿淮澤鴻滿漂蕩渡江潯

送鄭喧宣伯赴赤那思山大斡耳朶儒學教授四首

其一

聖祖興王地風雲護大營天垂紫塞闊星戴赤山明人俗殊淳古皇文易化成君行當勸學無愧魯諸生

其二

絕漠同文軌提封振古稀犬牙開武帳元老秉天威白馬紫駝酒靑貂銀鼠衣那思山下水曽覩六龍飛

其三

野散千軍帳雲橫萬里川寒多雨是雪日近海爲天黒黍供甘釀黃羊飽割鮮廣文但少客寜慮坐無氈

其四

晨發戒行裝風沙磧路長油韀白鼻馬藍綬赤銅章文學重新命���������������

宮中舞隊歌詞

十六天魔女分行錦繡圍千花織步幛百寶貼仙衣回雪紛難定行雲不肯歸舞心挑轉急一一欲空飛

其二

鑿海行龍舸慿山起鵠臺天池神馬出月殿舞鸞來六合妖氛靜羣生壽域開吾皇樂民樂願上萬年杯

其三

白玉琱釵燕黃金鑿步蓮簫吹鳯臺女花獻蕊宮仙香霧團銀燭歌云撲錦筵請將供奉曲同賀太平年

潞莊

松棚叟賣漿棚下午風涼獨澗繞羣木數家成一坊蜂行花已宻蠶罷葉仍桑此地無千步眞堪作蛻藏

聞蟬

中庭白楡樹時有一蟬聲沸絸方抽緒鳴弦忽斷箏蒼煙起平楚落日下髙城曽是天涯客因之百感生

雁聲

嘹嘹數雁度流響一淒然半落淮南雨遙沈海上天疏砧欲斷處哀角未吹前我亦離羣者聞之夜不眠

馬通薪

可代薪如桂還宜火作煤翁攤扶杖立童拾戴筐回野屋寒堆整山鑪夜撥灰廏官無好事不遣換香來

陳伯將作北山梓公嶽居圖余題其上

髙僧業何許云夢澤南洲樓閣諸天上江湖萬里流禪心無住著世事若浮休寂寞京塵裏披圖時臥遊

烏桕樹【西湖慈雲山側和靖有詩】

巾子峯前樹逋仙句最工迥明霜寺外半落石池中鄭老惟書柿崔郎只詠楓山林正寂寞備此作春紅

書所見【戊戌七月】

溝中人啖屍道上母拋兒有眼何曽見無方能療饑干戈未解日風雪正寒時歸向妻孥說毋嫌朝食糜

其二

城南官掘穴日見委屍盈終朝烏鳥下薄暮狼狐鳴冰裂人刳骨風悲鬼哭聲茫茫死生理眞宰豈無情

偕鄢元止善東門視田

白骨如亂石荒村殊慘神惡風生殺气斜照逼歸人應俗悲多故全生幸此身靑靑原上麥亦復可憐春

題林徳淸竹雪齋

髙齋修竹林積雪竹間深歲暮不攺色幽人同此心種梅分地隙籠鶴就墻陰想見椒江上扁舟許客尋

雪後

雪後北風急起行冰滿須凍泥憂蹇馬活火愛團蒲數口狼依狽羣情虎畏貙每逢來使問親故有書無

其二

路滑堆殘雪山晴散宿霾民生已塗炭兵气尙江淮撫世憂徒切謀身計自垂臨觴且復醉吾命有安排

癸巳元日卽事

禁苑朝珂集宮樓晝刻傳雲開黃道日春麗紫薇天進虎蠻如畫儀鸞仗類仙晨觀淨氛气卽是偃兵年

大駕時巡千官導送至大口

萬乘巡行逺三靈佑護多旌旄隨大纛鼓鐸雜鳴駝麗日浮黃傘微風送玉珂臣心如艸色不斷到灤河

松巢爲潛川謝堯章作

林棲有隠君結構出塵氛就樹遮靑雨牽蘿補白雲雙鳩從此拙獨鶴與平分華屋非無數山中了不聞

蛻庵歲晏百憂燻心排遣以詩乃作五首

開歲七十五故園猶未歸看從今以後知復是邪非星斗天垂象龍蛇地發機邊聲近稍息一醉典春衣

其二

小小新齋閣溫溫舊毾■﹝登毛﹞精神全藉酒筋力半支藤蟄豸深坯戶冥鴻巧避矰蒙頭衲被底何異在家僧

其三

世路正如棘吾生猶系匏詩人歌蟋蟀軍士嘆蠨蛸無地營家食何心解客嘲山林徒在眼難覓一枝巢

其四

書舎如僧舎心閒與靜宜寫多髠兔頴藏久蛀貂皮宦迹年勞見生涯日曆知未應同與俊肯負沃洲期

其五

久悟無生法從容與化遷機忘橰俯仰道悟蜜中邊宇縣猶多壘干戈已十年吾惟待其定歸種故山田

十月一日

瓦盎醅純白磚鑪火乍紅風生月暈後霜下角聲中饑鼠窺燈暗驚厖吠巷空於今玉堂老詎信暮途窮

立冬前二日

髙秋日淒冷且復閉門居蠏壯輸芒後醅香出搾初霜籬存晚菊臘甕作寒葅更好山翁唱陽春恐不如

吳下客懷秋答湛囦白先生廷玉

湖海無窮事風霜薄暮年客程淹白日吾道信靑天影自酬形贈心寜愛目憐平生五字律名在萬人前

懷先隴

京國畱家久餘生只自憐一單如老衲八十又新年義士心猶血讒夫舌謾涎何時抱尊酒哭向計峯前

七月廿九日

此丑今方殛京城蹀血新也知天悔禍誰謂國無人勝气騰龍虎沈機動鬼神大廷親命詔終夜在延春

自誓

此醜行當殛吾身敢顧危要看奪笏處正是結纓時萬古千秋在皇天后土知寸心三尺簡肯愧史臣詞

乙巳初度

今日吾生日開尊向竹齋家人更上壽凡事且寛懷學道精神淡匡時志願垂百年原土上自有一壞埋

病起

彊起梳頭坐窓明晚景新生遭兵是刼病與鬼爲鄰農事田疇廢邊聲鼓角頻故山多藥物徒切未歸身

歲晚苦寒偶成四章錄似北山

風暴寒逾急星回歲欲周缺牙便食粥瘦骨怯重裘節物殊牢落前圖益謬悠蛻窩眞類蟄長日火鑪頭

其二

淸眠夢屢覺霜气轉淒淒春近雁北向月明烏夜啼鑪香畱墨篆燭淚聚銀泥少釋幽憂疾尋君一杖藜

其三

鼠劣翻書冊貓馴伴坐氈吟懷欣雪夜疾目畏風天惟酒能消日無方可引年我詩猶偈子一問北山禪

其四

短景催殘歲窮陰連大荒狙三隨所賦龜六可深藏未了惟文債堪歸祗醉鄕絁衾有餘暖翻喜夜天長

雨涼

一雨收殘暑新涼夜頓添秋聲滿落葉虫語傍虛檐衰病便髙臥遊程嘆久淹山林𨿽寂寞亦足養吾恬

四月十三日

白丁驅上城徒手不能兵鬭將無人色行塗多哭聲惟將孔達解竟遣夙沙烹滿眼黃塵暮悲風慘淡生

城東廢寺

一徑入荒寂松風長夏寒夜義棲敗屋魔女去空壇古佛金全剝遺碑字半刓時逢好事者來剔蘚文看

遊劉眞君廟【俗曰三十郎文山嘗避兵於此】

古廟西原上虛廊半欲摧水龍鱗剝雨畫鬼面生苔叟乞燒錢火巫抄構殿材英雄有神護遁迹此中來

漸老

漸老惟貪睡相畱大有情詩從年長淡寒入夜深淸不鼓牀琴■﹝疒先﹞慵書帖字生燈花獨可喜連夕向人明

夜宿靑芝墳園

水落寛船步年丰宻酒壺土酥分地產木蜜薦秋腴認路塵蹤斷拖笻野影孤行人不可暮落日有於菟

上都從駕幸東涼亭

鶴禁煙華紫龍岡艸色靑羽林移曉仗法駕幸涼亭大業開天道甘泉發地靈微臣叨侍從願覩萬邦寧

西內應制卽事

烽火連齊魯干戈接隴秦四郊多壁壘萬里半煙塵將帥屯兵久君王遣使頻老臣叨視艸進罷益沾巾

行次獨石驛大雨驛行廿里喜晴

段段靑天出浮雲四散歸燕忙攙馬過蠅亂撲人飛逺道倦行李故山思采薇北風朝已冷未敢禦絺衣

暴疾臥艸堂

伏枕朝傭起惟將藥裹親紛紜眼前事憔悴病中身宿露濃於雨秋花好似春最嫌姜桂絕無處乞諸鄰

有旨翥領宋史刋於江浙次東阿站

南來十五驛幽絕獨斯亭下榻月初上卷簾山更靑幹時嗟暮齒從事厭勞形寂寞江云外誰知有使星

九日抵武安縣徘徊店

水落衡漳急川回上黨髙流年秋忽忽行路日滔滔山市人多癭沙溝地不毛村墟欣有菊小駐爲持醪

代祀湄洲天妃廟次直沽

曉日三義口連檣集萬艘普天均雨露大海靜波濤入廟靈風肅焚香瑞气髙使臣三奠畢喜色滿宮袍

次石門驛

投老復行役江湖秋興悲艤舟黃落處欹枕黒甜時燕閏歸何晚鷗晴浴故遲不妨無事飲聊遣有情癡

剡中淸風嶺王節婦沈江處有血書石上

盡日經行逺雲山又嵊山江光寒照外雨气亂峯間野艇罾魚賣村巫詛虎還千秋貞婦廟畱在���

關嶺【新昌縣】

靑林抱澗阿直上更嵯峨田鑿云根種人盤鳥道過亂泉鳴暗谷丰艸被陽坡彷佛疑山鬼衣裳隠薜蘿

雨中次黃巖驛

宿雨晨初歇髙秋日浸微水聲千澗落雲气萬山歸委羽洞天在仙人飆駕飛丹砂如可問吾豈戀朝衣

夜過石溪驛

籃輿搖醉夢軋軋過前岡木落風聲碎行人月影長逺村時見火沾露忽零裳一笑方言異前塗殊未央

劉山驛【處州馮山嶺】

玆山類臺剡回復度中岑傳舎白雲上人家烏桕林此身嗟老大行路轉嶇■﹝山欽﹞佳處時停策終焉愜野心

瀨溪【一名猴溪】

古渡猴溪外風煙淡欲無島人形貌怪閩囝語言殊小店魚蝦市深林猿鳥都肩輿看山好候騎緩前驅

發漳州

萬里漳南道遙連嶺嶠東山寒冬息瘴海近晝多風廢圃攢筋竹疎林落刺桐檳榔新善啖一解宿酲空

歸武林冒雨至練市韓伯淸荘

溪雨寒猶重山云晝不開老夫喜閒暇練水得沿洄鳬雁衝船過魚鰕入饌來故人居漸近應待舉吾杯

泛舟靑鎭至姚師善荘夕回韓荘

明月半溪水歸人中夜舟樹陰屯岸合螢影入煙流勲業生無取田園老可謀悠然發淸詠思繞白蘋洲

召入國學雨中過髙沙湖

細雨灑秋色平湖生白波客心貪路急帆力受風多落木生詩思驚禽避棹歌舟行不借酒兀坐柰愁何

北歸四月一日舟至市涇【乙丑】

緑樹村村合晴川浦浦通岸容寛積雨水色定回風戍近時鳴柝漁歸忽艤篷船人喜相約乘早過垂虹

畱宿洪洞慶雲觀劉山甫方丈

旅寓丹房夜髙城乍絕鐘蠟花燒燭短乳面潑茶濃山豁三更月秋添四壁蛩殷勤老貞士淸話得從容

舟行卽事二首

霧樹渾連水水溝不受潮米鹽江上舫魚菜市中橋壯士寜辭辱仙公會見招邊淮無酒禁磊碨剩須澆

其二

天水渾無際中流明月輪山形立積鐵潮色爛鎔銀沙露凍粘石海風寒薄人舟師傳吉語沽酒祭江神

歸來二首

擾擾羣生裏茫茫大化中是非同諭馬得失一亡弓買酒從賢濁論文任鬼窮此身河上鳥只合信天公

其二

處士聲華逺吾生志趣同結廬猶洛北避世卽墻東幾見燻天富俱成撲地空虞羅謾機事未許簒冥鴻

七月一日之集慶望日次錫山宿玄文館

海月光芒濕川云意緒閒剛風浮地外元气滿人間野榜歌相答漁燈去不還電明知有雨只在九龍山

九日謁告歸阻風禦河

雨後風何暴藏舟古岸陰早霜紅樹徧殘月白河沈鷗泛乘長浪狐跳沒逺林人生信淹速那敢易初心

至通州【去歲南歸以九月十二日發通州今年召入亦以是月日至通州云】

驛卒爭鳴鼔舟人喜下桅依然今日到卻似去年回岸黒秋濤縮川紅夕照開君恩忘險阻不覺畏途來

自悟

古佛風翻盎詩僧醉可朋有生還有刼無盡本無燈蚤自楞伽悟今非願力能此心寜萬慮於道只三乘

其二

海內虛遊子山中脫骨仙一單如老衲八十又新年野馬飛窓日酰雞舞甕天吾今丈人行肯與眾爭憐

上除日南山蓮社期懴偕伯淸昆季還飲南園

禊飲湖亭上臨流自祓衣閏畱春事晚風打酒船稀蛙子黒初出桃花紅欲飛早霞知有雨沾灑送人歸

伯靑邀予至靑芝塢泛湖暮歸【塢乃韓之先隴也】

落日風花起寒波倐渺然山藏進雪寺岸護種冰田醉眼輕浮世牢愁入暮年若爲湖一曲攜釣隠漁船

淸明逰包家山【乙丑】

逺近紅千樹繁開奪艶霞月明寒食雨春老上陽花輦路迷遊躅宮詞入夢華東風葵麥浪回首野人家

其二

太液曽來鵠髙臺舊影娥美人黃土盡故國白雲多野艸荒神籍宮蓮怨棹歌羌兒洗馬處斜日滿寒波

偕楊瑀元誠王■﹝術上灬下﹞自行湖堤閒步

湖上西風急秋陰止杳冥水痕連岸白山色徹云靑蟄燕依深谷還鷗下近汀君歌我當和有酒滿長缾

秋試後胡益士恭歸番陽與遊吳山聖水寺

髙處見滄溟西風吹酒醒潮來一片白山擁萬重靑艸木如浮動煙塵忽杳冥登臨不可極吟思滿秋汀

淸明日偕李欽嗣逰吳公弓臺至雷塘蜀井

路絕平沙過新塘水半幹龍歸雷雨惡鶻沒海天寛縣幟春醅熟行廚野祭寒此生無倚泊隨處得盤桓

九月八日陪危太朴偕梁九思遊城南三學寺萬壽寺

南城多佛剎結構自遼金傍捨遺民在殘碑好事尋雨苔塵壁暗風葉石牀深一飯蒲團了蕭蕭鐘磬音

其二

休日得連騎髙秋天气新樓臺惟見寺井裏半成塵壊廟鬼無主荒丘狐化人千齡共須盡回首一傷神

文昌樓望月時家已歸浙上

今夜溪樓月登臨倍惘然電光何處雨風色欲秋天歷歷燈緣岸依依笛起船江湖歸路渺回首白鷗前

淸明日逰東山謁棲霞嶺仇先生墓

前輩凋零盡南陽有古阡詩應傳四海酒不到重泉槐國眞成夢桃源亦是仙松根一匊淚慘淡墮風煙

秋日獨行便上偶至淸修寺【庚午】

溪南野寺幽巾舄偶相求古道多黃葉殘僧半白頭逺村髙鳥暮灌木亂蟬秋此地茅堪剪吾將卜隠丘

四月望觀帝師發思跋影堂

佛子來西竺巍然南面尊法筵花散漫香殿玉溫黁龍象諸天下鐘螺竟日喧朝觀立隨喜如在給孤園

九月六日宿寶集寺

來借禪房宿悠然空客心殘僧幾人在古殿一燈深檐鐸能蕃語齋居發海音重陽又已近聊復此登臨

次韻莫景行秋雨喜晴

苦熱不可忍汗膚鱗甲生雨分何處落月在半天明虫語迎秋早川光入夜淸得涼忘坐久河漢忽西傾

甲子元日夜大雪初三日立春始晴

幾年無此雪南國見應稀平地深三尺飛花大一圍銀河幹徹底白石爛生輝潤色饒梅栁新春曉已歸

南園宴集雨歸有作

驟落菇蒲雨遙生菡萏風歸雲龍井黒倒照鳯山紅簾暮舟頻引衣涼酒屢空歌聲未可放花底有驚鴻

辛未苦雨

禾田猶巨浸春日復連綿醉使呼堂上饑人死道邊鶴神方下地龍伯已行天眞宰如容問吾心血可箋

癸酉人日雨中【是歲十二日立春】

積雨將謀雪新年未入春半生如過客七日又逢人采勝天花小香醪玉色醇多憂亦何事適意任天眞

與勃海孟芾景章守歲成居竹宅【予長一歲】

此老無柴棘襟期一見同詩如孟東野名是米南宮把酒推年長圍鑪到夜終剩吟須剩醉相對各衰翁

庚辰元日立春

采燕方迎歲蒼龍忽建辰車書時有道宇宙物皆春紅喜燈花重靑看菜甲新屠蘓不辭後已是白頭人

戊子正月連雪苦寒答段助教天佑吉甫二首

雪寒渾未解風力更狂吹彊飯憐君瘦重裘覺我衰酒香紅面頰燈影黒須眉黃鶴山中地求田已有期

其二

三年冗博士【自謂】四海老詩人【吉甫】同是桑楡日惟堪曲米春淸羸元壽相【吉甫】骯髒任長身【自謂】微子誰知我從來懶更眞

四月十四日習儀白塔寺有旨翥升院判

乍換朝衣紫祗憐客鬢華才知無補世官喜不離家海燕雛方乳戎葵蕊未花歸來北窓臥塵污滿烏紗

七月六夜對月

星會黃姑夕天回白帝秋明河初左界大火漸西流晚景逢多故寒心集百憂山林莽寥落何處覓丹丘

乙未元日

稍稍鐘鼓動紛紛車馬朝張燈照白髮把酒送寒宵黃石終歸漢洪厓反見堯芻言欣見采拭目望新條

歲除日

七十古稀有欣然歲更新換衣癡女喜分粟故人貧軟飽須官釀奇溫愛絮巾明當候云物載筆紀王春

暴風

閉戶復閉戶黃塵千丈生不雨艸無色衝風人倒行遊子念鄕土腐儒憂甲兵狂吹不肯息終夜爲心驚

長至日【壬辰】

至節得休暇閉關宜燕居孤懷愁易切逺信語多虛壽酒教兒勸祥雲聽史書親知半湖海無地問何如

大風時送友南城

南國碧雲暮西風芳艸多相思故人逺如此別情何淸絕山僧筆蒼茫楚客歌慿將萬里意一問洞庭波

嘯亭爲鹽令賈策治安題【亭在西興江上】

老子掀髯處雲間孤艸亭不妨舒逸气直恐動精靈風水劃秋湧魚龍悲夜聽幾翻流響歇江冷越山靑

寄題欽惟心山房三首【在京口普照寺】

普照南徐寺蒼蒼祗樹林駄經惟白馬布地盡黃金午梵鐘聲逺寒燈殿影深由來世界黒誰與一明心

其二

朱方有眞子心印悟南宗奏樂惟天女聽經化海龍香凝行道席燈照著衣鐘猶厭依城市開門別種松

其三

名山旦夕仰方外宿心親業白到初地性空無一塵乞鐘時出寺坐夏不迎人想見惟心叟風涼滿■﹝疊毛﹞巾

輯山村先生詩卷

昔在垂髫日今吟薄暮年牀孤郗氏選詩得謝公傳故國空戎馬荒山冷墓田祗令後死者忍淚讀遺篇

其二

捲可畱天地詩嘗泣鬼神遊仙歸化鶴披髮下騎麟素望髙前輩靑衫老此身棲霞石表在終古不成塵

金山橋上聞苑池荷香【內苑】

立馬金河上荷香出苑池石橋秋雨後瑤海夕陽時深樹棲霞早微波浴象遲煩襟一笑爽正喜好風吹

次韻題大雷山桃源汪氏桃隠【鄞縣】

幽甚南雷路嘗聞故老傳墟通賣魚碶潮入種蚶田欞子渾成樹桃花不計年山中多佛寺燈火肅芊芊

其二

南北二十里兩山中過云采芝隨鹿去拾果與猿分酒熟靑田核羮香碧澗芹非君播詩句那得世人聞

鑑堂上人招余逰慧山行舟不成往因寄

竟負山逰約長懷第二泉毀茶休著論載酒謾回船會摘春林雨來尋午竈煙從師坐聨句祗恐廢安禪

大風

徹晝風何急避行陵樹傍驚沙撲面黒野日暎人黃科斗旱未出栗畱寒欲藏窮途淚易下不是阮生狂

七月旦立秋風雨夜寒

練裯不解暖已索絮衾眠老疾日漸退餘生天所憐蠍行窓紙響蛾撲燭花偏喜見沽頭報江南有到船

黙坐【時俸支降眞香】

黙坐觀浮世何殊起滅云猿寒夜嘷母鴉急晚追羣應俗神嗟耗經冬足苦皸俸香吾獨喜日可炷鑪燻

除夕

坐玩羣兒戲閒供一笑歡朱丸那卻鬼白酒不禁寒官索題春帖鄰分饋歲盤歸期知幾日謾檢歷頭看

初三日夜翫月至中秋日得詩

化工金鑄巧又換一鉤新逺道傷逰子深閨喜拜人影縣秋半破明遡日西淪正擬排宵看裁詩莫厭頻

其二

新月過初弦冰輪次第圓空中眞見相淸極恍如仙舊雨蒼苔地新寒白露天匡牀延佇久不覺屢移前

悼太平公

晨起灑杯酒北風吹淚痕豈徒歌楚些端欲叫天閽碧化萇弘血春歸杜宇魂千秋一史筆誰辧逐臣寃

梅隠爲蕃禧觀余道士作二首

隠者多幽事鋤云自種梅幾盤山徑術彊半雪莓苔拾藥泥丹竈浮香入酒杯時時霞上友淸曉踏寒來

其二

茒屋西林下逋仙恐是君支笻鶴外見哦句竹邊聞老樹春常早空山雪不分道人無夢久何處覓梨云

寄雲門僧若邪溪兼題其松風閣二首

聞道邪溪叟髙年出寺遲眉毫長幾許布衲破多時掛錫鶴移樹翻經花滿池相望一江水歲晚赴幽期

其二

閣外老松子蕭蕭虛籟生定從何處起寧有不平鳴我耳固師耳風聲是樹聲他時叩禪寂衲破睡天明

識趣齋爲山陰魏仲逺賦

夏蓋湖濱宅幽然水竹開荘前魚市合山下酒船來把釣云移樹尋詩步石苔相羊總成趣直待醒心回

送泐季潭逰天臺並送淵侍者歸天臺二首

來從石城寺去訪石橋僧錫杖空山路禪龕獨夜燈道知文暢得詩識皎然能到日西巖下應吟瀑布淜

其二

解夏回天竺尋眞問石橋鄰房畱偈徧歸路載經遙瀑壯秋懸雨江明日上潮題詩寄相憶何處覓山寮

送蒲空敍本中往住長蘆寺【在嘉禾】

杖錫風塵際師行戒畏途故人懷檇李春水到長蘆舍利藏金塔袈裟系寶珠禪房大自在應念室中蒲

謁儀則堂上方觀聽續撰釋氏通鑑

平生方外朋今識故鄕僧史有春秋筆談空大小乘香廚朝飯麫古殿晝燃燈歸路煙蕪外斜陽下道陵

北山以雪窓墨蘭竹石求題次韻

幽蘭出楚畹美竹自湘濱共友三生石俱涵太古春山林空見相冰雪老通神長作禪房供毋令墮世塵

淸溪濯足圖

黃塵滿雙足宜賦故山歸解屨就淸泚舉頭看翠微林■﹝犭員﹞下窺膝石蘚欲沾衣更覓漁竿伴閒來就釣磯

觀潮

海口潮初上江流湧不行大風生气勢烈日奪光晶鷁首來何駛■﹝氏鳥﹞夷怒未平吳兒誇壯觀車馬暮塡城

送蒙古僧印空巖黃龍寺【受戒於天目山】

髙僧明廷秀受業自南宗心訣提爲印禪機捷若鋒鑪香來化鶴瓶水豢降龍弟子經窓外應占舊偃松

其二

古剎西江外師居最上方山神出護法天女下焚香久客霜髭滿歸舟雲樹長秋期到天目容我借禪牀

溪居山水小景二首

想象溪居好時來放釣船滄洲茅屋路春水白鷗天林壑無多地煙霞自一川底須論咫尺對此已茫然

其二

何處野人村微茫澗谷分林多太古樹山有四時云鳥迹還成道猿啼或作羣秋風茒屋破誰賦隠思君

水墨達摩像班惟志筆

佛法無多子西山雪柱天應尋蔥嶺去方解少林禪鞮屨露雙腳罽衣披半肩虛空本無住須借影中傳

數日北風興懷過海諸友

數日好風色行人應到家秋花香獨耐寒雁字多斜薄飲無長酒輕行有小車吾心何爾汝聊復度年華

啖筍

今日食指動新苞來上林此兒生似玉饋我重如金晚火炊鮮滑春雷發蟄深山園未能往少快老饕心

悠然閣爲歙鄭處士作

鄭子林居好遙希靖節賢看山秋色裏把酒菊花前人境殊多事吾廬自一天能知此中意何處不悠然

次柱徳常僉院韻

鰲禁欣同直髙閒勝俗忙露花迎夕斂風樹借秋涼太史蘭臺筆郎官粉署香時時鈴索靜有喜到巖廊

聞董孟起副樞乃弟鄂霄院判凶訃哭之二首

天狗忽墮地兵生牙帳中寧爲仗劍死不作倒戈攻故國魂歸黒平原血濺紅驚心激此變誰爲責元戎

其二

羣盜猶銅馬將軍眞虎牙死當爲厲鬼生不負皇家野色含沈日河聲怒捲沙徵東失名將朝野共驚嗟

過黃河

食指朝來動行庖旅次添淮魚初出网野鴨乍供鹽新米如珠滑香醪過蜜甜眞成不負腹聊爾一掀髯

陪東泉學士泛湖

山靄忽空無春暉正滿湖船頭載家樂花裏駐行廚樂任喧呼動歸從酩酊扶使君畱客意更爲倒金壺

題汪會語村隠居

聞道荊村僻幽居趣自成桑中豚穽晚芹外燕泥晴苔石畱僧坐山尊遲客傾憑軒久不到望得白雲生

題太史楊公山居圖

湖上山居好奎題壓翠微煙霞攺舊色林壑發淸暉松晚看書罷荷涼坐釣歸圖中有眞趣須此掛朝衣

伍牧【宋將尹王援常州戰死於此】

苦戰勤王事精魂泣鬼雄壊城兵气黒遺鏃血花紅故老談亡國明時錄死忠長吟一搔首落日鳥呼風

九日行湖上

是節最闗情隨山得散行西風片雨過落日半湖明野菊黃堪把官醅綠可傾坐來無限思散入逺鴻聲

莫矣

莫矣年光速淒其世慮多半生縣磬室萬事缺壺歌禿木風難響寒云日易蹉向來出處意不決欲如何

寄韓伯淸

淫雨俄如此能傷稼穡無積陰霾日月愁色滿江湖老大心空壯艱難道愈孤美人秋水外不寄錦襜褕

蛻庵集卷二

●欽定四庫全書

蛻庵集卷三

﹝元﹞張翥撰

○七言律詩

無題

見時略略望遙遙有月闌干待袖招得巧蜘蛛絲縷細傳聲鸚鵡舌關嬌仙家弦管寜無譜天上星河亦有橋雲雨或時消息斷不如朝暮石城潮

聞笛

何人吹笛傍江幹木落淮南夜色寒三弄水邊人艤棹一聲雲杪客憑欄梅花簌簌吹應落楊栁依依折欲殘惆悵緑珠何處在綺窓深鎖月漫漫

臺城

運盡黃旗晉祚開天星俄復坼三臺方驚掘地雙鵝起已見浮江五馬來艸暗離宮碑僕土雨殘戰地骨生苔當時一掬新亭淚猶帶寒潮日暮回

冶城

此地先皇駐六龍鼎成龍去杳無蹤禦牀羅帕塵空暗輦道朱門艸已空題榜侍臣畱帝勅築亭眞士記天容自憐不及窺弓劍愁絕寒城響暮鐘

鹿苑寺

千古南朝幾劫灰蕭梁寺額獨崔嵬化蛇妬婦余空井刺虎將軍有舊臺江口山紅寒照沒石頭樹白暝煙來滿衣落葉西風急更爲憑髙送一杯

瓦棺寺

修竹長松晝寂然梵宮髙閣起中天虎頭妙畫空餘刻鴟吻名書竟不傳石柱至今標宿莽瓦棺何處葬寒煙憑髙更盡闌干曲及取江山未暮前

石頭城用薩天錫韻

逶迆石路帶城遙古寺殘僧蘚半凋一自降王歸上國空餘故老說前朝壊陵鬼剽傳金盌畫壁仙妝剝鳯翹更欲畱連盡奇觀夕陽江上又生潮

秦淮晚眺

赤欄橋下暮潮空逺火疎舂晻靄中新月半天分落照斷雲千里附歸鴻嚴城鼓角秋聲早故國山川王气終莫訝時來一長望越吟荊賦思無窮

八月十六夜對月

蟋蟀梧桐秋滿庭浮雲散盡見疏星仙人修月渾無迹使客乘槎自有靈一道銀河通碧海三更白露下靑冥西風忽起吹黃鵠夢斷瑤臺醉未醒

七憶

憶錢塘

平湖十里碧漪風歌舫漁舟逺近同天竺雨餘山撲翠海門潮上日蒸紅傷心花月隨年換回首閭閻委地空白髮故人零落盡浮生悵望夢魂中

憶姑蘇

讓王城外暮云黃忍使行人哭戰場臺上麋逰香徑冷陵頭虎去劍池荒竹枝夜月歌仍怨蒓萊秋風興漫長不是不歸歸未得五湖煙水正茫茫

憶會稽

千巖秋色徹層霄憶昔來乘使者軺翠袖屢扶蓬閣醉籃輿時赴寶林招山陰客已無春會溪上風猶送暮樵此恨古今銷不盡西陵寂寞又回潮

憶維揚

蜀岡東畔竹西樓十五年前爛漫逰豈意繁華今劫火空懷歌吹古揚州親朋未報何人在戰伐寧知幾日休惟有滿襟狼藉淚何時歸灑大江流

憶金陵

昔年曽上鳳凰臺二水三山眼界開六代繁華春艸歇千年興廢暮潮哀燈窓禪坐時聨句山館仙逰幾引杯最是令人愁絕處夕陽雙燕自歸來

憶吳興

憶泛苕華溪上船故人爲我重畱連半山塔寺藏雲樹繞郭樓臺住水天白榜載歌明月裏靑簾沽酒畫橋邊計籌山下先塋在欲往澆松定幾年

憶閩中

漫漫漲海際天涯萬里曽乘使者槎梓澤重尋仙客洞艸堂頻醉故侯家人多熟酒燒紅葉市有生蠻賣象牙安得夢中眞化蝶翩然飛上刺桐花

中秋次友生玩月韻

華月光浮玉色醪涼颸時拂紫■﹝衤弟﹞袍河通閣道流云急星繞天樞出地髙按舞豈無仙跨鶴縱吟聊放客揮毫扁舟近憶樟亭下曽看魚龍送夜濤

閏九月逰錢塘南屏諸山

山僧領客興何長慧日峯前俯大荒舊俗尙傳三令節人生難遇兩重陽丹楓換葉隨秋老黃菊畱花過閏香更與摩崖訪陳迹西風吹冷薜蘿裳

閏中秋是日白露節

河漢云消溢素光重開樽酒據繩牀嫦娥斟酒猶前夕老子婆娑且醉鄕風信兩番生綠桂年華一寸入黃楊怪來詩思淸難忍早雁聲中露欲霜

七月望對月

新秋月色初圓夜逺客樓中獨坐時卻數隻驚身老大相看聊與影棲遲神仙宮闕開三島牛女星河淡兩旗不是吳剛頻伐樹西風應長出輪枝

中秋廣陵對月

散盡浮雲月在東白蕉衫冷小庭空星河夜影樽罍裏城郭秋聲鼓角中落葉有光時墜露鳴蛩無響不含風此生五十三回見只遣嫦娥笑禿翁

上元宿通州楊原誠寓宅

禁城東下一川平杳杳煙蕪淡淡晴風滚暗塵羊角轉水披殘凍鴨頭生離居有酒春堪醉小市無燈月自明還憶故園今夕賞玉人花底共吹笙

丁亥元日

梅花院落雨聲中窓外春寒淰淰風臘酒撥醅浮玉蟻夜燈挑燼落金虫星環甲紀驚身老雪解寅朝驗歲丰還喜驛書催上路寸心長在日華東

中秋玩月崇眞萬壽宮

西風吹月出云端松柏流光繞石壇上國山河天廣大仙家樓觀夜髙寒似聞玉杵鳴玄兔疑有瑤笙下翠鸞只把酒杯供醉賞不知零露滿金盤

四月旦日雨中送春

苦筍櫻桃次第來雨餘官樹緑連街白纓蚯蚓歌幽艸赤幘蚍蜉穴古槐短髮欲星愁有效幻身如電事無涯人間恩怨何須論團扇淸風又入懷

述古眞人壽席爲賦

龍虎山中有洞天長生見此老彭籛羽衣小作金門客玉籙元書紫府仙藥竈夜光丹似日壽尊春色酒如泉未須便覓雲林隠更閱人間八百年

春日泛湖陪李旻徳融席上作

春來渾不到湖邊偶逐東風上畫船花气暖流黃鳥岸水光晴展白鷗天緑尊興極頻呼酒銀管聲髙正輥弦我比放翁應更放看花不獨海棠顚

雪後苦寒

雪後北風尢苦寒燎鑪起擁懶頭冠謾懷學士酴醿酒仍對先生苜蓿盤戎馬尙驚塵滚滚客槎空望海漫漫向來事是今朝夢底用悲吟且自寛

喜雨【久旱苦蝗】

日气如焚土气腥黒云當午忽冥冥雨工分下旗千隊神姥攜來酒一瓶牛馬長河迷渚涘龍蛇平陸起雷霆快看一洗飛蝗盡猶及秋田晚稼靑

淸明日到陳荘

出郭東門古道斜獨騎欵段穏於車春才三月已兩月村舊百家無十家山徑低飛鬼蛺蝶野塘競噪官蝦蟆東風不柰晚愈惡吹散滿身楊白花

東西馬塍春行柬平湜伯容

淸明時節每多陰楊栁人家花滿林侵晚乍收連日雨賞春常負百年心鳬翁一一蒲塘暖雉子斑斑麥隴深爲報能詩平處士剩攜芳酒共幽尋

暮春有感次劉監丞

二鳥寧容一處囚能鳴何似不鳴休來今往古無窮事剩水殘山總是愁欲識碧雲須麗句擬裁白雪欠名謳彊顏未得投簪去一濯塵纓萬古流

上京大雨驟寒飲周從道所

莫年已卜田園去豈意猶歌行路難且復酒杯同旅次不堪人事總憂端山林茒屋三生逺風雨氈裘六月寒吾友有家應此住老夫何地掛吾冠

逰鳳凰山故宮至髙禖臺鴻雁池

衰艸寒煙老木風南朝佳气落秋空璧來山鬼遮秦使盤泣仙人出漢宮壊埒尙傳祠乙鳥荒池曽見射飛鴻騷人自古多離思長在登臨感慨中

春日偕監中士友逰南城

樓閣參差紫翠間微風不動彩雲閒栁垂禁籞絲千尺水繞宮溝玉一環春樹鳥鳴圓似筦夕陽駝影兀如山醉鞭緩緩吟歸去燈火城東未掩關

上京秋日三首

山前孤戍水邊營落日無人已斷行甌脫數家門早閉轒溫千帳火宵明白摧野艸狼同色秋入楡關雁有聲最是不禁橫笛怨海天秋月不勝情

水繞云回萬里川鳥飛不下艸連天歌殘勅勒風生帳獵罷閼氏雪沒韀紅頰女兒花作隊紫髯都護酒如泉時巡歲歲還京樂別換新聲被管弦

逺山平野浩茫茫曽是當年古戰場飲馬水漧沙窟白射雕塵起磧云黃中郎節在仍歸漢校尉城空罷護羌今日車書逢混一不辭垂老看氈鄕

三月二日賞杏花光嶽堂分韻

栁色初靑艸漸茸春寒猶勒杏花風新煙院落淸明後過雨園林罨畫中洛社衣冠今日再蘭亭觴詠此情同吾年最老身仍健更向尊前借酒紅

臘日飲趙氏亭

城上髙亭一再過每看風物費吟哦近詩頗效寒山子往事徒成春夢婆剩買十千燕市酒閒聽二八越娘歌梅花枉報春消息祗遣今年別恨多

秋日偕成竹居秦景桓逰蜀岡萬花園

九曲池平帶蜀岡吳公臺逺隔雷塘閒尋遺迹懷千古迥立髙丘望八荒黃落山川秋廣大靑冥風露日淒涼一尊不慰登臨地朔雁南云恨更長

春日逰王公亮南墅

人家星散住村墟第二港頭潮水初蛺蝶一闌花院落烏犍千畆雨鉏犂養魚已得陶朱法種樹還抄汜勝書興熟不辭歸路逺醉扶斜日上柴車

秋日陪吳興諸府公宴魯公池上

芙蓉池上會羣公滿意華筵笑語中虹影連蜷山外雨荷香澹蕩晚來風歌催銀甲箏逾急涼入金樽露易空我亦玉堂揮翰手題詩合在水晶宮

刋史局雨涼陪韓左丞叔亨小集

斷煙疎雨散秋虹古木髙堂納晚風靑史文章千古上紫微星象五雲中前朝無似於今盛羣彥難期此會同涼思滿簾宜解帶好懷寧放酒杯空

中秋張外史招賞月失約賦以謝之

明月中天霧气消酒醒涼思正飄飄星河不動秋空闊鐘鼓無聲夜寂寥露下逺山皆落木風來滄海欲生潮仙家玩事無緣到虛負瓊樓聽玉簫

辛巳二月朔登憫忠閣

百級危梯遡碧空憑闌浩浩納長風金銀宮闕諸天上錦繡山川一气中事往前朝僧自老魂來滄海鬼猶雄只憐春色城南苑寂寞餘花落舊紅

早發潞陽驛

徵車如水轡如絲望入金河欲曙時萬里山川環拱抱九天宮闕起參差風林泥泥秋多露野澱稜稜曉有澌三十餘年觀國願白頭今日到京師

上京卽事

灤河東出水瀠洄疊阪層岡擁復開金柱鎭龍僧咒罷玉輿馭象帝乘來中天星斗朝黃道塞漠雲山繞紫臺欲擬兩京爲賦頌白頭平子愧無才

舟發浙江夜泊廟山驛

風帆東上浪冥冥鐘鼓山前近驛亭江海秋生河漢白魚龍夜沒水雲靑誰從三島求仙藥自信孤槎應客星好喚吳兒扣舷起浩歌呼酒月中聽

豫章山房爲見心復公賦

劍江寺裏古樟樹百尺如蓋靑童童山靈長此護林壑雷電不許藏蛇龍掃石僮來秋葉後談經僧坐晝陰中題詩禪房更瀟灑便與王城祗樹同

上淸山中

煙景空明石路微千年艸木駐光輝山中觀闕金銀气天上神仙黼黻衣赤石大溪魚欲化靑雲玄圃鶴長飛只今浩劫頻來往未信滄洲與願違

四明寓居卽事

郡城重鎭浙江東徼道荒蕪雉堞空於越山川星紀外故王臺榭水雲中船來蠻賈衣裳怪潮上海鮮鱗鬛紅不向旗亭時一醉行人愁殺栁花風

郡樓晚望

全晉山川气象開滿城煙樹擁層臺土風舊有堯時俗人物今無楚國材千嶂晚云原上合兩河秋色雁邊來昔賢勝賞今陳迹落日登臨畫角哀

雁自代過晉嶺客中感興

雁行初自雁門來逺度平沙陣勢開光祿塞空霜气冽受降城廢水聲哀烏孫公主歌難和猿臂將軍射未回今日客中腸易斷不須更上最髙臺

茌平道中

風起徵塵滿鬢須頻呼驛卒緩前驅已悲白骨多新鬼尙說黃巾半畏途麥老大田鳴乳雉艸深荒徑竄妖狐停驂思飲瓜園井欲倩鄰翁放轆轤

宴四明江中醉臥及醒舟已次車廏站

使節重來省昔年舊逰零落一淒然山川在眼空陳迹歌舞催人又別筵風捲潮聲全海起雨分虹影半空懸酒醒惟有斜窓月偏照姚江獨夜船

發樂淸縣岑山亭

百尺新亭起碧岑長藤古木鬰蕭森山重山掩分吳越潮落潮生自古今飛鳥去邊浮海色夕陽明處散秋陰五雲長近仙臺上時聽鸞簫月下吟

石門書院瀑布

飛泉噴薄下靈湫疑有龍居最上頭長日風雷穿石起半空河漢抉云流靑牛隠去神宮在玄鶴歸來洞府幽弭節名山諧宿願築居終羨昔賢遊

西峽渡

江上日髙寒霧開渡頭風順早潮回中流白舫翩翩下兩岸靑山滚滚來蠻媼浣紗衣似雪驛夫到岸鼓如雷舍人起掲篷窓坐笑割羊桃薦酒杯

湄洲嶼

飛舸鯨濤渡渺冥祠光壇上夜如星蛟龍筍簴縣金石雲霧衣裳集殿庭萬里使軺遊冠絕千秋海甸仰英靈乘風欲借天風便彷佛神山一髮靑

次福靑宏路站州守林淸源邀飲治所

酒家籬落隔靑棕更在輕煙細雨中繞郭好山橫野碧緣溪芳樹立春紅故人雪鬢年年老太守風謠處處同十載相逢又相別不堪回首海云東

浮山道中

處處人煙有酒旗楝花開後絮飛時一溪春水浮黃頬滿樹春風叫畫眉入境漸聞人語好看山不厭馬行遲江蘺緑徧汀洲外擬折芳馨寄所思

北山苦雨待程繼先舟行

老態已成便早睡呼兒更與助深杯半窓風雨催秋到一夜湖山入夢來潦水無根殊泛濫蛩聲多事爲悲哀不知明發緣何喜滿意燈花落又開

寄龍翔欣公長老

古笪橋邊夾道斜老禪方丈梵王家山人宴坐時分芋天女飛來或散花護法神龍蟠結構定巢春燕避袈裟此生已悟空無住欲就莎房借鹿車

登嚴先生兩釣臺

兩臺有徑可躋攀老樹長藤薈蔚間漁釣自忘天子貴風雲何似客心閒鐘催夜月來孤寺帆挾春濤過亂山寂寞羊裘軒下路幾人攜酒酹潺湲

滕王閣晚望

岧峣傑閣起城臯尙想君王結構勞楚國山川推壯麗唐人文賦擅風騷天開彭蠡連江闊山向番禺入嶺髙萬里登臨一懷古朔云秋興正滔滔

南山蓮社偕韓友直伯淸昆季遊龍井寺

長憶東林逺法師三生張野有前期經書貝葉翻重譯漏刻蓮花禮六時長老布金多滿地髙僧卓錫自成池不妨隨喜諸天上扶得風篁玉一枝

天竺山中訪項可立不遇

葛洪川畔千年寺路繞長松一澗分潭影靑移行處岫嵐光白散望中云猿公吟樹應思侶鹿女銜花不亂羣常羨山僧專勝槪水聲林下百無聞

遊萬松庵

黃塵撲馬出西城忽見雲林眼倍明竟日寂無山鳥語滿嵐純是澗松聲石幢花雨何時灑禪榻茶煙特地生客自去來鐘梵外老僧於世已忘情

扈從之上京過龍門

兩崖髙立色冥冥俯視空光一罅靑石兀馬蹄危不渡水漂龍气暗聞腥山川壯自開天險風雨陰疑來鬼靈我欲重尋舊題處濕云寒蘚滿巖扄

遊武康禺山畱宿升元宮

白石西邊山更靑杖藜塵外得經行鳥翻夕照落空翠人逆松風聞澗聲道士煮茶畱夜話田家燒艸起春耕也知眞境多佳境擬約衡茅寄此生

四月護三喪渡江之宴塢

亂雲散黒收殘雨落照浮紅滿大江煙際小星添个个沙頭宿鳥下雙雙文章爛漫工何補膽气崢嶸老未降新喜仙翁與釋子買山容作讀書窓

天竺北峯行香泛舟湖山堂

肩輿直過上湖西泱漭晨光逺欲迷風起澗松淸不暑雨幹石路淨無泥泉分絕壑流邊續云到髙峯盡處低投老寧能數來往把杯洞口聽猿啼

聽松軒爲丹丘杜髙士作

長松千樹擁前榮虛籟還從樹底鳴一片海濤雲杪墮幾番山雨月中生茶香夜煮苓泉活琴思秋翻鶴帳淸安得南華老仙伯相隨軒上說風聲

玄圃爲上淸道士周靜修題

路上仙巖最上溪仙家住處有丹梯瑤臺鶴下天風冷靈鎖花深曉日迷五色芝房團紫蓋千年石髓裂靑泥羽人卽此宜髙隠豈在昆侖萬國西

梅雪齋爲紫霄宮楊逢賓題

雪樹生香滿佩巾紫霄最上集仙眞苔荒鶴迹渾無路花暗笙聲不見人瑤圃月寒通白曉丹臺云暖駐長春莫教流水山前去恐似桃源客問津

犀山凝翠臺爲上淸道士劉伯達題

仙館深居寂寞濱千巖濃翠濕無塵築臺一日臨風雨驅石中宵使鬼神潭上晝遊魚聽瑟花間春醉鳥銜巾山靈不是藏眞境畱待雲棲學道人

愛松亭爲嘉禾三塔寺寛海云賦

檇李灣頭窣堵波種來松樹繞庭多碧粘老甲渾苔蘚黒入秋陰半薜蘿古剎每聞龍捨宅神僧常似鳥爲窠無人訪得韋侯筆與作山堂障子歌

冰雪庵爲衡嶽北山上人賦

衡嶽山中老道人一龕一衲足容身禪林出定云生室詩境行吟淸入神瓶水不凝霞气暖石門長埽虎蹄新只應煨芋燒茶外乞火時時到寺鄰

雲松巢爲翰林學士王公儼作

髙人自昔愛雲林擬作幽居寓素心遁世每懷箕叟隠題詩聊效謫仙吟幾番白鶴迷秋夢半樹靑蘿補夕陰獨坐天風灑毛髮髙寒何似玉堂深

醉月堂爲萬聲逺作

月有秋期醉有鄕虛堂中夜挹流光九天零露濺尊俎萬里髙風扶佩裳白鳳飛回聲縹渺玉笙吹徹夢淸涼醒來卻覓神遊處狼籍中庭桂子香

不系舟漁者陳子上自號

本來無系亦無舟隨意江湖可漫逰縱遣西風吹水外不妨明月爛沙頭人情平地波瀾起身世虛空日夜浮安得從君歸把釣只將吾道付滄洲

浮雲道院【在吉安】

百年身世與云俱日看紛紛變態殊江雨欲來龍气黒天風忽散鶴聲孤行藏與道同舒捲富貴何心較有無此意髙人還盡解數椽營在楚山隅

石田山房爲毛叔達作

犖確初開百畆荒四明山麓有丹房種來玉子雙雙白鑿破云根寸寸方赤水洞天宜避世全椒道士可休糧會尋瀑布聲中去一洗吾生浩刼忙

雪巢爲上淸劉道士賦

團團茒蓋一巢輕雪滿千山虛白生象外乾坤還太古望中樓觀盡通明雲藏宿鶴渾無迹水落長松暗有聲人在寒空最髙處羽衣瑤佩不勝情

次韻劉伯貞與金山卽休了長老唱和

老禪居處水雲重此地纎塵不可容潮色平鋪無際海日光先上最髙峯踏花佛馭紅牙象獻寶神騎白耳龍第一江山第一座幾時來聽講時鐘

北山禪房次危太朴韻

一簞小寄靑蓮宇尺土巍臨白玉京名藥曬庭分艸木好詩書壁雜眞行刼塵息後心源淨僧臘髙來頷雪生我住巷南師巷北相過談到暮鐘聲

遊金山柬卽休了公

八十了公如古佛禪心已久會眞如飯供南海浮來缽經鈔西天譯後書持咒降龍秋雨歇焚香迎客晚潮初此生終擬依蓮社猶苦塵緣未破除

寄越寶林別峯嘉禾水西仲銘

越絕千峯有別峯老禪宴坐梵王宮願中結習三生熟機外忘言萬法空錫影夜飛天姥月鐘聲曉度禹陵風孔淳自許遊方者須覓巖居竺法崇

刼灰不到爽溪亭珍重堂頭老仲銘朝暮鐘魚仍梵唄虛空龍象自神靈幽禪定後燈懸壁淸盥閒來水在瓶艸座麻衣亦吾事會尋臺上共翻經

寄越能仁用章俊禪師

晚節叢林道欲孤喜公赤子服於菟千巖萬壑平安否淡飯長齋飽得無坐觀山童窺止水講經龍女獻明珠沃洲勝會還堪繼豈獨東林有社圖

寄淸逺渭禪師

自聽龍翔寺裏鐘刼餘金碧更重重天王按劍踏魔女羅漢弄珠降老龍蒲室千鐙誰繼照渭川一泒自分宗未知今日西岡塔畱得荒寒幾个松【西岡乃笑隠塔】

寄四明定水見心復禪師

聞公近住慈溪寺今是璘師第幾鐙笑我在前圖作佛只今投老欲依僧瓶中舍利藏來長窓外獼猴喚得譍會拂塵衣上方去天香樹底乞花蒸

寄平江開元寺雪窓光公【蜀人】

獨木山寮晝不開禪餘香印已成灰寺分麋鹿臺前住人向魚鳬國裏來佛缽供多光類玉祖衣傳久色如苔一枝得个卭州竹拄到云居不擬回

送西江賢古愚上人

山僧新自豫章回千里還乘渡水杯問法諸天龍象繞談經半夜鬼神來西風夏解江云變南國秋歸野菊開欲叩心宗塵外侶白頭今日已成灰

送範準堂住天臺法輪寺

白首南屏坐不回偶提佛法住天臺幽禪有味風生磬瘦影無塵月滿臺羅漢山中飛錫過鮫人海上獻珠來不知萬壑煙霞底何處尋師撥芋煨

送道存師遊方

故人去作逺逰僧千里關河付腳縢壊衲秋縫慈母綫空山夜別祖師燈王城乞食應持缽嶽寺棲禪暫掛藤何日諸方參叩徧一庵歸老白雲層

送絕宗繼講師住大雄寺

大展三衣古道場眞人髙拱殿中央曼陀雨散天花落燻陸煙生石乳香纚纚風雷飛講舌耽耽龍象繞禪牀師行不廢宗雷社會覓籃輿到上方

送泐季潭還龍翔【時笑隠已化】

曽將小品問支公眞是人間學道雄弟子不須悲滅度禪師久已證圓通長懷石上三生舊無復溪頭一笑同想見西岡歸禮塔神光時遶夜壇紅

送至上人還金陵【捲有笑隠丁仲容詩】

朱雀橋邊白下門舊遊回首不堪論令威未返遼東鶴圓澤難招石上魂金剎火余灰已冷錦囊詩在墨猶存南來邂逅逢師話老淚臨風墮酒尊

聞雲海寛寶林同二師寂音悼之

久別吳寛與越同近傳歸寂故禪宮葛川有日尋圓澤蓮社無人寄逺公亭外松焚雲海靜井間鰻化寶林空只畱一點詩燈在長照殘山剩水中

答復見心見寄

蓮花峯下天香樹吹老西風幾度秋僧寶眞同洪覺範詩窮我亦孟參謀文章宇內千年事身世江湖萬里舟甚欲相期石橋路更須同訪羽人丘

重寄水西新公道場渭公三塔寛公

我恐前生老法華退居淸淡卽僧家禪師有道常騎虎侍者通神自辟蛇已負法身來震旦終拋塵网覓提奢洞庭春後多風水準擬南歸買釣車

道場山頂千年寺迥出雲林最上層師已新聞出世法我今渾似在家僧書遲不到秋風雁詩苦長縣夜雨燈蚤晚南歸有船��������

籌峯眞館追松瀑黃石翁尊師

月色今宵恰滿規有山如此愧來遲金堂石室不到處澗水松聲無盡時麻姑淩寒或送酒木客入夜同吟詩匡廬老仙去已逺悵望雲間笙鶴期

送張惟善使還上淸宮

驛騎翩翩萬里歸上淸山下是巖扉金銀宮闕神仙館河漢文章織女機赤羽頻縣行處節靑霞自剪醮時衣使途邂逅還相別回首江云朔雁飛

送道士張一無還安仁省親

南楚東吳一艸亭道人元不嘆飄零幻身在世眞如露客鬢經年漸欲星招隠山中猿鶴怨話禪石上鬼神聽殷勤此別須回首不忘君家桂樹靑

贈別句曲外史張伯雨

玄洲別島鬰巃嵸滿谷蜷云護萬松外史編圖瓊笈祕隠居畱誥玉函封丹池雨見龍無角藥圃春肥鹿有茸擬借一龕爲洞吏與君來往大茅峯

壺隠爲滁州徐仁則賦

匏系深知固蒂難飬生聊托一壺間仙公賣藥曽藏市逸士操瓢只在山千里江湖浮處逺百年日月貯來閒底須狡獪驚凡目剖破輪囷別築環

懷計籌山通眞館純一雲峯髙士

雕年短髮苦駸駸只益孤懷嘆惋深老比師丹渾忘事死無鍾子絕知音哀猿易下三聲淚獨鶴長存萬里心漫憶雲峯淩羽士故山無夢可相尋

送匡山王濟逺朱弘道南歸

萬峯蒼翠繞舒城中有琳宮似上淸俠客劍寒騰虎气仙人笙響作鸞聲到山定及朱桃熟歸洞應多白鹿迎好在丹房保玄極九還金液待君成

幻寓庵用虞芝亭學士韻

暫寄微軀在世塵此庵名亦彊爲鄰了知百歲旦暮事豈泥三生前後因非假日明那有目忽隨空壊本無身要知枯坐環中者別是人間不死人

送述古彭大年眞人

袖有神方煉紫荷幾年璚籙著功多仙人海上騎黃鶴道士山中認白騾棗木斗盤藏霹靂楊枝瓶水灑天河只應小閱開皇刼一劍秋空處處過

大年仙人樂天遺雷符一卷爲題

一夕空飛解劍形先生神气卽風霆已還天闕朝羣帝別寫雷符使六丁遼海鶴歸云邈邈葛陂龍化水冥冥只今有子能傳業來奉祠官篆檄靈

題閒閒吳宗師徒孫丁自南捲

羨君學道上淸宮親得先生早發蒙枸杞未逢朱孺子丹砂須問葛仙翁窓前點易寒研露壇上焚香夜禮空化鶴歸來定何事從師千載住崆峒

送劉彥基奉宗師命訪求道徳經注

北風霜霰日冥冥送子南歸出廣庭上國幾年陪賜履名山隨處訪藏經藜光照夜時燃火龍气沖寒直射星卻憶沖虛觀前路豫章雙樹更靑靑

壺洲爲上淸張道士題

錦水溪頭觀闕靑仙家原不隔滄溟鳳麟洲渚寒凝碧雲霧衣裳夜降靈金醴浸花畱客醉玉笙吹月使龍聽看君福地容蕭爽長與曽孫宴幔亭

送上淸道士李自賓歸山

歸去靑溪點易窓仙林如子世難雙丹藏虎豹千山雪劍度魚龍萬里江別洞苔花分石路古壇松子落巖淙道人不用尋煙火術煎經冬正滿缸

送陳復齋歸婺之武義淸寧觀

武川道館白雲間蕭散眞宜羽客閒丹侶有情開藥竈靑童應在守蘿關岡頭叱石成羊起花下吹笙馭鶴還歲晚相思擬相覓只愁落葉滿空山

送胡道士還豫章舟居

道人船子是行窩如此東湖煙水何寶劍攜將叱雷雨錢符埋得鎭蛟鼉云盤仙篆朱文細海浴神丹絳气多應與匡廬桂風子山中騎虎夜相過

送薛鶴齋南歸吳中

老鶴幡然憶楚臯南來直渡浙江濤千年故國悲城郭萬里晴空見羽毛候館夜吟飛彩翰靈壇秋醮振瑯璈隃麋白屋山中路畱得仙家舊種桃

雲臺眞館爲上淸周用章作

突兀中天積翠遙層臺宛似鬰羅蕭淸池曉浴丹如火白石春耕玉有苗此地來龍如可築他年歸鶴底須招只應月夜遊仙侶時復吹笙下紫霄

送方玉壺羽士之京師

學道武夷還上淸羽人毛骨鶴同輕丹畱別室生虹气嘯隔空山作虎聲劍外鬼神來叱吒畫中河嶽入經營緱山合在飛亷館會見祠光徹夜明

挽張伯雨宗契

一夕星壇蛻羽衣山靈何許散靈輝書畱眞誥陶弘景名在丹臺馬子微海上靑騾應逺去壚中白兔想潛飛風篁後夜還成韻猶似簫聲月下歸

鹿巾曽入紫宸朝歸向名山駐緑軺龜脫生筒無俗累鶴存瘦骨有仙標三元饑飯杯猶在五色香煙火已消應復神遊易仙館人間楚些若爲招

童稚情親到白紛眞香幾向鵲鑪焚丹成自浣天壇雨劍解空埋月磵墳山友分將石刻帖門人唱得錦飛羣他時會續君前傳刋作靑瓊板上文【月磵塟所】

正一沖和宮楊弘道以虞學士詩求和

玄都桃是舊時花曽駐春遊送客車翰墨尙看延閣老松蘿長護羽人家丹砂煉得仙翁術白絹封來諫議茶文采風流徒想見九霄無佩乞飛霞

往事眞成過眼花前王俱此走降車鶴歸華表千年郭燕入烏衣百姓家雨壊苑墻生野薺云殘候館老山茶欲將弔古無窮意髙倚披云賦落霞

廣東帥府掾林徳恭餉藤簟

韜向筩中一握輕風漪八尺勝桃笙文編黒白蚺皮滑漆透丹黃虎魄明塢上卷將滄海色嶺南寄與故人情竹牀柟枕山窓下從此酣眼夢亦淸

鐵笛爲孟天暐賦

愛此輕圓鐵鑄成何須楚竹選孤生年多化作靑蛇色夜靜吹如彩鳳聲繡出碧花凝錯落冷含金气發鏗淸最宜攜向君山去一聽仙翁奏月明

給事以馬乳貺就索詩

挏官載出槖駝馬分得官壺給事家代飲酪奴寧許敵蒸豚人乳不成誇肥凝曉露■﹝氏鳥﹞夷革香帶秋風苜蓿花長與詩翁消酒渇肯辭爲客住龍沙

仙娥玩月圖爲野雲陳氏題

仙娥微步下髙寒獨立長松月滿山汝影透明金背鏡佩聲飛動玉連環洗空碧海銀蟾冷舞罷瑤階白鳳閒不是丹靑寄顏色行雲無夢到人間

陳子平寄所作瓊花答謝

鳳在陽岡鶴在臯相思空遣夢勞勞簫吹夜月江橋酒槎泛秋風海市濤故國山川吳分野美人詞賦楚離騷瓊花新制人爭寫應使揚州紙價

髙周漢長公府臨安故城二圖【今開元宮】

主家樓觀鬰參差想見當年全盛時宮艸細侵行輦路苑花深覆泛舟池瑤臺仙去塵生海甲帳神來風滿旗好在畫圖畱勝迹五雲長護鶴笙祠

南渡君臣建業偏不堪喬木黯風煙豈知白馬興王后又到紅羊換刼年三輔黃圖空郡國六朝王气渺山川白頭開府歸來日應覽遺蹤一愴然

海樓爲宛丘秋藏用題

不著闌干百尺髙難容此客臥雲濤深連厚地三千軸迥壓神仙十五鰲日影夜生浮畫棟珠光秋孕射霜袍醉來白眼看餘子未許元龍气獨豪

太古樓爲豫章傅道士題

羽客棲玄紫極宮樓居三景自玲瓏遊雲宛在洪荒世探道元居恍惚中窓白夜生南浦月簾髙時卷上江風如何宴坐忘機者千刼塵緣一息空

半村爲傅處士賦

半距城闉半距村煙霞咫尺少塵喧小車出市僕先路斜日下山人到門兩岸花陰連第宅一川艸色散雞豚田家數里將迎慣時復相畱醉酒樽

李克約餉臘梅並詩用韻答之

空谷佳人縞袂單淡黃衫薄護春寒色欺隠者山中桂香逼騷靈畹裏蘭鳥吐粟金妝處巧蜂畱蜜滓煉來榦數枝乞與吟窓供溫水銅瓶自挿看

霍丘孫遊武林湖山之勝詔之

千頃平湖繞郡城畫船小槳蕩春聲紅酣花港風荷宻玉照梅岡雪樹明煙月長畱歌舞地山川不攺古今情君行須到峯南北爲覓蒼苔石上名

懷臨川舊遊賦以贈別戈直伯敬

擬峴臺前汝水流因君還憶舊曽遊故人零落半爲鬼賤子蹉跎今白頭詩思入江楓葉冷鄕心隨雨雁聲秋北齋居士知彊健爲覓新篇慰別愁

暮春偶作

瞢騰睡思酒頻中潦倒吟懷語不工燕子人家春復夏楝花時候雨兼風靑林脫虱成蝴蝶白水鳴蛙抱活東甚欲相從問丹訣頂間朱橘幾時紅

艸堂爲胡晉仲題

姑孰城中林壑奇幽人愛此結茅茨垂窓已著盧鴻畫繞壁惟書杜甫詩花气晴燻燒酒火潮痕晚上釣魚絲數椽有此眞堪隠不待山靈重勒移

贈相士陳巨山

老我寧甘徹骨貧多君見與掇皮眞垂厓本是無情者若水終爲勇退人機外驪黃難著相眼中靑白自如神華峯太極圖猶在何日相欈問隠淪

贈地理家何玉泉

芒屩笻枝興渺然知君曽得異人傳經探玉髄靑囊祕山隠金精鐵鎖縣腹有丹光飛日月眼窮地脈入雲煙幾時把袂神州路共看華嵩翠挿天

贈易學李所翁

易學如翁近所無藹然聲問動江湖著龜凶吉占如繇爻象縱橫畫有圖三卷祕書傳句曲百錢卜肆隠成都相逢欲問平生事何惜春醪滿眼沽

贈箏工任禮

牙牀銀甲不勝淸錦席瑤箏無限情第一部中當絕藝十三弦上有新聲齊宮蟬怨時時咽湘浦鴻來个个驚宜向教坊供國樂要須名似郭無名

玉笙爲陸國瑞賦

曽聽仙人白玉笙飛瓊有譜學初成碧桃半向露中落采鳳忽來雲際鳴瑟響洞庭空寫恨磬浮瀛海不傳聲何如吹上扁舟去秋滿西湖月正明

長至日題

佳節蕭然無過賓餕餘觴豆自相親斗垂西柄半入海梅發南枝先得春平日以文爲事業老來惟酒是精神莫論炊熟邯鄲未巳是山翁一欠伸

元夜獨坐

九衢花月萬家燈憶在錢塘與廣陵過去豪華春似夢老來心賞冷於冰蘇耽仙後還爲鶴房管生前本是僧喚取家人多置酒只將寂寞付瞢騰

夜起

雞鳴不鳴山四更月落未落霜滿城起看北斗寒掛地俯聽長河流有聲今夕何夕耿無寐千古萬古難爲情欲持心事出門去哀歌坐待東方明

秋懷

山人底事縛微官來對闌乾首蓿盤匣印少開經雨澀篋衣多敝入秋寒勞生沙漠隨徵轂入夢江湖有釣竿歌罷中庭待明發起看星漢正漫漫

世事

世事紛紛在目前故園無復可歸年吳東城陷仍爲沼滄海塵生欲變田鼠穴詎容銜窶藪豨膏聊解運方穿臣心有血才盈掬擬向天公罄一箋

蛻庵集卷三

●欽定四庫全書

蛻庵集卷四

﹝元﹞張翥撰

○七言律詩

殿試翥與讀卷官

老臣載筆侍金鑾自愧三叨讀卷官進士擢科從古盛大臣考策得才難芳年荏苒聞鶗鴂花事從容到牡丹明發禁扃當徹鏁文光髙動五云端

翰林三朝禦容戊戌仲冬朔把香前宮

嘉禧殿前初日髙瑞光先映赭黃袍雲間瑞露收金掌仗外微風揚彩旄黃鶴仙人周子晉碧雞使者漢王褒禁園尙覺餘寒在未放春紅上小桃

甲午禮闈

白雪靑天映日紅樓臺髙下瑞光中佳辰正際新春晦薄冷猶吹向曉風萬國衣冠朝北闕一時文獻集南宮吾皇方此求賢俊載筆寧慚奉至公

九月朔迎駕大口

大駕今朝至上都期門■﹝罒幹﹞罼已前驅錦衣照日環龍衮翠蓋淩雲覆象瑜萬里山河開白道兩京宮闕入黃圖縱觀父老心應喜知有天恩免過租

庚辰十月朔奉迎明宗冊寶至石佛寺明日壬辰迎至太廟淸祀禮成賦以紀事

寶冊香輿出法宮非煙禦路曉蒙蒙仗齊劍佩千官裏金奏簫韶九廟中宣室鬼神徵賈誼太常禮樂屬孫通下臣有幸逢熙事散作恩波四海同

圜丘禮成攺直翰林敇書告廟祝版

捧冊先期吁太宮聖孫翼翼孝心同霓旌曉絢香輿日鶴駕晴燻仗外風一代皇猷昭黼黻萬年寶歷卜蒙鴻舞階行見干戈戢並在穹祇葉相中

黼黻靑城煥景光紫檀黃道藹天香鳯韶曲變初終奏龍衮衣明上下章共喜聖時修曠典更從春享議明堂吾皇飲福神靈畢卻進公卿萬壽觴

直延春閣

蓬萊海上第三山仙掌雲間十二盤雞樹煙深殊窈窕鳯樓天近自髙寒銅壺傳箭聲相應紫詔封泥墨未漧願祝君王千萬壽坐施雄斷濟艱難

送太傅丞相出師平徐方

南徵諸將久無功丞相親勞出總戎虎士嚴兵屯玉帳龍庭大宴賜彤弓萬年社稷收長算百戰旌旗得勝風幕府如雲盡才彥荊徐指日捷書同

初度日

八十一翁烏角巾尊前才放自由身病須善藥休離手衰借佳醪可飬神誰謂仲連爲俠士或傳方朔是仙人行當小築西洋墅種杏栽桃作好春

癸酉初度眞率會分韻

杏花風暖破春陰一笑幽齋喜盍簮人事萬端相聚少酒杯百罰不辭深生辰值月方傳斗故國觀星正在參多謝諸君爲我壽滿箋佳句敵南金

乙亥初度是歲仍攺至元

此生重見至元年白髮垂垂已滿顚仕愧買臣無印綬歸思靖節有園田菜挑渚雪冰茸滑柑剝吳霜玉腦圓終結一庵湖上去老來閒送佛前錢

病痁

肉黃皮皺髮毛枯一病支離困壯夫痛要小奴搥臂膝冷尋破帽聚頭顱鄰翁教誦禳災咒道士來書禁瘧符車轍馬蹄勞客問藥囊糜椀乏吾須

炎火寒冰忽暗投肺腸日與藥爲謀擬尋畫史圖獅子安得詩人詠髑髏月色自如閒度夜虫聲無賴亂吟秋便當一起幽憂疾濯髮西風萬里流

自諭

狎鷗不下解知機蟋蟀先鳴能表微人海無涯俱泛泛佛天有相亦非非試論前輩今誰在欲問何山老可歸嚴瀨磻溪各求志豈關出處在漁磯

憶山中

買山晏塢近天根遙憶春深正灌園一樹爛紅櫻著子滿林鮮碧竹生孫少陵只擬還韋曲安石端冝得謝墩歸老會尋淩道士采芝燒藥了晨昏

感興

從來豪傑願風塵奮臂干戈肻顧身司馬諸王祇亂晉祖龍二世竟亡秦祠旁鬼火狐鳴惡橋下天寒鶴語神千古汗靑畱感慨山中輸與種桃人

憶廣陵舊事【乙未】

君王昔在鎭南年賓客風流日滿筵上國旌旗分一半層臺歌舞宿三千豪華遽盡悲離黍形勝空存慘暮煙多少楚魂歸未得江流無際海連天

寄寶林同別峯定水復見心

寶林老子虎耽耽定水道人蒲作庵歸老尙須遊越絕尋師先儗到精藍越江碑在當重讀禹穴書藏會一探我亦三生學環者定從佳處結禪龕

懷淸源洞遊【時方兵後】

漫漫漲海際天涯萬里乘來使者槎紫澤重尋仙客洞碧山常醉故侯家人多熟酒燒藤葉市有生蠻賣象牙安得夢中時化蝶翩翩飛向刺桐花

寄副樞董摶霄孟起

王師前後壓瀛河萬里風雲入蕩摩晉帥先冝謀郤縠趙人終欲用亷頗枚銜突騎宵傳令鼓發轅門曉擁戈共待將軍白羽扇歸來幕府上功多

寄野庵察罕平章【時攻淄鄆】

聖主中興大業難元戎報國寸心丹軍中諸將驚韓信天下蒼生望謝安露布北來兵气盛樓船南渡海波寒擬將舊直詞林筆細傳成功後世看

大軍下濟南

總戎十萬鐡鷂子殪賊一雙金僕姑白日照開華不注亂雲飛盡大明湖數年父老回生气千里山川復舊圖已喜武威平汴兗可傾東海洗兵無

哀孝子夏永慶【沒海救父父出慶死年二十】

翁已生全兒殞軀投文我欲詰天吳一時肝膽寧知死萬頃波濤視若無骨塟夜泉鯨穴冷魂歸故國蜃云孤自今孝子流風在直與扶桑水到枯

云州龍門鎭韓母劉孝節捲

韓家門外立雙楹丹染旌書照路明此媼何如陶母傳諸郎具是董生行春泉躍鯉饒佳味曉樹啼烏有喜聲孝節従來貧始見秦臺那用築懷淸

眞定王節婦習氏

靑春忽掩鏡鸞悲大節生全死不辭夫目九泉無瞑日妾身百歲有歸時天髙地厚心如石女嫁男婚髮已絲東觀只今多直筆爲書靑簡配桓嫠

上京睹陳渭叟寄友書聲及鄙人賦以答之【其詩曰紫雲編已刋四卷】

忽憶江南古莊叟【自號】釣竿歸去拂珊瑚藥鑪已熄勾庚火書篋閒拋遁甲符欲與陳陶同啖鮓祇令張翰逺思鱸不知別後詩多少刋到云編戊己無

不見故人今十載平安喜得上京書顧我眞吟紇幹雀羨君閒釣富春魚山房夜雨靑燈外紫塞秋風白雁初終儗攜琴隱湖曲一官垂老欲何如

授鉞

天子臨軒授鉞頻東南何處不紅巾鐵衣逺道三軍老白骨中原萬鬼新烈士精靈虹貫日仙家談笑海揚塵只將滿眼淒涼淚哭盡平生幾故人

左丞傅夢臣歸老汾曲賦以壽之

六朝名徳仰巍巍未許家園久息機霖雨帝方思汝作衮衣人更望公歸南山一柱標中土左轄三星拱太微欲向賓筵頌眉壽寸心遙與白雲飛

王繼學亷使遷南臺侍史詩以賀之

天上歸來錦作袍幾陪春色醉仙桃銀河有路惟通鵲碧海無山不戴鰲卿月又臨仙掌動客星偏傍釣臺髙廣陵此去金陵近擬拂塵埃望節旄

送西江胡允中之桃溫萬戶府學正

遼水窮邊牟蓋東鎭人今始識儒宮詩書直化三韓逺文軌須令萬國同隼度塞云秋有雪鰲翻海浪晝多風知君回首神州路一髮靑山落照中

余伯疇歸浙東簡郡守王居敬

四明遊客住京都旅捨靑燈照影孤家信十年黃耳犬鄕心一夜白頭烏卻攜長鋏辭金水直掛輕帆到鑑湖爲問蠡吾王太守別來安穩有書無

寄達兼善經歷柯敬仲博士

心憐旅寓各西東長憶樽前笑語同故國魚龍滄海上仙家雞犬白雲中百年人物無多見一代文章有至公等是不禁惆悵事鬢絲黃葉共秋風

宗人鳴善將還武昌詩以敍別

武昌城中官柳陰廣陵行客動歸心衣冠南渡悲豪傑江漢東流變古今多病馬卿遊已倦能詩杜老律尢深洞庭明月如相憶爲冩淸愁入楚吟

次倪元鎭張伯雨錫山倡和之什

鶴在靑林鳳在阿騷人行處有吟窩西風落木秋來早南國浮雲入暮多欲賦朱華臨鄴水可堪白芷怨湘波期君不負湖山約來聽吳儂欵乃歌

答謝看云宗師壽帙綺段之贈

自信平生有道緣頻煩白鶴寄瑤箋錦分帝子機中織詩入眞人誥內編【餘詩亦在刻中】弱水蓬萊三萬里慶雲閶闔九重天擬抽玉刺従颷禦一到環樞問列仙

送塗茂才北遊

黃河十月已流冰暫解行裝駐廣陵逆旅壯懷銷北斗故山歸夢入孤燈千金燕市方求馬萬里天池欲徙鵬曾是公卿有知已孝廉船上覓張憑

答韓伯淸練溪見寄

久慚簮紱趨文館擬問田園歸武林慷慨謾論當世事衰遲空負壯年心忘機白鳥何妨狎投老靑山不厭深聞道練溪春酒熟期君苕上共登臨

醉鄕

半屬華胥半酒泉封君惟有曲生權觥籌席上無多地風月壺中別有天千日夢醒如隔世四時春盡不知年従來此處藏身好容我神遊太古前

送曹鑑克明自浙省員外遷湖廣

上流形勢控荊揚撾鼓飛帆過武昌幕府一時登傑俊朝廷今日際明良南樓詞翰題鸚鵡北斗旌旗下鳳凰好折楚芳遙寄與美人秋水逺相望

越僧無涯號棲雲乞賦

上方何處但聞鐘深護林扉翠幾重臥冷衲衣侵片石行隨錫杖度千峯松晴每下安巢鶴潭暮時畱聴法龍更欲移禪沃洲去微茫巖洞不曽封

懷上饒祝蕃逺時爲建康學正

聖王端拱致時平妙選羣才屬汗靑一代彌文縣日月萬方同軌走雷霆敢希太史抽金匱更待中郎冩石經出處與君俱有道不煩猿鶴謝山靈

送歐陽遜老從謙之湖閫照磨

白雲親捨在湘東懷牒歸來晝錦同賓幕盡趨元帥府朝班舊引大明宮劍橫巖客南樓日瑟罷湘靈北渚風何處登臨最相憶江蘺秋碧畹蘭紅

送王季培還揚州兼述所懷

逺憶淮南后土祠君歸今已發瓊枝好尋月下吹簫處猶及花前把酒時錦瑟金錢余舊伴烏絲紅袖有新詩故人相見如相問老盡當年杜牧之

江兗州叔志去思碑

使君有道是民師惠政長畱去後思秀麥不專稱漢史甘棠直欲繼周詩馴桑有雉童俱化攫肉無烏吏絕欺東魯自今應紙貴一時爭打兗州碑

臨川畱別宜黃樂杞楚材

當年攜酒杏花春同是江西榜上人歲晚異鄕爲客久夜來歸夢到家頻鴈聲孤館迢迢雨馬影斜陽漠漠塵悵望與君江海別幾時髙誼復相親

寄答張五丈師夔明府【時在莆田】

舊令龍陽有去思移家喜與土風宜人傳張籍妙樂府我識王維眞畫師火米夏收畬稻早海椒春放瘴花遲客槎不到天無鴈賴有輶軒可寄詩

寄歸學士彥溫【時寓夏縣】

老筆文章史漢間喜聞華髮映朱顏司空舊隱王官谷開府今稱庾子山一色黃茅丹竈火十年淸夢紫宸班與君歲晚須相見久辦歸思疏乞還

寄韓文玙與玉

自驚六十八年身老病蹉跎又見春京國歲寒稀雨雪江淮兵久尙風塵鄕書屢絕親知逺官俸常空僕馬貧只憶練溪韓與玉封書寄與重傷神

春闈和周伯溫韻呈同院

鼓角聲中漏未終衣寒官燭屢銷紅百年海嶽回元气一代文章有古風仙掌露溥金沆■﹝氵齏﹞觚稜雪散玉玲瓏祗慚白首河汾客得與羣賢此會同

正月九日夜雪甚寒雪

後西山照眼靑早寒微霰又飄零昨非未必今皆是眾醉何由我獨醒學篆毎朝臨碧落存神長夜養黃庭若爲喚得瀛臺侶相與吹簫上杳冥

長至後一日小集張氏小軒畱題

金殿當頭是廣寒闌干髙倚五云端山銜落照虹光闊海蹙長冰玉气幹僊客上升惟控鯉月娥來舞毎乘鸞更須載酒春晴日萬里風煙快一看

十月望夜食旣【戊戌歲】

翳翳冰輪漸欲無滿城鐘鼓競喧呼明銷魚腦渾應減食盡蟇腸正可刳后羿藥靈知不死臣仝心切望全蘓夜闌失喜淸光滿一片霜風凍玉壺

闕題

席上屠蘓歲歲同只憐最後飲衰翁半生客路江湖裏十月春愁雨雪中黃道云消晴見斗靑陽气轉曉占風欲題采帖無佳句思繞蓬萊最上宮

寄郯九成卽事自述

豎儒無術善飛鈐鏡裏形容亦自嫌憂世不堪才力弱告歸方畏簡書嚴風沙慘淡寒吹帽星斗光芒夜近簾此際思君倍愁絕何山容得老夫潛

寄成居竹【時張冦已受詔而陰襲揚州】

戰骨塡溝塵滿城尙書歸說使人驚方期渤海民沾化豈意平涼賊畔盟何日皇天知悔禍中原故老望休兵傷心揚子洲邊月忍聽江流是哭聲

髙沙失守哭知府李齊公平

髙郵自昔號銅城一旦東門委賊兵殺气倉皇迷野色怨魂嗚咽泣江聲廣陵瓊樹春仍在甓社珠光夜不明白首故人悲趙李臨風惟有淚縦橫【參政趙伯器死秦州】

潼關失守哭參政舒嚕傑存道

十月三日天地昏將軍扼賊死轅門火飛華嶽三關破血浸秦川萬馬奔望越伍胥方抉目戰箕先軫不歸元北風吹盡英雄淚倚劍悲歌一愴魂

寄答翟彬文中時避慈溪

往年使過慈湖上風景依稀可畫傳紅葉樹藏秋水寺白頭僧渡夕陽船竹林雨後山多筍漁浦潮來海有鮮藉是縣公能愛客不妨酬倡酒樽前

靜對孤燈思往事偶聞疎雨落寒牕愁邊白髮三千丈夢裏靑山十四雙蜀魄有聲疑訴國楚招無些憶沈江只因詩思緣君去吟斷遙鐘已曉撞

食粥

病齒入冬便食粥瓦瓶煮豆給晨庖鄰人新酒賒來醉道士奇方借得抄鴈喜隨陽還北鄕鵲知避歲已南巢故園我亦無歸計且作齋居蓋白茅

聞歸集賢逺引奉簡一章【時呂左丞歐承旨司尙書繼亡】

故舊相看逐逝波思歸無路欲如何將軍每嘆檀公策朝士徒悲穆氏歌南海明珠來貢少中原健馬出徵多先生自說將髙舉不遣冥鴻到罻羅

題馮士啟士可藏書堂

不惜黃金爲買書要令弦誦被鄕閭聖賢事業千年上經史文章萬卷余借送詎論鴟有酒收藏長愛蠧無魚他時許下成精舍嶽麓匡山恐未如

分韻瓜步送司執中之江西憲府照磨

山前古驛艸蕭蕭候吏沙頭候畫橈采石晚風人渡急歷城煙樹鳥飛遙時平烽火沈江戍市早魚鹽散浦橋目送徵帆慢相憶祇將離恨寄回潮

分題投書浦送沙彥文架閣之江西

髙人豈作置書郵盡棄函封向石頭故迹不隨煙艸沒遺風長與大江流悲臺鷹下川雲暮別國龍回嶽雨秋君過渚傍須艤棹題詩相寄莫沈浮

分題若邪溪送別胡一中允文錄事之紹興

五雲溪水碧縈灣純浸蓬萊郡裏山金躍冶壚龍已化箭空仙的鶴長閒棹歌洲渚芙蓉外人在樓臺罨畫間吟賞總輸賢錄事樵風日暮送舟還

寄題睢陽張文照存齋

之子山房結數楹靜無塵累已攖寧此心炯炯同千載吾道煌煌有六經雨後儀型山更好牕前意思艸長靑工夫要在存存熟便是齋居座右銘

題四皓商山圖

兵塵澒洞遶函關不到商於六里間赤幟頻傳秦楚蹶白雲自與綺園閒龍蛇陸起知何在鴻鵠冥飛竟不還千載髙風無復見空餘芝艸滿空山

玉山墨工魏元徳名一時贈之以詩

魏郎應得庭珪法未數松泉與雪堂萬杵熟膠香入劑一螺點漆黒生光掄材合致圖書府畱價爭傾翰墨埸我有詩囊須剰襲艸玄歸去老山房【松泉林嵩號雪堂吳宇號】

山友爲金閣山田道士作

山人愛與山爲友住得山前地幾雙爲納白雲長掃室欲延靑嶂別開牕嵐中笻迹粘苔磴風外琴聲瀉石缸應是煙霞數仙侶月明時復下旌幢

望江【是歲合越饑】

寒潮已退大江空不見來鷗與去鴻半嶺彩霞纒落日一川紅樹照西風魯連蹈海英靈逺王粲登樓感慨同徑欲投竿會稽石得魚爲飽浙河東

歲晏奇寒

癡坐■﹝毛瞿﹞毺類凍蠅霜風吹折布衣稜鑪翻宿火隨灰陷杯覆燖湯到地凝虎豹凍埋山盡雪魚龍寒宿水連冰濁醪最解彊人意吟短西牕一寸燈

寄答莫維賢景行

故人音問久相疎忽寄新詩良起予半捲長箋欹枕讀盡拈佳句繞牕書此生館閣嗟畱滯何日兵戈見掃除歸覓南屏山下隱酒杯茶竈共閒居

答馬易之編修病中作

喜君近疾已平安楮帳綿衾且避寒飯顆任嘲詩骨瘦糟丘能遣客懷寛天街鐘動朝初罷海國書回歲又殘忽訝衰翁不相問北風吹雪正漫漫

寄成居竹黃舜臣

歲月崢嶸春又來歸心遙在故園梅十年厭見風塵惡萬事徒增耳目哀大漠平鋪沙雪去逺山直枕海雲開近懷欲報成夫子彊起題詩對酒杯

一見君詩倍黯然薊南湖北各風煙故人漸似星將曉塵世眞成海變田桂在謾吟招隱曲鶴歸還記去家年虎丘山水知無恙有待先期置酒泉

至日微雪家人盡上冢獨步小酌

忽忽又逢長至日此心寒似管中灰尋思一日老一日得飲數杯還數杯鵲知太歲攺巢去雨被北風吹雪來醢兔羞鴽良不惡餕余聊遣凍顏開

送布延彥仁都事還蜀兼東時文可郎中

送君一騎發長安王事方殷肯避難使者好尋巴道路詩人多勒蜀巖巒江來灌口聲初放云接峩嵋翠不幹爲報郎中勉勛業逺音時遣破幽端

題栝士朱榘方畫五松

隱君業在栝溪東種就長松倚翠空一夕蛟龍起春雨滿山鱗甲動天風也知造物生來異未許煙霞畫得同想見靑田舊巢鶴時時來唳白雲中

吾廬

吾廬幽似野人家時倚南軒玩物華亦有君臣槐腹蟻也能鼓吹沼中蛙鄰翁來送新篘酒堂吏求抄舊艸麻早晚乞骸尋舊隱不妨髙臥傲煙霞

歙汪希仲罕代自雄新二州還都話其風土爲賦

越鳥巢南漲海東地兼夷夏气惟雄洞深屋壘層厓上瀧險船行亂石中春樹濕云生桂蠧瘴茒經雨落沙虫宦遊最數蠻荒惡羨子歸來面更紅

病起偶題【丁未】

閱世悠悠八十餘此身天地一蘧廬季鷹只愛生前酒司馬空畱後世書野散未歸鳴澤鴈水煩徒噞在淵魚可堪濩落風塵裏兩鬢霜毛頓覺疎

飲故相國宅

相君池館舊撝訶今日還容野老過裂地商於眞已矣積金郿塢竟如何胡僧漫演寅朝偈女鬼空悲子夜歌起向春風酹杯酒靑蕪滿地雨紅多

監中暮歸【時廣帥獲鱷魚放之潞河滿林木皆梟鳴日夜不止己亥歲也】

扶桑銅柱若爲標南望兵氛久未銷秋水漲河初放鱷晚煙籠樹盡鳴梟枕戈未睹棲於越舞羽曽聞格有苗河北諸侯總戎翰好宣忠力佐皇朝

次韻閩僧秀嵓寄竹溪僧

峯北峯南法界中杖藜來往夕陽鐘時過花洞逢遊鹿夜咒珠臺放釣龍七字詩才淸似水三生骨相古於松羨師方外全無事只个蒲團又過冬

望入南云無去鴻憑誰持餉一瓶空詩來萬里燕臺下寺在三山冶縣東戲瓦空中惟見水掛旛窗外自搖風我今也擬辭簮紱去作巖居三老翁

送監生聶讓省兄山後【生父死王事】

書劍翩翩送子歸原頭相見脊令飛北風關路雪云暗落日客亭煙火微血立忠臣頭上髮綫畱慈母手中衣老夫惟有銷兵望早遣平安到虎闈

東坡淮口墨迹捲後有黃策詩【策號隨緣子】

潮落潮生沙岸頭布帆來往幾經秋山川如故人何在天地無情水自流敗壘荒墟非昔畫野煙寒照總新愁只應千古淸淮月曾照東坡此喚舟

壽許集賢可用【予同年少七月】

圭塘諭徳眞壽星斑衣戲舞滿中庭同年笑我雌爲甲上壽看君老復丁壺有仙公新授藥廚畱長史舊傳經他時若許相依住願割西山一半靑

看君才气夐無雙往往賓賢鎭海邦未報美人靑玉案且乘壯士碧油幢喚船椰葉迷蠻驛對酒椒花映客牕別後平安須越便鴈飛不過嶺頭瀧

送貴溪彭伯時教授之髙州蒙古學

都門栁色綠紛紛惆悵南園此送君■﹝岑頁﹞海驛程須給傳國朝字學要同文鼓來野廟迷蠻鬼火燎山田落瘴云藉有梹榔與藤酒冷官聊復送朝曛

樂平劉復初隱居四詠

東臯南畆雨新晴杏花欲開菖葉生田婦蒸藜來午餉鄰翁荷鍤趂春畊烏犍引犢村村出布谷催人處處鳴歸與兒孫共閒夜一牕燈火讀書聲【右耕田】

泱泱寒流底處尋但傳幽響出空林石根云竇元多罅松籟風簧共一音醉夢■﹝目舌﹞醒春枕熟詩懷淸徹夜牕深中郎別有淸溪曲更冩潺湲入素琴【右聽泉】

釀法傳將道士家春醪一味采松花常時野坐開新甕幾度山行載後車忤客有誰焚醉日學仙何處飲流霞明朝又覓南鄰伴還汲淸泉洗石窪【右飲酒】

漾漾淸波浮紫鱗一笻閒倚樹邊身我疑濠上漆園老誰識江頭漁丈人細艸畱連還可藉野鷗來往自相親此中正得悠然樂何用扁舟把釣綸【右觀魚】

成居竹有詩見寄因郯九成行用韻答之

歸隱山林嘆未能彊支世故力難勝少狂欲作追風驃老退還如被凍蠅客賦有愁逾萬斛兵廚無酒可三升與君爲結東家社珍重衰年護寢興

送燕山楊文周之汾州教授

關河迢逓入汾陽暑雨初收陌樹蒼名士多爲文學掾此州今有狀元坊鴈來霜塞秋聲急鳥去煙臺野色荒試問西河讀書處因君石室重輝光

送艸牕講師周善京還九江太平宮

萬疊匡廬紫翠開太平宮館卽瓊臺九天使者雲間下五栁先生社裏來杏樹春陰渾滿院桂花涼露不盈杯遙應鶴侶相望久吹取樓頭鐵笛回

許編修克敬歸平水奉寄王祕監先輩

憶昔先生致政時至今畱在十圖詩古來賢達知幾早此日山林問捨遲故國衣冠多艸莽中原郡縣半旌旗白雲汾水秋風外目送歸鴻有所思

九日燕允孚森玉軒醉中感懷

不見江南信使來菊花應傍戰場開風塵渺渺家難問節物匆匆老轉催把酒多無今日醉【坐中客此語有足動心者】登髙只益寸心哀白頭一覺湖山夢誰料繁華有刼灰

會試院泰甫兵部旣答和拙作且示以佳章僕以汨於校文遂稽貂續仍韻見趣所考旣就格輒綴四首錄奉一笑

堆牀朱卷考初分衛士傳呼夜鎖門覂駕已多東野馬摶扶應有北溟鯤熟衣乍換寒猶薄倦枕才憑睡易昏願向斯文求俊乂大廷行對帝王尊

樓頭疊鼓已三嚴起聽秋聲滿四檐山葉落頻風繞樹露蛩吟苦月當簾煙寒銅獸催香換漏促金壺報箭添笑我原無食肉相只思蒓鱠薦吳鹽

勌眼空花漫不分偶隨羣彥集金門扁舟只擬追張翰一壑還期置謝鯤楓葉舊詩多冷落梅花歸夢幾黃昏與君此去如休暇莫厭相過共酒樽

詩律輸君敢鬭嚴彊摩老眼傍風檐鵠袍夜散遙持燭席捨朝開盡撤簾久悟物機忘出入時存神火驗抽添明當喚取彈箏手與唱新聲阿鵲鹽

故禦史王楚鰲元戴爲臨川王伯達三畫求題【王館賓也】

雙鳳仙人茅作屋五云閣吏繡爲衣冩將瀟灑滄洲趣畱待風流二老歸歲月無情遺墨在江湖多事宿心違寒藤古木江西道惟有當年白鴈飛【右雙鳳山居圖山在臨川五里王自奎章典籖爲豸使故云閣吏】

罨畫溪頭春水波美人蘭棹逺來過杯如賀老稽山酒曲有吳兒小海歌樓館云晴空翠濕汀洲花暗夕陽多隻今粉墨余髙致愁絕樵風冷薜蘿【右山陰春霽圖時憲巡行越州】

小吏堞前煙水空淮山無數直叢叢使君援筆冩秋色舟子唱橈乘晚風幾處漁家依落木半汀殘照下飛鴻白雲望斷仙逰逺應在蓬萊碧海中【右萬港秋泛圖時爲淮西僉憲】

雪中梁師孟叔原餉渾酒小飲閒窓偶成一章

歲事蕭條雪擁門家人隨分具盤飱竈頭餅軟團團白缸面醅新盎盎渾萬竅風聲皆地籟一窩春意自天根老夫只待干戈息歸問西湖水竹村

送偰元魯降香南嶽南海

天開朱嶽奠炎方地入南溟接大荒使者肅修時典禮神明宜護國封疆仙臺雲散峯巒碧瘴嶺春回艸木香珍重詞臣致誠禱願消昏癘降休祥

送景初漕史還平江各賦一詩寄吳下諸友

怒浪蹙天摧漕舟疾風吹雨黑中流海神躍馬火明滅龍伯釣鰲山蕩浮安得靈槎通漢使斷無奇藥采瀛洲丈夫政事經艱險不負平生亦壯逰【景初押糧至成山遭風旣沈米六萬石得小舟以免】

我憶栝山老徵士捲霧飛談那可當髙致何如漆園吏幽居眞是鄭公鄕未能卽去楚氛惡每一相思雲樹長欲覓雙魚問消息越來溪逺水茫茫【鄭徳明】

匡山道士軀幹小豪气直壓香鑪峯池邊咒劍出金虎峽頂放船飛白龍老我毎推詩俊逸何時相見話從容散仙萬一煙塵外爲報巢云若个松【於彥成】

近報昆岡亦被兵知君撫劍气崢嶸夫差彊弩風生海姑蔑戰旗云繞城天詔屢傳寛宥下王師行見掃除平艸堂無恙玉山好我欲南轅尋舊盟【顧仲瑛】

汶上早行圖上淸張道士冩

絳節前驅海日生川回已見汶陽城數峯曉翠和煙濕千樹春紅照地明原隰使華來煥爛河山風物入經營憑君更冩千巖月與聽鸞笙夜夜聲

白鷹

愛此精神顧盼雄扶輿遙隔海濤東儁含金气翎如雪直上秋云骨有風絳鏃五方禽獻後錦貂千騎獵圍中平原側目多狐兔安得眞拳一擊空

九月二日掲曉僕以朔旦始得閒復成二詩錄奉泰甫侍郎思齊禦史本中都事道明敏文伯崇有志諸寮友

解送諸君藻鑑分棘圍明發喜開門荊人自許山多玉莊叟虛談海有鯤過鴈風髙秋索索護霜云薄曉昏昏鄕來曽預春闈考猶記君王賜上尊

西風漸急早寒嚴曉露俄晞日在檐滿鼎松聲烹活火半鉤花影捲疎簾菊黃又報秋期近髮白空驚老態添未得山中覓茅屋去修丹竈養紅鹽

庚子元日早朝大明殿小飲自述

玉殿齊班對正衙退朝冠蓋滿京華靑天徹曉無雲气黃道回春轉日車閒染彩毫題帖子喜將綠酒泛椒花老身只待承平了攜取來書問故家

仙興

鶱林樹樹玉成圍皓鶴彩鸞中自飛玄石山人千日酒上淸仙子六銖衣道心不動方歸朴物化無方總入機自炷蕪香明月夜露壇東向禮靈威

自悼

十二樓空月自明一圓一缺總關情每從畫裏瞻瓊在復向詩中記受生魂不歸來悲楚些夢還驚覺厭秋聲遙知別鶴離鸞思只在芙蓉海上城

夢中常苦不分明天上人間各有情桃葉竹枝無限意靈芝瑞艸可憐生若蘭謾織回文字鸚鵡猶傳響板聲欲得近音何處問風煙遮斷武林城

病中

小兒舞袖學齋郎大女笑看傍鼓簧狂客有時來獵酒老夫無事坐焚香前家後家雜歌哭南斗北斗相低昻病臥經旬不出戶墻角靑靑春薺長

遣興

七十蛻翁衰病餘一室儼若維摩居孔方無神可使鬼毛穎已禿不中書江湖天逺道塗斷鼓柝衝寒風雪初糠籺明年恐未飽欲求何地托吾廬

至後暴日

火暖氈牀擁病翁遣懷篇翰底求工悲歌學士徒能壯學坐禪僧要自空鶡旦猶鳴天有雪爰居已去海無風只畱一段思鄕意不見詩中見夢中

悼亡日【是早題畫梅一幅夜夢梅花盛開有感】

剪水裁云聚作花直教顏色冠芳華一雙仙子玉條脫三尺天家香辟邪南國好音將過鴈西牕殘夢已啼鴉年年此日傷春思忍把歸心賦落霞

九日書似北山上人【先夜雷雨】

老年尢惜過芳時籬下黃花值閏遲夜雨有愁如濕絮秋風無髮可吹絲勞魂數數還鄕夢往事茫茫感興詩滿腹精神渾減盡一杯誰與共襟期

中秋望亭驛對月代祀北還

月色滄波共渺茫驛亭雜坐看湖光仙家刻玉靑蟾兔帝子吹笙白鳯凰蘆葉好風生晚思桂花淸露濕空涼回槎使者秋懷闊倒瀉銀河入酒觴

春日小軒獨坐

江南椶筍正時新滋味還思養病身暮雨過雲初有電老鶯啼樹已無春虛名晚合徒多累同輩生存僅數人淨掃虛軒炷香坐只將篇什擬心神

淸明日杏園獨坐

底事東風大放顚爲花渾廢夜深眠賞心不有閏三月老眼應虛春一年歌舞盡傳天上曲笑談同是酒中仙歸時更愛東城道月在秋千影外圓

長至日偕諸友逰故宮

皇天有數混南邦組練長驅萬里江內井龍沈軍檄在西郊鬼泣帝車降河開故道穿宮籞殿鎖秋塵暗佛幢欲問興亡遺老盡晚風鈴語自摐摐

中秋雨明日晴明玩月有作

今夕淸光不負公更無雲气礙虛空晴遲一日秋才朢看到三更月正中蟾兔影寒天下露魚龍魄動海生風故人別有蕉杯約未放扁舟一鶴東

蛻庵集卷四

●欽定四庫全書

蛻庵集卷五

﹝元﹞張翥撰

○七言律詩

雪中早朝

北風吹雪浩漫漫曉出津橋立馬看春入上林花樹早水連平地海波幹金城萬雉微茫濕月闕雙龍贔屓寒今日天顏知有喜紫宸朝下散千官

過李陵臺【分教上京】

路出桓州山縵回僕夫指是李陵臺樹遮望眼仍相弔云結鄕愁尙未開海上羝羊秋牧罷陵頭石馬夜嘶哀英雄不死非無意空遣歸魂故國來

喜雪簡社友【廣陵】

今朝臘日初飛雪一白先期報歲丰坐見洪荒還太古信知造化自虛空詩情畫意天機外和气歡聲帝力中便欲訪君僧捨去凍泥晴滴阻西東

淸明日大風雨

陰霾連日惡風生老去愁多骨亦驚天色昏昏轉黃濁春光冉冉又淸明鄰家醁酒初開甕遊女香車不出城須爲杏花賒一醉誰家園裏有鶯聲

西興渡

攜家迢逓過西陵江霧微消海日升帆影晝驚沙上鴈船聲斗落岸頭冰果園霜後初分橘漁浦潮平各下罾歲晚不思行路倦剡中佳興正堪乘

送春答何髙士

湖山不見暮云渾楊栁風寒早閉門情在舊遊花歷歷酒淹殘睡雨昏昏種桃道士今何處采芍騷人不返魂欲識傷春無限意杜鵑枝上有啼痕

夕次楊村

煙中帆影落舸峩系纜沙邊已夜過風驟數聲來海樹月移半暈入天河得歸始覺形神王望逺空畱感慨多坐聽舟人語明發蘆花秋水正增波

淸明雨晴遊包山龍華寺過慈云■﹝岑頁﹞

當年玉輦此經行古寺猶題扈從名龍鳯讖空山气歇馬牛刼換海波平野桃著雨春紅落嶺路埋云濕翠生日暮人歸煙樹黑饑鼯啼雨上宮城

雷火焚故宮白塔【辛未二月十三日】

聲聲起蟄乍聞雷驟落千山白雨來恐有怪龍遭電取未應佛塔被魔災人傳妖鳥生訛火誰覓胡僧話劫灰豈復神靈有遺恨冷煙殘燼滿荒臺

中秋樂陵驛玩月【考官李狀元王助教同行】

西風吹盡馬蹄塵涼夜中庭暫解巾華月團團生兔腹黑雲片片散魚鱗鬢毛老去如黃葉詩思秋來滿白蘋樂飲與君須達曙舉杯相屬恰三人

家居九日【時余祝子類值酒禁丁未歳也】

病餘瘦骨不勝秋早起驚寒已索裘安得酒酬佳節醉從教花爲老人羞螟蛉有子寧嫌祝蛺蝶無知底用愁卻笑江湖舊詩客淒涼猶憶少年遊

喜雪答鶴齋薛逸人

曉雪初飛應歲華因風吹起整還斜石田不種皆成玉瑤界非時自雨花道士擁鑪衣類鶴麻姑送酒髻如鴉懸知此際神逰處只在蓬萊海上家

七月二十七日書所見

杏花樹底血猶紅一宿星痕雨洗空鳯闕追班聽帝詔羽林坐甲衛皇宮天官占候徵玄象國士精誠貫白虹引領雲間望笙鶴朝來佳气已蔥蔥

辱井欄【爲禦史所破】

好事能收斷石存摩挲堪憶古云根樓空野燹鐘何在宮沒寒蕪井已眢古篆半畱欄上字妖姬猶有墓中魂試捫凹處殷紅濕不是胭脂是血痕

十一月六日大明殿賀淸祀禮成

大明宮殿彩雲間花底微風響佩環陛戟九重周虎士禦筵咫尺望龍顏犬牙盤石諸侯國豹尾鉤陳百辟班漏下五門朝退晚日邊佳气滿西山

存道元帥師宗感時及陡遡山竢刀寨入貢次韻二詩送歸關戍

徼外頻傳羽檄飛將軍三起著戎衣空山狐兔無藏窟平陸龍蛇有殺機已見趙佗知漢徳更令孟獲識天威此行整頓蠻荒了箐雨瀘煙好賦歸

羣蠻連歲閧滇中陡遡山前喜掛弓萬里籌邊頻卻敵半生憂國早成翁塞垣烽火方無警幕府文書已上功奏賦歸來五云閣漢庭不獨數嚴終

送謨侍者還江陰

禪裓無塵錫杖靑一龕天竺更南屏楊枝徧灑瓶中水貝葉時翻笈內經舊業池菱秋漠漠歸舟江樹曉冥冥今朝又作蕪城別何處鐘聲入夜聽

寄陳敬初郯九成

憶昨閶門綰栁條逺煩相送過楓橋夕陽陌上東西路春水江頭早晚潮老境此心惟白社英年何處不靑霄詩林別後應俱進時遣郵筒慰寂寥

寄俊上人

不見俊公今十年武林畱偈竟茫然苕溪寺已空塵刼蒲室燈還有別傳曬衲石根隨夕照題詩竹裏濕秋煙何時近一牛鳴地老去山中伴夜禪

寄智及上人

故人逺在越江南何日相尋過海帆少借禪房一十笏全翻經藏五千函寒鑪撥火冝煨芋夜月裁詩定倚杉儗結願香歸未得碧蓮花老補陀巖

寄見心上人次韻

自入赤墀靑瑣間舊逰禪侶亦闌珊靑山只憶招提境白首初辭供奉班馬爲空羣猶蹻蹻鳥能求友自關關終期一舸相尋去知在姚溪第幾灣

見說錢塘別築城淒涼風景若爲情湖堤栁盡曽遊路石壁苔荒舊刻名老我無能如燭武何人可飲勝公榮沃洲勝會還容續卽擬山中隠計成

懷翟文中

君畱越甸長懷我我在京華幾夢君佳句每從愁裏得逺書忽向病中聞船來海口人爭岸兵滿淮南火照云今日臨風倍淒斷白頭淸淚共紛紛

江山覽勝樓

白雲東南相蕩浮中有隠者之飛樓千峯影落華蓋晚一水寒通彭蠡秋鮫人機杼或聞響山鬼窟宅疑藏幽爲問仙家借黃鵠我欲題詩來上頭

寄別陳渭叟

空山花發春事幽道人結屋居上頭胡麻隨水有時得杏子成林誰敢偸金銀气雜丹光現澗壑響帶松聲流寄語黃鶴一相別獨立蒼茫歌逺逰

遊天竺寺

石梁濺水濕蒼苔陰洞傍穿澗底回殿閣金銀從地湧山林圖畫自天開龍隨僧到分云住猿任人呼下樹來逰興未闌斜日盡馬頭呼酒尙徘徊

西湖之西天竺深天香滿風多桂林老猿引子下髙樹流水與云來逺岑上方已變刼灰黒古磵長帶秋嵐陰淸輝娛人且歸去後夜明月來重尋

通玄觀【內侍劉敖修眞結庵於此髙宗禦書通玄二字榜之賜名能眞】

羽蓋翩翩下九重江鄕秋晚滯仙蹤信傳眞府憑靑鳥劍舞瑤臺走碧龍頃刻風雲興五嶽須臾雨澤慰三農殷勤欲問參同契雙舄遄飛未易從

題張外史馬塍新居

窈窕丹房古磵阿長松修竹繞層坡桃園隠者時相遇茒洞仙人夜或過沆瀣杯寒供曉食靑冥笙響答空歌白雲浮出池痕滿知是龍泓宿雨多

登六和塔

江上浮屠快一登望中煙岸是西興日生滄海橫流外人立靑冥最上層潮落逺沙羣下鴈樹欹髙壁獨巢鷹百年等事豪華盡怕聽興亡懶問僧

上淸薛茂弘虞內翰以鶴齋號之爲賦

羽人新得虞翁號歸築衡茒並翠微丹室有風鳴夜帳斗壇多露濕秋衣畫中昨者薛少保華表當年丁令威直擬身形煉相似玉笙吹上白雲飛

登金山吞海亭了翁韻賦

危亭突兀戴鰲頭俯視滄溟一勺浮龍伯衣冠藏下府梵王臺殿起中流扶桑夜色三山日灩澦江聲萬里秋老我惜無吞海句但磨崕石記曽逰

寄成居竹隠居

靑袍朝士困京華此老蕭閒竹滿家山壓窮愁詩彊項海枯渇肺酒槎牙商巖未采芝如艸彭澤將歸菊有花孤負江頭理漁事短篷春雨夢漚沙

題唐子華畫王師魯尙書石田山房

秋水橋邊紅葉林數家茒屋傍靑岑岡頭種玉朝煙暖隴上鋤雲宿雨深摩詰輞川宜入畫少陵韋曲自成吟束薪歲晚來同煮應許山中道士尋

賦中書左曹小瀛洲

東曹地迥集名郎宛是仙家紫翠房閶闔上通天咫尺蓬萊移出海中央金波日暖浮鳷鵲玉樹春濃下鳯凰幾度夢回淸夜直此身如在五云鄕

三月朢日逰虎丘寺題小吳軒

海湧峯前雲樹盤佛宮飛閣出■﹝山贊﹞岏虎來古冢金精白龍臥秋池劍影寒禪老說空畱壊石鬼仙題雨下虛壇憑髙不盡登臨興更借西山晚翠看

題舒嚕存道元帥平師宗三州捲後

不用牙璋逺出師將軍憑軾下邊陲僰酋爭歃金盤血漢使髙懸玉帳旗司馬文章傳太史武侯威略震南夷只今父老蘭滄上擬刻寧蠻第一碑

送李孟端奉祀天妃祠北歸

萬里函香出漢廷楚江南下越山靑祠光夜現天妃火騎气秋瞻使者星三島鳯麟環碧海九關虎豹隔靑冥君才冝掌絲綸美爲述文章襲六經

虛齋贈四明王道士

髙齋聞在荔枝林曲幾方牀宴坐深大道無形元寓器至人於物不容心三山雲气通寥泬一室天光入照臨我欲壺中收藥去石田瑤艸共相尋

吳江

坐倚風檣看太湖波濤澒洞半三吳寒通上畍咸池气黑入中流水伯都云暗蛟龍應起立雪深鴻鴈自驚呼望亭有酒宵堪醉買得漁家一尺鱸

寄題杜原父懷友軒

尺五城南近世紛移家本並武夷君他年功業誰靑史此日山林自白雲石气曉侵書幌濕溪聲時雜棹歌聞故人已有同棲約仗策行穿虎豹羣

題黃州管氏懷坡堂

玉局仙人云錦裳騎龍一夕下黃岡峩峩冠蓋生陳迹落落江山有耿光謫宦六年名益重懷賢千古意何長君侯此舉誠佳事未數儋州載酒堂

瓜州與成居竹王克純登江風山月亭

風起西津斷客艘熊家亭上得憑髙云移鳥影沈江樹雨帶龍腥出海濤開辟自天畱壯觀登臨如我老英豪放舟擬就金山宿一夜淸寒襲錦袍

奉答新仲銘禪師

吳楓初冷鴈連天夢在江南野水邊詞客欲歸嗟老大美人不嫁惜嬋娟豺狼正爾當官道龍象於今護法筵我識新公老禪衲一燈蒲室是眞傳

贈馬易之

萬里徵帆渡越江玆遊奇觀世無雙海中蓬島金銀闕天上玉堂雲霧牕吾道政須求柱石詩壇從此避旌幢靑林白谷歸休地懷抱因君得暫降

冰蟾爲金齊賢賦

老蟾素魄稟金精千歲玻瓈幻結成明水夜零陰隧凍丹書秋滿肉芝生腹凝寒露藏虛白影入銀河浴太淸擬問姮娥乞靈藥與君騎向廣寒行

吳江王氏水雲深處

潮平天闊開詩境冝著幽亭俯碧潯閒許釣徒分半席靜饒沙鳥占全林靑連河漢秋無極黑入菇蒲晚易陰更好扁舟明月夜醉攜長笛冩龍吟

送式無外歸髙麗

三韓山水有靈暉秀出斯人了佛機嶽寺禪余畱偈別王城齋罷戴經歸瓶收滄海降龍入錫度秋空近鶴飛只恐故林云臥後一鐙秋老木棉衣

散木軒爲陳則虛髙士賦

散木軒中一散仙形𨿽如槁气蒼然路松正自爲明誤社櫟還因不用全梁棟無心聊閱世山林有地可長年碧牕日靜忘機事悟得南華第四篇

送宋本禮部狀元調選還京

聖主求賢禮數崇策名髙步冠南宮乘槎析木天津上奏賦甘泉鹵簿中染翰墨凝仙掌露護衣香散禦鑪風只今帝業熈千載正待儒臣黼黻功

春日懷柯博士

建章鶯囀曙光初上直門開漏點疎花擁西淸森仗衛星臨東壁煥圖書漢庭長者多推轂楚國騷人早卜居爲問五云仙閣吏彩毫春詠近何如

題張性之提舉靜學齋

隠者城南水竹居蕭然一室白生虛傳聲吳會名家後探道農黃邃古初日影上簾晴曬藥露涼侵戶夜翻書元知靜裏工夫大欲乞靈方一起予

送劉侯赴大理

萬里南云入馬蹄蠻酋迎拜過阿黎將軍拔劍歌玄武使者乘軺祀碧雞六詔星文開井絡兩關鳥道揷天梯聖朝謀帥先詩禮努力籌邊息鼓鼙

送柯敬仲之京

給事先皇禁邸中歸來空抱小臣弓魚龍夜落黃河水鴻鴈秋徵白霫風郢國善歌推宋玉漢庭能賦待揚雄如君必用才優俊重見金閨尺籍通

題逺碧樓

江上樓居景自淸闌干朝暮傍陰晴數峯殘雨雲間濕一水斜陽島外明樹隔釣歌分浦出風移帆影近牕行彩衣白髮冝春酒更喜田園樂事成

二月朢日湖上值風

疾風吹浪滿重湖云掩西山一半無黃帽牽船依岸過蒼頭按鶻繞林呼鶯花世界如春夢煙雨樓臺是畫圖童穉玆逰今白髮斷橋斜日重踟躕

寄觀志能照磨

鰲背三山最上峯美人手把玉芙蓉仗圍泰畤傳宵燎漏下層城踏曉鐘錦瑟無塵飛刻鴈金壺有墨灑雕龍老懷已托王郎道早晚歸營北澗松

十二月二十七日雪寒奉旨賜宴史局

聖主恩榮六賜筵玉音躬聽相臣宣史裁東觀何殊漢人在瀛洲總是仙禦酒如春浮浩蕩宮花與雪鬭嬋娟微生此日沾休澤祇望丹宸祝萬年

初度日病起不能飲諸友載酒集書樓偶賦見意

細雨東風泛曉煙艸痕靑過竹籬邊春當揆度靈均日老及知非伯玉年病眼紛紜花似霧吟懷跌宕酒如泉諸君有意畱迂叟擬買雷塘百畝田

○五言長體

題辜徳中瑞竹亭

江館當西澨山堂向北隅舊樊聊補壊新竹復噓枯嘉此神明勞森然雨露濡賢才世閩海之子冠洪都生意原無息休徵固有符渾涵由地脈騰達卽天衢故業詩書逺能官俊造須材稱人似玉賓待鳳將雛照映丘園重流傳賦詠俱擬同嘉樹傳來作瑞筠圖

送成禮部誼叔察訪守令河南山東

歷數開千載明良會一時朝廷嚴守令宵旰爲黔黎南服方多故東州復阻饑郎官膺簡拔使者出詢諮此命於今重如君眾論推直承亷察往肯作畏難辭靈雨隨華轂流風度彩旗艸兼驄一色栁與轡同絲梁宋分淮甸靑齊並海涯政苛嗟虎猛民散念鴻離罷軟寧勝任姦貪只自私中牟因雉見單父得魚知或有隳其職誰能愼所司張弦從急緩朗鑑各妍媸治道誠先務皇心實在玆俱爲良吏選足慰逺人思空闊靑雲步孤髙玉樹姿暫傾冠蓋餞行赴簡書期事業懸鐘鼎光華映羽儀歸來前席問請入史臣詞

送彭大年眞人祀東海東嶽東鎭

國典崇常祀名山仰岱宗聖王欽所遣使者肅惟恭禮自唐虞秩神知造化鍾天門開■﹝山截﹞嵲日觀上巃嵸零雨行淸道浮雲起蕩胸宿齋分鶴帳朝饗發鯨鐘吹溢安歌進靈來衛仗從禦香分晻靄佩玉響瑽瑢美薦懷椒糈精誠奠璧琮東流瞻巨海列鎭到諸峯瀛島遙相望仙人或此逢嶽祇調虎豹水怪帖魚龍星墜祠光白煙涵瑞气濃振衣臨浚壑飛蓋拂長松庶物消余沴洪河復故蹤年祥報齊魯地寶出雷澭嘉澤羣方洽明時百職供回車冝訪問弭節可従容世祚祈千億元功贊九重禁庭歸福處有待頌東封

寄題顧仲瑛玉山詩一百韻

治理逢熈運欽明仰聖皇至仁侔覆載上徳配軒唐大業勤宏濟元臣協贊襄賢科收俊造庭實璨圭璋入貢徠符拔儀韶下鳳凰普天均雨露絕域總梯航每念京師食遙需漕府糧神妃所芘護颶母敢飛揚前隊貔貅發先驅罔象藏冷颷鼓萬舵朱火耀連檣帝敇申嘉惠祠官按典常賞勞兼湛濊【時賜省臣漕臣酒幣】旌烈特巍煌僕本中林士久陪東觀郎遂叨乘驛傳徧與禮靈場簜節雕龍飾華旗畫隼翔衝流度鄞越陟險過泉漳緬彼湄洲嶼嶄然巨海洋蛟穿崕破碎鯨蹴浪撞搪震鼓轟空闊奔帆截渺茫島衣迎使舸瘴霧避天香嘉薦歆芬苾陰功助翕張精誠致工祝景貺答禎祥賈舶傾諸國輿圖奄八荒身𨿽距閩嶠志已略扶桑裴洞三生夢溫陵十月涼玆遊平昔冠夙願一朝償女髻皆殊制蠻音各異鄕地偏宜荔子人最貴梹榔釀鹿肥漂酒蟯蠔液滿房招賢簇車騎揮掃積縑緗窮臘才竣事暄春始趣裝劍津傳警急汀賊起狓猖獠砦旋戡定藩垣愼扞防思親彌切切行役更遑遑狐死嗟奚首龜占喜允臧封崇晏塢內木拱計峯旁【仲春至杭卜山於武康克襄先藏塢在計籌山下卽予新墳】薄宦祇牽率孤蹤易感傷暫爲江左客誰灑墓頭漿逝矣川塗阻淒其涕淚滂南轅恰啼鴂北路復鳴螿粵若婁東邑由來漢太倉機云存故宅吳會畫雄疆遁迹晞髙士【謂有梁鴻山】遺風挹讓王厥田尢沃衍比歳適丰穰老我張承吉新知顧辟彊聞君占形勝築室恣徜徉鐵笛畱嚴客靑錢乞泰娘杏韉紅叱撥蘭柱繡鴛鴦辟徑通佳處栽桃帶栁塘修梧羽葆蓋美竹碧琳瑯列岫濃螺色澄湖淨鏡光鳥邊嵐漠漠魚外水泱泱鶴駐逰仙館鸞鳴種玉岡投竿釣月檻隠幾讀書牀云結芝英秀花團桂樹蒼舫齋靑筱箔漁捨綠苔墻棟宇環相屬園池郁在望直疑金穀墅還似輞川莊未獲窺詩境相邀到艸堂開樽羅綺饌侑席出紅妝婉態隨歌板齊容綴舞行新聲綠水曲穠艷大堤倡宛轉纒頭錦淋漓蘸甲觴弦松調寶柱笙咽炙銀簧倚策驂聨轡鉤簾燭遶廊僰僮供紫蟹庖史進黃麞卜晝寧辭醉畱歡正未央分司莫驚坐刺史欲無腸是集俱才彥虛懷共頡頏珠璣散咳吐律呂應宮商鄭老經術富於仙詞翰長琦初燈並照郯華驥同驤璧色箋毫健吟篇彩繪張拈題爭點筆得句倐盈箱勁敵千鈞彀精逾百錬鋼語奇淩鮑謝體變失盧楊瑛甫早有譽亨衢那可量摶扶看怒翼騰達待蜚黃旣篤朋情重仍持雅道昌披襟視肝膽刻琰播文章永契欣依托衰蹤頓激昻盍簮承偉餞授簡藉餘芳自鄙冥搜拙徒令屬對忙端如享敝帚何異貯奚囊談笑聊堪接賡酬曷足當吾猶鄶以下公等楚之良瓠落渾無用艱難寔備嘗擬爲覂駕馬竟作觸藩羊筋力頻馳騖功名幾慨慷不嫌成晚合深幸際時康邂逅因斯會暌違又一方匆匆把別袂眷眷賦河梁鴻鴈淸秋日蒹葭昨夜霜關山凝朔气星鬥麗寒芒疾病家多難歸休歲亦陽苦心甘寂寞短髮任蒼浪漏屋愁荷蓋塵衣惜蕙纕杜陵非固懶賀監豈眞狂回首長追憶緘詩逺寄將乾坤浩今古此意詎能忘

元日靈臺官以初四日己酉時享遂以歲除日受誓於中書乃免朝賀紀詩八韻

淸廟當春享彤庭放早朝扈鳴更歷正龍集轉寅杓瑞日開黃道卿云映絳霄八方周象譯九奏舜簫韶鑪暖香生術杯紅酒泛椒新符郁壘換候管女夷調有待寛書下行看戰甲銷衰年今可隠歸老故山樵

分題送京兆趙耕師尹之臨安路帥府照磨得通海湖

萬頃平湖碧浮光映泬■﹝氵寥﹞秀山純漫影滄海暗通潮瘴黒云相蕩春澄雪未銷潤沾蒙部闊川合洱河遙秔稻收田利蒲魚入市饒雨歸龍气濕晴浴鶴媒驕夾樹迷深箐流花落野椒氈來蠻婦漂船放僰僮橈帥府開荒甸英才屈下僚此心同逝水日夜向東朝

送劉貞庭總管之嘉禾【禦史宣徽院判】

牧守膺民寄循良不數公使君新建隼禦史近乘驄內府聲華著専城控制雄老成歸物望淸切簡宸衷紫綬盤銅虎朱旛擁畫熊焚香迎父老騎竹走兒童檇李名藩古勾吳地利通粵從師次後俱在震鄰中水暗臺隍月云寒鼓角風蠻氛猶漲黑戰血未消紅聖主方圖治臺司亦卽戎頻煩綸綍下次第甲兵空公等宜宣力王臣固匪躬關防先武備國計務農功黃霸徵當最陽城考欲同蒼旻飄勁气白日照精忠萬象天樞北三山海市東旱龍俄作雨【時喜得雨故及】陽鳯已鳴桐善政風須變虛襟理自融平生經世志要似節軒翁

福唐張氏永思堂

自昔閩多士吾宗世有人共聞兩孝子永慕百年親僾若音容在巍然棟宇新秋筵仍幾杖溫鼎自淳珍艸娯稱觴地花迎戲彩辰流芳變春雨精思動秋旻風教關民俗文章藉史臣聲詩播休美正爲盛時陳

成居竹有書報甥傅君亮至揚州言其家與外表舅吳仲益及婦家二叔學生韓與玉全家無恙喜甚有懷

始得平安信渾紓悵望心爭看尺素字絕勝萬黃金危甚初秋警幾於平陸沈蜂屯昱嶺上豨突浙江潯縦爾驅鋒鏑能逃磔斧砧官軍俄克復亂首卽成擒城市半焦土親朋多好音已知生有路蹔免淚沾襟老子歡殊劇家人酒快斟狂歌敲手板醉倒脫頭簮黎庶思蘇息皇天願照臨國威𨿽震疊兵气尙蕭森自顧形骸累仍嗟歲月侵懷歸畏吏議承乏念官箴虎豹關非逺龍蛇水更深豈無黃石略虛遣白頭吟落日耿殘雪浮雲生夕陰枯萁聞齕馬疎樹見棲禽松竹荒須理茒茨破可尋前身本道士不是戀山林

○七言絕句

送林崇髙還武夷山

雲巖巖下聘君家長記宵談到曙霞今日隴頭誰灑飯鷓鴣啼老白桐花

武夷山中毛竹多神君一去柰山何松風猶帶瑯璈響散入遺音作棹歌

七月朢日徐勉自武林來得兩訃音

海舟隔歲望回音及得回音恨更深從此逺書無用寄九原蕪沒轉傷心

外來喪逝訃音來女嫁桐陵亦告哀老眼今朝方是哭百年心事總成灰

予京居廿稔始置屋靈椿坊衰老畏寒始制靑鼠袍且久乏馬始作一車出入皆賦詩自志

五槐濃綠蔭門前東宇西房數十椽不是衰翁買屋住歸時畱作雇船錢

靑鼠毛衣可禦寒禿襟空褏放身寛遮頭更著狐皮帽好个儂家老契丹

淺淺輕車穏便休何須髙蓋與華輈短轅不作王丞相下澤聊爲馬少遊

讀瀛海喜其絕句淸逺因口號數詩示九成皆寔意也

一日糧船到直沽吳罌越布滿街衢新詩將作如乾首爲問郯郎有買無

接糧禦史性情眞斷事官來苦怒嗔索酒索錢橫生事遭風遭浪肯知人

客牕昨夜北風髙猶似乘船海上濤明發先宜覓貂鼠喚人來作禦寒袍

虎賁坐甲夜傳更千步廊街鼓柝聲未許離人眠得熟馬蹄車鐸又天明

拂郎之馬走千里獨立長嘶凡馬空昔在江南看圖畫今來天廏識眞龍

賽娘十五解新聲楊栁腰肢怯囀鶯好冩潘郎胡十八敎伊傳唱滿京城

長川妓子早晨來戴笠騎驢帕擁腮總在狹斜坊裏住敎坊日日聽差回

杖履尋花虎丘寺壺觴按曲館娃宮阿成殺受吳中樂請入風沙海浪中

結束黃驑粉畫韉更投西市買長鞭知儂已有南歸日戶部來催助燕錢

大風塵土漲天飛遮眼烏紗拍馬歸還是洞庭湖水好待郎來浣舊徵衣

大年小景

一川風栁綠傞傞古木茅茨近澗阿漢上無人船不渡水禽飛處夕陽多

春澹空山不自聊幽花老畫國香銷只今愁絕沅湘路誰與侯芭賦楚招

采采幽芳不盈把好收風露入銅瓶虎丘老衲今何在思見蘭芽石上靑

幼闇宗師以詩招賞海棠文申有詩見約次韻

自是仙家春日遲紫綿無數裊柔絲憑君多置看花酒肺渇如今似漏巵

環樞堂上遲明來要向花前不放杯只恐狂風無顧藉盡將春色委蒼苔

好懷日近少曽開心憶湖山曽屢回不是故人多雅致誰能相約看花來

亷子佑歸省金陵且就秋試作三絕句贈別

故園歸思浩無涯更聽啼鵑惱客懷後夜月明應有夢先隨潮水過秦淮

陌上吹衣栁絮風憑君莫放酒杯空歸舟總是傷情處一路殘山剰水中

自昔髙科取俊英布衣徒步到公卿廟堂今日求材切正待諸君策治平

王杲東白墨蘭樵題詩用韻其左並寓所懷

光風葉葉露香新欲采幽芳惜暮春幾度玉笙吹夜月瀟湘云斷不逢人

早出北城迎社稷香輿

我如老馬怯徵鞍推起東牕欲起難昨日風雷驅雹過滿衣明月五更寒

偶成二絕句簡魯威學士

云物淒涼小雪初半庭殘菊蝶來疎連朝筆硯多忙事借得東泉學士書

病起頭顱不可風南牕晴日正融融天憐老境無差使乞與詩篇酒醆中

小遊仙詞

淸華公子並騎龍直過蓬萊第一峯親見海中城闕好半栽玉樹半芙蓉

五色煙中玉女牕鳯歌鸞舞一雙雙除是飛瓊方教得紫簫吹徹不成腔

來不分明去不言紅椒花露濕妝痕巫娥已逐夢魂斷十二碧峯愁暮猿

月圃羣芬次第開步前紅露下瑤階摴蒱偶共眞妃博賭得雙頭白燕釵

道人寄我紫邏山時復賣藥來人間石潭薄晚有龍鬭滿谷濕云無路還

五嶽眞官立帳前露蕪香靄落瓊筵夜深醮罷各歸去一一馬聲嘶上天

美人臨水笑相邀自解羅巾擲作橋同覓雲間仙伴侶杏花壇上聽吹簫

月帳新開蘂輦過桂花涼露灑天河雙星一夜敍離別狼藉碧蓮秋露多

招韓伯淸泛湖

南園攜手賞芳紅喚取能歌盛小叢傳與春風畱杏萼明朝開向曲聲中

段橋春水綠初柔便有羣鳬來上游好借鴟夷盛酒去玉簫吹上畫船頭

蛻庵集卷五

