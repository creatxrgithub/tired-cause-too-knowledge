

欽定四庫全書

集部四

夾漈遺稿

別集類三【宋】

提要

【臣】等謹案夾漈遺稿三卷宋鄭樵撰樵字漁仲莆田人居夾漈山中自稱溪西遺民紹興間以薦得召對授右廸功郎兵部架閣尋攺監潭州南嶽廟給札歸鈔所著通誌書成入爲樞宻院編修生平鋭於著述已成者凡四十一種未成者八種並見於所作獻皇帝書中故當時以博物洽聞著而未嘗以文章名其集自陳振孫書錄解題以下亦皆不著錄此本前後無序跋不知何人所編上卷古近體詩五十六首中卷記一篇論一篇書二篇下卷書三篇其詩不甚修飾而蕭散無俗韻其文滉漾恣肆多類唐李觀孫樵劉蛻在宋人中亦自爲別調其獻皇帝書自譽甚至上宰相書上方禮部書放言縱論排斥古人秦漢來著述之家無一書能當其意至投宇文樞宻江給事二書置學問而誇抱負益傲睨萬狀不可一世其器量殊嫌淺狹然南北宋間記誦之富考証之勤實未有過於樵者其髙自位置亦非盡無因也觀於是集其學問之始末亦可以見其槪矣乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

夾漈遺稿卷一

宋鄭樵撰

題夾漈艸堂【並記】

斯堂本幽泉怪石長松修竹榛橡所叢防與時風夜月輕煙浮雲飛禽走獸樵薪所往來之地溪西遺民於其間爲堂三間覆茅以居焉斯人也其斯之流也顧其人家不富亦不貧不貴逹亦無病與爾屬相周旋也

堂後靑松百尺長堂前流水日湯湯西盡是農桑域北牖無非花葛鄕罷去精神渾冉冉看來几案尙穰穰不知此物何時了待看臨流自在狂

又

堂後施柴堂上燒柴門終日似無聊蓼虫不解知辛苦松鶴何能慰寂寥述作還驚心力盡吟哦早覺鬢毛雕布衣蔬食隨天性休訝巢由不見堯

題南山書堂

一澄澈照人間明月團團落古灣不向奔流隨浪擊獨持髙潔伴雲閒禪房夜靜畱淸鑑閬苑仙歸墜碧環每到軒前心轉逸了無纎翳可相闗

谷城山松隠巖

靑嶂廻環畫屏倚晴倒入春湖水村村叢樹綠於藍列列行人去如蟻新秧未插水田平髙低隴麥相縦橫黃昏倦客忘歸去孤月亭亭云外生

送芹齋

千載淸風去不畱何人能伴赤松逰乞骸直到骸歸日吿老須臨老盡頭元亮園田何處有向平昏嫁防時休湖州別駕發深省掛卻朝冠便自由

題溪東艸堂

春融天气露微微藥艸蔥芽脈脈肥植竹舊竿従茂謝栽桃新樹忽芳菲天寒堂上燃柴火日暖溪東解虱衣興動便擕樽到嶺人生眞性莫教違

湘妃怨

黃埃防輦轂翳日冷旌旗龍去攀髯逺鸞孤對影微魂沈江縹淚染竹依稀枯樹空千載寒松已十圍蘆花深月色燐火劇螢飛橫笛瀟湘暮哀猿何處歸

昭君怨

長謝椒房艸終爲薄命身那教蘭蕙質翻與雪霜親臉膩勻脂淺妝殘促恨顰故知闗北夜無分漢南春紅淚殘胡月輕衣半洛塵琵琶淒切語愁殺路傍人

挽通判黃子方

歌成薤露悲秋艸正離離昔異修文事今同鬼伯司盾衰雙日落夷恵兩風遺衰俗吾無恨親曾識紫芝

昭君解

巫山能雨亦能雲宮麗三千杳不聞延壽若爲公道筆後人誰識一昭君

靈龜潭

泉心潄玉開心孔山色挼藍熨眼花著手摩娑溪上石他年來訪汝爲家

北山巖

西風曳曳片雲閒一夜寒泉臥北山倚杖巖頭秋獨望稀疏煙壠是人間

東山采藥

一掬金丹向晚風山前艸木盡龍宮詩書便是神仙味更笑行衝問藥籠

過桃花洞田家畱飲

偶従沼渚過山家灼灼桃花噪暮鴉是處竹籬環艸屋人間雞黍話桑麻抱琴靜聽濤聲急對酒閒觀月色奢可笑南陽劉子欲尋風土滯京華

薌林閒居

薌林蒼翠甚極目可吟詩梅子風前落杏花雨後移淸溪過半郭孤月隠疏籬寂寂雲山外蕭然獨自知

又

薌林蒼翠甚霽色繞吾廬四面鳥聲寂一庭月影疏有山皆入坐無日不安居好向墻東臥看人獻子虛

晨雨

東方斜未徹暝色淡初分宿鳥林中噪淒風葉上聞鐘鳴催過雨星落避行雲獨立艸堂內涓涓羣動紛

夜雨

夜雨瀟瀟至天寒擁敝裘空牀聽幻響獨詠解深憂次第園蔬潤參差漁火幽長江風浪息何日放舟逰

村雨

荒村常寂寂小雨自涓涓寒气侵人急野花入目妍看山頻當戶聴鳥倍難眠萬事蕭條盡空餘日暮煙

澗雨

飄飄雨色亂終日悞聞聲釣客呼持笠牧童喜啜羮防香樹下滿餘響谷中淸爲謝登臨者枕流洗耳傾

滌愫

枳棘何榛榛蝯狖不敢下芳苓何雹霜不敢灑驊驑馳曲囏舉足難寛所以古之人犁鋤聊自把

又

天命旣倒懸將身費椒糈朝行畏日薄暮行畏齟齬娵娃𨿽見珍眾嫭心未許展轉混餔歠敢俟慶雲舉

又

孤鳳落鷹巢啼麟墜虎穴未能脫蒙茸安得出軒凸迢逓空自倬耀靈久已滅禔身入三門黽勉成吾拙

又

修身以爲弓矯思以爲矢立義以爲的亦云善擬議嗚呼彼鴻漸進徳亦猶水我如駕其說木舌暢所指

又

八荒有禮樂塗民以耳目五政不得加七賦不能育古今貴天常冣厭彼嬰犢嗟哉生不辰霑項滋觳觫

又

濳天以不防濳心以不手天人旣和同飛濳均不朽吾生旣病勞未敢輕俯首久幽不攺操旦夕謀杯酒岷峨自沈冥丘壑難爲後

又

徳行尊顏閔股肱卑蕭曹明哲知寢伏文章亦弁髦縦彼攀龍鱗何如掉小舠人生一世間愼勿輕自豪

又

賢者不飽食何爲仕與農聖人不詭時何爲世所宗顯晦旣有因盛衰亦偶逢先秋而後春俄頃自雍容

又

金革久不息遐方徒憚指誰爲民請命皇天猶未喜茂徳自不綏眷眷我梓裏傷哉古王道樵夫亦冷齒

又

嗟余本固陋湛身入花渚未制芙蓉裳已習離騷語綽約𨿽多姿涕零何如雨季夏遭繁霜天寒不可禦

家園示弟槱

天下輕黃憲居鄰孰戴良暴田安足較散絹未爲狂失劍羞余裏還牛讓古鄕家風畱不墜少賤自翺翔

又

竹牀讀史慣土銼勿粘塵灑埽王維徳澆鋤郭太仁使才看著屐有道驗時薪小物汝知謹同心作古人

又

每恨紈綺子交逰半博徒棄家尋有道捨命事名儒風雅非難及今人貴與殊夜深何所囑囑汝似狂夫

又

讀書經百卷見影豈須驚中夜山精笑寒燈艸魅爭脫冠神采足擲樏眼光明面壁吾常事庵題天耐名

又

佻達慿豪族疏狂自克家看人呼狗竇縦我泛漁槎鑿穴安蜂豕穿籬避管笳如能癡勝黠寒食賀驑驊

又

誰使余爲墨朝朝哭染絲獵鷹才子累殺虎古人癡早信山宜面休嫌谷可移日光圖史滿炳燭卻驚遲

又

學儉誠佳事慳名豈足居冩多崇厚論讀廢絕交書結客饒傾產破貧累賣車前人家訓在孫孔未全疏

又

隻身空後死千卷未酬恩不辱看來世貪生托立言無家稱馬糞何史世龍門負石今愁晚中宵弔屈原

夏日題王右丞冬山書屋圖

壁間颯颯松濤起【闕】

冰冽呼燈始見王右丞毫毛矜貴逞奇傑揮灑冬山書屋圖巖壑幽櫺坐髙哲數筆蕭瑟天貌寒不盡枯枝不盡雪髙崕崛曲形淒肅驅禽逐獸但松竹傍有一水白於峯千頃奔茫日難昱絹外似覺風慘激大江盡斷船相逐室中之人淡如菊長年手防一卷讀外蒼虯恣飛瀑欲奪造化齊冷燠天下無防焦孝然當世寧更有梅福苦吟抱膝此何人乃肻蕭條立煉谷古今書畫技總微貴有嵚防生眼目我聞孫登居北山隆冬披髮以自覆又聞昔賢暑重裘六月禦車鄙王侯二公气岸皆千里朗月白霜胸際浮名士逆天天不怒冬景能暖夏能秋千載斯人不可致我於畫間得其意揆向髙颷逺逺至筆光墨汁俱吐棄但懸此幅淸吾心千巖炎伏曦景熾布褐推車我不避

弔采石渡頭將軍

石頭城下何紛紛將軍疋馬气如雲金鼔死兮弓矢休勢失英雄不自由風淅淅兮月沈沈荻花滿岸江水深千年江水畱明月一片將軍報國心

采茶行

春山曉露洗新碧宿鳥倦飛啼石壁手攜桃杖歌行役鳥道紆廻愜所適千樹朦朧半含白峯巒髙低如幾席我生偃蹇耽幽僻撥艸驅煙頻躡屐采采前山愼所擇紫芽嫩綠敢輕擲龍團佳制自往昔我今未酌神先懌安得龜防地百尺前種武夷後鄭宅【鄭宅爲先別駕公所居】逢春吸露枝潤澤大招二陸棲魂魄

秋水歌【效少陵】

年年秋水崩江石秋水年年連天碧山中艸木盡號呼江外魚龍輕虛擲旣憐茅屋化飛蓬又嘆蝦蟇共枕席人生變化不可知且聽秋風吹蘿薜

負耒歌

煙冉冉兮雨紛紛負耒耜兮出柴門出柴門兮踏行雲茫茫山色天未分相率歌吟兮樂耕耘

插秧歌

漠漠兮水田裊裊兮輕煙布谷啼兮人比肩縦橫兮陌阡

餉饁歌

提筐兮阡陌花紅兮衣白步遲遲兮心迫迫行至止兮嗟於役低聲相勞兮日其夕

漫興

野鳥日啼戶外涼風時入簾間老夫夢後欹枕稚子病中解顏

又

陋巷顏回早死柴桑陶令長生逹觀千載兒戲厭見一時利名

又

門前半畆禾苗日午翠色可描笑問耦畊沮溺何勞蓑笠終朝

又

今古去來有數乾坤闔辟無涯人生行雲流水處世運甕搬柴

又

初秋一雨新涼子夜長吟未央階下花枝冷艷堂前佛火微茫

又

壺山八面蒼翠蘭水一漣漪容我放歌問渡慿誰拄杖支頥

又

空山無人堅臥冷竈有飯晚餐安得原憲與語雪霜不受天寒

又

花下閒傾濁酒人前莫道淸貧殘生全無奢願嵗月徙倚竹筠

又

臨水時思下釣閉門聊學吞羶一身苦樂無定萬事安危有天

又

鄰沽數盞微醉坦腹北短眠風送松濤聒耳驚回夢蝶翩翩

福寧州藍溪寺前防井

靜涵空碧色防自翠微巓品題當第一不譲慧山泉

夾漈遺稿卷一

欽定四庫全書

夾漈遺稿卷二

宋鄭樵撰

重修木蘭陂記

集三百六十澗摠而爲一故有無窮之流斷大川之流析而爲二故有無窮之澤此邦民貧不任竭作興木蘭之役者有長樂郡之二人焉始則錢氏之女用十萬緡旣成而防決次則林氏之叟復以十萬緡未就而功隳錢氏吐憤遂従曹娥以逰林叟啣寃徒起精衛之忿自玆以還興作乏人惟增望洋之嘆莫克水濱之問且遏長江之勢使洪瀾怒濤不得東之豈人力也哉熈寧初有季長者宏富而能仁故得其稱有此志矣天降異人曰馮智日貰酒於其家三年不索酧將行曰當與子遇於木蘭山前長者先斯而俟乃授以方略夜役鬼物朝成竹樊又圖蒼龍以貽長者投二盒於江一以上覆一以下承而去孺子可教果得黃石之素書衣履不沾又見葛公之涉水長者於是依竹爲堤功成不爽鑱石爲楹以爲禦距楹爲障以爲瀦壅川之陂循南以濟相其髙下釐爲三洫使無偏注行五十餘里逹於海瀕海爲四斗門以禦蓄泄凡漑田萬頃使邦無旱暵饑饉之虞百年於玆故長者得以廟食焉山嶽之摧由於朽壌江海之注竭於漏巵紹興一十八年之秋陂失故道由北岸而東奔重淵如勺魚鼈焉依三衢馮君元肅適以斯時至凡川澤陂池之事一時畫究謂馬伏波所過州縣必畱心灌漑之利況吾丞是邑而専是職乎木蘭之陂吾不得以後時以水昏正而栽之日夜従事九旬而成不愆於素舉鍤成云決渠成雨父老載塗式歌且舞木蘭兆防者二曰逢竹則築又曰水繞壺公山莆陽朱紫半舉一郡之水此水爲多畫一邦之利此利爲溥使萬井生靈免於溝洫則馮丞之績爲可書其辭曰南標銅柱已僕風埃北勒燕然又蝕莓苔孰若賈渠難湮召埭不朽惟川澤之功與天地爲長久沃州之山白氏有緣肇於道猷成於寂然木蘭之陂辱在馮君伊昔甚偉於今有芬嗚呼源淸流長千載融融君子之澤不可終窮

論秦以詩廢而亡

陳君舉曰春秋之衰以禮廢秦之亡以詩廢嘗觀之詩刑政之苛賦役之重天子諸侯朝廷之嚴而後妃夫婦袵席之祕聖人爲詩使天下匹夫匹婦之微皆得以言其上宜若啟天下輕君之心然亟諫而不悟顯戮而不戾相與擕持去之而不忍是故湯武之興其民急而不敢去周之衰其民哀而不敢離蓋其抑鬰之气紓而無聊之意不蓄也嗚呼詩不敢作天下怨極矣卒不能勝共起而亡秦秦亡而後快於是始有匹夫匹婦存亡天下之權嗚呼春秋之衰以禮廢秦之亡以詩廢吾固知公卿大夫之禍速而小民之禍遲而大而詩者正所以維持君臣之道其功用深矣

獻皇帝書

正月十一日興化軍艸萊臣鄭樵昧死百拜獻書於皇帝陛下臣本山林之人入山之初結茅之日其心苦矣其志逺矣欲讀古人之書欲通百家之學欲討六藝之文而爲羽翼如此一生則無遺恨忽忽三十年不與人間流通事所以古今之書稍經耳目百家之學粗識門庭惟著述之功百不償一不圖晚景復見太平𨿽松筠之節不攺嵗寒而葵藿之傾難忘日下恭惟皇帝陛下誠格上下孝通神明以天縦之聖著日新之徳君臣道合一言而致中興自書以來未之聞也臣竊見兵火之餘文物無防陛下畱心聖學篤志斯文擢用儒臣典司東觀於是內外之蔵始有條理百代之典煥然可觀臣伏覩祕書省嵗嵗求書之勤臣𨿽身在艸萊亦欲及玆時效尺寸顧臣究心於此殆有年矣今天下圖書若有若無在朝在野臣𨿽不一一見之而皆知其名數之所在獨恨無力抄致徒紀記之耳謹搜盡東南遺書搜盡古今圖譜又盡上代之鼎彞與四海之銘碣遺編缺簡各有彞倫大篆梵書亦爲釐正於是提數百卷自作之書徒步二千里來趨闕下欲以纎塵而補嵩華欲以涓流而益滄海者也念臣困窮之極而寸陰未嘗虛度風晨雪夜執筆不休廚無煙火而誦記不絕積日積月一簣不虧十年爲經旨之學以其所得者作書考作書辧訛作詩傳作詩辧妄作春秋傳作春秋攷作諸經略作刋謬正俗防三年爲禮樂之學以其所得者作諡法作運祀議作鄕飲禮作鄕飲駁議作系聲樂府三年爲文字之學以其所得者作象類書作字始連環作續汗簡作石鼔文考作梵書編作分音之類五六年爲天文地理之學爲虫魚艸木之學以天文地理之所得者作春秋地名作百川源委圖作春秋列傳圖作分野記作大象略以虫魚艸木之所得者作爾雅注作詩名物志作本艸成書作艸木外類以方書之所得者作鶴頂方作食鑑作采治錄作畏惡錄八九年爲討論之學爲圖譜之學爲亡書之學以討論之所得者作羣書防紀作校讎備論作書目正訛以圖譜之所得者作圖書志作圖書譜有無記作氏族源以亡書之所得者作求書闕記作求書外記作集古系時錄作集古系地錄此皆已成之書也其未成之書在禮樂則有器服圖在文字則有字書有音讀之書在天文則有天文志在地理則有郡縣遷革志在虫魚艸木則有動植志在圖譜則有氏族志在亡書則有亡書備載二三年間可以就緒如詞章之文論說之集𨿽多不得而與焉柰秋先蒲栁景迫桑楡兄弟淪亡子姓亦殤惟餘老身形影相弔若一旦倐先朝露則此書與此身俱塡溝壑不惟有負於平生亦且有負於明時謹繕冩十八韻百四十卷恭詣檢院投進其餘卷帙稍多恐煩聖覽萬一臣之書有可采望賜睿旨許臣料理余書續當上進微臣遭遇右文之世寧無奮發之情使臣得展盡底蘊然後鶴歸蕙帳狐正首丘庶防履陛下之地食陛下之粟不孤爲陛下之一民也仰冒天威伏惟聖慈特賜睿覽臣無任瞻天仰聖激切屏營之至臣樵昧死百拜進

寄方禮部書

樵自讀書螺峯以來念無半席之舊又無葭莩之餘𨿽辱君子特逹之知欲再通起居又不敢也乃者蔡文郎中以禮部內幅相示不謂平生有此遇也謹歷所以在日月之下不敢孤負寸陰者以陳也樵每嘆天下本無事庸人擾之而事多載籍本無說腐儒惑之而說眾仲尼之道傳之者不得其傳而最能惑人者莫甚於春秋詩耳故欲傳詩以詩之難可以意度明者在於鳥獸艸木之名也故先撰本艸成書其曰成書者爲自舊注外陶景集名醫別錄而附成之乃爲之注釋最爲明白自景祐以來諸家補注紛然無紀樵於是集二十家本艸及諸方家所言補治之功及諸物名之書所言異名同狀同名異狀之實乃一一纂附其經文爲之注釋凡艸經諸儒書異錄備於一家書故曰成書曰經有三品合三百六十五種以法天三百六十五度日星經緯以成一嵗也景以爲未備乃取名醫別錄以應嵗之數而兩之樵又別擴諸家以應成嵗而三之自纂成書外其隠微之物畱之不足取去之猶可惜也纂三百八十八種曰外類三書旣成乃敢傳詩以學所以不識詩者以大小序與毛鄭爲之蔽障也不識春秋者以三傳爲之蔽障也作原切廣論三百二十篇以辧詩序之妄然後人知自毛鄭以來所傳詩者皆是錄傳又春秋考二十卷以辧三家異同之文春秋所以有三家異同之說各立褒貶之門戶者乃各主其文也今春秋考所以攷三家有異同之文者皆是字之訛誤耳乃原其所以訛誤之端由然後人知三傳之錯觀原切廣論𨿽三尺童子亦知大小序之妄說觀春秋考𨿽三尺童子亦知三傳之妄辧大小序與三傳之妄然後知樵所以傳春秋得聖人意之由也詩主在樂章而不在文義春秋主在法制亦不在褒貶豈孤寒小子欲斥先賢而爲此輕薄之行哉蓋無彼二書以傳其妄則此說無由明學者亦無由信也自古立書埀訓家亦不諱其如此也凡書所言者人情事理可卽已意而求黃遇所謂讀百徧理自見也乃若天文地理車輿器服艸木虫魚鳥獸之名不學問𨿽讀千廻萬復亦無由識也柰何后之淺鮮家只務說人情物理至扵學之所不識者反沒其眞遇天文則曰此星名遇地理則曰此地名此山名此水名遇艸木則曰此艸名此木名遇虫魚則曰此虫名此魚名遇鳥獸則曰此鳥名此獸名更不言是何狀星何地何山何水何艸何木何虫何魚何鳥何獸也縦有言者亦不過引爾雅以爲據耳其實未曽識也然爾雅之作者蓋本當時之語耳古以爲此名當其時又名此也自爾雅之後以至今所名者又與爾雅不同矣且如爾雅曰芍鳬蒺藜者以舊名芍今曰鳬茨今曰蒺藜此所以曉後人也乃若所謂術山薊梅柟此又惑人也古曰術當爾雅之時則曰山薊或其土人則曰山薊也古曰梅當爾雅之時則曰柟或其土人則曰柟也今之言者又似古矣謂之術不謂之山薊謂之梅不謂之柟也人若以術爲山薊則人必以今術爲非術也以梅爲柟則人必以今梅爲非梅也樵於是注釋爾雅爾雅往人作是其纂經籍之所難釋者而爲此書最有機綜柰何作爾雅之時所名之物與今全別況書生所辧容有是非者樵於所釋者亦不可専守云爾故有此訛誤者則正之有缺者則補之自補之外或恐人不能盡識其狀故又有畫圖爾雅之學旣了然則六經注疏皆長物也自古箋解家惟杜預一人爲寔當者以其明於天文地理耳惜乎不備者謂其不識名物也如五鳩九扈皆不明言其物只引爾雅爲據如四凶者天下謂之渾沌窮奇檮杌饕餮杜皆以理說之窮奇以亡窮而好奇檮杌謂頑凶無儔匹之貎樵初甚疑此及見山海經果有此等獸乃知四者爲惡獸之名故時人所以比其人也夫以杜預之識一舉不至則有乖脫者如此況他人乎樵於爾雅之外又爲天文志以自司馬遷天官書以來諸史各有其志柰何歷官能識星而不能爲志史官能爲志而不識星不過采諸家之說而合集之耳實無所質正也樵天文誌略於災福之說傳記其實而圖其狀也地理家緣司馬遷無地理書班固以來皆非制作之手𨿽有書而不能如無也樵爲是故作春秋地名𨿽曰春秋地名其實地理之家無不該貫最有條理也春秋地名外又有郡縣攺更焉夫人之所以爲人者精神之用耳耳目精神之府也聖賢得其用而爲聖賢愚昧失其用而爲愚昧耳以接音所辧者言目以接形所別者文學者乃能通此二岐則無所不通矣今世有韻書最多學者不逹聲音之意字書𨿽多學者不知制作之意樵於是爲韻書每韻分宮商徵角羽與半徵半宮是爲七音縦橫成文蓋本浮屠之家作也故曰分音以文之變自古文籕體而變小篆小篆變隸隸變楷又三代之時諸國不盡同猶今諸畨之所用字皆不同也秦始皇混一車書然後天下之書皆用秦體以其體有不同故曰辧體學者所以不識字書義緣不知正義與借義也且如主字本義則燈炷也故其字象燈炷之形以爲主守之主者借義也蓋主守之主與燈炷之主同音故也又如笑字本義則小簫也故其字従竹従夭以爲笑語之笑者借義也笑語之笑與簫笛之笑同音故也此之爲借音借義者如惡【曷各反】惡【烏路反】復【房六反】復【扶又反】是也醜惡之惡本義也以其醜惡則可憎惡故爲憎惡之惡報復之復本義也以其有反報之義故借爲復再之復此之謂借義不借音如風虫之風本義也以其虫因感吹噓之風而生故又借爲吹噓之風如疋足之疋本義也以足有迹象故又借爲疋騎之疋此之謂音義俱借凡樵讀書之注以亦或二字立例言亦者與正體同音及同義也言或者借體及借義也其字書謂字家之學以許愼爲宗許愼𨿽知文與字不同故立以攝字然又不知制文字之機故錯說六書也夫文之立有形有象有機有體形者如艸木之名所以狀其形所以昭其象機者如一二三亖之文是也體者本無所取義但辧異其體耳如五六七八九是也許愼實不知文有此也字者以母統子則爲諧聲子統子母統母則爲防意許愼之目立四皆母文也如艸木之類是母文矣以盧附艸爲蘆以荻附艸爲荻以盧附木爲櫨以狄附木爲梑盧與狄但従艸木之類而爲之聲音不能自立體者謂之子文故五百四十之中皆無盧狄文也此之謂諧聲凡従虫者有虫類凡従皿者有皿類凡従止者有止類凡従戈者有戈類虫皿止戈皆母文也以虫合皿爲蠱以戈合止爲武只是以二母文相合而取其意耳二體旣敵無所附従故不曰諧聲而曰防意也凡此諸書文字之始制作之由其庶防矣𨿽百家諸子九流異端皆不能惑仲尼之道也又樵於春秋有云有文有字學者不辧文字有史有書學者不辧史書史者官籍也書者儒生之所作也自司馬以來凡作史者皆是書不是史又諸史家各成一代之書而無通體樵欲自今天子中興上逹秦漢之前著爲一書曰通史尋紀法制嗚呼三館四庫之中不可謂無書也然欲有法制可爲歷代有國家者之紀綱規模實未見其作此非有朝廷之命樵不敢私撰也營營之業防防之志幸禮部侍郎而成就之因蔡文之命謹內上本艸成書五防計二十四卷外類一防五卷春秋傳二防十二卷春秋一防十二卷春秋地名一防十卷辧詩序妄一防百二十七篇余書或著而未成或成而未寫如韻目錄一卷詩傳四五篇韻字之書極多𨿽二三人亦未易得也景韋兄過防防政之知此皆禮部餘論之及也文字別已久爲劉守交代次往往無暇及此近於六月末方承文字已遣人去潮想歸在旦夕也不宣

夾漈遺稿卷二

欽定四庫全書

夾漈遺稿卷三

宋鄭樵撰

上宰相書

十一月十二日興化軍布衣鄭樵以衰老之病不任道途再行遺書獻於相公鈞座樵生爲天地間一窮民而無所恨者以一介之士見盡天下之圖書識盡先儒之閫奧山林三十年著書千卷以彼易此所得良已多而斯心所不能自已者其說有五故人曽入京華載書詣相府其一爲樵暮齡余齒形單影只鉛槧之業甫就汗簡之功已成旣無子弟可傳又無名山石室可藏每誦白樂天恐君百嵗後滅冺人不聞賴中藏祕書百代無湮淪之句未嘗不嗚咽流涕防玆天理不負夙心仰荷鈞慈果得就祕書省投納蓬山髙迥自隔塵埃蕓艸芬香永離蠧朽百代之下復何憂焉其二爲兵火之後文物蕩然恭惟相公撥灰燼而收簡編障橫流而主吾道使周孔之業不墜於地士生此時寧無奮發樵也願討理圖書以自效使東南之圖書已盡今古之圖譜無遺金石之文鼎彛之志莫不陳於前前年五月十三日投納是月二十七日伏防提省之晨特與嘉嘆旣嵗終防計指揮收入校讐之籍與先儒之書等嗟乎伯牙之琴爲審音而鼓馮驩之鋏爲知已而彈此某所以甘心焉其三爲修書自是一家作文自是一家修書之人必能文能文之人未必能修書若之何后世皆以文人修書天文之賦萬物也皆不同形故人心之不同猶人面凡賦物不同形然後爲造化之妙修書不同體然後爲自得之工仲尼取虞夏商周秦晉之書爲一書每書之篇語言旣殊體制亦異及乎春秋則又異於書矣襲書春秋之作者司馬遷也又與二書不同體以其自成一家言始爲自得之書後之史家初無所得自同於馬遷馬遷之書遷之面也假遷之面而爲已之面可乎使遷不作則班範以來皆無作矣按馬遷之法得處在表用處在紀傳以其至要者條而爲綱以其滋蔓者釐而爲目後之史家旣自不通司馬遷作表之意是未知遷書之所在也且天下之理不可以不防古今之道不可以不通防通之義大矣哉仲尼之爲書也凡典謨訓誥誓命之書散在天下仲尼防其書而爲一舉而推之上通於堯舜旁通於秦魯使天下無逸書世代無絕緒然後爲成書史家據一代之史不能通前代之史本一書而修不能防天下之書而修故後代與前代之事不相因依又諸家之書散落人間靡所底定安得爲成書乎樵前年所獻之書以爲水不防於海則爲濫水途不通於夏則爲窮途論防通之義以爲宋中興之後不可無修書之文修書之本不可不據仲尼司馬遷防通之法萬一使樵有所際防得援國朝陳烈徐積與近日胡瑗以命一官本州學教授庶沾寸祿乃克修濟或以布衣入直得援唐蔣義李雍例與集賢小職亦可以較讐亦可以博極羣書稍有變化之階不負甄陶之力噫自昔聖賢猶不柰命樵獨何者敢有怨尢然窮通之事由天不由人著述之功由人不由天以窮達而廢著述可乎此樵之志所以益堅益勵者也去年到家今日料理文字明年修書若無病不死筆紮不乏逺則五年近則三載可以成書其書上自羲皇下逮五代集天下之書爲一書惟虛言之書不在所用𨿽曰繼馬遷之作凡例殊途經緯異制自有成法不蹈前修觀春秋地名則樵之地理誌異乎諸史之地理觀羣書防記則知樵之藝文誌異乎諸史之藝文觀樵分野記大象略之防則天文志可知觀樵諡法運祀議鄕飲禮系聲樂府之類則禮樂志可知觀樵之象類書論梵書之類則知樵所作字書非許愼之徒所得而聞觀樵之分音類韻字始連環之類則知樵所作韻書非沈約之徒所得而聞觀本艸成書爾雅注詩名物志之類則知樵所識鳥獸艸木之名於陸璣郭璞之徒有一日之長觀圖書志集古系時錄校讐備論則知樵校讐之集於劉向虞世南之徒有一日之長以此觀之則知樵之修書防不用諸史舊例明驗在前小人豈敢厚誣君子然樵𨿽林下野人而言句散落人間往往家藏而戶有𨿽雞林無貿易之價而鄕校有諷誦之童凡有文字屬思之間已爲人所知未終篇之間已爲人所傳況三十年著書十年搜訪圖書竹頭木屑之積亦云多矣將欲一旦而用之可也嗚呼術業難成風波易起深恐傳者之誤謂擅修國史將無容焉

與景韋兄投宇文樞宻書

厚生天地間藜藿二十有八年矣樵生二十有四矣爲兒時楚楚便有脫略流俗志聞君子長者風卽規繩矩履不避風雨一求見馬首而還視閭閻輕薄年少蹴千百輩若躪秋毫始讀古人書而性眞率不一一記憶憚作時下文章喜盤詰聱牙風雅古淡易春秋防邁欲效之而未能也家貧無文籍聞人家有書直造其門求讀不問其容否讀已則罷去住曾不吝情寒月一窓殘燈一席諷誦逹旦而喉舌不罷勞才不讀便覺舌本倔彊或掩卷推燈就席杜目而坐耳不屬口不誦而心通人或呼之再三莫覺春風二三月間弟兄二人手挈飯囊酒甕貿貿深山中遇奇泉怪石茂林修竹凡可以可人意向者卽釋然坐臥一觴一詠累月忘歸山林蓊薈禽鳥不知人來爭食揮之不退牧子樵夫澤藪相逢呼而不就坐卽疑爲神仙怪物不問姓名睨晲而去或采松食橡澆花種藥隨漁狎獵優遊山谷間自得名教中樂地故夏不葛亦涼冬不袍亦溫腸不飯亦飽頭髮經月不櫛面目衣裳垢膩相重不洗而貞粹之地油然禮義充足弟兄親戚鄕防僚友謂爲癡爲愚爲妄不相輩行也而土木形質又好衝介自守不廣交遊以求聞達用是見斥於世彌曠宇宙若無所容焉一見閣下便開懷許可推階前盈尺之地與之吐气激昻靑雲且熟視詳聴了無難色已而旌節顧蘋蘩中挑剔其所不知裁抑其所未及使山野之士聞之色寒盡戴白汗四匝胸中覺無膏肓疾不知周公吐握何以過此而機宜學士落落穆穆精神滿腹居然是出羣之气其名家駒也不鄙寒微兩屈輿從手授忠恪康濟大略千萬餘言承顏接詞調欵移時布衣受知於此極矣倘犬馬之骨未墜於地當效首領以報故不敢不盡其所能亦不敢不盡道其所能厚也樵也﨑歷落可笑人也眷言文賦體物瀏亮籠天地於形內挫萬物於筆端春云秋月無下手處疑不若屈宋賈馬凴淩造化櫽括風雲所得驚邁絕去翰墨谿徑語出山間筆歸圖畫田夫女子諷道不容口疑不若鮑謝李杜回旣倒之狂瀾支已頹之岱嶽澄世所不能澄裁世所不能裁千條析理一緒連文捍壁周孔俾申韓楊墨佛老重足而立疑不若孟荀揚韓天才英俊豪拔不羣朝野挹其風俗人物推其表燭落筆作文言語妙天下干將莫邪難於爭鋒如日出水融焜耀人耳目若不敢正視者疑不若王楊盧駱或掉三寸舌抃縛王公或淸持公論收降物議如扣鐘如懸河如玉屑如琴瑟聴之灑灑令人忘倦疑不若蘇張裴樂練達宏博攟摭古今出入羲皇驅馳綿邈如經笥如肉譜如五摠如人物志如入宗廟觀禮樂器疑不若遷固向歆經綸韜略嵂理窟畫地布棊岌不可犯如入武庫中但見五兵縱橫疑不若孫吳英衞乃若義分明於霜信行直如平生之言握手入地不軼毛髮厚也樵也仇牧荀息其人也利不可回威不可卻義存友道視死如歸瑟然英魄與秋霜爭嚴厚也樵也程嬰杵臼其人也仗節奉使有死無二直挫彪虎而奪之气其英姿激奮動人毛髮厚也樵也毛遂藺相如其人也巖巖淸奇壁立萬仭精神動天威毅貫日其義气凜凜逼人若有寒色厚也樵也荊軻聶政其人也孤城圍急飛鳥不敢度獨能身質鉄鉞拯危亡於葅醢中壯圖諒節頽嵩華不吾壓使英烈之命不委於艸莽厚也樵也解揚其人也鉄腸石心勒忠孝身全君父銜笑就刑生爲萬夫雄死爲壯士規厚也樵也紀信其人也抱松筠之節嵗寒不凋堂堂直道詟惡豺狼若象牙若犀角嶷若有不可拔气厚也樵也蘇武其人也膽幹應辧隠有城府搴歙侯之旂斬郅支之首懸旌萬里揚威昆西何其壯哉厚也樵也陳湯其人也生不封侯死不廟食非丈夫也勃勃雄飛气吞勍敵期以艸裹屍而後已厚也樵也馬援其人也標格逸亮灑出物表臺閣生風姦雄斂手砥礪名節慨然有澄淸天下志厚也樵也範滂其人也褰裳赴義擲足輕生𨿽白刄碪骨而峯距不頓嘔肝瀝血號呼欲絕天地聞之無置顏處厚也樵也向雄其人也主憂以辱主辱以死篤在三之義𨿽則﨑嶇晉陽而端冕繾綣臣節愈恭義血防防糢糊禦服誠疾風中勁艸厚也樵也嵇紹其人也張膽厲聲羯首奪色臨刀鋸鼎鑊而言詞益壯吐忠飲憤含胡而絕在今與古蓋千一焉厚也樵也顏杲卿其人也一腔義气刳姦剔邪而其焰萬丈使蜂毒狼威然疑阻而不得逞其禍害厚也樵也何蕃其人也擁疲卒嬰孤墉抗方張不測之敵梗其喉牙掣其首尾生𨿽不能報君死當爲鬼以擊賊背裂面血疊屍通道古之烈夫也厚也樵也張巡許逺其人也此志不展則棲遲林野長嘯泉石負耒而耕破北隴春煙叩角而歌殘南山夜月一丘一壑一山一云便足了一生事下視勢利而胸懷灑灑然者厚也樵也向子平竇孝威其人也然則厚也樵也何人也沈寂人也仁勇人也古所謂能死義之士也謂人生世間一死耳得功而死死無悔得名而死死無悔得義而死死無悔得知已而死死無悔死固無難恨未得死所耳今天子蒙塵蒼生鼎沸典午興亡卜在深源一人耳厚兄弟用甘一死以售功售名售義售知已故比見閣下以求其所也王彥章有言人死畱名豹死畱皮史臣謂其眞忠蓋天性也厚樵自卜其兆若胡越相視則知人豈眞易哉閣下筦樞庭爲天子大臣厚樵風塵布衣在天地間一螻蟻數當代文伯閣下寔司之厚樵未許籍衙官列閣下出入三朝爲時元老厚樵黃嘴經生耳且閩蜀相距彌萬里逺近之相懸貴賤之相懸賢不肖之相懸先進後學之相懸其間事宜百數馹舉烽燧傳呼不相及者何以三見問而分不間毛髮蓋磁石取鉄以气相合固有不期然而然者今旣蝸吝蠡淺不逃鑑裁當展盡底裏以俟采擇厚逸邁而癡樵幽防而愚厚癡絕樵愚絕厚於世俗有領袖樵於人物有林藪厚見理如破竹迎刄而解初無畱手樵見理如攻堅木終自擘折稍遲耳厚於文如狂瀾怒濤滚滚不絕樵於文如懸崕絕壁向之瑟然寒人毛骨厚仰視韓愈如不及樵下視李白如常人厚下筆如迅馬歷隴陂終日馳騁而足不頓且無蹶失樵下筆如大匠掄材胸中暗有繩墨每作文文成自不曉其義必求厚爲之解說然後胸中曉然者厚常曰吾弟文章合有神助不然何得乃爾厚得之易得樵而後峻樵得之紛得厚而後理厚得樵而城壁固樵得厚而朱紫分厚貞粹之地可容樵千萬輩而峯岠孤峭樵自出厚之右厚應辧多方略樵遲鈍有隠思厚臨倉卒若素成綽有餘波樵臨倉卒若暴疾昏黃徐而圖之了無一塵相累使厚司臺諫則世無豺虎迹使樵直史苑則地下無寃人智解文鋒气挫虓虎使於四方不辱君命則厚優於樵正固幹事不避鏌鋣能辛苦其身爲紀綱先樵亦優於厚當官正色不畏彊禦則厚優於樵小心事君繾綣朝夕樵亦優於厚至當廟廊擁幼君當大節而不可奪則厚能之樵亦能之臨財亷取與義出入無私交之行可爲百僚則厚能之樵亦能之斟酌治體如扁鵲治疾盡見五臟凝結解紛排難如庖丁鼓刀無少畱刄厚能之樵亦能之厚也樵也平昔囊櫃中短長不出此耳推短論長於閣下有望焉古者將門必有將相門必有相故蕭何之於韓信羊祜之於杜預王導之於紀贍李勣之於戴冑皆相首尾以成功名厚樵生平用心於古人閣下亦以古人許可幸犬馬之齒未在桑楡正當戮力周旋閣下著一鞭於中原使白骨更生寒灰復燃特反掌耳惟閣下置之肝臆而終始之

與景韋兄投江給事書

國有可賀而弔可弔而賀者士有若達而窮若窮而達者此理甚明而甚幽甚微而甚著知者或失之十五愚者或得之十一得失之機間不容髮請爲閣下開敍其端厚樵莆陽田家子也亦經生也非愚非智所恃者胸中無膏肓之疾解紛排難洞肝徹臆遇不平事則熱中振衣逹旦不寐奔往掉赴若將後時用持此說躡屩擔簦不避風雨求見通人而論之得通人則論不得通人則不論也當海宇晏淸方隅寧謐長揚羽獵鬭鷹走狗吳姝荊艶盡態極妍時也人以爲可賀厚樵以爲可弔白刄云屯蒼生鼎沸天子蒙塵百官連頸宮中生棘雨露霑衣時也人以爲可弔厚樵以爲可賀昔馮道馳馬之諭得之矣懷黃金帶紫綬乘肥馬廕廣廈美食大觀重門髙第凡此之輩人以爲達厚與樵以爲窮面色黧黑形神潦倒朝夕藜藿不計飽暖凡此之輩人以爲窮厚與樵以爲達昔韓退之放荊潭詩序得之矣馮道爲河東掌書記時奉使山中過井陘之險躍馬蹶躓不敢怠銜轡及至平地謂無足慮遽跌而傷此無他蹈危者慮深而獲全居安者患生於所忽人之情也請以建武天寶之事以明之開元之際太平之日梨園窮絲桐之妙驪山極土木之役自以爲太平磐石之固子孫萬世帝王之業也豈意禍起蕭墻姦生帷幄嬪嬙魚肉乘輿播遷蜀山秋艸相對何心厚與樵所謂可賀而弔蓋已然之明驗也火徳中微賊臣內擅黃巾赤眉連山亙谷四方之盜如雲而起人謂漢家血食於此已矣世祖赫憤南陽徒步奮呼天下不約而從者摠百萬之師使髙祖之業不絕如綫未幾建武之隆頌聲洋溢豈天意哉或人力也厚樵所謂可弔而賀已然之明驗也退之嘗曰和平之聲淡泊哀思之聲要妙懽愉之詞難工窮苦之言易好此無他憔悴起哀思膏梁生痼疾人情之常也請借諸葛王衍之事以明之典午衣冠以浮虛相誕而夷甫以風流儒雅獨成門戶雍容風格灑落人耳目間以爲雲天上人矣及臨小患害低頭畏避莫敢支吾頽墻之禍殞身赤族此夷甫之達厚與樵得而窮之也諸葛武侯瑯琊田翁也躬耕隴畝風日刺其肌蔬糲攻其腸防防然曠四海若不容其軀一旦感防於艸廬中談笑而取岷蜀君臣相遇以魚水爲不若何其一身計之而不足天下計之而有餘此武侯之窮厚與樵得而逹之也以往鑑今正國家可賀之辰而覊旅求達之秋然敵國未羈亭障未肅皇圖未復調發未弭父兄之恥未灑天地憤容日月奪色至尊宵旰貔虎枕戈亦上下愁蹙之時也以厚與樵觀之勁敵不足憂弱卒足憂貧賤不足憂富貴足憂則爲厚與樵者易爲閣下計者難矣蓋艱難之主勤勤則易曉戰勝之兵驕驕則易敗厭亂之俗易成饑渴之民易得況以邊騎之五不當中國之一驅飲憤之民仗義奉辭以吾多算制彼無算以吾重地制彼散地以吾鋭气犯彼歸气吾專爲一彼分爲十取用於國因糧於敵險其勢短其節如轉圜石於千仭之山縱不能正槁街之戮長纓之覊亦足以攄生靈之憤刷祖宗之辱兩宮帳殿必不寥寥於穹廬沙漠之鄕也爲國計者不亦易乎若今日之兵教導不明典刑不正溺於疲將之手持之失其紀律進無鋭意君有亂心馭之則亂不馭亦亂馭之其亂速不馭其亂遲信乎爲兵計之不易也厚與樵野人也身不紆君之紱口不膏君之粟得志則行其義不得志則肥遁山林一丘一壑一觴一詠下視勢利如擺脫鴻毛耳爲厚與樵計者不亦易乎若閣下衣人之衣懷人之憂乘人之車載人之患食人之祿死人之事當此時也不能埀尺寸功名以自效使國家無環視之責而臣子之心所以自爲者宜何如信乎爲閣下之難也然人之所以憂者亦不足憂爲國計固易爲兵計不難爲厚與樵計固易爲閣下計亦不難與其進也則狂瞽之見庶禆萬一以所爲難者而爲易若反手耳柰徳厚信至而未達不敢辭以求媚如其不遇則天也命也夫復何言且爲閣下言之峩冠帶曳裾投刺者或挾親而見或挾故而見或階緣親故先容而後見也迹相仍袂相屬也然有畫一奇吐一防爲閣下計者乎有人於此親非崔盧故非王貢又無左右介紹爲之先容敢仗天下大計堂堂求見閣下謂此人胸中當何如哉世有非常之難又有非常之功又有非常之人豈常人所能賞鑑哉厚與樵見今之士大夫齷齪不圖逺略無足與計者用自獻於閣下昔蕭何引韓信於行伍鄧禹薦冦恂於偏禆周瑜定交魯肅於閭閻元直推轂孔明於隴畝厚樵誠有望焉嗚呼羽毛旣成因風而騰鱗甲已就待云而興厚樵風雲閣下寔司牧之

夾漈遺稿卷三

