

欽定四庫全書

集部二

李北海集

別集類一【唐】

提要

【臣】等謹案李北海集六卷唐李邕傳邕事迹具唐事本傳邕文集本七十卷宋志亦不著錄此本爲明無錫曹銓所刋前有荃序稱紹和徵君刻唐人集初得北海集而餘論之不言爲何人所編大抵皆采摭文苑英華諸書裒而成帙非原本矣史稱邕長於碑頌前後所制凡數百首今惟賦五首詩四首表十四首疏狀各一首碑文八首銘記各一首神道碑五首墓記銘一首蓋已十不存一舊唐書稱其韓公行狀洪州放生池碑批韋巨源諡議爲當時文士所重李白東海有勇婦一篇稱北海李使君飛章奏天庭杜甫八哀詩稱朗詠六公篇憂來豁防蔽趙明誠金石錄稱稱唐六公詠文詞髙古今皆不見此集中殊可惜也劉克莊後村詩話譏其爲葉法善祖作碑貽千載之笑然唐時名儒碩士爲緇黃秉筆不以爲嫌不似兩宋諸儒視二教如敵國此當尙論其世固不容執後而議前且克莊與眞徳秀防徳秀西山集中琳宮梵剎之文不可枚舉克壯曾無一詞而獨刻責扵邕是尢門戶之見不足服邕之心矣卷末附錄載新舊唐書邕本傳及贈送諸作而別載文苑英華所錄邕賀赦表六篇題曰糾謬謂考其事在代宗徳宗憲宗時邕不及見其論次頗爲精審然考彭叔夏文苑英華辧證曰賀赦表六首類表以爲李吉甫作而文苑以爲李邕案邕天寶初卒而六表乃在代宗憲宗時況文苑於三百五十九卷重出一表題曰李吉甫又第二表末云謹遣衙前虞王國淸奉表陳賀以聞正與吉甫郴州謝上表末語同則非邕作也云云是宋人巳經考正編是集者用其說而諱所自來亦可謂攘人之善矣乾隆四十一年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集部二

李北海集目錄

別集類一【唐】

卷一

賦

日賦

春賦

石賦

鬭雞賦

鶻賦

髙適和鶻賦附【並序】

詩

銅雀妓

詠云

登歷下古城員外孫新亭【亭對鵲河時李之芳自尙書郎出爲齊州制此亭】

杜甫同李太守登歷下古城孫員外新亭附

奉和初春幸太平公主南莊應制

韋嗣立和初春幸太平公主南莊附李嶠和初春幸太平公主南莊附

李乂和初春幸太平公主南莊附

宋之問和初春幸太平公主南莊附沈佺期和初春幸太平公主南莊附邵升和初春幸太平公主南莊附

蘓頲和初春幸太平公主南莊附

卷二

表

賀加天寶尊號表

賀感夣聖祖表

賀新殿鐘鳴表

賀章仇兼瓊克防表

淄州刺史謝上表

爲濠州刺史王弼謝上表

謝賜遊曲江宴表

謝入朝表

謝書上考表

謝勅書及防綾表二首

謝賜慰諭表

辭官歸滑州表

進喜雪詩表

進文馬表

疏

諫鄭普思以方技得幸疏

狀

謝恩命遣髙將軍出餞疏

卷三

碑

兗州曲阜縣孔子廟碑

嵩嶽寺碑

五臺山淸涼寺碑

泗州臨淮縣普光王寺碑

卷四

碑

大相國寺碑

大云寺禪院碑

鄭州大云寺碑

楚州淮陰縣婆羅樹碑

銘

越州蕐嚴寺鐘銘【並序】

記

石室記

卷五

神道碑

唐贈太子少保劉知柔神道碑

左羽林大將軍臧公神道碑

卷六

神道碑

贈安州都督王仁忠神道碑

長安縣尉贈隴州刺史王府君神道碑桂州長史程府君神道碑

墓志銘

羽林大將軍臧公墓志銘

附錄

李邕傳

【石晉】劉昫

李邕傳

宋宋祁

送李邕之任滑臺

唐宗

同李太守北池泛舟宴髙平鄭太守

唐髙適

同羣公十月朝宴李太守宅

唐髙適

陪李北海宴歷下亭

唐杜甫八哀詩祕書監江夏李公邕

唐杜甫

送李邕

唐李嶠

遺事

集評

糾謬

賀赦表六首

李北海集序

紹和徴君刻唐人集未竟而余就其家索其遺書尙存數十種將並梓以傳力亦未之逮也初得李北海集而餘論定之爲之嚆矢北海豪於文者也終始見嫉於時相卒以讒死世論惜之然遇崔湜而不竄遇林甫而不死亦豈得爲北海哉而余獨惜姚張猶稱才相乃亦不能容北海豈非子美所稱獨步四十年階之爲厲然則北海非死於讒蓋死於文也然北海自以直節見重當世屢貶竄而名益彰故當世重其文若此不獨以文也傳稱邕有集七十卷而今所存僅六卷曩時所爲炤四裔唳九臯者其爲湮沒可勝道哉大略邕負气似長沙好客似信陵豪侈放縱不拘細行似冦萊公而其志大才疏實與文舉相類卒之一死於操一死於林甫先後兩北海若合符節豈不異哉讀孔璋二善之書妻溫戍邊之請吾猶爲之流涕崇禎庚辰桂月梁谿曹荃題

欽定四庫全書

李北海集卷一

唐李邕撰賦

日賦

惟元气之播儀式景曜之騰烈倚崇蓋而西轉駿流光之東晣豈盈縮兮彌歲亦畏愛兮異節瞰淑色而布龢赫炎氛而生熱所謂純精至髙至明燭龍照灼以首事竣烏迅而演成開天地之司目爲帝王之我兄文思以之寅餞神武以之掲行是以節朝有政逮昃未飡揚暉而四方動色霽景而萬物聳觀豁雲霧之凝暗解雪霜之沍寒願揮戈兮再晝俟傾藿兮長安至若瑞气浮煙休徴抱戴乍出海而融朗忽飛天而光大千里發乎主明五色見於時防將閉閣兮永言豈覆盆兮貽悔則有懷人惆悵酌醴獻酬一醉兮千日渇一日兮三秋昔鼎定兮卜洛彼升天兮上游處立觀於溟渤遂測景於嵩丘借如誇父棄防奔走何益夫子重陰道業所欽嘆遲遲之春日阻悠悠之宿心惜落照於崇木重遙思於竹林粵若飛箭易及長防難駐知息影之未寧喜傾蓋之相遇始曝書兮多暇復炙背兮成趣見蘭蕙之有暉想桃李之可樹別有晢以期皦至以憂長旣中時而必熭亦後甲而見陽與聖人兮齊朗冝君子兮借光卜在地而占吉說通夢而防昌匪直燭之滅私行之惟則若禦車之有輪豈摶空之無翼固斡運兮誰使諒周行而不息重光起於一人合璧旋於八極觀乎翠萍生實赤羽從軍倘一編之欲授曷三餘之敢聞夕沒銜於黛巘朝躋夾於火雲何白駒之激急致華髮之繽紛若乃江湖積气霧雨經時莓苔連於枕石泥濘汩於川坻仰蒼蒼而不見俟杲杲而常欺將遣慰兮安適每沈溟兮自悲借如謫居海上喟息天間有哀猿兮斷續無飛鳥兮往還事塡膺於瘴癘情滿目於雲山未回光於東闕猶屈指於南蠻乃舉手而歌曰披云覩日兮目則明就日瞻云兮心若驚日爾一日兮何道時哉幾時兮此生

春賦

肇木徳以周仁啟春生而賦質二儀防而廣運三正合而元吉和气靄兮充宇光風瀏兮被物豈因時而則舒亦樂道而奚卹我聖君大撫萬國肆覲羣後受天之禧嘉歲之首文物燦於南宮兵戈森於北斗攬百辟以同心貢千春之遐壽於是明詔有司攄求時令邁惟一之徳究吹萬之性勦土木之庻功阜稼穡之勤政畋漁止殺狴牢復命至若固陰往閉蟄戶未開虵盤地蓄燕伏巖猜穴蟻斂翼冰魚鼓鰓蠢蠢宛委戢戢低徊遲擊防兮久矣耿獻歲兮悠哉謂將死而沒代俄作解而驚雷廓視聽於壤脫飛騖於焚萊瞰靑陽以書物事白日而登臺觀乎旬時甫田宿昔曾薄驚洪鑄之神用偉元化之工作捲山河之變衰置天地之和樂律何谷而不暄光何容而不灼植也知歸動焉咸若爾乃楊廻曲沼李雜芳園條煙濃而曵地花錦縟而當軒玉顏景照羅袂風翻惋良人之諐信省賤妾而銜防蝶栩栩兮夢感鳥嚶嚶兮思存戞瑤柱以絙瑟引金斚而浮樽俯軒而下泣貽韶物而何言借如老軍追虜逺使窮河宵驅鳥逝野次星羅冰皚皚而雪下風颯颯而霜過遲日一煦挾纊甞多遣疇歲之寒栗襲初節之妍和千巖爲之動色萬壑爲之流波將回轡而秦望請舉手而豳歌則有第髙公族鼎貴侯家丹樓纒於禦道畫閣聳於朝霞明珠買妾黃金擲鼃列行逰衍直視驕奢跨浮雲之寶騎頓流水之香車漫平郊而借艸縂上苑而觀花飛鞭蹴鞠旋舞琵琶麾戚裏之途逺駐長安之日斜豈知夫東門在野北渭需沙散歸閒之召父隠養正之姜牙趣下裏之潦倒諠樂土之繁華茍炙背而垂釣但開田而種

石賦

代有逺遊子植杖大野周目層巖覩巨石而嘆曰玆盤礡也可用武而轉乎玆峭峙也可騰趠而登乎觀其淩雲挿峯隱霄橫嶂峻削標表汗漫儀狀劃鎭地以周博崛戴天而雄壯黙云之暮起赩丹霞之朝上若使矗布長城嶷聮髙壁遏西戎而分塞截東胡而度磧張九州之地險蹙四夷之天隔固可以絕驕子遐阻勍敵歸華夏之甲士卻邊荒之羽檄別有列在王庭地當文砌疑貞琬之粉澤艷重錦之光麗承聴政之梁柱納進賢之階陛匪徒夾植桃李因芳蕙降神女之徜徉拂仙衣之容曵若乃苔蘚剝落雨露淋漓冰碧藻曜繪畫紛披不邀代之所貴不欲人之見知罔懷金而則異曷剖玉而方奇至若危堞孤援懸門禦衝出陣摧鶴乘城起龍炮與矢而飛雨磁當途而列墉金皷爲之沮气戈矛爲之輟鋒借如奕秋沈思蜀相興圖秉節制以全勝縱刼殺以論都鄙宋緘之謬識嘉禹鑿之神模落五星而多懵坐千人而不孤惟磨礱之所取任圓方之自殊支空畱於織室編尙想於兵符鳥何恨而塡海山何言而望夫徒以貞者不黷堅者可久臥如羊於山野蹲似武於林藪知作鼓之希聲信爲人之無偶梁架海以東注鎭臨江而南守庶投水而克成將補天而何有豈獨砥礪利器盤踞眞王鏃來肅愼門通越裳屹特立以興主架能言以發祥邇開蓮兮表華逺倚劍兮疏梁保玆城而永固結彼交而不忘何止藏書入室勒篆離經翕湘川之飛燕伏昆池之駭鯨膏久服而顏駐碑一觀而涕零豈知扣角匡坐且悲歌於白水尋山小往止危途於翠屏而巳哉

鬭鴨賦

東吳王孫笑傲閶門魚橫玉劍蟻沸金樽賔僚霧進遊俠星奔桂舟兮錦纜碧澗兮花源爾乃輟輕棹登水閣絲管逓進獻酬交錯云欲起而中畱塵將飛而遂落旣而酣歌徙座取物爲娛徵羽毛之好鳥得渤澥之仙鳬出籠而振少步而趨唼喋爭食離褷帶雛隨綠波而澹淡向紅藻而傲愉鳬之爲物也說類殊種遷延遲重其聚則同而不和其鬭則仁而有勇參差聱軋颯沓繽紛其浮蔽水其旋如雲共洽波而弄吭各求匹而爲羣繞菇蒲而相逐隔洲渚而相聞於是乎防合紛泊崩奔鼓作集如異國之同盟散若諸侯之背約疊爲擒縱更相觸搏或離披以折衝或奮振以前卻始戮力兮決勝終追飛兮襲弱聳謂驚鴻回疑還鵲逼仄兮掣裔聮翩兮踴躍忽驚迸以差池倐沈浮而閃鑠號噪兮沸亂傾耳爲之無聞超騰兮往來澄潭爲之潰濩排錦石蹴瓊沙披羽翰簸煙霞避參差之荇菜隨菡萏之荷花駐江妃之往棹畱海客之歸槎而乃擁津塞浦辧觀如堵空裏訇厲天蛙黽兮失穴魚兮透泉專塲之雞沮气傾市之鶴慙妍其爲狀也不一其爲態也且千豈筆精之所擬非意匠之能傳良戒之於在鬭俾聞義而忘筌

鶻賦

伊鷙鳥之雄毅有俊體之超特意凝緩而無營體閒整而自得陰沈其精慘淡其色固未足以異於眾禽也夫一指一呼一擊一搏爲主之用騁人之樂凜然色動翕然气作殞三窟之狡兔斃五里之仙鶴騰霄漢而風捲透原野而星落萬乘爲之顧盻六軍爲之揮霍歡聲動於天地逸气靄於林薄至若逐鳥舛類射隼殊名獲不相讓遊不同徵何至徳而肯制每恊義而不爭偶坐推食雙飛和鳴殺敵齊力登樓比形夫其嚴冬沍寒烈風迅激或上棘林或依危壁身旣稟於喬木骨將斷於貞石營全鳩以自暖罔害利以招益信終夜而懷仁仍詰旦而見釋矧乃戀主不去狥食猶止豈貪利而永言將效誠而必死甘閉於籠分從於使寧竭力之利人曷戢翼以存巳則知負力幹勢爭啄奪肉始飛聲而逺引忽側翅而橫蹙遇之者夭當之者覆壯士感之驚嘆行人羨之回矚故能連擊縱便臨事莫違一超云以髙舉一隨物以低飛驅逐妙於人智促節合於兵機禽𨿽小而不陋獸𨿽防而無依或則九霄擊下萬里接來風行電轉月上雲開乍差池而不中終棄置而不回彼俊異之英決豈凝滯於嫌猜觀夫愛子防嚴惜巢忌物吻戞戞而雄厲翅翩翩而勁逸觜距者先中而命處綿蠻者異狀而同疾茍精別而棲條同賞心而無失

髙適和鶻賦附【並序】

天寶初有自滑臺奉太守李公鶻賦以垂示適越在艸野才無能爲尙懷知音遂作鶻賦其詞曰

夫何鶻之爲用置之則巳縱之無匹懷果斷之沈潛任情性之敏疾頭小而鋭气雄而逸邈耿介以淩霜目精明而防漆想象遼逺孤貞深宻將必取而乃回若受詞而無失當白帝之用事下淸霄而委質乃狥節而勃然因指縱而挺出嚴冬欲雪蔓艸初焚野莽蕩而風天崢嶸而日曛忿顧兔之狡伏恥髙鳥之成羣始滅沒而略地忽升騰而參云翻決裂以電擊皆披靡而星分奔走者折脇而絕脰鳴噪者血灑而毛紛𨿽百中之自我終一呼而在君夫其左右更進縱橫發迹掃窟穴之陵競振荊榛之折瀝翕六翮以直上交雙指以迅擊合連弩之應機類鳴�之破的豁爾胸臆伊何淩厲以爽朗曽莫蠆介豈虞夷險之怵惕觀其獲多不有得用非媒歷閶闔以肅穆翊鉤陳以環回幸耀光於搜狩承剪拂於樓臺望鳯沼而輕舉紛羽族以驚猜路杳杳而何向云茫茫而不開鶯出谷而徒爾鶴乘軒而何哉彼懷毅勇轗軻而棄置胡不效其間闗而徘徊爾乃顧恩有地戀主多情念層空而不去托虛室而無驚雅節表於能讓義心激於效誠勢愈髙而下急體彌重而飛輕戢羽翼以受命若肝膽之必呈嗟日月之云邁猶覊縻而見嬰別有橫大海而徑度順長風而一寫投足於巖巓脫身逸【一作防】於弋者冰落落以凝閉雪皚皚而飄灑諒堅鋭之時然寧苦寒以求捨匪聚食以祈滿聊擊羣以自假比豹之潛形同幽人之在野矧其升巢絕壁獨立危條心倐忽於萬里思超遙於九霄豈外物之能慕曷凡禽之見邀未知鴛鷺之所適孰與夫鵬鷃之逍遙云爾哉

詩

銅雀妓

西陵望何及管徒在玆誰言死者樂但令生者悲丈夫有餘志兒女焉足私擾擾多俗情投迹互相師直節豈感激荒淫乃淒其潁水有許由西山有伯夷頌聲何寥寥惟聞銅雀詩君舉良未易永爲後代嗤

詠云

防云驚嵗晚繚繞孤山頭散作五般色凝爲一段愁影𨿽沈澗底形在天際遊風動必飛去不應長此畱登歷下古城員外孫新亭【亭對鵲河時李之芳自尙書郎出爲齊州掣此亭】

吾宗固神秀體物寫謀長形制開古迹曾冰延樂方太山雄地理巨壑雲莊髙興汩煩促永懷淸典常含知四大出入見三光負郭喜秔稻安時歌吉祥

杜甫同李太守登歷下古城孫員外新亭附

新亭結構罷隱見淸湖陰迹借臺觀舊气溟海嶽深圓荷想自昔遺堞感至今芳宴此時具哀絲千古心主稱壽尊客筵秩宴北林不阻蓬蓽興得兼梁甫吟

奉和初春幸太平公主南莊應制

傳聞銀漢石支機復見金輿出紫微織女橋邊烏鵲起仙人樓上鳯凰飛流風入座飄歌扇瀑水侵堦濺舞衣今日還同犯牛斗乘槎共逐海潮歸

韋嗣立和初春幸太平公主南莊附

主第巖扃架鶴橋天門閶闔降鸞鑣歷亂旌旗轉雲樹參差臺榭入煙霄林間花雜平陽舞谷裏鶯和弄玉簫巳陪沁水追歡日行奉茅山訪道朝

李嶠和初春幸太平公主南莊附

主家山第接雲開天子春遊動地來羽騎參差花外轉霓旌揺曵日邊回還將石澑調琴曲更取峯霞入酒杯鸞輅巳辭烏鵲渚簫聲猶繞鳯凰臺

李乂和初春幸太平公主南莊附

平陽館外有仙家沁水園中好物華地出東郊回日禦城臨南斗度云車風泉韻繞幽林竹雨霰光搖雜樹花巳慶時來千億壽還言日暮九重賒

宋之問和初春幸太平公主南莊附

靑門路接鳯凰臺素滻宸遊龍騎來澗艸自迎香輦合巖花應待禦筵開文移北斗成天象酒近南山作壽杯此日侍臣將石去共歡明主賜金回

沈佺期和初春幸太平公主南莊附

主家山第早春歸禦輦春遊繞翠微買地鋪金曽作埓尋河取石舊支機雲間樹色千花滿竹裏泉聲百道飛自有神仙鳴鳯曲並將歌舞報恩暉

邵升和初春幸太平公主南莊附

沁園佳麗奪蓬瀛翠壁紅泉繞上京二聖忽從鸞殿幸雙仙正下鳯樓迎花含步輦空間出樹雜帷宮畫裏行無路乘槎窺漢渚徒知訪卜就君平

蘇頲和初春幸太平公主南莊附

主第山門起灞川宸遊風景入初年鳯凰樓下交天仗烏鵲橋頭敞禦筵往往花間逢防石時時竹裏見紅泉今朝扈蹕平陽館不羨乘槎云漢邊

李北海集卷一

欽定四庫全書

李北海集卷二

唐李邕撰表

賀加天寶尊號表

臣邕言伏奉今月日恩制萬方士庶九土軍戎昭洗宸波光被聖渥臣誠歡誠喜載欣載躍頓首頓首死罪死罪臣聞沐雨露者艸樹自樂荷陶釣者動植皆春故知則而象之守而行之所謂則天之明立人之極有慶斯大無得而名者也伏惟陛下尊崇聖祖肅恭道教子物天徳序位代工惣三五之妙勲統億兆之全業戈甲謐息華戎底平故得眞容慶應濳通帝夢寶符靈貺允葉神心加號所以發祥郊天所以昭報大禮盛事光赫旬時作解周仁廓開宇宙天稟褒稱云紀變名風物光華再馳暉於日月河山保界重賦質於乾坤同一气之逮初與四時而浸逺天長地久呼萬嵗於太平國泰朝歡舞九韶於聖主臣忝私守郡常荷戴天空馳就日之誠未盡歌云之慶無任欣躍竦忭之至

賀感夢聖祖表

臣邕言伏奉今月日制書至徳感神通夢聖祖告以莫大之福示以無疆之期上賀國觀下敷人願以抃以躍且舞且歌臣某中賀臣聞百川所歸者謂之大海萬有所仰者謂之聖人今四海獲安聖人致壽臣子之願允塞乾坤之應克諧粵自書籍以來感慶之深福祐之盛未有如斯者也伏惟陛下道用禦天徳心子物事無事以集休明至明以悟人天乃接福貺爰臻故得眞仙見靈異相昭應言皆合天心證非外將恢聖慮照自宸衷啟之大年授以元祜麻姑觀海歷嵗彌長王母記桃與時無準則幽明所載宗廟所鐘兆庶子孫百靈齊集知億年之永托沐萬代之延休艸樹自榮魚鼈咸若五風異色四气同和鼓天地之大鑪鑄邦家之鴻業八極猶小不足受其禎符萬物每輕不足答其成造防獄宥死符以再生寵賢達人宴以旬日耆艾衢陌工賈旗亭髙興太平之時歡言上古之化撫家族以自慰詣州邑以相誇官不驕人人不畏吏識天之覆熙焉如春惟聖之慈陶然如醉無任忭躍慶喜之極謹附表陳賀以聞臣邕誠歡誠喜頓首頓首

賀新殿鐘鳴表

臣邕等言伏見昨宣示於新殿爲萬姓祈禱神鐘自鳴是知聖作升聞天意下降道開皇極潤及生人臣等中賀臣聞光覆動植者莫如天臨昭幽遐者莫如日自非齊聖妙用曷以則而象之化至徳曷以感而通之伏惟陛下道心衝葉神教昭宣以四海爲家萬人爲子常恐水旱逓有干戈蹔勞所以供祀百神用祈五福徳澤被物聖靈動天睿情注於一時景鐘鳴於別殿夫眾者萬有也廣者四維也今陛下惣萬有一四維濳運方寸之間充塞宇宙之外則何聖不鑑何神不昭豈惟一鐘乎況南面之位屈陛下之至尊西方之金啟陛下之本命非無情之應是有由而來自然羣龍扶持九天欣戴保億兆之元後登千萬之永年時觀雍熙代階仁壽此天所以告鐘所以鳴臣等幸朝上京欣遭大慶一舞一蹈未極臣子之心再詠再歌徒知天地之徳無任忭躍之至

賀章仇兼瓊克防表

臣邕等言伏見中書門下章仇兼瓊奏稱吐蕃數萬圍逼於城皆遵奏九重決勝萬里臣聞雷之震者可以破山風之威者可以蕩海伏惟陛下允答天地丕應神吸之而百川卻流吹之而萬物倒植是以蹔勞貔武一掃戎羗髙屋用於建瓴銛戈申於破竹豈云懷縣獨有獲嘉何止絳城復稱聞喜光風動處艸樹爲之欣榮晴天轉時日月爲之融朗況臣等分【闕】寄切報國身輕蹈舞徘徊恐門庭之地窄詠歌踴躍賀邦家之慶深無任欣說豁快之至謹詣朝堂奉表陳賀以聞

淄州刺史謝上表

臣某言伏奉某月日恩制除臣淄州刺史以今月日便道至任自逺江左近守河南收獘死灰建置生路別荷成造兼冀升遷三慶集身百齡逾外中謝臣聞天地大徳含育及於昆虫雨露深仁霑霈及於蕭艾不限微品有愧洪鑪職今之謂歟伏惟陛下道總三才在璿齊政運超四孟與物爲春造加於萬方聖慈周於一物字人開化議事立權張皇連城勸勉犀嶽身同京職承祿賜之恩榮子預選曹廣門閭之惠澤是以龔黃蓄鋭卓魯専精竭盡公忠宣績用但駑駘之力不足以騁長衢朽木之資不足以施長桷徒遷厚祿無益聖朝撫事捫躬慙魂局影伏以東臨巨壑借渤澥之水寛西望京師就長安之日近

爲濠州刺史王弼謝上表

臣某言伏奉某月日制除臣濠州刺史聖澤天臨寵章霞燠身微艸芥地重丘山臣某中謝臣某奉詔字人星言卽路三省不及二過有懷棄短之恩竭力難負悔非之感瀝血未申以某月日到州上訖臣履冰誓心飲水銘骨勵精爲政刻意求仁實望昭發宿誠宣揚大化上酬天地之徳下盡臣子之忠臣萬死足矣

謝賜遊曲江宴表

臣邕等言臣聞昔時人君之徳也大撫萬國必親諸侯是以通下情序賓禮伏惟陛下因遇上已收接下臣順發生之時在鎬之宴仙廚和鼎浹洽於廣筵舜瑟歌風均調於曲水士女車騎充溢山川林薄光華纚連城闕臣等撫躬何幸報徳無階空慙屍素之名豈適輪轅之用不任載荷抃躍之至謹詣朝堂奉表以聞

謝入朝表

臣邕言伏奉七月十五日恩勅許臣防計京師者止水一杯忽聞朝海枯查八月更得【一作覩】浮天臣某中謝臣以幽遐必察者日月之照明憔悴皆霑者雨露之恩廣伏惟陛下天徳陰隲神功獨斷咸造吹萬容至於工養報通三大及於小豈臣微物得預洪鑪在昔全生已承曲記斯今上計再荷特恩戴盆之心仰天有望出籠之鳥飛空可期方將蹈舞闕庭慙戴咫尺葉公宿願一覩眞龍岐下遺甿忻逢聖主無任喜躍慙荷之至

謝書上考表

臣某言伏奉今月日聖恩鑑以薄能光賜上考禦詞激物睿奬動時戴天奚勝局地無所臣某中謝臣聞荷再造者徧於有情勸庶工者盡於有位莫不宣其力竭乃誠欣赴前儔恥居後殿者蓋以萬數則區區揚化納忠自化彭蠡之魚更是海濵之鴈伏惟陛下太和布气巨壑流津宇宙開明旣照纎艸山河解潤每納昆虫豈臣凋枯復霑雨露天漢之上遙記嚴平宣室之中興言賈誼摧羽挿翼忽飛翥於雲霄暴鰓揵鰭重游泳於溟渤豈有循吏得預詞林鼷鼠軒墀鶢鶋鐘鼔徒驚奬飾益用慙惶況乎政術空虛褒述累積文髙日月辰象法之不逮徳厚嵩華羣嶽朝之莫階𨿽郭隗濫觴明主有所蓄意然邵信惇本微臣不敢負人慶抃則深憂懼亦切無所報國空以誓心不任感荷欣惕之至

謝勅書及防綾表二首

臣邕言內使左立眞至伏奉去年五月二十日禦禮慰問並賜防綾章服跪奉天書勢在龍武仰瞻禮物色映虹電慙戴汗流戰懼心栗臣某中謝臣聞食曰人天實生生之厚道稱物母得存存之多伏惟陛下載以坤輿覆以干宇排眾口之謗開獨見之明生臣存臣至於數四寵及問及彌於再三豈魯陽霄人景日回照荊樹散木慶雲結陰臣是以坐有所思行冀所得求西山之藥願補聖躬論東戶之人以分帝念識愚不足以廣聴事躓不足以動忠夫何望焉非所隱也豈謂塵壤見納推言不遺奬以及誠許以佳士澤深巨海徳重崇丘曷雲家奉賜書光華九族物延世舊褒寵百齡淥水之且能回首黃華之鳥將以誓心惟報主之末由恐殺身之無益不任戴荷欣躍之極謹因內使左立眞附表【云云】

又

臣某言伏奉去年月日禦札特賜臣章服防綾等八體神變回龍鳯之殊姿五色暈開動雲霞之仙气臣誠歡誠喜頓首頓首臣聞礎之潤也是足興雲戈之鋒也或能照水𨿽言微物有以上通常未察焉今可期矣伏惟陛下一武一文廓彌綸之道乃神乃聖疏造化之元盛業極天鴻休紹古子育庶物臣伏百蠻溟渤不波沙朔無障太平之律大聖之功不得巳而用之猶且增髙彌短廣大眾流錄賢傾守內之心捨過求天下之俊所以喁喁者將百身以效節區區者願一報以瀝肝況臣拔自九原出於萬死再收骸骨更造衣冠舌在不足以歌堯命存未能以報國豈謂上仁徳廣澤利無益之臣博愛理深慈育不才之子天門下詔橫筆陣於長山禦府賜衣列錦川於淄水臣道子道何顏受之今恩昔恩曷云報者戴天知重望日懷慚無任悚惕震惶感戴抃躍之極謹昧死逓表陳謝以聞

謝賜慰諭表

臣某言伏奉今年某月日恩防恕臣重責防臣小才日月之明早曜絲髮雷雨之施振起昆虫臣某中謝臣二十餘年數從逺謫流離辛苦契濶死生因陛下興聖謀行天討救萬人之命解四海之懸臣所以脫於往危保於今泰者爲此頃嵗昌宗執柄三思弄權臣與宋璟同論桓敬俱奏貶臣爲常州司戶實荷陛下誅韋氏之後收正人之餘特拜臣左臺侍禦史此陛下活臣之命貸臣之榮一也頃嵗譙王重福謀立東都臣當畱臺與洛州司戶崔日知挫其逆謀收其餘孽東都底定職臣之功自文林郎拜朝散大夫除戶部員外郎岑曦崔湜之輩以臣再用往還並忌崔隱甫倪若水等恐爲陛下之助與臣同制各貶官仍聨翩左遷爲崖州舎城縣丞及陛下正位紫宸臣又自嶺南九品逺惡官除朝散大夫戶部郎中又荷陛下活臣之命貸臣之榮二也頃嵗陛下東封將還臣路左謁見猥承聖顧廣錄舊文朝議恐陛下用臣薛自勤與外生厙狄履溫羅織臣至死仍承陛下免其罪授臣官又荷陛下活臣之命貸臣之榮三也臣出入嶺南自經一紀自澧州司馬加朝散大夫兼此州牧解靑綬垂彤襜去瘴毒之艱遂江山之性又荷陛下活臣之命貸臣之榮四也且臣逺覽前書頗聞故事一食之惠尙可殺身況臣防聖主千年之恩救愚臣萬死之急至若訓誨委積率諭再三蚊力負山不勝其重螢火向日徒失其晶必當閉戶絕交澄心去欲下以安所部上以報所天豈徒殞軀喪元焚妻夷族而已無任生死骨肉恐懼感戴之至

辭官歸滑州表

臣邕言臣素無藝能積負訕謗眾多之口自可銷金怨讐之心每堪殞首伏惟陛下至明大聖察之纎微盛徳在人洗之瑕穢山川納者不擇薰蕕天地覆之是霑雨露且人荷惠渥大抵官榮今臣防國恩私及軀命事出涯分之外恩加父母之深已逝之魂復歸朽質旣乏安地尙忝髙班𨿽欲殺身未能報主彌慙持祿有以保名但秋燕將辭必徘徊於大廈老馬𨿽去終顧步於華軒況臣今玆六十有七光陰荏苒行止欹危就木之時不知防日懸車之嵗僅有三年卽以今日歸州不任違逺涕戀之極謹奉表以聞

進喜雪詩表

臣邕言一昨瑞雪期農人阻望陛下以億兆勤慮倉廩貽憂禋祀防祈禱黑帝固能至誠應物聖徳動天朔雪下於龍山海神朝於鳳闕是以途歌邑舞野慶朝歡荷一人之渥恩爲四海之膏澤臣仰思揚化伏念輔時𨿽力減鴻毛而情殷鶴立無任喜躍慶賀之至謹昧死詣金闕門陳表貢詩一章臣邕誠惶誠恐

進文馬表

臣邕言聞禽獸殊祥卉木奇狀自古著也必有應焉伏惟陛下徳合天地道通神明天物所以來神物所以見且麟者仁獸主仁者則呈馬者文身君文者卽降曾是上葉尊號下報太平也觀夫豹蔚騰文龍章助聖書籍所未載耳目所未聞卽知非常之君必有非常之物臣不勝忭躍欣慶之至謹遣某官馳表奉進以聞

疏

諌鄭普思以方技得幸疏

蓋人有感一餐之惠殞七尺之身況臣爲陛下官受陛下祿而目有所見口不言之是負恩矣自陛下親政日近復在九重所以未聞在外羣下竊議道路籍籍皆云普思多行詭惑妄說妖祥惟陛下不知尙見驅使此道若行必撓亂朝政臣至愚至賤不敢以胸臆對揚天威請以古事爲明證孔丘云詩三百一言以蔽之曰思無邪陛下今若以普思有奇術可致長生久視之道則爽鳩氏久應得之永有天下非陛下今日可得而求若以普思可致仙方則秦皇漢武久應得之永有天下亦非陛下今日可得而求若以普思可致佛法則漢明梁武久應得之永有天下亦非陛下今日可得而求若以普思可致道則墨翟於寶各獻於至尊矣而二主得之永有天下亦非陛下今日可得而求此皆事涉虛妄歷代無效臣愚不願陛下復行之於明時惟堯舜二帝自古稱聖臣觀所得故在人事惇睦九族平章百姓不聞以神之道聽天理下伏願陛下察之則天下幸甚

狀

謝恩命遣髙將軍出餞狀

右髙力士奉宣口勅以臣臨政特令賜宴恭承惠渥伏念庸微天地周仁木石知感不勝惶悚戴荷之極臣死罪死罪臣歷覩自古君臣凡所際防或因緣黨進或收接功成故未謁而知不言而信豈有地孤援寡毀眾謗深察蒙蔽之中致昭曠之外逢陛下特達之遇當陛下明聖之朝事出嘗均恩重今昔誓將瀝血足可竭誠徒欲殺身豈能報徳至如勵精勤政舉直徇公副陛下憂人之心行陛下道之化豈敢失墜以負神明但函闗路懸長安日逺不任戀主慺慺之至

李北海集卷二

欽定四庫全書

李北海集卷三

唐李邕撰碑

兗州曲阜縣孔子廟碑

嘗觀元化陰藏上帝造𨿽道逺不際而運行有符揚大抵宣考神用逮人統之可復補天秩之將頽其揆一也昔蚩尢怙賊厥弟驕兵巨力朋徒合緒連禍則黃帝興聖首出羣龍推下濟以君人儆勤略以戡亂逮至橫流方割包山其咨轉死爲魚鱻食不粒則堯禹並迹振防殷憂導百川康四國粵若殷禮缺周徳微宋公用鄫楚子問鼎則夫子卓立燦然成章辟邦家之正門播今昔之彛憲此天所以不言而成化聖所以有開而必先其若是者乎故夫子之道消息乎兩儀夫子之道經營乎三代豈徒小說蓋有異聞夫亭之者莫如天借之者莫如地敎之者莫如夫子且沐其亭而不識其道則不如勿生荷其借而不由其徳則不如勿運故曰消息乎兩儀者也夫博之者莫如文約之者莫如禮行之者莫如夫子且防其文而不揚其業則不如勿傳經其禮而不啟其敎則不如勿學上代有以焯序中代有以宗師後代有以丕訓故曰經營乎三代者也噫唐虞之美不必至是贊而大者進聖君也夏桀之惡不必至是擠而毀者激庸主也伊尹之忠不必至是演而數者勉誠節也趙盾之逆不必至是抑而書者誅賊臣也至若論慈廣孝輔仁寵義職此之由於是君臣之位序父子之道明朋友之事興夫婦之倫得𨿽朗日開覺膏雨潤澤和風淸扇安足諭哉借如九皇繼統而政醇七聖同年而道合𨿽事業廣運而理濟一時未有薄遊大夫僻居下國徳敎旣往言滿方來廟食列邦不假手於後續君長萬乘必歸心於素王若此之盛是以騰跨百辟孤絕一人曷成名而可稱蓋取興而爲大者也我國家儒敎浹宇文思啟天伸吏曹以追尊建禮官而崇祀侯褒聖於人爵屍奠享於國庠是用大起學流錫類孝行惇悅施於方國光覆彌於宗三十五代孫嗣褒聖侯璲芝字藏暉洎族賢元亨等或專門碩學罔墜於緒或餘波明哲載揚厥聲乃相與合謀曰夫墟墓之地禮曰自哀聴訟之樹詩云勿剪一則遇事遺愛一則感物允懷矧乎大聖烈風吾祖鴻美故國封井舊居川嶽歟宜其悚神馳魄膝行膜拜陳齋祭奠嚴祠樹繚垣以設防刋丰石以爲表兗州牧京兆韋君元珪王國周親人才懿徳明啟風績休有政敎長史源晉賔字光國賢操孤興淸節特逺納人以禮成俗於師司馬天水狄光昭字子亮相門開祥雅道踵武聞義必立從事可行錄事參軍東海徐仲連功曹成陽蓋寡疑倉曹太原王道淳農楊萬石戶曹博陵崔少連農楊履兵曹太原王光超範陽張博望法曹安定皇甫佺東海徐光彥士曹榮陽鄭璋參軍扶風竇光訓及曲阜縣令鴈門田思昭主簿吳興施文蔚淸河晏楷等宦緒通徳儒林秀士升堂覩奧遊聖欽風僉同演成乃共經始其銘曰元天陰隲大明靈【一作虛】鏡神不利淫物將與正凡曰投艱在此逢聖吞沙薦虐軒皇底定襄陵兆災夏禹文命周道失序夫子應聘刪詩述史盛禮張樂雅頌穆淸訓詞昭灼片言一字勸善懲惡誘進後人啟明先覺六順勃興四敎皆作元功濟古至道維來首出列聖席捲羣才大名震耀廣學天開蒸嘗匝防誦習窮垓帝念居室以光壽宮建侯於嗣環封厥中孫謀不冺祖徳斯崇乃刋聖烈用廣休風

嵩嶽寺碑

凡人以塔廟者敬田也執於有爲禪寂者慧門也得於無物今之作者居然異乎至若智常不生玅用不動心滅法滅性空色空諭是化城竟非住處所以平等之觀一洗於有無自在之心大通於權實導師假其方便法雨任其根莖流水盡納於海壖聚沙俱成於佛道大矣廣矣不可得而談也嵩嶽寺者後魏孝明帝之離宮也正光元年牓閒居士廣大佛剎殫極國財濟濟僧徒彌七百眾落落堂宇逾一千間藩戚近臣逝將依止碩徳圓戒作爲宗師及後周不祥正法無緒宣皇悔禍道葉中興明詔兩京光復二所議以此寺爲觀古塔爲壇八部扶持一時靈變物將未可事故獲全隋開皇五年僧三百人仁壽載攺題嵩嶽寺又度僧一百五十人逮豺狼恣睢龍象凋落天宮墜構刼火潛燒惟寺主明藏等八人莫敢爲屍不暇匡輔且王充西拒蟻聚洛師文武東遷鳯翔巖邑風承羽檄先應義旗挽粟供軍悉心事主及傅奕進計以元嵩爲師凡曰僧坊盡爲除削獨玆寶地尢見褒崇實典殊科明勅洊及不依廢省有錄勲庸特賜田碾四所代有都維那惠果等勤宣法要大壯經行追思前人髣髴舊貫十五層塔者後魏之所立也發地四鋪而聳陵空八相而圓方丈十二戶牖數百加之六代禪祖同示法牙重寶玅莊就成偉麗豈徒帝力固以化開其東七佛殿者亦曩時之鳯陽殿也其西定光佛堂者瑞像之戾止昔有石像故現應身浮於河達於洛離京轂也萬軰延請天柱不回惟此寺也一僧香花日輪俄轉其南古塔者隋仁壽二年置舍利於羣嶽以撫天下玆爲極焉其始也亭亭孤興規制一絕今玆也巖巖對出形影雙美後有無量壽殿者諸師禮懴誦念之塲也則天太后防送鎭國金銅像置焉今知福利所資演成其廣珠幡寶帳當陽之鋪有三金絡花鬘備物之儀不一皆光滿秋月色陵渥丹窮海縣之國工得人天之神玅逍遙樓者魏主之所構也引流挿竹上激登樓菱鏡漾於玉池金虹飛於布水食堂前古鐵鐘者重千斤函二十石正光年中寺僧之所造也昔兵戎孔殷防攘偕作私邑竊而爲寶公府論而作仇後有都維那惠登發夕通夢遲明獨往以一巳之力抗分眾之徒轉戰而行逾晷而止𨿽神靈役風雨移山莫之防也西方禪院者魏八極殿之餘趾也時有逺禪師座必居山行不出俗四國是仰百福攸歸明凖帝庸光啟象設南有輔山者古之靈臺也中宗孝和皇帝詔於其頂追爲大通秀禪師造十三級浮圖及有提靈廟極地之峻因山之雄華夷聞傳時序瞻仰每至獻春仲月諱日齋辰鴈陣長空云臨層嶺委郁貞栢掩映天楡迢進寶階騰乘星閣作禮者便登師子圍繞者更攝蜂王其所內焉所以然矣若昔以達摩菩薩傳法於可可付於璨璨受於信信恣於忍忍遺於秀秀鐘於今和尙寂皆宴坐林間福潤防內其枕倚也陰陽所啟居四嶽之宗其津梁也宻意所傳稱十方之首莫不佛前受記法中出家湛然觀心了然見性學無學自有證明因非因本末淸淨開頓漸者欲依其根設戒律者將攝乎亂然後微玅之義深入一如廣大之功徧滿三界則知和雅所訓皆荷法乘慈悲所加盡爲佛子是以無言之敎響之若山不捨之檀列之如市則有和尙侄寺主堅意者憑信之力統僧之綱崇現前之因鴻最後之施相與上座崇泰都維那曇慶等至矣廣矣經之營之身田底平福河流注今昔紛擾雜事夥多是以功累四朝法崇七代感化可以函靈應緣起所以廣成故得尊容赫曦光聮日月廈屋敞勢蹙山川回向有足度四生鐘重有足安萬國豈伊一丘一壑之異一水一石之奇禪林玲瓏曽深隠見祥河皎潔丹雘澄明而巳哉咸以爲表於代者業以成形藏於宻者法亦無相非文曷以陳大略非石曷以示將來乃命道奐禪師千里求防一言書事專積每極臨紙屢空媿迷津之未悟期法主之可通其詞曰西域傳耆闍山世尊成道於其間南部洲嵩嶽寺達摩傳法於玆地天之柱帝之宮赫奕奕兮飛九空禪之門覺之徑宻微微兮通眾聖鎭四國定有力開十方惠有功立丰碑之隠隠表大福之穰穰

五臺山淸涼寺碑

上尊王之分防大千也甘露以灑之慈云以覆之香風以燻之惠日以暖之忽恍乎無相之體通洞乎有形之類演正法降毒龍在淸涼之山苑經行之地其山也左溟渤右孟津恆嶽揭其前陰山屋其後五峯對聳四望崇崇蓄陰陽之神秀含造化之奇特每至丹霄出日俯拍雲霞淸漢無波下防星月可以侔鷲嶺可以辟蓮宮在炎漢時卜中箭領用肇造我淸涼寺在北齊時以八州租稅食我緇徒焉歷代帝王莫不崇飾洎我唐開元天寶聖文神武應道皇帝丕玅敎大闡宗渥澤浸而恆河流景福承而鐵山固仍復舊號只苑以修先是長安年中勅國師徳威供以幡花文殊應見於代具大神變法大光明儼兮似或存倐兮無處所凡稽首咸懷欣懌傍顧此身盡在光影其畢棄咎乃罔不休示立諸相而無所立廣度羣生而無所度非大聖至神覆防其孰能如此者歟夫其淸涼之爲狀也壯矣麗矣髙矣博矣靡可得而詳矣赫奕奕而燭地萃巍巍而翊天寒暑隔閡於檐楣雷風擊薄於軒牖星樓月殿憑林跨谷香窟花堂枕峯臥嶺尊顏有睟像設無聲觀之者發惠而興敬居之者應如而合道天花覆地積雪交輝梵響乘虛逺山相答珍木靈艸仰施而紛榮神種異香降祥而聞聴淒風烈烈詎辧冬春奔澑潺潺不知晨暮經所謂吉祥之宅豈虛也哉開元二十有八載帝之元女曰永穆公主銀漢炳靈瓊娥耀質發我上願歸乎大雄爰捨金錢聿崇玅力奉爲皇帝恭造淨土諸像欽鑄銅鐘一駢之以七寶合之以三金影搖安樂之界聲振閻浮之國足以滌除煩惱足以開鑑聾盲二沙門淸白懷忠置陳於禪林之院樹法幢以供之聲梵樂以安之惟時孟秋月望慶雲出山西北圓光五百餘丈有萬菩薩同見其間前後感應不遽數意者其福我聖君乎天寶七載貴妃兄銀靑光祿大夫農縣開國男上柱國鴻臚卿楊銛奉爲聖主寫一切五千四十八卷般若四敎天臺疏論二千卷俾鎭寺焉海墨樹筆竹紙花書宻藏玅輪千重萬品置之以寶案盛之以玉箱上禠祐於君親下澤潤於黔庶善夫上座曇財寺主神慶都維那智詵入玅覺海登大空山大徳忠翰智空曇開如岸玉寶先覺蓮花不染髙僧淸超淨法雲光庭觀谷防禪枝巖棲戒葉並鸞鳯比徳龍象葉心豈卽舊而增修亦惟新而起構備致靈應昭彰邑郡以爲智徳斯遺靡籌稱謂句偈不忘式圖刋勒敢承前短彊述斯文銘曰

天作五山兮實曰五臺山上出泉兮有龍爲災大聖喣嫗兮戢毒徘徊西南其剎赫赫枚枚翠微之上兮崒崫崔嵬金容月滿兮寶座蓮開祈我聖皇兮其至矣哉以感爲通兮爲祉爲福前際後際兮無去無來

泗州臨淮縣普光王寺碑

嘻代人以塔廟者卽有象也儀像者非有相也邕嘗論之未始諒矣其或執之於我安住爲千刼之塲什之於空循捨得一如之智皆所以頌其願酌其心必於無作之時敷正法之故俾或禮或見能超因因之緣若我若人盡登果果之業則曷爲不應曷道不行豈空寂之門獨階證入事相之地遂阻圓明者哉普光王寺者僧伽和尙之所經始焉和尙之姓何何國人得眼入地龍朔初忽乎西來飄然東化獨步三界徧遊十方烏飛於空月見於水泥鍵鐵鎖降伏貢髙長者錦書散除文字深以欲爲苦器道實法鈞消一無於大常越諸有於眞際豈徒福河貫頂慈云覆身舉手而安諭四因動足而興復三見或以沈香作炭有枉言者則誘而進之沙末求珠不知其量也則呵而責之香象之行𨿽極水底神之出亦兼陸道因如法如自得定力有作無作冀是福田嘗縱觀臨淮發念置寺以慈悲眼目信義方寸興廣濟心儀普照佛光相才現瞻仰巳多逺近簮裾往來舟楫一歸聖像再謁眞僧作禮祈祥焚香防苦觸塵者庇如來之影牽師子之威信施駢羅建置周布繚垣云矗正殿霞開層樓敞其三門飛閣通其兩鋪舍利之塔七寶齊山淨土之堂三光奪景於制造也未綴於手猗徳名也巳聞於天中宗孝和皇帝逺降綸言特加禮數延入別殿近益重徳水五瓶霑濡紫極甘露一斗福潤蒼生乃請寺名仍依佛號中宗皇帝以照言犯諱光字從權親覩禦書寵題寶額垂露落於天上飛翰傳於國中其來也廣內慶齊其至也連城歡迓扇憑筆貴獨屬右軍寺爲額髙更因天子每名晨大眾瞻禮嬉遊上升門臺直視川野巒阜嶾嶙而屏合淮水逶迆而帶長邑屋助其雄商旅增其大玆爲勝也曷以加焉和尙口𨿽勿稱緣乃有以知變易之道回軒少畱眾生可悲菩薩亦病示滅同盡惟識永在嗚呼以景龍三年三月三日端坐棄代於京薦福寺迹也孝和皇帝申弟子之禮悼大師之情敬漆色身謹將法供仍造福度門人七僧賜絹三百疋勅有司造靈輿給傳遞百官四部哀送國門以五日還至本處當是時也佛像流汗風雨變容鳥悲於林獸號於野矧伊慈子降及路人乎過去僧惠儼等主僧道堅弟子木義等並持牀有義失劍無追施法立齋知時明物罔墜舊業克嗣前修攀系儀形建崇塔院植婆羅樹表蓮花臺宛然坐而不言歘爾感而皆應懴則殃滅求則福生𨿽日月巳綿而靈變如在歸依有眾檀施孔多鯨鐘萬斤震覺六種講筵七架開導四生淸淨之身更疏浴室湼盤之飯別構食堂可謂能事畢矣喜願並矣宜八部之宅以致諸天回首自然樹懸宻語印文地現五風轉柔潤之音千燈焰光明之色構之者罪花雕落信之者福種萌生雷響發其六牙珠彩澄其二水州牧杜公惟孝其直如箭其潔如水地壓淮上城遷泗中民勦於勞物集其利長史宋公司馬盧公或淸節首公文雅形國或禮容虛己堅操動時臨淮宰薛欽行等或主諾條流庭無置對或子人簡徳邑有歡康並竪位天車正信超士興二道之敎發一師之音相與累贊經身長懸覺道樹不朽之徳未來之功是刻丰碑以光盛美其詞曰

惟普照之大身兮仗菩薩之右臂粵靈瑞之可聞兮固昭成之難值期一防之來思雄萬軰之善施住持之信受廣事相之該備豁川陸之雲龍雄城邑之頳雉辟天師於九重補人主於十利嘉寺榜之立名寵聖札之題字追巳滅之化身了見在之文義貯儀形於空塔存詞偈於金地災無纎而不除福何求而不致副眞僧之貞寶接羣公之雅器播永日於山河刻巨石於淮泗

李北海集卷三

欽定四庫全書

李北海集卷四

唐李邕撰碑

大相國寺碑

夫聖不徒作作必有因化不徒開開必有攝故大事所防一法所傳若天若人或賢或達𨿽萬牙出地而三獸渡河使不聞者聞未悟者悟豈虛也哉此寺伽藍古廢建國有濮州之像自安業而來及逝將復歸堅守常住人至萬且千飛聲殷雷用壯敵國坐如淸泰安如須彌有若部人郭賓者生心起謗雙目失明有若部人陳振者興言誑徒防腫及舌皆追悔自昔痊平在今或沒身爲奴或鑄鐘依佛延和初載奉詔攺爲大相國寺復置額焉先天中內府降財禦書題額睿宗通夢靈應肇發臨遣碩徳僧眞諦載馳載驅乃慰乃止昭宣渥命寵錫神幡吏人迎法侶圍繞豁防裏羅郊原者不可勝計夫以金仙聖容之表先主感之代邸嘉名之舊先主摽之筆精池水之玅先主躬之故能鐘乾坤激日月景光遐燭徳防覆曷云比也我開元神武皇帝受天元禧祚國傳寶睦九族葉萬邦功濟而業成道光而孝理惠康父子義結華戎寰瀛之濱大輿之上顒顒而戴欣欣而懷逮識路於玆寓目於玆者莫不瞻大明欽聖禮仰天性而泣遺澤荷慈氏而嘆堅林形力者防告勞檀施者防辭費莊嚴不獨於示相功徳何止於無爲碁布黃金圖擬碧絡云廓八景雨散四花國土威神塔廟崇麗此其極也𨿽五香紫府大息芳馨千燈赤城永懷昭灼人門天上物外異鄕固可得而言也上座知隠寺主元深都維那上智儼皆玅覺圓常對境亡境彌入後地因如得如合之不離混以相濟咸以爲他方所至廣法界惟三虛空所至度門惟一況乎實相感通之應聖迹飛動之神安可黙頌聲闕題紀者巳乃作頌曰

佛法住持正教益眞容見寺先帝書額藩邸鴻名建國前迹我皇孝理我人光澤日月明明家邦赫赫觀玅追逺懷恩惟昔八部莊嚴四天感激以式永代是紀丰石

大云寺禪院碑

天也地也攝生之謂造日也月也容光之謂神功然亭育之仁可斡終滅昭明之力未焯昬霾故熱惱積薪劫燒難鑠驚波巨海沃焦自淵獨有導師空王禪那宴寂一念首安住之域加行證無爲之階密教內修莊嚴外度雙引相應並照兩忘然後生無生淨名不去照無照了義能覺菩提之炬則枳棘滌除楫般若之航則橫流旣濟湛四體於中道超三有以上徵精舎攸隮度門斯盛其此之謂矣粵自有寺之艮背山之前臨有確師禪房者武徳八年邦守蕭公諱顗護法之所建也周目環郭澄心際海亦旣一味寔無眾生夫憑其髙宅其勝曽近俗諦或乘法流且水出於冰凡作於聖𨿽曰丑地猶是道矧乃玅有孤標寶相靈變入我室觀我形者哉施及貞觀嵗有等觀禪師繼前心承後問分之則別位二事合之則同列大空坐於斯竟於斯嗚戲四益風驅百爲大滅棟宇崩落象設傾低先天中有慧藏禪師聞之斯行居而不住玅齡彊植勁節老成被甲律儀下帷經藏方丈之室時歷十年簞瓢之飡日常一食信爲法本悟實如宗簡珠圓明紅蓮淸淨剃髮結落亡境受除生起了於身緣覺被於物是以興補舊塔建置尊容彌陀當其陽菩薩侍其側四大海水慧眼啟明五須彌山毫相崇絕有若稽義摭實防名討因都極樂之大郊壽無量之景命借如昔者稱贊觀厥音聲克濟斯艱乃復於逺則有階地超越自在神通發願心得大勢用皆所以濡火宅軔劍輪投地者結業坐開入影者苦趣以息粵若殫財竭力刻桷雕題積三四年模造化意寶殿蔚以云構金山煥其日臨豈徒然哉夫壯麗者將以重威神儀形者將以攝歸止或離性解脫或見作隨緣藥艸寓其根莖云雷感其方類卽說非說若通不通惟三獸之渡河庶一子之來學禪師以爲黙則絕教言則牽文茍心事於化人豈迹畱於捨法防議斵石僉允圓功邕來守是邦偶聞玆事依僧依佛何日忘之在家出家惟其常矣頃者下檄湖海申明捕殺鱗羽咸若災疫以寧救蟻𨿽尙於沙彌涸魚每憂於釋種祁寒則怨童子何知率三省於短懷寄一塵於寶地別駕農楊公守堅字越石本支鼎貴冑嶽靈直道守公智印觀法司馬瑯邪王公元朂字固禮髙闈襲吉皇士令名資位升聞玅意融朗盛矣美矣左之右之時有新羅通禪師五力上乘一門深入利行攝俗徳水浮天贊而演成恭而有述其詞曰

覆燾之奬始生終滅昭回之明內昬外徹陰入不斷心起難折靈海欲深洪鑪火倬彼大師超然正覺亡境息想示法流渥絕生死岸破煩惱殻度門光啟住地邈傳燈三葉分座一義象設儀形莊嚴地位有爲不染無相能離茍曰法乘莫非種智古者丰石抗之髙山紀事標社銘勲列班廣玆玅有運彼闗則百伊昔粵吾無間

鄭州大云寺碑

恭惟黃屋者異唐堯之大雅精舍者曷釋迦之廣乘將以示崇髙誘進俾夫壯麗加於四海瞻仰攝於羣情酌言永圖卽理一貫矣大云寺者鄭國慈緣之所建也觀其肇允枚卜爰適底居所感彌多光靈滋茂固以星晷上憲人統下稽執天物之大中合宮之玅相豈止宅丰壤盤名州廈屋云陰沙門玉立而巳於是象設巨麗法供魁殊尊容乃神靈眷所仗則有寶座蓮動現身金光不同於凡復歸於靜至使彌畱咸華逺人孔殷香饌比肩花蓋撃轂一心不起則從願應如二見無物則隨施逾疾故能飛名勝出福履嘉祥昭升累朝發宏歷聖粵髙祖神堯皇帝俟時登庸縱觀興感再駕尙軔五轉欲承鳳集矞雲龍睇霄極馳睿想於幽贊禱法力於大雄創建漆象一軀植淨根也洎我髙宗天皇大帝纘祖匡業繼明徳暉萬流澄瀛八風叶律齊致功於造化將有事於岱宗道繇是邦言念玆者寺中畱繡像一禎實也下厥則天皇太后奉遺托孤與權攺物母儀覇迹閫政神器追惟幹防永動皇情明啟度門宣遊覺路乃降繡像一鋪廣也借如崇建塔宇附麗朝闕憑縣官之力散王府之財中使相望匠人經始則有之矣未或介在艸澤僻居裏閭發皇明於日中落寵錫於天上有如此之盛者也日者通莊載堙繚垣式遏門途弗敞面勢匪宏浮雲在天蝦蟆蝕月具瞻者渴髙明之嘆歸止者憤翳鬱之心寺主俗姓李氏名婆諦隴西姑臧人也發趣如因彌入禪寂𨿽獨得斷相而同人有爲乃陳詣府庭移牒省闥引仍舊之直矯易恆之枉申報曠祀奔走宣勞終於訟眞成我道勝是以頽墻埧塹焚萊平廣途褰開曽構踴出疑若當陽豁若捷徑洛師之道蕩胸泠然決渠縈波之水所謂形便得莊嚴具行李榮觀郡邑景矣長史河東栁衝府君道融至和性與元徳從心絲譜遊刃翰林推轂演成誓言同事是刋厥懿豈伐於功其詞曰

鄭之法宇兮在城一隅大雄應感兮休徵有殊累聖克念兮象設三鋪佛身圓對兮神光發圗乃奉靈勝兮至自彼都面勢推隔兮頽垣朽株南望不及兮郁然坐拘觀者佇眙兮願履夷途碩徳感發兮執心匪渝豈用歷紀兮玆事乃敷刻石傳懿兮表此亨衢

楚州淮陰縣婆羅樹碑

觀厥好徳存樹愛人及烏有情不忘𨿽小可作此施及者也則有宗廟加敬墟墓增悲覩物可懷比事斯廣此觸類者也矧乃通感靈變符聖迹根柢淨土碩茂佛時燭金山之祕影聨玉毫之殊相至若渥日法防茶毗應身妙有雙樹之間光覆僧只之眾安可混曜散木比列淸林議上茅之挺生諭堅固之神造者也婆羅樹者非中夏物土所宜有者巳婆婆十畝映蔚千人密幄足以綴飛颷髙蓋足以轉流景惡禽翔而不集好鳥止而不巢有以多矣然深識者𨿽徘徊仰止而莫知冥識博物者𨿽沈吟引稱而莫辧嘉名華葉自奇榮枯常異隨所方面頗徵靈應東瘁則靑郊苦而嵗不稔西茂則白藏泰而秋有成惟南匪他自北嘗爾或季春肇發或仲夏萌生早光丰隨晚暮儉若且槁莖後吐芬條前秀差池旬日奄忽齊同無今昔可殊非物理所測古老多怪時俗每驚巫者占於謀議者感於神樹證聖載有三藏義淨還自西域逮玆中休宿因依齊戒瞻嘆演夫本處徵之舊聞原其始也榮灼道成之際防其末也摧藏薪盡之餘或森列四方或合並二體常靑不壊應現分榮變白有終示滅同盡昔與釋迦蔭首今爲羣生立緣夫佛病從人大慈感故樹萎因物深悲理然化能分身半枯卽是以有合相後茂還齊宜其表正聖神靈貺品彚以變見一攝而稱贊十方者也淮陰縣者江海通津淮楚巨防彌越走蜀防閩驛吳七發枚乘之邱三傑楚王之窟勝引飛轡商旅接艫每至同云冒山終風振壑宦子息篙工疚懷魚貫迆其萬艘霧集坌於層渚莫不膜拜圍繞焚香防持復悔多尢回祈景福於是風水相借物色同和掛帆啟行方舳駿邁浮山崛起而疏巘慶雲亂飛而比峯𨿽電影施鞭誇父杖防防可諭其神速曷云狀其豁快者哉州牧宗子名仲康廣孝惟家大忠刑國播淸政以主郡議古式以任人知微知彰有禮有樂別駕扶風竇公名誡盈盛門貴仕懿徳令名利用以厚生明略以營道上交不諂下交不凟司馬宗子名曰景虛受賢交幹用柔克遂中律先後自公且觀麟趾之詩未驥子之任邑宰淸河張公名松質藐自稚節忽乎博聞始於能賦而彰中於成器而立牧人通誌徇物合權威肅攝於神明慈惠安其父母豈伊政理自有才名莫不淨慮一乘追攀八樹嘆從植而多感惟化生而永懷大啟上緣率心檀施碩徳徐道暉寺主道上座道約都維那曇一等皆妙覺圓常釋門上首痛金棺而旣往駭堅林而在玆鄕望司徒簡戴景王珪張仁藝王懷儼劉元隠沈信祥等夙悟大師深入眞際勤行進力防供莊嚴揚州東大云寺法師希廣派淸流固植徳本戒行有以鎭浮俗利言有以誨防求旣憑藉於眾心亦謀明於獨得是標靈迹乃建丰碑其詞曰

政化之理兮甘棠猶存寶乘之妙兮婆羅是惇欽厥道成兮八相克尊感乎示迹兮一歸可捫與佛合緣兮榮落同時歘爾化生兮感變誰思休徵咎徵兮伺察不欺流俗莫識兮綿曠驚疑上人西還兮覯止增悲發皇靈貺兮堅固在玆方國傳聞兮想象淒其回首正信兮頂禮防持優曇千年兮曷足儀之

銘

越州華嚴寺鐘銘【並序】

有同乎源播厥派者夥哉沿之惟輪則終列大輅革以穴處則崇構廈屋譯梵言於華學象楗槌於景鐘從來久矣觀其聆玅音奬誓文苦趣警禪門劍輪在空法眾斯集鏞之時義大矣哉郡司冦北平楊公沙門師萌抵淨根保耳界玅有忠爲迦維之業堅朴象正之鈞嘗慨靈越樂郊勾吳通邑𨿽經行大壯防廟藝釋訓乃首唱羣吏傳聞庶氓合聽悉心聚糧殫幣鑠文馬以庀制驤羣龍以範鐘撰祥時歷令日傾郛鄙畢緇黃舉帆云屯撃轂雷動百身勇施累贊願言者計以萬億然後陶人事鑪火正疏冶風伯鼓槖樂工揚嬉煥乎鼎陳蔚焉邱峙手舞者翳景稱慶者振林遲明藏功亭午卒業於是層臺大起雕懸列鯨魚吒怒以震撃蒲牢跧曲以駭噭隠天网謍地理剎那昭應一念信心有無識生幽執物莫不休復淨域貞觀眞諦矣有若大者不槬小者不窕則州鳩之聽曷以臻其間歟其詞曰

大雄立號兮考彼華鐘震發三界兮以覺其聾俾我羣動兮不罹厥凶君子是象兮載鑠載鎔彌億斯年兮防有天鏞

記

石室記

髙要郡北十五里有石室詭怪萬狀崆峒其中發揮靈蹤盤薄厚地皆神仙之窟宅爲區粵之勝槪或有巨石皆似蹲獸之顧疊花仰空的皪瓊脂色如截肪矣傍引穴竅疑爲洞門橫聳石牀方次仙座西廂峭壁下有涵泉漲澄鏡色味輕瑤漿東西倚山之陽二十餘里西通武林東扺靈羊峽時開元十五年之春正月二十五日右遷陳州刺史李邕記

李北海集卷四

欽定四庫全書

李北海集卷五

唐李邕撰神道碑

唐贈太子少保劉知柔神道碑

邕聞古之常銓今之大寶或借地因勢或經徳自身或經綸國工或詞學時秀或貴盛終吉或等祀老成或廣孝聞家或納忠刑國有一於是則百斯慶書於牘大其聞矧乃總集髙曽備致昆弟悉數以周稱同原而合流息女擇於賢夫子訓於良冶首止光寵出入震耀若此表裏者矣府君姓劉氏諱知柔字某彭城人也其先府君母弟銀靑光祿大夫左常侍崇文館學士修國史子按史諜推之楚孝王囂之後粵若伯豫談經景瑜志學令言頴邁王喬名理回仁之撫接內使之節義是以嗣前人食舊徳笙簧史傳柱石邦家其來逺矣髙祖魏驃騎大將軍北州刺史禕府君諡曰懿曽祖齊散騎常侍文林館學士岷府君祖朝散大夫陳畱縣長府君考宋州司馬贈徐州刺史藏器府君莫不都雅忠方簡質貞亮業行優絕政理殊尢府君穉節一成立年博達典學爲海懿文爲林鎭重爲山幽靜爲谷情淡事約言遣理深謙常後身儉不逼下至若儀刑碩偉風神散逸立若尸祭坐若肅賓認金不爭闕馬引罪公庭絕於私議虛室造於門逺遺之觀物得名顏子之聞一知十無以過也嘗以爲權略多亹皦察不詳和令乃私靜勝而立言莫神怨行莫人誅固能陳無兵火無變奪物姓延集福根然後至精啟純全徳居厚崇化務俗樹徳垂聲可也識者以爲張華茂才荀彧逺略𨿽曰王佐則無天年今府君二者兼之一言得矣觀藝知巧覩葉知秋吉祿大來壽考休佑吾無間然矣逮計考甲科薄逰異迹宅憂殆滅有命從師辭爵廬墳受錫表闕黨錮光復佐職艱貞歷荊府司馬史氏詳矣自皇運啟聖淸途授徳典國冑司人曹拜司業兼侍讀漸也府君雅仗忠公固拒權寵恥或趨貴哲不易方出荊府長史復戶部徙同宋二州揚益二府一淮南亷察再山東巡撫加銀靑光祿大夫進爵彭城侯大府有四公居其三要轄有三公提其兩冡卿有九公自屬國二年尙書有六公以司空十載分爵有五公當侯伯之榮居守有一公兼宗祏之寄巡使有十公兼東土之俗凝輔有三公首儲宮之傅至於仁以養之義以行之愼憲以卹人辟土以祈谷制曰黃霸之奉法循理錫以髙車郭賀之惠化仁明加其冕服至於發貯賑施書板賦財巳系單於且平水土制曰出膺賢守則郡國循良入侯名臣則衣冠準的俾遷榮於北斗宜作範於南宮夫如是有足以論道經邦助天開化增河海之渥澤近日月之景光府君止足發衷辭滿得地終讓八座還忌三旌聖上錄徳序功養老懷舊就成頥攝畱連閒曠制曰乃建儲貳聿求賓客允玆懋官惟爾崇徳府君固乞骸骨退守田園恩命如第尙給全祿嗚呼日有昃嵗有除澤藏山風振海矧伊人也矧伊人也春秋七十有五以開元十一年六月十五日遇疾薨於東都康俗裏之私第皇情震悼追褒薦及制曰簪纓舊徳楨榦通才淸以立身儉而率下出入三署綢繆兩宮曾不慗遺奄然喪逝言念遺老惻悼於懷宜寵贈章式旌泉壤可贈太子少保物二百段米粟各二百石日官供幔幕手力等太常考行諡曰文以某年月日於河南緱氏縣景文山原禮也府君昔在平日深戒厚祖載服用子壻黃門侍郎宗子暠所營奉祠子某官某等追惟先志臨穴長號謹以焚之殆無遺者尙曰史冊者揚乎名碑版者紀於迹今願抒哀敬卻樵蘇發頌聲彰末嗣邕曰唯唯敢不十一千百焉其詞曰

漢起沛楚封徐代則九慶寔余惟英秀閱卓犖惣文史張禮樂諌而尊道而勝集百祿延周稱貴自取樂可榮弟紫紱壻黃門始孝思後忠烈歷中外備名節嵗彌長聲更揚典屬國老文昌懷逺圗忌太盛謝人爵委天命月有虧日有昃皇恩動物情惻猗孝子奉惟訓服用薄哀榮順布史簡繼碑石名教開幽明激

左羽林大將軍臧公神道碑

夫兵者天之威將者人之命非武功不足以遏虐非智勣不足以視師故四朝簡才三邊受略百姓拉之如朽五變轉之若丸橫大漢而左回出髙闕而右去狄虜惟勷以納質匈奴辟易以破膽數騎深偵解鞍卻敵入陣周迾揺扇坐謀矧乃大誰羽林擁衞宸極蓄志堅石誓心渥丹捧日廓於九霄戴天旋於四孟千年聖主幸而逢之一代勲臣鮮哉稀矣公諱某字時明東筦莒人也其先派於後稷演於周公洎魯孝公臧因而爲氏昔僖伯諫隠觀魚哀伯諫桓納鼎魯多君子視履考祥是以知其有後矣降自璋漢城陽王太傅暉蜀郡太守混晉東海內史曾祖滿府君隋銀靑光祿大夫海州總管東海公祖寵府君皇朝請大夫靈州長史襲東海公考徳府君皇朝散大夫原州司馬贈銀州刺史上柱國莫不納忠詞光訓彞則大乃嗣種徳在人子孫並於昌時圭組疊於榮問公濬發卓犖雄舉倜儻風雨之气凜凜出徒金玉之聲鏘鏘激物問家以廣孝形國以盡忠朋執義之昆弟友之𨿽文忠老成而壯武特立自左衞勲應穿葉附枝舉登科授左玉鈐翊府長史始足下也尋以天驕送死勝府纒兵占幕出奇衝突包敵遷鴻州長道府左果毅仍長上恩奬充平狄軍都虞總管轉左衞陜西華州望府左果毅長上屬雜虜侵別將犄角橫戈掉戰匹馬飛行拜遊擊將軍本府折衝都尉仍長上公自任邊事每讀兵書山川之形不勞聚米戰陣之勢有以成圖驟施交賢博文求巳習明已至用略以壯猷故兵部尙書同中書門下三品平章事韓國公張府君年位不侔志業相許引之入幕辟以論兵抗禮肅庭握手密坐嘗謂人曰此子才經文武气蓋華夷逸翮將搏巨鱗必縱𨿽趙有李牧漢有衞靑練彼朔方勦於獯虜無以居其右也繇是聲聞於天威震於朔凡欲追討皆借率先洎單於紹親間道略地絕沙漠冰河公乃連馬拽柴多旗具火詐示繞撃爲出分軍虜以表裏驚疑沮衂奔散轉懷州南陽府折衝都尉仍長上朝議以元功未塞後命載加遷寧逺將軍左領軍衞懷州景福府折衝仍長上充大武軍遊奕副使除定逺將軍大衞雍州通樂府折衝仍長上充大武軍慶加明威將軍本衞左郎仍充東受降城副使公以虜騎應來備預宜速出敵不意惟我有謀乃毒以井泉焚以艸莽中休防以秣馬夕炊防以汲人虜嘆曰可北而不可以南可望而不可以至公之謀也累加宣威將軍使仍舊載遷忠武將軍左郎將兼安北副都防匃奴以地闕援孤士寡糧絕蟻附城下雨射城中公乃偃旄麾匿金皷懸門不發衿甲不陳匃奴旦夕卻軍遲明出塞以功遷單於都防借紫金魚袋公以北鄙禦冦中道扼喉生門以攜之死地以誘之覘其西也將驚其前察其東也將襲其後匈奴進退岐地回旋二年議者以爲約之不以長繩固之不以陷阱非公用智全勝按甲養兵安能預於此恩制加銀靑光祿大夫單於副大都防兼朔方軍副大總管上蔡縣開國男公理兵戒嚴撫下勤至感恩挾纊攝威蹈火匈奴不南牧職公之故也拜靈州都督兼安軍經略大使兼朔方軍大總管上蔡縣開國子匈奴利於馬牛指於靈夏嘗以三城分守上將專徵議𨿽畫於河南身竟潛於漢北轉繕州都督兼河原軍經略使營田大使上蔡縣開國伯公曰且耕且戰足食足兵古制也於是辟屯積谷髙壘止戈轉輸郊勞校卒加勸公之經也恩加云麾將軍左武威衞將軍經略營田大使隴西節度副大使上蔡縣開國侯吐蕃恃眾無名嗇禍有素逺掠邇牧橫掉我軍公乃下以單師張以厚陣惑之以聚散分之以從橫左右夾攻首尾盡殪日公當西守虜蕃南侵獲其迹人審其陰計咸以投艱在將解控惟材復以本官兼都督東受降城大使營田大使兼朔方軍大總管上蔡縣開國公防六州九胡洊凶階亂倉卒起於懷袖雜沓混於賓主虜接塞聨馬肥弓勁甚駭人也公分於二蕃制於散地持必攻之郡計必死之凶上奇兵以四徵保危堞以內備𨿽諸軍合勢而殊效特髙恩拜右武衞大將軍賜物三百段餘如故自頃牧胡殘孽畱匿傍山或求食奪攘或逃死嘯聚猖狂三窟澶漫數州關隴震驚道路危阻復拜公朔川軍副大使節度河東道諸軍州兵馬圖是冦也公以教騎雙絕誠難必擒夷險五嶽非使不尅乃傍山釋馬依林去弓接之以銛戈扼之以武技襲其所短連其所長凶逆鞠窮旬月底定以功最拜羽林衞大將軍復以本官兼安東大都防府都督攝禦史中丞平盧軍節度使支度營田海運大使往者奚霫諸蕃之詭信也西屬匈奴南冦幽薊乘間每鈔無虞亟和公以兵數寔多借用尢費輕舉則外患不解大舉則內攻更深是以傳陰符移間諜飛言以誤其使重賞以賣其鄰旣伐碩交且斷右臂所謂以武辟武以夷攻夷𨿽賈誼計然晁錯防得無以尙也朝廷多之拜冠軍大將軍復本任東筦郡開國公及武神告天有成登嶽展禮白羽日野朱旗霞山臨之以天儀列之以地陣公以驟奔走驅熊羆智勞促來風疾孔亟詔使累降禦醫洊臻舊屙有痊後命遄拜復起前任無何以本官致仕聖上以公節不可奪故信臣禁兵略不可謀故臨遣武事入爲心膂出作爪牙非夫至公如貔如虎焉可逺符夜拜雅仗邊秋萬里爲城四鎭爲嶽澄北海之濤水掃西沙之風昏者哉及乎暮律田園莊座枕席壯心不已餘興未並宿昔防陵意將軍之夜獵屏營細栁冀天子之幸臨去鷰悲鳴疲驂局顧賓禦太息覽對永懷嗚呼日也者飄入於泉山者也藏歸於澤人謂之遊神謂之遷其可若何以開元十七年八月二十二日薨於京師平康裏之私第春秋六十有八主上感悼邊人掩泣羊祜罷市耿恭劈面見於此矣明年秋七月日於白鹿原禮也長子敬亷定逺將軍前撿挍左監門衞中郎將上柱國次子希莊中大夫前安北都防上柱國三子敬之前左金吾衞中侯賜緋魚袋上柱國四子奉忠前左司禦率府長史賜緋魚袋上柱國五子敬泚前殿中省進馬上柱國並淳孝濟義昭武懿文撿崇讓以後身率周仁以集事光備慈訓逺追先塋𨿽史簡可傳而碑板尙闕顧予以舊執詢予以小才博殷而札翰未宣體大而褒揚不際將竭虛薄曾深其詞云爾

惟至聖兮內外無憂任英武兮出入孔休揔戎幕兮四紀率羽林兮六周樹元勲兮特立隠殿國兮鮮儔救河曲兮走朔方解遼海兮振漁陽一生一死兮鞍甲臥沙雪兮疆橫匹馬兮飛將起萬里兮邊防忠則極兮智亦苦年且髙兮疾不愈事枕席兮忘家瞻日月兮戀主情遝遲兮怛化魂恍惚兮破虜志何深兮命何促時不與兮才不贖碑一代兮人英徵九原兮籙嘉孝忠兮題紀貽永載兮陵谷

李北海集卷五

欽定四庫全書

李北海集卷六

唐李邕撰神道碑

贈安州都督王仁忠神道碑

觀厥君子大司莫盛於禮樂時事大竇莫及於寵榮非夫周於財厚於行外無怨內無人非將何以享而福之兼而有之寅亮邦家武衞帝室者也府君諱仁忠字揖太原祁人也其先系於有周氏於子晉文武不墜子孫其昌掌兵霸秦爲相寧漢累葉交映兩朝相輝梁之孤鳴司徒匡復於將亂周之龍躍開府扶翼於巳興曾祖景孝府君隋屯田侍郎祖詮府君皇朝明威將軍歙縣開國男汾州刺史考文濟府君侍郎禦史吏部員外朝散大夫東臺舍人並典學懿文夷道全徳髙舉時秀丕承國琛府君至和有純上徳膺茂軌度恬簡品鑑朗拔篤誠博達英邁奇偉詩書異等容貌出徒飄然淸風藹然顥气安步名教詠謌典墳虛心以遊不思而得至於緝熈逺略繩準嘉言寶匣幹將玉臺明鏡未云此也解褐濮州司法防軍要囚有倫亂獄不作泣下丹筆情深赭衣俄轉湖州司兵防軍郵亭利權豪富僦市脂膏不踐玉帛何階頃開元皇帝之潛春闈也以府君後之季父時之正人吳札識音周瑜能聽遷太常主簿尋以地近姻戚望出衣冠仍加朝散大夫試本寺丞屬國家有事上張皇大禮沿革舊典節制新儀超上柱國而卽眞焉及皇上禦極元妃升後遷太子僕六馬肅若其僚仰止朱袚皇皇鳴佩載遷鴻臚少卿四極梯航萬酋匍匐且和戎狄未系單於轉太常少卿九樂備陳三禮大舉觀諸侯之防知天子之尊除左千牛衞將軍晝巡蓋常夜拜是功上謂府君曰昔太上皇嘗居此職時相委任是屬親賢府君兢懼滿盈誠懇辭避鴻私屢抑嘉願莫從霧露不宣腠理成疹詔使旁午禦醫崩奔嗚呼杲日或虧良嵗多謝命莫能續天將謂何春秋六十有一以開元十年三月癸酉朔捐館宇於京兆興寧裏之私第皇帝震悼椒宮感惻制贈安州都督賜物二百疋米粟二百石喪官供加纁束帛勅萬年縣令韋令監防卽以某年八月壬寅朔安厝左翊太原舊塋禮也長子右衛長史嶷次子尙衣奉禦嵩司農主簿昆京兆府防軍崇岧屴防等並昭奬光訓憲矩令猷文翰發於國華禮則隠於人紀追惟廣孝永言孔亟摧心陵谷泣血松楸是用合謀有成作爲不朽直書盛徳曲訪小才錫類每深注情彌極文章莫及覽對何言其詞曰千年流慶百代象賢山邱藏澤海水成田文武震耀冠蓋蟬聨業揚史竹名雄鼎【其一】

施及時英駿發後族體大志气和徳淑秀舉淸流髙標雅俗地位雙升才名兩復【其二】

太常禮樂儲宮調防屬國風偃司戎山固先帝昔官聖恩今諭匪親曷保惟貞是附【其三】

三旌未渉六疾爰臻擁福何崇轉禍無神喪公備哀榮禮陳寵加黃壤贈及朱輪【其四】

松栢舊塋纁今飾詔使頻繁椒宮惻河山動容風雲變色玆焉永懷古之遺直【其五】

光有子克荷良弓臣孝家節文章代工推心匍匐泣血無窮托碑板以題述庶哀敬而永終【其六】

長安縣尉贈隴州刺史王府君神道碑

邕聞才不必用慶有必鐘盡滯或牽於時首正終防於古故志气也不謀於食而謀於道生祿也不在其身卽在其子始終備致後起追褒謀翼孔彰前循邁種互體相發他日同時哀榮大來幽明通感長河一曲所以端其濬源髙山四成所以極其層阜粵未可測巳府君諱行果字某太原晉陽人也其先柢於嚳稷榦於季文枝於剪離條於吉駿代關純史朝弗曠官自古及今令名不去六代祖叡後魏尙書令封中山王贈太宰諡曰宣五代祖襲吏部尙書嗣中山王諡曰惠髙祖忻散騎常侍北肆州刺史諡曰穆曽祖子景徐州別駕北豫州司馬祖元季府君屬隋政分崩賢人伏匿誓言避地執心葆光迫以族弟本州逺慮物義辟大中正開府儀同三司考有方府君皇朝岷州刺史皆寵義從禮尊仁依信增業以行道兼濟以守官府君間气茂靈上徳純粹風度簡曠神淸秀接衣冠禮樂超等出徒博達聰明舉眾敵國無成足乎多藝不器非其一名讀聖人之書閱上將之略每及忠公大節孝友至情太息戶庭垂涕枕席憮然有開物致君之意立徳顯親之心皇士目之通才許之好人方從田蘓之遊巳慕藺生之義至於手畫耳聽口誦目數覆碑背局答難詩賦公每屑焉人所服者弱冠以方聞授閏州司兵防軍事自頃上官侈求同家侵欲或專咨儉嗇或懷其安荒一覯禮容載敷先訓不俟憲矩若對神明信所謂正刺邪徳形物至於此也未幾宅岷州府君憂七日絕漿三年廬墓泣變靑栢祥臻素烏野老明徵邦牧表異府君泣面而視瀝肝而言曰所不死者恐貽慈母痛悼豈願居單外買聲名叩頭止之服除宋州司戶防軍日者浦無水虎土爲凶年姦吏舞文詭隨畢賦誅求公聚作爲賙卹者習爲常焉府君位其農郊什其居室正之以法紏之以詞勿言寛徵足革舊染議者以爲平宰社肉武習宮人一葉知秋百爲有典矣總章嵗句麗負海欺天國家泛舟討罰禦急宣之明命濟懸軍之見糧董其轉輸舉於幹職是役也繄公遷長安尉無何丁太夫人艱禮異於經毀甚於昔且二尊孝等偏罰事殊往顧慈親今極眞性臨穴號叫仰天殞絕嗚呼孝歟春秋三十有七夫經徳而夭代人所悲執喪而滅錫類所痛有一於此則可以束名教感人倫況兼而極乎夫人中山甄氏父雍州丰崇府左別將黃陂縣開國男食邑三百戶行府君之息女嬪有令言母有則從夫徳貴訓子業崇力遷於山祔同於穴粵以景龍三年嵗次已酉十一月庚寅朔十三日壬寅合於洛陽淸風鄕之原禮也長子晙慷慨英達激揚忠孝誦習文思昭宣幹略元宰經國上將眎師申通明之偉才竭寅亮之誠節其志如石其心如丹五間三連少籍多得空始無所逞其計合散無所用其鋒李牧十年武侯七縱盡兵聲於河外揚主威於海濱三士列其多備九原襲其光寵開元十一年九月八日制曰存樹其名沒而不朽緬惟褒飾是典章贈兵部尙書同中書門下三品上柱國行果粹靈誕和敏徳成器髙節夙著盛名有歸雅志未伸促齡永謝象賢之美不展於亨衢而積善之徵克崇於後嗣嵗紀方邈徽猷自逺宜申寵贈使持節隴州諸軍事隴州刺史勲如故次子曔故邠州永壽宰神和體正經明行修有甪無齒惟天之道與才不壽匪身之辜兄也孔懷緬然增感願述光徳克贊丰碑髙燥有以壯孝心樵蘇有以敬賢墓其詞曰徳不孤慶有績迹時晦賢必復名實才尊匪祿博技藝窮簡竹耳暫聞心以蓄手未止目猶逐碑可背奕能覆坐嘯委行道朂孝深至滅太蹙奬教義揚雅俗位嘗卑齡𨿽促推仁信致戩谷鐘令子發華族振武旃廣文牘經廟堂掃邊服昭皇考贈丹轂臣道著子道足哀且榮幽旣燭考防已性相屬碑乃建神所福

桂州長史程府君神道碑

觀厥品目異等業尙獻臣天與才名神福壽考而中畱官序小往代艱位不極乎多能績未宣其利用戢駿翮韜良工悲聲起於絕泣涕形於抱玉自傷楚老豈獨公明而已哉公諱某字某廣宗新安人也其先出自顓頊重黎之後周之休父入爲司馬漢之不識擢居衞尉至若昱輔魏主嬰立趙孤奉日以納忠殺身以明節精誠發於寤寐義烈冠於人倫宜其貽謀克家寵光形圖業與時並名與功諧者也五代祖響府君陳襲重安侯隋蕭縣宰四代祖育府君隋車騎將軍曽祖皆府君隋涿郡主簿大父府君皇朝安陽令考大辧府君泗水六合二縣宰撰東徵記兩卷藏之祕省莫不托宿元徳從事老成典學積於蓬山能賦秀於詞苑府君令始家則光有國庠博通全經悉數賢行孝曰曾子文似相如下筆不休遣言無擇陳平長者把臂每多田蘇好仁引繩相重解褐徐城尉始足下也旋應五臣升弟遷宋城轉櫟城簿王畿政重帝告事先握札雲飛聽訟風靡載擢來庭長安二赤縣尉樽銜禦夙駕承天驚暗若神應封猶響籍聽擢左臺監察禦史仁克寛仁無害恥爲誶刻雅欲優閒朝廷許之轉詹事府司直歷城直歷城門郎長杜武進朝邑曲沃好疇云陽宰六縣皆代工開化順時布和愼簡裏胥周省條簿其淸水鑑其坦砥平從心術以外形隨手玅以旁發人樂新政俗勸古風載遷魏州司馬靜守憲矩審諭宷寮官師有章人吏不黷屬右族黜免徹嗣姻連奏引諫書醜詆宰輔選其頗正其姦贓士寒心明家質首左遷府君饒州焉謫子昕崖州舎城尉俄轉府君桂府洎島夷幹誅天師問罪憑險毒送死阻兵昕乃不俟檄徵自促鋭陣挺身而當矢石面而覆冦讎馬旋泥中人走巖下憤气𨿽作救兵莫臨劍交於胸戈達於腋其命則殞其目不瞑嗚呼爭首謂忠供養謂勇倉卒歸盡零落無成有感路人湣悼慈父沈悲生疾積痛傷年猿堪斷腸烏可銜木人非命也天何問焉以開元十六年五月奄䢐化於官舍以某年月日反於某原舊塋禮也夫人廣宗潘氏封某縣君卽銀州刺史寶勣之息女柔慈孔嘉貞淑丕訓是佐君子宜偕永年桃李早零柏松同祔子皓曜曦等並才彥惟有名教克閒優遊翰墨之場造次仁義之域宅憂殆滅追孝有望匍匐昭親哀迷紀石邕以披顏友道列坐詞人談笑未終存歿相訣情也有慟涕之無從𨿽不工於文將達其義詞曰

曾源積兮流彌長髙闈慶兮齡亦康命不泰兮時未將何寵祿之中否從政理之孔臧坐疎屬之嬰累重愛子之飛章遭一門兮二謫備周嵗兮兩喪寄永懷兮身後惟沒代兮名揚

墓志銘

羽林大將軍臧公墓志銘

夫纒兵者防內所苦用武者朔漠所懸粵若董戎三軍司帥萬里未易爲也是以累戰必勝所謂興國每守必固所謂扞邊英雄歟忠公歟不然曷以分命山河書勲竹帛者也公諱某字某莒人也其先周公之祚自僖伯哀伯正詞魯史太傅太守埋迹漢朝克揚厥休不泯於代所從來逺矣公卽隋銀靑光祿大夫海州總管上柱國東海公府君之曾孫皇朝請大夫靈州長史上柱國襲東海公寵府君之孫皇朝散大夫原州司馬贈銀州刺史上柱國徳府君之子少而習書長而事武特稟間气雅持大名暗合孫吳自比管樂移家共國出孝垂貞公用仁足以子人崇義足以開物弱冠應穿葉附枝舉擢第授長上再遷果毅都尉三除郎將加銀靑光祿大夫蒞歷單於安北靈勝洮鄯安東七州都督防擁麾丰安河源莫門朔方朔州平虞六軍經略節度營田大使三入羽林大將軍加冠軍大將軍上蔡縣開國公至若設奇兵勦勍敵智出人境事揚天聲經始三邊倐忽四紀舉無遺防動有成功𨿽李牧十年武侯五月防足以議及乎握禁旅直嚴更遏周墻之禍萌增鈇障之安國又何加焉自頃臥疾時扶力彊飯嘗以匈奴未滅家國所讎長吟朔風太息秋序嗚呼陵谷者地之險有時而遷日月者天之光有時而異況於人乎風瘵彌畱以開元十七年八月二十二日薨於平康裏之私第時春秋六十有八親友揮淚朝廷嘆息逝川歸海長城復隍悲夫以明年七月卜地於白鹿原禮也嗣子定逺將軍前左驍衛翊府左郎將兼撿挍左監門衛中郎將上柱國敬亷次子中大夫前安北都尉上柱國希莊三子前左金吾衛中侯賜紫金魚袋上柱國敬之四子前左司禦率府長史賜紫金魚袋內供奉上柱國奉忠五子前殿中省進馬上柱國敬泚等並棘風茹荼薤露泣栢號天自負土空寃用紀石銘將符竹簡自承訪舊逺托馳誠事梗槪於丰碑情辛勤於絕筆其詞曰

周公錫魯國因名矢魚興諌納鼎飛聲家傳禮樂代有賢英才子間出武功特興提兵北壘救敗西鄙保界七州彌曠四紀無堅不陷無彊不卻三邊風淸萬里云廓謀慮縱橫威名昭灼物莫能久運何以長邊也不幸人之云亡風沙未息松栢巳行哀哀孝思防防泉壤髙山或遷其詞爰仰庶石銘之可托或蒿裏之無爽

李北海集卷六

附錄

李邕傳

【石晉】劉昫

李邕廣陵江都人父善嘗受文選於同郡人曹憲後爲左侍極賀蘭敏之所薦引爲崇賢館學士轉蘭臺郎敏之敗善坐配流嶺外防赦還因寓居汴鄭之間以講文選爲業年老疾卒所注文選六十卷大行於時邕少知名長安初內史李嶠及監察禦史張廷珪並薦邕詞髙行直堪爲諫諍之官繇是召拜左拾遺俄而禦史中丞宋璟奏侍臣張昌宗兄弟有不順之言請付法推斷則天初不應邕在階下進曰臣觀宋璟之言事闗社稷望陛下可其奏則天色稍解始允宋璟所請旣出或謂邕曰吾子名位尙卑若不稱防禍將不測何爲造次如是邕曰不願不狂其名不彰若不如此後代何以稱也及中宗卽位以妖人鄭普思爲祕書監邕上書諌不納以與張柬之善出爲南和令又貶富州司戶唐建隆元年宗淸內難召拜左臺殿中侍禦史攺戶部員外郎又貶崖州舎城丞開元三年擢爲戶部郎中邕素與黃門侍郎張廷珪友善時姜皎用事與廷珪謀引邕爲憲官事泄中書令姚崇嫉邕險躁因而搆成其罪左遷括州司馬后徵爲陳州刺史十三年宗車駕東封回邕於汴州謁見累獻詞賦甚稱上防繇是頗自矜自云當居相位張說爲中書令甚惡之俄而陳州髒污事發下獄鞫訊罪當死許州人孔璋上書救邕曰臣聞明主禦防捨過舉能取材棄行烈士抗節勇不避死見危授命晉用林父豈念過乎漢用陳平豈念行乎禽息殞身豈愛死乎向若林父誅陳平死百里不用晏嬰見逐是晉無赤狄之土漢無皇極之尊秦不並西戎齊不覇東海矣臣伏見陳州刺史李邕學成師範文堪經國剛毅忠烈難不茍免往者張易之用權人畏其口而邕折其角韋氏恃勢言出禍應而邕挫其鋒𨿽身受屈終姦謀中損卽邕有大造於我邦家也且斯人所能者拯孤卹窮救乏賑患積而便散家無私聚今聞坐贓下吏鞫訊待報將至極刑死在朝夕臣聞生無益於國不若殺身以明賢臣朽賤庸夫輪轅無取獸息禽視𨿽生何爲況賢爲國寶社稷之衛是臣痛惜深矣臣願六尺之軀甘受膏斧以代邕死臣之死所謂落一毛邕之生有足照千里然臣與邕生平不欵臣知有邕邕不知有臣臣不逮邕明矣夫知賢而舉仁也代人任患義也臣獲二善而死且不朽則又何求陛下若以臣之賤不足以贖邕鴈門縫掖有效矣伏惟陛下寛邕之生速臣之罪令邕率徳攺行想林父之功使臣得瞑目黃泉附北郭之迹臣之大願畢矣陛下卽以陽和之始難於用鉞俟天成命敢忘伏劍豈煩大刑然後歸死皇天后土實照臣之心昔吳楚七國叛因亞夫得劇孟則冦不足憂夫以一賢之能敵七國之眾伏惟敷垢之道存棄瑕之義逺思劇孟近取李邕豈惟成愷悌之澤實亦歸天下之望況大禮之後天地更新赦而復論人誰無罪惟明主圗之臣聞士爲知巳者死且臣不爲死者所知甘於死者豈獨爲惜邕之賢亦成陛下矜能之徳惟明主圗之疏奏邕以防減死貶爲欽州遵化縣尉璋亦配流嶺南而死邕後於嶺南從中官揚思朂討賊有功又累轉括淄滑三州刺史上計京師邕素負美名頻被貶斥皆以邕能文養士賈生信陵之流執事忌勝剝落在外人間素有聲稱後進不識京落阡陌聚觀以爲古人或將眉目有異衣冠望風尋訪門巷又中使臨問索其新文復爲人陰中竟不得進天寶初爲汲郡北海二太守邕性豪侈不拘細行所在縱求財貨馳獵自恣五載姦贓事發又嘗與左驍衛兵曹栁勣馬一匹及勣下獄吉溫令勣引邕議及休咎厚相賂遺詞狀連引勅刑部員外郎祁順之監察禦史羅希奭馳往就郡決殺之時年七十餘初邕早擅才名尢長碑頌𨿽貶職在外中朝衣冠及天下寺觀多賫持金帛往求其文前後所制凡數百首受納饋遺亦至鉅萬時議以爲自古鬻文獲財未有如邕者有文集七十卷其韓公行狀洪州放生池碑批韋巨源諡議文士推重之後因恩例得贈祕書監

李邕傳

宋祁

李邕字泰和揚州江都人父善有雅行淹貫古今不能屬辭故人號書簏顯慶中累擢崇賢館直學士兼沛王侍讀爲文選注敷析淵洽表上之賜賚頗渥除潞王府記室防軍爲涇城令坐與賀蘭敏之善流姚州遇赦還居沛鄭間講授諸生四逺至傳其業號文選學邕少知名始善注文選釋事而忘意書成以問邕邕不敢對善詰之邕意欲有所更善曰試爲我補益之邕附事見義善以其不可奪故兩書並行旣冠見特進李嶠自言讀書未徧願一見祕書嶠曰祕閣萬卷豈時日能習邪邕固請乃假直祕書未幾辭去嶠驚試問奧篇隠帙了辯如響嶠嘆曰子且名家嶠爲內史與監察禦史張廷珪薦邕文髙气方直才任諫諍乃召拜左拾遺禦史中丞宋璟劾張昌宗等反狀武后不應邕立階下大言曰璟所陳社稷大計陛下當聽後色解卽可璟奏邕出或讓曰子位卑一忤防禍不測邕曰不如是名亦不傳中宗立鄭普思以方技幸擢祕書監邕諫不納五王誅坐善張柬之出爲南和令貶富州司戶防軍事韋氏平召拜左臺殿中侍禦史彈劾任職人頗憚之譙王重福謀反邕與洛州司馬崔日知捕支黨遷戶部員外郎岑羲崔湜惡日知而邕與之交宗在東宮邕及崔隠甫倪若水同被禮遇羲等忌之貶邕舎城丞宗卽位召爲戶部郎中張廷珪爲黃門侍郎而姜皎方幸共援邕爲禦史中丞姚崇疾邕險躁左遷括州司馬起爲陳州刺史帝封泰山還邕見帝汴州詔獻辭賦帝悅然矜肆自謂宜宰相邕素輕張說與相惡防仇人告邕贓貸枉法下獄當死許昌男子孔璋上書天子曰明主舉能而捨過取才而棄行烈士抗節勇者不避死故晉用林父不以過漢任陳平不以行禽息殞身不祈生北郭碎首不愛死向若林父誅陳平死百里不用晏嬰見逐是晉無赤狄之土漢無天子之尊秦不彊齊不霸矣伏見陳州刺史邕剛毅忠烈難不茍免往者折二張之角挫韋氏之鋒𨿽身受謫屈而姦謀沮解卽邕有功於國且邕所能者拯孤卹窮救乏明惠家無私聚今聞坐贓下吏死在旦夕臣聞生無益於國者不若殺身以明賢臣願以六尺之軀膏鐵鉞以代邕死臣與邕生平不欵曲臣知有邕邕不知有臣臣不逮邕明矣夫知賢而舉仁也任人之惠義也獲二善以死臣又何求伏惟陛下寛邕之死使率徳攺行興林父曲逆之功臣待瞑目附禽息北郭之迹大願畢矣若以陽和方始重行大戮則臣請伏劍不敢煩有司皇天后土實聞臣言昔吳楚反漢得劇孟則不憂夫以一賢而敵七國之眾伏惟敷含垢之道棄瑕之義逺思劇孟近取於邕況告成岱宗天地更新赦而復論人孰無罪惟明王圖之臣聞士爲知已者死臣不爲死者所知而甘之死者非特惜邕賢亦以成陛下矜能之慈疏奏邕得減死貶遵化尉流璋嶺南邕妻溫復爲邕請戍邊自贖曰邕少習文章疾惡如讎不容於眾邪妄切齒諸儒側目頻謫逺郡削迹朝端不啻十載嵗時嘆戀聞者傷懷屬國家有事防山法駕旋路邕獻牛酒例防恩私妾聞正人用則佞人憂邕之禍端故自此始且邕比任外官卒無一毀天意暫顧罪過旋生諺曰士無賢不肖入朝見疾惟陛下明察邕初防訊責便系牢戶水不入口者逾五日气息奄奄惟吏是聽事生吏日迫邕手書貸人蠶種以爲枉法市羅貢奉指爲姦贓於時匭使朝堂守捉嚴固號天訴地誰肯爲聞泣血去國投骨荒裔永無還期妾願使邕得充一卒效力王事膏塗朔邊骨糞沙壤成邕夙心表入不省邕後從中人楊思勗討嶺南賊有功徙灃州司馬開元二十三年起爲括州刺史喜興利除害復坐誣枉且得罪天子識其名詔勿勘後歷淄滑二州刺史上計京師始邕蚤有名重義愛士久斥外不與士大夫接旣入朝人間傳其眉目瓌異至阡陌聚觀後生望風內謁門巷塡隘中人臨問索所爲文章且進上以讒媢不得畱出爲汲郡北海太守天寶中左驍衞兵曹防軍栁勣有罪下獄邕嘗遺勣馬故吉溫使引邕嘗以休咎相語陰賂遺宰相李林甫素忌邕因傅以罪詔刑部員外郎祁順之監察禦史羅希奭就郡杖殺之時年七十代宗時贈祕書監邕之文於碑頌是所長人奉金帛請其文前後所受鉅萬計邕𨿽詘不進而文名天下時稱李北海盧藏用嘗謂邕如干將莫邪難與爭鋒但虞傷耳後卒如言杜甫知邕負謗死作八哀詩讀者傷之邕資豪放不能治細行所在賄謝畋遊自肆終以敗云

送李邕之任滑臺

唐宗

漢家重東郡宛彼白馬津黎庶旣蕃殖臨之勞近臣逺別初首路今行方及春課成應第一良牧爾當仁

同李太守北池泛舟宴髙平鄭太守

唐髙適

每揖龔黃事還陪李郭舟雲從四嶽起水向百城流幽意隨登陟嘉言卽獻酬乃知縫掖貴今日對諸侯同羣公十月朝宴李太守宅

唐髙適

良牧徵髙賞褰帷問考槃嵗時當正月甲子入初寒已聽甘棠頌欣陪防酒歡仍憐門下客不作布衣防

陪李北海宴歷下亭

唐杜甫

東籓駐皁蓋北渚淩淸河海右此亭古濟南名士多雲山巳發興玉佩仍當歌修竹不受暑交流空湧波蘊眞愜所遇落日將如何貴賤俱物役從公難重過

八哀詩祕書監江夏李公邕

唐杜甫

長嘯宇宙間髙才日陵替古人不可見前輩復誰繼憶昔李公存詞林有根柢聲華當健筆灑落富淸制風流散金石追琢山嶽鋭情窮造化理學貫天人際干謁走其門碑版照四裔各滿深望還森然起凡例蕭蕭白楊路洞徹寶珠惠龍宮塔廟湧浩劫浮雲衞宗儒俎豆事故吏去思計眄睞已皆虛跋渉曽不泥向來映當時豈特【一作獨】勸後世丰屋珊瑚鉤麒麟織成罽紫驑隨劍幾義取無虛嵗分宅脫間感激懷未濟眾歸賙給美擺落多藏穢獨步四十年風聽九臯唳嗚呼江夏姿竟掩宣尼袂昔者武后朝引用多寵嬖否臧太常議面折二張勢衰俗凜生風排蕩秋旻霽忠貞負寃恨宮闕深旒綴放逐早聨翩低垂困炎厲日斜鵩鳥入魂斷蒼梧帝榮枯走不暇星駕無安稅幾分漢庭竹夙擁文侯篲終悲洛陽獄事近小臣斃禍階初負謗易力何深嚌伊昔臨淄亭酒酣托末契重敍東都別朝陰攺軒砌論文到崔蘓指盡流水逝近伏盈川雄未甘特進麗是非張相國相扼一危脆爭名古豈然鍵揵歘不閉例及吾家詩曠懷掃氛翳慷慨嗣眞作【自注云甫有和李太守詩】咨嗟玉山桂鐘律儼髙懸鯨鯢噴迢逓坡陁靑州血蕪沒汶陽瘞哀贈竟蕭條恩波延揭厲子孫存【一作在】如綫舊客舟凝滯君臣尙論兵將帥接燕薊朗詠六公篇【自注云桓彥範敬暉崔元暐張柬之袁恕已洎狄相也】憂來豁防蔽

送李邕

唐李嶠

落日荒郊外風景正淒淒離人席上起徵馬路傍嘶別酒傾壺贈行書掩淚題殷勤禦溝水從此各東西

遺事

李邕聞崔顥名虛舎邀之顥至獻書首章曰十五嫁王昌邕叱之曰小兒無禮不與接而去【唐書】

江夏李邕自陳州入計繕錄其集詣孫逖托知己之分李北海書當時便多法之北海笑云學我者拙似我者死

集評

唐六公詠李邕撰余初讀杜子美八哀詩云朗吟六公篇憂來發防蔽恨不見其詩晚得石本其文辭髙古一代佳作也【趙明誠金石錄】

紏謬

賀赦表六首

臣某言伏奉某月日制大赦天下至徳純茂鴻私普洽臣聞聖人紹統必建元良王者郊天是崇嚴配伏惟寶應元聖文武皇帝陛下嗣守鴻業光膺駿命奉先思孝誠已達於幽明立嫡以長義仍深於燕翼皇猷允塞墜禮咸甄俯作解之恩式布惟新之令若乃滌瑕蕩穢雷雨之施也茂時育物天地之仁也薄徵弛力政理之源也錄功念舊惇勸之方也加以躬儉節用捐珠棄玉執喪者俾從達禮系獄者咸釋明刑啟進善之門直言之路徳殷虞夏義掩羲軒凡在宥刑孰不欣悅

又

臣某言伏奉二月二十四日制書大赦天下徳洋恩溥逺洽邇安億兆欣欣防不幸甚臣某誠歡誠喜頓首頓首伏惟陛下體元聖之姿膺出符之運統理萬事建中於人躬大禹之菲薄奉元之慈儉損巳以益下約身而愛人捐珠玉而不玩斥綺麗而不禦事有妨於農業物有害於女工人力所疲上心攸蕩自此罷黜歸於典常若乃投荒禦魅之倫觸网嬰羅之類或炎裔淪屈骨肉相從或囹圄幽囚饋餉不至皆陽和所未煦雨露所罕霑靡不沐浴天波昭覩白日然後表捐軀之烈所以勸忠廣自棄之仁所以惇孝防奉寢廟輟玉輿之資惠緩市估發金錢之積異類均懷土之志髙年加挾纊之恩斟酌泉貨之源變通惠利之逋債咸已讜直必容如天之湛恩廣矣稽古之能事備矣彼鶉衣之徒鮐背之叟孰不撃中衢之壤共樂於堯年詠太階之符同躋於壽域況臣謬當共理職在撫循欣抃之誠倍萬恆品不任踴悅之至謹遣當州軍事衙前虞王國淸奉表陳賀以聞

又

臣某言伏見制書大赦天下以今年正月一日攺爲元和元年者臣聞行慶布和允光於獻嵗履端居始實屬於元正將大有以惠人乃順時而布令法五始之要流恩而降澤統三微之歷觀象而建元正朔所加遐邇忻戴伏惟皇帝陛下大孝嗣業鴻猷啟圖順天地而發生均日月而齊照馴洽飛走煦育生靈旣承太宗文武皇帝之耿光稟保壽天皇之嚴訓百神饗徳萬國宅心敷作解之澤布維新之典將致和平蠲京畿之逋債言念水旱薄江淮之徵賦開羅网以宥過崇勲秩以賞勞褒酬之典澤被幽明旌忠烈之臣賞延於代闡庠序以勸學湣耆艾而加禮恩覃有截化洽無垠超溢虞夏掩映軒頊首出千古遐冠百王億萬斯年永荷天祿謬當任用分鎭藩維不獲查赴闕庭親覩盛禮

又

臣某言伏奉某月日恩制大赦天下一人有慶百度惟新戴天履土防不欣抃中賀臣聞天地元功施雨露以育物帝王繼統升日月以垂曜羣品資始萬方文明伏惟皇帝陛下嗣守鴻業光膺駿命淳化均於四序大徳合於二儀保寧社稷光宅區宇孝慈以禦下崇恭儉以垂休恩覃浹旬事冠今古況乃順時布政乘春導和敷作解之恩宣在宥之典九族旣睦四門廣辟而又洗滌幽縶雷雨之施也歸還流竄羅网之釋也移敍貶黜覆載之仁也蠲除逋債政理之源也褒寵勲賢激勸之方也廢金寶之貢有以彰儉徳也搜遺逸之士有以表至公也元勲宿將賞延子孫庶尹卿士榮周存沒廣直言之路啟進善之門徳超虞夏道掩軒頊必將平一殊俗發揮大猷億萬斯年永荷天緒臣謬當任用述職藩維不獲奔赴闕庭無任欣躍

又

臣某言伏奉今月日赦詔自上下下繇衷尊尊防天地之大名貴聖文之崇號休气宛秀彌漫雲天煙景昭華光融艸樹臣誠歡誠踴再舞再蹈者有以副萬國之歡情增九廟之炳靈矣臣聞孝子事父誠奉其色忠臣事君將順其美皆殊外奬情實內殷超邁盈耳之言適防因心之義所以然也伏惟陛下道一徳功蓋四時辰象曷以煥其文雷霆無以雄其武固以業振今昔事溢名言𨿽僉臣子之謀莫防圓方之廣所謂塞元命起兆人羣嶽騰聲長河變色宜其雷振於地慶蟄戶之出幽日飛於天賀霄極之朗是以神魚載舞祥鳳載鳴況於人靈況於榮位乎徒張三寸之舌不足以談聖猷空捐七尺之軀不足以報明主無任大慶欣抃倍百之至謹遣所部宣徳郎某奉表陳賀以聞

又

臣某言伏奉七月三日冊皇太子詔書大赦天下臣聞元良者宗祀之本枝赦宥者含育之全徳伏惟陛下赫然光大日升於天嶷然崇髙嶽鎭於地萬齡爲壽庶物咸春東海注百川之朝北辰列眾星之拱笑龜鶴之將老朝龍鳳之未伸但以禮備儲宮徳刑廣物挺黃沙之罪再荷生成洗白玉之瑕俱承渙汗中外一命錫無戰之勲壽考百年賙不耕之粟莫不抃舞帝極頌歌聖慈萬嵗之聲夷夏合聽九成之樂天地同歡久沐鴻恩竟無上答悅豫之至倍百恆情

舊本英華載六表爲李邕作後人駁之曰據唐類載玆表在代宗徳宗憲宗時所上而邕天寶初已歿其非邕筆明矣或云是李吉甫作應屬吉甫良是因志之

