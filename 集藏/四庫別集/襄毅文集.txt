

欽定四庫全書

集部六

襄毅文集

別集類五

明

提要

臣等謹案襄毅文集十五卷明韓雍撰雍字永熙吳縣人正統壬戌進士官至右僉都禦史總督兩廣正徳間謚襄毅事迹具明史本傳明自正統以後正徳以前金華靑田流風漸逺而茶陵震澤猶未奮興數十年間惟相沿臺閣之體漸就庸膚雍當其時𨿽威行兩廣以武略雄一世不屑屑以雕章繪句爲工而英多磊落之气時時發見於文章故𨿽未變體裁而特饒風骨其雜文亦髙視闊步气象迥殊韓愈所謂獨得雄直气者殆於近之朱彛尊明詩綜但稱雍有集而不著集名所錄雍詩一篇又非佳作其賜逰西苑記日下舊聞亦不載靜志居詩話絕無一字及雍殆偶未見斯集歟

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

襄毅文集卷一

﹝明﹞韓雍撰

○五言古詩

同年會詩分韻得呦字

近辱亞卿姚年兄書言正初黃門宋宗魯倡一同年會序齒不序爵會者僅三十人狀元劉先生以鹿鳴詩分韻在席皆有賦公在外必以不預爲恨於是效洛下故事畱呦字一韻専俟發揮得書三四讀不能釋手此蓋亞卿諸公不鄙雍遺玷同年欲與進之意甚盛也顧不敏不足以發揮盛事然念昔洛中耆英之會王宣徽畱守北都不得預致書潞公有願寓名其間幸無我遏之語始獲預焉其會與今會𨿽不同其有關風化爲人所嘉羨則同而況亞卿諸公以書招我若固以不敏辭是不知感激果於自棄矣遂依韻賦五言古詩一章以塞白且期後會諸公必能攺教我也

憶昔甫弱冠鹿鳴歌呦呦遂能從羣僊直上瓊林遊瓊林探名花少年我其尢同披宮錦袍共泛黃金甌一時吐壯气浩浩橫九州島豈徒踐董賈實欲肩伊周朅來十五載各有官守憂友情膠漆深宦迹參商侔榮落𨿽或殊大閒鮮遺羞賢科稱得人吾榜居最優邇聞黃門第開筵集斯流尙齒不尙官欵曲偏綢繆尊罍疊獻酢珠玉紛賡酬我慚鎭南邦末席趨無由忽得春卿書分韻爲我畱旦凖昔同列推薦行陰謀王聶始同曹敗覆終相讎彼皆古同年智愚難匹儔作詩附終篇相期鑑前修明秋我入覲後會知能不

題行臺驄馬行春圖

芳春日和煦乘驄逺巡遊品類遂生育嘉景羅道周靑山髙挿天緑水深不流喬松與修竹歲寒君子儔紛紛李桃花競艶俱含羞觸物感時敍方寸恆多愁誅鋤姦宄凶一道風霜秋斯乃職分常孰較劣與優所貴布徳化先解黎庶憂於焉起沈滯於以伸寃幽惠此煢獨民而且扶善柔所行茍皆春厥職斯無尢況嗟國步艱切齒期復讎勤王無路歸空橫濟川舟冩圖警朝夕黽勉追前修

壬申歲暮預約同寅余公新正郊遊值霖雨悶甚正月三日因攜壺獨酌貢院池亭悵然有懷

天眷隆淺薄日夕不寜處玆焉肇新歲崇朝積陰雨念此休暇期客抱無可語呼童攜鬥酒聊此適襟宇豈但解勞瘁亦以樂治理髙亭獨危坐八窻靜如洗亭下方池深舉网得鮮鯉烹鮮浮大白感嘆不能已堪輿寄渺然固知若逆旅君親徳未酬徒以身自許所幸年未暮勉進或有取誰能副我圖悵然憶知已

再用前韻奉酬同寅余公持敬

天將啟中興神龍在淵處一朝飛在天雲從作霖雨若人素端重殊無妄笑語棟梁美才具圭璋秀姿宇臣鄰帝左右四海率化理豈但蠻夷賓更誇甲兵洗羨君風雲會不殊禹門鯉棘寺蘭臺榮超遷正未已用罰克明愼體念大易旅丈夫幸遭際何須羨巢許黙黙古所羞諤諤古所取相勉陳嘉猷致君日恭已

苦雨阻風夜泊劍江龍霧洲述懷十二韻三月四日也

積霖殆三旬陰雲不能掃深江浩無涘滔滔走黃潦怒風長號鳴排空雪山倒東作已逾時耕子心悄悄百糓未始播平疇尙丰艸農事或荒廢生民曷溫飽蹇予徳淺薄致此災沴兆惕焉發深省中懷自憂懊誰能補天漏捧出日杲杲雨暘允時若稼穡遂堅好維舟坐終夜無計叩穹昊古聞誠可格我但精意禱

寄鄕先生張養正醫師

君子抱道徳所志恆在民達則善天下窮亦思濟人濟人伊何切醫道體至仁先生吳中彥醫名冠時紳早承家世傳羣書探其眞療病固本元制藥分君臣死生一脈決其應若有神沈痾一劑起奇效時能臻且其不責報嘗欲先賤貧所以賢大夫禮遇隆嘉賓宋淸韓伯休鄙哉何足論越人與元化足以繼後塵況其卓犖才髙談妙經綸斯人茍出仕所志回陽春偉哉張先生醫中之鳳麟作詩寄遐想用俟觀風陳

贈別李文曜少卿

仲冬倐雲暮朔風始淒其寒云吹不開凍雨連朝霏徵夫倦行邁暫爾停葛溪命駕訪故人夜方抵其廬故人忻我來呼童羅酒巵勸酬心孔歡痛飲何能辭重念賢昆季能文復能詩隠顯𨿽不同聲名皆四馳蹇予涼薄才托交共襟期玆焉或傾倒開我茅塞私我笑王子猷雪夜訪戴逵一棹至剡溪云胡遽然歸又笑嚴中丞艸堂訪布衣禮遇𨿽或勤中懷積町畦豈若吾主賓一誠弗相疑友道固若是彼徒紛紛爲僕夫告夜闌漏鼓聲遲遲振衣出門去伸謝寜無詞

鄕友張汝明陸宗海宗湜宗博皆良契也別久而思申友道以告之蓋寓內交之義云耳

伐木詩久廢友道益以缺紛紛市井徒權貨日交接權門勢方盛炙手時可熱一朝勢或傾掉臂隨斷絕貨室利可資相親競諛悅有時利或盡反面肆欺蔑翟公曾書門馮驩亦諭說斯乃理自然古人言至切我嘗處鄕邦所友多俊傑一張與三陸門第皆閥閱四人與我遊情好罔優劣彼非因勢趨我非因利結有義恆相規有過恆相訐膠漆意永固芝蘭味無別暌違甫二載逺懷不能歇嗟我門第衰一弟更單孑西山日薄時有力不能竭定省無歸期中腸自嗚咽況乏裨益才所至嗤政拙深慚立堪輿虧此忠孝節所賴惟同心旦暮一扶挈我愛晏平仲交久敬不輟又愛朱暉賢妻子托能愜作詩寄殷勤此心誓如鐵相勉永弗諼期以效前哲

九江候孟誠李都不至而回畱此寄情

同年復同官別久重相憶聞君北堂訃使我增惻惻逺來致生芻兼之慰憂戚山頭側身望十日未能卽試問東來船杳然無蹤迹匍匐無計往而且乏羽翼況柰心事牽匆匆逼行色空須悵然歸欲候那可得莫嗔南風狂莫怪江水逆古稱會面難何時此情釋願言節哀痛終圖報深徳

直齋古詩爲鄕人韋孟誠題

平生方寸間秋毫未嘗蓄譬之勁弓弦力挽不能簇又若剡木矢寜折不可曲嘆彼姜公輔售名徒取辱豈如史魚賢宣尼亦稱服朂哉鑑諸古不渝允終谷

挽樂僉憲妻劉孺人

古有樂羊妻勸學嘗斷織又有姜詩配養姑孝能力寥寥千載下孺人繼芳迹淑徳馨芝蘭貞心厲金石相夫學成仕秉憲克善職奉姑養厥志匪但丰衣食況能教子姓尢善遇宗戚所以賢哉名裏閭共欽式遂承天恩褒紫綬映朱翟年方躋下壽易簀遽永畢崇岡玉深埋碑有太史筆觀風采列傳光榮耀無極

久苦淫雨喜晴登聚奎樓有作【五月十二日也】

旬時苦淫雨不得頑雲開平湖漲彌漫矮屋垣多頺四郊亦茫茫禾黍傷胚胎吾民失生業田叟尢悲哀博施志𨿽勤濟眾誠難哉慚無燮理能獲戾曷敢推荷此蒼蒼仁幸矣回凶災朝陽發光彩飄風自南來長養萬物成且阜斯民財登樓一舉手倚欄重徘徊

登湖口上鍾嵒閣有感而題

愛此江閣幽維舟坐終日本徒玩化理不是荒遊逸

分少陵詩句壽漁樂先生七十

練川有達士徳誼重搢紳軒冕非所圖以漁樂天眞五湖浩煙波扁舟一絲綸子陵富春山呂望渭水濱遺風邈百世於今覩斯人昭代訪遺賢會見迎蒲輪

右人字

春秋倐云邁林泉寄餘生有子經濟才憲府蜚英聲推封拜嘉寵龍章下承明烏紗豸錦袍白日昭光榮人生有斯樂況值時治平仰天一大笑舉杯勸長庚

右生字

賈藝不欲售甘心事休逸老陪香山九賢如竹林七一朝天恩下光輝照蓬蓽脫卻逍遙巾從容佩簪紱芝蘭間玉樹蹌蹌遶前膝舉觴祝親壽願與南山匹

右七字

桑楡景彌好福祉自天錫偕老復壽康安居享祿食練川喬木家屈指百無十新秋時雨霽華堂薦紳集金樽注流霞飲如長鯨吸酒闌月初上光芒照南極

右十字

平生厭塵俗雅志素希古優遊林泉下甘與麋鹿伍壽考躋七旬祿養享三釜佳辰集良賓肆筵設樽俎翩翩靑鳥來蟠桃送王母棄核齊昆侖遐齡豈勝數

右古字

新秋紱麟期淸風自天來烹龍且炰鳳華堂壽筵開有客海上至自云出蓬萊喜君壽且康爲獻流霞杯主人心孔歡須臾玉山推遙遙故鄕心何當一追陪

右來字

宿云淨遙空瑞彩騰少微亦有南極星中宵爛光輝哲人初度晨眉壽世所稀朝陽丹鳳雛翽翽翺翔歸髙堂敞華筵珍羞擊鮮肥歲歲祝長生孝子心無違

右稀字

送簡庵王先生參政湖廣

條風扇微和凍柳靑始萌載酒出東郭言餞君子行舉觴未及酬澘然涕沾纓念昔侍芹泮知遇如平生殷懃道愚蒙學業幸爾成感此恩義重欲報心怦怦同朝二十年豈異骨肉情方資永承式遽爾歡戚並喬遷佐雄藩買舟趣修程且展經濟略大拯瘡痍氓坐使湖湘間境土悉以平勲庸動宸極召用諒匪輕斯時重盍簪相與匡文明匆匆不盡意落日催雙旌目斷灤河舟夢遶江漢城衡陽雁北來勿惜頻寄聲

寶善堂爲姚亞卿鄕人題

世徳恐或墜名堂在瑤林守玆萬端善何啻雙南金克闡父祖志允師聖賢心朂哉永弗渝餘慶來駸駸

雨中招陸尙文

積雨生百感緬懷舊朋遊記得布衣時曽上君家樓君家慈母賢延欵禮最優維時作霖雨欲歸苦相畱對牀且三日講道何嘗休一從硯席分屈指二十秋蹤迹𨿽闊逺此心更綢繆憐君命猶乖壯志良未酬有司選才行才看謁宸旒已登靑雲階髙步諒匪憂而我獨戀戀訪問嗟無由請君夜話來消我萬斛愁

問林同寅季聰疾

良契久在吿單居苦無聊窘然坐臺署日盻趨晨朝得書知未能悵然心旌揺宣尼且謹疾煩君益珍調

陳緝熈修撰先隴十詠

靈巖晴旭

暘谷升朝曦靈巖發晴光巒峯削金碧林木流蔥蒼延暉入琳宮影落浮圖長孝子葵藿心傾向亦皇皇

震澤秋蟾

巨浸不可測羣山繞其潯夜深上圓景天水光相侵風帆照逺近沙鳥明浮沈徹底年年淸照見哀哀心

光福煙霏

山寺延倒景煙霏坐來深殘紅斂傑閣浮翠迷遙林歸鳥晻靄中髙塔亦陰陰瞑色欺淚眼猶聞鐘磬音

穹窿雲气

山川有佳气飛飛滿穹窿變態旣靡常間色亦匪同隨時作霖雨贊此化育功凝睇不可休疑親在雲中

天平嵐翠

天平帶晴嵐蒼翠彌巒岡松筠旣叢茂泉石亦幽芳先正百世人廟食山之陽眷言慕遺徳至孝能顯揚

海云茶屏

海云近佳城佳樹特連理英英著冬花壘壘屏障起紅芳冒冰雪羞與桃李比元勛光舊廬吾慕逃虛子

寄心修竹

禪林茂修篁翠影蔭玄室淸風入林杪鏘鏘奏金石六逸不可招七賢已陳迹感古重傷今遊魂竟何適

古廟喬松

廟古松亦古居人不知年直干淩碧落深柯入黃泉上有白鶴巢下曾見牛眠殷勤築禁步勿使根株連

沃壤西成

平疇萬頃餘多稼垂秋成農人畢收獲坐見百室盈比屋旣足食公家亦寛徵孝子薦時羞取以供粢盛

伏龍晚睇

伏龍來東南蜿蜒气凝結孝思卜先隴神人指眞穴登髙竚遐瞻暮景慘分列髣髴見親容長吁淚成血

送程僉都彥實出鎭遼東【得其字】

彤庭拜簡命領節安東陲平明出都門冠蓋如雲隨祖觴未及酣相顧何淒其念子公輔器徳懋才且奇早年曆淸華聲望蔚四馳喬遷佐臺憲風紀資維持歡會曽幾何曷忍遽別離遼陽古重鎭付托惟君宜君行益慷慨所至諒有爲千里桑麻場百萬貔貅師要使耕鑿遂而且甲兵治天驕憚威聲塞外不敢窺庶分東顧憂少答寵眷私微雨路塵淨輕風楊花吹膏車秣馬行去去莫我遲臨岐把衣袂更有叮嚀辭丈夫感知遇圖報須及時功成早還朝慰我遙相思

送張起韶寺正出守保定

都門歇時雨旭日晴光流之子拜嘉寵南行典名州名州近京國民物富且稠古稱治亦難而今簡才優惟君瑚璉器早歲登瀛洲作官三十年直道從淹畱再登棘寺選不喜亦不憂平反著勞績賢聲徹宸旒於玆付重寄期解黎庶愁君行勿怠荒庶以答鴻休漢廷有循吏通顯登列侯丈夫幸逢時儷美當操修

作朱中書文徵猶子字說兼勵以詩

雲間有華族世徳鄕閭推隠君徳彌彰六子生絕奇芝蘭間玉樹森森列階墀頭角皆嶄然奚止稱白眉伯也乾父蠱克家禮無違次𨿽少長殊立身率能知長者向文學場屋事可期少焉就外傅取友能得師進修不怠荒成人理無疑我悉命以字走筆摛文詞厥字義孔深諸子當潛思荀氏十龍駒竇老五桂枝聯芳載典籍千古家聲垂勉旃踵遺休圖報明盛時

寄大司馬王公度

大才不易得時艱良可憂所以古聖賢治世懷逺猷召公欲致政周公勉相畱二公心徳同儷美匡成周芳聲播千古人皆仰前修堂堂王司馬當代第一流以身徇國家才气誰可儔方玆任經濟整頓多事秋如何在告中遽爾得退休不知諸同列亦曽勉畱不昨簡掌邦政朝廷廣詢謀黃門禦史言稱職惟君優上允卽超拜四方動歡謳玆聞勇退歸物議皆啾啾嗟予忝知已痛惜不自由所惜爲天下匪爲君身謀四方水旱多賊盜方且稠須起出羣才同心運良籌淵衷必有在士論終當收君其善養年予未歌四愁

六月九日雲中行臺池亭偶成

卓午火雲起三邊且炎蒸薄暮亦煩倦池亭試閒登須臾山風來襟懷爽如冰輕羅不可試重衣更須增步還坐中堂蕭然一靑燈因之發感嘆庶以知自懲

十二月二十有八日余與總兵官彰武伯楊公副總兵都督曹公地官郎中羅公習正旦儀於善化寺禮旣畢楊具酒肴邀鎭守太監王公守備中貴羅公同此小酌以爲歲暮休暇之樂余浩然興發因成五言古詩一章聊敍情曲且識余感

流光一何駛冉冉芳歲闌嗟我裨益疎幽懷弗能寛所幸封域內物阜民且安旣習嘉禮成聊此閒遊觀內相三槐後情意如芝蘭總戎出關西才器比瑯玕謙沖副帥先教子同登壇豫章先生裔中貴及地官並馳英俊聲相從此盤桓禪窟大如斗兀坐無嚴寒總戎邀曲生羞膳羅杯盤忘形到爾汝勸酬心孔歡餘酣豪气充彼此戒素餐丈夫感知遇豈憚世事難側聞河套賊西夏爲驕姦安能建長策奮飛擒可汗上報明主恩盡此方寸丹局促空太息不得生羽翰拂袖歸行臺畱題後人看欲問作者誰臺叟吳門韓

圖韓範二公經略西夏事迹於正心堂之壁各系以詩著志也

魏公眞間气出也遭時亨芳年掇巍科柄用良匪輕諫垣累抗疏四海蜚英聲望重官益尊臺鼎司鈞衡危疑決大策宗社賴以平元勲固莫加雅量孰可名維時孽冦賊西夏爲縱橫帝簡出羣才命公秉鉞行公行志有在壯气何崢嶸誓欲復土疆肯效城下盟軍容若山動威令如雷轟賊聞膽已寒下馬遙相迎奉表願納貢曷敢復戰爭山林有羣盜聞風亦憂驚薄伐卽送降不假血刃徵坐令數千里藩鎭皆銷兵豈惟邊患除公尢撫邊氓開倉大賑卹百萬死復生西人感公恩處處生祠成朝夕共瞻拜如念慈母情天將傾西北賴公手能擎人懷左袵憂賴公終弗更一世揚偉迹萬古垂光榮題詩仰餘光北斗天中明

宋室治已久三垂悉安生西賊何姦驕卒然背初盟秦中旣告急朝野咸震驚範老獨慨然誓欲此賊平面受閫外寄胸中百萬兵跨馬提寶刀長驅莫敢攖侵疆始徧歷成算先已行大順當要衝賊必紛紛爭板築倐云具旬日完髙城賊聞傾國來相訝如神明揮軍與血戰敗北僵屍橫從玆膽已破不敢窺咸京蜀羌亦歸心願入爲編氓公能推誠信撫接如孤■﹝惸﹐女代忄﹞營田萬頃余勸課皆開耕西成富收獲百室俱充盈有無時懋遷日中通民情干戈旣偃息所至壺漿迎歸來告天子報功亦非輕黃閣贊大猷事業尢忠誠惟公千載士豈但人中英先憂與後樂有志事竟成泰華擎空髙江漢徹底淸流風播永世忠獻齊芳名

夏太常碧梧翠竹圖爲林同寅季聰題

孤桐何亭亭修竹亦裊裊根株起泉石相引入云表喬枝潤玄云宻葉揺翠葆所嘉淸標同非比華色好芳春鬭妍姿嗤彼眾花艸一時固悅目零落苦太早節操豈若玆霜風不能撓良材世皆惜大匠解品藻棲食招鸞凰厥美謾稱道虞廷取制作音韻天下少

淇園晴翠爲前人題

芳蓮出淤泥紅藥翻雕闌托根旣匪固塵滓亦彌漫驚風將雨來艶麗紛凋殘此君自幽潔玉立淇水灘氛埃弗能侵奇石與盤桓豈解避盛暑惟知耐祁寒風雨時一過園丁報平安勁節不少摧秀色益可觀都臺有君子雅操世所難太常交誼深比徳冩瑯玕流芳嗣衛武題詩後人看

三茅觀與左遷錢學士致仕陳太常燕集分韻

攬衣上髙軒開軒俯遐荒江山界吳越勝槪非尋常雲起風隠隠潮生浪滄滄好風入我懷冰雪生襟裳眷言我同心聊此盡一觴一觴未及酬冥思熱中腸丈夫感知遇圖報心遑遑豈須薄江湖何暇思廟堂但使吾道行咸能濟時康所以鄕先正進退憂弗忘我希古之人歲月悠且長何以誓此心仰視白日光

右滄字

三茅一何奇門與越山對西湖在何許蒼茫隠其背絕頂多樓臺從來幾興廢喬林掩映好百鳥聲瑣碎我嘗乘使車蹤迹窮宇內山川亦周覽佳麗鮮可配來玆集良賓頓覺精彩倍子瞻方謫宦若水已勇退行蔵𨿽匪同心志總弗昧芳尊敍寒暄新詠冩肝肺瓊林粲珠玉但覺我形穢去去各勉旃流芳踵先輩

右對字

張司訓乃尊松坡翁挽詩

我嘗持使節幾到於越城駐節訪隠君知有松坡名松坡不嗜進雅重月旦評道義施一鄕濟利良匪輕一經授佳器卓卓蜚英聲登科作師儒能使斯道行乃知松坡徳流衍在後生玆已作古人聞之欲沾纓鄱湖水已落弋溪鳥空鳴欲養不可回孝子難爲情朂哉圖顯揚終可慰九京

壽趙總兵【三首】

去年祝君壽艤舟瀟湘灣今年重祝君遙遙望梅關梅關如在天可望不可攀冩我心中私祝君比南山

別來未旬月夢寐懷斯人允爲三軍帥拯此兩廣民曹彬不妄殺羊祜心更仁仁者壽必遐綿綿等莊椿

夜起視河漢將星光新新蒼姬運中興崧嶽生甫申時事亦孔艱匡濟惟良臣願言宏厥施乂此烝烝民

十二月二十有三日發梧州之潯與二三同事小酌書感

遐荒歲云䢐行役猶未休晨起戒舟子理棹溯急流笳鼓聲初喧舳艫蔽江浮亂石白齒齒激湍淸瀏瀏長風飽蒲帆薄暮方始收嗟我本駑鈍辭親恆逺遊烏鳥亦有情豈不懷故丘時事方孔棘恩遇亦未酬眷玆弗荒寜奔走不自由所幸二三友同朝舊朋遊且與倒一尊解我百責憂重裀坐廣堂髙爵等列侯丈夫茍有志視此同一漚所貴愼明徳建功踵前修舉杯望靑天思飲月氐頭

寄王畏齋

兒從故鄕來一一問鄕舊見說畏齋老風神益明秀華嶽出晴空孤松立霜後詩書老不倦日夕娛俎豆平生丈夫心耿耿自天佑遙誦南山詩祝我仁者壽

拙齋爲馮泰題

世俗多尙巧馮生志守拙巧或取機禍拙豈見顚蹶先聖有嘉言如愚且欲訥蔵修務實踐庶以光閥閱

寄酬王同節大理

抱病厭塵事懶通交遊書辱我同心人慰問何勤渠華札累數幅新詩綴瓊琚陽春曲調髙欲和慚不如況予久思退猶荷頻吹噓感徳報未能臨緘重躊躇躊躇念君子友道一何篤同年同列情終始髙世俗量涵子明度徳繼魏公躅廉公擅美譽平恕罔寃獄髙門未是榮崇臺豈云足輔世須大賢相期秉鈞軸

題行臺喜雨堂

提兵靖南蠻三載兵始收吾民尙凋獘所事惟田疇如何耕植時未見雨澤流地拆苗漸槁比屋聲啾啾且聞中原地旱亦傷來牟中原流徙多北敵懷姦謀一或歲大凶所在生百憂我忝大夫後與國同戚休徳涼召時災恐懼當禱求聖主重民命祀神禮先修詔未臨海邦气已潛通幽果然賜甘澤旬日徧九州島枯槁咸回蘇百谷定有秋酷暑亦淨洗炎荒涼颼颼聖徳與天通民亦知所由兒童競鼓舞父老齊歌謳小堂適茍完歡感惟我尢羣公攜酒至且有新詩投扁以喜雨名酌以黃金甌我愧不能當題詩紀皇猷

世儒堂爲兪山人

昔承兪山人遺我參同契因之訪南國知是儒者裔華冑遙遙來傳書十餘世隠顯𨿽弗同守業不少替卦探伏羲畫辭講三聖系踐履無愧怍著述有文藝手澤尙如新遺像猶未敝山人益克肖講學了生計阿母守貞節旌書表門第見重瀛洲仙名堂與佳制賢聲播三吳慶澤衍千歲勗哉子若孫箕裘謹終勵

戊子十月五日與鎭守太監陳公巡撫都憲陳公總兵都督馮公遊端州七星巖

二气初蕩摩精華巧融結淸濁旣分判崆峒見巖穴初登覺幽深旁轉更髙潔嶙峋起玉桂繚繞垂彩纈寒澑浮空明巨石羅曲折逢逢擊地鼓洪響不外泄乃知化工神難與俗儒說丹靑筆𨿽妙誰能冩奇絕良辰羽書稀聊此一怡悅辱我同心友欵畱出佳設坐久毛骨寒恍如在冰雪舉觴勸滿飲浩歌激壯烈丈夫感知遇圖報心孔切所愧才徳荒弗能繼前哲正誼不謀利臨事秉大節仰視蒼蒼天此心誓如鐡

挽琴川錢恆軒先生【乃子昕參政湖廣】

灑灑美髯翁玉骨冰雪姿養髙虞山下世利何嘗思家儲累萬石雅志惟好施積久報亦宏有子昌明時飛騰踐華要淸望海內知推恩錫龍章輝光照門楣豸繡耀閭裏晚景心顏怡如何忽觀化竟爾迷所之生榮死亦哀全福誰能追磨崖表新阡隠徳千古垂矧玆廟堂器豈久淹藩籬寵光賁幽泉加贈定有期

奉萱堂詩爲吳縣主簿李京春題

李君佐巨邑奉萱有髙堂名堂意云何孝子心彷徨父兮不可見母也幸壽康昔年故里居思母情孔傷令迎就祿養在客如在鄕放衙晴日晡閉戶淸宵長堂中具尊俎阿母升方牀錦衣率子婦稱壽在膝傍時新薦珍羞家釀傾瑤觴承順母顏色欲我憂盡忘鶴發明翠冠童顏照霞裳母心安且樂遐算應無疆況君負俊才佐邑人稱良從玆懋聲迹逺到未可量明鏡頌光庭鸞鳳美仇香願言踵先哲顯揚更流芳

朱揮使昆仲南園八詠

半畝塘

先翁愛淸致鑿池百步周徹底見泉竅慶源時時流

一鏡亭

池水明似鑑結茅當水深波光兼月華照見友恭心

釣魚磯

香餌投淸池得鮮不須買還擬取巨鰲長竿向東海

盟鷗石

二難總忘機盤礡坐云骨白鳥知此心浮波不肯沒

梧桐井

寒甃蔭佳木報秋孤葉低殷勤爲培植將有鳴鳳棲

芙蓉臺

拒霜初著花秋色滿堤堰隨時守淸素肯向東風怨

采蓮舟

水花開滿池小艇自尋摘還截碧筩杯斟醪勸佳客

栽菊徑

繞籬植寒花相對自怡悅豈但顏色好愛彼守晚節

葑溪雜興

霜重林已空風髙水愈涸荒園一散步暮景覺蕭索忽見古梅樹橫斜出籬落攬衣看枝柯相將綻紅蕚歲寒幸有此气味盡可托

次韻畱別徐武功先生

公昔秉鈞軸淸班領斯文明良契魚水慶會乘風雲忠誠帝簡知譽望誰不聞松筠挺節操蘭桂揚芳芬何期麟鳳姿誤陷豺虎羣一時暫爾屈四海淸名信人情自薄惡世事多紛紜而今媢疾徒屈指有幾存揮毫迹已富著書業尢勤欽仰懸九州島韜晦居海濆我慚拜嘉命南陲統三軍餞送有佳章深感知已恩駑駘逐驥足女蘿附松根我欲助聲光相與流八垠請看周與召同著萬世勲

次韻畱別陳大參宗理

久交意綢繆逺別情放宕風日揚輕暖江山麗形狀多君志絕人名檢不少喪制科奮登庸衣繡侍天仗祥刑筆回春按部气消瘴出參幾名藩在在茂聲望教養功已成羣盜孰能抗惟公一去來民俗系升降至今西川人萬口感君貺身休林樹間功勒彛鼎上離懷何足冩髙義曷敢忘況辱餞送詞絕妙是宮樣心閒學愈進气老句彌壯達士冠鄕評吉人永神相萬里遙遙心相思隔天壤

次韻畱別祝大參惟淸

金門同待漏紫塞同行春倐忽三十年流光如隔晨君昔總邊賦與我嘗相因籌謀鼓士气談笑淸邊塵我有朝天行送別桑幹津桑幹水淸淺難垂任子綸還期釣東溟斯得橫海鱗君乃獨勇退風節超羣倫金帶橫緋袍還鄕敍交親湖山稱雅志詩酒娛閒身良會屢見招義气髙雷陳君𨿽樂取友我豈能輔仁而今忽逺違相望如參辰贈我有佳制鏘然鳴韶鈞陽春和誠難魚目慚混珍

善慶堂爲祝大參賦

玉音褒先徳華扁侈上恩掲之君子堂瞻仰無朝昏我聞先大夫徳善夙所惇積累旣云厚衍慶遺後昆卓哉人中英擢第登黃門獻納著勞績進秩參名藩政成帝簡知封制出天閽榮恩不及養此恨那可論羮墻見形容水木思本源流澤不可忘扁此示子孫子孫亦知感孝養隆所尊題詩表世美聲光耀乾坤

劉僉憲廷美小洞庭十景

隔凡洞【泂庭林屋洞天中有大書隔凡二字鑱之石上小洞因效之以名】

林屋洞天好似不通人寰君家小石巖亦在雲水間紅塵自南陌樂事非東山辭榮休此中世事無相關

題名石【古之文士遊名山必有題詠小山𨿽不足觀而徐武功陳祭酒諸公亦甞來遊各有絕句以題其石】

小山石奇絕諸老心所耽翰墨題姓名視古亦何慚退之天封宮子瞻仙遊潭紗籠謹蔽護千古畱美談

撚髭亭【玨嘗學詩卽山之西麓開亭曰撚髭粗句多於此構成蓋取盧延遜吟安一个字撚斷幾莖髭之句】

閒亭恣吟情起坐不自省霜髭時復撚得句欲淸警神遊李杜壇思入陶謝境家聲占詩豪誰敢更歌郢

臥竹軒【莫笑田家老瓦盆自從盛酒長兒孫傾銀注玉驚人眼共醉終同臥竹根杜少陵詩也小山東構軒於叢竹中號以臥竹酒闌賓散時醉臥林下則知少陵之詩不我欺也】

作軒當竹林客至延入坐酒闌客散去髙枕竹根臥伯倫興方豪子美詩謾和自笑塵中人如君有誰个

蕉雪坡【唐王摩詰嘗畵袁安臥雪圖有雪中芭蕉蓋其人物瀟灑意到便成不拘小節也玨亦嘗有志繪事故名其坡】

摩詰畫已神意到不拘束雪中芭蕉樹相應如碧玉惟君妙丹靑下筆絕塵俗林坡足揮掃輞川圖可續

鵝羣沼【晉王逸少觀鵝而得腕法之妙山陰道士嘗舉鵝相贈玨學書久而未成因名其沼以著景仰昔賢之私云】

學書宗右軍放鵝滿淸沼觀鵝得腕法妙出人意表墨池洗未涸蘭亭臨已了揮灑滿世間誰言晉書少

春香窟【以刺梅木香雜品花卉結成一室花時宴坐其中幽香襲人可愛】

花樹結成幄花時香逺聞主翁來宴坐百和常芬芬燕寢閒自凝朝衣不須燻笑彼沈檀亭豪奢何足云

歲寒窩【以檜柏結成之歲䢐則蒼翠欝然用是名窩蓋重其有後凋之操也】

萬卉盡凋落檜柏猶蒼蒼愛玆歲寒操結窩與徜徉直幹並淩雲眞心同耐霜堪憐梁棟材未得登廟堂

橘子林【山之四旁皆植橘柚】

繞山種橘樹枝葉團陰森霜後熟累累萬顆垂黃金江陵莫専美龍陽已成林摘來贈親友羲帖不須臨

藕花洲【山下有洲皆植蓮】

種藕繞芳洲藕生緑荷長南風催花發十里聞淸香飲客折碧筩解酲啖雪霜眷言君子心千古同芬芳

桂山詩

桂山何奇哉峯巒起平地星羅數百里像物非一類列柱擎空髙圍屏障天翠尖分筆格巧稜削劍鋒利海螺爭獻新玉筍並呈瑞重巖垂萬象深洞容百騎河變梁猶存關徙門未閟還多怪異狀物類無可譬石罅瀉寒泉淸響更幽致丹靑筆𨿽妙圖畫良不易想當開辟時淸濁各奠位精華妙凝結旁礡隠深粹洪水滔天流壅土日消墜巋然不可動參雜如布置儒先歷覽多載籍有題識仙都鴈蕩景角勝須在次始知寰中山奇絕更無二所惜在荒逺世人少瞻視我慚本書生承乏當閫寄提兵靖百越黽勉幸成事性愛山水遊羈絆弗能遂故玆佳勝境六載始一至駭目驚心神欲去還黙記豈徒玩物理亦欲長仁智況逢休明時徳化廣漸被九州島安耕鑿四海息烽燧乘閒此遊觀冠蓋總賢使相與片時樂感激知所自走筆題新詩磨厓刻深字非追浯溪頌聊補桂林志

知止爲鄕人陸仲璣題

我嘗戒盛滿深恐近危辱因之號知庵恆警知止足陸生江湖士何苦志亦篤生嘗從我遊我識此心曲世業甘自守分外非所欲茍求若臨淵卻步如執玉好禮極淸致親賢異流俗保終誠徳人煩生尙加勗

成化七年秋八月自梧州出巡至平樂歷諸險灘憫舟子勞甚感嘆有作手書於郡學示知音者

樓船發蒼梧江水何湯湯淸灣不時轉石灘險非常顯伏羅虎兕參錯森劍鋩砰轟地出雷沸騰釜揚湯夾岸山壁立澗谷緣其傍深陡力難爲無路兼無梁引纜旣弗能操槳亦有妨篙師極力進羣叫如發狂道甫逾半千灘數百十長繼旬始能達疲憊已莫當雇直僅足食曷有贏餘糧所幸得無虞勞損不自傷長江有巨賈連舟豎危檣開帆趂好風破浪飛汪洋無煩役心力倐至千里疆得售重利還裏閭誇富彊一時或不戒傾摧見災殃乃知覆載間人事誠眇茫淹速𨿽靡同夷險未易量因之發警悟省已益不遑盡瘁固所甘幸致非所望循理聽自然終始永弗忘

道崇徳將走謝夏大理掣肘興闌中止【甲午十月九日也】

別去忽五月悠悠勞我情相望才咫尺何如難合並推窗看明月月落參已橫公事未易了悵然憶平生

感君極愛我新句累百言一筆不茍簡兼之敍寒暄當寧眷老成相將入詞垣爲艸嚇蠻書壯觀顏平原

襄毅文集卷一

●欽定四庫全書

襄毅文集卷二

﹝明﹞韓雍撰

○七言古詩

題簡庵王先生折桂圖

團團明月夜漏長森森仙桂秋風涼碧玉枝搖兔窟影黃金花噴龍涎香廣陽先生志勤苦豪气直接淸虛府讀書養就郗詵才成名不用吳剛斧靑雲繞足躡丹梯聳身平步非攀躋一枝月裏手親折百人榜上名髙題歸來天香滿衫袖簫鼓歡迎絢晴晝故園桑梓增餘光泮水菁莪誇獨秀有如滄溟起鯤鵬乘風■﹝欺﹞浪爭騫騰扶搖萬里一翅力喧啾百鳥知誰能又如渥窪產騏驥逐電排空難控制康莊千里一日程齷齪駑駘甘自棄亨衢發軔從此通明年挾筞逰南宮瓊林深處春如海一枝還折狀元紅

愛葵爲姚禦史鵬題

古聞禦史臺名蘭又聞禦史臺列栢文章禦史獨愛葵豈愛葵花好顏色臺端五月花正濃繞階淺白兼深紅太陽行空轉傾向花心正與吾心同吾心愛君亦忠赤欲格君心輔君徳激揚繩糾皆爲君誓比葵花恆向日朂哉禦史殫厥心栽培此花永規箴花有枯榮性無攺莫愁花老風霜侵

題湖口下鐘嵒白雲亭

山僧鑿開白雲根因之作成白雲亭亭中白雲掃不盡朝朝暮暮飛冥冥昔曽飛向金陵郭映水搖城動髙作又曽飛到黃鶴樓載卻仙人入寥廓於今亭畔云常籠登臨便覺騰雲中天風一吹忽飄散頃刻變化如神工當窓獻瑞成五色直上靑霄捧紅日出戶從龍作霖雨四海蒼生被膏澤云兮云兮爾誠奇見爾使我增歔欷未能乘爾帝鄕去又空望爾吳東飛

慰同寅余公喪子

昔有東門吳子死無憂情又有卜子夏哭子乃喪明古人失子同切已哭與無憂不相比千載斯文較是非東門知命卜昧理君家翩翩好鳯毛一朝徑赴瓊樓招雙親哭子兄哭弟滿堂淚雨長悲號人生百年如夢覺此身朝夕亦難料三槐五桂終塵灰子女存亡何足道君方與國爲棟梁莫因無益空毀傷且與故人同一醉明遣玄夫問蒼蒼

九鶿圗爲孟儀賓題

有鳥有鳥名舂鉏霜衣雪發形淸臒閒心只與鷗鳥伴野趣不受樊籠拘恍如少府池邊立又似吳王鼓中出羣聚應憐芳艸靑孤飛點破空山碧國賓儒雅能得師平生方寸無邪思宣尼大訓寓此圖攜來索我題新詩李杜雍陶音已絕我欲題詩愧才劣但願取彼霜衣制羽扇一揮掃除四海蒼生熱

訪少卿李公因送予至小篛郵亭賦此贈別

平生懶與俗士交下視權貴如秋毫羨君文章冠天下急流勇退人尢髙聮芳況有難兄在隠徳香名重當代林下優遊日唱酬新詩還駕蘇黃派慚予淺薄無治功質疑問道期相從卻憐聚散若風絮三載始得重相逢郵亭別君一杯酒企仰髙風重回首後夜風淸月白時君臥空山我奔走

送蘭庵先生至常山臨別情不能禁歌以泄之

常山山頭秋月明常山渡頭秋水深行人欲別不忍別兩意各忍無限情憶在灤河折楊栁三載相思百年久客中歡會能幾時何事匆匆又分手平生最感恩義深年來赤膽懷君親攀畱無計隨不去惟有水月如吾心吾心如水日東注逺送行舟浙西去又如夜月光隨人常照行人獨眠處行過吳門上金鑾煩報平安對素餐此心未遂忠孝願因別雙淚何能幹明朝兩棹分江浙愁向水邊看孤月相親未擬情不禁且須痛飲醉時別

胡文選葡萄爲戴主事珤題

貳師將軍破西域佳種傳來滿中國上林苑裏栽更多銓曹遺老曽親食愛玆品味珍且長朝回墨灑雲煙香盤柯蔓衍交宻葉結實磊落埀濃光恍如靑油帳幙攢翠羽又如黒水晶珠貫金縷淸宵凝露墜龍須白晝騰霜籠馬乳戴君得之拱璧同求題愧我非詩翁解酲不羨魏文帝奉母空懷陳侍中

六月十三日徳興道中苦熱小憩林下偶成

髙堂廣廈六月寒我𨿽逸居憂素餐炎風烈日道路難我𨿽驅馳心始安卻憐僕夫力已殫流漿滿背何曽幹馬頭紅塵滚雕鞍四蹄汗血尢泛瀾使我目覩心悲酸停車解轡聊盤桓九州島無人服冰丸蒼生多少顏無歡我欲大布云陰寛吁嗟不能生羽翰

慶僃倭翁都督

偉哉將軍翁繼武智勇元非眾人伍指麾陣勢風雲生笑談兵法虹霓吐寶刀曽斬滇池蛟琱弓慣射陰山虎出鎭聲華已絕倫閒居禮度尢追古輕裘緩帯羊都督雅歌投壺祭徵虜帳前列校總歸心海外諸夷誰敢侮斥堠久斷狼煙飛望洋不見鯨波舞畏威姦宄盡斂迹向化黎元皆按堵聖主封功下丹詔將軍進爵垂朱組方今萬國固悉臣猶有四夷須鎭撫還期明堂領節鉞坐向邊陲立旗鼓誓使天驕不敢窺報功定見分茅土

湖口阻風撥悶

江頭日日南風惡上下風帆總深泊行人欲渡未能渡獨倚蓬窗嘆蕭索寄語行人且放懷樽中有酒還須酌行止從來悉在天淸閒眞是浮生樂

題雪景贈陳雪軒南歸

凍雲茫茫天一色六出花飛繞天白山間林下無人蹤艸堂獨臥江南客客乃文範先生之賢孫養髙樂道居衡門閒軒掃榻曲肱臥左圗右史恆討論門前大雪隨風揚嚴寒不入芙蓉帳斜擁靑綾足晏然逰神已在羲皇上披襟起望雙目開乾坤萬里無纎埃淸光正與素心合以雪名軒心快哉雪軒雪軒世事不足道山林之下風光好僵臥休如袁邵公迎賓須似王元寶何當歸棹剡溪船登爾髙軒掃取烹茶一傾倒

劉子鍾郎中嶰谷秋風竹爲吳郎中題

大夏之西沅渝之陰有地名嶰谷產竹成修林蒼厓每見綠雲起白日不受紅塵侵七月八月風森森翠鸞飛舞靑蚪吟瀛洲仙子振環佩商山隠者鳴瑤琴行看最能逺淸聴入坐便可消煩襟比來此景不易得宦途渇想塵生心吳君早年登要津此君風節素所歆東平才子善揮灑筆端造化畱情深欲君寶此如南金作官視此爲規箴此君終當遇伶倫取之共和簫韶音

送鄕友李原善南還

客裏思鄕正惆悵故人忽自鄕山來入門相見驚且喜便問何日離蘇臺來時老親曽否見容顏比舊誰彊健小弟眞能養志無交遊孰肯常相念君言親健思我歸難弟孝養眞無違鄕閭月旦論人物數我情好而今稀我聞君言淚如注旋開書屋畱君住悲盡歡生索酒來與君痛飲愁君去可憐住此未經旬鶯花看徧皇都春促裝南行畱不得題詩送別偏傷神故鄕到日春應盡髙堂煩報平安信鄕人問我情何如夢繞江南幾多恨

凱還圖爲總兵官彰武伯楊公題

楊將軍不易得虎頭燕頷修髯黒河目龜文神气赤三光五嶽儲精華生與皇家爲柱石少事世父潁國武襄公六韜三略皆精通手提百斤武庫戟臂挽三石烏號弓有時射獵馳沙漠千萬人中顯英略南山白額赤手擒雲裏雙鵰應弦落有時策馬出寨逰殺气凜凜橫髙秋健兒望風不敢敵揮刀追斬單於頭弱冠登庸起聲望每向行營護天仗艱危時復展奇謀上谷登壇爲副將彼敵違天常西夏爲姦驕將軍往節度一道人歌謠犬羊貪心猶未已舉國入冦平時比揮兵鏖戰卻敗奔躍馬窮追數千里僵屍彌山血成川盡驅駞馬欣凱還獻俘奏捷天子喜報功遣使來窮邊賜賚便蕃未能數更進勛階錫茅土玄冠幾度加貂蟬金印三臺伏螭虎殘敵膽破夜自驚脫身北走無畱停雲中長驅肆刼掠守臣安得逃天刑宵旰勤民深軫念在廷元老咨詢徧堪玆重寄惟將軍召對文華隆寵眷尙衣出龍錦寶蔵分南金大官珍羞羅良醞淸香斟白麻黃麻頒紫禁將軍重佩徵西印受降城中百萬家家家喜得賢方鎭彼敵蜂屯近邊烽僣志猶欲窺南東將軍伏兵守要害聞風逺遁穹廬空塞垣不見狼煙起従此三邊甲兵洗聖主端無西顧憂萬里長城眞可擬畫工模冩奏凱歸據鞍顧盼多風威山川艸木動華彩旌旗戈甲生光輝君不見車騎將軍趙充國金城方略平羗賊振旅旋師報匪輕麒麟髙閣圖容色又不見大樹將軍馮公孫大破赤眉定三秦中興偉迹不可泯南宮雲臺冩其眞將軍勲名不在古人下雲臺麟閣終須畫此畫亦須寶蔵之後人一覩千金價

夏太常竹爲琴川錢允言題

坡翁作古人老可已陳迹誰言古今人才能不相及偉哉太常人中英筆端造化何其精傳得聲名滿天下世人翻視文蘇輕琴川隠君天下士讀盡詩書不求仕髙節淸風似此君太常冩贈非無意家蔵此君三十年隠君𨿽休子能傳傳來亦有父風節攜此索我題詩篇袁丹陽王子猷爲愛此君名聲流君家父子徳與此君侔我爲作詩傳千秋

天順已夘端午節賜逰後山觀走解有作

六龍飛天天下覩皇度神威誰敢侮太平時節不忘危毎值良辰猶講武五月五日時雨晴彩雲縹緲祥風輕萬歲山前辟馳道千騎萬騎皆長鳴翠華南來此中駐詔許元臣同侍衛嵩呼拜罷玉筍齊馬上武夫爭獻藝雙雙立在雕鞍行馬馳人似康莊平背旗手戟影不側肩水頂火盆無傾畫角齊吹金鼓震發喊聲停出奇陣飛鎗煙過如電驚流炮星馳若雷迅一人騙躍三馬過兩人扶抱一馬駄馬中一老傍四少鍾南進士降羣魔雙馳上下如相翮相參換馬如相戹倐然抰取一人過諸葛武侯擒孟獲倒身腹底穿周遭老蛟捲樹翻洪濤折腰斜従項下過下嵒猛虎聲咆哮有時蔵身在金鐙有時控馳若驂乘有時倒立雙足擎有時偃仰四肢定羣馬出獵爭騰驤馬駄獅豹皆人妝饑鷹一掣墮鵰鶚良犬才縦空豺狼輕便巧捷紛紜去險狀難名亦難記軍中用此出前鋒斬將搴旗孰能禦平生肉眼未得觀觀此盛事人人歡總誇一時扈従樂更美千載遭逢難侍臣拜謝天顏喜大官賜燕聞天語禦鑪香裊簫韶喧龍馭徐行仙仗起侍臣步入文華南髙筵廣席陳肥甘黃封禦酒味香冽中官諭勸皆沈酣君臣同逰皇祖誥與民偕樂聖王道我皇祖述且憲章恩徳如天孰能報小臣有幸逢明時寸心感激深懷思譾才不作長楊賦微誠欲獻捲阿詩

送錦衣焦公子廷用還京師

霜風初收天气寒長江萬里無波瀾江亭執手一杯酒送君解纜歸長安長安迢迢望親捨尊翁作官美聲價錦衣日侍鳳池頭寵眷𨿽隆心愈下君承家廷訓雅有文武才殺取賊奴受封賞峩冠博帶何榮哉昨來覽勝逰江浙吟盡西湖好風月匆匆又復趣行裝應念親庭久違別丈夫有志報君親世人未必知之眞他年勲名滿天下始信江湖亦有人

洞庭君山歌和趙總戎韻

使君統師徵不庭長江萬里飛揚舲重湖縹緲接紫冥風帆遙度一飯經船頭擊鼓如震霆黿鼉蛟龍皆隠形君山有樹髙亭亭匠石不敢加斧釘就中巖穴𨿽嶺巆隠約巨浸如一星湘君之祠列宮庭靈異似若司南溟長鯨能容李白騎仙槎曽說張騫乘東南形勝莫與比欲通道路無五丁乃知元气自涵蓄潤澤何假行雨缾使君雅志淩空靑睨視泰華如枕屏淸風與明月相招時入船窗欞眾人昏昏君獨醒欲將丹衷答皇扄腰間三尺眞靑萍辟兵不用丸飛螢渇思整頓海宇澄乃今長驅掃膻腥將星昨夜光晶熒凱歌指日在耳聴玆辰共泊長沙汀萬馬不嘶風淸泠知君此行不少停直指南服宣威靈瞬息嶺海皆淸寜相期同躡鸞鳳翎愼固九有如郊坰保我皇圖億萬齡與君相守歲寒盟令人千秋萬歲仰徳馨

趙總戎見惠巨鯿酬之以詩

縮項鯿魚味最珍長江六月尢難得波濤洶湧風力勁漁人舉网空費力元戎統師百萬行秋毫無犯嚴戒飭庖廚空虛河伯知故遣嘉魚助鮮食我曹忝陪旌斾行此味從來不曽識元戎馳賜捧玉盤烹來大嚼深感激吁嗟此物成百頭眞乃神靈來效職威聲從此收南邦蜂屯蟻聚休言賊艸艸題詩謝來意紙短情長苦相逼

趙總戎和前作見贈再次韻奉酬

世人淺見多相忌丈夫意气自相得卓哉徵夷眞丈夫世人誰敢較才力天子臨軒親授斧一日兵戎盡修飭所期代天行王誅豈但解衣更推食舳艫百萬長江來走卒兒童總能識指揮三軍陳大義日日惟將忠義激三軍感奮若貔虎誰不深思效臣職馬援須標銅柱功晉公豈縱淮西賊金貂玉蟬公莫辭丈夫從來富貴逼

望衡嶽有感兼懷伯顒心友偶成鄙詩千里寄意

我嘗持節巡塞北北嶽常山瞻峻極我今提兵徵嶺南南嶽衡山見奇特衡山奇特在目前三峯曉霽無嵐煙幾朶芙蓉浸空碧一條白練飛流泉峻極常山今想象彷佛危峯四千丈髙鳥難侵絕頂飛古松特出層雲上常山在天北衡山在天南南北相望幾萬里十年走馬無停驂客中念此愁懷起呼酒髙歌卻還喜丈夫有志在四方飽食閒居我深恥知心之友松雪翁髙懷雅量與我同黃堂暫屈且寛慰扶搖萬里須天風

寄伯顒通政司趙參議

與君少同窗仕也復同朝朝行一日不相見左顧右盼心無聊有時往還坐書閣夜雨燈前動春酌有時聮轡看西山載酒攜琴恣逰樂於今各在天一方經年相望如參商君𨿽未起得閒適我卻任重心憂惶我憂惶君閒適且各相期愼眠食鶯花爛熳皇都春遲我歸來與君樂無極

師次永州久雨祈晴有感贈趙徵夷

君不見貳師將軍伐西域拔刀刺山泉湧出又不見虞公欲與夏人戰長劍一指停西日乃知人有忠誠心后土皇天相終吉桓桓將軍趙徵夷文才武略當世稀昨承簡命佩金印貔貅百萬生光輝南來次師湘口岸驟雨連旬江水泛洪濤洶湧欲渡難泊舟𨿽驚總無患先鋒卜吉將啟行驟雨不息疑羣情將軍拜天訴忠悃雲開雨歇天淸明旌旗映山谷鼓吹喧江灘將軍倚樓看解纜順流西下無狂瀾軍中感嘆稱稀有父老歡呼如一口兩廣三苗不足平百蠻重譯須奔走吁嗟此雨晴其事非偶然皇天厭禍亂助我解倒懸此雨驟於十日前溯流難上江灘船此雨驟於十日後行營水浸徒流連雨驟我休兵雨晴我耀武天意人心總和順會看一鼓成功報明主

平斷藤峽詩

人言斷藤峽險峻天下少我視斷藤峽培塿一拳小蜂屯蟻聚千萬家跣足蓬頭盡猺獠數十年來肆猖獗三廣生民苦騷擾五徵不克勢益張處處孤城未能保聖皇當天赫然怒選將提兵奉天討內外羣公總豪傑百萬精兵雄矯矯共言困守非良圖必欲長驅且深搗雷霆砰訇鬼神怒幾日羣山盡傾倒百煉鋼刀破新竹萬里長風振枯槁巖居穴處皆蕩焚瘴霧蠻煙都汛掃積屍如山血如川誅夷只許畱𦇤褓兔竄狐奔网羅宻我軍追戮如芟艸大藤根株悉已斷五嶺封疆眞再造振旅班師歸栁營黃童白叟迎遮道自言固望來蘇久不圖便見成功早從今水陸是通衢來去行人免迂遶有田可耕山可樵共享承平永安好聖皇睿算天助順羣公整頓南荒了丰功偉績萬古傳附驥成名愧臺老

送少司徒薛公還京師

海珠寺前一杯酒送君奏凱還京師君還京師我獨畱執手不忍遽別離與君一載同相處君總芻糧我軍旅同心戮力功已成共羨君才世無比積糧如山帛如丘千金重賞先伐謀人言不殊蕭相國我道更勝張畱侯平生節操淸如許秋月冰壺眞可擬蕭索行囊薏苡空惟有圖書爲伴侶海風飄飄瘴雨收乘潮解纜不可畱揚揚意气長嘯去道傍人羨如仙舟髙秋入見天顏喜太常盡把奇勛紀三臺八座定無疑從此皇恩常眷倚丈夫報國思致身江湖廟堂同此心君去我畱不須論要取芳名冠古今

送主事謝芳

戍邊蕃將逺移家勞君將命來天涯天涯瘴癘人共惡君來不見興咨嗟君才落落人中傑不學時人附炎熱作官自是有賢名奉使尢能守淸節匆匆聚首便趣裝畫船撾鼓辭五羊滇陽峽裏夜可渡紅梅闗上秋空防太平气象君都見莫似常年浪兢戰且須逰覽錦衣鄕還應歸奏金鑾殿殿頭元老多故人相見爲我道情眞譾才不堪勝重寄只願歸老江湖濱

贈趙徵夷凱還京師

桓桓將軍趙徵夷人中豪傑軍中師一朝拜命佩金印提兵百萬來邊陲邊陲蠻夷流毒久保險爲巢爭死守將軍奮甲獨先登百萬雄兵誰敢後陣前號令雷風奔日色晝暝天爲昏馬蹄濺幹茘江水劍鋒斫斷藤山根兔竄狐奔彌百越网羅處處無疎缺坐看羣醜盡成灰萬里妖氛一時滅將軍振旅歸栁營黃童白叟皆歡迎自言生長亂離久不圖便見時承平人言將軍有神力殺气稜稜厭羣賊賊中遙望畏如神狄靑銅面何須飾藤山磨厓紀厥功賊黨不敢窺其中從玆兩廣正疆界馬援銅柱翻成空將軍偉烈超今古馬援狄靑何足數聖主才無南顧憂錫封定見分茅土贊軍臺老不知兵卻喜心同見功成題詩送君凱還去天涯萬里難爲情

成化三年春予駐師梧江之滸截竹爲杙以障土階未幾竹復生者三十有三本枝葉茂宻森森可愛從事諸君爲予作亭題曰瑞竹予因作詩紀之

此君之性難移植移植從來皆有術子美曽言臘月栽廷堅亦說須辰日醉迷之日移更嘉非時鮮得抽萌芽如何斧斤斫斷挿江滸又見枝葉生枯槎化工生物非無爲異物非妖卽爲瑞此君素有君子操艸木之妖難比類天兵煌煌南越平邊民垂死皆更生江湖必有棄置君子起相與戮力匡文明坤軸气盡回天心眞厭亂生賢濟民兆已彰不信百蠻猶敢叛君不見廣陵芍藥金帶圍世無此種人稱希嘉佑諸賢應兆起太平勛業流光輝作詩示我同心人世間有事皆可爲鞠躬盡瘁答明主勿俾前賢専美於當時

中秋文會爲朱揮使昆仲題

天風吹開萬里云一輪華月秋平分朱家昆仲設尊俎滿堂賓客皆斯文斯文濟濟多才傑握手登堂先看月髙捲珠簾問月明何不常圓有時缺盈虛消長理自然月𨿽不言心已傳且將美酒勸賓客請客爲我題詩篇須臾酒酣興如渇長篇短篇任批抺還疑風月寫不盡徧謁儒紳請題跋南樓老子興亦濃卻恨年年在客中行將歸老葑溪上與爾中秋文會同

梁禦史二親雙壽詩

廣平太守人中豪芳年發軔由地曹功成名遂身早退淸風凜凜何其髙厥配宜人善爲母雍肅齊家化鄕土偕老東平晝錦堂過古希年才四五黃金作帶橫緋袍明珠裂冠攢翠毛雙雙鶴髮對晚景共誇曽荷鸞書褒膝前令子廟廊器豸繡爲衣頻奉使剩有淸名榮及親便道還鄕慰親志玉缸春酒葡萄香駞峯鳳髓華筵張繡彩當筵共稱壽泰山曄曄共輝光望泰山祝親壽推恩指日定加封壽與泰山同永久

與馮憲副朱揮使昆仲逰東禪

幽懷不能遣與客逰東禪東禪景何如繚繞水竹籠雲煙東堂長老號玉田精彩矍鑠神气全怱聞門外車馬聲倒屣迎我忻忻然自言門巷好杉樹親手栽植今參天登堂坐我蒲團上妙香香茗時時傳喚來髙徒聰上人頤指气使勤周旋須臾開筵列尊俎款畱甚覺心誠虔英豪憲副天下士老成揮使人中賢更誇玉雪美公子好詩好禮今無前攜得仙家施小童長歌大雅聲淸圓玉田歡感呼行者靑天歌舞齊聮翩一派仙音眾側耳重斟美酒烹肥鮮案頭石硯壓錦箋墨漿如膏筆如椽諸僧羅拜不肯起闌門索我畱詩篇君不見逺公結社住白蓮一招靖節賢名傳又不見昌黎有書遺大顚美譽烜赫埀千年愧我無能繼古作愛此光景徒流連艸艸畱題拂衣去何須更問三生緣

訪沈南齋東禪無聞上人方丈有作

昨曽訪東禪東禪方丈居西偏羣僧瑣瑣不足數但覺玉田和尙賢今晨復訪東方丈無聞長老尢髙尙三寸龎眉映雪顚純誠實有眞僧相人言無聞世少雙一生戒行如冰霜沾泥栁絮吹不動春風上下空顚狂南齋詩伯常來住好詩好畫畱無數促我題詩警眾僧眾僧酣臥知何處

橘杏雙淸爲儒醫傅澤民題

莫言蘇耽神漫說董奉仙惟我葑溪南國醫世稱賢以醫名世三十載軒岐道術何精専開闔陰陽指間妙斡旋造化心中玄回生起死已萬千何須橘葉吞淸泉家有恆產皆良田曽輸萬石周荒年天恩煌煌賜冠冕杏林換谷名空傳琴川髙士感徳偏買橘買杏栽庭前綿州太守作佳畫刑曹司務題長篇想當雨過碎錦錢結實宛如紅蠟圓寒霜作威葉不變黃金萬顆累累然此時此景淸且美相對不覺塵煩蠲開芳樽列綺筵旋烹肥時摘鮮東鄰西捨三五友日常醉倒林中眠何時使我參其間我將世事祈蒼天疲癃殘疾誰能痊鰥寡孤獨尢堪憐蘇董於今果未死招起授我神方全我將以之逰八埏廣濟夭閼並顚連

憶秋谷柬其髙徒陳紹禎

昔逰中吳第一山主山都紀張秋谷開門迎我車騎進掃榻坐我林間屋我觀秋谷心休休仙風道骨非凡流出岫孤云裊晴晝倚天長劍淩淸秋笑懷頓覺髙懷放瀹茗焚香與酬唱時出瑤琴彈古音旋開碧甕浮春釀酒闌便與秋谷辭弟子羅拜皆仙姿就中獨見陳紹禎風骨彷佛同其師別來十載今重訪秋谷仙蹤已長往蒼松老桂尙依然撫景令人動遐想乘鸞乘鯉未可知蛻形想似陳希夷還須夜夜望云表恐有化鶴歸來時

仙舟詩爲郭汝禎賦

郭君之舟新且美乍入眞如洞房裏愛君兄弟義气多與君同泛吳淞水外臺豸繡名四方南鄰金玉誇同鄕我弟亦是錦衣客開樽滿座生輝光臘雪初晴風力壯逺山近山如玉障寒極翻疑酒力微情歡不覺詩懷放紅鑪再擁銀燭燒勸酬已到夜寂寥東君猶自不滿意宻戒舟子徐徐搖吳淞萬頃孤舟漾櫓聲搖月吳歌唱彷佛陶朱入五湖依稀博望來天上喧闐鼓吹歸渡頭傍人嘆羨如仙逰煩君勉效郭林宗我名此舟爲仙舟

送張僉憲永錫三考滿入京

我昔提兵徵百蠻勞君筞馬來從事愧我𨿽無裴度才愛君實有昌黎智獻謀獻策資戎機頤指諸將誰能違須臾成功報天子捷書露布皆君揮君才落落人爭羨況是臨戎曽督戰恩賞𨿽加秩未升恨我東歸未能薦我重拜命來天南爲君滿去聊停驂一軍相顧皆嘆惜廣人戀徳情何堪我聞無數攀畱意已具民情訴天使天使封章達聖聰廟堂虛位應専俟蒼蒼之天不負人從來久屈多大伸梅闗尊酒且別去相期聮步趨嚴宸

春江會別詩【有序】

天順八年春雍以兵部侍郎出爲浙江參政時簡庵王先生亦參政山東雍至徳州以書奉報而先生已東巡海上得報宵徵追至濟寜及之畱連數日送至魯橋驛揮淚而別未幾雍奉命復官都臺提兵徵兩廣旣平就畱巡鎭而先生亦以內艱攺湖廣不相見六載矣戎馬簿書之間憂勞萬狀頓成衰疾而於先生恆懸懸焉去歲雍以先人棄背得請歸守制歲暮忽蒙恩詔進官復總督兩廣軍務兼理巡撫雍以服制未終已上章辭免升秩乞畱終制勉就道以俟命適先生以使事入京回亦取道姑蘇遂得聮舟南行幾二十日至鄱湖之鄔子驛卽有南北之分感平生敎道之恩義惜良會偶然之不久而重仰先生平日守道聴命不隨時以希進而雍之取法亦少得焉不覺浩然興發走筆成詩末復致期待之意者先生平日與雍講明之素志非誇也酒酣解舟書以奉贈

相會才幾時相違又明旦如何骨肉情恆有離別嘆昔佐兵曹曽左遷道出齊魯心懸懸紫薇堂中驛騎發魯橋追送皆潸然當時起拜南徵命亦聞轉佐湖藩政百萬王師勞指麾間闊多年已衰病歸來廬下心正哀誰知恩詔從天來越南萬里總巡鎭兼權自愧非全才楊栁初靑梅始白旋整旗旄行計迫恰遇朝天騎從還聮舟共作江南客翦燭聴夜雨推篷看春山宦途聚散三十載無如此會多歡顏舟人忽報明朝別帆指西南分楚越萬頃鄱湖不共逰虛負淸風與明月明宵風月各一方我懷恩義心茫茫且須今日盡杯酒壯心莫爲離情傷此心從來金石比附勢趨炎所深恥暗裏前程聴自然舉世相知能有幾方今士論亦已公聖主側席思英雄雲霄有日重相會圖報務欲輸精忠

同年王參議孟育從事軍中久矣今升左參政予與總鎭兩廣太監陳公總兵官平江伯陳公重其爲人而惜其去載酒餞行詩以華之

壬戌之春金榜開百五十人同日喜三十年來漸凋謝落落晨星不多矣憐君素有冰蘗操作官久淹甘自已方今用賢尙恬退忽報喬遷向南鄙我聞滇南古夷地皇明撫有非昔比君能治理如中州風俗應須變淳美瘴煙初消天日明碧水丹山照金紫靑油幕下行裝發囊篋蕭條只圖史府僚諸老尙含情況我情懷曷能止江亭一杯聊敍別浩浩長風布帆起到時若上五華山東望傳書慰知己

慶南京大理寺卿夏公季爵致仕詩【有序】

公與雍登春榜同年仕同朝升大理同寅辱公知愛迥異常輩而公之學識髙逺詞翰超絕雍心恱誠服者也公今功成名遂決然勇退而雍淺薄衰朽上章乞歸未蒙兪允視公不能無愧焉因浩然感發作詩寄贈他日得從公逰吳山西湖之間始信予言之不妄也

與君同年最交契羨君才識超當世喜君辭老得還鄕東望吳山促歸計想當正統壬戌春禮闈一見卽相親廷對作官有先後感君教益非常倫君才相是文章伯遊藝詞林聲烜赫灑翰眞追王右軍作詩不讓陶彭澤兩京棘寺當勞煩盡心讞獄人無寃戴冑忠淸允執法有功仁恕多平反昨來奉勑巡江右使節勤勞聲績茂貪吏都除政一新疲民盡起歡如舊功成名遂思故鄕明廷拜謁陳封章聖主憐君美風節賜君致仕歸錢塘錢塘風景甲天下君歸逰樂增光價捲幔觀潮鎭海秋扣舷歌月西湖夜我嘗逰宦歷覽頻鄕園況與湖山鄰乞歸未遂懷我友不覺淸淚沾衣巾君不聞造物由來忌美名大名久居良亦難所以越大夫扁舟五湖終不還所以裴晉公詩酒晝夜窮相歡體天之道戒盈滿浮名與我何相干煩君先報湖山知遲我歸去同盤桓

贈錦衣鎭撫林君以善詩

人言林君寫生巧我言林君詞翰好名聞夷夏三十年筆落人間比珍寶胸中造物如鬼神羣飛一掃皆逼眞景隨意到千萬態黃筌崔白安能倫興來走筆題佳句三峽倒傾畱不住電光爍爚蛟龍飛賈島張顚見猶懼錦衣日侍蓬萊宮累朝寵遇誰能同大烹肥羊良醞酒日日醉飽春風中卻想家林別多載歸夢時時飛嶺海聖主恩憐許蹔還粵南山水增光彩昨來相會五羊城龎眉皓首神气淸盤空老鶴出塵表想應有訣修長生古來一藝能名世況君眾善兼多藝髙名準擬流千年遐算還看過百歲君將赴召趨神京預作歌詩送君行五云縹緲一回首孤臣萬里難爲情

送宗器張方伯之浙江兼柬崇善劉方伯年況意見乎詞

瘴云初收殘雨歇張君別我逰江浙平生壯志輕別離爲惜君才心鬱結君昔作官守四明我來浙省聞君名紫薇堂上一相見識君眞是人中英踰時我拜南徵命君亦來參廣藩政師行日費藉君多我得迅掃蠻煙淨廣人被澤方歌謳浙人望治思未休一視同仁徇民願進官移地君知不君才本是廟堂具歷試想應圖倚注海內猶多事可爲好竭精忠答知遇同寅方伯我同年十載不見心茫然丈夫志定會有合相期話舊五云邊

慶朱良徳壽五十【正月十一日初度】

去歲我當知命年朱君寄我慶壽篇今年朱君慶知命越南萬里心惓惓豈無一尊酒可以奉壽筵暮云春樹空入望無由縮地慿書傳想當新正甫踰旬祥光瑞气騰吳天元宵尙隔三四日君家堂上燈先懸傾城人喜初度好車馬雜沓來羣仙簪纓蹌蹌總名宦韋布楚楚多英賢蓋世文章列大軸驚人詩句堆華箋朱君見此深感恱難兄友愛尢忻然自言我嘗逢此日我弟執禮心誠虔今辰景好客又好款畱敢惜囊中錢大開天光云影亭長筵廣席羅芳鮮主翁勸客客酬主洞庭春酒來如泉謾爇沈檀引飛鶴髙燒絳蠟催鳴弦歌悠揚舞蹁躚蔵鬮籌莫算分韻詩重聮捲簾笑看狐南星似覺瑞彩光於前壽徵已見心益喜不惜醉倒先欹眠夜深酒闌客散歸又報有客來相連送迎款洽累數日裏閭誰不稱君賢玉雪子賢比肩愛爾同气心不偏友恭之義能兩全髙風應使薄俗化芳譽嬴得儒紳憐安得天下同此風坐看民俗如古先老我平生半遊宦毎逢初度心淒然何當歸老葑溪頭與爾此日相周旋況爾昆仲壽綿延方升之日方至川西嶺千秋不攺色藍田百世常生煙

壬辰歲午日與林錦衣飲於行臺喜雨堂林乘興爲予揮扇面悵然有感書此贈之

憶在先朝逢午日萬歲山前常扈蹕彩絲錦囊賜新扇冩生都是林良筆鼎湖龍遊倐九年林君與我各一天喜雨堂中忽聚首又逢午節皆泫然舊恩未報新恩疊萬里炎荒戀丹闕須臾酒酣豪興起爲我揮毫掃明月吁嗟林君畫入神一筆眞可當千金惟我得多永珍襲君恩友誼千年心

五月十六日與林錦衣食茘支偶成

海邦茘支品多美絕美無如進奉子南人慣識已誇羨北人初見尢驚喜剝開雞卵玉滿苞嚼出瓊漿香濺齒解酲消渴日千顆未許楊梅雪梨比憶昔永元天寶間貢出西川與交趾十里五里一置堠人馬困頓多道死此果得名想此時諷諌有詩載靑史我朝列聖鑑往事窮荒獻味皆禁止大庖九鼎羅八珍果核時新亦無此我曹何幸得飽啖念所從來感恩耳作詩寫贈知心人無柰心馳天萬里

送夏官郎中葉廷茂還京

葉君風儀何楚楚早歲登科入樞府滄海明珠天下珍丹山彩鳳人爭覩才髙績最登大夫職方萬里時披圖九伐簡書勞巨筆軍國重事資嘉謨昨承簡命來南國選送降胡助誅賊梁公雲起促歸心張翰風髙急行色錦衣過鄕天已霜黃柑紫蠏薦壽觴受封雙親足怡恱九峯山色增輝光卻憶匡南曽聚首共泛鄱湖醉春酒瞬息流光十八年君處淸華我奔走蒼梧重會又別離把酒話舊情難爲廟廊虛位正相待好展經濟匡明時

送平江陳總兵

偉哉偉哉陳將軍少年學武兼學文養成大才襲封爵一出便見超同羣登壇小試萬人師克效勤勞守廉介簡在宸衷任愈隆開府蒼梧膺大拜來臨百粵气益充號令所至皆成功蠻夷畏威不敢起始知世有眞英雄邇聞漕運法多獘況復河幹盤剝費積債年年無計償貧軍狼狽空吁气羣情卻憶令祖翁當時開創河運通將軍家法必有得逺期步武收功同廷臣聞此交章薦仰荷聖聰専倚眷才看徵詔下嶺南已動歡聲滿淮甸人情望公大有爲公行到日先何施掃除舊習正在已講求良法須從宜樓船遙遙泛秋水明月流光照行李道傍擁送千萬人誰不沾巾重稱美錦衣玉節過南京旋除宿艸拜先塋塋前有祠泣且告誓圖克肖延家聲君不見蕭何闗中給饋餉元功位次先諸將又不見冦恂河內轉運足丹靑畫像雲臺上丈夫富貴何足言要使中外慕風望

題家藏夏仲昭竹

我昔乘驄按江右仲昭來作筠陽守當時寫竹獨擅名自昔非人不輕授一朝趨拜容臺命南浦樓前適相覯贈我朝陽舞鳳圗疑似簫韶九成奏家藏倐忽廿四載素絹𨿽陳墨如舊玆晨拂拭懸素壁爛熳輝光動晴晝千仭翔來覽徳輝九苞振起鋪文繡須臾颯颯起風雨又似虞廷弄淸味光價眞追老可蹤聲華豈在坡翁後公又已爲泉下客白璧黃金亦難購老我題詩遺子孫覩物思人淚沾袖

成化七年冬戶部主事李君士美奉璽書淸財賦於兩廣廉而有爲嚴而不苛賢聲聞於朝卽有員外郎之擢君感激益勵凡兩廣二十郡之地冒暑雨衝瘴毒早夜兼程徧歷無遺所至人不敢幹以私而搜剔姦蠧無能隠蔽繩之以法倉庾肅淸亦未嘗執己見以及非辜誠才徳兼優之君子可重也於其歸賦詩送之兼致予意

嶺海窮冬變風色瘴煙滅盡梅花白行臺日長羽書簡載酒逺送朝天客客乃金曹粉署郎早登科甲隨班行作官今已八九載共誇節操非尋常昨捧天書下南越兩度歲華猶未歇馬蹄踏徧瘴鄕云所至無人敢私謁千倉萬箱總較量寸絲尺縷無遺忘兩藩財賦淸似水英聲先已蜚巖廊聖明因此知才器特進一官員外置逺大從今未可量好與皇家圖濟利國朝財賦取最寛可堪水溢兼旱漧東南已嗟民力竭西北更苦供輸難司徒年來亦難處左區右畫勞心緒君還有策莫憚言報國須當以身許

襄毅文集卷二

●欽定四庫全書

襄毅文集卷三

﹝明﹞韓雍撰

○五言律詩

壽大司冦楊公二首【四月二十九日】

身荷三朝寵官聯八座榮提兵不妄殺讞獄只求生龜鶴應無算熊羆定有徵賓筵多祝頌誰似故人情

當代推人物惟公獨占魁淸才多禆益陰徳久栽培應得明珠晚何妨白髮催佳辰隔千里無計勸霞杯

送吳布政致政還毘陵

盛滿心知足歸休志已伸樂天陪九老萊子慰雙親風月開三徑山林見幾人西江有棠樹千載憶斯民

夜訪李少卿回至蓮塘寺同宿次少陵韻二首

官道千山迥禪宮一徑幽故人逺相送邀我試同遊野燒隨明滅空云任去畱老僧惟面壁不解利名愁

招提薄暮至夾道樹重重枝綴靑猿果巢深白鶴松因聞禪語祕頓使宦情慵淸絕題詩處山寒雪滿峯

題齊氏族譜【金都事求】

營丘宗法廢今喜子孫賢世系千年定親疎一本傳載歌頍弁句不誦角弓篇珍重藏詩譜家聲繼鄭玄

贈李伯顒下第

窮達皆由命愁顏且暫開君宜登此選天欲老其才舊學還加勉初心愼莫灰東風雲路闊還擬占春魁

挽成規禦史【以言事罷官】

投簮拂袖還淸望重於山舉世有公論知君無厚顏髙風今寂寞流水自潺湲千載看靑史臺臣第一班

偶成

二旬登上第十載位都堂遭遇古來少感恩何日忘不須論毀譽焉用卜行藏誓竭駑駘力終身報聖皇

酬徳詩謝鄕友徐文輝以僕書童見遺

與君交十載徳義重雷陳分取文房僕相資客路人隨車春護節掃榻夜鋪茵愧乏瓊瑤報題詩播縉紳

山行卽事有感二首寄李九川

逺涉登登路愁衝活活泥雲遮山脊斷雨助水聲淒村火靑煙濕林花翠霧迷誰憐宦遊客騘馬不停蹄

艸暗原頭路花粘屐齒泥農家一村聚牧笛數聲淒旅館時時盻鄕山望望迷東林有歸客怪底厭輪蹄

山家

級級山田畔農家住不移增茆苫破屋編竹補殘籬日暖開蠶早云深放犢遲年年了租稅免得吏人欺

寄梅貢士鼎

靑春人共誇文彩玉無瑕筆掃龍蛇陣胸蟠錦繡車月宮曽折桂杏苑擬探花遲爾雲霄上同心佐帝家

寄陸尙文

東郭一尊酒西江千里程故人不可卽孤客若爲情秋近天風厚時來羽翮輕扶搖九萬里洗耳聴蜚聲

寄秦以忠

宿別城東寺參商歲月長天涯懷故舊客況最淒涼大器晚方就寸陰今正忙西風動寥廓期爾快翺翔

宿戈陽山家將明悵然兼憶李少卿二首

逺路倦行邁山家宿漸明催衣勤漏鼓聒枕亂雞聲樹杪搖風向檐頭澑雨鳴故鄕在何處展轉不勝情

達人林下臥春夢最分明不設重門險何須擊柝聲曲肱如尺穏鼾鼻似雷鳴任爾朝慵起都無塵世情

寄張維本陰陽官兼管醫學

殘雪江村曉維舟曾訪君顏華嗟久別消息喜相聞步野尋春藥登臺望夜氛此中有眞樂應咲獨紛紛

壽蕳庵王先生

中年增一算八月慶初辰黃鶴山頭日紫薇堂上人恩添江水逺香發桂枝新無限殷勤祝楚天南望頻

項藎臣憲副曽與予同除廣東玆聞擢陜西憲使寄詩爲賀

同捧外臺檄憐君獨滯畱淸才不可掩髙位豈須求馬度函闗曉雲開華嶽秋相期守初志聯步鳯池頭

瘡疾在告蒙恩命醫調治旣痊入謝賦詩志感

移病閉閒門矜憐感至尊上醫調善藥衰疾去深根蒲栁重榮日乾坤再造恩時平無可報空有赤心存

題邵眞人畫贈唐廷璋

仙子冩山川風標自入玄艸堂芳樹裏蕭寺碧雲邊釣叟方移棹行人未息肩平生出塵想對此一淒然

辛巳四月自大同宣府還朝議政五月八日陛辭還鎭蒙恩賜酒飯賜鈔千貫且命中官諭旨慰勉賦此志感

付托慚無效趨朝不自安恐乾天憲重翻拜聖恩寛楮幣來中使瓊筵出大官重還何以報惟有一心丹

過居庸

居庸天下險山勢入靑蒼路轉羊賜曲溪分鴈尾長闗門嚴虎豹烽堠禦豺狼願保藩屏固皇圖萬世昌

寄袁州莫別駕伯顒

鳥外云初淨冝陽望眼舒故人久相別佐郡近何如分駕春行部休衙夜誦書仰山遺廟在希古莫躊躇

山翁

屋枕楚山麓門臨湘水濱樹深啼鳥亂网便得魚新塵世無他慮閒居老此身悠悠倦行客轉盻慕斯人

爲趙總兵題扇

握柄炎荒外三軍聴指麾良籌先已定多算出還奇瘴霧隨時掃淸風到處吹題詩比勲徳無沗趙徵夷

示彭節歸任

辟爾逺從徵賢勞重有聲馬前朝艸檄幙下夜談兵奏凱還鄕去迎親宰驛行中原若開府徵用更非輕

題三洲巖【在徳慶】

開辟分元气陶鎔屬化工一拳平地上萬象太虛中感古思羊佑修眞慕葛洪登臨動髙興長嘯海天空

送鴻臚寺鄧主簿送安南使臣事竣還京師

相逢遽相別歸計憶神京百粵風塵淨孤舟日夜行逺人空戀徳老我不勝情道出吳門下煩君一寄聲

送周漢章還吳

轅門一相見聲價重南金獻我平蠻策憐君爲國心別違還錦裏崇報待綸音無限思鄕意題詩淚滿襟

喜聞臺長李公總戎趙公同奉命出師遼東心同力同功成必矣寄鄙詩預申賀臆

愛我同臺長公淸果獨賢立朝才幾日出塞屢經年北敵終顚覆東人解倒懸徵夷又豪傑同擬上淩煙

贈南海張行人戟

十載皇華使賢名動四方又乘司馬傳重過魏公鄕晝錦添新彩寒梅發古香榮恩須補報莫遣歲時荒

塞北曽相識越南今又逢如何兩蓬鬢都未歇萍蹤對酒心同感思鄕興獨濃無能了公事悵別意重重

送駱司訓秩滿赴京

羨君司訓久遺愛入人深已有成材效都無計利心離筵歌白雪別淚濕靑襟此去應遭遇春風聴好音

思親堂爲吳縣主簿李京春題

椿凋萱尙茂遊子思難禁長望號天地如何分古今不回觀化夢空負倚閭心惟有修臣節榮親報亦深

挽駱司訓乃尊易簡翁

易簡久卽世如何人共憐曽看太史傳又見令郎贒孝行詞林頌書香泮水傳懸知無愧怍含笑入重泉

題致政張起韶太守雙雁圖

髙飛出上林旅立在江潯不戀稻粱羙自怡雲水深弋人空逺慕野鳥謾相侵還看騰霄去春風聴好音

舟至南浦適親友袁州同知莫伯顒來考績旣送予至丰城書此贈別

良會不易得聯舟三日行喜君書上最與我敍離情循吏眞無忝交親預有榮明廷公論在看爾奮鵬程

成化七年春二月十有八日余與總鎭太監陳公總兵官平江伯陳公視耀武揚威闗二公畱欵慶林寺寺前山坡之上其平如掌下臨長江旁列茂樹眾登覽爲之躍然喜勝地之偶得感二公之髙情而慨念時事遂及西師不覺浩然興發因作一詩書貽寺僧同遊者參議王孟育馮文綱也

嚴關閱初徧下馬憇禪林樹覆連天幙泉鳴隔澗琴憂民成老疾報國喜同心聞道西徵急何時聴捷音

謝陳總兵送氈帽

瘴鄕風力惡頭骨痛難禁新帽勞君送髙情愛我深淸晨籠短髮暖气溫華簮感徳慚無報緘詩表寸忱

四月十三日西軒晚坐偶成

池亭晚來坐對景已忘言月色猶未滿蛙聲空自喧八年遊嶺海何日到鄕園西北還多事冥思心更煩

挽南京大理何寺丞衷

詳刑初拜命觀化遽傷生未授廷丞席空蜚徐杜聲金陵歸旅襯玉峽起新塋畱得秋臺績無慚甲第名

李節婦詩【有序】

煢煢無依或憐其早寡諷以他適孺人以死誓而止守志三十年貞白之節如一日鄕人謀欲達諸郡邑奏請旌表孺人力辭乃弗果玆不及養矣汝嘉恆痛悼焉予聞而偉之作詩以傳

苦節三十載一鄕人共尊薦書辭達上恩典未旌門筍采名不死共姜詩尙存相將荷褒贈雲路有賢孫

壽張同年都憲

老我同年友相逢總異鄕一尊初慶度七夕喜新涼撫鎭勲勞大驅馳道路長無能遙附驥凝睇海茫茫

襄毅文集卷三

●欽定四庫全書

襄毅文集卷四

﹝明﹞韓雍撰

○七言律詩

題聚奎樓

江西貢院舊有樓時當大比予撤而新之扁曰聚奎亞卿楊公賦二詩落成予次其韻

腰橫博帶气橫秋仿古掄材共倚樓楊子從來識詞賦魏公元薄快恩讎疎簾秀捲靑山入髙棟光依白日浮聞道邊塵猶未洗欲升豪傑挽河流

樓成星聚兆文明此日登臨客況淸報國未能酬素志興賢深望濟蒼生雲開南浦雙眸豁月照東湖一掌平寄語蘇公好珍重莫教方叔誤時名

題塵淸亭

亞卿楊公撫江西郡邑康靖行臺之西艸塘之濱有亭名曰塵淸公賦二詩予次其韻

亭上花枝覆艸塘亭前流水引源長移來湘浦千竿雨分得濂溪十里香吟到碧天明月上醉眠白石晚風涼太平自有無窮樂不爲吹笙雜鼓篁

一塵不到艸亭深雅稱秋臺鐡石心星聚衣冠占太史風流觴詠繼山陰柑分低樹和煙摘酒出行廚帶月斟賓主淹畱歸路晚滿天風露夜沈沈

壽詹事府唐錄事先生【八月二十六日】

滿袖天香午退朝華堂開宴沸云韶靑田白鶴仙風在繡紱蒼麟瑞應昭事業終期齊廣受壽齡還擬等松喬酒酣試倚闌干望南極文星映九霄

重慶堂爲貢士顧禎題【其祖已故】

可樂無如具慶心君家重慶樂尢深報劉殊勝陳情宻事點還同養志參百歲奉萱培二本一生愛日惜分陰髙堂華扁須珍重早晚恩光擬照臨

營建紀成陳都堂命爲阮太監題

內相承宣下玉階經營殊不費民財聖明仁化如天覆黎庻歡心若子來洛水功成光鎬邑斯幹詩詠繼靈臺有周儷美逢今日欲獻賡歌愧菲才

挽道士陳緝熈求

九轉丹成生羽翰煙霞拂袖出塵寰壺中演祕龍初伏島外尋眞鶴未還松徑淨迷蒼雪冷竹窓空鎖白雲間洞庭涼夜吹簫過水滿江天月滿山

長洲張醫士妻葬靑龍塢陳都堂命作挽詩

瑤池會看舞山香塵滿芙芙月滿堂烏鵲橋空紅雨亂靑龍塢逺白雲荒醫傳上國思賢助學富東吳慕義方嬴得鄕評重潛徳爲題詩句共揄揚

挽薛亞卿父

詞翰兼優絕代無養髙不受俗塵污忽從瑤水羣仙會遂判香山九老圖丹鳳銜書恩禮重蒼龍解紱淚痕枯傳家幸有臯陶子大展經綸弼聖謨

送楊練師受度牒還山陳緝熈求

早聞學道出塵寰今喜觀光覲聖顏黃石素書傳圯上靑牛紫气度函闗九重帝澤千年遇萬里仙槎八月還此去知君招不得想應跨鶴入茅山

題吳禦史昌衍所藏先世菊隱捲【失而復得】

三徑黃花事退休故家詩畫幾時畱滿箋香墨騰風露萬斛明珠綴冕旒流落久嗟遺澤泯來歸深喜後人求珍藏莫道凋零盡尙有文光射斗牛

挽姑蘇張醫士

遁迹吳山世業醫家聲髙與古人期杏栽董奉空千樹鶴駕蘇耽去幾時松柏寒云愁滿地梧桐秋雨淚連枝百年餘慶今何在嬴得諸郎有白眉

題顧仲禮藏春樓

香滿吳山總是春樓中春意浩無垠暖風入座鳥聲細晴雨捲簾花气新萬物均含形色性一腔同寓發生仁何當袖拂煙霞去卜築相依養道眞

屏山樓胡禦史拱辰爲舒安求

名山相對構層樓山勢如平翠欲流云捲半簾天影近風來滿座雨聲浮羊元獨臥筠牀晚蘇軾重遊赤壁秋千載芳名今並美好傳家業振箕裘

松軒爲鄕人題

百畝田園萬樹松結軒相對日從容天風夜半來鳴鶴雷雨春深起蟄龍香入吟窓鉤翡翠淸分坐榻濕芙蓉幾回鄕夢曾相過身在䢐徠第一峯

文會堂爲姑蘇唐以敏題

新築茅堂傍竹林茅堂隱隱竹森森朋簮累盍燻陶久麗澤相資造詣深明月半窓無俗侶淸風一曲有知音何時歸棹吳江上共挹滄浪洗渴心

仁化艸堂爲曲江黃禦史父處士題

爲愛茅堂近曲江雲山疊疊水淙淙一笻晴雨行南畝半榻淸風臥北窓少室山人今有幾杜陵野老古無雙傳家又得寧馨子衣繡乘驄在帝邦

恬澹軒爲大徳觀王道士題

昔年欲問參同契暇日曾過恬澹軒羽客相逢應悟道黃庭誦罷竟忘言賓墀苔老稀人迹仙丈云深絕市諠身世飄然如物外何須更懝訪桃源

都門別意送陳都憲從子佶省都憲畢歸吳

鳥啼花發媚皇州袖拂東風去莫畱客計不知歸路倦鄕心應念倚閭愁百年門第天倫重萬卷詩書世徳修聞道嚴君思仲父看云白晝臥江頭

河陽亭爲吳興潘用中題其孫景善登太學嶽之裔也

潘氏園亭桃李盛栽培先徳動遐思好花不異河陽縣明世應非典午時尊俎當筵畱野客溪山入座助新詩賢孫早晚騰霄漢枯槁行沾雨露滋

題沈進士紀松月扇面

誰將輕箑圖松月一握雙淸愜素心云淨九霄仙兔出風生萬壑老龍吟廟堂大用期登進海宇餘光仰照臨珍重烏臺揮動處紅塵相避不相侵

都門別意爲曲江黃禦史父作

冠蓋如雲出帝都送君何處是歸途曲江秋水鷗尋侶丹穴朝陽鳳憶雛雙屐行探春信早一尊吟對月明孤艸堂到日多耆舊重畫香山九老圖

送上虞羅禦史澄使閩中

使者新裁豸錦衣故鄕便道喜榮歸九重嚴命龍章寵七袠慈親鶴髮稀堂北花香秋正好越南山色晝生輝閩天后夜人瞻處執法星光映太微

交代芮禦史釗按治江西詩送還京

同年同志復同官客裏相逢握手歡千里歸心辭我易一年新政繼君難鄱湖水落淸秋度廬阜峯髙後夜看朝退金門如有暇老親煩爲報平安

贈劉狀元代祀舜帝便道故鄕展焚黃禮

逺將玉帛祀先皇秋鴈寒云滿路香白髮喜歸梁顥第錦衣榮過魏公鄕書銜彩鳳光松梓夢繞飛龍在廟堂憂國憂民丈夫事回軒莫待菊花黃

聞楊亞卿弟宜有禦史之擢

郡博先生慶澤深傳家昆季更誰倫難兄久佐秋臺政阿弟新遷憲府臣五色雲中雙鳳鳥九重天上對麒麟匡時更有經綸事不數三蘇與二陳

送胡禦史淵還京次畱別韻

手持玉斧靖三邊人頌淸名繼四賢戀闕久知心捧日封章幾見力回天雲開廬嶽迎歸斾水滿鄱湖送去船萬里同來不同往江亭緑酒興淒然

送姑蘇潘進士暄淮府造墳事竣還京

南浦西風酒一尊鄕情分袂暗銷魂成功已副賢王意奏績應沾聖主恩家近松陵山有色舟經楊子水無痕欲知後夜相思處月滿霜臺獨倚門

景泰攺元正月一日王潘二進士賫勑奬勞亞卿楊公有淸勤公正之褒且有金帛之賜詩以賀之

中興聖主重賢勞衮冕臨軒遣俊髦寵遇共誇金帛賜淸勤無忝璽書褒九霄雨露新春被一代君臣此日遭江石蒼生望風采廬山光價兩相髙

正綂己巳秋客中聞大駕北狩未還驚號賦此

翠華北狩正侵彊未報歸期重感傷百辟有誰能扈蹕一身無計可勤王龍沙磧裏秋容慘羌笛聲中夜漏長悵望何時遂迎復西風吹淚灑蒼蒼

琴鶴軒爲王儀賓題

承運朝回脫錦衣瑤琴白鶴兩忘機弦中一曲成連至天外數聲和靖歸臺榭月明迷素羽瑯玕風動雜金徽紛紛塵事渾忘卻歌舞何曽滿繡幃

冰壺爲前人題

幽人常在雪軒居恍若淸冰置玉壺晝靜一塵無處著歲寒三友隔簾呼間從芳沼尋鷗侶睡起開籠放鶴雛聞道丹靑尢絕筆時時寫擬輞川圖

次韻題李主事叔玉使節還京捲

一點丹心憶翠華無邊風景送星槎寒云渺渺隨秋鴈孤鶩翩翩帶落霞自信窮經能致用誰知憂國總忘家何當拂袖同歸去十二街頭掃雪花

次李主事過惶恐灘韻

錦纜牙檣江上過滔天煙熖起風波欲將一臂扶周鼎可柰三軍作楚歌誓死不依元日月精忠獨照宋山河試聴惶恐灘頭水猶似當年嗚咽多

景泰庚午客中中秋有感去歲此日有土木之變鸞輿未復

客裏中秋憶去年望云遙拜淚潸然唐人未覩朝儀復漢將誰扶國步顚借問幾人隨幸輦空傳一鴈到冰天淒涼最是今宵月莫向千門萬戶圓

謁鄂王祠

南渡君臣社稷輕獨將大義振孤兵兩行淚滴中原地一點心懸五國城竹帛芳名今照古廟堂遺像死猶生九原若遇秦姦賊爲問誰家父子榮

送朱禦史驥出使淮楚

面帶霜威出內台光騰執法射三臺觀風久熟宜民政按部今施濟世才當道豺狼何日遁朝陽鳳鳥幾時來知君素有澄淸志一點丹心莫暫灰

張評事柷坐累出爲處州知事曁丁內艱服闕朝京賦詩畱別次韻奉贈

早歲香名禁籍収腰橫博帶气橫秋平反有譽傳中外謫宦無慚任去畱鸞鳳終非鷹隼類江湖須抱廟堂憂朝天此去沾恩寵肯使潮陽困白頭

鴛湖歸棹爲姑蘇屯田張指揮作

九重宵旰重兵農閱稼將軍已建功萬頃垂花田似錦一帆歸棹气如虹牙旗光射鴛湖水鼓角聲傳虎帳風自古忠臣報明主濟川勲業是英雄

拜都禦史之命畱別廣東諸同寅

相親未久卽相知忍向江頭話別離明主恩深無可報蒼生望重有何爲舟移南海乘潮發帆掛東風帶雨吹明到梅闗重回首天南天北幾相思

寄贈吳中諸友

皇華使者日邊來叨拜綸音總內臺四海澄淸元有志百寮表率愧非才風霜敢謂搖山嶽雨露終期振艸萊卻嘆君恩無可報惟將三尺效涓埃

贈楊僉憲煥進表之京

淸白聲華重外臺化行雨露令風雷逺將臣子千秋錄欲獻君王萬壽桮紫禁嵩呼歡拜舞黃封宴錫喜追陪卻慚無計相隨去夢繞飛龍日幾回

久旱得雨憂民之懷頓釋賦一詩志喜

亢陽且久田將蕪三農老稚皆號呼帝徳廣運化工妙天瓢一灑雨澤敷豈但炎蒸已盡濯坐令枯槁能還蘇安得九州島總若此蒼生有望饑寒無

壽簡庵王先生

五年不預慶長生遐想髙堂喜更榮酒出黃封畱客醉袍裁賜錦照人明算齊龜鶴應無限夢葉熊羆定有徵昨夜闗心望南極衣冠遙拜不勝情

挽大宗伯王文安公

四朝東閣掌絲綸八座南宮領縉紳詞苑文章稱獨步蘭亭翰墨更誰倫夜闌忽見星沈壁夢裏驚聞歲在辰一卷泉坡吾道在里人休解紱麒麟

送洛陽嚴進士憲來江西勞功因便道故鄕還京

口銜天語臨江右勞卻功臣便問津畫舫輕搖彭蠡曙錦衣歸看洛陽春從來科目賢才盛況際朝廷治化新去去若承前席問好攎忠赤獻經綸

寄鄕郡朱太守

一郡黎元仰福星已魁循吏傳中名愛民不數劉寛恕律已還髙伯起淸莫嘆長才淹白髮終期入相慰蒼生獨慚淺薄登淸要補報無能負聖明

題節亭

豫章行臺之艮隅有園園之中有池亭景泰攺元大司冦錢塘楊公巡撫時因其地之潤材之具而創鑿之者也浚泉育魚雜植花卉四時可觀時予爲禦史按治日相往還公甞樂予於此越二載予承乏都臺繼公之責任遂駐節焉公暇輙於此遊樂以適興因以節名亭取詩節勞逸之義也賦近詩二首以志兼寓慕公之意云

南曹司冦舊園亭窻戶玲瓏晝不扃新水一池金作隊繁花滿障錦爲屏非因玩物移心志且欲偸閒養性靈有客相過莫相誚古人憂樂是儀刑

爲民爲國日勞勤公暇園亭暫息紛祗是片時能適興誰言一飯敢忘君雨荒階蘚堆蒼雪風約池萍破緑云安得闗西夫子至看花對酒細論文

寄內叔金上捨

牛眠岡上雨初收著卻儒衣泮水遊頭上熖光髙幾尺筆端文彩煥三秋登科肯落王曾後對策還輕賈誼流來歲鄕闈文字錄先煩歸鴈寄洪州

巡部道上淸就中一宿因登艸亭次松雪翁韻二首

仙子飛升在此亭幾多仙迹寫丹靑旌陽蛟斬非無術勾漏丹成信有靈引鳳尙傳吹紫竹籠鵝曾請寫黃庭至今談起成眞訣龍化人來側耳聴

龍虎山東一幔亭昔人曾此禮空靑尋眞不用窮三島演法頻煩拱百靈煉就丹砂出塵世已騎黃鶴上天庭我來假榻淸無限萬壑松風枕上聴

挽胡知縣以子貴封禦史致政

擢第推封荷寵榮宦途𨿽好倦逢迎歸來彭澤心方逸飛去旌陽骨已輕三徑菊荒誰送酒十洲云杳自吹笙百年遺徳今何在試聴朝陽彩鳳鳴

送同年盧黃門祥起復之京

十年禁闥著賢聲三載終堂盡孝情黲服著來痕血淚畫船乘去掛風旌丈夫大志圖忠節聖主中興重老成莫嘆前程遭遇晚金甌已復子龔名

倚韻奉答趙中書昂二首

卓犖才華邁子云紫薇花底散淸芬一池墨水時相近滿案芭蕉日更勤金匱夜抽書總祕玉堂晝直漏稀聞宦情莫嘆遭逢晚聖主於今正右文

松雪仙翁非世人玉爲肌骨水爲神揮毫毎見煙生紙題璧曾煩袖拂塵霄漢十年明聖寵風雲千載壯圖伸古來書法多名世獨數公權是諫臣

壽漁樂先生七十一

繡紱蒼麟在練川狐南光彩照華顚天孫佳節遲三日萊子遐齡過一年江上昔曾徵釣叟山中今見有神仙錦袍慶罷長生會明月淸風伴醉眠

送陳汝善還姑蘇

相門才子吳中彥袖挾天風徧九圍萬里好山吟不盡滿船明月載將歸陶潛徑裏香醪熟張翰江頭晚稻肥君去養親吾未得葑城空望白雲飛

壽簡庵王黃門先生

親荷推封職再遷皇都晝錦似神仙堂開王母蟠桃宴人慶堯夫得子年松柏從來遲澗畔芝蘭終見秀庭前昨宵遙望燕山拜一點狐南照九天

贈何太守盛之髙州七月四日

面奉綸音下日邊髙涼千里去承宣華風滿地回枯艸霖雨隨車洗瘴煙泉落龍湫雙木屐香凝燕寢一蒲鞭古來黃霸功成後便有徵書到頴川

挽浮梁戴布政母恭人

懿徳徽音世範模忽捐榮養入蓬壺八旬四歲古稀有七子廿孫今更無返哺空聞啼宰木傷心不忍致生芻牛眠岡上埋朱翟一道龍光夜月孤

送劉黃門華甫起復之京

讀禮堂中驂服更龍泉江上畫船行封章曾效回天力簮筆難忘愛日誠水落三秋孤月送山橫萬歲五云迎金甌已覆香名久好獻經綸佐太平

次韻酬鄕人王畏齋

江上風髙一鴈來文光燁燁照行臺龍珠自有千金價驥足終非百里才望重詩壇蘇內翰心涵祕學呂東萊相逢莫嘆知音少題壁曾煩袖拂埃

西江第一樓詩【有序】

予巡撫江西之明年值迎恩館毀於火禮須復建而民力不堪筠陽有館有樓有堂新美宏壯乃民家以過制而入於官有司葺以奉公而間曠者也遂謀撤而成之再閱月而畢工藩臬諸君請記於少保大學士陳先生題其樓曰西江第一之樓樓在滕王閣遺址名之以斯取昌黎文公之意謂其瑰偉絕特甲於列郡故也江山風景之勝古今人題詠多矣而登臨之際獨不能無感焉閣之創自唐迄今數百年新之者非一人然皆循舊名圖以爲遊觀之具耳今斯樓也迎拜絲綸於此飲餞制使於此而仰瞻神京俯覽列郡憂國憂民之心寧不惕焉有感乎感其憂以擴充其所當爲此吾徒之職也因賦七言近體詩十章美其盛且以自厲不恥續貂用書於此

江上新成第一樓樓中勝槪冠南州圖分太極乾坤定水接扶桑日月浮歌舞蕭條千古嘆經綸虛薄半生憂登臨卻益君親念欲報深恩未肯休

江南佳麗滿樓臺一度登臨一快哉雲母屏開涼雨過水晶簾動暖風來弦歌廣被明時化文獻多生濟世才惟我致身霄漢上廌袍端不惹塵埃

重屋臨江此日登風光滿眼感懷增好山一帶同今古勝地千年幾廢興已乏文章追吏部且無徳化繼中丞憑髙恨不生雙翼飛傍紅雲捧日升

山形西峙水流東髙架危樓映碧空雙燕舞穿珠箔雨羣鷗飛散錦帆風朝廷有道三才順海宇無塵一望通莫倚淸秋翫明月錯教人訝廣寒宮

袖拂雲霞覽下方地靈人傑異他鄕劍江迹化龍光迥鐡柱功成蜃气荒髙節千年扶世教精忠萬古正天常樓中懷感休長嘆爲我吹簫引鳳凰

層檐矗矗枕滄波勢入空靑欲蕩摩贊化卻堪旋斗柄洗兵還可挽銀河山形薄暮雙螺出野气經春萬馬過王事闗心歸未得倚闌東望白雲多

傑構初成絕點氛佳名新扁重髙文風窓月檻淩千尺水色山光占十分京口不須誇望海吳門何用數齊云太平無事羣生樂得遂淸遊感聖君

縹緲江樓十二闌常無溽暑有淸寒閒來獨伴水雲坐長嘯一聲天地寛廬嶽煙開明返照宮亭風靜息狂瀾非才卻系蒼生望且莫畱連盡日歡

獨倚層樓翫物華十三侯郡信無加海天空闊吟懷壯吳楚微茫望眼賖下飲雙虹垂逺浦髙飛百雉起平沙頻來莫道荒遊樂一點丹心在帝家

飛樓雄冠大江西公暇娛情此一躋隨水落花紅滚滚連天芳艸碧萋萋光生暘谷三山近气散炎荒五嶺低興發詩成豪未盡更揮鐡柱倚云題

題徐髙士祠詩【有序】

豫章徐髙士祠在東湖南洲之上廢置詳於傳志久矣景泰丙子四月之望予往弔之拜瞻徘回因竊嘆曰風節人之大閒也古今蒙恥茍進之徒固不足言矣其有迹崖壑而志城闕者亦多假隱自名以詭祿仕風節喪焉獨髙士在當時見幾明決四察孝廉五辟府宰三舉茂材皆辭疾不起而恭儉義讓所居化服千載之下亦皆景仰企慕其廉貪惇薄之功誠所謂無用以爲用無爲而無不爲者也於名教中豈小補哉遂令有司作淸風亭於其祠前賦近體詩四章發幽光以風世道云

一束生芻弔古人荒涼陳迹竟誰倫南州堂上空懸榻北嶽山中總濫巾傳列逸民風世教坊題髙士式儒紳夜來間向東湖望幾許淸光接富春

靑雲夢裏謝夔臯懶受玄纁制錦袍貧賤不荒三徑業輕肥應薄五陵豪江湖寂寞流風逺光嶽晶熒間气髙過客紛紛弔遺迹誰輕名利等鴻毛

市隱何曾去買山艸堂元在水雲間絕憐巢父能相讓翻咲林宗不自閒泰華髙名藏玉檢鬥牛精气接銀灣我來弔古裵回久帶得淸風滿袖還

思賢亭上詠緇衣云滿江天隱少微濟世有心非矯俗傷時無道卻知幾碧潭長夜蒼龍臥丹穴何年彩鳳飛千古地靈人傑頌西山南浦也光輝

次韻寄鄕人陸務軒

不隨令尹賦歸來獨向煙波築釣臺喬木故家推世徳明珠滄海嘆遺才鱸魚正美陪張翰彩服初成學老萊卻愧宦途空竊祿未能甘雨洗黃埃

次韻寄鄕人嚴友蘭

不羨侯門勢絕倫艸堂住近緑楊津气充牛斗三千丈身臥煙霞五十春酒肆風流豪李白詩壇光價美蘇卿卻慚淺薄渾無補空有丹心戀紫宸

贈致政李少卿

��才華李杜同人誇詩酒有遺風碧山修竹���東閣官梅興未窮花下徘徊邀皓月籬���對鄰翁相逢謾寫耆英會四海蒼王仰��

挽丰城靜庵楊先生

栽成桃李滿門墻師道儒名繼紫陽黌捨總思瞻北斗絳帷獨夢講東堂劍江光焰愁將斂學海波瀾苦不揚愧我感恩空抆涙無緣負土服心喪

挽樂僉憲父受封憲幕【能書號艸池】

髙潔無心釣萬鍾煙霞深處寄行蹤義方成效門初表家學能傳誥已封霜重墨池凋碧艸云昏筆塜翳蒼松穹碑樹徳當周道多少行人爲攺容

和酬楊司冦

愁來無事忽登樓獨倚闌干瞻帝州宮闕岧嶤王气合海天空闊行雲收故人有道掌邦禁愧我無能空宦遊允矣大音振治世詞林孰敢鳴相酬

贈陳僉憲濓進表之京

南燻江上浪花飛使者揚帆向帝畿長劍倚雲橫壯气行囊載月露淸輝封人仰聖虔三祝遊子寧親喜一歸忠孝同心不同迹海天凝望欲沾衣

送劉主事昌奉使還京便道歸故鄕

髙第𨿽登不燕安寫騷亭上日忘餐文章漸入歐蘇室風雅將登李杜壇廬嶽雲開瞻秀爽吳江月滿照淸寒思家無計相從去東望空勞一永嘆

四月望日駐節分宜晚眺有感

山縣蕭條近水■﹝土幻﹞民風淳朴靜呼詨荒村日落笛初歇古寺月來鍾亂敲聚艸羣哇喧鼔吹棲林雙鵲競枝巢不堪便起懷歸念頓爾欲將名利拋

慶陽司冦八月十六日得子

中秋華月始流輝便毓明珠產繡帷共喜仁人還有後誰雲天道竟無知聞啼已識眞英物作頌慚非絕妙辭仙種從來好花發天香吹到鳳凰池

慶張維學擢鄕郡陰陽正術【儒醫惠庵子也】

家世儒醫四海聞兼通造化獨超羣公心薦剡資賢守淸職居鄕感聖君步出杏林觀地理坐依橘井玩天文惠庵慶澤傳來久濟美行看振二勲

慶陸務軒納谷冠帶

凶年輸谷匪求恩爲濟饑荒報至尊國典卻須旌大義寵章自是及髙門峩冠博帶鄕閭羨偉迹丰功竹帛存從此光前還裕後淸風千古動乾坤

挽鄱陽王府丞父

泗水行歌久斷音傳經有子戴朝簮共誇身後推恩重應報生前積慶深就養不回千古夢流芳卻慰九原心穹碑樹徳當周道太史文章耀古今

挽鄱陽王府丞母

霜居教子已登庸節義何慚舉世宗大史傳書靑汗簡君王誥鍚紫泥封無端婺女天邊墜有約良人地下逢昨向鳳岡岡上弔堂空惟有一孤松

贈漁隱李先生【戈陽少卿兄】

白髮蒼顏享壽齡幅巾黎杖適吟情價髙未起蒲輪聘望重頻魁月旦評西澗松筠同晚節北山猿鶴結深盟自慚薄宦渾無補何日相從共濯纓

榮壽堂爲昆山項禦史璁題

碧玉峯前榮壽堂髙年慈母被恩光霞文帔映童顏潤珠翟冠籠鶴髮長天祿分來春釀酒錦衣歸去晝稱觴應知罔極眞難報孝道相期更顯揚

送昆山趙進士博還京

畫舫南遊始盍簮錦衣東望又分襟一天風月供淸操滿目江山伴醉吟歸路不辜題柱志到家應慰倚閭心吾鄕自古多豪傑接武相期振好音

左都禦史蕭公以詩見寄依韻奉酬二首

淸才落落世稱稀傳得聲華海內思平法獨持因愛物讜言頻進爲憂時霜飛北闕趨朝早日昃中臺退食遲聞道天恩今益眷應知心與古人期

西江江上鴈聲稀爲感交情到處思滿路風塵行部日一天星月倚闌時君恩欲拜歸心急王事圖成去計遲終擬秋髙遂深願相從待漏話襟期

送姚子大僉憲致仕回【號愛葵甞爲教官後爲禦史與餘同道】

早登丈席晚登臺流得芳聲徧九垓化雨春風胡瑗教秋霜烈日馬周才數莖白髮老將至三徑黃花歸去來卻恐蒲輪還有召愛葵心志莫先灰

挽永新左禦史父

奔走功名性不堪逺將蹤迹寄煙嵐詩朋才散苦吟歇仙侶忽招淸夢酣十載義方眞有效一生徳望信無慚流芳最羨追封事遺向禾川作美談

挽永新左禦史母

不飾金鈿與鳳釵自甘勤苦作生涯孟光配徳年相若栁母收功願已諧禾水風飄花亂落楓塘煙鎖玉深埋徽名有贈加身後萬古千秋第一儕

挽錢塘鄭僉都父師善翁

白髮朱衣耀寵光化工獨報行非常善從伊水天民訓義本燕山竇氏方云外忽傳黃鶴去江頭空見白鷗翔於今泉夜眞含咲有子才髙總憲綱

忠武堂爲蘇衛張指揮題

畱侯世業在平江忠武名堂世莫雙效力已膺三聖寵宣威曾受萬人降葵心向暖瞻天闕劍气生寒鎭海邦我欲題詩揚盛烈卻慚未有筆如杠

環翠軒蘇衛張指揮別墅作軒環植萬栁故名

最愛將軍別墅間一軒萬栁翠相環風翻宻葉驚春浪煙鎖重陰訝曉山賞節彎弓曾獨射贈人分袂亦同攀登髙若見閒松竹還爲移栽虎豹闗

寄鎭守宣府李執中僉都

彭城分手六年餘逺道何由問起居夜月空流千里夢秋鴻閒寄數行書安邊勲業今無忝蓋世聲華古不如聖主憂民望康濟好宣仁化徧寰區

送黃給事中暉使滿刺加國

聖主當天卹逺人分封有詔選能臣錦衣榮動江南晝玉節光搖海外春定使百蠻皆感化從今重譯盡來賓古來豪傑多名世接武相期繼後塵

送同年朱僉憲驥之廣西

靑年雅望冠中臺荷寵歸寧亦快哉親捨暫分遊子去蠻邦久迓使君來林深丹桂行雙節野近蒼梧奠一杯道路逢人莫長嘆廟堂方揀棟梁才

送同年楊主事益蘇松蹈勘旱災事竣還京意有所諷

傳得綸音自帝都東南凋瘵頓然蘇憂勤已辯崔嶤樹忠節還陳鄭俠圖滿路歡聲喧鼓吹逼人淸气湛冰壺回轅莫向闗河滯延佇方期贊大謨

題壽星慶琴川松溪陳宗盛乃尊竹軒翁【壽六十一歲十月十五日初度之辰】

小春望日啟華筵初度逢君壽福全花甲數周才過一椿齡算永定逾千雨滋軒竹枝方盛霜老溪松節愈堅昨夜行臺懸北望狐南星彩照琴川

襄毅文集卷四

●欽定四庫全書

襄毅文集卷五

﹝明﹞韓雍撰

○七言律詩

辛卯午日小宴追憶先朝蘇頲人日應制韻錄似遊擊從事諸君

午節隨鑾曽幾回六龍親禦五華臺驚看羽騎緋衣度細覩天顏寶扇開朝退聲移蒼玉佩步歸心醉紫霞杯金輿一去無消息此日重逄百感來

正月十九日寄弋陽李少卿三首【時發安仁值風雨道宿】

逺道輶車日日牽羨君蹤迹似神仙白雲萬頃陪深隠紅日三竿任晏眠繞座塤箎聲疊和滿堂繡彩業相傳菲才亦有山林志未報君恩空悵然

功成不被利名牽人慕髙風邁謫仙松徑晝開教鶴舞桑林春老看蠶眠一生勲業三朝錄千古文章四海傳愧我同心不同迹弋山東望思悠然

情緒遊絲裊裊牽錯教人望似登仙闗山道逺何時歇風雨衾寒到處眠鄕夢卻嫌雞喚醒客愁偏厭漏聲傳知君此夜渾無此髙擁靑綾足宴然

贈李少卿兄漁隱先生二首

髙臥煙霞一布衣平生蹤迹似君稀邑門無事不曾到鄕社有情常醉歸荷斧斫來林筍嫩引泉灌得藥苗肥山中修養年年好焉得相從便息機

松花爲食艸爲衣養道延年過古稀畱客必須春色去登山常伴月明歸偏憐野水羣鷗好不羨侯門駟馬肥更喜追陪有難弟晚年投老最知機

同李少卿遊龜峯寺次其韻二首【環寺有三十二峯】

系卻蘭舟弋水濱亂雲堆裏訪山門年深古栢多仍在春後殘梅半不存燕尾溪流斜斷岸羊腸路繞曲通村徘徊更愛羣峯好一洗平生兩目昏

洞天深處遠江濱路入煙霞是洞門環座好峯千狀出滿潭淸澑四時存曽磨厓石疑元結欲詠梅花愧後村搔首何堪自東望親闈久矣曠晨昏

送楊憲副宜之廣東

持節南巡久擅名拜官重去副羣情五羊城下新恩至駟馬車前故吏迎靑艸瘴消風漸轉黃梅雨歇日初明臺端見我同寅舊爲道相思遠寄聲

送松江黃郎中琮廣西審刑竣事還京

持節平反遵聖謨遠人處處動歡呼波吞瘴海窮鱗起風轉炎荒腐艸蘇歸路總誇空薏苡過鄕莫待飽蒓鱸好思南顧憂民切早獻當年鄭俠圖

送王府丞弼起服之京

壠樹啼殘謝豹聲麻衣人換錦衣行連天水上春帆度捧日云邊曉佩鳴京郡齊民懷父母廟廊虛位選公卿知君此去應遭遇好罄丹心佐太平

西軒詩爲泰和蕭孟廉題少師孟勤先生兄也

築得髙軒配頴濱軒中人物異常倫一生義气甘韋布四海淸風動縉紳柱倚殘陽吟到景簾鉤新月醉芳辰武山遙背還多趣太史文章已具

陳題松泉圖壽大司冦楊公

澗畔孤松澗下泉淸流髙節自年年飛空作雨流偏急向晚淩霜節愈堅一泒源源方赴海千尋鬱鬱定參天蒼生膏澤明堂棟都望君家祝壽筵

題松鶴壽漁樂陳先生

雞羣獨立昻藏鶴澗畔孤撐偃蹇松聲動九臯風露夜節淩三徑雪霜冬頂深丹後色應變脂化苓時陰更濃長歲雲林有餘慶桑軒還進大夫封

送陳禦史述審刑事竣還京

南浦樓前鼓角鳴朝天人著繡衣行晴波浩蕩魚龍舞遲日光華艸木榮一載平反無愧色千年遺愛有賢聲同鄕未得同歸去目送徵帆過葑城

裕軒爲鄕人徐文輝題

最愛髙軒境界幽軒中人物異常流丰標秀倚靈巖曉雅量宏吞震澤秋萬頃煙霞吟不盡四時風月醉還畱何當拂袖歸山去過此陪君日唱酬

午日寄楊司冦詩

丙子端午積霖初收天宇明淨予登聚奎樓觀東湖競渡徘徊久之取酒獨酌因憶景泰攺元之歲今大司冦錢塘楊公巡撫玆地予叨禦史按治辱公厚愛是歲午日嘗從公於此登眺公具尊俎酌予歡洽殊甚而今六年矣奔走宦途待罪於玆求如公之可交可敬可師法者更不能得遂作一詩寄予向仰之情公必能酬我教我也辭意潦艸皇皇恐恐

陪觀競渡倚髙樓冉冉流光又六秋爲客到今空自感何人來此可同逰蒲觴滿引終難醉蕭鼔喧聞未破愁聊冩新詩寄知已江東雲樹重回頭

寧波周禦史父母雙挽

士行無虧女徳充篤生佳器見登庸人誇偕老同觀化帝念齊賢並錫封七尺冡棺埋對玉一壞新土種雙松幽光更有銘文發長夜神逰總咲容

宿東山寺和九川李少卿韻

山可閒登水可臨禪家勝景動長吟水花初摘香移沼山木漸除風滿林海內有人愁盛暑雲中無路散淸陰相逢最感頻相勉報國終期罄赤心

景泰丙子六月十七日便道與大理少卿弋陽李公遊上淸明日遊仙巖皆賦七言近體詩一章書之翛然亭

九載名山五度過山容靄靄勢峩峩洞穿海外飛仙島水接天中織女河白鶴盤風秋气近紫簫吹月夜涼多宦情也動幽棲念可柰深恩未報何

扁舟覽勝故人同勝境分明似畫中陰洞滿厓無路到晴巖一竅與天通畱傳剩見神仙迹開辟冥思造化功我有鄕山歸未得不堪回首白雲東

重逰臨川疏山寺次舊韻畱題【時秋近亢旱】

一點丹心萬斛愁登山消遣記重逰滿懷冰雪空三伏屈指光陰近八秋海內未瞻雲气合天中漸見火星流淸風涼雨蘇炎旱我爲蒼生叩蓐收

送南城貢士左贊再赴春闈

筆陣詞鋒六館推南宮兩戰未登魁何蕃再省名逾重維翰重升志不灰飛鷁秋分滕閣雨化龍春聽禹門雷太平橋上鄕人眾望爾髙車駟馬回

寄鄕友徐文輝

家林幽僻遠塵闤世事浮沈總不闗下榻有時延上客東樓終日望西山醉鄕風月情偏好靜裏乾坤意自閒獨我相思未相見海天雲樹鎖愁顏

延常山楊醫師炙火詩以酬之【其家有積慶堂】

浙水西頭積慶堂堂中人物異尋常軒岐妙術傳三世泰華髙名動四方丹火暖時燻艾劑橘泉淸處淬鍼芒相逢莫厭頻頻療海內蒼生多病傷

張式之僉都致政旣歸四明以詩寄予依韻奉酬

社稷功成歸鑑湖臥龍蹤迹孰能屠自憐投老入佳境應咲時人行畏途鳴世有聲驚墨客平蠻無愧憶徵夫煩君謾赴耆英會恐有徵書出帝都

挽寜波王司空母張夫人

髙壽榮恩享北堂平生徳善總非常花封遺愛思賢助栢府傳聲頌義方瑤水夜深仙樂動家園春靜板輿荒牛眠岡上新埋玉多少行人起贊揚

寄嘉興延太守同年

共羨嘉興太守賢淸風善政路人傳連城白璧無瑕玷合郡蒼生解倒懸西浙分襟驚數載南州回首憶同年煩君此去尢珍重莫讓龔黃美自專

題湖口上鍾嵒寺

上方風景最淸幽駐卻雙旌試一遊絕壁有嵒皆起閣歸僧無路只乘舟天垂廬嶽擎孤柱湖落湘江界合流翹首不堪東北望思鄕又感廟堂憂

送李咸章賢良奉使還京

相門有客淸如玉聖世徵賢喜得人嶺海一麾宣寵命鄕園五彩慰慈親星河夜靜仙槎穏江月秋髙素練新去去靑春莫虛負丈夫功業在經綸

白雲飛送上靑雲仙子才華信不羣雙璧已生煙自潤九苞初振錦成文從來豪傑多名世此去勛勞在致君廊廟憂民如見問博施無計愧忠勤

同弋陽李少卿宿蓮塘寺次古詩韻

小小禪房似畫船連牀風雨擁寒氈幾年受任慚無補千里論交幸有緣松徑云深迷晚鶴槐庭霜重斷秋蟬畱題最羨文章伯嬴得芳名後世傳

山寺岧嶤倚碧峯偶來假榻快心胸行營漏起三吹角古殿香然一扣鍾故舊情深歡會合聖明恩重幸遭逄素餐卻念農家苦煙火東林尙夕舂

壽詹事府唐錄事先生

經緯文章海內傳才名不數兩疏賢靑宮初喜承三接紫誥行看拜九遷墨色帳前羅士子蟠桃花底醉神仙佳辰不預長生會山斗遙瞻祝壽筵

送僉都禦史余公奉使還京

久司風紀位都堂近拜天恩使故鄕玉斧飛霜無玷缺錦衣行晝有輝光思家夢葉才溫席戀闕情懸又促裝柰我同心不同迹五云翹首思茫茫

夜雨西窓始盍簪春風南浦又分襟論交久契芝蘭味圖報相期鐵石心桃浪一江行色壯錦云千里故情深君才自是人中傑入相行看拜玉音

水滿春江燕子飛喧天鼓吹送君歸許身報國今誰並持節還鄕古亦稀龍虎風雲欣際會山光艸木剩光輝相思後夜瞻霄漢執法星芒耀太微

酒罷西江第一樓還朝人物異常流作官最重鄕邦羨奉使能分社稷憂此去橫班須獨對遙知前席定三畱好將民隠條陳盡爲報皇情寵眷優

壽徐裕軒詩【正月三日】

玉雪風姿照美髯太平初度樂無邊天開令節才三日人祝遐齡又一年自古中原有麟鳳於今平地見神仙知君已得長生術歲歲歌詩慶壽筵

送胡共之參政赴廣東【時予趨召回京會別於富春】

江頭樽酒話襟期君欲南徵我北馳十載交逰恆間闊一時相見又分離海天緑樹春云望臺閣淸燈夜雨思此後重逄問何日鵾鵬應不久藩籬

淸明謁三陵道宿僧寺次姚亞卿韻二首

東行聨轡扣禪闗樓閣孤撐返照間撫景漸看三月近尋芳聊趂一時閒風翻凍栁鶯聲怯云薄空山雨意慳何事匆匆不遑樂九重咫尺是天顏

多年荒寺枕山肩人厭蕭條我獨憐市語不喧春鳥咔梵音初動晚香然數杯濁酒催詩飲一榻淸風伴月眠翹首不堪心事切紅雲髙處白雲邊

挽劉司冦廣衡

髙步雲霄近上臺司刑司憲展多才調元未副蒼生望觀化何堪白髮催雙履無聲趨曉禁五花有迹在秋臺東風執紼都門道目斷天南不盡哀

贈璇上人南歸

脫卻塵凡守寂寥逺公門下特髙標錫飛已占吳山勝杯度何妨楚水遙南壠蘋蘩春自薦北堂甘旨晝親調憐君獨遂還鄕願夢繞江天恨未消

送葉僉都與中巡撫兩廣

東山彊起副皇情榮拜都堂暫遠行重寄一麾兼兩鎭先聲萬里慰羣生風恬滄海鯨波淨雨洗黃塵鳥道淸自古安邊重韓範終歸黃閣佐承平

挽劉詹事宗器

詞林璧水久蜚英晚輔春宮重老成操履一生行古道文章千載占時名調元未見登黃閣觀化俄聞上玉京惆悵東風招不起懶揮鐵筆冩鄕評

松軒爲陳詹事安簡乃弟題

雙樹亭亭蔭蓽門隠君難與世人論七松處士遺風在五栁先生舊業存洗耳靜聞淸籟響科頭坐愛碧雲屯休徵已葉難兄夢位接三臺拜寵恩

送張進士養病回蘇州

瓊林深處正翺翔忽拜殊恩望故鄕桃葉波平歸棹穏栁花風細賜衣香參苓調養回元气甘旨歡娯慰斷腸獨我分攜重惆悵海天翹首白雲飛

髙郵吳司訓升原武教諭鄕人也詩以送之【原武枕黃河】

手栽桃李滿盂城獻績金門荷寵榮百里儒官司教化一方人物賴陶成研朱點易芹香暖捲幔觀瀾雨气淸此去休言官獨冷顯揚還儗振家聲

挽僉都禦史左周器

爲民爲國一生心晚進中臺感激深明主有恩方倚重憐君無命忽銷沈斗山光價流中外墓道銘章耀古今我有深情招不起禾川南望引長吟

挽國子鄒檢討【太僕丞允隆之父】

栽成桃李滿皇都懶逐風塵走宦途林下一人方入會山中九老不成圖鳥呼筆冢雲煙起��詩壇艸木枯欲問流芳在何處髙岡眞有鳳凰雛

慶左進士贊擢稽勛主事

羲獻書名屈宋文春雷聲裏上靑雲天官分職非常選聖主掄才喜出羣鳴佩曉聽雙闕漏揮毫時敍百僚勛煩君莫負平生志畱取芳名後世聞

寄鄕友沈文用

沈家林館最淸幽曽伴相知載酒逰宦迹北馳才隔歲鄕心南望幾經秋芳春桃李開花未深夜壺觴醉客不羈絆無能尋舊約題詩聊爲主人酬

寄鄕友陳宗盛

客況鄕情正不禁遠勞一價送佳音開緘快覩龍蛇字念舊深知鐡石心萬里海天春渺渺半窓風雨夜沈沈相思苦被浮名絆尊酒何時更盍簪奉送尊師唐先生判金華驛亭淸酒泛黃花舊館諸生滿路遮親炙久期聨玉筍分違遙送判金華從來儒術堪經世此去鄕心莫戀家早使提封遂康濟趨朝終儗拜黃麻

挽徐給事中父太學生【治易】

花落梅窓香不聞中年觀化出塵氛眉山蘇老能傳業太學何蕃未策勛玉洞露寒閒點易瓊樓月滿靜修文流芳卻有推封詔夜夜龍光照古墳

慶陳梅軒封禦史

鸞書飛舞下天閽光射東吳孝義門七品一官封子職十年兩世拜皇恩湖山艸木增新彩鄕裏衣冠慶逹尊我有深情不能預海天空望白雲屯

具慶堂爲程員外宗題

秋臺績奏稱才良寵命新頒具慶堂數朶彩雲將雨露兩簮蒼雪耐風霜光搖金翠瞻天近景駐桑楡愛日長移孝爲忠丈夫事好攄忠藎答君臣

寄題何揮使西軒

最愛西軒稱此心分明城市有山林石潭倒浸芙蓉朶竹徑斜穿玳瑁簮塵印荒苔人迹少歌傳叢樹鳥聲深宦逰未得陪佳賞翹首江天想象吟

重慶堂爲禦史鄭時題時伯父爲秋官亞卿父與大父皆受封

世父登朝猶子繼推封共喜拜恩頻幾函誥勑來雙鳳三代簮纓見四人橋梓淸陰髙覆下芝蘭香气舊和新光榮今古誰能及圖報應須作藎臣

壽黃亞卿母八十初度值淸明

八旬初度逢佳節有子登朝喜气偏九鼎味烹新賜火一鑪香裊舊藏煙門迎化日恩光近身帯晴霞命服鮮從此遐齡應不老願陪冠蓋慶年年

賀黃侍郎

人子有親白首康寧者固難有而拜封命就祿養者尢難至於華誕聿臨公卿縉紳詩歌相慶再拜舉觴上壽於其前則天下古今之極難也秋官亞卿黃廷臣之母太淑人壽屆八旬初度之辰華筵盛設冡宰王公閣老呂學士輩多爲詩若文以慶且拜而壽之榮動朝野廷臣可謂孝也已其樂何如哉用賦五十六字以寫忻羨之忱兼識私感

髙年就養值生辰千載光榮萃一門滿座公卿齊再拜獨披冠服受雙尊也知祖考平生徳眞是君王曠世恩愧我有親如不得醉歸惆悵幾銷魂

送周亞卿乃子經赴試山西

過庭爭羨白眉良暫假晨昏歸故鄕天上祥麟元有種月中仙桂豈無香闗山夜靜書聲遠場屋秋髙筆陣忙去去初心莫荒怠早期步武謁明光

挽鄭侍郎父九十物故【孫時爲禦史】

子榮孫顯拜恩殊耄耋年來萬事虛衛國空傅武公頌濟南間卻伏生書寶函光鎖雙龍誥深院塵封駟馬車太史文章發濳徳美談千載播鄕閭

海寧伯受誥劵程僉都賀之以詩予亦次韻以賀

鐡劵金書賜重臣勛勞名世有誰倫寶刀曾斬南溟蜃鐡騎常淸北塞塵帯礪河山盟誓重丹靑臺閣像圖新威名從此傳邊朔應羨中朝有鳳麟

挽戴處士【善丹靑】

早攜書劍住皇都絕筆丹靑近世無春苑池邊曾待詔輞川莊上自成圖半窓歸夢隨春斷八極逰魂入夜孤多少新詩述濳徳應憐振後有雙雛

謝夏季爵惠大折扇

三伏炎蒸似甑炊故人巨箑喜相遺垂天云翅鵬初下午夜潮聲月半虧諸葛謾勞麾白羽謝安何用取蒲葵仁風日日宣揚處欲謝慚無絕妙辭

挽禮部尙書掌太常事蔣公

出俗離塵荷簡知歷登淸選事神祇衣冠八座聯宗伯禮樂三班屬後夔仙蛻已輕蟬脫盡洞簫初逺鶴歸遲剡川一曲遺聲在不似人間薤露悲

次韻書感酬夏季爵大理

素飡空費館人炊報國無能效拾遺黑髮任從愁裏變丹心忍向闇中虧十年宦海驚風浪千里吳淞憶露葵悵望雲山歸未得且將幽興寄新辭

送太常陳少卿致政還錢塘

宦成有子繼書香恩許辭榮赴艸堂直道一生無愧怍斯文千載有輝光秋江白鳥迎書舫晚徑黃花伴酒觴招起坡仙與逋老醉吟風月共徜徉

錫老堂爲陳太常題

艸堂舊築傍吳山恩許仙翁此燕安白髮光陰閒裏度紅塵蹤迹靜中看賜金散出供春醸世祿分來薦曉飡一枕南窓髙臥穏可應飛夢到金鑾

送陸司冦乃兄還四明

平生不識利名途手足情牽到帝都棠棣有詩方燕樂菊花無主恐荒蕪霜催斷鴈離秦塞潮引歸鷗入鑑湖可柰季方畱不住秋臺目送海云孤

挽嘉定陳參政父

衍慶親承聖主恩紫薇仙館度朝昏榮身自寤盧生夢觀化誰招邵子魂千載風流雲水逝一生心事菊松存穹窿山下虹光起應有崇碑表逹尊

送王黃門汝霖使占城

綸音面奉出肜闈封建蠻邦剩有輝文采驚人丹鳳下詞章華國慶雲飛風恬海道春帆度花滿鄕山晝錦歸宣布皇威光寵命趍朝眞儗賜牙緋

二月二十九日蒙恩賜椰子三枚賦此志感

海邦佳品貢來新中使傳宣使近臣金母仙瓜差可儗楚江萍實豈堪倫剖開玉椀光偏潤瀉出瓊漿味獨眞千載深恩無可報拜瞻嵩嶽頌嚴宸

挽薛司冦

歷轉華階三十春可堪倐忽謝昌辰兩京無復司邦禁四海空期秉國鈞彜鼎勛名成往事斗山光采憶斯人同朝未致生芻奠滿眼西風倍愴神

庚辰十一月五日喜雪有作錄呈同寅林公

凍雲初合曉陰陰和气融成瑞雪深寒壓宮墻分玉壘輕沾臺樹作瓊林爕調豈但元臣力感召眞由聖主心預喜明年兆丰稔有渰三誦引淸吟

挽崔亞卿父

孝亷爲行義爲方衍慶生賢入廟廊天上錫封恩愈厚玄中觀化夢何長武陵溪杳迷塵世少室山空閉艸堂數尺髙墳三酹酒千年寵渥有餘光

送常熟章主事律歸省

一門榮顯世稱良拜寵寧親更有光海上臥龍猶未起天邊鳴鳳忽來翔花迎宮錦秋容好人醉黃封暮景長我亦懷歸歸莫遂不堪回首白雲鄕

天順癸未夏大司空南宮白公省堂之後以盆池植蓮數本六月中旬有花亭亭出水間世傳植蓮須谷雨前過此而植則無花惟此蓮五月才植今已相次盛發而初發一朶尢髙潔可愛異於常品他公館寓第𨿽先谷雨而植者猶未有花是誠司空公之賢超越羣輩故造物者先時發此以彰美之況公以忠淸剛正簡在聖衷年逾彊仕已峻擢柄用若此異時進臺衡掌鈞軸展大謀猷建大勲業以儷美古之大賢君子不卜可知是又必宰造化者預以此而示兆也前監察禦史孟端之子公乘暇具酒肴延太子少保大司馬馬公亞卿薛公王公霍公同賞雍沗年末亦獲濫預用賦七言近體詩二章紀一時之盛且畱爲他日之美談

中臺臺下石池蓮偏得純陽气脈先開出好花香十里畱爲淸賞集羣賢風搖翠蓋斜擎露水護紅幢細引泉賓主相忘看不厭酬杯猶儗碧筩傳

把酒臨池共賞蓮主賓盡美更誰先東朝少保人中傑南省司空天下賢十丈漫勞誇玉井雙頭不用數天泉何如此會眞難得應與濂溪迹並傳

挽內閣呂逢原學士

贊化調元未盡才哭親聲裏動悲哀九重深悼宣公逝四海空期聖相來華國有文藏玉署捧天無夢起蕓臺不堪淚眼頻南望幾見紅雲揜上臺

挽大理王卿仲宏

風節如君世所難功名未竟忽凋殘徒聞淸議推楊震不遂蒼生望謝安棘署鳥呼人已逺玉壺冰盡月空寒憐才獨我相知久一覩遺容淚一彈

隆恩堂爲魏中書題

衍慶垂休荷寵褒孝思端可答劬勞旋除宿艸焚黃紙重寫遺容換錦袍帝徳有光天地大賢名無玷日星髙華堂從此鄕人羨應覩朝陽彩鳳毛

送王評事還鄕展墓乃翁尙書公先以王事歿於邊

久承勛蔭列淸班終慕情深詔許還寒鴈伴人投故國西風吹淚落空山椒漿難起忠臣夢霜露應雕孝子顏得遂哀衷謝明主早來圖報濟時艱

挽劉宗文

處士星沈山月髙江湖處處哭詩豪義聲曾濟鄕人患命服親承聖主褒晚翠亭荒松自偃漕溪原冷鳥空號斯文從此成長恨懶對西風讀楚騷

壽榮詩沈希仁爲徐觀求

並享遐齡並受封佳辰常集壽筵中共誇秀气鍾賢子齊著緋袍作醉翁蔗境光陰應自喜華亭風月許誰同千年盛事君恩重好語諸郎早效忠

謝劉廷振員外刻圖書

誰鐫玄璧巧成章工部才優筆力蒼鼎足釵頭無玷缺垂金屈玉有輝光應時文字憑私記遺後詩書賴永藏感荷髙情未能報且煩毛頴一揄揚

同著宮袍謁建章憐君久滯鬢毛蒼鳳巢阿閣終呈瑞玉蘊昆山已露光當道豈能私用捨老天先自定行藏聖明早晚求恬退髙步巖扉重顯揚

送劉節落第還吉水狀元文介公之子

一經已喜捷京闈暫屈南宮志未灰不學孟郊空墮淚應知蘇軾甚憐才朝廷正爾崇科目家世從來作大魁好向蕓窓加百倍他年洗耳聽春雷

天順庚辰十一月十八日承巡撫大同宣府之命閠月七日陛辭蒙恩賜勑賜酒飯旣退朝蒙召至文華殿天顏咫尺褒諭再四復蒙賜諭中官賜酒飯賜寶鈔三千貫皆前此所無歸而戒行賦此書感且以言志

淺薄深慚祿久叨忽承嘉命敢辭勞璽書付托兼彊鎭天語丁寧特寵褒宴賞頻煩眞異數風雲慶會幸相遭感恩欲問何由報誓使豺狼逺遁逃

是日啟行六卿臺長諸公祖餞徳勝門外旣晚宿彌陀寺明旦別去酬寺主衍公一律

塞外一麾兼兩鎭撫巡叨拜聖恩優同朝諸老聯鑣送古寺髙僧掃榻畱剪燭夜談鄕思好膏車明發宦情憂來年奏捷應歸覲還儗停驂此地遊

襄毅文集卷五

●欽定四庫全書

襄毅文集卷六

﹝明﹞韓雍撰

○七言律詩

酬同年白亞卿宗玉

三邊多事客憂深天上東風送好音念我有情如對語喜君無恙欲狂吟萬金肯易平安字四海誰同故舊心南望燕山隔千里未知何日會朝簮

送夏大理歸省其母壽九十六月二十一初度明日立秋

彩衣仙子下靑雲拜舞萱堂喜气新時近新秋先一日歲周花甲又三旬羅輕疊雪恩袍麗杯滿流霞壽酒醇積善從來享遐福加封還儗荷絲綸

宜軒詩爲鄕人郭士忠題

一門和气致丰盈築得幽軒分外淸詩酒琴棋皆適意風花雪月總忘情世間塵事隨時應林下髙蹤信步行何日投簮歸舊隠扁舟來此濯塵纓

辛已五月望日與宣府鎭守太監王公受總戎都督陳公友西出巡邊有作

曉分旗鼓向邊陲路轉羊腸信馬馳烽堠千尋明逺近塞垣一道界華夷崇山峻嶺藩屏固良將雄兵陣勢奇已喜皇威振沙漠天驕寧敢更南窺

雙節堂爲禦史朱鉉題【其伯母母俱守節】

同揮淸涙落重泉荀采中情晚不遷湘水未沈因有子首陽終餓爲無天鴈鴻叫雨離羣逺松栢淩霜出類堅節義從來闗世教願將女範續新編

五月二十九日登鎭朔樓避暑

鎭朔樓髙壯國威偶來避暑駐驂騑萬家矮屋棊分局四面崇山翠作圍風引雲霞常入座天生冰雪便侵衣狼煙已息邊塵逺王化於今逺近歸

登雲中城西北樓次古詩韻

天風吹我上層檐望入中邊逸興添艸暗黃沙迷逺近山連紫塞見毫纖籌邊自愧李徳裕憂國誰如範仲淹耐此髙寒屬吾輩不須重掛卻寒簾

寄謝撫寧伯惠弓兼頌徳美寓懷思三律【時撫寜總戎備邊】

良弓新賜專徵伐分惠書生意最優稱手開弦秋月滿向空發矢曙星流貫鵰敢在轅門射破敵期隨驥尾遊白璧黃金酬未得題詩遙寄重回頭

將略家傳能不忝貂蟬行裏羨君優忠勛信是無雙士才望何慚第一流中外傳聞常共仰君臣行見慶同遊好將一叚匡時策歸去敷陳玉殿頭

分手宣城才幾日暮云西望客情優異鄕況是參商隔兩地空嗟歲月流此際題詩天外寄何時秉燭夜中遊丈夫遭際應圖報莫遣相思變黒頭

褒旌堂爲朱禦史題

孀居教子已登庸白髮光華寵數重龍繞朱門初表異鸞回紫誥復推封共姜自古傳貞節孟母於今見徳容二美能全天下少爲題詩句勸三從

遊雲中下寺

邊庭無事簡書稀偶到僧房暫息機殘雪江山驚歲暮紅塵蹤迹與心違且傾尊酒消愁悶莫向羣公論是非自古忠臣報明主只將三尺播皇威

春日與一二知己小酌次趙倚樓憶山陽詩韻

忽傳春信到天邊猶見河山積雪連賞節已開鈐閣燕懷人休棹剡溪船詞翻彩筆傾三峽酒泛瑤杯吸百川暫解羈愁莫相笑東風回首又新年

迎春有感

簫鼓迎春春意嘉偶聞春至卻咨嗟空看臈雪呈新瑞不見寒梅放好花鄕信何曾來鴈足萍蹤尢自在天涯且■﹝扌棄﹞杯酒消愁悶自古忠臣不顧家

春日小酌和杜荀鶴雪韻

塞外逢春春意生江山風景最分明半消殘雪騰寒气將冸流凘露水聲壯志肯教孤寵眷菲才何以佐承平人生嘉會從來少莫厭尊前酒再行

自憐昏憒度浮生忽報春來覺漸明雪壓亂山秦塞影風傳刁鬥戍樓聲毎懷南國愁無限未滅西戎恨不平淺薄將何報明徳願騎驄馬謾巡行

解嘲寄林同寅

欲將直道輔明時誰信公行反作私薄行任從羣小謗素心應有鬼神知宦途歲月空衰老鄕國風光苦夢思何日酬恩便歸去天倫堂上聚金巵

兩使雲中爲秦行人民悅題

芳年登第列淸班毎誦皇華不少閒藩府再銜綸綍至平城重送斾旌還謾嗟出塞勞王事便喜趨朝覲聖顏我亦懷歸歸未得臨風誰忍唱陽關

紫薇精舍爲陸主事孟昭題

其地範忠宣公別業舊號紫薇村今孟昭卜爲先壠故作精舍植紫薇以此名之不忘本也

精舍初開近壽藏就中風景有紅芳絲綸閣下傳來種虛白堂前醉後妝宿艸一杯侵艶色眞檀幾炷和淸香名山從此增光價應賴宣公爲顯揚

挽楊尙書

滇南江右著華勛八座連登不愧心叔逹讜言扶社稷樂天髙節在山林一簮白髮俄觀化四海蒼生絕望霖我沗相知重傷感紫陽南望涙沾襟

春日與總兵楊公謁玄帝廟因散步玉虛觀楊具酒小酌和杜工部早朝詩韻

尋春駐馬玄都觀不見當年千樹桃滿地松陰隨日轉繞樓山色入云髙籌邊正儗行多算壯國寧容挫一毫有待天風起鵬鵠也陪霄漢展鴻毛

贈楊總兵

今代勛臣誰第一徵西才略古人同名聞中外裴丞相身系安危郭令公萬里長城恆庇國千尋孤柱獨擎空天驕從此無南下還儗趨朝總八戎

發雲中將之宣城至陽和奉勑送敵使出境因復回轅悵然有作

漠漠平沙路幾程東行未遠又西行馬頭山雀飛還落云外邊烽晦復明宦海萍蹤何日定吳江鷗侶幾時盟愁來苦憶陶彭澤得向田園老此生

昨與鎭守總戎諸公訪學士倪先生言及被誣往事諸公爲之一嘅因奉近體一詩慰之

欲將直道塞權門豈意豺狼卽噬吞白璧蒼蠅𨿽少玷皇天后土也知寃風霜正是成髙節日月終須照覆盆善惡於今報尢速好開懷抱迓殊恩

次韻酬倪學士

窮鱗點額下龍門歸怨河神恨欲吞羣黨忍心平嫁禍斯文揮淚惜衘寃長沙才子謾題賦東坡道人休照盆四海蒼生正翹首還朝端儗拜王恩

曾揮彩筆歷金門蓬島雲霞恣吐吞自負直誠無愧怍誰知姦惡致讎寃漫嗟鳴鳳空巢閣未許降龍久在盆天意憐才故勞困儗成大器晚承恩

叨陪介冑坐轅門壯气思將瀚海吞已喜三軍皆樂業忍看孤客獨含寃未承京國徵賢詔且飲田家老瓦盆自古名流遭橫逆幾多垂老復沾恩

暇日與倪學士羅郎中飲蕭寺中和李白詩韻二首

幽堂宴集謝東君文字歡娯世■﹝罒幹﹞聞彩筆每揮華翰出新詩不用舊題分巢歸宿鳥喧秋樹山沒斜陽起暮云美景良辰莫虛負行人明日又離羣

兩鎭旬宣荷聖君卻慚勛業老無聞邊烽煙火猶相接宵旰憂勤未得分魯酒幾巡催落日商歌一調遏行雲座中狂客休誇大學士才華自不羣

秋夜雨有感言懷二首

客裏逄秋感已深可堪秋夜對秋霖江湖未遂希文志丘壑空懸永叔心云壓戍樓迷畫角風傳警枕亂淸砧誰憐懷國思鄕處無限愁腸自苦吟

蕭蕭浙浙更悠悠積雨聲中起百憂塵世浮名成厎用異鄕孤客尙淹畱雅懷豈羨笙歌夜短髮深悲艸木秋何日酬恩便歸去吳淞江上伴眠鷗

送王進士

布得新恩到朔方匆匆歸去別情長喜君操行眞無玷老我斯文重有光滿路霜風吹客斾一天寒月照詩囊從來科目多豪傑好罄忠誠答聖皇

天順八年春正月晦日予被人傾擠出爲浙藩參政脫險途遷美秩又得便道歸覲老親心甚樂焉遂買舟南行二月望日舟次磚河阻風偶成書感一律奉寄同窓師友山東大參簡庵王先生

出參行省百憂寛咲解金魚上木蘭半世萍蹤才定迹八旬椿壽得承歡不愁月暗趨朝晚縱使風狂到處安獨坐蓬窓自深感報君惟有一心丹

至徳州約簡庵不偶寄贈一律

滿儗相逢握手分不圖車騎已東巡泰山空望魯邦晚衛水自歸滄海春喜我已辭名位險作官復得故鄕鄰秋風如遇南來鴈好寄緘書慰散人

涵碧亭爲鄕人郭宜軒賦

誰構幽亭近水濱宜軒髙致自無倫波光萬頃映天色茅屋數椽無市塵樵唱漁歌孤棹晚野花間艸四時春我來痛飲非無意也儗江湖作散人

送莫別駕之袁州

握手離亭酒漫傾送君南去佐專城帆開浙水孤舟遠路指宜陽別駕輕素有淸名如白璧豈無惠政及蒼生西江父老如相問衰朽江湖亦有情

送窓友陸掌教之柘城

少年同志雲霄路命蹇憐君獨後期太學久推淹美士中州今喜得賢師函開黃卷傳心處座擁靑衿問道時樂育功成報明主還應髙步鳳凰池

贈羅郎中還京

久司財賦駐平城經理才髙綽有聲足食幾年增士气銷兵隨處務農耕花迎紅錦添歸興酒盡靑山動別情明向肜廷奏邊計喬遷應荷聖恩榮

贈馬郎中還京

靑靑邊桞拂宮袍粉署人歸意气豪三載已勞經濟略一心無沗雪霜操杯殘客捨離情遠馬度關山健步髙指日趨朝覲明主喬遷應荷玉音褒

貞節堂爲王憲使允題【其母受封復旌表】

白髮孀居教子勤子成名顯拜重恩寶函新賜雙龍誥金扁髙題駟馬門晚歲孤松耐霜雪中秋華月照乾坤共姜孟母休專美從此聯芳衍後昆

西湖舟中壽郭用行五十三【八月十九日】

縹緲笙歌擁畫船慶君五十又三年西湖風月中秋好南極光輝昨夜偏誰道山中無宰相古來地上有神仙從今遐算應難計長似東流水一川

送徐裕軒

故人新置木蘭舟掛卻蒲帆作勝逰四海交遊同愛慕五湖風月任淹畱吳山聽雨秋開閣浙水觀潮暮倚樓暫得相歡又相別靈巖東望起深愁

送陳梅軒先生

豸錦烏紗不老仙閒來西浙覽山川風神絕似難兄美慶澤鍾於令子賢對酒未聽天竺雨孤帆又掛剡溪船明朝愁向桐鄕別回首三吳月滿天

同邢太守趙伯顒逰三茅觀

淸江潮落午風恬與客憑髙試卷簾吳越羣山如繪畫乾坤萬物見洪纖旬宣逺慕召公奭憂樂還思範仲淹倚徧闌干不知晚五云縹緲注遐瞻

同葉都憲遊淨慈寺

何處禪林是淨慈蘇公堤畔影參差水光山色有多景天下人間無此奇老我登臨方遂願髙僧延欵索題詩國恩未報空遊樂笑撚霜毫有所思

同錢翰林逰寶叔寺和同年張太僕韻

羣山佳處偶來登峭壁奇峯似劍稜疎雨落潮聲隠隱澹雲芳樹影層層遙瞻親捨恆惆悵未報君恩益戰兢艸艸題詩冩髙興翰林風月我何能

弓都閫招宗陽宮會飲和錢學士韻

仙家深處綺筵開旋埽塵埃辟艸萊一勺寒泉淸見厎萬竿晴竹翠成堆恍如白日逰瓊島疑似紅雲捧玉臺暫得歡娯感君賜欲圖報稱愧樗材

七月六日與寅友登紫薇樓小酌和雷大參韻

蟬噪夕陽殘暑天髙樓同上思茫然幾株古樹當窓外一帶吳山在目前知命已甘居艸野置身不覺到峯巓酒闌莫道休衙晚醉眼猶思望日邊

髙樓一目盡吳天撫景題詩獨悵然功業敢誇猶在後聰明已愧不如前思鄕欲斂江湖迹避暑期登泰華巓翹首不堪心事切迢迢親捨白雲邊

瑞竹詩爲蘇庠張司訓憲題

哀哀血淚滴重泉化作瑯玕出道邊負土宗生眞並美泣林孟氏漫稱賢人言定許孫枝盛天道應憐孝節堅奇瑞昭彰見風化我煩太史續新編

西湖錢別瞿中書次錢學士韻三首

亂蟬聲裏報新秋與客攜壺上彩舟銜詔還鄕眞寵命卻金歸國豈常流四山芳樹迎紅錦一棹滄波起白鷗後夜相知重相憶夢飛先到帝王州

尊酒樓船喜會同可人佳景在湖中明珠衮衮芰荷雨翠浪飄飄楊栁風鳳閣豈能淹俊傑錢塘自古盛英雄好驅四牡趨朝去莫待霜林葉盡紅

涼雨初收九夏炎竹亭燕坐喜安恬湖山笑我來遊晚風月因人到後添已覺功名慚召伯豈誇詞賦逼江淹酒酣不覺乾坤大俯視吳山一髮纖

遊淨慈寺次錢學士韻

勝境分明是洞天偸閒試問上乘禪老僧出定驚相迓見我來遊喜欲顚翠竹萬竿圍客座白鷗數點傍漁船品題賴有文章伯畱得明珠顆顆圓

湖山舊隠爲錫山錢津賦

遁迹湖山幾世同湖山移在故園中畫圖不假丹靑筆疏鑿眞如造化功孤阜未荒和靖業釣臺常仰子陵風逸民自古闗風教采錄重煩太史公

迎親道中得報喜而有作【時寓浙之石門】

畫舫迎親秋色中行行長望極吳東白雲漸覺孤飛近靑鳥先將喜事通但儗承歡過百歲不須加爵到三公平生至願於今遂感激皇恩造化同

觀潮

日日寒潮度海門潮頭髙下與誰論乾坤元气時升降吳越長江任吐吞千里還驚雷電過半空常訝雪山奔人間壯觀無逾此我得遊觀感聖恩

慶謝方伯六十三【甲申九月十日】

文犀宮錦照華顚晚景風流似列仙節過重陽才一日歲周甲子又三年竇郎丹桂家聲繼召伯甘棠宦迹傳從此遐齡應不老廟廊髙位看喬遷

遊雲居庵次錢學士韻

乘間同謁梵王居滿眼風光畫不如四面好山淩碧落一窓修竹稱淸虛蘇公邱壑情偏放範老江湖心暫舒和罷陽春人盡醉不知身世在堪輿

遊勝果寺【其地宋宮舊址】

萬松夾道引肩輿鳥道登登上碧虛吳地江山如繪畫宋家宮闕已丘墟風光滿眼人難遇歲月無情鬢易疎莫向尊前問名利從來造物有乘除

慶鄭大參得二子【先已有一子】

多君陰徳感穹蒼錫胤還看屢降祥夢卜熊羆同獻吉芽生蘭芷共飄香秦公才見三堯喜竇氏休誇五桂芳我昨聞啼識英物他年定儗接飛黃

陳太常西湖別墅燕集

郭外茅堂近水涯仙翁置酒會朋儕四時花木春長在一片湖山秋更佳總羨太丘多樂事漫言文正有憂懷飲酣不覺歸來晚滿眼西風望泰階

食薺有感二首

十月江南天未霜蒙茸野薺滿園荒旋呼童子尋根摘便付庖人入鼎嘗薦酒漫誇蒲筍懶調羮殊勝韭芽香居閒茹美皆君賜補報無能感意長

宦轍驅馳二十霜遷官今喜到南荒消閒遂我吟詩興取樂畱賓索酒甞薇省漫言勛業減金甌誰覆姓名香食前方丈成何用不若貧家菜味長

題紫陽庵

怪石巉巖削未成紫陽風景十分淸顚厓有路云常護陰洞無人艸自生白練橫江潮浪湧翠屏隔岸越山晴我來登覽情懷逺直上峯頭望帝京

贈修實錄沈進士

逺持使節下錢塘科目人才自異常造化功能勞采錄山川人物仰輝光滿船明月吟邊趣夾道梅花到處香指日還朝應顯擢好輸忠藎佐虞唐

壽酬白司空夢中與予接談歡甚之作

半生宦轍賴提攜況復勞君入夢思丘壑只懸投老計雲霄敢望故人私緘詩冩恨空傳信尊酒論交未可期安得微軀生羽翮天風吹送拜階墀

遊玄妙觀

仙家樓閣枕吳山與客登臨一解顏似覺風神遊閬苑不知身世在塵闤天開圖畫蒼茫里人醉壺觴紫翠間過客紛紛莫相笑宦途能得幾時閒

遊星宿閣

仙家髙閣倚空靑與客登臨醉眼醒檐際夜燈分列宿檻前曙景對疎星江湖眾水朝滄海吳越羣山繞翠屏六合茫茫春望逺五云多處是明庭

芝軒爲陳汝宏題

相君徳重子賢良天產靈芝滿畫堂一本九莖眞可比三旬兩秀信非常漫勞綺皓歌商嶺絕似涪翁紀瑞昌感召因人見王化千年門第有輝光

成化元年二月四日早在浙藩官廨得驛報使者賫勑旨進予復官都臺統師徵兩廣先一日與二三知已遊西湖晚歸醉臥驚覺聞此感而有賦因以自警不計其辭之俚也

曉雞聲裏酒初醒忽報天書到驛亭妻子驚聞猶未信賓僚迎候已無停投閒自儗終衰朽任重誰期荷寵靈從此湖山又無分且將勤苦答朝廷

趙伯顒別駕迎師九江一見歡甚陪欵旬日別去因贈二詩道予志兼東翁方伯林憲使舊友

逺統王師過九江勞君候我碧油幢幾回夢想何時見一見心從此日降舟次匆匆分別駕樽前艸艸敍同窓凱還有待來春後重儗聯珂會帝邦

雄兵百萬沂長江鼓吹喧闐導羽幢五嶺只期明日度三苗應是望風降天連楚水靑於靛船過廬山翠入窓寄語相知藩臬長好傳書札到南邦

趙伯顒以詩贈別次韻奉答

舟發長江浪已恬天公應爲戒飛廉三湘近接無多路五嶺遙看只一纖沗我提兵眞欲奮如君佐郡豈能淹相逢不是耽歡樂見說蒼生也具瞻

次長沙贈王彥卿司馬

脫冕歸休懷抱開十年林下避塵埃非關盛世遺良弼自是時人忌俊才緑野未容裴度老蒼生終望謝安來昨宵舟次星沙上已見祥光動上臺

再次韻奉彥卿【欲再會不遂耳】

暑雨霏微天未開萬艘泊處淨無埃長沙有客能經國舉世何人解惜才咫尺閒居千里隔相將恩詔一時來嗟予重有同升願夜夜勞神望上臺

次韻答李司馬用初二首

古道休談陳與雷髙情今也惜非才風塵嶺表心應念雲樹江東首重回奏凱只須閒裏聽流光何惜暗中催丈夫有志輕離別常咲曹公賦七哀

恨賊非因世相韓明時何事起爭端秋霜定壓窮荒瘴春气終回大谷寒薏苡漫勞疑馬援蒓鱸正爾憶張翰年來榮辱都看破準儗功成便棄官

贈別鍾職方鼎

遠統王師伐叛夷犒師深喜是心知聯舟一月多談笑解纜明朝又別離嶺表風塵君莫慮江東雲樹我常思凱還有日重相會應說歡情勝舊時

次趙徵夷韻送焦員外

相逄一笑鳳凰臺萬里長江並棹來賜勞能宣明主惠變通眞是濟時才驛亭樽酒辭淸曉使者星光接上臺當道如詢嶺表事皇威定欲翦荒萊

送孟主事淮

相門才子似君稀將命南來更有輝百萬王師供餉足五千客路拂衣歸鳳毛迎日紅雲近馬足行空紫電飛世祿如君眞不忝好攄忠藎答肜闈

祁陽道中次韻三首答薛司徒

赫日輝輝耀太空樓船避暑暫掀篷山連荊楚云無限江合瀟湘水未窮兵法不踰刑賞外邊塵須靜笑談中漢家平定論功次獨有蕭何功最丰

逺統王師爲翦凶廣人何慮報邊烽已看諸將籌多算更喜同寅肯協恭寶劍有芒曽指日輶車得路似追鋒三苗從此應懷化定見梯航九譯重

寄贈錢太守昕乃翁公逹壽七十

春色平分五日前椿堂初度慶希年鸞書久拜山中相鶴髮眞成地上仙膝遶錦袍顏似玉門迎珠履酒如泉宦遊不得逢嘉會遙祝遐齡定八千

永州飲別錢太守昕

江亭酌酒與君別宦況如君亦壯哉三郡蒼生懷異政十年淸議惜奇才卻金人去難畱住載米船回挽不來自古登賢重循吏會看髙步上三臺

夢萱堂爲李總兵震題

建莭登壇感慕深遊人堂北幾朝昏邯鄲適處常供饌蝴蝶迷時見倚門寸艸哀心懷聖善五花封誥荷君恩安邊況是多勛業忠孝從今衍後昆

榮壽堂爲王給事秉彜題

並享髙年並受封人生至願遂兼隆固知教子收功速也是爲仁獲報丰相對錦衣人似玉齊添華髮面如童賢郎名徳推當代三錫應知進未窮

題嶽陽樓二首

黃鶴齊云總是樓獨登此處重回頭三湘溽暑坐來盡五嶺浮煙望處收範老憂懷圖報稱坡公愁思嘆淹畱丈夫欲取鯨鰲志儗把新蟾作釣鉤

樓外晴湖接紫冥偶來登眺眼偏明包含南服乾坤量吐納東流造化情五嶺只須常俯視三苗何必費䢐徵凱還儗削君山石細刻皇威紀太平

襄毅文集卷六

●欽定四庫全書

襄毅文集卷七

﹝明﹞韓雍撰

○七言律詩

黃都憲叔髙有總督南畿糧儲之命詩以送之

歷轉華階三十年淸才常荷聖明憐臺官新拜中丞上國計專司左輔前定使京師恆足用還期臺鼎必喬遷東南民力今逾竭好爲蒼生解倒懸

送朱文徵奉召還京師

命下炎荒起俊髦士林相慶喜聲髙豈誇南國呈麟趾深賀中朝惜鳳毛靑艸瘴時催解纜紫薇香裏待揮毫江湖廊廟同心事休向玄都看碧桃

次韻寄趙總兵

別卻旌旄才幾日飄搖心緒似浮萍塵途幸我頭將白雲路從他眼未靑自是思家嫌缺月可堪懷友嘆疎星非才不稱明時用儗向吳山築艸亭

題控粵亭【成化二年冬宿重兵蒼梧構亭而作】

髙亭徙倚望西東兩鎭平分一水通諸將雄兵分節制百蠻殘孽任牢籠陽回陰谷窮厓內人在光天化日中翹首何堪倍惆悵思鄕懷國此心同

開府蒼梧構野亭旌麾駐此喜時寧全收百粵歸王化遙制諸蕃貢帝庭霜气飛來江月白瘴煙消盡海天靑丈夫有志堪輿內豈獨燕然可勒銘

徵途

徵途擾擾思悠悠三十年來不自由惡水險山終日見揚帆策馬幾時休何須當道回靑眼甘儗匡時變黑頭聞道天驕猶未靖誰能談笑覓封侯

成化二年春王師平南夷而釋其降七月班師旣斷藤峽僞降元凶侯鄭昻王牛兒如前誘黨復叛偸攻潯江不利遁過潯江之南移檄撫招執迷不從復偸刼北流容縣惡極罪大不可容乃於是歲十一月躬督諸將將兵掎角進剿甫三月已俘鄭昻至軍寘諸重典牛兒亦授首斬其黨四千九百有奇歸所掠士民子女二千七百人潯梧髙雷廉諸處地方復寜誠朝廷威徳所致也師還駐蒼梧登控粵亭讀張方伯廷璽所作亭記見其紀此出師有舉网竭澤之言因竊嘆古之賢將相奉辭伐罪未嘗妄殺人以要功竭澤豈忍言然是賊也毒虐無極冥頑不悔與潮之鱷魚無異不盡戮則吾民之患不已古今人行事凡所以除患救民豈得已哉因賦比體詩一章書之亭中明著聖天子命將出師滅賊之本末傳示來世

放生池裏盡昬昏鱷尾重搖苦噬吞觴网竟歸堯佐手投文虛負退之恩惡溪千里空流血澤國三軍厭食飱還理任公舊鉤釣相期收取北溟鯤

送同年泰和劉僉憲逰嶺南回【任雲南致仕還鄕】

事與心違久避名忽思南海看升平逺乘範蠡扁舟興殊勝王猷雪夜情江上靑山畱不住沙頭白鳥故相迎同年知己多零落執手離亭百感生

予整兵西巡辱中貴韋公攜酒邀太監陳公王公同餞別行臺酒酣韋公探唐人早朝詩和韻見贈走筆立就詞致髙逺觀者竦然起敬公復屬予和辭不獲已且重公之爲人避權辭名有古人風因艸艸步韻並及之

近侍宮庭歲月長勤勞不覺鬢毛蒼甄陶多士傳經學密勿三朝署典章驚世有才詩句好立身無玷姓名香揮毫欲贊嚴遵美書法荒粗愧二王

石栗子詩【有序】

石栗子出廣之濱海深山中郡誌載其殻堅肉實如栗然廣之人止識其菓未嘗識其枝葉全柯之奇也鎭守太監陳公得之樵人轉致予淸玩愛其奇異特甚平生所未見因賦一詩仍歸之置之座隅俟公會同覽云

異菓從來出海隅誰連枝葉置盤盂靑鸞下菢累垂卵翠葆中攢徑寸珠新摘檳榔形絕似舊嘗盧橘味全殊時和萬物皆生瑞聊作歌詩頌有虞

送樂主事使兩廣還京

逺將恩命故鄕行旌節輝煌晝錦明大賚有功諸將喜受封無恙老親榮海天淸气三秋景驛路寒花萬里程才器如君定遭遇莫教虛負甲科名

戊子歲正月二日逰行臺東園偶成

昨夜東風厎是忙東園吹醒百花香閒來緩步看生意靜裏微吟空斷膓半世浮名催老境一年春色又他鄕吳山吳水依然好何日重開緑野堂

謝郭汝禎送雙桂且索其鄰家菊

少年曾折廣寒枝今荷林宗逺送遺萬斛天香生老圃兩株月影照淸池竹松有約應同秀桃李無言祇自嗤聞道鄰家花更好可能分補滿東籬

謝郭汝文送竹

艸堂新翠葑溪濆東郭賢人送此君顆顆深根才易地亭亭髙節便淩雲恍如鈐閣環兵衛不與蘭臺紀戰勛白璧黃金何足比爲題詩句謝殷勤

謝郭汝政送金柑

霜後黃金萬顆圓感君移置我堂前驚烏逺彈明秋日照水繁星麗夜天充祭正堪供祖廟調羮尢可獻宮筵歲寒尙有層層葉畱與蘇耽治未痊

挽山陽趙處士通政參議伯顒從兄也

義濟功多寵渥新雲林泉石照簮紳修眞已悟囊中訣觀化空逰物外神月旦評荒歌曉露山陽市罷哭秋旻流芳有子能傳業還儗成名重顯親

籌邊亭爲總督備倭都督董公世宏題

亭似西川節度樓元戎駐此思悠悠海天萬里勞多算水國頻年省近憂還儗遐方重建節何愁壯歲不封侯丈夫遭遇應圖報且莫逢人嘆滯畱

壽陳參政宗理母

婺女星光昨夜新滿堂賀客拜慈親金衣笑對黃花晚玉臉濃添緑酒春膝下喜看三品貴筵前飽飫八方珍西池阿母桃將熟還儗持來慶此辰

白髮萱堂近九旬喜逢初度樂無垠橙黃橘緑秋將暮桂子蘭孫孝愈純明主有恩封誥重髙年無恙賜袍新人間盛福應全備遐算還期至大椿

成化己丑九月八日鄕友朱良徳邀武功徐閣老曁祝大參維淸劉僉憲廷美遊石湖諸公聯句成章良徳懇求予和故倚韻和之

吳下衣冠集勝遊扁舟遊徧五湖秋未能執筆陪聯句懶得逢人說運籌緑野文章傳在洛赤松心事棄封畱賡歌趣我歸來興莫道非才尙黑頭

逰玄墓次趙行恕大參韻景【泰元年予出補外臺時所賦久遺其稿成化五年重逰始收錄之】

萬松徑裏寺門開故舊來遊喚我陪伴侶煙霞空有約品題風物愧無才寒光極目天連水秋气橫空月滿臺海內湖山此奇絕何須更儗訪天臺

重遊玄墓憶淸長老【成化五年十二月】

湖山如此世希有況復秋髙煙霧空老我重遊尋舊景入門何處覓淸公天開圖畫滄浪里人望樓臺錦繡中苦憶歸來心未遂羞看短棹駕長風

瓊林宴歸圖爲馮士定憲副賦

靑年白晳占髙科宴罷瓊林喜若何寶馬緩搖金壓轡宮袍新賜碧香羅人生得意光榮極聖主深恩感激多老我亦曾叨此遇與君圖報莫蹉跎

挽馮憲副乃尊

積慶生祥荷寵封豸袍烏帽晚雍雍可堪就養經南浦遽爾遊神到北峯老圃殘花荒舊業屋梁斜月照遺容賢郎哀慕情無極懶聽寒山曉寺鐘

送鴻臚沈寺丞還湖廣兼東李總兵

湖南總帥眞豪傑幕下賢賓得俊英倚馬萬言常艸檄登壇三令助麾兵烏公定見分茅土溫造須當擁斾旌暫喜還鄕又還鎭煩君傳語謝髙情

怡菊爲錫山趙汝明題

冠冕𨿽榮懶折腰獨怡黃菊異蓬蒿花陪陶令歸時樂香比韓公晚節髙三徑霜華添酒興一籬風味助詩毫淸修更有傳芳處文彩翩翩見鳳毛

戴禦史父母雙壽詩

行臺遊子憶雙親偕老鄕園過七旬養志已分天祿久推封將拜聖恩新光迎錦繡雲霞麗气轉椿萱雨露均我爲題詩祝遐算江山風采幾千春

雪中招二三知已

南徵五載未見雪今見江鄕臘雪飛老我不禁淸興發故人何事賞心違包含梅桞春無迹照耀乾坤夜有輝預想來遊湏秉燭瓊瑤還襯馬蹄歸

宦海虛舟爲祝參政賦【祝與天全徐武功常逰太湖故末句並及】

瑣闥薇垣三十年風波浩瀚一樓船萊公自嘆空橫渡傅相誰招共濟川勇退急流人莫及載歸明月世皆傳如今得伴鴟夷子放浪五湖爲醉仙

謝錢伯康

儒醫神術冠東吳小弟頑孫受惠同兩世免勞憂𦇤褓一門深是感帡幪塤箎協奏忻無恙簮笏相傳幸不窮白璧黃金未能謝爲題詩句頌元功

壽朱玉雪四十八【正月十一日】

東吳詩客滿華筵燈節初臨喜气偏玉雪駐顏將半百蟠桃稱壽儗三千幾家公子能如此四海淸名不偶然昨夜推窓卜遐算老人星耀斗南天

贈陳醒庵孟賢

幾年不到醒庵宅今日來臨興自豪愧我交情成簡慢喜君詩思益淸髙古松歲晚淩千尺泰嶽秋空見一毫況有森森鳳毛在吟壇誰不譲風騷

成化己丑丁先人憂守制甫半載十二月二十日忽奉恩詔奪情起復進階右都禦史總督兩廣軍務兼理巡撫上章辭免升秩乞畱終制不蒙兪允感而有作

苫塊餘生心已灰誰知恩命又來催不堪騎馬迎丹詔安忍臨戎被墨縗孤子上章空有願聖皇注意莫能回滿懷無限君親感圖報惟應罄謭才

僉都禦史吳公輿璧巡撫廣東甫一月朝廷以兩廣事不歸一仍命予總督兩廣軍務兼理巡撫輿璧得代回途次會別書此寓期望意

萍水相逢總宦遊我來君去兩悠悠喜君已釋千鈞負老我重添萬斛愁八座定知虛席待百蠻行見望風收江湖廊廟皆心事且放憂懷一勸酬

送陳序班友誠送安南使臣至廣回京【其人能琴】

逺送邦臣下大荒只攜書卷與琴囊回瞻北極歌商頌坐對南燻操越裳萬里皇風淸海宇中原人物見星凰不堪相會俄相別夢繞飛龍在廟堂

次韻答鄕裏諸耆舊

聽司藐藐視梅梅知命年來百病催利鎖名韁苦羈絆石田茅屋恐荒頺平蠻已喜干戈息辭老行看節鉞回卻憶江湖眾仙友今辰又醉菊花杯

送賫詔行人劉公載

聖主覃恩及萬方賢臣捧詔下窮荒靑年文采當時重白璧聲名滿路香衣錦重還傾壽酒采詩遙去上封章榮親報國平生事髙步行看入廟堂

劉文介公冢子貢士節入廣校讎文介集事竣還鄕予出公榜中年最少辱公最知愛且重節之爲人操履學識綽有父風故作詩壯其行

學士文章世共誇賢郎校正志尢嘉魯魚亥豕分眞迹玉佩瓊琚絕點瑕太素有傳終繼美小坡無沗克承家探花弱弟懷知已別爾何堪重嘆嗟

送李行人奉使靖江王府

奉使親藩閱兩秋淸才偉望許誰儔斗南風俗勞勤問嶺外山川足壯遊萬里靑天倚長劍一輪明月載孤舟芳年定志眞難得髙步行看近冕旒

總鎭陳太監宅東有池故名鱷魚而鱷魚已絕歲庚寅冬漁人致嘉魚於公公弗忍烹育之池中因作亭其上而以爲名東吳韓子臨觀見物性之適作詩手書於亭中

淸暇臨池結艸廬鱷魚已去育嘉魚分來丙穴眞相似投向濠梁樂自如南浦雲山增勝槪杜陵水竹稱幽居遐荒民物咸沾惠偉績應歸太史書

送方教授考廣西秋試事竣還韶【成化元年作】

發解三山壓俊英甲科𨿽屈有香名久持教鐸賢才盛累典文衡藻鑑明霜落漓江書舫下花迎湞水菊杯傾儒官最樂休嗟嘆遭遇行看荷寵榮

送楊叔簡尙寶冊封靖江府還朝

瘴霧才消路不迷世卿持節望金閨驚人彩鳳爭先覩滿眼靑山自品題文學不慚東裏後光華還壯大江西忠宣忠彥平生志好繼家聲與古齊

總兵官平江伯陳公志堅鎭守兩廣之明年蠻夷咸服境土悉平乃於府第之中作軒三楹顏曰雙秀以軒後梧山雙嶺聯秀當軒故以爲名東吳韓子往觀而悅公得山之趣焉公索詩因題如左義見乎詞

雙嶺秀拔倚軒居鬱鬱蔥蔥气槪殊並出云陰作霖雨列爲屏障鎭坤隅一時光價同增重萬古丹靑總不渝幸喜和平遂淸覽好輸忠藎報唐虞

送戶部祁主事致和奉使便道還東莞省母復還京師

人曹郎佐非常士十載聲華海內欽奉使久持淸白操寧親今遂孝思心天涯萬里同孤棹客裏何年再盍簮康濟時艱丈夫事莫教虛負早爲霖

近得文兒書報數年間置有田若干畝予竊自念平生宦拙未嘗有私積遺文惟南京常祿付文置產亦未必遽能得如此之多誠吾兒幹蠱才優節縮日用所致也昌黎先生嘗曰中世士大夫以官爲家罷則無所於歸吾今有所歸志可遂矣喜甚賦詩美之且期望之

鄕井良田二十丘吾兒何力遽能求積金自媿元無計幹蠱誰知盡有謀半世苦心天不負滿懷歸興我何憂老來惟是書香願願見成名慰白頭

王同節大理集古見贈倚韻奉答

淸朝十載爲廷尉播滿乾坤總好音執法不回遊肇筆平反都是有功心進階己見腰犀近許國何妨鬢雪侵四海蒼生望康濟安危湏仗廟謀深

平生不解干戈事承乏提兵著戰袍十載行邊親定亂有時望闕便登髙儗栽晝錦堂前菊不詠玄都觀裏桃自古爲臣湏盡瘁敢因衰朽說賢勞

五鳳鳴陽爲海虞章氏諸子題

鳴陽老鳳歸丹穴散出五雛千仞翔驚世音聲諧九奏麗天文采翊重光薛家昆弟終難並竇氏諸郎足可方世徳不衰名益振堯庭行見進禎祥

項都憲藎臣以詩見寄次韻奉答項時在襄陽總督軍務

奉命遙分閫外權一麾諸將喜爭先亂山開道威聲震淸野屯兵壘壁堅元惡幾多咸授首移民百萬盡歸田中原從此無遺患羊杜勛名浪在前

爲惜昆岡火盡炎脇從都遣巨魁殲朝端淸議咸推重海內蒼生益具瞻勛著旗常播中外恩覃湘漢及飛潛古來儒將知多少屈指誰如眾美兼

忽見新書楚鴈銜眼驚掣電耳英咸幾篇麗句頻三復千里髙情盡一緘漫說霜華侵客鬢從教汗血濕徵衫古來才大人多忌且閟精芒在劍函

挽張方伯父

幕賓謫後隨膺薦循吏功成卽引年元亮歸來三徑在韋賢老去一經傳重封極品龍章煥載冩遺容鶴繡鮮早晚郎君還大拜寵光定許賁幽泉

挽姚僉憲父

風儀楚楚映修髯家法平生孝義兼大母久隆終世養佳兒今作外臺僉鄕評題品名踰重郎署推封寵載沾觀化一巡終不返史官有傳發幽潛

送錢學士

海珠尊酒惜分違宦迹如君剩有輝丹詔特增循吏秩錦袍重擁謫仙歸舟橫野渡明秋水劍倚長天耀夕輝聖主臨軒念耆舊調元行見入黃扉

漫嗟淸世隠才能自古名髙造物憎碧水丹山湏暫樂玉堂金馬待重登一杯朝雨傷摩詰萬里秋風送季膺我欲從歸歸未得海天長望起鯤鵬

江行懷鄕裏天全侗軒諸老偶成二首

西江北塞嶺南壖奔走風塵三十年勇退未能心已倦專徵才歇夢猶懸自緣衰體纒多病敢向明時話獨賢苦憶鄕園諸大老西風先泛五湖船

五湖煙景擅江東諸老歡逰有古風鳳吹鵾弦範成大筆牀茶竈陸龜蒙全拋俗事水雲外盡付閒情詩酒中愧我求盟未能得海天長嘯思無窮

廣東行臺之西池有並頭蓮今夏大發比舊迥異詩以紀之

雙頭蓮蕚世希見況是三頭相並開老我迂疎知偶爾廣人驚喜說奇哉皇威震曜淸夷夏和气燻蒸被艸萊從此四靈應畢至欲歌盛美愧無才

送張方伯廷璽榮滿

廷璽與予同登正綂壬戌進士第列官於朝未幾予巡撫江右廷璽出守吉安及予來兩廣廷璽復進廣東方伯相處有年甚知其徳業之詳而廷璽以民情保畱𨿽天官累薦入臺未偶玆十二載始得滿去膺大拜無疑用贈鄙詩以申友道

瓊林宴會識英雄宦轍循行見事功江右聲華陳仲舉嶺南風望召康公趨朝定儗承新寵報國湏當竭至忠獨我憂時無可效海天萬里思無窮

送寗方伯之浙江

方伯初以浙藩參政升憲使廣東甫踰年風紀大振而浙人懷惠不能置朝廷徇民願遂擢今官將來未可量故作詩以華其行兼致意云

嶺南廉察見才全坐席初溫秩又遷兩浙黎民懷惠澤九重錫命再旬宣英聲已喜蜚天下大拜還期近日邊海內於今尙多事莫教勲業愧前賢

贈鄕郡丘太守

吾鄕太守眞豪傑節操文章有古風伯道淸名傳海外樂天佳句滿吳東一麾撫字催科內千里謳歌徳化中卻恐邦人畱不住飛騰還建濟時功

慕萱堂爲壻指揮謝瑛題

北堂慈母忽逰仙烏鳥私情日夜懸罔極深恩無報日不禁哀淚動呼天空承世祿難爲養毎濕徵袍祇自憐大孝從來非止此顯揚還儗繼前賢

送劉郎中寛仁審刑廣西回京

皇華十載進秋臺榮捧天書萬里來遊宦久諳當世務平反今顯濟時才旌搖庾嶺梅初放舟指灤河凍漸開老我臨邊思無限空將衰眼望蓬萊

○七言古詩

壽郭母太孺人詩

吳淞江在吳城東江頭林木何靑蔥汾陽後人住林下髙堂不與時人通堂中慈母登壽考八十春秋未爲老簪中白髮千丈長鏡裏朱顏四時好降神之日近早秋藕花風輕殘暑收長筵廣席盛羅列駞峯鳳髓皆珍羞賢子賢孫彩衣舞玉樹芝蘭何楚楚座中賀客半詩人琳瑯大振珠璣吐酒酣笑指婺女星共祝壽考還康寧瑤池蟠桃再結實遐算直儗三千齡我與君家交最厚南望鄕山重回首安得還鄕與壽筵歲歲年年祝慈壽

○七言排律

挽桞禦史母孺人

聞道孺人髮已蒼母儀婦道總非常幽閒徳比芝蘭秀貞靜心如鐡石剛孝養姑歡朝侍膳憂祈夫疾夜焚香恆隨令節供先祀毎贊凶年發義倉道路行人資飲食閭閻煢獨舉婚喪撫存舅氏遺孤振表率姻家閫政良教子成名看衣繡抱孫傳業見飛黃淸時錫命來丹闕晚景承恩在畫堂冠簇翠珠雙鳳結袍明霞帔五云章重重祿養來方厚杳杳仙逰去忽忙霜落宜男凋艸色雲遮婺女暗星芒七旬髙壽生無沗一世榮名沒有光新塜玉埋閒永夜穹碑山立對斜陽題銘太史多稱頌執紼鄕人重感傷我亦爲詩揚盛美千秋萬歳永流芳

○五言絕句

題松贈溤公子泰

落落棟梁具陰陰冰雪姿曽經巨眼識登用合乘時

○六言絕句

次韻酬大司馬王公度四首

萬斛明珠逺寄漫言開府淸新幾度焚香捧誦不禁光彩驚人

聖主龍飛九五嘉與天下更新軍國最爲重事於今付托得人

仕路相知難得笑他白頭如新靑眼始終垂顧如公能有幾人

奔走車塵馬足常時送舊迎新卻有許多眞樂湖山風景可人

襄毅文集卷七

●欽定四庫全書

襄毅文集卷八

﹝明﹞韓雍撰

○七言絕句

洪都四景

南浦樓前日未暉白雲片片自飛飛河陽道路知何處悵望京華猶未歸

右南浦朝云

門對西山暮捲簾雨來江上水痕添應湏四海均沾足一洗蒼山九夏炎

右西山暮雨

湖水漫漫煙霧生人間萬籟寂無聲獨畱一片秋空月照見波心徹底淸

右東湖夜月

龍沙風起雪皚皚江上空山玉作堆最是霜臺寒气肅喧啾百鳥不飛來

右龍沙飛雪

寄弋陽致政李少卿四首【其子玘爲禦史】

天寵𨿽隆歸興濃耆英會裏得從容懸知一點丹心在淸夢還飛到九重

蘭臺棘寺已功成歸臥煙霞詠太平多少世人空碌碌冒霜猶趂夜鐘行

鳳雛鳴日在髙岡拂袖歸山百慮忘獨伴淸風與明月新詩題徧午橋荘

三年不見謫仙人落月空梁入夢頻無限憂民憂國事何時尊酒細咨詢

題陳禦史蒼厓舞鳳竹乃仲昭筆也

■﹝王參﹞■﹝王參﹞葆羽上靑霄叫斷蒼梧路轉遙夜半天風弄明月不知何處正吹簫

送林黃門聰奉命代祀南海便道歸省和同寅王公度韻四首

朝陽鳴鳳瑞皇家四海蒼生覽徳賖多少回天好封奏人傳曽夢筆生花

一身已許帝王家奉使何嫌道路賖直以誠心將寵命祝融壇上奠松花

三山東畔是君家縹緲孤云久望賖今喜承恩遂歸省錦袍宮醸壽萱花

忠臣憂國總忘家誰肯畱連歲月賖況是明君正延佇回軒莫待雪飛花

題王母圖壽陳湖陸母太孺人

堂北萱花秋正開淸香秀色映霞杯白頭慈母多賢徳福壽方如川水來

奉萱堂上綺筵開桂子蘭孫捧壽杯應是遐齡有千歲瑤池王母送桃來

題南昌徐布政義景齋捲

早歲攜書上帝州登科司憲又承流老來歸向髙齋臥景仰先賢總匹休

齋居瀟灑傍南州中有斯文第一流名遂功成身便退不須題扁作三休

甘棠遺愛滿中州景慕前聞退急流多少世人空碌碌鐘鳴漏盡不知休

二載無暇至龍泉比至慰問父老吏循民安殊無一事皆上之賜也晚步中庭喜而有感口占一絕

王化漸摩久益深士風民俗總還淳山城駐節寂無事閒步月明看北辰

食鰣魚

官廩送來香稻米网船買得活鰣魚烹魚炊米空飽食補報無能愧逸居

湖口望孟誠李都憲不至

同榜同官意气同幾年宦迹隔西東江頭久望無消息欲叩蒼蒼乞便風

雲谷八詠爲鄕人袁仲玉題

醫傳董奉活人心濟物功成不受金雲谷年來春雨後新栽紅杏已成林

右杏林春雨【其人能醫】

一徑深栽竹萬竿淸風瀟灑逼人寒知君髙節眞相似莫厭頻頻歲晚看

右竹徑淸風

石室香凝萬慮空制成新操付絲桐尋常莫嘆知音少流水髙山百世風

右石室鳴琴

靜裏乾坤玩古今一輪明月正天心光輝不但來雲谷四海蒼生仰照臨

右天心玩月

學得新書逼二王揮毫常在墨池旁西風客棹曾經過吹出雲煙滿路香

右墨池揮翰

千峯萬壑六花晴著屐扶笻盡日行應似古人能放逹獨將宇宙作佳城

右雪霽看山【其人能地理】

坐倚梅窓俗客稀一編終日究精微吉凶消長何須問已悟先天造化機

右梅窓讀易

種得靈苗數十畦暖風吹動綠云移頻鋤愼莫辭勞倦凋瘵蒼生久望醫

右藥圃鋤云

題湖口上鍾嵒

江上羣山翠欲流山腰江閣更淸幽登臨一嘯畱題去山逺江空誰唱酬

寄鄕人陳宗盛

雲樹迢迢隔故園與君何日敍寒暄春來慣作思鄕夢幾度曾飛到雪軒

琴川才子人中傑慷慨風流信少雙別後相思不能歇幾時飛鴈到西江

思親堂爲鄰友唐戶侯題

汗馬勲勞衍後昆銀章世守祿常存空堂日日瞻遺像一念難忘罔極恩

醉漁圖爲蘇庠生惠榮題

滄海釣鰲鰲未得夢中心事肯忘機終持萬丈絲綸去直上虞廷補衮衣

謝南昌羅憲副箎惠春盤酬文山集

久欲乘閒訪故人無端風雨日陰陰於今卻拜春盤惠翹首城南感愧深

不訪相知半載余終堂情緒近何如應知讀禮今將徧鄴架相資一卷書

次韻再答羅憲副六首

春到江南最可人梅花點點竹陰陰閒來後樂亭中坐水滿方塘天影深

陰雲風埽淨無餘春滿江山畫不如第一樓頭閒引望乾坤萬里混車書

久羨君才最絕人宦遊隨處有棠陰於今莫嘆遭逢晚海內蒼生屬望深

仲素家聲慶有餘遙遙華冑信無如靑年擢第司風紀多少勲勞汗簡書

霏霏■﹝雨上滛下﹞雨正愁人忽見中天散積陰寄語城南羅孝子肩輿將到艸堂深

登郊訪友趂公餘兩袖東風信所如卻恐行車怯泥濘長須先致一緘書

雨阻遊期答餘同寅韻

花正紛紛艸正菲登山久約謝元暉無情最是連朝雨阻我東風倒載歸

術士推康節前定數一生宦迹皆符合不爽感嘆一絕

先天數學信無乖推得從前萬事諧從此謀身不須問人生眞有命安排

感春

栁條綠綠梅初葉麥隴靑靑菜已花春似鄕園又將半東風吹恨滿天涯

三月三日夜風雨無聊對酒偶成

風雨蕭蕭三月三一身爲客在江南愁來彊對淸尊坐燒盡銀缸猶未酣

夜酌池邊聞鐘偶成

客中懷抱不曽開偶對淸尊坐綠苔星月滿天飛鳥定微風遙度晚鐘來

晚坐池亭

蝙蝠飛飛蚯蚓鳴坐來暝色滿池亭天涯未起彎彎月雲際疏穿點點星

三月晦日園人送王瓜有感二絕

春盡南州瓜亂生野人初送最關情燕京不比秦京暖二月終旬進未成

南浦春歸已摘瓜欲嘗新味卻咨嗟故園濵海東風冷想得如今未著花

題仲昭爲陳禦史冩丹厓鳳尾竹

玉簫吹月彩鸞飛飛下江南覽徳輝看舞天風上阿閣九韶聲振九苞威

午日聞競渡歌

記得童年百不憂毎逄佳節盻嬉遊如今爲客不知節聞著歌聲添客愁

謝楊司冦惠家釀且求白鴨【公有君子亭】

久客他鄕一病身蕭條客況有誰親故人遙贈江東酒對酒眞如見故人

芳塘緑水浸靑蒲妝點風光少白鳬君子亭邊最藩息雙飛何日下洪都

午日風雨獨酌有感

多病年年客異鄕不堪風雨又端陽重恩堂上天倫慶應有愁人空斷腸

題鷗寓感寄楊司冦

終日沙鷗傍釣磯海翁易慮便髙飛忘機本是生來性解得人心也有機

次韻答劉主事昌出史館有作見寄

靑年才望有誰如常得承宣從屬車遙想玉堂春晝靜坐聽宮漏細紬書

自嘆

紅塵道上日紛紛欲效微勞答聖君寄語鄕山湏待我宦情原薄似秋云

喜信州作疊山先生書院訪其後以奉祀事敬賦二絕

國破家亡志不移文山心事似相期當年不落豺狼口成敗於今未可知

文節忠魂死亦生千秋祀典有人承當年秦賈多時絕縱使綿綿羞更稱

二月二十四日舟中觀歷偶知淸明有感二絕

一年春在客中行擾擾誰知節序更偶坐蓬窓看新曆恰驚今日是淸明

寒食家家祭埽忙不禁客淚欲沾裳故園邱隴千山隔不得隨親奠一觴

自遣

年少官髙寵命頻推封兩度及雙親淒涼莫起賢勞嘆遭遇如君有幾人

丙子夏洪吉袁瑞臨撫建信江饒南康十一郡大旱田租二百三十二萬勘有一百三十八萬成災封章上聞蒙恩俱賜蠲免憂民之懷稍舒口占一絕以識感激

十郡靑苗總似焚不才無計埽妖氛蠲租有詔蒼生感聖主寛仁邁漢文

菊莊八詠爲海虞陳公賦題

栁塘春水漫花塢夕陽遲

方池栁蘸亂流深小障花畱返照陰歌罷滄浪便垂釣相應拋盡利名心

漠漠水田飛白鷺陰陰夏木囀黃鸝

萬頃白雲迷屬玉千章綠樹喚倉庚捲簾獨自艸堂坐望入海天無限情

洗硯魚吞墨烹茶鶴避煙

逸少池邊魚不驚盧仝門外鶴長鳴菊莊風景依稀似何日重遊敍舊盟

就船買得魚偏美踏雪沽來酒倍香

海上云寒飛六花鮮鱗佳醸不須賖擁鑪終日自吟酌彷佛西湖處士家

寄程都憲彥實

故人作鎭在遼陽剩有聲名動帝鄕我忝相知重相憶不堪回首海天長

坐撫東人未一年丰功偉績冠三邊相逢莫嘆賢勞久廊廟行看拜寵宣

題扇寄陳宗盛

象骨金箋制度新緘封千里贈情深揮時不用遙相憶滿面淸風卽故人

寄陳宗盛

一壺春酒別閶關我自登途君自還馬上看云重回首不知何處是穿山

海天西畔是鄕關苦憶相知未得還莫道緘書空逺寄感君髙義重於山

題菊寄張養正【菊下有竹石】

黃葉滿空秋已殘石田秋菊自淩寒香心不許遊蜂采畱伴瑯玕歲晚看

寒花采采傍云根歲晚相依獨此君幾度書窓夜深坐滿天風露遞靑芬

題鸚鵡鸜鵒各一幅寄張致和

靈鳥能言避网羅山林深處占髙柯雕盤縱有黃金粒不肯飛來柰爾何

巧語從來眾不堪參軍門下被傷殘山林不用人調舌終日諵諵卻自安

次韻答夏季爵大理二首

南牀叨接夏侯茵待漏頻年笑語親一別冬殘又春半薊門煙樹不堪人

病骨非堪著戰袍臨戎感奮卻忘勞三邊近喜無烽火吟望皇都紫气髙

謝陳少卿惠藥【藥有紫霞杯浸酒而飲】

任重才荒悴此心不堪衰病日侵尋感君惠我行囊藥一顆烏丸抵萬金

紫霞杯裏注瓊漿一夕才吞藥味良有待微軀漸康復漫尋叔子拜神方

謝撫寧伯惠魚

塞北沙深水澤枯魚鰕風味四時無君家鮮鯉從何致堪比吳江一尺鱸

鮮鱗傳送直南金敢效公儀卻盛心便遣家僮爲烹薦加餐知感故情深

秋日美峪至保安道中望居庸有感口占三絕

居庸山北憶山南滿眼西風淚未乾道路相將三百里舉頭不得見長安

京華只隔一重山王事驅馳未得還卻羨紅雲無定迹也能飛去護天顏

路接家鄕兩日程臨風駐馬豈勝情翻憐不及桑幹水得向盧溝晝夜行

成化元年春予奉命偕趙總戎良佐提兵徵兩廣四月望日師發南京次大勝關總戎以詩見贈次韻奉答

先聲已破鬼門闗螻蟻殘生掌握間不信三苗不從化將軍今是趙平蠻

長江萬舸擁天兵父老壺漿候逺汀莫怪風聲震遐邇此行正欲埽膻腥

過江西次趙徵夷韻題扇贈趙伯顒有感云耳

重過西江又十年江山風景尙依然門生故吏多騰逹知有何人記二天

分手錢塘又一年此心遙憶甚茫然相逢贈爾淸風柄莫畏黃堂盛暑天

趙總戎以校獵所得野獸見惠口占二絕奉謝

平原校獵試琱弓艸內豺狼一埽空分惠庖人感深意從知絕藝屬英雄

射虎弓開百獸驚踉蹌就縛送中營元戎持此徵蠻去巢穴行看指日平

去歲餘與窓友趙伯顒同外補五月十有二日予至錢塘宿齋吳山而伯顒已先至因來敍話夜分始別怱怱一載矣玆予統師南徵經伯顒之鄰封伯顒亦來犒師亦以是日會於潯陽兩情相對喜而復感而伯顒又亟欲別去予因口占三絕以贈

去年此日到錢塘同宿吳山夜話長今日相逢在萍水一樽相對兩茫茫

擁節重逢楚水濱因憐別久更情親煩君且莫論分手世上知心有幾人

自分江湖老此身不圖重拜聖恩新世間榮落逡巡事愼莫輕看失意人

廣東來報賊散承趙徵夷惠琱弓鉤刀詩和且謝

肘懸金印事南徵羽檄飛馳賊已平堪羨奇才出奇計從今不戰屈人兵

王師飛度嶺南來號令如山震若雷數萬狂蠻同日散將軍眞是出羣才

紫駝絨綫紫琱弓神背烏號一樣同三箭天山看漸定菲才眞欲附英雄

新置鋼刀月樣彎崇山峻嶺便躋攀感君持贈徵南去指日相從定北蠻

趙總兵詩賀東廣平次韻酬答二首

東廣民流命不堪荒原惟見樹毿毿謝君提出迷途去從此安眠又飽飡

讀書常羨馬徵南淨埽南荒瘴與嵐今代重生趙充國聯芳畱與後人談

師入桂林屢捷志喜【成化元年九月】

旌旗才指桂林途五發偏師五獻俘從此皇威淸嶺海不勞民吏望來蘇

遊風洞

成化四年春南冦旣平予自蒼梧移師駐桂林二月十有三日鎭守太監王公置酒邀予偕總戎都督歐公遊風洞酒旣闌題此刻石以傳

萬里天風過此中百蠻煙瘴埽除空華陽白鹿徒多景爭及光明一竅功

爲金仲和題夏太常竹

萬紫千紅照眼明一番風雨卽飄零此君獨有冰霜節風雨聲中色更靑

髙節亭亭一兩竿時人只解報平安滿林蒼雪歳華暮休作尋常桃李看

次徐武功韻題錢景寅扇

誰冩張騫萬里槎不同閒艸與閒花髙秋八月天風起直上銀河自不斜

張廷愼怡梅捲承錢學士命來索予題爲賦三絕

閶閭城外俗豪奢魏紫姚黃總鬭誇何似張君愛淸致另開別墅種梅花

聞道君家好弟兄髙樓日日宴簪纓憐君自得梅中趣應與梅花一樣淸

別館梅開日自娯髙鄰學士可曽俱驪龍暫臥華亭上好去多求照乘珠

晚香亭爲葑關華元器題【捲有呂學士記】

滿籬秋色過重陽曾上幽亭看晚香不用詩人更題品玉堂學士有文章

采采寒花十數叢蕭條時月傲霜風從知晚節非凡品撫捲題詩憶魏公

次韻酬沈陶庵四絕

髙臥東林絕世紛昻昂野鶴在雞羣三吳人物多相重重爾能詩又好文

東吳詩客競紛紛沈老詩才自不羣聖主當天現鳴鳳朝陽光彩爛成文

連城白璧出藍田文采溫溫美且全堪羨陶庵好詩句更多髙義薄雲天

十畝家園萬頃田稻梁蔬果四時全有時放棹濯纓去水滿平湖月滿天

舟中看沈陶庵所作奉寄

吳東林下有詩豪落筆光芒萬丈髙昨檢行囊看墨迹滿江煙雨起波濤

壽傅澤民醫師

簫鼓聲中勸酒頻南鄰仙老慶初辰知君自有長生術不用詩人祝大椿

顏如丹渥鬢如霜眞得仙家卻老方昨夜東林有星宿弧南一點倍光芒

劉廷美僉憲爲鄕人魏古作湖山圖徐武功題詩其上魏復求予作爲賦一絕

詩畫精神二美全滿堂風雨起雲煙更憐彷佛五湖口欲學鴟夷放釣船

東園偶成

三十年來立要津虛名惹得世人嗔獨慚知遇恩難報夜夜東林望北辰

百粵兵收鬢已斑逢人那敢說平蠻非才只可塡邱壑何日天邊得放還

少年平步上靑天蹤迹希奇每自嫌今喜衰遲將退步靜思物理始怡然

人生至願我皆全況復相將半百年多少同儕不如意令人念念感蒼天

東林散步宦情微懶與時人較是非好鳥飛來又飛去相應疑我未忘機

謁芳洲陳先生墓

先生平生薦賢一惟至公門下稱爲得人至南陽李原徳相繼執政士君子之自重者多不得進而乞哀奔競之徒皆相率用淸議爲之不平焉旣而出其門者多以賂敗英廟知其爲人將圖顯黜而賓天矣使假以數月原徳必不免於殞厥身而欲優優以考終也得乎芳洲延公是未伸憤憤以沒天理之報果安在哉謁拜之餘徒增悲感遂作小詩以志之

玉華山下石蒼蒼感徳門生奠一觴邱壠𨿽荒淸節在回頭卻咲李南陽

南陽何幸得全歸翻使芳洲卒布衣昭報從來有遲速漫將成敗論天機

過梅關【二月二十九日也先是霖雨至日偶晴夾道好鳥和鳴喜而有作】

紅梅關上度雙旌天意分明特放晴山鳥飛翔心亦喜好音不住向人鳴

去年二月出梅關今歲承恩又復還碌碌塵途三十載不知何日遂投閒

答王大理

孤臣久客瘴江邊惟是相知肯見憐更有多情王大理時時遙寄錦云篇

雲路同遊三十春晚年更覺故情親海天萬里頻垂念道義分明似古人

南昌彭節自爲書生至驛官從予撫西江平南蠻效勞簿書有年矣嘉其勤愼嘗兩薦之天官狥例待其赴部始爲擢用玆辭予往焉恐其墮厥志與詩勉之

勤勞幕下幾經秋又捲行裝上帝州薦爾未成眞有命逢人莫嘆久淹畱

七旬慈母豫章城衣錦歸寧喜不勝想是猶存顯揚願莫教功利累名稱

漓江舟中撥悶【桂林至蒼梧江也】

六月漓江上桂林炎風暑雨思難禁也知衰體宜調養可柰君恩責望深

砰湃湍流幾百灣冥蒙雲樹萬重山樓船獨坐羽書靜漫檢戎韜消日閒

辛卯歲年五十須鬢有變白者

百粵平來見二毛七年猶未脫徵袍聖明倚托非常重敢對時人話獨勞

憂勞萬狀與誰論一點丹心祗自捫白盡鬢毛何足惜只慚衰朽未酬恩

八月六日發蒼梧之桂林大霧蔽江

喧天鼓吹引麾幢黒霧蒙蒙蔽大江自信眞誠能辟瘴家僮不用閉船窓

人說瘴鄕投竄地我遊七載幸無虞此心不負朝廷托應有神明護賤軀

桂江鯽魚甚巨且美食之有作

桂江霜鯽長如許絕似松江一尺鱸鯽美終非故鄕物臨風長嘯憶三吳

桂江舟行見各山畬田廣開蠻夷殘孽持兵供役夾道拜迎視往年處處益多喜而有作

蠻夷流刼幾經年飽食何嘗肯力田今日自知勤穡事畬田處處滿山顚

夾江山獠數年前日夜藏蹤截過船今仗皇威已心服持兵供役滿江邊

辦事官黃漢斌從予有年玆乞歸省母口占四絕以華其行

黃生從我久勞勤況是平生志不羣忽憶慈親乞歸省楚雲湘水思紛紛

靑油幕下效勞多累薦無成柰若何遲速從來皆有命莫教初志便蹉跎

峩冠博帶逺還鄕綠酒黃花壽北堂滿袖西風晝遊處石牛山色倍生光

寧親展墓望鄕廬我又封章逹帝居昭代用人遺逸少重來從事莫躊躇

寄硯與宗玉白尙書

買得端溪硯一方獻歸司馬助文房揮毫濡墨紬思處多少仁恩覆大荒

次韻酬徐武功先生

髙臥東山夢正酣相親無計策歸驂交情不攺忘年舊珠玉時時下嶺南

賜還軒冕自南蠻海南常時憶謝安相業終期駕伊呂文名今已並歐韓

東吳南越鬥牛分夜夜遙瞻憶相君萬里何時遂初願君爲龍去我爲云

海內人龍系我思我思未見忽成詩臺司有召今將至且莫臨風讀楚詞

次韻答祝參政維淸

紫微堂上解機權歸臥江湖一棹煙想與陶朱醉吟處世間萬事兩茫然

削平南越欲辭權歸向東吳避瘴煙翻咲當時竇車騎空將名字勒燕然

寄林錦衣索所許畫菜

寫生寫到忘形處野菜園蔬信手塗記得相逢曽見許鴈銜何日到蒼梧

挽蔣宗韶鄕友

坦軒野叟非常士長賦才名鄕裏推孝義更多題不盡陳阡已有史官碑

哲人有道忽長逝身後綿綿福慶重伯氏承家眞克肖仲兮還儗拜推封

平生湖海多交友此老髙風獨擅名萬里題詩重傷感屋梁殘月不勝情

甲午十月二日夜風寒擁鑪逹旦不寐偶見新月口占一絕書於滅度橋頭

滿林黃葉肅霜天挑盡殘燈未得眠無限心中隱憂事又看新月掛天邊

重九日華髙士宅賞菊次其舊韻

得時行道郭汾陽臣節無虧名亦香老我於今復何幸功成名遂解金章

當時脫頴少年叢意气眞成有古風今喜休官漸衰老都將世事付天公

○詞

滿庭芳【有序】

恭審總兵官平江伯陳公志堅冑出簮纓業承韜略抱非凡之逺志挺出類之雄才肅將明命已平百粵蠻夷簡在宸衷復總三軍漕運光價日髙於閫外歡聲雷動於淮南克繼家聲足當國計是用修詞爲賀慶衍恭襄賢追莊敏天生一代忠良早膺封拜承命下南荒盡展六韜三略收蠻夷盡數歸王守家法淸貧如故四海姓名香聖明憂國計簡司漕運特授金章總水兵百萬作鎭淮陽定纘先公勛業足京儲永固封疆還儗進六師大帥丹悃佐吾皇

襄毅文集卷八

●欽定四庫全書

襄毅文集卷九

﹝明﹞韓雍撰

○記

賜遊西苑記

皇上光復寶祚惓惓焉敬天勤民丕隆化理小大百執事亦皆祇奉法度罔敢怠荒聲教所及悉臣悉順天心鑑悅雨暘時若民遂生養皆感戴鼓舞以修厥貢皇上嘉念左右輔弼之臣夙夜在公乃於天順三年夏四月賜公卿大臣以次遊西苑是月六日拜賜者吏部侍郎桐廬姚夔南陽張用瀚戶部侍郎關西楊鼎禮部侍郎錢塘鄒幹滁陽湯序安成李紹兵部侍郎固安王復光州郝璜刑部侍郎太原周瑄富順黃仕雋工部侍郎岐陽霍瑄莆田翁世資僉都禦史銅梁王儉太常少卿兼翰林學士安成彭時學士秀水呂原通政使昌黎張文質右通政商水王溢參議濟南尹旻古邠劉昭大理少卿吉水李茂太常卿金臺李希安詹事廬陵陳文鴻臚卿齊政少卿金臺楊詢錢塘唐泰新城楊瑄順天府尹太原王福雍菲薄亦幸預焉總二十有九人是日早朝退召見文華殿賜宴殿之西廡而出太監淸丰劉公涿郡牛公吳興裴公奉命偕行遂由西華門而西可百步許入西苑門卽太液池之東南岸也池廣數百頃維時時雨初霽旭日始升池之上煙霏蒼莾蒲荻叢茂水禽飛鳴遊戲於其間隔岸林樹陰森蒼翠可愛心目爲之開明乃折北循岸而行可二三里至椒園園內行殿在叢樹中殿之北有釣魚臺南有金魚池水淸澈可鑑一茶而出又北行可三四里至圓殿觀燈之所也殿臺臨池環以云城中官旋開門以入歷階而登殿之基與埤堄平古松數株髙參天眾皆仰視時則晴雲翳空炎光不流暖風徐來花香襲人眾復倚埤堄而窺其西以舟作浮橋橫亙池面北則萬歲山在焉又茶而出北渡石橋以登玆山山在池之中磊石爲之髙數千仞廣可容萬人山之麓以石爲門爲垣門之內稍髙有小殿環殿奇峯怪石萬狀悉有名卉嘉木爭妍競秀琴臺棋局石牀翠屏之類分布森列峯有最奇者名翠云上刻禦制詩琴臺上橫郭公磚擊之皆鏗鏗有聲遂沿西坡北上有虎洞呂公洞仙人庵又上有延和有瀛洲有金露皆殿名瀛洲之西湯池之後有萬丈井其深不可測由金露折而東上絕頂則廣寒殿也髙廣明靚四壁雕彩雲累萬結砌而成觀畢復出徘徊周覽則都城萬雉煙火萬家市廛官府僧寺浮圖之髙傑者舉集目前而太液晴波天光云影上下流動逺而西山居庸疊翠西北帶以白雲東而山海南而中原皆一望無際誠天下之奇觀也久之東下至玉缸又下而南至方壺至介福皆與延和諸殿相對峙而方壺瀛洲則左右廣寒而奇特者也路徑縈迂臺閣巖洞之屬不能具覽又下至山之東麓過石橋復折北循岸數百步至九間殿門外系五六小舟稍北有船房苫龍船其中又北行數里至北閘上橫小亭釣竿數十綫餌具備垂之淸流嘉魚紛集又茶而起沿池之北岸而西西盡復折而南有蓄水禽之所二相去數里皆編竹如牎下通活水啟扉以觀鳥皆翔鳴又南至浮橋西圓殿對岸也有公所太監延入坐供以湯餅復出而南數里至小教場觀勇士習禦馬又西南至小山子名賽蓬萊入其門有殿殿前一大池中通石橋東西二小閣立水中橋南有婆羅樹人所罕見殿之後復有三殿其階益上益髙至絕頂則與萬歲山坤艮相望絕頂下至第三殿之前蓄水作機瞰其下爲水簾洞洞之中作金龍決其水下而觀之連珠揜洞形稱其名龍口中亦噴水水皆從前殿基下陰渠之內過而至於其殿之前鑿石爲曲渠復作龍頭於其西水至出龍口旋繞而東可以流觴眾坐玩久之太監劉摘新杏分啖諸人人各摘奇花揷於鬢又一茶乃循故道出東南行數里至小石橋橋上有亭過而上崇坡爲南臺臺之中有行殿殿之南門外臨流作小軒眾皆坐息軒中少頃太監遣人邀入殿之東廡赴所賜燕敍坐以位器什貴重品味丰潔太監諭旨勸飲中官庖臣循環獻酬酒旣芳冽杯復連引旣久眾酣醉遂趍出太監亦皆出至橋亭追余與姚侍郎等數人還坐亭中復諭勸且曰諸君宜知此因復酌數巨觥予輩遂大醉折北出西苑門從吏扶掖以歸晡時矣明日入謝眾皆私相慶幸以爲千載一時之奇遇樂莫大焉不可無述作以彰上恩垂耀永世臣雍竊聞昔周之文王有臺池鳥獸之樂人樂趍赴形諸歌詩孟軻氏釋之曰古之人與民偕樂故能樂也今皇上至聖大徳比隆文王而禁苑湖山之勝賜近臣遊卽文王與民偕樂之盛心也顧臣一介艸茅躬逢盛事歡忭感激何以爲報亦惟勉竭駑鈍以效萬分之一耳故記之而系以詩遺爲家傳之美談且勵云聖皇徳與穹蒼侔羣臣蹇蹇陳嘉猷化行八表人歌謳時和年丰職貢修皇情悅懌恩寵優重臣特賜湖山遊萬歲仙山比蓬丘奇峯怪石何其稠廣寒宮殿天際頭左環方壺右瀛洲攬衣直上明雙眸俯視城郭隘九州島彩雲捧日時雨收芳林爽气如新秋銀河瀉入宮墻流太液巨浸天光浮石梁中橫濟川舟圓殿控扼池襟喉翠蘆兩岸風颼颼花香成陣來無休池中好鳥鳴相酬育禽之所尢喧啾嘉魚遊處香餌投洋洋不畏垂綸鉤坤隅有山更深幽揜映畫閣峩瓊樓水簾倒卸歸龍湫流觴穿繞白玉溝門前壯士如虎彪各腰弓矢操驊驑南臺僻在東南陬華筵載錫羅珍羞中官諭旨傳金甌勸酬交錯相淹畱醉扶歸去衣頻摳奇逢千載誰能儔皇心廣大同虞周與民偕樂曾先憂感恩欲報慚無由誓將赤心事宸旒

忠勤堂記

景泰六年冬予自京還鎭江西道金陵駙馬都尉廣陵趙公訪予於使館明日予造公之第登公忠勤之堂閱縉紳制作知公所以名堂之義明年春公致書屬予記方正統己巳秋三邊戒嚴乘輿北狩二三元勛大老之外罔或不惴惴公督府南京獨憤然上章請帥勤王師逐敵以圖迎復賴今上神謨先舉己如其請且重南京根本之地督守惟公可故賜詔止之而有忠勤之褒推公之心蓋感恩於承平之時而圖報於危難之際知有國而不知有其身盻絕域如戶庭瞪驕敵如犬羊必欲長驅沙漠蕩滌鮏羴還乘輿報國讎以慰羣望其忠且勤宜聖明特褒之也然常人之情奮忠勇於一時者或變於久效勤勞於有初者或怠於終公之志以爲上之寵褒我者至矣我奮忠而效勤當持久不渝愼終不懈使不用則已用則領國家之重寄當天下之重任以圖報稱故以斯名堂所以仰瞻聖訓而佩服之識其感而勵其志也視彼庸眾人平居貴富豪奢悻悻焉自得至遇臨大事濟大難惴惴退縮噤不敢一言幸或少荷褒嘉則惟侈上之恩彰君之賜以誇示於世者蓋不侔矣昔柴紹爲唐駙馬趫悍武力破虜西陲封公譙國迨今英聲毅气震耀簡冊以公之心之志異時或進用焉建宏勛樹偉烈膺分茅之封邁前修之績諒有在也抑聞公自幼事親克舉子職居常雅重儒術灑翰修辭大爲士君子推重固非其它聯姻戚裏列爵侯公者可儗古所謂有文武之全才忠孝之大節者公其人也故不辭而述公之心志以爲記公其樂於聽聞益自勵哉

思親堂記

余鄰丈戶侯唐君廷璋作堂於蘇城葑溪之上扁曰思親識不忘其親也致書於余屬爲記惟人有親身之所從出也詩有之曰父兮生我母兮鞠我拊我畜我長我育我顧我復我出入腹我欲報之徳旻天罔極故人子於親生則養之歿則葬之祭之而思之不能忘古今所同也古之大賢君子若子路有不得爲親負米之悲範文正有不及養親厚祿之嘆固皆不能忘於思焉廷璋世家常之宜興其大父國朝龍興初從戎旣而歷從大將軍四出徵伐積勲至蘇州衛世襲千戶歿於官其父承襲督海運備倭冦討叛逆率著勞績且與其配宜人篤於訓子後歿於徵其伯仲二兄亦相承襲官以歿廷璋季也傳次在焉居官逾三十年恪勤恭愼崇禮尙徳凡事上撫下處僚寀修政務咸盡其道而篤意教子雅重師儒好樂賓客楚楚然有儒風縉紳士夫論蘇衛之賢必以廷璋爲稱首可謂不辱其親矣然廷璋慨念父祖起家部伍力積勲勞遺之子孫安享世祿且賴嚴慈之訓克厎成立而今墓木拱矣𨿽欲奉養而不可得故風雨霜露之晨烝甞奠獻之頃起居食息之際拳拳焉思之不能忘此思親之堂所由作也廷璋可不謂之孝與世之將門武族子弟光於先世者有矣而或習於驕奢則以膏梁紈綺壺矢鷹犬相誇尙次則博奕飲酒荒於聲色祿無以贍其妻子又次則恃鬭狠以淩官長黷貨利以虐士卒畔道背徳靡所不爲卒之干犯刑辟惡終者比比若此者欲其不墮先業以逭不孝之罪且不可得況望其不辱其親而思之不忘乎此廷璋所以爲獨賢也故記之以諷觀者廷璋尙勉旃以圖顯揚之大孝哉

鷗波亭記

大理少卿九川李公致政旣歸之明年作亭於別墅林塘之上扁曰鷗波間致書屬予記予惟水之羽族古之人愛焉者眾矣若王右軍之於鵝崔少府之於鷺陸龜蒙之於鴨固非一也而公何獨有取於鷗乎蓋鷗之爲鳥忘機於江海川澤之間隨潮汐以去來逐波濤而上下矰弋之不能獲樊籠之不能馴閒靜不驚出沒自如而君子之息機自得者似焉公以名亭蓋取杜少陵詩之意以比其趣也公少以科目起家學廣而文髙才敏而行端爲教職爲禦史爲大理丞以至今官其施教考文督學按治讞獄巡撫在在克舉其職賢聲大振門生故吏及三吳兩浙中州北畿之人迨今感慕不能已年踰耳順得請歸休有子有孫足以振業而克家公逍遙徜徉九川之間無官守拘系之勞無言責思慮之煩黜陟榮辱之不知是非利害之不聞或屐而山或舟而水或輿而野嬉逰翫賞酣歌嘯傲發爲詩文以娯以適起居無時食息惟宜無往而不自安焉視彼波中之鷗何異哉以之名亭宜也𨿽然此蓋公之趣耳而公固非矯俗絕世者比也郡邑大夫政有未通就而問焉後學小子理有未明請而質焉而當聖天子眷注老成之時異時或起安車之召以咨大政決大議則公之利澤及於天下後世者尙有在也愚也謭薄羞位久矣國恩未報萬一未敢言歸而世亦有可歸而不歸者眾焉記公之亭與聞其風者寜不重有愧乎是則斯亭又有關於風教視古香山之社綠野之堂不侔矣故書以復公且自厲以儆有位若亭之山川泉石之美竹木花卉之盛俟他日登覽尙能爲公詠之

行素軒記

少保大學士西昌陳先生之子珊以行素名其所居之軒請餘言爲記珊字堯民與其弟舜民識余久余又先生之門生也豈可靳一言不以相其志哉嘗讀子思子書至君子素位而行撫捲嘆曰斯道也豈惟古聖賢能之士有志者皆能也堯民取以名軒固素富貴行乎富貴之意然其義大矣不知堯民以膏梁紈綺之奢爲行素與抑以聲色輿馬之盛爲行素與以膏梁紈綺聲色輿馬僕從之奢且盛爲行素此鄙夫之見而堯民之賢諒不在是也堯民溫厚淳雅讀書明理道𨿽爲貴富公子未嘗以門第閥閱自異居鄕黨則恂恂謙退接郡邑大夫士則飭飭恭謹而於事親睦族撫下咸盡其所當爲可謂行乎富貴矣余復何言然人之一心其攻者眾富易縱貴易驕縱則不能好禮驕則不能友徳書曰世祿之家鮮克由禮以蕩陵徳古今然也古人不暇論今之人以此惡終者比比厥鑑不遠堯民其警乎哉閒其心檢其身絕其外誘好禮而非禮勿爲友徳而匪徳勿暱恆以守之學以充之率是以往處則必能振其家出則必能濟其美亦在乎立志何如耳堯民其勉乎哉況尊甫先生以元勲盛徳佐聖天子化理天下其責望後人之充肖克承諄諄也堯民倘能書餘言於軒日警且勉以求無玷使人皆曰先生可謂有子而後庶幾乎子道軒不徒名也遂書以復其請且以爲堯民勸

卑牧齋記

蘇庠生楊朴希仁以卑牧名其所居之齋取大易謙謙君子卑以自牧之意也請予爲記予歸自京師往焉入其門無叫呼之囂書聲之瑯瑯覩其庭無花卉之植竹色之蒼蒼造其室無壺矢博奕之具橫几案三百篇之風雅頌孔門之論述周程朱呂之傳注與凡衛吾道之百氏子史咸在具陳蓋攻習舉業之所而楊氏世爲長洲富家希仁灑然不溺於習卓然有尙於此率爾之見心大異之因語之曰髙髙之天不下際其气不能育萬物日出地而明中而昃雷不藏不奮山川云興而雨天下固卑之用也地之稍髙爲山山之產不過鳥獸艸木卑爲田產黍稷禾麥民物賴之以養最卑爲海海載地浮天產魚龍珠具百珍是不愈卑愈大用乎儒書稱周公之下賢尼父之仁聖不居顏子之有若無實若虛聖賢且然矧經生學子乎子誦習周公仲尼之道以斯名齋知所務矣然不可徒務其名而不力行其實也人有善也我不知其身之賤貴年之少長時之後先必下問之勿恥我有則斂而勿露辭而勿居不敢以多聞彊博而有上人之心此卑牧以學也檢束恬退而豪縱侈靡之不形謙恭遜順而驕矜淩傲之不作此卑牧以持身接物也行之於事親則下气怡色小心承順推之於事君從政則歉歉抑畏勞而不伐有功而不徳率是道也希仁勉乎哉於斯勉焉要其所至凡天下之事無施不可豈但決科取仕而已耶𨿽然天下之事固莫外乎道而道莫大乎仁況子字希仁宜何如哉語曰當仁不譲於師言爲仁在已𨿽師亦無所遜此又不可以卑牧自遜而不自力於仁也故記之以勸

增修江西察院記

自予治肅淸之堂旣七年矣其後堂穿廊廂房日益大獘支以巨木約以修繩危乎凜然若將傾圮寢息經行罔不知懼然居之者避動勞之嫌安茍簡之習莫肯繼予治也景泰丙子春監察禦史舒城鄭時來玆按治久之慨然曰顧斯不治誠弗敢居且傷人壞物亦非所宜乃謀於予而令有司新素具之材節在公之費治焉後堂五楹視舊髙三尺許而深倍之穿廊三楹髙如之深則減舊三之一以從謹宻東西廂房各三楹文昌祠一楹其髙其深皆益於舊凝翠軒仍廣後堂北廈爲之董役得人民樂趨赴經始於五月壬辰落成於七月甲午規制簡朴不飾丹堊髙爽明靚煥然聿新凡奉公之所莫能儷也禦史徵予記惟君子爲政𨿽小大緩急之不同而皆有時措之宜政善矣妄動而紛更非宜也政獘矣退避而不立非宜也矧玆出政之所用以節勞逸而凝心神思舉措而行禁令固非其它翫遊勸美者可比因其獘而治之所謂扶顚而持危修廢而舉墜是亦爲政也時其逹政之體與時字宗良少司冦景陽公之猶子也傳家學繼科第擢拜今官端愼有爲於風紀有光故不辭而記之以告來者

簡庵記

﹝闕﹞也寅畏小心怠惰之气不設於身恭而有禮驕倨之容不施於人夙夜匪懈鰥曠屍素之譏不及於其官則於傳所謂居敬行簡之義得矣此其心蓋志於道徳而建功立名則隨其所宜而爲之視彼奔走伺候以希富貴利逹者奚啻霄壌哉況今聖天子在位拳拳焉簡賢以資匡輔以先生之所存所行簡在上心久矣先生𨿽不汲汲於登進而褒嘉之典自不容已行將都髙爵階顯位以斯道斯徳匡輔太平之治起軼於太古之上使天下之人咸知所趨向而同於道徳之歸雍之所望也先生毘陵人毓秀京師取正統戊辰進士爲工科都給事中雍相從有年知其履歷爲詳故述此以記先生尙始終永圖重斯庵之光哉

帥正堂記

濟寧陳君文淵景泰間爲監察禦史以言事得左遷今上復寶位之初起君宰蘇之長洲君感激思所以報稱乃名其出政之堂曰帥正蓋取孔子之言之意欲正其身以道邑之人皆正也致書屬予記予嘗觀之物焉南山之陽有松歷歲旣久淩空直上日升而中中而昃陰𨿽時移而亭亭之勢未嘗見其欹側也樛木盤枝屈節容光之處從而印之是知表之正與不正影必隨焉守令爲民師帥職皆親民而令於民尢親民之表率也令之邪正民罔不從是故令能仁則民尙忠厚能廉則民重亷恥能儉則民息豪奢能勤則民戒荒惰能恭謹則民無干犯之非能安靜則民無奔競之恥與凡一舉止之美一禁令之善民皆是效是從不然彼將曰令長民且有祿位而其爲人若斯吾屬胡不可哉吾蘇爲江南名郡齒姓之繁賦稅之重物產之美且盛𨿽提封百里非他方大郡所能及故守令之選嘗難其人君起家名進士爲良禦史再轉爲今官下車未逾年和平簡厚之治邑之人無老稚賢不肖踴躍愛戴靡然從風非帥之以正豈易能哉孔子曰上好禮則民莫敢不敬上好義則民莫敢不服上好信則民莫敢不用情於斯足徵矣然予將少進焉士君子讀書明道致用於時有志於爲徳爲民者孰不欲趨於正也然崇其名者或違其實謹於初者或懈於終君尙當守之以恆使嚴苛峻刻不發於情奇巧玩好不萌於念侈靡之風不作於日用宴安之气不設於平居禮以接人不長其驕道以守身不慕乎外凡所爲無不正焉則吾民耳濡目染久而化成其風比隆於淳古君亦可方古之循吏無疑矣古循吏非一人論者以卓魯爲稱首卓令密儒術爲治道不拾遺魯令中牟徳化爲理豎子有仁心固皆帥之以正而然後卓封褒徳侯魯位司徒至今嘖嘖傳聲名君誠以古人自期則名位所至孰能禦之哉否則名實不符登斯堂者指而議之矣君尙畏之

邊靜亭記

天順元年春奉勑總督備倭都督僉事翁公繼武作亭於蘇城甲第之東名之曰邊靜謂予曰某謭薄承乏於玆十五年矣仰惟聖天子在位仁威震揚徳化漸被薄海內外罔不梯航入貢重譯來朝肆東南海濱數千里之境波濤不驚煙塵不飛晏然無意外之虞某得安享祿食優遊斯亭皆上賜也故名斯以志其感請爲我記之予嘗造焉入其亭髙爽明靚不飾丹堊左圖右史扁時賢詩畫甚富亭之前結柏爲屏後則環植修竹數百竿佳花異木奇峯怪石列峙尢多蓋公休憇樂客之所也乃復之曰惟海之爲邊渺無涯際百蠻島居習熟帆駛自古剽掠之患其來也不易拒其去也不易追今安靜有年誠上之威徳所致也然公負英偉雄傑之才端謹和厚之徳早歲累勛漠北滇南進階顯榮上特簡命節鎭於玆其禮遇之隆倚任之重亦旣久矣而公感激思奮涉險危以效勞勤勵將士以飭兵備嚴而不苛簡而不弛矧克己奉公取用儒術有祭遵之風綏懷逺近甚得人心有羊佑之風恭而有禮知無不爲有杜預之風蓋不忝乎古之名將也故克稱任使永光上命而乃志其感不有其功非其一心之忠度越於人人能之乎孔子曰君使臣以禮臣事君以忠於斯徵焉吾知斯亭非惟足以勵臣節而系後思其與古籌邊之樓平山之堂並傳無疑矣公尙愼始終永圖稱斯亭之名哉

誠意堂記

禦醫王君景昂自其先君子爲禦藥房使醫道盛行於當時名其所居之堂曰誠意至景昻克世其業而堂之名不易所以繼先志而守其道也間徵予爲記予嘗得危疾賴景昻以起甚徳之乃爲之言曰人之有生心爲之主心之所發能不蔽於自欺則天下之事𨿽萬變莫齊而隨事應酬罔或不當矧醫道系人命之死生不誠其意可乎曾子傳大學以慈幼明使眾之道嘗曰如保赤子心誠求之𨿽不中不逺矣夫赤子之在𦇤褓饑飽寒熱癢痛臥起呱呱不能自言能誠以求之於其聲音笑貌之間則凡赤子之所願欲鮮或不中人有疾而寄之醫旣自言其所患且診其脈可知其虛實辧其色可知其昏明候其气可知其緩急果能誠意以治則其起人之疾如燭照數計而龜卜不中者亦鮮矣然世之爲醫者其不誠之通患有三焉疾輕可愈或懼以危言約其厚報疾重不可速愈或投以毒劑幸其近功至有深隠之疾未能眞知或彊以爲知臆度治之以圖徼幸而且假他人之能事爲已功竊方書之陳言爲已見言之可聽用之罔效此皆安於自欺乘時射利者之所爲因而戕人之生有累於醫道亦重矣景昂讀書造理理明而術精以功得拜今官凡京師中外尊官聞人有疾必延景昻至閭閻細人亦必扶舁往就門庭之間車馬無虛日景昂率平心易气以診視之可治不可治能速愈不能速愈疾之原眞與未眞愼重精詳一惟實心以治而無世醫之通患人賴以更生者甚多誠可謂善繼善述而無忝乎斯堂之名矣然予將少進焉夫道貴有恆常情鮮能景昂茍能恆以行之經久而不渝踐履而不懈則其功利之及人天之報施不於其身必於其子孫矣不然登斯堂者將指其名而訾議之易曰不恆其徳或承之羞景昂尙朂之哉是爲記

聚落新城記

易曰王公設險以守其國又曰重門擊柝以待暴客聖人立言垂訓之意蓋欲君人者必髙城深池以固其封守豫備警戒以防其外患不然廢弛怠荒而患隨以生防守亦難矣大同古雲中郡西北之重鎭京師之藩籬也而聚落去大同二捨許居人叢集密邇狄境有驛傳而無城郭往年邊庭充斥少壯者奔伏艸莽鮮或能全老稚女婦死於鋒鏑辱於驅逐者多矣而驛吏騎卒亦皆竄匿四馳因之聲援弗通道路梗塞敵𨿽遁去莫敢遽歸產破而業荒君子惜之天順庚辰秋巡撫右副都禦史大梁王公宇請於朝謀築斯城旣而公以憂去雍代之而鎭守大監王公春總兵官彰武伯楊公信俱自延綏徙鎭於玆乃相與謀曰是果有益於邊計之大者盍共成之副總兵都督同知曹公安守備中貴阮公阿山羅公副總督糧儲地官郎中羅君紳巡按監察禦史朱君鉉亦皆力贊遂上其事得請而興工焉予與羣公躬履其地相厥地形布立方位依山而帶水於是伐材鳩工作城周六百丈髙三丈一尺作樓按卦位以便瞭望作門扁其東曰鎭安西曰懷逺而復環以深隍注以流泉嚴整固密屹然一形勝之區經始於辛巳二月二十七日落成於是歲八月十六日旣成益兵卒以嚴戍守積芻餉以備警急於是戍卒耕夫比屋居止芻牧種植以便以安卒然患生亦足防守道路無梗塞之虞驛使得寢處之安誠於邊計大益也眾率謂雍宜有言以記其成雍仰惟聖天子在位道隆化洽超卓萬古覆載之間有生之眾罔不革心傾向惟是北敵𨿽異人之性亦率皆畏威懷徳稱臣奉貢弗敢違越玆復從臣下之請以城斯城眞安不忘危之盛心況太監公曆事累朝屢長邊鎭練逹老成才望素著楊公乃頴國武襄公之猶子將略家傳勇而有謀卓然爲當時名將之稱首而同事諸公又皆同心協謀拳拳焉以奉宣威徳弭除邊患爲事宜其克副聖心而成功之速也昔周之聖王命大將南仲城彼朔方詩人詠之曰赫赫南仲玁狁於襄蓋美其命將得人城守之功成而邊方之難除也今斯城𨿽小實當大同之衝使大同羽翼壯而屏翰固而鎭守總兵諸公又皆得人若此繼今以往吾知陰山瀚海之北益皆革心向化相引來歸聖天子永無西顧之憂必矣惟諸公愼終如始兵政益修邊備益嚴以無負萬里長城之托是所望也用記之以紀歲月且爲同志勸

雲中新建行臺記

雲中西北之重鎭我國家恆命臺憲大臣撫巡其地而無聽政之所率卽冀北道以居分瀆而禮乖非宜也天順四年秋守臣請於朝始以石氏之遺宅攺創焉旣成予適奉命至以是歲十二月十有五日入居於斯治事之堂五楹嘗徹而新之髙爽明靚中堂寢室左右廂房則仍舊貫寢堂之西遊息之亭一區甃以方池環以茂樹其南有園三四畝可爲習射之圃堂之東有浴池稍南有土地祠又南有牧廏皆截截新整而復周垣嚴峻門廡謹密凡奉公之所莫能儷也惟是寢堂地卑以濕陰气上蒸駸駸逼人總兵官彰武伯楊公每入坐輙曰此而不增其舊址易其敗垣誠不可居然亦未果也明年夏四月予還朝議政楊乃命工攺作比予還鎭則旣訖工而斯堂煥然一新矣予乃大書作扁扁治事之堂曰肅淸欲澄其源以肅百僚也寢堂曰正心欲端其本以貞百度也遊目之亭曰計邊欲謀於有眾以行法令也而復於射圃之隙雜樹嘉菓百本名其園曰樂淸欲公餘習射采芳擷英以供吟趣也客有過而難之曰古之君子凡居處燕息之處固有名然韓忠獻公之堂曰醉白範文正公之堂曰慶朔歐陽文忠公之亭曰醉翁司馬溫公之園曰獨樂皆能略世故而近人情不拘拘於嘉美之名若子之美名不幾於誇乎予曰噫予何敢望於數君子哉數君子道髙而徳崇名遂而功成故其命名取義在彼而不在此若予也譾薄蕪陋忝竊厚祿上無益於國家下無益於生民而承乏來巡亦無益於邊計故凡接於目而警於心必取其有益於修已治人者名之庶幾思勉進而圖報稱也客曰然請書以爲記於是乎書

順徳縣學新建奎文閣記

天順八年春翰林侍讀學士雲間錢公原溥以詿誤出知廣之順徳縣甫下車拳拳焉教養保民之政以順徳舊爲盜賊殘破之區今𨿽設縣治依山濱海亂流交匯姦宄侵淩難於制防乃言於上官省民輸調設爲教令勸材募丁遂大備磚石甃其縣城鑿河導流環其縣境甫半載畢工復巡行鄕閭召民父老問其疾苦課其農桑勉其孝弟禮義稍暇又時至學宮與生徒講說堯舜禹湯文武周公孔子之道明徳新民眞履實踐之學踰年歲丰民樂境內無事熈熈乎有可封之俗而科目興賢視昔加倍惟是學宮左顧右視夾乎兩山之間而虛其後公欲爲閣於其地以聚風气恐勞民未果也成化元年秋八月縣之里正新出應公家之役循故事以贄見之儀見公公曰無庸見我見先聖可也爰命耆宿二人導里正百六十人謁文廟畢進之明倫堂以酒饌屬教諭林應大饗諸役皆鼓舞歡蹈願出余貲以助興舉隨致白金餘三百兩復簡生員黎璇何昭林政耆民岑文亮冦帶義總吳霄董其事建閣七楹髙二丈七尺深三丈五尺廣視深倍有奇經始於是年十月十一日落成於明年三月十五日髙廣明靚壯觀一邑公因題之曰奎文意蓋期望是學人才之興文明之盛是春舉子何濟李聰邵智張泰果舉進士於是學之諸生邑之民庶皆忻忻然感激詣予臺下再拜請文紀其事適公拜恩復職將還過予復申其請於乎王政之大不過保民而教養之世之迂儒俗吏固鮮能兼而自古偉人之遷謫於遐方者韓蘇諸君子之外亦多放情山水之間娯樂而已求如公之兼行惠政化成而功著者豈多見哉公以淸才碩學舉進士髙第入翰林幾三十年爲文純古灑翰精麗朝之縉紳士夫多所推讓天下之人皆知其名得片紙隻字寶藏之而未知公政事之優今暫一出而遽卓卓然有所成立如此君子之道固無往而不可行而亦未嘗以榮辱進退異其施使公入相聖天子而推此宰一邑之心以宰天下則天下之人必益蒙其澤而斯閣重有光矣予深有望焉故記之使刻石以傳

友淸書院記

昔米元章以石爲友白樂天以詩酒琴爲三友曾端伯以名花海棠酴醿之類爲十友夫友石者泥於奇友詩酒琴流於放友海棠酴醿之類近於侈彼皆偏於所好者爲之吾之友則異焉蒼梧行臺之前除有古松三十株髙參天卽松之西作屋三楹爲休憇之所移古梅十五株修竹三百竿環植之竹旣叢生梅亦盛開吾休暇與客遊其間見松之亭亭交峙如冠劍大臣國有大政庭立而議也見竹之樅樅森列如百萬甲兵密陣環侍畏令而不敢囂也見梅之疎廋橫斜如山林髙士辟穀導引危立於顚厓之上也三者相依一塵不侵吾愛其淸將取以爲友客疑之曰子嘗以古人友物爲偏於所好何亦取於玆乎噫自伐木詩降友道不能盡古若世之人平居無事相處與契合親密眞若終始不相遺有事可以相扶持一旦地位殊利害近多反眼若不相識或勢位相逼讒毀排擠無不至𨿽門生故吏亦多隨時逐利前恭而後倨初附而終叛以怨報徳者有焉若是者宜非士君子所爲而其人且忍爲之奚望其有忠孝大節哉維松也竹也歷四時風雨霜雪之繁盡萬物之榮枯獨能不攺柯易節有久而能敬士窮見節義之道焉梅也不與羣芳爭麗於春風艶陽而獨秀於嚴冬之時有秉心無競途窮見交態之理焉是則彼皆有歲寒之操君子之徳吾友其徳以爲晚節之規如之何其不可客曰子取友得矣因舉酒屬賀少焉明月東升天風徐來舞蚪鸞鏘金石響寒濤蘭蕙之馨馥馥芬芬吾耳目鼻息之所得又如遊鈞天廣寒如中秋後登吳山絕頂如趍朝近禦鑪其淸何如哉乃謝客曰是果吾淸友也書以爲友淸書院記

竹坡記

古今人凡意向有在多取物之淸致可愛者爲之號若王龜齡之號梅溪趙子昂之號松雪陳僖敏之號栢軒若此者非一然皆儒紳君子樂眞素寓修警者爲之武弁之士鮮尙也夫自三代以還文武分二途俎豆軍旅判判焉不相學者恆多彼旣不相學則顯焉而不知禮冠焉而不加以字者且比比然奚望其知所尙取號爲哉此蓋庸眾人畫地以自限而有志之士則不然兼學而兩能並用而同功吾於廣西總兵官都督同知歐公見之矣公自幼有大志稍長學武其藝精絕尋入京衛武學學儒術兵法其造詣益深遂膺薦累勲爲廣東副總兵以至今官功烈著聞蓋已有年然其爲人悅詩書而惇禮樂𨿽軍中輕裘緩帶不忘俎豆吟詠揮灑各造其妙隠然有古儒將風而其性尢好竹嘗以竹坡自號請記於予予審之曰維竹比君子厥徳亦多取玆爲號厥意云何噫公之意我知之矣豈日有所見而思自勉乎植竹於坡翛然成林昕夕相對爰契乃心見其心之空思虛以受善也見其節之貞思砥礪名行也見其性之直思中立而不倚也見其本堅勁而葉萋依思剛柔之相濟也見其獨淩霜雪歲寒不變思夷險之一致也見其裂而爲簡可書鏃而爲矢可射思文武之兼用也此皆公素所優爲而尙勉焉若斯將來所至詎可量哉因書以復公且以自勵

葑溪艸堂記

予家蘇城葑溪之上家之東有園三十畝竹木叢深市井逺隔中有方池周二百步溪流自東南來注其中予愛其幽僻足以爲佚老之區命子文芟夷修浚投嘉魚池中而作堂三楹於其北堂前植幽蘭數本左右植老桂兩株後近垣植籙竹三百竿大可合圍髙可四五丈桂之外西植斑竹東植紫竹黃金間碧玉竹其數皆減籙竹之半而髙低小大亦各不同又其外植桃李杏雜樹百餘株池南作假山植佳菊百本又南有竹林中多丰艸山鵲野雉翠禽斑鳩雜鳥雀時來飛鳴棲止於其間池溪東南夾岸有古梅五株植諸種柑橘林檎櫻桃枇杷銀杏石橊宣梨胡桃海門柿等樹餘三百株西南復有小池植千葉紅蓮臨池與垣有桑棗槐梓楡栁雜樹二百株余則皆蔬畦也物性不同隨時發生取之可以供時祀給家用而當雪殘雨收月白風淸之時與良朋佳客遊其間又可以恣淸玩解塵慮若異卉珍木古人好奇而貪得者不植焉韓氏祖宗以來世家力田於陳湖之東至先考通議公始徙北京生雍曁弟睦予又生子文遂出仕然蘇城之內寸土尺地無有也正統十三年予出按江西取道故鄕始獲識先壠景泰元年代還復過鄕適先外舅金公自行商嶺南回始得其出貲售湖東王氏行館之基今居第是也明年予外補迎先考妣還蘇復售大澤陸氏之舊屋爲堂以居中遭回祿災命睦鼎新之睦又與文前後十餘年始置今東園之地皆節縮日用而成其創置之艱難固非一日而非吾祖宗先世積累之厚誠未易致也吾子若孫不思世守之乎嗟乎陵谷變遷時事靡常責以世守豈溺情而近乎愚哉惟欲其盡人事耳盡人事莫外乎修徳也吾常戒盛滿而懼喪徳平生蒞官從事治獄未嘗敢濫及臨戎未嘗敢妄殺傷人害物之心未嘗敢陰畜金珠寶玉幣帛之貨未嘗敢茍得而私積所積者書數百卷聊以資未至之學力亦非傳後計也司馬溫公嘗曰積金以遺子孫子孫未必能守積書以遺子孫子孫未必能讀不如積陰徳於冥冥之中以爲子孫長久之計誠格言也吾尙勉旃吾子若孫不身體力行之可乎因書示警而系以詩俟予得請歸與鄕人歌於斯堂而樂焉

總府開設記

兩廣古百粵地自秦置郡縣以來蠻荊倡亂代不能無置將分閫不常所治而總府之名未立國朝洪武初太祖髙皇帝疆理天下設官分職兩廣各置都布按三司統治之永樂中廣西置鎭守內臣總兵武臣景泰天順間廣東置如廣西然各守一方不相統制而兩廣總鎭總兵之名未有自是以後軍務兼用文臣或總督或提督贊理或兼巡撫或不兼又或專巡撫不加督理而總督兩廣軍務兼理巡撫之名亦不多有成化攺元初聖天子軫念兩廣生民久罹賊害累徵未能平乃命將出師以今太監陳公瑄監督軍務雍贊理來問叛夷之罪師至廣前巡撫皆攺任去雍遂兼焉明年賊平班師詔畱太監陳公鎭守廣東以雍提督兩廣軍務仍兼巡撫久之雍以地廣不克徧歷上章得請兩廣各添置都禦史巡撫雍專提督五年春雍以憂制歸是冬巡按廣東監察禦史龔晟廣東按察司僉事陶魯林錦交章言於朝以爲兩廣事不協一殘賊日熾須復得大臣提督兼巡撫斯濟時艱上嘉其言下廷臣議兵部尙書白公宗玉集議規畫舉雍對上可之以太監陳公總鎭兩廣起復雍進今官總督兩廣軍務兼理巡撫雍固辭弗獲始就任未幾復以平江伯陳公銳掛徵蠻將軍印充總兵官鎭守兩廣同開總府於梧便宜行事兩廣副將以下俱聽節制前廣西鎭守太監兩廣總兵巡撫皆裁去又以少監黃公沁曁署都督僉事夏正充副總兵鎭守廣西都督僉事馮升充遊擊將軍都指揮楊廣夏鑑張壽充參將分守諸路而地方大計則悉取決於總府皆宸斷也維玆梧州介乎兩廣之中水陸相通道裏適均羣山環拱三江匯流嶺南形勝無可比儗總府之基其山自桂嶺而來至梧城中盡而復起巍然突出狀如盤石登臨逺眺一目千里閟晦千萬年而一旦顯於今日豈非天造地設有所待而然與洪惟我國家列聖相承一以道徳仁義爲治今天子纘承丕緒益邁前烈數載之間四徵不庭罔不賓服而復大顯神謨命官開府於玆合天心光祖徳超越秦漢以下因循茍簡之陋而成萬世之良圖自玆以往出令惟一而規畫大同以我堂堂仁義之師坐鎭於中四顧蠻荊殘孽向背而撫治之彼將日循化理變惡習相安耕鑿以齊吾民而凡覆載之間有生之眾聲教所及將益無逺弗歸唐虞三代雍熈泰和之治不於斯見乎𨿽然聖天子寵異臣下而付托至重其責望固在於此臣子感激圖報稱當何如哉書曰惟事事乃其有備詩曰有嚴有翼共武之服孔子曰節用而愛人雍輩皆當勉焉府之正堂五楹題曰總制百粵之堂後作亭曰同心門三楹左右廂房各五楹經始於六年四月二十六日落成於七年五月十八日旣成太監總兵徵予記太監字徳新靜鎭有謀屢立戰功總兵字志堅韜略家傳卓有將才皆名重一時而雍得預其間始開府抑何幸與謹記

靜庵記

總鎭兩廣禦馬監太監陳公徳新作庵於蒼梧府第之東扁曰靜庵因取以爲號請記於予予公暇造焉入其中棟宇朴素不施彩餙周覽其外雜植花竹不聞雞犬市廛之聲太監公政暇而坐焉侍衛不過數人而將吏不得輙至乎其間題曰靜庵宜矣然公之意尙有大於此也予因廣其意相其志以爲之記曰天下之事轇轕紛紜萬有不齊況軍旅之間調發籌劃之煩綏疆土輯兵民之不易湏動以應之公何主於靜哉噫我知之矣公仰承聖天子腹心之寄開府於玆總制南服軍民夷獠咸屬指麾喜怒轉移刑賞攸系何施爲不可哉公之意則以爲受玆付托責任匪輕事至物來僚寀詢謀於我將吏受成於我下之人仰賴乎我我非靜以處之而輕舉妄動是弗知治體矣故凡處人而禦眾一言之善從之如流一籌策之良取之惟恐或遺一政一事有病乎兵民者皆禁絕不爲謟諛讒間之說不得近其前勢利驕奢之誘不能惑其志用是數載之間事協一而政和平蠻夷盡化吾民益安熈熈然如古太平時非公處之以靜能如是乎儒先以心不妄動爲靜公可謂眞履實踐而其所見度越於常人逺矣公自成化攺元春奉命督兵徵南蠻破斷藤峽單騎見敵勇冠三軍用克泛埽狂蠻如摧枯拉杇不數月而功成繼畱鎭守廣東宣布上恩令行禁止一時威靈气熖震耀嶺海𨿽黃童白叟無不畏服而欽慕之然其爲人好善而謹徳平居無事未嘗妄言咲非所當得一介不茍取服禦飲食皆從儉素至於臨大事決大議眾論未定而公折以一言無不允當𨿽獻俘滿前必詳審明辯未嘗肯妄殺一人蓋表裏如一仁人君子也是致荷四朝知遇寵眷極隆徵湖南鎭雲中功烈表表玆復成越南百世之勲以爲兩廣之福星其有徳於靜之功多矣夫仁者靜而延年維玆以往尙冀公始終此心必享髙壽永庇此南人誠南人之幸予輩之幸亦朝廷之幸焉予與公同事七年知公最深故敢記之於庵以告來者

襄毅文集卷九

●欽定四庫全書

襄毅文集卷十

﹝明﹞韓雍撰

○序

江西鄕試小錄序【代考官作】

皇明撫運統有萬方列聖相承誕敷文治聳世徳於虞周之上巍然煥然固萬世莫加而恢宏弼亮之任則常選賢以爲用也乃景泰丙子適維其時奉勑巡撫江西僉都禦史姑蘇韓雍巡按江西監察禦史舒城鄭時曁藩臬重臣祗奉成憲合謀禮聘儒紳以司考試至期就試之士逾二千人內而提調則左布政使廣東崔恭右參議金華陳珪監試則副使紹興韓陽外而恊贊則右布政使蒼梧宋欽按察使漢安張文昌左參政將樂黃琛右參政昌邑譚溥副使銅梁陳價左參議安丘張翰僉事郴陽朱海遂安余復海康李璇慈溪王鼎以及大小職事皆遴選以充而皆禦史總焉各恭乃職罔敢怠荒防範嚴而去取公旣得士如額鋟其名氏以傳謂宜有序予竊惟賢才者輔治之具而科目者進賢之路也古之君天下者謹於圖治未嘗不設科簡賢以爲輔我國家法古爲治取賢任才固非一途其於科目之典尢深注意故選而用之加重焉諸士子生於文獻之邦燻陶徳化有年矣三載一大比推於學舉於鄕試於憲臣始獲聚於大府與數千百人角藝於三日之頃著爲文詞率多善美及登名於薦書者蓋以額二十而取一焉鹿鳴有燕鄕闈有錄人皆羨而榮之選之可謂重矣行將上春官與天下士爭先其選逾重得一捷焉對策大廷釋褐以仕內而詞林臺省之職外而郡邑民社之寄皆足以展其志行其道而卑微之官不之授等而上之登卿佐進公孤咸於玆取焉用之不其重矣乎然其所以重於選用如斯者豈徒然哉固將望其恢宏弼亮以成治功焉耳況江西人物之盛甲於天下前輩起家科目列官中外以道徳文章勲業爲時稱重者不可勝數諸士子接武而興尙當企慕奮發思選用之重而自重可焉重於立身必勵名節重於事君必篤忠愛重於蒞官從政必謹禮法由是而升當國家之重寄勝天下之重任光輔億萬載太平之治俾崇勲偉烈匹休前聞垂耀永世以增科目之重則善也不然藉此以媒利祿取富貴或行非所學而無益於時則爲諸士子不能自重而有負朝廷選用之重矣非所望也諸士子尙勉之哉

壽竹軒先生序

海虞之松溪有隱君子曰竹軒陳先生今年春秋六十有三十月朢日其初度之辰雍與其子珙久交且厚乃以家藏邵庵虞文靖公所題東坡蘇文忠公墨竹序以爲壽或者曰先生佳辰賓朋滿堂進尊俎而獻圖畫者比比君何獨以此乎予曰先生以竹名軒竹其所愛也予壽之以此蓋比其徳也維我先生守道不回中立不倚如竹之性直也靈臺湛然物欲無蔽如竹之中虛也砥礪名行夷險一致如竹之勁本貞節也好徳樂賢榮衰不殊如竹之歲寒有常也軒冕利祿之不競如竹之𨿽春陽气王而不與眾木爭榮也父子兄弟之相親如竹之不孤挺獨聳必相依以並秀也浪迹於林泉陶情於詩酒又如竹林之七賢竹溪之六逸也惟玆往焉孫支繁昌克家瑞世如竹之萌蒻日稠而鳳毛振彩也遐齡永年不震不騰如竹之平安日報而晚節益堅也敢書以爲祝且和邵庵韻二首歌以侑觴云

煙霞蹤迹寄松溪俯笑紅塵道路低行處壺觴無酒債歸時屐齒有花泥引來活水看魚躍栽得新篁待鳳棲應是佳辰有仙降畫堂深處彩雲迷

風節淸髙邁竹溪具瞻翻覺海山低千尋翠栢淩霄漢一朶紅蓮出淤泥震澤散人隨逺引杜陵野老稱幽棲夜來笑祝南山壽光耀弧南望不迷

徳政瑞應詩序

天順元年秋餘解組南歸旣抵家閉門謝客郡邑大夫非公事不敢與之會然辱郡守楊公之眷顧拳拳也是歲臘月八日余與鄕人參政陳公謀欲登西山以卜壽藏之地都督翁公聞之與偕遂由盤門舟行而西路未半郡守楊公及之曰吾郡秋及冬雨雪愆期菜麥就荒吾心皇皇靡寧將徧省且謁神以禱不鄙必同往勿辭眾曰諾遂聨舟進維時風日晴明卓午至木瀆捨舟乘肩輿指山之海云庵未及半捨許同云滃興大雪立降須臾盈尺旣至眾大喜翁陳二公出酒賀余舉觴曰才看五馬出便見六花飛誠丰年之瑞可賀也遂足成古詩一章楊與二公皆和韻觴數行楊乘雪夜歸予三人假宿於庵逹旦雪霽成余謀始還圖欲敍其事以傳二公讓予未幾予承召來京不果願然念楊公以豈弟之徳亷介之操通博之學敏逹之才自爲禦史己大著賢聲聖天子復寶位之初重念吾邦之民恐弗得其所暫出公爲守以安之公至未半歲痛懲吏獘從民好惡而興革之境內大治禱旱之誠一舉而大獲瑞應如此與古劉戩之隨車致雨劉昆之反風滅火何殊哉不有述作則天人感孚之速聖天子知人善任之明與公之徳致大驗皆冺焉誠邦人之責也用序之而附以舊詩題曰徳政瑞應公名貢撫州人起家名進士翁名詔宗鳳陽人奉勅總督備倭駐於蘇陳名述郡人擢自禦史之官江浙便道歸故有是會云

鄕國深冬旱賢侯事禱祈才看五馬出便見六花飛山谷嵐煙淨郊原菜麥肥野人歌徳政應不慮年饑

唐氏宗譜序

古之聞人以故而冒他族之姓者有矣而復與不復異焉何也勢與理不同也漢張孟爲灌嬰舍人被其親幸故冒其姓爲灌孟孟之子仲儒以下奕世有聞因之而不能復範文正公二歲而孤隨母攺適長山朱氏遂冒朱姓後文正辭朱歸學於其鄕竟至顯庸卒復範姓蓋張氏被灌之徳旣深而因之且久𨿽欲復之勢所不能文正辭朱之義明學成而仕理固不可以不復也若今蘇州衛千戶唐瓊廷璋之族其亦灌氏之類歟唐氏本薛姓世爲常州宜興西門人薛之先有曰某者姓某女某歸裏中唐氏子某久而無出女之弟某以其子曰興立與姊之夫爲後遂從唐姓仍以興爲名撫育教道靡不周至幸致成立歲丙申五月興以武勇歸附邵元帥屢立戰功授百戶洪武中以年勞升蘇州衛左所副千戶興卒子賢襲賢卒子瑄子璘以次襲俱卒俱無嗣瓊以嫡次弟遂襲其職迄今逾三十年矣在官勤愼有爲軍政修舉士卒愛慕衛長貳曁僚屬以下莫不推重舉於按部使以聞擢掌所印瓊二子曰鑑曰宏鑑早卒宏從師就學克紹家聲瓊固知姓之所自然積世旣久姓氏勲績藏之天府紀之誥勅且百年誠未易復也然其報本追逺之心未始少忘立祠宇則異其室置籩豆則益其數歲時率子婦分奠祠下品饌丰潔跪拜如禮一气感通誠義交至薛與唐之先世必皆感格歆饗於冥冥之中而瓊且不忘所自拳拳於宗譜之修其尊祖敬宗之意何如哉予故序之唐氏子若孫百世之下覽而讀之亦必知所本以圖克承克振也譜之世系次序於左方

璽書錄序

璽書錄錄吾友葉公與中景泰中在邊鎭時與其同事之臣所奉之勅諭並其所受之勅命也國家以儒術安天下凡方鎭之間必參用儒臣錫之以綸綍之華付之以責任之重使其專經略謹節制以圖克濟厥事然非有文武之長才忠義之大節者亦不輕用故用之而多效若與中是已與中初舉進士爲兵科給事中尋升都給事中以深沈英毅之資端方亷介之操而濟之以該博純正之學故運之爲謀猷愼密而宏逺發之於事爲果敢而勇決正色立朝事所當言者蹇蹇諤諤知有國而不知有身家直聲流傳海內敬仰受勅褒嘉推封及親人咸以公輔期之維時邊方多事而獨石馬營諸城孤懸東北尢爲要害廷議以與中爲山西參政賜之璽書往贊軍事自後凡璽書下軍中者事無巨細必及與中所錄者是已時他鎭督理參贊皆用都臺之官獨與中外職若難於爲而與中處之有道區畫措置之有方撫綏禁防之有法故將吏輯睦卒伍精練戎器鋭整城堡墩隘之屬罔不完固他如廣屯儲興學政表節義之類良法美政不能具紀境內丰樂邊塵不驚越四載以憂去人至於今若慕慈母天順初朝廷以兩廣地大民眾難於撫巡特起與中進立都臺往兼二鎭其所建宏勲巨烈未能悉數異時進登臺輔秉樞軸握化機責任以天下之重又不止如所錄而已若與中者誠不愧所學無負朝廷有光於吾鄕也吾鄕古今代不乏賢逺者不暇論若範文正之在當時其所存所行𨿽屢出安邊卒登柄用先民稱其忠義滿朝廷事業滿邊陲功名滿天下千載之下猶景仰羨慕之不已與中當思所以企齊焉敢以此復與中且以自勉

送張維本還鄕序

仕不去其鄕有官守無責任得以養親而慰安其心者惟陰陽醫學官然也自卿大夫以至中外百執事𨿽崇卑弗齊上焉者任大責重其次亦皆有職守責其事功且多逺違鄕土親在不得一歸省親之心憂念其子懸懸焉是則陰陽醫學官之所得者卿大夫以下多不得奚可以崇卑論哉吾友張君維本家世業醫至維本旁通陰陽之術遂爲鄕郡陰陽官守銅章業專門無催科鞠訊之勞無簿書期會之煩鞭笞罵詈之不能加罪罰罷斥之不能及日事其尊君惠庵先生旨甘之奉足以養其志悅其意舉天下之事皆若與已不相關維本自以爲何如哉然君子之仕崇卑非所較也進徳修業盡其職不辱乎其親斯善矣維本進修之道不必求之髙逺難行惟取法於尊君而已尊君淡然布素老於鄕園鄕之人之所敬服郡邑大夫部使者之所禮重四方縉紳士夫之所羨慕非以其髙官大爵勢焰可畏也非以其積金貯玉聲利可恃也亦惟徳足以動乎人業足以濟乎人耳維本年芳气鋭可以進修之時誠能於日用之間立身行已應事接物一惟尊君是效是法則人之所以敬禮羨慕於維本者不衰於尊君斯可謂之克肖矣易曰君子進徳修業欲及時也維本向勗之哉維本比以公務來京師旣竣將還詣予言別予感其尊君之徳甚深遂書此以相之

送楊希仁還姑蘇詩序

蘇庠生楊君希仁讀書積文有志進取𨿽累屈於場屋而修習之功益勤不懈今年春有司以希仁年踰彊仕循例貢京師進試內廷在優等遂爲太學上捨生未幾言於大司成得歸省而卒業焉鄕之仕於京者重希仁之賢繪圖賦詩以餞之屬予敍首簡以爲希仁學問之規予與希仁生同邑居同裏旣親且厚固宜有贈言惜文思荒落𨿽言之而未善也然嘗聞鄒孟氏有曰學問之道無他求其放心而已夫求放心之要有三節嗜欲戒奢靡息遊惰是也人之一心其攻者眾使三者或有一焉則此心日放而不知求其不至於庸人之歸者幾希希仁歸存養省察務俾聲色之娛曲糵之甘不溺乎吾心紈綺之華僕從之盛不畱乎吾心逰觀之美博奕之戲不動乎吾心庶幾靈臺湛然眾欲不侵從而惜分寸之陰加磨琢之功則學益進文益工異時取科第拾靑紫以成其初志不難也不然嗜欲以迷其心奢靡以驕其心荒惰以喪其心𨿽曰仕進有期而欲造乎大賢君子之域得乎況尊君以髙年隱徳居於鄕其望希仁之克肖克承者誠在此而不在彼也希仁其勉旃以副之詩若干首列於下方

西湖別墅宴集詩序

太常少卿四明陳先生惟成致政旣歸之明年愛錢塘山水之勝卜居於杭復卜遊憩之所於杭城之北甘泉之裏名之曰西湖別墅先生日與鄕之耆舊往遊於其間酌酒賦詩以樂太平之盛意甚適也天順甲申八月廿有一日予同寅大參謝公有公事入京之行予與方伯李公謝公大參鄭公雷公髙公盧公出餞吳山驛先生聞之夙興往候邀予輩爲別墅之遊是日積霖初収風日晴朗予輩欣然乘肩輿赴之至其所由小徑入折北度小橋至別墅之堂崗巒隱伏溪流環帶竹樹花卉陰森而佳美堂之四外地隙而淨者皆有軒亭各隨其所宜之景以名屏障之間先生與其鄕人題詠之詩甚多予輩旣周覽遂登崇崗以望則吳山諸峯西湖六橋之勝舉在目前諸公皆恨來遊之晚也旣而先生延入聽琴軒命其子嘉瑞援琴而鼓之和平衝澹眾皆欣然遂復至其堂肆筵敍坐主賓勸酬樂工獻伎眾皆樂滿引不復辭已而先生復吟所制詩眾益樂卽席賦數韻復起步至諸軒亭較壺矢以行酒酒旣勤不覺至醉眾皆曰樂不可極也遂趨出明日先生集諸公詩過予屬爲序夫君子之進退其道一也進而用則行其道退而休則樂其道能知道之可樂則凡得失榮辱皆不足以累其心而吾之所以自得於心者舉天下之物不足以易之先生起家文學歷翰林待詔廣東藩參以至今官文章徳業表表然聞於天下而且春秋尙富精神未衰人方以臺輔爲期先生乃以其子嘉猷髙科顯仕於朝知富貴之不可久處抗然辭歸老於其鄕適際乎承平無事之時而其仲子嘉瑞又能承歡養志是致先生得從容優悠以樂餘年此固上之大賜而先生豈非知止樂道之君子歟彼李文饒爲平泉莊其自序曰出處者貴得其道進退者貴不失時言之似矣而處富貴招權利溺情艸木好奇貪得之不已以至於敗後世君子或譏其愚若先生者抱道徳而戒滿盈辭浮榮而略世故得幽勝寛閒之地日與搢紳士夫陶情於詩酒之間而吾輩乘一日之暇相從而樂之亦得乎張弛之道吾知先生別墅之名聞於來世無平泉之可議而與裴晉公緑墅之堂白樂天香山之社並傳無疑矣予故記之以告來者

大參雷公壽五旬序

曲禮五十曰艾服官政解之者若曰人年至於五十發之蒼白者如艾色歷世變諳人情而徳器已成進而爲大夫以長人使與聞邦國之大事則必明習故事詳審和緩不至於煩民而多事矣此蓋聖人制禮以律天下以節人心使人志意堅彊無躁進之心而有定向耳其或有絕人之資稟出類之才徳無躁進之心而爲功名富貴所逼建勲立業享髙爵於彊壯之年豈非翹然特出之俊傑乎若吾寅友大參雷公景暘是已公舂陵人自少有大志弱冠卽舉正統丙辰進士入翰林爲庶吉士閣老楊文定公以下深器重之公進學益力讀書過目輒成誦作爲詩文迅筆立就翰墨之妙可方古人一時倫輩自以爲莫能及未幾拜大行人使於四方凜凜有淸操歷數載天官知其賢擢監察禦史凡所繩糾不私於法卓卓著能聲公於時方彊仕之年𨿽靜以守官而都憲陳僖敏公輩爭相引薦遂進廣西按察副使凝然風采吏不敢肆而且督師旅以平冦盜大效勞績旣滿考書最復進浙江布政司右參政旬宣教養克舉其職迄今官五轉幾三十年所歷皆大邦大事而公知民隱明典章詳審而不忽和緩而不躁至於臨下折獄一惟以仁厚平恕爲心陰徳及人甚多故民安而事不煩表表然勲業有聞於時一時倫輩又皆以爲莫能及此誠資稟之絕人才徳之出類非翹然特出之俊傑不能也玆當知命之年初度之辰鬢髮未艾而享有金紫之榮三品之貴且神淸骨秀望之如神仙中人賓僚重其賢而相慶之吾知斯往福壽之來川至曰升不足以踰其多而陰徳之報必將葉吉夢鍾賢嗣與夫功名之逺大皆未可量富貴不足道也因書以爲慶

尙節述懷詩序

昔晉陶靖節爲彭澤令以不能折腰鄕裏小人遂解印綬去日詠觴於田園之間賦歸去來詞以著其志髙風淸節重當時傳來世焯焯在人耳目蓋有髙尙之節者薄利祿而不爲有曠逹之懷者樂觴詠以自得孰謂千載之下無其人歟若姚江魏公廷用是已公以儒起家師事國子祭酒古亷李先生得其指授遂舉賢良爲瀧水丞再轉大名之浚縣所至含煦生養有惠及民民甚懷之然其性方剛好辧論古今人物事得失成敗𨿽上官過失亦面折不少遜上官或以吏事督責公公慨然曰吾安能俯首若輩耶遂棄官歸於其鄕以尙節自號賦五言律詩十首以述其懷其姻親太常少卿蒙軒陳先生依韻和之皆燦然情文之可觀也未幾其子瀚舉進士爲監察禦史克舉其職朝廷推恩賜勅封公如其官公於是烏紗豸錦優遊林下而其所制之詩盛傳於時賡和益多積以成捲公不鄙徵予爲序予徧閱之乃復之曰公之作與歸去來詞之意略同而享有之樂過之其詩曰解組賦歸歟城西一艸廬卽歸去來兮田園將蕪胡不歸之意也曰田園應可樂名利兩相忘卽園日涉以成趣富貴非吾願之意也曰花木侵庭積琴書爲客畱卽松菊猶存樂琴書以消憂之意也大略同矣然彭澤環堵蕭然不蔽風日短褐穿結簞瓢屢空而公享有世業潭潭府第錦衣玉食視彭澤尢樂也彭澤性嗜酒而家貧不能恆得親舊置酒招之造飲輒盡期在必醉而公有天祿之養有良田之入家釀而飲終歲不竭視彭澤尢樂也彭澤素抱羸疾門生子姓舁以藍轝而後能出公則髙年不衰步趨彊健輿馬僕從後先呵擁視彭澤之樂何如哉樂而形諸詩樂之至也是則斯捲之作傳播於時足以爲貪利祿戀寵榮者之警戒安知不與歸去來詞並傳於來世乎予故不辭而記之

謝徐用莊序

天順三年冬予備員僉書臺事聞先妣恭人喪蒙先帝詔雍奔喪歸且勅工部遣進士蔡志來營葬事蔡與郡邑大夫詢謀委徐君用莊督工不三月而告成雍得襄事如期越十有一年爲成化己丑予承乏提督兩廣之師聞先考通議府君喪復蒙今上詔雍歸守制且勅工部遣進士張澍來營葬事張與郡邑大夫詢謀又委徐君用莊督工亦三月而告成雍得奉襄大事朝廷天地大恩固不能報萬一言賢使者曁郡邑大夫奉承徳意惟敬惟勤亦識之不敢忘然督工之勞亦曷嘗不知感哉用莊吳縣光福人讀書隱居以畊學自號素爲鄕裏所推重郡邑大夫知其賢彊起爲裏之耆宿持已甚亷而處事至公且平鄕人之有不平不赴訴郡邑而願求直於用莊卽往訴亦皆歸用莊理判用莊求其情是是非非罔有屈抑人遂大化有爭論恐用莊知多自相講解用莊又言於官疏廣水瀆至光福官河民不告勞而濟利甚博其賢名益彰巡撫按部使咸禮重之有所建營悉用綜理無不稱善用是雍之先營兩奉恩典皆委用莊用莊每得郡符卽褁糧束脩以來早夜孳孳若治其家事計工較力罰怠奬勤均而無私人敬且畏故成功甚速而無煩擾之嫌其爲人之賢何如哉古之君子固有退隱於鄕而見重於人者若漢陳太丘之在鄕閭平心率物其有爭訟輒求判正曰寧爲刑罰所加不願爲陳君所短當時重其賢卒謚爲文範先生以用莊較之何讓焉𨿽然用莊一耆宿耳未嘗受人之直而平生所建立卓卓如此而凡有祿食者同於受直何反不若耶河東栁子嘗曰受其直怠其事者天下皆然豈惟怠之又從而盜之予誦其詞服其精切而嘆今之世亦多有焉使天下良有司能亷察如用莊者數百輩薦之於明天子俾得從吾黨之士受職而臨民則吾民其蘇刑誅可免而隆古之治其可復乎因書致謝用莊且儆夫有位

吳門別意詩序

蘇州府學訓導張君廷式滿九載將朝京師也蘇之搢紳士夫與廷式遊而重其爲人之賢者相率繪吳門別意圖賦詩送之以予知廷式爲詳走書來南徵爲序予方勞神於戎馬間日無暇時何暇於文字哉然念往時撫治西江幾十年西江之士由科目出者亦多惟廷式自釋褐至今謹執門生禮不以予官之顯晦而少變蓋彬彬然君子也義奚可辭廷式初爲余幹邑庠生予按治至邑試諸生見廷式春秋捲文思筆法髙古謹嚴因置爲第一及詢學官縣令乃知廷式嘗從臨川吳髙士與弼安成吳祭酒與儉講學又嘗居母憂孝感生瑞竹鄕人稱其爲老學純孝之君子予識之不能忘景泰丙子鄕試江西果擢第三魁春秋經明年會試得乙榜上章乞卒業不允授湖廣桃源縣訓導後以憂去服除攺今任所在以古之善教者爲法日坐講堂與諸生講明仁義禮樂君臣父子之懿治國平天下之道旣嚴旣勤罔或怠逸而且無毫髮計利心以此士出其門者多成材若進士陳策解元賀恩輩比比其人皆感其恩義若父子然廷式經學旣優又善爲古文爲詩歌皆造詣深至四方藩臬聞其名每大比之秋禮幣疊至爭相延聘惟四川湖廣至獨先遂應聘往持文衡操守嚴而去取公同事者間欲行私亦發其姦不容少遂一時淸譽人無間言嗟乎若廷式爲人誠賢矣哉士方讀書講學無不欲登甲科爲美官幸克遂焉立身行道不愧科名與官位者固多而背公植私怠政亂事以得失爲患納結爲能茍祿而幸進者亦不能無此固其人之志有髙下不足怪也廷式發身止一科作官才散階而能自勵其志所立所行卓卓如此世可以位論乎人哉彼胡安定教授蘇湖以體用之學倡諸生出其門者多大材爲名臣數百載之下稱師道得人必曰安定而一時髙科顯仕者或身沒而名卽冺焉是誠不可以位論也方今聖天子在上宵旰求賢執政諸老亦惜才而至公廷式謁選京師必將有遇焉不遇則已使其得遇有官守有言責當展所抱負建明於時以圖報稱以繼賢公卿大夫之躅而尙友乎古人毋自畫曰彼固不可及也揚子云曰百川學海而至於海丘陵學山而不至於山惡其畫也畫斯已矣廷式勉乎哉

送胡共之方伯之任四川序

正統中予與胡君共之一時入臺爲禦史時陳僖敏公掌臺事待予二人加厚俾掌三法司十三道讞獄之奏書予與共之日恭事每四鼓待漏聨步入朝朝罷出則聨騎入臺暮則同散歸閒訪故舊亦未嘗不同往返如是者三載共之勤敏詳愼凡斟酌法律討論詞章煆煉精審長益予良多後予累使出比還與共之皆外補未幾予進官都臺後與共之皆升沈轉遷不一十數年間不過一再會會則未嘗不傾倒話舊也成化攺元秋予奉命有事兩廣時共之爲右布政廣西入疆聞其亷公仁恕之譽洋溢逺邇因卽禮致幕下凡行師機宜多與共之計共之出奇獻謀雅相契合用致肅淸大憝奠安南服而凡區畫軍資賞犒之費驗訊獻馘俘擄之煩一付之共之用周事集而全活甚多有功軍中非淺淺也時予與監軍總戎上共之功迹於朝謂可膺峻擢當大用固已簡在帝心中外士大夫期共之進六卿登臺憲非一日矣今數載始獲一轉左而又道險途去他邦凡廣西兵民老稚文武僚屬生徒吏胥聞之皆流涕日數千人詣臺下乞畱共之不置總鎭鎭守總兵諸公巡按三司皆請予入奏予難之曰君子之視天下一其心而不偏視其民廣西之民得共之固終惠矣然蠻夷已平臨以重鎭民猶易治也四川天下險地自所司乖於撫制趙賊憤起民皆煽動勞師數載始克平一而反側未安者猶或有焉今朝廷裁去總兵巡撫大臣而以共之爲左布政臨之豈非亂後之民休養生息必得安靜出羣之才以專付之與執政論薦之公聖天子簡任之明與將來付托之重諒有在也廣西安能私共之哉共之往焉施其平昔欲有爲而不能專之抱負以大安川蜀之民俾朝廷無西顧之憂荊楚江東無上游之慮經略中原分奠九州島者無顧此遺彼之患則功益茂而譽益彰終必移一方之惠以惠天下四川亦安能私共之哉予所歉然者與共之相知極深而先登有年力未能引之同升視其去不能不污顏耳眾皆曰然遂相與餞之東江驛而書以壯其行

賜老堂詩序

凡人受朝廷賜予𨿽有小大厚薄之不同而賜老爲之最榮也貂蟬之封上卿之拜貴矣然趙孟之所貴趙孟能賤之非貴之眞也萬鍾之享九鼎之奉富矣然任大責重勞心焦思欲求一日寧處亦不易得況望其有可樂之趣哉巡撫南畿都察院右副都禦史畢公文享始以南京京兆尹上簡任進擢斯職歷官有年玆者慨然懷念中州故鄕風物之盛卽上章乞致政言甚懇至上察其誠憫其賢勞之久特賜優詔可之公感上之恩中心甚樂榮還故里其屬郡邑大夫君子喜公得遂初願相率過予徵爲序言予自久抱衰疾累上章乞恩蒙賜兪允致政家居不能親筆硯而感公相知誼不能黙因勉爲之言曰老子云功成名遂身退天之道也又曰知足不辱知止不殆今公之壽始逾知命七年遽得致政榮還又居儒雅重厚多君子之鄕而又俗尊年齒習尙淳厚其優遊自得昌黎韓子所謂坐茂樹以終日濯淸泉以自潔起居無時惟適之安理亂不知黜陟不聞公皆有之矣極天下之樂莫有能過於公者矣況公寛厚正大有徳有量古之大君子也玆還頤養天和精神益康且象賢繩繩其主器己登鄕薦甲科顯揚指日可期公日與鄕之耆舊泛遊大梁山水之間登夷山之址逺覽黃河雄壯之勢縱目騁懷迓承宏休而壽考自中逾上如衛武公如文潞國朝廷將必以安車蒲輪迎致公以平章大事終惠蒼生予𨿽衰病尙當鼓舞爲聖皇得老成大賢之賀詩旣成帙官屬縉紳士夫有作聨書於後

慶南丘錢君壽五十詩序

錫山錢君孟溥今年春秋五十四月廿又五日其初度之辰其子楷榮槪格咸欲捧觴稱慶乃以海虞張堯民所撰君之履歷乞餘言爲介余惟人生百歲曰上壽八十曰中壽六十曰下壽未聞有五十致慶者蓋五十杖於家則亦可以爲壽矣楷榮昆仲此舉亦愛日之誠耳其可辭哉君字錫之磚橋望族別號南丘吳越武肅王鏐十九世孫其先居臨安自俶歸宋冠蓋滿朝子孫散處四方有曰進者由嘉興徙常郡之無錫新安鄕七世祖寛甫富甲鄕邑倜儻好義遇歲荒發私藏活饑民甚眾趙文敏公以種徳題其堂許忠敏公以居徳善俗美其人髙祖士元元溫州路永嘉書院山長曾祖伯剛號文林祖公逹號梅堂咸克承其世徳而創業磚橋者實梅堂也父惟義號閱耕篤友愛之道相厥兄總理家政貲產日裕每歲饑輒發私廩賑鄕民有司欲援例以冠帶榮之固遜於其兄而己弗受人皆義之武功伯徐先生輩咸爲詩文以紀其實至君之爲人頎然其軀鏜然其聲淵然其中不可究極浩然其气不可限量嚴毅而不失其和果斷而不入於固親賢友善惟恐弗及賙窮卹匱不計有無重道誼輕勢利宗■﹝尙阝﹞稱其孝友鄕人服其直諒以先人之居宅悉遜於伯兄而自制產治第於其南因是有南丘之號方其治第先立祠堂於東隅以致追逺之誠武功先生爲作著存堂記慮世徳之或墜則以滋徳扁其堂記之者學士錢公也防侈靡之害徳則以師儉掲於楣書之者太常卿夏公也悔已之不仕而無以行君臣之義於是命次子榮習進士業補邑庠生以圖進用患鄕人之不學設爲義學割其歲収延聘儒彥集鄕之子弟而教之他若處姻戚接賓友𨿽有親疎逺近之殊莫不咸盡其情中其節見人之善𨿽小必稱道之見人之過𨿽小亦戒飭之故凡爲其族人之子弟與夫鄕閭之後生觀君之儀刑法君之言行感君之勸戒而得以入於善者蓋亦多矣至於細行之可稱者又不暇一一舉也玆方值乎知命之年而有四子三孫雍雍楚楚惟詩禮是習豈非積善之餘慶仁者之有後歟余久抱衰疾文思荒落不能親筆硯誠不能爲之文也然重孟溥之賢且嘉楷昆仲之克盡子職克振家聲而榮之進學有成孟溥沐貤封之榮享祿養之厚歷期頤之算皆可待也遂勉爲之書

襄毅文集卷十

●欽定四庫全書

襄毅文集卷十一

﹝明﹞韓雍撰

○序

皇明西江詩選序

余巡撫江西之明年博采國朝江西諸故老之詩得若干帙屬按察副使韓陽伯易大理少卿李公文曜選而正之逾年始成旣壽梓以傳謂余宜序惟詩成文之音可以觀世而知政者也禮曰治世之音安以樂其政和亂世之音怨以怒其政乖而其風俗之美惡教化之隆替功徳之盛衰皆可考焉故自三百篇以下一代之興必有一代之文人才士振其音以鳴於其時從而采之著爲一代之典章彰其休以垂永世稽諸載籍可見已我國家統一海宇川嶽气完列聖相承仁義道徳之燻陶旣深且久故人才輩出聲音大振自公卿大夫以至山林韋布能言之士皆足以追古作而西江稱文獻之邦藝文儒術之盛甲於天下作者尢多若是編之選其所以吟詠性情紀述事物頌歌太平𨿽體制不同而皆溫厚和平沨沨乎治世之音有以風俗之美教化之隆與夫列聖功徳之盛皆非近世所能及於乎休哉然西江一方耳所選僅百年耳而四海之大萬年之運奚止百千倍此況聖天子在位旣頒五倫書君鑑以風天下矣又遣使纂修方輿圖志將有所制誠制禮作樂之時也異時徧采選天下作者之什並斯集陳之著爲今之典章被弦歌宣金石薦之郊廟施之燕射以似以續於億萬年之久以彰國朝無前之休將必有同余心者矣或者曰西江詩派有自來矣昔呂居仁作圖推黃山谷爲祖列陳后山以下二十五人爲法嗣今之所選抑皆嗣其派否乎余曰不然先儒論山谷之詩思多輕浮後山之詩疎於敍事而所列其間亦有選擇不精之辧今斯集所載固皆老師宿儒之作兼盛唐諸家體制而肩摩踵接於今者視昔尢盛蓋宗三百篇之派而頡頏李杜居多豈拘拘山谷後山而已耶又曰詩之義大矣故選爲難知尢不易三百篇之後固莫盛於李杜然不知者猶以優劣論之今之所選果皆精而傳之天下後世能必其無優劣之論乎噫此非余能盡知也擇而辯之尙有俟於知者

文山先生文集序

古今論文者僉曰觀文可以知人夫文者言之精華而言則心之聲也心之所存有邪正則發言爲文有純駁而人之忠否見焉故讀出師二表而知諸葛孔明之忠讀天門掉臂一詩而知丁謂之不忠卒之皆如其言信乎人可以言而觀然校獵長楊等作𨿽工且美而其爲人終不能無可議又若難觀以言蓋必心有定志則言有定論而後見諸行事有定守觀於宋丞相文山先生可徵矣先生負豪傑之才蓄剛大之气而充之以正心之學自其少時遊黌宮見鄕先正忠節祠慨然曰沒不俎豆其間非夫也及舉進士奉廷對識者論其所對古誼若龜鑑忠肝如鐵石已而值時多難詔諸路勤王先生捧詔涕泣且曰樂人之樂者憂人之憂食人之食者死人之事其心蓋已有定志矣志發於言而爲文其詩辭序記等作或論理敍事或寫懷詠物或弔古而傷今大篇短章宏衍巨麗嚴峻剴切皆惓惓焉愛君憂國之誠匡濟恢復之計至其自誓盡忠死節之言未嘗輟諸口讀之使人流涕感奮可以想見其爲人其言可謂有定論矣惟其志定論定故以一身任天下之重盡心力而爲之艱難險阻千態萬狀不憚其勞不易其心旣而國事己去被執久系挾之以刀鋸而不屈誘之以大用而不從卒之南面再拜從容就義以成光明俊偉之事業非其守之一定不移能若是乎傳曰有志者事竟成又曰言顧行行顧言先生有之而視世之靜言庸違者異矣宜其文之足徵而傳世也𨿽然文章傳世以其關世教也使無補於世教𨿽工何益今斯集也傳之天下後世使天下後世之人爭先快覩皆知事君之大義守身之大節不宜以成敗利鈍而少變以扶天常以植人紀以沮亂臣賊子之心而增志士仁人之气其於世教重有補焉故予因按察副使陳價維藩請序其編次之由不辭謭陋而書之蓋將以爲同志勸且爲天下後世之爲臣子者厲也

送大參陳先生還京序

景泰辛未春天臺勿齋陳先生以監察禦史擢廣東布政司左參政命旣下時論率以爲先生公輔器也登廟廊而位臺省爲宜曷使之外補或者曰廣東凋獘之餘治理爲難非老成才望之士不可論遂定是歲冬先生下車其卓越之才亷介之操宜民之政廣人安之蔚然起聲譽明年春前之爲參政者以事逮至京得白復任先生當赴天官廣人數千百羣訴於按部使曁藩臬諸司欲畱之旣以例不可皆攀轅臥轍不忍其去於乎君子徳化感人之速固若是哉先生世家臺之臨海天分旣髙又克勤問學自經史百氏以下無不淹貫工行艸有晉人風致爲詩文援筆立就人莫能及遂以詩經登宣徳庚戌進士第出爲江西新城永新令所至善政善教足以追配卓魯民至於今戴之正統壬戌春官禮致考會試去取至公士論服之遂擢監察禦史未幾出按四川鋤彊擊貪百司有不任者𨿽髙爵寵祿必罷黜之憲紀大振卓然有古禦史風還朝值閩冦叛逆王師下討之前之按部者率坐累先生奉命以繼躬介冑冒矢石日與主將運畫籌策元惡旣授首其迫於賊勢賴先生以生者甚眾於是謹關譏撫困窮革獘政吏畏而民懷之姦宄不敢肆屢以奉使稱旨見褒末再考績有廣東之命蓋今之爲縣令而擢禦史者固少禦史未滿九載而擢參政者亦不易得先生非士流之超絕者歟濱行同寅諸公繪圖作詩送之以余忝第壬戌春闈爲先生所取承乏內臺從先生後出按江右嘗歷新城永新今又同官嶺表知先生履歷爲詳俾爲序以贈惟君子明體適用之學足乎中而應乎外無施不宜若先生者牧民而民安居風憲而憲紀振佐大藩而藩政舉𨿽席未及暖而所得若此孔子曰如有用我者期月而已可也三年有成先生孔子徒也其所得宜若是乎𨿽然先生至廣廣人之幸也今復去無乃不幸乎聖天子中興圖維治理方簡老成才望之士以爲股肱耳目以先生文章徳業聲望在下斯往也簡在帝心廟廊臺省之擢於以収天下之公論而答天下願治之人之望也審矣是𨿽廣人之不幸實天下蒼生之幸也遂再拜書以俟之

送憲使馮公考績赴京詩序

禦史憲司皆執法官也禦史執法於內憲司執法於外皆朝廷綱紀耳目之任凡政治得失得以論諫生民利病得以興革刑罰枉抑得以伸理百司吏之亷貪賢否得糾察而進退焉非若他官有越職之嫌也然士君子讀書出仕率欲一躋斯任行其道而展其志或不可得有能兼得之而足以勝其任焉其難矣哉金華馮公孟英早以練逹之才端謹之行爲監察禦史嘗出按閩陜諸處所至剗民患剔吏蠧扶植風紀卓有能聲正統戊辰秋以廷臣薦擢按察使於廣東旣下車值盜冦叛逆脇眾逼我城邑拒我官師民心惶惶亦懷疑二公與二三重臣畢智殫慮凡戰守之法弭盜安民之策斷斷而行之元惡遂授首盜旣平公濟之以寛撫之以仁於用刑也持平恕詳推讞寃抑多所雪於持已也嚴矩度堅節操一介不茍取與夫鋤虐而擊貪革姦而袪獘皆足以厭服人心嶺海之間吏畏其威民徳其惠若公者可謂得憲臣之體者矣𨿽然世之爲憲臣而克舉其職者鮮矣其有慘刻以逞其威貪黷以喪其守者視公不能無愧焉昔劉伯宣爲浙西憲使嘗曰近年執憲者惟知威人以刑而不誨人以善張文忠公善其言柳玭爲嶺南節度廨中橘熟旣食納其值於官史書其事千載之下使人景仰公視古蓋無愧矣今年春公三載秩滿朝京師同寅諸公繪圖作詩餞之謂予宜有序言嗚呼以公之才之行斯往也受知當寧廟堂之髙必有以處公者矣於是乎書

送憲副傅公考績赴京詩序

風憲百寮之表率也凡今天下百司庶務舉其大而言之曰軍旅曰錢谷曰刑獄軍旅逼撓吾得以律之錢谷出納吾得以察之刑獄失中吾得以正之凡可以利國利民者吾皆得行之百司庶職之吏視吾爲凖則焉其責重其任專非其人未易稱也金臺傅公景亨警敏而剛介練逹而深沈早舉鄕貢進士卒業大學永樂中拜監察禦史嘗出按陜右鋤彊擊貪扶善植柔陜人安之旣代歸思之不能置朝廷徇其情拜公按察僉事往治之律己旣亷而又習於法令勤於聽斷兩造具備之間片言未出而己得其情畏其志僚屬以下嘖嘖嘆服滿九載升按察副使以丁內艱調廣東旣下車值海冦竊發攻掠郡邑公與藩閫重臣夙夜在公嚴守禦申法令張聲援練兵養鋭一鼓而盜冦殄滅逺邇以寧朝廷旌其勞賜金帛以奬勵之公旣拜受賜行部所至煦枯振敝扶顚持危纎悉不敢懈至於執憲度振風紀聲望凜然憲長貳以下莫不羨公之才而惜公之未克大其施也𨿽然楩楠杞梓美材也長於窮山大谷之間鼓之以雷霆潤之以風雨無牛羊斤斧之戕害歷歲旣久幹雲霄而成合抱匠石遇之知其爲美材焉棟梁之用不疑也以公練逹之久賢勞之著其大用安可量乎故予始舉百僚之表率以告者見公之克舉其職終以木之美材爲譬者以公之逺大未艾也因其考績赴京之行遂書以冠羣玉之首云

送僉憲樂公考績赴京詩序

玉爲世之至寶也蘊於璞而不器於宗廟則人未知其爲寶然光輝外著莫能掩匠石遇之從而取之爲瑚璉爲圭璋然後知其爲至寶焉士君子讀書明道出而致用命或蹇微官薄祿滯於下僚猶玉之在璞也然其立心制行抱負設施足以流聲而振譽猶玉之光輝外著也大臣公於薦賢舉而置之廟廊之上方嶽之間其道徳功業足以澤生民而垂後世豈不亦猶玉之遇匠石爲瑚璉圭璋而後知其爲至寶也哉吾寅友樂公象幹世家吉之西昌學博而識敏志端而器閎早歲以儒起家爲湖廣憲幕其亷潔之操闓敏之才自按部使憲長貳以下率禮重之聲譽大振受知於大宗伯臨川王先生疏其名以聞拜僉憲浙江以丁外艱攺廣東廣東僻在南服憲度寛弛金珠犀象香藥之利足以蠱動人之心志是以宦者樂從而貪黷者望風相習民之凋獘甚於塗炭象幹至正已以先之常祿之外澹然無欲所謂金珠犀象香藥之利未嘗入於目而動於心吏有幹其紀者置之於法不少貸由是逺邇聞其風畏其威莫不震懼亷者益勸貪者斂焉不敢肆風紀大振民賴以蘇至於革姦獘理寃抑扶善柔罔不恪盡乃心若公者可謂克舉其職無忝宗伯公之薦與朝廷之簡任者矣於乎習俗之下士多不克自振一有官守言責率貪嗜利欲不暇計其義卹其名𨿽筐笈已充亦不知自足卒之敗身覆家爲鄕邦之恥終身之玷亦不知自悔象幹之所守所爲乃如此使天下皆若人者之持憲焉民其有不安而世其有不治者哉予將望其上結主知登庸廟廊大有爲而加惠於天下也於其考績赴京之行書爲詩之序以俟云

送僉憲吳公考績赴京詩序

國朝列聖相承旣以文教綏輯海內而於武備尢惓惓焉者古人安不忘危之意也武備之事莫先於實部伍部伍實而後申號令習戰陣明賞罰有所施焉不然𨿽良平之智孟賁之勇亦難於運用也於是著爲令凡天下衛所軍士之缺伍者所司籍聞命廷臣每省會舉禦史淸理之禦史則賜璽書以行行之旣久部伍實而軍政修法莫良於是矣吾寅友南昌吳公伯輔起家太學生爲山東登州推官其理民之仁用刑之恕亷恭端謹之操愷悌敏逹之才卓然有聞於時用受翰林學士陳先生薦擢廣東按察僉事適司淸理之任廣東僻在南服山海之險瘴癘之惡宦者畏之公夙夜恪勤乃職𨿽海外窮荒之域巡歷必至克秉憲度誅鋤姦宄擯斥豪右其於淸理之事尢惓惓加意能使耒耜之民不陷於戎籍而介冑之屬卒歸於戎伍事旣允濟民不告擾公可謂足稱任使者矣於乎披堅執鋭櫛風沐雨戍守攻戰之役旣艱且勞而加以掊克聚斂之徒以厲之終歲勤動凍餒不能免此民之所以難於從戎而吏受其賂者又爲之蔽焉使無憲臣以淸理之其不至於部伍之空虛哉此吳公之績所以可書也公將考績天官因序詩以贈天官其必奏公之績最而進公於顯榮之階乎姑書以俟之

慶栢軒先生致政榮歸序

景泰癸酉夏太子太保兼都察院左都禦史姑蘇栢軒陳先生有風疾不能造朝上命醫診治之數閱月未瘳先生上章懇言臣年逾六望七衰病日深誠不克事事乞骸骨歸田裏上慰畱之者再因察其誠憫其賢勞之久不忍煩以政乃賜優韶可之寵賚有加給驛以歸朝之縉紳大夫士皆賫咨涕洟曰先生君子人也當於古人中求之其立朝事君早夜孜孜百寮以肅百度以貞而容徳恕心人方之藺相如於定國其出鎭關中經理區畫知無不爲民病以蘇兵威以振而二十載之間西戎畏服邊塵不驚人又方之韓琦範仲淹先生誠當代人物表表然不易得者也柰何求去乃相率祖餞於都門之外冠蓋如雲觀者塞途人皆爲先生榮雍聞之獨憂且慶焉仰惟聖天子中興致理匡復惓惓焉圖惟老成是資先生之才徳聞望巋然今之老成人也上方倚畀爲腹心股肱而先生遽休退此雍所以憂然先生歷仕五朝餘四十年秩登一品功名事業銘鼎彜被弦歌者多矣而當衰病之年能不貪戀爵位決然引去此雍又爲之慶焉蓋不彊其難俯徇其情朝廷禮大臣之仁而知止足之道得始終之宜又君子守身之義君臣之間仁義兼得之矣於戲公道維持天下之大具也凡縉紳士夫之考論人物君子小人莫逃乎公論先生幼而學壯而仕功成名遂而退而君子之譽人無間言百世之下必有能辧之者先生自以爲何如也先生休矣勉進藥石康復有期鄕之同致政者有大宗伯楊先生大理丞仰先生輩皆耆舊也暇日錦衣玉帶會晤一堂之上或泛遊湖山之間唱和勸酬以樂餘年非但足以警士風而惇薄俗後世談耆英之會將不言洛中而言吳中矣信乎其榮也𨿽然古之聖賢未嘗一日有忘天下之心先生固榮矣雍恐旦夕之間動當寧之思來驛使之召先生亦必爲蒼生起以終其事業此雍之願望也雍也鄕之晚輩向爲臺屬庸塞直戇不能俯仰於人人多鄙棄獨辱先生知遇教誘扶植甚至幸致同升古人云士爲知己者死又云遇以國士報以國士雍旣無能以死報而待罪一方又未獲親炙先生以求教益因致一言以寫感仰之忱斯言也非雍一人之私言天下之公論也

贈太子少保兼都察院左都禦史蕭公起復赴京序

凡天下之事有經有權經者萬世之常道而權者一時之變禮夫三年之喪聖人稱情而立文百王之所共古今之所同常道也人子居之有膺國家眷遇之隆倚注之重者或抑其情節其禮俾起復視事此以義斷恩禮之從變而非孝子之本心然非其一身之去就系天下國家之安危不宜一日去君之左右詔屢起而辭屢不獲者亦未可也景泰四年冬太子少保兼都察院左都禦史廬陵蕭公拜職未幾聞母夫人喪公哀毀幾絕上章乞守制上詔公奔喪奪情起復公再上乞終制上曰君命爲重不可再辭公欲又上凢交遊公卿大夫皆慰之曰公之職古禦史大夫三公之職也先是虛位而難其人上未輕授公起家刑曹郎不數載累遷至掌廷平遭逢聖明眷注隆重故拔之於羣輩之中付之以紀綱之柄蓋以紀綱之理亂天下國家之安危系焉耳況時維多事上方日進股肱耳目於左右以商確大政公宜思所以副又況立身行道揚名顯親爲孝之大公宜思所以圖公不得已乃冒風雪匍匐以歸喪葬悉遵禮制旣襄事猶徘徊哀慕寢於苫不忍去鄕之耆舊與凡官於其土者憐其孝亦率以公卿大夫之言彊起之公始治裝就道予忝從公後奉命撫治於玆乃追而送之告之曰忠孝立身之大節也然必能孝而後能忠孔子謂君子之事親孝故忠可移於君公孝矣忠其盡心已乎心主一身而根萬事可以爲忠爲姦爲君子爲小人在邪正轉移之間耳公自始仕至今立心光明正大而濟之以宏博之學卓越之才故蘊之爲徳操仁恕而亷介著之爲功業聞望炳烺而俊偉天下之士聞下風望餘光者莫不景仰以服其心之正公能始終其心庶忠可盡而古人可追焉古之人若臯夔稷契伊傅周召以至韓範富歐司馬光諸君子徳業著於當時而垂休永世亦正其心以忠其君耳未必不可及也公行矣正色立朝樹風聲揚憲度大盡匡救獻替激揚繩糾之職致吾君比隆古之大聖而羣賢彚進百辟奉職姦佞之徒悉屛以逺於以順四時和陰陽制服四裔康濟天下使天下之人皆知朝廷有人而百世之後景仰其忠若古之君子重有望於公一正心之始終焉董子曰正心以正朝廷正朝廷以正百官正百官以正萬民正萬民以正四方𨿽曰告君而凡爲臣者皆所當勉故書爲公勸且以自勵云

慶大司冦楊公序

今制惟武勛得襲蔭文臣惟公孤元老秉鈞軸者歿則錄其後亦文階止其身耳其有身位上卿而親拜恩命俾子若孫得世襲武職非其才兼文武出將入相有大勲勞於國家者不能此錢塘楊公所以官至大司冦而其子堣又得新安衛世襲千戶有由然也公初以明經起家賜進士出身第一其充實之學典雅之文經濟之才固已卓乎不可及矣及爲秋官屬遂受知上皇簡命整飭西北邊備旣而滇南隴川夷肆爲邊患又兩命佐大將南徵公嫻於武事其於攻戰之具坐作進退之法大將監軍使以下惟公言是聽以行而公不避艱危躬介冑冒矢石督視惟謹𨿽所指摧陷而在公麾下者未嘗妄殺戮所獻俘亦賴公多全活旣克淸大憝邊陲悉平凱還論功進少司冦未幾閩浙廣東西盜冦竊發蔓延西江四境鄰境二三邑率被其屠城據地以張妖妄境之內乘時倡亂者亦蜂起攻刼將構大患上皇復命公撫治公至簡將士募義勇嚴賞罰授以成算而進之殱其渠魁招輯其羣黨數月境土悉復姦宄不敢肆公復巡行列郡修城隍繕甲兵問民疾苦與其便利而興除之政化大行境內宴然今上嗣大位嘉念之遣使奬勞召還進大宗伯尋以南京國家根本重地而臺省多闕正員屬意惟深乃簡左右嘗托以腹心者往治職遂攺今官公感荷知遇掌禮掌刑寅恭明允大有報稱至於詳讞大獄拳拳焉求生於死夙夜罔敢懈上益深眷注以爲上卿職固重矣然其才其徳所宜授終未足以酬其勞遂復有新安之命於乎臣子報國之心不以久而或怠而朝廷報功之典不以久而或忘孔子曰君使臣以禮臣事君以忠於斯驗焉抑嘗竊嘆公父子顯榮矣公之弟彥理又舉進士爲禦史猶子埏亦領鄕薦駸駸有祿仕天之厚於楊氏一門豈無所自耶昔公之先大夫以淸徳正學累掌郡邑教諄諄造就士類周其貧困啟其蔽惑𨿽郡邑素皆乏科後多相繼登第爲顯官人感其徳祠而祀之故至於今旣榮被追贈而慶澤及於子孫又如此其盛蓋陰徳之報不爽也史載竇禹鈞有陰徳嘗建書院聚書延師以教四方孤寒之士無供須者咸給之後五子皆登科八孫皆貴顯有爲尙書參大政者此固公之先大夫已身親行之而公於今且有不妄殺求生之仁則楊氏陰徳非若禹鈞一世天之報楊氏殆末可以世計而公之名位所進亦末艾也書而俟之以慶焉

贈都憲余公之京序

景泰甲戌三月旣朢都禦史豫章余公持敬旣終制將朝京師予同寅且厚乃率賓屬餞之西江第一之樓告之曰今之人臨岐判袂率執手敍繾綣無益語吾徒大臣也大臣位髙責重當恆以報稱言奚必效庸眾人之態乎仰惟國家列聖嗣興丕圖治理惓惓焉簡賢以匡輔凡公卿大臣之選必試之諸艱徇之僉論而後任之非其人不輕畀而崇爵厚祿待遇之禮視古亦有加可謂選之精禮之優矣精選而優禮其責望固深公大臣也往哉其思報乎況臺憲爲天子耳目進而立朝總綱紀之柄肅百寮貞百度大政大議無一不當預出而分命元元之戚休吏治之純雜百爲之臧否無一不當問以行可謂付托重矣付托重則責望愈深公臺憲也往哉其思報乎又況公昔事上於藩邸其端重之徳宏博之才忠愛之誠荷知遇有素今上方以老成故舊爲腹心股肱而專倚注之倚注專則責望益深而不輕公故舊也往哉其思報乎夫以故舊爲臺憲大臣誠千載之遇固宜思所報報之之道孔子所謂敬其事而後其食司馬公所謂專利國家而不爲身謀是已𨿽然古之君子欲圖報也未嘗不以天下爲已憂故先正嘗曰居廟堂之髙則憂其民處江湖之逺則憂其君今天下之事上固與誠臣元老處之有道矣然安不忘危猶有可憂者焉使吾徒能因其憂以爲其所當爲同心戮力以措天下於泰和以致吾君比隆於古之大聖罔俾聞人專美前世庶不負責望之深意也予謭薄待罪一方不克效分寸裨補夙夜凜乎鰥曠之懼恐不免爲庸人歸故因公行致夫丁寧且以自朂云耳非敢責人而忘自責也公其樂於聽聞以副天下之仰望哉公曰諾遂爲之書

壽漁樂陳先生七十序

蘇之練川有隱君子曰漁樂先生讀書好古不屑屑仕進今年春秋七旬七月四日乃初度之辰其子述爲監察禦史奉璽書淸戎籍於江西歲以例還京便道故鄕適逢其期於是率子弟奉觴爲壽繡彩相輝裏閭交慶人皆以爲先生之榮且樂也夫洪範五福以壽爲先然不可必得杜少陵謂人生七十古來稀信乎其難得也得其壽者有矣或困窶無甘旨之供煢獨無子孫之奉未足爲榮樂也甘旨子孫之供奉者有矣或子未仕而身末沾恩子不肖而身已癃疾未足爲榮樂也子仕而克肖身榮而無疾者有矣仕或去千萬里數載不得一歸省子職曠而親心憂亦未足爲榮樂也今先生屆古稀之年拜推封之恩峩冠博帶豸繡煌煌而孺人偕老康彊無恙日享甘旨之奉述在江西亷公勤敏憲紀克振數十載之間之戎籍通賂以欺蔽構訟以誣執者肅然一淸民不告擾吏罔敢肆十三郡之縉紳士夫髫童毀齒皆嘖嘖嘆服以爲前此所未有歲歸又得親奉壽觴於膝下以遂天倫之歡人所難得者先生蓋兼有之矣何其榮且樂也𨿽然述所欲榮其親樂其志者蓋末止此獨念不肖才智淺陋聖天子不以爲不可而授以淸要之美官付以巡撫之重寄夙夜警惕圖惟報稱之未能親在故鄕亦未敢言而定省曠焉臣子之心視述行不能無動也余與先生同鄕且知述爲深於其歸也用序其槪兼析少陵詩爲韻賦五言古詩七章以爲先生壽述倘出餘言於座側先生其以爲然而樂於聽聞哉凡吾鄕之先逹其必有倚而和之以壽先生者哉

送簡庵黃門先生還京序

正統丙辰冬雍弱冠入京庠爲弟子員貧且愚不能自立所交遊多損友遂流蕩懵然無向學志幾一載簡庵先生居前輩見而憫之謂或可進乃引之同齋居朝夕誨勵解經書正文字以期有成雍始習舉子業而凡誦讀之書文與夫日用之資皆出於先生然旣貧大爲人所惡多加賤辱先生恆扶持保護焉辛酉秋當大比按部使試之進在行列又爲人阻拒先生周旋委曲以處之雍始克從多士行旣幸領鄕薦先生督責益嚴明年幸取進士此皆先生之功也雍旣備員爲禦史無通博練逹之才於官守言責之所當爲不能自效先生拳拳勉以盡職盡忠滿二考得書稱遂出補外臺尋蒙恩拜今官待罪於玆又三載矣任大責重而才智謭薄所施爲多戾中道先生在朝有所聞𨿽逺隔率以手書誨之過者損之不及者益之未盡善者規之幸今得茍免刑罰亦皆先生之功也於乎雍自幼而學壯而仕以至於有今日皆先生之功微先生則歸於下流久矣先生莫大之徳雍焉能不之感哉傳所謂微夫人之力不及此志所謂浹肌膚而藏骨髓詩所謂中心藏之何日忘之雍皆有焉𨿽然感之深者報必切先生之大徳固深感矣而圖報未能能無愧於心乎孔子曰以徳報徳衛武公曰無徳不報亦惟銘之心鐫之骨沒齒不忘云耳今年先生還自奉命代祀江瀆之神便道豫章侍教未久而復別去雍旣乞諸名公詩文壯行色矣然終不能寫雍之心故敢自述悃愊以表之非敢言文也

再宿蓮塘唱和詩序

景泰四年冬予巡撫至弋陽晉訪大理少卿九川李先生於林下因同宿蓮塘唱和有作九川序之詳矣明年九月二日予復至聞九川有鼓盆之戚乃於政暇再造以慰之焉九川與其兄漁隱先生具尊俎酌予薄暮九川送予道蓮塘值雨不能行遂畱再宿復以唐人宿僧寺詩韻各賦七言近體二章俾其子孫歌以侑尊主賓歡甚皆酣夜半始寢曁明旦漁隱復來酌別亦和其韻已而九川送予至小篛郵亭屬之曰蓮塘小剎不見重於世久矣邇年來辱公兩至皆畱題山川艸木光輝聿增願序一言以傳俾後人知斯文佳會於斯而樂於斯也予復之曰人生交遊聚散靡常予自正統壬戌入內臺從九川之後爲忘年交數載之間奔走宦途往來每不相值今待罪於玆三載矣才得一再聚首而賢昆仲情意藹然禮容周至相與歡洽勸酬足以敍故舊之情釋睽違之思誠斯文之佳會可樂也然二先生問學老成文名重於時故其唱和之作溫厚和平沨沨乎大雅之音而予以謭陋之辭亦得廁名於其間相與優遊詠歌足以養其性情發其心志謂非斯文之佳會可樂乎況二先生徳行道義聨芳並美而漁隱養髙林泉不屑屑仕進九川官至列卿功名事業炳烺俊偉乃能急流勇退以全始終之義使予後生晚輩得相從講明出處進退之大節足以開其茅塞絕其鄙吝而擴充其所未至斯文之會信乎佳且樂矣序其詩以傳宜也𨿽然古之君子以天下爲已任其憂樂也不在已而在人故鄒孟氏曰樂以天下憂以天下範文正公曰先天下之憂而憂後天下之樂而樂今聖天子在上朝廷淸白百辟奉職海內乂安四裔賓服而江右大藩被沾徳化之深亦幸無事故予輩得與斯文良契樂於休暇之日固皆上之所賜寧不知所感耶噫感恩圖報臣子職分之當爲而流連忘返古人之所戒戰兢惕勵古人之所警今二先生出處進退之節固無庸議矣使予不能戒所當戒警所當警隳其職而緩其報則唱和之詩非惟不足以傳後人將訾而議之此在立志何如耳用書以自厲詩凡若干首列於左方

慶務軒先生壽六十序

吾蘇城之東巨室𨿽多而文獻故家莫盛於陸氏陸氏昆仲𨿽皆賢比年來凋謝殆盡而齒徳兼尊莫逾於務軒先生先生今年歲周一甲子十二月甲午其初度之辰雍也鄕之晚輩荷先生啟迪有素宦遊於外不獲從頌賓之後想其冠蓋如雲日輳華第樽俎雜陳弦歌疊奏斑斕繞膝捧觴爲壽先生之心甚樂也乃繪圖而序之曰惟古人以百歲爲上壽八十爲中壽六十爲下壽然不可必也壽且不可必況於樂乎得其壽矣或立錐無地擔石無儲冬暖號寒年丰啼饑不足爲樂也壽而富矣或煢煢孑立形影相弔後顧乏嗣嗣而弗肖不足爲樂也壽而富且有子矣或孝友不修於家徳義不稱於鄕蜂蠆其毒豺虎其彊斂怨召禍干犯憲章亦不足爲樂也惟先生讀書明理於前古當今致理之具洞然於中有田有桑衣食丰贏賢子賢孫克紹家聲太孺人在堂共爲子職日奉甘旨能養其志友愛諸弟篤於天常撫其遺孤咸克成立鄕之人鰥寡孤獨顚連無告與婚喪不能舉者賑卹扶持成之惟恐後其秉徳執義大爲縉紳士夫所推重省耕課子之餘日與二三耆舊泛遊於湖光山色之間鳴琴酌酒詠歌聖天子之大徳澹然不以名利累其心而當杖於鄕養於國之年童顏鶴髮康彊無恙人皆慶而頌之先生之樂眞可樂也或者曰兼善天下君子之志也先生壽且樂固善矣然蓄而不施獨善其身可乎雍曰不然古之聖人不屈潁陽之髙者以其無用以爲用無爲而無不爲也今先生抱致理之具兼孝友徳義之行而逺引若此可以亷貪可以惇薄其有功於世教也大矣視世之奔競利祿私心慆慆無所裨益而止足不知斃而後已者賢不肖相去逺甚若先生者殆古之逸民與古之逸民特立獨行非一也若周黨之散財宗族徐穉之徳化閭裏夏統之養親以孝戴逵之琴書自娛先生蓋兼有之矣其所以綿福祉享天年等而上之將不止於上壽而已也詩曰不虧不崩不震不騰三壽作朋如岡如陵又曰俾爾昌而大俾爾耆而艾萬有千歲眉壽無有害三復爲先生祝因書以貢

送李咸章還京詩序

今聖天子嗣大統网羅英賢作新士气首韶天下守令各舉懷材抱徳之士於其鄕貢諸吏部而試用之於是吉安郡守以泰和李咸章應詔以聞咸章處州太守之子今少保大學士陳先生之壻也承家庭之訓有年矣讀書績文履道植行孝友稱於家義讓稱於鄕鄕人化之勃勃起時名斯舉也人皆以爲宜旣天官核實其行進試內廷敷陳條答數千百言足以裨益時政遂褎然擢髙第試事春宮去年冬奉使嶺南便道故鄕玆竢事還京與予邂逅甫卽之溫然叩之鏘然大非流輩所能及信乎有司之舉明天官之試公而家庭之訓有驗也孔子曰魯無君子斯焉取斯夫體諸身者謂之徳見於事者謂之才朝廷以此舉士士以此進豈直美其名以爲仕進之階固將望有其實以爲致理之具焉然古者才徳爲一而後世爲二兼之者恆鮮士旣以此進當以古大賢君子自期進進不已使名實相符隨施而宜可也譬之馬焉駕鸞輿屬車淸道而行固稱調良之驥至於用之戰陳施之校獵非絕塵駿足不足取勝而獲多是知二者固不可不兼然驥之可稱則以徳不以力也往哉咸章駸駸顯榮矣古大賢君子未必皆出於科目亦未有不可企及者在士之立志何如耳況少保先生之道徳功業文章譽望聖天子之所倚毗百辟之所承式海內元元之所仰戴卓然冠世之大賢君子也凡縉紳士夫聞下風望餘光者莫不感發興起而出其門者皆黽勉盡瘁求以償其知遇而無玷又況其家之子壻當何如耶勉旃咸章上論古人若李沆之風範端凝若李諮之苦學奉親皆以徳而顯者也又若李漢之文章無玷於昌黎此皆咸章之先世也勉之庶乎其可也因書贈行以詩系之而屬能賦者繼之

送憲使馮公致政榮還序

予友金華馮公孟英亷察廣東之三年喟然曰吾年逾六望七日就衰病尙可勞職務不思休田裏樂桑梓耶乃言於天官天官不之許移檄於巡撫少司馬揭公司馬公曰公外臺老成也其徳器材智其風裁聞望足以肅百司而澤羣生況精神康彊民方望終惠柰何去時予同官亦率寮屬以民所願畱同官所不捨之情往白乃獲畱明年公復懇辭曰蒙不鄙賜畱柰衰病日侵誠不克事事決欲去司馬公不能彊乃以聞得致政還故鄕於是同官嘆其失賢憲長民嘆其失仁父母欲復畱不可得而公得遂所圖欣欣然再拜謝若馬之脫羈鞅若鳥之出樊籠若饑渴之得甘飲食又若釋泰山重負而逍遙翺翔於天風之外八極之表也遂買舟以歸道洪州與予握手敍契闊甚歡於乎禮義亷恥人之四維士君子幼而學壯而仕功成名遂而退始終之道也而世之都髙爵享厚祿進不能以禮退不能以義惴惴焉衰髦幾死而猶孜孜顧戀斃而後已蕩然亷恥之不卹者蓋比比也公乃獨能堅求退以全始終之道禮義亷恥蓋得焉公還林泉之間優遊暮年與鄕之耆舊續香山之圖序耆英之會暇則乘肩輿遊金華尋赤松之仙迹登涵碧挹東萊之遺風又從而駕扁舟泛繡川之波乘蘭溪之流招釣叟而侶白鷗倒淸樽而歌太平以答聖天子優老之盛心則人將望之若神仙而歆羨之鄕之縉紳耆舊以吾邑有旣仕而來歸者爲榮觀鄕之後學子弟親炙模範率感發興起而進退以禮義而凡惴惴焉衰髦幾死者聞公之風亦必羞愧俯首知亷恥之足卹力求引退之不暇也則公之歸有益於世教也大矣視彼孜孜顧戀斃而後已者其賢不肖何如耶古云知足不辱知止不殆三復頌公因書贈行又從而爲之歌曰浙之山兮蒼蒼浙之水兮泱泱桂爲楫兮蘭爲航美若人兮歸故鄕又曰浙之水兮駛馳浙之人兮來歸浙人之喜兮廣人之悲尙有甘棠之政兮以寓夫禺山之思旣歌又屬能賦者繼之以詩

送趙進士還京序

世以明經舉進士者多矣而或未能皆優於詩能詩矣或放其心而矜已傲物不能免人之議能謙矣或忘其身而貪利黷貨不能免人之鄙卒之有官守有言責亦多不克令終夫明經所以養心而檢身固若是乎其有不若是而人不之鄙且議者於進士趙克周見之克周世家蘇之昆山資偉而气充性敏而學勤以易經登甲戌髙第其於吉凶消長之理進退存亡之道固已玩之精而尢工於詩自奉使來西江甫三月所至觸物感興輒迅筆而成幾數百篇皆不失乎性情之正可謂經明而詩優矣然克周自視則歉然恂恂謙恭動合禮度不見其有矜傲之容至其自守則介然凡所■﹝貝鬼﹞遺一無所取不聞其有貪黷之名自三司長貳以下非惟不鄙且議而敬重有加若克周之所存所行異時有官守言責必能克修其職有光於吾鄕也審矣吾鄕古今代不乏賢逺者不暇論若範文正之忠義勛烈百代人物也吾與克周皆當師焉師其人而務企齊在壹其志耳譬之泰華之巓望之巍然以髙且崄能始於跬步積日不息𨿽無人策引其巓可至壹其志故也不然憚其勞辭其勤中道止之巓不能至焉克周其勉之哉余嘗慨世之鄙夫志不壹者非但不能至也方其始仕欲釣顯位多矯情而幹譽欺世以盜名不知者眞以爲良及所釣旣得凡可以爲身爲子孫計者靡不爲君子恥焉克周其戒之哉詩曰靡不有初用書以厲克周且以風有位者

送楊憲副之廣東序

大司冦錢塘楊公之弟彥理以監察禦史擢廣東按察副使將之官道出洪州余辱司冦公知愛久而與彥理有同寅之舊且嘗官嶺南知其地俗民吏爲詳可無言以爲贈乎仰惟國朝分道理天下必設按察之官崇其秩重其柄使亷察一方豈直提刑已哉蓋欲其肅吏治而安民生也夫吏不肅則剖削之虐滋民不安則冦殺之患興而皆系乎按察者得人與否故嘗簡任焉況嶺之南方數千里其地有山海之險阻民有黎徭之頑悍而其產有珠玉犀象之珍奇往年牧守吏多肆貪黷於珍奇之產剖刻剝削不充其筐笈不已而視頑悍之民失其所拂其性若罔聞知不加一綏輯故多相聚依險阻之地冦盜賊殺以干大刑朝廷固嘗肅之安之矣積習旣久久而復作故按察之任簡尢嚴也非其才且賢者曷能舉斯職哉彥理起家明經爲名進士爲良禦史誌操端謹動循矩度嘗奉璽書淸戎籍於廣東凡三年不憚險逺躬履其地盡心力而爲之凡所繩糾肅淸皆當乎人心吏畏其威民懷其惠賢聲播聞迨今稱頌不能已斯往也駕輕車就熟路肅之以素振之威安之以久孚之惠必使貪黷之吏滌過洗心罔敢縱肆而頑悍之民歸向順服不復傲化偭仁以勤刑誅則按察之職誠克舉也審矣尙何虐且患之足慮耶然予將少進焉夫千里之驥不圖安於百里非故好逺而惡近也彼其足力固將有所展焉耳以彥理之賢求彥理之志其不圖乎近而忘乎逺也必矣尙當夙夜策勵盡其已能勉其未至使不用則已用則必能當國家之重寄建崇勛樹偉績儷美司冦以収天下之厚望富貴不足道也傳曰有志者事竟成遂書以贈其行

慶簡庵先生升都給事中序

古之君子見道明而信道篤富貴聲譽未嘗容心於其間故其未得也處之泰然不汲汲以求進旣得也盡所當然不皦皦以沽名蓋求進則亷恥之節虧沽名則忠愛之心僞而皆有背於道故古之君子不爲然進𨿽不求而益顯名𨿽不沽而益振者公論之有在也千古一心今豈無其人哉若吾師簡庵王先生是已先生初舉進士擢工科給事中景泰元年冬奉使中州末還爲同列推薦升右給事中尋升左給事中端方公淸勤愼靜密不爲赫赫之威幸幸之容以淩傲於人其獻納舉刺凡忠君愛國之嘉猷嘉謀臣僚之廢公瀆法惟所當爲一無避忌否則未嘗毛舉類擇以弔聲勢一時公論皆以爲得大體公卿大夫莫不稱頌爲之延譽五年春都給事中闕員舊例須左右以下列名自陳則得敍而進之維時適有分命六科長貳代祀嶽瀆之行僚佐間或彊其陳或止其行先生曰爲此因襲是我希求誠所恥也矧僚佐多先逹久滯而宜進惟俟上命爲宜竟不陳而分西川之命以行旣還人復彊之不移初志公論皆歸於先生天官雅推重卒以請上特命先生補其員公卿大夫又莫不敬服爲之加禮以雍觀之若先生之所存所行誠不下古人也語所謂富貴不以其道得之不處書所謂罔違道以干百姓之譽先生兼有之誠足以儆有位而厲風教也方今聖天子宵旰拳拳丕圖治理方愼簡亷恥之篤忠愛之誠之士置諸左右以資匡輔以先生之所存所行簡在上心有日矣載髙位當大任不夙則暮先生必能擴充斯道宏濟大拯使國家有所倚毘生民有所利賴而士君子有所承式雍所望也敢書以爲慶

送醫師楊文深還常山序

世率以良醫比良相豈直其濟利之功同其術固同也良相輔國家之治欲安其民必先去其爲民蠧者故芟其暴橫擊其貪殘誅其姦佞然後民賴之以安而醫之良起人之疾亦必先節其情宣其气解其憂疑而後施良劑焉蓋七情不和其气鬱結而憂疑人身之蠧疾由所生也節之宣之解之則蠧去而良劑之施效矣然能精其術者豈易得哉若常山醫師楊文深殆精於斯者與予景泰乙亥秋自京師還鎭江西有核生於頸自兩京吳東江西凡名能醫者必求治更十數莫愈也愼疾之心不能不懸懸焉南京刑部尙書錢塘楊公雅愛厚致書於予曰吾所見當世醫莫愈文深治斯核非文深不可予信而延致之文深曰此七情鬱結憂疑之所致情舒气平則不治自愈乃施之砭焫繼之藥餌而予心之憂疑已泮然矣文深承家業醫醫書無所不讀故理明而術精凡逺邇大官顯人疾有難愈必遣人延致文深一鍼一劑立有奇效者不可殫舉而尢謙恭仁厚薄於報利未嘗以貧富賤貴異其施若文深誠非泛泛名能醫者可及安得今天下皆若人者之爲醫以濟吾民之夭閼哉文深旣歸愧無禮報遂書此以贈贈之者兾其遇天下望醫之人則濟之固君子贈言之義也

襄毅文集卷十一

●欽定四庫全書

襄毅文集卷十二

﹝明﹞韓雍撰

○跋

跋項禦史竹

監察禦史昆山項璁彥輝奉命按治江西旣得代將歸持其邑巨卿夏太常仲昭所作萬竿蒼玉圖求余題之餘惟國朝墨竹自王孟端後推仲昭獨步士君子得其一筆寶之不啻大貝然頗自珍惜非其人不易致此卷瀟灑琳瑯蓋其得意之作明窻永晝焚香盥手時一展閱足以淸心而明目於乎古人以竹比君子其徳多矣璁尙身體而力行之以永終譽哉用書以歸之

跋致政吳僉憲贈行詩卷

廣東僉憲南昌吳君伯輔旣致政歸以余昔嘗同官因持其僚友諸君子贈行詩文卷求余題於乎功成名遂而身退始終之道也然世之人克全斯道者豈多見哉君起家明經爲推府爲僉憲幾二十年所至有所建立皁卓著賢聲及年逾耳順遽求引退可謂全始終之道矣視世之衰耄昏憒於邦家無所裨補生民無所利賴而貪戀祿位不知止足者賢不肖相去何如況諸君子之作皆本之義理而有關夫名教非直寫交遊敍離別而已誠足以爲家傳之寶也用書以歸之吳氏子若孫尙世守之哉

跋趙松雪畫陶潛歸去圖

江西按察僉事溧陽楊君宗毅旣得請致政還故鄕詣予言別因出其家藏松雪翁所畫陶潛歸去圖求題潛昔爲彭澤令郡守遣督郵至縣吏白當束帶見之潛嘆曰吾安能爲五斗米折腰向田裏小兒耶卽日解印綬歸去遂作詞以見其志後累徵不仕卒謚靖節嗚呼名節關系風教大矣松雪一代偉人畫此蓋有深意安得復起斯人而與之示風世教哉楊君歸林下明窻永晝焚香盥手時一展閱亦必超然大有所得矣君昔爲禦史時予取進士觀政內臺同道後同官官舍又比鄰日相與交契最深於其請也誼不能辭遂書此以歸楊氏子若孫尙世寶之哉

跋惠庵詩集後

吾郡多儒醫而鄕評以惠庵與其弟致和爲稱首二先生讀書明理術有神效惇義而薄利賢名播傳逺邇中外顯官聞人有疾至閭闔必求治於惠庵賤貧賴以濟者不可計然惠庵負才气持論耿直於人少許可獨雍深辱奬愛焉雍不肖叨荷寵恩待罪一方未克效分寸裨補故𨿽二親在堂定省久曠亦未敢言私然凡二親有疾延先生視之𨿽寒暑風雨不少倦必康復乃已雍𨿽逺隔知其羸弱亦數投以良劑俾調護焉嗚呼醫道體仁以惠濟爲心然今之業醫者率罔知此經方不明脈理不精妄言以希僥幸遇富且貴則奔走以鉤厚利貧賤之家曾不一顧焉若惠庵者非但今人不易及其殆古人之流與古之人若馬嗣明之博綜經方藝術精絕爲人診脈而能豫知其生死徐文伯之世精醫業有學行性倜儻不屈意於公卿郭玉之仁愛不矜𨿽貧賤廝養必盡其心力先生蓋兼有之矣安得今天下皆若人者之爲醫以濟吾民之夭紮哉顏氏家訓嘗曰父母疾醫𨿽賤𨿽少則涕泣而拜之以求哀也雍二親沐先生惠衰暮之年得康彊無恙而先生又徳可貴齒可尊報禮旣卻又未獲一載拜焉因作惠庵手冊求名公詩文以彰其美兼識數語於末以表感謝之私云

跋陳僖敏公挽詩後

陳僖敏公卽世雍旣哭而奠之矣然念雍昔爲禦史辱公禮遇迥異常流旣幸同升𨿽獲知己之遇而終無以報其徳故求縉紳學士詩文以挽之嗚呼公之元勲盛徳足以銘彜鼎被弦歌者固非詞章能盡形容然後之人卽此而觀亦可以知其槪矣陳氏子若孫尙世守之哉

跋賜遊詩卷後

右賜遊西苑詩記並賜遊後山觀走解射栁詩皆天官少宰桐廬姚公所作公名徳重天下上簡任而寵眷之故勝遊皆預然公之心拳拳焉不能忘多爲詩文美談而樂道之者蓋有感而然公曆宦途足迹半天下天下佳山水未嘗不求其奇勝如西苑後山者平生所未見西苑後山在禁禦祖宗以來元勲大老位極公孤者閒或得一至若卿佐大夫得徧遊而周覽者前此所未有預前此所未有之遊而覽平生所未見之勝固皆上之殊恩千載一時之奇遇宜公之感激尢深形之紀述賡歌焉況公之所作溫厚和平光明正大情文之妙非但侈上恩模勝槪而已而其忠君愛國圖惟報稱之誠藹然言意之表誠可續捲阿之詩以裨世教敢以易觀哉雍菲薄亦嘗幸從公後故敢僭書以識私感之同傳曰遇以國士報以國士公與雍皆當勉旃

跋懷二都賦

古之君子賦京都者多矣班孟堅之兩都張平子之二京左太衝之三都皆假爲問答而艱深其辭辭𨿽富且工然皆蹈襲規模窮竭气力而成識者不能無可議若蒙軒陳先生所著懷二都賦殆免乎是議矣春云之流空其自然也秋濤之出峽其順快也天機錦綺之呈露其新麗也泰山峯巒之森立其嚴重也讀者豈可易觀之哉

跋裕軒記

右裕軒記景泰二年秋予補外臺道故鄕時所作於今八年矣今年夏予弟來自鄕軒之主人附此卷屬予求京師名公題予展閱累日中心悚然何也軒之名義大矣推主人之心吞陽山不知其髙吸震澤不知其深飽煙霞酣風月不知其廖廓而拙作鄙俚不足以發揮盛美𨿽欲更出新意以足其萬一執筆構思竟不能成於戲歲時茍延學不加修可慚也遂求詩若干首書此歸之以俟作者

跋髙岡墨迹

右髙岡先生手書平生所爲詩歌若干首詞翰兼美先生起家庚辰進士擢縣尹署京兆進秋官郎中以言事遷衛輝別駕所至著聲稱此特其餘事耳今其子文綬讀書善醫惠嘗及人其孫民悅以明經第進士拜大行人駸駸顯融可謂世濟其美矣於戲所貴乎世族故家以文獻足徵也民悅寶此以圖永傳亦賢矣書以歸之

跋王永昌挽詩後

右鄕先輩王永昌挽詩一冊正統戊辰永昌卒於京師時諸名公所作也永昌有丈夫子二人一壻於都憲陳公一壻於亞卿李公故永昌之卒二公爲歸其喪陳公復命其子求學士陳先生銘其墓求諸名公能詩者爲挽章於今未二十年學士都憲亞卿諸公已爲古人而爲挽章者多陳公之臺下名禦史今則多爲顯官於四方矣於乎學士當代名筆諸作連篇累牘珠輝玉璨皆可寶也永昌之潛徳幽光必賴此永傳復何憾哉因其子珍請言遂爲書此

跋陳都閫家譜

都帥陳公彥章家譜成持以過予徵序一言予徧閱之凡彥章作譜之意與其爲人之賢名縉紳敍之詳矣所可重者譜斷自髙祖阿七府君始逺而失其傳傳而忘其諱者皆闕焉其視稱太傅爲宗衮敍諸李爲昭穆認汾陽爲逺祖者賢不肖何如也夫作譜敍世系使子孫知慶源所自孝也不牽合附會以亂宗支孝也廣求名縉紳詩文顯揚先徳其孝益至矣斯譜也吾知傳之百世陳氏子孫𨿽隱顯不同必皆念先訓重宗盟求如古人所謂感彼行路眷焉踟躕之傷必無也是則彥章之孝其永傳哉傳曰求忠臣於孝子之門余於彥章有望焉

跋李祭酒遺墨

予嘗備員都臺巡撫江右時以古亷李先生精忠直節淸徳正學言於朝爲之請贈謚蓋先生當代人望表表然不易得者也今觀先生所贈魏公廷用遺墨一卷著意觀之見其聚精藏鋒於鉤畫之內一筆不茍譬之大人君子垂紳正笏端坐於廟堂之上𨿽不加喜怒人皆望而敬畏之非尋常之書可比也楊子曰書心畫也心畫形君子小人見矣若先生之書非有君子之徳其孰能之廷用嘗爲浚縣丞以子瀚貴封監察禦史剛方不阿惠政有聞而且有詩名瀚亦克肖家聲懋著聲迹稱予故題此以傳

跋顧廷貴手卷

余少時嘗誦古人之詩有曰貴人昔未貴皆願顧寒微一自登樞要何曾問布衣心竊疑焉及登仕途觀世之市道交誠有如詩之所云者方其同硯席歷寒苦更相導勉誓他日得志相引援眞若可信一旦云泥異途多反眼若不相識或權位相扼則多方相傾陷𨿽門生故吏亦多視勢之炎涼爲重輕此皆禽獸四裔之所不爲而忍爲之何世道之不古若一至此哉今觀憲副劉君欽謨上捨顧君廷貴始同韋布時欽謨贈以詩及欽謨旣貴而歸復爲之重書是可見欽謨貴而不驕久要而不忘而亦廷貴之賢有以致之其視市利之交大不侔矣皆可書也因書以爲世教勸凡羣英之作在捲者皆詞致髙逺可爲寶重顧氏子若孫尙珍藏之哉

跋王元之簡墨

右王公元之簡墨二十三幅其二十一幅元之爲都憲總師南徵今都督李公爲參將時所貽者二幅元之進位司空致政家居李公進平蠻將軍總兵官時所贈者元之才气髙一世非其人不輕許與今觀貽贈李公之簡𨿽曰籌兵略約機宜敍舊好而贊公之賢曰仁智勇嚴曰茂功偉績曰謀慮極善曰爲國之誠諄諄稱其出諸將之右是誠李公之賢足以當之故元之形之於筆札也今李公作鎭湖湘兵聲振揚蠻夷畏服而且屢獻克捷之功環湖湘數千里之境晏然無事足以分主上南顧之憂貂蟬封拜指日可卜然非公素有元之所稱之賢能致是乎元之一代名卿李公一代名將且其簡墨蒼古雄俊類其爲人皆可書也故書以爲李氏家藏之寶

跋贈馮憲副聨句捲

右武功先生諸公與予聨送馮士定憲副詩一時倉卒牽合成篇不暇煆削賦一律恐招四公子棋之誚然諸公皆名能詩意气亦頗相入而武功乘興揮灑筆勢豪放落落乎有張長史之趣觀者必能鑑別也但士定與予同鄕同門而仕路每相值予知其人品心迹甚端料事甚明處事甚善臨大事甚不怯若使之當重寄而展所抱負必大有所濟惜諸公之詩未及也𨿽然明天子在上求賢如渴執政元老薦賢圖報之心亦皆拳拳焉吾知士定玆行必有遇矣詩云乎哉

跋葑溪艸堂聨句槁

右諸老枉駕艸堂與余聨句槁武功先生手筆也先生文翰重天下聨句時已酒酣興發信筆立書似不經意而勢態豪放神彩俊逸比之他時書尢爲可愛𨿽晉有風俗不多讓也世傳王右軍蘭亭帖興樂而書若有神助醒後連書數十百紙終不能及顏魯公醉後書京庠石刻者亦然豈酒酣興樂則神完气全不自知其臻於妙與斯槁字畫𨿽家數不同而其得意之妙蓋近之矣但先生與諸公意气相入筆力髙古而鄙句亦廁於其間又復跋後且爲之書無乃招碔砆混美玉之誚乎良用良徳知愛重如此其賢於人逺甚故書之

跋錢允言遊山詩卷

右天全徐閣老惟淸祝大參廷美劉僉憲累遊西山更相賦詠親書以貽同遊髙士錢允言而雲間錢學士次韻之什珠玉相輝山川增重𨿽南金不易得也允言復求予題予再閱之玩天全自嘆之句深有感焉昔謝安石負一代盛名隱會稽放情丘壑雅好音樂每與王逸少許詢支道林輩遊東山必以妓從當時人曰安石不出將如蒼生何然徳業未聞心志已荒君子不深取焉此安石所以止於安石而晉之治所以止於晉也今天全公曆事累朝文翰相業獨步一時大參僉憲奮揚中外徳業兼隆皆以功成名遂而求退允言又東吳詩人而相與遨遊乃不安石是好惟吟詠性情是圖其气志之髙下奚翅霄壤耶況學士公詞翰超絕有類天全使諸公復起其匡濟乂安之功復隆古雍熙泰和之治決非安石比也予將何言哉予亦曰諸公不出將如蒼生何此爲世道言也

跋聨句贈金內叔捲

成化五年冬十二月雍叨拜總督兩廣軍務兼理巡撫之命將戒行內叔金公適有使事由金陵來吳與雍相慶不數日欲別去鄕黨諸老具酒肴就朱揮使池亭餞之見公威容辭气雅相敬重乃相與聨句爲贈而俾雍亦廁其間雍不獲辭因念公平生爲人剛果正直奇特英爽好善嫉惡出於天性而或交遊有險極力引救略不顧避誠有古烈士風旣舉進士天曹知其有剸繁治劇搜剔姦穢之才故有南京工部之除到官未三月與僚友同寅恊恭肅淸獘政上下交譽之峻擢大用可期矣然予嘗聞先正有云內剛不可屈而外能處之以和所濟必多矣又曰以之遇則可以成功不遇則可免禍者其晦乎公宜警之予故於末句致意焉倉卒牽合不暇煆煉未免招續貂之誚知者不以爲誚

跋致仕魏冢宰寄袁亷憲詩

南齊冢宰先生文學徳望重一世而年幾百齡誠當代人瑞也袁憲使舜舉嘗一造訪不遇先生乃作詩逺寄溫厚和平藹然有徳者之言且手筆細書莊重不茍豈非年彌髙而徳彌邵者與舜舉律已執法淸譽卓然越資超擢人猶未滿望且能雅敬先輩不以其退休而迂道逺謁有古君子忠厚之風宜先生敬重形諸詠歌而期望焉士可以不自立哉袁氏子若孫宜世寶之也

題東巡倡和詩卷

予駐節羊城按察使祁陽寧君出其參政浙江時偕同事分巡官倡和詩卷與予觀意蓋欲予有所鑑別而難於言予徧閱之詩若干首皆縉紳士夫更倡疊和之辭亦云富矣復何言哉獨追念景泰中予巡撫江西今冢宰崔公爲左布政使適寧君爲大行人賫詔書至旣還崔追送數捨循例以白金數錠爲贈寧一無所受至其它開詔處亦然時予與崔已深器重之而期其逺大必矣今甫二十載君累官中外其操益謹已進至外臺之長夫行人官八品而按察使三品士夫輿論方期君進極品未已則凡士之出仕可自庫其職而不自重又可不圖堅晚節而圖幸進不已哉予故樂書之以爲仕者勸

○表

擬唐以韓愈爲京兆尹兼禦史大夫謝表【代鄕闈作程文】

伏以神州重寄總民社於赤縣之先憲府尊官肅臣僚於淸班之首顧玆兼職宜付殊才豈意凡庸遽蒙超擢玆蓋伏遇皇帝陛下聖由天縱學與日新主鬯春宮逹徳久聞於中外握符天位深仁廣被於華裔承列聖之丕圖闡巾興之昌運竄姦邪登俊乂配虞舜之聰明収兾部定幽都葉成湯之勇智功髙莫比徳盛難名臣賦性戇愚立心狂直學𨿽慕古才不通今待罪荒州承召已登於國學宣威彊鎭蒙恩復進於天曹方深鰥曠之羞又玷寵榮之命發姦摘伏慚趙廣漢之如神糾繆繩愆愧韋思謙之不屈臣敢不道以徳齊以禮振風教以安四民端其本澄其源樹風聲而淸四海於以贊皇圖之鞏固於以祝聖壽之悠長臣無任瞻天仰聖激切屏營之至謹奉表稱謝以聞

○銘

銘端硯

端溪北巖產石奇絕成於琢磨之工次於文房之列馬肝深紫瑩而且潤鴝眼圓緑髙而又活扣之聞宮商相宣呵之見煙霧四塞有兔爰爰仰視盈月其受水也兔浴波而月載生明其運墨也兔藏雲而月旁死魄蓋山川之精英非尋常之瓦石銘而刻之以彰玉徳寶藏於家不啻拱璧吾子孫其世守爲蘇城韓門之舊物

忠孝堂銘爲總兵官彰武伯楊公作

凡厥有生惟皇降衷曰子曰臣惟孝惟忠其忠伊何以身徇國知無不爲罔敢怠忽其孝伊何行道立身終始不渝揚名顯親猗歟楊公關右華族服官守家維此是篤三令節鎭克殫勞勤邊陲晏然建玆茂勲才優志充盡瘁罔旣堯舜君民厥心斯遂帝心汝嘉推本所生鸞書輝煌存歿顯榮祿養旣丰時祀弗懈今玆永感眷言增嘅惟公之行循乎天常惟公之名奕世允彰翼翼其堂我銘其壁昕夕弗忘神錫爾極

○贊

徐布政像贊

其心休休其容肅肅其才足以尊主而庇民其徳足以表世而範俗蚤脫穎於儒林遄蜚英於科目擢憲府之美官繼前修之芳躅立朝則補過而拾遺按部則發姦而摘伏外臺持斧威聲久振於中州行省專符令望獨髙於九牧旣功成而名遂遽抗章而辭祿無愧一生克全五福彼君子兮蓋古所謂知止不殆知足不辱者與

三谷居士像贊【南城左參政父也】

其心休休其容怡怡其學不流於異其行不毀於隨其身獨善其慶後垂其遺徳寵史筆之褒其贈官榮聖恩之推噫殆古所謂無用以爲用無爲而無不爲者與

常山楊氏族譜贊

此常山楊氏之族譜也其支流蔓衍於今其本原肇基於古始封楊侯厥維鼻祖中葉屢遷乃居玆土箕裘逺紹家聲不墜乎詩書科第相承宦迹每榮於簮組惟積徳而累仁肆流芳而接武攻軒岐之世業其術允精擴濟利之仁心其功斯溥孝思更切於顯揚家乘久勞於綴補宗支聨屬合修允契於庭堅昭穆分明敍列又同於義甫噫此故家文獻足徵所以重浙東之稱數歟

慶太平春圖贊

一鼓而平桂州白面之厓已刳峽賊之腹心再鼓而空橫石大坑之寨復斷峽賊之喉頸五徵不克之險巢悉灰燼於兩戰之餘百年難制之狂冦皆族滅於旬日之頃黃童白叟鼓舞得更生之歡碧水丹山淸肅無烽煙之警是固監軍總戎親督戰以成功而實天佑國家錫南邦之嘉靖掀天動地威風震懾乎百蠻旋乾轉坤歡聲沸騰乎五嶺贊軍臺老目擊盛大奇勛畫圖張筵齊慶太平春景

成化元年乙酉冬十二月大軍次潯州進攻大藤峽賊太監盧公總戎趙公親統兵直搗桂州厓等處太監陳公亞卿薛公遊擊和公與予及禦史汪霖劉慶親統兵直到橫石嶺等處皆復夾攻勢如破竹俘斬以萬計不半月而峽賊盡平凱旋之明日適值新正因置酒大會作此以紀其盛是月除日

賈太守像贊

此吾鄕郡太守賈公爲禦史時寫眞也其气昻昻其容申申特立聳春山之凝重徐行藹秋水之精神甲第髙登文學見推於流輩琴堂小試循良稱重於儒紳爰膺剡薦入爲憲臣封章諫院待漏嚴宸白簡豸冠凜無私之鐵面繡衣驄馬行有腳之陽春四海固期其逺到三吳尢慕其來旬當寧簡知銓曹上陳暫屈以專城之寄甚慰乎無告之人嚴而不苛羣吏畏其淸操寛而有制四民感其深仁政通人和俗厚風淳𨿽羣情深恐其速去而淸議常欲其大伸彼君子兮眞所謂廟堂之器邦國之珍其名位所至豈有垠哉

鄭參政像贊

此吾友鄭公克寛之像經濟才優剛方气盛發逹賢科遭逢列聖立朝爲良禦史分省爲賢參政姦邪懷側目之嫌黎庶遂更生之慶惟圖稱效恥事奔競勇退急流順時安命美髯照金紫之榮野性適山林之靜彼君子兮所謂知止足之幾得出處之正者歟

云窩張先生遺像贊

其學明通而不背於正道其心純一而不惑於他岐其操存一本乎誠而不出乎矩度其注述一根乎理而不專乎文詞謁選天官顯庸及時忽焉觀化遽止於斯天𨿽茫茫終焉有知令器已發軔於秋官其季亦爲庠序之奇將來榮盛不卜可期而朝廷褒贈之恩典指日而必推與

○字說

李氏四子字說

今之人多尙美名有子成童出就外傅必求字之美者名之然非世族儒家或不知在禮有名則必有字其子旣壯且老賓親朋輩之稱呼斥其名而已間有謁儒流於燕會談笑之間率爾字之亦未告以所字之義使之加勉終無益於其人也其有武弁之家克遵古禮以字其子不亦重可嘉與吾友戶侯李原善蘇衛中之英傑也好禮慕義崇尙儒雅有子四人長曰份次曰倫曰儒曰俊甫垂髫皆遣從鄕先生學旣長皆冠之以禮致書京師屬予字惟古禮冠而字之敬其名也爲之字說所以使之顧名思義進於成人之道也份者文質兼備之稱世俗相因文勝其質過中者多矣爾份字曰思中爾其斂華就實使文質之允中倫者三綱五常之理民生不齊倫理弗明瀆亂者有矣爾倫字曰思明爾其講明斯理俾天倫之益敍通天地人謂之儒然或有儒名而無儒行則學不可以不力字爾儒曰思學爾宜親賢友徳取法其人才過千人謂之俊然徳勝才者爲君子則徳不可以不進字爾俊曰思徳爾宜孝親敬長不違其禮此則四子取字之義也然此各就其字爲言耳約而言之凡四子之事皆人人所當勉爾四子誠能玩其言思其義以踐其實則不負吾言不辱爾父亦可進於成人之道矣不然人將此言議之曰某也徒愛其子而欲進之而其子不克肖則豈不重有累哉

○書簡

與大司馬王公度書【成化元年】

二月四日早得驛報使者賫旨意文書至隨備儀仗奉迎至司百拜啟封伏蒙聖恩不以雍不肖進以顯官付以重寄驚汗流背懼不可言又得閣下所賜珍翰拜而誦之獲知出師之詳伏念雍久歷仕途才知不逾於中人過舉有玷於名教外補以來自分已足復起之想絕望久矣不意復蒙朝廷優容而閣下又體朝廷之心排羣議斥眾沮極力引拔致此幸進聖恩如天感戴極至粉身碎骨不足言報而閣下知己同升之徳銘我心肺亦何待於言哉神之聽之不敢誣也兩廣地方頺獘已極赤子之命如在倒懸而推本所由朝廷知之閣下與公卿大夫亦知之雍何敢言然振頺獘解倒懸必得大抱負之才方克允濟是以承命以來晝思夜慮寢食弗寧深恐付托不效有孤朝廷之恩有傷閣下之明恆凜凜焉所喜幸者明天子在上神謀睿斷洞鑑萬里假借威靈事不中制而閣下掌邦政於中用人行事一惟大公至正有若已出之美無媢嫉之嫌事事必指教而扶持豈兩廣之人否極泰來斯其時乎朝廷洪福之被及或者其時也雍自回姑蘇候至二十九日勑書等件始至三月一日卽啟行初八日至南京候總兵等官至議方略進兵雍實無他才能軍中惟博采羣謀折衷行事信賞必罰一惟至公以圖滅賊報萬一若偏執欺蔽容一毫之私心而遺地方之深憂則非惟不敢見朝廷而亦不敢見閣下天地鬼神亦必不相容矣臨書感動不覺衝突伏希寛容未間萬萬愛重用副朝廷之眷注天下之向仰不宣

與致政大司馬王公度書【成化四年】

一笑山陽迎欵累日握手逺餞倍萬恆情旣而閣下入掌邦政雍辱薦南徵閣下復勇退西還不相會者五年矣平賊之後曾作一詩寄林同寅轉奉浮沈何如竟無消息後累欲寄聲衰病日作讒謗交侵鬱鬱昏昏殊無好況每一動意輒復自止遂與閣下眞若秦越交遊會合之難如此哉夫名者美器造物所忌享天下之大名者求退良難閣下犯其所忌而得其所難固已轟轟烈烈髙出一世矣然竊念自古天生撥亂反正之大材多見抑於顚危見忌於羣小使之因挫辱排擠以長養其剛大不可屈之正气卒然世有大事不得已而應之必建無前之勛業考之信史固比比有人但天下之事圖治於未亂易拯治於已亂難今天下四方一有艸冦竊發命將出師固已討平之矣然禍根固在荊襄之流民西北之逆敵是也星文示異地道失寧水旱饑饉盜賊縱橫長江無守險之具塞垣無拒敵之策中原郡邑城隳廩空兵寡且疲整頓未皆有人恐一旦禍變復作滔天之勢燎原之焰誠未易爲也當此之時閣下𨿽欲堅臥不起朝廷必手詔起之起之不得幣帛徵之徵之不得安車蒲輪迎之閣下𨿽欲終不起得乎非但閣下欲不起不得凡天下之人有一才一藝而不旅進旅退者亦恐不得不備使令於閣下之左右耳閣下其怡情養神以備不得已而起則凡天下之人有所依歸必能濟天下之大事建忠臣烈士炳炳烺烺之偉烈光前而裕後始信天之生材不虛雍亦與有榮焉彼媢嫉之徒朝露耳何足爲閣下輕重哉雍比來憂勞過度耳聾眼昏須鬢漸白精神減耗頺然如一老人上章乞退未得請乞添官分理如得巡撫二人然仍忝提督兩廣干系固在也但幸地方悉已平民皆復業二歲又大丰駸駸乎比先年太平气象𨿽間有就招殘孽一二旦出暮沒終不能爲大患不足勞閣下慮也相望萬里外布此馳情會晤未期不勝拳拳伏惟保重副天下向仰答天下願治之人之望不具備

襄毅文集卷十二

●欽定四庫全書

襄毅文集卷十三

﹝明﹞韓雍撰

○行狀

先考行實

先考諱貴字公顯世家蘇之長洲人曾祖某祖彥傑父舉一俱務農業徳善重於一鄕母陳氏有懿行先考生於洪武乙丑十月十日自幼純朴篤實未嘗妄言笑而尙義重禮不嗜聲利根於天性永樂初以富民徙京師遂占籍順天府宛平縣卜居於徳勝關時京民徭役繁重先考極力支持備嘗艱苦勤儉治生用成厥家先妣淑人實相之生不肖孤甫成童卽遣就外傅弱冠遣入京庠爲弟子員膏膳供費罔缺嘗誨不肖孤曰吾家祖宗以來累世業農吾喬居京師經營度時率天性誠實凡事不解與人較計數爲人侮恆產貨利多被姦謀吞占家計日衰爾宜勤力向學圖進身光顯門戶不肖孤遵承惟謹然先考性剛方家訓尢嚴不肖孤與弟睦或學業稍怠必厲言色諄諄戒責較視日課未嘗放怠一時嘗與鄕人倪文興乘蹇驢客遊居庸至險隘皆捨鞍徒步見道旁有遺囊文興撿閱內有黃金十兩文興忻然分半與先考先考曰物上爾手是天賜爾我𨿽同行受之不祥堅卻之旣歸第文興復分送先考卻之如前先妣淑人亦贊之曰橫財折福卻之誠宜文興感其義設酒席來欵謝上谷商人侯信嘗以白金來懋遷誤計秤權納金過於貨直之數而其人已去先考隨覺悟卽遣家童追其人回付還之有比鄰李姓者先考嘗以白金二百兩附合行商及歸其人悉匿其本利詒以被盜先考實知其欺蔽隱忍不言或勸以訟官先考太息曰我之力不能爭然凡事任天理吾何訟之有旣而李氏舉家隨亦疾滅此皆不肖孤所目擊鄕人所共知者正統辛酉不肖孤年甫十九叨領鄕薦明年忝第進士又明年備員內臺先考駸駸喜曰我不圖見爾遽得此科第顯官也爾須忠勤從事毋忘賤貧時毋黷貨毋濫刑毋炫勢淩人則能永保爾祿切勿自取羞辱以貽我憂不肖孤謹識之景泰庚午三月九日蒙朝廷推恩賜勅命封先考文林郎湖廣道監察禦史玉音有積善於躬之褒及封先妣孺人辛未四月不肖孤蒙恩升廣東按察司副使乃迎先考先妣南行先考以炎荒道逺不樂就養遂還居蘇城之第未幾雍進官都察院右僉都禦史巡撫江西景泰六年九月四日復蒙推恩賜誥加封先考中憲大夫都察院右僉都禦史玉音復有惇徳樂善延譽鄕邦表俗正家垂休婣族之褒及加封先妣恭人家居樂田園之趣每淸晨幅巾藜杖不之東園之南園課童兒治畦灌蔬閒乘肩輿遊別墅視耕獲秋登旣畢招善釀者釀酒多至數百甕酒熟日與親族宴樂兒孫滿前更疊爲壽或良友過從必命開尊洗巨觥與之勸酬酒酣藏鬮博變以資歡笑盡醉乃已歲春秋鄕飲郡守親致書延請尊以大賓首席拜坐起止恪遵禮度或鄕人有事詿吏議詣先考請托解紛言及財貨者輒攘袂退避入內不復出逹官巨人鎭臨其地者𨿽枉顧頻數每以老辭惟遣子報禮未嘗一入公府用是鄕之人益重之女夫序班劉俊早世家貧命不肖孤月分京俸二石濟養其母親族有賤貧者隨宜周卹略不少吝天順二年先妣恭人棄養蒙恩特賜葬祭遂並造先考之壙於蘇城西雅宜山之麓成化元年春不肖孤奉勅贊理軍務徵兩廣叛夷尋奉命提督兩廣軍務兼理巡撫先考每諄諄示訓戒以母妄殺邀功兩廣平不肖孤蒙朝廷錄念微勞進都察院左副都禦史未幾先考得風疾不肖孤以其事聞成化四年四月二十四日蒙恩旨特賜誥命屬國有大喪未及頒賜不幸先考於是年十一月初六日終於正寢是歲十二月八日誥始下加封先考通議大夫都察院左副都禦史先妣淑人及追封先祖考妣如前不肖孤旣聞訃痛惟罪大惡極不自殞滅哀號擗踴五內崩裂無望生全乃援例上疏乞歸守制荷蒙聖恩矜憐得如例歸復蒙遣進士張澍修造墳壙遣蘇州府知府賈奭諭祭玆卜以成化五年七月十六日合葬於雅宜之塋距生先考享年八十有四子男三人長卽不肖次睦以從徵兩廣軍功累升錦衣衛百戶俱先妣出次獻袁氏出女四人長適士人姚信次適鴻臚序班劉俊次適士人蔣珩次在室孫男四人長文以蔭補國子生次敏次斆次敞女二人曾孫男二人勛勤女一人嗚呼不肖孤幼稚時庸懦頑劣家且寒微實賴先考庭訓嚴厲極力供費幸克成立然自入官以來幾三十年多奉使於外恆不得親奉養膝下及病又待罪兩廣上疏乞罷歸未遂不得侍湯藥沒又不得視屬纊終天之痛曷有紀極哉敢■﹝扌攵﹞淚撮玆行槪用求當代大手筆爲墓志碑銘以圖不朽云

明故封文林郎河南道監察禦史芮公行狀

公諱琦字本初姓芮氏都察院右副都禦史釗之父也其先應天溧陽人曾祖以上代有聞人系族蕃衍祖諱云卿父諱宏甫世徳相承不樂仕進鄕人率稱爲長者母某氏有懿行公生而凝重志如巨人稍長讀書明道理慈恕公直見於言動事親事長不違孝謹宗黨咸則之永樂初以詿誤徙家順天之寶坻辛勤經營作室置田以爲治生計旣寧止督遣僮僕盡力農桑以故家日以丰爲善益力嘗市屋通衢旣立券其鄰有豪右誣屋之舊主曾侵其基屋主懦不能明公曰是啟爭端何以睦鄰卽拆屋退所爭之地與豪右而還議定之直於屋主邑庠文廟供奉器具之屬歲久滋獘公曰崇奉聖賢禮不可茍簡卽白於官一力重修費不少吝境內橋路歲時亦恆修葺久而益勤鄕之人無所依庇寒且饑者衣之食之死不能葬者先施棺以斂且倡鄰保助而舉之有所假貸者未嘗不與與之亦不汲汲取或久不能償輒焚其券一時好禮尙義之名無或與比人有善必稱揚有過亦必面折不少遜邑大夫知其賢舉以爲耆宿敬重有加禮如賓師邑之人有訴訟者悉付公剖理公折衷剖析無所偏徇咸得其情退悔感服人或徑詣公訴公亦爲之分解訴者或凍餒公嘗濟以米布鄰封之人有不平亦或訴公且迎公過其境得公一言解紛無復爭論歲時鄕射之飲迎席上賓視爲矩範旁邑逺近亦莫不聞其賢而慕之至今稱古直人必曰芮公芮公尢善教子見副都君秀穎異常乃遣入邑庠諄諄誨之曰汝惟勤學以圖顯揚斯不負吾心副都君佩服進修克底成立遂舉正統壬戌進士拜河南道監察禦史累升江西按察副使陜西左布政使進今官公家訓益嚴毎寓書戒曰汝幸爲重臣必亷必公必勤愼不懈斯不負朝廷不忝爾所生副都君益克體念故所至有守有爲卓卓著聲稱公中歲嘗涉溪河直洪水驟至飄沒而東瞬息數里及一沙洲遂得無恙人皆以爲陰徳所致終以子貴封文林郎河南道監察禦史景泰辛未八月十三日卒距其生洪武癸丑二月一日享年七十有九先娶陳氏卒葬溧陽贈孺人後娶陳氏邑之名家子簡肅貞靜出於天成慈善惠柔不假修習旣歸公卽從徙以來相家訓子具有禮則封太孺人享年八十有一卒於天順己夘十二月三十日其生則洪武已末歲六月十九日也公有子八人長貴淸次鎧次卽副都君次鏜次鑑次鍾次鐸次銅貴淸先娶陳所出鑑銅楊氏出餘皆後娶陳出鎧鏜鐸俱先卒銅以貲受章服餘皆循循守家業孫男十三人論誠謙余幼誠爲醫學訓科副都君所出孫女三人皆歸名族公卒之歲副都君在江西比聞訃還昆仲輩已襄厥事幽堂之石未有刻辭及孺人卒副都君巡撫甘肅朝廷命奔喪歸且遣官諭祭屬有司營葬事乃克啟公之封而祔焉公葬以卒之月十九日孺人祔以卒之明年六月十五日其地在邑之東原副都君將歸過予言曰釗不孝不徳先君葬且有年而墓石未刻玆者天復降割先妣棄背且先妣久在牀席釗不得侍湯藥旣不起又不得視屬纊終天之恨痛何可言然先世徳善惟子能深知幸爲我述之以圖永傳雍與副都君生同郡舉進士同年且始仕至今又同官知公徳行之詳誠莫如予故撮其槪爲狀以俟名筆據而采焉謹狀

封徵仕郎工科右給事中王公行狀

公諱肅字肅斌姓王氏始家武進永樂初以閭右之役遂占籍順天之宛平曾祖諱某祖諱茂林世有隱徳父諱志中養素樂施鄕稱長者母鄒氏有淑行公生而凝重簡朴容止秀整稍長從鄕先生遊沈潛經史大有造就父母鐘愛之俾圖進取鄕人亦皆目之曰王氏之興其在玆乎旣而有北行不果所圖比至京築室於都城之陰買田殖貨以爲生業家日丰裕公賦性剛直言論英發爲鄕黨所敬重鄕黨之間事有不平必請平於公得公一言是非曲直帖帖信服不敢復爭論人或庸懦不能詣公公亦必爲維持解紛豪猾彊梗俛首從化自京兆尹縣令以下知公賢時或禮致事多咨詢公有學術精書法於時事無所不通鄕之後進考徳問疑日趨左右至於應公家之簡牘習鄕社之禮文亦必請質於公公諄諄諭以理道罔敢違越悉中程度公尙義自奉𨿽儉而於義所當爲傾囊不惜嘗有恆產在故鄕旣不能自業或勸公售以取直公曰此吾先世之產也何可售且有猶子謙在售之誠非所宜遂悉歸於謙鄕之人寒無衣饑無食病無藥死無以爲葬者隨宜賑施鄕人多徳之縉紳士夫推公之徳量不下古人公嘗誨其長子讓曰吾家世忠厚汝秀且慧汝宜從師講學以昌大吾門於是遂遣爲京庠弟子員旣學成登仕公復勵之曰爾起諸生官近侍足矣爾宜安分以圖報稱且吾家素溫飽非藉爾祿爲養爾宜守身無玷名爵仕旣顯則恆以知止足勇退休爲戒初未嘗及於聲利也公樂澹素厭華飾晚年以子貴封徵仕郎工科右給事中玉勑輝煌鄕人羨艷公處之泊如冠袍之榮未嘗輕服出入未嘗乘車騎惟布衣芒鞋從以僮僕徒步去來見者識與不識知其爲隱君子也性好客且善飲朋遊過從爲具必丰酒酣髙談朗吟藏鬮擊壺以資笑謔必盡歡乃已晚𨿽節飲而樂客之心不倦庸人孺子皆樂於親炙之也公生於洪武癸亥正月二日卒於天順庚辰閏十一月十四日享年七十有八卜以辛巳八月十七日葬於都城西香山之原娶余氏贈孺人先公四十六年卒繼狄氏封孺人皆出名家懿徳克配子男二人長卽讓由正統戌辰進士歷升工科都給事中進湖廣布政司左參政亷靜端方綽有猷爲譽望髙一世皆公庭訓所致娶朱氏次琚讀書尙禮通九章之法鄕人禮重娶李氏女一適太學生吳裕子女皆余所出孫男一公壽孫女一尙幼嗚呼雍自垂髫時從大參硯席有師友之義日得侍公左右辱公教愛極厚膏火之費書札之資皆取給於公相從有年見公之積徳行善著於家化於鄕推重於士夫者皆歷歷在目方期永侍公以承式豈意公遽永畢哉用抆淚狀公行實之槪以俟名筆據而采焉謹狀

明故嘉議大夫都察院右副都禦史芮公行狀

公諱釗字宗逺姓芮氏其先應天溧陽人曾祖諱宏甫祖諱仲琚世有隱徳父諱琦徙家順天之寶坻好禮尙義鄕稱善人母陳氏有賢行公自幼天性警穎父母口授以書卽成誦稍長遣遊邑庠讀書績文大有造詣遂以書經領正統戊午京闈鄕薦明年會試禮部中乙榜例當授校官公不屑就卒業太學壬戌登劉儼榜進士觀政都察院維時憲綱新進初任不得授禦史而掌臺事者亦剛嚴少許可然見公在諸進士中姿宇魁梧風裁凜凜不能不屬意乃登諸進士試刑書月再試公每列上第掌臺事者深器重已而朝廷以禦史淸要之官不可以他途雜進亦注意進士臺憲因入奏考選進士二十有四人爲禦史兩京公在首選爲河南道授承事郎河南道分隸皆劇司且司考核京師郎署以下及畿內百職事未幾公掌道事刑政淸肅考察明允他道缺禦史守篆者亦付公兼理一時聲名藉藉動朝野甲子奉命按治遼東旣歸復按河南所至風稜峻整憲紀修飭鋤彊擊貪不少寛假將吏士民畏之如神明貪墨吏有望風解印綬去者已而復按治江西江西地大民眾詞訟塡委素稱難治公至布條章謹約束抑彊扶弱令行禁止於是境內大治吏民畏威而懷徳嘖嘖稱頌以爲前此所未有旣代歸人皆眷戀不忍捨景泰庚午公受勅命進階文林郎及封其尊公爲文林郎河南道監察禦史母陳爲孺人未幾朝廷知江西之人思公不能置遂拜公江西按察副使時壬戌進士百五十人未有登金紫者金紫自公始士君子莫不嘆羨公至部凡所激揚繩糾有加於前聲稱益大振辛未以外艱去位江西十三郡之人羣訴於按部使欲公奪情以圖終惠按部使以聞值禁例不果遂得終制甲戌陜西右布政使闕員天官以關中地重民夥且供餉三邊承旬之官非素有才望者不克稱乃薦公於朝往蒞厥官公夙夜孜孜焉區畫撫綏邊儲充足民庶安止一時論天下賢方伯必以公爲稱首明年進左布政使徳政益修人無閒言天順丁丑今上復大位愼選臺憲且以整飭邊備非臺臣不可遂召公入朝拜嘉議大夫都察院右副都禦史食從二品祿授以璽書命巡撫甘肅公至鎭感上知遇勞心焦思知無不爲勤練習謹斥堠精器械廣儲蓄分兵禦要害而復籌兵民利害而罷行之灼將吏勇怯言於朝而進退之武備大修百度咸貞邊人愛戴而畏服𨿽古名方鎭莫或過之庚辰丁陳孺人憂朝廷重邊計命公奔喪歸且遣官賜葬祭襄事畢還鎭辛巳虜酋孛來悉眾冦涼州公提兵突入涼州嚴守備與虜相持時出奇兵戰虜或踐蹂虜營斬獲甚眾虜驚懼不敢近復分其部落冦莊浪甘肅諸處道路梗塞人情憂疑公隨機應變分兵剿襲所向克捷虜輒遁走凡虜出沒諸處幾一載而城守無虞兵威不挫虜卒气索奔北致數千里之境廓然淸寧論者以公運謀鼓勇經略指示之功居多朝廷方行報功之典而公不起矣壬午九月三日也中貴總戎歸其裝惟衣冠簿書而無纎介私物眾莫不服公之操守不可得訃聞上爲悼惜其子壻往迎喪特給驛以行旣至復遣官賜祭及營葬事公生於永樂享年五十有奇娶許氏邑之名家女懿徳克配封孺人子男幾長誠爲醫學訓科次某女幾人國子監生張瑄其壻也孫男幾孫女幾公葬在卒之明年某月某日其地在邑之東原嗚呼雍與公生同郡舉進士同年觀政都臺同道拜禦史同日後奉使於外數同處玆復同進位都臺且心同道同知公行誼之詳誠莫予若也然以公之才之徳天下士大夫如雍之相知者方期公握臺章登卿輔以大厥施而公竟止於斯豈非命哉用■﹝扌攵﹞淚錄公行實之槪爲狀以伺名筆據而采焉謹狀

○墓表

楊母孺人樊氏墓表

景泰七年九月予延常山醫師楊文深治疾文深因奉南京刑部侍郎舒城鄭公所敍其母孺人樊氏行實再拜請予表其墓孺人諱某常山疊石人家世顯大父庭鏞母某氏俱有善行孺人自幼端淑聰慧女紅之事不勞師氏而嫻甚爲父母所鐘愛及笄擇配歸裏之處士楊仲振事姑孝禦下慈處妯娌和其相處士克謹克順惟義之歸處士善鍼砭四方之人有疾更數醫莫治者多輿舟就處士醫殆無虛日孺人爲主中饋酒漿之給不怠不厭人益賢處士蓋得其助其教子嚴而有法故諸子克世其業益振家聲不忝先徳其懿徳淑行範於閨閫者尙多也孺人生於永樂某年某月某日歿於成化某年某月某日享年五十九嗚呼惟婦女徳善不出閨門一時人罕能知必觀其夫子而後可知其賢考處士與其諸子之爲人則孺人可謂婦道母道之兼盡者矣故表之以勵世云

明故蔣雪巖墓表

錫山蔣愷宗源初與予識於備倭翁都督所翁稱其爲人及予所見其言動知其爲世家名士也遂相與交遊有年今年春予奔先妣喪襄事畢將之京愷因奉其先君子雪巖君行狀踵門泣拜求予表其墓及抵京復走書固請嗚呼予生也晚不獲見雪巖然觀愷可以知其父矣誼不能辭乃按狀而爲之君諱頊字敬夫姓蔣氏雪巖其別號也初爲汝南人徙居錫山之胡塘曾大父諱彥文大父諱伯鎭父諱輝世有隱徳鄕稱爲長者前母顧氏母時氏咸有淑行君儀表明秀襟度灑落讀書造理孝友忠厚之徳聞於鄕邦早喪父兄顒𨿽煢然孑立而維持家業日益丰裕事必從義行侄恂方五齡君愛誨如已子長爲之冠娶如禮侄女四撫養均厚及笄一贅許季新餘皆擇良配以歸奩具丰盛寡姊惟一女君爲納壻夏孟章與之產第俾終養妹適陸氏者卒且其家舉族戍邊君出白金百兩抱甥歸義嫁於士族甥張緖失怙延師教之其下有不率者執於仇家君密捐數十金歸之終弗訐僕有行竊者公覺之驚曰毋怖貧故耳遺以囊粟使去終身不以語人其義之行於家族姻黨若此君童子師吳蕓碧艱於衣食公恆周給之曁沒爲之治具以葬越人桑公制蘇人湯以平皆托交於君桑貧不能歸君爲置囊具僕從湯無子君歲致所需預資其葬費詩人謝孔昭善繪事自京歸老假館於君君愛其詩爲之繡梓以傳其義之行於師友故舊若此平居在鄕濟寒濟饑行之久而不厭嘗過鄰邑聞有豪古取民私負笞榜苦甚君惻然罄所有代之輸俾釋其系縛亦不問其姓名後數歲道遇羅拜君訝之乃泣道所以且曰君厚徳無以報願天錫君壽福耳景泰之末歲荒歉有司勸貸於君君曰吾分內事奚勸爲輒傾廩於官事聞朝廷榮以冠服其義之行於濟人利物又若此也君性明逹善評藻論古今事成敗辯作者體制皆出人意表而樂於恬退日與文人韻士相羊山水間以詩酒琴奕自適視聲利泊如也景泰甲戌十二月二十八日以疾卒於正寢距其生洪武己卯三月十四日得年五十六以天順元年四月初三日祔葬於膠山先塋之次配郭氏宋道鄕文忠公後子男一人卽愷倜儻樂義綽有父風女二人張如良夏怡其壻孫男一人堂嗚呼義美名也世之人固皆慕義而能實踐者恆鮮比年大江之南富家巨室輸粟濟荒而被榮恩者多矣峩冠博帶華其服飾髙大其門廬問之則曰褒義也而名浮於實豺虎其鄕者或不能無如雪巖者平生義以行事由親以及疏自內以逹外卓卓可稱道若此誠無忝命服之榮足以垂世範俗而愷拳拳焉圖惟發幽潛以昭永久可謂孝矣是皆有關於世教可書也予故表之使觀者知所警云

友蘭嚴先生墓表

嗚呼自正統戊辰秋予出按江西便道過鄕識友蘭先生於鄕人陸起敬之第先生不予鄙累以詩贈予亦酬答情好甚篤於今未二十年先生已作古人嗚呼傷哉先生諱澤字濟民姓嚴氏蘇之長洲人生警穎莊重言動不凡稍長從鄕先生馮伯平遊探究羣書造詣深邃然性尙雅淡不屑意仕進一惟畱心於詩凡漢晉唐諸大家之作皆熟讀而諷詠超然有得每朋遊過從山水遊行覩物興懷有所感動一發於詩口占臆決援筆立就𨿽若不經意而衝澹典則駸駸乎晉唐風雅士林迄今猶多傳誦鄕人慕其賢爭延聘教授家塾陸起敬晚致之重加敬禮宗族子弟悉以付焉先生開導訓誨先之以孝弟忠信而詞章爲次諄諄懇懇久益不倦以故諸生多厎成立若今工部主事張君汝振亦陸氏之甥先生之髙弟也先生平日家居孝於親友於弟信於朋友不逐時世所好而獨愛乎蘭嘗植蘭數本於庭花時呼酒對酌徘徊終日若契友然因以爲號晚年究心於易於吉凶消長進退存亡之道心領而神會凡有疑惑爲之標注音釋以便後學纂紹運圖一帙並著詩文若干捲藏於家先生生於洪武庚辰三月四日卒於天順壬午七月十三日享年六十有三卒之日戒二子母禮佛飯僧而教之以和順教之以積學曽大父天福大父友直父仲珍皆弗耀母邵氏配吳氏子男二曰朴曰樗皆以文學教授於鄕朴尢善星命能爲詩綽有父風女三人周英王旻張容其壻也孫男三人庸倫理孫女三未行卜以明年某月某日葬於彭華鄕許溪之原嗚呼自古有道之士薄富貴利逹而不爲吟詠嘯歌於山澤之間而教化行於鄕黨州閭之內揆之時中之道𨿽未盡得而亷貪惇薄有功於世教亦君子之所深取故嘗稱之曰逸民若先生者豈非逸氏之儔而亦有功於世教歟凡人之爲人有功於世教者史氏之所必錄予故爲表之以備采擇且以勵世云

襄毅文集卷十三

●欽定四庫全書

襄毅文集卷十四

﹝明﹞韓雍撰

○墓志銘

故陸母孺人吾氏墓志銘

景泰乙亥閏六月己巳蘇之大澤陸母孺人吾氏以疾終於家距其生洪武壬子八月癸丑享年八十有四卜以明年丙子九月庚午祔於華麓山其夫之封其孤珩乃奉前安吉縣丞王敏道所狀行實詣余銘其墓余與陸有通家之好知孺人行誼爲詳用述而銘之孺人諱貞字淑貞姓吾氏其先長洲髙墊之金園村人曾祖某祖懋卿世有隱徳父仲剛克承克振一鄕稱爲長者母金氏有懿行生五女孺人居季幼孤莊肅重靜寡言笑子職女紅不勞師氏而嫻甚爲母氏及諸父所鐘愛及笄擇配得同邑陸守道以歸陸出晉大司馬抗之後富甲於鄕爲文獻故家稱首孺人旣歸之奉烝嘗丰潔誠敬不違禮度事姑朝夕孝謹承順顏色相夫克順克勤惟義之歸其它處妯娌訓子女禦臧獲無不一盡其道陸氏宗族上下相慶得賢婦永樂甲午守道以才賢應徵辟家事付孺人孺人飭其子事必稟命以行皆秩秩有序子益知好禮辛丑守道辭歸其隱晦之徳髙尙之節得孺人內助居多旣沒孺人哀毀逾禮母錢以壽終無嗣孺人哭之慟命二子巨費舉其喪至其二女兄死亦如之歲時之祭皆不廢景泰甲戌鄕郡大荒民饑死者相枕藉孺人命珩出粟以賑之適朝廷遣大臣至錄其義珩得冠帶榮身服以拜孺人孺人喜而諭珩曰冠帶朝廷貴重之器豈輕授人乎所以重汝之之爲義也汝必佩服謹不忘補報珩之義聲益振亦孺人家教之力也子男二人長卽珩次瑄早卒女一人適士人張樞孫男五人瀚溱濟溥泳孫女六人皆適顯族曾孫男六人曽孫女一人惟婦女徳善不出閨門一時人罕能知必觀其所親而後可知其爲人若孺人者相夫成其徳全其節教子篤於禮榮於義而已嫁已老孝愛不衰於父母昆弟可謂人道之兼盡者矣世豈易得哉乃爲之銘曰

子之職婦之道母之儀備於躬化於家表於時壽而上終而正藏而宜昭其潛銘其幽永其垂

故徐行中妻莊氏孺人墓志銘

莊氏孺人旣沒之明年予自京還鎭江西便道過鄕其子璣捧其友中山湯衡所狀行實泣血再拜請予銘其墓予念與璣久要自景泰辛未秋獲拜孺人於其堂而今不作矣銘其敢辭哉按狀孺人諱正圓姓莊氏世家蘇之長洲曾祖某祖某父惟賢俱有隱徳一鄕稱爲長者母周氏有淑行孺人生而聰慧柔順徳充於容行踐於言女紅無不精師氏授以女孝經女箴女誡諸書輒能成誦通大義父母甚鐘愛及笄擇配歸同邑宦族徐行中氏內外稱其善無閒言事姑孝奉養恭愼得其歡心姑終哭之慟治喪如禮四時祭奠籩豆簠簋之實率親營具必丰潔乃獻相夫謹行中以才行有司迫爲萬石長賦集而民不擾賢聲震耀而孺人綜理家政家庭之間秩秩有序內外言不相出入行中沒孺人哀毀幾絕脫簮珥去膏飾戒肥鮮終其身如初時教子嚴二子璇璣讀書勵行卓然成立嗣長區賦事必請命以行於先徳有光人知其所自孺人性好施人有急𨿽疎且逺必周卹恐後而處族黨待婣戚字臧獲無一不盡其道宗裏之人視以爲楷式晚年璇旣喪璣孝養益謹朝夕左右甘旨之奉極其敬厚孺人靜處一室焚香瑞坐日誦金仙書自怡旣得疾諭子婦曰吾將不起矣爾曹當思前人創家之難爲善以保身家則吾𨿽死無憾遂卒景泰甲戌九月三十也距其生至正丙午五月十七日享年八十有九子男二人卽璇璣女三人程矩鄒璘王晉其壻也皆士族孫男五人黼謨黻組綬孫女三人曾孫男女各二人卜以卒之明年某月日葬於邑之彭華鄕髙景山之原從夫兆也嗚呼惟婦女徳善不出閨門一時人罕能知然觀其內外之稱與其夫子之賢若孺人者可謂婦道母道之兼全矣世豈易得哉是宜有銘銘曰

於維孺人長者之裔歸於有家斯徳允配爲婦爲母道全厥躬登玆遐年式表巨宗得正而終心罔愧負葬合於良乃妥乃固我撮其休勒諸幽堂嗣續振振永大以昌

故郭以藏墓志銘

天順丁丑九月二十五日長洲郭君以藏以疾卒於家距其生永樂己亥正月二十七日得年三十有九卜以明年九月二十五日葬於邑之車坊裏先塋之次其孤琮乃奉趙同魯所狀行實哭載拜求予爲墓銘嗚呼予交以藏久且厚方資爲良友聞其疾心甚憂之然意其爲人必速愈以永年而以藏竟不起矣予忍銘其墓哉按狀君郭姓諱士賢以藏其字也世爲蘇之望族曾大父彥珍勞勤起家隱徳弗耀大父伯衍父叔明家日以裕積而能施鄕人以長者稱母吾氏有懿行君爲人和粹端重讀書領大義孝友義讓之行出於天性少事叔明府君府君性剛毅遇諸子少假辭色君能日左右執子道罔敢怠忽卒得其歡心府君沒哀毀逾度葬祭必以禮事母吾氏甘旨之養厚而能誠內外無間言事兄用行極恭順家庭之務公私之應惟兄言是聽而口體之奉必厚於兄薄於已舉冠婚必丰於諸侄儉於已之子未嘗有私蓄旣長賦於鄕催科出納一守條制貿易假貸惟平以寛不屑屑瘠民以自肥鄕之人貧病婚喪弗能自舉者周卹扶助行之益久不倦景泰甲戌歲大饑朝廷遣使往賑因勸民輸粟以補官有司上其名君曰家事任長吾何與焉卽贊其兄使就列得拜冠帶之榮而君退然守布素如平時嘗題其藏修之所曰順庵因以自號後遊南京大司成吳先生以下多爲詩文以讚之抵家及疾作鄕人聞之無賤貴戚疎咸以其私謁神以禱至道路相望旣不得會哭者不約而集君屬纊之夕方寸不亂命琮等曰吾疾無可爲若能相世父以成家勤問學以立身則吾瞑目矣言訖而逝配張氏助徳宏多子男二長卽琮次瑄女一在室孫男一嗚呼古有所謂善人君子者以藏其人也而今不可得矣是宜有銘銘曰

維善之全胡嗇之年而名則傳

故左母孺人曾氏墓志銘

南城左賢舉進士之明年其母曾孺人以疾終於家又明年三月訃聞京師賢將歸治喪乃衰絰奉國子博士房齡所狀行實泣拜以請於予曰痛惟先母病不肖不得侍湯藥旣不起又不得視屬纊玆幸得歸以襄厥事不肖辱與執事少同門且同里巷先母徳善惟執事知之詳願賜銘以刻諸幽辭不獲乃按狀而敍之曰孺人諱玉眞姓曾氏世家建昌之南丰父應魁有隱徳一鄕稱爲長者母李氏淑行克配生孺人幼而柔淑不事華飾不茍言笑恂恂閨門未嘗及門外事父授之女孝經列女傳諸書輒成誦通大義子職女紅不勞師氏而嫻甚爲父母所鐘愛稍長擇配得南城左君世瑤遂以歸之旣歸事姑嫜克誠克勤甘旨之奉晨夕弗敢懈慈惠和緩宜於一門上下莫不慶悅永樂初朝廷選富民集京師世瑤在列而其行在次所親或疑之孺人謂世瑤曰庶人召之役則往役義也況家事承緖在長斯役之往惟宜遂相之以行旣至京占籍順天之宛平公家之務助而應之不勞以濟而樂於施貸丙辰秋忽大雨寒甚所居之外有餓夫困斃道在孺人聞之惻然謂世瑤曰此迫於饑寒耳盍拯之卽圍之以爇薪灌之湯以飲旣蘇復暖之以衣遣人扶歸其家賑貧卹孤率多類此撫育諸子內訓孔嚴贊世瑤咸擇師以成之而次子賢尢警敏遂遣補京庠弟子員授麟經於今天官少宰姚公之門資用所需咸給以備正統某年適世謠卒於京孺人拯哀毀率諸子歸葬於其鄕不違禮則賢旣除服以來孺人諄諄以立身揚名爲期待賢克體遂以景泰丙子領京闈鄕薦舉天順丁丑進士觀政刑曹方期迎養以迓推封之恩而孺人不逮矣嗚呼惜哉孺人生洪武庚午二月十五日終於天順戊寅十二月十日享年六十有九葬於子之原男四人長贇次贄次卽賢女一適某孫男十二某某孫女五某某惟婦女徳善不出閨門人不可得而知然觀其夫之賢與其子之成立則亦可知而況予交其子鄰其居知之有素哉是宜有銘銘曰

內助之力內訓之飭夫賢而子成立是維孺人之徳

故朝請大夫雲南布政司右參議趙君墓志銘

天順己卯三月十四日雲南布政司右參議趙君行恕以疾卒於鄕其孤汴具其外兄全以和所狀行以價走書京師屬予曰先君不幸奄忽棄背而襄事有日不肖孤稚且貧不能得當道操史筆者爲文以銘況先君徳善惟先生知之詳願矜而銘之嗚呼予與行恕同鄕且同爲禦史有年甚相好也豈忍遽銘其墓哉然而知行恕者誠莫如予若固以弗忍辭則無以文諸幽而行恕有遺憾矣乃敍而銘之曰君諱忠姓趙氏行恕其字也其先宋宗室福王與芮六代孫繇汴徙越再徙蘇遂爲蘇之長洲人髙祖諱孟桂元中奉大夫檢校大司農平原郡公曾祖諱由瑤濰州知州祖諱宜浚隱徳弗仕父諱學禮樂善好施鄕稱長者卒以子貴贈文林郎河南道監察禦史母陳氏懿徳克配封太孺人行恕自幼秀穎端重異於常兒稍長气岸魁梧楚楚如老成人父遂遣入邑庠爲弟子員從鮑堯夫司訓授禮經問學講習窮晝夜不少閒學成遂以宣徳己酉領京闈鄕薦庚戌登進士第觀政內臺踰年擢河南道監察禦史文林郎明法律逹憲體慨然有澄淸天下之志而哀矜愼卹恆存於其心時鄕先輩陳僖敏公掌臺事振厲風紀禦史中非卓卓者𨿽鄕舊不少假辭色而獨禮重行恕正統己未奉命按四川所至鉏彊擊貪問民疾苦而興革之境內淸肅未幾有司報松寨商巴棘麻國皆叛君卽奮勇率兵入其巢震以風威諭以禍福其黨眾悉潰旣而廉得其實乃統兵者激變所致遂封章劾其罪罪之朝廷遣使賜寶鈔酒幣將吏攝服番民向化邊境以寧辛酉奉勑巡浙江海道早夜盡心撫士卒飭兵備繕城堡嚴斥堠卒無意外之虞壬戌歲朝廷簡能禦史淸理天下軍政廷臣僉議舉行恕乃拜璽書之廣東督勵所司期以實效𨿽蠻鄕瘴海無不躬造周履其地不踰年軍士就淸解者甚多民不告擾一時爲禦史者皆自以爲莫及未幾朝廷以陜右巨藩嚴方嶽之選遂擢行恕右參議行恕居官勸吏治卹民隱陜之人無老稚賢不肖皆愛戴敬服尋以舊官復任攺雲南左參政因構疾還鄕調治遂不起距其生永樂甲申享年五十有六卜以卒之明年某月某日葬吳城西齊鴈嶺配莫氏先卒生一女贅故家子盛炳繼娶蘇州衛千戶朱某女生一男卽汴補郡庠生行恕平生操履端謹財出非義者一介不茍取故久歷仕途囊無餘貲還鄕鄕之居室族子弟以窶而售之人矣行恕攜家累孑孑然無所於歸其友朱名仲憫焉乃假余屋以居之旣卒其喪不能舉名仲復偕其友徐文輝輩倡助以襄厥事蓋朱徐皆義士也行恕爲人和易與人交欵欵露誠素公暇賓僚過從必具酒樂客諷詠詩歌繼以壺矢盡歡乃已客有延行恕者行恕亦必盡其歡不屑屑較彼此也爲文章典重和厚詞理精到詩好唐人每風晨月夕撫景感懷必見諸賦詠長篇短章淸新典雅足追古作顧其才徳表表然若此士君子方以逺大期之而行恕位止藩參年未下壽而終豈非修短窮逹固系之於定命哉然髙科顯仕幾三十年有聲稱而無愧怍吾知行恕亦瞑目矣是宜有銘銘曰

才之充而位弗崇徳之良而壽弗昌是固有命長存𨿽不幸而何傷俯仰無慚終始得正垂休流聞嗣續有慶

故朝列大夫廣西左參議朱公墓志銘公諱驥字漢房姓朱氏世爲琴川文學里人祖以上隱徳弗仕父仕進樂善好施鄕稱長者母蔣有淑行公自幼警穎絕人八九歲能涉獵經史十三爲詩屬文有老成句弱冠父命爲邑庠生孜孜力學不懈寒暑於三百篇溫柔惇厚之旨研究益精學官命題較文援筆立就詞理明暢優於同會士友正統戊午遂以是經領京闈鄕薦將角藝春闈值外艱家居哀毀骨立後三年壬戌始克登劉儼榜進士百五十人公風儀秀雅文思煥發題詠述作迥出人右而揮毫染翰遒勁美麗自成一家朝士甚器重之未幾上命典遼府喪事惟勤惟謹克稱任使王深嘉之癸亥擢大行人奉使所至宣上徳逹下情不愧任使而與人辯論古今人物得失事成敗利鈍劍鋒差差傾座斂聽議者謂其誠有專對之才旣而敍賢勞進監察禦史正色立朝侃侃論事不爲權貴所屈嘗出按淮南諸處風稜峻整民吏震懾剖決訟獄筆無停思所至人皆以才禦史稱之閱三載受勅贈其考文林郎浙江道監察禦史母妻俱封孺人時廣西盜冦竊發民不堪命藩臬諸司官皆簡才望卓卓者往任當道遂薦公爲廣西按察司僉事階奉議大夫公至籌劃可以弭盜事宜若干條獻策於主帥安逺侯柳公安逺雅信重惟其言是聽以行多所克捷盜旣平安逺以公多奇功聞於朝升公廣西布政司左參議進階朝列大夫已而盜復起公從安逺出伐籌劃益多渠魁就擒餘盜悉平朝廷知其由遣中使賫璽書金帛卽軍前諭勞甚至公之平生所樹立章章若此凡其僚屬與朝之縉紳士大夫率以卿輔期之而公以公事入京便道過鄕遘疾遂不起嗚呼傷哉公生於永樂丁酉九月十有三日卒於天順壬午正月十有六日享年四十有六娶唐氏金華通判唐先生之女端淑淸惠克配其賢子男一汝霖女三適繆權李瓛王某皆名族卜以甲申年某月之某日附葬於址虞山先塋之旁葬之先其孤汝霖詣予求墓銘嗚呼予與公爲同年交逾二十年而在臺憲時爲同寅心相契語相合意相敬慕觀公之爲人宜其逺大不止如縉紳士大夫之所期望而公遽止於斯豈非命哉予亦豈忍銘公之墓哉然唐公予嘗受業而公有同年之誼皆不可辭遂爲之銘銘曰

人之期公將謂大顯於時公之自期將欲大展厥施何天之生才於世而俾之遽止於斯此造物之使然非人力之能移公知命而逹理𨿽不幸而奚悲有閟其藏有崇其封慶衍嗣人奕世亢宗

太淑人葛氏墓志銘

成化壬辰四月十四日直隸蘇州衛指揮使謝瑛之母太淑人葛氏以疾卒於家瑛求鄕人廣東布政司參政劉君昌狀太淑人行實遣人賫書來廣以墓碑銘爲請瑛予壻也自予以弱息歸所望太淑人教誨以進徳而今棄背矣銘其可辭哉按狀太淑人諱善淸姓葛氏世爲直隸大名府淸丰縣人曽大父某以武勇從太祖髙皇帝開國累功拜指揮使大父有女洪武初選入宮二十六年冊爲麗妃生伊王旣而從王之國父能久當受蔭太宗文皇帝入繼大統以戚裏之恩授孝陵衛指揮使遂家金陵母蔣氏生子九人男六女三太淑人其仲也時太淑人之兄覃襲指揮使次某爲楚王府儀賓覃次子某又爲寧王府儀賓長女冊授新昌王妃一時葛氏之盛華貴相望世無與京而太淑人克循姆氏之教幽靜端肅女紅之事不習而能年及笄父母擇配歸謝氏爲昭勇將軍直隸蘇州衛指揮使欽之妻後軍都督府都督僉事芳之冡婦入其門事上禦下動有儀法時昭勇公之母太夫人在堂治家極嚴整遇諸子婦未嘗輕語笑有過差輒叱戒之太淑人朝夕造牀下問飲食備極恭謹得其歡心太夫人嘗語所親曰吾婦出戚裏華族能極盡婦道吾子眞得內助矣昭勇公治職百務修舉上官極禮重而親賢好士根於天性吳中名公巨儒無不與之遊門庭車馬殆無虛日太淑人主中饋規使左右治具延欵禮無遺闕旣生瑛甫能行卽教以禮度稍長俾就外傅程訓益嚴用是瑛克屏紈綺之習卽若老成人至未幾昭勇公以勞績受誥封太淑人居十七載而昭勇公遘危疾且久太淑人日夕執湯藥不敢托諸妾媵甚勞瘁人或憐之太淑人曰盡吾終事心不知其勞也昭勇公疾旣篤顧太淑人曰太夫人在堂諸孤女不皆汝出所以爲養爲撫字者在汝太淑人泣受命而昭勇公卒時瑛尙幼瑛兄瑄稍長而非太淑人生太夫人謂太淑人曰祖宗之蔭襲當在瑛而瑄長長而官則人憚而事舉今易以瑄代襲俟瑛成立而正之何如太淑人唯唯及太夫人卒太淑人哀毀舉喪葬不違禮數年瑛日益長讀書有成孝友之行爲士林慕羨且公議唶唶言當歸以所假官太淑人乃以其情上疏於朝備極勞費凡三載事始白而瑛得官官五載而太淑人得進膺今命又若干年卒距其生永樂庚寅十二月十一日春秋六十有三生子三人男二長瑛次表補長洲縣學生以文章試異等廩於官女一適海寧衛指揮使徐恭又有子九人男三瑛珙璘女六皆出少房孫十人男五勛蕡勇瑛之子鳳瑛之子凰璘之子也女五太淑人撫之皆有恩諸子所娶婦多貴族婦翁亦多尊顯若兵部侍郎李公與致仕黎宋兩方伯則尢著者太淑人一教以太夫人持家之道秩如也諸女多嫁爲萬戶侯妻太淑人亦多厚爲奩資不吝至於妾媵必懷以慈惠安以寛洽而賓客之費報施之需與內外之所仰給者太淑人亦必自爲料理而與之節約寧丰而無儉於是人稱太淑人有丈夫志太淑人卒時語瑛及表曰吾事太夫人終天年事昭勇公有子子瑛已正嫡庶之分表復嗜學駸駸乎有成吾復何憾然表尙未得仕瑛宜策勵之母俾在人後吾子勉哉言訖而卒瑛及表與諸子號慟治喪葬悉遵禮制而儀文之詳哀戚之誠視世俗有間玆卜以某年月日奉太淑人之柩葬吳縣大茅山之原從昭勇公兆也嗚呼婦女徳善不出閨門惟觀其夫與子之爲人可知而世家大族閫政尢難治今觀昭勇公之賢瑛之克肖及其宗族子姓循禮而不肆太淑人之徳善人固已知況予爲姻家知之尢詳哉是宜書書而系之辭曰

婉婉淑人出於戚裏懿徳夙成弗驕弗侈旣歸宦族孝於尊章克相夫君益謹烝嘗家業愈丰生祥旣翕撫教成立嫡也襲蔭克肖克成仲氏業儒學博才宏孝養並隆壽福咸備溘然逝矣孰不揮淚母儀婦道兼盡有餘女範新編史官應書大茅山原風气攸止合藏於玆永庇孫子

襄毅文集卷十四

●欽定四庫全書

襄毅文集卷十五

﹝明﹞韓雍撰

○祭文

祭太子太保兼都察院左都禦史陳公文

嗚呼公之生也六十有八年天之景星其光气也世之鳴鳯其聲威也山之華嶽其髙大也水之震澤其宏深也春陽秋霜其仁且嚴也霽月寒冰其明且淸也而今不可作矣嗚呼哀哉憶在文皇公方進取大對明廷褎然髙舉妙齡佳文海內推許公於斯時宗元韓愈拜官侍禦風采昻藏正色立朝秉節巡方繆糾愆繩濁激淸揚公於斯時張綱範滂出佐臬司湖湘遂妥擢貳都臺大綱斷果執法敢言不搜細瑣公於斯時子方獻可分鎭關中三邊戒嚴西賊驚遁姦宄深潛干戈偃息將吏熙恬公於斯時稚圭仲淹時和歲丰民蠧殄滅化洽人心謳歌大悅報以生祠畱之臥轍公於斯時周公召伯歸總憲府表率百僚進位師臣無怠無驕五極咸中致君唐堯公於斯時伊尹臯陶名遂功成勤勞致疾旣知止足亦明去就抗章辭歸衣錦行晝公於斯時疏廣疏受思公復起終濟蒼生遽聞永畢當寧震驚旣錫寵奠又營佳城矧予感恩能不傷情嗚呼生之有死猶晝之有夜必生無所忝死得其正斯爲始終惟公一生盛徳膾炙人口無可憾矣五朝元勛流芳史冊足報稱矣官至一品禮進義退出處正矣壽幾七旬易簀而斃考終命矣賢子賢孫克振家聲有餘慶矣千秋萬歲正人君子蓋棺事已定矣東望灑淚寄奠一觴神其鑑予敬矣嗚呼哀哉尙饗

祭亡妹夫鴻臚序班劉尹文

嗚呼劉君遽止於此耶歲在辛未予補外臺汝追送我潞河徘徊予來西江又餘二載每得汝書如接風采今春得報將往金陵省汝季父掃汝先塋且云事竣訪我故里我親歡慰倚門望汝我亦自擬恐得還京與汝同去綢繆親情孰料汝命遽此永畢得弟書報使我驚泣嗚呼痛哉是果然耶抑夢也耶汝之平生爲善積徳溫溫謙恭抑抑謹飭習書累歲始獲一遷供事內廷亦未三年凡百交遊無不愛慕當道君子亦垂靑顧我知汝志勸汝進修望汝逺大以光親儔我望未副汝志未逹始逾三旬云胡夭札嗚呼痛哉汝之門戶孤苦零丁父子薄宦家無丰盈汝父已沒汝母將老汝妻尙弱汝女又小汝旣乏嗣又無仲昆汝死不顧棄此一門幼孤無依老弱無倚切我肝腸涕淚如雨嗚呼痛哉𨿽然死生常理修短定數汝之一生無愧無負幸汝易簀得安故丘汝魂正直想無怨尢但汝孤魂不知何處山川迢遙能否歸去我痛𨿽切會哭未能先遣妻弟奠汝一罌地久天長永難再見汝有靈爽鑑我心念嗚呼痛哉尙饗

祭故大司空雙崖周公【卽巡撫周文襄公】

嗚呼文章政事世人患不能兼公能兼之禮進義退世人患不能全公能全之惟公之生螺山之秀通敏明誠宏博忠厚其爲學也經史淹貫詞章純善早爲名儒以之而取功名甲科髙選繼爲吉士以之而司制作預修大典讀其文若長江大河誦其詩如佩玉冠冕宣金石而被弦歌嗣風雅而繼墳典人推其振治世之音鳴國家之盛蓋方之退之子厚而無忝其爲政也小試刑曹克體帝仁五極咸中獄無寃民旣相親藩曰愼曰勤遂荷寵遇進階重臣惟東南財賦之淵藪公受命經略以巡撫效賢勞而驅馳善區畫而咨詢民生仰之以蘇而四海之得所國用賴之以充而萬世之相因是其擴忠厚之徳妙經濟之才方之定國劉晏而爲倫其始而進也以禮自重久歷資階方登侍從八座之榮千鍾之奉矻中流之砥柱亙明堂之梁棟初則廷臣交薦而受知終則帝心倚注而簡用固非若李願所譏伺候於公卿之門奔走於形勢之途肯逐羣而隨眾焉其終而退也執義允堅年幾古稀辭疾歸田上方俯徇其情公遂拂衣以旋登山而翫水采美而釣鮮足以振頺風而扶世教足以儀後學而追前賢誠有如疏廣所述知足不辱知止不殆甘勇退而自全焉嗚呼人之所不能者公皆能之矣然自公之退休東南之民旣多凋獘軍國之需亦勞經理君子憂國而憂民望公康復而再起雲胡大限永畢於此里巷爲之走哭縉紳爲之哀毀諒當寧之始聞亦震悼而拊髀矧予辱知最深其情曷能自已嗚呼公不可得矣百行罔虧五福咸臻不愧於天不怍於人紀之汗靑勒之貞瑉盛大光榮千古不湮聊奠一觴寫此愼眞幽明感通庶幾有神嗚呼哀哉尙饗

祭蕭母太淑人周氏文

嗚呼古有伯鸞讀書養髙生業不憂妻能服勞又有不疑平反大獄嚴而不殘母嘗教勗懿懿淑人擇配世家貞靜莊肅慈惠柔嘉表於宗門化於邑裏婦道母儀古人並美允矣君子學成巨儒一領鄕薦遂歸隱居授徒以經養親以孝克遂厥心有相之道偉哉冡嗣成名顯揚歷職廷平進總臺綱天子倚毘百僚承式克善厥官皆教之力尋沐推封屢拜龍章紫綬赫赫朱翟煌煌祿養旣丰尊榮斯備宜享遐壽云胡奄棄嗚呼凡厥有生孰能不死死而無聞比比皆是惟淑人兮有福有壽有子有孫得正而終被服隆恩旣錫祀禮又錫宅兆太史刻銘公卿走弔榮名令徳千古芳馨淑靈有知含笑以寧某令子同官聞訃驚悼匍匐一奠申詞以告嗚呼哀哉尙饗

祭李都禦史太夫人柯氏文

嗚呼夫人百行兼修五福咸臻其祀先也敬以時其養姑也孝以勤其以道相夫也夫爲鄕邦之髙士其以義教子也子爲社稷之名臣其撫下睦族恩禮諄諄其慈仁肅雍曷嘗有一行之不純其封秩也登二品其享年也踰七旬其受命服也炫珠冠霞被之榮其就祿養也享烹龍炰鳳之珍其桂子蘭孫嗣續振振其伉儷偕老曷嘗有一福之或屯其得考終恩禮殊深其賜祭也出大官之佳品其賜葬也卜吉兆之髙墳其歸靈輀也百僚走奠而執紼其發潛徳也太史述傳而爲文誠所謂生榮而死哀𨿽死而猶存雍與令子登第同年列官同寅奉使於玆聞訃悲辛匍匐境上跪奠一尊神其有知鑑此微忱嗚呼哀哉尙饗

祈晴告城隍文

邇者陽徳愆候淫雨連旬田苗多傷屋廬久湮民生弗堪愁苦悲辛維玆民命主司在神神宜顯靈以昭至仁誅抶蜧蜺劃劙云陰以拭后土以廓髙旻化災爲丰庥此下人神或難專請祈天閽咎若有歸雍等自任幸勿遷怒濫罰吾民神能響應不負時禋投誠告神庶其鑑臨謹告

祭楊司冦尊甫先生文

嗚呼自古道修於已而能淑諸人者垂千載之賢聲徳修於已而未足其位者享累世之恩榮蓋修道徳則流芳而衍慶斯亦天理之自然而適有見於先生偉哉先生光嶽之精得麟經之奧旨掇髙科而蜚聲擢任儒官斯道大行恩義盡而無計利之心教法嚴而有講解之明歷星子邵武而終於新安其門人髙科顯仕者皆先生啟發而成至今被化之人慕其道皆立祠祭奠而不更誠有如胡安定之在蘇湖千載之下流史冊之光榮平生積徳而秉義極忠厚而和平甘自老於冷官不狗茍而蠅營人𨿽惜先生位未稱徳而先生未嘗與命之相爭天心憐而錫胤吉夢葉乎長庚家學能傳步武登瀛伯也著將相之勛業官極品於兩京仲也歷中外之憲臺能知止而戒盈龍章推恩於先生加贈春官之上卿況垂蔭乎賢孫濟濟然襲武弁而取科名誠有如王景叔之植三槐累世之後繼閥閱之簮纓嗚呼惟有道徳者百世尊之而不惑況予後生晚進辱令子知愛而匪輕偶來官於先生之鄕望宰木而含不盡之情西湖之原山髙水淸神妥以安百世不驚跪奠一觴鑑此微誠尙饗

祭大江之神文

比者雍肅奉簡命同監軍總戎統率大兵往徵南夷分兵五運溯流西上旬日已抵安慶雍等部下舟楫帆檣𨿽間有損偏禆將士咸無災害感神庇佑實銘於心惟是遊擊前鋒偶觸風濤人船有損是其部下事神弗虔神特降殃然今聖天子新卽大位爲百神之主禮神祀典惟崇惟敬而命將出師除暴安民實惟望神之庇佑伏望神慈少息降災之怒普施濟物之仁陰相黙佑俾■﹝風貝﹞風不作洪濤永息後先舟楫咸濟安流釋將士驚險之虞解朝廷南顧之憂且祈助我天兵振揚威武所向克捷速奏凱還則神之陰徳上下俱感而神之威靈益暴白於天下後世祀典益崇而不替矣故玆謹告尙饗

祭勅封小孤山天妃聖母文

雍等肅將明命往徵叛蠻分兵五運溯流西上玆已賴神之庇咸過孤山前途孔修江湖闊險伏望神慈陰相黙佑俾風恬浪靜舟妥人安實惟荷神之休謹用祭告尙饗

祭洞庭湖水府之神文

惟玆洞庭海內巨浸惟神司之必靈必信雍等奉命南徵道經玆郡敬禱於神望神之蔭怒濤不作風波恬順是惟神休感激無任尙饗

祭直隸鎭江衛指揮童漢文

爾率師從徵勞勤弗憚方圖進爾共除多難何天之生爾才賢吝爾壽算良醫滿前莫起爾患然死於王事視死於兒女之手蓋有榮而無憾特給舟以歸爾之旅櫬兼致奠以表我之悼嘆尙饗

祭衡山之神文

自古名山大川爲海內之嶽瀆其神必靈而應驗亦甚速維玆衡山秀萃坤軸火徳鍾靈寔奠南服赤帝館於其巓祝融宅於其麓雲气興而雨澤降下土潤而萬物育陰徳元功誰敢不肅雍等奉辭伐罪值此炎燠道出臨蒸次師信宿紫蓋芙蓉羣峯在目欲趨謁而弗能徒瞻仰而俯伏特遣官以致奠仍申之以靑祝恭望明神介以景福普陰相而黙佑俾將士之戩穀潛消瘴癘安行水陸助貔虎之英勇速犬羊之敗衂務期一鼓而全勝立見兩廣之平服是神休無逺而弗屆將祀典益光而永篤謹用祭告靈應可卜尙饗

告天地神祗文

比者南蠻梗化搖毒遐荒兩廣生靈若墜塗炭天子新卽寶位憫念惟深特命雍等統率大兵往正其罪玆已次於敵疆將圖水陸並進而霪雨彌旬山水泛濫舟楫驚懼行營未安憂心皇皇弗寧寢食用是敬陳素悃仰叩玄穹伏望大徳洪慈陰相黙佑早賜雲開雨散風和日晴陸進舟行士馬安便所至兵鋒奮厲威武振揚速成克捷之功以副朝廷弔民伐罪之意雍等不勝感荷天休之至謹告

祭旗纛之神文

維玆兩廣叛蠻久違王化戕害民命罪惡貫盈聖天子甫卽大位奉天勤民憫玆廣人久墜塗炭特命雍等統率大兵來玆伐叛用救民生初指桂林賊侵我疆五發偏師所向克捷是皆神威助我先聲今寒霜旣降肅殺維時蕃漢夷兵川匯雲集雍等整飭兵戎申嚴號令將圖分道並進往問叛蠻之罪惟神主司戎兵三軍瞻仰伏望威靈陰相黙佑指麾將士旌旗所向戰勝攻取指日削平羣凶慰安黎庶使地方永永無虞用副朝廷伐罪弔民之意實荷靈神無疆之休謹用祭告尙饗

祭風雲雷雨廣西境內山川社稷城隍文

自古神之爲徳正大光明福善禍淫至公無私𨿽遲速不同而報應未嘗爽也今兩廣蠻賊背逆天道虐害生民十有餘年之間常出爲患且流毒於湖廣江西地方殺戮民之丁壯奴辱民之妻女掠其財貨焚其屋廬蓋不可以數計又或破寨屠城官僚被害殘忍慘刻罪惡貫盈獲罪於天天心震怒聖天子初卽天位體天之心行天之罰特命雍等統率大軍來問其罪玆已臨賊境分道並進敬吿於神伏望神明各行其職各顯其靈指示導引陰相黙佑務使我軍威聲震赫籌算允中所向戰勝攻取蠻賊神魂喪亂脫走無門所至就擒就戮地方一鼓而削平萬姓回蘇而安業庶幾仰答天心稱朝廷伐罪弔民之意而靈神享有常祀益有光而無愧矣故玆懇告尙饗

祭江湖淮海之神文

雍等奉辭南來伐叛是圖兵鋒所臨拉杇摧枯甫逾半載民賴以蘇天心固仁神力豈無當涸而漲遏賊奔途𨿽驚無虞保我徵夫神之威靈固已感孚今玆凱還逺涉江湖恭望靈神黙相陰扶利我將士安我舳艫弗阻弗驚逺逹帝都益感神休終始不渝謹用祭告尙饗

祭大江之神文

雍等奉命提兵畱鎭疆域羣盜𨿽平民志未一用飭兵戎綏順討逆我軍旣載溯流西出黙相陰佑望神司職蹈險無虞所向無敵盡復太平彰我神力謹用祭吿尙饗

祭旗纛之神文

雍奉命提兵畱鎭南蠻狂冦𨿽平餘孽猶滋寒霜旣降肅殺維時仰體天心爰整我師溯流西行祈神指麾務殱殘凶俾無漏遺庶康我民彰神靈慈謹用祭告尙饗

祭后土之神文

向以行臺狹隘屋廬淺少因出在官余貲市地易材命工增修兼創運籌之亭玆已畢工重念半載之間百工交雜築掘鏟削罔知避忌豈無冒犯神威用是謹竭愚誠特伸告謝伏望明神鑑此微誠宥其冒犯且陰相黙佑使行臺之內火盜無警居人咸安不勝感荷神休謹告

祭南海之神文

惟神主司大海明靈正直陰佑下人濟此南國王師來臨討滅叛賊所向功成惟神之力雨暘允時百谷蕃殖黎民不饑惟神之徳幸玆泰和感神無極報謝有禮曷敢差忒致奠且祈申我悃愊丰登年年殘孽盡息益彰神休永光廟食尙饗

祭前保傅尙書大學士芳洲陳先生文

於乎自古大臣君子得時行道功名始終者固多而以忠義文章見忌於時橫遭逺謫者亦或有焉此冦忠湣所以有雷陽之貶而蘇文忠所以有昌化之遷是豈人力之能爲而實時命之使然偉哉先生百世之賢歷事五朝踰四十年其心術光明而正大其學術純博而淵淵其臨大事決大議非宗社之計不謀於眾其侍經筵資顧問非堯舜之道不陳於前其代絲綸走筆而萬言立就其銘金石吐詞而四海永傳遭列聖寵遇而登瀛洲之選兼公孤卿相而贊化機之權值時危疑爲人所忌因肆欺蔽羅織成愆謫遐方而守困累陳情而龥天賴日月之明誅姦諛於旣死雪寃誣之謗賜黃冠以歸田享髙壽幾八旬得易簀而歸全嗚呼自古成敗利鈍未可以論人物而淸議旣定始見其賢與不賢然冦蘇之賢流離遷徙不遂首丘而淸議由士夫定於旣死之後先生之賢一斥卽復考終於家而淸議出聖明定於未死之先想先生無愧於心必含笑而入九泉生出自門墻感徳懸懸圖報未能涕泣恆漣作鎭南荒以憂北還𨿽衰絰不宜理人事而恩義不可以或偏爰遣人跪奠於墓道庶表我心之拳拳尙饗

祭崔冢宰母文

嗚呼夫人生於慶門早歸君子克相克諧徳善並美乃生賢器庭訓有方乘時奮庸爲國家良爰司邦憲爰掌邦治百僚敬承天子倚注祿養旣厚褒封屢加珠翟金衣二品光華忽報仙遊朝野殞涕天子驚悼厚錫葬祭隆恩盛福今古罕同合葬佳城哀榮始終辱厚令子誼均哀戚緘詞致奠淸淚沾臆尙饗

先考通議府君發引告祭文

嗚呼我父遽棄我耶我父壯年徙居北都生我諸孤撫養艱苦遣雍從學家業已墜膏火束脩供費益勞幸克成人薄有祿養我母先逝父心孔傷祿旣稍丰我父已衰我又奉使久缺定省豈意衰疾終焉不起諸孤痛傷如割我心嗚呼我父平生積徳行善致衍慶澤蔭及不肖罔極深恩如天廣大𨿽蒙朝廷三錫誥勅推封我父已爲大官聞訃上疏又錫葬祭但我諸孤永言懷恩再不能奉一日之養叩地呼天哀痛曷勝玆以七月十六日敬引我父靈輿至蘇城西雅宜山與我母淑人合葬敬用牲醴之奠拜辭幾筵地久天長此痛無窮我父幸安慰長往勿懼勿驚嗚呼哀哉尙饗

祭錦衣馮指揮孟仁乃翁

惟徳忠厚之徳施於一鄕孝友之行聞於四方慶衍後昆篤生賢嗣以儒起家薦登近侍兼資文武一秉忠誠推本慶源帝錫恩榮金帶緋袍翺遊錦裏五福兼全世罕能比年幾八袠忽爾仙遊恩典有加賁於林丘雍托交賢嗣義均哀戚寄奠陳辭有淚沾臆尙饗

祭前保傅尙書大學士芳洲陳先生文

嗚呼士感知己之徳𨿽子孫繼世尙傳示而圖報況一死一生能忘情而不痛悼耶當正統之季年值邊冦之孔熾毒已流於西江勢若難於平治雍奉命以巡方幸因人而成事然素不諂乎權門自分必終於播棄得代還朝擢副外臺蒞政未幾恩詔復來撫巡重臨乎舊地華資猥及乎菲才初猶未知其所自後知辱舉於公臺固感朝廷取人於論薦豈忘先生物色於塵埃況當斯時犬馬之年甫三旬外臺之擢才八月無老成之宿望無久任之功伐非回天之重力曷越資而驟發然使雍嘗有利以干先生而先生薦之是私謁得薦感固不如此之眞有言以求先生而先生薦之是諂諛得薦感亦不如此之深惟先生薦賢爲國一至公而無私惟雍無意得薦故刻骨而銘心有鬼神之照察與天地之鑑臨嗚呼先生歷相五朝始終一節晚遭世變根連禍結賴先帝之聖明復衣冠於大耋詎意都亭之話別乃先生之永訣哉雍違教有年仕路間關久作鎭於南陲曾以憂而北還𨿽遣官以祭奠心未安而厚顏玆者叨進秩以再臨受專徵之倚眷推厥本原肇於初薦用修禮於玄堂敬再拜而一奠感徳無窮不勝悲戀尙饗

祭丘學士母太孺人李氏文

嗚呼孺人寶婺之精瓊山之秀作範閨門肅雍慈厚早歸君子克相克承蓄徳弗施鄕人並稱中道孀居撫孤守志晚節不移璽書旌異偉哉令子忠孝夙成慈訓亦嚴魁選成名玉署髙登經筵愼選啟沃聖心贊襄國典惟帝嘉念褒封及親命服煌煌祿養方殷忽報仙遊朝野隕涕帝心惻然特頒諭祭榮名盛福遐壽全歸卜葬牛眠海天光輝雍等開府粵南聞訃傷悼遣奠一觴緘詞以告尙饗

祭鎭守浙江太監盧公文

惟靈歷侍累朝聖心簡在兩鎭浙江兵民咸戴方期永年庇此一方忽報仙遊朝野共傷某等昔同奉命來徵兩廣因以成功心恆感仰倐焉永隔悲慟弗寧遣奠一觴少慰英靈尙饗

祭陳都禦史母夫人�氏文

嗚呼夫人生於慶門早歸君子克相克諧徳善並美乃生賢器庭訓有方乘時奮庸爲國忠良爰總風紀爰承寵命督漕撫民功名鼎盛祿養旣厚褒封屢加珠翟金衣暮景光華忽報仙遊朝野隕涕恩典有加遣官致祭榮名盛福今古罕同合葬佳城哀榮始終雍等辱交令子誼均哀戚緘詞致奠淸淚沾臆尙饗

祭故少保戶部尙書兼華蓋殿大學士芳洲陳先生文

嗚呼古有蘇公因譖投邊忠感時君未死內遷又有萊公被讒逺謫忠聞後主死猶加澤猗歟先生百世偉人文章典謨事業經綸忠直難容橫遭計逐英廟聖明旋歸初服繼𨿽長逝淸議未安主上明聖悉還舊官一忠遭誣存沒表白況錫葬祭重恩輝赫墓碑初刻國史易書久屈大伸萬古美譽雍出自門墻感徳無已緘詞遣奠神其鑑止尙饗

祭鎭守廣東市舶奉禦杜公文

惟公曆事累朝勤勞謹飭晚監市舶恪恭乃職繼因衰邁謝事居閒正爾優遊忽出人寰雍等相處有年聞訃驚悼遣奠一觴申詞以告尙饗

祭謝母太淑人葛氏文

惟靈生於華族歸於慶門奉姑以孝禦下以仁克相夫君儉勤恭敬王畿戴維允修兵政方當顯盛忽失所天撫字遺孤勞辛有年孤旣有成襲官如舊配我弱息同養慈壽何其一疾倐忽云亡訃音南來舉室悲傷爰遣兒曹恭修薄祭淑靈有知歆此微意嗚呼哀哉尙饗

襄毅文集卷十五

