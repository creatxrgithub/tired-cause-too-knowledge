

《四宜堂集》

目錄

欽定四庫全書﹟世宗憲皇帝禦制文集總目四

卷之二十八﹟詩﹟四宜堂集一

苫次述哀﹝有序﹞賜莊親王賜裕親王賜怡親王賜果郡王賜大學士馬齊賜大學士松祝賜大學士白潢賜大學士徐元夢賜大學士張鵬翮賜大學士王頊齡賜內大臣馬武賜尙書孫柱賜尙書朱軾賜尙書田從典賜尙書張廷玉賜尙書勵廷儀賜侍郎蔣廷錫賜侍郎史貽直癸卯十一月十三日恭遇聖祖仁皇帝忌辰緬懷顧復深恩瞻對無由不勝淒愴敬賦六韻以抒罔極之思耕耤詣太學三月三日得雨賜大學士張鵬翮暫假葬親母后周年述哀一首﹝有序﹞述懷冬至齋宮二首甲辰十一月十三日恭值皇考二周忌辰感時永慕哀痛塡膺灑淚述哀敬成一律是日瞻拜禦容追憶慈顏不勝悲愴再成一律耕耤詩﹝有序﹞雍正三年乙巳二月十有二日皇考服制告除違情從禮遡時增愴敬述紀哀初夏偶閒母后二周諱辰賜莊親王賜果郡王乙巳仲冬追憶皇考升遐倏周三載孺慕之忱與時俱積恭詣景陵拜謁以伸哀痛暮春野望閒詠母后三周諱辰偶題月下聽泉聲得句知魚亭待月賜怡親王賜侍郎沈近思賜總督查弼納賜總督楊宗仁賜總漕張大有步月至泉畔試茶聞雁觀瀑布湖際聞野寺鐘聲月

卷之二十九﹟詩﹟四宜堂集二

仲丁祭文廟耕耤夏夜不成寐雨後湖亭看月宮中偶成賜淳親王賜都統拉錫賜提督郝玉麟賜提督髙其位桃花塢卽景詣太學二首春夜釣魚磯聞笛會心處試筆桃源深處響泉山房賞月仁明齋詠懷沿湖遊覽至菜圃作帝京篇舟中納涼賜怡親王又暮春雜詠二首夏日勤政殿觀新月作雨後九洲淸晏望西山仲秋月夜題於淸會亭新霽苑中秋色頗佳臨流玩賞率成一律喜雪戊申除夕守歲春夜永春亭作百花亭春詠幾暇偶題暮春有感如意歌賜怡親王朕禦極七載宵旰萬機未遑他出已酉夏因命將遠討誓師於南海子緬懷曩日侍奉皇考巡行此地色笑儼在目前而龍馭杳然邈不可攀俯仰徘徊曷勝今昔之感爰成一律以述追思已酉夏南甸大嶽秋日登四佳樓晚眺月夜平湖放舟偶占仲秋月夜感懷追憶舊景有感偶成二首賜總督髙其倬賜總督李衛平湖秋月長至日題於至誠不息軒

卷之三十﹟詩﹟四宜堂集三

朕因去冬未雪憂懷莫釋夙夜竭誠祈禱於驚蟄後二日荷蒙上天鑑佑春雪下降朝野同歡因成一律用志欣慶圓明園道中寓目多稼軒勸農詩哭怡賢親王二首怡賢親王挽詩三十韻夜靜松月吟謁西山大覺寺秋分前二日月下作暮秋花下偶成淸閒口占仰瞻星垣永春亭畱春年華迅速倏值端陽箱貢冰紈案陳角黍於頒賜諸王大臣之際念及吾弟怡賢親王仙遊已周一載不禁淒然涕下援筆賦此國家爲準噶爾跳梁不得已有用兵之舉自己酉以來將帥士伍枕戈負盾野宿風餐三載於玆矣朕每一厪念食不甘味寢不安席因避居便殿停禦燕會日與廷臣籌計軍需惟翼上蒼黙佑師旅早旋論功頒賞朕懷始釋爰作截句四首以見意環秀山房對月觀釋典偶題秋日登樓有感除夕晚晴遠眺端陽前一日爲吾弟怡賢親王二周之辰毎一回思輙傷懷抱作五言律志感去冬無雪今春雨未沾足朕心憂畏莫可言諭幸於五月十八日甘霖傾注枯焦頓觧不覺喜而成詠深柳讀書堂消夏秋日寓目成詠秋夜印月池作壬子歲九月七日吾弟怡賢親王定窆於水東村朕念手足至誼兼以輔弼功勤獻替忠款撫今憶昔情不能已因親臨奠送稍伸積痛夫神遊於天魄藏於地亙古迄今理之常也但以吾弟之親賢爲國家柱石幽明異路於玆永別當深秋艸木黃落之際朕心曷勝淒愴爰賦此詩以寫懷暮春四宜堂詠懷荷池玩月立秋前二日遊湖亭初秋詠月影溪聲秋日登朗吟閣寓目秋夜述懷立春初夏西苑遊矚蓬萊洲詠古萬方安和軒秋日作中秋感秋雨後郊外泛舟夏夜新晴遣興偶題秋夜河沙自遣偶成自疑題畫雨後對月偶成深柳讀書堂避暑夏夜卽景中秋夜

詩

欽定四庫全書﹟世宗憲皇帝禦制文集卷二十八﹟詩﹟四宜堂集

苫次述哀﹝有序﹞

我皇考深恩慈愛﹐過於髙厚。一旦背棄﹐再覲無期。遙想音容﹐彌殷哀慕。苫塊之次﹐言出痛忱﹐非同寄情於詩文也。於戲﹗罔極之徳﹐報曷能盡﹔終天之慕﹐辭豈可宣。此篇乃中心迫切不能自禁之詞。翰林諸臣看畢﹐各依原韻呈進朕覽。

慕思君父淚千行﹐四十餘年顧復長。髙厚深恩悲罔極﹐瞻依情切托靡方。

天顏咫尺忽成隔﹐庭訓趨承難再望。提命諄諄猶在耳﹐樽彜肅肅總摧腸。

銜哀但覺蒼旻遠﹐舉首惟悲白日涼。展轉心增風木恨﹐劬勞忍誦蓼莪章。

仙軿已返層霄上﹐夜夢仍親禦座傍。海水可枯石可化﹐終天仰戀詎能忘﹗

賜莊親王

一本論瓜瓞﹐連枝喜最親。推恩先邇室﹐略分講家人。

盡洗膏粱習﹐須教學業醇。股肱兼耳目﹐屬望更諄諄。

賜裕親王

朱邸連云翼紫宸﹐屏藩重望屬親臣。銀潢派接恩波近﹐玉葉枝分湛露新。

善體詒謀惟愛國﹐遠承家法在勤民。同心夾輔應無忝﹐常鞏瑤圖億萬春。

賜怡親王

天上根盤若木枝﹐朝陽輝映日紛披。葵心北拱輸丹禁﹐棣萼春榮護赤墀。

幹濟有才頻入告﹐職司無缺亦書思。忠勤佐就升平業﹐長保勛名奕世垂。

賜果郡王

花萼連枝夾帝京﹐英才挺秀信維城。沖和自保穰穰福﹐恭謹無勞赫赫名。

同气一堂親燕笑﹐推恩千祀佐休明。更期永矢忠勤節﹐長看盤根應候榮。

賜大學士馬齊

黃扉出入領朝簪﹐宿徳耆英眷注深。才是濟川需作楫﹐功同望歲佇爲霖。

常思國事如家事﹐益勵臣心沃主心。喜起明良傳盛烈﹐薰風千載播瑤琴。

賜大學士松祝

玉陛覘風度﹐金甌卜姓名。常時依紫極﹐何以福蒼生。

化理資調燮﹐訏謨屬老成。公忠勤體國﹐力爲贊升平。

賜大學士白潢

密勿黃扉重﹐淸時掌國均。平成需弼亮﹐光輔貴經綸。

共勉三公職﹐無慚一个臣。蓼蕭多雨露﹐應及老成人。

賜大學士徐元夢

位以中臺峻﹐名因主眷髙。六卿推舊徳﹐百職藉薰陶。

報國訏謨切﹐銜恩翊贊勞。運籌稱自昔﹐前席禮頻叨。

賜大學士張鵬翮

一徳登黃閣﹐三臺燭紫霄。化功兼衮補﹐和气作羹調。

運軸推元老﹐持鈞序庶僚。賡歌應可嗣﹐賴爾協簫韶。

賜大學士王頊齡

綸扉簡命出宸衷﹐元老官儀自古隆。帝徳無私資贊化﹐臣心匪懈在抒忠。

勤宣天澤敷霖雨﹐善劑人情布巽風。一徳明良歌喜起﹐臯夔事業古今同。

賜內大臣馬武

禁禦宣勞重近臣﹐貂蟬奕葉載恩綸。入參帷幄抒丹悃﹐出典周廬翊紫宸。

鎭靜實堪心膂寄﹐老成尢見性情純。天家濊澤無私厚﹐勤恪應霑雨露頻。

賜尙書孫柱

卿月光華燦﹐朝廷任重臣。分曹資輔國﹐列位濟斯民。

正直先寮屬﹐端嚴領縉紳。所期宏偉略﹐報國不謀身。

賜尙書朱軾

髙嶽生良佐﹐興朝重老成。南宮持藻鑑﹐北斗秉權衡。

忠豈惟供職﹐淸能不近名。眷言思共理﹐爲國福蒼生。

賜尙書田從典

百工允敕重朝端﹐職典樞機未易殫。出納望同天北斗﹐淸芬品擬省中蘭。

分曹政洽調元气﹐補衮心懸效寸丹。日昃共期勞庶績﹐履聲常聽下金鑾。

賜尙書張廷玉

峻望三臺近﹐崇班八座尊。棟梁才不忝﹐葵藿志常存。

大政資經畫﹐訏謨待討論。還期作霖雨﹐爲國沛殊恩。

賜尙書勵廷儀

喉舌宣王命﹐綱維轄眾僚。星辰環紫極﹐劍履上靑霄。

獨坐心常凜﹐西曹法自昭。晝思頻獻納﹐退食肯逍遙﹖

賜侍郎蔣廷錫

立政資良佐﹐宣猷重貳卿。樞機同出納﹐郎署仰澄淸。

自合稱華選﹐還期矢朴誠。在公勤夙夜﹐懋績有賢聲。

賜侍郎史貽直

率屬分曹地望崇﹐位躋卿貳賴和衷。彤墀迹躡中臺履﹐玉珮聲含曉殿風。

勿憚賢勞親吏職﹐好將兢業亮天工。公忠不負衣冠選﹐槐棘均叨雨露同。

癸卯十一月十三日恭遇聖祖仁皇帝忌辰緬懷顧復深恩瞻對無由不勝淒愴敬賦六韻以抒罔極之思

寢門不再省晨安﹐睽隔傷懷閱暑寒。思慕情殷勞夢寐﹐幾筵頻展痛泛瀾。

歲時每愴推遷易﹐恩徳難忘覆載寬。付托獨深羞淺薄﹐命提莫望益悲酸。

天心此日猶能復﹐聖範無時更奉歡。瞻對禦容風木慘﹐何禁哀涕欲摧肝。

耕耤

農事惟邦本﹐先民履畝東。翠華臨廣陌﹐彩軛駕春風。

禮備明神格﹐年期率土丰。勸耕時廑慮﹐敢爲惜勞躬﹖

詣太學

禮樂牖民資大化﹐國家造士在斯文。臨雍觀禮崇儒切﹐視學論經養俊殷。

濟濟橋門龍旆繞﹐雍雍璧水鳳毛紛。千宮咸慶文明盛﹐還佇同風率土訢。

三月三日得雨

三春淑气動萌荄﹐膏雨知時四野皆。東作共看霑漑足﹐西成咸慶歲時諧。

柔桑陌上靑含秀﹐稚麥田間綠正佳。佇覽霏霏飄灑意﹐眷予兆庶少抒懷。

賜大學士張鵬翮暫假葬親

孝思忠悃本相成﹐蜀道迢迢去帝京。自是白雲增戀慕﹐非關綠野樂幽淸。

松楸得展酬親志﹐魏闕長懸報國情。好待瀧岡封馬鬣﹐速還黃閣贊升平。

母后周年述哀一首﹝有序﹞

母后升遐﹐倏經周歲。痛色笑之難追﹐想音容而切慕。潸然淚下﹐賦此哀辭爲念。

慈恩重﹐難禁涕淚懸。尊榮心莫罄﹐恍惚歲云遷。

物候常如此﹐音容獨渺焉。寢門空在望﹐一望一淒然﹗

述杯

眇躬臨億兆﹐兢業凜淵深。先哲羹墻見﹐前徽手澤尋。

弛張遵祖訓﹐賞罰順天心。庶績勤宵旰﹐微幾愼影衾。

衛詩防湎酒﹐夏訓戒從禽。每喜親耕稼﹐長懷勸織紝。

菽葵村落圃﹐桑柘水邊林。民乃邦之本﹐誠爲帝所歆。

三冬盈瑞雪﹐九有徧甘霖。歲稔田家樂﹐河淸漁父吟。

羣英襄治理﹐列士獻規箴。勉詠南薰曲﹐多慚繼舜琴。

冬至齋宮二首

晨曦炯炯潔齋宮﹐一縷鑪煙散綺櫳。暖气潛回葭琯律﹐早梅先綻玉階風。

中孚默契天人理﹐來復明彰造化功。漫道書云成故事﹐精禋惟藉寸心通。

淩寒松柏耐嚴冬﹐帶月含霜度禁鐘。午夜無眠思戒凜﹐詰朝崇祀務齋恭。

初陽鼓動開三殿﹐萬象昭回映九重。嘉節屆臨生意始﹐虔祈上帝惠吾農。

甲辰十一月十三日恭值皇考二周忌辰感時永慕哀痛塡膺灑淚述哀敬成一律

霜露重驚歲月侵﹐撫時莫解感傷心。慕思實切終身永﹐恩徳難酬罔極深。

那得寢門重問膳﹐每懷聖訓更霑襟。朝來回憶前年事﹐痛抱終天自古今。

是日瞻拜禦容追憶慈顏不勝悲愴再成一律

屈指違顏歲再周﹐飛光逝水兩難畱。聖儀秋肅欽淵默﹐天語春溫想噢咻。

薦食哀生松殿裏﹐捧觴淚灑玉階頭。兢兢繼述何堪道﹐服訓常懷負荷憂。

耕耤詩﹝有序﹞

禮﹕天子爲耤千畝﹐躬秉耒以耕。所以敬祀典﹐重農功﹐示先民也。稽之月令﹐每歲孟春﹐古帝王實從事焉。我聖祖沖齡踐祚﹐越十一載﹐壬子始行耕耤禮。夫耤以敬天重農﹐而聖祖在位六十餘年﹐宵旰憂勤﹐靡時或釋。凡立心行政﹐蓋無刻而非寅畏昭事之誠﹐無時而非勞民勸相之實也。是以家給人足﹐時和年丰﹐而成長治久安之天下。

朕繼統之次年﹐甲辰春﹐旣率羣僚躬耤南郊。今歲乙巳﹐復舉行焉。是日也﹐靈雨旣零﹐春陽初霽﹐履我阡陌﹐秉我耒耜﹐三推禮成﹐兆庶歡洽。

傳曰「先之勞之」﹔又曰「無倦斯典也。」朕非欲爲一時之盛觀﹐亦非欲博千載之美名﹐況大典非炫耳目之具﹐而飾名之事又朕素所弗爲﹐惟是祗承聖祖重農家法﹐率吾民惇崇本務﹐而與臣工敬勤無倦﹐以庶幾康阜之成俗也。並紀以詩﹕

蒼馭千官引﹐乘時事耤田。從來重稼穡﹐何敢惜勞先﹖

履畝迎膏發﹐羣公繼耦聯。所祈同億兆﹐歲歲介丰年﹗

雍正三年乙巳二月十有二日皇考服制告除違情從禮溯時增愴敬述紀哀

告袷今朝愴益滋﹐服除從吉禮從宜。頻看冉冉流光轉﹐每慮悠悠報徳虧。

承大業惟循夙訓﹐念詒謀祗奉成規。無如瞻戀終難及﹐莫罄纏綿結永思。

初夏偶閒

淸閒偶得萬幾余﹐水殿蓬壺九夏初。夜聽甘霖澆沃野﹐曉看佳气繞宸居。

綠荷池畔吟新句﹐翠竹林中披異書。時領薰風知解慍﹐松濤緩送度窗虛。

母后二周諱辰

自隔慈顏杳﹐重臨此日悲。音徽徒有慕﹐尊養已無時。

恩念劬勞重﹐心驚歲月馳。朝來益爲愴﹐撫序淚空垂。

賜莊親王

金章玉珮冠通侯﹐班列彤階最上頭。儀表宗潢髙樂善﹐屏藩王室重宣猷。

桐圭分錫開朱邸﹐棣萼聯輝映鳳樓。捧日丹忱勤翼贊﹐天家恩澤自長流。

賜果郡王

天潢崇錫爵﹐宗子重維城。共荷屏藩寄﹐知惇翼贊情。

好書傳沛獻﹐樂善紀東平。望古幾前哲﹐相期保令名。

乙巳仲冬追億皇考升遐倏周三載孺慕之忱與時俱積恭詣景陵拜謁以伸哀痛

恭陳服禦儼憑依﹐拜奠菁茅凜不違。四十年餘恩浹髓﹐一千日裏涕沾衣。

寢園翠繞熊羆護﹐陵樹霜寒鳥雀稀。翹首五云猶在望﹐忍乘淸蹕告言歸。

暮春野望

戶牖淩虛百尺樓﹐川原霽色坐中收。綠蘿灌水園蔬茂﹐碧浪翻風壠麥稠。

楊柳坡邊眠牧豎﹐杏花樹畔泊漁舟。升平睹此丰年景﹐更億英賢濟遠猷。

閒詠

苑柳千條拂地垂﹐紅塵飛不到軒墀。炷余古鼎睛煙裊﹐題罷長箋晝漏移。

松影參差摩詰畫﹐禽聲上下浩然詩。遙空喜見濃云合﹐恰是吾民望雨時。

母后三周諱辰

鞠我恩深重﹐違顏夢渺茫。三年成逝水﹐百感對流光。

黯黯慈云在﹐迢迢仙路長。朝來又臨諱﹐含愴仰空蒼。

偶題

舜禹傳心十六字﹐執中一語貫精微。漫從體用觀眞妄﹐不向筌蹄覓是非。

大地春風揚道妙﹐碧天秋月露淸機。个中密諦何人會﹐魚自深潛鳥自飛。

月夜聽泉聲得句

逶迆洲渚薜蘿幽﹐苑靜偏宜秉獨遊。萬樹林梢看月上﹐三峯巖畔聽泉流。

濺衣珠灑晴疑雨﹐戛玉湍鳴夏似秋。風激潺湲聲不斷﹐夜深戀賞未回舟。

知魚亭待月

傳呼不用上林丞﹐傍水登臨遠鬱蒸。解渴漫調金掌露﹐淸心勝飲玉壺冰。

知魚亭畔觀魚躍﹐得月臺前望月升。煙斂碧池星漢皎﹐玉欄髙處盡堪憑。

賜怡親王

勤政樓頭花萼芳﹐親賢心膂藉匡襄。忠誠謹愼謨猷著﹐公正廉明譽望彰。

經理度支需贊畫﹐疇咨水土奏丰穰。年年景福由天賜﹐長秉丹衷達九閶。

賜侍郎沈近思

冢宰官資貴﹐寅恭屬亞卿。俱邀三命重﹐並列六曹榮。

操比寒潭潔﹐心同秋月明。所期庶政理﹐海宇日澄淸。

賜總督查弼納

時雍佳气浹寰瀛﹐繡戟牙幢制閫榮。兩省風霜澄吏治﹐三春雨露洽輿情。

位髙定效公忠實﹐職鉅非循廉謹名。文武兼資才自裕﹐佇期嘉績佐升平。

賜總督楊宗仁

絳節金章制上游﹐雄藩兼控主恩優。分疆名帥歸鈐轄﹐繡錯方州待運籌。

文武和衷羣吏憲﹐軍民一體大臣猷。殷勤早夜遵天語﹐會見酬庸第一流。

賜總漕張大有

天儲關國計﹐輸挽最艱辛。艦軸來千里﹐膏脂念萬民。

無憂任土貢﹐已得濟川人。豈靳功髙賞﹐恩光寵錫頻。

步月至泉畔試茶

飛閣流云護碧紗﹐曲欄掩映竹陰斜。巡檐步月敲奇句﹐坐石烹泉品貢茶。

乳液淸逾花上露﹐春旗嫩展雨前芽。水天一色明如晝﹐照見溪魚戲淺沙。

聞雁

萬機聽覽省行遊﹐鏡裏韶華逐水流。木葉榮枯紀歲月﹐雁聲南北報春秋。

觀瀑布

風過林靜片雲還﹐物外逍遙意趣閒。鴷鳥扣關聲剝啄﹐澗流噴雪響潺湲。

光寒古鑑飛霜練﹐翠滴晴嵐滌霧鬟。豈必蓬瀛誇勝迹﹐翛然淸境在人間。

湖際聞野寺鐘聲

長伴予遊鶴與松﹐何煩扈蹕得從容。湖煙淡罨迎人月﹐山寺遙傳定夜鐘。

不問淸修談內典﹐懶將密意叩南宗。悠然梵響因風送﹐暗數雲林第幾峯。

月

寶鏡奩開升自東﹐星疏云淨正秋中。從看圓潔今宵滿﹐卽此晶輝萬古同。

奕奕榮光蟾吐彩﹐溶溶澄景水明空。當筵坐愛團圞好﹐時得香飄桂子風。

欽定四庫全書﹟世宗憲皇帝禦制文集卷二十九﹟詩﹟四宜堂集

仲丁祭文廟

扶植綱常百代陳﹐天將夫子覺斯民。帝王師法成隆治﹐兆庶遵由臻至淳。

道統常垂今與古﹐文明共仰聖聲制文集當筵坐愛團囗而神。功能溯自生民後﹐地辟天開第一人。

耕耤

無逸農功重﹐豳風穡事先。方春勤夙駕﹐乘令爲親田。

夾隴千官肅﹐扶犁百辟聯。禮成終畝後﹐父老慶丰年。

夏夜不成寐

疏簾香散禦鑪煙﹐萬井沈沈翠幔懸。夜靜梵音來水面﹐月明漁唱到窗邊。

虛堂慮息難成寐﹐冰簟心淸卽入禪。惟有團團荷上露﹐晶瑩可擬意珠圓。

雨後湖亭看月

鄙聽秦聲卻楚優﹐每於山水暫淹畱。翠含宿雨千竿竹﹐髙出層雲百尺樓。

湖影遠浮隨棹月﹐柳塘斜系釣魚舟。坐深暑退凡情爽﹐一片淸光入鏡流。

宮中偶成

紫禁遙聞玉漏遲﹐露華滴徧萬年枝。風簾不動塵喧隔﹐月滿瑤階意孰知。

賜淳親王

滿樹繁花應候榮﹐蟠根奕葉托瑤京。試看花萼相承意﹐更聽塤箎疊和聲。

帶礪永存苗裔業﹐豆籩有踐弟昆情。天朝屏翰家庭事﹐莫負皇心眷顧誠。

賜都統拉錫

羽林十二應星文﹐直宿周廬向夜分。陣識風雲才自裕﹐身依日月志彌勤。

鷹揚早領熊羆士﹐虎拜常參鵷鷺羣。辦得丹心捧宸極﹐時淸莫漫羨奇勛。

賜提督郝玉麟

元戎擁節鎭巖疆﹐特簡殊榮姓氏香。閫外長城資一面﹐胸藏武庫靖多方。

旌旗整暇軍容肅﹐紀律嚴明士气揚。盛世籌邊重頗牧﹐楓宸應爲錫龍光。

賜提督髙其位

太和累洽慶櫜弓﹐專閫還推赫濯功。裨益軍民資偉略﹐劑調文武在和衷。

拊循正及從容日﹐謀勇皆由訓練中。元老旗常書茂績﹐雅歌應有穆如風。

桃花塢卽景

禁園宜雨復宜晴﹐別館春深枕簟淸。數片落花驚午夢﹐一聲漁唱惹閒情。

暫移榻向松間坐﹐恰聽禽來竹裏鳴。惟有東風知我意﹐滿池新綠浪紋生。

詣太學

辟雍親蒞止﹐典禮重參稽。管龠仍魚雅﹐威儀自整齊。

禮門資至化﹐義路牖羣黎。永翊文明治﹐休徵共受禔。

其二

善俗禮爲本﹐仁民域可躋。崇儒申術教﹐造士列東西。

共式習如性﹐咸成璋與珪。興賢勤寤寐﹐振徳日提撕。

春夜釣魚磯聞笛

暮雨一簾初捲﹐東風萬卉齊芳。隔林漁火明滅﹐沿溪笛韻悠揚。

會心處試筆

秋霽瑤臺晚眺﹐夜深便殿宵衣。神會園林妙趣﹐心勤一日萬機。

桃源深處

溪外每聞犬吠﹐林間日聽鶯聲。漫問武陵何處﹐且來此地移情。

響泉山房賞月

薄暮鳴蟬歇﹐松濤響曲廊。淸陰生殿閣﹐霽色映林塘。

皎潔銀河近﹐迢遙玉漏長。波飄菇米滑﹐風動藕花香。

坐石吟新月﹐臨流納晚涼。一鉤才吐艷﹐燦爛隱螢光。

仁明齋詠懷

憶昔園林趨覲回﹐朱門靜掩不輕開。怡情看竹邀僧話﹐餘事移松傍水栽。

勤政原因涵養到﹐任勞卻自靜功來。萬機日日如絲緒﹐勉竭心思手自裁。

沿湖遊覽至菜圃作

一行白鷺引舟行﹐十畝紅渠解笑迎。疊澗湍流淸俗念﹐平湖煙景動閒情。

竹藏茅舍疏籬繞﹐蝶聚瓜畦晚照明。最是小園饒野致﹐菜花香裏轆轤聲。

帝京篇

磐石占幽薊﹐金湯固帝京。幅員寧有外﹐帶礪自堪盟。

形勢河山拱﹐星文气象淸。休徵荷地力﹐瑞應感天成。

濟濟匡時器﹐熙熙擊壤情。溪流穿禁籞﹐霞彩映重城。

日照朱甍麗﹐塵飛紫陌輕。煙花織錦繡﹐鶯燕唱升平。

池暖魚吹絮﹐蘭燻蝶抱英。新荷初浥露﹐宿麥晚蒸晴。

極浦漁舟杳﹐斜陽牧笛橫。所希均雨澤﹐南畝問春耕。

舟中納涼

開徧芙渠水爲香﹐疏槐鴉影亂昏黃。停舟待月尋佳句﹐捲幔吟風納晚涼。

漁笛數聲飄遠岸﹐茶煙一縷揚修篁。暢舒心志逢淸夏﹐寂寂花陰漏正長。

賜怡親王

皇皇藩服﹐惟徳是榮。眷言賢王﹐謨猷光明。夙夜小心﹐以忠以誠。

弼予一人﹐庶績用成。嘉玆翊贊﹐朱邸斯營。上棟下宇﹐永安且寧。

有策其基﹐有壯其楹。奕世承之﹐長衛帝京。慶旣令居﹐式昭頌聲。

又

惇族由來重本支﹐賢聲況復葉塤篪。心懸北闕知忠悃﹐第賜東華表令儀。

禁院聯輝雙蒂樹﹐上林移植萬年枝。永惟堂構資寅亮﹐載詠南山福祿宜。

暮春雜詠

春云澹蕩滿平湖﹐渺渺煙波接綠蕪。芳甸雨過花競笑﹐畫橋風起柳相扶。

鶯歌鳥語天然曲﹐水秀山淸自在圖。勝景已超塵世界﹐何須駕海訪蓬壺。

其二

鑪煙裊裊拂簾櫳﹐太液波澄曉鏡融。卜歲喜看三月雨﹐惜春深坐百花風。

紅塵不到黃金闕﹐香霧時遮碧玉宮。對此上林光景好﹐淸平願與萬方同。

夏日勤政殿觀新月作

勉思解慍鼓虞琴﹐殿壁書懸大寶箴。獨攬萬機憑溽暑﹐難拋一寸是光陰。

絲綸日注臨軒語﹐禾黍常期擊壤吟。恰好碧天新吐月﹐半輪爲啟戒盈心。

雨後九洲淸宴望西山

蒹葭葉上雨聲過﹐乍覺新涼颯颯多。山色崔嵬千疊翠﹐湖光瀲灩萬重波。

遊魚避釣依寒藻﹐翔鳥驚弦就碧蘿。莫訝金風催攺序﹐秋暉偏好快晴和。

仲秋月夜題於淸會亭

深沈院宇桂香浮﹐寂寂溪園色相幽。靜向庭中持佛偈﹐閒來月下泛扁舟。

云迷入夢林間鶴﹐浪逐忘機水面鷗。對此淸光神會處﹐岸蘆汀蓼一天秋。

新霽苑中秋色頗佳臨流玩賞率成一律

步輦從容雨後臨﹐湖亭景物可追尋。幽花戲蝶紅芳晚﹐密藻潛鱗碧漲深。

寥泬天光增遠趣﹐潺湲澗水靜塵心。閒遊不用調絲管﹐自有松篁奏好音。

喜雪

夙夜期瓊屑﹐三冬日見晴。省修求直諫﹐祈禱秉精誠。

瑞雪春時降﹐彤庭喜气盈。蒼旻仁愛普﹐億兆荷生成。

戊申除夕守歲

送臘迎新節﹐年過半百初。道心隨日進﹐佳興逐時舒。

寶鼎宮香藹﹐瑤階瑞雪余。載欣丰裕兆﹐大有望頻書。

春夜永春亭作

霏微池館罨春煙﹐銀漢迢迢淑景妍。魚躍淸波驚犬吠﹐月穿綠柳覺鶯眠。

折蕉戲寫題花句﹐接竹斜通傍檻泉。良夜寸陰應共惜﹐豈容虛度艷陽天。

百花亭春詠

漣漪碧水浸苔痕﹐垂柳絲絲靜掩門。月上海棠驚鳥夢﹐雨來庭院浴花魂。

幾暇偶題

識得幾暇趣﹐絲綸不假言。孰知宵旰裏﹐卻是絕塵喧。

暮春有感

虛窗簾捲曙光新﹐柳絮楡錢又暮春。聽政每忘花月好﹐對時惟望雨暘勻。

宵衣旰食非干譽﹐夕惕朝乾自體仁。鳳紀分頒𨿽七度﹐民風深愧未能淳。

如意歌賜怡親王

彩雲冉冉鸞鶴翩﹐鸞鶴背馭雙神仙。南極西池環珮聯﹐雙雙同慶帝冑賢。

手執如意來當前﹐篆刻蝌蚪黃金塡。晶熒上下星文纏﹐瑤臺此日喜气偏。

瑯瑯更聽仙語傳﹐唱隨偕老如和弦。旣指山海爲歲年﹐復言日月同團圓。

煌煌帶礪眷便便﹐子孫永保福且綿。予因仙語嘉喜駢﹐爲爾歌雙如意篇。

朕禦極七載宵旰萬幾未遑他出己酉夏因命將遠討誓師於南海子緬懷曩日侍奉皇考巡幸此地色笑儼在目前而龍馭杳然邈不可攀俯仰徘徊曷勝今昔之感爰成一律以述追思

花開野甸不知名﹐接轡依然輦路平。細艸當時隨駐蹕﹐垂楊此日繞行營。

河山滿目音容邈﹐風景關心歲月更。禁旅多年蒙教養﹐畀予戡定作幹城。

己酉夏南甸大閱

陳師鞠旅卜良朝﹐萬里餱糧備已饒。習戰自能閒紀律﹐臨戎惟在戒矜驕。

劍瑩鸊鵜淸光閃﹐旗繞龍蛇赤羽飄。聽徹前鋒歌六月﹐雲臺合待姓名標。

其二

風拂楡槐曉角鳴﹐築壇選將命專徵。颼颼羽箭穿楊巧﹐獵獵云旓耀日明。

萬里玉關平虜穴﹐三秋瀚海渡天兵。裹糧帶甲須珍重﹐掃蕩塵氛遠塞淸。

秋日登四佳樓晚眺

庶務紛紜綜理暇﹐偶將幽興寄泉林。樓臺況復秋光潔﹐花木偏宜霽景臨。

西嶺層巒千疊翠﹐東湖細浪萬重金。澹煙輕靄疏槐杪﹐接陣鴻歸夕照沈。

月夜平湖放舟

風捲平湖玉簟紋﹐沙汀落葉正紛紜。微微隔岸螢光隱﹐歷歷橫空雁字分。

碧浪載舟舟破浪﹐白雲籠月月穿雲。渺然秋爽超凡界﹐欲問西山鸞鶴羣。

偶占

碧桃吐艷鶯初囀﹐丹桂含芳燕又歸。日往月來傳大道﹐花香鳥語泄眞機。

仲秋月夜感懷

碧天皓魄印長空﹐嘹嚦初聞度塞鴻。橊子結成崖石畔﹐桂香飄入渚煙中。

溪環松老重添翠﹐巖映楓疏半綴紅。追憶昔年秋夜宴﹐不禁此際感西風。

追憶舊景有感

時名向鄙倩人推﹐洗竹澆花坐釣臺。畫舫新晴看月上﹐平橋細雨送春回。

行無干譽心恆逸﹐境不移情量自恢。蕭散當年吟獨樂﹐憂勤今日覓羣材。

民風澆薄須陶化﹐世態參差待品裁。覽疏宵忘泉石美﹐臨朝曉聽鼓鐘催。

纖毫坐悉千官奏﹐方寸頻勞庶務來。追憶安閒成夢幻﹐雙眉鎖處阿誰開﹖

偶成

晴空瞬息片雲生﹐風卷千堆雪浪驚。石虎泥龍爭鬥罷﹐澄潭湧出月輪明。

又

長空萬里碧天秋﹐絕點純淸亦不收。識得如如妙中妙﹐塵塵剎剎任悠悠。

賜總督髙其倬

崇牙髙建秉洪鈞﹐遠控巖疆軼等倫。兩省山河司管鑰﹐萬民肥瘠視經綸。

還持絳纛開軍壘﹐永矢丹忠答禁宸。操凜冰霜功帶礪﹐匡時重鎭眷良臣。

賜總督李衛

保障鴻才奏績新﹐每將重寄委賢臣。須知令器承殊眷﹐貴有丹忱答紫宸。

訓練多方資輯旅﹐撫綏無怠在諴民。龍章用錫昭旌功﹐益勗嘉猷輔一人。

平湖秋月

樹杪暮煙收﹐晴光逐水流。淺沙閒立鷺﹐輕浪穩眠鷗。

心月雙圓鏡﹐湖天一色秋。恍疑星漢裏﹐縹渺玉京遊。

長至日題於至誠不息軒

殿角星疏報曙鐘﹐乾乾無逸每憂農。葭灰協律云占歲﹐粉絮翻階雪應冬。

時對神明持敬念﹐日臨兆庶用中庸。願言四海升平共﹐莫道尊安屬九重。

欽定四庫全書﹟世宗憲皇帝禦制文集卷三十﹟詩﹟四宜堂集

朕因去冬未雪憂懷莫釋夙夜竭誠祈禱於驚蟄後二日荷蒙上天鑑佑春雪下降朝野同歡因成一律用志欣慶

霢霂愆期憂歲儉﹐臨軒愁詠憫農歌。三冬望雪心如渴﹐此日飛英气始和。

蒼昊垂慈施愷澤﹐黔黎有幸沐恩波。遙思九土應同慶﹐積素凝華知幾多﹖

圓明園道中寓日

禦園西郭外﹐初夏景堪娛。金綫遮橋柳﹐濃陰夾道楡。

麥翻千頃浪﹐魚躍半池珠。雨後平蕪綠﹐塵淸輦路濡。

多稼軒勸農詩

夜來新雨過﹐畿甸綠平鋪。克盡農桑力﹐方無饑凍虞。

蠶筐攜織婦﹐麥飯飽田夫。坐對春光晚﹐催耕聽鳥呼。

哭怡賢親王二首

宗室屏藩重﹐朝端柱石崇。持身惟正直﹐應物本虛公。

靑史經天略﹐丹心貫日忠。銜哀爲作誄﹐難與述丰功。

其二

穗帳陳筵日﹐云軿載道時。悲深萬民淚﹐痛失百寮師。

獻替猶如昨﹐儀容儼在斯。可憐風雨急﹐花萼損連枝。

怡賢親王挽詩三十韻

天錫親賢篤本支﹐惟王徳業贊純熙。功存廊廟寰區仰﹐道冠宗藩百辟儀。

少日溫恭承帝眷﹐髫齡孝謹荷恩慈。問安每候龍樓啟﹐扈蹕常隨豹尾馳。

圭璧精神昭粹質﹐風麟苞彩擅英姿。自然才藝該文武﹐卓爾端凝絕黨私。

三紀無慚臣子道﹐八年攸賴股肱資。溯從大統祗承日﹐歷想嘉猷翊輔時。

佐理萬幾安億兆﹐綜釐庶政挈綱維。度支式定邦財裕﹐水利功興浩澤施。

減賦蠲逋勤布算﹐櫛風沐雨勸鎡基。淤流通外成膏壤﹐田壠開時養稻粢。

九品掄才分玉石﹐六韜訓士總熊羆。霜威秋肅明條教﹐愷澤春溫善撫綏。

萬里邊防襄廟算﹐兩軍輸挽佐疇咨。任兼宮府仔艱鉅﹐理析豪釐辧等差。

偉績固難更僕數﹐淸標更系久長思。撝謙不恃金枝貴﹐精白匪求黼座知。

樂善薦賢時亹亹﹐奉公體國日孜孜。寬仁卹下孚羣望﹐廉潔居心凜自持。

八字褒崇皆實行﹐四時賜賚必晴曦。慶流正喜天人合﹐善積還期福祿宜。

豈意賡揚方際盛﹐忽驚寢疾永睽離。鞠躬遑卹身前汁﹐矢志空餘沒後悲。

猶憶懇情辭吉地﹐竟循薄葬守遺規。公卿徒步隨旌仗﹐老稚扶觀泣路歧。

贈謚載光崇徳典﹐加壇還樹冊勛碑。明祀配享千秋重﹐素服銜哀浹月期。

縱極寵榮頒禮數﹐難酬懿美罄言詞。應知靈爽歸仙籍﹐畱得鴻名萬古垂。

夜靜

星漢斜臨避暑宮﹐石欄幹曲綠陰籠。風回巖畔泉聲咽﹐夜靜人閒月鏡空。

繞砌蘭薰香馥鬱﹐滿壺冰潔玉玲瓏。隔簾漏斷天如洗﹐新句吟成一枕中。

松月吟

香飄桂子月初盈﹐涼泛松濤溪共鳴。叢桂影中和月影﹐萬松聲裏聽溪聲。

謁西山大覺寺

重開香積奉金仙﹐松徑紆回警蹕傳。野鳥靜吟僧院竹﹐梵鐘遙度禦鑪煙。

淸幽水樹紅塵外﹐寂歷雲山太古前。自有莊嚴超色相﹐何須慧遠論眞禪。

秋分前二日月下作

露濕天階夜景賒﹐湘簾髙捲樹棲鴉。寒蛩喞喞吟深砌﹐曲沼盈盈漲淺沙。

風度桂叢香馥鬱﹐月穿竹篽影橫斜。襟懷淒爽秋將半﹐落葉蕭蕭菊欲華。

暮秋

散步禦園東﹐淸溪跨玉虹。一亭風冷淡﹐疊砌石玲瓏。

秋老松含翠﹐霜濃柿綴紅。蕭然天气肅﹐云外度徵鴻。

花下偶成

對酒吟詩花勸飲﹐花前得句自推敲。

九重三殿誰爲友﹐皓月淸風作契交。

淸閒

世間何處覓淸閒﹐只在朝堂城市間。卽此是非名利客﹐何殊野衲閉禪關。

口占

花謝花開寒暑﹐雁來雁往春秋。惟有壺中日月﹐無今無古無休。

仰瞻星垣

桂香芬馥夜涼生﹐露咽吟蛩萬籟淸。碧漢接樓森斗宿﹐銀河映沼轉璣衡。

雲開八表情無極﹐鶴杳三峯夢不成。此際寸心同朗月﹐微垣歷歷湛虛明。

永春亭畱春

小池風力軟﹐檻外柳陰交。花點遊魚藻﹐泥香乳燕巢。

淡煙浮水面﹐纖月掛松梢。戀詠畱春句﹐題箋未忍拋。

年華迅速倏值端陽箱貢冰紈案陳角黍於頒賜諸王大臣之際念及吾弟怡賢親王仙遊已周一載不禁淒然涕下援筆賦此

韶光荏苒暗中遷﹐開到橊花又一年。節屆香蒲陳似舊﹐貢來細葛賜誰先﹖

檢文悲覽賢臣頌﹐搦管慵裁棣萼篇。偉績殊勛無可答﹐爲營佳兆表新阡。

國家爲準噶爾跳梁不得已有用兵之舉自己酉以來將帥士伍枕戈負盾野宿風餐三載於玆矣朕每一廑念食不甘味寢不安席因避居便殿停禦宴會日與廷臣籌計軍需惟冀上蒼默佑師旅早旋論功頒賞朕懷始釋爰作截句四首以見意

天祿崇儒方偃武﹐長楊罷獵豈佳兵。無端戍火明西塞﹐勞我星旗向遠徵。

其二

月照天山玉帳髙﹐風吹霜气透徵袍。年來倦聽喜禾頌﹐一飯寧忘汗馬勞。

其三

玉門關外艸連天﹐一騎飛馳到日邊。報道單於甘就撫﹐羽林齊唱凱歌旋。

其四

將軍跨馬擁戈矛﹐壯士驅車久未休。一紙捷書期早至﹐黃金鑄印待封侯。

環秀山房對月

暑退林泉爽﹐新秋景物佳。蛩吟依蘚砌﹐鶴迹印溪沙。

擱筆評山色﹐擎懷對月華。坐深羣籟寂﹐竹樹影橫斜。

觀釋典偶題

渾忘云駛月輪遲﹐不悟舟行覺岸移。世界三千皆有量﹐慧珠一顆淨無涯。

秋日登樓有感

尺璧誰言抵寸陰﹐曠然懷抱豁登臨。放情緬邈雲峯古﹐極目蒼茫煙水深。

猶憶童年花下戲﹐倏經鶴髮鬢邊侵。眼前秋色當堪賞﹐況復新晴月滿襟。

除夕

今年今夕送﹐明歲明晨迎。只此憂勤念﹐乾乾無滅生。

晚晴遠眺

垂柳陰陰亭榭﹐落花點點池塘。情怡平林暮靄﹐目極芳艸斜陽。

水磑溪邊自轉﹐魚罾籬外誰張﹖萬里淸光皎潔﹐數聲笛韻悠揚。

端陽前一日爲吾弟怡賢親王二周之辰每一回思輒傷懷抱作五言律志感

詰朝端午節﹐再命罷稱觴。歲月如流邁﹐容儀何日忘。

安邦思柱石﹐覓句夢池塘。物候頻增感﹐情隨彩縷長。

去冬無雪今春雨未霑足朕心憂畏莫可言諭幸於前五月十八日甘霖傾注枯焦頓解不覺喜而成詠

節過五月半﹐膏雨尙愆期。晝夜憂農事﹐精虔吁帝慈。

風回雲气合﹐澤沛野苗滋。田畯須勤課﹐耘耔正及時。

深柳讀書堂消夏

麹塵綠染萬條絲﹐窣地濃陰暑暗移。旋漬霜毫鋪玉版﹐細研荷露寫新詩。

一天月色畫圖古﹐兩部蛙聲鼓吹奇。瀟灑樓臺臨碧水﹐夜深倒影靜垂垂。

秋日寓目成詠

玉露金飆肅昊穹﹐澄泓秋水映簾櫳。羣峯黛染呈寒碧﹐遠浦霞明蕩晚紅。

風度桂林香滿院﹐月穿雁字影書空。予懷喜慰西成候﹐多稼如雲處處同。

秋夜印月池作

雨後添新漲﹐盈盈碧沼深。臨流洗俗耳﹐對月靜塵心。

松引仙禽舞﹐萍搖錦鯉沈。颯然風拂面﹐翠竹助淸吟。

壬子歲九月七日吾弟怡賢親王定窆於水東村朕念手足至誼兼以輔弼功勤獻替忠款撫今憶昔情不能已因親臨奠送稍伸積痛夫神遊於天魄藏於地亙古迄今理之常也但以吾弟之親賢爲國家柱石幽明異路於玆永別當深秋艸木黃落之際朕心曷勝淒愴爰賦此詩以寫懷

西風瑟瑟艸離離﹐慘對靈筵奠酒卮。荊樹凋殘驚日晚﹐雁羣零落入云悲。

邈焉不返遊仙夢﹐行矣休歌薤露詞。此際親臨無限痛﹐九泉英爽料應知﹗

暮春四宜堂詠懷

花繁如錦艸如茵﹐雨細風輕物候新。朱邸舞筵成往事﹐斑衣戲彩久凝塵。

萬幾宵旰忙中趣﹐百歲光陰夢裏眞。不問春歸何處去﹐惟聽燕語報芳辰。

荷池玩月

閒行傍水覺淸涼﹐半刻徘徊百慮忘。月上園林添秀色﹐風來池沼送幽香。

紅衣露墜蓮房粉﹐素練光凝鏡面霜。夜靜暑消多野趣﹐悠然自得詠滄浪。

立秋前二日遊湖亭

放情幽興付漁蓑﹐瀟灑林亭樂太和。每踏芳叢尋古句﹐閒乘小艇泛淸波。

煙凝翠黛山疑霧﹐風蹙斜紋水似羅。深砌蛩鳴殘暑退﹐髙梧蟬噪晚涼多。

炎云漸斂秋將近﹐霽景才看夏欲過。靜聽菱歌音韻好﹐何須蕭鼓濟分河。

初秋詠月影溪聲

月掛半空飄素影﹐溪流一派送秋聲。溪聲入耳原無意﹐月影穿簾似有情。

秋日登朗吟閣寓目

縹緲遙峯帶夕曛﹐晴光歷歷望中分。橋移虹影當溪臥﹐風度蟬聲隔岸聞。

數片晚霞三徑菊﹐一潭秋水半牀云。髙亭避暑才吟罷﹐又聽金飆送雁羣。

秋夜述懷

桂香盈院宇﹐銀漢淨無垠。耿耿難成寐﹐澄懷慮兆民。

立春

晴光當戶映﹐淑气逐人來。凍艸蘇先覺﹐枯條暖自催。

薦新紅菜甲﹐應候綠英梅。爲問迎春吏﹐農疇幾處開﹖

初夏西苑遊矚

前廷午退紫宸班﹐回輦尋幽竹石間。一息不停新綠水﹐四時相對舊靑山。

溪煙澹蕩平臺晚﹐林影參差夕照間。鳥識禁園棲托穩﹐每看飛去又飛還。

蓬萊洲詠古

唐家空築望仙樓﹐秦漢何人到十洲。塵外嘯歌紅樹晚﹐壺中坐臥碧天秋。

廟堂待起煙霞侶﹐泉石還看鶴鹿遊。弱水三千休問渡﹐皇家自有濟川舟。

萬方安和軒秋日作

霜飆颯颯度楓林﹐紅葉如花碧水潯。每感金行成物品﹐常推道念格人心。

翺翔彼鳥呼羣樂﹐含哺吾民鼓腹吟。四野喜看農事畢﹐聿修百職政維今。

中秋

冰輪圓此夕﹐華彩耀寰瀛。雲霧長空淨﹐乾坤一色明。

金波簾影動﹐玉露桂香淸。海內同歡節﹐家家笑語聲。

感秋

淸秋玉宇淨纖塵﹐銀漢澄輝物候新。雁陳排空橫紫塞﹐桂香綻露報霜辰。

涓涓石瀨溪流月﹐瑟瑟金飆風度蘋。撫景不禁興感慨﹐啼蛩無那送聲頻。

雨後郊外泛舟

霧斂西巖暑气消﹐微風正好泛輕橈。新晴燕雀低臨水﹐積雨菇蒲密礙橋。

到處湖山惟竹月﹐數家煙火盡漁樵。瀛洲宛在京畿右﹐不羨仙家去路遙。

夏夜

畫檻臨池柳半遮﹐纖塵不到靜無嘩。惠均方物分丹荔﹐冷浸盤冰剖碧瓜。

風送荷香來枕畔﹐月移竹影上窗紗。數聲鶴唳淸詩思﹐銀漢流輝夜景賒。

新晴遣興

遠水明斜照﹐殘霞有似無。嵐光浮樹杪﹐橋影射池隅。

鵲唱平安曲﹐荷呈如意珠。天然詩裏畫﹐懶繪輞川圖。

偶題

秋宵噭噭雲間鶴﹐古調泠泠松下琴。皓月淸風爲契友﹐髙山流水是知音。

秋夜

瑟瑟西風起白蘋﹐臨池曲檻淨無塵。苑供火棗盈盤赤﹐枝綴葡萄下架新。

雨後晚涼淸几案﹐山空夜气靜心神。悠然一縷鑪煙細﹐虛室忘言契道眞。

河沙

河沙千世界﹐只此一微塵。爲見禽魚樂﹐方知天地春。

無心還是妄﹐有說卻非眞。識得西來意﹐時時景物新。

自遣

淸晝梵風傳磬﹐中宵禪月滿牀。聲色是我得會﹐色聲與我兩忘。

偶成

斗柄旋東月建寅﹐餘寒斂盡歲云新。鳥歌花舞眞如相﹐水綠山靑自在人。

自疑

誰道空門最上乘﹐謾言白日可飛升。垂裳宇內一閒客﹐不衲人間个野僧。

題畫

一派濤聲湧渡頭﹐寒江漠漠楚天秋。可憐兩岸蕭條柳﹐似爲行人綰去舟。

雨後對月偶成

碧天一輪蕩漾﹐皎潔萬里晴輝。夜漏沈沈院宇﹐寂然默會圓機。

深柳讀書堂避暑

三庚節屆祝融臨﹐閒對明窗閱古箴。樹杪鶯喉調妙曲﹐檻邊蝶翅舞芳襟。

嫩荷香遠風頻遞﹐深柳陰重暑不侵。移榻簾前何所思﹐要賡解阜入虞琴。

夏夜卽景

松蔭溪流靜﹐雨餘峯影寒。夜深塵慮滌﹐河耿漏聲殘。

淸韻風敲竹﹐幽香露滴蘭。長空神妙合﹐心月會雙丸。

中秋夜

月華當戶彩盈盈﹐九十髙秋序正平。他夕偏宜玆夕好﹐今年卻勝去年明。

輝含珠露凝仙液﹐光委金波滿玉觥。聞說蟾宮多桂子﹐天香時覺拂衣淸。

