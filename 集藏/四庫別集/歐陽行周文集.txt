

欽定四庫全書

集部二

歐陽行周文集

別集類一【唐】

提要

【臣】等謹案歐陽行周文集十卷唐歐陽詹撰詹字行周泉州人舉進士官至四門助教事迹具新唐書文萟傳其集有大中六年李貽孫序稱韓侍郎愈李校書觀洎君並數百嵗傑出今觀詹之文與李觀相上下去愈逺甚蓋此三人同年舉進士皆出陸防之門並有名聲其優劣未經論定故貽孫之言如此然詹之文實有古格在當時纂組排偶者上韓愈爲歐陽生哀辭稱許詹甚至亦非過情也王士禎池北偶談嘗摘其自明誠論尹喜自明誠而長生公孫宏自明誠而爲卿張子房自明誠而輔劉公孫鞅自明誠而佐嬴諸句以爲離經畔道其說信然然宋儒未出以前學者論多駁雜難以盡糾亦存而不論可矣愈稱閩舉進士自詹始王應麟謂黃璞閩川名士傳詹之前已有薛令之林藻攷之登科記璞所傳誠然愈言爲誤蓋古事可資典籍近事惟據見聞沈括沈遼呂祖謙皆一代名流而宋人或誤稱其世系則愈之失攷固亦不足怪矣乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

歐陽行周文集原序

歐陽君生於閩之裏防爲兒孩時卽不與眾童親狎行止多自處年十許嵗裏中無愛者每見河濱山畔有片景可采心獨娯之常執卷一編忘歸於其間逮風月淸暉或暮而尙畱窅不能釋不自知所由蓋其性所多也未甚識文字隨人而問章句忽有一言契於心移日自得長吟髙嘯不知其所止也父母不識其志每嘗謂里人曰此男子未知其指何如要恐不爲汩沒之饑氓也未知爲吉凶邪鄕人有覽事多而熟於聞見者皆賀之曰此若家之寶也柰何慮之過歟自此遂日日知書伏聖人之教慕愷悌之化達君臣父子之節忠孝之際惟恐不及操筆屬詞其言秀而多思率人所未言者君道之容易由是振發於鄕裏之間建中貞元時文詞崛興遂大振耀歐閩之鄕不知有他人也防故相常衮來爲福之觀察使有文章髙名又性頗嗜誘進後生推拔於寒素中惟恐不及至之日比君爲芝英每有一作屢加賞進遊娯燕饗必召同席君加以謙徳動不逾節常公之知日又加深矣君之聲漸騰於江淮已達於京師矣時人謂常公能識眞尋而陸相贄知貢舉搜羅天下文章得士之盛前無倫比故君名在榜中常與君同道而相上下者有韓侍郎愈李校書觀洎君並數百嵗傑出人到於今伏之君之文新無所襲才未嘗困精於理故言多周詳切於情故敍事重復宜其司當代文柄以變風雅一命而卒天其絕邪君於貽孫言舊故之分於外氏爲一家故其屬文之內名爲予伯舅所著者有南陽孝子傳有韓城縣尉防壁記有與鄭居方書皆可徴於集故予衝幼之嵗卽拜君於外家之門太和中予爲福建團練副使日其子檟自南安抵福州進君之舊文共十編首尾凡若干首泣拜請序予諾其命矣而詞竟未就檟微有文又早死大中六年予又爲觀察使令訪其裔因獲其孫曰澥不可使歐陽氏之文遂絕其所傳也爲題其序亦以卒後嗣之願君名詹行周其字云福建等州都團練觀察處置等使正議大夫使持節都督福州諸軍事福州刺史兼禦史中丞上柱國賜紫金魚袋李貽孫撰

欽定四庫全書

歐陽行周文集卷一

唐歐陽詹撰賦

出門賦

岀門辭家也人有志而斯逞予紛然而逺遊別天性之至慈去人情之好仇嚴訓誡予以勿久指蒲栁以傷秋弱室咨予以遄歸目女蘿而起愁心眷眷以纒綿淚浪浪而共流惕懷安以敗名曾何可以少畱於是驅忠信以爲車執藝業以爲贄越三江逾五嶺望堯旌而求試庶亦呈功取爵建徳揚名獲甘旨而報勤光晝錦以回衡如弧斯張如鳥斯徵射百步而期中飛三年而必鳴飃天寒崢嶸嵗晚鵲聨翩以不定蓬悠揚而自轉逮前程之尙遙顧所離而日逺事紛挐以爭防情交戾而不和退藩籬則弱羽戀於雲路激龍門則纖鱗限乎尺波身違日日之晨昏戀淒淒而莫遣親益年年之羸老思搖搖而若何慜靈輙於困窮舉冀缺於壠畝一仁聲之永大一孝徳之玆久伊錫類以拯窮豈今無而昔有爾乃循否泰以俟命黙風塵以愴艱苟疏溟以納流願覆簣以成山路實多岐絲無定色任黃之濡染信疆理之南北管因媒而解縛越自遇而升車虞先榮而後悴姜始捲而終舒傷哉數子之稅駕吾未知其所如

石韞玉賦【淸潤積中光華外發】

荊山之石兮玉在其中和氏未異兮追師不攻內抱貞明蓄珪璋而自異外封磽確與砮礪而攸同紛爾千峯塊然一石石居山而有纇玉處胎而無迹昭彰奇彩象鸞鏡之猶埋特達英姿狀蠙珠之未拆齊艸木之偕賤疊泥沙而共積瓌材則韞精气時揚結白虹於林薄浮淸气於巖岡多見已形空知六瑞之貴罕窮未朕誰分十仞之光混瘞嵌巖沈蒙翳薈同夫有智懷其有以若無侔彼不爭守厥屯而俟泰明其內晦其外將藏器以待知不幹物以招害原夫石則稱堅而可轉玉則受琢而凝淸日遇良工一則有順而無固時惟哲後一則無脛而前呈我唐文武建元成康紹獲王母之玉琯致淮夷之琛賮向華池而效色從溫樹以流潤伊抱璞之未聞亦梯山之自進佳粱糅粃黃金在沙必簸糠而颺礫冀取實以除華雕琢儻行輝章希發願同三獻之納庶免再來之刖

回鸞賦

夫何防一人兮將凝帖乎萬方神其精而傑其質兮赫赫魏魏以昻昻應千年之寶歷承八聖之重光道爲紀徳爲綱仁爲宅義爲防化悠悠而蕩蕩風習習以洋洋沐雨露以蕃昌燭日月以偕康癸亥之嵗大皥司政乃作幸於西順上帝之令將行曰相彼元元以哲後爲父母視淫君猶芻狗予其在徳則庶民皆予之子也伊重闗擊柝虞誰而守乎予其不淑則骨肉實予讎敵也𨿽金城湯池於予何有乎四門大開七寢停驚颺凜凓以風淸寂澄凝而月靜於時厥有頑民從愚至逆假鴻恩以出入弄神器於間隙於是天忿地怒人慘神惻積憤气以交衝疊寃心以潛逼災變流演妖氛充塞山河列以長晦日月在而無色明則士庶幽則靈只豚魚有識艸木無知企喁喁以嗷嗷望我後之來儀如孺子之憶慈親焉如涸鱗之念長津焉如枯苗之待膏雨焉如籠鳥之仰林莽焉旣而文物無荒聲明有素木葉猶飛金風未暮聖澤西浹天顏東顧廻旂旗整鑾輅雨師啟途風伯前驅丰隆布令烈缺行誅神功莫仇天力誰虞櫛繽紛於瀴溟駢駱驛乎虛無洗地軸拂天衢殱有罪福無辜雰霾掃蕩於寰區塵埃滌濯乎皇都元凶不戮而淪痛品物未覲而遙蘇爾其靈物旣光乘輿乃從云車煙馭春心日容郁霏霏以葳蕤輝熠熠以嚴顒祥風以淫淫瑞色靉靉而溶溶蒙籠焉虹霓之縈儀鳯髣髴焉江霧之送遊龍若夷若夏乃愚乃賢振振駢駢殷殷闐闐巷如流以湯湯野若艸而芊芊云浮巨嶽水集洪川至喜翻悲含淚而前曰自沐化冥冥綿綿如載於天如飲於泉卒嵗永年皆調自然異日殷憂方昭厥由歸歟歸歟人待其居是日也皇帝乃辟金門升紫宮宣睿旨奬天衷熈乎若微雷淑气暢昆虫芬乎若韶光麗景發靑蔥下蟠厚地上洽穹扶桑而西虞泉而東百福交通萬彚大同白日三捨以逡巡瞪不徵以融融南山萬歲以爭呼頷若動而崇崇至矣哉之徳也深乎大乎滂乎沛乎爾其汪濊乎可謂上合天經下葉神靈旁統神明中獲人情故能不守有與之守不爭有與之爭此一舉也足見天地之心足辧人神之意諒無黨以無偏惟夫道徳之比者也

將歸賦

憶求名於薄藝曾十稔以別離才還鄕之半齡又三年於路歧紅顏匪長白日如馳苒苒皆盡悠悠爲誰親有父母情有閨闈居惟苦饑行加相思加相思兮寧苦饑辭家千里心與偕歸南省之蘭北山之薇一芳一菲何是何非歸去來兮秋露霑衣

王者宜日中賦【以題爲韻】

杲杲者日中則重光燭生生於有晦暖物物以無疆人在下君體陽故法之象之宜諸帝王亭然止六合居中赫矣洞九霄臨下取其正諒無邪僻之徒仿其明詎有幽陰之者瞻端嚴則體率慕光昭以心冩想照彌乎八紘庶化覃於九野觀夫髙舂始上虞泉未移面方輿而再朗防圓昊以重規有隼之墉匿寸陰而影盡無禽之井透百尺以光披含靈亹亹處植離離宂有向陽之戶柯無不煦之枝伊體元在已有國於斯形厥功以居大固其義之攸宜況日則類王王實況日道符罔二理契惟一當其食昃用貶膳以去縣仰以髙明直棄儔而背匹是以如之致唐堯之盛假之在周易之丰暮非乏照朝亦有融或背籬東之蟄或遺山右之蒙掩彼不言黜履邪而有蔽放玆取則貴無偏以處中正不正通難通可以勵垂衣之聖政可以激禦逺之神聰者也我皇祗若髙穹保玆洪祚順三辰之耿耀稽八卦之明諭覿兢莊霑煦嫗美盛徳之形容遂屏營而作賦

瑾瑜匿瑕賦【物無終美捨短從長】

玉之美者其曰瑾瑜𨿽特達之自有豈玼瑕之則無菲食其端葑采其下苟當無而可用諒在人而罔捨況服飾所珍禮容攸假五徳人尙居然總之百寶物雄又其尢者只如夷吾委質曲逆從王一則措其所短一則舉其所長伊十仞之可貴詎一眚而爲傷是故異比荊山奇同鄭市縱靑蠅之下防有白虹以旁起琢中良工佩宜君子爾若惡其細而棄其大我則揚其表而掩其裏矧乃珪或致磨璧當可指終詶九年之積不損連城之美朂矣乎韞獨明之見宰萬物之工覩其材而辧其器履其始而知其終建莫大之勲與攸攸旣異收稀代之寶將瑣瑣寧同砮璞自充散材徒郁苟無分寸之痕翳罔有尋尺之盤屈瑩乏光華紱乖音律攻之有曠乎日力斵之不益於人物空知有玷與無疣豈不道疏而理拂至剛也必時時而外缺至淸也乍渾渾而罔容考瑾瑜之含匿亦厥義之雲從不然者黃已疲奚復騁乎千里輪囷則病焉得用於九重瑜之體全者則稀瑾之無瑕者亦罕惟追師之鑑選納尺長而寸短

徴君洪涯子圖賦【雲際長枕以表貞節】

矯矯徴君居幽行聞朗詠堯年之日棲遲姑射之雲英英時傑好奇藝絕規窮圖繪之能寫得隱淪之哲豈不以懷材習技我蘊跨俗之工履道全眞彼有過人之節者也觀夫杖藜載酒面石依松盡是山中之意全移物外之蹤入室終窺知裂繒而畫出升堂始睇疑在野而相逢實黙如言如行實止蘿纎纎以垂防艸靑靑而借履洋乎令聞昭晣得其所由儼夫儀形髣髴知其所似原夫賢達作範丹靑立程將模前而示後必體物而歸誠服惟身表容實心旌對冰雪之顏覩蘭蕙之纓暗識伯夷之防遙憐虞仲之貞知身已識看畫如生矜且復莊若北辰之有識貪之與欲同在日之無情形似植以亭亭衣如風而曳曳臨諸瑤席之上想彼雲林之際萬物方秀千峯初霽神飄飄而自逺身悠悠而不系我之心矣惟賢允臧披圖畫於是日得夫君乎此堂乃知君之於徳也大畫之於工也長畫非君無以展其妙君非畫莫得揚其光物有相假不其昭彰揆人事之美惡論功庸之夥少伊畫也可以稱智者之兼惟君也可以作眞人之表者也

明水賦【化無宰至精感通】

智之不測有明水焉方諸在手圓月居天象質遐分則迢遙而迥逺英華潛合遂滴瀝以流漣可謂妙自斯妙之又此道也自何而生彼靈也從何而借越杳杳之蒼旻阻防防之永夜望蟾魄而光彩殊流端蛤形而淸冷忽下等陽燧之通感實柔祗之祕化豈不以我惟陽徳伊乃陰徒精靈合契气類相符共稟坤而配坎諒交津以有濡玆理焉自取之乎必有斯水也遂生之於本無精潔可嘉淸明斯在湛玉壺以無垢入犧罇而有待處罍實爵今則由於鬯人置下升堂已不闗乎眞宰稽乎所自原夫所致臨庭目擊𨿽從陰鑑而來向月心祗又似上天而至來莫我挈至莫我精棄本不仁故存名而曰水從宜酌號遂表性而稱明信可薦宗祏郊上淸故得歸先嵗享告帝功成冠三酒而首進掩五齊以先行招百神之景福致萬姓之元禎無益於人鄙玉漿於夜漏自求其逸哂珠露於金莖遊原習坎固有感處陸浮空不無通龍吟云而致雨虎嘯谷而來風動無千里之效潤才百里之功詎若以握中之瑣細向天上之朣朧精液下融神人以崇而福祿攸同者也

春盤賦【裁紅暈碧巧助春晴】

多事佳人假盤盂而作地疏綺繡以爲春叢林具秀百卉爭新一本一根葉陶甄之妙致片花片葉得造化之窮神日惟上春時物將革栁依門而半綠艸連河而欲碧室有慈孝堂居斑白命聞可續年知暗惜研祕思於金閨同獻壽乎瑤席昭然斯義哿矣而明春是敷榮之節盤同饋薦之名始曰春兮受春有未衰之意終爲盤也進盤則奉養之誠儻觀表以見中庶無言而見情懿夫繁而不撓類天地之無巧雜且莫同何才智之多工庭前梅白蹊畔桃紅指掌而幽深數處分寸則芳菲防叢呼噏旁臨作一團之朝霧衣巾暫拂成萬樹之春風原其心匠始規神謀創運從眾象以遐覽總羣形而內蘊彼有材實我則以短長小大而謀彼有文華我則以黃赤白而暈故得事隨意制物逐情裁凝神而珍奇競集下手而芳馨亂開不然者欲翫扶疎須買靑山以樹要窺菡萏待疏綠沼而栽將以緩愁予之思將以逞吾人之才此一作也察其所由稽其所據匪徒爲以徒設誠有裨而有助者也

藏冰賦【西陸朝覿方出之也】

晚日離鬥兮昏星見奎鴻向北兮龍角䢐西天子慮曾冰以爲災辟淩陰而大納山人於其時而貢職庶壽域以同躋黑牡旣馨已祝人惟在土侔有賦以歸王物或稱琛類無脛而奔陸鑿涸沍於窮壑閉重泉乎夏屋炯乎幹將之出地燦乎連城之韞匵爾乃東風月仲之節西陸晨覿之朝薦明靈於寢廟頒有位乎中朝光可鑑形鄙照車之寶楚淸能禦暑輕箑脯之珍堯向玉堂以孤瑩鎭瓊筵而自昭助微涼於長簟回煩燠於炎颷神以之而饗集君臣以之而利饒豈止疾雷不震淒風不飄致兩儀之交泰作六气之和調而已哉冰之藏也旨意可稽冰之賦焉英華可覿休宗社之成禮暢乾坤而樹績順時元吉爲我政之恆孚悖道致尢寧魯臣之屢折六合蒼蒼萬物攘攘詎無時啟亦有時藏繹其功而此譬於厥徳而何方勁挺金相貞淸玉質展其用無愧於明時韞其光不欺乎暗室平凜冽以冬入滌赫曦而夏出穿楊發彼觀國於玆防鬻三冬之學又當二日之時業屬辭以比事遂含毫而賦之

懷忠賦【並序】

丙寅嵗因受譴季冬之月次於殷墟歷闗龍逢墓焉昔聆其風未嘗不回腸霣涕覩夫塋壠心又增傷遂寫憤於言爲賦以弔先生以忠諫致命故以懷忠命篇其辭曰天生彼辛兮用殱覆於商家欲悠悠而罔極毒浩浩其無涯無辜殞身肆市朝之若莽有道並命委炮烙以如麻伊先生之諤諤爲酷烈之所加嘗披圖於往載每廢捲以興嗟蕭條舊邑漭滄空陂陷陵成坎古木無枝或人曰此其墓也又一倍以增悲嗚呼麟非騰噬之儔詎豺狼之共穴鳳實仁靈之類豈鷹鸇之同列惟玉石之不分亦薰蕕之自別是以謇謇心競昻昻面折彼炎炎之原燎信撲之而不滅寧歸死以申懷不貪生而結舌痛矣哉古人有言輔仁者天福善者神胡爲是日力不如人使典章之不信俾忠義之虛勤律中大呂日臨防谷風颼颼於衰艸煙茫茫乎平陸思淒淒而塡臆淚淫淫以盈目義則非其知友親故逺夫骨肉節臨危而不撓行於艱而彌篤惟其有之是以傷之而慟哭

律和聲賦【見象聲律以和萬方】

詠聲周兮律聲徧人心厚兮國風變伊在堯之旣引我得夔而斯見哀思慮始安和追往宗伯官也擇人乎有才正始化焉選音於無象綴咸池之雅韻去桑間之末賞圖風普以雨周算天長而地廣律則以宮激徵詠則從濁揚淸且懲流而反正常誡險以歸平若近若逺非幽非明類無臭等無聲信矣惟時與四時而徳洽純如合莫彌六合以文成善詠者聲應聲者律防髙低以齊奏諧疾徐而並出迹不得尋功如何述爲災爲眚曾莫奉於淫後調陽序陰屢見資乎聖日故得之者體圓禦方失之者亡禋絕祀比屋可戮桀紂罔測其所由率土可封堯舜固知其所以不然者移風之言曷謂易俗之訓則那我所以淸六管順賡歌載唱載吹匪塤箎之獨葉一張一弛豈琴瑟之空和八紘有截四海無波物阜人蕃𨿽歸之乎至徳鳥來獸舞蓋於斯而靡他其理微其用逺論有助也侔大君之得一考無情焉同八風之吹萬可謂我詠斯暢我律斯藏發揚六气孕育羣方處植者以之而實含識者於焉而壽昌彼昆連與栗陸復何道而稱皇

歐陽行周文集卷一

欽定四庫全書

歐陽行周文集卷二

唐歐陽詹撰雜著

李評事公進示文集以詩贈之

風雅不墜地五言始君先希微嘉防章杳河梁篇理蔓語無枝言一意則千往來更後人澆蕩醨前源傾筐實不收朴華爭繁大敎防微旨哲人生令孫髙飈激頽波坐使橫流翻昔日越重阻側聆滄海傳逮玆覿淸揚幸覩靑瑯編泠泠中山醇片片昆邱璠一杯有餘味再覽增光鮮對寶豈皆鑑握鞶良自妍吾其告先師六義今還全

蜀中將回畱辭韋相公

寧體卽云構方前恆食玉貧居豈及此要自懷歸憶在夢闗山逺如流嵗華逼明晨首鄕路迢逓孤飛翼太原旅懷呈薛十八侍禦齊十二奉禮

前來稱英俊有食主人魚後來曰賢才又受主人車伊予亦投刺恩煦胡雕疎旣覩主人面又獻主人書糊口百家周賃廡三月餘眼見寒序臻坐送秋光除西日惄饑腸北風集絺裾升堂有知音此意當何如

初發太原途中寄太原所思

驅馬覺漸逺回頭長路塵髙城已不見況復城中人去意旣未甘居情諒多辛五原東北晉千里西南秦一屨不出門一車無停輪流萍與系匏早晚期相親

詠徳上韋檢察【卽韋相之弟也】

少華類太華太室似少室亞相與丞相亦復無異質渟如月臨水瀟若松照日輝影互光澄陰森兩蔥鬱連城鸞鳯分同气魚龍出並力革夷心通籌整師律英豪願回席蠻貊皆屈膝中外行分途寰瀛溥淸謐

寓興

桃李有奇質樗櫟無妙姿皆承慶雲沃一種春風吹美惡苟同歸喧囂徒爾爲相將任造聊醉手中巵

自懷州卻赴洛途中作

惆悵策疲馬孤蓮被風吹昨東今又西冉冉長路岐歲晚樹無葉夜寒霜滿枝旅人恆辛苦防寞天何知

晨裝行

村店月西入山枝鵊聲求燈徹夜席束裝事晨徵寂寂人尙眠悠悠天未明豈無偃息心所務前有程江夏畱別辛三十時自襄陽同舟而下予歸閩辛從此赴舉

弭棹已傷別不堪離緒催十年一心人千里同舟來鄕路予尙逺客程君未回將何慰兩端互勉臨歧材

徐十八晦落第

嘉谷不夏熟大器當晚成徐生異凡鳥安得非時鳴汲汲有攸爲驅驅無本情懿哉蒼梧鳯終見排云徵

送袁秀才下第歸毗陵

羸馬出都門修途指江東闗河昨夜雨艸木非春風矢捨𨿽未中璞全終待攻層霄秋可翔豈不隨髙鴻

聞鄰捨唱涼州有所思

有伊善涼曲離別在天涯虛堂正相思所妙發鄰家聲音𨿽類聞形影終以遐因之憎逺懷惆悵菖蒲花賦得秋河曙耿耿送郭秀才赴舉雜言

月沒天欲明秋河尙凝白皚皚積光素耿耿橫虛碧南斗接北辰連空蒙鴻洞浮髙天蕩蕩漫漫皆晶然實類平蕪流大川星爲潭底珠云是波中煙雞鳴漏盡東方作空曲蒼蒼曉星落鴈叫疑從淸淺驚鴈聲似在防洄泊並州細侯直下孫才膺秋賦懷金門念排云漢將飛翻仰之踴躍當華軒夜來陪餞歐陽子偶坐通宵見深旨心知慷慨日昭回前程志在靑防裏

述徳上興元嚴僕射二首

山橫碧立並雄岷大阜洪川共降神心合云雷淸禍亂力回天地作陽春非熊徳媿當周輔稱傑功慙首漢臣何幸腐儒無一藝得爲門下食魚人

又

推車閫外主恩新今日梁州艸徧春玉色據鞍雙節下揚兵百萬路無塵

春日途中寄故園所親

客路度年行故園未云返悠悠去源水日日祗有逺始嘆秋葉零又看靑艸晚寄書南飛鴻相憶劇鄕中

汝川行

汝墳春女蠶忙月朝起采桑日西沒輕綃裙露紅羅襪半蹋金梯倚枝歇垂空玉腕若無骨映葉朱唇似花發相歡誰是遊冶郎蠶休不得歧路旁

許州途中

秦川行盡潁川長吳江越嶺已同方徵途煙茫茫未得還鄕傷近鄕隨萍逐梗見春光行樂登臺鬭在旁林間啼鳥野中芳有似故園皆斷腸

銅雀妓

蕭條登古臺回首黃金屋落葉不歸林髙陵永爲谷妝容徒自麗舞態閱誰目嗚咽繐帷前歌聲苦於哭

題嚴光釣臺

弭棹歷陳迹悄然闗我情伊無昔時節豈有今時名辭貴不辭賤是心誰復行欽哉此溪曲永獨英風聲福建送鄭楚材赴京師【時觀察劉公亮有感激之意】

美人河嶽靈家本滎水濆門承若蘭族身韞如瓊文早折靑桂枝俯窺鴻鵠羣爾來丹霄姿逺逐蒼梧云有伊光鑑人惜玆瑤蕙薰中酣前激昻四座同氛氳海郡梅霔淸山郵炎景曛回翔罷南遊鳴唳期西聞秦塞鸞鳯徵越江雲雨分從玆一別離佇致如堯君

和嚴長官秋日登太原龍興寺閣野望

百丈化城樓君登最上頭九霄回棧路八到視並州煙火遺堯庶山河啟聖猷短垣齊介嶺片帆指汾流淸鐸中天籟哀鴻下界秋境閒如道勝心逺見名浮豈念乘肥馬方應駕大牛自憐蓬逐吹不得與良遊

陪太原鄭行軍中丞登汾上閣中丞詩曰汾樓秋水閣宛似倒閶門惆悵江湖思惟將南客論南客卽詹也輙書卽事上答

並州汾上閣登望似吳閶貫郭河通路縈村水逼鄕城槐臨枉渚巷市接飛梁莫論江湖思南人正斷腸送潭州陸戶曹之任戶曹自處州司倉除

三語又爲掾大家聞屈聲多年名下人四姓江南英衡嶺半天秀湘潭無底淸何言驅逺車去有蒙莊情

送少微上人歸徳峯

不負人間累棲身任所從灰心聞密行菜色見羸容幻世方同悞深居願繼蹤孤云與禪誦到後在何峯荊南夏夜水樓懷昭邱直上人云夢李莘

無機成旅逸中夜上江樓云盡月如練水涼風似秋鳬聲聞夢澤黛色上昭邱不逺人情在良宵恨獨遊

送髙士安下第回岷南寧親

偕隱有賢親岷南四十春樓云自匪石觀國暫同塵就養思兒戲延年愛鳥伸還看謝時輩又作潁陽人酬裴十二秀才孩子詠【裴拜曰待看成器後折取桂林余】

算日未成年英姿已襃然王家千里後荀氏八龍先蔥蒨松猶嫩淸明月漸團將何一枝桂容易賞名賢

旅次舟中對月寄姜公【此公丁泉州門客】

中宵天色淨片月出滄洲皎潔臨孤島嬋娟入亂流應同故園夜獨起異鄕愁那得休篷轉從君上庾樓

禦溝新柳【貞元八年及第省試】

東風韶景至垂栁禦溝新媚作千門秀連爲一道春柔荑生女指嫩葉長龍鱗舞絮回靑岸翻煙拂綠蘋王孫初命賞楚客欲傷神芳意堪相贈一枝光逺人

同諸公過福先寺律院宣上人房

律座下朝講晝門猶掩闗叨同靜者來正值髙雲閒寂爾方丈內瑩然虛白間千燈智惠心片玉淸羸顏松色落深井竹陰寒小山晤言流曦晚惆悵歸人寰

詠徳上太原李尙書

那以公方郭細侯並州非復舊並州九重帝宅司丹地十萬兵樞擁碧油鏘玉半爲趨閣吏腰金皆是走庭流王褒見徳空知頌身在三千最上頭

及第後詶故園親故

才非天授學非師以此成名曩豈期楊葉射頻因偶中桂枝材美敢當之稱文作藝方慙徳相賀投篇料媿詞猶著褐衣何足羨如君卽是載鳴時

除夜長安客捨

不寐宵仍寢如流嵗又遷望家思獻壽算甲恨長年虛牖傳寒柝孤燈照絕編誰應問窮轍泣盡更澘然

早秋登慈恩寺塔

寶塔過千仞登臨盡四維毫端分馬頰墨防辧蛾眉地迥風彌天長日久遲因髙欲有賦逺意慘生悲

許州送張中丞出臨潁鎭

心誦陰符口不言風驅千騎出轅門孫吳去後無長策誰敵畱侯直下孫

蜀門與林蘊分路後屢有山川似閩中因寄林蘊蘊亦閩人也

村步如延壽川源似福平【延壽福平皆閩中川原之名延壽卽蘊之別墅在焉福平卽予之別墅在焉】無人相與識獨自故鄕情

樂津店北陂

嬋娟有麗玉如也美笑當予系予馬羅帷碧簟豈相容行到山頭憶山下

歐陽行周文集卷二

欽定四庫全書

歐陽行周文集卷三

唐歐陽詹撰雜著

益昌行【幷序】

貞元年中天子以工部郎中興元少尹吳興沈公長源牧利州其爲政五年予旅遊由於利覩人安俗阜欽所以美作詩一章利州故益昌郡也目曰益昌行詩曰驅馬至益昌倍驚文俗和耕夫壠上謠負者途中歌處處川復原重重山與河人煙徧余田時稼無閒坡問業一何修太守徳化加問身一何安太守恩懷多賢哉我太守在古無以過愛人甚愛子理邦如理家云雷旣奮騰艸木遂萌芽乃知良二千徳足爲國華今時固精求漢帝非徒嗟四气有靑春眾植佇揚葩期當作說霖天下同滂沲

題華十二判官汝州宅內亭【幷序】

覩居處翫好則才不才了然可知如華斯亭華豈常人歟規畫旣髙圬塓有潔媚以花艸淸以竹木綺庵澹瑯玕森然墻外人寰入門雲林使人心以之閒神以之逺華朝於斯夕於斯心不朗神不王其可得乎則虛廓其靈恬淡其性由才不才矣非逃名逺世方曰防搜賢哉華未展襟懷視於斯則昭然在前矣予旣遊且尙詩以美之眾君子其以爲然亦宜相廣詩曰

髙居勝景誰能有佳意幽情共可歡新栁繞門靑翡翠修篁浮徑碧瑯玕步兵阮籍空除屏彭澤陶潛謾掛冠只在城隍也趨府豈如吾子道斯安

奉和太原鄭中丞登龍興寺閣

靑窻朱戶半天開極目凝神望幾回晉國頽墉生艸樹皇家瑞气在樓臺千條水入黃河去萬防山從紫塞來獨恨侍遊違長者不知髙意是誰陪

太原和嚴長官八月十五日夜西山童子上方翫月寄嚴中丞少尹

西寺碧雲端東溟白雪圑年來一夜翫君在半天看素魄當懷上淸光在下寒宜裁濟江什有阻惠連歡

覩亡友李三十觀秭歸鎭壁題詩處

舊友親題壁上詩傷看緣迹不緣詞門前猶是長安道無復回車下筆時

題秦嶺

南下斯湏隔帝鄕北行一步掩南方悠悠煙景兩邊意蜀客秦人各斷腸

自南山卻赴京師石臼嶺頭卽事寄嚴僕射

鳥企虵盤地半天下窺千仞倒浮煙因髙回望沾恩處認得梁州落日邊

與洪孺卿自梁州回途中經駱谷見野果有閩中懸壺子旣同采摘用呈之洪亦閩人

靑苞朱實忽離離摘得盈筐淚更垂上徳同之豈無意故園山路一枝枝

出蜀門

北客今朝出蜀門翛然領得入時魂遊人莫道歸來易三不曾聞古老言

韋晤宅聽歌

服制虹霓鬢似云蕭郎屋裏上淸人等閒逐酒傾杯樂飛盡虹梁一夜塵

與林蘊同之蜀途次嘉陵江認得越鳥聲呈林林亦閩中人也

正是閩中越鳥聲幾回畱聽暗沾纓傷心激念君深淺共有離鄕萬里情

送聞上人遊嵩山

二室峯峯昔願遊從雲從鶴思悠悠丹梯石磴君先去爲上靑防最上頭

永安寺照上人房

艸席蒲團不掃塵松間石上似無人羣陰欲午鐘聲動自煮溪蔬養幻身

讀周太公傳

論兵去商虐講徳興周道屠沽未遇時豈異玆川老

山中老僧

笑向來人話古時繩牀竹杖自扶持秋深頭冷慵將剃白黑蒼然髮到眉

贈魯山李明府

外戶通宵不閉闗抱孫弄子萬家閒若將邑號稱賢宰又是皇唐李魯山

泉州赴上都洛陽亭畱別捨弟及故人

天長地濶多岐路身卽飛蓬共水萍疋馬將驅豈容易弟兄親故滿離亭

送張驃騎邠寧行營

寶馬雕弓金僕姑龍驤虎視出皇都揚鞭莫怪輕邊騎曾在漁陽敵萬夫

題梨嶺

南北風煙卽異方連峯危棧倚蒼蒼哀猿咽水偏髙處誰不沾衣望故鄕

題第五司戶侍禦

曾稱野鶴比羣公忽作長松向府中驄馬不騎人不識冷然三尺別生風

秋夜寄濟上人

尙被浮名誘此身今時誰與徳爲鄰遙知是夜檀溪上月照千峯爲一人

觀送葬

何事悲酸淚滿巾浮生共是北邙塵他時不見北山路死者還曾哭送人

宿建溪中宵卽事

蕯防一席眠還坐蛙噪螢飛夜未央僮僕舟人空寂寂隔簾微月入中倉

建溪行待陳詡【予先發福州陳續發中路待之不得】

偕行那得防心期先者貪前後者遲空憶麗詞能狀物每看奇異但相思

題王明府郊亭

日日郊亭啟竹扉論桑勸稼是常機山城要得牛羊下方與農人分背歸

塞上行

聞說胡兵欲利秋昨來投筆到營州驍雄已許將軍用邊塞無勞天子憂

回別業畱別郭中諸公

千山江上背斜暉一徑中峯見所歸不信扁舟回在晚宿云先己到柴扉

九日廣陵同陳十五先輩登髙懷林十二先輩

客路重陽日登髙寄上樓風煙今令節臺閣古雄州泛菊聊斟酒持萸懶挿頭情人共惆悵良久不同遊

九日廣陵登髙懷邵二先輩

簪萸泛菊俯平阡飲過三杯卻惘然十嵗此辰同醉友登髙各處已三年

薛舍人使君觀察韓判官侍禦許雨晴到所居旣霽先呈卽事

江臯昨夜雨收梅【江南夏雨曰梅】寂寂衡門與釣臺西島落花隨水至前山飛鳥出云來觀風駟馬能言駐行縣雙旌許蹔回豈不偶然聊爲竹空令石逕掃莓苔

除夜侍酒呈諸兄示捨弟

莫嘆明朝又一春相看堪共賞玆身悠悠寰宇同今夜膝下傳杯有防人

元日陪早朝

斗柄東回歲又新邃旒南靣挹來賓和光髣髴樓臺曉休气氛氳天地春儀籥不惟丹宂鳥稱觴半是越裳人江臯腐艸今何幸亦與恆星拱北辰

題延平劍潭

想象精靈欲見難通津一去水漫漫空餘昔日淩霜色長與澄潭白晝寒

曉泊漳州營頭亭

回峯疊嶂繞亭隅散防煙霜勝畫圖日暮華軒捲長箔太淸云上對蓬壺

答韓十八駑驥吟

韓十八駑驥吟原詩云駑駘誠齷齪市者何其稠力小苦難制價微良易酬渴飲一斗水饑食一束芻嘶鳴當大路志气若有餘騏驥生絕域自矜無匹儔驅牽入市門行者不爲畱借問價幾何黃金比嵩邱借問行幾何咫尺視九州饑食玉山禾渴飲醴泉流問誰能爲禦曠世不可求惟昔穆天子乘之極遐遊王良執其轡造父挾其輈因言天外事恍惚使人愁駑駘謂騏驥餓死余爾羞有能必見用有徳必見收孰云時與命通塞皆自由騏驥不敢言低回但垂頭人皆劣騏驥共以駑駘優喟余獨興嘆才命不同謀寄詩同心子爲我髙聲謳

故人舒其憤作爾駑驥篇駑取易售陳驥以難知言委曲感旣深咨嗟詞亦殷伊情有逺瀾余志遊其源室在周孔堂道適堯舜門調雅聲寡同途遐勢難翻顧玆萬恨來假彼二物云賤貴而貴賤世人良共然芭蕉一葉妖茙葵一花妍異無材實資手植堦墀前楩楠十圍瑰松栢百尺堅罔念棟梁功野長邱墟邊傷哉昌黎韓焉得不迍邅上帝本厚生大君方建元實將庇羣甿庶此規崇軒班爾圖永安掄擇其精專君看廣廈中豈有庭前萱

智達上人水精念珠歌

水已淸淸中不易當其精精華極何宜更復加磨拭良工磨拭成貫珠澄洞澈看如無星輝月耀莫之逾駭雞照乘徒稱殊上人念佛泛眞諦一佛一珠以爲計旣指其珠當佛身亦欲珠明佛像智咨董母訪朱公得之玓瓅羣奇中龍龕鷲嶺長隨躬朝自手持纎掌透夜來月照紅絳空窮川極陸難爲寶孰說車渠將瑪碯連連寒澑下陰軒熒熒露垂秋艸皎晶晶彰煌煌陸離電烻紛不常淩眸暈目生光芒我來借問修行術數日殷勤羨玆物上人視日授微言心淨如斯卽諸佛

贈山南嚴兵馬使【卽僕射堂弟也】

爲鴈爲鴻弟與兄如雕如鶚傑連英天旋地轉煙雲黑共鼓長風六合淸

歐陽行周文集卷三

欽定四庫全書

歐陽行周文集卷四

唐歐陽詹撰銘

棧道銘【並序】

秦之坤蜀之艮連髙夾深九州之險也陰谿窮谷萬仞直下奔崖峭壁千里無土亙隔呀絕巉巉防防麋鹿無蹊猿猱相望自三代而往蹄足莫之能越秦𨿽有心蜀𨿽有情五萬年間夐不相接且秦之與蜀也人一其性物周所宜嗜欲無餘源教化無餘門可貿遷可親眤擘坼地脈睽離物理豈造化之意乎天實凝淸而成地實凝濁而形當其凝也如鎔金下鑄騰雲上浮空隙有所不周回翔有所不合澄結旣定窾缺生乎其中西南有漏天天之窾缺也於斯有玆地地之窾缺也天地也者將以上覆下燾含蓄萬靈可通必使而通者也苟有可通而未通則聖賢代其工而通之故有爲舟以濟川爲梯以逾山惟玆地有川不可以舟涉有山不可以梯級粵有智慮以全造立巨衡而舉追氏縋懸纑以下梓人猿垂絕防鳥傍危岑鑿積石以金刀梁半空於木用斜根玉壘旁綴靑泥截斷岸以虹矯繞翠屏而龍踠堅勁膠固雲橫砥平總庸蜀之通塗統岐雍之康莊都邑之能步山川之無脛若水決防如鴻向陽南之北之踵武湯湯躋峨峨以自若臨蒼蒼而不懼繇是贄幣遙達人神防同稽禮樂之短長量威力之污隆可王者王可公者公而吹以風或曰受琢之石長存可構之材無窮易刓代蠧斯道也未始有終嗚呼爲上懷來在乎徳爲下招徳在乎義徳義之道如今日則或人之言有孚其反之則石𨿽存恐不爲琢材𨿽多恐不爲構想夫往昔有時而有有時而無是用惕惕天下蚩蚩知聖賢創物之意之人寡明徳義固物之道之人稀敢陳兩端之要銘諸斯道之左庶主徳義者存今日之所履踵武湯者荷古人之攸作銘曰

天覆地燾本亦同設大象難全或漏或缺損多益寡聖賢代工彼𨿽有缺與無缺同惟北曰秦惟南則蜀地缺其間坤維不續斗超岸斷屹爲兩區秦人路絕蜀火煙孤天實不通賢斯有造鉆堅剡勁無蹊以道若川匪舟若陸匪車緣危轉虛步驟交如構𨿽在功存亦由徳項怫劉怒從完以踣隋落我營自顚而植地非革勢才不易林踣植之致惠怨之心勿爲斯道不恆勿爲斯道可久禮不以禮可有而無恭不以恭可無而有創之之意如彼固之之物若玆彼知不易玆而易知勒銘道左其同我思

陶器銘【並序】

嘗侍論於長者儳有之曰近代之作玉杯麗則麗矣愚以不如古人之爲陶器長者韙之以爲知言退而思其所自多亦不沗伊人之譽器以利用道從易簡利用者貴無往而不適易簡者取立功而匪勤今天下之至富者土也不勞而成者火也夫陶掬壤以制焚蒸以凝就其不勞因其至富不瑩而冰淸珠晥不鍜而金固石堅一工致功千室以給鬲罍甗缾缶杯盂大窮儋石小極圭撮經鼎鑊而自若在燀爇而莫渝滿堂絕侈靡之譏提挈無剽殺之患其功則易簡也其實則利用也其藏又保安也易簡二儀之理利用五行之本保安立身之方執人之方履物之本從天地之理此三皇五帝所以內戶不扃外戶不閉無爲之徳所由生也豈夫玉杯之獨劣其餘孰得而儔焉則刓材搜璞窮山越壑礱磨雕琢鑄鏈丹雘力盡終年之功財殫不訾之產量才升合質忌湯火寘家得奢盈之議中懷生賊害之累其功則非易簡也其實則非利用也其藏又非保安也悖二儀之理違五行之本乖立身之方此夏桀商紂所以人人頗邪比屋可戮亡身之禍所由生也省費鮮勞皆備於物徳且如彼而人賤之煩人蠧財不周於用禍又如此而人貴之久矣哉世之迷也物有賤而可貴亦有貴而可賤惟賢者能審之小子不幸億而有中誠背常人之見故爲銘以廣之銘曰

黜污易抔聖人制器易簡作程利用爲貴稽諸往載函實攸興裁因掬壤成假焚蒸不雘不丹不雕不刻自結金堅天然冰色財無害產功匪殫力量盡洪纎用窮幽仄物有千金相異我取不費爲利物有積功相崇我取不勞爲工物有患湯忌火我取往無不可物有剽殺焚軀我取懷藏不虞心存目視奢尋彼至室滿堂盈侈莫我生省庸周用所賤謂何價售勤人所貴者那可貴不貴物失其類失類曰昏𨿽隆必墜可賤不賤物得其選得選曰明𨿽幽必見上惟五帝下相三王實有以興亦有以亡蚩蚩百工孰若我陶敬銘有器永告滔滔有唐故銀靑光祿大夫行平州別駕馬公墓銘【並序】

嗚呼死也者君子曰終有唐興元二年六月二十四日銀靑光祿大夫行平州別駕馬公終於京師國喪英才家亡令子家國不幸痛實可知公諱某字某其先京兆扶風人始實趙氏累葉繼將多總戎塞下有以因居今爲燕之名流曾祖某某官祖某某官父某某官公則某官第某子也積奕世忠貞之慶得陰方嚴勁之气天骨山峻神蔥玉輝有孝有悌閨門以和有信有義州閭以附矛防韞器風雲馳聲燕趙多奇士公其人也用正直奉籌略擁旄杖節者尊以果斷行正令擐甲執兵者伏前後佐全師大幕不有暫寧方將張翼翔云揚鬐遊溟大命不永大病遄及享年三十三秦氏醫遲顏生禍促哀哉夫人某處某氏子二人長曰縱次曰緒永思之感至性過人以貞元十二年歲在某月某日大通卜宅於京兆某鄕某里某原禮也天長地久堙川塹阜於何不有乃爲銘徳而志墓云

士比常才如瑜在岷燕趙多奇公則其人業繼忠貞識資籌略器流瑚璉羽族雕鶚題輿大郡佐律雄師𨿽猶枉徳亦匪孤時南仰摶鵬更期遐颺東觀逝水忽玆永往卜遠斯及窆於此岡惟宅惟安天長地長

有唐故朝議郎行鄂州司倉防軍楊公墓志銘【並序】

公諱某字某其先闗右農人永嘉過江公自始遷之祖若干代處於閩越曾祖某皇唐循州司馬祖某漳州長史父某泉州南安縣丞公則南安第若干子長七尺骨目瓌異溫良節行所至自昭風神識度羣居不掩六籍外偏好穰苴管子之術永泰中以耕戰之法致梁宋軍畫用有成大歷元年節度使右僕射田公薦授左武衛率府倉曹參軍事在位以貞愼聞公以不仕則墜業躁求則背道或出或處聖人爲中依吏部節文敬遵常調大歷八年集授吉州永思縣丞興元元年集授廬州司田參軍貞元二年授鄂州司倉防軍累職貞愼如率府倉曹時每罷官待集卜勝屏居晏如也鄂州秩滿愛其風土亦心焉貞元十二年冬又合集春赴京師遇疾於途以二月四日終於汝州龍興縣之逆旅時年六十七凡入仕三十一年曆官四政祿非丰儉以足務𨿽劇通以簡上以忠政重下以公平矚皆白珪無玷朱弦有聲嗚呼公之材之量如鐘含音如水待盛大小當應方圓必答我則不衒人胡不求莫能全展光耀以至殞沒悲夫夫保性居業時行則行時止則止道也公昔於名官之理是焉士祿農耕猶生則營若死則已亦道也公昨於岐路之役是焉公存以道始亡以道終至人不違道公以之周旋正決乎善始終者也夫人隴西彭氏戴天之感痛以禮成長子晃次子暈季子杲伏凶之號以至見血以年某月日卜葬某鄕某原禮也佳城一閉他時古邱後之人孰知邱中之徳墓許有志故爲墓志銘庶覩今爲古者明斯地泉下有君子焉銘曰

一種鱗物神則曰龍一種植物貞則曰松楊公於人彼貞彼神藝術潛引溫良內克名不稱實祿有負徳夭桃信美不能秋敷冬日可愛亦用西䢐大期斯來無賢無愚英英楊公與逝川俱下此修源有形永宅東海西山不易罔易

大唐故輔國大將軍兼左驍衛將軍禦史中丞馬公墓志銘【並序】

墓有志志有銘志記也銘名也名人記墓庶髙岸爲谷幽壤或呈情當掩者有所歸認斯馬公之墓也公諱實字某其先扶風人生於幽州髙祖某官祖某官父某官若干子皆以雄謀果斷稱公則第三人長八尺有羨雕姿鶚靈霜嚴壁峻樂而後笑時而後言孝弟忠信分義節槪覩容可見好史學歷代英豪得失皆覈其有不正不直辧論慷慨若加諸已明陰符善司馬法起家爲範陽軍要籍本軍疑政畫多自出遷千夫長萬夫長三軍兵馬使莫州近邊戎數爲害本軍元帥請統鎭之戎逺逃遁莫人大乂拜禦史中丞莫州刺史俄薊州之患如莫州移薊州薊人繼康攝州刺史貞元初本軍之事有大者合議於天子自管內二千石已下擇賢能以公當其選天子異其議奇其詞決所議答於本軍而畱近侍拜左驍衛將軍宿衛十一年長松在林利錐處囊森竦頴脫鋒幹獨見天子儲而將用未有所當貞元十四年寢疾其年七月十一日終於京師常樂裏之私第出身從事若干年署職蒞官若干政春秋五十一當時俊傑懷材抱器者無不驚呼嘆息嗚呼騏驥有騰千騁萬之足伏乎幹將有剸犀截象之鋩閉乎匣將用未用一朝變化爲骨燕市入泉延平爲知人之痛惜公其比歟夫人鴈門郡田氏之女哭泣之慕痛而中禮子六人男五人一先公四人在曰綬曰縝曰某曰某綬三十八縝年十五其餘幼稚不言可知女二人一人先公一人在四嵗至性攀號感動飛走以其年十一月一日卜葬於京兆府萬年縣洪固鄕延信裏司馬村之少陵原禮也其承眷長沙歐陽某執紼及墓就志而銘曰骨肉歸土賢愚共門英英馬公亦封此原大節大成平生所志貞心壯气松孤壁峙掄擇𨿽致材成則未岑崟蒼翠俄摧忽墜修短無涯傷如之何

有唐君子鄭公墓志銘【並序】

貞元十一年歲次乙亥某月某日淸源郡晉江縣君子鄭公年若干終於其居州閭親識逺近漣涕重吉人也嗚呼杞梓植於深林人𨿽不知不妨其爲天下之材也珠玉碎於重泉人𨿽未玩不妨其喪天下之寶也公之生則深林之材公之歿則重泉之寶不知而有未玩而亡哀哉公諱晚字季實其先宅滎陽永嘉之遷逺祖自江上更徙於閩今爲淸源晉江人曾祖某官祖某官父某官太夫人同郡潁川陳氏育者三男三女公則長男也自七八嵗則明敏嚴潔無復童心洎十二三則溫良貞亮有成人之徳旣冠儀表可觀孝悌惠和侔於前哲人望無間時譽皆歸鳳不近腥龍多自盤優遊仁裏四十不試詹有若人之妹獲配於公公太夫人早世妹不逮事則見公霜露之感蒸嘗之敬公尊府君近捐甘防妹及同養則見公晨昏之愛縗斬之至奉公居閨門鄕黨者十有五年顧詹於公善良內外兼得受命不永其如命何蘭芬蕙馨或亦中敗惜哉子二人皆防公自在日名之曰彥方彥章詹旣在京師不遂撫慰來人有述實孺能號妻亦聞哀有過人禮不逾制窆取逺日堂殯三年以貞元十二年某月日永厝於郡城東偏聞儒裏常熟湖之北原禮也妹有逺告咨予題志旣忝眞懿實舊知人江嶺則遐想象不昧取思芳茂爲銘以寄銘曰有斐季實君子之禎忠信溫良自防而行少不攺任長更推誠材植逺林賢產遐壤無知無玩自生自喪骨肉歸土用瘞斯原鳴呼斯永棲君子之魂

歐陽行周文集卷四

欽定四庫全書

歐陽行周文集卷五

唐歐陽詹撰記

曲江池記

水不注川者在藪澤則曰陂曰湖在苑囿則爲池爲沼苑之沼囿之池力墾而成則多天然而有則寡玆池者其天然歟修原北峙回岡旁轉圓環四匝中成窞坎窙窌港洞生泉潝源東西三里而遙南北三里而近當天邑別卜繚垣未繞乃空山之濼曠野之湫然黃河作其左壍淸渭爲其後洫襃斜右走太一前橫崇山濬川鉤結盤護不南不北湛然中渟西北有地平坦彌望五六十里而無窪紫蓋凝而不散黃旗郁以常在實陶鈞之至造化之功沙汰一气之辰財成六合之日旣以磽確外爲寰宇敞無垠堮以居億兆又選英精內爲區域束以襟帶用宅君長若人斯生支體具矣有心以系其神焉若堂斯考廊廡設矣有室以處其尊焉彼如紫蓋黃旗之气豈陶鈞造化者用宅君長英精之所耶夫物苟相表裏制必同象泄夫外則廓以靈海導夫內則融乎此湫歷代帝王未得而有豈降巢宅土之後聯綿千百之代建卜都邑不欲合夫天意而居乎將天意尙同其根深蔕固可與終畢者而命處乎故於有隋兆我皇唐之存孕逮其季主營之以湏焉揆北辰以正方度南端而制極墉隍劃趾鉤陳定位地回帝室湫成厥池旣由我署才成伊去眞主巍巍龍盤虎踞爰自中而軌物取諸象以正名字曰曲江儀形也觀夫妙用在人丰功及物則總天府之津液疏皇居之墊隘潢污入其洞澈銷涎�以下澄污廅隨其佳气蕩郁攸而上滅萬戶無重膇之患千門就爽塏之致其流惡含和厚生蠲疾有如此者皎晶如練淸明若空俯睇沖融得渭北之飛鴈斜窺澹濘見終南之片石珍木周庇奇華中縟重樓夭矯以縈映危榭巉嵒以輝燭芬芳防滲滉瀁電烻凝煙吐靄泛羽遊鱗斐鬱鬱以閒麗謐徽徽而淸肅其涵虛抱景气象澄鮮有如此者皇皇后辟振振都人遇佳辰於令月就妙賞乎勝趣九重繡轂翼六龍而畢降千門錦帳同五侯以偕至泛菊則因髙乎斷岸祓禊則就潔乎芳沚戲舟載酒或在中流淸芬入襟沈昏以滌寒光目貞白以生絲竹駢羅緹綺交錯五色結章於下地八音成文於上空砰輷沸渭神仙奏鈞天於赤水黤藹敷兪天人曳云霓於都其洗慮延歡俾人怡懌有如此者至若嬉遊以節宴賞有經則纎埃不動微波以寧熒熒渟渟瑞現祥形其或淫湎以情泛覽無斁則飄風暴振洪濤噴射崩騰駱驛妖生禍覿其棲神育靈與善懲惡有如此者小子幸因受遣觀光上國身不佞而自棄日無名以多暇詢奇覽物得之於斯矚太始之造訪前迹於碩老天生地成之理識之於性情物義人事之端徴之於耳目夫流惡含和厚生蠲疾則去陰之慝輔陽之徳也涵虛抱景气象澄鮮則藻飾神州芳榮帝宇也延歡滌慮俾人怡悅則致民樂土而安其志也棲神育靈興善懲惡則俗知所勸而重其敎也號惟天邑非可謬創一山一水拳石艸樹皆有所謂玆池者其有謂之雄焉意我皇唐湏有此地以居之有此地湏有此池以毗之右至仁之亭毒贊無言之化育至矣哉以其廣狹而方於大則小矣以其淵洞而諭夫深則淺矣而有功如彼有徳若此代之君子蓋有知之而不述今民無徳而稱焉輙粗陳其旨刋諸片石庶元元荷日用之力也貞元五年嵗在己巳夏五月十有五日記

太學張博士講禮記記

說釋典籍謂之講講之爲言耩也如農之耕田疇馬田疇將植而求實𨿽耕矣必溝分其畦壠嘉谷由是乎生典籍將肄以求明𨿽習矣必講窮其旨趣儒術由是乎成我國庠春享先師後更月命太學博士淸河張公講禮記成儒術也聖祖三刋經九公通其六精於五而禮記在乎其中禮也者禦人之大故首於羣籍而講之束脩旣行筵肆乃設公就幾北坐南面直講抗牘南坐北面大司成端委居於東小司成率屬列於西國子師長序公侯子孫自其館太學師長序鄕大夫子孫自其館四門師長序八方俊造自其館廣文師長序天下秀彥自其館其餘法家墨家書家算家輟業以從亦自其館沒堦云來卽集鱗居攢弁如星連襟成帷公先申有禮之本次陳用禮之要正三代損益得失定百家疏義長短鎔乎作者之意注乎學者之耳河傾於懸風落於天淸冷灑蕩幽逺無泥所昧鏡徹於靈臺所凝冰釋於心泉後一日聞於朝百司達官造者半後一日聞於都九域知名造者半皆尋聲得器虛來實歸予職在下庠亦掌有教道不足訓領徒從公惟始洎終覩公之美敬書盛事記諸屋壁拜列當時執簡摳衣者於左偏貞元十四年五月二十七日記

福州南澗寺上方石像記

萬物闐闐各由襲防無襲無防而忽以然苟非妖怪實爲珍慶斯石像者其珍慶歟始孕靈韞質兆朕未見則峨峨巨石巖峭山立鎭郡城之前阜壓蓮宮之上界海若鞭而莫動天時泐而終固皇唐天寶八年五月六日淸晝忽騰雲旁湧驟雨來集驚飈環駭軯訇杳防雄雄者雷騞然中震迸火噴野大聲殷空岑嶺�跜潭洞簸蕩湏臾風雨散雲雷收項劈輪囷斬焉中辟南委地以柹落北幹霄而碣樹不上不下不西不東亭亭厥心隠出眞像三十二相具八十種好備列侍環衛品覺有序莊嚴供養文物咸秩端然慈面儼矣儀形似倚雪山而授法如開月殿以趺坐異矣哉不曰博聞乎未聆於旣往不曰多智乎罔測其所來且物之堅莫堅於石況髙原廣袤又羣石之傑一朝瓜剖中有雕琢其爲造石之初致有相而外封乎其爲有石之後入無間以內攻乎意不可以人事徴請試以神化察巍巍釋氏發輝道精其身旣傾其神不生等二儀以通變齊四大而有力教於時有所頽靡人於教有所忸怩則爲不可思議以煦以吹故示此無迹之迹難然之然俾知我存入我之門經曰千百億化身蓋隨感而應玆身者則百億之一焉昔諸佛報見皆托於有命有命則有生有生則有滅曷若因其不朽之物馮乎不動之基形旣長存法亦隨是與夫爲童男而出世假長者以來化之徼則𨿽一永永之利則不侔可以禮足而悔罪寄影以安樂予則求福不回者焚香跪仰或從釋子之後故於巉巉之餘仞聊書其所由來貞元六年七月十五日記

右街副使防壁記

使有副副之言繼也其一繼之輔也所以繼其或缺而又輔其違焉其亦總使之務歟皇街使之副其職大矣天子外有六合故內辟六街以達之彼爲庭除此爲堂室靜諸外必先諸內乃置使以淸之我唐新典也蓋以警正天衢糾逖王慝傾環遊式遏之卒專扞掫徼循之令夫京師豪傑英俊之都防蠻夷戎狄之來萃排輪重足馮眾多撓我防則戶伊動必由我察則目伊瑕必見繇是九城之中乘避貴負敬長金玉可拾遺則猶土防弱可欺遇則如傷出門若有賓讓路若有神云興烏合而無暴自東自西以咸萃憧憧焉斯焉而能在其中悖悖焉斯焉而謹在其中六合澄晏六街源之則街使之功副使攸同也貞元八年上以元舅兵部尙書大金吾濮陽公兼右街使俾訪忠良以自佐濮陽公先以節行選次以材能擇加之以更歷因之以故舊得建州別駕前白衣奉禦髙陽許公以聞上素知公名卽日召見敷對器實有符曩聲當鍚紫綬金章於殿庭而允其請濮陽公本官用視玆佐得人街之政悉以相付公靜而敏淸而貞堅鑰禁樞深鋤事根不誡而部伍增肅不按而逵陌倍理日出作日入息三條四出風恬月靜職斯有述公此無作遷蘄州別駕副使如故旌其勞且借能也夫迹以行生言由事覩公釐斯署之績得國家建斯署之義遂書其義昭其績爲公防之壁記云其或接公之武踐玆位者任是旣重徳亦無輕列公之左𨿽百氏可也貞元十一年五月記

泉州北樓記

釋名曰樓防也謂其髙明覿逺防防然也建於第宅則以閱園林有媚樹於雉堞則以警冦盜不虞故墨子曰城三十步一坐候樓百步一立候樓玆樓者蓋此郡北墉之立候樓也卜築之始微而具之袤不倍常廣惟再尋制造日逺土木力殆左騫右陊上露下圮有年數矣邦牧安定席公貞元七年下車至九年目之三祀重民力而未形言是年暮秋嵗丰農隙有司率常典告有事於土功公曰斯郡之南極也元後帝鄕實在於北詩不云乎心乎愛矣遐不謂矣欲因戀主向方瞻矚惟北有樓半傾半摧日夜闕登陴擊柝之所風雨憂折榱復隍之患政因時令爾其營之俾有布席跪立之地間更人防卒之蒞事予將時躋展北面拱辰之心焉受命者感公之意如公之意野人羣庶感公之誠如公之誠川朝子來坯崩易蠧趾有餘而不剗基墌自延材有長而不剪棟宇自崇旣庀徒未晦成功倚層霄於軒檻納千里乎牕牖如鱗之廨署若岸之軍壁得之之狀若連山之有重巒長江之蹙洪濤气勢繇是以雄焉公每子牟情來莊舄思生俯仰於斯徘徊於斯夫完城壯邑有邦之本也戀闕愛君爲臣之節也善矣哉公廣玆樓也逺得有邦之本大有爲臣之節執邦之本曰公謹臣之節曰忠惟公與忠公斯昭矣小子家在委巷多聞輿頌藝忝儒術每侍公居上志下衷兩獲而達敬書其事爲之記以獻至若眺四維之云物臨萬井之煙景遐象佳致眸莫勝觀非公有樓之素故不之載貞元九年秋九月三十日獻

泉州六曹新都堂記

貞元八年刺史安定席公爲邦之二祀冬造六曹之都堂公表微而慮逺也天子建六官紀綱天下分刺史六司用經緯封中猶天之有四時而人之有四肢一時不若則嵗罔成功一肢不和則體莫全用公以六司之掾如股肱思安之與身之安也火流定中將坯城郭親覽廨宇首視斯署旣隤而隘非凝神揆務之所日撫人民不則有國營宮室是亦爲政乃量羨府以度用指斯宇而命易又曰處湫居卑非智也煩人蠧財非仁也吾欲全仁而就智藏事者志之有司於是審基趾程廣袤山節藻棁僣也削而不取上階茅櫩逼也革而是捐非約非丰允執厥中然後計具材量日力山木則詶之如市人功則稅之若時物樂民願未旬而畢飛梁三道而通負連楣六接以都豁陽軒遐引陰室旁啟挹以重屏翼以回廊防黔黔以祕邃屹崇崇而宏敞夏處其達則炎天以涼冬居其隩則淒風以溫足以寧肌靜心釐厥職者也夫哲人有作不惟利身在利人不惟利今在利後相斯堂者公侯卿士禮隔殊品公不之降也斯不亦利人不惟利於身歟堅壯固護存延千祀人不之逮也斯不亦利後不惟利於今歟覩斯堂見公之意時某處某乙爲司功某處某乙司戶司倉司法司兵司田皆外莊內融懷材抱忠無回邪以蒞下有謇諤以承上當時之彥也請列於記左庶後之君子覩名訪徳知夫是日堂有人焉建堂之明年記

二公亭記泉州

勝屋曰亭優爲之名也古者創棟宇才禦風雨從時適體未盡其要則夏寢冬室春由秋戶寒暑酷受不能自滅降及中古乃有樓觀臺榭異於平居所以便春夏而陶湮郁也樓則重構功用倍也觀亦再成勤勞厚也臺煩版築榭加欄檻暢耳目達神气就則就矣量其材力實猶有蠧近代襲古增妙者更作爲亭亭也者借之於人則與樓觀臺榭同制之於人則與樓觀臺榭殊無重構再成之靡費如版築欄檻之可處事約而用博賢人君子多建之其建之皆選於勝境今年暮春月邦牧安定席公別駕置同正員前相國天水姜公念玆邦川逼溟渤山連蒼梧炎氛時回濕云多來又日臨胃次斗建辰位和气將䢐畏景方至月令云可以升山陵可以居髙明蓋謂是月況地理卑庳而不擇爽塏以蕩夫污廅乎因問風俗相原隰郭東裏所共得奇阜髙不至崇卑不至夷形勢廣袤四隅若一含之以澄湖萬頃挹之以危峯千嶺防圓水之心當奔崖之前如鏡之鈿狀鼇之首二公止旌輿以回睇假漁舟而上陟幕煙茵艸翫懌移日心眸意籌有建亭之算而未之言也二公旣回邑人踵公遊於斯者如市登中隆觀媚麗前來後至異口同詞曰漢帝不曰百姓安其田裏而無愁怨之聲者其由良二千石乎是謂政平敎成使俗泰而民以寧者也虞書不曰股肱良哉庶事康哉是謂翼帝藩皇調陰序陽使物阜而民以昌者也席公今日之化育吾徒是以寧姜公昔嵗之弼諧吾徒是以昌且以之寧又以之昌愷悌君子也詩云愷悌君子民之父母二公者眞吾父母矣玆阜二公攸選尙而加愛物務休訟簡必復斯至上露下蕪忍令父母憩之乎遂偕發爲公就亭之功如墻而前陳誠於縣尹縣尹允其請而爲之辧方經蹠等周環當上頂誡奢訓簡以授子來於是家有餘力圃有餘才或掬一抔土焉或剪一枝材焉一心百身蜂還蟻往榛莽可去以自薙瓦甓無脛而奔萃一之日斤斧之功畢二之日圬之傭息再晨而成二公莫知層梁亙以中豁飛甍翼而四翥東南西北方不殊致糊白墳以呈素雘頳壤而垂繪通以虹橋綴以綺樹華而非侈儉而不陋煙水交浮巖巒疊回精舍奉其旁達都城企其遐際容影光彩搖漪入瀾指朱軒於潭底閱云岑乎波裏爌潢油演如飛若動又釣人飄颻於左右遊禽出沒乎前後一眄一睞千趣萬態稅息之者若在蓬壺方丈之上二公重淸曠於舊賞納懇乎羣庶尋幽探異常於斯勞賓祖客常於斯加以平疇間辟通途在下可以觀耕耨可以采謳謠作一亭而眾美具噫天造玆阜其固與人爲亭歟不然何不逺郛郭而博敞詭秀之若此非常之地意待非常之人故越千萬祀而至二公方覿也邑人想之復言曰事無隱義物有正名地爲二公而見亭從二公而建斯亭也可署曰二公亭𨿽芻蕘之云其實有謂二公不忽遂以爲號小子藝忝於文曾觀光上國去之日曆越遊吳歸之辰逾荊泛漢防稽之蘭亭姑蘇之華亭襄陽峴首豫章湖中皆古今稱爲佳境或棟宇猶在或基趾未沒山川物象徧得而覽方之於此逺有慙徳懿哉二公智周徳厚卜地如此感民若彼某非飾說入吾邑者升吾亭者知之古之制器物造宮室或有銘頌以昭其義斯亭也豈無斆古而爲之章句者小子薄劣不敢議其事粗述其旨姑爲之記兼借二公之名於記左以爲邦榮在位元寮亦以次序從公而列貞元九年三月二十五日記

同州韓城縣西尉防記

說文曰尉畏也亦慰也主也故字從屍示寸寸者寸量禮度以敬上示者示陳敎令以諭下尸者典職司以居位敬上所謂畏諭下所謂慰居位所謂主全玆三者以蒞王爵則仕義周是以古之人嘉用尉字爲官號陶唐有太尉周有軍尉秦亦有太尉輿尉東南尉洎漢則復命縣掾曰尉自是以名至於我唐無或易所命善也我唐極天啟宇窮地辟土列縣出於五千分爲七等第一曰赤次赤曰畿次畿曰望次望曰次曰上次上曰中次中曰下赤縣僅二十萬年爲之最畿縣僅於百渭南爲之最望縣出於伯鄭縣爲之最縣出於百夏陽爲之最上縣僅三伯韓城爲之最上之最次於之最非最之無與焉之最次於望之最非望之最無與焉望之最次於畿之最非最之畿無與焉畿之最次於赤之最非最之赤無與焉最之縣長於余縣如麟鳳五靈之長於羣靈也數長不數類則韓城之稱與萬年渭南鄭縣夏陽並自而上簿尉皆再命三命已往而授資歷至之而至也上縣而下則自解褐授韓城旣上縣之最簿尉解褐之貴者惟三員伺其闕非年年之有或一員之闕天下皆知之授之日亦皆知之曰某人授韓城尉是其人則頌非其人則誹𨿽一命之官其爲人尙也如此則主司愼擇才地精美縣亦有六曹尉二人一判功戶倉其署曰東防一判兵法士其署曰西防玆防兵法士之防也根之州則司兵司法司士盡在形之國卽兵部刑部工部盡在兵主武法主刑士主工今武未大威務尙繁刑未大措訟尙生工與人興無時休州縣司或雙曹六人分其職國則部屬僚八九十人分其職一人理六人八九十人之理𨿽大小有異而揆緒不殊不殊其緒不殊其官官不易能至於易者則人無敢易之人無敢易之則國必重之國重之則踐洪鈞大柄所由乎此也貞元十五年春餘友人滎陽鄭伯義授焉鄭自上葉聲名爲天下聞鄭以經明登科又三舉進士屈於命詞學亦流輩推內行第一其受命之年五月餘詣焉十月又詣焉見東防有記西防無記因請書其姓氏序於左其或先於鄭芳馨猶在者亦得之至於鄭系於鄭皆系若譜土壤廣狹物產有無尉非得主不敢僣序十月十五日記

歐陽行周文集卷五

欽定四庫全書

歐陽行周文集卷六

唐歐陽詹撰雜著

徳勝頌二章【並序】

唐貞元八年歲庚午陰陽家流曰嵗在午人馬食土人之所食也谷馬之所食也艸今言食土明嵗無嘉谷而野無靑艸則運數於玆合凶災之大者於是天尋舊步地轉恆軸交糾回薄將有結常沴自春三月至於夏五月或赫日杲杲或密雲溶溶爲燋灼爲霖霪似不日而至皇帝宿布太和人神鳥獸魚鼈鹹若騰歡心揚喜靈欣欣熈熈休气中積浹磅礡浮蒼蒼潛相戞磨力彊者勝九陽構旱而莫展六陰作潦而不就氛祲靄爲慶雲烈景皦爲祥光油油燻燻宛復如春塊不破而雨足條無聲而風暢日者眚气欲凝淑气猶競彼𨿽罔得爲禍此亦未能爲福徘徊相持時澤不降五稼含萌而待藝百芳蓄穎以思坼至是土膏融甘液宣若決渟泉如開湧煙丰本增岐芃芃緜緜無磽與良沃獲一十於百千賸蔬云矗以萎圃餘糧嶽峙而棲畞夫體病不能害心心平必能制體古人曰人者天地之心也旣和且平則天地之病又焉得成歟況奔走游泳之物曰靈曰祗之類皆吁歈怡逸於其中乎宜其療乾元之宿疹愈坤元之常疾以至於交泰如斯之盛也古先帝王至聖則堯至仁則湯有黎甿以稱理歷水旱而莫禦豈不以道未全治而徳尙涼哉皇帝非徒能禦之又易之爲大慶殊祥其於道徳可謂充塞洋溢光今而邁古矣元元蚩蚩嗚嗚啞啞歌聖代者動天殷地以夜繼晝而其詞未輙爲頌二章用貽於康衢庶事明而聲暢流乎無窮而以徳勝目篇頌曰

嵗在午天災於常昔人食土今我飫粱匪徒我飫粱鰥寡千箱盛矣乎吾皇之徳變眚爲祥休哉徳兮

嵗在午天災斯屬昔馬食土今牛厭菽匪徒牛饜菽犬豕粱肉盛矣乎吾皇之徳轉禍爲福休哉徳兮

有所恨二章【並序】

有所恨由故人馬紳死而興也予待試京師六年與馬生相知者四秋性與情相合也衣與食相同也予及第歸覲故林自別來無憶不至於襟懷無想不至於姿容願一促膝惄如也昨旣至止馬生且疾而巫者忌以見人曰不見卽愈見卽害遂忍卽見庶以求見忍者五日馬生云亡噫故人也昔越萬里猶求見焉惑乎一言蔽乎一垣而死生以之死生之道千金之離也五日之面半旬之歡也尙可半旬之歡不就而卒有千金之離一恨也又與生別摻執都門生脫紫羅半臂曰卽日相去秦吳聊以爲憶予貧也素乏衣服無暇藏篋笥聯緜在身二年間同獘帛以棄所以鮮而輕著故而不畱者予實未衰馬其方少爾斯日日相與也所畱何止在玆乎今人旣往所贈又造次而亡之二恨也申二恨爲有所恨二章云

相思君子吁嗟萬里亦旣至止曷不覯止本不信巫謂巫言是履在門五日如待之死有所恨兮

相思遺衣爲憶以貽亦旣受持曷不保持本不欺友謂友情是違隔生之贈造次將之有所恨兮

上董相公東風二首【並序】

某啟某業文者相公昔領大司成則欽相公訓人成俗之敎中爲大司樂則煦相公合莫移風之徳及籌廟略則浹相公調元厚生之化竟未能歌謠芬馥紀敍茂實下居暗室有媿明神昨以赴調東周又聆相公北方鎭安之美陪輿人誦作東風詩二首旣詠諸途輙塵左右干犯明白不任戰懼

東風二章

東風美隴西公也貞元十二年相國東都守隴西董公牧於浚浚軍自勦淮夷二孽【靈曜希烈】矜功多悖師用匪律人亦由殘隴西公和爲謀輿仁爲化車旣去凶渠黎甿以蘇東風解凝發蟄之不若作東風詩二章首美去凶渠也其卒章美蘇黎甿也

東風葉時匪沃匪飄莫雪凝川莫陰沍郊朝不徯夕乃銷東風之行地上兮上徳臨慝匪戮匪梟莫暴在戎莫醜在階以踣以殱夕不徯朝隴西公來浚都兮

東風葉時匪鑿匪穮莫蟄在泉莫枯在條宵不徯晨乃繇東風之行地上兮上徳爲政匪食【音寺】匪招莫顧於家莫流於遼以飽以回晨不徯宵隴西公來浚都兮

南陽孝子傳【並論】

貞元九年某旅行虢州稅於村店有一黨先止焉老翁一人丈夫一人婦人一人孩防兩三人丈夫出絹兩疋賣其囊裹衣服非稱有其絹者視絹有字乃故人鄭師儉手題其名焉問所得曰來自襄陽至臨漢之北郊有閔吾父年老而所乘驢弱者遺此絹使與驢博驢問得姓名乎曰其人扶護親喪回上京不知姓名也某旣占鄭書又知鄭侍君靈櫬自南當由彼而還也意其必鄭焉不復問焉各遵所往貞元十一年獲與鄭遇因道所見鄭歔欷爲言之曰豫章之回次南陽大澤見一貧翁乘驢驢甚瘠一丈夫肩負雜物可三十斤妻抱半歲嬰孩童稚驅行兩人山路初盡如行陂澤天久霖雨泥水深老翁瘠驢往往顚踣丈夫則常隨之也每見驢倒擲其負若泥若水無顧惜扶抱老翁淚輙盈目倒旣數悲不自勝遂以所負寘諸驢而負其父平田積雨潦淖到脛不至店捨竟無憩歇父在子上殊自安暢子在父下亦盡歡心父與子笑子與父笑如同乘髙車連轡逸騎怡怡焉欣欣焉與之行止者三日日無易日時愛其事父母能竭其力也又痛自欲竭所有無其所贈絹一疋令與驢博驢代以載父其人將求驢者三店知欲分路卻其絹曰無驢可博願復本絹每愛其孝又貴以忠爲度一絹博驢未就更與一絹自虢而西足下之見豈斯人歟某以如其人所行是難也是亦皇唐純孝一人焉行旣可述遂次鄭說爲之傳其間問其姓氏亦不知何許人實於南陽澤中見之還以爲南陽孝子論曰孝子偕孝矣而贈絹非孝歟惟其有之是以似之鄭公師儉孝子偕孝矣

懷州應宏詞試片言折獄論

夫子說季路於人曰片言折獄者其由也與夫子之言蓋非於季路之云也後之人不窮聖旨以爲夫子美於季路任一時之見輕而折獄者十有八九焉迂哉斯人也夫兩訟之爲獄獄折而有刑刑者侀也一成而不可變不其重歟古之帝王將刑一人循三槐歷九棘訊羣臣訊羣吏訊萬人億兆絕議然後致法猶於朝於市於野昭然與眾方棄之所以不易也君莫聖於堯而有舜禹稷契佐之莫明於舜而有防龍縉雲髙陽佐之莫哲於禹莫賢於湯莫察於文武莫敏於成康於時皆濟濟盈朝明明在位豈無獨見而可臆斷愼刑之道如斯不敢失明刑獄不可輕也凡至獄訟多在小人至於訟也皆欲已勝何則不勝罪戾隨之若是則君子時或妄訟於人未有小人而能自訟者片之爲言偏也偏言一家之詞偏詞𨿽君子不足以信者矧非君子乎且先師曰人而無恆不可以作巫醫巫以神占醫以筋脈體無恆之人筋脈且不足以自體而況有言乎神不足以爲占而況視聽乎以斯折獄也小則肌膚必有抶撲之濫焉大則性命必有鈇鑕之寃焉夫子祖述堯舜憲章文武師老耼而崇周公此六人無欲輕傷於人者夫子豈好輕傷哉脫夫子實爲片言可以折獄也不防乎一言可以喪邦歟夫子之言非於季路賢者審之片言不可以折獄必然之理也

自明誠論

自性達物曰誠自學達誠曰明上聖述誠以啟明其次自明以得誠苟非將聖未有不由明而致誠者文武周孔自性而誠者也無其性不可而及矣顏子遊夏得誠而明者也有其明可待而至焉從古而還自明而誠者眾矣尹喜自明誠而長生公孫自明誠而爲卿張子房自明誠而輔劉公孫鞅自明誠而佐嬴明之於誠猶玉待琢器用於是乎成故曰玉不琢不成器人不學不知道器者隠於不琢而見於琢者也誠者隠於不明而見乎明者也無有琢玉而不成器用明而不至誠焉嗚呼旣明且誠施之身可以正百行而通神明處之家可以事父母而親兄弟遊於鄕可以睦閭裏而寧訟爭行於國可以輯羣臣而子黎甿立於朝可以上下序據於天下可以敎化平明之於誠所恨不誠也苟誠也蹈水火而罔害彌天地而必答豈止君臣鄕黨之間乎父子兄弟之際乎大哉明誠也凡百君子有明也何不急夫誠先師有言曰生而知之者上所謂自性而誠者也又曰學而知之者次所謂自明而誠者也且仁逺乎哉我欲仁斯仁至矣夫然則自明而誠可致也苟致之也與自性而誠異派而同流矣知之者知之

珍祥論

漢武帝覽交門之歌顧謂東方大夫曰古人列後巍巍蕩蕩者則予今日其庶幾乎東方大夫曰何謂也曰逺人率俾天降珍祥殷湯上感實獲白狼周成旁浹然致越裳放勛曰聖聿祀四方武乙不淑出有震亡予享虞舜於九疑弔罷民於盛唐登名山於華陰俯大川乎潯陽天淸地謐符應昭彰是曠迹交神致放勛之慶修身逺害免武乙之殃紫芝產於甘泉白麟呈於雍祠天馬生於渥窪之域寶鼎出於汾水之濱風雲艸木相繼於時頭飛鼻飲之長涅齒穿胸之鯢絕域欵塞無月無之是多白狼之祉不少越裳之珍也比夫巍巍蕩蕩爾有何見而惑焉東方大夫曰噫陛下誤意巍巍蕩蕩歟非古所謂巍巍蕩蕩者夫巍巍者徳之容蕩蕩者化之稱非謂廣遊從於險阻幸髣髴於神祗錄莫測之妖祥免偶然之壓溺致儻來之貢賦獲無用之戎狄耳且此之數者理不可馮亦明也秦皇帝周施天下不爲徳我太宗不下階闥不爲微周懿死於牖下不爲是虞舜崩於蒼梧不爲非虢叔得神喪其國西伯無神人以歸龍降於庭夏道昧雉雊於鼎商祚輝苗民逆命堯以盛有緡來賓桀以衰以此觀之卽虐如秦皇𨿽車轍徧於宇內不如太宗端拱於堂上也弱如周懿𨿽終於帷席不如虞舜之沒於艸莽也淫如虢叔𨿽獲靈祐不如西伯無所禱祈也邪如孔甲𨿽有嘉祥不如武丁之妖怪也酷如夏桀𨿽異人屈膝不如唐堯域中之解體也天道沖融變化無窮發祥布象時異始而同終神理閟密吉凶罔測示形告兆亦同紀而異極有多瑞以表善有積慶以稔慝有無災以厚毒有見眚以警徳今多瑞多慶不知天之表善歟其稔慝歟無災無眚不知神之厚毒歟其亦警徳歟以是先王或不致珍祥而有天下或屢服蠻夷而覆宗社或有鴻災巨眚國以寧或有靈蹤異迹而身以傾珍祥之實乍凶乍吉妖怪之蹤乍吉乍凶譬諸藥工也其有活人之者亦有殺人之者焉譬諸酒醴也𨿽有敗人之道固有成人之道焉武帝曰若之何而信之曰惟徳可以信之欽若上帝輯寧下民其表善也𨿽休勿休則百福是遒其稔慝也將覆不覆則轉禍爲福且人神之主天地之心也孰爲妖怪神祗也孰爲珍祥天地也者苟修徳以待人未有主人怡悅而客忿怒心善而形爲惡也若有其徳日覩妖怪其巍巍也若無其徳日對珍祥其未蕩蕩也武帝矍然斂膝而言曰善矣哉微而體大珍祥不必利妖怪不必害而今而後以二者棄乎道徳之外勅內府詔宗伯加東方大夫命一等而賜之束帛

歐陽行周文集卷六

欽定四庫全書

歐陽行周文集卷七

唐歐陽詹撰雜著

唐天志

天𨿽覆育生生如有情則或與或否其與也非徒與其否也非徒否受命有生生者率其道反其道之致焉率則與反則否斯理也固必信至皇帝以孚皇唐百七十有載皇帝禦宇之十四祀也嵗在辛未實貞元七年其受命率道天與生生如情之秋歟神哉靈哉明允惠和哉是嵗之天也亭乎其正洞九霄以淸徹之中若有同夫有求者郁乎其變浮五色以薰薰鬱鬱之中若有察夫所厭者稱物之性應時之欲手足之赴人心羽翼之循鳥情農夫在畦蠶婦在林商或舟車工或烻雘願燥願濕罔不從志其餘則三光序流六气時行上至事事下洎營營羽毛鱗介勾甲萌芽求諸濡渥則常求諸煦旭則常晴求諸吹蕩則常風求諸恬謐則常寧求諸煙雲則常陰求諸日月則常明非不也非不不也非不風也非不不風也非不陰也非不不陰也合而後雨物不之其合晴而後晴物不乏其晴合風而後風物不乏其風合寧而後寧物不乏其寧合陰而後陰物不乏其陰合明而後明物不乏其明實皇帝知上帝以生生爲已物與其禍福酌已得失而寘之欽若兢若溫如穆如心性二儀支體四時似續上之欬與夫人心能領天之憂承父之命繼堂紹構得其心贈遺獻酬愜其衷則財賄器物惟意是役牧圉防隸惟意是用以其役無不當也以其用無不宜也上徳勝隋天實維唐皇帝則唐天第九子也旣克負荷上天所以雅意焉且煙雲風雨亦天之財賄也日月星辰亦天之器物也神祗精靈亦天之牧圉防隸也是以皇帝動息神祗莫不隨防趣精靈莫不申肅穆寂寥駱驛虛無囊篋日月管鑰風雨敬恭誅責而啟閉多少之故將防休施煙雲若自請帷幕而使舒張矣將灑潤散气風若自請盆翣而使澆扇矣將烜淸晝布陽徳若自請鑪竈而使燀灼矣將光幽夜啟陰靈若自請燈燭而使昭明矣處植惟滋含靈不析以莓莓熈熈蓋子祗父慈相爲福釐也凡書惡記善𨿽史官之職箴淫述徳或人所通規鯫生則人之一夫耳謳吟日月而爲之志若簡冊已載復何言哉儻猶未也庻補其闕是歲也扶風竇公參河中董公晉輔政之三年趙郡李公紓爲天官之四年範陽盧公徵爲地官之元年範陽張公蒙爲春官之二年昌黎韓公佪爲夏官之三年吳郡陸公防同爲夏官之二年京兆杜公黃裳爲秋官之二年淸河張公式爲冬官之五年夫太宰六官於天子之爲理亦澄而淸洪流者故列於斯志之末

刖卞和述

昔卞和以荊山之璞獻楚武王曰非寶也刖之次獻於文王文王亦曰非寶也又刖之世皆有二君不識寶之議小子鄙慮嘗致於斯防防然若見二君之意後世之議者脫未之思焉夫國之安危人之邪正如影與響系乎後躬於則從而於易則從而易珠玉者勞之母財之蠧侈之本害之圃國君好之下必從之則將有不耕而搜山不藝而攻石背義而忘仁輕谷而賤帛耕之隳藝之墮谷之散帛之耗義之虧仁之挫則國從而喪矣古人有言曰不貴難得之貨使民不爲盜又曰大寶曰位二君所言卞氏之璞非寶者蓋寶此者也不然玉之與石猶菽比麥𨿽至愚昧亦或辧之況二君乎縱時狐疑忍愛玉人須臾之功不試琢磨於一石而忽先王之法輕絕人之四體歟甚不然矣實將抑奇玩卻無益剪奢靡之萌啟淳龎之迹欲其蕢桴土鼔上復於犧軒象箸玉杯下銷於辛受四方風行而自化百姓日用而不知也大功無形至徳無名人以瑣瑣之智莫覩防之情昔宋玉以蕃禽井鮒不測靈鳯長鯨信哉嗚呼使仲尼居今則與泰伯同稱矣小子不敏竊述其防以佐知言云

甘露述

述甘露昭孝徳也貞元壬申嵗福州福唐縣尉淸源莆田邑人濟南林公攢太夫人終公毎一痛哭至水漿不入口或三日或五日內外羸憊殆至殞滅癸酉將與先府君修合葬之禮公之於事親存旣竭其力送終思盡其勤曰含襚品章則有王度不敢之越也塋域固防實在我功當懇而行之於是躬開坎室自埏塼甓與兄弟手攻肩負以鑿以築𨿽率情性而無僣法度不違典禮而有異常儀載考再理而未之窆也春三月五日忽異气自天氛氳下防非云非煙羃羃緜緜彩耀光鮮馨香馥然起朝及暝徘徊不散先是繞壠已栽松栢洎晨枝葉間徧懸露滴其滴齊大如梧子公奇之與兄弟及鄕人時相慰者而嘗之其味甘異於人間所甘之味日漸髙不銷不晞轉堅轉明瑩然珠相鏗然玉聲如是者三日覩者爭取或食或翫噫天防防其間蓄靈地陳陳其間蓄神靈無形神無身無形無言無身無聲苟有可襃以物而旌苟無可褒物不虛行其徳常其物常其徳稀其物稀予聞甘露之說莫覿甘露之實其爲稀也不亦甚乎今爲公而降公之徳豈常徳歟況殊香啟途異彩相宣凝結丰圓向日翻堅者哉則其至誠所招又多矣予執弔禮幸獲而見珍聳不足遂爲之述

暗室箴

行之檢身非以爲人無淫無佚出處宜一孜孜碩人防防暗室罔縱爾神罔輕爾質逺玆小惡念彼元吉勿謂旁帷上蓋天監無外勿謂後掩前扃神在無形天不長慝神實王直神怒天誅未始有極昔者趙盾假寐兢莊天回厥害鉏霓以亡又有符堅竊爲制度神敗其類蒼蠅以呼天窺神窺人無不知神忿天忿身無所隠澗松抱節幽蘭有薰歲寒不變無人亦芬艸木猶爾人其曷云戒愼乎其所不覩恐懼乎其所不聞先師有言敢告天君

弔九江驛碑材文【並序】

弔傷而有辭者也噫九江驛之碑其可興辭而弔歟斯碑之材昔太師魯國顏忠肅公所建祖亭之碑也公負辭華代之銘志多公之辭亦好采異畱名之致頃爲湖州牧州產碑材石毎使工琢之與辭兼行磨礱而成常心所用者不可勝數斯碑也終山之窮僻得之於自然趺本有防頂有螭𨿽不甚成而拏躩憤興如神如靈公神而珍之精選所處湖州無稱立罷守回朝載而途卜出蘓臺入毘陵亦無稱立轉丹陽由建業亦無稱立次江州州南有湖湖東有嶠蛟奔螭引直到湖心頓趾之處則茂林峭石勢環气勝非往時所睇而神祠曰祖將軍廟在焉公覿其詭秀與碑材葉卽日以酒酺奠白移祖神出錢五萬造亭曰祖亭南香鑪峯北潯陽城九江爲庭千艘歷堦亭旣就公制創亭之文手勒斯碑而立之公文爲天下最書爲天下最斯亭之地亦天下最庶資三善加以斯碑之奇相持萬古而采異畱名之致一得也後典州吏於州之九江驛有修坯之勞狀其末績乃取斯碑剗公之述寘已之述今爲九江驛之碑焉予旅遊江州稅於玆驛祠部員外郎鄭恕同之鄭與州將嚴士良共爲予說而俱以視嗚呼先賤後貴世之常也先貴後賤人之傷也以祖亭方九江驛則蘭室鮑肆矣以魯公之文方人之文則牢醴糟糠矣以魯公之札翰方人之札翰則錦繡枲麻矣以魯公之用方人之用則華夏夷狄矣痛哉斯碑出祖亭入九江驛失魯公文得人之文削魯公之札翰題人之札翰亡魯公之用就人之用是去蘭室而居鮑肆捨牢醴而食糟糠脫錦繡而服枲麻黜諸夏而卽夷狄可悲之甚者況我質天成必將可名魯公所以卜擇敬愼如彼而常人無良黷辱如此與有道而黥無罪而刖投四裔魑魅何以別邪石不能言其豈無寃故弔之情違以傷理拂乃寃人實有之物亦應焉嗚呼子碑寃可子知陰隲子材豈曰無意必有以殊方頌以異與顏表勝以殊則名從吏君卑以異奚旌產子旣授子不終致悠悠彼蒼何嗟及矣美玉抵禽髙冠借足有類於碑先榮後辱繼世生哲詎無賢兮將覿於斯固悼於斯庶滌所黷而復攸宜屹屹升碑如神如祗人得以專天造何爲其不然矣其不然矣

弔漢武帝文【並序】

閱太史氏書見漢武之禦極𨿽非求仁蹈道之主亦英雄之君也然覩其內傳有學神仙築三山爲飲露飡霞希升汗漫激流企石用擬林泉嗚呼履其位而不知所以守好其事而不知所以從夫一物各異道萬彚不同致帝王之與神仙林泉之與朝市猶鱗羣毛族川陸分之日居月諸晝夜常之麒麟不可有處淵蛟龍不可更居藪玉兔莫延於旦金烏罔瞻於宵附其翼者兩其足與其角者去其齒不兼之義天理昭彰帝者宜本於親人仙者宜先於遠世以林泉爲意者可居於艸澤以天下爲念者可謹於朝廷是以唐堯虞舜無野心子晉許由辭寶祚誠以帝王與神仙有隔林泉將朝市難並也今據唐堯虞舜之地而求子晉許由之志不亦迂而可痛哉況君子所以推心屈體爲僕禦元元所以刲膏割血爲飽暖非圖好林泉而學神仙也故予覽其傳傷心久之戊辰嵗秋八月周覽秦原次茂陵之下旣覩永歸之地彌懷所行之事且夫承天統物豈無足稱之徳歟蓋嘆日月髙明有時虧異珠玉貞潔不免疵瑕徘徊路隅興言而弔云赫赫兮炎靈降神造漢焚秦四葉重茂翹英洊新首出羣龍卓爲世祖秋風揚文夏日昭武柔不化之人辟未名之土𨿽殊仁聖之後是異凡庸之主伊可膚寸明有不周事非所事求非所求惟此帝謨想夫仙道魚處重淵獸居茂艸辧乎朝市別以林泉日由旦陸月麗宵天迹旣兩分理誰齊克若死將生猶南與北貪臣王公鞅掌者可以勤萬幾欲升汗漫逍遙者可以爲匹夫愛深宮祕殿者可以垂旒纊好靑山綠水者可以棲江湖飲露參腥激流貫都苟能同致實曰殊途堯舜曰聖由晉匪愚確乎守一亦以難俱況乎小人唯唯罔圖山水君子幹幹孰爲神仙嗚呼哀哉前監孔彰髙臺深池夫差以戕尋山越海嬴政其亡有一於此未或無殃胡爲不辰互窮厥方舟全虎臂車出羊腸已臨隧炭幾絕苞桑反覆前聞痛心疾首藥石無人瑾瑜有垢暑來寒往時移代久古壠將頽惡聲不朽日臨宇宙有時而虧目覩毫釐或不見眥將爲而不知復知而故爲嗚呼噫嘻

補漢書封雍齒冊文

曰臣節貴忠後徳貴公忠則爲其主所自盡公則於其人罔以私咨爾雍齒爾有臣節孔明予以公心奬爾其敬聽予言罔惑嗚呼昔嬴氏不臧流毒四海天將勦絕厥類假手於予一人爾主項氏昧厥命木蠧豬突附振旁撓予在泉未湧用困於彭地爾爲厥主來戕予實有必戮之志罔若天之歷數䢐於予躬俾泰山萬乘蔽於一葉予於所自隠有見爾心於時爾爲楚臣予爲漢人予則爾仇敵爾宜討之予罔攸憾今大寶歸予夷嬴殱項予欽若上帝惟天下君爾則率土之濱罔非予民予宜子之爾罔攸惕夫爵以尊徳祿以養賢爾能致身於厥主孰若爾賢徳予分爾茅土以勸所事君爾奉上之誠罔易乎舊予體元之政咸用維新砥礪爾能轉作予人兢兢栗栗共闡大猷無使齊桓管仲專於棄瑕之美念之哉

歐陽行周文集卷七

欽定四庫全書

歐陽行周文集卷八

唐歐陽詹撰書

與鄭伯義書

居方足下胡你物故仁孝多感悲慟如何逺助淒惻秋涼體與神康僕素寡悰暢遐亦可悉華下來人【居方居華山之陰】承今冬以前明經赴調罷舉進士何顚且不沛逝而能復歟居方哉夫非有必行則諫必有拒忤情懷歡古人所難𨿽僕於居方亦不易之今流旣從川華旣歸根輙分間布白致以牋素居方忖覽知及蘧瑗四十九年之已往陶濳今是昨非之悟焉漁者所務惟魚不必在梁在笱弋者所務惟禽不必在矰在繳國家設尊官厚祿爲人民也爲社稷也在求其人非與人求在得其人非與人得惟道徳膺厥求惟賢能膺厥得賢能事事而發見道徳誠誠而後信苟須事事苟須誠誠則必委以務命以職從而覈之四海之大億兆之眾不可逢而委命之是用啟稍異之間姑致其我樂而自耀者讀往載究前言則曰明經屬以詞賦以事則曰進士中夫程度者取政事最輕小者命以始又令公侯子孫卿大夫子弟能力役供給者曰千牛進爲三衛齋郎限以年月終亦試之其有成則陟陟不已乃尊乃厚其有敗則黜黜不已乃戮乃士取之於諸科暫殊用之於諸科則一良未卽以進士賢而明經不賢也但以選才如選材焉以規則失之於方以矩則失之於圓欲方圓畢至然後擇其利用者寶之中方則善於圓中圓而善於方者木材也者在堅貞可久人才也者在徳行有恆不可久不可恆𨿽售之於今必不售之於後蚩蚩之人貴此賤彼是不深達國家選士之意見近而迷逺者居方寧斯人之徒歟況目覩進士出身十年二十年而終於一命者有之明經諸色入仕須臾而踐卿相者有之忠與孝相生君與父相隨於家美卽於國良爲閨門重則爲朝廷尙此古今聖賢絕慮萬不失一之得也僕忝居方遊自貞元之初於今十有三祀熟得居方之爲人甘旨可求則已在尊長之前矣衣食可讓則已在兄弟之邊矣急難當行則必在交遊之先禮義當往則無在時賢之後晨昏無方之性愛悌友於之情長長之敬下下之眷與朋之信接物之道居方無不盡則於家於閨門盡矣於國於朝廷詎少哉嘗淸宵月下寒序火邊或醉或醒接以餘論君子欲其暗然而彰惡自衒自媒沽名者二年間見居方求試於詞塲僕悢悢如失才如居方地如居方方如所得詎止乎然諸科中升乎一科矣宜存一梁一笱一矰一繳之義事事誠誠之防中規中矩之求委恆久修黜陟俟乎暗然之來也況近聞宗懿之中景行居方彌篤焉上以居方達慈於下下待居方申愛乎上居貧孀孤達宦棺櫬悉居方竭力已有可行咨乎可及饑飽不異魂體皆歸年才弱冠行迹如此豈徒生哉借如居方束帛到門而有未起居方以藝自謁𨿽從家命亦以非矣悲哉更逐齊人之後邪僕竊以爲知人曩得居方以爲居方也洎昨視所行則非居方今聆嘉聞又居方矣如其知如其知竟履元和以葉愚念得之以道爲姜爲傅不得以道爲回爲憲時之令人豈不善歟面敍不周此亦何云

與王式書

公範足下長史及大人以薄官【某大人任溫州長史大人任博羅縣丞】予自能記憶只見馳載長防勤勤南北予𨿽童稚意甚不居洎有安固丞潮陽掾【某兄謩任安固縣丞兄任潮州司倉】予時已冠似或議事以爲地分遐陋進取必無逺大若肄業承家則安固潮陽亦幾於不墜矣便懷耕食鑿飲之心焉事親敬長之道睦友與人之義恂恂自勉不意竊鄕曲之譽所疑不忘質所見不忘述時時有得多幸忝儕類之歸加以博窺墳籍適有章句濮陽仲宣河東千齡滎陽從易濟北有融瑯琊次臣【吳播字仲宣薛壽字千齡鄭簡字從易康暐字有融王云卿字次臣則某鄕曲之人皆有識度爲州裏所重者】皆博雅明達君子公範亦其人焉每論性行量識度評學業酌文詞不以虛薄往往掛於牙齒予年二十有一公範與羣公則可予以進士之目而有令予觀國之心予以羣公所貺之名繹先賢正名之旨進士者豈不言其可以仕進而能裨助政化始自下而升上終自上而利下者也近代亦曰舉人實古今舉賢進能之科也則有若風後力牧膺黃帝之舉舜禹稷契膺唐虞之舉伊尹姜牙膺湯武之舉管仲冀缺膺桓文之舉五羖三傑膺嬴劉之舉皆齊聖廣淵明允篤誠立功立事出於人表之流也降自晉宋齊梁則有若陸機鮑昭謝朓江淹亦以登庸𨿽道徳器用不及曩辰而詞學詩流爲一時之秀想當羣公之論豈容易之度力不任又先與靈元道士虹巖逸人【某鄕人也道士蔡明濬逸人羅山甫靈源虹巖其所居山名也】有潘湖合鏈奉養之契【潘湖其上下所居地名】乞從宿志勤勤懇懇獲與靈源虹巖同居者三年公範與羣公𨿽不苦以前事相迫而流言時至建中初因當道廉察故相國常公本州將故中書舍人薛公南澗之談西湖之體【常相公爲福州觀察使薛舍人典泉州日予以薄劣見識二公於南澗寺有所剪餙及予辭歸故林於西湖泛舟致餞也】丹靑目下程凖前期公範與羣公激厲轉加予亦稍信云云之覲時兄弟親屬方以眾情聞於大人大人與羣公遂有龍首之會【龍首山名也予之別墅在焉】時詢可否至於再三羣公不悔前言以爲可固可必人之於子皆欲其升髙致遠至其秋大人則有遣從計吏之命當發之日大人及慈親親祭行於東郊公範與羣公亦共餕神余於野席離觴旣輟大人誠朂數言言可切骨銘心徵車云動慈親嗚咽數聲聲堪斷腸號魄公範與羣公備見備聞也慰上下之望在乎早成名早歸寜予必不惜伎能而有所絕墮以深上下之念汲汲搖搖如旌如翹受遣之明年達於長安賃廡六秋禮闈四上頻竭激昂之力累爲簸揚之棄反躬忖已徘徊又疑豈常薛公輕於布素而有佞歟爲羣公溫良與朋友有不忠歟楊朱對歧墨翟觀素勁挺之志半作歸心況以近夢慈親以亂繞予之身萬重大人囓予臂見血蓋神祗以大人誠切逺警於予焉絲繞者豈非思念纒綿之象也囓臂者豈非囓指令歸之義也萬重見血者豈非示其甚也公範與予遊處最深者且莆陽讀書接席五年其於爲人公範知之莆陽去家四百餘里晨昏之思忽至珍異之味忽得亦不以始昨違離便奔馳而去性自天至實非勉爲今一辭庭闈而逾半紀以本心每每馳戀若此魂夣昭昭感發如彼日夜之心公範可量竊欲審覈良駑摭分進退阻故人無新知怳不可問因考使逥更有決斯科也先以才藝取次以徳行伸大之事君細之臨人如予所習可以當之於取乎如予事親可以移之於君乎如予理身可以施之於人乎其可也則待命待知庶榮親之道抑溫淸之心如其不可則任材任器息幹時之機謝風塵之苦書至與裁裁已遄復家在國在佇爲去就予以爲子之道所恨不知也知必無不竭若於爲臣之道所恨不知也知必無不爲人生於世區區者所務豈不立名乎有名於國亦名也有名於家亦名也予何攘臂於其間醜於家而美於國哉予無此心亦公範知之東風扇和山靑水淸野芳且榮林鳥時鳴樽有酒匣有琴公範休暢某再拜

送張尙書書

前鄕貢進士歐陽詹於洛陽旅捨再拜授僕人書獻尙書閣下某同眾君子防在尙書下風久矣孟冬已寒防帷尙書尊體動止萬福人生於世今天下之人識與未識有一善則願知之有一困則願知之尙書以爲其人何如哉愚以百年二百年無一而已矣尙書旣知身則其人乎旣知其人某斯所以願也凡今之人進露於長者或以殫詞褒頌爲先者亦或求人書狀爲先者防計尙書飽見之英明特達必不之愛小子固直亦竊醜之況以尙書茂徳雄才則騰於寰宇矣豈假區區片言隻字彰明於身乎以尙書山容海納則自斷於胸襟矣豈在攸攸八行尺牘進退於人乎知不然矣某方拙魯訥不敢遊詞某閩越人向京師七千里矣去秋逺應直言極諫詔不逮試便住西秦今冬將從博學宏詞科赴集期昨至東洛舊負人錢五萬卒然以逢某則合還人又艱迫惟一驢一馬悉以償之賃廡之下如喪手足兀然不能出門者再旬於玆矣亦以窘懇徧祈於人人無非常所與惟疋帛斗粟供朝夕則才可過其外則莫就無車無儲寄人之廬士之窮莫窮乎此今日有來相看者曰子之困至於是何不以情聞於徐方南陽公乎明日有來相看者曰子之困至於是何不以情聞於徐方南陽公乎某晝忖夜量旣在尙書矣又人人異口同詞同驅之心與議並俾忘干犯以困投於尙書尙書之力上將驅云雷淸宇宙副萬乘之賴答億兆之望豈獨遺某所願知之困者乎尙書下將燮陰陽調風雨合百神之意允飛走之望豈獨遺某所願知之困乎救火之家水𨿽在逺不以逺而往者知其必能濟患也某之困曾未拜伏尙書所居洛陽西鄰陜虢北俯河陽南接陳許東有汴滑捨東西南北之近越千里控於尙書者亦得尙書必救所困焉神遊五侯之門徧心擇王公之量匝方決意投於尙書尙書畱意焉布露微碎亦非容易考試事畢特冀拜防𨿽有蓄積庻及面陳

上鄭相公書

將仕郎守國子監四門助教歐陽某謹齋沐緘書再拜遣隸子弟獻於相公中衢之車下庶及乎閣下當今主上聖明宰輔賢明可行已行可止已止其或未行未止非不知也非不念也未可行而未可止也某愚防欲陳所見則在知之之後念之之內矣不敢復言今斯有言自言而已人有百行修萬事精內扣潛鳴外聽無聲非不願用而人不用非不願旌而人不旌𨿽和平之代至老至死者相公以爲有之乎某將十有十百有百千有千也何以若知自近之耳某嘗讀論語得孔子曰古之學者爲已今之學者爲人傷時之學者不由所學矜所學也某不敏傷竊如之況稟羔羊鴻雁之性未資訓而敬順和合乎教者十或四五潔身畏人直拙自守始亦以孝弟忠信約禮從儀人生合爾博聞遊藝行義修詞人生固然殊不以有爲而爲也幸屬昭代以此官人敬趣條目遂希詮擇五試於禮部方售鄕貢進士四試於吏部始授四門助教【某兩應博學宏詞不受一平選被駮又一平選授助教】夫人百行庶幾萬事畱心不仕則已仕則冀就髙衢逺途展其素蓄垂名於後代播美於當時匪徒利斗粟希片帛救寒暑給朝夕也所以利斗粟希片帛者不以之無與其百行庶幾萬事畱心之流別行也某非斯人之徒歟其慕彼人之徒歟企夫髙衢逺途也噫四門助教限以四考格以五選十年方易之官也自玆循資歷級然得太學助教其考選年數又如四門若如之則二十年矣自玆循資歷級然得國子助教其考選年數又如太學若如之則三十年矣三十年間未離助教之官人壽百嵗七十者稀某今四十年有加矣更三十年於此是一生不覩髙衢逺途矣況先三十年孰存亡哉其或素蓄當在重泉之下矣忖已方人所以知百行修萬事精內扣潛鳴外聽無聲非不願用而人不用非不願旌而人不旌𨿽和平之代至老至死者十有十百有百千有千也嗚呼今之髙懸爵祿廣設名位實大乎徳行與乎能事也徳行也者孝悌也忠信也不可於公堂斯須而得試也須漸乎父母昆弟之言防乎州閭鄕曲之譽某逺人也父母昆弟居萬里之外州閭鄕曲在三江之南孝悌之言無由漸朝廷之耳忠信之譽莫得通闕下之聞也能事也者秉持也應奉也不可虛處無任而得呈也須形乎政令裁制之庸著乎役藝使才之致某冗官也政令裁制一月兩衙之謂役藝使才二鄭陪行【音航】而已秉持之庸不可形考課之目應奉之致是絕選能之見也縱有顏閔之徳遊夏之學宰我之政事夫子之文章其於是也但父母昆弟自相知州閭鄕曲自相許於海隅嶺徼其柰拳拳之身何夫大田斯獲而有則遺秉滯穗也萬秉稀一萬穗稀一某豈遂當其一乎且天地也命之翅必與之羽翮副其巨細使得飛也命之足必與之蹄蹠稱其長短使得行也若命之翅而不與之羽翮與之而巨細不相副飛則墜命之足而不與之蹄蹠與之而長短不相稱行則顚命適遺之墜與適遺之顚則如無命無與也其庸愚不知造物之防者視之則不之怪其明賢深探理源者其謂天地何且邦國也勸人以徳行用鍚之爵祿必契其分量使得行道也聳人以能事用之名位必權其輕重使得榮身也若勸以徳行而不之爵祿錫之而分量不相契道則屈聳以能事而不之名位之而輕重不相權身則辱勸適遺之屈聳適遺之辱則如無勸無聳也其庸愚不知造化之防者視之則不之怪其明賢深探理體者其謂邦國何某代居閩越自閩至於吳則絕同鄕之人矣自吳至於楚則絕同方之人矣過宋由鄭逾周到秦朝無一命之親路無回眸之舊猶孤根寄不食之田也人人耘耨所不及家家漑灌所不沾其濯乃條枚成乃華實者上天至仁之膏澤厚地無私之陽春乎相公爲上天霖雨佐厚地發生也何以處某焉夫舉善不遺於微陋使能必盡其材器眞宰相之任也自唐及虞有其人自夏及商有其人自周及秦有其人自漢而還無代無有洎國朝歷歷可數也相公能以某爲手下濫觴乎似善斯升眞善以至似能斯拔眞能以來古人行此天下歸仁也相公行之哉行之哉今則猶古算度途逺蒼皇造次

歐陽行周文集卷八

欽定四庫全書

歐陽行周文集卷九

唐歐陽詹撰序

翫月詩序

月可翫翫月古也謝賦鮑詩朓之庭前亮之樓中皆翫也貞元十二年歐閩君子陳可封在秦寓於永崇裏華陽觀予與鄕故人安陽邵楚萇濟南林蘊潁川陳詡亦旅長安秋八月十五日夜詣陳之居修厥翫事月之爲翫冬則繁霜太寒夏則蒸云太熱云蔽月霜侵人蔽與侵俱害乎翫秋之於時後夏先冬八月之於秋季始孟終十五於夜又月之中稽於天道則寒暑均取於月數則蟾兔圓況埃不流太空悠悠芳菲徘徊摶華上浮升東林入西樓肌骨與之疏涼神魄與之淸冷四君子悅而相謂曰斯古人所以爲翫也旣得古人所翫之意宜襲古人所翫之事因作翫月詩詩曰

八月三五夕舊嘉蟾兔光斯從古人好共下今宵堂素魄皎孤凝芳輝紛四揚徘徊林上頭泛灩天中央皓露助流華輕飈佐浮涼淸冷到肌骨潔白盈衣裳惜此苦宜翫攬之非可將含情顧廣庭願勿沈西方

泉州刺史席公宴邑中赴舉秀才於東湖亭序

貢士有宴我牧席公新禮也貞元癸酉歲邑有秀士八人公將首薦於闕下古者相覿相祖有享有宴享以昭恭儉宴以示慈惠二典爲用鮮或克兼諸侯升俊造於天子遣之日惟行鄕飲酒之禮則享禮也胾肉酒莫飲莫食公念肉不使食則仁不下浹酒不使飲則歡不上交方欲激邦俗於流醨致王人乎徳行而賢者仁未伊浹才者歡未我交其若蚩蚩何秋七月與八人者鄕飲之禮旣修乃加之以宴肴移已膳醴出家醖求絲桐匏竹以將之選華軒勝境以光之後一日遂有東湖亭之防公削桑楡之禮執賓主之儀揖讓升堂從容就筵樂徧作而情性不流爵無算而儀形有肅鏘鏘焉濟濟焉於是老防來窺盡室盈岐非其親懿則其閭裏皆內訟而誓遷善焉於戲行其敎不必耳提而口授移其風不必門扇而戶吹公斯宴則風移教行其間矣眞盡心竭誠奉主化民之宰也煙景未暮酒徳俱飽有逡巡避位而言曰夫詩者有以美盛徳之形容君侯因片善附小能回一邑之心成一邑之行而昭吾人恭儉於嘉享示吾人慈惠於淸宴回人心成人行周孔之才也昭恭儉示慈惠管晏之賢也不有歌詠其如六義何是日人有甘棠頖宮之什客有天水姜閱河東裴參和潁川陳詡邑人濟陽蔡沼佐贊盛事亦獻雅章小子公之甿幸鼓防聲先八人者鳴捧豆伺徹時在公之側覩眾君子之作遂從卜商之後書其旨爲首序

別桞由庾序

孔子見老耼曰魚吾知其能遊鳥吾知其能翔遊可网翔可弋至於龍則吾不知耼其龍乎今予遇河東桞由庾亦孔子之耼矣眉長五寸耳近上頂寡少言笑皎若冰雪意或時發皆漠杳防之事從君子累忝之遊松櫟殊姿鴉鸞異情翌日予云之京師栁曰月陰日陽鱗潛羽翔海鵬君於焉斯化防鴻吾從此而遊南充近有上升者畱言於長老【謝自然於果州南充縣白日上升之時言當復有從此而上升者】豈爲吾設邪吾焉往夫其徳行文學可以惇教化正雅頌予勸裨堯而補舜栁頷而不對貞元十三年七月十六日緜州紫極宮黃籙齋場別

送族叔歐陽行元落第回廣陵序

族叔行元旣射策與主司不合春二月將歸淮南所寓羣公設祖方獻未酬叔悄然有不暢之色羣公亦愕爾而阻歡小子侍觴奉而前曰歸好事春美時酒樂物叔於三者加同人將之而未悅豈禮闈失意之爲乎昆吾產金荊山產玉自民役巧鎔琢蓋多惟幹將和璞有大聞非百鏈則其良可用歟非三獻而其寶乃眞歟苟良苟眞不卽成不卽售適以精其研稔其實如叔也亦何稽於一邂逅哉若昔之人作必行動必中則蘓秦無履穿之嘆戚無石爛之歌孫無十上之勤商鞅無再幹之勞也知泰而不知否知易而不知難是夫人也非所以待乎叔也叔如之何叔欣然見卞氏再來之路平歸心納春景安酒意四座以葉千鐘有娯旣醉升車秋爲到期

送巴東林明府之任序

國以民爲本縣令親人之親者苟有命授無非愼擇今年執政又加精選自吏曹銓擬往而退下者十之五六濟南林公以始仕之調發硎之刃請宰一邑夫官劇巴東也而使爲之平衡無疑鈞軸不轉非輕重質器目以昭如則安可於其難而易若此解褐結綬當時之盛旣受牒恭命而濟南公與予鄕而且故幼而知公行先鄕曲譽是通閭井之意術以明經升實探教化之本今有社稷有民人則弓矢入養叔之手徽在師曠之膝何微之不中何妙之不盡去矣無使朱邑魯恭專美乎是官其餘則巫峽峨峨岷江湯湯水天下淸山天下秀遊盤貴境爲池爲墉退公多暇爲我回睇

送建上人尋陽司業後畱詣涇原劉行軍序

建上人自玆而一西更爲故人也巫咸山有道釋子建上人元和之淳气以類合休神遂性曩與小司成陽公得於林棲公從下風之請斯縻大君之爵同方相致殊途且來𨿽羇鸞鴻一飛一籠遐心逺意終共超曠遊佛廟賞靈臺壺冰片玉光潔再裕來爲去始散實聚終上人故人有在西土曰大夢未覺還宜一歡陶瓶芒履此焉畱在永路著首悠然髙云西之人幾日而覿松栢之下無凡艸鸑鷟之侶無凡禽西之人豈陽公之儔歟覯遇之辰瓊玖之列詩可頌徳覩於斯其撰之竹帛儻傳俾後之人知貞元是嵗賢人之會二也

送李孝廉及第東歸序

明經自漢而還取士之嘉也經也者聖人講善之錄志立身正家齊國理在乎其中爲人父者莫不欲其子之明爲人君者莫不欲其臣之明明斯行行斯近近則平乎性命逺則成乎政令邇來加取比興屬詞之流更曰進士謂近於古之立言也爲時稍稱其僥幸浮薄之輩希以無爲有𨿽中幹外槁多捨明趨進俾去華取實君子惡以眞混假縱含章抱器半捨進爲明新第李孝廉則含章抱器捨進爲明者晳晳肌骨松寒玉淸以志學升太學以學就升宗伯背文手占滯義口占三載不售皇鄭復來投短書出長卷精専炳煥儔倫襃然聖朝貞元癸丑嵗明經登者不上百人孝廉冠其首非獨學勝亦以文聞則有我芳華加之典實不惡夫僥幸浮薄角力於比興屬詞並矢分弓未知鹿死誰手不爲也捨靑紫之有路獻榮名以趨庭長途春光我美多彼噫盡藝而適猶有前聞家食非明時相待之意孝廉其志之

送常熟許少府之任序

始入仕一有縣尉或中或上或銓衡評才若地稱而命之至於無得幸而處而中之美者尢難以人今年孝廉卽髙陽許君授常熟尉者實中之美君十三舉明經十六登第後三舉進士皆屈於命去冬以前明經從常調防資貴中之乙判居等外之甲旣才且地擢以是官夏四月隨之官之牒玉貎靑春芬芳有舊望棠陰而委質郁蘭陔以辭親徵車轔轔所往在目異時九仞由玆一簣在邦由家也不出於忠信許君常以爲已任夫何卹哉士之生制四方之志軫念於離別非所以爲士也行乎

送張陲山南謁嚴相公序

相國馮翊王作鎭南梁爲名賢藪澤四方浮川走陸結轍連艫岷山之坡碾成谷音欲漢水之磧汩成淵耀華呈實湧溢門館量器而待未始失賢故天下眞賢𨿽逺皆往以賢躡迹者淸河張子乎張百行爲實五言爲華有實可呈有華可耀度虛襟之必答抗髙步以斯謁玉露初降金風景淸褒斜峯峯千萬相見奮客情如歸意指危棧猶平道馮翊之門惟才與徳人之所與馮翊無不與是行也非張獨知其可眾君子共知之旣知之若詠若歌各言其志

送王式東遊序

瑯琊王式字公範予邑之英而忘形之友生也少同所好服膺周孔之道長齊所得願裨堯舜之化時命不與人無知己雨散雲乖四方五祀旣乏孔融鄭莊之公薦乃效張儀蘇秦之自鬻百川會海相得上國丹誠未昭於鏡鑑黃金已銷於桂玉予懷待兔之固猶伺北闕寢書之報公範見變豹之理將遊東諸侯之國魚川鳥陸俾爲異路曩日之別復起於今嗟乎夫人不得自然之至道防防飄於物外則天之至愚貿貿乎泥滓各得其方無枉性矯神之艱也企矚仁義盤旋禮樂下不植地上不麗天孤云隨風斷蓬逐篲是不能岧嵉昭灼揚光其間坼華資而公範猶防賈薄藝而予莫售禽棲朽木蠖屈窮轍可悲也夫況赫赫皇都實吾人逞志之所大丈夫斂塵襟而瞻紱冕策蹇驢以窺軒蓋食米菽而覘粱肉吟苦寒以聆鐘鼓傷哉公範得無媿邪加之離情悢悢何述萬乘之都千箱之年有故人而適逺無巵酒以敍別男兒巵酒之不致亦何論他日之浮沈哉平生之懷未易言也離者會之資防實離之本今離旣由昨防後防得不由今離乎離防相生蓋不足嘆公範勉之東諸侯聞有梁孝燕昭矣

歐陽行周文集卷九

欽定四庫全書

歐陽行周文集卷十

唐歐陽詹撰序

送蔡沼孝廉及第後歸閩覲省序

昔人論別有賦論恨有賦狀仳離陳感憤其未見予於蔡侯是日之情蓋古人之遺情也人之慙莫先乎同有求而一不得人之慕莫甚乎偕逺遊而一先歸蔡侯沼字虛中予之邑人又懿親也虛中以學予謬以文共受遣乎長吏皆求試於宗伯虛中登太常第歸寕故園予有曝鰓之困猶畱京師同求在予則不得偕遊虛中則先歸堂俱有親身亦祈達自負違顏落羽之恥對人飛鳴就養之慶懷寸方爲丈夫稟太和曰人子不包羞不痛心行道之人也虛中胸中有心者以予此辰之意如何哉悢悢淒淒渾渾迷迷飲觴以若荼視春光其如秋周秦九軌之道吳楚千里之水騁逸騎揚輕舟激爾淸風歡拜非逺人則姻眤家惟閭裏到日榮賀盡室當在念沽名之不異想出門之是同父也母也兄也弟也𨿽喜人之善則有而傷予之不肖豈無重增予鬱結之端矣明鏡前平衡下姿媚無取銖兩不登才歟命歟不自知也烹乳爲醍醐鍜金爲幹將予期烹鍜以變化虛中其行乎勿謂業就不增修勿謂名成有所忽反此方逺大虛中志之

送鹽山林少府之任序

新授鹽山尉孝廉卽濟南林君脂轄東轅蒞官也鹽山滄州之屬邑滄州戎狄接際之地國家虞守之防東南居恃力之卒西北有矜功之眾從事之劇惟天下先若非機足應權達能通變則不之與也公以二善而時與之夫騏驥未馳知有致逺之力幹將未割知有剸堅之功堂堂林君假道試吏嶧桐嶰竹必中音律勉以能事爲邦之光祿者所以食人爲國俸者所以衣人贊時予尙知之而君豈不知之苟知之何往而不利

送周孝廉擢第歸覲序

始末與周相接二年間於貢府稠人中見之年甚華神甚淸英如穎如若金在沙若松在林常奇之曰誰家千里駒可羨也豈權衡藻鏡而遺於是邪今春獻藝果登孝廉上第予以片言隻字進亦同年成名旣昔情所佳又今迹斯葉或因有覿獨與之語宮商起於朱弦姜桂在乎太牢冷然可聽芬乎可嘗已比郤詵之玉思懷陸績之橘夏五月自京而東賃廡陋居回軒見別予則不敏輙奉以言防稽之竹旣鏃矣宜羽之荊山之璞旣琢矣宜礱之𨿽休勿休古有光大晨昏之暇勿忘則疊札之望可酬連城之價可取勉哉有如君材蓋不易得

送裴八侃茂才卻東遊序

防秀裴侃昨自江湖西入闗遊京師今自京師東出闗遊江湖十二斯冠才气早異身猶三尺交友四海著文數篇其措意規格儲乎逺大旬時闕下郁發聲聞公卿名徳待以優禮告離之日祖軷相屬由晨及暝方容升車蓋相追百有餘兩長沙歐陽某企以芳馥亦驅獘轏將欲分手詔之自愛曰楩柟出地知爲梁爲棟鸞鳯在鷇知磨霄薄雲子之他日豈在乎此不獨斯謂羣公斯謂子姑行無忽所謂非徒謂也

送無知上人往五防山序

無生不存防不易源緜兮在煩滴兮處渾釋氏子味其實歸其根其教𨿽傳非言可言惟相似者復到其門無知上人其到門者歟上人從儒至道從道至釋如歷星月以得白日若棄扇翣而灑長風眞空洞照熱惱頓盡水其性云其身周四海以終靜出六合而非寄維揚秋秒方至自閩日未成旬作防山之適目闗河於不計擬衣食乎隨施怡如也澹如也北行逢流得抵虛舟無程峨峨五峯防日而上登異淸涼侶善知識所至也之至又乎予弱冠之年同世諦之學神不逺逮溺在名利禮足而別淒然自傷歧路旣殊聊各以行勉哉無知公勉哉歐陽生

送楊據見漳州李使君序

儒有馭百行駕六藝曳長裾於王侯之門以待禮楊夫子是日之告謁漳浦李太守之行行儒之事也子幾於儒久矣李太守天枝之英金鏡之明盛物之量稱物之衡夫子姿容不孤其鑑多少有登其槪何往而不利髙梧始華瑤艸欲碧去矣夫子時景宜往

送陳八秀才赴舉序

諸侯歲貢俊才於天子故陳侯今年有觀光之舉白露肅物靑天始髙云回鴻盤言遵永途吾觀夫雄心鋭志將領能事則夷山堙谷不盡其力何東堂一枝南荊一片足塵其慮邪勉哉陳有其才奏其試知有成矣

魯山令李胃三月三日宴僚吏序

三月三日以酒食出野曰禊飲古俗也有唐今上禦宇之九年年定三節一以二月一日曰中和終取九月九日曰重陽次取此日之褉飲賜羣後大宴登髙臨流與時所宜洎四方有土之君亦得自宴僚屬貞元十二年暮春月哉生明一日則其日也臨汝魯山令趙郡李胃恭國令宴於縣南滍濱先宴曰夫宴者古所以示慈惠而期合歡者也國家錫以斯宴者情亦古情焉況食在充腸不在充目酒在行禮不在溺神歌發其所自和舞發其所自樂窮八珍竭萬鐘彊發揚課絲竹則有勞有逸豈合歡之意歟以是首設一席肉一肩酒一壷命自天子命爲佐貳者次一席酒肉一如之命自已命以爲吏者次一席酒肉亦如之又命鄕閭許以耆年有徳者肉旣飽酒旣酣因化育之宿洽有歌謠者進有舞蹈者作皆誠激乎中章乎形容婆娑慷慨與習而爲者不類然後漁者請以其舟農者請以其醖圃者請以其蓄弋者請以其鮮啐濁嘗漉浮泛漪瀾風恬日和川晴野媚以熈以怡萬心一之至義之門大順之家父兄子弟一族一堂之中不是過也非仁徳淳化其孰能至於是邪旅遊之子實窺盛事玆宴也𨿽溥於天下百里不同風雨恐他邑之景物此辰不得似公之邑也一方不同教化恐他邑之歡樂此辰不得似公之邑也故序之

泉州泛東湖餞裴參和南遊序

泛舟餞行別禮之重也昔李郭有之降自近代名望之士亦往往而用其皆殷勤夐出於人意文雅足賦乎時物俾撡執之容可觀風景之媚不孤理未符此事罔得舉淸源郡春正月客有河東裴參和將南遊郡司戶置同正前大理評事扶風竇公因攜爼豆展故實蓋厚裴而昭已徳也奇哉英秀哉其裴歟明嶷乎風姿瓌麗乎詞華朗如嵩如輝如煥如予翰苑十年之遊飽覩四方之彥九霄十步一日千里者予得識之如其人如其人是餞也主賢賓賢譬古無怍指方舟以直上繞長河而屢回弦管鐃拍出沒花栁勝趣則深離觴且酣斜日應程賓辭及固噫停橈一挹裴其升車美哉裴何往而不利況此選列郡莫非哲人有知之鑑其豈相失遊意儻盡姑爲時起予從此更詣承明竇公不日應召宣室秋風似當共天衢佇羊角而來一舉磨蒼蒼矣詩人同志之

送洪孺卿赴舉序

三折股爲良毉予五升詞場四遭掎摭是以竊知乎文則洪氏子舉秀才前期勝負予得而度子天與黼黻之性加好勤苦之節紡績墳典組織篇什觀經緯機杼則重緜繡段日日當成今年秋貢士果居首薦歌鹿鳴以爲餞想鵬摶而飭駕金欲求鍜玉將就磨光鋩穎耀朝夕以冀回鴈賓海秋風落山𨿽難別離向慶無恨中鵠余矢猶思再發升冬月期會於闕下

歐陽行周文集卷十

附錄

哀辭【韓退之】

歐陽詹世居閩越自詹已上皆爲閩越官至州佐縣令者累累有焉閩越地肥衍有山泉禽魚之樂𨿽有長材秀民通文書吏事與上國齒者未嘗肯出仕今上初故宰相常衮爲福建諸州觀察使治其地衮以文辭進有名於時又作大官臨蒞其民鄕縣小民有能誦書作文辭者衮親與之爲客主之禮觀遊宴饗必召與之時未幾皆化翕然詹於時獨秀出衮加敬愛諸生皆推服閩越之人舉進士繇詹始建中貞元間余就食江南未接人事往往聞詹名閭巷間詹之稱於江南也久貞元三年餘始至京師舉進士聞詹名尢甚八年春遂與詹文辭同考試登第始相識自後詹歸閩中余或在京師他處不見詹久者惟詹歸閩中時爲然其他時與詹離率不歷嵗移時則必合合必兩忘其所趨久然後去故余與詹相知爲深詹事父母盡孝道仁於妻子於朋友義以誠气醇以方容貎嶷嶷然其燕私善謔以和其文章切深喜往復善自道讀其書知其於慈孝最隆也十五年冬餘以徐州從事朝正於京師詹爲國子監四門助教將率其徒伏闕下舉余爲博士防監有獄不果上觀其心有益於余將忘其身之賤而爲之也嗚呼詹今其死矣詹閩越人也父母老矣捨朝夕之養以來京師其心將以有得於是而歸爲父母榮也𨿽其父母之心亦皆然詹在側𨿽無離憂其志不樂也詹在京師𨿽有離憂其志樂也若詹者所謂以志養志者歟詹𨿽未得位其名聲流於人人其徳行信於朋友𨿽詹與其父母皆可無憾也詹之事業文章李翺旣爲之傳故作哀辭以舒余哀以傳於後以遺其父母而解其悲哀以卒詹志云求仕與友兮逺違其鄕父母之命兮子奉以行友則旣獲兮祿實不丰以志爲養兮何有牛羊事實旣修兮名譽又光父母忻忻兮常若在防命𨿽云短兮其存者長終要必死兮願不永傷友朋親視兮藥物甚良飲食孔時兮所欲無妨壽命不齊兮人道之常在側與逺兮非有不同山川阻深兮魂魄流行祀祭則及兮勿謂不通哭泣無益兮抑哀自彊推生知死兮以慰孝誠嗚呼哀哉兮是亦難忘

題哀辭後

愈性不喜書自爲此文惟自書兩通其一通遺淸河崔羣羣與餘皆歐陽生友也哀生之不得位而死哭之過時而悲其一通今書以遺彭城劉君伉君喜古文以吾所爲合於古詣吾廬而來請者八九至而其色不怨志益堅凡愈之爲此文蓋哀歐陽生之不顯榮於前又懼其泯滅於後也今劉君之請未必知歐陽生其志在古文耳𨿽然愈之爲古文豈獨取其句讀不類於今者耶思古人而不得見學古道則欲兼通其辭通其辭者本志乎古道者也古之道不苟譽毀於人劉君好其辭則其知歐陽生也無惑焉

安奉歐陽四門祠文【陳宓】

先生之道由孝弟以至仁妻子信朋友先生之譽由閩越以播江南籍甚於京師發身僻逺之鄕尙友命世之傑故能行爲世法文爲世師後世謂閩人之舉進士必以先生爲稱首前豈無人獨推先生者蓋所重在此而不在彼也宓朅來此邑先生之族實居焉遐想淸風慨然慕嘆像而祀之俾學者知所先後以自彊焉

文獻通考【馬端臨】

歐陽集十卷晁氏公武曰唐歐陽詹行周也泉州人終國子四門助教閩人不肯北官及常衮爲觀察使興學勸士舉進士自詹始與韓愈李觀李綘貞元八年聯第皆天下選時稱龍虎榜云此集李貽孫纂韓退之作詹哀辭稱詹甚美大意謂詹覓舉京師將以爲父母榮也又云其徳行信於朋友而唐小說載詹惑太原一妓爲賦髙城已不見況復城中人之詩卒爲之死今集中亦載焉若然則詹之志豈在父母哉有徳行者乃爾耶陳氏振孫永嘉人曰詹亦韓愈同年進士考其集中各有明水賦詹亦蚤死愈爲之哀辭尢拳拳焉李翺作傳而李集不載其序福唐廉使李貽孫所爲也詹之爲人有哀辭可信已黃璞何人斯乃有太原凾髻之謗好事者喜傳之不信愈而信璞異哉髙城不可見之句樂府此類多矣不得以爲實也

跋歐陽四門集【眞徳秀】

歐陽四門集鋟版郡齋有年矣嘉定己夘郡士林彬之爲餘言四門之文之行昌黎韓文公蓋亟稱之至黃璞爲閩中名士傳乃記太原妓一節觀者疑焉近嵗黃君介諭君良能皆嘗爲文以辯謂宜登載編末以澡千載之誣余曰四門之行獲稱於昌黎而見毀於黃璞後之君子將惟昌黎是信乎抑惟璞之惑乎二君𨿽無言可也不載之編末亦可也𨿽然有一焉自世之學者離道而爲文於是以文自命者知黼黻其言而不知金玉其行工騷者有登墻之醜能賦者有滌器之污而世之寡識者反矜詫而慕望焉曰夫所謂學者文而已矣華藻患不縟何以修勑爲筆力患不雄何以細謹爲嗚呼倘誠若是則所謂文者特飾姦之具爾豈曰貫道之器哉彼宋玉寓言以諷未必眞有是若相如之事則君子蓋羞道之服儒衣冠誦先王言不惟顏冉是學而曰吾以學相如也抑何其陋耶四門之謗不白於四門乎何傷余懼夫士之苟焉自恣者將曰四門唐名儒也而有此吾爲之奚尢則璞之一言不獨以厚誣四門且將以禍學者無窮也乃刋二君之文如彬之請又附其說如此庶幾有補於萬一云

歐陽書室重建記【莊楷】

齊雲山之半有歐陽書室舊址在焉故老相傳謂唐國子四門助教歐陽公詹字行周者平生篤於親愛無書不讀故其詩文俱邃孝友兼隆其爲人賢可知矣獨位不勝才年不配徳當在諸生時袖文見常衮爲主客禮而相國器之舉貞元八年進士第二人爲閩人先而閩人榮之與韓愈李觀李絳崔羣王涯馮宿庾承宣聯第龍虎榜皆天下選而天下重之仕四門助教柳宗元謂其同志於文迨沒崔羣哭之韓愈誄之李翺從而傳之闔閩八郡祠而祀之李貽孫序其文而刋行之國朝翰林學士東裏楊士奇跋陳眾仲國子祭酒瓊山邱濬序張九齡皆翕然而推讓之非其文行大過於人疇克爾耶公之文行不惟見重於相君而且見重於韓柳不惟見重於當時而且見重於天下後世是宜今昔皆宗之而弗替也歟由唐迄今六百餘稔書室鞠爲茂艸也久邇者邑士王君用宗賀君士髙慕公之文行欲卽其地而重興之致仕轉運判官張君庸力贊其成仍相與白於郡守臨川陳侯勉侯韙之始事於成化壬寅十二月成於癸卯之十月規制可觀質而不華堅而耐久左辟門巷一道由石罅中縈紆而出抵於山麓不可以尋丈計非故爲是以適人之耳目也蓋馴地勢之左折右旋耳旁餘地作書房寢室庖捨悉有條理外之低者爲花塢窪者爲蔬畦突而平者蒔藥鑿渠導水以通灌漑又其外植茶種果千百其株耽僻願學者亦將有賴予知孝友肖於公而祗服父事克恭厥兄者有焉詩文肖於公而金宣玉奏澤於道徳仁義者有焉豈但科第有所取法哉二君嗜義如此可謂有功於先烈有光於名教者矣室旣成未有記適予歸自嶺南遂記之如此觀者毋以爲誕

