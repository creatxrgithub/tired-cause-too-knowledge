灤京雜詠﹝元﹞楊允孚撰欽定四庫全書

集部五

灤京雜詠

別集類四

元

提要

﹝臣﹞等謹案灤京雜詠一卷元楊允孚撰允孚字和吉吉水人其始末未詳惟集後羅大巳跋稱楊君以布衣襆被歲走萬里窮西北之勝凡山川物產典章風俗無不以詠歌紀之則允孚似未登仕版者然第四十九首注稱每湯羊一膳具數十六餐余必賜左右大臣日以爲常予嘗職賜故悉其詳云云則亦順帝時尙食供奉之官非逰士矣又末數首中一則曰宮監何年百念消冠簪驚見髻蕭蕭挑燈細說前朝事客子朱顏一夕凋一則曰彊欲澆愁酒一巵解鞍閒看古祠碑居庸十載興亡事惟有天中月色知一則曰試將往事記從頭老鬢徵衫總是愁天上人間今又昔灤河珍重水長流則是集作於入明之後矣其詩凡一百八首題曰百詠蓋舉成數其曰灤京者以灤河徑上都城南故元時亦有此稱詩中所記元一代避暑行幸之典多史所未詳其詩下自注亦皆賅悉蓋其體本王建宮詞而故宮禾黍之感則與孟元老之東京夢華錄吳自牧之夢梁錄周宻之武林舊事同一用意矣

乾隆四十六年十一月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

灤京雜詠

﹝元﹞楊允孚撰

北顧宮庭暑气淸神堯聖禹繼升平今朝建徳門前馬千里灤京第一程

【此以下多述途中之景行幸上京蓋云避暑也】

納寶盤營象輦來畫簾氈暖九重開大臣奏罷行程記萬歲聲傳龍虎臺

【龍虎臺納寶地也凡車駕行幸宿頓之所謂之納寶如雲巴納】

宮車次第起昌平燭炬千籠列火城才入居庸三四里珠簾髙揭聴啼鶯

營盤風軟淨無沙乳餅羊酥當啜茶底事燕支山下女生平馬上慣琵琶

羽獵山陰射白狼太平天子狩封疆峯巒頻轉丹樓穩輦輅初停白晝長

居庸千古翠屏環飛騎將軍駐兩關【南口北口】萬里車書來上國太平弓矢護靑山

穹崖幻出梵王宮雙塔中間一徑通四月雨餘山更碧六龍行處日初紅

【至正年間始營雙塔宮闕巍峩直通絕嶺】

翎出王侯部落多香風簇簇錦盤陀燕姬翠袖顏如玉自按轅條駕駱駝

【轅條車前橫木按之則輕重前後適均】

仙峽琴鳴水木多別離見月柰愁何題名石壁遼金字宿雨殘風半滅磨【彈琴峽也】

狼山山下曉風酸掩面佳人半怯寒倚戶殷勤喚嘗粥正宜倦客宿徵鞍【俗賣豆粥】

楡林禦苑栁絲絲昨夜宮車又黒圍宿衛一時金帳捲槍竿珍重白雲飛

【此處有禦苑黒圍地名大駕經由之所俗雲龍上槍竿是以禦駕不由此處】

斷堤遺址古長城一徑中分萬栁靑年少毎忺春酒美詩人偏厭綺羅腥

汲井佳人意若何轆轤渾似挽天河我來濯足分余滴不及新丰酒較多【此地慳水故也】

莫道槍竿危復危有人家住白雲西兒童采棘顚崖去杜宇傷春盡日啼

李老谷前山石臒何年此土遂民居老龍若作三更雨頃刻茆檐數尺餘

馬上重看尖帽山山頭無數白雲閒漢家天子眞龍種壞土長陵爲設關

【乃葬后妃之所設衛卒焉】

北去云州去路賖馬駄殘夢憶京華寒風淅瀝山無數樹影參差月未斜

萬古龍門鎭兩京懸崖飛瀑一般淸天連翠壁千尋險路繞寒流百折橫

塞北凝陰無子規曉看山色不勝奇堅冰怪石澗邊路殘月疎星馬上詩

東京亭下水蒙蒙勅賜游船兩兩紅回紇舞時杯在手玉奴歸去馬嘶風

南國鄕音漸漸稀朔風吹雪上徵衣邊鴻飛過桓州去更向窮陰何處歸

窩名擔子果何如野艸黃雲入畫圖弧矢縱懸仍覓侶塞前畨語笑人迂

驅車偏嶺客南還始見燕姬笑整鬟誰信片雲三十里寒暄只隔此重山

【行人到偏頭之北面不可洗頭不可梳冷極故也過此始有暖意素非髙嶺寒气止隔於此良可怪也歟】

李陵臺畔野雲低月白風淸狼夜啼健卒五千歸未得至今芳艸綠萋萋【此地去上京百里許】

鴛鴦坡上是行宮又喜臨岐象馭通芳艸撩人香撲面白翎隨馬叫晴空

【由黒圍至此始合轍焉卽察罕諾爾白翎艸地所產】

夜宿氈房月滿衣晨餐乳粥椀生肥憑君莫笑穹廬矮男是公侯女是妃

歡喜坡邊望禁城鸞翔鳳翥卿云淸舉杯一吸灤陽酒消盡南來百感情

【此以下敍灤京之景及聖駕往還典故之大槪】

鐵幡竿下艸如茵澹澹東風六月春髙栁豈堪供過客好花畱待踏靑人

【卽鄂爾多踏靑人指宮人也】

先帝妃嬪哈納房前期承旨達灤陽車如流水毛牛捷韂鏤黃金白馬良

【毛牛其毛埀地哈納氈房乃累朝后妃之宮車也】

聖祖初臨建國城風飛雷動蟄龍驚月生滄海千山白日出扶桑萬國明

【上京大山傳有龍居之】

北闕東風昨夜回今朝瑞气集蓬萊日光未透香煙起禦道聲聲駝鼔來【謂駱駝鼓也】

撒道黃塵輦輅過香焚萬室格天和兩行排列金錢豹奇徹將軍上馬駝

又是宮車入禦天麗姝歌舞太平年侍臣稱賀天顏喜壽酒諸王次第傳

【千官至禦天門俱下馬徒行獨至尊騎馬直入前有教坊舞女引導且歌且舞舞出天下太平字樣至玉階乃止內門曰禦天之門】

九奏鈞天樂漸收五雲樓閣翠如流宮中又放灤河走相國家奴第一籌

【灤河至上京二百里走者名桂齊黎明放自灤河至禦前巳初中刻者上賞】

得寵親王馬上回朱門繡闥一時開淋漓未了金釵宴中使傳宣禦酒來

大安閣下晚風收海月團團照上頭誰道人間三伏節水晶宮裏十分秋【大安閣上京大內也別有水晶殿】

四傑君前拜不名輪番內直浹辰更蓬萊山上羣仙集得似王孫世祿榮

【四傑卽四集賽也或稱伊克集賽者卽大集賽之稱是之謂不名當三問凡所以浹辰一更者也】

北極修門不暫開兩行宮栁護蒼苔有時金鎖因何掣聖駕棕毛殿裏回

【棕毛殿在大鄂爾多】

曙色蒼茫閶闔開相君有奏入蓬萊須臾云擁千官出又帶天邊好雨來

結彩爲樓不用扃角聲扶上日初明龍駒河北王來覲直入金門下馬行

相國門前栁未花不多嫩綠便藏鴉東風吹得濃陰合散入都城百萬家

千官萬騎到山椒个个金鞌雉尾髙下馬一齊催入宴玉闌干外換宮袍

【每年六月三日詐馬筵席所以諭其盛事也千官以雉尾飾馬入宴】

錦衣行處狻猊習詐馬筵開虎豹良特敇云和罷弦管君王有意聴堯綱

【詐馬筵開盛陳奇獸宴享旣具必一二大臣稱靑吉斯皇帝禮撤於是而後禮有文飲有節矣云和署隸儀鳳司掌天下樂工】

儀鳳伶官樂旣成仙風吹送下蓬瀛花冠簇簇停歌舞獨喜簫韶奏太平

【儀鳳司天下樂工隸焉每宴教坊美女必花冠錦繡以備供奉】

麗日初明瑞气開千官錫宴集蓬萊黃門控馬天街立丞相簪花禦苑回

聿來新貢又殊方重譯寧誇自越裳馴象明珠龜九尾皇王不寶壽無疆【萬歲山有九尾龜】

嘉魚貢自黒龍江西域蒲萄酒更良南土至奇誇鳳髓北陲異品是黃羊

【黒龍江產哈巴爾圖魚鳳髓茶名黃羊北方所產禦膳用】

太平天子重文曹閣建奎章選俊髦一自六龍天上去至今黃帕禦牀髙

【昔文宗建奎章閣於大內年深灑掃覩禦榻之巋然感而賦此】

內人調膳侍君王玉仗平明出建章宰輔乍臨閶闔表小臣傳旨賜湯羊

【禦前廚常膳有曰小廚房大廚房小廚房則內人八珍之奉是也大廚房則宣徽所掌湯羊是也由內及外外膳旣畢羣臣始入奏事每湯羊一膳具數十六餐余必賜左右大臣日以爲常予常職賜故悉其詳】

曲曲闌干兔鹿馴雨肥綠艸度靑春生來不避韓盧獵慣識金衣內貴人

銀蹄天馬衣氍毹肉食尋常鬥酒俱可惜東遊巡海者不教騎看試何如

仙娥隠約上簾鉤笑倚闌干出殿頭鸚鵡臨階呼萬歲白翎深院度淸秋

宮人兩兩憑闌干又喜新除內監寛金綫蹙花鞾樣小免教羅襪步輕寒

澹墨輕黃淺畫眉小絨絳子翠羅衣君王又幸西宮去齊向花陰鬥艸歸

香車七寶固姑袍旋摘修翎付女曹別院笙歌承宴早禦園花簇小金桃

【凡車中戴固姑其上羽毛又尺許拔付女侍手持對坐車中𨿽后妃駝象亦然】

窈窕仙姝出禁闈小西門外緑楊堤五陵公子多豪縱緩勒驕驄不敢嘶

鳳樓春暖翠重重內禁門開曉日紅寶馬香車金錯節太平公主幸離宮

侯王甲第五云堆秦虢夫人夜宴開馬上琵琶仍按拍眞珠皮帽女郎回

湯羊內膳日差排紅帖呼名到玉階底事金吾呵不住腰間懸得象牙牌

東城無樹起西風百折河流遶塞通河上驅車應昌府月明偏照魯王宮

官妓平明直禁闈瑤階上馬月明歸宮花飛落春衫袖辛苦桑麻入夢稀

內宴重開馬湩澆嚴程有旨出丹霄羽林衛士桓桓集太僕龍車欵欵調

【馬湩馬你子也毎年八月開馬你子宴始奏起程太僕寺掌馬者】

鸞輿八月政髙翔玉勒雕鞌萬騎忙天上龍歸才帶雨城頭夜午又經霜

【毎年駕起其夕卽霜異哉】

南坡暖翠按南屛雲散風輕弄午晴寄與行人停去馬六龍飛上計歸程

【南坡乃巴納地也故遊人罕至焉】

月出王孫獵兔忙玉驄拾矢戲沙場皮囊乳酒鑼鍋肉奴視山陰對角羊

【橘綠羊或四角六角者謂之疊角羊疊義未詳以其角之相對故曰對角毛角𨿽奇香味稍別故不升之鼎爼於以見天朝之玉食有等差也良馬驟馳拾墮箭】

雍容環佩肅千官空設番僧止雨壇自是半晴天气好螺聲吹起宿云寒

【西番種類不一毎卽殊禮燕享大會則設止雨壇於殿隅時因所見以發一哂】

正元紫禁肅朝儀禦榻中間寶帕提王母壽詞歌未徹雪花片片彩雲低

【此以下多敍一年之景並雜詠之物】

元夕華燈帶雪看佳人翠袖自禁寒生平不作蠶桑計只解靑驄韝繡鞌

試數窻間九九圖餘寒消盡暖回初梅花點徧無餘白看到今朝是杏株

【冬至後貼梅花一枝於窻間佳人曉妝時以臙脂日圖一圈八十一圈旣足變作杏花卽暖回矣】

脫圈窈窕意如何羅綺香風漾綠波信是唐宮行樂處水邊三月麗人多

【上巳日灤京士女競作彩圈臨水棄之卽修褉之義也】

蒲萄萬斛壓香醪華屋神仙意气豪酬節涼糕猶末品內家先散小絨絳【重午節也】

百戲遊城又及時西方佛子閱宏規彩雲隠隠旌旗過翠閣深深玉笛吹

【每年六月望日帝師以百戲入內從西華門入然後登城設宴謂之遊皇城是也】

紫菊花開香滿衣地椒生處乳羊肥氈房納實茶添火有女褰裳拾糞歸

【紫菊花惟灤京有之名公多見題品地椒艸牛羊食之其肉香肥納實蒙古茶】

爲愛琵琶調有情月髙未放酒杯停新腔翻得涼州曲彈出天鵝避海靑

【海靑挐天鵝新聲也】

海紅不似花紅好杏子何如巴欖良更說髙麗生菜美總輸山後蘑菇香

【海紅花紅巴欖皆果名髙麗人以生菜裹飯食之尖山產蘑菇】

四月東風漸漸和流波細細出官河詩人策馬紅橋過禦栁今朝緑較多

偶因試馬小盤桓明徳門前禦道寛樓下綠楊樓上酒年年萬國會衣冠【明徳門午門也】

怪得家僮笑語回門前驚見事奇哉老翁攜鼠街頭賣碧眼黃髯騎象來【黃鼠灤京奇品】

一曲琵琶可柰何昭君靑冢恨消磨可憐滿地黃雲起不似連天芳艸多

翠樓紫閣盡崔巍花落花開不用催最是多情天上月照人西去又東來

承恩畱守是何王錦帳成圍促宴忙卻怪西風渾不顧一般吹送滿頭霜

不須白粲備晨炊奶酪羊酥塞北奇泥土炕牀銀甕酒佳人椎髻語侏離

東風亦肯到天涯燕子飛來相國家若較內園紅芍藥洛陽輸卻牡丹花

【內園芍藥彌望亭亭直上數尺許花大如斗揚州芍藥稱第一終不及上京也】

賣酒人家隔巷深紅橋正在綠楊陰佳人停繡憑闌立公子簮花倚馬吟

白白氈房撒萬星名王酣宴惜娉婷李陵臺北連天艸直到開平縣裏靑

東風吹暖栁如煙寄語行人緩著鞭燕舞巧防鴉鶻落馬嘶驚起駱駝眠

時雨初肥芍藥苖脆甘味壓酒腸消揚州簾捲東風裏曾惜名花第一嬌

【艸地芍藥初生軟美居人多采食之】

霜寒塞月靑山瘦艸實平坡黃鼠肥欲問前朝開宴處白頭宮使往還稀

【文宗曽開宴於南坡故云】

𨿽然玉宇桂無花秋比江南分外佳弦管畫樓人散去捨郎攜妓勸嘗瓜

【俗以月下送瓜果往還上京不產桂花】

禦饌官廚不較餘金門掌膳意勤如更分光祿瓶中酒爛醉歸時月上初

【凡禦膳及民間者謂之貢餘光祿寺掌禦酒】

別卻郎君可柰何教坊有令趣興和當時不信郵亭怨始覺郵亭怨轉多

【興和署乃教坊司屬掌天下優人】

窈窕誰家女未笄日髙停繡出簾帷背人笑指靑霄上認得宮庭白鴿飛

百事關心有許忙秋風掠削鬢邊涼曉來爲憶西山雨怕看行人歸故鄕

灤京九月雪花飛香壓萸囊與夢違雁字不來家萬里狐裘旋買換徵衣

雪深連月與檐齊誰把新吟向客題一字成時筆如鐵不如載酒畫樓西

出塞書生瘦馬騎野雲片片故相隨凍生耳鼻雪堪理冷入肝腸酒彊支

【凡凍耳鼻卽以雪揉之方回近火則脫】

蒙茸貂帽豁雙眸欲識渠儂語漫求土屋人人愁出戶書生日日懶梳頭

與客飛觴夜討論夢回猶自酒微醺一天星斗三更月白雪飛花何處云

宮監何年百念銷冠簮驚見髻蕭蕭挑燈細說前朝事客子朱顏一夕凋

買得香梨鐵不如玻瓈椀裏凍潛蘇書生半醉思南土一曲鐙前唱鷓鴣

【梨子受凍其堅如鐵以井水浸之則味回可食】

始我來京一布衣故人曾見未生時等閒只作江南別官有淸名捲有詩

我憶江南好夢稀江山於我故多違離愁萬斛無人管載得殘詩馬上歸

彊欲澆愁酒一巵解鞍閒看古祠碑居庸千載興亡事惟有天中月色知

塞邊羝牧長兒孫水艸全枯奶酪存不識江南有阡陌一犁煙雨自黃昏

急管繁弦別畫樓一杯還遞一杯愁洛中惆悵路千里塞上淒涼月半鉤

帝裏風光入夢頻鳳城金闕一般春故鄕不是無秋雨聽過穹廬始愴神

試將往事記從頭老鬢徵衫總是愁天上人間今又昔灤河珍重水長流

玉京慣識別離人勒馬云關隔世塵不比江南花事早家家兒女解傷春

灤京雜詠

●跋

世所貴於能言者非以其能自爲言也穹壤之大古今之異生物之情態殆萬變而無窮能者言之如水之鑑物燭之取影如傳神寫照短長肥瘦老壯勇怯其神情意度邪正醜好或得之一覽之間或索諸冥搜之表要各有以極其趣而後已焉夫豈有窮乎哉百年以來海宇混一往所謂勒燕然封狼居胥以爲曠世希有之遇者單車掉臂若在庭戶其疆宇所至盡日之所出與日之所沒可謂盛哉楊君以布衣従當世賢士大夫遊襆被出門歲走萬里耳目所及窮西北之勝其江山人物之形狀殊產異俗之瑰怪朝廷禮樂之偉麗與凡奇節詭行之可警世厲俗者尢喜以詠歌記之使人誦之𨿽不出井裏恍然不自知其道齊魯歷燕趙以出於陰山之陰蹛林之北身履而目擊眞予所謂能言者乎予索居鄕間聞見甚狹間獨竊愛中臺馬公祖常奎章虞公集翰林栁公貫時能以雄辭妙筆寫其一二今得楊君是集又爲增益所未見俯仰今昔又一時矣君其尙有可言者乎而君固已杜門裹足歸老故山方日與田夫野叟相爾汝求以自狎兵燹所過莽爲丘墟回視曩逰跬步千里吾知君頺檐敗壁之下滌瓦榼倒鄰釀取舊編與知己者時一諷詠未必不爲之慨然以永嘆悠然而遐思歲在玄黓困惇裏諸生羅大已敬書於其集之末云

灤京雜詠百首元楊允孚所賦讀之當時事宛然如見亦可謂善賦者矣楊文貞家有錄本璟常借錄於表叔司務公錄時艸艸此本則捨弟璋爲予重錄者允孚字和吉出吉水濕塘蓋文貞公故族云成化十三年丁酉春三月望羅璟志

灤京雜詠

