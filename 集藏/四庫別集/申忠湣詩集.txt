申忠湣詩集明申佳允

欽定四庫全書

集部六

申忠湣詩集

別集類五

明

提要

臣等謹案申忠湣詩集六卷明申佳允撰佳允字孔嘉永年人崇禎辛未進士官至太僕寺丞甲申殉流冦之難國朝賜謚忠湣佳允爲杞縣知縣時死守孤城卒擊破流冦掃地王其經濟有足稱者官考功時以舉劾公正忤溫體仁至於降謫及官寺丞方出巡牧場而李自成圍京師勢可避匿或勸之弗入佳允流涕曰固知京師必不守然我君在焉安危共之何所逃避卒以甲申三月十二日﨑嶇還京十九日死於國難其气節亦震耀千古是集爲其子涵光所編涵光有家傳稱其於詩好稱李夢陽何景明今觀所作與何李頗不相似大抵直抒胸臆如其爲人但體格尙未成就且不免浸淫明末纎仄之習然凜然剛正之气足使後人起敬不敢復以詩格繩之言以人重烏可沒也舊本首載孟津王鐸序不著年月核其所述蓋作於崇禎初佳允官杞縣時後人重刻此集仍錄以冠首然鐸何如人乃操筆弁冕佳允詩今特削之俾無爲佳允辱焉

乾隆四十六年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

申忠湣詩集卷一

﹝明﹞申佳允撰

○五言古詩

見聖堂感賦

少讀封人編惓焉懷遠托今者至於斯封人不可作風物尙依稀衣冠半零落顧玆太古民渾渾而噩噩河北緑林秋前年恣焚掠登萊倒干戈曹濮驚風鶴余亦抱關者夜深催擊柝災害復相仍彼蒼一何虐安得封人起呼天叩求莫欃槍兩地淸禾黍三秋獲道路無聾瞶春風何寥廓一簾案牘閒萬戶弦歌約天下惟有道人心自木鐸

黃粱祠

巨鹿樹殷腥黃河碧濤死蛇豕偪荒林魚龍積斷垝縹渺叢臺月春風照黿水邯鄲孤堞懸黃粱埜祠峙馬影競夕陽鳥聲沸■﹝山畏﹞■﹝山畾﹞午移炊火新秋合煙光紫醉醒蕉鹿場眞幻鶯花市天地劃然回榮枯率爾駛裋褐狎風塵甆枕認原委稽首叩仙人吾師注夢史

王祁連先生書薦相士

有客楚中來叩門投雙鯉爲誰寄書郵云是王夫子夫子令邯鄲四野歌樂只風塵髫穉中期予天下士發祥扁敝廬母節揚閭裏感此覆載恩而敢忘沒齒鳬飛入長安天涯眞尺咫今春解組歸扼腕遭讒毀夢魂楚山遙捧讀胡不喜大業勗千秋低眉欲愧死叮嚀寄書人相士莫踰此慚予骨气酸握手憐相視貧更苦贈貽無計充行李東郭一相招濁酒淡於水尺素懸齋頭如坐春風裏

贈建徳徐君顯

有客淸源來蕭寺傾談吐翩翩文獻家季叔徐工部工部蒞荊州司李遷廣武手不持一錢兒卒詫淸苦布素屏綺羅脫粟絕羞脯志不在飽溫面目存酸腐性復好施予不但無所取入嗇出偏奢蕭然一貧寠典輿佐饔餐賣襦賑鰥姥任滿升冷曹廠署淸源滸淸源何繁華工部視如土亦如廣武時閉眼卻阿堵貌臒弱不勝那復見華膴貪世獲玆人是謂今而古北斗仰髙風忽於猶子覩了無膏粱容落落一叔父不敢欵酒肴況乎給資斧猶子豈爲奇孤髙世徳譜飄然上平陽傾蓋情如縷贈以玉壺冰工部應無怒

淸獄

下車泣囚心千載生生意顧玆縲紲場慘烈魂爲悸旱魃煽炎威能無寃气積齋沐虔以淸滌掃周爲視爰築好生房庻廣犴狴嗣入獄疫自除生子吳爲字善气滿慳囊慈航渡法地虐吏何爲者競以殺爲媚

訓子

顧爾髻未垂詩書急討論人禽此其界得失爲之根勿驕貴而气勿縱放而言淸貧念爾祖忠厚乃吾門十寒則一暴舎亡則操存寧拙勿爲巧過朴不厭渾斯語置座右奉爲金石尊

憂旱

河伯怒未已旱魃驕益熾山川何滌滌千里幾赤地仰瞻云漢憂能無監門淚竭玆齋禱心勅罷屠酤肆愆尢省厥躬精白感天意一雨霢霂生再雨優渥遂大有卜今年小民戴靈賜聲歡動千雷憂隠中如刺人曰旱之終予謂澇伊始旱澇巧循環相因復相視亢陽滿則除陰霖芽且孳寄語河上翁莫以泄沓戲

賑饑

羣盜蝟河北長堤嚙陽侯顧玆孑遺黎能無惕惕憂捧檄煮粥糜晨起驗斛區傴僂積廠市匍匐飽菑疇寒風何淅淅野杵亦叟叟嘔心輸粒籽屈指數麥秋緩徵白骨起減租菜色瘳耘玆一寸田何必萬石麰撫字蘇蔀隱陋彼移粟謀

南雍七子詩

天涯宦迹左遷多每誦斯言殊增浩嘆南雍豈其地耶何遷人蝟集也良友如雲蔚焉劍合亦一時之異也作七子詩

姚都諫思孝

淮南春翠藹幽谷何窈窕文章煥國華風雅矜淸妙花磚拂瑞煙梧掖紅庭燎搖筆掃欃槍請劍撼蒼嶠錯落風雷泣震蕩山鬼嘯敵气驕秋塵神龍軼險突環玦循無端瑚璉重淸廟南國有佳人北極遙瞻眺

李侍禦謨

天上仙人謫三吳起鳳翥趨庭冨縹緗譜縣蜚淸譽驄豸驚郊甸繡斧侮貴倨蕭蕭仗馬鳴菶菶朝陽曙園桃寄行謡盤澗矢寤語文史閟髙齋公侯爾逸豫

王給諌之晉

氤氳積河雒蕩宕水彌彌髙慧追前喆秀挺產靈姿三輔漢循良梧垣振風規抗筆搖靑霄折檻鳴赤墀勁骨激髙倡素气斂衝夷焚香而隱幾悠悠證退思羨門子何人仰止是吾

師張檢討居

上谷郁英蔚灝气涵淵穆峭石逼嶙峋孤煙浮大陸冠笏玉階升簪珥金甌卜紅藥霧霏霏瑤艸風謖謖霄漢翔鳳鸞霜雨淩鴻鶩倚徙鐘簴間蒼莽崧衡矗

金選部郎麗兼

大雅推前輩領袖羣宷先翩翩皇華節蹀■﹝爕﹞春明間山川何碩儼湖水亦凝然淸輝澄金鏡冰雪靜炎天遁思林泉駕省眼借名賢時事值紛紜砥礪徒自憐矯矯煙霄客猗歟簮紱仙猿鶴久相狎芝艸若爲延顧玆秣陵選秋風速錦韉

劉儀部士璉

湯湯遼水闊之子揚淸芬駿骨黃金重天衢浩鴻文飄然眇華要肝腸澹雪雯胸攬梁園秀筆空薊塞塵抱志在靜遠世味何氤氳素心夙相照夢寐若爲羣

自序

淒淒風雨夕俯仰更誰論束帶趨承明惕惕戒晨昏爰覽山川勝春晴照白門蕩然天地在庻幾吾道存睥睨浮雲意嘯歌金石文慷慨隨所如形骸若爲珍此行殊寥廓玉汝以淵源

贈姬太僕太僕舊滕令也滕陷太僕死之贈今官子琨爲戶部郎乞詩贈焉

天荒塵日霾谷撼沙風謖寒戍吹悲笳嚴城拂迅鏃羣甝積埜叢萬貍竄厓瀆妖虹繁炎颷兵焰毒龜麓紏桓鳥獸訌刀戟煙雲縮三日黯琴鳬孤軍慘髏髑樓櫓橫危埤韔弓懸磬婺嚼齦噴雪寒漬血濺霜肅紫電气陰森靑史星光昱彊哉昔常山巋然今太僕

申忠湣詩集卷一

●欽定四庫全書

申忠湣詩集卷二

﹝明﹞申佳允撰

○七言古詩

冉子祠

煙火寥寥瓜井村秋風落日伯牛墳巋然老樹碑陰矗嵐影波光拂壠云仰止斯人名不腐科懸徳行書懸譜平原賓客气如虹沙艸榛蕪何處土半世車塵歷落中九京贏得鄆侯封一抔伏臘驚樵牧靈雨春滋卉木穠傳浴溫泉事恍忽石靑篆碧探殘碣聞風興起古今情何問衣冠何問骨

楊椒山先生祠

十載公交車過上谷成仁祠下霜風肅拜像擬招忠湣魂拂碑欲食分宜肉父子閣老焰薫天滿朝那復羞奴顏十罪五姦鳴仗馬誅凶一疏日星懸天地昏霾神鬼泣浩气丹心血化碧含笑龍逢地下游英靈縹緲直聲奕吁嗟乎蜃市冰山頃刻形蘋蘩俎豆千秋榮分宜當日心已死忠湣今日气猶生

寄祝楊春臺同年

吾郡同年十七人惟君與我情更親地分百里𨿽懸隔夣寐周旋笑語頻一日君來謁太守畱連蕭寺三更酒約予共作淸源遊雞黍相邀不置口長至才過踐素盟奚囊驢背到甘陵欵扉倒屣歡迎入下榻挑燈意气橫暢飲髙歌幾日夜忽聞兵逼遵陽下匆匆分袂整歸鞭半擾離憂半恐怕冬盡都門報解圍春光倐忽柳花飛小牕偶坐翻年譜二月知君誕降時不謂同年爾我獨同年同月伊爲熟只玆明媚仲春天廿九爲予君廿六選箑題詩代舉觴維祺首爲祝髙堂蘭芽蚤接瓊林瑞棣蕚平分桂樹香大物明年知唾手南宮奮發仍黃耉同飛願得附靑雲予亦因之而不朽

登刻鳳樓懷李小有

仙李當年寓此樓下樓倐忽已三秋每於碁罷閒登眺搔首渾如天際頭刻鳳主人曽到魯邸逢小有話離苦重來樓上問何期日選十三月選五五月明朝恰十三計程三日至淸源先期不見飛鴻信予懷渺渺默無言安得翩然蚤握手樓頭十日畱小有如雲樓下訂前盟一曲長歌百鬥酒

將進酒

君不見健兒騎馬捷追風縱橫十萬屯盧龍又不見漁陽將領燕姬妾骷髏半帶豺狼血洺幹還是太平春咲爾何爲愁不輟寛解胃腸惟醉眠羞澀囊中探數錢且酌且歌且自舞醉來白眼欲問天髙陽徒曲秀才呼我共追陪秉燭熬長夜狂呼大叫聲如雷百斗頹然復一斛星淡虫飛晨光開臥倒如泥醉欲死彊起顧酒心不灰一日餘生一日醉酩酊傲殺醒眼輩不必玉薤並羅浮濁者澆臍淸沁肺一片月十里荷攜壺處處醉顏酡那問人世有干戈

太康令魏於野殉城烈烈弔以詩

秋風獵獵葵丘道衰艸枯林吹野燒令君躑躅女墻低煙火陰陰照寒嶠黃沙慘淡太康城賊騎環圍萬堞平羅掘雀鼠紅焔起令君血淚裂雙睛戌樓霹靂天鬼怒睢陽平原君其伍靑史白虹刀戟橫千家髑髏泣酸雨滄桑易位陵谷翻精靈不死須眉尊憶君道左綈袍語短歌淒咽擬招魂

申忠湣詩集卷二

●欽定四庫全書

申忠湣詩集卷三

﹝明﹞申佳允撰

○五言律詩

夏日齋居

斗室裊幽光鑪薫百和香累書堪作枕支石可當牀樹色連云密蟬聲帶雨涼北牕髙臥久一夢晤羲皇

懷李聰巒隨宦新甫

少年何大雅標格更多奇灑落羲之字風流白也詩舊狂看擊築新恨聽歌驪無柰相思處空階夜雨時

其二

謫仙天下士聲價仰雞林我質堪攻玉君情可斷金風騷推酒聖山水識琴心悵望天涯隔啼痕灑素襟

其三

禦李非朝夕相看眼自靑秋風同宴鹿夜雨共囊螢乍別分雲樹餘愁付醁■﹝酉靈﹞出門誰是侶白晝小齋扄

其四

臨別河橋上扶桑日正暾披襟頻握手岐袂欲消魂濁酒畱徵騎淸風促去轅今宵何處宿曾否憶家園

其五

從宦遊齊魯雲山望裏開淸光畱宴席佳气照䢐徠獨我翻書帙同誰酌酒罍歸期何日是把臂坐莓苔

其六

楡社才分袂臨淄聚客星晝長知課弟衙靜憶趨庭夙好憐風月離愁恨水萍寒牕今冷落悵我倚疎欞

其七

一望雲煙渺蛩聲四壁秋有懷頻問月無興彊登樓水隔三秋恨星分兩地愁相思渾不寐欲泛剡溪舟

其八

飛鴻銜尺素秋杪是歸程掃徑迎霜色畱杯醉月明牕虛看雁影院靜聽砧聲好踐庾樓月狂歌整舊盟

元宵風雪獨酌﹝次宋仍白韻﹞

暮云含月影燈映雪樓明梅凍寒香散簾疎冷气生煙花迷火市笙鼔亂春城半榻偎鑪坐陶然酌巨觥

哭鄭蕙圃八首

憐君方壯歳一病果難支仁者何無壽天乎詎有知共欣初展驥豈料遽騎箕言笑依然在淒風攪夢思

其二

白玉樓爲記翩然去不辭六旬應念父七歲忍拋兒黃卷生前事靑衫死後遺幽明從此隔渺渺竟安之

其三

功名同頡頏意气許千秋愧我貧如洗憐君病不瘳歌殘流水調影散碧雲樓吾黨今寥落交情何處投

其四

百年俱幻影修短問誰逃吾社無牛耳君家失鳳毛雄心三十折苦志半生勞知已頻揮淚寧堪續楚騷

其五

共恨哲人逝千秋事業虛蕭疏空院竹冷落滿牀書夢斷池塘艸魂依廣柳車黃昏風雨夜獨坐幾欷歔

其六

天上庚星暗修文奪雋才荊花欣共茂蕙艸恨先摧劍掩流虹色珠埋長夜臺臨風歌薤露瑟瑟助余哀

其七

讖應龍蛇夢年來失鄭玄遺琴悲響絕剰筆羨如椽易簀應憐爾撫膺叩彼天圖書收入篋不上孝廉船

其八

三年才際泰一旦又遭屯長恨遺妻妾孔懷賴弟昆有銘聊紀迹無賦可招魂不信英雄淚靈衾試驗痕

登盧見白新樓

忽訝朱樓起淩空气象殊藻香分璧水樹色傍城隅劍合長虹燦燈懸片月孤臨風慚作賦叨醉步兵廚

其二

空齋不耐寂乘興數登樓問月敲棊夜翻書下榻秋煙光四野合雲樹一天浮吟眺渾忘去憑欄豁醉眸

且隱齋

不必山林臥空齋白日幽苔溟晴亦雨雲冷夏疑秋香篆沈金鴨湘簾下玉鉤此中多隱意抱膝思悠悠

除夕

長安烽火熾愁問歲華新正是勤王日誰爲破賊人乍驚離亂地回憶太平身願得春音捷安居不厭貧

除書

除書六月下束帶促星軺憑我誇彊項逄人自折腰紛紜驚積牘奔走混卑寮仙令俱虛語幾人王子喬

之任

問渡大河口離舟卽下車登樓城樹迥掃榻夢思賖暫乞趨迎假閒排朔望衙予懷忽渺渺滏水天之涯

雍丘道中

望望雍丘驛村雞報午餘逺林銜塔影細雨落肩輿瘦骨風塵倦吟眸眺覽舒平蕪敷野緑山叟荷春鋤

贈別陳子

悠悠滏水夢落落剡溪舟竹亂連牀雨燈懸一榻秋奚囊詩艸黯客舎墨香浮前路誰知已天涯破阮愁

贈郭子

下榻畱徵騎燒燈共客吟萬金烽火信一夜故園心韻骨風塵老交情契闊深行行須鄭重兵气滿山岑

其二

策蹇成孤往吟魂逐夜賖平生猶雪意消息此梅花賊起兵爲路身閒客是家寒云迷去眼翹首葛山遐

其三

避亂疑無地淸平尙有斯千軍猶勝負一水卽安危梅苑調孤鶴琴軒鈔舊詩淸緣應共享落落問何之

其四

爲有探梅約飄然訪戴船干戈行路滿詩酒客心偏孤榻無塵牘寒衙欲雪天此宵須痛飲離思在前川

過黎含中生祠

山斗關西望文星照浚儀攀畱依眾母瞻拜仰吾師兩地弦歌績千秋徳政碑春風霏化雨釃酒使君祠

夜泛

蒼茫浮一艇兩岸受風徐拂袂塵顏澹懸帆客感疏星輝不似夜浪定穩於輿片月神孤往蘧蘧夢覺余

杞園晤秦聖兪

逐逐風塵色聊偸一席閒聯牀刪宦格伏枕話時艱舊好添愁鬢新聞冷笑顏脊梁須豎起百折耐間關

感事

借箸偏曹濮長城失太行黃楡飛潞澤王屋下邢襄骨悸聞風鶴魂腥逐刅鋩大河千百里莫謂惜鞭長

其二

烽火連輝濟橫屍覆野蒿金錢明主詔斨斧大軍勞精悍矜三捷縱橫問六韜彤弓方鄭重敵愾自同袍

其三

洪流天塹折防渡勝防城樓櫓寒濤斷旗帆落日橫此中大澤險到處野狐鳴莫但愁河北三湘亦弄兵

其四

羽檄夷梁震兵荒患剝膚飽騰催市駿匍匐問蠲租戰捷功方上仳離骨已枯將軍馳露布願附監門圖

弔劉烈婦

衛國有烈女髙風俗可維形骸委土木巾幗傲須眉冰雪霏煙樹松筠覆野碑三年官媿我爲補栢舟詩

甲戌二月九日

春明千里雪回首五云深眞幻當年夢推敲此夜心彈冠悲往遇擊築欲長吟荏苒俄三載牢騷思不禁

贈別馮作霖

宦情驚夜雨蹇影度春陰侍立憐僮意興居慰客心劍分虹自合雪滿玉爲林明月今何夕髙吟拂素琴

李映碧給諫謫歸

落落江煙白翛然孤眺余浮雲淩短築春色隱華裾焚艸乾坤在脂車風雨疎首搔天際碧湖海祝虛徐

其二

醉酌春明酒髙雯漫逺潮掛帆江國邈彈劍野雲遙骯■﹝骨塟﹞千秋戅崢嶸一葉驕氤氳霏雨露環佩接仙韶

懷歸

秋澹寒煙合浮雲碣石宮乾坤惟伏枕身世此驚弓山雪霏輕霰藤蘿靄碧虹聰明山不逺靑翠落空蒙

其二

紫葛參差秀臨風欲躡從林巒鄕思切霜雪宦心慵芳艸隨雙屐疎煙傍短笻百年春事老幸我未龍鐘

其三

滏水午橋曲遨遊卽錦江鷗盟依雪棹漁酤泛春缸仕迹慚冰鏡鄕心傲碧幢入林甘自矢漫隱學南淙

其四

一綫淸漳水彌彌泛逺陂江湖原汗漫菇藻任葳蕤霜老伊人在春深季女饑采芝南澗下從此慰期頥

其五

十里芙蓉國城闉香气霏樓心浮翠杳潭影下淸暉世路俱流水秋風一釣磯疎狂原具癖能與素心違

其六

煙樹中丞墓南園十畝居醉餘澆野竹睡起摘畦蔬佃僕驅犁犢兒童慰筍輿春城風雨事搔首問村墟

其七

蒹葭天際碧歸夢矚平蕪秋墅開蒓渚煙堤集埜鳬茅茨諳素業風月恕狂夫不信沙洲逺云空雁北呼

其八

未熟邯鄲夢黃粱祠在西水村煙杵隔野火嶺雲低車馬山靈笑鶯花客思迷仙人不可見咫尺是丹梯

其九

逐逐塵顏老蕭森木石齋論文惟白社歸計只靑鞋澹宕煙簔月參差玉樹階掩關秋雨靜如水夙心諧

其十

鋤茅結艸屋逶邐滏陽隈樹樹嵐光合村村寒日開雨聲淩野塔月气射叢臺非市非山際橫襟一舉杯

其十一

寺憶讀書處淸鐘識慧因閒僧皈貝葉薄宦媿霜筠水木通禪理人天有靜春灑然塵刼外印合宰官身

其十二

望望南堤路春遊靄岫云虹霓原劍合車笠倐星分不爽幽蘭約重尋白鷺羣荻花沙水岸鳥語隔煙聞

其十三

黃沙村塢合層樹數衡門靈雨浸畬徑麥秋灌菉園烽煙客夢繞雞黍古風存半隱雙扉寂棲遲問主恩

其十四

愁鬢驚秋簟幽棲夢亦安辛勤惟采蕨報答此和丸煙雨從芒屩風華傍鶡冠京華髙馬足客思濁漳幹

其十五

羣盜縱橫極愁來冷笑顏洺州關上月枌社夢中山天怒風霾惡云空木葉閒家園一夜淚隱幾落澘澘

其十六

荒塜荊榛裏溪橋細雨天浮名銷白日流水托朱弦塵滿橫戈地云生落照邊猿鳴空谷外慿弔亦跫然

其十七

城角髙樓起淸輝眺碧寥淩風堪拂袖憑檻任橫簫放浪浮鷗嶼艱危悟鹿蕉旱蝗千里赤三徑已蕭條

其十八

靑天蜀道險安步入南郊載酒謀逃市藏書著絕交馬瘏憑蠟屐鳩拙認春巢白眼雲霄上無材自苦匏

其十九

趙陵新戰壘愁思在東臯野水消塵騎春煙醉濁醪素琴奄往事髙枕屬吾曹感慨官爲累晨風拂鬢毛

其二十

非不春明戀其如風雨何孤煙歸大麓曉日渡滹沱縹緲空聲相鴻蒙發嘯歌佛樓霄漢回醉眼碧嵯峨

其二十一

秣馬晨徵意心旌亂曉衙低回憐鶴影消息問藤花紫蘚春前緑婁山雨後霞丰林千里夢渺渺落天涯

其二十二

豈敢嗟時事風塵已辦裝行藏余馬骨歲月悸羊腸云滿鳬鷖國沙髙薜荔墻升沈天莫問倚杖聽滄浪

其二十三

刻鳳樓頭月蕓暉續舊盟緑筠垂幾席白酒坐柴荊離亂朋情合登臨雁羽輕連牀虛榻待鄕國有嚶鳴

其二十四

艸堂尋舊迹結構水南亭竊祿三年素謀生十畝靑秋闌舂藥臼竹院譜茶經攜手同心侶京華悵落星

其二十五

蓬蓽臨寒井春欄憶共憑一行膺紱組十載隔晨興羅雀堪題署冥鴻亦避繒春陰臨大伾矯首欲飄淩

其二十六

支離愁病骨畿甸朔風柔此日多麟鳳一官自馬牛霞城靑岱嶽龍瀦碧潭秋雙眼乾坤外生涯在十洲

其二十七

盤礡髙雯上蕭疏萬樹陰世情何按劍吾道合抽簮黃鳥春林語秋虫夜雨吟中懷聊自諭山水寤言深

其二十八

亂後修山墅新丰易水南邢州烽燧逼王屋樹煙含故老存袍澤鄕風是織蠶索居何落寞村市有叢譚

其二十九

籃輿菡蓞下春夢攬霞襜詩酒情原狎溪山興不亷狂其從畢卓簡則學陶潛豈必麒麟閣勲名乃合尖

其三十

桑幹河水白無恙掛秋帆雪滿髙人屧風吹隱士衫論交俱六吉閱世欲三緘蒼莽恆陽樹天風振石巉

臨淮道中﹝次李小有壁間韻﹞

驅車巉石路日暮倦髙翰山郁銜靑靄星微澹野瀾敲詩燈熖逼拂劍旅魂安名勝乾坤在霜風木榻寒

九日過滁冏卿洧盤先生招飲陽明先生祠

東籬何處酒此日恰登山雙屐濤煙濕孤笻柿葉斑逐臣天地闊勝會壑雲閒學道他年事蕭騷澹客顏

木末亭觀雨

樹杪懸空靄亭臯引杖藜江涵光淰淰日暈濕垂垂我輩人天合羣山煙雨宜僧閒掃落葉霞影散葳蕤

雞籠山晚眺

落日陟髙原臺城秋樹存客勞湖影靜佛古塔光尊山宕僧能睡竹深鳥不言空虛皈片石把臂欲探論

水西門外泛舟

載酒臨寒渡春陰罨客廚翠微天闕樹煙雨莫愁湖雙鬢憐沙岸孤舟寄野鳬江云何黯澹欸乃若相娛

雨花臺

梅岡春雨霽遊屐滿嶕峣煙柳矜三月風華澹六朝霏微禪徑濕醒醉粉香銷漳水南園綠相思客夢遙

秦淮夜泛

客夢寒村水春浮細雨天桃笙淸吹落梅閣翠花懸燈影翻詩葉漁煙罨酒船相思芳樹老纎月亦嫣然

鄭超宗孝亷同姚永言都諫招飲影園賦贈

片艇匆匆渡深宵澹澹過道心蘭社合星气影園多季女相憐語孤臣一晤歌淸漳懸十畝仿汝問煙蘿

連白石前輩贈鵓鴿翁詩一章後學申子偶讀而壯之次其韻

莽莽寒煙矗蒼茫關樹深山靑碑是史官墨埜存箴萬乘批鱗气千春仗馬心歲寒詩句在倚劍雪花侵

卽事

世事今寥闊春風且客杯天髙云澹宕客靜鳥徘徊海國烽煙劇西山翠色開悠悠薄宦意倚徙蕩塵埃

其二

崢嶸雙闕迥縹緲宦情微掃榻春深巷扶笻日掩扉江湖猶汗漫琴酒亦淸徽往事看炎雪浮雲澹客衣

其三

名豈山公著疎狂曼倩同塞云憐失馬鳥羽悟傷弓萬事春煙外孤亭細雨中病看山逺近倚檻慰飄蓬

其四

赤羽孤城合黃塵野獸悲乾坤何觱栗風日自逶迆官冷禽魚狎庭閒艸樹滋天涯懸客夢渺渺濁漳湄

申忠湣詩集卷三

●欽定四庫全書

申忠湣詩集卷四

﹝明﹞申佳允撰

○七言律詩

帝京樂﹝次韻﹞

春明車馬接淸鑾風雨誰歌載道難瑞日羣峯看拄笏浮雲雙闕問彈冠鶴廳藤樹垂朱實鯨海虹橋散碧瀾石磴竹庵魚鳥闊相將嘉會證檀欒

家園樂

吟魂日逐滏河濵擊缽呼瓢待主人白社生涯懸十畝靑鞋消息屬三春藤蘿啟事江湖邈風月憐才雨雪新矯首午橋煙樹外醉醒雙眼臥苔茵

春興﹝和韻﹞

霰气寒花處處飄春城煙水濕靑條觱聲細柳墻陰落簾影新丰酒市遙日靜雙扉虛鳥雀宵深淸簟冷霜綃樹低縹緲孤云矗蕪艸茸茸踏午橋

其二

冉冉晴煙碣石塵聲繁簫鼔濺花春劍搖赤羽星寒渡月蝕黃霾斷野榛炊火湮零山墅闊毳廬迆邐塞云屯寒衙索米淩淒月芳樹村醪傍葛巾

其三

雪苑銅駝問渺茫丹樓粉堞擊沙棠煙深王屋山山白秋慘陳橋樹樹黃萬事滄桑云窈窕孤城燈火月蒼涼並州花鳥吟魂媚冷雨靑燐泣野篁

其四

楡關如綫碧天流紫塞黃崖鐡篴秋白日漁陽山戍黒霜花島嶼陣云稠孤帆影斷呼庚癸一派星熹照髑髏掩袂長歌雙鬢老絲絲淚雨濕箜篌

其五

依然百雉險巃嵸一夜酸風射埜叢巨鹿孤營沙磧外滹沱古渡夕陽中健兒奔駾揚驍馬諸將逍遙掛角弓重憶昔年村社酒麥秋無恙雨蒙蒙

其六

漢水樊城徧鼓鞞大堤花艷曉煙迷九江鉦鼓淩天險萬國梯航問野湄開府登壇懸鵲印朝廷推轂擁龍旗秣陵笙管秦淮渡欸乃魂搖畵角吹

其七

閶闔霜回紫气寒女墻髙砦霧漫漫天懸埤堄盧溝月山逼巑岏易水灘羽檄橫馳連朔漠鐃歌飛捷沸長安明光賡和陽春曲气合雙龍倚劍看

其八

春明愁緒倚靑柯細雨孤尊此嘯歌人事物華餘汗馬朔云邊月悟煙蘿浮丘山畔懸丹竈菡蓞池臺掛碧簔矯首看天天逺近吟髭如雪夜來多

季夏仝李郁林盧省潛盧靜虛劉建侯郊外泛舟歸飲賈襄一書舎

乘興飄搖一葉舟閬仙許我過齋頭靑氈趺坐翻書帙白眼斜看醉酒甌樹隱蟬聲方噪暑風生羽扇忽驚秋歸來不盡登臨意何日聯翩續壯逰

寓淸河聞警

甘陵一夜客心驚聞報中州近苦兵共道聖明方應運如何盜賊敢橫行千軍滿地骷髏血百里連天鼙鼔聲肉食尋常矜勝算問誰今日請長纓

余侍禦隨車雨

驄馬南行豸繡香如焚天气忽生涼隨車喜灑平原雨驅魃驚回禦史霜靈貺有權何杲日麥秋無恙卽甘棠商霖徧慰瞻霓處豈獨流膏在滏陽

元宵風雨寄懷小有﹝次賈襄一韻﹞

冷落春城澹似秋蕭蕭良夜阻狂遊風吹燈火雲何黯雨亂笙歌月亦愁獨坐有懷燒燭盡相思無夢到牀頭應知白也偎紅翠醉倚朱欄十二樓

其二

陰陰火樹滿天秋風雨誰堪秉燭遊笑我孤吟偏不韻憐君獨醉更多愁三生意气何靑眼一夜相思幾白頭願得來春燈市里長安同上酒家樓

聞捷

公交車落魄壯心殘捧檄魂驚拂眼看數載自憐三刖足十年誰料一彈冠徵袍雪滿痕猶濕匣劍光搖色尙寒莫向春風誇蹀■﹝爕﹞機聲斷續憶熊丸

隨駕步禱天壇恭紀

文華齋宿帝咨深南望郊壇玉趾臨祗爲萬民祈潤澤敬將六事問桑林星馳鷺序淸光靄云覆龍旗夏木陰趨侍天顏看尺五乍驚茅賤廁華簮

過大廷尉張滸東先生故居

勲庸那復悵夷陵春敞龍門喜乍登官以素盟知世冑事從父老問中丞恆山猶借甘棠蔭浚水應騰桂玉稱回首午橋開府墅松楸似此鬱蔥曾

其二

文章牛耳斗山名振起中原白雪聲鐘鼎器從鑪冶出綸扉春向藥籠生箕裘世衍靑緗業杖履風髙白社情莫道樵漁忘魏闕陰陰桃李自崢嶸

其三

春滿滹沱憶使君名垂竹帛淨煙氛燕關不攺旌旄色麟閣猶驚頗牧勲正色拂衣何矯矯低顏獻媚任紛紛哲人𨿽逝芳聲在不是虛傳諌獵文

其四

十年南北渺雙魚浚水新除六月書蔽芾棠陰畱召澤繽紛玉樹拂潘輿兩河聲著鳴珂巷四壁詩畱退食居公子風期殊落落懶於官舎曵長裾

渡河閱兵

春風百里大河淸釃酒臨流欲洗兵帆影低垂迷野渡浪花髙濺射霓旌登舟气奪萑苻魄鳴鏑音連欸乃聲靑野塵恬煙火寂桑麻踏徧話陰晴

壬申元旦

十年落魄老燕京蹀■﹝爕﹞春風荷聖明一命濫膺花縣宰兩河羞振鐸音鳴椒盤初薦歌堯壽斗柄星回詠夏正願得浚郊爲樂土桑麻無恙緑林平

元宵夜酌

簫鼓花城處處聲衙齋命酒牘塵淸踏歌斷續屏音亂燭熖參差火樹明香入詩脾梅問約寒侵韻骨雪尋盟春風淡宕弦笙沸臥理閒舒樂只情

課農

霏微曉色促星車踏徧春畦到日斜負郭四郊俱種榖河陽一縣卽栽花犬聲斷續知邨塢簾影髙低辧酒家父老共商南畝約公餘重喜話桑麻

讀王肅敏公集

灼灼聲華北斗縣靑緗大業照遺編中原才子先何李魯國文衡並蜀燕采振木天驚鳳翥名髙梧掖媿寒蟬如今海內知司馬一劍龍精有世傳

壬申初度

崧髙惟嶽媿生申狗馬微辰又值春螢火十年孤子淚風塵初度宰官身衣冠客集稱觴滿玳瑁筵開戲彩新去歲艸堂今日宴泥金聲到滏陽濵

同熊輝玉蘓石公渡河感賦

檄傳東海又橫戈浩浩洪流感慨多我軰爲情原似水此心不共有如河懸旌一掃欃槍气擊劍爭聞欸乃歌無恙布帆春色老扁舟釃酒問重過

贈別駕王仁之

藜光照映極星髙白社靑山醉濁醪滹水盈盈懸劍履浚郊孑孑媿旌旄騷壇久豎中原幟寶气常涵別駕刀何李淪亡春雪黯乾坤同調屬吾曹

煉城口閱工

水來天上險黃河牛馬風煙日日過雁落長堤寒杵動鴻飛中澤夕陽多荊隆一夜桃花發練苑三秋瓠子歌收得安瀾碑勒績禹功樓上望仙舸

課士

落落文星璧水淸中原牛耳悵寒盟艸玄乍廠談經席問字偏含下榻情劍合虹霓成五色賦裁珠玉動連城春林載酒聽黃鳥遮莫嚶嚶喚友聲

偶懷

秋風一棹浚城灣斗大孤村此抱關病卻風塵聊濁酒倦登齋閣卽靑山麥秋無恙花封寂詩社多緣韻事閒渺渺予懷天際闊藕花十里夢中還

贈熊輝玉廣文

南州髙士久馳聲載酒玄亭韻骨淸虹气一天龍劍合祥光百里徳星明文章君豈靑氈老肝膽吾將白水盟落莫相看交道古紛紛輕薄自人情

喜雨

長堤夏木拂輕陰輿夢悠然灑素襟逺近山光含蜺影參差樹色隱蟬吟千箱共話逢年約五斗應知退食心喜雨亭成翻罷酒河流極目悵秋霪

聞廣文賈襄一被劾

彈章何事到寒氈歸路蕭蕭俠骨堅道巳將窮文未喪世皆欲殺我猶憐靑山白社囊新艸赤水丹鑪譜大還荒蕪故園松菊老一犂春雨汶陽田

贈別徐紘亭

一榻塵封退食軒何來徐孺下陳蕃不辭剡水三冬棹豈但平原十日尊風月有緣分主客菊松無恙訊田園蒼茫雲樹天涯別雪滿髙衙有寤言

詠汝南先祖姑太宜人

月旦髙懸畫荻堂神從地下欲相將婺星久照宜人傳皎日長垂太史章有子能存千載祀此身不死百年康於公駟馬臨祠宇彤管香畱鬰秀芳

楊海來報最

聖主旁求耳目臣三年課最報楓宸都亭早辦豺狼疏瑣闥行淸輦轂塵兩邑歌聲出畏壘九重勅命下徵輪於今虛卻山公席指日雲霄問要津

訊王仁之病

燈花彩勝滿舂城髙臥如何一榻淸白社苦吟憐大瘦丹鑪新熟問長生虹流劍气大邊合蚌產珠胎掌上明好踏星橋扶杖起簫弦隊裏雜吹笙

黎伯雍報最

才子專符捧禦除循良今上雒陽書三城花繡潘安宅萬樹棠甘召伯閭丹鳳詔來云作錦雙鳬舄下雨隨車長安近日虛銓席翹首新綸出帝居

畱別劉熈隆

夷梁劍气滿寒林一葉浮沈碧水深客淚滛滛驚夜雨予懷渺渺悵蛩吟十年伯仲朱弦奏千里芝蘭白雪音蕩漾波光催去棹相思夜夜滏陽潯

贈別盧鄰虛

春風夜夜步兵廚宦思鄕愁兩地俱下榻十年憐刻鳳揮琴一室愧飛鳬梁園白雪虹光合浚野朱旄劍气殊回首午橋天際碧靑山何日賦蒓鱸

贈別盧省潛

寒衙月霽客星懸握手重期下榻緣螢火十年風雨夜漁邨一棹孝廉船燒燈醉拂靑萍劍撃築髙吟白雪篇魂逐筍輿飛夢繞相思遮莫滏陽川

松棚侍宴

曈曈曉日靄晴暉松幙蘢蔥傍紫薇丹闕趨蹌歌湛露禦筵錯落肅天威春浮庖膾瑯玕合香沁壺觴沆瀣晞稽首鳳樓回鶴署聯翩一路瑞煙歸

秋夜燕集

苔痕樹影鹿牀涼冰雪相憐萬感忘暑逼疎藤云濯濯雨回寒篴月蒼蒼半歌半嘯新詩俠非謔非騷舊酒狂宦海天涯靑眼合春華偏艷栁漁鄕

端午日鳳樓侍宴

裊裊薫風靄建章衮龍髙倚鳳樓墻旌旗披拂霏霞爛鴛鷺聯翩劍佩光角黍宴排天正午瓊漿杯滿席生香一聲天語千官坐響徹雲霄瑞鳥翔

贈李聰巒

赤羽朱旗映翠鑾風塵落魄旅情難雲霄敢負山濤鑑霜雪休彈貢禹冠髙館疎燈懸夜雨春溝紅葉拂晴瀾靑湘片玉千秋合桂樹懷人慰瘦欒

其二

孝廉船泊藕華濱醉眼橫看捧檄人五色虹霓龍劍气十年風雨建章春浮雲碣石金莖瑞池艸寒塘玉樹新落落中原吾輩在花磚睥睨綠莎茵

贈李臺臣

關塞笳聲動角弓春愁搖落旅煙中綈袍繾綣燕門月彩筆縱橫漢苑風春雨一燈寒夜碧浮雲雙闕夕陽紅千秋莫負蒲輪意曵履傳家屬巨公

其二

烽火遙驚塞上行那堪握手問浮名閉門擬著潛夫論載酒相憐白也情家衍縹緗傳素譜詩連春雪是難兄龍精一劍虹光合宮艸霏微禦水平

歸興

嵐气氤氳水一涯蒼茫落日樹煙斜午橋歷歷紅亭樹秋渚陰陰白藕花卜夜呼瓢鄰舎酒停雲試屐埜人家相將二仲譚風月何必靑雲問碧紗

宿普惠禪舎張太史如盤來晤

羣峯亂石踏靑霜駘宕秦淮水一方南國煙花容我輩東籬風雨過重陽寺銜野樹窺靑靄杯落藤花問舊狂寒夜霜鐘驚旅夢乾坤漠漠塞云荒

雪霽登謝公墩

蒼茫俯眺冶城橫灑酒淩虛醉曉晴梁寺煙斜林影澹鐘山瑞靄雪花明風流點綴圍碁事憑弔霏微蠟屐情縹緲謫仙詩句老荒臺古樹自崢嶸

靈谷寺

春濕靑苔媚客襦斜回十里野雲迂珠皈佛塔懸衣舄繡抹春嵐點畫圖苔徑長松煙不斷石街雙屐響相呼禪宮香傍梅花墅絳雪披紛簇野酤

贈別李非熊侍禦

姑射山人退食餘紫微十載晝翻書玉皇憑幾浮香篆金殿開軒曵繡裾萬里風煙西粵外九天雨露北辰居翩翩驄馬秋聲迅明月相思客夢蘧

遣懷﹝次王錫周韻﹞

抱影蕭蕭晝掩關竹窓松幾墨花寒雙龍气掩靑萍劍五嶽光淩紫籜冠眞幻禪鋒惺後恱贏輸奕局靜中看燒燈倚徙懸髙榻細雨霏微鶴夢殘

其二

春明久已賦懷歸南國秋山澹客衣遊戲一官聊寄托棲遲三徑任依違花慵白日呼僮睡艸郁靑軒看鶴飛明月相思梨樹白漁竿冷落滏陽磯

其三

雨聲滴瀝馬聲嘶野水靑煙聽唱驪春樹冷魂云淰淰月明客夢艸萋萋溪堂鷗隱寒暄習山寺雞鳴信宿題長揖梅花澆酒別讀書枌社一靑藜

遊淸涼寺登江山一覽亭

樹杪風髙四望山靑回幽徑竹閒閒春浮煙雨霏微合日擁江湖指顧間絲管紛紛吹客袂香林寂寂倚禪關千秋羅綺胭脂井消盡鶯花載酒還

壬午九日口占

去年今日到滁州太僕先生折柬畱丰樂亭前蒼樹直陽明祠上曉霜稠煙雲天縱雙眸入風日山容二客遊荻港未荒三徑在黃花一笑故園秋

白下再歸倦焉臥病郡公枉顧衡門率爾賦謝

蒼煙漂落野雲浮湖海扁舟汗漫遊懸榻秋吟慚臥隱褰帷春色破窮愁星輝赤羽虹光合劍拂朱霞紫气收才子暫隨仙守佩靑緗奕葉有金甌

其二

瑞靄滹沱雨霽余藤蘿三徑枉髙車風流太守恩光劇潦倒狂生禮法疎十里蓮花窺制錦孤城秋色映翻書幹旄孑孑林煙直肯踏溪橋訪釣魚

其三

劍影淩霄一嘯歌寒芒豈逐世消磨名懸雙闕朱轓重賦制連城白雪多恆嶽岧嶤驚艸木海天浩渺壯煙波醉餘擊石婆娑舞白眼風塵問若何

其四

黃金爲佩玉爲人明月淸光照水濆晴日看山迎爽气春風載酒艸玄文隨車瑞靉千林雨徧地花濃萬樹蕡羅爵門深耽伏枕朱弦裊裊日相聞

壬午除夕

萬騎云奔匝野塵寒埤觱栗倍酸辛不知今夕爲何夕恰喜明春尙有春畫角風聲吹寂寂戌樓燈影黯燐燐靑徐不在楡關外寄語籌兵借箸人

人日

墻陰寂寂蕩春澌茗椀繩牀伏枕宜凍壁霏微梅樹綻拂天歷落雪花垂今年相憶風煙老到處遙驚角鼓移烽火但能邊外逺東山好辦艸堂資

早朝

三年此日又鵷班回首鱸魚亦汗顏瑞靄北辰仍雨露秋深南國自間關邊橫煙燧今方劇宦拙風塵敢擬閒羸馬敝袍淩曙色蕭蕭客思矚西山

淸明

去年寒食雨花臺冉冉春明又客杯南北天涯萍水合陰晴風日柳煙開髙齋羅雀雙扉靜塞上鳴笳萬騎回慿檻淸吟天莫莫行藏飄泊野雲催

初度

蚤朝雞唱曙鐘寒雙闕浮雲傍鶡冠時逼暮春猶雨雪人逢初度又長安頭顱漸老行藏拙面目堪憎歲月闌戲彩袛懸遊子夢靑靑滏水問檀欒

懷夷陵夫子

盍簮秋合媿魚魚孤影蕭蕭斷續初吾道一時揮麈夜春風十載艸玄閭紉蘭香滿懸明月萍梗霜殷憶埜渠俯首舂陵江樹碧笈書縹緲欲躊躇

贈張通政重光

霏微雪徑掩莓苔綠野煙花照紫杯皎月雙枝今玉樹春風八座大銀臺贏輸奕局靑山老醒醉禪鋒白社開泉石依然蓬島在蒲輪天上問鹽梅

重陽前五日買菊數本招蘇進士張中翰張戶部小飲

溟蒙煙雨自淸娛木榻蒼然客夢孤人我是非云栩栩古今消息月瞿瞿他鄕聲气杯無恙此日寒暄菊與俱秋耐逶迆春樹老相思滏水問蒓鱸

上範質公先生﹝次方孩未先生韻﹞

玉尺金繩喆匠能巋然吾道照淵凝風髙奮擊江河楫天霽孤懸日月燈吏部文章垂斗極老成風節峙岡陵東山勉爲蒼生起白社靑鞵又豈應

其二

南國蒼煙澹隱林蒲輪光罨五云深星辰淸切淩霄漢魚鳥霏微問陸沈九廟有靈余碩果五湖無興寄騷吟圖書寂寞司空署秋靜云涵如水心

其三

倚伏飛潛願力能雝雝鳳鳥九霄層孤臣折檻原無黨眾正彈冠賴有朋廊廟此時瞻北斗秦淮久已掛秋罾蕭蕭憂國霜花老莫向寒煙憶笠僧

其四

烽火西京鐡騎秋蒓鱸何事賦三休雲霄重曳尙書履煙雨能容釣客裘醒夢當年憐塞馬勲華隨地泛江鷗明光虛左鹽梅席八座春風徧百州

張進士父紹軒八十五初度

雪泛滹沱白社開晴煙縹緲入寒梅壺天風月呼瓢度閬苑鶯花擊缽催黃髮丹鑪懸五嶽宮袍斑彩兆三臺卜鄰何日延髙榻竹墅松溪杖履陪

癸未除夕﹝次韻﹞

淸漳客歳女墻風觱栗魂吹雪影中人又忽來天地暮時余今夕性情空閉門一榻初無恙讀易殘宵恰有功脈脈靜香春事逼澹然菽水不言窮

題瀛國太夫人壽冊

寶婺流暉燦曉煙笙簫吹徹艷陽天帝城佳气貂蟬裏王母春風玳瑁筵百歳含飴萱艸旭九霄接羽鳳毛翩渭陽世沐恩光渥國慶家禎奕葉延

甲申元旦

澄襟危坐認元正隱隱鐘聲入曙更烽火夢餘天欲旦霰霜陰盡日爲明千官袍笏春煙合一夜屠蘇旅炊淸滏水石橋殘雪綻紫筠緑樹憶崢嶸

甲申二月二十三日問馬坰野寓寶坻公署有感時令君曹公將內召

山映崆峒帶遠暉晴樓沙樹昔年非地經烽火寒煙亂鳥積斜陽塞艸肥古梵疎鐘聲遶夢孤城細雨淚沾衣春風信宿神明宰又復搴惟傍紫薇

三月十一日宿天寧寺

妙香疎磬宕新煙花雨霏微一澹然餐素相人猶相馬淚余憂國更憂天邨簾寒食懸千里竹院浮生悟小年鳥靜孤云銜塔影靑嵐窈窕夕陽還

申忠湣詩集卷四

●欽定四庫全書

申忠湣詩集卷五

﹝明﹞申佳允撰

○五言絕句

秋江晚唱﹝用解大紳韻﹞

江頭欸乃聲驚散寒云影漁竿掛夕陽月照芙蓉冷

訪友不遇

廛市厭煩囂偶來幽寂處水流半掩扉坐久卻忘去

秋日有懷

秋水連天際鶩飛帶晚霞景中人不見惆悵詠蒹葭

其二

室邇寧分水人遐似隔山蒼苔余蔓艸誰與叩柴關

秋興集古

秋色正瀟灑髙齋聞雁來我心渺無際隨意坐莓苔

其二

明月髙秋迥徘徊祗自知涼風吹夜雨搖蕩菊花期

其三

日暮秋風起遙聞橫笛音憑髙何限意蕭瑟動寒林

其四

升髙臨四野秋色老梧桐索莫竟何事淸川思不窮

其五

白露沾人袂秋風落日斜憂來誰共語爛醉是生涯

其六

野樹蒼煙斷人閒月影淸山空松子落淅瀝度秋聲

其七

寂寞書齋裏蕭蕭送雁羣彈琴復長嘯情發爲知音

其八

天際秋云薄牀前明月光無由一化羽回立白蒼蒼

古意

纖纎弄玉盆月掛垂楊樹盆中影似郎幾回捉不住

其二

郎去幾時還拋奴情忒寡咒郎鸚鵡嗔頻叫哥哥打

題畫

獨伴奚奴行爲予拖竹杖云深遊興闌扶爾靑山上

其二

兀坐不張琴仰看山色渺其中音自看塵世知者少

生子回文

明月映弧桑鳳麟鍾气香擎杯喜夜永熳爛啟禎祥

○六言絕句

閨情

門前緑柳飛絮簾外紅桃落花寂寞不知因甚顰睂悄對牕紗

晝寢﹝辛未都門﹞

三春未了途債千里忽縈客心午榻一牀蝶夢蓮灣兩部蛙吟

其二

馬蹄周回曲巷客屐踏碎庭陰拂簟聊消暑气敲冰暫滌塵襟

其三

汲水呼奴煮茗下簾任我拋書莫愁迎賓倒屣百官薄暮齋居

其四

奔走以勞而倦棲遲惟靜則淸閒牕再尋午夢奚奴莫下棊聲

申忠湣詩集卷五

●欽定四庫全書

申忠湣詩集卷六

﹝明﹞申佳允撰

○七言絕句

搏云吟﹝次李香巖韻﹞

燒云爍火雪冰敲霧市煙樓撞海潮寒透玻瓈香透水淩虛丹閣紫雯招

其二

冶嵐濃澹竹風閒萬派紅光迸火然驚眼怒濤聲觸樹千層旭靄一晴川

其三

月影瞿瞿鶴影疎雨簾淸閟淨名書虎狼喝夜蛟螭舞十丈酸風不怖余

其四

波紋苔繡艷髙春靑棗黃芽混沌人笑破蓮花踏秋雨白茅雙屐紫陽巾

其五

琥珀光瑩緑雪烹漱松嚼石咀霜英淩空縹緲羣巖靜譜盡千春海嶽程

其六

山閣髙嚴帯雨眠鹿蹤鷗迹伴壺天茫茫大地炎云毒抱影蕭疎玉麈寒

其七

風雲法界電雷書俯仰蒼淵碧玉除甲子火流晴雨速閒消靜息驗居諸

其八

驚虹灼灼碾車塵髙揖氤氳演谷神姑射逍遙風月主湖山介紹我爲賓

其九

星辰歷歷電光微瑞雨繽紛艶雪霏絕頂昆侖天闕迥琪花陣陣緑云揮

其十

太乙玄根法海塵縱橫龍虎位仙人个中認取眞開落水涸霜銷萬樹新

其十一

摩天霹靂石尢風魚靜蛟潛澹碧空脈脈淨香焚柏葉五湖煙雨恰相容

其十二

紅塵盤礡紫霄顚水印波痕月印天寶筏翩翩浮玉海篴聲風逓鷺洲邊

黎城遇雨

策蹇聊爲汗漫遊流光倐忽又驚秋蕭蕭黃葉蒙蒙雨惹起離人一叚愁

獨酌聞蛙

風散濃雲月色開柴扉半掩獨銜杯休嫌幽士貪岑寂鼓吹城南逺送來

寒食

郭外風吹撲面沙如雲紅粉扇輕遮歸忙只怕淸明雨懶向堤頭折杏花

傳臚日馬上口占

馬逐香塵走帝邦雪霜十載破螢牕沙堤攬轡頻回想敢競看花泛曲江

題盧鄰虛別業

東坰亭傍橫塘水霞浸波痕影借蓮載酒日來聊潄石涼陰偏趂片雲天

其二

報道盧仝載茗來園丁解把小門開碁聲敲得斜陽下溪寂林暝尙懶回

其三

刻鳳主人山水癖林塘卜築觧拋金寥寥莫笑山光逺幽絕單消水一潯

其四

螺舟只欲泛霞觴一鏡盈盈望欲狂歸去溪雲飛入夢吟魂日遶藕花香

元夜口占

驚魂無夜不飛搖才歇蘆笳便管簫醉裏淒然雙淚下豈知今日有元宵

寒食

輕寒雨霽緑楊天士女春畦競翠鈿輿夢依稀山色在滏陽極目午橋煙

黎含中招飲雙■﹝土答﹞寺

■﹝土答﹞影雙懸夏木菲燒燈酌酒話斜暉風輕兩袖香隨馬一路淸塵傍舄飛

觀麥

雨霽新晴濕野田花城十里麥秋天微官羞列循良傳大有應書太史篇

河上

長堤野市入驚濤秋老蛟龍分外驕人逐波光輕似蟻那從一葉竹編橋

其二

秋濤聲滿夕陽舂野樹蒼茫瓠子宮極目平沙煙水斷寥寥雞犬識新丰

水平感賦

依然河上一舟橫去月茫茫此月平回首風濤轉眼定憑虛一任自然行

於蕃侄備兵頴上過儀信宿

絲綸新下五雲間劍佩翩翩侍從班屐踏衙齋驚齒折鐃歌吹送八公山

懷盧鄰虛

南浦春深泛鷁舟煙光樹色午橋頭吟魂幻作淸漳夢舄影雙飛刻鳳樓

宿小宋

一帶河流抱浚城寒煙野杵古林平依稀渡蟻橋頭月照破塵顏一榻淸

聞鄒縣大兄謫官

風塵潦倒折腰難回首浮雲問鶡冠夢入寒廬驚夜雨池塘詩思落河幹

哭賈襄一

天上新成白玉樓人間忽失鳳麟洲低徊翁句爲翁慟蕭瑟長途苜蓿秋﹝首二句襄一原詩﹞

遷杞別儀封父老口占

三載慚無赫赫名去時贏得士民情相思一夜並州夢月色秋聲滿故城

元夕雨雪戲占

自從年裏看春後日盼元宵恣咲遊到得試燈忙櫛沐風吹雪片打簾鉤

其二

元夕燃燈陰亦暖紅裙誰耐坐深閨只因笙管吹心去新著春鞵不怕泥

其三

燈花影裏如雲亂笑語喁喁怕失羣冶興未闌雞早唱牀頭盼殺醉郎君

其四

煙火光殘人漸少歸家簫鼓夢中聞明朝收起新花鈿只到淸明始上墳

遊黃梁祠卽景雜詠

傳來仙迹在仙祠惹得癡人望更癡一遇喬妝魔道士幾回呆盼授靑磁

其二

日日靑駒不斷塵卻於此地說仙因徧看四壁題詩客半是當年學步人

其三

石像玲瓏仰面看紛紛踏碎碧香龕摩來摩去渾無動畢竟盧生睡得酣

其四

行行古道問仙蹤驢背駄來睡眼蒙莫道仙緣非易結仙鄕今在睡鄕中

贈盧十二竹枝詞十二首﹝次李小有韻﹞

梅花破臘發瓊枝乍轉東風澹蕩時天上恰開王母宴仙郎醉捧紫金巵

其二

金穀春光爛錦絲和風吹拂萬年枝碧雲名謫靑雲裏玉液恩濃太液池

其三

花枝濃淡映靑陽把酒輕浮琥珀光願得年年春色懶紅梅香遞九霞觴

其四

輕煙晴日百年初五色玄芝產玉除學得長生丹已熟蓬萊何事覓仙書

其五

瑞云渺渺葛山巓柳軟花柔艷雪天太白謫來塵世裏陽春一曲吐靑蓮

其六

瀟灑盧生意自如樽前今日問何吁想因素室傳書後天半飛來素女無

其七

何姑曽共泛螺舟咫尺相思天際悠恨殺靑鸞無處覓春風醉過嶽陽樓

其八

云隔巫山十二峯玄霜獨酌醉思濃莫愁應早歸金屋織女何須七夕逢

其九

章臺柳色應知攺回首靑靑可柰何莫恨瑤臺無爾伴雲中好去覓仙娥

其十

西行怪道懶於云方朔原來爲細君但得玄珠生老蚌何勞飛舄渡河汾

其十一

白玉仙童吹紫鸞飛來次第落洺幹他年亂舞瓊筵上贏得吳姬笑眼看

其十二

不獻蟠桃唱竹枝願君富壽更多兒明春再祝長安道同上紅樓續舊詞

申忠湣詩集卷六

