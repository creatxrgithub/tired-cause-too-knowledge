樗庵類稿

明

鄭潛

欽定四庫全書

集部六

樗庵類稿二卷

別集類五

明

提要

臣等謹案樗庵類稿二卷明鄭潛撰潛字彥昭歙縣人元末由內臺掾廣東帥府従事上計京師遂爲監修國史掾後擢正字歷官監察禦史福建行省員外郎海北道亷訪副使泉州路總管入明起爲寶應縣主簿遷潞州同知至洪武十年乃致仕程敏政新安文獻志載其始末甚詳黃虞稷千頃堂書目列之元人誤也虞稷載樗庵類稿二卷今従永樂大典裒輯得古體詩五十首近體詩一百四十六首並原序三篇仍可編爲二卷計所遺亦無幾矣是集皆其在元所作程以文序稱行役小稿二卷豫章鄧文若所編凡一百五十餘篇其時方爲監察禦史貢師泰序稱集其歌詩爲二卷題曰行役稿攬轡稿其時爲福建亷訪副使揭汯序始稱爲樗庵類稿不言卷數據其所言仍成於元末官福建時蓋初爲行役稿二卷後刪並爲一卷而益攬轡稿一卷仍爲二卷終乃合爲一編攺題曰樗庵類稿凡數經增損而後勒爲定本則其成集亦不茍矣潛𨿽起家掾史而天資絕異其詩詞意軒爽有玉山朗朗之致視元末纎穠之格特爲俊逸入明以後名位不昌距纂修永樂大典之時年代又近而書局諸人顧特編錄其遺稿追配古人知當時必有以取之非徒然也

乾隆四十六年九月恭校上

總纂官

﹝臣﹞紀昀

﹝臣﹞陸錫熊

﹝臣﹞孫士毅

總校官

﹝臣﹞陸費墀

●原序

余聞之方回先生曰言之精者爲文文之精者爲詩然則詩之作難言也茍求其精非能言而文者不足以與此也三百篇之作非皆出於能文者而語無不精先王之教也後世作詩率求其精而終不能逮古世降爲之也今之論詩者専以時代先後爲優劣自唐以下將無取焉則又固矣唐韓昌黎以文爲詩杜少陵以詩爲文各極其精而不能以相掩宋之蘇黃猶唐之李杜也山谷祖少陵東坡近太白其格髙其律熟其它作者紛然不可勝數豈盡出古人下哉是不得以年代論詩也明矣要在乎精之而已矣鄭君彥昭行役小槁二卷豫章鄧令尹文若所編次詩凡一百五十餘篇森然而武庫之兵混然而昆山之璞沛然而春江之濤金石奏而罍洗陳何其能言而文歟蓋駸駸乎格髙律熟而入於精者矣𨿽然彥昭博學長才由廣東帥府從事上計京師遂辟監修國史掾歷臺及省擢端本堂正字侍皇太子東宮一年拜監察禦史方將昌其志气以施諸政事之大豈特詩之工而已乎讀其槁因序而歸之程以文

閩海僉憲鄭君彥昭間集其歌詩爲二卷題曰行役槁攬轡槁攜以示余余讀之而有以知其心之所存作之不茍也彥昭長身疎髯負气髙義讀書芙蓉五嶺之下足迹未嘗一入城府也及出則度浙江上會稽涉彭蠡泛洞庭望匡廬九疑之云登祝融踰嶺嶠以客於南海然後北走曹衛齊魯燕趙之墟以官於京師凡其髙深遐逺怪奇壯麗之觀旣有以資夫超見絕識而又出入禁近校書儲宮峩冠珥筆以淸百辟綱紀天下乘風雲依日月凡其卓犖奇偉剛方峻厲之行又足以徵諸事業故彥昭之爲詩於行役於攬轡隨其所得莫不各極夫趣之逺體之正聲之和焉然則彥昭豈茍作者哉觀其詩可以得其心之所存矣今彥昭方佩使者印按行八郡廉車所至奇衺屏息識見宜日益超事業宜日益廣他時播之聲詩以鳴國家之治者又不止是而已予𨿽老聾尙當爲彥昭擊節和之貢師泰

古今之詩其體不一或深或逺或渾厚或淸麗或綺靡或淺弱或激烈或悲壯皆气之使也气之所以然志使之也志之所以然當時之習尙移之也三百篇尙矣漢魏以降至於唐作者代不乏人而體之髙下邪正未有不因於時此言詩者不得不以世代論也至於我元渾淪重厚之气又天地之一初也故諸老疊起一洗前代之獘而正始之音復見於今日新安鄭君彥昭以溫厚之姿淸敏之才親承諸老日講月論其本已厚而又涉歷江湖南極嶺海北極燕代以至灤水之上從事省臺侍講春坊持節憲府以充其見聞而發其志趣气之盛可知矣宜乎其詩精煉工致者如鏤金刻玉光彩燦然平實沖淡者如幽人雅士神情散朗頓抑浩瀚者如驚濤駭浪乍起乍伏而可觀可愕況乎其位日進其徳日懋所以培其气者日厚彥昭之詩必將與諸老齊驅並駕以追逐乎古人之場不但如今而已也讀其樗庵類槁而因序其後揭汯

●欽定四庫全書

樗庵類槁卷一

﹝明﹞鄭潛

撰

○五古三十五首

走筆次韻答卓伯長

問津北海濱卜居南山麓南山何所有蒼松與修竹挺挺龍髯張猗猗鳳毛緑幽磵生寒颸陽岡散淸旭嵐翠暮堪攬石泉時自掬勝景人共遊眞樂予所獨鑪燻晝逾永周易坐忘讀亭小心更寛朋來席頻促山中采蕨薇林下樵朴樕門掩紅塵稀檐虛白雲宿金堆盧橘黃丹落錦茘熟四郊多桑麻比屋空杼軸何由一身安所願百姓足世途急功利古道厭馳逐勞生尙餘憂節用應寡辱靜愛吟風蟬逺慚食蘋鹿誦子新詩篇深荷相記錄

徐仲仁以使君天上來六詩投贈遂歌山中人次韻答之

我本山中人樵歌紫陽雪攀桂遊文場觀潮渡江浙自慚駑鈍質鞭策殊汗血勝地屢登臨蟾光幾圓缺煮石驚羊羣汲泉分雀舌簞瓢常晏如粱肉厭饕餮早歲際升平壯懷彌激烈中年罹憂患空負持憲節孤桐韻逾淸野鶴心更潔君愛秋螢飛乍明還易滅

我本山中人渴飲松下露松肪釀春酒和月共吞吐一瓢甘自醉漓薄亦不惡澹然有眞味醲灔反成痼常恐樽罍空或貽友朋怒萬里困風塵十年負幽趣平生陶靖節耿耿見寐寤初非薄軒冕且復事農圃難效西施顰慮失邯鄲步故園歸何時委心任吾寓

我本山中人元非廟堂瑞何由適眞性頗恨誤虛譽躬耕苦無力讀書粗識字山林寄蕭散庭艸自交翠蒼松振龍髯新篁墮瓊膩淸風入南軒一笑復嗟喟懸知相如璧爭似靈運屐半生江海遊浩蕩不可記諒非經世才聊寫詠歸志遊川一丘壑瀟灑足風致

我本山中人何意紆紫綬空懷戀主心莫措醫國手大哉乾坤內囿此人物藪汨汨九衢塵蕭蕭五門柳炎涼逐時好寵辱多顏厚別來幾經年衰發等樗朽何處尋艸堂玆山拓松牖𨿽無谷口田賴有墻頭酒坐望白衣人慰我停雲友明月滿前川相過獨鄰叟

我本山中人棹歌來九曲閒乘駕壑舟靜愛隠屏緑溪上石可漁云邊藥可斸嵐翠濕紫霞林霏散淸旭觀風歷閩嶠轉覺嘆羈束茍祿恥素餐疲民廩無粟投閒分之宜躁進非所欲髙崗可振衣碧澗可濯足孰云繼輞川庶以詠盤谷詩成謝良朋亦可惇裏俗

我本山中人君亦山中客山中何所有白雲共朝夕朝看仙巖靑暮對廬嶽碧林暗幽鳥巢山明見人迹新詩喜聨篇相去僅咫尺蕭蕭松下風鑿鑿澗邊石莫遣志願違從教富貴迫聊和還山吟晴空送云翮

暮坐

煩暑方蘊隆火雲布寰宇幸此林壑幽靑山繞環堵懷人阻江海掩卷空凝竚豈無一樽酒共聽竹間雨日暮捲珠簾燻風入庭戶

忠孝行爲江西行省右丞呼圖克布哈作﹝公字伯英﹞

孝爲百行原忠乃萬世則乾坤微忠孝何以立人極英英省右轄出佐大江西拜命辭魏闕含情別慈闈親年八十餘子仕萬里外王事有程期何由遂歡愛籌邊計軍務排云叩天閽馮夷護旌棨瀚海無波瀾還家慰親顏伏闕上封事方憂聚斂臣遑卹忠孝士明廷忽異政法令非常情都人不敢議達官爲之驚免官亦何憂從戎亦何愧節義竄遐荒姦貪擁虛位煌煌中興業本在植綱常民彜幾淪沒政化期更張薄俗非亂離何以辧忠孝大廈非棟梁何以正廊廟我歌忠孝行送公涉滄溟歸朝慶眉壽報國躋隆平

題張伯晉員外小景

晴空立香鑪秋雨出華蓋懸泉凝素練幽艸結芳佩中林好茅堂絕壑饒勝槪行吟者誰子拂衣謝流輩白雲入招呼靑山共韜晦吾欲從之遊披圖已神會

八月三日遊方廣洞天畱題紀實望仙臺與洞天相對乃前山也

循源入蒼山乘風躡雲棧石門境方幽洞天路疑斷傑閣撐巖空危闌倚云半絡石藤爲羅攀崖竹埀纜龍樹春長榮羊谷迹未漫冰簾掛晴晝飛步驚童丱天瓢注龍尾足以蘇旱暵我來當淸秋況得遊覽伴籃輿念民力鐵杖契禪觀平生泉石興庶儗毛骨換會登望仙臺松巢翠華幔

貧女鏡

靑銅古鸞鏡翡翠光團團誤落貧女家苦爲塵所漫良冶出新制明月雙螭蟠方諸失精彩嬌娥媚膏蘭郎君重顏色開奩時一看古鏡坐棄擲掩輝獨長嘆豈無磨淬工不受貧女幹含情照秋水顦顇生波瀾

窮年守歲

窮年百憂集悵然懷故居故居渺何許親愛當何如嚴君贑東邑道阻音問疎近使嶺表來分寄廩祿余新舂雪三斗喜給旬浹儲加餐拜深恩甘旨慚久虛誰知海邦客彈鋏歌無魚

窮年百憂集起坐不遑安仰事旣有愧俯育亦靦顏北風欺破屋敝裘詎禁寒挑燈理遺編地鑪燃艸菅賢哲坐困阨榮辱何能幹鄙夫利誇捷涉世如轉丸吾獨拙且迂揮解彊爲歡

窮年百憂集邈然思故人故人霄漢立迥絕誰與倫忠貞冠白日美質輝靑春皎皎時所污滔滔同緇燐人心茍存朴世道或返淳柰何末流獘魚目乃混珍何時五云下一笑平生親

窮年百憂散心事梅花知蕭然四壁空簡書任紛披親朋饋餱糧鄰里遺酒巵取與隨所適焉計窮通爲微名苦愚人顚倒塵网羈冰霜不相貸風雲浩難追長歌以卒歲勲業知何時

窮年坐未盡新歲行相迎曙光接海色微雨兼飛霙振衣趨幕府矯首瞻祌京縹緲鵷鷺班中有韋布行吾生胡獨難奔走事逺徵五見海嶠春萬邦懷聖明舉酒壽天地當飲不盡觥

東壁亭紀詠

峩峩烏石巓其陽列蘭若江山稱偉觀突兀獻臺榭相君多幽興登覽及公暇晴空出巖厓勝槪閟榛檟予時陪杖屨攀陟先上下巨靈開平基可以構虛廈儲皇賜珍翰騰翥鸞鳳化一揮萬鈞力什襲連城價逺移劍津石對峙儼刻畫層檐倐翚飛崇階屹雄跨昭回云漢章東壁相煥射重輝繼離明列宿粲華夏淸風灑城堞秋雨熟禾稼寶鏤鎭甌閩恩光被民社夙忝趨春坊玆恨違鶴駕慚無吉甫才誦詩擬陶謝

題桓子匏寄軒

卜居水南裏乃在瓜山陽敝廬僅容膝小軒隘而方塊焉類匏寄兀坐如面墻短桷闞疎欞野圃雜眾芳盤桓理遺編遊歌任行藏所願書滿家不羨果盈筐南國楊梅熟東山盧橘黃家家躬種獲戶戶勤耕桑吾豈若匏瓜累累無所將寓形一寄爾瓢樽兩相忘綿綿靑蔓逺藹藹書帶香寤寐東陵侯千載遙相望

次韻答曾彥明都事

對酒不成醉明朝俄逺離過門君已行緑陰坐移時佳句從南來我車已驅馳相思共明月耿耿將安之

次韻酬葛元哲經歷

憶昔少年時到處遊名山詎知數載後反墮塵网間故鄕佳山水夢寐不可攀感慨烏槎岡棲遲碧水灣玆辰入深谷如得靑蓮環拂石愛蘿薜穿雲聽潺湲誰寄艸堂貲已開松菊闗況復迂憲節繡衣相往還終焉慕陶杜豈敢儕商顏霜葉晚瑟瑟秋華曉斑斑溪橋供憩息池館燕餘閒便當此卜築足以散疎頑

分題萬歲山送張伯晉員外

京城帝王家中有萬歲山俯臨太液池遙枕居庸闗邃古始開辟鴻蒙奠兩間日月揭蒼石風雲標廣寒金書照碧落翠殿明朱闌梯云躡飛磴舉首天宇寛玉龍噴香泉金烏耀陽丹聖皇一登覽羣仙鳴佩環旁通海波淥逺注金水湍橋橫螮蝀古基壓蛟鼉盤潛昔忝侍從日問龍樓安朝陪仙仗過暮送靑宮還南遷滯閩嶠北望懷金鑾張君天上人靑年佐冬官持節使萬里相逢值憂艱思親白雲下旅食同悲酸一朝別我去振履登朝班所懷臣子心忠孝誠兩難願堅事君志犯顏贊臺端一請蘇顚危再請鋤羣姦

寓精嚴寺次程伯來與秦景容郎中同遊詩韻

平生志湖海亦復慕林泉驅車太行路古道何盤盤北走窮烏桓灤京俯長川南遊涉交廣甌越遂幽閒紫霞繞吾廬寒玉鳴我前淸淨諧道心空明契僧詮由來髙世士脫屣山水間先鞭愧吾友入幕芙渠鮮拂衣憩林下似有三生緣程子雅髙和臨風寫煩悁不辭竟日畱翳景欲忘旋嗟我三載後感慨猶千年卜廬事先隴願老潯湖邊

眞意亭

累石出幽徑分泉入喬林靑山環吾廬中有萬古心僻地敞虛構炎歊隔繁陰小檻橫緑竹髙篷對蒼岑浮雲過疎雨飛鳥遺好音涼風朝夕至寧用窻戶深無才漫憂世奔走力豈任非無絕塵想飄然謝纓簮內觀澹無得外檢紛莫尋忘言會眞意天籟相與吟悠悠寄玄覽灑灑開衝襟

題劉氏易安亭

鳳凰鳴髙崗朝陽麗平野梧桐不生植丹茘動盈把千章列嘉木萬緑蔭華廈逺山當軒楹淸影落樽斚登髙自舒嘯閉戶絕車馬悞疑天臺路豈比東林社容膝易爲安勞生彼何暇希年樂期頤短歌詠風雅汨汨勢利徒此意識者寡我亦山野人相逢在林下可憐歸無廬何地種松檟安得結白雲願同巢居者

甲辰四月二十五日過西宮謁別韓治書公衡

輿疾出城西仰天發長嘯山川莽回互云物相炳耀燻風滌煩襟旭日明逺照人生獨何爲薄俗畏譏誚昨日長男歸悲極還一笑連年遭亂離辛苦遁邊徼折肱指欲墮忍死事忠孝三子在目前寧論賢不肖茍遂骨肉歡焉能羨華要道經神仙宮霜威宿廊廟勁節髙抗云雄文逺埀教再拜韓荊州微公孰同調

笑問鏡中客

笑問鏡中客胡爲太瘦生非闗作詩苦豈爲慕時榮毋乃稟受薄況當災患嬰憂國常惻惻立身獨惸惸糲食每不飽壯懷空自傾夙恥混污濁何由表忠貞汝舌𨿽能言莫與眾口爭汝足𨿽能履焉敢萬里行飛霜侵汝發浮雲翳汝晴握短奚用沐視逺不復明艸堂誰與貲石田難爲耕功名淡無味山水故多情爲爾正衣冠勉爾和音聲藥石但稍稍思慮徒營營應接莫違俗隠顯毋近名近名應害道違俗反自輕客笑竟不答掉頭气未平掩鏡轉危坐煦煦朝陽升

題扇寄燕叔義郎中

千里共明月六合生淸風懸知故人意長在相思中天闊雁難到海遙舟可通當年鳳臺路樽酒別情濃

題扇寄安允恭郎中

醉別松風臺新詩有餘韻長幕慚先登分垣靄佳政荷雨枕簟涼榕陰簡書靜攬轡將南行爲君采歌詠

題扇寄李光載禦史赴中臺

松廳儼臺署肅肅秋霜寒送君萬里道鵰鶚上云端紀綱貴扶植名節由艱難相思海月明惜無雙羽翰

北山寺

閒尋北山寺細讀韓公碑緑陰漲寒甃云鎖流杯池巖泉冽而淸盥潄生涼颸葛巾不漉酒燕喜空遺基寥寥蘭亭會千載興遐思

江上遣興五首

江上亦炎熱何由息煩襟索居𨿽爽塏暑气仍相侵移榻小軒側燻風動髙林乃知廣廈庇不若芳樹陰

樂道嗜泉石榮名慕簪笏智力紛相爭黃金彼何物金多身早斃道在名不沒君看淘金人寒沙侵枯骨

隋侯明月珠照乘光十二楚國惟善人南州有髙士人爲物之靈物乃世之累白璧寧有瑕匹夫豈無罪

由來管鮑交豈爲通財論範張雞黍約奚啻骨肉恩時人急功利古道今罕存方寸隔山嶽四海難弟昆

窮檐有婺婦容貌獨修潔不受賈客金甘心對明月士茍不得意朝秦莫適越貞女存綱常丈夫愧名節

飛來峯﹝題朱中齋所藏二圖﹞

孤峯立雲際何處忽飛來千層金碧障萬疊紫翠堆坐憶冷泉亭靜聞秋猿哀閒情散香墨陳迹生蒼苔

○七古十五首

濟南名泉歌﹝並引﹞

予性嗜泉石所至輙訪求遺迹玆來山東僅得觀無憂趵突二泉余未暇及也因閱地誌得泉之名遂次韻成章少資歷覽云爾觀者當索於聲名之外可也

濟南名泉七十二我欲歷覽無端倪玉環金綫互聨絡芙蓉柳絮迷東西南接石灣豈無路北煮混沙應有泥長生滿井流不竭百脈雙桃難共提杜康酒醴凝湛露孝感珍珠連蜜脂賢淸流慶人所慕聖惠徳馨名可齊登州道士潄玉至金沙觀音洗缽攜濯纓素取張侯宅雲樓疑通王氏溪胭脂漿水碧於染白龍金虎光橫霓扈公望水澄爲鑑羅姑知魚香可稽鑪生紫煙晴冉冉車碾芳艸春萋萋龍門苦苣君莫飲白花胡桃誰敢梯鹿跑淺井逺林汲魚池朱公行柳堤共觀趵突雪爭立常願無憂云會棲王屋山人酌潢潦﹝李漑之自號王屋山人﹞樵隱使君閒杖藜﹝博恰岱爾憲副自號樵隠﹞匡山書聲已絕響大明湖光猶曳綈故鄕亦自好泉石但恨未得窮攀躋且還瓊島濯冰雪何日皇華來徧題

題蔡仲簡七世祖畵捲﹝米元章書天啟爲芾作江鄕曉行九字﹞

米家書畵時所貴天啟墨妙俱名世元章珍重識此圖今復流傳歸蔡氏蔡詢愛畵神亦化君惜斯圖憶難弟我來把玩秋風前總是江鄕曉行意乾坤元气何淋漓硉矹出此胸中奇蒼茫疊嶂分逺近縹緲煙樹羅參差小橋山客方行處野艇漁翁初起時長江茫茫限南北宛若淮東看山色靑山隔岸卽江南惆悵干戈滿淮北江鄕曉天風露寒我獨長歌行路難安得小船載書畵送君歲晚歸金壇

題方壺爲牛自牧畵羅浮日觀圖

羅浮入海揺坤軸蕩漾深涵九淵緑曈曈日觀舒紅光起看夜半金烏浴金烏浴罷紫輪升照見山人舊茅屋閃閃千巖气欲丹溶溶萬頃云如玉是時山人牛自牧曾向山頭逢鬼谷歸來嘯傲對烏君千里羅浮在林麓方壺仙伯天機熟元气淋漓秋一幅弟子得之猶寶笈求我品題期自朂我方臥病如孤鶴斗室甕大愁局促灑然神气一飛揚立向雲間散心目安得與爾臨扶桑濯髮滄浪睇晴旭

周伯溫題鄭仁可所藏張師夔斗泉圖

居庸秀色連西山五雲樓閣空蒙間玉泉飛練散冰雪昔我走馬聽潺湲南閩回首天萬里歷徧好山並好水張公此畵海上來積翠浮嵐照淸泚觀風使者骨已仙玉堂學士詩可傳披圖懷舊三嘆息使我長憶歸林泉林泉茆屋靑松下俯視白雲手堪把山中正好話漁樵江幹何用勞車馬況子策勲初試官焉能伴我窮躋攀明年花縣公事簡看畵吟詩春倚欄

道山飲淥軒題海潮圖

海門秋髙明月涼潮頭雪立千丈彊皎如匹練橫瀟湘素霓天表驂龍驤雷轟馬突飛電光胥魂怒激天低昻銀濤如山勢莫當靈怪出沒神蛟藏我昔弱冠遊文場江樓縱目歌慨慷別來幾載歸夢長西湖月冷吳山蒼云翁健筆圖橫陽對此恍若臨錢塘水淥可飡溪可杭中洲畱客情不忘爲君三嘆題髙堂

玄石行爲貢尙書賦

尙書階前有玄石流落江湖舊曾識當時從者惜余貲今日移來乃神力初看尙爾混泥沙熟視灑然供拂拭黑雲風斷湧峨眉紫气霞開見靈壁終朝靜對無燐緇扣之則應聲相隨梅花點點上烏幾柳絲綿綿縈硯池湘沙驚落孤雁鶩東海躍出生蛟螭千年誰鑿混沌竅半夜悞擊珊瑚枝人生遇合還如是尙書感慨親畱記嬌容麗質豈髙人錯節蟠根知利器坡仙空作仇池夢愚翁信遂移山誌爲公歌此玄石行颯颯霜風動寒翠

人面竹杖引寄貢尙書

白石巖前謝家谷斵得杖名人面竹映書恍恍噓靑藜入手溫溫如緑玉山中扶我躡雲嶠三十六源沂水曲此君標格特瑰異識面何須見眉目蒼然勁气傲蟠石錯節盤根心所欲臨流顧影動蛟龍敲戶聞聲走童僕相隨數月殊未厭愁入市廛悲局促南湖使君棲鳳臺景仰髙風隔川陸願言持此靑瑯玕萬里雲霄永相逐

送黃子震員外還中原

去年王師駐河北使節皇皇照阡陌秋風連轡入南閩走也沗爲藩幕客蓮花峯前逢驛騎三山樓上話疇昔追憶京華曾會面豈知海嶠重相值積學蟠胸有六韜開邊決勝多全策檄傳江右輸忠欵捷報湖南破勍敵天戈北望劇云霓鐵馬南行復疆域納叛遄當下兩淮僭封斷不容吳國中興太尉自天生工部郎官爲時出南風瀚海波濤穏千里歸心舟楫疾緑樹園林錦茘紅黃雲城郭旌旗臼天涯黎庶具壺漿力解倒懸君莫惜

通州宿慈恩寺簡古源上人

何年突兀見此屋結構憑髙瞰河曲春風吹客出京城身世渺然猶粒粟平生壯懷獨登樓況有軒檻當城頭東郊日上宿雨散北郭天淨陰霾收師來一笑忘坐起我本與師同浙水途窮試覓浮海桴才短猶慚續貂尾問師今派浚古源淸激冰壺涵表裏銀漢耿耿上通津溟渤滔滔下無底嗟我莫如方外人苦被簪紱縈凡身漫采秋蘭泊湘渚還尋漁父渡江濱

中秋瑞龍寺玩月

年年今夕是中秋今年今夕月幾望又向龍山翫月明恨不此時登百丈百丈峯頭天宇寛桂樹婆娑風雨寒嫦娥冰奩未全啟神仙寶蓋遙相看羽衣樂奏流霞宴六六洞天光作殿欲伴羣仙捧壽觴絕壁丹崖路如綫山僧有酒浮金波已■﹝扌棄﹞一醉同髙歌明朝歸去還對月百尺樓中秋更多

登大巽峯宿山家

千仭岡頭十二曲夏日來登大巽峯俯見滄洲樹如薺遙驚疊嶂云猶龍半天風雨非人世萬壑松杉生海風小樓夜坐耿不寐賴有鬥酒澆奇胸

淸泠臺

淸泠臺前風露涼烏石古檜蟠云蒼中秋明月海天闊萬里一色山河長天秀巖前望海亭月華如練照淸泠卻從東壁重回首石磴闌干出翠屏

題趙伯雅所藏張師夔柯石圖

蒼煙黯黯蛟龍窟古鐵稜稜狻猊骨空林無人山鬼愁趙君何從得此物枯梢怒號天雨霜苔花滿地雪衣涼題詩坐憶江海客醉墨一灑秋淋浪

寄題林伯升竹雪齋

故人愛竹盟歲寒朔風吹老天臺山皎皎羽衣奏廣樂森森玉筍淸朝班開簾月上素光凝入室風生鳴佩環何時擊節披鶴氅爲君醉舞瓊林問

題柯允中所藏張師夔雲山檜石

天風吹山云滿地絕壑層巒結蒼翠倚空雙檜蒼龍蟠迸石流泉羣玉碎櫟山張公筆力遒文彩復見柯丹丘登樓看畵歲將暮藤蘿繞樹風颼颼建州別駕稱人傑風骨稜稜如檜石長材豈肯混荊榛爲君題詩三嘆息

樗庵類槁卷一

●欽定四庫全書

樗庵類槀卷二

﹝明﹞鄭潛

撰

○五律三十四首

與鮑仲安伯原汪子翼泛舟竹溪寺訪友不遇詩

乘舟溯淸溪來訪古招提樹影涵波靜桃花隔岸迷林深疑隠豹潭黒欲燃犀勝賞無終極畱連日又西

陪夏廣文先生飲夜歸偶成

梅所一尊酒歸來池館幽含風涼飲雪對月醉梳頭爽入枯腸潤光分白髮秋眀朝追往事還憶在杭州

又題精嚴寺詩

云外絺衣潤松間鐡杖鳴度江潮半落到寺景全淸萬象精嚴域千年悟覺城捲簾秋气肅歸棹月華眀

過沙湖

天陰慘平野風急過沙湖堤樹千行瘦昆山一點孤程期思朔漠遊賞負姑蘓何日能來此紅船載酒壺

過湞陽峽

淸絕湞陽峽秋過客思驚風篁疑列戟煙樹似屯營水毒人多瘴山輝石有英峒猺何日息猶自滯官兵

曲江西岸晚步

舟泊雙江渡行過西岸村攀梅憎竹刺藉艸愛榕根白石流波滑靑山野燒痕家家椎髻女汲水到黃昬

次韻

山從逺浦盡路向斷橋過破屋鳴春雨寒潮送晚波故人耀華轂小隠隔蓬窩出處從吾好前川寄一簔

題文公書光風霽月四大字平章燕公將構亭灤陽以此爲扁

行樂歸沂上陽和滿座中精神秋沆瀣胸次玉玲瓏艸色浮窓動花陰上幾濃乾坤淸淑气分付在吾躬

宇宙自風月千年猶一心典型尊道綂翰墨照儒林芹泮香生席薇垣月滿襟將歸灤水上堂構表登臨

黃河紀險

舟溯桃源縣朝盤未及餐沙崩廽柂折風急下篷難欹側中流過顚危兩岸看逺方修貢職河伯肯相殘

此中眞意亭閒賦

虛亭無戶牖三面是靑山林影斜暉外泉聲夜雨寒浮雲時去住獨鶴自知還會得此中意澹然心事閒

過野狐嶺

回首野狐嶺山川地勢髙中都開堡障納缽隠堂坳帝業雄三輔王師蘊六韜秋風淮海上黎庶望旌旄

送戴孟韞侍宦桂陽

送君嶺南去最喜桂陽州紫翠千峯曉嵌巖萬籟秋公庭如水靜書屋傍云幽五馬輝光處娛親足勝遊

跋黃仲言錄建士死節事實後

逝者不可作佳名今尙存聖恩優死節王事見忠魂愧我咨詢後憐君道義惇孰能斬姦佞酹酒薦寒原

題曽雲巢萬里長江圗

歷歷東南景平生萬里遊江光連海逺嵐翠近天浮小艇煙林暮羣鴉埜樹秋亂離猶看畵吟思繞瀛洲

連江舟行十首

避瀬沿崖曲憑危纜樹髙濁斯聊濯足深矣詎容篙並力憐舟子無功愧我曹晚來何處泊淸嘯答松濤

篷窻觀物化幽興亦無涯翠筱抽黃籜靑林蔓白花蝸涎光暗石虫蛻聚浮槎小憇■﹝奭斗﹞崖瀑淸風試煮茶

暮宿依沙觜朝行亞樹腰亂山雲作雨一夜水如潮激石流還逆盤渦勢未消山靈應遲我莫嘆客程遙

信宿雙符峽灘髙不敢牽洪濤迷望眼飛沫灑吟肩眾力千鈞勇微生一綫懸埀堂念眀訓吾命付蒼天

秀色盤千疊寒光凝九淵土膏常產錫石髄亦成鉊不藉冰霜力應滋艸木妍我行圗畵裏何得有塵緣

引棹資修綆攀蘿躡斷蹊浮屠如筍立絕壁與云齊峽怪風雷壯天慳象緯低舟航從此過不作武陵迷

絕頂崖崩墮中流虎怒蹲還如灔澦峽豈是謝家墩古木時棲鶻深林夜叫猿惜無疏鑿力浩浩達龍門

曽賦楞伽峽靈奇不可模瓊瑤鐫作骨翡翠淬爲膚鮫室冰分縷龍湫月弄珠何須問瀛海身世在蓬壺

幽邃歸無極嵌空尙可慿碧通天一罅秀拔地千層環佩鳴綃幌珠璣絡錦繒渾疑接仙馭簫韻下崚嶒

千尺蒼崖裂銀河一派流初疑廬阜曉還憶石門秋練帶何由瀉珠簾不可鉤海風江月詠應繼謫仙遊

寄題安允恭員外雙淸亭

君家好池館水竹喜雙淸湛湛春波淥蕭蕭夜雨鳴冰壺懸翠節玉露滴金莖漫笑滄洲客長竿釣月眀

松臺卽景

南閩緫炎熱地僻且從容松壘風聲細淇園樹影濃緑筠生玉版丹荔熟金鍾但恐村醪盡何愁客思慵

述懷三首寄傅忠卿照磨

一家三十口此地幾經年去國猶覊旅觀風實備員漫遷譙郡佐終作武夷仙歲暮誰知已梅花照簡編

去歲天屏客今年又再來屋存兵火後民藉撫安回帶雨分畦菜尋春折嶺梅漁樵喜相識鷗鷺莫驚猜

風雪連三日溪山異昔時牕眀宜紙帳玉立見梅枝薄宦身爲累丰年瑞可期榕城春色好何以慰相思

送辛惟一舜中

夜雨涼生夕幽居獨起遲煩君移小艇別我到陽岐碧障開蓮萼靑林熟荔枝同舟陪使節須爲道相思

送董之瑞

送子京師去宣文閣下行溫然文翰質藉甚典書名苜蓿朝餐薄梅花夜夢淸授經雙白璧珍重淑諸生

得家書書懷

書喜新秋至人從故里來憂心煩老母瘡苦念嬰孩白髮都門栁淸心庾嶺梅微名萬里別時序復相催

北髙峯

重尋六橋路再上北髙峯俯見海潮立遙憐秋雨空絕壁出危構喬林殷暮鐘披圗一懷舊杖屨何時同

○七律五十二首

送金孟章

遙瞻鶴駕駐河東海嶠無由達寸忠宗社百年恢盛業君臣千載慶奇逢隴云簇仗旌旗曉山雨淸營艸木風南北共朝氛祲息問安趨覲大明宮

子行快意渉滄溟六合薫風似砥平筆下藻詞華濯錦袖中龍劍影含精十年旅食同憂患萬里供輸獨逺程賴有江山容老病一尊臨別若爲情

一尊臨別情何極三疊陽闗曲未闌海上樓船風卻暑山中書屋雨生寒紀綱劍郡存嘉績從事薇垣獲上官淸白相傳家訓在承恩歸早奉親歡

憶昔觀風歷太原馬驚傷足漫乘軒半生意气摧長轡千里塵沙逐短轅病骨至今難鵠立壯心空自易鵬騫故交萬一憐衰朽尙擬餘生報國恩

題孫彥周亷使雙溪卜隠圗

海上靑山翠欲流雙溪如帶繞中州颶風不動樓臺穩蜑霧初開島嶼浮紫帽入云秋岸幘淸源過雨晚移舟使君擬卜泉南隠載酒何時覓舊遊

題雲峯寺

雲峯迢逓隠林丘歲暮天寒憶逺遊雙沼流泉冰影動四山凝霧翠光浮昔時相國人安在﹝寺本宋相陳公所建﹞此地懷鄕客共畱老衲退居功行滿掛冠何日住滄洲

陪靳利安檢校遊了山靈巖寺畱題

亂雲深處出雙尖環列岡巒具爾瞻石髮櫛風分翠鬒巖泉透日下珠簾露寒仙肘聲容見云護禪衣法律嚴喜共淸遊歸路晚緑陰亭檻艸纎纎

江上漫興

臥病岐陽四壁空滄江煙雨浩無窮宦情豈似詩情好酒興何如睡興濃捫虱可談當世務攀龍難遂濟時功雲帆萬斛輸京國誰念蒼生涕淚中

過方山近城田疇蔚然喜而有感

西峽渡舟潮水平籃輿歸路午風淸河流合處緫入海山勢方時才近城緑野熈熈民樂土紅巾擾擾將偸生觀風問俗慚吾事深谷何時遂耦耕

景州阜城道中

緑水池塘已漚麻靑條楊栁未開花途中物態淒涼甚馬上春風浩蕩加最喜南徵多捷報尙思東歷息紛嘩十年重憶經行處夜半寒增雪滿車

寄餞林伯升郎中

拜命靑宮出太原逺臨閩海撫黎元連年貢賦疲民力萬里優蠲荷聖恩驛舍畱題詩當畵江亭懷友酒盈樽欲吟雪竹慚才短佩玉鏘鏘上掖垣

憶昔

憶昔初爲丞相掾薫風疏雨渡灤河東門日出車馬集北闕天涼冠蓋多漫忝姓名登栢府慚無篇翰著鑾坡攀龍尙想風雲會此日空山伐木歌

憶昔省臺重辟掾東華門下肅霜威方陪獬廌趨靑瑣又送夔龍上紫微脫頴已殊毛遂薦承恩空負老萊衣東門詩酒追遊處月冷遼天鶴夢飛

憶昔延春新拜命春坊正字荷恩私曉隨閣老歸端本日侍儲皇備羽儀居近蓬萊云滿坐行過太液月當池禮成郊廟叨從事獨記揮毫賜字時

憶昔元正萬象新九天雲气動龍鱗朝回佩印還烏府公退乘驄出紫宸中國山川頻問俗長沙民物倍傷神三年灑盡思親淚報主憂時志未伸

憶昔寧親到上都太平天子攺元初金絲是處喧樓閣紈綺無時照裏閭細數光陰秪嘆息旋瞻物色但躊躇眼前喜見當時舊碧葉宮槐蔭玉渠

憶昔西遊變姓名獵圍屠肆狎豪英淋漓縱酒滄溟窄慷慨狂歌華嶽傾壯士有心悲老大窮人無路共功名生涯自笑惟詩在旋種芭蕉聽雨聲

吳主一惠墨並圗書不至詩以促之

萬歲寺前松露香先生制墨已成莊元圭錫瑞餘波潤古鏡蟠龍點漆光鑄就銅章秦篆小編成隸韻說文長料應未進蓬萊用不肯分輝到艸堂

除夕述懷

朝廷故舊音書少鄕裏親朋喪亂餘糧絕屢煩僧子借園荒時倩野人鋤淸陰繞屋宜松竹遺澤傳家畏簡書守歲不嫌聽夜雨聖恩如海浹郊墟

七夕有送鴛鴦荔枝者

人間七夕是佳期喜見鴛鴦結荔枝仙子玉鑪丹顆顆郎君金帶實累累芙蓉並蔕那堪折連理交柯漫爾爲詩句也應分巧拙天孫云錦照書帷

奉和經略使李治書還朝詩韻

九重應念海天遙萬里歸心賦早朝北闕風雲看盛會南閩氛祲喜全消眀公報主終經國賤子思親忝貳譙五月滄溟帆柁穩荔風梅雨夜催潮

次韻貢尙書江南洲訪陳吳二隠君

故人已作絕交書何處江山可卜居古道憐君交誼重淸流愧我宦情疏松林艸緑聞嘶馬萍沼荷香見躍魚政欲過門無盡興負荊何必慕相如

題息齋南風堂松竹圗有歐陽虞掲諸公詩

京師閱徧名公畵此卷傳來亂後看滿紙煙雲元气濕半軒蒼翠日光寒文章閣老儀鸞鳳江海覊人佩蕙蘭空憶南風悲歲暮獨憐松檜照瑯玕

次韻答烏孫員外延平見寄

王師百萬控荊蠻頗牧蕭曹濟世艱一代中興全治亂十年薄宦半幽閒未觀海北雷陽俗且看江南雨後山羨子泠風增意气劍光時復映酡顏

存瓢詩

亂後惟存此一瓢許由世逺孰能招思親恨酌南溟水憂國愁翻北海潮松下無聲何用棄壁間有影莫相邀富沙春色濃如酒與爾尋芳過野橋

隆平縣道中

東來巨鹿猶無驛西望隆平始有山春色陰晴宜馬上土風淳厚見民間原田毎毎黃牛健野水泠泠白鷺閒遙想松廳封事少逆鱗無復列淸班

柏井早行有懷

栢井朝行過短亭日髙猶未出林坰逺山積雪連云白陰壑層冰帶石靑一寸丹心思伏闕十年甘旨負趨庭都城春暖桃花發遙憶羣仙酒未醒

故闗和田文舉憲幕畱題

庾嶺行來見故闗居庸北去復南還年光荏苒宦遊倦旅況蕭條詩句慳毎憶樓船臨海上豈期繡斧出雲間畏途何日氛埃淨歸去林泉學駐顏

甲午分臺上京和王本中都事過居庸闗韻

云邊薄霧初開障雨後淸風不起沙路入天闗還作客境非人世欲忘家涓涓石澑鳴蒼玉閃閃林霏散彩霞一望浮屠徧山谷南薫偏發傍巖花

奉寄宣政院使士亷公

灤河流水繞郊扄幾度令人憶上京詐馬曉嘶趨內苑香車晴碾過西城客來氈帳書聲靜公退松亭樂韻淸江漢秪今猶阻隔願宣徳澤被羣生

送彥斌弟還侍

我方避地貧尢甚子獨還鄕歲又闌浮世風塵妨孝節平生事業負儒冠空懷鶴禁陪移步逺愧鴒原捄急難千里畏途當自愛北堂珍重慰加餐

次韻劉庸道見寄

萬里久辭天北闗一丘今寄水南山且容茅屋林邊住莫羨樓船海上還佳客移尊丹荔熟髙僧下榻白雲閒墓廬西望松楸長腸斷樵川碧玉環

題考亭書院手檜

先生自植庭前樹今日人看手澤存元气敷榮關造化孫枝繁衍蔭丘園四時不攺風煙色千載猶承雨露恩更喜天香滿書屋逺將孔檜與同論

送劉元善之淮東運司

劉郎本自神仙骨漫向人間學簿書未必纒腰騎有鶴可能彈鋏食無魚風前玉樹人爭覩露下金盤酒不虛鹽筴豈淹經濟略一錢珍重舊聲譽

題望海亭亭在烏石山之陽平章燕公所建

瀚海蒼茫際逺空危亭極目興無窮潮平五虎風濤壯波撼三山地勢雄華構入云噓蜃气金樽邀月咽龍宮登臨又喜樓船近心逐川流日夜東

劉中書園亭

云收緑野半晴天料峭寒欺淑景妍平逺山川籠薄霧淺深楊栁帶輕煙且看金穀花妖艷寧怨蘭塘艸郁芊路入侯門春寂寂空餘廐吏拂香韀

題孫子起規川八景

西巖暝雨曉峯云野渡中流漾夕曛潭水鏡寒涵夜月屏山錦暖纈春芬繞林鶴唳松間聽夾岸鶯聲栁外聞待得雙橋雪晴日規川移棹訪孫君

題陳貫道天梯勝槪圗詩卷

錦城山水足遊遨萬里輕舟溯峽勞云淨峨眉看古雪風微灔澦聽驚濤相如文采琴臺暮諸葛功名劍閣髙不用登臨倍惆悵頌成蚤擬繼王褒

題元大亨憲副西軒

階前緑竹添新筍戶外西軒對夕陽公退有時延好客晝長無事藹淸香疏欞月白秋如洗四座風生暮更涼記得淸河同庶役丰碑千載獨傳芳

拜忠穆公墓

紫芝山勢欝嵯峨俯瞰層城近帶河一代杜鵑稱絕響千年石獸臥荒坡陰陰宰木春逾茂粲粲宸章墨未磨景節永懷惇古誼臨風酹酒獨悲歌

紀夢書事

日射椶毛眩彩霞龍岡聯轡踏晴沙笑趨宸徳書香近竚立慈仁樹影斜茶罷揮毫烏府潤講余進帙侍臣誇分眀疇昔灤京事夢覺丹山噪晚鴉

偰元魯應奉溪居臥病寄此懷之

笑捧天香出禁林歸來閩嶠歲華侵春暉報母心逾苦甘旨娛親意獨深隔岸園林江濯錦臨風闌檻竹鳴琴長卿多病無由見咫尺相思隔海岑

寄酬全以文參政

臥病經春鬢欲斑逺勞書札到空山已拚樗散成淪隠豈有籌謀濟世艱萬里雲霄黃鵠舉一溪煙雨白鷗閒眀公忠孝恢前烈拭目旌麾早渡闗

定興縣有年堂和本中參政畱題

烏府追隨記昔年賦詩聯騎出燕然掾曹愧我無三語時論知公有二天西省春風人似玉長沙秋晚樹如煙有年堂上思歸客閒卻淵眀種秫田

題興化龍紀寺儀鳳樓﹝寺近九鯉湖﹞

深林幽徑出平原野水新畬帶逺村父老焚香瞻使節禪僧開閣駐軺軒緑陰匝地琴書靜疊嶂連云艸樹繁夜夢九仙貽好語登樓髙興欲孤騫

雨牕有懷雪鶴山人

大象峯前華嶽庵雅宜樗散此投簮髙僧載酒來山北故友移家近水南塵世干戈將厭亂道林風月遂幽探何時雪鶴能相過松下鳴琴興未酣

王晦叔次韻答虎仲威見寄

春來行樂負芳艸不見良朋過逺村雲气有時生石磴風聲終日在松軒羨君壯志超前烈老我丹心憶至尊倘肯攜書作鄰並瓜山蓬戶竹爲門

次韻答朱子中太守見寄

萬壑千巖路欲迷雲中仙館晝聞雞不嫌小室名匏寄更擬危巢伴鶴棲磻石會當來幣聘柴扉難可著輪蹄自憐貧病身無補乞與殘年壽菊齊﹝朱公年近八十有壽菊堂故云﹞

水監雙淸亭與時敏聯句

毎厭風塵思海嶠不知城市有瀛洲靑山西去嵐光近紫閣前臨王气浮小艇半橫蓮渚外好風多在樹枝頭何當載酒頻相過笑倚闌干對白鷗

寄汪季佩

外兄作尉金溪上賤子迎親南浦邊彩棒政閒惟祿養敝裘時攺復誰憐巢居雲气燻圗畵部曲春風樂管弦喜仗周郎問消息書來珍重恵華箋

寄黃存齋

南田隠君七十餘眼眀猶堪細字書挑燈讀易山月落把酒賦詩秋雨疏可憐邊境尙帶甲何日故園能荷鋤因風折梅問安否惠我佳報今何如

寄鄧子方

云鶴去山人不逺近聞復在西來山瑤琴夜弄江月白彩筆醉灑湘云斑四海交遊成阻隔平生嗜好只淸閒何時過我論心曲林下柴扉晝不闗

○五排二首

爲居中禦史題﹝並序﹞

僕與居中禦史公坐竟日春气淸淑憲治肅然牒訴不至使人心曠神怡誠可爲一道得人喜因觀如松堂記猶在松廳況四海一家豈分中外聲教所曁無逺不孚遂成二十四韻少攄鄙懷且以自勵

諫垣崇柏府察院表松廳執法昭乾象郎官應列星九重資耳目四海捷風霆淸濁由涇渭聰眀在視聽按巡遵舊典咨訪靡常經出使臨分署如松揭廣庭應儲梁棟具儼對雪霜形挺特標孤峙芳華徳比馨雲煙春靄靄風雨晝冥冥貞白梅同潔敷榮竹並靑歲寒知節操品彚仰儀刑大廈須扶植顚崖賴底寧何慚蜀廟栢曽閱舜階蓂縹緲聞天籟蜿蜒隠地靈气盤龍起蟄風度鶴梳翎蘚暈衣新繡膏眀刄發硎居然立霄漢颯爾擊滄溟杜甫遺詩本畢宏開畵屏才疏叨茂選親老覬修齡濟濟山東士蕭蕭歷下亭觀風惟黽勉顧影獨伶俜興已辜泉石行當戒井陘歌謡采田野聲迹達朝廷漫續斯堂記期看不朽銘

題寒碧軒

不負滄洲約停橈訪玉溪水從階下響人到竹間迷牖戶寒光動簾櫳碧浪低緑陰侵坐冷香霧拂云齊俗士何由造幽禽自在啼墻東盤石徑籬外築沙堤涼月連宵好秋聲入暮淒會看龍起蟄還許鳳來棲書帙從児讀壺觴待客攜他時重相見當作浣花題

○五絕九首

山居雜興五首

雨餘見梨山雙峯更疊出白雲繞山飛半空靑突兀

桃枝靑入檐竹影翠當戶送客過溪橋歸來對風雨

墻頭桒椹落樹上春鳩鳴獨立衡門晚滿川雲气生

讀易北窻前不知日已暝新月懸林端松風灑蘿徑

讀書豈在多適用一編足君聽芻蕘言可備太史錄

題柯敬仲竹木

丹丘神已化竹樹動寒颸自笑乘槎客相看鬢欲絲

七夕答王詵

紈扇香雲薄絺衣玉露涼相思共今夕星彩動秋光

題淘金驛

至寶埋沙泥良工日淘洗大道在目前求之亦如此

春山瀑布

一夜春雨過千崖飛瀑多靑樓散珠箔碧障列銀河

○七絕四十九首

題歐陽承旨所書扇面

玉堂學士筆如椽紈扇新題到海邊記得鳳池春宴罷紫毫香露灑銀箋

題扇寄友人

欲買扁舟訪武夷棹歌聲斷白雲飛幔亭秋早多眀月載酒吹簫入翠微

舟中作

平沙煙艸牛羊集逺岸風林鳥鵲分共喜扁舟向南國岸帆衝破渡江云

有懷知已

秋艸連天山色靑穹廬咫尺隔蓬瀛應隨鳳駕遊仙闕月下時聞玉佩聲

題水竹居

蒼茫海色棲寒碧知是仙人水竹居涼雨灑牕秋滿坐淸風繞屋水循除

自髙唐州至齊河夜題紀懷

東行初喜見靑山山色偏宜馬上看明日濟南公事簡玉泉飛雪潄淸寒

驛程迢遰到齊河農務森森生意多聖主毎憂民力困官輸猶自急徵科

勤政堂中夜話遲淸風生坐覺霜飛山東羣盜今安有使者何煩著繡衣

戲簡翠林長老求茶

象峯深處得先春簇簇金芽入焙新剩與老禪醒醉夢也應分惠到山人

建南九曲棹歌﹝十首並敍﹞

余卜居建南梨山之陽川原夷曠如在故鄕心寔恱而安之始至龍池山下僦田廬以居亡何復遷遊川詹氏別墅秋日與客臨眺窮山水之勝𨿽兵燹之餘而人煙夾岸參差相望淸流九曲縈帶前後村墟隠顯如郛郭白鷺集於猶慕紫芝產於慶源气和土腴嘉祥斯應相與濯淸泉憇芳樹分鷗鳥之晴沙讓漁樵之行路因放武夷沿流而詠步月而歸富貴浮雲何有於我思昔忠穆鄭公節義表表至今裏名將相人懷猶慕豈偶然哉予也淹於此何敢追蹤先達姑以識其景仰之意云爾

一曲仙溪匯眾流石梁鑿斷始通舟風生倚竹秋聲早露滴金盤紫气浮

二曲人家是後塘廽巒疊嶂互蒼茫小橋南望秦溪路先到宜君五馬坊

三曲迢迢山下村平林修竹暎丘園龍池不竭春如海忠穆餘波及子孫

四曲橫山接鄭墩平川曠野見前村漁歌晚渡黃龍圳樵唱時聞大有源

五曲縈紆淸淺流仙源流水不容舟人家門巷成墟市陽澤桑麻蔭墓丘

六曲中流注碧潭集賢斜對寶華巖秋風詩客歌芝隴落日歸僧入翠嵐

七曲淸陂障斷流農家籬落半沙洲數聲長樂疏鐘晚棲鳳橋邊景最幽

八曲雲山好卜鄰楮衾萑席不憂貧水邊照日鋪晴雪竹外含風織翠茵

古道通津近萬安石湖云遶福臺山遊川何處堪招隠春在滄浪九曲間

棹歌聲逺幔亭空千載滄州興味同今日紫陽山下客他年人喚采芝翁

入京

端本堂開正萬方儒臣日日近儲皇講眀治道稱堯舜歷覽人文備憲章

灑天馬乳秋先到卓地鸞旗駕欲回漫擬頌詩隨警蹕愧無才力佐霜臺

上京行幸詞

羣山如畵列層城佳气灤陽此上京四野穹廬環魏闕三宮仗馬擁霓旌

眀徳城南萬騎過禦天門下百官多簫韶九奏風雲會嵩嶽三呼景象和

宮艸蔥茸拂檻靑苑中麀鹿自和鳴云邊仙子鏘環佩日暮君王幸穆淸

宮樹行行宻覆墻雨餘沙淨碧雲涼錦衣花帽金鞍馬彩仗紅旗夾道光

紅雲靄靄護棕毛紫鳳翩翩下彩絳武士承宣呈角觸近臣侍宴賜珠袍

近西穹帳是靑宮瑞靄祥雲曉日紅寶扇初開顏似玉金輿方駕气如龍

送別燕叔義之廣東

過了梅闗到五羊滿懷秋思灑飛霜羅浮山下梅華月千里相思夢亦香

山行五首

兩山之間六七里一嶺上頭千百盤木杪見天披宿霧云根坐石潄風湍

深林無路饑猿嘯孤嶂鑱空山鬼愁自信凡軀換仙骨振衣飛步過山頭

千林竹死皆成紙萬隴叢生總是茶空谷云深疑路斷緑陰流水有人家

深谷人家盡力耕老翁稚子笑相迎但愁官府徵租賦不識風塵有甲兵

閉門髙臥夜窓空山酒微酣睡興濃月照紙衾渾是雪道人身在白雲中

淸溪道中

平岡百里靑艸齊艸間鷓鴣朝暮啼陰雲淡日好天气風捲野花隨馬蹄

次韻題王仲肅書方畵壁

野石層層立翠螺幽篁蒼樹晚煙多夢回渾作江南看滿壁秋聲落磵阿

石門對酒

故人送我靑田酒載到石門山下開坐對銀河酌瓊液千年玄鶴亦飛來

蜀山雨霽圗

閩南隨處好山川疊嶂平林俯釣船爭似春風登蜀道半空樓閣五云邊

歌風臺

硉矹髙臺沛水涯英雄千載故鄕思雲飛風起歌聲斷落日蕭蕭艸樹悲

題梅寄王維善經歷

春雪飄香度桂林海邦萬里見天心使君欲試調羮手坐待花殘看緑陰

題梅花寄仲良禦史

山中拾得瓊瑤樹寄與霞州禦史家自是南閩春信早東風開到北枝花

與宋景璋劉彥賓登崧臺尋樂亭詩

斷虹閣雨橫東嶂斜日棲雲隠暮林尊酒一時江海客布衣千載聖賢心

題墨梅寄理惟賢大使

皇華使者嶺南回閱徧天涯幾樹梅詩卷滿牀香不斷爲君臨得一枝來

題畵梅

上苑孤芳過眼稀心如鐡石苦相思三山海畔黃昏月雪點寒梢蝶未知

感懷

淸眀不雨只狂風竟日塵沙起半空四海疲民皆白骨人間無淚灑春紅

男児蓋棺事則已壯士拔劍歌莫哀功名富貴我何有松菊田園歸去來

次韻周叔維竹枝歌

東淮時味頗淸嘉蓮實累累小勝瓜雪藕松甜絲萬縷令人喫著便思家

月河守閘問船開閘上新痕長緑苔怪底篙人相喚急西江又有使臣來

登能仁寺塔

獨上浮屠第七層乾坤萬象見觚稜東山吹老廬山雪卻捲江聲入建瓴

長廬臥病簡樞宻院掾陳子恭

海口云航浪接天故人瓜戍動經年獨憐南國思親客夢遶梅花庾嶺邊

樗庵類槀卷二

