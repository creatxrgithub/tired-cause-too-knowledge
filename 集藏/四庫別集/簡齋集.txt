

欽定四庫全書

集部四

簡齋集

別集類三【宋】

提要

臣等謹案簡齋集十六卷宋陳與義撰與義字去非洛陽人簡齋其號也登政和三年上捨甲科紹興中官至參知政事事迹具宋史本傳是集第一卷

爲賦及雜文九篇第十六卷

爲詩餘十八首中十四卷皆古今體詩方回灜奎律髓稱簡齋集中無全首雪詩惟以金潭道中一首有後嶺雪槎枒句編入雪類今考集中古體絕句並有雪詩與回所言不合蓋回所選錄惟五七言近體故但就近體言之非後人有所竄入也與義之生視元祐諸人稍晚故呂本中江西宗派圖中不列其名然靖康以後北宋詩人凋零殆盡惟與義文章宿老巋然獨存其詩𨿽源出豫章而天分絕髙工於變化風格遒上思力沈摯能卓然自辟蹊徑瀛奎律髓以杜甫爲一袓以黃庭堅陳師道及與義爲三宗是固一家門戶之論然就江西派中言之則庭堅之下師道之上實髙置一席無愧也初與義嘗作墨梅詩見知於徽宗其後又以客子光陰詩卷裏杏花消息雨聲中句爲髙宗所賞遂馴至執政在南渡詩人之中最爲顯達然皆非其傑搆至於湖南流落之餘汴京板蕩以後感時撫事慷慨激越寄迹遙深乃往往突過古人故劉克莊後邨詩話謂其造次不忘憂愛以簡嚴掃繁縟以雄渾代尖巧第其品格當在諸家之上其表侄張嵲爲作墓志云公詩體物寓興淸邃超特紆余閎肆髙舉橫厲亦可謂善於形容至以陶謝韋栁擬之則殊爲不類不及克莊所論爲得其眞矣乾隆四十三年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

簡齋集原引

詩至老杜極矣東坡蘇公山谷黃公奮乎數世之下復岀力振之而詩之正統不墜然東坡賦才也大故解縱繩墨之外而用之不窮山谷措意也深故游泳玩味之餘而索之益遠大抵同出老杜而自成一家如李廣程不識之治軍龍伯髙杜季良之行已不可一槪語也近世詩家知尊杜矣至學蘇者乃指黃爲彊而附黃者亦謂蘇爲肆要必識蘇黃之所不爲然後可以涉老杜之涯涘此簡齋陳公之說云爾予遊吳興得之乃知公所學如此故能獨步一代頃邑士有欲刻公詩者因出前聞爲冠集首庶學者知公淵源所自且以折近世黨同伐異之說云公名與義字去非初賦墨梅受知徽考入中祕書遂掌帝制後參紹興大政簡齋其自謂也黓惇牂中秋晦齋書

簡齋集原序

詩無論拙惡忌矜持瞻彼日月不在情景入彼黍離離不分奇聞異事流蕩自然要於暢極而止彼訏謨定命遠猶辰告𨿽爲徳人深致若論其感發濃至故不如昔我往矣楊栁依依之句比之柔腸易斷復何以學問著力爲哉詩至晚唐已厭至近年江湖又厭謂云和易如流殆於不可莊語而學問爲無用也荊公妥帖排奡時出經史然體格如一及黃太史岸然特出新意眞欲盛用萬卷與李杜爭能於一辭一字之頃其極至寡情少恩如法家者流余嘗謂晉人語言使一用爲詩皆當掩出古今無他眞故也世間用事之妙韓淮陰所謂是在兵法諸君未知者豈可以馬尾而數虫魚而注哉後山自謂黃出理實勝黃其陳言妙語乃可稱破萬卷者然外枯槁又如息夫人絕世一笑自難惟陳簡齋以後山體用後山望之蒼然而光景明麗肌骨勻稱古稱陶公用兵得法外意以簡齋視陳黃節制亮無不及則後山視簡齋刻削尙似矜持未盡去也吾執鞭古人豈敢云獨爲簡齋放言或問宋詩簡齋至矣畢竟比坡公何如曰詩道如花論髙品則色不如香論逼眞則香不如色廬陵須溪劉辰翁序

欽定四庫全書

簡齋集卷一

宋陳與義撰

賦

覺心畫山水賦

天寧堂中黃面老禪四海無人碧眼視天有一居士山澤之仙結三生之習气口不停乎說山聊寄答於一笑夜乃夢乎其間重巖復嶺虧蔽吐吞紛應接其未了萬云忽兮歸屯亂晦明於俄頃存十二之峯巒有木偃蹇樵斤所難飽千霜與百霆根不動而意安澹山椒之落日送萬古以無言彼棲鳥其何知方相急而破煙須臾變滅所見惟壁有木上座夢中侍側問上座以何見口不能於嘖嘖豈彼口之眞無悟前境之非實管城子在旁代對以臆忽風雨之驟過恍向來之所歷此其畫耶則艸木禽鳥皆似相識抑猶夢耶則已見囿於筆墨之迹矣居士再至問以此故復寄答於一笑持畫疾去

玉延賦

吾聞陽公之田不墾不耕爰播盈斗可獲連城資陰陽之淑气孕天地之至精蜿蜒赤埴之腴煌扈白虹之英驚山木之潤發冒朝采之餘榮逮百嘉之澤盡候此玉之丰成王公大人方以不貪爲寶辭秦玉而陋楚珩𨿽三獻其奚售乃舉贄於老生老生囊中之法未試腹內之雷久鳴搴石鼎而自濯搘豕腹之彭亨春江浩其波濤遠壑颯以松聲俄白雲之漲谷亂雙眼於晦明擅人間之三絕色味勝而香淸捧杯盂而笑領映牖戶之新晴斥去嬾殘之芋盡棄接輿之菁收奇勲於景刻刻未落而體輕淩厲八仙掃除三彭見蓬萊之夷路接閶闔於初程彼徇華之大夫含三生之宿酲污之以蜂蜜辱之以羊羮合嘗逸少之炙同傳孝儀之鯖嘆超然之至味乃陸沈於聾盲豈皆能於我遇亦或薌而或烹起援筆而三叫驅蛇蚓以縱橫吾何與大夫之迷疾蓋以慰此玉之不平也

放魚賦

仲冬良日二客過予請觀魚於竇氏之陂攝衣而興從客往嬉日澹寒郊木影陸離顧道旁之洫異於他日浩如潮之方滋客曰是殆水師不仁將平地以盡魚空其池而寓之斯也至則水不膚寸矣而百萬之鱗瀺灂聲沸金橫玉偃失據狼狽赤手下捕易若拾塊翻倒窟穴不遺細碎問其所以得取則輸金錢以買諸竇氏噫嘻是魚之愛其生與我無異也柰何使充牣之性命帶險喁而就臠割才以易一朝之費彼任公子𨿽永負於一魚而淛河以東蒼梧以北皆歌舞其賜則乘除而逆計之其得失有以相濟也聊解我衣救爾戢戢爰得數斗護以微濕豈不指動易生相急將逸爾於隋溝資淮海以供給已趣湯而幸見赦同伏鑕而偶不及其亦知遇我之不可常而教魴鱮以愼岀入也僮奴笑曰美則美矣抑此賜不終夫巢梁之禽智困深叢艸秀巖下岀山不丰是魚安樂於止水之淵久矣而一旦投之衝沙走石之流亦鱗敗鰭折未十里而取窮耳不虞生異使我辭索遂用其言脫魚再厄步驛門而左轉得然之平澤其深黛黑其淺鑑白窮源委而四顧知吾輩之責塞罄一防而莫畱亂藻荇之寒碧乍圉圉以洋洋忽四散而莫迹異幹魚之還鄕類羣鱷之徙宅念宇宙之偉事或偶成於戲豈特爲今日之一快吾將候風雷於他夕也眾客欣然三繞而退歸泚我筆以記斯防庻幾竇氏子聞之爲來歲之戒

銘

研銘

無住庵老居士紫玉池娛晚歲不岀庵書誦偈誰使之踐朝市入承明司帝制如眢井久不治百尺泉來莫冀古之人輕百計惟岀處不敢易嗟已晚覺非是勒斯銘戒後世

書堂石室銘

巍巍仁祖軼堯邁禹揆厥所因中外有人有懷周公聰明正直推原厥本功在石室仁祖在天公在列星石室在玆公實臨之咨爾山鬼護而勿失咨爾裔孫肅玆艸木後有興者無媿玆石

贊

以玉剛卯爲向伯恭生朝贊

仲冬吉日風穆气休我出剛卯以壽元侯祝融之玉色比離方元侯佩之如玉之剛攘除厲凶以迎明王南門不鍵有室則彊三肅元侯旣贈旣禱曷其報我當以剛卯

甘泉吾使君畫史作簡齋居士像居士見之大笑如洞山過水覩影時也戲書三十二字

兩眉軒昻厥像如寄而服如此又似離世鑑中壁上處處皆是簡齋𨿽傳文殊無二

記

頤軒記

余客汝州識治獄掾陳徳潤與之語肺肝無溪壑也奔走百僚之底未嘗一日有怠容後官太學而其弟道醇肄業焉宦學萬里貧不振天子幸學官之澹然不色喜余以是媿其兄弟道醇間語曰我又有隠居不仕之兄廬西山之下其燕居所牓之曰頤軒前崖岫之崷崒後礀壑之琮琤煙雲艸木晦明寒暑出天地之奇變以娛軒中之人世之得喪利害無所經其懷我與汝州椽心不能忘也余面贊之曰鐘皓有兄不仕皓亦逡巡難進居官有聞何防棲遁求志而其子弟遺進退之節後世莫訾焉而今而後知二子之師友不在他在頤軒爾於其歸也申以告之曰大丈夫用世非難也無媿子頤軒之兄爲難也其亦告子頤軒之兄不仕非難也行義風烈有聞於鄕裏無媿乎前之山後之澗爲難也古之君子居也其仕也其道一也而已二子方將爲軒冕所縻異日風績振耀而用舎行藏可觀可紀則頤軒之進徳亦可占矣道醇曰是蓋頤軒之記盍書之乃錄大略使歸書之其壁且以告徳潤云洛陽陳去非記

防

防郭節度父墓志銘

自古將帥之世其功名福祚鮮有克全至漢辛武賢父子始傳世爲名將史氏賢之又發於序傳榮華至今本朝郭氏乃有累世之羙勲業書於竹帛閥閱耀於一時至殿帥益顯遂以宿將用也不見其形願察其影其受祉若此則其所行可知矣夫當頌以規者同郡之至情也天下方有難非血誠壯烈不足以解國家憂殿帥勉之亦以告意气之同者

簡齋集卷一

欽定四庫全書

簡齋集卷二

宋陳與義撰

五言古詩

次韻謝文驥主簿見寄兼示劉宣敎

斷蓬隨天風飄蕩去何許寒艸不自振生死倚墻堵兩塗俱寂寞眾手劇雲雨坐令習主簿下與雞鶩伍遙知竹林交未肯一時數翩翩三語椽智與慢相補髯劉吾所畏道屈空去魯子才亦落落傾蓋極許予四防照河濱一笑寛逆旅堂堂吾景方【張儀掾字】去作泉下土未知我露電能復幾寒暑思蒓久未決食薺轉苦我不逮諸子要先諸子去不種楊惲田但灌呂安圃未知誰善釀可作孔文舉十年亦晚矣請便事斯語【來詩有十年之約】

題劉路宣義風月堂

長風將佳月萬里到此堂天遊本無待邂逅今夕涼北牕舊竹短南牕新竹長此君本無心風月不相忘道人方燕坐萬物凝淸光不獨挹霜雪似聞笙鶴翔乃知一念靜可洗千劫忙明當攜麯生往問安心方

次韻張矩臣廸功見示建除體

建徳我故國歸哉遄我驅除道得歡伯荊棘無復余滿懷秋月色未覺饑腸虛平林過西風爲我起笙竽定知張公子能共寂寞娛執此以贈君意重貂防防破帽與靑鞋耐久心亦舒危處要進步安處勿停車成虧在道徳不在功利區收視以爲期問君此何如開尊且復飲辭費道已迂閉口味更長香斷牕櫺疎

八韻歌二首

金張與許史不知寒士名石交少瑕疵但有一麯生絲色隨染異擇交士所貴竹林固皆賢山王以官累匏酌可延客藜藿無是非土思非不深無屋未能歸革華𨿽可侯不敢踐危地木奴曾足飽寛作十年計

金章笑鶉衣玉堂陋茅茨石火不須臾白駒隙中馳絲鬢那可避會當來如期竹固不如肉飛觴莫辭速匏竹且勿喧聴我歌此曲土花玩四時未覺有榮辱革木要一聲好異乖人情木公不可待且復舉吾觥

次韻張元方春雪

雪黃天爲低牕白雪初作幽人睡方覺簾外舞萬鶴斜斜旣可人整整亦不惡不知來何暮遂失梅花約東風桃杏暖不受珠璣絡聊回萬斛潤防防付藜藿幽人無酒飲一笑供酬酢嵗晚防復來相期在丘壑

捨弟逾日不和雪勢更宻因再賦

密雪來催詩似怪子不作蔽天白漫漫誰辧鷺與鶴坐令天回笑未受風作惡急飛旣繁麗緩舞尢綽約稍積艸木上斷縞莽聨絡終然要白日印彼葵與藿滿眼丰嵗意空詩信難酢愼勿辭典衣已不慮塡壑

雜書示陳國佐胡元茂四首

一官專爲口俯仰汗我顏顧將千日饑換此三嵗閒冥冥云表雁時節自往還不憂稻粱絕憂在羅网間絕勝杜拾遺一飽常間關晚知儒冠誤猶戀終南山

杜門十日疾因徳觀妄身勿云千金軀今視如埃塵平生老赤腳每見生怒嗔揮汗煮我藥見此媿其勤巨源邦之棟急士如拾珍定知栁下鍜逺勝崔史陳絕交𨿽已隘益見叔夜眞士要輕衣食求仁今得仁釋之與王生盛羙俱絕倫吾評竹林詠未可少若人

吾昔同年友壯志各南溟十年風雨過見此落落星秀者吾元茂眾器見鼎鉶許身稷契間不但醉六經時逢下車揖慰我兩眼靑勿憂事不理伯始在朝廷

書懷示友十首

俗子令我病紛然來座隅賢士費懷思不受折簡呼城東陳孟公久闊今何如明月照天下此夕與君俱不難十里勤畏借東家驢似聞有老眼能作薦鶚書功名勿念我此心已掃除【陳孟公謂國佐】

張子霜後鷹毛骨非凡曹不肯兄事錢但欲僕命騷胡爲隨我輩錄錄著靑袍相逢車馬邊技癢不得搔平生詩作祟腸肚困藿食使我忘殷憂亦自得詩力絕知是余蔽且復永今日不如付杯酒一笑萬事畢毛穎僅升堂麯生眞入室

我夢鐘鼎食或作山林遊當此適意時略與人間侔覺來迹便掃我已不悲憂人間安可比夢中無悔尢我防三十六第一當歸田柴門種雜樹婆娑樂餘年是中三益友不減二仲賢柏樹解說法桑葉能通禪有錢可使鬼無錢鬼揶揄百年堂前燕萬事屋上烏防官不救饑出處違壯圖相牛豈無經種樹亦有書如何求二頃歸臥淵明廬曝背對靑山鳥鳴人意舒試數門前客終嵗幾覆車

仲舒老一經防世非所長瓦鼎薦蔬食但取充饑腸偉哉賈生書開闔有耿光旣珍亦可飽舉俗不見嘗揚雄平生學肝腎困雕鐫晚於有得始悔賦甘泉使雄早大悟亦何事於賴有一言善酒箴眞可傳蕭蕭十月菊耿耿照白艸開牕逢一笑未覺徐娘老風霜要飽經獨立晚更好韓公眞躁人顧用擾懷抱靑靑堂西竹嵗寒不緇燐蓬蒿眾小中拭眼見長身澹然冬日影此處極可人子猷幸見過一洗聲色塵

風雨

風雨破秋夕梧葉牕前驚不愁黃落近滿意作秋聲客子無定力夢中波撼城覺來俱不見微月照殘更

曼陀羅花

我圃殊不俗翠蕤敷玉房秋風不敢吹謂是天上香煙迷金錢夢露醉木蕖妝同時不同調曉月照低昻

與周紹祖分茶

竹影滿幽牕欲出腰髀嬾何以同嵗暮共此晴雲椀摩挲蟄雷腹自笑計常短異時分白雲小杓勿辭滿

汝州吳學士觀我齋分韻得眞字

狂夫防軒冕自許稷契身靜者樂山林謂是羲皇人不如兩忘快內保一色醇偉哉道山傑滯此汝水濱大來防闊步小憇得幽欣一齋有琴酒萬事無緇燐不作子公書肯受元規塵人言君侯癡我知丈人眞月明泉聲細雨過竹色新是間有眞我宴坐方申申

陪諸公登南樓啜新茗家弟出建除體詩諸公旣和予因次韻

建康九醖羙侑以八味珍除瘴去熱惱與茶不相親滿月墮九天紫靣光璘璘平生酪奴謗脈脈气未申定論得公詩雅好知凝神執持甘露椀未覺有等倫破睡及四座媿我非嘉賓危樓與世隔萬事不及唇成公方防嘯賞此玉花勻收杯未要忙再試晴天雲開口得一笑玆遊念當頻閉眼歸黙存助發梨棗春

諸公和淵明止酒詩因同賦

愛河漂一世旣溺不能止不如淡生活吟詩北牕裏肺肝亦何罪困此毛錐子不如友麯生是子差可喜三杯取徑醉萬緒防莫起柰何劉伶婦苦語見料理不如一覺睡浩然忘彼已三十六策中此策信髙矣政使江變酒誓不涉其涘尙須學王通藝黍供祭祀

周叔易於觀我齋分韻得自字

小艸浪出山大隱乃居市功名一畫餅甚矣癡兒計傾身犯火宅顧自以爲戲汗顏逢冰子更復問奚自三肅齋中人本是靑雲器𨿽然山止山政爾吏非吏蕭蕭牕前竹見引著勝地世間劇寒暑了不受榮悴門前剝啄客欲問觀我意但持邯鄲枕贈客一覺睡

觀我齋再分得下字

一慵防兩腳閉戶了晨夜夢攀城西樹起造君子捨紫髯出堂堂見客披衣謝平生功名手嗜靜如食蔗小齋劇冰壺中明無外罅要知日用事趺坐看鳥下主人心了了竹石亦閒暇兒童慣看客我車當日駕平分齋中閒風月不待借要須酒屢費不用牛心炙

寄題商洛宰令狐勵迎翠樓

西來金衣鶴書落汝水湄雲霞映道路中有迎翠詩遙知五斗粟未辦買山資政要百尺樓了此浮天眉森然詩中畫想見憑闌時朝曦與暮靄百變皆令姿君方領此意簿書何急爲眾手劇雲雨惟山不瑕疵當年四老翁視世輕於芝坐令山偃蹇不受人招麾誰歟樓中客俯仰與山期顧要君折腰督郵眞小兒因之感我意故巖歸已遲便攜靈運屐不待徳璋移

次韻謝天寕老見貽

庭柏不受寒依然照人綠霧收晨光發可玩不可掬道人方出定不復辧羊鹿微云度遙天一笑立於獨嗟予晚聞道學看傳燈錄三生蠧書魚萬卷今可束轂𨿽已破碎猶欲大其輻是身堪底用況乃五斗粟自從識師靣日月幾轉轂受師鑪中煙無處著榮辱周妻與何肉恨我未免俗從今謝百事請作頭縮卻笑長沙傅區區問淹速聊將非舌言往和無譜曲

畱別心老

老心霜下松名與隆公齊人物北斗南佛事東院西平生四海腳不踏四海泥晚說汝州禪飽噉天寜齏夢中與我遇相扶兩枯藜毎見眼自明不復煩金箆卻從夢中別未免意慘淒他時訪生死林深路應迷

九日賞菊

黃花不負秋與秋作光輝夜霜猶作惡朝日爲解圍今晨豈重九節意入幽菲孤芳擅天地眾卉亦已微殷勤黃金靨照耀白版扉沽酒欲壽花孔兄與我違淸坐絕省事未覺此計非夕英豈不腴騷人自難肥

遊葆眞池上

墻厚不盈咫人間隔蓬萊髙栁喚客遊我輩禦風來坐久日落盡淡淡池光開白雲行水中一笑三徘徊鴨兒輕嵗月不受急景催試作弄蒿驚徐去首不廻無心與境接偶遇信悠哉再來知何似有句端難裁

端門聽赦詠雪

云葉垂雞竿雪花鸞旗一天丰年意飄入萬壽巵茫茫玉妃班影亂千官儀也知樓頭喜舞態方自持教坊可憐女面赤婆娑時天公一笑罷未覺風來遲小儒驚偉觀倒笏不敢吹歸家得細說平分遺妻兒茅檐玉三尺坐玩可樂饑生活太冷淡侑以一篇詩

遊玉仙觀以春風吹到人爲韻得吹字

淸遊天不借破帽沙疾吹下馬榱桷鳴未恨十里陂風余檐鐸語坐定鑪煙遲新春碧瓦麗古意喬木奇黃冠見客喜此士定不羈但媿城中塵浼子靑松枝人間爭奪醜我亦寄枯棊輸贏共一笑馬影催歸時

路歸馬上再賦

偶然思玉仙便到玉仙遊興盡未及郭玉仙失回頭成毀俱一念今昔浪百憂未知橫笛子亦解此意不春風所經過水色如潑油垂鞭看落日世事劇悠悠

簡齋集卷二

欽定四庫全書

簡齋集卷三

宋陳與義撰

五言古詩

夏日集葆眞池上以緑陰生晝靜賦詩得靜字

淸池不受暑幽討起子病長安車轍邊有此荷萬柄是身惟可嬾共寄無盡興魚游水底涼鳥語林間靜談餘日亭午樹影一時正淸風不負客意重百金贈聊將兩鬢蓬起照千丈鏡微波喜搖人小立待其定梁玉今何許栁色幾衰盛人生行樂耳詩律已其賸邂逅一樽酒他年五君詠重期踏月來夜半嘯煙艇

遊慧林寺以三峽炎蒸定有無爲韻得定字是日欲逃暑閣下而守閣童子持不可

我如東郊馬欹側甘瘦病今晨舉足輕起行得幽勝撫牕喚嬾融槁靣初出定眼眀無常物坐久鑪煙正門前幾烏帽往來送朝暝豈知帽影邊有地白日靜寶閣陰肅肅童子色不令年來惜違人一笑取歸逕願言捐何肉終歳奉淸淨檐鐸豈印吾出門有餘聼

登天淸寺塔

爲眼不計腳攀梯受微辛半天拍闌干驚倒地上人風從萬里來老夫方岸巾荒荒春浮木浩浩空納塵夕陽差萬瓦赤鯉欲動鱗須臾暮煙合靑魴映奫淪萬化本日馳髙處覺眼新借問龕中仙坐穩今幾晨俗子書滿壁澹然不生嗔惟有太行山修供獨殷勤

浴室觀雨以催詩走羣龍爲韻得走字

微云生屋脊欹枕看培塿崔嵬亂一瞬泰華入搔首須臾萬銀竹壯觀驚戶牖摧擊竟自碎映空白煙走余飄送未了日色在井口去冬三寸雪寒日澹相守商量細細融未覺經旬久誰能料天公辦此脫穎手一涼滿天地平分到庭栁葉端嘯余風送我一杯酒畫屏題細字盡記同來友俗眼之所遺此事當不朽

夏至日與太學同捨防葆眞二首

微官有閥閱三賦池上詩林密知夏深仰看天離離官忙負遠興觴至及良時荷气夜來雨百鳥淸晝遲微風不動蘋坐看水色移門前爭奪場取歡不償悲欲歸未得去日暮多黃鸝

明波影千栁紺屋朝萬荷物新感節移意庭覺景多遊魚聚亭影鏡面散微渦江湖豈在逺所欠雨一蓑忽看帶箭禽三嘆無柰何

夏日

赤日可中庭樹影劍不開燭龍未肯忙一步九徘徊夢中驚耳鳴忽覺聞逺雷屋上奇峯起欹枕看云來變化信難料轉頭失崔嵬𨿽然不成雨風起亦快哉槐葉萬背白少振十日埃白團豈辦此擲去羞薄才蜻蜓泊墻陰近人故多猜墻西豈更熱已去復飛回

試院春晴

今日天气佳忽思賦新詩春光挾晴色並上桃花枝白雲浩浩去天色靑陸離餘霏遇晚日彩翠紛新奇天公出變化驚倒癡絕兒逶迆或耐久美好固暫時平生一枝笻穩處念力衰淡然意巳足卻赴靑燈期

寄題兗州孫大夫絕塵亭二首

不讀遠遊賦放懷玆地宜雲山繞牕戶萬態爭紛披世故日巳遠風水方逶迆倚杖夜來雨東山煙散遲人間許長史不與此心期

境空納浩蕩日暮生泬寥竹聲池邊起欲斷還蕭蕭文人方微吟萬象各動搖林間光景異月出東山椒門前誰剝啄已逝不須邀

休日早起

朧朧牕影來稍稍禽聲集開門知有雨老樹半身濕劇讀了無味遠遊非所急蒲團著身寛安取萬戶邑開鏡白雲度捲簾秋光入飽受今日閒明朝復羈縶

夏夜

幽牕報夕霽微月在屋橑手中白羽房共此夜寥寥六月天正碧三更樹微搖緬懷山中景玆夕感路遙長嘯送行雲可望不可招夜闌林光發白露濡靑條

與伯順飯於文緯大光出宋漢傑畫秋山

焚香消午睡開畫逢秋山皇都馬聲中有此四士閒離離南國樹閃閃湘水灣悠悠孤鳥去淡淡晨暉還屐上十年蠟未散腰腳頑不如一詣君坐此巖石間遠峯如修眉近峯如墮鬟書生飽作祟眼亂紛斕斑一笑遺世人聊破千載顏詩成卽畫記可益不可刪

冬至二首

少年多意气老去一分無閉戶了冬至日長添數珠北風不待節鴻雁天南驅烏帽獨何幸七日守屋廬石鑪深炷火撩亂一榻書只可自怡悅不堪寄張扶

人生本是客杜叟顧未知今年我聞道悲樂兩脫遺日色如昨日未覺墉陰遲不須行年記異代尋吾詩東家窈窕娘融蠟幻梅枝但恐負時節那知有愁時

將赴陳畱寄心老

今日忽不樂圖書從紏紛不見汝州師但見西來雲長安豈無樹憶師堂前栁世路九折多遊子百事丑三年成一夢夢破說夢中來時西門雨去日東門風書到及師閒爲我防枯筆畫作謫官圖羸驂帶寒日他日取歸路千里作一程飽喫殘年飯就師聽竹聲

赴陳畱

艸艸一夢闌行止本難期歲晚陳畱路老馬三振鬐自看鞭袖影曠野日落遲栁林行不盡想見行春時防防羊散村陣陣鴻投陂城中那有此觴處皆新詩舉手謝路人醉語勿瑕疵我行有官事去作三年癡遙聞辟穀仙閱世河水湄時從玩木影政爾不憂饑

種竹

種竹不必髙搖綠當我楹向來三家墅無此笙簫聲皇天有老眼爲閟十日晴護我蕭蕭碧偉事鄰翁驚同休偶落此相向意甚平何須俟迷日可笑世俗情明年萬夭矯穿地聴雷鳴但恨種竹人南山合歸耕他時夢中路畱眼記所更蒼云屯千里不見陳畱城

再遊八關

古鎭易爲客了身一籃輿貪遊八關寺忘卻子公書靑靑天气肅淡淡春意初東風經古池滿面生紆余卯申防壯士人世信少娛時來照玆水檢防鬢與須日暮登古原微白見遠墟念我遂初賦徘徊月生裾悠悠不同抱悄悄就歸途

食笱

竹君家多才楚楚皆席珍成行著錦袍玉色映市人惠然集吾宇老眼檐光新麯生亦稅駕共慰藜藿貧不待月與影三人宛相親可憐管城子頭禿事苦辛按譜𨿽同宗聞道隔幾塵詩成聊便冩一笑驚比鄰

初夏遊八關寺

閉門睡過春出門綠滿城八關池上栁絮罷但藏鶯世故劇千蝟今朝此閒行艸木隨時好客恨終難平寺有石壁勝詩無康樂聲扶鞌不得上新月水中生

題酒務壁

野馬本不羈無柰卯與申當時彭澤令定是英雄人客來兩繩牀客去一欠伸市聲自雜沓鑪煙自輪囷鶯聲時節攺杏葉雨气新佳句忽墮前追摹已難眞自題西軒壁不雜徐庾塵

秋夜詠月

庭樹日日疎稍覺夜月添推愁了此叚捲我三間簾黃花墻陰遠白髮露气嚴平生六尺影隨我送涼炎踏破千憂地投老乃自嫌尙想采石江宮錦映霜蟾夜半賦詩成起舞魚龍兼辦此詎難事取快端宜亷

入城

竹輿聲咿啞路轉登古原孟冬郊澤曠細水鳴蘆根霧收浮屠立天闊鴻雁奔平生厭喧閙快意三家村思生長林內故園歸不存欲爲唐衢哭聲出且復吞

夜步隄上三首

世故生白髮意行無與期平生木上座臨老始相知月中沙岸永歲暮河流遲畱侯廟前栁葉盡空離離百年信難料賸賦奇絕詩

人間睡聲起幽子方獨立倚杖看白雲亭亭水中度十月雁背髙三更河流去物生各擾擾念此煎百慮聊將憂世心數徧橋西樹

旋買靑芒鞋去踏沙頭月爭教冠蓋地著此影突兀樹寒棲鳥動風轉孤管發月色夜夜佳人生事如髮夢中續淸遊濃露濕銀闕

早起

竟夜聞落木雨歇牕如新披衣有忙事檐前看歸云初陽上林端鴉背明紛紛我亦迫經課日計在一晨再燒結願香消洗三生勤羣公持世故白髮到幽人幸不識奇字門絕車馬塵誰能共此牕竹影可與分

晚步

手把古人書閒讀下廣庭荒村無車馬日落雙檜靑曠然神慮靜濁俗非所寧逍遙出荊扉竚立瞻郊坰須臾暮色至野水皆晶熒卻步面空林遠意更杳冥停雲甚可愛重疊如沙汀

同楊運漧黃秀才村西買山藥

潦縮田路寛委蛇防腰腳勝日一枝杖村西買山藥岡巒相吞吐遠木互前卻天陰野水明歲暮竹籬薄田翁領客意發筐堆磊落玉質緗色裘用世乃見防屠門幾許快夜語尋幽約石鼎看云翻門前北風惡

早起

曉寒生木枕牕白夢難續自起開柴扉空庭立喬木蒙蒙井气上淡淡天容肅塵心忽昭曠何異居澗谷學道審不遙忍饑差已熟皇天賜丰年菜本如白玉一簡了百事狡獪嗤顏歜幽鳥行屋山悠然寄吾目

八關僧房遇雨

脫履坐明牕偶至情更適池上風忽來斜雨滿髙壁深松含歲暮幽鳥立晝寂世故方未闌焚香破今夕

次舞陽

客子寒亦行正月固多陰馬頭東風起綠色日夜深大道不敢驅山徑費推尋丈夫不逢此何以知嶇嵚行投舞陽縣薄暮森眾林古城何年缺防馬看日沈憂世力不逮有淚盈衣襟嵯峩西北云想象折寸心

次南陽

今日東北云景气何佳哉我馬且勿驅當有吉語來春寒欺客子滿意旗亭杯百年耳頻熱萬事首不回臥龍今何之有冢今半摧空餘喬木地薄暮鴉徘徊懷古視落日媿我非長才卻憑破鞍去風林生七哀

海棠

春雨夜有聲連林杏花落海棠已復動寒食豈寂寞人間有此麗赴我隔年約花葉兩分明春陰耿簾幕東風吹不斷日暮胭脂薄何可無我吟三叫恨詩惡

雨中觀秉仲家月桂

月桂花上雨春歸一憑闌東西南北客更得幾時看紅衿映玉色薄暮無乃寒園中如許樹獨覺賦詩難簡齋集卷三

欽定四庫全書

簡齋集卷四

宋陳與義撰

五言古詩

題簡齋

我牕三尺餘可以閱晦明北省𨿽巨麗無此風竹聲不著散花女而況使鬼兄世間多岐路居士繩牀平未知阮遙集幾屐了平生領軍一屋鞋千載笑絕纓槐陰自入戶知我喜新晴覓句方未了簡齋眞虛名

印老索鈍庵詩

人言融公嬾牀上揖賓客我來兩忘揖團團一庵白戲談鄧州禪分食天寧麥竹風亦喜我蕭索至日夕出家丈夫事軒冕本兒劇願香驚餘煙世故感陳迹固應師未鈍使我不安席時求一滴水爲洗三生石

登城樓

去年夢陳畱今年夢鄧州幾夢卽了我一笑城西樓新晴艸木麗落日淡欲收逺川如動搖景气明田疇百年幾憑闌亦有似我不城陰坐來失白水光不流丈夫貴快意少住寛千憂歸嫌簡齋陋局促生白頭

遊董園

西園可散髮何必賦遠遊地曠多雄風葉聲無時休幸有濟勝具枯藜支白頭平生防心處未覺身淹畱散坐靑石牀松意淡欲秋薄雨靑眾卉深林耿微流一涼天地徳物我俱夷猶東北方用武六月事戈矛甲裳無乃重腐儒故多憂珍禽叫髙樹且復寄悠悠

夏雨

三伏過幾日坐數令人癭片雲忽西行庭樹生光景須臾萬銀竹壯觀發異境天公終老手一笑破日永龍公勿憚煩事了亦俄頃修竹恬變化依然半牕影

積雨喜晴

積雨得一晴開牕送吾目疊云帶余憤遠樹增新綠天公信難料變化雜神速夕霞盡意紅詰朝固難卜西軒一杯酒未負將軍腹竹林懷微風餘韻久回復熱官豈辦此何必思爛熟曵杖出門行棲鴉息枯木

北徵

世故信有力挽我復北馳獨衝七月暑行此無盡陂百卉共山澤各自有四時華實相後先盛過當同衰亦復觀我生白髮忽及期夕云已不徵客子今何之願傳飛仙術一洗局促悲披襟閬風觀濯髮扶桑池

晚發葉城

竹輿開雨牖秋色爲橫分左送廉纖月右揖離披云詩情滿行色何地著世紛欲語王縣令三叫不能聞

羙哉亭

西出成臯關土俗僅容駝天掛一匹練雙崖鬭嵯峨忽然五丈闕亭構如危窠靑山麗中原白日照大河下視萬里川艸木何其多臨髙一吐气卻柰雄風何辛苦生一快造化巧揣摩險易終不償翻身下殘坡

山路曉行

兩崖夾曉月萬壑分秋風今朝定何朝孤賞莫與同石路抱巖轉雲气靑蒙蒙籃輿扶露枝亂防驚僕童微泉不知處玉佩鳴深叢平生慕李願得此行旅中居人輕佳境過客意無窮山木好題詩恨我行怱怱

題董宗禹園先志亭宗禹之父早失母萬方求得之此其晚節色養之地也

作客古南陽問俗仁孝惇坐讀杜羔傳起訪城西園偉哉是家事作傳堪千言當年懷橘處華屋淡曉暾大松蔭後楹小松羅前軒風露所沐浴千載當連根我已廢蓼莪感玆淚河翻葉聲含三嘆送我出園門

題崇山

短篷如鳧鷖載我萬斛愁試登山上亭卻望沙際舟世故莽相急長江去悠悠西南浸山影晦明分中流蕩漾寶鑑面翠髻千螺浮去程𨿽云阻玆地固堪畱客路惜勝日臨風搔白頭眾色忽已晚川光抱巖幽三老呼不至我興方未收下山事復多題詩記曾遊

與季申信道自光化復入鄧州書事四首

孫子白木杖富子黑油笠我獨白竹籃差池復相及夕陽橋邊畫岸幘歸云急勿語城中人從渠愼出入賣舟作歸計竹輿穩如舟霧收靑臯濕行路當春遊老馬不自知意欲踏九州依然還故櫪寂寞壯心休再來生白髮重見鄧州春依舊城西路桃花不記人卜居得窮巷日色滿牕新微吟驚市卒獨鶴語城闉城西望城南十日九相隔何如三枝杖共踏江上石門前流水過春意滿渠碧遙知千頃江如今好顏色

述懷

閉戶生白髮逍遙步城隅野外晴林滿天末暮雲孤水容淡春歸艸色帶雨濡物熊紛如昨世事再嗚呼京洛了在眼山川一何迂乘槎莽未辧且復小踟躕

寄題趙景溫筠居軒

相逢漢江邊盜起方如雲當時蒼黃意亦可無此君俗士固鮮觀王孫終逸羣淸秋不可負牖壁看修筠碧幹立疎雨叢梢冒斜曛引君著勝地世事從紏紛何時微月夕胡牀與予分髙吟呼天風夜半笙簫聞

夢中送僧覺而忘第三聯戲足之

兩鴻同一天羽翼不相及偶然一識面別意已超忽去程秋光好萬里無斷絕𨿽無仁人言贈子以明月正月十二日自房州遇金兵至奔入南山十五日抵回谷張家

久謂事當爾豈意身及之避兵連三年行半天四維我非洛豪士不畏窮谷饑但恨平生意輕了少陵詩今年奔戶州驖馬背後馳造物亦惡劇脫命眞毫釐南山四程云布韈傲險巇籬間老炙背無意管安危知我是朝士亦復顰其眉呼酒軟客腳菜本濯玉肌窮途士易徳歡喜不復辭向來貪讀書門戶生白髭豈知九州內有山如此奇自寛實不情老人亦解頤投防恍世外靑燈耿茅茨夜半不能眠澗水嗚聲悲

十七夜詠月

月輪隱東峯奇彩在南嶺北崖艸木多蒼茫映光景玉盤忽微露銀浪防千頃巖谷散陸離萬象雜形影不辭三更露冒此白髮頂老笻無前遊危處有新警澗光如翻鶴變熊發遙境回首房州城山中夜何永

獨立

籬門一徙倚今夜天星繁獨立人世外惟聞澗水喧叢薄凝露气羣峯帶春昏偸生亦聊爾難與眾人言

與信道遊澗邊

斜陽照亂石巓崖下雙笻試從絕壑底仰視最奇峯回碕發澗怒髙靄生樹容半巖菖蒲根翠葆森伏龍豈無避世士於此尙相逢客心忽悄愴歸路迷行蹤

詠西嶺梅花

雨後眾崖碧白處紛寒梅遙遙仰客意欲下山坡來窮谷受春晚邂逅今日開絳領承玉面臨風一低回折歸無可贈孤賞心悠哉

遊東巖

散策東巖路夢中曾記經斜暉射殘雪崖谷徧晶熒鴉鳴山寂寂意迥川冥冥乘興欲窮討會心還小停新晴遠村白薄暮羣峯靑危途通仙境勝日行畫屛豈獨淨一念將期朝百靈不同南澗詠悲慨滿中扃

雨晴徐步

百年幾晴朝徐步山徑濕忽悟春巳深鳴禽飛相及雪消眾綠淨霧罷羣峯立澗邊千嵁巖今日何復集

同信道晚登古原

幽懷忽牢落起望登古原微吹度修竹半林白翻翻日暮紛物態山空銷客魂惜無一樽酒與子醉中言

寒食

竹籬寒食節防雨淡春意諠嘩少所便寂寞今有味空山花動搖亂石水經緯倚杖忽已晚人生本何冀

出山防向翁家

紙坊山絕頂直下夕陽斜卻看來處路南北兩巖花田翁邀客防笑指林下家問我出山意無乃貴諠嘩

出山道中

雨歇淡春曉雲气山腰流髙崖落絳葉恍如人世秋避地時忽忽出山意悠悠溪急竹影動穀虛禽響幽同行得快士勝處頻淹畱乘除了身世未恨落房州

詠靑溪石壁

靑溪宜曉日曲處千丈晦天開蒼石屛影落西村外虛無元气立明滅河漢對人行崢嶸下鳥急浩蕩內向來千萬峯瑣細等蓬塊老夫倚杖久三嘆造化大惜哉太史公意短遺此快更欲訪野人窮探視其背

均陽官舍有安橊數株著花絕稀更增姸麗

庭際安橊樹花稀更可憐靑旌擁絳節伴我作神仙日遲景不暮防陰彌鮮一尊兼百慮心賞更悠然

同左通老用陶潛還舊居韻

故園無非路今已不念歸秋入漢水白葉脫行人悲東西與南北欲往還覺非勿云去年事兵火偶脫遺可憐竛竮影殘歲聊相依天涯一尊酒細酌君勿催持觴望江山路永悲身衰百感醉中起淸淚對君揮

同通老用淵明獨酌韻

紛紛吏民散遺我以兀然悄悄今夕意駒影馳隙間向來房州谷采藥危得仙忽駕太守車出處寜非天何妨暫閱世謀行要當先西齋一壺酒微雨新秋還蛛网閃明晦葉聲餞歲年呼兒具紙筆錄我醉中言

均陽舟中夜賦

遊子不能寐船頭語輕波開牕望兩津煙樹何其多晴江萬象夜半光蕩摩客愁彌世路秋气入天河汝洛塵未消幾人不負戈長吟宇宙內激烈悲蹉跎

石城夜賦

初月光滿江斷處知急流沈沈石城夜漠漠河漢秋爲客寐常晚臨風意難收三更柂樓底身世入搔頭

晚步湖邊

客間無勝日世故可暫逃杖藜迎落照寒彩徧平臯夕湖光景麗晴鸛聲音豪天長蒹葭響水落城堞髙萬象各搖動慰此老不遭楚累徑行地處處余離騷幸無大夫貴得伴諸子遨終然動懷抱白髮風中搔

曉登燕公樓

闌干納淸曉拄杖追黃鵠燕公不相待使我立於獨霧收天落川日動春浮木舉手謝時人微風吹野服

寒食日遊百花亭

晴气已復濁虛館可淹畱微花耿寒食始覺在他州自聞鼙鼓聒不恨歲月流亂代有今日玆園況堪遊雲移樹影失風定川華收曵杖新城下日暮禽語幽羣行意易分獨賞興難周永嘯以自暢片月生城頭

簡齋集卷四

欽定四庫全書

簡齋集卷五

宋陳與義撰

五言古詩

王應仲欲附張恭甫舟過湖南久不決今日忽聞遂登舟作詩送之並簡恭甫

我身如孤云隨風墮湖邊墻東木陰好初識避世賢從來有名士不用無名錢披君三徑艸分我一味禪胡爲黃鵠舉忽上湖南船竟隨文若去聊伴元禮仙洞庭煙發渚瀟湘雨鳴川三老好看客天髙柁樓前子魚獨畱滯坐送管邴遷作詩相棹謳寄恨余酸然

過君山不獲登覽

我夢君山好萬里來南州靑眉橫玉鏡色照城中樓勝日空倚眺經年未成遊今朝過山下賊急不敢畱嵌空浪吞吐薈蔚風颼颼龍吟雜虎嘯九夏含三秋了與遙賞異況乃行巖幽蚍蜉何當掃延佇回我舟擲去九節笻褰裳走林丘防逢湘君降翠气衣上浮山椒望蒼梧寄恨舒冥搜

泊宋田遇厲風作

逐隊避狂寇湖中可盤嬉泊舟宋田港俯仰看云移造物猶不惜顚風忽橫吹洞庭何其大浪挾云車馳可憐岸上竹翻倒不自持老夫元耐事淹速本無期防有大風定見汝亭亭時五月念貂裘竟生薄暮悲蕭蕭不自暢耿耿獨題詩

二十二日自北沙移舟作是日聞賊革面

宛宛轉湖灘遙遙隔城邑是時雨初霽眾緑帶微濕曉澤澹不波菇蒲覺風入我生莽未定世故紛相襲靦然賀蘭面安視一座泣豈知虎與狼義感功反集堯俗可盡封嗚呼吾何及气蘇巨浸內未恨乏供給日曆防有窮吾行豈須急近樹背人去遠樹久凝立聊以憂世心寄玆忘怏悒

舟抵華容縣

篙舟入華容白水繞城堞夾津列茂樹倒影靑相接逺色分村塢微涼動蘆葉天地困腐儒江湖托孤楫

夜賦

泊舟華容縣湖水終夜明淒然不能寐左右菇蒲聲窮途事多違勝處亦心驚三更螢火鬧萬里天河橫阿瞞狼狽地山澤空崢嶸弱彊與興衰今古莽難平腐儒憂平世況復値甲兵終然無寸防白髮滿頭生

月夜

獨立夜轇轕蘆聲泛遙津月下風起波莽莽白龍鱗陰彩凝艸木暑气森星辰天地塵未消江湖气聊伸人生幾今夕亂代偶此身胡爲不少樂況乃迹易陳三更大魚舞悄愴驚心神永懷騎鯨士發興煙中新

晚晴

幽臥不知晴檣梢見斜日披衣起四望天際山爭出光輝渚蒲淨意气沙鷗逸避盜半九圍兩腳不遺力川陵各異態艱險常一律胡爲作弧矢前聖意莫詰豈知百代後反使姦宄密腐儒徒嗟嘆救獘知無術人生如歸云空行雜徐疾薄暮俱到山各不見蹤迹念此百年內可復受憂戚林木方翳然放懷陶玆夕

寥落

寥落洞庭野微風泛客裾袁宏詠史罷孫登淸嘯餘月明流水去夜靜芙蓉舒城郭方多事野興一蕭疎自五月二日避寇轉徙湖中復徙華容道烏沙還郡七月十六日夜半出小江口防焉徙倚柁樓書事十二句

回環三百里行盡力都窮巴丘左移右章華西轉東江聲搖斗柄秋色彌葭叢羣木立江上芙蕖披月中鏡湖應足比剡溪那可同世將非識事孤嘯聊延風

九月八日登髙作重九奇父賦三十韻與義拾余意亦賦十二韻

九日風景好節意滿天涯書生尊所聞登髙亂城鴉𨿽無後乘麗前驅載黃花兩樓壓波壯眾澤分夭斜居夷驚有苗訪古悲章華蕭條湖海事勝日一笑嘩興移三里亭木影雜蛟蛇二十醉藜杖兩禪風袈裟奇哉古無有未覺欠孟嘉天公亦喜我催詩出微霞賦罷迹已陳憂樂如轉車卻後五百嵗遠俗增雄誇

粹翁用奇父韻賦九日與義同賦兼呈奇父

安穩輕節序艱難惜光娛先生守苜蓿朝士誇茱萸前年鄧州城風雨傾客居何嘗疎麯生麯生自我疎豈無登髙地送目與云俱門生及兒子勸我升籃輿出門復入門戈斾塡街衢去年郢州岸孤楫對壊郛莫招大夫魂誰攬使君須獨題懷古句枯硯生明珠亦復躋荒戍日暮野踟躕白衣終不至眇眇空愁予今年洞庭上九折余﨑嶇時憑嶽陽樓山川看縈紆孫兄語蟬連王丈色敷腴不用踏筵舞秋風搖菊株樂哉未曽有是夢其非歟丈夫各堂堂坐受世故驅防須明年節醉倒還相扶此花期復對勿令墮空虛明日風景佳南翔先一鳧何言知幾早政爾因鱸魚分襟肝肺熱撫事歲月迂歸家問瓶錫生理何必余相期衡山南追步淩忽區回首望堯雲中原莽榛蕪臣豈專愛死有懷竟不舒老謀與壯士二者慙俱無

九日自巴丘適湖南別粹翁

離合不可常去住兩無策渺渺孤飛雁嚴霜欺羽翼使君南道主終歲好看客江湖尊前深日月夢中疾世事不相貸秋風撼瓶錫南云本同徵變化知無極四年孤臣淚萬里遊子色臨別不得言淸愁漲胸臆

畱別天寜永慶幹明金鑾四老

我生能幾何兩腳疲世故忽破巴丘夢還尋邵陽路窮鄕得四老足以慰遲暮勝事遠公蓮深心嬾殘芋本是羣山云暫聚當別去那知天風便不得還相聚凡情我未免臨別吐幽句愼勿過虎溪曉霜侵杖屨

別嶽州

朝食三斗蔥暮飲三斗醋寧受此酸辛莫行歲晚路丈夫少壯日忍窮不自恕乘除冀晚泰乃復遭變故經年嶽陽樓不見南宮樹辭巢已萬里兩腳未遑住水落君山髙洞庭秋已素浮雲易歸岫遠客難回顧飄然一瓶錫不知所掛處寂寞短歌行蕭條遠遊賦學道始恨晚爲儒孰非腐乾坤杳茫茫三嘆出門去

遊道林嶽麓

耽耽衡山麓翠气橫古今濟勝得短笻未怕山行深路盤天開闔風動龍噫吟峯巒慘淡處照以布地金世尊諸天上燕坐朝千林向來修何行不受安危侵道人輕殊勝來客費幽尋恍然結願香未防三生心山中日易晚坐失羣木陰勿唾此山地後日重窺臨

跋大光所藏任才仲畫二首

遠遊吾不恨扁舟載幅巾山色暮暮攺林气朝朝新野客初逢句薄暮欲生春因知子任子胸懷非世人前年與孫子共作南山客扶疎月下樹偃蹇澗邊石賦詩題古蘚三叫風脫幘任子不同遊毫端有疇昔

別大光

堂堂一年長渺渺三秋闊恍然衡山前相遇各白髮歲窮牕欲霰人老情難竭君有杯中物我有肝肺熱飲盡不能起交深忘事拙乾坤日多虞遊子屢驚骨衡陽非不遙雁意猶超忽一生能幾回百計易相奪滔滔江受風耿耿客孤發他夕懷君子巖間望明月

舟泛邵江

老去作新夢邵江非舊聞灘前羣鷺起柁尾川華分落花棲客鬢孤舟遡歸云快然心自足不獨避囂紛

江行晚興

曽聽石樓水今過邵州灘一笑供舟子五年行路難雲間落日淡山下東風寒煙嶺叢花照夕灣羣鷺盤生身後聖哲隨俗了悲歡淹旅非吾病悠悠良足嘆

今夕

今夕定何夕對此山蒼然偸生經五載幽意獨已堅微陰拱眾木靜夜聞孤泉惟應寂寞事可以送餘年

瞑色

殘輝度平野列岫圍靑春柴門一枝笻日暮棲心神暝色著川嶺髙低郁輪囷水光忽到樹山勢欲傍人萬化元相孚幽子意自新肅肅夜將久空明動邊垠田鶴吟相應我獨無荒鄰短篇不可就所寄聊一伸

貞牟書事

畱侯辟穀年漢鼎無餘功子眞防不售脫迹市門中神仙非異人由來本英雄撫世獨餘事用捨何必同眷玆貞牟野息駕吾其終蒼山雨中髙綠艸溪上丰仲春水木麗禽鳴淸晝風禍福兩合繩旣解一身空榮華信非貴寂寞亦非窮

入城

舴艋溯溪來款段踏山去入城緣底事要識﨑嶇路稻塍白縱橫茅嶺靑盤互牧兒歌不休孤客自多懼士行猶運甓文公亦習步我敢忘艱難衝煙問荒渡

曳杖

柳條一何長我發一何短餘日防有幾經春臥荒疃曳杖陂西去悠然寄蕭散田隴粲髙低白水一時滿農夫暮猶作媿我讀書嬾且復棄今玆前峯靑嵼

開壁置牕命曰遠軒

鐘妖鳴吾旁楊獠舞吾側東西俱有礙羣盜何時息丈夫堂堂軀坐受世褊廹仙人千仞岡下視笑予厄誰能久鬱鬱持斧破南壁牕開三尺明空納萬里碧巖霏雜川靄奇變供幾席誰見老書生軒中岸幘蕩漾浮世裏超遙送玆夕倚楹發孤嘯呼月出荒澤天公亦粲然林壑受珠璧防有鶴賀賓經過來見客

再賦

淸曉坐南軒望山頭屢側居士亦豈癡飛雲方未息樂哉此遠俗亂世免怵迫那知百戰禍豈識三空厄閉門美熟睡開門瞻翠壁遠客謝主人分此一牕碧新晴鳥鳴檐微暑風入席蕭然此白首豈更冒朝幘誓將老玆地不復數晨夕但恨食無肉臞仙出山澤蟄雷轉空腸吐句作圭璧一笑示鄰家向來無此客

又賦

我昨在衡山傷心衢路側豈知得此地一坐數千息易安生痛定過美出饑迫誓言如齊侯常戒在莒厄要將萬里身獨面九年壁如何不已那開牕玩霏碧招呼面前山浮翠落衾席一笑等兒戲都忘雪侵幘人生何不娛今夕定何夕向來萬頃胸餘地吞七澤念此亦細事未遽瑕生璧聊使山中人永記山下客

山齋二首

夏郊綠已徧山齋晝自遲云物忽分散餘碧暮逶迆寒暑送萬古榮枯各一時世紛幸莫及我塵得常持𨿽媿荷鋤叟朝來亦不閒自翦墻角樹盡納溪西山經行天下半送老此牕間日暮煙生嶺離離飛鳥還

六月六日夜

蘊隆豈不壞涼气亦徐還獨立淸夜半疎星蒼檜間晦明莽相代天地本長閒四顧何寥落微風時動關

六月十七日夜寄邢子友

暑雨𨿽不足涼風還有餘樂此城陰夜何殊山崦居月明蒼檜立露下芭蕉舒試問澄虛閣今夕復焉如

簡齋集卷五

欽定四庫全書

簡齋集卷六

宋陳與義撰

五言古詩

遊秦巖

秦巖昧舊聞勝防非復常異哉五里祕發此一日狂篝燈破大陰拄杖入仙鄕散途楊梅實承磴防萏房石液白瑤墮泉气靑霓翔度危心欲動逢衍興未央人黝谷深覆我翠極長降登窮田壠開闔到鞠場龍遮側岸路貓防髙廩藏力士倒履空應眞儼成行碾缺神所吝帳空仙莫量水鳴泬寥內鳥集森羅防語聞受遠響力極生微陽夢中出小竇立處忽大荒塵緣信深重仙事豈渺茫靈武唐業開湘濵耀文章望夷秦政壞嶺底畏禍殃隱顯非士意安危存國綱且復置此事更將適何方賦詩意未愜吾欲棲僧廊

登海山樓

萬航如鳧鷖一水如虛空此地接元气壓以樓觀雄我來自中州登臨沖融白波動南極蒼鬢承東風人間路浩浩海上春蒙蒙遠遊爲兩眸豈惜勞我躬仙人欲吾語薄暮山蔥蘢海淸無蜃气彼固蓬萊宮

題長樂亭

遠山云迷巓近山淨如沐客子曳竹輿吚啞過山麓我行一何遲時序一何速東風所經過林水一時綠疎雨忽飛墜聲在道邊木淑气自遠歸光景變川陸遙知存存子明亦戒徵軸霽色𨿽宜詩不見此淸穆

題長岡亭呈徳升大光

久客不忘歸如頭垢思沐身行江海濱夢繞嵩山麓馬何預得失鵩何了淹速匣中三尺冰瘴雨生新綠胡爲古驛中坐聽風吟木旣非還吳張亦異赴洛陸兩公茂名實自是宜鼎軸發發不可遲帝言頻郁穆

甘棠驛懷李徳升席大光

破驛難並休差池便薪水山川防心地還思對君子道邊千尺榕午防淸且美極知非世用我愛不能已東風吹南服莽莽綠萬里此地亦可耕胡爲繭予趾

題大龍湫

曉行蒼壁中窮處乃髙崖白龍三百丈欲下層巓來映日灑飛雨繞山行怒雷潭影納浩蕩雲气扶崔嵬小儒嘆造化辦此何雄哉亦知天下絕尊者所徘徊三生淸淨願俗緣故難開踐勝吾豈敢稽首儻興哀

喜雨

秦望山頭云昨日鸞鳳舉冥冥萬里風淅淅三更雨小臣知君憂起坐聽檐語風力有去來龍工雜文武燈花識我意一笑相媚嫵泥翻早朝路彌彌光欲吐郁然蒼龍闕佳气接南畝千官次第來豫色各眉宇記事以短篇不工還自許

雨

聽雨披衣襟衝雨踏晨鼓萬珠落筍輿詩中有新語老龍經秋臥歲暮始一舉成功亦何遲光彩變蔬圃道邊聞井溢可笑遽如許舊山百尺泉不知旱與雨

幽牕

貧士工用短壯夫溺於詩破壁爲幽牕我筆還得持髙鳥度遺影風扉語移時迨我休暇日與物聊同嬉古來賢哲人畎畝防安危一行或大謬半隱良亦癡寄言山中友卽歲以爲期

休日馬上

休日不自休騎馬踏荒徑卻扇受景風今朝我無病春云閟晨耀羣綠淡相映山川與朝市一動自一靜九衢行萬人誰抱此懷勝不得與之語蕭蕭寄孤詠

小閣晨起

紙帳不知曉鴉鳴當吾興開牕面老松相對寒崚嶒幸無公家責欲嬾還不能汲井颒我面銅盆旋敲冰梳頭風入檻散發霜滿膺四瞻郊澤間蒼煙慘朝凝卻望塔顚日光景舒層層乾坤有奇事變化忽相乘客來無可語語此不見譍今晨胡牀冷媿我無毾防

小閣晚望

澤國候易變孟冬乃微和解襟憑小閣日暮歸云多蒼蒼散艸木莽莽雜山河荒野虫亂鳴長空鳥時過萬象各無待惟人顧紛羅備物以養已更用干與戈天風吹我來衣袂生微波幽懷無寄蕭瑟起悲歌

詠江梅

風雪集歲暮江梅開不遲朝來幽牕底明璫綴靑枝上天播淑气百卉分四時寒村値西子足以昌吾詩

雪

窮臘見三白江南無舊聞天上春已暮盡日花繽紛平生𨿽畏寒遇雪心所欣擁裘未敢出投隙致殷勤牕戶忽相照川陵已難分二儀有巨麗我老不能文髙吟黃竹詩薄暮心無垠浮屠似玉筍突兀倚重云

元夕

今夕天气佳上天何澄穆列防雨後明流雲月邊速空檐垂斗柄微吹生叢竹對此不能寐步繞庭之曲遙睇浮屠顚數星紅煜煜悟知燒燈夕節意亦滿目歷代能幾詩徧賦雜瑉玉棲鴉亦未定更鳴伴余獨百年滔滔內憂樂兩難復惟應長似今寂寞送寒燠

西軒

平生江海志嵗暮僧廬中虛齋時獨步遡此西牕風初夏气未變幽居念方衝三日無客來門外生蒿蓬輕陰映夕幌窈窕瓶花紅未知古今士誰與此心同

病骨

病骨瘦如輕淸虛日來入今朝僧閣上超遙久風立茂林橊萼紅細雨鵹黃濕物色乃可憐所悲非故邑

登閣

今日天气佳登臨散腰腳南方宜艸木九月未黃落秋郊乃明麗夕云更蕭索遠遊吾未能歲暮依樓閣

歲華

歲華日已雕飛葉鳴古瓦白頭倚危檻髙旻覆平野遙瞻疎柳林下有淸溪瀉三春旣繁麗九秋亦瀟灑平生萬事過所欠茅一把山川郁日夕有抱無與寫賦詩老不工開篇詠風雅

偶成古調十六韻上呈判府兼贈劉興州

稽首蘓耽仙乘雲去無迹尙畱橘井在與世除狂疾誰能不飲此識味亦可錄坐令鄭牛亦抱荊山玉偉哉稚川裔神交接朝夕遊戲及小道造化入大筆優爲吳詩父雅命楚騷僕豈其橘井助本自同仙籙坐中子劉子知是當日客書懸元和腳語經建康力先我登公門不數鷙鳥百曽挹兩仙袖自然生羽翼嗟我無長才學架屋下屋詩𨿽兩牛腰事亦幾蛇足已窮猶不悔政荷師友徳文盟儻許予幸不疑籍湜

再用迹字韻成一首呈判府

風雨一葉過黃花已陳迹人貧交舊疎歲暮日月疾貪人積胡椒智不到鬼錄那知庾郎菜地瘦飽金玉不加學服气淸坐了晨夕尙餘煙月債驅使入吟筆晚逢葛先生憐我出無僕借車得時詣謬窺文字籙談詩不知疲或作夜半客揮毫寫珠玉治郡蓋餘力不羨江千萬不慕李八百願傳公句法容我附風翼城東劉子政著書方滿屋昨示一篇詩三日嘆未足仍聞供筆硯家有樊通徳但恐裴公門從此近捨湜【元忠有侍妾嘗謂某曰若人有可愛處吾嘗記書中事不審使之尋輒能知其處詩成或使之寫亦往往如人意陳學士願聞斯語】

防示黃礀佳詩三讀欽羨輒繼韻仰報嘉賜

癡兒了官事官事那可訖豈知公偸閒臨水照纓紱𨿽微八川雄暴怒常至沸【上林賦說八川云沸乎暴怒沸音弗】儻或似山陰淸流可共祓貪徳實似濟行地不鬱鬱【一作地中】趙洛與陶丘相比亦彷佛【禹貢濟水東出於陶丘北也】邂逅逢公賞一洗伏流屈可愛不可唾眾議那可咈彼是公餘波本來非俗物

防示涉汝詩次韻

城南天倒影緑浪搖十里使君云夢胸猶復錄此水舟行及雨霽秋色在葭葦煙翠谷潤月照金波委知公已忘機鷗鷺宛停峙向來趨熱士說似顙應泚俗子與淸遊自古劇圅矢如何有雙腳受垢不受洗異哉公殊嗜記此兩苦李詩成墮衡門名字污紙尾【公詩賜某及家弟也】明當躡公迹佳處不待指防逢白沙渚我捨眞可徙鳴騶儻重來傍舫傾我耳

再和

洪河豈不壯餘潤彌九里海內所詠歌在徳不在水徳人經行地可敬及蒲葦況有水如此浪去劇雪委念昔涉濤江怒鼉如山峙天風怖殺人舟定舷有泚惕然三夜夢沙礫下飛矢至今逢溝壑敢照不敢洗忽誦涉汝詩五字擬蘇李快言擊汰事想見魚掉尾十年疑此樂始誤斗柄指便當防我足歲月忽轉徙未辦志和舟且洗子荊耳

遊峴山次韻三首

夜度一程云平明踏山址山神豈妬我飛雨亂眸子重嶽衮衮去前傑後俊偉晦明更百態始望那及此路窮得精廬稅駕咨祖始老僧千金意佳處相指似先生一笑領得句易翻水安石未歸山卻要山料理奇哉此一段驚世無前軌酬山以快飲春蕨正滋防一丘儻許予髙臥飽松髓城中謾拄笏那知有玆事

髙人買山隱百萬猶恨少客兒最省事有屐一生了東莊良不遙十里望縹緲縈紆並麥壠翠浪四山繞先生滯鹿車去程通鳳沼暫來山泉上思與飛雲杳云北接雲南一逕絕紛擾竹林懷風雨目斷極窈窈從來無世塵相對眞不撓龍兒爭地出頭角已表表先生囑支郎勿使斤斧夭終當乞一杖險路扶吾老

轉路山突兀眾山之所望嬾融不下山揖山防虛堂【案前第四卷

印老索鈍庵詩云人言融公嬾一本攺此嬾融作嬾慵非】大空出盤嬉小空時侍旁我遊瞻鐵鳳力盡隨木羊石牕非人世意欲淩風翔巉巉牕中人出定髮有霜過眼幾浮煙關身一禪牀教我安心法入鳥不亂行似知使君尊起炷柏子香隴云亦堪寄分我作歸裝好在牕前竹伴師老蒼蒼

再賦

堂堂李杜壇誰敢躡其址先生坐壇上持鉞令餘子出來文字伯不但表奏偉髙懷淡無嗜寓興或畱此平生上林手避謗淹二始登臨意超然筆落風雨似事異柳司馬辛苦記山水樂哉邦無事那待猛政理駕言尉吾民不媿城門軌看山笑鄒湛句外寄深防巖樹閱幾客尙餘堯時髓【宗炳登山詩長松列靖肅下凝堯時髓】撫板歌公詩未暇知餘事

興公賦天臺千字一何少峴山逢巧匠籠絡六詩了餘情到娘子心動云縹緲髣髴山阿人薜茘一身繞殷勤供泚筆路轉得龍沼應龍喜公來噓气紛霧杳忽然張蓋起知不受人擾【山有龍沼鄕人語曰峴山張蓋雨霶霈事出三水小牘霧杳出文選】詩成中有畫幽情雜荒窈從公𨿽一快顧有和詩撓是事姑置之歸路迷日表安得永玆樂彭鏗尙爲夭但愁歸城中念山令人老

修眉入幽夢起費西南望【城中望山正在西南】終願學柳文買泉築愚堂錯磨髙壁翠日日在我旁忽在新野鄒行從泰山羊城中瞻使君駕鶴髙馳翔詩成墮人世字字含風霜平生仰止勤不但上下牀顧許俗士駕平參丈人行封姨豈眞予震怒挾阿香知公終可恃不記當趣裝淸歡豈有極夜色來蒼蒼

秋月

袢暑推不去快風喜來過西榮遲明月與子聊婆娑初如金盤湧稍若玉鑑磨亭亭倚華魄灩灩舒凍波夜气淸入骨柰此光景何一杯幸相屬安能廢吟哦纖阿無停輪衰鬢颯已多及時防行樂無惜醉顏酡

寄題康平老眄柯亭

髙懷志丘壑旣足不願余惜哉三徑荒滯彼天一隅小築聊自適空園辟榛蕪淸影弔髙槐气與西山俱何以開子顏庭柯作森疎月露洗塵翳天風吹笙竽方其寓目時萬象供嘯呼終然成坐忘天地猶空虛券外果何有浮雲只須臾乃知鐘鼎丰未勝山林臒淵明死千年日月走名譽不肯見督郵歸來守舊廬可憐骨已朽後有誰繼渠願子副名實此事吾欲書

簡齋集卷六

欽定四庫全書

簡齋集卷七

宋陳與義撰

七言古詩

題牧牛圖

千里煙艸緑連山新雨足老牛抱朝饑向山影觳觫犢兒狂走先過浦卻立長鳴待其母母子爲人實倉廩汝飽不慙人媿汝牧童生來日日娛只憂身大當把鋤日斜睡足牛背上不信人間有廣輿

題易元吉畫麞

紛紛騎馬塵及腹名利之窟爭馳逐眼明見此山中吏怪底吾廬有林谷雄雌相對目炯炯意閒不受榮與辱掇皮豈眞皆自知坐令貓犬羞奴僕我不是李衞公欺爾無魂規爾肉又不是曹將軍數肋射爾不遺鏃明牕無塵簾有香與爾共此春日長戲弄竹枝聊卒歳不羨晉宮車下羊

題唐希雅畫寒江圖

江頭云黃天醖雪樹枝慘慘凍欲折耐寒野鴨不知歸猶向沙邊弄羽衣黃茅終日不自力影亂弱藻相因依惟有蒼石如臥虎不受陰晴與寒暑舟中過客莫敢侮閒伴長江了今古

江南春

雨後江上緑客悲隨眼新桃花十里影搖蕩一江春朝風逆船波浪惡暮風送船無處泊江南𨿽好不如歸老薺繞墻人得肥

蠟梅

智瓊額黃且勿誇回眼視此風前葩家家融蠟作杏蔕歲歲逢梅是蠟花世間眞僞非兩法映日細看眞是蠟我今嚼蠟已甘腴況此有韻蠟不如只愁繁香欺定力燻我欲醉須人扶不辭花前醉倒臥經月是酒是香君試別

螢火

翩翩飛蛾掩明燭見烹膏油罪莫贖嘉爾螢火不自欺艸間相照光煜煜卻馬已錄仙人方映書曽登君子堂不畏月明見陋質但畏風雨難爲光

北風

北風掠野悲歲暮黃塵漲街人不度孤鴻抱饑客千里性命幺微不當怒梅花欲動天作難蓬飛上天得盤桓十年臥木枝葉盡獨自人間不受寒

送張仲宗押防歸閩中

翩然鴻鵠本不羣亦復爲口長紛紛去年弄影河北月今年迎面江南云還家不比陶令冷持節正效相如勤靑天白日映徒禦髮絳斾明江濆舟前落花慰野老浦口杜若愁湘君遙知詩成寄驛使萬里春色當見分贈人以言予豈敢不忍負子聊云云舊山𨿽好愼勿過恐有徳璋能勒文

寄若拙弟兼呈二十家叔

退之送窮窮不去樂天待富富不來政須靑山映黒發顧著皂蓋爭黃埃何如父子共一壑龐家活計良不惡阿奴況自不錄錄白鷗之盟可同諾三間瓦屋亦易求著子東頭我西頭中間共作老萊戲世上樂復有此不問夢膏肓應已瘳歸來歸來無久畱竹林步兵非俗流爲道此意思同遊

聞葛工部寫華嚴經成隨喜賦詩

如來性海深復深畱書與世湔蓬心畫沙累土皆佛事況乃一字能千金老郎居塵念不起法中龍象人獅子前身智永心了然結習未空猶寄此怪公聚筆如須彌經成筆盡手不知淩雲題就韋誕老願力所到公何疑珠圅繡帙芝蘭室護持金剛竦神物枯葵應感不足論毛穎陶俱見佛

陳叔易賦王秀才所藏梁織佛圖詩邀同賦因次其韻

維摩之室本自空忽驚滿月臨丹宮稽首世尊眞實相不比圖畫塡靑紅天女之孫擅天巧經緯星防超庸庸淪精入此三昧手一念眞到祗園中意匠經營與佛防七寶欲動聲瓏瓏眉間毫光放未盡指下已帶旃檀風飛梭本是龍變化挾大威徳行神通恍若祗洹遇佛影豈彼臺象能比崇共惟此事不思議細看眾巧無遺蹤日浮雞園赤爛爛天入鷲嶺靑叢叢那知金臂是正倒但覺已挫千魔鋒龍天四眾儼然侍喜滿火宅俱成功向來八風幾卷地眾寶行樹無摧桻老蕭區區佛所憫豈與十二蟯蚘同重云之殿珠作帳一朝入海奔雷公幸畱此像不爲少福聚萬紀兼千總余休八葉終灰燼堅固卻賴三眠虫似聞法猛藕絲像當時已不隨煙東煌煌二寶照南北各攝萬鬼專其雄龍幸已耀東坡墨驚夢不假撞洪鐘惟有絲圖晦幾歲畱待公句貽無窮畫沙累土皆見佛而況筆墨如此工亦念眾生業障厚要與機杼聊分攻從今俱盡未來世買絲不繡平原容

送祕典座勝侍者乞麥

一春不雨但多風家家買問丰凶天寧疏頭與天通泚筆未了云埋空一雨三日勤老龍壠頭滿眼十分丰法中福將兩英雄自詭去立丘山功堂頭老師言無工一詩自直三千鐘不憂乞米送盧仝末章謹已藏胸中

食齏

君不見領軍家有鞋一屋相國藏椒八百斛士患饑寒求免患癡兒已足憂不足伯龍平生受鬼笑無錢可使宜見瀆但當與作謫仙詩聊復使渠終夜哭詩中有味甜如蜜佳處一哦三鼓腹空腸時作不平鳴卻恨忍饑猶未熟冰壺先生當立傳木奴魚婢何足錄顏生狡猾還可憐晚食由來未忘肉

古別離

東門桞年年歲歳徵人手千人萬人於此別栁亦能堪幾人折願君遄歸與君期要及此栁未衰時

次韻富季申主簿梅花

東風知君將出遊玉人迥立林之幽欹墻數苞乃爾瘐中有萬斛江南愁君哦新詩我聽瑩句裏無塵春色靜人人索笑那得禁獨爲君詩起君病欲語未語令人嗟桃李回看眼中沙同心不見昭儀種五出時驚公主花典衣重作明朝約聊復寛君念歸洛笛催疎影日更疎快飲莫教春寂寞

錢柬之教授惠澤州呂道人硯爲賦長句

君不見銅雀臺邊多事土走上觚稜蔭歌舞餘香分盡垢不除卻寄書林污縑楮豈如此瓦凝靑膏冷面不識姦雄曹呂翁已去余泣通譜未許農陶暮年得君眞耐久摩挲玉質云生手未知南越石虛中亦有文章似君否西家撲滿本弟昆趣尙淸濁何年分一朝墮地眞瓦礫莫望韓公無瘞文

以石子施覺心長老

老十年作一息天地並入支牀力何年生此石腸兒非皮裹骨骨裹皮君家元緒不愼口遂與老桑同一朽知君遊世磨不燐往作道人之石友道人莫欺此無六眸試與話禪當防頭

以紙托樂秀才搗治

古人爭名翰墨藪柿葉桑根俱不朽固知老楮下歐陽控禦管城須好手嫁非時好聊自彊幅則甚短慙甚長聞道蔡侯閒石臼爲借餘力生銀光

述懷呈十七家叔

兒時學道逃悲歡只今未免憂饑寒浮生萬事蟻旋磨冷官十年魚上竿竹林步兵亦忍辱長安閉門出無僕門前故人擁廬兒政坐向來甘錄錄君不見古人有待良不多利名溺人甚風波垂露成幃仲長統明月爲燭張志和塵中別多防日少世事欲談何可了胸中萬卷已無用勸公畱眼送飛鳥兩翁觀光今幾時賦歸有約時已稽未暇藏身北山北且須覓地西枝西願從我翁歸洗耳不用妓女污山水肩輿亦莫要僕夫自有門生與兒子

秋雨

塵起一月憂無禾瓦鳴三日憂雨多書生重口輕肝腎不如墻角蚯蚓方長哦少昊行秋龍灑道風作萬木皆商歌病夫彊起開戶立萬个銀竹驚森羅人間偉觀如此少倚杖不覺泥及靴菊叢欹倒未足道老景知柰梧桐何是事且置當務本菜圃已添三萬科

中秋不見月

去年中秋端正月照我霑襟萬條血姮娥畱笑待今年淨洗金觥對銀闕髙唐妬婦心不閒招得封姨同作難豈惟恨滿月宮裏腸斷西山吳防鸞卻疑周生懷月去待到三更黑如故人間今乏趙知微無復淸遊繼天柱南枝烏鵲不敢嘩倚杖三嘆風枝斜明年彊健更相約防見林間金背蟇

來禽花

來禽花髙不受折滿意淸明好時節人間風日不貸春昨夜胭脂今日雪捨東蕪菁滿眼黃胡蜨飛去轉斜陽姸媸都無十日事付與梧桐一夏涼

送王周士赴發運司屬官

寜食三斗塵有手不揖無詩人寧飲三斗醋有耳不聽無味句墻東艸深蘭發薰君先夢我我夢君夢君小牕誦詩燈花起牕外北風怒未已書生得句勝得官風其少止盡人歡五更月暈一千丈明日君當泛淮浪去去三十六防中第一買酒鏖北風

初至陳畱南鎭夙興赴縣

五更風搖白竹扉整冠上馬不可遲三家陂口聲喔喔早於昨日朝天時行雲弄月翳復吐林間明滅光景奇川原四望郁髙下蕩搖蒼茫森陸離客心忽動羣雁起馬影漸薄村墟移須臾東方云錦發向來所見今難追兩眼聊隨萬象轉一官已判三年癡只將乘除了吾事推去木枕收此詩冩我新篇作畫障不須更覓丹靑師同楊運漧黃秀才觀取魚於竇家池以錢得數斗置驛西野塘中圉圉而逝我輩皆欣然也

閉門讀書生白髮閒向村東看魚穴曾隨樹影數圓波鐵面漁翁肝肺別向來癡腹負此翁只可買放蓮塘中萬事成虧等閒裏他年此地費雷風

贈黃家阿莘

君家阿莘如白玉呼來燈前語陸續可憐郎罷窮一生只今有汝照茅屋豬生十子豚復豚阿莘明年可當門階庭一笑不外索萬事紛紛何足論

難老堂

城南鳥聲和且都我識丈人屋上烏難老堂中一尊酒不敢霜雪上髭須樊侯種梓用莫竭丈人向來亦種徳挽回萬事入繩牀花竹相看有佳色人生知足一飽多當時恨我棄漁蓑題詩素壁蛇蚓集五百年後公摩挲

鄧州城樓

鄧州城樓髙百尺楚岫秦云不相隔傍城積水晚更明照見綸巾倚樓客李白上天不可呼陰晴變化還須臾獨撫危闌詠奇句滿樓風月不枝梧

方城陪諸兄坐心遠亭

客中日食三斗塵北去南來了今歲暫時亭中一杯酒與兄同宗復同味博山雲气終日畱竹君蕭蕭不負秋世路明年儻無故卻攜藜杖更來遊

簡齋集卷七

欽定四庫全書

簡齋集卷八

宋陳與義撰

七言古詩

遊南嶂同孫信道

遙瞻南嶂深復深雙崖與天藏太陰靑鞋濟勝不能嬾踏破積雪窮﨑嵚空中朽樹抱孤篠無竅蒼壁生橫林孤禽三叫危石裂欲返未返神蕭森磴回忽然何處所當面煙如翠蛟舞石門泄風無晝夜古木截道藏雷雨丹丘赤城去幾許下視人間足塵土放身天地不自知導以龍蛇翼熊虎山中異事記今晨杖藜得道孫與陳欲離均陽而雨不止書八句寄何子應

江城八月楓葉雕城頭哦詩江動搖秋雨畱人意戀戀水色泛樹風蕭蕭綸巾老子無遠防長作東西南北客不如何遜在揚州坐待梅花映妝額

裏翁行

裏翁無人支緩急天雨壞墻百憂集賣衣雇人築得墻不慮偸兒披戶入夜寒千掫不經過偸兒若來知柰何君不見巴丘古城如培塿魯肅當年萬人守

長歌行

遭亂方知承平樂偏安更覺中原好巴陵十月江不平萬里北風吹客倒洞庭葉稀秋聲歇黃帝樂罷川杲杲君山偃蹇橫歳暮天映湖南白如掃人世多違壯士悲干戈未定書生老揚州雲气鬰不動白首頻回費私禱後勝誤齊已莫追範蠡圖越當若爲皇天豈無悔過意君子愼惜經綸時願聞羣公張王室臣也安眠送餘日

陰風

陰風三日吹南極二月巴陵寒裂石長林巨木受軒輊洞庭倒流瀟湘黑君不見古廬竹扉聲防防中有竛竮落南客曾經破膽向炎官敢不修容待風伯

送王因叔赴試

楓落南紀明秋髙洞庭白自是天涯人更送湖上客人生險易乘除裏富貴功名從此起不須惜別作酸然滿路新詩付吾子

畱別康元質教授

腐儒身世已百憂此去行年豈堪記嶽陽樓前一杯酒與子同舟復同味洞庭秋气連蒼梧天髙地冷魚龍呼莫倚仲宣能作賦不隨文若事徵途

奇父先至湘陰書來戒由祿唐路而僕以他故由南陽路來夾道皆松如行靑羅步障中先寄奇父

云接湘陰百里松肅肅穆穆湖南風隨時憂樂非人事迎我笙簫起道中竹輿兩面天明滅秋令不到林西東未必祿唐能辦此題詩著畫寄興公

正月十二日至邵州十三日夜暴雨滂沱

邵州正月風气殊鶉尾之南更山塢昨日已見三月花今夜還聞五月雨牋與天公一破顏走避北騎趨南蠻夢到龍門聽澗水覺來檐澑正潺潺

謝主人

春禽勸我歸主人畱我住一笑謝主人我自無歸處擬借溪邊三畝春結茅依樹不依鄰伐薪正可煩名士分米何須待故人

雷雨

憶昨炎正中不融元帥仗鉞臨山東萬方嗷嗷叫上帝黃屋已照睢陽宮嗚呼吾君天所立豈料四載猶服戎禹巡防稽不到海未省駕舶觀民風定知諫諍有張猛不可危急無髙共自古美惡周必復兵戈汝莫窮妖凶吉語四奏元气通徳音夜發春攺容雷雨一日徧天下父老感泣霑其胸臣少憂國今成翁欲起荷防傷疲癃小遊太乙未移次大樹將軍莫振功劉琨祖逖未足雄晏球一戰煙塵空諸君努力光竹素天子可使塵常防君不見夷門山頭虎復龍向來佳气元蔥蔥

遙碧軒作呈使君少隱時欲赴召

我本山中人尺一喚起趨埃塵君爲邊城守作意邀山入牕牖朝來爽气如有期送我慿軒一杯酒丈夫已忍猿鶴羞欲去且復斯須畱西峯木脫亂鬟擁東嶺煙破修眉浮主人愛客山更好醉裏一笑驚蠻州丁寧雲雨莫作厄明日靑山當逐客

同範直愚單履遊浯溪

瀟湘之流碧復碧上有鐵立千尋壁河朔功就人預能湖南碑成江動色文章得意易爲好書雜劍矛天假力四百年來如創見雷公雨師知此石小儒五載憂國淚杖藜今日溪水側欲搜奇句謝兩公風作浪湧空心惻已酉中秋之夕與任才仲醉於嶽陽樓上明年十一月二十日南遊過道謁姜光彥出才仲畫軸則寫是夕事也剪燭觀之恍然一笑書八句以當畫記

去年中秋洞庭野寒瑤萬頃兼天瀉嶽陽樓上兩幅巾月入闌干影瀟灑世間此影誰能孤狂如我友人所無一夢經年無續處道州還見倚樓圖

夙興

美哉木枕與菅席無禁當興戴朝幘巷南巷北聞鍜聲捨後舎前惟月色國事無功端未去竹輿伊軋猶昨日不見武林城裏事繁華夢覺生荊棘成敗由來幾古今乾坤但可著山澤西湖巳無金碧防雨抺晴妝尙娛客防當休日一訪之摩挲蒼蘚慰崖石只恐冷泉亭下水發明白髮增嘆息

秋夜獨酌

涼秋佳夕天气廓河漢之涯秋漠漠月出未出林彩變幽人露坐方獨酌自歌新調酒如空天星下飲觥船中忽思李白不可見夜半喬木搖西風百年佳月今幾夕憂樂相尋老來疾瓊瑤滿地我影橫添酒賦詩何可失

黃修職雨中送芍藥五枝

微雨濕淸曉老夫門未開煌煌五仙子並擁翠蕤來胭脂洗盡不自惜爲雨歸來更無力老夫五十尙可【闕】慿軒一賦防眞詩

均臺詞二首

小臺借春春已來平分和气入均臺夜來臺邊艸環緑今朝芒生滿三木街頭拍手閙千兒齊唱中和宣布曲使君坐嘯鬧如雲請釀百川壽使君但願使君長樂職不須更看杓虛實

東家西家爾我來聽說空圄如春臺泱曹髙臥印生緑叢棘化爲交遜木策勲此木那可遺動地風搖枝不曲願我無訟到來云莫辭著力借寇君借得賢侯𨿽爾職但恐朝廷要人調鼎實

畱別葛汝州

平生師友塵莫數兩眼偏明向公許一時盛徳人中驥四海知名地上虎東序階墀再鞾板西州杖履三寒暑我方庶兄湯惠休公乃小兒楊徳祖未頒還朝尺一詔不媿專城丈二組爲公剰買銀管筆容我時親玉柄麈近防五字落珠璣【杜牧之詩云五字落珠璣】如服一丸生翅羽別離眞成惜夜燭感嘆更值歌朝雨行看入侍玉皇案與進不待金剛杵勸公愼勿學孔光薦士何妨似張禹【孔光傳弟子見光居大位幾得其助光終一無所薦其公如此張禹傳禹成就弟子尢著者淮陽彭宣至大司空沛郡戴崇至少府九卿】

防賜佳什欽嘆不足不揆淺陋輒次元韻

退之髙文仰東岱籍湜傳盟其足賴固知法嗣要龍象先生端是毗陵派方駕曹劉蓋餘力壓倒元白聊一快向來班門收眾材賓履費公珠幾琲三燻曽有堪此事羣吠未免驚所怪但知樓仰百尺顚豈覺波千頃外南州短簿令公喜巍峩峩冠陸離佩有如若士那可無筆勢巳超聲律界相將問道畱十日滿座眞成折牀防淸詩忽復墮華牋要使握瑜誇等輩

防示詠家弟所撰班史屬辭長句三嘆之餘輒用元韻以示家弟謹布師席

雋永雜俎𨿽甚防何似三冬足文史羨子皮裏西京書議論逼人驚亹亹戲爲韻語网所遺人皆百能子千之𨿽非張巡徧記誦豈與李翰爭毫釐不待區區隸古定便令景宗知競病掇要虛煩四十篇三卷之博能擬聖儒林文人摛藻春作詩印可融心神我亦從今悔迂學不須更辧瓚稱臣

防再示屬辭三嘆之餘贊美巨麗無地托言輒依元韻再成一章非獨助家弟致謝區區少襃之使進學焉亦師席善誘之意也

書如嘉殽要知防區區太沖空詠史百年能掛幾牛角火急編摩時亹亹柳家文類今無遺可忍行事空違之此書眞是羣玉府事辭所不遺毫釐子不見劉勰書成要人定豈但令人愈頭病偶向車前問沈公果符夢裏隨先聖兩詩入手喜生春從今護持知有神便可繕寫持獻禦注解不須煩五臣

昨日侍巾鉢飯於天寜防示佳什謹次韻

朱門未知禪悅義富不期奢奢自至二薤𨿽寒故是公萬羊賈禍徒封衛我公居塵不染塵便隨一鉢遺甘辛岀家𨿽非將相事食菜要是英雄人臞儒一生用心苦何曾夢見雞映黍中丞惜福幸見分晚食從公當羔羜【崔趙公問徑山曰弟子出家得否答曰岀家是大丈夫事豈將相所爲岀李肇國史補洪州亷使問一禪師曰弟子喫酒肉卽是不喫酒肉卽是答曰若喫是中丞祿不喫是中丞福】

防再示佳什不敢虛厚賜謹再用韻

先生明經今蔡義念佛仍師大勢至【大勢至王子曰我本因地以念佛心入無生地】食菜不待周顒書要斷貪殺兼自衛顏回平生拾墮塵蓼虫食蓼忘其辛先生種福我無禍成佛定是同功人兩詩見戒言甚苦肯賦黃雞啄秋黍從今但見嬾殘芋不敢求嘗鑑虛羜【案以上五首原本連接畱別葛汝州詩後未標所指何人】承知府待制誕生之辰輒廣善思菩薩故事成古詩一首仰惟經世之外入佛海而某欲托辭以寄款款適獲此事發寤於心似非偶然者獨荒陋不足以侈此殊慶耳

歳星欲吐芒不開昴星避此光低徊麒麟鸑鷟紛夾侍善思菩薩當重來仙公風流今幾歳再托髙門瑞當世買香趁浴驚眾聾要識此僧今我是金粟後身何足言釋迦親送非虛傳稽首西來大菩薩住世小劫須千年宰官說法聊應防餘事文章亦三昧世間底物堪壽公本自金剛無可壞【葛仙公起居注云於時在葛尙書家尙書年八十始有此子時忽有沙門自稱天竺僧於市大買香市怪問僧曰昨夜夢善思菩薩生葛尙書家將以香浴之到生時僧至燒香右繞三匝禮拜防敬沐浴而止靈寶法輪經云葛仙公生始數日有外國沙門見仙公禮拜抱持而告仙公父母曰此是西方善思菩薩今來漢地教化眾生】

遊紫邏洞

我不願封萬戶侯願向紫邏從公遊鄆州溪堂虢州洞未有退之詩可畱水近山流淸澈底竹飽千霜節如此廊廟之具千金軀底事便著山巖裏蒲鞭掛壁一事無環佩聲中了朝晡祝融不到林處客至五月懷貂狐徇華大夫無此樂從渠遮山用翠幕若問此間奇絕處但道胸中有丘壑

雪

仙人手持白鸞尾夜半朝元明月裏羽衣三振風不斷下視銀潢一千里玉軑載花分後前欲落未落天恍然余標從向人間去乞與袁安破曉眠

欽定四庫全書

簡齋集卷九

宋陳與義撰

五言律詩

送呂欽問監酒受代歸

以我千金帚逢君萬斛船要知窮有自未覺嬾相先盆盎三年夢篇章四海傳怱怱秣歸馬離恨滿霜天

寄新息家叔

風雨淮西夢危魂費九升一官遮日手兩地讀書燈見客深藏舌吟詩不負丞竹林𨿽有約門戶要人興

年華

去國頻更歲爲官不救饑春生殘雪外酒盡落梅時白日山川映靑天艸木宜年華不負客一一入吾詩

茅屋

茅屋年年破春風歲歲來寒從艸根退花値客愁開時序添詩卷乾坤進酒杯片雲無思極日暮卻空回

酴醿

雨過無桃李惟餘雪覆墻靑天映妙質白日照繁香影動春微透花寒韻更長風流到尊酒猶足助詩狂

秋雨

蕭蕭十日雨穏送祝融歸燕子經年夢梧桐昨暮非一涼恩到骨四壁事多違衮衮繁華地西風吹客衣

西風

木末西風起中含萬里涼浮雲不愁思盡日只飛揚夢斷頭將白詩成葉自黃不闗明主棄本出涸陰鄕

題許道寧畫

滿眼長江水蒼然何郡山向來萬里意今在一牕間眾木俱含晚孤云遂不還此中有佳句吟斷不相闗

送張迪功赴南京掾二首

士固難推挽君其自寵珍詩成建安子名到斗南人晚歳還爲客微官只爲身向來書盡熟去不媿張巡岸闊舟仍小林空風更多能堪幾寒暑又作隔山河看客休題鳯將書莫換鵝功名大槐國終要白鷗波

連雨書事四首

九月逢連雨瀟瀟穏送秋龍公無乃倦客子不勝愁雲气昏城壁鐘聲咽寺樓年年授衣節牢落向他州風伯方安臥云師亦少饕气連河漢潤聲到竹松髙老鶴尢貪去寒蟬遂不號相悲更相識滿眼楚人騷寒入薪芻價連天兩眼愁生涯赤藤杖契分黑貂裘烏鵲無言暮蓬蒿滿意秋同時不同味世事劇悠悠白菊生新紫黃蕪失舊靑俱含歲晚恨並入夜聽夢寐連蕭索更籌亂晦冥云移過吳越應爲洗余腥

道中寒食二首

飛絮春猶冷離家食更寒能供幾歲月不辦了悲歡刺史蒲萄酒先生苜蓿盤一官違壯志百慮集徵鞍斗粟淹吾駕浮雲笑此生有詩酬歲月無夢到功名客裏逢歸雁愁邊有亂鶯楊花不解事更作倚風輕

放慵

暖日燻楊栁濃春醉海棠放慵眞有味應俗苦相妨宦拙從人笑交疎得自藏雲移穏扶杖燕坐獨焚香

試院書懷

細讀平安字愁邊失歲華疎疎一簾雨淡淡滿枝花投老詩成癖經春夢到家茫然十年事倚杖數棲鴉

棊

長日無公事閒圍李逺棊旁觀眞一笑互勝不移時幸未逢重霸何妨著獻之晴天防飛雹驚動隔墻兒

赴陳畱

馬上摩挲眼岀門光景新鴉鳴半陂雪路轉一林春舊歲有三日全家無十人平生鸚鵡盞今夕最闗身

至陳畱

煙際亭亭塔招人可得回等閒爲夢了老健岀闗來日落河冰壯天長鴻雁哀平安遠遊意隨處一徘徊

客裏

客裏東風起逢人只四愁悠悠雜唯唯莫莫更休休牕影鳥防度水聲船逆流一官成一集盡付古河頭

遊八闗寺後池上

落日生春色微瀾動古池柳林橫絕野藜杖去尋詩不有今年謫爭成此段奇殷勤雪顱老隨客轉荒陂

寒食

艸艸隨時事蕭蕭傍水門濃陰花照野寒食柳圍村客袂空佳節鶯聲忽故園不知何處笛吹恨滿靑尊

雨

沙岸殘春雨茅檐古鎭官一時花帶淚萬里客憑防日晚薔薇重樓髙燕子寒惜無陶謝手盡意破憂端

發商水道中

商水西門語東風動柳枝年華入危涕世事本前期艸艸檀公防茫茫杜老詩山川馬前澗不敢計歸時

四軒寓居

牢落西軒客巡檐費獨吟桃花明薄暮燕子閙微陰辛苦元吾事淹畱更此心小牕隨意寫蛇蚓起相尋

縱步至董氏園亭

池光修竹裏笻杖季春頭客子愁無柰桃花笑不休百年今日勝萬里此生浮莽莽尊前事題詩記獨遊

春雨

花盡春猶冷羈心只自驚孤鶯啼永晝細雨濕髙城擾擾成何事悠悠送此生蛛絲閃夕霽隨處有詩情

雨

忽忽忘年老悠悠負日長小詩妨學道微雨好燒香檐鵲移時立庭梧滿意涼此身南復北彷佛是他鄕

夏夜

閒弄玉如意天河白練橫時無李供奉誰識謝宣城兩鵲翻明月孤松立快晴南陽半年客復此滿懷淸

將次葉城道中

荒野少人去竹輿伊軋聲晴雲秋更白野水暮還明寂寞信吾道淹畱諳物情王喬有餘舄借我一東徵

至葉城

蘇武初逢雁王喬欲借鳧深知念行李爲報了長途難穩三更枕遙憐五歲雛卻思正月事不敢恨榛蕪

岸幘

岸幘立淸曉山頭生薄陰亂雲交翠壁細雨濕靑林時攺客心動鳥鳴春意深窮鄕百不理時得一閒吟

雨

雲起谷全暗雨晴山復明靑春望中色白澗晚來聲遠樹鳥羣集髙原人獨耕老夫逃世久堅坐聽陰晴

聞王道濟陷敵

海內堂堂友如今在敵圍虛傳袁盎脫不見華元歸浮世身難料危途計易非云孤馬西嶺老淚不勝揮

夜賦寄友

賣藥韓康伯談經管幼安何來甘寂寞不是爲艱難明月扶疎樹空園浩蕩寒細題今夕景持與故人看

雨

霏霏三日雨靄靄一園靑霧澤含元气風花過洞庭地偏寒浩蕩春半客竛竮多少人間事天涯醉又醒

細雨

避寇煩三老那知是舊遊平湖受細雨遠岸送輕舟天地悲深阻山川慰久畱參差發鄰舫未覺壯心休

別伯恭

尊酒相逢地江楓欲盡時猶能十日客共岀數年詩供世無筋力驚心有別離好爲南極柱深慰旅人悲

再別

多難還分手江邊白髮新公爲九州督我是半途人政爾傾全節終然卻要身平生第溫嶠未必下張巡

別孫信道

萬里鷗仍去千年鶴未歸極知身有幾不柰世相違歲暮蒹葭響天長鴻雁微如君那可別老淚欲沾衣

適遠

處處非吾土年年避敵兵何妨更適遠未免一傷情石岸煙添色風灘暮有聲平生五字律頭白不貪名

道中

雨子收還急溪流直又斜迢迢傍山路漠漠滿林花破水雙鷗影掀泥百艸芽川原有髙下隨處著人家

金潭道中

晴路籃輿穩舉頭閒望賖前岡春泱漭後嶺雪槎枒海內兵猶壯村邊歲自華客行驚節序回眼送桃花

曉發杉木

古澤春光淡髙林露气淸紛紛世上事寂寂水邊行客子凋雙鬢田家自一生有詩還忘記無酒卻思傾初至邵陽逢入桂林使作書問其地之安危

湖北彌年所長沙費月餘初爲邵陽夢又作桂林書老矣身安用飄然計本疎管寜遼海上何得便端居

過孔雀灘贈周靜之

海內無堅壘天涯有近親不辭供笑語未慣得殷勤舟楫深宜客溪山各放春髙眠過灘浪已寄百年身

夜抵貞牟

野瞑猶聞遠川明不恨遲焚山隔岸火及我系船時夜半靑燈屋籬前白水陂殷勤謝地主小築欲深期

晚步

畎畝意不釋出門聊防憂雨餘山欲近春半水爭流眾籟夕還作孤懷行轉幽溪西篁竹亂微徑雜歸牛

雨

云物淡淸曉無風溪自閒柴門對急雨壯觀滿空山春發蒼茫內鳥鳴篁竹間兒童笑老子衣濕不知還

洛頭書事

綸巾古鶴日暮槲林間誰使翁迎客應聞屐響山占年又得熟勸我不須還村酒困壯士水風吹醉顏

夏夜

遠遊萬事裂獨立數峯靑明月照山木荒村饒夜螢翻翻云度漢歷歷水浮星遙捨燈已盡幽人門未扃

愚溪

小閣當喬木淸溪抱竹林寒聲日暮起客思雨中深行李妨幽事闌干試獨臨終然遊子意非復昔人心

防資聖院閣

暮投山崦寺髙處絕人羣遠岫林間見微泉捨後聞閣虛云亂入江闊野橫分欲與僧爲記今年嬾作文

過下杯渡

夜宿下杯館朝鳴一棹東湖平天盡落峽斷海橫通冉冉云隨舸茫茫鳥遡風仙人蓬島上遙見我乘空

泛舟入前倉

曾鼓鹽田棹前倉不足言盡行江左路初過浙東村春去花無迹潮歸岸有痕百年都幾日聊復信乾坤

簡齋集卷九

欽定四庫全書

簡齋集卷十

宋陳與義撰

五言律詩

病中夜賦

抱病喜淸夜形羸心獨開不知藥鼎沸錯認雨聲來歲晚燈燭麗天長鴻雁哀書生惜日月欹枕意茫哉

瓶中梅

明牕淨棐幾玉立耿無鄰紅綠兩重袂殷勤滿靣春曾爲庾嶺客本是洛陽人老我何顏藐東風處處新

除夜

疇昔追歡事如今病不能等閒生白髮耐久是靑燈海內春還滿江南硯不冰題詩餞殘歲鐘鼓報晨興

雨中

北客霜侵鬢南州雨送年未聞兵革定從使歲時遷古澤生春靄髙空落暮鳶山川含萬古鬱鬱在尊前

渡江

江南非不好楚客自生哀搖楫天平渡迎人樹欲來雨餘吳岫立日照海門開𨿽異中原險方隅亦壯哉

得張正字

送我茅屋底天寒人迹稀一觴尢有味萬事已無機歲暮塔孤立風生鴉亂飛此時張正字書札到郊扉

小閣

闌干橫歲暮徙倚度陰晴木落太湖近梅開南紀明病餘仍愛酒身後更須名鸛鶴忽雙起吾詩還欲成

得長春兩株植之牕前

鄕邑已無路僧廬今是家聊乘數防雨自種兩叢花籬落失秋序風煙添歲華衰翁病不飲獨立到棲鴉

拒霜

拒霜花已吐吾宇不淒涼天地𨿽肅殺艸木有芬芳道人宴坐處侍女古時妝濃露濕丹臉西風吹綠裳

心老久許爲作畫未果以詩督之

布衲王摩詰禪余寄筆端試將能事迫肯作畫工難秋入無聲句山連欲雨寒平生夢想處奉乞小巑岏

知府示秋日郡圃佳制次韻四首

歲月移文外乾坤杖屨中鏗然五字律健在百夫雄秋入池深碧寒欺葉遞紅此間兼吏隱端不減遊嵩【客有遊嵩山者歸以語公公以不得遊爲恨】

鳥語知公樂山晴及我遊盡排物外事作酒中浮菊蘂離雙鬢林聲隱四愁騷人例喜賦政自不闗秋竹際笙簧起回聽眾籟微時陪物外賞肯念日斜歸艸色違秋意池光淨客衣吟公淸絕句政爾不能肥一笑聊開口千憂不上眉林深受風得柏老到霜知小憩逢筠洞幽尋及枳籬願公勤秉燭裁詠棗離離

翁髙郵挽詩

萬里功名路三生翰墨身暮年銅虎重浮世石羊新天地慳豪傑山川泣吏民空傳四十誄竟不識斯人

劉大資挽詞二首

天柱欹傾日堂堂墮急圍遂聞王蠋死不見華元歸一代名超古千年淚染衣當時如有繼猶足變危機一死公餘事由來彼亦人使知臨難日猶有不欺臣河洛傾遺憤英雄嘆後塵煌煌中興業公合冠麒麟七言律詩

次韻周教授秋懷

一官不辦作生涯幾見秋風捲岸沙宋玉有文悲落水陶潛無酒對黃花天機衮衮山新瘦世事悠悠日自斜誤矣載書三十乘東門何地不宜瓜

夜雨

經歲柴門百事乖此身只合臥蒼苔蟬聲未足秋風起木葉俱鳴夜雨來棊局可觀浮世理燈花應爲好詩開獨無宋玉悲歌念但喜新涼入酒杯

連雨不能出有懷同年陳國佐

雨師風伯不吾謀漠漠窮陰斷送秋欲過蘇端泥浩蕩定知髙鳳麥漂流檐前甘菊已無益階下決明還可憂安得如鴻六尺馬暫時相就說新愁

目疾

天公嗔我眼常白故著昏花阿堵中不怪參軍談瞎馬但妨中散送飛鴻著籬令惡誰能對損讀方奇定有功九惱從來自佛種防如那律證圓通

以事走郊外示友

二十九年知巳非今年依舊壯心違黃塵滿面人猶去紅葉無言秋又歸萬里天寒鴻雁瘦千村歲暮鳥烏微往來屑屑君應笑要就南池照客衣

十月

十月北風催歲闌九衢黃土污儒冠歸鴉落日天機熟老雁長云行路難欲詣熱官憂冷語且求濁酒寄淸歡孤吟坐到三更月枯木無枝不受寒

題小室

暫脫朝衣不當閒澶州夢斷已多年諸公自致靑雲上病客長齋繡佛前隨意時爲獅子臥安心嬾作野狐禪鑪煙忽散無蹤迹屋上寒云自黯然

次韻張廸功春日

年年春日寒欺客今日春無一半寒不覺轉頭逢歲換便須揩眼待花看爭新遊女幡垂鬢依舊先生日照盤從此不憂風雪厄杖藜時可過蘇端

又和歲除感懷用前韻

宦情吾與歲俱防只有詩盟偶未寒鬢色定從今夜攺梅花已判隔年看髙門召客車稠疊下裏燒香篆屈盤我亦三杯聊復爾夢回鵷鷺岀朝端

張迪功攜詩見過次韻謝之二首

黃紙紅旗意未防靑衫俱不救饑寒久拋三徑未得返偶有一錢何足看世事豈能磨鐵硯詩盟聊可歃銅盤不嫌野外時紆蓋政要相從叩兩端

黃雞白日唱初闌便覺杯觴耐薄寒坐上客多眞足樂牀頭易在不須看更思徑挼紅蘂政待移廚洗玉盤苦恨重城催興盡歸時落日尙云端

卽席重賦且約再遊二首

墻頭花定覺風防墻外池深酒亦寒馬健莫愁歸路遠詩成未許俗人看釣魚不用尋溫水濯髮眞如到洧盤一笑得君天所借尊前無地著憂端

詩情不與歲情防春气猶兼水气寒怪我問花終不語須公走馬更來防共知浮世悲駒隙卽見平波散芡盤得一老兵𨿽可飲從今取友要須端

次飲家叔

衮衮諸公車馬塵先生孤唱發陽春黃花不負秋風意白髮空隨世事新閉戶讀書眞得計載肴從學豈無人只應又被支郎笑從者依然困在陳

次韻答張迪功坐上見貽張將赴南都任二首

足錢便可不須侯免對妻兒賦百憂一笑相逢亦奇事平生所得是淸流談天安用如鄒子掃地還應學趙州南北東西底非夢心閒隨處有眞遊

千首能輕萬戶侯誦君佳句解人憂夢闌塵裏功名晚笑罷尊前歲月流世事無窮悲客子梅花欲動憶吾州明朝又作河梁別莫負平生馬少遊

次韻謝表兄張元東見寄

平生張翰極風流好事工文妙九州燈裏偶然同一笑書來已似隔三秋林泉入夢吾當隱花鳥催詩歲不畱安得淸談一陶寫令人絕憶許文休

若拙弟說汝州可居已約卜一丘用韻寄元東

四歲冷官桑濮地三年羸馬帝王州陶潛迷路已良遠張翰思歸那待秋病鶴欲飛還躑躅孤云將去更遲畱盍簪共結雞豚社一笑相從萬事休

元方用韻見寄次韻奉謝兼呈元東二首

大難詞源三峽流小難詩不數蘇州了無徐生齊气累正値寧子商歌秋鵠飛千里從此始驥絕九衢誰得畱歲晚煩公起我病兩篇三嘆不能休

一歡發水東流兩腳黃塵閱幾州王湛時須看周易虞未敢著春秋不辭彭澤腰常折卻得邯鄲夢少畱有句驚人𨿽可喜無錢使鬼故宜休

元方用韻寄若拙弟邀同賦元方將托若拙覓顏淵之五十畝故詩中見意

夢中與世極周流錯認三刀是得州擬學耕田給公上要爲同社醉春秋囊間已辦靑芒屨桑下想聞黃栗畱儻有幽人諮岀處爲言無況莫來休

西郊春事寖入老境元方欲岀遊以無馬未果今得詩又有舉鞭何日之嘆因次韻招之

毛穎陳𨿽勝流也須從事到靑州重吟玉樹懷崔子欲唱金衣無杜秋官栁正須工部出園花猶爲退之畱籃輿自可煩兒輩一笑來從樾下休

答元方述懷作

不見圓機論九流紛紛騎鶴上揚州令之敢恨松桂冷君叔但傷蒲柳秋汝海蛇杯應已悟襄陵駒隙竟難畱來牛去馬無窮債未蓋棺前盍少休

次韻家弟碧綫泉

七孔穿鍼可得過冰蠶映日吐寒波練飛空詠徐凝水帶斷疑分漢帝河川後不愁微步襪鮫人暗動捲綃梭才髙下視虛賦對此區區轉患多

次韻光化宋唐年主簿見寄二首

茂林當日映羣賢也喚畸人到席間棄我便驚車轍遠懷君端合鬢毛斑夢中猶得攀珠樹別後能忘倒玉山遙想詩成寄來日筆端風雨發天慳

髙人主簿固非宜天馬何妨略受鞿防有梅花堪寄遠可因蒓菜便懷歸相如未免家徒壁季子行看妻下機且復哦詩置此事江山相助莫相違

再用景純韻詠懷二首

路斷赤墀靑瑣賢士龍同此屋三間愁邊潘令鬢先白夢裏老萊衣更斑欲學大招那有賦試謀小隱可無山一錢畱得眞堪笑未到囊空猶是慳

木枕蒲團病更宜從教惡少事鞌鞿元無王老又何怨不有麯生誰與歸六日取蟾乖世用三年刻楮費天機只因杖履從公處未覺平生與願違

同家弟用前韻謝判府惠酒

銜杯樂聖便稱賢無酒猶堪臥甕間使者在門𨿽僕僕麯車入夢正斑斑不煩白水眞人力來自靑城道士山千載王同並美未應杞菊賦寒慳

日飲知非貧士宜要逃語穽稅心鞿【楚辭心鞿羈而不亂】所須惟酒非虛語以醉爲鄕可徑歸鸚鵡鸕鷀俱得道螟蛉蜾蠃共忘機狂言戲作麻姑送無柰閽人與我違

徙舎防大成賜詩【案此詩與前二首原本並錯置第十二卷

景純再示佳什二章之後致前二首所用韻及後一首謝楊工曹所用韻各離隔不屬今移正】

南北東西共一塵得坻隨處可收身卜居賦就知謀拙入宅詩成覺意新三徑蓬蒿猶恨淺九流賔客未嫌貧不須更待髙軒過防有珠璣已照鄰

謝楊工曹用前韻

借屋三間稍離塵攜書一束謾娯身客居最負靑春好世事還隨白髮新造化小兒眞薄相市朝大隱亦長貧獨無芧栗供賔客虛辱先生賦比鄰

次十七叔去鄭詩韻二章以寄家叔一章以自詠

鄕裏小兒眞可憐市朝大隠正陶然固應聊頌屈原橘底事便歌楊惲田廣陌遙知駒欵段曲池猶記鷺聨拳對牀夜雨平生約話舊應驚歲月遷

蚍蜉堪笑亦堪憐撼樹無功更怫然賦就柳州聊解祟詩成彭澤要歸田身謀共悔蛇安足理遣須看佛舉拳懷祖定知當晚合次君未可怨稀遷

鏡中無復故人憐卻媿謀生後計然叔夜本非堪作吏元龍今悔不求田懷親更値薪如桂作客重看栗過拳萬事功違髙枕臥憂來一夕費三遷

簡齋集卷十

欽定四庫全書

簡齋集卷十一

宋陳與義撰

七言律詩

趙虛中有石名小華山以詩借之

君家蒼石三峯樣磅礡乾坤气象橫賤子與山曾半面小牕如夢慰平生鑪煙巧作公超霧書冊尙避秦皇城病眼朝來欲開嬾借君巖岫障新晴

次韻樂文卿北園

故園歸計墮虛空啼鳥驚心處處同四壁一身長客夢百憂雙鬢更春風梅花不是人間白日色爭如酒面紅且復髙吟置餘事此身能費幾詩筒

歸洛道中

洛陽城邊風起沙徵衫歲歳負年華歸途忽踐楊柳影春事已到蕪菁花道路無窮幾傾轂牛羊旣飽各知家人生擾擾成底事馬上哦詩日又斜

龍門

不到龍門十載彊斷崖依舊掛斜陽金銀佛寺浮佳气花木禪房接上方羸馬乍來還徑去流鶯多處最難忘老僧不作畱人意看山看水白髮長

次韻謝心老以緣事至魯山

襌師瓶貯幾多空欲問以書無去鴻魯縣人迎般若杖天寜樹起吉祥風荒山春色篇章裏快士交情筆硯中一日塵沙雙眼碧歸時應與去時同

友人惠石兩峯巉然取杜子美玉山髙並兩峯寒之句名曰小玉山

舊喜看書今不看且畱雙眼向孱顏從來作夢大槐國此去藏身小玉山暮靄朝曦一生了髙天厚地兩峯閒九華詩句喧寰宇細比眞形伯仲間【家有壺中九華石刻】

次韻王堯明郊祀顯相之作

奏書初不待衡譚奠璧都南萬玉參黃屋倚霄明半夜紫壇承月諸龕聲喧大呂初終六影動圭陟降三可是天公須羯鼓已廻寒馭作春酣

道山防直

離離樹子鵲驚飛獨倚枯笻無限時千丈虛廊貯明月十分奇事更新詩人間路絕牕扉語天上云空閣影移遙想王戎燭下算百年辛苦一生癡

雨晴

天缺西南江面淸纖雲不動小灘橫墻頭語鵲衣猶濕樓外殘雷气未平盡取微涼供穩睡急搜奇句報新晴今宵勝絕無人共臥看星河盡意明

十月

十月天公作許悲負霜鴻雁不停飛莽連萬里雲山去紅盡千林秋徑歸病夫搜句了節序小齋焚香無是非睡過三冬莫開戶北風不貸芰荷衣

漫郎

漫郎功業太悠然拄笏看山了十年黑白半頭明鏡裏丹靑千樹惡風前星霜屢費驚人句天地元須使鬼錢踏破九州無一事只今分付結跏禪

送善相僧超然歸廬山

九疊峯前遠法師長安塵染坐禪衣十年依舊雙瞳碧萬里今持一笑歸鼠目向來吾自了龜腸從與世相違酒酣更欲煩公說黃葉漫山錫杖飛

對酒

新詩滿眼不能裁鳥度云移落酒杯官裏簿書無日了樓頭風雨見秋來是非衮衮書生老歲月怱怱燕子回笑撫江南竹根枕一尊呼起鼻中雷

後三日再賦

天生癭木不須裁說與兒童是酒杯落日畱霞知我醉長風吹月送詩來一官擾擾身增病萬事悠悠首獨回不柰長安小車過睡鄕深處作奔雷

對酒【在陳畱賦】

陳畱春色撩詩思一日搜腸一百回燕子初歸風不定桃花欲動雨頻來人間多待須微祿夢裏相逢記此杯白竹扉前客醉舞煙村欠髙臺

感懷

少日爭名翰墨塲只今扶杖送斜陽靑靑艸木浮元气山河接故鄕作吏不妨三折臂搜詩空費九回腸子房與我同羈旅世事千般酒一觴

招張仲宗

北風日日吹茅屋幽子朝朝只地鑪客裏賴詩增意气老來惟嬾是工夫空庭喬木無時事殘雪疎籬當畫圖亦有張侯能共此焚香相待莫徐徐

寓居劉倉廨中晚步過鄭倉臺上

綸巾鶴氅過荒陂滿面春風二月時世事紛紛人易老春陰漠漠絮飛遲士衡去國三間屋子美登臺七字詩艸繞天西靑不盡故國歸計入支頤

晚步順陽門外

六尺枯藜了此生順陽門外看新晴樹連翠篠圍春晝水泛靑天入古城夢裏偶來那計日人間多事更聞兵只應十載溪橋路欠我媻姍勃窣行

秋日客思

南北東西俱我鄕聊從地主借胡牀諸公共得何侯力遠客新抄陸氏方老去事多藜杖在夜來秋到葉聲長蓬萊可托無因至試覓人間千仞岡

寄季申

雨歇城西泥未幹遙知獨立整衣冠舊時鄴下劉公幹今日遼東管幼安緑陰展盡身猶遠黃鳥飛來節已闌安得一尊生耳熱暫時相對說悲歡

重陽

去歲重陽已百憂今年依舊嘆羈遊籬底菊花惟解笑鏡中頭髮不禁秋涼風又落宮南木老雁孤鳴漢北州如許行年那可記謾排詩句寫新愁

送客出城西

鄧州誰亦解丹靑畫我羸驂曉出城殘年政爾供愁了末路那堪送客行寒日滿川分眾色暮林無葉寄秋聲垂鞭歸去重回首意落西南計未成

得席大光書以詩迓之

十月風髙客子悲故人書到暫開眉也知廊廟當推轂無柰江山好賦詩萬事莫論兵動後一杯當及菊殘時喜心翻倒相迎地不怕寒林十里陂

無題

六經在天如日月萬事隨時更故新江南丞相浮雲壊洛下先生宰木春孟喜何妨攺師法京房底處有門人舊愛讀書今嬾讀焚香閱世了閒身

淸明

雨晴閒步澗邊沙行入荒林聞亂鴉寒食淸明驚客意暖風遲日醉梨花書生投老王官谷壯士偸生漂母家不用秋千與蹴踘只將詩句答年華

觀江漲

漲江臨眺足消憂倚杖江邊地欲浮疊浪並翻孤日去兩津橫捲半天流黿鼉雜怒爭新穴鷗鷺驚飛失故洲可爲一官妨快意眼中惟覺欠扁舟

舟次髙舎書事

漲水東流滿眼黃泊舟髙捨更情傷一川木葉明秋序兩岸人家共夕陽亂後江山元歷歷世間岐路極茫茫遙指長沙非謫去古今岀處兩淒涼

登嶽陽樓二首

洞庭之東江水西簾旌不動夕陽遲登臨吳蜀橫分地徙倚湖山欲暮時萬里來遊還望遠三年多難更憑危白頭弔古霜風裏老木蒼波無限悲

天入平湖晴不風夕帆和雁正浮空樓頭客子杪秋後日落君山元气中北望可堪回白首南遊聊得看丹楓翰林物色分畱少詩到巴陵還未工

巴丘書事

三分書裏識巴丘臨老避兵初一遊晚木聲酣洞庭野晴天影抱嶽陽樓四年風露侵遊子十月江湖吐亂洲未必上流須魯肅腐儒空白九分頭

再登嶽陽樓感慨賦詩

嶽陽壯觀天下傳樓陰背日隄緜緜艸木相連南服內江湖異態防乾前乾坤萬事集雙鬢臣子一謫今五年欲題文字弔今古風壯浪湧心茫然

除夜

城中爆竹已殘更朔吹翻江意未平多事鬢毛隨節換盡情燈火向人明比量舊歲聊堪喜流轉殊方又可驚明日嶽陽樓上去島煙湖霧看春生

火後問捨至城南有感

魂傷瓦礫舊曾遊尙想奔煙萬馬遒遂替他人作正月絕知回路想巴丘書生性命曽經試客子茅茨費屢謀惟有君山故窈窕一眉晴緑向人浮

望燕公樓下李花

燕公樓下繁華樹一日遙看一百回羽蓋夢餘當畫立縞衣風急過墻來洛陽路不容春到南國花應爲客開今日豈堪簪短髮感時傷舊意難裁

陪粹翁舉酒於君子亭下海棠方開

世故驅人殊未央聊從地主借繩牀春風浩浩吹遊子暮雨霏霏濕海棠去國衣冠無態度隔簾花葉有輝光使君禮數能寛否酒味撩人我欲狂

春夜感懷寄席大光

管寜白帽且蹁躚孤鶴歸期難計年倚杖東南觀百變傷心雲霧隔三川江湖气動春還冷鴻雁聲回人不眠苦憶西州老太守何時相伴一燈前

雨中對酒庭下海棠經雨不謝

巴陵二月客添衣艸艸杯觴恨醉遲燕子不禁連夜雨海棠猶待老夫詩天翻地覆傷春色齒豁頭童祝聖時白竹籬前湖海闊茫茫身世兩堪悲

周尹潛以僕有郢州之命作詩見贈有橫槊之句次韻謝之

一歳憂兵四閱時偸生不恨隙駒馳如何南紀持竿手卻把西州破賊旗儻有靑油盛快士何妨畫防入新詩因君調我還增气男子平生竟要奇

次韻尹潛感懷

北兵又看繞淮春嘆息猶爲國有人可使翠華周防縣誰持白羽靜風塵五年天地無窮事萬里江湖見在身共說金陵龍虎气放臣迷路感煙津

贈傅子文

漁子牧兒談笑新先生勝日步湖漘沙邊忽見長身士頭上仍欹折角巾豺虎不能寛遠俗山川終要識詩人蘆叢如畫斜陽裏拄杖相尋無雜賔

江行野防寄大光

檣烏送我入蠻鄕天地無情白髮長萬里回頭看北斗三更不睡聽鳴榔平生正岀元子下此去還經思曠防投老相逢難衮衮共恢詩律撼瀟湘

寄信道

衡山未見意如飛浩蕩風帆不可期卻憶府中三語掾空吟江上四愁詩髙灘落日光零亂遠岸叢梅雪陸離賸欲平生持寄子白頭才盡只成悲

衡嶽

野客原耕嵩嶽田得遊衡嶽是前緣避兵徑度吾豈忍欲雨還休神所憐世亂不妨松偃蹇村空更覺水潺湲非無拄杖終傷老負此名山四十年

簡齋集卷十一

欽定四庫全書

簡齋集卷十二

宋陳與義撰

七言律詩

元日

五年元日只流離楚俗今年事事非後飲屠蘇驚巳老長乘舴艋竟安歸攜家作客眞無防學道刳心卻自違汀艸岸花知節序一身千恨獨霑衣

先寄邢子友

作客經年樂有餘邵陽岐路不﨑嶇山川好處欹紗帽桃李香中度筍輿欲見舊文驚歳月剰排幽語說艱虞人間書疏非吾事一首新詩未可無

立春日雨

衡山縣下春日雨遠映靑山絲樣斜容易江邊欺客袂分明沙際濕年華竹林路隔生新水古渡船空集亂鴉未暇獨憂巾一角西溪當有續開花

山中

當復入州寛作期人間踏地有安危風流丘壑眞吾事籌策廟堂非所知白水春陂天淡淡蒼峯晴雪錦離離恰逢居士身輕日正是山中多景時

三月二十日聞徳音寄李徳升席大光新有召命皆寓永州

塵隔鬥牛三月餘徳音再與萬方初又防天地寛今歲且掃軒牕讀我書自古安危闗政事隨時憂喜到樵漁零陵並起扶顚手九廟無歸計莫疎

題東家壁

斜陽步屧過東家便置淸尊不煮茶髙桞光陰初罷絮嫩鳧毛羽欲成花羣公天上分時棟間客江邊管物華醉裏吟詩空跌宕借君素壁落棲鴉

散發

百年如寄亦何爲散發淸狂未足非南澗題詩風滿面東橋行樂露霑衣松花照夏山無暑桂樹畱人吾豈歸藜杖不當軒蓋用穩扶居士莫相違

觀雨

山客龍鐘不解耕開軒危坐看陰晴前江後嶺通雲气萬壑千林送雨聲梅壓竹枝低復舉風吹山角晦還明不嫌屋漏無干處正要羣龍洗甲兵

寄徳升大光

君王憂詔起羣公也寘樵夫尺一中易著靑衫隨世事難將白髮犯秋風共談太極非無意能系蒼生本不同卻倚紫陽千丈嶺遙瞻黃鵠九霄東

次韻邢九思

百年鼎鼎雜悲歡老去初依六祖壇晏不堪長抱病子眞那復更爲官山林未必容身得顏面何宜與世看白帝髙尋最奇事共君盟了不應寒

題道州甘泉書院

甘泉坊裏林影黑吳氏捨前書牓鮮牀略容摩詰借桂枝應待小山傳兵橫海內猶紛若風到湖南還穆然勉效周生述孔業賦詩吾獨媿先賢

度嶺

年律將窮天地溫兩州風气此橫分已吟子美湖南句更擬東坡嶺外文隔水叢梅疑是雪近人嶂欲生云不愁去路三千里少住林間看夕曛

次韻謝呂居仁居仁時寓賀州

別君不覺歳時荒豈意相逢魑魅鄕篋裏詩書總寥落天涯形貎各昻藏江南今歳無徵戰嶺表窮冬有雪霜儻可卜鄰我欲住艸茅爲蓋竹爲梁

舟行遣興

防稽尙隔三千里臨賀初盤一百灘殊俗問津言語異長年爲客路岐難背人山嶺重重去照鷁梅花樹樹殘酌酒柁樓今日意題詩船壁後來看

康州小舫與耿伯順李徳升席大光鄭徳象夜語以更長愛燭紅爲韻得更字

萬里衣冠京國舊一船風雨晉康城燈前顏面重相識海內艱難各飽更天闊路長吾欲老夜闌酒盡意難傾明朝古峽蒼煙道都送新愁入櫓聲

與大光同登封州小閣

去程欲數莽難知三日封州更作遲靑嶂足稽天下士錦囊今有嶠南詩共登小閣春風裏回望中原夕靄時萬本梅花爲我壽一杯相屬未全癡

雨中再賦海山樓

百尺闌干橫海立一年襟抱與山開岸邊天影隨潮入樓上春容帶雨來慷慨賦詩還自恨徘徊舒嘯卻生哀世間猛士今安在非復當年單父臺

贈漳州守綦叔厚

過盡蠻荒興復新漳州畵防擁詩人十年去國九行旅萬里逢公一欠伸王粲登樓還感慨紀瞻赴召欲逡巡繩牀相對有今日賸醉齋中軟腳春

自黃巖縣舟行入臺州

宴坐峯前衝雨急黃巖縣裏借舟遲百年癡黠不相補萬事悲歡豈可期莽莽蒼波兼防霧紛紛白鷺落山陂只應江海淒涼地欠我臨風一賦詩

送熊博士赴瑞安令

衣冠衮衮相逢處艸木蕭蕭未變時聚散同驚一枕夢悲歡各誦十年詩山林有約吾當去天地無情子亦饑笑領銅章非失計歳寒心事欲深期

醉中

醉中今古興衰事詩裏江湖搖落時兩手尙堪杯酒用寸心惟是鬢毛知稽山擁郭東西去禹穴生云朝暮奇萬里南徵無賦筆茫茫遠望不勝悲

懷天經智老因訪之

今年二月凍初融睡起苕溪緑向東客子光陰詩卷裏杏花消息雨聲中西庵禪伯還多病北柵儒先只固窮怱憶輕舟尋二子綸巾鶴氅試春風

和孫升之

姬國餘芳代有人於今公子秀溪濆處心如水尙書市能賦臨流靖節君花島紅雲春句麗月梅疎影異香聞囊開古錦湖山岀何意一星窺妙文【此和升之詠周堅仲十二年前到周子壁間有詩曾見之故有一星窺妙文之句】

寺居

招提遠占一牛鳴阻絕干戈得暫經夢境了知非有實醉鄕不入自常醒樓臺近水明鑑艸樹連空寫素屛物象自堪供客眼未須覓句戶長扃

與義竊慕東坡以鐵拄杖爲樂全生日之壽今以大銅瓶上判府待制庶幾因物以露區區且作詩二首將之亦東坡故事

要學東坡壽樂全此瓶端合供儒先鐵如意畔無憂畏玉唾壺旁耐歳年項似董宣眞是彊腹如邊孝故應便與公剩貯爲霖水不羨宮門承露仙

不與觀音伴柳枝要令奇相解公頤防逢白氏編書日猶夢陶家貯粟時安用作盤供歃血也勝爲鉢困催詩千年秀結重重緑長映先生鬢與眉

又用韻春雪

急雪催詩興未闌東風肯柰鳥烏寒最憐度牖勤勤意更接飛花細細看連夜拋回三白瑞及時驚動五辛盤袁安久絕千人望春破還思綺一端

次韻邢子友

壯士如今爛莫收尙思抽矢射旄頭不堪苦霧侵衰鬢稍喜和煙入戍樓萬里中原空費夢三春勝日偶成遊靑松遠嶺偏驚眼薄晚闌干更少畱

余識景純家弟岀其詩見示喜其同臭味也輒用大成黃字韻賦八句贈之

阿奴喜气照人黃傳得新詩細作行可愛懸知似楊柳忘憂不復待檳榔魏收已獲崔昻譽摩詰仍推相國長曷不少畱東閣醉剩收篇詠作歸裝

次韻景純道中寄大成

聞道歌行伏李紳古來賢守是詩人久欽樂廣懷披霧一見周瑜勝飲醇海內期公黃閣老尊前容我白綸巾佳篇咀嚼眞堪飽此日何憂甑有塵

景純再示佳什殆無遺巧勉成二章一以報佳貺一以自貽

睆睆休嫌笏與紳如公本是九包人【來詩云還山終戴鹿皮巾】讀書只用三冬足學道從來一色醇太尉談辭揮玉塵侍中風韻更紗巾誰言上界多官府亦許散仙追後塵諸公衮衮坐垂紳誰信北風欺得人遮眼讀書何用解發顏要酒可須醇【文選醇醴發顏】十年白社空看鏡萬里靑天一岸巾少待奇章到三日試將冠蓋拂埃塵

次韻家弟所賦

曹劉方駕信優爲不廢東郊坐保釐投蚓問公逢老手聨珠及我媿連枝定知來者傾三嘆共了流年費幾詩瘀絮車斜敢將去樂天那畏一微之

次韻宋主簿

九折灣中萬斛舟怪公隨處得心休未應菊徑闗心急聊爲魚槎盡意畱陸子舊蹤余馬頂羊公遺碣見頭遙知太白無多事醉裏詩成不待搜

用大成四桂坊韻贈令狐昆仲

鄕人洗眼看銀黃得桂連枝手尙香盛事固應傳雁塔新詩不減住雞坊醍酥乳酪原同味羯末封胡更合堂從此葛恢門下客知名可但一揚方

陳叔易學士母阮氏挽詞二章

典刑奕奕照來今鶴髮魚軒汝水潯避地梁鴻不偕老弄烏萊子若爲心送喪忽見三千乘奉裞那聞五百金婦徳母儀俱不媿碑銘知已托張林

去年披霧識儒先欲拜萱堂未敢前盧壼要傳紗幔業王裒忽廢蓼莪篇秀眉隔夢黃壚裏落日驅風丹旐邊佛子歸眞定何處空令苦淚漲黃泉

侯處士女挽詞

疇昔翁才比太師固應生女作門楣人門似夢風旌岀佛子何之宰樹悲五百祱金空繐帳三千車乘忽荒陂他年不共江流去突兀張林婦徳碑

簡齋集卷十二

欽定四庫全書

簡齋集卷十三

宋陳與義撰

五言長律

道中書事

臨老傷行役籃輿歳月奔客愁無處避世事不堪論白道含秋色靑山帶雨痕壞梁斜鬭水喬木密藏村易破還家夢難招去國魂一身從白首隨意答乾坤

感事

防亂那堪說干戈竟未休公卿危北顧江漢故東流風斷黃龍府云移白鷺洲云何舒國步持底副君憂世事非難料吾生本自浮菊花紛四野作意爲誰秋

晚晴野望

洞庭微雨後涼气入綸巾水底歸云亂蘆叢返照新遙汀橫薄暮獨鳥度長津兵甲無歸日江湖送老身悠悠只倚杖悄悄自傷神天意蒼茫裏村醪亦醉人

五言絕句

同家弟賦蠟梅詩得四絕句

朱朱與白白著意待春開那知洞房裏已傍額黃來韻勝誰能捨色莊那得親朝陽一映樹到骨不畱塵黃羅作廣袂絳紗作中單人間誰敢著畱得護春寒一花香十里更値滿枝開承防不在貎誰敢鬭香來

蠟梅四句

花房小如許銅翦黃金塗中有萬斛香與君細細輸來從底處所黃露滿衣濕緣憨翻得憐亭亭倚風立奕奕金仙面排行立曉晴殷勤夜來雪少住作珠瓔亭亭金步搖朝日明漢宮當時好光景一似此園中

題持約畫軸

日落川更闊煙生山欲浮舟中有閒地載我得同遊

梅花兩絕句

客行滿山雪香處是梅花丁寜明月夜認取影橫斜曉天靑脈脈玉面立疎籬山中爾許樹獨自費人詩

正月十六日夜二絕

正月十六夜竹籬田父家明月照樹影滿山如龍蛇二更風薄竹悲吟連夜分村西遞餘韻應勝此間聞

岀山二首

陰巖不知晴路轉見朝日獨行修竹盡石崖千丈碧山空樵斧響隔嶺有人家日落潭照樹川明風動花

入山二首

岀山復入山路隨溪水轉東風不惜花一暮都開徧都迷去時路防杖煙漫漫微雨洗春色諸峯生晚寒與夏志宏孫信道張巨山同集澗邊以散發巖岫爲韻賦四小詩

哦詩穀虛響微步下巖半披叢澗影搖集鳥紛然散亂石披沙淺水紋如紺髮馳暉怱西沒林光相映發舉頭山圍天濯足樹映潭山中記今日四士集空巖張子臥石榻夏子理泉竇孫子獨不言搘頤數煙岫

衡嶽二首

城中望衡山浮雲作飛蓋朅來巖谷遊卻在浮雲外危亭見上方林壑帶殘陽今日豈無恨重遊卻味長

絕句

野鴨飛無數桃花濕滿枝竹輿鳴細雨山客有新詩

九日示大圓洪智

自得休心法悠然不賦詩忽逢重九日無耐菊花枝

九月八日戲作兩絕句示妻子

今夕知何夕都如未病時重陽莫艸艸剩作幾篇詩小甕今朝熟無勞問酒家重陽明日是何處有黃花六言絕句

六言二首

莫賦澗松鬱鬱但吟陂麥靑靑爲婦讀劉伶傳敎兒書寧戚經

種竹可侔千戶擁書不假百城何必思之爛熟熱官無用分明

題顏持約畫水墨梅花

未央宮裏紅杏羯鼓三聲打開大庾嶺頭梅蕚管城呼上屏來

不見梅花

荊楚歳時經盡今年不見梅花想得蒼煙玉立都藏江上人家

七言絕句

襄邑道中

飛花兩岸照船紅百里楡隄半日風臥看滿天云不動不知云與我俱東

和張矩臣水墨梅五絕

巧【一作刻】畫無鹽醜不除此花風韻更淸姝從教變白能爲黒桃李依然是僕奴

病見昏花已數年只應梅蘂故依然誰教也作陳面眼亂初逢未敢憐

粲粲江南萬玉妃別來幾度見春歸相逢京洛渾依舊惟恨緇塵染素衣

捨章檐下春風面造化功成秋兔毫意足不求顏色似前身相馬九方臯

自讀西湖處士詩年年臨水看幽姿晴牕畫出橫斜影絕勝前村夜雪時

梅花

髙花玉質照窮臘破雪數枝春已多一時傾倒東風意桃李爭春柰晚何

題畫

碎身鷹犬慙何忍埋骨詩書事亦微霜落深林可終歳雄雌暖日莫忘機

秋夜

中庭澹月照三更白露洗空河漢明莫遣西風吹葉盡卻愁無處著秋聲

跋外祖存誠子帖

亂眼龍蛇起平陸後身羲獻已黃墟客來空認袁公額淚盡慙無楊惲書

詠蟹

量才不數防魚額四海神交顧長康但見橫行疑是躁不知公子實無腸

中牟道中二首

雨意欲成還未成歸云卻作伴人行依然壞郭中牟縣千尺浮屠管送迎

楊栁招人不待媒蜻蜓匹馬忽相猜如何得與涼風約不共塵沙一並來

淸明二首

街頭女兒雙髻鴉隨蜂趁蜨學夭邪東風也作淸明節開徧來禽一樹花

捲地風拋市井聲病扶危坐了淸明一簾晚日看收盡楊栁防風百媚生

春日二首

朝來庭樹有鳴禽紅緑扶春上逺林忽有好詩生眼底安排句法已難尋

憶看梅雪縞中庭轉眼桃梢無數靑萬事一身雙鬢髮竹牀欹枕數牕櫺

栁絮

栁送腰肢日幾回更教飛絮舞樓臺顚狂忽作髙千丈風力防時穏下來

秋試院將出書所寓牕

門前柿葉已堪書弄鏡燒香聊自娯百世牕明牕暗裏題詩不用著工夫

秋日

琢句不成添鬢絲且搘笻杖看云移槐花落盡全林緑光景渾如初夏時

次何文縝題顏持約畫水墨梅花韻二首

牕間光景晚來新半幅溪藤萬里春從此不貪江路好賸拋心力喚眞眞

奪得斜枝不放歸倚窻承月看熹防墨池雪嶺春俱好付與詩人說是非

爲陳介然題持約畫

層層水落白灘生萬里徵鴻小作程日落防風過荷葉陂南陂北聽秋聲

九日宜春苑午憩幕中聽大光誦宋迪功詩

酒酣耳熱不成歌柰此一川黃菊何臥聽西風吹好句老天無恨幕生波

西省酴醿架上殘雪可愛戲同王元忠席大光賦詩

酴醿花底當年事夜雪糢糊照酒防北省今朝枝上雪還揩病眼作花看

竇園醉中前後五絕句

東風吹雨小寒生楊栁飛花亂晚晴客子從今無可恨竇家園裏有鶯聲

海棠脈脈要詩催日暮紫緜無數開欲識此花奇絕處明朝有雨試重來

不見海棠相似人空題詩句滿花身酒闌卻度荒陂去驅使風光又一春

三月碧桃驚動人滿園光景一時新賸傾老子尊中玉折盡繁枝不要春

一尊相屬莫辭空報答今朝吹面風自唱新詩與明月碧桃開盡兩聲中

宴坐之地籧篨覆之名曰篷齋

不���了三冬旋作篷齋待朔風會有打牕飛��地鑪孤坐防奇功

鄧州西軒書事十首

小儒避地南徵日皇帝行天第一春走到鄧州無腳力桃花初動雨畱人

千里空攜一影來白頭更著亂蟬催書生身世今如此倚徧周家十二槐

瓦屋三間寛有餘可憐小陸不同居易求蘇子六國印難得河橋一字書

莫嫌啖蔗佳境逺橄欖甜苦亦相幷都將壯節共辛苦準擬殘年看太平

皇家卜年過周曆變故未必非天仁東南鬼火成何事終待邊烽作爭臣

楊劉相傾建中亂不待白首今同歸只今將相須廉藺五月並門未解圍

不須夜夜看太白天地景气今如斯始行蚌相攻防可惜中原見事遲

詔書憂民十六事父老祝君一萬年白髮書生喜無寐從今不仕可歸田

範公深憂天下日仁祖愛民全盛年遺廟只今香火冷時時風葉一騷然

諸葛經行有夕風千古天地幾英雄弔古不須多感慨人生半夢半醒中

簡齋集卷十三

欽定四庫全書

簡齋集卷十四

宋陳與義撰

七言絕句

縱步至董氏園亭二首

槐葉層層新綠生客懷依舊不能平自移一榻西牕下要近叢篁聽雨聲

客子今年駝褐寛鄧州三月始春寒簾鉤掛盡蒲團穩十丈虛庭借雨看

香林四首

絕愛公家花气新一林淸露百般春是中宴坐應容我只恐微風喚起人

丈人延客非俗物百和香中進一杯乞取齊奴錦步障與春遮斷曉風來

誰見繁香度牖時碧天殘月映花枝故應撩我題新句壓倒韋郎宴寢詩

簡齋居士不飲酒一入香林更不醒驅使小詩酬曉露絕勝辛苦廣騷經

夏夜二首

虛庭散防晚涼生斟酌星河亦喜晴不記墻西有修竹夜風還作雨來聲

待到天宮放月時東家喬柏兩蚪枝懸知滿地疎陰處不及遙看突兀奇

同繼祖民瞻遊賦詩亭二首

邂逅今朝一段奇從來華屋不闗詩諸公且作畱連意正是微風到竹時

浩浩白雲溪一色冥冥靑竹鳥三呼只今那得王摩詰畫我憑闌覓句圖

題繼祖蟠室三首

雲起鑪山久未移功名不恨十年遲日斜疎竹可牕影正是幽人睡足時

萬卷吾今一字無打包借處野僧如短檠未盡殘年興欲問班生借賜書

中興天子要人才當使生擒頡利來正待吾曹紅抹額不須辛苦學顏回

有感再賦

憶得甲辰重九日天恩曾預宴城東龍沙此日西風冷誰折黃花壽兩宮

坐澗邊石上

三靣靑山圍竹籬人間無路訪安危扶笻共坐槎牙石澗水悲鳴無歇時

采菖蒲

閒行澗底采菖蒲千歲龍蛇抱石臞明朝卻覓房州路飛下山顚不要扶

晚望信道立竹林邊

修竹林邊煙過遲幅巾藜杖立疎籬恨無顧陸同攜手寫取孫郎覓句時

醉中至西徑梅花下已盛開

梅花亂髮雨晴時褪盡紅綃見玉肌醉中忘卻頭邊雪橫插繁枝歸竹籬

和王東卿絕句四首

少時走馬洛陽城今作江邊瓶錫僧說與虎頭須畫我三更月裏影崚嶒

來日安橊花尙稀壓墻丹實已垂垂何時著我扁舟尾滿袖西風信所之

只今當代功名手不數平生粥飯僧獨立江風吹短髮暮云千里倚崚嶒

平生不得吟詩力空使秋霜入鬢垂太嶽峯前滿尊月爲君聊復一中之

又登嶽陽樓

嶽陽樓前丹葉飛闌干畱我不思歸洞庭鏡靣平千里卻要君山相發揮

除夜

萬里江湖憔悴身咚咚街鼓不饒人只愁一夜梅花老看到天明付與春

火後借居君子亭書事四絕呈粹翁

天公惡劇逐翻新賴是今年有主人君子亭中眠白晝燕公樓上眺靑春

祝融回祿意佳哉挽我梅花樹下來一夜東風不知惜月明滿樹十分開

斫竹和梢編作籬微風如在竹林時無人來訪龐居士晚日疎陰光陸離

入山從此不須深君子亭中人不尋靑竹短籬圍畫靜梅花兩樹照春陰

用前韻再賦四首

西園芳气雨餘新喚起亭中入定人爲報使君多釀酒梅花落盡不闗春

揚州雲气郁佳哉百慮方橫吉語來卻看詩書安穩在竹籬陰裏得時開

危樓只隔一重籬誰見扶笻獨上時如許江山嬾搜句燕公應笑我支離

欲識道人門徑深水仙多處試來尋靑裳素面天應惜乞與西園十日陰

二十一日風甚明日梅花無在者獨紅萼畱枝間可愛

昨日梅花猶可攀今朝殘萼便斕斑羣仙已禦東風去總脫絳袂畱林間

春寒

二月巴陵日日風春寒未了怯園公海棠不惜胭脂色獨立蒙蒙細雨中

次韻傳子文絕句

風雨門前十日泥荒街相伴只笻枝從今老子都無事落盡園花不賦詩

周尹潛雪中過門不我顧遂登西樓賦詩見寄次韻謝之三首

晴牕飛雪偃幽聼起覓新詩自啟扃不覺髙軒墻外過貪看萬鶴舞中庭

堪笑臞仙也耐寒飛花端合上樓看深知壯觀增詩律洗盡元和到建安

敲門俗子令我病靣有三寸康衢埃風饕雪虐君馳去蓬戶那無酒一杯

城上晚思

獨憑危堞望蒼梧落日君山如畫圖無數柳花飛滿岸晚風吹過洞庭湖

尋詩兩絕句

楚酒困人三日醉園花經雨百般紅無人畫岀陳居士亭角尋詩滿防風

愛把山瓢莫笑儂愁時引睡有奇功醒來推戶尋詩去喬木崢嶸明月中

五月二日避貴寇入洞庭湖絕句

鼓發嘉魚千面雷亂帆和雨向湖開何妨南北東西客一聽湘妃瑤瑟來

雨中

雨打船篷聲百般白頭當夏不禁寒五湖七澤經行徧終憶吾鄕八節灘

閏八月十二日過奇父共坐翠竇軒賞木犀花玲瓏滿枝光气動人念風日不貸此花無五日香矣而王使君未之知作小詩報之

淸露香浮黃玉枝使君未到意低迷極知有日交銅虎可使無情向木犀

再賦二首呈奇父

國香燻坐先生醉秋葉藏花客子迷馳使晚風同勝地東軒不用鎭帷犀

香過東園花一枝尋花覓路忽成迷先生莫謂心如鐡喜气朝來橫角犀

十三日再賦二首其一以贊使君是日對花賦此韻詩落筆縱橫而郡中修水戰之具方大閱於燕公樓下也其一自敍所感憶年十五在杭州始識此花皆三丈髙未嘗賦詩

我丈風流元祐枝晴軒雨雹筆端迷從容文武一時了賦罷木犀觀水犀

武林曾識最髙枝百感重逢歳月迷向日擘牋須彩鳳如今執盾要文犀

兩絕句

西風吹日弄晴陰酒罷三更湖海深嶽陽樓上登髙節不負南來萬里心

二士相隨風滿巾兩禪同隊景彌新但得黃花不牢落莫嫌驚倒嶽州人

初識茶花

伊軋籃輿不受催湖南秋色更佳哉靑裙玉面初相識九月茶花滿路開

衡嶽

客子山行不覺風龍吟虎嘯滿山松綸巾一幅無人識勝業門前聽午鐘

跋江都王畫馬

天上房星空不動人間畫馬亦難逢當年筆下千金鹿此日牕間八尺龍

與王子煥席大光同遊廖園

三枝笻竹興還新王丈席兄俱可人僑立司州溪水上吟詩把酒對靑春

除夜次大光韻大光是夕婚

一杯節酒莫畱殘坐看新年上鬢端只恐梅花明日老夜瓶相對不知寒

除夜不寐飲酒一杯明日示大光

萬里鄕山路不通年年佳節百憂中催成客睡須春酒老【案此下原本缺】

甘棠道中

筍輿礙石一悠然正月微風意已便桃花向來渾不數山中時見絕堪憐

將至杉木鋪望野人居

春風漠漠野人居若使能詩我不如數株蒼檜遮官道一樹桃花映艸廬

羅江二絕

荒村終日水車鳴陂北陂南共一聲灑面風吹作飛雨老夫詩到此間成

山翁見客亦欣然好語重重意不傳行過竹籬逢細雨眼明雙鷺立靑田

題水西周三十三壁二首

下管先生巾欲摧雨中艇子便撐開靑山隔岸迎人去白鷺衝煙送酒來

周子篘中早得春喚人同度一溪云貪看雨歇前峯變不覺斟時已十分

簡齋集卷十四

欽定四庫全書

簡齋集卷十五

宋陳與義撰

七言絕句

寄大光二絕句

心折零陵霜入鬢更修短札問何如江湖不是無來雁只慣平生作報書

芭蕉急雨三更閙客子殊方五月寒近得防稽消息否稍傳荊渚路岐寛

村景

黃昏吹角聞呼鬼淸曉持竿看牧鵝蠶上樓時桑葉少水鳴車處稻苖多

偶成

諫議遺蹤尙可望曵裾不必效鄒陽但修天爵要人爵始信書堂卽玉堂

水車

江邊終日水車鳴我自生平愛此聲風月一時都屬客杖藜聊復寄詩情

山居二首

防檢行年書閥閱山中共賦幾篇詩如令未有驚人句更待秋風生桂枝

宅圗不必煩秋令已卜東坡澗水邊更與我爲燒藥竈只愁君要買山錢

拜詔

紫陽山下聞皇牒地藏階前拜詔書乍脫緑袍山色翠新披紫綬佩金魚

別諸州二首

風送孤篷不可遮山中城裏總非家臨行有恨君知否不見籬前稻著花

隴云知我欲船開飛過江東還復回不似周顒趨闕去山靈應許卻歸來

題向伯防過峽圖二首

旌旗翻日淮南道興罷歸來雪滿船正有佛光無處著獨將佳句了山川

過峽新圖世所傳峽中尢說泛舟仙柱天勲業須君子借我茅齋看十年

題趙少尹靑白堂三首

小謝爲州不廢詩庭中艸木有光輝一林風露非人世更著梅花相發揮

使君堂上無俗客白白靑靑雨勝流添得吟詩老居士千年一笑澤南州

雪裏芭蕉摩詰畫炎天梅蘂簡齋詩他時相見非生客看倚瑯玕一段奇

石限病起

幽人病起山深處小院鴉鳴日午時六尺屏風遮宴坐一簾細雨獨題詩

戲大光送酒

折得嶺頭如玉梅對花那得欠淸杯不煩白水眞人力便有靑州從事來

次韻大光五羊待耿伯順之作

康州艇子來不急過岸櫓聲空復長百尺樓頭堪望逺淡煙斜日晚荒荒

和大光道中絕句

巳費天公十日晴今朝小雨送潮生轉頭云日還如錦一抹蔥瓏畫不成

又和大光

寂寂孤村竹映沙防榔迎客當煎茶嶺南二月無桃李夾路松開黃玉花

雨中宿靈峯寺

雁蕩山中逢晚雨靈峯寺裏借繩牀只應防得綸巾角還費髙僧一炷香

王孫嶺

已過長溪嶺更危伏龍莽莽向川垂斜陽照見林中石記得南山隠去時

梅花二首

鐡面蒼髯洛陽客玉顏紅領防稽仙街頭相見如相識恨滿東風意不傳

畫取維摩室中物小瓶春色一枝斜夢回映月牕間見不是桃花與李花

題伯時畫溫溪心等貢五馬

漠漠河西塵幾重年年畫馬亦難逢題詩記著今朝事回看聨翩五匹龍

題畫

分明樓閣是龍門亦有溪流曲抱村萬里家山無路入十年心事與誰論

題崇蘭圖二首

兩公得我色敷腴藜杖相將入畫圖我已夢中多識路秋風舉袂不踟躕

奱奱天气吹角巾松聲水色一時新山林從此不牢落照影溪頭共六人

與智老天經夜坐

殘年不復徙他鄕長與兩襌同夜釭坐到更深都寂寂雪花無數落天牕

觀雪

無住庵前境界新瓊樓玉宇總無塵開門倚杖移時立我是人間富貴人

題兪秀才所藏江參山水橫軸二首

卷中衮衮溪山出筆下明明開辟初不肯一褌爲婦計兪郎作意未全疏

萬壑分煙髙復低人家隨處有柴扉此中只欠陳居士千仞岡頭一振衣

梅花

一枝斜映佛前燈春入銅壺夜不冰昔歳曽遊大庾嶺今年聊作小乘僧

櫻桃

四月江南黃鳥肥櫻桃滿市粲朝暉赤英盤裏𨿽殊遇何似筠籠相發揮

葉柟惠花

無主庵中老居士逢春入定不銜杯文殊【闕字】俱拱手今日花枝喚得回

牡丹

一自邊塵入漢闗十年伊洛路漫漫靑墩溪畔龍鐘客獨立東風看牡丹

盆池

三尺淸池牕外開茨菇葉底戲魚回雨聲轉入浙江去云影還從震澤來

松棚

黯黯當牕云不驅不教風日到琴書只今老子風流地何似茅山陶隠居

玉堂儤直

庭葉瓏瓏曉更靑斷雲度日照寒防只應未上歸田奏貪誦楞伽四卷經

晨起

寂寂東軒晨起遲朦朧艸木暗疏籬風來眾緑一時動正是先生睡足時

芙蓉

白髮飃蕭一病翁暮年身世藥瓢中芙蓉墻外垂垂發九月慿闌未怯風

微雨中賞月桂獨酌

人間跌宕簡齋老天下風流月桂花一壺不覺叢邊盡暮雨霏霏欲濕鴉

畫梅

蛾眉淡淡自成妝驛使還家空斷膓脂粉不施憔悴盡失身未嫁易元光

竹

髙枝已約風爲友密葉能畱雪作花昨夜常娥更瀟灑又疎影過牕紗

長沙寺桂花重開

天遣幽花兩度開黃昏梵放此徘徊不教居士臥禪榻喚出西廂共看來

和若拙弟得陪遊後園二首

西園冠蓋坐生風更欲長繩系六龍惟有病夫能省事北牕三友是過從

壯夫三箭功名手儒士百篇藜莧腸莫道人人握珠玉應須字字挾風霜

季髙送酒

自接麯生蓬戶外便呼伯雅竹牀頭眞逢幼婦著黃絹直遣從事到靑州

墨戲二首

鄂州遷客一花說仇池老仙五字銘並入晴牕三昧手不須辛苦讀騷經

右蘭

人間風露不到畹只有酪奴無世塵何須更待秋風至蕭艾從來不共春

右蕙

上知府用家弟韻

萬里平生幾蛇足九州何路不羊腸只應緑士蒼官輩卻解從公到雪霜

與義以雨有嘉應遂占有秋輒采用家弟韻賦二絕句少資勤卹之誠也【按此二絕句當亦是上知府之作而編錄者缺書】

雲气初看龍起湫雨聲旋聼樹驚秋已敎農父歌田守更遣虞人信魏侯【比防宿戒遊富家池明日微雨猶不廢出故有是句】

紀徳刋碑不厭丰龍眠深洞一言通坐看綠浪搖千里防薤栽揄未當功

梅

愛歌纎影上牕紗無限輕香夜繞家一陣東風濕殘雪彊將嬌淚學梨花

送人歸京師

門外子規啼未休山村日落夢悠悠故園便是無兵馬猶有歸時一愁

賦康平老銅雀硯

鄴城臺殿已荒涼依舊山河滿夕陽瓦礫卻鑱今日硯似敎人世寫興亡

和顏持約

半篙寒碧秋垂釣一笛西風夜倚樓多少巫山舊家事老來分付水東流

早行

露侵駝褐曉寒輕星斗闌干分外明寂寞小橋和夢過稻田深處野虫鳴

簡齋集卷十五

欽定四庫全書

簡齋集卷十六

宋陳與義撰

無住詞

法駕導引

世傳頃年都下市肆中有道人擕烏衣椎髻女子買鬥酒獨飲女子歌詞以侑凡九闋皆非人世語或記之以問一道士道士驚曰此赤城韓夫人所制水府蔡眞君法駕導引也烏衣女子疑龍云得其三而亡其二擬作三闋

朝元路朝元路同駕玉華君千乘載花紅一色人間遙指是祥雲回望海光新

東風起東風起海上百花揺十八風鬟云半動飛花和雨著輕綃歸路碧迢迢

簾漠漠簾漠漠天澹一簾秋自洗玉舟斟白醴月華微映是空舟歌罷海西流

虞美人

亭下桃花盛開作長短句詠之

十年花底承朝露看到江南樹洛陽城裏又東風未必桃花得似舊時紅胭脂睡起春才好應恨人空老心情𨿽在只吟詩白髮劉郎孤負可憐枝

憶秦娥

五日移舟明山下作

魚龍舞湘君欲下瀟湘浦瀟湘浦興亡離合亂波平楚獨無尊酒酬端午移舟來聼明山雨明山雨白頭孤

客洞庭懷古

臨江仙

前題

髙詠楚詞酬午日天涯節序怱怱橊花不似舞裙紅無人知此意歌罷滿簾風萬事一身傷老矣戎葵凝笑墻東酒杯深淺去年同試澆橋下水今夕到湘中

虞美人

大光祖席醉中賦長短句

張帆欲去仍搔首更醉君家酒吟詩日日待春風及至桃花開後卻怱怱歌聲頻爲行人咽記著尊前雪明朝酒醒大江流滿載一船離恨向衡州

防絳唇

紫陽寒食

寒食今年紫陽山下蠻江左竹離煙鎖何處求新火不解鄕音只怕人嫌我愁無那短歌誰和風動梨花朶

虞美人

邢子友防上

超然堂上閒賓主不愛人間暑冰盤圍坐此州無卻有一瓶和露玉芙蕖亭亭風骨涼生牖消盡尊中酒酒闌明月轉城西照見紗巾藜杖帯香歸

漁家傲

福建道中

今日山頭云欲舉靑蛟素鳳移時舞行到石橋聞細雨聼還住風吹卻過溪西去我欲尋詩寛久旅桃花落盡春無所籃輿穿翠楚悠然處髙林忽送黃鸝語

虞美人

予甲寅歳自春官出守湖州秋杪道中荷花無復存者乙卯歳自瑣闥以病得請奉祠卜居靑墩鎭立秋後三日行舟之前後如朝霞相映望之不斷也以長短句記之

扁舟三日秋塘路平度荷花去病夫因病得來遊更值滿川微雨洗新秋去年長恨拏舟晚空見殘荷滿今年何以報君恩一路繁花相送到靑墩

浣溪沙

離杭日梁仲謀惠酒極淸而美七月十二日晚臥小閣已而月上獨酌

送了棲鴉復暮鐘闌干生影曲屏東臥看孤鶴駕天風起舞一尊明月下秋空如水酒如空謫仙已去與誰

同

玉樓春

靑墩僧捨作

山人本合居巖嶺聊問支郎分半境殘年藜杖與綸巾八尺庭中時弄影呼兒汲水添茶鼎甘勝吳山山下井一甌淸露一鑪云偏覺平生今日永

淸平樂

木犀

黃衫相倚翠葆層層底八月江南風日美弄影山腰水尾楚人未識孤妍離騷遺恨千年無住庵中新事一枝喚起幽禪

定風波

重陽

九日登髙有故常隨晴隨雨一傳觴多病題詩無好句孤負黃花今日十分黃記得眉山文翰老曽道四時佳節是重陽江海滿前懷古意誰防闌干三撫獨淒涼

菩薩蠻

荷花

南軒面對芙蓉浦宜風宜月還宜雨紅少綠多時簾前光景奇繩牀烏木幾盡日繁香裏睡起一篇新與花爲主人

南柯子

塔院僧閣

矯矯千年鶴茫茫萬里風闌干三面看秋空背插浮屠千尺冷煙中林塢村村暗溪流處處通此間何似玉霄峯遙望蓬萊依約曉云東

臨江仙

夜登小閣憶洛中舊遊

憶昔午橋橋上飲坐中多是豪英長溝流月去無聲杏花疎影裏吹笛到天明二十餘年如一夢此身𨿽在堪驚閒登小閣看新晴古今多少事漁唱起三更

簡齋集卷十六

