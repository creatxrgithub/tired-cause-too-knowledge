散原精舍詩集

散原先生手書詩稿﹐起民國八年己未﹐訖十五年丙寅。都如千篇﹐次第與刊本《散原精舍詩》同﹐惟稿本錄存《爲海客索贈鼓娘詩》《雪娘曲》《庸庵尙書逸社第二集詩》《庸庵尙書來遊白下賦贈寄題》《曹公亭及胡琴初母壽詩》等篇﹐汰之不入刊本。蓋一時酬答遣興之作﹐去取間有所經界也。

先生詩造辭精妙﹐不苟下一字﹐侔色揣稱﹐務極深美之致。稿端竄異之迹﹐斑然可徵。穎悟之士﹐抽繹巧繢﹐宜有會心。

先生書法法山谷﹐略參以北碑﹐不假鉤勒而幽姿古趣橫溢毫端。顧爲詩名所掩。

此稿先生手付次女新午收藏。新午母兪太夫人﹐余姑也。新午復嬪於余伯兄大維﹐兩家附婚媾者凡二世。喪亂得還﹐居無定所。時凜先徳遺文墜佚。適中華書局復刊先生文集﹐因請命於兄嫂﹐得此稿﹐並付景刊。俾與行世詩文集相表裏。藉玆片羽﹐永挹宋風﹐願與世人共寶之。

民國五十年歲辛丑山陰兪大綱敬記

始春初堂望鐘山余雪余雪冠巖巒﹐髙髙水上看。笳音切雲起﹐人語落溪殘。釣穩魚痕長﹐晴完雁背寬。引春文石徑﹐梅气自生寒。雞鳴寺倚樓作晴磴輝初眼﹐虛樓蕩醉痕。劃洲如綫水﹐衛郭落鐘村。逐鶩旗邊合﹐羣峯雪後尊。畱窺巢底月﹐井口出啼魂。正月十七日探梅兪園感逝成詠紅艷蕾初胎﹐依然手植梅。年年花滿眼﹐湖海一歸來。欄楯迷前賞﹐風香寫獨哀。魂兮尋月下﹐應伴繞千回。翔冬示上元夜對月之作次韻奉獻抱古向天語﹐姚灣一士癡。逢迎銜淚月﹐飛出寫云詩。笛冷城頭客﹐巢安葉底兒。掛霄明寸夢﹐過有羽衣知。雨花臺登山霽郭開吾意﹐孤尋瘞血岡。放春茸短短﹐翻野吹茫茫。石顆蛇遺卵﹐濠圍鼠養瘡。難忘隨牧豎﹐飛雨在殘陽。南城外劉氏廢園度阡穿亂冢﹐倒眼舊過園。斥廢畱枯樹﹐追攀倚斷垣。池魚吞石气﹐籬犬吠詩魂。滿抱纖兒恨﹐依稀故國痕。莫愁湖看雨休蹄浮磬野﹐濕鬢落髹椽。半暝湖吹雨﹐一痕山臥煙。亂愁鴻雁底﹐舊句虎狼邊。對茗魂相語﹐棋坪換歲年。遊孝陵穿郭趨斜徑﹐晴雲片片逢。春痕新艸木﹐巖气隱虯龍。殘甓同遺璽﹐孤亭倒晚鐘。古悲收載去﹐仕女莫相從。同袁伯夔絜漪園觀梅單車衝雨去﹐花盛舊園池。一徑曾扶醉﹐三年得再窺。香寒蜂避屐﹐影好鵲存枝。飄夢東風滿﹐安知主客誰。鶴亭移監丹徒權關來金陵邀酌水榭寫示雜詠十二篇抱關無人事﹐坐領好江山。歌誦歸能者﹐英靈盡喚還。古懷迷醉醒﹐天運保癡頑。偶過分魚炙﹐傳詩溪水灣。乙庵七十生日寄祝玆篇東南一儒霜髯髭﹐曰無所爲無不爲。臥起岑樓臣海圍﹐膝穿木榻嗟庶幾。朝嚄暮唶聲尢伊﹐其學溔漭迷津涯。包纏流略演孔姬﹐寶書斷爛堆案窺。葉乘洞籙究密微﹐旁溢文字酣歌詩。光怪震發莊嚴持﹐夏殷惇卣周尊彜。眥眵口哆懾且推﹐賓從過者雜華夷。絡繹問難決然疑﹐芒乎據梧杜徳機。亦騁恢詭相諧嬉﹐物論與之爲嬰兒。往事騰踏前旄麾﹐薄勤化誨哺瘡痍。蔽埃歷塊駕安馳﹐棄遺畏壘一拂衣。大盜覆國舉踵隨﹐九土幽晦霰集之。竄居獨寐哀黍離﹐挽日去倚魯戈揮。光景破碎雷霆欺﹐龍穴奔噬千蛟螭。糾結搪撞乘孤危﹐道尊歸來鷗鷺知。吐納剛气眞宰垂﹐芽腹寸穎撐天維。有海終作精衛飛﹐有山終獲愚叟移。至人神凝物不疵﹐民彜聖典交起衰。久遠系公益豪釐﹐景風吹長貞松枝。卞薇閣索題先大父光河中丞夜燈圖名賢奮虀鹽﹐約略出母教。功烈滿靑史﹐一燈食其報。卓犖光河公﹐逸事寒橊照。執捲機織旁﹐樞牖影廊廟。孤鶴培毛翮﹐騰作九天嘯。淸文麗玉堂﹐髙勛聳云嶠。輝光浴中外﹐籌策播入告。歲月戀恩勤﹐夢暖螢點耀。寫爲宵課圖﹐依依兒時貌。尙書恢前謨﹐諸孫並英妙。傳家歷三世﹐篋衍珍圭瑁。褰裳翔漢濱﹐毀室掠羣盜。輾轉烽火間﹐閶闔何由叫。久之歸完璧﹐摩撫雜涕笑。天意非偶然﹐畱痕獎忠孝。夙分通孔李﹐世亂余皂帽。配命誦淸芬﹐邪波莫能搖。海尾一繩牀﹐寤歌伸所勞。病山成亡姬蘭嬰小傳題其後吹帷蘭气斷氤氳﹐誦偈餘音不可聞。差似學書兼學佛﹐東坡海上悼朝云。憐影盟魂護亂離﹐善根慧業總成癡。十年家國傷心史﹐畱證巫陽下視時。發九江車行望廬山車音嗚咽大江前﹐縮地勞勞問歲年。一片匡廬揮不去﹐來扶殘夢臥雲煙。淸明抵西山上冢阻兵臥疾負歸期﹐扶策今爲上冢兒。一徑餘花初脫雨﹐三年枯淚尙畱碑。云風摩蕩懸靈境﹐巖壑低昂擁故姿。癡對松林侵豎子﹐棲鴉啼失夕陽枝。崝廬樓夜靈峯俯招人﹐老憊久乃至。荒荒墓旁廬﹐去住自移世。拂拭网絲榻﹐敢忘鼠銜淚。暝色接江海﹐渺然一身寄。缺月生樓頭﹐光浮萬松气。浸入蒼煙窟﹐變滅蕩層吹。野水出蛙聲﹐共我肝腸沸。環環眾壑影﹐漾漾孤燈味。竹叢把茗碗﹐露下濕秋思。窺廊夔魅空﹐冷抱星辰睡。讀鄭蘇盦六十感憤詩戲和代祝乙盦登七十﹐蘇盦亦六十。海濱成二老﹐觴辰差旬日。一樓一天帝﹐據之各無匹。乙盦杜徳機﹐奇哀寄示疾。蘇盦徇變雅﹐騰吟如艸檄。二子癡則同﹐蘇盦益傲物。不知老將至﹐胸伏萬銳卒。待世非棄世﹐天護龍蛇蟄。屋山垂海云﹐攬結溢渴筆。傳觀助張目﹐余年六十七。暮春過宗武海尾江頭各自還﹐車音繞郭覓溪灣。倚墻花盡蜂猶戀﹐隔院苔寒鼠亦閒。放棹已迷桃葉渡﹐讀書疑對敬亭山。尊前老宿違摩腹﹐唾落零晴斷雨間。﹝馮蒿翁來遊余與君皆去白下未及相見﹞燕巢舊燕銜泥繞壁廊﹐巢痕下上暖斜陽。將雛棲穩黃金屋﹐影斷東風五柳旁。浦口別印昆入都揚子江聲日夜喧﹐歷陽樹色暗郊原。車塵千里春風道﹐應濕襟前岱嶽痕。春盡日偶成殘英枝上一痕春﹐翠鳥依依惜別晨。聞道花源無歷志﹐爲余銜贈避秦人。題程道存之罘出險圖夜海微微一舸巡﹐飛濤捲雪亂呻吟。蛟鼉不敢吞奇骨﹐放作神州學劍人。夢痕猶並雪山浮﹐十九年餘一掉頭。又托漏舟迷死所﹐呼攜叢稿塞橫流。書無錫髙老愚翁家傳後行郁惠山旁﹐中有隱君子。承傳講學風﹐刻厲飭倫紀。一世騰萬里﹐禍亂愈弗止。侈言匹夫責﹐詭遇余喪己。先生瞑槁梧﹐內證主靜旨。道勝物不疵﹐縣解不老死。兩孤抑何賢﹐寤寐綿神理。揚芬采曲儒﹐薄俗寧獲此。錢生契獨行﹐立傳追範史。吾衰美其文﹐綴詠亦贅耳。壽許狷叟八十世亂阨斯文﹐八儒晦光采。棲遁偶皂帽﹐吟落尾閭海。扶筇猶獲歸﹐湖山儼相待。葑堤桂塢間﹐婆娑一老在。依依朋舊尊﹐飛唾接欸乃。元气濕古懷﹐觀生手承頦。余掛牛刀夢﹐畏壘祝未攺。可園傳易圖爲陳伯雨翁題昔歲寄江南﹐耆舊瞻四五。播吟往還徑﹐筇袂互翔舞。一瞬掃霆雹﹐追憶指畫肚。碩果可園翁﹐望與鍾阜伍。等身殺靑作﹐餘事記風土。雅故啟後生﹐人師騷壇主。挺立兵戈際﹐其气如龍虎。隱幾出商歌﹐魈魅莫敢侮。偶遭張藉阨﹐破翳神爲弩。天還讀書眼﹐細字萬物睹。憂患老學易﹐證聖藥狂瞽。悠悠姬孔情﹐浹洽須眉古。發蒙圖中人﹐百代映談麈。庚申二月金左臨招集鐘山造林場余與馮蒿叟同車往會酒次主人出示新句和之紀興雲片飛扶萬嶂東﹐晴痕馳道破鴻蒙。橫斜麥隴吹煙碧﹐髙下花枝脫雨紅。支遁買山同夙願﹐橐駝種樹有新功。樓欄對酒鶯傳句﹐哦立寒陽兩禿翁。三月三日鶴亭自丹徒至攜同宗武公喬布臧及蒼崖上人泛舟秦淮夜還飲水榭與鶴亭別牽瘵閉幽棲﹐學誦闕章句。蕩寐艷陽辰﹐桃柳亂紅翠。佳人移京口﹐調笑藹嘉會。擁醉揚輕舠﹐衫袂入融吹。山光濕欄楯﹐悠悠成自媚。嶽僧咳唾底﹐寫石影吾輩。﹝上人於舟中爲鶴亭畫扇﹞低昂今古情﹐嬉春從辟世。踏岸窺園館﹐花畔出云髻。傳歌一水上﹐星點爭明晦。終宴千徘徊﹐蒼然飄離思。暮春抵滬同大武伯夔子言遊半淞園泛舟小溪作海雨歇遊氛﹐天淸樓閣曉。勝侶挾俱出﹐飛車疾於鳥。郊原靑茫茫﹐晴煙籠未掃。新園初掛眼﹐籬下江流繞。魔舞奪閒地﹐猶畱玩芳艸。層坡聳孤亭﹐石窟穿窈窕。把茗眺云物﹐人影棲木杪。登降隨仕女﹐寫我溪光好。艇子趨鳧鷖﹐殘陽滿懷抱。回復迷所歷﹐四照儼蓬島。漠漠濠梁趣﹐恢恢劫塵表。餘興雜棹謳﹐忘歸不知老。四月旣望過初堂同徠之移舸溯靑溪抵太平橋而返手挽溪風滿艸堂﹐喜逢小舸系籬旁。尋源波底出山影﹐亂眼鴉羣翻夕陽。蒼翠穿橋靈境換﹐星辰垂野斷魂涼。偸閒遺世無人覺﹐微起鐘聲認道場。庸庵尙書於滬上主逸社第二集適值三月十九日爰命題爲萬壽山懷古余忝與會歸而補作巨蠹圮天綱﹐勢成土崩疾。思陵號恭儉﹐坐因流賊出。罪歸亡國臣﹐茹恨殉社稷。至今萬壽山﹐指點過者泣。杳杳歌太陽﹐峨峨瞰凝碧。尙書再集社﹐靈感到胸肊。分淚溢吟毫﹐三月十九日。興亡一垤影﹐影中驗得失。毋勞費天問﹐終卜立人極。爲海客索贈鼓娘劉翠仙吟虫鳴鳥送殘年﹐老臥靑溪釣石邊。一爲成連尋海上﹐琴音歇絕鼓音傳。北地佳人劉翠仙﹐獨當旗鼓若臨邊。飛騰一點英雄气﹐萬里風沙爲颯然。憨態還從逸響傳﹐亭亭邀立畫堂前。癡兒心死神光裏﹐解穢天畱蛻骨仙。王編修澤寰偕族人篤余明經自廬陵遊江南攜示文信國畫像及手札墨迹謹題其後興亡細事耳﹐人气延天命。吾鄕有文謝﹐萬靡挽使正。謝像藏退廬﹐﹝謂胡侍禦思敬﹞竦瞻綴微詠。二妙開圖幅﹐奇表嵩華映。附上府理禮﹐出處痛執政。作事信天去﹐一語公自評。錯落數百字﹐肝膽寫豪橫。我欲飲其气﹐吐以斫梟獍。壓寐魔重重﹐造劫萌非聖。狼籍蹄迹間﹐孤攀血淚迸。桂林李生乞題其曾大父次星大令所作山居圖長卷崷崒靈奇萬笏山﹐相望廬墓虱其間。宦成偶寫幽居勝﹐終古髙云不可攀。負笈曾孫气老蒼﹐江南邂逅一傾觴。駕鵝滿眼兵塵動﹐應向圖中覓故鄕。六月十三夕徠之同年招同師愚宗武觴初臺看月溪光澹相依﹐晚京欲無價。逃暑二三子﹐箕踞戀臺榭。頑云吝不飛﹐皎月吐其罅。金波蕩城闕﹐艸馨襲蘭麝。圍席雜雛鬟﹐按歌媚初夜。笛聲星河底﹐棲鴉爲之下。引杯吸山影﹐捫腹峙嵩華。吾曹狎喪亂﹐蚊虻視爭霸。脫繩露地牛﹐畱味愈啖蔗。終取主人語﹐天塹一彴借。﹝主人言初臺之勝在遊舫爲復成橋所隔得避喧聒﹞淸道人卜葬金陵哭以此詩樓壁車廂反復看﹐海云寫影一黃冠。圍城余痛支離骨﹐辟地偸生共肺肝。中外聲名歸把筆﹐煩冤歲月了移棺。帶陴新冢尋蔾杖﹐滴淚應連碧血寒。贈汪社耆崩坼亂喧呼﹐有身復安寄。片椽靑溪上﹐老益慕气類。憶混鄂王城﹐得子好兄弟。不卹文酒污﹐偸娛風雨晦。興移九曲亭﹐登降連數輩。波江嚙山根﹐鐘響漏蒼翠。子爲最少年﹐捷撫陶桓桂。喪亂枳如發﹐瞬及易鼎歲。長公促一瞑﹐癡願瘞烽燧。子專持畫筆﹐力與鹿牀配。隻影天北南﹐呵壁【立矣】餓斃。霜髯出海樓﹐重見活鬻藝。贈幅愈淸遠﹐魂開桃源記。踵營梁﹝節庵﹞紀﹝香驄﹞喪﹐風義在殘世。古來獨行傳﹐於子足流涕。癖嗜誘題詠﹐今昔肯相棄。差攄惡懷抱﹐硬語動長喟。爲甘翰臣題非園圖有地甌脫海之角﹐蒙籠艸樹雜花藥。依徑廊亭茅蓋頭﹐待月生東日西落。晨夕步尋半吾黨﹐聽鳥聽虫微籟作。主人好客如性命﹐每至圍坐傾觴酌。摶控煙霞縱談詠﹐醉頰飄髯映林薄。從知大俠隱闤闠﹐能外形骸自行樂。十年烽燧點禹甸﹐縮手安問散腰腳。分作遺民娛老鄕﹐天假奧區萬靈躍。雪娘曲﹝爲南海女伶李雪芳作﹞明星何熠爚﹐絳雲何葳蕤。輝海萬樓臺﹐下此鳳凰雛。窈窈西樵山﹐比之藐姑射。神人凝雪肌﹐餐風影空碧。雅步漢宮儀﹐雅奏廣陵散。逢場畱白頭﹐誰憐幽情滿。半淞園坐雨伯夔重伯壽臣及兒子方恪同遊百日重尋丑石存﹐芙蓉照水柳當門。蝶招裙屐迷荒徑﹐蝸篆亭臺認斷痕。亂葉鳴空羣籟合﹐晚江撼坐一襟尊。秋堂對茗圍寒雨﹐遺世魂依犢鼻褌。重伯爲人索題畫梅於談坐口占寫其上環天持軸促畱題﹐如翅之云覆墨池。我有愁絲絡鰲極﹐餘絲風翦推梅枝。題秉三先人熊翁所畫卷甲兵十萬據胸中﹐未預銘鐘畫閣功。閒寄禿毫吐奇气﹐墨痕猶欲濕鴻蒙。郎君儒雅亦談兵﹐手澤摩挲念老成。莫忘圖中破茅屋﹐卻灰飛盡待歸耕。爲劉健之題所藏蜀石圖殘遺蜀石經﹐收聚十獲五。勤搜兼巧遇﹐彼蒼眷嗜古。流傳閱百年﹐藏者可指數。踵觀盛師儒﹐證辧析絲縷。鯫生安置喙﹐矘視屢起舞。尢幸邀天章﹐篆畫出衝主。雄姿走螭龍﹐奧雅胎石鼓。劉侯爲發篋﹐光气爛庭戶。方將卻魔魅﹐復旦萬物睹。守闕畱伏申﹐待訪孰與伍。題余堯衢同年倦知山廬圖世亂占遁爻﹐入山斯可喜。況守先疇舊﹐廬墓聚於此。往歲竄海角﹐相公對拊髀﹝瞿文愼公﹞。余羨倦知翁﹐劫罅伏鄕裏。出誦唱酬作﹐亦驗隱居美。其地奧而曠﹐繁花竹楩梓。上冠霞峯臺﹐下環玉帶水。閒身雜豚犢﹐課耕供祭祀。何堪變愈亟﹐殺聲沸兩耳。翁踵作流人﹐曲江已前死。局蹐庇一椽﹐吟鬢換星晷。眼穿不獲歸﹐烽隧暗南紀。飛夢亦吹殘﹐慰情畱畫紙。汪生筆奪眞﹐臥起墨雲裏。吾儕等飄梗﹐有命篤行李。期予織屨山﹐回戈雪國恥。石齊逸詩遺墨冊閩人林研忱乞題文山晚有吟嘯集﹐盡出拘囚及絕粒。嗟公此卷與之同﹐天挺人豪肺腸一。婺源兵敗誓九死﹐延喘從客仍把筆。八十二章追詠懷﹐書勢官奴句晞發。平生遒義貫多藝﹐詩示鬼神想當日。﹝卷中有裁詩示鬼神之句﹞光芒寒膽聲動心﹐傳使百世懦夫立。伯臧歲前自裏居還餉以南丰橘頃於役姑蘇復寫寄見懷之作偶占酬之來去扁舟鳧鶩趨﹐酒痕霜气照江湖。新吟欲比南丰橘﹐疊沁肝脾起老夫。文書引睡那關渠﹐山尾溪頭枕簟如。鄧尉尋梅魂路斷﹐墻根自撫不村樗。初春過倉園啜茗初臺賦示主人飄袂來尋梅蕾紅﹐池頭亭角起春風。巖巒層累含晴出﹐步履依稀入畫同。隔茗長橋疲跛鱉﹐回香一水照驚鴻。﹝主人教曲女弟子曰驚鴻適來遊﹞歌懷坐接南朝夢﹐輸借絲筆作釣翁。蒿翁遊白下三宿返滬次和共畱別之作甕虀了我靑溪曲﹐魂夢層層寇盜侵。乍得老成推倚伏﹐盡收寒餓雜呻吟。荒城開合悲笳語﹐奇服低垂惡木陰。一喙從公探四印﹐移情海上接聽琴。初堂歌席戲爲二絕十樹穠桃壓鬢才﹐似花人費蝶兒猜。看看寫影春燈底﹐飛滿歌聲水上臺。恍接神人下紫鸞﹐曾攀福地住仙壇。一襟猶帶千巖气﹐飄落尊前作夜寒。﹝坐間有雛鬟字璧如喜尋名勝頗爲述遊蹤所歷﹞花朝譚翰林重宴初堂賦以紀興盡坼名園滿意花﹐重尋石徑日初斜。溫馨融吹爭翻蝶﹐光气籠霄欲避鴉。別院繁燈懸粉黛﹐一宵沈醉亂琵琶。江南畱得傷春地﹐莫放邊愁落臂紗。壽何詩孫翁八十當代老畫師﹐故家奇男子。吐胸萬邱壑﹐費盡溝婁紙。向騁儒俠場﹐物望籠都市。不污後車塵﹐靑霄一鶴起。徜徉履劫余﹐孤尙緘骨髓。昏旦促能事﹐髙價掩眾史。自哂救饑耳﹐道貫養生旨。酒坐映方瞳﹐談舌溢詼詭。取證髯蘇詠﹐神完中有恃。會看百歲翁﹐潑墨添海水。蒿叟居滬報得曾孫賦記一詩適庸庵同年至出示和作亦次韻寄賀海屋婆娑不記年﹐好春看滿綠楊顚。方憑深念熊羆坐﹐遙帶祥輝燕鵲傳。四葉門楣天所大﹐一花世界道開先。含飴風味添佳話﹐爲摘星辰暖酒筵。庸庵同年來遊白下用前韻賦贈曳杖經過數歲年﹐升平擾亂送華顚。種桑莫問山河攺﹐得句還連鼓角傳。濡沫餘生畱我共﹐控摶奇景倚公先。謝墩靈谷堪籠袖﹐待散靑蒼落綺筵。宗武示過小院看牡丹之作和酬層層光气接飛翰﹐月底風前只獨看。薄帶煙痕圍作暈﹐分黏香夢自生寒。誰尋靈谷隨蜂蝶﹐爭戀倉園照鳳鸞。﹝靈穀倉園牡丹皆盛倉園猶多歌伎觀遊﹞別趣孤襟余此客﹐解償俊句倚欄幹。四月朔蔡師愚仇徠之挈艇子尋靑溪閒坐初臺愛柳林﹐親操短棹遂出尋。半灣新漲飄英合﹐數疊蒼山落照侵。銜寺嵐光穿笑語﹐臥橋塔影帶晴陰。面墩更脫吹笳地﹐爲接源頭濕夜吟。送文九移居天津憶挾阿兄過問津﹐停車旁睨國無人。卅年歌哭憑重覓﹐萬影侏儒與作鄰。撼海長鯨迷出沒﹐處褌羣虱自昏晨。蟠胸幹莫終飛躍﹐與割層波濺虜塵。壽汪憬吾六十橫流蕩蕩映行吟﹐獨慕尋碑巨海陰。畫策精魂輝史牘﹐著書聲價滿儒林。萬梅花觀飛仙影﹐三秀才歌烈士心。扶樹人綱歸自媚﹐南云窈窕護弦琴。寄題曹公亭﹝曹名頂南通人明嘉靖間禦倭寇戰死﹞四百年間話戰功﹐堂堂身手幾人同。一亭畱濺哀時淚﹐國命如絲系鬼雄。段伯平乞題戎服小像江南對酒柳搖城﹐弄影當年隔阿兄。老去夢魂呼殺賊﹐佩刀身手髙崢嶸。喋血邊城虜騎橫﹐只餘將帥坐論兵。復生髀肉休回道﹐臥聽秦淮打槳聲。初秋夕詠懷次和宗武蒼天已死立黃天﹐送老蛙聲又十年。九逝騷魂當月落﹐萬方兵气動秋先。星河寫壁生圖畫﹐風葉喧階自管弦。莫睨鍼樓妒兒女﹐賣癡木榻亦將穿。用韻答宗武秋夜集初堂坐客爲說鬼故有末句投山歸鳥與銜晴﹐搖蕩秋光柳岸淸。魂夢疊爲溪漲涴﹐須眉低映酒波明。偶依近局尊閒味﹐贏得哀歌托後生。燈底都成新鬼世﹐殘宵弄影一含情。八月十三日會葬恪士西湖吉慶山懸淚三年成覓汝﹐猶及撫棺依佛所。須臾邪許響荒山﹐漆光搖搖濕寒雨。夙收靈气指埋骨﹐臨穴四擁巖巒舞。我老亦無世可托﹐偕亡羨此一抔土。月夜魂出唱新詩﹐艸根和以虫聲苦。更待拱柏啼翠羽。雨中於北髙峯下謁瞿文愼公墓靈境斜趨細雨中﹐山形墓道峙穹隆。碑前郭帶魚龍水﹐木末鐘飄鷹隼風。亂豎披猖仍累歲﹐吟朋散落益思公。孤彈衰涕寒雲裏﹐魈魅如窺萬竹叢。法相寺樟亭劫末重過撫一亭﹐雨中漏入萬峯靑。虯枝歷與雷霆斗﹐鸞蓋余遙罔兩停。遊侶飄零兼死去﹐老懷郁勃遂沈冥。天畱把臂牽腸地﹐壁記猶堪照數聲。中秋雨霽宴集劍丞宅夜泛湖還蔣莊舟中看月佳辰歇淫霖﹐渡湖訪城闕。濟濟君子堂﹐半爲夢中客。新舊洽談諧﹐聯詠淹玉夕。微醉寄孤艇﹐巨浸浮涼月。峯气吐氤氳﹐水怪眩出沒。大千琉璃盆﹐浩浩風露積。餘情閱生死﹐對此洗肝膈。塔影倒樓居﹐回顧三潭白。登丁家山康氏別墅訪主人不遇移舸依山根﹐履級淩緲縹。湖陰匿奧區﹐懸徑羊腸繞。下上勤穿築﹐精廬寄霞表。辟圃設亭臺﹐卉石皆可寶。儼彼神鰲背﹐文理鏤妙巧。飄唾天風秋﹐云物示鱗爪。足底泱漭水﹐羣巒擁奇矯。主人籠萬有﹐道欲一壑老。嘯歌蕩虛空﹐閒酌親飛鳥。孤攀隔堤攜﹐我亦贅蓬島。舟過劉莊感賦沈沈萬象出樓臺﹐日气初懸金碧堆。避暑阻兵眠食地﹐忍尋斷夢一人來。﹝癸丑夏偕子大恪士畱宿及兩月今恪士已故﹞蔣莊樓居一首聽雨宜宵寐﹐看云得曉晴。殘荷猶出漲﹐叢竹自飛聲。塔勢驚雄直﹐山光已滿盈。一樓誰主客﹐題壁護芝瑛。﹝此本名廉莊爲廉泉吳芝瑛夫婦所居今歸將國榜﹞南湖月夜有懷仁先生京師臥看大月吐峯頭﹐湖水空明一片秋。苦憶微風涼露底﹐殘宵對影在孤舟。尋勝誰爲攜手人﹐我來君去隔昏晨。酒邊寫塔南湖月﹐分映埃塵折角巾。琴初貞長劍丞過湖居偕往看桂花滿覺隴遂至理安寺盛秋故侶臨湖壖﹐邀觀十里傳馨桂。巖巒回復煙嵐消﹐一徑交花滿晴吹。墳頭兩株異枝榦﹐葳蕤丹蕊瓔珞細。止箯仰面眩眼目﹐光景醉人尢物最。深入艸木皆佛性﹐斷續溪聲初引睡。俄驚柟竹上穿霄﹐十年重認午眠寺。寫經作塔諸天寂﹐竄影入林飛翮避。遺基補築松巓閣﹐圍帶列屏蓄山气。二客病跛阻攀登﹝謂劍丞貞長﹞﹐坐聽寒滴覓新句。別僧飛翠濕日腳﹐微笑已得西來意。胡宗武琴初之母汪太夫人六十壽詩紫江好兄弟﹐才名瞻由偶。所自今成國﹐家風播人口。巋然翹女宗﹐慈儉猶龍守。賃廡攬勝區﹐娛抱天能厚。吹噓湖山气﹐輝寐插箕斗。二子解養志﹐濁世不受垢。秋淸飛鵲笑﹐桂馨澹流戶。仰接初陽臺﹐飡霞千萬壽。壽林畏廬同年七十蒙叟列至人﹐又獨稱才士。先生墨者儒﹐道術在於是。顓顓以盡年﹐抱古泄文字。細譯百國書﹐爲醇醺萬類。橫流插壇坫﹐彊聒尊孤寄。余技包惲王﹐好手亦樹幟。穿限應求者﹐得錢活親懿。自詭食其力﹐呺然驕一世。今歲試腰腳﹐投杖窮海澨。雁蕩瀑漱腸﹐播吟副好事。私怨不過我﹐顏鬢揣夢寐。隔酒倚槁梧﹐忘老枕中祕。爲張仲照丈題梁公約畫松鄰園二古松﹐歲必臨數視。挺出掛雲雨﹐蒼虯互拏臂。塊然立其下﹐嘯詠脫濁世。邂逅主人歸﹐偕賞益瑰異。暝色合形影﹐恍惚生哀吹。依攀對偃蹇﹐忝爲天所棄。梁生筆奪眞﹐猶濕淸髙气。求蹤萬物表﹐茫茫與之配。哭諭庶三垂老相望先我死﹐更誰墜緒探船山。卅年气類期聞道﹐八表氛祲爲攺顏。忍問海涯流愷涕﹐只今俎上寄癡頑。南朝臺觀鴻飛處﹐憶泣興衰挾往還。林詒書自京師至攜登掃葉樓看徧西山紅葉來﹐江南霜气靜樓臺。閒驅疲馬尋鐘起﹐晴拂羣鷹倚檻才。堞影參差浮積水﹐車音迆邐蕩長雷。寒圍髙竹茶甌潔﹐殘客猶邀萬壑陪。陳述猷乞題瞻麓圖昔客瀟湘歲月久﹐紙上陳人相與友。佳日閒尋門外山﹐蒼蒼嶽麓絕埃垢。愛晚亭抱赤沙湖﹐一徑楓葉寒泉吼。幾回夜宿雲麓宮﹐蕩出鐘魚摘星斗。棄擲漂流那可道﹐掛魂木末猿猱守。陳侯舊是耕山人﹐況系廬墓依林藪。從軍學仕三十年﹐老活江南柳生肘。敢忘父子飲泣處﹐上冢還家心語口。大亂屢作墟井閭﹐血肉蹂踐烽燧厚。祠屋依稀獰虎踞﹐艸樹披靡妖狐走。寫圖寄憤益寄癡﹐濕寐嵐光猶落手。遊胡園觀菊山郭滿秋光﹐興懷訪園菊。廊萬列層層﹐綴枝絢金玉。四照動寒籟﹐霜露气初肅。擁隨嘩仕女﹐衣鬢微馨觸。憐取遺世姿﹐題品屬萬目。棲鳥窺茗坐﹐水石銜晴旭。旦暮餐落英﹐癡對風吟竹。攜家觀農事實驗場還憩鄰校六朝松下城根吐廣場﹐偕尋忘南北。碧艸連無垠﹐日气翻野色。籬落轉花徑﹐叢菊自成國。方塘鵝鴨喧﹐圈牛雜白黑。暖風流未髙﹐萌穎待滋息。學稼通化工﹐茫茫呼后稷。隔泥古松在﹐摩撫撥荊棘。離披倒山影﹐掛枝悟寫墨。承平題句處﹐魂痕不可拭。車音蕩長墻﹐飛唾接歸翼。十月十四夕蔡師愚召集初臺玩月水上孤臺風露淸﹐柳林曖曖月臨城。一痕魚沫初沈网﹐數點鴉巢對倚楹。俄亂花光纏酒气﹐聊移世變入閒情。歌彈歇絕披衣起﹐門外橋頭落雁聲。步月溪上寒月滿溪水﹐行吟僻更幽。峯巒依郭曙﹐艸樹映波浮。燈出撈蝦岸﹐煙籠射鴨舟。鼾聲茅舍底﹐顧影復淹畱。閒居偶成階下芙蓉花已繁﹐列盆晚菊亦翻翻。風輕日暖擎甌坐﹐畱得蜂房長子孫。晴翠疑分郭外山﹐孤松散葉影斕斑。摩挲左肘雞聲裏﹐世上無人解閉關。挽嚴幾道死別猶存插海椽﹐救亡苦語雪燈前。埋憂分臥蛟蛇窟﹐移照曾開蠛蠓天。眾噪飛揚成自廢﹐後生沾被定誰賢。通人老學妨追憶﹐魂濕滄波萬里船。庸庵尙書寄贈見懷二律依韻和酬敷坐同殘衲﹐題軒欠此君。﹝山谷有題元上人此君之作﹞鄰園閒倚杖﹐溪水自成文。懷舊懸滅壤﹐飛吟破海云。寒陽輝幾榻﹐鶴唳已能分。湖上墓旁屋﹐傳聞修水筒。尋幽一筇雨﹐吹夢萬山風。收取英靈去﹐銷磨醉醒中。放梅樓閣曉﹐應變北枝紅。除夕作屋山壓雪對寒氈﹐旗影笳聲酒醆前。方盼泥幹緣螻蟻﹐坐聞風急逐鷹鸇。鑪煙欲合瘡痍气﹐劫運移支老誖年。爲憶二雛羈絕域﹐長饑誰掛枝頭錢。余堯衢同年古稀偕老圖題句寄祝窈窈樓臺接海居﹐紫霞輝暖染衣裾。五噫賃廡鴻光在﹐下潠歸田陶翟如。以美人倫成教化﹐白邀天籟與吹噓。逃秦仙眷依詩卷﹐圖續花源不妒渠。堯衢寫寄元旦之作依韻和酬牢落臨溪宅﹐蹉跎抱古心。老驚殘歲攺﹐醉戀遠鐘沈。雁騖穿霄避﹐豺狼擁窟深。猶期烽燧外﹐鍾嶺引孤吟。抉目是何年﹐歸耕恐未然。舊遊同偃蹇﹐吾道倚狂顚。憶汝孤羆坐﹐傳聲寒雁先。老人星出海﹐垂照和歌筵。次韻宗武寓樓對雪冰淤久壅放溪舠﹐飛雪銜眉把屈騷。聚想海鷗寒共沒﹐窺余梁鼠眩仍逃。天光破碎巢痕映﹐堞影淒迷角吹髙。煮茗圍花靜樓壁﹐上衣小火坐人豪。人日宗武宅宴集賦紀並示坐客吳寬仲同年鄰巷吟人引酒卮﹐初逢上日雪消時。濃花照坐驚催發﹐側帽搖燈欲自奇。醉語漫存人物論﹐老懷最憶艸堂詩。襄陽耆舊風流在﹐千里蒓羹戀滑匙。愔仲居杭有詩見懷依韻卻寄湖上尋山四客同﹐流馨叢桂夕陽中。倦遊已是經時別﹐活國終憐造物窮。寒雜啼號纏社鼓﹐醉扶童豎釣溪風。作鄰居士存吟侶﹐兩地騎驢摘小紅。﹝君與仁先余與阿兄宗武皆鄰居﹞谷日立春喜晴次和譚芝云翰林春動枝頭鳥語催﹐曉風暖坼雪殘梅。九垓震蕩畱吟幾﹐萬象低昂映酒杯。藩鎭兵猶乘釁起﹐海邦使播歃盟回。腐儒把玩微陽復﹐莫問饑腸破疾雷。三月十五日偕宗武過倉園看花坐雨初臺依韻同作幽徑煙肥履迹苔﹐濕園細雨客能來。穿花魂冷遊峯照﹐吹葉聲酣臥犬猜。乘興欲呼山入座﹐作癡猶待月銜臺。光陰窈窈扶吟地﹐畱命傷春賦七哀。挽陳子靑翁名徳窺三世﹐滄桑一老儒。吟飛鸞鶴气﹐道應馬牛呼。孤憤藏杯斝﹐深居潤畫圖。先朝髙兩監﹐逸事泣彈珠。﹝翁當年應舉屢不遇與義州李文石齊名世傳南北兩監﹞羈旅聯英冑﹐依依寄命年。海燈搖寤寐﹐湖舸脫鮏羴。待續移山誌﹐終荒種秫田。魂親林處士﹐神理雪梅傳。贈袁伯夔武烈翊中興﹐楚材冠當代。文派亦俱昌﹐沿流等起廢。湘鄕接桐城﹐雄跨欲無對。羽翼郭與吳﹐雲龍瞻進退。湘綺別樹幟﹐映古紛雜佩。末運稍衰竭﹐能者猶數輩。袁子生其鄕﹐沾被篤所愛。壯志遂時傑﹐縱轡忘歷塊。惘惘終自返﹐一幾八家在。溫故效語言﹐有穎出荒穢。九霄湛露垂﹐【手邑】之滋渴肺。此事根效友﹐冥漠盈萬態。賤簡豎儒業﹐孤囈絕狂吠。我老余誘子﹐物外馨謦欬。閏五月歸張氏女子臥痾滬上嘉定余伯陶主方起之贈以此詩奔撫孤呻海上樓﹐藥煙燈穗颯然秋。豈期與物同疵厲﹐稍欲祈天赦縛囚。癥結竟窺囊底智﹐風光宛托剡中遊。神州莽莽誰醫國﹐方技余存第一流。七月十三日偕寬仲宗武登倉園新樓憑眺至月上鄰園過雨秋生枝﹐魂魄踴躍蘇癃疲。襄陽耆舊導我出﹐亦有柱史相攀隨。突兀樓觀跨溪水﹐新髹朱紫光葳蕤。並倚欄楯染涼色﹐完楊柳插靑琉璃。蟬嘶虫語漏縫隙﹐洗波濃黛連城陴。遊鯈可數紅蓼底﹐微欠釣叟蹲孤羆。斜陽如谷覆鍾阜﹐饑理粲粲顱骨奇。深藏陵墓聳危塔﹐分晴艸樹猶離披。南朝風物賺一瞥﹐安問烽燧含瘡痍。主人不歸笑把酒﹝園丁頗不供茗飲從宗武家取餅釀代之﹞﹐看移大月成罘罳。晚鴉下逐帶橋影﹐翻弄吟抱鳴笳悲。寄題湖心寺示慧之上人淮壖泱漭吹風沙﹐控勝寫奇一湖好。湖心寺乃成掌故﹐千歲廢興迹仍寶。中間踵起善知識﹐吟觴畫幾聯諸老。壇場壇坫跨東南﹐綿綿神理余叢槁上人傳衣恢未法﹐能截嚙流資再造。蟠胸龍象出狡獪﹐磊嵬架構照穹昊。不見旻公三十年﹐杜侯舊句搖懷抱。﹝上人以丁酉歲別余於長沙今垂三十年矣﹞兵戈喋血證初地﹐分我鐘磬迷魂曉。期挈疚齋訪蔗叟﹐重接望社萬物表。﹝疚齋如臯冒氏爲前淮安關監督蔗叟淮安段氏爲登八十詩人望社爲明末遺老會文湖寺所題名﹞哭胡瘦唐侍禦來年鄰寺與追尋﹐一徑聽鐘絕足音。劫運更教孤气類﹐諫書忍問出呻吟。江湖摩蕩回天夢﹐幾榻綢繆學道心。收拾誰編獨行傳﹐島人寫恨海沈沈。﹝謂劉潛樓居靑島爲作狀志及哀辭﹞八月十七夜馬良存吏部宴集初臺玩月溪臺澹秋痕﹐雁底坐超忽。萬里霄無雲﹐木末吐華月。气掃堞浮浮﹐輝滿峯兀兀。寫影水精域﹐望气金銀闕。叢筱浸寒漪﹐披揚鏡中發。列筵出窈窕﹐應濕淩波襪。歌吹翻流光﹐淫魚聽恍惚。濯醉零露新﹐傳詠遠風歇。餘情騰釣磯﹐何處戰死骨。化字遺濁世﹐鐘聲漏林樾。哭沈乙庵翁臥痾傳句寵稱觥﹐歸序仍能腹稿成。十日死生逢絕筆﹐萬流依倚失長城。亂離殘客原同命﹐博大眞人不可名。畱詠荊軻一樓影﹐哀迎終古海濤聲。方巡視殘菊宗武示曉起獨坐之作因次和殘菊堆排照曲廊﹐猶能風底漏微香。朝饑百繞啁啾寂﹐劫末孤逢意緒長。寫影移添張壁畫﹐披衣遙認溢樓霜。吟人自媚雙煙坐﹐偸笑城頭雁騖忙。馮蒿盦同年八十生日詩江海逢迎蓋世翁﹐十年長我气如虹。獨憐夙夜回天願﹐移誦尪羸續命功。不朽揚云垂絕業﹐扶傾宗澤郁孤忠。列仙儒視人倫表﹐綽約飄髯酒頰紅。任公講學白下及北還索句贈別辟地貪逢隔世人﹐照星酒坐滿酸辛。舊遊莫問長埋骨﹐大患依然有此身。開物精魂余彊聒﹐著書歲月托孤呻。六家要指藏禪窟﹐待臥西山訪隱淪。爲仲照丈題何詩孫翁所畫馴鷗園二雪松畱與殘年反復看﹐蓋頭云帶萬鴉蟠。天根一雪埋烽燧﹐奇骨餘扶石气寒。脫手偸摹太古蹤﹐撐胸孤諭後凋松。冥冥遺世排閶闔﹐魂出呼騎雙白龍。題劉聚卿枕雷圖大小雙忽雷﹐故事越千祀。伐材奉使中﹐巧制韓滉始。變亂散唐宮﹐歷歷興亡史。收玩幾名流﹐燕庭資嫁女。奇遇到今世﹐尢物合兩美。曾登主人閣﹐拂拭傲綠綺。戲語失瑞山﹐誰解一彈指。廢拍形歌詩﹐側聽寧悅耳。擱筆十年間﹐負諾不愧恥。柰何增二圖﹐未忘頑似鄙。吾衰臥溪屋﹐坐閱九鼎徙。彊詠無好懷﹐敢與泰娘比。獨憐枕上人﹐跂腳接風軌。終期調黃鐘﹐雌雄鳳吟起。題趙叔雍髙梧軒圖誓卜幽居傍湖曲﹐畫手設施無不足。挺立長梧涼壓屋﹐旁羅矮細千竿竹。層層都活石气中﹐夜捲秋聲入吟腹。樓臺窈窕出晴雨﹐山水氤氳界邊幅。應帶坡公葑艸堤﹐恍接逋仙梅花麓。英妙少年亦癡絕﹐要令夢染靈峯綠。異時朱況兩禿翁﹐攜訪賡歌任沈陸。﹝朱況謂彊村夔生兩詞客﹞題松月居士印集周漢而還垂璽印﹐儒學摹輯轉相競。頗闕元明迄當代﹐失寶遺珠亦其病。成哲親王雅嗜古﹐列詒晉齊最稱盛。保延數葉遘崩坼﹐漸易鹽米辱題評。居士聲名老畫師﹐目睹散落淚欲迸。購收抉取增未備﹐絕藝奇能疊輝映。文何家法沿革存﹐天壤流傳此後勁。論世應憐別懷抱﹐摩挲孤躅百靈盟。題吳靜盦寒匏簃圖閱世皇王去如矢﹐舊都猶未夢魂底。九衢車馬葬氛霾﹐誰解低眉映窗紙。光怪圖書四壁閒﹐況接風流趙管間。如山憂患不到處﹐髙致幽情獨掩關。題周養安篝燈紡讀圖梧幾起哀音﹐披圖蕩胸肊。附以熙甫狀﹐慘淡孤兒筆。維母丁窮屯﹐影事懸歷歷。機聲讀書聲﹐依倚中夜泣。賢豪基樹立﹐一燈輝其國。新說攺家範﹐孰念放而失。兒味保恩勤﹐人紀有膠漆。題歐陽南雷詩卷污人塵昏昏﹐風雲掩飄忽。燕市起悲歌﹐孰得建安骨。騷壇有飛將﹐挾句探月窟。影蔽芙蓉旗﹐輝滿金銀闕。下士仰之笑﹐但解守株橛。三月十日譚芝云翰林招同徠之宗武諸君靈谷寺看牡丹靈窟負花辰﹐夢痕涴層疊。荏苒春復還﹐僧約乃如諜。提攜缺望儔﹐輕車騁蹀躞。馳道擁奇峯﹐晴郊明新葉。山門穿幽深﹐列松對張鬣。前導鳥鵲呼﹐反顧狐兔躡。丈室聚蜂聲﹐叢朵初鏤鍱。盛鬋態婀娜﹐光影諸天接。照席紅盤盂﹐筍香馨七梜。主人爲花壽﹐澆酒促步屧。吟魂與雜並﹐栩栩莊周蝶。吾曹偶逃世﹐洗心博暈頰。談舌翻色空﹐箭鋒脫彀捷。大千安所殉﹐俄頃畱媚靨。茗罷尋遺墟﹐犖確杖妥帖。終古巖壑尊﹐吐气自扶挾。艸風吹靈墳﹐萬化赴冥攝。歸徑蒼霜垂﹐微陽寫城堞。題於省吾山居讀書圖玩世窮年簿領間﹐茅庵佳處托荊關。藏身一影如文豹﹐霧雨層層海上山。壽吳寬仲同年六十有九八荒蹄迹接紛紛﹐轉徙餘生我與君。似水流年融過二﹐摩天巨刃甫超羣。收身虎穴黃冠返﹐照影鷗波翠袖分。了卻公家付兒輩﹐支頤看度北山云。庸庵同年於甲子重九集飲浦江髙樓有詩紀事依韻奉酬寄命湖船帶夢遊﹐又依海客戀殘秋。楹書壁掛成千劫﹐波影花光聚一樓。映照須眉能玩世﹐支離皮骨故工愁。持杯各在飛鴻側﹐咽入天風與唱愁。辟地沈冥一世豪﹐袖攜大句壓驚濤。炊連烽燧衣痕污﹐云捲啼號海气髙。物外歲時猶可記﹐道旁骴骼待誰褒。逢辰負盡東籬菊﹐贏得霜顚倚檻搔。袁伯夔母唐太夫人八十壽詩昔誦中壘傳﹐首揭賢明號。邦國系污隆﹐匪獨承家要。敻哉成周盛﹐致治極胎教。昏風論世族﹐舊典久不耀。踰檢弛禮防﹐靡靡趨輕蹂。維俗獲女宗﹐其徳凝且劭。采蘋佐勤勞﹐斷機示則效。寤寐絕紛華﹐眾逐無一蹈。溫息階樹榮﹐衝襟海云照。氛祲蕩摩間﹐元精自戀嫪。誘兒媚文學﹐屏世隱霧豹。此事長相娛﹐天鑑神所勞。壽王息存翁八十劫灰不涴列仙儒﹐吐海朱霞影白須。絕學補苴秦博士﹐老謀塡撫漢番禺。坐盟彜鼎寒兵气﹐道出羲皇結酒徒。安用養生求四印﹐胸中書味已如酥。挽左南孫結鄰湖曲笑啼同﹐酒聖詩豪落眼中。出管名山非俗吏﹐竟戕狂藥問天公。陪遊忍憶僧牀對﹐娛老翻悲子捨空。剩檢遺編儕作者﹐流傳猶識故家風。挽陳石遺翁長男公荊殘年未滅思兒淚﹐今與而翁共此悲。我只吞聲延气息﹐而翁猶及費文辭。互爲藥誤天難問﹐獨許才彊世所期。料得九冥憐二老﹐兵戈相望更何之。壽曾重伯六十搴芳逐具般遊歲﹐潭叟矜誇得聖童。睥睨神州換歌哭﹐蕩摩彩筆爛虛空。九流匿腹雷聲出﹐萬象堆眉嶽气通。老去求田尊健婦﹐傲予遁作富家翁。次韻倦知同年病起倚海樓欄許養痾﹐田園掛夢領誰何。藥香斷續鼠爲伴﹐兵气沈浮鳥不歌。自警癡懷虞夏沒﹐猶擎大句杜韓多。至人息踵滋靈液﹐宛挺孤松悅澗阿。庸庵同年賦詩見懷時眼中兵起先發襲擊感而次韻答所寄迹疏叢桂嶺﹐待菊發華滋。貪接髙人躅﹐翻傳幼婦詞。海霞輝寤寐﹐湖葑亂愁思。辟世存杯酒﹐休論惠與夷。覆國迎千劫﹐移家續一年。飽揚鷹已怒﹐突出蟻相連。气奪揚塵道﹐冤攀掌夢天。弄戈對把筆﹐畱命作癡顚。次和倦知翁近感過師枕席萬全不﹐遮道壺漿孰獻酬。行帳云垂尾閭海﹐前鋒塵接秣陵秋。從來崩坼成兒戲﹐贏得荒唐寫客愁。一老觀星揩淚眼﹐欃槍斜指少微畱。庸庵寄示重九海樓宴集之作適是夕飲仁先湖上宅放舟泛月而歸次其韻答之動搖海色危樓上﹐隔歲聽潮惜此筵。故老依然誇勝會﹐哀歌欲絕是何年。花光肯照魚龍窟﹐野哭應連雁騖天。剩造湖居酌醇醞﹐峯前醉放月中船。蒿庵同年寄詩見懷依韻和酬抱蜀起居籠萬象﹐飛吟猶愛鵲聲酬。荒荒魂繞瘡痍地﹐澹澹杯邀島嶼秋。爬別蠹痕存國故﹐迷離蠶食亂鄕愁。逃名逃世余湖艇﹐公儻過予爲少畱。康更生翁旣返丁家山寄廬過訪不遇有詩見及次和二絕碧湖秋滿柰愁何﹐掛夢山亭放菊多。盼到主人邀一舸﹐空攜大句壓風波。鯨海狼區探幾何﹐徵衫徒涴淚痕多。對花遲我閒攜酒﹐夕照峯頭話劫波。次韻蒿庵老人見寄輪蹄已劫風光去﹐聊疊盆花壓酒筵。冷接鶴聲穿遠海﹐閒尋蝶夢保餘年。列仙自媚壺中景﹐望帝終迷劍外天。峯壑吐晴籠白髮﹐寫愁猶有放生船。﹝西湖放生魚禁取食公亦禁約之一人﹞絕句率和報謝山居訪舊命湖航﹐虛過髙軒欠舉觴。一水盈盈情脈脈﹐有人扶杖立斜陽。抱膝廬旁萬菊叢﹐劫灰不涴自搖空。憐予負盡看花約﹐分佇樓欄受曉風。出网雙魚帶笑看﹐不忘老禿佐加餐。深慚亦飽姜侯徳﹐罷向靈巖斬釣竿。次和答蒿叟三首疊吟怒湧源泉似﹐萬斛慚將一勺酬。坐洗襟抱吞海气﹐隔扶魂夢濕湖秋。尊前菊影開奇境﹐鬢外墳痕有斷愁。逸趣報公攜島客﹐﹝康更生翁自靑島還湖居與同遊﹞表忠觀更訪碑畱。窅然燕處忘天下﹐不放笳聲落幾筵。寇盜連羣猶過隙﹐詩書定命欲疑年。尋秋畫【缺一字】圍花屋﹝謂仁先﹞﹐共影筇迷墜葉天﹝謂閒止﹞。采藥求仙癡絕耳﹐憑渠風引海中船。癃疲安問起沈痾﹐天柱摧傾喚柰何。遠去曾逢龍種泣﹐徳衰猶接鳳兮歌。典墳堆案元精合﹐海水添潮老淚多。稍欲從公恭睡味﹐一氈番市戀盤阿。樓望次韻呈閒止翁樓頭縮手系新痾﹐對酒共如缺月何。涼滿沙堤浮水气﹐暝歸帳卒動鐃歌。劫餘一塔殘鐘滅﹐燈外雙橈好影多。待看霜痕翻木葉﹐攜公晞發杖陽阿。寫懷次閒止痾韻往時初脫九秋痾﹐詩興曾聯水部何。﹝謂居湘時患痢病起與塾師何璞元相酬唱﹞彈指黍離迎暮景﹐牽腸桃梗廢酣歌。堯年曆歷蒼人死﹐禹甸茫茫白骨多。擬撥烽煙追謝客﹐登山心迹托頤阿。﹝康樂登永嘉綠嶂山詩有頤阿竟何端句﹞次韻倦知同年感事肝膽早知成楚越﹐腹心偏許寄羌戎。何堪滄海看三變﹐漫向中原角兩雄。躑躅寧爲投鼠器﹐跳踉誰掛射蛟弓。癡兒托命吟聲裏﹐目笑塵飛萬騎東。同閒止和倦知感事詩觸景增愁乃擺落而托俳諧體仍用其一東韻小雨生寒蚊蚋盡﹐功同掃寇與平戎。息身欲笑耽吟島﹝數息樹邊身爲閬仙苦吟所得句﹞﹐載酒應慚問字雄。夢戀飼魚荷葉餅﹝謂玉泉寺魚池﹞﹐閒期射鴨竹枝弓。天遺我輩兵戈外﹐搔首摩須和一東。次韻庸庵同年寄懷難忘賭酒聯吟處﹐花近樓中月下筵。老味各私眞率會﹐餘生猶戀太平年。只今魂气依殘唾﹐不隔烽煙落九天。儻問聖湖安著我﹐水痕掠筆屋爲船。遊西溪秋雪庵看蘆花用倦知庸庵閒止唱酬韻溪光蕩入萬峯晴﹐十二橋銜打槳聲。到倚髙樓花滿眼﹐白波翻海接霄明。旁淤洲渚鴉巢照﹐裂幅雲霞雁字橫。冷抱孤芳薦杯酒﹐有靈詞客鑑餘情。﹝庵中設浙東西詞人木主﹞次韻伯夔宴集夏吷庵園屋月下看菊隴畝圜圜似仰盆﹐吟人選勝一椽存。當階觴榼埋花影﹐倚杖須眉出月痕。自冷秋心霜露寫﹐偸娛海角夢魂尊。吾衰未及東籬下﹐彊和陶詩恐不根。次韻余鹿門世講感事斫地哀歌有此不﹐盡收怪變起相酬。長霄風亂旌旗影﹐獨寐燈搖鼓角秋。堆案遺經從解穢﹐列盆晚菊對含愁。君家父子心源在﹐句法猶爲汐社畱。疊韻再答伯夔看截堆盤酒瀉盆﹐萬花圍客嘯歌存。荒區移植開三徑﹐冷月攜魂並一痕。夜气自肥虫語靜﹐煙光初漏鵲棲尊。何當躡屨從諸老﹐世外餐英臥石根。雨中自丁家山康廬還飲蒼虯湖居被酒夜歸同閒止作下窺湖水狹如盆﹐細雨燈窗笑頰存。暝曳虛無孤島气﹐坐祲明滅萬花痕。歌呼自寄神州痛﹐酩酊方知惡客尊。徑黑夜歸吠寒犬﹐掉頭有宅系云根。再用前韻寫蒼虯宅也飲餘興松出髙墻菊在盆﹐﹝蒼虯所畫松懸壁間﹞迷離光影鏡中存。燈如星點渴圍坐﹐屋漏雨聲涼有痕。泥飲何妨遭杜甫﹐山行幾欲叱王尊。﹝丁家山懸燈頗險絕﹞狂歌醉語沈沈夜﹐莫數生前白髮根。次韻答伯夔送太夷北行三疊猶傳嗚咽聲﹐淚看注海與潮平。夢存大事將誰待﹐天鑑孤衷復此行。羣盜相乘詩可討﹐賤儒自喜謗非輕。衰殘未預涓埃報﹐九逝魂依北斗明。同閒止杜園晚步湖堤上用前韻疏柳搖湖葉葉聲﹐新堤沙淨簟紋平。千巖作暝鴉羣沒﹐一水涵空魚隊行。綽約重樓歌吹隱﹐飄旋小艇羽毛輕。胡牀列坐車音裏﹐遠火髙低隔霧明。伯夔酬詩相獎感而次韻卻寄不自禁哀音之發越也自挈哀音殉鼓盆﹐只餘骸骨塊然存。燎原日願同灰燼﹐靈窟天畱照淚痕。爲奏咸韶如有悟﹐終儕培塿不能尊。吟聲出海迎湖舸﹐聖處還期立腳根。次和伯夔獨遊徐園看菊徐園異菊列千盆﹐往歲探看仕女存。屢劫歸君成獨賞﹐短吟題我尙餘痕。從遺濁世魂初合﹐勝讀離騷道已尊。惆悵落英畱眼待﹐孤山補插野梅根。曉起寓興用前韻峯頭吐日爛金盆﹐暖入牀幃餓蚊存。書冊叢叢貪引睡﹐古今泯泯欲生痕。對花獨愧形容槁﹐得酒初教肺腑尊。早晚靑山便埋地﹐一抔從拔六塵根。﹝謂方營葬事﹞庸庵同年寄示新篇且將以我輩最近所唱和各寫而聚爲一卷子命曰吳越五老聯吟集亦紀一時之哀樂也至久遠之保存遺落皆可成故事次韻戲酬並博蒿庵倦知兩同年一笑彭澤奇遊累負痾﹐謝公共和覓羊何。誰知五老分吳越﹐仍續前賢播詠歌。寂寞殘年同命惜﹐淒迷故國告哀多。賈胡落手疑名姓﹐論世差非曲學阿。憶去歲避兵滬上常聚爲詩鐘之戲次韻寄倦知同年亡命疊爲文酒會﹐飛箋截句列長筵。坐幹涕淚娛酣戰﹐歸狎煙波又換年。湖海相望聊示疾﹐夢魂不滅與攀天。飄山墜葉穿瘡雁﹐星底誰窺訪衲船。和答閒止翁見贈同痾韻作健居然謝臥痾﹐萬金良藥飲亡何。醉魂並入淩雲气﹐世患收爲變徵歌。濕沫呴濡非不幸﹐素心賞析已無多。﹝向同鄰巷遊舊凡五人今吷庵去南孫死猶有翁與杜園及餘三人耳﹞月宵霜徑呼乘興﹐山鬼從之薜荔阿。宗武寄示過金陵舊廬感賦一律次韻酬之死別匡牀萬景䢐﹐魂痕猶啄白門烏。綿綿歌哭獰飆散﹐杳杳樓臺冷月孤。漸挽心肝親浩劫﹐獨支皮骨出晴湖。吟人隔世銜杯處﹐手種孩松拂瓦無。喜伯夔至次杜園用江風體韻生耽對簿與閒遊﹐﹝伯夔爲海國人訟湘礦有連時時滬公堂傳訊﹞搖兀車箱駕海舟。排雁峯巒收暝色﹐樓鴉楡柳帶殘秋。袖攜詩句淸而遠﹐坐接談諧去又畱。箕斗插椽浮茗气﹐還裁寸恨如燈不。周雪盦乞題浮嵐作雨石供爲九云石之一非煙非霧埋晴旭﹐虧蔽景光森雨足。一卷之石吐氤氳﹐雪浪無奇艮嶽俗。卽今旱气燭東南﹐孑遺徧禱流滋甘。儻置壇場歷郡國﹐眼穿活我比瞿曇。題陳叔通百梅書屋圖超山有梅十萬株﹐大庾鄧尉顯恢殊。春濃結客恣探取﹐村村花燭天模糊。寒香醉骨蕩魂气﹐蜂蝶不到晴鳩呼。編戶賤花涎摘實﹐漬以鹽醬輸江湖。獨號宋梅歷千古﹐盤踞殿腳神祇扶。好事築亭收怪醜﹐暫與摩撫終難摹。陳侯裹足未預賞﹐自蓄百本誇吾徒。搜揀眾史追六如﹐巧奪造化遺其粗。錯出筆勢幻奇景﹐歲時照眼無榮枯。安用補山拓場圃﹐墻壁幾榻花所都。轉愧曩遊費腰腳﹐盛開但博娛斯須。君家老人風光主﹐綿綿神理誰謂誣。先兆題名況落手﹐天眷微尙彰勤劬。旦暮談畫拂書屋﹐從哂何遜驕林逋。爲石醉六題其師江建霞京卿遺墨冊建霞振奇人﹐矯如六尺驄。麗文副夙業﹐藝能復旁通。篆刻詩書畫﹐造微靡不工。當年聚輦下﹐逐隊塵蒙蒙。顚倒狎羣輩﹐悲歌燕帝空。國敝出視學﹐騰聲齊祝融。救時務變法﹐灌輸破瞶聾。余亦侍持節﹐親睹造士功。麓山臨餞席﹐啼眼迎霜楓。一別殉翻覆﹐茹君萬恨終。石侯輯遺札﹐印迹畱蔫紅。愛才極誘誡﹐悃愊探無窮。相知愧未盡﹐信有研經風。且徵石侯賢﹐緘髓气誼隆。湖樓燈火寂﹐夢痕掛殘叢。懷賢哀窈窕﹐易代攄孤忠。陸靄堂求題其遠祖放翁遺像陶集衝夷中抗烈﹐忠義從今欲語誰。道家儒家出遊俠﹐放翁孤抱頗似之。皆奇男子無分別﹐可憐垂死望王師。歷劫天畱團扇面﹐起扶名教與論詩。壽餘壽平同年七十樊山酒坐接昏晨﹐盤郁其懷尙絕倫。誰念功名歸健者﹐聊同哀樂作流人。艱危自試皇穹察﹐疾苦難忘讜論伸。晚識長生有靈藥﹐安心閒與海鷗親。雪晴登四照閣同閒止杜園殘雪猶畱一角山﹐來憑髙閣映衰顏。晴痕窈窕湖船出﹐寒籟吹噓石像頑。漸濕枯根妨磴道﹐莫飛醉語落塵寰。白龍夭矯誰騎出﹐只帶鴉邊夕照還。庸庵用遊半淞園韻見懷次答閒蹤問園館﹐晴色滿江郊。織浪回廊側﹐樓煙禿柳梢。杖尋晞發石﹐亭欠蓋頭茅。淸景摹乘興﹐含毫浴硯坳。落魂風月坐﹐耆舊夜圍甌。燈火搖深念﹐簾櫳鎖斷愁。疊吟堅壁壘﹐老味殉林邱。湖海同聽雁﹐聲聲博掉頭。次韻答徳淸知事袁潛修袁爲湘潭人其縣醬油最擅名故掇句及之僻性稍疑木石親﹐得君添作眼中人。披襟卻帶煙霞气﹐選韻渾忘簿領身。鄕縣醬油應染夢﹐湖堤梅蕾已含春。偸閒射覆娛長夜﹐來去扁舟莫厭頻。乙丑除夕次韻答倦知同年殘客光陰托燼余﹐接牀湖樹鳥巢如。三年畱命償磨折﹐一室何心問掃除。催老杯澆終古恨﹐移情燈顯數行書。杭人認入承平世﹐爆竹聲沈萬井廬。次和倦知丙寅元旦作云物當樓儼列陳﹐微陽在水映杯新。久同窮鳥依寒木﹐休問羣魔塞要津。氛祲不開迷故國﹐斧斤所赦托遺民。只成閱世加餐飯﹐癡抱猶期嶽降申。開歲四日黃秋嶽自滬至雪中登六和塔歸過我卽別戲贈並題新詩卷得二絕白傅堤頭峯岫微﹐過樓雁影與依依。十年盼到尋詩腳﹐只跨浮屠看雪飛。騷腸溢瀝向殘微﹐龍筍傳聲有擾依。收拾精靈出燈底﹐旁嗔冤魄挾之飛。次答蒿叟疊用東坡聚星堂詠雪寄懷我生於世如病葉﹐滿蝕虫痕如霰雪。老去家禍承國凶﹐遁迹偸活亦癡絕。棹湖惘惘魂茗迷﹐攀壑煢煢骨欲折。往往罷遊當落日﹐身隨雁影穿煙滅。樓頭獨酌問何年﹐壯事綺懷飛電掣。彌天哀憤自開闔﹐但俯澄漪鑑面纈。海濱一老善男子﹐郡國利病察纖屑。呵噓元气起羸餓﹐呻號裂夢那忍瞥。復傾肝膈疊吟詠﹐寄痛略依變雅說。嗚呼何術挽橫流﹐早驗錯鑄九州島鐵。庸庵尙書至自滬三月八日攜猶子子式命汽車招閒止與餘同遊臨安玲瓏山尙書有詩餘亦繼作客久看徧門前山﹐兀倚湖光壁掛杖。花時臺館頗照眼﹐亦依蜂蝶媚尋丈。尙書禊約竟臨存﹐張飲聯吟付雙槳。發興攜爲玲瓏遊﹐魂迎艸樹初旭朗。飛車剎那百里外﹐談古都雜雷霆響。臨安山勢萬龍鸞﹐偏矗一峯如側掌。折旋危塹蒼靄垂﹐疊緣梯級出甕盎。披襟呼吸元气中﹐鳥聲不到吞魍魎。磨崖題刻宋逮明﹐蘇畱打字尢倔彊。﹝九折巖三字爲東坡書﹞絕頂旁得三休亭﹐坡谷佛印餘石像。偃蹇從呼學士松﹐下接煙嵐浮泱漭。坡公別摹笠屐圖﹐廁以楊琳眉映嗓。千載爭存好事人﹐祈蓋把茅庇靈爽。﹝明知臨安縣蜀人楊琳別築亭摹刻東坡像並列己像於右今與三休亭皆傾圮﹞入憩僧堂飽蔬筍﹐辟穀少年解供養。﹝寺僧不歸有號辟穀客居此爲設食﹞空階紅濕牡丹肥﹐層架碧侵苔蘚長。抔土導尋琴操墓﹐幻景幽情一摩蕩。歸徑依稀衙鼓傳﹐臥治專城泣吾黨。隔歲聯登天目巓﹐重過俠骨閉黃壤。﹝去歲遊天目故人左南孫宰臨安供張伴遊今歿將一歲歸葬矣﹞肺腑哀樂通造化﹐終契裹糧適莽蒼。鴉點搖空落照迷﹐掉首猶纏天際想。壽陳止存翁七十每依羣從【手邑】襟期﹐照坐髙寒野鶴姿。早解逃名余玩世﹐老猶嗜學益工詩。湖漪寫影須眉古﹐巖气傳馨肺腑滋。自媚商歌護棲息﹐天倪曼衍一嬰兒。爲姚虞琴題吳柳堂侍禦罔極圖遺墨堂堂屍諫大名垂﹐死所微憐逐厥私。當日死忠仍死孝﹐請看萬恨寫庸醫。引樞蒼黃出國門﹐痛兼夷禍翠華奔。只今海市同燕市﹐遺像防污濺血痕。

補遺陳伯嚴﹝三立﹞九首

錄自《晚淸四十家詩抄》喚船至長頭峴雨罅喚輕舠﹐溯漲信帆風。晴峯頗照眼﹐百里靑蒙蒙。沙岸所嚙痕﹐今來易西東。一片黃琉璃﹐亂插櫸柳叢。畸零瓜蔓水﹐處處沒鳧翁。犢有浮鼻過﹐鯈有銜尾通。其陽出微波﹐雜花搖白紅。斜趨石甕橋﹐明滅浸長虹。可憐萬象影﹐詭蕩漪瀾中。襟趣忽已髙﹐微憾無與同。送劉幼云皇云遘屯邅﹐丕變競興學。四方被聲教﹐繡衣出差錯。坐圖昧根據﹐廷謀脫羈縛。東鄰弦歌盛﹐望洋指先覺。裹糧遣就之﹐翕合飽諮度。虛往而實歸﹐羣公亦垂橐。劉侯騫騰姿﹐影海聳片鶚。爰整關中駕﹐過憩潯陽郭。鄕井有斯人﹐夙心契冥漠。把袂奮談舌﹐燈搖涕欲落。鄒魯道經天﹐萬冶護其躍。刮磨發光精﹐九州島可照爚。沈沈龍養淵﹐浩浩魚縱壑。因時爲污隆﹐闔辟在筦鑰。恢疏愼所持﹐族命顧有托。飄鬢廬峯旁﹐積痗寫一酌。湖樓曉坐湖气釀爲霧﹐層裹蠶栗紙。玄鳥白鳥飛﹐錯列都貼水。復穿堤樹去﹐余影亦譎詭。匡君下重帷﹐深嚴漱巖髓。虎豹爲之馴﹐鸞鳳爲之使。想得五老過﹐天風韻棋子。道機孰能隔﹐握琖笑相指。瞬垂靑雲梯﹐吾從此逝矣。除日祭詩奎蹄緣蠕蠕﹐不避燖沃滅。棘叢飛翻翻﹐不戒网罟設。寰壤著大羣﹐顚擠得跛躄。指數白馬歲﹐災變固已烈。四張麒麟揎﹐恢我炎黃國。吾衰泛江湖﹐向人有瘖舌。刺取剩餘景﹐咀嚼吐楮墨。且哦且自羞﹐麼禽啾微雪。歸歟收視聽﹐蛇尾亦赴穴。瞥君祭詩作﹐哀鏘碎冰鐵。猛掣日月開﹐劃照心頭血。初春攜家靑溪溪山佳友朋﹐不厭尋逐數。當其或違離﹐夢想然疑作。邂逅償執袂﹐倒腸百體躍。返復探數歷﹐昭朗披新濯。積歲狎靑溪﹐風月對殘酌。猥羈江海役﹐繩綆系兩腳。晨霽春采動﹐發興指東郭。片舸縈波瀾﹐柳芽煙漠漠。鐵柵木欄幹﹐鶯燕相照灼。戛舷飛笑語﹐天物偕宿諾。裊裊一綫魂﹐絪縕結芳壑。迆東麗樓臺﹐婦家所卜築。維船攀欹岸﹐羣稚奔跑犢。遮以迎笑兒﹐牽引入深竹。玆區信曠奧﹐巒岫有邊幅。終期茅一把﹐老死作鄰曲。誰敢謂必然﹐蛟虯長眩目。雪中訪半山寺一點夢中山﹐曠歲失攀歷。常迷具茨駕﹐空睨老驥櫪。片春气陰陰﹐微雪鵲枝集。二三豪士過﹐振袂踐佳覿。馳道直如弦﹐輪蹄散霹靂。橋柳轉凋疏﹐野梅共靚飾。凍腸騰稜芒﹐四剸霄漢色。逶迆帶城陴﹐泬寥支屋壁。想公折腳鐺﹐虯龍隱胸肊。魂依謝公墩﹐戲詠見溫克。文章碎金類﹐開濟有餘力。吾黨誰與歸﹐九原起活國。終擬築鄰邱﹐繞廬伴散櫟。後湖觀荷秋陰孕晨雨﹐涼色潤郊郭。遊侶魚貫前﹐野航欣有托。捷疾脫箭【革叉】﹐飄兀捲筍籜。蕭蕭葭葦風﹐零語掛寥廓。菱芡紛糾縵﹐細雜波光掠。敗荷猶映蔚﹐千頃靑漠漠。淤洲得柳堤﹐板橋半燒爍。一二衝煙鷗﹐銜魚眼中落。棘徑夾修篁﹐遂陟太傅閣。雲霄萬古意﹐相顧年腰腳。饑僧亦逃去﹐租吏稍朘削。風景舉目非﹐誰云世外樂。小飲敵荒寒﹐積慮赦纏縛。歸隨捆篛舟﹐聽噪城門鵲。大雷電有作劃盡一樓奇﹐景物煥天眼。晴湖鏡奩開﹐云岫屏風展。雁騖時點綴﹐龜魚共遊衍。霜堤禿後株﹐黃綠作深淺。塔影臥寒漪﹐孤艇月中顯。靈輝醉鬼夢﹐酒碗恣偃蹇。初夕偪霾曀﹐雷電下掃捲。文豹號萬仞﹐金蛇繞百轉。破山燒大浸﹐勢與坤軸撼。飆海旋一螺﹐震撼保余喘。乖陽乘駁陰﹐天人气相演。疆鄙果兆亂﹐過師塞船輦。跳梁剩壓卵﹐千里念蹂踐。豎儒稽災祥﹐寧以智自免。雞鳴起欠伸﹐悲笳在城阪。

﹝完﹞

