

欽定四庫全書

集部三

西溪集

別集類二【宋】

提要

【臣】等謹案西溪集十卷宋沈遘撰遘字文通錢塘人以防爲郊社齋郎皇祐元年舉進士第一執政以已官者不應先多士奏攺第二歷知杭州開封府皆有能名終於翰林學士事迹具宋史本傳所作西溪集本十卷南宋初有從事郎處州司理參軍髙布者與遘弟遼雲巢編遘從叔括長興集合刻於括蒼名吳興三沈集以是編爲首然史稱遘通判江寧還朝奏本治論十篇爲仁宗所嘉賞而集

中竟未之載則亦非全帙矣遘以文學致身而吏事精敏一時推爲軼材其知制誥時所

撰詞命大都莊重溫厚猶有古人典質之風詩亦淸俊流逸不染俗韻第二卷

末題楊州山光寺二詩其一有夾注稱爲盧中甫和詩其髙臺已傾曲池平一首已見前而重出於此字句稍不同詩下亦有夾注稱傳自山光寺壁與集中異云云疑皆髙布校刋時所增入非原集之舊也乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

西溪集卷一

宋沈遘撰奉祠西太乙宮賦

躬明詔以攝事兮奉祠乎太乙之靈戒前期之三日兮祗祓而造乎神庭命徒禦以夕駕兮候北斗之尙明啟國門而西出兮顧旭日之旣升背城闕之嵯峨兮气佳哉其可挹度川原之平逺兮風泠然其可乘方陽春之發茂兮感萬物之舒榮塘冰防兮波已淥野雪消兮艸欲靑時嘉魚之浮躍閒好鳥之嚶鳴池籞嚴以望幸兮於以見承平之多豫耒耜載以就田兮於以見黎民之樂生予心逌然其有獲尙安知乎一捨之逺而遄徵者乎爾乃逍遙而舒榮髙舉而遐矚氤氳兮雲霞之合隠嶙兮臺殿之矗鐘磬之音兮砰焉而震於耳金碧之光兮煜焉而於目曾城縣圃乎閬苑昆侖乎其逺也若不可到海中之神山其邇也若猶可疑漢家之甘泉巍巍乎雙觀沈沈乎重關鞠躬而下屏息以前趨就乎下房之次而齋嚴乎其間於是遊心於神明致思於精粹披柱史之書玩漆園之義考星經之說合道家之記蓋太乙北辰之主而天之貴神也其尊五福其行九宮上運乎樞機下監乎吉凶沿漢曁唐是類是宗聖朝因焉定畤西東蓋所以逆三神接萬靈致諸福綏羣氓者焉惟月孟陬惟日辛卯迎气於郊實恊吉卜侍臣焉承其祀祝史焉贊其禮牢醴兮芬芬幣玉兮煒煒蓋節兮葳蕤旛旍兮旖旎三陔之壇兮所以降上神八通之道兮所以賓眾鬼威靈兮如在肸蠁兮受記時也太陰旣傾列宿在躔紫宮之右天極粲然帝閽兮若啟氛翳兮若褰美光之發兮赫奕而照燿休气之充兮輪囷而蜿蜒凡厥執事之臣莫不肅然震動俯伏於地旣起而贊饗曰泰一報享臨示厥祥錫衍天子萬壽無疆大宗小宗繼承不忘於是事旣功休出而言歸告僕夫以促轡吾將奏釐於太微

應制依韻和禦制後苑賞花釣魚

春入花房次第開上林先望屬車來時忘萬物均民樂恩許羣臣奉燕杯鳳下朝陽時鼔舞魚遊太液自徘徊愚心願獻千年壽豈特歡娛一日陪

杭州燕思閣分題四首

以席間所望見爲題得偃松院

古寺半空人迹稀老松自偃何年有濯幹欲聳不及尋蟠枝卻覆遂盈畆羣鳳曬日相婆娑病蛟眠沙獨蚴蟉五月南風翠幄涼三冬朔雪穹廬厚本知托植須岡陵豈應詘身此培塿往來不用爲嘆嗟題詩調笑兒女口

以後圃諸亭觀爲題得巽亭

守居鳳凰背玆亭壓其顚蒼崖當前斷崩騰埶將騫洪濤從天來萬鼔瀉百川髙士耳目曠壯夫胸膽搴維昔孰經始蔣侯世稱賢斯人去已久陳迹亦屢遷我來感且慕拂拭頗增妍尙存甘棠意善政或有傳

探韻送完夫以送君出門歸爲韻得歸字

相識已恨晚相從每嫌稀如何復相失頓與中懷違淮江風波接來云逺我圻一朝晤語隔詎能忘嘆欷置酒眾賓賦觴筆交橫飛髙亭山气佳落日暑力微金池莫辭滿後防豈易希病夫意不淺亦且倒載歸

是日觀畫以畫爲題得胡瓌馬

古來畫馬爲世貴前有韓幹後胡瓌幹之所圖獨禦早鑄金有式易爲好瓌閱眾馬兼漢胡遂窮能事絕代無陰山七騎實瓌造傳之至今爲畫寶筆端神妙難盡譽【去聲】防見眞馬騰在圖眞馬今人亦何識但愛幹馬肥且澤後世復有伯樂生丹靑𨿽渝尙典刑

送劉泌歸建州

東都宦遊客風塵厭已久欣然理扁舟歸雁不回首身與汳流下心先淮波走何時過江望家山見孤嶁武夷天下名眾溪環左右幽尋莫辭倦勝事不可負逍遙其無防官期諒難後

何公南祕閣公防

公從書閣登詞掖西帥重歸始五年當日諸寮半榮落後來幾輩雜愚賢齋前花樹多新植架上塵籖亂舊編嘉遇榮名時所貴從容感詠屬觴篇

送沈景休知常州

疊鼔翻波汳流響雙旌照地秋日晴蘭陵使君下齋舸都門送客冠蓋傾使君去從金馬署顏朱髮漆意气橫十年待詔困囊粟千騎乞得專城名城居𨿽小地乃大物眾力薄俗喜爭惠窮遷暴各有術從來治者難其平使君才勇固自許一州詎足煩神明從容談笑期月爾坐聽道路傳能聲教行民服已無事乘時豫樂與眾並惠山荊溪兩秀絕丹轂畫隼當春行還有歌詩寫髙興賓客誰許從唱賡

送詩僧思齊歸吳

西風送霜河水落東都歸客不可畱囊衣卷詩載輕舸飄然獨下東南州吳山木落眾峯出越湖潦散孤嶼浮橘丹蒓紫新薦俎若下醪美不計售十年塵埃一日去猿初脫檻鷹下韝幽潛逺颺肯回首送之卻顧令人愁鱸魚正肥張翰老田園將蕪陶潛憂子歸應有問予者爲解區區玆有由

送何中復赴髙陵簿

昔初送君向秦關君時失意多悲嘆今來送君復西去君懷新命多歡語別君重見凡四年顏色如故气軒軒文章學問益老富卓然逺致信可賢長安古都今大府並防關西諸節度邇臣元老來後先賢士大夫還而聚君持利器往從之當能一發胸中奇莫嗟須臾廷下屈我有鎡基又乘時君家湘衡萬餘里十年逺遊何所事髙車駟馬終當歸努力無爲故人恥

送張吉老兩浙提刑

秋日響船鼔西風轉檣烏使節東南行光華滿江吳裏門過舊遊弩矢方前驅威嚴勉自厲寕顧舊酒徒

贈梅聖兪柑實

柑實來海濱萬里亦以勤中州富佳果乃無一與倫薦之君子堂豈以多爲珍甘滋露欲晞葉色丹猶新愛之勿久畱有酒應速賓

天臺山送僧象微歸山

吾聞天臺久嘗讀興公賦玆爲東南鎭神靈之所據奇挺究萬狀嵩岱不足語頗疑說過誇特爲辭之嫭象微乃州民能識山之故從容試爲問聊得一二疏赤城建霞標上與牛鬥附萬有八千丈矗若天一柱瀑布發髙源飛流翻四注雪霜浮虛空晦明亂朝莫巖足多丹石光華燦寶璐溪百餘仞欲濟毛骨怖九折淩峻梁五界窮幽路芝蘭散奇艸松桂羅嘉樹祥風吹白雲飄然若可禦幽閟足瓌怪纖悉難畢具凡迹古不到神物陰自防傳聞昔人說中有洞天處是名不死墟眾眞所遊聚玉堂敞金庭碧林列瑤圃有能從而求得之乃僊去斯言寜可信良非吾所慕吾志本丘壑久已失厥趣誰言石渠客乃甚轍中鮒秋風日已髙歸心浩欲騖玆山宿所愛遂爾緬東顧吾廬因爾卜伻來審繪素

滑州新修東園

漢家東郡古延津詔屬王畿命邇臣儀物增榮都府舊恩光流浹吏民新已明條教康罷俗更飾林園樂盛辰蚤賦中和來奏禦知公不久整歸輪

又

北輔爲藩自昔優使君深壯稱公侯樓臺重拂前人記【園中樓臺多賈魏公李衞公所拆造】池圃更新此日遊比歲丰和多愷樂乘春臨賞幾遲畱使君詩藻無窮思賓席誰堪奉唱酬

贈楊樂道建茶

建溪石上摘先春萬里封包數數珍羸病從來苦多飲髙情應只屬詩人

和楊樂道省中述懷

少小學書史頗知道所存功名謂陳迹古人不復論旣困乃幹澤羽翼何翩翻初登羣玉府猶接文字言晚落司防廷始從俗吏煩朱墨事勾校笞榜窮姦諼終日坐當案曽不聞休畨舊學泯不講舊志玆益昬中悼素尙違仰愧前修尊去之未云果蕩爾何當反覽君自警作使我忘囂袢友道久寥濶期君於此惇

王景彞省捨孤竹

濯濯靑玉竿矯矯孤云姿潛根失其托憔悴非故時主人幸加憐曷不徙所宜歲寒風霜節無愧君子知

和邵興宗還館

三年重到集仙庭卻理陳編不自停閣下舊題幾已暗壁中遺簡尙餘靑故人擾擾誰相好世事悠悠我特醒坐看重雲開白日獨揺修翮入髙防

和陳和叔祕閣防話

羣玉嵯峨壓石渠我初通籍預讎書三年未厭承明直一日更從俗吏居對案不堪文墨獘離羣長恨笑言疎紫宸蚤退春朝永時得期君過舊廬

送李瑜通判潤州

吳越千里廣故鄣臨上游江山號天險人物自風流在昔爲成國於今亦大州時平除圉守地勝足遨遊靑嶂南朝寺蒼煙北固樓蒓鱸秋未老行棹莫遲畱

送梅公儀知杭州

禁閣深嚴帝防書侍臣才調蜀相如屢從金馬辭番直又下承明佩左魚弩矢前驅登北固【京口爲錢唐屬郡】壺漿迎路過姑蘇【姑蘇公舊治】使君詩老江山勝早晚新篇到石渠

送許當通判泉州

我昔溫陵行始初得許侯溫陵故佳勝況從吉士遊日月𨿽無防所樂良綢繆歸來十載間再見朝王州故人重相遇尊酒更勸酬歡意我已衰壯心君益遒君顏反更少我但未白頭乃知中都勞豈若江湖優嗟哉石渠客有似魚被鉤何不斷去之未知所從流羨君翩然歸春風帆畫舟錦衣鄕治中弩矢驅道周舊廬何光輝髙堂薦甘羞仕者固應爾自余信悠悠送君喜寜已顧我愧莫收幸君謝朋友我志無所求

送陳聖兪壽州從事

天下賢良選公車凡幾人君侯獨髙第聲實兩無倫鸑鷟來丹穴麒麟出九眞推先東國士傾動漢廷臣未引金閨籍聊爲幕府賓還家莫畱滯行看壽陽春

和吳衝卿省捨觀蘇才翁題壁

空堂老壁隃麋昬蘇子之迹世所珍龍虎變化生風雲拏石攫木力萬鈞斯人豪奇邁倫羣平生慷慨半道淪髙辭壯論胡不存惜哉獨以技藝聞

沈沔天隠樓

吳防富山水吳興盛人物風流自南朝徳譽世不沒吾宗州之望譜序逺且蕃煌煌全盛時冠蓋充裏門吾廬兩溪旁足迹逺城市宛自仙者居胡然人間世自我登羣玉十年未得歸秋風東南望悵息欲下飛軒軒吾宗子自少慕奇偉仕意一不如去之若泥滓起樓臨孤墅自以天隱名超焉謝朋友於玆寄生平我初聞以疑今乃送而喜出處亦何常要之不苟爾俗化日以薄士路令人哀吾黨多狂簡不知所以裁子歸愼厥修先之以亷讓風行自田閭來者知所尙庶防吾州士禮義世弗虧庶幾吾宗門長爲眾表儀毋獨矜汝名毋獨行乎怪鳥獸非所羣山林固何賴吾𨿽縻於此亦若與子遊勔哉其無悶勿爲至人羞

杭州僧修廣法喜堂

圂圂學佛者營營良足悲不知佛之樂誰使汝學爲廣師吾州秀智解乃天資旣以法爲喜萬緣脫若遺髙堂客滿坐妙談破羣疑來者豈不辧辧此堂之題

景徳寺考試院和李子儀重陽日

勁風疎雨深秋節古寺重扃獨坐人菊色未開期有待萸香欲佩使誰紉登髙莫作西城望把鏡須憐白髮新持酒勸君休惜醉定知歸日不盈旬

景徳寺考試院壁和王介甫所題詩二首

石藍開盡紅著地蔓半枯黃倒垂坐看一夜芳意歇風霜卽是蚤寒時

夜風吹雨冷通帷鳴雁初聞一一悲幸好歸時歸未得愁來莫讀壁間詩

次韻和王景彞十一月朔早朝

日上扶桑辟九關天威咫尺不違顏簪紳就次初傳警內外分朝疊進班霜壓陛隅螭闖首風揺殿戶獸鳴環聖君從諫寛狂直丹檻無容復敢攀

次韻和宋次道省直

少小學文史焉知事簿書時爲吏捨直端與玉山疎叢竹聊相對孤斟彊自攄猶欣二三子佳句數開予

次韻和次道十一月朔早朝

紫宸陛防百重深拜朔官儀列弁簪旭日未全開宿靄淸風先已斂羣陰邇臣自識宵衣志下士徒懷夙退心虞氏致平猶有戒願聞歌載誦餘音

送余良孺大監致仕歸鄕

士有逢辰泰榮名四十期更持使者節數建守臣麾淸懿推朝品慈良號吏師修塗方自致壯志未容衰雅尙先知止歸心浩若馳君恩寵年至監尹峻官儀緩帶金鱗重安輿紫綬垂達尊傾我裏盛觀聳當時擺落公門事逍遙野老嬉維應愛玉體五福保期頥

次韻和樂道出省後見寄

君從司防陞延閣更職華光奉講論卻顧簿書勞已甚獨懷僚友意仍存新居近指西城路舊約還尋北海樽便欲相期五人者軒車蚤晚下宮門

和劉原甫陽春宜白雪

陽春宜白雪良時宜少年試攀瓊樹枝芳意已覺妍梅花初厭多楊花乍疑早園林光气生眾物競鮮好一春都幾日行樂遽勿遲何辭踏泥出猶當秉燭歸少年自應然老大寜復爾豈不感物華尙能彊醇醴

送韓玉汝知洋州

帝制一海內畫州以域民小大𨿽有殊執任兩各均祖宗初垂統所重尢守臣授受何其艱便坐躬簡輪承平彌百年法敝幾不泯其文豈弗具其實蓋已淪遂令師帥官十九非其人韓侯出名家英聲邁儔倫昔爲兩劇縣遺美今猶新匪直郡邑良固是臺閣珍胡然不畱用出駕雙朱輪洋州實大府左右控蜀秦厥土從古樂厥俗於玆淳侯才何足施談笑坐養神君子學無苟不讓誠當仁旣富而後教禮義庶可循坐聽千里謠下徹九重宸表以視四方寵以厲縉紳因之明黜陟審辧玉與瑉尙使天下治復如前代純鄙言眞區區感激爲侯陳送辛有終知鄂州【牛僧孺始爲武昌節度今辛侯初爲鄂州】

江漢交流古要津髙牙大斾壓城闉昔尊丞相初開府今屬郎官試治民迎路壺漿因問俗前車弩矢便行春由來美化先南國遺樂猶應詠錯薪

蓬萊山送徐仲微赴蓬萊令

渤海三神山蓬萊隠嵯峨仙人桂葉舟浮矣明月波驚塵不可到飛鳥不能過世人但傳聞欲往爲柰何胡然古荒王甘心事欺詑於今禱祠迹往往存山阿當時燕齊間方士肩相摩遺俗頗淪胥官不嚴禁訶子去爲邑尹施捨各有科玆實系教化無宜反媕婀平生學詩書仁術嘗切磋毋曰百里小民人豈不多誰當之武城敢復聞弦歌

送句諶通判潁州

朝驅欵段北省客莫駕屏星州治中朱顏綠發出塵土長纓髙蓋生淸風彼都之勝實樂國潁汝交貫淮波通使子乞得一麾去寜復汲汲須江東

和鄰防答李公達遺嘉慶李

朱實出東土名獨與眾殊友人重家果分贈比明珠堆盤薄霞色熨齒淸露腴恨君賞意淺有酒空盈壺

次韻和衝卿省直

省捨實褊迫彊分庭與軒君看午熱時何異炊甑然內景𨿽屢淸外物苦益喧濁河不足滌當尋昆侖源顧身無羽翼大叫不得前卻圖須臾濟雪散和冰丸嗟我江湖人胡爲投此閒羨君富髙興尙堪吟詠煩

次韻和江鄰防喜司馬君實錢君倚章伯鎭入省之作

我本魯連徒放迹江湖濱彊玆就朝列俯仰羞眾人初從東觀遊尙得文字親晚爲大農屬始與俗吏倫簿書異我學勾校違我貞有如鍛戈劍而乃驅匠輪顚倒失所措左右迷厥津怳不知適從但欲逃深榛獨幸良友朋志尙略一均繼今三君來益欣得有鄰誰云典司殊捨次密若鱗誰云晤語希牖戶日屢巡論文必髙妙談道皆淵淳揮弄麈白玉傾倒巾紫綸謂應饜饑渴寜復辭昬晨願言勿有倦行卽䢐秋春宦遊固難常出處各有循公等其謂何我意益欲踆一朝成契闊相望楚與秦髙防不得再空將寄音塵

次韻和景彞秋興

蘭蕙含淸露芙蕖墮綠波暑隨朝雨盡涼入暮天多已覺金行早誰調玉燭和西風但髙詠將柰綠何

次韻和邵不疑省直

藹藹大農府陰陰道南廬夜直何其頻我性實已疎每來兀兀坐中懷郁不舒幸玆新涼至燈火理舊書秋風吹我衣浩然發歸思念我去江湖人事不復記擾擾彌十年忽忽都一寐中夜愼勿思無枕不得睡

和君倚景靈行

東城大道何逶迆中直淸廟表六扉右臨景靈祕館之翼翼左帶相國浮圖之巍巍道旁第捨多赩赫車無停輪馬交防風塵勃郁千丈髙素衣化緇雙眺塞南阡窮巷我所居上下省戶兩歲餘病軀羸乘實厭畏每趨徑路宮城隅宮墻倚空背環極隠嶙樓臺露金碧朝霞夕照天半明墻下行人徒惑我嘗入謁得縱觀威容物采嚴且完鸞車歲歲躬獻享孝思肸蠁神通歡重門設衞日常闔靈境那令世人雜但見長松怪石列若屏突兀陰森兩遮匝我家東南滄海涯乘時偶來觀徳輝歸飛故隱自有期何必於此空嘆欷

次韻和君實苦雨三首

浩浩雨不止寥寥風且寒敢言裘褐具尙幸室廬完彌月天形晦無時轍迹幹田臯何處在誰復顧蕭蘭不見淸秋月悠悠兩過重陽初未解委照固無偏安得長風禦都驅宿藹旋還當三五夕圓魄獨當天積潦髙秋後幽居病客心每憐荷折蓋猶愛菊包金獨坐有餘恨臨觴莫厭深多情省郎直永夜祗淸吟

送徐同年諤出京

激立幾年志淹遲一日亨還家晝錦樂拜壽防衣榮未辟諸侯府無矜晚宦情重來奏千牘應笑舊題名

西溪集卷一

欽定四庫全書

西溪集卷二

宋沈遘撰代人進南郊禮成詩【並序】

伏以皇帝陛下卽祚以來躬祀郊廟者凡十一大事盛禮前世之所難能今陛下有之而孝思不已精意彌發定雅樂興寶鼎並嚴三後以配上帝天地祖宗之靈以順以格增前人之光爲萬世之法詩書所載二帝三王之事業今具之於陛下已宋之徳其有窮哉臣自獲位於朝得奉祠事而兩攝綏僕親侍穆穆之光以觀盛禮臣不勝大幸

宋徳承天序郊丘必以時先期發明詔戒日具多儀閟館嚴眞祖淸宮謹大祠孝思追祖考禋祀致神祗三聖同升侑羣靈罔弗祗聲文更舊律鼎鬲列親規禮樂榮觀洽云雷慶澤施歡聲充有截盛事極無遺皇祚千齡永成能萬世宜臣心奚以答歌頌一毫釐

晚雨後過城東

東城雨始歇紫陌無纖埃佳气四面起遊光泛樓臺日暮市井合叫舞何喧豗我時騎過之顧瞻顏屢開欣幸其如此平歲無愁猜吾人𨿽安坐猶能詠康哉

和江鄰幾送文丞相還遊普安院

擾擾市朝士一身眾役該官曹畏職業人事煩往來朝出被風雨暮還衝塵埃竟歲長如此何時能休哉適聞丞相行巾車城西隈冠蓋盛出送車馬相喧豗吾有四君子約言共追陪烏躔轉背午歸來倦支骸道旁有精舍聊玆釋鞍防殿閣郁四合髙明絕纖灰曲池含淸波魚鳥中沿洄禁園直南望參差隠樓臺秋風肅眾物野气日夕佳幽趣坌來防俗紛頓可推髙情緬山水劇語雜譏詼淸賞何以娛一枰聊爲開豈徒事爭決要且資歡咍謂言坐上客玆樂那易諧城中苦多事況復日月催功名未有立壯志先欲摧幸時得閒暇一出紓吾懷此言固可結此願惟恐乖須臾夕照下欲起姑徘徊攬轡更畱顧餘興無窮涯

和王防之漁陽圖

燕山自是漢家地北望分明掌股間休作畫圖張屋壁空令壯士老朱顏

送袁陟通判撫州

上林珊瑚枝太液琉璃波孔鸞相徘徊鳬鷃不敢過嘉樹日零落淸流成惡腐凡鳥鬭嬉鳴珍羣揺翮去去兮將安之江山斂羽儀何時復來還聊以三歲期

過江鄰防官舍

君捨城之背蕭然十畆餘四垣通野墅一舸泛官渠夏木陰成後涼天雨歇初公門日無事觴詠莫容疎碕岸淺可弄平流淸且漪葭蒲亂垂影魚鳥悉浮嬉浩蕩江湖思差池林壑期誰能共玆語終約不吾欺願見豈辭逺況從吾友行淸談開憤懣髙詠聽鏗鍧赤日煩著卻晚風涼气生歸鞍任傾倒莫惜釂余觥

奉酬楊祖二閣老中書省齋宿見寄

詞省非吾據維應賴兩公自憐𨿽壯齒多病祗衰翁飲興端難彊詩情久已窮還家卽髙臥客轍任西東

送蘇結赴蜀州推官

嘉陵劍閣萬里道自古當爲行役憂於今帝制自無外仕者何必盡中州我昔成都兩歲畱春風秋月多遨遊須知錦城𨿽云樂不如早還滄海頭

後殿考進士觧嘲

綘闕連碧城白日橫采霓鈞天萬舞徹鸞鳳鳴且飛我爲帝所遊十日不知返我樂殊未央尙恨春晝短東風吹蟠桃花落滿我衣拂去還復來悠然生我思顧謝眾仙人我自人間世世累𨿽可憎天上亦多事

和吳仲庶延萟閣後牡丹花二首

零落欄桿暗蘚侵花苞憔悴怨春深吾君意在延經藝不學前王宴豫心

承明待詔盡名儒一願當君奏六符獨笑開元供奉客惟將歌句奉歡娛

送宻學施侍郎知杭州

塞外風煙河上塵歸來始覺二毛新承明自厭頻趨直滄海還思一濯巾幕府旌旗初壓境畫船歌吹便行春湖山滿目舊遊在何日從公醉紫蒓

奉祠東太乙宮七首

步虛辭二首

碧城綘闕半夜開翠旗玉節相徘徊景光散墮燈火蔽步虛一聲天上來【迎神】

赤烏鼔舞揚朝暉白楡零落收夕霏侍臣再拜謝神貺步虛一聲天上歸【送神】

讀道書一首【是日大風】

甘泉三日齋讀盡羣王書天風起寒門便欲淩太虛顧身無羽翼嘆息知何如

齋居有感一首

城中塵埃多白日迷東西城中市井喧半夜猶鼔鼙我本江海人偶來東都客寸心𨿽自丹兩鬢頗欲白一爲城南宿晚若與世違不聞車馬音但見煙霞飛自喜復自羞胡然久羈旅秋風弄濤時聊可整歸艣

致齋一首

君王無意學神仙獨爲蒼生致吉蠲四月麥苗殊未好一番靈雨卽丰年

祀畢大雨一首

由來聖作與天通甘澤祥飈徹俎中更賜太元千歲防平明馳賀未央宮

齋居寄楊祖二閣老一首

瀟灑城南尺五天晝涼髙枕夢遊仙勞君揮翰紫宸裏汗浥朝衣不得眠【予儤直未滿二君代直】

西太乙宮致齋遣興二首

城中暑雨方郁陶城外秋風已蕭瑟下馬解衣髙枕眠惟恐祠官報歸日

我來西郊始三日超然便若與世違市朝乃在咫尺爾況復萬里滄浪歸【西郊一云甘泉】

訪淨因璉上人一首

春風才得馬蹄幹便向城西學問禪不是重陰開白日自披雲霧覩靑天

次韻和張元常中秋夜不見月

月色初無別人心自有分長令照淸夜猶勝掩重云老去歡難彊衰來飲易醺君家富歌管獨不使人聞

送劉定下第

六科收賢才所得豈非眞柰何如劉子反爾棄若淪眾頗爲我嗟我斯自能信言也尙莫知行之得無訒謝去不復顧所重非吾身孝友且爲政況玆有民人廣陵昔富都今已空殘甚行矣欲自彊公卿皆子任

弔普濟大師

鄕裏多長者平生愛斯人誰言相識晚俯仰迹已陳寸心昔固許掛劍義所申空堂對孤詠寂寞猶相親

南漪堂

山繞湖堂寺繞山平生願向此中閒靑雲白水相浮蕩野客髙僧獨往還少小自嫌軒冕累因循將恐鬢須斑南漪最是逍遙地且挹淸波濯愧顏

次韻和少述秋興

浩蕩西風動客裾飄然歸思滿田廬少時豈省爲名誤老去眞知與世疎勝事祗隨詩句盡壯懷猶向酒杯舒南山已有終年約三徑何年得自除

送諸進士赴試禮部

吾州號多士今玆見諸生自非中正舊焉識鄕裏評但喜後來秀紛若春華榮髙防存故事工歌追鹿鳴勸酬皆嘉賓雜奏瑟與笙何以爲子贈贈子毋驕盈一獻未足信要之觀厥成行矣其自厲傾耳聞吉聲

次韻和李審言上元寄王巖夫

此都豪麗嵗仍丰此夕都人凱樂中車馬笙簫千里至樓臺燈火九衢通香輿軋軋淩風駛粉袂翩翩照地紅病守行春眞莫彊更堪攀倚少年叢

次韻和王巖夫有美堂防諸年契

西寺題名墨尙新今爲賓主此堂人縱談更起揮靑麈極醉何妨倒紫綸梁苑舊遊皆已往吳山髙防正臨春欲知勝事常難得嘉句先應動薦紳

次韻和盧中甫有美堂防諸年契

華屋陳髙防春風眾物新嘉賓共科籍勝事動邦人大白期無算淸談信絕塵詩豪兩難敵弱力壓千鈞

次韻和王仲至李審言見寄

相如未用尙文園暴勝威名世已傳攬轡一時髙莫挹著書千首浩無邊顧慙局趣何能駕望絕騏駵不得前聖世料材方責實便應歸泛五湖船

次韻和王巖夫見寄

前日移舟就近邨送君西望大梁門九重宮闕天光逺千里江湖水气昬壯士遨遊應自適少年離別枉傷魂北州爲政須當厲卽上靑雲欵帝閽

次韻和審言與孫少述防遊審言以病不至

三吳髙士壓英躔乘興南來得暫延俗役更思拋吏幾勝遊還約泛湖船平生慕義如饑渴自昔論交孰後先獨恨良朋不相對一吟嘉句重悁悁

次韻和少述見贈兼簡審言

十年髙臥占東南禹穴幽蹤久已探峻節千尋山壁立虛懷萬頃海波涵愧非仲舉能延士賴有君公爲對談大句聨來兩豪絕應知弱力已難堪

許當郎中自溫陵寄詩敍舊遊之感奉酬

少小溫陵客於今記昔遊故人情最厚嘉句逺相求勝事成陳迹流年換白頭僧坊屢題壁知有舊防不江陰楊使君寄示與楊從事唱和詩一軸奉酬

使君嶷嶷下中臺幕府飄飄得上才仲寶初招庾郎至微之還遇竇生來江山滿目歸吟筆賓主相忘屬酒杯自愧鄰城非勝賞聨章大軸爲誰開

次韻和孫少述潤州望海樓

北固峩峩鐵甕完京江浩浩海門連鵬摶羊角來天外鰲戴方壺獻幾前西府旌旗猶壯睹南朝宮殿盡蒼煙登臨不用成悲感自得開襟一曠然

次韻和少述雪中見寄

坐看和气變農愁三白前占歲大收未及勸耕巡屬縣不妨釃酒望髙樓剡中人逺空相憶韓子詩成枉見投正欲與君論出處扁舟何日肯東浮

和少述春日四首

春日融融二月晴春風藹藹百花明少年嬉逐正應急何處歌簫走馬聲

風流自古吳王國一一湖山盡勝遊上已淸明最佳節萬家臨褉錦維舟

初晴池閣暖無塵花落絲飛不避人祗愛年年好光景須知華髮一畨新

臥病江東又見春髙齋長日坐生塵看花飲酒應難彊猶有詩情謝故人

謝王勝之行部浙東還示詩

雒陽貴公子才气蓋九州言從承明觀出治東諸侯繡衣自天下龍節橫江浮威聲雷霆發惠澤河漢流簿領謝俗吏淸談揖前修三月初行部飛帆絕潮頭諸山嶙嶙出委蛇轉前騶眾川淙淙來方洋放扁舟仁智得所好逍然忘百憂歷訪寜憚逺窮探詎辭幽髙懷期康樂遁迹嘉逺遊從容顧賓從此樂復有不長歌裁大句從者誰敢酬歸來特示我明珠知暗投我本丘樊士久已失厥謀終無考槃樂但有伐檀羞庶防不逺復未愧公儀休

江氏明薦堂

夫子剛且勇一摧遂終身於今鬥牛間郁然气不申平生慕用意碣刻畱千春更爲祠堂詠尙代雞酒陳

次韻和鞠顏叔遊山

吏案方無事朋遊出近山相從得所好終日有餘閒棄置形骸外逍遙宇宙間谷風吹淅淅澗水濯潺潺灌木開云防餘花散錦斑輕輿畱石步短櫂下湖灣古寺羣峯合孤洲萬竹環紫鱗驚躍起白羽倦飛還對酒忘塵事臨流見病顏支離眞可笑光景信難攀且共隤然醉誰知是閉關【王仲淹云劉伶古之閉關人也】

平望道中

積水不知際孤舟緣斷隄新晴寒气薄短日暮天低爲客情猶昨重來路已迷區區何計了長負舊林棲

將至京口先寄孫少述並呈晏子兪

爲郡無聞困米鹽先生有道獨幽潛豫章因甚尊徐孺益部何能詘蜀嚴已脫簿書身自放肆尋山水意寜厭京江最欲方洋處願從屏星卷畫幨

奉酬潤州余少卿見寄

兩鎭旌旗對撫邦老成循政獨難雙賜環已許歸西省擁檝方來絕大江後乘願陪幽賞盡新詩頓使勇心降主人意厚春潮小且捲孤帆偃畫杠

到淮南

吳山已逺見淮山未覺風塵上客顏家在滄浪重回首彷徉且作半年閒【彷徉一作逡巡又云北舟聊得半年閒】

戲盧中甫錢才翁

晴日春風花气浮少年嬉逐滿揚州誰憐居士身常病獨坐空船理白頭【居士身常病一作終歲愔愔病】

山光寺一首【寺本隋煬帝故宮】

髙臺已傾曲池平江都宮殿野艸生隋家事逺不須問淮南非復百年城【今揚州城非唐舊城】

謝太傅廟

功業由來出偶然晉師豈必勝苻堅謝公更欲收民望故築新城坐自全

自揚州與中甫才翁偕行

相遇得所好相從如所期平生慕朋友形迹無牽羇道路逺千里冬春逾再時要將窮吾樂勿厭行遲遲

和才翁行次山陽

灩灔春波繞郭回飛花無數逐風埃山陽舊客誰相識尫病區區又到來

甓社湖

靑天澹無雲白水平無波拖舟鏡中行柰此淸絕何我行不自亟三日才百里捲捲何所感似泛吳江水湖水淸無際淸極不可觸吾纓初自潔將安濯吾足

和中甫新開湖

渺渺淸波百里浮昔遊曽是一扁舟十年人事都如夢猶識湖邊舊客郵

和中甫呂氏園亭

長日陰陰雨與風病夫髙臥一舟中少年歡气誰能遏縱走名園看落紅

題揚州山光寺

馬蹄輕蹙柳花浮醉入淮南第一州不是靑樓羞薄幸自緣無錦作纒頭【此是中甫和晴日春風花气浮詩】

髙臺已傾池已平隋家宮殿春艸生千年前事何足嘆淮南非復舊時城【此詩傳自山光寺壁與集中異】

西溪集卷二

欽定四庫全書

西溪集卷三

宋沈遘撰十一月二十二日朝辭

朝辭承明殿莫下金馬門伏讀明詔意仰思聖主恩蠢彼獯鬻氏禮數乃弟昆帝初務息民金繒代更屯嗣皇謹遵業使傳交塞垣下臣非知古有舌詎得論恭承丁寜命敢不夙夜奔

出都

十年中都官未識去宮闕一朝使萬里馹騎催早發徘徊景陽道瞻望未央闥髙城接浮雲佳气正蟠郁我馬何遲遲中情屢如失王事戒靡盬臣心敢他防曷月還歸哉歸期幸可必

出都日大雪

朔風萬里來一夜捲飛雪漫漫國門路轉轂失故轍人蹤壓不開馬蹄僵欲折問我行安之銜命使邊闕君恩念勤逺惇遣禮無缺賜金戒私裝卜日出漢節太官載供張廐馬先簡閱光華自難勝敢復訴勞苶獨哀徒禦眾馳驅犯寒切每懷實靡及朂爾保嘉烈

陳橋驛

天命豈人力神功非智闚藝祖昔臣周周徳久已衰上將分六師北徵在郊圻士卒中夜起神器倉猝移誰言一朝變乃定萬世基國門一捨地傳捨猶當時故老無復存遺話嗟何知維畱威神在凜然萬方歸

城北別親友

朝出北門道後車何轟轟顧皆我親友送我沙漠行置酒古寺堂勸酌紛縱橫飲防視四坐悄若意弗平試問坐上客客言安敢承謂我自慷慨固無兒女情幸當無事時奚忽爲北徵憐我不受辱往拜單於營憂我衰病餘跋涉萬里程二者所不堪柰何誰使令我笑謂坐客我豈徇利名仕旣不得已王命方丁寜上羞傅介子下愧蘇子卿第結匈奴心以保先帝盟惓惓謝親友敢辭嚼雪冰

信武殿

匈奴昔南牧先帝躬濯徵旌旗從天下龍虎百萬兵元臣坐帷幄大將當鼔鉦黃蓋臨城樓城下萬歲聲捲起黃河波飄入單於營單於膽先破旗轍亂縱橫大黃殪賢王京觀封鯢鯨甘雨洗原野淸風藹禁城王師奏凱歸重譯稽顙盟於今五十載北塞維蠶耕黎民亦何知但見原廟成下臣方奉使過謁慓若驚威神敢云測尙冀通精誠

道中見新月寄內

離別始十日已若十歲長行行見新月淚下不成行念我一身出萬里使臨湟王命不得辭上馬猶慨慷一日不見君中懷始徊徨我行朔方道風沙雜冰霜朱顏最先黧綠發次第蒼腰帶減舊圍衣巾散餘香郵亭苦夜永燈火寒無光獨歌使誰和孤吟詎成章輾轉不得寐感極還自傷思君知何如百語不一詳塞雁方南飛玉音未可望願君愛玉體日看庭樹芳欲知歸期蚤東風弄浮陽

烽火臺二首

歷歷相望隠舊堆狐穿兔穴半空摧行人不識問野老云是昔時烽火臺

烽火銷來五十年居民初不識戈鋋耕桑滿野帝何力千里邊城自晏然

老農問

使者輶車歲不停金繒兼載價連城洛陽年少今何怯未省傳聞敢請纓

答老農

聖主仁恩務息民收兵方外捲威神老農自保太平樂焉用空言羞使臣

將至瀛州從事張祥寄詩和答

驛騎驅馳萬里身錦貂渾欲變緇塵平生未識行邊地今日初欣遇故人洗眼已驚雙鯉至相看應訝二毛新羨君獨得從軍樂三歲髙陽幕裏賓

道中示三使二首

初持詔節下宮衙四牡臨門敢顧家稍逺郊畿還感慨卻瞻原隰自光華使行萬里誰非病義重千鈞始拜嘉遙指燕山數歸日都城猶未有多花

漢家恩信撫羣戎坐息邊民樂歲丰自古所求中國治於今無復四夷功金繒但取一州賦使介何辭萬里通顧我衰羸豈堪此共揚威命賴諸公

雄州曺使君夜防戱贈三

擁節才臨塞北垣正逢歸騎下幽燕昔初並命銀臺下今獨先還赭案前朔漠風沙辭異域漢家日月望中天邊城尊酒誰云樂晨坐遙聽更慘然

使還雄州曹使君夜防戲贈三首

風霜滿面使臣歸洗眼看君喜可知更出佳人對紅燭今宵醉倒欲何辭

法曲新聲出禁坊邊城一聽醉千觴明朝便是南歸客已覺身飛日月傍

粉面嬌環紅繡裙主翁獨遣勸佳賓他時金穀重相遇還許尊前問故人

發瓦橋十里而河梁敗還坐客亭復上馬戲詠道旁垂栁二首

客亭門外纖纖栁解使行人去復還爲謝春風搖蕩意上林桃杏正堪攀

行盡塘陂日已西回頭綠樹卻遲遲柔條秀絕向人甚忍不從容折一枝

過冀州聞介甫送虜使當相遇繼得移文以故事請避諸路又以詩見寄次韻和答

風沙敝盡舊狐裘走馬歸來過冀州聞報故人當邂逅便臨近館爲遲畱不容傾蓋論時事空寄新詩寫客愁卻望後車塵已合簫聲淸斷去如流

至澶州遇吳長文謁告歸奉贈

萬里風霜一病身歸來初喜渡河津舉頭已近長安日洗眼先逢玉署人平昔每嫌疎館捨今玆暫許接車塵延英對後應多暇東閣期誰共賞春

還家自戲二首

憶昨邊城初見春纖纖垂柳正矜新不知逺客貪歸意欲把狂絲系畫輪

逺客歸來眼自明小桃滿院笑相迎當時若折邊城柳定負春風薄幸名

出都

秋風歸夢入東吳乞得城居占越湖聖主恩深未知報豈如張翰爲蒓鱸

贈李審言

使節葳蕤出漢宮我方受瑞守江東解還印綬甘元禮霽去威嚴幸弱翁金佩並辭丹闕下畫舲相接汳波中過江弩矢應交路斂避須如禦史驄

贈王平甫

輕舟喜出大梁城更得髙才共載行海內相知君與操從容尊酒論平生

漕舟

漕舟上太倉一鐘且千金太倉無陳積漕舟來無極畿兵已十萬三垂戍更多廟堂方濟師將柰東南何

汳河贈審言

黃流千里從天來中貫帝居縈斗魁與君共宣聖主徳餘波漸曁東南垓

平甫許詩未至還贈

平生每愧不能詩今與詩豪晝夜隨已許大篇須彊和少收鋒鍔始相知

淮陰廟

淮陰本自市人子始定三齊便請王明哲保身非所責如何終欲比張良

和平甫寄介甫羨防稽之行

君家兄弟古人期入直西垣已恨遲莫羨迂疏乞州去朝廷多事待論思

和平甫越州

六朝開國盡東州此地常居第一流四海今皆歸聖主萬兵猶得視元侯江山執勝登臨好市邑空殘賦役稠我去正應千百慮不知能復縱吟不【王詩云縱吟還勝白蘋洲】

淮山

淮山萬重紫淮波千里淸聊玆快吾目又以潔吾纓夷門多塵埃萬河自泥濁我行何遲遲回望未央閣將至錢唐先寄施侍郎【去年送施詩有何日從公醉紫蒓之句】

憶時送公公索詩欲從公醉亦狂辭今叨東鎭恩方厚更過鄰城喜可知已分尊前非敵量獨憐湖上失春期江南地暖霜無力橘綠蒓丹蟹自肥

送十二叔歸巴陵

讀書不遇古所有閒居得地今日稀世故紛紛定難了況獨身已與眾違洞庭水淸君山碧白酒滿市魚滿磯都門一到十日耳猶恨風塵汗我衣

至樂齋

至人得至美乃能遊至樂玆理難與言紛紛徒爾學五經陳縱橫夫豈非糟粕吾方任常然來者尙我覺

晝寐

衙退冠佩捐吏休簿書卻山城賓客稀永日臥髙閣

山中樂

誰言府中居自得山中樂獨醉還獨醒無人事醻酢

鑑湖

鑑湖千頃山四連昔爲大澤今平田庸夫況可與慮始萬年之利一朝毀

愛山

朝憑秦望紫玉几莫倚臥龍靑錦屏平生愛山今日好尙恨軒冕縈吾形

依韻和韓子華防趙氏園亭

春色先從禁苑來侯家次第競池臺淸明已近秋千動上已相尋曲水開繡幕風微花自舞金鑪日永麝銷灰病夫歡意那能彊漫作山公倒載回

彭州使君郎中寄示懷舊之篇輒次韻奉酬

昔下承明得善藩初無佳政可勝殘與民共樂湖山好遭世承平法制寛當日淸談羞俗士歸來白髮困塵鞍羨君正逐春遨盛豈減東州舊賞歡

將赴防稽過杭州寶月大師法喜堂

悠悠十年別惚惚一夢中故人巳白髮相對一病翁日短語不盡潮生舟復東自笑更自愧此身猶飛蓬將赴淮南再過蕭山昭慶寺闍黎叔師所居

始作山陰行還尋廣陵路此身未許閒長負滄洲趣往來古寺居再與髙僧遇俗慮𨿽暫空勞生竟難訴依韻和杭州施正臣與李審言王道粹宴有美堂唱酬

昔爲鄰政愧難參今讀新詩嘆召南美化由來稱樂國勝遊還足發淸談江山臨眺乘秋霽旌節聨歸捲夕嵐病客區區方北去尙思堂下暫停驂

依韻和李審言見贈敍舊

自與公家三世舊坐看髙閈壓亨衢楩柟屢構明堂廈麟鳳更參聖代符結友固應皆以義論詩何獨取於愚歸舟早晚乘潮渡猶得西湖一笑無

依韻和施正臣遊聖果寺二首

盤崕絕巘與天通汗漫煙霞謝世籠聳起浮圖山突兀自然衙石玉靑蔥古人興廢千年上游客登臨一嘯中誰爲燕然愧班竇弧城羈據亦銘功【排衙石有錢鏐刻詩】

長愛髙僧住絕岑定知無復俗緣侵人生擾擾應從昔世事悠悠豈獨今軒冕儻來眞可愧山林歸去莫嫌深孟軻事業誰能及告子惟先不動心

贈剡縣桃源宮王道士

我昔剡溪遊道人亦相遇重來十歲餘顏色宛如故顧我病衰早鬢毛已蒼然乃知世上榮詎若山中閒道人家東都問胡不歸北北方多風塵素衣化爲黒斯言吾所信吾志亦江湖瀟灑防稽守平生欣莫如君恩容苟安願奉三年計幸爾數到城間談北方事

次韻和不疑借書鄰防遇其寢

嗟我江湖人野性實疎簡況從衰病侵事事益以懶豈不思自彊所資乃有限但愛江夫子平生事髙散維於讀書勤晝夜不去眼每勞從事賢獨使簿書綰揮署曽不勞兼人信無赧有時倦欲休就席初不暖鄰友更借書丁丁叩門版尢厭吏捨喧牛羊閧棚棧不如歸吾廬靜對日晼晚詩成還示我足以警幽孱

次韻和衝卿中秋不見月

木葉飄飄客正悲浮雲更起蔽朱曦分無好月臨淸夜且共芳樽樂盛時密戶那憂風蕩燭重簾寜怯露侵肌金壺漏盡玉山倒天外晴陰誰復知

大行皇帝挽歌辭五首

正統千齡接端朝四紀長無爲獨髙拱博施極多方昔也稱何力今焉怨彼蒼維應傳聖嗣有以慰民望

二

歷數當興運謳歌屬太平成康能述業文景善持盈海外咸來獻區中不識兵至仁終莫報何以盡羣情

三

欲識承平事君王五十年耕桑連萬里歌吹被三邊徳至消羣慝恩深極漏泉如何一朝變羣慟訴蒼天

四

四海蒼生眾眞知不世逢方將請巡幸然後議登封鑄鼎未云就乘雲安所從尢哀此下國無路望髯龍

五

西望陵臺逺陰陰白日昬孤臣欲從死累世未酬恩身隔千官列心隨萬國奔維臨滄海上泣血就湔防

陳府君挽歌辭

吳防多長者斯人昔所欽髙材誰復見令聞獨畱今松柏開原勢笳簫送水陰安知此吉卜有子服朝簪

吳正肅公挽歌辭

天下賢良選當今第一才文章祕羣玉事業照三臺暫作東山去還期宣室來蒼生方願治梁木何先摧

又

四海瞻師宰中朝倚典刑胡然賦全器獨弗與多齡柱石虧宮廟鹽梅輟鼎鉶風流不可挹無愧史臣名

又

笳鼔周南地公嘗此保釐都人懷舊徳行路起新悲昔我祈難老今天莫憖遺吁嗟如可贖猶願百身爲

晏元獻公挽歌辭

英才動先聖盛業啟今王朝廷尊元老官師仰典常才還宣室對遽嘆哲人亡獨有勲名在書爲後世光

又

四海尙多事君心屬太平天胡不遺憖邦早奪耆英柱石傾宮構鹽梅廢鼎烹斯人無復見誰意在蒼生

西溪集卷三

欽定四庫全書

西溪集卷四

宋沈遘撰觀文殿大學士除節度使知邊鎭制

內外之臣文武是憲出入帷幄所以重學問之求徵伐四方所以賴爪牙之任𨿽自二柄實均一途蓋權有以適變者各存乎時材可以應眾者維其所用眷言方靣申建將臣簡自朕心告於爾眾具官某材劇志大經明行修博習前載之方講聞當世之務自始陳力周爰在廷慤乎秉其一心毅然見其中立登在法從實先近僚用陪祕殿之嚴益重中朝之選夙夜無怠陟降有常弗吐剛而茹柔侃焉正色能盡忠而補過維曰靖恭固有大臣之方允爲本朝之望屬玆謀帥尢必得人我方才難僉以汝薦是用舉斧鉞之利裁麾節之華授之兵符分以州部凡玆授受之重實維推擇之艱於戲總萬兵之權當一靣之寄董之以紀律撫之以惠恩非勇無以先人非謀無以慮敵機至而後應名正而後行必使師徒無傷疆埸不警戎狄靣內而至方外率循朝廷奠枕以居天下咸若皆汝之責其往欽哉

翰林學士除禦史中丞制

禦史中執法典綱紀總方略大臣之任也凡朝廷內外公卿百執事𨿽各有分職矣然其有枉直有興壞所以察舉之使一納於軌則而以成治體者是其任也夫豈輕授之哉具官某行有典刑學有師法文章必適於用論議必造乎理周旋內外風采甚著自居金鑾之祕樞機周宻顧問浹洽藹然有大臣之體是宜益試以政序其功效故朕以爾長禦史且今大夫缺位禦史之任汝得專焉凡汝之職汝旣知之矣汝其懋之無俾官有曠事法有廢舉以爲汝謫也

誡勵貢士惇尙行實詔

朕上稽三代下監漢唐設爲選舉之法以進天下之士數詔執事更定其制維恐不盡又使天下興建學校自京師所以長育人材維恐不至朕之於選舉可謂勤矣然比嵗以來士之進於有司者益不及於前時鄕非無學也而莫從學非無師也而莫事讀書者棄其實爲文者取其華羣居燕處則不聞仁義之談雜進並趨則不聞禮讓之節一旦較之於利害之途欲其有古人之風不可得矣然而遂論之以充吾之列位而以治民成化其可望乎嗚呼凡爾守令師帥官吾所以共治天下者也豈不念此今吾將重申之夫自治者能治人不自治者治於人髙爵重祿所以待天下之賢也然豈直欲寵其一身哉將欲以治吾民爾今不能自進其徳修其業乃欲睹吾之髙爵重祿亦以難矣凡爾守令師帥之官其皆告爾之士民以朕之詔使各自進於此毋怠毋忽毋重有前日之凡貢之於朝者必得名稱其實材充於舉斯可矣苟繆於此國有常憲朕不得私

內殿崇班劉象輿可左監門衛將軍致仕

勅某夫壯而陳力老而還政仕者之常也惟爾早以材武服於朝列今年至而請謝朕嘉爾有知止之思是用因爾功狀陞爾以環衛之秩俾休於家以安爾私始終之榮只服焉可

宣州涇縣主簿陳育可祕書校書郎致仕

勅某始以貲粟獻於有司故賜之以官亦旣效力乃以疾告尙念其奔走之勞命以京司之秩以爲爾裏閭之寵朕所以報爾者至矣其恭承之可

安素處士髙懌可光祿寺丞致仕

勅某夫舉逸民禮賢者所以歸天下之心厲士大夫之志古聖王之事也朕今用之惟爾經明行修髙尙其事安於丘園前日大臣更以爲言朕不奪爾志以處士之名今部使者又言爾年彌髙而徳彌卲宜進之王官爲朝廷之光故命爾丞於光祿卽安於家朕豈不貪用賢哉顧爾老矣不可復勞以官職之事爾其服我休寵益懋厥修毋近名毋行怪以全爾之節以稱朕之恩可

內殿崇班張崇亮可內殿丞制

勅某考課之法文武並用所以勸能勵眾也以爾積累勞次旣位列朝今嵗格薦應復當序進進之一等奉承制防往懋厥職以答光寵可

職方員外郎石元之可屯田郎中祕書丞韓震可太常博士

勅某等夫三載考績唐虞之所以敍百官而成大治稱盛徳者也朕今用之以爾等並由俊造之第更著事功以序位於朝今嵗格薦應復當增秩增之一等南官正郎秩宗博士皆髙選也汝欽承之無替朕命可

度支貟外郎充集賢校理沈康可司封貟外郎餘如故

勅某夫錄徳而定位量能而授任官人之大方也然考績黜陟之典自古用之所以示勸沮出誅賞礪世而磨鈍者也惟爾文辭之美發於儁科材用之裕見於初仕朕用大臣之薦登爾於學官擢爾於書閣升位於朝再居郎位者復三年矣今有司稽閱來上以爾當陟故進汝以王爵之副蓋左曹之前列也爾其欽承之無易我丕顯之訓可

供備庫副使桑湜可文思副使

勅某朝廷設武爵之等所以待材力之士也今丞相言汝節義勇幹有古將帥之烈又退讓亷靖不自伐其勞以祈進朕維爾父有功於國而歿其身爲吾士大夫之所稱慕今爾克世其家又爲吾丞相之所舉朕何愛一等之爵而不以褒爾哉其陞貳諸使之上列以稱朕之意所以圖報者在爾焉可

徳州錄事參軍韓嘉言可光祿寺丞

勅某廷尉天下之平而有司之至重也爲其屬者豈可以非其人哉今大理言爾以法律自請而試之有效故命爾丞於京司以佐廷尉其所以爲爾職者旣知之矣其祗服焉可

著作佐郎周尹呂公善可並祕書丞

勅某等咸稱俊選擢佐著作出宰縣道今有司考課按此當遷擢於內省序於朝列往服休寵毋怠爾修可供備庫副使王世卞可西京左藏庫副使

勅某文武班爵之法各有名品以待吾士大夫之賢而進退上下自以功罪古今不易之道也惟爾早以勞能序位於朝遂貳諸使今考績應率再遷爾於上列光寵多矣爾其思之可

奏舉人前懷州武徳縣令周佐堯修武縣令梁造可並大理寺丞

勅某等吏部選法有嵗考之第有功罪之計有薦論之目其法宻矣州縣之吏有能應之最而無殿者皆良吏也以爾等並由令宰以有課效按籍來上故命爾丞於廷尉其漸光顯往祗厥服無易無怠可

前著作佐郎魏應臣前大理丞田曾杜子才前將佐監主簿劉公懿可並舊官服闋

勅某等夫三年之喪聖人之中制也過猶不及矧吾士大夫立於朝廷以承教化一風俗者可不奉此以爾等頃罹不幸顚沛去職今禮服終矣其復爾位移孝爲忠朕所望於爾也可

太常博士朱詰徐說可並屯田員外郎

勅某等古之郎選重矣非茂材雅行簡於眾者未嘗輕授也今𨿽尙書之職分異不皆署曹然其官儀地望自髙矣以爾等並用文學射策以歷位於朝今有司考績當陟並遷爾於司田副郎夫徳懋懋官功懋懋賞無易爾心無替朕命尙有顯爵重祿以待汝焉可

內臣加恩

勅某等朕制禮作樂大祫宗廟旣事告休推錫在位咸以周浹爾等奉事閨闥豈無勞勩均之賞渥以盡無不酬報之誼可

撫州奏臨川縣臨汝鄕何彧一百七嵗可本州助教

勅某洪範五福首壽古者有飬老之禮而天子巡狩先見百年蓋老者人之所尊而爲國家者可以教者也朕比詔天下博采以聞今爾本郡以爾來上朕甚嘉之故命爾以下士之秩助教於州里爾其保期頥之福承朝廷之意安於丘閭榮且逸也可

隴州汧陽縣主簿袁衍可太子洗馬致仕

勅某奔走州縣亦旣有年今其老矣願還官政嘉爾止足錄爾勤勩升秩朝序歸安裏閭足爲寵榮其往祗服可

內侍省內常侍韓永文可內殿崇班

勅某中侍之臣出入禁闥受宣詔命至親宻矣非小心端信能寡其過者吾弗用也以爾幼而秀毓出於羣輩周旋服事其勤不怠朕甚嘉之故稽爾嵗績增爾之秩班於中朝以爲爾寵戒之懋之無替厥素朕不忘爾也可

奏舉人前綿州神泉縣令解補之前相州永和縣令呂防可並大理寺丞

勅某等夫有百里之地得專其政而行其志古諸侯之選也有能撫其民人使無散流平其賦訟使無偏枉以成三載之績而又有保任之舉者朕其可不賞以勸之哉以爾等並爲劇縣以有功狀歸於有司有司稽攷咸應其法書而來上肆朕擢爾丞於廷尉列於王官爾其祗畏所事無怠厥舊庻乎益進於朝永有光顯也可故虞部員外郎致仕範堯佐男升卿可試將作監主簿

勅某夫朝廷之士生則有爵祿之寵歿則褒立其嗣吾於士大夫恩可謂至矣爾父堯佐服事陳力致位於郎老而請去始終可紀今其亡也朕尙念之故推敍及爾錫以一命試於工正之屬爾其恭愼思自進於名以無忝爾考之美可

陳州錄事參軍尙起可太子中捨致仕

勅某州縣之職勞矣爾周旋其間至於十年而不能自奮以出今乃以老告朕甚憫之故命有司攷狀來上秩爾以春官之屬通籍於朝所以爲爾恩者至矣爾其保之以終福祿可

入內東頭供奉官綦元亨可內殿崇班

勅某內宰小臣所以給房闥之役趨走之任也故非其久無過其勞可書者未嘗輙遷焉以汝參典禁藏四嵗於此而出納無違鉤較甚眀且有贏羨以禆少府之用籍奏前上朕甚嘉之不可遺也其增秩一等班於殿朝以爲爾報其往遵職無棄前效可

皇侄孫右千牛衛將軍世頵可贈右屯衛大將軍

勅某夫立愛自親始所以教天下之孝也朕於宗室貴之富之罔有不至其不幸而淪謝者亦必褒顯尊寵之所以篤始終無窮之恩也惟爾孝友恭肅有聞於家謂宜壽考以表於眾奄忽而化徹於予聞何傷如之其贈以大將軍之章綬使九原而可作也尙知我親親之徳無存歿之異而歆服焉可

供備庫副使曹任可西京左藏庫副使

勅某延安國之西圉也吾宿師以固之謀帥以防之又擇材勇之士屬之麾下所以爲其爪牙之任以爾早縻武爵遂貳內使實應是選以監州兵今維夏戎服命王師不出無以爲爾功而累日計嵗拊循講輯之勞不可不報也其陞諸使之前列以爲爾恩爾其祗朂圖有後效可

大理評事張太寧將作監丞王儀可並大理寺丞太常寺大祝王景純可大理評事

勅某等朝廷制爵祿以待天下之士大夫其路廣矣其流眾矣然旣試以職而質其成序以陟之則其法一焉太寧也由辭科儀與景純也由世賞各以防能而應課最有司舉三嵗之典來上肆朕並以爲廷尉之屬或承其長或平其法皆曰良選漸於榮階尙有不次之賞以俟爾卓然之效爾其勉焉可

開封府推官祠部貟外郎充祕閣校理張芻可度支員外郎餘如故

勅某東觀吾圖書之府而禮樂之原也其流至髙京兆吾大眾之地而四方之則也其治至難其用人非有文學政事之實未嘗輕以授也以爾資賦甚美矯然有立並應是選優有餘裕實充多士之望而有司舉考績增秩之典以言故遷爾郎位一等夫特逹之士豈計其嵗月之勞而序進之哉顧三載之法朝廷之舊不可廢也固有尊顯光大之爵以待爾爾以懋焉可

江州錄事參軍監鄂州買納茶埸和偓可大理評事

勅某大司農制天下之貨財以給縣官之用凡膺其事者皆有賞罰今乃言爾前領武昌茶而能遵職謹法有益於司農請以賞之肆今選爾於廷尉平以答爾勞以勸能吏可

東頭供奉官李永慶崔昭明可並內殿崇班

勅某等三班武吏其取雜矣其進艱矣有能以廉自持以勤自效奮而出乎其間者可不尙之今爾等克應其法籍以爲奏故命之班於殿中序於朝列其爲爾寵不亦多乎往哉只服可

臺州寜海縣令魏昂可試大理評事充山南東道節推知南劍州劍浦縣

勅某前日天下令長多非其人始詔刺舉牧守之臣詧防爲之故逺近之縣十七八治朕甚嘉之汝其選也汝旣三嵗被代而知者尙鮮何哉𨿽然不可不少褒也其升職幕府復爲百里益有以薦於朝者當命汝遷焉可奏舉人前推武信軍節推安宗謹可大理寺丞

勅某天下之治久矣士大夫雜遝歸吾有司者不可勝數而吏部尢眾蓋吾公卿之才間而自出𨿽然賢不肖不分混焉一途孰從而辧之哉故設爲考績之法甚備又使刺舉之臣薦其所知覆之中銓以質其成然後命之以遷所以用人者如此其愼庶幾人人而得其眞乎以爾端恪修潔有聞於眾實應吾法故陟爾爲廷尉丞列於王官以漸光顯爾其服我之丕訓畏於厥職以思進也可

陜州文學趙淑可華州別駕

勅某朝廷以美名丰祿寵飬士大夫者使之爲政治民也爾不念此乃自投於法是宜棄而弗用矣尙矜其過或自悔復稍進於籍使處近州益觀厥爲以出後命可

禮賔使李中祐可六宅使

勅某朕疆理天下申畫州部並建牧帥以制四方而蜀在西南一都防也故常用左右之臣以撫其地又命才武之將以佐其軍其寄付之重籌選之艱固以異矣以爾功名之後能世其美歷守邊障率有成效故躐諸使之等以選爾秩領兩道之兵以輔爾帥其所以爲汝職者吾旣授之爾帥矣爾其善助之有賞有罰待爾而出矣可

大理寺丞馬希元魏絳耿仲履時選陳安世可並太子中捨

勅某等天下治安郡縣眾職鉅細煩簡皆有常法吾士大夫當其任者能遵之而勿失順之而勿擾使官無廢事民無病政吏無姦聞以至於朝者皆良吏也以爾等並有閥閱在於有司自秩廷尉於玆三嵗豈可不遷以勸之哉其升東宮之屬通籍於朝亦足以顯矣其益自懋以進不巳可

內東頭供奉官廖浩然可內殿崇班

勅某禁闥小臣眾矣非以徳舉而材選也特以給左右之役遵內外之事而巳故未嘗輕命以遷所以異乎吾外廷士大夫之典也今爾考不幸乃有遺封以爾爲請朕念爾考事我之久位於通顯汝亦謹信無咎故進汝之秩班於殿朝以爲汝寵朕於汝父子可謂至矣其思所以報我者焉可

殿前都虞天平軍節度觀察畱後李璋奏百姓醫生王逢辰可試國子四門助教

勅某爾以醫爲技事我戚裏有言於朝稱厥能效願得齒於士籍故錫爾一命以爲之恩其愼厥操術無辱於官也可

供備庫副使李詵可西京左藏庫副使

勅某爾父端懿太主之子國之近戚而降年不永奄忽云亡朕甚哀之旣以贈禭極其禮數又得其遺封乃以爾爲言朕旣益傷其天性之恩豈復於爾有所愛哉其陞序諸使之前列以榮爾立朝之路以慰爾考泉壤之思可

大理寺丞充本寺詳斷官王彭可太子右贊善大夫

勅某夫法者國之防獄者民之命也蓋一失其平則天下無所措其手足矣故自唐虞三代莫不重之書不云乎欽哉欽哉惟刑之卹哉夫以舜爲君而臯陶爲士尙且丁寧飭戒如是之勤況後之不及乎恭惟先帝審刑之意協於唐虞故朕於法官之任益不敢輕以爾明察忠恕通律家之本故以爾爲廷尉之屬今有司考三嵗之績而實稱朕選可不遷以爲勸哉其陞東宮之寮序於朝列尙觀其後益有褒顯爾其懋之可

將作監主簿呂昌祐可太常寺太祝

勅某夫考績之法唐虞之所以馭百官而成大治稱盛徳者也朕今用之以爾故相之後爲吏有方應於陟典故升爾於奉常之屬夫世祿之子𨿽其進也異乎才徳之舉然旣授之政而能奉職自效無悖於理吾亦何愛而不以褒進之乎爾其懋之可

荊湖南路轉運使祠部貟外郎直集賢院陸詵可刑部員外郎依前職

勅某荊州之域其方數千里國家畫爲兩部分命使者其南部郡縣數十內撫江漢外制羣蠻吏民甚眾兵食甚廣克稱厥任常難其人自吾得詵無復一方之憂吾誠嘉之惟詵行義之美材知之卲更職儒館出入中外文雅政事沛焉有餘自將命於南風迹尢著朕方任之以重致之於逺而有司舉三載之典請以明陟朕豈以嵗月之計而待特逹之士哉顧考績之法堯舜所用朝廷之舊不可輙廢故遷爾郎位一等貳於司憲蓋尙書之髙選也其往祗服吾且圖爾之功矣爾其朂哉可

大理寺丞冦誦可加騎都尉

勅某朕前以大祫之禮薦於宗廟旣事告休推廣慶賜罔有逺邇莫不周浹況吾士大夫服勞在位而可遺之乎其賜爾勲一等以稱朕意往哉祗服可

皇親太子率府率宗粹以下可並右千牛衛將軍

勅某等棠棣之詩曰棠棣之華鄂不韡韡凡今之人莫如兄弟又曰兄弟旣具和樂且孺言篤兄弟之恩以及九族也蓋周公作之召公歌之而周之懿徳也朕甚慕焉汝等席慶承祉蓄徳揚采陟防朝邸允其藩睦實稱朕之意故思有以褒寵之其各遷所秩列之禁衛嗚呼汝其恭於師保服於詩禮愼修思永以享長久之祿以協我親親之恩可

皇親左監門衛將軍克楊以下可並右領軍衛大將軍

勅某等昔關睢之化行而麟應之故公族振振信厚與禮相應無犯於非何其盛也朕上承祖宗之慶下撫宗子之眾刑於袵席以禦天下庶乎古先眀王之徳而汝等只序上下克有禮節穆然令聞揚於外廷使我尙無愧於前人甚可嘉也肆詔宗正條上因汝故秩環衛遷於大將嗚呼汝其夙夜祗飭無蹈匪彛以斁我邦家之治可

勅賜進士及第朱長文可試袐校守許州司戶參軍

勅某前日朕詔有司以天下所貢士來試於廷爾以文辭之美得署乙科屬於吏部吏部舉限年之法未卽用也今旣冠矣請命以官惟爾早成旣登防選復歸於家益修不迨而且大夫之世也其人事其吏方宜亦習而明矣往椽州服毋廢毋易以啟揚我休命可

殿中丞符拱之可太常博士

勅某唐虞三載考績三考黜陟幽明朕誠遲之周禮三嵗大計羣吏而誅賞之鬱鬱乎文吾從周審官之法是也今其以爾閥閱來上請以遷朕惟爾武功之世而能卓然自奮於文學以第雋造之選旣可尙矣今出佐西帥之府而其治行又應吾有司之比顧可不以陟哉其升之春官博士以屬其志往哉祗服可

前信州錄事參軍朱逄吉可太子中捨致仕

勅某凡士大夫之壯者吾勉以進之老者吾優以退之顧豈私於一士哉所以勸乎羣臣也以爾周旋州縣至於十年旣不能卓然自奮以期於用今乃自列乞身以去朕豈復有愛於爾而不以勵於眾哉其升秩春宮之屬通籍於朝以稱朕意其往祗服可

屯田貟外郎舒昭亮可都官貟外郎

勅某周官太宰之八法曰官計以邦治謂三嵗而斷羣吏以廢置之也朕方綜覈名實眎以爲法惟爾由俊造之第周旋外廷遂位於郎以長一州今有司上爾閥閱克應其法故進爾秩一等副子中都夫饒劇郡也甚難其才有能稱厥職朕且待以不次之位尙復序而進之哉爾其懋焉可

屯田貟外郎李秉等可並服闋舊官

勅某等傳曰防三年以爲極亡則弗之忘矣然先王之制不可過也爾等昔者不幸至於大故以去其位今旣除宜復爾舊立身揚名以顯厥先吾所望於爾也可

太常少卿席平可光祿卿

勅九卿之尊法河海而通寒暑光祿之貴典宿衛而總郎吏自漢以來其選甚重本朝之制非老成久次亦未嘗輕用也具官某文學之選初無能名嘗佐禦史歷守大郡遂貳九列朕方以唐虞考績之典甄序百工故陟爾爲正卿夫其官儀之寵恩數之丰凡厥在廷能致於此者幾希矣爾其惕畏彊勉以究所職以荷我丕顯之命可

祕書省著作佐郎王琳可祕書丞

勅某學者之言必曰治民今夫令長之任莫親於民矣然旣居之而能稱之者何少也豈徒能言之乎吾無取焉爾今汝其學者也其所居又大縣也爾之遷三嵗矣今復升爾位於朝我之所以爲爾寵者至矣爾亦嘗能行其所聞乎其祗聼朕命夫欲下之信者莫若躬欲眾之格者莫若徳勞徠之惻怛之寛則惠於吏猛則暴於民如是而巳汝其奉行無自斁壊邦有常憲可

內殿崇班馮天祐可左監門衛將軍

勅某夫陳力就列不能者止豈曰能讓哉亦循其分而已然視諸貪而不知敗者斯可賢矣玆朕所以加優乎去位之臣也今汝之年𨿽未至而以疾自列亦可謂能循其分者歟其升秩環衛退安於家以勵吾士大夫之意可

左藏庫副使李賡可莊宅使

勅某太官之建總膳夫庖人內外饔亨人之五職在殿中六尙其爲任獨重而其事獨叢矣非干敏之吏不能辦也以爾陳力從事三嵗於玆攷防其狀咸應舊典故遷爾以諸使之正以答爾勞其往只服可

內殿承制周世昌可供備庫副使

勅某廣內祕府吾所以聚天下之書而延天下之才者也夫其講論六藝是正文字則諸臣之任矣若乃筦庫之責出納之禁則命之以中侍之臣所以重其事也惟爾端信防飭更使內外咸有善稱自職東觀益勤不怠故吾舉考績之制命爾貳乎諸使之列爾其思我所以褒爾者毋廢厥修期永終譽可

內殿承制唐詵等並可供備庫副使內殿崇班張宗訥等並可內殿承制

勅某等天下乂安方外無警而兵之不試者久矣才武之臣寧復有非常之功而取不次之賞乎然方鎭有屯戍邊圉有斥堠拊循講輯譏察誰何之勞亦不可遺也爾等並以勇選而領軍事按籍以遷或貳諸使或承制防皆曰顯爵其往祗服益圖所報可

入內內侍省內東頭供奉官曹宗吉可內殿崇班

勅某北戎請和一方無警然邊常宿兵以備豫不虞而塞外之事軍中之情吾所欲知故以軒闥之臣乘遽往來以察之而爾實當其選於玆三嵗其勞可書增秩一等序於朝列報爾之寵其只服焉可

西京左藏庫副使白均可供備庫使

勅某五嶺之南桂林之管其地千里外接夷粵常宿兵置帥以衛連城而前日鳥戰之防數入以侵擾我郡邑之民故臨遣使臣往撫定之旣乃薦爾之才請以督一道之兵爲之貳肆遷爾於諸使之正就蒞其政凡爾之職爾旣巳參而知之矣其益悉乃心奮乃力毋敗乃事以姦我邦憲可

前守汀州上杭縣尉兼主簿張奎可試祕校充春州軍事推官通判春州兼知本州

勅某春州在南海之徼﨑嶇夷貊之間華人不居蓋自昔記之矣國家斥有四疆聲教咸曁置吏治民一視中州其徳澤之所浸禮義之所揉固已變於古矣然吏之往者猶加優其恩所以慰其萬里之心也今吏部調爾爲州從事且總守長之任故朕命爾服章稟賜率逾常等以爲爾恩𨿽曰逺且勞矣其亦寵而丰乎往哉祗服可

左侍禁田文廣可行太子左淸道率府副率

勅某夫知進而不知退辱莫甚焉知得而不知失殆莫甚焉今爾之年幾於耄而旣犯乎禮與律矣其免於辱且殆者幾何吾所以尙加優而謝汝者以爾尙能自請爾其升秩東宮之屬榮其歸路嗚呼吾之於小臣始終之恩其至矣哉可

濮州鄄城縣尉鄭務先可冀州棗彊縣令

勅某夫良民之爲生艱矣其黠惡者乃羣行而奪擾之豈不哀哉故𨿽一邑之小必有尉者以此也然猶恐其或弗能稱職故設爲賞法以勸之今爾之所補除者實應於格有司條上遷爾邑令益有民事其往試之無忝朕命可

西溪集卷四

欽定四庫全書

西溪集卷五

宋沈遘撰試大理評事前保信軍節推鄭煜可大理寺丞試祕校前兾州衡水縣令丁錞可著作佐郎

勅某等朝廷久安而仕者益眾多故吏部之法益宻而嚴蓋官人之愼不如是則濫而有能應其法以得進者豈非良吏哉惟爾煜曁錞閥閱效實皆最無殿是用臨閱於廷並擢於王官廷尉東觀之屬往服於位靖共夙夜思有攸立無累我眀可

文思使李樞可康州刺史

勅某南方多事羣蠻屢擾吏民不得休息朕甚憂之故使靖守廣又思得忠勇材智之將以佐其軍惟爾樞前日在廣能捍不虞之冦以全其城其效已試然則熟知樞賢其以樞領刺史之符往防一道之兵以爲靖貳矧靖嘗請爾以自輔其必能協心均力以紓朕南顧之憂矣往惟祗服可

文思使郝元規可右騏驥使

勅某荊州北部外撫夷粵而武陵之要用武之地也治民禦侮蓋難其人而大臣方薦爾元規之材故朕以爾往領郡事又躐升使列數等以重其行朕惟是大臣之信故褒用及爾其勉思所以自效者稱爾所知對我眀命可

奏舉人前太原府大谷縣令王可久奏舉人前權知嘉州軍事推官趙嗣宗可並大理寺丞

勅某等吏部選法宻矣然用以進退州縣之吏尙或失之豈非難哉今爾等閥閱之狀旣應其法朕又躬辧於前然後進爾於廷尉之屬王官之列其往思服凡爾之奔走於役者幾嵗於玆矣得之之艱未若守之之艱也如何其勿怠可

都官郎中楊佐可司封郎中

勅某水之爲利害也甚矣堯舜其猶病諸故歷代建以爲官莫之能廢而朕用稽焉惟爾佐學行才智防正膚敏實吾士大夫之望而自領都水出入累嵗夙夜盡瘁具有厥功朕甚嘉之故因有司大比之序陟爾左曺之正以爲朕寵其往宿爾業愈獻厥成則亦當有以稱爾矣欽哉可

光祿寺丞韓宗道可著作佐郎

勅某夫士大夫能世其家而保其祿位者固可稱矣況又能自奮其名以致其身者可不尙之以爾名臣之後克篤學問以第俊造之選故今考三嵗之典擢爾於東觀之屬以顯爾能且使在位之家有以知勸爾亦愈思厥服可

東頭供奉官趙鼎邢幾可並內殿崇班

勅某等有司言爾積勞計日咸應於法而當遷故朕進爾班於殿中從朝者之後夫由奔走之冗而至此者艱矣爾其往服毋怠而舊愈自刻厲庶防有以稱我之寵榮也可

漳州錄事參軍前監郢州京山縣酒稅申房可太子洗馬致仕

勅某夫壯而宣其力老而休其身仕者之美也故古者皆欲褒顯之以風在位然則𨿽爾州縣之卑豈可遺乎其以房爲東宮之屬通籍於朝勉哉初終以稱吾意可宣徽北院使鎭寜軍節度使判鄆州充京東西路安撫使曹佾奏小方脈毉人李整

勅某夫醫之於人不可須臾而無者也矧吾大臣而有請於爾醫者其可勿許申按故事試以一命以爲吾大臣之恩焉可

大理評事馬直溫可衛尉寺丞

勅某夫善積者身尊勞大者報丰皆有稱也今爾累日考成則得遷一官使能奮然有以自出於眾則吾豈不能不次而待爾乎其往思效可

東頭供奉官唐贇許才良可並內殿崇班

勅某等考績黜陟之法朝廷之大信一均於爾臣工豈以貴賤而有間哉贇等籍於三班其巳久矣功狀無殿是應於法故遷之敍於殿朝之列顧爾之舊可謂光寵其往自勵尙克稱之可

龍圖閣直學士左司卽中知河陽李兌可左諫議大夫依前充龍圖閣直學士餘如故

勅左右侍從之職股肱藩宣之寄中外之選兩莫重焉然效大者必遲故考之至乎四嵗禮優者必異故進之加乎二等有國之典也具官某修潔無玷亮直有守入備言責出殿方靣風采之美足稱一時故今申按於故陟爾以正諫大夫且仍延閣之舊以臨盟津之奧爾其祗服有以善其官而稱我之意無忽可

大理評事蔣續可衛尉寺丞

勅某吳大縣也號爲難治今汝爲令藹然有聲惟汝名臣之後能濟其美吾甚嘉之而有司方以大比之書來上故陟汝丞於司衛汝其懋哉吾尙有以褒汝者且無愛焉爾可

內殿崇班李光嗣可內殿承制

勅某夫有內朝之籍以防一州之兵武吏亦顯矣其可不勉今又以考課法增爾秩一等爾將曷以稱我之寵歟其夙夜乃事思有所立豈特無蹈於咎悔而已可衛尉寺丞薛昌裔楊仲安可並大理寺丞

勅某等夫行逺必自邇登髙必自卑君子之道也仕者亦猶是爾今汝等能積其勞三嵗故進其秩一等使積而不已則其進也將無所不至亦在懋之而已其往無怠可

西京左藏庫副使楊文廣可供備庫使

勅某前日南夷負恩爲亂以覆壞我郡邑至於用師而後定𨿽朕不徳不能懷服方外而亦將吏不戒不習之罪也故深察往失而推擇所遣益不敢輕惟爾文廣材武忠勇更事有勞故今以爾總一道之兵戍於邕管又陞爾於諸使之正以重其行爾其祗聼朕命戒疆事習軍計使南徼無警而朕爲知人則時乃之功矣其往欽哉可

職方員外郎蕭映可屯田郎中太子中捨路諫可殿中丞

勅某等夫臣能奉職以效於上上能念功以報於下則萬事其有隳而百工其有惰哉然則爵賞𨿽貴不得而吝也今吾按有司之奏各進爾等秩一等其往祗服益思所以善其職而取報之寵者亦惟休哉可

內殿崇班丁政可內殿承制

勅某海旁諸郡夷蜑雜處奪攘侵害無時無之然則持兵徼之吏不可以不報其勞也以爾居職三嵗無有敗事部使言狀應以褒陟故遷爾一等以信賞法以勸武功可

陜府西路都轉運使兵部郎中充天章閣待制彭思永可右諫議大夫依前充天章閣待制充髙陽闗路都部署兼安撫使知瀛州

勅河北四方之重而髙陽又河北之衝也內蓄勁兵外抗彊虜則帥守之任豈輕哉具官某資賦純茂才聞優給更佐防省參列侍從風采之美簡在朕心故陟爾以諫臣之長仍廷閣之舊以臨於瀛爾其往服厥事思所以息民備敵之宜以揚爾能以稱朕意可

淮南等路都大發運使守少府監孫長卿可右諫議大夫充陜府西路諸州水陸計度都轉運使兼本路營田勸農使

勅秦地千里古之建國莫彊焉今𨿽郡縣然猶建之五府宿重兵以制西戎則天下之重也其將命刺舉蓋難其人具官某行義甚修風力甚壯內佐大農京兆之防外領平刑漕食之劇勤勞不怠厥功粲然其以某秩諫大夫臨使西道爾其宣我威澤足我儲峙使疆事無警而百姓有裕時汝之能其往祗服可

大理寺丞閻溫仁公孫廸可並太子中捨著作佐郎趙庾可祕書丞太常寺奉禮郎張鼎可大理評事

勅某等古人有言奉職循理亦可以爲治故審官之法以責士大夫者如是而已今爾等三嵗之績旣應其狀可不遷以勵之其各遷一等往服爾事益思自進亦惟休哉可

應才識兼茂眀於體用科新授河南府澠池縣主簿蘇轍可試祕校充商州軍事推官

勅某朕奉先聖之緒以臨天下𨿽夙寤晨興不敢康寧而常懼躬有所闕羞於前日禦便坐以延二三大夫垂聽而問而轍也指眀其防甚直不阿𨿽文采未極條貫靡究亦可謂知愛君矣朕親覽其獨嘉焉其以轍爲州從事以試厥功克愼爾術思永修譽可

西京左藏庫副使夏元象可文思副使

勅某彭武一道西夏之吭而諸部之翰也其將吏必皆材選而爾元象旣參其屬今考其嵗成則又當遷焉文思之副前列之寵其思所以克稱者夙夜無懈可祠部郎中判三司防鐵句院呂公孺可刑部郎中

勅某三司主國大計蓋重事也故其屬皆朝廷之選精能彊力之士而公孺也出入數遷甚稱其職惟爾公孺大臣之世修潔有立以自致於位朕誠嘉之故因有司之籍遷爾左曹之正以顯爾名以彰朕恩其往祗服永有爾休可

右十牛衛長史閤門承受陸思恭可舒州桐城縣主簿

勅某執事殿閣有年有勞按用舊典敍爾於王官之後往服所職愼厥身修思永可

堂後官膳部貟外郎馬千之可倉部貟外郎充堂後官

勅某夫三公坐大府以論道輔政故不親小事而以爾諸吏奉行文書檢察纎悉然其責亦巳重矣惟爾千之從事累嵗祗愼周宻克濟其職故增其秩一等以報爾勞以勸爾類其往服我休顯之命無易可

西京左藏庫副使髙允元可文思副使

勅某武吏以材勇進以功力賞古之制也方天下無事兵革不試則汝武吏安得自效以取賞哉然內外之職嵗月之勞亦不可遺也今允元最狀旣應陟法其增秩一等以明勸羣吏可

故樞宻副使贈兵部尙書王疇遺表長男太廟齋郎岠可太常寺太祝次男嵃嶼嶰可並祕書省校書郎

勅某等朕方圖爾考之材登於右府以左右樞機遂觀其成而不幸卽亡朕心永傷何有窮己故推恩徧於爾等其各思所以自立以紹爾家以稱朕意可

親侄崿可守將作監主簿

勅某爾之叔父朕所用大臣之良也朕哀其早世旣推恩徧於其嗣又延敍及爾朕之於爾叔父可謂盡矣爾其自勵無辱朕命可

國子博士劉舒可虞部貟外郎

勅某朕垂拱法宮以守四世之成嘉與士大夫共之而勿失然則內外奉職循理之吏皆朕之所與進也今有司言舒功狀當陟其命增秩一等以信三嵗之典以稱朕意其往祗所服無怠可

大理評事宋慶曽可光祿寺丞

勅某朕惟爾祖先帝之大臣有勤勞於國家爾父方執史筆以事朕左右爾克承其世官簿以應審官之法來上朕誠嘉之故陟爾丞於光祿其益思厥修無替爾服可

前保信軍節度推官愼鐸可太子中捨致仕

勅某夫壯而盡其力老而還其身士亦可以無愧矣今聴鐸之請而進其秩於朝者之後使有以榮其歸路其欽承之可

故太子少傅致仕贈太子太保孫抃遺表孫男永年可守將作監主簿

勅某朕於先帝之大臣故家恩禮無所不至今復推敍於爾永年以順爾祖之志吾於孫氏可謂盡之矣其往祗服可

仙韶副使張氏劉氏可並掌樂依舊仙韶副使

勅某禁省內職各有司列故遷敍爾各有品制不可逾也以爾選於樂府克善其工遂佐使事今復進爾典樂之秩以爲爾恩其益愼於職無怠以永有光寵可

崇儀副使李克忠可六宅副使

勅某武爵有諸司使以賞有功以序羣材蓋云顯矣豈易進哉今爾克忠閥閱之狀旣應賞法則𨿽顯爵亦不可得而吝也其升之上列以示勸其眾汝其祗服無斁可

空名試監簿

勅某水溢於河以害京西故命興工徒以塞之而汝能獻粟以佐其役朕所嘉也其錫之一命以報其忠可

駕部貟外郎王誨可虞部郎中

勅某夫公卿之世能保其家以不失其繼者朕皆欲安防之以始終大臣之恩況汝誨學行純固克濟其美有聞於時而有司方言汝功狀當陟實有以稱朕之意其遷誨正於郎位往祗厥服思永終譽可

太子中捨王永可殿中丞

勅某審官以三嵗羣吏之治而進退之其從來久矣今上汝官簿無負於法當進者也其進之一等以信常典以勸在廷汝其欽哉可

屯田貟外郎黃照可都官貟外郎

勅某河東踞西北之防地險兵彊自古以爲重故其守帥必吾左右文武之臣而其幕府亦必才能彊濟之士而汝照實被其選必有以稱其任矣今有司計汝舊課故進汝秩於中都之次蓋常典也吾有不次之賞須汝嘉績於後汝其懋之可

右驍衛大將軍龔州刺史宗瑗所生母耿氏可同安縣太君

勅某春秋之義母以子貴蓋先王之制也後世莫不仿焉具官某母氏溫惠有徳被選宮邸克生令子冠佩立朝乃因壽聖之慶自列丐恩朕敢忘先王之制不成爾子之志哉其封君大縣以示國禮數之寵可

供備庫副使錢適可左武衛將軍致仕

勅某陳力就列旣得班諸使之後顯矣今乃自請以不能而去其位是可嘉者其進適於環衛之列使歸榮寵安於家以報其勞往維自休可

皇侄右武衛大將軍仲林可安州觀察使安睦侯

勅朕親九族以協萬邦其恩至矣豈復有存歿之間哉具官某孝睦恭惠有聞於家謂宜壽考終享多福奄忽物故震傷朕心不能以已其以安睦之使綬侯印贈於其第惟爾有知尙饗之以自榮可

磁州防禦使從式所生母南陽縣太君李氏可永嘉郡君

勅某夫人子之於其親欲盡其心者固無窮也況有富貴之資者哉具官某母某氏躬有懿徳入事宗邸有子受封旣啟名縣今復以壽聖之恩進之大郡維爾壽考多福其享無已可

右驍衛大將軍龔州刺史宗瑗長女可永嘉縣君

勅某朕推親之恩以輯九族其施博矣今復從汝父之請緣壽聖之慶封汝以大縣汝其祗服可

殿中丞尹林可國子博士

勅某承平之治官有成法羣工庻士能守之而無咎者皆得以三嵗而遷其秩顧非優哉惟爾念此靖恭於位以爾祿無替於後可

入內內侍髙班蔣永徳等二十人各加恩

勅某等永昭之役大矣其奔走幹督之煩多吾中侍之臣也今事旣禮成宜有以褒顯之其各進階若勲一等以答爾勞以稱朕意可

空名試監簿助教各一道

勅某嵗饑民不自給官旣爲廩振之而汝能自輸所有以爲助朕用汝嘉賜汝一命以答汝誠其恭承命可前守桂州錄事參軍胥世程可太子中允致仕

勅某州縣之職勞矣汝奔走其間至於老而自謝以去予思所以慰汝之心使著汝之籍於朝休哉往保爾福於家可

都官貟外郎勾當法酒庫鄭燾可職方貟外郎

勅某羣司百工在中都者𨿽小大各有其業必皆以才選惟汝燾學行並懋尢有善問故使登爾於前增爾秩一等其往率厥職愈勵於進不已可

文思副使曹傑可左藏庫副使

勅某秦地用武其將佐必材勇之士汝傑實充其選而有勞故遷優其使等以明勸信賞於下尙愼防哉龍圖閣直學士工部侍郎李兌奏醫人髙昭慶可試國子四門助教不理選限

勅某人情莫不欲康寧而壽考則醫者其可以已乎吾旣於近臣之恩無所不至而兌方以爾爲請故賜汝一命以順兌之志其往愼爾術無廢可

北京畱司禦史臺正名知班驅使官李早可蓬州蓬山縣主簿勒畱

勅某大名國之別都羣司百工具有故事汝執禦史旣有年矣視秩命士庸答爾勞維愼厥終無辱我命可

前殿中丞李洙等可並舊官服闋

勅某等三年之防天下之逹禮不得過也汝等去位爲服旣復常矣其還居於舊惟孝與忠惟汝之責懋之哉可

右淸道率府副率致仕王與權可右司禦率府副率致仕

勅某朕受天之命承宗廟之重大賚四海曁爾臣工咸與之進故命與權升副司禦往廸寵休思愼厥稱可

中武將軍儂宗旦可右千牛衛將軍

勅某爾逺在徼外有地與眾而能向義循徳深報忠順不失其守朕實爾嘉故遷爾環衛之貴其益恭畏無易以永保爾祿於後可

贈工中王裕長男無逸可試將作監主簿

勅某爾父爲縣擒盜奮身不顧遂至戕沒朕所震嗟旣已褒顯贈防之甚厚又推敍及於汝等其往祗畏思有修立無墜爾考之烈可

職方貟外郎致仕區法男令輿可試將作監主簿

勅某爾父陳力之久自請還事而爲爾祈恩故吾以爾試工正之屬以報爾父之勞其夙興夜寐思所以自立無墜厥世可

西上閤門使王道恭可康州刺史仍舊西上閤門使成都府利州路鈐轄

勅蜀古之建國今𨿽郡縣而連城數十地險以逺故常以文武之帥兵而守之又以材勇之將爲其佐皆愼左右之選未嘗輕也具官某功臣之世克濟其美將命宣防有勞內外朕所察焉其以道恭領州刺史之符往貳成都之帥其悉乃心以績乃考之烈無墜我丕顯之命可

持服人前內殿承制閤門祗郭士選可禮賔副使前禮賔副使郭士逸可崇儀副使東頭供奉官郭士逵可內殿崇班

勅某等朕惟親親之誼布恩於下一均無間故今並進爾士選等官以順爾母將歿之請其各率身就禮無忘孝忠以稱明命可

江浙等路提防鑄錢公事職方貟外郎何若谷可祠部郎中

勅某國家置官東南采山鑄錢以給縣官之用通百姓之利蓋非精能彊力之吏不能任事朕旣選於眾用爾若谷又遷爾尙書左曹之正以示恩數之異其往思所以稱職之效無怠可

西溪集卷五

欽定四庫全書

西溪集卷六

宋沈遘撰都官員外郎楊異等可並職方員外郎殿中丞李之純可太常博士屯田員外郎張宗雅可都官員外郎

勅某等朕綜核名實信賞必罰庶幾乎吏稱其職民安其業如漢之全盛時故攷百工之績而陟降之未嘗不詳且愼也今有司以爾等伐閱之狀來上咸應於法而無殿者其可以不賞而陟之哉其各增秩一等尙書副郎秩宗博士皆淸選也其各懋之與我同防於治可

虞部員外郎朱仲元可比部員外郎

勅某瓊管四州在大海之中古島夷之地也自前世防來數服數叛而嘗棄之矣國家威徳加乎方外故請吏納貢得比中州然將命以往者亦以勤矣惟爾往爲之守兩歲而還撫輯有方王制無廢申按故事是應防賞故增一等之秩以答萬里之勞往哉只服可

梓州司戶參軍集賢院年滿孔目官馮天錫可守婺州金華縣尉

勅某給事祕府亦旣有年其勞可書官以爲報大縣之佐厥職姦冦往惟勤畏無敗常慮可

艸澤國子監篆石經章友直可試將作監主簿不理選限

勅某夫五經之列於學官定以古而傳於學者布於天下蓋已久矣然尙念其文字或失而謬也故詔使考其眞而著之石以爲後世法維爾友直實以小學之選而參其事今有司言爾篆體之精能盡師法又博習多識修潔有守願以官之故朕錫爾一命試於工正之屬以答爾勞防表爾能其往只服可

祕書丞歐世英可太常博士

勅某朕坐法宮出號令以制羣生之命而其所以承流而宣化者莫重於郡守蓋其於民也獨親於政也獨專豈非重哉其法度甚備其訓告甚明有能稱朕之選且不次而賞之今進爾一等之秩者蓋三歲之常典非所以褒爾爲州之能也其祗聽朕命懋之畏之以取不次之賞可

禦前毛詩學究及第梁舜舉可守輝州司法參軍

勅某爾前以明經來試於庭旣當吾選而念爾尙少未卽任以吏也今旣冠矣其於人事亦已習乎往掾州郡謹奉常憲毋有姦斁可

前守將作監主簿曾孝雍可服闋舊官

勅某夫三年之防亦已久矣先王制禮不可過也爾昔者銜卹以去位今其復常以從我還汝舊服恭我新命事親孝者事君必忠爾其念哉可

太常博士郭琪可屯田員外郎殿中丞劉介可國子監博士贊善大夫石弁可殿中丞國子博士王諤臣可虞部員外郎

勅某等書曰知人則哲能官人蓋堯舜之所難也然所以能使百僚師師百工惟時者非有考績之典歟今夫外廷之士眾矣固未嘗人人而從容乎朕前也然則安得人人而辧之哉故祖述唐虞憲章三後所以損益審官之法甚備庶幾乎黜陟之明勸沮之信而在位者皆得其材今乃以爾等來上皆應其法而當遷者也朕甚嘉之其各遷一等往服新命毋忝我丕顯之訓可奏舉人前眞州錄事參軍李及可著作佐郎奏舉人前靑州錄事參軍趙億可大理寺丞

勅某等州縣之吏以千數吾未始一登進於前而辧其賢不肖也故命有司考其推薦之多者用質其殿最以聞朕則親臨而擢之夫豈不重且愼哉惟汝等其選也或屬廷尉或佐東觀往悉乃力以服乃事母俾有壞以負我重且愼之意可

宮苑使宋有言可南作坊使

勑某內朝諸使武爵之顯也夫豈嘗輕以命哉以爾小心寡過歷職之久其勞可書故遷正使之列以爲爾報其往悉乃力只率常憲毋忝顯爵以廢朕命可

將作監主簿任廓可奉禮郎

勅某筦庫之守出納之吝有司之事爾然累日計歲祈利程功亦不可不賞以爲勸也故今考爾之績遷秩一等者所以答爾三歲之勤夫能大者任重勞多者報丰維爾勉焉毋羞於後可

大理評事梁彥通可光祿寺丞

勅某河東吾股肱之地而西北之樞也故以舊相帥之其兵事之祕軍書之宻蓋有不得聞於外者汝實參焉克乾父蠱以濟厥功吾甚嘉之故命有司考績增秩光祿益愼機畫罔有隳墮可

防州雩都縣主簿趙定可大理寺丞致仕

勅某夫鐘鳴漏盡夜行不止古人之所恥也今汝乃以捕盜爲功而自列吾方信令於天下豈可獨遺於爾哉然汝之老亦不可復參吾官職之事矣其升秩廷尉歸安於家足以自榮其往只服可

前守莫州鄚縣令劉庠可著作佐郎

勅某匈奴慕義歸服北方無事然猶宿兵積谷以備豫不虞顧漕挽之弗能給也故設平糴之法推賞募吏以辧之今有司上爾之最實應於令且察爾俊造之等治行甚美任舉者眾故擢爾東觀之屬蓋文學之選也亦云寵矣其往只服可

奏舉人前忠武節度推官楊甫可大理寺丞奏舉人前河南府偃師縣主簿兼縣尉事甄履可著作佐郎

勅某等夫士之未達也不患乎不知於上患乎身之不修旣知於上而發聞光顯矣顧可不善始善終哉今爾等繇州縣之卑而至乎朕前則擢爾於王官可謂發聞光顯矣爾其夙夜以思靖共厥位益保多福可

著作佐郎任桶可祕書丞大理寺丞劉長年可太子中捨

勅某等有百里之地斯可以爲政矣耕桑有時也勿奪焉貢賦有藝也勿擾焉眾之所利者導之眾之所害者去之先之則信勞之則悅繼之以無倦如是而已今爾等所居皆大縣也亦嘗念於此乎有司考績蓋用常法升位於朝我恩則厚爾其服我之訓夙夜以思無作官辱無起民羞無廢我丕顯之命可

故司農卿陳宗元孫男仲甫可試將作監主簿

勅某九卿顯爵也法得任子若孫故𨿽其歿猶弗遺爾惟宗元實司農之正不幸殞謝故推敍及爾錫以一命試於工正之屬爾其夙興夜寐聿修厥徳無忝爾祖可永興軍節度推官大理評事前知儀州崇信縣事尹光臣可大理評事充山南東道節度推官知梓州東闗縣事

勅某爾前以察亷爲縣未久而以親防去今旣復常矣其還爾舊百里之地有民人焉有社稷焉惟爾爲政賞罰有典爾其懋之可

虞部員外郎致仕滕宗愈男希孟可試將作監主簿

勅某夫引年謝政之臣吾所以加優其恩以及其嗣者豈特報其壯時之勞亦欲慰其歸休之心而勸吾士大夫始終之禮也維爾父陳力之久老而還事朕甚嘉之故褒敍及爾錫以一命試於工正之屬爾其愼修思永以安爾親以稱我意可

相州湯陰縣主簿麻永圖可太常寺奉禮郎致仕

勅某爾爲州縣吏者二十年矣曾不能自奮防求爲可知乃嘗坐法以廢今旣耄矣始乞身以去顧奚足以稱者獨哀其犇走之久故加以京寺之屬以優其歸嗚呼尙使仕於我者知我之仁哉可

溪洞鶴州知州向守興可銀酒監武餘如故

勅某世以武烈名於南方遂有厥土而忠勞鄕順繼繼不怠朕甚嘉之故今命汝王官之眞以典一州之眾汝其恭我職貢固我疆圉毋隳而舊以永福祿可

前權亳州觀察推官蔡天球前唐州桐栢縣令陳紘可並著作佐郎

勅某等夫士之難進也不患乎上之不知患乎名之不立此古之人所以難進也今汝天球曁紘皆以儒自進而任州縣有聞於眾有薦於朝故朕命有司登汝使前並擢汝東觀之屬列於王官朕斯知汝矣其各往思夙興夜寐圖永終譽無累我明可

供備庫副使郭琪可西京左藏庫副使

勅某嶠外五管容南都防爲之守者又總監一道之兵以佐其帥其任重矣今以爾琪往夫內則吾民外則諸蠻撫之以恩接之以信皆可懷也夫何內外之有遷躐使列以爲爾寵汝其戒之善輔爾帥母忝我命可

內殿崇班曹志可內殿承制

勅某功烈之世旣位於朝配我宗女實維材選賜秩一等奉承制防往服優寵夙夜只戒無有敗逸可

特奏名進士諸科可並逐州長史文學

勅某等朕旣以延天下之士試於廷而賜甲乙之第矣又念爾等易農而學應書躬策至於歷年且老而無所成其名甚可慜也故命有司條上覆之於前均賜一命參佐州服以爲爾寵往哉只省知我之仁可

內殿崇班吳惟寧等可並內殿承制

勅某等文武班爵之法各因其材而爲制不相奪倫其考績黜陟以示勸沮則一也爾等並以勞次序位殿中從朝者之後今復以歲格遷爾一等進承制防益顯於廷其各往服蚤夜只戒思稱厥職尙克荷我之命可祕書省正字吳安本將作監主簿劉士劭劉士彥並可舊官服闋

勅某等防不過三年所以告民有終而防節制者也禮之大體於是乎在今有司舉故事言汝等執防自去日月當復故申命於朝還汝於位𨿽曰舊物其命惟新尙使身立而名揚孝之終矣可

祕書丞孔宗翰可太常博士

勅某先聖之後四十七世世有聞人以紹厥家蓋盛徳之裔必當有顯𨿽百世可知也惟爾宗翰質行之茂文辭之富能濟其美然有聲而自登俊造之選升位於朝三歲於玆矣有司考課遷爾於奉常博士其往率厥職益進於道尙無忝於前人無墜於我命亦惟休哉可

右贊善大夫蘇涓可殿中丞

勅某夫三歲考績唐虞之所以任百官成大治稱盛徳者也朕今用之以爾名卿之後克世其家文雅有餘吏事兼邵故因有司大比之狀命爾以遷丞於殿中漸於顯仕朂哉自進於義無怠無易尙有不次之舉無聞於爾也可

著作佐郎張元方可祕書丞

勅某審官羣吏之治三載而一上之有司之常法也朕總覽綱紀躬親吏治視其幽明裁以進退所以示誅賞禦臣下也惟爾前實有罪故朕格有司大比之籍不卽用汝使汝退而思戒今更一歳尙克自厲矣進丞舊者從朝者之後斯實優渥汝其畏之毋重往悔可

屯田郎中陳徽卿可都官郎中

勅某四海之廣生民之眾一受制於朕朕豈獨能治之哉其所以共之者郡縣守令是也然則天下之治否常必由之矣其可以失其人與以爾繇文學之選周旋於外稔有善狀故以爾將一州之師今有司大比又增爾郎位一等寵益至而身益尊矣亦能承流而宣化稱我之意乎其明聽朕訓先之勞之無倦庶幾卓然之效以布不次之賞也可

三司度支判官工部員外郎充集賢校理宋敏求可刑部員外郎餘如故

勅某司農制天下之財以足國用以調盈虛東觀聚天下之書以育人財以出禮義士大夫之選莫重焉惟爾敏求並應厥任柔而立願而恭直而溫好學不倦彊力有餘朕甚嘉之故因有司考績之典增爾郎秩一等司刑之副尙書髙選往服於位益修不怠朕且圖爾之用可

庫部郎中宋忠臣可司農少卿

勅某九卿之貳爲爵髙矣外廷之士計日循級而能至者幾希惟爾服在朝序周旋吏事歷歲滋久其勞亦多考績來上遷爾於大農之副寵益至而身益尊矣其亦能卓爾而立發於事功以稱我之恩乎其勉無怠可翰林侍讀學士右諫議大夫環慶路安撫使兼知慶州韓絳奏進士張康可試國子四門助教不理選限

勅某爾以儒自名而實以毉爲伎入遊京師眾用稱焉乃有薦者願得齒於士籍故錫爾一命爲吾近臣之恩其益愼操術毋重辱也可

教坊使杜仁經等加恩

勅某等海內治安朝廷穆然朕誠與羣臣樂之而以時燕敖庶乎交其驩欣以及萬民則爾等執樂之工豈無勤乎矧大禮告成澤及天下亦不可遺也其各推之寵名以示溥愽無外之恩可

司天監靈臺郎史繼莊等可並司天監主簿

勅某等昔先王建大中以當天心觀天文以察時變故有日官以底日禮也今爾等職太史者十年於玆亦已勤矣其各增秩一等往序厥職夙夜精思母昏迷於天象以干邦法可

太常少卿葛宮可光祿寺卿

勅朝廷治定百年法制寛裕士大夫各居其位能遵職謹業以無大過累日計嵗以至髙爵者豈非承平之致歟朕方嘉之寧有愛於爾官師哉以爾具官某文學之第自防厥躬更職於外具有告狀遂貳卿列今復進爾光祿之正夫九卿重祿也一州重任也羣材在廷能臻此者幾希矣爾將奚以爲稱奚防爲報耶其往思之究之身愈尊者責愈至可不畏哉可

逐便人宋易從可沂州參軍

勅某有司奏爾前罪甚醜是旣棄而弗收宜矣然祫廟大慶恩被動植豈獨不以及爾哉其復著於籍參掾下州嗚呼爾亦有知者乎尙知我之仁有以自訟無羞於我多士可

京東轉運使祠部郎中成奕可刑部郎中權陜西轉運副使金部員外郎薛向可司勲員外郎

勅某等四海之廣郡縣之眾朕所以付而治之者轉運使是也顧非重哉自京以東距於海兼齊魯之制汝奕主之自陜以西至於戎盡秦漢之略汝向主之奕也有長厚之譽向也有膚敏之實並以材選而往將命能稱厥職朕甚嘉焉故各增爾秩一等以昭陟明之義爾其只服凡爲吏太剛則折太柔則廢爾其戒之維秉厥中毋違我所以付治之意可

司勲郎中充祕閣校理孫瑜可太常少卿餘如故

勅某祕府藏室吾所以官俊能之士而四海之淵源也然遷不以時而使有流落之嘆恩不異眾而使有渾淆之議則士大夫何勸焉以爾瑜名儒之世學問自給參備儒省歷年之多是謂久次故陟爾奉常之貳蓋九卿之髙選也光寵多矣爾其畏服毋替我命可

經恩敍理追官人前內殿承制曹諷可崇班

勅某朕前舉大祫之禮薦於宗廟旣而推恩海內與物更始故𨿽有負罪去籍之吏亦得進而用之豈非溥博之施哉今敍諷以漸班於殿中我徳厚矣汝其思厲有以自新毋重往悔可

堂後官右贊善大夫馬千之可殿中丞餘如故

勅某三公之府萬事之本其地勢也重其樞機也嚴然則爲之吏者亦難矣以爾端飭廉敏從事歷載益勤不怠故增爾秩一等仍其故服愈念周宻毋隳前效可

特除名人王方可鄭州參軍

勅某人臣之誼守官守節不易之道也前日南徼羣獠乘邊無備闕我城邑而汝攝事刺史之半不能死之遽先棄去以自遁邦有常憲故除爾吏籍與眾共之今大禮之慶推恩四海故又推敍及汝參於州掾汝其自省知我之仁可

尙藥奉禦直醫官院栢仲宣可醫官副使

勅某周禮醫師掌毉之政令嵗終則稽其毉事以制其食今爾仲宣執技從事爲日已久故復審覈厥能進秩增祿貳於其長爾其益愼於術以佐政令毋有怠忽可內殿承制閣門只候曹偓可禮賔副使

勅某元功之後戚裏之屬旣位於朝今復緣朕誕日之慶增爾之秩貳於諸使以爲中宮之恩爾其只畏修省以保寵祿無蹈咎悔可

將作監主簿李昭璉可大理評事

勅某夫考績之法唐虞之所以熈百工而成大治稱盛徳者也朕今用之以爾繇俊造之選參工正之屬而有司稽閱應於陟典故升爾於廷尉之平其漸光顯矣往哉只服可

莊宅使端州刺史內侍押班石育可內侍右班副都知餘如故

勅某中外之臣出入帷幄受宣詔命宿衛親宻非端信廉飭小心寡過者不可用也況參總厥任當內宰之責豈可輕哉以爾服事左右多歷年所遂領近班而忠勞自資日益不懈朕甚嘉之故升爾貳於內侍之率爾其夙夜思畏毋以寵自矜毋以權自怙庶幾乎永保爾祿無負我恩可

奉職張文簡【靑州】張衮臣【鄭州】可逐州長史

勅某等三班武吏輕矣其有驅馳服事之久而能以禮請老而去者亦可嘉也其各以參於大郡之佐歸安於家有以自榮可

賢妃苗氏奏親姊永安縣君苗氏男習進士張士昌兗國公主奏苗賢妃親甥習進士張閱可並試將作監主簿

勅某等屬者朕誕日之慶均賚宮闈使得推及近戚今賢妃曁兗國公主乃以爾等爲言皆苗氏之姻也其各錫以一命試於工正之屬其往只服思有攸立毋辱於位可

三司度支判官祠部員外郎直集賢院同修起居注王安石可刑部員外郎餘如故

勅某左右史以記言動以立書法以觀後嗣其任莫重焉故朕選於眾以爾安石爲之惟爾安石經明行修秉君子之節材劇志大通聖人之方信其可以任重而致逺簡在乎朕心者矣今遷爾郎位一等蓋有司之常法亦非朕所以畜爾之意也爾其往服待我之用可

內殿崇班宋熙可內殿承制

勅某西戎卽敍邊無大警而執兵誰何之吏猶累日計歲以受賞豈非幸哉爾前罷鎭戎旣得推恩矣今復自陳不已朕亦何愛而不以勸有勞者乎其升秩一等奉承制防往乘一鄣思有所報可

文思使康州刺史沈惟恭可左藏庫使

勅某內朝諸使武爵之貴皆所以賞勞能馭材勇者也豈苟幸於人哉然前日乾元之慶均賚宮闈使得推及近戚而徳妃乃以爾惟恭爲言朕豈復愛數等之名而不以慰妃之意哉其升序前列國帑之正寵轂多矣爾其思服無斁常憲可

樞宻副使給事中包拯妻仁壽郡君董氏可進封永康郡夫人

勅鵲巢采蘩召南之風王教之本而公侯之事也具官某妻董氏出於盛族而有溫惠之實歸於良士而有輔佐之效今朕旣以拯貳於公府而執機柄矣則其中壼禮命之數有常典哉其防以名郡爲湯沐以稱小君之寵可

六宅使端州刺史郭逵可果州團練使充龍神四廂都指揮使

勅王者六軍內以宿衛京師外以威制諸夏其將帥之任莫重焉以爾具官某志節材气勇有餘裕周旋疆圉其勞可書故歷選於眾以爾董我連營之師且優以團結之秩爾其執軍之律謹國之法以樹功揚名稱我所以擢爾之命可

司勲員外曹元舉可依前官充三司鹽鐵判官

勅某國家之大計在三司而鹽鐵又貨利之丰也任其事者必能吏乃稱焉以爾元舉夙用敏給明習法令治郡刺部咸有善最故以爾贊司防之劇夫多取則病於下少取則廢於用維其盈虛斂散以足國裕民繄爾之能其往只服可

衞尉寺丞胡宗質可大理寺丞

勅某有司計羣吏之治三歲而後進退之所以序人材明誅賞古之道也以爾宗質自丞司衞簿狀無殿協於陟法故升於廷尉以漸光顯其往祗服毋怠厥修永有爾祿可

持服人前西京左藏庫副使武永孚可依前官免持服

勅某夫喪以去位禮之經也起以從事政之權也古有之矣朕今用焉以爾永孚材武幹用歷試旣效不幸而至於大故方障戍擇人之時豈得使遂其無窮之心哉其彊復爾位往守北壘事親孝者事君必忠吾所望於爾焉可

祕書丞直祕閣充編修唐書官呂夏卿可太常博士餘如故

勅某天祿石渠典籍之府禮樂之源非修潔博習之士則弗能稱其任惟爾夏卿材質之美術業之卲預成唐史遂參書閣斯可謂能稱其任者矣有司獘三載之治故遷爾奉常博士亦文學之選也往服厥位益進於道有以廸我顯命可

皇侄孫故右監門衞大將軍仲翹可贈眉州防禦使追封通義侯

勅朕於親親之恩旣無所不至矣況其殂歿豈復有所愛哉惟爾具官某孝恭端飭早有令聞謂實宗子之望奄忽凶告衋傷我心何可及已其命有司贈以州使之綬侯國之章以慰爾靈以揚我寵爾其饗焉

屯田員外郎王衮可都官員外郎太常博士杜保衡可屯田員外郎

勅某等朝廷治定士大夫幸當其時而進於位以周旋乎太平之致豈非休哉然患常生乎久安而因循苟簡之獘不能無也在乎彊勉而已矣詩曰夙夜匪懈書曰懋哉懋哉今有司獘三載之治故各增爾秩一等其各往服祗我明訓思有攸立毋自斁敗可

前簡州平泉縣主簿李佶可守祕校致仕

勅某始仕州縣而已老矣乞身以去亦可嘉焉升秩京省歸安閭裏恩禮之厚來者知勸可

隰州司理參軍劉安仁可光祿寺丞充大理寺詳斷官遼州平城縣令韓晉可大理寺丞充本寺詳斷官

勅某等書曰五刑有服惟明克允然則刑者教之輔也使或不從而不信則民無所措其手足矣教何有哉俗吏不知經術亦安及此今以爾安仁曁晉卿咸以明經而進試之法律又習故並以爲廷尉之屬其往率厥職惟通惟平毋背於先王之訓欽哉可

奏舉人前同知郃陽縣令張於可著作佐郎奏舉人前權西京畱守判官張宗說可大理寺丞

勅某等天下士大夫達於朝廷者吾旣知之矣彼州縣之吏動以千數卑且逺矣朕亦何從而辧之乎故設爲薦任之法而取之一有污敗刑玆無赦然則薦而任之者亦已艱哉今擢爾於東觀宗說廷尉並列於王官其往祗飭保爾一節毋辱於已知毋背我官訓可

畵邊花藝學澄州無虞縣主簿禦書院祗候馬用可中嶽廟令裝界藝學南州三嵠縣主簿禦書院祗候朱懷玉可東嶽廟令

勅某執技於府以勞自陳據其舊次宜被推賞嶽鎭祠宇具有職事往服惟愼毋自隳斁可

內殿承制雷周輔可供備庫副使

勅某全蜀之廣制爲兩部各置守將以治兵民其任重矣今以爾周輔往佐軍事又進爾於諸使之貳以重爾行其往周悉乃心宣乃力軍有常律毋得怠廢可比部員外郎致仕黃仲英可加上護軍左淸道率府副率致仕鄭蛻洗馬致仕張道可並加騎都尉

勅某等朕前以大祫之禮薦於宗廟旣事告休推廣慶賜罔有逺邇莫不周浹況吾士大夫陳力之舊歸老之美而可遺乎其各賜勲一等以稱朕意可

吏部員外郎知制誥兼侍讀楊畋可依前官兼侍讀充龍圖閣直學士知諫院

勅朕總禦綱紀博覽兼聰庶幾乎先王之治而聰有所未達明有所未燭實賴二三大夫爲吾耳目朝夕納忠以自輔然舉以任其責者常難其人具官某直淸之操卓爾不羣閎達之材綽然有裕出入內外簡在朕心傳不云乎如有所譽其有所試其以畋陞於延閣長於諫臣嗚呼朕之舉爾可謂盡矣爾其觀古名臣所以獻可替否守節狥義之烈以思自效以稱朕意焉可

度支員外郎直祕閣同修起居注司馬光可起居舍人同知諫院餘如故

勅某朕奉祖宗之成業以臨天下夙興夜寐而欲寡其過未能也故博延亮直之臣使得禆補警戒其不迨庶幾有益故察於羣臣而得爾光惟爾光學有源本行有師法方而能通直而不撓可謂卓然特達者其正秩右史參職諫省往服乃位盡規毋隱務稱朕所以舉爾之意可

韶州樂昌縣主簿兼縣尉事梁師孟可太常寺奉禮郎

勅某天下之貨聚於三司三司之法能任事者賞之豈務於多取哉足國經費而已今其言爾前采韶山之鈆以贍鑄錢其利歲倍於法當賞故升爾太常之屬以答爾勞其往祗服可

廣南西路鈐轄皇城使忠州刺史宋定可果州團練使舊官充廣南西路安撫都監兼知宜州

勅某防外夷僚數叛不賔誠徳不足以懷也將威不能以服也宜州在西之衝爲一都防鎭禦備豫尢難其才惟爾定材武忠勇有古將帥之烈周旋南鄙勤勞不怠是宜舉其已試之效優以團結之秩撫輯一道專守千里有民有兵其任重矣爾其宣我徳澤揚我威制尙使蠢爾之蠻靣內來化時乃之功其往只服可

刑部郎中充集賢校理馮浩可依前官集賢校理充三司度支判官

勅某三司制天下之財而度支獨主國之大計其出入多寡之數則有常矣而盈虛輕重之宜豈無術哉故非精明通習之能亦不可以與也以爾某文學之選列在東觀嘗佐京兆又使外部更事多矣宜佐司防之劇以勸其效爾其往服夙夜自彊圖稱服命可

皇親兒男賜名四十七人可並右內率

勅某國家神明之後本枝百世蕃衍無疆朕旣丕受上帝之祉曷敢不施於爾孫子哉故因乾元之慶申詔宗正悉奏諸孫之能勝衣者四十七人制名命官咸傳之籍咨爾父兄尊爾師保愼爾威儀使幼子有所視有所聞長而無犯於非義以成乎信厚之徳豈非休哉其識朕指無忽可

宜州鄕貢進士區宋臣可本州文學

勅某逺人之陋學者常少有能自表於眾是可進焉以爾宋臣出於嶺徼而嘗與計偕來今且老矣而無所成其名自陳於朝有足憫者錫爾一命歸榮州裏尙使海隅之俗知有所勸可

西溪集卷六

欽定四庫全書

西溪集卷七

宋沈遘撰賀正表三首

伏以推二气之元求三統之法斯得天數以爲王正傳防千齡之期鼓舞多方之慶中賀恭惟尊號皇帝陛下稽受皇策答揚祖休克謹持盈之圖坐收前世之烈中外防輯神人以寧登太平之歌方傳之於不已錫皇極之福固受之以無疆臣等參服宰司親逢盛旦率吁官師之眾鈞同朝野之歡

伏以推六律之本以求陰陽之端考三統之元以觀日月之防實得天數著爲王正誕當十載之期允屬一人之慶中賀恭惟皇帝陛下欽明文思神靈徇齊奉祖宗之成基兼帝皇之能事天方顯相我用丕承登壽考於萬年豈特比商宗之永開本枝於百世固將齊周室之隆臣等只服宰司吁先羣辟仰對罦罳之峻敢傾祈頌之防

伏以具物於春聖人所以撫節有爲於政王者所以求端中賀恭惟皇帝陛下臨教保民晉明燭蔀防年位之始浹天人之驩異俗來威百昌薦貺臣守郡於外不獲進慶闕庭

賀冬表二首

伏以气復於陽數生於子日月閏積之所起寒燠風雨之所占中賀恭惟皇帝陛下獨運乾剛紹繩祖武拱天序之正鑑生民之康一新靈辰交薦福本孚佑逺祚坐臻太寧臣逺紆郡章隔望朝弁但馳存闕之悃莫綴充庭之聨

伏以日極於南考爲三統之法陽生以復推見二儀之心當歷紀之開元宜帝符之錫美中賀恭惟皇帝陛下志气獨茂輝光日新運神化於無爲均成功於洪造天瑞來格民靈樂胥奏封禪之書方且發輿人之頌歌天保之雅固將充萬壽之期臣等備位明庭逢辰大慶無以褒揚於盛徳維知鼔舞於太平

謝春服表

伏蒙【云云】春物始和恩仁下逮申詔攸思之舊匪攽在笥之衣拜賜知榮撫躬懍愧中謝恭以皇帝陛下遹熈聖緒髙拱太平憲天端以敍彛倫揭時令以垂大法乃玆仲月均錫官師臣等備位在廷逢辰多慶服之不稱實畏詩人之譏禠於終朝益思易象之戒庶殫乃力以補厥尢

謝冬服表

伏蒙【云云】大火始流淸風旣應告歲終於天吏發時令於王庭申命攸司匪攽在位粲然東帛之厚寵如華衮之褒臣等中謝恭惟我皇帝陛下徳曁九圍仁深萬物感肅霜之節嘉獻裘之勤思與官師並均安燠悉推在笥之惠俾無卒歲之憂臣等參服典司親逢嘉靖功不勝祿已負素餐之尢服非稱躬更招彼其之刺幸收它效得謝至恩

中書賀壽星見表

至治升聞休符協應發幹文於南極告壽考於一人海縣同瞻民靈胥慶中謝恭惟我皇帝陛下徳音獨茂仁性自然致孝於上下神祗推恩於內外夷夏若臣庶之細安能報稱於萬方維昊穹之靈固將保佑於千億倬焉垂象允矣示人臣等參服近司親逢嘉應仰望顒卬之坐俯深踴躍之歡

中書謝譯經禦筵表

社鳴紀節式尊誕聖之辰貝葉翻經方祝後天之壽恩推慈惠宴旅豆觴仰承覆露之私俯愧亨嘉之防中謝伏惟我皇帝陛下淸淨自懋欽明日躋逺追九皇之蹤近屬三後之統福祿是荷坐致無疆之休神人具依共持不拔之祚臣等參居宰席並受國恩敢資西竺之勝因庶效華封之善頌重當飫賜益戴上仁

賀卽位表

皇帝陛下以今月初二日奉膺顧命纂臨大寶乾坤交泰日月著明普天之下讙呼鼔舞中賀臣聞易曰大人以繼明傳曰王者大一統肇自古始迄於後來神器之傳必屬元聖伏惟皇帝陛下受昊穹之命承三後之休繼體先皇正位儲兩神祗以之克相夷夏由是宅心天人之符如響斯應上下之感不謀而同國家之運方興祖宗之業旣定重熈累洽於萬斯年有生之類莫不自幸臣內聯侍從外守藩垣不獲奔走稱慶闕庭

慰國哀表

大行皇帝奄棄萬國承詔號踴絕而復生中謝恭惟我皇帝徳象天地仁育萬物臨禦浸久夷夏一心奉諱之初震動殞裂伏惟皇帝陛下孝思罔極何可堪處臣伏限守郡仰遵制防不獲匍匐奉慰瞻望闕庭

賀皇太后表

臣伏聞皇太后陛下恭承顧命進受鴻名母儀正於朝廷孝治刑於天下中賀恭以皇太后陛下體坤元之徳配宸極之尊內教著於六宮陰化行於四海所以輔成前朝之治保佑大統之歸皇帝陛下只述先猷克循要道率有司而上洪冊奉徽稱以明至尊盛禮甫行羣倫胥慶臣守藩於外營職有常不獲奔走稱慶闕庭

越州謝上表

臣某言【云云】以親爲請得郡甚優越去宮庭介居江海就職之始撫心弗寧中謝伏念臣本維諸生知守前緒親逢文治之盛冒塵科選之榮擢躋儒林遂執史學學不足以達治亂於顧問實難文不能以通古今於述作何有誤出聖明之遇進登侍從之塗僶勉備官逡巡待罪維大恩未報豈敢便安其身顧私養弗充不勝進退之廹輙以誠乞旣玆奠居幸溢於涯感無以諭此蓋伏遇尊號皇帝陛下天地之徳覆載而無所不容日月之明照臨而無所不曁故臣得遂其犬馬之志安於藩翰之間況玆爲州自昔建國連帶數郡之廣摠齊萬兵之權有可以爲無所於苟尙寛東顧之慮少獲萬分之心

謝賜歷日表

臣某言【云云】歲事更新王正建始肇頒歷紀推授民時中謝臣聞王事本於陰陽聖人參諸天地能使四時不忒然後萬物得宜自羲農以來逮堯舜之盛未有不務於此而能遂臻厥成恭惟尊號皇帝陛下撫有庶邦規恢大業凡四海之廣莫不受制於庭而羣生之防一皆遂性於下自非求端之驗曷由致治之明臣職在養民幸均受賜敢不奉行之謹以全愛育之仁

謝攺官表

臣某言【云云】侍從於中初乏朝廷之補藩宣於外汔防治行之聞此焉褒優甚矣僣濫中謝伏念臣起家單賤遭世幸榮學未造於古人而陪東觀屬書之選文不適於當世而贊右省代言之司𨿽繇至公實已虛受比緣私養之廹輙丐方州之行處躬苟安待罪不暇亟推增秩之典殆非責實之文齋戒奉膺啟居無措此蓋伏蒙尊號皇帝陛下總攬操柄博收臣工謂甚愚者可無它謂能守者或有立本賞刑之大信以率彛倫稽黜陟之常經以昭庶品故令疏窳之質均被寵靈之私臣敢不夙夜以思動靜惟警終收犬馬之效無愧於中庶全天地之仁不孤其施

謝上表【自越移揚至中道再移杭州上表】

守藩無狀待罪不遑連增秩以過優再易地而逾重夙夜深念啟居若驚中謝伏念臣本諸生偶奏薄技登於羣玉之府已迥所宜進於紫防之庭愈非其據庸庸徒能自守斷斷固無它奇國家之恩豈維一日犬馬之效何有萬分比請州居實廹私養曽未逾歲之久固防可書之勤內徙淮南才及中道就更淛右是爲故鄕始聯史觀之名復躐臺郎之選寵榮駢厚憂悸更深此蓋伏遇尊號皇帝陛下博愛爲仁有容成徳收報於官師者甚薄推惠於臣庶者必隆蓋將盡得其心然後咸罄其力況臣之陋自知甚明所以獨誓於中豈敢但期於眾殞首之日披腹是求

代人進新修祿令表

臣等聞古者任官以職所以均邦治而立民極也列爵以地所以等臣功而明王制也三代以前典刑蓋略二漢而下因革不同班祿之法隨時以定或稟以谷帛或俸以金錢蓋徳髙而位尊者其賜優能薄而任輕者其受寡必有等籍以爲權衡中謝竊以國家造邦百年垂統萬世若稽賦祿之序參用前古之宜然內外之官大小之職其著之品者累百其分而名者幾千下逮兵爵之籍差列尢眾而舊章弗完公令罔著或援之先例或裁之一時顧不責於攸司乃數煩於中覆因循斯久創定惟時恭以尊號皇帝陛下懋正九功緝熈百度彛倫攸敍率祖宗之規模治具畢張盡帝王之能事凡厥法制悉從刋明惟玆秩賜尙虧典則乃詔臣等以【云云】修爲大宋祿令臣等祗畏承命講求逾時論次名品稽合義防據【云云】所以著出祿之律示官人之方又以杜上前之煩文還有司之常訓攽於方國俾遵畫一之規詔於將來允示不刋之典臣等智非博極才謝兼通苐勤明詔之嚴敢謂成書之善將塵扆陛若蹈淵冰

代人奏請更定科場約束狀

伏以選士之法自古論之莫不以行爲先藝次之蓋行本也藝末也取其本而遺其末可也未有取其末而遺其本也者古之所謂藝者皆可用之實尙且謂之末今之所謂藝者皆無用之具乃專以爲辯論之法甚亡謂也然國家用進士一路以取士百年矣英才異能得之不爲少而失之亦已多何也蓋其制之有獘而不革者爾夫進士之法固不可以猝變古者不變法而治蓋能因其法以通之也臣竊見天下州郡發解舊有封彌謄錄之制近又有考試官不得與長吏相見之令夫州郡發解亦古所謂鄕舉裏選也其任在郡守縣令先察其行乃試其藝行修而藝或不至舉之可也行虧而藝或可觀不舉可也故律有貢舉非其人之法甚重今則不然凡有籍於版者皆聚之使試旣試則削其名易其書漫不知其誰何徒以雕篆之獘法考無用之空文惇朴俊茂不幸而小不如其法度則一皆黜之庸污淺陋幸而僅不失其法度則一皆取之守令之任無所屍責律令之設是爲虛文豪傑老成則轉棄於下剽薄後進則馮淩於上風流不支日愈一日甚非國家選賢官材之本意也此蓋當時建議者務爲苛細以希一時固不及知天下之大公國家之逺體矣臣竊謂今朝廷方議更定取士之制宜因罷去天下州郡發解封彌謄錄及試官不得與長吏相見之令別爲約束使長吏與試官精加詢察依格考定必得學行兼備名實相副爲眾所推者卽許解送如有背公狥私去畱不允者並許論告卽行推劾論罪如律所告虛者重行科斷永不得入科場仍令刺舉之官嚴加覺察務盡公議如此則材能悉收而野無遺逸濫幸旣革而士知修飭又以示天下之大公明國家之逺體以爲後世之法

免龍圖閣學士狀

今月二十一日準閤門告報伏防聖恩特授臣依前尙書吏部郎中免龍圖閤學士令臣授勅誥者聞命震恐不知所容伏念臣質行單陋材不足用列在侍從已非所據而比防進職任以京府臣所以不敢自辭者誠冀得竭其犬馬之力幸有所立以謝萬分方夙夜惴惴大懼不能勝其任而曾未逾月復增寵名𨿽國家所以遇臣下者甚厚然非臣之所敢當也伏望陛下察臣之遇無使過其分以速顚覆而責其來效尙不辱朝廷之恩申戒有司收還詔書臣之願也維陛下裁許臣不勝大幸所有勅誥臣未敢祗受臣無任激切屏營之至

免翰林學士狀

今月初四日準閤門差人賫到勅誥各一道伏蒙聖恩特授臣依前右諫議大夫充翰林學士知制誥者聞命震驚不知所措伏念臣起於諸生質行淺薄學問不能純師文章不足行逺列於侍從已非所據又安可以與聞密命對裁訓辭播之大廷達於天下者哉況今侍讀等學士知制誥待制皆一時之髙選其材能莫不在臣之右伏望皇帝陛下察臣之愚無狀爲不勝其任收還制書而選於眾必得其人以盡公議臣不勝幸甚所有勅誥臣未敢只受臣無任激切屏營之至

中書謝傳宣入伏早出狀

右臣等【云云】公府樞機之原所當盡瘁人臣夙夜之誼豈敢告勞豈謂伏防皇帝陛下仁隱及微恩覃迨下甫玆庚伏之候遽傳中出之言許其處休得以夙退夫王人聽政固有四時之宜而臣職在公何取一身之【闕】自非愛育之厚曷致優遊之私臣等參陪近司首被隆渥永惟圖報之效誓在捐軀之初

中書謝譯經院禦筵狀

誕聖當期方薦南山之壽繙經演法敢蘄西竺之祥勝事甫成羣靈胥慶沛發惠慈之況加優觴豆之勸臣等參服宰司預聞譯義𨿽冀眞乘之利仰資難老之祺酣詠逾涯飲服無斁

舉邵亢自代

伏見太子中允集賢校理邵亢器質渾厚學術精明其辧論足以當顧問之求其文章足以備典冊之選臣所自揆不如逺甚謹具狀以自代

自代

臣伏覩三司鹽鐵副使工部郎中吳充行義修潔資材博敏其學術論議足以當顧問其文章體用足以裁辭命臣前嘗舉以自代實所不及伏望朝廷特賜進用庶盡公議

自代

臣伏見大理寺丞祕閣校理韓維虛靜之性本於自然疏明之材可以大任臣之自揆實所不如

自代

臣伏見刑部員外郎集賢校理吳充材資自髙學問不倦施之政事沛然有餘用以代臣實允公議

自代

臣伏見兵部員外郎充集賢校理邵必端亮修潔好學守道出入文館資望俱髙揆之公議臣所不及

進奉銀二千兩狀

臣伏以聖人繼明海縣均慶凡在爲城之列莫不思效厥誠前件銀山川之精天地所寶敢備充庭之實庶修任土之儀謹進

進挽歌辭狀

右臣伏聞大行皇帝園陵卜吉大事有期臣身備侍從而守郡於外不得犇走執事之後不勝追慕殞裂之情謹齊戒撰成大行皇帝挽歌辭三首

笏記

梵譯甫終將獻上乘之福恩仁下逮遽推宴爼之私拜況過優捐軀曷報

中書謝春宴笏記

春物熙華宸居暇豫中開宴賜下逮臣工【中謝】伏惟尊號皇帝陛下盛徳對時至仁自性弗爲獨樂務與眾均臣等備位在廷逢辰多慶略無報稱苐有戰兢

陳乞札子第一

臣輙披誠素上冒聖聰顧循罪戾殞越無措伏念臣父某昨任通判滑州保舉本州白馬縣令楊稷充京官其人近以贓除名臣父坐累於法當追一官停再念臣父歷任州縣致位於朝凡四十年未嘗一掛於法而薦任者過數十人今行年六十始得爲郎而遽爲舉者所累奪官免職在臣之情豈勝憂廹夙夜惟念思有以祈贖而臣防國寵厚備職侍從又例得計歲磨勘以進官在臣之身竊幸實多臣願移臣終身磨勘之恩以贖父一朝之罪伏望陛下特開聖造俯察私欲許臣永不磨勘而赦臣父追官但免所居之任亦足以行常法臣不勝大願再念臣父所獲之罪非自已作獨以知人有所不盡故被坐累向使臣父自作弗善臣亦豈敢進幹朝廷以屈常法犬馬之情苟賜矜納則父子立朝尙期有立以報萬分臣無任徬徨激切俟命之至取進止

第二

右臣【云云】寵靈優厚加於無功畢臣之身不足以謝然犬馬之情尙有未盡者輙冒萬死敢言之伏念臣昨於去年中以臣父某坐舉官事當追免臣遂具奏乞臣永不磨勘而赦臣父追官是時竊計朝廷以臣未當磨勘故不賜允納今臣父追免已久而臣幸防恩遷官臣之愚素豈能遂已伏惟陛下孝治天下仁覆萬物有生之類旣莫不遂其性而得其所故臣之愚素尙覬得申再念臣父歷仕州縣凡四十年白首垂老始得爲郎而遽以保任之累免廢在臣之情夙夜不遑安處臣願還臣所進秩二等自今更不磨勘而許復臣父所免官一等伏望陛下特開聖造究察私欲許檢防前奏曲賜矜可臣無任徬徨激切祈恩俟罪之至

第三

臣聞私而求申於公者非直臣而求必於主者非順有一於此是爲罪人今臣乃負二罪而敢有言者君親之義不得有隱一日獲罪是其甘心維陛下矜而聽之不勝大幸伏念臣昨於去年中以臣父某坐舉官事當追免臣遂具奏乞臣永不磨勘而赦臣父追官是時竊計朝廷以臣未當磨勘故不賜從納臣近於二月中防恩特授臣起居舍人臣尋兩具奏乞還臣所進秩自今更不磨勘而許復臣父所免官尋再奉聖防不許臣又竊計朝廷以臣父坐廢於法未當敍復而齒於朝故亦不賜從納臣卽已只受並具奏其意臣近蒙恩特授臣尙書禮部郎中臣亦已只受今明堂禮成大賚天下而臣父幸得以例敍復而齒於朝則臣之愚素猶冀得申伏望陛下特開聖造究察私志許檢防臣前後四狀許臣納起居舍人及尙書禮部郎中兩官而復臣父舊官依例差遣臣之防誠賤說旣以盡於前奏不復敢喋喋取瀆於上維陛下矜而聽之不勝大幸

第四

右臣【云云】朝廷已行之命非敢固辭犬馬未盡之誠尙期從欲再三之瀆誅放所甘伏念臣父子立朝寵靈兩厚在私之幸於臣實多獨念臣父當垂老之年被奪官之責臣所以夙夜深念啟處不遑思有所圖以贖厥咎輙上還臣身之進秩願得復臣父之免官賤誠𨿽明天聽猶隔徬徨若失俯仰無措伏望皇帝陛下天地覆載而無所弗兼日月照臨而無所不察載矜愚欵終賜兪音臣伏恐朝廷以臣父免官未當敍用則乞畱臣所納轉官恩澤候臣父將來合當敍用許復舊官則臣以祿養親一得如志以身報國畢當殞身臣無任祈恩俟罪感激懇切之至

上殿札子

右臣【云云】臣相次兩具狀奏乞納臣新命復父舊官今月七日再準中書札子奉聖防所乞不行便令受誥勅者身賤言輕再三瀆上聖恩寛大不卽誅殛不勝幸甚臣竊計朝廷以臣父坐廢於法未當敍復而齒於朝所以臣之愚請不賜從納臣亦豈敢喋喋重乾天聽然臣區區犬馬之誠父子之念實未能已竊幸它日臣父敍復而齒於朝則臣尙敢自陳而冀得請所有勅誥臣已於當日只受奉表稱謝訖

乞移鄆州札子

臣輙以悃幅上干聖明進退爲憂俯伏待罪伏念臣行能朽薄猥列從官之後國恩過厚夙夜震恐未知所以爲報而犬馬之質早衰多病比年尢甚遭遇朝廷大治四方無事臣得以優遊養安於外粗了職事未從誅廢不勝大幸再念臣到任已逾二年伏恐例當除替臣竊聞鄆州曹佾到任亦已二年或應召移臣欲望聖慈特許就差臣知鄆州臣𨿽罷悴無狀尙可黽勉殫其餘力以報國恩

上殿札子

臣伏見朝廷比歲置官遣使自京師達於天下凡徵賦之重力役之眾有所病於民者悉寛除之所以惠養百姓徳澤甚厚臣愚以謂尙有未盡者郡縣或以虛名建而民力分不能給其一事也蓋一郡𨿽小必有一郡之役一縣𨿽小亦必有一縣之役地非加廣也民非加眾也昔合而役於一者今乃分而役於二然則欲民力之有餘不可得矣是所謂以虛名而取實獘殆當時議者之過而今天下以軍名者多是也臣愚不足以盡其利害願陛下屬之有司詳議取近世所置軍縣度其小大逺近可省者皆省而並之如其舊不獨以損吏役而舒民力又以汰冗官而節多費庶幾稱朝廷所以愛育百姓之意取進止

開封府乞增屬官札子

臣伏見開封府所治京師其職事之劇固非天下郡府之比然今郡府之大者其佐皆置通判職事官六人𨿽郡府之大職事之劇自不能開封什二三而開封之佐乃獨置推判官四人蓋失之從事久矣且行尹事者固當責以大體夫使國家徳澤不宣法制不行百姓失業大眾弗治是其咎也若簿書期防之煩笞榜訊驗之細皆當責其佐今則不然一府之事無小大行尹事者常與其佐雜治之索其精神敝其支體朝而視事昏而後罷僅能給一日之務夫人之材力亦有分矣事物之來則無窮也以有分而應無窮𨿽賢智或不能盡況如臣等之愚而欲使國家徳澤宣流法制張明百姓篤其業大眾無敢犯不可得矣其獘在於爲之佐者少而事不分任不專行尹事者不得盡心於所責爾蓋舉其大者必遺其細察於近者必闇於逺理之常也臣願陛下裁擇可增置府推官二員與舊爲四員使均治獄訟判官二員使共治諸務若此則事分而任專處心者精爲力者省法理必盡其精紀綱修而無廢行尹事者得壹意而屍所責庶幾有成以靖京邑以觀四方以稱陛下憂勤內外之意取進止

上中書奏記

某守郡無狀無以稱朝廷惠養百姓之急夙夜自訟不知所爲維朝廷寛大未加之罪幸甚幸甚所守東南大郡學者甚眾州𨿽有學而無官學者不知所師某輙有奏乞除試祕書省校書郎孫侔一職事官管句本州學侔之爲人相府所知不特某言然朝廷嘗已命侔爲揚州學官侔固辭恐朝廷疑侔前意而奏難言其私故敢陳之於左右侔向以固辭揚州學官者是時侔兄觀在朝其祿尙足以周其族故侔得以自守而不願仕朝廷亦髙之而不奪其守自居於湖安其賤窮未嘗妄與人交況其有取於人也今乃不幸而失其兄侔方自經營以迎其喪於蜀自此其家事衣食嫁娶一出於侔侔旣無祿又不能爲生則其家饑寒之憂近在朝夕𨿽欲不仕不可得矣恭惟某官閣下方爲朝廷致天下士而官之如向者顏復等召至一試尙得一邑如侔者固非復等所能望劉敞嘗奏言侔是王安石呂公著之流信知言也然則侔豈止一州郡學官而已如朝廷自以有處侔者則非某所知不然則朝廷亦不惜一職事官於侔以慰此州學者之心又侔方窮困當朝廷憂天下不欲一物失其所之時某故敢盡言侔之思維左右畱意幸甚幸甚

下上虞縣令教一首

上虞惡民李氏者一邑之害而四方之所共知也自敗邑令王存以來朝廷士大夫莫不切齒而欲葅醢之然則居官者不能使伏其辜亦何以爲民之上今足下居縣亦可謂能矣然舉玆以議始未也其覽此而畱意且其家內亂專殺屠牛釀酒用禁物置兵械皆安然而不怪欲發而致之於法非艱然所以前後不能發之者由其族大而耳目羽翼布滿於縣庭把持上下長短王存由之以敗後莫不以爲戒故也然存所以爲其所敗者由爲州者非其人耳今足下旣無王存之失而僕又幸不至於前人之惽其發李氏之姦而致之法宜在今日維微維幾乃克有濟足下今日成此僕明日當言於朝廷且不獨一言而已要當再言三四言必使朝廷知足下之才而用之乃已耳其無忽

西溪集卷七

欽定四庫全書

西溪集卷八

宋沈遘撰上殿薦馮京札子

臣近蒙恩除知制誥臣不敢輙爲辭讓然臣獨有所未安者敢言之臣皇祐元年及第是嵗狀元馮京今爲龍圖閣待制知江寧府顧京官次乃在臣下者由京避今宰相富弼親嫌不得知制誥爲中書屬官也京始與石楊休並命修起居注繼以唐詢範鎭然皆在京後楊休詢之試爲知制誥京皆不得與未乃與鎭並試而除知待制今詢鎭皆以次補爲學士而京運換三州不一遷且京自以狀元及第而其初命修起居注時富弼尙未爲宰相則京之進用固不由於弼矣以詢鎭臣言之則非平時用人先後之體以親嫌言之則非聖朝大公平施之道京材質美中外所稱不應畱滯凡此三者臣愚以謂皆非所宜伏望陛下特出聖斷進京之職得比眾人以盡公議臣亦因得以安不勝區區取進止

舍人院連署奏乞召張瓌還職狀

臣等伏以張瓌前因命劉沆贈官制詞事遂出補郡追原其意爲過本薄故朝廷亦不深譴今下遷於逺粗足塞責而本院供職者少且瓌材質之美有補朝廷不宜畱滯於外臣等竊以謂可召瓌還職使在侍従備顧問與論議亦朝廷急材助治之一也臣等不勝拳拳愚慮謹具狀奏聞伏勅防

薦胡宗愈呂惠卿札子

臣伏見光祿寺丞監楚州糧料院胡宗愈權永興軍節度掌書記監杭州淸酒務呂惠卿二人並修身髙材好學不倦其議論文章皆足以過人又皆明習世務可施有政爲朝廷之用伏望陛下特賜采擇母使畱滯以厲士大夫之望後有不如所舉臣當連坐其罪取進止

薦呂惠卿孫侔常秩狀

臣伏見權永興軍節度掌書記監杭州淸酒務呂惠卿學有操術材劇器博試祗書省校書郎孫侔志行剛烈特逹不羣試將作監主簿常秩經明義修安於窮賤凡此三人皆當今士大夫之髙選舉而用之無所不宜而臣之所知亦無以過此伏乞朝廷采擇任使後有不如所舉臣當連坐其罪

上殿薦王回孫侔常秩札子

臣伏見前亳州衞眞縣主簿王回試祕書省校書郎孫侔試將作監主簿常秩三人並躬修道徳畜其術業施於有政無所不宜天下士大夫所共推髙以爲不及臣竊謂方今朝廷求人如不足天下賢士大夫略以舉用如回侔秩固應在眾人之先而不宜在後伏乞陛下特賜召命寘之臺閣以觀其能他後小有不如所舉臣當坐欺防之罪取進止

薦孫侔狀

臣伏見試祕書省校書郎孫侔節行文學名在朝廷今閒居湖州安其賤貧守道愈篤東南學者莫不願得以爲師臣本州爲兩浙諸郡首學者甚眾而州學獨無官欲望朝廷特除侔一職事官管句本州學使州之學者有所歸又以風朝廷尊賢養士之意於天下臣不勝所願

乞舉府界知縣札子

臣伏見開封府所領十七縣其知縣皆用京朝官獨考城等七縣用近制奏舉頗爲得人餘皆審官院差而不得人者十常五六王畿之內風化之本四方是則苟令長非其人則徵賦不均獄訟不平百姓受其獘非所以長風化示四方也臣欲乞今後開封祥符兩縣知縣従朝廷選差外其餘十五縣並令本府與府界提防司推擇能吏連狀舉奏如任內犯入已贓及職事不舉坐以黜免者所舉官並與同罪取進止

乞罷府事札子第一

臣本府今月七日準勅斷左軍逓院官吏爲勘傳永昌公事已施行訖臣躬被聖選攝行尹事而明不能以辧訟威不足以制吏使中都之獄有無辜之訴禦史以聞參質明備聖君仁厚悉從寛貸然此豈特小吏薄責而已其大咎乃在臣也方朝廷總覈名實以革事獘羣臣之政顧臣敢獨苟免以虧大治臣前此已具面奏伏乞卽賜禠免以全至公以盡人言臣無任徬徨隕越之至臣見待罪在府未敢入赴朝參未敢便行交割本職公事聴指揮次

第二

臣蒙恩待罪京府今已逾嵗臣本無狀自知甚明其初被命實貪聖主特逹之遇乃不自量冀竭其愚幸有所立以謝萬分故自居職以來夙夜惴惴不敢自暇而駑朽之質果不可彊凡臣之所能旣以止矣而臣之所治未有聞也𨿽聖主寛大之恩務欲盡臣下之技不急譴誅卽復假臣以日月之效而臣之設施亦不可復加朝廷士大夫之議亦不肯容臣而且爲聖朝之累矣伏望陛下深計京邑之重不可以曠不治審察臣之不肖終不可責以有成推擇材吏使以代臣臣或尙得竊食苟容則丐一閒州猶敢爲陛下奉行法令撫養百姓少答天地之施臣不勝幸甚取進止

第三

臣近嘗具奏以臣到府逾年職事無狀乞従罷免守一閒州而待命二旬未蒙賜可徬徨憂畏不知所措臣聞君試臣以職而攷其實弗效者黜臣事君以身而盡其力不能者退此朝廷治否常必由之而不可因循苟簡者也伏念臣材質淺薄曽不敢望中人而致身侍従已非所據又誤當推選使治京邑視事已來旣一嵗矣都城之內姦薄之俗未嘗革也穿窬之盜未嘗絕也囹圄之系未嘗虛也此三者乃京邑之先務而臣在職不爲不久獨無一可紀者其試用弗效亦巳明甚然則𨿽欲不自引劾以退寧不畏人之言哉方陛下奮乾剛厲威斷躬親庶政總覈名實以臨羣臣而京邑四方之則治逺者必自近始可使非其人而付之以輕天下之望乎臣願陛下深察而畱意卽賜罷免臣不勝幸甚況今在廷之臣皆一時材能之選莫不過絕於臣舉以代臣無不可者臣如蒙天之幸未就誅棄尙獲備羣臣之後者猶冀得一小州畢其餘力以謝陛下臣不勝悃愊祈俟之至取進止

上兩府賀正二啟

伏以推二气之元求三統之防斯得天數以爲王正維廊廟之尊有神明之相與時協應介福無疆恭以某官以眞儒之材對太平之運咸有一徳寵綏四方本朝泰華之基方傳之而不防羣公股肱之體固共之以無窮迎蹈靈辰擁全多祉某居藩有守拜慶無階瞻望門墻傾輸悃愊

伏以合三律之數斯建王正謹首時之和其順天道恭惟某官文武備業聖賢逢辰輔行福威鎭撫夷夏屬嵗元之端朔鈞帝祉於羣靈坐致洽平共熙全盛某居藩有守拜慶無階瞻望門墻傾輸悃愊

上兩府賀冬二唘

伏以考日於南律元定三統之法占易之復陽生見二气之心惟廊廟之尊有神明之相與時協應介福無疆恭以某官直道純誠全能茂業獨立本朝之上超髙前世之功維天錫羨於國家維帝仰成於公宰坐臨谷旦並括多祥永固靈長之基益孚中外之望某居藩有守拜慶無階瞻望門墻傾輸悃愊

伏以气動於泉物源於子陰陽相緝之際律曆更起之端恭惟某官熙正天工翼安國體躬秉勲徳上當聖神防長景之爲元與端朝而鈞慶益崇久大茂對明昌某守郡有覊候門莫及瞻祈之極悃愊實勞

上兩府二書

某蒙恩遷官未敢以謝伏念無狀竊祿待罪不暇聖君寛假復就增秩內訟愧恐不知所措然私情有所未盡者輙敢自請於朝伏惟閣下方以盛徳至公承輔聖君若某之所請幸無屈於法無虧於義則或借一言之益開陳上前使某事親之心有以自安則爲某之賜豈薄也哉維左右畱意不勝大幸

伏念某奉遵詔書守在江湖之上瞻望公府邈然斗極之旁再更二州連易三嵗日月愈云逺矣門闌益以疎焉欲時以書自通庶將其意念或爲禮之瀆適重厥尢進退不獲其従夙夜莫知所措恭以某官至誠自性盛徳在躬惟天降祐之靈惟帝知人之哲登序圭衮運平機衡遂當顧命之憂克寧宗廟之緒功施後世名蓋前人方將紀於太常昭昭而不冺祚及來裔永永以無疆𨿽當盡辭詎足爲頌某所賦無狀自惟甚明幸東南偏方安阜無事當朝廷大治典書尙寛故可俛厲其愚未投劾而去維其覆露蓋有初終若爾訟言於何殫悉

謝兩府三唘【杭州上】

國恩駢厚私幸充盈顧非其堪若無所措伏念某早繇曲學親得盛時一登備於儒林遂進陪於法従汔無稱道宜有訟言尙賴聖明博容賢智協輔終獲全婞直之守防不従引劾而歸得請爲州去國猶昨越在海山之裔且微治行之閒而增秩連仍易地優重奉親處風土之美還家申桑梓之恭寵榮之加皆過其分品題之賜實有所従此蓋伏遇某官分序羣材甄明眾職欲使賢愚各當其任咸在本朝中外並奏厥功共熙大治故俾單疎之質誤當奬育之私敢不周旋百爲鞏固一節但憂力之不逮或累至明若其義之所安無失素教過此以往未知所裁

伏蒙聖恩【云云】代言於中莫有云補守藩於外未聞厥成方待黜幽之文遽推增秩之賞逡巡承命僶俛包羞伏念某生而甚愚學不能進徒知朴直之自守不知感激以取名然且抱槧懷鉛出入乎承明之署荷囊持槖上下乎太微之廷請爲一州連制千里在私之分已過報國之勞無稱重此進遷益爲虛受始終循省啟處震慙此蓋伏遇某官代天之工秉國之正大匠斤斧曲直莫不適其宜良工甄陶方圓莫不稱其用曽是散窳重煩品題謹當厲乃百爲保其一節庶防萬分之立終謝大公之成過此以還不知所措

昨奉勅【云云】聖君之賜得狥私求宰政之平遂開公議靖言其幸若無所容伏念某起家緒餘遭世文治始玷科選入居朝廷校東觀之書是正何有執太史之筆統紀未終復誤出於上恩使登陪於法従據非其所顧何以堪𨿽僶俛以備官實逡巡而待罪防圖就養因輙陳誠乃玆爲州是克如志此蓋某官權衡萬物甄冶百工智愚莫不盡其方中外無一失其所故今無狀得用自安謹當祗畏所居庶防奉承攸命以謝大徳以全至公過此以還未知所措

上並州判府太師相公

伏審某官易節成徳撫封太原冊書班聞士論和附恭以某官自天生徳與世防亨歷試朝廷之難式孚華夏之望越參大政再踐家司有靖亂之功銘於彛鼎有致平之業格於皇天𨿽外均乎逸勞實內倚乎藩屏上惟全晉之舊大河之東總萬兵之符制二敵之患必用元臣之重以張連帥之威蓋以師長百寮故特尊於端揆且將節度諸將故専畀於中權富貴歸於故鄕弩矢驅於縣令人臣之極行路以榮然海隅之民尙有觖望政事之召實期湏防豈伊一方獨被大賜某守藩於逺拜慶無階瞻望欣愉倍百常品

上畱守太師侍中

伏念某竊伏東藩藐然萬里之逺仰占臺象倬爾三階之崇禮殊等威埶絕中外固不敢以翰墨之屑輙自通於屏案之前維是瞻望慕用之無窮不知夙夜啟居而有間豈謂某官詘六公之貴忘相國之尊命記室以占辭因行人而傳賜寵逾衮贈光照海濵內視其愚實無以稱於題品尙期有立庶防不辱於門闌下情無任感激之至

慰太師相公疏五首

不意凶變竊承奄丁荼毒伏惟攀號躃踴五內分崩何可勝處孝思柰何防極柰何

日月流速伏承荼毒如昨奄移晦朔伏惟攀慕號絕叩地叫天何所迨及孝思柰何防極柰何某在逺無由陳慰下誠哀愴之至

季春極暄伏惟太師相公孝履支持卽日某蒙恩【闕】不審自經荼毒气力何如伏惟節哀順變以全禮制下情所望

伏以太師相公大孝之徳海內所聞今玆荼毒何可勝處然聖人之制禮有節文伏望勉抑哀毀以副聖君之意士民之望某蒙恩有素無由敍慰於前豈任哀怛眷眷之至

謝人投書

某叩頭辱書及文編辭髙義丰讀之跫然𨿽在荒疚猶知爲貺之過而無足以當甚愧也晉陵固多賢士大夫某旣皆得交之而聞足下之名尢髙獨未得闚顏色聽辭義而爲鄙陋之恨者蓋非一日矣今乃得所示文甚厚𨿽淺薄不能勝識一二然亦有以知足下有自彊不息之志能養其气至於充實發而爲文章無內餒不足之患如足下所示者古人何足道也某固不肖無足以贊左右四方有餘師如足下之言而欲有求於我者過矣過矣承攝事旁邑春暄無恙來使立取報以歸呼書吏不至自書不謹勿怪

樞宻太尉

伏審奉膺制召入贊樞廷有嚴麾節之驅甫臨畿甸之近行當謁實慰曕言

通判郎中

承被詔除出監州治欽惟才彥久著朝閨顧此迂疎幸聨官政辱先函幅良著意勤感服之深陳敍非悉

臺州通判都官

伏審防辰之良受署以禮玆惟材選允協朝兪方引聽於善猷且進膺於寵數逺煩示問深著勤私感服之深陳敍非悉

梓防路鈐轄六宅太保

承被茂恩進陞使列仍遷兵寄益示寵光逺況牋函載隆謙美睠私甚厚感服無忘

發運司勲

伏審懋膺詔檢遷總使權寵章所宣朝論惟允恭以某官性資甚美材具自將襲世緒之髙華覽徳輝之休茂更歷中外所居風聲簡在上心薦持使節惟江淮漕計之重實國家兵食之源必屬能賢故玆柬進悵莫陪於賔慶維加保於道腴欣頌所深敍言非悉

催發錢帛太傅

伏念稔聞喜聲未克良覯惠然髙誼被以書辭講好甚隆爲感無斁尙玆間逷願益愛頤區區之心縷縷不已

前蘓州知郡司封

伏審巳解郡章趨還帝所維朝廷之彥爲士夫之望臨治方州推聞異等矧大治之世並升雋髦且至公之時敢有讒說方傾聞於寵數遽傳況於牋函禮意有加感銘無斁

洪州知府待制闕

相度茶稅太博闕

渭州知府侍讀侍郎闕

新越州簽判屯田闕

狀元學士闕

楚州知郡職方

伏念暌違若新節物更異緬慕髙槪坐馳鄙心亟闚書筆之華審聞福履之裕維其拘綴未遂展承願益愛頤前迎光寵感頌之至叢積於斯

知府宻學諫議

伏審就宣皇制增秩諫司伏惟歡慶恭惟某官學造精微文成法度躬防前朝之盛對揚至徳之休便蕃従聨風采禁路比入陪於樞近方告逺猷遽出殿於藩防蓋申衝志今玆陞進益示褒優諒無間於湏防遂上參於丞弼無緣面慶但此願言

知郡郎中

承已除代遂當還朝辱書過勤爲況良厚感藏之至敷敍寧周

雜還賀正二首

竊以陽曆端朔王春授時發生之初政教之首伏惟某官躬有盛業進居明廷踐臨正嵗之元叢被善祥之澤屈占理翰過衍吉辭意尙之勤志懷以重

伏以陽曆端朔元春授時發生之初政教之首方余陰之退伏宜吉士之亨嘉垂致儀牋過形善頌載惟感志何以誦言

衞州知郡觀察太傅

伏審奉將制命出撫方州防辰之良受署以禮恭以某官性資純茂器度閒深蚤繇近屬之華遂被副車之選學而不倦禮以自持簡在上心之明推聞戚畹之美暫玆居外蓋不逺於京師行且召還固自存於國典謙虛無間函幅逺臻抱感之叢盡言於此

新還

伏念相見風采無一日之忘瞻言道途有千里之隔莫従展晤徒益傾馳亟闚書筆之華欣承福履之裕矧繄雋望著在本朝行自外臺之煩入躋近列之貴維加愛育以對寵靈感頌並深敷陳防旣

新越州知府宻學

伏審奉膺中詔移鎭東藩徽音來傳輿議胥慶恭以某官天資粹茂徳器閎深親逢累洽之期奮先羣雋之路入登冊府蔚爾文章之華超列邇臣赫焉事業之著廣陵舟車所防久煩老成防稽山水爲鄕聊資臥治諒無淹久卽對東求某此蒙恩遷實承舊政顧爲幸防豈容敍言將奉光儀並輸悃愊

西溪集卷八

欽定四庫全書

西溪集卷九

宋沈遘撰湖州知郡屯田

比者承詔之藩引舟在道側望封圻之近稔聞治行之髙無緣至前以釋所願遽辱書而爲況仰執禮之過勤方此索居重期多愛感懷之至談敍奚窮

知郡郎中

伏審已交舊符方待新令遽煩書禮良著意勤感服之深敷陳防旣

通判都官

伏承受代解印趨裝還朝遽煩詔書良謂約禮感銘之至敷敍寧周

運使學士

伏審某官拜恩計府抗節行臺詔目敷聞部吏傾望維屬城之無狀睎善庇以有歸竊跂齋舲已臨近甸順履霜嚴之气保綏神捨之休迎對在前歡愉劇此尙期加愛畢副所懷

雜謝九首

伏念奉間風期頻更節物緬慕髙誼坐馳鄙心忽闚牋牘之華欣承福履之裕𨿽其遐阻來多晤言願益愛頤前迎光寵感頌之至叢積於斯

比者吏介書來牋函斯曁載懷勤厚良用感銘

比者叨冒國恩進陞官等寵靈非稱憂畏弗寧約禮過勤詒書來況永言髙義寘在鄙心

蒙被朝恩進陞禁閣假行尹事實治畿封顧非可任之材安取所期之效黽勉就職唘居不遑靖言其従蓋有攸賴此蓋某官樂善之誼上存本朝相先之誠周及多士矧玆蕞陋之質尢被品題之私方將奏記於前亟奉置郵之問惠爾辭誨粲焉恩輝𨿽然勞謙之隆乃重無狀之負謹當佩服蘄永寵華區區所懷縷縷無斁比者蒙被朝恩進陞禁閣假行尹事實治畿封顧非可任之材安取所期之效黽勉就職啟居不皇維樂善之誠有相先之誼惠爾辭問粲焉恩私𨿽然勞謙之光乃重無狀之負謹當佩服蘄永寵華區區所懷縷縷無斁比者蒙被朝恩進陞禁閣假行尹事實治畿封顧非其才方憂所稱惠然辭問粲爾恩私永當佩藏敢有倫斁伏蒙仁私以某赴郡過府特垂寵訪感服之至不任下誠

比者奉被朝恩進司帝制竊自惟於非據實陰賴於爲容伏惟某官志在本朝樂得多士慕南山之詠萬壽是期玩菁莪之歌百朋以錫推援無倦髦彥並升故𨿽蒙陋之姿亦冒寵靈之幸適將馳謝遽辱騰書禮意並隆感服無斁

奉被朝恩進司帝制顧微善狀實玷寵章髙誼不遺榮函逺曁禮周意厚感極愧並

鄆州知府侍讀

伏審自請上前外臨方面防辰署治已日戒行恭惟某官學兼九流材備數器奮先羣雋之路簡在至公之心入直北門蓋方倚以大用出藩東夏玆由狥於素誠且汶陽上游天平巨鎭版輿安穏錦衣輝華故里犬雞之聲宻以相接新阡松檟之植甫不越疆並爲寵榮豈但息偃適將馳慶遽辱騰書禮意甚隆感服無斁

兗州知府少卿

伏審榮被詔恩進陞卿列居奉常之次允屬能賢總刺史之權尙畱外部於維華望著在本朝行従疾召之歸遂陟近班之貴方將贊慶遽辱騰書禮意並隆感服無斁

環慶部署都使太傅

伏審光被詔恩擢司戍律伏惟慶慰某官忠純有立材武自將蚤縻勇爵之榮積著戰多之茂周旋邊障詳核兵家屬謀帥於六師遂進階於諸將玆惟上選允協朝僉方引聽於善猷遽辱煩於榮問永懷感服奚暇敷陳

潞州知府學士

伏審榮被詔函進陞史閣仍當方面之寄實督連城之權寵章所宣朝論惟允方將馳慶遽辱騰書禮意甚隆感銘無斁尙念朋防之濶獨深節物之思願益愛頤以熙福祉區區之意縷縷莫宣

大兩省知州

比者承詔之藩引舟過府卽瞻盛徳良慰鄙心

諸州知州以下【職司攺郡爲部】

比者承詔之藩引舟過郡辱書爲勞將意甚勤卽奉晤言並深感素

兩浙轉運學士提刑郎中

比者奉承中詔出守東藩欽惟防部之賢實獲庇身之幸引舟在道觀徳有期甫霜气之戒寒諒道腴之增勝尙蘄愛輔玆副瞻言

越州通判太傅

比者奉承中詔出守東藩欽惟能賢實共官事辱先函幅益示勤私前遲晤言並申感素

越州簽判以下

比者奉承中詔出守東藩吏介書來牋函斯曁禮意良厚感銘不忘

揚州通判國博

比者將命之藩引舟過府承有按田之役莫遑就見之勤使介書來牋封斯曁愛存甚厚感服無忘

新陜西都運諫議

比者承詔之藩引舟在道方卜中河之遇亟煩一介之書卽奉晤言並申感素

常州知郡兵部

比者奉承中詔出守東藩拏舟在途指日過郡方引觀於盛徳幸聞慰於鄙心亟枉華牋實將髙誼愛存良厚佩服莫勝更遲晤言並申感素

轉運兵部學士

昨奉勅【云云】聖君之賜爲郡則優使者之賢庇身斯幸伏念某性匪甚敏學初弗充先生緒餘𨿽講聞之已久朝廷法律曽省習之未遑今用治民實玆従事漠然無措必矣包羞尙賴髙明之臨一以寛假爲濟永惟鄙托不能倦談

杭州知府宻學侍郎

比者奉承中詔出守東藩欽惟能賢實在鄰治滄溟之滸幸被於餘波良匠之旁固宜於縮手辱先函幅益示勤私感服之深陳敍非悉

諸州知州以下

比者奉承中詔出守東藩視事有初騰書來曁禮意甚厚感銘不忘

職司逺迎

伏承使節來次近郊有勤道途自保休勝卽前迎謁得敍悃私

雜還逺迎二首

伏蒙仁私以將次郡城特垂榮翰感服之至不任下誠比者祗承詔言歸直右省引舟在道辱介示書禮意過隆感服無斁

丹州新學記

古之學者學道與藝道與藝必出於師而師在庠序故學者亦必在焉後之學者學利而已利不待師而能也故學者不在乎庠序而在乎家焉夫先王之所以必用庠序者士之所在也教之所出也後世之所以無用庠序者士不在也教何有焉蓋三代亡而庠序之法亡矣漢以來不能及也然其間願治之主當塗之士有志乎先王之治者甚眾欲近而反逺欲厚而反薄陵夷以至乎大壊若不可復者豈固不可復與亦失其術而已夫不究其本而末是圖不知其可也故𨿽有庠序之制師弟子之禮亦非先王之意矣宋興旣百年當慶曆間海內晏靖民趣於治天子休之以謂禮樂可興而三代之治可放而致也於是遂登羣材修法度始詔天下更立學制而增大之延師儒先經藝使學者務進於道變文之獘以近古使學者不獨爲利而已當是時天下之士不誡而勸不率而趨惟恐其後𨿽天下之人亦舉相慶以望教化之行太平之成也而執事者不能稱上意其所以注措皆甚誖謬始失於太學而天下従以隳於今十餘年莫復有言治學者甚哉道之難行也孟軻有言王者之不作未有疏於此時者也夫慶曆之詔可謂王者之舉矣而莫克終使天下之士失所望然聖人之心豈遂替哉執事者未能及爾此天下之士所以捲捲而有待者也然則今之郡縣有能治學以待於上者豈非忠哉丹州直雍之北近邊郡也其俗尙武不知學文常以武人守之益不以學爲事𨿽慶曆之詔亦不能奉行今供備庫副使梁侯鑑之來始謀興學州故有孔子廟因卽其旁而爲學捨旣甚備又爲聚書迎師所以教與養者莫不盡於是丹之民始知有學來者源源已而有詔使天下貢士於京師初丹當貢三人而州之民旣無有應詔者乃一取於他州及是所貢三人皆州之秀也於是丹之民益知學之可貴長者悅少者慕來者則愈眾或謂梁侯教化由上出者也發乎朝廷逹乎天下三代之法起於井田成於庠序玆之謂有本不立而區區其未非過歟梁侯曰教化固由上出也然吾爲刺史不可以不奉詔書詔書不曰勸學乎且吾之道民以學而來者靡然豈我之能毆之也亦民之樂於善耳吾將以樂爲善之民以待上之教化豈謂過歟於是士大夫知梁侯爲吏之有方而其材果可爲朝廷用也梁侯旣喜其民之樂於學又懼後之人或嫚而不顧使丹之民不得卒爲善而遷於惡也將以其事銘之石以示後之人乃來求文於余余旣感夫學之廢久而慶曆之詔不克終又嘉梁侯之用心者逺可以風久四方故爲著其本末而不辭嘉祐二年六月庚午記

本治論序

臣聞君明而臣修君作而臣行維君臣克協於一而其志通其道濟故紀綱以輯百度以釐君不得其爲君則臣不得其爲臣故紀綱以亂百度以圮未有有君而無臣也未有有臣而無治者也君以是防弗聖臣以是防弗賢二帝以是爲二帝三王以是爲三王古之善言治者不越是矣聖人復起不易是矣國家基業固天地聲教徹四海祖宗三世功治全矣陛下以上聖之姿端拱太平恭儉過於前人仁慈聞於天下三十年間臨政而願治可謂勤且至矣然而紀綱百度尙未臻祖宗之世者豈治久必變法久必獘與殆羣臣之未盡能而眾職之未盡舉甚非所以副陛下憂勞之意也臣愚不足以究天下之事識治亂之防然嘗學舊史竊聞故老凡前代之成敗祖宗之遺烈亦粗講熟輒以所聞見爲論三十篇篇著一事合而名曰本治皆國家之大體當今之先務而一本以聖人之法或質以前世之迹或槪以祖宗之制謂可施而行而無悖於理者惟陛下畱神而試擇焉不勝區區大幸臣謹上

張貫之眞贊

公生於齊海岱之靈覽我徳輝儀於王庭濯濯其文矯矯其質匪躬之故維直維一朝廷是咨卿士是儀是謂先覺老成之師神之聽之介以壽祉宜爾後人來拜於是贈昭信軍節度使遂國公宗顏諡昭裕

國家興四世百年間宗子之盛蓋以千數其能卓然以名聞者有矣其能履法度以不失其寵者又多焉夫生乎深宮之中非有師保之良詩禮之習而能然固足尙也今考遂國公之始終無所虧者而人好學自彊以數被天子賞異尢可稱者也太常論諡曰昭裕玆無間然矣

贈司空兼侍中晏殊諡元獻

司空初以聖童召見章聖皇帝卽以卿器之維先帝知人之哲所以奬勵而育成其材者非他臣敢望而司空亦自以天子爲知已所以感奮一心以事上者又非他臣所及故終先帝世未嘗去左右君臣之遇盛以極矣上嗣位以先帝之所屬且東朝之舊遂大任之夫以少年起逺外爲兩朝親臣登丞相府爲國元老非髙材盛徳孰克任之嗚呼賢哉有司舉諡法曰主善行徳曰元文賢有成曰獻夫以道正身以身正國推賢進能維公防私可謂主善行徳矣學爲世師文爲國華進退法度始終一徳可謂文賢有成矣諡曰元獻有司之議是請従之

贈其官藍元用諡榮恪

藍元用以世仕自黃門至內侍都知領大鎭防察歿以一品贈權祿名數咸極罔加考前後所居職多以能稱而鮮敗狀無惡於眾人無羞於朝廷視諸其黨斯亦可尙者也禮今三品則諡元用今一品太常議曰榮恪當從焉

贈中書令程琳諡文簡

贈中書令程公蚤以材名聞於時天子不次用之歷中執法司國計尹大眾極朝廷之選旣試效卓然遂參丞相事任國之重天下稱其平出爲藩屏經營二方以寧蓋以其材爲國家用者三十年大事罔不與總位將相爲邦之翰固天下之望也歟今有司論諡曰文簡夫制節謹度忠信以接禮勤勞公家一徳而不懈程公有焉考之於法可謂當矣孰能間議哉

三司獄空道塲功徳疏右語

伏以至仁當天品物咸若尙念中都之廣未殫庶獄之情是用乘肅殺之辰班疎滌之詔宥恩浹被重行蕩空申命有司率循故事命竺幹之眾唘梵唄之塲祕宻並宣允臻於勝果福祥所報願謝於洪慈稽首眞如同歸正覺

功徳疏右語

伏以眞人禦世式應千齡之期大覺牖民允爲諸福之地甫屬誕彌之節祗陳梵唄之塲祕藏並開勝緣斯在伏願皇帝陛下淵黙髙拱優遊太淸錫羨神防之長延洪多子之慶益推慈祉大芘捨生

眞宗皇帝忌日醮文

伏以荊山之鼎旣成空瞻橋冢帝所之遊不返孰問鈞天眞宗皇帝道本希夷治由淸靜黙運無爲之妙坐還太古之淳今皇帝聖性自然孝思防極感諱辰於禮典嚴齊法於道家眞宗皇帝伏願登禦崆峒従遊汗漫錫羨上靈之福延洪後嗣之休今皇帝伏願覆燾無疆照臨有赫奠枕岱嵩之固卜年箕翼之長然後肱股忠良藩屏信厚共贊襄於盛徳期協齊於太平

溫成皇后醮文

伏以掖位旣収望仙遊之逾逺寢園備設屬諱日之繼臨溫成皇后濟美髙門升華宸禦內佐六宮之治方此蒙成上賔七日之遊亟其不返今皇帝顧懷懿徳追賁徽稱載嚴時祀之修申戒道家之薦溫成皇后伏願歸眞紫極登籍黃庭擁佑邦家之昌降釐福祿之厚今皇帝伏願道均覆載功被華夷永臨北極之尊益固南山之壽凡玆勝利咸與眾均

乾元節罷散道塲齋文

伏以玉燭均和甫導正陽之气電樞紀節屬當誕聖之期奄曁多方同歸善頌恭惟皇帝陛下躬荷皇防上當天心持四世之盈紹休於前緒保百年之業孚佑於下民相公樞宻參政左右王家股肱國體率吁周行之眾宗蘄大覺之神皇帝陛下伏願聰謀日躋明哲時敏祚子孫於無極登壽考之不忘相公樞宻參政伏願同寅協恭奮庸熙載盛業著於當世榮名流於後來然後文武和於朝旄倪安於野凡在有生之類一歸大順之中

順祖皇帝齋文

王業攸開實尊於祖徳禮經有奉載及於諱辰順祖皇帝積慶自躬發祥於後𨿽光靈之逾逺顧廟寢之具嚴今皇帝祗序聖功遹思孝饗旣盡誠於蒸祀復薦福於浮圖順祖皇帝伏願妙悟眞如超歸正覺推羨昊穹之祉降興家祚之休今皇帝伏願徳以日新功與世廣闓本枝於百代登壽考於萬齡然後百工並熙九族咸穆協致太平之烈克成不防之基

眞宗皇帝忌日齋文

伏以威靈在天永惟文考之烈明發追孝允謂聖人之能眞宗皇帝徳侔古先功濟華夏暢聲明於一代遺膏澤於四方今皇帝丕承緝熙對越感慕旣飭精於明祀復祈薦於大雄眞宗皇帝伏願超脫六塵歸安十地敷錫惠慈之福保佑靈長之基今皇帝伏願文明日躋武哲時懋開本枝於百世登壽考於萬年然後臣鄰輔丞戚近藩屏咸協恭而宣力永致國以延洪

太宗皇帝忌日齋文

永世克孝本皇祖之垂謀繼序不忘維孝孫之善述太宗皇帝躬叄造國底定多方實立一王之基遂開萬世之嗣今皇帝繼承不怠明發有懷申戒上賔之辰追嚴西竺之薦太宗皇帝伏願登慈悲之室超通惠之門降佑家邦召來戩谷今皇帝伏願撫國長楙對時太平日月齊其光華天地均其髙厚然後卿宰翼翼本枝詵詵協躋內外之和率歸仁壽之域

章獻皇太后忌日齋文

坤徳載物所以順承於幹王化自家所以儀刑於國章獻皇太后肅恭明哲徽懿慈祥親承顧命之憂擁佑聖躬之茂今皇帝欲報防極不寐有懷遵諱日於禮經薦福因於梵竺章獻皇太后伏願往憑六法超脫五門推惠力之無方保邦基於不防今皇帝伏願聖問時敏徳音日新永綏六气之和安享萬年之壽然後三事良弼益宣勞而納忠四鄰懿親咸講義而惇睦凡在覆載一陶泰寧

章獻皇太后齋文

內徳之盛位正於六宮母儀之尊功施於四海章獻皇太後天作之合文定厥祥本顧托於先朝能擁全於聖質今皇帝遹追慈教浚發孝思永維諱日之憂對越道家之福章獻皇太后伏願解眞凡路脫屣仙塵上従八景之遊下撫千齡之防今皇帝伏願乾坤合徳日月並明置國泰山之安維宗麟趾之茂然後羣公庶尹安其位遂及世家黎元百姓樂其生咸知帝力

章穆皇后齋文

伏以聖人致孝之極神明是通浮屠利物之因幽顯攸賴恭惟章穆皇后起盛徳之後居正體之尊徽音不冺信史咸在今皇帝奉先以禮追逺必誠博謀眾福之門獨向三乘之果章穆皇后伏願圓成正覺歸悟眞如推妙廕於諸天保太寧於百代今皇帝伏願陟降帝右輝光日新授神防於泰元占維熊於吉夢然後親賢協輔中外宅心休然一世之和貽乎萬祀之永

文懿皇后齋文

伏以太虛無垠𨿽神眀之莫究孝思有感儻肸蠁之可求恭惟文懿皇后積慶自先發祥開後旣奉尊於正號遂登祔於祖宮今皇帝篤霜露之思追日月之逺式嚴佛事仰薦仙遊文懿皇后伏願超不二之門證無上之果陰持聖緒駿發孫謀今皇帝伏願萬壽無疆百祿是荷盛徳配於堯禹卜年過於夏商然後本枝盤防卿士心膂上以撫五辰之正下以遂萬物之和凡在有生咸歸大順

西溪集卷九

欽定四庫全書

西溪集卷十

宋沈遘撰祭濮王文

惟王帝室之長本根是庇宗正之老九族是序貴有九命髙而不危富有萬鐘滿而不溢上所尊禮下之儀表今玆薨謝疇弗弔悲爵則眞王禭則華衮名數之寵存歿其極鼓吹在行旌旛在列敢陳薄奠以薦眾誠

祭故吳越國王文

惟靈昔嘗有吳越之地而能推恵於其民故享天之報子孫蕃衍昌大以施於無窮而幽宮在玆民實嚴之故今因民之心祗薦薄禮

祭贈太師孫公文

惟公行義之修著於鄕而鄕人不忘慶善之積發於後而世遂大故神靈之宅莫敢弗恭而觴修之陳實因眾望

中書祭皇后舅某將軍文

惟靈忠純有立材勇自將徳門之慶戚裏之光登於王朝縻我武爵富貴是期功名是樂𨿽得其位未充厥材奄焉永逝怛有餘哀翣栁在塗笳簫在列千嵗之歸一觸以徹尙饗

中書祭秦國夫人

惟靈孝友肅雝慈祥溫恵襲慶髙門歸嬪吉士克生賢子相我聖明咸有一徳垂拱仰成丞相在朝夫人在第壽考康寧五福充備天子嘉之封君大邦防翟象服爲龍爲光天乎難諶命也有極奄忽以終無恨於色吾君嗟悼徹樂廢朝禮加一等官師是昭日吉辰良旟旐西指肅奠以辭靈其鑑此尙饗

祭蜀國太夫人

惟靈柔明之徳形於閨門慶善之祥大於丞相丞相文武入輔出徵再執魁柄作時阿衡大邦爲封萬鐘爲養匪也直今來者難尙常命丞相撫封大原師長百辟端揆之尊朝廷是榮搢紳是慕丞相請祠夫人之故安車駟馬卽寧三川丞相純孝風於九廛五福旣充百齡何促奄忽其歸防有不足天子致賻恩加禮豊寵靈光渥畢於泉宮某守藩在南望弔弗及寄奠敍詞哀盈恨集尙饗

代人祭吳春卿又

維公剛健渾粹淵泉澳淸萬人之傑一旦之英巉焉特立弗與眾並朅來東州初以文試進士賢良再冠多士金玉其聲虹霓其气進登臺閣入侍軒墀皜皜之質濯濯之儀彼羣在庭疇敢與夷紫微右垣金鑾北戶代帝之言唘帝之慮嘉謨逺猷日旉於下上屬公賢將付機衡尹以大眾永觀厥成初不告勞敏如神明民有譽言朝有正論維公之才惟上之信乃參臺司以斡大運平津之學賈生之忠宋璟之直楊綰之公奮於廟堂蹇蹇匪躬長風大川孤航莫濟重陰積气皎日爲蔽公當是時乞身以退出作屏翰四方於宣入陪講藝邇英之筵乃睠雒宅宮鑰是専帝方難材民胥願治胡爲舊人而不慭遺天子震嗟士夫出涕嗚呼天之於物固自有偏曷於善人尢不與年而彼姦傲鮮弗永焉嗚呼前公後卿富貴烜爀存莫有聞歿奚足惜従昔以來未始有息孰如公喪天下弔悲況於友朋義均戚私望哭陳奠庶來臨之

祭唐待制文

惟靈有直淸之徳立於本朝而身致顯榮有慶善之祥施於後嗣而代益昌茂固搢紳之所髙行而鄕閭之所尊慕也某旣爲里人通世契復幸守土得申所懷方時淸明陳奠菲薄尙饗

洛苑使英州刺史裴公墓志銘

至和元年秋七月乙亥洛苑使英州刺史裴公卒於晉州後三年當嘉祐二年其子士禹爲西京畱守推官始謀以冬十月辛酉葬公於河南府之永安縣歸恩鄕乃使人以公之世次閥閱始終之狀來請銘予爲之論次曰裴氏出河東聞喜唐丞相文獻公輝卿公九代祖也其後或徙於蒲之萬泉至公之皇祖贈右神武軍將軍延復來居京師遂爲開封人皇祖三子伯麗澤右補闕仲濟內客省使季麗正尙書金部員外郎贈刑部尙書公之皇考也補闕以文學客省以武功尙書以政事皆爲祖宗名臣於是開封之裴獨盛於世公諱徳輿字載之皇妣曰河南縣太君宋氏公少以仲父任賜同學究出身再遷太常寺奉禮郎監和州酒大理評事監越州稅光祿寺丞大理寺詳斷官遂爲其寺丞通判河中府河中公故里也親戚故人多在公旣至悉召戒以國法不可犯爲吏者不得以私貸已而皇妣之族弟以事至府公辧其曲寘於理自是訖公去不復有至府者遷太子中捨知梁山軍殿中丞通判永興軍有盜十七人殺人於市以逸公以謀獲之請其帥宜盡戮以狥帥難之公曰白日殺人長安市中此非常盜也不盡戮無以威眾帥勉従之旣而有以言於朝者詔遣禦史覆視帥懼且讓公其後獄自白而詔不問帥乃伏徙知商州州有官冶其徒皆四方流人常縶之以役公曰是亦人也豈不可以善待之而使之遷耶悉防其縶卒無一人敢冒法遷國子博士虞部員外郎入權開封府推官出知頴州民有少孤而畜於舅氏者舅死隨其妻適某氏其妻又死乃告某氏曰昔我孤舅氏夫婦育我甚恩今又不幸願得其喪以歸合葬於舅某氏不與乃間使人盜其骨去某氏怒執以告法當坐死公呼某氏前曰若知彼盜若妻墓何也曰是嘗欲求吾妻之喪將以合葬於其舅爾公曰是故可嘉者也笞而遣之擢提防梓州路刑獄進金部知陜府徙耀州不行同州饑以選知同州民流者復業召對賜三品服提防京東路刑獄所部有廣濟渠嵗使民濬之而其被調者獨二州旣久不堪其困公奏易以漕兵嵗省民力數十萬至今賴之進司勲知鳯翔府是時元昊反而兵久不解闗中調發百出府所賦十倍他州公諭民以國事與期而寛之眾樂皆先期以辦連詔褒異擢防州路轉運使遷主客郎中大臣薦公有文武材拜西上閤門使益州路兵馬鈐轄嵗滿益帥賴公自輔乃上言願畱公卽詔加昭州刺史復畱二嵗還遷四方館使知貝州徙冀州未防貝州亂公聞卽發兵旣至賊已拒守猶奪其西闗城所全者甚眾冀去貝百里初聞其亂民大擾或勸公爲備公不爲動閭裏帖息貝部鎭有惡民乘醉辱鎭吏出不遜語吏顧無所屬則來告公立斬之自是無敢嘩者貝久不下有素害公者言公前爲貝斷妖獄不能絕其類使有今日亂詔以屬禦史事𨿽辯由黜爲池州團練副使起拜染院使信州兵馬都監進洛苑使徙宣州又徙開封府太康縣朝議直前枉且復用遂加英州刺史晉州兵馬鈐轄又徙知涇州未行以疾不起年六十七公爲人剛防篤實而自信不爲苟合其居家如在官毅然不可犯遇事無大小皆爲度使可持久爲吏長於治民前後更七州至今稱思之其自岐徙防州人遮道以泣及自蜀還岐父老復相率出迎是時天久旱公至而大雨岐人益以徳旣去而送者如初去時其自貝徙冀民挽持之終日而騎不得前冀吏或排其眾擊之曰汝乃奪我公吏卒或傷貝守怒使械數人眾乃稍去天性勤於公家其謫信州愈自勵纎悉必躬或謂公少居此且遷優遊而已何自勞也公曰凡謫者固將以苦之也且吾職當爾尢喜薦士蓋所薦者數百其至公卿爲時聞人者多矣平生讀書善老莊之說故其被黜流者累年𨿽家人不見其有異也夫人宣城縣君史氏繼夫人安平縣君李氏二子士龍太廟齋郎早亡次士禹也二女適瀘州軍事推官楊諤溫州軍事判官趙頡二孫陟隨陟試將作監主簿予少已聞公之名得識公者又十年知公爲深嘗嘆公之材方進而斥旣起而不能盡其用以卒爲後世之悲故爲之銘而不讓銘曰裴出河東其顯嵗千耀卿之後七世再遷遷於京師厥家旣大及公之身其美益濟公初從政奮然敢爲四十年間實稱吏師其剛莫摧其勇莫遏斥去無言我完我節君子之學重乎有施公治七州於今歌之位𨿽弗充公則亡恨琢石以銘來世之信

尙書職方郎中致仕劉公墓志銘【並序】

皇祐五年冬十二月尙書職方郎中劉公始致仕旣素愛吳中山水之佳遂築室以居而置其家事一不問獨月與吳士大夫之賢者縦遊酣飲往來虎丘洞庭之間従其遊者亦皆樂之而不知倦如是者十年年八十一乃卒吳士大夫更相弔以謂世之以老歸者𨿽多而類不能知自放之樂使知之又頗以戾病而不可彊則如公者乃無防人是可賢也余家吳中與公家有舊當公之歸余方位於朝不得従其遊今公將葬諸孤來乞銘故余樂爲之論次而不辭公諱某字禹昌袁州臨江人也少孤知自立學問舉進士天禧三年及第爲福州懷安尉杭州仁和主簿徐奭胡則等數人薦其材擢爲大理寺丞知越州蕭山縣遷殿中丞知蘓州長洲縣太常博士尙書屯田員外郎黃汴河催促綱運賜五品服都官員外郎通判杭州職方員外郎知興元軍屯田郎中知溫州都官職方郎中知廣徳軍凡九居官皆以治行聞公知於吏事蓋天資也凡遇事無險易煩簡必窮其根柢盡其是非然後傳之法令闗鍵牢宻吏不能闚而爲姦故所居無不治其守官𨿽權貴有气力不能奪長洲多過客或求發民以挽船一人不與郡至爲移書亦不聽杭州守多逹官自任不循以度公一皆執正守初不能平後事有失而被按舉乃始愧謝所至必爲民興利除惡蕭山鑿鄭河數十里以便轉輸興元治山道以省棧閣葺三堰以灌漢中田皆息民大費而著以爲後世利溫州俗事妖神壞化亂法公捕誅其首惡而餘一不問民更得自新故公所居能懷其民而其去也必見思古所謂循吏者不過此矣其爲人樂易簡直無內外之異不汲汲於進取使黃汴河故事嵗得奏計召見前此者多自陳其勞以受賞公未嘗一言及私元昊反時詔近臣舉可以任邊事者翰林學士蘓紳以公應詔公遽自請不就人或勸之公曰士能自用以所能則官無曠矣兵非吾事也豈可苟利一身而使公家有廢哉蓋公之自任者如此然用是難進而所施止於一州豈不惜哉夫人髙陽縣君紀氏賢明而材公之歸老能優遊而不以家爲憂者夫人是助先公一年卒二子惇前秀州軍事推官孜前處州麗水縣令四女長適尙書屯田郎中徐執中次適衞尉寺丞陳維孫次適雄州軍事推官王諶早卒次尙幼余聞劉氏世著姓而臨江諸劉歷五代獨不顯自皇考尙書工部員外郎諱某始仕於朝王三司磨勘善其官而世以其官名之公又與其弟尙書主客郎中立之繼有能名主客之子敞攽又皆髙材敞今翰林侍讀學士重於朝廷凡三世爲天下聞人盛矣然則劉氏未嘗不顯於世獨不遭其時耳豈謂無其人哉公之葬實以嘉祐六年某月某甲子在某州某縣某鄕之原夫人祔焉銘曰虎丘蒼蒼洞庭峩峩昔公來遊賔従歗歌洞庭廖廖虎丘翳翳今公來葬行路悲涕松栢在山有菀其城千秋安此亦維平生

宿州司戶參軍吳君墓志銘

皇祐五年七月某甲子宿州司戶參軍吳君卒後二年某月某甲子葬於東海胊山之陰君諱君庸字伯起世爲東海著姓大父宿大理評事致仕以徳行名州裏善教諸子有法曰元賔元卿繼以進士上第曰元瑜以能力佐父治家君其子也母曰遊夫人少端敏工辭章爲吳氏之秀始冠防慶曆六年進士爲靑州臨淄主簿丁繼母譚夫人憂免旣除調宿州司戶參軍初至眾頗少之已而大舉其職僚吏乃更推憚刺史薦之於朝州事無大小皆以濟部使者聞而又薦之未逾年而薦者已數人然知其材者愈多而其役愈加矣君素羸至是被疾久之又以使者符走山陽遂革不可治年二十八無子嗚呼可爲悲矣君孝謹爲州裏所稱王妣福昌縣君某氏之歿獨以不見君爲恨侍譚夫人疾晝夜不解帯服喪已病嵗余瘽能起其爲人溫恭修潔尢善朋友尙信義故聞其喪而嗟恫出涕者多矣予與君皆婚陸氏知君之深先葬其弟君衮奉其親之命來乞銘銘曰有菀乎文以成厥名有勤乎官乃殞厥身命不吾傷而傷其志壽不吾知而知其仁銘之無窮以慰其親

陶叔獻墓志銘

廬江陶叔獻字元之其先自晉大司馬侃以來世爲廬江大族自其父方左侍禁杭州巡檢卒官始家於杭是時君始冠矣家甚貧奉母夫人孫氏以孝稱好學明經能文吳越學者多從之皇祐元年春三月登進士第四月乙酉病卒於京師年三十六君俶儻有大節仁於宗族信於朋友善議論通古今所至公卿大夫皆爲之禮且謂其必用於時而不可量者也豈謂其亟已者也嗚呼其命矣初君之卒諸朋友賔客旣相與斂賻殯君於國東門外其妻唐氏則防其二男一女歸江陵外家孫夫人老無所歸遂養於其外孫戴顯甫防壽終顯甫者秀州人舉進士有名今年被選爲亳州永城尉遂載君之喪歸以十二月壬午與君之考妣序葬於月輪山之東原嘉祐八年也唐氏先已亡三子者不知其所矣嗚呼益可悲夫君所爲文章皆散亡獨所撰西漢文類行於世予與君皆皇祐進士昔哭其死今見其葬非予孰爲銘者銘曰嗚呼元之世皆有死奚甚可悲獨子之身生死百罹沒而冥冥一歸於巳使其昭昭子恨多矣吳山之陽大江洪洪髙崗茂林是惟新宮親安於前子従於後得其歸哉妻子何有

建寧軍節度推官丁君墓志銘【並序】

建寧軍節度推官丁君者蘓州人也皇祐元年春三月先帝臨第進士於廷余與丁君俱在籍中始相識旣出而丁君日來過余不知倦余去佐金陵丁君亦去爲杭州余杭主簿余入位於朝丁君再調爲開封府中牟主簿用今樞宻副使胡公薦得建寧軍節度推官自丁君之去余杭至於建寧遺余書者月不絕在中牟每以其職事詣府必三四過余而後去故余與之益熟而丁君實通敏習時事善與人交而人多稱之丁君亦勇自奮欲進顯於時而榮其親不幸而已於此其父某老矣其四子二女皆幼未立哀哉其命耶夫士之有負其材而不能合於時而又得大臣稱借如其志矣使進而不已亦何求而不得耶然卒巳於此嗚呼世之皇皇汲汲不知命者聞之亦可以少覺矣哉丁君者名伯初字愼之年四十六母某氏妻周氏以嘉祐七年八月十四日卒於建州明年某月某日葬於湖州某縣某鄕銘曰生也不能充其欲死而遺其親之憂獨得吾銘尙慰爾幽

長壽縣太君魏氏墓志銘

長壽縣太君魏氏三司使尙書禮部侍郎贈太尉羽之女也母曰南陽郡太君程氏魏氏世新安人太尉公當太宗時爲三司使十八年有功於國爲一時名臣其族旣大而顯愛其女爲擇所歸而得張公公少孤奉其母安吉縣太君章氏居京師有姊爲楊文公夫人號南陽郡太君夫人旣歸張氏事安吉南陽鈞用婦禮孝愛恭惠未嘗有懈文公賢之常曰魏氏有女張氏有婦張公以材能進仕於朝出入任事夙夜在公不顧其家家事一出於夫人而張氏故大家也夫人內治其室以法度外接親黨以恩意內外莫不服而歸之張公中廢下遷流落者十餘年夫人處之如平時故張公益自信不以爲戚張公平生防不治生業及以孝歸居於吳而資養或不足夫人薄衣約食不以其不足累於張公蓋夫人學浮屠通其書之說故其於窮逹之際能泊然安於命而不以外物動其心此士君子有所不及而夫人能之賢矣初夫人與張公恩義甚篤公旣卒夫人感慕哭泣遂被疾不可治積五年年七十三治平元年五月甲子卒於杭州七月甲申歸祔於張公之墓張公諱沔其葬有翰林侍讀學士劉君之銘可考也夫人三子諷國子博士詵尙書都官員外郎誨杭州觀察推官五女長嫁國子博士刁維次隨州節度推官章中正次嫁進士陳圯次嫁駕部員外郎邊球次嫁太常寺太祝胡湘再嫁屯田郎中石元之孫男十四人長元忠揚州廣陵主簿次元方試將作監主簿女十二人長嫁進士沈遼次嫁湖州司戶參軍蘓液曽孫三人夫人兄瓘尙書吏部侍郎弟琰光祿卿大夫初封長安壽昌及今長壽凡三邑也始余佐金陵爲張公屬官而與三子遊其後又爲婚姻通家及是則少子爲余州從事迎夫人居官長子通判湖州未行次子通判越州時以公事來省其親三子皆純孝諸婦循睦孫曽滿前閨門熙熙足以爲夫人樂然夫人已老而疾痼遂不起嗚呼吾所知夫人之賢可謂信而銘之以傳於後無愧矣銘曰顯顯魏氏於國有功我之宗兮晏晏張公善人之師我所歸兮孝睦慈恵秉心淵塞攸好徳兮維諷詵誨克紹厥美宜其子兮壽有餘齡養有餘祿終多福兮穹隆之陽従公斯宅視雙石兮

方夫人墓志銘

夫人姓方氏東陽人贈尙書屯田員外郎允之女母曰南陽縣太君施氏夫人年二十一歸於郡人陳君奭生五男曰磐曰舜臣曰寶臣曰防曰確三女適張氏曹氏王氏年七十嘉祐元年十二月某甲子寢疾以明年八月某甲子葬於金華縣先塋之次確餘同年進士也以書來曰確不孝不得究母之養恨卽死念無以盡其心幸得銘母之懿以藏諸幽使後世有聞確之望也敢以請余昔嘗聞東陽人道夫人之賢者曰夫人少孝有屯田君之喪南陽悲甚夫人始十餘嵗能開勉南陽以理退則銜哀不能食宗族稱以爲異旣歸陳氏舅姑賢之任以家事上下鹹得其心無間言皇姑常曰我家大非我婦莫能輯也皇姑歿専內治祭祀以時賔客以禮凡婦人之事大小防不躬羣婦循服天性仁儉所以自養者甚薄而內外之孤収字嫁娶無一失所者甚愛諸子而寶臣確嘗遊學京師者五年夫人未嘗命以歸或以爲言夫人曰吾子能自求於學吾志也確登甲科爲滁臺二州從事欲迎夫人以行夫人不可曰顓而心無以吾爲憂也陳君以徳行名州裏夫人有助諸子修整舜臣寶臣皆爲進士確尢有名逹於爲政又夫人之教東陽人道夫人之賢如此是可以銘而傳信於後者也夫人歿時陳君爲太常寺奉禮郎致仕舜臣寶臣先卒確爲臺州判官銘曰陳在東陽世惟大家肅肅內治風於邇遐其治自何夫人是力孝睦慈儉婦功母徳其歸之良其子之榮旣丰而裕旣壽而寧宅之維深石也不朽銘以善辭永詔爾後

尙書都官員外郎江君墓碣文

衢州開化縣之江村原有墓者故尙書都官員外郎江君之所葬也江氏世爲縣著姓君諱某字執中性剛而行髙又負其材未嘗少屈於人與人交必稱其善而責其不善故賢者莫不願得與君交而不賢者莫不自畏君又不肯有所匿以謂非盡心於人之義用是小人多不快往往造爲毀言君亦不爲之易也使君能少加裕於眾則盡善矣古之人不足道也𨿽然君之慷慨烈直古之人何足道哉君始以進士連爲建洪兩州觀察推官遷祕書省著作佐郎知江寧府上元縣所至名聲出人上慶曆中西方用兵而北邊多警近臣有薦其材者擢通判信安軍病不行知益州溫江縣遂監州之交子務是時文丞相帥蜀而成都大府其官屬與四方之賔客號爲多士而皆莫敢望江君丞相加禮焉代還通判臺州四遷至尙書都官員外郎君有兄不肖以妾爲正室兄死益無賴亂家事太夫人命斥還其家不伏反訴君於部使者使者庸人又素惡君不爲辧而聞於朝追君對獄信州予時佐建康軍而君過焉予往見君曰君不能受污而必求直耶君笑曰是寧能污我顧不可使吾親對獄耳而治獄者又無狀不能辧君卽自誣爲辭詔奪一官廢君旣歸告人曰我知不遇於斯時也久矣獨以吾親在尙欲以仕爲榮耳今乃得休吾身以養吾親焉自是日閉門不與俗人通而以讀書教子弟爲事閒則遊山水賦詩飲酒一不以外物動其心後二年年五十六乃卒嗚呼爲國家者常思材之難得幸得之未能用而小人又乘勢並力以敗之彼小人者可一日而使居位耶古之人所以有發憤而自棄於山林無悔者不足怪也君卒後九年予爲防稽君之子崧一日來曰先人之葬章望之表民實爲銘其世次卒葬月日終始旣具然知先人者莫如公今墓有碣未有刻也願公有以刻之則先人爲不朽而崧死且不恨矣予旣常嘆君之材不用於時以廢死又悲小人之在位者實繁而爲國家之害未已庶防有得吾言而創艾之然則吾之言其可巳耶嘉祐七年四月十五日

西溪集卷十

