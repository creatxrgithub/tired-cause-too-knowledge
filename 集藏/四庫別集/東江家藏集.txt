《四庫全書東江家藏集》﹝明﹞顧淸撰

欽定四庫全書

集部六

東江家藏集

別集類五

明

提要

臣等謹案東江家藏集四十二卷明顧淸撰淸有松江府誌已著錄是編凡山中稿四卷爲初集乃未仕時作北遊稿二十九卷爲中集乃旣仕後作歸來稿九卷爲後集乃致仕後作皆淸晚年所自編故體例頗爲精審又有畱都稿四卷存稿十卷爲其子孫所續輯今已不傳矣淸學端行謹砥礪名節當正徳時諫疏凡十數上嘉靖初力請停遣旗校於時政皆有所獻替其詩淸新婉麗天趣盎然文章簡練淳雅自嫻法律當時何李崛興文體將變淸獨力守先民之矩矱𨿽波瀾气熖未能極俶奇偉麗之觀要不謂之正聲不可也在茶陵一派之中亦挺然翹楚矣

乾隆四十四年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

東江家藏集卷一【初集一】

﹝明﹞顧淸撰

山中稿

○賦三首

夢萱賦

教諭李大經先生一日召淸曰吾官晉江時夢吾亡親明日而吾弟縉紳至感而有作和者數十人諸體略備聞子學楚騷其爲我賦之淸曰唯唯

吁嗟先生之苦心兮切獨懷此春暉縻官程於逺道兮忳壹欝其含淒擥芳華以凝睇兮睠浮雲而徘徊白日忽以晻微兮蹇獨寐而增懷聴啼烏之啞啞兮淚汪浪而隕顋展轉反側望以永絕兮息愔愔而漸微精眞互以專結兮怊荒忽而逺馳烝浮浮其不自制兮又孰知余行之所歸剛風歘其北起兮若先予以往路淩滄溟歷浮丘兮指舊鄕而徑度固化人之不可誣兮千里超於跬步覽松楸之靡靡兮門閭修直而將將忽回互以自迷兮混存歿其茫茫紛駿奔其合沓兮覿慈顏於中堂儼牀茵之初劇兮刀圭羅列而扶將气奄奄而就盡兮心惓惓而不忘撫蘭枝而垂涕兮言縷縷其孔詳曰至親惟兄弟兮本一气之流通惟形骸之有隔兮遂胥逺於厥終毋畫而心兮鑑於角弓以母視弟兮以殊爲同修厥垣墻兮光於乃宗痛誨言之不可繼兮方擗踴而號慕金雞嘐以戒旦兮恍天涯之如故心怦怦若有忘兮魂搖搖而不寕渺泉臺其十稔兮何玆夢之孔明增傷永懷郁其不解兮淚終日而縱橫蒼頭走以折趾兮報南來之行李闖然入戶兮厥維母之愛子登堂執手兮且驚以喜汝來何時兮我夢如是信誠思之感格兮非骨肉又何以及此申詩自表兮永於厥思精靈不可數聚兮冀徽音之匪遺余旣承先生之話言兮又竊誦其歌詩撫瑤編而遐想兮儼前哲之遺規惟孝惟友兮邦家之基惟國天下兮舉此而施前千齡之旣往兮後百世而如斯南陔白華增我悲兮其將與斯文而並馳者耶

感春賦【戊申二月朱原誠樓上作】

曰餘生之泯泯兮忽盛年之已過窺六籍以探討兮竟淹畱而蹉跎仰前修其日逺兮中宵起而浩歌昔余識此塗轍兮謂國都在吾目中鳴八鑾於康莊兮挾千里之長風左王良爲執靷兮養叔右而櫜弓日騑騑其長騖兮又焉知途之窮覽吳會而左旋兮吾乃臨乎江之滸洶洪流其若山兮魚龍吼以馮怒江妃旣受詒兮又無方舟以濟渡車旣摧而馬罷兮僕夫毛參■﹝目咢﹞以相顧邅吾道於中野兮聊彌節以逍遙歳冉冉其將暮兮恐下女之有遭靈禽躍以先後兮若先予以往路非予心之不臧兮終偃蹇而回互旋吾轅而太息兮吾乃今始知余之諐小固不可逺到兮固吾猶缺焉遡回風而低垂兮悼吾淺之爲也予旣靡旌而捲斾兮固人之嗤也鵬翼之■﹝毛參﹞■﹝毛參﹞兮夫固未任髙飛不量時而輕舉兮遭飛鳶而制之瞢予旣昩此義兮諒宜玆及也往不諫來可追兮日維其棘也松栢偃蹇兮嚴霜降而愈剛玄豹伏匿兮固將潤其文章茍中情其洵美兮曰摧折庸何傷縶余馬於文林兮埋余輪於藝圃結良朋於靑史兮拜嚴師於丹府靜以爲主兮勇以爲徒敬以持之兮千里長驅將慿虛髙舉厲於八極兮豈惟局蹐乎一隅感至貴而悲時邁兮逝矣吾將行惟秉心之或非堅兮懼有初而靡成申誦言以自詔兮尙無辱於同盟

雪賦【庚戌十月十九日大雪在子南館中作】

維天地之至富分四气以成功首靑陽而素秋普萬化而未窮積祕府之珍藏乃盡出於玄冬於時天意曖昩陽烏藏精江山慘淡鳥雀悲鳴蓋滕六之揚靈也須臾雲集六合迷冥風淒淒以戒寒雨霏霏而先零始飄揺以若無終坌合其如雰拂鴛瓦以零亂窺朱戶而娉婷颯然而下兀爾而停揖譲容與久而未行忽亂擲其若怒倐逺去而如驚疑緩而急若縱而橫態狀千變莫可殫名豈有物以使然諒剪刻之無能何體質之純潔通表裏而精明被四海而有餘落九天而無聲類有得於大道恥聲聞之過情其著於物也蘢蓯蒙松初纎後穠有均厥施不彊其從惟與物而無心故有形而必蒙陰崖沍以先積陽坡燠而後鍾洎一气之旁達納萬象於鴻蒙於斯時也若木收耀燭龍濳蹤九野漫而莫辧八紘混而同風盤古開天而自惑神禹委鍤而休庸彼甘公之與章亥又何以度乎南北之與西東爾其喬松修竹怪石枯枝層巒疊巘斷岸回蹊城郭綿以連亙樓閣互以參差咸攺貌而易形各獻巧而呈奇或虎而伏或鸞而棲或龍翔夭矯或鶴舞■﹝衤離﹞褷瑤琨棄而載塗組練長而被堤疎者以密直者以欹污者以潔險者以夷丹靑爲之失色糞壤藉而生輝爭耀目而動心咸可駭而可疑乃命吾舟乃脂吾車尋詩人於灞橋弔隠士於西湖登太白之髙峯望天驕之所廬冰峩峩以若山云慘慘其愁予飛千里而不畱積累冬而未渝顧頃刻之難任焉中郎之久居彼逺略之是勤豈玆憂之未虞旋吾轅以南徵訪重華於蒼梧云冥冥以相威風颼颼而與俱東望暘谷西覽坤隅俯一白之茫茫想淳風於古初於時蝮蛇遁形封狐屏迹炎煙廓淸萬里如一嶺五嶠以波湧桂千峯而玉立信一气之孔神蓋無逺而弗及悲往轍之難尋將返予之故鄕歷九疑而洞庭予乃臨乎沅湘鳥不飛兮山空水無舟兮江長哀靈均之忠魂與龍蛇而並藏彼荷衣與蘭佩又何以禦此寒涼遡回風而長嘆見藍關於左方憶韓子之南遷嘗於此乎彷徨感哲人之多罹涕雙隕其汪浪意迷惑而不分將往訊於巫陽忽抑志而自思曰吾行其已周及春陽之未晞吾將覽於皇州銀臺隠而倚空瑤宮矗其云浮彼竭力以勞民此無營而極休消百沴於窮冬兆丰年於西疇千官抃以稱觴九重莞而褰旒於是乘鸞輿登龍樓承天慶敷鴻猷賑閭閻之饑寒卹囹圄之累囚法平施以治民返質素以自修乃命梁園之彥郢客之儔發陽春之雅調奮白戰之奇謀餞玄冥於朔郊賓勾芒於孟陬俄而曜靈東出霈澤滂流九衢盎其如春都人聚而歌謳歡聲雷動和气雲遊然後知聖人同天下以爲樂而江湖之逺徒自嘆於淹畱也

東江家藏集卷一

●欽定四庫全書

東江家藏集卷二【初集二】

﹝明﹞頋淸撰

山中稿

○詩七十一首

陪蕓軒觀海宿村家紀事四首

三月吳江上垂楊作意靑兩堤煙冉冉一路雨冥冥客況今初識舟行未可停漁翁不愁懼獨立釣前汀

云合天如羃江翻浪若飛眾山當晝隠孤樹入煙微舟楫危前路庭闈感昨非不知天早晚時見牧童歸

暝入空江路茫茫問所投電光時掣劍雨勢欲翻舟鴻雁鳴何及蛟龍怒未休前村有燈火漸近復生愁

中流失舟楫一瓠千黃金風雨江村暮野人懷顧深沾濡免僮僕歡會洽朋簪惜哉漂母意當者非淮陰

是日過黃浦卽雨暮抵村家雨稍歇主人出迎予辭之而主意甚勤旣登岸雨作如注明日舟中水沒足使無此人狼狽可知矣主人範姓忘其名辛亥復至海上訪之其人已歿家亦蕩析久矣蓋困於煮海也爲之憮然

水仙扇面

瑤池不見董雙成淸夢依依繞玉京歳晚相逢洛川路一江寒碧月空明

絕句

云暗西山雨欲來好風先到讀書堆幽人正熟羲黃夢亂掲牀頭書卷開

庚子秋日書感

槐花如雨落秋金睡起憑闌思不禁滿地綠陰容我懶一篇長句向誰吟馬因捷步翻成蹶水到無聲始是深世事相逢已如此此生何必漫勞心

是歳提學廣信婁克譲先生以予輩從巡按選入學抑不予鄕試曰入學不由正途出門便差也

送沈惟馨赴舉和陳剛中韻

朝陽有鳴鳯髙岡有梧桐男兒生盛時肯負气吞虹君不見飯牛者長歌白石齊東野堯傳舜繼𨿽不逢奮起猶能奠靑社又不見和氏璧胚胎本是山中石鐫磨一日遇良工遂與鎭圭登紫極絲衣采采靑於藍江邊握手皆停驂便登萬里道肯戀一夕談長風巨浪在足底蒓絲菇米焉足甘送子出九山山鳥鳴間關官亭楊柳不用攀笑指孤鶚靑雲間送子渉澱湖畫槳揺淸波鳯山回首何嵯峨袖中雄劍鳴蛟鼉雝雝鳴鳯菶菶梧桐一川秋水兩腋淸風輟耕鹿門隴獻賦長楊宮干羽舞兩階日月明重瞳云梯一回首擾擾多沙虫嗟我此行不得相從兮但虛牕靜夜夢想秦淮四壁之髙峯秋風好消息早寄南飛鴻

沈惟馨之赴舉也予旣有詩和陳剛中韻送之矣今再寄七律一首

鳯凰臺下簇雕鞍臺上云封十二闌日炫龍光鍾阜曉空蟠虎气石城寒淩風有夢排天闕鞭石何由泛海瀾吹徹紫簫天似水月明猶想獨乘鸞

題竹

兔頴涼分月魄鳯毛寒濕松煙日暮白雲飛盡一天秋色蒼然

枯木睡禽

皇仁覃八荒虞网解三面小鳥深山中獨宿不驚眄

詠二喬得眞字韻

銅雀金陵總未眞六朝花月幾經春闌干誤喜逢傾國卻是丹靑捲里人

北壇齋宿

初月明逺樹繁星麗髙空淸壇矗紫垣周道蟠靑虹地勝宅壬坎木秀扶杉松惟時八月初萬象呈秋容長原鎖寒碧幹樹明新紅嘉谷臥連野敗稂枯作叢歳功奄銍艾吉日臨著雍時祀不敢後冠蓋來童童微名系官府將送煩僕僮追隨縉紳後周旋尊爼中仰瞻霄漢間神光煜昭融駿奔旣肅穆對越何昻顒官備物有紀夜寂天無風淸樂髮絲竹嚴令聞鼓鐘籩豆紛夙飣醢菹簇時供長煙起葦炬畫燭輝雕籠霓幢隠雙鳯云軿畱六龍和熈洽幽玄蜚蠁聞蒼穹由來誠敬孚不在儀品丰吾聞古王都右社而左宗宗以明祖徳社以昭神功民非土與榖生養安所從所以古至今嚴祀無終窮吾侯素勤理祀事尢寅恭飲食神旣嗜茀嘏宜來崇君看秋野間萬寶如崇墉百室會盈止醴醪各迎逢閭閻禮讓行囹圄莓苔封神功不可忘允侯誠所通作詩紀盛事竊效康衢童

破鏡篇【有鄰婦再適而還省其前姑者感而賦此】

破鏡寧終破不願重入奩斷弦寕終斷不願鸞膠粘人生一生惟一死此身豈可輕相許因循一語渉狐疑死向重泉作羞鬼所以古志士跬步不敢輕譬逢三岐路熟問乃敢行屹立萬仭岡決眥孤風生乾坤落落一身逺風塵混混雙眸明古人已去不可作末世吁嗟輕惟諾昨日仇讎今友朋朝哭泣兮暮歡謔涼風蕭蕭吹客衣蒼茫歳晚孤鴻飛梅花夾道慵舉首涕淚滿襟懷昔時我願天地間萬事皆從願有始必有終不作風花片陶然百歳中永絕癡兒面君不聞蔡琰胡笳十八拍千載英雄淚如霰

徵婦詞

銀燈花落夜遲遲最憶燈前笑語時哀樂易遷驚逝水關山無路怨娥眉風沙漠漠人何在星漢迢迢鵲亦疑見說天山弓未掛敢將淸淚浪沾頥

村居雜興六首

屋東小堤長半里疎柳成行蔭秋水無風時復一葉飛有風終夜鳴不已

庭前薔薇好枝葉初秋落殘冬更發𨿽無顏色媚西風甘與貞松待霜雪

石橊經霜紅滿枝前年三月移根時珠囊玉醴纎手擘幽人爲爾驚棲遲

盆池養蓮期看花兩年不發吁堪嗟浮萍葉死水痕長微波蹙蹙跳魚蝦

梅花吾儕之故人寂寞短籬今五春遲喚南鄰錦囊客月明爲返羅浮魂

靈均沈湘陶令死籬下寒香久無主江邊一笑倚淸秋爛漫西風幾今古

秋夕露坐作

玄天大無匹要亦有窮處不知窮處外曠莽復何寓茫然仰太虛■﹝口答﹞爾消萬慮規規塵网中齷齪焉足諭

登夏時茂澄碧覽翠二樓

澄碧髙樓三泖東闌干如畫倚江空風傳鶴語灘聲靜潮挾龍腥海气通萬象盡沈云影底八牕都在月明中拋書便作南昌夢秋水長天一色同

越水吳山指顧中虛檐百尺臥元龍都將宇宙淸明气散入江湖礧磈胸天末鳥飛雲淡淡海門煙散樹重重若爲借得湘妃瑟鼓向江南十二峯

寒夜

晚云欲雪寒模糊微月遞明光有無枯桑林頭北風急山鬼叫嘯林鴉呼此時柴門寂如磬借問夫子何爲乎一盞油燈照虛壁夢在洙泗談黃虞

夜半燈盡作

寒雞聲啾啾陰墻明殘雪推牕月當戶始聞二鼓歇殘編有至味黿鼎芬在列夜闌燭復盡此意誰共說嚴風逼兩袖攬衾更騷屑

雪中對客

茅屋無風已自寒客來飛雪滿遙山相看只合圍鑪坐欲去誰能放棹還梅萼映空增悵望松枝低檻故闌珊平生陶谷多才雋愁絕佳人一笑間

除夜

更無栢酒共桃符一卷離騷伴竹鑪短褐有情憐歳月敝冠無恙笑頭顱白波東逝傷心逺靑鳥西飛入望孤久臥滄江慣愁思不將明日問榮枯

辛丑春夜聞雨

破屋寒多怯夜眠驟聞鳴雨更欣然已拚牕下琴書濕暗喜庭前艸木鮮檐澑不齊時點點燈花無謂故娟娟淸時美景雙惆悵臥聽淋浪百慮煎

遣興

門掩靑蘿月牕含綠樹煙咿吾閒白晝寂寞任長年荒野無窮日滄江不盡天傷春復懷友悵望一淒然

綠重墻頭柳紅欹谷口桃燕輕翻水捷鸛暖入云髙好景宜佳句殘尊有濁醪故人滄海上相憶釣金鰲

雨不止

細雨久不止江臯泥漸深出門妨散步隠幾獨長吟柳重墻頭壓苔添石面侵煙雲方滿眼花鳥莫關心

春日將適郊外忽暴風阻行

二月六日天气惡捲地黑風吹倒人卻看花柳俱無色忽訝江山不似春髙臥野人滋懶散欲飛燕子自逡巡東園有約不如意須待來朝理釣綸

寫懷

美酒新丰市輕車洛下城星霜悲聚散寒暑遞枯榮彤管三千字靑冥十萬程遼天來去雁華屋短長檠煙栁風中亂溪云席上橫西山朝有气北斗夜無聲病得休文瘦貧看季子輕幾年嗟敝褐此日笑長纓茅屋依江靜林花近眼明芊綿隨綠艸悵望聽流鶯畫虎將焉用屠龍竟未成扁舟徒漾漾春水故盈盈尙覺乾坤大空餘夢寐淸一枝原樹鵲百丈海天鯨落月愁何柰滄洲歳屢更途窮滋懶鈍時屈藉幽貞雅鄭難同調梟鸞本異鳴永懷萍泛泛敢謂鐡錚錚遇竹時題句逢鷗且問盟茂先如可作雄劍在延平

春日雜興

東風一夢過南園吳水吳山興杳然經雨落花還似錦弄風柳絮不成綿林■﹝犭員﹞夜嘯空哀月江鳥晴飛欲傅天處處蘭橈移白晝邊生終日枕書眠

羣山西北翠如煙三女荒岡艸樹連瑤井鶴鳴凡幾歳碧潭龍去不知年潮平滬瀆城頭月花落雲間洞裏天千古廢興如昨日幾回牕下掩殘編

泛觀今古不勝哀又向江邊步綠苔曾見楚兵回栢舉誰教越女上蘇臺君臣得失余文史羅綺繁華徧艸萊最恨鴟夷五湖去胥濤空湧浙江雷

千雉孤城枕碧流晴天望逺自生愁金羈絡繹花邊馬玉霧蔥蘢柳外樓何處健兒誇仗劍【時中人汪直方開邊】幾年漁父獨垂鉤白鷗飛入蒼煙裏目斷斜陽送去舟

環溪十詠得蒓菜

秋風吹嫩碧溪蒓春韭寒菘別置倫入手細牽靑不斷盈筐滿貯緑仍勻許同玉膾成雙美未數金盤饌八珍多渇長卿愁內熱謝他淸淡養天眞

錦衣歸釣圖

天上歸來錦作袍吳江春水泛蒲萄傍人未識扁舟意猶道先生學釣鰲

八月十五夜

月色好如此欲吟誰起予鉤簾望南極散履下前除潤气連滄海浮光混太虛曠然心境會端坐念玄初

秋興和蕓軒韻

海嶠千峯揷漢齊每因松竹問幽棲江山舉目成圖畫天地從人作品題身隠不妨隨鹿豕門閒應得長蒿藜何須綠野功成後始是黃梁夢破時

伏雨闌風日未休越山吳水共悠悠鸞書不返瑤臺暮雁陣爭回碧樹秋敝褐有情依客子斷碑無主怨王侯平生宋玉多悲感擬脫靑衫趂白鷗

碧海縈回天際還海山靑翠束連環銅城北望三幹裏金斗西橫百二關落月有時聞畫角夕陽何處倚危闌淸江面面芙蓉滿安得淩波卻暫攀

冬至書懷【是歳九月初連雨腐稼明年壬寅大饑米石至千二百錢】

陰盡陽復回年華遞相促明燈坐深夜長嘆拊髀肉憶昨童丱初未念寒與燠依依鄰捨兒遊嬉日相逐九齡事書史稍解知撿束十三文義通孜孜務磨琢維時心尙孩寒暴略相續逡巡鄰弱冠人事有顚踣舊業竟蕭條淒然泣松竹系名庠序間晨暮恆碌碌夙心𨿽未攺柰此塵囂瀆翻思少日誤閒暇安可復今年值霪雨積潦彌旬朔荒居迫沮洳下牀水沒足魚行僅兩月悶絕每思哭侵冬始安居卒歲已無谷匆匆日復日不覺流光速朝來日長至推枕乃驚■﹝目咢﹞淸晨隨冠冕州衙拜黃屋於惟萬乘尊至徳春同育顧玆歲小歉聖心已煩蹙恭聞遣明詔四出洗寃獄人和天乃應生意豈長鞠惟應西江水不及轍中涸歸來茅屋底寂寞對僮僕仰看天意愁雨雪交相屬侵陵及蘭蕙摧壓倒松菊海宮東南天一望云彌目傍村八九家悄若住空谷往來迹已斷況乃相賀祝物情厭荒落天亦恨幽獨閉門日易暮忽已見燈燭所思渺云漢誰與論心曲須臾雨聲歇牕隙風簌簌夜久寒轉嚴指直不敢觸寒鑪撥殘灰邈矣拱先躅因思古達士渉世多翻覆譬之百煉金歷久乃精熟蹇予沙礦姿敢爾恨幽辱顧此年歳長便便止空腹煙雲方滿眼何時見淸旭維東有滄海浩漫侵坤軸其上通星辰其下連河瀆吾將駕靈查一訪巫咸卜

海棠四首

濯錦江頭富貴花何年流落海天涯玉人二八空閨裏歳歳因君感物華

屑玉塗坯艶一叢內園開處錦屏幪何人錯認楊妃醉淚濕春風憶夢中

日暖風暄人意慵海棠正向此時紅誰云花好能消恨花恨於人更不同

香頰潮紅嚲翠襦絳唇微吐滴臙脂遊絲不動日停午斜倚東風若有思

通波塘泛舟沈惟馨王大用錢時斂聯句【時斂與謙舊字】

舟出五里塘迢迢去路長水花紅近眼煙柳綠成行茅屋依山小汀蘭拂棹香時時見漁父擊楫下滄浪

夢登連閣甚髙敞前繞羣山松影披拂檐下眞異境也賦詩八句而記其半漫識於此

髙閣淩虛拂紫霄四檐軒敞接連鰲千巖對起龍蛇窟兩足親登鳯鳥巢

相先生具慶堂

堯日仁風徧萊庭瑞气重康彊惟徳召和樂自天鍾甲第花迎戶髙堂雪覆松伯鸞才不衒徳耀禮偏恭穆穆金蘭契娟娟玉樹容紘綖催夜績杖屨閱春農景入楡林晚甘回蔗境穠鞶纓晨濟濟笙鼓日雝雝偕老無遺恨傳芳有亢宗已全三釡養行遂五花封委曲吳江水微茫泰岱峯題詩遙獻壽春色兩融融

醉書

車不避太行阪舟不辭灎澦堆男兒生不履窮途一生肝膽何由開君不見東魯縕袍子君不見南海伏波老二旬九食未爲病白頭意气日矯矯英雄未遇龍蟠泥他日何緣悔曩時逝將白石礪吾齒饑來快嚼南山芝

巢云爲倪舉人賦

越山山人迹大奇卜居直與浮雲齊誅茅不畏虎爭穴拓地逺教龍擇棲初來尙嫌巾履濕住久更覺靑天低飛旌捲斾互明滅松牕石榻同淒迷時時蒸翠落書幌往往空靑沾杖藜山人前年不出山丹崖緑壑時攀躋半笻橫絕隴頭路一犁耕破芝田泥今日山人振衣起飛雲萬里隨東西翻騰百川雨九土變化豈復知端倪云兮能舒復能捲世間萬事如蓬轉巖崖霄漢各有時男兒那得長偃蹇作歌贈君殊短短功成舊巢莫相逺

嘗瓜得麻字

旋拔霜刀剖玉瓜淸甘入口四筵誇憑君莫問渠家世見說靑門又種麻

待月軒爲錢塘沈廷璧賦

髙軒峨峨臨水開虛檐四敞無纎埃主人爲此興不淺要待嫦娥天際來晴空落日淸如洗逺水微茫翠煙起淸簟疎櫳半捲簾思入滄溟幾千里滄溟迢迢天漢東玉蟾戲水龍王宮淸輝只尺不可覩幽情爛熳迷雲空有時掀髯琢詩句烏鵲啁啾隔煙樹長吟呼起白鳯來恨不同飛碧霄去有時慿闌吹洞簫簫聲幽咽驚濳蛟倦來夢入水精殿寒光百道飛銀瑤香殘燭冷催更鼓遐想蒼茫極今古牛渚金陵夜夜天風流百世俱塵土感時撫事情依依東望蓬萊意轉迷繞闌風露不知冷隔水松篁應慘淒錢塘亦是三江地風景尋常接宵寐撫捲知君信可人不覺神飛渡江澨我歌待月篇月應解我意不用闌干苦凝睇少遲銀橋天際起與爾同舞霓裳隊

久雨

江上癡云接地低閉門終日看淒迷東園有約無由到想見春泥沒馬蹄

癸卯立春日寄陸時敏

五載藍袍觸暗塵梅花風起又新春漫憐司馬長多病自說萊蕪已慣貧經雪松篁猶在眼弄晴禽鳥漸宜人風光此日催詩夢已入芳洲采綠蘋

初赴舉時賦七律一首畱別諸公適時敏以詩來卽用其韻

同時濟濟盡英才況復淸朝景運開幸與諸公作先路敢期三策便掄魁秦淮山好天開畫揚子江深地走雷應到髙秋明月夜思君直上鳯凰臺

奉餞郡守稷山王侯得鳯字

南燻不入虞弦弄兩岐每詑漁陽誦豈知三年東海頭黍稻連云繭如甕皇華問俗已知本丹扆思賢每勞夢雙旌此去誰能畱矯首梧岡聽鳴鳯

初舉不第卻回書所歷

濳魚不出槮棲鳥不出林不因風雷便豈識天地之大江湖深天風颯颯吹黃槐江船擊鼓淩晨開便爲萬里客豈復兒女猜雲帆悠悠渡三泖已覺從來雙眼小瞥然一瞬出澱湖使我塵襟豁如掃將軍祠前芳艸多陰廊古瓦封苔窠英雄恨殺白衣■﹝木虜﹞千載此地還來過陳湖北來勢尢大气象渾疑在天外波光黯慘迷西東驚雷噴雪吹腥風同舟十人半失色我疑此處藏蛟龍湖西一帶風初靜呼酒開筵共相慶推蓬又覺眼豁然黃天獨墅天相連向來顚沛幾不免到此始知應自憐出門只尺已如此況乃天涯千萬里何處池塘楊柳靑誰家門巷炊煙起依稀漸覺風景佳前頭已是姑蘇臺夫差句踐兩寂寞倡謳市語喧如雷揚帆徑逐東風便不盡平生遊覽願扁舟信宿過望亭錫山如畫遙相迎道傍深刻十三字千載不磨賢令名【有石大書無錫縣知縣永嘉項公愛民父母凡十三字】毗陵郭裏舟初住楡葉零零雜風雨綀衾獨擁不成眠是夕方知有覊旅丹陽自昔稱畏途我實初行兼病軀蹇驢登登不能止緣崖歷谷何縈紆日斜憇足句容道尊酒聊將潤枯槁當壚可是臨卭人茜裳廉纎不動塵人言巫山在平地對面已隔黃姑津風塵浩蕩催徵馬西望金陵去如寫片雲飛來我已愁頃刻滂沱徧原野道邊茅廬大比拳俛首急入如窮猿蒼皇已識異鄕味帡幪始知大廈恩行行見說宸居近趣馬加鞭气重奮此時天公亦開晴氛埃滌盡穹宇淸中和橋上初登覽目極遙天發深感江山如此不早來幾向此生虛■﹝土稟﹞坎鐘山如龍雲際來石城雙闕中天開固知傳聞不虛假神祖規模眞壯哉長衢蕩蕩平於砥井畫棋分各條理接棟連甍如灌云去馬來軒若流水聲華文物競奢豪公子王孫處處遭佳人總爲王幼玉將軍不數霍嫖姚東山明月西江水盡日尋遊看不已細柳深藏朱雀橋飛花暗滿長幹裏自從失腳下靑冥往迹回看如敗枰束書羞詠月中桂鼓棹還爲江上行長江三面山如壁環拱金陵護宸極古稱天塹信非虛自是荒淫足亡國波平風穩帆檣健倐忽金山當我面奇形秀色畫莫工信知天巧非人功平生夢想不可到足慰此行樵悴容南徐自古雄豪地到此令人益奇气惜無許渾千首詩洗我胸中不平事舟行半日下丹陽新丰美酒又聞香同行半是同來伴相對不言空感傷搴篷徑指吳門路一片歸心亂雲霧江山不學蘇秦家風景蒼蒼只如故故園到日天已寒江楓落葉秋斑斑靑尊提攜湛緑醑故人爲我開歡顏西風落日吹芳菊共挹寒香散幽獨困窮拂郁豈徒爾況我霜毫未應禿君不見芙蓉花生江臯秋風未至寕蕭條又不見千里駒服塩車霜蹄一蹶气轉加丈夫結束自有地肎學兒女空愁嗟風簾日暮展書讀炳炳丹靑照人目臨淵羨魚知已非呼童靜掩林間屋

讀莊子有感

落日平林煙霧生西風茅屋短檠明書生已惜三千字狂客猶誇九萬程蠻觸干戈神獨領蜉蝣日月夢濳驚舊遊亦有芝蘭契冰雪何人與問盟

少年行

驅車上太行前有九折阪回車下平原畢竟無人挽升髙望同行去去日已逺及今努力尙可追西山白日下來時

甲辰九月五日迎司馬蘭亭過蔡廷章宿

岸側野花香拂棹竹間細水暗通船塵中已覺俱成夢幽處眞疑別有天紅斂江村寒暎日翠浮沙市晚生煙平生不爲耽幽興容易那能到輞川

淸霜未降楓先赤紫蠏初嘗菊半黃終歲只聞田舍樂一時頓覺市朝忙淸晨雁鶩盈前浦落日牛羊滿近岡爲問東臯有餘地便應從此作鄰莊

感興六首

靑皇播羣品百鳥和聲音秋風一夜起繞屋寒蛩吟四時有代謝何況古與今懷哉劉文苑髙臥紫山岑

鳯凰長丹穴不識烏與鳶飛飛度中州關山郁羋綿文翰一震耀百喙起紛然昆侖有瑤樹玄洲多玉田下有醴泉流上有蔚藍天誰能復記慮一去三千年

兀兀深夜坐迢迢千古思棄我萬鎰寶坐此一飯羈前瞻日旣逺內顧心還悲蘭荊不同長緑髮坐成絲彥明古烈士誰哉繼餘輝

投鼠且忌器愛牛搏其■﹝亡上虫下﹞事固有大體一怒安可慿所以古聖哲逺覽窮千齡豈無一決勇而獨務含宏斯人不可作彼夫竟慿陵

椿壽期萬歳龜齡亦千秋傷哉蜉蝣虫朝生夕不畱君子與眾人其道亦相侔計日不計年吾生將安投

不寐起中夜鉤簾坐前楹傍見松桂影仰看江月生銀河正無翳萬里亙天橫晶光動左右四闥晃虛明中懷正如此安得謝塵纓

悅淸爲盧永淸賦

豈無離羣意翛然野鶴姿好山時拄頰幽澗或忘饑心賞丹靑會神融翰墨知年來漸成癖無計得中醫

永淸故家子忠實廉謹室無儋石而百金之托人不疑之善裝縹嗜文字得人一詩不啻拱璧人以是樂予之弘治乙丑歳卒且卒予使人視之屬以悅淸詩文置棺中余無他言其好尙可知已

古松

年來耆舊多零落如此長松見亦稀勁直不隨冰雪困馨香宜得鳯鸞依流脂化魄皆堪斸墜子成林又合圍好在主人封殖厚淸遊畱待子房歸

玉扇墜歌【有序】

古者中國男女通用團扇團扇之制不便於懷藏故以組貫物於其柄遇執事則以爲重而懸之帶間謂之扇墜好事者或刻玉石爲人物虫魚之形而因以爲玩及折扇行此制遂廢𨿽時或流落人間而用之者鮮矣予嘗謂天下之變相尋於無窮而大率每變日趨於巧此亦其一也怡柑陸先生嘗畜一墨玉雙魚扇墜系之折扇出以索題當弁髦廢棄之餘而獨加賞愛其諸有所感乎因爲作短歌以貽之於以見一物之廢興可以占世道之變而世之不諧於俗者又自別有賞音也

天星夜墜烏玉渠靈光化作雙鯉魚目光夾日揺明珠昆岡八月秋气孤萬夫入水羣龍逋玄鬐一躍升天衢金索貫頥來獻俘淸風先生坐冰壺掀髯一笑畱坐隅被以組綬恩禮殊金閨窈窕連黃樞爾我相倚出入俱自從倭風入中區飄然棄予瓦礫如時移世變日下趨何意更逢君子徒亦知所好非所須意气相感終不渝河東昔感中廐駒我歌雙魚雙涕濡古人中人今豈無時哉不遇索莫俛首棲寒廬

題梅花仙子圗盛子昭畫【舊藏陸怡柑所正徳庚午歸予家】

煙林烏啼天未霜落月漏云金鏡光美人獨宿九華殿天風吹動金瑯璫瑤階露重侵羅襪凍合梅梢不成雪翩然飛下西湖頭獨傍寒香倚愁絕寒香鬱鬱愁衝衝冰魂蕩漾迷西東星眸欲流滴秋水霓裳不動縈天風天風颯颯鳴璚玖欲去踟躕更回首武塘仙人五彩毫偸眼方朔窺金桃淩晨冩出一時景淸寒入面風蕭騷蒼苔粼粼白石淨空靑暗滴陰崖冷石畔叢篁低拂云云外疎桐落金井翠禽一聲河漢橫遼天回首思冥冥雲樓霧閣渺何許冷蕋疎枝空翠屏美人只今遊太淸武塘遺迹亦晨星悵望龍城夢中路寒綃慘淡來精靈

滿江紅【乙巳元宵】

雲月澄鮮重城夜啟滿目繁華正江南春早紅燈初試簾影千門揺粉黛香塵十里隨羅綺論今宵何止刻千金堪遊戲歡未巳愁還繼暗想今年遙憐往歳四時相代如流水上林春色三千里望鰲山鳯輦是何年心揺曵

東江家藏集卷二

●欽定四庫全書

東江家藏集卷三【初集三】

﹝明﹞顧淸撰

山中稿

○詩五十七首

送髙進之入上海學【丙午秋】

企也來時猶稚年雙髫初合未勝冠三冬自解攻文史五色今看振羽翰人欲別時情自惡學粗通處事方難重來定有驚人句不作尋常子弟看

與曹宗魏髙進之酌別【戊申春】

小石橋西舊艸堂故人停駕速壺觴相從未覺當時樂已別方知此會良潑眼生紅橊萬點染衣濃綠柳千行舊時遊處今爲客怪得尊前語話長

戊申春雨書寓所壁

去年秋旱深憂稼今歲春霖復損苗聖主不應天有譴淸時寜許物爲妖浸滛便恐魚生釡漂泊誰將蟻渡橋江上捨前泥一尺掩書終夕聽飄蕭

題張性夫小景四絕句

寂寂空山裏春和艸自芳隔溪人不見髣髴喚劉郎

水木陰森處茅堂四五間主人容直造攜手看靑山

秋气著林麓蕭條門戶閒兒童拾松子日暮不知還

積雪斷山路柴扉晝不開明朝稍晴霽先看屋東梅

種桂花

桂花分種出蟾宮柯葉𨿽異根荄同移來植向萬仭峯天髙地闊風露濃柯如碧瑯玕織网罥出波濤寒葉如藍田玉金刀刻成光煜煜吳剛有斧不敢侵買臣睥睨停謳吟月來淸影亦蕭瑟雨後綠葉常陰森我昔遊廣寒面受嫦娥訣世間蘭麝竟紛紛天香自與凡花別便須和本移不必淩風折眼明見此秋風前已覺身在靑雲邊還將兩袖黃金粟散作奇香徧九天

紀蟬

靑林的皪珠月明有蜩夜棲安不驚吸風飲露髙且淸忽焉有物來相仍扼吭拊背施五兵失聲長號死復生命已絕兮猶力爭我方撫捲臨前楹聞之惻然起再行修翎廣顙金簧聲須臾已復不得矜弱肉彊食神所憎六王已畢秦亦傾臨危欲援力不能豈獨此蜩傷我情

題宋起周扇【今攺字天民】

馬頭花霧撲春衣馬尾靑山步步隨歸去奚童莫催促先生得意正吟詩

阮莊爲張信夫題

張郎別墅阮郎琴千載風流此會心認得湖山佳絕處緑楊窣地艸堂深

過吳應文墓【君丁丑生辛丑擢第知棗彊縣年二十九卒】

弱齡隨伴走紅塵靑眼相看獨有君俯仰十年嗟逝水淒涼今日拜孤墳英雄有恨文章在忠信無憑夭壽分下馬不堪重上馬夕陽回首亂浮雲

己酉西行

出門別親友長揖官道傍送者或低回行者何慨慷功名來趣人安得戀舊鄕千金裝湛盧萬斛駕艅艎揚帆出三泖淩空度天潢揮刄斬蛟鼉回首招鳯凰浮雲東南來矯若遊龍翔前飛若先驅遙遙西北行西北帝王居樓闕天中央年華際太平賢俊爭趨蹌一行策奇勲六轡馳康莊致君堯舜上載歌卿云章夙志自耿耿況當膂力剛雨過碧天淨月明仙桂香豪飲盡百瓠長歌激淸商去去君莫疑船頭起虹光

梅竹月橫幅

羅浮仙子跨靑鸞午夜淩風覲廣寒十二樓中都不寐大家齊憑玉闌看

題扇面二絕句

緑樹蔭重灘平疇繞故山一犁春雨足萬事不相關

敲火然靑竹磨刀割素鱗江湖眞樂事輸與洞庭人

泗涇曉發【時同李天瑞迎提學王先生】

夢醒滄江月上初依稀聽得唱吳歈推篷欲認停舟處已過前村十里餘

泊七寶鎭

春來三月未登山此夜偏舟暫當閒怪底劍光藏不得舟人齊指鬥牛間

庚戌初度

三十年前此日中滿堂犀玉動春風桑弧有事羞長劍花甲無情恨轉篷白日嘯歌天地老靑衫拜舞歳時同雲山向晚催詩句目斷天涯沒去鴻

春日雜書

雙翼錦■﹝衤離﹞褷花間任爾棲春來自多雨日暮不煩啼

日日花枝上新聲變轉嬌何如逐鳴鳯天上協簫韶

淸晨戒童子竹戶不須開昨夜東風惡蒼苔有落梅

庭樹誰教種無端惱客情昨宵牕外雨一半是渠聲

無事盆池畔吹萍看藕秧金魚前歳放長得許來長

種花種長春君子有深意願得堂上人紅顏亦如是

凢花皆可愛萱艸更忘憂未必眞能爾聊將慰逺遊

王相之畫石蝴蝶

處士夢中幽意美人衣上春風日午小軒人靜闌干佇立從容

樂歸爲張椿庭賦【東海先生伯兄】

東皇運玄化百物競華滋金商一司令黃葉滿庭墀大塊陶我形有合須有離古來賢達人此事那能違桓子治石槨三年費鑴追牛山感夕陽哀傷涕沾衣拳拳惜餘日欲作無窮規竟同艸木腐千秋有餘悲賢哉椿庭翁洞燭今古非自言八十載不蹈危險機修身愼吾行大化從遷移幸此手足完庻不慚恩私生乎頹然順死當浩然歸陶濳擬挽歌生與親舊辭司空遊壙中酣飲仍賦詩二子信可人吾今其庻幾酌酒自爲奠告終自爲詞瑯瑯數百言藥石兼蓍龜春風動歌吹賓從相追隨山丘及華屋一視了不疑曠然世外遊豈爲形迹羇人生有此身所貴能不虧全歸見其親此樂知者稀尙懷子輿氏易簀開衾時往者信自賢來日方未涯願翁劭厥徳優遊過期頥

寄張拱辰

納納乾坤一艸廬年來蹤迹半樵漁龍紋漸澀牀頭劍鴻寶虛傳枕內書霜後菊花香未減月中楊柳葉全疎飛書欲共天公語矯首靑鸞隔太虛

秋雨三首

江頭雨深泥沒膝閉門十日气欲塞黃茅斷岸景色異正晝狐貍嘯叢棘騎牛小兒誇慣熟疾走鳴鞭叩牛角幽人拄頰樓上坐欲拔靑蛇抉云破

男兒不學資身策有家不居逺爲客年過三十尙塵土屢揖庸兒愧腰膝堂堂白日閒裏過可憐少年難再得嗚呼此道亦未喪且復臨風黙惆悵

日暮北風捲地來柴扉無人驚自開黃沙飄揚擊人面起看天色如煤炲此時髙堂坐白首弱妻供具正奔走主人酌酒殷勤勸不知客心隨風亂

題柳文裔扇

崢嶸碧瑯玕上有棲鳯枝鳯凰飛不還山鳥空愁思春風開野棠綠葉含華滋豈無好聲音緘口芳菲時諒無同心人欲語先成悲佳人惜芳年壯夫懷逺期寧能闒兩翅撲簌蒿下肥

庚戌歳暮在子南館夢二人傳呼入大門數折而東予問此何處曰內閣也方思所以應對者忽聞百舌鳴而寤以詩記

賈董才名愧不勝臯夔事業我何情春風一刻邯鄲路欹枕牕前百舌聲【癸丑選庻吉士從左掖門趨內閣宛然夢中境也】

辛亥感興六首

六籍無孔孟諸子競爲書班馬雄兩漢韓柳後馳驅斯文𨿽未喪元气久已殊云胡後來者每變日下趨靡然事華藻瑣甚雕虫魚杳眇亂人耳黃鍾委路衢時無歐陽子誰爲掃其蕪

秦皇肆吞噬王白亦雄哉漢祖仗黃鉞韓彭後先來仁暴𨿽異趨戡定各奇才悠悠千載下文勝武略頹貔貅百萬輩孰是長城材虎臥不脫爪天行不廢雷干羽格有苗玆運久未回

大運日頹下皇風返無期區區二三子乘時各揚眉聲名動京闕舉世欽所爲吾觀古人作舉措不如玆悠悠嘆升沈我獨傷此時

漢王仗三尺陸賈陳詩書齊客工彈瑟其王乃好竽爲業非不精鑿枘將焉如入水須操舟陸行須駕車君看屠龍手終年不食魚

仲淹歸鄕閭榮光照江東散帛分族人府藏一時空明年買義莊傾槖無吝容向來西山下平田正春農老穉各欣欣鄕裏自成風仰止慕芳躅咄嗟吾道窮

急湍無漫波髙岡多烈風君子抱奇節安能與時同譬彼松栢姿豈雜蕭艾叢水濁不污月道喪身乃窮誰云唐虞逺大運不再逢

夢入大第若官府有冠帔如命婦者肅容出果實爲禮皆大如瓜將別贈以硯其言意之委曲不能詳也記之以詩

海霞流光五色爛瑤花風吹香不斷曲廊轉入迷近逺朱簾素壁光淩亂靑衣傳言鳯凰囀雲鬟十二梳未徧金龍水寒粟生釧銀屏窈窕深不見朱扉啞然開半扇屋梁初日晃如練當軒揖我使我先神淸度逺不敢眄遺我五花文玉硯雕盤異果珠琲粲入手光輝不能辧鳴鞘一聲來天上回身踏破梅花帳

題吳子南梅花扇

一枝淸絕傍瑤池消息須從雪裏窺待得玲瓏開滿樹狂蜂浪蝶已能知

筠屋爲徐大章季父廷美賦

徐君愛竹如愛玉種竹成林密如束林間結屋三四楹自說此生心事足闌干一徑曲復曲落翠飛靑暗人目我疑月明深夜中定有靑鸞屋頭宿靑鸞飛去久不還滿林翠羽秋闌珊時時一羽落書幌淸气逼人毛骨寒前年識徐君傾蓋卽知已坐我筠屋中焚香拂素幾彈琴瀹茗終日畱知我愛君淸莫比云萍一散雨經秋春風想見林塘幽晴牕展捲對圗畫使我東望心悠悠山林詩酒自眞味江湖風波多隠憂洛陽紅紫易消歇冰雪此君宜共遊呼王猷招蔣詡便合屋中連日住明年騎鶴上揚州碧雲回首知何處

花見羞後唐明宗淑妃王氏也予讀五代史感其瀕死爲子乞命數語故爲賦之

花見羞問汝何時生不得見爾面徒聞誇爾名爾名至今猶在人爾貌當時知絕倫花見羞雙蛾綠出侯門入金屋君王本代來不識中州曲風塵一朝起零落隨馬足隨馬足事已非果然摧眉伏沙泥遊魂茫茫遶靑冢羅衣血染何當歸花見羞入黃泉生時花應妬死後花反憐花謝枝頭子還結妾死心事誰當傳君王墓艸埋寒煙春風麥飯灑誰邊花見羞恨千年

賦得碧甃寒根壽胡友松

曲廊陰陰淸晝閒砌臺亂匝苔花斑蒼龍何年蛻寒骨化爲古松根屈蟠百折不能去回戈折戟相撐住突然奮起石爲裂散作孫枝不知數堅剛不容螻蟻穴正直黙有神靈護主人自是華陽仙雙瞳碧色耳垂肩平生丘壑有深癖愛此松根時醉眠燻風四月日正長松陰滿庭天气涼我來壽君勸君酒摩挲鐡石龍鱗香松兮歳久根益深流膏滲乳日侵潯更千年後重相尋爲君斸取根下苓采花釀酒共君斟飄然輕舉紫山岑

友松諱澄方面疎髯龎然福厚人也予與其子以祥遊故往壽之同會者王鶴坡良佐戚龍淵舜和姚經憲平夫侯司訓公積嚴潤庵以徳予與以徳連婣自此日始俯仰三十有三年矣追思往迹爲之悵然甲申端午日記

夜泊鳯凰山聞鳥啼有感

吳蠶三眠欲上山吳禽夜啼吻欲幹啼言摘山須看火天欲明時啼更苦傷弓傷虎人物同此鳥前身是蠶女靑樓美人紅錦帷歌舞歸來月已低銀釭斜明照春睡問著摘山渾不知

節庵

君不見䢐徠松四時不攺葉又不見淇園竹靑靑傲霜雪借問二子何能然信是平生有奇節男兒意气干云霓艸廬抱膝龍蟠泥廟廊不攺巖穴操事在他時人未知

同以祥赴試過張性夫宿

水底雞鳴事有無琉璃千頃浸浮圗眼中便覺塵囂盡他日何煩去五湖

落日放舟三泖西紅霞碧浪樹參差輞川風景還堪畫喚取王維共賦詩

夢破滄洲明月低水村依約有鳴雞江神借我天風便墻柳枝枝盡向西

楓橋望虎丘

闔閭塟後三千歲霸气銷沈虎亦亡畱得當時舊園寢重重樓閣祀空王

爲阮大經題畫二首

萬里龍沙隔五湖朔風吹雪點黃蘆題詩爲問沙頭鴈來日天驕欵塞無

單於羊馬漢臣衣淚灑西風日暮時千歲子卿終不死白頭知爲李陵悲

試後待榜題桂花期顧時亨次舜和韻

花發年年自有時往年空恨得花遲長安歸路天香滿喚起黃筌寫折枝

憶從年少看花譜數到紅梅已厭遲入手天香笑今日秋風己過第三枝

爲任蕓軒題畫兼以識別

先生家住南村頭艸堂占絕林塘幽陰森竹樹交戶牖屏居終歲忘春秋家藏舊書三萬軸子孫百世猶堪讀漁鄕松鄕及薇庵後先聲價遙相屬先生讀書不爲名春秋四十猶閒身彈琴賦詩足眞趣壺矢終日畱佳賓晴牕時臨硬黃帖鐡畫銀鉤照箱篋廣平老宋何足誇髙意直與鍾王接新編古制收不遺珊瑚寶樹瑯玕枝人言一字不充飽先生把玩恆忘饑鯫生忝是龍門客十載過從如一日天風吹人不得畱只尺遂成千里隔離筵示我古畫圗畫景彷佛南村居靑山九點遙相暎淺水平橋接芳徑橋上人來知爲誰安丘橫云逺莫定山林朝市不可偕臨圗使我心悠哉便須立效報天子還此同歌歸去來

蕓軒名志字孝忠能書好文安丘袁澄夫湘橫云顧東曙曦皆蕓軒詩會中友也

河間道中遇雪次何汝誠韻

冒雪登車倚酒酣日髙猶自怯風嚴不須更問春消息已有天花壓帽檐

是日五鼔行天明雪滿頭■﹝髟上蒙下﹞松如瑤花兪君世美董君世良相視大笑因賦此壬戌汝誠下第卒丙寅世美授臨江推官卒獨世良以丙辰登第今爲大理丞同車四人十餘年間半入鬼錄人生豈足恃哉己巳三月二日東昌舟中識

東江家藏集卷三

●欽定四庫全書

東江家藏集卷四【初集四】

﹝明﹞顧淸撰

山中稿

○序八首

贈醫士陳世文序【丙申歳作】

昔範文正公布衣時嘗禱於神祠曰他日得爲宰相乎不許曰然則爲良醫乎又不許退而嘆志之不就或問之曰大丈夫懷濟人利物之心而能及小大生民者惟相爲然其在下而欲及小大生民捨夫良醫則莫之能也良醫良相之諭自古有之然未有視之爲一者至範公不得於相始眞欲藉之以行其志觀其所謂上以療君親之疾下以救貧民之厄中以保身長生與夫善救不棄之言將使天下國家無一物不得其所者而天地生生之徳亦賴以全爲醫如此亦何歉於相哉吾鄕自昔號多名醫然類自髙貴有迎之者必卑禮厚幣始得往旣至設供帳如待神明窮鄕窶人有未易蒙其惠者近世金華陳世文始傳其父業來遊於玆淳厚朴實急於濟人有叩門者無貧富貴賤君輒往往而言必中其肎綮曰此某疾傳某經見某證以某藥療之則良已旣而果然則長揖去從其人酬之口未嘗言錢歷數十人無失者眾翕然稱之今年冬里人徐氏婦得危疾試諸醫不效走迎君時病不知人三日矣君至出附子和大劑投之眾以爲不可弗聴卒投之出沬數升病如失於是眾益稱君之能而陳世文之醫名遂大著於吾松矣徐氏徳君不已乞一言以彰之夫君之聞召而不辭急於濟人仁也已人之疾而口不言錢義也視疾必先言其故已定而眾莫能移是又其明且斷也以逺方後進立吾松諸世醫之間無時俗髙貴之習而活人之功乃不後之是其人誠有足尙者夫古之丈夫不遇而在下如君者眾矣然多枯槁山林澤不及物範公已遇矣而不至於相是皆有可恨也於是焉上不幹朝著之榮下不爲山林之槁志屈而用伸身不遇而澤及於物如世文者豈非君子之所與哉予未能有爲於時而又不得陳君之術蓋於是而深有感焉遂書以贈之且以告鄕之人知醫之良者果無慕於相也

古松詩序

右古松詩一卷古松曹先生示余友山張先生爲之圗憲副姚江邵先生爲之記古松俾敍其後不得辭初先生逺祖利用顯於宋景徳明道間兩使北庭功在天下其後世自汴南遷於松始家錦溪之上疏其房爲十八植松於庭如其房之數更宋歷元以迄於今而亡其六其存者皆喬柯老幹蒼髯翠髮掀舞於云表由淞抵上洋百里之間人指以識先生家謂之古松曹氏云先生追惟先世積累之勤思不忘以示後人乃以古松自號徵詩於大夫士之能言者歳月滋久遂累軸焉其爲言皆淵然其光蒼然其色若商鼎周彛瓌異奇崛稱其所謂古松者至於引物連類規諷去取又皆有風人之意焉余之所獨感於是者以數百年來世族之富當其盛時列第通都之道接席金張之室園囿臺池極一時之勝者何可勝數曽不再傳而鞠爲茂艸向之輝霍炫耀於人人者反爲嗟咨嘆恨之端而曹氏自魏公來二十有餘世矣不惟其譜牒門閥之不墜至觀視於庭除之間者猶不攺焉而且以自表焉圗畫焉歌詠而傳其美焉何曹氏之積之厚而繼之者善邪傳曰公侯之子孫必復其始夫爲祖宗者積於前而子孫者善繼於其後則其復猶反手也則所謂古松者安知不爲王氏之三槐而魏公之業不再振於今也余也志於古者也古之人不可見猶庶幾有物之古者焉而況於名公巨族之餘使人悠然而深思者其容以無言耶若其昻霄聳壑之姿厲雪淩冰之操龍騰虎拏翻空翳日之奇凡松之所以爲古者僕他日相從尙能爲先生賦之

送髙進之入學序

癸卯秋餘見黜於有司歸而上洋髙生企奉其父命來從余遊視其貎溫如也聴其言訥如也已而察其行如其貌與言扣其所讀書若獨繭抽絲纚纚而不亂余知其可與共學者自是日相得盡其愚以告之而生亦以余望之厚也早夜鑽礪不半歳而能文章下筆翩翩多可喜者丙午秋餘復黜於有司越明年而生角藝於憲臺遂補其邑庠弟子員首尾三年餘再黜而生凡再進其時與事之相值若有數焉茍然與又安知余非待生而偕進者邪生之當往入縣庠也以去余逺徘徊不欲行余慰而遣之曰凡天下之庠序皆學也凢天下之士心志同而聞道先者皆師友也古者男子生桑弧蓬矢以射於四方孟子曰夫茍好善則四海之內皆將輕千里而來告之以善夫以生之才且將翺翔於九州島以友天下之善士況父母之邦百里而近乎上洋號素多奇士負材能仗气節以馳騁於當世者前後相望生於余之愚且不難於屈體焉而況於其賢者乎以好善之誠行四方之志𨿽不識子猶將有以益子而況其同志乎子行矣子無局局於此矣博學而篤志切問而近思以規矩律身以周敏幹事以平實爲文章而又嚴敬以事上謙恭以待人不沒沒於庸流以成父兄之志此吾之望於子者也子行矣子無局局於此矣於是其嘗與遊者聞之相與崇酒載肉賦詩以送錄餘言以冠其端

送金勉之入學序

金生誡旣入於頖宮服其服來謁余玄巾藍袍濟濟如也余望而喜焉且懼焉乃迎而謂之曰子知子之服是服也有道乎其冠巍後而俯前其爲色也玄其衣規上而矩下其爲色也紺以藍冠之巍其後也似立志志欲其髙也其俯前也似處己巳欲其恭也其爲色也玄玄者天之正色也衣之規其上也類乎知知之圓以禦物也其下之矩也類乎行行之方以律身也其爲色也紺以藍藍者靑之所由出學不可止之義也我國家養士之厚也定厥章服逺稽諸古始近參以時宜斟酌損益至愼且當吏自一命而上𨿽物采異數而厥制惟均獨是服也非談詩書履仁義而遊於庠序者不得服焉噫亦重矣士之生斯世而得服是服也亦榮矣吾將欲子因服而思義處榮而思辱雞鳴而起纓吾冠曰吾茍無辱是冠與攬吾衣曰吾茍無辱是衣與吾之志無卑吾之气無傲與知果能禦物行果能律身與心無愧於天而學果能不息與其取法必於聖賢其自處必自卑下其爲學必自彊不息其制行必方其待物必和其心術必無愧於天理也夫若是其庻幾哉以吾子年靑而質美貌靜而志專其服此誰不宜者然吾弱冠而忝之至於今猶赧赧也故因子之來而發以語子蓋以己之不足思與子交相朂以圗厥終不識子之能助我否也生起避席曰敢不敬蚤夜以終斯言於是余囑筆而書之以爲贈

送任南村北遊序

嘗讀太史公自敍觀其南遊江淮上會稽探禹穴窺九嶷浮於沅湘北渉汶泗講業齊魯之都以歷於彭城過梁楚而後歸其足迹殆半於天下方是時太史公年二十餘迹其所履歷其所感於胸中多矣故其發爲文章豪宕不羣若天馬行空人望而不可及𨿽其才气有過人者而江山之助亦不可誣大丈夫及壯而遊誠有志者所欣慕也然而羊腸鳥道羸馬塵衫馳驅鞅掌閒望帝城如登天叫閶闔而無由目斷飛鴻心憚落日長風不來龍劍晦澀彷徨躑躅臨岐路而太息鋒鍔以之消眞精爲之泐當其時壯如伏波不能無感於少遊之語矣南村任孝孚以伯兄宦遊於莒而母夫人念之乃促裝治舟出湖門絕大江溯淮而上水陸二千里往省之莒當海岱間春秋時爲已姓之國齊桓公之所周旋田安平樂望諸之所馳騁之地南村此行山川之勝足以壯心目解後之遇足以浹天倫其有太史公汗漫之奇而無伏波浪泊飛鳶之感乎淸於南村姻屬也而所爲往省又淸之幼學焉者也昔秦康公送其舅而念母爲之賦渭陽淸送南村其能已於言邪嗚呼合乎離乎豈非天乎義理之無垠世途之多岐倀倀乎孰知其無歸乎風雨對牀話桑麻無恙外爲我謝先生泰山之云未嘗不依依吾目也

送柳文裔入館序

先師友蘭張先生豪邁孤特以能詩文名於時四十年旣歿其徒數十人隨所得咸克自樹柳君文裔其最也文裔於先生爲子壻少有雋才部使者某來淞獨稱賞焉由是名動一時以早孤遂棄舉子業讀書耕田養祖母以孝聞爲詩文得婦翁家法恬靜不伐薦紳先生皆器之漕溪楊起東佳士也知君尢深延置西塾以範其子弟卜日將來迎君內弟汝申謂淸不可無一言以別淸謂士之立身天地間其終身大節有二出與處而已出則居廟堂佐天子施澤當世樹功名於無窮不遇於時則將守先王之道以待後學其身之遇不遇𨿽殊而所以及人一也自三代衰禮義廢黨庠遂序之制漫乎無存膏梁紈綺之徒溺於習而不知返而世之曲儒自句讀占畢之下無聞焉故往往有俊異之質生其間而而不得成者丈夫而不遇於時則是乃非其責邪文裔此行其所主旣甚賢其子弟又多秀敏文裔之學又足以成就之一蝸角之榮不足爲賢者道而善人之多僕將預爲當世賀也漕溪去大海不數里天晴气淸匹馬登髙會稽雲門木禾鵝鼻諸峯歷歷可指而所謂瀛洲方丈之屬亦滅沒於煙波杳靄間文裔讀書之暇其試往觀乎洗塵囂於市城開浩蕩之心胸吾見文之益奇也覽山川以大其文淑後進以廣其學則是行也無不見其可美也汝申欣然首爲詩四韻親知復有繼者旣成推淸言以爲序

瑞蓮圗序

凡艸木鳥獸之異於常者人指以爲瑞亦或以爲妖雉升鼎而雊木茁庭而拱此其異而妖者也蓂莢之生階萐蒲之生廚鳯之儀獸之舞此其異而瑞者也均一異而妖與瑞分焉何哉天與人之交感時與事之相參亦各視其類而已矣故感與應符則𨿽糞壤之所蒸朽枿之所出皆足以昭靈貺而顯嘉祥而況其泠然淸婉然淑皎然而不漬者哉江南之地多陂澤蒲荷菱芡之植動數十里皆有資於民而荷於其間尢可愛當夏秋之交長洲復渚之間紅葩綠葉髙下相暎舟行其間眞不知瀛洲蓬島爲何處然以其種之多而見之習也則亦視之爲長物而不以爲奇獨所謂鴛鴦者乃爲好事者所賞拔置之軒楹池檻中以爲幽閒之玩蓋以其連莖異莩蔕萼相倚儷而不眤判而不殊有若鴛鴦之摯而有別焉友人陸時敏家多植之每花時予未嘗不畱連竟日也今年夏忽一莖出三花書來請觀予始聞而疑之及往則果然夫蓮於水花爲極淸濓溪所擬以爲君子者今以其多而易之而取夫鴛鴦則旣奇矣而所謂鴛鴦者又益之而爲三焉吾不知造物者之不惜其奇如是而好事者聞之又何如其賞之也𨿽然吾聞廣陵芍藥有金帶圍其花不恆出出則其地有入相者焉蓮之三花亦不恆出出必有所爲也予少與時敏遊咸致力於文章蓮之植予舊遊之地也翰墨之餘馨藻繪之餘飾物固當有得之者而吾二人又新比於有司方厲銳整堅期大舉於來歳蓮其預爲吾二人捷告也所謂天與人時與事適相會焉豈若商庭之桑榖爲沴气之所鍾而亦豈獻芳妍耀華澤以取媚於流俗者比哉是宜崇以嘉號薦以芳詞發揚川後之靈丕顯上玄之貺以庻幾乎廣陵之遺塵貽美談於鄕國也或曰蓮之花凡三出子二人當其二置其一將安歸曰物以異爲祥一者常也二其異三尢異也吾二人取其異者耳其一固他蓮之所有也抑天地之藏不可以盡取盡則將爲造物者尢焉今釋一以示不專亦豈非君子之意哉眾曰然於是予酌酒酹之更其名曰文瑞而首爲長句歌以紀之諸公又相屬爲詩以和之丁未七月初一日序

曲水艸堂詩序

東吳澤國也以水爲勝自天目發源歷杭嘉而東五百里間回環曲折若龍蟠地中者不知其幾至淞南而播爲二其一北流散行九峯間合通波以入於吳淞其一東流是爲黃龍之浦气勢宏偉實維松之巨川兩川分流夾羣城而東以趨上洋而皆入於海其間回環曲折若龍蟠地中者又不知其幾蓋東吳之秀實在於是而黃浦之一支南入於司馬莊者其曲折尢多人呼其地爲曲水村又東吳之秀所會也曲水之南有儒而醫者曰姚君以仁結茅水上教子孫讀書其中澹焉若將終身者暇日幅巾杖藜縱步水曲問桑麻說耕稼興至則微吟而還或遇漁童樵子與之相應和君聞而欣然亦無忤也西園王一鵬因作艸堂圗以寫之南安太守張先生爲記而歌之南溪兪允寧和之他作者亦數十家曲水之名遂隠然若晉之蘭亭唐之盤谷矣君之子植復以末簡授余余吳人也吳之水略知津焉固嘗出濟川泛重湖北過垂虹橋訪天隨故居東上觀瀾亭以臨滄海望蓬萊方丈而想安期羨門子之髙風獨未嘗登君之堂以窮所謂曲水之勝者讀南安之文覽西園之畫南溪諸君子之歌詩恍若神遊其間不自知其兀然牖下矣昔蘇子美作滄浪亭歐公未至而遙爲之詩況曲水近在吾鄕而其著聞又若是者乎𨿽詞藻蹇拙不足以追前輩之風烈然而艸堂之靈可使之至我而寂寞邪於是托詞漁者而歌以復之且敍其所以見山水之勝因人而益名者如此直夫文辯而確喜名節而尢急於利人行且駕長舟泛巨川以博濟於天下棹歌之聲又不止於東吳而已並識以待之其歌曰

黃河萬里出昆侖絡地經天赴海門欲知百折東趨勢請看江南曲水村

曲水村中景冣幽也宜杖屨也宜舟白沙翠竹灣灣路楊栁芙蓉歳歳秋

水勢回回岸勢斜水邊隨處有人家漁郎放棹沿村去一路東風吹柳花

溪雨迎潮溪水渾鱸魚出水色如銀赤鱗不顧竿頭餌出沒波濤自有神

棹歌聲起釣船回野鴨鴛鴦四散飛只有沙鷗往來慣中流側目看人歸

東灣沙積岸生觜西灣水囓岸成■﹝土幻﹞長歌一曲無人聽百曲溪頭月又髙

水面無雲月出早水面云生月出遲云生雲散元無定潮落潮來自有期

驪山葬龍銀作海華淸洗兒玉作池玉池銀海黃沙滿江上漁郎夜夜歸

紫蠏行沙菊有霜紅蓮登岸白蓮香何人謾說桃源好便有桃源是異鄕

司馬莊前碧玉橋黃龍浦上畫蘭橈弱流此去知非逺借我長竿釣巨鰲

○記四首

菊隠軒記

物之淸貞而可愛者有三松也竹也梅也所謂歳寒三友者其次則惟水仙與菊焉菊之爲物稟金行之秀气孕土徳之精英不春而妍不秋而稿淩風霜傲桃李追三友而爲羣自昔騷人逸士多嗜愛之比徳於斯焉歳丙申余徙家淸水之濱有屋數楹背林面流去市廛不百武而幽深朴野稱爲讀書之居於其前得隙地焉皆荒穢不治明年春得佳菊數本乃翦菑翳去瓦礫手親蒔之未盛也又明年復得四本間錯植之滋壅培焉及秋黃蕤紫艶掩暎庭階幽香逺芬薫龍衣履朝翫暮撫不知金仙女眞之在左右也於是作詩賞之題其屋之中楹曰菊隠而自爲之記夫人之生終身大節出與處而已在已有可行之道一旦得志於時則出居廟堂佐天子施澤當世樹功名於無窮不遇於時則退處田野守丘壠奉宗祧徜徉於詩書禮樂花竹泉石之間以修吾身養吾性以無辱於所生二端之外其亦無他道也餘年少出處誠未卜然自知駑鈍矧方今才俊滿天下豈乏餘一人哉則其居是軒而效昔人之隠也固宜若夫霜髙露肅之晨月白風淸之夜手執離騷一卷鉤簾相對長唫永歌而回思妄念一毫不敢萌於其中則比徳之云𨿽未能企及古人而亦庻幾無辱於此君矣

綠陰處士墓記

物之生於兩間惟人爲至靈惟木爲至壽木之生也由萌蘗以至拱把以至合抱極其大而至於百圍不知歷十百歳而後成故世之言故家者必於喬木焉觀之鶴城之南瑁湖之東有髙原焉相傳爲晉陸氏外宅有侯氏者世居於此亦不知其幾十百年矣地有皁角一株下擁孤根上扶三榦枝擾云漢聲挾風雨處其下正晝日光不漏自逺而望之欝然如數百間屋父老言國初時已蔭地數畝不知爲何時所植蓋宋元物也永樂中徵天下材木造戰車此木幾隨而斤斧焉碩果不食以迄於今又幾百年矣嗚呼其玆所謂喬木也哉侯氏之先有諱芬者朴茂淳實雅樂山水尢酷愛此樹時憇息其下欣然若有所得因自號綠陰處士及卒其子謙從其平生之所好也乃卽其地營宅兆焉旣塟題之曰綠陰處士墓後若干年處士之孫有曰仲孚者加封殖焉予聞而往觀之曰美哉凡天下之囿於有者皆不能無所恃而自立是故物𨿽淸非附於人弗顯人𨿽勝非附於道徳功業弗傳𨿽或傳弗逺木之爲物在在有之深山大谷之中瑤臺玉池之側曲房幽館荒林古道之濱觸目可愛然其間近於人者或傷於剪剔之勤逺於人者或困於樵蘇之厄至於陵遷谷徙風雷兵燹之變又不在是焉未有若此木者托根於庭除只尺之間而又得處士以爲之主似近實逺不夭不挫使行者數十里外望而知爲處士之墓木也獨惜夫處士者抱蘊弗泄吾生晚又不得以知其行事之詳無以振幽光而傳之不朽爲可恨耳𨿽然一廛之居立錐之土遇不肖之子孫且不能保歳荒年饑漂泊流離死不克葬者又十常八九而侯氏自上世來綿綿延延不震以墜與此木相爲無窮此亦不可謂無所自者處士生旣得優遊於此以享大平之福死又得相從以克遂其平生之願九泉之下不亦其快然也哉然則非此木不能稱處士之勝非處士不能成此木之淸爲侯氏之子孫者尙世寶之勿翦勿伐使循其本則思吾祖宗之創立不爲易擥其枝則思吾宗族之蕃衍同一源充此意也自今以往𨿽千載如一日可也豈直爲門戶之觀而已哉旣與之記又爲之詩曰靑皇降精產嘉木兮亭亭如輪端靡曲兮上摩層霄撼坤軸兮有美一人愛之酷兮佳城蔚然蔭其足兮滄溟可田陵可谷兮於千萬年峙雙玉兮吁嗟後昆保斯陰之常綠兮

錦溪茅屋記

出郡城而東舟行十餘里有水蜿蟺屈折北流者其名曰蟠龍塘塘折而東流遂爲回翔容與之勢以趨上洋將東北歸於海別派入古村南出龍華以入於黃浦者其佳名曰錦溪溪之上屋數十楹葺之以茅古松曹先生家焉曰錦溪茅屋錦溪自宋樞密魏公利用十二世孫石巖翁始居於此五傳至簡伯者始以古村自號於先生爲五世祖而其弟寶古生明仲皆讀書尙文當元之季名勝之士避地東吳若鐡崖楊先生艾衲錢先生光弼張先生皆折行輩與之交文物之華詩書之澤至於今可考錦溪之名用是益彰屋則先生之所手辟以爲燕閒之所因溪之舊而名之者也先生去古村旣不逺博雅好古稱其後人其爲此屋也節梲不施楹棟不飾修篁美木暎帶左右先生居其中自督僮奴課耕植外未嘗一日去焉客有問錦溪之義者先生曰吾溪所謂錦者與他異西蜀之錦城因其物而名之者也錢塘之錦樹因其人而名之者也皆有待而然若吾之錦則吾溪之自有也夫日月星辰麗於上天之錦也山川艸木燦於下地之錦也今夫溪之中煙雲之輝暎風水之相遭渚之花汀之艸鳬鷖鴈鷺之翔集煙罾霧罟之低昻夾岸之丹楓流波之素月夫孰非錦乎是錦之在天地間蓋無處無之吾先人獨有會於是而名之而吾承先人之餘休又得因之以名吾屋良天佳時與二三友生坐其中扺掌談話考古今論人物壺矢博奕觴豆間設或醉而縱步溪滸畱連徘徊返照入溪中金碧相組繡回視吾屋如在輞川圗畫中則欣然而返如是者逾五十年蓋人知吾屋之勝而不知以錦溪勝知錦溪之勝吾屋而不知其出於自然與所由來者逺也客曰嘻公之言辯矣而亦有未盡者夫以松之勝萃於溪以溪之勝萃於屋而又以先生者主焉將造物亦有不能堪者乎若曰錦者溪之幻也吾弗敢專也而屋以茅又將以返其朴也則夫遊於萬物而不過辧乎眾理而如愚不特可以資燕閒而已也先生欣然請遂書以爲記用告於後之居此屋者

耕樂記

客有隠於淞上者曰徐民畏氏介余友宋君以耕樂字請余記余謂之曰子自謂耕樂試爲予言耕之樂可乎曰可僕世家淞上而以農爲業賴先人之餘休有宅一先生名舒字約之古松其自號云區屋數楹婚喪賓祭蠶繅績織之具周焉有田數百畝耰犁鉏鐝之器服轅之畜備焉僕與家僮五七人致力其間時而春也勾芒揚旌荷鋤驅牛比耦並作時雨旣降乳膏滂流釋耒而觀其喜洋洋是一樂也及乎夏也綠苖盈疇燻風逺來歲功未量卽事多欣是一樂也由是焉而之秋我黍旣登我稌亦成腰鎌而出稇載而入乃播乃揉乃車乃牛以先入於公回視吾廩而遺儲在焉可以奉親戚可以洽比鄰則弛然而休以此卒歳蓋四時之中勞者過半而樂無不在焉彼牽黃臂蒼衣繡丸金豪俠之樂樂矣而吾不願也駟馬髙車鼎食鐘鳴侍妾如雲騶從溢衢仕宦之樂樂矣而命弗可踰故其所以樂者如斯而已矣余曰嘻善乎子之知所樂也彼皆樂其人而子樂其天彼樂其一時而子樂其常善乎子之知所樂也然子知耕之樂而亦知耕之未嘗無憂乎霖雨愆期平疇溢流𨿽欲耕不可得也亢陽爲虐土膏不滋𨿽耕之不可種也旣播旣耰幾秋之收而賊於螟螣災於風雹耕𨿽勤不可得而食也子徒見其樂而不知其憂不爲之備而失其恃將何居曰吾非一於樂而忘憂者吾見世之人有不耕而食者競刀錐騁姦利以瘠人而自腴者𨿽甚樂而憂日至焉吾之樂𨿽不若彼吾之憂間數歳而一至焉則又有蠲除之令賑卹之政以優之茍力之常勤自可無患而況國家承平日久明天子在上賢宰相在下一徳交孚天人和同吾之憂又不知間幾十歳而一至也持彼較此則是吾之憂常少而吾之樂也常多公其無戚戚於我乎余聞古之人有輕千駟之榮而甘心壠畝者乃今見之又惟其言近於理蓋野人之有見者因次第其說以歸之且以見寛閒寂寞之濱未爲無味而遑遑於朝市者不必果斯人之優也弘治己酉正月十五日記

○雜著十四首

王孫滿卻楚論

昔者楚莊觀兵於周郊問鼎輕重大小周王孫滿以天命折之楚子懼而退後之論者謂滿不能輔其君以修徳而徒以口舌幸功名使周之恃虛文而忘實政陵夷至於不振皆滿之罪吾切以爲不然夫事有不可以一日成勢有不能以一朝居當一朝不可居之勢而責人以一日不可成之事君子謂之刻且以爲不知務何則修徳以彊國使敵人不敢窺與不修徳而臨難恃口舌以幸免二者之得失不待明者而後知也難之已至袖手無策而徒咎其平日之不能自彊與出萬死而紓國難於倉卒使他日猶可以有爲二者之得失亦不待明者而後知也君子之居人國豈不欲致其君於堯舜湯武之域而四鄰莫之敢侮乎顧其事不可以一日成而禍患之來有不能一朝居者則夫捨其上而就其中逭於一時以圗功於後日蓋亦未可以深訾也爲國之道如治身然養之於平居者上也療之於臨疾者次也能養之於平居疾固無由而至疾之至則其不能養者也旣不能養而致疾而其疾又未能以卒去顧乃以平日之不能養身並與其方之可用者而置之而伏枕以待斃此則庸夫之所不爲也於此有人焉投以姜桂進以狶苓𨿽不能必其元气之遂完而一時之邪沴因是少挫參苓芝術之劑得以緩酌而漸施此二人者其得失何如也有旁觀者不咎其主人之不能養身而顧責醫者曰汝以藥而已疾主人將恃藥而輕身使主人之喪其生者皆汝之罪則不惟謂之無恩且以爲妄人可也滿之卻楚蓋如此矣君子不取其一時排難之功而乃以周之不振爲滿之罪此則後學之所憫焉者也且周自夷厲以來王威日替至於定王又十世矣徳之不修蓋非一人一日之所爲楚之所以敢肆然無忌者固亦周自有以召之也然遂欲赫怒整兵以驅之則誠有所不能矣而又泯然無一辭以折之楚之所以加周者蓋亦未可知也而周之爲周亦岌岌乎其無以自存矣幸而有一王孫猶能稱述乃祖之遺烈據天命以絕覬覦此固文王之祀所賴以綿延數百年之一助也若滿者𨿽不可語修徳於平日之君子視伏枕以待斃則有間矣論者不以爲功則已過以爲有罪無乃傷於刻乎今其言曰人知滿有卻楚之功於一時不知滿有怠周之罪於後日嗚呼滿之卻楚蓋出於卒然初非熟議大廷之上違眾論而獨出者勢固不容以深慮而其所言要亦無倍於理議者𨿽以爲非使處其地恐未有以易之也以是爲罪亦難乎其心服矣第以楚兵旣卻不聞有恐懼修省之事眞若恃口舌以爲安此則周之君臣當分受其罪而難以責滿矣凡人之情輕於避事而重於任事周之衰微積漸於累世而王孫滿一旦以卻楚當之人亦何苦而任事邪信斯言也衰朝叔世得一人焉則亡國之罪有所歸而髙枕肆志矣噫是可以爲後世訓邪

作樂以宣八風之气

可以通天地之塞者其聲乎夫气塞乎天地者也有天地斯有气有气斯有聲人之聲在天地間與元气同出入猶魚之在淵與水同呼吸也故聲得其中則𨿽生殺萬狀慘舒陰陽亦理所必至者其沈宮振羽戛玉鏗金使欝者以鬯窒者以通來淸商而達陽和又何足怪歟故聲者出於气者也气者從夫聲者也聲宣則气從而宣矣聖人作樂以宣八風之气其知天地之故通造化之妙者歟或者曰气運於天者也聲者發於人者也气之運於天也沖漠而無際聲之發於人也要眇而殱微以殱微要眇之聲感沖漠無際之气其亦不相及矣卽其不相及而欲其相通何異投寸膠於千里之河而待其淸邪是不然天下之事視夫理而已理之所無不能彊而有理之所有不可彊而無聲之與气惟不同出於天地則已如其同出於天地則此感彼應亦理之自然也今夫人喜而笑怒而嗔哀而哭樂而歌是人之情也動於气而發於聲者也喜怒哀樂主於气笑嗔歌哭主於聲是二者常相須也使喜而不得笑怒而不得嗔哀也而不得哭樂也而不得歌則欝矣气欝則情傷情傷則疾從而生矣故笑也者所以宣其喜之气者也嗔也者所以宣其怒之气者也哀也之於哭樂也之於歌亦莫不然是天理之自然人情所必至也故知笑嗔歌哭之用則知聖人作樂之用矣今夫天熈然而春夏凜然而秋冬是莫不有風莫不有气也春而夏也自東北而之南則曰條曰明庻曰淸明曰景而艮震巽離之气屬焉秋而冬也自西南而之北則曰涼曰閶闔曰不周曰廣莫而坤兌乾坎之气屬焉其本則一其分則殊自有天地以來無一息之或停是聲之所從出也而其通與塞則又系乎聲焉聖人者旣知夫天下之聲由气以出而又知夫天下之气因聲以宣故當治定功成之日而樂乃作焉蓋和之以六律調之以七均分以八卦配以八音法其象而爲之器推其類而宣之聲故爲之匏以配艮所以宣夫條風之气也爲之竹以配震所以宣夫明庻風之气也爲之木爲之絲所以宣夫巽之淸明離之景風之气也爲之土爲之金所以宣夫坤之涼風兌之閶闔風之气也爲之石以宣夫幹之不周爲之革以宣夫坎之廣莫洪纎疎數之各中其度溫涼寒燠之各應其節奏之一堂之上而通乎有形之外發於尋丈之間而妙乎無朕之中故笙竽之聲作則艮之風鬯簫管之聲作則震之風鬯祝敔扣而巽之風鬯琴瑟和而離之風鬯塤之聲作而風鬯於坤金之聲作而風鬯於兌玉振而風鬯於幹皷驩而風鬯於坎其動也若振之其來也若引之如鶴鳴而子和如雲蒸而雨集陰陽以之和風雨以之時災害以之息禍亂以之消玉燭調而太階平五穀熟而人民昌果何爲而然哉曰此聖人作樂之本心也聖人知風气之有賴於聲而作樂以宣之則夫聲至而气和固天地自然之理也或曰是則然矣然聖人之樂必待治定功成而後作則前乎此之八風固聽其自若耶曰陰陽理而後和禮法之不修則八風固無自而和也曰三代而後禮樂之崩壞也久矣而洪荒之世固未嘗有樂也則八風之閉塞不其甚邪曰洪水滔天龍蛇爲害此固風气之不通夏雹冬電霜降失節亦陰陽欝塞之咎也是故鼓槖而風生擊石而出火鄒衍匹夫也吹律而溫气至秦靑曲藝也商歌而行雲遏自古及今聲之有動於气也尙矣而於聖人之作樂也何疑

夜气論【缺文一篇】

云說

易曰雲從龍傳曰龍興而雲從云之遇其時而出者也陶弘景云嶺上多白雲云之不遇其時而處者也夫云一也而出與處異焉亦各視其時而已矣余家九山之下當夏秋時云出其上朝夕萬狀如蓋停如帶縈如虎踞如龍翔如林擁而山峙如斾捲而旌舒窪者窿者浪者波者絮者鱗者而如潑黛者不知其皆捲滄溟澤稿畦如易與傳之云邪抑將止於弘景之云以襯丹霞夾明月伴幽人而娯逸士者邪吾皆不得而知之非吾不能知時之不可以預期云亦不能以自知也𨿽然亢陽爲虐云固無如之何而霖潦彌旬癡頑翳空亦非云之盛美誠使玉燭調而泰階平陰陽和而年谷登云於其時悠然捲舒於太空而略無事焉則亦何必拘於遇不遇出處之間哉乃若五采郁紛玉葉金枝當文明之世融結天和而光華於六合之上益非人之所得而知矣

上怡庵論圗誌書

任俊回領所賜書及新修圗志得以覽觀城陽山川形勝之槪撫捲遐思如見肩輿騎從徜徉於浮來馬鬐間也幸甚幸甚第觀其中尙有一二可疑因稽之經傳果有不同闊逺無從質問敢以書白按春秋莒已姓之國魯文公十八年庶其始見經淸前所述序文誤以爲姒今志以爲少皥之後嬴姓似與傳疏不合又嬴本伯翳之後不聞少皥之後爲嬴姓也莒自文公時見經其後會盟徵伐歳歳而與至昭公十四年猶書莒子去疾卒首末如此而定公十四年書城莒父及霄注魯二邑莒與莒父並見於經其地之非一明矣今志以城陽爲莒子之都而又以爲子夏作牧之地亦似可疑然志又謂莒始封在髙密縣東南春秋時遷於此則莒地元自有二而髙密正當魯界之中竊意城陽是後遷之莒而子夏所治或是莒之始封因遷而入於魯今之莒州子夏未嘗到也但莒父爲始封之莒亦未見其爲必然又恐魯界之中別有莒父之迹亦末可知耳若合而爲一必不可也夫終身坐談不如一時親見今生身在東吳而欲考靑徐數千里外地裏之同異亦見其妄矣然山川封域實志記之大端一時筆削千載取信若乘此校讎考訂明白傳之後世亦一快也步蟾圗已領老父承尊問粗安漸暑惟倍萬保愛不具備

與任蕓軒論喪禮書

淸頓首昨所論喪禮送帛謝孝二事諸公之論互有異同僕按此二條者家禮並無明文惟居喪雜儀中謝狀式下注云三年之喪未卒哭只令子侄發謝書今之謝孝蓋昉於此然只令子侄發書則未嘗躬詣人門如今所謂謝也今諸君謂謝孝不當變輕服竊謂此一節者好古君子自當據禮不行若欲行之則只得輕服禮三年之喪旣葬換葛衫小祥換練服以次而輕而墨縗從事古猶不廢齊斬之服豈所以爲容者而欲其以此叩人之門乎凡答謝或在旣塟之後而送帛必於未塟之先旣塟猶令子侄發書則送帛而子侄出名未爲無據又所以令子侄發書者非自爲尊大以蔑人也蓋以孝子居喪神志荒迷故設護喪設司書設司貨各職其事以不奪孝子哀戚之情此古人制禮之意也今士庻之家固不能然若卿大夫行之則自不爲過也但以其它大節或未能一一合禮而獨於此行之所以致此紛紛之說耳溫公云凡弔及送塟者當問主人所乏分導營辦貧者爲之執紼負土毋擾及其飲食財貨夫帛非財貨之類乎今不以受者爲非而顧議送者之得失亦見其過矣原其所以蓋由其它失禮皆無預於人而此一節乃類於輕已所以於此見之獨詳而於彼則不覺耳孔子曰喪與其易也寧戚假令送帛謝孝皆禮所當然孝子行之又一一合禮亦不過所謂易耳未見其爲盡善也況今之送塟鐃鼓聒天旌幢翳日倡優伎樂塡巷塞途皆孝子慈孫所不忍見者旣以恬然行之則此二事當與不當又何足計乎大抵今之行禮者多遺其本而粉飾於其末論其事者亦忘其大者之爲非而指擿其細小之一二是皆所謂放飯流歠而問無齒決者伏以揚搉古今考論得失先生長者之事也愚何足以當此然猥承下問不容以黙故輙據禮之經而獻其說如此執事以爲何如

山諭【缺文一篇】

海諭

吳生哲旣試於有司卜日入郡庠請於余願有所益也余曰然子家鄰海嘗觀於海乎吾將以海諭夫海天下之水莫大焉然海之自處天下之水莫卑焉莊生有言萬川歸之不知何時止而不見其溢尾閭泄之不知何時止而不見其竭由天而內由地而外皆海也其大可想已而測其髙下則自河淮江漢下及沱濳陂湖之蓄溝澗之出皆海之所讓而右焉者也海惟自處以卑而讓河淮江漢之屬以其右而河淮江漢之屬咸聚而歸之故能涵元气括坤區茫洋渾浩浴日月而下上之吞舟之鯨冠山之鰲九萬里之鵬明珠文犀珊瑚瑯玕瑇瑁之類瓌瑋譎怪不可名狀之物皆托而生焉至魚鹽蜄貝蝦蠣之饒利滿天下挹取無極而天下之水卒莫有加焉者無他凡以卑而能受耳嗟乎有海之大而猶卑以受焉而況其非海者哉今吾子之學於玆三年矣操筆墨爲文詞固煜然可觀方之以水猶未當海之萬一也乃今出家塾而進於庠序之間庠序之間凡峩冠博帶立乎子之前者非止陂湖之蓄溝澗之出而已也天下之所謂英雄豪傑與古之人又非止峩冠博帶立乎子之前之數人也茍亢而仰焉彼皆反流而之他豈復爲子有哉彼不爲子有而子能爲其大哉易曰謙尊而光地道卑而上行故吾願吾子之思之也弘其中以受善降其外以來之收其身於繩墨矩矱之中而俯首疾足以自趨於平實之地此今日之至要而吾子之所宜聞也若夫所謂涵元气括坤區吞吐日月育神奇而利天下則異時之事余未敢以予子也然進而不已則其至於是亦自有必然者顧吾子之不屑焉而他復有見則未可知耳𨿽然此好髙者爲之自足者爲之務馳騁而不求實者爲之非吾子所以請於予之意也

齋捨雜銘

有倬其形有覺其稜不雕而貞是惟予所憑書於斯詩於斯容之跛矣惟爾規

白鳯之髓靑藜之煙銅龍合瑞照子遺編嗚呼霜林月淡銀箭更闌將子無惰逭予素餐

厲爾鋒直爾躬辭之輯矣惟爾庸彼腴而誕爾惟無面從

玄松降質熺於火龍含雲畜霧其出無窮子之文兮顯予庸子不文兮嗚呼烖我躬

爾質重而體方爾形厚而居有常惟其然故能得壽考而永鎭於文房

寢非枕寐弗安安厥枕身乃患君子人惟克艱常惺惺對聖賢

古松贊

長蛟之精蒼龍之靈玄機不宰委質千齡連山月黑陰谷風生不覩其形請聽其聲

長春道院妝像疏

大極函三爲一信大道之無形眞宰居髙聽卑儼威靈之在上況乎淸都玉局之旁紫極紅雲之側曹分署列各有攸司旣玄綱流演於下方宜像設依稀乎上界載惟本院剏自先朝玉垣紫宇想蓬萊方文之規模月氅星冠列金闕玉樞之位置究觀軌範有足瞻依洎乎近歳以來偶屬玄風之否珠宮不攺共嗟廉級之侵苔玉座未移已覺龍山之變色近方繕理式復舊觀惟虎豹之關已就肅整而天日之表猶乏莊嚴內觀心外觀身旣未能不渉於有服其服行其行又豈得盡歸於無將求冠佩之森嚴必仗泉刀之流衍然而削雪煉砂術不在我至於傾囊指囷事須告人諒吳淞江上無非樂道之家而兜率天中自有如電之目但得腰纒十萬貫卽神仙立見於虛空不須日誦五千言管福祿永延於後裔允爲勝事各載芳題

東江家藏集卷四

●欽定四庫全書

東江家藏集卷五【中集一】

﹝明﹞顧淸撰

北遊稿

○賦五首

文淵閣賦

昔我文皇之統萬方也稽往古遵舊章攬眾維提要綱謂六典之分𨿽仿於周禮而百揆之總實自於虞唐或合而分或約而詳蓋不可無樞機之總疇咨之良也乃眷斯顧禁垣之隅乃崇傑閣翼彼宸居錫文淵之嘉號擢鑾坡之碩儒職論思於九重贊元化於中樞𨿽官曹之未彰實名體之隱如此其大略也若乃其地則日華之右丹鳳之東重門側啟復磴中通長廊後帶而龍矯層城對起而繚虹非密勿之有關蓋不得以闖乎其宮其中則有石渠之祕金匱之藏殷周訓誥洙泗典常班馬之所敍述賈董之所鋪張奎光璧耀照灼乎虹梁其前則有玉階瑉磩仰接俯延文杏敷錦碧蕓連錢瑤臺植和鼎之卉銅池分並蔕之蓮承雨露之先及各獻巧而呈妍其爲制也邃密髙閎沈深肅淸黃扉豁其前廠白間疎以通明案有朱墨庭無訟爭希夷乎紫宮逍遙乎玉京邈風雨之何及時仙韶之逺聆乃有臯夔之輩稷禼之倫大冠長劍鳴玉垂紳坐於兩楹敷帝猷而演皇墳萬機倚以裁決庶績賴以經綸則有大官供帳天府奇珍湛恩渥禮眷我儒紳至於睿思時凝事資訪逮中貴傳宣東朝賜對日度晷而徐還步金扉而緩退其或金根戾止玉輦幸臨略等級於堂陛咨失得於古今每先過而陳善亦隨時而獻箴或都而兪或吁而咈言皆可書動鮮有慝此則建閣以來累朝之盛節也嗚呼漢開金馬賢俊云蒸唐啟學館士誇登瀛徒取技於雕虫尙無關於大經然猶耀簡策熙鴻名而況地兼乎木天之重名並乎鳳池之榮酌元气以運四時敷王言而令庶正宜乎萬事於此理萬化於此成而陶冶乎其中者又可闕於頌聲也於是拜手稽首敷陳其槪而系之以歌歌曰五云蔥蘢黃閣崇兮東璧流照光■﹝火彗﹞空兮維帝伊佐志浹道同兮政於此成民物丰兮有隆自今垂之無窮兮

迎燻所賦

迎燻所者錫山鄒顯之燕息之室也縉紳之題詠富矣錢君世恩要予賦予以其未至也辭不可乃想象髣髴寫君之意而述以歸之其詞曰

穆淸微其有無兮披拂乎予之兩楹薄筠簾以回轉兮泛蕙帷之輕明塊予處此一室兮逝將息乎逢迎蹶披襟而曳履兮若美人之在庭昔予厭彼濁世兮獨冥搜於千古聞重華之盛明兮嗣放勛而馭宇地以平天以成兮被龍山而容與維玆風之適來兮會千載之一時皇情穆以有感兮撫朱弦而寫之時以阜財燻以解慍兮至今盈耳而希夷予生不及帝之時兮徒髣髴於宵寐今日不知何日兮怳神交而心會固人生之倏忽兮哀時命之不齊天與人其代勝兮恆寡安而多危鳴條旣不可以長兮矧東周其下移七王之云擾兮劉項爭雄南北之鮏羴兮唐五季之昏蒙彼固見靑天皎日其幾何兮又何暇弄月與吟風蹇予抱此陋質兮羌獨當此辰也賢與聖其兩逢兮予獨爲此民也萬物之長茂兮朱明在行地上躋而天下降兮蘊隆熾而熇蒸鼓乾坤以爲鑪兮仰赫曦之明明方永日之不可暮兮忽纚纚其自南襲單絺以流沫兮孰使予食美而寢甘予壹不知其所如兮忽吾造於姚嬀精穆穆以交騖兮若鸞凰之先臺窺玉衡以左轉兮卿云縵其陸離拜紾衣於當寧兮日與月其交輝襲芳飲淳兮樂不可以極也撫心辟志兮胖吾體之適也吾旣忘吾形之逺邇兮風亦不測其何之仰銀潢之耿耿兮步徙倚於庭墀劃撫楹而長嘯振庭柯之微微重曰燻風兮南來經吾堂兮歷吾階予散發兮前榮若將進兮復回玲瓏兮八窓爲君兮洞開唐虞世逺兮不可以追嚴霜刻骨兮烈日燎肌幸與子兮無逺終吾生以徘徊

弔蔣文輝賦

弘治丙辰華亭蔣先生文輝以太學生集判入京師絕淮而上遇暴風沒於淸河予鼓篋頖黌及文輝遊知其人卓乎斷然不應其罹此也戊午二月其從孫鼎自京師南歸予哀君積學苦志而不以考終恐其遂離釋渙散而無所歸也爲作楚詞一通授鼎使投諸河以弔之其詞曰

吁嗟先生吾誠不知天之道兮果蒙昧而杳冥賢秉節而迍邅兮嚚肆行而顯榮貞夫槁死窮谷兮饕餮讒嫉姱以充庭顏簞瓢而夭閼兮栁跖耉以縱橫淆玉石以俱毀兮擥蕭蕙而同刈鸞宛頸以折翼兮梟夭矯以橫厲繄昔人之憾此兮吾常謂其不信獨憤世而長往兮懲一噎而毀飱杲白日之昭昭兮謂斯言其有常孰洪流之奔猛兮而以代子黃腸彭咸之畢命兮遭時之不祥零江之滅膂兮惟賄見而忘生吁嗟先生獨何爲兮而淪胥以傾飭躬砥行兮逝將邁於昔賢遭時盛明兮被章甫以周旋指紅雲而上徵兮披五色之玫瑰歲旣晏予疾驅兮亦旣亂於淸淮晧層冰之嶷嶷兮忽舟舞而桅掀風號呼以殷怒兮竟渾澒以淪淵稽素履而考厥祥兮一不知其招也將天人之殊軌兮日與月其昭昭也誠縱恣而弗主兮吾何以終此朝也滔滔汴泗兮晝夜東馳奔流赴海兮不見其涯吁嗟先生兮誰適焉歸魚龍眩幻兮百怪谽谺長蛟千仞兮掉尾磨牙以殺爲嬉兮以凶爲嘉秩川靈而奠祠兮固將以爲民禦縶靑猿於幽址兮昔人夫豈無故靡玉帛其無讓兮視顚沛其猶固然委成數於莫攺兮又孰與懲頑而牖賢懣吾懷之莫寫兮詞旣訖而重陳忠與佞其同凶兮驅一世而橫奔洵予志之匪惑兮固絲亂而塵氛茍初志之靡定兮不攺轍而回輪重曰洪流浩瀚兮汨淵淪幽暗弛弱兮漭無神吁嗟先生兮此湛身裹餦餭兮香苾芬投畀中流兮悲忍云巫陽上天兮誰與詢歌以訊陽侯兮哀我人

東山賦

太湖有東山焉少詹學士守溪先生之尊君旣致政歸老其間天子推恩歷封至左春坊左諭徳今年壽八十矣七月十一日實惟初度之辰及先生門者皆預爲詩歌以獻淸壬子先生所造士也曩昔道吳門蹐公行竊思拜於下風而不得但遙望丹崖緑壑於洞庭煙靄間杳然如隔世外乃今幸得以言語附諸生後將與吳歈越唱並進於公前其何幸加焉於是敬卽公所居東山而賦之𨿽詞義萎弱聊以宣寄向往備眾作之一云爾其詞曰

客有厭塵區之側隘慕松喬之所廬思禦風而乘气超六合而嬉娛乃命奇肱挾飛車淩閶闔登天衢經昆侖歷嵩華憩泰岱而一息窮遐眺於東吳遡匹練之餘輝指滴翠於煙蕪時乃恍若形邁穆爾神渝乃援馭者而告之曰吾聞夫揚有巨浸是名具區中有靈山東西列居三洞五門九便七塗潛通五嶽苞絡坤輿今玆所覩是邪非歟爾有覿於彼者乎於是馭者極目而睨之曰嘻有是哉此夫隱隱崇崇處窪而窿旁無附麗兀若乘空者乎郁鬰蔥蔥或靑而紅中湧金銀結爲崇墉若有眞仙隱約其中者乎乍陽而陰倏晦而明靈怪翕忽不可殫名積气冥蒙兮覆其上浮光滉漾兮揺其垠剽兮矯兮若鸞鳳之翳日灼兮爍兮若瑤艸之敷春其舒也若霧其停也若云窮目所未覩極耳所未聞先生有意於玆行乎願振策而驅輪於時東山主人方以揆度之辰啟金堂辟林屋發云簽檢瑤籙呼逺遊與赤松歌南山以相屬聞客行之逺來起相視而頓足乃捲瑤席徙金鍾登駕浮挹垂虹前隱浮玉後憑穹窿俯擥神芝仰蔭喬松翫龍魚於金沙瞰舞石於幽宮石鵝管以垂乳泉醍醐而沁空金窻豁其四啟玉戶窈以旁通已而綸素絲揄文竿則盈尺之玉登於盤翳芳林振瑤柯則徑寸之珠隕於山然後牽紫絲於波底落火齊於巖端溪芼錯以並列陸寶燦以相鮮乃有王韓劉張葉周曁唐月質星標雲冠霧裳左掖右擁贊我壺觴客乃茫然自失憮然遐想曰主人其有道者哉主人未對而傍有笑者曰嘻客以主人爲有異於人乎主人之少也蓋嘗耕六籍漁百家含道眞咀文華舒英翹於簡牘粲雲月而朝霞其壯也又嘗觀國光列賢科撫雷封之百里覃文化於弦歌旣乃時與道乖俗與政訛人我是迂我得實多於是褫銀章於五斗歸長嘯於煙蘿若夫文章命世道術經邦則承構之有人焉芝蘭再秀瑜珥重輝則繼徳之有孫焉一命而登太史再命而列宮賓輝煌乎九重之詔璀璨乎五云之文則帝命之日新焉蓋隠而不失義顯而能禔身夫是以賁玆山於千古掩圖藉於無前也豈與夫沮溺之徒絕人羣而遺世囁嚅之子決性命而徇人者哉客乃起而謝曰夫行有所極美有所鍾名不外至樂本在中微君言吾幾浪迹於汗漫之鄕乃相與歌曰山之髙兮如雲湧洪淵兮承厚坤靡虧崩兮維千春山出雲兮雨四方蘇萬物兮躋時康民鼓舞兮歌後皇山中之人兮壽而臧對雲山兮樂無央吁嗟往昔兮徒相望東華兮塵土蓬萊兮渺茫宛洞庭兮東渚早歸來兮從公遊以徜徉

弔董貞女賦

貞女故都督僉事河間董公興之女許嫁故都禦史冦公深次子某未行而某死求往弔不許遂不食越十日亦死後三十年予從其兄同知君琇得其事乃賦以弔之其辭曰

絕命兮委身登髙樓兮閴其無人撫明鏡兮太息橫流涕兮沾巾嗟人生兮實難耿予心兮竟誰陳思夫君兮未識隔泉臺兮路漫漫以誰極仰靑天兮萬里羨黃鵠兮交翼黃鵠交飛兮翼蹡蹡誰其送我兮君之傍濯鉛華兮解明璫孰爲羅綺兮孰爲膏粱矢一心兮黃壤儼六轡兮康莊桂有種兮蘭有根芳香蘊結兮何千百年董之室兮冦之門誰其積兮鍾爾賢柏舟之靡忒兮其猶共巹庶髣髴兮齊布衣之讎燕賢有過而愚弗逮兮吾寧謂其踰之漭狂瀾之東騖兮寧激以隨重曰已矣俗其淪兮吾不知其所窮委身十君更四姓兮世猶以保民而書庸我哀斯人殞於璞兮而或以非中歌以唁之兮千秋萬歲罹百毀而靡從

○辭十九首

陸孝子刲股辭

兒有身兮母之遺母疾之殆兮兒生何爲身死母可代兮兒甘如飴殘吾身兮寸肌免吾親兮阽危孝哉陸生兮人子之儀吁嗟生兮當此時目見母兮身不爲兒兒肌斷兮母不知母命以續兮肌復滋嗟生之孝兮於古稀彼鄠之對兮理固宜情迫於中兮擬議安施仁有殺身而成兮身今在玆毀以易親死兮又何惜夫此而嗟生之孝兮今誰繼之持以奉吾君兮千秋萬歲其無虧

朱孺人哀辭

有美人兮山之中潛玄室兮翳貞松明鏡掩兮虛夜月塵機斷兮悲秋風思夫君兮往日諧琴瑟兮商宮懷徳音兮意難窮悵泉臺兮路幾重良人慟兮惋切嗟別路兮音塵絕升空堂兮遲遲儼履綦兮成列惟勤勞兮未償懷貞淑兮心菀結涼風動兮中閨紛綷縩兮羅幃知百年兮終盡羌觸物兮增悲托文詞兮發潛輝有知無知兮慰爾思

辰慶堂辭爲趙叔鳴賦

翁生之歲兮龍麗天門龍周於天兮挾公子以淩雲【翁丙辰生叔鳴以丙辰登第】翁壽而燕兮捷書在閽翁舉觴兮酹蒼旻紛重拜兮羅眾賓嘅人生兮不齊哀夭賤兮紛紛孰吉昌兮參會將厚徳兮通神淮之南兮江之滸栁藏其門兮花暎其廡翁作堂兮承帝之嘏翁燕而喜兮式歌且舞堂之構兮嶙峋鞏厥址兮惟千春我作歌兮告爾後昆爾燕而聚兮無忘爾世勛

東山辭【戊午十一月初十日淸寧宮災明日先生行】

歲崢嶸兮白日馳朔風晨起兮霜鴈飛長河千里兮愁欲斷公何爲兮忽言歸挽公兮屢撝悵別公兮見何時渺渺兮寒江心睠睠兮欲安施惟人生兮悅賢孰憎愛兮予私抗予章兮天閽指肝膈兮敷陳忱懇切兮臣志沛汪濊兮天之恩忽東山兮回首渺白雲兮孤村別來兮幾時叢桂枝兮輪囷顧幅巾兮猶昔莞一笑兮忘言公將行兮裵■﹝衣外回內﹞儼東路兮驂騑忽回瞻兮天闕思承恩兮赤墀惟人生兮不常嗟終始兮多違不竟兮公施以張兮世維熊蹯兮魴鯉審吾擇兮奚疑荊之山兮湘之江我思公兮道阻且長總羸馬兮東路忽西崦兮斜陽

蘭谷辭爲黃時雍尊人賦

蘭之生兮於彼空谷抱幽貞兮不羣以獨白石兮淸泉紛紫莖兮冒寒淥蘭之香兮揚揚泛光風兮朝陽谷無人兮自芳谷有人兮吾與子兮徜徉谷中之人兮淸且眞不可見兮徒名聞仰丹崖兮千仭思委佩兮江濱折芳兮誰贈羌雲路兮愁人撫瑤琴兮嘆息長寄情兮斯文

石淙辭

山之石兮孱顏飛淙交兮石之間龍躍兮虎鬭砰雷擊兮云翻尋源兮何處望極浦兮揚瀾碧之雞兮金之馬點蒼紛兮髙下眾壑兮爭流指滄溟兮一瀉舟萬斛兮鴻毛羣龍乘之兮以變化繄山川之偉絕兮宜夫子之挺生起一邦而天下兮亦足稱其神靈京江旣已攺築兮猶睠睠乎玆土潁峨嵋吳蜀山兮孰云今之非古石弗泐兮淙弗枯散爲江海蒸爲霖雨兮潤八區吾誠不測夫子之妙用兮固將等廊廟於江湖渺南云兮萬里長寄興兮桑弧

樂間園爲同年夏如山賦

仁髙峯

天之徳兮曰仁山得之兮鎭厚坤旣雄秀兮又以尊撫眾壑兮如兒孫千花兮萬卉吾與爾兮長春

仙遊洞

羣仙遊兮大羅時憩息兮巖之阿玉柱兮金窻俯洞庭兮煙波忽中宵兮月上聽泠泠之空歌

漫興亭

漫吾出兮周星忽歸來兮亭以成嗟平生兮萬事亦何擇兮何營偶欣然兮終日孰久近兮千齡

獨憩臺

思美人兮不來步石徑兮生靑苔聊升髙兮騁望攬桂枝兮徘徊晴天兮萬里見一鶴兮飛回

惠脈淸流

泉何爲兮此流湛淸泠兮巖之陬洗京洛兮緇塵翫濠梁兮浮鯈渺眞源兮何處望龍山兮落日幽幽

澗灣略彴

路轉兮山回望幽巖兮阻深隈忽淩空兮飛步振予策兮丹臺願鐫崖兮有紀步靈蹤兮天臺

天香屏

結湘筠兮玲瓏交桂枝兮隱隱叢叢玉葉兮金英來淸芬兮逺風將書香兮此類嗣云仍兮無窮

歲寒徑

竹栢兮成林中一徑兮靜以深謝紅紫兮春陽飽風霜兮重陰懷佳人兮悵望將千載兮同心爛

柯枰山

中人兮不歸樵柯爛兮閭裏全非嗟人生兮幾何奄夕曛兮朝暉神仙兮戲予拂蒼瑉兮渺遐思

觀魚處

圉圉兮洋洋忽吾止兮濠之梁緑藻兮靑蘋與爾遊兮兩忘

虛白書舎

室無塵兮更明晏獨處兮憺以淸左瞻兮右仰諸史兮羣經聊逍遙兮永日孰寵利兮榮名

迥碧山房

隱吾屋兮山之東仰仁髙兮一徑潛通有芭蕉兮夏緑更芙蓉兮晚紅忽夕陽兮云合倚闌干兮意萬重

畫水辭庚辰六月禮部南齋作

羣山兮東傾百川兮與俱昆侖兮萬里渺東極兮歸墟龍門兮三峽屹崢嶸兮噴鞺鞳奠九服兮常寧疏萬派兮終合展瑤籖兮拂霜藤目窈窕兮耳泠泠江南兮春盡蘼蕪緑兮楓靑思美人兮何處撫朱弦兮空復情

東江家藏集卷五

●欽定四庫全書

東江家藏集卷六【中集二】

﹝明﹞顧淸撰

北遊稿

○詩七十九首

題畫梅【癸丑李鴻臚東齋作】

四百峯頭霜气橫玉尊零落翠禽聲寒綃三尺對虛牖髣髴松林殘月明

江南見梅只是梅燕山見畫殊依依西垣夜半艸堂夢靑子緑陰雛燕飛

送使山東

春云拖影拂軺車南出都門候吏趨兩歳靑齊仍苦旱帶將甘雨洗焦枯

和聴鶴亭聯句韻送毛太史維之歸省

夜聞東壁餞文星曉起西堂乍酒醒【時與謙見招以他回不及赴】未許餘光分末坐空吟佳句入無形歌停渭栁仍翻調舞愛臯禽擬著經更與玉堂添故事未應寥落嘆槐廳

午日昭應宮送陳深淵得獸字

危弦激淸湍奇香裊金獸佳辰良友集髙宴啟淸晝維時值升平四郊息烽堠縉紳多暇日遨賞遺俗舊況玆金玉人聲價儒林右十年期破的一矢尙虛彀於焉送將歸不飲復何有燻風晚更起疊嶂逺仍秀遐觀窮八紘醉舞翻兩袖區區蠻觸爭瑣細安足究尙懷禹稷心未忍蒼生痩往者勿復云來日知未後三年家政成洗耳明光奏

送同年周時敏歸安陸

男兒意气淩四方結髮萬里期翺翔槐黃催赴觀國光手攜尺書朝帝王帝曰汝賢畱我傍往視予宰銓才良紅簾粉署夏日長峩冕吁咈談虞唐白雲飛來經太行翩然歸思不可當帝恩曠蕩眞無疆汝蹔釋事歸故鄕都門朝日天气涼束裝出祖驅驌驦關吏舊識趨路將舉鞭揮手振紫韁眼中已見荊山蒼男兒名成拜髙堂人間此樂殊未央九重待補龍山章

送秦國聲歸省

天上秋光近人間樂事並華軒啟澄霽髙宴接恩榮鶴壽元無算鵬飛始發程雲霄遂歸志閭裏溢歡聲裊裊風生坐娟娟月傍楹酒來吳市美茶瀹惠泉淸瓜果紛前饌詩篇罰後成有階堪報國隨寓足陶情緑竹宜鐫字丹臺早注名他年佐觴豆應及海波平

送朱良翊

翩然聚首忽言歸立遣奚童趣賦詩千里畏途當赤日【時五月十四日大熱】十分淸興寄烏絲賈生世共知才大李廣人猶恨數奇懸榻故人專有待飛騰應不後明時

送周兵馬之金陵【上海人儀賓用世之父】

將軍寶劍雙龍鱗錦衣紅蹙繡麒麟甲第東華接諸貴樓船南國隘通津干戈萬里風塵靜兩都冠蓋如雲盛朝出長幹訪原涉暮入烏衣過劇孟書生昔未試吳鉤悲歌三入鳳臺遊醉拔霜毫贈君別三山落日不勝愁

送盛斯徵歸娶

栁色衣裳玉色鞭看花歸去又逢仙黑頭事業須君做洞府星橋別是天

夜雨

薊北雨連曉江南定若何還應碧牎裏燈影暗銀荷

秋夜嘆【有傳家君病者望家書不至時在桃園堂作】

銀河流光濕垂地髙梧滴露濃如洗城頭擊柝城下杵幽人已臥中夜起東院西院無人聲星下艸間蛩對鳴一星起來對吳分恨不從之覓鄕信諸君走馬長安陌肯信中宵此中立

新秋卽事【月課下二首同】

暮雨殘暑盡官居淸可挹疏櫳捲秋幔流盼佇危級溫涼四時異心會各有入鴉啼煙樹寒露下銀牀濕撫景懷昔賢玆地幾翔集新涼信可愛雨霰行且及願言惜芳時功業期早立

擬中元謁陵

玉座秋風動紫宸寢園時祀敕親臣云屯松梓衣冠集月照庭楹俎豆陳天地有靈鍾王气山陵終古享精禋詞臣欲獻甘泉賦指日皇輿駕翠麟

登第後寄所知

春風逐伴上金臺便著靑衫未得回夜聽玉龍官燭冷曉趨丹鳳禦香來匡時未展江湖志飽食頻驚歲月催翹首碧雲南國路美人誰在讀書堆

送劉文瑞【時自永康侯西塾告歸】

靑袍白馬日紛紛何處秋光忽送君天地百年同逆旅風塵此地獨離羣時平宰相精求士朝暇將軍總好文去去江湖莫淹久有人虛席仰多聞

奉餞定庵張先生之南臺

四歷雄藩秉憲旄薦更三府肅銓曹文章舊是南金重風節遙淩北斗髙輿論只今推宋璟空羣他日想方臯兩京均逸天心在莫向霜臺夢午橋

夜坐

仙都閟靈境假日休官程髙齋坐來久夜景湛虛明起步視天宇曠然遺世纓素心適有會幽興頓此生滄波望不極落月金盆傾

遙遙天漢津耿耿橫太淸招揺運珠鬥時節忽已更感此念昨日淒然思友生羣聚不知樂已別始牽情人事與日長後期焉可憑

明妃和汪抑之

漢朝翁主半家人臨到王嬙國論新解道懷戎尙忠信廟堂誰謂少謀臣

宣王六月駕戎車武帝旌旗萬里賖獨以一身寧四海明妃何恨泣琵琶

楊妃

漢家妃子度金微裂面西風損黛眉敎得後來人解事只從金屋撫畨兒

題畫送胡友松

畫裏看山惜別離松間立馬醉題詩伏波老去心猶壯太白狂來酒不辭云日九重丹鳳闕風煙千頃白鷗陂歸舟正及鱸魚信應對西風有所思

記蠍

虫之毒者南方之卽且北方之蠍卽且能飛見人輒疾走而蠍行甚緩聞人聲反止不動故多爲人得七月廿三夜聞牕間爬沙聲火燭之踞而翹尾卓然可畏乃知其不動者蓋將以有爲也卽且猶知畏人而蠍止以伺之其甚矣然卒以自斃悲夫故記之以爲戒

讀書心二三耳聞牎蠍走卷紙濡余膏火起蠍在牖抑首伏不行翹尾若有候人言蠍易得此意殊未究懷毒乃忘身禍起遂莫救栁州憐蝮蛇釋械低予首因詩戒宵人陰賊恆反受

海屋添籌

滄海塵飛是幾秋北堂花甲數方周試尋孝子無窮意盡下僊人未了籌紅日傍檐晴可愛緑萱當砌足忘憂只應盡醉長春酒同送飆輪過弱流

秋夜讀書【閣試】

髙秋淨炎暑官居若蓬瀛落日人吏散琴書有餘淸燭至童子去撫捲臨前楹仰窺羲皇祕俯探周孔情下上千萬年曆歷指掌明自從大道喪聖哲希復生幸此未墜地庶以開吾懵稍稍庭葉下淒淒艸虫鳴初月上東垣露艸光晶熒淸景與心會宵眠竟無成微吟倚靑瑣天風起松聲

初預丁祭【月課下同】

北闕初鳴佩東膠肅展儀感深思壞木喜極預承齍江漢神如在山龍服儼垂自今期秉徳無愧駿奔時

玉堂對月

萬古此明月流看屬吾人人生見月時歡寡愁日頻睠玆玉堂署淸切近帝宸金鋪啟澄霽光景何鮮新古人去日多後來浩無垠而我於其間渺然凝心神不有通夕翫柰彼風雪辰茫茫太無中置此冰玉輪熒光載靈魄終古如環循聞有丹桂樹婆娑映天津復有乘鸞女煉藥司大鈞願從乞刀圭駐此塵土身靑冥無終極悵望徒逡巡人生會有役玩物喪乃眞掩扉送餘輝朝車已轔轔

送陳邦直赴西安

千古關中郡山川號上游俗余周日化地重禹書州別駕聊伸驥長才類解牛詞林有遺派嘉績會先収

送何溥之西川

西望蜀川千萬山美人蓮幕暫棲鸞云連劍閣春前度天近靑城雪後看今日籌邊宜得士古來行道不論官務閒好課戎郎學拭目秋風振彩翰【其子宗俊從予學】

沂州谷生嘗從張友山學能詩善醫工畫梅家有園亭之勝比自京師還同館陳君徳卿作雲山別意詩以贈邀予同賦

亭亭空外云藹藹雲中山雲山蒼茫自今古江湖遊人時往還黃金臺前楊栁枯奚奴靑絲提玉壺挽君徵驂酌君酒握手目送飛鴻孤花光三昧傳者少山翁老去誰同調一命常懷拯溺心十全每奏回生效長安車馬日逢迎五侯七貴皆知名拂衣東去不返顧何異黃鵠摩空徵舞雩壇前春信早園亭盡說君家好肩輿何日徑敲門坐詠雲山藉芳艸

次韻答張拱辰

張籍經年病臥家紛紛九陌自繁華春風爲遣江南信拂殺龍泉舊劍花

中朝文獻幾名家每見殷勤訪國華盡有聲名動京邑未應消痩學梅花

奉餞圭峯董先生之南京

秩宗分務簡元僚學士聲華重本朝輟講蹔違東殿直移家初聽下江潮西風燕市栁條短春日金陵物色饒莫倚官閒疎獻納左垣蹤迹未全遙

東洋

東南百川會入海不復返茫洋天地間今古無潦旱吾觀玄化初一气亦微婉剛柔相蕩摩積潤成浸灌天地且有窮海波寧無岸常思淩天行會應得奇觀王生東海居玆興知不淺遲予駕飆輪攜爾出汗漫

同年胡鎭之挽詩

天道由來逺人生定可疑如君便長已造物竟何爲旅殯僧房啟科名墓石垂九原風雨夕腸斷脊令詩【鎭之館女兄王氏其死可閔】

送薛平甫

歲暮行旅稀官河斷舟檝朔風吹狐裘徵斾向空揭念我同鄕彥孤懷耿冰雪南宮旣聯鑣北門亦並轍淸詞與妙句脫口人競說方需麗澤資胡爾當逺別男兒四方誌豈不在京闕顧彼西山景幽衷日千結一行遂素心萬里若踰闑因君感予懷攬轡劇中熱行塵望欲盡歸意更騷屑

送吳南仲

去年放舟過垂虹霜露盡降湖波空三髙祠下拂蒼石長嘯宇內生雄風此時聞君未相識指點煙蕪問君宅今年君歸我畱此卻望江南動顏色君才自是當世資暫蹶霜蹄何必疑名場聲價藹然在故園山水聊棲遲春洲二月芳杜長蘆芽抽碧河豚上短檝輕舠不用帆北裏南村恣來往東家鄭郎交最投新年聞亦理歸舟詩筩酒榼百里近愼勿流連負壯遊

晚歸卽事

城頭官栁緑交加日日斜陽集乳鴉湖海書生羸馬背春來通算九移家

盧布政挽詩

早折宮花上玉墀郎曹五轉冠藩維西銓藻鑑冰霜在南國威名艸木知洛社幾年初入會昴精前夜忽騎箕薤歌不盡思賢意落日長江起碧漪

甲寅正月七日迎駕

紫壇成禮當人日玉佩迎鑾望合宮輦路暗塵淸積雪【駕出前一日雪舊歲臘朔視牲亦然】禦旗晴影動春風祥禎恊應知天意對越勤勞仰聖躬湖海書生瞻盛典恥將文筆賦河東

初預慶成燕敬賦【月課】

半生湖海夢鈞天此日雲霄奉禦筵虞典孟郊神並享鎬京春燕禮無前黃分內醞驚殊寵紅戴宮花憶去年無限感恩圖報意未論文賦美甘泉

柯學士先生所種二栢樹歌【月課】

君不見劉保齋柯竹巖一時名聲齊鬥南文鵷孔翠赤霄上遺迹世人爭竦瞻玉堂之南雙翠栢傳是竹巖先生手所植我來撫玩不忍去樹底猶疑有行迹憶初種來今幾年髙標已見摩雲天雨淋日炙長苔蘚虯須龍甲皆蒼然斜陽獨立雙樹陰寒天老气轉蕭森丈夫有作期百世此物豈異甘棠林我歌雙栢篇繼彼角弓吟古人已恨材難用何處悠悠語此心

送許啟衷

榕陰垂緑荔支丹五月南州畫裏看憶別況逢新歲後賜歸猶及未春殘堂髙海日明衣錦路入鄕山信馬鞍還憶西垣鐙火夜重來不遣舊盟寒

又二絕句

一自看花入禁垣淸秋憔悴臥春殘金莖不是君王惜自憶家山荔子丹

聖代仁深逺俗安側生無復上雕鞍閒居續得君謨譜聊爲南風一寄看

送周都尉告祀孝陵

明明我聖祖承天馭華夷赫怒定海宇憂勤固皇基典則遺子孫萬世如一時恭惟衣冠藏鬱鬱鎭地維云車與風馬日夕恆來思神靈居帝傍監觀靡有遺日聞寢園中風雨嘗紛披松栢帝所念行列恐有欹玉帛命專使潔齋代親祠周侯戚畹英寅淸帝心知況此共欣戚寧爲跋涉辭都亭三月初春光照軒帷祖席列羣彥載詠皇華詩峩峩紫金山宮闕何崔嵬侍衛固有職泛掃宜如儀聖情切注想歸矣無需遲

石田野色

茅屋靑林映短籬渺然西崦望東菑白羊不起麥平壠黃犢閒眠水滿陂逺樹每於晨霧失短笻尢共晚晴宜南陽未爲蒼生起風雨還聞長紫芝

畢府丞父母同壽

髙槐蔭庭風日淸花羅剪春香霧輕金屏翠帷尊兩楹門前車馬來傾城美人一雙彈玉箏雙歌南飛獻長生鳳雛銜書儀帝廷紫鸞詔書天與榮瑤環涓秀瑜珥晶書香三世連科名膝前拜舞彩衣明人間此樂豈易並願吹濟水添瑤觥靈椿不凋萱不零年年珠履花間迎

戲效荊公作四首

城東野意動名園滋華芳弱栁黃晼晚夭桃映新陽循原涉淺渚連步陟崇岡興至陳尊俎憑髙顧江鄕生世間逸少懷歸念王章東遊昨夜夢川谷永相忘

髙栁駢密蔭疎篁延淸風畱客廣廈寛沈李冰壺空梁石介淸池緑波緣芙蓉日轉禽語樂幽林回短笻逍遙崇臺上興入江南峯

長林過朝雨髙堂生微涼簾幕含霽景臨軒送淸觴遙岑參差碧逺浦明夕陽渚宮遂寂寞登樓望川梁何當遡流輝汀洲采蘭香

早寒信已嚴頗得羔裘重起開西樓鑰坐愁長河凍陽和遜重陰飛雪積危棟紅鑪照鄰壁藍尾生憐送吳江萬里天媚景春如夢

東拙爲舜和太史祖賦

君不見漢陰叟抱甕終朝不濡畞又不見愚溪翁瓊琚玉佩分天工拙人勞力泰宇定巧智終以烖其躬東城徐翁閱世久寧爲漢陰不爲栁鳲鳩無能鵲巢坐莊樗散木偏多壽才不用全其眞功無成貽後昆頹然八十餘無懷葛天民古云大巧外若拙吁嗟翁乎豈其人我本拙者於時罕通爲翁作歌仰翁髙風丹崖靑壁不可以力致幅巾杖履想見城之東天子方好古蒲車起申公

送人赴番昜丞

陳子饒陽去掄才可是宜能無愧職事應不計班資宦況湖頭月行裝馬上詩前途猶未晚努力向明時

望云

靑天多白雲遊子嗟別親白雲飛揚隨處見極目親舎徒傷神徒傷神情何極一回仰天一沾臆春風緑酒金臺前恨不隨云墮親側云可望不可攀但願親壽如南山又如長江東注之波瀾富貴有時來難駐惟朱顏親年無恙百事閒勸云一巵祝雲南飛向我髙堂前蔭我椿樹萱花枝無使秋霜容易凋華滋遊子西風江上歸

送徐都閫歸宜興【謙齋閣老子也】

五色春衫拂地垂東門髙宴駐旌麾舊來仲郢人知少欲去玄成馬上遲紅葉巧當官路墜白雲長傍禁垣移鯉庭桃李春陰在卻愧楊生後賦詩

送王參政慶賀還河南

流電光中玉佩趨鴻臚當仗贊嵩呼瞻天舊識威顏近分陜新兼體貌殊北闕朝辭云擁陛東門秋餞士傾都雄藩尙有宣房慮何日玄圭恊禹謨【時張秋未塞】

讀書有感【閣試】

良宵可虛擲明鐙了殘書開卷對古人已隔千載余精神方尺間恍若傾蓋初共惟徳業光照耀流中區藐予嗣前緒十年事菑畬惜哉無良耜終畝多薪樗幸逢明聖朝挾冊隨冠裾紛紛雜纂組瑣瑣雕虫魚白日無畱光西飛若飆車涼風振髙樹落葉滿庭除念此不能寐攝衣起躊躕盛年無再至駑駕不可虛

送屠都憲元勛巡撫薊州等處兼督邊關

玉節朝辭出鳳樓朱旗遙暎塞垣秋寧邊舊屬西臺重當寧今無北顧憂鈴閣春風閒衛戟海山晴日動輕裘極知根本須才傑未爲還朝是黑頭

周世貞父六十【世貞名忠嘉定人生於金齒雲南己酉解元】

海山金桃幾年熟天臺靈源流水速仙翁六十自世間老圃西風終日閒鳳雛銜書赤霄上五彩朝陽爛相向雲中有路不可歸春酒盈尊獨惆悵瓢笙四管寸膾魚咀羊城下梅花初錦衣他日拜家慶人看相如駟馬車

瑯琊書屋爲石秀才賦

醉翁去來三百年瑯琊山水仍依然林芳谷秀誰管領石家書屋僧廬偏主人讀書少諧俗文章往往追古賢山中風月足吟弄世上富貴從推遷連連岡阜擁檐牖鬱鬱竹樹畱風煙晴猿晝啼白雲下獨鶴夜叫長松巓冥搜得意或拊幾感慨雙涕時淪漣悠悠寧逐蠧魚盡兀兀已覺筌蹄捐君不見玉屏峯南瑁湖上我家舊屋臨淸涓緑蘿揺春拂牕戶紙屏竹幾淸且便十年棲遲不謂好一日悵望空雲天終南少室非我有東華塵土勞鞍韀勸君及時須行樂豪傑未有終林泉

文武傳芳爲李惟中郎中父壽

公家奕世龍韜學已會風雲取髙爵百年海宇煙塵淸又向雷門見頭角峨嵋劍閣橫金天西連艸堂錦水邊雄豪秀潤各有得公獨於此當其全西風使節相如歸公呼諸孫候江湄遂開髙堂稱壽巵錦衣前拜繡帽隨熊羆鵷鷺各有姿邦人來觀嘖相語誰似公家文更武文謨廟堂武禦侮天佑公家後方巨萬歲千秋奉明主

送蔣國器

西風一夕起平原到處羇人憶故園失路未須憐季子作書方擬賀參元功名入手無多事塵土畱人豈足論記取他年說今日冷雲疎雨出都門

送湯同知督運【時張秋未塞南方大水開白茅塘以泄之】

兗河秋水不容舠沽口回風積萬艘五服上供推袖領九重深眷想賢勞君恩左右慚虛被民力東南亦孔騷眼底白茅連瓠子夕陽離思滿亭臯

水仙扇面

銀杯側西風羅襦不禁冷空江月落時想象孤鴻影

送曽執初知嘉定州

都亭楊栁秋來短獨采黃花暎別觴五馬雙旌萬餘里西風隨處挹淸香

九日招徳卿抑之

小酌無勞折簡催自分花餌飣玫瑰只應免得淵明笑兩歳重陽不舉杯

題戴司寇所藏張翚小景四幅

岱嶽東南日觀峯雞鳴遙見日輪紅仙家應說人間世銀箭金壺漏未終

一色滄波浩渺間人言此外有三山莫欺只尺生綃裏多少樓船去不還

老翚筆意師觀逺怪石長松气凜然四十年來眞迹亂夕陽紅樹滿山川

斗帳無風鐵硯冰梅花未要雪天晴坐來尙有關心處時復空山折竹聲

文華進講【閣試下同】

鵠立朱衣正殿東鑪煙飄動講帷風百年禮樂逢昌運乙夜勤勞仰聖躬毫末豈能禆海嶽精誠直欲感蒼穹邠風無逸前王訓稽首鈞天意萬重

河渾渾

河渾渾發昆侖奔馳萬里出龍門出龍門嚙金堤泛瓠子魚黿蛟鼉乘時奮起城郭壞丘陵頹漢帝沈玉馬勞歌入云哀河渾渾洵神靈我皇龍飛初泥沙潛伏波鏡澄皇欽事禋孔精胡爲乎一日騁雄悍違天經奔騰蕩潏岸坼堤傾使行者不得遂居者不得寧園廬漂溺魚鱉橫河渾渾下民咨神禹上天去賈尉來何時三年靑兗民亦疲土牛楗石將恐非河渾渾側身南望勞我思

夢中得四句如詠講筵事者

翠幕光中黼坐開觚稜初日照春臺緗函未啟中人捧玉輦才臨正殿回

樗老【爲楊起同尊人賦】

君不見麝憎臍雞惡尾又不見豹患皮象患齒蘇張戮辱韓白菹全神乃在支離子東吳楊翁太古民妙訣早受南華君盡將智巧付時軰甘與樗櫟同輪囷闔閭城西雲水闊南北舟航日闐噎春花秋月閉門看八十年來幾興滅泥龜曳尾寧詫神溝斷廟尊俱失眞萬牛回首歌孔栢少陵豈是知心人樗日老翁日健塵海桑田幾回變人道孫枝卻不如前年選入明光殿

秦府紀善林介庵挽詩

五十飄然便掛冠向來城府掉頭看髙蹤自與鴻飛杳短世頻驚蝶夢殘絮酒何年奠冥漠囊金他日記汍瀾【嘗有以金寄君者歿後其子持書來乃不及元數君出而還之封識宛然】哀歌不盡思賢意塵海風波正渺漫

送鄕僧

乾坤無物礙行蹤又送孤云入九峯林鶴暗驚空外錫海鯨先報佛前鐘金衣拂曉承新露丈室凝塵記舊封應識西來祖師意逢人莫浪演三宗

冬至朝賀【閣試】

璇管灰飛宿靄消紫宸班動禦香飄貔貅列仗開弓劍芝羽充廷雜佩貂長日光中瞻黼扆卿云影裏聽簫韶願言聖徳同陽長永從夔龍集治朝

東江家藏集卷六

●欽定四庫全書

東江家藏集卷七【中集三】

﹝明﹞顧淸撰

北遊稿

○詩九十八首

乙夘正月抑之以疾告歸蓋有爲也作春雪歌送之

昨夜西堂春夢好已向池邊覓芳艸雪花日暮忽滿城無乃天欲畱君行驚飛亂舞不自制黃雪冥冥直侵地公子城東醉未歸將軍塞上愁無寐此時念君當別離官河千里冰未澌僕夫宵裝待明發車輪淩兢馬蹄滑旗亭呼酒彊勸君明朝望君越與秦丈夫結束自有地徵途藥餌宜相親玉河東堤舊行路冒雪送君從此去無限幽懷不易論回首西垣萬銀樹

上苑聞鳩【閣試】

春波溶溶宮栁低春云漠漠斑鳩啼栁陰漸深看不見時復數聲金殿西靑繩輦路無塵土鳴鞘不來日亭午髙樹低枝相應呼似惜田農望時雨農人望雨心如渴鳩啼日暮聲不歇幹明門前春气深太液池頭煙水闊煙水微茫連別殿忽去還啼畫樓畔栁密花深不再聞時復宮壺墜銀箭憶昨至尊親勸農靑旗黛耜臨春風一聲此日徹天耳碧霄幾見回重瞳八年海宇歌太平春田處處斑鳩聲緑秧刺波桑椹靑卻憶江南村落行

春雨【同上】

麥苗侵壠黍含滋微雨東來似有期涼拂畫樓分迥野潤兼紅杏點淸池丰穰竟愜三農望造化寧於一物私想得宸遊同眾喜彩簾髙捲看飛絲

首夏卽事【同上】

金獸香殘晝漏稀嫩槐庭院午風微蜜房分子蜂初靜書閣垂簾燕自飛小碾試茶催瀹鼎輕刀裁葛已成衣故園遙憶三江外梅豆靑靑筍過扉

內閣賞芍藥次韻二首【時閣老義興徐公洛陽劉公長沙李公徐劉首倡長沙及學士篁墩程公以下皆和】

層城紫閣對陰陰天與名花著意深素瓣巧攢憐玉帶醉顏微暈側檀心一時勝賞誰當繼前輩流芳故許尋擬和陽春歌浩態斜陽步屧幾沈吟

紫泥封後玉堂歸閣吏鉤簾午漏稀花事直於今爛漫賞心猶自惜芳菲官廚次第傳宮醞城日參差散錦帷不似維揚讖金紫年來春色滿黃扉

午日卽事

節物相催似轉蓬禦筵仍見彩絲紅君王未押羣臣燕先酌蒲觴壽兩宮

白燕【已上皆閣試】

海國年年傍社歸春來爭訝羽毛非不經乳穴移仙骨似剪齊紈作舞衣已化玉敍空悵望未消紅縷故依稀月明昨夜風簾動驚起還隨白練飛

桐隱爲龔九成賦

鳳凰起丹穴不息凡木枝飛飛度中州正值軒虞時六律旣以諧九徳被弦徽回瞻紫山岑靑桐映朝曦醴泉漱其根祥飆扇萎蕤一斂赤霄羽永日共娛嬉由來千仞心豈有稻粱思黃鵠淩紫煙一往無還期云鵬六月息荒忽經天池古來髙尙徒不必皆潁箕終南隔人世達士供一嗤方寸有萬里何須裂冠緌【九成有冠帶時遊京師】我歌桐隱篇想象捲阿詩君王富車馬遲爾看來儀

題扇送同年奚從之使海南

仙人乘槎南海去祖席燕市已分冰把贈金陵半輪月爲君隨處掃炎蒸

有艸名鴈來紅者莖葉如雞冠而無花得霜紅甚俗呼老少年或畫以貽樗翁良徳南夫因賦以爲壽予亦繼作

涼風過林薄眾緑俱以萎嫣然叢葦間見此春花姿物變理趨朽化工豈其私老螳緣其顚顧盼如有思物情憐晚榮予亦懷安期因之發孤詠持玩惜芳時

送宗都運廷威之長蘆

我家東海居目擊鹺丁苦民勞莫如農衣食自王土輸官贏斗升小大得濡喣溟沙列萬竈勺合盡官府肩箱入連倉私鬻翦爲虜燎薪與募直一一掛文簿商課或不充輸錢爲市補緡鏹非天墜貿易復何所不應爲法初乃爾自相牾公私兩煎迫稱貸日旁午窮年困炎歊肉盡繼肝膂坐令兼並徒旦暮收拾伍【亭丁雨雪假貸晴而輸鹽有不出旬月而償倍利者】微文牽積獘魚爛不可舉常思桑孔意寧料遽如許必逢忠愛士重爲整機杼宗君滄州行倚任切當寧北南𨿽殊風物久理同蠱執炎思冷風久亢覬霖雨便文止須臾垂名動千古予言未可窮君行念靡盬

送同年施亨父令固始

霄漢初分列宿光固陵回首是桐鄕驛程到日齊封盡鄕信回時郢樹蒼莫以官曹殊內外直須政事撫流亡老成人物經綸手遴選應無負廟堂

送沈良臣赴南雄守

南安舊俗思張守又喜南雄得使君五嶺封疆元不攺三吳人物並能文香凝畫閣晨聽事風捲朱旗曉看耘正使勛名照靑簡未須違逺嘆紅雲

南雄北界南安民以負擔爲利數起爭焉張公汝弼守南安爲正疆界而二邦之訟息故詩語及之秋郊觀稼【閣試】

金天髙迥霜日晶原田靡靡黃雲平老農攜饁坐田首梨棗綴樹光晶熒兒童笑呼驅鳥雀落日村巷多歡聲我行按轡爲助喜感嘆欲去還徐行前年江南雨連月百谷爛死秋無成去年山東仍苦旱塍尾兆坼橫庚庚室中啼呼道傍臥豈有束穗酬深耕今年丰稔信可樂卻思舊日還心驚茫茫禹甸極四海安得是處皆丰盈君不見紫瑤艸俱長物惟有丰年婦子寧

徐希曽母壽六十

天上春衣絢彩霞庭前慈竹間黃花仙家歲月看初徧聖主恩波未有涯靑鏡自知雙鬢在玉梭曾度五更賒遙知孫子稱觴罷猶自從容問鹿車

嘉興蹇貳守六十得子

靑雀東飛入海云夢熊新兆恊生申天將福胤怡眉壽人向箕裘卜世臣那用鉛砂還漢鼎直須花甲度莊椿無由共酌鴛湖淥一覩天家五色麟

貳守系少師忠靖公之後

題畫送李大尹

云白天靑暎海山使君花縣白雲間山中老稚收成畢齊望雙鳬日下還

冶齋先生挽詩

獵獵紅旌動驛舟蕭蕭行李不禁秋鹽梅已觖蒼生望樗櫟虛慚藥籠收聖眷有隆余卹典國謀誰與記先憂西風一掬羊曇淚東去遙添逝水流

挹泉

寒泉出幽谷上有長松林我行林谷間毛髮增蕭森脫纓不忍濯竟日臨淸深淸深堪娛嬉感彼潢污池當其在山時泓澄亦如斯皓質本易涅素心亦難持誰能幽谷裏相對弄珠璣

城南別墅

夢裏南徐漏未殘角巾回首便商顏傍村花竹多侵市背郭亭臺逺見山身世百年云變盡功名千古鳥飛還尋常諸杜頻來往賭酒敲詩亦未閒

送方與義赴資陽得讀字丙辰齋居作

陽精行天明四目孽狐潛形狡兔伏太微郎位發光潤萬里炎荒起遷逐【與義以給事中貶雲南某驛丞】平生未識晉鄙陽邂逅幸餞忠州陸男兒有身許家國風波雨雲隨反復資陽𨿽逺實壯縣次第皇恩此牽復古來直躬多坎坷畢竟綱常系吾屬眼前瑣細猶不棄如君豈合長碌碌天衢崢嶸歲華盡車輪宵脂馬晨粟峨嵋西南望松桂已覺春陽動幽谷從來自許百煉鋼此去人看九秋菊微之一折輕自壞元城百挫無轉足兩公遺事炳丹靑牙籖時整西風讀

齋居和同館曹良金刑部韻

華月分光映列躔白雲元共紫微連鑪燻茗盌還今夕閣試堂書又來年功業要看歸宿地賡酬不礙往來篇欲驅蹇劣追神駿撥盡寒灰午夜前

送殷通判之嚴州

三百危灘走急流萬重山色護嚴州人家樹裏開圖畫驛吏花間候彩舟駿足豈應今日展髙名合向晚年收子陵祠廟雲霞上爲想春風露冕遊

烏木扇歌

南蕃烏查烏角光剡溪溪藤色比霜兩物迢迢天一方阿誰妙手巧裁量坐令皎月生筐箱金花點綴七寶裝牙簫鈿靨回光芒爲君鼓舞生淸涼回思故國云茫茫枯蔓朽株紛路傍人生貴賤豈有常犧尊溝斷同根芳君不見金門六月淸暑殿猶堪舒捲奉君王

陪李子陽吳克溫二太史杭世卿吏部遊城東潘氏園賦得流水

玉泉山前看濫觴鳬鷖翔集菇蒲香逺波明滅帶城闕別派宛轉通林塘褰衣經涉孺子喜展席俯視塵襟涼斜陽上馬傍堤去極目東流思故鄕

遊香山

幾年塵裏說登山涉磵穿林路幾盤碧樹樓臺深見寺紅雲城闕逺平闌廊僧揖客多鄕語【主僧暟東白嘉定人其徒多鄕曲也】春菜登盤稱野餐斜日催人彊歸去欲從羸馬謝朝冠

送李原復之南京刑部

水雲亭上坐論詩眼見紅芳落酒巵好景一番連孟夏故人相繼作分司風波道路君應識冰蘗心懷我舊知兩字哀矜一尊酒臨歧不唱渭城詞【原復與黃天章名第皆不當南選】

升彼髙堂爲毛太安人壽

升彼髙堂酌其兕觥兕觥欣欣春酒載盈維彼碩人是介是承碩人雍雍厥徳洵美載其有家維惠恭止維惠恭止休其承祉其祉伊何蘭茁其芽處也家寶出維國華國華有輝維帝寵嘉錫之鸞書曰汝之報汝考汝母汝迪汝教維往莫追生也永耀碩人拜命弗掖弗持珠翟霞裳象服孔宜邦人來觀秩秩其儀其儀秩秩其容有懌乃筵斯堂乃幾斯席碩人燕胥籩豆有繹維南有山維東有海碩人壽考終燕樂豈山石弗礪海波弗塵維彼碩人於千百春

雙桂堂爲宜興張世麟世鳳賦

美人出南國文采並嫻都風雲一朝會聯步起天衢伯也空冀北叔兮照三吳何異同根桂分庭各敷腴春風會京邑閭裏增歡娛聯芳世所羨況此一歲俱峩峩雙桂堂麗榜輝新圖淸芬旣不異茂幹宜相扶昔聞雲間陸亦有眉山蘇往迹炳如在師賢在吾徒皇風發雅奏金石間笙竽願附棠華詠千秋揚令橅

題竹

懸石嵌靑空下臨湘江水中宵明月來照見靑鸞尾

送王敬止使朝鮮

大人值興運避地開東藩八條一以施禮俗儀中原燕滿中擾亂淳風久仍存流傳扶余慈至性天所惇眞徳頌唐運金石振淸溫至今雲海上想象扶桑暾皇帝膺寶歷威徳被魚豚維東實首順珪組繼脹膰赴告謹終始寵數亦殷繁皇皇使者車中天下旗幡共瞻天人姿照耀東海垠宇宙有大界中華有常尊奉使固有體專對非徒言春風海山道注目盼回軒

送李太史希賢提學浙江

吳越連雲海蓬瀛切斗樞皇仁無內外憲府敕文儒左掖天低戶西淸月在隅法冠初著豸文筆近提朱【太史近同考春闈】甄別推明鑑陶鎔屬大鑪化源深滌漑皇路儼馳驅帖括經言病雕鐫士習殊洗心端有待簡命的非徒列屋思明燭停雲悵據梧眞淳欽雅度灑落見長圖梁棟時方重昌苓世並須未應嗟逺別回首是淸都

送楊邃庵提學陜西

海內聲華四十春向來江漢夢猶新門墻愧不參諸子祖席何期列從賓東壁二星終近斗南徐一水又通秦平生萬里眞無負到處靑雲滿後塵

送沈雲松還上海【進士仁甫之父】

已覺人間萬事全鐘情猶爲別離牽但令消息年年好卽是斑衣舞膝前

送沈明本教泰順

欲別無言意萬重扁舟望望過江東名場自昔有遺恨學海幾年成此翁人向中朝愧山簡天教南士識胡公雲門鴈蕩經行處爲想肩輿入畫中

送沈鳴岐教壽昌

七里灘頭倚短篷錦雲峯裏坐春風舊來鸑鷟文猶炳老去驊驑气尙雄人世幾番雲作雨功名千古鳥飛空何當共酌桐江水一洗從前鄙吝胸

送李子陽先生歸省

朝下西淸月未沈東門冠蓋簇儒林湖山夢裏三年別風雨秋前一夜心後閣承歡靑鳥集前星回望彩雲深潘家林外春陰在還許追陪繼賞音

送王伯安下第還餘姚

五色光中炫早曦丹山秋日鳳南飛常疑勁翮衝霄慣未信中原結网稀吳越天連雙闕迥蓬萊云近一星輝杏花江上春如海莫待西風吹緑衣

題莆田郭氏世美捲

酇侯傳國魏謩封七葉貂蟬四世公我賦郭家三孝子萬年人紀列淸風

壺山蒼翠入閩天曽見參軍哭墓年生死靖康南北路可知當日事昭然

一家純孝祖孫同狂卒何知亦斂戎看取弟兄爭死日古人何必是襃融

一命初沾竟力辭淸漳心事鬼神知平生不慣談茫昧欲與先生賦瑞芝

恆齋爲體齋宗伯弟曰謙賦

浮雲天地倦西東一語南人契始終自古良醫比良相傳家正爾不須同

粉署微垣列弟兄靑囊畱我萬山行年來悟得雷風象不向人間取近名

送石訓導之臨湘【允升禦史之兄】

令弟淸臺著繡衣一氈還與鄭虔宜過湘不用輕爲賦聖代崇儒正此時

天嶽山前倚短篷目窮飛鳥沒晴空平生萬里江湖念都付春風化雨中

送華文光尊甫南歸

數行官栁帶城斜又送龐公上小車天上神駒方獨步江南喬木幾名家山當朔野霜先結水遶官河路不差聞道家君北來近相逢何處整烏紗

送郭魯瞻知山陰爲礪齋太史作

我家簡子山陰日淸晝垂簾一事無遺俗未應忘舊老好官須自出吾儒靑春日月當周道黃甲風雲入壯圖別有故人簪彩筆金鰲峯頂候雙鳬

壽羅子文父得鐘山芝

龍蟠山下郁靑蔥紫蓋分明五葉通靈秀獨鍾麟趾地壽昌多應鶴髯翁歌傳漢府空聞調食著仙經是有功擬掇芳腴薦淸醑夜深飛夢繞江東

楊啟祥金蘭

煮膠和金金作泥搗藍染楮光砑脂楊郎醉把離騷詞幽意已在沅湘湄須臾光風蕩朝曦林隈水曲皆春姿叢石臥羊低竹枝紫莖緑葉芳菲菲佳人逺遊春不歸蘼蕪緑滿孤帆遲愁來罷琴撫瑤徽臨圖更覺同心稀願采芳香遙寄之江湖闊逺波浪危空梁落月渺予思

送蘇伯誠太史提學江西

郁孤臺下駐旌旄鵠立諸生擁繡袍新命北來天語重故鄕南望嶺雲髙歐陽舊俗堯藩冠許國遺宗漢署豪有待一番時雨徧歸來東觀理風騷

堵氏母七十

紈布蕭然古孟光向來閨閫意何長不將本分矜流俗【力辭旌表】直以孤貞代義方年與日添頻把酒心隨蘭死只畱香良人地下應含笑靑鬢於今淺帶霜

重送劉文瑞有懷顧頥弘先生【先生先以書勸文瑞就官未至而文瑞去及是始行其說而先生下世矣】

太息頥翁不可招離亭東望客心勞貽書恨不當時早歸興何如此日髙塵世百年終劇戲溪山隨處足遊遨只應未及君家祖爛醉春風擁二豪【予餞文瑞以中酒不能赴故云】

嚴以徳送女至畱半月歸賦長句爲別

我弟之婦君家甥君女還作吾兒婦天然兩姓若蘿葛不獨朱陳誇世舊憶昨與君初結言望松樓下開賓筵友松老人執杯酒千金一諾須臾邊【壬子四月十二日友松生辰也】微官系人不能去五載停雲渺江樹向平心事兩自知山闊水遙關百慮西風魚鴈交梭馳君來不來使我疑不知今夕是何夕把酒卻送君南歸君來官河尙舟檝君歸河梁積冰雪故人分手自不堪況復鐘情初逺別鐘情逺別不須嗟兒今有室女有家官道附書如驛置春江放棹若仙槎人情得隴還望蜀我已安排洗孫局明年此日待君來玉果犀錢徧童僕

題雪竹送陳生歸吳

虎丘山下雪晴時拄杖敲門自一奇京邑歸來看圖畫春盤玉版斗靑絲

崔民瞻郎中父母同壽

萬里晴空倦鳥歸祝融峯下舊柴扉手栽堂樹皆堪芘坐對雲山已息機長日溪鮮堪入饌新年宮錦又添衣孟光同徳還同歲何止人間七十稀

送趙悅梅【丙辰九月先家君至玆復先歸】

北來行李報家君歸棹還迎潞渚春兩歲風光動梅栁一時冠蓋集荀陳無窮淥蟻尊中滿有約靑山夢裏頻長向西風聽佳信阿戎官況只淸貧

戊寅四月廿八日錄至此嘆息久之時天常歿矣保定趙守浚河築橋詩爲傅北潭太史作

鬱鬱平阡帶古壕沈沈新緑臥虹腰滹沱不復思王霸溱洧何煩濟國僑千里桑麻分雨露一時粉繪雜風謡他年三輔收遺事應續黃圖第幾條

題孫良輔所藏小景四幅

野桃山杏各乘春多事劉郎爲愴神六百年來只如此一番花老一番新

壇杏無花到水蓮中間遼闊二千年牎前風月湖邊景只恐丹靑未易傳

欲出未出峯頂月將棲不棲林杪禽曾踏長安軟紅土方識幽人此夜心

舊識襄陽孟浩然蹇驢衝雪據吟鞍老來自怯溪橋滑便作林逋一樣看

送周先生出守嘉興【名東字伯震予會試本房初考官也】

雪後燕山畫不如東華晴旭散朝車黃迷禁栁辭龍仗紅逗江花引隼旟西浙幾年憂困獘南宮當日記吹噓丈夫五馬尋常事泚筆勲名俟特書

季本淸給事父母雙壽

畫簾花暖春云香金尊酒滿蒲萄光玉童雙歌按淸商門前珠履來成行鳳生三雛一雛翔淩歷紫淸棲柏梁兩雛膝下斑衣裳春風對舞送霞觴山中之臞煉鉛霜潔身獨立遺天常槁項黃馘同枯桑人生七十齊髙堂腰有緑綬懷銀章俯仰無愧終康彊滑甘滫瀡供時嘗三山弱水是何方

蔣監事濟民出主靖安簿蓋不得於其長也爲題其秋塘白鷺圖送之

曾逐靑雲上繡衣龍墀晴日揚朝暉天風不礙江湖迹還向秋塘自在飛

題毛維勤所藏禹門三躍圖

一夕風雷動九重春江回首萬鰅鱅云泥只尺從人辧諸葛南陽本是龍

題陳克明竹

日永湖山檜影斜微風時墮紫藤花道人無限江南意更寫篔簹向客誇

予時寓趙氏東齋齋後古檜一株其下累石爲小山藤蔓籠之殊有幽趣克明寫竹於此皆實景也近爲俗人所有撤而新之無復遺迹矣

送趙明嗣襲職之金陵

錦衣將軍燕薊郎面圍紅玉顏淸揚全家舊住雙闕旁一門諸父皆周行阿翁昔日事先皇金戈日侍殿東廂一日不見回淸光將軍後出亦堂堂韜鈐間續詩書香十三學書臨硬黃十五百步穿垂楊二十辭家宦南國已覺萬里前無當聖人南面馭八荒風塵不動塞艸長將軍功業何所見可惜龍劍明秋霜龍劍明霜龍不如蓮花鑿鏤金蟠挐但令不試愼勿疎君不見金張之子世宿衛江東𨿽好豈是將軍居

夢作朝退步至南亭詩有步入南亭路不難落花紅襯紫苔斑之句感而有作

一自看花入上林溪山長是夢中尋不知誰辟南亭路又向朝回發短吟

出郭

出郭頻瞻尺五天雨餘雲物更淸妍樓髙紫鳳中天見山躍靑龍到海旋香徑細尋芳艸入酒簾低傍緑楊懸微官自笑成何事閒過東風又一年

好景城南四月天遊人容冶百花妍紅驚小輦流鶯起緑襯陽坡細馬旋風裏遊絲晴自褭雨餘新月晚初懸春光容易空拋卻頻倒芳樽莫問年

閻太守復任西安

好去西安守還乘五馬車封疆參井舊民物漢唐余會府人咸喜銓曹最已書兒童候公久歸駕莫紓徐

王舎人孟端爲華處士作耕漁圖久而失去其孫珵訪求得之

舎人善竹兼善畫源流本是湖州派湖州之畫掩以竹舎人妙思紬不足耕漁之圖誰所傳華家明珠海上還家聲不愧見父祖元气有托畱人間川原靡靡髙復低東村网罟西村犁長鞭驅煙入深樹小艇載雨歸前溪溪魚正肥春酒熟百斛新輸官廩粟酒酣月出歌一聲何處髙門有華屋浮生不逮斯人早前輩風流迹如掃銀鉤金錯發天機何幸典刑猶此老舍人寸紙時共珍華郎見圖如見親乾坤無窮百年速撝訶安得煩鬼神君不見平泉樹石散諸貴此子此孫今幾人

蕭升榮母曾孺人挽詩

堂北霜風緊天涯客夢催【升榮出使有惡夢已而訃至】猶看衣綫在不及誥鸞回遺徳良人感新銘閣老裁前山松栢迥猿鶴助悲哀

氛沴交行日鄕鄰出次時情惟舅姑重義不死生移執禮神應鑑憐孤族並推小郎今長大衰杖有餘悲

聞蛙

入秋足霖雨頗長南池淥鳴蛙欣所遇日夕鼓其族喧喧未渠已隱隱撼吾屋羣和雜蛄蚓間噪警鵝鶩已驚西堂夢復亂城南讀孔公乃紀實【聒耳】周生斯矯俗【兩部鼓吹】鼓吹本吾厭矧玆彊稱目鹽調恧胹熊灰灑念燔蘜顧玆繁有徒一一勝掩撲維天運四時萬品均化育妍媸與細大賦受咸自足春陽鳴鸝鶊寒雨悲蛩蠋時至理則然天機詎能伏可憎諒多在君意偶斯屬不見躉與蛇無聲日衷毒

亞聖嗣孫翰林五經博士元蒙恩贈封父母

尼邱降神聖鴻化流無疆三遷毓明徳重光麗秋陽周轍竟不西斯賢復遑遑坐令百代下掩卷悲齊梁博士幾葉孫逢時邁虞唐通籍聯禁從鳴玉司烝嘗【顏孟二博士皆世襲奉祠入朝立常班】仍於報功典再衍酬恩章煌煌紫鸞書照耀東山傍逝者不可作萱枝獨芬芳永懷五鼎意先後同悲涼予亦章甫士詩書沐餘光顧玆盛明典何以稱襃揚共惟神明冑允矣萬夫望惟聖始孝弟惟皇眷忠良懷哉復何言爾祖訓有常

壽少師謙齋先生七十

太微無雲星漢明商飆按節回玉衡土階六葉飛堯蓂歲在戊申申甫生甲戌仲舒楊大庭引翼房杜登蓬瀛金鐘玉律諧頌聲聖人龍潛資六經緗麻日侍龍樓淸有時石室翻金縢甲子周歲龍飛騰白麻首出金甌名司馬入府氈裘驚十年海宇歌太平如臯如夔連茹徵鸞鵠濟濟充皇扃並包細大靡矜爭香山日夕思舊盟帝恩非常歸未能黃扉日晏下紫淸壽觴百斛分金莖誰歟壽者公與卿次者乃是鑾坡英天佑我皇惟純精鐘靈毓秀歸老成往昔宵寐通精靈先知已屬範髙平麟袍五色腰玉橫巍然百辟瞻儀刑氓饑欲粟寒欲繒公無言歸勞聖情年年此辰稱兕觥

送毛彥伯【憲淸太史之兄時來省母乃祖閒翁壽九十六】

議論相逢便偉然省華諸子固多賢風雲幸接鴻飛後鄕國仍看樾蔭連兩月客程還膝下幾宵歸夢又江邊春衣好作重云錦令祖新秋又八千

送李師文令將樂

建業秋風歌鹿鳴同時龍李最知名一籌已惜三年後百里猶煩匹馬行星出紫垣南去迥水經閩嶺北來淸余杭令尹新祠廟香火於今更有情

愛鶴爲海虞曹舜祥賦

靑田雙白鶴脫略塵凡姿東海有逸民心賞同幽奇天質不自媚野情諒難羇逍遙雲海間永與雞羣辭鶴也誠可人愛鶴人可知人有異於鶴賈鞭眩黃梔駸尋不自覺淪沒共污緇君子擬鸞鳳憸壬乃鴞鴟我歌愛鶴篇繼彼乘軒詞

米元暉小景一幅淺色積成髙五六寸長不二尺而渺然有千里之勢爲賦六言

芳樹春酣雨後薄雲橫帶山腰極目靑縈白繚江南何處迢迢

樗老楊翁挽詩

昔年同館士頻歲泣霜風又接樗翁訃其如洛社空行身漢陰叟避世鹿門翁漸覺滄洲逺煙波日夜東

道爲無心得才因不用全子看靑瑣貴身到白頭年太史春秋志中臺琬琰鐫新墳才四尺佳气日蒼然

海鴈依時到庭花不再紅【嘗題鴈來紅圖爲翁壽】通家錦囊在入室繐帷空歌哭同杯酒【訃至前一日同館會起同宅】江湖想釣筩眞淳那復見落日起悲風

厲處士挽詩

末路嗟何似江湖見此奇能於外物薄不逆故人欺淳孝眞堪傳餘言盡可師九原逢徳耀無愧白頭詞

九日衛景玉西莊賦

前年重陽燕城南去年重陽小山前今年重陽西郭下靑山碧樹開芳筵前年坐客黃與李【天章原復】去年去作南曹吏今年坐客羅八九一半相看非舊歳不才濩落無所施三年坐食尻生胝主人愛客我不去年年對舉黃花巵西淸步出長安道一帶靑山逺相撩霜風拂衣聲摵摵寒日映帽光杲杲入門下馬耳已淸劉東胡琴薛鸞箏新聲共愛白翎雀浮雲不動黃龍城黃龍古城秋艸裏狐貍鑽穴荊棘橫石家郎君從失足四百餘載胡風腥西風慷慨對斜日只此便合傾千觥主人有酒客無庸辭千古在前後亦如斯中間可樂其與幾時謂君不信上髙處燕丹郭隗冢累累

記是日會者陸太僕獻臣唐進士士絅喬司訓時章張煉師永新陸喬張皆下世原復亦卒於雲南而予所居小山軒今易主者三矣人生豈足恃哉

十日南山宅尊鄕會分得東字

揺落龍山夕照空衣冠髙會鳳城東從渠海內風流盛輸我尊前笑語同幾處黃花如故里他年緑野感秋蓬晚來白髮頹中坐欲攺南山號醉翁

題史引之所藏長江六月圖

長松泠泠生晝寒髙巖側綴靑瑯玕陽坡宛轉行朱闌靑莎滑膩碧蘚斑紅橋直走淩驚湍下接孤嶼髙■﹝山贊﹞岏隔江靑山如伏羱柴扉艸堂相對安漁舟縹緲靑林端樵童牧叟時往還羣山忽斷百里寛靑蒲緑藻縈微瀾臨江飛閣叢井幹江流石角隨彎環前山轉深勢未殘層崖復磴勞躋攀上方寂寞空禪關平林演迆臨江幹江回山盡路險艱飛梁側臥波潺潺江流自此入渺漫遙山一抹天際看東京畫史眞髙閒【評者謂趙千里筆】故將山水窮瓌觀岷峨嘉陵逺艸殫九華落星揚子灣晴洲歷歷被芳蘭美人不來空浩嘆疾風吹塵暗燕山金星龍尾冰攢攢燔熊熾豹光赫殷爲君炙兔掃冰紈君歸終日山水間肯憶羸馬隨朝班

十月四日同韓國器中書張時行吉士餞劉禦史文煥還赴尊鄕會於陸太僕第得夕字

東城送客罷觚稜動暝色尊鄕奉嚴戒後至有明謫揮鞭不返顧望望淩紫陌同行韓與張先後互驅策我馬才本下此日殊努力及門見僮騎相顧如有得主人聞客來索帶命殽炙眾賓已沾醉爲我還促席勸酬略登降問勞雜諧劇寫情會有賦探韻止余夕飛觴不假借閣筆岸予幘淸時自難遇勝會固鮮襲今晨復何晨爛漫挹珠珀矧玆鄕鄰聚更覺情景適南斟出珍藏北饌割鮮碩𨿽微霜橙薦時菊尙可摘寒更近尢長城柝時漫擊華鐙藹餘輝落月沈壞璧歡悰不可竟明發會有役據鞍謝主人璇標已東北

十一月朔張南山壽日

一自登名立從班周旋長在五雲間官階四品中兼外【公以山東參議直文華殿】書法三吳栁繼顏退食有時乘褐馬趨朝滿目是靑山【公家玉河東出門見山與褐馬皆紀實也】蓬臺此日羣仙會風雪猶應許扣關

送袁良輔還封丘

聞道雙鳬曉欲飛錦箋紅燭夜裁詩月明古寺嗟人逺【良輔寓永光寺】寒壓重裘覺歲馳卓令至今佳傳在山公休道薦書遲黃金臺下西南路眼見靑騘入奏時

董虞臣辰溪八景爲賦其二

云根一片壓中流曽是仙人玉斧修絕岸巧通平野去細波長共逺山浮苔紋想象空飛舄樹影參差壑駕舟借問碧闌容點筆淩風我欲試淸遊【右石橋仙迹】

桃花不記武陵源峒里人間別有天罨畫溪山明白晝接云禾黍自丰年前岡飲犢逢巢父別浦移舟渡輞川問著主人無一事久拋金甲事春田【右猛峒新莊】

錢思孝挽詩

芳艸春深滿緑園王孫歸去已消魂【常熟錢氏皆祖武肅王】人懷故國流風逺堂有旌書節孝存遼鶴何年返華表楚歌當日怨修門惟應黃泗源頭水流得餘波到子孫【君嘗浚此水土人徳之】

冬至感懷

浮世侵尋四十將勞生何以稱冠裳回思丁未看辛丑別有愁根更是長

成化丁未有讀辛丑冬至感事詩一絕是歲十一月十九日冬至明燭候朝追感舊事爲之淒然因檢故稿續書此於後蓋自辛丑至今十有七年時屢變而事隨以生憂卒未免而更長也不知更後十年又當何如耳是日午未間大風塵霾漲天

東江家藏集卷七

●欽定四庫全書

東江家藏集卷八【中集四】

﹝明﹞顧淸撰

北遊稿

○詩一百二十二首

戊午元日候朝和冬至韻

塵途役役苦迎將五色誰從補舜裳坐擁槐枝候明發憂端不數漏聲長

謁文山祠次同遊諸公韻

東風一夢過錢塘直自元丰兆靖康終歲諸公講和戰到頭赤手樹綱常生前骨肉山河碎身後輝光日月長新廟城南更雄麗公忠遺種詎荒涼【時新作三忠祠於崇文門外祀諸葛武侯嶽武穆及公】

又用杜韻

碧殿長松鎖十尋晚云將雪助蕭森貂蟬不攺厓山制【公封信國時帝在厓山】金石疑聞孔壁音【祠在府學文廟西】南去星潮嗟往事北來祠廟豈公心春風一掬唐衢淚幾爲先生濕短襟

人日鄕裏會歸曹良金秋官寄示詠懷新句明日齋所奉答

薄寒催酒斗新年猶是郊齋一日前事往舊遊眞作夢詩來險韻恰逢咽鶯調歌舌方求友栁著官黃欲試綿子建平生最蕭灑壯懷寧許豆稭然【來詩句意若有不懌然者】

十四日雪後朝回史館作

紫宸晴雪暎蓬萊獨出東廂候鎖開學士履聲雲裏下君王鑾駕月中回爭先皓鶴羞初日失喜遙林見早梅坐聴角門宣喚急卻思授簡懼非才

同年齋院中朝振同戴禦史元之宿僧舎憲淸南夫有詩嘲之往返良苦予最後作爲之解圍

淸曉詩筩入遞頻夜牎虛榻看橫陳賈余競欲收三捷戒狃予方息兩民掖竹本因枝帶葉胡盧豈必畫非眞【朝振有紙畫胡盧之句】西堂三日伊蒲饌且共瞿曇講幻身

以燈圓餉陸太僕

三五新正憶故園屑云糜玉鬧春盤小奴解作江南意逺客都忘歲暮寒梅欲鬥圓忙著子雪如爭巧故成團玉厓太僕眞淸吏莫認明珠按劍看

同年劉直之父母雙壽

東望蓬萊極海云仙籌滿屋舊曽聞老余騘馬畱桓典歸臥靑山共少君華發笑看明鏡在彩絲猶憶畫簾分髙堂歲晚長生燕還折梅花映寶燻

紀夢寄文宿諸友

客舎春來覺夢多黃衫連夕報登科七星散落雲中斗獨鶴髙乘樹杪柯元【夕夢七鬼齊立各擎一斗雲天星墜以此承之又夢坐大樹下一巨鶴來巢其上須臾而成】捷足故人俱緑鬢關心鄕社渺滄波從今不作停雲望傾耳雷門聴凱歌

送汪進之令永嘉

馬上相逢識未眞論交已是十年人風雲聚散驚浮世霄漢飛騰有健身奉日豈應忘近主鳴琴聊欲試親民東風百里溫州路誰看桃花滿縣春

賦得瀛海奎光送馬良佐先生之南院

仙家蒼茫雲海東海光上與星辰通昭回萬象森布列靈景獨應圖書宮宮中明星十有六一一紫焰舒長虹珠宮貝闕相蕩漾頃刻萬狀難爲容羣仙無事亦來往鸞鶴隱見空明中翩然一鶴下南斗流輝萬丈驚蛟龍蛟龍驚遁海天淨惟有匹練懸髙空紫宮東南縱遐眺晴霞五色交靑紅天孫停梭赤霄上指點毫末分纎穠帝傍絲綸要經緯旋軫不待星躔終石渠延閣五云繞紫泥黃紙三更封懸知不學卯金子餘光反借靑藜公

題萱桂圖送徐理之父子

白頭人對彩衣裳本自無憂不待忘誰寫萱花傍叢桂要看雛鳳挹天香

蔣國器往歲南歸予苦頭風不得送賦詩有記取他年說今日冷雲疎雨出都門之句今再至而歸予亦病中天復陰雨俯仰今昔爲之慨然

五載京華兩賦歸客心都似宦情微天應有意還畱舌雨亦何心慣濕衣長路不須懷近事【國器此來多可感者】舊題渾已讖先幾小昆山下農田早爲想秋風蠏稻肥

徐子容祖母壽八十三

春湖映空光一碧春日烘云成五色金堂仙人燕王母云影波光亂瑤席麟洲別來幾淸淺蘭葉萱枝翠如翦笑輪花甲問東風八十三年供一莞楊花撲簾春晝遲鸞笙幻眇朱弦稀瑤環涓秀瑜珥潤戲舞繞膝爭含飴就中一孫俊而奇珊瑚玉樹含春暉擔簦上國未能去幾日目斷孤雲飛西風八月仙桂黃手攜鶚書還故鄕仙人一笑開北堂重簾復幔皆天香男兒悅親寧碌碌作詩獻壽還拭目

子容讀書京師求此寄壽是秋果髙薦詩云有讖殆不虛也

三月廿一日書事

只合淸江坐釣磯等閒誰遣著朝衣緑陰門巷靑繩路心逐南云一片飛

小閣垂簾相對紅窄衫低帽一叢叢歸來有語那能記坐倚東風憶夢中【時初敎內書館】

鄒時鳴父母雙壽

玉陛風光動彩裙鵲聲先已報江魚【時鳴奉使便道過家】鸞回兩檢新封敕龍臥三湘舊隱居喜气並添凝望裏賓筵相壓小春餘無因得與升堂拜長傍紅雲想使車

家僮摘槐芽

小奴攜筐緑掩苒斜日歸自東鄰家靑精未試仙子訣泠淘的見詩翁誇人間正味竟何在天地育物眞無涯紫蒓靑荇更不惡髙秋誰泛三江槎

送王約赴河間縣丞

平原西北古瀛洲長記徵車半日畱山接全燕從地起河分二水帶城流千年王澤詩書古永日丞廳竹樹幽好去王郎更淸白龍門一局未應休

挽蘇廷玉

到處江湖識此翁幾番傾廩惠疲癃靈巖山下一片石嘆息髙蹤已夢中

何處士賞靜亭

萬里松州限蜀川風流幕府重當年籌邊屢上金城略退食還歌菉竹篇意外雲山爭自媚環中風月許誰傳瀼西茅屋長鄰近相望孤鴻落照邊

送可晚吳翁

十里山塘接虎丘隱翁家近白蘋洲偶來暫別延陵廟欲去還同孺子舟【先生與徐司空同來今復同去】雲裏彩衣髙捧日雨中黃菊苦思秋經年正有庭闈念爲酌離觴悔逺遊

送謝司倉

寧知信宜邑乃在古髙州地接朱鳶近天連碧海浮官倉餘火米土俗罷綿裘莫作炎蒸慮男兒重逺遊

書饒貢士友愛堂捲

江雨紅垂荊樹花艸堂千里夢京華無人爲續池塘句長向春風憶謝家

風雨長安旅食孤夜牎燈火說江湖紅塵下馬東城路來看饒家友愛圖

送夏良惠

君從澄江來還望澄江去澄江渺千里孰是君歸處連連波上山歷歷沙邊樹長安多親知靑雲在指顧一行拂塵衣髙意竟莫禦淩江望農煙憩石呼晚渡芳阡笑兒童佳木散徒禦問訊釣魚竿汀洲未雲暮

送宋惟徳分敎池州

池陽風物似長沙第一名山是九華輸與能詩宋文學芙蓉影裏岸烏紗

送王汝昭考績還南樂

鳴玉薫風下紫淸日華流采照君明重來一鶚秋期近暫去雙鳬曉翼輕封域未踰關輔地別離無柰故人情歸輪入境應頻駐一路棠陰父老迎

送汪縣丞還吳興

吳綿百篋練千箱歲占東南第一綱不似朱家貢花石九重龍衮要文章

洞庭煙浪接吳興使者歸舟畫裏行浮玉山前萬松底好詩多爲別來生

題李徵伯扇

新雨蕉葉大云根生晝陰只此可永日何必弦鳴琴

題趙希文所藏王孟仁小景

柳絲如煙散晴風小桃野樹交靑紅芳洲細艸何丰茸緑波逺與靑天同遙山西入空蒙中扁舟兀坐誰氏翁物色似是天隨公驚麏駭鹿不可蹤此日此意殊從容自從挾書朝帝宮十年夢寐勞江東長橋飛蓋連垂虹尙想煙雨推孤篷偶然一笑豈易逢丹靑信有縮地功燕山六月苦蘊隆開軒對此情無窮誰歟往者吾其從

送盛世虔兼簡嚴以徳

紅雲千里隔江關容易看君獨往還畱得錦箋無恙在不教空到小吳山

東河日日望蘭舟逺客新年已倦遊爲憶相逢話京邸紅菱白藕正淸秋

書吳通判焚黃卷【通判名暠臺州人以旴■﹝日臺﹞尹升任】

淮甸風煙接海門甘棠隨處緑陰蕃人傳舊徳歌三異帝有新恩賁九原華表月明蒼樹合寶函春動彩雲翻鄕人應悔籯金誤衰艸荒墳泣斷猿

送楊啟祥

楊生畫蘭近無敵揮筆使金如使墨玄繒紺楮隨所遇入手光風燦朝日湘江南北幾千里收拾都歸筆鋒裏閒來天上弄秋光落筆便得天顏喜有時片紙出人間傳看一日徧九廛五侯七貴爭莫致時復揮翰騷人前西風八月吹錦衣【生時爲錦衣鎭撫】掉手還向江南歸汀洲蘼蕪寒更緑木葉時傍孤帆飛回首思君何處切南燻殿裏午風微

送徐中行南京工部

痩石亭前倚曉風十分涼意小橋東雨餘楊柳秋仍緑露下芙蓉晚更紅情至怕聞千里別會疎猶喜一尊同畱都宮苑稀程作髙詠還應不負公

八月六日周北野宅尊鄕會雨不能赴先是予招客亦值大雨

秋雨亦無賴偏欺我與君每當開燕日故作滿城云未說初春旱何如後夜聞一般尢足恨紅濕從伶裙

孝松爲故華亭貳尹吳君賦

君昔哦松古華亭我方挾書遊縣城流風善政尙能憶未省至孝通神明郎君京華報君訃握手道邊雙涕橫潛光隱徳有如此如君豈獨堪爲丞乾坤茫茫日月速斯人已復從先塋塋前鬱鬱萬松樹總是君手栽培成鄕人重君不忍斥指點蒼翠歌儀刑秋霜春雨幾悲愴大篇長句何鏗鍧松兮節操本自貞何幸遇君增令名田家紫荊尙千歲何況美與參騫並我歌孝松君敬聴古來萬化由家庭行將東海甘棠樹並入朱弦流頌聲

鄕人徐景暉老而喪子遊京師意象悲甚將別贈此【子美卿好學早卒】

早向丹山識鳳雛十年淸夢隔江湖偶來聚首驚霜鬢忽漫長歌缺唾壺春雨南洲【君號也】生杜若夕陽西崦近桑楡扁舟揮手渡江去從此人間謝畏途

東海先生有表弟褚君跛一足先生呼爲鷓鴣叟輸賦入京求此詩

有叟有叟名鷓鴣壯年意气亦豪疎豪行不顧一足拘苦吟贏得全身臒有兒不令左右扶獨攜短笻朝帝都縣吏睢盱索官租兒職催科翁代輸輸完婦子得寧居老身健在百不虞西風官亭傾別壺亭樹啞啞啼乳烏似是憂翁步趦趄烏不能言意有餘何不啼向吳城隅

宋宮蹴踘圖

甲馬營中五色光天將一統付眞王后園踏踘寧爲戲猶有蕭娘臥榻傍

宮體四首次良金韻

鳷鵲樓深月到遲倚闌閒弄玉參差侍鬟記得新腔去又向花間教雪兒

水殿涼多夢易醒昭陽歌吹隔靑冥絳紗還有同來伴奉帚金門候曉星

領得銀環柰別何更煩同伴畫雙蛾一般昨夜龍池雨偏有垂楊葉上多

瑪瑙階邊蛺蝶花玉闌低轉畫廊斜大家近日親經史不向宮門候小車

題畫送夏時臣尹龍遊

紅葉西風吹客衣江邊行李立多時舟師亦解衢人喜橫棹中流歌竹枝

新安鄭氏四節坊

衛亂共氏理周興比干封義節本天授襃揚系皇風閒披新安誌仰企滎陽宗烈烈四女士允爲男子雄世運有遷革英風浩無窮髙閎麗云漢大字騰蛟龍在殷比三仁於宋齊五忠世有長樂老此地無經從

送少師謙齋先生致政歸義興

逢掖登庸玉帶歸近來親見古應稀兩朝舊學傳黃卷一代完名暎紫微西洛園池增勝槪東城冠蓋掩前輝門墻剩有摳趨地還許相從認釣磯

題畫馬

吳興公子人中英文學之外百藝精龍紋鳥迹窮變態落筆萬類無潛形畫家難工在狗馬卽物計數皆天成平生所見凡幾本如形在鑑影在燈君家此幅得何處眞迹似是來吳興前行三匹駿且獰急鞚恐作蛟龍騰一匹顧類未肯行一匹欲臥垂靑纓中間一匹骨如堵四蹄猶帶交河冰紫衫奚官發鬅鬙胡靴短靿帶紅鞓當年內廏事毛仲幾隨仙仗過華淸興亡百變物盡化惟有遺迹畱丹靑摩挲絹素三嘆息毛鬛似覺雄風生君不見千金尙買死後骨此馬此人君勿輕

塞上謡

十月龍沙百艸幹嫖姚乘勝逐呼韓關中更有蕭丞相千里無憂給餉難

千頃膏腴紫塞秋健兒耕作貴人收金城遺迹猶堪按只在忠良與國謀

題松鶴圖爲周太守壽【同年時敏之父】

翩翩雙白鶴飛自瑤臺陰玄裳旣修整縞袂亦蕭森喬林縱逺步虛壑引淸音俛仰各有得逍遙淸澗潯達人事當世雅志本雲林懸車不待歲戢羽思髙尋何異松間鶴飄颻云漢心嘉誕賓友集初筵列朋簮鳴絲送旨酒抗節起髙吟白日麗華棟簮犀炫鉤金招要香山翁笑傲白雲岑歲歲但如此焉知寒暑侵

鄒靜修挽詩

好景耆年正合閒背堂花竹面樓山祖風田畫交遊裏家法王凝伯仲間塵夢一宵驚汗漫舞衣當日記斕斑【君以初度日卒】傷心玉井峯頭葉誰共滄洲載月還【君有舟名玉井蓮】

陳淸泉挽詩【永嘉人止齋之後年九十一有子十一人孫五十四人曽孫三十一人玄孫八人】

短世匆匆春夢同蜉蝣蜾臝空西東眼中壽考已如此膝下子孫誰似公紀徳前身太丘長遊仙此去雲臺翁淸風來往鴈山下應笑白髮悲兒童

題姜少卿廷憲墨竹

艸艸臨池墨蕭蕭落葉風髙情不可見悵望越江東

送程克晦【篁墩先生族弟】

春陽遲遲風奕奕灤河潞河凍俱釋河邊官栁千萬株一一長條曲塵色小車載酒沿堤去目逐行舟不能住攀條弄色臨晚風卻憶前年別君處君家奕世廊廟人蹔蹶霜蹄何足雲南山積書充四庫西洛奧旨窮三墳山深晝長風日美把卷臨流思千里有書數寄南來鴻愼勿待建鄴西風吹桂子

秦一元自通山尹調歸善李文瑞索詩送之

靑雲早折桂林枝鄂渚鳴琴有去思爲愛羅浮峯頂月淸光猶得照朱絲

陳汝礪憲使自雲南入覲升左方伯

朔云逢入覲南紀送歸藩地昔埋輪舊官今列嶽尊冰霜回晚烈風日散春溫定遣炎州物秋毫識帝恩

東圃題陳明之菊期南夫二郎

日出東軒積雪融菊芽蘭茁競春工君看石畔叢叢碧已辦西風一丈紅

吳汝玉自公安赴會試以例格不許

吳郎自負知何似一落荊南便十秋夜榻偶然同舉酒春風幾處獨登樓名場接軫分胡越劍气中宵看鬥牛已識行藏非在我江湖何地不優遊

舊例乙榜敎職九年許會試丁未以就職者少減至六年丙辰入試者多復奏限實俸兩考汝玉坐此空行後一舉仍丁未例

月樓爲楊尙絅賦

飛蓋橋頭踏月華順流東去是君家曉風依約憑闌處隔浦金盆漾淺沙

層軒髙棟切云浮縱有闌干不礙秋誰在隔江歌水調淸寒重憶廣庭遊

題王敬止所藏陳明之菊二首

云根翳金英零露雜芳艸憶昨南山行相逢正秋曉王郎東使年金緋照雲海【封朝鮮賜金帶白澤衣】餘輝賁園芳歲晚猶采采【菊名紫袍金帶】

偶書

萬事人間不可期雲中日日候來儀九苞自愛桑楡暖慚愧西風碧樹枝

魚腹隱刀猶可測牛頭有角豈難知寒泉渴飲眞破甑更向靑冥學忍饑

李方伯挽詩

玉節新移自汴郊緘題千里托神交有懷旱歲爲霖雨無地靑山酹束茅南楚遺民怨芳艸西江歸櫬泣潛蛟諸郎不忝長平裔雲路爭看麗九苞

書感

山陰靑裙姥家有雪色鵝右軍往觀之烹鵝候煙蘿入門訪所聞盤饌紛前羅姥意豈不勤客來其謂何相知古云難卽此感人多咄哉悠悠者何必皆操戈

九十百里半一簣千仞基少壯必有立晚節乃堪持感彼日暮者睠此靑陽時婉孌不自愛瓦裂當告誰

袁澄夫顧東曙寄詩各次其韻

夜歸連得故人詩二妙誰令聚一時感舊不知吾慷慨論才寧合子棲遲花當春半方堪賞杯到愁來只自持只尺龍潭笑遊地扶揺今日望天池

生世端如雪上鴻一尊猶記別時同雲山有夢尋常到江水無情日夜東未許文章眞我輩尙餘禮樂待諸公他年只恐西亭鶴哀怨西風繐帳空【東曙有淸世巢由恐未公之句】

送胡仲光分務淸江浦

計省郎官白髮新掄才元是玉堂人不將粉黛從時樣盡有風流愧後塵淮海又成千里別山林猶是十年身秋風會有離羣思還向淸江采白蘋

送林光甫分敎上猶

行盡西江是上猶南來五嶺入云浮官曹不厭詩書冷風物且爲山水畱虛市早春梅子大畬田初夏稻花稠公餘我欲煩騎馬一訪張公鐵漢樓【張東海守南安重起此樓】

沙陽徐復禮持曹宗孝書來卻歸省親還赴南雍秋試

劍嶺西南不斷靑七峯羅立鳳岡橫弦歌裏俗誇新尹江海奇珍見此生逺信恰隨春鴈至歸心先逐暮云徵扶揺更覺南溟近爲想西風六翮輕

寄壽何以仁禦醫用匏翁韻

松間倚幾逐陰遷竹裏茶鐺掃葉然老去益知閒有味丹成不恨世無傳【君子九傳善醫】風塵笑我方爲客雲海如君更羨仙翹首碧山叢桂底一尊相屬定何年

送譚貢士拱之入南雍【同年雅祥從子】

陋巷頻煩枉刺箋入門風格故翩然云衢繼美看諸父璧水蜚英及壯年師友盡觀南國士平安時報上江船淸秋桂子金陵月還比長安一樣圓

送丁指揮

丁將軍家習武身好文一生讀書思致君君門射策不得意俛著兜鍪髮如蝟男兒豈必皆明經叔皮定逺俱成名陰山尙有彊梁客聴我秋弓霹靂聲

送任希賢分敎云和

古栝風煙接四明舊家文學最知名【任本奉化人松鄕先生之後】承恩尙及靑氈在懷土潛驚白髮生春雨菁莪遙送喜秋風棠棣獨關情【時怡庵助敎太學】祗應此後池塘夢長共飛雲繞鳳城

題書堂二小畫

收卻吳蠶八繭絲艸虫連夜促鳴機內家見此誰能解遊子江南正憶歸

蒹葭倚空未老蓼花被水初紅我覺蜻蜓得意翾飛來往燻風

兩峯書屋

靑山相對起我屋住中間讀書有時倦曳履看靑山峯頭雲气來飛翠入牎戶相逢載酒人卻度前岡去攤書石牀上偶坐牎前樹微風山半來松花落無數斜陽度西嶺返照松下石莓苔新雨過灼爍炫金碧湖東海月出山半竹牎虛斜白欞間壁分明見蠧魚明月照前峯影向北峯落幽人夜啟扉驚去松梢鶴湖頭三尺雨峯頂云一寸雨止山依然琴書得餘潤自有兩峯來幾人此髙臥掩卷問靑山巖花向人墮

春試鎖院日聞刑部奏舉邵郎中天衢任方面眾許作詩送行已而得福建按察副使

剡報初傳自棘闈使星今已向東維一時戲語今成讖兩月淸歡合有詩【是歲三月二日揭曉】云近紫垣明繡豸日臨滄海動朱旗還朝便作三年別未放秋霜點鬢絲

送徐子容下第歸洞庭

長安城中十日雨馬首不見纎塵飛羣峯逺想湖上碧一鶴獨向秋前歸靑雲緩步更自穩寶劍頻拭還增輝江頭今夕誰共語船牎落月明絺衣

何丘山生日會以疾不赴

西第南樓迹已塵北軒長夏更宜人【丘山兩歲頻徙居】年華如此便千古湯餅不須愁眾賓炎日病軀妨躍馬緑陰髙栁正欹巾一番又負花前醉遙聴笙歌聒四鄰

湘水飛雲

客有瀟湘意新圖展白雲天邊幾晴雨坐裏日氛氳聚愛桑陰茂行憐鴈影分新年多喜气五色變龍紋

西苑觀太液蓮圓殿古松及進冰者各記以詩

亭亭芙蓉花獨出淸沚中靑天飛彩雲墮此明鏡空杲日耀華色炯然臨曉風天質豈不麗自無桃李容窈窕靈洲逺逶迆仙苑通永謝蔓艸纒寂寞甘自紅

層城出雲雨其上多古松但觀郁蒼蒼莫記植者功眾鳥不敢棲恐是跋地龍回影拂金瓦疏枝吟天風翠華有時來綺繡交玲瓏吾聞泰山植恥受秦人封物巨宜有靈時淸多幸逢培植不厭厚乾坤固無窮

淩人愼時令初夏進寒冰天闕自曠迥龍樓晨更淸金盤未及薦洞戶秋風生瑤姬玉筍指仙袂六銖輕持玩更調笑柔纎映紅明豈識單衣子衝寒鑱沍溟

王漢英通政母八十

銀臺先生發如漆太君髙堂新八十朝回迎客花底揖花枝拂衣紅一色折花奉觴拜膝席君家太君藐姑射太君沾醉朱顏溢鸞笙入房侍兒掖後堂歌聲彩雲隔主人畱賓還促席靑衣傳語催勸客太君萬壽客無出從此年年作生日記取明朝是重七

題顏山人畫送劉可大先生歸五羊

山人胸中山萬重傍吞云夢涵太空落筆天機橫復縱須臾萬象分纎穠大山盤盤云與連小山江面如浮煙江長山逺望不極彷佛孤帆疑上天髙巖飛流散冰雪轉出深林凡幾折上方臺殿空煙霏下界塵囂此中絕林回路轉地益淸垂楊一徑通幽亭先生髙坐客不去終日扁舟相對樹平橋淺水帶逺村靑林茅屋春氳氳兒孫生長不相識雞犬有時中夜聞山人昔年侍明光塡門造請皆侯王熊姿犀角日點綴局束不柰冠與裳玆圖曠逸知有以無乃賜金歸去放筆臨瀟湘風流太史同州彥乞歸幾奏金鑾殿離觴載舉索我歌不覺飛蠅污東絹山人山人今有無江湖落日愁煙蕪玉堂揮翰須健手碧山長嘯非良謨北來倘有陽關意好寫瀛洲春燕圖

七月十五日久旱而雨同啟衷給事送林宗淸

夜牎題詩風雨集想得行人喜欲狂領取官河三尺水連宵通閘放歸航

左諫聲華日月邊故人身到九重天山中桂樹今無恙好賦淮南第二篇

陸儀賓使還過吳省親

蕭史乘鸞去千秋尙彩衣來陪雙闕拜行望五湖歸故老爭先覩髙堂謝夕違山迎秋晚翠門映海東暉腰褭金重絡芙蓉畫兩旗舞疑天上別歌聴月中稀仙醴頻添蟻宮羅疊送緋一尊歡不盡又逐彩雲飛

題野莊捲

秋風吹庭樹落葉滿空除閒尋野莊句感我丘園居丘園正收獲此日樂有餘親交亦相念柰此川陸迂爾莊復何許言在南浦隅同處百里間原田料相如欲往念未可撫時空郁紆聊詠寄吾志行哉歸荷鋤

送石城李先生祭告闕裏

簮紱淸齋出禁林尼山秋色正蕭森雷風豈有金縢警玉帛深懸黼座心此日羮墻親仰止平生海岱快登臨皇華不用歌離別並入新宮播雅音

送湯堯徳從事西川

好去皇華使相將萬里行冰霜烏府節風物錦官城驛騎春山麗文書夜案淸成名在年少鄕社莫牽情

九日招天章

薊北江東路幾千萬重心事別三年官程算得無多日莫爲淵明靳酒錢

篁墩先生挽詩

理學龍門後文章太史公蜚騰當景運簡注切淵衷載筆皇猷潤傳經帝業崇芬華沾艸木名姓熟兒童琬琰鐫磨徧川源滌漑空爲霖須海內騎尾忽天東往事浮雲攺遺書列屋充掀髯懷指授擿埴嘆顓蒙悵望仙衢逺追攀逸駕窮南山秋月夜愁斷白楊風

進士熊世芳太僕陸獻臣先生令新建時所造士也奉使過家先生賦詩爲其尊人壽要予同作

邂逅春風識鳳雛又隨羣彥送軺車人看白髮迎門日路是靑雲發軔初壽酒正宜桑落後舞衣猶帶禦香餘只應喜殺洪都尹親見揮金爲買書

彭景武出守過家索詩爲其尊人壽

振鐸俱成績懸車不待年靑山同洛社紅日在堯天名徳存諸老勲庸付後賢庭趨看五馬堂集記三鱣天與齡如鶴人知祖姓籛壽杯醲若露仙果大於拳儼雅吳黌像飄揺蠡浦船【吳中學舎有生祠蠡浦公所居也】聖恩殊未艾玉帛竚登延

與原復飲時章宅夜冒雪歸馬上聯句

灞橋詩思玉河東客散重城夜向中【原復】皓白暗欺雲路月【淸】淸寒時拂帽檐風【原復】十年江外孤篷逺【淸】此夕燈前一盞同【原復】明發趨朝看晴景水精渾琢大明宮【淸】

次日夜酌用前韻

明朝塵海各西東莫惜淸歡此夜中韻好不妨還用雪【淸】杯深那復畏衝風閱來世事常多感【原復】語到心期每自同【淸】飛矢奪梟成一笑揷花猶憶醉南宮【原復時原復瀕敗得梟矢而均】

揷花猶憶醉南宮尊酒三年此會同【原復】嘉績已看書上考醉吟何惜到春風楸枰的歷棊分角壺耳鏗鍧矢躍中【淸】回首不堪凝望眼白雲長滿五湖東【原復】

李叔淵父壽七十八【學職致仕受封】

世味眞應染指休太行千畝卽菟裘天書有寵紅裁錦春酒無時緑滿甌到處煙霞宜杖屨會心花鳥自林丘新年八十相將近更伴莊椿一度秋

禦醫楊信之故宅在玉河東涯有花竹山石之勝時行借居有作次韻

滿城車馬此堂閒招隱眞堪賦小山花竹四時春不斷琴書列屋晝常關開尊又喜逢靑眼攜手還思弄碧潺【僕曽寓其北鄰】卻怪相期數相迕早朝常隔殿西班【兵科立禦道西】

記十一月十九夜夢

夜夢飛行萬山頂下視黃河如汲綆【二句夢中作】仰觀明星萬銀餅靑天倒垂碧瑤鼎大冶神光赤霞炯我暫窺之百夫警東北玄云突如猛上衝層霄失參井若華欲舒震方炳人間寂寥萬物瞑

送原復【臘月朔行將過家爲尊甫封君壽】

闕下恩光動錦袍東行未覺故山遙云當驛路還停馬酒溢春杯擬頌椒歸日諸園花並發拜時雙鬢雪全消何因暫作稱觴客醉擁藍輿過午橋

江西傅生復立其逺祖學士初庵書院於其鄕體齋宗伯先生屬爲賦詩

前朝學士有聞孫能讀家書習舊聞逺道不辭來上國名山時爲訪遺文靑氈次第還初觀白馬聯翩向暮云遙憶精廬淸夜永一燈還與列齋分

次石樓太史和陳時雨大行劉汝中中舎東圃聯句韻

病學安心未有方淸齋聊欲寄僧廊檐花細雨思公甚塵海西風爲底忙薝卜定應誰共嗅醍醐遙羨獨先嘗石翁妙語淸人骨吟斷東軒一縷香

庭樹著雪宛若梅花遣興一首

朔風吹庭樹歲晚益蕭疎同雲散微雪披拂下寒虛旖旎輕點綴芳華在須臾感此歲寒物念我田園居豈不信假合憑軒亦欣如

冬夜徳卿希大徵伯過訪

良夜賓友集開尊坐南軒華月照兩楹熾炭回春暄妙語入肯綮雅歌振淸溫共言會晤難菲惡愧盤飱且復延玆賞明發又塵樊

雪中思南夫迥碧樓戲簡

迥碧新題幾首成無人曽見雪天淸晚來劇有山陰興憶著袁安未敢行

時雨用東圃韻寫懷兼惠栁木壺矢

束矢形裁出薊方幾陪陳榻署東廊【時雨寓行人司】爭梟解奪由基巧失笑曽聞玉女忙分遺卻隨詩並至試投誰合酒先嘗春風有約應非逺拍甕新醅夜已香

臘月廿三日飲徳卿宅用涯翁齋居聯句韻

良遊集南園秉燭向深夜盟尋舊雨餘坐想重茵藉墻陰有殘雪鄰酒方索價西瞻太行峯皓白欺二華玆惟藏春塢豈伊淩風榭洪鑪赫彤霞餘香裊檀麝牎明疑若空檐短不畱罅吟苦愁後成棊勍斗先下翻思前夕裏髙宴久已罷逺鐘送深更疲僕催早駕顧玆蚓竅鳴試我蠅頭寫得雋豪屢揮沈思首頻亞忽看山月髙顧影獨驚詫情兼賓主忘气已芝蘭化諸公信自賢此夕頗堪訝招要入拘牽窘迫自閒暇詞非石鼎工酒罄金罍瀉明朝逐餘歡此榻寧許借

除夕招王徳馨

客舎長安歲屢遷屠蘇明日又新年共君只向燈前醉免與兒童計後先

送僧還玅嚴已未齋居泰魯山僧舎作

鶴城西北古招提十載長安夢不迷我正憑闌送歸目君來卓錫話畱題邯鄲枕裏三生速瀛海天南一鴈低幽徑小軒何日到碧流長繞畫廊西

再賦

夜宿端公房念與永公別靑燈淡疎欞起坐見微月野鶴飛無定籠鷹動遭掣翩然思南翔神爽渺飛越精藍古城隈臺殿髙嵽嵲幽房回曲徑只尺人境絕公持桑下意我憶雲門襪他年續淸遊還放西潭枻

東江家藏集卷八

●欽定四庫全書

東江家藏集卷九【中集五】

﹝明﹞顧淸撰

北遊稿

○詩一百五十二首

庚申齋居和錢世恆僉憲

頻年僧室共郊齋引接多慚降等儕詩老漸看過大歷語眞時復到無懷好風先夕知淸道朗月中天想燎柴明日衢尊又承慶還同旣醉舞堯階

慶成燕和張南山

日髙仙蹕殿東來鵠立簾前候扇開舞隊夾門參馬象衢尊當陛繞云雷寵承天語親敎坐淸列卿班獨許陪【時鄕人上殿者惟先生】連日玉河驚紙貴徧傳新制詠臺萊

前題奉次侍讀白先生韻

紫蓋前頭擁八鸞日華流彩暎天顏升中慶衍三朝會供奉筵髙六品班眾樂送觴仙調緩諸番入隊舞衣斑明朝齊和陽春曲誰復周京詠北山

和孚若詠雪三首

微陽猶伏地中雷寒勒江云勢未回啁哳漸多籬外雀浮沈頻撥甕頭醅占年有喜先知麥擬賦無能且用梅曉起江山盡銀海更容神女著蘆灰

簾旌不動曉來風一刻瑤花滿太空神用莫窺龍變化幽蹤誰別兔雌雄先生東郭行應徧公子西園興未窮便欲君王借千騎夜驅殘甲出雲中

書生裘褐自無兼雪意連旬未解嚴天上爛開羣玉府人間那有卻寒簾檐棲白鳯遙分勢闕映蒼龍已沒尖能賦只應輸子建百篇信口不停占

再和煮雪雪山二首

玉鉉金觴未許拈陶家風致我何嫌雲英一化春無迹乳腳初翻火正炎眞樂故應兒女笑淸歡那得故人兼【陸器之號煮雪時適冇書】風牎細啜詩成後何物中邊數蜜甜

羣兒癡絕不知寒搏雪中庭作幻觀忽訝海波晨湧地更疑華頂夜憑闌斜侵院竹驚枝短淸逼臯禽覺袂單不用孫龍較同異浮生只合此俱看

並蔕瓜橊爲錢世恆賦【錢時未有子】

瓜蔓逺更碩橊房寒始紅由來重嘉實不必當春風君看小山植朱碧秋重重間出或偶爾俱駢豈人工必有千里駒爲君葉維熊如機云軾轍方駕淩紫虹善頌敢云我深培本緣公他年記父執無忽丹靑功

元夕匏翁宅次馬宗勉少卿韻

瀛海風光自一家衣冠此日共淸華奉常彩筆飛千兔學士銀屏簇萬花【時初設屏燈】看到春城無此盛傳來郢曲拜君嘉賓筵喜气晨猶在散作東園五色霞

再和匏翁韻

玉署東來第一廳元宵燈火燦銀屏靑雲幸接諸公武白雪猶疑隔歲聽江海幾人思舊雨煙霄此地拱繁星寧知起艸明光夜別有金蓮徹曉停

遣天彛歸省

遣汝寧容易髙堂念久違書將錦字寄心傍白雲飛幹譽知吾意承歡羨爾歸有懷言莫盡愁立到斜暉

地是承家重年今抱子余出門初托汝念別正愁予鄕黨先親舊川途愼起居由來榮故里非必在髙車

吾家寒薄味汝頃及親嘗莫以花間日都忘葉上霜容儀師抑抑裘馬戒揚揚自古謙恭子名髙祿壽昌

槿花隨日殞松栢入云髙樹徳由先世沾恩到爾曹親賢衣襲麝從惡火消膏看取盤中粟耕耘亦甚勞

八年違故里此別更懸心伎倆人看汝承傳始自今羅囊知不帶緗捲亦時尋勿忘臨行語風來竚好音

和良金詠雪

白戰功成四百年騷壇弧矢到君拈中天屢合鴐鵝陣小帳猶歌阿鵲鹽弄影月娥回縞練散花天女斂柔尖不辭彊步同髙韻鴻迹春來幾處添

送陳瑞卿還臨淸爲其子天澤賦

驅車戒行邁復此官道周昔來冰雪交今還風日柔靑騘系柳枝好鳥鳴相求冠蓋羅四筵睠言各綢繆感此自難別況懷瓜葛憂淸源雄劇地南北當襟喉選代苦不易眷毗良以優暫割骨肉恩且爲旬月畱長安富車馬遲爾看來遊

送東平守張元之赴黎平

東州棠樹好又剖越南魚地域衡潭盡星文翼軫余長才須歷試逺俗賀寧居已有侏■﹝亻離﹞子循山候隼旟

嘲衛景玉

聞說城西射鴈歸水淸沙冷鴈髙飛將軍不是無長箭爲惜春風好羽衣

附景玉和

勝日西郊縱獵歸兒童爭看馬如飛先生莫笑無長箭元凱何曾貫鐡衣

題張通判春江載月圖

月出大江平仙舟上國行回帆混天影發棹動春聲逺樹光疑濕虛牎夢與淸知君濟川具聊復試初程

送李徵伯之曲阜

逺遊君未曾發軔便東魯平生仰止心一往了千古尼聃本通家復此締婣與豈徒升門堂行且窺奧序君才自豪宕云夢口吞吐玆行信天假爲爾辟襟宇冥搜窮日觀曠覽極鰲嶼必有浩蕩辭淩風振珩瑀念君千金軀垂堂有前語聖言本非外吾道足自取歸哉愼勿遲髙堂念風雨

又次錢世恩韻

問道趨東魯聨輿有稚圭【時知徳同行】侍闈看乍逺吟舝動還齊觀海云浮地登山月傍梯預知篇翰富雙從錦囊奚

訪陳時雨不遇次劉文敷韻

童子應門語自眞【京城投刺多門者例稱不在】錦囊何處覓陽春劉郎莫嘆空歸去更有斜陽獨生人

書所見

垂楊十里拂金堤走馬東來不記誰飛虎兩鞬揺玉帶盤雕雙袖蹙金絲

馬首東風吹柳絲碧桃紅杏鬥芳菲遊人不是金丸客說與流鶯莫亂飛

毛閒翁百歲預壽

天子十四載昭陽紀靈辰間翁壽百歲弧筵啟靑春孫子天上歸板輿奉慈親扶攜獻春酒盛事傾海濵我明始馭宇元气會九垠歷歲三十餘六合熈同仁翁實生此時所得固已淳葆眞遺世网委順隨化鈞自從結髮來白首如一晨譬彼淩寒松元異凡卉倫動息有至理往來無雜賓閒居談往事聽者疑古人嘗言十六七文皇當北巡金輿映朝日目覩天人眞自攀鼎湖龍五拜重光新𨿽微海田變冠蓋幾湮淪念此勸翁飲無負尊前身南山晚更緑時菊長精神悠然東籬下想見無懷民願得假羽翼杖幾承淸塵作詩預爲壽轉盻鶯花瞵從今歲一篇積捲如車輪

兵部侍郎楊公挽詩【名謐】

乞歸未許更承恩緫爲朝廷仗老臣帷幄尙紆千里策冰霜已瘁百年身中州淸气還嵩洛後代公言屬縉紳一卷昆山去思錄便應談笑離風塵

壽劉碧牎【同年文敷尊人】

半欹烏帽引淸觴無柰斑衣繞膝長百歲好懷當此日一年佳節尙重陽黃花近竹深承露緑橘辭林淺帶霜旣醉有詩還自慶只應身健詠時康

題潞河別意捲

兩字功名一劍歌舟航南北亂機梭夕陽沙上流連意只有靑山見最多

春江漫興

人間七貴五侯江湖蒻笠羊裘細雨鴛鴦沙上微風舴艋船頭儂家五湖迆東此意於君更濃一泒桃花流水十年馬首西風

爲杜庠題山水橫幅

屋頭眾山森戟戟屋下寒溪深見石溪流循山若縈帶別館離亭紛向背茅堂近水景絕幽繞檐萬竹風颼颼主人自得濠上意終日俯檻臨寒流東寮把酒呼促席隔屋糟牀晚猶滴淸談北館風滿衣折梅寄逺情依依山童晨起掃落葉不知松露沾荊扉經營布置各有態頗學畫者勞天機東吳杜郎江海客覽勝搜奇徧京國家園十畝畫不如猶向丹靑愛陳迹西風八月南鴈飛扁舟逺自長安歸髙堂無事兄弟樂終日雞黍要鄰比新圖便是君家事何必區區詢畫師

送友人

淸涼國裏列仙儒坐擁溪山畫不如黃卷上堂朝日後靑衿分合晚燈初晴嵐捲翠遙侵戶瀑水分光欲浸裾便欲從君尋九曲隱屏仙掌更縈紆

爲潘克承題林良蘆鴈

林郎花鳥今代奇水墨到處皆天機長縑闊幅信手揮妙處不屬丹靑圍江頭雨深菱荇肥枯槎折葦紛離披鴐鵝羽冷畏逺飛雄雌兩兩相猥依靈苕翠羽不自危鴝鵒噤語晞玄衣依棲俯仰各有姿乍見幾欲呼鷹師乃知此老筆不疲市朝山林時見之雞林相君知白詩君家此本吾無疑北風漸髙禾黍稀雲飛日見江南歸吳江洞庭三泖涯天空水逺無拘覊焉得扁舟從爾嬉

送劉宗哲進士尹束鹿

長材宜徳選望邑麗神州黃甲非身貴靑箱本國謀弦歌深里巷雨露足田疇矯首西山月淸光夜夜秋

孚若時章約九日廣恩寺登髙雨不及赴

白雲觀西紅葉堆重陽有約攜尊罍遊人不出看白雨老僧閉戶生靑苔乾坤此景復幾爾造化於物何亷哉未能騎馬且獨酌菊花許我明朝開

戴溪山挽詩【金陵人能詩善小兒醫有溪山樵唱集】

海鶴東飛不記程溪山猶是昔時淸城門儻有重來日應笑兒童白髮生

末俗﨑嶇巧智多紛紛夭札柰愁何靑山不盡思公意落日空聞伐木歌

賦棲翠樓送曹良金出使歸省

羣山繞湖湖繞山髙樓突起湖山間湖光如藍山如黛云近百里趨憑闌主人不出日髙坐笑弄煙霧招云鸞云鸞空飛渺無迹但見蒼蒼竹樹相回環芳蓀小松亦何意點綴幾格娯淸閒大郎新歸自天上春衣五色宮花斑樓前拜舞樓上醉山水亦似回歡顏煙凝不知晚色攺潦盡更覺湖波寛登髙作賦逺莫致目極吳江楓葉丹

送羅允恕歸省

滿庭蘭玉翠交加近日西江更幾家累葉書香傳祖父同時科甲際亨嘉三秋別思初驚鴈五色宮袍重染霞爲問山中閒太史也應飛夢向東華

題石田春江釣魚圖

重江迢遞水煙通天設滄洲著釣翁返照入山迷紫翠平林過雨雜靑紅閒邊歲月眞輸子忙裏鶯花正惱公爲問中流容點筆扁舟畫我載泠風

題竹送阮大經還金陵

十載江東憶舊遊竹林斜日坐深秋長安道上紅塵滿賴有淸風消客愁

譚雅祥使歸壽母

皇華夾道擁歸裝喜气遙看滿北堂天上瑞云垂五彩人間佳節傍重陽早時賢範熊丸在再世諸孫玉樹長七十一峯靑在望若爲登拜捧霞觴

羅先生歸田八景爲賦其四

三顧書臺

云表三靑巘蕭生昔棲遲緗素久已散荒臺仍故基落日循嶺圃逍遙面崔嵬當年選幽勝花竹繞階墀千齡亦未逺俯仰有餘悲勿訝巖居子緬想希安期

雙溪道院

雙溪走巖麓上有眞仙居蕭爽蔭珠樹虛閒開玉除先生讀易罷杖屨或來於東寮紫鸞笙西館靑霞裾招揺弭綘節想象淩淸都日暮籃輿去天風送步虛

中林社鼓

髙楡蔭靈境秩祀歲有虔烹羊擊我鼓老稚走紛然落日更起舞酣歌間駢闐少壯逺行役投老歸農田鄕鄰旣無故孫子亦多賢但願歲常稔聽此終餘年

古寺梵鐘

梅花攪我夢欹枕五更初頭陀閔羣昧霜金吼桐魚一擊塵夢醒再聲靈襟虛須臾萬籟動鳴雞徧前墟起坐視檐隙明星猶在隅卻憶長安日整冠趨朝車

送劉景星敎肥鄕

常日黃梁說夢遊明朝匹馬度邯溝山連王屋排空下云在天門抱日浮枕裏盧生迷歲月皮間季野有陽秋丈夫功業時來建肯向靑藜嘆白頭【景星治春秋有名】

孚若出示乃兄九三先生瑤艸篇敬題其後

逹人遺世网心與元化冥髙居養靈和土石被華精英英庭下艸羅駢不知名明冰比皓質文玉擢修莖羣芳不敢伍煜煜揚翹英我願采掇之恐是玉山秔持以蒔

千畝嫓彼堯階蓂路逺傷後時悵望吳峯靑載歌小阮詞感我金蘭生靑雲果善頌白雪宛遺聲餘芳倘許拾相攜泛蓬瀛

爲盧悅淸題竹四首

盧郎老益淸正似雪中竹歲寒林下游還許王猷續

雷雨過前溪竹色猶黯慘泥中有龍孫戢戢露頭頷

風吹楚云去一半在君山帝子不可見江空聞佩環

淩晨步東林滿地散珩瑀舉頭見朝陽傍有靑鸞舞

沈石田畫楊君謙僧普泰雪夜談玄圖

石田山水此第一儀曹魯山迹亦奇月明滿天雪在地聽取兩翁無語時

爲定黙然題吳僧畫蘭二首

猗猗芳蘭在彼幽谷孰爲我徒淸泉修竹淸泉涓涓修竹蒼蒼蓀也可人蔚乎相望明牎若空左右圖史永言諸君樂自今始

吳有髙人得筆三昧灑墨飛空墜不沾地化爲幽蘭殊妙特妍相所於歸繄定黙然煜煜者蘭巖巖者石咨爾叢林玆焉作式

山水小景

江柳靑靑帶薄煙鸕鶿飛盡水如天幽人看得靑山熟一任東風拍釣船

送費千戶襲職還松

流水平林帶郭斜將軍門巷野人家【費家舊西湖上靑林華屋眞城市村莊也】百年勲蔭余喬木三月春風想落花何日燕遊還此地向來談笑卽摶沙王師未斬樓蘭首看爾腰間似莫邪

和許啟衷給事春日

細雨閒門客到稀偶臨池水見晴暉浮萍本是風中絮爭得還隨柳絮飛

卽事和前人

新出燕雛不記歸淸晨捲簾到夕暉苔痕漸於細雨長楡莢正得斜風飛北邊稍喜烽火息南國卻嗔魚鴈稀賴得相期有鍾子未應終遣壯心違

邃庵

逹人隱城市端居穆幽深𨿽當車馬交而無塵土侵側徑入迆■﹝辶裏﹞層軒遞明陰蕭森間水竹窈窕想云岑朝回隱幾坐幽意宛山林想當締構初豈有逺世心抗席展圖史分庭盍朋簪覃恩窮海嶽淸言振璆琳譬彼九臯唳風聽徹重霒鴻飛二十載俯仰成古今髙云復南逝【時先生有南太常之命】何時續幽尋行窩倘有作千里續遺音

送楊承家

邃翁天下奇之子亦超越瑯玕映珊瑚文采爭煥發識君𨿽未幾一見眸已豁方期托芝蘭告別何倉卒江東名勝地京口豪雋窟槐黃逼秋期腹笥撐突兀三杯脫寶劍百步挽明月穿楊何足奇會見石羽沒淸江柳方綿紫陌花未歇晴空正無雲萬里見孤鶻

送宮諭李子陽先生赴南京太常少卿

典學東朝舊史臣南臺禮樂荷新恩百年景運當熙洽三代遺文入討論花竹競誇官署好江山深拱帝京尊只愁未了閒居賦【先生奉母夫人以行】又被東風催北轅

劉舜卿祖父母挽詩

極目襄垣道蕭蕭落葉秋人猶避騘馬夢已隔丹丘比穴看明鏡同歸想玉樓餘芳知未歇孫子在瀛洲

沈廷用以尺籍事來京卻歸賦別

老去江湖气未消欲將長劍倚雲霄【廷美少遊邑庠】十年幾作登樓夢一笑元非折簡招櫪下盡余宛騕褭軍中誰是霍嫖姚浩歌一曲指歸路白鶴城西又晚潮

送張信卿知歸徳州

短亭官柳下長路酒杯前待解燻風纜頻回落日鞭龔黃新寵命梁宋古山川去去應傳得歌謡滿日邊

送陳玉疇提學南畿

聖學久不講斯文日陵夷紛紛事占畢靑黃互鐫追豈無豪雋人柰此場屋縻離章務迎合出意追新奇公言著簡冊啟彼快捷方式岐坐令靑衿子釋耒拾秉遺所操諒如此卽事吁可知陳侯儒林彥憲府久聲馳以彼冰蘗操樹此文章麾色笑春雨霽檟楚秋霜威矧伊根本地允矣列郡規指揮茍有向風行艸爭靡走也章句士久墮荊棘蹊前瞻若有見內顧靡所施六籍本大道旁搜竟奚爲贈言劇深願迥瀾此其時

石邦秀侍禦再按陜西乃弟翰檢先生索賦

又見皇華映陜郊遺民應念使君勞關河尙有風塵警彈壓還須在繡袍

靑雲雙鳯立朝陽彩筆春生白簡霜心識西行非逺別夜來緑艸滿池塘

沈士登初入學夢人誦詩有細絲曾釣海鰲來之句是歲集選得富春丞乃子陵隱處因贈此詩

夢裏金鰲憶細絲桐江只在富春西久知萬事皆前定肯向浮生嘆不齊坐上溪山明畫鷁人間歲月等酰雞兩株松外千竿竹吟得新詩到處題

蔣濟民自光祿署丞調主靖安簿滿考入京乞致仕賦以送之

黃龍浦南雲水鄕八月鱸魚三尺長逺遊不柰鄕思苦歸去正及秋風涼內朝供奉參鷺羽西江撫字畱甘棠丈夫事業無小大看取老圃寒花香【濟民旣致仕家居十餘年足不履城市𨿽儒冠中有不及者】

王師仁少宰挽詩【諱克復嘗巡撫蘇松等處】

曾瞻旌斾立江邊過眼棠陰二十年黃閣鹽梅閒老手靑山松桂富新篇人髙晚節踰三讓【公四上疏始得歸】帝有餘恩賁九泉擬奠生芻不知處碧雲無際海南天

王思徳寄歙研吳箋

歙樣新傳勝紫琳函封逺自栢臺深隱光似截波間玉涵潤長流月畔金箋素一時爭煥發煙霞當日記追尋西江使節冰霜重泚筆鑾坡竚好音

東闕池上作次杭世卿吏部韻

靈沼溶溶雨欲飛水東林苑望中微雲光倒湧金堤去寒色遙從錦樹歸詩出鎬京歌在藻地因龍首憶承暉君王自是稀遊衍魚鳥無從識畫衣

李徵伯挽詩

鳴雨送殘夜靑燈黯無光坐念絕代人今古永相望美徳豈足恃令我初志荒忽復疑夢假衾襚已充箱掩涕不忍視起步空徊徨

憶昨聴鶴亭與君初接言神交四千里從此成弟昆誦我避水書【壬子歲寄與謙者徵伯誦之云此時已識君矣】意气藹蘭蓀十年事幾變俯仰猶旦昬已矣蕭朱心傷哉復誰論

間歲苦離索舊遊若云萍與君每共嘆忍復此長瞑元龍【徳卿】按近甸旦暮涕已零遙遙兩汪子【抑之器之在憂制】此信何時聆虛檐團云影永夜雙燭熒【云版蠟燭聨句】淸歡可復繼卽此成千齡

數短得气淸才髙與時齬黃鵠當摩空豈復須再舉乃知摧折意造物忍如許空梁飄素帷幽架落殘楮矯首靑雲衢槐黃淚如雨

元賓旣無祿長吉亦早亾古人淚未盡今子重夭傷憎能豈天心念此誰紀綱彩■﹝巾荒﹞飾文木襲君錦繡腸下入三泉底千秋長閟藏惟應箕尾際永夜騰光芒

生死猶寤寐昔人屢言之夢君執我手明言兩無疑【云我𨿽死猶徵伯也何疑】問死恨艸艸懷存亦依依及論重來理調笑名我癡【云再生亦易望我爲非熊則騃耳】肯綮出妙語【又雲家君言聖人起居日用亦與人同但有節耳說得太髙便使人不敢學後問涯翁翁泫然曰誠有是言】徘徊指還岐幽林猶彷佛髙壠儼崔嵬永念結沈痛蕭條誰與歸【夢在髙丘樹下語四面斗絕指東北一徑使下笑而揖別思之宛然】

松嶺長春爲周淳甫母壽

匡山回望翠成林春色分明此地深雨露獨承千載潤冰霜不異一生心髙標彷佛丹梯外佳气氤氳碧澗潯何日潘園奉周覽東風十里步淸陰

張廷肅憲副致仕歸中途得二郎子徳捷報

先生繡斧辭榮日令子靑雲擢秀年宦轍九霄余熟路書香一脈是眞傳傍階霜菊深承露夾戶星楡欲造天【先生手植城中鮮有】惆悵無因接賓燕碧山回望渺風煙

畫馬爲內學生題

■﹝毛參﹞■﹝毛參﹞嫩緑垂楊短冉冉晴沙禦堤軟驊驑行慣穏不驚圉人徐牽不敎逺飛黃食料三品丰靑絲絡首飄風鬃曾見沙場徵戰苦方知此物是眞龍

冬至謁陵次允升太史送行韻

出門愁望北風驕百里園陵亦未遙余雪印堤塵不動諸山迎日霧全消松楸夾道如前日冠佩中天限此宵想得羣仙會朝罷並瞻云物慶丰饒

雪山次吳寗庵先生韻

誇娥失喜巨靈號騰六平分縮地勞孤牖忽驚銀海立兩峯誰論玉山髙嵚巖似欲生雲母融液猶堪瀹澗毛爲報朝陽莫相妬先生吟筆正翻濤

未雪風姨已怒號爲山無乃雪重勞人間牟麥明年富坐裏蓬婆一夜髙目眩有時還拄笏神遊他日想寒毛陽坡數曲如溪澗應待春風送海濤

良金秋官錄囚江右有發其同官不謹事者所司銜舊怨竄君名其中調東昌督馬通判眾知其誣而莫與辧也詩以送之

東觀圖書共昔年西曹風月許聨編論心合在靑雲上撫事空嗟白璧前曉日鵷鴻猶尺只春風駉駜又三千池魚塞馬俱休論且讀南華第一篇

壬戌元宵應制絕句八首

樓前燈火合彤霞雲裏簫韶引翠華散出黃柑齊拜賜玉皇遙在七香車

兩宮慈壽極尊親聖主承歡一萬春放出金蓮長不謝扶來玉輦靜無塵

銀幡賜了敕觀燈次第風光滿鎬京看到筵前鳩拂舞九農春事已關情

華星寶月滿長安繡屋金釭夜未闌遙望千門起庭燎尙宮先輦奏回鑾

紫壇回仗溢天津特敇金吾弛夜巡爲有蕃禧助陽令六街花柳一時新

宵旰憂勤十五年鰲山燈火亦初筵小臣未識魚龍戲中宴先歌蟋蟀篇

紫檀紅蠟夜頻添萬歲聲中樂未厭華月正當雲母障微風莫動水精簾

幹淸前殿夜將分萬燭交光絢彩雲傳敕明朝散燈宴詞臣好進勸農文

後二日有旨再賦律詩四首

樂歲逢春物物宜聖人行樂是乘時天垂玉燭三千紀地湧金蓮十萬枝星閣捲簾紅日近虹橋按曲彩雲遲願因歡慶思幽隱更法光明事緝熈

千燈髙列奏宮懸五鳯齊飛拱禦筵春到上元眞富貴月臨雙闕正淸圓甘泉西北長無警瀛海中間大有年暫弛金吾三夕禁未妨宣室九賓延

好景新春屬上元蓬山排日會羣仙叢金間玉燈千樹翔鳯回鸞月一天直以升平畱燕賞肯將光景付流連彩雲遙望笙歌合知奏邠風第幾篇

紫皇宮闕夜通明飛閣回廊白晝行宸極本同天下樂霓裳不度月中聲河山表裏歸全盛云物光華溢太淸願祝聖人千萬壽年年燈火看升平

許百戶從軍普安州至潞渚卒時其子魯從予遊賦此弔之

擬作燕歌贈粵行劍稜中斷不成聲一天凍雨紅旗斂萬里炎煙碧艸橫假息忍看徵側在裹屍誰弔伏波營【反者米魯女子也】傷心最憶湖陰路垂柳閒門幾送迎【君家海子東涯予敎內書館時於其家小憇】

郊行憶徵伯與徳卿希大聨句

故人丘壠望中孤【玉】古木荒村舊路紆【淸】野奠有懷空酹酒【宇】交遊無興更攜壺【玉】人間流落文章在【淸】夢裏依稀涕淚枯【宇】此日九原如可作【淸】問君曾記玉樓無【玉】

把筆英姿在眼中【宇】笑談曾共此堂東【玉】乾坤蒼莽遊何處【淸】花雪追隨夢未終【宇】價重連城驚毀璧【玉】气消神駿想追風【淸】悲歌亦是傷春調【宇】卻與傷春調不同【玉】

石橋歸路又斜陽【淸】舊日經行宛未忘【宇】何物山川收間气【玉】向來星斗避寒芒【淸】靑烏未卜前岡吉【宇】白雪空傳下裏章【玉】一滴九泉今定到【淸】騎龍休問白雲鄕【宇】

送道士周翠巖還松江

飆輪不到海東頭夢裏三山日夜浮歸去有時應駕鶴別來幾處見乘牛風淸曉殿思金磬雲淡春空送彩輈借問赤松千載後幅巾還許伴淸遊

送蕭指揮還金山

將軍承寵出明光歸騎東風滿路香家有六韜藏虎豹身堪百戰掃豺狼北來烽火邊無警南去波濤海不揚細柳繞營春日靜雅歌誰與共壺觴

寄髙曾惟【去年下沽頭嘗索予詩】

千里南河入望賖美人有約賦皇華鄕音不逺經冬鴈雲路常瞻八月槎官好水曹淸徹底名髙玉樹淨無瑕北堂春日花如錦時向公餘奉小車

送吳汝玉下第用己未春韻

建業西風憶系舟燕臺此別又經秋也知和璧終傳世恨向荊江復倚樓且莫臨岐傷逺道要須遊刃視全牛長安春色年年似一樣王孫爛漫遊

送百戶徐欽襲職還松江

曲墻垂柳蔭淸池十載髙門路不迷盡說栢舟同節苦【欽早孤生母某氏與嫡共撫鞠厲志甚堅】驚看玉樹與云齊恩光曉日瞻龍仗行色秋風入馬蹄拂拭家藏舊弓劍從今步步上丹梯

賦蟠桃圖爲張時震父母壽

玄洲髣髴海東涯海岸蟠桃大比瓜畫入彩縑疑著霧望迷仙苑欲生霞稀年令徳眞相配紫府丹臺別是家我欲金壺借余墨一枝並寫杏園花

維揚魏文璧工詩能琴善畫幅巾布袍遊京師蕭然不與塵土雜將還與徳卿禦史各賦詩送之

淸溝緑樹繞江都樹里人家畫不如艤棹十年同過鳥臨流此日羨閒居乾坤老眼丹靑在江海神遊夢寐余西北月湖連甓社幾時攜手弄明珠

題扇壽愛蔬吳先生尊人

江海歸來一幅巾東風八十四回春日長勘罷參同契坐對靑山卽故人

泰和蕭生將赴臨汀驛畱三日爲予冩眞賦此爲贈

本自煙江坐釣磯春風彊使著荷衣不知面目從來假更與蕭郎問是非

南望臨汀路八千皇華四牡日紛然江湖或有商巖相倘可因君送上天

送張晦夫長史之沂州

猶記徵車逐後塵【僕隨計北上會晦夫於康莊驛遂與偕行】離亭回首十經春衣冠稷下誰公右禮樂河間合此新長日橫經當便坐有時紆錦見鄕鄰【君家去沂州甚近】緑楊騎馬城■﹝土幻﹞路應向西風憶故人

還金行爲叔武郎中贈濟南姚龍

故人畱金兒不聞故人已死人誰云昨日結交今有變何況天涯生死分延州掛劍事已矣濟南髙風見吾子金還故人事則已事吾當然非有以江海千秋歌義士

送寗庵學士赴南院

紫淸仙吏亦分曹瀛海晴虹隔翠濤詞下掖垣花欲動講回前殿日初髙城臨秋水迎飛蓋閣倚春風想運毫爲謝白雲荊渚上樓船不似北河勞

送盛春雨還吳

未來消息滿長安小住何妨趣駕還海內正懸春雨望山中誰放夏雲閒每尋燕語多髙論轉覺鴻飛不易攀翹首閶門煙月路幾時攜酒扣玄關

哭次兒天敍寄兩弟五首

孤根托淺土所賴眾葉扶斧斤日相尋誰能不傷枯根傷葉乃落葉落根轉孤不知天地仁根也眞何辜仰天天蒼蒼扣地惟黃壚有語不可道淚下如傾珠

虎狼亦愛子烏鳥亦戀雛生子不能庇悲恨當何如伯也歸故鄕漂泊無寧居仲子最孝謹性復愛詩書百方撓其中一病辭寒廬垂死與母言血淚沾衣裾沈思不忍道命也有生初

養蠧傷桂根擊鼠傷定盆盆傷鼠故在桂死蠧轉蕃明明世間事瞀亂與誰論吾兒曾閔性至死無餘言念之益我痛作詩愬煩寃

十年住京國日與憂患隨逢人得家信十書九攢眉芝蘭日以瘁荊棘日以肥宿累本在我餘殃及吾兒種樹已結子養雛已能飛一朝委塵土煩寃當告誰

汝母初來時骨肉共團欒依依戀微祿幸爾免饑寒負乘知有愧酷罰倘可寛弱女在旅殯十年猶苦酸如何復及爾中道摧羽翰蕭條古僧房兄妹兩孤單疏牎對寒雨念之傷肺肝何當歸爾魂慟哭淞水漧

喬時章除瑞安侯訓導侯實慈壽宮弟時章內翰師召子也

長樂淸風動內朝漢宮陰馬宋髙曹外家多福遵慈訓西塾延賓得雋髦永日靑襟環講坐有時紅燭對揮毫相看益重酬恩地身是鑾坡舊鳯毛

南有蠻爲陰子淑憲副作

南有蠻穴都勻反乎覆傲以嚚反噬厥主戕我民鴟張四顧掠且焚繄陰侯算若神戢我武綏以文綏之弗來殱乃羣鑾破膽伏以馴釋不問弘我仁豕入其笠吾誰嗔嗚呼普安城亦吾人一不戒血成津胡爲不遣當使君嗚呼胡爲不遣當使君【時來魯據普安叛其初禦史一言激之也】

程徳望祠部於書室前鑿池作亭秋望落成而正之內翰適至因名其亭曰登月室曰聚奎要予同賦

方塘開我前明月出我東仙人騎鶴來憇我亭之中調笑弄月影徘徊吟天風夜久月漸髙光滿池若空遺我丹桂枝自攜白芙蓉飄然淩風去千秋懷徳容

文星近東壁煌煌照圖書千秋五緯聚煜煜聨明珠豈徒兆文運皇步躋亨衢美哉君子堂春風迓簮裾髙會旣有以嘉名諒非虛君看庭下人星斗羅襟襦髙朗自今始太史徵明符

送湯千戶還吳

畱守將軍金虎符明光傳警肅周廬新恩寵拜雙龍闕別路光生駟馬車投筆書生終刻印入關童子已拋繻樓船八月吳江燕誰共雕盤薦玉魚

宗伯傅體齊先生挽詩

兩朝名徳重儒紳西掖南宮列近臣典禮百年歸考論文章四海入陶鈞【先生一知貢舉兩敎庶吉士】春風遽撤朝回座夜月徒傷畫裏神【近屢見先生遺像】地下靑溪定相待霓旌先後想紛綸【靑溪先五月薨】

送顧汝馨

通家人物舊知名十載相看倍眼明捧檄君方感毛義思賢我復到顚閎靑雲未覺流芳逺白髮多應別路生無限覊愁與鄕思並先秋鴈過吳城

舜臣以詩慰問次韻

故人千里寄新詩正是愁人閣淚時黃鳥有情依灌木碧蘿無命托松枝尋思往事多艱阻卻悟深盟是禍基長嘆一回還自慰重哀寧望老天知

衛景玉生辰席上作

我生於君後三算我及君遊已十年浮世升沈幾搔首【時初聞何汝誠訃】髙秋風物又登筵銀鉤欲轉薇花月金獸初騰栢子煙他日仙班只今定丹梯須讓海鷗先

戱簡王汝楫

短日西風木葉飛遊人無處不思歸連厫百室如雲峙肯念吳兒未授衣【汝楫時監國子倉鄕人以輸稅後期當罰詩至遂得解】

方石先生季父逸老以寶慶守致仕先生名其居曰懸車舊第寶慶歿先生有詩命次其韻

執鞭無地候巾車逸老編中識面初露冕猶聞下江漢雲山誰與畫衡廬靑槐古栢京塵逺寒日西風宰樹疏莫向方巖誦哀些竹林回首正欷歔

題畫鵲

朝陽欲上萬年枝九色光芒射紺衣昨夜銀河濟靈駕露華寒濕未禁飛

題花鳥二絕

邊鸞不起林良老海內丹靑合到誰晴日牎間弄沙鳥楚煙湘樹不勝思

黃鳬不食聚沙觜蘆雞相將踏淸泚飛燕翩翩軟風裏江鄕春晴景如此

五馬行贈宋舜和之廣信

翩翩五馬城東隅車載兩轓兼隼旟雪晴塵淸馬蹄健長鳴跋地當云衢漢家太守唐刺史握節專城殿千里古來靑史亦吾人肯使諸公盡專美西江望君如望云驅車躍馬無逡巡聞道羣偸先出境已識新侯是宋均【先夕會於唐禮部元善宅有報饒信羣盜解散者】

送趙起龍兼簡其季父濟民【濟民善種菊又自言得參同妙理有先儒所未發者】

白鶴城西是舊遊趙家亭館菊花秋鄕關客邸勞魂夢風物天涯惜去畱髙隱久應忘世味美材還合樹勛猷竹林會語從容地眞訣參同可再紬

送吳克常南京光祿監事【同年周啟明內弟也】

通家親戚故鄕人臨別相逢意轉親晤語畱連下城日宦程迢遞促車塵髙岡合止衝霄翼淺水寧容縱壑鱗朱雀烏衣壯遊地爲君惆悵十年春

送朱文宿謁告東還

天寒遊子正思家手把離觴感物華鄕夢五更猶禁漏歸軒千里卽仙槎庭萱屢報東風鵲宮錦爭看上苑花同學故人應問我緑莎春雨候江沙

十二月十一日進會典

黃蓋亭亭擁赭函簫韶聲起殿東南百年盛事中天見八聖深仁薄海覃堯典合從虞史潤周官不假漢儒參願言善述光前訓竹帛千秋作美談

明日宴禮部

大官供帳稱殊恩隊舞畨歌出內園禮肅上公尊奭旦書成新典邁虞軒雍容不止過三爵披覽何由望九閽經幄小臣沾醉甚但歌天保對堯尊

送沈繼昌

絲綸閣裏鳯凰毛五彩朝陽暎碧霄出使口銜天語重拜辭衣傍禦香飄裏門駐節驚梅蕋驛路逢春問柳條爲憶聖情深眷倚肯耽山水後趨朝

戴寶之祖韶軒翁挽詩

西風林壑晚淒其嘆息儀刑不可追天地並臨刲股夕裏閭相泣蓋棺時謀深丰芑金樓冊心切苞桑白傅詞翹首玉輝原上路幾人下馬讀穹碑

廿一日夜坐憶亡兒

淸夜長吟動四鄰吟成人靜獨沾巾不知此叚纒綿意天地相關復幾人視不成形舉目存靑燈一盞近黃昏彭殤竟是誰分出妄使瞿曇欲斷恩

茅山書屋

小茅山下三間屋養黙齋中萬卷書竹帛散餘嗟往事海桑遷後復吾廬檐頭樹色低侵帙門裏泉流曲貫除想見日長占畢倦時來憑檻數遊魚

封知府葉公挽詩

百歲閒身五馬封向來江海復誰同門闌慶建看諸子兄弟椿津對兩翁身後詩書方自逺眼前林壑便憂空碧山煙雨淮南路尙想扁舟理釣筒

次韻啟衷給事病後見寄

宋玉楊朱各有悲杜陵曾借艸堂資由來造物多兒戲畢竟風流是我師夢裏靑山休作意眼前黃卷足新知春風幾日開西館聊欲攜尊問所疑

賦僮僕歡迎賀叔武尊人都憲致仕

陶令還家日歡迎走僕僮人間長見畫林下復添公物色殊相近遭逢夐不同飛騰會明盛揚歷踐昭融苕水猶遺愛橫山早息戎【公鎭守寧夏】全歸渠亦喜逺涉路何窮指點桑楡茂傳觀里巷空挽衣參穉子扶杖雜村翁黃菊霜前約靑山雨後功行藏自吾道消息任天工晚景看如此皇恩信有終丹靑如解冩何羨洛城東

題學生畫

枝頭野花紅欲語艸緑猶帶朝來雨狂蜂浪蝶不自持下上東風作容與畫師好手亦難逢陶成已老況孫龍南薫殿裏和丹粉猶堪一笑解天容

東江家藏集卷九

●欽定四庫全書

東江家藏集卷十【中集六】

﹝明﹞顧淸撰

北遊稿

○詩一百三十四首

送史景賢同知考績【甲子二月】

君侯北州英淳直自天予靑雲二十載安駕何容與朅來東吳郡已復三刈黍龐統足方展休徵名日舉於焉朝天行萬里看鳯翥堯門開九重舜目周萬宇才良合髙位疲瘵念慈父舟行望不盡目斷斜陽渚

月桂秋香送劉生還宜春應舉

月桂生月宮一月一開落逢秋气彌盛芬馥徧寥廓世人望影空裵■﹝衣外回內﹞劉郎自是神仙才兄弟相攜月中去正值秋風花爛開嫦娥玉手親折贈雙枝香滿黃金臺

姚平夫挽詩

完節非今日淸心自昔年由來孤竹操不逐艷陽遷旅殯煩僚友歸裝富簡編尙餘潛徳在合並魯男傳

故友人胡以祥爲予言先生弱冠寓郡城有夜奔之者正色諭之曰汝夫出而爲此吾家故有妻庸可爾其人慚而去自此攺節先生在江西憲幕以淸謹爲諸公所重及卒皆悼以詩二泉邵公爲之志極其稱許蓋其源本有自來矣而以祥之言人或未之知也因表而出之

華聽竹挽詩

好在延祥竹秋風日日情幽人不復到虛節爲誰淸幹蠱名無愧貽謀事有成鄕邦聽輿論合附孝門銘

次韻王用常下第冩懷

漫說龍蟠與蠖伸亨衢何遽不爲迍才如賈誼寧終斥美若陳平豈慣貧岐路只於忙裏錯頭顱須識本來眞眼前掬水翻荷地一笑相看剰幾人【掬水翻荷少同學時事也】

近爲兒侄軰屈澄夫先生於小園東曙有詩次韻二首

久知礬弟憶梅兄又見新篇月露呈虛館可能畱國士舊遊端喜襲香名騷壇此日初申令棋社何人敢訂盟【澄夫棋品甚髙】盡有殘膏被來裔未應飄泊嘆浮生【澄夫和章有此意】安車久不到巖阿水部無人復姓何秋浦白雲天際逺夕陽紅樹屋邊多筆精又展郇公帖才鈍愁聞郢客歌眼底桐枝未盈把幾時親見十尋過

初至蕓軒宅夜坐聨句

良夜城南舊艸堂十年重繼此燈光【東曙】文章翰苑聲華重懶散林泉鬢髮蒼【澄夫】庭樹看於前日大酒杯偏向故人長【淸】出門翹首梅花月又見天心轉一陽【東曙】

次髙進之韻讀

書思力行挾策幾凝想紛紛事酬對顧影數離像譬彼旱歳橰久矣困俯仰知言何敢云有愧鍾期賞

數日不過東園澄夫先生有月桂詩見示且歸功於封殖之厚次韻奉答時臘月朔也

看花久不到墻東不道寒叢也自紅培殖可能符善頌故應嘉气與君同

子南兄弟聨取科名此予所素期而果不繆者計偕北上酌酒賦詩皆平居遊處言語精神之實不復以文而故人情厚者當自慨然也

短屋疎簾野水邊幾宵燈火共周旋聨飛本擬看三鳯【寄子明書云云】吉夢先敎協兩犍【嘗夢子南子儀衣襕乘牛並出承天門】逺道風塵初旅食淸朝簮冕是家傳臨岐不盡平生意山海當年有諭篇

新蔡張孝子以乙丑歲壽七十其子什貳守松江松人爲瀛海奇觀圖以贈爲賦長句

海山桃花千歲紅海日下照珠玲瓏諸山卓立金芙蓉直上正值浮離宮飛霞紫气流無窮縞衣孤騫背靑空下視六合塵溟蒙塵區逼隘鳥觸籠井鼃甕雞紛蠛蠓劃然翹首駭所逢欲往從之渺難蹤先生七十顏如童前身乃是浮休翁別來海波幾桑蓬舊遊歷歷宛目中七還九轉非吾功至行自與神明通丹臺峩峩銀闕重姓名已隸東皇公他年飆輪許相從還駕此鶴來江東【孝子名某隨其子什貳在官舍見家人市布疑其賤訪之得實什歸跪於庭數之曰汝居官如此吾不能食而食也明日遂束裝歸】

題蕭指揮便面

雲海東南道路長海山雲樹共蒼蒼扁舟何日尋蕭史一望蓬萊入渺茫

望云思親圖

白雲飛空往復還行人道上坐長嘆親庭偶與雲路值雲飛寧與人相關梁公去來幾千載撫捲爲君增嘆嘅天涯望云傷客心膝前一刻千黃金

往在京師趙君希徳有南遊之約四月廿五風雨中忽相見於東樓畱兩月別去將由金陵視其侄錦衣君而歸賦此爲贈

極目燕云望海鴻江樓一笑雨兼風行邊戲語三年約夢裏淸歡兩月同歸棹細穿汀艸緑別尊新剝水菱紅京華南北多親舊爲說音書近懶通

杏

東爲覓董仙家春山滿杏花朝陽三畝地返照一林霞厚徳初鄕裏幽棲幾歲華長生容我問應不在丹砂

松巖

孤松何亭亭孤生巖之阿俯視千仞溪仰瞻郁嵳峩嵳峩不可攀勞心其如何空谷無餘音伐檀有遺歌惟應負苓子千載重來過

傍鷗亭

江南水鄕多白鷗水神封作煙波侯主人作亭江水上卻傍鷗鳥爲鄰州鷗飛有時渡江去小亭終日臨江住亭兮傍鷗鷗傍亭君其問諸忘機生

同年宋良佐巡按得代以書畱別賦此寄贈

黃葉柴門憶駐鞍瓜期屈指又秋殘玉尊不及沙頭餞明月長畱海上寒

十載靑雲逐後塵冰霜此日見陽春書生別有迂談在擬托陽關贈故人

百年天下是金甌根柢東南此四州同日震驚非小異【九月十三日】使君何以慰宸憂

畝稅丁庸自祖宗巧名新意日重重歸班第一章

封奏民力東南久已窮

袨服奇裝巧日增百金財可一縑成葦簾布緣黃絁被時爲封章逹聖明【上供細布紅者百餘兩黃紫亦八十兩以下】

聖人初政日方升獨立臺端仗老成一道歌謡聽不盡須知四海望升平

裏生楊和爲令尹張侯冩百禽從鳯圖

雲間一峯名鳯凰峯形宛類鳯飛翔鳯飛百鳥爭趨蹌林巒澗谷皆文章徳輝一閟幾千霜空有遺迹畱靑蒼賢明令君起番易胸襟五色云錦香尙書雙履出尙方雲飛飄然來帝鄕和風甘雨相扶將物無疵癘年榖穰疲癃鼔舞歌循良有如鳯凰集髙岡百禽從之鳴鏘鏘乃知往迹未爲祥楊生妙手邊與王【景昭若水】生綃數幅冩朝陽搶楡喧啾俛復昂菲紅閃翠雜丹黃九苞凝立和以莊鷹鸇鴞鶻鵰鶚鶬外若矯亢中已降雲中阿閣金榜長曉日照耀騰金光一飛下視堪輿方舊巢依然朱栱傍卽都歸聖協宮商坐見四海登虞唐聖人南面垂衣裳一峯回首惟有春云十里欝欝封甘棠

送李原復僉憲嶺南

君昔還家我爲客客邸論詩坐連夕酒壺棋局間嘲詼眼底十年猶歷歷君今爲客我畱家南云望望渺天涯鐘情已懷兒女戀回首況對江梅花梅花的的映空碧君到南中我應北南與北轉暌違梅花心事更誰知歲寒冰雪金臺下猶可因風寄一枝

味梅圖

羊酪蒓羮各有宜崇桃積季漫多姿歲寒一種眞滋味只許龍山處士知

丙寅春胡大聲自桐廬守參政湖藩過松話舊誦予送通守殷君詩因用韻賦以識別

人物西江第一流八年麾蓋滯東州新恩寵亞三湘鎭逺道爭迎五兩舟春宴喜聞京國語雲帆髙望渚宮收公餘爲有江湖思還采蘋花寄舊遊

曕云圖

昔年白雲飛親在髙堂思我歸今日白雲飛親在重泉空淚垂雲飛天邊無定所到處瞻云淚如雨重泉冥冥閟長夜雲光不到泉臺下如令孝子勿思親應是靑天斷卻云

壽錢玉澗

玉澗水淸且深流不息窮古今山頭雨歇百谷聚白虹一道來沈沈澗傍老人眼雙碧手弄澗泉坐白石泉流到海幾淸淺明年花甲從頭轉釀澗水作春醅采澗芹薦壽杯沐浴飲食無凶菑此中自可度千歲何必跨鶴遊蓬萊

經鋤別業

昔年劬學帶經鋤萬卷新開壠上居沈浸何妨問晴雨經綸聊復試菑畬晚風檐隙垂秧馬殘月窓間落蠧魚莘野彭丘誰近逺詩成轉覺愛吾廬

林塘曉霽

海日初照天蒼涼逺村近村浮淺黃垂楊兩岸不見水中間一道開天光遊蜂薨薨髙下飛乳燕拂水翻烏衣老農攜鋤放田水平陂簇簇秧鍼肥

五月晦日同汪敎授集傅敎諭鼎顧東曙戚舜和劉文瑞兪民威遊黃耳祠歸用席間聨句韻卻寄諸公

紅桃夾竹記初來重到槐陰滿緑苔城郭幾畨風雨過山林依舊佛燈開莫論往事催霜鬢且續新吟逭酒杯【壁間有詩譏二陸而民威勸客甚勤】最可白雲知我意瞰牎臨水久徘徊

琴泉

泠泠石上泉衎衎松下琴泉流合琴奏爲君冩淸心天風巖際來舞亂長松陰捨琴面流泉風水有餘音悠然遂忘去華月上靑林

簡華峯敎諭乞蓮栽

園亭無竹使人俗池館無蓮也寂寥夢入鏡湖當六月接天靑蓋擁紅橈

行人秋早長安去中夏分蓮不太忙但有碧■﹝角﹞傳別酒任他紅裏倚新妝

郡齋三詠次金貳守仲仁韻

文筆峯【興聖寺塔也】

髙壓重城郡圃東分明一筆倚靑空云蒸不作曇花雨神運遙生月殿風此日育王重錫號向來毛穎謝論功李藩未試南山判儻可提攜入漢宮

水簾

空無海祲雜江氛一片湘簾映楚云不捲幾年長裊裊平鋪終日自沄沄康王谷口珠千斛龍女機中綫五紋更愛晚涼新月上玉鉤雙與畫檐分

花幄

亭下闌干曲曲通淺紅深紫斗帡幪低迷似欲畱歌扇縟麗深疑蠧女工濃漬一畨髙閣雨生香不斷畫簾風繩牀最愛淸晨坐滿耳薨薨聽蜜翁

郡博汪先生約觀蓮病目不及赴賦此奉謝兼簡邑博傅先生龍淵負苓二徵士

濯纓亭下水如羅二十年前倚檻歌【前敎援魯先生種蓮亭下甚盛】春服久荒沂上路荷花仍發鏡川波飛觴自笑成孤坐放棹誰能許再過見說華峯紅十丈有人攜酒候煙蘿

池蓮著一花用前韻報諸公約花開就賞【卽所乞於華峯者】

不知風葉展靑羅愁斷南湖水調歌漢女有情先委佩洛妃無伴獨淩波峯頭玉井難爲配畫裏金屏不啻過【少故也】已洗靑尊酌芳露要看文斾倚云蘿

華峯蓮開用前韻見招奉答

越女紅妝蓋緑羅薫風長憶扣舷歌卻從五緯聨珠地【蓮栽於泮池其外小池五環之術家謂之五星聚奎】湧出雙峯湛玉波此日憑闌增慷慨當年挾冊幾經過洄淵落木無窮意敢謂喬松擇女羅

金仲仁母太孺人壽

翟茀初乘自粉闈朱幡繼寵又蘭枝中州禮訓嫻觹佩南國鮮芳入鼎滋七十再逢添算日三千長記采桃時賓筵向晚笙歌沸猶恨嫦娥出海遲【八月十八日生】

庭鶴再雛送劉太守參政陜西

瑤臺雙白鶴飛來棲我庭棲我庭歲一伏兩雛生一雛死兩悲鳴松陰宛轉巢復成巢成復引兩雛行丹砂猶隱頂白雪已垂翎成都未識趙公馬緱嶺那聞王子笙成都緱嶺知何處忽報主人畱鶴去主人去去登巖廊鶴亦雙翎日夜長他年欲覓庭下迹千仞遙同威鳯翔

拙隱

時方貴巧辯我口訥如壺時方務馳騁我足攣如拘豈無當世心老此田園居方鑿不受枘直釣難爲漁以玆甘靜退庶以全吾初分井藝黍稷引繩樹松梧蓄酒爲賓燕明燈課兒書此外百無事悠然弄玄珠山水足淸晏園林堪畫圖逍遙遂百歲從人嗤守株

頥浩辯公寄蒓菜瓜菹有別久不見渴心生塵之語因以爲韻作絕句八首寄謝

三年望東林幾日又當別盈盈谷水波一葦誰共折溪蒓牽紫絲念子良已久不在秋風前不在秋風後

寒瓜削成菹入眼猶自緑借問長安兒此味還知不澤國有幽人城中稀復見曾觀論史書吾黨有靦面【郡修志欲私有左右公極論其不可】

龍宮帶明湖倒影疑可掇何當酌淸泠一洗塵中渴祗園數峯碧不易布地金誰續菱溪記爲公傳此心【寺有奇石郡守欲購以貽要人公執不許曰僧貧寺不貧也】

公欲空萬有誰哉記三生結習知未斷斯文獨鐘情長谷水千頃靑天月一輪有塵飛不到何處卻生塵

臘月一日與文瑞訪定庵於北山別後奉寄

平林回步艸堂深二十年前此日心塵土自能迂俗駕雲山曾不礙幽尋孤標共指中流鎭髙詠猶聞正始音珍重寒江夜深別滿衣星彩動華簮

從北山泛吳淞往蘇州夜泊千墩文瑞出陳司訓子進所藏吳小仙邯鄲圖索題窮冬逺遊空江夜話亦人間一夢也爲書絕句

風雨官舟蠟炬殘吳淞江上說邯鄲人間到處誰非夢只有盧生入畫看

江中閣淺次金緩齋韻

浦口停帆換小舟故人家近不須愁竹林隱約分岐路禾廩髙低見有秋【路傍有叢竹蕭森可愛從此分道入先生家門內稻積參差僅通行徑】

千古心期嗟擊磬百年功業類藏鉤吳江一道看如帶可是先生志未休【緩齋有三江水學新書】

題華文逺所藏五松圖

湖頭看木翠團欒總合丹靑畫裏看冠劍昻然五君子歲寒長得倚闌干

嘉興道中懷昨遊有作先寄文瑞仍約訪宗孝禦史

樓船徐度鼓逄逄憶別追遊俯碧牎幾日壺觴並殘歲連宵風雨臥空江云邊暗數靑山九竹裏誰憐白鶴雙【家有二鶴其一方病】明日城東訪曹植錦袍嬴得醉春釭【宿江上時文瑞常虞盜至故云】

怡庵先生致政歸喜而有作

璧水江都繼有聲鄕人尢羨此歸榮九重雲裏恩袍爛三十年前弟子迎松菊喜歡依舊主溪山次第入閒行夜來光節堂前月更比尋常一倍明

丁卯北行定庵以詩贈次韻奉謝

策名那復敢懷安卻上離亭彊笑歡三釡正憐蓬戶暖九重深恐玉樓寒還聞奭旦陪周主屢報夔龍補舜官北極一星光日盛知公終夕倚云看

定庵用東坡過淸虛堂韻重贈奉和

江頭鳧鷖踏晴沙江岸黃蜂喧早衙行人倚棹不忍發紅旗罥落櫻桃花十年京華足鄕夢麻絰被體方還家沈悲結痛無與愬夜啼愧殺城頭鴉紬書有詔不得住【部符趣修實錄】彤管中夜飛金葩憶君戀土腸萬結短髮幾對殘燈爬明晨復當拜公別何異渴吻思龍茶贈言珍重燦珠玉不知駑馬空鞭撾端明退居鄕俗美安石不起蒼生嗟祝公眉壽彊飲食愼勿髙想淩靑霞

姚徳夫晚翠詩

共惜春紅好誰看晚翠深磵邊長鬱鬱霜後獨森森穠冶非吾事幽貞回此心山中有園綺垂白更相尋

題陸承祖扇【有後引】

放翁歸日鬢初星幾從琴尊上小亭芳艸不知人已去春來依舊自靑靑

葵誠陸先生罷登州還葺東園爲遊適之所予家食時陪杖屨數矣在京師夢遊園中作詩以弔寤而忘其前二句先生之子承祖送予行因足成之書其扇以識別承祖其思繼先生之業哉丁卯二月十日

松南書屋爲章先生賦【公瑾之孫】

吳松自昔詩書國得似君家亦未多緗帙牙籖數椽屋百年相繼住煙蘿

中捨仙遊不可招依然舊隱傍江臯云礽見說多才俊有日天風起鳯毛

嬰醫王舜規有母服持榮壽堂捲索題書此以弔

初日杲杲射北堂流輝弄影照明璫堂前蘭玉芬以芳靑霞織帔鬢有霜含飴映日坐堂隍海桃實成花又發蓬萊水淸塵污襪啼烏聲幹山月闕東望銀臺路明滅天下同心涙成血

別先塋

松杉鬱鬱帶重岡楡柳陰陰繞曲塘曾有至人畱寶讖敢期孫子濫朝章【先祖嘗云宣徳中有日者至先塋畱記曰三十年後當出一讀書子食祿於朝汝生適應之宜勉學以成其讖】人間日月三年速地下泉源百世長願竭癡頑了公事年年負土上玄堂

孫文博雪溪捲

溪流抱村自幽絕奇絕更著三冬雪玉沙銀浦爛不收瑤艸琪花連夜發主人畫船攜酒鑪漁舠傍舷來賣魚借問五更朝路客何如貂袖擁冰須

二月朔文瑞天民攜酒爲予發程泊舟跨塘橋賦此

蘭舟衝雨出江城別魯朝周兩緒縈黃柳萬家愁裏濕碧雲千里醉時橫更生好學時方蹇宋玉多才賦未成安得相攜便同去五更聨馬聽雞鳴

吳江夜泊寄長兒天彛八首

飛蓋橋邊月漾沙順流東去卽儂家若爲得共舟人語轉過船頭向早霞

髙堂雙鬢已如絲此日何堪更逺離寛我百憂惟汝在莫令思我在家時

髙樓朝日啟簾櫳兩叔相望百步中我不在家渠卽父莫令疏逺墜門風

佳兒如玉眼如珠臨別牽衣淚滿裾愛惜護持勤敎誨書香一脈正關渠

鄕鄰自昔有賢愚小忿閒言悉棄除惟有自修堪禦侮親賢戒曓逺讒夫

家人小過莫輕笞渠在渠家亦是兒賞罰有條知痛癢自然親附不暌離

門戶晨昏愼啟關家庭內外切防閒深更出飲淸朝臥此是人家百獘端

木有根株水有源祖先祠墓合親尊豈徒追報崇彛典亦要流傳敎子孫

楓橋與文瑞天民別兼簡鄕裏諸公

重洗紅螺捲翠簾闔閭城外雨■﹝毛參﹞■﹝毛參﹞靑山舊識如東道畫檝相將類左驂旅食幾年仍薊北離懷千種又江南前途漸逺須分手更欲畱連待酒酣

渡江

朝食大江南午泊大江北江流號天塹我行才只尺江路日以逺客舟何時轉美人靑雲中望望愁歲晚

過揚州訪吳汝玉見其子某云葬踰年矣一慟賦

此汝玉博學髙才尙气不下物初敎公安升南安通守未上卒

君墓已宿艸我猶思見君相望一江水眞隔萬山云直誼今誰似髙談可再聞阿咸才甚美應足振遺芬

揚州水關作

三過揚州十五年中間日月似流泉平山花竹隋宮柳又落東風一夢邊

黃家閘閣淺寄呂梁劉水部天祺

呂梁天下險我行今已三旱气爍汴泗上源日以亷懸流飛沫不復舊但見兩涯亂石熊虎交巉巖水衡使者今劉彛人力到處天工回漕綱萬艘連夜發談笑對客仍尊罍官居花竹尢淸絕別後夢魂猶髣髴北河連夕空系舟悔不爲君三日畱【君以前路無水畱予再三】

皮溝閘閣淺都水曹元孝郎中以書來迓自云困於沽頭走筆戲簡

五日度兩閘得水如得珠蠖行不數里已復困泥塗升髙望畱城【人云其下尢淺】忽得上沽魚謂言渴聚面柰此川路紆陽侯自云爾轍鮒當何如北河非西江綱粟有天廚附驥尙千里攀龍矧吾徒但恐洪流沛分手復趦趄

硯瓦溝

魯橋南畔拂塵衣仰止東山思欲飛前去宮墻應甚近硯溝新水墨花肥

世恩國聲二郎中畱飲南旺分司夜以小舟送抵北閘卽事有賦

嚴鼓聲中萬柝喧連檣影裏度歸船緣艫宛轉疑穿巷【時漕舟重泊兩岸予屈曲行其間天黑舷髙宛然深巷中也】叢炬傳呼若耀蟬雲海幾人眞契合騷壇五歲此畱連【癸亥與二君別】微吟更比拋磚陋滿握璠玙想嗣篇

安山閘遣悶

泊舟安山下愛此嘉樹陰登厓望河曲連檣矗如林有隸前致詞玆惟民蠧蟫徵丁動千計索雇贏百金郡小歲仍儉誅求力難任稱貸倚富室羊羔日浸滛【出白金一兩不數日取千錢】情知剜心苦且免肌骨侵日午水滿閘棹夫兀如喑【快船賂不足不行公私舟並爲阻滯】淹畱已自困復此傷予心靑天如有知披云露遙岑排空各獻秀爲我淸煩襟塵區自擾擾物外長愔愔安得向此中逍遙委朝簪

安山待閘憇大柳下見蜣蜋轉丸及窟穴薶藏之狀甚悉村童語其故詞甚鄙而近於人事戲以韻語記之

蜣蜋摶土丸其智竟莫測中包實糞穢外裹疑橡栗後推前復挽圜轉何捷疾端如趂嚴程又似衒巧術趨窪眞一瀉過隘亦屢兀中途遇彊曓奮鬭幾撐突【其類有奪之者拒鬭甚力】歸來不少暇坎土啟藏室旣以首爲畚復以股爲橛爬沙兼負戴下上幾顚越室成擁丸下劣隘四無隙周旋巧斡運每動輒有入須臾丸盡隱謂爾功已畢潛身復旁搜坯壤時臲卼村童惡劇戲寸筳時一搰室開丸反流驚救走連蹶雙趨共撫抱有類拱珠礫前功已盡棄余念猶未歇想其推挽去行復事鑽穴物生均有智小大理難一蠶絲利萬世蝥网爲口實蜂房及蟻冢致用等軒闥爾丸獨何爲久念理未徹村童前致詞此實神所訹轉丸輸鬼藏功滿蛻凡骨飛騰作風蟬淸響噦雲月營營茍爲此蜣計誠已劣丸也神所須得無穢明烈物性爾豈知神姦我能別紛紛詎爲信瑣瑣焉足說聊戲答村童鼓響官舟發

臨淸候閘自辰踰未都水閉門而鎭守中人餞其同官於河下

舟出淸源萬馬奔斜陽艤棹自淸晨主人謝客關河閉慚愧金璫貝帶人

發臨淸一日至鄭家口

汶水欲盡衛水來兩水夾舟喧萬雷經旬守閘僮僕困千里順流心眼開長風飅飅若繩引曲岸宛宛疑天回月明倚棹鄭家口夢在谷亭呼酒杯【谷亭閘住五日】

武城縣【城三面臨水甚荒落而街衢綽楔相望】

孤城赤立倚官河隔水人家亦未多怪得連坊表科第宣尼曾此聽弦歌

徳州倉廳與陳深淵先生夜話【有跋】

從來迂闊笑吾儒果是眞儒亦未迂邂逅平原話新事一畨惆悵掩殘書

山東撫臣以禁酒致人自盡事覺去官屬吏有除名謫戍者【知府趙廷實等】前代官自賣酒故有私禁今無此令蓋已收其稅聽民自便矣無官釀而禁私酤是絕物也而限以必行難矣撫臣朱姓時所謂道學者

楊靑驛懷原復僉憲先寄原魯

千里漳河欲盡頭美人曾此駐蘭舟【癸亥春予以憂南還原復北上】圖南蹔息雲中羽拱北重瞻海上樓眉宇幾時消鄙吝江湖到處長離憂皇華會有嵩呼事先遣雙魚報早秋

直沽卽事

漳水東流接海天尋常魚蠏不論錢橫空一网如雲宻玉食還曾到禦前

讀魏武則天事用石樓太史韻

亂來天意長姦雄一語深投月旦公豈謂三袁盡河北更敎諸葛起隆中煙消赤壁沈雄俊樹冷西陵怨女童不及人狼祖余知化牛猶得占江東

阿師畱髮拜昭儀絳縷初封不記誰海內漸看歸聖母榻前空自屬佳兒天徵鳥夢垂雙翼鬼作人妖有四眉早與文皇作男子乾坤更是一畨奇

記夢中句【有跋】

張生長安居日聽車音響他年乘斑輪車音想非想

六月十二日夢涯翁艸書此絕見惠是夕三兒夢逐熊得之明日九兒生因名夢熊謂當有成而卒夭死

考試應天泊龍江和宮諭傅先生韻

山川依舊畫圖開客況多應晚色催孤月近人隨浪湧落霞如鶩度江來淸遊幸不疎連璧盛事還聞頌有萊卻傍紫垣占寶气直從牛斗貫三臺

銅鼓行

樓船行銅鼓鳴和以橫笛間丁寧空江深夜天宇澄稀聲要眇雜鏗吰隱如仙樂度靑冥貴人中坐憺無營流星捷報前幾程徵丁索饋百里驚兒童喜聞銅鼓音不知銅鼓傷予心

球杖行

擊球本戎戲球杖取南中雲帆下河曲專使董成功此物本輕細連艘竟何庸春秋富當寧典學希商宗蕩心聖有戒傳聞豈雷同舟行不可問爲爾心忡忡

十月朔還至通州雨三日不止

雨滴篷窓浪打舷聽風聽水不成眠家人相憶心千里肯信連宵潞渚邊

得家書報長孫應陽入小學

孫兒生質頗淸明只在收心養性成看罷平安二更盡耳邊如聽讀書聲

戊辰子南下第歸爲書其扇

橫雲山前小赤壁長記扁舟晚泊來【生族祖北山參政居山前畫景偶似】山風吹人難久住明年候子黃金臺

憶家園【有序】

端午日雨窓獨坐顧前庭艸木蔥蒨悵然有鄕國之懷因追記家園卉木花果各賦一詩其間或故有而今亡或昔無而今有栽培位置歷歷在目前魚積薪之嘆廢興存歿之感略於此具焉存之使後人觀之無忘其初云爾

石橊【丙申二月移自祖居比他花最先植初止一本今數十干矣】

三十年前手自移眼看一本作千枝翠翹紅萼東墻下幾爲貧交入夢思

五柳【丁酉歲植於屋束水濵今三十二年矣】

蒼然五樹積煙霞數里遙看是我家後進只今千百輩艸堂誰識舊生涯

海棠【在石橊之東辛亥死於水嘗爲賦詩】

潮紅香頰翠襟披流落頻傷未遇時廿載斷魂招不得系情多賦八篇詩

梅【在橊與海棠之間著花數年嘗有詩今橊在而梅亡久矣】

海棠西畔石橊東的的寒花映晚空舊迹漸淪忘不得蒼苔翻恨落英紅

柿【核種數年成陰著子矣暴風折其頂後厄於水遂枯】

窓西一陣緑云濃眼見萌芽到拂空成實不敎霜後薦只因多雨更多風【此月十七二兒天敍亡日也】

杏【甲子春得張氏園園中雜花頗多此其一也花時逺望若錦山實大而美】

紅杏初開錦作山別來花實漸闌珊春風似爲人離別還是春風不斷閒

牡丹【其一張氏故物其一新栽初僅數朶次年漸盛丁卯凡四十餘】

三月東園花壓闌種花人去我來看不須爛漫開千朶惜取芳根伴歲寒

紫荊【二本皆張氏物】

百幹相扶共一根紛紛紅蟻綴枝繁春風不用歌行葦但遣封培付子孫

銀杏【初爲盆景成化壬辰中使取花石張氏僕移栽艸叢中得免今在園東南垣外髙數仞矣】

鴨腳當年自一時瓦盆雕砌影毰毸黃封不遇頭綱使爭得淩雲百尺姿

櫻桃【舊有二株幷子南所遺凡六本予行時花爛然】

花發園亭記別離憶花又過別離時赤瑛盤上筠籠裏各自傷心各自知

蒲萄【張氏故物京師寓捨亦有之晚涼坐對忽不知南北之遼逺也】

髙架新梢緑刺檐坐來幽意滿江南不知華月淸池上誰共涼陰酌晚酣

李【余山移栽】

山崦移來玉一叢竹林深映小桃紅別來消息知何似依舊無言對曉風

竹【蔡廷章宋天民分種乙丑二月也歲中發筍二年而成林】

畚土薶根旋作畦數竿蕭瑟映疎籬緑云涼月西牎晚尋我林間舊刻詩

芙蓉【姚直夫分種】

兩叢髙下映波紅疎柳池邊落照中無限江南揺落意燕山幾日又西風

緑蕚梅【得之張景澈當年著子】

不將幢節駐羊家幾伴西樓坐月斜零落瑤華應不恨緑陰靑子在窓紗

緋桃【張氏故物穠烈如火園中春時絕景也後蠧而折今所有乃重發者】

一株穠烈破春寒曾是劉郎刮眼看今日前身誰復記赤霞空煉九還丹

盆松【兪民威所致園客請加蟠結予不許將植之東園以極其勢】

神龍不畜蹄涔水威鳯寧棲枳棘叢試起槖駝論種樹此公何得在盆中

芭蕉

靈苗體性本淸虛風葉猶堪醉裏書危石幽闌畫樓畔撩人歸思半因渠

黃楊【古云遇閏減寸實不然但極難長耳丁卯此木新芽幾二寸乃知誤事不獨禹錫嘉話也】

人言閏月厄黃楊此語分明太激昻得與■﹝浦上女下﹞娑同晚歲任他蕭艾過人長

紫薇【陸承祖家物】

平原宅裏看移根百日髙花不負恩綸閣西頭見新月分明淸影近黃昏

雙桂【丁卯三月種是秋盛開】

吳國春深試手栽燕山秋晚報花開靈椿老大無材叚奕葉芬芳爲爾培

蟠槐

似欲淩空且屈蟠夾門雙影碧團團油幢不合書生建爭得燻風日倚闌

栢屏

屈葉回柯巧蔽虧畫檐三面碧參差琉璃隔坐非吾有冰雪相看正爾期

蓮【縣學泮池分種】

華頂虛傳十丈紅方塘只在小橋東天機云錦應無賴爛漫西風夕照中

蔬圃

緑嫩靑酣井字畦柳塘東畔竹林西阿兒曓富人應妬歲晚平添百甕虀

稻田【樓前屋西皆是倚闌平立黃雲緑浪舉在目中】

儂家世業本耕農逺客思鄕卻自儂柳外平疇夜來夢萬行新緑舞燻風

臥病

重云積九夏永晝恆涔涔溽暑不可耐沈痾復見侵隱幾西窓下悠然懷故林繁紅已結實穠緑正敷陰涼風振水竹窓闥有餘音欲往川陸阻居然勞我心

病起將朝寄盧宗尹

思君不可見我病君忽來相逢執手間未藥心已開刀圭入我口晴風掃陰霾病發不我會君來豈予媒乃知平生交冥契神所該淸秋肺气蘇櫛發臨花臺行當跨鞍出嗚佩朝蓬萊卻尋廣成子一笑空同回作詩先報君此報非瑤瑰

魯司成振之將乞終養夢公服秉笏乘靑羊而馳及命下乃八月乙未十五日餞於宗易太史西園卽席有贈

夢裏靑羊且信疑今朝南楚定歸期先生六館人師上聖代千秋孝理時朱橘正堪霜後薦錦衣行見膝前嬉三公一日誰輕重莫問重來鬢有絲

送劉公勲太學兼簡尊翁聘君文儀進士

海門寒月三江水天闕晴雲五鳯樓別路此時頻目極兩鄕千里各神遊詩書不斷通家好尊酒難澆壯士憂往見周郎話相憶北風歸思滿滄洲

題公勲水仙扇面

到家花正發別路夢先知月落西湖上何人共賦詩

十一月望月食旣歷戌亥子三時乃復

日食又月食兩年三見之【丁卯正月朔日食十月望月食】天心果仁愛吾道合淸夷悵望雲間路蒼茫夜半時懷君復思土愁亂不成詩

東江家藏集卷十

●欽定四庫全書

東江家藏集卷十一【中集七】

﹝明﹞顧淸撰

北遊稿

○詩一百五十九首

己巳待泮潞渚單氏兩翁以鄕裏來會長者八十二少者七十三皆朴茂淳古類山谷中人遡其生當宣徳正統間得气之方厚者也爲之感嘆適有以畫竹惠者因書其上贈之正月二十日

手披雙竹寫新詩往伴髙堂兩鬢絲總是目前稀有物升平父老歲寒枝

題畫贈寓館羅翁及單希賢

京華相識半鄕人潞渚逢君意更親認取畫中山好處艸堂歸訪故園春

南州鄕裏北州身看畫思鄕緫未眞若到練川佳絕處也應回首潞河春

題菜贈楊翁普能時年七十三斷肉六十年矣

上沃泉甘野水邊烏菘紫芥各紛然主人爲爾都忘味更伴淸齋六十年

題菊贈天津張信千戶【先任金山讀書好禮時號文張】

我家老圃金芍藥獨立歲晚淩霜風新圖贈君爲君壽白頭相對卽蒼松

田上堠

田上堠堆復堆官新築圓若腄貴人賜田連帝畿不封不築民終以爲私上植柳傍作圍牛羊不踐雨不頹堠不頹民不走爲君耕爲君守但願貴人千萬壽免爲他人作封堠

秋嶼爲田廷相郎中賦

水心著山自可畫況是潦盡霜淸時使君於此興不淺絕境使我心先馳蓬萊猶恨弱水逺浮玉更比金焦奇星槎何日同汗漫歸來重賦遊仙詞

重過安山

安山閘下停舟處舊日風光又眼前試問阿蜣功滿未柳陰旋轉自年年【蜣蜋功滿成仙安山村童語也】

黃家閘南數里地曠多盜丁卯北行閣淺三宿是日風帆迅疾家童指示其處爲之憮然

此地曾三宿重來尙眼明寒泉髙岸下還似昔時淸【岸隙有泉甚淸冽】

下邳阻風簡天民

漳河遡流兼遡風汾河貴人不相容淸河一日可千里南風逆浪勢轉雄方舟野宿頻相失憂水憂風過三日篷牎晚立看風檣過眼鴻毛天一方請公小忍不須悶待渠定時吾亦進

阻風邳南第七屯百戶王君畱宿薄暮風止行二里餘復作與天民舟相失戲書示風

小住復顚狂泊我空灘外聽汝吾弗嗔汝寧亦知愧

望露筋廟作

荒陂下殘日疏木出古祠伊昔露筋媛明靈此棲遲渺然葭葦鄕挺此冰玉姿仙骨諒已蛻英風浩無涯想當野宿日寧與廟食期頹垣不踰肩缺瓦苔參差不知春秋祀有土能不遺堂堂七尺軀冠帶稱男兒婉婉形勢途所覬在一資使當生死際寧復顧四維念此欲下拜風檣浩南馳滄波望不盡目極空煙霏

伐薪

秋霖害我稼卒歲淪洪淵靑山富薪槱猛虎當晝眠炊人屢告罄饑僕怒爭先平生怯懦心蜂蠆等戈鋌會眾伐金鼓長驅陟其巓我進彼亦退芟夷砉無前方舟雜稇載浩歌戒言旋陰風海上來白雨如奔川飄零不自捄狼籍徧原田虎曓厭人肉村墟哭相傳履險指一爨命鄰倀鬼編幸勝天復爾栽培豈其然生人亦已久穢徳燻彼玄鴟梟啄鸞鳯闒茸乘後賢橫奔不復制伊郁誰當宣由來城門火橫及池中鮮嚴霜下百艸豈擇蘭與荃沮洳本自處屢空誰爾憐似聞老農說丰穰在明年行看飫漿酒豈復憂廚煙小忍濟乃大天運有推遷再拜謝老農買金鐫爾言

十月一日夢抑之得告還鄕賦詩送別寤而記其首句因足成之

水心亭下木蘭舟昨夜分明賦逺遊消息眼前無可問滿天風雨獨登樓【時先生調官南都後廿餘日以母憂去計大故正夢時也】

顧徳章尊人龍川介壽捲

吾宗東吳秀奕葉多俊良矯矯龍川翁早脫名利場歸來自洪都十年鬢猶蒼以彼文字遊放此雲水鄕春風介眉壽珠玉間笙簧藹藹亭林云幽幽玉山堂【阿英所居】上下千載餘聲華蔚相望何當駕扁舟共泛川上光手攜蟠桃枝酌彼昆侖觴再歌行葦篇和以伐木章佳期自今始矯首希靑陽

十一月十一日極寒

十分饑饉十分寒目見傷心耳亦酸袖手茅檐對殘日此身猶是論思官【是歲秋菜蝕於虫再種皆凍而槁杭人以舟載鹽菹鬻於市從昔所未有也】

經始方洲田舍有憂其難成者賦此答之【面勢佳而地卑下用力頗艱憂之者嚴潤庵以徳也】

無食始學稼南村尋老農沙田積雨後沮洳連云空方將葺棟宇擁褐歌年丰沿源渡水曲騁望出丘中歲晏艸木盡【諸村林木皆髠爲薪】空江來逺風顧影忽自笑葛巾揚飛蓬平生坎壈身何事非所躬已爲後時計況當吾歲窮情知倚市利逺勝刺繡工所安諒在此違性傷我衷塡海有精衛移山有愚公決策自今始有善吾其從

周文煥致槐栽十二本列植道南美而且巨不日成陰矣詩以謝之庚午正月望日

水後江村萬木童閒人門巷一時空燻風六月淸陰徧好與周郎賦角弓

蜀江榿木三年大魏國槐陰四海平先遣黃花勸秋駕老夫還此聽音聲

方洲示役夫

田夫具畚鍤問我功何始我功亦汗漫我屋當素擬前臨有方洲後枕須曲水相泥以爲深因以崇我址虧盈豈予心一舉成二美行當藝椒蘭且復樹梧梓連村翳桑麻接畛被穈芑勉旃相予成爲爾歌至喜【後屋成遂名至喜堂】

舊歲三月阻風於淸河屯田百戶王君致香椿一本涉淮濟江顚沛數矣而此特無恙每一顧之心未嘗不在淮北也發春伊始移植朝陽賦以志感

白門斜日阻歸航野老墻頭碧玉長感遇不辭千里別僑居又是一年彊流光荏苒嗟予老行路閒關備爾嘗淺薄無能系思憶宦途畱此作甘棠

題彭君言歸省捲

靑衫擬著慰親顏已著靑衫卒未閒他日三公眞不換鴛鴦湖上彩舟還

足夢中語

相期不我會天上嫁張碩瑯風凝矞雲輪囷倚空碧迎牛於子南

千金買寶劍塵匣空掛壁賣劍買牛耕百口歌足食有牛無劍古且爲之矧劍不往而牛自來水田和軟牛腯肥日耕十畝不言疲腰間寶鋏光陸離逢時還足斬鯨鯢不然力耕老東菑作詩迎牛屬牛兒此意只可吳郎知

四月十二日定庵先生過訪誦東坡過淸虛堂詩用韻奉謝

夜窓急雨鳴撒沙晨鼓不辧州官衙村童晏眠蓬戶閉楡莢一徑交殘花經年不及長者室泥水眞作田農家髙軒何自忽戾止豁若暝霧騰金鴉淸容穆穆峙霜栢妙語鬱鬱飛天葩塵埃塞胸不自理次第一一煩梳爬盤飱菲惡愧艸艸幸有杞枿供春茶此時天公亦助喜列缺捲熖雷停撾騷壇夙昔願奔走世事八九堪咨嗟酒闌公去倚江閣遙見一鶴衝髙霞

陪定庵過北野再用韻

河洲淺水籠銀沙髙柳隔岸排晨衙濕云晴旭互吞吐時復映空飛雨花人間歲月總能幾三年不到先生家諸孫迎拜肅有禮別時稚語猶軋鴉不知甘露何日降親見紫芝團玉葩山林朝市各有適如痛須抑癢須爬羊羮黿炙豈不美陸羽獨好山中茶惜哉彌衡傲一世營門乃作漁陽撾先生歸來萬事足耳目所及吁堪嗟尊前有酒便一笑不用導引吞朝霞【時北野先太史墓產芝甘露降庭樹】

壽萱圖爲董徵吉張徳馨題

萱艸花開北堂鳯翎鵠咮參差光采而佩之百憂忘金章謝庭子【徵吉進納得官】繡腹王家郎花前拜舞進瑤觴花枝暖拂春風香酒不盡花益芳重帷深深春晝長更六十年春未央

四月十八日泖港舟中作

漸喜逢人少扁舟傍野塘緑波侵隱幾細雨對分秧潮長汀蒲短風微岸芷香沙邊雙白鳥來往亦相忘

題愛山捲

好山吾亦愛知子鐘情處鬱鬱橫空雲中有王裒樹【君先墓在橫雲山】

書陸服周扇用包汝調韻

詩筆縱橫格气深故人應是渼陂岑秋來白髮知多少猶自松間抱一琴

五月十四日遣悶【有跋】

五月吳天漏三江禹迹蕪閭閻自生死城郭且徵輸窘蹇醫瘡計蒼茫卒歲儲南陽有召杜異代直堪吁

自四月雨至於是日不止髙田皆沒而在位若無聞舊歲熟田正稅外畝加三斗六升矣至是又議畝加一斗七升出於縣令而郡中初不知也緣是得止

雨後文儀欲過小樓閒話詩以速之

買得仙人縮地符三江七澤盡吾區諸公爲有登樓興來看揚州白馬湖【時一望巨浸而諸村樹錯立其間宛然湖中葭葦也】

米船嘆【禁增價也】

秋田生浪甑生苔日望米船江上來聞道城中有新令米船臨到卻翻回

題畫送王貳守入京

行路人人說好官一舟如葉上長安【王守已甚嚴】君王若問東南事不似江山畫裏看

鹿門遺隱

襄陽耆徳世空傳谷口淸風有象賢心識雙橋何日到靑山無數夕陽邊

江海收身五十餘靑山不攺舊園廬人來欲問遺畱計孫子躬畊又讀書

送陳經歷奉表畱都兼簡秋闈諸君子【陳君名廣閩人】

宦薄身淸職事閒每蒙騎馬扣柴關朝來喜色盈眉宇又向金陵飽看山

山水金陵是昔遊海鵬云鶚正當秋相逢爲道長林下每夕披襟望斗牛

聞宗孝禦史復冠帶

旋拂蔥袍整惠文聖朝元不負忠臣赤墀鵷鷺頻回首次第春風接後塵

雨露冰霜總化工逢幹何必羨夔龍向來陳迹浮雲變看取層崖雪後松

題畫送都指揮袁君歸河間

江海三年擁使旌江風不動海波寧瀛州可是垂綸地萬里燕然要勒銘

題畫送陳子進敎諭貴池

秋浦山川似若耶廣文官舍列仙家無因得附星槎便箕踞長松看九華

題畫送祁通判朝明年正月時宦瑾伏誅海內拭目以觀新化

雪後蓬萊萬景鮮彩雲紅日在堯天江湖不及元正會遙聽升歌采菽篇

午窓睡起杜以芳持扇索詩走筆書贈

流水灣頭竹半欹夕陽山外鶴歸遲幽亭獨坐無窮意只恐鍾期亦未知

蕓屋儲書

靑靑庭下艸芬馥掩椒蘭能令脈望走使我緗帙完鄴侯彼何人挿駕萬軸攢而我千載余觸事如面垣孫翁識恨晚聞風起三嘆締構亦已勤畜聚良獨難不知幾年心成此萬玉山屋下五彩衣萬卷胸中蟠小出已髙第逺圖未容殫春風開壽尊酒緑衣裳斑願以卷中訓永奉膝下歡靑山拂新圖虹光起檐端何當淩七峯一快平生觀

文儀別予赴會試風甚畱宿拈韻賦此爲贈

錯指長云怪石尢海天回首是瀛洲飆輪未會三山駕文筆先題五鳯樓到手錦標堪一笑臨岐紅燭且須畱前年六博非空兆有待金羊送彩輈

十二月十八日大雪登樓作寄進之天錫時諸君方修府誌

酸風割耳須作虯聞雪彊起開西樓西樓一望幾十里玉田瑤圃爛不收兩年秔稻化魚龞窮計每日占來牟眼前富貴已如此何苦更作明年愁書生耐冷自常事北窓淸坐端誰畱神遊不到黨家帳意行屢上山陰舟淮南山海誕莫考吳中溝澮須精求暎雪著書堪一笑卻似五月披羊裘

次晚風雪又作用前韻

玉龍飛天從萬虯下與白鳯窺紅樓天人翦水碧雲霄幻作萬寶無人收晚來疾風振林谷時復亂牛同一牟蔣生扁舟泊河處縱有美酒還堪愁進之病骨近始蘇旅食豈爲魚美畱鑪灰撥殘紅燭短誰與再傾雙玉舟一夫失所是予責二气疊勝非人謀夜闌寒甚欲就枕解帶卻愧狐重裘

進之天錫舜弼有和章再用韻

凍指握筆如拳虯猶有雪詩來北樓北樓幾日不一到寒陣未許陽烏收瑤琨鷺羽孰堅脆往往精辯聞龍牟長安書生四十韻逺喜不救溝中愁潁陰禁體亦何事雕刻但有空言畱慿髙極目意頗豁滉漾如駕虛空舟時天錫出行水道未返珠宮玉宇隔人世一暖誰爲蒼生謀洛陽盡覆吾亦願尙恐目前無此裘

和進之壬戌雪中作

冰柱誰家長萬尺世人未見神仙宅昆侖五城樓十二一一銀山半天白天河倒掛楹棟間下視蓬婆等捲石東方有士古袁安平生自信幹人難閉門僵臥三日雪早起翻念神仙寒書生未試多濩落此事幾爲流俗嘆艸堂相對一尊酒龍公水妃互奔走須臾彌漫天地變崖塹區區復何有瓦溝何恨太飄忽檜頂何親獨淹久從來幸不分町畦此日寧須問容受晚來筆凍可柰何滿庭落葉寒風多嫦娥矯立碧雲裏似欲鬥彩撩淸哦我今有詩亦不作此雪詎堪還更落

辛未元旦試筆

五十看加二浮生事可幾未論前迹繆已覺故人稀把酒憐靑鏡臨風睠素衣漁童江上去拂我舊苔磯

送陸時敏之長沙【有跋】

猶記藍袍拂暗塵詩成二十九回春年催緑鬢看俱老身有靑衫不當貧宣室久虛前席地艸亭還有著書人荊吳風物皆相似莫爲思鄕詠白蘋

怡庵門下學者甚眾而予與時敏及王君用常最先進予無似最先忝竊而時敏繼之用常偃蹇紓遲蓋猶有待也時敏之往長沙也予與用常餞於東園憶癸卯初春寄時敏韻用以識別俯仰今昔爲之慨然

題杭文錫扇【雜畫菘薤桃李蓮芰之屬】

園實畦芼雜水英墨卿收拾太多情不知煙雨湖頭路猶有和鹽一味淸

題海鶴圖壽陳畏庵太守【二月十四日】

合共祥麟侍衮龍回翔暫息海門風蓬山二月羣仙會又看桃花一度紅

題鄭節之丹崖捲

谷口淸風不可攀丹崖千仞白雲間人來欲問長生訣瑤艸春風盡日閒

松山

種松傍靑山因與靑山名山耶不知松松亦兩忘形天風夜半來共作江濤聲淸境不易到新圖空復情千秋無我棄相攜斸仙苓

猛虎三首

猛虎昔當路獵夫逺潛身麒麟在山中左右良已勤一朝猛虎死彎弓射麒麟

麟也亦有咎但非獵夫知不射亦不免射之寧復辭但恨豺與狼紛紛滿山蹊

射麟麟不嗔射虎虎傷身虎縱不敢射可射寧獨麟射者每如此所以虎欺人

東曙寄詩志局爲敎甚多次韻奉答蓋各言其志而亦互相發也

舉世紛紛役此生腐儒身後獨矜名可能綺陌金丸子並有箕山潁水淸米傳未消陳壽恥醬封須待子云明南樓昨夜憑闌望耿耿銀潢帶玉衡

次韻畏庵太守罷郡後作

鴒原接羽憶當年【君弟民懷予同年進士】梓裏親耕召父田正好棠陰看露冕誰令淸瑟攺朱弦池魚豈識焚城火塞馬還畱偃蓋天莫學君家老仙伯雲臺從此便髙眠【君初履任郡隸有入京者捨於逆瑾黨人家其夕被収隸踰垣而免眾喧然謂君附匪人求進因以去官不知隸乃致前守書君無預也】

畏庵和章趣成郡誌末有三泖九峯遺似屣之句再疊反騷

憂國尋常願有年幾畨騎馬看湖田心勞爲綰陽城印調古誰聆單父弦三泖共涵卿士月九山猶戴使君天不應便作江邊屣已是桑林一歲眠

故國遺文四百年消沈已似海東田編摩濫把丹靑筆心賞誰分燥濕弦緗夾逺封應有日藜燈深夜敢誣天橫云片玉書堆近多少英雄地下眠

畏庵旣定四城門名有詩見示次韻【有跋】

使君無復眷吳儂歸興飄然萬里篷臨發匆匆繕城圃古人元有認眞風

昔叔孫所館一日必葺陸抗臨去繕完城圃史冊嘉之先朝郡守記修府治嘗舉以自況先生不以罷郡而委廢墜於後人意豈異此因賡妙語用廣雅懷非敢以爲佞也

附原作

北門鎖鑰不關儂只合煙波理釣篷去去無端題垤澤應煩人笑馬牛風

東園餞別太守酒酣劇論至於得失寵辱之際聽之灑然是夕被酒齒痛不寐輒用蘇長公過淸虛堂韻歌以揚之卒章頌言爲將來世講之張本也【三月卄一日】

人間萬事眞握沙黃堂作日猶早衙春風畱人苦無計漫天撲路飛楊花楊花飄揚泊何處碧山夢繞先生家邯鄲已爲魯酒誤【事見前年字韻下注】憂喜更足憑晨鴉東園雨餘緑滿樹猶有靑子粘殘葩撫時惜別萬感集飄蕭短髮手屢爬眾賓微酣我輕汗論功莫計酒與茶花奴羯鼓不解事落日猛向紅闌撾盛時會須有代謝末俗正爾堪吁嗟歸舟安穏足春夢夢抱玉燕吞流霞

題䢐徠山人小景二幅

山頭已自雨霏霏江上美人猶未歸趣放蘭舟迎接取免敎雲霧濕仙衣

逺山近山玉作堆東村西村梅亂開王猷興盡已歸去不道山童沽酒來

題竹六言

北固誰家江岸丁卯何處溪橋春盡煙波渺渺月明風竹蕭蕭

宿天民西莊用丁卯楓橋畱別韻

碧玉繞村溪宛轉靑絲拂岸柳■﹝毛參﹞■﹝毛參﹞風光歲晚初停棹旅宿春深幾並驂【己巳南歸與天民聨舟】眞隠底須尋谷口返招應與賦淮南銀箏畫燭通宵燕還似楓橋待酒酣

固齒白玉膏歌爲祁通判作

神仙玉膏人不識煮玉和云化爲液溪藤均敷藤一色嗅之馨香捫無迹羅千有家蟯蚑宅風淩火焮震揺兀剪而封之還如石我聞三年索不得使君一封盈數百端稜而方長而白桓圭兩挺瑤琚析老羅見之三太息君來何遲使予厄齦之邊兮齶之側啟封粲然云白黒炎熇以淸震淩息坐令食飲滋甘澤使君之仁燻兩邑歌謡已自盈阡陌我歌玉膏裁舉一玉兮固齒仁固國我與斯人同壽域玉膏之歌兮歌寧溢

王義士助喪捲爲王貳守題

太學資錢囊久竭丹陽麥舟篙■﹝木虜﹞絕彭城義士古秦豪靑史他年合三傑王侯一生愼許人手卷索詩遙贈君東南兩歲溝壑滿放筆懷賢空暮云

壬申正月十九日過北野同南村訪北花園廢址明日北野有詩仍用淸虛堂韻走筆奉答

築堤不擬長安沙鳴鼔已放西曹衙夜遊涇南鶴城北隨處幅巾宜看花花林髙下暎叢冢池臺舊屬淇水家【衛公武本汲人譜曰淇水流慶錄】當時笙歌沸鄰里只今古樹啼寒鴉先生讀書洞千古過眼富貴如春葩時人不識競模擬往往背癢連衣爬消憂滿貯北海酒破悶亦有南山茶家生小奴解新曲時復羯鼓當軒撾郵筩往復方此始一倡何止三人嗟詩成揮翰向落日墨光繞筆飛玄霞

爲南村題蟠桃圖壽諭守

蟠桃子熟金累累參差接到花開時仙山闊逺誰貌得使君燕寢回春姿海山千里春茫茫東風是處桃花香使君有意能小待實成亦是三千霜

陳都閫汝玉以思親冊求題久未有以復也二月君提兵過江賦此爲別佇聞捷音把筆以俟

都將牙旗出海門長淮北去淨妖氛平生一掬思親淚誓與天家策異勲

塋木靑靑雨露垂赴君還憶別親時須知列鼎關心句便是元戎奏凱詩

黃巖有水出天臺下流入海湍悍能敗舟土人呼爲惡溪艾齋陳君募鄕人築長堤截而回之民用無患是歲與施彥器憲副訪予雲間賦此爲贈

愚公移山骨成丘精衛塞海徒懷憂豈知天臺萬壑裏一夜絕險成安流築堤回波誰始謀艾齋老人今白頭老人頭白何所求名與此水俱千秋

彥器以迕逆瑾破家有詩述懷自題曰處困爲書三絕句

天津城下泊歸船回首江湖遂渺然邂逅雲間話疇昔不知今日是何年【予弘治癸亥識君於直沽】

長嘆朱家亦男子閒思劇孟是何人江頭抗手送君別愁見官亭柳色新

脈脈江流渺渺春北河消息半虛眞【時羣盜自山東流向河南】乾坤大有蓬飛客不用文詞效楚人

招北野諸公看花

杏花初發望君來望君不來桃又開花開不向枝頭看看取北墻紅滿苔

劉時遇行人使占城過松畱一宿而別

環王封域海云連漢使旌旗日月懸星象五州占驛騎魚龍千里避樓船華堂列炬翻疑夢紫禁聨鑣又來年奇絕勝遊須有賦並將王會入新編

竹西艸堂

鶴城西南瑁湖曲湖上森森萬竿竹竹林西畔屋三間六月淸風灑冰玉林間一徑曲當門知君有意求多聞肩輿他日許直造共倚東窓看緑云

錫山王應藩工眞行書尢善題署予輯郡誌爲予畱數月將歸賦此贈之

王郎運筆如運帚大字如盤一揮手有時細意寫烏絲蚊腳蠅頭滿窓牖松江古志新刻成龍宮塔廟俱鐫銘淩雲巨榜專有待不學韋公白髮生

次韻楊崇周有懷見寄【弘治庚戌進士乞爲敎授升國子監丞進長史】

手披紅印啟封題回首龍山落日西別路十年云幾變王孫何處艸還萋心期晻靄川原隔時節參差土炭低爲馬爲龍自君道可能懷寶視羣迷【來詩云雲間天馬行彌健水底蛇龍臥轉低】

聞先生竹亭

種竹人何在閒亭故儼然名因王子傳興入武公篇夜雨涼生坐晴雲緑滿川人來問孫子玉立徧階前

云西爲郭道士賦

白雲西畔是君家蕭灑軒窓占物華我欲時來看修竹洞門無遣白雲遮

童子東山采藥歸石橋流水漾斜暉回頭笑指來時路滿眼白雲橫翠微

王西園畫鄭節之杏林深處圖

鄭家杏林如董家王郎筆底騰朝霞靑山周遭屋半隱中有石鼎熺靈砂平生活人不計功年年杏林花實紅花紅實落又成樹只恐靑山十里無地容春風林日深花日宻丹砂幾時成令我知消息分君一匕與君同升超淩太虛飛步紫淸歸來弭節杏林下還問春風別後幾度飛紅英

六月廿二日天彛生辰諸親友攜酒來賀蓼莪棠棣並感予懷因書俗語爲八絕句示之

三十六年前此日幾多般涉到今辰夜來爲汝從頭數淚落殘燈憶老親

生汝艱迍惜汝深遺蹤歷歷怕追尋苦心自是當年事汝母當年更苦心

同生兩弟一堪悲更欲相親不可追曾看東園春帖子春光都在紫荊枝

吾家積徳是鎡基致有如今汝合知人誤聽從他自誤莫將我是學人非

昔年我似汝年時涉歷艱難汝所知人道好人容易做好人偏足受驅馳

眼前地步放敎寛盡著前行後便難我祖分明有先樣一生曾不用機關

諸君置酒合歡聲一半從前見汝生自古仲尼稱至聖恂恂鄕黨似無能

失人憔悴得人昌尺寸何須較短長但得好人長作伴自然門戶有輝光

題孫丹霞小景

拂空翠蓋揺雙桐桐陰裊裊來天風仙山秋日如春融琪花瑤艸長丰茸道人晏坐侍靑童玉尊縹醴淸若空洪厓有約浮邱公靑禽誤集東皇宮飆輪西來滯瀛蓬停觴思入虛無中皇覽揆予始鴻蒙五十四載遺塵蹤玄綱袖領繄爾宗餘事復到臨池工良常西麓新宮崇金書玉刻騰蛟龍幼霞回首玄卿翁人間天上將無同蟠桃正熟火棗紅水邊處處黃花叢靑山隱隱云重重歸來何時尋赤松

曹定庵壽八十一

九山南下富林莊橫浦斜連八曲塘長向雲霄目雙鳯獨餘霜栢峙髙岡【公與兄時和相繼登科有司表其門曰雙進士】詩書盛有諸孫繼齒髮誰如暮景彊八十春秋重起算廣成今在水雲鄕

九日鶴塘莊過黃耳祠次髙進之韻六首

平泉何處李家莊茅屋疏籬也夕陽三徑就荒吾不恨紅糕緑醑滿田香【莊上無菊眾皆笑以爲缺事】

五畝園池六尺垣淸溪一曲正當門鶴雛牛犢皆詩料剩有美談畱子孫【進之詩荘頭幾日無人到黃犢生兒鶴長孫】

二陸亭臺昔未荒幾畨重九揷萸房無人可論當年事又說江湖與廟堂

漫說新莊類午橋幾年風雨困飄揺扁舟此日堪乘興來逐歸潮去上潮

又向東村訪佛祠衰容數被野鷗窺不須更答三人問沂水風雩竟阿誰【原倡有此外三人更是誰之句蓋小孫隨行也】

叢木回岡費討尋鶴涇回望九臯深洛陽遊子歸何日碧艸春風歳歲心

過錦溪訪曹古松時年九十二以不及再見送予甚逺爲之愴然臨別贈此

錦溪重過老人居【丙午歲曾到】三十年來一夢餘掃榻又扶迎客杖揮金曾買敎孫書衣冠故國風逾永【君魏公利用之後】水竹深村畫不如回首弧南光似月未須臨別重嗟吁

送張敎授之嘉興【有引】

前進士蘄水張君容之程太史正之髙弟也自歸安敎華亭士慶得師而君亦樂其風土方卜居焉而嘉興之命至得鄰之喜惜別之懷交戰於中而言固有不能盡也

樂平門下久知名湖學東來重有情楩梓旋應充國器枌楡看已入鄕盟無端作惡緣新命便可相期是耦耕最喜家書十分便春波一夕到珠涇

蒲葵扇歌送何朝宗敎諭之同安

天生蒲葵作涼箑野人乍見呼椶葉柄端出葉葉作折裏稜外稜剛鬛鬛中攢邊展鳯翎接邊際筠絲壓妥貼通體天成此人合漢宮紈素出翦裁南陽白羽須編排丹靑組繡卻走避三舍紙屏石枕尙覺非全才先生南海我北海一葉輕涼爲誰采翩然乘風致我傍簟幾一時顏色攺君今去我向閩關扇亦收藏篋笥間明年把扇京塵裏相憶千山重萬山

將遊畬山先寄北野先軰【時天有雨意】

北山長羨艸亭幽有愧山靈欠一遊明日扁舟下橫浦只愁煙雨漫林丘

北野書約東路見候用前韻

蛇頭鳯尾好尋幽我亦西灣占一丘水墨畫圖三十里不妨分作雨中遊

夜聞雪作口占

山水皆言八曲幽何人肯向雪中遊於今便合成嘉話不待他年記某丘

和顧徳彰閒居四詠

冬至

窓日誰添一綫陰分明此日見天心星占紫極先三正气始黃鍾冠五音簮佩曉趨天闕迥鑪香燕坐艸堂深君詩欲並三陽賀羲畫朝來已過臨

頒歷

老大驚看歲月新天王布徳本平均年占喜屬申連酉【乞漿得酒之諺】統法遙從漢攺秦銜袖幾違當殿拜披圖共指來年春向來光景誰能再敢復流連負此身

冬暖

流金破肉總鴻鈞十月由來是小春應爲幾年陰作沴故敎殘歲物回新【桃李有花】朔南自古殊風气刑徳於時有屈伸閒客未知調燮事願因和煦幸罷民【己巳水後嚴寒有凍死者】

觀物

前推無合後無離並戴圓穹履厚基畢竟誰形復誰色怪來相迕適相隨短鳬長鶴寧爲病秋菊春蘭各一時試問陽坡兩黃犢還思淸廟作純犠

臘月十二日寶善堂上梁書示兒軰

此堂成後屋俱新憶舊看新一愴神總謂承恩緣小子豈知餘慶自先人愛隆手足延殊姓讓洽家庭及四鄰【先祖與沈氏兄弟同居至老鄰人侵地不與較】此是小年親目見萬金畱汝付兒孫

癸酉正月陸時敏以詩贈行次韻

客途南北幾暄涼又見旗亭柳色黃往事盡隨春物變離情直與暮雲長人將黼繡輕韋布我視江湖只廟廊昨夜小齋淸夢裏一編還共短檠光

與文瑞天民會散不寐用定庵丁卯贈行韻

豈有謨謀益治安又將離別間交歡江湖十載頭看白風木中宵夢已寒病骨可堪仍逺客薄才猶喜是閒官南村花竹西莊柳何日歸來曳杖看

定庵用壬申壽詩韻贈行敬和

小車不肯駐山莊短棹依然傍野塘忽聽驪駒歌柳陌似從鳴鳥集梧岡仙齡九十春猶淺客路三千里更彊何日朝簪能謝卻歸來先詣鄭公鄕

除曓行壽子幹太守【有引】

二月十七曉夢虎入門甚恐方言於家人而聞府中得虎已而太守諭侯命吏以肉饋夫虎猛而曓物其象爲盜兵人之所甚惡也猛虎就戮此盜息民安之象人之所甚樂也除民之所惡以全其所樂此仁人之事得壽得福之基也越七日爲侯生辰乃作除曓行俾從伶歌以爲壽云

五更夢虎方說虎天明饋肉來使府驚喜出門呼問故府兵殺虎如殺兔星流一矢鏡眸破【典史施某射中一目】電激雙矛夾心膂咆哮欲起蹋兩股錦■﹝衤朋﹞就舁气猶怒去年海門妖血腥【狼山事】今年西江猶弄兵【姚源華林】使君四境貼以寧分明此物來象成有吾梗者殘其形書生方擬趨神京鄕園回首坦不驚何以報君雙兕觥願君百福仍千齡保我民物躋升平春田更賦騶虞行

圌山長甚出孟瀆卽見之舟人呼爲隨山謂連綿不斷若隨人上下也阻風泊一夕

靑山傍我舟勢若隨人去因之得隨名萬古濵江住我來潮正落齦齶盡呈露仰攀魚龍窟凜有覆壓懼登髙足力倦望逺關百慮重來復何時記取停舟處

題陸文質云槎捲【有引】

此卷畱子齋中久矣北上倥傯攜之以行夜泊趙家村夢云槎督趣甚急書數行而寤髣髴可想遂足成之而關河覉旅行雲倦鳥之懷略於此具矣先生覽之寧無亦悵然矣乎四月十五日

仙人乘槎眞有無晴窓拭眼開新圖新圖只尺意萬里雲濤煙浪相縈紆煙雲縈紆望不極中有蘭舟一葉蕩漾疑慿虛仙翁長髯紫霞裾少年早侍紅雲居紅雲曉趨誤一蹶三年謫誦軒農書下方夭札帝所閔翩然復此來淸都東浮玄洲掠蓬壺西曆翠水經天衢背挽北斗招黃姑銀潢俯弄明月珠靑煙九點嗟塵區梅花爛漫三江隅平生繆識蘭臺儒結習未斷蚩泠符官舟風雨夜深臥猶有逺夢來催逋數行一筆尙可想銀鉤間錯珊瑚株張騫浪語空片石屈子逺遊終舊閭君才豈必謝時軰十年早已歌歸歟向來汗漫等鴻迹此日逍遙同澤車升天入地豈異路流行坎止眞吾徒君不見行人倚棹汶河上回首煙江思釣魚

過東昌訪前貳守郝公適公生辰賦此爲壽郝在松職專治水守亷奉公今不易得也四月二十一日

別駕當年治五茸苞苴無迹稻田丰每從父老歌遺愛何意軒墀拜下風鶴骨未嫌金帶重【致仕進階】鳯雛還擬碧霄翀葵花橊蕚知人意相及生辰滿眼紅

張虞咨以南京左軍都事滿考乞致仕升鴻臚寺丞南歸會於崇武驛托附平安有感書贈

少保淸風激懦夫家聲不忝又鴻臚寵光再錫傳弓裏世味三年染鼎余南浦風煙增悵望西亭竹樹想扶疎何由便得從君去免向平安問鯉魚

五月八日書事

紫殿朝回白玉堂常時鵷鷺儼成行愁來隱幾西窓下欲起孫通拜奉堂

涯翁與二汪飲襄陵酒聞淸來畱一尊見待已而盡之賦一醉二首淸至首以見示敬和

江湖無地著心寛夢裏尊前一笑歡來晚尙餘三日恨春風只得半醒看

黃閣歸來緑野寛諸生時得奉淸歡吳泉晉水皆名勝正要先生次第看【眾以襄陵爲當時第一吳寗庵謂義興家釀可以敵之靳介庵復以鎭江五加皮爲勝眾論未以爲然】

涯翁示獨酌二詩序云是日飲松江酒次韻奉謝

城闕非長往山林是夙期時開問字酒不賦解嘲詩緑樹停觴久紅闌點筆遲奚童斟酌慣深淺自能知

左掖文書靜西亭竹樹幽幾時能獨醉此日是眞休地逺陶潛社人懷庾亮樓賞音知有在誰復步兵求

五月廿二日馬上作

新雨長安道行行愛好山美人何處也騎馬又空還

合州訓導丘陵資陽訓導徐泰皆貢自安寧持原復提學書來臨別各賦一詩爲贈泰之先吾華亭人也

萬里誰傳北海書碧雞山下有雙魚歸裝帶得詩盈捲不遣空行到石渠

西州文學故鄕人京邑相逢意自親歸見鄴侯煩致語江湖情事若爲伸【原復詩有江湖不盡情之句】

涯翁六十七歲壽詩

玉堂黃閣四朝班甲第安車未老閒名姓兒童傳海外文章琬琰徧人間情懸北闕時占歲家近西城飽看山自是皇穹壽平格不煩大藥駐朱顏

賦荊樹同春送顧文明

共愛君家好弟兄兩株荊樹一庭榮穠華正似提孩日扶倚還同急難情繞砌芝蘭添秀色並巢烏鵲助歡聲新詩不爲將歸賦傳與鄕鄰作美評

苦熱行寄傅北潭尙書

苦熱不可耐觸事增煩憂煩憂將柰何怫郁汗交流解衣坐盤礡四顧靡所投起步望北潭想見林居幽緑樹交夏陰淸波暎浮鯈於焉賦歸來俯仰百慮休男兒江海心所至希良遊軒裳亦何有庶以平生酬熊掌旣我有生魚復焉求天風日暮起朱光頓然收華月流前庭碧雲淡西樓且復一尊酒吾道付滄洲

李太史宗易母恭人邊氏壽七十【太史尊人楘舊嘗尹上海】

夫君東海接棠陰令子西垣早盍簮紀徳未慚羣彥後升堂已是十年心尊中月灩秋容滿誥裏鸞回禦墨深向夕後堂歌吹沸錦■﹝衤朋﹞重抱玉森森【時太史得子又得孫】

東城夜歸與孚若聨句

城上月初起【孚若】馬頭塵不飛天開萬里碧【淸】漏出九門稀衢路人欲靜【孚若】雲林僧未歸誰知玉京地此夕共淸暉【淸】

送沈東溪告歸長洲

宦途南北事多違幾日相逢又送歸官好舊坊初視篆病來新帶總添圍天連茂苑三江近水繞漳河一鴈飛莫謂鱸鄕便堪老禁中朋軰十分稀

宗易西園會散作

西園日落更畱賓醉別何曾謝主人猶憶午風亭上坐艸香花馥似深春

擬歸

朝出江南耕暮歸江北休南北十餘里往來一葉舟情欣農畝諧迹與林塘幽田父荷鋤來立語依淸溝謂言今歲占禾麥皆好收內翰能不嫌社鼓樂田頭我本農圃人迷塗始回輈同心不待召同气自相求勤苦謝父老相依願千秋

與李仁仲副使酌別

杏苑畱題一字行玉堂收卷亦聨名【君選吉士文甚佳有訾之者遂不預】流雲逝水驚浮世塵榻虛窓又短檠詩律看於前日細宦情尢覺暮年輕盤江只尺回翔地肯爲臨岐白髮生

李太夫人麻氏壽八十【八月二十八日生】

髙堂秋色避春輝四坐金緋擁繡帷寶副六珈明彩翠錦袍雙鶴動煙霏靑雲並見諸孫貴黃閣新迎駟馬歸願學魯人歌燕喜百齡長得奉音徽

九月十四日趙爾錫西莊泛舟和涯翁韻

勝會復佳辰溪山汗漫身誰能百歲健不放兩眉顰展席云當樹回舟風起蘋謝公多逸興歸榻更畱人

重到曾遊地渾疑夢裏身樹看前日大眉共一時顰杖幾分林樾壺觴間渚蘋錦囊歸路逺落日更思人【屢與徵伯遊此】

好在鄰莊樹亭亭玉立身獨遊無我拒往事復誰顰山果紅疑橡汀花白是蘋板橋深澗裏應有武陵人

雙節堂爲鄭立之參議賦

姑之心冰與淸婦之心玉與貞誰知貞玉與淸冰兩世一門雙節並雙節並兩心畢百年秪爲三泉日三泉相見堪一莞葛源之流今日逺君不見州司舉例表門楣雙節遣孤同一辭

歸善唐汝逹嘗侍其先君敎華亭京邸相逢恍如一夢於其赴銅鼓學也賦以贈之

怪底相逢熟姓名春風曾及見趨庭八千里外身如夢三十年來鬢未星剩有書香畱仕版不將塵鞅愧山靈湘南風月堪娯弄可復懷人到鶴亭

周伯明出按山西有紙屏畱師邵禦史家嘗借用之上有二月十九日與曹孚若聨句次韻

栢臺春半气猶寒柱史新除舊姓桓列嶽望風姦吏竦淸尊對雨故交歡詞華此會眞三絕鄰曲何因忝二難【周與予居對街盧在予後】興到不知貂續丑月明猶拂素屏看

送汪器之太史赴南京司業

汪家兄弟皆奇才聨飛齊上黃金臺馳聲東觀二十載一官不調眾所猜朝來忽報除書下卻指南雍問官舍鴈行分飛心萬結聊復對牀相慰藉白樓兄行復情親【祭酒吳南夫抑之同年】聚首一堂春日溫豈徒文字破落莫直使風俗還眞淳官河水寒冰欲結車輪已駕不可脫試問功名際會難何似別離情更切江東山水夢遊中故人更思羅與丰【允升太常原學諭徳】因君寄語翻作惡目極江云千萬重

哭怡庵先生

手拆鄕書涙滿衣西風落木正離離誰知總角橫經子便到蒼顏哭寢時兒女有情知眷戀【予妻先生女兄子也】門墻無地答恩私馬駝原上靑熒石儻許南容贊一辭

陸玉厓訃至

舊宅頻過有所思耿蘭書到一沾衣回看別路音塵盡獨立西風鬢髮稀不逐靑陽媚桃李獨余晚節照金緋九泉二俊如相遇應恨不同公早歸

十二月朔郊壇候駕作

季冬初吉已條風聖主嚴禋下法宮云覆玉衢陰不動日升暘谷暈微紅十年海宇懷生息乙夜精誠徹昊穹詞苑小臣新扈從幾回翹望五天中

檜亭示和涯翁慈恩寺二詩次韻奉答

慈恩寺前海子頭謝傅錦衣懷昔遊委巷曲街人盡攺石橋斜日水還流山林本是當時意霖雨何期此日收莫唱陽春滿都下明朝傳入鳯凰樓

寶坊髙處鳯城頭山色湖光引勝遊山作靑龍平地起湖分白練繞城流觥船屢向松陰瀉棊局長敎月下収回首車塵紅十里都人應起望仙樓

陸水村母淑人壽八十【十二月二十日生】

甫裏仙人姑射姿平湖樓閣自瑤池簾間繡帔金釵擁天上斑衣玉帶垂倚戶目隨江路永稱觴心逐海云馳歲寒風格長生信只有梅花最得知

劉參議維信赴廣東索詩未及賦而其子應占入翰林因以寄賀

使節初傳五嶺秋郎君又報上瀛洲書香父子賢相繼文學朝廷寵更優到處江山爭送喜向來煙雨莫深愁旬宣益重酬恩地只尺薇垣卽鳯樓

鐡柯爲劉與淸司冦賦

萬牛鼓槖冶不銷萬山積雪凍不凋疾雷動地風倒海亭亭百尺撐雲霄老夔卻顧走百里鴟鳶螻蟻不敢窟穴安敢巢鐡之柯誰可擬秋臺老卿古柱史麾之不去招不來骨力風稜正相似君不見龍之年蛇之祀姦臣竊柄天下靡天下靡此老挺立風塵裏

除夕諭病齒

五十三脫齒久知非少媚明晨復加五豈復爲爾諱爾家已漂揺爾意獨濡滯去爾非吾情虐我寧爾利爾職在咀嚼玆事久已廢牽聨兩不忍無乃並爲累山石有時泐天星有時墜矧我露電姿而汝復予寄截肱斯壯夫戀棧非良驥揮手謝羅千勇決眞吾契

浣溪沙

庚午二月廿二日書感時水後疫癘盛行守臣美遷去部使者方加稅督責甚嚴

陌上風花半欲飛樓頭更著筦弦催傷心自起探斜暉燕子作雙翻水去蜂兒成陣采香歸園林誰爲管芳菲

東江家藏集卷十一

●欽定四庫全書

東江家藏集卷十二【中集八】

﹝明﹞顧淸撰

北遊稿

○詩一百二十七首

甲戌郊壇分獻用三江院長韻

天郊分職限西東天路平瞻月在空爟火舉時紛列宿燎煙回處肅泠風百神禮秩山川外【時分獻天下神祗】萬國春生俎豆中遙聽廣庭金石奏似將無悔謝玄功

元夕壺陰石潭會西軒用前韻

浮雲海內幾西東此夕塵襟一笑空已放銀花開火樹更邀明月共淸風江湖地憶他年逺松栢心知早歲同看取白頭黃太史夜燈方下讀書功【同年中老而勤學無如壺陰】

齋居獨坐寄三江

我馬今晨已自東入門燈火夜堂空浮雲不放中天月古木頻號別院風夢繞白樓千里逺【時三江居白樓宅】坐圍紅燭幾人同春來點檢詩多少扈宿陪祠亦有功

崔世興宅奉次涯翁韻

酒敵棋朋四坐分不知何處是東君屏間拂石疑生雨畫裏看花半作云【王若水畫梨花杏花甚妙】白雪詞章隨筆散【涯翁席上作艸書】紅塵車馬隔墻紛平生六一堂前士到處春風挹令芬

送宋舜和參政之桂林兼簡時措憲副伯玉亞參萬玉參

天說桂山好風明月送飛鸞官評廿載朝端美行色三春畫裏看鄕裏故人驚會合遐方穉子亦歌歡公餘爲有懷人意東北停雲日倚闌

施先生希祿佐永州有善政秩滿借畱入爲宗人府經歷升知雲南姚安府惜其遲暮而喜逺人之得所依也作三絕句送之

靑衫白髮換緋金二十年來一日心說與南人應鼓舞零陵城下有棠陰

三月都城日日風塵埃不見小桃紅靑山滿目看行色一雨朝來秪爲公

燕山立馬望姚州極目晴雲鳥外浮記取他年傳循吏冰天桂海一時收

武舉鎖院對月有懷孫貞甫

廣庭風柝轉三更坐擁靑綾看月生明月故人江外去一尊誰與餞東城

洞庭春宴爲徐子容太史母壽用已未送歸省韻

林屋山深春晝遲桃花成實栁花飛裏門駐節父老喜【時奉使過家】膝下奉觴遊子歸三洞魚龍聞廣樂兩峯云日麗晴暉不知宮錦筵前舞何似當年五彩衣

劉君克柔以親老思歸適有南京尙寶卿之命喜而索詩

申浦風煙接鷺洲符臺鎖鑰近龍樓幾年空作飛雲望此日眞成衣錦遊潞渚汶河新得雨白魚紅蟹正當秋都亭極目行塵盡恨不相隨並彩舟

六月二十五日大雨次盧師邵禦史韻

快雨頻來溽暑時老夫乘興正臨池不知馬鬛雲頭瀉頓有鵝羣席下嬉到處轉輸應利涉向來枯槁亦堪悲【前此苦旱】商巖孰與顏車近恭黙方厪九五思

雨不止用前韻

詩成又是雨來時次第南池望北池【來詩有庭戶成池之句】屏翳可知陰作沴丰隆眞以怒爲嬉【前夕震宣武坊樓】頹垣毀壁時驚坐下澤髙原各自悲向晚薄寒侵病骨玉樓深處不勝思

雨止十峯有和篇再疊

旣雨何如未雨時分明涸轍望天池商羊不作庭中舞河伯誰從海上嬉紅日竚聞祥鳳語涼風還爲決明悲三江昔歲親逢此夢裏猶懷痛定思【雨勢猛驟正如己巳秋】

是夕師邵隔墻送酒侑以原韻三疊奉酬

久雨偏當酒盡時庭前空羨雨成池美人肯爲呼墻送狂客何妨秉燭嬉我輩笑談爲故事鄰家舂爨有餘悲檐溝又作飄蕭響明日陰晴且莫思

師邵以墻頭過濁醪爲韻賦五絕句依次答之

學有盧前愧居鄰孟氏芳此夕添嘉話雙尊過短墻

積雨限來往空齋眞臥遊窓中望佳樹正爾屋西頭【時小齋新啟北牖】

美酒餉不辭古調髙難和莫補墻頭缺且放鴟夷過

有酒呼墻送此意殊不惡渠將聖者淸冒彼賢人濁【惠酒甚淸】

賦詩兼酌酒顧我豈能豪味君辭意美終日醉醇醪

師邵復以詩送酒副雙尊之句仍以一壺情所寄四句意能多散於篇內因效建除體次第用之招與十峯同飲

一室環潦水壺尊空倚墻情馳北鄰彥所謂天一方寄我五字吟四返意彌長能許衝泥過多哉招杜康

七月一日招孚若師邵唐信伯周文儀飲效師邵作

一雨時物潤壺瓜皆可烹情知飽食愧所樂在良朋寄迹且仁裏四鄰多俊英句讀脫陳朽意气淩髙冥能來共菲惡多謝樓君卿

席間呈諸公

一月十日雨不休壺藤瓜蔓生蝸牛情知春旱已無麥所可復望秋田收寄巢燕子濕兩翅四散飛落誰家樓句法淸雄盧柱史意气劇爲蒼生憂能言有筆斷有斧多少陰妖憑社丘

題扇用敬所韻

坐愛水木秀閒吟招隱詩童子趣歸去前山月上時淸風消暑溽好雨報秋成借問林間老應無白髮生

雨後獨酌得王鶴坡秋夜不寐詩有感遂用其韻

憶昨震雷雨勢欲傾我牀我牀幸無恙己復頹我墻羈人多懷思異形同肺腸與君隔千里【時鶴坡在靜海】逺邇俱他鄕霖晦動旬浹何由覿天光晚酌西軒下雙鯉忽墮傍願隨飄風去聮坐舉一觴川流正浩瀚我舟不可方會合知幾時仰視雲天蒼還坐三嘆息孰雲歸路長

丁器之將赴建平誦予乙丑贈歸之作且問原復動靜俯仰十年不勝故舊天涯之感因用原韻作兩絕句送之

吳江歲晚促歸船臨發題詩尙宛然【時在云西道院與原復同餞君】十載長安如一夢又攜風月過桐川郎步溪頭系客船家山回首思依然公餘剩有登臨地見說南湖似剡川

七月十六日鄕人會餞兩邑新尹於寓捨旣罷不寐旋書所感得三十四韻論其格制不足言詩而朴野懇悃擬諸田夫野老之詞或可備詢訪之一二也

吾邦古壯縣馳望自宋唐勝國登使府因之啟上洋官曹𨿽日崇阡陌仍故疆宋季已窮蹙取民猶甚涼【報省稅十一萬實徵八萬實納止三萬餘】一壊賈綿州【買公田加賦】再困朱管張【籍沒朱國珍管明朱淸張瑄名田按租起稅】浸滛到國初乃至十倍彊【兩稅共百四十萬】浮名累仁政有識空嘆傷【歲徵毎不及半】宣祖痛裁損【官田遞減三之一】經綸更文襄民力旣以紓賦入乃有常公家無闕事帑廩有餘藏後來諸君子率由如舊章至今鄕父老稽首周侍郎【文襄初以侍郎巡撫後升尙書而民止呼其故官】粵從近歲來智者好紛更【葉】或云時世異古法今難行【葉】或云廣儲積典守爲民殃墉坊一以決狐鼠恣披壤但見私稅增不聞公廩穰己巳及庚午諸倉惟棟梁【舊濟農倉米常數十萬近歲一空】茍能實蠲稅猶或幸小康功名掩慈惠白紙栽靑桑都將煙水區指作禾黍場一字掛經費年年理逋亡從此遂困獘蕭然類窮鄕去夏復霖雨湖田盡滄浪監司不肯奏郡邑徒蒼皇荒租二十萬積雪傅嚴霜君子淸廟器牛刀試新芒顧此凋瘵余宜爾勞運量立國自有本爲政自有綱不聞慈母子饑寒啼路傍往迹旣非逺後賢蔚相望區區閔人窮寢食熱衷腸願見徳化成聮飛入明光還將鏤靑管濃墨書循良

壽定庵八十三用十峯韻

繞宅靑山列畫屏磨崖到處可鐫銘神仙上界猶官府塵海中間幾醉醒髙詠雅情追白社逺書精札亂黃庭年來兩負中秋會遙聽笙歌入翠冥

和盧師邵中秋馬上作

美人宴罷玉京城歸騎垂鞭踏月行風露九霄紛滉漾山河萬里共澄淸卻思江路經年別直恐冰輪未曉傾安得淩風馭仙驥桂花相倚看吹笙

崔世興宅會餞白巖宗伯限韻作

北來行李半圖書歸去詩囊滿後車雲海尙畱今夕暇弦歌尢愛此堂虛謝公把酒梅應笑絡秀生兒玉不如【時白巖初得子】回首舊遊心歷歷江風江月正愁予

趙爾錫席上限韻送前人

莫遣江樓畫角鳴明朝樓外有人行淸尊石鼎連宵話逺道江云十載情黃菊尙餘金穀酒靑山故繞石頭城遙知落日浮仙棹潮送寒流似掌平

送吳棟卿謁告歸兼簡黃克明胡希文二太學

擬向淸江聽棹歌好官無柰病身何思山夢繞沿洄路拜闕恩承浩蕩波靈藥可尋寧憚逺舊書重讀不嫌多胡黃二俊知鄰里想見尋常載酒過

錢禦醫仁仲父母壽詩

錢鏗之孫老不狂讀書賣藥吳市傍賢妻八十古孟光裙襦相對和以莊夜燈密綫鍼如芒膝前佳兒五彩裳手攜刀圭倚明光三年不見心彷徨春風回首吳云翔盡遣妻孥歸奉觴要我作歌歌壽昌君家恩寵未可量老人之壽亦未央君不見前星揜耀今十霜幾夕紅光流畫堂【君工小方脈故云】

十峯約陪諭府君夜坐明日有詩次韻

落葉風軒暮已扃偶從華簡挹蘭馨情深舊雨連今雨興洽花瓶亂酒瓶化俗無心魚在水翀霄有待鶴梳翎醉來更覺盤菹美欲向齊奴問韭萍

移燈賞菊和十峯

寒叢可似浣溪花也逐銀燈上碧紗滿地月明搖墨暈一襟涼气拂霜華旋浮緑酒須■﹝扌棄﹞醉徧挿烏巾未當奢卻恐夜闌人欲睡寵光明日拜公嘉

送衍聖公用涯翁爾錫席上韻

振鷺歌殘駟馬鳴蓬山燕罷錦衣行西風逺道三秋日落木洄淵萬古情別捲薦賡懷麓韻前旌應過子遊城川流夙昔知安穏極目晴雲到海平

盧師邵宅會文太僕宗嚴用鳴字韻

童子垂頭蟋蟀鳴詩聮不斷酒頻行靑山夢繞來時路黃菊香畱晚歲情一斗尙堪呼我屋五言誰可犯君城明朝共約慈恩去爲聽驪駒意未平【宗嚴先有此約是夕束裝故云】

小軒山頹輦置涯翁園亭石齋少師繼有太湖之貽翁喜有詩山成次韻奉賀

頹然不肯駐荒臺移入名園始快哉竦立正當靑嶂近靜觀疑有白雲來池亭緑野添幽致斧鑿龍門想舊裁得與奎章並題品也勝尊酒爲渠開【翁謝石齋有奎章閣裏千年石飛墮西林水竹間之句】

辯公以詩謝香次韻卻寄【有跋】

澄湖樓閣帶重江云影天光動八窻髣髴夢中曽一到棹歌驚起白鷗雙

靑鞋布襪是家常猶欠雲門一瓣香心識廟灣橋下路來時不擬問漁郎

誰說詩人鬢未霜芬華久矣謝春芳灰中芋栗能分我只與江湖作漫郎

拔足紅塵九十霜云西自作水仙王他年爲續三生話元老東坡本一鄕

得詩之夕夢與髙進之乘舟入寺予欲觀假山一僧導過東廊折而南行遇異獸而寤首章蓋紀實也第不知假山果何在爾紀之以備他日一笑

宴別諭府君用定庵韻

詩人且莫賦民勞萬事分明系我曹試看吳鄕幾蛙竈何曽渤海暫牛刀【時北州江西多盜賊】官評不爽民心古輿論無慚素履髙已是邦人凝望久且■﹝扌棄﹞今夕醉松醪

客路深知歲晚勞檄書先已被東曹遺民正望行春馬歸夢猶懸午夜刀黃霸賜金偏得厚於公交車蓋轉應髙日斜風力欺人面更盡雙觚玉色醪

兒子天彜病起有詩報信用韻答之

南州多暖北州寒十月黃花錦作團獨把一枝情萬種見花何似見人難

薄晚天風特地寒小窓思汝坐欒團醫方可是全無效卻是尋方對病難

霜月中天樹影寒繞階風葉走團團此時獨坐心千里誰信來難去更難

怒作火炎憂水寒昆岡成炭水成團須知醫學通儒學兩字功夫養性難

和陸時敏客中寫懷

隔墻車馬漲紅塵睡起東牕一欠伸朝謁懶從多病得笑談情有故鄕眞汀花岸艸牽心逺社燕秋鴻過眼頻莫信洛陽春似錦洛陽元是一般春

蜉蝣豈見海成塵尺蠖寧知屈是伸自古風花暫時好由來傀儡幾曽眞道途信我從橋便功業從他覽鏡頻幸有一觴堪對舉不須遙羨隔江春【諺語江南望見江北好】

宣城徐士元浮沈州縣二十年始有南臺之選其閱歷多矣將能爲國家建久逺之策而不詭於玉石朱紫之辧乎故詩以敍別而不及其它

美人家在古宣州少日曽同白下游靑眼十年重酒盞緑波千里又官舟江山近識桓生馬風月平分謝眺樓無限離情與鄕思暮天雲樹滿汀洲

朱文宿侍禦移居東鄰與孚若過訪席間聮句得二韻明日足成莫厭移居客過頻爲君深喜得芳鄰【孚若】詩書二十年前會鄕國三千里外身【文宿】河水未冰魚正美江船近到酒猶新獨慚蹇劣非公輩還許靑雲接後塵【淸】

冬夜四淸次孚若韻

煮茶

未有金犀辟夜寒每蒙龍鳳賜宮團【玉牒所月有官茶】自分玉嶺千尋潤小試春旗一葉單屋裏松濤從地起窓前梅月幾時看飄然便欲淩風去淸淺蓬萊水又寛

焚香

小閣垂簾夜不寒縈空一縷碧團團芳菲似與梅風細縹緲應憐鶴夢單名重水沈催試取火微雲母自添看明朝滿眼金鑪畔朝退還攜兩袖寛

奕棊

楸枰的歷曉星寒熊虎貔貅各就團稍出偏師當一面從教空國戰三單雄雌漢楚危時決黒白商顏靜裏看自是人間有機械先生心事本來寛

賦詩

灞橋驢子雪衝寒東閣梅花玉作團思入空云千態變巧爭天女一絲單芬華肯逐當時好眞相還應具眼看尙有一篇煩束晢玉缸春酒夜來寛

十二月一日寄書天彜有感用煮茶韻

一冬今夕始知寒起斵淸冰試小團水品無勞問鴻漸火攻聊欲效田單腸間古字搜應徧灰裏仙書黙自看好辦百株供歲晚歸期報與客心寛

先母忌辰有感用前韻

遊子天涯感歲寒夢回淸淚欲成團人間空想萱枝茂地下誰憐鴈影單【時聞二弟訃】衣綫密縫猶有在兒孫滿眼若爲看三牲列鼎嗟何及慚負皇恩似海寛

和白樓祭酒遊獅子山盧龍觀登閱江樓故址二首

金猊作山雄踞蹲異境靈蹤不盡論磵戶雨晴浮玉气石壇春暖長龍根三峯逺勢分襟帶九泒長流入吐吞一自陽春傳白下幾回江月夢黃昬

名山嶻立大江前聖祖宸遊地儼然宮樹戴云猶五色磵花回輦欲千年樓臺極目煙中市犀象連艫海外船無限平生登覽意蒼崖須繼白樓鐫

談以嘉寄友山墨竹求貞庵詩

眾水必返壑萬木終歸根幹龍抱四徳維貞乃生元談子魁傑士詩書富鉆刓汗漫四十載及此見本原浪迹混成市深居乃丘園逝將遊化初豈止超籠樊神交友山翁遺墨寶玙璠緘題逺寄我知君未忘言長安日出余車馬闐朱門淸言頌夔契髙步趨炎軒紛紛未渠已兀兀空自煩引領望五茸髙云碧巑岏衢陌轉紆曲軒窓開晏溫登樓喚云槎隔巷招南村【二君以嘉鄰近文字交也】逍遙共水石嘯傲同琴樽以玆遂百歲誰知軒冕尊

彭城王肅之自分守疊茂擢湖廣江西參副入掌京營拜中都畱守

天立三京鞏帝圖濠梁千古漢枌楡河山結秀猶龍气畱守承恩重虎符萬福威名聞艸木班超功業在羌胡他年並入雲臺畫爭看貂蟬映美須

奉和涯翁聞雪枕上作

啟戶兒童有笑聲一冬無雪雪今晴卻思叢竹應薶沒戲剔殘燈與鬥明江上小舟還自泛屋頭春鳥爲誰鳴輕雲薄日新題句總是商巖未了情

壽王艾坡

西湖東畔甕山阿靈艸年深綠滿坡林壑爲公增媚嫵杖藜終日共■﹝浦上女下﹞娑天生壽骨如彭祖人道醫名似華陀聞說新莊更幽勝一尊還許醉煙蘿

和施聘之十五日退朝作

漢闕朝回地蓬山雪霽天鳳瞻云外輦雷想殿前鞭綠漾銅池水靑浮綺陌煙太平公等在未可讓前賢【禦溝北岸冰合而南岸水流前此未有】

送陸時敏分教建安

怡柑堂下菊花前把酒攤書四十年感舊不知吾老矣憶歸翻爲子欣然吳山越嶠行千里雲谷滄洲賦幾篇往問諸君定相識蒼崖似有姓名鐫【往嘗爲此邑記修學】

長安新街成次師邵韻

七寶宮城玉斧修斬新天路快同遊平看白日行龍角近覺靑山在馬頭禹甸會來凡幾譯康衢歌罷已千秋何當四海均如此水宿雲飛各自由

乙亥元日十峯飲師邵東齋出予家桂餅師邵有詩自墻上遞至次韻奉答

寶鈿和露壓金英爲趂秋光一日成月殿有人畱素影花林無物稱佳名【餅有嫦娥蟾兔形天香狀元紅等字】攜來不覺鄕闗逺吟罷猶令客夢淸茗盌酒杯皆可意好將新歲作傳生【唐人歲首飲酒名傳生】

明日師邵有墻上傳詩之作次韻

似有虹光射屋頭不知人語夜堂幽呼墻忽得淵明信能賦眞同子建流便擬續貂噓凍筆卻慚燒蠟變更郵玉堂本與蘭臺近珠璧尋常豈外求【師邵舊有詩云買宅誰家近玉堂】

師邵出意作綸竿於墻上以便遞詩名曰詩釣首倡一篇詞意兼美依韻奉酬

巧心文思孰兼長詩釣詩成又幾章千里浮沈謝江路一竿風月共鄰墻君如緣木求魴鯉我正懷磚想佩璜畢竟兩無名利念五湖煙水舊同鄕

翰林齋居和十峯聽琴二十四韻

王春重禋祀齋居百工休寥寥古槐廳無風亦蕭颼落日眾鳥歸感我林居幽起步視天宇明星一何稠賦形穹壤間豈不誠有由鳴鳳跂阿閣鳬鷖散滄洲云鵬與斥鷃各自從其儔與子昔少壯挾書隘鄕州坐談輕白璧髙步希丹丘𨿽懷黍稷愧稊稗亦已秋策名二十載實也非吾仇重來歲雲暮庶以追前遊卜居幸仁裏欵洽皆名流側聞官評美信爾學殖優載觀聽琴作騷選合並收朗吟向淸夜何止消百憂惟此淸廟器流傳自虞周南風旣廣大岐山亦優柔共惟千載意歷歷心與眸箏竽亂人耳此物委道周不逢君子徒竟作空山舟朋遊本沙聚歲月亦川流鍾子旣長往雍門今白頭惟有十樣箋可以修龍樓【時以吳箋同往】

西軒夜坐各賦一物孚若得甆甌師邵牙筯文宿銀■﹝角戔﹞予得紅燭

停停雙紅燭照此淸夜闌主人爲無寐佳客得盡歡玉虫落金釵絳蠟縈銅盤願言四座光昭我一寸丹

慶成宴上作和伯明侍禦

郊禋又喜一番成金殿晨開淑气迎風裏旌旗揚日彩雲中金石應春聲十年正徳當熙運萬國傾心仰聖明旣醉有詩還索和並將無逸頌升平

承天門迎駕和九和殿講

燔燎中天報禮成六龍回首萬人迎天應不斷酬丰歲臣也何慚繼頌聲五色畫旗風裏掣九斿云■﹝罒幹﹞日邊明羣公不用頻瞻望皇路年來似掌平

再和九和宴上作

紫壇殷薦九功成黃屋初筵百福迎千羽盡消豺虎气簫韶齊作鳳凰聲條風暗逐龍樓轉遲日偏當黼座明報與萬方須鼓舞泰階連夜十分平

次韻伯明謝九和燈圓

火蛾市裏珠論斗面繭筵中芡滿盤猶記薫風初作穟不知春雪解成團圓疑藻井重光漏美在靈砂一粒丹食罷鄕心渺無賴江樓燈月好誰看

待隠園爲邃庵冢宰賦

先生奇才天下聞先生早達非隠淪名園十畝手自辟逺意正在桑楡曛蒼生日夕要霖雨碧山豈得畱閒人君不見晉公緑野晚始就魏公老圃當秋芬人生適志亦有日彈丸鴞炙空勞神隠待園園待隠塵海茫茫幾時盡會須重夢竹間翁煙雨春風謝招引

天秩讀書靈濟宮有懷

明燈照尊酒舉觴情不怡去爾復幾逺而當懷別離男兒四方誌問學乃鎡基弱齡逝已邁盛年方及期離憂與志養輕重理不疑仙宮晝無人況此良夜遲淸心照千古澄慮徹萬微豈徒美藻翰立誠其在玆我壯已失學守官愧無爲庶幾子復孫努力酬恩私體我對酒意惜汝當春時無令金根子空負城南詩

分得鐵面送施聘之南巡

使君淸冰心其面乃如鐵冰心與鐵面表裏雙映澈鮀朝莫我媚賁育莫我折端如九鼎峙神姦過而滅又如明鏡照百里見妖孽前年按東闗邊圉方狡猾聞聲已宵逝況敢■﹝素刂﹞旄節今年復何事豸角指山越朝辭詣闕下風采動班列想當顧盻間狐兔已無穴頹風煽末世瀾倒不可截羣情愛軟媚眾目憎泠洌安得公百輩共把霜臺臬梟除鳳乃至莠盡禾始活君心與君面天爲蒼生設往哉愼所向嚬笑有窺竊

觀梅奉和涯翁韻

雪深江路記橫枝二月京城始見之逺客有情頻借問孤根異土不同時修篁此日方求友穠李當年亦費詩應是晚風偏愛惜故飄香蘂落金巵

扶風令【孫汝宗檢討季父也】

扶風有健令戰死略陽城略陽豈無令城破儼冠纓飛章報主帥盡掩張巡名天監日月昭狐兔可逃刑下詔贈官爵推恩及孤■﹝惸﹐女代忄﹞忠憤一以雪義聲若雷霆回看略陽子澌滅無畱形生世豈不死所貴死有稱漠北拜蘇武隴西慚李陵我歌扶風令永激晉代英

趙恆齋挽詩【都禦史廷實之父黔江教諭致仕封濟南知府宋宗室也】

問族王孫貴名家理學宗黔江初振羽稷下晚疏封余澤流忠孝隆恩賁始終西山春艸合無地躡仙蹤

聞劉南村將至先寄

正喜牀頭新酒熟忽聞江外故人來不知靈鵲誰傳與鬧亂檐前日幾回

次韻石東滹都憲詠臺中松竹二首

傲霜淩雪到參天曽見春花幾度妍光引赤墀朝上日秀分蒼栢晚來煙人疑靈物風雷變我視孤根鐵石堅何待他年歌蔽芾大夫新律自超然

撫徧檐松偃蹇枝小窓驚見玉參差卻看塵土無容地似與琴尊有素期聲散午風醒客夢影分涼月動吟髭虞庭正議簫韶事莫遣伶倫左右知

張麟慶澤堂

江水東流入海深水邊華構百年心行人未識君家世看取堂前喬樹林

題畫

小艇臨江岸綸竿只漫垂無魚亦歸去不到雨來時

與南村夜話用周伯明韻兼寄時行

江海重來二十春中間人事幾回新朝端我正懷莘老【南村忠肅公裔也】谷口誰當畫子眞吟倚石臺云繞足醉褰風幔月迎人扁舟便得從君去先過張翰覓紫蒓

南村歸興十首

上林煙樹

思家千里夢戀闕萬重心欲去頻回首煙霏滿上林

潞渚風帆

岸添山雨闊帆送曉風輕利涉從玆始遙遙思帝京

岱嶽瞻云

云生岱嶽頂秀結魯城陰仰止嗟環轍千秋萬古心

呂梁觀水

奔流形道體絕壁見神功去去吾休也危途一夢中

淮陰弔古

綸釣貧難忍王侯貴不終江邊有行客歸興十分濃

金焦覽勝

自有兩山來幾人此經過靑山黙無語識人知最多

惠泉試茗

攜將雙鳳團來試九龍脈臨流啜花磁更憶長安客

松陵倚棹

倚棹虹橋下涼風吹葛巾家山看漸近魚鳥自相親

三泖垂綸

扁舟下三泖試拂舊綸竿鱸魚三尺雪飛上水精盤

五茸秋獲

田園正收獲行李忽在門此樂不可說令人勞夢魂

前題次十峯司憲韻【有跋】

錦作坡陀繡作叢四時晨暮鬱蔥蔥梧桐夾道飛丹鳳楊栁平沙散玉驄萬歲峯髙空翠裏廣寒宮起蔚藍中行人擬得相如賦拜賜江南作隠翁

南客扁舟欲去時好風眞與客心期云邊已似見鄕社篷底從教臥水師行路一番嗟往事詩篇幾處有新知飛來燕子不相識卻上沙頭楊栁枝

篷底哦詩正寂寥忽看膚寸起岧嶤回翔未欲淩霄漢津潤先應及楚翹五彩何年歌爛漫九農今日願丰饒河陽舊事還堪省幾度秋霜換斗杓

彭城天險亦岷峨南北舟航倍幾多激浪奔流無日夜長年三老費撝訶試看急纜牽危舸何似方塘湛緑波欲趂此行銘劍閣蒼崖先遣百人磨

泗亭秋色已荒涼更擬淮陰一瓣香飛鳥未隨弓力盡黃流差比劵言長榮華自古能誰在山水無情黙自傷一語到君尢足恨湖頭空負碧霞觴【淮有美酒而南村不飲故以戲之】

又復扁舟過此中向來明月幾弦弓山形依舊兩眉緑江水無塵一鏡空白鳥去邊天欲盡靑楓落後歲將終圖經漫有新題字一笑煩君問雪鴻【近曽序京口三山誌】

囊裏探春粟粒芳松間敲火石泉香從來奶酪風斯下此日山林意更長定有詩篇記淸賞誰從杖屨合分嘗吟成更作東南笑極目龍山入杳茫

鴟夷不見五湖舟香徑眞成麋鹿遊客夢幾回空歷歷江流千古只悠悠天隨釣處堪終老張翰歸期不待秋記取一時生色畫蘭橈斜倚白蘋洲

湖水泖水分濁淸漁舟客舟誰重輕陸機張翰舊同裏仙鶴鱸魚並有名長笛數聲江月曙靑山九點暮云平一時盡落先生手未信煙波也世情

君來三吳占有秋君去正及吳田收蓑衣但除雨淅瀝衲襖不怕風蕭颼煙中白鶴叫野水竹間黃耳眠髙丘眼前此地亦可念舊來總屬華亭侯

予旣爲南村賦歸興十絕句且序之矣六月九日景安席上誦十峯詩嘆其雄麗南村起屬予和之予醉不知道何語旣歸而詩卷至矣度勢不可已勉彊爲之貂尾蛇跗明有禁戒知君愛厚有不容於不盡也十二日書

初伏喜雨次未齋殿講韻

老火淩穉金乾坤郁鑪烘田農望時雨十候靡一中商羊蹋兩翅玄豹隠塵霿蒼頭揮巨箑卻立嗟腕痛此時天公心髣髴爲爾動驅雷駕長雲橫海截明蝀初開瓦溝瞥忽作渠澑閧淙淙殊未巳密密欲無空兒嬉集堂■﹝土幻﹞萬斛試一■﹝匚外贛內﹞老夫病不寐還作江海夢靑秧間白水碧樹黃鳥咔絺帷涼到骨翻恐墨池凍起來望西山雲气猶澒洞回翔如有意邀我作詩送須臾朝陽照五彩變龍鳳巖巒數百里眩晃莫摶控輕陰拂髙城餘潤溢朱棟蔬畦及稻壠盎盎流乳湩卽看禾連箱已覺虀滿甕坡仙記新亭妙語托深諷驪珠與肪玉至美等兒弄此物方施行我道堪哀慟淸風頻戒秋炎令將過仲河流滿諸閘日夜走方貢牀頭幸有酒一笑且從眾

壽定庵先生用周伯明韻

八十從頭四見春年來詩筆更淸新不知後進誰堪繼頓覺仙才自有眞逺道風塵頻入夢淸時林壑也須人橫塘八曲中秋燕正得銀魚配紫尊

悔軒宗伯將赴南都出山水橫幅索題上有敬所詩因次其韻

君不見長安列第羅金屏山亭水閣紛縱橫洞門落日煙霧合回轉天地迷陰晴又不見岷江五月蛟龍怒雷奔直下空舲渡千鈞一髮寄黃頭只尺頓殊人鬼路川平山逺畫者誰曠朗一洗丰肥癡塗行室偃各有適此意只許堯民知綸竿未掛珊瑚樹誰識先生會心處行看巨舸濟中流且爲江山發新句

次韻馬文明光祿和馮子佩雨中觀蓮

山花何如水花潔江鄕又作三年別銀潢一泒寫秋光綠浪紅雲幾明滅孤標不藉闌檻護皓質豈因泥滓涅江梅衝寒面如玉巖松積歲髯疑鐵淸嚴淑麗各有態根性已是多生結銅池碧影落天鏡東軒未到吾能說一泓便有五湖意造物信可兒童竊翠盤跳珠散涼雨夢回曉枕聲未絕恍疑誤入水仙府萬隊紅妝擁旌節鑑湖終期明主賜云錦只恐天機撤書生儉算亦有計勝賞直與吟詩折

以詩寄師邵禦史戲書其後

新詩寫寄樂天賡斜日虛檐坐晚晴莫道閒官無一事揮毫還記唱籌聲【翰林孔目無印記月俸出納皆學士親之】

奉和涯翁西郊觀稼是日得鄕書有感

江鄕爲別近三年沙水頻侵栁外田多稼喜聞西郭詠淸風正想北樓眼【家居值水常坐臥小樓】深村野老藜羮飰華屋佳人錦瑟筵欲問從來調燮事黃花開滿夕陽天

杜古狂壽意二首

杜郎胸中富丘壑筆墨到處生煙雲名髙價重愛者眾入眼太半疑非眞君家此卷得何易無乃意气相感此老始肯畱心神洞門陰陰六月寒石角下墜臨奔湍湍崖逆上不知幾百里別有琪花瑤艸爛漫無由看仙人宴坐長松下風髯飄蕭貌閒暇山童拾得紫芝歸笑指蓬萊問靈駕靈駕參差曉未還洞庭林屋有無間風煙不雜人間世雲气遙通海外山海外相逢今幾秋蟠桃一熟歲行周主人六十正年少更約花開尋舊遊

東華老人七十彊全家舊住古錢塘湖山繞屋凝淸光聖人北狩開明堂雲從金輿飛渡江爾來百年雙闕傍老眼厭見車塵黃心思湖山歸路長髙堂曉日懸蓬桑湖山忽在堂中央瑤臺仙人古衣裳飄蕭鬢髮臨匡牀松風吹花滿山香麻姑逺來稱壽觴身騎白鹿靑絲韁仙姬一雙婉淸揚金桃玉醴各有將靑鸞飄搖雲際翔阿母欲下云蒼蒼老人再拜承壽昌吾皇壽域開八荒雲飛川泳皆康莊千載白雲還帝鄕何必湖山懷一方嗚呼何必湖山懷一方

師邵以南村歸興韻賦鄰好十篇奉答

借書

君書自充腹猶有臨淵心撫捲惜年少悠然懷故林

送酒

庭下兩尊綠墻頭一竿輕無詩可充釣積甒空如京【君嘗作詩釣墻上故云】

鵝鳴

不學雉登木還同鶴在陰憐材復愛客無那主人心

雞唱

子聲豈云惡我食慚無功懷哉祖豫州起舞深夜中

訂交

昔賢重交結在始不在終君看千頃波寧作壺醴醲

請益

我壯本無似況此歲月過垂槖視稇載其誰得之多

鄕語

石湖到昆山中帶淞江脈卻被幽薊兒呼作三儂客

文會

芳鄰盛文會老我亦濫巾卻憶西亭子寂寞誰與親【時施聘之以事下獄】

兒啼

驥子墮地時送喜憑郵竿聞聲想神駿舉足淩九盤【君有河間公館聞得子詩】

詩債

舊捲擬立案新題更分門何人爲剪紙一返皮陸魂

師邵毎有詩督和甚急九和侍講嘗題其後曰立案而還之聞者大笑旣用以賦詩債復次韻嘲之

新篇落筆遞酬賡不放秋天幾日晴只有未齋新例好且教風雨暫停聲

永感堂爲同年王威逺賦時自鄖陽入朝過家上冢

客意逢秋自感傷還將此意賦君堂兒童豈識晨昬樂老大空驚歲月忙閭裏有人誇晝錦乾坤無地答春陽惟應一點忠貞志靑史千秋表義方

中秋夜客散步月中庭忽憶陸舜卿南歸乞詩時正多雨索筆書贈

髙飛獨鶴想華亭出海冰輪到曉淸林影波光四千里看君一路鏡中行

東江家藏集卷十二【中集】

●欽定四庫全書

東江家藏集卷十三【中集九】

﹝明﹞顧淸撰

北遊稿

○詩一百二十二首

送余徳輝禦史赴安陸判官得月字

郢客歌陽春希聲入寥泬和者不數人千秋竟消歇君今郢中去感我生素髮冰霜只自許白日誰擔揭驅車涉逺道萬里在超忽江鄕富蘭茝庶足充攬擷懷人應有賦去國那能恝行矣欲何言贈子天心月

子元太僕惠小山巾次韻奉謝【巾用幅帛疊成類東坡制而不假裁合蓋子元新意而涯翁命名也】

蘇老危巾四百年還從離合見方圓臨臯亭下一回首叢桂林間別有天蕭散最便麋鹿性風流不上綺羅筵晚來月照西窓下猶恨鬅鬙鬢影偏【巾小僅堪籠髻】

天彛生日鄕裏諸公會於小園賦鶴亭芝瑞詩各次其韻奉謝

鶴雛新長又生芝好事傳聞定幾時曲水坐間流詠富小山叢裏恨歸遲淸宵見月頻回首永日停雲獨舉巵願托微芳染餘潤春風長滿謝家池【右次韻定庵】

長因南北嘆參辰豈謂兒童抗主賓地向紫芝篇裏重人看白髮鏡中新寒林松栢心空在淸廟珪璋體自純何日西湖能載酒爲公重慶北堂春【右次韻約庵】

園林非緑野賓客盛蘭亭鶴馭迎仙气芝房染徳馨聞歌思水調憶別愧山靈何日拋塵鞅逍遙共百齡【右次韻吳舜弼】

換骨靈苗待九蒸重聞髙詠報祥徵凡材豈有靑冥想仙掌虛煩玉露凝雲谷放歌從此近竹林調舞記吾曽畫圖莫著桃花並恐誤漁郎入武陵【右次韻東曙】

仙人茹五芝其一乃瑤艸燻然蘊靈和千秋一飱飽靑雲逗玄光獨立萬物表長願采掇之駐此顏色好丹靑間藻翰爲我助幽討因之發深悟永謝商顏老【右次韻王宗顏】

蓬門何意長蘭芝吉夢春來似有期【三兒夢紫雲起花筩中墜地爲靈芝明日得男】鄕裏衣冠多善頌詞林珠玉盛傳詩階前迥與羣芳別畫裏爭看五色奇爲謝東風好披拂此根終合在銅池【右次韻嶽器之】

雙飛唳月林間鶴九疊蟠云石上芝攜鶴采芝何日是髙歌聊把菊花巵【右次韻沈希周】

鶴巢山亭上其下多紫芝芝生鶴雛長舉目皆天機雲水非江海丹靑辭棟楣信美不可卽有時夢見之軒裳亦何以坐此長別離髙歌謝園綺往矣吾其隨【右次韻楊士行】

曽入玄光洞裏天卻來亭下兆延年林園幸接三吳秀孫子慚非二謝賢人愛朶云歌鬱鬱鶴驚叢露舞蹁蹁燻漸更有諸公在誰羨同舟李郭仙【右次韻張民厚】

夙抱林野性自非鵷鷺姿天風一借便並入雲樓棲玉池飲宵露珠樹揚朝曦由來際時幸豈謂緣徳滋嫖姚不顧家千古稱雄奇況此事文墨曽無籌幄帷頻年樹松桂僅與蕭艾齊癡兒彊解事徒手搏象犀藩墻旣自理舂鍤亦躬持遂令三畝間童奴日奔馳且爲息偃地敢與祥禎期華篇競藻飾嫫母成西施緬懷羣仙會大火猶未西紺瓜落霜刃朱李來冰池𨿽微鍾鼎盛頗與山林宜塵沙隔逺道企望空垂頤安石出較早淵明歸恨遲載歌嗣髙韻正值黃花時【右次韻絅庵】

營繕所副姑蘇陸云與予同年生而母尙無恙乞歸得許以小像索題爲書絕句

鶴骨崚嶒鬢有絲靑衫才著便思歸髙堂幸有親堪養未必功名與願違

九日世興席上有感用齊山韻

城闕秋風木葉飛西山落日翠煙微園亭到處花自好鴻鴈來時客未歸短髮有情憐破帽長繩無計挽斜暉尋常徧揷茱茰地注目江云空濕衣

陸騰逺將赴吉安來別因及其鄕榜書名之異賦以爲贈【有跋】

燈火秋堂記拆名朱衣眞有暗中靈從知好事皆前定果見髙文策大廷人向官曹論中外我期功業在丹靑西江第一廬陵郡且爲龍泉試發硎

是歲書卷當三十有三及攢號乃缺其一蓋誤算也予末捲甚佳而傅北潭欲彊用其所取舉筆而誤始懼而從予曰此有神焉洎拆封乃騰逺也

王參政叔武自太原入朝首索西江贈行之作蓋丁夘歲趙叔鳴郎中倡首逋欠幾十年矣小軒夜半相對惘然爲書此卷末亦因以復叔鳴也

古木回廊玉署東幾宵相對燭花紅風雲浩蕩君能健鬢髮蒼浪我已翁到手酒杯渾似夢來年詩債已書空貞元舊曲猶堪按一笑無忘此會同

王汝楫同年將之武定出畱別一章次韻爲贈

相期紫陌聽雞鳴又報金屏錄姓名紅日正當雙闕麗碧天遙指片鴻輕嘗來冷暖應知味語到閭閻不盡情二十四年靑眼在一時翹首望君行

崔世興席上涯翁限韻送聖公

班行連月喜從公望望尼山馬又東夢繞宮墻千里外情深冰玉此堂中檐花暗結燈前白【時有微雪】海日將騰夜半紅不盡一時畱別意詩成翻恨酒無功

十月十二日夜紀夢

臥遊忘近逺忽在田野間田家正收獲籬落整且完北林五間屋西廂亦復然紙窓映紅日機杼鳴闗闗東墻列嘉樹髙廩如丘山老穉各有事往來紛不閒出門喚童禦小艇維江幹沿洄迷處所中道歷險艱時聞異人語妙理徹肺肝【論出處事以直已守道爲主】鳴雞忽戒旦斗帳梅花寒心同理罔間時至物有先欹枕思往路桃源杳漫漫

有菊爲盛徳彰賦

江南人家誇有竹君家有竹還有菊延年一脈是仙傳不數江頭千畝綠茅檐蕭灑紙牕淨竹闌宛轉苔階曲畦分種別人事盡雨沐風晞生意足八月欲盡九月初霜風漸髙木葉枯鄰家蕭條我富貴金釵玉佩羅庭除湘累放逐怨枯槁淵明亦爲五斗驅南陽老人空壽考食粟飲水終癡愚不如先生生長太平世讀書賣藥至老不受樊籠拘菊花本是蕭散物亦自樂與君爲徒自從入京師十年無地容揮鋤盆栽擔買不快意夢中往往尋郊居老去君方厭塵土病來我正思江湖靑山何日遂東去一舟定與鴟夷俱疎籬矮屋時入眼楓葉蘆花堪畫圖此時我家菊亦盛亭館亦可羅尊壺君來不憚百里逺我能無酒爲君沽長安在西向東笑只恐春風桃李背面偸揶揄

開化徐進士良節介其友謝錦衣汝容求南峯書院詩汝容故剡人康樂之後也因托以起意

謝家舊說東山公徐家南峯亦穹窿東山南峯相去不知幾百里峯頭雲气往往直與東山通前飛紫鳳後覆釜金錢石佛交帡幪其間突兀見精舍創始乃自開原翁詩書簪組不絕百年內至今鄕裏傳髙風古愚肯構已足尙節也中興還有功別來三載勞夢寐時與謝家孫子畫裏心神融君不見黃頭馬下三尺水一滴起自天瓢中江湖廟廊𨿽異處竹帛鍾鼎將無同他年駟馬入閭裏逺記列齋燈火相對三更紅

華鯨母鄒氏挽詩

梁孟髙材偶朱陳奕代親家人柔得正樛木厚無倫頻藻嚴時薦筐箱徧族婣移天情獨至拔俗見尢眞【不信佛不禱神】幾日猶華屋中宵忽聚塵機絲空寂寂環佩儼申申彤管嗟終古玄堂不再晨桂山寒日晚風葉助沾巾

送王良弼赴淸流訓導兼簡薛用章

通波門外石橋邊坐擁臯比二十年戰力未輸春晝蟻宦程聊試越江船一尊綠酒城南道九點靑峯海上天爲問西樓薛夫子肯教塵匣繡龍泉

送闕廷實撫州訓導有懷髙進之

長憶尋君過石橋吳松江上雨蕭蕭十年往事同春夢一點鄕心逐暮潮餘興猶堪賦芹藻好官何必定金貂陽闗擬唱無人和落盡燈花獨自謠

冬至前一夕夢書六字甚異【定國本養萬民】

自古元良惟國本由來天子重丘民升平事業無多字把筆翻思夢裏身

題潯陽送客掃雪烹茶二小畫

一曲琵琶月滿船蝦蟇陵下玉生煙江州便作天涯念更有潮陽路八千

蘭苕無計續鸞膠雪水重逢錦帳羔合與詩家作談柄老韓謀國未應髙

舊有誦十二月吳江竹枝歌者戲效之得三首而止十一月卄三夜不寐因足成之詩成夢乘馬上曲磴地名湖塘遇小兒杜姓者同行論處世之道甚悉

正月吳江好放船雪消冰泮水如天江頭楊栁千千樹記得東風似去年

二月吳江燕子飛河豚欲上荻芽肥儂家艇子前洲裏貪看春波忘卻歸

三月吳江栁正靑栁花飛去半爲萍蔬畦麥隴薔薇架妝點田家作畫屏

四月吳江正揷田靑秧白水暖生煙回橈轉入深村裏只見垂楊不見天

五月吳江賽屈原紅旗畫楫滿晴川鴟夷漂泊誰家事寂寞胥門一炷煙

六月吳江錦作天靑蒲綠栁間紅蓮漁郎日見不知愛空在江邊住百年

七月吳江鬥巧天雞頭菱角彩樓前靑裙蕩槳誰家女獨自中流唱采蓮

八月吳江泊釣船芙蓉花下綠楊邊鴛鴦一雙堪入畫只可遙看莫近前

九月吳江空水鮮菊花籬落晚霞天詩中盡說斜川好不道斜川在眼前

十月吳江大有年耞聲兩岸夕陽天競舂白粲輸官裏不遣鄕胥惱夜眠

冬半吳江水未堅蘆花楓葉尙依然沙頭一泒天書字知道鴻飛若个邊

臘月吳江更自妍梅花開近竹林邊王猷可惜空歸去不見新晴雪後天

弔錢愼庵太醫用前壽詩韻

謂君不狂君竟狂人間不住歸山傍七十八年駒隙光髙論久矣聞蒙莊鉛砂伏鼎夜光芒無乃尸解遺冠裳不然白雲遊帝鄕斑衣麻絰慘佪偟奮飛恨不從云翔向來壽斚今奠觴痛君不見諸孫昌君今神遊何可量上下四方與中央吳山松栢夜有霜君歸來兮儼髙堂

挽愼庵詩成而其配徐孺人訃亦至仍用前韻

吳天歲暮風雨狂玉樹雙隕吳門傍前者梁鴻後孟光愁雲直掩臯家莊靑天寶婺收精芒酒漿麻枲及衣裳身在閨門名在鄕遊子秋來思偟偟封書幾逐南鴈翔宮醪本擬稱壽觴慟哭無地歌耆昌燠寒旨甘誰節量聽絕城烏夜未央起看明月滿天霜魂兮何之杳空堂

京城見鱸鱸惟松江有之志異也

墨章銀質雪膚肌乍見分明忽復疑物色舊傳鄕土重气機應與地靈移苞間霜橘如相待水底絲蒓或未知莫怪尊前倍惆悵病來方有季鷹思

次韻十峯病起寫眞

不見文園又幾朝一杯仙露渴全消戲書重挽千鈞弩試飲還欹五石瓢吟對館松猶翠羽起看宮栁欲靑條生綃昨日看圖畫更覺紅顏比昔韶

周伯明三錫堂【初以知縣封父母尋召入臺遂得禦史敕命】

春色河陽自滿堂明年豸繡接龍章南陔孝子無遺恨晝日康侯並寵光林屋晚霞明曳彩玉山晴翠落飛觴承恩此去應難計庭樹階蘭日夜長

臘月十六夜

金鼔齊聲振羽林九重宮殿夜沈沈霜庭屢轉千官影玉宇誰憐萬里心北雪再看過晚歲南冰長是結層陰【北州無雪南中苦寒廣西全州冰合此自古所無也】愁來欲共嫦娥語又跨蟾蜍下碧潯

月食復圓和師邵

八萬神工七寶精爲誰殘缺爲誰盈蒼茫直恐冰輪盡次第還當玉座明萬國山河仍舊影中軍笳鼓送餘聲盧仝此夕應無寐吟倚霜臺到五更

山妻六十效樂天體

練裳竹笥憶蕭然又到人間六十年我學鮑宣方自愧君於桓少定誰賢已看兒女諸房滿始有金珠兩鬢全【是歲初制翟冠】白首靑山是何日舉杯重賦鹿車篇

生朝甲子值元辰臘月風光動早春【是歲臘月丙子立春山妻元命又生辰也】算巧適逢三會合歲行初屇六周旬曽聞孟毋中閨禮不恥韋郎少日貧一酌尊前重有感幾時同灑太姑墳【任太夫人顧氏山妻外祖姑締婣之事夫人實主之所以期待予甚厚】

鄕裏諸公寄生辰詩各次其韻奉謝

五云阿閣聚鸞凰豈有鷦鷯合並翔附翼本因風浩蕩托身多幸世明昌頻占好夢池生艸願比遐齡日在桑錦軸瑤篇春拜賜玉堂連夜起虹光【右次韻定庵】

上堂兒女笑扶將猶憶斑衣介壽昌逺道忽傳來錦字寒齋驚見起龍光山中艸樹便麋鹿天上簫韶協鳳凰願把一杯歌引翼白頭相趂老柴桑【右次韻約庵】

髙價靑山不可賖車塵衮衮暗東華久■﹝扌棄﹞後飲屠蘇酒【詩以歲除日到】無計長畱若木花未就丹砂憐我老有來云錦拜公嘉春風忽送還家夢一路桑陰夾薴麻【右次韻負芩】

望入默林水月昬故人何處倒芳尊不將逺道忘嵇呂毎有新詩托孟侖朴學半生非世用閒官廿載是天恩春風又負花前醉空玩羲爻六四坤【右次韻東園】

萊子新年舞袖長直從臘雪到春光相將栁信連梅信次第椒觴間鶴觴共指松筠能傲歲不知苕葦怕經霜髙秋擬續淩雲賦題榜還應說仲將【右次韻周文煥】

書生事業毎多誇又向詩篇荷寵嘉徳耀晚年猶舉案伯鸞少日本無家皇恩未許堂開錦命服初看帔有霞【山妻受封久是年始制冠帔】渡海摘桃非我事三年孤負賞梅花【右次韻張天驥】

吳田秋晚稻如京似共癡兒更有情甕裏但知春酒滿人間不管世途榮書燈列屋看諸子詩卷分題屬友生得向眼前同一醉也應無羨海波淸【來詩多及大兒之事故以答之右次韻諸邦魯】

除夕用伯明舊韻

天時人事黙乘除又報春光到客居老去生涯隨分足病來朝籍幾行虛雲中鳳闕瞻華表賦裏山堂想遂初兒女夜深渾不寐桃符要看曉燈書

懶習平生欠掃除時於歲晚惜諸居猶嫌韓老送藍褸肯學相如賦子虛日月未殊千載上陽和又是一元初燈花似送新年喜忙檢東方雜卜書

丙子元日示云孫時其弟應芝將晬陽寅辰錄四【兄弟在松】

春衫簇簇稱時裁喜道新年上學來接得屠蘇滿堂拜不知小弟已先杯

兒童賀歲滿堂前一樣心情兩地懸爭得便成東下計不教凝望五云邊

陽孫今日已成立諸弟荊花共一叢憑仗春風好培養並將書筆繼衰翁

春光又到小樓東幾日春花爛漫紅細想別離緣底事鱸魚剛要待秋風

和師邵春日登慈恩寺鏡光閣及歸途卽事

春入慈恩寺雲樓面水軒佛光懸日月空界了名言兜率吟邊近滄溟坐裏翻更須花滿地車馬便應繁

祗園開勝地金剎俯層軒水月澄空相伽陵象佛言慈云低樹濕瑞葉入窓翻【是日微雪】若論三乘事微吟已自繁

佳節重歡娛遊人勝兩都笙歌塡陸海日月麗天衢健想淩雲筆奇觀隠市壺子桑空隠幾幽恨可能無

和師邵七言絕二首

病裏春光只漫消碧山回望轉迢遙慈恩閣上題詩客正得君王放早朝

老去文園渴未消甘泉春從屬車遙倦來一枕山窓夢滿耳黃蜂鬧午朝

和伯明歲朝用姜禮部夢賓韻

閒意窮千古浮生共百年感時爭曉暮觸念有陳鮮宮栁思含翠庭蕓看列錢自今賡麗句直接賞花天

再和消字韻

幾日東風凍未消千門栁色望中遙椒花栢葉宜春酒應待明年共早朝

鬢雪初凝未擬消後來難定以前遙尋春走馬長安客虛度升平又兩朝

和孚若聞秋成寄賀郡守諭侯及元旦口占二首

鄕書一日兩番收畫出黃雲臥壠頭沾足未論天下事【古諺蘇松熟天下足】蕭條頓解客邊愁舟看西郭千艘擁路想南莊一徑幽【松米市在城西而薄田在南】喜極病中忘戒飲自呼新釀試深甌

松鑪殘火曉猶明髙閣微風送漏聲珠斗漸低長樂觀彩雲應繞未央城靑春並阻瞻龍仗往事閒思聽鹿鳴二十五年同仕版遭逢誰不願升平

陳復淸挽詩撿討原大之父

我聞淸隠翁遺世希由巢君淸復如翁可望不可招市城無濡足詩書有神交妙迹想顏栁髙吟誦韋陶良材隕空谷見謂神理遙遺編付兩郎一一彩鳳毛聨飛入天門光價動紫霄襃章極華衮後祿方滔滔巨鏞靡連響淺渚無驚濤緬懷神仙駕八表同遊遨時還撫舊鄕含笑停雲旓惟有風木心終天感飄搖

予旣賦京城見鱸有曉之者曰此名大口魚北州素有似鱸而實非也昔人謂蟛蜞爲蠏予何以異焉乃疊前韻

鯉質嘉魚又鯽肌從來物類有相疑纎鱗儼帶三江色巨口都將一字移張翰此時成獨笑陸佃當日未曽知【埤雅不載鱸況其似者】蘼蕪杜若參差地更在詩人細入思

慶成宴和師邵

圜丘禮罷歲猶新衢室筵開意更親龍見九重瞻聖主鹿鳴三殿引嘉賓分曹舞隊畨畨錦攢彩宮花葉葉春卻憶早時承寵地鈞天渾似夢中身

錦筵髙列映靑春寶扇徐開見聖人慶禮載承禋祀舉治功應與歲華新須知鼓瑟吹笙意正在忠言讜議陳【君近日累有章疏】旣醉有詩還索和弦歌一夕徧芳鄰

初度有感用庚戌歲韻

百年彊半一生中雙鬢頻經萬里風【南北往來自初仕至今凡七矣】人世悲歡幾蕉鹿山林日月自瀛蓬曽嘗蘗蘗知甘苦爲齅蕭蘭識異同覆載莫酬巾履在不勝翹首向蜚鴻

上策難成擬就中蹉跎又到落梅風【謀歸不可乞差遣不遂】向來弧矢羞長劍此日江湖羨短蓬睡眼不知鄕社逺繇言剛與客心同歸期未要燈花趣自有髙飛塞上鴻

海虞施君精地理卜筮之學別予南去約以髙秋會於雲間走筆有贈

浮世紛紛未有涯著朱騎馬徧京華相逢盡訪君平肆歸去誰同博望槎林下晚風催試葛雨前新火待烹茶髙秋爲有扁舟興白鶴城西是我家

和十峯聞西涯賞梅有感

聽說梅花百感新去年同是賞花人病來東閣詩俱痩老覺西湖意轉親授簡不妨還賦雪攀條無計可畱春何時煙月溪橋路斗取笻枝見在身

走筆畱汪秀夫

風塵隔絕幾星周一笑相逢百慮休浮世榮華雲過雨男兒意气鶚橫秋卞和抱璞終成寶李廣馳聲不在侯總角交遊閒散地未妨三日更遲畱

松守諭侯訃至有感

萬事無言已蓋棺蜀江回首是靑山浮生畢竟誰壽夭客路從知有往還千古桐鄕終祀邑他年漢史或須班令人轉覺巢由貴不與酰雞雜甕間

送盛有菊良醫之濟南

卜相無成擬作醫【君嘗遊學宮累舉不第】達人千古共心期名家獨數中吳舊直誼多應我輩知今日宗藩宜永壽幾年朝路惜分岐靈光退直從容地還對黃花誦我詩

三山廖彥正往以新諭司訓同校文南都秩滿升吉安推官來別得備聞兵興以來故人行事消息之詳且出示其尊人惪翁遺像及諸名人題詠臨觴永嘆贈以是詩

畫簾紅燭共秋堂十載長安重此觴往事劇談悲露艸【周時敏戰死趙孟希陷賊歸亦死】新詩傳看總琳瑯江山六一餘文藻職事臯陶舊典章更喜同官有交契並將欽卹贊循良【吉安兩推官其一陸翺騰逺丁卯鄕闈士也】

題計郎中汝和墨菊曹汝學家藏

郎中畫菊眞是菊蒙泉蒲萄太常竹一時能事並馳聲豈直文章難繼續【天順中賦雲林良翎毛夏■﹝日上永下﹞竹嶽正蒲萄計禮菊】狂揮急掃皆稱意不特品髙機亦熟西涯坐間生色障一見當時已心服不知何日到君家淨洗朱鉛斗淸淑疎篁古木交映帶深淺生枯俱入態欹風一枝驚欲折倚竹數叢如有待飛鸞墜羽時自壓老蛟蛻骨令人駭張顚艸聖久寂寞何意玆晨忽傾蓋【君畫筆皆艸書法】郎中郎中今有無後來尙逺眼中疎柔肌脆骨爭媚嫵不然蔓艸紛黃壚頹波一去誰與返把卷撫玩增長吁君不見近時淮海上亦有菊花一泒往往傳京都【文章闗乎气運書畫亦然嘗見以畫菊名者其枝莖皆蜿蜒柔弱若藤蔓然徒取飄逸而失其本眞多矣古人決不然也】

送三兒應舉予己酉鄕試初場前夕夢乘霧登雞鳴山及半見日出驚寤眾以爲祥旣乃下第而三兒天秩以是日生今二十有八年矣始遣其應舉因感前事書此勵之庶幾不以離憂而妨逺業也四月十五日識

雲開日出四山明憶在金陵夢爾生俯仰卅年談往事扶搖今日看初程兒童亦解登科好【小孫聞其父行甚喜】老我寧爲別緒縈若到仲遊舊時地也應回首望天京

陳丕顯以貢入京將還試鄕闈閱其近作賦以贈之

毎從場屋嘆拘纒送子臨風一悵然王路到來長似砥聖言何必總如天【時文之獘往往以平易爲髙深而反失之】炎風赤日三千里夜雨寒燈二十年選作上淸堪一笑也應元只舊時錢

松江歌送吳宿威太守

松江之水淸若空松江之流浩無窮西起太湖東距海餘波直去通瀛蓬桑麻黍稌夾兩岸極目四望煙雲重橫塘直浦一百二十交灌注往往雲雨興蛟龍自從神禹來圖牒朗昭融孫龍肇啟號伯言繼疏封李唐作邑元建郡遂與三吳齊長雄聖朝疆域徧四海歲事半資蘇與松諸賢經濟各有以蘋藻獨薦雙崖翁我生不及際全盛尙見諸倉盈濟農【成化戊戌己亥間太平倉諸厫皆滿寄積水次倉者八萬石倉斗守支至十年始盡】何人巧作憂民計顚倒簿領資頑凶徵科歲滋儲廩竭對面無地尋窠蹤【攺法在弘治癸亥甲子間】前年己巳及庚午諸湖積雨江發洪流屍塞道官束手有識仰面吁蒼穹【文襄時濟農米歲二十萬其後亦不下十萬至是枵然庚午歲止贓罰谷五六百石而已】張公復始諭公贊【宜春張鳳應時內江諭時子幹】五年補葺無遺功衢槐未成京兆死【子幹以丙子春卒於官】攔街竹馬悲兒童使君五馬今復東江頭父老情喁喁望君不來待君久眼中幾見旌旗紅老人有懷言莫通我歌松江寫其衷歌聲有竟情莫終總在使君心耳中嗚呼安得此江還似雙崖日歸釣鱸魚作野翁

涯翁七十壽詩二首

睿皇初運嶽生賢畱付神孫秉化權一代盛名今古絕五朝隆眷始終全山龍不露彌綸手桃李都歸長養天回望玉堂趨走地不知何以祝長年

午橋長夏日如年吏散瀛洲聚錦筵黃閣衣冠諸老外淸時鐘鼔百花前閒情好鳥鳴深樹往事浮雲澹逺天惟有老人南海上祥光夜夜繞臺躔

原復憲使書來稱其門下張君某之賢書至而原復已沒爲之愴然君分教嘉定賦此送之亦以終原復意也

短李書來剩說君相逢消息不堪聞杏花東國還時雨鴻鴈南天空斷雲師道本緣天下立襟期重感故交分瓣香爲有南丰意應向龍塘弔白雲【龍塘原復近地北通淞江與嘉定鄰界】

王廷輔除廣東鹽課提舉有不堪其事之慮賦此勉之

古人重立事今人重致身功業茍有托富貴安足論迢迢越王州連峯入靑雲豈無近要途跋此髙嶙峋榷海已非古嚴徵重疲民廟選及吾子此意良已勤刑罰有至教催科有深仁金穀誠瑣末乘田彼何人新雨殘暑盡淸風肅衣巾緬懷都門餞雜沓羅眾賓而我病莫致徘徊獨凝神揮毫願有贈目送徵車塵

讀葉文莊病目詩有感【七月二十六日時涯翁初逝】

狼籍殘書研幾偏■﹝毛參﹞■﹝毛參﹞寒雨北窓前客心正似涇東老長在池亭竹樹邊

衛景玉生辰用壬戌歲韻【有後引】

回首丹梯思渺然還從此日話當年曉星殘月雙靑眼東閣西亭幾玳筵猶有彊弓堪射鴈可能長劍復淩煙仙班次第休重論一著商顏已自先

壬戌詩有他日仙班只今定丹梯須讓海鷗先之句今十五年當時坐客若喬時章輩零落殆盡十峯艾坡近復傾逝而海鷗蕭然物外爲後淍之松栢追思古人行樂及時之語爲之憮然因卽前韻賦此海鷗聞之其呼酒速客徑醉無空負此良辰爲也八月四日記

驄馬吟送同年於器之副憲浙江

驄馬行骨權奇連錢被體玉琢蹄繡衣五采金帶圍據鞍顧盻生光輝臨發長鳴振金羈振金羈向江東吳山飛度越嶺重眼中自不見豺虎敢有狐鼠畱行蹤狐鼠空豺狼伏驄馬行來乎復漢家烽火照甘泉昨日單於棲上谷範生攬轡志在澄淸我愛張子埋輪都亭君不見天閒尙有未純駟可使驊驑長地行

雜書五首

唐家重考牧毛仲最承恩開筵待宋璟速客煩至尊賓從滿髙堂日晏湛淸樽把盞不及釂飄風送回軒主人不敢訝四座悄無言何異百鳥羣仰視孤鳳騫良史劇善繪丹靑儼如存何當得再拜一醒塵目昬

美人鮮妝坐膝下錦■﹝衤朋﹞兒珍果半銜袖黃柑帶靑枝可愛故不與繞牀牽母衣文舉方四歲掉頭揚靑眉得果尙取小焉能爲爾嬉

薺堇不同味蕭蘭不共根云鵬與斥鷃所樂各有存本是麋鹿性而當縶纓繁纓繁已自困更使舞當軒方將齕野槁難報芻秣恩

撫事意不適掩書翻自疑皇穹降民徳聖言豈予欺云胡康莊道蹶入千仞溪皮傷毛焉附巢破卵則危同舟濟江海生死理共之寧當風波際篙檝自紛披曲突見謂早焦頭竟何禆永念竦毛骨中宵起呼衣展轉竟達旦欲言當語誰

妾本田家女出身事蠶桑十三學拋梭十五成文章二十嫁夫婿上堂奉姑嫜伯姒調鳴瑟小姑弄金簧淸聲激四坐歡樂殊未央回眸忽自失羞澀歸下房明燈發圖史彤管有遺芳先哲豈予侮永矢期勿忘

甲戌定庵生日涯翁有八十三回秋月圓之句乙亥仍用韻但攺三爲四約歲賦一篇今年未及賦而捐館追用翁意奉補此章僭不自量正可發壽筵之一粲也

麓堂詩例起年年八十五回秋月圓海上衣冠今洛社壺中日月自堯天煙霄未逺三山路錦繡難追十客筵【翁去年詩語也】試向騷壇論晚節此情端合爲公偏

送冶齋先生孫君能下第南歸

東南人物重毗陵陸相聲華動帝廷門下老生慚繼武【先生嘗以少詹兼學士是歳淸亦忝之】膝前孫子解傳經灤江木葉催鴻陣阿閣天風想鳳翎好約他年話今日鵠袍爭似栁衫靑

陳約庵詩賀遷官次韻寄謝

紫閣層臺矗九成人言此地卽蓬瀛一經占畢慚粗淺十載遭逢荷聖明髙會想聞鄕裏盛【鄕中近日有安耆會】壯圖全倚太階平東山不爲蒼生起翻使迂疎浪得名

用韻壽周北野七十

九轉靈砂已七成仙家猶道隔蓬瀛雪中蒼栢神逾勝竹裏黃花眼獨明松水看於春酒緑玉峯遙共海云平不知今日雎陽社早晚還容托姓名

再用韻寫懷一首

秋入鄕園百寶成老農相憶話登瀛浮雲直與吳天永落日偏依谷水明懷土夢歸文並美升髙望逺意難平尋思張翰成何事只爲鱸魚萬古名

序庵許分菊促以小詩

買得園亭未有花分明秋色在鄰家酒闌夢醒空惆悵猶有餘香襲帽紗

冬夕餞師邵柱史出按西川用子容侍讀韻

騘馬昂然不受馴繡衣淸拂曉霜新髙堂正爾歌眉壽逺道無勞賦小旻到處豺狼應迹掃別來山水更情親春風不盡懷人意都在靑楓與緑蘋

十月六日會同年於城東歸途有作

宮槐影裏散鳴珂還憶聮鑣杏苑過天地百年歡會少風雲四海別離多蒼生喜有諸公在素食其如賤子何相約歲寒期不負五湖煙水一漁蓑

檜亭見和催菊韻奉答

繞徧秋城看菊花淸狂都放此君家淋漓醉墨煩教護剰費東墻幾幅紗

秋花元不似春花淸冷穠華各當家昨夜午風亭上醉一般銀燭照籠紗

由來雪檜與霜花歲晚相看共一家亂挿滿頭君莫笑幾人白髮暎烏紗

何廷佩方伯臨別索詩用珂字韻

門外驪駒白玉珂十年南北斷經過腰犀頗覺君來重鬢雪驚看我已多詩艸正題戎有翰燭花休問夜如何明朝煙雨瀟湘路惟見溪翁理釣蓑

庭下決明

獨立西風裏蕭然自不堪是誰增客思呼作望江南

奉餞壺陰學士之南院兼簡整庵少宰白樓太常

十月官河未有冰北風淸利彩帆輕詞林我正慚先步學海時方重老成六館舊人懷指授三山新賦入經營容臺吏省皆鄰近早晚郵筩不論程

蓉溪書屋爲金【都憲舜舉賦都憲本松人孝子梅屋皆其族也】

西川山水天下奇綿州更好芙蓉溪溪流百里到城下上有茅屋臨淸漪長松蔭門白日靜密竹繞宅靑春遲屋中舊書幾千卷一一牙籖分架垂主人家本東州彥衣冠世澤聞邦畿髙門大字榜孝子亦有梅屋工文辭柯條逺布極萬里書香一脈猶連支功名奕葉到孫子蘭臺石室爭峩巍天機云錦出桑薴淸廟簠簋資耕犂丹靑數尺小齋裏尙想淸夜聞吾伊平橋曲渚往復回林亭水閣相因依扁舟泊岸何所待溪風颯颯吹人衣溪風吹衣人未歸鈞天須人運璇璣江湖廊廟本異處軒冕山林非一時惟有芙蓉最相憶開花長滿屋東籬崇

府長史王先生珙淸壬子薦名時寔預試事往以公事入都索詩爲別賦此奉寄

宦途南北嘆蓬萍一笑翻令別恨生三十年來托深契四千人裏愧虛名毎從朱邸開魚素如在紅簾聽鹿鳴開道府中無限樂主君今日漢東平賦

瑤池圖壽滕洗馬先生母六十

瑤池遙遙何處所乃在昆侖之顚閬風之阻琪花瑤艸四時春白鶴靑鸞日翔舞西王母家上宮乘遊雲躡飛龍時來池上燕仙客倒影幻入龍綃中彩衣退直下金鑾門前車馬來翻翩入門一笑把春酒卻道畫裏如堂前陶家親孟家母圖史流傳俱不朽不知當日壽堂前還有人如畫中否畫中堂上竟誰眞神仙要是古賢人不須更問瑤池路再住人間六十春

竹泉爲黃克淸賦

種竹深開徑疏泉小作池情緣淇水舊迹是考盤遺渚月憐淸影林風想淥漪暫來還復此魚鳥莫相疑

葉文莊公孫尙源與予居同巷銓授大名府判詩以送之

海內文莊六十年玉山回望渺風煙範公素有先憂志韋相惟餘後嗣賢西郭舊遊追杜曲北州名郡數澶淵由來驥子輕千里穩上靑雲不用鞭

壺陰阻冰河下用前贈行韻見寄有悔心焉走筆戲答

空江一棹倚層冰頗覺胸中萬應輕【南舟守凍時最虞盜賊】阮籍不爲窮路哭馮夷近報水仙成淸宵夢與羣龍伍彩筆詩將八柱營【劉義事】前日雪窓還獨坐有人疑是洛川程有冰剛欲道無冰此意於人亦未輕長策正因忙裏誤好詩翻爲坐來成修蛇已想鱗薶壑顧兔行看魄載營何以報君堪一笑只將春水算初程

除夕望三兒不至

生來長是繞襟裾不爲功名遣讀書旅食今宵定何處別時初夏歲云除

仲冬初日報行期任爾畱連是到時行說坐思緣有報當時猶恨報來遲

少年東抹更西塗菽水髙堂亦望予今日更無人望我秪應長是我思渠

東江家藏集卷十三【中集】

●欽定四庫全書

東江家藏集卷十四【中集十】

﹝明﹞顧淸撰

北遊稿

○詩一百首

丁丑元旦雜書

百里宿舂糧千里三月裹三飱適蒼莽旣返腹猶果云鵬快九萬斥鷃搶楡可玄間函萬類厖巨雜纖瑣王公與輿皁意適無爾我季孫周公富參也肘雙裸當其商聲歌萬物等瓜蓏飛鼯笑鳩拙蚿亦憐鱉跛鶴長斷斯悲鳬短續詎妥爲謝守株翁君計良未左

東曙寄答去歲生辰和韻之作若不以予言爲然者再疊奉酬

一年歸計又成賖卻望春城感物華海鴈忽來云外信江梅應發檻前花人將勲業期安石我自風流憶孟嘉終擬一笻尋老伴商量晴雨問桑麻

次韻用常有懷見寄兼送三兒失舉還京因以自嘆之作二首

茅屋藜燈對雨然小橋西畔竹籬邊天涯莫道渾忘卻久矣西齋一榻懸

休從場屋論功名晚達何須讓早成八十前頭看梁顥白袍元是一書生

李谷泉七十

虛皇臺殿五云邊有客閒居七十年仙籍遡源來苦縣家山回首是琴川神驂野鶴時過海手植檐松欲造天昨夜瑤壇霜月下焚香猶誦蕊珠篇

甲戌郊祀齋居落齒有作正月十二日再落一齒用前韻亦齋居也

癡人老猶童覽鏡思妍媚摘白整冠巾謂老眞可諱不知齒牙脫還復可畱滯憶昨爾初生玉白銛鋒利相從能幾何竟作鉛刀廢得非本根撥無乃言語累初危冀猶安凜凜憂爾墜及玆兩決絕忽若還重寄投非東窓梭去作下阪驥從玆愼語笑至理得深契

二月廿日貢院中作

今日不樂是何辰千花萬花明上春洞庭明月湘江水望望風帆思故人【予三入禮闈弘治丙辰己未充同考是歲濫竽考試】

陸希哲下第注臨江推官與之酌別

婉孌峯頭片玉明餘光千古落東城才名泮水誇年少宦業云衢屬老成五色共知經眼誤一尊還許對花傾向來萬事皆蕉鹿聽取西江訟理聲

先師友蘭張先生祠堂落成其子公佩來告將別賦此祠在斜涇之陽超果寺之西南廡卽舊之學捨今主僧道俊所作也

蕭寺同遊五十年京華一笑兩茫然流光如此可復幾朋輩到今誰更賢舊業齋房聞再整新祠蘋藻亦粗涓臨岐不盡追攀意總在斜灣落照邊

送周成徳知養利州壬子同年

古嵩山下一城安井落參差畫裏看黎庶幾年占得歲朱幡此日快憑闌才名豈必慚諸子忠信由來重百蠻合浦明珠連穴乳大書行見石崖刋

中元謁陵三江以詩送次韻畱別時連雨初霽

逗晚鄰鐘忽報晴已■﹝扌棄﹞三日踏泥行攀髯空復隨鵷侶奏賦誰當擬墨卿紅日仰瞻三殿夐浮雲莫遣四山生奉辭卻恐題詩誤把筆頻教候啟明

郊行涉淖屢瀕危殆晚憩鮑監南齋用前韻

久晴思雨雨思晴晴日依然是雨行屢涉泥塗愧輿皁敢誇軒蓋後公卿良苗近甸髙低滿王气諸陵日夜生細聽白頭宮監語劫灰何必問昆明

擬謁泰陵不果還宿僧房再用前韻

斜日長林散晚晴羣公西上我東行空瞻洛汭歌神禹無復甘泉扈長卿石馬風煙悲古道玉衣絺繪儼平生愁眠更覺宵天永滴盡銅龍未肯明

又絕句

甘雨和風十九年羣生長養不知天【丁未卽阼至乙丑正十九年】橋山厥有神靈衛莫問風沙與水泉

題三江所藏呂紀畫鷹

千峯無雲秋气髙獨樹倚壑風蕭騷蘿蔦翳薈靑黃交飛泉觸石迸山腰奔流十里怒未消絕壁仰視愁■﹝犭員﹞猱黒鷹孤鶱不受絳砉爾下集疑衝飆雉驚兔走鼪狐嘷老羆崛彊倚窟巢呀喙睒目爲矜驕兩雄自古忌相遭欲動不動心俱勞丹山有鳥文九苞梧棲竹食韻簫韶朝陽獨立萬羽朝吾欲良工運彩毫恰有十幅鵝溪綃

洊溪宮諭省覲歸賦詩末就而別八月七日禮部南齋獨坐悵然有懷足成奉寄

鐵篴風前早識君【先生舉奇童時有鐵篴詩】還從石室見多聞珪璋世與連城價鸞鳳天成五色文春酒玉尊催獻壽夜筵紅燭感離羣停雲又入西堂夢不道仙凡路已分

芙蓉書捨爲甌濱宗伯賦

開元寺裏芙蓉樹曽見先生學易年好語盛傳三策後髙花獨出九秋前【先生領薦之歲此花以五月盛開】溪山剩有餘芳在霄漢應多別夢牽欲識舊題無恙否碧紗深護翠蛟纒【先生善艸聖故云】

定庵八十六歲詩

橫塘髙宴復今年八十六回秋月圓霜栢轉深雲裏色酰雞空老甕中天夢隨白鶴周三島坐想淸風拂四筵平格自應天所眷壽昌端的爲誰偏

有懷約齋先生用前韻奉寄

學海馳聲四十年歸來霜月幾回圓春暉寸艸俱無恨【先生以母老六十致仕】軒冕山林共一天鄕論古今西洛社壽觴先後北山筵題詩轉益蒓鱸思久矣諸公樂事偏

膳部主事林貞孚告歸爲令祖泉山翁壽

我初從仕來京國泉翁六旬頭尙黒明年翁壽八十五聞道康彊只如昔蓬瀛嚴邃璧水淸玉衡金鑰重兩京豈直文章師後進實有勲華流汗靑海天諸山玉削成重崖疊嶂通仙靈髙云可望不可實時見一鶴橫靑冥西風八月鴈南翔孫子錦衣稱壽觴九重似有非熊夢還擁蒲輪朝上方

胡仲申錄囚過家索詩爲尊翁七十七壽

又是江鄕一度秋依然霽色滿江樓【去歲壽詩曰海天秋霽】緱仙幾約吹笙會漢使眞成衣錦遊棊局酒杯滋有味黃花翠竹不闗愁橫塘八曲傳詩例次第還應置兩郵

莊舜舉自京學出教平原予隨計時嘗止宿其地客途風景宛在目中懷昔感今斐然有作

徳州南下路茫茫猶記徵車駐夕陽廿載宦程霜鬢攺九秋離思海雲長川原近帶齊封古芹藻遙分魯頖香梁桷歲寒顓有待未須回首問鱸香

惟中太史出示先憲副所得東吳夏卿墨竹爲題絕句

太常寫竹時相向四君子【竹二竿與兩君爲四】懸之白玉堂葉葉淸風起

松江判府史君瑭廉靖愛民民亦愛之董漕還便道省親賦以爲壽

洛川老人古耆英七十九年生太平室中孟光年稍長云冠鶴袂長裙靑斑衣五采雙鷺明五年從宦江南行王程有暇許歸覲千里周道迂雙旌江南之政惠以淸民歌甘棠歌所生河陽板輿止偏侍亦有具慶無榮名洛川之樂無與京我作新詩遙寄聲願言百歲齊不老看取棠陰江外成

伯疇宮諭登第予同考春闈今年又得其子彥式魁省試伯疇可謂不亡而予亦與有榮矣彥式告歸逆婦俯仰慨然賦此爲贈

兩入南宮二十年慣看鵬鶚上雲天一經不忝玄成後片玉還畱大宋先【彥式兄以諒未第】瀛海木天虛夜直彩屏紅燭待春筵經綸事業今方始未學相如駟馬旋

憶李文正公次崔世興符臺韻

碧山投老始成遊總爲昭陵土一抔詞組不畱身後計一生長抱域中憂人非金石誰千古世有神仙定十洲欲識姓名傳逺近遙天星斗大江流

又見靑山雪後童【公前歲席間贈詩句也】神遊何處躡星虹無金可鑄春風象有筆難形化雨功洛社衣冠觴詠裏孔庭詩禮笑言中追尋不覺成今古猶對遺編望小同

百川至海圖爲太常楊典簿題【座主冶齋先生之婿】

百川起西北浩浩東南馳東馳日夜不一息共指滄溟同所歸昆侖與蓬丘相望萬里何崔嵬泯然一气交灌注餘波直浸扶桑枝扶桑曉日流虹光正照君家淸平逸老之髙堂堂前嘉樹儼成行紅蘭紫蕙共芬芳十年京國勞夢寐一日海上塵襟涼翻思年少馳騁日卻似川流初濫觴川流學海竟到海君意更比川流長百年才半未爲老浮天浴日何可量勸君一巵祝君壽康蓬萊淸淺我不見海籌十屋畢竟成荒唐但願淸平老人百歲長無事與君終日擊壤歌康莊

寄王世祿指揮

君來袖裏有雙魚【蔡衡仲編修有書】君去匆匆不辦書憶別正當梅發候相逢長記鴈飛初淮陰功業人非逺郤克詩書味有餘雲路諸公盡靑眼爭教甓社久遺珠【君父某公讀書好文毛三江宗伯陳東沂司馬皆與之遊】

次韻顧徳章冬夜失雞

望斷城南尺五天赤冠金距故昂然江鷗日落猶能舞塞馬風髙不受牽飛入五坊應賜錦夢回三市已登筵明年許我山中去爛煮黃肥醉謫仙

葵軒爲陳錦衣彥良賦【有後引】

長安四月花滿城葵花獨自向陽傾赫曦當午輝四溟垂輝弄影照君庭庭下千花團繡楹紛如玉節間紅旌儀鸞退直花下行日華相蕩錦衣明日也有時經洞冥此花向日無陰晴秋風花謝子還成明年向日還層層我來看君花正榮徘徊軒砌有餘情作歌爲爾傳嘉名君不見金張七葉空富貴惟有葵心一點可與金石垂千齡

彥良𨿽官要近恂恂若書生逆瑾時逮捕大臣於江南同行者資貨狼藉而君獨蕭然大臣後得白君適臥病以百金助藥餌不受士以此多之君弘治間嗣職至今猶百戶云

臘日雪次彭幸庵去歲午門燕歸韻

了然天意不須猜向日同云曉未開瑞木又飛前度葉金莖不賜去年杯愁心欲徧天涯艸逺信誰傳隴上梅極目賀蘭山下路幾時風雨淨氛埃【車駕方北巡故望邊塵之熄】

三疊東曙麻字韻

酒熟牀頭不用賖美人何處誦南華千門欲動王孫艸三徑猶存處士花【有白菊自九月初花至冬半猶鮮茂】林壑幾時還窈窕乾坤今日本淸嘉閒來會得環中意未遣愁心作亂麻

看牲回聞賜迎駕衣喜而有作

紫壇黃道直如弦玉宇淸宵月正圓北向星辰環斗極南來騎火燭天田【先農壇與郊壇對】禮從滌濯嚴先戒官忝寅淸愧昔賢獨喜回鑾消息近錦袍明日賜樓前

送李龍臣分教吉安

故人選作儒官去還自當年一布衣老矣詩書方有味舊來朋輩覺全稀經綸已識從心始功業誰論與願違努力西江文物地竚瞻鳴鳳起朝暉

黃坡儲君視其弟麗中於翰林河冰旣開索詩爲別時戊寅正月也

黃溪溪上一坡斜茅屋靑林暎白沙摩詰輞川空見畫文卿華谷舊通家【儲泳字文卿號華谷元詩人也】懷人夢繞西堂艸爲客春深上苑花容易北來容易去看君何必泛仙槎

卽事和三江

塵沙日日起春陰縱有紅芳未許尋正爾眼前憐蛺蝶雙飛無地不園林

張元瑞司寇乞歸覲不許命有司存問諸公皆賀以詩予亦同作

紅纓白羝雙作牽綠尊縹醴黃封全尙書傳詔太守宣車騎雜沓隘裏廛天子敬老還貪賢安陽未得晝錦旋髙堂齊壽百福駢錫爾難老加蕃延老臣再拜舞堂前臣身踵頂恩皆天天念臣息臣預憐餘生何以效塵涓聖朝孝理萬國平山林無事日髙眠但飲春酒歌堯年

月溪行送楊士宜葉

黃龍浦南明月溪溪水帶月流淸輝明珠百斛自天瀉白虹一道無聲馳涵淸毓秀無與泄君家艸堂偏得之百年流澤潛灌注森然玉樹生階墀伯也早躡靑雲梯接武仲季連孫枝孫枝晚出秀而整夐立靑瑣增門楣河陽白雲忽在念回首卻望溪堂歸是時靑春三月暮溪栁緑暗飛黃鸝入門喜色可想見萱枝玉佩扶重闈畱司禹鈞面丹渥【君父仲玉主南京吏部事】西川孟博垂金緋【君伯父也】池邊芳艸林下竹三年不見情依依人間至樂亦有幾如君況是靑陽時都門送君酌君酒感我雙鬢秋蓬飛君不見谷陽城南瑁湖上垂楊一徑通幽棲五年夢想不可到極目松梓空煙霏諸孫長大兒子老相將不辧某與誰盛年一去難再得好事入手無濡遲酒闌君去我獨立遙見江路飛紅旗

石齋爲閣老楊公賦

萬書挿架簾幾淸朝回燕坐百慮澄是爲石齋公所名公意本自羲皇經人生有欲隨顚冥惟介乃立靜乃貞介焉如石靜以確一字可以終身行先生讀易五十載神明久在筌蹄外細看華榜揭修楹正似武公歌懿戒巖廊特立表縉紳嵩髙峻極華嶽尊三神不隨巨鰲抃一柱獨止洪河奔十年黃閣佐萬幾矢口應筆皆天機昭回何止飾萬物大有甘潤蘇癃疲名髙位重心轉下時復靑山夢回駕向來一去四海嗟況此焦枯正炎夏介於石斷可知公今豈是丘園時平泉往事可一笑仇池雪浪空崔嵬須公輔佐太平了還賦此石歌公歸

東亭用三江韻

髙亭屹立省堂東碧瓦朱闌面面同花日靜燻暘谷暖竹風淸散楚臺雄無多簿領晝如歲有赫文光夜起虹題字主人今北海玉尊從此不教空

過海子橋張氏舊居作

水邊楊栁暎樓臺樓上紅窓面面開風景不殊人事別夕陽沙岸首頻回

絲瓜棚成次三江韻

絲瓜生而蔓蔓緣棚著花棚成蔓斯衍蔓逺實轉加松檜喜巖峻蘋萍樂卑窪巢禽與穴蟻各自寧其家東亭富闌楯豈乏援與笆先生太古心夙昔厭紛奢故將丘園景點綴幢節衙縛葦架樗栁連棚成咄嗟棚材有欹直瓜蔓從猗斜坐看花葉重紛如瑜揜瑕朝章重綺繪野服便葛麻潭潭春卿居巨麗兼淸華髙甍緑槐覆瑣戶紅簾遮中間忽著此豈不心境遐看花金錢大食實冰蛹嘉嫌名幸毋諱去垢終無邪【昔人有公座食絲瓜對句以絲爲私也瓜穰去油膩故云】

沙河主人後園棗實甚繁感而有述

牡丹紅徑尺一敗卽空枝棗花大於米結實反累累世途爭外騖衒巧復矜奇儀衍雄辯說潘陸姱文辭華藻炫緗素聲名傾一時終然木彊子銘功漢鼎彜

天莫雨

天莫雨雨濕衣雨自濕衣人不知昨日往矣今復玆人而知之寧弗思人茍弗思嗚呼雨兮空爾爲

地莫水水襄陵水襄陵兮人不得耕人不得耕連厫百萬誰與盈捶肉及骨寧爾矜人茍弗矜嗚呼水兮空復情

孫員外性甫奉使過家爲其父雙泉翁壽翁以建寧推官致仕

閩海歸來萬慮輕雙泉風月舊同盟於公治獄天畱慶韋相傳經世有名得意雲山千嶂繞上堂衣繡五花明期頤亦是尋常祝要看瀛波到底淸

題子淵內翰所藏畫冊

髙樹帶秋色扁舟移晚涼蘭橈經過處細細白蘋香

往時波上人今爲林下花相對黙不語淸心玉無瑕

疎篁倚長松煙梢拂空碧下想有佳處俯視空嘆息

崇臺出林表前對萬仞峯坐久羣籟息遼天起松風

東濱爲陸鴻臚

文東賦東江南去接東湖湖上人家畫裏居緑樹暎門皆合抱淸波動影欲侵裾詩書並沐明時寵山水遙連故國余何日扁舟遂歸志西風相引釣鱸魚

題東濱父子趨朝圖

先皇龍飛登俊英歲在庚戌君飛騰甲戌今皇臨大廷郎君接武振華纓尙書光祿郎而卿【君自禮部郎進光祿少卿】分曹右選參本兵【君之子元望爲武選主事】天門曉開日未升紅霞紫气繞觚稜玉街無塵靑引繩冠裳佩履儼徐行前者長孺後元成小夫雅願止金籝君家世徳逺有承華亭啟土紹嘉興貞元相君尢有名昆山婉孌谷水淸詩書亹亹來云仍紛如玉筍間瑤楨朝廷有道四海平鳳將九子不足驚畫師不憚理丹靑我老猶能繼頌聲請君多買鵝溪繒

次韻水村書王山農梅花詩後

少年衝雪探梅時那識溪山有險夷今日短笻遙竚立無言空詠老農詩老農應未興全空猶有湖船倚短篷待得春風消息透六橋都在暗香中

定庵八十七詩

一畨詩歷又新年八十七回秋月圓桂老欲飄雲外子鶴飛不盡海南天成仙自有松喬骨問道誰當杖幾筵遙憶慶堂簪佩合蘭橈重系竹西偏

瞻栢堂次韻爲東滹石先生賦

搖落川原萬木枝太行西向碧參差曽經彩鳳回翔地長似甘棠蔽芾時風露廣庭天籟迥郵籖髙閣午陰遲封培不盡思賢意欲起韓侯重賦詩

次韻送馮濯庵亞卿扈從巡邊

祖道衣冠盡列卿早涼天气獸袍輕飛龍正協防邊令司馬新兼足餉名紫塞封疆猶瀚海紅雲城闕儼神京王師不作犁庭戰須使遐方識聖情

出郊書所見

危垣髙樹接重城轉入前村路幾程總是貴人行樂地隔林斤斧尙丁丁

少小生來少小榮人間辛苦不曽經新墳數仞靑山下大字穹碑表姓名

絲衣駿馬踏塵輕相見無勞問姓名白髮五經林下客何曽一日似君行

寄王質庵司馬

片玉峯頭一鴈飛龍江灣上錦衣歸向來西洛空圖畫今日東山果是非物外幽尋嗟我後眼中完節似公稀菊花歲晚開應徧誰共攜壺上翠微

送錢子中赴南監

西風淅瀝吹衣裳天衢回首江雲長平生拾芥看朱紫半醉拂劍飛冰霜龍山朝日自佳气石城秋月還淸光明年此時桂花下路人共指磚橋郎

長安道中見菊調李序庵

九月欲盡十月催到處黃花爛漫開西園有花獨不放直要淵明攜酒來

友人李民畏別號鶴峯嘗欲予作詩未果也烏傷之任別有日矣爲歌以送之

鶴城九峯俱有名後來鶴峯名更淸鶴峯只在九峯裏題品往往由先生鶴峯鶴城相對起煙水四周三百里峯前一徑畫圖開翠竹碧梧淸似水先生藏名三十年鶴亦周旋雲水間一聲此日徹天上回首翻愁蕙帳閒蕙帳閒兮猿亦驚作歌爲爾謝山靈不須馳煙向驛路不須移文到山亭君不見九苞鳴鳥本在丹山外終爲簫韶儀舜庭

對雪次未齋宮諭韻

未能髙臥學袁安頗憶星堂酒■﹝角戔﹞寛尺素忽來江外鯉虛庭正舞月中鸞盈盈似欲窺簾入密密誰從著手摶散滿川原銀海溢望迷城苑玉樓寒梁園賦客愁無寐金帳佳人坐損歡鶩陣可容還再擊絮裘渾已不勝單鑪頭榾柮燈明滅枕裏梨雲路杳漫剡曲夜山通四望潁陰初日耀三竿淸遊此地堪乘興白戰當年故有壇我筆純矛逢利矟君詞輕櫓下平灘西池古調悲黃竹南國新題想玉盤【李紳鎭揚州於臺盤中命題賞雪】早晚靑陽散重沍依然火傘覆炎官

己夘新正二日沈仁甫自滇南寄新刻古樂府至中有所會擬作一首

金尊美酒思共傳朱弦玉琴思和彈傾河赴海不復還昆侖東下波湍湍憂來無端不可刪靑燈照人愁夜寒夜長漫漫殊未闌髙樓管弦聲正驩

定庵兄孫從哲之官便道還家賦此豫壽

班行驚喜問公年八十八回秋月圓詩律開元大歷際園亭綠野午橋天山田熟後酒盈甕海鶴來時客滿筵遙望慶堂疑可見壽花重壓鬢絲偏

定庵寄詩賀六十次韻奉謝

入眼新篇玉暎金揮毫如對艸堂深後生日月眞虛度前輩文章自古心洛社何年侍鐘鼓吳田頻歲苦霪霖煩公乞與長生訣免使霜毛上玳簪【時謀歸不遂又聞鄕裏歲祲】

精膳郎中侯綸母張宜人壽七十

五絲蹙云雙帔長珠冠翠蕤明兩璫早年身侍兩姑傍良人執戟戍邊方齊眉舉按上髙堂夜燈課子靑藜光良人已矣諸孤昌大者名在六郡良小者南省尙書郎諸孫階下儼成行瑤環瑜珥間珩璜花前疊進奉霞觴花枝拂簾風日香人間總謂天茫茫有如人斯天豈忘新年七十鬢微霜藥餌不禦身康彊門前晉水春洋洋謂君釀取酒千缸君家此樂殊未央

送張豫卿赴汝寧推官

淮南淮北萬重山懸瓠城髙紫翠間月旦有評鄕俗美農桑無隙訟庭閒靑雲驥足當千里紅日龍樓在九闗好竭明淸贊欽卹對花翹首望君還

元夕未齋席上次趙類庵韻

合有新詩記此朝好天良會故人招千門華月春如盎三日東風凍已消銀甕酒香分錦荔彩屏燈影亂虹橋只應不及雙龍輦飛上鰲山聽鳳簫【時駕在宣府】

僕永感人也今歲生辰又值亡妻百日顧文宿兄弟求王宗顏詩寄新酒及仙山松鶴圗爲壽以前三日至覽之愴然遂用其韻

白髮蕭然懶孝先黃庭讀徧不成仙懷人舉目三星在撫事傷心五鼎全幸有好詩傳美酒轉添愁思入新年何如置我西湖上一醉田家錦樹筵【嘗爲文宿兄弟賦荊樹同春詩】

初度前一日有感

君年六十我爲壽六十明朝誰壽儂歲月不知人事並兒童剛道酒杯重牛眠未了山頭事蝶化難追夢裏蹤惟有舊時明鏡在一畨惆悵掩芙蓉

送顧舟卿便道省親用別張豫卿韻

出郭依稀見海山君家元在海山間梁鴻徳耀賢相配谷口襄陽老更閒紅樹拂云明翠節黃花隱戶隔松闗此中便是神仙宅何必靈砂訪大還

送陳子文

昔年倚棹淸江浦兩岸丁丁沸斤斧漕舟歲計動逾萬此地尋常當七五年深法久人情翫獘孔紛紛勞葺補君今捧檄向淮壖正是靑雲初著鞭相逢數語盡肯綮平生經濟豈徒然唐家善漕稱劉晏第一造舟推廟算綱條寛衍物力紓費止一時人永便今人何必非古人今代文襄晏後身連云大廈須營構試手江邊聊看君

齋居覽菽園雜記有感呈三江

東觀紬書共幾篇南宮題艸又三年風流未敢忘前輩名姓多應愧後賢【記稱諸司奏事不能堅執有不可多取自上裁遂致權移左右】雲裏泰階星近逺天涯岐路艸芊綿夜來夢好君知否一棹扁舟野水邊

次韻三江賜玉有述

團云瑩潤截肪齊親見承恩出禁閨不比蘭支泛觹佩直從銀賞到金犀【三江及第賜銀爲洗馬賜金二品服犀】餘輝畢竟還瀛嶼珍貢遙應度合黎九十武公方徳進循墻無事首頻低

吾鄕先輩勇退急流者二人憲副定庵先生今八十八憲僉一齋先生今八十四予旣數爲定翁賦詩而憲僉不及非闕典歟何生行賦此以謝不敏且爲他日鄕邦故事云

金沙西涘白雲東【定庵居細林山金沙灘在其下一齋家松城東】鶴髮蕭然兩壽翁月旦並髙諸子論衣冠相望古人風雪中松栢寒逾勁露下芙蓉晚更紅一曲長生何日聽詩成翹首向飛鴻

過崔茂仁都尉東齋適其子鳳徵生日壁有仙人騎鶴圖三江爲題絕句予亦同作

平陽宅裏看圖畫想見王孫毓秀年應是玉眞親抱送還騎一鶴上寥天

讀涯翁來鶴樓詩有感用前韻

江樓南下水茫茫逺客歸心鶴共翔丁令不來華表柱左卿今老白雲鄕斑衣舊竹應千个緑髮新松定幾行獨倚危闌送孤目海云眞與暮天長

沈石田畫爲敬所閣老題

桐樹江頭夏日長沈沈水色暎山光幽人倚立桐陰裏消受閒邊一味涼

經綸事重國恩深心憶靑山未許尋忽見石田新畫障一時髙興滿雲林

神仙上界猶官府淸世閒行有幾人了卻鹽梅霖雨事還公林下水邊身

保寧何重器嘗通守松江以福建鹽課提舉致仕其子鑑鏊入太學頻辱惠音且存問吾鄕故舊甚悉感其雅情賦此奉寄

錦屏山北閬州城心識君家到未能萬里有情傳尺素一時回首共靑冥云階接武人如玉江寺尋春酒似澠若問吳鄕舊遊伴夢回東望曉天星

東亭之東有叢竹竹外有松望之翳如也三江移竹於北墻而分其半植之南軒各賦一詩因次其韻

東墻飛來兩靑松北墻新篁陰更濃主人有意物兩遂鳳自鳳兮龍自龍

五月一雨醉湘筠江北江南路不分月明夜半鳳雙語主人髣髴東亭君

也適軒寫懷和水村冢宰

達人任眞性於世鮮求余山林與城市所在靡縶拘孔明南陽日棲止一艸廬及當將相權藝桑不千株走也林壑士塵途失東隅方將策駑蹇而與飛黃俱長夏平津館文酒共淸娛投之金玉章重以來禽書一吟消暑溽再玩忘時虞【方有兵事】飛雲當我前不去兩踟躕緬懷淸池曲水華應徧舒餘歡似許續將子問何如【先是小集軒中有蓮開重會之約】

送玉峯少宰之南都兼簡東川太宰用三江韻

滿屋圖書散未收西風日夜趣仙舟回看玉署希同輩【君久次翰林】卻望金陵感昔遊鵬翼共知前路逺菊花應及到時秋東川坐裏從容語霖雨於今合九州島

車駕親徵江右命濯庵行北邊再用前韻寄贈

荷槖甘泉陋長卿前驅聲裏鐵山輕【濯庵登途笳鼔振作甚盛】皇威廟略咸無外北伐南徵並有名秦塞百城兵似月周原千里稻如京歸來合奏平邊頌不寫陽闗惜別情

送柴徳美給事赴南京光祿寺少卿

涼飆動城闕時序忽以遒駕言適郊墅曠漭增離憂離憂將柰何賴有酒盈舟俯傾一杯淥仰視髙云流物色旣如此君行安可畱轂下有遺直江東非逺遊鄕園自密邇山水復淸幽願保金玉音以應同聲求

蔡東軒都尉六十八有詩自壽次韻爲賀【十月廿四日也】

身與瑤姬並得仙蘭枝同秀玉同堅車輪幾從三山駕鞶帨曽分八繭綿沁水林園今孰盛晉卿文采世爭傳小春明日長生燕遙聽鸞簫又來年【去歲公開燕召客予以事不赴】

竹軒爲黃處士題【其孫英讀書善星命】

山翁滿山都種竹竹裏開軒面面山何處更容塵土入有時遙送嶺雲還詩書偃仰遂百歲霄漢飛騰任九闗報道春風消息好孫枝又長籜龍斑

冬至謁陵次三江送行韻

初陽映雪暖欲蒸千門瑞气通諸陵朝廷報本嚴奠掃秩禮逺自前王興秋霜春雨意慘慘奩香篚帛心兢兢髙皇統天祀萬世奮自壠畝揮戟矜兩都並建始文祖鼎命重爲諸孫凝傳聞橋山初啟邑鸞輿玉趾幾降登小臣何幸得將事敢論暑雨仍寒冰經塗百里淨如掃輿夫踴躍誇力勝回龍小憩才半道瞬息已覩洪仁燈入門弛擔隨所適東寮西館各有朋山僧頻見頭亦白爲我載演牛車乘寒光淩亂入窓戶起視海月摩空升瑤宮銀闕自萬古𨿽有晦蝕無虧增嫦娥悄立如有恨欲斬桂樹嗟誰能齋居元不礙酬詠公詩險語何層層磨崖擬刻永昭頌挽斷千仞寒溪藤

歸途再次韻

燎烓長煙升槱蒸百官星擁橋山陵鸞車龍馭想戾止玄云郁勃中天興六飛南巡知近逺爲感歲時還惕兢江淮民力惟國本先皇子育多湣矜烏號空抱鼎湖月血淚幾與山泉凝翻思年少上陵日隔城望山飛欲登來時不愁沙河漲歸路曽踏章村冰【壬戌冬至祀畢樂忘學士邀遊冷泉莊夜失道與今熊峯宗伯循西山行過南北章村凡三四涉水】年華不畱心獨在踞鞍十里已弗勝出山望城喜月上騎火夾道如春燈化人樓殿鎖寥寂金碧斬新無與朋茫茫緣業誰爲考無乃劫運相憑乘再吟嘉贈擬賡屬一韻費酒幾盈升我才白髮梳漸短君思川流來日增聊將歲月紀行役敢與斤堊論工能塵途紛擾又三日岡壠下上應千層明年再到知健否歸問老韓尋赤藤

道中大風揚塵戲爲四語淸河飲劉錦衣莊因足成之

西風吹塵日何之濁河東注無歸時昆侖常髙海常下萬古不解癡人疑蜉蝣生盡一日樂孟嘗死有千年悲此言堪笑亦有悟酒到但飲無多辭

道逢喪車有感

鐃丁丁鼓冬冬挽且歌哭以從短簫間歌起悲風歌者會有哭哭者會有終白日西下黃河東此歌此哭寧終窮惟有柩中人一去萬古長瞢瞢

次韻答申天錫都閫

憶在嚴城聽霜角靑綾坐擁燈花落將軍裔本申包胥部曲勇過王鎭惡腰間龍紋七寶刀壯气直與燕山髙誓將沙漠靖狐鼠肯爲班行論鴈羔詩來遣我懷南浦一片旌旗送笳鼓儒生爲將今幾人解與三軍道酸苦【天錫武舉第一人時守備天壽山】

次韻望居庸

連山限夷夏中斷出奇雄絕地蟠金鏁橫天結翠幪塵沙飛不到羊馬貢還通今日班司馬誰銘瀚海功

亡宜人生日有感用乙亥歲韻

象服遺容故儼然繐帷尊酒又殘年【臘月廿四日也】灞陵共隱嗟予晚【宜人數勸予歸】北郭安貧藉爾賢千里闗河愁跋涉一封云壠待歸全【擬以開歲令三兒扶櫬歸】鹿車本約山中賦翻作東城薤露篇

東江家藏集卷十四【中集】※※※※※※古典小說之家備份區http﹕／／club。xilu。com／wave2002／

本帖地址﹕http﹕／／club。xilu。com／wave99／msgview﹣950484﹣32592。html﹝復制地址﹞上一主題﹕古今筆記精華﹝上下冊﹞上海書店。。。下一主題﹕千年中華武俠小說總攬﹝轉貼﹞﹝樓主﹞﹝2樓﹞作者﹕沈思曲發表時間﹕2008／07／3118﹕50﹝加爲好友﹞﹝發送消息﹞﹝个人空間﹞回復修攺來源刪除《四庫全書東江家藏集》中

﹝明﹞顧淸撰

●欽定四庫全書

東江家藏集卷十五【中集十一】

﹝明﹞顧淸撰

○北遊稿詩六十首

庚辰正月過海子橋望西山晴雪爛然

湖橋栁色已津津回首西山潑爛銀天意自知寒不久並將奇麗作新春

敬亭見和山行有李杜齊能之句𨿽主押韻而亦非所當也因歌奉答拜寫近懷

梧檟不雜中林蒸詩人以來稱杜陵公才本髙心獨下退與元白圖中興山行一篇如見我捫蘿踏雪幾凜兢時從雅淡出奇麗少年斂手不得矜三陽攺歲萬物泰和气上與遊雲凝淸河沙河栁色動近山已有遊人登南飛六驥想回首足底不見陰山冰甘泉荷槖事已逺洛橋軔車材弗勝破除寂寞賴公等往往郵筩侵夜燈朝來雪篇更雄富無復珠貝論升朋五湖煙艇未許上灞橋驢子還堪乘已聞羔韭畢春祀佇見柴燎中天升平安夜火報不絕似有車騎來增增蘭臺執簡公未老長楊奏賦吾猶能掃妖滅怪止一筆取靑嫓白應千層眼前卻有兩物惱中山狡兔剡溪藤

春雪敬亭用前韻再答

西山落日云蒸蒸漫衍澗谷彌岡陵曉窓夢破聞掃雪失喜一笑披衣興天街大有隔歲伴羸馬前日猶淩兢常言三白兆丰稔民病亟矣天須矜從風初學栁絮舞綴樹旋作梅花凝素娥晨朝紛下女玉龍夜戰迷先登瓦壚煙焰坐不暖起視膽瓶膠作冰前年冬溫人苦疾往歲雨多苗弗勝新春得此喜可說光景十倍鰲山燈忘懷一任鴻寄迹耐久正愛霜爲朋淮西剡曲總佳話萬騎孰與扁舟乘愁來呼酒徑一醉斟酌不計斗與升長安薪炭已如玉又報米價江南增【是日有鄕人至】開門髙臥吾豈敢手挽溝壑嗟無能登樓望山一舒嘯銀屏玉案髙崚層何當致我此中去看煮雪茗燒枯藤

十二日會東亭三江舉杜韻各賦

瞢騰十日春光裏又到東亭把酒時餘寒勒雨彊作雪東風蕩栁欲成絲【是日大雪而不寒】气序暄涼催旦暮路岐南北有歡悲尊前且莫思閒事滿眼鶯花總要詩

生日三江石潭攜酒見過且以詩補壽六十次韻爲謝

生辰何幸偶羣龍一笑吾翁若亦翁爲涉歲年知冷暖懶從蓍歷問窮通能詩未許澄江朓愛客何妨北海融看取向來歌舞地玉梅零亂彩雲空【前十日收諸權幸家歌兒舞女載道】丹砂未就鼎中龍黃曆頻催鏡裏翁韋曲園林三月夢蓬山舟楫幾年通燈花入夜偏能喜鬢雪逢春可得融爲問此時公不醉百壺畱取待誰空

鄕年友程禦史良用子然隨計來見喜君之有後而惜其年之不永也詩以弔之

相逢問訊一悲涼回首江云宰木長千古交期只文字百年心事有冰霜身因許國終羇旅【君歿於浙東行臺】天以余忠付兩郎髙臥九原無復恨此生曽不愧冠裳

送甌濱謁陵用三江韻時方南徵

奉禮晨趨左掖朝鳴鑾回首屬車遙神靈灞滻瞻如在氛祲江淮坐已消迎燕暖風初應律壓塵輕雨不崇朝光明更有西陵月偏照宗臣奠桂椒

壽韓司徒貫道

洪洞老仙初八十曽見垂紳立大廷風雲一變嗟人世林壑三秋卽幔亭黃髮正宜松菊伴紫霄相續鳳凰翎【公諸子皆在仕途】欲知後進瞻依切長傍弧南候景星

四月十三日同時敏送仲玉景和歸途有感作

漠漠輕雲淡淡風禦溝溶漾落花紅一畨離別中年後千里河山夕照中垂角故人霜兩鬢【時敏景和皆童稚交今皆老矣】闗心岐路艸連空歸來稚子迎門笑何日親交送阿翁【時求歸未得】

酒熟招時敏及諸貢士飲用其韻

靑杏林間臘酒開綠蘋江外故人來客身無病心無事有約相過不用催

定庵壽詩

明年詩社合更年八十九回秋月圓紅燭猶能暎緗捲烏紗曽不愧靑天三更海鶴通仙夢【公去年夢人抱一鶴貽之明日予寄詩適至】八曲鱸魚上錦筵獨拜尊前知有日客星今列五湖偏【已得冊封差待駕回發命故云】

走筆和時敏客中寫懷

擾擾蚊■﹝亡上虫下﹞倦撲緣欲將朝槿待椿年淸江白石風塵外鳳閣龍樓日月邊騕褭名駒爭駿捷修羅天女漫雄妍落花芳艸天涯徧回首千門一悵然

出郊

小隊黃衫簇絳燈春來幾度出郊行桃花結子楊花盡只有■﹝艸縻﹞蕪滿路生

五月朔大雨新霽瑤空湛然西山翠色可挹

雷雨千峯過乾坤萬里淸天街一回望無限古今情

和時敏病中寫懷端午日作

紅芳滿地綠陰殘風雨中宵送曉寒有客靜邊時得句幾人忙裏欲辭官且斟內苑菖蒲綠休憶炎州荔子丹【君先任閩中】看得此身同逆旅不妨隨處托交歡

明日看牲回作

塵沙不動午風輕【時頻日大風】閶闔西垣小隊行白日正當龍尾道靑山故繞鳳凰城【舊看牲夕往宵還】虞郊玉帛羣靈格漢帝旌旗四海平安得升中告成事萬人歌舞入瑤京席仁同黎一卿許伯誠三禦史出巡與之酌別新雨長安不動塵聮翩驛騎向江云更生舊業畱天祿【三君皆以庶吉士除】桓典淸風肅惠文鏡裏秋毫知歷歷壁間幽蠧漫紛紛還朝別有嘉猷獻四牡皇華是昔聞

綸襃晉錫捲賦者甚盛劉紫巖學士序之要予同作

文武聲名簡帝衷璽書頻歲策戎功不畱片壘風塵際【衛兵邊帥皆南徵北伐逺塞亦異事也】盡屈羣猷指掌中【事皆專斷同列仰成而已】壯士偃戈眠細栁詞人操翰擬彤弓南徵別有殊恩在早晚鑾輿入漢宮

和伯明大理舟中見寄時考滿南還

岐路長亭復短亭斜陽望盡艸猶靑忽驚錦字雲中下如見蘭舟栁外停西省彩衣人似玉【乃子於岐在刑部】北堂眉壽鬢初星鄰盟定許重來續夢裏時時接鳳翎

時敏將赴宜春以詩畱別次韻爲贈

南北舟車日往還朝簪無柰鏡中斑一杯復此送君去三徑何年共我閒長谷煙波增悵望仰山云木待躋攀春風坐裏從容地不似韓公始抗顏【時敏嘗教長沙建陽攺今任】

王子儀將赴南京中府都事與乃兄子貞中捨來別賦此兼簡成國朱公

少傅優遊綠野春郎君連步上靑雲螭■﹝土幻﹞簪筆瞻天近戎幙依蓮惜鴈分慶曆朝廷方偃武瑯琊子弟並能文中軍況有詩書帥橫槊風流未足云

楊從龍鄭采東二給事鉤考邊儲臨別有贈

計省憂時紆廟略夕郎承詔出邊城八州分野占星气一路風雲擁使旌經國理財當世務登車攬轡古人情微吟不盡臨岐贈佇想嘉猷答聖明

送倪郎中本端守南雄

越江才子南宮彥二十年來又作州【正徳初京官不用余姚人君以庶吉士出知太倉州】畫戟去衝梅嶺雪靑藜還夢玉堂秋邦人喜得文章守蠻客應無匭篚憂心識晚成須逺到不勝離思繞滄洲

八月六日會燕新守孔君時久雨忽霽喜而有述

經旬苦雨隔宵晴童子張筵有笑聲渤海正須龔遂去徳星今傍五茸明銀缸照席花頻剪采玉飛觴令始行畱取甘棠他日賦一杯先與慶西成【松江比歲不登數日來聞秋田甚盛】

有懷味苓賦詩未就閏八月卄三夜夢與誦之有所更定而不甚明了寤而足成

西亭橋下路逶迆中有幽人雙鬢絲長年讀易懶出戶逢人把酒亦吟詩山田十畝自云足車蓋滿城渾不知何當便了閒居賦爲說推敲夢裏時

壽石爲楊閣老賦

左掖連蓬島南山直上林具瞻隆一代壽域啟來今參井垂光厚岷峨結秀深精英應霄漢呼吸有晴陰紫閣淩遙跂丹梯極峻臨爲云霈膏潤作柱定﨑■﹝山欽﹞夕霧濡文豹朝陽集瑞禽芝蘭春掩暎松栢晚蕭森入晝星分彩登歌玉振音朋來崧華並禮絕省臺欽不轉惟恆性長存是古心永宜邦國殿未受雪霜侵功業岐陽鼓文章泗水金終期薦韶軫一奏午風吟

爲前人賦存耕

邠風無逸兩靑箱幾葉畱傳到此堂人在江湖夢霖雨心將稼穡比羮墻三峯秀石宜髙廩九月黃花暎晚香擬祝遐齡自公有新圖畱取記時康

送汪徳聲禦史按閩中

無諸舊國考亭鄕柱史乘軺代省方三山云物歸攬結祖號心耕父畱耕八州風紀待恢張掃除蕪翳要霜雪濡喣槁瘁宜春陽公餘別有天下喜兩袖淸風朝北堂

有感

了知非是不能忘六十年來夢幾場掩卻殘書坐深夜一燈依舊短檠光

厚齋閣老壽詩凱旋後作

瀛洲仙步接黃扉兼總鈞衡贊化機名徳共推今日重壽齡無愧古人稀朋尊欲趂梅邊舉櫜鞬新經海上歸一曲南山和常武餘音遙傍五雲飛

敬亭和賞菊聮句至十月未已次韻奉謔且爲芍藥尋盟二首

開緘奕奕見風神百過賡酬意轉新栗裏黃花偏耐晚謝庭紅藥已含春追攀未覺亭臺夐題品時應翰墨親指屈東風寧幾日只愁無地著吟身

間梅依竹幾叢叢曽伴淵明醉屋東秀質自然天力與芳香不逐歲華窮琴尊勝會畱淸賞旗鼓騷壇合順風走徧鳳城車馬地幾人髙興與公同

淑人大祥奠柩前用乙亥韻

忽忽流光又此辰此中何意復經春君應地下憐諸幼【頻年有嬰孺之戚】我合愁中過六旬五鼎不消明鏡恨一燈翻憶布衣貧東風得與同歸便自斸靑松蔭兩墳【同穴之約】

戲和石潭嘗酒【有引】

茅柴陳捲擬立案矣而催札不已聊爾破白亦欲爲糟牀吐气星運表祥而七步三緘之說皆不可不復也

不惜糟牀劈作柴已呼兒子旋安排只愁新甕能幾榼遂有髙軒駐兩階永夜燭光鄰壁駭他年談苑幾人偕細君不學劉伶婦晚出雙魚更自佳【石潭釀秫八斗而壓敗予家酒牀無遺力矣雙魚紀實亦趂韻也】

城西門掩夕陽柴剝啄尋常不用排況是新篘方滿屋何妨曳履日登階愁來白髮欺簪短老去黃花有竹偕旣醉莫嫌詩晚就行年不似丙丁佳【來詩謂酒好由於運好而予以詩好亦由之丙寅丁夘君將來運也】

無問登龍與叩柴酒魔詩祟要人排不衝京兆行春馬便踏先生系馬階桂屑搗殘猶自辣雪兒歌後許誰偕【君近納寵】逃虛避俗吾何敢正若君言也復佳

三江詩約嘗酒次韻

落落晨星榜下人芬芬曲米帝京春從教徐邈論賢聖自識陳登有主賓霜菊未消金蝶粉畫松如舞玉龍鱗【紀實語】畱連要看先生醉醉艸淋漓逼晉眞【三江醉乃作詩至艸書則大醉矣】

竹亭淸節爲胡大聲司寇賦

問君竹亭何處所言在龍山之陽荊江之滸【君分務荊州始作此於公署】江水渺渺山靑靑水邊種竹中作亭山風時來奏竽籟江月下照凝霜冰當時作亭亦漫爾人誦公淸名日起皇孫題榜郁嵳峩【亭扁荊邸書】淸風幾處表行窩武夷山前溪水碧越王城上海云多秋臺月冷霜華重心繞南云不成夢起來揮翰走新圖要我題詩作淸閧竹亭竹亭今若何自公來後幾人過鴻爪雪泥增悵望石闌苔徑想婆娑君不見召南茇捨終煙艸惟有甘棠一曲千古被弦歌

春圃爲醫士範鳳賦

爾家文正窮居日願爲良醫惜不得天章一日面重瞳四海春風歌慶曆善救不遺天地功一圃𨿽小春風同圃也有窮春不窮往爲爾祖閎家風

頒歷後謁陵過淸河望僧廬有懷蔡東軒郡尉

曽同襆被宿招提行役匆匆未有詩歲月幾新官歷樣人家依舊小茅茨成仙合自蕭郎分撫景偏多宋玉悲行過石橋猶駐馬此情應與故人知

涼水河東望

亂山深處小崢嶸匹馬曽經月下行古戍風煙通曲巷野人籬落帶寒坰百年幾處頻遺迹他日何人此問名回首夕陽晴更好碧煙橫帶永安城【戊寅送梓宮夜半傳發循小山北行先入陵﨑嶇偪仄皆平日未嘗到處蓋行殿臨河故紆曲以避之也】

飲酒三首

憂來無端際雨雪仍霧昬家人饋我食有酒忽盈尊【午食未嘗飲酒是日偶有之】此物本非惡此時情更欣一舉不計觴頹然成暝醺生材古云難長養良亦勤夭夭中林植幾時到干云一朝困野火誰念空我園棄置莫與置沈思空煩寃已矣當告誰悲哉無復論

烈火玉不變衝波山不遷人生亦何易俛首就拘攣昔稱朝陽鳳今爲腐鼠鳶所喪知幾何所希尙茫然愁來不能飲舉觴酹蒼天王業思傳後蒸黎固無愆願生豈弟人爲時長才賢

生世苦不永逺期惟百齡勢位亦奚須要以吾志行志意茍不立區區復誰營蠖屈禮輿皁熊蹲視冠纓陪側有傔從方間有靈明氓也各有心此理予所懵問之諒未可酒到且復傾

辛巳元日和未齋立春有感

餘寒弩力盡千鈞晴日簫聲已弄春卽有落英粘舞袖未須啼鳥勸遊人江東父老談張翰谷口風煙望子眞試向釵梁看彩勝一畨攢剪一畨新

恩封豸繡爲盧師邵父恆齋壽

神羊一角駿且靈心識枉直知姦貞因之遂有觸邪名楚人作冠秦漢仍至今臺府表儀刑盧郎鐵面飛霜冰儼然象服當明廷豺狼屏息虎遁形彼狐鼠者敢吚嚶帝曰汝賢誰爾成往貽爾親予爾榮匪予之榮繄爾情鸞書入山猿鶴驚林芳谷秀紛來迎吳絲致密彩縷精五云灼爍千花明新年七十鬢未星夜燈密字還如蠅泮宮吹笙歌鹿鳴石湖梅花連洞庭行來無礙出入輕肩輿扁舟惟所勝郎君出使擁文旌吳船萬里上靑城朋尊獻壽舞前楹庭前堂上總歡聲他年犀玉麟袍頳還想豸角髙崢嶸

生辰飲酒用吳與賢韻時有所感走筆亂書不計其無倫次也

靑燈照案猶前夕病眼看朱頓成碧風塵浩蕩愁如海如此年華尙爲客今日何日心神開喜有新詩佐歡伯吟君瑤篇酌我大白陳王藻思過八斗劉伶酒腸僅一石長途漫漫竟何止直恐蝸殻黏髙壁瑤臺何許空悵望黃竹白雲同一拍尋思百歲等石火秪有塵編耐紬繹長安春深冰雪盡和气如雲盎阡陌樓卿飽飫五侯鯖賈傅尙虛宣室席人情自昔無終盡天道由來有損益彭鏗至老無千歲趙璧𨿽奇不盈尺但得四海同仁壽爛醉康衢歌帝澤

淑人遷柩至祖送還書感八首

日日靑山勸我歸明朝爲爾定歸期宵殘展轉不成寐卻悔當年下釣磯

尋常白髮憐予老今日靑山獨爾歸腸斷不堪臨別處還將好語慰孤兒

此路同君兩度歸歸時長是淚沾衣【癸亥己巳皆以喪歸】如今不減當時淚濕盡麻衣君不知

路轉河橋客欲辭黯然東望一沾衣來時記得停輿處茅屋垂楊暎酒旗【癸酉入京至深溝僕抱幼子錦郎及云孫於路左淑人暫憩村家顧之淒然有不知何日同歸之歡旣至而錦亡淑人竟及此故尢不能爲情云】

三十年前二十時小窓燈火對鞶絲如今此意從誰語頭白傷心只自知

長安初到憶搬家幼女嬌兒共一車死別生離三十載老懷爭遣不成麻

京華桂玉兩闗心粗得心閒病已侵伴我一生成底事誥鸞空印紫泥深

長途極目四千里往事傷心五十年【淑人歸我以成化乙未】正到不禁淒斷處一聲哀鴈過樓前

淸明日遣三兒奠李文正公墓時上疏乞歸未報

三年不拜先生墓一滴尢傷此日心古道曲村猶歷歷舊松新檜想森森周旋未敢遺言墜閱歷空嗟往迹深願乞明靈表衷素早教藜葛返初林

齋居

日暮浮雲盡瑤空湛虛明北辰儼中居列宿環四營攙搶旣不動彗孛亦潛精朗月行中街垂輝徹洞冥感此念疇昔忽如初夢醒泠然遂忘寐整冠候雞鳴

層軒蔭嘉樹素月流靑空珠光激翠羽綺麗難爲容起步下中庭徘徊西復東童子訝我然竊語窺窓櫳焦枯望霖雨隆蘊思泠風儵魚濠梁上豈識蒙莊翁

駕至保定志喜

星流百騎擁前茅傳說君王到渭橋靈雨隔宵淸輦路好風和日揚鸞翹謳歌久屬三靈擬冠劍行趨五夜朝願祝羣公同一徳共扶堯日麗層霄

東江家藏集卷十五【中集】

●欽定四庫全書

東江家藏集卷十六【中集十二】

北遊稿

○序二十四首

送陳以平序

予始至京師謁禮部退投牒於儀曹堂下冠帶立者數人中一人遇我特厚凡故事所當行予所未知者歷歷指示予心固異之旣而問之吾鄕人陳君以平也自是始相識往來日親及春試廷對君皆以才能被選入執事所委率封彌識號機要之職精勤愼密一語不輕泄執政者皆倚信之未幾以年例謁告歸定國教授鄭君宗泰於君爲婣家率鄕人往餞且謂予曰君居家孝友與朋友信尢重文雅而薄於榮利其所就非其志也而能折節從事殫心力以受知於上官登名選籍歸拜桑梓爲鄕裏光仕而不出於學校科目其至此亦榮矣今將需一言以華其行其無辭予於君非素所知者予特以其初之遇我也厚而親其後之任事也愼而密而灼知其賢夫其初之親且厚者爲鄕裏也得失非所系也其後之愼且密者爲朝廷也法之不可以茍焉者也情不失於鄕裏而法不失於朝廷君子之道也人臣之職也執是以往𨿽居髙位爲顯官將無施不可而況於其下者哉然則君之爲鄕裏光不獨今日之歸也諸君之欲華其歸亦不在乎予之言也𨿽然非文則無以發之以平其姑襲而藏諸他日出而仕仕而歸吾將於是考予言之驗否也

送顧廷珪序

士之出處不必其皆同亦觀其所成就而已矣始之同而末異乎吾卽其異而求其同能無攺於素斯可矣始之異而末同乎吾取其同而略其異能不遠而復斯可矣自後世以流品用人父兄之所以教子士大夫之所以進身皆必以科目爲貴得之則爲榮失之則爲辱磊落奇偉之士固於此焉得而虛聲寡實冒進而不止者亦時出於其間自吾觀之假有孝弟行於家勤愼著於官當眾所競趨之地而亷退安雅不自混於恆流則𨿽不由乎是而其人視彼何如君子宜何以待之也若今顧先生廷珪蓋其人矣先生始以明經遊縣膠中罹讒謗屈爲本郡掾眾皆爲君惜而君恬然安之曰此命也吾敢違命乎旣兩考謁銓曹有冠帶之榮則又喟然曰吾始志云何而及是然是亦足矣吾親歿而兄老於家吾子幸不失素業吾其歸侍吾兄教吾子庶幾其成焉以畢吾志吾安能役役久居此哉鄕人之仕於京者咸髙之相與爲承恩歸省詩以贈而以質於予予於君爲後學其始爲弟子員也君實引進之故知君爲詳及君之來而歸也別予於翰林離合出處之間有戚然感予衷者然以其始而同中而異而終之所見則其同者乃或未及焉蟬蛻污泥追冥鴻於埃壒之外使人望而歆慕之彼所謂流品豈能爲君累而予之所感又豈止於是哉故爲序之以見世之得者未必不爲辱君之不得未始無其榮且使觀者無以其異而忽其同也

西山朝雨詩序

劉文瑞旣以永康侯之薦登名選部謁告歸華亭予時讀書翰林文瑞之始來諸同年以其名家子賢而有文皆樂與之遊及將行遂相率往餞之是日天新雨雨霽聮鑣出都門塵沙不飛風颼颼襲人作寒意西望太行諸山隠隠橫半空連巒接岫重疊如濃云霮■﹝雨上對下﹞而不泄眾顧而悅之弋昜汪抑之舉策謂予曰今日之餞佳會也是當必有詩詩必目以是眾曰然旣坐文瑞出卷三山許啟衷題其首曰西山朝雨首倡爲五言律眾從而屬之日暮而詩成總若干篇予覽而嘆曰士固志於四方始文瑞與予相好也遊不出鄕井處不出牖下所與爲徒不出乎黌序之英州邑之彥而止耳其所神交而心契者則又在乎千古之前雲霞之上而生已後之靳靳桑梓間欲一覿其丰神起九原而爲之執鞭不可得也二年間予幸忝科名入京師凡故所向慕願見而未能者一旦以爲知己四方豪雋聲聞而未覿與所素昧者傾蓋若平生而君適以薦來諸公又不以予故鄙夷悅其來而惜其去如此也𨿽君之才固將尙友古人而諸公之相與亦豈偶然者哉是捲也所得𨿽未多而近自兩畿遠及閩嶺太行之東西大江之左右其人之秀穎而出倫者皆聚焉於此可以發丈夫之气開拓固陋使人有神遊八極之思豈直春艸緑波傷離怨別而已哉文瑞以重陽後一日行至臘月望始克追序其事而寓以歸之向之西山積雪千里亦重有感於予懷矣

送於良璧序

臨安於良璧少遊松江以才名聞澱山張信夫延於家誨其子弟予與信夫遊聞其人而未之識也及來京師而君需次吏部辱先訪焉吾鄕人王先生充之數爲予稱君賢於是始知其人而惜其未有以試之也是冬君集判畢以髙第擢貳山東汶上縣專督馬政予聞而慨然汶上當齊魯之交閔費公所欲逃季孫之地孤城兀然下臨迥野予昨過之當饑歉之餘蕭條之狀至今可想在仁人宜撫之不暇牧馬以備武又國家重事孳息有常課衰耗有恆罰是必不可已者而非役民則無以成事也役不堪事之民成不可已之務盡乎法則傷惻隠通乎情則事弗集於此處之而兩無害焉非才有餘而心乎愛利則亦莫之能矣充之爲君需贈言而予亦欲因是以驗其平生也遂書以貽之

送吳通判序

國家重養民之職進士初仕率試之州縣俟報政而用之顯績著聞則有特詔旌異擢以不次蓋在國初以爲曠典或累數歲越幾州而三數人焉考之旣公取之必當而無有濫冒而得者故蒙之者無愧而不及者亦自以爲當然及近年來乃始以爲常制凡爲令者必旌異而始召其或不然則𨿽績有可稽終不得顯仕者予常怪宋人保任之法蒞官六年舉牒盈五紙以上例攺官疑不足信及觀明道潁湖泛舟所論乃知所謂舉主多以求得之保任攺官旣以求而得而今之旌異亦出於部使者之薦聞天下之士不皆呂滎公而司薦揚者不皆陳古靈司馬君實之倫也況刻核之吏多顯功而寛洪豈弟者每乏於近效日不足而歲有餘不害其爲良吏也如必待旌異而始用則設有無異能如劉方勤撫字而拙催科如陽城者求自奮烏可得哉天臺吳君元白以進士調鳳陽靈璧令亷平仁恕吏民安之九載入銓司轉通判松江府專理財問之則曰不經旌異也予始爲君惜旣而竊私喜不勝夫亷平不害古之所謂良吏也而旌異不加則所謂無近效者也松江在東南號富饒郡榖粟金布歲入以百萬計而民間實無贏近四年間凡遭大水者三大疫者一而租稅不聞蠲省入於官者多故得富饒名而民實無贏故力日以困其人淳弱𨿽遇饑饉寧剜肉刻骨以奉上而終不敢言蓋譬則積富之家田園日耗而其名已著人莫知之故門閥如故而生意索然矣當是時也宜得一安靜而淳實者之子弟主其財不求外名不事要結日撫循其僮奴以自實其家而私室不顧夫然後乃可以回之若吳侯蓋其人矣故予竊喜松民之得所嫗喣而不暇爲君謀或曰通判府倅也府之事不得而專焉子何望之深曰君不見風乎觸於物以有聲聲行而物皆應焉予之言特爲君發而非直以告君也於時袁君用誠方偕松人之在朝者餞君行聞予言謂當有因是而知君者請書之以爲行李贈庶在位者徧聞之

送李大濟歸成都序

成都天下之雄麗處也東北抵京師道裏以萬計經連云下壠坻觀終南太華洪河砥柱之雄峻踰王屋太行東上燕臺以臨溟碣而後極焉兩戒山河之迹殆踰其半而九重宮闕之壯百官宗廟之美且富海內之宗工巨儒文章事業之盛九夷八蠻之賓貢瓌瑋譎怪之觀咸聚於其間士之生斯世而自蜀來其所見聞又有蘇次公所未得盡者李生大濟生成都隨父宦江南由江南入京師自京師還蜀不利於有司走匹馬復來予方獲第春官因相識於其鄕人李鴻臚和卿家時生年甚少志甚鋭進學甚力將博交四方英俊盡讀所未見書而後還今年秋束裝來告別與之遊者胡秀才良臣董秀才廷春皆爲詩送之予甚羨生之此行也夫生於子由爲鄕人先哲之流風固所向往其入京師年亦相類而其所履歷乃過之前日之行意其內蘊之未盡充也今則非前比矣以其頴敏通逹之才充之以問學之富加之以聞見之博而又輔翼以山川之气憤盈發泄由是而書之簡牘也有不嵬目而竦視者乎果然則生之去而來猶旦暮間而其鏗鍧震耀於雲霞之上也可拭目待諸君於此可以無離別之懷矣遂爲序其首簡以壯行色詩作於九月故題之曰西山秋色云

送金舜章序

七年夏給事中昆山葉君廷縉以東南恆雨歲連不登民用困竭其源出於水利不修蓄泄無所顧其來遠非可以歲月治地連七州統紀不一非朝廷大臣以身當天下之重者不足任具疏以聞上當饋輟食報下悉從之勑遣尙書工部侍郎嚴陵徐公貫往蒞其事許以便宜俾擇其屬以從公旣受命夙夜祗懼求所以稱上心應明詔建萬世之利遂博延羣議虛懷聴納凡言之似是而可采者籍記以隨將取其善求其人而用之旣行十日而吾舜章金先生挾七策來自松江將獻於闕下聞徐公行慨然曰朝廷得人矣予何言束其書將南歸予索而讀之其任得人之條首請命大臣如夏忠靖者重其事權而久其任使以專督之與葉君之疏若合符契他如循次序正綱領均力役順形勢探本源之說又皆剴切精到鑿鑿可行非諸生掇合之陳言取以備場屋之應對者比也予故扼腕嘆息恨其來晚使徐公不得聞又念時無蘇子瞻單鍔之書終不得徹九重之聴也未幾太司冦毗陵白公少司冦浮梁戴公得其策而善之亟命繕寫具書達徐公且趣君南行予於是釋然以喜知君其有合也夫徐公以股肱心膂之臣當天子側席焦勞之日簡於廷臣承大命以行其虛懷聴納固已見於受任之日測其心茍可以利國者𨿽氓隸不遺舜章儒者通經術明古今曉達時務其素所蓄積而其爲此書又眞足以佐佑大業以利濟於生民兩司冦公又以其推轂人才之意汲引而薦進之士而有畏天命悲人窮之心其於此固喜談而樂見焉況身當其事爲國家所倚任者哉惜予言不足以爲重君之履歷秋官大夫談君之述復備之故直敍君之來及所以去者如此兾徐公之有聞亦以附司冦公之餘論也

送汪抑之告歸弋昜序

抑之旣以疾得告南歸弋昜故事同館皆有詩以贈楊君起同旣序其前矣抑之謂予不可以無言惟同年之好所從來遠矣而於其間亦各以分相投蓋或以婣戚或以鄕裏或以舊學或以世契其意气之相得議論之相合箴規麗澤之相須又有不可以槪言者予同年友三百爲庶吉士翰林者二十人而抑之自初登第辱愛予其贍蔚之文邁往之气明悟該博之學識旣非流輩之所能齊而其胸次之坦夷性情之眞率不爲崖異詭激之行又有夐出於時俗之外者而予於此非有桑梓之親葭莩之倚又非有他藝能之足以相長而抑之誤有取焉是固使人倒廩傾囷不敢自愛而他日險夷逆順蟠伏伸舒又將金石一心保歲寒而同之者也而顧以造物之戲人當棄我而遠去丈夫固不以離別嬰懷然亦豈能無一芥於中者哉自昔文人才士每患多疾若文園令之消渴少陵之肺气昌黎韓子之■﹝蠢﹐匿代春﹞齒栁州之痞積其尢著者說者謂其疲役精神雕刻腸腎之所致而予觀是數公者多坎壈於壯年其涉歷艱危衝冒霧露亦宜有以得之抑之弱歲魁其鄕再舉而遂冠南省食大官米讀中祕書父子兄弟揚歷中外豈有一毫之肖似者哉或者天其以君年盛气鋭微折之而大其後耶將文人才士之多疾若所當然不系其迹之同否也吾皆不能究其端獨念抑之嘗爲予言其家山水之勝輒注目遐想恨不與予同遊而今得歸焉譬之人終日醉飽宴倦而得一寧寢則其適宜何如而其疾之去體也可計日待以故於其去也𨿽甚惜而亦不彊畱知其所重果在此而不在彼也抑之行矣予何日肩輿入山縱遊連月以償夙昔之願乎

送吳先生序

涿鹿吳先生性仁以禮學教華亭滿考翰林第其文爲第一大冡宰弘農耿公一見器之試判復第一升同知淮安府華亭人之仕於朝與嘗受先生之教者聞之曰是不負吾先生也淮安人之仕於朝與給庸賦而來者聞之曰是華亭人之所誦者是不負吾淮民也將行淸旣從鄕人餞於郊復申其所見以告淮人之未知者凡今士大夫之仕於學者率以官卑爲意非茍簡循習棄不自振則程督細碎挾勢分以束其下而便其身圖免乎此者蓋千百之什一也先生在官八年慷慨激揚視利祿如土芥未嘗以一介卑屈於人其待諸生如其子弟嚴督之學而深體其情至捐俸廩以資其空乏居學之暇色笑從容釋固解疑多自得者而癸丑夏松民饑疫出白金五十餘兩市藥以惠貧此在守令任養人之責者尢以爲難也故論者謂先生之位決不足以畱先生今玆之行亦旣有徵矣而以淸所聞昔豫章胡先生起華亭學諭爲大司成蕭山魏先生起松江貳教爲大冡宰廬陵孫先生自教授擢繡衣是三君子去之數十年松人稱之若前日事先生固嘗聞之名位之顯揚固徳義有以充之也由前而論知先生之詳者莫若吾松人由後而觀見先生之眞者乃在於淮人堅素守於歲寒以繼三君子之風烈以追迹於古人則自今以往先生之事也淸尙幸終始觀之先生名麟號愛蔬成化庚子鄕進士也

送李朝陽赴上海序

官之淸顯而雄要者莫如禦史最親民而嫌於其長不得有所爲者莫如縣之丞丞之視禦史相去遠甚而禦史黜則時出而爲丞抑之也方禦史供奉赤墀下接武夔龍簉羽鵷鷺旣已極其淸華而論其職事自天子而下愆違誤繆皆得以糾正而抨擊之王公貴人對必正色而狂夫悍卒叫號睢突於衢路者𨿽宰相有不避聞禦史至皆肅然一旦使之銷鋒斂鍔破牙角而爲丞此其中豈能無一芥哉若是而欲其平气虛心盡力於政事難矣然吾觀禦史其庸庸自保者必不黜黜必慷慨激揚之士或以言觸諱或振職而反中於人此其中必有過人者其出身而爲此固已不置死生禍福於胸中而況於風雨晦冥一反掌之間哉然則士固未可以槪論也河南李君朝陽以名進士衣繡衣有聲臺府間出按事爲同官者所詿黜爲丞某處未至丁外艱服闋攺松之上海上海人仕於朝者相率餞君行喬君時章屬予序予未嘗納交李君而以前所見決知其不以得喪爲輕重者故不辭而且有以告之昔宋眞宗時宰相岀判多委事僚屬𨿽賢如冦凖所至遊燕而向公敏中獨盡心民事眞宗聞而嘉之還之相府宰相爲州與禦史佐縣𨿽勢分不侔而其理一也君能不以得喪存於心則知軒冕倘來非我固有而處已接人自無不盡又安知朝廷終置君於遠外乎故夫不緣其故素吾位而行者李君之事也不緣其素考其故而爲之處者士大夫之事也請以是代諸公別

送王用撿序

予與奚君從之遊三年觀其學博而精气和而雅久而益見其可親而未知其師友之淵源近方得之則昆山王先生用撿之髙第弟子也先生明庖羲氏易登成化戊戌進士從之時未冠以尊人禦史公之命受學焉今二十年從之登第爲行人奉使崖門而先生蘭溪政成徵入爲南臺禦史乃五月相次南行從之後躬設祖都門外樂先生之道行而深惟造就之私思有以暴於眾也以揚觶之辭屬予予義弗可辭則諾而言曰凡學而仕以登進士爲名成仕而攺官以得禦史爲達學而成非師之恩乎仕而達非君之恩乎不忘師之恩則凡可以用吾情於師者𨿽一食息之間不敢不盡也不忘君之恩則凡可以致吾情於君者𨿽一食息之間不敢不盡也以從之之才而先生克成之以先生之才而吾君顯用之弟子不忘師臣獨敢後其君哉故卽從之之所以事先生而先生所以事吾君者可知矣古之人有舉一事而兼數美者其謂此類與於是酒酣日昃車馬就途旣數日從之行遂次其言書寄之以爲贈

程太夫人哀挽序

八年秋七月十日故兵部尙書襄毅程公配今學士篁墩先生母夫人林氏卒於時尙書歿幾二十年夫人壽七十有八矣先生方以上命教庶吉士翰林爲淸等師夫人疾病先生食不甘居不寧步履言語無次凡及門者預懷戚焉及是旣聚哭退眾相顧牽連裵■﹝衣外回內﹞念無以自致則相與按故事爲歌若詩各一篇或推諸人或引諸天述其寵榮嘉其壽豈以昭令徳而泄其哀思將聮書之捲冊以歸於司書者而謂淸宜序淸聞喪之有挽昉於虞殯著於齊田氏之客之哀其主而作今世所傳薤露者不過數十言而幽惋淒絕撫節而歌有無窮之悲焉蓋歌興於哀哀生於情其情切故其哀至哀至故其言𨿽緩而實傷𨿽淺而實深聞其聲而可以墮淚也魏晉曠達者流生爲其詞歌於遊賞是固無謂然若淵明之悲仲徳少陵之哀曲江昌黎韓子之哀歐陽助教則所以作𨿽或不同而各極其情之至也乃若生不聞其人死不悉其行泛然而爲之挽焉不知情何自而生哀何自而至哉淸等受學於先生也久視先生如父兄方髙堂燕慶固嘗獲望顏色拜門屏之外夫人之賢自輔佐先尙書顯樹庸烈與撫成吾學士先生勤恭謙素之徳見於少傅徐公之志者視古人無忝焉則今日之哀固不爲無自而其歌若詩要爲非無疾而呻吟者又況夫人之塟去京師四千里先生跋涉而歸比其來吾人之倀然者踰三年是孰非夫人之故而亦豈不益重吾諸生之感哉夫因先生而哀夫人之亡因夫人而違先生之教離別生死俯仰具焉𨿽欲無言安能已於言邪冊旣成遂拜書於首簡

送曹淸之赴道州序

曹先生淸之以前進士就吏部試距春闈僅兩月鄕縉紳交尼之先生志弗可回旣集判髙第擢湖廣道州守客往賀之先生蹙然曰吾曠瘝是懼敢言賀哉將行祖道都城外凡向之尼先生及賀者皆在焉有疑而問者曰先生辭春試而就銓似樂乎此者旣銓而色憂似不釋然者先生其有悔乎先生曰嘻吾悔也乎哉吾弱冠走科場踰壯而名薦書與四方豪雋爭馳騖視吾之所知其上者不敢有意其班於我者什不啻伍焉徐考其進退其上者亦不敢有意其不如所料者什又不啻伍焉其不知者固不論也蓋自初至於今十五年見若是者屢矣是非有命邪吾是以決志而無貳然吾才何如也釋褐袍官大夫領一州千里民神之寄是非小故也而所領州濓溪夫子之舊鄕也有陽諫議之遺風焉吾能殫吾心竭吾能以無怠吾事得逭於罪戾無忝於先賢斯幸矣不然吾方愧吾章紱之不暇而敢言悔哉東江子聞其言而韙之酌巵酒而飲之曰士惟不知命故非意而妄求惟以位爲樂故輕爲而僨乃事先生才足以進取而引分自安道方見於行而謙若不足充是心也道之民其有瘳乎夫勤撫字而拙催科陽亢宗之所以自考也謂伊尹恥一夫不得其所而教人以志其志濓溪夫子之所以垂訓也先生旣已知之矣而有不能爲乎能爲之而有不能至乎若然則曹道州之名且將與江華山水同傳之不朽而何有於區區一名第之間哉眾聞予言復韙之請遂書以爲送先生之任序先生名亷上海人也

送吳遜之赴郴州序

今冢宰屠公巡撫嶺南時新安吳遜之爲廣州左衛知事廣於嶺南爲會府民兵錯居政務厖雜其人去京師萬里旣遠而嚚吏亦以是視之賞罰是非類不與中州等君至一裁以理疑者辯枉者直利不爲怵勢不爲沮殿最功賞必以其當屠公器而稱之越數載公還中臺而君書最入京公遇諸途識之呼與之語將以薦於朝會公升宰司大明黜陟遂以君判湖廣郴州事由幕僚升上佐士皆榮之大理評事程君良輔君鄕人而予同年友也以其事屬爲序夫屠公以執法重臣總兩廣三十府州事自藩臬閫府而下孰不磨洗淬礪蘄得公之知而獨垂意於君至更數載處稠眾中而猶識其形容君爲小官樹能聲受知於大臣當升臺之初首被顯擢無左右爲之先容無上官爲之薦引豈非天下之至公不世之奇遇哉予謂使大臣之用人恆若屠公之於君則天下必無遺才使士之致身皆若君之自立則天下必無幸進是誠可以激委靡而勵貪競者故不讓而爲之書

東園聯句詩序

今年春李君原復拜秋官屬分司南京予與君同鄕同年且居相比回見無朝夕一旦當別去殊不能爲懷自始拜至未行無事必回君主楊氏所居東有園方數畆中有亭古檜四章植亭之前後錯以嘉卉方春之闌落英繽紛綠陰繁鮮入其中忘其爲京邑喧囂之地也而吾二人每回必於是衛氏兄弟及趙君天常曹君宗孝輩間一再至焉每酒酣壺矢博奕分朋間作凡所以佐歡者無不至興至則聯爲歌詩率意口占不復繩削故句𨿽多鮮成章成章而可誦者累數回僅三數篇視遠遊回合諸什遠矣至於抒意寫情各隨所得而一時人情物態尙於是有考焉以是不忍棄去錄之題其首曰東園聯句而以歸於君聞之楊氏東園故大學士東魯許公之所營園中樹多其手植公去吾鄕先生祭酒陳公嗣居之歷故少宗伯新昌於公大司馬馬公又更今大司徒闗西秦公以及於楊而吾人獲寄迹焉所從來遠矣逝者不可作存者不復來居斯亭固無恙自初辟至今登之者凡幾人興衰寵辱違離遇合之故涉於斯者凡幾變人當其時溺焉而不知按迹而思之其可慨者多矣有如斯亭而有知視夫赫然炎淒然涼倐興忽滅於其前者曽不滿夫一哂而奚論夫區區一離合之間哉又況綺語浮言雕虫篆刻漫乎無足恃邪然則是詩也以識一時之別固不可以已書之卷軸秪以益斯園之陳迹而增感慨於無窮終亦安所爲也捲以錄聯句故書於首後凡爲李君作者聯書之

送黃天章序

仕而同朝皆友也而同年爲獨親同年而岀於一鄕且同學也則其情又非九州島四海之人之比而其所以喜同樂憂同悲願相近而無相遠者亦豈非人之情也哉夫人之情無窮而天下事不能盡如所願於是嘆惜憤惋慷慨傷懷而江文通之所陳者作矣是又豈非人之情也邪黃君天章與予生同鄕成化庚子同選入邑庠爲弟子員癸夘同鄕試自是每舉必偕弘治壬子同領解明年登進士又同予寓城西去君不半捨每朝退無事必相過考古今論文義相對竟日或秉燭更僕至夜分乃罷酒酣慷慨相屬必以道義有過必面規之蓋京邑之交無親如吾二人與李君原復者丙辰春試予在鎖院中夢君當遠行寤而疑之日暮報至以君主南京刑部事嗟乎君之與予同者多矣君之名第不當在分司豈離合有數終不能免邪將祿位有方非人之所能爲邪丈夫之生固有事於四方而情之親者則有不能以自克矣𨿽然親之至則凡所以爲之者將無不盡其誠蓋居欲其相比也遊欲其相從也一觴豆一詠歌欲對舉而互評也此情之私也至於徳業欲其修操履欲其堅諳歷欲其周以爲他日臨大事決大議之基本而垂聲譽於無窮則𨿽遠涉萬里歷試小官亦在所不計而況於兩都疊處位望適均者哉抑吾又有爲天章喜者士窮而家居𨿽日侍膝下無以爲親榮仕而顯榮矣或遺親萬里外天章官南曹去家僅五百里髙堂重慶樓航板輿不旬日可往還也有秩祿以爲養無離別以爲親憂則向所以惜君者乃今方有羨焉而他尙何說哉天章行五日予方錄送行者之作將序次以寄而原復次選亦南都情事參雜不覺其辭之煩也天章其有感於斯哉

贈宋徳威序

往歲河堤役興上命右副都禦史今戶部侍郎劉公往督其事明年平江伯陳公偕中貴人繼往幕屬參佐皆選於眾擇其良以行宋君徳威以精筆札預選又明年乙夘河堤成錄功加平江太子太保及中貴人俱益俸有差進劉公左副都禦史各賜白金文幣又差次其從官各以勞頒賞而徳威升軍器局副使與徳威厚者董生廷春輩爲君榮而思有以朂之也謁予請爲序予觀古以幕府效能而建功於當世垂名於竹帛者非特其才能足以自見亦由遇其時適當用之酈生以下齊聞陳琳以艸檄著賈翊以料敵稱栢耆孔巢父以將命顯彼皆以其才適遇其時故能有其功而成其名向使數君者當休明之運出其才能𨿽或有所見焉而未必其彰彰顯著如此也徳威際休明之運者也操鉛毫坐幕府中治文書之外食其之辯孔璋之筆賈之謀栢孔之頰舌𨿽工無所施也而適以河堤故乃獲效其功勤以克有成績受天子之寵命是𨿽君才能之適用而機會之逢夫亦豈偶然哉董生輩之所以榮之誠是也然吾聞徳威居家孝尢好讀吾儒書充儒書之說與孝其親之心茍天地寧而萬物順吾沒齒而無聞固以無憾張秋之有功吾以受賞而使吾之有功民已受病矣受賞者之榮固不償受病者之戚之深也然則居是位也固當惕然思天命之是答而敢有一毫自憙以重戚吾人哉生輩思以朂君而吾適有見於此亦以徳威儒者可告而告之而非以爲佞也

送王民瞻歸省序

昔周人美宣王之中興也不稱宣王稱其臣尹吉甫其詩曰文武吉甫萬邦爲憲其序吉甫之成功也不直稱吉甫稱其友張仲其詩曰侯誰在矣張仲孝友夫張仲之功業不見於當世吉甫之賢不尙於宣王而詩人之言若此何哉君者任人而成功者也人臣者集眾善以事君者也君不得臣無以成其功臣不知所與亦無以佐其君而成功故夫翊周家之興運者吉甫也使吉甫之能若是者張仲也有仲之孝友而後有吉甫之文武有吉甫之文武而後有中興之功仲其可以輕視之哉國家重元勲之冑旣世其爵而尊顯之又爲擇師儒以訓迪之其爲師者選於鄕而升之吏部考其行能稱而後得居焉若是者豈不以張仲之事望之歟而居是位者又可以非其人也王君民瞻教丰城侯家三年旣授職有章服矣請於朝省其二親於東吳鄕人皆爲詩以送予不喜王君之得官榮其親而喜丰城之得君無忝於張仲慶將來之大有所聞也故爲序以先之

送王通判序

龍城王君道濟以成化庚子薦其鄕迄弘治丙辰凡六舉卒不第於是君勌於場屋矣走吏部書判入髙等除通判徽州府六月命下徽州人之在京者咸以次通謁退相語以得人賀將行設祖道大理評事程君良輔進士程君時昭出言於眾曰君侯起南服以明經取髙科如拾地芥何其易也已而連戰連北於有司若與初相背馳又何其難也吾州居萬山中土確而民臞通判古監州一郡之生民利害欣戚無所不當論宜得明經術通古今知忠上而愛下者居之而後民乃有瘳焉若天之抑君而至於斯也其殆有意乎唐人有言賢人屈而遠人安夫欲安遠人𨿽屈賢人且爲之況吾州爲南畿輔密邇宸極根本之所系乎則吾君與執政者之置君於此亦未爲無意也夫侯之倅吾州也天爲之吾君與執政者爲之侯宜何以承天之貺答吾君與執政者之意也吾州之人又何修而蒙侯之休澤也於是更酌酒以屬侯退以其事屬予序予嘉王侯釋褐佐方州得詩書文物之鄕得以展其志又嘉二君之有辭能推天以及人使聴者竦然有不敢茍焉之意得邦人愛其上之體於是乎書若紀侯之政聲以嗣新安名宦之後而徵兩程之言則有待於他日也

送張趙州復任序

士之岀而爲天子令一邑守一州能不負所托而以寧其民此豈獨其上之福哉然而世之人其不爲此者何其紛紛也吾嘗執此以論天下之故未嘗不扼腕嘆息於平居蓋古之君子其窮而學也則必師孔孟法伊周以求實其徳而其出而仕也則將推所得以濟斯人初非爲其身也若是者世不可謂無其人然而鮮矣其次將欲自立於當世以顯其名榮其身則亦必盡力所事而後乃可以得之譬之農人則力耕而志獲者也而今也不然其引日計時志巖廊而希卿相者比比也至觀其政則有人所不知者而日倀倀焉惟快捷方式之步以覬於一得物之不卹而惟進之圖古之人誠不敢望而所謂顯名而榮身者亦豈若是哉新安張一之以鄕進士爲趙之臨城令政有惠績臨城之士民宜之三年天子賜敕封其親未九載民伏闕請畱以爲趙州守天子復從之其在州如在臨城鑿渠以漑田置磑以便民至旁郡有疑獄皆於君決之部使者表其賢前後旌勞者數矣冬十一月來報政銓曹將擢用之俾還牧其人以俟夫君之爲令也民愛之君寵之其爲守也部使者復旌之其報政而來也銓曹復將用之君之爲政者誠盡其力而人亦何負於君也哉吾以爲凡任司牧者皆若君則民受其惠而身享其榮豈獨其上之福而不肯爲哉進士王君希仁庶吉士戴君寶之皆嘗學於君其弟遜之又私淑君之門人者於君之行爲予道其詳請書以爲贈予諾而不辭且以明祿位之顯揚惟令徳之能稱而遑遑於外騖者或表裏之俱亡因以益君之自信也君名淸一之其字未仕以尙書教授名士多岀其門異乎有體而無用者云

送顧維庸序

自我文皇之定都於燕也六軍百官之眾皆從而北朝覲訟獄蠻夷賓貢凡機務之重者悉歸焉故南京之官府號爲無事大臣之久勞於內與士大夫之安靜退者皆樂之而朝廷以是爲根本之地也𨿽一命之士亦必擇其人而不輕禮部在南京尢號無事然其所職宗廟社稷之典學校教化王政之本原司務於部中事無所不當問淸簡之中有嚴重者存焉則南猶北也故常以端重文雅之士爲之非是人也不在玆選今年冬大理司務顧君維庸從謁告起得之大理簿書刑獄之司也日出而退朝衣赭關木之徒累然候堂下臺省吏抱文書上司務司務省識之惟謹顧吏送兩寺比其還也亦如之一日之間文移溢目鞭笞敲朴悲號寃愬之聲盈耳也仁人君子居是地不能使無一夫之不得其所縱責不在我其心宜何如而以視夫掌宗社神人之典學校教化王政之本原而又處南京淸簡之地𨿽倐來忽往有跋涉之勞在吾人誠不能無介然而先生之樂又何以易此也先生之行也南山內翰合鄕人餞於水雲亭各賦詩予亦同作矣喬君時章以情之無已也俾復申以言予惟明天子方淸化原奬亷退黜貪求先生之樂不可使在位有一人之不知者用敢約羣言之旨敷暢之而不厭於復云

送黃僉事赴浙江序

凡外臺使之職專勑而行者學政兵戎之外惟屯田爲至繁他使者各專一事𨿽重而得以致精焉屯田與倉儲水利相終始以一人總三官之務其功非可一日成而其獘之深則有積歲而莫盡者蓋今邊闗內地莫不有屯田然其膏腴而便利者類侵於豪右屯兵所占其入無幾當歲之秋朝廷顧輦金帛市邊人以充費東南財賦所出溝渠塘堰之制宜日講求而每歲使者岀按有司之籍取髙深廣厚之數而已遇凶歲焦枯泛溢彌數州邑亦視以爲常也夫民得土而生財由土而岀二職旣壞而曰我能實倉儲謂民無傷世寧有是哉晉江黃汝栗自刑部員外郎拜僉憲浙江實奉勑領屯田事浙江東南大藩也北通江淮南控閩廣屯田使所理三江五湖之大蘇公之堤賀監之湖單鍔任仁發之所講畫夏忠靖之所經營者皆在焉地廣則務殷時平則吏玩其間積漸得無有前所陳者乎其無之則民之幸國之福也卽萬有一焉居是位者得晏然而已哉君起家進士宰名都理江淮刑獄所至著聲績久而爲是官以其歷涉諳練之餘宜必有度前聞聳後觀爲國家建百世之利者予蓋深有望焉談君朝宣請予爲送君序遂援筆而書之嗚呼君其無使予爲空言哉

送劉指揮序

昔漢髙之起也丰沛多功臣光武之興也南陽多貴人皆聲施當世慶流苗裔垂姓名於無窮豈非感會風雲遇得其時者哉我太祖龍飛鳳陽一時佐命之臣崛起壠畆之中踐公臺之位巍巍煌煌與蕭曹賈鄧相後先天下已平列爵剖符傳之萬世嗚呼盛矣及文皇起幽都其奮勇而從克成茂勲者子孫賴之至於今弓裘圭組並耀而爭馳一人之興其意气之相感時命之相參誠亦非偶然哉定興劉培之自其髙祖海有功永樂初累官敍南衛指揮僉事祖寧以死事進其子同知至培之五世矣今年襲其父職還成都其內兄李鴻臚和卿予舊館人也因識君於其第將行以和卿乞贈言嗚呼予何言哉海內承平百餘年干戈戢而不試功臣之世藉其先休荷國寵靈懷印結綬行呵擁於通都大邑中有終其身不履行陳者推其心茍非木石寧不思所以報其上不忝其先哉夫思報其上以不忝其先宜自其初服始則吾於培之其得無望乎西川國之重邊君五世居之凡土之故與士大夫之賢否宜皆熟知之韋南康李贊皇之功烈今𨿽未易班也抑其規畫有可施於今者若髙崇文吳玠兄弟之爲將其猶可望乎吾將於君之歸而卜之毋徒曰天下平是非其所急也

送臧瑞周復任嵊縣序

越之嵊人有仕爲錦衣千戶者曰謝君汝容與予居相比數爲予言嵊尹臧君之賢曰自斯人之蒞吾邑也而官無廢事杠梁陂堰飭必以時自斯人之蒞吾邑也而民無失職下相勸於義自斯人之蒞吾邑也而士知自貴交勵於徳業俗以康乂政乃大凝蓋數十年來鮮其儷者以吾父兄之賴之也如論國家之用人非君則誰其可臧君之先公以詩經教吾華亭君與兄瑞魯實從予少不及事而聞先生長者言故嘗識君名及君兄弟連發解山東文章式天下擢進士有聲於時故與之遊者皆艷慕欣欣焉鵷雛驥子人見其絕塵土決靑雲而厲九州島情固有不能已者然一不知君臨政之美復彰彰如是也今年春君滿三歲書績於銓曹上將畢其能俾還復任汝容走予乞爲文壯其行夫君之少而學也兄弟競爽珠聯玉暎吾鄕之先達能言之而予願聞焉及君之爲政則知者鮮矣而予復因謝君而得之吾鄕之人士且將因予而有聞君之先公固不鄙吾土而推桐鄕之愛則如君者豈異兼謨之於文惠也故予於汝容之請不辭焉而以發吾情𨿽然嵊一邑也故誦君之政者惟嵊人而吾之所聞亦止於嵊人其爲言也亦然君他日還朝以其施之嵊者博濟於天下則其聞與言又不止於今矣

東江家藏集卷十六

●欽定四庫全書

東江家藏集卷十七【中集十三】

﹝明﹞顧淸撰

北遊稿

○序二十三首

送余大尹序

弘治丙辰吾華亭尹以闕告其八月進士登科錄成邑人之在朝者聚觀焉曰擇尹必於是安得憂國愛民亷平而仁恕者爲吾父母乎旁有識者歷指而議之曰某也可某也可某也限以地某也拘以資某與某其可也如是者數人而余君端卿爲首稱未數日吏部■﹝扌東﹞堪縣令者二十有五人居浙西者四而華亭果得君門謝之日爭識君行中舉笏相慶退以次通謁奉殽核酒醴爲敬聞君行有日又相率餞都門外蓋勤勤懇懇惟恐其不至也於時予處末坐越席而言曰余大夫知吾人所以若此者其謂何國家以進士擢君付君以八百里之地者其謂何天子者天下之父母也守令者一方之父母也天下之父母不能徧字其子弟也而委之於守令其子弟亦不能徧以其情達天下之父母也而寄命於守令故國家所以任君者非止榮君謂能紓其憂也吾人所以致勤懇於君者非以諛君謂能達其憂俾鄕裏之蒙福也東南之民力竭矣風俗靡矣乘輿六軍百官之俸給大半出是方而華亭爲甚榖粟金帛歲入動百萬徭役轉輸之勞費不與焉然自辛亥以來五年之間災沴相屬今聞僅有秋耳而紛華靡麗之習所以蕩民心而蠧物力者日日以甚或者又從而朘削之嘗譬之積富之家田園日耗而其名已著不敢自言不知門閥如故而生意索然矣故予竊謂執事者知天下之憂則當寛東南之民知東南之憂當首寛吾邑之民寛之非私之也爲天下也爲是邑之人而對其新政乃遽以寛言若涉於自便然艸野之人不能皆自達於君也而代爲之言則言之非私也亦爲天下也昔鄕先正止軒夏公贈故令郭侯其終篇曰吾不能有爲於時然畏天命而悲人窮則知所以重君予無夏公之文而竊有其志故於君之行也不能已而贅以詞云

儒林贈別序

儒林贈別者同鄕縉紳及館閣諸公送吾舜臣府博南歸之作也舜臣之少也與予並從怡庵先生學未成而先生擢第宦四方吾二人遂私相切磋且居相比朝夕恆親接自經史文墨之外凡身之所遭遇心之所感觸人情物變悲憂喜愕憤懣郁抑之情口不能言而人不可以告語者率於君發之予試有司數不利𨿽素相知或不能無動惟君如一日益相勵以徳義君家故饒亟困州縣役君外乾父蠱內親講習屢奮屢跲而志終不衰乙夘試不利掛片帆北走四千里卽予京師將博交四方英雋以充其所未至者武進伯睢陽朱公聞之奏置之西塾模範其子弟君亦謂兆之或可以行也諾之旣而以親在堂事未可以專也束其裝東歸稟命而後來公不能違則從其鄕人及所知餞於郊餞必有贈贈必以言是日言皆出吾黨故題之曰儒林贈別也嗚呼舜臣行矣憶吾二人同學時一時行輩知彊記誦工對偶解綴緝文句相推詡若是而已耳後來涉歷孰有當時之所擬者而一莫能逃且今皆陳迹矣君之來此意將何如也而輒爲人所知有欲避而不可者則斯舉也又安可謂君之本懷所素期而預待者乎壯之所遭非少之所擬今之所就非昔之所期世事之不常如此此古之君子所以遇匹士而不驕對王公而不諂也則由今而往君固不能自料而吾又安知君之事之止於是哉昔屢跲也而猶奮今旣小試矣事又未止於是也顧安可以自狹而與之遊者又從其若是哉諸公之言所以爲舜臣貺者厚矣若此者非予莫宜言也故於序乎發之

壽布政使吳公七十詩序【代西涯作】

浙江右布政使賓壺吳公旣致政於莆以明年正月某日初度壽七十戶部尙書周公伯常其髙第弟子也預爲祝頌之詩以倡於公及其弟學士汝賢之同年進士及其同鄕之仕於朝者幾人人賦一詩賦詩者皆與公有夙昔且知公之賢不然𨿽同弗與也旣乃以予爲學士公同年所謂夙昔而知者不在諸公後屬予序之予謂人之幼而學也患弗聞於時壯而仕也慮弗得行其志及其老也神疲而志倦於是樂歸其鄕謝人事以頤精神而永其天年蓋在人人其情莫不然而不得盡如其願其優遊桑梓者常無當世之功而磊落鏗鍧爲當世所倚賴者或終其身不得以一日暇馬伏波所以深念少遊之言而古之君子勇退於急流之中者誠有見於此也公早以經學穎脫儕輩中舉進士宰徳興同知瑞州知惠州咸卓卓著聲績遂參浙藩位方伯眾方覬其大用於時而公乃謝其事以去歸對壺山爲賓主日引騷人韻士遊衍其間暇則發爲歌詩以鳴國家太平之盛若是於今幾年矣而壽益髙樂日益以深所謂學而仕仕而歸者實兼有之回瞻仕途則所謂同鄕省同科第夙昔而相知者不過幾人幾人者皆有職務不能以自暇而公之樂固未已也況又有弟子如尙書公者方推其所得於公以大濟天下天下之人將陰受公之賜而不知而造物者固知之矣夫有陰徳以及於人與大所受而不竟其施者天常必厚之則夫公之所以享髙年膺景福樂而未已者固理勢之必然而尙書公之所爲祝願者亦獨非情之至也哉予因尙書之請而有懷於公覽諸公之詩又念學士之不可見於公壽也尙可靳不腆之辭不以慰公顏於萬里之外哉春酒旣成升堂受慶展捲之餘公其有感於予言矣

太宜人過氏壽詩序

戊午冬吾國賢郎中母太宜人過氏壽五十八閏十一月二十宜人設帨之辰也長沙李君徵伯古燕王君廷佩而下若干人皆以時彥與郎中爲文字交相率賦詩人一篇期是日升堂爲太宜人壽歌以侑觴而屬予序其端徵伯寔來致諸君命徵伯之言曰凡人之以閏月生者其生辰鮮獲逢其眞太宜人生正統辛酉越天順庚辰一見焉及今而再玆其逢之難也郎中君生而早孤太宜人厲志秉節躬撫而教之以克有今日荷天子寵命而吾人獲稱慶焉玆其成之難也昔在辛亥諸君爲宜人壽吾鶴灘錢子爲之辭今而屬君以其成之難逢之難而君之文又以繼鄕之名勝後其庸可以辭也予家食時則聞國賢名旣竊第而國賢許州政成入京師獲納交焉國賢思敏而精見深而遠文雅博達而好學慕古如饑渴之於飲食用能厚其所積克成厥勲玆太宜人之教歟太宜人早喪移天而目見其子之成立食祿衣奉榮寵光華十五年而年未六十玆郎中君之孝歟諸君壽宜人而必本其勵志秉節之所致眞知徳者哉而吾於生辰之說蓋重有慶焉者歷家之法以十九歲七閏爲一章气朔分齊數乃復合宜人生歷十九年者三矣一會於庚辰而生郎中數蓋非偶然也今復合焉安知是歲也不又有如郎中者岀而爲太宜人之孫乎以國賢之孝宜人之賢其得於天者未艾也安知異時不又見其孫之成立如郎中之今日者乎郎中所以悅其親太宜人所以望其後蓋無重於此者諸君之珠玉尙多蓄以須而予之荒言未敢以覼縷辭也

送王文哲使安南便道省親序

今上在位之十二年己未安南國王黎某以繼世請上命司經局洗馬兼侍讀南海梁公儲爲冊封使兵科給事中東筦王君縝副之賜儲縝服皆一品持節以行縝來告於淸曰天子不以縝無似拔於班行俾貳帷幄臣將命使萬里外國早夜矻矻惟弗稱以爲朝廷羞是懼不敢以爲榮惟是老父寶慶君老母陳孺人皆康彊無恙而縝去膝下餘十年以天之福天子之威徳幸卒事無辱獲便道過家拜庭下縝不勝大慶惟吾子旣獲同升又嘗與聮席祕館玆縝將徼惠於諸公均俾一言子且爲文序諸首稱觴之際縝得藉以辭於二親其何貺如之淸聞孔子告曽參以揚名顯親爲孝子之終事其語子貢以行已有恥使不辱命爲士之首稱王君起南服入中朝爲名進士讀書翰林遂爲給事中以揚於王庭人皆曰寶慶公之有子識不識有以知公之爲賢其顯親乎在翰林三年閉門積學人鮮識其面爲給事直言正色不以毫髮狥於人其有恥乎執是二道用簡於帝心顯膺任使揚天聲於無垠震國威如雷霆而無辱有不足言者而以其暇日旋軫鄕山展晨昏之敬人子之悅親也而有大於此者乎寶慶公爲政有惠愛其民至於今思之未老而懸車天之所以丰其後者未艾也而以其違離睠想之餘撫愛子於膝前舉壽觴於髙堂人間之樂其又有以易此者乎然則君之所以辭於親者備矣而不腆之詞又何足以爲重邪於時同館在朝者十三人賦詩者十人監察禦史陳君徳卿給事中吳君子華以使事不預而淸獨以君之命僭列名其首云

觀海詩序

今天下負海之邦自靑齊至於交廣惟江浙閩去海最近其間負海而州控接蕃夷者閩又最近出譙門彌望巨浸鯨窩蜃居倭奴爪哇流求毛昌赤王之蠻風乘濤淩不旬日可致幾席下頑狙之氓逃徵避辜駕長舟颿巨桅挾羣不逞之徒岀沒於洪波時登岸公肆劫剽急則踔汗瀾走荒外吏無所蹤迹蓋瀕海之邦率有是而閩與廣爲特甚其一二人著名字者海壖之民日惴惴虞其至有司者偵其它適圖旬月之安則幸矧敢與之角吾嘗聞仕於彼者言如此大明當天威徳被四違北窮龍庭西越流沙反戶之鄕扶木之墟咸被冠帶而園籞池沼之間乃敢有跳踉若是者豈非天地之大日月之光容有弗及而四時之佐五行之吏節宣暢導亦應有未至者乎不然彼荒邈之民天子固非能親見一一而撫之也行於遠而不行於近先王之政殆有不若是者乎刑部郎中邵君天衢用才選爲福建按察副使專巡督東南海道閩士大夫與同朝者作觀海詩以歌之石君中玉許君啟衷屬予序觀海出孟氏書其言專以諭道天衢生四明海其庭戶間物也非至是而始見諸君之意宜不在是而登髙望遠弔古興懷又非君職事之急也則詩而目以是也其殆可思乎豺虎噬人山𨿽佳不可得而登蛇蛟爲孽水𨿽淸不可得而臨潛波匿島之姦未息則𨿽目極三山神遊十洲臨貝闕而俯珠宮豈爲天子命吏者之樂哉詩人之詞固有所謂主文而譎諫者天衢精敏闓達予近與共場屋事而知之卽其才宜無施而不可者今日之行其必有以宣九重之意暢威徳於無垠以慰作者之心而未敢以易言也爲述其所聞而告之夫舉遠始於篤近內肅則外斯嚴君至而風濤帖寧得無笑曰書生不習邊事何張皇也

方溪別墅詩序

平湖毛世英作別墅方溪之上未及就而卒其子秋官惟勤嗣成之墅故有八景亦世英命惟勤因而葺之曰吾將爲休老地也歲戊午奉使過其家有持山水圖求售者視之園亭竹樹方溪也林壑面勢原田風物方溪也君得之喜曰此天所以贊吾成也以與士大夫觀之咸相與詩之積而成捲明年移疾歸岀以屬予序平湖去吾家不百里惟勤未擢第而予已聞之君爲進士過華亭予及識焉入京城則故人也而談方溪名熟矣乃今因是圖而得以想象其髣髴思夫人締構之勤而嘆江湖之遠緬然引領庶幾其卽至焉又念夫是圖者其來不知幾何時其作也不知誰爲而其經營位置乃若與毛君不謀而合者流傳湖海間經好事者多矣卒以付君之子而以成君志物之來固有偶然者而精神孚感其亦豈無自也哉凡人當貴盛語退休則以爲時未至時至矣則又弗能決有終其身不得以一日暇者故蔡功成而午橋作相節移而晝錦成當時侈之以爲盛事蓋寵利之難遺如是也惟勤以美材方見任使未有退處之機其年力方剛非昔人之瀕於日暮者宜乎鋭志靑雲思千里於一日而隠然早計譬方暑而營裘推是心茍事有拂吾中而不可爲者其肯低佪媕婀蒙愧恥而居之哉卽無是其肯漏盡鐘鳴冒行而不知止哉予於是又有感焉而不止於一物之偶然矣世英之生也仕不達而天子以惟勤故已贈君爲刑部主事寵光矣其爲而未成者又得是以張顯之歿而有知聞諸君之歌詠其所樂也有不囅然於地下乎惟勤歸矣予亦將嗣圖扁舟相從招野鶴渡石梁登怡壽之峯覽所謂瑯玕翠云錦香玉雪之勝槪然後入延益齋坐論心館酒酣興發尙能爲君賦以償今日之願是爲序

送宋舜臣董役鈞州序

宋冬官舜臣將有事鈞陽詣予爲別曰吾與子生同州學同業又同對大廷爲進士論契分之相親亦不後於眾人矣吾舉進士兩月而使江南與子別別兩歲而還授官未暖席又別子南行今還幾月也又將卷書冊爲行計自癸丒至於今吾往來道途亦數矣子職在文字視故人屢別因恬無一言契分之親者固若是乎予旣謝不敏則謂舜臣曰凡國家之以賢科登士大夫也將榮其身而止邪抑將用其人以宣力於四方也如將榮其身而止也則吾不敢知將用其人以宣力於四方則固當視其才而區別焉而其能而賢者每不若拙者之爲暇蓋史冊所載三百篇之所歌其若是者子之諷誦而究心焉久矣而何見之晚乎且子不覩夫幹將與騏驥乎俯秣於棧下重襲於室中非不安且重也而其光日消其气日衂拂而駕之騁康莊越名都淬而試之截蛟螭剸虎兕張華撫之而嘆息伯樂遇之而竦觀敢問子於是將何擇焉方今聖天子程能選功驅賢豪以成一世之務有如舜臣端方而靜密精練而闓通於時流殆不多見吾恐國家所以勞君者有大焉其方自此始而未可以數辭吾之言蓋有待而發而未足以爲晚也舜臣笑曰吾責子以情而子重委我以義吾尙何言𨿽然彼傾蓋一時者固無以及此也顧從者出諸公贈言俾書於卷首

送李仲陽序

舉外有司之職惟縣令爲至難而入仕之途惟進士爲尢重監司而下守與令皆號爲親民而令爲尢切凡邑之政無細大必由之四封之內有一物不得其所者皆於我乎望焉臨乎上者尊而窺伺於吾前後左右者眾平明坐堂上抱文書執鞭朴而列於庭下者皆將視吾怠而欲以有爲者也而將迎期會一不戒則悔吝隨之仕而爲縣令其可以爲難矣士遊於學校而舉於鄕累十百人而一二焉舉於鄕而貢於春官得爲進士者又累十百而一二焉內而省臺外而方嶽握機衡撫民社而殿天子之邦者大率皆斯人也而近制縣令有缺每以進士初第者爲之以其所甚重之人而處之於至難之地豈不以選之精則其才皆天下之英待之重則其人不茍於自棄庶幾乎斯民之有瘳也而使居是位者不惟其國惟其家不惟其民惟其身不惟盤錯糾紛正吾人所當致力而忘義與命傍睨側岀以幸脫其難而自喪其重焉則上之人將何賴於是而士大夫之自處其亦豈宜然邪莆田李仲陽以進士授浙之桐鄕令方是時其尊人武學教授深甫君諸父廣東僉憲元鎭桐廬貳守伯通雷陽推府伯獻皆表表仕途爲縉紳所稱目仲陽載其世芳所以自待者甚厚加之以才明輔之以經術其有以一洗沿習之風稱九重之任使乎君之鄕人作詩贈行而屬予爲序意蓋不止於杯酒離別之間也予故推廣而言之

同甲會詩序

浙之淳安在富春山之陽有漢世祖故人之遺風故其人惇尙名節樂山水而薄於榮利其地重岡復嶺水淸而深故其人秀雅而文端重而多壽以耳目所接若前大司空敬所胡公近太子太保大司空徐公雲南左參政復初邵公知韶州府靜庵王公皆以禮致政歸其家髙年淸徳照暎桑梓而王邵二公又同年生同治春秋學同官於朝岀參大藩守名郡皆有徳於人人其功業適稱而又皆未老而先歸山泉魚鳥無適而不與俱焉則𨿽兩司空未能無艷慕於中也弘治辛亥二公壽六十胡司空舉宋文潞公席司封故事爲作同甲會於邑之靈瑞院揮觴賦詩旣盛傳於時矣後十年王公之子如行官京師得善繪者著其迹於丹靑益求諸縉紳歌詠授其子敏實歸以爲二公壽而屬予序之惟人之不可必得者壽而人事之不齊有不能保於旦暮之間者會之初舉胡公壽七十六矣徐公猶在朝也乃今再舉而胡公尙康彊無恙徐公又適歸賓筵之上加一達尊焉則今日之會視前爲益光而稱觴弄彩豈直兩家子弟之歡慶哉詩曰𨿽無老成人尙有典刑老成不可得有典刑存焉斯幸矣諸公際昌期遭聖明壯而行其學老而全其歸尋幽選勝樂其天眞使鄕邦後進得以目炙而身燻焉則又豈特典刑之存而已邪故爲序之以見玆會之不偶然而庶幾乎來者之希其蹤也

懷椿圖聮句序

禮部員外郎錫山錢君世恩喪其父春樹先生十五年歲時伏臘猶感慟追慕不能已平居植身操行居官事君凡可以爲先生光顯者旣無所不用其極而猶未足以盡其心也於是哀之者爲之推而托之丹靑形之象類以寄其髣髴而泄其哀思此石田翁懷椿圖之所爲作也圖旣成而君得告歸其鄕將奉太夫人展先生之墓與君遊者旣皆爲詩以送君而猶以爲未足以慰君之心也是日會君宅則又相與卽其圖而詩之詩以難將寸艸心報得三春暉爲韻又所以寫君未盡之懷而發石田翁之意而未知其果足以慰君之心否也韻起於吏部郎中喬君希大次及予次則吏部員外郎杭君世卿戶部員外郎秦君國聲夏君如山進士杭君東卿禮部主事呂君仲仁戶部主事趙君叔鳴凡八韻爲近體五首古選詩三首太常博士邊君庭實中書舍人劉君汝忠以他事不赴會各以所得韻全賦一篇韻以鬮取故先後無次云

奉萱圖聮句序

懷椿詩旣成世恩岀奉萱圖徧揖坐客曰先人之思旣辱諸公之賜矣惟是石田所以爲老母者蓋一時筆也諸公旣辱念先人其忍遺此且吾旣得請吾君奉吾萱有日矣所以承顏繄此焉是賴諸公其忍辭於是夜漏下已二十刻客倦而思歸者半矣聞君言皆踴躍操紙筆須臾而成詩仍以原韻而少亂其次第邊劉二君皆仄韻至於情景之妍愉音調之諧暢則有判乎非前作比矣夫物交於外而情感焉情動於中而聲變焉懷椿之淒惋奉萱之歡愉蓋並行而不悖可以觀所感矣有覽是編而不知吾世恩之爲篤孝君子也尙爲知言也哉

送徐子元歸常山序

自吾郡守今都憲三衢樊公之去吾松吾松人思公不忘每見衢人則如見吾鄕人焉衢之人以吾人之思公也起居動息凡有聞必以告婣親賓客之自南來者必見吾松人故予八九年間識衢人爲獨多楊君之來自言於公爲婣家子其來也爲其鄕人徐子元氏求贈言且曰某非敢私請將徼福於我公用永賁我邦族其言恭甚予別公久聞而逖然興懷不能辭已而問子元又世家子讀書尙禮孝友稱於鄕抱藝不售遨遊湖海間遂來於京觀天子之光適以例得輸財助邊拜爵第七品修容偉觀歸拜其親昔人所謂虛而往實而還其在玆行哉是又不可無言者抑予記常山有徐君善虛中氏之學者而忘其名其爲人抗直不面諛當樊公爲郡日一再來松予幸及交焉今其人安在得非子元之族乎歸其爲我問焉君平季主當明世可終老山林邪

送福建丁副使序

今之閩中漢會稽南部都尉之地也以漢郡一都尉之地而今列爲藩垣並建三司與靑豫荊雍等漳泉一道又別以一按察副使領之璽書專命加精擇焉何古治之略而今則詳哉山川封域自有天地則然而風气之宣通則有待乎其時者漢以前人才貢賦猶不出於江淮而海外諸夷未通於中國三江之表固以荒服視之故治𨿽略而政無闕焉隋唐而下風气日開麻紵之賦綿絲葛蕉鮫革之貢溢於內帑及宋而龜山延平考亭諸大儒相繼而岀所謂閩中已非無諸餘善之閩中矣至於國家聲教四訖卉服之邦比於內臣歲見世王之使絡繹於傳捨而彌天浴日之區疆圉之氓固以爲吾君之池沼而狎焉彈壓統綏使邇肅遠寧而無擾吾治勢固不容以不詳者蓋聖人與時通變之權實在於是而不必其盡同也丁君師孟以西臺名禦史輟供奉之班而往踐是任都亭之會有舉酒而屬予序者因及古今政理之殊而推所以用君之意如此𨿽然古治之略也而不見其闕今治之詳也而不見其有餘世道之升降於是可見而職是地者烏可以不求其故哉丁君學粹而器宏直節淸心自始仕至今如一日老成愼重而力足以有爲所謂鎭遏統綏肅邇而寧遠者蓋必有道而精神之孚感風采之昭宣有不止乎條教刑罰之間而古人之治庶幾其復見於今此豈非君之所自負而諸公之所望於君哉於是觴豆疊行沾醉而別書予言以充行李師孟名養浩浙之仁和人

送寧津知縣孔君序

予幼讀吾聖人書想象其形容以及其遺迹之所存意其闊遠緬邈不可得而求也已而聞其子孫之眾多丘園祠廟之盛而朝廷又封爵其胤孫以世其邑國也則又嘆慕歆喜思一見其人歷其地以髣髴吾聖人之萬一而未能也入京來首識今襲封衍聖東莊公又因而識鄒兗二公之後去年秋又識東莊之兄南溪公嗣子知徳冬又識今河間寧津令實文實文於東莊爲世父於知徳爲從祖惇靜淳實謹禮而有文予一見器之以爲聖人之後果若是其多且賢而向之嘆慕而歆喜者至是果若見其髣髴矣實文之將往寧津也鄕進士王君靜之爲之求贈言夫童而慕之長而幸識之而其人又不鄙而需予言言其可以靳哉𨿽然予之所能知而言者皆糟粕緒餘也聖人之道著於經於吾人爲師訓於君爲家法秦漢而下史冊之所載凡忠於君惠於民爲世所稱述者皆用君之家法者也其猥鄙庸劣爲鬼蜮爲螟螣以蠧君而戕民者皆叛君之家法者也人用君家法且以名世而有傳而況親其家云仍胤裔哉然則君之爲令亦用君家法而已矣魯論二十篇自一身以至於爲天下無弗備也而武城之問莒父之訓尢切於玆行惟君之所用矣而何俟予言哉𨿽予有言而何以加於是哉吾聞昔之人有懷千金而求助於人者皇皇然不自知其有也或指以示之發而出之充然而裕聖人之道固不啻千金而君之求助乃有勤於彼者其亦無以斯言而告君者邪於是靜之笑而起曰君之道果無事於他求也

送張副使之密雲序

憲副廷肅先生之往治密雲也太學生沈君士登實爲鄕人倡具尊爼列餞於都亭謂淸宜爲序淸乃起揚觶而言曰先生其行哉方今海內殷盛巳已而後沙漠之外引弓之民不敢南向而注矢者五十年治極而玩陰萌以機我去年是以有雲中之役亦惟是疆場之吏障候之不設以啟戎心不然豈其犬羊而敢犯我城郭哉密雲爲鎭當潮禾川之衝元居中國時爲避暑往來之地徑捷而夷去京師不百里烏梁海諸部𨿽資我卵翼爲我藩衛而自董山以來桀驁驕蹇首鼠持兩端識者蓋多憂之守鎭撫巡之外而復以兵備專委之憲臣廟堂之爲計亦深矣先生識明而才良慮忠而謀確自大行爲禦史明揚歷試二十年以至於任今職廟堂之簡注亦精矣甲兵之事定安危於呼吸者淸未敢以言也有若近時撫臣之建議鑿東山以泄水而制要衝與言者之爭之也其果孰便乎密雲故有衛而已加之以守備監之以中臣職司日煩而邊防猶故也而聞議者且將欲益兵夫不擇將而多益兵與精練兵而責成於將帥也其果孰利乎吾聞終身坐談不如一日之親見而任其事者又非徒見之而已也先生於是其殆有思乎決事機於交至贊廟謨於萬全以折邊圉之姦萌釋當寧之憂勤者正先生今日之事而鄕人所望於玆行也於是眾交酌以屬先生而先生亦慨然諾之期績用之有成也遂書之以俟

送楊士安序

予與楊君伯玉兄弟遊且二十年觀其學富而文行端而愨精神意气竦動士林蓋時流鮮或儷焉不特鄙人之以爲弗及也近一二年又聞其季之才朋友稱之以爲不減伯仲則又驚喜歆艷恨不卽一見以觀其蘊而今年秋伯玉之子秉仁自南來見予容甚恭气甚和與之言詳雅而疏通坐終日而禮無愆者予乃作而嘆曰楊氏之多賢蓋自其家事其積當不止數世其來未可量也旣閱月南歸別予需教言予曰嘻子尙須予言哉衣冠之子弟類不能嗣其先猷此不特其才之不似亦其家庭之無以則焉而蕩於奇衺史籍之所載與耳目之所接皆可鑑也今爲子之父叔者旣如彼其賢子之質甚美而求益之心又復惓惓如是率而由之將何所不至而尙須予言哉𨿽然水之出於山也其淸可以鑑毛髮曁其遠也或不能無漬焉水豈期於是哉其勢則然也子之親旣以身許吾君其仲季且扶搖而繼之一家之責其於子乎萃焉內遠其父兄而外加以事物之紛糾此志少懈而流俗之言或得以入乎其中則其事將有不能如今日此中人之通患而非所以爲吾子憂然而爲予計者寧言之過而不酬而不可不言以負吾子也吾兒天彜方在南懷之不忘子行且見之以予言示之且有以規之又予之望也通家之誼也吾子其識之

送袁用誠父子南歸序

予少侍先師友蘭張先生獲見故方伯袁公舜舉於坐先生方伯之內弟也方伯歿而識其季中書君用誠於鄕中書予外族之婣也於是始獲從君遊而因以識其子鴻臚贊於京第方伯公長才偉器磊落軒豁在憲宗初與都憲韓公用熙戮力南夏隠若長城而壽不滿徳終於方州人固知其後之將大也中書君明敏精確事今上於文華十五年寵日進而心益下人又知其祿之未艾也用是簡於上心而贊復入侍惟父子嗣文業懷鉛握毫出入禁近大官之珍奇中貴之宣呼絡繹烜赫於裏門自鄕之仕於朝者鮮及焉人以是知天之不忘乎方伯而所以佑其後者不誣也中書君自遭遇不得掃方伯之墓者餘十年贊入侍時甚少未婚也間以情白上得賜告歸其鄕俾乘傳行凡告歸而乘傳惟大臣間有之實異數也於是喬君時章以月之重九合鄕人餞於城東曹氏之南樓會者數十人衣冠雍容絲管轟亮盡日之歡沾醉而後返蓋怡然不知有離索之懷又凡送別者之所無也南山瞿先生席間出四韻詩坐客皆和喬君裒集之屬予序以遺君予以爲中書君之才賢誠足以發身而非方伯公之盛徳無以爲之先鴻臚君之英妙誠足以濟世美而非中書之善教亦無以成其器今日之榮非一朝夕之積也故因序而推本言之嗚呼君尙思所以承藉之哉

贈杜汝楫序

臨淮杜世明爲大興左衛指揮僉事典宿衛者四十有二年而繼嗣未立於是君倦而思休矣請於上以其兄大理丞世昌子汝楫世其官汝楫故儒生也幼而工書憲皇帝寵以冠帶俾進學中書家居待次一時名士若鄕進士彭君勉之輩皆與爲文字交及是勉之來言請有以爲贈因獲聞君家世之詳勲閥之盛而言有不能已者蓋自髙皇帝始建國之元年君髙祖甘眞順天識命挺節來歸而君之世勲已基於此矣及文皇起北平定京師大戰數十小戰數百臣謀將勇至於今照耀簡冊而君曽祖諱宗者皆在行間遂用積勲授副千戶之職當時功臣賜蟒衣者幾百人至君而盡特給親王衣其爲上寵異如此傳子興復有功正統間世明嗣之再策勲建州加律酬勞遂進今職而君之世勲於此益大矣方世明在環列而大理君以文翰直禁廬咸用忠謹爲時所推重而君淸才妙質從容二父間用能世其家學聲聞於縉紳其所得於平居多矣乃今釋鉛槧而從事於韜鈐人之視之曰是所謂儒而將者是晉之所謂郤克是漢之所謂班生者也而君得無勉乎哉抑吾又有感於是者孟子曰所謂故國者非謂有喬木之謂也有世臣之謂也言國必有世臣而後休戚有與之同也今海內殷盛百三十有餘年元功世爵誓山河而刻鍾鼎者布列在位不可謂無人矣而屬者邊防小警同憂之選廟堂諸老往往指巖穴而興懷豈孟子之言獨不信於今日乎將其理固然而時有不同乎抑時無古今特有其人而未及乎以詩書之妙蘊發介冑之精神以折衝尊俎之間而釋談者之疑吾深有望於子矣所謂儒而將爲郤克爲班生其自今日始其使天下之人以世臣不足恃書生爲無能亦自今日始惟君其擇處之請以是爲贈

送劉參政序

參政古宰相之貳也自元立行中書省於諸道設丞相平章等官而始列爲外臣國家革中書分宰相之職於六部分大都督之職於五府攺中臺爲都察院外並建三司以承府部院之政令而布政一司實仿古方伯之制因元行省而正其長之名曰使若參政則仍其故稱之而內不復設焉其制布政使之品在第二參政之品爲從三視尙書都禦史侍郎若副都禦史各遞降一等尙書侍郎都禦史有虛位則參政與布政使以次入而踐焉則是職也古所謂宰相回翔之地也其不可以爲輕也明矣士登科歷州縣奔走汨沒有終其身不得至者焉卽官於部院或出綰郡章無咎無譽有數十年不得至者焉仕而爲參政其不可謂易得也又明矣於是乃有下不歷州縣中不更省臺釋褐衣登禁廷爲喉舌耳目之臣懷香握蘭不十五年而踐斯職視古所謂宰相執政之地將拾階而升若劉君子賢者則其人才之超特望閥之著隆聞者可以想見而尋常者可得望其後塵哉子賢之將行也給事中許君啟衷郎中林君汝玉需予言以爲贈因論其職事所因而嘆君遭際之盛如此𨿽然人臣之誼不以寵遇而輸忠不以疏遠而怠乃事自盡其職而已矣君之立朝忠言讜論固已行其所學而非有所爲而爲之則顯秩崇階自上之人所以厚君者而其所以宣化承流奠一方於枕席者豈待言而始盡也哉不待言而盡職者君之事也知其不待言而猶托於言者諸君之意也取其意而因及其言則諸君之望不孤矣

同館贈言序

昔韓子序盛山十二詩謂儒者之於患難茍非其自取之其拒而不受於懷也若築河堤以障屋澑其容而消之也若水之於海冰之於夏日其玩而忘之以文辭也若奏金石以破蟋蟀之吟虫飛之聲予每讀其辭而愛之而猶恨其所謂拒所謂容所謂玩而忘之者猶未能脫然於岀入進退之間也予友曹君良金自尙書郎出判東昌府而非其罪士大夫咸嘆惜之予始聞而贈以詩亦不能無介然也而良金殊不然河冰未行寓興隆僧捨讀書賦詩若平居時時放筆爲山水虫魚諸墨戲皆蕭散閒逸無窘縛刺促意於是知良金之自得有岀於韓公之所稱而將來之事殆不止盛山所傳而已矣良金爲庶吉士同館二十人及是在朝者六人監察禦史陳君徳卿合餞於東郊人賦詩一篇連書之以爲贈所以道君之自得者備矣予故不復更賦而以舊所贈者附著於左方諸君之在四方有應而和者將次第收之俟還朝並錄焉

雙壽圖序

王君敬止爲禦史三年書最於銓司上爲封其父盟竹翁瑾爲文林郎廣東道監察禦史母宋氏爲孺人時翁年六十有八宋孺人年六十皆彊健聰明克永天慶檉居杜堇侈君之能顯其親也乃拂絹素爲之作雙壽之圖翠巖丹崖云木蔥蒨仙翁跨白鹿岀古松間霞裾乘鸞飄搖翺翔來自雲際若將相從爲人間之遊如方平麻姑之降蔡君者以爲翁孺人況以發士大夫之歌詠而佐王君之歡予於君爲同年生誼不後於檉居也故君不鄙而使題其端神仙之說不可必其有無然世之愛其人而欲之壽者則往往托於是以兾其萬一而古之髙人逸士抱徳守素蟬蛻污泥而冥心物表者則𨿽不必盡如談者之說而其得於天者恆多何者彼固有以培植之也翁爲人惇厚恬靜𨿽處都市而勢利紛華之習一無所染家政之外植花竹玩文史以自娯此已非時俗所及而孺人之淸心素節躬儉勤以相夫子而起其家視挽鹿車而和熊丸者亦無忝焉檉居之畫𨿽主於神仙而以吾觀之若而人者其享有遐年以艾其後人殆理有必然而非所謂荒忽杳冥者故因是而敷言之至於命服之華寵章之賁乃上之所以勸忠而益隆乎壽祉者嗣玆以往殆不勝書言固得以略也

送李孝子知醴泉序

太行之麓有郡曰髙平有孝子曰李君弼氏君弼事親能致其誠敬親歿廬墓有嘉禾白兔之祥天子下詔旌其門故人稱爲孝子而不名孝子幼嗜學讀書窮晝夜寒暑不怠成化丙午薦於鄕自丁未至壬戌凡六試皆不利退集判銓曹授陜西醴泉令錦衣千戶侯君夔其鄕人也而鄰於予爲之求贈言夫古之贈人以言蓋將以益之也益之則必先其大者士君子平居講學求所以立其身無愧於古人孰有大於忠與孝者乎孝以事親自孩提以至終身無一日之違而家之教立焉忠以事君自一命以至公卿無一日之違而國之政行焉論其事則異究其本則同古之忠臣未聞違禮於其親古之孝子未有不盡心於所事君弼之孝旣已行於家孚於鄕感動於神人而達之天子之廷矣則今之受任而出所以修厥職而忠於吾君亦舉其平生而措之而何俟予言哉𨿽予言之而有以加於君哉𨿽然則亦有說焉吾所謂君之孝者本侯君之言也吾所以許君之能忠而謂莫能加者論君之平生也若君之自處則豈誠謂其然哉日出而臨民暮夜而思之有一毫不盡吾心則非所以爲忠有一毫不盡乎忠則非所以爲孝蓋君之事其施於家者甫畢而行於國者方新昔者詔書之所以旌君固望其若是而非直以耀於一方也君其勉之謹無負於斯名

東江家藏集卷十七

●欽定四庫全書

東江家藏集卷十八【中集十四】

北遊稿

○序二十四首

送司業羅先生序

往歲庚申上特詔起前南京國子祭酒致仕謝公於天臺以禮部侍郎掌太學事其明年以翰林編修臨海周君朝振爲司業以佐謝公起前福建按察僉事致仕金華章公以爲南京國子祭酒謝公章公宿學名儒恬於寵榮未老而歸休士大夫望之若山斗然周君端重謙愼馳聲館閣有年矣命下之日廷中翕然相語以得人且以爲兩監諸生賀方是時章公始居憂上固未之知也及公具疏辭上閔然爲虛其位而擇可南京國子司業者攝監事以須南監不除司業若干年亦特命也於是編修泰和羅君允升以徳以才輟於講筵受任以往命下之日廷中復相語以得人且重以爲南監諸生賀時壬戌夏四月六日丁未也旣閱月壬申翰林及春坊諸公張宴於院中閣老而下皆賦詩以送而以故事俾淸序其端淸觀上之起章謝二公於山間固不謂在廷之絕無人也以爲俗降而窳士習由之假二公之風操以振起其頹靡也及章公之未至則又申舉舊章咨於近列而特以命君蓋將以望章公者望君而豈尋常之任使比哉易曰通其變使民不倦又曰易窮則變變則通通則久今學校之政其可謂倦矣義理未足以養其心而利祿且有以撓其志壅遏衰遲計日望仕無怪乎士習之日靡也其亦將至於窮矣以愚所聞蓋必有以作而新之使士志定而恥於外求然後可以融而通之使賢不肖之各止其分至於率之而行倡之而應則又有在於品式規程之外者而不論夫夏楚之威也君其謂之何哉淸於章公後進也於君與朝振同年也序以送君蓋私爲榜中慶而思以輔君且將以聞於章公而不自知其愚也於乎君尙無使淸爲徒言哉

送劉推官序

始吾居鄕見人之有爭者羣造乎裏胥而辧焉從而聴焉其曲直了然也已而裏胥者或左之或右之類不稱其所言問之則曰噫某賄也某勢也某與某不若也當時固已嘆之少長遊邑庠見有辯於有司者其曲與直亦了然也而有司者之左右之或不異於裏胥而乃或甚焉私心竊自憤以爲裏胥者亦民耳裏無人焉彊提而置諸其上其材識猶民也而又訹於賄與勢其若是宜也彼有司者何人哉推於鄕選於州閭羣而養之於黌序旣成而賓之以興於春官其及等者爲進士不及猶所謂鹿鳴之賓也歷試而官之丰廩祿以奉之榮其名而尊其身民之視之豈與夫裏胥者等哉裏胥者不能平其訟而至於有司謂其能直之也而或反不裏胥若焉彼誠何賴而奉我哉近天子之居猶有能走而立乎肺石之上者偏州下邑望帝城如天上𨿽部使者或終身不得面焉孱愚之民有郁抑而死耳爪牙之利者不勝忿則起而爲吾敵矣凡今嶺海之區鳥驚而獸駭者其情狀𨿽不必盡同要之拂其情而無以服其心往往多起於鬥訟普安之事是已不公其心平其气以戢吾民於庭除幾席之間俟其憤而與之相挺於溪山千里之外幸而克之而所以損於國者無窮是豈非有司者之責哉西江劉堯舉以春秋試禮部七舉而不第就吏部選得璚州推官推官獄訟之司也而璚州在大海中去京師萬里眞所謂望帝城如天上者其地民夷雜處𨿽今王化遠被而終異乎中州司刑者以爲遠而不加之意焉或舉而倒置焉憤而弗泄亦何所不至哉故予因長史王君之請贈舉所見以規之而不以頌云夫州邑者一鄕之積也萬里者一州之積也推乎鄕可以驗之州通乎近可以達諸遠他日海南之民曰劉侯不鄙夷我民而以直待我也互相戒以無犯於有司則予言其與有榮乎

送濮先生序

國子監丞之設蓋始於隋唐掌輔祭酒司業判六學之政令學生之業成者同祭酒試上於尙書宋制兼掌錢榖至國朝委錢榖於典簿而丞專督察糾繩之政凡六館士有不如學令者得舉而罰之祭酒司業之欲有罰者必付焉其職淸其權重隠然風紀激揚之任而非徒談經術司講授而已故丞得其人則士戢教行祭酒司業可不勞而化成非其人則或亢而戾或隨而靡有力倍而功半者矣然則丞之任夫豈小哉當塗濮先生延芳以詩經教太學三年擢南京國子監丞先生學老而富行端而確蓋嘗卒業成均而始受學官其在官四主文柄周流齊晉閩浙之區而復官於成均所諳歷多矣所謂亢而戾靡而隨與振紀綱而輔化源者舉在其目中矣南雍久虛祭酒之位近者羅太史允升受命爲司業士大夫方拭目以觀而復得先生爲之丞南方之學者其有翕然而丕變者乎羅君之往也予以文送行先生行而助教王君汝楫復俾予爲序凡今學校之政與時俗之獘變通之宜予送羅君已略陳之矣故特以丞之職事所當爲者爲先生言之先生與羅君其尙終相與以有成哉

風帆秋興序

風帆秋興圖一幅詩若干首檉居杜君及吾鄕縉紳爲信之南歸而作信之以屬予爲之序信之初入京卽受知於陽武侯薛公將奏置其家塾中遭間阻往返於江湖遲回於京國者十餘年而事乃克合其可謂難矣信之之初返而來也其內人殞於途再至而失其愛子零丁匍匐於憂患中身不膺一命家不沾寸祿而拮據綢繆酬對人間事不廢平居會聚略不見其困瘁可憐之色而終以有成其又可謂難矣成之難故其渉於世也滋熟處其難而後濟則所以居之者必靜重而不搖譬則寒澗之松老圃之菊閱春秋於幾變淩風霜而始花榮名之加乃感慨之所集也豈與夫走馬看花盡長安於一日而以詫其鄕人者比哉予少與信之同入學至於今二十有五年信之歸興之髙諸君能言之檉居能圖之而若此者則予深知之而他人或未之及也信之觀此其亦將有感於中哉

送張元春赴山陰尹序

壬戌秋紹興之山陰余姚臺州之黃巖皆以闕尹告三邑之縉紳咸願得才賢以幸其鄕人而未有所屬也山陰鄕進士宋君元溥與進士張君元春爲同捨生知君之賢誦言於鄕人於是閣老木齋司成方石兩謝公皆欣然欲得之而亦未有所定也旣兩月除目下則君之名儼然在山陰山陰之人轉相告以爲慶且以慶宋君而兩邑之縉紳皆悵然如有所失宋君以其事告予且屬爲之序予聞古守令之賢有政成還朝而民不忍其去者矣不聞未至而先望其來也有攺邑未行而民爭於兩界者矣不聞未仕之先廟堂之公卿交相與欲之而不得者也張君舉進士未踰年其言論其政事皆未有所試徒以宋君一言而山陰之人慕之餘姚黃巖之人復慕之爭欲寄君以百里之命得之者喜而不得者以爲嗟君誠何以獲是於人哉古之君子修於身行於家孚於鄕鄰而信於朋友故名揚於王廷而人不以爲誇政施於初而民信其終之不謬何者其所養有素也若張君豈其人乎哉吾未識張君而觀諸公之慕之可以占其賢至於稱人一言而鄕邦先達交信而不疑又以見宋君之不凡也故樂爲書之𨿽然子產之相鄭也一年而謗之三年而誦之方其謗也不知其可誦也及其誦也則忘其謗矣今君未至而人先慕之又從而張之以文辭吾竊懼其終也夫懼其終則必思所以愼其始而勉於後斯足以保其初此吾之所以爲君告也有所感而爲善固非所以待天下之賢然負縉紳之望而求以稱之亦分內事也君尙無使宋君之愧其鄕人哉

送司業周先生展墓序

周先生朝振旣得請於上歸展其先塋六館之師生與朝之卿士榮先生之有是行也相與作爲詩章歌詠其事旣已極其盛矣行之日翰林諸舊僚以方有講事不得餞於郊也復使淸爲之言淸少讀孟子書觀先儒論君子之三樂而竊有說焉敢卽以敍先生別蓋先儒之論以爲父母之俱存兄弟之無故與得英才而教育之者一系之於天一系之於人其可以自致者惟不愧不怍而已如淸之愚則謂士類之依歸誠非可彊而所以來乎是者則必有由天命之修短誠非人所能齊而在我所當爲則有可以自盡是故天之弗我與人之弗我歸吾不敢知而修吾身以致吾誠者則不可以是而自委也先生少侍先公長史宦學於四方幹譽承顏所以娯奉於膝前者旣無不盡而律身行已無一毫敢愧於天人曁登翰林職淸近聲稱日隆而愛士禮賢有若饑渴縉紳之向慕欣欣焉遂升國庠貳大司成爲章縫之領袖先生之所得亦侈矣顧猶有可言者先公先宜人違棄頗早養成國器而昻霄聳壑之勢一不及見焉此則先生之所歉焉而春雨秋霜不能無感於終身者也然自先生之有是圖也吾以爲左師之地百責所闗殆不可以一日虛者𨿽有請且不遂也而疏封朝陳溫旨夕報士大夫聞而助之喜焉侈之詩而歌詠焉豈不以先生之所懷獨在於是體孝子之深衷而成其盛美者哉先生於此亦足以少慰其平生矣然吾又聞之君子於親之存也致力於孝而推以忠吾君於親之歿也致力於忠而圖以顯吾親蓋其致孝也固將以爲忠而其爲忠正所以成吾孝也先生去鄕十年而始有此歸瞻零落於山丘問閭裏之存亡豈能無睠顧之懷誠念乎是則又有不敢以濡遲者矣蹔歸以申吾孝而亟來以致吾忠此友朋之至願諸公之同情而淸之所以爲千里別也先生其念之哉

送張縣丞序

吳越之間會稽山陰鏡湖剡溪之名勝甲於天下而人才亦從之有自宋元至於今詩書簪纓相望不絕如一日者是𨿽其人之賢而扶輿淸淑之气蜿蜒磅礡之所鍾夫亦豈可誣也錦衣千戶謝汝容剡人而世宦於燕惇詩說禮鄕人之自南來者多主焉有張君克敬者以太學生岀貳江西之贑縣汝容爲之求贈言道君之賢而因及其家世則固所謂詩書簪纓相望而不絕者也蓋君之先有登宋乾道進士爲兵部尙書者有以進士參議制司公事者入國朝則曽祖孟韜以明經薦於鄕其尊人軒以鄕進士同知兩淮鹽運事江淮之人至於今能道之至君復以才丞巨邑自兵書以來四五百年之間世代有隆替職位有崇卑而書香一脈綿綿延延若斷而復聫將墜而復振此其故豈偶然哉縣之有丞所以貳令而岀政以養吾民者令賢矣復得賢以爲丞則一邑之人蒙其福不然則或撓而紛或抗而沮鮮不敗乃事者贑之令吾不及知而丞乃得君政其當有成乎夫自尙書參議而視一邑之丞其相去遠矣然以君子言之則一命之與公卿其求以及人一也而況韜翁之積學未施都運君之施而未竟君𨿽不有贑之民其不有尙書與參議乎不有尙書與參議其不有韜翁之與都運君以爲剡山水之光乎詩曰無曰予小子召公是似吾以是卜君之丞贑其政當有成也故因汝容請而序以期之如曰吾之位若此𨿽自立其焉知則今之畫地者皆然所爲丞不負余而余負丞非余之所敢聞也

家譜序

吾家久爲農譜牒散落不可知可知者自祖居華亭不他徙其詳亦不可得知可知者自吾髙祖福一府君而下福一生貴一貴四貴一生秀一秀一生文理是爲吾父而貴四無傳吾兄弟二人汝伯祖文用又無子故以吾承祀吾先世居縣西南兀子涇至福一始遷於城西見遠橋之南而其弟福五仍故居今曰賢曰仁者吾四從兄弟也蓋吾宗自是而分爲二吾父祖以上𨿽不甚讀書皆樂善循禮義以淸白相承吾曽祖母李性嚴有識操治家斬斬鄕人教子孫視以爲法凡吾家無惰遊之男無冶容之女吾兄弟平日不敢岀一惡言至老不敢爲一不善事得全其家皆先訓所及也淸時𨿽幼蒙猶能一一記憶大父卒淸年益壯念家無載乘恐久愈湮沒子孫不及知恆切悚懼而方役心章句爲程試計未暇也旣忝科第居京師酬對人間事碌碌如昔弘治壬戌以去親久將圖歸省惕然興懷不敢寧用敢以所聞於大父及所知者次第譜之譜始於福一示有徵也福一之後詳書而其弟則否示有宗也凡得姓系本不書以吾祖所不知不敢彊附焉以爲當世譏也𨿽然君子之澤五世而斬吾福一府君而下至吾祖爲五世自吾祖而別傳吾父至吾孫又五世矣吾父布衣躬耕以直誼聞於鄕而吾祖之懿行尢著後之人因是譜而遡其所從卽其所以告淸者味其詞气而仿像其行事必不忍縱驕奢以墜厥家而吾福一公之胤可衍於無窮又安知無元嘆彥先者岀吾宗以爲斯譜之光哉嗚呼此亦吾祖宗之意也

送史同知考滿序

侯在郡逾三年將書最銓曹有袖詩一卷示予者曰此蘇之人思侯之爲令不可得而形諸詠歌也今侯政成入京韓公所謂將羽儀天朝而不復幸吾民也決矣蘓人去侯而猶思今幸且畱也而弗知敬事松尙爲有人乎於是盛稱侯之美政而指其大者曰去歲夏秋旱苗榖槁死知郡劉公方如京民無所控訴侯力贊攝守何君上其事朝廷悉從之璽書勑撫臣舉荒政徳意甚厚侯之力也及春撫臣至議所以賑貸者侯又力贊劉公速其事民聞當發廩皆忍饑以待國無流亡又侯之力也其陳便宜於監司曰今之論者知重國而不知重民不知重民卽所以爲國又曰寧使稅有闕而不充不可使民饑而死其論江南直隸不蒙拯卹曰此皆有司知稅賦之爲重而不知民隠之當卹怠忽坐視奏報失時之所致此又近世有司所深諱而不肯言者而其通融漕法區處賑濟又皆應宜切事鑿鑿可行與夫蠟貎梔言專爲身而罔他卹者萬萬也故願因侯之獻績蘄吾子之一言庶當路之有聞焉而知所以處侯無使他日爲蘇人之悵望而徒言也予始識侯於吳門知侯之長厚而已及還自京師聴田夫野老所以誦侯者乃遠過其素今客之言視田夫野老加理而核焉如使言之而當路者聞之吾恐侯之果不復得幸吾民也而又可乎哉於時光祿少卿陸君而下皆爲詩送侯推予爲之序念終不可以已也故具錄客之語以冠於篇端而不復顧其私侯名俊字景賢燕之漁陽人成化甲辰進士也

海山淸勝詩序

南起於吳越北至於靑齊綿數千里皆左環瀛海右帶羣山宦轍之所經商帆之所歷堪輿職方丹靑竹帛之所紀載會稽雲門洞庭金焦北望瑯琊極於岱宗而東接於三韓倭奴流求扶木之墟夷亶之洲其髙山風雨其遠際天地環瑋而譎怪曠漭而汪洋皆可以目寓而神往者其間靈鍾秀毓爲大貝爲明珠爲三品之金鉛松孤桐橘柚之苞絲漆之供鹽絺蝦蠣秔稻之饒生人之所資殆徧於天下其聚而生人物則爲季札爲魯連爲嚴光爲魯兩生漢三傑爲洙泗之羣英而師表百王垂憲萬世如吾夫子者實於魯而降靈焉舄履之遺塵宮墻之餘址丘園邑裏風煙艸木之輝光固儼乎其如在也豪傑之士際昌期宦名邦聲動於諸侯出而當陶治人才之任以其尙友千古之心先憂後樂之志而馳騁於其間其感乎心而發之事也豈止太史公汗漫之遊而已哉三山傅先生以易經教華亭三年而校文於西江又三年而受齊聘縉紳皆以詩送行而吾內弟任生明善求爲序惟先生風節之髙問學之富衡鑑之精固已不待稱述而知贊說而能者吾獨羨玆行有以窮天下之大觀以會聚其精誠而得人之盛果超越於後先也乃爲題其首曰海山淸勝而序以期之先生公事畢駕軺軒登越觀之峯望匹練之餘暉試仲尼之所以問顏淵者果然與否其將指蒼茫而笑曰彼有人焉惜乎其不吾俱也

吳國風謡序

宜春劉侯治松之六年爲弘治甲子九月戒行將朝明年正於京師郡博士余姚汪君本侯之徳政賦詩一章擬歌於祖道以示其同官於是司訓臨安唐君繼之司訓會稽朱君又繼之司訓闗西閻君江右殷君復繼之以示於諸生諸生毛節等退而相謂曰侯之行先生咸有言吾輩其可以無述於是節倡之溥和之元金臯鋭等又相屬而和之總爲詩若干篇題之曰吳國風謡而持以示予予受而讀之曰美哉和而正鬯而理婉而有遺音吳之風其若是美乎古者天子巡狩會諸侯於方嶽命大師陳詩以觀風而因以考其國政之美惡加黜陟焉故其序曰治世之音安以樂其政和亂世之音怨以怒其政乖亡國之音哀以思其民困言民各以其情發之於歌謠情有苦樂而音隨以變焉而其國之政令可從而知也封建廢而爲郡縣此意不行於天下久矣而吳之風若是其侯之化乎學校風之首也推之一國其有不然乎蓋其言之和以正也可以觀士風之淳美此教之及也其言之鬯以理也可以觀民隠之畢達此政之致也其言之婉而有遺音也可以占他日之去思此愛之結於民心也美張堪者不詳其治燕之績而但稱麥秀之歌美亷範者不詳其治蜀之績而但稱五袴之謡是詩也𨿽未登於太師之簡有得而觀之亦豈待履侯之庭而後知其爲賢守哉牧尹髙第入爲九卿兩漢制也諸侯來朝燕以蓼蕭錫以采菽成周之制也聖天子稽古重民其有以待侯之來矣爲序詩也故不敢以佞云

春苑看花詩序

春苑看花詩者邑博士傅君用享將鎖廳試春官章縫之士賦以爲君贈者也君初以易經薦其鄕爲第一人過省不利用乙榜例來教於華亭故事舉人領學政再考有成績者得試於禮部君在任六年淸節雅量爲一時冠場屋薦士視常格不啻三倍而典文外省以得人稱者亦再矣進士之科唐人重之謂之白衣卿相釋褐之日賜期集費燕於曲江徧遊名園由宋以來傳爲土林盛事此非徒以榮其身重得人爲天下計耳夫求得人以爲天下計則如君者豈非有司之所急而諸君之歌詠豈無意哉走焉東風盡長安之花於一日孟郊所以爲詩人也與聞喜燕而不戴花同年規之乃簪一花司馬君實所以爲醇儒也然則士大夫之望君與君之自待有出於斯言之外者矣袁君澄夫屬予序此詩予方念無以爲君贈也而喜於掛名爲卽其首簡而書之如此宮袍初試回首上林君其有感於予言哉

送姚先生赴南安序

予童丱時從今涇國長史任先生學先生以文豪一時賓客甚盛然至論學行純備則必以姚先生程夫爲首稱先生至必肅衣冠敬禮之加等當是時予心已竊識之旣冠入邑庠因得從先生後觀其言行信然凡先生有言於人無弗信有所托無弗響應者曰姚先生誠信人也下至於市裏亦然蓋十四五年間未嘗見其有失色於人者予旣忝科名而先生猶連蹇場屋同時之士不能無觖望而先生澹焉如平時每書入京師和平謙厚無幾微動於詞气者其經學之純深文翰之雅潔自得雋於時者未能或之先也故予慨然太息以爲如先生而不偶於時天道有弗可知者弘治甲子始以久次貢春官授江西南安學訓導南安於江西爲名郡重以吾鄕東海張公之化而山川之秀所以鍾爲人物者猶郁而未昌近歲乃有以掄魁薦於鄕者而今又得先生爲之師意者天之屈先生固將有待焉使大展於是邦以佐成聖天子文明之治邪傳不云乎以身教者從先生之修於身者備矣其禦於家行於鄕亦旣無弗從矣西江千里吾恐南安之士猶未習先生之風也故因諸公之贈行而序以先之先生至不言而化行則予言其猶贅也

嶺表澄淸詩序

昔漢冀州盜起以範滂爲淸詔使使按察之滂登車攬轡慨然有澄淸天下之志一時所部自知髒污皆望風解印綬去州境肅淸範史書之至於今想見其風采執法之吏岀按州郡者人必以是期之吾松貳守吳君蒞任之六月盜起南方大司馬東山劉公特薦君拜廣東按察僉事專敕備邊松守宜春劉侯合同寅賦嶺表澄淸詩以贈蓋有取於滂也然吾觀滂之受任在漢未於時海內已亂澄淸未幾而羣小咻之志竟弗遂其視吳君生聖朝遇知己進得以行其志退無所累於心蓋相去懸絕非滂所敢望也而侯獨有取於是則亦以其人言之而時非所論已矧方今天下𨿽無事而疆場之守亦未盡得人嶺海之間去京師萬里風霆之威日月之光容有所不及焉包匭刻脧以失民人之心而因以召亂者固不謂其無之也當是時而有如滂者岀其間以當一道澄淸之任百城之吏有不聞風而震疊而山猺海蜑歌珠還而頌乳復之不暇又何弄兵於潢池之有哉若吳君蓋其人已大司馬選於眾而舉君宜春公之取於滂以爲君贈皆非茍焉而已者予故紬繹其意而序之如此他日由嶺表而中朝且將爲楊綰之服黎幹而感汾陽如滂又何足慕哉君名廷舉字獻臣成化丁未進士先世嘉魚而生於蒼梧熟知南中事當塗用之非徒取其淸也

琴堂永日詩序

豳風七月之卒章曰十月滌場朋酒斯饗曰殺羔羊躋彼公堂稱彼兕觥萬壽無疆邠公貴爲國君民忘其賤而升其堂舉酒而稱壽其意勤其禮略矣然而周家一代上下相親恩意纒綿至久而不替東遷而後國旣微矣而民猶懷之眷眷而不釋則其源固岀於此也後世君日以尊臣日以卑堂陛之間等級斬然而情日以隔絕平居無事惕於威刑奔走承迎𨿽無所不至而中實判如一旦事變之來而渙然離者多矣識治之君子於二者之間其何所從也番陽張君宗周以進士令華亭其待民一以誠意寛平簡易見者無愚智少老皆得盡其情焉至豪猾姦欺亦無所縱捨而惻怛之意未始不行乎其間蓋庶乎古之所謂循良之吏者四月二十六實君初度之辰邑士錢穆諸章輩相與賦詩持酒爲君壽君亦欣然受之不辭自周公作詩至於今二千有餘年遡而上之以至於邠公又千餘年矣以今凖之其气象豈相遠也詩皆近體目之曰琴堂永日堂以指君之所臨而日以狀君之壽諸君之意深矣語曰化國之日舒以長四月長夏日日以永以君之政而合之天時皆有舒延之象焉諸君之意深矣抑邠民愛其君而不能自言至周公而始形諸詩微此吾無聞焉矣諸君身爲之又親能言之使鄕邦之美由今日而傳播於無窮斯又邠俗之所無也是日也予方病不能出而諸君以詩屬爲序予因得以掛名焉他日吾民歌去思頌甘棠國史書之以繼中牟密尹之後使天下之人指而稱曰張君眞循吏也庸詎知此言之非其張本哉

送王敬止赴嶺南序

今臺中故事禦史滿三歲其同寅賀者必請序於翰林他省寺或不盡然者蓋盛舉也壬戌歲予當爲王君敬止序未及稿而君奉旨按遼東明年予以憂去官君亦以職事被逮比至予已南彼此不相值君謫閩中而予方有事丘墓海鄕稀便人莫知其行蹤每一念君未嘗不引領南云嘅然而嘆息也乙丒予免喪而君再謫嶺南聞之流涕而君自蘓以書來方惓惓以不及弔予喪爲深念以不得予文爲大歉其詞委曲和平若初未嘗有遷謫事者予讀之竦然起立服君之偉度非長安初會之敬止且深自愧其不免於兒女子之情也是則君可賀之大者若夫歲月之磨勘階級之序遷直居官之恆事非所爲豪傑道也是用輟前之述而易以贈今之行蓋君自爲行人使外國潔淸端敏固已疎動遐邇比入臺直言正論時譽翕然其出按也刺舉激揚又人所甚難而不敢爲者明主蓋深知之憂其鋭而將至於折也故因事而抑之老其才以大其所受而君於此亦自知之其所以舒泰從容不自隕獲者固自有定見譬則慈父之庭訓孝子之受笞其心之孚感豈西臺南徼之所移而山靈海若知天子之近臣魚服於下土其肯使虫蛇霧雨少襲君之衣屨哉然則君之行又有賀於他日者而區區離別亦不足爲君道矣當時請序者趙君克正而下凡十人不能詳亦不敢遺者本予言之所起也

送陳舉人歸莆田序

閩中自宋來號爲南方鄒魯文學之士束帶結髮以功業自奮者恆倍於他州然以其地之遠也計偕而上踰連山冒重江擔簦躡屐勞與費亦倍於他州一舉捷禮闈登大廷歲固不數人也蹶而還復來則其勞與費又有倍於是者以故閩士之不偶者不入成均則遂領部符教郡邑以俟再舉其能從容翺翔歸故鄕展庭闈之敬無反顧之憂者非髙貲則宦族也陳君國英起莆田以明經取髙薦方是時其尊人以前進士教華亭君之赴春官嘗拜慶而北也旣下第束裝南來謝不敏外橫經質疑雍容於膝下者幾三月先生以母夫人之在堂也趣之歸自閩而北自京師而南華亭適其中君之往而來也輿馬僕從皆得以一息焉同君舉者不能皆然也息也得以親顏色於久違歸也得爲先生伸望云之意同君歸者不能皆然也歸而繹舊聞益懋其藝能踰期而來則先生之試期已及扶輿而上接武而升汾州在前居仁在後使天下之人指而曰莆田之陳世有其人無忝於今之鄒魯也然則君之行其亦榮矣哉朱君朝美合同窻爲酒以送善繪者爲之圖郡博士汪君而下咸賦詩其上予東齋舊生諸君謂不可無言也故序以先之

壽孫鴻臚六十序

吾松人士自國初來文學政事旣表表於時而書法之精亦爲天下第一其最承恩遇者二沈兄弟及孔昜朱公而太常夏公以髙才勁气與三君者齊驅永樂宣徳之間鍾王在前虞禇在後駸駸乎魏晉盛唐之風矣而其子孫又皆克世其業繼美於時沈公之後爲故大理評事藻今中書舍人世隆朱公之後爲故大理卿文徵中書舍人仲光獨夏公之學傳其壻王君存節存節傳其壻孫君用章𨿽若小異焉者而翰藻書香其嗣承猶一日也用章當憲宗時以工楷法書金字藏經稱旨擢鴻臚序班供內職孝皇卽位援例歸覲遂稱疾不起築堂架樓窮飾勝趣與鄕大夫仕而歸者日相從爲文酒之會逍遙詠歌以樂太平至今上元正丙寅而壽始六十以天下之大國家之多士而絲綸之任此數家者子若壻世掌之嗚呼盛矣而恬於進取未老而能閒又有若吾用章者昆岡之秀其所產固多奇哉書稱皇建有極斂五福以錫庶民而壽爲之首終之以攸好徳夫福必有徳而後能致之必有壽而後能享之至於斂而錫之則有本於建極之主而非人臣之所能爲也用章簪筆而升朝登金門趨玉階日食大官享天上之樂者餘十年掉鞅名場尋幽貞之廬坐靑山招白雲而引黃鶴享林下之樂者又二十年神閒而气充志定而骨堅踰六望七以及期頤又未可以限量也若是者豈偶然哉進以鳴國家之盛而退也怡神以永年皆士大夫所深願而不可必得者兼而有之吾恐前之數公尙有羨於君也正月十七實君初度之辰倪君廷威張君景和首爲詩以賀諸公聞而繼之皆仕而歸與君同樂太平者其名徳壽祉亦略相當尢非偶然之故也予故推本而極言之以序之於首庶幾乎諸公者相引翼於遐年無一日而忘吾君也正徳丙寅上元日

思親詩序

古者諸侯分土而治王畿之內不過千里士大夫仕於朝者例不岀其鄕卽有朝聘徵行皆不踰時而返其國父母兄弟宗族聚在目前祿奉賚予均及喜相慶戚相弔疾病患難相卹纓弁而入朝退而視膳愉愉也采薇之戍兩期而還則上之人爲之閔惜憂傷不啻在已然而其事特見於多難之秋而平居固無是也蓋自罷侯置守以來始有萬里而從宦歷年而不歸瞻飛雲於太行感峻阪於卭崍者而其甚也乃或以官爲家望故鄕如隔世而曠遠離別之懷於是爲極矣古今之世變不同而人情所感亦隨之而異使其當天下爲公之日如前之所陳又曷爲至此哉近制仕於京者兩考得省親十年得展墓蓋所以體人子之情廣孝治之理而外任則無之士岀身領部符有官滿而不一至家者或親終而仕委丘壠於族人而東西南北維所之春雨秋霜之感又有不止如梁公者矣嗚呼此吾判府姚君思親之詩之所爲作也君成化庚子領鄕薦辛丑以乙榜授校官滿考書最升今職時厥考嵩庵公妣汪孺人歿旣久矣君之官寖顯祿寖丰年寖長而念其親益切士大夫閔君之志亦樂爲道之以泄其哀蓋自滄薊二州以至於吾松二十有餘年所得詩自參政戴公師文及吾鄕縉紳凡數十百首繼而作者不論可謂富矣而君猶以爲未足乃復以授予俾爲之言夫人子之於親其愛無窮而所以報之則爲日有限臯魚之言痛入心膂千載而下猶爲墮淚而況身爲王臣有四方之事所謂秋霜春雨曽不若匹夫介士之得盡其情則諸公之作𨿽累千百言猶不足以盡君之思也而況其止此乎蓋聖人之訓以立身揚名爲孝之終事而謂事親孝則忠可移於君順可移於長君履官以來服素茹淸蕭然如布衣寒士而早夜孜孜惟職所當爲者是力惟三尺法是遵惟士大夫淸議是畏所以保身全名顯其親於將來者至矣吾以爲此孝之實也其所以托於言者將時玩焉以亂思而舒哀而非以爲名也昔者戴公之言固已及於此矣予故申爲君誦之而遂以爲序云

雪窻詩稿後序

雪窻吳君翼夫以詩名於松三十年自予知君亦二十年矣山林日長無外物以撓其志故其言蕭散閒靜無世俗綺麗脂章揚褏倚市之態𨿽豪逸之气間一發焉而終不失其和平讀其言可以知其人也予歸自詞垣君袖詩一編來謁蓋自予別君至是又十餘年矣所作日富而言益老成又可以見君之徳進也文人墨客不遇於時者多矣其身不足計而局蹐田裏昌大丰縟之气無自以發焉而獨與田夫溪老相應和於山泉魚鳥間以終其身是則深可慨也有如翼夫使得志當時者易地而與之相上下夫亦豈多讓哉昔人謂詩能窮人又曰必窮者而後工夫工拙在人窮與達乃其言之所以異而非所以爲工拙也髙生進之始學於君而後從予遊是日在坐以予言爲然請書之定庵序後且曰使繼是而有聞焉先生之詩當不止於此也

虞庭獻績詩序

邑大夫張侯蒞政滿三年當入覲闕下書績於銓曹諸生嶽鍷等惜其行而無以畱之也乃相與謀賦虞庭獻績詩以贈以美其徳政申其望思而舒泄其離憂謂予當爲序課試之法始於有虞書所謂三載考績三考黜陟幽明者蓋自在廷百執事以至侯甸采衛凡位於民上者罔不由之其立法簡而周其責效專而久其行之也信而有常蓋萬世而無獘者周漢而下法日以詳而敷言試功寖失初意至於我朝乃始盡復有虞之制內外臣工率以三載爲任三任九載通考而升黜之髙材異能待以不次而經常之制守而靡忒重華立制而聖祖行之百四十年以爲家法則今日之闕庭𨿽謂之虞廷可也侯初令貴池有聲攺令吾邑以忠臣之心事其上以古循吏之道治其下敬而不阿寛而有制當其簡易庸夫孺子皆得以盡其情於前至是非之所在曲直之所分生人休戚之所系則𨿽臨之以勢怵之以威有確乎不可奪者以是惠流政行大得民和而聲稱日新使當虞廷詢事考言不在車服酬庸之等乎朝廷以有虞之法課羣臣侯之政足以應有虞褒賞之制然則諸君以是而贈侯非諛也宜也當侯之始至也予方在苫廬予以病滯畱而侯復書滿三年之間有以熟侯之爲人而親見其行事矣蓋一日爲令吾鄕人一日之福也故諸君之賦詩也眷戀之情每切於飛騰之望而予不讓而爲序亦因以寄其私云侯名岐字宗周饒之番昜人弘治壬戌進士也

壽山福海圖序

天地間物之至髙大而永久者莫如海與山人之所深願而不可必得者莫如壽與福昆侖而東暘谷以西其髙截浮雲翳星漢其大浴日月涵坤輿靜重而不遷淵深而莫測有形之類蓋莫有幾焉者也而世之臣子祝君親之福壽每有托於是焉何哉人之生也有限而臣子之心無窮蓼莪之詩擬父母之恩同於昊天之罔極猶未論夫海與山也推是心以祝君親之福壽則𨿽至於是有不以爲過者而況其未可以幾哉嗚呼此吾子進陳先生壽山福海之圖之所爲作也先生家莆田以詩經教吳下時厥考訥齋翁歿久而母夫人林氏方在堂樂其家園欲迎致而弗可而先生之心無一日而能安也乃因其八十之年求善繪者爲此圖徵詩於縉紳寓鄕人歸以爲獻夫天下之山莫多於閩中而莆田之去海最近武夷壺公靈仙所居東望蓬萊西瞻羅浮雲鸞笙鶴時縹緲於空虛而龍宮天池可俯瞰於幾席夫人生長於斯固有以孕其秀而鍾其靈矣而其寛洪謹重寡笑與言與夫靜而不遷深而無際者其徳復有類焉生稟其靈秀也徳幾其靜深也而又有如先生者爲之子體仁服義益其光榮則夫萃繁祉於厥躬享遐齡於期頤如山之髙如海之洪豈非夫人之所宜有哉新圖有輝尺素萬里云崖蒼蒼鯨波茫茫天晴日明懸之素壁夫人抱弱孫戲於屏間指圖而語之曰此若翁之詒我者則夫人與先生猶日聚一堂也而有不樂乎夫人之心樂而壽與福有不益隆乎此正昌黎公美先生之鄕人所謂志養者𨿽其無窮者不盡乎是視夫登太行瞻飛雲徒悵望而無及者寧不有羨於先生哉詩旣成諸君俾爲序予謂序不足以重詩而因序詩以發孝子忠臣之志則予之願也遂書之

薇垣秋月詩序

薇垣秋月詩者餞吾郡守今大參劉公赴陜而作也詩作於郡中而曰薇垣者道公之所往曰秋月以識其時也而諸君之望深矣藩省之號薇垣蓋始於唐以中書爲紫薇省植紫薇於合前謂之薇省昔人嘗論其誤而元立行中省於各道因襲其故而稱之今之諸藩正名使司而猶曰薇垣又襲元之故也四時之气於秋爲金其气獨淸月爲陰精得金而盛銀潢玉露宣發光輝而雄藩大邦城府壯麗廣庭淸夜冰輪雪魄之光宜倍焉藩垣大臣旬宣撫鎭之餘臨髙堂而坐明月列郡百城環拱內向民生之休戚吏治之否臧何者不在吾照燭之中乎有以燭之而不思所以處之乎陜西秦漢之故都也金城天府壯大雄麗天下莫先焉而公之受命又適當夫髙秋月明之候因其行以想其所至則諸君之賦詩也得無意乎哉吾觀陜西自十年來北地困於蹂躪而麼麼小醜時跳梁於西邊識者憂之已非一日哈密之事是已近歲命大臣總三邊命憲臣修馬政潛籌黙馭蓋皆有深慮焉則所當思有重於他藩者而公此行又專以督糧儲爲職蠲煩苛提要綱內撫循其吏民而外以固其疆圍使明主不勞於西顧焉此忠臣之志而諸君之所望於公也豈待臨髙堂坐明月而始入其心思哉詩凡若干首貳守張侯什倡之諸縉紳繼之述徳昭庸備之矣予故以名篇之義發諸君所未及以爲之先驅

海山鍾秀詩序

任城王肅之以浙江都指揮僉事奉勑備倭統揚州鎭常蘇松等五郡緣海之地而開府於金山方是時君年甚壯而主奠猶虛位也乃正徳丙寅孟陬之月日在癸已而適嗣生焉松守宜春劉侯聞而爲之喜曰此山海之秀所鍾也首爲詩以賀之而傳及其同寅曁松之能言者皆有作焉旣成以示予擬爲之序而君提兵捕亂者海上憫其無知未忍卽殺賊旣平復畱視其土撫寧其士民蓋久而後歸而劉侯有闗西之命貳守新蔡張侯與君同事海上者旣飲至還遂申以爲請而卒劉之志焉予少讀詩書見自古人君徳合於天而將大其國家則必爲之生賢子孫以嗣其業而又錫之賢才使世相承以爲之輔佐殷周以來公侯之子孫光照簡冊而詩人歌申甫之事方且推原本始以爲崧嶽之降神兩漢之興去古遠矣而金張馬鄧之族綿延貴盛至與其國相始終孟子有言所謂故國者非謂有喬木之謂也有世臣之謂也夫使其君有世臣以紹隆其國家豈非天命之有在而山川之秀會聚泄發應期協運亦孰云無意於其間哉我國家以純徳膺顯命天之眷佑深矣王君之先以武功佐興業逮事文皇致位三品爲時虎臣其慶源遠矣君復以才能宣力南土十年之間八更委任再陟勲階而謙抑退遜每進而愈恭有識之士固謂其後之將大也而是子之生又適當夫九五龍飛歲歷更端之首天之篤我明而錫之賢才使世相承以紹隆我國家豈不在是而所謂山川之秀會聚泄發參天時以符景運亦烏可謂無意者然則劉侯之倡始諸君之嗣音豈一人之私一家之慶而已哉乃爲申作者之意序其首以歸之於君他日是子也登燕然臨瀚海而歸畫於淩煙尙庶乎無辱於山海之靈也

平海功成詩序

元年夏六月巡撫都禦史南昌艾公遣兵捕亂者於崇明天人和同文武用命不旬日而賊平元惡赴水餘黨咸就縛波恬風休舟檝順利自太倉昆山嘉定上海諸州邑村落宵防晝嚴曠日彌歲至是皆帖然於是商歌於塗農謳於田和而成聲徧數百里都禦史鶴城張公謂此誠俊功也不可以無述取聞諸道路者節文之協之音聲爲平海功成詩以倡於縉紳縉紳從而和之積而成巨編則以示予使序而傳之且將以爲公賀淸聞古者命將岀師勝捷而還則凱而入於國門以張武功諸侯敵王所愾獻功於天子則天子爲之歌彤弓以覺報燕漢魏以來短簫橫吹朱鷺芳樹等曲皆其遺聲也東南之民入國朝來未嘗見兵革樂生親上無意外之思公來撫之視若赤子每以賦重役繁憂見顏色方將會萃國計考見顚末力蠲苛政以垂永圖此其設心直欲使吾民子子孫孫永享升平之福而豈樂以殺戮爲威兵甲爲功者夫惟不樂乎是至於不得已而後乃用之故往輒有功而民不久困公之徳於吳人大矣然方其時公旣不自以爲功行伍之間又未聞有能言之士公位在中臺非諸侯奠一方之比彤弓之賜又無庸及焉獨以海壖之氓親被荼毒而目見其淸寧歡舞長謡不自能已而又得吾張公輩品節而協和之以歌於士林然後公之功始得以槪見其一二而撝謙不伐之美亦自隠然於其間則是詩也豈尋常謌頌諛說之辭之比哉夫公戮鯨鯢以靖一方而不以爲功公之盛徳也諸公者樂道人之善而言足以發之君子之事也故予不讓而樂於附名焉若公之存心如前之云其勲名所至有不止於一方者大書特書不一書予方泚筆以待而未敢多讓也公名璞字徳潤初官職方練達戎務故其於是役也有不足辦云

東江家藏集卷十八

●欽定四庫全書

東江家藏集卷十九【中集十五】

﹝明﹞顧淸撰

北遊稿

○序二十五首

應天府鄕試錄後序

正徳二年應天府鄕試錄成臣淸以職事當序其後乃拜稽首而言曰惟我國家之養士百四十年於此矣髙皇帝始宅金陵戎馬未息而興學設科惓惓以得賢才成天下之治爲務一時武烈文謨巍然煥然照暎今古𨿽曰帝之神聖而諸賢之助亦多矣丰芑之詒於今益盛聖子神孫所以翕受敷施以光髙帝之業成無疆之休誠不可謂無所自也夫人材惟其盛則其擇之也難精而其取之每患於不能盡譬則沙中之金千百一二則光彩照耀易以掇拾璚林大盈珍貝溢目應接不暇則掛一漏萬亦勢使然也臣嘗聞之前輩之司文衡者則亦病其然矣而臣生長畿甸亦四舉於是而後乃得之故知其難爲尢眞乃今奉命而來以校文爲職凡前日之所謂盛者今皆得以接於目前而惟吾之所擇而前輩之所以爲難者亦無所辭焉蓋喜幸之心不能勝戰兢之念而披閱之勤不足以釋鰥曠之憂至於所謂公無私者則臣之分內而在所不論也今撤棘有期錄旣成矣二旬之間搜珠於淵采玉於山亦自竭其力矣而臣之心猶未敢以釋然者髙皇帝之作人始基於是皇上卽位求賢輟儒臣以司校理亦首及於是是固望其率先四方羅眞才以爲新政助也而南畿之士其文章又若是其盛也則臣安敢謂所取之必得而遺珍墜寶果無一二於山海之間乎𨿽然登名是錄者百三十有五人亦不謂之少矣臣又安敢謂無奇傑之才數人焉出其間以應上之求者顧嘗聞之文之盛者實之衰而天下之事類非一於文而無實者之所能辦諸生之文盛矣聖賢經世宰物之學槪於此具焉舉而措之成天下之治不難也其信皆所得乎故臣序錄之終篇而三致意焉諸君者尙勉於其實而無徒以文爲則有司其有望焉矣場屋執事諸氏名臣珪之首序詳之玆不復翰林院侍讀顧淸謹序

送瞿太守序

三代之封疆其南不盡五嶺越裳獻白雉至重譯而來其所經歷則今交廣雲貴之間也而在當時則以爲絕域矣天地間之風气開發有時而聖人之教化其被也有漸粵自秦漢以來至於今日而峨昌麼些諸蠻之所窟穴戕牁特磨窮山絕谷咸列爲郡縣聫爲編戶以自比於王人蓋聖神之功化於是爲至而方州之吏宣布徳意涵育而撫摩之其爲力亦勤矣廣南之爲府卽古特磨道之地山髙崖險其民多儂人故俗儉以約有鹽井之利故好鬥而爭司衡鑑者以其然也髙資良材靳弗以授吏於是者又多以其逺忽之由是澤壅於上情郁於下上下之間日以扞格而昔之人所涵育而撫摩之者幾至於不可收矣夫惜才之良不以寘之逺而使國家之徳澤不究於域中山谷之民已自列於王人而不得與中州齒此其咎宜何歸而聖人一視之仁顧豈若是也上海瞿君起東以前進士佐天府幾十年三州二十七邑之民仰之若父母進參督府精敏練達太師英國張公而下皆重之用是聞於銓曹書上最將擢用君而廣南闕守告遂以君往夫以君之賢三州二十七邑之民知之太師英國張公而下知之吏部復知之豈不思偏州一郡不足以辱君哉其心以爲屈一人使萬里之外知天子不鄙夷其民俾如君者爲之牧也咸相戒以奉條教率禮服義不犯於有司與夫靳一人而隳疆埸之績孤向往之心其利害固相百也然則君之行其系於天下也甚大而可以濡滯乎哉禮部尙書張公天駿合鄕人咸賦詩一首題之曰萬里春風持以爲君贈紀徳言懷其爲言備矣予故直道用人之意以速君之行

送曹太守序

天子在位之三年戊辰朝諸侯於明堂按國之故考其殿最而升黜之藩府亷車下及州縣顯績良才入爲公卿餘各以其資登進而臺諫之英郎署之彥自正月以來相繼出外地望之髙下事任之簡繁銓次掄擇司衡鑑者視他日尢致精焉而吾曹君仲玉以工部郎擢廣東之廣州守廣州在唐爲嶺南節度府北扼五嶺地重而大其南岸大海控制島夷以千百數昌黎韓子所謂帥得其人則一邊盡治無冦盜賊殺外國之貨日至溢於中國非其人則不幸往往有事者入國朝來諸州之事統於三司𨿽非復前日之任而地當會府兵戎財賦刑獄之政咸萃焉蠻夷無警歲時受事或有所咨議四方之賓客日至館榖將迎於守乎責之境內之常職不論也故名爲一郡而事幾倍於他州非誠盡其心而老於更事者不足以付司衡鑑者尢於此而致精焉曹君以髙才取進士爲工部主事理漕河於山東三年不激不隨人畏而愛之事以大集入理曹務爲員外郎郎中克舉其職以佐其長績用日章而端敏精愼終始如一人望而知其爲可信任者及當斯舉皆翕然以爲宜將行其同官徐君中行輩會餞於國門屬予序其事曹君予禮部所取士也知之久喜其道行而望其有行副用人者之心成天子之美政也故不譲而爲之言

送陸子齊赴南京戶部序

弘治癸丑淸初試禮部故少宗伯冶齋陸公今閣老西涯李公實主試事冶齋得淸文喜寘之上列出而延譽於公卿甚力私第通名見其諸子所以奬借而教誨之者尢至當是時私心竊自語幸得以鄕後進備門生之列而公之徳厚如此其何以報之未幾公捐舎館諸子皆南歸不相聞者數歲然數聞士大夫稱道公家學有傳而誦巽章予齊名尢習則又竊自喜公之有後而恨其不一覩以快所聞也丁夘承乏考南畿士得詩經一卷異之意其必名士及拆號則宛然吾子齊於是益信向所聞之不謬而喜吾先生之果有子矣子齊亦以淸先公門下士而又得以文字交也相與日益親明年子齊擢進士拜戶部主事分司南京都亭之餞公壻楊君百川謂淸宜有述夫以淸之受知於先生若是其深而子齊之於予其契分又若是其厚然則序子齊別非淸其孰宜之蓋吾聞良工之子必學爲箕良冶之子必學爲裘箕之於弓裘之於冶其事異而理同也先生徳業聞望海內之人所倚以爲公輔者而不竟其用天固將大啟其嗣人而子齊果克以其學振起於後計司之任誠不若館閣之雍容然自昔名卿負經濟之具者未有不該綜乎此六條均節宣公所以告徳宗者皆實學也以先生之用而未盡者發之於子齊以自昔名卿所綜理若宣公之告其君者委之於受任之始簿書之校理金榖之鉤稽叢脞糾紛酬接不暇者皆所以玉子齊而大其成也然則是行也其所基甚大而何閒劇之計於曹局彼此之間哉果然則繁弱幹將又將自子齊出而門下老生爲先公喜者不孤矣百川起曰此正吾人所以爲子齊祝者於是出巨卷書之追納於行李

送夏廷華同知濟寧序

予同年鄕舉士往往有名江陰二夏尢所謂傑然者如山旣連得進士爲省郎而廷華試春官輙不利往返南北踰十五年气不少衰而學日益進吾每見春榜無君名未甞不爲有司惜而且愧其先之也戊辰試復不利銓次當得官眾且謂君不屑而君厭場屋矣於是同年士參部就注者幾十人江君廷璧張君時震最先授君次選乃得同知濟寧州眾又謂君且不懌而君怡然受命無幾微見於色也將發朱君顯卿軰餞於城南有執爵而起者曰廷華君早以文學名其薦於鄕年長矣五戰於南宮而气不衰名益振何其壯也舊選人上第例得佐太府或作州次乃監郡縣令而君僅僅得一州佐退就列無一言又何其怯也君笑未及應而予剿之曰斯乃君所以爲壯者夫行已制事有義而得失利鈍有命義之所在委於命而自懈者非也君之所以百折而不撓也命之所在不以義而自制者亦非也君之所以隨遇而安之也眾人皆怠而我獨奮舉世方躁而我獨靜斯勇之大者而奚以怯云也然非獨此也廷華行且坐黃堂與太守可否事猾姦彊禦一斷以法君必謂之勇矣仁以卹下而亷以律身鰥寡孤獨不敢侮而暮夜之謁恐恐然畏人知也君又以爲怯乎眾於是讙然曰必如是而後爲知廷華廷華必如是而後無負其所學有光於鄕榜也廷華喜捨爵而拜樂飲而後罷明日顯卿謂予宜書以爲

送夏先生赴濟寧序

遂書之壽張朝振七十序予初入京寓錦衣趙百戶希明家趙永平人也因識其鄕先生張君朝振於坐觀其舉動磊落不作儒生酸論事可否評隲古今人得失又歷歷可聴予心竊識之以爲燕趙古稱多奇傑士玆其人哉時君方五十餘謝事家居京城子弟若錦衣指揮謝君汝容軰多從之學而其子元亮已有名未幾擢進士拜戶部主事與汝容往來趙氏益習而君年益髙杜門郤掃不復可得見矣丁卯予再入京君年已七十汝容乞予文爲壽而元亮方居其母憂予辭之今年冬十一月汝容蹐門曰文今可以作矣是月五日先生初度也予旣感汝容之勤而又嘆夫流光之速乃作而言曰古之達人蓋有以天地爲一朝萬期爲湏臾自予識先生已十五六年由今思之猶旦暮事也以予視十五六年猶旦暮則先生年𨿽髙其自視平生亦奚以異哉方先生被褐衣論天下事賜第策名拜大行人使萬里外國朱衣玉節光照海外蠻君蜑伯俯仰道周其意气何雄也已而掉名韁絕塵纓收其身於萬馬馳驟之場而自放於靑山白雲之外又何其逸也然是二者於先生自視何如哉時雨將至山川出云雷驅霆轟汨陵谷而霔九土風止云斂澄空寂然豪傑之士其於是亦若是而已執是而言其前者旣已若是則由今而往𨿽復更百年而事固猶旦暮也而又奚以異哉昔者屈子賦逺遊將求長生以觀反復無窮之世變予序先生壽而有感於出處得失之間知達人之如一日也敢因汝容寓一觴焉先生以爲然其將爲予釂也

海嶠淸風詩序

士之處世惟其無意於物而物自歸之吾徐起而受之夫然後受之者無愧而人皆信而服之而後吾之道可行於天下不然則𨿽其軒冕之巍峩權位之隆重威聲气焰燀赫燻灼而有識之士固望而鄙之矣而其中實欿然俛仰承迎求以固其所有思其得之艱而恐其失也而且望進焉此其中寧有一日之樂哉而況其能以善吾政澤吾民而無負其所學也閩南李君士哲以前進士爲旌徳教諭升教授應天府由應天擢吾松推官皆以才行見推未甞有勢位攀援之力其在松盡心職事訟者至爲剖析情理歸於至當經君斷者皆自以不寃其律已嚴甚日用所須有仰於市者平直而取絲毫無所茍焉亷愼之聲著於逺邇而君以母夫人年髙日謀歸養於進取泊如也李禦史仲易按南畿將薦君君以其鄕人也力辭之而懇以歸請仲易未許而後使者堅畱之剡章具矣而部符至以君判廣東惠州府由君之所行以觀其所得豈有一毫覬幸於其間哉古之君子不求有功不得已而功成故天下以爲賢不求有言不得已而言出故人以爲口實若君之乞歸而得遷求退而反進無所冀於物而物自歸之得不以爲誇而失不以爲累也𨿽施之天下焉往而不達哉君之行也姚君程夫率鄕人爲海嶠淸風詩以贈夫自松而閩自閩而廣皆岸海之邦其間島嶼動以千百翠岑丹崖煙嵐云木皆君輿蓋之所經行而旌幢之所披拂也風之爲物觸於物以有聲而其聲又足以動物故昔人取以名詩以君之行事而播之篇章其淸風乎沨沨乎起東海而薄於南海也炎煙瘴雨之鄕有不灑然而淸泠者乎詩以贈君而目以是其有以稱斯行矣故爲序之以見無慕於外其气象有如此且以壯君之志使無攺於歲寒也

古文會編序

古文會編者監察禦史黃君希武之所輯也其書蓋萃文選眞寶關鍵諸編之精者而一之故謂之會編初君爲庶吉士讀書翰林時則有此志而未果旣官內臺奉敕董南畿學政乃以其意授應天府學教授洪君敏及諸生某等緒成之旣則以授吾郡守臨川民望繡諸梓以傳布諸郡曰將使里巷童蒙一展捲而得古人立言之法區區時文𨿽無事焉可也而以其首簡屬予序予謝不敏而君之請益堅則著其所以而系之言曰兩漢三代以前天下之文章一而已齊梁而降科目興而偶儷之辭作韓歐諸大家力起而變之終不能盡而時文與古文遂並行於天下場屋之利鈍進取之得失系焉於是排比日工而古之道或幾於喪矣𨿽然雕虫篆刻誠壯夫所不爲而其傳於今者縟麗弘演猶粲乎其可觀也惟我國家文治蔚興無愧前古而科場習尙識者猶或病之至於書肆版行鈔選輯錄之類則自有時文蓋莫甚於今日者矣唐之獘也得韓而興宋之陋也得歐而振𨿽不能盡而古道至今存黃君斯舉其有二公之心乎以天子之近臣秉司文之衡鑑指麾之下風艸靡然而又搜輯前聞著之簡冊以明示所向思皇多士有不翕然而一變者乎而走也辱與聞焉以掛名其編首𨿽學植荒落無以追往哲之蹤而所望於吾人則深矣今而後靑襟濟濟燻班馬香而嗣周誥殷盤之響則先生之志遂而亦豈非予之願也哉黃君名如金閩之莆田人陳君名威字民望與黃舊同官雅尙文事故其就斯舉也甚力云

嶽氏家慶圖序

嶽君器之家慶圖成以示予屬爲之序引予因得寓目焉層樓華軒蔭以嘉樹烏紗銀章儀觀偉然而坐乎其中者尊翁光澤君也翟冠霞衣儼乎如賓而相向者夫人趙氏也器之及其子洪玄巾藍袍拱而立於左其弟用之明之率其子洋涫軰奉酒與肴趨而入於右僮奴欣欣各供乃事若將爲君與夫人壽者而二老人齊榮並美安坐而享之人間之樂其有踰於此者乎聖人以壽歸仁者而語其體曰靜推其所喜好曰山光澤君之名仁人之所好也而自號以艮堂則其志可知矣少以春秋舉進士累不第而志弗遷及宰光澤攺廣昌誠心待民庭無貳令而兩邑之民皆安之薦丁家艱遂臥弗起杜門卻掃處廛市若山林則其人又可知矣艮而止也靜而有常也仁之事壽之基也則其與夫人齊榮並美坐乎一堂而享子孫之奉夫豈其過者抑器之積學而文其子侄又多秀穎行將躡亨衢迹芳塵以君所未盡發者而施之於時則夫迓天休而延寵光以爲君與夫人壽又有大於今日者方是時宜有髙文洪筆發揮其事而何止予言𨿽然爲嶽氏慶其自今始也光澤君今年六十八以六月廿日生趙夫人年六十七以七月十有三日生而諸子以君生辰並爲夫人壽云

鈴閣春深詩序

吾郡守諭侯子幹以成化壬辰二月二十有五日懸弧矢於蜀之內江後二十有五年當弘治丙辰以明經登上第出宰湖南還朝爲省郎爲禦史揚歷中外又十有五年而當正徳辛未剖魚符來守吾郡方是時侯年甫四十神淸而明气壯而銳若鏡之出匣鸞刀之發鉶而博大溫良視物之在前無敢有或易者始至承大歉後公私匱乏天復亢旱侯致其精誠禱而得雨歲乃大熟流亡來歸徵稅畢出閭裏熈然復有樂生之意而喣育撫摩侯之勤亦至矣郡之耄倪樂歲之康感侯之仁抃舞謳吟未有以發也而適聞侯初度之在玆辰則相與讙曰斯不足以言乎於是教授江西彭君煉教諭蘄水張君頌而下率其諸生倡於學宮風於邦人而鈴閣春深之詩作矣古之君子任天下之重處崇髙之位功在於社稷澤被於生民詩人歌之不及其它而惟祝以壽蓋祿位與名皆君子之所宜有惟壽則其於道也久而及於物者深其傳於後者逺𨿽君子於是無庸心焉而人之情固以是爲至也侯之年方壯而未艾千里之任未足以盡其才郡閣𨿽深嚴要非侯之久居也諸君以壽祝侯而必目以是意豈異於古哉四時之气惟春最和故在天爲元而在人則爲仁二月四陽气之中和之至也而侯生於是博大而溫良元之徳仁之量也而侯以之本其生以觀其所履則夫迓天休延寵光由一方而天下以至於無窮如古詩人之頌又何足異者且夫坐鈴閣之下當春深之候庻事理而民和訟庭空而無嘩於以延賓僚稱壽觴詠淸香畫戟之篇賡臺萊杞李之章農歌逺聞絲竹間作今日之會非盛徳其何以來之彭君以詩序屬予予亦抃舞謳吟中之一人而未有以發者爲卽其首簡書之使觀於是者知詩人之深旨非徒以壽言也

棠溪春意詩序

棠溪春意詩一冊凡若干首松之人士賦以爲貳守王侯贈同賦者劉君文瑞謂予未有言且職史官宜爲序棠溪者本西蜀之水名府之別館有水焉環其東南實類之前守眉山黃公平顧而樂之曰是吾家溪也因取以名之且以名其館所謂棠溪書院者是也書院爲府之倅貳職淸軍者之所居有山石亭臺之勝當春之和花卉競發禽虫下上林影波光交暎互徹入其中熈然忘歸不知其爲城郭官府也諸君之名詩意其在此乎則自有書院以來至於今經幾春自眉山至於侯居此者幾人矣昔無述而今有作且以爲侯贈詩人之意其殆可思乎名區勝地自有宇宙則有之而景與心會者十不一二江山人所樂也或對之而隕涕花鳥人所恱也或感之而增悲谷風之和舒遲日之暄麗朱門之與蓬戶一也吾松自古稱富饒郡而近數年來旱潦相仍饑饉並作殍流之氓逃亡之室所在相望而侯之始至適當其時淸心以檢身約已以繩下凡可以椓吾民者絲毫無所容焉而又跋履郊廛出入阡陌爲之築堤防疏壅滯以備患於未然蓋庚午辛未之間侯之無寧居者幾半歲而田事一新天亦悔禍歲乃大熟𨿽侯之謙虛退弗敢承而四境之內飽而嬉暖而遊覩霖淫而弗恐者其中固了然矣故前乎此之棠溪未嘗無春也而若罔聞見今日之棠溪春非異於昔也而歌詠興焉彼一卉木一禽虫之類果足以盡諸君之意哉一卉木一禽虫不足以盡意而諸君之意實於此發之則是詩也乃碑而韻者而可視以爲流連光景之作也初侯旣畢田事卽董漕入都至彭城得旨而復今當得戒行新舊兩漕爲粟數十萬鼠竊未靖眾皆爲難之而侯挺然就途曽不畏阻蓋心乎爲公故隨事而有立如此率是而行將所至皆春而何止棠溪也侯名卿字維賢陜西咸寧人成化丙午貢士云

吳氏雙慶圖詩序

新安吳棟卿旣卒業太學歸省其父存和母孺人鄭氏於其家將圖所以爲之悅者過吳門造其友文君徵明而告焉徵明欣然拂絹素爲作雙慶之圖且歌以揚之諸君從而繼之吳素多文士徵明又其最也翰墨之精丹靑之妙絕出一時而棟卿悅親之心於是乎著矣棟卿舉於鄕予時在場屋有一日之雅焉因持以示予乞爲序予曰然子之所以悅其親若是而已乎吾嘗覩子之家乘矣子家運幹公早學晚仕澤止一鄕東臯翁染指科名終隱弗售同知路判君惠澤在人而仕亦弗顯所以積之者深矣文禎以來畜徳靡耀至於存和惇朴儉勤稱良於鄕而又得孺人以爲之助所以培之者亦不薄矣而直於吾子焉發之然則子之身其所負何如也而所以恱親若是而已乎𨿽然吾聖人之訓以揚名顯親爲孝之終事而子雲氏推孝子之心以日之不足而愛之人之情亦孰不欲務其大者顧時之未至吾亦難以預期而隙中之駒且不爲吾親而少憩也則隨其分而致吾情焉亦豈非君子之所與者存和君今年五十四鄭孺人今年六十中鵠之鄕龜溪之原良田足以給賓祭華屋足以備燕休淸池茂林足以笑傲而遊衍也而又有佳子弟如棟卿者歸自京華奉觴膝下展新圖於髙堂詠諸君之雅篇曰此皆某平日之交遊也則所以樂其心怡恱其志豈有待於外哉棟卿學富而才良他日之功名殆未可量與夫瞻飛雲而太息過峻阪而興憂則其所得視今日爲孰多而孝子之心寧爲彼而遺此邪然則棟卿其無以前言而自沮哉

松江府誌序

予往歲憂居前守令都禦史宜春劉侯琬嘗屬以志事會予北上不果正徳己巳予復以憂歸明年庚午禦史弋陽謝君琛按部來松問府之故病其遺闕嗣守臨川陳侯威復舉以屬予冬始卽事而侯以春去予意其終弗果也會今守內江諭侯時繼至力主成之府始爲縣時有雲間志旣爲府屬嘉興見嘉禾志直隸省後有松江郡誌有續志入國朝有松江志有雲間通誌通誌者會諸志而成書者也雲間志歷歲久逺今已無全書其餘𨿽存而後生之得見已鮮通誌所取又間有脫訛更後數十年遺文墜迹將無復討尋矣故今並取諸本參互考證會以成編而不敢略焉通誌以後則續之事見他書而諸志所未及者補入之其間捲第之先後類目之分合事辭之易寘取合倫例與便檢閱蓋稍異往編而大率皆其故也至於推原變始考見得失因事寓規間亦有之而罔敢以意參焉嗚呼郡之志猶國之史也昔人有成論矣史不爲天下萬世而私於一人是之謂曲筆志不爲一鄕與後世亦豈逃士論之公今玆纂輯蓋歉焉惟淺狹掛漏貽誚於大方是懼日月滋久參質爲艱而梓刻成矣敢述所懷布諸簡首後有作者卽其具文加之黼藻以成一郡之書豈惟寡學之幸亦前後諸公所以屬望之心也志爲卷三十二爲目三十一目之下又有目焉凡十有七卷始終曁圖目爲版九百十有六居之郡閣備散逸也同事諸生與郡之僚屬贊襄於是者並列名左方壬申冬十月初吉

賀陳都指揮序

七年夏官軍敗羣盜於山東又敗之於河南其得脫者入於江將窺三吳於時陳君汝玉以都指揮僉事備倭駐金山聞變提兵出江上而官軍亦踵至君恊規同力殱之狼山八月師還士友畢賀張君拱辰離席而言曰君玆行有可賀者二而功賞不與焉昔君先祖父朴庵公自金吾調溫州其官指揮使也其後以討賊功升僉浙閫事領曹京師坐謫復起以功名終君之初官亦指揮使也旣而以材武稱亦選僉浙閫而破賊江上功亦無忝焉朴庵之謫也居金山數歲吾松之人多識之君之來儒雅練達松人謂眞朴庵孫而又有今日之事朴庵𨿽沒而其道可謂益光矣斯可賀者一也夫君之功固朴庵有以啟之也而朴庵之道至君而益光君能繼朴庵而光其道矣而君之事又未止於斯也繼君而起者人有不拭目而觀之邪斯可賀者二也乃相與賦光前啟後詩以爲君賀而屬予引其端朴庵在浙江識太守張公瀞之於未遇其詩太守實序之在金山與東海張公遊最習唱酬甚富其起於謫也平江伯陳公實薦之汝玉之初官已爲縉紳所推許閣老木齋謝公尢器之其薦以備倭則大司馬東山劉公皆一代之偉人也傳曰達視其所舉又曰觀逺臣以其所主朴庵之祖孫予於是有以知之矣拱辰之請序也楊太學美之實偕來二君皆松之俊也是又足以徵之矣而予於此且有說焉乃不辭而並告之曰霍去病以匈奴未滅而不顧其家馬援當南徵據鞍顧盼以示可用疆埸之多虞固忠臣之所扼腕也今北河𨿽靖而鄖襄饒睦之間事猶有可憂者君於此能無意乎拱辰謂君之事不止於斯也而予亦以爲然其啟後其光前且有大焉而所未知者君之誠有意乎否也二君歸其爲我問之正月十五日序

海天晴晝詩序

去年春吾郡守諭侯壽四十一邦人士之能言者賦鈴閣春深詩以賀予旣爲之序矣是月旣望邑博士王君文昌與其同寅廖君軼張君朝儀合謀舉故事更賦詩曰海天晴晝而復以序屬予曰予故自吾學升且侯所善也不可以復辭於時賦者方操觚予未得而徧觀也獨取其名篇之義而繹之以爲羣玉之先驅夫海侯壤地之所漸也地之瀕海者多風而沮洳下濕少暘而多雨在吾鄕爲甚春夏之交則又其甚也海天當春而遇夫晴晝則其風日之妍麗景象之和淑人情物意舒泰怡懌蓋有非言語之所形容而丹靑之所能狀者侯之生辰旣惟其時而自履任以來陰沴消匿陽和宣暢年榖屢丰而今歲之春淒風不興零雨應節雨必以夜曽無崇朝鄕人父老皆相慶以爲此樂歲之徵治平之象也則諸君之賦詩而寄興於此者豈空言哉前日之詩曰鈴閣春深本侯之所居而言也今日之詩曰海天晴晝本侯之所禦而言也坐鈴閣之深春撫海天之晴景時平而百物熈人和而頌聲作侯於斯時觀天人之感孚思休徵之所自寧不亦莞然而一笑邪曩之序固謂侯方壯而未艾千里之任不足以盡其才鈴閣𨿽深嚴非侯之久居也信斯言也則海天之晴晝𨿽甚佳麗豈侯之所能長有哉予也方將有北轅徘徊鄕邦欲行而復止者彌月因得及侯之生辰而爲序是詩又恐侯之果不久於斯而震風淩雨有以敗吾稼而撼予廬以爲南望之憂也故其於是也尢睠顧而不能已云𨿽然師尹日也卿士月也所處崇則其所徵召也益大侯方自此而羽儀於天朝其爲晴晝也將徧於天下而豈獨海邦哉

風木興思詩序

人之情莫不欲終養其親而親之年勢不能與子同久亦莫不欲厚其親之養而人之富貴恆不於壯年劬苦於孩提而不見其成長膝前之窘狹而憂裕於永感之餘此古今之通恨而臯魚所以泣哭而死者風木之言千載流涕予少而讀之未嘗不爲之廢捲而況於今日也陽曲張侯尙徳旣喪其二親而來令吾邑追思不已形諸誦言邑縉紳聞而爲之詩以泄其哀悲名之曰風木興思而以屬予序嗚呼予尙忍序是詩哉𨿽然不可以予故而拂侯之情以重其悲也蓋侯之先人容庵公惇敏慈孝厚宗族而惠比鄰其言行皆可爲鄕邦表式而侯母湯孺人篤於教子脫簪珥爲侯買書繼母賈孺人撫侯兄弟若已出而以嚴飾愛督其弛而戒其盈有丈夫所不及者湯旣早亡而賈與容庵及侯之成名相繼淪逝𨿽膝前之奉未至於窘狹而南來風景其有觸於中者多矣此臯魚之嘆所由興而諸君之詩所由以作與𨿽然吾又有聞焉君子於親之存也致力於孝而移以事吾君於親之沒也致力於忠而推以榮吾親蓋知其不可兩全而求自致於其一此固聖人之所許而人之親亦以是望其子也張侯誠篤豈弟而爲政有經將來所至殆未可量則所以孝其親者有大焉而豈徒爲魚之悲也哉予不忍序是詩而重傷侯之志遲回數月而終不能文思永感之人所以求盡其心者無以易此也於是乎言蓋外以爲侯慰而私亦以自解云

北堂永日詩序

孟子曰君子有三樂而王天下不與存焉歷數之則以父母俱存兄弟無故爲之首夫父母之俱存兄弟之無故閭裏之人類有之而何爲其擬於有天下者之樂也天地間丰厚淳全之气其聚也有時而以其全畀人亦造物者之所甚靳窮檐蔀屋之間骨肉團聚終其身不知以爲福功名之蓋世富貴之鼎來人望而艶之矣而劬勞終鮮之感或交棘於其中據當時之咺赫而無論其它誠有如前之云者茍卽其所安而使於窮檐蔀屋之人兩易其所處吾恐其有此欲焉而彼難之者矣充是心也則𨿽王天下亦何以加此哉吾嘗卽是而觀天下之人當永感之餘與居具慶之下者其心之甘苦何啻糵蘗於是焉不幸之中有一日之歡可偏承於膝下則其遑遑汲汲宜又何如而爲之黨者可無以助之邪鄕進士吳生子南喪其父一閒翁獨奉其母黃孺人以居今年壽七十夏六月十七爲設帨之辰子男痛一閒之不可作而幸孺人之康寧也將乞詩縉紳及是辰稱慶於堂下以予當北上不及與玆會也豫請爲之文夫子南所謂有一日之歡可偏承於膝下者𨿽其視具慶有間焉而抱痛終天之人欲以易子南之一日其又何可得邪故諸君聞子南請竸爲之操筆而予於此𨿽甚戚而不忍辭焉造物者之於福澤固靳以其全畀人而於善人亦未嘗不加之意一閒之爲人博大深厚宜有遐福而不永其年孺人之賢由僮隸而上恩感誠孚無間言者而孀居以來幾二十年扶植其家門經紀其內外劬苦辛勤亦云至矣乃獲見其子之成名以享有今日則天於孺人亦不可謂無意者子南質性醇美類其先人而又輔之以問學發之以文辭揚名顯親可計日待今玆之舉乃其遑遑汲汲之至情求自致於一日者惜予哀苦之餘觸事淒愴𨿽彊爲之說而終無以助發其歡聲也𨿽然以予之淒愴而幸其猶有及焉則所以承歡恨日之不足而何假予言哉詩之目曰北堂者孺人之所治曰永日以識其時而因以爲祝也

送曹西山詩序

富林曹氏以詩書冠冕望於吾鄕而九峯定庵兩先生及吾十峯司憲名尢著西山君定庵之弟而十峯之兄也早承厥考後村翁之教讀書力本不售於時而惇朴謹靜無世俗澆淺浮靡之習鄕人皆愛敬之今年秋來視司憲於京邸四方之人士與司憲遊者目君之爲人亦無不敬且愛之於其還竸爲詩以贈予得侍定庵最久與十峯遊最習且辱同升其於君非直四方之人士傾蓋於一時者比也故爲引其端歸舟在門羣從咸集敍暄涼無恙外爲我謝定翁鴻冥碧霄酰雞蠛蠓起滅甕盎有能撰杖屨相從於九山煙靄間不知能許之乎否也

汾水飛雲圖詩序

汾水飛雲圖一幅詩若干首朝之縉紳爲都諫張君汝霖思其尊人汾陂翁及其毋韓而作也望飛雲而思親起於唐狄公仁傑而後之詩人賦人子之思親者以之梁公仕並州而親在河陽張君仕京華而親在汾水並與汾皆在今山西於古皆晉國則賦張君之思親而取梁公之事尢近也汾陂翁敏悟特達蜚英庠序間視一第眞土芥可俛拾耳志弗獲遂而以銓授縣曹居汶上七年有惠愛當途方器任之而汝霖學成舉於鄕遂幡然來歸老汾陂之上於今餘十年其有以自樂矣汝霖擢科名官禁闥居淸履要以古道自持天下之人想聞其風采而推汾陂翁之善教上亦爲錫翁命爲吏科左給事中配韓爲孺人並顯榮矣然而晨昬之養十餘年間汝霖之所以自致者終闕如也而今年翁壽且七十朋尊之享又弗獲躬焉此飛雲之感所以益切而諸公之賦詠所由以發歟予鄕友王君景昭於君爲同年數稱君之賢予蓋慕焉而未獲與之遊諸公之有作予亦未及而景昭以君來視予且屬予序之琳瑯珠貝炳耀後先吁其盛矣而予何以加之且詩之盛莫過於唐梁公之事史書之後世稱之而在當時若沈宋燕許諸君尢所謂以詩名者風雲月露嘲詠殆徧而公之事無述焉豈不聞之邪將有言而弗傳也而君於此旣得之又使予序之序不序不足爲重輕而詩之傳必矣則夫升金臺而想橫汾與登太行而望河陽者後之人將不以並稱哉情之感發於一時而名之傳乃並於先哲汝霖之壽翁有出於翰藻丹靑之外者矣諸君之爲此頌也而有規寓焉予故繹而申之固將以梁公而望君也

武舉錄序

正徳九年春上旣親策進士於廷遂詔有司試武舉士夏四月太子少保兵部尙書臣陸完等具條格以聞蓋三年春上所定也越壬寅試騎射乙巳試步射完等蒞之戊申試文三道則命侍讀學士臣淸中允臣詠主焉旣乃與都給事中臣陽春臣金郎中臣果臣文祥等參互考校取射之及格與文之中程者六十人錄其氏名又擇其文之優者六篇刻之以獻以傳示於天下武舉之文至是凡再錄蓋眞與文科並矣臣切惟我國家奄有四海幾百五十年髙皇帝汛掃寰區定鼎凝命文皇帝驅駕英豪揮斥羣孽天下大定尊用儒術表章六經海內風動而講武練兵曽不少廢列聖五朝一徳相承以至於我孝皇仁涵義濡十有八年羣生休和不見兵革於乎盛矣皇上繼之以英武之資撫盈成之運治極而熾陰妖孽牙潢池竊兵氐羌窺間𨿽捷書日奏而邊警猶嚴斯亦古之賢王拔足拊髀揖酈生而想頗牧之時也然則上之所以甫畢文科卽詔選武而公卿大臣所以奔走而承事者豈徒尙彌文修故事爲治飾美觀而已哉諸君之登名者非世冑之英卽良家之彥平居無事固嘗鳴劍抵掌馳志伊吾而況在今日以其雄毅果敢之姿文之以禮樂詩書之懿加之以感恩思報之心以赴千載功名之會則其戮力效忠宜又當何如邪淸書生也未嘗知兵旣濫司校理則於諸君有一日之故命題發策蓋嘗寄微意於其間欲其采覽前聞求古賢將之用心與國家所以登延之意入則利國出則使民爲明天子保億萬年全盛之治諸君亦旣知之矣其果能加之意乎用敢於撤棘之晨申以爲終篇告惟諸君其念之哉知是舉者尙書臣完左侍郎臣珂同知則太子太傅成國公臣輔太傅定國公臣光祚太保會昌侯臣銘太傅兼太子太傅新寧伯臣佑廣寧伯臣佶右侍郎臣玉監試則禦史臣奎臣縉提調以下凡執事並列名左方

夫人朱氏六十壽序

少師西涯公之配封一品夫人朱氏今年壽六十嗣子尙寶司丞兆蕃從子中書舎人兆延將以其生辰稱慶堂下夫人之壻尙寶少卿崔君世興得善繪者爲瑤臺仙子圖以示於同門擬作詩助蕃延爲壽而以其事屬淸曰子宜書往歲公壽六十時諸生在門者有蓬山永晝詩流聞四方傳以爲一時盛事時淸以家居不與也今八年而夫人壽亦登玆淸又適在門而崔君重有命焉其敢以不文辭淸惟自古王公大人任天下之重而能專意國家克樹立其勛業流聲光於無窮者其中必有賢妃淑媛恊徳同心以爲之輔佐而魚軒象服佩玉鳴環侈彤管之書而通長樂之籍者亦必其人有以稱乎是而天始畀之西涯公碩徳重望光輔兩朝爲國元老功業在社稷聲名在天下而淸約簡索不攺平生此自公之髙致而夫人家世六侯貴富兩極乃能釋去紛麗躬履儉節與公相表裏四十年來俯育仰承恩洽禮際所以成一家之政者不知視桓少君爲孰多至於思滿戒盈以退爲進贊公之決以逸公老而增其令名則自東郭生妻老萊婦之後知其不數人也以昔凖今詢事考類則天之所以厚夫人者夫寧有窮已哉且夫六月長夏朱明麗空百物嘉美日之初六彭鏗降誕之辰也而夫人實懸帨焉得气之盛與數之長又孰有過於此者夫然則夫累錫重封崇極九命榮華尊寵安享百年皆夫人所宜固有而豈蓽門蓬巷匹士窶妻幸富貴於一朝玩隙光於俄頃者可同日語哉尙寶中書懷撫鞠之深愛顧祿秩之自來所以悅其心娯樂其志固有不間於晨夕者而今日衣冠滿庭歌頌間作凡皆爲二君來也夫人之心寧不於此而一樂邪神仙之有無不可質信而昆侖瑤圃荒忽緬邈亦難以形似求之若夫人之盛徳而獲壽中書尙寶與崔君之致孝而承歡可以式閨門而厚風教者則不可以無述也敢再拜而書之不知我公見之亦將爲一莞然否也

西城雅會詩序

冬孟十日吾郡守諭侯夜過予西軒司憲十峯曹君繼至因共小酌時菊花盛開十峯舉燭臨之愛玩不置曰古人以燭照海棠未聞照菊此風致不可無述也首倡爲近體詩四韻索予和之又明日會十峯宅後出四韻予亦和之其後周侍禦伯明盧侍禦師邵施侍禦聘之軰聞之亦皆有作題之曰西城雅會十峯屬予書其端自兵興數年所在多事衣冠遊賞之趣𨿽京師不免落莫諭侯蒞吾松當凶荒疾癘之餘補葺撫摩盡瘁畢力不三年漸復承平之舊其來考績也吾人之見之者皆欣欣焉而侯文雅豈弟喜淸約而厭紛奢人亦樂以親之賞菊之會本自吾家非有京洛園池之美淸談賦詩非有梨園伎樂之盛而一時人情物態歡鬯怡懌略於此見之舉一方以觀天下則是詩也不可以其寂寥數章而以爲無所系也遂書以歸之十峯之兄定庵翁閒居林下最善吟侯歸以示之或以予言爲然以倡於鄕人其將復有作也予安得與十峯倚而歌之

太傅新寧伯七十壽序

昔我髙皇帝應運龍飛長淮以南泗濠滁廬數千里間豪傑並興景附雲從共濟洪烈以至於文皇因其遺材入正大統天下旣定疇功顯庸錫號祚土伯侯公王圭組蟬聨而其子孫又多忠孝敬愼克荷厥勛以當於天心百五十年繼繼承承莫或替圮昔漢髙起丰沛定天下同符我朝元功之封鐡劵丹書藏之盟府事亦相類然其後不一再傳或絕或微聲消迹沈唐之太宗雪恥除凶房杜英衛之功爲最而其後嗣類皆不肖踣其氏名以視我明寧不亦少愧哉太傅兼太子太傅雲溪譚公其先故滁人也髙曽二祖有功洪武永樂間世胙新寧爵第三等公髫年承蔭歷事五朝幾六十年中間持節將命握符統兵出入兩京更踐四府委任之隆重寵眷之優渥自太師英公而下莫或班焉若在往年邊徼犯順命將䢐徵每當公受任冦輒逺遁蓋兵嚴而不出者三人尢以爲異而公文雅謙退恂恂若書生初不知爵位之崇髙威望之隆赫也然則朝廷之所以重公而公之享有祿位保其功勛皆理所宜有而豈漢唐之世倐興而忽滅者所得擬哉公今年壽七十春二月九日實公嶽降之辰公侯而下咸集其第舉觴稱慶而介陽武侯薛公屬予爲之辭予承乏講官經筵之事公實知之不可謂無一日之素而元臣碩輔壽考康寧又非一人一家之慶也故爲之推本而言之方今海內𨿽平而犬羊狐鼠之羣猶有跳梁於疆場之外者彈壓折衝繄公是賴石渠金馬之勛且將有敍麒麟之勛而贊淩煙之像聳我明威徳於無前者而區區日月之祈又不足爲公道也公名佑字符助雲溪其別號云

南村歸興詩序

南村歸興詩者送劉先生文瑞而作南村其所居而因以自號者也先生自京歸南村者屢矣其始被薦來當弘治癸丑謁告省其親諸君賦詩送之予時爲之序不言歸興者望其卽來也丙辰再至而先生親已老因以疾歸蓋將終其身矣而諸君之望其來者猶未已也及是親旣終多勸之行而周氏甥男從母入京師先生念其幼也爲護視以來而功名之念泊如矣旣至訪諸故人外閉門卻掃日走價索諸君詩曰吾待是以行不者吾無事於此也曹君孚若因剙爲此題以明先生之志題之下又爲十題自京師以至鄕國皆摘其山川風景古今人物事之可紀者各賦一詩以發先生之興予亦爲絕句十章其餘或專賦一題或全用曹韻不數日而皆成先生復俾予序蓋予至是三送先生歸而爲之序者再矣先生篤學愼行宜有以自見於時亦旣名薦章參選部矣趦趄前卻竟不以終身之榮易一日之養人皆爲之惜而未嘗有一介於中今之來其精神猶壯茂也而逃名藏聲日思速去𨿽其壻禦史君不能畱而所爲眷眷者獨在於文墨翰藻之間也先生之爲人於是可見而其歸也殆若風鵬云鵠出埃壒而翔於紫冥豈復可攬而羈哉嗟乎先生行矣予何時飄然得從君後塵相與杖屨南村中數平生之遊歷以及今日之事望上林臺殿於煙霏縹緲間且相詫曰吾二人其從天而下也旣爲之序遂以所賦詩系之左方

壽筵列詠序

朝之縉紳爲兵科給事中王君明遇壽其父栗齋先生賦詩十篇篇各一題題各一事皆櫽括先生之履歷與明遇之意爲之其曰楚天一鶚者先生成化庚子薦湖南湖南楚地先生自此入中朝淩雲厲空始於一舉志之也旣而上春官連不利孝皇初政始推擇爲中書舍人侍雍王於京邸天人之對闊焉故繼之以瀛海遺珠惜之也中書舍人之職今略變於古而官淸地近實異羣僚薇省之吟花螭■﹝土幻﹞之載筆猶故典也雍開國於衡沅湘嶽麓屈正平賈誼之所周旋南軒考亭兩夫子過化之地皆有轍迹焉擬賦懷賢正衡遊事也雍國除上進先生爲徳王傅徳封濟南宻邇洙泗魯殿之詩書孔堂之絲竹則山東事也先生今年壽六十一諸子孫侍行者八人明遇獨官闕下不得預稱觴之列詩爲是作故以斑衣靑瑣之說終焉倡始於侍禦周君伯明題則予所共擬伯明以其首屬予而分其餘諸君題𨿽異事而托以爲翁壽一也故總明之曰壽筵列詠伯明又以諸君識先生晚或於其出處未詳焉而明遇嘗從予遊短章寂寥未見其親於眾也請疏其所以揭之捲端嗟乎先生起賢科官禁從歷事賢王居贊翊之地子孫滿前而鳳林遺羽又有如明遇者聨飛繼美又未可量焉非厚徳何以致此詩之頌先生者九而惜之者一不知其一正先生所以貽後人而有今日也先生聞之其將囅然而一笑乎

東江家藏集卷十九

●欽定四庫全書

東江家藏集卷二十【中集十六】

﹝明﹞顧淸撰

北遊稿

○序十八首

劉母張夫人壽序

宮允劉先生舜卿母張夫人以去年壽六十先生之弟舜弼方以翰林吉士給事於內廷與先生曁給事遊者皆致賀於時夫人偶違康豫先生兄弟朝夕侍左右視湯藥起居惟謹升堂之拜固有所未遑也今年春乃皆作爲歌詩以終前日之事在宮坊及翰林者大宗伯學士蔣公爲之序給事之同官別爲一卷相率來命予予觀人之相與於一生也莫不願夫年壽之久長而年之久長又莫不願其康寧而無患平居會聚勸以加餐祝以多福茍非其所憎惡未有不然而況人子之於親以有限之晨昬致罔極之深愛則夫願其壽考而康寧又豈特如常情而已也夫惟其願之也至則於其疾病安得而不憂疾病而憂則於其勿藥而康寧也又安得而不喜夫人前日之違豫先生兄弟若是其憂勞亟欲舉一觴而不可得也則視今日之康寧其爲樂宜何如而爲之友者可無以相之也箕疇之敍福以壽爲先而富與康寧次之次卽攸好徳而終之以正命壽而貧則無以養病則無以享而非徳則無以致之而正其終也夫人生自徳門詩書之訓環佩之飾固已得之閨闥之捲嬪於吉人顯受封錫而又有先生兄弟以爲之子焉簪纓侍前鞶帨擁後雍雍怡怡樂以永日夫人之得於天者亦厚矣先生髙才積學徳業方新而給事之風裁隱然省闥之望所以樂夫人之心而顯其名譽者又無不至則夫踰六登七以及期頥綰龜臺之佩章奉長樂之起居非夫人其孰宜之夫有親以及事而祿足以榮之又康寧而無恙揚子云所謂愛日之時也推已之愛親而樂人親之多壽用侈而張之潁封人錫類之心也舉一事而眾美具焉此予之所深願而不可復得者而諸君重有命焉其敢以不文辭哉春酒旣盈嘉客萃止請以是先羣玉驅以爲夫人獻

送楊司封序

昔蘓公子瞻敍三槐王氏之世徳以爲古之君子爲善於已而責報於天如持左右券交手相付受無弗合者吾於此嘗論之謂君子之爲善盡吾所當爲而已其報與否何容心於其間哉而公之說云云則亦自其感應之必然者而極言之以爲世勸爾非以是論君子之本心也蓋正誼而明道者人之事福善而禍淫者天之理事盡於已而理應於天此蘓公所以論三槐也若夫顏跖之壽夭夷齊晉楚之貧富則君子固安之曰我道當如是爾豈因是而移易其所守哉往予嘗見曹君宗孝誦南隱處士楊君之爲人謂其謹身飭行動必以禮自以不爲世用延師教子極其誠敬躬稼穡以資之而不以爲勞又嘗見定庵居士狀君父月溪翁之行謂其仁厚誠信拯人之威濟人之急若嗜欲然而皆以爲如斯人後當有顯者時君之子伯玉已登進士第歷官鯁正有聲於時矣未幾而仲玉繼之仲玉子秉義又繼之而季玉亦領鄕薦一時父子聨名仕籍者凡四人而伯玉之子秉道又駸駸向進追其父兄亦將來之雋也吾於此又嘗論之以爲二曹之論卽蘓公之論月溪南隱之於魏公𨿽地有顯晦施有廣狹而卽其所存處夫亦何以異哉仲玊始令桐鄕以材任治繁調開化方盜賊縱橫戮力守戰而常以愛養民力爲主調發供需寧以不辦忤上官受折抑而不避而卒全其城秩滿擢秋官主事眾猶謂未足以償其勞也而君以母老乞便地就養攺南京吏部驗封司鄕人方喜君來而重惜其去咸悵然不忍釋都亭之餞屬予序以張之予謂君之事業方進而升不待夫贊誦而表揚也若君之祖父積累徳善以自結於天而有今日者人或未之知知或未之詳而慮滿持謙思濟其世美以承天之貺者君之志亦不可以無述也於是乎言諸爲詩送君者聨書其左云

壽胡耐庵序

天之賦於人者不能以皆全也人而能自結於天則𨿽其不能全也而天亦未始遺之故不得於此則得之於彼不得於今則得之於後不得之於身則得之於子孫蓋亦有不幸者而其得者常多也其不然者反是薈蔚於崇朝而變滅於俄頃輝煌於裏閈而蒙鄙於縉紳酣肆豢養於百年之中而負歉懷慚其實無一時之適蓋若是者已不足道而其不得者尢多也夫自其不幸則陋巷簞瓢沒齒其何悔如其不足道也則𨿽爵三旌祿萬鍾壽極於期頥其於貧賤而夭折者何如也吾鄕素號多君子予往遊庠序時又數聞公琰胡先生之才名先生之文簡而明根於理而不雜不爲曲說支詞而意已獨至同時有名者皆推先生而先生介特有守議論取予未嘗茍狥於人九黜於有司而气終不折以貢上春官教浙之吳興郡端軌範以率其人公退未嘗釋卷帙諸生皆敬服焉九年官滿遂致其事去論者蓋深惜之然當是時先生諸子學皆有成而中子仲申已翹然出其倫類矣前年甲戌遂擢進士第拜秋官主事直諒寛裕人皆以逺器期之諸孫竸秀繼而起者又未可量也以先生所負有識者以振之其爲仲申何難而或者其後之不足以繼其身之烜赫而亦止於斯則先生於此將何擇焉蓋至於是而後知先生之結於天者厚天之於先生其意未始薄士大夫所以期先生者特緩於歲月之間而意味之淵永景象之舒延有不可同年而語者矣先生年今七十有六與仲申遊者皆賦詩以壽屬予序之而予亦欲因是以表其平生也爲援筆而書之如此詩之目曰海天秋霽者先生家淞南其外皆大海生以中秋後二日河漢月露之華於是爲盛托以興詞極廣逺淸明之象焉亦因以狀先生之晚景也

送法先生序

弘治已酉予試南都與張君拱辰戚君起潛曹君廷佩及今閣老京江靳公同逆旅姑蘓法先生民望捨於其南鄰樓居切比動息相聞曉夕燈火光相接時靳公與民望俱有名往來皆指目焉謂當必髙選而法君自負殊亦不凡也已而靳公果以第一人薦連及第入翰林後三年予亦忝竊而君與三人者連不遂嘗作詩寄予有伶俜慣作科場客及淸夢時時到玉堂之句予每誦而愧之今年夏始以歲貢士髙第得官分教江西之吉水蓋自昔至今二十有八年矣人材同類不相逺至得失利鈍則有時命存焉以吾視京江誠不敢望如君與數人在當時豈有異哉而君一困幾三十年始名仕版拱辰起潛軰猶潦倒場屋間未知所稅駕也所謂時與命其不齊果若是哉君之待選銓司也數相過燕語壯心英气猶仡仡不少折及將行曰何以贈我使以守吾官也夫自相識以來觀吾數人者之出處而時與命斷可識矣困抑三十年將老而气終不折則君之執守其又可知矣其在內者有以守其在外者付之時與命則自布衣而卿相自一鄕而施之天下可也況臯比坐講所謂輕車而熟路者哉如僕者綿力而薄材素飱而充位其愧於君又不止當時而已然則君當有以處我而我又何以爲君贈也於是酌酒與君書其說以爲送法先生之吉水序民望君初字今更字重民別號新齋亦足以見其志云

彩侍承恩詩序

昔漢毛義家居養母府檄守令義奉檄而入喜動顏色異時公交車徵則堅臥不起宋趙康靖當修記注以譲歐文忠及郊祀覃恩則乞移以封母曰親年八十一願及今以爲榮公交車之徵有重於府檄移封之榮不過於修注而二公之去就如此則其志蓋可知也夫攝令而喜則有大於爲令者何如乞封猶喜則無俟於陳乞者何如此吾於周君伯明之事所以嘆息艷慕至於喜極而悲而不能以自已也伯明初舉進士時髙堂具慶宰邑有異政推恩受封始入臺以詔賜其親禦史服已而遂封如其官鄕人榮之名堂曰三錫中厄於權姦再起奉母夫人居京邸出按山西子於岐繼登進士第衣冠盛事萃於一門而君以夫人老恆欲奉以還吳思去官而不可得也今年夏五月有詔以君爲南京大理丞蓋選擢也而議者猶惜之謂如君者不當處畱司而君聞命喜甚趣裝戒行有一日千里之意蓋以君才望誠有如議者之云而不知君之情卽廬江奉檄之情君之志卽康靖移封之志茍得遂焉𨿽小官有不擇而況兩都並列班秩惟均樓航板輿宻邇鄕邑足以極愛日之歡而無逺遊之嘆邪予昔同君舉於鄕寓館京師爲同巷夫人壽日嘗獲升堂奉觴焉仰瞻春暉反顧飛雲思君之一日不知幾三公而可易也則今日之行君之喜宜何如而予之情又安能以自己哉君之初被命也諸公相約爲賦詩君辭焉請以爲夫人壽此其意又絕與趙公類也故作者更其題曰彩侍承恩而予爲之序以明君志且以識予感云夫人姓李氏昆之舊族明慧端重福厚人也今年蓋七十八云

單朴齋壽序

以山林視城郭則山林之民朴而城郭之民華以下邑視都會則下邑之民朴而都會之民華五陵諸豪列鼎鳴鐘窮耳目心志之欲而靑城老人至不識人間鹽酪味桃源隱者不逢漁子則兩都三國之興廢有不聞焉此豈其性之異哉亦居與習之使然也國家建都於燕實古荊卿田光秦武陽諸人馳騁之地矜豪任俠之气至於今猶有存焉百年承平民物熾盛王侯貴人邸第園林輿馬服食之侈麗不可復加而俗之巧窳亦於是極矣然而潞河之壖去都城不一舎而乃有單氏兄弟所謂靜齋朴齋兩翁者則又質厚願愨儼然若山谷中人不謂其生長於紫雲紅日之邊也予往年待泮河下嘗一再見之時年皆七十餘被服古雅可敬而愛已去而心恆思之及再至而朴齋尙無恙遣其孫進士廷儀候諸途行役匆匆每以不一造其廬爲恨也今年六月廷儀來告曰鉞之祖今八十矣新秋七日將舉觴爲壽與鉞遊者皆有詩先生嘗辱知不可以無言也聞古稱得道長生者入水而不濡入火而不熱冒寒觸暑而不爲之侵是何能然哉亦曰不以外而動其中爾朴齋生盛時家近郊其所居未有靑城桃源之僻逺四方萬國山梯海航之人輻輳其地珍奇譎怪瓌瑋之觀擊皷吹竽酣歌叫呼之聲接於耳目者日不知其幾也而皆若不聞見焉葆眞完淳獨立於風塵之外者八十年古得道之人不及見如翁者亦豈易得哉而其人之壽亦何可量也𨿽然吾聞老人村自通道能致食物後其人之壽亦漸衰武陵之迹一顯於人間而後未有聞焉者蓋天地眞淳之气其聚之難其保之尢難而外誘之移人其可畏若是也故吾敍翁之壽極其本而言之庶幾乎翁之子孫常守翁之淳朴世登壽考以享太平之盛而鄕之人亦永有所矜式云

壽吳尙書七十序

南京刑部尙書立齋吳公歸老松陵之七年爲正徳丙子明年丁丑壽七十正月八日寔維公生辰嗣夫人丘氏年後於公二十四而生亦以是日公二子靜之瞻之並守官京師靜之比奉命慮囚江右得便道過家而瞻之給事內庭歸未可得也乃援狄梁公登太行望河陽故事繪望云雙祝圖徵詩於士大夫之能言者將寓歸爲壽以予場屋之舊而嘗獲交於公也屬爲序以先之松陵在姑蘓南當三江五湖之會土沃而衍水深而淸古稱三吳爲天地奧區而此又吳之奧也桑麻秔稻魚蟹之富不足以盡之故宜有魁人碩士出乎其間立齋公體貌偉然器宇凝重斯固其一人也公自居郎署爲監司在在著聲而閩中之謡至以其剖決之明擬宋之包拯人皆望其大用而自太僕轉工侍自工侍轉畱都已翻然有江湖之興乞歸未許卒以斷獄不阿忤權臣而去則公之節槪爲何如夫物不能以兩大而天下之美不容以具全使公當日能稍貶焉以迄於今將何所不至而以彼易此抑志違心有識者必能辧之然則浪迹於煙波放情於詩酒耳不聞黜陟心不關理亂招計然於洞庭狎天隨於虹橋以全晚節以保榮名如公者寧不亦有光於山水哉給事君以庭闈之久曠交喜懼於中襟無以致之而有托於梁公之事不知公委運乘流蓋無時不樂而未盡之忠正將以付之子孫區區晨夕之奉豈所以望於君哉蓋思親而欲歸者歐陽詹之所以爲孝寧其有離憂而不使之廢業詹之親之所以訓忠斯理之並行而不悖者若公之望給事又恐不特如詹之親之所以望詹也予故因序詩而發之以慰給事之心而且以明公志

徐太孺人金氏壽序

禮科給事中徐君瑞卿母太孺人金氏今年壽六十冬十二月七日實其生辰而瑞卿先月滿考書績於銓曹得推恩有封號瑞卿念其先人畢生之令徳弗獲承寵命而喜太孺人之康寧覬少致其區區而限於官守不得衣彩承顏朝夕於膝下太孺人睠其二季又不能逺違邑裏就祿養於官居及是日也當歡慶之期而瞻戀興懷顧有甚於他歲者士大夫聞其然也而思有以佐其歡於是相率爲歌詩聨書之巨軸中爲圖寫梅月淸華之象而屬予序其上方予嘗怪父子之親君臣之義同出於天性而其施於事也恆若相戾然專庭闈之養者無社稷之功而宣力王家者多晨昏之感蓋其定分則然有不容以兩盡者先王盛時四方萬國仕者多不出其鄕而行役往還已不免有南陔北山之嘆而況今天下一君四海一國千里而從宦則固以爲近矣而欲二者之兼盡得乎夫惟忠與孝不能以兩全而上之人亦不能以是自安也於是遣使有皇華旋勞有四牡采薇之於戍役出車之於將帥所以序其情閔其勞而慰恱其心者亦無弗至焉其在於今則又明詔有司優其禮遇顯其門閭家貧則聽其分祿無兄弟則許其歸侍三載考績褒榮及焉生也爲之封歿也爲之贈其爲制不同而所以體人子之心一也瑞卿舉進士以學行被選讀中祕書給事省闥直言正論爲時所倚毗庭闈之奉有不得以專意者然方太孺人設帨之辰而褒隆之典適於是頒焉𨿽家人父子委曲周旋而以爲悅者亦何以踰此夫如是又奚必躬奉豆觴置之膝下而始謂之孝哉諸君之見屬意其在此吾嘗聞太孺人慈而善教瑞卿其已效矣而二季駸駸皆將有雲霄之望太孺人之壽其數且未艾焉吾恐家園之板輿不足久畱而且見其擁輜軿而朝長樂矣瑞卿勉之其無眷眷於玆辰也瑞卿名之鸞予丁夘鄕闈所校士二季之龍之鳳也

會試錄後序

正徳十二年春二月天下士會試於禮部上命大學士臣貴輟機務往司文柄而臣淸預焉旣三試得士三百五十人列其姓名並刻其文之優者爲錄以獻以傳示於四方故事臣當序其後臣惟我國家自聖祖髙皇帝創制之法盡削近代繁文之習以追復古帝王淳朴之治而於文章體制尢注意焉蓋嘗面諭儒臣以明道徳通世務爲爲文之要以深怪險僻雕刻浮藻爲爲文之病而特舉孔明出師二表與典謨並稱大哉皇言其爲後世訓逺矣承平百五十年治化日隆文學日盛而渾厚淳實之气或漸以分黌序之間五尺之童皆知誦義理之文而宗聖賢之學場屋之士操筆議論動數千言皆煜然成章𨿽經義之文亦充溢四出貫穿百家若不可窮者其務爲新奇遊心髙虛則有淪而入於他岐者矣夫朝廷者四方之極也士之進退取決於禮闈又天下之所視以爲趨向也而烏敢以弗愼哉崇雅而去浮剪華而取實此有司今日之事所以仰遵聖祖之貽謀以爲循是而求之庶乎得所謂誠與才合者以備將來之實用副九重側席之盛心以少禆風化於萬一而未知其果能否也抑臣聞之有伯樂而後能別鹽車之馬有和氏而後能辧荊山之璞諸士之文冀北之羣而萬玉之府也故必待巨目而識之而臣非其人也亦曰盡此心而已矣諸君子之登名是錄者思國家之求我與有司之畢力而搜揚意將以何爲也尙相與勉力以圖維厥終哉

送程尙禮之夾江序

徳興程尙禮六試於春官不利丁丑將行告於親廟曰仍不利且注官不復試矣是夕夢先參議云汝官亦進士惜其逺耳問之曰泗州知縣也縣且在江中寤而思之泗州非逺地又不渉於江然莫測所以旣試果不利參部授四川夾江令悟而笑曰斯顧不逺乎泗州者四川也在江心者夾江也夾江壯縣舊多用甲科人故曰亦進士也門謝日詣予言之坐客皆嘆異昔者嘗觀鍾輅前定錄謂人之生一飲食動靜莫不有定數卽其所徵應𨿽時日晷刻不差若龎嚴之尹京兆崔龜從之刺宣州韓晉公之糕糜致疾類有人陰疏黙識按籍而授之者至李揆之紫絲囊賦事則並人之文墨思致皆得以潛制之而一莫能違嘗以爲修短貴賤是誠有定命必若是瑣瑣則人事可以盡廢而一聽於神非聖人設敎之意其後忝科名登仕籍精神物色要皆有先徵焉而聞諸士大夫者亦多然後知輅之書未可盡廢顧聖人罕言命而輅索言之且渉於神怪是以學者疑焉而要其極未可以盡廢也今程君之事視鍾君所記亦奚以異哉嗟乎俗之降也久矣知道之士世豈能幾人纎芥得喪之間充然喜戚然悲怫然而慍怒至於反道叛徳畢力以求盡喪其平生而終無以獲者何限如斯人使早得輅書而讀之又能信之斯不亦少有瘳乎程君自得解而從予遊今二十年於場屋不可謂不困辛未壬申之間盜起鄕邦奔走遁逃僅以身免者數矣而志不少移學不少懈非知義而安命者不及此夾江之兆發於夢寐若符契然非命之有定亦何以及此夫然則君之自信將不於此益篤而其踐履將不於此而益堅乎當官治民之理講於平居者熟矣無躁競以撓其中無隕獲以餒其气信而行之堅志以持之如是而位不崇名不彰則有任其責者矣而吾何尢焉予於君有責善之義今之行又當有以贈也故因以發之蓋非好怪也將以信夫命之說而以爲義之助也

送沈東之序

成化弘治之間松學之人材特盛其尢有名者曰三沈謂東之惟馨與今南臺禦史子公也三人者族不同而同出於一時又皆同學惟馨以書名東之以詩名子公以春秋名當時前軰若朱鳯山岐鳳王鶴坡良弼同時若錢太史與謙皆稱重此三人予辱與惟馨與謙遊因得交於二沈聽其論議觀其述作毎自以爲不及也其後與謙最先第予忝繼之子公又繼之而惟馨竟不祿東之今歲始以太學積分試判髙等長憲幕於滇南論才最髙學最深馳名最久而得官獨後諸人且越在炎方萬里外以是眾望歉然昔唐韓會盧東美崔造張正則並有才名以王佐自許時人號爲四夔謂其人𨿽未仕而道可與古之臯夔比也然四人者後惟造位宰相餘皆不甚顯而同時無聞者類多至大官享厚祿故論者以爲天與人其意好不可知以吾觀東之事其殆類此乎𨿽然古之達人視富貴利達如浮雲變滅於太虛而所爲汲汲者在吾之有以自立四人者官𨿽不並顯而名至今存後人仰之若景星威鳳然彼得志當時𨿽烜赫身死而名隨之矣持彼較此孰短孰長吾又安所取哉東之之將行也別予求贈言予以爲律身行已之要居官臨政之方凡吾所能言士之所以自立者東之其講之熟矣惟夫君之平生與今日之所得眾論之所爲歉然而不滿者人或未之知也故不可以無言嗟乎東之行矣東隅𨿽逝桑楡猶未晚也則吾之望君敢直謂如四人而已哉東之名淮號雲巢人呼爲雲巢子云

自如居士七十詩序

顧於吳中爲著姓由漢而下才賢疊興若醴陵之相業衡陽之徳化長康希馮之文學中州之士未或能先之而入我國朝來未有顯者𨿽幽貞肥遁如玉山阿英者亦無幾人焉嘗以爲三江五湖明秀如昨南金竹箭豈遂寂寥造物者之閟於斯意其將有待也孝皇末予抱疢家居泥金報至而今宮諭殿講九和先生褎然爲多士冠詢其族系則處士桂軒翁之子宜之之弟監察禦史孔昭之叔父考徳論世皆以爲莫宜焉於是起而抃曰吾宗自此光矣旣入朝與先生處聽其議論察其行事益信不疑而十餘年來昆之人士稱先生父子兄弟之賢不容口約而論之桂軒嚴毅方直信於鄕人王彥方之流也宜之厚倫理通古今幹譽樂志馬少遊仲長統之倫也孔昭十九名薦書二十六而對大廷讀中祕書有聲臺憲於宜之爲子而其子夢圭之得雋益少加焉先生以桂軒爲父宜之爲兄而又有孔昭夢圭以承之於後芳蘭有根醴泉有源鳳有翼而龍有云也所謂閟而有待者將不在是而顧氏之光予豈徒言哉宜之今年壽七十八月廿二實其生辰先生隔歲而謀歸將以爲君壽講帷親重無他便可以乞焉而情不能已也則以語朝之縉紳請爲詩以寄意縉紳咸諾而詩之先生謂予不可無言而予十年之懷亦欲因是而有所發也山林與朝市異地而人之意好類不能兼退而隱者有髙閒之適而無以及人出而仕者可以有爲矣而不能無庭闈之睠考盤之寤寐北山之憂傷所以終其身而不能合也若先生兄弟交濟而相成異行而同志少相愛而老彌篤子孫競爽則而象之求之天下殆或鮮焉而豈直鄕邦之榮宗族之光而已哉乃爲序以先之使知君一家之興其所關甚大而今日之壽君非兒女子相恱之私也嗚呼君尙益懋徳以終予言哉君名左別號自如故詩因而命之觀其號亦可以得其平生矣

送劉尙寶之南京序

予往在翰林已聞儀制郎中劉君之才名校士春闈覽君之綜理而嘆其精密及來部中見事無小大尙書必咨君上堂白事自國家典禮以至百司庶府儀文之曲折類例之久近條析枚舉無一謬者禮部視諸司𨿽號淸簡而儀曹所領事獨多至論其紛撓則有諸司所未有者而君悉能處之曹局之間淸風興行疵議絕響斯又人所難也今年春正月有詔以君爲南京尙寶司卿司務陳君用仁合同寅爲酒餞都門外而以故事請予序往時郎官自儀制出者類參藩垣佐卿寺𨿽儀秩稍崇皆不免有簿書督責之繁焉尙寶卿地近職淸與鑾坡靑瑣諸人相上下畱都事簡辰入未歸而又有江山登覽之勝此吾人平日所望而不得至者而君一旦雍容往踐之樂其可以言哉獨念君才識如此吾人方倚以爲助而忽焉失之靑萍結緑不以斷蛟螭剸虎兕而獨寶之於匣中也是則不能以無憾者然吾聞宰司之爲君擬遷也以爲是不當以常格處則知之深矣擬其官久而始定而卒有是遷則待之厚矣知之深待之厚則所以望之者必不輕然則彼三山二水誠不足淹君之軌轍而君亦烏可以弗念哉昔桓司馬謂謝玄四十當擁麾仗節王椽當作黒頭公已而果然而君之年近之吾請以爲將來祝陶桓公在廣州無事朝運百甓暮亦如之曰恐優逸過而無以致力中原也故卒爲名臣而君之居似之吾請以爲今日贈諸君謂爲何如劉君名滂字伯雨弘治乙丑進士浙之寧波慈溪人也

送總督兩廣都禦史楊公序

屬者上用廷臣議以戶部侍郎建安楊公旦爲都察院右都禦史緫督兩廣徵夷軍務兼理巡撫方是時公督餉陜西命有司趣公還旣至拜疏辭不允且速其行楊公淸愼有文學其才用無所不宜始爲吏部郎考核明當人已識其逺器在太常忤逆瑾黜外起提學浙江尹應天府佐南京禮部所在著聲績遂以禮侍典太常攺督京儲以有三邊之命其履歷深其資望隆矣兩廣南方之重鎭地大物庶蠻獠錯居自昔號爲難治唐以下經制尢詳初爲嶺南道其後又分東西而東恆爲大府余州𨿽各置帥至有大事必諮東而後行韓愈氏所謂嶺南帥得人則一邊盡治謂此今制廣東西並建三司各命禦史巡按其地而討伐撫安之柄則緫而不分亦此意也國家威徳被四海氈裘辮髮鯨窩蜃居之民奉琛效贄頓顙闕庭者歲以千百計嶺南列在藩服而山谷之間操戈矛弦弓弩叫號睢突以抗王官而賊良民者幾無歲無之百餘年來所謂紛不可治艸薙而禽狝之者亦數矣而終莫能靖近者府江復一大創而始以貼息董帥之臣用是勞也加賚進律入長邦憲而公乃有是行廟堂之論豈不以公之履歷資望與公之才足以寄一方之重寛九重南望之憂哉夫易怨以怒誠蠻夷之性然彼亦人爾惟其怒則若禽獸然方其無事則猶夫人也傳曰民之所好好之民之所惡惡之此之謂民之父母又曰得民心有道所欲與之聚之所惡勿施爾也今夫趨利而避害喜逸而惡勞順而喜逆而怒者人之情亦豈異於夷夏哉求其所以喜與其所以怒者而去之而予之彼得其所安而違其所不欲將虎狼可豢而況於斯人不然奪其所甚欲而加之以所惡其四鄰將起而仇我而何獨蠻夷也公之行戶部尙書東滹石公遣其屬丁君致祥胡君忠屬予序以爲贈予非能文者視公之素履而質以聖賢之訓知南人之將蒙其休澤也於是乎言公先朝碩輔太師文敏公之嫡孫弘治庚戌進士家世衣冠之盛海內所知今之行且有便道承顏之樂贈爲國事玆故在所略云

紫陽書院集序

新安郡守熊侯重作紫陽書院成院之諸生程君師魯言於其黨曰書院自宋來興替不常遷攺非一考其規制未有如今日之備其形勢未有如今日之勝至於作新佑啟崇教善俗之心亦未有如侯之盛者昔魯僖興學邦人頌之列於聖經今誠不能及已有如卽侯之故類而輯之如南康白鹿之例使嗣而來者有述焉以永於弗墜斯豈非遊於是者之責乎乃考諸紫陽遺文朱子實紀以至金石之所刻公牘之所具凡關於斯院者手編錄之分爲四卷又取宋以來儒先奠享之文與夫序啟銘詩之類別爲附錄以次其後總名之曰紫陽書院集將刻梓院中而告於翰林修撰唐君守之守之自書院而登名者也間以示予且傳師魯意屬爲之序惟聖賢之道與天地相爲流通其顯晦絕續實關時之否泰春秋戰國有仲尼子輿而不用秦人並與其書焚之而過魯一祀漢家四百年之命脈於是乎在紫陽夫子亦宋之宣父孟軻也諸儒之學至夫子集其大成而學禁之嚴乃獨甚於嘉泰開禧之際放黜廢錮殆無寧日蓋直至我朝而後始大行焉將所謂聖賢者道固若是而衰周之與炎漢晚宋之與皇明得失之效不亦昭哉其甚明邪一山一水文人墨客之所遊歷好事者猶或指而名之歌詠而傳之至累牘連篇而不厭況新安朱子之舊鄕而紫陽之祠實南方之闕裏其廢與興關乎時運而其爲道與天地相爲流通者哉熊侯學有本源故能知所先務程君又能裒集其事以風示於無窮今而後使俎豆之常新弦歌之相續誠明敬義之學不替而愈隆夫庸知非此之助而予因守之以得掛名篇首與諸賢齒亦豈非平生之至幸哉熊侯名桂字世芳洪都新建人今爲山東布政司左參政程君名曽其字曰師魯力學慕古不徇時名所著述甚富此蓋其一云

送沈景和敎丰城序

成化庚子壬寅間予與沈君景和先後入學宮於時景和年最少質最美詳雅端愼而爲學甚力其文章隨事說理不爲支辭棘句而讀之犁然當乎人心一時軰流咸稱之其後十餘年予忝科名登仕籍又十餘年而景和猶困場屋𨿽予亦爲君疑之然毎逢鄕人來問其動靜初不異往時養老撫幼孝慈友弟之風燻於閭裏每下第歸閉門溫故未嘗出一言亦不見有隕獲意予又以君爲難能也正徳丙子應天鄕錄至得君名甚喜已而相見亦恬然試春官不利長揖去庚辰再至始幡然謂予曰吾今茍有官吾爲之矣吾親老吾年日益加吾無擇焉矣榜出名在乙等而丰城學諭髙君登上第當路者聞君名遂舉以代之丰城江右之壯縣地大物庶而人材亦稱之衣襕挾冊遊泮林者常數百人科詔之歲賢書薦名亦數倍於他邑近者南昌之變宻邇凶焰而嶻然無毛髮之染焉非其人之知義何以及此夫鄧林之植般倕無選剔之勞冀方之乘王良釋蹇蹶之慮何者其素所蓄積也以丰城之人材士習如此而又以吾景和者爲之師且繼髙君善誨之後其有不言而諭風行而景從者乎吳楚之江山豫章爲勝西山南浦落霞秋水之景王子安之序讀之使人神往而心馳而君行盡覽之遡章江登鳳凰之山企來儀於簫韶南望堯祠想恊和時雍之化庶幾與諸生親見之而龍光神物之異姑在所略則所以舒發其心胸凝定其志慮使人安學而親師樂友而信道者豈止操縵博依之間而已邪予旣重君之爲人又喜君之宦遊得文物詩書之地而江山之好又足以供登望之樂色笑之資方將歌棟梁榱桷之篇以繼王褒之頌而違逺離索之懷知不足復爲道也都亭之餞旣以屬君退援筆而書之追納之行李以爲贈

心逺翁八十詩序

封戶部主事心逺吳翁今年壽八十其子禮部員外郎克學官適滿六年眞授於例得歸省疏請於朝翌日報可命有司給道裏費以行與克學遊者聞之喜相率爲歌詩以壽翁大宗伯三江毛公少宗伯甌濵王公咸肆筆爲大篇閎麗衍溢極其稱揚而諸君猶未已也復持以詣予請爲之序予往在翰林辱與故寧庵文肅吳公遊文肅先侍郎味菜翁與翁兄弟也故嘗識翁於公坐員外君取解南畿予又辱在場屋故往來益親山林髙迥不得日承翁之動靜而聞於寧庵觀於克學固已得翁之爲人矣而其髙年遐福又復表表若是詩以壽之夫豈徒作而予之言亦烏可以已哉易文言論家之餘慶必本於積善書言天降災祥必視夫人之凶吉而詩人祝君父之福壽常必以豈弟先之歷觀往古以迄於今名宗令族濟美流光未有不由祖先之積累者翁之先旣世載令徳而朴庵戶部公淸白之操田夫野婦能言之其積之厚矣一傳而翁兄弟競爽家用以昌再傳而寧庵遂陟通顯員外復翺翔而繼之兩家子弟接武而興者又未可量也而翁巍然峙於其中若霞外之孤峯雪中之蒼栢層巒疊巘瑤林玉樹羅列而環之吳之世固有以自結於天而翁其得之厚者哉員外君篤學淸修動遵典則而敏於從政承家幹譽足以使翁長樂而無憂則夫亨衢之漸進後福之鼎來豈下文肅而翁優遊桑梓由耋而期亦奚可以限量哉翁之生於中秋後一日而員外先兩月行新雨初晴川流浩瀚可一日而千里也仙舟及門親友畢賀鶴髮在堂錦衣在庭稱羽觴而上壽人間樂事其尙有以易此者乎於是秉翰馳情書以助喜又從而爲之歌歌曰南山兮蒼蒼西溪兮洋洋山樵兮溪漁紅塵逺兮白日長有班兮蒼鹿與臯禽兮相逐忽逺舉兮翀天亦馴階兮攸伏仙郎兮歸來水芝秀兮山華開迎門兮一笑儼黃綺兮洪崖金桃兮玉醴燻鑪兮茗杯聊逍遙兮百歲孰玄圃兮蓬臺

竹東書捨詩序

竹東書舎圖及詩一卷爲沈君天祥而作也天祥先世本吾松江人以戎籍隸錦衣積功累官至千戶非其志也而獨好古人書兼綜博覽自諸經子史九流百氏奧篇奇籍士大夫所未嘗見者其家具有之公退閉門卷帙不去手客至相與披玩商訂竟日忘疲探策而問之皆能舉其要有知而好者取之以去亦不甚恡惜使之爲文詞操筆斐然而避逺權利有若水火形區要地無畱迹焉自予識君今八九年同時軰流聲和影從日攺而月化者何限而君猶故也此其人於今之世豈獨難得於韜鈐介冑之間哉君今年五十七與之遊者因其所自號作此以壽之而其子誠純謁予爲之序夫竹勁節而虛心淩冬而長靑幽人處士之倫比也其族類盛於江南若京城則間有之予往來君家亦未見所謂竹也而君以此自況則其志可知而其平生所以處喧若寂定守而不變者夫亦豈偶然也且夫古之壽者類皆收視反聽不役志於外物以損其天眞是以能久存彼營營斯世者其足以知此哉然則君之壽有在我而不在天者矣而何俟予言請以是爲序

東江家藏集卷二十

●欽定四庫全書

東江家藏集卷二十一【中集十七】

﹝明﹞顧淸撰

北遊稿

○記三十首

翰林院書室壁記

國家設翰林院以居侍從官自學士而下皆以耆儒淸徳進士髙第者處之臺閣元僚胥此焉出髙皇帝以人之不易得也選編修張惟等十人入禁中肄業文華堂以備任用命學士宋濓爲之師文皇廣其員至二十八以應列宿以狀元曽棨軰與庶吉士同業大官給食內府賜書上親課其業而髙下焉其地則今舊史館是也其後始出就外署卽兩廡而居之蓋自文華而舊館自舊館而外署凡三徙而居乃定自洪武癸丑至今上之六年甲子凡再周自張惟等而下至於今凡幾選而淸預焉翰林自唐宋爲貴近淸華之地所職論思文墨無錢榖獄訟簿書出納之煩至庶吉士則一無所職專以講學爲事每平明入院候先生出雁行進序揖授受畢退就別室左右圖史研墨幾筆備具仰窺唐虞下覽秦漢究治亂之本源窮天人之蘊奧有所得援筆而書之大篇短章間發交作其未至則先生召而是正之明師在上良友在下侃侃雍雍信天下之至樂也夫旣以賢科登進之有品秩矣又從而簡抜教養之國家豈茍以虛名榮數十進士哉豈茍使之戲弄筆墨娯悅耳目玩愒時日坐享大惠而一無所益哉是室也前人之居之者眾矣今吾得而安之亦可以惕然而深思矣旣以自警且書於壁與同志者共觀之

同年會記

凡士方窮時修業黌序分光幾席則同學之情親已而擢春官對大廷聨鑣廣路盍簮京室則同年之情親至其相責以道相勉以義爲子則孝爲臣則忠流勛業於當年垂休光於後世則二者之情一也予年二十入縣庠三十三而舉於有司始來京師大率於同學也久而同年者多其所未知也故求親於同年不啻於其同學白君士珍同予舉於鄕者也亟倡爲此會予聞而樂之乃五月張燕於武學先期咸告至日則畢會長幼以齒列山東任文獻言於眾曰昔人登第後有曲江之燕慈恩之遊至於今以爲盛事今吾軰際昌期遭聖明豈譲於彼乎今日之會請各爲詩以見志將錄而傳之眾曰然於是殽核代進觴詠間作酒半年少者以次獻其長勸酬有容登降有儀雍雍怡怡逮暮始退蓋予之於同年賴是而益親矣然而廣筵長席一日之燕猶未能徧詢而盡識也退伏自念吾同年之親者以情耳情非面固無自而通然而心同焉𨿽未識猶識也唐之時有韓愈者與歐陽詹同榜去今六百年宋之時有冦凖者與王旦張詠等同榜去今四百年而今讀其書想其人精神意气凜乎猶在目也不特是數公爲然凡心同者莫不皆然也吾同年能如是數公之心乎則逺而江海近而輦轂內之爲巖廊外之爲郡邑他日之退處而山林猶旦暮會也其子孫亦且世講之或溺於聲名茍於榮祿趨利幹沒舉平生而盡棄之則𨿽其同學且羞與爲朋而況所謂四海九州島之人登科而始識者哉然則同年之所以爲親有出於斯會之外者矣詩旣成因私記其說庶他日有考焉

尙友齋記

昔鄒孟氏論士之取友自一鄕一國至於盡天下之善而猶以未足又進而取於古人誦讀其詩書考論其行事而後極焉夫然後爲能尙友而非止爲一世之士予嘗於此得爲學之道二焉敬扁其讀書之齋曰尙友而記之曰凡學者之存心也貴虛而其立志也貴大其心虛故能受天下之善其志大故能盡天下之善而受之夫自鄕以至於國自國以至於天下極而上遡於千古之前凡人之所有吾皆當有之非虛其心則莫之能矣鄕不足而取於國國不足而取於天下天下猶不足而進取於古人非大其志則亦莫之能矣予少也有志於學而才不足以充之心不敢自盈而力未有以副跧伏海隅𨿽嘗竊誦古人之遺言而仰髙太虛望洋海門茫乎未知所歸宿也則名斯齋也敢曰盡一世之善而進求其上哉堅其志使無安於小成持其心使不以一得自滿庶幾乎歷階而上以漸造其極焉此區區之意而輔翼漸摩俾不懈而益勤則有望於同志之君子也是爲記

心月記

予往歲入京吳君大有追餞於閶門外是時積雨初霽云霾廓淸月從城東升光景奪目予顧而樂之夜半客去月益髙而气益淸閶門𨿽劇地商帆宦舶竟日塡咽至是亦寂然仰延淸光俯窺澄波襟懷豁然如盛暑濯泠風而立乎埃壒之外不知其在闤闠喧囂中也翼日天未明大有復來別出其友汪文奎心月字示予且屬爲之記予心切有感焉而行役匆匆無復疇昔之興矣攜其冊且行且思方風沙塵土中此心紛然顧閶門之景恍惚如夢寐不可復遇而念汪君之獨得未嘗忘之意其胸次灑落表裏明瑩如瑤宮玉宇洞徹無壅乎則嘗聞其以貲貨來往江湖間未免乎執籌會計之事豈其久動思靜適有所遇而心會焉如予之於閶門邪凡人之心常失於動而存於靜猶月之光蔽於陰而開於霽也心靜而天理明月霽而淸光發適相感而相遭焉此其一時之景象當復何如而豈尋常汨沒塵利者之所知哉𨿽然謂心爲月則猶有二也方靜而明及動而晦則猶有間也吾儒之論心以動靜皆定爲極至而其學在緝熈以極於光明夫緝熈以極於光明而至於動靜之皆定則無將迎無內外廓然大公物來順應將風雨晦冥塵网錯揉而吾心之靈皎然如冰鑑之在天也豈必有所遇而後然哉心月之說必如是而後爲至予宿此諾遲遲今三年亦冀吾學之少進以自副其言久而未有得也姑誦其舊聞以歸之而並志吾愧

吳縣鄕社亭記

弘治甲寅任丘鄺君爲吳縣令始至延見其邑人問邑之名徳若廢闕所當興舉者禮部主事楊君循吉鄕貢進士史君經醫學訓科盛君俌合辭言曰故禮部尙書希顏楊先生博綜經史尙古力行在仁宗初以薦入翰林爲侍從受知列聖與修纂三朝實錄拜郕府長史升禮部侍郎方大用公而公遽引年去景皇帝念公不忘進尙書官其子爲吳縣簿其始終大節見於公自撰墓銘少冢宰文莊葉公之日記甚核爲人淳厚而坦夷貞靜而直諒非聖賢之書不讀非義理之文不窺孝慈友弟燻於鄕黨考徳詢事無愧古人見於少傅東裏楊公訓導陳君永之之序述甚備宣徳正統之間中吳士大夫稱厚徳者莫先焉而歿不數十年垣宇蕩析丘壠弗守𨿽學宮有祠春秋不廢而閭井之間聲響殆絕邦人興嗟謂徳鮮佑振而興之斯亦表俗明民之一事也君聞而韙之其明年君作康履之橋於城西至徳鄕旣成以贏材屬義官葉璋度地於其北得信心庵廢宇撤而平之作亭焉榜之曰鄕社取史君所刻白鹿洞規古靈諭俗文列置左右而位先生於其中乃告其人曰古鄕大夫之賢歿得祭於社吾其於是焉俎豆公何如皆曰然此吾之志也非侯其孰成之於是以日之良設脯與齊酹於亭上而作歌曰維吳有民侯則喣之維民有僻侯則矩之我賢是思侯弗我違我甘我辛侯則具知孰新斯亭侯實我教孰嚴公祠俾我民效至徳之鄕康履之陌昔爲緇廬今也公宅褒徳正回示我民極敕爾婦子告爾鄰比侯爾父母公爾師資爾弗是師寧侯忍斯歌竟相與顧瞻徘徊如公復生有泣下者史君曰夫表先賢以勵民大義也興衰振微大惠也咸不可以無紀乃以其事走京師屬予書刻之貞瑉用告於後來者先生諱翥字仲舉鄺君名璠字廷瑞與予同年進士云

中兵馬司新門記

國家設五兵馬司掌城內外徼巡之政中兵馬司在宮城之艮隅所理南燻時雍澄淸諸坊王侯貴人比第聨邸四方之賓貢商賈工術之流九夷八蠻山梯海航之眾咸集其地通衢委巷曉夕闐噎其爲人無所不有依聲光作姦利以撓紊公私者恆倍於他城自置司迄今歷祀幾百風淩雨頹瓦木土石歲有泐敗以務之殷也官若吏奔走率力供其職之不暇無能及其餘故日以益壞弘治初指揮蔣君徳政始作前後堂旁設吏舎內爲齋房燕息之所規制一新視昔有加矣而門塾仍舊庳隘弗稱嗣職者孫君云漢恆病之乃謀諸同寅以其事白大司馬鈞陽馬公展拓故址作大門三間於其外又爲中門如外門而掖以兩戶吏人由之礱石以固下陶甓以鞏隅設飾以崇美於是黝楹堊垣髹題繪楣奕如煥如瞻視竦矣乃申舊規嚴故防出入以限啟閉以時法禁彰矣蓋自作堂以來歷十有餘年更才有司者二而制始大備政以有紀人用是寧於是義官劉禎等願伐貞石紀其績以示永久吾觀事之美者類非一人所能獨成而善成天下之事者亦不必其功盡出於已如是役也蔣君始之於前孫君終之於後由今視之若出一人焉茍倡而弗和創而弗繼使前人之美闕而不完則我獨何人而無愧也哉孫君於是其可書也已程督章課則副指揮王君瓚若趙君信而下則贊襄之經始於戊午之三月訖工於明年己未之四月總爲費若干居人率助者具列於碑陰

三友圖記

三友圖者都昌兪宗周淳安王如行送其友方君時濟而作也始方君父虛齋先生判韶陽如行之尊人適知韶事宗周先府君爲推官三人者皆隨侍相與同硯席胥誨飭勵志於古人情相親道相益也已而虛齋歿方君歸其鄕連遘家艱遂絕意進取弘治癸丑宗周擢進士由大行人拜禦史如行以丙辰進士主尙書刑部事聨第居京師方君自三衢來幅巾野服翺翔二君間握手相歡如韶陽日也問其志則曰吾思吾故人故一來觀之吾豈有他圖乎哉士大夫咸髙之將行宗周如行命善繪者貌而爲此圖以請諸能言者詩之將以爲君贈而予得寓目焉嘗以爲世之人賤而相與旣貴而相忘其人固不足論而不量其人不惟其志喣喣然惟流俗嗜好相濡沫使處非其道而以喪其眞則古之所謂善交者亦恐其不若是也若三君其殆庶幾乎貴不易其初賤而無所求於人其相思則千里而命駕不以爲難將行而處者徘徊焉躑躅焉若不能爲之情者而終不敢彊其所不欲以少屈其髙昔者嘗怪侯君房以尙書之貴欲坐致子陵李方叔不見錄於東坡而終身自絕以爲覇之陋固不足知光而廌之自處亦卑矣使其若三君者之相與而何以有是哉世降益衰伐木之歌不聞於天下久矣斯亦足以惇薄俗而勵士風者故爲記以歸之𨿽然不爲霸易不爲廌難吾以是益信方君之爲賢而知歲寒之可保矣

淸丰縣重建山川壇記

凡郡邑之制祀以北郊禮社稷以南郊禮風雷雨山川土生榖以養人云雷風雨鼔舞而潤澤之名山大川則雲雨之自出也故王都至於一邑通祀之而以城隍之神合焉載在彜典遐方僻壤罔敢有怠焉者淸丰爲大名屬邑其封域在神州千里之內日月之所照風霆之所及視天下必先焉政典禮文宜極備具而國陽之祀闕焉弗虔壇場圮夷垣墉闕傾帛牲豆籩薦奠靡所人玩而慢神玆弗福蓋數十年於此矣弘治戊午吳興陸君以進士來令玆邑旣和其人乃考祀典遵王制卽其故而一新焉崇土以薦嚴設版以爲固行木以依神庫以謹藏器庖以潔牲滌所以致齋門以啟閉凡宇於地以楹計者十有二閾於垣以間計者三爲器物以奉神者若干件自經始至迄工凡三月歲役民以守者二人邑之典禮於是大備將以明年二月率吏民謹將事焉縣學教諭徐君請予書其事以示來者紀載之法凡國之故始作書廢書廢而興有可以訓戒者書其無事者則不書者也萍鄕之政觀者卽衢梁傳室而知之風雲山川國之大祀而忽諸則何以言治陸君於是其可訓也已敬其神所以爲民神悅而民安是古賢令之政也乃爲按其實書之授徐君俾歸刻之石陸君名昆字如昆徐君名冠字士元予鄕舉同年士也壇之役蓋有相云

長汀縣學重建明倫堂記

學有堂以講肄而曰明倫重本也始作書攺作書獘而新必書示知本也長汀縣學始建於宋紹興間歷勝國至今凡三徙乃定定三十年而堂始一新而侈美於前可經久而弗壞則書之以示後勸宜也初學之建在郡治之城東元遷於邑南洪武初復於東已而毀於兵蕩於湍流自正統至成化屢葺屢隳士靡寧居而未有以易也歲壬辰邑人鍾正爲弟子員請於憲司始遷於郡治之東開元寺之右今之學是已當學之遷正以身任其事凡規制率加於昔惟堂卽寺之僧寮爲之其材國初時物也故其獘視他屋爲速十餘年來補葺相繼而日以頺壓居者憂之而未有以告也弘治戊午新安程君材以進士出爲郡之推官犴獄旣淸日有餘力僉事蕭山富君玹屬以經理撤其故而新之汀之好義者聞君之首是役也輦材舁錢奔走而效之通判劉淵復有以助之因農之隙作堂六楹中四楹爲正堂左爲饌堂辟其西爲講堂規畫必端位置必稱工精材良旣固旣安髹塗堊鏝遞發光麗學徒彥士來遊來歌降登有階揖譲有位進而考業退而息燕莫不嚴好百年之制至是大備矣學之師生因貢士丘欽走書京師請紀成績予旣以程君是役於法當書而監司之倡首郡僚之恊贊士庶之子來皆不可以無志者乃爲敍其始末而並以告汀之學者曰昔學之未遷也患居之弗寧旣遷也患堂之弗稱今則具美矣良有司之設是也夫豈專以爲州邑之觀視哉聖學之不明久矣離經言飾文句以取合當世而人倫日用之實無關焉意諸君之病此亦久矣考諸經以探其本反之身以踐其實始於家邦達之天下爲子必孝爲臣必忠以成至治而揚洪休斯庶幾乎名堂之意而無負有司者之盛心不然遊居之安而徳業之荒則亦諸君子之憂也請以是爲記

艾坡記

艾坡王先生醫名滿京城數百里外重趼而迎之刀圭所行逺及江嶺閭閻女婦皆知所謂艾坡者而莫識其名之所自也近有吳生者寫其像於楊煉師山水圖中茂松淸泉映帶左右艾芃芃生其前先生黃冠氅衣手一編坐盤石童子執書侍其後泊乎其無思澹乎其無爲浩乎其不可拘超乎其絕迹風塵之外也客見而呀曰玆其爲艾坡者乎其在蘓臺之陽長幹之阪乎將西湖之隈甕山之阻乎是何其境之淸地之幽從先生久而未嘗一至而優遊也先生笑曰子未足以渉吾之坡也子遊方之內而未始遊方之外也遊方之外者視吾身寄也坡又身之寄也若此者又坡之寄也而庸知其所哉且夫艾之用主於灸而灸非醫之全也坡艾之所出而坡之出不專於艾也執艾而言醫指坡而求艾且必求其所而執焉吾懼其膠而不解哉於是客灑然而寤曰昔之至人有懸一壺而賣藥於市者日暮則跳而入壺中時人莫之見也先生之坡其斯人之壺歟丹崖千重靑壁萬尋吾又安得而窺之姑書此爲記以俟如葛陂君者從先生而請焉先生名經字伯常其先姑蘓人生於南京今家於京師甕山西湖其別業所在也壬戌冬十二月十八日記【是日其生辰也】

霸州修河繕城記

霸爲州在京師南二百餘里厥壤卑下西北諸山水散行燕趙間比其合皆聚於是旣聚而盈然後東流出丁字沽會白河以入於海其源眾而委廹遇霖潦則溢而四出壞民田廬舎歲恆不登氓以告病州之城相傳築於燕昭王宋楊延朗嘗修之以備北邊當其時號爲北方重地然皆土墉無磚石之固山水至則嚙而傾之故歲久益壞弘治戊午東魯劉君珩來治是邦巡撫使洪公察其才首屬以河事旣復以城役委之君受命曰吾職也其敢不力是歲築河堤起涿州東境接固安楊先務荊垈等村至州之趙州務臨津水口經州南門過保定文安縣蘓家橋抵大城縣辛張口總爲長三百餘里廣尋有二尺址倍之崇丈有八尺傍植栁以爲固其間爲水竇總百六十有七堤旣成水用無患己未甓州城先北面當水沖者以次及其餘城舊無南門樓至是始新作之亦爲樓於北城與故東西二樓相望皆飾以丹堊基以剛石華煥確堅可久弗壞其外爲壕爲四橋於壕上當城之門城之髙丈有七尺周幾里若干步壕之深如城之髙而殺其一尺其上爲周防防之上亦植以栁首尾渉二年作十有幾月而堤與城俱成城旣成而水益以無患凡二役所費薪槁楗瓦木石磚之類爲錢以巨萬計皆官自經紀不以煩民旣訖工又以其餘力作大橋於州東苑家口以濟往來新州學祭器諸生會食器作順天行府太僕分寺馬神祠曁諸藏庾廨舎壇壝衢路以次一新而民不知費於是州人士太學生顧升等狀侯之績因工科都給事中於君朝瑞屬予書按修河繕城實保國利人之本務得孟子佚道使民之義其餘亦皆郡政之不可闕者爲州若此可以稱振職矣不書無以示後來且使妄庸不事事者竄其間而莫辧也用摭實而著之以附於郡乘俟觀風者采焉

先壠記

吾先壠有二塋西塋爲髙祖秀一府君而下所塟東塋則吾祖遺善府君祖妣沈孺人與吾母陸孺人之兆也吾母塟事畢家君以西塋雕圯弗稱命葺而崇之東傅於東塋別其趾而右之西距水可三步而南至塋門而止其後爲長岡東屬於外垣包東塋東北而西枕於河壖亡兒天敍及諸殤之塟依焉其後列植杉松抱岡身左右而南屬於南河其內植以栢檜凡若干本故樹之弗就行列者咸斸而更植之不可植者去之於是兩塋翼然相望若一視舊攺觀矣顧西塋之塟於禮有未安者而銘碣未備恐久而益迷用因葺治圖而列之而記其說如左髙祖秀一府君塟塋東北隅圓封髙祖妣施孺人塟專穴其昭則曽祖文理府君而曽祖妣沈孺人稍東自爲冢近秀一府君之墓伯祖文用府君伯祖妣姜孺人次其南爲一塜髙曽而下分合稍乖而於法猶近也若曽祖姑贅沈氏者塟穆穴與文理府君相向其下塋門之西爲叢塜者三而其二子源澄與源之二子章玊澄之子婦戴以下雜塟焉曽祖姑夫官一以沒於行役祔秀一府君之側則紊矣論塟法之大經攺而正之若故樹之弗就行列者禮也重念吾祖宗之仁能合異姓而同之吾祖遺善君與沈氏兄弟並居至老而無間推是心則𨿽其生存而塟在庭階若杜氏之於季武亦將有不計者況在今日而吾忍以議此哉𨿽然卽其故而圖之而源本之異同昭穆之理亂亦自有不可混者蓋不敢議者先祖之仁而不敢同者爲後世慮也豈好爲是區別也哉秀一府君而下塟壬山丙向遺善府君塟癸山丁向塋地東西二十步南北二十二步有奇東北皆唐氏地水自塋東吉麗橋入薛家浜西行折而南至塋而復東盡塋而止

環翠樓記

天下之山皆以翠爲色而莫多於江南江南之山其蒼翠比北州爲甚而尢莫多於新安之歙歙之山其它未暇悉數其北之蒲南之方百花之臺西望南山尢所謂傑然者而汪君綺之居獨得其中綺之先世家新安至是數百年矣君之祖耕教翁始作軒以面方山而榜之以其號其父【某】又作樓於軒之側甃石衢百丈於其後以便行者而以環翠名其樓山四面圍繞若列幄排障而樓居其中志實景也初軒之成士大夫皆爲之作詩翁季子九江推府浚旣集而傳之矣及樓成綺懼無以承先志思托之名筆爲不朽計而以記請予予固非其人也顧念汪氏自越公來若司農少卿叔詹直祕閣若海建寧府倅擇善常州判時中以至於江州累葉衣纓照映仕版其處而不仕又有若綺之祖若父者惇本尙實以裕其家父室子堂輪奐相屬而江山之秀亦因以有光此其人自足以傳後而何系予言哉乃不辭而書之以附其家乘俾爲君後者知斯樓之所自云

饒州鄱陽縣學進士題名記

饒州吳楚之冠冕也鄱陽於饒爲附郭縣江山之秀獨當其全又饒之冠冕也縣有學在興賢坊弘治戊午禦史王君【某】始遷於城外實宋州學故址文正範公之所擇而寶文彭公器資由是以魁天下者其形勝平視東湖旣雄且爽又諸學之冠冕也然自近歲以來科舉得人反落落非他邑比邦人病之按察副使錫山卲君寶督學至饒按州之故得寶文遺迹所謂狀元閣者旣舉以勵諸士且屬郡守侯君溪縣令張君萱新其舊碑自彭公迄今舉進士者悉題名焉以表示於人人而走書雲間屬予記其事卲君所以望鄱人者切矣夫人才之生各視其地而山川靈秀之气蜿蜒磅礡亦必待時而始發鄱陽之爲縣舊矣然自有科目以來傑然於時如漢之吳芮晉之陶侃蓋未有聞焉者至範公建學於玆且克其期謂二十年當有以狀元及第者而彭公果出焉東湖之秀鍾於彭公必得範公振起之而後發此其故豈偶然也抑古稱名世之士率五百年而一出吳陶至彭相望皆五百年自彭至今其數亦將及矣而王君復遷學於此卲君又舉其事而表章之天之時地之理於人事適相參焉今而後其不有如寶文公者褎然爲多士冠茅茹彚徵以爲玆學之光哉果然則明使者之期待良有司之作新皆爲不孤而予言亦與有榮矣若夫講學力行之要希賢作聖之功所以爲科目之根柢者邵公之積厚矣諸生其尙從而請焉是爲記

錢與謙墓記

吾與謙太史旣歿之明年爲弘治乙丑其子元始克營塟事先事請銘於太常少卿喬君希大請墓表於閣老西涯李公使未返而塟期已廹郡守宜春劉侯聞而太息曰先生生吾松爲一代人豪翰墨之光賁及艸木旁燭海內而身歿之後遺魄所藏酹奠靡所碑版弗飾𨿽先生之不朽不系乎是而邦之人士其謂我何天下之人聞之其卲謂我何乃發其俸余庀工於庭浮石輦木作享堂三間於墓前外爲石門屬以周垣植二碑於門內左以刻西涯之表而以其右屬予書其事曰使邦之俊乂與後之人觀於是而興起也予少與與謙及今府學生沈悅惟馨遊志同而气合相責以道誼君嘗慷慨謂吾三人者異時入翰林則以年遞爲作傳皆笑而諾之時相傳以爲戲今三十年予幸忝從君後而惟馨猶困場屋君復奄先朝露追惟平生不知涕之橫臆而侯重以是命予予尙忍辭之哉乃用侯之意卽惟馨所爲君行狀摭而書之曰先生諱福字與謙姓錢氏家近鶴灘人稱爲鶴灘先生遂因以自號幼而穎異八歲能屬文長益閎肆淩駕今古波瀾橫溢鋒焰逼人有萬夫莫禦之勢而義理精核情景切至剪裁融化恆言近事名理粲然用是捷鄕闈冠南省遂魁大廷登禁近名滿天下霆發霞舉從者如雲而媢之者亦至矣旣以疾告歸掃迹城府葺田園爲終老計夷猶山泉若初未嘗渉世者知先生者日望其出以張斯文而先生已厭世矣蓋先生之材大故所立毎超於眾其气勇故有爲而必成其洞識逺覽曠視一世旣非軰流之所幾及而震蕩淩厲將造物者亦難爲容之故就其所得𨿽足以少酬其志而用弗究宣數弗及逺非惟吾人實古今所同惜也昔鄭玄以儒學名漢世北海相孔融表其鄕爲鄭公鄕先生官止修撰品在第六又終於散地卹典所未及而劉侯克倡義舉崇飾而尊顯之假先生年而究其學殆無愧鄭公而侯之心其卽融之心哉翼翼墓垣幽幽玄宮華表有輝過者增敬錢氏之子孫其爲感何如也先生生三十而及第三年而告歸又四年而致仕又七年而終年四十四葬以十二月十一日辛酉劉侯名琬字徳資成化戊戌進士相之者同知張侯什金侯山通判姚侯淵何侯鼎張侯紳知縣華亭張侯岐上海石侯腆教授汪君集教諭傅君鼎而下恊恭尙賢有輔教道皆於法所得書也

重修建安縣儒學記

建安縣重修儒學成教諭許黼以狀走雲間白予曰建安之有學舊矣宋熈寧初在寧逺門內舊縣治之東偏建炎毀於冦以其地置丞廳而學附於府後乃遷於城外國朝洪武初嘗卽而新之十一年始遷於今所其地則故屏山書院以祀宋忠靖劉公者實公從子忠肅公共父之故第也始學之遷因書院之舊規卑隘弗飭其後余知縣子恭楊縣丞敶陳通判翼桂知縣鎬劉知府玙相繼有作凡學之制以次略備而以地之隘補葺攺移不出其舊終弗稱厥邑弘治甲子河東院侯賓僉憲事於八閩至而嘆息屬知縣虞夔攺作之義興杭侯濟以憲副適來董學政乂申以飭之買地廟壖之東其廣半舊址深稱之作講堂五間於其中撤舊堂之在廟西者益以兩楹爲饌堂於其後講堂左右爲兩齋諸生之舍附焉前爲儀門其下爲泮池石梁跨焉又前爲外門門之外復梁石以跨渠經途屬焉大成殿作於辛酉歲而面勢與新學戾攺而合之作兩廡二十間戟門五間作欞星門三座於其外戟門右个爲屏山祠饌堂之後文廟之西爲教官廨宇講堂之左爲學倉飾故鼎新各以其度於是廟與學一朝而新升堂而坐則誥軸之山當其前出門而顧則黃華之峯峙其後有水出北山貫西垣注泮池東出而南行折而西過門橋合故流南去皆甃以堅石回環潔淸采芹而遊濯纓而歌又他學之所無也而以黼之無似適會其成得與一二寅僚與建之髦俊周旋揖譲於其間顧非幸歟用是敢徼福於先師乞一言以紀成績昭示於永久以無忘諸公之賜予與許君同邑裏提學憲僉皆同年虞君舉進士予忝與有事之數君子恊規同力以興起斯文固予之所樂聞也而庸敢以不文辭𨿽然諸君之爲此非自以爲功也將興賢才以爲天下用也玆學之地旣屏山之祠而忠肅之故第玆又充廣而一新之則遊於是者豈直無忘諸公之賜而已乎屏山之學其傳爲朱子而忠肅之成徳本於屏山騎箕尾而托星辰者固無所不之而遺臺荒徑之間翰藻之餘光履綦之遺塵猶應有髣髴也仰髙山於泰華步景行於周京遇則爲忠肅不遇則屏山敢謂建安之多士而無庻幾焉者乎進乎是則考亭而洙泗有不難致者此固諸君子之本心而遊於是者之所當勉也是役也經始於甲子之冬十一月十六日落成於乙丑之冬十月八日建寧知府沈君瀚同知於君珇通判程君寛邑人禦史滕君佑指授經畫以底厥成皆於法所得書者而於君捐俸以資費蓋尢有足尙云

黃氏存誠堂記

黃氏之家新安舊矣始自祁門左田遷於黃屯至唐孝子芮始遷於潭渡潭渡之居至今八百有餘年矣有曰士彰者始作存誠之堂以爲奉親之所歷彥康克誠有中皆以孝行聞以至於資仁資仁性慷慨輕財尙義而尢篤於事親親嘗患閉疾君吁天祈代親以口吸而通之客遊四方得輕暖珍異之物必以寄至玄宮壽藏凡所以爲親地者無弗致其力焉弘治已酉堂毀於回祿君率先諸弟作新之旣成仍掲其舊扁婚冠賓祭率於此成禮焉昭先志也予南還松上資仁遣子倫從予學間爲予道其事請文以記之夫五常百行其本曰誠而人之行莫先於孝貫金石而孚豚魚通神明而光四海皆是物也黃氏自唐來奕葉衣冠久而弗墜諸房競爽而潭渡之族尢甲於其鄕此豈偶然之故哉蓋自芮公而下孝慈一念懇欵惻怛其存於中者厚矣存之久故積之深而發於其後者若是其大也有如斯堂士彰作之彥康而下守之中罹災變而資仁復攺作焉五世一心堂構相屬不替而益隆夫孰非誠之發哉本乎誠以有斯堂而因以爲號至毀而復而名尢不攺乎其先名存則誠存而堂與之永存矣然則黃氏之澤其未艾也哉倫篤厚有文顯揚非逺而惓惓以白其親之孝爲事浚黃之澤以衍於無窮其不在斯人邪並識以待之

顧汝亨一山記

東吳之地多水而少山見於紀載者數不及三十秀出而著名者曰九峯而已而郡之名人韻士視他邦爲特多文翰之餘寄興幽逺若橫云鳯凰玉屏赤壁細林之屬往往麗於名銜著於篇題與林屋洞庭相甲乙下至溪湖潭澗丘壑泉石稍渉名勝者靡有遺焉山川之在吾邦鍾爲英秀者無窮而其情狀之發露亦已甚矣而吾宗人汝亨乃復以一山自名汝亨之一山其能出諸公之所名邪靈區異境固有閟於昔而顯於今若栁之西山溫之鴈蕩者其將別有得乎則吾不可知而卒未有聞也間以質汝亨汝亨笑曰吾之山非子之謂也吾山髙不踰楹棟逺不出庭戶畚土以爲崇累石以爲奇植松竹以爲深蒔花藥以爲幽鑿池架軒傍暎側帶以益其勝趣而合以爲吾燕閒之所支頥而觀之隱然有超出塵寰之意而無登陟之勞蓋吾之所爲者寓也子之所論者迹也迹故有窮而寓則無窮故吾山非子之謂也吾聞汝亨先祖石泉翁以才能著永樂宣徳間與二沈埓而尢妙於丹靑林泉人物片紙尺素至於今人寶藏之累石以爲山與施諸繪畫皆寓也然則汝亨之於是其得之逺矣斂乾坤於壺中脫城市之煩囂招浮休挾洪崖而與之逍遙嵩與華與泰岱與方壺蓬瀛玄圃與惟所適而皆可而又何論夫區區一耳目所接之間哉汝亨欣然曰是足以賁吾山矣乃請書其說出文梓材手刻以爲記

竹泉記

杜君以芳家城市而志在山林於聲利泊如也而尢愛淸泉與修竹境與心會輒流連徘徊移日不能去顧世業軒岐以活人爲事老癃羸瘠候其門者無虛日髙門貴家長舟巨榜越江湖而迎致者迹相接於途日出而應之至暮不得息一出或逾旬乃還𨿽欲流連徘徊一日於其間不可得也有好事者知其然爲鑿地以瀦水舁美箭以遺之植之其傍累石以暎之指而謂君曰此亦竹泉也而奚山林爲君顧而樂之舉酒屬客撫楹而歌曰緑竹之猗猗蔭彼淸渠昔不可望兮今在吾廬吾與爾好兮終吾生以無渝於是眾起而讙曰竹與泉旣君有矣宜呼爲竹泉君君亦受之不辭以稱於縉紳縉紳咸樂而詩之則以告於予俾爲之記吾觀天下之物無小大皆必當其分而後乃得而有之丹崖翠壁之間淸流曲澗之側樵童野夫荷擔操斤終日遊而不知其趣巖廊通顯之士乃或望終南而悵人事之違何者非其分也是故角而馳者齒無上翼而飛者兩其足食有熊掌者不可以兼魚士之出而縻於時則山林之樂有不得而專之矣有如以芳韜光潛馨逺迹朝著韓伯休陶弘景之徒也徒以術在生人酬對靡間則𨿽其所甚樂若樵童野夫日遊而不知者亦不能以自遂焉至假人力經營以移易其耳目陶冶其性靈以慰其所不能忘者而士大夫且侈而歌之於此見古之至人爲不可及而嬰情軒冕往不知歸者其視此又何如哉予也山林之士也知物之不可兼而且出焉未有禆於人而凜乎其有之失也故於以芳事深有感焉遂書以復之而並以自勵

無錫華氏義莊記

華氏義莊者爲其逺祖孝子祠堂及其族人而作也孝子故有祠在其鄕惠山第二泉之東歲久頺廢成化間其三十二世孫晞顏嘗一新之廟貌𨿽存而儀式未立祭祀弗繼族人聚祠下者數百家有富有貧亦未有以合也三十三世孫守吉乃與其子燠等謀仿古義莊遺意割常稔之田五百畞籍記於官推族人之賢者一人遞掌之收其租入以充歲時祭享修葺之費因其贏餘以贍族黨之貧不給者事具未上而守吉卒燠乃與其弟輝爟勛及兄子謹等早夜經畫思永厥圖以成先志旣定乃使輝走闕下以聞孝宗皇帝覽而嘉之下有司悉從其所請時弘治甲子某月日也燠旣得請遂率諸弟大修孝子祠籍田畆卜莊居立條約一如其父遺命七月祠成明年八月義莊成乃使其子誥以書走松屬予記未成而燠卒又六年輝爲申前請始克述而記之嗟乎天之厚善人也至矣人自不爲善天固未嘗忘之嗇於身必丰其子孫晦於今必彰於其後人以其旦暮之心責於天而不得因以天爲無知而豈天之意邪孝子以髫齔之年承親之命守之終身至廢人道之常而終不忍易用能感其國人廟食千祀子孫綿衍歷久而不衰晞顏以來益熾以大至於守吉又能推廣慈愛隆及本支以爲此舉而其子若孫克成厥志著之金石以垂則於無窮推孝子之心固不爲其有今日而尋源探本夫亦豈偶然也哉孝義莊之制始宋吳奎而盛於範文正其後東陽陳徳髙近世閣老義興徐文靖皆嘗爲之然至於身歿而如存閱數百年而不墜言於天下而皆知者惟範氏而已豈非公忠孝大節有以格於天通於神明而子孫實有所慿籍如所謂國於天地有與立者哉若華氏徳業功名固不敢望範公之盛而其先孝子一念之誠天固有以與之矣繼自今賢子賢孫守之而不懈積之而愈宏則是莊也安知與天平之業不嫓美而並傳乎詩不云乎孝子不匱永錫爾類夫葺先祠以嚴報本大孝也因而以贍其族人大義也孝以生義義以成孝相爲無窮而天之錫華氏也又豈有窮哉予因孝子之事而知天之厚善人者爲可必又因守吉父子而知其得於天者之未艾至原詩人之旨推不匱之義則所以望其後者亦無窮也敢並以爲記用永告於方來莊居田畆及條約等列諸碑陰此不贅

華氏敕命碑陰記

弘治十二年己未正月二十有五日詔封今貴州左參政華■﹝日上永下﹞父守莊爲戶科給事中母楊氏爲孺人各賜敇一通時■﹝日上永下﹞官未半歲蓋特恩也■﹝日上永下﹞受命踰月以言事罷所居官調主南京太僕寺簿後十年以本寺丞出知廣東之韶州又三年而楊氏守莊相繼歿歿兩月而■﹝日上永下﹞有貴州之命明年及兄昺塟二親於所居塗林之西原乃植碑墓前錄命詞其上刻之以侈上恩昭先徳而屬淸記其陰惟華氏自其始祖寶以誠孝上通於天以能保其後人原泉以來𨿽隱顯不同並有令徳以及於守莊質任自天不事機械而恭儉一徳終始不渝楊氏自龜山先生講道錫山云仍支分流慶玆土孺人載其世芳克配君子而孝敬儉勤動合典訓用厚積厥嘉克成令子揚於王庭以顯受寵命是固非偶然者■﹝日上永下﹞以言得調自淸要爲冗員能安其官以舉厥職遂陟方州績用日章以薦有今命而祗抑畏愼動歸徳其先人凡可以禆吾君仁吾民以爲顯揚地者蓋莫不用其至命詞之刻其一事也而■﹝日上永下﹞之誠孝存焉忠藎形焉華氏之子孫登玆丘顧瞻徘徊思其先所以獲是者而益勉於忠孝以永其令圖則所謂光前人以裕後昆者獨不在斯舉哉■﹝日上永下﹞舉於鄕與淸爲同年讀書翰林爲同官其踐剔中外休有令聞荷國寵靈以爲其親榮固淸之所樂聞也敢再拜稽首推本而敷張之用對揚天子之休命

鶴坡記

名區勝境穹壤間隨所在有之而騷人墨客寄興幽奇者多卽以自況至於宦途旅轍冥感神遊往往有未至其地而先以知之者比其合也𨿽越千萬里更數十年若符契朝夕然此其故豈心思意料之所能及哉番禺何先生下第時客遊陽江嘗夢作詩有云隨身出鶴隨步閒之句寤而異之而未暇徵其兆也旣而有欲爲先生號擬議而未定夜夢一人曰子前詩已讖矣曷不曰鶴坡而他求先生喜遂以自號而亦未暇徵其實也正徳庚午自南昌攺教吾華亭覽邑之圖志則鶴坡在焉廢捲而嘆曰夢之徵其在此乎始以其事語縉紳屬爲之詩而請予記夫鶴江海皆有之而論其格以出華亭者爲上坡在邑東南百里海濵蓋鶴之所出也鶴旣以華亭爲上故邑之勝多以鶴名而坡之稱最古土人亦謂之鶴窠先生家嶺南去華亭幾及萬里非惟足迹所未經固心思所不及也方夢作詩尙不知其有是號豈知其地之在吾鄕與身自歷之也宦遊南北二十年朋友之稱呼簡札之題記蓋不知其幾矣至於是始合焉而往日之兆始有所歸著世言造物者善戲人又以爲得喪窮通事悉前定若此者其戲乎而朕兆之先形事會之符合眞若有黙計而預料之者然則所謂前定者豈止人之所計得喪窮達之間而已哉吾聞鶴之壽以千歲爲期其貴下鳯凰一等故詩家美其稱爲仙人騏驥而國家命服之采章亦以是爲首先生襟宇夷曠風度灑落不役役於慶利固有鶴之韻焉而霜髯酡顏貌亦維肖則其感是夢而有是號也夫豈偶然而其兆之未徵者又何可以限量邪予故樂書之以示夫稱先生而不知其自者先生名海字朝宗弘治己酉貢士以乙榜教沙縣在南昌爲左遷今爲泉之同安諭蓋昔人云自此升矣

遺善堂名物記

予家在松城之西南古西湖之南涯先世自宋元來安土力穡未嘗他徙守分循理稱於鄕鄰而先祖之名行尢著西涯少師爲之表墓所謂遺善處士者也先考可閒學士無恙時嘗一新所居追維先志擬作堂以寶善名之及堂成少師爲之題扁易以先祖之號是爲遺善之堂堂凡三間先祠在其東西偏小室曰芳蘭以延賓客堂之後有樓五間西南皆稻田當夏秋時黃雲緑浪極目數十里因題曰觀稼其東下瞰流渠小樓傍之樓之初立有人遺以雙鶴其後復有雙鶴飛來馴擾不去歲歲孳乳因名之曰來鶴循階而下花竹隱翳俛而東出石山峙焉曰小東山山皆古石多得之水際及土中面山有堂曰東奧取栁龍城奧如也之義山之西南有小茅茨碧梧覆之曰南亭予未得此地時嘗夢遊其處賦詩一聫名蓋詩中字也東奧之左介植牡丹曰天香室右介芭蕉數本曰緑淨軒天香之後東辟而軒曰靜觀外臨小池池北有亭傍列石峯暎以文杏間以雜花曰錦石池南面竹有亭曰碧寒亭後架池爲梁俯觀遊鯈曰魚樂其間蔬茹之畦瓜果之區間錯隱蔽頗爲深靜賓客之辱斯堂者皆得以憩息焉旣列其名物爲十二題求善吟者爲之賦詠復私記其說如此使我後之人獲芘蔭於斯者皆不可以忘所自云

東奧一區在元爲張萬戶園後居之者亦張氏弘治壬戌冬將圖歸省念食指眾故廬不能容湯君堯徳言張氏鬻產不售價可五十千予謂太賤無成理明年丁內艱歸以銀六十兩得之其後乃聞二弟亦嘗圖之卜筮皆吉而皆云不成謂若先有屬者問之在先宜人歿後正湯君與予言時也豈事有前定湯君特發其端而鬼神所知固不系於此邪並記於此

記周太僕遇賊事

庚午冬寧都周公儀以雲南按察副使遷山西行太僕卿明年三月攜妻子之官六月抵廣平之威縣諜報流賊在曲周去縣六十里方疑問間已至城下知縣崔節素無備賊遂入城公儀聞變麾妻子越墻避身畱公館待之賊意其知縣也從索馬不得以刀背亂擊且射之一矢著右脇流血被地時知縣已出走獨典史曹安不去公儀𨿽重傷猶正衣冠抱所賫誥敕坐堂上以死自誓賊豗突前後恐脇百方或礪刃於階不爲動然勢已危甚俄賊首有朱千戶者至眾始少戢朱視其傷痕駭且罵曰朝廷大官何人敢無禮卽解其血衣手自束縛邀至其寓所公儀不可曰我官人寧死官衙不死民居也賊言我去後羣小無知恐不測曹典史亦從傍爲請不得已從之賊置公儀樓上命其家具食飲遣人求善藥傅其創戒約其左右所以防衛之甚至明日將去猶囑曹典史使謹事之曰我不殘此城以有此好官在也公儀妻子旣踰墻復縋城行十餘里有某秀才者迎歸其家遂俱免於難始予聞公儀事而危之疑何以得生今年冬公儀來京師始爲道其詳如此朱千戶者名輔本山東人公儀見其有善意因以義諷之賊嘆息言爲劉瑾虐害發憤而爲此非本心也又問瑾旣誅何不攺行則曰罪大不可宥且無人爲我處者公儀爲予言賊𨿽詭譎不足信然觀其遇我宛轉如此且自知罪大是猶有畏心非悍然欲與朝廷抗者若處之有道不主故常或可以不勞而定又言賊在城通夕酣飲喧閧無復部伍若乘其醉昬屠之可以立盡惜一時無人後乃聞是夕果有忿其奸污殺之臥內者使人皆若此賊豈足滅也賊去不半日而官軍至急追之可以盡殺從容至明日逺矣語至此扼腕久之公儀旣被傷力不能進道卻回臨淸就醫藥上疏乞致仕養病皆不許未幾擢湖廣按察使丁家艱歸其來以服闋也公儀素沈靜有守聞變不亂臨白刃而不屈職非守臣可以不死然其不死乃出於義感非茍得全妻子出亾又適有衣冠家遇之不犯危辱凡此類若有陰相之者嗚呼方變故倉卒時章縫介冑死於疆場者多矣然有靦面目奉頭鼠竄者亦何止一人公儀固爲彼而不爲此使爲此未必得全得全未必其一家內外首尾明白可對人言如此也士於斯二者其將何所處哉公儀論處盜欲不主故常不盡其說謂乘醉屠賊眞痛快矣然非城中人所辦若官軍能料事間道星馳掩其不備事必有成不然賊去後急追之縱不能盡殺淸河以北可以不破人毎言賊往在獻縣時單家橋已斷欲渡不得我軍無一人至者使得從容濟險在新橋鎭疲困醉臥日髙不能起官兵已及而主帥以一紙追還其後遂猖獗不可制以爲有遺恨由今觀之豈獨單家橋哉豈獨新橋鎭哉公儀在臨淸有述懷詩四首間以示予予恐讀者不得其事之詳而以爲尋常賦詠也爲卽其卷首書之而並及其謀議如此嗚呼若公儀者充其誌略使當時任事其肯使人論之而有遺憾哉

誦抑齋記

閣老京江靳公扁其燕休之齋曰誦抑予他日造焉公指而謂之曰子盍爲我記予退而思之抑之詩本衛之武公自警而作蓋三百篇之一爾公於書無所不讀自六經而下諸子百氏莫不舉其要而掇其精發之文章而措之事業矣而猶有取於是詩則公之意可知也乃繹而爲之記曰六經皆聖人之垂訓也而其論學則曰興於詩爲之說者曰詩本人情該物理其言近而易知而吟詠之間抑揚反復其感人又易入故六經之教詩爲之先而學者於是經得效尢速若抑之一篇則又其該綜之全而感發之尢大者其爲言自一身以及於萬事自威儀言語以至於謨謀政令之施自聽言進徳以至於動物感人之要國家之所以理亂天命之所以去畱本末巨細罔不畢舉而不愧屋漏之一言則又聖門之至教正心誠意之極功也故說者謂非知聖賢之學者不能作其曲折次第非篤志力行身履其地者不能知玩而味之信乎其若是也古之君子其學固無所不知無所不能而其心之所存主身之所運用要必有獨得之妙而人不及知者以公之博大而終身諷詠不釋乎是詩又取而顏其齋室此其精神之相感義理之相涵豈徒識其次第曉其曲折而已哉且公方以舊學佐天子寄腹心之重握機秉衡臨照四海茍非其本源之地足以格神明而孚豚魚經綸之蘊足以燭萬幾而周庶物其好學不厭之心又足以集羣言而包眾善如詩之所云則亦何以及此而無以及此又何以信此詩之篤而悅之深耶故謂公之學全有得於是詩則不可謂其無所取而徒退托以爲謙則亦非知公者也淸之少也嘗幸陪公場屋之遊比入詞林又幸而獲從公後熟公之行業而仰其聲光蓋不後於諸人也故不譲以承公命異時石渠金馬之英贊伊臯而頌申甫及公之事尙有徵於斯文也

十峯記

天下之山皆起於西北而水會於東南東南吳分也而松又吳之東南也故水於其地爲至多山之所處不能當其什一焉松之山不能當水之什一而其形皆特秀於秀之中又有以名著者九焉水之名其著者尢多而其大者曰泖泖之名亦有三焉故語松之勝曰九峯而以三泖配之錢塘之西湖余杭之天目蘓之穹窿天平石湖震澤相望於數百里間𨿽大小殊量髙下異勢而鶴長鳬短各有稱焉殆未可以甲乙也冨林曹氏居三泖之東九峯第四細林山之下世以衣冠詩禮望於其鄕至進士時和憲副時中兄弟者出而其名益大鄕之人因其自號稱進士曰九峯先生憲副曰北山先生而不名焉是其爲州邑之勝又不止一水石林壑之間而已也西臺司務孚若於兩先生爲季弟少學於九峯而卒業於北山自以居兩賢兄之後而嘗得從於眾山之間反觀其身猶羣壠之一支別出於煙嵐云靄之餘而回翔眷顧意未始相離也遂以十峯自號鄕之人又稱爲十峯先生而不名焉予少與先生同遊學又同舉於鄕志相孚气相合也比觀於京又同巷相鄰近遊從還往無日而不與俱譬則巖棲之子谷隱之人日與山爲徒陟其崇深攬其秀異襲其煙雲之輝潤而咀其艸木之芳甘非止城郭之間徒仰而望之者比也方將藉以爲依止而先生以微疾遽浩然起懷山之興予往畱之迎而謂予曰人呼我爲十峯而不知吾峯之所以名也子爲我記其意吾攜之以歸有來問者以示之庶酬對之不煩斯子之惠也若子之說則吾不能從也於是酌酒爲先生別退援筆而書之又從而爲之歌以明先生之志歌曰九峯離列邦之紀兮襲九而十自君伊始兮彼峙而凝我行靡底兮逍遙翺翔惟所止兮京塵冥蒙長途迆兮孰遲予歸使予飱之不美兮溪藤亭亭屐兩齒兮今晨何晨復我裏兮仰睇丹崖俯淸泚兮長林回風巖花紛委兮陽岡有苓■﹝氵閒﹞有杞兮嗟彼塵區蠛蠓紛紜何時已兮歸兮歸兮吾視子猶園綺兮

世慶堂記

孟子云所謂故國者非謂有喬木之謂有世臣之謂也爲之說者以爲喬木世臣皆故國所宜有然所以爲故國者則在此而不在彼也予嘗卽是而觀於吾松其土壤之大小不能當荊楚間之一邑而論其地望隱然出畿甸諸州之上此豈獨其生齒之蕃租入之冨而已哉蓋自漢氏以來谷水亭林之鼎盛汴都而下朱錢衛栁之疊興數百千年門閥詩書相望不絕斯其爲山水之光多矣其在於今則富林之曹亦其著者也曹氏之上世相傳出宋寶章待制文恭公豳文恭之先自閩徙溫其後又自溫徙湖有曰富二翁者始家松江則湖之泒也其源流逺矣富二有孫曰楚暘者別號云樵嘗從蕭山魏先生學先生器之傳其子屏山老人廷獻而家始益大諸子皆賢而九峯時和定庵時中皆以文學登進士第定庵官至按察副使淸徳雅望爲鄕人楷則而其弟孚若及羣子姓繼登鄕榜者又數人咸有名行稱於士林松江𨿽信多名族若曹氏者指可以多屈哉屏山嘗作堂於所居名之曰世慶昭先徳也中厄於火定庵重作而仍其舊名屬予爲之記予及定庵遊幾三十年又辱與孚若同鄕舉聞其世澤行誼爲詳而舉酒稱詩登斯堂者亦屢矣乃不譲而記之曰屏山所謂慶自一家而言也以予而論非止其家乃一邦之慶也又非止一邦乃天下之慶也使夫世之人隱而處者皆若云樵與屏山修其身以教於家出而仕者皆若九峯與定庵有文章以達於政其老而歸也又有以淑其鄕人如是而俗之不美化之不成天下之不治則亦未之有也然則斯堂也其慶源之衍又可以世計而方限也哉請以是書之堂壁以告於觀風者富林鎭名在畬山之陽細林山之東麓中有八景名人皆賦之堂居鎭中回環林樾甚美其前綽楔郡表爲雙進士山林軒冕蓋兼有之云

惇睦堂記

惇睦堂者新安李一元氏與其從父兄弟聚居之室而一元之所自名也李氏本唐宗姓始家■﹝氵嚴﹞田再徙居長慶諸房競爽望於新安而一元所與同居者凡七人可謂盛矣一元旣早自修飭以明經取科第恪居官守顯及其先人涉世以來見夫時之俗日趨於薄而憂及其鄕憂其鄕以及其族而懼其家之不免也蓋嘗慨然嘆息以爲天下之大非我所能爲一鄕之事亦有未易以力致者澄源端本當自吾同室始於是以惇睦名其堂實取書五典五惇禮大司徒教民親睦之意曰吾將以是勵吾身以率吾弟昆率吾弟昆以倡於同族庶幾乎相觀而善去薄而歸厚合疏而爲親無忝於先世之箕裘以共成聖朝之美化也而謂予曰子其爲我記庶族之有徵也新安山水奇峻風气凝固自昔號多故家其人大抵尙意气重門閥更數十世族居而不散丘墳第宅有隋唐以來世守不易者李氏其一家也夫聚族而居更數十世而不散丘墳第宅歷千百年而不易茍非其重本源而篤恩義則亦何以及此而一元之意猶凜乎薄俗之移人而墜其先徳之爲懼也則斯堂之名所以望其兄弟宗族者何如而聚處於斯者宜何如其策勵而興起也井田學校之制廢而風俗之不古久矣然天理民彜萬古一日而豪傑之士蓋未嘗以薄自居繆肜以不能正家自責而諸弟之求分者謝罪更爲惇睦範希文置義莊以贍宗族而流風美化及其鄕人此吾人所共知也仙李之柯條萬無有分披如繆氏者而一元志業當不後於古人則惇睦之云又豈直揭之堂顏而已哉一元之請記也謂未知所以求之之方與進之之力夫求之之方君旣已得之非徒知之而已若所以進之則孰有要於此者此則予之所望於一元亦一元所以請於予之意也

固安縣新城記

都城南百二十里有邑曰固安本漢廣陽國之新城縣至隋易今名歷唐宋至元常爲州邑入國朝又百五十年而城池之守迄未嘗備承平宴熈上下循習官寺民居露立迥野若以爲當然正徳辛未羣盜起山東轉掠河北邑嘗被戕民始知懼上亦以廷臣議詔增築郡縣之無城郭者而固安猶未有以應也乃乙亥六月禦史盧君雍按立其地慨然念之召知縣王君宇圖所以爲興築計宇曰此令之責也敢不共命以告其民民曰此使君之生我也敢不盡力於是爲之表蕝其方位劑量其土物隱度其工費具爲條畫授王君俾經營之王旣受事復言於朝得霸州及永淸等縣各以其眾來助羣心歡趨版築並作一唱百和無偸窳者起是歲七月至明年四月而城成先甓其四門而爲樓於其南北曰南燻曰拱極東曰寧逺西曰丰樂則以次第成之城周方五里二百六十有九步髙二十有二尺其上爲女墻四角仍爲樓下廣如髙加二尺焉而殺其三之一以爲上濠周於城深廣若干尺總役夫三千五十人食米二千三十有五石木以株計者三千七百九十餘灰鐡洎石炭以斤計者十五萬八千一百有六十凡木炭灰鐡費公帑銀七百兩有奇米則民間義助餘一無擾焉民居當城表者遷之蔬茹林木之當門術者啟之而更賦以其旁之隙地辟馬廠中爲通衢而以其地益遷者徙預備倉於城中而給民以其故址如其數應遷者皆優與資給民忘勞焉於是邑教論胡君士元訓導某某諸生張譲王謐於崇禮等相顧而言曰天下之事惟有備則可以無患故重闗擊柝實於豫取之然而備之豫不知者恆指以爲迂或反以生怨患至而爲備則又苦於無及人之情喜逸而惡勞而自私者幸其事之不在已此世之所以多禍亂也固安之爲縣餘二千年中更變故亦多矣而防畛之闊略如此以有往年之禍非不知與自私者之說有以誤之與懲其誤而爲之備捨我逸而親彼勞不私其一身而爲來者無窮之慮禦史君之志大矣而以身任責不避嫌怨成一方之保障於數月之間使此邦之民子子孫孫得安枕而臥者皆王君之功也而何可忘之乃相與具書走京師請紀其事刻之石以告來者禦史名雍字師邵蘓之吳縣人正徳辛未進士詳愼而敏遇事優爲不動聲色城其一事也王君西安鄕貢士當官舉職在蜀之仁壽已有聲城成遂入判天府享途在前其可稱述不止此縣丞劉璇張經主簿王慶典史張綸等贊襄左右與有勞焉法皆得聫書速予文者嗣令孫君璁畢生惟義實來致君命其意有足尙者嗚呼其相與勉之以無廢前人之功哉

行人司題名記

行人司題名倡自仰君世用旣而遷去然更代不一塵臥石匠氏所幾二十有年矣及謝君弘謨始纘興若事楊給事中士宜嘗爲之請記未就而君復遷去戴君絲材夏君公謹又取其未盡刻與後至者刻之爲續題名旣成以朱君大武來申前請以終謝君之事行人古者掌賓客使命之官其名見於周禮春秋之世鄭以公孫子羽爲之其人之賢乃與子產並列吳之札魯之叔弓齊之髙子皆國之選也而結駟聨軫交騖於中原則是官之重可知也兩漢及唐爲大鴻臚之屬及宋而爲諸使臣走馬承受之任則微矣皇明以六典建官參之近制以賓客隸鴻臚而立行人司專使命之職凡國有大詔令若親藩外夷封建弔祭及有所諭告巡督則承之以行非是皆不得遣焉又定制司正副而下皆以進士爲之非是人不得以與列給事中禦史若省郎或外臺僉佐闕則取諸其中蓋秩𨿽下而選甚髙祿𨿽微而任則重今日之行人眞成周盛時之行人矣官府之有題名𨿽以識履歷要實有鑑戒存焉行人之職重於周輕於近代至我朝而復古豈徒以其名哉孔子曰行已有恥使於四方不辱君命可謂士矣又曰誦詩三百授之以政不達使於四方不能專對𨿽多亦奚以爲夫謂之專對謂之不辱聖人之論則使之體也春秋列國之用人則使之式也方今天下一家四海一君威靈所加荒外裔夷奔走恭命爲行人者憑軺軒乘康莊雍容以臨之則夫宣上徳而達下情尊主威而重國體者豈無其道哉謝君始刻自南京吏部尙書黃公宗載至太常少卿李君陽春止二百六十有七人續題者武岡州守唐君榮而下又一百五十有三人尙論前修斯亦足以觀矣嗣而興者其殆有思乎踵傒季之芳塵超國僑而先駕以無忝宣尼之訓使將來永有述焉則三君者之志不孤而庶幾我國家稽古命官之意矣

東江家藏集卷二十一

●欽定四庫全書

東江家蔵集卷二十二【中集十八】

北遊稿

○雜著二十首

道徳文章不可出於二論

愚讀書觀三代之盛與漢唐而下之人才未嘗不感世道之變也何也三代而上道徳之與文章出於一而漢唐而下者出於二也方其出於一也𨿽閭巷之微女婦之賤而其歌謡諷詠莫不皆有先王之遺風及其出於二也則𨿽宗工巨儒卓然名世者亦皆狃於詞章而不知其本此古今世道升降之大端不可以不察者也何謂道徳人之所共由我之所心得若父子君臣夫婦長幼朋友之倫是也何謂文章得之於吾心宣之於吾口書之竹帛以垂示於無窮若易書詩禮春秋之類是也古之聖賢於前數者知之明行之至如目視而耳聴如手持而足行充滿而盈溢發越而光輝然後従而書之凡簡策之所形皆心得之眞味如影之於形如響之於聲從之則治安違之則喪亂所謂布帛之文菽粟之味天地間不可一日而無之者也若乃後之所謂道徳文章者吾惑焉蓋其視道徳也曰此聖賢所以垂世而立教者也其視文章也曰此吾所以華國而潤身者也離之爲二事析之爲二物而不知其本之不然也然方其爲文章也未嘗不言道徳矣顧爲文章而及道徳非以道徳而發之文章也嗚呼此所謂二也此所謂漢唐而下之人才也抑不思有道徳而後有文章譬枝葉之於本根也爲文章而不本於道徳是剪采以爲花形色𨿽似而精神生意索然矣嗚呼是豈可哉吾觀歐陽子得韓文於壞爛之餘刻意追復以振起五代之頹風亦不可謂無功於世道者而於道徳則未聞考亭斯言𨿽若譏之而實以惜之也賢如歐陽文如歐陽而非道徳則不免於譏議故君子不貴於空言

體用一源論

知象之不離乎理而後爲知易矣易有理焉有象焉理則太極是也象則兩而四四而八因而重之以極於無窮者是也象則所謂用也理則所謂體也伊川序易曰體用一源顯微無間夫體與用若何而見其源之一哉蓋嘗論之天地之定位山澤之通气雷風水火之相摶而不相射截然而貴賤分判然而剛柔別紛然而吉凶生交互往來而變化見神明之徳於此乎通萬物之情於此乎類盛徳大業於此乎成是天下之至著也若其理則杳乎其無形冥乎其無聲是天下之至微也體若是其微也用若是其著也而何以見其源之一哉嘗因是而求之易之爲易有太極則有兩儀有兩儀則有四象有四象則有八卦八成則十六者具矣十六成則三十二而六十四者具矣六十四成則三百八十四萬有一千五百二十者具矣分而觀之𨿽若多寡次第之不同而其實則一時而俱有非今日太極而明日生兩儀後日生四象又明日而爲六十四三百八十四之類也又非有兩儀四象八卦之類之後而太極者不行乎其中也嗚呼此所謂一源也故以造化言則維天之命其體也噓而爲春夏吸而爲秋冬風霆之流行庶物之露生糟粕煨燼曽有一而離於命乎以人事言則人之一心其體也仁之爲惻隠義之爲羞惡禮之辭讓智之是非蘊之身爲徳行施於外爲事業萬化萬事曾有一而離於心乎蓋其用之著也本其體之微者爲之也不雜乎體而未始離乎體也其體之微也乃其所以爲夫用之著者也不雜乎用而未始離乎用也嗚呼此所謂一源也此所謂易之要也此要不傳而天下之紛紛久矣離象數而談玄虛如王弼之徒則不知體之該夫用遺理學而專象數如焦贑之徒則不知用之本於體不有程子孰以是而開我後人乎𨿽然求入室者先升堂欲知天者始人事論易而至於體用一源亦微矣是豈可以易言哉善乎延平先生之言曰學者須窮六十四卦之旨各有歸宿而後可以及此此又學程氏者所當知也

平苗露布

鬼方猾夏商宗躬奮武以䢐徵獫狁侵疆周典有耀兵而獻捷掃積年之逋宼伸萬里之明威宜爾露章昭我天憲惟此三危之胤素穴五嶺之區在唐虞之世猶鼠竄而勤兵歷秦漢以來屢鴟張而作難及祖宗之受命合天地以爲家南北西東悉爲臣妾華夏蠻貊罔不率従陛下躬上聖之資振中興之業臯夔稷契之佐謨謀於廟堂方召英衛之流布列於疆圉威烈如炎火勢重若山嶽觸之者碎嬰之者焦而乃肆其桀驁負其險阻謂溪磵足以絕翰飛之卒謂弓矛足以當雷電之威稔惡旣盈凡民共憤陛下廓乾坤之量猶務包荒而逺人罹荼毒之災是當必救出偏師於湘漢示薄伐於蜑猺禍福孔昭昬冥罔悟乃九月二十一日羣帥合謀連營直進瘴癘莫避巢穴是求窮山之獸勢莫奮於爪牙沸鼎之魚命知盡於晷刻莫不駢頸受戮束手就擒徒黨逬駭於山林身首橫分於艸野卽目都勻等處豺狼屏迹煙塵廓淸舟車四通川陸無壅三旬之旅不旋斾而收功六月之師卽陳兵而奏凱臣等仰遵成算幸免瘝官挽天河而洗甲兵示玆弗服碑衡山而紀功烈永耀無窮臣等無任歡忭踴躍之至

潤庵說贈嚴以徳別

予旣以潤庵號吾以徳因酌酒以賀之潤庵起酢予曰聞古之人名若字必有說所以昭義訓也子幸加我以美稱而無說歸而有問焉索言之則近誇約言之則義不逹子且何以處我予曰然子欲言潤之義乎夫潤水之性也水流下而潤故制字從水而閏聲而凡言滋澤之義者假焉書曰水潤下易曰潤之以風雨此正言也大學曰徳潤身此借言也君之名從玊而字曰以徳則吾號君而取於潤也其得無說乎且君亦知徳之潤與水之潤其有自而然乎水之源出於山其始或涓滴不止而勺合焉斗斛焉又不已而溪澗焉江河焉以遂入於海天下之物資焉而水之潤極矣維徳亦然根源於天命而全具於吾心其端也微而難測其機也危而易差必養之於事親敬長之間察之於應事接物之際言必信焉行必敬焉無一毫非禮以累於吾心俯仰於兩間而中無愧怍周旋於萬變而動無不宜而徳之潤極矣求水之潤存乎山求徳之潤存吾心君方懋厥徳以修其身譬則引泉於山其出也源源勢不趨於海不止也則其充乎中而澤乎外𨿽君不言而人有弗見者乎而況予旣已言之則人之拭目而觀者將不止求其說而已也於是君捨爵而拜請遂書以爲別

定軒說

予初入京一歲中九徙居而猶未定嘗暮歸見寒鴉盈樹感而賦詩今八年又三徙而此室始號爲吾有若可以久住而不遷者而未知其能幾時安也移居之夕月色如晝用前韻復賦一首慿闌歌之俯仰慨然蓋前日之未定固棲棲而不寧旣定矣又未必果帖然而無事古之人所以進徳修業日有孳孳而不溺於居室之安也因題其室曰定軒錄二詩於壁而著其所以如此夫未定所以有定而定又將有不定者生焉則今日之安居未必果異他曰之棲棲也嗚呼焉得安土樂天之君子而從之處哉庚申七月十八日秉燭書

約齋說

新安程道隆築室於富溪裏第以爲燕休之所名之曰約齋其子琰客松上贄予以二詩乞一言表名齋之義按約之字從系而勺聲說文謂纒束也其借以對丰言則謂之儉約對博言則謂之簡約對侈肆言則謂之謙約𨿽爲用不同要皆有斂束近裏之意焉凡事斂束而近裏則何往而不善也是故以之修身則寡過以之爲學則近實以之處事則要而詳以之治生理財則有節而不匱約之爲義大矣哉吾未識道隆而聞其爲人謹飭謙虛喜讀書而惇古道琰好學有文而性復類焉家庭惟諾之間必有得於是而非予之所能知者矣則夫髙齋巨榜動目警心其爲學其修身其治生理財而處事豈容有一之愧於中哉聖賢之學求無愧於心而已紫陽夫子之敬齋陳壽翁之定宇熊去非之勿軒皆是物也道隆之名齋將著其所得乎則吾願學焉其未及則烏得而不勉乃爲著其說授諸琰以歸之夫翕則有張斂則有發吾於是又以卜程氏之將大也道隆名穆宗友梅先生之子梁將軍忠壯公之裔云

壽說

錦衣都閫白君崇之之子詔將壽其二親而問其說於予予謂之曰子欲壽子之親乎斯固子之志也子之志予安能知之而安能言之𨿽然子之所以壽其親者吾誠不能知也若夫人之所以壽與夫人所以爲人壽者則嘗聞之矣吾且誦而子擇焉夫壽五福之一也箕疇之序明矣富與康寧皆壽之所享而考終命則其成焉其曰攸好徳者又諸福之所從而壽之本也道家者流以人之壽屬之三元而謂其各有定數則異於吾儒矣至其所以得之則歸之眞气之不耗起居之有常飲食之有節而其禁防節戒謹謀慮而息愛憎固養性修身之事也善言壽者莫過於詩人其詞曰樂只君子邦家之基樂只君子萬壽無期又曰樂只君子邦家之光樂只君子萬壽無疆語無期而必先之以邦之基語無疆而必先之以邦之光且皆歸之樂只之君子則詩人之旨其又可思矣子家康敏公以長才碩望通顯於時完榮全歸爲國壽俊諸子若孫繼武靑雲紛綸未巳而子之尊人又早以武功奮致位二品橫犀紆朱列在雄要伉儷偕老並享榮華此豈偶然之故哉思其不偶然而求其所以然則必有合於前之云者矣則所望於而翁者又寧有窮哉農夫之佃也深耕而易耨之且壅培之故其獲也丰已獲矣而厚蓄其力又善耕焉故久而益盛詩書經也農與道家諸子也合是數說其足以助子之稱觴乎吾聞錦衣君闓爽而練達通事變而識古今聞予之言其將喜而爲子釂也

雜說

牧羊於郊豢豕於圈非愛之也須其肥而共食之也無因之饋其欲羊豕我歟逢蛇而奔遇虎而伏非敬之也知其惡而謹避之也不情之禮其將蛇虎我歟

有持挺而逐其兄者或逆而叱之或従而加力焉彼深徳其從已者而怒其叱者閭胥縛而寘之獄麗其名於刑書而従之者方笑於市也

生而短者惡人之軋已也徙宅而避之三徙而之■﹝亻爭﹞國焉自視魁然巨靈也樂而居之終身不返嗚呼彼固眞爲巨靈也哉

女蘿附木而生望之蔚然或者謂木之梗而弗紓也伐之蘿亦以爲快也木僕而蘿斃然後乃悔

狐紿虎而前行百獸従之久而忘其紿以爲獸之眞已畏也謝虎而獨進狼捽而食之無餘

胡亥任趙髙而居望夷人不得見其面而閻樂乃殺其身楊廣任宇文述而作迷樓人不得知其處而化及縊之江渚不拒諫則不能殺身人心附也不縦欲則不能亡國神志淸也

孔子曰桓魋其如予何王莽亦曰漢兵其如予何其言似而人非也諸葛亮以白羽扇指揮三軍王昭逺以鐡如意其事似而人非也故君子務實小人務名

衡不能變物之輕重鑑不能攺物之妍蚩本輕而自以爲重者愚也本妍而彊以爲蚩者亦愚也

蛆滅沒於混中過者爲掩目焉彼固其所樂也出卽死矣責貪夫以徇利迂哉

貍畏虎而欲假其威也日求肉以進之虎說之而虞其狎也食已則時吼以示不足貍恐奔走於道途所得皆虎之食也久而力盡不能致肉虎怒而搏之骨肉狼藉矣

半閒居士傳

居士江西宜春人家世習武官南京公生於南京長歷涉四方至荊州樂新城風景因家焉旣老歸南京就子養來北京子分務山東今將往臨淸居士幼警敏九歲入鄕校羽林知事吳君一見異之期以文士及冠從鄕先生葛士章胡北山安成李志道諸公遊爲歌詩輒驚人祭酒劉公益學士海南丘公修撰一峯羅公檢討白沙陳公定山莊公皆與爲布衣交重然諾尙意气朋遊有急揮金付之如土苴以是聲稱藉甚江湖間至相語曰過金陵不識龍克溫是徒行也其爲時流所重如此嘗遊播州宣慰楊公待以上客公爲條修政治民十二事客淮陽上巡撫吳公琛救荒便民八事過揚州見巡撫髙公論息盜行鹽八事皆見諸施行平生所至若湘之黃陵廟荊之仲宣樓潯之浯溪越之曹娥祠杭之鄂王墓沛之歌風臺忠賢義節遺迹之所在題詠殆徧其在新城築室海山作東臯書院西巖艸亭鑿流種樹有終焉之志及東還棄去不少靳其曠達皆此類也居家孝友兄瑛病瘵疾眾懼弗敢近公親視湯藥日夕不離側兄亡事丘嫂如母撫孤兄子如子爲買田築室居之外兄弟依公居拓產殖業皆出公及壯與均取不較人尢難之五子皆教以讀書次霓登進士爲工部主事卽分務山東者公今年七十有一閒居手不釋卷興至輒爲詩淸麗雄偉不減少壯云

太史氏曰居士之迹奇矣予讀其自敍計所履歷有太史遷所未嘗及者其間扶老撫幼興衰持危蓋跲而奮者屢矣然終不以事物勝讀書談道沛然若無事人玆其所謂半閒者歟至所與楊吳諸公書精詣練達與山林之士大言無實者逺矣丹穴鳯凰羽風林虎豹章主事君之頴脫倫類有以哉

張節婦傳

節婦姓趙氏京師人錦衣衛指揮僉事讓之女幼有志操讓奇而愛之曰是當爲名家婦吾轅門無足予者太子少保華亭張公鎣時爲都禦史爲子昱聘之歸有日矣會公以憂去昱亦病卒公書報讓令更嫁女女艴然曰我聘於張卽張氏婦也又誰嫁且夫死將不有其家乎取妝具悉焚之誓以必死讓懼而聴之及公還朝請以婦禮見遂畱不去居止常依姑姑衛夫人深禮之女亦盡其孝敬常一日夫人得危疾女奉湯藥退而涕泣謂侍者曰吾所以生以有姑在也姑死吾亦逝矣吾奩笥所有爾悉以與吾共事者且密召其姊訣姑聞而大驚因慟哭出痰數升疾遂愈方是時女名聲藉藉公卿間爭欲委幣者且謂女未嘗事昱非再醮也少保公以爲然然弗能奪也於是以昱兄■﹝日上永下﹞子岦爲之子以成其志蓋自是無敢言媒妁事者而女始爲久存計矣後數年公掌鑰畱都女隨姑還松江去家益逺親昆弟族黨無在目前者歲時伏臘形煢然公夫人及■﹝日上永下﹞相繼歿家事益落眾意其意悔而執節愈堅屏居一室中服女事以供朝夕撫岦而教之以奉昱祀蓋三十年如一日無少瑕疵者弘治中郡守劉君琬上其事詔下旌其門時女年五十有三歲矣吳下人皆歌詠之

論曰古稱節婦皆嫁而寡能守不貳志者若未嫁則無所爲守也未嫁而守節吾於國朝得二人焉其一爲故都督河間董■﹝宀良﹞女其二則今趙氏董許嫁冦都禦史深次子聞訃不食死其家故旌爲貞女趙嘗事少保及夫人又已立後故稱號有不同者要之中實有所見不易於死生盛衰一也予以此兩人節旣類又皆世臣女於國有光不特重其家而已故因撰趙氏事並論著之備執筆者采焉

鄒智卿傳

智卿名愚姓鄒氏常之無錫人少有志操十五如成人父靜修君使督治別業指畫經理井井有條緒二十掌鄕賦賦入而民不擾邑裏稱之母病視湯藥不解衣者三月居喪斷肉久瘦至骨立靜修使之食且責以大義乃始食其喪靜修亦然自奉殊淡薄而養其親特厚葺亭臺蒔花藥延攬名勝凡可以悅其心廣其名譽者無弗力其禦家肅而有恩食指僅五千衣食指使若一無弗厭服者靜修君無恙時以余貲賜諸子謂君長且勞使倍於仲季曰他日析產亦如之靜修歿或請如治命君弗忍卒均分之母族中微饋遺無虛月従母死無以爲斂亦厚賻之代族人償官鏹僅千緡未嘗言貸鄕人米若錢其取息亷甚歲歉必減租父歿之年大減合租息米至萬斛曰此先人志也吏部王文肅學士吳文定宮尹陸冶齋皆器重君與之遊因題其所居齋曰延益近復辟後圃作堂其中顏之以後樂曰吾勤吾生久矣賴先人之餘休家事頗治將於是以終吾身其無慕於外又如此

東江子曰宋道鄕鄒公以直言顯紹聖元符間中罹竄逐卒不至大用人謂天道之無知也今四百年而其子孫碩大光顯聞於東南桂堂栢軒繼以靜修而其子又有若智卿者天之衍鄒氏而大其傳也果未厭哉兩漢取人尢重孝弟力田及惇朴有行義者如智卿使推而納之有位俾行其所以施於家者夫豈後於古人而卒未有聞也故吾著其實以俟求滄海之遺珠者

偶軒黃先生傳

先生諱幹亨字汝夏一字汝亨姓黃氏其先﹝原闕﹞人有諱元方者避晉永嘉亂入閩居福唐之黃卷唐散騎常侍華始遷莆田自是爲莆田人曽祖壽生永樂中翰林檢討祖子嘉知保定束鹿縣父深終監察禦史黃氏自入閩傳千三百年或仕或隠代有聞人而至是始益大先生生六歲而孤性敏甚及長好學善屬文出語輒驚其老長成化甲午以第一人貢禮部明年擢進士挺特自持不茍有附麗奉檄安置降畨於嶺南郡邑禮遺皆不受南人敬之丁祖父憂服闋念母老邅回久之畱妻子於家從羸僮走闕下乞南都便養有沮之者授行人司行人副給事中林榮使滿剌加國滿剌在嶺海西南萬里外故事使臣得招商賈募習海事者以行有分堵常例銀度千兩先生卻不受或以爲正副不宜異同乃畱其半於官俾修靈女祠布政使彭公鳯儀謂修祠守臣事不當煩使臣乃密遣以爲其母夫人壽先生迄不知也癸卯正月發舟六日至羊嶼■﹝風貝﹞風作舟薄於石壞與眾溺焉初先生以風未作時蹔還省母黷利者競叢貨於舟至是力弗任故壞從弟乾剛侍行方舟壞時漂且登矣視先生急不忍去遂同溺焉時先生年三十二有善水者得脫走安南以告事聞贈從仕郎行人司司副遣官諭祭錄其長子如金爲國子生如金鄕舉亦第一登進士爲翰林庶吉士拜監察禦史提督南畿學政以文行稱史官曰談先生事者昔多異論焉讀偶軒錄知禍端所起明甚而在當時已有枉其事者然則異論固有自來而先生心事皎然如冰玊者自若也不然禦史縦爲親彭林諸公豈私其所好者乾剛可生而不忍予甚惜而悲之因附著云

東江家蔵集卷二十二

●欽定四庫全書

東江家蔵集卷二十三【中集十九】

﹝明﹞顧淸撰

北遊稿

○雜著一十五首

銅雀硯銘

予嘗觀萬物之變相尋於無窮而陵谷崩湮貴賤往往易位有不勝其可慨者方曹瞞築臺於鄴𨿽一材一埴殫貲力以爲之其意固欲傳之無窮歿不再傳而鞠爲艸莽其事載史冊三尺之童茍知名義者皆賤惡之至覆臺之瓦飄落於風雷野火之餘者或取以爲硯士大夫乃反貴之若商彜周鼎然由乎今以觀其始庸詎知其至此哉蓋其廢之速也固以操之虐而其物之精則自足以傳後而可珍亦若斯碑和璽無掩於嬴秦之虐也𨿽然其物精其獘乎民也亦多矣故爲銘其額以示後之得是硯而用之者銘曰

貴而厄岐陽之石顯而沈泗水之金斯硯之珍以其物不以其人

窄軒銘

士參三才以徳非居俯仰無愧靈扃晏如圭竇蓽門天寛地舒有歉於中惟恐人覺彼𨿽不言我恆悚戄廣廈洞房伏鼠屈蠖君窄其軒匪窄其心簾幾屏牀可書可琴息偃自足何必髙深王公大人相府渠渠君豈弗堪分則有拘君身在朝君志在野汗漫空同無不可者如鴻與泥寧久斯下太史作銘請志軒楹居也勿欺出而愼行業廣徳崇玆焉永徵

舒軒銘

宋竹洲先生之裔孫有曰信字廷孚者以舒軒自號都水郎中李君彥夫旣爲之記矣廷孚復介其鄕人程君永祺徵予言夫舒者伸也亦曰散也有任適不拘之意焉廷孚家萬山中有以自樂無求於人斯其所謂舒者然吾以爲天下之理嚴而後有泰節而後有和君之能自樂而無求必有其道而未易以言也爲之銘以諗之銘曰

彼荒而怠我守弗懈或棘而趨我行其徐不懈而徐是謂執禮久而弗渝目視足履心泰而寧身安而舒是曰成徳惟聖之徒竹洲之孫宅是商山有翼燕居舒軒是顏惟節乃和惟嚴斯泰樂而無求曰有本在太史作銘志彼軒楹舒哉舒哉其徳之成

寶善堂銘

惟昔我祖宗積徳行義承慶於天以佑我後人使粗識禮義竊祿於朝先君嘗擬作堂名曰寶善未就而歿小子遵承先志幸遂落成敬勒斯銘垂示永世銘曰

我祖爲善如農力耕小子不佞會逢其登聞道緒餘荷國寵榮匪慶之餘曷云爾能新堂旣成華扁在楹出此金玉貽爾云仍其本則孝其歸則誠永寶弗墜我後其興

過半松像贊

形之厖徳之充年幾耋貌則童委軒裳於天上臥煙雨於江東識公晚者以爲香山之白傅而見之早者則曰漢代之於公此夫秋官屬大夫洪都副亷訪生禾興老華亭士稱之爲一齋先生而又曰半松翁者邪

任參政進士巾服像贊

此先生大廷登對後待曉五鳳樓聴臚唱時邪將南宮燕罷奉謝表上赤墀時邪抑長安看花徧捨菜先師趨大成門時邪槐簡蔥袍冠帶凝如其中若深思者蓋不以一第自矜而已慨然有天命之畏人窮之悲矣噫此令終之保所以特受夫先達之知而髙文大節至今爲後學之師也邪

此像流落於裝潢師郁氏幾二十年先生之孫復貞得之以示淸敬爲之贊先生初登第與同年謁鄕先軰陳公景祺公異之客去書齋門之背曰吾鄕進士五人克保令終者任某一人而已後先生完節而歸果如公言

楊普能像贊

都圻繁會紛華是矜何以驅之曰利與名質哉楊翁善葆其素如靑蓮生泥不湼以污亦有世祿橫金曵緋曰此非我事猶子其宜綸巾褐袍燕坐淸晝鑪香縈前經卷在右是將從給孤參維摩追松喬而並壽者邪

鄒栢軒像贊

貎充而愉體胖而舒問奚則然神明內腴我登寧山想見之子幹譽貽謀良亦稱此世則道鄕時稱栢軒煒矣丹靑其亡若存

任蕓軒像贊

元松鄕七葉孫喜讀書慕古人不自售終隱淪儼衣裳巍冠巾顏淸揚宛如存問不對傷予神歳之暮雪霰繁尋碧蕓繞空軒喟其嘆述此文【壬申冬至過內弟明善拜蕓軒先生遺像追感疇昔不覺涕零敬爲之贊先生諱志字孝忠生正統己巳而歿以正徳戊辰安貧樂善好成人之美皆今人所難能也】

武城趙璉寫予六十歳容請畱其稿爲題三十四字與之

傍觀道是自顧則疑我之知我孰與人知山林朝市麋鹿金緋歉予中者豈獨斯而已邪

有遊方之外者持老子觀書圖乞予贊予方有所感援筆爲書不覺其言之過也

繄混元體虛無升昆侖復奚須文五千吾以蕪矧鉛砂熺鼎鑪燎玄黃禮空虛本之迷支日敷教豈然氓則愚世橫流日下趨騰穢腥彌九區覿遺容企玄謨掊斗衡焚璽符穆淳風古之初𨿽弗中免淪污誰從者其與俱

心君頌

心學之傳尙矣而尊之曰君則自荀卿氏始卿之言曰心者形之君也出令而無所受令者也考亭朱子稱其與孟子心官之論最切蓋君於天下無所不統內而羣工外而列牧各職其職而所以令之則在君心於一身亦無所不統耳目視聴手足操履各事其事而所以令之則在心故心有君之象焉端居靜處思吾身自一息之動以至於凡天下之故有不命於是而無悖者乎夫頌者容也美盛徳之形容也心君之徳其可頌也已敢再拜稽首揚厲而鋪張之其詞曰

於皇我君位絳宮兮髙朗廓淸洞虛中兮端拱黙淵感斯通兮坤輿茫茫天穹窿兮維气與理磅礡充兮測其包函君與之同兮義以爲制仁其容兮禮降而卑知則崇兮攬不盈掬放之無窮兮目以之明聴由聰兮曰聖與狂命斯從兮昔在勲華惟敬恭兮四方爲綱建茂庸兮彼受與辛蟊賊內訌兮予末小子瞀昬蒙兮惟君之威嚴撿予躬兮疇曰不顯陽■﹝火彗﹞空兮孰云弗聞震丰隆兮拜稽揚言歌峻功兮期勤弗壊尙有終兮

天秩加冠訓詞

維我祖父以來世世積徳我弗敢墜以有爾父克享天祿爾軰其承之玆維吉辰爲爾冠躋汝於成人往迎爾相汝友子南實在賓位爾維勉之紹乃先徳式爾子南孝於親友於兄弟克成令名以永多福無忝爾所生

新居上梁文

伏以百年吳下世稱萃徳之家一日雲間共覩鼎新之業鄕邦助喜山水增輝共惟宅主可間內翰先生天與髙年神相多福早承遺善府君之訓直道而行晚帶瀛洲仙子之銜淸風益振爰以園廬播殖之積出爲子孫經逺之規因地拓基化湫隘而爲爽塏相時舉事屏氛翳而納休祥首建層樓次新燕寢左嚴宗祏右肅賓寮門廡翼以前陳閨闈肅而內整朴不至陋將以侈乎上恩文不過華用永明乎素志洎選名而立號咸崇徳而象賢先知乃逸題觀稼於樓顏率由不忘施繼善於堂署中庭不以列歌舞別院惟以敍親賢作於今將傳於後聿曁乃心爲其逸先處其勞庶無罪悔若乃山川之形勝盡乎冠蓋之登臨試聴歌謡乃見佳麗兒郎畢和畫棟齊升

拋梁東樓閣園亭錦繡重下有碧流通巨海春雷不日起潛龍

拋梁西畫闌回處碧山低捲起朱簾望新月數竿修竹鳳毛齊

拋梁南紅日融融淑景添明月壽筵歌七十宮袍五彩映朱簾

拋梁北翹首北辰裁只尺祥光先夕見中臺兩兩明珠掛檐額

拋梁上元气茫茫含萬象未論舉手摘星辰巳覺胸襟浩無障

拋梁下正見平田事春稼窻間更有讀書聲何必箕裘慕王謝

伏願上梁之後門闌溢慶家室多宜賢子賢孫奕世之書香不斷肯堂肯構一方之輪奐常新

上梁文者稱美頌禱之詞合作梓人言猶詩之樂章自歌工而指主人也爲自言者恐未安姑記以問達者

寶善堂上梁文

伏以承家有本惟尊祖而重宗居室有方戒欲速而盡美昔在先君之世嘗爲貽後之謀蓋將由寢以及堂固已立名而正位幸兩歳之丰稔屬三吳之宴安黍稷重穋溢於原田松杉栢柟來自江漢乃以嘉平之吉日式完畫堵之遺規祖有善而孫寶之非徒名也父所作而子述之庶永保焉咨爾兒郎聴予短頌

拋梁東墻下荊花欲綻紅共說今年春更早山頭連日是東風

拋梁西平田古木映疎籬於茅乘屋皆同日畫出邠風七月詩

拋梁南祖林松栢翠■﹝毛參﹞■﹝毛參﹞下有短碑髙四尺無窮世澤此中涵

拋梁北矗矗樓臺映空碧鄕鄰多富復多賢正好相親莫相失

拋梁上晴日薫人過挾纊愛人容物似冬曦題榜分明有先樣

拋梁下厚礎深基承壯架風雨不動鼠不侵秖要周防宻無罅

伏願上梁之後男皆孝弟女悉柔良不侈不驕顧堂名爲永監以似以續衍宗祀於無疆

題超果寺重起西廊疏

超果寺自西隱受公化去寖以衰替西南廊屋頹廢者十餘間其南向三間先師友蘭張先生講授之地而淸所侍學焉者也西隱之孫傑峯俊公以今年夏繼主寺事謀興復之而予適家居乃以銀十兩授傑峯爲倡期以落成之日卽講堂舊址爲友蘭書院以奉先生香火而延師其中以教鄕人子弟及寺之僧行如受公時蓋因傑峯之志而以致予之情固亦寺之舊觀也傑峯願力甚大且將並法堂丈室而一新之有相厥成盍自玆始

笁幹東魯教則殊宗洄水瓣香義均返本嘅先師之始教屬玆剎之方隆四十年夜案晨燈恍如夙昔幾百武回廊邃館半入消沈每經瓦礫之區無限羮墻之感幸傑峯之繼席乃西隱之嫡孫肯構肯堂時推善述某邱某水昔也同遊旣尋盟並契於夙心抑起廢復兼乎義舉鸞回虹繞外以嚴水月之居藻奠蘋羞內以妥友蘭之位一籌初展兩美具存人其人廬其廬是或一道爾爲爾我爲我各旣乃心

東江家蔵集卷二十三

●欽定四庫全書

東江家蔵集卷二十四【中集二十】

﹝明﹞顧淸撰

北遊稿

○題跋二十四首

書耕織圖後

古今人物事見於圖畫者自名賢列女外非江湖之漁則山谷之樵仙夫釋子神鬼變化艸木鳥獸之精英巍乎其偉觀凜乎其髙風瓌瑋譎怪可喜可愕之類至農夫蠶婦終歳勤動衝冒風雨早作夜臥生民之大命闗焉不可一日而無者其功至勞而莫可形狀被原之禾眠簇之虫𨿽飾以丹靑形之絹素不如彼之入人目也故世𨿽工畫者不爲而人乃有生食梁衣紈而足不履畎畆目不識機杼者其視民財不啻土芥因之以喪亡莫可勝數使有以樓氏此圖視之寧不亦少動其中哉吾觀天下事無益於生人而徒勤精力者多矣是圖蓋世之所宜有者故識而蔵之

書忍庵記後

忍君子之美徳也古之大人任天下之重者未有不以是而濟而其立言亦未有以是而爲非忍固君子之美徳也然吾晦庵夫子之訓學者則曰人學耐事其獘將至於茍賤不亷晦庵非教人以躁戾者而其言若是何哉世道之降久矣直情徑行者誠不足以周一世之務而媕婀回互至於是非之莫辯美惡之不分則其害有甚於彼者而不止於亂謀考亭之言所以救末流之失而非以異於古人也祭酒方石先生示所爲樂淸章公忍庵記使綴一言惟先生所以發忍之義備矣淸故僣以所聞於朱子者爲章公告而亦非敢以異於公也

書李恆齋松鶴圖詩後

是圖不著何人手筆而淸淡簡逺決非俗工模擬形似者之所能其疎宕崛奇亦非世之媚骨丰肌俛首流俗者之所喜宜恆齋翁之獨愛之也翁題字後四十年從其孫憲副惟正得觀之三復敬嘆蓋予所感不獨以其畫而已

書張節婦捲後

始予聞趙氏事心竦然異之旣而以爲疑又竊有私憂者非常之事難乎其始尢難乎其終也後三十年歸自詞垣而知郡劉侯方以朝旨舉旌門之制又自爲四韻詩以歌之而士大夫皆屬和傳及於予於是向之所爲私憂者釋然以解而知男子之剛腸不逮於斯人多矣𨿽然趙之號系於張爲節婦婦者已嫁而成禮者之稱也不及其夫無所儷以爲婦以爲女則旣逺其家禮官擬議之際必當有說而寡學淺識求其當而未能而又不敢茍爲辯說以自處於不韙也是則終不能以無疑者乃爲趙自言作五言詩一首附卷末而並記其說就諸公訂焉以告夫後之不幸而遭此者其詩曰

妾面君未識妾心君豈知君死妾獨存誰當知妾悲父母生我時願我有所歸生死向君家終我百歳期我非慕共姜我非師伯姬自憐有此心不忍分兩岐皇天閔■﹝惸﹐女代忄﹞弱回光照孤闈大字表貞節黃金鑄門楣我女諒匪婦拜命慚恩私畨思摧裂初一死眞如飴餘生已多祜寧復知此爲賢者有備責妾人無悔辭永抱一寸丹千秋從是非

題葉言臣所蔵小景

畫間題詩盛於元世前軰謂之一厄此卷用筆殊有吳興父子間意惜當時無以此紙連其上者覽之嘆息因志其所聞如此

題朱天敍所蔵芳洲隨筆稿後

是捲所錄多宋錢塘以後事用啟札紙背書映日視之其字畫歷歷可見朱君言嘗見其籖題曰芳洲隨筆而失之蓋初稿也先朝文獻簡冊所不載者時有徵焉所記估到韓太師堂前對像必是侂冑侂冑不足言也以晚宋區區一隅而其臣之富至此國烏得而不亡此尢足以爲世戒也

書劉文瑞所蔵侯東樵詩卷後

東樵此卷皆掛冠後居鄕之作病風後所書故其詞道田野間事居多而字畫顫掉有類乎掣肘者然楚騷一篇與賦歸臥病效韋栁諸家之作幾遂逼眞而點畫之間精神風采猶可想見其平生者如斯人得早有知者陶鎔之使執筆侍天子左右不然典司禮樂從容論議於廟堂則其所發豈若是而已哉嗚呼此士所以多不幸也正徳紀元二月七日後學顧淸在吳江舟中秉燭書

書浣花艸堂圖

非嚴鄭公軰不能成此堂非浣花溪不足寘此堂非少陵居之後世不知有此堂𨿽然曲江不去林甫不相則如公者將從容靑瑣而息偃乎城南亦無自而居此堂也丹靑千古其殆有數存乎

書太白廬山觀瀑圖

如此江山如此人物宇宙間亦不多會遇吾恨不得撰杖屨往參乎其間果然春洲能爲點筆否【春洲蔣藻文藻之別號二圖皆其筆也嘉興人】

書劉文瑞追逺捲後讀頥弘先生追逺記及東樵侯先生徳弘髙先生題序信劉氏世徳之長而文瑞之能繼也故家遺族日就衰替若是者豈昜得哉丙寅十二月同文瑞過吳門觀於昆山舟中敬題其後徳弘之文實予書今十五年而頥弘東樵皆下世不復可見矣執筆臨捲爲之慨然

書錦溪茅屋記後

弘治戊申夏六月予爲古松曹先生作此記後四年壬子及先生從孫宗孝舉於鄕又四年丙辰宗孝擢進士爲沙縣令召拜南臺禦史今上卽位以言事去官歸錦溪先生老無子盡以其家書付宗孝而記在焉宗孝錄本寄予屬爲重書而文字頗經點竄與初異爲檢舊艸書之如此予往聞宗孝言魏公之後衣纓不絕者十二世其後遂隱於農今又十二世矣旣而宗孝果顯用是推之知方來之未艾也山川艸木得人而名而言亦因人以不朽然則予之文由先生而歸宗孝獨非幸歟正徳戊辰十一月望日識

書南齋十詠捲後【蠧簡破琴獘硯禿筆故紙之類】

凡物以用而獘以久而故孔子讀易至於韋編三絕管寧坐榻當膝處皆穿牙籖萬卷新若未觸或者以爲諷也南齋十詠詩惟初反始有前魚蓍簪之意焉先生徳業之成其有自來矣丹靑琴劍亦聊以寄興焉耳學先生者要當以此意求之

題衛河停棹捲

木齋先生阻風衛水時屈指今七年江湖日遐山林日深南北舟航不知又幾風雨矣陳都閫汝玉出此卷覽之悵然

書陳汝玉所蔵東山艸堂賦後【卷首題曰臨文懷徳】

東山先生在位日畱意人材所搜獵而貯儲之者甚博汝玉其一人也故有涯翁詞翰之贈潢池沄沄弄兵未息君懷東山將不在斯時乎

書爲政善惡報應錄後

是錄葉氏始刻於元之延佑其後不知何時傳刻於姑蘇弘治間禦史劉君宗敬爲補其殘闕今十九年矣吾松守內江諭侯近以事至蘇得之始翻刻之郡齋屬予敍其意曰吾將以自警且以警才質之已若者古之君子非以有福報而爲善亦非以有禍報而不爲不善禍福報應爲中人以下者言也而侯惓惓若是誠以身爲教自貶以律人者歟中世以來士大夫以儒術爲致身之具而其臨政各自以其意行之其間訹於榮名惕於刑禍蓋有明知其善而畏不敢爲明知其不善而黽勉爲之者至於反道而敗徳違經而戾教則曰時當然也非書生之所知而其卒也爲天下僇快意於一時不足以償終身之辱閭閻之烜赫適以爲門戶之羞此其禍福豈待鬼神者較計予奪於冥冥而始爲報應哉夫一指蔽目𨿽泰山在前而不見勇於進者至以溝壑爲坦途方其沈酣浸漬於利欲之波而不自知其身之將溺一旦得是書而觀之譬則醜惡之人平時侈然自以爲姣好而忽立於明鏡之前有不掩目而內愧者愧則悔悔則思攺焉而惡可以善禍可以福矣然則是書也𨿽不爲古之君子與若侯者設而亦豈可少哉輪回變幻之說學者疑焉而吾固謂其爲中人以下者言也侯名時字子幹弘治丙辰進士以禦史出牧亷愼豈弟善政伊始後將有傳其事以爲是編續者敬書此以觀厥成

題匏庵墨迹捲後

予獲從匏翁遊最久所欽服而景仰者不止文詞翰藻間故得之少而今欲爲之伸紙和墨一觀其點染不可得矣覽伯明所蔵不忍去手蓋畱之書室者累月而後乃歸之正徳乙亥六月一日後學顧淸敬書

書禮部尙書沈公哀挽冊後

吾淞上海素號多巨家又多連婣帝室門閥華耀相望一時然其致位通顯榮哀始終則皆莫若故禮部侍郎贈尙書守庵沈公之盛者公之夫人太保昌國張公之女弟而仁壽皇太后之姑也而公早以明經取鄕薦髙第及張公遭際公馳聲太學有年而銓次當得官久矣孝皇深知之擢授銀臺經歷四遷長臺政遂貳春卿班於九列幾二十年蓋本以才能自奮非其它婣婭一於憑附者比也以是士大夫皆重之其卒也咸悼惜之賦詩哀挽累爲巨冊而予從其子抑之大理得觀焉抑之謂予不可無言也予初入京師以鄕後進辱公知待異於諸人公之告終予方以憂歸弔奠皆弗及中恆缺如獨於文字猶可自致誠有如抑之之言者而公之系行功業諸名公之述具之此詩之首少師長沙李公又序之無容贅矣姑卽其左方系之數語蓋將以畢予平生之意而非以是爲足以重公也抑之開爽明敏以法官掌文翰綽有能聲戚畹之英未能或之先者然則尙書公之盛又豈直掩其鄕人而已也

題姜塤所蔵諸公手簡

右西涯東山方石三先生與姜貞庵太守往還書札共十紙東山最多方石止一簡四公皆後甲申榜人也予不識貞庵而及見東山與方石貞庵從子太學塤出卷求題時涯翁尙無恙予謙退未遑而翁卽世矣嗚呼今安得復見斯人哉涯翁首簡所謂此心不死故吾猶存期不終負者凜凜乎歳寒冰雪之意東山再起後一帖於貞庵之勇退蓋羨慕欣欣焉至以爲賢不肖相去逺甚此豈尋常時世交以利祿聲名相喣沫者至其敍致稱謂質厚古雅亦非若今人之過情也覽之起敬太學其善寶之

簡中自稱皆曰友生稱貞庵曰太守所謂侍生老先生者皆無之蓋友本平交今人乃以施之晚進在同軰則以爲傲矣

書張長史艸書後

濯濯煙條拂地垂城邊樓畔結春思請君細看風流意未減靈和殿裏時

右唐張長史旭艸書二十八字石田翁定以爲眞迹水村太宰偶忘靈和是江左宋殿猶以爲疑予爲舉張緒當年事乃釋然因請識其說二十年前見懷素自敍帖近又見長史春艸帖今復覩此信生平之奇觀也第二行末字頗磨滅詩不見唐集而聲調與春艸篇同水村謂其自書所作予亦以爲然

書房杜小像

右唐房杜二公遺像正徳戊辰觀於許太史廷綸家時逆瑾竊政先生已謫官艸艸一過目而別丁丑起君丞尙寶未幾乞致仕予訪於魯山僧捨因獲諦觀房貌淸聳疏髯而長身杜丰厚渥澤須短而叢秀皆花趺捲云冠象簡靑團領衫玉帶佩刀烏履杜像仍佩紛帨冠皆有■﹝王綦﹞其狀如進徳衫制殊短窄頸見領上如無裏衣殆不可曉房始封邢更魏徙梁薨贈太尉並州都督而頌稱元王杜封蔡國而頌曰梁公其曰翦鯨建業截豕荊襄又類李孝恭事是皆有可疑者豈裝潢翦綴時誤易之邪然繪事精甚深潤欲不見采色絹素𨿽斷裂而神气郁然對之如生決知非臨模物也昔賢謂宰相須臯夔稷契其次亦必房杜姚宋夫臯夔逺矣如二公者逢時休明垂光流形照暎千古爲世寶重庶幾見之亦豈非人之幸哉撫幾渉筆爲之三嘆先生歸矣亦將有感於斯夫

書王元徵小篆道徳經後【名翼京口人號良常山采芝者經爲維揚殷彥升書】

予舊有朱舍人孟辧篆書昌黎廟碑一通西涯文正公見之以爲極難得謂其字小而精古勁無塵俗气也觀凝齋少宰所示元徵道徳經字徑不半寸蓋又難於孟辧矣昔程先生作字時甚敬謂非欲字好只此是學若此書豈躁心浮气者所能爲哉卷末題字皆淸妙如文生徵明者尢足見後來之有人也正徳戊寅三月辛酉

書文山眞迹後

文山此帖出顚沛倉卒中初豈意於傳世而數百載之下爭先快覩恐弗及焉當其時蓋有詞翰妙古今流傳貴重而論其世不能無訾惜者嗟乎人豈可以無與立哉水村太宰出此相與撫玩嘆息敬書其後

書舊蔵廣韻後

淸初入鄕校時先祖遺善府君授以玉篇及廣韻共四冊曰此汝伯祖文用翁得之外氏姜先生其初買之蘇州價用榖一石布二疋人舟往返之費不與焉當時得書之難如此小子識之淸時猶未曉畨切自得此考尋偏傍追逐韻腳以意度爲某字間復暗合從是漸能識字又有古文珍寶一冊得之外祖母馬孺人時家無他書朝夕諷詠遂漸曉聲律以至能屬句嘗以此三書得之最早蒙稚之開發最多旣長恆謹蔵之不敢忘所自也弘治壬子得舉上春官念家無庋閣並他書托之友人異日歸亡失幾半三書惟廣韻獨存而余不可得矣正徳己夘理書篋見其殘壊惕然於中亟命工裝褾闕者補之盡脫者寫而足之旣成披玩愛惜若趙璧之復還楚弓之重獲也嗟乎自予得此書已五十餘年先祖存爲百十有一歳計此書在吾家將百年在姜氏不知幾何年矣乃今幸不失墜流傳吾子孫又不知當幾何年而其因是而有得敬護而寶蔵能如吾之今日否也昔蘇文忠記李氏蔵書謂古人欲讀而無書而嘆今人有書而不讀自淸入仕以來家之載籍𨿽不能多視此已無慮百倍而衰懶因循亦不能徧觀也前魚故劍蓋於玆重有感云用卽副褾書其故以自警而因以示吾後人是歳中秋後二日孫男淸書於禮部後堂之南齋

書蛾術槁後

蛾術槁一冊嚴陵邵復孺著髙生進之修府誌時出以見示遂畱予所稾皆君手筆用竹紙書久而斷裂爲加托褾作二冊蔵之君字畫閒雅有晉唐人風度中兩私印亦淸古可愛每卷首皆題歳月後之君子覽之亦將有哀其志者云

東江家蔵集卷二十四

●欽定四庫全書

東江家蔵集卷二十五【中集二十一】

﹝明﹞顧淸撰

北遊稿

○書簡一十六首

到京寄同學書托以祥轉呈

淸頓首初八日濟川橋別後晚至珠涇將起別拱辰因醉爲舟人所悞黎明已過興■﹝土答﹞矣矯首望松樓竟怏怏而去泊姑蘇濟瓜步曽有書寄列位並愛蔬先生不知達否維揚乃一大都會朱簾十里昔人之言眞不我誣自此而北垂楊夾岸猶可想見煬帝南遊之勝而恭襄陳公經營之績於是爲偉矣歷孟城寶應抵淮陰艤舟漂母祠下思見所謂長大帶劍釣於城下者而不可得而又以爲際此承平𨿽得此人亦無所用之慷慨徘徊久之然後得去絕淮而上乃見所聞呂梁徐州二洪者兩山翼岸汴泗諸水自彭城北合流而南出其間振於石不得肆霆驅電掣奔騰洶湧之勢尢有奇於金山之下者惜不得與以祥共觀爲歉耳過此以北捨舟而車戱馬歌風二臺南北相望興亡仁曓之迹往往父老猶能言之宿濟寧經汶上費公所欲逃季孫之地孤城寂然下臨迥野東平而上赤地彌目風景蕭然直抵恩縣望徳州居民始覺有生意而景獻河間上下乘風塵以禦人於薄暮者尢多車行二千里頓撼風沙之外又有卒然不虞之想因思生長東南習慣優逸此來忝預計偕兼值和暖猶且不堪若緣徭役轉輸或值患難無車馬以代步無僮僕以給使令窮寒沍陰風霰交集其爲淒涼何可言也又見緣途人家子弟未出十四五者往往驅逐驢騾奔走道路或拾不潔眉目亦不甚惡間有教童子者所習𨿽百家姓亦手寫而讀之如此𨿽有美質欲成就難矣南方書籍汗牛充棟鮮衣美食淨幾明窻父兄師友優養期待視彼何如而前此皆悠悠度日莫肯奮勵不因此行孰知一向之慚愧邪昔太史公周遊海內覽觀山川形勝古今道迹而後文章益大肆僕此來乃並於人事而有感焉敢悉以告我同志互相策勵以無負天之所以厚我之意而暌離契闊之私固有不足言者若其言之僣易則幸體其出於一念之眞而不加誚焉僕不勝惓惓千里至囑【教童子者平原鄭伯通】

與友人借書書

某聞天下之物有可以與人共者有不可以與人共者有可以與人而取之隨盡用之隨竭者有可以與人而取之未嘗盡用之未嘗竭者離朱之於目師曠之於耳子都之於色蓋天實賦之𨿽其所親愛不可得而與之也非惟不能與亦不可得而受也輿馬衣服貨財可以與人矣而其蔵有限其用有窮夫人而皆惜之不可得而與人人固絕意於求之矣可以與人而易盡且窮則彼固靳焉而吾亦難以爲辭故夫取之而不窮用之而不竭而可以與人者惟書然也天地間造化之精蘊唐虞三代之治功孔子孟軻門人弟子之所問答見於經著於四書荀揚之論述賈董之敷對遷固之史韓栁李杜之詩文濓洛闗閩諸大儒明道闡教佐佑六經之作如衣之於寒如食之充腹如燈燭之於瞑途聾者以之聰瞽者以之明誠天下之至寶也然自有是物以來授之者凡幾人受之者凡幾軰其得而設施運用建勲業而著聲名者不知其幾而其說至今存也故與之者可以無吝容求之者可以無難色足下其明乎此則某有大願於左右矣某不佞少嘗好學而陋於見聞聞人有古書必百方求之不少置人見其然也亦多應之凡今所竊知大半非家之有其聞而未識者固闕然也入京師則聞有君子者家多書而方竊第未及於政務欲稍假其副而讀之則又以交淺恐不察其所以來而靳焉蓋忸怩趦趄不敢進而請者累月旣而喟曰以某之聚書如此而不知其可借與可以借人而無傷豈理也哉踵門有期先此道意足下其裁察之

天彜納幣禮書

某頓首潤庵親家執事某聞天下之勢有暌而難合君子之道有變而從宜執事所以待寒門其此謂矣始者以天之福令舅友松令弟以祥之徳夤緣攀附遂締婣好屬兒子之從宦挈家累以䢐徵歳月倐以四周闗河渺其千里問疎雙鯉方下情之闕如諾重萬金忽佳音之跫爾遂乃越常情於度外嗣好會於日邊俾小兒紓釋位之懷而愚孫遂有室之願禮緣義起諒作古以何嫌經以權行殆於今而始見惟逺道不難於迂玉顧陋宗何幸於攀蘿折栁非遙儼仙舟之在望投桃不腆撫荊篚而頳顏爰有菲儀具陳別紙

慰吳子南書

淸頓首不意變故令先君奄棄色飬孝友之行忠厚之徳深長之情博大之度一朝之頃遽失此人天道謂何足下旣未甚更事罹此荼毒百憂萃身哀苦可知展讀來訃哽塞不已小女幸托徳門不幸短命前此不敢作書恐傷老父母懷抱因循至今讀小弟太山之言淚下如霰如何薄佑一至於此區區之心足下所知茍力所及終不以死生變故而易其初所望於足下者以繼述爲重而不爲徒哀務顯揚之大而不廢舊學篤婣睦之行使宗族起矜憫之情隆友於之恩使先人無身後之念此古人之所謂大孝而區區所深望於故人也

回劉太守書

淸稽顙昨日令尹大人至以執事意致白金二鋌謂不肖情事未伸而使旌朝天恐不及撫奠於臨事執事之情厚矣不肖之愚尙有說於此者凡執事之加意不肖者體孝子之心而以爲親榮也不肖之望於執事意亦莫此爲重也執事若恵顧先慈則荒廬之殯尙俟日而啟今令尹實臨而人不知以禮來不肖冒昧而受之無詞以白於先親是虛受賜也若執事未厭松民自天重臨而老親始卽土執事如加禮焉而不肖不敢辭是重受賜也虛受之與重受皆於情有所不安用是未敢祇領而亦不敢卻敢告蔵人寓諸外府俟時至而禮頒焉存歿光寵倍萬

上西涯書

淸稽顙言八月初監生趙震入京適與謙大故倉卒訃聞旋屬南夫編修北上托奉固齒膏及粗布引敬近知尙以家事畱連則猶未逹左右也恭承代祀闕裏薦有仁言恵及東夏還朝以來聖政日新皆承弼之益也田間罕接人事如聞北敵結婚朶顏遼東獄情復此畨覆愚不知事良以爲慮不知泰寧諸部尙能不雷同否獄情得失實逺人觀聴向背之機伏計廟堂必有定論非區區之愚所及也舊學生吳周及其弟哲試春官謹令拜於座下許魯髙中又執事喜也敢以爲賀吳生謹良可與之言得賜容接爲幸先祖墓表近方刻成謹奉上一本先妣志文塟時屬與謙病僣自敍述今亦附呈地逺無由質問蕪陋實多伏紙愧懼歳盡方寒惟順時調攝以福斯人幸甚

與喬白巖太常

淸稽顙先親曩辱光奠重以哀章存歿感徳志文蓋石並先祖墓表額題咸藉華衮行次荒迷弗及面請尊銜良以爲愧今各奉上一本因布謝忱伏冀鑑宥

答邵二泉提學書

淸稽顙姚生臣至辱手書慰問兼寄恵兩漢文鑑得見所未聞於寡陋尢幸且敍述髙古讀之斂祍西江之士宜其望風而服也同學姚鵬程夫以歳貢授南安訓導當受約束於執事敢附致謝忱姚君學行在獘鄕爲第一流人後生楷範眞可以無愧者此固執事之所急也敢因以布聞惟不以爲僣而加察焉幸甚天秩納聘

與李親家書

某聞葭有倚玉蘿實附松在古則云於今乃合恭惟憲侯隴西郡親家大人纓冕髙門詩書令族而某也邱園素隱韋布微宗仰而視之非吾偶也幸小男粗文字之知而雲路接扶揺之便以玆聲景遂托交親乃使愚孫獲配賢女此豈獨鄙人之慶幸也其在我先君實倚賴之花燭有期玄黃不腆承之筐將之篚豈曰禮云始以友終以親幸而攀仰其諸指使恭徯教言

與陳東沂提學書

近湯溪葉簿行曽奉一書旋聞老兄及太夫人尊體違和尋已勿藥只尺不能馳一介殊愧故人耳淸比托芘如常近原復還倉卒爲三兒了得婣事開歳北行若使斾出嘉禾或冀一見然未可必也原復送女後卽行殊匆遽附書不盡所欲言

與王叔武

某頓首涯翁坐上一見不意遽行遂不及奉別罪過不可言使車不審以何時扺江右春風所被俊乂云蒸山嶽動揺不足言矣秋榜生白謨以親老就龍南學諭輒附致區區叔鳴畱捲索詩意欲作一長句敍舊遊俗冗無況未能落筆當俟後便也羅司成遽爾去官可爲太息未能作書相見致千萬意不宣叔武在館時每自負作禦史巡按當使地震

將發潞渚奉涯翁書

淸初九日奉辭次早出城違逺經旬倚尊芘茍存視息先父仰托髙文遂以不朽賜奠之章又親煩筆削寵飾踰限不肖父子何以得此於門下也河冰漸融擬以丁祭後行無由再面謹具疏專人上謝前奉捲求書志文過蒙兪允下情無厭欲及此躬受以歸敢附以請極知煩瀆臨書不勝皇恐伏惟矜宥萬感不次

與翁太守論水患書

淸頓首知郡侍禦大人執事近者旻天降殃霖雨爲虐執事露香竭情爲民請命已復辟門受訴許以陳聞耄倪在庭對之涕泣逺近聞者皆謂有君如此𨿽有災沴可以無虞不肖跧伏苫廬偶有所聞竊以爲慮用是敢以布聞乙丒之歳郡中嘗潦比時巡撫魏公惑於憸言以爲新主卽阼宜薦祥瑞不宜告災【郡守申文云爾】凡有訴者皆斥之去洎事勢已迫方議奏陳【知縣張岐力爭】則已後時不蒙檢放是歳無徵之糧幾十三萬石均敷邑中怨咨之聲溢於道路今日之水視乙丑且將數倍極其勢所損苖糧豈止十三萬石而已而道路流言有知天者謂數當丰穰水不爲害【鄕士夫曉星象者】竊恐因此覬望逡巡不早爲計復蹈往轍其害將有不可言者吳中之田以園捍水方雨之甚表裏彌漫數日以來滛潦漸降圍塍漸出除濵湖巨浸外尙有可救而貧民苦於渰沒扶攜僦居救死不暇布賤米貴爲生益艱有力之家憚惜事費彼此推倚無肯致力坐待暵幹水底之苖盡爲虀茹矣區區之愚欲望鑑前之失飛驛馳文亟以上報仍請於總司速加賑濟使得安存一面曉諭鄕胥及此稍晴速爲區處有可措手督民並力假令撈土於田以補塍闕損一存五爲利己多或有豪彊沮撓具以名言明正其罰如此則朝廷之上事得早聞可以會計蠲卹之政得以時行田野之間災重者𨿽無如之何而稍輕者薄有所收猶足相補比之坐撫事機束手待斃得失較然比年民力執事所知加此災傷勢已極矣若陳請後時稅額不減復如往年則此茫然巨浸之中當徵數十萬石之粟𨿽有智者孰能爲謀而亦豈仁人之所忍邪意迫詞冗不知所裁伏冀鑑念幸萬

是歳革巡撫以禦史督糧儲新任者山東蘇錫與知縣馮裕於前令陳祥勘定水災八分內減作六分一釐仍於熟田三分九釐正耗糧外畆加二斗以足其數率計正稅一石徵八石有奇明年水勢如舊放稅止及四分積壓追陪松之物力遂以大耗云

與翁太守論加稅書

某頓首昨日田間回始得本戶去歳納糧由帖內開成熟田十四畆山地十六畆余應納本色平米十二石有奇細布一匹粗布一匹有半準平米二石五斗有奇除正稅一石六斗二升外該加耗十二石九斗有奇以算法計之是正稅一石而徵八石有奇從古及今未聞有此制也寒家去歳收成惟此一處總得米榖六石有奇山間薪槱畏虎不敢進捃拾狼藉不直數百錢𨿽盡以入官亦不足充此數也一家如此當合境皆然縱令歳值丰穰如此徵斂且決不可況今日之災百年以來所未有者乎竭澤而漁今𨿽得魚明年無魚焚原而狩今𨿽得獸明年無獸執事者之爲此徒以綱運不可闕部符不可違茍計目前規免罪責而已不知紙上裁桑實必不可得也何也自去冬以來民之死而徙者幾半矣其存而未去者丐貸種食田猶未盡耕也此令一出將復委而去之誰與出此物乎縱令別有繆巧神運鬼輸舊稅縱無闕矣田之棄者新稅將誰出乎竭澤焚原魚獸未必得也而絕將來之源執事者縱不爲斯民計獨不爲國家後日計乎臣之於君猶子之於父也癢痾疾痛當以實言供奉使令當量其力若畏君父之威而隱忍含糊力所不堪理所不可一意順承迫取於下民力旣竭何所不爲一旦君父赫然覺悟曰爾何不以實告而戕吾民使至此極將何所逃罪乎某閒散迂疎未嘗敢預外事然畏天命而悲人窮此心固耿耿也嘗忝朝行官禁從國家之故亦頗聞之誠不忍當此百年未有之凶荒而行自古所無之重斂恐民窮事迫上貽君父之憂而執事者亦未得安便故冒昧一言綱運通融文襄以來具有故事去歳由帖今方給行轉移斡旋應未爲晚猶兾有少及於萬一也不具

與陳太守論水後加稅書

某頓首某聞前車覆者後車戒眾人談虎而嘗傷者攺容經事之人宜乎其慮之深也去歳之災前車未逺闔郡四境皆傷虎之人也今水勢如此而雨不止後車之覆且復不難而虎又負嵎矣而諸人曽不加意愚民無統率彼此推倚莫肯致力間又從而沮之此去歳所以貽今日之憂者而今復然是見車之覆而不戒已傷於虎而又不爲之備也流離殍死豈可一歸之天哉某昨往田間見四郊漫白歸而憂嘆中夜起坐早起約量水勢比去歳小尺餘各鄕圍塍聞亦粗整三年之艾及此猶可以儲欲望嚴飭鄕胥督民並力速爲車救水旣未甚足可施功一稔之期猶庶有及若坐視彌漫復蹈往轍則未論小民吾軰亦未知所稅駕也而聞兩日邑中復議加稅供申具結鄕裏紛然稅豈可復加殆空費紙筆耳若此水不止將來正稅且不可期而況復加也區區之愚常以謂臣之事君猶子事父母癢痾疾痛當以實言供奉使令當量其力若畏怯順承力所不堪理所不可一意承迎並取於下而實無以供鞭笞日煩簿帳空積亦非所以爲忠孝也欲望明諭所司暫停所謂加稅二字而移其日力以救目前之災若秋稼有成舊欠猶可追補不然則前壓後催有載胥及溺而已此乃所以寛在位者他日之憂而非直以爲民也某閒散迂疎未嘗敢預外事誠迫於憂患冒昧一言亦恃從來有一日之雅而前辱賁臨又親承下問必將不以爲罪而或有取焉耳或者髙明洞察事已施行則某之空言便從倚閣亦所願也不具

去歳熟田三分九釐正耗糧外旣畆加二斗矣至是議於二斗外更加一斗七升皆馮令以蘇意爲之陳守初不知也書至大駭不信呼馮問之果然因得停止夫加者爲不足也旣可以止則非不足而加矣然則彼將何爲哉

又論寛卹書

比日聞有徳音歷年逋欠俱暫停止俟丰熟帶徵聖恩甚渥而於國計亦未全虧獘鄕素無積欠惟去歳災傷加泒無徵之數乃丰年所未有者今水沴薦臻公私渺然未知所措遇此湛恩非惟民獲更生而列位執事大人亦少寛旦夕之憂矣此乃求之而不可得者況自至而反欲違之如聞外議謂去秋之稅不爲歷年不得停止夫歷者自昔至今之辭也詔書以今夏降安得去歳不在其中此殆胥吏軰利於徵求倡爲謬說而非奉宣徳意者之本心且數年以來水旱相仍民力耗竭而在位之憂勞亦至矣如議者之云是上孤明主之恩而自爲煩累何異涸轍之魚見西江而不入也某日在田間目見疲瘵今雨止而水益增【時蘇常以上皆水】憂心如醉偶得此語輒以奉聞如其無之民之幸也不宣某頓首

言出馮令當時不忍斥云後徐訪之乃知是歳盡作有徵申部無拖欠之文故以此罔下自後薦更赦宥皆不蒙恩至今歳歳追償爲胥吏嚢槖無窮云丁丑六月一日記

東江家蔵集卷二十五

●欽定四庫全書

東江家藏集卷二十六【中集二十二】

﹝明﹞顧淸撰

北遊稿

○書簡二十三首

答黃提學希武書

辱示新編古文大成才一觀卽爲陳守取去方以不能終捲及面請所疑爲恨忽枉長箋乃知編錄者執事之意而成書出白下諸賢且不鄙屬爲序引將刻之獘邑以嘉惠後人執事之意甚盛而僕幸掛名編首其何說之辭然而不能無復於左右者則亦有故一者憂病之餘意緒荒落平居操簡往往終日不能以句而陳候卽日鳩工自揣無能爲役二者中有所疑未及面請漫爾綴緝手與心戾三則執事所舉半山之言實有深省蓋此編壓捲以出師二表昔人擬之伊訓說命其它宗工巨儒固有六一翁之所學焉者而僕於師錫相去可知使序此編其於著糞佛頭竟亦何異是固未敢祗領而自聞命以來一二日間不相知者往往繆爲責望而難以形言此又僕所深畏而不敢當者萬不可已亦望姑俟他日而無必於此時況子淵絕識妙詞一夔足矣而何俟區區也禮幣二端謹原封納陳侯所方命之罪尙得負荊不具

書名大成而所編無幾且去取多可言者又當考校之際故辭之其後易名會編或有取於愚言也

回陸子淵【來書爲希武索序】

某頓首相望百里思一見不可得洛下游從之盛宜昔人之興感也示諭大體之說甚善當其時念不至此今業已辭之柰何此還連値凶荒加以疾病閭閻哀痛之狀觸目損心於此等語言實是無意況直情而行爲罪多矣惟髙明察其如此而有以白之幸甚

與謝徳溫

昨承專使惠胙禮宜走謝而服色凶慘不可以入使臺專令小兒代拜庭下民病極矣鷺車之來衢巷鼔舞謂當更生賑貸蠲除必有長策然閭閻哀痛之狀觸目損心而乘時因事爲天加災使人仰屋而解體者恐猶未得盡徹於左右也勸分一事古人當此計在必行然所貴乎行之者之一其心實其政而後乃有濟至於檢放秋稅存卹遺黎爲將來根本是又不可後者而側聞諸公若不以爲急也憂病索居懷懣久矣無由面罄略此及之執事惠及他邦多矣惟少淹旬月活此疲人幸甚

奉西涯書

淸頓首江湖闊遠不能頻奉問然夢寐間常在左右八月報至喜極而躍者久之【誅劉瑾也】薦奉教言及手書先人志銘知圖回整暇竊以爲慰卽日不審尊候何似神相康寧卽海內之福也獘鄕兩遭大水死亡過半而所司畏避不敢盡言幸玆淸明旋爲蠲省而所加已重所省甚微就其所須實亦無以辦也況比年稅法屢更田賦日益民力已盡而倉庫一空沿海戍兵不賦糧者八月矣此皆昔所未聞甚可憂而不可曉者以生之愚此方之地非得忠國愛民如周文襄者重整一畨將來必有不可爲者天下之大必有其人伏惟廟堂畱意則國家幸甚生踰月免喪追慕罔及又未能卽侍函丈舉目倀倀因吳周舉人行奉狀問候聊及於此率瀆萬罪

與喬白巖侍郎書

淸頓首奉違二載未常一致書遙聞大拜又不能奉賀憂病索居知不以爲罪也執事宏才積學平生所志雅在蒼生乃今晉貳六卿職掌邦計圖回康濟此其時也東南窮困極矣獘鄕三數年來旱潦相屬新稅旣無所出而舊所逋欠積壓並徵疊派重敷貧富交盡𨿽有智者無能爲之謀也以是知郡陳君具疏哀請謂生嘗辱知愛托致懇誠欲望早賜敷陳曲從所請以全一郡遺黎之命淸實目見鄕邦凋瘵之極故不復以僭率自嫌先哲有言寛一分則民受一分之賜論卹民於仁人君子之前尢當不以爲罪也邃庵先生早晚計入朝不敢輕具書然爲執事告者卽所以爲先生告也仰冀垂念千萬不具

與陳都禦史徳卿書

間歲久不奉書中臺得人爲天下賀然吾人所以望先生者誠不輕也先生必有以副之張巡撫在蘇猶未有聞到此殊振作凡積歲累年巧斂苛徵之獘一一敗露且糧耗折徵盡復文襄之舊簡易明白姦無所容萬口稱快若終始無他又可爲東南賀矣此公老兄平昔所許故敢以聞亦以爲賀也然文襄法均惠溥不利小人喜者𨿽多而阻之者亦不少切望畱意主張無徇曲說此乃一方民瘼之所系而非爲此人也淸擬以冬間畢三兒婣事聽教期在春末未間惟千萬爲國自愛不宣

三兒繼聘陸氏禮書

某頓首河南郡親家待聘合下淸托處鄰封聞髙風久矣長谷之波一葦可杭而未嘗獲面以無先爲容也邇者以天之福猥以小艸仰附喬松遂使頑兒獲配賢女惟盛族爲三吳之望由漢迄玆而陋宗參四姓之間如邾視魯其爲非偶所不待言合下崇執虛謙初無擇於寒素而僕也仰承愛眷又敢忘於佩銘月屇小春日涓上吉將遣委和嗚之羽敬先陳菲薄之儀撫筐篚而懷慚知其瀆也顧室家之有願庶其亮之統兾親慈並賜揮納不備辛未十月初八日某再拜

答張宗周工部書

鄕人自白下還傳致厚儀及手書見教爲惠甚厚至以近事爲僕所目擊而使道其所以然則前哲有戒不敢犯也欲終黙黙又似乎視同室之闘而閉門且非執事所以見教之意也前歲之冬去歲之春親民者以復熟糧爲第一義鞭撻之苦所不忍聞蓋嘗力言以爲復熟易徵糧難恐將來受累又嘗以書極陳其利害而終藐然前令陳君會計正稅外畝加一斗六升報災八分以上新令至復熟二分畝加二斗視舊加十二萬四千有餘石矣至五月水復至後又欲畝加一斗七升僕又以書言於新守陳侯始得停止時縣司惟承察院發放而行府公初不知也若當時再加此數則今日所查不止二十八萬而已然實以爲侵收入已則不然蓋民間實無可徵紙上則富倉中則貧前後所加太半猶在民也而歲報籍冊皆云成熟有徵實禍虛名皆諸公自取也復誰咎哉然此旣誤矣若承勘者公爲核實明與區分若干爲巳徵而在官若干爲民間之逋欠巳徵而侵盜者明正其罪逋欠而未入者具以實言則受罪者無詞而虛報者猶可分豁縱使受愆猶不失臣子之義也今聞乃欲據當道稽考之文爲各保徵收之實不辦有無不分等第槪坐侵欺入己之罪均追二千餘石之米使力皆可辦尙必有辭而況其決不能也異時縲紲充庭怨讟盈耳省司按文而索取民間據實而喧訴此時諸公亦未知所以爲計矣以理言之侵欺固有罪枉勘亦有條一家哭何如一路哭也然此已然又有見行者張公以糧書作獘害民而復文襄之法文襄以官田稅重而派以輕賫檢扼稱量至平允也今乃以納糧之多寡定人戶之髙卑官田額重而糧多昔之納輕賫者也今反以爲上戶皆白糧與白銀民田額輕而糧少昔之納本色與白糧者也今反以爲下戶皆納輕糧與折色當重者反輕而當輕者反重文襄之法固不其然而張公初意亦不若是之顚倒矣原夫論糧定戶本出張公是欲以西江之法施之南畿而不察風土之異宜任事者徒欲逢迎以取悅而不曽爲小民思慮況折色先盡重糧亦張公案也而何爲獨不從也又有進於是者張公臨行論及舊欠以爲民困極矣今歲一合不徵此眾所共聞也而鄕裏紛紛帶徵如故以一秋之稔而並徵二歲之逋令出於上則張公爲失信於人出於下則吾不知其何說也張公稽考精明從來未有民以爲宿蠧盡去獲更生矣而困苦益甚怨聲載途蓋任事者但知承迎實闇於事使前此作獘之渠魁陽坐監房陰總歲計然則事何由而理民何由而安也僕家是歲米賤糶三石可納銀一兩居二年連值凶歉目穿心瘁庶幾小康而復見此所惜者張公精力之徒勞所痛者鄕邦民力之重困因執事垂訪冒昧一言方今盜賊徧南北其端皆起於不平萬一於桑梓有絲毫之益𨿽得罪君子所不辭也

答諭太守書【閏五月十六日流賊掠辰洲東泊焦山將窺江陰常熟諭來問計】

日來警報狎至執事焦勞爲民厲兵飭備一方之民所共戴仰竊伏田間偶有鄙見欲以奉聞而軒蓋下臨不及面悉敢托墨卿布之知不足采而猶復云云蓋將爲執事廣咨詢之路以終庇我民也

其一曰不拘常格用人夫兵以气爲用以心爲主未有心不固而气壯气不壯而能殺敵者府城戰卒素寡只得僉點民丁此常格也然驅市人而使之戰猶連雞而使之飛放鴨而使之搏兔必不克矣區區之愚每謂境外之寇誠可慮而境內之鹽徒深可憂蓋此軰出入江湖習慣凶險手足旣便心膽亦粗平時犯法負罪無自新之路一旦聞警易生邪謀今若開以大信結以厚恩擇鄕裏大家素爲此軰信服者使各舉所知釋其前愆撫以爲用民丁使之守城此軰使之出斗旣收其心且得其力一舉而兩利也

二曰設險當識形勢夫賊在鎭江小沙左右殺掠其東卽江陰孟瀆河又東卽常熟白茅塘又東南卽太倉劉家河【古之婁江】又南卽嘉定上海之松江黃浦賊逺來無鄕導必不敢捨舟深入卽敢深入必由此數路以吾松言則黃浦一路乃要害宜守之地若城之西古浦塘自蘇州來秀州塘自嘉興來城之北通波塘自昆山來昆山又自常熟來賊必破此數州縣而後乃到此果爾則亦難與敵矣故愚謂黃浦一路當嚴設警備以素有恩紀爲民所信愛者守之前古虞潭之備孫恩近歲石知縣之備施天泰具有調度今宜訪而行之而更加以嚴固若跨塘橋卽古浦塘路張士誠之逐苖獠葛指揮之擒錢鶴臯皆自此入然其勢非今賊比也兩日閭裏訛言欲以土塞斷橋路此必不然夫我可以往彼不可以來此制敵之要也此路可斷通波秀州二塘又可斷乎卽欲先事過防亦必於上流湖口泖口作家計如守黃浦之法萬一到此則捨舟而陸亦莫之禦矣

三曰緩督責以安人心兩日警報之來市肆驚擾田野傳聞勢必加甚自頃追督逋租牌帖四出官司日一比限糧裏乘此害人又僉報糴米大戶用一指十民間騷然平居已無固志萬一寇至有閧而走耳求如子弟之衛父兄手足之捍頭目難矣夫居常之與臨變事心不同逋賦之與失民罪亦有間區區之愚謂宜斟酌重輕暫爲停緩應有勾督追呼之類權與抽回民見官府以地方有警而緩徵科則僉點民丁整飭守備彼亦知是急務而安心無怨矣民心安而後可以守可以戰矣書生之談迂闊類此惟一覽而置之幸甚

時管糧馬姓者督己巳庚午逋租甚急故及之其後又有以引寇爲言撤沿城民屋而以爲利者

答王叔武

淸頓首頃從諭府君得書具聞別來動靜甚慰懸企鐡郎書迹淸勁稱其嘉名學力之進亦如此矣不知乃翁復何如耳區區連遘家禍索居幾十年平生故人杳然如隔世外不遐遺如吾兄眞空谷足音也東吳連歲饑疫死者無算北土餘殃近復波及幸遂殄滅所損已多此軰亦老兄所謂豪傑者邪諭公人西還附此乃弟侄俱在陶鑄中屬筆致謝意榮昌杜靑玊其至親也仰慕春風蘄得備弟子列藥籠中物固在所不棄也闊遠千萬自愛不宣

與程時昭

奉別久聲問闊焉此月卄四日蔡惟明至作鄕榜會坐者七人南望馳企惟明行附此代面長寧隸衡州不知在巡屬否凡百垂念不待鄙言也大參李年兄副憲徐年兄不及書同此致意七人者曹司憲孚若趙冬官天常李戶部元復安給事汝礪錢進士與孝及惟明與僕也

答王叔武

辱書存記欵曲惠扇極精尢感荷也若更多亦不厭耳僕五月到京觸暑多病近始稍寧同館惟徳卿抑之相近往來其餘落落如晨星思往時相聚之樂眞一夢也小兒承尊問今日遣從抑之講四書因敍謝偶及不敢令奉狀也榮擢近藩相見非逺臨紙不勝馳望

答羅整庵太常

淸頓首近熊峯少宰行托奉一緘蓋闊焉無是者幾十年矣使至辱書存記深至感故人之不遐遺然星鳯之云非所施於斯人也自遭家難已分作田野人疎散益甚此來殊不相入飽食安居懷愧無地而又何以承尊教也出處之說前書略及之髙明所以自處旣得之矣過此以往殆非面莫究也風還率爾蓋臨紙惘然不具

答天章原復【時盛斯徵忤中人逮捕系獄故二公有書】

使至得書惓惓體國憂時之意覽之愧嘆天下事有變有常若此者變也非可以平例言也斯徵聲迹已著諸公亦多知之當無過慮若大體則固已若是矣徐生詩不意遽逹左右子美復出亦當小差人豈不自知邪呵呵希文及來使信物俱到何以奉答但增愧耳鄕間田不及種者三之一餘則大穰此亦憂國者所欲聞也今日寒甚握筆如矛書不能成字不具

答諭太守【三月初八日諭以入覲奏乞蠲逋賦】

淸頓首奉違忽已踰月使車在途伏計安穩露冕行春耄倪歡戴此其時也生之凡再見所奏已行然不能盡如雅意蓋司徒猶豸史君亦以夏災爲重惠也錢老人求撫公書爲作數字別封奉呈進止惟命恐猶吾崔子耳執事誠心爲民鬼神相之事當必有功富鄭公自云靑州一任勝在中書十年此可爲知者道也

松江夏稅不多皆並於秋徵秋田熟則麥𨿽不收稅亦足矣是歲準夏災三分計米二萬四千石有奇於存畱數內停免兩縣存畱夏麥止七百石竟成虛惠而禦史以爲旣免夏稅又告秋災遂不聽理事不考實而徒執文移此民之所以病也禦史山東華珩也旣歸遂以墨敗云

與劉文瑞

淸頓首東牀髙選名動士林捷書在門諒惟歡慰此諸郎先路也見爲僦居於寒寓前巷諸甥之來頗足棲止老兄每有北遊之興此非其時邪果然則向所謂小軒山石又增一段嘉話矣千萬決策余畱面罄不具

答諭守

淸頓首莊欽知印人還曽奉一書繼領手教且獲觀副章誠意懇惻而辭旨哀痛松人困苦之狀如在目前三復增嘆以爲當路見之必將有感而漠然仍以常語應之聞之令人短气且以放免參提作人情發落此俗吏應酬之常套不意生之亦爲此也地散言輕無能爲役人還索報南望太息而已己巳庚午之災阨於下而不得逹今日之事逹於上而不得行此固松人之無祿亦運气之使然也執事之心吾人知之鬼神知之有可以爲之生路者尙惟不替而益加之意幸甚

回張宗周參議書

淸頓首得書仰見知幾有勇不爲物役之髙致此執事平生所自立而僕所深知者也然以爲眞老而病則恐未然而銓司公論亦自有在所以雅志未容卽遂君子律己守官能不失其正而已至於寮寀之間掩垢匿瑕成和衷之美在古人猶爲盛徳況雅道之陵夷至於今非一日矣瀾倒風靡者旣不可收拾而吾人知自愛者又過爲崇峻使人望而避之而惟彼之趨則世道終何賴焉僕自前年到此卽有去志而覊絆牽聮有未能直遂者聞公此舉恨不飛步相從而復以此勸公則愚意蓋可見也若欲使之枉尺直尋爲自容之地則不惟公所不爲而亦非僕之志矣聞考功舊嘗同官甚相推重其所欲言於執事者亦若愚所云恃舊敢悉布之惟察其誠而略其率直幸甚

回孫徳成都憲書

時昭兄至得書具審撫鎭之餘神衛多福迂懶聲聞闊疎每蒙存記尢感怍也今歲同年會者十九人二十四年有此可謂極盛遙瞻使華不勝馳企因時昭奉簡申復匆匆不宣

奉晦庵少師書

淸菲才末學早蒙陶鑄得從縉紳先生奉違十五年聲問闊疎而本源所自未嘗敢忘於心也執事功成身退超然物外與天爲徒方時多艱傾仰彌切因民懷宮諭行敬問起居壽帕登科錄二事隨上初寒惟萬萬爲道珍嗇以永遐齡是祝不備

奉守溪少傅書

門生顧淸頓首座主守溪老先生執事違逺弗獲頻候問然夢寐間時見顏色秋來尢數方時艱虞碩徳雅望鴻冥赤霄如執事者固天下之所仰賴使一日復居廊廟則天下可知不知生民命果何如耳淸菲才忝進迂拙少通逐隊隨行恐恐然懼失其故步爲門下羞伏惟不賜麾絕而時有以督教之幸甚子容殿讀行適在冗中奉狀不謹並希臺照不備

答吳太守書

前月蘇州水災奏至諸公訝獘鄕獨無曽奉一書且謂方此民艱執事必當有處伻來正慰懸望第所勘報尙不及此間所聞計省諸公大有善意亦恨其少方此商度欲於起運數內量求折色以副盛心俟有定論當續奉報蘇城攺造民運舟聞甚不便執事倘欲仿例且望從容俟訪見的實亦當布聞也人行匆遽余不能一一

答葉一之侍禦書

使至獲覩水災副章體國憂時之意溢於言表而指陳經畫條理粲然使廟堂之上如身到閭閻而日見其疾苦者近數年來未有此章奏也幸甚幸甚所可惜者蘇松壤地鄰接而松又居下流水患之來宜有次第而獘鄕檢報反輕於蘇徒知取疏導車救之名而不顧其實此其責蓋有所歸而不得以爲執事望矣又二縣之災均作五分亦失髙下之等撫公使節尙遙事在臺下檢覆通融必將有處因使還索報聊復及之執事心乎爲民當不以僣率爲罪

東江家藏集卷二十六

●欽定四庫全書

東江家藏集卷二十七【中集二十三】

﹝明﹞顧淸撰

北遊稿

○祭文一十九首

祭任母顧夫人文

維弘治八年歲次戊午九月甲午朔十八日外孫壻翰林庶吉士顧淸謹緘辭具儀遙祭於故任太夫人顧氏之靈曰鳴呼淸自弱歲學於門墻夫人目之謂可教訓出入顧待異於羣兒爰命外孫締玆婣好夤緣倚賴以有今日厚恩未報每用闕然百年無何凶問遽及嗚呼哀哉憶在壬子拜辭北上喜溢顏面奬藉諄諄謂我平生心於此盡賤累繼行撫諭尢切自云未艾尙及汝歸汝今逺行母深念我誨言猶在幽明永違薄宦所縻奔赴無及永念疇昔莫能措心瓣香馳奠露此哀悃言則可盡情無可窮南望吳山不勝哽塞尙享

祭都禦史唐公文

嗚呼公之儀表英偉出倫公之器度邁往不羣其問學所充固已擢賢科而躋要近其設施之效亦旣殿藩屏而福生民六薦於宰司而始登憲府一忤於權近而遂以弗伸槪公之平生固亦近世之豪傑而拘拘者豈足望其後塵某生同州裏或忝婣親當公之進也固望其大有爲於斯世及公之退也又皆仰髙志於靑雲睢陽洛社之事蓋將有待焉而竟止於此寧不起深痛於斯文也嗚呼人莫不有死死而貴有聞公今已矣太末之墟爼豆若存其身可歿而其在人者固千載而常新也持彼較此則公所不得殆浮雲之過秋旻而聖眷之優渥卹典之殷蕃亦足以慰公於九原矣瓣香東拜望公儼然騎箕尾薄煙霄而臨睨夫舊鄕其將聞某斯言邪

祭楊立齋先生文

維弘治十二年歲次己未九月戊午朔門生杭濟錢榮吳宗周周璽曹時信周倫顧淸程杲戴銑張弘至黃明夏從壽呂元夫白金孫忠顯宗璽張宏王軏等謹以牲醴庶羞之奠昭告於故司經局洗馬立齋先生楊公之靈曰鳴呼先生世不謂其止於斯也先生質厚而飬充識遠而器洪學富經綸而言曽不出口才髙時彥而禮見其恭故其館閣蜚聲不可謂非際遇宮坊簡任不可謂非顯融而士猶以爲未足以盡公也昊天不弔遽降鞠凶使華國之文徒誦於海內而爲霖之望竟郁於寰中嗚呼哀哉濟等材非楩梓迹本桑蓬辱甄收於連茹屢親接於登龍顧玆永訣情何有終執紼登途酹此一鍾西望太行雲峯萬重幸嗣續之有托庶通家之未窮公其鑑之尙享

代家君祭先母文

維弘治十六年歲次癸亥十一月甲子朔二十日癸未封翰林編修顧某率男淸等以明日甲申葬我先室孺人陸氏於先塋今日遷柩謹以柔毛剛鬛庶羞之儀奠於祖道而言曰嗚呼傷哉昔君之歸我也遇我食貧拮據綢繆迫於生而不暇比其中也婚喪相繼困於事而靡歡及諸子成立薦蒙國恩孫曽滿前可相樂矣而君不我畱奄忽先逝追惟平生窘狹之日長而優裕之日短糟糠之義重而菽水之情孤徘徊故廬豈勝悲感臨風一奠從此千秋嗚呼傷哉尙享

祭王東山文【代同年宋良佐禦史作】

嗚呼於作髙門定國升庸祜植三槐實啟魏公蓋力耕而弗獲信造物之所隆維公居鄕彥方仲弓施於有政卓茂魯恭乃生少宰爲時人龍帝命寵嘉累錫重封優遊耄期完節而終考前修而若契稽後祿其焉窮愷也備員朝列固嘗望公名如山斗乘軺南甸曽不及拜公於下風卽逺有期我車復東回瞻洞庭煙霏萬重憑絮酒之一酌寄遙拜於東峯公其知乎尙享

祭盛宜人陳氏文【代邢治中作宜人參政綸之配給事中張弘至外母也邢時年八十二】

嗚呼始吾與端齋參政遊也則聞宜人之賢端齋歿三十有五年矣而吾猶及送宜人之葬感今念昔俯仰曷勝端齋之厚徳宜有傳而乏嗣宜人之賢能用端齋意以托嗣續於無窮至於撫幼女飭閨門斂裕就約勤苦自將如黃門之志皆女徳之至難也下見端齋其可以無愧已卽窆玈溪送車闐道瓣香尊酒蓋逺爲端齋慰而近以酹宜人嗚呼尙享

祭錢與謙修撰文

維弘治十八年歲次乙丑十二月辛亥朔十日庚申亡友太史錢先生將歸於故丘友生顧淸謹以牲醴庶羞奠於祖道而言曰惟我與君童稚論交長得惟馨益廣其遊三人同心气鋭志一挾書聮牀夜以繼日無堅不透有紛必釋當君得意拊幾墮幘脫略細故追蹤古人竹帛之期眾謂狂言三十年來萬事云變鏌鋣沈淵鉛刀充斷長沙賈傅南海虞翻古今所嘆知復何論京華十年恆接宵寐歸以凶喪只尺千里病弗及視暝而後臨對面隔世我哀曷任玆辰之良往卽玄宅惟馨復病臥不能出一觴獨酹萬感叢襟寒日杲杲逝川沈沈生死不易猶有此心君其知乎尙享

祭徐闇齋文【舜和侍讀之父閣學以下同祭】

臨淄之冑盛於西江闇齋之賢式是鄕邦旣勤蠱幹尢篤義方蔚爾家彥爲邦之光丘園孔嘉蕃錫鼎來胡不憗畱而遽其歸空江鶴鳴幽谷猿啼遺榮實多髙蹤莫追遙望靑山酹此一巵尙享

祭先君文

維正徳四年歲次己巳四月壬戌朔二十三日甲申孝子淸謹以柔毛剛鬣庶羞之儀昭告於先考封翰林院編修可閒府君之靈嗚呼我之別親而從宦蓋將以祿飬也祿未及養而吾母先逝痛毒悔恨無以爲生服已闋而遲徊二年蓋圖養吾父以補前尢也拘畏文法復此逺離而遂以永訣生平二親疾弗視殮弗躬衰絰來歸痛哭柩前何益於吾親而今而後𨿽祿千鍾饌五鼎於吾生亦何益也永遷有期今日祖奠我父有靈其尙聞此言尙往永寧以安我餘生以芘我後人也嗚呼痛哉尙享

祭髙竹心文

正徳六年歲次辛未十一月丁未朔二十五日辛未友生某謹以淸酌庶羞祭於竹心處士髙君之靈自我識君埀三十年惇朴之姿信實之行於古人殆不多見求之今世實晨星之在遼天八十考終子姓多賢人間之事畢矣思如君者不可以復見乃吾人之戚而奚憾焉絮酒炙雞爲君永訣者今日之事丰碑華表紀公懿行尙有托於來傳尙享

代諭守祭王同知文

嗚呼憂國奉公人臣之誼君之守官庶可無愧本釐戎務兼卽田工給餉連年遭時鞠凶出入危難卒以成功賢而獨勞疾用斯革君𨿽不言實軫予臆若考其平生頖水成賢轅門贊畫淸白一心終始一徳又可見其源本之有自來而功業之所由積也某等目君危殆愛莫能回玆辰永違豈勝懷感襆被而入垂槖而歸斯名不刋可以永世君其知乎尙饗

祭任竹居文

維公少而英邁晚而斂藏教於裏中曲成無倦出其門者咸仰徳焉淸早以婣親繆承知愛蕓軒已逝幸公猶存衰絰南還公已疾病候視未及訃音遽聞嗚呼哀哉旅殯僧寮實起變故微衷莫展永愧延陵臨風一觴豈勝感嘆尙饗

公諱惠字孝孚蕓軒之弟貧而克孝卒停柩於堂值回祿遷於超果僧捨諸生爲助襄事蓋深可念云

祭怡庵先生文

維正徳八年歲次癸酉冬十一月乙丑朔二十四日戊子門生翰林院侍讀學士顧淸謹緘辭致誠遣男天彛以潔牲庶羞淸酌之儀昭告於先師涇府右長史怡庵先生之靈曰嗚呼淸之辱於門下也四十有四年由童而冠以迄於今夫孰非先生之教亦孰非先生之恩淺薄疎庸濫塵近列曽不能效其分寸以光於師門而先生已矣欲以報徳嗟復何言先生之言行淸旣粗有所撰述而其家世之懿固已表著於人人惟子姓之蕃或未底於成立而遺文墜緒尙有資於討論此門下老生之責亦先生所望於後昆聞訃以來頻接宵夢意或在是而言不可分也瓣香遙拜致我輪囷淸固不以死生而易志先生之英爽亦當於此而有聞幸未卽泯庶有以復而未敢以相忘也先生其果聞哉尙享

祭二弟文

維正徳九年歲次甲戌十二月﹝原闕﹞朔越十二日兄淸旣聞吾弟士行之喪又某﹝原闕﹞日始克緘辭致儀命長男天彛奠於柩前而言曰嗚呼人生百年如露與電父母兄弟相親幾時吾生三十有三年而與吾弟別別十年而吾母棄背始得與吾弟會又四年而再別別二年而復會則吾父已亾所存者吾兄弟三人耳時艱歲歉服已終而不能出蓋相與周旋又四年而始別則吾之志其亦可知矣嗚呼孰謂別未久而吾弟竟先我而亾邪痛哉吾弟聰明機警年未弱冠已自有爲爰及壯年遂爾成立亦旣有子有屋有船有園有田謂我休官得相與追隨以終我餘年也而孰謂其遽至此邪嗚呼痛哉吾家本寒微然祖宗以來積徳累善稱於鄕鄰及我之身遂蒙國恩兄弟子侄諸房競爽人謂此天所以爲吾祖宗報而尋源知本益務培養以衍於無窮則後人事也每思與吾弟商確略放古人義學義莊之意立爲規程教養子姓使盡爲好人不至驕奢縱逸棄禮冒法墜墮門戶爲先祖羞而力未能及徒往來於胸中今吾弟往矣吾又系身於官不得自遂重念天與學旣未成又未更事一家內外萃於其身若非折節虛心親賢聽善則吾弟辛勤二十年之所立豈能支持睠言至此我心如焚因遣天彛致奠覼縷及此亦有書與三弟使訓飭天與且經理其家三弟必能行吾言天與必能從三弟之訓吾弟𨿽歿而不忘其子也則亦將以吾之言爲然吾尊酒臠肉不足以致情於吾弟而惓惓之意乃以爲吾弟身後之謀也吾弟其聞之邪其果以吾之言爲然否邪其將無所聞而莫知其然不然邪嗚呼痛哉尙饗

祭楊畱耕文

年月日具官梁儲等謹以牲帛庶羞淸酌之儀遙祭於誥封少保兼太子太保戶部尙書文淵閣大學士畱耕楊公之靈曰坤維間气爲時生賢靈秀所聚有開必先維公之生頴異出羣策名天府董學名藩有烈有功有學有文其在先哲三槐老泉不竟厥施錫類孔蕃三孤列卿倫魁從臣勲業文章萃公之門帝眷有加累錫重恩玊帶錦衣逍遙暮年八十考終榮名具全方今海內孰與公倫師臣釋位哀動九閽矧惟具僚誼重斯文岷江縈紆劍閣嶙峋可閟者形不滯者神睠玆舊遊能弗顧存肴核旣旅牲帛再陳詞以酹公庶其有聞尙饗

祭劉夫人文

維正徳十年歲次乙亥九月甲申朔﹝原闕﹞日﹝原闕﹞少傳兼太子太傳吏部尙書兼謹身殿大學士梁儲等以潔牲庶羞淸酌之儀遙祭於誥贈夫人劉母鄧氏之靈曰彤管之書內助是徵夫人之夫令徳令名問母之賢觀於其子夫人之庭金玊濟濟省署黌庠諸孫繼昌沿流遡源孰浚而長遐年令終諸福斯備卹典有隆遺榮莫旣某等托交令子夙仰賢風升堂已矣執引靡從幨帷在庭一薦芳醴遙望岷峨云空萬里嗚呼哀哉尙饗

祭曹十峯文

維正徳十一年歲次丙子九月己卯朔越九日丁亥鄕友衛璋衛瓚顧淸趙經周時敕戴恩錢岌周鉞胡嶽曹寛山岑王臨沈鋭袁贊張明師楊秉義等謹以淸酌庶羞之儀遙祭於故都察院司務十峯曹君之靈曰嗚呼十峯而止於斯時豈無材如君則稀旣豪邁而挺特又謙恭而坦夷於義利之分則一毫而弗茍當是非之辧𨿽百挫而不移有學有才有識有爲加之以樂善親賢之志愛人容物之懷如先生者謂無遠不到無適不宜也何靑萍之暫試竟玊樹之髙摧將彼蒼之無意豈吾道之云非然而僚友懷其義官長惜其材凜直气與正言粲麗藻而淸詞其取諸身𨿽約固天所以大其後之遺也璋等誼聮桑梓气染蘭芝方逺離之在念遂永訣而長辭春與秋其幾日奄山川之淒其望髙云而掩涕悵會合之無期諒久要之未忘庶斯言之有知嗚呼哀哉尙饗

祭李文正公文

維正徳十一年歲次丙子九月己夘朔二十日戊戌少傳兼太子太傳吏部尙書謹身殿大學士梁儲等謹以牲帛庶羞淸酌之儀敬祭於故少師兼太子太師吏部尙書華蓋殿大學士贈太師謚文正李公之靈曰嗚呼貞元間气會於公身正而不亢直而能溫孝友之行足以儀於邦國忠淸之志可以質於鬼神食天祿者五十三年而家無贏產參機政者十有八載而門無雜賓蓋舉天下無足以投其意好而所爲汲汲獨世道之與人文用以結深知於先帝荷末命於投囏當其震撼擊撞盤錯糾紛勇者蒙難而削迹懦者毀轍而回輪徐握其機黙運以神或掎其後或逆其先有縱有操維義之徇卒能掃凶豎之烈焰淸皇路之妖氛蓋昔人云泰山喬嶽人不見其運動而功利之及物不可以數計而周知者惟公其有焉至於文章翰墨本經綸之餘事急流勇退乃庸人之所難惟夫虛靜之天終老靡晦憂勤一念未死常存此古人所以負天下之重服天下之心而公之所以見先帝於九原也儲等從公也久飲徳惟醇望獨樂之園如將復起誦憗遺之誄悲不忍云素車臨載酹此一尊此又昔人所謂上爲天下慟而下以哭其私也先生其聞之乎尙饗

祭諭府君文

維正徳十二年歲次丁丑正月丁丑朔十五日辛卯詹事府少詹事兼翰林院學士松人顧淸謹緘辭寓儀致祭於故松江知府內江諭侯之靈嗚呼侯之云亡忽已更歲世途紛紜益感淪逝維侯之心我則知之專於爲民他或有遺小夫沾沾意淺望厚一違其私何事不有蓋棺論定身往心存君公之思公乃在民我早識侯侯亦我諒闕訪疑詢維民之障降命何短爲徳靡終民也無祿侯則何恫苗殘莠鬯鸞伏鷙起有槪予衷豈惟我裏髙鴻西逝淒矣予悲寄奠一觴非以其私嗚呼哀哉尙饗

東江家藏集卷二十七

●欽定四庫全書

東江家蔵集卷二十八【中集二十四】

﹝明﹞顧淸撰

北遊稿

○行狀五首

明故奉天翊衛宣力武臣特進榮祿大夫柱國宣城伯衛公行狀

曾祖貴贈特進榮祿大夫左都督追封宣城伯祖炳贈特進榮祿大夫左都督追封宣城伯父靑驃騎將軍都督僉事贈特進榮祿大夫左都督追封宣城伯公諱穎字源正松江華亭人世力農畆祖炳當元季應募起田間隸水軍萬戶府太祖受命炳杖劍來歸從徵討四方累立功輒以讓同列竟終於行伍父靑倜儻有气槪勇而善謀用炳舊功授薊州衛百戶受知太宗策勲累官都督僉事卒有子十一人公行在第二母夫人特愛之曰興吾家者此兒也未幾兄頤卒無子公代爲濟南衛指揮使正統初選督山東漕運領京營操以勇幹聞己巳之變從山東入勤王奉旨領五軍三千神機諸營兵建議募勇敢士收合散亡調各都司兵實京城修沿邊關隘爲戰守計當搶攘中意气慷慨籌策整暇人倚以安九月內署都指揮僉事升同知以薦升都督僉事十月也先犯郊畿公率兵邀擊於黃花鎭連戰西直門髙梁橋琉璃河海店楊宣務吳梁橋多所殺戮又尾擊之於紫荊關以當先功多升都督同知內出蟒衣玉帶以賜尋奉勑充總兵官同武淸侯石亨守宣府還督圑營兵丁丑英宗復辟升左都督賞白金彩幣三月掌前軍都督府帶刀日給光祿酒饌賜寶鏹蟒衣文幣有加冬十一月錄功封奉天翊衛宣力武臣柱國宣城伯食祿一千一百石子孫世襲封三代皆如公官爵妣皆伯夫人仍賜金書鐵劵十二月奉勑充總兵官掛平羗將軍印出鎭甘肅戊寅至甘肅時邊徼造逆謀入我疆議者皆謂萬全之計務持重輕動小衂損我國威公獨奮然排羣議勒兵擔眾鼔行而前連十二戰大破之敵震駭遠遁邊人歌之閣老蒙泉嶽公戍鎭夷爲序其績爲之贊辛巳六月敗西畨於涼州時都督毛忠率眾行邊遇敵猝至被圍於十三里鋪敵勢盛監軍以下皆震恐公曰安有敵困我師而不救且彼得志此城將不保遂躬冒矢石戰而前敵披靡不敢近卒全師歸甲申畨族把沙作亂公率兵深入大敗之擒斬俘馘獲馬牛羊器械無算是歲憲宗卽位召公還掌左軍都督府事調前軍丙戌錄甘肅功加祿米一百石勲號散官如故丁亥掛徵西前將軍印鎭遼東女直毛鄰犯邊公據險設伏以待其入甜水站遣都指揮崔勝敗之又敗之於西河屯獲賊馬並掠去子女畜產甚眾上覽奏嘉悅降勑褒諭以疾乞歸命守備鳯陽調南京連上疏請老詔還之北京俾食其全祿以伯歸第實成化十一年八月也越十有三年當弘治戊午正月二十八日以疾薨距生時永樂辛夘八月二十二日享年八十有八訃聞輟視朝一日追封宣城侯謚曰壯勇自初喪至塟遣官諭祭十有五賻布百匹所以憂卹之甚厚公偉儀觀語音如洪鐘天性明逹遇事有謀而能斷自爲指揮使太保成國朱公深器之期以遠大後卒爲婚姻甫冠都督公卒公哭幾喪明撫其孤弟妹及羣從子弟皆有恩意在軍中士卒有貧不能婚死而無以殮若塟者必捐俸賙之憫人之窮濟人之急故所至得士死力河西荒遠士鮮知學公請立學校擇子弟之秀者教養之大修孔子廟及文昌先賢諸祠出俸貲買田以供廩餼土無醫藥爲選子弟百餘人教之方脈散置諸城堡以待病者西土之知學而人無札夭公之徳也其鎭遼東移鳯陽惠亦如之中都士大夫爲元戎八政詩歌詠其事云公𨿽世家子愛賢禮士惟恐不及諸子皆遣從名人遊見者無少長必與之均禮以家在松江而都督公塟歷城每遇二邦人如見親戚存問故舊敍述平生極其欵曲曰吾老矣水木本源之意吾後人安知旣謝事角巾私第故時部曲率爲顯官歲時候問皆拜於牀下公以子弟撫之其卒也皆哭之如喪其親初娶嚴氏封宣城伯夫人繼金氏子男三長璋爲公後次瑤先卒次瓉女一適丰城侯李勇卒孫男五人錞錕鋹鑑欽女七長適靖遠伯王憲次適金吾左衛指揮使楊瑄余在室惟公身事四朝揚歷中外首敗彊敵遂以顯名凡三掛印爲總兵官西平羗渾東捍遼陽守鳯陽金陵皆根本重地所至成績載其勲庸建號胙土爲王虎臣忠勇之性老而彌篤每三邊有警輒扼腕嘆息有馳志伊吾之意而談者亦恨公老謂如得起公坐之邊城海徼無足憂者予生後以鄕曲故數得侍公嘗一日邊報急廷議出師而將臣有聞命臥家者公迎謂曰上寛恩至矣予問何也公嘆曰敵在邊將官稱病而上不怒非寛恩而何予問卽眞病柰何曰病不至於死行而死於途可也嗚呼公之言論如此其建立功業而垂名不朽豈偶然哉昔漢成帝時西戎有警上命諫大夫楊雄卽趙營平淩煙圖像爲之贊方今邊圉弗靖赤囊日馳如公宜亦睿思所不遺者而適以告終賻卹褒贈邦有常制旗常竹帛史有明法而幽堂之蔵墓道之刻必有鴻儒巨筆發揮其盛以昭示於後來者謹述歷官行事狀如右備采擇之萬一謹狀

先祖遺善府君行實

公諱顯字文顯別號遺善世爲松之華亭人曾祖諱貴一妣李氏祖諱秀一妣施氏父諱文理妣沈氏貴一以下皆不仕皆以善行稱於鄕李氏性嚴毅訓飭子孫必以禮門庭翼然無敢嬉謾者鄕之言家法整肅者必歸焉公其仲曾孫也生而端重童時入鄕校動守矩度不煩其師至終身無失色於人者性孝愛篤於宗族文理公晚年康健喜賓客公承候顏色甚得其歡心鄕鄰會集或夜分乃返公潔枕席具湯茗立候於門至扶掖以入旣寢然後退如是者以爲常𨿽隆冬盛暑無變也姑之夫沈贅於我有二子公視如同气與共案而食者五十年旣而欲分我所有且自名其便利如其欲與之曰男兒當自成立豈藉此終老哉鄰人或詐侵我地公見而不問家人以爲言公徐曰爾曹但努力彼能侵之彼子孫未必能守也已而果然娶沈氏先卒公時年三十二傍無侍人有謀爲繼室者公嘆曰吾旣有二子矣若娶而不愛徒傷吾心遂躬自撫鞠終其身不再議長孫淸始生公視之喜甫能言卽日置膝前屈指數一二指四方以教之稍長授以古孝順詩及名賢詠史等作所居臨市有酗酒喧閧及屠殺者輒攜避去之不使見諸孫夜集則誦康節誡子辭使聴之曰吾願汝輩爲上品人但教汝爲善卽不可不從也所授書累捲皆黙誦無一遺忘性惡酒尢不喜茹葷雞豚魚蠏之類見其殺卽不食至一虫一蟻不茍傷其生皆出於中心非有所畏慕希覬也閒居終日端坐見人小過輒掩覆之惟妄言及暴殄天物者卽切責不少置平生惟一再入城手不執銖兩纎嗇之器口不道市井機械之言目不識官府耳不聴淫樂身不蹈危險僇辱凡不義之事鄕黨內外不問遠與近識不識語及之必稱爲善人不肖逮事公二十年參質見聞卓乎庶幾其無愧者公生於永樂已丑四月十四日卒於成化辛丑八月二十四日年七十有三子二長卽吾父以不肖貴封翰林院編修次琦孫男八人長卽不肖次積夭次愼次勤次勉亦夭次山次崧次巖女二長適唐誥次範夔皆士族曾孫男五長天彛次天敍卒次天秩天申延齡玄孫男應陽女一換玉天敍以下公皆不及見云初公之喪遭家多故歷八年至弘治戊申正月七日葬縣之修竹鄕吉麗橋之西原祖塋之次沈氏祔焉自葬至今又十有六年矣而墓石未立家君恆以爲念乃今斬焉衰絰將歸於故林如又弗圖實懼無以拜先祖墓下且無以慰家君用敢具錄舊所綴行實爲狀再拜進之執事者伏惟賜之一言振而發之以耀於無窮存歿萬幸謹狀

先考可閒府君行實

先君諱瓊字良玉別號可閒世家松江之華亭曾祖秀一祖文理父顯皆力穡務本惇行考弟聞於州裏而顯之行尢著鄕之人識不識皆稱爲善人大學士西涯李公表其墓所謂遺善處士者是也娶沈氏實生先君五歲失恃與弟琦咸鞠於遺善翁時已嶷然有奇气未冠知自立伉不下物遺善翁外兄沈氏以智圖據吾所有翁不與校先君毅然曰安有祖父業可俛以與人者走白於官盡歸其所據里正任君宗明揚言於眾曰吾昔稔知其不可如其父之不言何今定矣其意蓋兩賢之家嘗有遠役不肖生未晬沈度先君憚行邀重貲爲代先君挺身往且不資其助所至人敬愛之卒事還視他歲費省十三四自是無敢侮者曰顧氏有子矣始產得不肖甚愛之九歲遣從友蘭張先生受小學復遣受詩四書於怡庵任先生所以禮兩先生者甚至不肖夜歸必課所讀書或令背誦能終捲不遺則喜否則譴怒隨之不肖之克知章句以得從搢紳後者兩先生之善誨亦先君有以感之也性倜儻質直不爲煩文末禮而篤於倫敍遺善翁沒後歲時宴聚必感泣至老猶然與弟琦白首相歡無一言間遇人有患難必極力拯之當其所往𨿽刑禍在前不顧至出錢物爲人解紛間有負者或因以招謗亦弗悔也與人交不疑其欺有所言必信於所弗直𨿽至親必面折之然不以畱於心明日有善亟稱之如未始有前事以是人無怨者久而皆信服焉於財利不屑屑遇所當用不計朝夕鬻貨有不善必直以告人𨿽滯弗售不悔貰貸不能償者或舉以與之豪邁闊略未嘗朘剝以爲利役智以禦人而人皆附之凡有興作眾驩趨之惟恐後回視他姓有彊而弗赴者矣不肖忝仕籍親賓來賀者曰君今可以閒矣先君喜遂以可閒自號弘治丙辰以長孫授室來京師諸公作可閒詩送之西涯李公爲之序戊午不肖官三載推恩封翰林院編修階文林郎時不肖兩弟皆成立先君日無事乃作可閒亭於後圃葺別墅於謝家泖之陽扁舟往來於其間與弟琦及故人賓客相娛樂者十餘年當其適意引滿浮白𨿽少年不逮也正徳戊辰夏東南旱先君從鄕大夫禱諸祠宮徒步行數里歸而熱甚風於庭遂以得疾小間復作九月初增劇語諸子孫曰吾今年七十三與吾父同壽足矣惟不及淸歸歸則以吾言示之十三日戌時竟不起嗚呼痛哉先君生正統丙辰正月二十六日至是享年正與先祖同配陸氏同里人秉直處士褧之女先六年卒子男五長卽不肖次積愼勤勉積勉皆早卒孫男七人天彛天敍天秩天申天與天佑夢熊天秩縣學生天敍亦早卒夢熊公訃至後卒女二曾孫男三應陽應寅應辰女一卜以明年四月二十四日乙酉葬遺善墓次殮用布衣先君無恙時所自制也玆將具事狀乞銘於西涯公凶斬荒迷言無倫序敢借重執事加之筆削使公無重煩得早賜脫稿存沒幸甚

故刑部尙書致仕東湖屠公行狀

公諱勲字符勲姓屠氏先世嘉興海鹽人後海鹽析平湖故今爲平湖人別號東湖從其地也髙祖諱亨一曾祖諱澤民有徳不仕祖諱湘考諱機俱贈資政大夫刑部尙書祖妣楊氏妣陸氏俱贈夫人公少而穎異該覽羣籍爲文辭典贍閎肆天順壬午試鄕闈時年十五提學副使筱庵張公奇之謂可魁一省旣而下第筱庵搜落卷得公文稱嘆久之曰考官主偏見而不識義理玆士之不遇命也由是兩浙皆知公名成化己丑擢進士授工部都水主事分司淸江浦督修造運舟持亷秉公通融物力未幾百廢具興有題詩驛亭以美其事者總督漕運淶水張公鵬丰城李公裕總理河道三原王公恕交章薦之滿考攺刑部歷員外郎郎中所處皆劇曹剖決如流而手未嘗釋卷嘗曰士當無書不讀無事不究其自勵如此故所至皆著能聲尢爲尙書林公季聰所倚信凡大獄有疑及事干權近者必舉以屬公京師無賴子曰季勝者結偵事官校誘其主之子福爲私鑄而發其事蓋將敓其產也獄成福減死戍邊眾知其寃而莫敢問林密以咨公公毅然曰刑將以弼教也尙何顧索其捲爲直之以福之罪罪勝而歸其所有京師人盛稱之都事林某倚中人構訟蟠互不可解侍郎盛公曰非屠君莫能辦也公核實奏上有旨下錦衣覆辯蓋其人將誣構公然卒從公奏姦黨皆得罪至於勘吉安之酷吏辯大同之寃獄典刑以正公論以伸而公直聲勁气隱然於朝著矣甲辰升南京大理寺丞在公卿間年最少而風采凝峻議論明正𨿽素崛彊號不下人者皆斂袵敬服焉弘治辛亥擢大理左少卿始至上言十事多見采納若暑月疏決囚徒兩京一體五歲一遣官審錄州郡刑獄著爲定令而方石謝公之起用亦自公發之也漳州溫文進作亂朝廷憂之公奉命往視梟其首惡而散其黨與一方帖然是夏方苦旱訖事而雨閩人至今稱之甲寅擢都察院右副都禦史巡撫順天等府兼整飭邊備公常以京城近輔役重賦煩雕敝已甚而宛平大興二縣所設庫夫壇戶旛夫羊冰瓜戶等役動以數千計昌平縣在諸陵之下供億浩穰而計丁養馬與諸縣等尢爲繁重乃條上區畫倍加存撫人以密雲孤懸有警救援不相及潮河川積石漫衍守截爲艱黃花鎭拱護諸陵而守備單弱奏分薊州爲中路以密雲建昌爲東西二路使互相策應於潮河川作捨城虎落具躪石布蒺藜鑿坑窖而於其內垜石爲城蕃育人馬於黃花鎭增置營壘及戍卒若干人三路旣分潮河黃花皆有備由是兵勢聫絡賊不敢犯至今賴焉熊兒峪有寄操騎兵營去水十餘里鑿井數丈皆堅石馬日止一飲駄水至用十錢坐此困獘豬圈頭關地平衍不當阨要每春夏雨水泛溢營壁傾圮調鄰路修築兵人苦之公至嘆曰無水而安營捨要地而屯沮洳皆兵之忌也乃奏移寄操營於熊兒峪之南平谷移關於豬圈境外之南北水峪兵旣得水又有出境耕稼之利歲省卒戍數百人軍中歌焉寶坻白龍港出銀魚歲以供薦中官乘勢需索民不堪命麻峪山在極邊而出銀礦鎭守以密旨索之公力言其不可有旨戒約取魚者而礦事卒不行民深徳之丁巳轉刑部侍郎時壽寧侯與河間訟荘田而民亦以人命愬公奉詔核實辯其誣罔而歸田於民且言食祿之家不當言利況母后毓聖之鄕而與民爭尺寸之地尢非所宜同事中官錦衣皆難之而公奮不顧然卒蒙施行人尢以爲難丁內艱起復攺左副都禦史復侍郎乙丑升右都禦史正徳初上郊祀藉田幸學三事援據經傳傅以時事歸其本於講學而以宋儒眞徳秀大學衍義一書爲講學正心之要乞常以進講識者韙之丁卯升刑部尙書時逆瑾用事乞奏請必先關白公執不從曰如此是二君也瑾用是銜而公亦力求去加太子太保玉帶麒麟服以歸命有司月給俸四石歲給輿夫四名終其身蓋公之立朝其始終大節而上之待公亦厚矣公生正統戊辰正月初十日卒正徳丙子十月初四日年六十九元配陳氏贈夫人繼淑人牛氏封夫人側室楊氏子男六人應塤正徳辛未進士授禮部主事調兵部滿考得推恩進公階榮祿大夫次應坤中丙子順天鄕試次應圻應坊應埈俱太學生應埈以恩蔭其季曰應埏女三人長適嘉興所千戶項鏞次許嫁太學生黃鳯儀次許嘉興所百戶鄧某應塤應坤應坊應埏皆楊氏出應圻應埈皆牛夫人出長女出陳夫人其次亦牛氏出也孫男一人女一人葬以某年某月某日公在刑曹以詩名故太師李文正公尙書吳文定公禮部侍郎方石謝公皆與之倡和淸家食時則嘗聞公名公巡撫東郊又親見其行事及逆瑾時士習一變毀方瓦合喪其平生者何限或終不免焉而公卒以善去怡情詩酒樂其天眞者幾十年而終子孫競秀繼武靑雲者方來而未已也如公其可以無憾矣乎公官八座階一品以禮始終朝廷哀卹有典葬宜有志神道宜有碑應塤等將乞言於當世君子請錄公行事爲狀備采擇焉不得辭庸次第如右謹狀

明故南京刑部尙書致仕贈太子少保謚淸簡樊公行狀

公諱瑩字廷璧姓樊氏系本周樊侯山甫之後世望南陽十四世祖諱盛宋仁宗時戶部尙書贈金紫光祿大夫子淸歷翰林學士尙書左丞參知政事資政殿學士謚文懿與弟河東節度使湍從髙宗渡江僑寓常山之疊石自是爲常山人曾祖遜國初舉明經授遼東都指揮使司都事始遷繡溪祖浥永樂中薦授淸河訓導考文撿別號素軒博學多藝能隱居不仕以公貴封監察禦史與淸河俱累贈資政大夫南京刑部尙書祖妣江氏妣徐氏俱累贈夫人公幼敏悟好學未冠知自克勵屏居山寺潛心義理蓋冬不鑪夏不扇者凡三年景泰丙子一舉捷鄕闈天順甲申登進士引疾歸養久之拜行人司行人奉使西川饋贈皆不受土官作卻金亭以表其淸成化辛卯擢監察禦史山東盜起奉璽書追捕不旬日得其渠首以歸淸理淮陽軍所條畫事宜至今爲例己亥按雲南以檄諭交人中其要害交人懼而納欵中貴人左右撓法眾爲公難之公開誠與語爲定要束有犯者痛繩之曰吾爲爾息言也貴人悟而自戢後卒以善去徳之終身丁素軒憂服闋知松江府松賦重役繁自周文襄後法在人亡獘蠧百出其大者運夫耗折稱貸積累權豪索債無虛歲而倉場書手侵盜害人虛入詭出移新蔽陳眾皆知之而未有以處公至晝夜講畫盡得其要領曰運之耗以眾皆齊民無所統一利歸狡猾害及善良而夏稅軍需糧運綱用與凡供應織造走逓等費皆出自秋糧余米旣收復糶展轉迂回此獘所由生也乃請革民夫俾糧長自運而寛其綱用以優之稅糧除常運本色外其當變易者盡徵白銀見數支遣部運者旣闗系切身無敢浪費卒事皆有餘貲掌計者又出入有限無可蔽蔵而白銀入官視輸米又率有寛剰民歡趨之於是積年之獘十去八九而田野之間無復睢突叫呶之患公方考尋文襄立法初意舉其偏獘而通融之以爲經久之計如淸水鄕竈丁艸蕩以絕富人之兼並革收糧囤戶以潛消糧長之侵漁取布行人代糧長運布而聽賫持私貨以補不足皆有寛惠及民而公事沛然以集巡撫使下其法於他州俾悉遵之以母憂去在官不二載松民懷之至今弘治初命天下舉異才南京工部侍郎黃孔昭以公應詔稱其明愼亷潔堪任臺憲吏部尙書王公恕聞之喜曰薦人當如是矣將驟用公而未得其所庚戌起知山西之平陽明年卽以爲河南按察使時河溢境內漂流數萬家公躬詣賑卹所全活甚眾河南錢谷於北方爲浩穰巡撫徐公欲考見本末而眾難之以問公公曰視萬猶千視千猶百夫何難顧某非識耳徐公以屬公於是部吏鉤考不旬日宿蠧一淸眾皆服之七月升應天府尹京府素稱難治守備蔣琮尢怙寵作姦與言官奏訐連歲所蔓引罷黜甚眾而事終不決公承命推鞫初若不與異者琮覘知之不爲意最後及山陵龍脈事琮遂得罪去公在府屢治大獄舉法不阿類若此是舉眾尢稱快謂絕類王沂公之去丁謂而公恆自以不足也應天故有常例錢數千緡以給宴勞公至悉罷歸之民及壬子鄕試乃出其在官者助場屋費是歲淸忝薦名鹿鳴禮設甚盛而民力大省公之惠也升南京工部右侍郎尋攺都察院左副都禦史巡撫湖廣兼贊理軍務錦田賊與兩廣猺獞爲冦聚眾幾三萬人公謂賊如此理不可盡殺不開其生路將致死於我乃下令除首惡必擒余悉貫不問賊聞之稍稍散去遂得其倡亂者十八人置之法而牒其餘歸本貫兵不血刅一方以寧於時巡屬水旱連二十州而諸藩府繕修未息公私困獘衡州等處且乏鹽公奏通廣鹽收其餘利以助工作給賑濟又奏停綾紗紙銀數萬兩奏減襄府琉璃瓦料以常瓦參之奏止安陸州展北城以益藩府地凡省費數十萬故年𨿽祲而民不甚病以疾乞休致總兵官鎭遠侯顧溥上疏懇畱謂公之在任官吏畏其威軍民懷其惠疾不至甚政賴以和從之將失眾望而公請不已章三上許歸就醫藥閒居七年未嘗入城府家人遵教飭無絲毫過知衢州府沈傑禦史石玠張恕等交章論薦而大學士長沙李公尙書鈞陽馬公華容劉公都禦史浮梁戴公輩亟稱之於朝辛酉以舊官起撫治鄖陽攺南京刑部左侍郎兼都察院左僉都禦史巡視雲貴時公年幾七十矣單車屏從躬訪利病𨿽巖阻炎瘴人迹所不到處一一履行奏劾鎭守及巡撫官罪狀黜不職文武吏千七百餘員修城池勵兵馬賑貧窮撫流散威惠大行有爲土官敓其牛數頭不還者聞公至走訴之公還其狀曰汝第歸彼今歸汝牛矣已而果然且詣公伏罪公慰而遣之他土官聚兵讎殺且攻城有司不能制以白公公奮曰吾在賊敢爾邪不去當直搗其巢穴舉其族覆之語聞卽斂兵退其爲蠻夷所畏服如此召爲南京刑部尙書疏決無滯犴獄幾空乙丑夏公晨興若有所發寤卽上章乞致仕五月孝宗賓天公哀痛感切至於某月章四上乃得請有老成淸愼之褒月米輿夫之賜逆瑾用事擿其問隆平侯承襲事落職爲民又以守松江日減官布以蘇民困事責輸米五百石公怡然受命然自是家益貧戊辰十一月十八日以疾卒又明年瑾誅詔書盡復公官秩而公不及見矣公爲人誠愨簡易不事邊幅於世味泊然未嘗有所好布衣蔬食僅適口體陋室敝廬僅取蔽覆鄕鄰老稚耕夫牧豎皆接以欵誠至或拍肩而與之問對蓋其質任自然如此而聰明果決遇事立斷通而有介正而不迂在言路抗顏直論聞者縮頸更二郡食俸飲水去之日一物不以自隨宦途來往四十年水行單舸陸走雙輪而已一時正人君子交口稱之而沮之者亦力公常先覺急流中輒勇退故不爲所制而卒全其髙居家孝悌事素軒公意承色順未嘗有違忤伯兄早世撫其孤不異已生子孫皆授以恆業愛而能勞農月盛暑坐竹兜使舁行田間曰非徒視稼將以勤之也故公𨿽處髙位而子孫皆朴願勤學無貴驕气內教使然也爲文章若不經意而詞采秀發體裁簡嚴遺稿數百篇皆可諷誦尢精藻鑑畱意人材至松首浚日月河曰吾聞此河通狀元出也明年錢福薦闈後一舉遂魁天下其它後進經識拔者多知名邪說異端無所信入疾且革徐以爲戒曰吾平生所爲無不可與鬼神言者卒三日門前地忽陷有聲如雷亦可以見其所感矣公生於宣徳甲寅正月初四日及卒享年七十五夫人同邑徐氏太學生哲之女簡黙厚重事姑嫜孝待家眾有恩稱賢配焉初封孺人進淑人再進今號後公二年卒年七十六子男三長堆次垔俱太學生堆早卒其季曰金女一適彤山徐銛孫九鋭鏞鏊銑鑑錡銓鑣鉉鏊銑俱縣學生女二皆幼公旣以忤逆瑾去官卒之後家復殘於羣盜子孫總總艸葬博望鄕華棠裏尖山之原己夘六月垔當就順天試始克以其事聞詔有司治葬如制賜公祭者二賜徐夫人祭一贈公爲太子少保又以公居官守義平易正直應古謚法合淸與簡以易公名於是輿論翕然謂直已從命而不枉道以求合者於玆足以勸矣淸故爲諸生嘗辱公知薦名於鄕又公爲之勸駕嘗爲史官焯徳耀功其職也敢卽垔所撰述參以所見聞加刪潤焉爲樊淸簡公事狀一通俾乞言於當世君子備史館之編錄其緒言遺事采摭不盡者將別錄以傳謹狀

東江家蔵集卷二十八

※※※※※※古典小說之家備份區http﹕／／club。xilu。com／wave2002／

﹝樓主﹞﹝3樓﹞作者﹕沈思曲發表時間﹕2008／08／0118﹕48﹝加爲好友﹞﹝發送消息﹞﹝个人空間﹞回復修攺來源刪除《四庫全書東江家藏集》下

﹝明﹞顧淸撰

●欽定四庫全書

東江家蔵集卷二十九【中集二十五】

﹝明﹞顧淸撰

北遊稿

○墓表墓碑十一首

明故江西按察司副使致仕過公墓表

正徳己巳秋八月二十有六日江西按察副使致仕平湖過公卒於松明年庚午十一月八日葬松城東蟠龍塘之原浙江按察司副使定庵曹公已爲之銘矣光祿少卿陸君獻臣以其子夢元來致公治命請表其墓道初公自江西還未久而淸入京師故未嘗識公及淸以內艱歸公不以先逹自居辱首弔焉所以奨借而撫存之甚至私念公遇我厚而莫知其由乃今重聞公後命老成凋喪典刑日遠勒而傳之正我輩事矣而況公實有命乎於是敬諾無讓卽光祿狀節而表之而復系以銘表曰公諱璘字大璞別號一齋以僑居松江又號爲半松其先大梁人系出夏有過氏後宋祕書丞一之治剡有善政陳古靈嘗贈以詩見於氏族志靖康中有爲郡守者避地江南子孫散居無錫海鹽間公海鹽族也海鹽後析平置平湖縣故爲平湖人曾祖煥祖迪皆樂善好施不顯於時迪始遷松江之橫泖考仍字志得爲贅壻於華亭顧知縣孟寅公生於顧氏故遂爲松江人松之有過姓自公始公少失怙恃年十九猶混迹廛市間一旦棄去從張舉人時望學又學於袁方伯舜舉二公皆器許之不數年業以大就天順辛已由平湖貢入太學成化乙酉領鄕薦丙戌擢進士授工部主事分司呂梁洪再任管濟寧閘兩考攺刑部主事升員外郎郎中累階承徳郎奉直大夫復累贈其考爲奉直大夫刑部員外郎妣爲宜人壬寅奉詔賑饑山東還升江西按察司副使丁未致仕歸松江公闓朗剛直志存當世而才足以濟之在呂梁濟寧𨿽小試而統紀嚴明豪彊順軌已赫然望於一時其斷獄尢號明允許州民趙道龍爲憸人誣以妖言利其死以覬賞所連及數十家公銜命往鞠卽日理出之𨿽權勢恐喝不爲動丰城李民泰陷平民兄弟三人爲刼盜系獄十餘年公至得其情杖殺民泰而盡釋系者江西人稱以爲神明而山東行荒政民被實徳所全活數萬人蓋尢其偉然者然以剛不能爲形勢俯仰遇事可否言鑿鑿無少避以是數迕於人丰城事有不悅公者又適在吏部捃拾無所得卒以老疾去公人皆爲公惜而公恬然一不介於中也故身退而人益髙之晚年兩目俱病然神志益精明廣筵長坐酬對井井其議論出入經史竟日忘倦𨿽少壯有弗及者卒之日竟無疾蓋其養於中者厚矣公生宣徳辛亥六月二十九日比卒享年七十九配兪氏封安人進封宜人子一卽夢元例授金山衛中所副千戶女一適工部主事宋瑛子注孫男二曰升曰復女一嫁湖廣布政使李淸子泰然蟠龍之墓公所卜也兪宜人先三年葬至是始合銘曰

過胤自有夏遙遙延延若斷而聯仙居之詩剡溪是賢其後南遷而公興海壖入秉刑書出參使旃若晨星麗躔垂五十年而來者闊焉尙復其先公用弗宣其在公之傳

永嘉張氏世墓表

艮庵張先生旣葬其考遺庵君妣朱氏於祖怡閒翁祖妣吳孺人墓次又兆於其西以葬其配二孺人荘孺人左金孺人右而自爲壽藏於其中旣成乃追敍先徳及所以營作之意屬予書將刻石以示其來裔張氏其先永嘉人先生曾祖諱斌元末避亂攜其室陳氏渡浙江居華亭之南橋鎭至怡閒始遷縣南淸河橋側而斌及陳氏葬南橋及吳孺人卒遺庵以南橋墓迫隘請於怡閒買地秀野橋之北原作新兆窆焉怡閒後十年乃合此東墓所由作也遺庵老先生已登朝墳塋宜備品式將預圖爽塏地遺庵聞而止之曰吾葬吾親而遠吾祖至今以爲憾汝葬吾而遠吾父母是重吾憾也將卒又亟以爲言先生弗敢違及葬荘孺人追感遺命附垣爲域不復敢他議金孺人卒先生已致仕乃拓地益北備今制焉此西墓所爲作也先生先世多顯人遭亂播遷無可考斌僑寓客土掃地植業家以復興其才有足稱矣怡閒隱徳弗耀積累日深而遺庵行誼尢篤事怡閒先事承志備盡愉悅吳孺人疾旦夕吁天祈代蓋蔬食者三年而吳疾卒瘳女兄壻陳敬贅於家落魄不檢或勸使出之公蹙然曰審爾吾姊將誰依卒與之共爨終其身且畢其喪葬而撫其孤英英卒又撫其孤濟至成立而後已鄕人有告匱者隨疎戚緩急振貸之無所失歲旱得水艱作二井於通衢以便汲者至今爲利其及物又如此吳孺人性明敏嫻於婦職如孝經女誡諸書皆能通其義朱孺人勤儉孝敬佐遺庵起其家荘氏金氏皆宦族女荘事先生起布衣先生稱其閒雅沈靜不以貧富易操劇易異心其賢可見金繼荘後亦以賢淑聞張氏之日以昌大亦其內有爲之助也怡閒諱昕字仲明壽最髙卒時年八十九吳孺人亦七十三遺庵諱瑄字文瑄卒成化乙巳十一月初九日年六十九其生永樂丁酉五月二十日朱孺人後三年庚子七月二十八日生年七十八以弘治丁巳三月三日卒荘孺人生正統丁卯七月初三日卒弘治辛亥四月十一日年四十六金孺人生成化丁亥十月十九日卒弘治癸亥正月十四日年三十七先生旣貴贈遺庵爲文林郎江西道監察禦史封朱氏爲太孺人贈莊氏封金氏皆孺人先生名縉字廷肅別號艮庵同產弟一曰紳早世女兄弟三人長適邑人曹伯容次適兪拱又次適府學生蔡稷荘氏有子三人長應元早卒次應魁例授某衛所千戶次應隆鄕貢進士卒其媵謝氏子一人應干府學生女一適鄕貢進士蘇恩今以甲科知秀水縣而金氏無出焉先生自登進士爲行人爲禦史皆卓卓有聲及副憲山東治兵密雲眾方倚以大用而先生遽以疾歸年始六十而超然遠覽爲終焉之計且又惓惓以述祖徳明先志以昭示後人爲急此其心視夫漏盡鐘鳴行不知止而彷徨於形勢險阨之塗者相去何如哉乃爲之比屬其事書之石使凡後來者觀焉而非直以爲其子孫告也

故靜庵處士劉翁配鳯孺人合葬墓表

自有宋南渡後中州冠冕之族多聚於吳中其在吾松吳會則魏國王公旦之孫太常少卿逖趙屯則正獻杜公衍之後提幹九成貞溪則忠肅劉公摰之後希孟先生世賢蓋尢其著者世賢最後至當元之中世與太常六世孫一初同時並有髙名載於郡牒而杜氏無聞人入國朝來則王氏亦漸衰歇夷於齊民而希孟之後若石林先生仲禮雲溪先生克誠克誠子琴樂先生鴻怡淸先生參皆好古尙文兼善琴理並受徵聘顯聞於時蓋自忠肅而下歷朝奉跂漕幕著學士甲金部端友提舉震孫中書舍人森靜軒處士某至希孟爲八世至鴻參又四世矣而門閥不衰若此豈偶然者翁希孟五世世孫而怡淸之仲子也諱淵字以靜故別號靜庵性嚴毅直方不喜與俗人接左琴右書日以自娛環堵之室或經月不踰戶限布衣蔬食泊如也伯兄溥以琴受知山陰王聞翁之名走書幣來聘辭弗往王髙其風操親繪師襄圖大書靜庵琴幄字遺之其無慕於時而爲時所重如此配孺人鳯氏邑大姓悅耕處士傑之女出於丰腴能力勤處約以成翁隱志有桓少君之遺風焉至於厚族婣和鄰里教子孫無弗可爲法者故家遺俗固自異於人也翁生宣徳戊申十月二十有八日卒弘治己未六月十五日孺人生宣徳癸丑四月初六日卒正徳庚午十一月二十日子一曰鳯章早有賢名永康侯徐公奏置其西塾以親老引疾援冠帶歸女三長適秦拳次陳訪次姚璧訪監察禦史璚之子璧訓導冕之從子孫男三績太學生勉朂皆習舉子業女二長適鄕貢進士周鵷次在室曾孫男一復陽女二初希孟自湖至松寓貞溪卒返葬湖之合溪山至石林始定家松之南橋鎭葬半江西至怡淸贅城南顧氏徙彭荘歿因葬焉故翁之葬亦彭荘而與怡淸異域以兄溥袝而自別焉禮也予少讀宋史已知慕忠肅公之爲人及壯與鳯章遊因獲拜公遺像及靜翁於其家又嘗覽觀其譜牒而知其世徳相承之盛如此鳯章之合孺人於翁之墓也伐石表諸壝道而屬予爲文嗚呼莫爲之先𨿽美而弗彰莫爲之後𨿽盛而弗傳若忠肅公之於劉氏其有以先之矣希孟至翁𨿽才弗及試而世修厥徳無忝於先人翁之子孫繼繼承承方日益昌大則所以爲之後者豈獨傳而已哉而予以其平生向往之心獲表翁墓以掛名其家乘昭吾松之多賢又何辭也乃摭其顚末而文之使書而刻之石

闕氏三世墓表

闕君廷實持其祖父兄三世行事狀詣予再拜而言曰惟鼏兄弟幸得以末學從縉紳先生後吾祖與吾父兄之葬咸辱賜之銘旣刻而蔵之幽矣惟是墓地越在江介去先廬稍遠恐灑掃之不時以爲他日憂庸伐石表諸壝道敢徼福於先人乞一言文之非敢覬弗朽鄕鄰望之庶樵牧之有忌也言己復再拜情懇欵如弗勝予舊聞髙生進之誦君賢又嘗識君仲兄廷用君之斯舉有徐氏思亭之意義所不容辭也爲之表曰闕氏世爲上海人家漢成裏之分荘至君之祖疇隱翁諱章字彥荘者以考文華妣湯孺人之命贅沈氏始居南澥浦是墓之地在吳淞江北之某原實疇隱翁所自擇歿因葬焉君之父存耕處士諱璇字孟儀者葬其左君之兄諱鼎字廷器者葬其右季弟鼒鼒婦吳氏次焉疇隱翁天性夷坦不好與物競不隨俗低昻勤生力農克振先業存耕之幹蠱如其先人而尢急於濟人鄰之子有鬻母棺以償債者爲贖而還之或售其田廬必曲爲經理使無失業此其尢表著者自疇隱以來世掌鄕政彊威弱撫稅役必均鄕之人咸徳之其教子孫各因其才爲儒爲農咸使有定業嘗曰吾見棟梁而爲瓦礫冠冕而降輿臺學與耕之廢也故其子孫皆克有成立廷器𨿽降年不永不竟其設施而恭謹自將足稱善士疇隱兩娶皆沈氏一子卽存耕娶潘氏再娶杜氏宋祁國正獻公之後珩之女皆昆山人五子其長卽廷器次鼐字廷用工部營繕所大使次卽鼏新除江西撫州府儒學訓導次鼒先卒次輔繼從叔倫之後女四適潘濟陳孟傑丘宗器張諫孫男六思明思補思聰思齊思訓思問女四人廷器娶同裏平氏早卒無子以鼒之子思聰爲嗣女一人疇隱生永樂丁亥二月二十九日卒成化壬寅八月十二日享年七十有六存耕生宣徳丙午二月十二日卒弘治甲寅十月初八日享年六十有九廷器生正統戊辰七月二十三日卒弘治乙卯八月二十日享年四十有九嗚呼俗之降也久矣巧從事者以詩書爲迂闊務功利者以稼穡爲徒勞本業廢而詐僞蕃淳風喪而民力匱職此病也有如闕氏三世百年綿衍不墜而考其家上之所訓告下之所稟承不出乎耕學二字廷實又能載其世徳列之墓道以昭示其後人充是意也則吳淞之阡𨿽百世存可也而何曠遠之虞哉疇隱之墓銘於故大理評事彭先生汝言志存耕者爲今南安府推官張君時震志廷器者爲今都察院司務曹君孚若予所按狀則廷實所自述而參以三志云

愼庵錢君配徐孺人合葬墓表

吳中自宋來多名醫至國朝尢盛凡今京師以醫名者大半皆吳人也而盛氏之大方李氏之產難陳氏錢氏之嬰孺科最著錢氏之老予所識者前太醫院使汝礪疏暢髙朗處朝市若山林而視疾處方率多奇效旣老舉猶子仁仲自代而去仁仲繼有名京師人兩稱之愼庵處士院使君之母弟而仁仲之父也諱某字某某性坦易質直略與院使同而雅志丘園不樂仕進方父祖盛時朝之公卿與郡邑大夫造請無虛日聞君賢皆欲識之君卽再拜謝未嘗一往其於醫視疾緩急不以寒暑風雨爲解不以地遠近人富貧爲後先活人甚多而口不言利凡修制藥餌必親曰是系人死生吾何敢忽居家孝義嘗析居器物率取故獘以其美讓諸叔人皆賢之配徐氏參議傑之孫荘重寡黙自爲處子以孝稱事舅姑處妯娌奉賓祭必以其道平居未嘗出門戶出則歸寧而已仁仲少業舉束脩不繼恆脫簪珥資之愼庵之疎財尙義閨門之助居多焉正徳乙亥處士壽七十八孺人壽八十仁仲謀歸養不果方乞詩縉紳爲壽而處士以九月三十日卒後五日孺人亦卒訃音狎至人人尢爲傷悼云子男二長恩先卒次惠卽仁仲新授太醫院禦醫女三長適陳鎡都禦史汝玉之子次適郭愷次適蔣勲孫男八坤塾圻坡坦基增女四長適施孝次適沈儼余尙幼曾孫男一予旣識院使君又辱交仁仲推類沿流固有以得處士之爲人矣𨿽其韜光沈馨不自表著而凡仁仲之施於國者亦孰非遺訓之所存至於嗣續之蕃昌寵祿之方始則天之報君所謂不於其身於其子孫者又安可誣也君之葬也翰林侍讀朱先生懋中爲之銘太醫院判盧君宗尹復爲仁仲請表其墓道予故掇其大略書之使後之人知錢氏之醫其名於時者如彼而隱而弗見者又復有斯人也

故諭徳東溪沈先生墓表

先生諱燾字良徳姓沈氏別號東溪蘇之長洲人也先世以醫事宋家汴京有諱某者當建炎初扈駕南渡始家於長洲思陵親禦翰墨書良惠二字賜之時稱爲良惠沈氏六世祖元醫學提領諱瑛生彥才爲平江路醫學錄彥才生徳輝江浙行省醫學提舉徳輝生日章日章生以潛國朝太醫院禦醫是爲君祖以潛生宙字孟循封奉直大夫歸徳州知州是爲君父妣楊氏封宜人先生其仲子也少穎異與兄方伯公傑自相師友並有聲庠序間成化丙午以易經薦南畿弘治癸丑擢進士被選入翰林爲庶吉士試文優等閣老義興徐公洛陽劉公長沙李公咸器之除國史編修教內書館嚴而善誨諸生皆敬愛之癸亥校正本艸以先生家學命爲總裁始就局聞憸人欲假以幸進卽上疏力辭人稱其有執乙丑修孝廟實錄充纂修官己未封安南王命爲正使據經執禮凡饋遺悉不受交人尢憚服焉使還滿三考升侍講充經筵講官己巳實錄成賜白金文綺升右春坊右諭徳丁內艱起復忽遘疾乞歸疏再上乃得請仍諭以卽來乙亥四月九日竟不起年六十四其生景泰壬申十二月晦日也配蔣氏贈孺人繼配夏氏封孺人皆有賢行子男三人長垣夏出次杜次裏側室鄭氏出女二人長適文都禦史森子斗次適湯序班旒子太學生偉皆夏出也先生偉儀觀寡言語舉動凝然見者爲竦其接人恭甚遇僕隸下人未嘗疾言遽色博學無不通𨿽星歷蓍數推測占驗之法皆得其肯綮始居官以親老不欲就養卽分俸以供之居喪毀瘠四時薦獻必以禮事方伯公盡敬至老彌篤己未春闈次當爲同考以弟譙名未成懇辭不赴其友愛如此疾革方伯公問後事曰兄在燾何言遂夷然而逝詩文典雅書迹楷愼皆類其爲人所著述有東溪稿若干捲予始同先生舉禮部又同官翰林二十有餘年先生老成持重遇事不茍同年皆取則焉謂當大用而卒止於此故人尢悼惜之丙子秋七月十有九日垣以方伯命葬先生於邑某山以文都禦史狀來請爲表誼不得而辭也故爲書之使刻之隧石後之欲考先生之徳者觀於此亦可以得其槪云

艾坡王先生墓表

宋醫師王君繼先之十八世有曰艾坡先生者諱經字伯常生大明正統癸亥十二月十八日以其家學行於時名聞於京師及四方者五十年正徳丙子七月二十六日卒年七十四醫師之後世家姑蘇之長洲先生曾祖諱某號蘭畹者被召入太醫院始遷金陵傳子彥英有二子長文勝仍隸太醫再遷於京師娶範氏文正公希文之後惠民局大使子深之女生英廟端靖安和惠妃始授錦衣衛百戶而無子先生實其弟拱辰之子母曰顧孺人繼母曰陳孺人年十三以祖命來爲之後後錦衣生子純復歸拱辰自金陵迎養於京邸而身任錦衣家事葬祭錦衣事範氏一如所生養純至於成立嗣錦衣職猶同居共爨純死復撫其孤如己子京師人甚稱之性剛介不爲利趨勢屈𨿽以戚畹賜章服恆布素自如平生非視疾足未嘗入官府逹官要人迎請無虛日自脈病處方外一語不他及徽王素重之非其藥不服及之國邀與之俱先生避不往其所執有如此者與人交有終始不以生死貳其心聞人父母病及孤子女貧不能立者濟之惟恐後廣平侯袁輅歿先生夢侯來請療其太夫人晨往視之而太夫人果病楊貫之有遺孤子二歲病傷寒先生治之夢貫之來報服藥狀且密有所屬已而問之皆驗蓋其誠意積中不特人知之𨿽鬼神亦知而信之也郭武定存忠未遇時先生與通有無及貴一無所希覬應天衛指揮王敬之言事坐黜以母妻托先生先生撫視周悉敬之忘其謫焉素善楊一之一之歿爲子軾娶其女娶常氏女以配其子英中官逆瑾發其先冢暴露者五棺英方貧甚議火之先生執不可爲割地以葬他如梅都尉子俊之母喪彊禦史珍之子病或出貲以助其斂或起之死而不取一錢其重倫理而篤於故舊皆此類也遠方士客京師者問藥無弗與亦不質其姓氏及後宦逹往往來致謝而先生初不記也予始入京鄕人衛景玉數稱先生名自是托交餘二十年如一日先生議論勁正取予不茍近之使人有立所爲感者不止藥餌調燮之間而今不可作矣於乎惜哉先生配趙氏繼鄭氏皆有賢行趙氏有子三人長軒次輅次軾並世其家學女二長適沈理畱守中衛指揮僉事次適楊玉金吾右指揮同知孫男五世茂世新世遠世蕃世徳女五人以卒之年某月某日葬都城西甕山之陽範氏先塋之左錦衣公之次初錦衣卒子深憂其子弱使近已而葬旣而範日衰落竟以絕嗣先生旣葬其親乃並加封樹垣其外而合於一歲時祀享必徧焉常欲作堂其前奉文正公遺像而以子深配功𨿽未就而未始一日忘也先生之心亦何異古人哉嗟乎方醫師盛時其活人亦多矣徒以遇知相秦而受思陵之寵太厚故終以蒙吝豈知數百年後乃有直已守道如先生者爲之孫斯不亦有光於先烈哉先生病亟時其子輅進藥曰此丹溪方也先生瞋目曰丹溪今不死乎卒不飲而獨命以墓文見屬至於再三至不能言而猶舉予姓於乎豈先生之明達而猶未抵於忘言邪故列其系行爲之表以答先生之志且使觀於墓者知兩家之施報如此亦磨世厚俗之一助云爾

古愚徐處士配汪孺人合葬墓表

開化徐良節葬其父古愚翁妣汪孺人於桃溪之原幾三十年矣丁丑試春官不第將注選乃撰次其行事介吾友謝錦衣汝容請爲表其墓徐氏上世家衢州衢州故會稽太末也支縣龍丘有偃王遺廟見昌黎韓公所撰碑故衢多徐氏多自以爲偃王后然鄕人稱眞偃王后者必曰君之宗云由宋以來族日蕃衍凡再徙始居開化之南墩故又謂之南墩徐氏曾祖伯昌洪武初被薦不起祖昱隱居教授著家範十二條嘗同吾侍郎叔縉宋主事廷玉作浮橋於邑東以濟病涉鄕人徳之父鈍字用銛別號尙志讀書通醫學爲邑訓科嘗奉檄起民丁從總兵張公討栝蒼亂冦平之傳戍卒數千之廣西比至無一人逃及病死者上官稱之翁其次子也諱綸字弘之廣額髙凖長身而闊步言論灑然見者爲竦喜讀書不泥章句作字不求工然筆力甚勁格言要論切於身心者輒記憶終身不忘善幹蠱有先識尙志君鼎新居室君以身先眾工不憚勞費室成壯麗名一邑多買荒山蒔穉杉數十萬當其時有及抱者家至今利之諸弟謀徙家鍾龍二山謂決水墾田可以致羨翁往視曰不可地髙仰水不能畱旱則盡爲赤土且荒谷中終歲無弦誦聲子孫雜山氓居久則與俱化矣不聴後其土果不食他亦如所料事諸父及諸母皆若所生庶弟緗年少別居爲極力將護翁卒乃淪落每哭曰二兄在我寧至此也教諸子甚嚴自棋博笙管之類不使經耳目爲擇師必一時名士若徐先生天緒許僉事景暉方通判和仲皆厚禮延致之事之甚謹他州郡來學者必加延款有勤學飭行者輒舉以勵諸兒曰此亦人子也家嘗產駿馬所善徐理八欲之有易以良田數畆者翁笑曰吾寧利此而負我故人也卒不與收租粟恆視田髙下尢戒多取嘗大書屋壁後饒冦至見而義之完其居而去平生志與言稱言與事符是非可否必以理他無所顧忌始而人嗤之旣死而論乃定皆稱之曰古愚云汪孺人諱閨字守閨刑部郎中敬夫之從孫處士永澤翁之女歸徐氏三十年舅姑稱其孝妯娌稱其和諸婦子女被其愛惟諸兒有過或與不若已者處輒怒形於色不少貸也吾教諭景端與古愚善許爲教珪瑲二子會官於外弗果翁歿而先生歸孺人亟遣學焉遂皆以有成故居毀於火督諸子一新之數年間盡畢其婚聘曰吾懼而父之不瞑目也縉紳有爲諸子至者必盛具延之或辭以爲費則曰當其父時兒能致此客若是以爲薄矣且古人有截髮待賓者果然吾亦不此惜也其賢懿有識如此古愚生永樂甲辰十二月二十七日卒成化辛丑六月三十日年五十八孺人生宣徳丙午五月十四日卒弘治己酉七月二十六日年六十四子四人長瓚義官次曰珩早卒次珪以鄕貢教唐縣擢令羅源知欽州卒次瑲卽良節新除宿州知州孫男十一人洪太學生浩洲浙泗縣學生浯洙潝涇渭汭皆幼女四長適蔣績次虞瑞次方紈皆士族子其季未字曾孫男五人女一人惟翁骯髒質直學不爲文辭名不登仕籍而行已治家及施於人者皆脗合古人程度身歿之訓猶足以化彊暴而保厥家古所謂孝弟力田惇朴有行義者其人歟孺人於翁之生克左右以成其隱志歿又能終教以起其家古所謂挽鹿車和熊丸者其人歟欽州仕𨿽不逹而所至可紀良節淸修篤志事業方新洪浩諸孫繼而起者又未可量也蘇文忠謂古之君子爲善於已而責報於天如持左右劵交手相付若翁孺人其不庶矣乎是宜書以昭示其後人與其鄕之人且以爲勸是爲表

敕賜顯聖靈佑宮碑代作

禦馬監太監文安谷公大用早以忠謹事今上於東朝至於今二十有餘年內寄腹心外參軍旅勞績懋著而公寅畏小心日愼一日猶自以人臣之常分未足以罄其忠報之誠也乃用出其祿賜之餘買地都城之南香山之原八里之荘創建道宮一區以仰爲國家蕃禧之祝下爲農蠶暘雨祈報禬禳之地蓋天保詩人假神休以答君之遺意而猶不敢以自専也度材庀工具疏以請上覽而嘉之詔賜額曰顯聖靈佑宮命眞人楊正璠主其祀事傅宮有地十頃皆蠲其租稅復其徭役仍降璽書護持俾世守之公旣得請退而感激思有以闡揚之以侈上之賜而以事之殷顧有所未及也今年春乃克具其事之始末請書於石植之宮庭以顯示於來世惟我明奄有方夏明徳之馨徹於穹淵天地神祇祗若歆悅錫祉流祥於千萬年永永無極而郊社壇壝禮秩之餘名區靈祠出於臣民之所崇戴而非有戾於教者上亦因而聴之益廣誠敬以迎天休而況於帷幄心膂之臣以其忠孝愛敬之誠崇水木本源之報則其當天心而膺景貺夫豈不宜而其宏規傑構顯號隆名播之聲詩被之金石亦寧不爲玄教之休光太平之美觀哉是役也經始於正徳庚午春正月落成於是歲某月凡爲屋三百四十有八間外爲三門左右重樓以棲鐘鼓其內復殿回廊星壇月榭下至焚修之廬器物之藏庖滌之室皆嚴邃潔淸各稱其制正殿所祀則北方玄武之神道家所謂元始分形爲淨樂國王之子得道上升主鎭北極者是能袪逐妖邪保民護世其後南極東華九宮太乙皆天之貴神握符秉衡臨照下土而文昌以下諸神亦皆有功於民物者初宮之未建公先作墳祠爲全歸之所賜額曰褒賢宮旣迄功又爲佛宮於其側賜寺額曰永恩左佛右仙樓觀相望鐘鼓相聞金碧蒼翠炫晃數里創而見者眞以爲化人之宮焉惟公際時承恩崇極貴寵而厚於爲國薄於奉身故得以其餘力成此勝事於乎盛矣敢附新宮之義詩以揚之其詩曰常融之天玉虛庭神君臨之赫以明介而玄衣旗七星跣立披髮剛風生下憫濁世淪穢腥手握神劍驅雷霆洞陰一戰四海澄邇來倐忽三千齡新宮崇崇麗天京誰其作者金閨英主恩如天臣莫勝何以報之神是慿玉垣紫宇從百靈想象紫霄朝上淸瑯風中宵韻流鈴鸞歌鳯嘯疑有聲飄然而往空靑冥神功巍巍不可名神威赫赫天與行徳善有福淫有刑元洞玉曆炳丹靑惟天常淸地常寧民壽考兮年谷登政與化兮躋隆平臣與主兮交顯榮神之祀兮百世承

都察院右副都禦史張公神道碑

張在宋爲汴人南渡時始遷於杭再徙華亭華亭之張故爲著姓公之族以儒素班焉然至公始大家鶴城書院西時呼爲鶴城張云髙祖元亨曾祖天佑祖仲淸並有令名晦迹田裏考遜字時敏讀書善吟與陸夢庵潤玉王雪航公佩等爲詩社十友著在郡牒妣畬氏有賢行實生公諱誥字汝欽幼而簡重不與羣兒伍少長鋭志於學爲文章操筆輒成見者嘆異以府學生領天順已夘鄕薦登成化丙戌進士攺翰林庶吉士受業劉文安公定之爲公所器許戊子拜監察禦史巡視長蘆鹽場平時豪猾倚權勢作姦罔利者悉裁以法諸場爲淸甲午按湖廣吏有望風自引退者監鄕試選舉得人所錄文至今以爲式諸生坐歲考弗稱有停廩踰年者公謂不稱當黜不當停其廩移文所司以爲非朝廷制所司懼卽爲攺正其移文諸司亦版行之丁酉升廣東按察副使巡督海道鄕人有附畨商越境牟利者公嚴爲之禁其獘遂絕丁內外艱服闋攺四川升按察使弘治初蜀土連饑公請於朝停荊襄嶽武等衛運得米二十餘萬石又發廣濟庫銀易米數十萬石隨所在貯之委亷能吏計口支給又仿韓魏公及朱子法十步一竈爲糜粥以食老穉之不能自食者所全活不勝計蜀人徳之升貴州左布政使閱帑藏得羨銀數萬兩有以利動公者公正色曰此民之脂膏可以自私邪命吏著之籍爲賑濟備言者愧服升都察院右副都禦史巡撫雲南雲南去闕庭遠積有疑獄至十餘年不決公原其情爲剖析言於上悉見宥免竹子諸山箐夷羅構亂刼掠爲居民害或請以兵五路進剿者公止之曰彼爲盜豈本心迫饑寒耳村寨固有良民今加兵且玉石俱碎非撫綏意乃自爲文選吏爲夷民信服者分持往諭之降者相屬前後以千數餘黨各散去竟不煩兵而罷木邦孟密相讎殺諭之弗聽聽輒復反公曰此非可以口舌勝也檄諸道各練兵積粟米如山爲必討計二虜始懼而自戢朝廷嘉公功有彩幣銀牌之賜蓋公之臨事伸縮捲舒文武並用有如此者以年及思休累上乞骸之疏戊午冬得請來歸監軍總兵而下盛供帳餞於數十里外且出白金爲贐公皆不受咸嘆息而返閒居十三年治丘壠葺廬舍教子侄讀書爲身後計親戚之貧者衣食之故舊之失所者拯濟之鄕鄰有疾病死喪而不給者周卹之蓋其不盡施而及於桑梓者又如此公生宣徳癸丑正月二十有三日卒以正徳辛未九月十三日享年七十有九配謝氏祈州判官嗣宗之女先公三年卒側室周氏朱氏韓氏子男四文英文魁文明俱夭其季曰文貴女四人義官林璋縣丞沈髙鄕貢進士李元祥太學生陸瀛其壻也文貴以公卒之明年某月某日葬公於畬山新塋刑部郎中周君鳴玉旣志諸幽矣公官九列於令得立碑文貴泣拜以文請惟公以儒家子奮身取髙第績學詞林出掌邦憲累官至第二品積階至正奉大夫勲至正治卿贈封其父祖至通議大夫右副都禦史祖母母妻皆淑人蔭其子文貴以髫年入太學風采在朝廷威惠在藩服名徳在鄕裏而又享有髙壽正寢考終可謂裕後光前終始無憾者矣系之銘曰侃侃張公望於鶴城甲科文苑名配列星爲中執法臺閣風生出殿方夏遠戢邇寧帝曰汝來公倦於行南粵東齊梁益荊湖有雷有風公馬載驅龍潭鳯山松陵具區云消浪平公歸在吳公有長才宜正有服公之忠誠垂老彌篤安車弗至白雲遽來嗣子擗踴邦國興哀藏於北山其永終吉松楸郁然公手所植刻詩墓道過者必式

左軍都督府都督僉事張公神道碑

正徳戊寅春二月三十日徵西前將軍左都督府都督僉事張公卒於京師之私第事聞命有司治塟賜祭如故事嗣子輗將以明年某月某日葬公於都城西北窯子頭祖塋之原植碑墓道具事狀乞予爲之文按公諱安字定之世爲和州祥鸞鄕人髙祖興少籍戎伍深沈有勇力聞太祖起淮西神武不殺遂挺劍歸焉以功授天策衛百戶攺大同左衛卒曾祖政祖源世傳武略源從忠國公略地觀音山及金山等處斬馘升正千戶父瑛從定遠伯追敵磨兒山黒石崖戰有奇功升指揮同知公生而凝重有至性年二十餘嘗刲股以愈母疾人稱其孝旣嗣職慷慨思奮以功業自許成化中都督孫公西徵尙書王公越搗威寧海子公皆從行皆身先士卒斬獲功爲多歷升指揮使山西行都司都指揮僉事守大同右衛殺滅無算獲戰馬夷器升都指揮同知又以二千人禦勁敵數千連戰經二日多所斬獲升都指揮使弘治初充大同路遊擊將軍八年充副總兵協守寧夏率眾出賀蘭山搗賊巢穴斬首百餘獲駝馬甚眾遂有都督僉事之擢佩靖虜副將軍印充總兵官鎭守延綏尋攺佩鎭西將軍印在鎭累立戰功又敓獲邊圉小王子勅書駝馬胡樂之屬璽書嘉奨有文綺白金蟒龍之賜蟒衣在當時甚重非大臣不易得公自是凡三受賜焉正徳戊辰寧夏警報至上思公舊效命佩徵西將軍印充總兵官往鎭其地明年移大同又明年以疾乞休命歸制印以所居官就第蓋優遊林下者凡十年而終公爲人戟髯魁幹望之偉然臨陳好衣皁甲乘黑驑握鐵簡見者謂張翼徳尉遲敬徳復生更歷三鎭皆有勲績尙書鈞陽馬公論一時邊將必以公爲稱首時皆謂非過云公生於正統甲子某月某日比卒享年七十五曾祖祖考俱以公貴贈驃騎將軍左軍都督府都督僉事曾祖妣余氏祖妣趙氏俱贈夫人妣光氏封太夫人配盛氏繼李氏潘氏俱封夫人子男二長卽輗盛夫人出例襲指揮使以先有功升都指揮僉事進同知今以副總兵協守大同次軏潘氏出大同前衛正千戶女四長適都指揮劉漢次適參將李淳次適都指揮李澤次適指揮畢鉞嗣子漢孫男一曰本女一許嫁指揮林某嗣子某予旣序公事復爲詩以系之詩曰

眞人龍飛豪傑雲從其從伊何江淮西東祥鸞之張與鸞並翀翼龍以飛咸策有功侃侃元孫旣孝且忠載其世勲益振以隆乃握銀菟乃長元戎西曆綏靈北殿雲中朝家倚之長城隱空旣老而休蕭然京邸杖屨綸巾觴豆壺矢有功有名亦有壽祉還歸帝鄕白雲萬里都城之西窯子之原烈祖所藏松楸郁然維帝念功卹典有駢窀穸旣崇儀章副焉有穹者碑於墓之道我作銘詩維後之詔水浚而長木植而蕃厲爾弓冶飭爾豆籩瑤圖萬年玆石弗刋

東江家蔵集卷二十九

●欽定四庫全書

東江家蔵集卷三十【中集二十六】

﹝明﹞顧淸撰

北遊稿

○志銘十九首

明故湖廣參議張公墓志銘

弘治六年夏四月中書舍人直內閣上海張公濟民出參議荊南藩府兼督泰嶽太和山十月抵荊南明年正月十三日卒先卒二日登嶽山徧行祠宮顧道流曰吾此行不再矣公等宜勤修以答天貺旣歸謂家人曰山中佳絕吾意不欲來爲汝等累吾念耳是夕命浴具新衣詰朝視事坐堂上端瞑而逝治棺間日貌如生予始聞甚異之旣數月公壻喬君時章來請銘公墓乃具言憶予初入京以鄕後進拜公於私第問處已接人之要公以誠教之曰某迂拙不知其它平生所守惟此人初或未識久而自信當時深敬其言別公經歲未嘗一日忘孰意公一往不來而予竟銘其墓石邪公諱谷濟民其字別號謙齋曾祖贈監察禦史諱世良祖諱衡以永樂乙未進士爲禦史立朝不阿卒於貶所父諱芹以公貴贈中書舍人母贈孺人姓姚氏公生而純雅正統己巳入縣庠爲弟子員累不利場屋成化戊子以歲貢領鄕薦乙未擢進士距其祖登科之歲甲子適周鄕人傳以爲美談丙申拜中書舍人入直文淵閣尋引疾歸居六年今上卽位素聞公善書驛召還與修憲廟實錄加升俸二級供內職如故又三年升今官以卒公自爲布衣薄於榮利嘗曰仕宦如雕籠畜鳥耳故𨿽官禁廷歷華要而山林之志終未嘗忘其引疾歸浩然有終老之意日引騷人文士與之相應和所作尙理致闗風教多可傳者旣起與纂修凡同事者皆進官而公止加俸處之裕如其參荊藩近宋人所謂奉祠者公方樂之而遂以告終矣公風度淸遠眉目如畫與人言從容簡當必以道義宅心平易而端謹和厚望而知爲篤行君子易簀之際可以見所養矣家素貧事母至孝養二姊終始以禮在鄕黨濟危成美口未嘗言功晚得科第而位不滿徳士論尢追惜之初娶黃氏無子繼娶方氏有三女丈夫子二人出側室某氏長拙次抑壻長實時章名煜翰林修撰喬維翰子次則建寧知府劉玙之子襄吏部郎中戴春之子儉其卒之歲距生時宣徳癸醜得六十有二年葬以今年某月某日墓在上海縣北某鄕某原銘曰

白雲黃鶴依我阿閣鳴玉峩冠志在靑山受爵孔亷徳則允厚我銘於丘以俟其後

新昌呂處士墓志銘

應天少尹新昌呂君獻狀其世父松泉翁之行授翁之子璁謁予乞銘且以書來曰翁居家孝友處鄕黨以信義𨿽不爲世用充其心將逹之天下可也君爲給事中予及同朝知其言可信璁又吾李君原復故人也故不容於辭按狀翁諱逵字好道別號松泉其先幽州安次人宋正惠公某某之後始祖大理評事諱億徙靑州宣和間避地浙東遂爲新昌人曾祖諱子華避元運不仕祖諱九思國初爲行人官至袁州經歷考諱存心亦不仕母張氏王渡世族翁生七歲知讀書及長益肆力於學凡篇籍無所不考性和易與人居未始失色於功利泊如而勇於爲義不避艱險祖墓有田爲勢家奪七十年矣翁糾率子姓出帑以復之置守視焉鄕人義之樵牧相戒不敢犯二侄玙璠早孤撫而教之後皆有成立平居坐一室晨起躬灑掃服食器用皆有常所晚年以家事付諸子日嘯傲湖山間曰吾性落魄不能營產利爲子孫謀然平生無忮害心頗以此遺之耳弘治甲寅八月疾作十月而病二十有八日竟卒其生永樂己丑七月二十一日也享年八十有六配兪氏贈嘉議大夫禮部右侍郎淸節先生之女子男四長瑊次球先公卒次瑭次璁邑庠生女一適醴泉章萍孫男十女二曾孫五葬以某年月某日翁喜爲詩遇佳山水必有作若天姥沃洲華頂石橋諸篇皆可諷詠尢善琴理旁通岐軒氏之學蓋其才行有足尙者云銘曰

木之喬封厥根深畊後獲實且蕃新昌之呂正惠孫違亂俟明如蠖蹲隆築而構翁復惇有其發之斯復原鑱石嵌幽昭後昆

南京府軍衛百戶周君墓志銘

君諱全字永誠姓周氏松江上海人襲父蔭爲南京府軍衛中所百戶成化戊戌致其事弘治丙辰秋八月十四日卒年八十初君父信以材力自負當元之季見天下亂思樹立功業會大將軍定中原仗劍以從累奏奇捷策功授昭信校尉府軍衛百戶君幼而不羣大爲昭信公所奇愛長益好學嘗兩試有司不利始絕意進取昭信卒以嫡長世其官性至孝事母張安人曲盡子職平居不妄言笑至道古今論成敗得失則亹亹終日若將不可窮者未嘗以色假人同官有失面折不少恕或爲陳古賢將事其論侃侃聴者爲竦退則無一言要官逹人或不可其意亦拂衣去不顧凡世所玩好狗馬聲色之類一不累於心晚年辟園池蒔花藥引故人賓客觴詠其中以爲樂若未嘗有官祿者配吳氏封安人子男二長琮襲蔭次瑾以子鉞尙秀府順義郡主推恩授兵馬指揮孫男四鑑鎧次卽儀賓次曰鏞曾孫男一女三君之將葬儀賓以瑾命奉唐進士錦所爲狀來乞銘惟君載其世勲嗣有祿爵率履飭躬克享髙壽子承先休孫尙貴主榮寵光華賁於鄕邦可謂盛矣銘不可以無作銘曰

英皇之孫秀邸之女厥配維周君實其祖維君之先奮迹義旅君承於休克大其嘏始志於文中纘以武一傳而再遂倩藩府水流於泉木茂於根由前者勲由後者親孰祜之全萃君之身鐘山之原鬱鬱松筠宗社萬年君居永存有後觀者稽此石文

靜庵居士墓志銘

故宋李太尉顯忠有裔孫曰尹亨字克復者以大明天順四年庚辰四月七日卒葬玉山縣之東原後三十四年當弘治癸丑予及其子寛同舉於禮部又四年丁巳寛以秋官主事理刑獄於江淮將行以公行事狀泣拜授予曰吾四歲而孤惟吾先君之餘庥是庇是承以克有今日今先君葬幾四十年矣而幽堂之石猶未有刻詞吾誠日夜悲痛念無以白於後人今吾子旣獲同年又職在紀載其無辭予讀宋史至太尉父子破家殉國事未嘗不壯其忠節而哀其功之不成意其子孫當必有興者乃今幸得與主事同朝列又獲銘其先人以掛名於家乘其何辭按李氏故靑澗人自太尉脫靑澗之難歸臨安其子遜自臨安再徙至玉山新安堤遂爲玉山人大父敬仁父希哲皆不仕公性孝愛事其親先意承志不忍傷祖母詹病疽日親侍左右湯藥必嘗夜卽臥牀下以候安否及卒毀瘁不自勝其事兄尢篤於敬讓旣長不忍異居至不得已田廬婢僕惟兄命不敢以已先新安地隘攺築室西湖故居直數千緡以讓其從兄不少吝鄕之言雍睦者必推公宣徳間歲祲邑有流殍公白其父出家窖數千斛以賑之曰人無食而我獨饒吾不忍也或以子女質者及嫁期以聘貲來贖公惻然還之焚其劵不取一錢鄕人感其義有垂泣者州縣以耆宿義士召皆辭不往惟酷喜讀書教子弟嘗嘆曰吾家以先代忠臣之裔爲邑故家亦惟是詩書之澤不墜前聞耳乃遣其兄子亮爲縣學生臨歿又以寛囑其母俾無失教亮取己卯鄕薦除懷安尹判廣州爲時能吏寛舉進士爲省郎皆公遺訓也公生於永樂甲午十一月二十四日其卒之年方四十有六又晦迹田裏故未有以聞於時然其家庭孝友之常存心處事之實信於親聞於鄕邦如璞玉淵珠終不能掩其光也古之所謂善人者公豈其人歟公四子長志次徳次匡寛其季也女二壻某某孫男二人皆公歿後生云銘曰

李世靑澗爲王虎臣奇也殉國族胥以淪矯矯顯忠挺節來奔天眷忠孝旣熄而燔玉山之陽瓜瓞綿綿惟靜庵叟旣仁且賢族婣黨比吾無間然天嗇之年厥得已多爾公爾侯其復匪遐鬱鬱東原有拱松梓我銘曷徵公有令子

沈處士墓志銘

處士以丙辰秋來視其子恩於京師恩舉禮部予辱預有事又鄕人也故處士數往還視其貌恭而和聴其言質而有倫使之年甫四十有七齒髮壯茂鬱鬱如春松予謂其福之未艾也歸數月有傳其訃音者予始力拒之曰烏有彊健如君賢有禮如君而遽及是哉明日恩衰絰累然踵門以志銘請予蓋甚惑焉卽如是人亦何勸爲善而彼疾步健談馳騁於當日者又可足恃邪旣以悼君又哀恩甫得一第而遽哭其親榮不足以塞悲也銘其可辭按處士諱鎡字時用別號松云其先浙之嘉禾人元季髙祖居仁避兵徙上海遂爲上海人居仁生徳弘徳弘生晟晟生環號梅月翁娶同邑尹氏實生君弱不好弄稍長知讀書事舉子業父母以獨子不欲使從宦君弗敢違甫冠梅月翁卒殮殯葬送一以禮鄕人稱之歲時祭祀恆涕泗曰祭之丰不如養之薄也尹孺人孀居所以慰悅其心者無不至迎其母沈安人養於家卒又倡諸甥治喪事庶母弟許贅劉氏壯弗能婚爲具禮聘之事諸父及待其兄弟下至僕使皆曲有恩意鄕人負谷百石鏹十千焚其劵傭奴有去而復來行盜者眾執以見諭以義而釋之作棺以瘞露骼爲杠梁以濟不通凡義事率以身先故人多徳君其卒也皆涕泣云生以景泰庚午六月二十三日卒以丙辰十二月十五日初娶談氏有二女卒繼娶謝氏子男四人長卽恩次三人俱夭女長適陸淮卒次適韓惠孫女二葬以某年某月某日墓在方溪北去家僅二里銘曰行弗異流俗惟孝友於親名不出州裏而澤加於民不永其年天胡以然以大其後人

施孺人墓志銘

吾鄕人潘君克承有女嫁爲施秀才聲遠妻聲遠鶴灘太史門人也故往還最習聲遠試有司數不利潘氏能慰之以命且勸之學聲遠之挫而不折益進而自彊蓋預有助之者人以是知潘氏之賢潘氏有二子長寅次天祿戊午歲相繼夭因感傷致疾今年劇甚三月十五日竟卒得年僅三十悲夫聲遠以四月八日葬於都城南東臯村先塋來請銘其墓潘氏母袁早世事繼母李得其歡心李亦視之如己出族人稱焉旣嫁又能相其夫及卒舅姑思其孝妯娌感其義妾媵童使懷其恩人謂之賢其可以爲賢矣乃爲敍而銘之潘氏生成化癸巳四月二十日卒之歲弘治十五年壬戌也銘曰

處而孝惟姆之教嫁而宜惟君子之毗子而弗育其有時誰戕其眞止於斯東臯之村郁乎嵬殯宮沈沈夜未熙美玉深蔵吁矣悲

南平令陸君墓志銘

陸君如崧治南平之三年爲弘治壬戌其兄淸丰令如昆朝京師有以君凶問告者予始甚疑之會如昆無言久而寂然謂傳者妄耳旣兩月如昆書來曰吾弟眞死矣傳之者信非妄矣先生素知之其將與哀之若因而賜之銘亦吾弟之望也壬子冬予隨計北上會如昆兄弟於淮陰自是辱交焉及兩君擢進士予有事場屋往來益親如昆在甸服君在閩中皆卓然樹聲績予又私以爲故人喜謂淸近可立致也而孰謂君止於是邪君初任羅源在萬山中巖阻瘴癘咸謂非人所居君初病起累然攜束書就道見者皆憂之旣至興滯補獘甫八月百廢具興而身且無恙用是以堪治劇攺南平南平當八閩喉襟土瘠而民蕃使檄供需連絡無虛日君至當大火後日夜撫循且爲之經理未幾井邑一新而民不知病其事上恭而有禮遇吏民平易可親至理之所在毅然不可奪也居官不五年累爲部使者所稱薦論閩吏之賢必以君爲稱首焉辛酉冬南平大疫邑僚有舉室盡者吏咸請避之君綜理弗顧用是得疾以至不起十月十八日也君體貌明粹自幼凝重寡言笑望之玉立其守身如處子和厚誠篤恂恂若無能至居官秉法守禮斤析刃解和而能剛斷而不苛此則人所難也所著有省齋紀行等集紀行集則予在淮陰已見之溫麗典則迥出時輩而今其已矣嗚呼惜哉君世家湖州之歸安實宋廣靈侯圭之裔曾祖順祖敬皆不仕考震四川瀘州知州妣毛配兪氏州判官光佐女子二階陽女一許嫁禦史陳霖子某君生成化辛卯七月初六日比卒年三十一葬以壬戌十月某日墓在烏程縣弁山之陽銘曰

陸望雲閒施於廣靈瀘州之賢以有南平其人夙成其政有經而不永其齡尙固斯扃天乎可徵其胤將興

先妣封孺人陸氏墓志

嗚呼淸不孝先妣疾莫養含斂莫親死無以自致者尙幸得從搢紳先生後比訃聞告哀於諸公吏部侍郎吳郡王公許銘於幽堂太常少卿太原喬君希大旣篆其蓋石矣屬公繼以憂去位不肖不忍復言銜卹來歸日夜悲咎旣罪逆如此惟是所以爲不朽計圖末減於萬一者又弗獲順遂其天實殛之將昭布其大戾弗可庇逭用弗敢重累於逹者謹輟哭敍次其系行自書之以納於墓先妣姓陸氏世望華亭與顧同裏居祖士能有隱操父褧方嚴重信義尢爲鄕人所敬服有不善惟恐其聞之於其卒私謚爲秉直處士娶馬氏實生先妣馬氏孝慈貞順先妣之性行如之爲秉直翁所鐘愛翁愼交與獨善先大父遺善府君謂世蓄徳後當有興者而尢喜家君之倜儻故先妣歸焉大父素輕財無厚產又方以分其外兄弟之同居者以是家益貧先妣旣入門茹辛服粗力女事以佐耕殖有人所弗能堪者自傷不及事先姑奉先大父曲盡愛敬歲時祭享必致其誠潔賓客必丰遇宗婣尢有恩意終身無間言者家君之處約而能亢其宗先妣之助也始產得不肖幼而多疾提攜撫鞠劬苦倍諸弟稍長能就學師資書札之費多出自緝紡不肖之粗知章句先大父家君之訓而使無他顧以専所習者先妣之徳也不肖官滿三歲蒙恩封孺人時年已髙荊布絲麻不少異平日家人北來必傳語不肖俾盡心所事請迎養輒弗許曰吾在此自樂也比得疾思見不肖不肖頑弗覺知而遂以永絕矣嗚呼痛哉先妣生宣徳己酉十一月二十八日卒以弘治壬戌十二月十日享年七十有四子五長卽不肖次積愼勤勉積勉皆夭孫男六天彛天敍天秩天申天與天佑天敍亦夭女五其存二人最幼曾孫男一應陽女一俱幼先妣之疾也屬家君無別治墳得祔先姑足矣及是度地已迫家君不忍違稍拓其左以歲癸亥十一月二十一日甲申襄事墓坐癸向丁龜筮並吉從先兆也尙永固斯宅以寧我後人

故涿州知州何公墓志銘

公諱正字廷直其先涇州人曾祖諱懃祖諱寧皆不仕考源文安令升知通州再升知襄陽府妣李氏初封孺人贈宜人襄陽公有善政民愛而畱之因遂家焉公剛毅儉約輕貨財重意气年十八從宦文安勵志力學提學李禦史見其文大稱之襄陽公守通州遂進學於考功劉從吉翰林吳希賢二先生自是聞見日博學以大就而公志在用世羣居講習於政事體要必究心焉不屑屑於文藝也旣領鄕薦入太學大司成襄陵邢公盧氏耿公皆器之成化辛丑除河南長葛令時方旱蝗禱於神卽雨蝗不爲害民歌之爲福星邑素無儲積爲經理市大豆若干貯之倉甲辰大祲人相食日煮豆以食之又分布饑民於大家俾傭作以食存活數千人時各郡盜起公設長巡兵擇盜之攺行者四人分四郊督捕鄰壤震驚而公境內帖然明年復旱爲築堰於溱洧引水以漑田凡數百頃及夏麥熟而魚亦可罾民咸利之旣而市畊牛散谷種潤色均徭裁省浮費未幾民力遂完賢能之聲爲一省冠丁父憂攺博野博野故多右族以勢躪鄕裏公直道以行皆斂戢不敢肆秩滿民攀畱不得去巡撫張公言於上復畱三年弘治丙辰升知涿州州素號難治中貴禁軍千餘家與居民錯處而王官之將使萬國之來廷冠蓋往還館谷迎將無虛日公先以法齊眾乃節量州計以裏役錢散諸民俾畜雞豚具芻粟以待故州治肅淸而民力省半政聲日馳而公老倦遊矣是歲乞休致會長子宗理守徐州以最績聞推恩加奉直大夫協正庶尹配劉氏贈宜人遂就養於徐迆邐歸襄陽癸亥十二月十八日以疾終正寢距生時正統丙辰實六十有八年閒居者八年矣公信道誠篤行其所志不惑於他在太學與保定李文穎慶陽韓廷器相友善京城疫韓李皆臥病公日走其門視炊爨具湯藥無所畏避李歿爲買棺以斂哭之盡哀韓感其誼遂定婚焉潼闗單忠信於公爲同年生夫婦客死公經紀扶護爲子娶其女爲其子娶婦且遣從名醫學卒全其家孤兄子宗良宗賢及弟溥公撫之如子親課以學後溥領鄕薦宗賢舉進士第皆賴公之教也旣歸襄陽惟訓子孫課耕植或徜徉山水間其非道不交非義不取蓋終身如一日也初娶劉宜人先卒繼娶薛氏以事出側室褚氏子八人宗理庚戌進士自徐州升同知松江府宗性生員宗本宗幹皆業儒宗嶽宗岱宗恆褚氏出也女五長適太學生韓永相次適周自振次適李憲二在室孫男十二人女五人俱幼公初葬襄陽公徧求名山得吉兆於鹿門山之西原宜人劉氏祔及是同知將率諸弟以年月日奉公柩而合焉予初舉進士辱交同知君宗幹在京師又嘗從予學故同知君以墓石之銘爲托而予不得辭銘曰

行之確其充以學仕而賢其歸也全不竟厥施其後有輝孰云彼蒼而罔人知鹿門之西郁乎新阡良吏所藏過者式旃

故承事郎呂君墓志銘

溫之永嘉羅溪有義士曰呂君諱斌字旻質實故宋丞相申國正獻公之裔申國六世孫從訓爲扶溝令子光遠避金亂自洛負母泛海之永嘉遂占籍焉至君又十一世矣考定惇尙信義景泰中以入粟得官娶祥奧吳氏實生君性方嚴簡重尢篤於倫理弱冠持門戶卓卓能自立平居必正衣冠不飲酒至奉祭祀燕賓客必極其丰潔以先世名家遭亂轉徙夷於民伍思有以振起之成化已亥作新祠於正寢之東又爲堂以奉文穆文靖正獻三公遺像修家譜以合族立家塾以嚴教凡有闗於禮教者竭力爲之冢宰樂淸章公綸戶部尙書涿郡殷公謙爲記其事其居鄕彊悍者飭之柔良者扶之貧無以爲生病無以給醫藥死而無以棺斂者必周之鄕例舉錢十分而息五君仍減其一不能償者輒貫之凡再出粟賑饑爲石者二千有二百代輸通都鹽米若干造海壇江頭二渡舟以濟往來作渡口館以泊行旅作石奧東岸上塘大壩四石梁甃樂淸館頭塘及渡口等路凡數千餘丈費谷以數千計郡邑獄囚冬施以藳薦夏資以湯藥其施予不吝且周悉如此然至於異端釋老之徒則痛絕之未嘗少與接也成化丙戌授承事郎階正七品壬寅立石表門弘治辛酉朝廷降璽書旌其義郡守鄧侯爲立傳仍榜旌善亭爲後世法鄕邦遠近無不以長者稱之年七十八以甲子六月一日卒其生宣徳丁未十一月初九日也配城東王氏先四年卒側室張氏子男六人梓榮棨樾松椿梓醫學訓科松郡庠生女三長適江陰令李本長孫儀次適吳恩次吳信皆祥奧族孫男九照勲耿煦灼爍熼烜煒照亦郡庠生女六長適中書舍人趙式子公澤次適趙愷次適歙令樂淸朱諫子守宣次幼梓將以某年某月某日奉君柩葬南奧之原時吾郡通守閬中何侯方來自永嘉梓因侯以乞銘其言故有徵也乃爲銘銘曰

申嗣七傳自洛而溫衰服再窮乃見義人徳施於鄕爲帝外臣弗惑異學於前人有芬鴈山峩峩奠彼海邦羅溪之門南奧之堂後千百年郁其相望兮

澹齋劉處士孺人張氏合葬志銘

上海儒學訓導安寧劉先生以官將九載而母年近八十常計日望歸將稱壽於堂下三月訃至先生哀痛摧僕幾不能生旣乃衰服累然以吾友髙生企狀乞予銘墓石且曰吾先君葬若干年而墓亦未銘行將奉吾母而合焉玆銘若有待也予官於京十年不得歸而母氏棄背荼毒怨咎至今無以措其心而先生重以是委予譬則痛定之人聞痛者之呻吟其身之弗寧而又何以爲先生役耶重念予鄙拙無似而先生匍匐萬里束裝艤棹需予言而後行此其意又弗忍違者乃黽勉操筆卽企狀序而銘焉序曰處士諱正字以正別號澹齋世家雲南之安寧祖鳴容父寺皆不仕母楊氏處士爲人樂善而好施遇貧者必周之負債而不能償者焚其劵兄庸早世撫其孤嫁其女養幼弟皆曲有恩意鄕邦稱之孺人姓張氏爲同邑質軒處士某之女事舅姑盡孝敬相處士儉而能勤先生初教射洪嘗迎養於官舍都禦史郭公鏜楊公澄而下咸賦詩爲壽薦紳榮之處士生永樂戊戌正月十四日年五十七以成化甲午六月十二日卒葬州境虎丘山之祖塋孺人生宣徳戊申十月初十日以弘治甲子八月二十一日卒年七十有八子男四長聰次昱卽先生以明經領薦就乙榜歷今官次明早卒其季曰昭女三適某適某孫男十三長安早卒次寧宰官寛宦寰定宛守宙女五人銘曰

子仕而貴親之榮貴不及養生何以爲情孤舟揺揺指滇城薙宿艸兮啟新塋不有射洪恨千齡嗚呼門生誄行太史銘九原有知庶爾寧

明故翰林院編修周公配太安人朱氏合葬志銘

工部員外郎周君將奉其母太安人朱氏柩合葬於先太史之墓乃追述太史及安人之系行爲狀泣拜授予曰佩不幸早失吾先君賴吾母以有今日先君懿行孔多佩方幼無所識知吾母恆誦言以爲訓故猶能記臆一二先君性恬靜篤於孝友家故貧刻志於學讀書終日不少休夜二鼔方寐雞鳴輒起由是書無不通自洙泗濓洛百氏諸子之言中究旁逹若繩引珠貫而尢精於史學至終捲黙誦不差弱冠作書上提學彭禦史禦史稱之入府學爲弟子員爲教授廬陵孫先生所器重同學有十才子馳聲於時先君爲之冠正統丁夘應天府鄕試以第一人薦禮部景泰辛未廷試以進士出身第二人入翰林爲庶吉士除國史編修一時輩流論行誼超卓問學該貫者獨推先君甲戌以天旱奉命禱東嶽丁內艱歸廬居三年足未嘗入官府亦未嘗以貧爲戚識者皆以大用期先君而降年不永四十六而遽歿嗚呼痛哉吾母出華亭舊族寡笑言甘淡薄尢勤於治生旣喪吾先君躬早夜織紡以鞠吾兄弟及諸妹佩長就學脫簪珥以資之不吝少怠則垂泣以戒曰汝不聞汝先君之勤苦乎故佩亦勉彊以有成立弘治某年以工部主事滿考贈先君如佩官封母爲太安人庚申請於朝得歸侍養居膝下僅六年而禍及矣悲夫佩旣不獲事先君幸有母得少自盡今旣無及而先君之喪太守葉公冕知縣楊公昕實助襄事同穴之制已具又無所致其力焉維墓石有辭將圖於永久是猶若可爲者敢以屬吾子淸少讀歐陽公瀧岡阡表見其述母夫人敍崇公遺訓事未嘗不三復而悲之今工部君之自述其有異哉歐公四歲喪崇公鄭夫人親教以成後六十年而始表於墓君十二而喪先太史亦太安人教以有成塋墓之克合且四十有八年矣崇公之於太史工部君之與歐公其出處名位不必盡同而各一時之賢人兩母之保貞節於艱難以克成其子事亦無異獨以淸之不文乃幸辱從君後而得托名墓石以同於不朽是則弗稱而不容於辭也乃爲敍而銘之太史名輿字廷參別號心齋其先故汴人始祖仕宋爲某團練使在元有爲太尉總管爲分水巡官三衢學正者至曾祖彥才始不仕讀易自娛祖士瞻國初辟雍縣令考臨封某官太史生永樂癸已六月三十日卒於天順戊寅十月初四日太安人生永樂壬寅十一月十六日卒於正徳丙寅四月初十日享年八十有六子男二長卽工部君以庚戌進士累今官次璠早卒女三長適湖廣僉事侯方先卒次適儒士張泰泰卒守節不貳次適張某孫男三哻簪第皆習舉子業女一曾孫男四女三太史葬以卒之明年六月十二日太安人合以卒之年十二月十六日墓在畬山自郡城北行二十里銘曰

維周在淞自汴徙兵戈搶攘莫原起都團尉總差可紀亦有三衢譽髦士彥翁瞻臨嗣田裏中間小試牛刀比嗇而丰之發太史祥雲麗空萬目視望爲霖雨嗟虛擬中閨栢舟指心矢緝麻丸熊勵孤子艱危植立承先祉千載瀧岡渺同軌蛇峯盤盤鳯之尾我營雙丘今合矣刻詞貞瑉告來祀

楊宜人邵氏墓志銘

吏部員外郎慈溪楊君銘父配宜人邵氏諱玉字如玉其先兗之曹縣人曾祖郴洪武中知浙之定海縣因家焉祖某父某倜儻有英气以貲雄於鄕嫡母方氏母連氏宜人幼而明慧聞弟侄輩讀書卽能誦之於字畫不甚識而義理多所通解端靜貞淑宗黨皆賢之成化丁未歸楊君爲繼室是年君初第進士後歷知昆山髙平常熟三縣中丁外艱入爲考功主事宜人皆從周旋二十年秉禮服義未嘗以尺寸私亦未嘗增事服飾見者不知爲有官者之妻也平居應接每謙抑處下片言之失亦惟恐其有傷焉正徳丁卯遘疾腫發咽齒間君爲求専醫朱氏者視之朱老人也術且精宜人峻拒曰豈有婦人而開口向男子乎寧死吾不願其視五月二十二日竟以是疾卒且卒屬君以後事令悉如禮斂勿用首飾未還葬殯勿寄僧捨且經畫其家事訓飭其子女及遺謝諸親戚咸有條緒下至臧獲不遺而尢以不及終事太宜人爲恨壻王導侍其父來謁選聞宜人疾將委禽焉亟止之曰兩家皆詩禮族難同小家作柩前拜且太宜人未命其誰敢導入問疾以手握牀幄自蔽與之訣气垂絕猶手整衣衾至卒不少亂蓋君之自述如此吾觀楊君早自潔修居官所至有聲迹謂其本源之地有與立焉由今觀之則宜人之爲助蓋亦多矣宜人之賢尢莫著於垂沒之際然他猶可能也至於病不許醫師視其口寧以喪其身而不顧則其所執果有重於生者推此以往夫孰能奪之而人豈易及之哉楊君謂宜人類君子素問學而涵養深者誠然吾不謂之過也宜人以成化戊子十二月二日生生二十年而嫁嫁十二年而封爲命婦爲命婦九年而卒得年僅四十子男四孫辰孫斯孫龍其一夭女五大順許嫁宛平縣丞王朝宗子卽導小順尙幼其三夭孫二世顯世賞則前室子孫元出也君以是年十二月二十一日祔孺人於其縣之陽嘉山先塋之左屬予爲之銘銘曰

家之政始於躬婦也弗宜亦撓厥中有矩有儀匪貞弗從以約爲丰成楊子之素風者其於此乎宮邪

錢宜人鄒氏墓志銘

無錫有大族二曰鄒氏錢氏鄒氏當宋中葉由晉陵徙縣之泰伯鄕自忠公後以仕爲諱咸隱於農栢堂桂軒林泉三世尢著錢氏自臨安來再遷至磚橋梅堂閱耕南丘三世尢著兩家門閥相對世爲婚婣南丘與林泉契分尢厚宜人於林泉爲長女而南丘冢子曰世恩者爲林泉所奇愛故宜人歸焉時年始十八克自抑愼周旋稱謂之間不輕出一語人初以爲傲久而後知其賢世恩學稍懈則曰無以燕暱累新婦無以少壯妨終身遊學宮欲與之俱則曰捨舅姑而從夫違鄕井而入市近澆不可蓋藜羮布服獨居蕭然者數年歲嘗弗登捐首飾質粟以食家眾諸姑之嫁輟奩篚以資之未嘗吝惜世恩喪南丘領鄕薦擢進士爲客部主事屯田員外郎都水郎中率禮舉職有聞於時宜人預有助焉世恩在都水分司河西務間出行河宜人畱官居嚴飭內外或浹旬不啟鑰推此類可見矣性篤孝林泉翁疾病請於世恩歸省之渡淮幾覆而免旣至一月而父歿服喪盡哀在河西以姑太宜人年七十請歸爲壽旣而奉以北來及以子喪歸送之踰千里其在家嘗贊世恩作樓以奉母旣成日誦佛書其上曰將以爲姑壽也正徳丁夘以林泉忌日設奠於分司哭僕久之遂得疾時世恩畱汶上比還疾已甚舁入京半月遂不起時十一月十八日也宜人每以姑老子仁輔病諸孫幼稚勸世恩乞身歸疾革勸之益力遺言斂用嫁時服以養姑弗終爲恨迹其素行與垂歿之言皆暗合教典有士君子所不逮者少嘗讀列女傳小學諸書皆能通其意世恩雅工詩或吟哦不定曰此未穩也或曰此可矣皆中肯綮公事有疑咨之必決其明逹又如此天順巳夘三月十六日生比卒得年四十九始以主客三載恩封安人繼進宜人子男一卽仁輔女五人孫男三人去固去因去罔世恩以祖墓軍帳山兆域不能容命仁輔作新塋於某鄕以戊辰冬十月甲子葬宜人而自爲狀授予俾銘其墓石夫宜人之相君也力故君之念之也深予於君爲同年生辱知且厚義有以釋其哀也乃卽狀括而銘之銘曰

錫山之望鄒與錢兩門角立傳世婚林泉南丘契彌惇是生淑女配哲人瑤琴寶瑟聲正溫七七數成斷朱弦髙情雅韻空遺言紅旌旅襯潞水濆天長地久黯消魂我銘爲君寫煩寃

太安人陳氏墓志銘【代作】

太安人陳氏今考功主事李君元吉之母故通判太原淮安二府諱雄字世傑之配故山西太平縣丞諱中之女其先實太原人四世祖克柔當元季避亂東徙遂爲東昌堂邑人母李氏娠時太平君有異夢旣生甚喜曰是必慰人意及長端容止不妄言笑女工精致過人讀女誡孝經等皆通大意太平君愛之邑大家爭聘皆弗許擇壻得太原君遂以歸之李氏故堂邑巨族至太原寖微方勵志問學不屑事生事安人脫簪珥躬緝績節省浮費爲家人倡數年家遂康從宦太原迎舅姑官舍飲食衣服必親每先意問所欲惟恐弗稱適淮安時姑老不欲南安人力請曰古人恥獨以孥入官舍姑若畱新婦當以身養何敢往姑感其意乃行相太原君四十年𨿽燕處無惰容慢語賓客至隨所需俄頃而辦且丰約皆中適君或遠出倉卒比行則裝槖已具如夙戒然君在淮安思歸顧仕未逹以親及安人爲念安人曰知止不辱古之道也若早歸以全晚節是所以億寧先靈而箕帚使與光榮多矣君喜遂乞致仕歸其在官常語君以祿有贏無爲家計太原君亷能著兩郡卒以全歸安人蓋有助焉教諸子嚴甚少不率輒痛懲戒甚則加鞭朴考功學旣成以第一人薦山東擢進士爲翰林庶吉士爲刑部主事調吏部才良著稱而安人猶訓督不少懈稍不當其意卽不容見跪請罪弗許至有善可贖乃已其教諸女亦然動必依古內則凡勞事必使親之曰逸於家將無以事人也性不喜華飾平居常衣澣濯衣至貴猶不攺考功輩奉養或稍丰輒不懌待宗族有恩伯俊喪其偶請於太原取其子璇育之俊卒遺一男三女璇早卒有遺腹子皆請而鞠之及長爲畢其婚嫁無失所者鄕之稱母徳者莫先焉以正統丁已正月初九日生弘治乙丑受封命正徳戊辰秋七月七日卒享年七十有二子男二長元亨讀書尙禮以輸粟賑貸有章服次卽考功女三長繼姜適兵部主事闕裏孔公才次繼任適陰陽訓術梁綬次繼佳適義官張克睿孫男三蘊東秀東蕃東女二長淑順許嫁祥符知縣王臣子邦禎次淑靜元亨等將以某年某月日祔安人於李胡荘太原君墓次奉檢討穆君伯灒狀來乞銘元吉在翰林予以文知之穆君之言信而可徵也乃爲銘曰

李祖景讓徳以母崇堂邑之賢實相太原以成考功令徳令儀光於二宗李胡之阡太原所宮歸以永寧徳音無窮兮

封宜人劉氏墓志銘

王君良佐奉詔使嶺南還次鄂渚聞其母宜人喪匍匐造朝致使事退衰服詣予持工部主事向君文璽狀泣拜乞葬銘方是時君父栗齋長史侍徳府居山東宜人卒時母子夫婦不相見故良佐不勝哀予時方病見其貌累然亦不能辭也按狀宜人諱妙靜小字慶雲姓劉氏世家瀏陽系出漢長沙定王后宜人大父榮以武立功國初爲錦衣衛百戶父顯嗣校尉再世宿衛生宜人於京師王氏在元爲夷陵宦族入國朝衣冠不墜栗齋之少也侍其父靜庵君需次吏部與顯比鄰又皆楚人相好也故宜人歸栗齋時年始十七徳充於容動遵禮範女工外能兼通內則列女傳諸書栗齋刻志問學或夜分不寐宜人篝燈相對寒暑同之未始有倦色栗齋學有聲登成化丁酉鄕薦爲中書舍人爲雍府審理正以至於今官時稱善職中閨之相居多焉靜庵倅廣州地多炎瘴宜人時服食節起居越六年無病癘者自廣還姑雷與靜庵相繼歿栗齋方病不勝喪宜人兼總內外治殮殯視醫藥綜理周悉存歿賴之雍府之喪栗齋當詣闕畱宜人於荊臨別數語皆居官要理及家門久遠計聞者悚然舟次得暑疾抵家而病遂以不起時正徳丁夘八月朔日也距其生景泰癸酉得年五十有五遺命殮用禮衣去金珠華飾治喪用家禮不作佛事其明逹有如此平生慈愛𨿽一物不忍傷栗齋居京師置二側室宜人自荊來視之如女二人者亦以母事之惟教諸子嚴甚待劉氏親屬自吉凶禮遺外不私一錢斯皆人所難也栗齋中書滿考封孺人爲長史進今封子男十人良臣醫學典科次卽良佐舉乙丑進士任行人次良翰生員良材義官次良翼良貴良謨良棐良策良棨良策出側室陳氏良棨出張氏良棐先夭存者皆業儒女四長適義官常綬次適千戶龍某子希顏余在室孫男六人女五人曾孫男一人女五人良佐始學於予故予知其賢不謂其兄弟子孫之盛如此宜人之徳於是乎有徵而王氏之後將益大已是宜銘銘曰

長沙之後儷於太原克相其良用舉厥官樛木螽斯在古稱賢我見其人其獲已蕃尙有來者視我銘篇

封昭勇將軍騰驤右衛都指揮僉事陳公墓志銘

燕山右衛副千戶陳公以子紀任騰驤右衛都指揮僉事得封如其官階昭勇將軍年八十考終於正寢紀率其弟經等以明年己巳二月十日葬公於都城南白紙坊奉監察禦史髙君子洲狀請銘其墓石按陳氏通州人公曾祖大公以上皆不仕祖得以靖難功始爲燕山左衛百戶考興嗣之公少而挺特𨿽藉有世祿恆思以功業見不知者或靳侮之會鄧茂七反閩中寧陽侯陳公帥師徵之以公備行列公笑曰此非吾立事時邪旣至奮勇先登斬首虜以還錄功進副千戶於是靳者乃服而公初不自得也久之謝去以其職授紀家居治生事教諸子以讀書後紀官日顯家日巨經以文學稱季約領戊午順天鄕薦公之名隱然動京師𨿽閭閻女婦語及公無不知者遂陟崇封都顯秩寵祿方新而公老厭世矣公性孝友尢篤於交誼妣郭孺人蚤卒繼母髙賢明善理家公事之如事郭氏凡有教無弗從家用是起弟泰欲異居泣諭弗可乃聴泰後廢產每周之故人王恕死貧甚公葬之後圃柳紼經庭略不爲意家人聞哭聲惡之則曰此王君之有妻有子也何惡焉他行事多類此推是心𨿽季武子之處杜氏殆無以過其享有祿壽而子姓蟬聯夫豈曰偶然哉公諱亨字曰伯吉以宣徳已酉某月某日生正徳戊辰十二月二十五日卒配張氏先卒贈恭人子男四長卽紀以公蔭從威寧伯王公出塞獲功累今官總四衛營次經次綸義官次約女一適錦衣衛百戶阮仁孫男九榛楠桐梓楩檟松梅槐女八長適威寧孫紹余未行經舊從予遊因以識其昆季而聞公之行事子洲之狀又信可徵也乃爲銘銘曰

孰承而弘孰傳以興而孰永以齡惟天之明惟徳之馨惟後來是繩吾以徵吾銘

尙徳處士黃君墓志銘

徽之歙縣潭渡有黃資仁氏其諱曰資其別號曰尙徳其先出江夏孝子後居祁門左田有諱光者始遷歙之黃屯光子芮唐貞元中孝子自黃屯再遷潭渡至今家焉元季有諱仕章者作堂奉親曰存誠君髙祖也仕章生彥康彥康生克成克成生有中皆不仕皆以善行稱於鄕君有中子也少而端雅弱冠頎然出其流輩剛而有制柔而能立意度豁如而孝友天至有中得閟疾醫藥弗效君吁天祈代親以口吸而通之客遊四方得輕暖珍異必以寄至玄宮壽藏凡可以爲親地者無弗致其力焉母早卒事繼母汪蔣皆如其母汪及二弟義俊嘗病疫君躬視湯藥晝夜不少解時疫熾且傳或勸宜少避君揮之去曰吾寧棄骨肉而茍生乎卒無恙存誠堂火君蹙然曰當吾世而有是吾責也亟新之且掲其舊榜以昭先志祖塋無久近悉加封植爲買田築室以守聚家之子姓延名師以教之幼弟雄智孤侄洪皆賴以成立凡所規畫皆以爲家門久遠計而尢急於利人見貧不能存若喪不能舉者助之貸而不能償者或舉以予之舊館人上海徐經業中替以屋質於人君贖還之且經紀其家事經家復振感君入骨髓而君無徳色也人有犯不較曰小忿不懲媒大禍寸土是競傾其家時以爲名言平生非公事不入官府晚築室黃山梅溪之陽環植竹樹往來吟眺於其間有浮雲富貴之意子倫遊邑庠常責以遠到每秋試不利輒曰汝學實未至實至而名隨之矣倫遊太學有聲君聞而喜曰吾兒學果進乎正徳庚午倫試順天有日而訃至實六月十有七日也距生時宣徳辛亥十月初六日享年八十配方氏同邑名家女佐君起家先若干年卒子男二長某先卒次卽倫女三孫崧吳文奎太學生汪璽其壻也孫男五鎰錠鈵鋺■﹝釒敖﹞錠予嘗見之佳子弟也女二長適吳某次尙幼倫旣聞訃卽日治裝南歸以刑部員外郎唐君霈之狀走書松上乞予銘將以某年某月之某日葬君於城東淸石磯之墓唐君謂公才足以起家徳足以善俗在今誠不可多得倫從予久又嘗聞君家世之詳蓋純孝一脈累世相承所以根於心而發之事者固有自來也詩曰孝子不匱永錫爾類其君家之謂乎是宜銘銘曰

潭湖之宗出黃屯上溯江夏云之云惟孝與慈世彌惇在昔多有今資仁前承後啟煌復焜我識其子亦見孫甘泉有源蘭有根後來觀者徵予文淸石弗泐公永存

友竹處士胡君墓志銘

處士諱淸字景濓姓胡氏別號友竹人因以稱之其先家平湖元季兵亂自戈溪徙華亭界涇南遂爲華亭人五世祖觀一生徳明徳明生愷愷生昱號存仁有三子君其仲也觀一以下皆不仕皆惇朴好善稱於其鄕君生而倜儻與兄澄友松弟淸友梅皆有幹蠱才泖東王竹軒與存仁善見君而器之許妻以女且館於其家奩篚資裝甚厚王氏卒君一無所取飄然來歸人以是知君胸次不凡矣旣歸與兄弟客江湖間居積日富友松因別治產而以祖業推君與友梅君聞而起曰兄能若是弟何獨不然卽盡推其季買地界涇之北而築室焉縉紳髙之名其所居堂曰雍睦紀實也晚年康健日以教子孫務耕讀爲事暇則招賓客觴豆嘯詠以樂太平人皆悅而親之正徳辛未年七十七矣以八月一日考終於正寢宣徳乙卯四月二十九日其生辰也初配王氏子一人曰■﹝日上永下﹞推長鄕賦鄕爲倚平先五年卒繼金氏有一女適省祭官嘉興彭誥孫男一邦直太學生女六以卒之歲十二月八日葬界涇祖塋禮也予少與友松之子以祥遊因獲識君及締婣於嚴以徳氏嚴又胡出也故邦直往來予家益親將葬君以銘志爲請誼不得辭也銘曰

室有贏不以爲吾利也家有承惟吾弟之遺也匪吾之能繄兄志也界涇洋洋三冢相望不力於躬而鬩於墻來視此銘章

東江家藏集卷三十

●欽定四庫全書

東江家藏集卷三十一【中集二十七】

﹝明﹞顧淸撰

北遊稿

○志銘一十二首

松江府同知玉君墓志銘

正徳辛未春松江府董糧官以事去代者未至府同知王君實攝漕事故時漕者往率有大費或緣以科率役人亦乘此侵牟耗蠧百端則稱貸以卒事因而破家者歳歳有之君約已正人盡剗先迹公事外不需一錢而撿扼繩察時刻不少怠眾畏而安之方是時羣盜滿山東絕河津焚運舟道路梗塞君斂舟彭城以便宜白總府請輸永福倉還以俟命升斗無所失明年賊未平漕事且及眾咸願得君並將之而府公亦以君之才不難於兼濟也俾仍攝以行君旣受命則以家事付其弟相曰六軍闕供吾將漕不至罪當死行遇賊理無屈亦死死自吾分吾安之門以內則任汝矣遂行道治棺以隨至北河諸運舟相仗莫敢前君率先直進抵臨淸官軍駐河上者皆驚而君已被疾臥臨淸月餘不愈乃以漕事委其屬而還又月餘竟不起而是歲漕舟獨吾松最先至君病困語喃喃猶及玆事及報至目遂瞑其乃心公室如此君諱卿字惟賢陜西咸寜人曽祖六祖三父興皆隸戎籍以積善稱妣黃有賢行君少而聰頴年十三充縣學生勵志問學成化丙午舉於鄕丁未以一榜授山西沁州學正丁父憂服闋攺瀘州弘治庚申轉河南都司經歷乙丑以母喪去再除山東正徳己巳始拜松江之命自筮仕至今二十有六年五攺官而亷愼公勤如一日沁州學不薦士者三十年君居之不再歲而後遂有登名者在瀘所造就尢多佐河南山東軍累決疑事秉公執條𨿽權貴無所屈其在松以淸軍爲職而及民之政率以身任之始至值霖雨堤防決壞請於朝躬爲督治數月而堤成旱潦有備其秋遂大稔民歌詠之居松三年行役者大半未嘗有聲伎燕遊之樂亦未嘗輕市民一物營一什器飾一玩好常祿之外絲毫無所茍焉其將漕以北衝冒豺虎眾爲君危之而卒無所避也而且有成功蓋尢人所難者性質直不能與人爲款曲有所任使信而不疑間亦爲人欺而終不以逆人也故與君合者寡而皆稱其賢君生景泰甲戌三月三十日卒正徳壬申八月初五日享年五十有九配劉氏繼趙氏側室羅氏子男一用予年二十二卒女一適秦聰君之疾也相視之卒也相收之將以明年月日塟其縣魚藻鄕之原泣拜請銘其墓石予旣重君又嘉相能有其兄以不沒其善也乃敍而銘之銘曰事惟國不以其職心乎公不有其躬方鳩爾功而祿永終彼狂而休天豈其瞢咸寜之郊魚藻之原淸吏之銘松人是鐫良顯而傳孰與乎當年

廣昌縣知縣嶽君墓志銘

友人嶽器之將塟其父廣昌君於城北二里薛家浜之原奉工部主事戴君子充所述君行狀乞予銘墓石去年夏予方爲器之序家慶之圖爲君壽時君甚康寜不意遽爲君銘墓君性伉直體貌凝重在庠序閉門讀書不妄與人接𨿽家闤闠中而朴質儉素如生長山谷者成化丁酉以春秋薦南都弘治丙辰從吏部試除知福建光澤縣光澤地險僻素號難治裏胥視官廩爲已物糧稅入手輒挾以經營四方積歲負欠有司莫可柰君至示以誠信疏根窒孔化窳爲良十年之逋不數月而辦上官才之頑民結黨興訟前令有被誣去者至是皆帖服邑以大治己未入覲乞歸養母不報攺江西廣昌縣時境內大旱君降服徒步禱於神甘雨隨注民歌詠之邑大姓黃氏兄弟爭財久不決君諭以孝弟爲中分其財遂感泣罷去在官不徇權利是是非非若黑白無所隱尙書何公喬新贈詩有只飲廣昌水之句識者以爲然壬戌再入覲道聞母喪還服除遂不復有仕進意家居十年未嘗入城府坐臥一小樓𨿽親交罕接其面卿士大夫之言靜退者莫先焉正徳辛未冬十一月一日卒年六十八其生正統甲子六月二十日也君諱山字惟重一字九峯別號艮堂先世本汴人扈宋南渡家於杭元至元間六世祖仲髙遷松定居華亭之西門髙祖宗泰洪武初舉孝亷卒曽祖裕祖常皆不仕父桓常業舉子以羸疾亦不仕妣張氏其先亦汴人爲邑名家配趙氏饒州通判錡之子三人長鍷字器之府學生次錄次鑑女二人長適金山衛學生侯佐次適禮部儒士葉伊孫男六長洪縣學生次洋源涫瀛津女六長適葉鏜余尙幼曽孫男一女一亦幼塟以卒之明年壬申十月二十日其地前通龍潭北引鳯山嶽氏之世兆也子充之言曰君才器老成七試禮部而終弗合官踰兩考而止七品疇昔抱負未施一二意造物者畱此以大君之子若孫乎而君之號曰艮堂安所止而思不出位其有以驗斯言矣是宜銘銘曰

艮其止實而光思不踰其道昌龍潭淵淵鳯山蒼中間四尺君所藏有徵後來銘此章

彭孺人戈氏墓志銘

平湖彭君言以正徳辛未正月九日喪其母戈孺人明年十一月二日塟其鄕叚墅塘綠水原之新墓先塟以予友嚴君以徳持江西左參議屠君文奎狀乞予銘嚴彭皆予婣家屠又彭之婣其誼厚而言核可徵也遂序而銘之序曰孺人姓戈氏諱淨寜世家平湖平湖人以其姓配水曰戈家溪父衡有隱徳嘗長鄕稅人稱其寛平妣姚氏有二女孺人其孟也生而柔淑且嫻於女事凡剪制縷結織紝之工不教而能爲父母所鐘愛踰笄擇對未嫁菊莊彭翁時喪偶旁求閨秀得孺人遂委幣焉旣歸事姑章如父母躬調旨甘晨夕不少懈妯娌姑叔門墻密邇茗饈鹽酪茍有美無弗及焉或小有言必曲爲調劑使解而後已故彭氏之族皆宜之菊莊前室子翰年在髫齔孺人爲延師擇配無所不盡翰卒撫其婦屠氏尢篤而諄諄以義節爲訓屠氏孀居三十年風操凜凜孺人之教也孺人旣生誥又爲菊莊置貳室周氏生子諫而周氏卒孺人乃與菊莊謀俾誥自立家而身與諫居綜理其家事不知者皆謂其所生焉孺人生正統癸亥正月二十有三日及是得年六十九鄕鄰聞者皆哀之子一卽誥以才掾憲府登吏部銓向用有日女三菊蘭適張冕翠蘭適浙省掾屠元綽疊翠適縣學生伍倬周氏子讀書爲縣學生事孺人孝女一適朱恩恩訓導錦之子也孫男二曰舟曰器女五適縣學生薑雷鍾市馬宸臨安教授馮信孫欽應天教授常汝勵孫桂其一尙幼孺人在彭氏凡服斬衰者三嫁娶男女八塟祭品儀裝送資賄不丰不約具有程度至疾革請遷前室母子合祔於新塋曰非惟事體合宜且使屠氏有倚毗而不爲他氏鬼也其賢而有識如此銘曰

前有出予愛之結旁有蘗予植以活匪予子恝恩以義割美莫具列我是之掲千載無撥賢母之穴

封工部主事墅西趙翁墓志銘

墅西翁旣歿之明年壬申冬十二月丙午其子榛曁松等奉柩塟其鄕百曲塘之原先塟一月以濟寜州學訓導陸蓁狀來請銘松與予同年舉進士先君編修與翁又夙相好也銘烏敢辭按狀翁諱博字徳厚號墅西姓趙氏系出宋寶慶進士汝昔從元初有諱景周者贅姑蘇曹氏後居上海之陳村塘遂占籍焉六世祖文明嘗恊同費雄爲海運萬戶歷秀二守寜至伯逹生昻是爲翁父世掌鄕賦以厚徳稱翁少喜讀書新昌尹吳公擇爲外孫張氏壻爲幹其家蠱遂廢學業客遊齊魯燕薊間凡名區勝境古賢豪馳騁之地皆有足迹旣而厭之歸其鄕治田植圃教子孫爲本業計斂華就實頹如也弘治己未以松貴封承徳郎工部主事遂以家事委榛日與兄墅東翁徜徉詩酒或放舟北山垂釣弋獵以自適其適如此者二十年正徳辛未三月二十有八日以疾終正寢距其生正統丁已六月二十七日享年七十五配張氏封安人先翁十五年卒側室陳氏張氏子男八長榛次松由工部攺光祿丞進少卿再進太常少卿次桂梓桐皆安人出次橊梅棣皆陳氏出女一人適富鈿張氏出也孫男九人長希閔次希夔陰陽訓術次希旦縣學生希奭翰林院譯字生次希摯希羊希歐希榮希說女六人皆幼曾孫男二世祿世元女六亦幼翁性質直居鄕不慕貴勢不廣殖產業不畏惡淩善自奉簡約而急於濟人有以祖業質百金者憫其無歸不責償而還其劵婣家罹橫逆竭力拯捄至脫安人簪珥資之其它行事多類此晚年康健太常適告歸橫金紆朱侍膝下者踰歲屬纊之日孫曾滿前鄕人侈之以爲積徳之報如翁其可銘也已銘曰

壯四州老一丘昔子長今少遊勤耕殖且復耰亦旣獲不竟收嗟王孫此淹畱往其復來公侯

封監察禦史沙隱王翁配孺人嚴氏合塟志銘

予丁卯北上過鎭江始拜吾沙隱王翁於緑水橋之新第時其子汝楫在中臺翁已受封如其官霜髯繡袍丰神煜如也癸酉予再北擬別翁而行道阻出孟瀆徑抵瓜洲而汝楫衰服累然與王君國儀張君廷新渡江來訊之則翁歿已再更春而其配嚴孺人喪亦數月矣予方敍弔謝不敏而汝楫出廷新所述翁孺人行實狀屬予爲塟銘予策名與汝楫交二十年其親之喪固宜爲之役君旣有命又重之以二君銘其可辭按狀翁諱璉字公器別號沙隱其先澤州髙平人九世祖宋大理評事三乙自汴徙揚州子邦顯又自揚徙潤占籍丹徒族日以大時呼王半沙曾祖太六祖尙八考慶五皆晦迹不仕妣周氏生子五人翁行在第四少而警敏弱冠遭父喪哀毀篤至助諸兄殯祭一以禮鄕人稱之周孺人病咽翁憂見顏色坐臥寢榻前食爲之減凡湯藥必嘗而後進及卒號哭幾喪生事諸兄敬而能愛伯仲𨿽亢厲久而皆善遇之及議分財翁懇復譬止不能得則惟諸兄所取而自處其獘人尢以爲難季弟久而貧毎加周卹兄子漢忤豪彊坐死爲極力拯救卒明其誣與人交气和而言確無隱情貌敬取予之際茍渉非義𨿽小不居善居積喜施惠江湖間多所結納子孫承其舊貫所至如歸嘗泊小孤山風濤頓起一舟覆眾愕不敢動翁親率長年往救得將溺者七人奪之魚腹而資遣之其後或持縑帛來謝又悉拒不受里人潘氏遺其妾湘中六年不能致翁挾之以行抵黃州則其妾已更適傾貲贖還之時人服其義祖業沙田善崩屢徙而南最後乃定今宅沙崩而稅存又爲置別業江都以禆之其深慮逺略爲子孫地類如此弘治甲子視汝楫京師適推恩命下封河南道監察禦史配嚴氏封孺人拜恩闕下鄕黨榮之嚴氏諱妙眞同邑處士富八翁之女八歲善女工言動有則旣嫁事周孺人備盡婦禮周氏數稱之尢善處其娣姒凡勞事率以身先分財時有競者孺人嘆曰讓則有餘爭則不足勸翁一聽之翁固能弟亦孺人有以成之也聞汝楫遊學有廩餼則曰此可虛食邪當作好官以圖報及有官則曰當官務積徳財物污人愼勿近之性素勤旣老猶不廢蠶績諸婦軰服用稍侈輒不懌攺之而始與之言父族中衰止一女請於翁取育之爲贅壻以承其祀族婣有匱乏者必周之𨿽多且數無倦色肅而慈婉而義故內外皆稱其賢翁生正統丁已五月二十有五日而卒於正徳辛未十月初二日年七十五孺人生後一歳六月二十有四日而卒以壬申十一月初七日亦年七十五子男二長瀛義官次濟卽汝楫弘治壬子與予同鄕薦出教余幹入爲國子助教擢監察禦史調外守開州女一嫁邑人茅永芳孫男五廟某某之廊之廡廟及之廊俱府學生女三長適江都卞釗卒次許聘金畿次尙幼曾孫男一曰合承塟以癸酉九月日墓在府東五十里圌山擁翠墩之原翁所擇也山大而長甚出孟瀆卽見之銘曰

圌潤名山我初識之嗟翁孺人而室於玆鬱鬱重岡蒼翠百里秀於此鍾以庇孫子以庇孫子百世其似

故涇府右長史致仕任先生墓志銘

正徳癸酉秋七月二十七日先師怡庵先生卒訃聞於京師淸旣爲位哭遣人致賻奠且弔其子退復自念先生塟宜有銘諸生在門下久受恩深知先生家世行事之詳且實又職在太史宜爲銘莫先淸者不當如他人俟其子請而後乃有言用謹摭拾綴緝序而銘之遺其子使及塟而刻之序曰先生諱順字孝友姓任氏別號怡庵一號養拙子晚更號樂全翁其先四明人宋少師希夷之後元安定書院山長松鄕先生士林七世孫明福建參政薇庵先生勉之之孫而執庵處士弘之子也松鄕子耜爲兩浙鹽運照磨分司松江因家焉故今爲華亭人髙祖諱文虎不仕曾祖繼祖亦不仕封江西鄱陽縣知縣饒州府同知所謂養素先生者松鄕以下冠冕詩書不絕而執庵以厚徳稱鄕之言故家名族者莫先焉妣顧氏賢明有識鑑生先生兄弟四人先生爲之長幼而穎異知縣楊昕聞其名延置縣學十五居父喪哀戚如成人時諸弟皆幼奴僕皆參政時人黠悍難制先生獨持門戶夜讀書績文未旦出廳事指綜家務小大畢舉皆畏而服之農月行田間手一編不置或躬履泥塗視作不如法者擿治之而勞其勤者皆得其實故眾爲盡力無敢怠蓋辛勤二十年學成而家亦成成化丙午鄕闈捷報至嘆曰吾年踰四十得一舉前途事可知吾無擇焉矣明年會試中乚榜不辭徑參部授莒州學正莒人素寡學先生躬督教之未幾遂有登第者已酉考福建鄕試時稱得人丁顧孺人憂服闋升國子助教選爲涇府右長史輔導統率一出於正自王而下皆敬之滿考上疏乞骸骨進四品服階朝列大夫致仕王嘉嘆再三賜白金彩幣以別時正徳丙寅冬十月也蓋先生在仕途二十年矣旣歸治田園飾池館爲終老計故人至必畱飲飲必盡歡或窮日夜不厭然非其人一不與接也如是者又八年乃卒年六十九其生正統乙丑十月十六日也先生性剛稜倜儻尙气見人有不善必面折之然其中實無他異日接之燻然和气蓋本於嫉惡當是非黑白處不能回互已則釋然初不畱於心也故人始畏之久而亦無怨者諸弟婚娶多出先生張氏姊早亡有三女先生取教育之爲擇壻嫁之其長則吾妻也故人尢服其義爲詩文豪邁疎爽類其爲人意所到援筆疾書未嘗點竄他人𨿽深思亦不能過也遺槁與薇庵集皆藏於家夫人朱氏元武舉進士元佑之後監察禦史倫之從孫有賢行側室王氏韓氏韓本夫人媵也夫人有子一人曰復常女三曰閨秀閨正閨玉王氏有子四人曰復遲復古復嘉復吉女一人曰某韓氏有子二人曰復明復美女一人曰某楊金朱佐葉龍張尙志趙幹其壻也淸始從友蘭張先生學友蘭徙館嘉禾以淸屬先生時年十餘先生一見之許以可教因歸我以甥而奬掖成就之以克有今日𨿽勉自飭厲求無辱於門墻而未有以報也而先生沒矣先生髙才積學宜顯於時卽其所設施曽不一二淸復才下不能張闡之以示來裔然攬筆無愧寫我由衷固先生所望於門人也先生墓在郡城東蟠龍塘馬駝巷祖塋之次塟以乙亥月日銘曰

鮚﨑之任泒於華亭薇庵繼之乃顯我明卓彼薇庵文章政事斂其餘休以發夫子名科相望祖孫百年完節而歸無忝厥先奕奕芝蘭綿綿瓜瓞遺書滿家以俟來哲門生作頌文無謟辭有欲考徳拂此蒼■﹝醫﹐石代酉﹞

薇庵洪武甲戌進士先生以成化丙午鄕薦適九十三年贈刑部主事張君墓志銘

君諱鰲字文魁別號澹軒松江上海人生而介特不與流俗伍未冠遊邑庠勵志問學家𨿽屢空意气岸如也都禦史同邑唐公見而奇之妻以兄女數年學大就與從弟鯨並有聲場屋間時人謂之聨璧然數弗偶前後三十年凡八試有司終不利於是君倦於遊而子鶠及從子鵾鵬鵠鷨皆以君之教有成矣遂棄舊業不事顧鶠軰曰汝爲我終之日放浪江海間以詩酒自適有勸之仕者皆不應弘治辛酉鶠一舉捷鄕闈再上擢進士君聞而慨然曰吾果不謬也及鶠得告歸君益喜使謝去人事盡讀所未見書久之弗遣而中官有擅制易令者迫促以期限鶠遂廢於家君無悔色中官敗鶠復登用君亦如常曰吾兒素弱且更事少方時多艱遲以數年未晚也士大夫服其逺識鶠還朝擢主刑部事今年滿初考例得推封而君疾不待以八月日訃至於京師卽以所推封爲贈鄕人皆悼惜之君先世本華亭六世祖瑛當元至元末析華亭爲上海以地屬焉祖益父綸皆不仕以行義幹濟聞於鄕綸所謂樂道處士者事具唐都禦史所撰志母趙氏同邑人孝子思恭之後君載其世徳源本深厚故其資性有過人者喪父時方壯年哭泣毀頓及襄事髮爲白其喪母亦然世母朱以愛女故盡其貲於異姓及老無所歸君迎奉之爲畢其終事顧氏妹貧並其子女育於家二十年妹卒復爲之斂塟以唐安人賢而早世義不娶終其身其篤於倫敍大率然也鄕人鬻田類輕其稅以覬厚直故業去而稅存有以田售君族人而出稅三倍者君聞之曰不可爲兩分之其人感刻而君不自言也鄰惡少或侵君地弗與較卒自悔來歸人有紛競得君一言立解或千以私則面斥之物茍渉非義𨿽一毫不取也旣絕意仕進晚益自晦足未嘗履城市邑大夫請爲鄕飲賓亦辭不赴故士論髙之生以正統丁卯五月初二日卒正徳甲戌五月二十五日享年六十八唐孺人有子一人卽鶠女一適何正側室子二鶴鵷女一適黃浦孫男二挺拓俱縣學生鶠將以年月日塟君於邑西肇嘉浜祖塋之次持其同年友翟編修仲鳴狀來乞銘予及與君遊三十年卽其言論風操使之得用宜有可觀而賫志以歿然觀其所自立與所以貽其後人亦可以無憾矣君有詩若干首賈中允鳴和陸編修子淵皆有序子淵君門下士也銘曰

耕之力我稼孔碩而弗以獲以貽後之人其永食

董太宜人戴氏墓志銘

太宜人姓戴氏諱妙貴其先應天上元人祖旺與山東昌邑人董公儀並從軍於興州左屯衛並家玉田及太宜人父通再世鄰好故太宜人歸董氏是爲處士諱勝之冢婦封中書舍人贈戶部員外郎諱雄之嫡室今湖廣按察副使鋭之母莊重寡言笑平居無厲聲遽色而家人子弟軰望之凜然不敢犯與員外君相對如嚴賓事後姑及從姑孝養備至處妯娌與宗族曲盡恩意而尢以勤儉持其家以學業勵諸子副使君甫冠卽與員外謀遣遊邑庠所以訓飭之甚至故君克早有成立登甲科官禁從揚歷中外懋著聲績太宜人之教居多焉員外君倜儻好義與從父兄弟同居數十年及分產惟其欲與之不較助邊有冠服推以與從弟不居皆太宜人之贊決也故玉田人稱內助之賢者必曰戴氏云始以副使君初命封孺人再進今號副使在中書戶部時皆迎至官邸享有祿養參議河南時兩以公事得便道過家縉紳皆賦詩爲壽鄕裏榮之正徳甲戌夏忽不樂語婦子曰吾將逝矣惜不得鋭兒見之殮殯之具皆手自撿視無不如禮六月二日竟卒其靜治於死生之際又如此太宜人生正統甲子九月四日及是得年七十一初養一子曰鎬旣乃生副使及鏈與鑄視之若一孫男二曰瀾曰潤女五俱在室以卒之明年三月望日塟縣之■﹝艸屬﹞秫務之原員外君之兆員外之塟副使同年友徐太史舜和爲之銘至是以例請誼弗可以辭也乃爲銘曰維戴之先自吳而燕望彼玉田惟同袍之賢以女於廣川以啟其後人以大其先旣壽而全帝寵亦蕃以賁其丘原尙百千年過者式旃曰此賢母之阡

錢母濮孺人墓志銘

孺人諱貞姓濮氏錫山洛社之望族尙質處士諱文忞之女宋錢武肅王之裔守宗翁諱某之冢婦散逸處士諱孟源之繼室浙江東梓關巡檢琰之母甲戌進士新除浙江常山知縣憲之祖母生而聰慧母沈孺人教以女紅傍及古賢列女事歷歷能誦解由是最鐘愛愼擇所歸會孟源喪偶守宗翁聞其賢遂委禽焉事翁及姑亷備盡婦職飲食湯藥必親及卒相孟源鎭塟祭必以禮錢家素饒裕經火而衰孺人力勤悴躬緝紡以佐孟源數年田廬稍復故孟源任眞自適終身無內顧憂以有孺人也琰初事舉子業後以律學進孺人毎戒以守法琰居官能善其職同郡徐文靖白康敏陸冶齋諸公皆重之及琰失官歸則又諭以安命琰居閒無戚戚容益拓產殖業延師教子弟皆克有成孺人之訓也正徳丁卯孺人年八十少司徒二泉邵公都憲秦公憲長吳公軰咸賦詩爲壽衣冠畢集而憲適中鄕榜次孫寵亦補邑庠弟子員一時鄕裏侈爲盛事謂天之厚孺人者不誣也壬申得微疾五月二十三日遂不起疾革召次子瑜戒曰我家業之成成於琰汝當敬之諭孫寵曰我門戶之光光於憲汝當繼之凡後事皆自料理井井弗亂𨿽丈夫有不逮云孺人生宣徳丁未二月十五日及是得年八十六子男二卽琰瑜瑜出側室某氏孫男三長憲次寵最幼曰寯女一適邵煜先卒曾孫男一女一憲之官將便道還家而琰卜以今年乙亥十一月二十九日塟孺人於沙滸之先塋散逸翁之穴遺書命憲以吏科左給事中兪君國昌狀來乞銘憲實予南畿所校士有一日之雅焉誼弗可以辭也乃按狀序而銘之銘曰

家之隆替恆起閨門錢氏之中興以有斯人我聞其子亦識其孫是以知其然銘以昭之百世其存兮

封安人楊氏墓志銘

正徳甲戌春正月二十五日今贑州守當塗邢君子用喪其配楊安人丁丑君朝京師語予以其故猶愴然且言其諸子之哀思不已因以祝祠部鳴和狀授予屬爲之塟銘予昔同君舉於鄕又同得進士往來頗習故嘗聞安人賢鳴和君里人述其行尢核可徵也乃敍而銘之敍曰安人諱銀字珍媛其先宋東京舊族有諱正八者當建炎初徙姑孰之靑山其孫千乙再徙溧水崇教鄕之長蘆溪後崇教分屬髙淳故今爲髙淳人千乙六傳至聖譽積學工詩有甘梅軒集又三傳至寜六六生瑜瑜生拱皆讀書力穡以行義重於鄕拱娶邢氏元武昌路知事潤甫之玄孫唐溪處士瑀之女是生安人幼而頴慧父教以堯夫孝弟詩內則列女傳諸書皆略知大義稍長端靜儉素寡言笑謹出入𨿽鄰黨有弗識者遭家中衰弟秉華復幼安人躬早夜力女事以資不給父母賴之年二十來歸於君君家四世同爨闔門數千指羣從伯叔餘二十軰君父贈南京刑部主事敏庵府君妣太安人夏氏皆在堂安人上承下撫恩禮備至無弗慰悅者太妥人性嚴甚於諸婦中獨稱安人其於君弼違成美尢無所不至君好奕頗以妨事安人見之曰此可資終身用邪君感其言取奕具焚之肆力於學不數年遂登第從君宦南京聞斷一死獄必曰死者不復生人命至重無任情以累後人君忤逆瑾廢則曰榮辱相爲倚仗求無愧於心而已安知今之詘不爲他日之伸起廢爲南京水部則又曰君本以淸白稱愼無殉時變自棄君治獄號廉平在都水勾稽疏剔沮權要節冗費利及公私安人與有助焉其治家有矩矱內外斬斬𨿽餉農食飲必親故人爲致力家日以裕課諸子學恆夜分乃止有賢者至必厚其款畱使親其麗澤故皆有成立四時奉祀必精嚴痛母亡父老問遺不絕夫兄子早孤撫之如已出族女有貧不能行者輟奩具資之其篤於恩義皆此類也弘治丁已與太安人同受封封十八年乃卒年五十一其生天順甲申五月二十一日也子男五壂埴址坊垚埴址垚皆府學生坊亦業舉子女三孟蕙適髙淳士族子劉輅仲蕙季蕙皆先卒孫男二讚諒女一淑孝以卒之又明年丙子十月二十五日塟髙淳之趙村花犇岡六世祖南山公墓右銘曰

生之良又閒以義方家之昌我承其終翊以襄有順有正惟允臧百年彊半歸山岡彼冥而嚚終壽康天不可問徒蒼蒼嗚呼徳音斯不忘

故湖州府儒學訓導封刑部主事胡先生墓志銘

刑部主事胡君仲申奉使南畿得便道過家爲厥考耐庵先生壽鄕人榮之還朝未兩月而先生之訃至仲申號慟隕越不自勝悔不少畱以視醫藥而遽至此極也旣束裝戒道奉其友翰林庶吉士今禮科給事中儲君麗中狀乞予爲塟銘時予亡妻病革君行不忍趣也旋屬治喪情事紛總並其狀失去今年春君重錄以來又阻於時艱及冬而始逹則已逼先生塟期而予且疾病又閱月乃克序而銘之序曰先生諱琬字公琰姓胡氏相傳其先自汴來髙祖定興元季避兵華亭之秋港涇因卜居焉曾祖某號誠閒祖文政父斌皆不仕文政善治生家頗饒裕景泰中歲饑盡出所有以賑貸用是衰落旋卽下世而有司以其素責斌掌鄕賦甚急眾莫知所爲先生毅然曰是役法當任富室吾昨富而今貧有司獨未知耳走詣縣白之時先生年十四旣眉宇淸峻而辭辧舉止不類童兒試以對聨應口成趣知縣郭文直深異之曰農家有此子邪薦入府庠爲弟子員斌方以免役爲幸將辭之先生進曰此吾進身階也何辭爲時張莊簡公猶未仕以書經教吳下先生往從之遊不數年盡得其要旨毎試文輙出諸生之右眾謂一第不足取也已而累舉累不利人爲稱屈而先生獨安之因自號耐庵以見志弘治辛亥始以貢上春官試翰林吏部皆上第尙書三原王公亟稱之勸其再舉而先生厭場屋矣亦會聞室人喪注湖州府儒學訓導以去曰是獨不可行吾志邪至官嚴矩律以率學者𨿽盛暑倉卒不衣冠不見諸生擇其才質之頴異者躬自訓厲後相繼登甲科爲顯官四方湖人稱之至今不絕也教諸子尢嚴公退必親課其業有弗率則箠朴隨之曰吾家無厚貲吾又薄宦所以遺汝惟書香一脈耳汝茍弗力他日淪落何所極邪故諸子人思奮厲隨其才分而各有成立官滿當遷忽若有所感飄然東歸家居治農圃課樹業爲茅屋數楹於別業徜徉其中客至飲酒賦詩終日無倦色家去城不半捨非節序慶會祭飲訪親舊經年不一入也正徳甲戌仲申登進士拜今官先生遺書以淸愼勤欽卹無誤爲訓戒丁丑考最封先生如其官旋以使歸先生喜爲張筵召客曰汝有以嗣吾志矣已而遂趣其北行曰王事不可緩也故仲申不得已而別已別而先生病病而遂以不起聞矣嗚呼惜哉先生天質素美外簡直而內文明平生未嘗一妄語尢嚴於義利之辧是非可否不以一介徇於人事親篤孝早年身系學宮恆兼任家事不以爲其憂教二弟皆有成立庇之三十年不使知有官府事及卒撫其孤子女不異已生鄕鄰疾患必多方拯卹力不逮而後已然至有欺誕譎狡輒面斥不少貸也幼而勤學至老猶不倦間居終日圖史筆札不去手舟行出入亦挾冊以從其作字必楷正𨿽屬稿亦不茍曰此先儒所謂敬也爲文章簡而明根於理而不雜不爲曲說支詞而意已獨至予昔序先生壽嘗論之教吳興日官府學校之作多出先生手尢爲一時軰流所推服今藏於家者有耐庵集苕溪漁唱歸閒稿諸作惜猶未得徧觀也先生以正統壬戌八月十七日生正徳戊寅八月初五日卒享年七十有八配顧氏贈安人賢而薄佑不及見先生貴云子男六人長山次嶽卽仲申次旵次嶅皆妥人出次■﹝啟﹐山代口﹞次密繼室王氏出也女三其二適某某者出安人幼適某者亦出王氏孫男八鈺錦煉鏜鐮鈿鈵金錦煉鏜皆習舉子業女四適某某其二尙幼顧安人先塟秋港涇之原至是山與仲申軰將以年月日奉先生柩合諸其墓禮也銘曰淸瑟古歌不諧裏耳純牡嘉蔬不載筵幾文以逹理分各有止以貽後人受帝之祉受帝之祉其來未己銘以表其始

明故資政大夫刑部尙書致仕逺齋王公墓志銘

正徳己巳刑部尙書逺齋先生王公謝政歸山陰越十年已卯秋七月三日考終於正寢年八十先生初歸卽擬爲身後計命其壻宋君惟徳錄平生行實爲狀時人皆訝之是歲疾病惟徳適滿安化令書考過家先生見之喜出狀授之曰吾玆瞑目矣惟徳旣畢棺殮亟入京致先生意屬淸爲在塟銘淸先生門下士也又嘗爲史官蓋相從三十年矣𨿽不文其可以辭按狀先生諱鑑之字明仲別號逺齋其先瑯邪人永嘉南渡居會稽山陰山陰之王祖內史羲之先生其後也祖君珤父詵號晉齋俱隱弗仕俱以公貴累贈資政大夫刑部尙書祖妣鄭氏妣成氏俱累贈夫人先生以正統庚申冬十一月庚戌生於其縣之蓬萊坊六歲而孤哭泣踴擗能如禮見者奇之讀書日記千言不待講說而知其大意十三作經義出語已驚人時家甚貧連丁內艱日益落伯兄鑌之欲使助已爲生事數沮抑之先生志益堅學益力備更劬苦手未嘗去書成化辛卯卒以明春秋取鄕闈髙第再試禮部不利不爲沮戊戌登進士出宰元氏召入臺爲監察禦史按貴州弘治己酉推董南畿學政癸丑擢大理右寺丞進少卿僉都禦史再進副都正徳初升南京刑部侍郎攺北京未上轉左戊辰升刑部尙書明年乞致仕先生在元氏有惠於民旣爲京官民以事來者必踵門拜謁如見父母嘗使過其地老弱扶攜迎路去復追送之數十里不絕有泣下者在南畿嚴考較公去取聲威肅然初若不可犯已而講論經義指授向方亹亹不少倦聞者興起南方論提學自浮梁戴先生廷珍廣信婁先生克讓蘭亭司馬先生通伯後必以公爲稱首焉爲僉都經略紫荊諸邊關爲副都撫治鄖陽再撫湖廣皆有政績可紀及爲尙書值逆瑾竊柄事多掣肘度不爲所容遂引年去上不能畱賜玉帶以寵其行比卒命有司治塟賜祭皆如例縉紳榮之先生風儀峻整秀眉長目白晢而美髯見者傾竦而性孝友篤於倫敍𨿽失愛兄嫂事之益恭兄子淵業舉不就又習醫先生爲之延引得爲醫學官遂以有立李氏姊之子澤民周氏姊之子濟皆攜之官所教養之及長皆爲之婚娶女皆爲治奩具擇良士歸之在官遇鄕人𨿽甚寒暑必冠帶以見有所干請𨿽不茍徇亦降意撫接或以事質問則盡誠告之故人敬而不怨歷官內外淸謹如一日𨿽居臺省位常伯至老家無長物田不滿頃時尢以爲難嘗謂人曰希聖希賢之事我未之能然未嘗一日不學爲君子未嘗敢一置其身於不善之地見仕途有屈節權門者則深顰嘆息曰士患不得死所耳窮通禍福有命焉此身一失胡可復也先生之所見如此則其知幾勇退克保始終以有今日豈偶然之故邪娶胡氏初封孺人進宜人累封至夫人有三子皆不育淵又無他兄弟故以其次子一和爲後以三品恩蔭爲太學生女三人宋君其長壻名溥次適儒士胡瀚次適紹興衛指揮成恩嗣子勲先生先墓在郡城南停山之原實晉齋所自擇所謂湖上靑山者先生治命爲兆域其右方塟以卒之明年庚辰月日所著述有春秋發明立齋稿南巡漫興及南巡奏艸成賢錄兩京類稿凡數十卷並藏於家銘曰

稽山嵸巃湖鏡平兮公於此生得其峻淸兮拔地幹霄俯澄泓兮出爲云雷鼔動四溟兮倐焉來歸旋於此寜兮有窿者丘皇所營兮白羊蒼麟儼其充庭兮東望靑山展我兄兮同支分榮於我嘗烝兮銘以詔之百世其靈承兮

東江家藏集卷三十一

●欽定四庫全書

東江家藏集卷三十二【中集二十八】

﹝明﹞顧淸撰

北遊稿

○講章二首

臯陶曰帝徳罔愆【止】玆用不犯於有司【戊辰三月十二日】

此是虞書大禹謨篇史臣記臯陶的言語臯陶因舜美其明刑之功故言此以歸功於上帝是帝舜愆是過差帝徳罔愆是總言帝之聖徳無有過差下文都是帝徳罔愆的實事簡是不煩寛是有容臯陶說臨下之道以簡爲貴帝之臨下則以簡不行那煩宻的政令禦眾之道以寛爲本帝之禦眾則以寛不行那急促的政令罰是治人之罪賞是報人之功行罰時毎患於過重行賞時每患於有所遺帝於有罪的止罰其本身更不連及他子孫若是有功的則旣賞其身又推恩及其後世過是不知而誤犯故是明知而故犯不知而誤犯的不惟小罪不問便是那大罪也釋放了若明知而故犯的不惟大罪不赦便是小罪也須要懲治他有罪當罰的若於法度上可輕可重心有所疑便從那輕處發落有功當賞的若於法度上可輕可重心有所疑便從那重處行賞不辜謂非其罪經是用刑的常法臯陶又說有一樣罪人於那法度上也可以殺也可以無殺這樣人殺之則恐其無罪而死不殺又怕輕縱了罪人帝之心只見得人命至重故與其拘於法而殺無罪之人寜可屈了我的常法且全他性命帝之用刑行賞一以仁愛忠厚爲本與那天地好生惡殺的心一般這一念好生之徳隨處流布深入那百姓心中所以一時百姓都感動興起化而爲善都自然不犯有司之法度矣臯陶是古今第一个善理刑的人然猶不敢自以爲功而歸徳於舜如此可見帝王之治以徳爲本刑罰𨿽不可無然所以導善迎祥致太平之盛則有不專於是者臯陶此言眞得聖人之心而可爲萬世帝王之訓矣伏惟皇上契聖賢之心擴乾坤之量身體而力行之天下臣民不勝慶幸

子路問君子【止】堯舜其猶病諸【甲戌九月十二日】

這是論語第十四篇

孔子與子路問答的言語子路是孔子弟子姓仲名由子路是他字子路問於孔子說今夫子教人只是要使爲君子弟子來學亦只是要求做君子不知所謂君子其道何如孔子告他說修已以敬修是修治已是人之一身敬是敬謹孔子說所謂君子者不在他求只要修其一身專以敬謹爲主在內則閒邪存誠使心有定主在外則正容謹節使身有常度與凡出入起居語黙動靜件件敬謹不敢放肆如此修治其身則所爲盡合道理徳日以崇業日以新便成一个君子人矣修已以敬這地位已髙而子路不諭乃說君子之道只如是而已乎緣他性粗率看得敬字輕了故以爲未足也孔子遂告他修已以安人人是對已而言安是使之得其所蓋人能修已以敬則不惟自家所爲合理所以處人亦盡合道理就其所接親疎上下無不得其所矣修已安人這功用已大而子路猶未逹又謂君子之道只如是而已乎緣他看得敬字輕了故猶以爲未足也孔子又告他說修已以安百姓百姓是盡人而言安百姓是舉天下得其所蓋人能修已安人則不惟處一人者合理而所以處千萬人者亦盡合道理極其所至四海九州島無不得其所矣孔子見子路問得輕易恐其聞此便一向求之髙逺不得實用故又告他說修已以安百姓堯舜其猶病諸堯舜是唐虞大聖人病是心有所不足蓋修已以敬固有安百姓之理然四海九州島如此廣大便是極治之世豈能無一人不得其所者如有一人不得其所便不得謂之安矣所以聖如堯舜說到此處猶不敢自以爲足況其下者安可輕議孔子言此正所以抑子路使切已用功而不徒騖於髙逺也臣嘗聞之先儒云敬之一字乃聖學始終之要修已以敬聖人之言已是盡了其下安人安百姓乃因子路不足而極言之非別有一道也然孔子只是說得不曽見諸實事若是人君敬與不敬則其明效便在目前誠以人君一身天地民物之主能敬則此心常存虛靜淸明而邪妄不能惑施之於政則賞罰明用捨當人心以悅和气以應而天下蒙其福不敬則中無所主邪妄乘之而天理爲之滅施之於政則或以非爲是或以正爲邪人心欝和气乖而天下被其禍人君敬與不敬其端甚微而其關乎天下者甚大古之帝王所以兢兢業業不敢荒寜誠有見於此也仰惟皇上睿性英姿度越前古其於聖賢論學之要古今治忽之幾察之精而講之熟矣億兆無疆之福系於聖心一轉移之間伏惟燕閒畱意天下幸甚

講前一日送稿閣下及當講則自不敬以下四十餘字並已刪去一時講過而木天畱稿遺笑將來避忌至此可爲世道嘆矣

○策問

問王者南面而聽天下向明而治其宮闕之制朝著之儀輿衛之飾要皆有義理存焉唐虞逺矣秦隋之侈無以議爲也周制王宮有五門有三朝或以爲有四朝漢有長樂宮有未央前後殿有南北宮唐宋有正衙有便殿而又有正至會朝之所朝之政令或掌於司士或掌於朝士或掌於宰夫而又有太僕小司冦之職臣日朝於君或北面或南面或東西面而有拜與揖禮各不同或常參或六參或再參而又有入閣起居之禮今皆可舉其略歟周制天子有五路有九旗而又有四路之說漢唐而下有大駕有法駕有小駕有黃麾仗而又有五時三蓋四望之車有七輦有五仗而又有半仗角仗細仗之別其儀物之等其施用之宜歷代諸儒之討論撰定今皆可聞其說歟我國家稽古法天事有定制固萬世子孫當守而不失者不知今朝著之儀式輿衛之采章其斟酌損益視前代何如而諸士子觀光國都俯仰今古其亦有得於中而可言者否邪願揚厲而鋪張之

問周道衰聖人沒而諸子作老聃倡之莊周列禦冦楊朱之徒和之而其說始盛漢興文帝喜黃老曹參汲黯太史談軰主之而其說始行諸子之學不用於衰周之世而用於文帝之賢君何歟楊朱學老子者也莊列祖楊朱者也孟子辟楊墨而不辟老莊後之儒者於其言亦多取焉何歟用黃老者治擬於成康之盛而表章六經者反以致海內之虛耗何歟或者以是爲叛經之效然歟晉室之衰由淸談之廢事也而或以爲然老莊之罪其又然歟自宋以來理學大明縉紳之士非孔孟不師非六經不學上以是求材下以是致用諸子之言至是而一洗矣而刑措之教未聞澆薄之風日熾何歟無亦有口誦其文心違其教而支離於異學者歟道徳一而風俗同治之盛也諸君其有意於是乎願明辯而言之

問今海內承平田野之民不見兵革老子長孫百五十年於玆矣邇者頑民弗靖首亂山東延及梁楚江西四川亦復蟠結所在烝黎肝腦塗地至煩九重旰食爲之發邊兵輟禁旅逺渉江湖然後漸次撲滅而勞亦甚矣聖明在上無驪山之役遼左之師以毒吾民而使之變也其何以至此極歟輟邊兵以平內盜於古亦有之歟國家內外衛所凡幾所養之兵凡幾內之親兵與諸軍之營壘視國初時增創凡幾外之分守守備與兵備之憲臣增創復幾是皆所以防未然而威不軌者也而成功何獨異歟古之人有治渤海而單車至府盜賊解散者矣有刺交南而移書招撫歲間蕩定者矣而或以爲患莫大於招降有討黃巾而鳴鼔掩擊乞降不聽者矣爲長朝歌而縱誘設伏遇賊輒禽者矣而或以爲患莫深於窮治將誰從歟論弭盜者或請先誅貪濁簡牧守或謂宜據形勢收遺才果孰要歟今日所行其亦有合於此歟夫使天下之勢如身足以使臂臂足以使指而赤子不至爲龍蛇諸君於此其必有長策矣

問諸君以材武應詔角藝廣場騶發的破萬眾攺觀矣所未知者胸中之方略耳兵之方略今世所傳武經七書者具之謂孫子吳子司馬法李衛公問對尉繚子三略六韜是也說者謂古兵書多至百八十餘家漢初定著三十五家其後又分四種然則今七書者定於何時歟三略六韜司馬法云皆出於太公則古書也而斯以孫吳先之何歟或以司馬法非穰苴所著或以六韜爲後人假托或並疑三略爲僞書其果然歟七書之言有得失先儒之去取互有同異折其衷以爲吾用豈無說歟夫讀書而不知合變固不足以言兵而背水囊沙則固有所出也尙相與極言之無諉之曰此古人之糟粕也

○擬策

問古者聖人擬圓極以運璇璣列方輿而配景曜以正天時以授民事以考災祥黃虞以來世有專職今所宗者何人之法歟九州島十二曜三分或系之北斗或系之五星或系之二十八宿而干支方位亦互有所屬焉何所本而言歟穹壤之相銜位固有相值者矣若齊東而玄枵在子魯東而降婁在戍吳越南而星紀在丑干支方位與此復相戾焉其說可得聞歟或謂諸侯始封歲星所在之辰而其國屬焉亦旣有占驗矣而或又以爲非是何歟自古占天者幾家其說互相詆訾論者謂惟渾天最近而或又以爲聖人之意初不在是者何歟其說皆可聞歟五星列宿隨其變而禍福應焉以爲不足畏者誠悖矣而亦有有其變而無其應與宜有變而顧得其常者何歟方今聖人在上而四方郡國天妖地異屢形奏章春旱秋霖郊甸之間耕獲交病豈昔人所謂天心仁愛欲有以警動之歟不然而何以有是也天人之際諸君子畱心久矣推明象類之外有可以消變弭災者尙無恡一言

觀象緯而審禨祥者星官歷翁之事也推天以及人者也因禨祥而修徳政者人君宰相之職也以人而合天者也軌事春闈終試策諸生以星野之占驗傅之以當日之事而欲聞所以消變弭災之說執事之意豈徒以數術望諸生哉𨿽然淸臺占象領之太史則是亦儒者之事而愚未之學也請陳其槪而系以書生之管見可乎星官之書自黃帝則有之矣髙陽氏命南正重司天北正黎司地而其職始專唐虞則羲和繼晷有夏則昆吾紹徳商有巫咸周有史佚魯有梓愼晉有卜偃鄭有禆竈齊有甘徳魏有石申皆明著天文各謹圖驗而巫鹹甘石之術則歷世之所宗也天有十二次日月之所經地有十二辰王侯之所國周官保章氏辯九州島十二域皆有分星以驗妖祥而分野之說有自來矣甘徳石申以十二次更配十二辰班固以三統歷參之陳臯復加以諸國所入宿度而其說益明其或系之北斗或系之五星或系之二十八宿或屬之幹或屬之支先儒謂起於戰國之末則亦甘石之遺規也疑星野之不相值自昔爲然先儒蓋有說矣所謂始封之日歲星所在之辰而其國屬焉者𨿽梓愼亦然然若此者以言乎七國之前可也秦漢以來郡國之廢置不知其幾而猶以往迹尋之不已膠乎故唐僧一行非之以爲天之云漢實應地之山河其精气之升降始終實應之脈絡綱紀諸國之分列或負險而用武或四戰而用文或負海而阜殖其相屬也以精气爲本而不系乎方隅其占測也以山河爲主而不泥於州國此說行而羣疑爲冰釋矣占天者之不能相一亦自昔爲然然察璣象以齊七政實舜之遺法而三代之時已不聞有其制矣則渾天周髀宣夜諸說亦何怪其紛紛乎故一行斷之以爲古之人所以步圭影之意將以節宣和气輔相物宜而不在於辰次之周徑所以重歷數之意將以恭授人時欽若干象而不在乎渾蓋之是非若乃述無稽之言於視聽之所不及則君子當闕疑而不講也此說行而眾言爲一洗矣夫有道之世而星辰順軌者其常也衰亂之世而星辰錯逆者亦常也若夫時有道而災異興焉若漢孝文之山崩地震宋仁宗之地裂星流則𨿽有其變而無其應徳有以勝之也時無道而祥禎應焉若魯宣之大有年則是宜有變而反得其常君子以爲異而不以爲祥也古之明君遇災變則恐懼而修徳遇祥瑞則謙讓而不居蓋有見於此矣洪惟我國家法度修明紀綱振舉若稽天道宜獲休應而仰占圓象俯察方輿猶有未得其常者執事所謂四方之奏報𨿽未得盡窺而往歲寢宮之災與頻年日月之交蝕水旱之相仍則聞之頗詳而郊甸之間邑裏之蕭條原田之蕪廢又有身履而目擊之者矣區區之愚方恨無階上逹而執事導之使言其容以黙黙乎𨿽然方變之初興皇上側席求言痛自修省而公卿百執事所論列於前者亦多矣其切劘劑量的見而可行者計豈艸茅疎逺之所能及哉然聞之道路初亦未盡舉行而左右之臣未幾有嶺海之行者矣則愚𨿽有言豈能過此而捨乎此則何以當執事之問乎傳曰棄法律逐功臣則火不炎上簡宗廟廢祭祀則水不潤下又曰上不儉下不節讒夫昌邪勝正則火失其性燔宮室五行之變未有不由於人事者古之王者順天地以治人而取材於萬物以足用政得其道用物有度故天地順成萬物暢茂而民以安樂謂之至治後世政失其道物用夭傷民用愁苦故天地之气沴而三光寒暑錯逆而爲災先儒此言可謂窮治亂之原逹天人之際而昔者綸音之播告列辟之敷言蓋亦有及於此者矣𨿽然天道難言而人事亦未易盡也何也蓋今日州郡之患在於民力之困窮然而鉤陳紫宮之營建北門少府之工作程督之使冠蓋相望於道路者未可以卒止也朝廷之患在於冗食之猥眾然而名器之踰制世祿之濫及未可以遽絕也邊方之患在於兵政之廢弛士卒之凋獘然而轅門之掊克幕府之幸功其源未可以遽塞也挽漕之兵民艱苦萬狀計其所入曽不足以供所出而三條九陌之間宮居而玉食者視往昔不知幾倍其財必非天降而地出也凡玆數者有本有源處之甚安享之甚樂而不知出之者之不堪也生民之所以愁苦沴气之所以交作災變之所以薦臻豈可謂無其自乎夫知變之所從來則知所以消之之術知災之所從起則知所以弭之之方其要在吾君一念轉移之間而愚所謂向者綸音之播告列辟之敷言固有及於是者矣九重閒暇時取而觀之取其合於是者次第而行之使朝廷之澤究於下田野之情逹於上上下之際歡欣交通而無有壅蔽隔塞之患愁恨嘆息之聲以干乎其間如是而三光之不全寒暑之不平五榖之不熟民人之不育則是造化無恆而聖言爲我欺也語曰動人以誠不以言應天以實不以文愚敢以是爲終篇獻執事其進教之

問天下事未至而憂則人以爲迂已至而憂則無及於事然與其爲無及無寜其爲迂也以今天下言之內冦初平而民力已疲邊陲方靖而兵衛疎略國賦有常入而世祿者日增賞功有定格而濫冒者溢出此四者皆今日之深患而有識之所共憂也諸君隨計而來不可謂無心於當世者藜燈雪案之餘道塗耳目所渉歷而見聞亦多矣是豈能無慨於中而思所以處之者乎竚聞讜言無諉之曰此肉食者之謀也

憂天下之憂者知天下之患者也知天下之患者有天下之心者也長一家者以一家爲心則一家之患無不知長一國者以一國爲心則一國之患無不知知其患則知其憂矣國者家之積也天下者一國之積也事有大小勢有難易而其理一也執事發策春闈舉方今所深患而可憂者四事謀之諸生求所以處之之說執事其有憂天下之心哉𨿽然執事之所憂者四而愚則以爲八也何以見其然也蓋執事之意以爲方今盜賊平矣所憂者民力之困窮愚則曰民力誠窮而盜賊未見其果平也邊方靖矣所憂者兵衛之疎略愚則曰兵衛誠疎而邊方未見其果靖也憂世祿之侈而謂常賦不足以供憂濫冒之多而謂賞格由之以壊愚則謂常賦未必其皆充賞格未見其有定也何以明其然也蓋自權姦竊柄以滛刑刼天下而括取其財繼之以盜賊加之以軍旅水旱疾疫因而間作無良有司曽莫究心而且有假豺狼之威以食人之肉者其流風余虐至今猶未已也而寢宮之營役及海內官吏承風茍免罪責大弦旣急小弦何如困苦無聊亦奚所不至今貴州已告病矣迫而不已安知不有相挻而起者乎故曰民力誠窮而盜賊未見其果平也國家北邊萬里皆與他族爲鄰而上谷雲中寔爲京師屏蔽頃歲以來兵威屢衂敵人得志前年窺雁門去年犯宣府列營以久駐分兵而四掠白羊口之烽火至通於西郊而邊臣若罔聞也平居則朘削軍士以爲身謀有警則告急請兵而閉城坐守使犬羊狐鼠長驅而入厚載而歸肆然若蹈無人之境以爲常近者偏頭關之截殺僅能小挫其鋒而來往徜徉猶未聞其逺迹也而告捷論功穠爵厚賞已若登燕然而臨瀚海矣彼籩圉亦人也知我如此求欲無幕南之王庭得乎故曰兵衛誠疎而邊方未見其果靖也國家自肇建北京衛兵之增已半於舊然而官有定員祿無濫與故歲漕四百萬石給之而有餘近歲法弛恩寛乃有擒獲盜賊緝捕妖言而賞以世襲者至於門蔭恩澤內苑廩稍日益歲滋無有紀極如聞一歲之出已踰所入之數正使常運皆充猶恐不足以給而自盜起以來漕法阻滯江淮南北水旱疾疫歲無全收其得入於太倉者決不能如往日也然則所當憂者豈獨世祿之增乎國家賞功之制藏在金匱掌於有司北伐南徵擒獲斬馘各有等第其論功也須同在一日其升職也每不過三等餘功𨿽多止酬以賞立法如此猶有竄名戎伍委幣轅門而竊我名器者而近歲復開並功之例取舊坊而盡決之於是子得並於父弟得並於兄家人得並於其主向之詭名竊姓私相貿易遷就攺移之獘此一法足以兼之公行而無忌甚至有一人之身千里之外同日報功而並得升賞者矣然則所當憂者豈直下人之濫冒乎夫知盜賊未必其果平則所以用民之力者不得而不紓知邊方未必其果靖則所以修明軍政者不得而不肅知常賦之不能皆充則爵人之際不容以或輕知賞格之壊自於上則擬議之際不容以不審愚以爲寢宮之役誠有不得而已者然寛一分則民受一分之賜宜深詔有司量民之力裁闊狹以處之而無亟其成其它不急之功無名之費皆如近者徐州采石之役以詔旨停之則民感上恩𨿽勞不怨大功可成而田野寜謐矣梗化之患𨿽唐虞所不能無然內治旣修則逺人自服宜明飭有司淸我政本首繩失律之罪申嚴僨事之罰舉兵權歸之列閫而責其成功其有牽掣於中侵軼於外者如唐李徳裕之平藩鎭明約監軍均以功賞而不令其預事其尢甚者明告於上以王法裁之則兵政以修旁無沮撓精神折衝而逺人畏服矣若夫世祿之多由功賞之濫此二事者實相首尾而處之尢難司計者曰吾量入以爲出者也入不足而出無藝吾何以供之本兵者曰吾按籍而論功者也功如是則賞宜如是吾安得而不予各司其事各守其官宜不能相一也至總而決之於上則將安所委乎守虢而憂他州宰相之事也唐盧杞猶能之而況不爲杞者乎愚以爲身履戎行顯有庸於疆場者誠宜厚其賞也然開國輔運之云仍且有不能舉其世者矣彼攀附依憑如前之云者獨不可以少損乎旣予者縱不能復敓也然世勲之家支胤旁入者猶逓有降殺而況非旁支比者乎往者不可諫將來猶可追也不然春生之不節以秋仁育之不裁以義舉有限之財而塡無窮之壑豈惟國力之不支而其子孫生而仰給於縣官長而遊閒於京國男不知稼穡女不知桑麻負而乘焉無事而食焉是豈可以久哉執事以此爲國家憂而愚以爲使斯人而知此則不惟爲國憂而且將自憂之不暇矣夫萬物羣生於地而其命在天萬幾敷布於下而其本在上執事所問分之則爲四合之則惟一一者何此心是也區區之愚以爲是四者不患無以處之而貴乎有以聽之不惟聽之而貴乎有以行之其要在乎心天下之心而已心天下之心而後能知天下之患知天下之患而後能憂天下之憂憂之則必求所以去之求以去之而後能聽人之言行人之策矣是心也下有之而上不知體之不可也上有之而下無以承之不可也上下一心君臣同徳乃可以祛患而釋憂矣謹對

○表

代武進伯朱江謝恩表

武進伯臣朱江欽蒙聖恩以臣侄朱本無嗣命臣襲祖前爵臣誠惶誠恐稽首頓首謹上表稱謝者伏以存亡繼絕荷覆載之隆恩襲組傳珪與公侯而接武榮逾望表欣與懼並言念臣生也不辰幼而失怙𨿽忝膏粱之胤裔幾同閭裏之單微蔬食布衣久安愚分玉章蟬冕敢有僥心永惟驃騎之奮翼風雲重以忠愨之橫身艸野宜子孫之蒙佑顧嗣續之多艱惟河山不替而永存肆瓜瓞五傳而再絕司封爲之請命當寧聞而憫傷念先臣霖嘗以弟而後兄謂愚臣江得以孫而紹祖疏封朝進兪旨夕頒拔之泥塗之中寘彼雲霄之上其於恩造曷罄名言玆蓋伏遇皇帝陛下仁合生成孝隆繼述思祖宗之創立艱難如在於目中憫將帥之勤勞眷卹毎加於身後蓋嘗聞鼔鼙而注想不待擠溝壑而興哀遂令一綫之宗再衍九河之泒臣才非趙武濫慿成季之勲寵過王喬盡有樂鄕之賜顧衣裳之在笥凜負乘之交懷敢不力紹前猷率先來嗣相與執干戈而衛社稷庶幾效犬馬以答君親伏願聖徳日新天心世享文謨武烈之並用邁至治於三王神孫聖子相繼承撫洪圖於億載臣無任瞻天仰聖歡忭感激之至謹奉表稱謝以聞

代忻城伯謝恩表

伏以漢祖開基絳灌列河山之誓唐宗紹統襃鄂延茅土之封創始實艱仰成何幸載念臣世本農畝家鄰帝鄕始祖祥釋耒操戈首從渡江之役髙祖彛應機乘運遽叨列爵之榮玉帶錦衣超班五府虎符金鑰歷位兩京皇恩不替而有隆世祚中衰而復振遂緣亡父以及微臣生長膏粱豈識韜鈐之要周旋京輦詎親戎馬之勞顧當哀疚之中有此駢蕃之命玆蓋伏遇皇帝陛下英明神授睿哲天成安不忘危所帝王之無逸仁而有勇總文武以成功永惟丰芑之謀深重丹靑之信致玆庸菲濫被彛章臣服寵有階酬恩無地乾坤洪造旣莫罄於名言葵藿丹衷徒仰傾於朝日惟當竭其駑鈍效此忠貞縱未能折衝尊爼之間誓願與馳驅疆場之外庶幾風行艸偃九重寛猛士之思海晏河淸萬國播詞臣之頌臣無任歡忭踴躍之至謹奉表稱謝以聞

代平虜伯謝恩表

後軍都督府右都督臣江彬伏蒙聖恩封臣爲平虜伯食祿一千石世世承襲臣誠惶誠恐稽首頓首謹上表稱謝者伏以天威逺布汛沙漠以全淸云澤旁流露菅茅而溥及賞慚功懋喜與懼並伏念臣先世起自田農遭逢興運仗劍效順擁髙帝於龍飛之辰挺戈靖難翊文皇於虎變之日由列校而登指帥歷四世恆守邊陲徒懷奮臂以當車無路傾心而向日屬潢池之弄刅繼瀚海之揚波拔臣疆埸之間置臣環衛之列偏師南討忝備戎行萬乘西巡載捍牧圉念馳驅之恐後顧勞績以何稱遽沾列土之封殊溢疇庸之典玆蓋伏遇皇帝陛下總攬權綱兼資文武修政事以攘外侮內順治而外威嚴家國爲心推神功而弗有鼔鼙在念惟勲閥之是求肆俾凡庸薦膺渥寵錫之國姓付以戎機五府旣列於名銜諸營兼屬以綜理封疆事重蓋屢貢於巽章海嶽恩深竟莫回於睿斷臣敢不虔奉明訓允若先猷夙夜小心庶無忘於滿溢敬共有位期不負於生成尙願聖徳日新皇圖益鞏戢五兵於不試海晏河淸與三壽而作朋天長地久臣無任激切感恩之至謹奉表稱謝以聞

故事公侯伯謝恩皆禮部官代爲撰表彬與安邊伯許泰並封彬居次表當予作旣繕寫擇日引進忽有旨下儀制司並原稿取入彬旣匪人尋伏憲典此本不足錄以予被劾時或傳出彬風旨而竟不行恐好事者因而有所增餙也存之使後日有考云

代會昌侯謝恩表

襲封會昌侯臣孫杲欽蒙聖恩準襲祖爵臣誠惶誠恐稽首頓首謹上表稱謝者伏以周顯親賢姜望啟營丘之宇漢隆恩澤呂公表臨泗之封在古爲榮於臣何幸言念臣恩承五世家本一經髙祖父以諸生備禮寺之員曽祖姑以徳選貳椒宮之政屬渚虹之流慶繼坤極以覃恩爰從一命之班超陟五等之列洎乎嗣子躬翼龍飛薦沐寵嘉襃進地律丹靑明信旣不爽於河山赤紱餘輝乃復延於胤裔玆蓋伏遇皇帝陛下堯仁睦族舜孝隆親行葦登延情不遺於外屬嵩髙流詠禮式備於南邦遂令肺腑之餘遽襲金貂之重臣有慿錫類無地酬恩五百年沙麓之祥自天佑啟億萬載華封之壽如日方升徒懷螻蟻之私莫報乾坤之大伏願皇仁四逹聖徳惟新內順外寜寢五兵於不試人和物阜與六合而同春臣無任云云

東江家藏集卷三十二

●欽定四庫全書

東江家藏集卷三十三【中集二十九】

﹝明﹞顧淸撰

北遊稿

○奏議一十二首

乙亥辭免考察屬官奏

翰林院署院事侍讀學士臣顧淸謹奏爲嚴考察以勵庶官事該吏部題前事節該奉聖旨翰林院照成化四等年例內閣書寫制敕誥敕並譯字官也照成化四等年例考察欽此欽遵該臣會同內閣大學士照例考察者臣惟大學之序先自治而後治人君子之道將責人必先反已伏念臣材質本下問學尢疎誤蒙國恩濫官侍從其於職業曠廢實多今當考察庶官之時正合首從擯棄之列顧乃使之當案握筆參預品量已自歉然人其孰信是𨿽舊有會考之例固非臣所敢當伏望皇上察臣內省之誠特勅所司先行罷黜將考察事專委內閣重臣庶使黜幽登俊官僚服藻鑑之公置散投閒微臣免負乘之誚無任悚息待罪之至謹具本親賫謹具奏聞伏候勅旨

擬法天更化奏

臣竊觀陛下卽位十年天下之事益以明習人之誠僞益以周知下而閭閻逺而邊塞苦樂幽隱無能遁情可謂髙世之才絕倫之智矣然而天心未順民志未孚盜賊甫衰邊庭復橫天變地異類形奏章陛下深居九重一月之間臨朝無幾政綱禮典弛緩日多中外彷徨罔知所措而竊窺聖心亦若憧憧往來而無所倚信者臣愚不知陛下以如是之才如是之智宜大有爲而直爲此虛度十年也臣聞數終則變變必有始自一至十數之一終而變之始也天運人事相去不逺臣敢追迹往事爲陛下陳宜變之說伏惟赦其狂愚而幸聽之陛下卽位之初春秋方盛問學未充興居舉措之間容有未盡合於古者而聖心沖虛蓋未有所系著也在廷之臣所宜從容講說開其向方引之於道而忠義所激不暇詳思遂乃過言危論以拂淵衷而觸盛怒逆臣窺見其隙而乘時以售其姦斥逐陛下之輔臣戮辱陛下之臺諫滛刑酷罰毒徧四海若將爲陛下泄怒而騁志者而不知皆以自立其威權以濟其姦謀也而豈其爲國哉此則往事之失有不可咎者其至於今羣臣之觸怒者旣已斥去矣姦逆之徒竊弄威權圖爲不軌者又已誅戮矣在廷文武一志無貳咸思效忠無復可嫌猜矣此正陛下及時乘勢易轍攺弦以光昭祖烈之時也而羣臣之仰望淸光又若是其切也陛下何憚焉何疑焉而不數與之接哉自古人主之怠於政者多惑於女色而陛下天性剛明宮闈之寵不聞於外臣無所措心矣意者其蔽於左右之臣乎臣請有以諭之夫天下猶一舟也人主舟中之主人也公卿百執事則篙師與舵工也左右近臣則供給使令之人也以理勢言必主人與操舟者之情通而能用其才操舟者皆愛其主人而得效其技夫然後可以共濟而無憂茍供給使令之人惡操舟者之親近而間之使不得見其主抑之使不得盡其能平時無事以爲安用此人也颶風起洪濤作桅舞而篷掀主人危矣而左右者庸得安乎左右近臣無妻妾子孫之念無交遊黨與之親所以奉身富與貴而已耳而今皆富矣皆貴矣不作威不擅權自不失尊顯而作威擅權者其覆車亦可鑑矣以是言之臣知其願陛下之勤政而親近羣臣殆有甚於臣等而又忍爲蒙蔽哉意者陛下以頃歲方隅之弗靖欲選練健兒振揚武烈以威肅萬邦乎則禦侮折衝自將帥之事古之名臣且有身不跨馬射不穿札而名震四夷功書竹帛者矣今乃以萬乘之尊而親行伍指揮之事躬鞍馬之勞而忘郊廟社稷之重縱有成功且非至理況功烈未涯而政事已先廢哉臣蒙被國恩待罪學士經筵日講皆忝職銜而自受任以來幾及二載供事於經筵者才二次至於日講徒竊空名每蒙大官廩餼之頒輒有抱關擊柝之愧蓋嘗終夜不寢反復以思陛下所以希接羣臣者以爲樂則躬親營伍若是其勞以防患則守在四夷要自有道而十年之間坐此耽悞徒負英明之質未臻平治之功臣實惜之實愧之臣上無三代聖賢格心之學下乏漢唐諸子忠諫之資官在講筵從容勸導乃其職也用敢開陳事理分別是非冀聖心之一悟焉且夫日出視朝不爲太早臨禦數刻不爲久勞延接臣僚講論經史名教所在其樂孔多旣罷而休怡神淸穆或翺翔林囿玩物適情無所不可則是日一視朝與經筵聽講初無妨於行樂也又何必專於彼而廢乎此哉陛下幸而聽臣行臣之說將見朝不失時遊不失樂百度惟貞萬福來集而海內稱聖矣臣干冒天威無任恐悚待罪之至謹具本親賫謹錄奏聞

丙子廟制私議

七月十九日禮部會議禦史徐文華所論廟制五事意有未盡退而私記其說如左

竊詳禦史之意其一以爲古者天子七廟成周加文武二世室故爲九廟其實太祖與親廟三昭三穆止是七廟國朝洪武九年定太廟爲同堂異室之制亦止爲七廟其二蓋以擬周之世室也故宣宗升祔則懿祖當祧英宗升祔則僖祖當祧憲宗升祔則仁祖當祧孝宗升祔當奉太祖居東第一世室而當時禮官失議至使仁祖之主當祧不祧至今猶在時亨之位以爲非禮夫三代相繼禮各不同七世之廟商周之制也自漢以來天子之祭已備九廟而所謂世室者以待有徳本無定數太祖初奉四親各爲一廟蓋遵古禮其後攺爲今制九室並列則已參酌漢唐而用之矣又安知所定止爲七廟而在當時又安知其後祀於世室者止二帝哉且宗廟之禮祔則有遷國家禮文有舉莫廢七廟二世室之制旣未可決定則當時禮官亦未可全非況懿僖二祖因祔逓遷情文有漸而仁祖篤生聖子開基統天恩徳至大乃以欲正其子世室之祀無故而忽遷之非惟人心不忍且使升袝一孫祧及二祖恐亦非孝廟神靈之所安也其二以爲天子之祭有禘有祫本朝禘祭旣已不講而弘治初禮官所定祫祭不於三年而於毎年不以十月而以歲暮禘則太疎祫則太數以爲非禮夫禘必推始祖之所自出文華自謂太祖功業特起徳祖之上無親可推則已知此禮之難行矣一歲五享始於國初中更攺易至洪武九年而始定則歲暮之祫非出於弘治之禮官也至於疏數之說稽之古典誠所未安但祖宗之制非臣下所敢輕議惟朝廷酌而行之其三以爲太祖始奉四親猶是各廟孟春特享三時合祭至九年廟制旣定始俱行合享之禮今欲孟春特享於各室三時合食於前殿亦存古之意但廟制旣非往昔𨿽行特享終共一堂而三獻讀祝飲福受胙每室各行先儒固慮其難而區區之愚恐亦非今日之所急也其四以爲古者祭必出主洪武三年亦奉親廟三主合食於仁祖至九年定制始於前殿止設衣冠今欲毎祭必奉各廟神主出臨前殿亦是古禮惟朝廷酌處其五以爲在禮殤與無後者從祖祔食宋儒程頥定議成人而無後者祭終兄弟之孫之身旣從祖而食宜從祖而毀本朝太廟配享壽春王而下二十一位非太祖之伯叔則兄弟在禮當祔食於懿僖之廟今二廟之主旣已奉遷而諸王猶享祔食以爲太過今按壽春王於太祖爲伯父據禮當祔食懿祖以程頥之說祭當終太宗之世霍丘下蔡安丰蒙城南昌盱眙臨淮七王於太祖爲兄弟當祔食僖祖終於仁宗之世寶應六安英山來安都梁山陽招信七王於太祖爲兄弟之子當祔食仁祖祭終宣宗之世禮與程書特爲有家與士庶人之無後者言而今據以爲說也若以天下言則太廟者天子之廟也壽春等王諸侯也諸侯有社稷之功者歿得從享於先王非是當直祀於其國無後則令長吏奉祠焉可也今祔於太廟祖廟已遷而孫猶祔食至使孫踰於祖無後之宗姓上同於創業之君享百世不遷之報誠於理有未安也

右文華所言惟以本朝九廟爲擬周家七廟二世室之制未見的然有徵而二主並遷之說於禮於情皆所未順其次三說皆依傍經義特古今異制有難遽行若諸王祔食一事得失了然因而處之禮旣弗愆情亦菲薄主斯議者要當博采眾論列其可否取自上裁而槪以爲非竟使得罪當時廷議沗亦與焉而不能抗辭極論因錄舊章爲之赧然庸書此以志愧嘉靖癸未中秋日書

丁丑擬預定國本疏

臣聞自古帝王開國承家未嘗不以繼嗣爲重繼嗣定則人心一而天下安不安則人心二而天下危理勢自然無可疑者故古者太子生則早建以定其位若禹之啟湯之太甲武之成王漢髙之太子盈漢文之太子恆是也未生則取次及之親寘之左右育養教誨以待太子之生若殷陽甲之於盤庚宋仁宗之於英宗髙宗之於孝宗是也凡此皆著在六經書之信史百代所遵而我皇上之訓亦以商制言之千聖一心萬古一道於此亦可見矣仰惟皇上纉承鴻烈丕闡徽猷卽位以來誅權姦以植善良平冦亂以寜兆庶徳施於天下功光於祖宗宜乎胤嗣繁昌而一紀之間前星未耀震位猶虛此則昊穹之運數有不齊聖哲之生時應有待其在前古蓋多有之然而列聖之所付托羣生之所仰賴預建之規權時之制至於今日其亦不容緩矣臣等受國厚恩並沗事任深惟至慮夙夜不寜竊意九廟神靈切有望焉而紫宸淸燕之間輾轉於聖心亦當非一日矣親有志子當成之君有美臣當順之是用敢率羣僚昧死上宗社大計伏惟近稽祖訓逺覽前規斷自宸衷勿揺羣議特於宗藩近親取相應者育一人焉俾之視膳寢宮司香內殿於以一臣民之望於以消覬望之萌俟瞻華渚之虹仍作泰山之輔如此則所謂爲天下得人至仁也安國家定社稷大孝也尊祖親親大順也一舉而眾美具焉天下寜萬姓恱矣惟聖明畱意斷以行之臣等不勝恐悚踴躍俟命之至

請回鑾疏

臣等先於七月十八日風聞車駕將有郊甸之巡已嘗具疏勸止旋知傳言之虛方切喜幸今月初二日道路藉藉皆云已幸昌平中外憂疑莫知所措臣等仰惟聖心愼重必不肯逺事巡遊特以昌平陵寢所在霜露之感切於歲時將欲躬省松楸一展誠敬而已竊計經日以來禮意已盡原野之外供衛闊疎羣心顒顒豈勝瞻戀伏望思宗社付托之重念朝廷機務之繁俯鑑微誠早賜旋蹕則孝思以伸庶政無失神靈恱而億兆安矣臣等無任懇惻顒望之至

再請回鑾疏

臣等近聞聖駕行幸昌平今月初三日具本於左順門投進恭請還宮隨詣徳勝門迎候至暮未奉天顏經夕以來不勝憂懼夫君行則師從卿行則旅從古之制也各衙門庶務所在不可缺人臣等恪守職司不得執羈靮而捍牧圉皇上六師不備輕騎逺行空棄法宮迫近艸露臣子之心豈能頃刻而自安哉爲此具疏分官再陳誠懇伏望廣回離照祇愼天行亟頒旋軫之期永保端居之福宗社幸甚臣民幸甚緣系懇請聖駕還宮事理未敢擅便通將迎候官員疏名於後謹題請旨

車駕還宮問安疏

臣等恭覩今月十三日鑾輿旋軫淸蹕還宮凡在臣民豈勝慶忭皇上方孝奉兩宮君臨億兆宗廟之所付托社稷之所依慿屬爾巡行遂淹旬月衝冒風露渉歷郊坰𨿽萬乘所臨百靈並衛而聖躬其亦勞矣至於內乏主器之承外有垂堂之警風艸之虞銜橜之變斯又不忍言也臣等用是喜極而懼痛定而思輒因問安敢瀝忠悃切惟京邑之盛郡國所無郊關之外風景頓異論居室必不如紫宮之崇嚴語服食必不如尙方之珍美鞍馬之馳驟必不如輿輦之安野人之拜跪必不如班行之肅通州而下漷縣以南朴陋荒涼益以甚矣又況水旱之餘饑饉之後閭閻艱苦觸目痛心其又何足樂也臣聞數窮則變理窮則復皇上此行幽隱畢至亦足以啟天心而廣離照矣伏望以近時之所見較平日之所聞孰逸而安孰勞而險然後洗心而藏於宻因往而戒其來無以一身之樂而忘天下之憂無玩旬日之娛而忘萬世之慮怡神淸穆之間永享和平之福天下臣民不勝幸甚

戊寅請回鑾疏

禮部等衙門尙書等官臣毛澄等謹題爲請回鑾以成大禮事伏自去歲正月以來鑾輿數駕不遑寜居今玆之行又已半歲中間宗廟社稷享食之禮並系攝行萬壽正至等節朝賀之儀悉從簡略至於臘朔省牲之制闕而不行遂二年矣臣等忝備股肱義當正救屢陳章疏未見省納至被言官論列無地自容然所以黽勉遲回不能自已者誠冀螻蟻微誠有時而上逹昊穹聰聽有日而終回也今歲律將周郊禋已卜而六飛遐騁旋軫無期上則長樂倚門椒宮凝望下則萬幾壅滯四海驚疑萬一冰雪阻違道途梗塞元正上日陛下不及躬執玉帛於上帝之前天下之人其將謂之何哉皇祖之訓曰凡祀天地精誠則感格怠慢則禍生今去上辛才二十日卽萬一行或後時禮愆於素縱天心仁愛不加訶譴而陛下獨何以自安乎窮邊之地本自荒寒方此隆冬凝烈尢甚臣等處重城食厚祿外思聖體之勞頓內念根本之空虛遙望淸塵憂心如醉伏望俯矜眾志仰畏天明趣駕遄旋躬親祼享式承洪慶佑此下人如是則遊不失時樂不廢禮古之聖王所以一弛一張身不勞而成治者也以陛下睿姿斷而不惑其致此何難臣等秉筆馳心無任懇惻願望之至

辛巳被劾請致仕奏

禮部右侍郎臣顧淸謹奏爲衰病曠職陳情乞休以保餘生事臣原籍直隸松江府華亭縣人由弘治六年進士攺翰林院庶吉士歷編修侍讀南京兵部員外郎復除侍讀升侍讀學士詹事府少詹事兼學士以至今官一介書生荷朝廷作養成就職貳六卿宮列三品未有絲毫績效仰答鴻恩夙夜戰兢思竭駑蹇而气血早衰疾病交作右足素患濕瘡久妨動履身爲禮官圜丘薦享不能相事者已及三年頻歲以來喪妻喪子百憂損心左臂痛風牽引肩背傳及右手屈伸皆難加以頭眩目昬神志錯繆其於職務曠廢實多臣是以展轉懷憂日思引退其所以未忍遽言者猶冀藥餌可慿勉圖後效而病根日深精力日耗積歲引年靦顏食祿縱朝廷譴斥不加言路譏評不及而臣心內省何以自安是用罄瀝懇誠仰乾天聽伏望衷悃曲賜恩慈特勅所司容其致仕使得釋去慚負歸伏丘壠將理病軀倘獲安全則臣自今至死之年皆陛下之賜也況臣妻喪旅殯未得塟埋祖墓荒頺久虛展省若藉此餘年兼得料理則豈獨臣身將舉家存歿感戴天恩於罔極矣緣系衰病曠職陳情乞休以保餘生事理具本令義男某抱賫謹具奏聞伏候勅旨

辯明誣罔奏

具官臣某謹奏爲辯明誣罔事臣賦性愚拙任眞率理知所當敬者天地君親所當重者人倫行檢此外令色足恭違道幹譽之事委是不能自入仕以來二十九年在翰林考試文武科場凡經五次在禮部附名書判已踰四年𨿽不能顯效勞績亦不敢玷污名器逆瑾之時鄕人張文冕用事附和者皆至美官臣時以翰林院侍讀丁憂在家被其降作編修復以不諳政事調南京兵部員外郎瑾敗復官薦蒙遷擢以有今日平生仕宦不出京城所更官次惟在翰林禮部蹤迹行止街坊鄰里頗能知之近者忽聞有禦史黎龍蕭淮何鰲等劾臣與見禁吏部尙書陸完弟陸和卿結親交通請托陸完事敗之後將銀兩寄在臣家又劾臣姦宿學生顏某妻乖師生之義寵用家僮紫芝薄夫婦之恩爭敓歌僮取門生之侮以妾配家人致其父母喧鬧及受知縣王軾銀謀退知府吳鉞起用王軾及縱子殺人彊買田地不納稅糧把持官府包攬錢糧等事臣惟大臣交私黷貨滛濫無恥言官劾之是也然以法而論則亦必有其實而後乃可以受其辜今黎龍等劾臣諸事必嘗采聽輿論稽考不謬而後敢言但加之臣身則恐有未安者敢昧死爲陛下一一陳之臣一生無女止有三男長男顧天彜娶同縣民人嚴璋女次男天敍聘訓導張稷女未娶身故又次男天秩初娶同年進士李希顏女再娶南京鴻臚寺卿陸淞堂兄陸淵女長孫顧應陽娶江西丰城縣學教諭沈暄女孫女嫁金山衛指揮侯藩男侯幹卽不曽有與陸完各房結親者陸完以正徳十五年十一月初六日被拏比時門戶隨已封閉不知前項銀兩叚匹何處得出何日何人送來何人知見付受數目黎龍此際尙未到京前項事情必不親見不知得自何人乞加根究卽見虛實臣爲編修時前後從學者約有二十餘人今尙有三四人在京卽不曽有顏姓者今稱本人請臣講書見其妻美因遂畱宿訪知顏某是廣西僉事顏捄子被父逐出寄住京城買賣過活初不讀書無緣與臣相接不知何緣造此一節臣到其家必不步行獨去不知隨從何人見者何人臣家義男及義男之子一十餘人住此日久往來之人無不識者今稱寵用紫芝將臣妻疎薄卽不知所謂紫芝者何等模樣言官及此必有所聞亦不知何人與說臣素不曉音律不好劇戲同年寮友眾所共知今稱與錦衣衛經歷申惠爭要子弟陳秀直入申惠房內敓取回家申惠是臣門生其同年在京者常有一十餘軰於臣情分最親禮敬備至每有酒席必眾人同會不知臣與申惠爭敓陳秀的在何年是何月日何人目見臣家本寒薄出仕十年猶是一夫一婦弘治十六年丁憂回家服滿還任臣妻張氏爲臣娶民人禇某女爲妾臣妻亡故見在管家卽不曽更有一人在側今稱臣曽娶一妾後復配與家人致其父母喧鬧臣始仕到今不曽置買京城人家一子一女家人見在有妻者六人各有來歷卽不知何人之妻原是臣妾何年配與妾之父母是何名姓到門作鬧跟隨吏役豈無一人知見言官此語不知得之何人王軾先任上海縣知縣正徳十二年被知府吳鉞發其贓私王軾具本奏辯蒙差錦衣官校提解該縣事內人犯與先任松江府推官詹崇同下錦衣衛鞫問其後詹崇王軾俱復原官王軾調江西安義縣詹崇升太僕寺丞今稱正徳十五年朝覲王軾用銀二千兩央臣營幹將吳鉞黜退起用王軾且王軾奏辯之後不曽去官江西直隸府縣亦兩無關礙何用退吳鉞而始起王軾況今兩人一同黜退則所謂二千兩者彼何以與臣至於縱子殺人必有苦主彊買田地等事必有受害之人及發露形迹臣不敢細辯乞勅都察院行松江府其在京城者勅法司一體根勘若事有實迹受罪無辭

奏內交通受寄事出黎龍本余出何鰲蕭淮本語聞眾論囂然內閣遂持之不下蓋恐予辯也及奉詔自陳諸人皆批答而予奏獨畱故予初本不可明言被劾而此奏竟不及上至五月十一日東城祖道始聞諸奏以前夕發行則大臣之意可見矣

服制私議

數日來聞諸公議禮區區愚闇竊有所疑今不敢逺引盛際直以春秋之世禮教殘闕之時言之亦自有不然者按檀弓記魯莊公之喪旣塟絰不入庫門士大夫卒哭絰不入傳雲莊公卒慶父作亂閔公時年八歲旣塟遂以吉服卽位故云絰不入庫門士大夫仍麻絰至卒哭乃不以入且曰記禍亂恐迫禮所由廢也夫閔公以衝幼之年迫於禍亂旣塟從吉廢先王之禮儒者記之爲萬世戒曽不少貸今天下一家南北西東無纎塵之警大行晏駕嗣聖龍飛四方萬國於是觀禮議者乃欲於卽位之後遽從吉服臨禦正衙是不以堯舜三代之盛望吾君而使下襲衰世亂邦之迹也而可乎且閔公從吉於旣塟羣臣從吉於卒哭亦君除而後臣乃敢除先儒尙以不能三年爲失禮之甚今遺詔𨿽許羣臣以四月十二日釋服而此時車駕方在中途約計踐祚之期尙在易月之內夫喪寜過戚禮貴從宜古之道也議者不原此意徒執遵奉末命之說欲以是日卽遂公除如從所言使君被齊斬之衣臣曳玄縞之制於禮則不順於情則不安傳之四方何以爲訓是不惟得罪於古先制禮之聖王亦魯閔君臣迫於禍亂者之所不爲也又按喪服小記傳云近臣從君往他國旣返而君之親喪服限已過君追服之此臣亦從而追服若卿大夫之後行者返而君之服限未滿則亦從而服之若在限外則不從而追服明君服未除則臣下皆當從服也今日嗣君從外來與在他國而還者略相似就使成服而行計其至日猶在服限之內則羣臣不敢遵易月之制而從之服者正此禮之謂也而議者執於四月十二日羣臣皆服吉冠又欲嗣君卽位三日而釋服皆不知何所本也

自陳求退並乞辯明誣罔奏【四月二十四日】

具官臣某謹奏爲奉詔自陳事四月二十二日節奉詔書內一欵六部等衙門見任文職四品以上官俱聽自陳去畱取自上裁欽此欽遵臣一介艸茅忝竊科第以由弘治六年進士攺翰林庶吉士授編修進侍講讀歷侍讀學士少詹事兼學士以至今官前後二十九年𨿽勉思策勵仰答鴻恩而才質庸下性識迂滯坐叨廩祿無所裨補玆當聖政維新之初又系考察庶官之歲其當汰遣理在不疑況臣自今年二月以來曾被禦史黎龍等劾臣與見監犯人陸完交通親厚寄頓財物等事比緣章疏畱中傳聞不的自劾求退未蒙允許薦屬大行皇帝聖躬違豫不敢重煩彊顏隱忍以至今日幸遇聖明禦極天日昭回庶幾幽枉之情得遂伸理而近者言官論劾復及於臣臣之當去於此決矣伏望特勅所司將臣先行罷黜然後並下前章付之廷議若禦史所言有實臣當萬死不敢復辭如其無之亦望與臣昭雪使是非不謬行檢得全臣𨿽稿死山林永世無憾且黜幽登俊理枉辯誣實聖明新政之大端非直爲臣一身而已臣干冒宸嚴無任恐懼待罪之至緣系奉詔自陳事理具本親賫謹具奏聞伏候勅旨

東江家藏集卷三十三

●欽定四庫全書

東江家藏集卷三十四【後集一】

﹝明﹞顧淸撰

歸來稿

○賦一首

秋雨賦

予南歸之明年壬午秋七月大風雨拔木害稼民庶勞止又明年八月復然乃作此賦

靄重云於八表兮陽精匿而藏暉雨淙瀧而不止兮風號呼而相威奔流起於庭磩兮檐瓦瞥而鴛飛出門不可以尺咫兮渺予思於天涯秔稌紛其臥壠兮聲未絕乎橰車亦旣芒而且頴兮恐遂淪以爲苴■﹝禾邊﹞絲蘿之交綴兮遲美人之采掇桂含中而葆貞兮思揚芬於月闕倂披鬤以錯揉兮竟狼藉而糜滅芙蓉遜彼桃李兮夫固覬於秋芳有黃花以爲伴侶兮亦奚憚於寒涼枝摧幹拉兮掩袂江渚企踵東籬兮泣涕如雨哀眾芳之寡佑兮感人生之多罹望美人其甚邇兮隔重云而莫致之涔陰晻曀啟復閉兮忳郁悒其增淒緬予懷之耿耿兮亦匪他之故也秉明明之帝衷兮枉與直其難互也薋菉葹不可與同室兮思桂椒以爲樹也蹇獨立此中洲兮茍有獲吾其與也越人旣賤章甫兮吾寧從以翦髮曰兩美斯有遭兮固宜終歲而卼臲蕭蘭之異本兮忱不悟其善移雄鳩素謂愨謹兮翩背憎而巧辭坦周行而信步兮忽吾蹈於虞罟旣顚擠而未隕兮田疇依其農圃謝公之秉國兮引東山之絲簧裴相之成功兮開緑野之新堂吾誠不敢希二公之巨麗兮庶髣髴乎甫裏之與柴桑歲冉冉其再周兮嘆芳菲之遲暮將無勤而有獲兮吾安敢攺此前度日窅窅而下馳兮洶澎轟其未休撫闌干而徙倚兮見歸禽之啁啾衰榮何獨匪天兮傷垂成而罹厄彼殘葉與陳根兮又奚欣而奚戚黯相向兮無言獨徘徊兮隱惻重曰一气平分兮四時成折膠流金兮非有情風雨有時兮震憑淩徐觀其定兮憺以寧謂予不信兮朝太淸皦皦白日兮中天行

○辭一首

歸鶴辭

家有雙鶴飛去旬日龍山都諫得之以歸適予生辰會客與竹泉杜君偕至四坐咸喜舉酒屬予爲歸鶴辭客去而辭成旣以爲龍山謝並寄竹泉爲一時嘉話云時癸未正月也

鶴飛去兮空江長煙鶴歸來兮春酒賓筵入門兮矯顧馴予階兮繞予軒淺水兮平田懷鷇雛兮宛當年忽飄然兮何意思寥廓兮翔騫仙人兮華表俯城郭兮依然信水雲兮增曠寧舊巢兮長捐廉珠兮不遠和璧兮終全哄滿堂兮一笑歌南飛兮間朱弦惟人生兮一世與萬物兮周旋𨿽含靈兮我異同聲气兮相宣鳯千仞兮覽輝而萃止鸞五色兮顧影而蹁躚茍顓顓於飲啄兮亦奚以間於鷹鸇月明兮沙渚粲縞衣兮暎修竹之娟娟

○詩一百三十首

題畫畱楊士宜別【辛巳五月十日】

隱隱靑山渺渺江蘭舟過處水花香故人別後能相憶時展新圗送一觴

是日晚獨酌小吳山下

捲卻圖書坐晚涼小山松栢共蒼蒼本非淸廟朱弦器曾上鑾坡白玊堂

聖主湛恩寛雨露美人嘉贈比琳瑯一杯自勸忽成醉明日扁舟眞故鄕

十一日晚登舟已大醉夜夢讀書喜而有作

年年指作還鄕計不道還鄕是此年便整朝衣辭漢闕旋収行李上吳船皇恩未報兒孫在淸論猶存首領全千里客途聊足恃夢中長自理塵編

天津弔張千戶

南客停舟問艸堂北人相見說文張寶刀金甲閒淸世緗帙牙籖有古香仙夢不思塵路險別懷應共海天長他時化作遼東鶴還指華亭是故鄕【千戶名信喜讀書自金山調天津】

天津曉發

層城髙閣倚蒼茫南客歸舟此望洋天運亦如河勢轉年華爭得海波長踏風輕燕翩翩語近水閒花細細香遙看黃頭牽百丈此身今已在江鄕

新橋風雨夜泊用生辰飲酒韻

驟雨飄風不終夕江山萬古橫靑碧人生此意要識取身在乾坤誰主客神仙十洲更三島將相五侯連九伯當年富貴窮意气畢竟松林紙錢白曾聞冠劍畫麒麟復道軒懸賜金石英聲白日飛紫電髙槪雲松倚靑壁時移地攺湏臾事側耳淸商非舊拍朱門華屋自荊杞靑雀彩鸞空絡繹豈知此日陶家翁葛巾曵杖柴桑陌書生濩落靡所似少也空空老何益已從西掖伴羣英又向南宮分半席太農賦粟幾鍾庾奉常書功無寸尺空江夜眠復何懼歸去扁舟遊七澤

六月十日過分水王主事舜夫畱宿明日以十絕句追送次韻答之

潞河流水碧灣環此日何期照病顏舉目家園疑可見依稀尙有百重山

曾參石室潤鴻休又見蒲輪降鵠頭【近詔起用舊臣】歸去太平猶許頌未應詩酒只賡酬

扁舟臨發更遲遲無復人間富貴機卻憶少年春試日月明攜捲候彤闈

君王六乘代來初雲從飛龍水送魚敢謂老臣耽暇佚靑山種樹要全書

久矣人間卻步行依然枳棘道邊生扁舟始羨江湖子亂入風波坦不驚

猛虎有時還入市飛鼯何自可淩雲臨風一笑掩靑史只恐今文累古文

急雨翻河電掣空分明此意識天翁老臣負乘今知免歸臥陶家一榻風【十一日新店閘雷雨】

少不如人老豈如並將衰病益空疎茂陵詞筆吾何敢賴有淸言慰索居

吳絲衫子洛京塵點染從來豈一人七字衮華君幸許更煩松石頌長春【來詩云云佩霞裾不染塵】

識調知音鍾子期愛賢推轂鄭當時老夫病矣無能役看子飛騰定不疑十二日至濟寧秦鳯山示和彭幸庵弔古諸作次韻八首

淮陰侯祠

英雄未遇亦何疑恨是遭逢啟禍基試論淮陰香火地何如雲夢檻車時鴻溝未判猶辭徹炎歷方新卻構豨一語夜深三族並此情惟有舎人知

沔南武侯祠

習隆書奏野祠空此地千秋享臥龍論世合居莘野後際時何忝渭川逢微盧庸濮爭奔走蛇虎風雲儼衛從我亦瓣香遙稽首玊京原廟有遺容【廟在都城東與嶽武穆文信公並祀名三忠祠】

滇南思武侯擒孟獲

瀘江五月渡三軍白羽風前斷瘴云兩字服心知有以【馬謖語】一時成算豈徒雲南人總識天威重北伐終嗟漢鼎分剰欲起公論此事鄴宮吳苑幾斜曛

浣花艸堂

浣花溪上艸堂幽世亂公來客此州卜築旋應煩地主感懷時復爲君憂飄飄身世遼東管落落篇章鄴下劉【公幹也】擬駕吳船問遺迹不勝江水日東流

顏魯公祠

鹿兒朝脫錦■﹝衤朋﹞胎鼙鼓中宵動地來兄弟兩州同日起囂塵萬里一時開遺文金石畱官樣古廟丹靑落舊材聞道至人元不死鬼盧空自費陰猜

陸宣公祠

憶昨鑾輿播奉天先生陪從若甘泉文章已出畱侯上籌策仍推賈傅前一自貞元仇正論直從元佑講遺編髙山四海同瞻仰況復桑楡共一川

嶽武穆祠

一夕元戎掃地回遺民已抱左袵哀如何寸紙中宵下竟折長城萬里材本意鳴鑾向河洛自甘浮海過溫臺英祠千古猶生气倂入胥江作怒雷

文信公祠

一代文場此雋雄賈生才調武侯忠堪嗟國破家仍破畢竟身窮道未窮神降紫雲徵瑞始龍歸黑水報君終丹靑宻邇宮墻畔不負成仁取義功

十七日渡淮

驚喜呼尊酒長淮此日過鄕園看漸近風水閱來多白髮從稀短靑山許嘯歌卻思前去事一任理南柯

廿一日渡江

昨日渡長淮今日渡長江長江更比長淮闊淩空自有飛鳬雙鳬雙飛風不起天淸淸水彌彌眼中不復見塵沙只有靑山如畫裏靑山如畫畫不如十年歸夢繞吾廬山中猿鶴休驚吒從今日日靑山下

四燕詩爲吳立齋司空賦

鹿鳴燕

白下西風仙桂香折花歸去燕黃堂文如鸑鷟寧榛杞質比璠玙合廟廊旅語兩階參幣篚歌登三闋間笙簧安陽晝錦從玆始好薦南山第一觴

恩榮燕

才向秋堂聽鹿鳴南宮春燕接恩榮上公押坐金貂重仙樂從風律呂淸一代文章眞幸會三場喫著豈平生午橋勝日羣仙醉還憶宮花照面頳

慶成燕

殿頭鐘鼔動春雷天子圜丘錫慶回塵土幾人紆夢寐衣冠頻歲許追陪於今鶴髮重江遠當日宮花兩鬂開靑瑣有人遙獻壽黃封還自日邊來

鄕飲燕

合樂升歌動縉紳泮宮開燕禮嘉賓尙書謝政閒居日太守興賢化俗辰文物正當明盛治典型重見老成人肩輿十里虹橋晚無限靑雲擁後塵

宋西莊壽詩爲懋思太學賦是日迎予西郊

白髮歸來荷主恩西莊六十正開尊云邊江樹収殘夢月裏天香識舊痕【君家多古桂】彩筆珠璣爭璀璨錦堂絲竹間淸溫南飛一曲從今始百過新腔不厭畨

八月一日奉叔父且閒翁遊鶴涇田舎

幾年空作思歸引今日還登至喜堂風浪拍天収短棹雲山滿目暎斜陽良疇近繞淵明宅修竹遙連大阮莊淸世宴遊那易得賜金休問槖中黃

範秉之有詩見贈次韻酬之

鍾鼎園林志豈違燮調批抹本同機千年寶歷中興運一幅紗巾處士衣惠遠特容元亮飲子皮懸想季鷹歸小山無數叢生桂共領幽香亦未遲

九月三日見梅

枝頭忽見首驚回墻柳猶靑菊未開應爲主人歸太晚故將春色點池臺

章文逺送菊名報君知言其早也而已過重陽五日矣次韻戱酬並邀東曙澄夫元吉共賞

爲是重陽合有詩一枝先遣報君知臨風有恨無人會恰値淵明止酒時

一年好景尋常過總爲東籬菊未開消釋西風兩家恨傍秋亭下小車來【新作艸亭名取汪石潭歸傍秋風聞鶴唳之意是日初成】

十七日得黃克明書報八月四日封事

勁弩分張不露弮疊雙連中巧無前林中袖手心如水重爲西風一悵然

吳克學郎中自義興訪予西湖之上卽席有詩因共遊天馬山歷櫻桃灣絕吳松而歸次韻爲贈

漫郎心事漫郎知曾及昭陵在禦時風雨幸収千里棹山龍深愧八蠶絲相過轉益滄洲興投贈難勝白雪詞珍重橫塘晚來別碧雲無限古今思

對菊用秉之韻

塵沙合眼夢園廬豈謂霜前自把鋤一樣黃花數行柳風光敢道洛陽無

竹格繩牀間采楹野亭新立自題名晚來一枕西風裏欲起湘累問獨醒

次韻唐淸之見寄

舊西湖上小亭臺逺道時時夢裏回懶散一身今我有升平三策待君恢病多野客傳方與閒有山人送酒來若論午橋吾豈敢竹間深徑倘容開

傍秋亭次韻

茅茨初結構鄰里悅迎逢髙樹収殘雨淸溪度逺風束書看好在尊酒未言空爲問庭前菊還能桃李容

至日有懷絅庵先生

東去頹波孰與還周旋長憶頖林間松姿不逐羣芳攺鶴貌偏於眾羽閒眞踐幾人同錦襲樂遊到處有靑山新陽肇錫元正祉爭看萊衣五彩斑

冬至待曉作

掩書明燭坐宵分起視中庭爛五云占歲喜丰緑舊俗閉關無擾迪前聞人間冰雪千山湧地底炎陽一燧焚消息此中輕過眼後來傍睨只紛紛

三江石潭寄和天津曉發詩且得十月初報次韻

瀛海蓬山路渺茫柴門流水自洋洋後來消息人誰在前去乾坤日已長閒把釣竿移竹影偶尋書卷落蕓香愁來隱幾心千里不道江湖自一鄕

絅庵和前韻再疊

千艫並進一舠還五色泉南屋數間漸近夕陽宜少息未先朝露敢希閒案頭緗帙茫如海足底靑鞵剩有山最喜鱸魚不時樣登盤依舊玉鱗斑

次韻髙頥元

長憶城東走看春轉頭俱作白頭人【君家東城詩以立春日至】挿花騎馬知非事把筆題詩故有神懸圃豈知鸞掖貴玊芝誰數上方珍靑冥劇有追攀意只恐眞仙不易鄰

次韻前人自壽且請入會

物生天壤間孰與天運長日月有薄蝕蛟龍有晦藏木賤乃多壽花妍類無香先生學古士文不數班楊名場四十載萬足爭奔忙遺珠滿暗室袖手不下堂徳充誘斯淺神勝體益康譬彼姑射仙無傷亦莫傷時於蒼生病中宵起彷徨嘉辰集同社作詩代暄涼洛俗遵教禮潁評公否臧終當齒末坐不作攢眉狂

病齒欲脫兒輩憂之書三十韻以廣其意

我齒落已慣人聞亦尋常今年一齒杌兒曹忽驚皇云此口之戶位稱文學堂祿算系崇替言音資品量不似頥頷間虧殘有遮藏咀嚼縱少利形顏固無傷一笑謂兒子汝言吾豈忘我本田舎子傳家只耕桑偶然誦書史遂登文翰場懶散二十載紆朱佩金章槁虛生蠧蟫負乘來冦攘扁舟四千里隆赫當秋陽親交喜我還我亦念舊鄕炎焦夾醇酎合沓鍾胃膓致困誠有以扶顚亦多方根柢旣以撥枝條孰能當翻思赤舌初雷風挾冰霜傍觀爲縮頸親知走如狂生還自不意敢復希太康齒缺患語訛老韓方亦良復云妨貴仕我已歸農莊此外惟年壽豈不在彼蒼乳飲且百歲我猶能糗粻所念齒髮衰壯志或少荒百里行未半前途凜瞿塘靑編有聖賢緑野有稻粱持滿自我力幹譽期爾行玆事茍不忒吾生從短長存乎彼誠善去也誰能防無爲重戚戚此物本太剛

十二月五日奠黃西坡泊漁水窪待曉卽事

漁水窪邊夜泊舟荻花飄葉兩颼颼江湖日月摧殘歲霄漢風雲感昔遊未了桑弧心萬里待烹雞黍恨千秋無慚獨有靑瑉字光與長庚一樣流【君與原復墓皆予爲志故云】

修墓感懷用癸酉奉辭韻

不隨鸞鳯集梧岡歸伴鳬鷖散野塘餘力天將賁園壠修名我已愧文章新添白髮星星短舊植靑松个个長畢竟癡頑了何事十年多幸免垂堂

定庵挽詩

公昔還山我出山【公壬子歲謝政予是秋得舉】我歸公已厭人間【公七月九日卒予歸甫十日爾】名髙白傅身仍健詩比陶翁意更閒鄕裏後生遵楷範廟堂諸老問容顏玉屏西面靑熒刻時有遊人拂蘚斑

歲云晚矣園居獨謡追始惟今斐然有述八章

歲晚園亭木葉稀小窓寒日淨輝輝升平屢檢新頒歷老懶空存舊賜衣今古一場藏鹿夢江湖幾處釣魚磯閒來屈指平生事猶欠靑山一早歸

桂宮秋燕鹿鳴杯玉陛春聞繞殿雷日月九天垂景气風雲四海辱追陪當時華國慚知已【錄文批語有二字】今日全身幸匪才試問陸家亭上鶴一聲寧到洛陽來

石渠嚴祕許觀書丈席淸華選巨儒【傅文穆公瀚李文正公東陽程宗伯敏政】道術孔顏畱至訓文章典誥敇前謨月毫霜札來天府玉饌金莖出帝廚回首十年空血淚碧霄無路挽龍須

玉堂排日趨經幄丹地分行拱禦筵龍躍九淵屏隔座【文華禦屏彩漆龍水日本貢物也】鳯回三殿闕中天祥雲麗日瞻堯表金尺瑤籖啟舜編長憶講辰當國忌素袍玄帶儼終篇【故事忌辰多輟講】

科第云階接月梯菲才何幸得攀躋兩朝盛制兼文武五榜賢名入品題【同考會試者再考鄕試武舉會試各一】白日靑空下星鬥彩簾紅燭燦珠犀當時共事今餘幾一半昆侖弱水西【黃宗伯珣李少宰旻吳宗伯儼劉宗伯春傅宗伯珪徐學士穆皆同事禮部者傅又同考應天鄕試】

周官六典肇升平魯策春秋並五經彤管後先參記載【會典孝皇實錄】黃麻鄭重入丁寧氓編不落涪陵險【實錄成追論會典事調南京兵部員外郎尋復原秩】米傳羞聞晉史腥獨臥煙江雙雪鬂尙餘幽恨在丹靑【書妖人李咨省事有誣彭文思附以得進者書中官蔣琮逐科道事有嫌而欲刪節者皆不敢從聞後來頗有更定添入不可知也】

書生泥古自家風曾職容臺念始終所願朝廷有夷契敢將休戚間窮通紛紛尙憶盈庭語鑿鑿誰收秉筆功聞道初陽渙新命不勝翹望五雲中【初議稱號同奉旨及會議以罷官不預至是猶未定也】

靑鏡衰容每自憐世人描畫豈其然【陋容屢畫不似至是復然】朱衣象笏承君寵野泊林棲本性天閒引鶴行松徑裏偶尋梅憇石橋邊西風日送長安信但報升平一萬年

過子南舊居還坐新宅有懷一閒處士書示子南

百年能幾何今我忽已老重來舊遊地惻惻傷中抱風光宛疇昔但覺朋遊少原田看日辟垣屋且增好周覽回堂序流塵藹芳艸佳兒瑤環秀未食看已飽詩囊及酒斝還此坐傾倒林光奄西馳起視白日皎深情念蘿附【予弱息甞許一閒季子田而夭】逺意托鴻矯勉旃期努力慰此重泉杳

祝參議鳴和以詩問訊次韻答之

榮達世所慕棄捐時共傷朝登天子陛夕下尙書堂鄰里不知故相隨上河梁揚鈴望九山指顧忽在傍山靈訝我歸猿鶴亦徊偟江海云鴻下髙岡威鳯翔玆理誠坦然何必撓衷腸

壬午元旦拜闕回作

三朝玉帛萬方陳新歲新元新聖人元徳應天乘泰運歲風從律轉芳辰樓頭陽鳥鳴先日雲裏仙桃色醉春江海老臣遙拜慶鈞天猶恐夢中身

三日對客語

田農倉積起耕耘蠶女機絲粲五紋萬化流行視家政百靈趨走聽心君墦間醉酒妻孥恨暮夜辭金天地聞此外有占吾弗問直湏親與見羲文

東園與用常子南飲用常出口令曰新正樂事要予賦詩

共道新正樂事多廿年朋舊此經過紅羅屋下花開早碧玊枝間鳥語和六博轉曹誇勝采七言流響變笙歌頻來莫謂韶光惜轉眼薫風舞緑荷

春日與客談舊事有不能忘者紀以小詩

賢科采掇誤知名素捲靑衣守進呈兩字早從提筆定白頭空愧古人情【癸丑廷試吳文肅以編修掌捲或導予見之不往試日遣吏守予捲以去且力稱之竟以九重字失提退處二等】

洛陽紅紫鬧春光五劇三條錦繡香跬步不詒今日愧將軍一語更難忘【初入京宣城衛公屬無與城中富人遊及郊外花園飲酒皆有爲之言也】

二十年前賦賞花詩成不敢向人誇春風東閣分題試卻望靑山感物華【乙未歲和玉堂賞花詩有題詩預與花神約之句同學笑之乙夘春試和前題以話於館中復共一笑】

城上靑山繞鳯樓朝回無事日尋遊白頭相望滄江外冷落西風二十秋【自癸亥後連遭家艱癸酉重入都惟一再遊李文正公別墅未嘗及山麓也】

炙手當途勢莫攀書生猶作有無間綈袍一語風波際只恐吾人有愧顏【鄕人有失身權宦者嘗招飲不赴人謂其怒也同官中逐往構之此君乃以告使爲之備】

淺薄尋常愧伐檀衰麻才脫報遷官淸華玉署非常選可識當時下筆難【辛未四月免先君喪五月以缺官推升有尼之者蓋久而始定云】

欲出家園意萬端幾煩飛札下長安春風坐裏雙尊緑添得西州淚不幹【遷官後未行涯翁屢以書趣癸酉四月至潞河翁方與兩汪飲聞之作一醉二首】

宦途先後上京船每見攙行費挽牽明日水平風力便一般停棹潞河邊【目見身歷蓋非一二而癸酉所覩尢親切】

官羅新賜印封全擎出天門眾手傳怪道比他顏色異文皇庚子進來年【乙亥九月賜白鷴紅衣三件內羅一疋永樂十八年造】

上元日祭友蘭先師與公佩文遠享胙因呈二君

新祠香火舊庭階古木依然傍砌臺黃卷一生慚報稱靑衿此日幸歸來晨星落落嗟同輩社櫟蕭蕭嘆匪才安得兩髦還似昔夕陽相伴挾書回

讀味苓所著桑陰夢戲書其後

浮世奔忙夢一場談生開口笑黃粱不知鄭老桑陰裏更有黃粱一倍忙【盧生富貴五十年鄭官太師壽百歲】

生辰用味苓韻

玊盌淸泠沃蔗霜金尊琥珀湛雲光詩歌白雪傳腔緩舞合前溪引隊長內史功名付煙艸野王臺榭亦荒岡諸君肯向花前醉何必當時緑野堂

東風不管鬂絲長醉艸時看墨數行花鳥大家誰彼此溪山到處可壺觴平原相業三千履諸葛生涯八百桑一笑向君重握手傍秋亭外又斜陽

次尢南渠元吉韻

堯民仁壽歌堯極萬里歡聲動殊域老臣衰病得歸來尙欲兩疏希仲伯靑春燈火連生燕幾夕狂眸亂朱碧朱碧熒煌皆帝祉賜金本爲餘生擬篋中抖擻兔園編夜案猶堪課孫子若論天平何敢云來【詩及文正義莊事】君無多談觸監史

送富子超使荊州兼簡汪秀夫太守

春風江上木蘭花黃柳堤連白鷺沙寵命北來喧鵲語使旌西去拂星槎冰壺自許心相暎椿樹初看鬂有華往見汪齮道相憶此身今在不湏嗟【汪時以江西事失官】

別後作用前韻

朱碧驚看眩眼花淸泠記數白鷗沙人間又破炊粱夢海上還瞻貫月槎城柳依依縈別緒江流脈脈送年華盧仝吻渴茶煙細欲請齊奴蹔咄嗟

次髙進之生辰韻

老夫初度元正節六十三回月廿三白髮欺人不可柰靑山對酒欲辭酣元從識字先知一未到通方解指南徑躐寸階今未敢家徒四壁早能堪心香一瓣惟宣父贅學千岐斷晦庵歸老幸逢新化理迂疏未悔腐儒談晴檐暎日黃綿煦陰磴捫蘿玉佩■﹝毛參﹞蒼栢轉深霜後色紅蕉暗結雨中甘層峯浥浥初融雪絕巘霏霏欲上嵐斗正堯天開泰運塵淸瀚海罷徵驂從伶且止南飛奏聽與吳農賦八蠶

遊南莊

春江晴日漾龍鱗笑上蘭舟不問津雲裏遙山指秦望水邊虛落想春申百年顧我靑鞵在雙鬂從他白髮新歸路月明喧鼓吹鴛鴦撲漉起靑蘋

謁外祖墓

古柏森森暎墓門路人遙指陸家村陽元可能成宅相輔嗣只應傳外孫十載宦途惟有夢五更風木重消魂【先淑人沒已久】淒涼泉下人難見酹酒空持野釀溫

鄕裏諸公會東園頥元有詩次韻

東園春燕集良儔竹色花陰處處幽酒令角朋爭采勝詩篇信手趣賡酬雲中雞犬誰親見【頥元談仙佛如指諸掌】海上輪竿我已収南浦小堂仍不惡肯來同泛木蘭舟

新雨江村萬緑肥小園紅白未全稀望塵金穀吾何敢流水蘭亭或庶幾姚合久拋笻竹杖【絅庵少多病杖而後行一日夢失杖遂愈是日云】顧雍非愛北山薇【馬湖號薇軒謂紫薇也】今朝重讀髙軒過正始遺音的可希

晚步中庭侍人禇氏問今三月半耶曰然笑曰京中日日思歸今歸來九月矣喜溢顏面予聞而欣然記以小詩

京華日日想閒居今日林間九月餘怪道春來多樂事朝云此語亦堪書

飲酒

塵區三十載川陸幾洄沿歸來長林下緬想獨依然形迹𨿽從化中懷庶未遷親交不我棄尊爼日流連一醉靡恡情漫歌遂成篇白日髙臨照蒼穹儼回旋往哉諒匪易行矣玆幹幹

故人飲我酒坐我淸湖潯中燕遊後園俛手交緑陰側磴度別渚回堂面長林西日明遠陂流光蕩我襟喟然懷往哲玆地幾登臨亭臺無遺構風木有餘音想當古人時豈不亦似今運去鳴鳥寂時來蛩蠋吟無爲後者惜緑醑方在斟

與聶令飲聚奎亭作【亭故江陵汪侯徳卿作聶令新修】

三十年前慶落成白頭重此見崢嶸山川不息英靈气星漢遙增日月明漫學魯詩歌在泮敢先周士試吹笙天機未欲分明語夢裏泥金有姓名

遊鶴徑田舎過黃耳祠

山靈應道我歸來一徑新添雨後苔髙柳直從江路見細花還傍竹叢開百年天際云千變萬事林間酒一杯記得吾家老開府當年曾勸陸郎回

四月廿七日有感

桑陰冪地水侵秧憶在長安望故鄕今日一杯桑下醉不知何以答穹蒼

閶闔西頭素扆陳去年今日萬方新滄江白髮頻回首雲裏龍顏識未眞

弘治己酉盆池蓮一莖三花八月夢登雞鳴山見日出眾以爲異是秋予下第而三兒生自是栽蓮未始成也五月十日方小試盆池一花追憶往事詩以記之

碧玉波間品字紅轉頭三十四燻風天機云錦人看汝汲水薶盆我已翁日畔早霞爭借彩月中香霧已浮空書生結習眞堪笑時復憑闌憶夢中

西園卽事

百株髙柳眼中栽十畆荒園手自開白髮漸多難斷遣靑鞵無恙許追陪行田數共鄰翁語看竹時從野寺回是日初禦門次日有賜歸之命昨日近莊傳喜事水南新築釣魚臺

五月十七日有感

起望靑山一浩歌茫茫天意竟云何百年正惜流水短雙鬂其如感慨多墨客有情悲素繭陽侯無計挽頹波愁來轉覺漁郎好白首煙江只釣蓑【不涉世則耳無聞耳無聞則中無撓也】

邑博王東之杖文四川卻從關中赴春試捫參歷井之勝過家上冢之榮此一行也兼之而梁桷同升又以益儒林之美談矣旗亭抗手歌以揚之

岷峨晴翠落鯨波牛斗靈光出太阿萬里風煙歸攬結三川麟鳯入搜羅花明帝裏春將近云繞鄕山路不多往與門生作同榜曲江先後引鳴珂

寄儲麗中時京中客舎猶未售

浮名紫陌萬風花客舎紅亭一傳車閱歲流光駒過隙關心朋舊手摶沙未能遺迹同寒鴈想見空庭噪晚鴉捲卻雙魚還自笑故人秋早又星槎

趙叔敬僉憲示和東湖詩次韻寫懷因以爲贈

袖手靑山斂夕暉漁蓑拋在緑苔磯水心雲月閒相映陂裏魚鳬各有依客夢幾驚前路險天機誰信此中微西塘一夜涼風起已覺蒓絲入筯

肥飛將才名困數奇臥龍生計一茅茨也知世有屠沽樂不療人歌婉孌饑鏡裏曉妝看的的墦間歸步亦施施乾坤若竟無眞是長使癡人笑

不癡苦吟常日笑寒郊豈爲牢愁賦楚騷匹馬看花曾上苑短笻舒嘯有東臯新知幾折馮驩劵【時人有負君物者】舊繡誰論範叔袍明月滿船江上別一聲聽唱越山髙

淸時四海臥徵鼙到處江山路不迷訪古近畱吳相宅【普照寺故華亭侯宅】思歸先夢若耶溪紅蓮碧沚元相間【君家有此亭】林鶴梁鶖豈並棲聞說寶峯書萬卷直將牛鼎視羮藜

池蓮著十花中一朶自房中復起樓子舊未嘗見也

十朶參差一樣紅彩樓重起緑房中不知物理關人事爲有文章奪化工官路曉槐陰宻暎客堂春艸夢先通白頭笑我長林下時傍西風候塞鴻

送髙進之應舉用丙午韻

當年早識柯亭管今日初彈貢禹冠穠艷謝余知果碩冰霜歷盡見材難不妨官柳頻縈騎自有天瓢爲染翰一樣風光鳯城裏木犀偏耐晚秋看

用常令子文徵與三兒同應舉用常有詩次韻爲贈

袖裏牙籖一脈香揮毫長笑紫微忙平生忝作通家老今日看登選佛場淸世文章皆炳蔚而翁才气本巍昻月明天路涼如水爭羨扶揺接翅翔

楊西潭賦天香玉兔贈三兒行次韻爲謝

一气分職司炎涼商颷夕起回朱光玉蟾飛出海中央金波萬丈開銀塘上有木犀蟠古香蔭以靑雲潄玉漿垂輝布彩徧圓方吐生億載毛如霜注目廣寒騰紫芒五豝但說騶虞良亦有白鳯昭明昌玄霜搗成和桂芳下與濁世開昏狂聖人食之齊彼蒼彼二子者空馳翔懸崖擘空彩翠彰誰其作者關西郎妙思不受銖分量翻思少日膂力剛吮豪探韻誇用彊偶然朱衣許成章八分遂使三軍張小兒學步試登場一畨已挫鉛刀鋩南州才士眞堵墻又逐陽侯觀渺茫髙飛爲頡低爲頏秀才但祝今年康五茸西北天衢長五星再啟文明祥【縣學新浚五星池】新圖玉軸文錦裝新篇古制來栢梁小生何以副稱揚緑煙蕩漾淸暉旁一叚麗景難爲詳走觀連日隘里坊爲君珍襲重縹緗畱與上林春日並將珊瑚瑉玉賦旁唐

贈醫僧始芳用龍山韻

空王心事藥王名塵刼中間第幾生捲卻靑囊畱不住一帆江海看揚靈

覽竇氏回文詩愛其音調古擬作六首

神聖興運乘元眞宸嚴尊居端佩紳禋宗敬事肅秋春仁賢登揚振幽淪陳思懷憂隱呻嚬

髙崗梧棲鳯鳴和韶簫按曲引工歌調鼎金鉉玉梅鹺朝堂明辟列衡阿巢由軫懷憂如何

江湖放浪狎飛鳬雙漿畵舟隱蒲菇瀧風驚夢午酣余窓虹貫月夜堂虛扛鼎巨筆采椽如

商金淒冽冰絲弦蒼靑湛澄明空煙昻昻立鶴霜庭前慷慨抒懷寄詩傳長路縈心愴華年

皇羲肇文成三五【典墳】光輝蔚郁深侵涵緗縹珍襲重籖函章組謝來歸村南筐箱薶繭作老蠶

紋繡重襲宻麗綿筠金間玉續匏弦分泒九河洪滌宣燻蘭承蕙藉簡編墳典遺基隆聖賢

鄒邦輔求詩爲塾師吳晉卿壽

鄒陽書裏見吳融曾記江樓一笑同華髮西風吟別後碧山寒雨夢遊中六千甲子春方始再世門生道愈隆擬折梅花寄君壽杖藜行徧鶴橋東

送郡守張君柩還書感

客路心知有往還驛亭回首一酸顏孤云去鳥重江外炎日淒風兩月間名與赤誠流白簡身將朱紱葬靑山相逢且莫深惆悵猶勝髙涼不賜環【君以言事謫電白典史】

送胡仲申僉憲四川

落落風標四坐傾翩翩豸繡五花明星分井絡承天寵路轉江門識使旌三尺淸平幾官府一經忠孝舊家聲行邊好景還堪畵緑水芙蓉繞郡城

次韻秦鳯山舊歲頒歷喜雪【汪給事得之寄】

初元新朔徧堯天銜袖彤庭快覩先武接夔龍曾此地夢回霄漢已三年卿云又屬賡歌裏飛雪應消喜气前白首長林更何事只將多稼擬春田

次韻中秋無月

一年好景三秋半把酒還思玉宇寒細雨不堪論舊約癡云空自惱淸歡江頭幾處憑闌望天上何人倒影看擬續新聲歌水調長虹終夜繞豪端

唐民重身短而長於醫且善吟詠張龍山給事呼爲小仙君遂以自號

靑冥上界多官府城郭閒居且靜便畱客坐談成橘隱下簾髙臥卽壺天新詩不作人間語靈藥多從海外傳乘興有時還過我小車花下亦軒然

寒菊次秉之韻

蹙金攢碧一叢深延引三陽自六陰因笑百泉觀物老只從梅蕋見天心

姚絅庵示讀近報及和葉竹窓二首次韻奉答並寄竹窓

十載京塵撲面紅角巾常恐後諸公陶潛此日方知是徐邈當年也號通近海溪塘魚並美中天樓閣棟俱隆相期甚愧先生厚無復郊亭七日龍

隋珠趙璧魯堂玙本自遐生又僻居搜剔果能無逸墜明揚應不載詩書梅邊彩筆流淸詠竹裏幽窓想舊廬襕褐並遊今幾在白頭相望渺愁予

次韻葉竹窓有懷鶴灘惟馨

城頭西日淡寒輝回首同遊迹漸微華表不歸丁令鶴帶圍空褪沈郎衣多情轉益黃花病上藥難翳白髮稀惟有九山長不變自從相識見崔巍

繩孫生南渠有詩次韻

前年花甲報更旬今歲庭萱送喜頻【花皆成實實復起苖芃然】姚察著書方有托【察著漢書纂訓曾孫珽作紹訓以明之】酇侯傳世敢同倫【武帝封何曾孫】賓筵笑我連沾醉學海從渠遠問津若見阿翁論父執杖藜還許奉淸塵【南渠少同學其子與長兒同歲】

絅庵和西園卽事疊韻奉酬

緣溪野菊不湏栽直到深冬爛漫開白日在天隨處照靑山無主要人陪酒香鄰屋時相引詩送郵筩日幾回若話舊遊公亦懶千江波浪九層臺

雪景爲鄭節之題

蓑衣蒙肩笠覆頂擁髯倚釣坐深暝扁舟到處卽吾家風雪不憂天地冥金門朝日五彩暉朱衣前進白簡隨鞠躬屏息虞讒譏爲問此翁知不知

臘月六日視墓地歸作【地在鳯凰山南祥澤匯之北西出畬山有小莊】

百歲生涯一顆逢芒鞵踏徧五湖東豈知海鶴衝霄地只在家山舉目中舊識野人謡讖熟無心蓍策繇言同【筮得家人六四及師】餘齡此外嗟何事俛首臨深履薄翁

兼山並壽爲何參之二親賦【十二月望】

東山亭亭靑挿空西山娟好金芙蓉兩山並秀何所似孟光白首陪梁鴻兒孫學禮仍學詩羣峯羅立玊參差雙尊臘蟻更拜慶醉過梅稍月滿時

弔宋西莊用己卯寄君韻

華屋髙門接兩莊川原暮色黯靑蒼歌鐘不復樓心燕淚眼來看膝下郎長路客心知耿耿舊緘書迹自行行秪應堂構無遺恨荊樹春風滿院香

淑人生日奠柩前仍用乙亥歲韻

此生敢道不逢辰繡幰曾看內苑春謝眺靑山仍疊嶂維摩空室幾由旬傷心歲月難忘舊滿眼兒孫不當貧一語報君湏慰意鳯岡南麓有新墳

東江家藏集卷三十四

●欽定四庫全書

東江家藏集卷三十五【後集二】

﹝明﹞顧淸撰

歸來稿

○詩九十五首

癸未元日用壬午韻

欹枕殘宵萬迹陳白頭那復笑陳人書囊上下三千歲甲子依稀四百辰【新年六十四蓋三百九十餘甲子矣】冠劍此時天上會湖山前日夢中春涓流巨海無窮意俯仰乾坤只病身

雪後登樓用沈西潛韻

殘年擲我去堂堂頗覺靑春日月長載酒有人過栗裏上書無事訟安昌憑闌艸木欣欣動倚棹鳬鷖欵欵翔別有淡交眞味在萬籖棐幾碧蕓香

凍雲飛散曉來天舉目靑山九點全竹筍迸階猶帶雪柳枝低檻欲生煙閒尋廣受還鄕事偶到機云入洛年八百里封還若此龍陽何況木奴年【山人約爲予種橘故云】

初九日見紅梅約味苓同賞是日新作水樓亦欲詩人過之爲後來嘉話也

白牛溪上負苓翁華髮蕭然碧兩瞳坐擁詩書忘永日醉吟花柳又東風王侯宅第煙霄外泉石交遊夢想中風閣水簾今在眼且來先看早梅紅

立春有感用辛巳韻

憶昔諸賢秉化鈞萬方同醉洛陽春絲紅縷緑盤心菜剪碧塗金勝里人往事不堪重理夢短吟聊與當傳眞君王聖徳同堯舜願倚靑陽頌日新

旦起偶書

起臨靑鏡拂冠巾又見江南一度春老覺杖藜行處穩病於方藥試來眞吟思好句翻疑夢坐愛名山不近人六十四年多少事向來何敢道全身

生辰次味苓韻

生筵酒盞接元春次第風光到此辰夢好協公桑蔭傳詩來錫我上方珍園林鐘鼓非前輩廊廟江湖亦老臣孱弱願期交引翼共瞻堯日萬年春

次姚絅庵韻

少年學步希攀龍後生先輩殊而同文場接軫借光價海月下照滄江虹當時庠序總豪俊公於其間尢長雄歲行壬子我忝竊公意夙與神靈通黃旗捷足走夜半隱若平地行丰隆升沈不作時世態江頭別酒雙壺崇劉蕡何必下李邰雲龍竟爾乖相從虛名我亦自知我厚抱世豈能忘公南安一世僅小試梁棟已奏蘓湖功至今諸生誦遺訓有若漢士希林宗閒居詩筆老益進人意所澹公偏濃犬馬之齡亦奚有大篇投贈何舂容祓除牛舌雞口穢滌蕩栁眼梅花風寒林索莫幽谷閟頃刻萬景回春融塵區奔走三十載微命豈不懸靑穹檣掀舟舞幾阽殆夢中每想垂綸翁致君有意苦才薄擊壤且逐康衢童養魚池南鶴涇北歸來兩見春花紅去時眾雛皆長大丹玊冠頂黃金瞳長鳴一聲起煙際哀怨似弔吳臣忠洛陽羈客竟不返艸堂空鎖靑山松小奴獲稻試春釀一甕曉熟天門冬弧南光燭鬥牛分諸老百福神皆充相攜一笑醉花底便可寫入丹靑中不作雲臺臥華頂亦合桓榮陪李躬尋思卻恨公不飲未怕北海尊罍空

生辰會兩學廣文有以煙火爲戲者因成四韻

貯煙含霧結機絲旁絡中聯鬼不知一炬麼微平地起萬花紛駭入云披龍蛇雜出星辰下霹靂交從指掌馳直到上頭人喝采滿衣灰燼踏泥歸

諸廣文見和疊韻奉酬

萬變靈通火一絲只應師偃未曾知寶王珠絡浮空下神女龍綃隔霧披明月上時雷礟發暗塵驚處火輪馳詞臣正憶鰲山盛爲謝嘉賓緩緩歸

別駕髙君解綬歸眾皆嘆惜競爲詩以送之予亦繼作

聽鶴亭前酒一巵柳條花蕚共依依也知物色皆天予但覺風光與願違羈紲可能長客路雲山從此謝塵衣漻然冰玊脂膏地猶喜吾人有是非

君初受任吏部稱其文其在官民不擾而事治奉身之物皆平取市中去之日無一錢寄而郡僚中獨去君一人此羣情所以不厭也

鍾卿密繡衣示近報有懷傅文穆公

十廟威神儼在天萬邦黎庶尙多賢臯夔事業誠遐矣房杜襟懷亦朗然兩手果能藏萬目一時何以易千年令人轉憶臨川老屈指懷憂廿載前【公嘗與西涯論人才至某科曰如何得此一陣過也故云】

六言

園林日日春風市喧不到墻東犬臥落紅籬下鶯啼新緑陰中小樓平跨林梢足底昬明兩潮藏舟不湏巨壑度鶴卽是仙橋乍去還來沙鳥將開半落林花社鼓前村隱隱機聲別院啞啞闌干欲過還畱緑肥新漲溪流花落遊魚影亂風和鳴鳥聲柔渉世已知踰限讀書元自不多幸可澆花種竹還思列戟鳴珂霄漢九重云日江湖萬里風煙田父相逢偶語今年大是丰年遊絲將墮復舉好鳥急過遺音總是少年光景只多往事關心爲愛夕陽晴好不知行過秋亭墻角桃花片片枝頭梅子靑靑

桂林譚君教吾松六年甚得士子心忽聞罷去相與駭嘆而莫知所從徐考其名與君之爲人正相反也於其行詩以白之

花自含仁絮自飛春風著物本何私秪應鶗鴂中宵起不盡芳蘭九畹滋江月有情千里共湘流無恙此心知瑞蓮池上題詩在總是諸生去後思

數日不過西亭忽木蘭著三花平生所未覩也渉筆書此招味苓同賞

天隨詩裏洞庭船玉貌云孫故儼然遊徧洛陽曾不見賞音今日付朱弦

味瀾

飛泉出巨壑百里回瀾翔酌之味其甘仰視雲山蒼山髙土滋厚土厚泉益芳浸灌富畦壠回環固陵岡誰知一滴潤中有千林香先生靑烏冑家在雲水鄕常言九峯靑孰與三江長妙契一以握川靈走奔忙我老懷首邱君來協吾祥盤盤鳯山麓南趨向朝陽溪流左右帶落此團玉光顧會本舊浦祥澤亦名塘湏君一染指爲我終其臧

夏君原宿世傳地理陰陽之學而自號味瀾蓋以山澤气通遡流可以知本亦昔人飲曹溪水而知上有佳處之意也予爲山妻求葬地得之鳯凰山陽君議與予合爲賦此詩

仙鶴褚道人嘗欲得一詩久未能答近和元吉壽篇見者謂似遊仙體因書以貽之然終不近也

曾立蕭臺縹緲天塵心一墮八千年卻從海上三山駕來集城南五色泉遼鶴再聞中夜語葛龍深抱午時涎緑章赤字無人檢猶在虛皇玉案前

四月七日陪約庵適齋二太守東園鴻臚龍山都諫登超果一覽樓望西隱堂有感還飲翠林精舎作時西隱火已一年而寺主傑峯亦化去矣是日翠林亦病出蔬饌延客故末句云云

天臺樓閣冠羣山童穉遊歌日倚闌【予少讀書寺中】歲月不知靑鬢攺松梧長繞碧窓寒塵龕落日悲彈指刼海何人更助瀾賴得遠師容客醉不教啼鳥怨春殘

來鶴樓次周北野韻

江上樓成記鶴來鶴飛江外幾徘徊仙人不作臨臯夢遊子新從洛下回天末逺風傳嘹亮竹間斜月見毰毸何時重續城南會髙詠南飛送一

杯閏四月三日北莊分秧約味苓同觀與聨句

千金難買兪塘北百畆新開水曲莊相約明朝移短棹緑陰傳酒看分秧

緑陰傳酒看分秧曲水縈回送羽觴【味苓】畵裏蘭亭詩七月【淸】一時流詠徧江鄕【味苓】

蔣文藻水竹村居

閒身不屬樊籠瑣茅屋偏宜水竹村盡日枕書蕓閣靜有時揮翰墨池翻娟娟翠羽涼生坐落落淸瑤澹迆門贏得白頭心眼淨春風長見長兒孫

出都時館中諸君有晚庭侍詠聯句其後不預者相繼有作近方寄至次韻答之

匡時無計乞身難望望云西九點山雷雨恩深天作解桑楡景近鳥飛還詞中郢客重聞調枕裏盧生已度關猶有感懷詩未了桔橰長夏不曾閒【今夏苦旱】

曾傳初詔未央前舉目金容尙儼然天地冰霜春不間江湖星斗夜常懸無心海鳥當人下可畵雲山與屋連珍重故人相慰意一時分付釣魚船

夜夢爲人作幽居詩得二句嫌其寂寞而止旣寤因足成之

苔生井漧艸生階不見馬蹄門外來風月滿庭書滿架一尊時對碧山開

和楊時望新居雜詠

盛年馳逺志將老思閒靜天運有消息人事逓丰省自從大道喪階磩生榛梗欣榮亦偶然淪伏豈非幸詩班未可笑過涉且滅頂惟慮西潭月照此胸中耿

道存無窮達志適忘逺近子桑七日病豈憶惠施問由也號升堂乃作窮途慍君家三賦翁天球振空韻才髙徒後名事往嗟頹運何以發淸謡東鄰有芳醞【君鄰家白酒有名】

卜居湏仁裏結友湏良契湘累江潭行紉佩必蘭蕙蓬麻兩因依腐蠸終蝥蜹君看稷下生肯乞墦間祭吾徒幸閒居塵境息啁嘒玄文倘許窺烏藤尙堪曵

月出新雨餘桐陰落金井經旬困隆郁捫頸欲生癭飄然懷靈仙願作彩鸞請鸞飛空冥冥去入無窮境靡求焉有爭不暑安知冷下視區中人紛紛逐風影

題阮襲之合浦還珠捲

子喪目與喪孫歸目亦明嗣承眞一綫遊歷恍他生舞袖春花媚書燈夜案淸云階繩武地細話十年情

邂逅驚遲暮暌違熟姓名三場先後榜四海弟兄情病阻臨溪餞愁聞觸暑行因詩敍奇事流詠滿江城

弘治壬子麻城阮先生襲之校文應天而予沗薦名己未予同考禮闈而襲之登進士第其後襲之以哭子喪明棄官家居不相聞久矣嘉靖癸未會松城道乃孫來歸病目復明事相與驚嘆判府胡侯因出董大參及予舊僚胡君孝思序記屬爲嗣音而先生行矣隆暑抱病不能出餞姑書此別卷一以見君家嗣續之不偶然一以紀三十年場屋斯文之好庶子孫之無忘云爾

讀蕳齋法駕道引詞有感擬作五首

驂龍駕驂龍駕龍駕引鸞旌羅列三光俱在下靑雲回首玊皇城風露杳冥冥

金風裊金風裊飛佩度銀泓仙袂六銖涼似水摶桑東望火雲蒸回首指蓬瀛

雷隱隱雷隱隱列缺挾飛車一擲火鈴三萬里人間何處著妖邪歸路海天霞

祥雲起祥雲起雲起四天明寶月宮中光气滿流黃一道墜明星萬壽聖人生

歌萬壽歌萬壽稽首玊宸尊下視九州島云五色羣龍濟濟會天門一炁儼長存

再用翰林諸公韻

人間行路古來難亦有南山與北山蒓菜可能羊酪美張翰不共陸機還雲林窈窕時孤往蓬戶尋常夜不關翹首羣龍會霄漢滄洲天放老夫閒

糠粃因風偶在前向來淘汰豈徒然臣生得失雞虫比帝徳光華日月懸野鶩自非威鳯侶三江元共五湖連夜來一枕遊仙夢親見秦皇駕海船

讀天遊集

君平成都隱室無儋石儲羅衝家萬金往遺傾後車我餘子不足遺我將安居笑謂平生過酬稱良非虛我嘗宿卿家周覽子室廬見子朝夕間汲汲無少舒我卜不下堂垂簾常晏如餘錢累數百凝塵委牀隅以玆對相較豈不我有餘王生景芳躅特筆天遊書覽之重有感長嘆仰天衢斯賢誠曠代衝也今亦無【猶知敬賢也】

文僖尹西洛賓幕皆鴻儒希蹤郭延卿野服臨其居荒僻少過從未見諸公如菲然具杯案班荊敍歡娯日昳羣吏集麾蓋滿庭除公等皆何官騎從爾云都盤飱靡加味體貌不殊初談詠西山暮出門送登車諸公恍自失累日增嘆吁襟懷有如此聲利豈能驅下視望塵子飛龍翔太虛

枯木竹石爲鄭節之題

霜凋孤桐樹槎牙碧瑯玕夜半山月出飛下兩靑鸞幽人適不寐淸影上闌干

聞客言有省

也識隨時好難忘泥古心交絲易爲幔孤植鮮成林邈矣期千歲悠哉寄一琴艸堂人靜夜三諷白圭吟

和楊時望

睡起江樓日未頹小園籬落荳花開歸遲野鶴鳴相及見慣沙鷗眼一猜春夢一場成獨笑秋風萬里爲誰來木犀枝上靑靑蕋已辦分香入酒杯

南京折扇名天下成化間尢重李昭骨王孟仁畫兼之者誇以爲奇而今不可得矣明善內弟以聽泉主人扇索題其畵則孟仁筆也展玩數四舊京風致宛在目前爲書此以志感

李郎扇骨王郎畵三十年前盛有名老眼摩挲舊時墨卻思騎馬鳯臺行

次韻答陳魯南

魏闕江湖總帝臣碧山金馬亦平分機云此日眞無恨隨陸當年也未文淸淺幾灣松谷水飄搖一片海天云只應細雨斜風調未可羣仙上界聞

庭前有栢屏閔其束縛命小童解之因題四韻

山中霜栢自亭亭多事園丁彊作屏剪截共驚鸞尾鍛屈纒何異楚囚扃濠梁水上魚能樂茂叔窓前艸自靑釋縛解圍俄頃事拂雲從汝到千齡

絅庵先生懸弧中夏而延客以初冬致賀誠後時矣而餘觴猶可掇也輒成四韻庸助笑言

寒日西風淨帽紗淸尊緑酒對黃花閒思往事三春夢老覺流年兩鬂華元節未妨寒食拜壽觴應共海籌加小車莫厭頻來駐前輩如公更幾家

芙蓉金菊間開

時至園林百卉芳紛紛紫緑間靑黃芙蓉不帶春風面依舊寒花一處香

往歲阻風江上嘗登圌山望海門孫思和逸想樓甚近而未之到也誦守溪翁之作遐思渺然敬次其韻

連云不見五城樓曾立金鰲頂上頭回首乾坤雙雪鬂海風吹夢落滄洲

寓感

依阿每得意骯髒常失時古人已共嘆末路轉多岐芝蘭掩蕭艾鸑鷟避鳶鴟人眾天可勝而我猶人猗欣欣詎可遏悄悄空自悲惟當秉明哲大運隨所之

短轡紆長駕行行未渠已川途屢回互常恐迷所指天機妙倚伏人事亦難擬尋常婚媾筵中有冦戎壘有時濤波翻舉网得雙鯉流行隨大化百歲詎能幾溫涼久矣更甘苦亦如此諧俗誠以難抱拙長已矣諒無當世資庶曰寢息美

江河亙九地日月麗九旻明者必有本流者必有源一極肇萬有至理無餘言行人望逆旅所覬一榻溫黃昏幸卽次遽欲隳乃垣以彼虫鼠智妄啟般倕門髙言視一世舉目皆童昬六籍炳明訓靈扃儼威神十室且忠信寰中豈無人誰歟仗三尺屏此魑魅羣

濓洛繼絕學紫陽集羣儒微言析豪末精義窮錙銖冰泮解眾惑春融歸一初余功及藻翰金石垂楷模髙蹤邈難繼詭轡啟殊途掇拾珙璧瑕進彼瑉與玞蔀屋𨿽見斗肺肝本昭如彼狂諒已矣蒙也眞何辜

淑人啟土有感隨事寫懷用辛巳韻

修門同入不同歸歸日靑山未敢期【淑人喪還與臺章同日中傷頗重人皆危之】鸞匣君今正丘首漁竿我亦上苔磯

五十年中幾別離誰知此別遂長歸紅顏白髮終千古敢向蒼蒼怨小兒

今日靑山始是歸爲君三過著麻衣可憐穉女隨人哭問著阿■﹝浦上女下﹞渾未知【淑人卒戊寅喪還以辛巳至是乃葬】

爲君礱石爲君辭幾度含毫濕素衣両字龍光三錫命一行先上赤繒旗

並居華屋更無時回首風塵兩鬂絲坐擁孤衾聽寒雨此情猶望有人知

昔司空表聖辭官後預營冢壙與賓客同遊世傳以爲達予葬淑人迫於歲暮功𨿽未訖而規制定矣營度往還得絕句十二首目之曰生遊棹歌非敢仰希先躅亦聊以寄興雲爾

瑁湖煙水接通波問訊塘橋路不多長向北花園下過歸舟齊唱夜遊歌

通波門外水煙長五里紅亭浸碧塘記得兒童遊戲日夏家墳樹郁蒼蒼

十里湖光十里山山容滉漾水雲間橫橋便是中分地長與遊人記往還

水面風來聞磬聲玉虛臺殿俯淸泠年來晴雨無憑準我欲云階暫乞靈

漸近靑山水漸灣水灣回處正當山山形飛落靑霄鳯水勢旋爲碧玊環

玉環東轉帶虹腰一水東行赴海遙三百年來文物盡行人猶自說塘橋

蛇嶺髙盤翠作堆玉屏重擁鳯飛回南宮對客披圖處誰道扁舟此日來【嘗畫松地圖與駱兵部來臣共觀駱指吳會及鳯凰山南有地】

顧浦北來山隱隱張村東下水悠悠不湏細問靑烏子論姓還應我一丘

短垣疎柳枕橫塘中有尙書晝錦堂落日回舟思無限漁歌一曲下滄浪【尙書李銅至剛也】

西來一水自山涇半入塘橋半鶴城南北回環如有意往來長得順流行

萬古乾坤一寸心西風回首二毛侵靑山幸有全歸地敢向煙霞計淺深

執手交期終此地生遊勝事起今年烏紗一幅靑天下畫楫雙支緑水前

近作小亭池上背墻面流左右林樾日色不到而窓幾虛明顏之曰息影味苓至而喜之賦詩三首因次其韻

浮世空名與謗隨欲從鼃黽問公私年來悟得安心理只在池亭隱幾時

獨立常疑與世違回看世路有危機淸池緑樹紅窓裏敢道先生昨日非

前頭千古後來今俯仰中間一寸心若對此君能不愧也應無事短墻陰

送朱原誠之桂林【有後引】

曾與江樓共績文書聲猶想夜深聞風雲入手無多事場屋掄才獨後君八桂曉山蒼玉立兩江春水碧羅分聖朝綏遠湏循吏應使棠陰接四鄰

朱君原誠少嘗從予學連蹇場屋以太學生出判桂林之奉議州臨別贈此奉議古百粵地近代始列職方鄰邦牧守猶世授親仁保民副九重綏遠之意正原誠今日事也故見之卒章

吳子南將赴羅源問保民保身之道予告之曰子家一閒翁之積厚矣子能承之推是心以勤施於政將無適不可豈直羅源而況其身哉子南請書於捲遂櫽括爲韻語以貽之體裁音律固在所不論也

不見閒翁三十春每將淳徳眾中論蘭階茁秀看吾子花縣鳴琴問保民萬化流行自興孝九經倫序起修身靑雲剩有前頭路記取長沙運甓人

次韻伍松月都憲松江感事

本無仙術可休糧舉目鄕關兩鬂霜忽枉新吟話疇昔如觀舊俗飽倉箱當時經畫垂金石幾日飄揚趂粃糠復古周宣仗申甫老生翹首頌康穰

來詩前聯云米谷陳陳幾四億閭閻比比足千箱問之實三十七萬幾千石蓋成化辛酉以公常州推官來盤濟農余米今聞倉廩皆空故有此作

甲申三月望日識奠三江舟中有作【四月二十一日】

淺碧婁江水蘼蕪被兩涯平生到曾未此日看成悲悵望雲龍會淹畱絮酒期中岡知近遠煙樹郁參差

憶昔曹園別公西我自東竟成千載恨猶幸一尊同往事鴻飛外浮生蝶夢中有懷知莫問梁月繐帷空

多暇推南省公來日紏紛執經辭斷斷尊主意勤勤鹽鼎虛黃閣颷車已白雲向來庭左辧列柏想猶聞

進退關憂樂哀榮具始終策名龍首重節惠奉常公桃徑春陰徧槐庭晚色濃濮園初議在天下想遺忠

葉竹窓出示月中折枝桂花上有司馬蘭亭題字

嫦娥宮殿隔人寰玉戶金箱夜不關桂子定知何歲落至今淸影竹窓間

眼中前輩風流遠物外閒情日月長小閣垂簾對遺墨天風時送木樨香

葺舊居有感【成化丙申移居時予年十七今四十九年矣】

憶昨移家日眞移一束書夢猶循舊境時亦待閒居俯仰嗟鄰近經營荷慶余兒郎誇善頌風木正愁予

次韻答尢元吉

少日遊歌伴惟君實俊英連飛才豈後幸會我方丁望道如瞻華紬書若泛溟本期同晚翠而獨借春榮逐隊升金馬聯輝傍玉衡五云環帝宅列宿拱元精往事嗟投杼平生幾折肱全身寧論得學道敢希名尺寸時頻揣錙銖亦細稱靑雲珠履客滄海雪鷗盟竹徑門初啟桃蹊蔭已成不求元避悔無愛復誰憎種玉思分潤栽蘭欲藉馨酒杯通大道詩律寫幽貞錦繡三千叚空靈一寸扃晚云低樹宻落月到牀明調爕存刀匕行藏付寢興故人無我棄時誦日新銘

秀州塘過慶雲橋南泒爲小溪山人李公玉家其上公玉善談星數星之著者爲斗人呼其地爲斗溪君遂因以自號

秀塘東分一支曲溪上幽人數間屋夜深星斗轉遙空繞屋明珠湛寒淥幽人說天三十年三光磊落胸中懸胸中溪底交映澈上與元化同回旋湘累卜居問詹尹支磯亦訪成都隱洛陽車騎塵染衣垔浪五湖聲迹泯茫茫大運誰主持懸生列象古猶斯榮光徳耀空載籍飛流彗孛交梭馳扁舟何日溪上路爲我一洗平生疑

顧虛齋在湖南聞予致仕有作席間誦之次韻爲謝

塵埃衮衮逐浮名泰華鴻毛比重輕九折路窮人亦倦三江舟到水還生詩來楚澤流新詠曲按貞元想舊聲斟酌此堂堪一醉向來書劍幾同盟

十一月十四日夢人示所注周易前列卦爻後系眾說朱闌素紙繕寫極精致予以錢求卦得小畜之坤後四日冬至紀之以詩

玉版仙書字若蠅金錢神語更分明五龍不極行天勢一牝猶存未雨名林壑故應朝市隔陽和黙自水泉萌淸臺云物今誰紀搔首闌干北斗橫

無題

世事古來如意少光陰畢竟自家多望塵潘嶽今何許帶索榮期且漫歌江檻月寒梅弄影湖橋春動水增波無言一卷牀頭易消盡西風兩鬂皤

東江家藏集卷三十五

●欽定四庫全書

東江家藏集卷三十六【後集三】

﹝明﹞顧淸撰

歸來稿

○詩七十七首

乙酉立春書事

晴日當空雪滿川兒童簫鼓竹林邊相逢盡說新年好遠信仍多吉語傳紫塞旌旗還故壘【是日傳報雲中事定】白頭光景付陳編東風不擇閒門戶柳色依稀欲帶煙

人日北野有詩次韻

靑山十年夢爲作遠遊人已辦謝公屐獨少林宗巾【近日從北野借幅巾樣】窓間魚弄日枕上鳥鳴春更說園収事吾生的未貧【來詩云園収未當貧】

頥元許惠五加皮本期雨後乃移以詩促之【二月辛丑檐澑達旦】

好雨連三日靈苖應五車分栽有鄰約服食自仙家酒想金罌煮籬看翠幕遮長鑱臨去囑爲我惜萌芽

寄阮廷言

秦淮北上內街前一榻淸風四十年聞道主人彊健在夜燈長對課兒編

顧渚春風粟粒芽宜興小扇簇金花多情每作臨岐贈不問回溪兩翅斜

兩都相隔路三千客邸尋常一笑歡雙槳畫舟淸泖上可能翻似北河難

芝蘭結好傳三葉桑梓連陰共一鄕莫把陸郎賓客待好從小阮說文章

成化癸卯予初觀場屋主阮大經廷言兄弟家所以相期甚厚予在翰林大經往來不絕廷言子春試亦嘗會於京師予旣南歸聲問遂隔矣孫兒應陽卒業成均有懷往昔賦此寄之

陳汝玊瀕行畱捲索詩因陽孫奉寄

朱旗組甲照晴川錦褾牙籖出玳筵老去山林惟一懶夢回池艸又三年班超功業時來建郤克詩書世共賢遙想秣陵今夜月淸光還似海門圓

沈春庭示舊詩次韻【有後引】

當年誰見玉堂花信手題詩只漫誇兩家人事今粗定共領紅香亦未賖

白玊堂前一樹花生紅一點萬人誇兩家人物眞相稱爲報分栽不許賖敍云荊公詠玊堂石橊詩萬緑枝頭紅一點動人春色不湏多景和家有此花久許分遺因詩以速之當時未嘗落稿春庭近理故書得之以爲昔友而今親殆非偶然封以見示予謂親則似矣而玊堂之讖猶有所未合也意者其自今始乎次韻答之且書其左方以俟

薛景春號采芝山人爲賦四韻

任公拋卻釣鰲絲【薛任姓國也】來向吳山學采芝穩步不思滄海闊幽尋似與白雲期仙稊未覺層霄夐藥籠寜於一物私善救不遺他日事年來鄕裏半瘡痍

王艸庵挽詩

塵海無濡迹騷壇早樹麾家聲盧扁舊人物晉唐遺華表空仙語煙波想釣絲餘芳知未泯孫子桂林枝

良醫沈希賢將還沂上持梅竹聚禽圖索題有懷東臯秋崖二都憲因托以寄興

梅竹影參差東窓日上時坐看羣羽集如從九苞儀緗素余文彩雲霄憶別離歲寒平日意誰報故人知

椿庭日永壽王慕雪

仙木淩雲擁畫堂重簾窣地映靑陽舊家人物今誰健閒處光陰此更長花亞錦屏催送酒煙斜石鼎看添香八千亦是人間歲況有斑衣侍尙方

龜山寄湖澹庵詩云欲驅殘臘變春風只有寒梅作選鋒莫把疎英輕闘雪好藏淸艷月明中延平先生嘗舉以示朱子丙戌正月十四日鶴塘舟中誦之有省因代梅答

本無顏色競東風冷落孤山水月中多謝詩翁好擡舉微言已墜棘端鋒

十七夜聞諸孫讀書喜而有作

癡人結習自何生白首塵編不盡情今夜短檠花亦喜咿吾遙聽隔簾聲

辛巳泊舟靑縣有畜犬登岸將發哀號覓舟他人驅之至欲泅水而不顧今日午食見其循案嚙骨感而賦之時三月六日也

瀛河東下水分岐記得沿流認主時今日上堂還繞案主人心事也應知

次韻世卿方伯西園牡丹

名花開日百花殘春到淸明意已闌余賞自非天力與芳心爭得巧工攢開元勝會連資福錦石幽叢轉靜觀翹首荊溪三百里幾時相對捲簾看【錦石亭靜觀室小園種牡丹處也】

招東曙觀稼

少眈耕稼苦無田馬上朝雞二十年晚景天畱作佳話賞音人復往同川橰亭舊葺依深樹風檻新開俯碧漣明日分秧有前令酒杯還向緑陰傳

行苖有感適東曙有和章疊韻爲謝

屋上靑林水上田林間曵杖自年年本來瓦缶非周鼎欲捧丸泥障蜀川幸不風塵隨澒洞敢嗟輪輻限淸漣分秧昨日新題句又托王維畫裏傳

壽鄕人瑞爲談貞庵賦

弧南星彩燭吳東洛社風流恰到翁名徳舊爲桑梓重衣冠今又畫圖中玉田漫說靑芝滿丹穴誰看紫鳯翀同醉此鄕應不恨夕陽回首萬山紅

鶴涇田舎見舊作

扁舟長憶訪田翁落木空江遡遠風一笑今朝是何日十年遊子忽耕農西淸東閣煙霄外曲水方洲畫卷中間拂舊題看不厭欲憑精衛寄愚公

倚市長憐刺繡工班生亦笑馬遷公髙才自昔還如此往運何由得再逢山玊海珠爭自美短鳬長鶴詎能同閒身倘可充田畯沒齒西疇不負儂

村田樂

繞屋桑麻接稻塍夜齋燈火讀書聲老翁睡熟東窓裏夢在斜川曵杖行

金杯嘆

黃金杯當四筵白玊堂五十年玉樓功成人在天金杯幻作金銅仙珊瑚鉤麒麟段彭宣幾向中堂見媒書銜袖誤成眞讒鼎出疆原是贗眞與贗兩嗟吁人不識子欺予龍宮海藏豈有魚目作明珠君不見他人家金暑簟玊茗壼

李文正公在仕路五十年參機政者十八年家止一金杯公歿家人試之乃銅也蓋求文者以爲贄而公因用之初不知其贗也丙戌六月九日公生辰與客談及歌以識之

夏日感事次味苓韻

陶翁正好北窓眠也爲閒情一愴然水屋自應荷作蓋金貂定以玊爲蟬祥雲捧日羣龍擁巨堰浮山一蟻穿神運斡旋俄頃事未湏低首拜啼鵑

南村約庵雨中過訪喜新街成飲平胃散酒是日談論間多可慨者別後賦此寄之

白雲本是靑雲侶今雨依然舊雨人輿力競誇新路穩酒奴還說近方醇紛紛且置人間事皦皦誰全物外身畢竟浮生幾兩屐欲將泰華等遊塵

新舟成約庵期與諸公同泛詩以速之

蘭訪新成著釣綸肩輿從此事平分雲山到處天開畫風水有時川會文內史空畱三泖宅鴟夷終策五湖勲髙秋一曲淩波調不是閒人未許聞

竹泉六十二壽詩

竹林娟好石泉紆林下幽人六十餘裹藥歲煩紅印紙畫容新試碧霞裾堯年舜歷資延引二豎三彭待掃除愼勿求仙想遺世羨門依舊海濱居

同味苓泛舟疊前韻

半生塵海共紛綸老幸江鷗一席分雪屋浪翻千月影筠簾日織五絲文蘆問畫楫疑漁父天際紅雲想放勲一笛淸風瑁湖底餘音飛去隔城聞

獲稻用分秧韻

負郭園池帶宅田老晴天气太平年獲來黍稻叢髙廩散出牛羊滿近川饙啟甑山騰霧靄蟻香醅甕起淪漣斜陽一枕西窓夢縱有丹靑不與傳

一覽樓望陸瑁湖

髙閣金仙擁法輪小山霜鶴怨遊人臺傾沼沒知何處云白天靑現此身沙市幾經魚潑剌稻畦時見石嶙峋煙波落日情無限欲倩漁郎爲問津

十二日同北野諸公泛■﹝氵冒﹞湖三疊綸字韻

尋常紙上說經綸云漢機絲要手分投杼卻尋東海釣馳煙已愧北山文短蓑髙笠詩添景醉舞狂吟酒策勲落日推蓬見歸鶴一聲猶想夢中聞

送沈子公副使之貴州

皇徳同天覆賢人簡帝心卻紆閩海節去歷井垣深履道無夷險逢時自古今江亭一杯酒聽奏伯牙琴

作室藏舟於瑁湖適超果住僧浚寺濠北鄰薛生期復仙冢舊迹落成之日眼界一新予少讀書寺中不意老而還此笑遊也詩以記之

何處堪予泊釣舟陸家湖尾寺灘頭幾灣緑樹迎潮入一帶紅蘭映水浮已喜金沙淸佛界更疏玊澗遶仙洲誰知白首歸來客重與溪山結勝遊

四疊綸字韻答味苓

閒身無復半通綸天許三江一道分擁楫有時成白醉著書終不效玄文悠哉細雨灘頭釣邈矣淩煙閣上勲昨日城中傳邸報溪翁對面不曾聞

五疊綸字韻

淸潭百尺裊風綸楊柳芙蓉四面分前去桃源知有路後來甫裏亦能文筆牀影落天池月茶竈銘書鼎足勲一事最奇曾未有龍吟近在枕邊聞

疊舟字韻

越相鴟夷老一舟南徵新息困壺頭人間岐路古今在江上煙波日夜浮詩卷釣竿新谷水石渠金馬舊瀛洲寺廊斜日靑衿散猶想兒童挾策遊

再疊

蓮葉空聞太乙舟五湖今在鶴涇頭行牽藻荇隨橈去臥看雲山隔樹浮返照入簾經別浦微風引纜又前洲江鄕不辧東山具到處從人說淡遊

至夕觀書有感用甲申紀夢韻

詩人空復惱靑蠅黑白人間本自明試論當年齊景富何如千古伯夷名悠悠總到閒邊熄赫赫常於靜裏萌斜月西樓見梅影一枝淸傍綺窓橫

南村約庵相攜爲北野先生八十壽自今歲一行之賦此爲例十一月二十九日也

北野先生初八十南山勝會恰三人桑楡並照林間影松栢爭看雪後身剩有風神飛藻翰絕無塵土上冠巾百齡前去知非遠歲一稱觴亦未頻

會許一庵葬【臘月十二日】

素車揺曵古城東猶記題詩壽一翁往事只今成曉夢後生何地挹淳風遺言了了人能誦餘業蕭蕭道未窮一片洞涇原上石有誰提筆贊林宗

立春日招味苓嘗酒

東窓小鳥聒淸晨坐擁靑綾憶古人心醉六經千古事眼看七十四回春芒鞋不踏紛華地藤杖能扶健在身梅蕚茶花待公久一杯來試雪香新

丁亥元日拜闕罷與客言有感客去燭至疊前蠅字韻

誤筆休看畫裏蠅殘書且趂夜燈明髙才自古難爲繼匹士尋常亦顧名巨浸稽天來蟻穴喬林翳日起勾萌君王聖徳今堯舜曾見庚庚卜大橫

三人醉後書

醉人那可問往事不湏詳咄咄憂爲樂紛紛靜裏忙攫金寧顧市挾策亦亡羊一笑堪誰語梅花在短墻

觀書有感

兀兀燈前千古思古人心在不同時同時只好今人笑暮夜懷金尙畏知

春蠶黙黙五絲成絡緯中宵百變聲分席孔堂誰第一兩言博約盡平生

旣醉鳬鷖寫治安邠風七月畫艱難施爲次第分明在只恐塵編倒背看

老質功多踐履艱下探淵海上髙山年來此事從人意只在從容數語間

錢谷簿書歸俗吏天人性命合時賢世間尙有宮啇在敢道期亡便絕弦

約庵先生壽七十五偕諸公攜酒爲慶詩以先之二月七日也

南村北野遞賡酬次第賓筵接太丘樂國未輸淸潁曲徳星今在瑁湖頭墻桃暗結長春果徑竹新添記海籌從此酒杯公莫算東園幾日又淸秋

東園憶味苓翁

梅花已作魚鱗白櫻蕋初含荳蔲紅詩老閉門空覓句槐陰幾日又燻風

薛民望號九山持捲乞詩

西北三江帶五湖九山淸勝結吾廬風煙陸瑁家相近水石王蒙畫不如長日林光圍幾席有時空翠落衣裾鶴書未論他年事門外時來長者車

二月七日壽約庵先生有園桃暗結長春果之句後十九日先生得孫詩以賀之仍用前韻

先生七十五春秋始抱蘭枝第一籌來晚恰符園果讖名成湏著錦標頭家書便合添千卷身世眞堪老一丘卻望壽筵無幾日酒杯重疊費公酬

辰孫將赴秋山甥館其兄有詩依依不忍離別之意予謂孫之情殆有甚焉因書此慰之勤學以立身親賢以自輔平日之耄言多矣體而行之將來之顯揚秋山且望焉而何有於一時之離闊也孫其勉之

庭萱入望雁行分風木仍牽夢裏魂欲盡此情難亦易夜燈時省白頭言

禽言

窓雞喔喔鳴未巳更著山禽喚人起雞鳴不醒喚不譍近來銅壺有六更吁嗟乎爾禽空復情

有客苦無酒提壺向鄰沽山禽當我前笑我提壺盧壺盧壺盧我自提爾自不提聒聒鳴何爲

橋亭成有作呈南村約庵諸公

田野歌平政輿梁揭勝亭翚飛天不盡鰲鎭物常寧吉夢先經始丰年協地靈白頭何幸也還此照淸泠

題張秋山舊扇王孟仁畫

王郎近代丹靑手寫出秋山意外淸遺迹宛然人不見臨風無限古今情

東湖錢君縹藏其母林夫人繡桃竹雙雞遺命其子國用求題識觀其運思精妙王淵邊文進之寫生也時風下移事多茍簡有愧於斯人多矣賦絕句以歸之

周漢遺文刼火深晉唐緗素亦煙沈靑縑一尺絲千縷畱與閨門作佩箴

亭橋次尢南渠韻

金沙新迹古亭橋平界靑冥壓翠濤龍見不從神物化翚飛還比夢中髙憑闌及我閒無病題柱看君老向豪爲謝笻枝莫相遠晚途銜策正湏操

前題次周北野韻

城中每見說三亭城外紅闌此日憑多事只從春夢起好詩今作畵圖稱金沙玊澗交旋擁布襪靑鞋穩降升百年如此良不惡隴頭休問鶴書徵

五月一日行東園

憂來不知端撫心翻自疑𨿽慚風雲气寧復兒女癡園林旣成趣書卷亦堪依如何廿年意觸眼還在玆瘦馬愁遠道羈禽懷故枝往事已如此後來安可期焉得還吾故髙眠看雲飛

兼善赴義塾南渠有詩予亦繼作八月廿四日也

蘭堂拙館舊遊歌屈指年光六十過師席再登傳父子書香一脈會松蘿靑燈黃卷瞻依切時雨春風感系多他日分明眼前事庭柯落葉水回波

九月七日東園先生壽七十三詩以祝之【用前壽約庵韻】

東園此日正淸秋前去重陽只兩籌酒盞不隨元亮後菊花先揷紫微頭國恩寵報延三世家學眞傳自九丘杖履造朝今未論百年詩會要公酬

九日諸公會石橋新樓望東園作

東園樓外復東樓回首園亭滿目秋黃菊紫萸今日會曲街委巷少年遊時移物運誰能挽地夐天髙直耐愁看取五陵豪俊子金丸終日話封侯

約庵促予西行且有早歸之約詩以答之

風波蹤迹病中身歸臥靑山荷主恩礱石方思豫丘首賜環何意復衡門西風建業追遊地斜日吳江別酒尊願托餘光照衰朽杖藜還繞陸家村

諸廣文餞予龍潭僧捨別後有懷味苓

聽鶴亭前欲上潮龍潭落木晚蕭蕭愁來別酒難成醉老去詩翁不可招地下騷壇自旗鼓人間博局幾盧梟翠蘿金盌當時句殘月空梁獨自謡

晚坐東軒覩水木山亭知爲夏忠靖公賜第感舊懷賢得絕句八首

乾坤身世五湖萍南北風塵兩鬂星獨坐小軒成一笑平生到處有山亭【右總序】

紫藤蒼栢間三峯曲檻回軒面面通四十年來忘不得連甍如霧此堂空【右趙錦衣希明宅乙夘至庚申居之今再易主舊迹一新矣】

重到長安迹屢移南峯小院亦崔嵬梨花檻格蒲萄架勾引鄕園入夢思【右南城徐學士宅丁卯召修書仍主趙氏戊辰居此有憶家園二十四首】

絕壁連彎秀幾重淸池倒浸玊芙蓉別來往事那堪記總付西軒一笑中【右龍驤街後宅癸酉再入至辛巳居之得謗時緝事者屢至其下或執炙行觴而人不知也然事乃以是得白】

小作山林窄作池一亭飛起桂叢西長沙舊迹文皇賜千載都人路不迷【以下皆夏氏宅】

東墻緑水帶逶迆北戶連峯湧翠眉正是皇州佳麗處艸堂容我坐吟詩【山在軒前登其上秦淮鍾阜宮闕樓臺舉在目前眞城中勝地也】

長沙厚徳魏安陽【見蘇州誌】禹績東南澤更長坐挹遺蹤想明盛又從東裏到文襄【忠靖治水而民以安文襄督賦而民以裕皆大有功於東南者文襄忠靖所保畱其用則東裏之薦也】

水土平來澤國秋陳紅相望十三州於今此意從誰語惟有江淮日夜流【近歲往往有議文襄謂其法不可復行者而田野之氓終不以爲然也故於此見之】

訪客江上作

尙憶當年別何言此地逢乾坤眞浩蕩阡陌任衡縱妙舞湏長袖幽尋稱短笻龍江今夜月知復爲誰容

東江家藏集卷三十六

●欽定四庫全書

東江家藏集卷三十七【後集四】

﹝明﹞顧淸撰

歸來稿

○序十首

龍臯文集序

龍臯先生陸公旣沒二十有七年嗣孫中書舎人弘道以先生遺稿授淸屬爲之序引將刻梓以傳未幾予奉旨南歸其明年公外孫楊龍官閩中力任梓事公子敬章走雲間來徵言癸丑歲淸上春官公及長沙李文正公實主試事辱公知奬以有今日恆恨無以爲報幸得序公之文托名不朽其何說之辭先生成化初以南畿鄕解第一人及進士第與吉水一峯羅公新安篁墩程公並以髙才聨名甲第天下之人仰而望之若景星威鳯然旣羅公以直言去國而兩先生巋然翰林聲實益著逮孝皇臨禦五六年間云有渰而月幾望矣而降年不永相繼淪謝彌綸匡輔之蘊百不一施向之所仰望而屬心焉者悼惜咨嗟若喪金寶而幸其猶有存者獨斯文而已顧篁墩之文多手自編定又得門生故吏左右其間摹印流傳幾無遺憾先生著述之富長沙志墓以爲數十百卷固當不下篁墩而屬纊時諸郎隨侍者幼散落頗多其後収拾所存稍有倫緒而傳錄之間詩復逸去今所存者經筵講義辭賦銘贊記序志表等文若干篇而已嗚呼先生生正統全盛時誕肓四明兼吳越山川之粹其所稟不爲不厚有南樂公以爲之祖有郎中公以爲之父家庭徳義其所積不爲不深居翰林三十年以方直自將以名節自砥礪渟涵蘊蓄不茍衒泄其任負不爲不重旣郁弗宣而其幸存未冺者又復靳靳若是則夫表章流布使遺之弗墜後之尙論者猶有考焉豈非吾後死者之責哉於是卽其舊編稍加詮次字畫之訛舛者正之定爲二十二卷而虛其左方且敍其所以如此𨿽然幹將莫耶其致用末矣好之者尙以爲天生神物終必有合而詫其果然先生之文其爲世貴重豈止赤堇之銅若耶之金而已哉吾意天壤之間要必有呵護而寶存之以效鐔津之遇者敬章輩方有四方之事尙廣爲求之淸其執筆以俟

劉母王夫人壽序

戶部主事燕山劉文光母夫人王氏今年壽六十九文光以分務畱吳門思欲奉豆觴稱慶於膝下不可得也以予場屋之舊走書松上乞一言以道其情予抱疢索居不與人間酬應事久矣自君來吳再歲間聲問相屬視平生不替而愈勤且重有是托投閒之人不見遺外則已矣而復有取焉此其意之可念宜何如而又容以例辭耶五福之敍在箕疇以壽爲先考之詩書人臣之於君人子之於父母懷徳感恩而思有以報者舎是則無以致其情而歷觀古初以至今日君而壽則其道久而化洽於萬方親而壽則覆肓之日長而子孫得有所依怙是不惟報者之至情而實永有賴焉詩言周王之作人必本之壽考言君之保艾爾後而以黃耉先之皆是物也文光之先人早侍父宦遊於家事有不數數然者夫人獨力支持而睦族善鄰恩禮周洽鄕之人皆飲徳焉不幸寡居繼以哭子而撫孤植弱送死保生有丈夫所不及者其於文光誨之以問學教之以忠勤文光𨿽在外不敢少有違焉如斯人使康裕百年則劉氏之子孫其蒙被福澤庸有旣哉道家者流以百六十年爲上壽降自中古則至於七十者世固以爲稀夫人踰六加九明年則古稀矣由是焉以進於期頥猶歷階而升也其跂焉而將及望焉而未至交喜懼於中襟想慈顏於久違仁人孝子之心於是爲切而其所願望又安有窮哉文光之預圖稱慶意其在此惜乎予老矣思致荒落不足以發之異時文光徳日新位日崇夫人年日髙曵五云之修裾奉長樂之晨朝將有鴻筆巨篇侈令名於陶母班姑之列者而不在乎予言也

靜庵路翁哀挽序

皇上嗣承大統之三年追隆所生頒大慶於天下加惠於臣民於是郡守路侯賓陽得歸侍其祖靜翁於汶上蓋是時侯父封君已卽世而翁年九十有五尙康彊松之人士以爲此千載之奇逢人生之至樂不當以吾民之私爲侯累也相率作歌詩以導行華亭令聶君旣屬予爲序矣越明日而翁訃至聞者始而驚繼而悼且惜以謂如翁之髙年侯之篤孝幸而遇天子之殊恩而不得以終其志所爭者旬朔之間爾天下之美事難成而仁人孝子多遺憾其若是也夫且今衰麻戒途驪歌燕餞無所於施矣而輿情不可遏也有如卽虞殯之遺音引而申之以發翁之濳光本侯之初情以表其終天之痛以慰侯之行其殆將可乎眾曰然則掇其首簡授予曰請以終令君之事予抱疢南歸屬鄕邦之凋獘公私並困而牧守屢更民無所寧一及侯之來博大而有體廉愼而不苛宿姦著惡無所容而童孩女婦皆得以自盡遭歲之艱緩徵徐斂以體上恩迨迫於吏文則嚬蹙咨嗟若自已出其論蠲卹之具文椎剝之重困則又洞徹底裏言無遁情吾以爲如斯人使少淹數年而天復假翁以歲則吾人其有瘳乎而今不可得矣靜庵翁晦迹州裏其徳誼不逺聞然因流遡源決知其爲善人長者而況有敬翁以爲之父有封君以爲之子深培厚衍篤生賢孫爲國良翰則所謂功所謂徳者亦豈必身自爲之人親見之而始爲盛哉詩也者情之所發而人之情恆逐事而移前日侯之行民非不知其去已也以爲有翁在堂得承顏於歲月侯之事重而我民之事輕也今之行非異於昔也而牽連徘徊攀慕而不已則以翁之亡侯無所用其情而與以爲戚也傳曰樂民之樂者民亦樂其樂憂民之憂者民亦憂其憂其殆爲侯與吾民今日之事乎聶君之請序也自言受徳於侯深將藉是以爲報夫亦吾松人之意也然則是詩也𨿽爲翁作而侯之去思遺愛將不於此益彰乎故予倂述之以爲羣玊先且以爲有官君子告使知愛其人者人將愛其親則子惠之心油然而生而豈弟之政康阜之俗成矣嗚呼此豈獨吾松之人之願哉翁諱寛靜庵其別號旣老人敬而翁之遂以爲庵配云

送王先生知鞏縣序

關西王先生教華亭之六年吏部以才任牧宰疏名以請上可之命知河南之鞏縣時先生方臥病日夕思歸諸生之感恩而服義者爭先致醫藥至奔走羣望圖所以速愈之而尼其行聞命下咸悵然失其所倚賴而先生亦依依不忍釋蓋遲回者踰兩月而始克戒行貳教梁先生髙先生諸生張思輩以予故東齋生仕嘗職太史又歸閒田裏目先生行事爲詳宜序其實使鞏人聞之知先生之素庶幾乎不令而行成一方之美化也六經所載聖賢經世宰物之功其大至於不可名然其大要不出乎治與教二端而已周人以冢宰掌邦治而教屬之司徒今司徒專國計而教之事領於宗伯自冢宰而下外及藩方郡邑武衛凡職兼統馭者皆治之屬也自宗伯而下大小司成至州縣文學凡職專化導者皆教之屬也是其職業𨿽岐而爲二而要其用實相爲始終教之至則善人多朝廷正天下之治可不勞而成治之成未嘗不本於得人而人固養於學者也安定蘓湖之教治經必兼政事自兵民水利下及算數莫不使習於平居故其徒出而效官皆有實用於世先生初教太康以身爲軌範憲副今太常邊君廷實侍禦毛君汝厲皆稱之署其考爲中州第一兩君所見皆有得於章句文辭之外者矣及來華亭如在太康而其言議行檢篤實簡嚴處事接物皆有條而不紊吾以爲如先生宜無所不可爲特限於職守而無以自見爾然而囊中之錐人固有見其末者矣今之往也舉其所以歷吾身者以守乎其官移其所以待諸生者以待夫民庶卽今之所以處事接物者以施於上下之間而又加之以含弘持之以無倦則治化之成豈止致平訟理民無愁嘆而已哉先生之疾也其兄江村主人聞之自秦來視之而新命已下及是遂相攜以行鞏之去長安不千里與太康鄰封也淸秋潦降谷水澄波駕樓船引輕帆望故園之桑楡覽舊遊之山川而又舎逺而卽近去煩溽而就淸涼行李從容鴈行聯而塤箎奏也宦途之樂有過於玆行者乎由前而言可以爲鞏人賀由後而言可以爲先生兄弟慶予故倂書之以發兩廣文及同學諸君之意使知先生之行有逺大稱愜者在而無徒繾綣於離別云先生名瀚字東之別號竹窓正徳丁夘鄕進士也

重刻周文襄公年譜序

國朝東南巡撫獨稱周文襄先祖遺善翁及裏中父老會眾間每談其善政予少時蓋屢聞之旣長遊鄕校見祭酒豫章胡公儼之濟農倉記冢宰文通錢公溥之祠堂記司冦莆田彭公韶之名臣言行錄其所稱述皆如父老言及登仕途往來南北十餘年間士大夫乃或有異論至有舉其法而盡更之者予心竊有疑焉而未悉其所以然也正徳庚午松守臨川陳侯威屬修府誌訪求故實得公年譜錄本於鄕人閱之盡捲至所與執政書始悟而嘆曰少日之所聞諸公之紀錄椎髻秉耒之民懷徳感恩欲言而不能者也士大夫之異議其未嘗考公之行事而襲巾靴遊談者之浮言乎夫公之材略其過人逺矣而簡略勢分旁求下訪義有以廣集乎眾長至其政令之畫一節目之簡徑懷私利者𨿽欲有所左右而不能也此其所以悅之者多而不便者亦騰其口流波余熖至於今而未巳歟予之病此久矣閒居以來念老成之日逺顧鄕裏之凋殘因覽舊編慨然太息以爲公之徳於吾人如此典刑所在奚止甘棠縱未能蕃殖以覆我子孫而可使之委謝而淪落也爲加校讎去其煩復掇其綱要定爲今本刻之家塾庶以廣其傳焉莆田嘗總糧儲熟公舊履故其纂錄最爲詳實讀之首末了然次則蘓松二府誌載其鄕事今並取全文而以當時協贊公事及後來修舉廢墜者次之爲附錄父老之言與民間謡誦可備參證者亦附之東南今日之郡邑視公之日爲何如與公之法可行不可行於此必有能辧之者遺像漶漫易以祠堂臨本墓圖序跋則皆仍其舊云

重刋三事忠告序

三事忠告勝國時已板行然各爲一書各自有序述國初猶然洪武甲戌廣西僉憲黃公士宏始合而爲一予童時嘗得見之入仕以來四方新刻書聚京師者多矣而求是編卒無有嘗聞成化間吳興有刻本而亦未之見也辛巳南歸得正統時故本於篋中紬繹累日凡三十年餘體歷講求與夫見聞所得有關身心家國天下之大者悉具其中而內櫽平生過言違行所以出悔招尢之故則皆戾其教者也以是益深敬信思廣厥傳顧其卷帙倒置按序易之首牧民次風憲次廟堂如其舊編求善書者錄之重刻諸梓嗚呼菽粟布帛其不若膾炙之珍美組繡之鮮華夫人而皆知之如求其實用有資於生人而已則其去取義各有所在也愚於是亦云刻旣成庸書以告我同志

校刻魯齋先生遺書序

予家舊藏有魯齋遺書一帙計六卷刻於元至正十三年其目始奏議次易說次小學大學論次雜著次書簡次詩詞而大學直說又附於其後嘗疑其編次之非倫又以先生之說見於性理諸書者先後不一而此皆無之欲補而正之未能也近得河內所刻全書則性理諸說咸在而像贊墓圖世次名行歲略遺事與夫碑傳記志之類可以備先生之著述考先生之行事者又無不具焉於是本之名行以訂世次之舛訛參之遺事歲略以正年譜之名號卽先生隱居行義之歲月酬對陶寫之興況以次諸書之後先采之國史傳文以補奏議之遺闕重加繕寫定爲此編捲目稍加而仍曰遺書者以先生手澤若孟子標題四箴中庸說語錄諸篇猶未盡見全功之収尙有望於來哲也嗚呼孔孟沒而後有周程諸儒其說盛矣猶未徧於東南也得朱子而集其大成朱子沒而國事日非其傳固未及於中州也得魯齋而其道始行自元至今儒者之推尊如出一口咸以爲朱子之後一人而其書之存止此然惟其書之簡也故爲說精惟其說之精也故於事切如論學則欲闕經書之疑義而體其經夫婦成孝敬者以求益於身心論治則謂防人之欺不若養人之善而歸其本於農桑學校其它論說往往若是皆明乎物理當乎人心譬則菽粟布帛眞可以療人之饑寒南車燭龍眞可以破人之迷暗學者從之又如從昆侖者之遡於洪河𨿽未卽至而他適焉者寡矣故愚於是竊不自量而有此述焉其遠覽冥搜出乎諸賢之上者非淺學之所知固亦未敢議也

秦鳯山壽序

大司徒致仕鳯山秦公今年壽六十一華君爟於公爲婣家將及其生辰舉觴稱壽介太學生錢君子中走書松上屬予爲之文公年未弱冠卽以文名其鄕試南畿上禮部學士篁墩程公西涯李公先後典文衡皆以國士期之被選入翰林試有日矣而以父年髙竟不就而去人尢稱其孝焉此公之名行見於筮仕之初者然也已而爲主事爲員外郎郎中皆在計司領劇曹兼掌箋奏眾務畢舉而文譽日昌用是擢憲臣董學政遂升列嶽都憲臺撫湘漢晉亞冢司佐邦賦出典禮畱都薦總機鑰以正於司徒三十年餘官十二轉文學吏治兵戎錢谷投之所向無適不宜而各有成績朝家倚之此公之設施見於政事之間者然也今天子夢想英賢聿新庶政而公老成練達望重一時眾方倚之大用而公以微恙浩然思歸上勉畱數四而志不可奪也則爲降璽書賜輿皂給月俸以華其行而且期之以延慶澤於子孫介壽祺於康裕君臣分義於是兩全此公之大節見於進退之際者然也夫士之用於世也患材不足以有爲材具矣而時不遇焉亦無以行其志有材而遇矣志旣行而名亦遂矣而昧於幾微牽於榮利鍾鳴漏盡而行不止焉則向之通者或以沮昔之遂者或以隳古之君子所以知進退存亡而不失其正也若吾鳯山其殆庶矣乎有其具而且遇其時材足以有爲而不狃於得方九五之飛龍握幹開泰之日而爲大有之上九功成身退之耆舊焉此固天人之所助福佑之所歸而況桑梓之交遊葭莩之親宻如華君者其情庸有窮乎予也昔與公同升迂拙鮮通而齒之先於公者乃數歲公且歸矣而予猶羈馽於此謂之何哉故其於華君之請也感嘆遲回蓋累月而始能執筆焉鐘山蒼蒼艸堂未荒有能假扁舟淩大江下朱方置我於鳯岡煙靄間握手一笑然後沿三江歸釣於西湖則予之願畢而亦庶乎無辱於公矣公其能許我乎請以是先之且以爲壽觴侑

送李梧山致仕西歸序

梧山先生之得謝而歸也士大夫聚而談者或侈以爲榮或悵而惜焉榮之者曰先生未三十而登庸歷官四十有二年保儲宮總畱鑰巍然百僚之上者且六年而以禮致其事去旁觀朝著得如公者其幾人惜之者曰公曆仕𨿽久而回翔外服者踰其半𨿽都憲臺位常伯而未一日立於朝中所蘊蓄其見於設施者十未三四也以是爲不足諸公之論要各有見焉而以吾所聞則有異於是者三月丁丑祖道三山門石塘司馬屬予序其事予乃起揚觶而言曰士君子之托於兩間亦觀其所自立何如耳祿位之崇卑任遇之薄厚榮途宦業之順逆始終則有執其契者矣𨿽古之聖賢莫能必而吾又何計焉且先生始仕入禁垣讀中祕書沈濳乎木天偃仰乎文林方是時固不知有巴陵之謫漢東之守其在巴陵漢東也馴獷夷鋤亂氓焦勞數年以有關中之擢則又扼於權閹瀕於窮阨僦屋假粟幾無以自存方是時亦豈知有中臺之命旬宣之寄旣已然矣而變起於洪都兵交於近甸六飛南狩百辟駿奔干戈戎馬震撼擊撞者日不知其幾亦豈知其後有宮保之尊安畱司之整暇坐嘯乎龍蟠虎踞之鄕而璧合珠還且有如今日者哉百里奚爵祿不入於心故飯牛而牛肥塞上翁知禍福之靡常故失馬而不驚得馬而不喜蓋公之平生閎裕凝植其有主於中矣彼自外而至者或有餘焉或不足焉譬則暑寒晝夜之代乎吾前而義何以爲盈歉哉用是觀之今日之事惜之者固未爲知公而以爲榮者恐亦非公之志也公之先唐西平王世也而家吉安由吉安而徙蜀故今爲蜀人沅湘荊峴之間義先司徒之所宦遊也有太夫人之遺寢焉今之歸將植表增封爲無窮計而迆邐以入於雙江其所經行費文偉張溫使驛交馳之地而眉山兩蘓一出而不復者於此又可爲公賀矣天晴气淸杖屨綸巾登華蕚之重巒望飛雲於江東而思今日之會尺素雙魚其有自天而降者乎不知公之猶有意乎吾人否也於是一笑揮觴羅拜而別義三日次其言追納之典書備淸話於他日是爲序

南山秋興集序

予生而多病來金陵年益衰服餌無虛日問醫於所知皆言湯溪伊徳馨司業琴川先生予故人也亦盛稱其學行在六館諸生右因得與之往還君用藥處方一本仲景丹溪正脈不爲激越髙奇之論而每試輒效有譽之者則曰予何能吾祖敬軒吾伯父菊莊與吾父東軒翁之緒餘也一日來告別出詩文一編曰此菊莊平生所得於士大夫者吾父旣不幸吾賴菊莊以至有今日而未有以副其所期願丐一言歸將藉手以見且知不見遺於當世之縉紳以爲翁一笑也予於是益賢君之爲人夫爲醫之本仲景與丹溪猶爲學之宗考亭也醫不爲激越髙奇之論而每試輒效猶學不爲詭道叛經之說而眞踐實履以日進於髙明也凡此皆其志業之過人者而君一則曰祖父二則曰伯父今之歸又念東軒之不可見而將假予言以悅菊莊推是心其平居暇日有一念而忘其親哉不忘乎親異時爲政肯一日而忘吾君以病其民與國哉昔之論醫者始於國而次及於人醫人者起死回生盧扁以降仲景丹溪之流是也醫國者理陰陽和萬民撥亂世反之正非唐虞三代之名臣蘊參贊彌綸之實者不能也兼是二者惟翁之鼻祖阿衡而予感徳馨之事又將於翁父子而驗其全也翁之好在菊今年壽八十有七矣故題其編曰南山秋興而序以期之不知翁其將爲一莞然否也

東江家藏集卷三十七

●欽定四庫全書

東江家藏集卷三十八【後集五】

﹝明﹞顧淸撰

歸來稿

○記六首

金華府察院重修記

監察禦史何君勲伯按浙江之明年春二月六日金華府增修察院成布政參議祝君鳴和以其僚胡君鎭按察副使張君東之都指揮張君浩具書走雲間請記其成事勲伯鳴和予丁卯南畿所校士胡張皆京邑舊遊院之前堂曰澄淸者楓山章公寔記之辭列其次義諸君之惠也乃不辭而書之按金華在宋爲婺州今察院卽故州廨地元初於此立浙東宣慰司大徳間攺肅政廉訪司至國朝始爲察院金華山郡多美材宣慰廉訪皆勝國時尊官也故其廨宇極閎大旣爲察院屋漸獘部使者至往往卽中堂施小合以居而虛其後弗處若是者蓋有年矣室旣不處故日益以壞紀綱之地而閈閎頹弛檢攝弗嚴蒞乎是者咸病焉歲辛巳十有二月何君按部寔來周覽咨嘆曰是烏可以弗葺乃命有司俾撤而新之於時知府事王君九峯方入朝同知府事張齊寔任其事何君親爲經畫授以規制作後堂三間仍其舊名曰一公左爲室三間以寢息右三間以居吏胥爲軒於堂之後而翼以兩廂各三間爲臺於其前植花卉爲燕休之地前堂新於乙亥歲無所攺作去中堂之重合加樽縮焉以合於後前而爲兩廂於前堂之左右各五間以居隸卒門垣仍故而葺飭有加焉故材之腐者斵巨就細益三之一而充石琢舊以爲新瓦與甓補其不足墁堊髹漆門闥鍵鐍惟其度無長缺焉於是毀者完欹者直疎者宻曠者整漫漶而摧剝者鮮明而縝潔逺而瞻之仰而望之有不亢而自尊不嚴而自威者矣而總其費白金以両計者財二百程其役經始至落成財兩月餘而民不知勞工鮮畱事非經度有法而任事者之效勤亦何以至此乎嗟乎風气開而人文著甘棠茇含之制其不可復見於今矣興作之際必欲度前規而侈後觀者不復知民之艱其不然者因陋就簡掇靜約之名自與而貽其後之人以重費玆二者皆非也此在郡邑猶爾矧監司易代歲月間傳車所舎例不過數日而去又孰肯深計逺略新數百年之獘刓於旬朔間而又不侈不陋得事之中如何君者其不可謂賢乎此猶爾也矧民生利病吏治得失所當興革爲職之先務者又肯有不盡乎書一事以例其餘固史法也相是役者府通判石堅推官藍英程作督課則永康縣丞李景軒金華主簿王鎜皆預有力焉義於法所當書也

紹慶堂記

錫山鄒靜修氏嘗於所居作新堂榜曰承慶以昭揭其始祖忠公弟朴至桂堂而下累世之餘休以示其子孫鄕先達文通錢公文肅王公皆有記考其日月蓋五十有餘年矣近歲其孫邦輔以厥考智卿遺命別爲堂於其右本翁之意以紹慶名之而錄二公文示予請爲之記予何足以辱斯堂而辭不容已也忠公之直節正言功在社稷而朴能左右之稽之天道宜有以佑其後人桂堂之疎財仗義元堂之繼志宏業傳及柏軒加之以問學副之以踐履又所謂播而耰斵而雘者忠公之慶至是如江出巴梁而羣川赴之其流之長固已不可禦矣靜修承之於前邦輔紹之於後是匯之以洞庭瀦之以彭蠡而復滔滔焉疏九泒以入東溟也忠公誠厚徳亦豈知其後之多賢若此哉兩先生之記承慶也反復於天人之際應感之機以極夫嗣守引長之道凡邦輔所欲聞予所能知者備矣𨿽欲復有言贅矣於是推本及支寫其梗槪而系之以詩使盛時燕聚授童子歌之與在位者詠嘆之紬繹之以圖永其傳亦庶乎邦輔之志云爾其詩曰讓王之疆余風泱泱被南服兮良苖芄芃喬木蔥蘢亙原陸兮魚鱗參差翚飛旋回中起華屋兮前人之休云覆川流膏之沃兮有承自先旣洄而淵我其續兮徳以爲基禮其棟楣我構而築兮其基崇崇其棟隆隆孰貽我谷兮左瞻希顏右攬寧山吾襟肅兮出乎道鄕處乎桂堂藹其芳躅兮如緡斯繩如川斯增公侯復兮嗟彼輪焉煥乎斯幹寧其言言而獨奄我族兮

東老堂記

憲副沈君子公有宅一區介府城闤闠間自其髙祖雲泉翁厥考竹深封君及君兄弟世居之君宦遊幾二十年無所攺益賓客之往來病其偪隘會西鄰有更業者以厚獘酬之啟便門而合焉地始舒衍有山石花竹之勝亭臺間之幽致層出面山有堂髙不倍尋丈廣不踰數筵而明暢雅潔息偃談聚惟適皆宜君顧而樂之乃撤其舊顏名之曰東老而屬予記客有疑而問者曰東老之云非呂仙翁所爲題壁謂貧而有餘樂者乎彼固無適當時自放於枯稿寂寞之濱者君方以髙材任六察爲天子耳目出佐外臺秉一道澄淸之節榮途在前寵祿依膴而顧以彼自居其無乃弗類乎予曰然子之言似也徒以迹而不求其心則夫人而可疑也不觀古之人有位巖廊而志江海身纓冕而情系山林者乎略而言之有若謝文靖之於東山裴晉公之於緑野白少傅之於龍門香山洛社之耆英安陽之晝錦此其人何嘗不都顯爵儋厚祿以身爲天下任安危爲生民寄休戚乎而考其中如祥鵬之禦風應龍之憑云人仰而望之異而神之而我無加焉云斂風平而鬐鬛羽翰猶故也執是而論則夫當滿而思謙處髙而能下浮雲世味而超然於澹靜之天者正君子之所以逺過於人而其應會乘時淩亨衢而陟華要者自若也而子奚疑焉且子不聞仙翁稱東老之賢乎有黃白之術而不用篤於孝義且多陰功如斯人者使有位於時舉其所以施於家行於鄕者而出之則廉貪惇薄之化成而世之人有陰被其澤者矣然則君之以是而名堂豈直取其貧之樂而已哉君將往閩中使來趣記予謂客之疑予之所以對客者𨿽未可與遊方之外者言而於君之志與所謂懷思東海將蹈而歸者或庶幾其彷佛也遂書以歸之

張東園壽藏記

東園張先生旣謝政之八年當正徳庚辰始作壽藏於蟠龍塘之東原先尙書莊簡公墓右以其外孫張君永思狀走書京師屬予記時方多事未暇也明年辛巳奉旨歸謂可旦夕承君命矣而疾病牽連忽復余歲夏六月望晨興淸快發篋而君書見焉曰是尙可以後乎哉惟先生莊簡公之貴介子勉古先生虞詢之愛弟浚世徳之鴻源惇詩書之素業膏粱紈綺無得而漸我焉此固鄕人所共推也旣厭科場承世賞之讓移其所以修於家者施之於官政才廉儒雅之聲著於上下南都之縉紳亟稱之歲且書滿歸心浩然成國朱公惜其才畱之不可剡章特薦銓曹亦深器之而重違其請遂以宥府都參進丞大鴻臚俾致其事一時恬退之風勇決之操京師之人士咸髙之以爲眞莊簡公子而虞詢之讓徳至是爲益光矣士大夫懷抱利器當明盛時馳志風雲垂聲名於竹帛夫人而皆願之至於才髙意逺鍾鳴漏盡而行不知休則過矣其有悟榮華之不常知閒靜之爲樂則義憑髙淩虛想象虛無以庶幾乎超萬有而獨存與太初而爲鄰者而卒不可得以爲天下笑玆二人𨿽涇渭殊流其爲意望之無窮一也以先生門第人物使之少紆銜勒與當世士並驅相馳豈必在餘子下而嘗鼎一臠若將凂之年餘六十而超然逺覽爲終焉之計人之所諱我以爲常眾之所趨我則如怯此其髙志逹識視沈冥世网者固不足與言而耽戀餘息妄意所無使孝子慈孫不敢言時日之制以遺恨於終身者亦豈可同年語哉嗚呼知足不辱知止不殆漢兩疏所以爲賢大夫也乘大化以歸盡樂天命而無疑晉淵明所以爲髙士也斯人之不作久矣孰意於吾東園見之走也少先生不數歲乞身不早方將爲莵裘之營其愧於先生多矣顧得以其不腆之辭掛姓名於山石暇時芒鞋竹杖相率從司空表聖遊摩挲靑熒而林松隧栢亦知非生客也獨非餘齡之一快歟先生之他行可書者多矣記爲壽藏作且善未可以今斷也故特著其出處之大節有關於玆事者而余得以略云

龍溪橋記

湖州府龍溪橋成太守河間馮侯之所作也鄕進士王君廷綸狀事之顚末前按察僉事西溪龍君爲致書屬予記湖爲浙西名郡與杭嘉蘇壤地聨接而吾松亦相望焉其間官政之修明廢墜之興舉惠利之及人譬則同溝共井之人家有善慶固四鄰所樂聞也西溪吾故人且寓其地而爲之言則予𨿽不文亦烏能以自黙耶按圖狀龍溪與苕霅二水同源由杭之天目而分流以入於具區皆爲湖之巨川而溪之勢於今爲尢大水心所謂鏡波藍浪舸經舫緯之勝殆與二水不殊而以其途之要流之悍輿梁徒杠之迹廢而莫考也風雨晦冥之交有淪而入於江魚者鄕人病之廷綸湣焉思倡爲義舉而適會馮君之善政鄕之父老亦知事之可倚以有成也走白於僉憲事兼治水西川熊公而以屬於君君聞而慨然曰此吾事也率郡僚躬往相度得善地於黃家巷口植表焉以嘉靖甲申十一月朔首事越明年八月而訖工方役之興或以水深廣難施功或以爲費巨而無所於出流言紛紛若不可爲者馮君屹不爲動而以身任之始以禮勸鄕之巨室復擇民之謹良可使者疏募之誠心旣孚遠邇響應不踰歲而功以迄成橋之長總爲尺二百有四十石錮其兩端中列柱四架分五門以通舟柱趾及顚咸亙以巨石其上布木承空施磚石焉而剡其趾之端以分水面之廣丈有四尺倍廣之尺而殺其二以爲髙木石灰甓之數夫匠之工以數萬計費白金千有百兩而贏旣成視其西三里淸塘橋若雙龍飲江頭角相望而堅致有加焉於是百年之廢興於一朝而闔郡之民皆免於病涉矣蓋廷綸之狀述如此夫難與慮始而可與樂成人之情自古而然視官府如傳舎視民之休戚若秦人之於越人以已所不爲而憚人之爲不習其事而妄議其難易𨿽士大夫亦有之義不特鄕裏之人爲然也馮君於是加於人數等矣然非賢監司之綱紀於上良士民之效力於下吁而莫應倡而莫隨則亦何以成是功哉予衰病閒居無能及於民物目閭閻之情狀於當世之賢蓋深有望焉引領湖山不勝瞻跂非惠利之餘何以及是故不讓而爲之言廷綸義謂君興學以造士嚴馭吏以卹民斷科罰以率下至於徵収之戒刻取發運之戢官軍威惠並施而謗讟靡卹則又今人之所難也然則君之談笑而成此豈偶然哉庸並書以爲記庶乎有聞風而起者侯名曾字宗孔正徳甲戌進士與侯同事者推官李涵字某

先壠後記

淸旣爲此記後十八年辛巳歸自南宮得任通善地作護房三間於墓東是年冬琢石表墓門甓西南垣以石錮堤岸義明年癸未登載先祖考妣先考妣命詞於石作亭覆之唐氏適以地來售乃卽墓垣東展之與西稱以尺計者七其東隙地抵尢汝威任承先屋西垣東南抵通善地北展之抵汝威及莊教諭舜舉曁毛裕之先塋以尺計者二十六而虛其六於垣之外以達於西河臨淵閣瞰焉從毛氏墳東抵陸宗屋南屬於汝威之北垣其間有路抵東河所謂吉麗橋者峙焉南連護房凡益地二畆七十有三步當石表下爲橋二達南岸亦以石錮之展西垣度水作橋亭東向曰洄淵於其南作外門西向亦爲門南向續以短垣屬護房而止中間益地又八十五步其門之署曰武陵原從郡望也東垣之外作堂三間翼以便室爲歲時奠掃憇息之所西南當墓林名之曰瞻翠其後故屋數楹與吾家外屋相出入撤而重立之引繩而直之三氏墓道當其中亦爲屋覆之置扃鑰以時啟閉焉又爲莊氏墳作護堤亙南北而限以垣於是先壠之旁周合無虧缺矣蓋三氏墓當先壠之後而吾外屋又當三氏墓之後以地理言有護托擁從之義以生人之理言有鄕田同井相友助之義矧莊與吾弟連婣而汝威亦尢氏之秀居相鄰遊相好也又安知地下之交親不有如人間者乎圖記久未刻是冬將卽工以淑人襄事止越三年乃克有成新所經營舊文不可益也庸卽其下方附書之如此庶幾我後人觀之知嗣守之不易而推鄰比之誼又將與諸家之子孫胥教誨更保護以迄於無窮也嗚呼是亦豈獨吾一人之心哉嘉靖丙戌秋七月庚戌淸謹記

東江家藏集卷三十八

●欽定四庫全書

東江家藏集卷三十九【後集六】

﹝明﹞顧淸撰

歸來稿

○書簡二十九首

與李司空士修書

恭審光膺新命兼纉禹功奄忠靖文襄之迹其國家大計永有賴焉非止東南一方之慶而已顧此事方冊具有成規而興作之初每多異論然其大要不出範文正守鄕郡時上宰執一書蘇松二志皆載之可覆按也僕以亡妻未葬方圖一公便南還冀得瞻晤而未可必因蓉溪司寇行附致區區昔人謂成天下事在見之眞守之定而不求近功蓋凡百皆然而愚以爲於此事尢切也伏計髙明於此思過半矣惟不罪僭塵是幸不具

靜海道中與汪有之書

出城時聞令兄與足下致維中太史意且聞萋菲之由爲之嘆愕將至靜海見其貴眷仙舟北上重爲慨然士君子所能防撿者只有吾身與吾心而已其自外而來者非所及也相知間多咎僕與斯人相失者僕誠知之然僕之愚蓋眞有以見斯人之心非我輩所能得求以合之恐其心未可得而我已先失也用是只以平直處之今日之事蓋甚安無悔若維中而得此則又何也小蘇子有言聖人之爲善如火之必熱如水之必寒其不爲不善如騶虞之不殺竊脂之不谷謂其性然非有爲而爲也觀維中事則斯人之心豈我輩之能得哉姤之上九曰姤其角吝無咎說者曰陽與陰遇要須有以制之制之或失必反受其害上九剛亢絕物𨿽無所合而亦不近陰邪可以無咎又曰遇本非正不遇不足爲過咎也僕固已受害者其稱此非自文也因維中之無故而得此而重有感焉幸其初不委曲以遇之至於今失於外而故我猶存也故聊爲故人道之維中事不知竟何如處念其厚愛無由奉面相見爲致區區南去逾遠惟自愛千萬不具

到家簡三江【六月廿九日付宋鯤】

曹園執手忽爾兩月卽日幸爾息肩覩田園巷陌鄕鄰親舊恍然如一夢覺自惟淺薄塵忝仕途幾三十年譬則放一舟於江海間東西飄搖未知所止一旦落帆停棹復歸故處足矣固不敢復計歸時爲逆風爲順風也亢陽酷暑今歲爲甚回吏索書揮汗作艸故人愛厚知此意可無深念我而已石潭未及賀熊峯整庵俱不及奉書亦不敢也均乞致意千萬

簡石潭【七夕後一日】

別後幾五十日始遂息肩麋鹿之性獲返初林無任慰愜同時伴侶又不以塵俗見外嘯呼相從向來紛紛如未始經涉也所患酷暑爲虐執筆汗流前送吏回不能寄一字玆因門生蔣惠入都附上薄幣聊引賀忱仰希鑑入此外尙惟爲道自愛光輔太平副海內蒼生之望是祝不具

簡壺陰黃學士【附江都教諭周澄】

丙子初冬一別忽焉至今謂當書滿冀得一奉晤旋聞南歸而僕又以言去海天南北遂渺然無談笑之期矣周先生行便布此問候知尊足不良於行然神明益勝不知所謂一口漧不落臺者還能如往時否僕近事周君能言之大率起於多才喜事之人而其意之所起又將假是以下石於入井之人以有所附麗而卒之其所附麗者亦身自不免向之噂沓竟作徒勞而僕自近歲以來嬰孺閨門之戚叢雜於中謀歸而不得者屢矣乘此順流殊以慰愜人言𨿽可畏然一非小子平日之所能頗以無愧不知老兄曾見白簡全文否劉東川已謝世司言之任眾擬三江整庵吏左石潭禮侍同年彚徵亦山間林下所欲聞也敢並及之此外尙惟若時以道自愛千萬是屬不具

回李都憲士修問治水書

辱書猥賜下問以水事仰見謙虛不自滿假至意古人集眾思以廣忠益不是過也顧僕迂疎何以及此府司承命惇諭必欲有所陳而僕前以蓉溪司宼行嘗貢一言所謂方冊具有成規者已略盡之矣今𨿽欲有言諒無能出此加以初回人事未定書策筆硯散無倫紀卽欲討尋掛一漏萬亦非所以仰承大君子下問之盛心也府吏行先此具復秋深使斾東巡或冀一參奉尙得面罄不具

傳聞照田起夫之數竊謂未眞如以三十畝取一夫則獘府已踰十萬合蘇常二府又不知當幾何也此事若未定更希尊裁恐民不能堪而白茅吳淞之役或未能至此也僣率不罪

與石齋閣老

某疎拙不愼防檢致有煩言仰荷鈞調得以善去卽日幸已扺家田園如故親舊逄迎譬則一舟放於江湖間東西飄搖未知所止一旦得歸故處執事之惠大矣固不敢復計歸時爲逆風爲順風也執事今日有洗天浴日之功天下之人無不蒙被福佑如某菲薄尙何足論惟是將來萬一有爲國家所倚仗善類所依憑如執事者小拂人意亦將假無爲有以施於僕者而施之則其所壊豈止一人而已哉執事功業巍然凡在下風皆頌詠不暇而僕猶有是言者以爲人心風俗實國家元气之所闗而執事者之所宜畱意也輒因敍謝聊復及之干冒尊嚴無任恐悚之至

回曹錦溪

昨承指示墓地髙爽平曠意亦欲之遷延卻望而孫思軒之窀穸在焉生而親敬之死不欲偃而當其前也執事爲我故不暇他慮在僕則不可不詳思爾恐李君未知此意重煩紙筆專此奉報俟間尙得面陳不具

復楊邃庵【十一月二十二日】

南園侍教後忽忽半載𨿽企仰日積曾不得奉一字於左右專使辱書重以嘉貺慰藉厪厚若以孤微之蹤爲人所共知者不敢當不敢當至論得失之際猥見奬予引之於賢者之列則知非所任而亦不敢自外也生之淺薄偶忝科名本無遠大之望旅進至此爲幸已多迨罣臺評人爲危懼而又得以善去魁人碩望海內達尊如執事者且復不見棄絕持此而往固可以沒齒無憾矧因言省已如執事所謂細撿平生者或庶幾其萬一焉此外區區誠不能以寘之鄙懷也初回困於酷暑涉秋病齒病足至今未巳長者之前不當以衰老自居而亦有不容諱者讀嘉平介壽集神爽飛馳亟欲奉一觴於緑野之堂而未能也不腆粗幣聊以引忱尙惟不罪而容納之幸萬不具

與三汀司業

令先君子之葬禮宜往會以同年黃西坡有遺托吉日偶同不得如願謹具薄幣少充贈儀尙惟鑑宥容納幸萬不具

回毛三江

部吏沈壽郁潮陽富冬官至連辱手書並和章之賜勸止飲十日五日之說尢見徳愛之深非尋常顏面交之所及也幸甚幸甚僕初回時秋暑方虐親賓狎至勢不得不與相對三四十日之間𨿽不曾至醉而積羽沈舟其犯教多矣中秋後病齒大作繼以足瘡每飲輒增劇蓋日不三數杯或連日不舉者已兩月餘此時𨿽欲犯戒亦自不得而犯也來教謹揭之坐隅爲將來禁令於今則請無憂矣數日前兒曹請治門齒恐其脫去戲作一詩諭之今錄於後格調𨿽不倫然皆眞實語或可以慰遠念也閱近報知良工心苦不知向後事亦曾入尊慮否南塢不及奉書會次致意蓋僕在今日宜爾非敢慢也

回汪石潭

郁潮陽至得書及和章至當時只作雲龍擬不道人生各有鄕爲之黯然者久之僕非無此情而造次不能言言亦不能若是之穠至而淸脫也簡末導我以賦詩三江戒我以飲酒病齒以來酒蓋幾乎斷矣詩則如前之云徒悵恨三十年玉山珠海中掉手空還耳病中有示兒一篇附三江書後請取觀之亦足以信斯言且知近況也【臘月六日吳昴帶】

答嚴侍讀惟中時署南院事

殿讀掌翰介溪先生執事閱邸報知鵬徙南溟相望甚近而無由一面徒切翹企鄕吏沈綬從事畱都行便附此申問前陸推官希哲傳示手書至所謂同一源委之言不覺太息世界如此闊自家事當幹者亦甚多不知乃有一副心情專照管別人事又要辦一副說話在人前道我不如此以僕之愚不知如此紛紜竟要作何等受用也石潭三江近連有書又各有詩寄僕亦和得一二篇匆遽未能錄似容俟後便玉亭淸暇著作必多不知肯以見教否果然亦不敢虛所賜也時且交泰惟千萬以道自愛是祝不具【臘月六日】

回廖龍灣太宰【新年六日發】

淸頓首太宰龍灣老先生執事文斾出都以方有事不及送南還過使宅知從者已行不及登拜瞻跂悵然疎拙不善撿防致生物議𨿽內省不逮所言然不得爲無咎也辱書存記奬借踰溢涯分不敢當不敢當幼學壯仕老而思休此生人常理如僕空空久忝仕途無尺寸可錄旣全項領且獲首丘足矣此外紛紛聽其起滅亦不能與之較也伏惟執事旣不見遺外尙時有以督教之使日愼一日得茍安壠畝畢此餘生無得罪於名教斯大賢之徳愛也田間無事課諸孫讀書外時有謡什今錄拜闕一篇於後以見近況瞻奉無期惟千萬爲道自愛是祝不具

與髙通府書

數日不及面缺然於中玆輒有一言奉瀆昨承執事曁令君盛意以水工餘力施及首丘比因事會良便且旁有模擬不敢固辭其後事竟不終殊以愧悔兩日聞縣司復舉此事方擬致辭而吏人亟來告難其辭甚苦使人無以自容辭於縣則以爲無此事而不見從僕拙人也然頗知自撿平生作閒官未嘗敢以事動撓邑裏門閭表榜皆撫按公移未嘗敢有陳乞今老且歸矣忝塵九列若溘先朝露而國恩未替則帷蓋之禮庶有存焉不然豚犬𨿽貧猶可自力今乃以此彊顏於鄕人一不了而又再焉爲邦君累何以自安府公新政不敢輒以簡札通欲望轉致下懷明告縣司卽爲罷寢無重此名爲鄕裏靳斯徳愛也

回守溪

令甥至奉誦髙文無任愧感淸本以疎拙不愼防撿自取煩言執事不以爲罪足矣又從而洗滌表揚之淸何以得此於門下也士不幸而遭污蔑亦幸而得大人君子之知以有辭於世如淸當復何言惟有日愼一日以九十爲半百求無辱於門墻而已洞庭林屋無日不在瞻望中牽於俗累臨紙不勝馳跂尙惟爲道爲吾人保愛是祝不具備

答徐士元太守

李司訓回得書及葛布文集家傳之惠感慰無量闊別五年相望數千里眞空谷足音也迂疎不善處世自取煩言然諸君亦自艸艸蓋素不相識爲人所誤彼誤人者亦自誤也若僕之進止渠豈能爲之哉葉將落而風振之謂葉因風落可也彼未落者𨿽振之終不落也今振而不落者何限而欲以落爲風之罪哉還使索報章涉筆及此發緘之際想當一笑且知近況也丰城沈教諭舊同硯席爲小孫婦翁幸在屬吏之末得少與進區區之望也覽尊君行實知執事操執諒非偶然大任在前惟益崇令徳以副年末遠望是屬不具

答聶文蔚論文體書

堂記主淸貞集序主理气皆至當議論無可易者但體制之說鄙懷尙有所疑譬之作屋體制則規模品式如門塾堂寢廐庫庖湢回廊曲館涼軒奧室各適其宜者是也理則其棟梁基礎也气則所以運用施設而成是室者也若柱石誠堅壯運用誠有力而間架瑣碎位置失所宜下而髙當明而晦不識觀者以爲何如然此非爲合下言也爲凡爲文者言其理有如是也近世髙才之士以漢唐而下之文爲不足法而必欲力進於古人其志甚髙論甚偉後進習聞其說而不得其所以然擺落拘纒自出機杼往往未及釋氏所謂小乘禪第二義而駸尋於外道者有之其剽獵記誦爲口耳之資者又在所弗論也僕非知此者然嘗及聞前輩之話言而窺見其一二遡流風感時變而竊有憂焉以合下居導民之地士之所視以爲趨向也故因下問僭一言焉而亦非謂合下之文端使之然也鶴坡如相見望舉似之有以見教幸無惜也不具

與髙進之書

昨別後張氏人來言在上洋爲羣黨恐喝要遮至不敢出門控訴且有宦官立幼主之諭以阻絕人言嘻其甚矣立幼君者將竊其權以行已之私然國猶其國也比之欺孤蔑寡稱兵入禁驅母后而下殿者何如且今事亦不類何也張璐𨿽亡其妾固璐之妾也女固璐之女產業固璐之產業也其妾畏彊橫之侵陵而議立所親愛者將安其身以撫璐之女而保其產業也非敢挈之以與其弟兄宗族也故曰不類又僕於張氏𨿽親所識者秋山與南升耳南箕者丁氏等與南升及其義子張儒議定其年之長少人之賢否僕皆不預知也足下以僕素不管閒事而惜其見疑於人至問所以疑則又不答豈不以立南箕爲僕爲小孫地如談者之云邪小孫之分地久以定於秋山足下亦自知之今利南箕之幼而立之將並敓其產以與小孫邪此在他鄕或有之敝邑固未聞而僕斷非其人也秋山之沒也僕始知南升爲信夫長子謂必立其弟南人南升極言其弟與伯父母不和嫌隙已深決難同處問其次弟云又成不得僕謂子居長且將有官事畱不定淸議有歸而人之多言將來小孫亦且受累此言猶昨日也南升意不可測反復再三以有今日據此一節立南箕者果僕之意邪死者復生生者不愧在京時曾與三汀言足下自少相從四十年餘矣而猶不能相信豈亦惑於羣言知爲爭立者計而不爲死者之遺孤寡弱計邪文公先生提刑浙東時有訴繼母挈其父產以他適者先生受之或謂不可公嘆曰何不爲他死父思量一遭彼之繼娶固望其若是邪秋山平日不知相與何如僕亦願足下與他思量一遭彼紛紛者不願足下與之同也以足下平日志向操履僕豈敢有疑然以孝宗朝定例爲已革近事立幼之諭又引而不發故不容嘿嘿而一言易稱作事謀始張氏舊家初不知其於大義不明如此一與之婣遂爲罣絆坐視不忍言且受疑然僕之此心可對天日後進翩翩待我淺薄𨿽以質之鄭君可也意廹詞冗惟不訝千萬

與朱玉洲書

寒家不幸與澱山張氏號秋山者連婣而不知其闇於大義身無後繼而欲立弟之長子南升知其不可而又不早定亡沒之後僕謂當立次侄南人南升再三阻遏及張璞舉詞旣議南箕又與南人相結而黌序賢闗之俊並起而附和之髙進之自少從遊僕所敬厚亦來與之遊說司民命者又舉其事揚於學官至以醜名見詆將使僕不敢預以成其謀夫父子祖孫人之至親也爲子孫求婦將以成其家也子孫之婦家不幸無主爲人所侵陵而不顧豈人理哉如諸人謀女婦之無主者𨿽親不得卹彊梁者許眾輔之亂何自而弭哉以進之聰明豈不知此特有所拘攣以一指而蔽太山爾面言不盡有書質之以執事素秉至公而令器又察官也備錄奉覽僕受誣多矣皆素昧之人爲造言者所誤不意門生故舊中亦復如此閒廢之人不足計張氏之孤嫠不足惜而人心風俗之下移可嘆也書詞幸詳覽有一飾詐請摘以見示敢不敬承南升議立南箕訴詞手筆見畱寒家幷告

答石潭書

久不聞問徐太史回得手書甚喜義命之說教我已深而近日人情亦所竊意而未之聞者益信余見之不謬其爲益更非淺也鄰曲過從在區區不敢自薄身廊廟而羨丘園𨿽達人髙致而恐非執事今日之所宜也葉正郎行輒布此以當一笑脾泄之患近亦有之服白術陳皮芍藥丸而愈因便敢以奉聞方爲亡妻治葬事葉行且速作書艸艸千萬亮照

再答石潭

聶令還傳示手教並道近事之詳執事之爲我厚矣然以愚言之卻似於僕前事或未悉其本源而於前書義命之說亦若有未盡也豈義激於中不暇他顧邪陸繡衣行附簡奉謝並道區區自今以往敢請忘言是乃所以爲愛我之深而亦區區所以致情於執事也令弟季齋近辱書廹冗不及裁答對牀之餘爲我致意不具

回聶令加賦助役及請令武臣隔州監兌書

助役之法非止前代本朝見自行之前此由帖明開勸借米若干義役米若干此少日所親見其後不記何年去此名目然糧耗不減於昔則名𨿽去而實猶存也況欲石加四升以助糧長固存卹至意但本州島稅額自文貞議減後尙十倍於宋復議增加非仁人之所忍也昔人不欲並省徵稅窠名爲一項慮後人不察復按舊名以加徵正此謂矣糧長破家之患非一而來翰所謂秤頭歲例一語灼見獘端竊聞近來復有買辦一節談者紛然買辦自有里甲錢舊不出於糧長也故人尢以爲病若去此三端則𨿽無他助力亦少紓矣隔別監兌亦救時一說但府衛事體彼此頡頏有司親臨尙不免爲此徒撓梗況非吾父母又安肯爲之任怨哉嘗見往時兌運之際上官必一親行彈壓有犯必懲故此曹知懼近歲置之不問而或乃崇任右職以糾察有司此其徒所以肆無忌憚而陵轢吾民也迂滯不通妄意如此惟髙明裁之

答喬白巖

淸頓首僕南歸閉門息影於當世君子未嘗敢以姓名先故𨿽執事亦闊焉久不奉問非自外也以爲閒退之人其分當如是也李進士習卿來辱手書盈幅存記良厚慰喜過望僕之淺劣自知甚明前日所蒙實負乘之效不敢外尢聖明寛假得以衣冠歸故鄕待盡丘壠足矣外此絲毫不敢有所覬於中也執事累朝宿望晉秉鈞軸尙惟弘此遠猷光輔大業使衰病餘生得與海濱黎稚歌舞太平而不見有仰屋攢眉之事則受賜之多眞無異昔人之所云矣恃舊率爾並希宥亮不具

與汪有之太史

令兄南行甚速僅令小兒追至吳山一見時五月二十一日也後十日抵家已有書見及矣人心所在千里同辭進則爲時退則爲道士所能爲者惟此而已田間僻處自將理病軀外亦無他事惟是鄕邦雕耗之餘所望官府省文書務實事而不求近名庶田野之間得遂休息以應恆賦此事則在閒齋對牀之暇能爲一言東南數十州之福也區區箋牘之賀不復敢修並勞致謝千萬不具【八月二十四日】

回吳巡撫禁戢家人書

昨蒙郡中騰送憲臺禁令該建言者謂僕與楊富李三家及省祭焦勲同爲豪橫放米一石取銀二兩或一兩九錢八錢及令狼虎家人踢門打榻威逼小民不得安生一節執事詳審愼重決非輕言且又許以自新不卽加罪據文而論有則攺之僕之幸也如以實言米之放必有借之人還必有收之主豪彊固合禁制妄訴亦有明刑況事不干己志存挾制者乎除已約束家人遵令行事外其建言之人必嘗面審不知明指何人於寒家借米還銀何人門戶被打何人被逼逃生如事皆有實則區區自當受不教之罰何止家人如其不然堂堂使臺豈容小人陰受人言公肆欺罔槪以胥徒視縉紳乎天之生人其不齊久矣人之有貧富猶其指之有短長貧富之相資猶大小指之相爲用也今嫉人之富者而割以資貧是猶截指之長者以續短長者則受病矣短者果可續之而使長乎孔子論政謂兵食可去而信不可無曰自古皆有死民無信不立聖人豈髙論以欺人者今夏徵科之峻從昔所無又緣先禁租負人皆閉廩米價翔貴民以靑苖一畝典銀三錢納糧一石至典田五畝以上當是時桎梏羈縲望門哀訴假以釡鐶恩若父母曾未幾月反爲仇讎此其無行誼之極者也而言者動以官租爲說並無干之家而污蔑之將來有急孰肯捐所愛以濟之邪古稱孝於親則能忠於君世豈有無行於鄕而能義於國者執事加惠小民爲徳甚厚然未能使斯人之皆富則此惠終不可以徒行必也辟土重農以足其生理輕徭薄賦以節其事力拊而循之振鐸而令之使保伍之間互相策勵非田畜所生不衣食如宣曲任氏耕田十頃事桑千樹衣食無資於人如李襲譽之訓子孫而又廣務儲積爲十年之備民有缺乏皆於官取之如周禮國服爲息漢世常平義倉之制舉養民之權一攬而歸之公上則豪彊之計自無所施將不禁而永戢矣此事行之而效漢之文景殆不足云然恐非幅紙之令尺箠之威要以旬時之所能辦也執事以爲何如僕閒退之人傷弓之鳥也猥承訓告無任愧恐然內櫽諸心又不容以嘿因而覼縷眞老生之腐談爾若幸而誤聽或有補於將來亦舊治閒民畎畝之餘情也干冒不罪

與趙類庵

文斾之南傳於人久矣昨始得三兒五月信適小孫有白下之行布此通問示諭當途厚意及他消息此中亦頗聞之行止之非人嘗受教於君子矣菲才忝竊已過幸以善歸但得此身粗健田野粗安無愁嘆之聲入耳卽受賜多矣而今猶未能也故人知厚聊一及之小孫蒙稚未學時有以督教之尢所望也余惟若時爲道珎攝以膺寵渥是祝不具

答陳元大

近辱書陳義甚髙切中今時學者之病誠之足以消僞如水之於火夏日之於冰也然方彼說興行此實未著則亦難與之爭君子於此亦盡其在我以俟之而已天理人心恐終未可以磨滅也厚意久未答因小兒行輒布區區卻告勿以示人增詬病也

回鄭通府問糾田助役書

昨承封示撫臺案札具昆山王尹建明大抵祖述宋人助役遺意助役之法非止宋世本朝見自行之前此徵糧由帖明開勸借米若干義役米若干勸借以備濟農而災傷陪蔽糧運折耗取之義役以備馬遞而軍需顏料等費亦取之義役卽助役也勸借除濟農蔽災外亦助役也其後不記何年去此名目然糧耗不減於昔則名𨿽去而實猶存也今欲每區糾田五百畝收租五百石以爲糧長之助且謂士夫議合田野樂從而欲推之四府亦是美意但本鄕旣有義米復議糾田事涉重復又宋之役田乃民間義舉而官爲紀綱今意出官司而發議之初已有不願出田當役二年之令樂從二字未敢謂然且一州之體與他郡自殊一縣之規與鄰封亦異王尹力陳糧長之害總在包陪一節而其立說必先大戶與士夫此其意或自有在若松江糧長不敢謂無所害而其受害則異彼所聞積獘則倉場之歲例與折納之稱頭新獘則代里甲出錢而買辦合此三獘足以破家而未有爲之處者前此聶憲在任時議欲加稅爲助僕嘗舉以告之謂但去三端無助亦可若所謂包陪則未聞鄕裏之有言聶君議助亦止言歲例稱頭而不及於此蓋吾鄕泖湖江海之坍塌沙痩逃絕之積荒除官租禆補外皆槪縣均陪不專出於糧長也據此而言昆山之獘其不可以混我松城明矣醫不識受病之源而輕於用藥則藥行而適以滋病吏不察致獘之本而輕於立法則法立而適以生姦況乎以表藥而治內傷舉一城而槪列郡不其遠乎且有田不納稅而累鄕裏以陪償此何人也五穀之螟螣而六牲之虎狼也不彼之驅除以保我民物而反奪無辜者之產以喣嫗其傷殘是以斯人爲法之所許道未大行而又將推其害一家者以害於一鄕又波而及於傍郡也而烏乎可哉東南田稅輕額少而重額多五百石之租法當爲田一萬畝萬畝之田官民相補耗費相乘其當爲官稅者例不止四千石前此未助役也歲收全租取其半而猶不肻盡出今奪其什一乃肻輸足賦以無累於人此亦非人情也是法果行豪彊逋稅之徒將執以爲左劵髙枕於家而吏無敢迹其門矣何也五百石之租爲包陪設也人輸足賦彼何名得之而何能有之勢攺時移又不過轉而入於猾書姦吏之囊槖爾而又可乎哉若曰法有權時猶藥有用刼以彼之疾用彼之方則猶有可言也今舉以飲我則對証之藥我自有之而彼之方非我之病也又何敢以輕試哉對証之方向之告聶憲者是已至於事干勾考在名實存亡之間者亦未敢盡言言之恐入於訐然而藥石之鐫刻故老之相傳不可誣也若乘此訪求討見窠穴則吾松郡計本自沛然卹患捄災將無施不可而何煩加稅何事糾田以爲此紛紛也如必以積獘難明更張駭聽事須詳緩理貴含弘則但正身無擾使輸運之人歸有餘力如執事往歲之將漕以正役錢給常用費自余支節我無干焉如執事今日之掌縣至於定役則又無束葦以爲柱無以羊而將狼務求前人弘遠之規無爲目前一切之計水寛則魚樂轡調則馬閒遲以歲年事將大定所謂投勢要而甘爲僕奴棄室廬而寧就流落者他不可知保吾鄕之必無矣閒退之人理不當預外事損人利已王君之論斧鉞凜然然內櫽諸心無此四字執事下詢亦或諒其如此若畏威惕謗繆爲承迎實恐鄕裏之間有誤服藥而死於非命者故冒戒而一言焉以盡吾心東南之稅重極矣民與地之力皆殫矣倐來泛往者旣不足與言其間有意於事功者固吾人之所望也而徐觀擘畫往往推尋於丘畝之間以求新益而置其所當理者不問捨我固有而剜肉以醫瘡此迂愚所長嘆也此今日之事所以知不當言而猶不能自已也王君賢者遠圖長覽固當不以爲尢如其不然則亦所不辭也僣易皇恐惟覽而置之幸甚

今之君子所以捨前輩成規而創意立法者其病有二一則才謝遠猷事圖適已二則恥隨人後務騁功能其爲病𨿽殊而其累於己私不顧國家之利害一也

東江家藏集卷三十九

●欽定四庫全書

東江家藏集卷四十【後集七】

﹝明﹞顧淸撰

歸來稿

○祭文二十二首

辭李文正公

維正徳十六年歲次辛巳五月壬子朔六日丁巳學生禮部右侍郎顧淸謹以酒果時羞祭於先師李文正公之神而言曰淸被言去國兢懼實深回瞻師門庶以無愧今當永別不勝眷依敢告啟我衷翊我躬俾貞厥終無作公羞永光於師訓尙享

謁任執庵夫人顧氏墓

維正徳十六年歲次辛巳某月日外孫婿具官某敢昭告於執庵先生任公配夫人顧氏之墓曰淸晚生不及見公然嘗獲覩公手書而誦其言行信公爲鄕裏徳人後生楷式也少從令子受知夫人謂其可教妻以甥女緣蘿附松以有今日每思率妻孥躬拜墓下以表情愫羈於官次有願莫從悼亡之餘始遂歸志玆辰展謁不勝愴懷夫人於淸有張夫人苖氏之恩而淸非韋生無以仰成盛徳惟白首糟糠不負所托一經章句無辱師門此其所藉以見公與夫人也

謁怡庵先生墓

年月日學生具官某敢昭告於先師涇府右長史怡庵先生之墓曰淸少侍先生遊於玆數矣癸酉之別公猶無恙違公無幾遽以訃聞緘辭寄哀莫罄情悃玆辰歸止獲展墓園瞻仰松楸豈勝嘆慨惟先生教我以有成遵奉師謨五十餘年罔敢失墜今日去國本由人言然而內省平素仰質明靈中懷炯然庶無愧於幽顯也豆觴𨿽薄諒先生其肻顧之尙享

祭黃西坡憲副文

維正徳十六年歲在辛巳十二月己卯朔初五日癸巳眷生具官某謹以庶羞淸酌之儀祭於故雲南按察副使致仕西坡黃君之靈曰某弱冠而及君遊後數年而得原復遂聨科第並忝婣親於今四十有餘年矣契誼之相合情好之相投求之交遊如二君者指不多屈鴻漸鵬飛南北萬里不相見者動十餘年而情未始一日忘也原復傾逝君獨巋然扁舟南歸心計神往桑楡之影猶意其不孤也秋暑方虐各以病牽君不能來我未及往竚聞言笑而凶問及門矣嗚呼哀哉憶在京華接巷連邸酒觴棋局無會不參幸同故鄕相望只尺十年之別千里來歸曾不一面而遂永隔嗚呼哀哉文墓之托我不敢遜廹歲之窮百事藂委俟銘原復乃畢斯言臨觴永懷有淚如洗嗚呼哀哉尙享

祭嚴潤庵

維正徳十六年歲次辛巳十二月己卯朔十二日庚寅眷生某謹遣長孫國子生應陽祭於故潤庵親家之靈曰嗚呼潤庵君胡止於斯邪三十年之交親四千里之闊別老而聚首兩地一心而我亦旣得歸矣君胡不少待焉而竟止於斯邪眞淳之性度灑落之襟懷孝友之天性鄕鄰親黨如潤庵者能復幾人而今不可見矣嗚呼哀哉窀穸有期牽於多故撫棺臨穴深愧平生遣奠一觴與君永訣嗚呼哀哉尙享

祭吳桂隱文

年月日具官某謹以淸酌庶羞之儀祭於故封君桂隱吳翁之靈曰嗚呼昔歲己酉我始識翁爰及一閒情親誼同托我愛子遇我特厚我懷二翁亦弗敢後壬子之別遠送吳江繾綣之懷於今不忘一閒仙逝二俊彚徵翁獨壽考旣壽且榮我官於京問勞相逮及我來歸翁乃弗待今日何日素衣登堂笑言猶在丹旐已翔灑落之懷邁往之气昔也云稀今則誰似書堆南下煙水洋洋思翁如水酹此一觴翁其知乎尙享

祭友蘭張先生文

維嘉靖元年歲次壬午正月己酉朔十五日癸亥學生禮部右侍郎顧淸敢昭告於先師友蘭先生之神曰嗚呼淸九齡而學於先生十一而奉教從怡庵任公學遂因以忝科名周旋仕途幾三十年未嘗一日忘先生之教蓋自所謂灑掃應對以及乎窮理修身者𨿽不能盡而罔敢墜焉至於對偶聲律字畫音義推所指授施於詞林教於內館亦庶乎所謂左右逄原者蓋昔人云木落糞本學成思師淸之學不敢謂成而思則深矣今日天假獲遂歸休拜瞻新祠不勝仰止謹以特牲柔毛庶羞淸酌祗奠於幾前令子公佩嗣教章君實同祼薦明靈如在庶其格思尙享

淸明謁始祖墓祝文

維嘉靖元年歲次壬午三月戊申朔二日己酉孝玄孫禮部右侍郎淸敢昭告於始祖考福一處士府君五世祖考貴一處士府君五世祖妣李氏壽四孺人始遷之祖慶澤所基世遠墓湮遂缺常祀訪之故老體魄之藏實在玆丘五世考妣兆亦相次久淪他姓近始來歸叔父且閒言復相契爰加封樹庸萃明靈源本支流百世不昧庶其歆止展我遠思尙享

祭二郎及諸殤文

年月日父告於仲子天敍秀才之墓曰我緣宦遊致汝客死形𨿽返葬孤魂煢然每一念之痛切肝膂今辰得謝歸葺墓園藂冢累累弟妹相次猶有遺厝越在燕郊徘徊顧懷神往心折惟汝孝友慈愛無間存亡尙與諸幼享此飲食領我至意

謁外祖父母墓

年月日外孫禮部右侍郎顧淸敢昭告於外祖考秉直處士陸公外祖妣馬氏安四孺人惟我外氏素稱徳門慶鍾吾母以有今日蓼莪之感尢切渭陽去家十年墳壠曠隔皇慈降湣俾返丘園歲一拜瞻其自今始謹以庶羞淸酒奠於墓下昭我遠思大舅樂閒處士舅母單氏孺人表姊陸氏姊夫張君同此祔食尙享

祭原復憲使墓文

年月日眷生具官某謹以淸酌庶羞祭於秋崖憲使親家之墓曰於乎往歲丁未我初識君癸丒同升遂聨婣好蘿緣蓬倚以迄於今君之性度眞淳資奉朴素求之儕輩蓋鮮其倫至於居家孝友問學該博當官臨政剖決淸平涉世應時操履堅定斯又時流所難及也宦途南北會少別多蓋自丙辰而後一會於京師再會於松上戊辰重會遂陟滇南從是以來相望萬里而君不復可見矣嗚呼哀哉親厚如君知契如君而二十年餘相從僅爾悠悠斯世又何足以控摶邪君旣云亡我獨茍祿年齡日以衰疾病日以侵而憂患亦日以積悼亡懷土百感叢心思欲如往時匹馬羸僮追隨燕笑其爲曠邈豈止山河加之防撿不周決幾不早遂招物議幾踐禍階斯又予之所深愧也幸而皇仁降鑑俾善其歸得以巵酒酹故人之墓而寫其衷懷俯仰林丘恍不知今日爲何日也英靈如生乘靑陽掩浮雲淩碧雞經五羊回薄乎三山而臨睨夫舊鄕曰斯故人之奠也其亦將翩然而萃止乎尙享

遷柩祝詞

嘉靖二年歲次癸未十一月丁卯朔二十七日癸巳禮部右侍郎顧淸將以明日甲午率男天彛等扶我亡室淑人張氏之柩至於城北十八里塘橋鎭張家浜之新塋以十二月六日壬寅安葬今當遷柩辭祖少安廳事以俟啟行謹用酒醴脯羞預申奠告靈其鑑知謹告

祖奠

年月日具官某旣遷我淑人張氏之柩將載於輀車乃以牲醴庶羞之儀奠於柩前而言曰嗚呼君始歸我遇我食貧裙布釵荊靡有嫌悔及我從宦祿秩薦加君心常憂日思退處我未能決而君已病竟成旅殯備涉憂虞今辰何辰獲遂丘首柩車臨載追感傷心室廬粗完兒孫滿眼同爾拮據同爾撫摩偕往獨還誰與樂此所幸者故吾猶存所知者此心未失百年之約無忝平生臨風一觴寫我衷臆君其知之尙享

遣奠

年月日具官某旣載我淑人之柩至於門舉觴酬地曰嗚呼此門以內吾與君辛勤成立之地此門以外吾送君全歸丘首之途我情曷窮君命有定去此卽彼人理之常遣禮再陳於此長別嗚呼哀哉尙享

祭毛尙書文

維嘉靖三年歲次甲申四月乙未朔越二十二日丙辰友生禮部右侍郎致仕顧淸謹以牲帛庶羞淸酌之奠昭告於宮保尙書三江先生毛公之靈曰嗚呼曲江投分於今幾人修門一別遂成千古中間萬事復何可云流光不居奄忽踰歲嗚呼哀哉惟公爲義若嗜欲析理極精要剛毅淳愨之資靜重含宏之度篤實近裏之學典雅明達之文求之時流蓋鮮倫輩至於西淸閒散不見其不足南宮尊重不見其有餘夷險異途操履一致斯又人之所難能也晚遭明聖眷注方新海內之人翹望霖雨昊天不弔喪我哲人顧令疎庸尙此視息松摧桂隕樗也頑然時於中宵恍接談麈及我論次加之品題妙思微言寤想何及嗚呼哀哉榮華須臾宇宙遼邈公之此心無間今古婁江東下郁乎中岡云車徘徊臨降堂幾睠予懷之耿耿乎其將爲少畱也尙享

祭守溪翁文

維嘉靖三年歲次甲申十一月辛酉朔二十八日戊子柱國太傅尙書大學士文格公之柩將歸於東山門生禮部右侍郎致仕顧淸謹以牲帛庶羞淸酌之儀奠於祖道而言曰嗚呼鹹池降秀挺生哲人淸明定靜渾厚深純發爲文章麗則以溫近兼騷雅上薄典墳用司帝制用秉國鈞方世之厖澆風奪淳潛運黙制戢彼凶狺吁謨弗竟退葆其眞匏翁靑山長沙白雲靈光廿載獨柄斯文天乎弗辰有介梁木龍亡虎逝變見百族公復何須人實靡榖淸也早緣鼯技托迹龍門靑黃溝斷黼黻繭綸三十年來名辱縉紳旣以言歸方切悚懼公曰嘻哉咎獨寧汝引紙濡毫雪毀以譽洞庭瑤池林屋玄洲公宴以喜遲我來遊手墨猶新邈矣山丘嗚呼哀哉昔賢舉士允爲家邦士也酬知豈直門墻公如春風觸物生光淸也於時泰山毫芒顧此耿耿未敢卒荒庶覬終吉以奉明揚玄宮旣成靈旗載揚敢用藉手酹公此觴升堂已矣考徳何方永抱遺恨從此千霜嗚呼哀哉尙享

祭友蘭怡庵二先生文

維嘉靖四年歲次乙酉正月庚申朔十五日甲戌學生禮部右侍郎致仕顧淸敢昭告於先師友蘭張先生先師怡庵任先生之神惟兩先生先後設教發蒙起惰玉我於成遺訓所存漑及來裔回淵墜稿敢忘此心月正上元謹以新酒潔牲粢盛庶品並展報事神其鑑知尙享

長兒造葬告土地文

維嘉靖四年歲次乙酉十月丙戌朔二十八日癸丒具官某敢昭告於后土皇祇丘墳歲運方隅臨蒞之神淸不幸長子天彛病亡圖惟窀穸以日之多艱差擇惟謹乃十一月十七日壬申龜筮並吉將以是日安厝於其母淑人張氏墓左並爲長婦嚴氏預作壽房今日吉時啟土興役謹用牲醴祇薦於神敢望開陽光驅沴災使工徒奏功克用襄事以永庇於存亡惟神聽之謹告

作壽藏告土文

維嘉靖四年歲次乙酉十一月丙辰朔初六日辛酉具官某敢昭告於后土皇靈丘墳歲運方隅臨蒞之神淸菲才竊祿老遂歸閒分願過矣所念者桒楡之末光莵裘之終計爾近葬亡妻封域已定庸以今日吉辰告神啟土作生壙於中塋後坐鳳山前匯祥澤神之賜也側室禇氏久侍亡妻亦有生育禮得附葬爰於其右預作下房此功旣成淸則無事惟當謹朝夕之興居導子孫以忠孝茍無忝於經訓以全歸於此丘則神之賜大矣不腆牲醴聊以薦誠惟神鑑之尙享

長兒祖祭文

維嘉靖四年歲次乙酉十一月丙辰朔十五日庚午亡兒伯常之柩將歸祥澤匯之原父東江率諸孫應陽等以牲醴庶羞奠於祖道而言曰嗚呼痛哉我其當送汝也汝之命邪我之不得寡佑而致汝於斯邪我十八而生汝時方食貧窘狹寒涼之味與汝備嘗之矣汝十七而我登朝貧猶昔也後十年而哭吾母又五年而哭吾父又三年喪畢還朝而付汝以家政於時室廬粗立生業初成拮據綢繆汝之勞亦旣多矣及我來歸汝益更事方將倚汝以逸我餘年而汝身已病心切憂之然三數年來屢作屢止以爲常事近日之舉意將復然孰謂湯熨並攻史巫紛若而竟無寸效以至此極也少也同予貧壯也勤予事老而不及送予終兒女盈前婚嫁猶未半也汝縱不我懷而忍棄此去邪嗚呼命矣我之不徳寡佑以致汝於斯矣尙何言哉尙何言哉祥澤之原汝母所葬山丘林木汝手所營其往安之汝之子女則有我在汝而有靈尙陰相之使各有成立無勞我心則汝孝之餘也死生異路靈辰莫畱酹汝一觴於此長別嗚呼痛哉尙享

祭叔父且閒翁文

維嘉靖四年歲次乙酉閏十二月乙卯朔越七日辛酉從子禮部右侍郎致仕淸率諸子孫以特牲庶羞之儀奠於叔父且閒處士之柩曰嗚呼惟我祖父積善慶臻以有我父叔服勤幹蠱立我家門以及我後人我父先逝祿養弗伸惟叔壽考靈光獨存下有孤孫傍無干力經營撫鞠備極恩勤謂當百年以艾厥後天寧少慈人則寡佑玆辰良吉歸於樂丘塋壙久備棺斂亦周惟此幼穉尙紆軫憂兄子猶子叔父猶父遺言儼如孰敢有負淸幼承慈愛老獲送終孝𨿽莫致哀何有窮茍未先露斯言必從靈其鑑哉尙享

祭三弟及天申文

年月日兄淸率諸子孫以牲醴庶羞酹於亡弟士成第四侄天申太學之墓曰嗚呼吾弟之喪我不及送追傷未巳猶子訃聞歸撫其棺有淚橫臆家門寡佑凶禍薦臻前歲葬妻今秋哭子窀穸甫畢叔父終夭兄弟祖孫舁旐相望人生值此情何以堪惟弟聰明彊力幹蠱克家卽其遺余足庇乃後惟玆幼稚猶昧向方弟而有靈尙克佑啟俾循軌轍以徳以義用永家門則我未盡餘生之願也死生殊路休戚同情吾言匪迂庶其昭格嗚呼哀哉尙享

東江家藏集卷四十

●欽定四庫全書

東江家藏集卷四十一【後集八】

﹝明﹞顧淸撰

歸來稿

○墓表墓志一十二首

耕樂陳先生配王孺人合葬墓表

南京戶部員外郎陳君用仁在禮部時撰其世父耕樂先生世母王孺人行事狀屬予書將刻石表諸墓道未屬稿而予去官歸君分務浙江書來徵言予病未能答也壬午八月書再至始克次而書之先生諱瑛字廷秀世家揚州之儀眞曾大父諱八三大父諱九二九二翁始自祖居蠟山遷四壩父公恕又遷東莊故先生家東莊八三以下皆不仕以厚徳稱於鄕公恕娶徐氏生二子先生爲之長性好學幼壯至老手未嘗去書自大小學語孟中庸諸子史及古詩文之類日循環取讀之𨿽隆冬盛暑不輟外至時日砂水曾揚焦郭諸家書皆究其精要嚴毅方正不輕以詞色假人而樂善好賢不啻在已聞人有勤學勵行者必躬造其廬訪之且爲之延譽𨿽稚少禮之如成人其惰窳弗率者則面斥至親不少貸也王孺人無出而弟某有子二人先生視如已出皆取而教之名其長曰澥曰汝宜紹吾靑囊學名其次曰濟曰汝宜業進士以光吾宗濟卽用仁也初遣受詩於平陰令潘先生繼遣從都禦史黃先生皆躬自督勵每見其務學勤則喜見於色丁酉赴鄕試至親挾以行撫愛之深人不知非其子也二女皆爲擇壻歸其長於姜普而以次與韓深曰普學必成名深必能幹蠱其後普領應天鄕薦而深亦有聲江湖間如先生言用仁弘治壬子同予舉於鄕歷仕至今官行成名立而先生不及見矣先生雅志丘園不屑意世故因以耕樂自號且名其所居軒懸嚴素書村居吟以見志於其前鑿池構亭雜蒔花竹菱荷與同志五六人爲江臯會良天佳時文酒從容間以遊戲或啇略古今考論人物惟意之適而卒歸於正如是者十餘年鈞州別駕張君文昭而下贈之詩嘉興守栁君邦用爲之記後生見者皆向慕忻忻焉王孺人諱妙淸同邑處士某之女公勤而慈恕柔惠而正靜事舅姑奉祭祀動率典禮先生兄弟同居孺人承其志一錢尺帛無所私有勞事恆以身先未嘗委其娣凡兩抱其幼子皆弗育納侍人張氏甚愛之而又無子乃嘆曰吾有侄卽吾後又何事爲有勸其立他人子者與先生力拒之不聽其賢而有識類如此先生生永樂丙申十二月十五日卒成化庚子六月十六日年六十五孺人與先生同歲四月二十六日生先一年六月十七日卒年六十四初先生以弟與其婦相繼歿憐之謂澥等曰明年吾亦逝同舉大事無重爾累也澥等哽塞不敢聞如期而卒卽以其年十一月二十六日合葬於破山其達識先知又於此見矣先生讀書遇會心處輒札記久而成帙凡古人格言懿訓與夫自警垂戒之詞修身正家奉先處物之要大小畢備題曰雜記總若干則藏於家嗚呼先生薶光沈馨逺迹江海其於世無所表見然三代而下治稱近古必曰兩漢其取人以孝弟力田惇朴有行誼者爲首科如先生之爲人使生其時欲終老林壑得乎惟其抱子弗育而竟不置後談者猶或疑之然鄧攸之事君子且以其不嗣歸之於天若先生則故天也未可以攸論而用仁之惓惓以顯揚爲事圖不朽以示勿忘視綏之爲攸報者殆有過焉吾以爲時之人父子夫婦孝慈友義皆若陳氏之一門則天下之治可不勞而成而他可以無深論故因表墓並著之以發先生之心且以爲後人告

禮部郎中西園唐君墓表

正徳丁卯夏四月八日禮部郎中西園唐君卒於官返葬於華亭今閣老湖東費公時以太常少卿兼侍讀誼重通家旣志而刻諸幽矣後十七年癸未子儒等以繼母王孺人之葬將有事於封塋永惟君懿行弗獲顯示於人人也用伐石表諸墓道奉湖東志及撰次當時所未及事乞予爲之文君卒之年予免喪造朝及郊聞君訃爲之失聲傷悼者久之日月如流而君之墓木拱矣而儒等追慕弗忘圖惟顯揚懇懇若是惟是心𨿽人非久故猶將有以慰答之而況於吾西園乎西園諱禎字符善姓唐氏其先本汴人宋建炎初有貴一將士者扈駕來江南僑居華亭之白沙裏其後子孫遂爲華亭人曾祖諱璟祖諱玉並隱弗仕父墉號勁節以君貴贈兵部車駕司主事妣周氏贈安人君生而頴敏性復淳厚鄕先生見者皆器之家故饒財而能自刻勵讀書百里外止以一僕自隨淸苦如寒士不數年而學成以金山衛學生領成化癸卯鄕薦丁未擢進士衛之有學本以教武臣子弟而民間俊秀附之然未有登進士者登進士自君始其後曹君文蔚乃繼之故衛之人以君爲破天荒云弘治初修憲宗實錄分遣進士詣四方采摭時事以君往浙江君悉心搜訪其所纂輯視他省獨精詳諸公稱之時勁節與周安人並無恙君切於晨夕卽以疾謁告歸承顏視膳雍容膝下者踰三年而周氏卒執喪哀毀見者動容服旣終有勸之仕者以勁節辭曰吾懼養之弗及也居歲餘勁節彊遣之入都始受車駕之命明年以勁節喪歸辛酉攺禮部儀制司主事援前詔得贈其二親乙丒升主客員外郎進署精膳郎中事自登科至卒二十有一年遲佪前卻不家食者僅八寒暑凡皆爲二親故人以是重君君爲人坦易色笑可親而中有矩度發皆中理浙江鎭守皆貴人例自尊大君往報謁見中門閉取刺授閽者卽上馬去時謂其得體儀曹重事在貢舉君兩提調規範周密人言不興哈密貢數倍常而物皆濫惡君在主客曰是虛名而靡我實賜也具以折估聞使者來愬嘩於庭不去君使譯諭之曰爾欺爾主易爾貢以爲利不爾罪足矣而又敢嘩邪不聽且移文邊闗詰爾主爾罪安歸使者情得乃屈服精膳主天下貢茶至者必先呈樣樣者其名實則以爲私饋所從來久矣君至飭門者正供外無得入流風一淸家居事伯兄祚愛而能敬𨿽異宮而處家事悉聽其處裁終始無間從兄祺早孤勁節養於家爲娶妻殖產祺卒君撫其子伸如勁節之於祺也宗婣族黨有貧乏者必周之𨿽數無倦色與同年陳鎬宗之善別十餘年會於京鎬出白金二鋌曰往使浙上貸於君此君舊物也君笑而還之曰獨不聞朋友有通財之義乎相讓久之卒不受丁未待試時主人女見君獨處窺牖與之言君顧見卽趨出徙他捨僕楊宗者嘗荷篋墮水污壊其禮衣眾謂必得罪君聞而怡然曰人無傷足矣衣可更制也卒不問其厚於待物而嚴於守身類如此君生天順戊寅四月廿一日比卒享年僅五十人以是尢惜之配劉氏贈安人繼陳氏王氏劉安人有子二人長卽儒太學生次侃早卒女二長適戴聰參議恩之弟次適宋公選冬官主事瑛之孫陳王二繼俱無出側室王氏子一人曰價女一未行孫男二自重自治女四人長受太學生董繼恩子希大聘次許嫁予弟四孫應云余尙幼自治以下君皆不及見云葬以卒之年十二月十八日墓在金匯塘之東原祖塋之次銘曰

土積而厚其植乃滋松檟楩樟可梁可榱水積而深其流乃長溪湖江潭可沿可湘唐世累行彌久而盛乃生郎中克孝克敬孝以寧親敬以承君承則匪懈寧其永存施於宗婣爰及倫輩下丐傍沾均此錫類惟祿弗遐亦曰非短惟慶所遺不匱斯衍金塘之東松栢林林瞻如可見逝也勞心書於靑瑉以示永久予言豈文君徳自有

海鷗居士衛君生墓志銘

今年春海鷗居士過予小吳山再拜而言曰吾與先生遊今三十年矣凡吾之素先生具知之吾生子輒不育今老矣將以身後事付吾兄子鋹俾豫兆於先人之側沒卽薶之念平生碌碌無他可稱述恐一旦若是使不知者銘我無以得吾心許之過則又非所安也而且欲親見之故及今以混子予諾而未及爲夏五月得旨南歸君袖一卷來曰是不可以後矣予攜之以行方時盛暑日憒憒臥舟中一夕大雷雨詰朝淸快且憶君遂序而銘之君名瓉字景玉姓衛氏別號海鷗又一號懶云子其先松江人贈特進榮祿大夫左都督追封宣城伯諱炳之曾孫右軍都督府都督僉事贈特進榮祿大夫左都督追封宣城伯諱靑之孫奉天翊衛宣力武臣特進榮祿大夫柱國宣城伯追封宣城侯謐壯勇諱頴之子君𨿽生貴富無狗馬衣裘之習獨雅好文事壯勇公欲成其志遣從金陵顧先生良玉受尙書習舉子業先生文行名一時四方來學者眾君盡得與之相切磨由是聞見日博議論趨向一歸於正試場屋一再不利遂棄去益博觀古書傳子史傍及百家采其精要以自飾澤閒居無事手一編坐臥不置客至必欵畱觴豆壺矢間以筆牘至通夕忘倦良天佳時招朋儕跨馬挈榼徧遊西湖玉泉香山諸勝地及城西南諸莊興至操筆爲詩詞𨿽不泥繩撿而疎爽卓犖自有一種佳气丙辰上已餞李君原復於楊氏東園卽席聨句及和予城西射鴈篇至今猶可誦也嘗從壯勇公守河西中都掌操備南京及見嶽蒙泉郭定襄錢文通諸名公羌胡風俗邊城戰守之要祖宗列聖肇基勤家之書與夫前輩流風遺烈歷歷皆能言之年過彊仕布素自若或諷以同時輩流附麗烜赫者輒笑而不言蓋其志之定久矣居家有禮事壯勇公及嚴金二夫人曲盡愛敬與兄璋處白首怡愉無間言族人在松江及濟南登州者待之若一歲時問遺未嘗忘與人交久而彌■﹝艸馬﹞𨿽遠在千里語及必依依至非其類亦不茍與合也以是人皆重之君生之歲壯勇始受封天順丁丒八月四日也爲人偉岸丰頤巨■目光煜然人望而畏之而中乃爾是尢其異也配朱氏太傅成國公諱某之女有賢行先卒予嘗爲之銘側室某氏亦卒子生而不育者皆其出也銘曰

長平之裔吾與同州爰識壯勇而及君遊君貌甚武其中則文翦落穠華厚其本根其本伊何曰孝與弟施於家邦恩洽禮備都城之郊有亭有園君時出遊詩囊酒尊翠微之山壯勇所宅君營樂丘老將此息傅奕志墓陶潛晚歌屬筆於我同歸殊科我還於南扁舟萬里緘辭臨流托彼雙鯉死生契闊古人所嘆回瞻懶云遂隔霄漢仙班久定壽祉方臻更六十年乃刻斯文

泉石老人墓志銘

安福髙君判吾松之三年予歸自南宮君狀其父泉石翁系行屬予銘時翁葬已久而君亦嘗志諸幽矣蓋自以爲未備也君臨政淸愼愛民如子甚得松人知沿流溯源足徵家教而其辭贍核又可據而信也乃不讓序而銘之翁諱綺字服繡泉石老人其自號人因以稱之系出唐神策行營節度使崇文之後自北徙江南歷居袁之宜春吉之歸仙裏有諱復初者遷安福城南之古巷家焉自是爲安福人復初十世孫文郁生朝宗朝宗生柏恭柏恭生尙英尙英生靜字克安別號止齋娶浮山李氏實生翁蓋自復初逮止齋居安福者十六世咸以忠厚立家詩書傳業而安於田裏不樂仕進翁幼而頴悟五歲戲於庭止齋指而問曰人生天地間誰爲大翁跽而對曰君親爲大止齋喜曰昌吾門者此兒也弱冠攻舉子業能自刻勵駸駸向成矣忽若有警焉曰吾家食指眾諸弟幼而吾父年已髙尙僕僕門戶事弗獲一日寧卽萬一不幸吾𨿽得寸祿何益於旣往哉走質諸所親所親以爲信歸告於止齋止齋許之乃退而綜家政未幾家日康園廬日辟諸弟婚娶皆畢止齋翁優遊山水間自稱爲羲皇世人者若干年鄕人皆賢翁而羨止齋之有子也止齋病翁親奉湯藥及卒凡後事率以身先家所有惟諸弟意欲不顧而終以異出故鬩墻之侮時或有聞翁痛自咎責斂避不與較其後相繼淪沒撫其孤若已生皆至成立疇昔之事曾不畱於心焉鄕人尢稱之安成俗尙气每有紛競必靡金錢盛酒肉植黨與以相勝甚至持挺刃相向因而破家者有之翁平居恆以戒子弟族人有弗協者必聚於庭面諭而遣之行之數十年家不費而上下親睦至今傳之嘗歲旱率族人齋戒徧禱諸名山已而大雨里人子客湘漢其母老而貧踵門求貸輒倒廩周之且焚其劵曰無爲子孫責報累也其憂人之憂急人之急類如此配萬氏鄕之望族今廣西養利守克賢之姑事舅姑孝待臧獲慈尢厚於婣戚族人婦有死無以葬者適家罄於火至稱貸以給之繼李氏能修婦職稱良內助皆先翁卒萬氏有子二人長熊以翁命出粟賑饑拜義官次驄卽判府以弘治甲子鄕進士李氏有子曰驎縣學生女二長適竹園劉氏子充量次適都憲梅溪簡肅張公從弟敷恂孫男八曰相曰材曰校曰於文曰懋曰栗曰臬曰柟相於文皆縣學生皆習春秋曾孫男八俱幼翁宣徳丙午七月二十七日生弘治乙丒武宗尊兩宮推恩宇內以年徳受章服侍讀徐君舜和序其事傳以爲榮明年丙寅十月初八日卒年八十一萬孺人洪熙乙巳二月二十七日生成化丁酉三月初九日卒年五十三李孺人正統丙辰十月四日生弘治辛酉正月十四日卒年六十六翁墓在其鄕之石虎山寅甲向以正徳戊辰正月初十日襄事萬李先葬至是而始合焉銘曰

學也不謀祿思逸親也有家也不尙言惟友於之惇也中閨之賢相望後先吾率以吾身也肆翁之後人來者振振玉茁蘭芬而朝陽之藏與菟峯而永存也

止亭居士張君墓志銘

吾鄕莊簡張公淸徳厚望儀於朝式於家邦子孫化之皆率禮遵教無侈汰踰軼者止亭君其一人也君之先世爲張氏宗子君次於莊簡爲從孫公續譜首華甫者君五世祖也華甫生彥才彥才生寛寛生雍雍生藻字汝潔別號南澗娶沈氏實生君諱麟字文瑞止亭其晚歲所營遊息之地因以自號寓止足之義人遂從而呼之少頴秀舉止異凡兒莊簡公奇之曰是將充吾宗者稍長就學受毛氏詩傍究易理補邑庠生提學蘭亭司馬先生愛其文試輒優等居南澗君喪動遵典制服闋而沈孺人病風臥君朝夕侍奉踰年無出意所親或規之君嘆曰古人尙不以三公易一日養今得失未可知而吾母病若是吾弟年且稚吾可以時刻離左右哉遂循例乞終養劑藥調膳十餘年未始一日懈以其間理家政條緒井井殖產幾數倍南澗時其喪沈孺人如喪南澗旣祔慨然以所居偪隘祀享無專位用南澗意拓地攺遷作新祠樹堂寢皆稽質禮經均適丰儉旣成嚴邃肅整爲海鄕壯觀人取以爲式云平居和厚中有矩度承接上下恩禮孚洽人樂與之親而不敢幹以非義有見侵者待以不校久而皆愧服焉親知有匱乏者必周之周之不足至買田以遺之或假貸無弗予未嘗必其償弟文威幼撫而教之恩意勤篤弟亦能敬君同居共庖三十年無片言間宋氏姊亡爲鞠其二女長擇壻以嫁分田宅與居使皆有成立叔父東園鴻臚才識練達君每事必咨而後行故動鮮過舉東園亦深器之曰吾兄之能子也及卒尢痛惜之生成化丙戌正月十七日卒正徳庚辰十二月二十一日享年五十有五娶潘氏有賢行子男二立愛國子生立敬府學生女二側室某氏出壻董繼芳楊偉皆縣學生孫男二長必達次某文威以立愛等請於東園卜嘉靖壬午十二月十二日葬君於所居漕涇沙岡之原是爲南澗君墓次奉國子生楊君美之狀乞予銘予遊邑庠嘗與君聨硯席自君韜晦形迹遂遐而聞士大夫稱述其行事心識之不忘觀美之狀旣有徵矣其謂始圖進取而弗成晚樂丘園而不永天將畱此以大君之子若孫者尢有味乎其言足以奬安恬而厲貪競也乃遂按以爲銘銘曰

桂醑蘭肴弗用饗兮丹崖滄洲有遺賞兮旣播而耰穡其宜穰兮後作者其靈承玆永享兮

福建左布政使雙梧華君墓志銘

南齊華孝子有裔孫曰雙梧居士諱■﹝日上永下﹞字文光以福建左布政使卒其子琢琭等將葬君於分龍新阡具歷官行事狀屬予銘墓石弘治壬子予同君舉於鄕丙辰君擢第予同考禮部通家契好三十年誼不得而辭也君之先世家毗陵孝子之後有諱榮者仕宋居汴三傳諱原泉者從南渡還居錫之隆亭又五傳爲元提領州稅友聞徙堠陽友聞生晉冀屯田總管璞璞生都功徳使司都事鉉鉉生棲碧翁幼武以詩鳴幼武生悰韡始家鵝湖讀易好禮有慮得集時稱貞固先生君五世祖也貞固生興叔興叔生宗瓏宗瓏生守莊是爲君父封戶科給事中妣楊氏封孺人世載徳美望於東南君初登進士爲翰林庶吉士授戶科給事中調南京太僕寺主簿遷寺丞知廣東韶州府丁守莊及楊孺人憂月餘升貴州右參政服闋攺四川晉福建右布政使久之轉左會今上龍飛奉表入賀還過錫以疾終於家正徳辛巳冬十二月十二日也君爲人惇厚端重寡言笑童齔如成人從澹成楊先生學凡書一指授卽領綱要先生奇之長遊邑庠勵志淸苦而親賢友善惟恐不及少傅守溪王公以編修居憂震澤君涉險往從之得聞所未聞鑽仰益力羣經子史外輿地兵財律曆百家之語亦皆究覽隱然以通儒自負時流推服之鄕薦禮闈皆少傅公主試事皆錄其文以式時流復榮之爲庶吉士所業文尢爲閣老義興徐公學士四明楊公所稱許爲給事慷慨敢言每以正君心肅紀綱精選舉杜私門爲首務已未科場一疏言尢剴切下詔獄廷辯師言是君以大臣去位亦解君見任初擬外除太僕之調聞之實孝皇親定云始至滁詢牧戶利病知馬價後輸者有罰金君愀然曰非朝廷意也白僚長革之瑯琊之麓有曠藪寺卒薪焉爲居者病君又曰非食祿者事也畫地畀寺僧使瀹茗供客爲刻石以記談者美之屬吏沿常例饋金正色叱去且寘之法滁人樂其寛而憚其嚴及遷寺丞勵操如昔九載入覲有導君者曰從吾謁執政淸望官可得也君謝不能卒領韶郡去韶近邊氏猺雜居號難治始至諸酋具苞篚來謁君呼使前曰我在此無煩汝汝無違我教足矣爲奩受一果遣之皆喜躍而退有弗率者輒以法擒之威惠並行諸峒皆帖服樂昌之役調狼兵臺檄夜徵韶卒萬人與俱詰旦皆集軍號肅然若素擬者皆稱君爲文武材韶學久乏人君以身爲教政暇集諸生親爲講授士風一新庚午曾佑之遂名薦書是歲君在外簾得黃佐文奇之謂必髙選撤棘果第一人尢服其識云聞親喪卽日戒道堂饌餘金皆貯之公帑韶民慕之爲立去思碑在四川以營建需大木山溪險邃受事者皆難之君奮然曰此非以供玩好也率眾先發時久旱事集而雨千章順流人謂有神助雲中官欲市茶西畨以規利懷重寶啖君君麾其使曰盜泉亷士且不飲此何以及我乎其人懼而止憲司欲去一郡守君以其前爲禦史按江南有聲止之守徳君懷金以謝君笑而卻之曰扶良爲國邪將望報也然終不言其人戊寅以病乞休致執政知其賢尼之遂有閩藩之擢時閩軍新亂勢尙洶洶君謂亂因缺廩廩缺必有端乃合一道貢輸之數考其贏縮知獘在折徵會憲司白於上除之軍食遂足又稽八郡丁稅立爲定法下其式於民遇徵收按以塡注吏姦莫能容右布政職當淸戎相承以官尊不親事事君單車徧歷領挈綱舉尺伍淸而民按堵境內稱之江彬擅權黷貨中官守閩者將賂之彬部校亦有來需索者君皆拒之眾爲之懼君曰毋此逆瑾流耳禍敗且至何懼爲已而卒無事蓋君之平生彊毅自立不計利害往往若是知君者以逺到期之而卒止於此豈非命歟居家事二親旦夕左右戀戀若嬰兒在宦途寧問如在膝下服喪盡禮情稱乎文事伯兄如事父恂恂愛敬白首無間言楊澹成卒惜其不獲施於時執書涕泣爲乞銘於修撰舒君爲不朽計少與秦君立之陸君民望莫君如山同肄業旣入仕情好不渝問遺相屬李廷珪卒親爲志墓且卹其遺孤其篤於倫誼終始不遺又如此君生天順己卯十二月三十日比卒享年六十三配朱氏贈孺人繼惠封孺人子男四長琨先卒次琢太學生次琭次珩女二郭讓鄒燾其壻也孫男一蜀信女一君家食時號梅心在滁陽植雙梧於官舍讀書其間攺今號其興寄遠矣葬以卒之明年十二月廿五日銘曰

完其璞其文也錯傾其槖其握也確不諾以諤其前乃卻不躇而躩其施已博其旋匪邈逝也其霩有偕爾作遽攬其籜我懷孔莫銘忍斯琢維徳之焯維君後有托銘也其無怍

南寧府通判沈君墓志銘

士有積學砥行勤一生而不得少試者世恆以天道之難知然古之人求盡其在我而已其得不得我無與知焉而至於盈縮乘除之間天之意卒亦未嘗無在顧人之區區求望於旦夕而天以其冥冥者應之則謂之難知豈不固然然自夫知道者觀之則見其若左右手之相付受也斯言也吾於南寧判府簡一沈君驗之而益信其然君湖之徳淸人也世載今徳六世祖彥一始遷於烏山大父樂閒翁珎考素齋翁俊並隱弗仕素齋娶忻氏實生君諱洪字世範別號簡一爲人易直而剛方外不露主角而中毅然不可奪十五補縣學生二十七而遭素齋喪哀不踰禮時樂閒猶在殯竭奩篚營葬事奉忻孺人與祖妣馬孺人居一室飲食寢處必躬視二母安之諸弟幼延師教之及長爲授產成室悉均父祖所遺不私一錢喪忻孺人如喪素齋禮族人貧不給者資贍之頴異者督令就學若從弟漢淇源輩皆用以成名九蹶場屋而气不折學不倦正徳壬申以貢入太學戊寅將參部注官或導以少須且當得善地君曰吾二親已不幸而祖母年益髙與其須美除孰若早竊升斗祿以盡吾一日乎卒受雲南順寧府通判去便道過家甫十日而馬孺人卒或又導以促之官奔喪異時覬可得近攺君涕泣曰吾仕爲養也其它不能知服喪三年再參部攺今官抵家而遘疾遂以不起嘉靖壬午五月十七日也夫君未冠登遊泮林五十二而釋褐學不可謂不老處家庭鄕黨無異論受官一志於爲親行不可謂不篤兩奉檄佐遠州皆善官所不屑者而卒抱空名以死且死自歸之於數蓋吾夫子云學也祿在其中矣以君之所遇而質之於斯言其不謂之難知所謂天道者亦有時而弗與然方君之未仕也其子松已舉於鄕登進士第官晉江君貽書督教勵以名節松奉以周旋爲時賢令士大夫亟稱之其所以爲君顯融者旣有餘地而其昆季蟬聯相續而起者又未艾也昔人論爲善之報謂不在其身則在其子孫論士之力學謂不有得於今則有聞於後君之學吾未能盡知其文辭吾不得盡見而在其子孫者又安可泯哉松自晉江書滿入京師道聞訃還湖具狀走雲間屬予銘君墓予讀其辭而悲君之不幸觀其子而又知天之未始忘君也旣以慰松遂書以答其請君生成化丁亥五月二十有四日及卒享年五十六配聞氏泰寧訓導某之女子男三長卽松次杞次檉皆業孺女二葬以卒之年十二月十二日墓在其鄕下蘭山之原祖塋之次銘曰

耕而植亦旣有獲饙而饎矣而弗啟其鼏謂天黙黙孰與嶷嶷吁嗟乎後之人其永食

馬湖府知府碧潭顧君墓志銘

君諱綸字惟誠別號薇趣晚更號碧潭先世居蘇之嘉定祖文明元季避兵徙松江占籍華亭故今爲華亭人考禮字敬夫號雪隱以公貴贈南京刑部員外郎妣吳氏贈宜人公幼而聰頴善屬對出語驚人稍長受詩於貢士朱尙實尙實稱之都禦史上虞葉公知府事選充弟子員學日益進遇小試必居前列浮梁戴公廷珎董學政尢加賞拔以魁解期之成化甲午領應天鄕薦上春官五試不利然气不少衰弘治癸丒復下第乃喟然曰吾明年五十矣安能復從年少輩馳騖場屋也走銓曹試髙等授大理司務盡心職事文按出入無稽謬者以疾謁告歸丙辰攺南京禮部考訂儀文補正遺闕大宗伯童公倚任之太學諸生久不獲省覲公議復舊例行之士皆稱便正徳丙寅升南京刑部員外郎戊辰署郎中事未幾卽眞方逆瑾用事獄以賄成千戶周姓者坐克取軍糧下公論如律周愬瑾調都察院審覆禦史以公守法卒從公初議時論韙之有田姓者坐爲人闗節當戌邊同官惡之欲並及其三子公嘆曰有是哉非罪人不孥之意也大司宼姑蘇劉公聞而攺檄公竟坐首惡釋其子不問經年之獄決於片言陳季三越玄武湖盜觀版籍法當死公原其情請減之有熊丙者當棄市臨刑呼曰吾今死不恨顧郎中爲我求生至矣其處法寛平信於上下類如此四川地接諸夷藍鄢余宼且猖獗辛未出公知馬湖府人謂公必憚行公毅然就道曰仕皆擇近利置遠地誰爲守邪聞者壯之土官不識資序以襲職歲月爲先後有舅甥爭長十年不決者公謂官有正副安徳爾召其人諭以國法事遂定夷俗殺人及盜皆不死償以牛馬公曰此豈所以變夷也有犯皆以法從事境內肅然府自安鏊猾夏科場不錄士者三十年公畱心學校課諸生有可進者白於上官弛其禁癸酉程一陽遂舉前名士類鼓舞有禦史按蜀遣人求桫板拒之已而劾公不職吏部知公治狀寢不行而公亦倦遊矣明年甲戌遂以老疾乞致仕時諸子皆成立故居廹隘公乃攺卜於白龍潭之南涯葺樓居花竹爲休老地始有碧潭之號與鄕縉紳士而歸者十餘人爲安耆會會必有詩郡大夫歲行鄕飲必請居價位皇上禦極推恩海內進散官一階金緋班白徜徉邑里人以爲復見睢陽遺老云嘉靖壬午冬屬疾十一月二十日考終於正寢將卒爲詩有月白風淸之句命筆手書無異平日距其生正統甲子七月十日年七十九配贈宜人王氏有淑行事舅姑撫子女咸克盡道躬勤紡織於公有內助焉年四十有九卒子男三長端王氏出次承恩側室陳氏出承惪季氏出皆國子生女四長適府學生孫承徳次適國子生趙淞次在室孫男十有三人世淸國子生世寧安遠侯教讀次世盈世文世組世啟次延桂延澤延嗣延守又次曰遠曰逵曰述女五長適錢文耀次適杭允次許嫁杜如玉次二皆幼曾孫女二次許嫁李貢士宜子某端等以卒之明年二月十三日葬公於秀野橋北祖塋之次與王氏合先事奉知麻哈州約庵陳君狀致公治命乞葬銘予生晚嘗獲與公同朝辱公知愛爲忘年交誼不得而辭也庸按狀序次而銘之公雅好唫詠在南都冢宰淸溪倪公輩皆與之倡和有寅淸稿紀行稿碧潭稿並藏於家異籍從兄以尺伍連我公言於朝得洗雪又貽謀之大者銘曰

星署兩京時靡以爲盈龍湖萬里亦不見予餒維其爾故壽考且寧以歸全於此以裕爾孫子

封禮部員外郎心遠吳公墓志銘

荊溪之陽有淸尙之士曰心遠吳公生大明正統辛酉八月十六日年八十三以嘉靖壬午十月九日卒明年某月某日其子禮部郎中仕將葬公於某山奉其鄕人廣西參政胡君元孝狀謁予松上請爲銘仕舉於鄕予時在場屋公年八十仕告歸稱壽予嘗爲之文不可謂非知公者銘不得而辭也公諱綸字大本心遠其所自號世家宜興有諱徳明抱蘊弗試者公之曾大父贈戶部員外郎諱以中者公大父戶部員外郎贈禮部侍郎諱玉者公之父贈淑人徐氏公之母也公弱冠喪父仲兄贈禮部侍郎經方遊學宮事進取公左右之奉徐淑人以居家庭雍睦無二言戶部素亷無厚蓄曁析居資計蕭然公躬率僮奴耕節浮處約不數年家遂以饒然不事封殖每歲饑人閉糴必傾廩以貸鄕人有數負公者一日有急無所歸悔且嘆曰吾誠愧公然非公其孰濟我復告公公與之不靳時皆以爲難村氓售布者雅信公得錢徑持去不視公召之還曰爾能信吾恐人不汝信也爲一一選以授之其不欺孱弱類如此性好客久而不厭四方人士樂歸之李太僕範庵沈先生石田交最密範庵欲徙居陽羨分田宅以招之事見吳文定公家藏集蘇文忠舊業在蜀山歲久湮沒公與少司空沈公輩購其遺址作新堂祠之李文正公爲之記其於鄕人老者敬少者愛分甘遺美奬善而誨其不及病者與之藥有見侮者亦不校以是人無少長賢不肖皆敬公慕效忻忻焉及公之喪朋輩有哭之失聲者羣從子弟視之皆如已出提攜訓廸無弗至尙書文肅公儼及其諸弟皆能言之以晚得子愛之不令去左右至負笈千里乃更督遣之不少顧惜郎中官戶部貽書戒之令無忝厥祖千物議爲門戶羞從禮部歸省趣令還朝曰爾祿於官爾身非爾有也其厚倫理而著於名義又如此宜興山水邑東連吳會南通苕霅公年六十輒斷棄家務創二別墅枕巖帶流曰南山樵隱曰西溪漁樂晚於溪上建心遠堂遂因以爲號每春和秋淸扁舟布帆夷猶徜徉馴一鹿一鶴以自隨見者指爲天隨生玄眞子邑素產茶公尢精鑑別僞者輒能辧之至烹治之法有茶經所不載者人又以爲桑薴翁復出云郎中初命封戶部主事再命封禮部員外郎配施氏淑徳懿行嫓美於公先十六年卒初贈孺人進宜人子男二人長卽仕端愼而文以南畿第一人登進士至今官次佶由邑庠升太學女一適徐元禎亦太學生也孫男二女二皆幼惟公孝友著於家信義昭於鄕胡君稱之謂得之耳聞目見之眞參諸物論鄕評之是非有所阿私至於有戶部以爲父有禮侍以爲兄有文肅郎中爲之子侄前輝後暎而公曠懷眞韻髙步於其間以依稀乎耄期之壽則所謂福集於身慶延於後者夫亦豈偶然哉予前壽公謂其行固有以自結於天而天之於公所以與之者亦厚時以爲非誇合是而言其足以銘公矣銘曰

我有父兄旣構旣堂我退而耕兮我有後昆龍華振芳惟郎惟卿兮禠我鹿裘加之佩裳惟皇我榮兮棋局詩囊茶鑪筆牀我惟其恆兮南山西溪竹塢蓮塘何時復行兮鑱詞貞瑉黯其幽光奕世其靈承兮

贈工部主事楊君配太安人宋氏合葬銘

予家食時與故四川按察副使楊君伯玉及其弟今考功郎中仲玉遊而知其父南隱公母太安人宋氏之賢考試南畿得考功之子今吏科給事中秉義往來益親知其事尢悉比考功以太安人喪歸公之墓木已拱而四川亦繼安人歿矣考功及其弟鄕貢進士季玉將葬安人狀公及安人行以兄子秉道來乞銘謹按南隱翁諱云字民望家於松南學弗及試故因以自號其先上海人以儒鳴沙岡間有任府別駕及稱兩足書廚者曾祖壽梅翁諱徳時祖樂耕翁諱景臯始占籍華亭居葉謝鎭考文信號月溪龍徳流仁家用益起以例授散官妣金氏公其季子也倜儻有志節篤於孝義父母皆鐘愛之月溪老久不能事事比疾革家所有悉歸長兄公一無所較宋氏姊不能平取金飾數事投公曰汝𨿽少獨非我父母之子邪翁猶讓不受曰兄有卽吾有也聞者皆賢之長出贅蕭塘宋氏聞金孺人疾與安人匍匐歸躬視藥膳母亡哀毀踰禮自斂及葬一不煩其兄時屋廬傾圮裏父蔣竹居貸三十金以資修葺公振飭支拄略使可居顧園池竹木猶森然曰得無隳吾先業可矣祖籍系內作坊後隸府局費出無蓻田業多爲人有而稅額獨存公身自料理曰爲兄帶勞禮也鄕鄰有嗾兄興訟者亦順受之曰兄弟天親也訟我者特細人耳其於人扶危拯急不憚水火有死無以殯者適當窘狹至輟倉版爲之其它解衣推食以濟人不足者殆不可勝計也平生口無妄言目無妄視見發人陰事及非禮窺闞者輒趨而避之鄕人有爲不義者曰楊二官得無知也其爲人敬服如此刻意教子延師程課不少怠朋遊至畱與欵洽而屬耳於外聞論及徳藝則喜不然則憂形於色每以所業置角巾中遇知名士出而品評歸則指示其可否曰吾家無贏產汝軰學成卽吾家之成也弘治丙辰四川擢進士而公以中場後一日卒其後考功季玉吏科相繼入仕途公𨿽不及見而志亦酬矣宋安人蕭塘名族故監察禦史瑮冬官主事瑛之弟古眞處士瑒之女國子祭酒南橋陳公詢弟誥之外孫聰慧孝謹讀女戒小學列女傳諸書輒能領悟尢精於女紅家居事母孝旣歸南隱移以事其姑姑意所欲致及南隱所欲爲者恆先爲之凡勞事一不以他委姑喪脫簮珥爲費躬紡績以爲生南隱公獨任家艱而不至隕獲教子孫咸底成名安人之助也南隱以四川三載恩贈工部營繕主事安人同受封勑至嗚咽不已曰昔同其勞今獨享其榮邪見子孫榮進不色喜每嘆息言汝輩能盡忠報國恩以光汝父祖則吾願畢矣晚歲猶親女事左右以爲言曰我自樂之且無事以終日不可也衣飾不求新美曰此故物服之自安非力不能辦也其勤儉至老不易如此南隱生正統辛酉七月初八日比卒享年五十八安人後南隱二年正月二十日生卒正徳辛巳十月初九日年七十九子男四長瑋卽四川君後安人五月卒次璨卽考功次琦先安人十七年卒次璉卽季玉女一適朱佑孫男十一人長秉仁靖江府良醫卒次卽秉義次秉道秉中俱郡庠生次秉正秉公秉謙秉和秉鈞秉鑑秉介女四長適國子生陸應瑞卒次適生員張立敬次適張棠立敬莊簡公恱之從孫棠莊懿公鎣從孫次許嫁董宜陽大理少卿恬子也曾孫男一啟傳女五長適撫州府推官禇嵩子效良其二受監察禦史蘇恩子克柔故禮部郎中唐禎孫自信聘余尙幼翁之墓在竹園涇葬以年月日太安人葬以卒之明年十二月十八日昔蘭畹何君稱楊氏之世徳謂有是父祖子孫必興若子孫忘父祖此心則不可考功述其言以爲傳世明訓予以是益信公及安人之賢銘曰

世之徳身以承學不究於行而家政以成中饋之貞子孫代興謂天孔明而不偕爾榮雙璧連城竹園之涇鬱鬱余馨吾以徵吾銘

程母吳孺人墓志銘

往十年前新安程慶珫氏以所輯聲文會選來視予屬爲是正予以不敏辭然自是識君今年秋慶珫謁予松上以母喪告乞爲之葬銘慶珫質厚而文無榮利紛華之好而獨惓惓於世徳當代名家若其宗人學士篁墩公長洲文定吳公及吾鄕定庵曹公君皆及其門並有文辭爲之褒表今玆之請𨿽自知弗類然獲次名先達亦誼所不辭也君母姓吳氏休寧上山名族唐禦史少微之後祖某考琳眞皆以徳善聞於州裏琳眞娶程氏宋樞密正惠公卓之裔孫某之女實生孺人宗人若弘號朴軒者出文肅公派於程爲世婚其妻胡氏晚得子取孺人育之見其聰慧愛之甚於已子謂必以配良士慶珫大父梅友翁爲子景宗擇婦聞之以請於朴軒一言而合遂以歸之卽所謂菊圃先生者是也菊圃兄弟七人羣從房族之盛他姓莫先焉孺人奉舅姑處妯娌一一能適其意歲時祀饗賓客往來恆身先其事不以告勞姑嘗得異瘡眾避傳染孺人奮不顧寒則以身溫之暑則親以湯滌其垢如是者久之無倦色姑感其誠曰願汝子孫事汝猶事我也性尢謹重力勤女事夜分不休刀尺之聲未始徹於外家庭上下有終不聞其笑言者菊圃喜讀書於生事不甚畱意孺人維持綜理一不以煩之先生得肆力於學孺人之助也故當時翕然稱爲賢婦先生卒諸孤煢煢在乳下姑年且髙孺人屏容飾課僮奴力樹畜家日以康凡六更婚喪未嘗告窘乏而且有以及人孤嫠無托者至捐衣食以周之不吝家人有得人遺物者亟訪而還之諸孤就外傅歸必究其所習夜張燈於室躬緝紡以助其勤少怠則加切責曰詩書汝家業予弗敢忘汝何可弗力又曰古人之學不專爲科第能以善養是吾之望也諸孤承命惟謹業儒服賈皆有成室廬資產視昔有加焉孺人之教也時又稱爲賢母歲丙子慶珫與定庵有期將戒行孺人曰曹公宿徳往宜也姑少遲之未浹旬忽無疾卒人以爲有先知云時正徳十又一年三月廿六日距生正統己巳四月廿八日年六十八子男四長卽慶珫號近齋次慶琇慶瑩慶班女二適黃鍠吳琎孫男七佳傳儀作偁佖侹女七人嘉靖癸未十二月日葬和睦幹與菊圃先生同穴銘曰

母以子貴亦以子賢嘉彼淑懿無慚簡編和睦之原佳城孔堅銘於此鐫其永年

封宜人孫母王氏墓志銘

延平郡守雪岑孫先生故參政薇庵任公之外孫與予妻淑人母中表兄弟也故先生視予猶子弟始學及仕奬成助喜懷之不忘先生歿予系官京師弔奠不及禮居閒追往愧無以自致其情也先生繼室王宜人之葬子翰林編修貞甫以狀來請銘予尙何辭乃序次其事志而銘之志曰宜人姓王氏松之舊族故廣東布政使公亮之曾孫通政使司經歷直內合節庵先生臣之從子淞南處士輔之女妣陳孺人幼鐘愛父母不輕許人求之者議輒不合久之更以爲後時訊之日者曰此當爲貴人妻何后時也雪岑喪姚宜人或言宜人故家女年及而賢繼室無踰是者卜亦允協宜人旣歸事雪岑和而能敬綜理家政巨細斬斬雪岑性剛遇事不可輒弦急宜人婉辭以諫每爲之霽容時編修及其兄行甫年皆在髫齔宜人愛惜撫字不異已生夜燈習誦蓄果餌以資勤苦且執女工與俱或時嬉遊觸父怒則解之曰兒尙幼姑善誘之可也故諸子親宜人不啻所出有教無不承雪岑官駕部以執法忤中人將下獄眾皆憂之宜人曰官祿不足計要惟自處者是耳先生坐系兩月宜人謹門戶戢僮隸戒諸子不使輕出入曰汝念汝父無重貽其憂也雪岑無所屈撓而事竟白蓋中實有相焉先生素亷介貴而猶貧婚嫁資聘多不能備禮宜人解常禦服飾以助之曰我行作姑矣此可略也雪岑卒延平訃至號慟殞絕移時乃蘇間謂諸子曰汝無所恃矣繼承事重不痛自策勵何以自立也性勤織績至老猶不廢編修勸令少安曰吾憂後生輩過於逸豫爾此自吾樂不厭也編修念無以爲養則曰與汝皆淸門過求丰腆非吾喜且非所以爲我福也遇族人甚厚然有及官府事者輒揮之曰吾可以累吾子邪一日行後園顧池亭花竹泣下編修請其故曰吾痛汝父不及見爾蓋老而哀慕猶一日云編修使交南過家賓客塡委鄕人以爲榮宜人不樂曰汝孤子而遠涉嶺海何以慰先人𨿽然王命也行矣勉之頗信浮圖說自是每晨起誦佛千聲曰吾以祈行者安也編修久無嗣旣行得男宜人喜交南國有兵請於朝還家聽命宜人益喜含飴弄孫母子相對熙如也無何忽遘疾疾亟陰語家人治後事而猶彊自力言笑謂編修曰我行瘳矣子無憂其明日遂不起嗚呼宜人之慈愛𨿽垂絕之際猶不忍傷子孫心如此則其平居槪可想見而編修君以使事之不果乃得親湯藥視衾斂人子之心庶幾無遺悔焉此固孝誠所格而亦孰非宜人厚徳之報哉宜人生天順戊寅六月十九日卒嘉靖癸未七月廿八日年六十六子二承徳字行甫廩膳生先卒承恩卽編修君貞甫其字女一適唐瀚孫男三大中大猷皆習舉子業柏齡尙幼女三長適庠生陸鑐次受黃相聘次幼曾孫男一昌祖亦幼以卒之歲十二月日祔雪岑先生之兆在郡東北蟠龍塘之原銘曰

遲其歸其歸也時家人是宜君子是毗曰位非我卹要自我無非其言可思孝而勤貴而約無育而慈其胥此焉施我思古人休徵伯奇生乎不遇吁矣悲庸刻此銘詩

東江家藏集卷四十一

●欽定四庫全書

東江家藏集卷四十二【後集九】

﹝明﹞顧淸撰

歸來稿

○墓志一十二首

亡室贈淑人張氏墓志銘

淑人姓張氏諱淑正小字壽寧世家華亭谷陽門之西惇厚尙禮有諱孟著者善楷隸書織工取其字爲帨文有聞於上者因取以實金陵居織錦三坊至今猶有名祖紳父粲號云石俱讀書遊泮庠終隱不仕母任氏福建參政勉之孫處士執庵先生弘之女執庵夫人顧氏賢明有識鑑淑人旣喪母夫人取教育之予時學於其子長史先生故夫人與先生許以爲配任氏旣世衣纓張復右室族婣皆以爲非耦淑人至能安於澹素承接上下無所失於是眾咸宜之尢爲先祖遺善翁外祖秉直陸公所稱禮先君性嚴難得意淑人獨無迕焉其事先淑人如女事母先淑人嘗久病髮■﹝月直﹞蟣虱生焉气羸不勝櫛以口嚙而去之傍觀有難色而淑人若不知也予爲弟子員淑人躬緝紡助朝夕服勤嘗苦茹納包容有人所不能堪者中更先祖喪畢兩弟婚娶至盡脫服飾以助蓍簮布衣若將終身焉予三黜鄕闈不爲憂聞得薦亦不甚喜從予居京師每以不及奉二親趣予歸省先淑人訃至哭泣怨悔不自勝相予營葬事役人食飲皆手自品給人感其意無不爲盡力其喪先君亦然天性眞淳無矯飾不知貴勢之可慕貧賤之可侮比鄰婦嫗最下者與之均禮見人貧困苦疾病在身周之惟恐後或時不及輒慘然不怡待子婦及妾侍皆如女視家人子亦如已生每食時孩穉繞前截少分甘有未嘗及口而盡者王給事明遇妻以夫舊學嘗來視淑人還家遇婢妾頓厚人以爲有所感云痛母早亡奉云石翁禮愛尢篤弟山及其婦歿皆爲之斂葬且教其女擇士族嫁之葬云石翁視母壙不稱屬家人厚封樹徘徊悲戀不忍還兪氏妹嫁時華盛淑人及其季適陳氏者獨蕭然一不以介意後兪衰落兩家子女來撫視之如一於其它親戚皆然𨿽素薄於我者亦無間蓋其心知有骨肉初不知有存亡盛衰之變與炎涼厚薄之分也以是處予家四十有五年親疎內外以及鄕人皆稱其賢淑及卒皆痛惜之京城鄰近婦女來哭奠者不絕比喪還有追送數十里者予爲翰林編修封孺人爲侍讀學士封宜人滿禮部三年贈今號歳丙子始通籍內庭預朝謁戊寅孝貞皇后喪嘗入臨淸寧宮助酹奠是歲三月得疾更夏曆秋醫弗效冬十月十三日竟卒生以景泰丙子十二月廿四日得年六十三予再入京官再進祿賜日裕淑人恆不樂每勸予歸蓋其中有見焉予牽連未能決而淑人遽先我逝矣嗚呼惜哉淑人生三子長天彜嘗習舉不就理家政次天敍年十九卒次天秩縣學生女四皆不祿孫男九長應陽蔭補大學生次應寅應辰應云應祿應芝夭次應昌應明又次應金夭女九長適侯幹金山衛指揮藩之子次許嫁故廣東按察副使張祚孫太學生憲之子約次許嫁太學生範民彜子啟髙次太學生曹鍔子梁余尙幼應明應金及範氏女以下淑人皆不及見云淑人之喪遭時多故旅殯四年乃得歸是歲予亦致仕爲求葬地久之得於郡城北通波塘西張家浜之南其地面巽坐乾後盤鳳山前匯祥澤塘橋張氏之故物也以嘉靖二年癸未冬十二月六日壬寅襄事銘曰

山旋岡水旋隈擁以干環巽維樂哉丘子寧歸懷平生感艱危悲復喜系此辭

潘母太宜人叚氏墓志銘

南京禮部郎中潘君時雨母太宜人叚氏世居寧國建平之叚村祖滿父安並不仕以農爲業安娶錢氏生宜人少而淑惠鄕鄰有子者多求之然議輒不合旣踰笄猶未有所屬郎中先君子澗松翁方求貳室試以請於安安慨然曰吾亦籌之是命當爾也遂諾焉宜人入門事澗松與嫡室嚴氏甚恪謹分理家務斬斬有條緒嚴氏禮之澗松繼納二人許氏素多病芮氏年最少宜人視之皆若親姊妹許有子弗能字宜人躬撫鞠之見者不知非所出也嘗得一子失去而芮氏適生郎中澗松遂俾育之歲癸夘澗松得危疾宜人刲股肉以進疾遂愈其明年子溥生鄕人盛稱之以爲誠所感云庚戌翁復病以郎中屬宜人曰是兒似可教吾沒汝弗能則亦已矣宜人泣曰賴君有遺業吾紡績以資之何不能若成否則在天耳時郎中年十二溥方七歲而嚴氏子澤已名薦書矣宜人旣襄澗松事卽營別墅延明師以專教事恆舉澤以勵之曰必如是斯無負汝父與吾之志也郎中以甲子領鄕薦甲戌對大廷是時溥亦自邑庠升太學宜人就養京邸二子朝夕侍膝下鄕人榮之而宜人誨飭不少置遇誕辰稱慶必垂泣曰幸汝輩成立惜汝父不及見也郎中爲主事封安人已而進今號嘉靖癸未正月七日以疾卒明年九月庚午葬澗松墓右若干步地在其鄕之某里某山原初許氏病篤與宜人訣曰生若同气死葬必同穴宜人泣而從之及葬許與芮皆預爲壙以齒爲序至是藏焉宜人生正統丁夘十一月某日比卒年七十七子二長卽郎中名潤字時雨其次溥也許氏生正統乙丒月日卒弘治癸丒月日年四十九子一曰濡國子生芮氏今年六十五貞松後雕榮享未艾生郎中後復一子曰濠爲最少宜人孫男五僎出郎中備伯仲佖出溥女二長許嫁太學生寗豫次子思幼在室許氏孫男三曰仕曰儆曰儀儆邑庠生女一適典膳濮浚子倯芮氏孫三人曰初曰俓曰某郎中旣以父命母宜人而懷所生不忘欲因宜人附錄諸母行實勒之墓石以見其恩意之厚𨿽事微前比而其情有可念也庸具列之而並見之銘云銘曰

詩美任嬀莊姜之娣秀也嬪周亦大其世繄潘有叚豈曰有子其敬而和實應彤史欝欝澗松下維我室左攜右須生死皦日兒也克孝母寧有恆生榮死哀各極其情銘以昭之子孫其昌尙於此徵兮

周母太恭人李氏墓志銘

嘉靖癸未夏四月都察院左僉都禦史周君伯明以母太恭人李氏病具疏陳靖乞歸休上不許而特賜君告俾馳驛扶侍還吳未行五日辛實四月四日也訃聞命所司諭祭仍給舟歸其喪公卿以下畢弔致奠賻如禮行之日送車闐道觀者榮之明年冬十二月某日葬其鄕馬鞍山北之先塋贈大理少卿芝云翁之兆先事兩月君命其子鳳儀奉書幣以春坊諭徳顧君九和狀來乞銘予壬子與都憲同升今三十有三年髙堂彩侍嘗獲稱觴從春坊望顏色幽宮之刻不鄙而辱以命予誼其可以辭也謹按太恭人姓李氏與周皆昆山舊族世濟徳善曾大父謹光祿寺署丞大父瓖易州知州父諱泉母朱氏太恭人體貌莊重語言簡寡行徐而坐端望之知爲令妻賢母始歸芝云值家世方盛芝云倜儻和易喜賓客愛山水搜奇覽勝無拘泥太恭人內奉舅姑共祭祀外給宴餼凡所須必躬親必致其丰潔退而治女紅弗懈中更衰落而事上益虔處姊姒巨細推遜不啻無所爭競其禦羣下慈而莊未嘗有色喜篤恩布惠疎遠不遺助芝云幹蠱恆出所藏以資費爲子延師友至脫簮珥無恡容夜必篝燈手績以課業曰吾望汝成令名汝勤於學吾寧倦於績也撫二孽子若已出夫弟繹早卒鞠其二女咸使有家長孫鳳鳴幼失恃愛之踰等然督教備至鳳鳴感勵績學遂與都憲君相繼登甲科人皆曰太恭人之教也都憲君由知縣擢內臺太恭人與芝云連被寵命鄕人名其所居堂曰三錫其就養京師鳳鳴亦官刑部三世一堂萱葉蘭支交暎一時縉紳皆艶慕欣欣焉都憲南遷鳳鳴解官奉太恭人居吳下及將赴畱都趣鳳鳴還就官曰汝籍於朝不可以我故廢王事也都憲當比還念太恭人涉遠有難色太恭人速之行曰汝官至橫金吾猶能自力且得孫婦輩聚處甚樂也居三年康豫無恙日久猶課家人治紡績子孫以爲言則曰吾性自樂之且吾逸則下成於習非久遠計也其深見遠識如此所以荷重封享祿養子孫繁昌生死哀榮豈偶然之故哉太恭人生正統己未二月十七日比卒享年八十五子男三長倫卽都憲明愼端方朝省推重次佐夭次佑孫男四鳳鳴刑部郎中次鳳儀鳳翺鳳起女一人適生員葉良材曾孫男二汝龍汝瑜女三人長許嫁國子生朱希曾次柴告次幼銘曰

三錫之堂我嘗稱詩今也丘原銘則疇宜玉岡嶐前婁江迆之鬱鬱芝云此焉同歸尙千齡匪虧以昭我辭以永保其來玆

封監察禦史陸公墓志銘

封監察禦史怡梅陸公卒將葬其子禦史君以四川按察僉事胡君仲申狀請予銘先是禦史以使事過家爲公壽有司舉故事表公宅裏衣冠畢賀鄕裏榮之禦史旣還朝數月而公病思見其子禦史亦心動適以四川之節來及江而聞問卽上疏乞終養晝夜南馳抵家而翁疾間見之甚歡予亦爲禦史喜意公壽必未涯而竟以不起然病而思思而父子得相見扶持藥餌踰月而後終愛日之情𨿽無窮而公亦可以少慰矣公儀觀丰碩質性惇厚少有志於學以傍無兄弟始退而服家政客遊淮泗梁宋間周覽名勝旣歸識益充志意益堅定家臨闤闠而端靜純一未嘗妄交遊其所與必鄕之達者間從有司役恪恭以勤小大緩急無敢慢郡邑皆善遇之禦史君始就學訓督甚嚴曰汝能學則無忝吾先人親師取友時不可後也見其從朋輩飲輒不樂禦史懼而攺然後色豫及學成登科甲公亦無徳色旣受封命其自處益卑鄕飲請居賓位固讓乃就登降興俯無違禮鄕邦重之稱爲徳人長者及卒皆悼惜焉陸氏本東吳舊族代有聞人公曾祖安嘗受學海叟袁公之門叟奇其才勸之仕以親老辭凡所得一付之篇詠編修楊公廷瑞志墓盛推許之生子緒緒生晨繼世閒逸晨娶栁方伯文粹女兄實生公其源流遠矣公配施氏先公卒以禦史貴贈孺人子男三長翺卽禦史初任吉安推官以明愼稱召進今職次翊次翀女四謝旻兪鯉盛世袁煦其壻也孫男三希嶽希岱希旵女十一人長適沈渭次杜炳顧世淸次太學生董繼貫次孫億次許嫁周溥胡錫朱克溫次尙幼公生景泰辛未月日卒嘉靖甲申十月十一日年七十四葬以卒之後兩月二十有二日墓在所居之北白龍潭之南涯相去不一里予以文識禦史於科場今二十年不可謂不厚公之行其又足稱也乃爲銘銘曰

卉木之眞是曰梅人而悅之人可知處囂而淳崇益卑雪霜艶陽無我移我壽而康子載馳我憂而疾子來歸斂我以藏靡悔遺龍潭之源郁崔嵬云屏曲擁水旋洄我室甚邇神弗迷稽祥迹履銘此辭

東崖樊君墓志銘

故南京刑部尙書贈太子少保淸簡樊公之子諱垔字伯通別號東崖以太學生待選家居嘉靖三年冬十月二十四日卒於常山之裏第其子鏊將以明年乙酉某月某日葬君於其縣之博望鄕華棠裏前山之岡先事以狀走雲間請銘其墓石淸簡公守吾松君實侍行而外人初不知有君予最辱淸簡公知而亦未始面也正徳己卯君以公葬不備禮具疏白於朝於是始識君聽其言察其行事信淸簡家兒也辛巳予南歸嘉靖甲申君遣鰲來視予期以髙秋北行取道會松上方日夜望君及鏊再至而累然衰絰在門矣其贄幣猶君之手澤也嗚呼君之與予期其殆爲此乎而予又忍以不文辭不以慰君之惓惓邪君之先遠出成周而再盛於有宋始自南陽遷於常山之疊石予前狀淸簡公之事已詳其再遷繡溪則始自髙祖遼東都事遜而曾祖淸河訓導溫祖文檢仍之溫文檢並以淸簡公貴累贈至南京刑部尙書妣皆贈夫人淸簡公夫人徐氏有三男長堆已受蔭而卒君其仲也幼頴悟有大志嘗從學開化吾文山先生授以舉業乘間靖曰讀書止於爲文辭取科第乎文山笑而許之自是屢以文試場屋而天人性命之學操修踐履之功未始少間聞公官河南喜曰洛中道學之源委也請從以肆其觀於是復以文質於提學車公而聞見日以博矣及公尹天府都憲臺陟司宼位望日隆而君猶齟齬或導之以速化之術者君咲曰是寧不有命吾忍以污吾淸白家聲哉聞者悚而退旣承蔭入太學再試京闈仍不利而厲志益■﹝艸馬﹞淸簡公以勇退忤逆瑾擿其問隆平侯事奪官又追論守松江日減官布以紓民困事責輸粟五百石君周旋其間獨力幹濟不以及諸弟爲公憂公卒服喪哀毀繼喪徐夫人亦如之其詣闕陳辭情志懇惻聞者感動𨿽素不悅公者亦不爲沮議而或反有助焉以是蒙恩得賜公夫人葬祭及贈謚公皆如制縉紳稱之君居父母喪哭泣過度已得眩瞀疾及是間闗道路風行露宿旣歸疾大作臥山中者五六年嘗自念讀聖賢書憑先人余休齒名仕籍而曾不得效一官以自見圖所以上報者病小間遂先期來告予十月束裝戒行矣已而忽自疑曰踰是日可也及是亟呼鏊書勤謹二字於壁曰吾疾不起矣保家守身理無大於此者遂奄然而逝蓋君內靜而明而又善虛中氏之學故於此有前知云君孝友出天性𨿽小必謹淸簡公宦遊於外鄕之時物必附寄然後敢嘗閒居日必具衣冠定省承候顏色未嘗離左右伯兄卒撫其諸子如已生處異母弟若同產族婣裏黨有貧苦若老疾者必周之惟義之徇𨿽竭力不顧其自奉則甚約出入里巷謙恭禮下未嘗以門地驕人平居無事掃地焚香手一編終日非速客飲酒不過數行夜必集諸兒講論文史至宵分乃寐如是者以爲常其爲詩取適情興不苦心鉥目故所得多不畱今所謂東崖稿者財十之一二爾而蕭散警拔綽有幽致讀之可以得君之爲人君生成化己丒十一月廿五日及卒得年僅五十六配王氏信州舊族生子男一卽鏊太學生女一適彤山徐都運廷鎭子佐側室鄭氏有子男三鑣錦錠惟淸簡公忠諤在朝廷惠利在郡邑軌範著鄕邦生完髙節沒享榮名可謂盛矣君能繼之而其美益彰可不謂能子邪𨿽抱蘊弗泄知者惜焉而君可以無憾矣是宜銘銘曰

太末之墟有丘嶙峋其中有人淸簡之風於此焉存不顯其身天乎莫詢而情事已伸予尙奚云尙百千春以裕其後昆

道州學正梁先生墓志銘

嘉靖乙酉秋九月二十四日司訓恕齋梁先生辛於華亭之學捨先時道州學正以闕告吏部選學行著聞者奏以先生爲之命旣下矣月餘邸報至眾方悼先生不盡所施於吾又嘆先生之久淹而卒不聞此命也相與誄先生行誼爲狀以其子沇等來乞予爲葬銘先生在吾學爲東齋師予東齋舊生也歸田五載辱先生知愛若素交子弟又辱先生教先生已矣予何以慰先生而銘可以辭也梁氏之先本長沙人宋殿中丞鼎嘗守吉州樂西昌山水遂卜居焉其後屢遷至諱子祥者始定居廬陵之白沙鄕實先生二十四世祖也髙祖朝升曾祖用宏祖承威考爾衷號怡庵並隱弗仕承威父子俱以年髙厚徳賜章服鄕裏榮之妣蕭氏泰和西州黃門某之女弟實生三男先生爲之長少穎敏力學不煩父師爲文務典實去浮華論學宗紫陽朱氏於鑿說支詞蔑如也成化已亥歲大祲宼起家業一空先生策功罔怠尋丁內艱葬祭一以禮甲辰補邑庠生提學署其文爲上列自是學益閎肆每私試常冠諸生弘治壬子領鄕薦凡五試春官不利而志不少衰甲子復治行怡庵命之曰甲科得否誠有命此行脫如舊何如作儒官及老眼一見哉乙丒遂拜衡山學諭之命遵父訓也衡山科第久乏人學政亦弛先生至抗顏當席禮賢懲頑儀範肅整有孤貧而行束脩者辭之曰吾期教之成而已意不在是也上官俾攝縣事復辭曰學吾職也理縣政則荒吾學政矣上官弗能違旣而尹復缺曰署縣非梁教諭不可也彊委之訟至卽決科罰一淸兩月間政聲流聞舉邑按堵方伯吳公某稱之曰眞賢良也己巳丁外艱服闋攺浦城學浦城之人才猶衡山也先生𨿽訓廸匪懈竟以績效弗稱左遷吾華亭華亭近歲多良師先生至士益感奮相淬礪自已卯至乙酉上春官者十餘人連得第者尢眾士方喜先生之道行而先生已厭世矣嗚呼惜哉先生性剛方尙義節遇事英果有不平當辯者𨿽貴要無所詘或勸以少遜者曰我何有於官哉吾與之論弗勝棄吾官以伸公道可也當其勁挺人或不能堪事已釋然無絲毫滯於心曲或行有未當𨿽下人言之亦立從人以是知先生之無他蓋久而益信服云先生初娶蕭氏曲山大司馬文昭公族有賢行繼娶綦氏衡學生祖綬之姑知書達禮以先生好面折人常婉辭勸止裨益良多先生歿諸子咸在家獨力殯斂松人皆稱之子男三長卽沇綜理家政次淙次淘俱縣學生女一適泰和池頭王黃門儼之孫守孫男四女三俱幼沇及淙淘扶先生柩歸將以年月日葬某鄕之原諸生稱先生不汲汲於求名而名以成不屑屑於爲家而後以昌大不媕婀徇時以不至髙位而其道已略見於行其行義足以有立惟斯言以足據以銘先生矣銘曰

白沙之鄕鬱鬱崇岡先生所藏不竟厥施惟執弗隨而其中匪虧我作銘詩非曰予私惟諸生之辭

封工部主事富翁墓志銘

自富君子超之登第則聞其父雪峯翁之賢子超使荊州予訪之始識翁於其第弔子超之母喪爲亡妻謀葬地於祥澤往來益習信所聞之不虛予作壽藏翁持酒來賀意忻忻也別未數月而翁之喪聞又數月子超歸自京師具其友吏科給事楊君士宜狀來請銘其墓予方重翁之爲人而且喜其彊健孰意遽爲翁爲此也翁諱洪字汝深雪峯其別號世居華亭通波塘祥澤匯之東涯曾祖以誠祖某號南郊父某號一村妣汪氏公少而聰頴習舉子業已而棄去專力於農圃與兄汝南同居三十年無間言一村病且革呼翁兄弟曰同居義也然而不可久勢也吾欲爲汝爲久遠圖而力不足且柰何翁聞而悲泣悉讓先業於汝南而自築室以居布衣糲食紛華靡麗之好一無入於其心弘治間汝南被選掌鄕賦辭不許翁毅然代之鄰區累派積荒租餘百石當徵之民民不能堪翁又爲輸之翁家事不甚裕而能爲此故人以爲難而翁無徳色也翁早生子多不育中歲得子超遣入城就傅去家二十里恐其幼而惰也每日酉而往以課其誦習卯而歸以綜理其家如是者三年而子超學以成族兄孽子相始生嫡媢之棄而不字翁取鞠之及長配以室愛之若已出相亦事翁如所生其卒也襲含斂殯皆相實親之配丁氏克儉而勤躬親織紝有通晝夜不寐者翁之孝於親弟於兄訓成其子侄𨿽翁之賢亦丁有以相之也子男一好禮卽子超正徳辛巳進士授工部主事攺刑部女一適陸祁孫男二於文於徳女二受莫氏張氏聘翁生於景泰乙亥五月二十日卒嘉靖丙戌二月十六日享年七十有二以卒之年月日葬九峯第三畬山之中峯其地前瞻玉屏後引細林鳳岡東翔天馬西踞翁所擇也翁爲人坦易淳直性尢仁愛見人有急難愀然若在其身與人交開口見心未嘗有矯以子超貴受封如其官章服在躬舉動恂恂不少異平日人尢以是重之所居面通波園池樓屋據湖山之勝翁晚年與鄕父老月一會於其間客至必欵畱惟恐其去禮恭而意眞無弗爲翁盡者古所謂善士所謂吉人非翁其誰歟𨿽年不登上壽如其中要自以無憾矣是宜銘銘曰

東畬之峯郁以蔥有窪其中公所宮有賓有從靈秀鍾靈乎不窮公之後兮其永隆

絅庵姚先生墓志銘

先生諱鵬字程夫別號絅庵其先故汴人有諱世榮者以武幹仕宋爲將軍職環衛從髙宗南渡家臨安病告尋醫遂精於其術姚氏江南之始祖也世榮之後皆以善醫名有桂發者嘗起安定郡王伯栩奇疾授禦醫局副使於先生爲七世祖子垕號朴翁以名醫被薦賜冠帶由臨安徙華亭居修竹裏子文彬號恆齋元惠民局生累官醫學教授與鐡崖楊先生爲詩友其葬也鐡崖志之私謚爲貞靖先生傳子處和以文學任江陰儒學教諭先生之髙祖也曾祖栁隱先生諱某洪武初舉人材知莆田縣祖菊庵先生某尢工醫考某以賢良方正任許村場大使兩考卽致仕徙居郡城是爲瞻云先生梅趣翁善太素脈者之弟也娶錢氏南京吏部尙書文通公之妹實生先生明敏凝重言動皆有則七歲能屬詞善楷書稍長從陸夢庵先生受詩經問學日富補邑庠生與從兄仁夫中夫俱有聲場屋間督學浮梁戴公廣信婁公皆器之而試輒弗利弘治甲子始以貢上春官試文冠多士授江西南安府儒學訓導始至值大水學宮圮壊白於郡遂一新之南安不薦士久矣先生嚴程約明軌範以身率之士咸奮於學未幾劉君寅與其弟宰聨躅取髙第皆歸徳於先生先生素愼取予及當官尢以名節自礪苞苴私饋無敢及其門者淸風興行郡守而下皆接以殊禮時有所咨訪辭弗敢知守益敬焉修孝宗實錄成力求解任守固畱之尋以書白當道始獲遂其志時鄕人仕而歸者憲副定庵曹公僉憲一庵許公方倡爲安耆會聞先生歸甚喜曰會中得君吾屬有光矣郡邑諸公與上官行部咸加禮蓋優遊桑梓者十七年以嘉靖甲申六月二日考終於正寢距其生正統丁夘五月廿七日享年七十有八配孺人余氏養志先生某之女儉勤慈惠與先生一徳相成先生壯年多疾病孺人左右扶持飲膳藥餌必親有所須皆先意而具卒致先生於康寧撫子孫待婣族不以煩先生而事無不治先生卒哭之哀遂感心疾明年乙酉四月廿二日竟卒年七十六其生景泰庚午五月十一日也子男三長淞理家政率禮循義克承先志次汶太學生後先生三月卒次沅女一嫁金鳳卒孫男四時周太學生次時皞時敏時茂女六長適舉人張松次舉人孫堂次宣城伯從孫衛嗣宗次舉人王洪子槇州判葉相從子嵓次受冬官主事宋瑛從孫玄徳聘曾孫男一應期先生事親孝奉祭敬處兄弟友而恭禦家和而肅接賓姻恪愼謹抑未嘗一失色於人𨿽後生新進無少忽而人亦信愛敬禮之先生之南安予以文送行所謂一時同輩論學行純備者必以先生爲首稱凡先生有言於人無弗信有所托無不爲盡心曰姚先生誠信人者皆實錄也此其大者至於出入市裏未嘗褻衣盛暑家居未嘗袒裼簡札字畫倉卒細微必致詳謹蓋自少至老如一日焉時風日移老成日遠𨿽鄕邦俊彥代不乏人求欲如先生亦未可以多得矣淞等以今年丁亥二月廿五日葬先生於城東十里呂蕩廟之源以余氏祔奉湖廣參議張君徳輝狀請銘其墓石予謂銘先生其可以無愧也諾之因以識吾感云銘曰

中有孚表有隅位弗充忠已輸人歸其徳厚而神壽以康愉其尙奚須呂蕩之原我刻琳瑜懷哉斯人逝矣其吁

楊孺人王氏墓志銘

松貳守闗西楊侯喪其配王孺人將圖歸葬手狀其系行屬予爲之銘楊侯在吾淞以亷愼律身以平直處事蹊徑斷絕門庭肅淸意其中必有相之者乃今觀狀信然民嘗給事府中見孺人行事者追思至今不置然則銘孺人固民之所樂聞也孺人姓王氏與侯俱臨潼縣安業裏永丰鄕人父魁隱弗仕以信義重鄕裏母魚氏孺人少敏慧精女紅爲父母所鐘愛擇配得侯旣歸恪秉婦道莊重整肅不妄笑言尢不事華侈家故饒裕而晨夕緝紡不少怠歲時蘋藻必親奉舅姑裳衣非手裁飲食非極精潔不敢進侯充弟子員寓省城與弟四川僉事樞榮澤訓導栻兄子山西副使淳實俱孺人躬炊爨具膏火以相其學業𨿽寒裂膚暑沾衣無少厭倦其後侯領鄕薦而樞等亦相繼取科名宦遊內外至今徳之從侯官四方所至必藝蔬茹事絲枲曰廩祿有制此亦聊以助君守也侯令杞縣時逆瑾方擅政撿括天下府庫重法以立威有同官竊藏金紿侯爲借補計侯始至憂之未得所以處孺人問知之曰此非君事也何憂第追守吏爾同官聞而懼陰補之卒以無累其明見達識輔佐君子類如此繼姑某性嚴孺人能順適其意一日染疫疾家人無大小皆然孺人坐臥寢傍視湯藥不少離姑疾以愈而身無染焉人皆曰此孝之致也訓幼子以安詳或佻戲必加譴斥待妯娌如姊妹樂道其善而掩其不足族婣窮困必賙之所至處同官家室亦如其妯娌常去有後思焉下至於僕使恆察其饑飽寒燠茍暇或親爲理衣曰此亦人子也又各使習微藝曰庶異日不阽於饑寒至於內外之防凜如也鄕人論善理家者必以孺人爲稱首云孺人素有疾乙酉子浚試闗中憂思疾作浚聞而亟來得少間明年三月二十有四日竟卒生以成化辛夘月日及是得年五十六子男二長卽浚學生次重光夭女二俱幼葬以年月日墓在渭水之陽石川之涘楊氏之先兆也銘曰

國之政自家始中閨之有人君子維祉渭原崔嵬我銘民辭申彼雞鳴昭我棠溪棠乎我依銘非我私以永我來思

封工部主事王公配安人宗氏合葬銘

公諱吉字原吉以字行姓王氏世爲蘇之常熟石塘鄕人元末徙縣城太平裏曾祖壽四祖孟徳父廷美三世皆不仕母顏氏公少而頴敏讀書日記千餘言屬對警捷觀者皆聳稍長習舉子業以父喪明退而理家政舉其力一出於詩故太司空林公廷選爲郡推官求可爲子弟師者訪於公伯兄憲副公原善得公所業喜曰吾視子非庸人顧今日已晚然進取亦何常言於守辟掌縣曹案公弗敢違會丁家艱去遂不復出延名師以教其子舜耕舜漁躬課其誦習晨燈夜案欣然若將終身焉未幾二子學皆成正徳丁丒並登進士第庚辰舜漁滿三載封公爲工部主事舜耕廬陵政成召入臺冠蓋一時鼎盛鄕之人服公之善教又榮公以康健而享有祿養也時鄕先輩東湖錢公致工部副郎事家居與裏中髙年及公爲耆英會相與唱酬甚富鄕後進皆傳誦焉嘉靖甲申忽遘疾十一月初五日竟卒其生景泰丙子七月廿又二日享年六十九配宗氏亦常熟人處士諱道安者之女封安人公卒之年正月初五日卒其生景泰壬申閏九月廿九日享年七十有三公性孝篤於倫理痛母早亡至老語及之必流涕外祖死無後歲時奉祀終其身族子奎早喪父公取鞠之爲畢其婚娶且贍其不足奎忘孤焉嘗求葬地劵旣成且授半直矣或言爲故按察使鄭公南金墓公矍然曰鄭公鄕先達其後微不能卹忍復據其地乎亟還之並其直不取鄕人義之善談論且長於料事於古今成敗得失人物臧否類引端舉法戒粲然事之未來謂某當何若某當何若已而無不酬鄕人行事有不當其意者輒面斥然不畱於心有曲直求平公據理折之皆厭服去雅性儉素一衣至累年不易獨好登覽無事相出遊廬陵山水國也舜耕數遣人迎養終不許曰爾姑盡爾職吾無混爾爲也人以是尢服公之髙筆札詩語皆淸俊有耕讀澷錄東川稿藏於家東川者其所居琴川一曲遂以自號而集因以名將卒無他言惟以家廟未成屬二子其所存可見矣安人專靜端淑事繼母馬盡孝馬亦愛之歸王氏時年尙少恪秉婦儀處一室治績紝無事不踰閾事舅姑先意承志兩小姑當嫁斥奩具以資之愛其子不廢教遇臧獲皆有恩溺信浮屠女婦之恆態安人獨不然惟推其餘以周因乏此在丈夫猶或以爲難也舜耕爲公長子雲南道監察禦史舜漁其仲由工部攺刑部升山東按察司僉事女一適沈泰孫男五之夔之龍之臯其幼之益之文慧而夭女三受楊九苞朱孫元安如城聘皆望族舜耕等卜以公卒之又明年丙戌十二月廿有四日葬公及安人於虞山拂水巖之陽以翰林侍讀陳君魯南狀請銘其墓石耕漁皆予春闈所校士魯南其同年狀所述皆公素履其晦於身以發於後人又可信福善之惟天而凡爲公後者皆將有考於斯也遂爲銘銘曰

學吾志於行微人莫吾與也教吾志於成倐鸞飛而鳳翥也中閨淑良齊榮並康虞山蒼蒼雙璧深藏尙百千霜以茂其本支也

工部員外郎致仕東湖錢君墓志銘

東湖先生旣謝事家居二十有二年當嘉靖丙戌八月二十有六日考終於正寢嗣子璠以明年丁亥月日葬公於虞山拂水巖之祖塋以先生治命奉廣西參議丁君狀鄕貢進士鄧君傳論請銘其墓石弘治己酉先生舉南畿予與之同席捨始識先生己未先生擢進士予有事場屋自是爲文字交今四十年矣先生鴻冥鳳翔逺迹霄漢予蓋望而有羨焉者而君重以是屬予予尙安辭先生姓錢氏諱仁夫初字符徳後更字士弘東湖其別號先生本臨安人武肅王鏐當五季保障吳越有功徳於其民子孫蕃茂散處東南更宋元入我明纓冕詩書蟬聨不絕以及於先生其爲常熟人則自諱衎者始蓋有賜田於李墓而子孫因遂以爲家國初有諱蘇號謙齋者由李墓徙昆湖之沙湓嘗上書闕下論時事髙皇善之命譔祭幼主文復稱旨勑有司官之以老辭不拜壽終於家先生之髙祖也曾祖諱中得祖諱用孝父諱祚並隱迹丘園弗耀厥徳祚字永錫號潛齋以公貴贈工部都水主事母林氏贈安人實生先生幼而頴敏書過目輒能記潛齋異之爲擇明師得耆儒陳公範張從仁俾從之遊盡得其指授自洙泗以下先秦兩漢經傳百家之言靡不涉歷爲古文詞已有聲弱冠從桑瀹齋檢齋二先生受舉子業爲經義論策復有聲浮梁戴公上饒婁公相繼董學政咸器重之期以遠大而試輒不偶旣領鄕薦凡四上春官乃得苐人爲先生遲之而先生晏如也時進士多減年以就格先生年五十四具以實言或導之曰昔人畏始進而欺君吾不忍也聞者竦然有因而攺行者明年拜工部主事分水務於臨淸戢豪彊時啟閉稽衛河提舉司工作節其冗費而去其不便於民者數事磚廠罷事並屬先生剔窳簡良謹其出納宿蠧爲之一淸秩滿攺虞衡司乙丒監浙江稅疏革裁正如在臨淸公私便之升營繕司員外郎尋以疾求致仕冡宰桃林許公惜其材持奏未上先生披瀝情素示以決去計許知不可奪從之然人猶疑其太遽旣而逆瑾勢張衣冠塗炭論者始服先生之知幾先生天性孝友潛齋病至吁天請代居喪毀瘠葬祭一以禮與弟信夫祈居推腴取羸無少許惜信夫卒復經紀其家事細大必盡孤嫠賴焉念族巨指蕃不能無裕歉割常稔田建廣義倉於別墅以資之沙湓之族無過時之婚無緩期之葬者以有先生也爲文章深厚典則以韓歐爲宗詩祖陶韋時入元白字畫兼眾體皆有師承而正書尢善一時後進多宗之雅好山水近而三吳遠而恆嶽東之岱宗謁孔林觀封禪遺址傷今弔古感時憫俗一寓之於詩嘗爲吳中山水圖系之長歌以寫其勝而吳之地褊賦繁人稠業窘樂少苦多之情狀略具焉於此可以見先生之志矣先生著述甚富歸閒文纂水部詩歷先憂集皆已梓行其詩塜唱和鳴鶴餘音姑蘇雜詠諸作及近稿未經編錄者並藏於家生以正統丙寅八月十三日比卒享年八十一配徐氏封安人有賢行先年卒子男一卽璠己卯順天鄕薦女一適陳紹孫男二夢玉夢梅女二長適周表次適吳中立前大理少卿子升仲子也丁君謂先生秉髙明之性具淳誠之質負通達之才抱宏博之學文足以潤身行足以厚裕而飛斜暮景位止潛郎首尾宦途僅逾八載蓋時之遇使然而其不假榮達而自傳者故在鄧君之傳謂其病革手書遺戒字畫超然臨終命遷於正寢戒女侍無得近則先生之素養可知而其所以享髙年全厚徳爲宗黨所依歸士林之推重者豈偶然也是宜銘銘曰

臨安錦樹條葉長綿衍杭越連蘇常麾幢斂影發文章五百年來彌熾昌東吳支分李墓旁家法故有謙齋光雪泥沾迹歸飛忙賜田化作天平莊慶曆之治仁洋洋範宗百世平山陽公徳孔有言之詳我銘於丘舉其綱吁嗟後來其弗忘

明故封太安人朱母劉氏墓志銘

太安人姓劉氏諱某故工部都水主事朱君稷之妻今南京福建道監察禦史洸之母也先世家吳門以軒岐氏之學顯曾祖叔照尢有名累官至太醫院院判祖豫贅常熟雙鳳林氏林洪武中坐事籍沒豫遂徙塗松岡家焉塗松後分屬太倉故今爲太倉人父諱忠隱居弗仕以善行稱娶某氏實生安人幼而端重寡言笑勤於女職豫常以命婦期之曰女非凡人偶也會聞都水君好學且器識不凡曰是可壻吾女矣遂以歸之朱故大家自文貴子亮再世長鄕賦克已裕人家遂以落都水君初娶或欲令事啇賈以佐家安人蹙然謂君曰貿遷末業也非丈夫所當爲且君非其人也君能讀書致身起門戶何啇賈之足云日躬爨養舅姑夜則然膏攻緝紡以資誦習都水安之學遂以大就都水兄二人以前母子不能無間言安人重自抑損推多任寡潛消黙運於其間至於喪葬大事皆力相工部爲之兩家如弗知者久而皆帖息焉工部捷鄕闈對大廷爲名進士人知爲有樂羊妻之助而仁孚義浹門庭晏然又昔人所未及也工部卒蕪湖囊無餘蓄禦史年甫冠弟妹累然殆無以自存安人忍死撫鞠拮據綢繆數年間皆克有成立禦史旣向用得推恩所生弟淵亦自鄕校升太學安人壽考康寧人謂天之爲善人報者未艾也而卒止於此安人素慈儉平居無故未嘗輕宰殺賓客至則委曲延欵𨿽數不爲嫌親戚之貧者周之無所失下至僮隸饑飽勞逸未始有弗知者以是卒之日人尢思之子男二長卽禦史以進士授行人進今職次卽淵女三長適曹振剛次適太學生淩相次郁黔孫男三長銓次鏊次某女一人安人生以正統戊辰月日卒以嘉靖丙戌月日年七十九明年丁亥冬十二月日葬塗松岡從夫兆也予始入京識都水君旣又以文得洸於場屋有世好焉其來乞安人銘誼不得而辭也遂爲銘授振剛子鄕進士逵以歸俾刻之銘曰

塗松之岡鍾美於此我識其良又善其子考徳徵賢良曰有以惟其爾肆天與之年而皇厚以祉其來未己銘以紀其始

東江家藏集卷四十二

●附錄

風聞言事論

震澤王鏊著

華亭顧君士亷爲禮侍眾稱得人忽言者蔑以曖昧事士亷不辯自引去或以問於王子曰若是者盍廷辯之可乎應之曰可凡物不得其平則鳴如所言者有之是天下之大惡也無之是天下之大寃也惡得而不辧哉曰朝廷以耳目寄之言官許以風聞言事𨿽有不實不當辯也曰朝廷以耳目寄之諫官許之風聞言事豈不欲是非之得其實乎而以曖昧不實之事蔑人可乎且所謂風聞者何所始乎考之於經質之於史籍之於國家之典無有也唐時禦史臺不受訟有訴可聞者略其姓名托以風聞此非風聞之所始乎凡前世所謂風聞者亦必事闗安危利害廹切勢不可緩故𨿽不實莫之罪也今乃以之攻訐陰私何哉吾聞聖主外屏不欲窺人之私故前旒蔽明黈纊塞耳有坐不亷而廢者曰簠簋不飾坐淫亂廢者曰帷簿不修古之人君待臣下如此其忠且厚也今乃以此爲名何哉且百官之賢愚邪正較若白黑乃有所阿避不敢言捨昭昭之白過掇曖昧之浮言以自沽其直也是果得爲直乎自昔小人之害君子多爲流言飛語以中傷人或爲歌詩以傳播於眾而不知其所自來蓋多出於怨家之言妬者之口若是者當爲辯明禁止庶幾抑遏讒邪保全良善今反據之以加諸人人誰不可加者如此在位者人人自危矣誰肻爲國任怨直道而行哉律匿名文書不得施行風聞之事何以異於匿名者乎𨿽朝廷不行而所損多矣昔漢相王啇持正不阿王鳳惡之使人上書言啇閨門事天子以暗昧之過不足以傷大臣有張匡者承鳳旨復責之上知匡言多險詔勿治而鳳固爭啇遂免相嘔血死宋歐陽修以濮議引蔣之奇爲禦史眾目爲姦邪之奇思所以自解乃造帷簿不根之謗以劾修修力辯之奇詞窮被黜修亦因自引去故忍而不辯王啇不免於死辯之而明歐陽修亦不免於去故人臣被誣有死與去而已是惡可泛泛以加諸人哉今朝廷保全臣子愛惜名節每爲畱中不下不知外議喧傳已快怨者之心墮妒者之計而亦不能安於位矣進言如是是爲無名子報仇也安取其直哉如臣之愚凡以風聞訐人者莫若下其章根究所從來從來果實邪自當伏法以謝言者若誣焉言者亦安得無罪哉曰如是則於言路有阻朝廷不問所以示含容而廣言路也曰拒之而不納則於言路有阻因所言而根究之是行其言也何名爲阻哉今民間有訟亦必兩造具備而後聽必不以偏辭成獄也惡有搢紳士夫受惡名不一湔洗受黯黮之忿以去哉若皆不辯人有惡於在位造飾惡語以聞於言官言官有惡於人自爲謗語以聞於上皆曰我得之風聞也而可乎舜堲讒說震驚朕師孔門惡訐以爲直詩云營營靑蠅止於樊豈弟君子無信讒言又曰萋兮斐兮成是貝錦彼譛人者亦已太甚蓋傷之也昔馬援以薏苡來謗李泌以餳獅致讒直不疑無兄盜嫂第五伯魚娶寡女而撾婦翁自古受誣者多矣幸當時爲能辯之不然至今含寃於地下矣昔陶安事我太祖禦史黃瑾論安隱過上問何由知之瑾曰聞之路人上曰禦史但取路人之言以毀譽人爲盡職乎黜之安叩頭諫不聽竟黜之大哉皇言可以爲萬世法矣伊川程子之言曰人臣進言當於有過者求無過不當無過者求有過司馬光亦曰彼汲汲於名猶汲汲於利也範鎭亦曰伺大臣之細過發其隱微以沽已直實不能也天下之事可言者多矣亦何必以暗昧中傷人之爲快哉然則所謂風聞者固當禁乎曰禁之非縱之非故嘗爲之說曰許以風聞言事者人主求言之心不以風聞中傷人者人臣進言之體

東江家藏集附錄

