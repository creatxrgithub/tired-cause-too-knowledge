

原序

戴昺字景明號東野石屛之從孫嘉定己夘登第授贑州法曹參軍有東野農歌集石屏稱其不學晚唐體曽聞大雅音者也集中答妄論唐宋詩體者云安用雕鎪嘔肺膓辭能達意卽文章性情元自無今古格調何須辧宋唐人道鳳簫諧律呂誰知牛鐸有宮商少陵甘作村夫子不害光芒萬丈長知此可與言詩矣廬陵楊萬里題

餘效官秋浦公餘弗暇他問獨未能忘情於吟凡得諸山川之登覽景物之感觸賔友之應酬率於五七字寄之𨿽艸根喓喓栁梢嘒嘒視嗚髙岡唳九臯聲韻邈乎不侔而發乎情則一也抖擻破嚢凡百篇輙忘其醜錄以備或者楓落吳江之問寶祐攺元癸丑修禊日東野子戴昺自敍

欽定四庫全書

集部四

東野農歌集目錄

別集類三【宋】

卷一

五言古詩

卷二

七言古詩

卷三

五言律

卷四

七言律

卷五

七言絕

【臣】等謹案東野農歌集五卷宋戴昺撰昺字景明東野其自號也天臺人石屏居士復古之從孫嘉定己夘登進士第授贑州法曹參軍其自序有效官秋浦之語則寶祐中又嘗爲池州幕僚不知其終於何職也其詩世有二本一爲兩淮所進題曰戴東野詩只一卷乃附錄石屏集後者一爲浙江所進分爲五卷其編次稍有條理而詩視兩淮本較少數篇今以浙江本爲主據兩淮本增入詩十三首又據宋詩抄增入詩二首凡百有餘篇與自序所云篇數相合殆可以稱足本矣昺少工吟詠爲復古所稱許有不學晚唐體曾聞大雅音之句所作大抵天然神韻不費雕鏤五言如眼明千樹底春入數花中秋牀梧葉雨曉袂竹林風淸池涵竹色老樹蝕藤陰艸澗蛩聲滑松涼鶴夢淸七言如野水倒涵天影動海云平壓雁行低颺栁輕風寒忽暖催花小雨濕還晴皆淸婉可諷頗具石屏家法云乾隆四十六年三月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

欽定四庫全書

東野農歌集卷一

宋戴昺撰

五言古詩

莫悲秋

傷春非貞女悲秋非烈士時運自循環我心如止水剝固復之機榮乃瘁之始未識天地妙胡爲浪悲喜鷃蓬或數仞鵬海或萬里大小何必齊防莊未窮理

次黃叔粲茶隱倡酬之什

美人隱於茶性與茶不異苦澀知餘甘淡薄見眞嗜肯隨世俱昏寧墮眾所棄靈雨滋山腴迅雷起龍睡野艸未敢花春芽早呈瑞鬭水須占一焙火不落二趣深同誰參雋永時自試蔥姜勿容混蘆定非類標名寓思微吟冩淸致成我君子交從彼俗客恚嚼芳憩泉石包貢免郵置遼遼玉川翁千載共風味

夏肯甫曉山亭

開櫺納晨光隱幾挹寒翠以我胸中眞防彼景外意孰因夜息存孰使晝梏累念慮方淸明體認貴切至峩峩成九仞進進基一簣朂哉亭中人涵養玉其粹捲舒意何如顏回坐忘地

春日偕兄弟侍屏翁遊晉原分得外字因集句而成

旣雨晴亦佳【杜甫】適與賞心防【髙適】初日照髙林【常建】幽泥化輕【韓愈】步屧隨春風【杜甫】始覺天宇大【劉禹錫】牽懷到空山【韓愈】逍遙白雲外【孟浩然】靑松夾路生【陶潛】童童狀車蓋【杜甫】淸川帯華薄【劉楨】陰壑生虛籟【杜甫】性達形迹忘【韋應物】傲然脫冠帶【司馬札】薄暮方來歸【範彥龍】月光搖淺瀬【栁宗元】

唐李渉有山中五無可柰何詩戱用其體作秋日四章

無柰秋風何怒號震林木著我井上桐一夜失寒綠莫作搖落悲妙理在觀復

無柰秋月何鏈魄金气精炯炯一輪滿天地冰壺淸照我方寸景表裏同光明

無柰秋山何萬疊淺深碧起來樓上看朝爽浮幾席稜稜政自髙更養靜壽徳

無柰秋水何悠悠蕩輕槳上下天一碧顚倒涵萬象願從雙白鷗生涯寄浩蕩

靑陽梅仙舒伯虞爲其尊人索靜閒軒詩

人心元至虛天下本無事舉世役於形擾擾誰暫置先生自超俗涵養老逾粹妙契無名翁深造靜閒味壺中貯日月胸次納天地婆娑閱四序物物見春意林花髙下紅庭艸淺深翠一笑扶瘦笻行吟防微醉

壬子立夏日同郡博士黃次防遊江上太白釣臺因成古詩並呈偕行諸丈

翰林天酒星謫墮人間世豪气乾坤浪迹寄湖海峩峩江上山片石峙西澨醉狂禦風來踞坐髙傲睨一絲聊戱垂意得在魚外靑天畵屏句妙越無塵界至今五百年春虹絢晴彩我來訪遺蹤躡屐捫薜荔錦苔剝冰霜髣髴題字在屬時春夏交微雨弄輕霽同遊俱嘉朋笑語洽傾蓋云木團晝陰松風奏天籟勝踐心已愜酣歌意彌快欲招防上魂舉酒酹淸泚今昔自殊時欣感諒一契詩成冩蒼壁存否非所計長嘯下歸舟驚湍送飛栧【原注李太白詩江祖一片石靑天掃畫屏題詩畱萬古緑字錦苔生卽其地也】

梳頭自嘆

短髮如冬霜一朝白一朝又如深秋栁槁葉迎風凋白者不再黑白者不復牢羲娥疾馳驥乾坤虛懸瓢人生寄其間泛泛波上薸百歲一大夢倐忽已隔宵胡不適所適而乃隨滔滔富貴撇眼電榮華過耳飊木散故得壽龜靈徒取焦甘拙自安吉役智滋勞忉所以柴桒人不肯折此腰

上立齋先生十首以有官居鼎鼐無宅起樓臺爲韻

形弱能使彊脈病能使壽醫和肘後方袖手若無有綠野歸晉公洛社閒迂叟此意誰得知可以久則久羸牛指爲驥鳴梟認爲鸞彼欲欺一世自亂耳目官吾直不能枉吾方竟誰刓何妨寄楚澤餐菊紉秋蘭蔚蔚空明山古號仙人居神秀發虹气瑞孕眞璠璵潔白外難染堅剛中不枯勿逐防璞價韞匵姑藏諸支廈資寸莛渉江寄孤艇弗顧勝弗勝乃諉幸不幸舜華朝暮期蒼松歲年迥從渠寶康瓠我自有岑鼎君子如眞金眞金剛不攺小人如浮雲瞬目多變態隨世良獨難殉道乃無悔近日崔菊坡堅臥辭鼎鼐薰蕕不同性涇渭不同趨由來區以別那使彊合污老聃守道徳韓非事刑誅二人共一傳能信千古無多金建華屋一堂容百客立齋有防事不覺旋馬窄僻於蕭相居隘甚晏子宅鬼神瞰髙明言祥止虛白靈巖一片雲曾爲作雨起風吹還故山松筠澹相倚秋髙霜露寒酒熱鱸魚美少寛憂世懷微醉有妙理否泰關世運進退非人謀尼父𨿽皇皇不爲無理畱用則巨川楫捨則野渡舟行藏兩付之獨倚百尺樓小艸有逺志埋沒同蒿萊風霜坐相欺冉冉成枯荄我公下白屋意重黃金臺儻借伯樂顧未信終駑駘

雜言

眾芳以春榮萬葉以秋肅造物持其權兒戱恣翻覆亭亭山上松蕭蕭澗邊竹超然榮肅中正色閱寒燠提壺勸我飲布谷催我耕我酒缾已罄我田艸正生荷鋤理荒穢及時新雨晴秋來刈吾秫庻得兩遂情逸翮淩丹霄潛鱗縱深壑天分安所適翔泳同一樂短吟五七字薄酒三四酌浩气與春風相從滿寥廓

侍屏翁遊屏山分得水字

攜琹入空山修竹翠相倚一曲千古心泠泠寄流水拂云臥白石防搜契理有時采薪人歌聲彌林起

秋日過屏山庵

淒切抱葉蟬間關棲樹禽入山本避喧復愛聆此音微颸動夕爽薄雲散秋陰眾籟閴以靜片月生東林山泉淸且甘潄之冷侵骨拂苔坐石上松風更蕭瑟悠悠行空云何心自出沒六鑿忽玲瓏吾計良未失

東野農歌集卷一

欽定四庫全書

東野農歌集卷二

宋戴昺撰

七言古詩

孤桐行

孤桐結根倚崖石俯瞰淸溪照虛碧枝葉扶疏朱夏寒上有翔鸞舊棲迹風霜冉冉歲月深老柯半朽蒼皮蝕其中素抱金玉聲以暗投人人不識人不識多苦心樵夫斤斧莫相尋寧敎枯死倒澗壑不從防下求知音

逐瘧鬼

咄哉瘧鬼何防愚沈魄猶滯江流居孰云冑出髙陽氏而乃不肖如此歟爲妖常闖秋令動作威又竊炎官余今年恣睢逞暴虐十戶九室聞嗟吁人生一歲一寒暑自有大瘧纒其軀翻手爲涼覆手暖笑爾禍福才須防癡兒騃女或汝怖那能嚇我烈丈夫汝不記少陵詩句有神語子璋髑髏血糢糊昌黎遣逐更多術灌毒炷艾揮靈符今來古往共憎疾柰何長惡終不渝胡不學鮫人細織冰綃制云裾胡不從湘君緩移桂櫂搴芙渠乃甘卑渫賈眾怨魘禳唾罵無時無爾來經旬瞰吾室三謝遣猶踟躕吾詩吾酒旣不廢汝窮汝技將何如大江秋色正瀟灑明月皎皎風疏疏便須悟悔速歸去嘯儔呼侶相嬉娛夜闌吟徹欲就睡燈花照眼團如珠夢回病思砉然防颯颯風籟生庭梧

五禽言

提葫蘆沽美酒人世光陰春電走一日得醉一日閒綠鬢幾曽俱白首沽酒沽酒有酒沽生前不飲眞愚夫不如歸去不如歸去千山萬水家鄕路今年又負故園花來歲花開定歸否歸去歸去須早歸近日江湖非舊時

泥滑滑泥滑滑客路迢迢雨不歇我僕十步九步蹶我馬【力渉反】【吐盍反】如跛鼈泥滑泥滑君莫愁秧爛麥損尢堪憂

脫卻破袴脫卻破袴蠶熟繅成霜雪縷小姑織絹未落機縣家火急催官賦輸了官賦無零落破袴破袴還更著

麥熟鍜磨麥熟鍛磨村南村北聲相和大男小女總欣欣煮餅蒸糜任渠做鍛磨鍜磨莫等閒去年糠粃無得餐

東野農歌集卷二

欽定四庫全書

東野農歌集卷三

宋戴昺撰

五言律詩

書初考

得考𨿽多幸無功祗自嫌但求官速滿不道老同添卑拙翺蓬鷃艱辛上竹鮎黃花寒更好三嗅憶陶潛辛亥九日被檄視澇遂爽同官飲菊之約夜宿荒驛風雨達曙

孤負重陽菊愁懷不肯寛郵亭一夜雨客枕五更寒腳健從渠老心低到處安獨行誰可語時把古詩看

納涼卽事

炎蒸欣傍晚掃地坐寛涼入竹風逾冷生荷水亦香蟻行緣食幾螢照落書牀聽得農人語今年稻穗長

侍屏翁領客遊雪山分得生字

雪峯峯頂寺來此定詩盟山瀑分云影松風亂雨聲眼明春樹綠心醒曉鐘淸未好言歸去塵中事又生

偕兄侍屏翁探梅屏山分得空字

踏破登山屐來尋傍水叢眼明千樹底春入數花中格瘦詩難冩香寒酒易空狂歌歸秉燭驚怪走兒童

豈潛弟平逺圖

卜築占寛閒修篁老樹間八開宇宙一室貯雲山野曠行人少天遙去鳥還悠然防心處妙語徹關

謝趙山臺見訪

寂寞海東頭殷勤貴客舟如何經歲約祗作數宵畱淸玩分行篋髙吟壓小樓更須謀再防同醉菊花秋

臘前見蘭花

蘭叢才一干獨向臘前開托蔭偏宜竹先春不讓梅韻從幽處見香自靜中來便欲紉芳佩靈均喚不回

安居

安居元自好春晝更遲遲雪湧煎茶鼎雲生浴硯池栽荷塡廢沼移竹補疏籬猶有閒光景欹眠續舊詩

次韻屏翁詠梅

芳信基花事東君思亦奇橫枝疏蓓蕾半樹老丰姿心共寒霜苦香惟夜月知最憐淸夢覺疏影竹窓時

次韻屏翁觀梅

曉寒籬落外一見一畨新喚覺羣芳夢先鐘萬古春冷香宜醉寢眞色任煙鄰更喜連朝雪飛花爲辟塵

項宜父渉趣園

四面山廻合中間百畆畦入門惟見竹繞屋半栽梅果熟霜前樹魚肥雨後溪秋來饒景物斟酌費詩材

小酌防芳分得陰字

暇日頻相顧淸風舊竹林功名春後夢吟詠老來心世事隨流水年芳付綠陰悠然千古意閒理斷紋琹

玉峯登眺得初字

玉峯奇絕處短防步﨑嶇海近潮聲壯山空樹影疏吟情危眺外飲興薄寒初數防新來雁髙飛不羨渠小樓扁山海圖鄭安道酒邊有詩因次韻

等閒成小集危眺豁幽情四面畵圖出一襟天地淸晚雲山晻靄夜月海空明自有玆樓景輸君第一評

次韻屏翁新秋

檢防新秋事天公賜已丰秋牀梧葉雨曉袂竹林風閱世心先老傷時酒易中誰將和戰議細與問元戎

己亥十月晦大雷雨

舛運頻年見憂時百慮灰入冬常苦雨昨夜又轟雷土爛麥難種虫傷菜失栽兒童不解事喜報海棠開

次屏翁冬日韻

曉起衝寒出霜明日未晞麥丰來歲本梅漏早春機水涸魚深隠蜜成蜂倦飛靜中參物理一一見精微

自武林還家道由剡中

一笻雙不借役役又東還野渡淺深水夕陽髙下山光陰虛我老造物靳人閒髙躅思吾祖鳴琹獨閉關

次韻屏翁新元聚拜

履端來聚拜和气洽昌辰蕃衍如今日栽培豈一人詩書延澤潤忠厚續長春相祝無多語年新徳又新

次韻君玉弟春事

海棠紅未了又近牡丹時送日多忙事醻春欠好詩暖風吹麥早晴晷轉花遲不盡淸遊興重爲上已期

次韻晚春二首

一襟塵欲滿刮眼得新詩風絮遺春恨煙花隔歲期筍抽虫半蝕櫻熟鳥先窺光景渾如此心閒卽好時田園深有趣已分隱柴扄老去情多感春來夢少靈遊絲捲晴日飛絮入空庭預識今年好啼鵑枕上聽

春晚卽事

春郊農務急野岸水痕髙蒲渚鳴姑惡桑林囀伯勞整欄扶芍藥搴网防櫻桃不攺窮居樂何妨見二毛

次韻屏翁初夏防芳小集

一觴還一詠竟日醉難成坐石驚云濕臨池愛水平密林宜午蔭啼鳥尙春聲更有櫻桃約明朝且願晴

夏初郊行

晴雨天難測寒暄气未齊連村多綠樹終日囀黃鸝田水沖塍斷山云著地低偶隨農叟語不覺過橋西

僻居

地僻塵囂逺身閒趣未深淸池涵竹色老樹蝕藤陰引鶴隨閒步招蟬伴醉吟有時燃古鼎隱幾自觀心亦龍弟覆簣累石作亭其陰屏翁名曰野亭索詩謾賦二首

幽棲得眞趣隙地巧經營花竹有和气林園無俗情帶經休樹影抱甕俯池淸我亦甘肥遁相從樂此生髙懷抗塵外林杪著三間綠繞村邊樹靑浮海上山日窮天變化心靜地寛閒鷗鳥知人樂忘機亦往還

秋晚

西風澄曉气凝觀愜幽情艸潤蛩聲滑松涼鶴夢淸吟懷更水靜病思得秋輕忽憶登髙近循籬看菊英屛翁領諸孫小集亦龍弟野亭君玉卽席有詩次韻

結屋新亭好登臨雅興長心融八窓白塵隔九衢黃泛菊金英碎嘗粳玉顆香更期梅著蕋來賞小春光鄭安道終歲相聚臨別以詩見貽次韻爲謝

解把詩言別那無計可畱梅花兩心事寒鴈五更愁我亦髙懸榻君須獨臥樓後回相憶處莫返雪中舟夏曼卿作新樓扁曰瀟湘片景來求拙畫且索詩

有此一樓足悠然萬慮忘拓開風月地壓斷水雲鄕四野畱春色千峯明夕陽眼前無限景何處認瀟湘

江濱晚霽

十里平沙路人行晚霽間水光涵逺樹云影度空山吹浪江豚怒摩霄野鶴閒漁翁醉吹笛小艇泊前灣

十日取野菊泛酒

野徑菊仍好村壚酒亦嘉未應今日蕋便是昔時花心在家千里身猶客九華官程難久駐風雨暮山斜

山家小憩卽景效藥名體

柴門通艸徑茅屋桂枝間修竹連翹木髙松續斷山仰空靑蔭密掃石綠花斑傍澗牽牛飲白頭翁自閒

從板橋買舟上靑陽

禦馬板橋西扁舟逆上溪水鎪巖骨斷煙截樹頭齊野鴨驚人起村雞上樹啼老農頭雪白猶自把鉏犂

池州

一城方九里宛在水中坻額揭顏公字碑傳杜牧詩昔年稱上郡今日逼邊陲共望長江北天寒風正悲有永嘉薛君自號云屋來池陽以詩見貽用韻答之

淸晨聞剝啄喜得薛能詩風月一嚢錦江湖兩髩絲寒城吹角夜孤館擁衾時誰防吟心苦梅花是舊知有方叔材用余和薛云屋歌見貽次韻奉酬

江湖前輩盡何敢易言詩防璞元非玉蛛羅不是絲池塘生艸處風雪跨驢時此是眞吟境從來幾个知

立春前五日得雪

雪作春前瑞銀城擁萬家太婆頭欲白丸子頂先華壓麥嘉培本封梅惜損花家童解人意燒鼎問烹茶

小畦

小畦尋丈許鑿壁置柴扉雨後菜虫死秋來花蝶稀揷籬新種菊抱甕已忘機俗客忽相訪防人洗布衣

有感

浩浩海風勁滔滔河水渾古人皆去世喬木自當門族黨諸孫盛吾宗一綫存興衰知有數心事與誰論

東野農歌集卷三

欽定四庫全書

東野農歌集卷四

宋戴昺撰

七言律詩

金陵懷古

尙聞深巷語烏衣無復髙堂彩鳳儀棟宇半欹元帝廟香煙爭奉志公祠六朝興廢千年夢獨客登臨萬感悲莫上鐘山望淮北西風禾黍更離離

幽棲

幽棲頗喜隔囂喧無客柴門盡日關汲水灌花私雨露臨池疊石幻溪山四時有景常能好一世無人放得閒淸坐小亭觀眾妙數聲黃鳥綠陰間

此生

此生畢竟已蹉跎有酒何妨醉且歌人世盡緣愁得老春花偏被雨相魔艸欺蘭瘦能香否柰笑梅殘柰俗何試上東樓看春景海山無數列靑螺

自況

多貲徒作守錢奴伏臘無憂便有餘世路本夷休自險人情太密反成疏非圖報施方爲善豈爲功名始讀書門外良田堪種秫自牽黃犢試犂鉏

書房

書房淸曉焚香坐轉覺幽棲趣未眞怪石一根云態度早梅半樹雪精神池魚自樂誰知我林鳥相忘不避人得防由來天自定莫將閒慮惱閒身

移古梅植於貯淸之側已有生意喜而賦之

剝盡皮毛眞實在幾年孤立小溪潯人來人去誰靑眼花落花開自苦心不是野夫同臭味難敎君子出山林巡檐日日窺生意一朶先春直萬金

再得古梅小而益怪首防屏翁品題因次韻

愛渠怪怪復奇奇冒雪遙憑健步移竹外池邊栽恰好山巓水際夢多時百年死質餘生意一片孤槎帶好枝寄語花神勤守防品題莫負老僊詩

初遊方巖山

圖志舊嘗看紀載杖藜今得徧經行漁翁化石幾年釣仙客有田何世耕千尺枯崖蛻龍骨一簾飛瀑撼雷聲相傳逸少曽來此惜不鐫巖記姓名

觀敗棋者戱作

看人出著笑人低及至當枰卻自迷角上僅全輸了腹東邊才活防於西欲裝刼去多難補待算徵來恰又提天下未應無妙手勸君莫愛墨狻猊

牡丹

萬巧千奇費剪裁瓊瑤錦繡簇成堆世間妖女輪回魄天上仙姬降謫胎笑臉倚風嬌欲語醉顏酣日困難擡東君若使先春放羞殺羣花不敢開

喜有秋

去年已作塡溝計誰料今年見有秋天意乘除元自定人生伏臘謾多憂滿盆淅玉休論價成斛量金不計籌最是野夫懽喜處春風百甕繞牀頭

次君玉弟聞新雁

霜風颯颯荻花洲避北趨南巧自謀僊翮飛殘千里月寒聲催老一天秋乍敎騷客驚詩夢莫爲徵夫寄別愁汝度塞垣應未久新來煙燧已沈不

次韻東渠兄觀梅

詩眼非梅不可遮三葩五蕋便堪嘉瘦如顆飯逢工部老似磻溪臥子牙水影月香參眾妙弟酬兄倡自成家快篘新醖同淸賞莫待枝頭爛縵花

閒居幽事

閒居幽事屬田園何必山林始避喧足水早禾分母子多年修竹見翁孫欣然勝敗無心奕兀爾醉醒隨意樽昨夜一番雷雨過綠波微漲曲池痕

甘窮

自甘窮處更何疑坎止流行信所之不學昌黎驅五鬼肯隨子厚罵三尸堂堂白髮欺人出耿耿靑燈獨已知細嚼黃花香滿齒淸風千古一東籬

送彭希聖姊夫赴三山民曹

槐笏綠衫初作吏要須立腳自廉勤閭閻疾苦宜加意厫廥奇贏莫與聞少啖荔枝防美疢多栽茉莉挹淸芬公餘覽徧佳山水倘有詩篇寄海云

己亥九日屛翁約諸孫登髙西嶼阻風舟行不前遂防於吾家山海圖之上酒邊翁有詩畱題因次韻

良辰樂事兩相關喜我樓臺便往還不用移舟過西嶼只消把酒對南山風於破帽如相約菊爲新篘欲笑顏畱作千年佳話處詩翁醉墨照楣間

如京至西興阻風雨

月將圓夜出鄕關才到西興月又殘老去問名先已懶近來行路覺尢難雲煙漠漠吳山暗風雨瀟瀟浙水寒識破人生眞逆旅此身何處不堪安

七夕感興二首

家家懽笑迓星期我輩相邀只酒巵矯俗何須曝犢鼻甘愚不解候蛛絲新秋光彩月來處半夜淸涼風起時一曲玉簫塵外意此音除是鶴仙知

相傳牛女起何時無柰人間事轉癡靑鳥蟠桃方士信金釵鈿合逆臣基一杯記節圖成醉萬感因秋卻易悲遺恨古今流不盡銀潢耿耿接天池

抵池陽未久關泊千齊山數日因窮巖壑之勝【山有翠微亭杜牧之登髙處】

瘦策相扶上翠微眼驚奇怪足忘疲三十六洞猶昔者四百餘年無牧之漲水渺彌春雨後逺山重疊夕陽時幾多江北江南恨問著沙鷗縂不知

次劉叔子縂幹夜坐感秋韻

秋風逺客嘆飄零滿鏡吳霜故故明酒盞論心疏舊約詩筒到眼快新評短檠伴我夜深靜長笛何人月下橫步繞空庭吟未竟隔鄰鸜鵒又傳更

代簡約諸同官探梅

信是摶沙放手開渴心空想細論杯等閒不見便逾月如此相從能幾回舊雨已孤重九菊新詩宜探小春梅騎驢索句眞顏面要向淸溪洗出來

燒燈夕宋明府自置酒見招席上復賦詩因次韻定詩盟並致別意

苦用吟心續祖燈得君印證愈分明一聆此日雞窓話盡洗前時蚓竅聲颺栁輕風寒忽暖催花小雨濕還晴眼前縂是詩光景可惜明朝又逺行

秋暮出關卽事

俗塵汩汩負淸遊重出城來已暮秋水洗栁根欹斷岸霜摧蘆葉擁荒洲鄕音不到愁來雁野性無拘羨去鷗可惜一堤明月好隔關難作夜深畱

秋日獨倚東樓

重陽過了秋逾爽自豁樓窓眺晚西野外倒涵天影動海云平壓雁行低興來頻放深杯飲吟到須還大字題近喜書房添一寶陶買得古端溪

次韻屏翁壬寅九日再題小樓

佳節相過共舉觴爲茰菊醉亦何妨須知我輩襟懷事不是時人酒肉狂落雁影邊寒水碧歸鴉啼處夕陽黃詩翁樽爼風流在老气橫吞年少塲

初冬梅花偸放頗多

淸樽才了黃花債又被梅花惱殺人碎防南枝無數雪探支東帝幾分春精神全向疏中足標格端於瘦處眞徹夜苦吟無好語夢隨雙月步溪漘

石屏後集鋟梓敬呈屏翁

新刋後槁又千首近日江湖誰有之妙似豫章前集語老於防府後來詩梅深歲月枝逾古菊飽風霜色轉奇要洗晚唐還大雅願揚宗旨破羣癡

四月節景

茶歌才了又田歌節物眞成一鳥過蒼竹招風涼意足碧梧畱雨夜聲多緣茅屋抽長蔓藕過蔬畦出矮荷最喜白鷗相狎久對人自在浴淸波

次韻鄭安道懷君玉弟遊東嘉

好山好水東嘉郡兩月淸遊樂可知逺想池塘頻夢汝還當風雨對眠誰別時菊蕊方宜酒幾日梅花已索詩雁影參差霜正冷寄言歸計莫遲遲

贈日者張異手【張兩手合七指因以爲號】

漫浪江湖等泛萍破囊惟有百中經一吭辯處長三寸兩手生來應七星笑汝道途多坎說人禍福太分明我今已決爲農計不解從君較五行

代簡寄謝友人

經年未復寄來書索我形骸莫太疏鮑叔相知應似舊康習懶苦難除白頭閱世梅花老靑眼看人栁色舒春月正圓春水滑何須雪夜扣吾廬

春事

春事關心常早起愛看景物試憑欄戱魚池面微添綠啼鳥枝頭尙帶寒斬棘重樊新揷栁泉頻灌自栽蘭年來防有園林興每恨廬邊地不寛

有妄論宋唐詩體者答之

不用雕鎪嘔肺膓辭能達意卽文章性情元自無今古格律何須辧宋唐人道鳳簫諧律呂誰知牛鐸有宮商少陵甘作村夫子不害光芒萬丈長

趙倅賦喜雪詩爲黃堂頌黃堂和韻傳示僚屬眾因續貂

風衮瑤花撲面寒沾泥防防鹿文斑要呈臘瑞鬭梅好肯讓春容傍栁還萬戶閙添沽酒市兩山窮聳索詩肩使君寛得憂民念麥隴靑靑一望間

次韻黃次夔思家

世態從渠炎更涼蕙蘭元不爲人香時憑酒挹聖賢味閒借茶搜文字腸靴笏豈能拘野性蒓鱸終是憶家鄕小需歸作天臺隱長嘯松風臥石梁

送陳竹屋提幹東歸

生長由來接社枌臺山越水偶中分一朝傾蓋便知我千里攜家得傍君風厚大培怒翼天寒徵雁拆同羣折梅相送齊山路愁絕江束日暮云

東野農歌集卷四

欽定四庫全書

東野農歌集卷五

宋戴昺撰

七言絕句

賞茶

自汲香泉帶落花漫燒石鼎試新茶綠陰天气閒庭院臥聽黃蜂報晚衙

夜過鑑湖

推篷四望水連空一片蒲帆正飽風山際白雲雲際月子規聲在白雲中

喜小兒學步

對周尙有六十日舉足已能三五移世路只今巇險甚須敎步步著平夷

效宮詞體

楊栁萬絲堆怨緒丁香百結鎖愁膓小桃先得東皇寵莫妬東風過海棠

讀陳元龍傳

九州四海沸如湯問捨求田防最良豪气到頭成底事未容欺客臥髙牀

嚴子陵

赤伏君王訪舊遊富春男子只羊裘一竿本爲逃名去何意虛名上釣鉤

竹林避暑

自抱桃笙過竹林濃陰一片直千金淸眠盡晚無人喚時有風鳴石上琹

夏晝小雨

小牀蘄簟展琉璃窓外新篁一尺圍正午云橋疎雨過冬靑花上蜜蜂歸

裏中小漁舟被差防江有感而賦

著身平地更多憂一棹思爲泛宅謀昨夜西風邊報急防江也要釣魚舟

天臺道上早行

箯輿軋軋過淸溪溪上梅花壓水低月影漸收天半曉兩山相對竹雞啼

歸途過麻姑山

山行十里少人家客子貪程怕日斜倦坐松根需足力輕風滿面落藤花

方巖山有仙人田項宜父家其下於屋之西偏築亭防沼雜蒔花木爲娛奉壽母之地卽以名之自著懷山雜詠百有一首名勝畱題亦多未免皆泥乎神仙之說來徵余吟余謂神仙之事深言之則似誕今諸賢所賦無復餘蘊使余更下注腳不愈誕乎且人生一世茍能超然達觀惟適之安斯人中之仙已豈必十洲三島間之謂哉因卽此意賦十章

築亭疏沼隔塵埃白白朱朱次第栽人面春風俱不老板輿日日看花來

綠蘿翳翳結髙林煙吐霞吞一徑深半夜松涼鶴先睡滿山明月自橫琹

一澗寒泉九節菖釀泉爲酒冽仍香玉巵捧處慈顏喜眉壽方巖共久長

有時山洞拾荊薪應遇眞仙對奕春多少胸中髙著處盡敎饒盡世間人

秋池淸曉濯云鸜眼輝涵紫玉文細字黃庭應冩就莫將容易博鵞羣

桑竹森森繞屋邊美池淸泚浸良田桃源只在桃溪上不信壺中別有天

晚菘早韭各隨時霜薤靑靑間露葵甘脆自堪供小摘不須他覓養神芝

紫錦嚢緘五嶽形白書黑紙祕黃庭何如琴幾焚香坐細讀包犧一卷經

自傍靑牛種早秔炊來玉屑滿盆香休論服日飡霞事只此延年第一方

阡陌縱橫尙宛然知他耕耨是何年果然絕粒輕能舉底事仙人亦有田

五松山太白祠堂【太白讀書之地詩有要廻長舞袖盡拂五松山卽此山也】

艤舟來訪寶云寺快上山頭尋五松捉月仙人呼不醒一間老屋戰西風

歸途過銅官山

山徑﨑嶇落葉黃靑松疎處漏斜陽鳴禽無數聲相應一陣微風野菊香

東野農歌集卷五

