

欽定四庫全書

集部五

提要

文忠集六卷

別集類四【元】

【臣】等謹案文忠集六卷元王結撰結字義伯定興人仁宗在潛邸時以薦充宿衛及卽位遷集賢直學士元統中官至中書左丞文忠其謚也事迹具元史本傳史稱結有集十五卷王圻續文獻通考所載亦同今久散佚惟散見永樂大典者采掇排比尙得詩一百三十四首詩餘十三首編爲三卷又雜文九首爲一卷問答五首爲一卷善俗要義三十三條爲一卷共成六卷結爲元代名臣張珪稱其非聖賢之書不讀非仁義之言不談今觀是集殆非虛語詩多古體大抵舂容和平無鉤棘之態文亦明白暢逹不渉雕華其中上宰相論八事書乃結年二十餘遊京師時所作平生識力已具見於是問答五條皆與吳澄往復之語或闡儒理或明經義可略見其學問之根柢善俗要義乃結爲順徳路總管時所作以化導閭裏凡教養之法纎悉必備𨿽瑣事常談而委曲剴切謀畫周宻如慈父兄之訓子弟循吏仁愛之意藹然具見於言表尢足以見其政事之大凡統觀所作所謂詞必軌於正理學必切於實用者也固不與文章之士爭詞采之工拙矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

文忠集卷一

元王結撰五言古詩

古意

幽人捐筋力自斸十畝荒手持蟠桃核種之南山陽一年萌蘗生三年枝榦長迆邐三十年美實期見嘗客從都邑來衣馬多輝光舜華欲分贈朝露含幽香笑我太逺計悠悠何所望

詠史

公孫乘喪亂竊號防巴蜀援也惟故人千里來不速陛防森以嚴賔儀繁且縟略去鄕曲情誇耀帝王服伏波蓋代英豪气謝羈束一笑井底蛙區區事邊幅駕言復歸來玉趾眞勞辱東方有美人展也劉文叔

孟氏命世賢抱道思經邦將隆堯舜業千里遊齊梁終老無遇合遲遲尙徬徨魯平何足云讒夫有臧倉燕石哂荊璧魚目笑夜光良寶竟棄捐千載爲悲傷

戰國事富彊好士爭相先翩翩四公子賔客盛三千吳起旣適楚樂毅亦歸燕雞鳴狗盜賤峩冠列賔筵孟荀紹孔業赫赫蓋世賢伊誰共天職髙論徒森然收彼腹背羽六翮反棄捐亂亡諒不救烱戒垂千年

漢祖握乾符銳意除暴秦求賢冠臺鼎蕭曹惟故人叔孫亦世儒坐見禮樂新紛紛刀筆吏濟濟俱簮紳兩生抱遺學獨與世殊倫躬耕汶水曲索寞誰相親

漢庭富衣冠流風重周旋君防往還人名位相後先憲府領舉劾中臺執機權門闌隘輪蹄交口稱才賢亦有同門友窮居守太過門不一顧寜望相薦延富貴易交驩貧賤相棄捐翕翕誇毗子區區亦堪憐

騶虞宅靈囿丹鳯鳴朝陽濟濟臯與防端委居廟堂雍容百僚上都兪二帝旁靄靄王化隆皥皥斯民康懿徳冠羣倫名與日月章此道久陵遲誰爲振頽綱喬松偃澗底寸苗茂山岡防負且乘元元被餘殃念之軫餘懷憂思廹中腸感慨未能已零露忽沾裳我欲陳斯詩其言悲且長聊且樂吾樂多憂令人傷

平津未遇時牧豕東海壖白首抱麟經英名動菑川王明揚側陋臺席冠羣賢未覩經邦業齷齪徒備員迎合天子意首鼠持兩端旣棄仲舒才寜顧汲黯言居然刀筆吏謬以儒術緣阿諛負重任千載有餘愆自古寜一死俯仰興長嘆

嚴光隠桐廬逺迹混樵牧鶴書屢搜訪物色徧巖谷安車入洛陽天子來同宿狂奴饒故態伸腳加帝腹長揖金鑾殿超然返初服世祖不爲屈子陵豈爲瀆公卿亦何人視我同艸木

古意

穹宇孰綱維率土同照臨端拱逰穆淸重明燭幽深寛裕諒天覆發育惟天心仁義奠民極陽開復闔陰天人永相符至理無古今應兮系所感善敗常相尋駕言適郊原四牡行駸駸鴻鴈號空陂鷹隼集北林長歌漫嗚嗚殷憂亦欽欽後防威鳯來如玉式如金渾渾開塵編渺驅煩襟

猖狂無鹽醜自獻投齊君綽約東家施俯首羞效顰蹇修稱良妁采采華其身千金不一諾未易充下陳庭下春華敷門前秋艸新幽蘭生深林含香徒自珍憂心良悄悄薄幸空紛紛願言金玉操歳晚無緇燐

靑靑霜中柏鬱鬱千嵗姿雙烏何處來構巢最髙枝拮據巢已成啞啞哺其兒飛翔上林間勁羽明朝曦烏子負靈名見異忽噪之一朝啄腥腐宛若城頭鴟梧桐何萋萋竹實亦離離遲彼威鳯來愴悢增傷悲

張梅友編修以古詩四首見贈次韻答之

野鶴愁樊籠淵魚畏罟网宿緣在丘壑秋風動遐想顧惟愚戅姿難逐世俯仰豈無功名念身屈道已枉緬思牛山木日夜在所養

遊心經濟業奇貨眞可居章甫適甌駱一旦成區區撫掌靑雲人笑我談詩書舉世治筐篋此風定誰驅探丸欲捄之滔滔竟何如

我本濩落人多君許同志屢陪杖屨遊洗心仰髙義我歸唐溪隠君守浙江吏閴然逃空虛玉音莫余棄矯首鴈蕩山南云滿離思【梅友溫州人】

黃鵠慕髙舉拊翼臨幽燕晨昏違菽水一日如三年亦有王使君懸車未華顚寄聲招我還恐爲世网纒歸休侍函丈努力希聖賢

仲安廉訪以遊唐溪二詩見贈作此奉答

五年客東州友道亦云廣豈伊曠同遊不如我賢丈川塗緬離異形畱心已往終焉阻良覿何由弭長想歸歟有玆日駕言戒䢐兩雍容造賔階秋空挹髙爽公昔司風憲謀國極忠讜中年淸淨退超然逃世网招擕我輩人物外窮幽賞琴樽對溪山杖屨渉林莽顧惟迂濶姿慙公謬知奬屢承函丈教頗覺道心長持身貴淸潔渉世禁衺枉邈焉期逺大前修以景仰明珠忽見貽蓬蓽驚輝朗黽勉未能報翛然滌塵坱

雪後伏聞至治攺元誕敷明詔覆育羣生徳至渥也謹賦五言古詩一章以形容盛美萬一

雨雪嵗將晏祥風播陽春綸言頒九霄昭格協天人龍衮搢大圭齋明奉宗禋縟儀肅備物景貺斯無垠嗣服謹初元體元以居仁烝民一何幸皡皡陶洪鈞何煩登春臺何用歌南薰曠哉八紘內萬彚欣蕓蕓小臣伏畎畆擊壤偕齊民斐然遂成章猗那頌昌辰

士友屬和次前韻

龍飛握乾符駘蕩坤輿春華勛駿儀刑欽恭以安人欽恭惟孝思宗祏舉明禋昊穹錫純嘏汪濊流無垠彩鳯銜丹書萬防敷皇仁仁風播羣品坱圠如大鈞咨諏儲楩楠【選守令】亦復來蘭薰行防幽潛彥峩冠起耕蕓周南𨿽畱滯幸備時雍民俯仰天壤間雅歌樂逢辰

立春

獻嵗倐旬浹寒威尙畱連今日復何日淑景初和暄防杖碎土牛春陽藹郊原出門步虛徐如身脫拘拳又如三季末一見堯時天梅柳競開拆艸芽亦芊芊萬木沐和煦枯萎變芳妍蹇餘物之靈奚獨苦迍邅明時未髙步朱墨事磨研幽懷諒誰語逍遙度芳年短章𨿽漫興聊用寫憂悁

贈別徐彥昭教授

昆丘孤鳯雛采翮粲如綺渥窪汗血駒壯志在千里徐生士林秀嶄然見特立妙年懷逺大刋落紈綺習傾心辱相訪英姿照衡門雅志許共學遺經深討論子來何遲遲我去方汲汲交臂遽分手悵望何嗟及臨歧重徘徊一言持贈君人文垂煥炳要須策奇勲奮身遵大路洗心居廣居棄捐俗學陋顏曾乃眞儒人生若萍梗豈得常相見契愛茍不忘千里同防靣別後定相憶時時惠徽音敍子日新功聊以慰我心

讀唐百家詩選

風雅變漢魏近古猶可取六朝傷綺靡道喪亦已久子昂振髙風感遇傳不朽李杜俄繼興英名擅星斗芙蓉照初日亦有韋與栁眾賢復炳燿升堂窺戶牖森然羣玉府煥若春花囿嗟嗟大歷還制作半好丑端爲垂世規區別豈容後荊公選詩眼政如經國手自用一何愚美惡頗雜揉驪珠時見遺魚目久爲寶唐詩觀此足誣人何太厚誣人寜此詩感嘆重搔首

病中偶和韋蘓州詩

黃鵠戢短翮爰集江之涘海鷗憺相忘翛然亦戾止抱瘵呻吟余擊缶歌下裏忽聞陽春曲南薫泛緑綺龍門萃髦彥楚材稱杞梓疊奏正始音窈眇諧宮徴皇風藹淸穆大路平如砥言觀麗澤象偲偲朂多士堅貞瑩圭璧芳馨襲蘭芷戮力蕓我田前修蹈遐軌

作古詩一篇奉呈庶齋盛翁曁諸士友繼再用原韻未及錄呈防庶齋洎諸友示予和章而容川劉君所作與余再和第二篇

梓字韻一聫合若符契廼重次前韻用以贈劉仍不攺前句以表志同道合之意云

廬阜抗靈嶽磅礡奠江涘豈伊宅列仙多士亦爰止士林擢孤秀峩峩冠仙裏貽我英瓊瑤借以雙鴛綺愧此樗櫟姿跂彼喬與梓壎箎唱斯和合宮復諧徴奇君如莫邪鋒鍔幾淬砥櫝韞諒已久賞音豈無士老我歌逺遊佩扈芬芷方駕遵修途騑騑勿停軌

復次前韻呈庶齋先生

伊昔汗漫遊弭節江之涘娥英阻靈覿九疑徒仰止超忽嵗云邁駕言返田裏被我芙蓉裳含章粲如綺亭亭南山桐嶷嶷九山梓爰伐淸廟瑟朱弦發宮徴顧惟椎鈍質永言資礪砥豈無靑雲彥眷玆黃髮士贈我荊山玉報以沅江芷軼駕諒絕塵遄驅尙同軌

病中偶讀韋蘇州嵗日寄京師諸季端武等詩因次其韻

臥屙逾休告偶遂淸淨緣幽懷復坦坦謝彼塵慮牽憶昨擁朱轓守邦江北壖兾效鉛刀用矧玆彊仕年上將布徳澤下以惠顚連拙疾負宿心孤節差可全緬懷千載人聊用善自詮故山足棲遲解纓濯淸泉縹緲造物遊閱此嵗序遷孤鶴忽騰翥軒軒返芝田

無題

駑馬非龍媒形如渥窪駒眷戀棧豆恩低首駕鼓車逸足思籋云羈靮有所拘豈無九方歅相視空嗟吁天廐十二閒飽秣玉山芻立仗殊不鳴矯矯眞良圗造物等嬉戲孰賢復孰愚浩歌撫秦缶繞屋聲嗚嗚

猗猗彼芳蘭托根華池邊婉孌結新婚期若金石堅金石信不渝婚嫁當及年遙遙逺寄音迢逓阻山川望君君未來芳嵗宛䢐遷感彼芙蓉華灼灼艷且鮮

黃河出昆崘九曲赴東海知歷幾險艱朝宗意斯在桓桓南山松特立閱千載枝柯郁且茂不爲嵗寒攺世故饒變更倚伏難豫待但秉金石心玆生尙無悔

西州有寒士結屋山之麓鋤治五畆園但植梧與竹汲井滋芳根列垣防眞木緑竹漸有實梧桐陰始緑鳯兮渺何許遲爾一來辱雅意在千年君心何太速

肅肅張兔罝依依守雉畢超然龍與鳯世外保優逸離羣豈不若自願寡儔匹白駒爲場苗俯首就維縶所以嚴子陵不爲漢光屈

太公混漁釣伊尹隠耕耨一朝遇眞賞欻起佐元後世無九方臯相馬失之瘦昂昂千里駒安肯戀棧豆吾慕鄭子眞躬耕老巖岫

行行復行行出門恣遊衍溪邊散餘步溪水淸且淺魚鳥各從容閒雲任舒捲秋風栁防岏嵗寒松偃蹇喜玆秋郊淨樂我襟懷展襟懷日以展我心日以逺安得同志人共陟靑雲巘

孤鳯行

靑靑南山樹羣鳥所托棲一鳥防其顚百鳥相追隨孤鳯從南來采翮多光輝朝餐瑯玕實暮宿梧桐枝昭然文明祥應瑞安黔黎物情忌異類羣鳥爭背馳由來鸞鳯心燕雀焉能窺矯首顧八荒欲向丹穴歸祥麟遊帝郊黃龍棲天池何當防風雲相與垂鴻儀我欲獻丹誠昌言犯羣威遲廽嵗將晚悵望空嗟欷

送吳徳讓先輩赴濟陽稅使

東州有佳士磊落靑雲人胡爲久不遇將老猶邅迍三年瀛洲幕小試才未伸抖擻簿書累日與文史親陽春良寡和趙璧絕緇燐閉門養防素簞瓢樂淸貧況復有令子迥爲席上珍理義共怡悅翛然出塵紛勅書自天來監稅濟水濵驅車渉長道不遑駐逡巡愧我樗防材中空外輪囷遊君父子間厚意何肫肫嵗月易䢐邁倐忽及離辰後防定何日念之心紛紜徘徊衢路側持酒重勸君佇立忽不見惘然愁我神人生非鹿豕安能久同羣惟當政理暇早寄相思文

贈張梅友

楚國有名姝揚娥入修門托身紫雲裏頗承明主恩眾女競專房靑蠅防璵璠深宮閉嬋娟抑鬱空銜寃悠悠䢐白日寂寂愁黃昏昔如鳥擇木今若羝觸藩靑鳥有修翮雲霄飛翻桃李自敷榮脈脈終無言海上逐臭人掩鼻惡蘭蓀養彼惡木枝棄此芳樹根幾欲瀉肝膽長謡徹天閽爲君一湔拂寒谷生春溫我方困貧蹇囁嚅且復吞臨風歌此曲聊與知者論

贈王巨卿

夭矯松柏姿恥效桃李顏冰霜摧萬木鬱鬱淩嵗寒夫君抱髙躅幽素心自安蟬蛻聲利塲永結詩書歡顯允東庵公文學擬揚班晚喜得之子芳桂擢榛菅我亦寂寞人深居結幽蘭荷君年徳尊逸駕容追攀伐木何丁丁鳥鳴亦關關眷言求友志千載誓弗諼古來道義交志趣非俗觀責善復輔仁豁豁傾肺肝知人固未易賞心良獨難珍重同懷人共考南澗槃

贈玉關子

集賢學士吏部尙書之弟號曰玉關子介吾宗英賢別駕持捲求詩餘觀玉關子詩筆畫品文采蔚然又能淸雅好古以求交於四方賢大夫士殊可尙已然資稟髙而年未艾更當玩心遺經使夫理明而義勝則問學益進徳性益尊其文藝之已能者愈見造詣神妙攀古人之駕而與之並驅也勉旃毋怠

渥窪汗血駒西度流沙磧驤首一長鳴冀羣皆辟易矯矯千里姿良樂逝安適緬彼十二閒踠促甘伏櫪韅靷駕鼓車局促復何益聊續天馬歌一唱三嘆息

贈成子周

若士抱髙趣陸沈固無慍詩書闡鄕校優防樂終隠豈無捷徑遊欲去誠不忍坐令嵗月馳縞髮變元鬒溫溫處謙卑坦坦絕畦畛每見心爲降令人塵慮泯固窮凜奇節摛文見豪敏破屋書五車不解捄寒窘美人慕佳冶緑鬢揷紅槿霜松老巖壑嵗暮黃葉隕輝輝荊山前伊誰發石韞更欲吾詩深衷寄瑤軫

贈丁左司太初

天馬來西極絕足日千里髙義冠羣倫淸修落紈綺明時盛才彥經綸屬之子中臺入幕賓聊足慰遐邇班聯玉筍間名在金甌裏除書徙東曹機務煩料理向公乃官職只命不遑喜遲回弗敢進賀客空云委臣門諒如市臣心澹如水矧臣素多疾深懼孤任使祝君勿多讓彊爲明詔起上振國綱維下撫民瘡痏植谷去稂莠選材收杞梓努力樹勲名光信史蹇餘困鉛槧碌碌賤且鄙空存濟時心頭顱已如此君膺公輔望光寵方未已佇防永徽風坐繼貞觀美賤子樗防材空名誤知已猶能頌太平考槃西山趾

戲贈趙景賢

前年馬生角去年天雨粟悠悠千載間寒士難推轂趙侯登仕版窘若推持屋鞍馬二十年官職何碌碌況我艸間人衡門抱幽獨豈無室家願無媒適爲辱英賢滿臺閣采采多奇服誰念千里駒踠若彼空谷

贈楊凝李璋

潛虯蟠尺水反受魚蝦制祥麟出非時未若犬羊貴古來靑雲人或作中林士流俗乏眞賞白眼俯下視千年陽春曲知音誠未易欲爲巴人唱中情良自愧五年古河間疎賤眾所棄風流兩臞仙叩門時一至楊子棄和扁迥與世人異持身若醇儒鬱鬱懷利器李侯富春秋天質溫且粹詩書窺閫域困窮有奇志嗟哉我非夫未遂指囷義獨有洙泗學汲引惟深地古友友其徳今友惟勢利勢利豈終保友情一朝墜君防桃李花春容徒嫵媚不見松與柏嵗寒有眞意我歌伐木章一唱三嘆喟更欲白頭吟嵗晚傷人思

姚雪齋雙泉詩

乾坤溢雙泉觱沸秦山陽稟受各奇偏來者見未嘗西泉冷於冰東泉沸如湯同流滙石室盥濯傾一方惟水行地中寒溫亦何常如气出諸口噓呵異炎涼淸濟何泠泠大河濁洋洋茫茫天壤間是物誰主張惟思此泉上解衣一倡佯更欲灑八區滂沱洗民殃低徊不得去緇塵滿襟裳矯首西南望怨彼關山長

文忠集卷一

欽定四庫全書

文忠集卷二

元王結撰五言古詩

十月六日有白鶴數千自北而南回翔飛集久之方去以詩紀之

靑田有雙鶴養子沐溪中翛然出塵物此地未易逢今朝定何朝愛日初融融老鶴不知數翔舞盤髙空軒軒萬里去意態何雍容赤霄侶威鳯不與鴛鷺同胡爲此來集眷眷意無窮羣仙宴鈞天興酣樂方衝遙憐有道世故遣下瑤峯我亦磊落人永言謝樊籠幸遇此粲者庶得諧心胸左引王子喬右挹浮丘翁翩然共僊馭欻起淩長風飡霞餌甘液緑髮雙方瞳遨遊五百年駕言還故宮

贈別李承之僉事

靡靡嵗年晚肅肅霜露霏君子不遑處四牡來騑騑月出方皎皎我心恆依依今夕復何夕山中仰容輝惠而有深契使我心說夷北風日以涼行役乃無期言邁不可畱淒然餞將歸永懷金玉音時得慰渴饑

次貢仲章韻二首

淩晨啟閶闔冠蓋何塡塡中有瀟灑人世网寜縈攣深嚴玉堂署羣彥推子先髙閒絕簿領坐閱嵗序遷愧我縛塵纓仰止雲林僊防尋遂初賦振衣蒼厓顚【仲章號雲林子】巍巍蓋世勛赫赫髙世名緬懷殷周盛取彼釣與耕云何商嶺老巖居避彊嬴歳暮黃鵠歌僅見羽翼成陵夷百代下伊誰持此衡若人秉髙志落落期壯行彈冠自有道何必遺世榮【貢公未遺榮康樂詩也】

題許文仲餘歡堂

鵷鸞藹京國振羽天池濱美人靑田鶴翛然出塵紛委蛇隠市朝夷猶保天眞熈熈黃虞化皥皥無懷民淸歡良有餘素節傳不泯階庭秀蘭玉衿佩還詵詵我來亦淸曠髙風越羣倫卓哉董邵南無愧昌黎文

防飲

士友少嘉防逺矣非獨今今日復何日邂逅盍朋簮云翁古仙伯惠然一見臨羣賢意無間契愛逾蘭金笑言不知疲善謔余規箴一觴復一詠雍容樂且湛人生處斯世悠悠誰賞音防遇不盡歡云何開我襟還思過三爵爲樂戒荒淫千年蟋蟀詩賢哉古人吟

送陳推官泉州之行

東皇布春令百卉競芳菲私懷獨耿耿重與伊人違念子濟時傑職當列彤闈忠言補衮職勲庸紀常旂多士仰淸塵萬物蒙光輝胡爲萬里行司刑南海湄四牡不遑處王程自有期丈夫垂大觀逺行安足悲皎皎瓊樹枝瘴癘非所疵𨿽居遐陋邦君子詎燐緇細民多詿誤逺人半瘡痍期君樹佳政庶用慰渴饑

寄王誠甫

幽蘭生深林淸香藹遐邇黃鵠志靑雲舉翮日千里王子當妙齡彊學未爲已髙譽滿鄕閭文章燦如綺一朝從辟書振袂幡然起霜臺足時英夫君望尢美食蘗無苦心飲冰堅素履發軔萬里途行行未云已鑾車待騏明堂須杞梓盛世立勲名輿情屬吾子我本蓬室士門前結車軌深居味道腴靜坐玩經史荷衣扈江籬玉佩紉芳芷深媿少師承期君爲指示別來知幾何俛仰逾一紀空記十年面未遂一笑喜引領北望君迢迢隔煙水南轅倘過我洗心聞妙理

寄康和之先生

龍門紹絕學雲谷要成功坐令百代下一變洙泗風微生一何幸恍若開盲聾寥寥千古夜日出扶桑東國朝藹多士道統歸許公邇來誰繼之四海彞庵公溫溫君子儒正學沃深廉隅厲其操道義飭其躬頽然物無競澹若心獨沖和風與愛日觸物春融融聲名四十年懷寶潛蒿蓬人間富與貴浮雲曳晴空朅來詔徴入盛徳師三雍還又謝病歸甘辭軒冕崇軒軒海上鶴防天際鴻弋人復何慕詎肯安樊籠愧我蒙厚顧蒹葭倚長松豈惟鄕曲念又喜臭味同顧玆魯鈍質願言資磨礱何時侍函丈坐我春風中

中秋感懷

炎炎暑方䢐忽忽秋已半涼風披梧楸白露洗河漢華月出林表照我光爛爛恍然白銀闕萬里人奇觀旅館政幽獨淸光誰與翫憂思坐已盈長夜何時旦西南睠庭幃山重路漫漫憐兒久飄零對月增浩嘆方遊豈云逺邅逥歳時換愁懷諒何似垢衣未濯浣犧尊薦淸廟不數溝中斷長哦五字詩聊用起慵愞

登開元寺塔呈同遊遂初敬仲二友

千尺玉浮圖孤撐插碧天步登最髙頂縹緲靑雲顚頓防六月暑迥脫市井喧極目眺區宇更覺心悠然太行鎭中州勢與碣石聯唐溪注東溟千里靑蜿蜒今日復何日得此佳山川長風萬里來衣被輕翩翩舉手謝浮世一笑如得仙況陪兩君子濟濟皆英賢髙論屢起予亹亹相後先我有白雲望不獲久隨肩驅馬復東去幽懷良未宣夫君厲孤節賤子當勉旃莫忘共遊樂永保金石堅

琴硯

南山有孤桐老幹靑輪囷閱世百年久獨出萬木羣鐘期旣謝世伯牙亦凋淪徒抱琴瑟質棄置蒼崖濱磅礡淸淑气抑鬱苦不伸同類自相感孕秀入云根良工有妙識有見如揮斤爵以石鄕侯輙贈蕭散人朱弦不更張徽軫良具存希聲閟堅璞文苑策奇勲體備金石堅色含璋璧溫澄湛寒泉霮防生云銅雀等瓦礫端石匪天眞惟玆淸廟器超絕難擬倫王君書翰學恐是逸少孫得之喜無寐契愛逾情親明窻一揮霍气象奴羊欣邀我爲賦詩自愧言無文獨有荒陋語爲我試眞陳墨池未足貴筆塜未足珍名教有樂地吾道無緇燐上窮洙泗源下沿濂洛津根柢旣深固柯葉自繽紛矧玆翰墨功從此如有神期君崇令徳餘事同埃塵

寄髙彥敬侍郎

燕山郁秀色勢與嵩華同蟠屈掩幽薊突兀摩蒼穹英靈賦斯人磊落皆豪雄君侯尢秀發傑出稠人中軒軒萬里鶴矯矯千丈松道義冠羣倫文采傾諸公蘭省仰淸議柏臺乘舊驄丹心抱誠懇素節凜孤忠持憲荊湖間禮樂變民風尺書近徴入帝咨汝共工看君絕世姿防見不朽功淸風映萬古永永垂無窮憶昔任城郡邂逅欣初逢枉君髙明鑑顧我棲遲蹤涼夜對榻眠言論相從容政資薰陶益別離惜匆匆邇來六七年參商邈西東我耕寛閒野君侍明光宮隱顯旣殊途防合知無從尙想見眉宇一洗鄙吝胸世事諒難必幽懷徒忡忡葑菲倘不遺願托南飛鴻

重賦凝雲石

擾擾京華塵紛紛簿書叢何以洗我心有此云一峯雲峯小靈鷲飛來杳無從勿云拳石多緑翠如芙蓉煙嵐靄氤氳巖岫虛玲瓏玉立照書幾一室春蒙蒙西山鎭全燕秀色浮晴空開軒逺相映气勢爭相雄主人有山癖夢想遊華嵩邂逅此尢物雅意極歡悰石鼎挿巖桂瓦盆植稚松一笑成四老浩歌醉春風

春日偶感

溶溶陂水緑關關林鳥哢陽光入原隰春意欲飛動野人振枯槁亦有瞻天夢縹緲蓬萊宮雲中見髙棟春陽媚朝華秋霜悲宿莽宿莽生已防朝華乃風雨幽人兩相忘空山澹凝佇翛然釋塵縛翔泳遂鱗羽登山無輕車渉水無方舟荏苒歳云䢐行子何淹畱所思豈云逺在彼河中洲安得淩風雨日夕從之遊山花發新妍山鳥喧晴哢太昊乘蒼龍萬彚各萌動貞松聳幽壑獨抱歳寒夢千年搆明堂尙可備梁棟虛修被奇服深居翳林莽瞻彼道路長值此防防雨空谷聆車音結蘭久延佇眷眷瑤華詞願托歸飛羽誰謂大江逺亂流用輕舟風波耿中懷欲去還遲畱粲粲芙蓉裳采采蘭杜洲遄歸衡門下撫缶歌逺遊

郡齋偶成

孤云何亭亭徘徊南山巓風飄忽從龍輪囷間霏煙我實迂疏姿夙締丘壑緣解蘭抗塵容繚繞世网纒三年襄國守吏民頗相憐凝香坐郡閣誤得靜者便朅來廣陵中愧彼騎鶴仙簿領何繽紛獄訟亦喧闐謬懷淸靜化擾擾無由宣負此蚩蚩氓浩嘆長風前老鶴困樊籠鎩翮空聯翩芝田何許寤寐思騰鶱故園耿幽懷宛在唐溪邊長歌歸來辭亂以招隱篇

悠悠百年夢黯黯終日思黽勉慕髙躅坐閱嵗序馳分符竊異恩中情恆忸怩願言策駑蹇誓將答鴻私上以宣徳澤下以撫惸嫠民淳訟事簡拙者何所施淸時明黜陟屍素恐見疵投劾早還歸東郊效耘耔經綸付羣公勲庸紀常旂何以期嵗晏硜硜不燐緇

伏暑蒸溽端如困酒南風時來泠然解酲酲爽之餘抒發病思哦玆五言奉答嘉貺

昏昏毒炎溽薄言敞櫺軒輕風忽南來涼思何飄然南風應嘉防操此長養權時能滌煩酷不異濯淸泉重華儼巖廊袗衣鼓朱弦汪濊敷湛恩因之被元元風霜豈云厲開闔成嵗年胡寜蚩蚩氓怨咨徒喧闐何年飛雙鳬爰集昆侖巓永言謝寒暑喬松共周旋羈馽阻遐騁長歌寫憂悁

題梅花橫披

凜凜嵗方晏春意初未廽花神泄天機催起南枝梅孤標冠羣芳髙韻絕纎埃縹緲玉京人弭節疎林隈所畏天末我馬方虺隤驛使未云逢月落空徘徊畫史寫芳容橫枝綴瓊瑰撫捲又增嘆美人猶未來

道士虛一趙君曩嘗代祀嶽瀆海鎭縉紳先生矢詩以壯其遊今玆將歸休建業之妙乃作五言一章以續前詩之末

孤鶴斂修翮阿閣歸長離一舉越岷峨再舉臨天池今年復何年重思脫塵羈縞衣照裳縹緲南雲飛冶城邈淸都羽人共追隨當年謝太傅行藏系安危永懷東西巖於玆亦依依君今蹈髙躅終焉足棲遲蹇予畏官箴騁望空嗟咨

送奉使幕府袁希顏還京師

鳯凰覽徳輝千仞翔雲霄燦然忽來儀豈惟聞簫韶美人抱荊璧雅志何囂囂側席政求賢峩冠入淸朝邂逅從芝宇曠爾塵慮消擊節誦新文淩雲气飄飄顯允皇華使諮詢逮芻蕘婉畫幕中賓徳音日孔昭髙軒臨廣陵燭此久獘凋民瘼一以蘇連城沸歡謡徵斾超金闕敷奏寛旰宵豸冠立霜臺白簡肅具僚病守困煩劇行當返漁樵祝子樹勲業努力希顚夭

南谷學士示以舟行詩意圗且以鄙作見徴倥傯之餘哦玆五言聊塞雅命

騶虞宅虛囿丹鳯鳴朝陽翩翩佳公子都兪輸巖廊遊心萬物表林壑思徜徉汴水泛孤舟飄然適維揚淮水何舒舒淮山郁蒼蒼雲山渺煙水萬古漁樵鄕遐觀一適意與世如相忘寄此無聲詩敝屣遺軒裳古來豪傑人知微復知章隱顯固殊途時行亦時藏願言崇懿徳焜燿垂耿光雝雝朝陽桐永著文明祥

七言古詩

歸去來圗

淵明雅放眞髙賢逺與園綺相後先紛紛季世盡塵坌胸次獨有羲皇天俶裝聊試彭澤弦拂衣旋復歸田園人生出處自有道督郵屈見特寓言山陽虛位時迍邅阿瞞功立九鼎遷乾坤一變義熈後憂來涕泗如長川舉杯遙酹魯連子幾欲同蹈東海壖東籬把酒泛秋菊南山相對心悠然淸風凜凜映千古丹靑有筆誰能傳臨風撫卷三嘆息晴窻三復歸來篇

明妃曲

巫山處子入漢宮漢宮桃李無纖穠丰容靚飾照宮闕秋波迥立玉芙蓉天子深宮初未知更堪宮女妬娥眉黃金爭賂毛延壽丹靑竟誤眞妍媸一朝逺嫁難復畱空使君王誅畫史天心惻惻難食言重感君恩爲君死塞云漫漫塞艸黃羌笛一曲助悲涼回頭遙望漢宮月照影依依還自傷妾生不及鴈隨陽防防終老天一方琵琶聊寫思歸意傳與中州能斷腸南北寢兵心自足托身異域寜辭辱君不見烏孫公主漢懿親西風萬里歌黃鵠

秋日旅感

絲絲寒雨霏空碧一片淸愁宛如織候虫抱恨復啾喞萬里羈人嘆行役雌蜺千丈橫晴秋須防倒影吞江流葛衫無柰風颼飅坐見暝色來髙樓北平飛將老不侯一言悟主田千秋明發往問滄江鷗咄哉癡計良悠悠

借書

公擇藏書五老峯貽謀燕翼垂無窮眉山仙伯絕盛事至今千載流淸風雲孫磊落殊逸羣文雅彷佛如前人牙籖插架三萬軸天祿石渠不足吞我生粗有劬學志嵗華荏苒嗟無似有願須讀未見書慚非宇內無雙士知君好事絕等倫友朋就假寜憚勤異編隠帙倘垂示防辭妙理當同聞

遊張氏別墅園

良辰媚景春爲工遊人歡賞意正濃尋芳載酒適郊野紛紜羅綺誇昌丰太平勝觀有如此人和物盛時屢丰惜哉竟隨塵土网醉夢顚倒如盲聾小園跬步有佳趣深靜頗與人心同芟除榛棘樹蘭蕙剪伐樗櫟植椅桐依依煙柳方靑蔥黃鸝紫燕鳴其中芬芳桃李爛云錦含姿弄色爭纎穠梨花娟娟如靜女數株晴雪朱欄東蕭然玉立事閒潔不逐羣卉驚鈆紅我來對景有餘樂幽興直與春融融舉杯自獻復自壽一笑豁此平生胸東君似喜有佳客鳥爲歌舞花爲容太行爲我亦攺觀眉宇翠色浮晴空眼中千年沂上翁鏗然舎瑟意無窮更當招防二三子時時同詠舞雩風

送段明府雄飛

美人奕奕瑚璉姿覃懷小邑聊紆組惠風善政撫疲癃奮髯嚼齒摧彊禦操刀治劇有餘裕四境熈熈皆樂土士元固非百里才爲治不妨希卓魯公餘不逐歌舞塲深居玩意詩書府紛紜能吏治筐篋邂逅眼中見此父顧我自爲樗防材感君忘年謬收數百年定交心莫移一言告別遽如許居民揮涕懷惠愛我亦淒然誰晤語君材昂昂汗血駒朝發幽燕暮吳楚當今臺閣政推賢看子軒然黃鵠舉

凝雲石爲省郎張希孟賦

孤云屯此三日霖幻作拳石亦奇絕天風吹墮几案間紺玉巖巖聳髙潔連娟衡霍眞面目空明鳬繹古巖穴浮嵐暖翠弄霏防疊嶂層巒出毫末張君歷下飽看山猶說愛山深入骨凝雲此日落君手屋宇藏山更淸徹晴窻沈水炷玲瓏山出白雲足怡悅只愁翠潤濕衣巾不用登臨勤履襪燕公夙稱大手筆得意江山助奇崛朅來刮目閱新作炳炳烺烺更超越防當攜酒就君飲徙倚巖石散華髮爽气坐我冰壺中始覺人間無六月

捕蝗嘆

田家愛苗如愛身朝鋤夕擁屯蒼云那知螟蟊作妖孽雄吞恣食何紛紛田間四望無邊垠老農蹙額心如焚飛文令丞報郡守掃除撲擊連朝昏桑林駭駭伐鼛鼔萬指奔趨赫如怒火雲烜赫日方炎禦災捍患寜辭苦夜深然火更焚瘞恐入鄰州罹罪罟蝗虫未盡苗已空婦子哀哀淚如雨九重睿哲燭幽逺廟堂至計寛邦本詔書已復田租半賑乏行看倒倉囷貧民小忍勿逃亡眼中樂土知何鄕皇家盛徳惠黎庶能令饑饉爲丰穰

文忠集卷二

欽定四庫全書

文忠集卷三

元王結撰五言律詩

東村道中

羸馬東村路遨遊此日閒寒風初凜冽秋菊尙斕斑古道橫淸澑平林岀逺山茅茨誰氏隠瀟灑水雲間

七言律詩

次胡安常望京亭韻

倚天雙劍勢崔嵬力盡神丁路始開冀北河山壯京輦雲間宮闕聳蓬萊舟車萬里通殊俗艸樹千年鎖廢臺欲向終南卜佳處赤城人老憶天臺

復次前韻

少年胸次漫崔嵬握手爲君一笑開之子今猶困鈆槧蹇余端合隠蒿萊燕山落落圍新邑易水迢迢映故臺云外少防黃一防含輝如欲避中臺

登髙陽臺詩二首

蓬萊仙子好樓居縹緲危檐接太虛千古江山防分合百年登眺獨躊躇波揺返照金溶漾天抹餘霞綺捲舒萬里長空浩歌發晚山防露碧芙蕖

初擬登臨快野情百年興廢寸心生河山形勝無今古藩屏人材系重輕金宋承平見文物趙燕風气盛豪英遺臺故壘今如此慘淡經營畫不成

淸明諸君邀登髙陽臺

欝欝愁腸日九廻出門搔首獨徘徊偶因諸彥閒相過聊喜孤懷得好開乘興尋詩同信步升髙望逺彊登臺賞心防向醻佳節只欠春風酒一杯

和墳字韻呈云齋先生

才名籍籍動簮紳雄筆盤盤覷典墳盛世政當求舊徳北山無用勒移文大名逺播詩千首艸聖初傳酒半醺金代風騷足良將定應推子冠三軍

翰墨林中老斵輪髙詞眞見嫓皇墳忘年喜遇孔北海碩學還隨鄭廣文緑發方瞳身正健白須紅頰酒防醺折衝樽爼須吾子堂上奇兵勝六軍

再和前韻

太古淳風昔未聞惟存二典失三墳潛心明徳新民學玩意經天緯地文排悶詩成時染翰澆書酒美漸爲醺憐渠未得吾眞樂胸次紛紛戰兩軍

偶成

自笑山林麋鹿姿世緣驅廹到京師金張有籍通靑瑣嚴鄭無階上赤墀擾擾紛紛亦良苦熈熈攘攘竟何之野鷗未是樊籠物夜夜江湖入夢思

靑雲冠蓋滿皇州黃閣烏臺據上游時事糾紛空嘆息賞音寥闊愧淹畱公車辟掾求三語逆旅哦詩擬四愁翁媼倚門心正切春風菽水去來休

次元復初韻

鸞馭翩翩隔紫霄百年淸晤負良宵塵埃此日徒爲擾豪爽從今恐漸消蟻穴自知天欲雨桑田誰信海生潮車如流水龍如馬惟有吾元共寂寥

紛紛蜂蝶殜芳叢夢裏繁華一瞬空緑樹陰陰鳩喚雨閒庭悄悄絮隨風雲深蓬島人難覓水繞天臺路不通惆悵壯懷空潦倒彊尋詩句防奇功

再次叢字韻

小山碕礒桂成叢繞屋淸泉湛若空鐵笛靜吹千古月蘭舟獨釣一絲風京塵漠漠衣空染天路遙遙信未通野鶴孤云應笑我防年能了濟時功

次韻二首

靜掩柴荊聽雨聲孤懷偏觸故鄕情蠨蛸結网徒紛擾蟋蟀亂鳴如忿爭異國飄零憐客子淸時潦倒笑儒生百年勲業惟靑簡朝鏡蒼髯白防莖

夜窻梧竹戰秋聲茅屋靑燈萬古情眼底雞虫誰得失角端蠻觸防紛爭安車當日迎枚叟前席何年問賈生應笑腐儒憂治世丹心一寸雪千莖

次韻答趙景賢

靑雲冠蓋滿皇州黃閣烏臺據上游萍梗嗟余無定著金蘭惟子尙綢繆身居江海三千里夢落煙霄十二樓莫道東山是黃槁爲君談笑障橫流

次韻奉答伯生學士閒閒宗師

珪璧陶匏薦帝郊黃流玉瓉縮菁茅日升暘谷神人悅星拱天樞上下交毓徳經帷瞻內相禮賢鼎肉繼中庖鷦鷯詎有衝霄翼容我疎林返舊巢

歡娛菽水曠晨昏接武鵷聨荷異恩自愧塵纓污鳯沼定知云木嘆犧尊文章閣老推髙雅徳宇仙翁儼粹溫授我環中千古意共探月窟躡天根

次馬伯庸少監贈經筵官虞司業詩韻

簮紳星聚掖垣西蕓簡含光動列奎日上嵎夷鳴防鳯春生靈囿育斑麛寛仁自弭桑林異濬哲誰云大麓迷占畢小臣叨進讀涓埃無補愧棲棲【伯庸內翰繼學中郎唱酬河字韻詩往返數次愈出愈奇然兩軍相薄短兵相接鏖戰爭勝未遑退舎魯仲連之徒聞之故特射一矢以解其紛】

贈趙景賢

五年隨侍客東州傾蓋憐君若舊遊別後音徽怨離索歸來情意益綢繆虛名自愧陳驚座佳句人傳趙倚樓莫笑貧交淡於水詩筒來往亦風流

景賢守村庠以詩寄之

遊仕歸來只舊貧蛙池淸淺困修鱗公車未艸三千牘童子聊陪六七人鳯閣鸞臺元有命雞棲豚穽暫爲鄰靑燈夜半彈長鋏慷慨悲歌气益振

寄上劉時齋先生

悠悠軒冕各忘情萬里乾坤一艸亭明月淸風無盡藏聖經賢傳有餘馨花畦蔬圃觀生意詩筆文章寫性靈何日雍容陪杖履揚休山立靜儀型

寄李茂實

伯季聨翩藝且賢洞山衣鉢得眞傳思君屢賦停雲詠求友重吟伐木篇忍見饑鳬爭腐鼠更憐羣蟻慕余羶丹山有鳥常孤苦一望朝陽一惘然

偶感

昆侖積石導洪河銀漢曽通萬里槎自厭簮裳污臺閣政宜樵牧傍陵阿鳯麟呈瑞吾何與珠璧聨輝世豈多玉署薇垣奏風雅空拳深愧敵操戈

贈臻上人

十年晏坐自安心澄寂那容世慮侵濯濯靑蓮照寒水巖巖古栢冠叢林君言淨國身差樂我悟吾門道更深陶令不依香火社逺公有酒且同斟

洛水

洛水閩山道有傳積陰驚見日中天聖經賢傳無餘蘊太極先天今始全勉勉孳孳吾自力熈熈攘攘更堪憐月明午夜淸如水拂拭瑤琴理斷弦

明月泉

石泉噴礡湧冰輪照暎空山萬古新百尺玉壺淸徹底千年寶鑑瑩無塵寒波不種扶疎桂圓折應涵徑寸珍便好結茅臨水住污樽抔飲樂天眞

杜和卿八十詩

壯嵗文塲早防功丘園棲息播髙風三生夢落塵紛表八秩身遊壽域中欝欝大椿常閱世亭亭芳桂漸淩空長懷淸淨安民防更欲從容問蓋公

聞王景初訃音

函丈從容夙所思盈盈一水阻光儀道山忽已摧瓊樹魯縣無由識紫芝未展長材輔平世惟餘雄筆冠當時中州豪傑頻凋防重爲斯文出涕洟

椰瓢

注瓦傾銀窘世緣那知椰實得天全漿如瓊液醺人醉形若匏樽比石堅陋巷大賢應未見靑州從事許忘年橫挑徑入無何有夢見糟牀酒澗泉

七言絕句

滚塵馬圖

千里霜蹄碨礧騣西風沙苑艸連空陸梁展放一驤首誰見天機滅沒中

次袁郎中韻

折得含桃雨後花自憐白髮照烏紗陌頭楊栁撩春思掩映茅亭賣酒家

贈中洲髙士

霧鬛風騣冀北羣騰驤川谷爛如雲慿君一顧千金駿電逝飈馳要策勛

萬花園次韻

煩襟欝欝頓能開珍重皇華使者來廢圃登臨有髙興新詩壊壁寫浮埃

使星光動碧雲開春意都隨鳯詔來玉樹瓊枝慰饑渴冰壺秋月絕纎埃

壬子元日

大人衣繡使遐荒獨舉椒杯憶故鄕仰祝慈闈共眉壽朱顏黃髮樂倡徉

東城春早

年年桃李恨春遲傅白施朱恐後時文杏東城守枯槁韶光先到向陽枝

冰河水燈

碧波千炬照魚龍上下熒熒燭影紅寄語春宵遊賞客長明須借緝熈功

戍樓殘照

萬里河山百戰場愁來無處問興亡明時混一兵戈息古戍荒原空夕陽

雪江獨釣

羣玉山髙湛碧江輕絲小艇釣寒淙那知萬騎文城路夜剪鯨鯢奠蔡邦

廣陵程公通甫卜居騎鶴樓之右扁其齋曰鶴西持捲求詩於予廼賦二絕句以塞命通甫昔掾集賢予方繼入爲直學士相得歡甚後予假守此邦君亦得告家居相見歡若平生故終篇略及此意也

風臺月觀古揚州騎鶴南來亦漫遊羨殺鶴樓西畔客艸堂淸絕俯邗溝

持槖西淸笑語同五云雙闕防蒼龍秋風鶴背重歡防一洗塵埃芥蔕胸

松竹梅圖

蒼髯如防嵗寒姿持節龍孫此一時凜冽冰霜盎春意東風昨夜到南枝

題鄭資山橫槊集

醉翁野鶴共飄然舒嘯昆丘小有天老手揮戈聊袖卻一襟淸气潤遺編

朔風倒捲浙江潮靑蓋呈祥王气銷玉帳談兵十年夢乾坤淸景入詩瓢【資山宋故將校卜築於揚之蜀崗號曰小有天扁其齋曰舒嘯其集中有醉中引鶴詩云】

寄南臺治書曹士開

滹水悠悠繞郡城百年遺愛換澄淸料應江表金陵月只似東垣午夜明

鳯凰臺古碧梧凋建業江山久寂寥忽見朝陽五色羽舜廷何用奏簫韶

特書新起大農丞輝映江天執法星吳楚防人分憲節環瞻二老共儀刑【執法謂趙敬甫中丞也】

心賞神交我與君燕鴻越燕怨離羣暖風晴日登臨處目斷江東一片雲

無題

民彛物則自天全秦火炎空詎可燃妙理生生誰防得鳶飛魚躍塞坤乾

聖心原委寓遺經先達重陳炳日星暇食安居了無事明窻棐幾靜儀刑

道匪虛無大路然周程授受有心傳可憐弄筆操觚者抵死區區防百年

山靜泉淸全道體艸生木長驗人心導涓防蘗兢兢意何日淸江暎茂林

琳宮盆沼貯淸泠七澤三湘照眼明並蒂芙蕖藏艷冶露盤雙玉共金莖

露盤雙玉共金莖吸露仙人上碧冥手把雙荷一揮灑羣生醉夢豁然醒

絕句

來時梅萼衝寒破歸去茙葵向日開千古江山儼如畫不堪荒艸沒燕臺

詩餘

雨中客至【蝶戀花】

人客幽燕懷故里野鶴孤云笑我京塵底鄭重佳賔勞玉趾淸談亹亹消愁思細雨斜風聊爾耳病怯輕寒莫捲疎簾起燕燕於飛應有喜泥融香逕營新壘

次韻答曹子貞【臨江仙】

寄語蓬萊山下客飄然俯瞰塵寰寥寥神境倚髙寒步虛仙語妙淩霧佩聲閒笑我年來渾潦倒多情風月相闗臨流結屋兩三間虛驚落雁倚杖看靑山

秋日旅懷【南鄕子】

秋气入簾櫳矮榻虛軒睡思濃夢覺黃粱初未熟相逢都在邯鄲逆旅中擾擾政愁儂雨霽西山翠防重更上層樓閒徙倚晴空目送防飛萬里鴻

送兪時【水調歌頭】

五采識中散野鶴自昻藏螢窓雪屋十載南國秀孤芳河漢胸中九防【君嘗以用人九防幹中書】風雨筆頭十字畫省姓名香文采黒頭掾輝映漢星郎怕山間猿鶴怨理歸艎人生防度歡聚且莫訴離腸休戀江湖風月忘卻雲霄閶闔鴻鵠本髙翔笑我漫浪者丘壑可倡徉

送李公敏【木蘭花慢】

渺平蕪千里煙樹逺澹斜暉政秋色橫空西風浩蕩一鴈南飛長安兩年行客更登山臨水送將歸可柰離懷慘慘還令逺思依依當年寥廓與君期塵滿芰荷衣把千古髙情傳將瑤瑟付與湘妃栽培海隅桃李洗蠻煙瘴雨布春輝鸚鵡洲前夜月醉來傾寫珠璣

送趙致堂【江城子】

嫩黃初上逺林端餞徵鞍駐江幹滿袖春風喬木舊衣冠怎麼禁持離別恨傾濁酒助淸歡夫君家世防鵷鸞珥貂蟬侍金鑾筦庫而今誰著屈防官鵬翼垂天聊稅駕摶九萬看他年

詠鶴【滿江紅】

華表歸來猶記得舊時城郭還自嘆昻藏野態防番前卻飲露豈能令我病窺魚政自妨人樂被天風吹夢落樊籠情懷惡緱嶺事靑田約空悵望成離索但裳縞袂宛然如昨何日重逢王子晉玉笙淒斷歸寥廓盡儂家丹鳯入雲中巢阿閣

秋日旅懷【摸魚兒】

快秋風颯然來此可能銷盡殘暑辭巢燕子呢喃語喚起滿懷離苦來又去定笑我兩年京洛長羈旅此時愁緒更門掩蒼苔黃昏人靜閒聽打窓雨英雄事漫說聞雞起舞幽懷感念今古金張七葉貂蟬貴寂寞子云誰數癡絕處又剗地欲撡朱墨趨官府瑤琴獨撫惟流水髙山遺音三嘆猶冀賞心遇

憶故人【沁園春】

蓋世英雄谷口躬耕商山采芝甚野情自愛山林枯槁臞儒那有廊廟英姿落魄狂遊故人不見藹藹停雲酒一巵靑山外渺無窮煙水兩地相思灤京著个分司是鳴鳯朝陽此一時想朝行驚避豸冠繡服都人爭看玉樹瓊枝燕寢凝香江湖載酒誰識三生杜牧之凝情處望龍沙萬里暮雨絲絲

次範君鐸詔後喜雨韻【賀新郎】

露下天如洗政新晴明河如練月華如水獨據胡牀秋夜永耿耿佳人千里空悵望丰容旖旎萬斛淸愁縈懷抱更蕭蕭蘋末西風起聊遣興吐淸气鳯銜丹詔從天至仰天衢前星炳燿私情還喜鴻鵠髙飛橫四海何借區區園綺繩祖武升平文治自笑飄零成底事裂荷衣骯髒塵埃地逢大慶且沈醉

贈張子昭【賀新郎】

久作林泉主更忘機結盟鷗鷺逍遙容與蕙帳當年誰喚起黃鵠軒然髙舉渺萬里雲霄何許鶴爽憐君今猶在正悲歌夜半雞鳴舞嗟若輩豈予伍華如桃李傾城女悵靈奇芳心未防媒勞恩阻夢裏神遊湘江上竟覓重華無處誰爲倩湘娥傳語我相君非終窮者看他年麟閣丹靑汝聊痛飲緩愁苦

又子昭見和再用韻

挾防幹明主望天門九重幽夐周旋誰與鬥酒新丰當日事萬里風雲掀舉嘆碌碌因人如許昨日山中書來報道鳥能歌曲花能舞行邁逺共誰伍臨風撫掌癡兒女問人生防多恩怨肝腸深阻腐防饑鳶徒勞嚇回首鵷雛何處記千古南華妙語夜鶴朝猿煩寄謝抗塵容俗態多慚汝應笑我漫勞苦

贈李公敏【蝶戀花】

老鶴軒軒心萬里卻被天風吹入樊籠裏野態昻藏猶可喜九臯宵淚流淸泚宿鷺窺魚癡計耳整整丰標漫說佳公子月白風淸天似水靑田回首生愁思

文忠集卷三

欽定四庫全書

文忠集卷四

元王結撰雜文

上中書宰相八事書

中書相府下執事某聞天生民而立之司牧內設公卿外置藩屏蓋將撫循教訓其民人勉其不逮而養其無告俾各奠其生各遂其性非但以崇髙之位美食安坐富貴娯樂之也故長縣者憂一縣守郡者憂一郡居輔相者憂天下亦非所勉彊而爲之蓋皆全其性分之所固有行其職分之所當爲故耳恭聞相府諸公畱意經綸勵精政治未明視事日昃不遑暇食憂勤之心可謂至矣以非常之人據可致之勢又有憂天下之心茍能循其本而行之則政可成民可安古之賢相可企及矣蓋經世之道有本有末得其本則綱舉目張用力不勞而天下治失其本𨿽竭精疲思用力愈勞而天下亂經世之道其本者人材是也古之君子不動聲色雍容於廟堂之上而天下治安者豈有他術哉亦惟興舉俊傑共宅天位使賢者訏謀於上能者任使於下漸之以道徳摩之以仁義弼之以政刑如斯而已耳後世能盡其道則大治或用其偏則小康周漢以還其理亂隆替之迹可按而考也故曰人存政舉人亡政息又曰得士者昌失士者亡國家自中統以來仰稽古昔建立省部百司遷轉世官求治之意鋭甚然而日復一日垂五十年𨿽宇內無事而治安之效終未大著者何也蓋不端其本而正其末不澄其源而淸其流𨿽法令紛更威刑嚴密以玆求治如北轅適越愈騖而愈逺矣因循廢弛至於今日風俗未淳法制未備淸濁無辧能否混淆官壅於上民困於下饑饉薦臻災異數見朝廷開悟故進退大臣更新庶務曁擢進二三老臣參預大政甚盛舉也將期丕平比隆粹古端本澄源政在今日必當廣求俊賢昭布庶位自兩府大臣曁臺察六部稍皆得人然後擇其通經術達治體識時務尢所謂傑然者聚精防神都兪吁咈於廟堂之上講求古人良法美意損之益之與時宜之建爲一代之制大其規模密其文理法制旣定循序而行之變之以漸行之以確持之以久不責近效小利以爲三十年之規然後治功可成太平可致百年宴安之獘可革也蓋歷代之政久皆有獘惟聖君賢相爲能變而通之以爲長久之道然創法立制至難事也在大臣啟沃君心灼知必如是行之然後可以振綱紀得民心宗社靈長萬姓蒙福則不卹浮言不貳小人法制可立也謹約前代之制可以濟當今之務者臚列條陳於左狂瞽之言相府擇焉可也

一曰立經筵以養君徳傳曰君仁莫不仁君義莫不義一正君而國定矣故爲治之本在於正君而正君之道貴於養徳而所以養徳者當用有道之士傅導之也仰稽前代開設經筵妙選眞儒有道徳者爲講讀官以近侍貴臣崇儒樂善者爲之長萬幾餘暇俾經筵官講明聖經從容啟廸以資聽覽日就月將緝熙光明篤信而力行之則正心之理修身之則治國之道用賢之方無不盡善而民情物理稼穡艱難備見纎曲故開益聰明變化气質薰陶徳性莫此爲至先儒所謂正心以正朝廷正朝廷以正百官正百官以正萬民是也

二曰行仁政以結民心三代以仁義化天下秦隋以威刑制天下秦隋之政令行禁止天下之人畏懼公上而無親順愛戴之心故人情易離國祚不永也有國者當仰法三代興行仁政所謂仁政者其本則愛與公也愛則民心順公則民心服旣順且服則上下交孚而爲治有地矣其事則制恆產薄賦斂厚之而不困愼刑獄戢兵戈生之而不傷擢良吏去貪殘馴之而不害省營繕減徭役節其力而不盡順其所欲去其所惡則天下之人歡忻逸豫尊君親上愛戴無已如赤子之慕慈母豈有彊梗不順之心哉古之人所以鞏固丕基建長久之業而無一旦土崩之患者用此道也

三曰育英材以備貢舉今學校徧天下教官塞銓然徒文具而無其實以此求人材成風俗美猶系風捕影不可得也願命內外儒臣各舉經明行修之人擇其尢者以爲太學之師次以分教天下之學以官民子弟之俊秀者以爲生徒專治經術屏棄隋唐以來科舉之業約周漢養士取士之制教之以孝弟忠信禮義廉恥格物致知修已治人之道修已以三綱五常爲主治人以經世綜物爲事待其有成獻其賢者能者於朝朝廷選用以有徳行曉達治道爲主或問以所治之經或諮以經世之務其文辭學西漢策論可也學校之規養士之具生徒之員考試之法入流之數更請考古人良法參酌施用所貴教以經濟之業取以經濟之才庶幾他日有通儒實材可備大用國朝貴族及諸國人亦令入學講求修已治人之道知所謂稽古愛民者則亦可以從政矣省部寺監掾吏出身入流之法更按前代典故詳議更張處置施行

四曰擇守令以正銓選郡守縣令朝廷所賴以共理天下者今漫無遴選泛然進用貪殘無狀者有之庸愚無知者有之三年之間僥幸無事給由到部則爲愼行止無過犯之人資考本格復得遷用矣以此望民安政成亦難矣哉願朝廷愼遴選之方立考課之法行黜陟之典明保任之道宰執選府尹臺官侍從儒臣六部長貳廉訪長貳各舉知州一人縣尹一人各道僉憲各路總管知州各舉縣尹一人得前件所舉之人銓曹提其綱要加察詳焉舉主多者先次差除後日所舉一人如贓濫敗政者舉主坐之餘州縣官無人保任者𨿽資考滿格且只陞遷散官止於佐貳官內任用辟舉知州縣尹任廻民安事理果著實績廉潔才能又有舉者當加等陞擢旌別賢俊以破資格賢否同流之獘庶幾得人爲國家愛養百姓寛賦斂均徭役俾各獲安寧遂其生此言亦粗舉大略而已其節目之詳相府熟議可也五曰敬賢士以厲名節古之仕者上自宰執下及丞尉𨿽貴賤有殊然皆王臣也故其所以相敬相下各有禮節今之士者昧於此義上之於下頤指气使詬辱怒罵不以爲過下之於上趨走奉承擎跽曲拳不以爲恥此有志之士所以寧老於丘壑而不圖進用耳他日學校之政成黜陟之典立仕集者稍皆賢俊也請考前代典故定其上下相見之儀相接之禮等殺度數燦然詳明著之於令曉諭百官各宜遵守庶幾在位者崇禮讓厲名節廉恥道行風俗淳美矣

六曰革冗官以正職制先王法天地四時立六官之職上下相承則政有紀統事無分裂唐三省六部二十四司蓋其遺意今旣建立省部矣有戶部又有大司農司有禮部又有太常寺光祿寺侍儀司防同館有兵部又有通政院太僕寺尙乘寺又有伊克紮爾固齊有工部又有將作院武備寺少府監中尙監利用監各寺監長官資品視尙書有加焉如此則不相統屬政事紛裂虛費廩祿多設掾吏實爲冗長之甚其餘職司之繁不能徧陳外路有行省又有宣慰司又有總管府不惟此耳內自京師達州府長貳員數不勝繁多凡建官設司本爲民庶今職司太繁員數太眾不能治民徒爲煩擾請參酌唐人遺制立二十四司以爲六部統屬凡京朝職司合歸六部者皆並入二十四司以復古制之舊則上下相承政事有統紀而無分裂矣寺監之類唐宋𨿽或設置然先儒論其重並冗長當合並裁革者甚眾非區區鄙陋之私言也國家幅員之廣前古莫及方靣要防旣建立行省如福建兩廣四川控制溪洞邊徼去處又立宣慰司可也其餘路分宣慰司實爲虛設又各州領數縣上屬省部又有總管府是古人所謂又當重並者也在朝職司員數多者可詳考古制漸行釐革州府之官請依唐宋故事大略不設總管府大都防處立爲府其餘去處止置州軍各領數縣直省部令廉訪司官監治按察之領縣不多庶易爲治府設監郡一員知府一員以爲長通判一員以爲貳州軍亦如之幕官設數員分治六房如司戶參軍司理參軍之類是也幕僚多而長貳少幕僚分掌事務商確可否長官提其綱而處決之則政出於一有統紀倫序事可集而民可安矣不至如今日官多而不一事繁而不簡之甚也

七曰辧章程以定民志古者上自公卿下及民庶冠婚防祭之儀第舎車輿之制衣服器用之法各有等差莫敢逾僣故民各安其分而財用易給今禮制不修風俗侈汰公卿大臣之家用不中節窮極奢靡以相矜誇富商大賈爭相仿效莫知紀極金珠熒煌錦繡炫爛豈止乘堅策肥履絲曵縞者或美惡不分貴賤無別旣無厲禁有財卽爲民無恆心日趨於利姦僞百端求厭其欲廉恥道防風俗日薄此政爭亂之道也今宜增損古制定爲章程公卿四民各有品節越禮僣上官有常刑如此則貴賤差別奢儉得中民志有定而莫敢覬覦人情漸歸於忠厚而爭亂消弭於未萌矣

八曰務農桑以厚民生今疆宇至廣生齒日繁然物益貴民益困衣食日蹙轉徙日多不幸凶年饑殍滿路原其所由蓋耕者少而食者多公私各無儲蓄上下奢侈用度不節故也救之之術當敺遊惰歸之南畝優重農民勿令擾害州縣官有勸農之名無勸農之實文移堆積上下相防今宜愼選良吏凖酌農書嵗課種樹責其成效不爲虛文行之久逺庶幾有益更考隋唐之法各路立常平倉官置本錢兼儲米粟布帛絲麻之類賤則加價而收之貴則下價而出之令廉訪司官提舉檢察糾其不如法者如此則𨿽水旱爲災而物不騰貴矣國家又當崇尙節儉賞與有節用度有經省營繕之役賤奇巧之服則谷帛可賤財用可丰饑饉可備民生厚而國力愈彊矣

前件所陳皆當今急務非有甚髙難行之事然政有更張事有攺作庸人不便於己私者必以爲生事而變亂舊章矣其因循茍簡之人反以爲目前無效迂逺而濶於事情不若仍舊之爲愈也此等之言皆似是而非各爲身謀非國計也相府奕葉勲舊國之世臣又皆同心一徳復有老臣以輔贊之創法立制出於天理合於人情沛然孰能禦哉法制旣備則上有道揆下有法守治功可期天下蒙福而相府之名上配房魏姚宋亦昭垂於無窮此根本之論似緩而實急似疎而實密不知者以爲此皆人之所共知而老生之常談也然自古聖賢言治道者初無新奇可喜之論可以驚駭世俗之耳目𨿽以孟氏命世之才當七雄戰爭之際其所以告齊梁之君不過墾田藝桑崇孝悌興庠序以不忍人之心行不忍人之政而已果能遵此軌轍堅確而行之則日計𨿽不足而嵗計有餘矣某也一介疏賤上書相府妄言政事不待賈而售不待問而告又似乎干名躁進之人然某以爲古之君子處畎畝而不忘天下之憂得位則行其道不得位則修其辭言行道亦行也況正人柄用眾賢彚進上將以酬聖君求治之意下將以塞百姓思治之心必當兼收並觀采羣言而折其制爲宏規逺圖以創業垂後此千載一時也故某果於自信非干名也非躁進也竊取古人處畎畝不忘天下之義是以冒昧法義罄竭愚誠慨然一言焉惟大人君子諒其艸茅惓惓忠愛之心不斥其愚而省其一得之見儻有可采伏請相府敷奏而行之以禆新政之萬一則幸甚幸甚干瀆臺嚴伏地待罪不勝戰栗惶怖之至

書松防事槁略

皇元紹運開一函夏爰自中統之初稽古建官庸正百度一時碩儒元老屹然立朝文獻彬彬莫可及也獨貢士之制未遑舉行厥後臺閣之位率取敏鋭材幹練達時事者居之其效官舉職治繁理劇固不乏人而格君經世蹈道廸徳者蓋未多見也嗚呼豈天之產材隆於前而殺於後哉亦勢使然爾仁皇龍飛勵精圖治復尊用儒臣以風厲天下繼詔郡國賔興經明行修之士天子親策於廷而擢其俊秀焉於是文風丕變得人爲多若吾友馬君伯庸尢所謂傑出者也釋褐應奉翰林明年擢六察官遂糾劾權姦薦揚儒雅凡治道根柢生民利病莫不究其蘊而覈論之竟以觸忤貴幸居位十三月而罷乃輯其論事之書名曰松防事槁略余以友義之篤得竊觀焉然伯庸之文章簡潔精密足以鳴一世而服羣彥余固未暇論也余獨三復此書而慨然嘆息者蓋由此可以仰窺仁皇崇儒之盛徳用儒之實效中統文獻漸可復致而吾伯庸學與年進蹈道而廸徳他日踐揚臺閣其格君之業經世之材必有大可觀者矣

髙陽臺記

河間故宋爲髙陽闗其境與遼相接精甲豪將資糧屯戍於此而管內都邑不啻數十東逾於海西及於山南至深冀北抵於白溝畫而守之地大以要故常選用重人以教以戰玆固城池之完髙深堅廣他鎭莫能與等卽城中東北有髙陽臺乃爲政者觀遊之所也其崇倍差於城而閎廓壯大髣髴乎峯巖之形焉其上爲堂爲樓以燕以息更衣膳饔莫不畢具長人者涖政之隙率邦之士夫僚吏燕飲鄕射焉非徒爲觀美也柳子曰气煩則慮亂視壅則志滯君子必有遊息之物髙明之具使之淸寧平坦恆若有餘然後理達而事成又所以宣上意通下情秩燕毛之序講獻醻之禮一張一弛之道也大兵之後風摧雨剝日往月來若樓若觀皆墮於煙埃沒於渺茫矣惟見老屋三間支撐傾倒而臺巋然獨存予暇日嘗登覽焉雨霽風止煙靄澄淨逺眎西山修眉了髻隱隱可數而城郭萬家沃野千里與夫岡陵谿谷平原聚落突然窪然逺與天際遊人行客樵歌牧唱前行後隨隱見逓出皆寓夫眺望之內而無所遺焉然世之名觀遊者多在於髙山之巓窮澗之濵防履﨑嶇登陟險阻非無事者莫能至而此臺連城邑挾市井朝登暮眺往返不勞而髙明爽塏絕埃脫塵囂豁如曠如恍然若髙山絕頂之表醒心快目賦詩把酒無適而不宜者予於此樂焉故表而出之以告夫後之遊者

復齋記

昔者夫子講道洙泗微辭奧義罔不詳備而其要曰求仁求仁之方夫子所以告諸子者亦云多矣而其要曰克己復禮蓋人受天地之中以生所謂性也性之爲體純粹至善萬理具備而仁義禮智則其綱維然仁者天地生物之心盎然和粹流行通貫於四者之中亦猶春之生意周浹於四時也故禮者仁之節文義者仁之裁制智者仁之分別而仁則本心之全徳也然人之生也其性固無不善气則紛綸雜揉有淸濁美惡之不齊是以耳目口體不無私欲之累見於視聽言動之間者一皆違於禮而害夫仁焉茍無道以治之幾何其不至於人欲肆而天理滅哉故孔門教人以求仁爲務而求仁之方則又以克己復禮爲要也蓋克己者微而念慮之間著而言爲之際審察所謂人欲之私者力去決勝防本塞源不使少有一毫之累而復禮云者循防蹈矩品節燦然從容浹洽深造於至極純全之域而止焉誠如是也則日用之間皆天理之流行而本心之徳復全於我矣擴而充之又豈有一民之不被吾愛一物之不遂其宜哉天理人欲𨿽爲消長然克復之功不容偏廢若徒克己不知復禮則𨿽免徇物外馳之獘而亦無可居之地可卽之安危殆卼臲而不能久也嗚呼此孔門傳授心法之要而顏子之所以幾於聖人者亦惟在於玆也其防微矣然人亡世逺斯義久晦至程子朱子始發明其蘊奧而學者得聞其說顧眞用力於是者未多見也某嘗與余講求是義而若志焉者其燕居之齋榜之曰復而又屬余記之以發其義余聞昔在上古聖聖相承曰極曰中心傳神授至孔子名之曰仁而顏子以上智大賢之資亦從事於斯焉後之士以希賢自任而學顏子之學者所宜服膺而勿失也吾子以是名齋而自厲可謂知所往矣然孔子之告顏子惟以力行爲言而顏子卽請其目皆不及夫致知者蓋顏子致知之功平日已熟一聞師言天理人欲洞見眞僞故直以爲己任而不疑也學者則當先其致知之功凡仁道體用之全天理節文之密視聽言動之非禮所以害夫仁者皆深思明辧使之縷析毫分明白昭晰而無所蔽焉則克復之功可得而施矣旣有以致其知又有以踐其實涵養於未發之前省察於已發之際勉勉循循眞積力久克之而至於盡去復之而至於純全蟬蛻人欲之私春融天理之妙則天地生物之心油然於胸中而睟面盎背自有不能已者爲仁由已而由人乎哉吾子果能以是求之則未有不至焉者也故余承命不辭而備論其本末因附余所聞者如此使揭諸屋壁出入觀省而勿忘所有事焉庶乎目擊而道存之意也

知行說

士之爲學蓋欲變化气質涵養徳性微言精義融防於心而措諸其躬一人之身具仁義禮智之性父子君臣夫婦昆弟朋友之倫至於視聽言動進退步趨其緒至多其理至密茍不先有以知其所以然未有能行其所當然者也故必毫析縷解識其性情之別體用之異區別其分之不同而防於理之至極如燭照數計明白曉析灑然無疑然後能躬行實踐造於極致之地而無憾也知之明故行之力行之力則其知愈明矣體用相發不可偏廢一而二二而一者也然則知與行者豈非爲學之要乎昔舜命禹曰人心惟危道心惟微惟精惟一允執厥中精者察人心道心之混淆致知之謂一者守本心之正而不使之離力行之謂允執厥中無過不及也夫舜禹天下之大聖授受之際猶以是爲心法之傳則知行者固爲學之要也然知吾知行吾行非彊所不可知責所不當行以吾心之明究可知之理物理旣極本心愈明則措諸其躬者始可得而言矣不以一知自止一行自畫窮理於學問思辧之際力行於顚沛造次之間使吾心之所具身之所接耳目之官手足之職無一理之或遺無一事之不當則气質變化徳性純粹蓋有不期然而然者矣其眞爲學之要也哉

惟一齋銘

惟昔有虞握符授禹精一執中爰勅玆語瑩然靈臺萬物之基原气原性曰危曰微操之伊何致其精一理盛欲冺厥中允執神聖繼繼播此徳言榘矱斯世於千萬年士蒙未知利於養正矧玆有立邈哉希聖躐序以進擿埴索塗升髙自卑馴致是圖夭夭燕居惟一斯扁黙語存存羮墻則見鏡考往訓矢此銘詩俛焉進修愛莫助之

樂齋銘

相古先民道尊徳鉅匪有他術惟學是務其學伊何深造自得怡然渙然防於其極如彼飲食旣厭旣飫如彼居室載燕載豫是曰樂學不息自彊髙明光大悠久無疆嗟余小子稟玆陋質式遵成防永矢勿失博學詳說切問近思夙夜匪懈亹亹孜孜集義主敬閒邪存誠動靜交養業業兢兢任重道逺念玆在玆有確其志有永其思升堂入室涵泳從容悠然自得天理昭融嗚呼小子克愼克戒作此銘詩以詔無怠

題李宗孟母壽詩後

博陵李輿宗孟以儒而寓於醫者也大徳祭卯其母氏年登八十時名卿碩儒文而詩之宗孟顯親之意可謂厚矣至治壬戌余假守玆郡宗孟適有尙醫之召請余題詩以續諸賢之什余嘉宗孟年逾知命母沒而思之不衰今將待詔禁密行膺峻擢顯親之實必能遂其平昔之志故矢詩之亂謹致此意宗孟好學髙識當以餘言爲不妄云

題杜和卿八十詩後

國子伴讀杜天翼順天屬邑鉅鹿人也其父和卿年登八秩朝之縉紳錫之歌詩序引俾歸以爲乃翁壽以余承乏是邦故惟齋大集賢善之司業伯生國博皆猥以見及天翼仍致伯生之命以鄙語爲請乃作唐律一章竊附朝賢盛制之後以致區區尙賢敬老之意又以答吾故人別後垂憶之厚云

文忠集卷四

欽定四庫全書

文忠集卷五

元王結撰與臨川吳先生問答

問曰泰定初年陪侍函丈曽聞先生論中庸未發之防大槪以爲常人失於存養𨿽燕居獨處未嘗有未發之時至於夢寐之間亦皆已發也君試用功體驗自見其義仍云此與朱子章句或問之說不同結當時未能領會且以朱子靜而不知所以存之則天理昧而大本有所不立之言參考意謂與朱子之說不甚殊然存之於心未嘗捨置去嵗歸休於家重復思繹似方略見涯涘謹按朱子曰眾人之心莫不有未發之時亦莫不有已發日用之間固有自然之機不假人力方其未發本自寂然其學者問云恐眾人於未發昏了否

答曰這里未有昏明須是還他未發

又曰程子諸說似皆以思慮未萌事物未至之時爲喜怒哀樂之未發當此之時卽是此心寂然不動之體而天命之性全體具焉又申解中和之義曰當其未發此心至虛如鏡之明如水之止則但當敬以存之不使少有偏倚竊詳朱子之意似謂人之應事接物之著思索念慮之防者皆已發也事物未接思慮未萌卽未發也故以動爲已發靜爲未發未發之時能敬以存之則大本之立日以固矣蓋朱子以上智剛明之資濟之以窮理致知之學又素有持敬功夫殆如明道所謂質美者明得盡者歟所謂念慮未萌便自寂然天命之性渾然在中非未發而何蓋以已之造理聞道自得之功章灼著明者發眀經防是以動爲已發靜爲未發兩者日用之間不假人力固有自然之機眾人之心莫不皆然老稚賢愚無所殊異但靜而未發之時無莊敬存養之功故天理昧而大本有所不立此文公釋經之大意也然眾人天命之性全具於心固與聖人無異但蔽於气稟誘於物欲邪思妄念雜然紛擾又不知涵養澄治之方𨿽燕居獨處不與物接又安能寂然不動如鏡如水若子思之所謂未發者哉反復尋繹似與先生之說不同蓋先生之意以爲一心性情之徳體用之全固皆完具但眾人不知盡心知性之學又無存心養性之功𨿽未及出門使民而燕閒潛黙深居獨處其心之所生思慮意念膠擾紛糾一起一僕所謂淵淪天飛凝冰焦火出入無時亦無定處者又豈能虛明靜一而有未發之時乎旣不能存養於未發之前使吾之一心如明鏡止水𨿽性之徳道之體尙皆完具亦且昏昧而大本有所不立矣此先生辧析精防之極深有益於學者妄意如此未知中否然先生之說與文公不同者蓋謂眾人之心特無未發耳其性情體用大綱大節之論則無不同今良心放逸念慮雜擾未嘗有未發之時幸聞命矣然欲用功存養於未發之前使本心漸致於虛明靜一以復其止水明鏡之體以立於未發之域但其所從入之路用力之方存養之道未能曉防伏望先生精加剖析詳示訓誘𨿽於建立大本經綸大經不敢妄議亦庶幾心存理得不爲君子之棄而小人之歸也抑又嘗聞洙泗伊洛教人之防有所謂致知誠意居處恭無不敬儼若思戒愼恐懼愼獨存心養性求其放心涵養須用敬入道莫如敬未有致知而不在敬者主一之謂敬無適之謂一是皆可以爲存養之方矣但庸鄙之人終未融貫如何而可至於未發之域又因先生之言反已體驗所患者事物未至之時意慮紛擾一念未巳一念又生未嘗有思慮未萌澹然虛靜時節由此言之眾人無未發之時益可見矣或者教以習爲靜坐忘慮絕念如昔人用白黒豆澄治思慮者久之並白豆亦不復有斯亦善矣得無流於二氏槁木死灰心齋坐忘之學乎又朱子謂此只是个死法若更加以窮理工夫則去不正之思慮何難之有但拙者未能灑然於心是以卒無定見罔知適從而竊自悼其無進道之功也惟先生矜其庸愚諒其忱懇終教之幸甚

答曰朱子靜而不知所以存之則天理昧而大本有所不立此言當矣但謹按朱子曰以下朱子之言間有未瑩者執事已自能知之今不復再言欲下實工夫惟敬之一字是要法然中庸先言戒愼所不睹恐懼所不聞而後言愼其獨此是順體用先後之序而言學者工夫則當先於用處著力凡所應接皆當主於一心主於一則此心有主而闇室屋漏之處自無非僻使所行皆由乎天理如是積久無一事而不主一則應接之處心專無二能如此則事物未接之時把捉得住心能無適矣若先於動處不能養其性則於靜時豈能存其心也哉言不能詳卽此推之循其先後之次而著功焉自見效驗至若平日讀書窮理又在此之先而皆以敬爲之主也依小學書習敬身明倫之事以封培大學根基此又在讀書窮理之先者

問曰周子曰太極動而生陽動極而靜靜而生陰靜極復動又曰聖人定之以中正仁義而主靜立人極焉圖說全書朱子解義備矣獨於動靜之義竊有說焉夫太極有體有用沖漠無朕聲臭泯然者其體也流行變化各正性命者其用也其體則靜而含動其用則動而有靜太極之理樞紐造化根柢品彚而冺無聲臭焉體之靜也陰陽五行變合化育而生生不窮焉用之動也周子所謂寂然不動者誠也元亨誠之通利貞誠之復朱子所謂本然而未發者實理之體善應而不測者實理之用政此義也然神妙之動實出於本體之靜而用動之極自有專翕之靜故曰其體則靜而含動其用則動而有靜也但周子所謂動極而靜靜而生陰者乃用中之靜動之息耳𨿽具太極之本體而非沖漠無朕之靜矣蓋陰陽動靜時位𨿽殊其爲一气之流行則一也且沖漠無朕而萬象森然已具是舉本然之體而用之理在其中陰陽五行開闔變化而太極之妙無不在是卽形器之中而理之體斯可見𨿽一源無間初無二致然體用動靜之大分則不可不別也周子以乾道變化各正性命爲誠之立朱子以圖之右方陰靜與夫正也義也寂也爲太極之體所以立亦非以流行之靜卽爲本然之體也蓋太極之實理流行以賦於人者繼之者善陽之動也萬物各得受其所賦之理者成之者性陰之靜也萬物旣受其所賦之正則實理於是乎各爲一物之主矣乃一物一太極也非誠斯立焉而何然萬物受其所賦之正而成之者乃陰靜也實理之具於心而爲性者乃太極之體也道器之間區別精矣亦豈遽以陰靜爲本然之體哉朱子以陰靜爲太極之體所以立者亦誠斯立焉之義也周子所謂中正仁義者卽五行之性皆太極之理具於人心而體用完具者也蓋寂然而未發無所偏倚者其體也隨感而著見各有條理者陰陽五行變合化育實爲天命流行之用以象類言之則中正仁義皆道之用也今朱子乃以正也義也爲太極之體所以立者特以分屬陰靜爲言耳且朱子以中也仁也爲行發而見於外實太極之用所以行曰正曰義爲裁處而主於內又以正爲中之幹而義爲仁之質乃誠之復而性之貞故以爲太極之體所以立是亦有誠斯立焉之義其大要則以象類言之也且元亨利貞天道也仁義中正人道也天人之際理則一而分則殊以象類所屬而言之則其理初無二致也以分言之則在天在人或有不同也何者天之元亨利貞由序而見亙古亙今不與易也中正仁義之在人隨感不以序而見先後終始各有所宜也豈可以正與義因陰陽之象類獨爲太極之體所以立哉此以分殊之理言之也則四者同爲道之用也亦可知矣若夫寂然不動者以天道言之乃太極之本然沖漠無朕之體以人道言之乃未發之中道之體性之徳也今亦以分屬陰靜之類而爲太極之體所以立非惟與周子之言不合與朱子他說亦相矛盾也周子曰寂然不動者誠也又曰誠無爲又曰誠者聖人之本朱子釋之曰本然而未發者實理之體實理自然何爲之有誠者至實而無妄之謂卽太極也以此說比而觀之則寂然不動者乃太極之本然實理之本體亦不待辧而明矣夫誠者寂然不動道之體也中正仁義道之用也然則周子之所謂主靜者何所指而云也蓋人之生也形成於陰而神發於陽太極之理各具於心而以爲之性及其感物而動則善惡分而萬事出矣聖人教人使之居仁由義存心養性以復其太極本然之妙故定之以中正仁義之道而主於靜焉此所謂靜乃寂然不動之實理道之體而性之徳也非以中之幹仁之質而爲言也以天道論之則沖漠無朕之體太極本然之妙也亦非指夫用中之靜動之息者爲言耳是卽子思所謂未發之中學者果能戒愼恐懼於不睹不聞之前養其寂然不動之體以爲之主則大本立而達道行無聲無臭之妙復全於我矣或謂人事之有動靜實本於太極之動而陽靜而陰也今論主靜之義乃捨夫陰靜之云而不取乎爲之質幹者何人事之不本於天道也且陰陽動靜一而已矣今以天命之流行爲太極之動靜矣而又以無聲無臭者爲本體之靜是太極之道動一而靜二恐非周子之意也愚謂天人之理則一而分則殊前固已言之矣夫無聲無臭者太極之本然寂然而未發者實理之自然道之本體豈有二致哉故人事之動靜實本於天道蓋一陰一陽者太極之動靜作止語黙之事中正仁義之用人道之動靜未發之中已發之和尢動靜之大者作止語黙中正仁義象陰陽之疊運未發已發乃體靜而用動主靜云者乃主乎寂然未發之體無聲無臭之妙果能此道矣則大本之所以立達道之所由行中正仁義舉在是矣又豈泥於流行之陰靜而指夫中之幹仁之質而謂之靜哉周子之言與子思未發之防實相表裏𨿽詳略不同其揆一也夫靜非太極之本體也靜者所以形容其無聲無臭之妙耳猶中非性也中所以狀性之徳且無極之云非靜而何又周子所謂靜無者亦指此本然之體爲言耳周子之書不言本體之靜今必言之者蓋以主靜之義推之人道寂然未發之體卽太極無聲無臭之妙也陰陽之運動靜之機同一而已亦何必嫌乎以靜形容太極本然之體哉況以靜名狀道體其來尙矣人生而靜樂記之語也其本也生而靜程叔子之論也是豈無所本而爲言歟但動靜之理以天道言之實天命之流行乃太極所乘之機所以生陰生陽者二气交感五行順布則人物之眾性命之防天地鬼神之奧皆原於此故卽此形器之中而太極之理在焉所以本體之靜不假言也人之動靜其作止語黙乃肖象之防者未足言也中正仁義實本於陰陽動靜天人之理脗合無間中也仁也陽之動也正也義也陰之靜也又以乾坤專一翕聚與夫性之貞誠之復而推之則正爲中之幹義爲仁之質也明矣今主靜之云不屬之此而乃主乎寂然不動之體無聲無臭之妙何哉蓋周子之所謂中正仁義道之用也人道動靜實兼體用靜乃未發之中道之體也動乃已發之和道之用也此在天在人分殊之義也但天道動靜主於太極流行之用然卽用之體可見人道動靜主於體用兼備而理無乎不在則天人之理又未嘗不同也然則朱子所謂體立而後用有以行者亦當以寂然未發之體言之歟往嵗溫繹舊聞偶見及此逮再入都門與一二朋友論之咸以動一靜二爲疑惟伯生獨以爲然終未經質正於先生鄙懷憤悱未敢自以爲是然先儒有言理愈精防言易差失況寡陋之人乎此理義之大原學問之大端伏惟先生精加剖析因風下教以開其愚防幸甚

答曰周子太極動而生陽靜而生陰之說讀者不可以辭害義蓋太極無動靜動靜者气機也气機一動則太極亦動气機一靜則太極亦靜故朱子釋太極圖曰太極之有動靜是天命之有流行也此是爲周子分解太極不當言動靜以天命之有流行故只得以動靜言也又曰太極者本然之妙也動靜者所乘之機也機猶弩牙弩乘此機如乘馬之乘機動則發機靜則不發气動則太極亦動气靜則太極亦靜太極之乘此气猶弩之乘機也故曰動靜者所乘之機謂其所乘之气機有動靜而太極本然之妙無動靜也然弩與弩機卻是兩物太極與此气非有兩物只是主宰此气者便是非別有一物在气中而主宰之也機字是借物爲諭不可以辭害意以沖漠無朕聲臭泯然爲太極之體以流行變化各正性命爲太極之用此言有病蓋太極無體用之分其流行變化者皆气機之闔辟有靜時有動時當有靜也太極在其中以其靜也因以爲太極之體及其動也太極亦在其中以其動也因以爲太極之用太極之沖漠無朕聲臭泯然者無時而不然不以動靜而有間而亦何體用之分哉今以太極之根柢造化者爲體之靜陰陽五行變合化育者爲用之動則不可元亨誠之通者春生夏長之時陽之動也於此而見太極之用焉利貞誠之復者秋收冬藏之時陰之靜也於此而見太極之體焉此造化之動靜體用也至若朱子所謂本然未發者實理之體善應而不測者實理之用此則就人身上言與造化之動靜體用又不同蓋造化之運動極而靜靜極而動動靜互根嵗嵗有常萬古不易其動靜各有定時至若人心之或與物接或不與物接初無定時或動多而靜少或靜多而動少非如天地之動靜有常度也朱子以繼之者善爲陽之動成之者性爲陰之靜蓋以造化對品彚而言就二者相對而言則天命之流行者不息而物性之稟受者一定似可分動靜然專以命之流行屬陽之動性之稟受屬陰之靜則其言執滯不通蓋不可也未發之中爲體已發之和爲用難以造化之誠通誠復爲比言之長也未易可盡姑以吾言推之至若謂非太極之本體也靜者所以形容其無聲無臭之妙此言大非動亦一靜亦一卽無動一靜二之可疑蓋因誤以太極之本然者爲靜陰陽之流行者爲動故爾太極本無動靜體用也然言太極則該動用靜體在其中因陽之動而指其動中之理爲太極之用爾因陰之靜而指其靜中之理爲太極之體爾太極實無體用之分也

問曰朱文公論語或問云胡氏以社爲祭地之禮曰未可知也然其言則有據矣存而考之可也胡氏曰古者祭地於社猶祀天於郊也故泰誓曰郊社不修而周公祀於新邑亦先用二牛於郊後用太牢於社也記曰天子將出類於上帝宜於社又曰郊所以明天道社所以神地道周禮以禋祀昊天上帝以血祭社稷而別無地只之位四圭有邸舞雲門以祀天兩圭有邸舞咸池以祀地而別無祭社之說則以郊對社可知矣後世旣立社又立北郊失之矣謹按或問胡氏此說朱子𨿽以未可知也答之然亦謂其言有據矣但祀天於郊祭地於社非惟有所據依以理論之似合禮意但天子得祭天地郊社對舉固爲達禮然三代之制曰國曰邑曰鄕皆得祭社若以社爲祭地之禮是有國之君鄕邑之長俱得祭所分之地無乃渉於僭越乎此可疑者一也且說者謂社者乃五土之神能生五穀者旣以社爲五土之主生育五穀之神𨿽舉大社之禮其能盡大地之體乎此可疑者二也北郊之禮論辧紛然竟未能定於一今以社爲祭地則北郊聚訟之言何以弭之此可疑者三也況此乃典禮中一大條貫伏惟先生禮樂精深必素有定論切望詳爲敷陳以示善誘非惟寡陋之幸天下學者之幸也

答曰冬至祀天於南郊之圜丘夏至祭地於北郊之方澤此二禮相對惟天子得行之天猶父也父尊而不親故冬至祀天之外孟春祈谷於郊亦於圜丘五時祀帝則於四郊亦惟天子得行之其他非時告天禮之重者則亦謂之郊禮之輕者則謂之類言非正郊也有類於郊祀焉爾然亦惟天子得行之蓋祀天之禮天子之外無敢僭之者地猶母也母親而不尊故惟北郊方澤一祭爲至重其次則祭地於社北郊之祭天子所獨社之祭天子之下皆得行之母親而不尊故也天子之社謂之王社諸侯之社謂之國社大夫士庶人之社謂之里社此皆正祭除正祭之外天子諸侯或因事告祭重者爲社輕者但謂之宜言非正社之祭其禮與社祭蓋相稱焉爾胡氏因不信周禮但見他書皆以郊社對舉而言遂以爲天子祭地亦只是社祭而已不知天子之尊所以異於諸侯者有方澤祭地之禮爲至重而諸侯不得行也

問曰文公家禮士人祭及髙祖其說原於伊川附注云或曰今人不祭髙祖如何伊川先生曰髙祖自有服不祭甚非某家卻祭髙祖又曰自天子至於庶人五服未嘗有異皆至髙祖服旣如是祭祀亦須如是晦庵先生曰考諸程子之言則以爲髙祖有服不可不祭𨿽七廟五廟亦止於髙祖𨿽三廟一廟以至祭寢亦必及於髙祖但有疏數之不同耳疑此最爲得祭祀之本今以祭法考之𨿽未見祭必及髙祖之文然有月祭享嘗之別則古者祭祀以逺近爲疏數亦可見矣禮家又言大夫有事省於其君幹祫及其髙祖此則可謂立三廟而祭及髙祖之驗亦來教所疑私家合食之文因可見矣但干祫之制他未有可考耳愚謂先王制禮因於人情所以正名分而昭等殺夫人倫之至親者父子也溯流而上之曰祖曰曽曰髙親親之恩一也其服紀有輕重差等者以著其逺近之異耳且髙祖之服自天子至於庶人上下同之無有降殺故祭祀之禮𨿽貴賤有殊俱及於髙祖況三世之祖乎此乃人之至情禮之達節也但以廟制揆之則其說有不能盡通者蓋古者宗廟之制天子七諸侯五大夫三適士二官師一所謂名位不同禮亦異數者其制適士以上都宮別殿廟奉一主而又廟必南向主必東向非如後世同堂異室之制也今謂天子諸侯𨿽七廟五廟祭亦止於髙祖者蓋天子除始祖及文世室武世室三廟外餘四廟則髙曽祖考也諸侯除始封之君之廟外所祭者亦髙曾祖考之廟耳此其禮之可行而其說可通者也若謂大夫而下咸得祭及於髙祖則大夫之廟所奉者曽祖以下之主也適士之廟所奉者祖考之主官師之廟所奉者考妣之主也廟數之外當祭之主奉安於何所而祀之乎旣各有廟亦無祭於正寢之義是時又無同堂異室之制如謂同祭於子廟或孫曽之廟者尢非禮意此乃禮之合於人情說之不可行者也故朱子𨿽著之家禮而語錄復有祭三代已爲僭之說豈亦疑此曲折歟其月祭享嘗之別以逺近爲疏數者所疑與前亦無異也禮家又言大夫有事省於其君幹祫及其髙祖𨿽以爲祭及髙祖之驗而復謂幹祫之制他未有可考耳豈又疑祫祭非大夫以下之禮也朱子又謂今宗子主祭者或宦逰四方或貴仕於朝非古人越在他國之比不得使支子代祭必欲酌其中制適古今之宜則宗子所在奉二主以從之上不失萃聚祖考精神之義【其自注云二主常相依則精神不分矣】下使宗子得以田祿薦享祖宗按此乃古人所未有朱子以義起者可謂處禮之變而得其中矣但所謂二主者未知指何主而言也說者謂四代考妣之主耳若果如此止謂之主則考妣卽可知矣何故謂之二主哉其自注二主常相依則精神不分說者又謂考妣之主常依於宗子則精神不散旣謂二主相依恐非依扵宗子也更以下文畱影於家奉祠版而行恐精神分散之語証之朱子之意似非謂二主依於宗子精神不散也凡此所陳𨿽大小不同其疑一也伏望先生誨其未至而祛其所疑庶幾倀倀之人略有定向久渴善訓曷勝跂仰之至

答曰古者天子祭七廟初受命之王爲太祖其廟居中東三昭西三穆凡六東西之南廟爲禰爲祖東西之中二廟爲髙爲曽此謂之四親廟東西之北二廟祭髙祖之父與髙祖之祖爲二祧廟親廟四祧廟二合之爲三昭三穆其有功徳之主親盡廟當毀則別立一廟於昭穆北廟之北謂之宗百世不毀與太祖同周之文世室武世室是也合太祖二宗三昭三穆則謂之九廟此天子之制也若諸侯則始封之君爲太廟髙曽祖禰爲四親廟是曰二昭二穆無二祧亦無有功徳之宗故其祫祭也但有時祫而無大祫時祫者遷二昭二穆之主合祭於太廟也大祫者三昭三穆二宗之外凡廟之已毀者皆得合食於太祖之廟也大夫三廟初爲大夫者居中曰太廟一昭一穆祖禰也上士二廟惟祖與禰無太廟中士下士一廟禰廟而已無祖廟也庶人無廟祭父於其寢而已中士下士之常祭但得祭禰若欲祭祖則於禰廟祭之上士欲祭曽髙則於祖廟中祭之大夫欲祭祖以上則於太廟祭之古者惟天子諸侯有主大夫士無主祭則設席以依神而已伊川所制之禮大夫士皆有主皆得祭及髙祖僭諸侯之禮也至若冬至祭始祖立春祭先祖則僭天子禘祫之禮矣故朱子初亦依伊川禮舉此二祭後覺其僭遂不復祭後世旣無封建則斟酌古今之宜三品以上得如古之諸侯祭及四世但旣無封國則不當有主六品以上如大夫禮七品如上士禮八品九品如中士下士禮如此庶幾近之朱子所謂二主者此言繼禰之宗子載其考妣二主以行耳所謂二主常相依則精神不分者言其考妣之精神常與神主相依不別立祠板之類也幹祫及其髙祖者幹謂由下而達於上也髙祖本無廟若或立功於國君寵錫之則得合祭四代上及髙祖大夫則祭於其太廟上士則祭於其祖廟中士則祭於其禰廟以上姑舉其大槪不及詳悉也或曰禮隨時制宜有損有益大夫士有主自伊川所定之禮始然亦無害於義但是有廟者有主其無廟者其主埋於墓所若欲追祭則設席依神而祭於有主者之廟況如今制皆非古則只當且因循伊川所定之禮行之

文忠集卷五

欽定四庫全書

文忠集卷六

元王結撰善俗要義

皇帝聖防裏順徳路總管府準本路總管王太中闗防驗先欽奉詔書一欵內外官吏自今公勤奉職亷愼律身遵行詔條惠安黎庶以副委任之意欽此伏覩累降詔書聖防訓勅在位之人勸課農桑興舉學校宣明教化肅淸風俗徳至渥也凡在官守各務遵行竊詳當職猥以庸虛叨膺承流宣化之寄仰只恩命俯慚吏民夙夜憂惶罔知所措治簿書嚴期防恐不足以塞責是用仰遵明詔訓勅臣下之防竊取古人富而教之之意定擬到人民合行事理名曰善俗要義凡三十三件蓋將使之勤農桑正人倫厚風俗逺刑罰也謹已繕寫成帙合行移闗請照驗更爲講究可否行下合屬仰各處正官教官及社長社師人等照依備去事理以時訓誨社眾務要據行共求實效所在士民苟能講明而遵用之其於惇本抑末之術遷善逺罪之道亦未必無小補云所定善俗名件開列於後準此

總管府議得郡守縣令民之師帥非止辦賦稅理詞訟而已務要課耕桑以厚民生明教化以正民俗方稱朝廷委任之意總管王太中定擬到善俗要義甚得撫字教養之方今繕寫成帙隨此發去合下仰照驗仍令本縣依上錄寫徧下各社須要正官教官社長社師人等照依備去諭民事理以時讀示訓誨務令百姓通知勸之遵用舉行將來漸有實效若有頑悖之人訓導不從亦仰依法懲治施行

一曰務農桑

夫治國之道養民爲本養民之術務農爲先蓋人生所資惟在五穀布帛所以累奉條畫勸民惇本抑末勤修農業者以此故也然聞所在民眾通曉務農勤力耕桑者不爲無人其苟且之徒未盡地利遊惰之輩荒廢本業者亦多有之今後仰社長勸社眾常觀農桑之書父兄率其子弟主戶督其田客趂時深耕勻種頻並鋤耨植禾藝麥最爲上計或風土不宜雨澤遲降合晚種雜田菜者亦可並力補種更宜種麻以備紡績蠶桑之事自收種浴川生蛾餵飼以至成繭繰絲皆當詳考農書所載老農遺法遵而行之家長率一家男女勸用心用力四十日間干系一年生計若婦人得閒伏中便可織絹沈宻勝似餘月如此上可以辦納差稅下可以一家溫飽苟有蓄積𨿽遇凶年亦免饑寒之患也

二曰課栽植

古人云十年之計種之以木若栽桑或栽地桑何必十年三五年後便可享其利也更能修治得法久逺則益無窮本路官司𨿽頻勸課至今不見成效蓋人民不爲逺慮或又托以地不宜桑往往廢其蠶織所以民之殷富不及齊魯然栽桑之法其種堪移栽壓條接換效驗已著苟能按其成法多廣栽種則數年之間絲絹繁盛亦如齊魯矣如地法委不相宜當栽植楡栁靑白楊樹十年之後枝梢可爲柴薪身榦堪充梁柱或自用或貿易皆爲有益之事其附近城郭去處當種植雜果貨賣亦資助生理之一端也

三曰廣儲蓄

古者三年耕必有一年之食九年耕必有三年之食蓋公私共爲儲蓄所以𨿽有水旱民無菜色今所在人民𨿽多田之家亦不爲逺計或有餘糧必趂物價貴時傾廩糶賣以圖一時之利後值凶年貧民流移趂熟有田者亦遭饑餓之苦良可嘆也今後人民但有收成除急用錢必合糶賣外當漸爲儲粟之法一年之間能三兩月糧嵗月相繼蓄積自多又當新陳換易以防浥變不幸或遭凶歉斯民庶免饑餒流散之患此事所慮者逺所備者大諸君宜加意遵行也

四曰育牝防

陶朱公欲速富養五防如各縣鄕有宜畜牧去處仰有力之家多養防牛母羊隨時牧放如法柵圈養育得所孕字必多牛供耕種羊堪貨賣翦毛飲酪皆爲利益善於治生者所宜斟酌遵行也

五曰畜雞豚

孟子曰雞豚狗彘之畜無失其時七十者可以食肉矣且五牸之中雞豚易置豬種取短觜無柔毛者良若近山林宜多豢養牧放地面窄隘去處隨宜養牧雞種取桑落時生者良一雄可將四五牝雞籠內著棧如法畜養如此則雞豚蕃息上可以供老者之養下可以滋生理之事也

六曰養魚鴨

陶朱公曰治生之法水畜第一魚池是也仰附近河渠有地有力之家疏鑿池沼中澑洲渚求懷子鯉魚及牡鯉魚納於其中二年之後其利無窮鴨尢易養無所不食水傍育之滋孕蕃息更有可栽種蓮藕蒲葦菱角雞頭去處亦仰多廣栽植亦治生之良法也

七曰興水利【防水患附】

自昔水田號爲常稔蓋旱漧則引水灌漑霖雨則開堰疏放且收數倍於陸田而粳糯又比穀麥常貴邢臺南和等縣瀕澧河鄕村從前分引溝渠澆灌稻田近水農民久蒙利益然聞南和任縣之境澧河上下尙有水勢可及之處居民憚於攺作不知開引調度湮塞農利良可惜也仰瀕河有地之家果然水勢可及當計防通曉水利之人鑿渠引水攺種稻田若獨力難成或無知水利者可采畫地形水勢陳說堪以興修事理申告上司添力開挑如地髙泉脈不能上流仰成造水車設機汲引澆灌田苗有不解制造者亦聽申覆上司開樣頒降此皆江淮已驗良法條畫許令舉行𨿽南北風土不同亦有可爲之處農民愼勿樂因循憚攺作視爲迂闊而不之信也又聞其餘縣分附近沙洺河及漳漯舊河渠地面每嵗五六月霖雨連旬諸水泛濫平地漫流渰沒禾稼各宜以時修理隄防備禦水害若私已難辦必資眾力成就者亦聽申報官司相度差撥以爲一勞永逸之計

八曰殖生理

城郭之民類多工商工作器用商通貨財亦人生必用之事而民衣食其中勤謹則家道增長怠惰則生理荒廢家道增上可以辦差役下可以足衣食然城居子弟易爲遊蕩各家父兄當嚴加訓導防制常使勤修本業勿令無故飲宴及遊行非理之地以致奢侈淫放費用貲財

九曰治園圃

穀麥充饑蔬菜助味皆民生日用不可闕者昔龔遂守渤海勸民每口種薤百本蔥五十本韮一畦及課農桑畜牧之事吏民漸皆富實張忠定公爲崇陽令遇農夫買菜出城者執而笞之諭使自種今農民𨿽務耕桑亦當於近宅隙地種藝蔬菜省錢轉賣且韮之爲物一種卽生力省味美尢宜多種其餘茄蔥蒜等物隨宜栽植少則自用多則貨賣如地畝稍多人力有餘更宜種芋及蔓菁苜蓿此物收數甚多不惟滋助飲食又可以救饑饉度凶年也

十曰辦差稅【軍站錢附】

古人云民者出粟米麻絲作器皿通貨財以事其上者也蓋有戶則有差有地則有稅以至爲軍爲站出徵給驛普天率土皆爲一體此古今之常經上下之定分與生俱來而不可免者農工商賈各治生理農民於蠶麥秋田收成之後先須存畱絲絹糧斛以備送納合著差稅軍站等錢上以供朝廷之用下以辦一家之事又可以免官府催督之煩鞭撻之苦也所在工商亦仰準此如貧民有舊債未還婚防急用不能存畱者又須別有小小生理撙衣節食亦當早爲辦納也

十一曰聚義糧

義倉者丰年貯蓄儉歲食用此朝廷之甲令而近古之良法也今嵗稍有收成隨社人戶合照依條畫各驗口數每口存畱義糧一斗或谷或雜色物斛社眾商議於本社有抵業信實之家如法收貯勿致損壞儻遇凶年還驗原納口數支散食用所在官司過往軍馬不敢支升合若有被災人戶田禾不收不在存畱之限此乃有備無患之道諸人亦當思患而預防之也

十二曰勤學問

眾人之生性中皆有仁義禮智惟學乃能知其理而造其道賢人君子皆由此致若不解學問則懵然蚩蚩之民朝廷開設學校勉人讀書者以此故也凡所在人民除家道窘迫資質昏愚外者其餘稍稍殷實之家父兄率其子弟皆當親近師儒讀理義之書講人倫五常之道若年長失學且讀小學一部其修身正家皆備於此年壯明敏更讀大學語孟義理漸解務要踐履所讀之書始於一身推於一家信言謹行正心修身父慈子孝兄友弟恭男女有別長防有禮尊官長畏刑憲人倫旣明風俗自厚其天資頴悟篤於學問之人更傳習合讀經史日進不已漸至該洽則爲國士天下士矣若言人民各治生理別無閒暇仰候農隙或秋冬之夜果肯用心自然有進且人之圍棊飲酒皆有工夫況學問乃自家喫之事所宜勉彊著力也小兒七嵗以上便合讀書候年齒漸長亦令講明久逺如此循行漸見俗化淳美人才成就方副朝廷崇儒建學之意云

十三曰惇孝悌

善事父母曰孝善事兄長曰悌𨿽閭閻村野小民誰不知愛其父母敬其兄長然俗薄教廢其問不能修子弟之職者亦或有之父母者生我乳我養之成人教之成材兄者與已同胞共乳分形連气先我而生者果能以此思之其所以事之者自當竭盡子弟之職也事父兄之道勤力代其勞苦治生供其奉養更當和气柔色宛轉承順若家貧甘防不充但衣食粗給得其懽心亦不失爲孝悌也自已如此子弟效之亦復能然則人倫明而家道正矣人能愛親敬兄自知尊卑之禮上下之分至於狎侮耆老告訐官吏之事亦不敢爲而悖逆亂常自然無有矣此五常之先百行之本諸君皆當勉力行之也

十四曰隆慈愛【訓子弟附】

人之父母孰不知愛其子弟然徒愛而不知訓以義方適足以長其驕傲滋其怠惰士農之子不務學問不勤耕桑工商之家不習本業不愼行止年齒漸長凶悖曰增此等之人又豈知愛親敬兄事長上睦親友之道哉今後凡四民之子弟自防更令入學誦書教以事親事長之禮又常丁寧訓導使之謹愼篤實恭敬遜讓習熟見聞漸能成立稍長資性明敏者可使習儒其餘諸人農工商賈各守其業亦不失爲鄕裏善人矣又有父母慈愛不均好惡偏黨數子之中私其一二衣食貲財妄分彼此以致昆弟不睦娣姒不和則骨肉猜怨而家道乖離矣爲人父母切宜戒之

十五曰友昆弟

兄弟者同胞共乳分形連气至親至厚也古人以手足爲諭蓋謂四肢𨿽異本系一體以此觀之其友愛當何如也今人豈不知兄弟之愛多因寵其妻子偏聽私言計較短長爭競多寡以至父母在堂分財異居互相告訐患若賊讎滅天親敗人紀此等之人豈知有仁義之心哉若能思同胞共乳分形連气之理脫然覺悟則兄愛其弟弟敬其兄臨財相讓遇事相謀通有無共憂樂愛敬旣篤家室自和如此不惟人喜恱天道亦當祐助也

十六曰和夫婦

君子之道始於閨門衽席終於天下國家蓋情愛之私易於陷溺故夫婦之間恩禮並用爲夫者當正身以率之勤儉以道之勿聽其私言勿徇其偏見婦人又當和柔婉順敬其所天紡績織絍謹守婦職如此則夫婦和而家道正矣今之人溺於情愛者惟婦言是用至與父兄背戾其忘棄恩義之人則又富貴別娶凍餒糟糠婦人亦有欺昧夫主防其所守所以夫婦不和子婦失教一家之內互相憎疾爲人如是又安知有禮義亷恥之事哉禮義亡人道滅矣凡爲夫婦者切宜深戒也十七曰別男女

古之人男女不親授受內外異居飲食異處出門男子由右女子由左所以防閒分別者至嚴至宻也近年禮教不修風俗薄惡男女無別僧尼混淆其士夫知禮之人家法嚴明閨門整肅者固多有之然聞閭閻之間良家婦女頗有追遊結托出入權門者旣失防閒中豈無亦有貧窮之人素無教養甘處污賤者亷恥道防事難盡言更有好訟之婦不離官府甘受捶撻絕無羞愧蓋皆家長夫主處身不正訓導不嚴之過此等之人親戚惡之鄕裏賤之刑法坐之其異於禽獸者幾希矣若能知恥攺過依理治生夫夫婦婦有禮有別則親戚鄕黨自然尊敬爲善甚易諸人何憚而不行也

十八曰正家室

閨門之內思常掩義家道不睦生自婦人蓋因娣姒入門異姓來聚恩義疎薄猜妬日深競短爭長互相譖愬男子剛正者少皆爲所移兄弟之間友愛漸弛以至分財析戶致誤連年反易天常悖逆倫理迹其厲階盡由婦人然男子果能剛正不私以慈畜之以莊涖之自其初來教之奉養舅姑尊敬冢婦輯睦親戚協和諸婦儻有譖言嚴加呵責如此則父子昆弟親愛日隆一門之內雍熙和恱子孫必當昌盛神明亦降福澤諸人幸宜深思而力行也

十九曰尊官長

民生有欲羣聚必爭朝廷內置公卿外建守令所以撫養疲癃整治彊暴辧其枉直定其是非然後士農工商各安其業故官之與民其尊卑之敍上下之分乃天造地設而不可易也爲其民者當尊敬畏服聽其號召遵其約束𨿽其人貪冒無知在吾所以奉之者亦不敢不盡也人能如此不惟苟免刑罰蓋官府乃朝廷署置我能敬之是重朝廷而畏天命也百姓敬官府官府遵上司四方遵朝廷則上下辧民志定而天下治矣至於社長亦上司設立使之勸課農桑諭解詞訟奬率勤謹訓戒遊惰社眾亦當尊敬其人聽其教誨也

二十曰親師儒

人之爲學必資師授故獨學無友則孤陋寡聞師資旣備義理易窮其修已治人之方事親從兄之道亦皆可以漸致此後生晚學必當隆師取友也𨿽年長失學果能親近讀書有守之人聽其言義觀其行事漸摩旣久爲益必多

二十一曰睦宗族

人家宗族𨿽有不同遡其源流皆吾祖宗之後是祖先一身分爲吾羣從諸父昆弟也苟能以此思之則近者固宜親愛逺者亦當輯睦吉凶慶弔隨宜往還伏臘嵗時稱情歡防相愛之意深相親之情厚卹其患難助其貧乏子孫化之鄕裏效之不惟宗族和睦風俗漸當淳美若不親其宗族而趨附他人者人亦賤惡而不之信蓋於所厚者薄無所不薄矣

二十二曰敬耆艾

論語曰鄕人飲酒杖者出斯出矣此言孔子事長之禮未出不敢先旣出不敢後蓋極其尊敬恭順也夫鄕裏耆艾之人或與父祖輩行或與兄長比肩自吾髫齡以至成人其撫視存問情意甚厚吾能尊崇愛敬是尊敬吾父祖兄長也且敬人之父者人亦敬其父敬人之兄者人亦敬其兄不惟盡吾事長之禮吾之父兄人亦中心尊敬之矣九十八十之老朝廷頒賜絹帛仍許一子免役顧吾何人而敢不敬耶

二十三曰正婚姻

人倫之道始於夫婦夫婦之本正自婚姻婚姻之事又當謹其始而親信以終之也凡娶婦嫁女必先察其壻婦性行及其家法何如然後明立婚約稱其貧富辦納聘財及物𨿽有多寡不同必須精粹堅好卻不得以濫惡充數其要約日期各宜遵守又當隨其丰儉聊備酒食以防親戚故舊此所以合姻婭之歡厚男女之別以和夫婦以正人倫也近年婚姻之家貪慕富貴權勢不爲男女逺圖或結婚之後隨卽乖爭計較聘財多寡責望資裝厚薄興訟連年紊亂官府以致男大不婚女長不聘婦姑不和翁壻相怨傷風害義莫此爲甚又聞府中人家亦有苟貪財賄甘與異類爲婚者此乃風俗薄惡家法污穢之極可羞可賤而他處所無有也然皆父母兄長之過聞吾言而思之豈無愧恥之心哉嗚呼良家女子安忍配偶異類之身乎今後凡議婚姻欽依元定聘財選擇气類相同良善之家又遵用吾說謹其始而以親愛信實終之則人倫漸明風俗漸厚矣

二十四曰致勤謹

古語云勤能勝貧謹能勝禍蓋言勤力可以不貧謹身可以免禍務耕桑修蠶織葺園圃栽樹株利溝渠理堤堰通貨財皆勤力之事也孝於父母順於兄長言行愼宻出入安詳非善勿友非義勿取不學賭博不作盜賊不好爭訟不競貪淫皆謹身之道也人能如此不惟勝貧免禍鄕黨識者必皆愛重稱爲善人君子矣

二十五曰擇交遊

古人云與善人居如入芝蘭之室久而與之俱化與不善人居如入鮑魚之肆久而不聞其臭矣蓋人生斯世必與同類交遊苟不愼擇爲患非細所宜親近善良避逺凶惡善良接近則日聞善言日見善事久久習慣則我亦進於善人矣凶惡不逺則興引詞訟觸冒刑法小則危其身大則及其家是亦陷於凶人矣二者之間得失甚著惟在審於其初而愼其決擇耳

二十六曰賑饑餒

近年水旱爲災民多流亡凍餒朝廷散錢給米所活甚多又常著令如所在人戶能施米賑饑減價準糶者量其多寡賞以官爵當時江南山東之人已有能奉行者隨卽受命作官人矣若不幸遭遇饑饉富實多田之家或廩有餘粟果能賑施平糶不惟仰承徳意榮取官爵而防防之中又積陰慶古人所謂百年之計種之以徳也

二十七曰卹鰥寡【助死防附】

鰥寡孤獨天民之窮者也尙賴官給衣糧僅能保養以終天年其餘惸獨之人不在收系贍養之數者亦間有之然城郭之內鄕村之中豈無疎逺宗族中表親戚若衣食僅能自足者固所不論其稍有贏餘之人亦安忍坐視其操瓢挈囊哀號叩哭乞丐於市而不救卹之哉況上司明文鰥寡孤獨親戚不行收養者有罪今後仰所在人戶家業稍完者若中外親戚有孤窮乞丐之人卽當收卹隨時量給糧食使之粗充口腹其人如年未衰老耳目或存手足不廢仍爲分付農家令其傭作以自贍給女子可嫁者聊備衣服卽與嫁之蓋所以廣孝友之道布惠澤之施又可以免官府懲治之責也若同裏之人死亡家貧不能營葬者亦仰眾家隨其多寡資助錢物置買棺槨衣服眾力共爲埋瘞庶免骸骨暴露亦仁者用心之一端也

二十八曰息鬭訟

古之人行者讓路耕者讓畔下不犯上卑不言尊所以厚風俗而正綱紀也近年民間爭鬭日興造訐成俗稍相違忤便至紛爭或侵數壠之田或競一尺之地親戚故舊化爲仇讎甚則醜詆骨肉陰私訐舉官府過錯誣陷昏賴無所不爲此皆守土之官失於訓導撫治之過而人之如此亦流爲狡猾凶頑好訟之徒矣今後各縣正官及社長人等勸諭所在人民興行禮讓敍別尊卑若鄕裏之人有愚戇無知誤相觸犯酒後迷酗偶相詆毀者皆宜容忍以全親故之情田畝宅舍明有界畔各當固守勿相侵奪至於告骨肉則害吾之恩告官府則傷吾之義俱宜悛攺勿陷凶猾父兄能行之於上子孫皆效之於下如此則化爲忠厚之人而成禮義之俗矣二十九曰禁賭博

人之營治生理各有常業能安其分衣食自充近年所在貧民爲貲本不多利息防細凡交易諸物不肯依理貨賣輙行用錢賭博妄意一勝以圖獲利之多而買物之人亦思僥幸共爭勝負似此愚民豈有家業增充但見貧窘日甚而又觸冒禁條重負刑責又有遊蕩無賴之徒專以賫持錢物共爲賭博勝者則視爲易得之財非理費用負者則思爲報復之計再破家貲一勝一負各致窮空別無所圖皆化爲賊盜矣今後仰隨處社長及人家父兄各宜以此勸諭社眾訓教子弟依理勤謹治生勿得照前妄作若不悛攺更仰申報官司依法懲治

三十曰弭盜賊

人於萬物最靈最貴然均是人也亦有國法所必誅鄕裏所不齒父不以爲子妻不以爲夫者何哉盜賊是也原其初心亦安肯遽至於此或好行賭博貲財空竭或貪迷酒色家產破蕩或習爲手搏或學弄槍刀漸啟凶心以至爲盜一黥其臂無復自新今後仰所在人民其子弟七八嵗時便令入學讀書年齒稍長教之各遵本業或有好飲博習凶藝者卽宜禁止訓戒勿使漸成姦惡累及父兄妻子仍仰隨處社長如社內有遊惰之人似前爲非亦行依理訓誨若不悛攺申報所在官司隨卽懲戒庶幾早能知恥自新是弭盜之一端也

三十一曰明要約

作事謀始古人所貴後世文約契劵蓋亦謹始之道所以防其爭且欺也近年風俗偸薄巧僞日增凡田宅婚姻債負良賤偶因要約不明多致爭訟昏賴紊亂官府動渉嵗年幹礙平人妨誤生計亦有詐立契約公肆欺謾者然理曲之人終亦敗露身負罪責名陷凶徒竟亦何得也今後民間婚姻田宅等事及兩相貿易合立文約者皆須分明開寫年月價值期限證佐以備他日檢勘防閒旣宻爭告漸稀欺僞之徒自有刑憲是亦善風俗止詞訟之一事也

三十二曰罷祈享

古人云神不歆非類民不祀非族蓋士庶人所當祭者惟已之祖考及五祀之一故聚眾祈享朝廷屢有禁條所以正人心而消姦宄也近年俗薄教廢所在人民類多不知只奉祖考往往鳩錢集眾僭越祠祭及冒犯非族殊失禁約之防且幽明人鬼之間褻瀆爲甚神旣不歆有罪無福今後士大夫家欲盡奉先之孝者以時致祭典禮具存庶人亦當嵗時祭其祖考以盡追逺之誠其閭裏鄕村之人不得聚集人眾祈享祠廟凡金書旂幟俗號曰賽社者仰社長省諭卽時拆毀罷散若訓誨不從尙蹈前非是爲頑悖官有嚴刑

三十三曰戒遊惰

士農工商各有常業謹身勤力衣食自充前已屢言之矣頗聞人家子弟多有不遵先業遊蕩好閒或蹴踘擊毬或射彈黏雀或頻遊歌酒之肆或常登優戱之樓放恣日深家產盡廢貧窮窘廹何惡不爲鄕村之民亦有不務耕鋤不勤蠶織呼召黨類趂集飲酒者甚至與妻同往以致男女混淆今後果有似此遊蕩之人父兄嚴加訓戒社長丁寧勸諭庶能悔過自新若循襲不攺仰申報所在官司依法懲戒

文忠集卷六

