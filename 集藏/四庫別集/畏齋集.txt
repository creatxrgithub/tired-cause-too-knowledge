

欽定四庫全書

集部五

提要

畏齋集六卷

別集類四【元】

【臣】等謹案畏齋集六卷元程端禮撰端禮有讀書分年日程已著錄其詩文名畏齋集見於黃溍所作墓志而不著卷數諸家書目亦多不載故世久無傳惟散見永樂大典中者尙得詩文百餘萹謹依類編次釐爲六卷其學以朱子爲宗故作孫叔防詩集序云詩至七言而衰律而壞詞而絕自朱子出而古詩遺意復見蓋朱子之學不在乎詩故其作有自然之妙諷詠勸懲之實又送牟景陽序云蜀文再變於魏了翁了翁學程朱學故未嘗有意爲文人之文而文特妙其全集宗防不出於是夫朱子爲講學之宗誠無異議至於文章一道則源流正變其說甚長必以晦庵一集律天下萬世而詩如李杜文如韓歐均斥之以衰且壞此一家之私言非千古之通論也然端學所作尙皆明白淳實不骫於正而其持論亦足以矯淫哇艶冶之獘於文章尙不爲無功故糾其膠固之失而仍裒緝其佚萹偹一格焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

畏齋集卷一

元程端禮撰五言古詩

古意

東林有棲鳥中夜棲復起磔磔繞樹飛悲鳴不能已羈孤寡儔匹枝寒不可止幽人發寤嘆起步東軒址大鵬飛南溟摶風九萬里斥鷃無所適翺翔蓬蒿裏爲大旣云樂小者亦自喜爾於眾鳥中棲棲乃如此

南山有佳木枝葉何薿薿客問此何木云是杞與梓問種此何爲棟梁專所擬問種幾何時百年殆不止客子嘆以愀吾謀豈及此春種秋已獲口腹且不理人生不可期百年詎能俟

儀鳳何濟濟棲息在梧竹置之雞鶩羣肯與同飲啄所性自不同匪因事乖激從玆鳴髙岡銜圖集帝側

次史耕野借書韻

掩關臥空齋寡徳嗟無鄰坐令日月易見玆夏木新俯仰閱今古孰能返其淳有疑未云袪就正乏所親譬車適千里曠焉迷路津聞君忽叩門起迎正冠巾議論一超越諒非今世人遺我金玉章把玩良足珍言欲假詩書討論意彌勤爲君出所藏不辭筐篋貧儻足爲君益敢厭來往頻

雪野齋

混沌昔云判髙下散眾殊山川互阻深道路饒﨑塸滕六若有意補塞歸糢糊誰知甚險艱行客多迷塗何如萬原野坦坦皆康衢常時人素履此日心亦孚平平展天鏡蕩蕩開玉壺招搖踏廣寒汗漫遊淸虛元翁心地明直與此境俱融作一片玉皓皓歸太初

酬張荷屋惠酒之作

春風被艸木華色一以妍散策登崇巘泛舟遡晴川悠悠憺忘歸孤嘯激雲天嗟無同懷侶俾我心悁悁美人在山阿貞操松栢堅攝衣往扣門一見情依然壺觴逺見贈侑以金玉篇酒昭意不薄詩敍別經年惜哉不可畱整斾吾言旋短章聊爲報中懷詎能宣

送人遊越

防稽揚州鎭名實著典籍禹昔巡九土於焉防羣辟澄湖三百里寒光湛空碧郊關連崇山巑岏類天劃古來磊落士多此托棲息王謝有子孫風流猶未革欲遊無方舟魂夢勞宿昔今君掛江防迆邐詣幽賾上探神禹穴下訪王謝迹玆特江南奇气象猶迫迮更爲嵩華遊馳車陵谷客嗟我足如紲坐使歲月易

寄內

去年汝歸時汝父扶汝輿今年汝歸時哭父攀靈車豈期一年別罹此憂患俱人生不可保甚矣夢幻如汝哭固有感汝行良可吁汝有堂上毋亦復雪滿顱旣無門楣喜生汝將何如幸汝有佳弟可樹先人廬汝弟昔在雛今皆父而須豈不念老毋爲奉千金軀天寒山日短雨雪滂在途作詩爲寄汝愼勿笑我迂詩成落淸淚梅月來庭除

呈信州路宣差

聖代仁配天生賢亦忠厚公任承宣寄一麾此出守巍巍靈山髙千里祥雲覆澤物寂無言但見禾黍茂沄沄玉溪水流長深且瀏魚不識數罟自樂免驚透公政亦如此實徳民父毋小民𨿽蚩蚩口碑心自鏤行看入秉鈞八荒納仁壽賤子生四明才疏學尢陋稼軒守藏書豈憚逺奔走久懷仰徳心未得遂良覯再進畫防前不覺成宿畱

病起有懷吳徳堅時教授鄰鄕不歸二詩寄之

抱琴適南澗澗水流濺濺上有修竹林天風韻泠然我欲冩其聲竟日不能弦野老渡澗來牽牛飲我前自云作勞苦竟借艸石眠問我此何爲聒聒不暫捐鐘期無復生伯牙空自憐此人聽以耳誰能聽以天君不如二子不如抱琴還再拜謝野老歸哉樂忘年

日日倚髙樓遙望西溪山山深艸樹長煙雲何綿蠻中有千歲松修柯出雲間鳳凰翔其巓好鳥鳴仙人紫霞裠招我碧玉環浩歌激林谷玉貌安且閒問之不我言無乃吳彩鸞褰裳欲從之山險道路艱黙坐自嘆息歲晏雕朱顏

桐廬舟中奉寄宋推官仲翔兼柬余知事伯貞

換舟桐廬驛寒雨溯淸曉微茫煙樹來轉沙洲繞危臺倚石壁釣者迹已杳念我平生歡語斷意未了方提文章印遽隔霄漢表前日過逋仙穿梅度林篠壁間見妙墨勢若蛇蛟矯髙詞接黃九幽夢到蘇小邇來定多事無復親魚鳥空餘折獄心攻苦如食蓼樓臺閟城邑欲往路深爲語幕中賢相將遊鳳沼

用韓退之出宰山水縣之句爲韻賦五首呈東巖王明府

巍巍東魯山巖崿何崒嵂豈徒興雲雨生賢爲時出粵自產尼聖秀气久蟠郁後有石與孫正學相紹述𨿽云位未充姦邪困揮叱聖經剔蕪穢冥晦掲日月玆气今在公已久著名實貞操百鏈剛況復輔經術民親澤易及志行身豈屈願公崇徳業屼與玆山匹

諺云六十年玆邑得賢宰前宰子施子爲政實樂豈事有利田裏嗜若嘬脯醢於時值歲荒老稚恃無餒境內盜莫侵畏罰當刑罪遺愛在人心歷歲久逾在公來適庚子慰此小民待渠渠防良善有若植蘭苣除惡絕本根豈復顧怨憝玆心實昭明皎皎冰雪皠前施後有公名聲兩峞所恨事掣肘毎使公心痗公處施子時未必功不倍彈琴不下堂戴星不得怠爲勢有難易才豈云弗逮所同在邑治如水畢赴海他時繼者誰諺語當不攺

凱之宰山陰山陰萬山環邑事號繁劇治者稱獨艱凱之禦以約簾垂淸晝閒邑事旣云理復得玩羣山建平事豈簡公能息嚚頑南山極雄秀大巖聳雲鬟驅馬詣幽窅杖屨窮躋攀掇此山上茶舉瓢酌潺湲能賦復能畫日落猶忘還風煙遭攟摭披豁呈天慳豈讓顧虎頭三絕專人間

郎水出桐汭西流百餘里臨流構新亭公日觀此水公呼父老言玆可諭政理風恬水鏡淨淸澈湛無滓明可燭須眉一一見涯涘汲者纓可濯濟者舟可艤積雨混濁流橫溢若奔駛牛馬暗莫睹蛟鱷森利齒豈徒濟者危隄障將圯毀父老再拜言公念幸及此此水濁日多淸日苦無幾流淸難自全濁者日彌彌公來水旣淸公去復前似公有一寸膠愼勿寶諸已當往治河源餘波俾霑被公謝父老言吾敢怠以止悟彼滄浪歌仲尼識孺子

賤子家浙東承晤此山縣無術裨道化空忝文學掾人生恨無位有志不得薦矧玆萬家邑公實司溺援素抱匡濟才小試詎云倦馭吏若束薪曽不得輾轉鯨鯢牙角利赤手欲拔剸於公任獄吏子孫尙昌衍所積公已多百福報所先世儒謾讀書謬云破萬卷臨事輒袖手瞠若正墻面遂使眞儒效曠世不常見作詩激庸懦匪同事誇衒

同知鄭公禱雨得雨禱晴得晴

鄭侯守建業惟飲建業水饑羸苦未蘇夙夜勤政理秉徳哲而肅所格無逺邇秋旱禱鐘山回車雨隨至雨多侯復禱卽日爲開霽遂成大有年萬家髙露積實徳爲侯心心動應玆气無心鐘山云敷斂惟侯意鐘山且無功社鬼何所致

送周徳可錄廣徳學

我別三峯來復得靈山秀君拋靈山去三峯將爾覯靜示萬古靑仁體而效壽寸雲雨千里百谷膏以茂學山我未能倚席成宿畱君學究體用矧出元公冑講道三峯下三峯列窻牖教雨媲三峯千里資善誘

菖蒲

鱗鱗菖蒲根蜿蜿類虯龍兒童競采掇泛此新酒醲共言飲此酒可冀延年功座客笑而言求效何匆匆服此不終日乃欲希韓終我謂客勿言萬事莫不同用力未期月謂道眞難窮遂使羣聖言竟爲紙上空世無子董子孰爲開愚蒙客但當飲酒何庸責兒童

題有之得潘季通畫寄墨梅捲後

故人在天末相思江梅發攀條逺持贈貞心庶云托猶恐歲寒姿亦復有零落寫此歸囊楮用慰遙相憶勿云粉墨假百年不攺色

庚午四月一日小飲光霽子實仲容有作次韻

春暵欣雨集復惜年光流園林入深窅風日尙妍柔繁華變淸樾棲逕餘香流戢戢階下筍直節見萌勾而我得佳友攜手此尋幽華構旣空曠崇墉亦遭周瓶罌混淸濁雉膏續腵修思與晴雲飛論若獨繭抽嘉樹影自移好鳥聲相酬人事諒多感天遊本非謀未易輕虞卿著書守窮愁

題宋鉉翁詩卷

宋侯北庭彥令聞如珪璋學海究源委宦途起翺翔集烏贊朱博埋輪佐張綱疾惡惟務去視民乃如傷饑羸困水旱咨詢極精詳王成難僞戶汲黯先開倉實惠旣下霑英聲冝逺揚簡書暫風憲劍佩趨明光食檗善自愛寶此百鏈剛

題菊逸手卷

英英江梅芳粲粲籬菊鮮梅淸未爲逸風占花信先𨿽避桃李俗後爲棟所牽季秋百卉歇霜下菊芳妍貞姿傲歲晚獨以節自全所以陶處士愛之見詩篇八表同昏時醉石供髙眠饑卻道濟米不書義熈年逸气振古稀人花無間然誰與散人裔菊逸扁其軒

送孟後村赴臨海任

嘗聞興公賦永懷天臺勝故人美無度官協遊山興桃花遡溪源杖藜躡雲磴相期何處好石橋共淸憑

讀程云心文集

長夜耿無寐起讀程子編涼飈入庭竹一笑當我前淸角致風雨此語非虛傳鯨魚與翡翠未用分媸妍咸池張洞庭蕩黙本自然聽者得其外懼怠惑遽遷感嘆在一牀月落西南天

已卯長至前二日同景陽侯遊鵝湖次呂海月韻二首

鵝峯髙入云上下異晴雨嘉樹郁千章六月不知暑堂堂紫陽翁講道此容與斯文統有宗異論廓寰宇遂增玆山髙巍巍亙終古裹糧訪遺迹豈爲尋佳塢

玆來遊招提霜葉響風雨藏新碑已漫坐閱幾寒暑南丰星斗文論正乃不與紫陽講道地教異去吾宇所習有出入吾道無今古徘徊不能去夕陽下山塢

上已陪東巖赤山蘭泉修禊分韻

祓禊記佳節浴此蘭泉淸芳漬不待掇水止元無聲悟悅竟忘言一振華裾輕采眞孰爲妄至樂無達生

代上髙副使二首

大鵬飛南溟振翮萬里至天馬馭長道燕越一頓轡斥鷃與駑駘側目不敢視我謂爾勿憂爾亦勿自棄天旣與爾足亦傅爾兩翅豈使長棲止終不履尺地二物聽我言若有矜奮意欲走苦不進欲飛還自墜願假東南風秣以玉山穗

嶰谷有奇竹生彼深林幽伶倫逺見取遂中律呂求劍埋丰城土桐爲防人收有聲響人耳有光幹鬥牛世謂雷蔡賢已非伶倫儔韞櫝終老死衒鬻徧九州白璧固不乏燕石價亦酬所以卞和氏不辭刖足憂

黨氏貞節詩

松柏當盛夏蔚蔚淪等夷霜雪摧抑余挺然表奇姿婦人主中饋無非亦無儀溫柔實其徳父母戒無違吁嗟貞節名不幸乃見之黨氏嫁七年夫死少艾時生兒在𦇤抱呱呱且啼饑當年罹閔凶晚節疇能知立志一以定世故寧或隨期頥見丰腆曽元列斑衣誰謂不幸中報效如蓍聲譽溢閭閈余風淑澆漓寄言後來者悠久以爲期

送劉公佐禦史任西臺都事

偉哉造物心生賢端爲國欲知國家盛臣輔視其徳憲憲子劉子器大實天得昔年輟道山持憲出南紀柔剛疊用中徳威眞畏喜誠爲器之鐵春得明道體古人久不作此道已如洗我生若恨晚猶喜及見此安得如公百參錯俾視履

至正癸未春紹興總管兼善達公以禮幣招行鄕飲回至七里灘舟中同陳君王叔載鄭以道孫子材侄季武王敬中取山谷詩一江明月趂漁船之句爲韻得一字

禮成發會稽主送賓筵秩雪睛宿靄收諸峯春筍出舟下七里灘防張如箭疾圓月正髙懸極目天水一柔櫓和欵乃淨練破蕩潏眞同泛剡情不羨乘槎術共載得才彥劇談夜連日史冊三千年毫釐窮得失飲江酌北斗浩气逾崒嵂玆遊不可忘後會那能必

題越費氏飛流亭

久愛越山勝晨喜春雪晴行訪香鑪峯得憩飛流亭始知危石煉不補銀河傾長夏炎暑卻終古風來驚髙源束巖險奇觀類天成賦詠鬭雄辭窮搜雕元精水下比性善孟氏論已明志士達忠孝處難節乃名不見鏡湖水萬頃平無聲

利劍一首贈人

利劍出寶匣耿耿耀冰雪持入衞九重一指妖氛豁坐令海宇內姦邪不敢發願君勿小用鋒鍔亦易折

題直齋陳氏詩卷

鉤眾所職無庸事窮稽吾黨子證父微生鄰乞醯聖或有不許始得窺端倪中山陳氏子齋扁以直題君看岡上杉挺節靑雲齊蔓艸施中野屈曲樷終低惟人生本直不直逐物迷今愚詐絞訐異若谷與稊儻非敬義立詎免趨傍蹊

送婁所性赴鄕試

退之昔未遇光範書三上明復早爲貧睢陽幾來往天固使不售學術要開廣婁君識旣髙理義得所養眞腴在方冊大烹乃獨享春秋發其微一一如指掌文章爛五緯色正奪萬象連歲滯金淵罍洗混盆盎畜極今乃通餘子何能仿

壬戌二月卄九日與王良夫伯仲飲酒梨花之下約次山谷韻各賦一首

世人品梨花爲說何拘拘謂脫桃李繁未比寒梅疎豈知幻雪夜夜見蠅頭書室虛白逾生不厭相與娯朝遊姑射巓夕宴瑤池墟肌輕旣飄飄襟淸亦舒舒白石以爲糧玉芝以爲蔬髙照倒影燭滿斟上池壺坐有王方平獨識我爲徒

送程仲章

得體期大用薦不辱吾筆濟美世有人憲府流聲實書馳中臺辟傳乘入門驛聖世開太和治純用儒術賢路久已開禮羅亦云密才難自昔然拔十期得一君學明體用禮法嚴自律願言尊所聞使不虛此出會見眞儒效杲杲如皦日

送吳景賢

憶我初識君邂逅錢塘樓文妍六橋水气淩兩峯秋平生易賈董不數枚與鄒別去餘十年掾史來升州執防滯揚子蕭生抱關畱但聞百事理不見有悔尢玉雪不燐緇塵外自浮游果充崇臺貢千一乃爲收淸髙贊憲府濟物心乃酬苗秀審芟殖寃洗澤乃流酌泉本素履名節光前修他年早拂衣相期釣滄洲

送魯子亨

魯君宦武昌舟發建鄴時朋友並集送所贈惟苦辭謂當戒食魚飲水操勿移伐木道久缺我幸今見玆君爲時所賢徵辟書交馳名實久已昭義利分毫釐飲水雲不貪世不皆隠之嗜魚云不廉胡乃有公儀何擇水與魚但問冝不冝君家魚頭公市飲不自欺當年在政府骨鯁生益知苐用君家法我言何能禆漑釡試烹魚定知不燐緇

送戴與善

客有戴與善家世今移居讀書不求官富貴浮雲如愛山事逺遊衡嶽至匡廬會稽探禹穴著論準潛夫平生景純術異人授異書擇地必與善葬法爲世橅地善子生善始悟胎教疎食我旣生後聖子詎移愚天命性旣善地善配有餘使我此術行善人滿八區今年來鉛山爲我言渠渠子行會有遇去去無停車

贈孫友仁

舟發甬水東遙望靑山岑白雲旣杳靄佳木亦蕭森下有寒棲士縆弦鳴淸琴調古知音稀自聽還自吟饑食北山薇渇飲寒潭深持此永終日世塵詎能侵願言往從之庶以慰我心

孫子隠泰山程子洛水涯山水得二子艸木生華滋山水無終極二子名永垂斯人𨿽已逺踵武可尋追我學苦蕪廢君操我所奇君居靑山麓我居南水湄無令千載後泯滅無聞知

用韋蘇州韻送酒問彥實病

風竹掃三逕終日無來客我友隔南浦無錢供藥石聊寄一尊酒慰此風雨夕何日能過門莓苔生履迹

範得甫往昌國因寄馬云北

汨汨鄞江流赴海無時息我友滄海去逺訪安期迹東望久延佇煙波渺無極凴君一問訊早掛歸船席

送陳錄事

今代錄事官乃與令長同矧有會府壓更臨宣司崇兩造互請托黒白翻覆中常患掣其肘聽斷難爲工耐軒太丘後民瘼實所恫平易以近民下情悉上通不求赫赫名保障以爲功驚雷易失匕我心益從容所以豈弟政三年全始終耄倪逺走送遺愛思無窮

代諸生壽王豈巖

春月勝秋月三五初端正羣芳正含滋春陽尙衝靜人生稟玆气淸淨以爲性豈但冨文史胸襟如玉瑩長松從澗底考槃發歌詠且盡一觴酒好月還如鏡

晨興望鐘山層巒郁深秀色畱萬古靑其體仁以壽寸雲雨千里禾黍膏以茂下有髙隠士弦歌在巖竇學山期至山豈必云出岫舉觴且勿辭鐘山以爲壽

蘇子鐵拄杖以壽張樂全倚杖撫銅狄謂與同淸堅鐵杖豈爲壽銷蝕同飛煙壽公無一物多祝亦空言公心在精舍不息如流川斯文天所相公壽無窮年

安石恐不免淵明恨枯槁貧賤固難居富貴亦何好所以賢達士委命不離道羨公富學殖深藏以爲寶退得資素封進無危機惱堂上奉兼珍客至尊爲倒教子無他事弦誦夜連曉觴舉勿復辭樂事如公少

猗猗堂前竹挺挺萬夫特直節幹雲霄淸气冰雪積虛心類謙受歲寒不攺色此君一何茂一一公所植堂上媚學子誦朝連夕切磋詠淇澳君子會林立公心在精舍見竹如公覿持酒起爲壽何以酬盛徳

出門觀秦淮巨浸流洋洋盈盈晴空月墮此淸夜光月遲自沈璧水駛拖練長並行不相悖道體一以彰門內齋居子習靜萬慮忘持此爲公壽中有長生方

粵從晉魏來嘉節尙重九愛此日月應世謂冝長久初度迫玆辰上壽冝公有今年兩九月九九分前後此名嘉復嘉瑞應端非偶去年八十一九九公已受今年八十二後九方爲首備福無不冝盡可笑開口今年兩開筵痛飲黃花酒壽百六十二養老詢黃耉

七言古詩

長歌行

大族【簇漢書作族】之琯初飛灰春气早已回蘭梅主人召客延鄒枚夜永燭光熹炎炱瑤觴屢舉傾金罍主人盛年絕外猜幸與公鄰熟往來我性迕俗眾所咍公獨顧我靑眼開我不祝公壽考鮐我不祝公家絫萬金位三臺願公祖徳厚自培君不見王氏庭前符三槐

題臨川李教授盤居圖

出山小艸且勿論志回白日窮追奔燃犀徒興牛渚怪投膠不救黃河渾盤谷自謀固得宜難則可許仁未知盤居先生顏是希盤桓居貞以隨時必宮盤中亦已非抱關擊柝皆可爲君不見江南丞相久無宅安上門監亦有祠【金陵淸涼寺尙存介甫遺像】

秋日與客遊宋丞相墓

秋風著人已淒緊南山當戶轉孤聳胡爲幽憂坐自纒一上前阪望岡壠岡壠委蛇斷復連累累荒冢壓其巓問言昔日卿與相只今泯滅隨寒煙買文譽已斵山石意欲功名示無極翻令後人得指數好醜毫釐不相匿可憐役役死聲利得尙如玆失無議古人志業元有在丈夫所嘆非憔悴

勸酒

舉酒勸君君勿辭一年春好惟玆時風日暄暖啼黃鸝澄空紺碧飛遊絲緑楊萬縷垂水湄小桃破萼嬌晴姿今日何日風物奇花朝止有三日遲客愁頓釋如冰澌況有佳賓酒盈巵堂上主人文章師筆下縱橫蟠蛟螭胸中磊落載書詩年彊學富仕則宜我生同裏隔城埤束髮學校聨講帷在鄕已獲繼蕭規復來郎邑分臯比人生出處神所司千里會合非人爲夷吾鮑叔心相知交情歲晚無燐緇禮長十年兄事之在我豈止肩當隨君顏美好我反衰自鏡醜惡知蒙倛君已有子紹裘箕我如鳩拙巢無枝譬彼平阪天馬馳跛鼈欲與爭毫釐上天生人意有期但貴樹植勿自隳弧矢昔已射四陲豈得懷土生愁噫郎山在眼水淸漪魚有鯿鱖菓棗梨勸君飲酒君勿辭坐上白日西南移

司性之來郎邑勸酒一首

君來溪柳未藏鴉君去開徧溪頭花一尊未盡相逢喜春色拋人去如此錢塘見君今十年豈知爲客俱桐川我生緣無谷口田君亦未有買山錢世間萬事戒多取只此造物猶未許溪柳溪花尙惱人酒杯到手休嫌頻送趙子采赴都言各路立帝師堯舜廟

趙侯嘬歜嗜駭俗開卷不作豎儒讀治道上下三千年得失照卜如燭太息者六笑賈傅八事爲律輕主父毎言論事在正本余似牛毛何足數堯舜帝師萬事賴孔孟稱述何能外子孫世昧不可封祀絕不祠事爲大宜令禮官郡立祠俾知報本有所思人臣致君必堯舜勛業未至非臯夔使民必爲堯舜民共知孝弟徐行推刑措徳洽俗自厚鳳凰覽徳將來儀我言似迂眾所嗤正欲人心鎡其基淫祠廟塔徧天下大功大徳祭乃隳氓之蚩蚩諂非鬼性善誑惑無由知皇元治具已畢張惟此未舉寧非虧泰定聖神方禦極六甲肇子開昌期詔下四海求直言我今走陳無庸遲此行我言會有合坐令萬世長雍熈坐令萬世長雍熈我歸耕鑿老不辭今侯去去維其時且倒玉瓶鄞江湄

送鄭有常學錄歸括蒼

釋之因宦減仲產叔敖相齊子負薪今人讀書賤此道得官乃欲醫賤貧賤貧有命何可醫徒令內熱守自隳鄭君三年錄升校不辭俸薄兼官卑谷口爲鄕無不可亦復好客如當時侵疆必歸書必刻學政所知無不爲一杯輒歌寫淸琴金石殷殷畱林池有子讀書夜連曉從我問學窮毫釐不爲乃翁坐此困但知固守爲裘箕自君髙曽擢科第官學𨿽顯生事微君家訓飭用何法子孫能爾承前徽白下衣冠送將歸使我停杯有所思我分堇荼甘如飴願言千里同襟期

送李壽父赴崇徳州提控案牘

雪消新晴春水借舟發秦淮健如馬平生知已盡淸流出郭送君空白下君家兄弟眞無比不數當年有三李元方治行今第一過家上冢暫歸裏肯令難弟離侍傍活人要出囊中方秋風不復動歸思得官正在鱸魚鄕陪王明府禱雨鎭山同諸友訪正氏隠居

羲和行日當午停旱雲不雨空鞭霆扇搖無風腕欲脫六合爲窯難逃形偶到君家非有意忽得水竹涵淸泠解衣盤礡不忍去況有佳客來聨軿更喜主人能愛客枕簟招邀入林坰冰盤夏實雜水陸不覺墻角屢倒瓶可憐俗子走聲利紛紛有若蛾赴熒廣寒閬風豈有隔置身瀟爽由心扃

送溧陽同知杜君正攝江寧令二月還任

魯叟相事僅行攝國內大治消三月官無掣肘皆可爲豈問趙魏與滕薛杜侯攝令兩月畱撫字得民聲實流略用家法稱父母妙割遊刃無雞牛彈琴戴星今孰優問誰能識陳太丘

甲申送鄭榮卿都目得代歸桐汭

憶我昔年教郎川得事邑宰王公賢公用弦歌化文法躬率縣曹來講筵鄭公時爲公所器誦書炙輠方少年我歸敝廬旣得謝君忽來官甬水邊乍見驚問始相識君鬢已白我皤然一別歲閱四十五論新道舊如目前僉憲又見王公子嘆君尙淹心甚憐市舶幕長欣代去竟歸桐汭便著鞭犀珠磊落守船法三年不嫌無一錢家住三峯雨新過白酒黃雞秋正妍仕求稱職不在大任大責重憂所纒存心濟物亦易及日所爲事可告天出處惟求兩無愧願君守此彌貞堅此別再見知何時病不得送徒悁悁我多故人在桐汭爲言耕讀早歸田

桐川三峯歌次劉教授韻

秦漢海上求蓬萊方士一去不復回三山元只在人間蔽匿雲霧不爲開萬騎南遊上秦望乃獨遺此何爲哉此山迢遞東南來勢至桐汭爲低徊三峯雄秀揷天半下視培塿皆陪臺此山峩然如三皇初議制作陳尊罍此山澤民如三後調燮雨暘符三臺或疑女媧煉色石補天功成遺余材又疑張騫使河源歸囊梱載多奇瑰河流衝決流至此不爾何爲洗濯瑩淨無塵埃使我有疑不能決欲語神怪非吾儕安得辧口如齊諧劉公胸中有丘壑酒酣筆下寫此磊塊懷我欲繼作豈其敵語險韻絕如懸崖

送林叔瑜

髯林三年客楚尾食其倜儻聊相似有時取酒聽其談抵掌掀髯殊可喜攜書挈劍別我去問言未遇且蓬累未要上書自薦達也未鹿門攜妻子但謀祭竈請比鄰鬭雞走狗隨閭裏我謂君言也大奇我亦起柂歸鄞水二月一日與王良夫飲潘子玉園見梅花新發與桃花爭妍再次前韻賦所怪

物隨气質性乃殊各守爾性非自拘梅開本與春風避下視桃李賤且疎忽逐桃開失其性有此怪事史宜書豈梅亦隨蕭艾化肯趂姿媚以相娯不思貞操獨秉太古初托根分在冰雪墟縱使孤髙不爲俗所趨丈人行尊意盡舒如士一旦攺素節心已慕羶厭茹蔬使我長歌擊破壺梅兮名存非吾徒

贈墨客林松泉

李墨黃金兩相直世無潘谷誰解識林家得法亦有名試磨石堅光防漆我無論古垂不朽卻愛此墨可傳久儻書自鬻牘三千何似珍藏七十九

次道心六月六日雨韻

歲六月首五月尾得雨如金寧是水今年六月六日雨陰雲周匝徧田裏四明野客喜欲顚不道此間無我田寄食乞漿要得酒也應易度龍蛇年去年縣官免租簿夏秋苦旱春苦雨今年一飽斷可期流民已盡歸鄕土問余何事不歸家十年飄泊來天涯此日不歸歸便得不曽題柱要乘車

建平邑庠堂後古梅久困斬伐同王明府賦

槎牙堂後梅鬱鬱含早春托根已得所植玆泮水濱能愛此樹一何少斧斤斬伐從比鄰條梅已盡根榦存況此憔悴誰復珍我願爾爲禹廟之梁勿作爨人之薪君不見爨人無知蔡邕死禹廟之梁爲龍變化如鬼神能興雨澤霑時人

代人送徹爾戶

將軍少學萬人敵書記姓名亦謾讀曽隨博望探河源逺將樓船從楊僕手提玉龍不顧身辛苦成功收爵祿天下至治息五兵今爲君王護北平去年來戍郎水上秋毫不犯號令明身同甘苦士卒樂坐使境內消姦萌毎得相從出射獵往往驅馳騁驍捷身輕一鳥艸上飛響雙鴻手隨接衢歌野舞同醉醒日暮歸來心未愜期忽及回桐川送車百兩聲喧闐津亭把酒別我去天寒積雪千山連何時合並有此樂離心翻繞風中旃與史祥叟別分和杜詩一首余得白鳬行

君不見造物戲人如兒童遺爾百憂看成翁人生只同蟻旋磨擾擾誰能出其中行未萬里豈爲別丈夫愼勿悲西東陰雲散盡日弄影明朝一棹隨春風

乙未閏四月十日余宿東溪朱家得夢異甚覺而書之

夢行溪上遇一翁方瞳白髮兩頰紅踞坐磐石防長松問之不答耳若聾余不敢退禮愈恭久之顧我言始雍笑指太白之髙峯我將引汝遊其中余前謝翁惟翁從翁卽前行如飄風山磴險絕杳莫通余怠憩坐气如虹翁乃回視責我慵余復勉彊行躘蹱漸見佳樹聳靑蔥石間流泉響淙淙謂翁此境已奇絕何必辛苦登髙崇翁卽笑我所志庸行行力倦憂心忡忽見地平巖玲瓏靈芝煜煜紫气籠瓊林香靄云溶溶樂聲逺聞鳴球鐘異香縹緲來虛空頃刻萬變難形容余乃感激前謝翁匪翁安得登此中翁復呼曰來汝童我因教汝汝聽聰用力憚勞無全功見小忘大道莫窮汝年甚少朂汝躬再拜受教復謝翁請以斯語銘心胸送餘下山余別翁回首視之杳無蹤我言玆夢誠冥蒙書之以俟巫鹹降

安宰特開宴賞花分韻得杏字

飄砌曉見風落梅灑檐夜聽雨催杏柳枝著水初垂垂梨花照牕方冏冏杖藜亦欲追少年酒杯不醉發深省大陶山色萬古春靑眼相看還首肯

上完顏僉事

我聞麒麟與鳳凰舉世皆指爲嘉祥又聞古今所共寶荊璆垂棘與夜光有則爭欲快先覩不識遺恨心倀倀我言此物𨿽足珍求其實用無毫芒上天生賢誠更奇尊主庇民邦乃昌達則伊周窮孔孟豈此數物可比方聲華煜煜東臯公攬轡澄淸振臺綱明燭姦胥膽欲落仁風沾被蘇疲氓腐儒讀書守窮山欲見未遂徒彷徨攝敝衣冠【見侯嬴傳】拜牀下願聞一言鍼膏肓麟鳳珠璧縱不識此心滿足無所望

送楊友直赴刑部主事

君不見疾惡如風朱伯厚車如雞棲馬如狗又不見政無所避桓禦史京師畏之行且止二公髙節照千古曹李厭厭誰汝數上天爲國篤生徳淸白吏後發友直平生讀書師伯起今卻四知先盡已事不見人惟見理非卽曰非是曰是嚴不爲酷寛不弛二十餘年任風紀百鏈不作柔繞指恥爲瓦全寧玉毀含沙射影從鬼道在終然直如矢彚徵果見登君子君材豈止冝作士盡職春官亦如此

送浙東帥閫都事宋公代滿還鄕

廣平大節堅鐵石開元相業昭今昔子京修史筆扛鼎歐陽相推何敢易家聲奕葉久濟美篤生我公當盛世弱冠柔翰步玉堂卓犖不負讀書志石渠白虎講羣經持槖從容侍天子厭直承明佐雄藩南探禹穴觀海水文事武備際升平古來從軍本云樂萬竈貔貅我所監月淡秋城夜鳴柝威行九夷皮卉外仁宣七郡民社間置酒髙會甘海錯拄笏爽气看西山三年談笑了靑油旄倪攀臥苦難畱勿笑歸裝只舊書還作中朝第一流

送金仲相赴建平幕

橫山之西麻姑東平岡斷續如遊龍水出桐汭防白石郎步臨流邑其中桑麻沃野三萬戶民俗儉朴無澆風讀書竹屋夜達旦諸老文會猶從容東巖賢宰力興學賤子倚席慚無功回首三紀事已非久聞凋敝多空窮四明金君儒飾吏三郡掾吏名聲隆案牘如山能立剖萬事不理須胡公撫字正賴用寛和流徙會見歸耕農縣幕得人我爲喜已報交友馳書筒父老迎君如問我爲言白首行龍鐘

行春詞

春來十日九日雨對酒十日九日愁有酒須快飲春晴須日遊君看當戶桃昨日花蘂何嬌嬈今日眾蘂盡灼灼昨日開者已零落人無百年壽賤苦欲貴貧欲富世上得意能幾人坐令役役自苦辛赤松子王子喬神仙路邈不可招身在塵世誰能逃有酒須快飲春晴須日遊不飲不遊將何求朱顏緑鬢去不畱

送敬叔兄之建平

城南城北花艸香客子舉袂風揚揚黃塵蔽天車輪逺白日照地離艸長孤鴻髙翔避寒暑羣雀低飛謀稻梁兩渡吳江弄舟楫乾坤日月浮滄浪

次季孟賓題趙伯畿仲元兄弟怡云亭韻

公子席珍久家食手不停披硯長濕門開簾捲卽西湖湖上煙鬟作屏立復事幽討寄淸豪山椒小築寧辭勞君家兄弟眞聨璧怡怡杖屨來遊遨白雲千變是朝暮云出雲歸似知處看云隨人各有得怡悅旣久同成趣更愛屋不礙雲山主人心與云俱閒此心此屋俱是雲從人逺向云外觀

碧筒飲轉語一首【注云六月二十二日同諸公爲避暑飲臨荷池取荷爲杯故名】

池上六月避暑飲池荷萬柄濯云錦座客灑落無老兵盤羞錯陳輕侯鯖飲客但取荷爲杯有客未許缾恥罍豈但藕俾沈屙全也知花任眞人眠原制衣裳人獨醒白戀鐺杓意乃防黃流在中圭瓚盛玉露初下銅盤擎月華漾漾墜碧波天光耿耿明銀河滿盈如戒欹器偏古朴直想抔飲前願與下民鍼膏肓安得上池見壁墻事屬眞宰有前定池未秋風且中聖聊爾爲樂意勿有如荷盛酒不濕酒

次王伯循禦史冬十月韻

枯梢無影月在地北風自語時爲冬橘熟寒洲艘集賈稻棲南畝肩頳農江南薦災尙寥落敗屋逃亡眼誰著繡衣禦史天上來何當一使春意回

倪侯守濠州泰定四年夏產瑞麥自一莖兩穗至五穗【侯名顗字廷簡】

君不見貞觀十歲濠州野蠶成繭爲唐瑞距今爲歲六百八十九復產瑞麥一莖二穗至五穗泰定聖神方禦極愼選守令司撫字玆州承宣實倪侯庶富而教心戶至田裏熈熈致气和示此嘉祥見天意治先使民不饑寒蠶麥爲瑞固同地不數朱艸與靈芝肯比醴泉及連理漁陽之歌未足多陜虢所進差可擬唐叔得禾旣云書所紀倪侯何不獻天子只恐功大心轉小卻退祥瑞書災異

送王正卿錄事紹興

錄事昔爲郡督郵今代所職城內令得人宜若陽道州撫字心勞是其政我知王君已十年廉公忠孝咸稱賢防稽趙範所過化風俗禮樂猶依然歌妙割無雞牛來莫眞令有襦袴最是老叟識劉寵他日走送還如故

壽東巖

昔年嘗讀三星詩月宿南斗生退之子瞻之生還如斯二子所以踵武遙相追天之生公也太奇公生之辰復值玆學行節槪久自持不能諧俗亦類二子之所爲建平之政我所知黒白是視勇奮揮豪右喘若竹筒吹精金百煉色不移願公益勵勿自疑但視二子在當時我亦日夜祝公富且貴气勢要薦樊宗師正卿期分買山貲

壽趙中丞

夾鐘初吹夏月季庚金伏火日涉二上相鐘玆淸淑气髙材絕識生特異置諸臺端使宅揆萬事欲理問伯始繩直準平方圓至十道儀刑在玆視功名富貴非公志一夫不獲謂由已仁者必壽此其理一身五福宜俱備

壽洪宣尉

使節煌煌蒞江國闔郡歡迎走城驛此地實公舊所治郡人猶能誦公徳重來回首二十年岸柳江梅有佳色政從一郡徧江南願早普爲天下澤存心濟物天祈福長年富貴何須祝

欽定四庫全書

畏齋集卷二

元程端禮撰五言律詩

春日

年少逢春日歡呼喜欲狂隨人折花栁約伴釣池塘三十忽在眼萬愁摧我腸秖今春日至轉覺意茫茫

送王季方入都

美玉良金質忠臣孝子門才名推賈誼學行得何蕃胸次涵千古毫端吐萬言朔南從此別文酒會重論一夕夢與人賦詩得前四句因有所感遂足成之

計世身何拙談經舌尙存三年從閣老一飯識君恩水竹溪邊碓山花捨後園老親頭雪白稚子候柴門次杜彥通韻送唐漢卿司丞得代歸燕

學問涵天祿家聲著栢臺鹽車行峻阪驥足見髙材詩思防花去歸程伴鴈回會言民力困田裏得眉開

挽阮申之縣尹

官淹六載久仁浹萬家深境絕石壕吏堂淸單父琴云亡昧天意走哭見民心安得百元結令予淚不禁

送項伯晉歸臺之仙居

泮水師經術侯門禮上賔霞城動歸興藜杖及新春住占神仙宅行知來往津君歸憑問訊吾亦此山人

客中防月得吹字

郎川今夜月客子獨防時光彩明纎末鄕關苦蔽虧驚烏難自定短笛且休吹漂泊疑非我尊前舞爲誰

滹沲

有事滹沲古爲川浸迄今蕭王冰渡急馮異飯恩深浪洶驚胡馬星搖見嶽岑同舟欣旣濟得句慰歸心

寄單幕王三通叟

詩酒別離後寂寥今十年逢迎長自失衰晚復誰憐虎鼠遭時異龍豬得路偏故人輿論許風格稱紅蓮年少各輕別相望今兩翁聯吟無客與把酒待君同梁苑花陪雪隋隄鴈趂風坐尋南北意流落半生中

諸將

諸將威嚴少三軍部伍繁追求無隙地慟哭有千村天下歸仁政今朝仰至尊共傳寛大詔早晚到黎元

寄王仲肅三首

好在王經歷邦人說下車指麾淸案牘談笑到詩書曉幕香迎馬春閨食薦魚大刀煩寄贈心折憶吾廬聞說西京學金源舊制存兩公違配享列坐失常尊藩府多才彥宮墻入討論勒銘須大手不朽在功言莫怪音書少雲中使到稀愁邊成悵望夢裏想容輝鐵騎通南徼江鴻困北飛濁醪聊自遣一醉解春衣

寄張伯任

羨殺羊羔酒城南吏隠家攢眉哦栁絮呵手防梅花官給桃花米鄰分薄荷茶誰憐山寨吏冷廟作官衙

畱飲城南寄漢翔諸君子

盡以思親恨裁成寄逺詩墨濃多是淚語苦不勝悲桐影風淸處楓林月上時向來迎送地經過幾相思丁丑正月四日縣尉陳子淵見招司理黃仲翚處士謝彥實州判葉敬常同防仲翚有作次韻二首

老逢人日至喜見泰階平酒借衰顏渥梅欺素發明惟知飲文字不復計杯行豈但燭頻繼兼煩僕屢更臈酒供春酌新詩換舊題巧聞禽語變黃見栁容齊遊但隨藜杖貧從乏褭蹏招邀話耕讀近在村東西睦士何聲伯管庫於鉛山友朋多言其才美余於歳暮方以得見爲喜又惜其去作詩以送之

讀經還讀律爲吏本爲儒管庫官能富大夫才豈無窮冬催日短朔吹吼枝枯誰念客衣薄忍令田園蕪

歸鳥

憐爾甚防細猶能有識知知尋舊巢處不失暮歸時飲啄樂終日依棲足一枝人生眞爾媿役役竟何爲

丙午代人送頓尉九首

職卑兼邑小之子獨聲名僧孺官誰羨張綱志欲行涼風關塞靜秋水江湖淸塵土何曾浣還家尙濯纓作尉建平縣讀書郎水傍萬家開外戶匹馬放斜陽渤海無佩犢沈猶慙飲羊三年爲政促他日去思長黎老送迎熟君行獨嘆嗟此心無一寸遺徳及千家佳防符雄篇奏鏌鎁斯人未易識悃愊更無華前有王明府於今見頓公建平三十載淸節兩人同雅量從忠厚髙才喜事功所存𨿽小異俱有古人風維舟張祖帳秋水色行李離南紀殊恩出北宸難忘前日政愁殺去思人搖落郊原靜不堪回首頻建平頓縣尉善政返淳風四野牛羊被三年囹圄空何修能致此不欲是爲功流俗輕吾輩眞儒見此公三年郎水尉善政起疲民小邑淹黃綬髙名動紫宸滿塗旗獵獵把盞酒頻頻雲路瞻佳士柴門任此身昔日頓夫子金沙防又成西風動行李北斗帶京城烏府摽孤映靑驄防眾驚三年遺愛在回首一含情郎水三載尉又見送君行政事原儒術功名屬老成律回燕谷暖冰置玉壺淸舟發金沙驛西臺聽一鳴

念舊

淮漢終然別風霜未肯休阮公渾得醉賈傳謾深愁白鴈來何莫黃柑美易求且隨辭越艇兼泛逐波鷗粗糲從吾賤金珠付汝求詩書江左客日月海東州城暗枝枝栁波明對對鷗舉杯時事攺慘淡一登樓

晚眺

漠漠復溟溟魚龍气吐成江風吹欲斷沙日暝還生逺著浦帆濕低連煙樹平滄浪垂釣者對此愜幽情

新竹

月地添竹影風林帶籜聲白非緣粉涴節本挾霜淸未怯翠袖薄永偕朱鳯情何當老嶰谷也作黃鐘鳴

大云寺

修竹藏低屋髙峯擁大云深居無客至幽意與誰分梅蘂添僧臘苔痕寫梵文夜來山犬吠庭葉落紛紛

挽靜齋邢公二首

自獻河汾策言歸甫裏居時危聞善善身潔去舒舒子弟教惟謹琴書樂有餘使公爲將相較此謂何如昔有黃承事功歆紫府君今公緣賑卹戮力事耕耘獨行哀榮備諸郎仕學聞誰言天道逺報徳已殷勤

送疊山書院山長吳嶼南

徳不患孤立有鄰言豈欺故令酌泉後來奉餓夫祠節義存千古榮華止暫時人生無以異冺滅竟誰知

次林敬與山長韻

歸田無廢祀堂構有藏經此事眞難紀何人與勒銘卽山徴李渤投刃見庖丁泛泛隨時者何殊水上萍

送王君實都事赴內臺禦史

久簡王祥孝兼思汲黯忠聖明無闕事繩糾趣居中風正一帆速霜淸萬宇同從容前席問爲述細民窮

春雨

日日春櫩雨飛飛不肯晴天方爲生物吾特阻遊情委砌花何重銜泥燕自輕猶驚夜來夢身在隴頭耕

壽趙中丞迂軒

爲國生賢佐今朝孕上臺淸風儀十道鉅徳冠三臺酒帶荷香舉筵隨水曲開神仙公便是何處覓蓬萊今日生申甫熙朝位上公浮雲任舒捲喬嶽自尊崇豈弟膺多福神明簡大忠蘭臺中執法十道仰髙風

壽判官吳大任二首【十一月二日】

治平期第一通守職爲難今日酌泉操從人解組防已同陽獨復未學陰能幹防見臨雍拜何庸數李桓志士慕前修何曾與俗謀讀書三十乘種橘一千頭華炬明瑤席春蟾浸玉舟主人趣爲具佳客爲淹畱

代諸生壽王豈巖父仁齋

燈火萬芙蕖賔歡罄百觚商巖遲相夢魯國獨眞儒弦誦期成俗愼修爲永圖紛紛求福者誰解適玆途

五言排律

送陳希靜四明學官任滿三十韻

賤子東歸日陳侯北上時盍簪寧恨晚傾蓋已相知徳似太丘長文如右拾遺鳯飛離丹穴鵬徙志天池久抱一鳴願殊愆六月期江湖成汗漫歳月委班資賦擬天臺作山防赤堇奇鄭防官固冷鄧禹志非卑久矣文風墜嗟哉士習移渠渠空夏屋瑣瑣競刀錐子弟多無賴典型誰復師斯文終未防識者有餘悲輿論歸常衮諸生得翼之大鏞從扣擊璧敢瑕疵端使驕吝失眞難世俗窺量同黃叔度權避庾元規門有問奇客書無乞米辭琴從子期聽吟和敬輿詩管邴誰云逺陳雷豈過斯風霜雙鬢攺薪水一童羸寂寞人難處迢遙志自夷京城連北斗心迹滯南陲落木仍多感驪駒動去思衣冠塞郭出舟楫與風宜仲舉志仍在元龍气未衰才猷從此展富貴恐難辭志豈關榮悴名期不燐緇顧余誠淺薄揆分合棲遲騏驥方開道駑駘敢共馳直當三捨退何止兩交綏

挽倪濟亭

我返艸廬日君開花逕時坐盈文舉客筆快正平思弱蘂扶丹架圓荷颭碧漪按歌禽自舞行酒客忘疲樂飲心無醉終筵禮不虧當時勤置驛子美共襟期髙墅且賔主謝墩從去來隠防居甫定賦鵩防先知風颯銘旌逺云低宰木滋空餘行樂地遊客有餘悲

挽李徳甫宣慰

幹莫爲時寶璵璠比徳溫班資安序進名實致孤騫賑卹明荒政歌正化源親民勞撫字敬獄務平反閫寄七州重官逾五馬尊門閭宜寖大蘭玉已先繁束帛行加璧從珍方乞言輕彊踏泉石休致樂丘園有夢俄呼起無香可返魂哲人嗟殄瘁通國淚潺湲

次浙東宣帥府開閫楊外郎韻

聖世車書混仁涵覆載中大酺歡郡國重譯走蠻戎航海南金重堆盤火齊紅懷柔深悅服智術豈牢籠威震秋霜凜思施愛日烘鴈猶違肅殺葵亦仰曈曨海右三韓外江南兩浙東漁商輕稼穡鱻薧等菁菘誦今猶盛衣冠昔所崇帆檣千里集洲嶼萬家叢人固多豪傑材非但箭筒太平興禮樂武備飭刀弓閫寄軍民重權兼節制隆令行瓴建水境拓柱標銅迹息鯨鯢怪聲收風水沨祝融猶效職龍伯欲移宮久似星環北無勞檄諭蒙麗譙新畫角儀羽絢華虫品秩參臺鼎耆英出陛楓律身繩正木察物鑑懸空不擾惟持重原初毎慮終掾曹當代選才彥一時同銛利鉶新刃調和絲應桐文書知已簡談笑樂何窮言事方捫虱揮弦復送鴻陸遊首鄞鄮水泛卽瀛蓬島夐仙靈托窓開日月通霞城人境異臺嶺客心忡橋滑足難躡泉驚耳願聾穴傳藏夏后鼓說殷靊霳秦望碑銘古蘭亭筆札工西堂池艸句百里藕花篷鴈蕩長云羃龍湫自雨蒙鼎湖驚屹石瀑布瀉流虹羊角排山岫龍須比隰葒石靈歸洛子柯爛遇棊童太末垂名舊徐王布徳洪雙溪吟已絕四井論非公牧去思黃氏遊來記葛翁江山遺迹在田裏屬年丰勝極詩添興淸豪酒有功夜舟蟾皛皛春履艸芃芃爲趂宣風便寧虧報國忠下看文法吏相逺馬牛風布韈遊方始蒲輪召莫匆愛山生似渴吞海覺難充遇異歸休念聞奇訪必躬新遊呼賤子一起豁昬蒙顧我材無取登髙志頗雄諸公如授簡防使剡藤穹

挽楊處士

上饒楊處士名自孝親聞濟險婁師徳躬行萬石君貸饑頻折劵教族總能文重肉因賔客荒田必自分倚樓從白首送子上靑雲迎養人俱羨平反色始欣防山飡爽气遺世絕塵氛君死無可憾名章已勒墳

壽趙平章【六月初三日】

太平端有象生哲應昌期學究天人際才兼文武資誠心開白日直節比朱絲居有詩書樂行無琴鶴隨周程傳道韓栁譲文詞動靜心能定毫釐事不疑人材深愛惜民瘼極憂思霜雪威從至松筠色莫移累朝承寵渥百辟則威儀先見同蓍蔡元勲勒鼎彛秉鈞參上衮執憲長中司暫出均勞佚行歸副倚毗福綏耆壽俊千載佐雍熙

七言律詩

丁酉閏臘畱杭歸別範史二兄

久客道逺日月促窮冬雨雪天地愁漢廷誰薦相如賦客路空餘季子裘鴟鳶低飛各有獲鴻鵠逺舉將何求世事濩落類云變離心浩蕩隨江流

次陸紹賢客中九日次子美韻

多愁休倚酒杯寛彊飲難成笑語歡短髮已如歸漢節少年空好切云冠霜前白鴈能隨暖籬下黃花巧耐寒客路秋光元不異與君寂寞兩相防

奉題袁禦史餞行詩卷

洗寃善政浙東聞臥雪家聲世所惇共說範公宜禦史還思洛士俟昌言鐵冠雄峻權無撓栢府淸髙事不煩仕宦豈須爲宰相太防執法一星尊

迎袁禦史歸自南遷

虐下專權孰此容滿朝切齒未渠攻直臣曾借上方劍鐵漢今聞運判鐘四罪旣誅果刑措萬邦咸悅已時雍髙名竹簡垂千古聖主金甌覆九重

壬寅孟春有之劉君來自金壇示我佳章因次韻敍客懷以謝

劉子淸才過慶余乞余佳句錦難如春風且醉新丰酒異日看成太史書不知我署見牽馬莫爲人欺輟捨魚此意除君誰盡識男兒休嘆老田廬

食蕨猶言不願余家貧未與古人如陶公歸去多憑酒虞子愁來始著書春老閒門驚入燕雨過南浦見生魚黃塵瞇目客衣化千里江山空屋廬

休與人爭腐鼠餘百年得失定何如浣衣應濯三江水行世寧銷半句書豈但守株難得兔也知緣木止求魚買山錢待何時足蚤駕柴車返舊廬

春日

欹枕雨聲收碧甃倚闌花气襲羅衣海棠滿院燕初到芳艸連天人未歸時序風光還似舊物情客意毎相違便攜樽酒尋遊伴休向空庭怨落暉

初驚春風動江國又見春光生客愁花蘂迎晴欲灼爍栁條映日弄輕柔遙遙有客聯遊騎脈脈無言獨倚樓一片閒情何處寄有時吹笛落滄洲

休言艸木是無情自入春來緑已成卻笑羈棲何得似故教終日恨難平有時楊栁樓前立復向櫻桃樹底行萬事浮雲那有定一杯春酒未宜輕

舟次小直沽寄覃懷諸君子

東郭棲遲雪照檐陌頭楊栁復纎纎惡懷思與諸公別老鬢都從幾日添身委風帆滄海曲夢隨煙隼太行尖名邦俗美前賢宅待防紛紛起孝亷

寄呂城諸葛用中

知君家住呂城隈八百株桑手自栽長日讀書依玉局何年奏賦上金臺梅邊月照輕車去松底云將好句來昭代右文天下盛曲阿古縣故多才

寄方叔髙同捨

翳庭榕樹語幽禽雨暖三山海气深天外逺烽應罷警幙中奇玩豈多尋香凝翡翠懸朱戶春逐鴛鴦上繡衾黃竹故人今白髮防雲南去重沈吟

寄吳秋山

未別愁心不可降況今別久隔他邦筆囊塵塞魚棲穴土屋燈殘蠍嚙窓蕓閣圖書如舊夢梨園歌管盡新腔思君欲寄長相憶安得云安尺鯉雙

遣小童歸寄山東諸君子

天街東去路迢迢南望長河水漸消客子頭顱羞攬鏡冷官弦誦愧歌鐃眼明翠羽雲間蓋夢老黃精雪後苗想得諸君未忘舊時時對月話良宵

暮春江郊

江上新晴春色濃間來遊伴得相從雨過逺岸桑陰合風漾澄波日暈重幽鳥間關如學語小桃灼爍自爲容浣花溪上蘭亭路千載何人躡舊蹤

寄題韓生五云書屋

先生家住五雲門結屋仍須號五雲天上神仙寧有種人間富貴不同羣興來獨載稽山酒到處爭傳彭澤文想得後園多種竹可能千畝比封君

次韻寄呈東巖宰公問赤山卜築

赤山了處水縈紆百變雲煙畫不如更有池泉煮山茗可從硯席釣溪魚裴迪長爲摩詰客孔融願讀伯喈書人生樂事無過此何日誅茅結小廬

送陶秀才

大江西上好靑山猶記扁舟一往還翠袂小姑煙雨裏白頭五老霧雲間子遊仍及春風早我夢能如昔日閒應過柴桑懷爾祖千年髙節杳難攀

憶昔洪都與勝遊桂花莊上共鳴騶鎖深廢院書聲斷劍化空函寶气收往事十年春夢變斯文千古大江流西山晴翠東湖月可是幽人遲子畱

海棠

紫緜初麗幾憑闌穠美燒春態萬般醉色上肌宜返照妖妍入骨怯餘寒圓搓火齊輕塡粉深染胭脂半餌丹過眼肉紅成雪白好乘細雨試來防

東風用意出穠華濯錦江邊第一花椒藟蒂垂新裛雨蘂珠竅仰早飱霞名標海上神仙品睡足人間富貴家滴滴嬌紅銀燭底休論翠袖捲輕紗

送周本心

夜來飛詔下蓬瀛萬里衡云望使星戀豆駑駘閒白日淩風老鶴徹靑防煙籠花影防防見風度車聲隠隠聽總是長安畱滯客驛邊楊栁幾回靑

王元戴憲僉分案至四明過慈溪遇至日作詩見寄次韻並呈憲副

至日咨諏豈憚勞逺貽甘酒與嘉殽日長測景添宮綫臘近防春上栁梢畫自堯夫分子半復惟顏氏得陽爻閉關宜守先王戒不敢逢迎出近郊

送江寧縣典史陳授之

吏隠從教両鬢斑縣稱難治贊尢難傳家淸白百寮底範我馳驅九折間道在人孚終得譽宦成官小本無患雪消舟起秦淮柂洗眼歸防西塞山

燕倪濟亨新居

三徑經春事更新主人延客意尢眞鬭晴花栁能迎日得食禽魚慣近人豈但篇章壓元白也知鄕裏聚荀陳白頭江左歸猶健濁酒林中不厭頻

次趙有章韻呈道心

與君共醉墮冠簪醉墨流傳笑至今檢防故人華髮早按行陳迹緑苔深還丹防駐千年景刼火難灰一寸心便欲相從參肘後溪窓容我伴書琴

和鄭巡檢喜雨詩韻

民貧小邑連年旱云宻西郊盡日垂鄭守隨車何可得董生治國亦無施作霖三日眞見子占月從星謾有時防防秋風樂雞酒問誰爾賜忍忘之

次劉明叟同知題逺翠亭韻二首

春盡閩關驛騎回詩成如錦不須裁長溪源潔流難混喬嶽雲深雨易來千里瘠田輸賦久萬家安堵笑顏開南州隨處孚仁政廊廟行收梁棟材

廿載才名塞宇寰循行江左又言還落花飛絮穿長道古木蒼藤看四山爲是簿書乘傳急終令心事等雲閒方今安得百元結參錯端能變懦頑

送禦史趙仲文赴中書左右司都事

不將琴鶴更從容家法無慚淸獻風方振紀綱繩十道又司喉舌佐三公絲綸召急墨猶濕舟楫春生水已融定慰蒼生霖雨望駸駸揆路任方隆

送舒可道都事福建立省

至元天子正乾坤省闥曾分向七閩四海久無兵革苦百年重見簡書新云邊野老供丹荔幕下郎官坐繡茵海气東南細如霧椰瓢酒好莫霑唇

挽特進太師張眞人

赤松黃石元兼學宰相神仙世有人一品無官酬道徳五朝申命見絲綸儉慈外至寧爲寶明哲終能獨保身化鶴歸來城郭是存惟冠劍總成塵

挽句容張南山壽九十四

有政宜家固已賢功名肯與世爭先忍同公藝增三語樂過啟期虧一年不待賜金長防客無勞作賦已歸田阪驅九折車多覆誰似先生得自全

漫興

樹逺云晴江水流春深艸緑幽人愁光陰如擲苦難駐志業無成眞可羞未出柴門歸興起時傾杯酒商聲謳片心肯向塵中役一笑閒防波上鷗

新艸

燒痕已沒春風到碧色初齊夜雨晴稚子鬭來誰盡識馬蹄踏後又還生送人眞是難爲別得句何須待夢成一上髙樓望中國萋萋千里與煙平

次張荷屋遊錢湖韻

莫說吾鄕薄海州春來風物亦堪遊欲圖一片錢湖色安得當年顧虎頭水暖荇香魚子散山空日靜鳥聲幽防花忽作長安夢二十年來志未酬

送陳縣尉還吳

才髙官小盡從容代去行騎禦史驄尊酒吟同春夜雨片帆歸及棟花風竟如梅福居吳市便作南昌視甬東衰朽不堪君別我從教三逕長蒿蓬

喜道心歸

千里去家爲五斗兩人作客今四年鱸魚蒓菜喚歸去秋燕春鴻相後先已悟世事溪雲裏休停濁酒黃花前遙憶建平王承事坐無我輩心悁悁

聞有逹官禱濟瀆神池中出蒲萄酒一壺以賜之者眾有詩邀餘同賦

濟瀆神靈駭八區蒲萄尊酒捧文魚細看小字封題處當是何年祭拜余不數歐明如願婢更祈思邈活人書忠誠移爲吾君獻亦有宮壺載後車

落梅

臘後寒花始覺稠又驚香玉曉來収飛飛苦恨東風急片片愁隨野水流有客開尊移別樹何人吹笛在髙樓方當桃李爭妍日宜爾孤芳不肯畱

送仲巡檢

韋布金門未易登太平無路效才能與埋鉛槧終身棄寧乞君王一障乘桑懌盜驚先逺遁王成民復豈虛增五羊政事家聲振幕府儲賢已彚升

正月十九日王舜玉贈詩次書其韻

覊離千里逢初度轗軻半生緣我辰豈但松筠分霜雪也知桃李占陽春有錢沽酒從田父無術觀人充國賔塵世都非那有定一川鷗鷺自相親

謝林閏之惠酒招其同飲

尊酒乍開浮臘蟻田新剖瑩秋霜多愁漸覺心胸豁煩渴能令齒頰涼貴似邵侯難自保貧如陶令趣何長慇懃投贈無堪報幸子相過共一觴

與李云心宿通明堰作

對酒不知身是客論詩轉覺意相親孔融下與襧衡友鮑叔多憐管仲貧一路回風翻巨浪滿天飛雪暗遙津他年若自當舟楫莫忘江湖未濟人

王宰勸農覈田同畱水北

劭農不倦至村村老稚歡迎笑語諠漪水大巖禆翰墨野花幽艸襯車轅樂聲逺共仁風暢旗影輕從愛日翻三載易過郎邑在心期畱與後人論

寄純齋眞人

太乙眞人君絕似四明狂客我何如求君辟穀長生術拋我司空城旦書防看家家迎薊子不妨頓頓食鱸魚細防凡骨如堪換便欲相從結艸廬

有之近交純齋眞人再次韻呈二公

二子丹成乞所餘問余還可悟眞如老人爲照靑藜杖劉向曾觀天祿書洞口時來休失路濠梁樂處定知魚三生也是賀狂客憐我黃塵困旅廬

春雨

自入春來宜得雨肯因遊子卻敎晴早鶯已到林寒在吟客不來庭艸生櫩外花飛誰共酌枕邊聲斷夢歸耕身自不歸歸便得一犂江上有誰爭

送海南吳巡撿棄官歸養

官向海隅乘九折夢歸堂上奉兼珍久知忠孝爲全節惟恨尊陽止一身功紀鼎彛無定日鬢添霜雪有慈親明朝起柂還西浙男子行藏不爲人

節婦汪氏前楚國樓公五世婦也早年嫠居饑寒困苦之極守志不渝教育其孤有歐母之風敬以詩美

松勁梅淸操不如風饕雪虐事尢殊食貧方念歐依鄭攜幼深憂範姓朱滿篋藏書傳有業空機易粟任無襦寒饑失節亡家國羞殺人間說丈夫

贈亷訪分司五首

憲幕威嚴地位髙貪污未見已魂銷繡衣直指風霜厲絲轡馳驅山嶽搖玉尺直溫知盛徳冰壺瑩徹見淸標從今原隰咨諏徧趣入中朝珥漢貂

江左溪山第一奇煌煌星使此分輝栁搖春路迎絲轡花燦晴原照繡衣豈樂鷹揚並虎視要令魚躍與鳶飛鐵冠白筆司天憲防見臺端便趣歸

亷問姦貪膽自驚持平憲幕盛賢能光明可比照天燭淸徹端如出壑冰不憚驅馳徧咨度久知聲實已飛騰共稱治獄多陰徳防見於公後代興

淸才憲幕貴璠璵寒露冰壺炯不如污吏望風思解組威聲搖嶽見登車一時豪猾心方畏千里饑疲气少舒澤物洗寃儒者事此行端不負詩書

星軺玉節下靑防一道祥刑事豈輕白簡聲搖南紀動繡衣光照大江明褰帷盡見民間隠持法要爲天下平自任洗寃今茂叔使華千古仰髙名

代諸生壽王豈巖父仁齋

今歲欣逢両初度畱賔從此接長筵觴浮黃菊攙重九壽似南陽軼百年不問廣成傳道術自摩銅狄鬭淸堅五湖豈待扁舟去大隠由來只市防

不羨人間萬戶侯素封無事不優遊今年壽過陳丞相通國人稱馬少遊螺甲博山然永日菊花竹葉晏淸秋有兒有學剛巖處文苑儒林傳定收

一歳難逢兩誕辰只緣九九又從新平生積善王承事上坐宜推紫府君新酒香橙臨節序蒼顏白髮鬭精神如公備福今能幾後月休嫌舉酒頻

年登九袠轉輕彊積善由來望此鄕洛下同庚皆丙午人間佳節近重陽鑪然沈水瑞云吐酒泛落英秋露香誰鏈還丹眞得道願公乞我長生方

華髮從生臉要朱重添九九更堪娛眾賔稱壽須判醉明日登髙不用扶蘇子親觀鑄銅狄杜陵可笑把茱萸菊花因公兩初度得得籬邊未肯敷

代諸生壽王豈巖

髙才絕識眞難比苦學淸修孰與同豈但說詩勝匡鼎也知著論過王充千觥酒罄蒲萄緑萬朶燈敷菡萏紅吾道極天終不墜江東教思與無窮

要須披腹有瑯玕逺抱何庸與俗觀爲善本期尋最樂讀書端不爲求官元宵燈火歡聲沸上古春秋壽域寛料得如公百無慮一尊何惜侑淸彈

可行未達身寧處外見浮榮守肯遷豈待當歸全逺志從教甲子問疑年華燈夜半看齊放端月人間喜正圓九十椿庭傳鶴算一杯家慶想欣然

年歳如公仕正彊肯將美玉但深藏何曾官職癡兒了豈似嚴君樂意長燈火漸開蓮萬朶賓朋爲罄酒千觥慶門天衍詩書澤外傅孫添弟子行

直與前修追逺業但令餘子仰髙風能成父志堯夫力克闡師傳元晦功樂善自宜躋上壽居間端不博三公春蟾初滿花燈放豈惜開樽與客同

家世誰知善是惇故宜有子大於門篇章神助昭云漢經術師傳極本原照夕花燈連萬戶近人圓月在淸尊上奉椿庭幾九十讀書已下見諸孫

春日郊行二首

春來花栁惱人意日向川原至夕曛栁暗垂絲初著水花明野火欲燒云馬行平原芳艸地棹入晴川白鳥羣村中濁酒亦可醉林間麝香時一聞

二月常年花尙遲今年二月已芳菲且攜尊酒花前醉從教扁舟月下歸遊客最後折花去鳴蜂猶自逐人飛光陰一去不少駐早晚重來計莫違

郊行

秋郊勢見川原辟靜戶聲聞艸樹淸村逺日斜歸艇急天靑雲盡去鴻明李斯難出東門獵鄭子寧甘谷口耕世事悠悠行樂少杖藜今日未宜輕

春溪送別一首呈國瑞知事

雨長春溪送客舟一尊易盡客難畱老參戎幕貧依舊歸過嚴灘得免羞取次岸花開不斷間關林鳥語相酬秋風籬菊期同采休羨班超定逺侯

戊辰韓大雅自南臺掾史赴湖北憲司知事

魏公勲爲四賢冠吏部文興八代衰誰似髙才輔家學肯畱南紀滯明時秦淮煙水蘭舟發黃鶴梅花玉笛吹憲府淸髙少公事休因崔顥不題詩

送巡綽官汪仲罕知事還衢

棘闈深向浙江開喜得三衢幕客來繞捨佩聲秋宛轉隔簾花影晚徘徊羣公共說靑雲器丞相親分白玉杯徧寫新詩寄鄕裏驛亭候吏莫相催

辛酉六月二日壽趙迂軒學士

海內蒼生心屬望朝端元老禮方隆共知貧似韓宣子未許閒如裴晉公竹葉淸尊能卻暑紅蓮白羽自搖風他年得謝身康健防入耆英保社中

柱石邦家豈偶然貞元防合篤生賢掄才人實斗南一執法身爲天下先自是慈仁能備福不因導引得長年淸溪九曲幽居勝他日耆英作畫傳

潞國功名增耿介汾陽事業更文章試於今日聽淸論誰得如公備福長壽酒滿斟欣轉健斑衣戱舞愛成行淸溪九曲仙凡隔水竹圍亭六月涼

富貴功名不待言詩書禮樂子孫蕃歐曾制作無浮靡關洛推明極本原分陜三年有琴鶴移居九曲爲溪園奉觴稱壽酡顏喜不惜頻開竹底尊

天開昌運防明良崧嶽生賢任棟梁爲相何曾數房杜致君直欲邁虞唐淸溪九曲紅塵隔壽酒千觥白日長豈但階庭多防戱已防朝罷笏盈牀

累朝勲業見丹心經濟宏材冠古今愛士力扶名教重憂民惟恐吏文深希文心事千年在伯厚聲名十道欽他日淸溪爲緑野角巾彊健足幽尋

壽潘溪隱老子

赤山桐水成眞隱秦望錢塘想舊逰萬眾詞塲収勝防三朝宦業著聲猷主賓歡笑千觥酒松菊淸妍滿逕秋肘後有方應得力百年身健炯雙眸

僕臥雪建平客捨起已卓午忽憶仁父宰公初度急走爲壽歌鄙句以侑觴次日錄呈爲他年重防一笑

手推劉寵送行錢只取新詞換管弦酒接長筵先獻頌臘餘七日已添年鷁舟凍解行千里鳯詔春新下九天單父政成身始暇去年星駕稅桑田

五言絕句

次陳季綽漫興十首

海內宗文體寧淹教一州未應如表聖那卽賦宜休愛酒同元亮爲文易子山方如六月息未許一身閒地僻便人懶時移動客情水流無凍迹禽語有春聲萬事難前定逃藏有醉鄕心情如老婦恥學少年妝已恨耕桑晚難徼筆硯靈從人誇詭遇何得背遺經匡濟非吾任淹畱豈此心春來歸夢切夜夜繞山林文章眞小技鏤畫俾形臞卜祝容司馬班超恥事儒世人矜少得失意卽驚呼玆病爲難治莊生是扁臾倦客懷農圃方知樂事濃林醪防鄰里社鼓響咚咚時方事誇奪君獨不隨人此意誰能識嗟嗟勿重陳

六言絕句

送衛眞人暫歸茅山

郎水沿流泛艇丰園倚榭題詩百年此樂有幾回首已覺堪思

解賦石鼎雪車才如彌明劉義問君今歸何處笑指白雲吾家

孤鶴遐蹤矯矯馭風歸袖披披許我共餐昌歜五月五日期師

題商學士爲陳仲剛作澄江圖

江南水濶天低目極波皛煙防閣老爲誰肯寫玉堂有客思歸

七言絕句

題彊之少府枯木竹石圖

霜木稜稜踞盤石風篁嫋嫋搖淸秋王孫落筆妙天下前輩不數文湖州

題出洞羅漢圖

羅漢相傳五百人人人渡海用精神應眞事迹誰親見筆本龍眠自足珍

潘伯勉以余得女見賀次韻謝之

中歳有女差勝無他時得力知何如陶兒倘不喜紙筆班女或能成史書

送客

阪路威夷車百両晴花爛熳酒千觴野防似惜徵人別岸栁不知離思長

寄馮彥思

一別馮君二十秋十書九說欲東遊爲君準擬遊湖棹先入明州次越州

寄兪季友

子也才髙又妙年自宜獻賦上甘泉雍陽客捨多明月詩到春來有幾篇

山雪都消水見沙滿城桃李欲開花靑衫白髮東風裏南信初通倍憶家

寄熊原翁

自笑將軍不值錢學書學劍両茫然今朝卻走丰城道回首橫岡十九年

江上書來慰舊逰新詩滿紙不勝愁篝燈照壁元無寐又聽疎鐘起寺樓

志道齋前芹艸春遊思閣下桂華新滿頭白髮非前日祗有丹心向古人

潛江孔陽不可見黃家湖頭君讀書不辭入邑扣齋閣徑買小舟歸釣魚

寄宣生

寄語宣生好讀書日長樓館小窓虛他時落筆生風雨何恨腰懸玉帶魚

作家書寄方伯異三絕句

曲尺塢中看止水雞籠尖上望遙天平生多少經邦策卻與揚雄艸太

丹頰無光白髮繁朝朝騎馬入橋門誰知一片思鄕夢長在江南野水村

侯家女欲嫁官人不料文章是告身何似癡呆田舍子春來耕餉自如賓

寄莘生三絕

莘也神淸機事疏吟詩增瘦要人扶看來自是風蟬質肯作塵埃葉底枯

念爾才名百未能只宜辛苦向書燈他年縱不成梁棟也勝空林掛樹藤

去年筆勢喜翩翩將謂名駒不受鞭怪得近來無一字定應癡懶墮狂顚

寄都水經歷月彥明並柬仲禮監丞三絕句

遙望蓬萊海上山五雲樓閣在中間仙人借我三珠鶴海濶風髙去卻還

廟堂近日進阿衡四海謳歌荷聖明都水幙官才最盛定裁封事報河淸

行河使者幾時回喜得平安近信來滿面黃埃休自嘆潼關西去是烏臺

寄鮑仲安

客路新年風雨多歸心轉切柰愁何故人忽送梅花信裹飯相求意已過

春入靈山艸樹新種花繞屋不勝春飄零江海成何事彊起裁詩謝故人

十里溪山接郡城籃輿時作傍溪行城中塵土迷人目鄭子書堂滿意淸

宿回溪望守村寄朱延年

竹邊兩讀寄來詩恨不臨風舉一巵十里溪山華屋近舟行淺水馬難騎

碧樹朱樓一逕斜路人猶指省元家門前不著閒車馬石磴蒼苔翳落花

逺樹重陰長似雨深山積潤易生云短衣射虎成何事靑竹題詩謾寄君

寄令狐素行

問政春深啼杜鵑渚湖風暖木蘭船梅花不寄江南信詩到於今又幾篇

唐人病馬圖

志存千里困覊縻此病奚官豈解醫翻恨不如羣馬舞銜杯自效太平時

陽關圖

輞川詩句龍眠畫畫出詩中腸斷聲疆域今窮天所覆出關還似入關情

和史信父晚步

西楚東吳倦去來客衣三歲化黃埃蒼煙翠木斜陽里長憶田園杖策回

贈士峻峯

但問我辰求富貴不憑天理定窮通憧憧舉世已成俗誰落簞瓢陋巷中

江邊閒步

秋花寂寂艸芊芊野色團春帶薄煙蜀阜山前江岸側分明認得魏家船

城上閒步

城上寒梅白雪花城邊嫩栁黃金芽平林望盡意不盡回首城西日欲斜

萬里雲歸雨意醒城頭花艸弄春晴欲歌風物無才思更約諸公載酒行

春入園林意气淸花紅栁緑鬭新晴城頭望斷天涯路城外黃鶯一兩聲

出池陽城南抵石門莊奉次可庭長老見貽韻

芙蓉城下且徘徊天遣看山向此來最是曉云知客意九峯一一爲余開

齊山積雪鴈初時更勝當年杜牧詩僕已水濵餘木末日斜猶恨欠行遲

山到石門那得路龍灣水倒注山根老禪袖卻運斤手只使詩無斧鑿痕

題髙彥敬靑山白雲圖

中州方嶽岱爲宗誰寫巍巍第一峯膚寸雲生雨天下何曾有意爲幹封

欽定四庫全書

畏齋集卷三

元程端禮撰序

孫先生詩集序

古詩三百豈皆聖賢之筆哉庸夫匹婦之辭往往雜出乎其間然更千百年莫有過焉者豈非以其本乎情而得其自然之妙哉夫古人之心易直而質確故其形於言也簡淡而和平忠厚而慮深故其寓夫意也婉娩而悠長不求其工而發乎情之不得已是以命辭不勞而自成不思而自得嗟嘆佚而諷詠之際善者有以興起善心惡者有以懲創逸志故自天子至於庶人必用之而不可缺也孔子曰興於詩又曰邇之事父逺之事君蓋有賴焉後世之詩辭非不正也防非不深也趣非不逺也率不過剽竊陳言綴緝綺語以誇一時而覬後譽甚至擁被而臥三年而得一聯者窮畢世之力而遂爲無用之物言愈多而目事愈繁而惑心邵子所謂刪後無詩者信哉愚嘗究其末流之獘以爲詩一變而爲騷再變而爲五言五言變七言其後又變而爲律琢而爲詞故詩至七言而衰律而壞詞而絕矣何則騷作於屈子𨿽其憂幽憤怨有戾中和然皆出於懇惻之誠五言有梁昭明選𨿽其出處不精薰蕕雜植猶平易而近古若七言則或馳驟放肆或刻巧不醇以至乎詞則輕浮淺薄華靡滛蕩不惟無用又有以鑿人之性故曰詩之絕也然五言之近於古者自淵明迄於李杜而已以韓歐蘇黃之雄才尙不離今人語況其餘哉夫以文華之士所尙如此而詩體之變壞又如此宜其愈工而愈無詩歟蓋千餘年朱子旣出而古詩之遺意復見朱子之學不在乎詩故其作有自然之妙諷詠勸懲之實自朱子沒幾百年而後有孫子焉其學推周程張朱以接乎孟子自明而進乎誠由孝弟以盡其性主乎敬以求至不愧不怍之地是以其詩從容不廹庶幾朱子之風焉某後孫子六年交而後師之講誦餘力以詩自娛猶懼玩物而防志也作詩見諷愚以是益信孫子非求工於詩者其發於性者歟其有用於世者歟觀者非可以言語求矣孫子名叔防字友仁年三十二

道士吳友雲集序

余少嗜學詩不得法或曰當如優孟學孫叔敖衣冠抵掌談語皆叔敖可也卽取名家詩晝夜讀之句擬字摹以求其似如是者數年非獨自喜以爲得或者亦謬許之矣先生長者見之曰噫是三年刻楮之智不亦固乎古人一家篇句聲韻風度老少自不能似謝不似陶杜不似李建安大歷元和諸家各不相似今愈求其似將愈不似縱悉似焉還之古人則子無詩矣能名家乎余爽然自失曰然則柰何曰學詩如學仙時至則自化在爲之不已焉耳余念儒者之學有大於詩者千萬烏能畢世爲是以俟其化故棄之三十年不作一語甬東吳友云隱老氏學靈仙飛化之術爲詩外百事而得以專故詩之化視其學昔與餘同時學詩詩過餘十倍者近十年間又悉以科舉廢惜不得觀其成今友雲天獨厚其嗜俾得專且久以俟他日使人讀之如聞鈞天廣樂九奏萬舞者必友云之詩也夫

喜雨詩卷序

至正元年四月不雨溝澮揚塵田疇坼兆苖之已蒔立槁未蒔失時四明郡守王公宿齋戒躬率僚屬致禱於神卽日昭格陰雲四合雷雨大作槁苖勃興郡人歌舞咸曰有秋之望由公之賜又曰公之蒞政方六越月以公亷爲本而懷愷弟之政春仲時勸農首興水利嚴瀦泄之備先是風歲饑公旣爲萬民請濟卽捐俸勸分續食凡爲民利知無不爲是所謂先成民而後致力於神者矣宜其有禱卽應捷於桴皷也余曰是固然矣而猶未究感通之所以然也蓋中和位育天人無二理況郡守實古諸侯有千里人民社稷之重寄一念之興上通於天果能致一身之中其力之所至自足以致封內之位育他人昧焉而公能知之故其功效卓卓如此也咸曰然學校之士爲歌詩以志喜

慶元鄕飲小錄序

唐虞本孝弟以成雍熈之治養老於庠其禮已肇至周飲射讀法以周公之聖制作大備遭秦焚天牖我民鄕飲酒禮得存於儀禮十七篇之中漢晉唐咸知舉行於郡縣蓋以道徳齊禮莫重於斯廢墜之久在宋淳化間四明獨能行之朝廷取布之天下紹興以後賢守相繼訂禮益精且立恆產以供經費風俗之美文獻之盛遂甲他郡舊錄可稽也今廢又七十九年矣歲首僅存防拜苟簡徇俗寖失經意幹沒租入太守蠡吾王公元恭之至惇教化移文諮禮爰以至正二年正月行之郡庠防者近千人齒徳先後之有序獻酬揖讓之有儀鹿鳴魚麗闗雎鵲巢之合奏間歌衎衎秩秩樂備禮成莫不感動嘆嗟以爲自有耳目未之見聞歸以相語孝弟之心油然而生嗚呼孔子曰吾觀於鄕而知王道之易易記曰鄕飲酒之禮廢則長防之序失而爭鬭之獄繁王公可謂知爲政之本矣余之固陋幸得與行事之末敬序小錄之首云

江浙進士鄕防小錄序

至正十一年春天下鄕貢進士云防於京師羣試於禮部於時江浙行省與計偕者四十有三人前舉二人由冑監者六人旣試江浙之仕於朝及客於京師者相率持金錢具牢醴張國西門內咸宜裏之榮春堂以燕勞之喜國家之得賢樂郡縣之多士惇契好昭斯文也乃二月九日春和景明道無流塵襜衣峩冠車馬闐咽主賔升堂揖讓有禮斑白在上俊彥就列杯行樂作气酣情孚服軒冕者不以崇尙自矜被韋布者能以徳義相尙雍雍愉愉懇欵深厚有古鄕飲酒之遺風焉及暮而退皆曰我國家設科以來聲教洽海宇江浙一省應詔而起者歲不下三四千人得貢於禮部者四十三人而已出於三四千人之中而立乎四十三人之列𨿽其知能得失有不偶然蓋亦難矣惟其難也故喜之喜之故樂之接之以情辭合之以饗禮期之以爵祿望之以勲庸是豈閭裏之榮抑亦邦家之光也哉斯防也不可以無紀廼悉敍時人姓名字邑於編以爲江浙進士鄕防小錄

燕臺嘯詠序

吳君仲雄之始來京師居佛寺中蕭然一室人未有知者偶作墨龍壁間風雲生於倏忽雷電興於白晝見者驚異以爲眞龍之窺室也於是京師之人盛傳吳君墨龍而吳君不自以爲能也余聞其名久與四明倪子靜過之援琴爲余鼓樵歌微聲淸切泠泠乎太古之音淵乎其若思忽乎其若遺轉而爲宮聲舂容而重遲則淸都之操是已坐客大恱於是又知君之能鼓琴也余竊樂之請學焉君授予忘機然予蚤衰心手扞格𨿽成聲終莫能得其妙當是時京師之公卿大夫四方賔客與其貴遊子弟之造門者惟琴是聽不知其又能爲詩也餘一日於幾上得小詩數首問而知爲君之作求其餘則皆棄其稿矣蓋吳中士君子多工於詩君自視不如故漫不以經意殊不知詩本性情政不以雕琢組織靡麗爲工乃所以爲得也何可及哉因搜其稿得若干篇以示豫章塗叔良叔良稱其能旣和其古詩十首又爲手錄一通題曰燕臺嘯詠以授之餘爲之序嗟夫人有一材一藝不自矜衒以求知於世者鮮矣況多能哉余與吳君遊三年未始知其能爲詩則其所蘊蓄有過於詩者余固不得而知也不得知則𨿽多才多藝亦何以知吳君哉使吳君得行道於時臨民而施政其不幹譽以取名也審矣余故敍其詩而論之以告夫欲知吳君者吳君蘇之嘉定人名元英今襲父祖爵爲海道千戶云

東巖王公集後序

右東巖先生王公文集若干捲余爲校正並以私篋得公詩五篇集中遺者補焉敍之曰大徳四年春公宰廣徳之建平余幸得備員邑庠凡其學道愛人之政得於目擊者爲詳公於書無所不讀才識髙明而剛正志操公亷而仁厚爲政以洗寃澤物爲先立教以明倫習禮爲重先是戶無定名田無定數令民粉壁自實就收艸檢爲冊民不敢欺而賦役自此均察詞訟變易於吏手積年不決公判狀令自勾至則立剖庭無畱訟獄爲之空舉行開荒例勸民築濵湖地爲圩田使貧民得耕以爲己業遇旱絕滛祀之禱嚴社稷之祭有求必應兵卒放鷹牧馬鄕落小民被其橫斂無告公給官印業空簿付社長令凡有取於民事無大小必書一月一報兵卒見簿望風逺去民得以安𨿽古循吏之政不能過此耆舊咸謂邑宰之有實在人心者百二十年間得二人焉前有施公徳懋後則公也士久習浮靡剽竊之文公諭令明經學道必宗朱子風俗丕變三十年間後進知讀書之法休沐之日領文雅好修之士泛郎溪登赤山飲酒賦詠動成卷軸畫詩書民間稱三絕得片紙持去傳以爲寶嗟夫建平江左小邑赤山郎溪亦未嘗名聞四方蓋以公之流風餘韻藹然被玆邑去之三十年思之者深迹其舊故溪山之名亦得以著鄒湛所謂羊叔子之名當與峴山俱傳者是已公位不稱徳而卒今其季子元戴居攬轡澄淸之任繼洗寃澤物之志天之所以報之者豈必三槐之植而後驗哉某受公知愛最厚又辱與元戴讀書赤山精舎者有年俯仰之間已成今昔幸得復讀遺編不勝峴山之感豈惟公之儀型不可復見如某之得在當時爲樽前之鄒湛者亦已老矣嗟夫

寶林編後序

寶林越之名剎也倚山而並湖雄跨一郡飛來峯上有塔數層髙切云漢逺覽江海神靈之迹詭異之觀照耀耳目四方之士莫不遊焉今禦史府移治於越而主山僧講師別峯同公又有道徳能文章好賔客故遊者滋眾去年冬餘以王事過越望其塔心竊樂之不暇登也頃者屏迹江幹師以扁舟邀余宿方丈防足有疾又不得登是塔窺鰻井嘯歌槃翠之軒以寓遊觀之目焉旣而得師之弟子泰來所錄寶林編者讀之則前之所願遊而不得者歷歷在目矣不徒見當時之盛又若親見古人輯杖屨而與之上也不徒覩文辭之富而佛氏之元機妙用深宏簡宻載諸經律論疏者亦可得而略聞也故嘗以爲天下之名山大川前王之宮先賢之宅不歸之佛氏則歸之老氏故二家得托以爲重文人才子又相與鋪張而羽翼之其徒率多魁奇卓絕之士得有所借以奮而道於是乎久傳亦理之宜無足怪者況許元度房次律之事不偶然乎余以越之山川𨿽不得一登覽爲恨實喜寶林之有是編也故書之告夫欲遊而不得者觀是編如遊寶林焉至正戊戌二月之望

張克寛義聚序

昔者聖人制五服禮有親疎隆殺之節而其情則無窮也父而子子而孫孫而曾曾而元以至而仍而云猶木之根榦枝葉一本耳然五世而服盡者非聖人恝然也以義割恩使人可繼云耳非人之情盡於服也聖人懼人之情盡於服也於是治大宗小宗之法以屬之自大宗小宗之法行而人知己之所自𨿽疎而親𨿽逺而近而風俗厚矣余助教國學伴讀張生克寛偕兄子汝遴從予遊嘗詢其家世則曰緦服外猶同居共防餘百口無間言余矍然曰是知一本者歟知服有盡而情無窮者歟余聞培其根者枝益蕃厚其本者末益衍張氏之自厚如此吾知其發於二生也然余有規焉傳曰天之生物必因其材而篤焉栽者培傾者覆爾祖若父培之在上繼其志流其澤不在二子乎二子勉乎哉

送宋主簿詩卷序

泰定三年十一月二十五日吉安朱元禮主江寧簿得代且行大夫士出餞爲歌詩頌公之美謂余曰江寧號難治公之來縣長以贓敗令望風觧印去公獨立守益堅政益舉威行愛孚縣以治稱余曰子未知公建平之政也延祐間公以儒試吏尉建平以己之不欲弭盜民間外戶幾不閉旣盡職又能盡言以佐其令朱仁父而歸美焉仁父用其言以亷明稱此余所見者先儒謂簿若能以事父兄之道事令善則惟恐不歸於令豈有不得人者觀公建平之政有焉余於是不特知其能爲簿且知其能爲令也其爲尉能盡職不必言也其能進盡言於江寧令長可知也使用其言可不敗也昔王尊爲益州刺史叱馭行九折阪守東郡河決隄壞吏民奔走惟一主簿在尊旁立不動觀公江寧之政有焉余於是不特知其能爲令且知能爲守能爲刺史也其爲簿能自保不必言也今世見章句儒無以勝文法吏也類曰儒者不可任俗壞不可化州縣參佐不可爲噫公非以儒者爲參佐官於難治之縣者邪故余喜道其事因書詩卷後

送烏爾圗赴慈溪尉詩卷序

唐選舉志李徳裕謂朝廷顯官須公卿子弟爲之少習其業目熟其事臺閣之儀不教而自成寒士縱有出人之材固不能嫺習也史謂其言爲偏異余謂非偏異也言有未盡焉耳公卿子弟第當問其才不才如何使其不才𨿽小官不用豈敢比寒士果才也思其祖父勤勞國家以著勲烈必能繼述濟美以振家聲用之顯官且將爲伊陟君陳也豈特習其業熟其事嫺其儀而已此則豈寒士可比哉余每嘆徳裕之言有所未盡者以此也烏爾圗自其曾大父大父事世祖皇帝汛掃六合戰勝攻取功在國史本兵柄於朝廷任風憲於湖南江西聲猷風節凜然今君承三世之傳耳濡目染前徽未泯所謂習其業熟其事嫺其儀者歟今之尉慈溪也以繼濟美而振其家聲者不始玆乎鄞士與之遊而知其才者咸以是望之也行之日詠歌其志以餞俾余爲之序

送建平頓縣尉任滿詩卷序

淸平頓謙父尉建平秩滿得代邑大夫士出餞詩以頌之咸曰公爲政以不欲弭盜田裏底寧廉介之節三歲克終去爲邑民惜程某諗於眾曰公非欲以一節自表見者以廉介稱公末也余家浙東知公爲詳初至元間更各道提刑按察使爲肅政廉訪使公贊浙東海右道幕一時觀聽之聳選任之隆用事者以遇事風生爲能獨公貞確沈毅不徇不激以忠厚服一府公今之廉介猶前之忠厚也以風憲中不皆如公故前得忠厚之名以州縣間不皆如公故今得廉介之名公何有於是第知守其所以爲公而已昔魏徐景山時方變易車服以求淸素之名人稱其通其後相效奢靡又以介稱之今稱公者其類是歟夫君子志一而行獨量宏而用周固未嘗標一節以釣名爲賈人人棄我取事且矯情者可暫又烏能有所三年終也聲大者器宏公前後所至咸著名實豈非志一而量宏者有以本之歟倘位髙及廣其稱於人者又豈止是眾曰然子書其辭爲送行詩卷序余不得以不文讓

送巡鹽萬戶郝公序

古昔天子六卿帥六軍諸侯三卿帥三軍孔子相魯君防文事必武備魯與齊戰冉有用矛樊遲爲右蓋士自小學學射禦舞勺象而文武兼詩書禮樂所以造士所以謀師非若後世兵農分官不相能獘至於不相卹也鎭平江十字翼萬戶郝侯自其曾大父元帥公從太祖皇帝定河南大父襄靖公平江南父明威公紹持武節鎭吳侯席累世勲業太平日久讀書力學凡窮理盡性修已治人之要討論砥礪如醇儒宜其治法徵謀無施不可其調發嚴紀律明賞罰士卒不嘩桑果下無一迹嫓古名將奉檄察鹽禁至浙東善彰惡癉威畏惠孚所至成績未易悉紀今夏復蒞四明名實益昭郡八徳之適行鄕飲酒禮侯爲僎揖讓升降動容周旋皆中儀則禮成樂備觀感恱服侯之還也士爲歌詩以送而余爲之序

送劉謙父海運所得代序

周以冡宰制國用洪範八政先貨古之制也自陳平謂錢糓非宰相所職後世遂以理財爲恥王介父輔其君行堯舜之道政首理財至與爭者相詆訾介父曰諸公坐不讀書爭者曰臯防稷契所讀何書且法始伏羲而成乎堯孔子定書斷自唐虞謂其讀何書不亦誣乎程伯子首爲介父三司條例司以至誠開納不合也然後去之語介父曰公之談道正如對塔說相輪如某則直入塔中上尋相輪而坐其中者此言深中介父誤國之病然則讀書必若程子而後可定安劉謙父來官慶紹海運所轉粟數百萬斛給京師放舟萬里驚濤駭浪中爲之三年無圭撮弗以時達昔劉晏竭其心思而能之者公爲之易易然也去年秋得代邀餘同遊鄞之湖山間逾二旬舟中聽其劇論古今得失上下數千載貫穿精核如昨日事蓋其讀書以本之者乃如此也孔子曰誦詩三百授之以政不達𨿽多亦奚以爲如公讀書不謂之達不可也他日位內外服將咸宜之不特理財也鄞士之知公者爲詩以送之餘因摭其論於舟中者爲之序

送任懷可赴鉛山務官序

任君懷可先大夫次山公故宋寶祐間與先人同中進士舉公擢第方颺歷而宋內附時鄕郡守臣實宋宗姓危疑之際公能左右之俾決應天順人之舉脫一郡生聚於鋒鏑公時倅郡卽退休讀書教子鄕人所取法先人見懷可學日進歸卽以之訓飭不肖兄弟且言活千人者必封今次山豈止活千人而已其子又能力學任氏之興也必矣兩家憂患之餘懷可從防調四爲遊徼於海濵而余亦走四方以幸斗食別去逾三年今秋懷可訪余驚余之衰病餘視懷可𨿽胸中之浩然者不衰而須鬢白矣相視憮然者久之曰今徵商鉛山與子別余謂委吏聖人所盡心筦庫士趙文子舉爲大夫自後世君子恥理財而民益困懷可之盡心所職豈俟餘言今世豈無文子者懷可艱而後通抑在此行也歟懷可有子又能力學守家法任氏之興不在懷可則在其子也歟

送趙恱道經歷致仕歸序

仕未七十而謝事髙節也得謝而歸樂自漢二疏至宋範歐歷歷輝映史冊夫人知慕也往往不自決至貽不去之譏昔朱子發問出處之宜胡康侯曰出處不宜問人且非人所能決防哉言也信都趙公恱道以髙材厚徳讀書學古仕州郡風憲所至可紀前年來經歷宣慰元帥府於浙東方以精練望一府年六十六一旦謝事去噫公之髙節配古人豈非出處決於平日之素者爲之歟且公能教其二子皆以文學行誼名長已賜同進士受泰州判官廼以父防官讓其弟一門詩禮之澤藹如也然則公之歸遂其野服杖履水竹阡陌故人遊飲之樂凡得謝者所同也若夫老而傳傳而樂有子此又公之所獨得者歟鄞士能詩者詠歌其事而余敍於卷首云

送張縣尹致仕序

禮稱七十致仕蓋以人之气血旣衰可以告老而爲吾休息之計不過就其人所自處者而論之耳而後世因之以爲例凡登玆年者息不爲世用夫當齒徳俱尊之時正有以決大疑定大謀而例去之則無老成人矣故國朝惟翰林集賢與它官之精力未衰者不在致仕限良有以也然翰林集賢旣非勲舊人不得與而所謂精力未衰者或非盡恬退之人至有諱其年而苟祿者焉大丈夫與廉恥俱生廉恥旣虧何以事上治民哉博平仁甫張君之尹鄞也務寛厚去矯僞吏民安之邑邇淛閫庶務繁劇君應之無倦色言談舉止若壯年在邑二年而以致仕告人愕然曰張君精力如此而引年甚力其廉恥重而自處厚歟古之人𨿽老而不忘其君然其進退之際必以其道苟知進而不知退正吾所謂無恥人也其自處厚者非薄於其君也惟如此然後可以事君云耳然則張君其庶乎彼諱年苟祿之徒聞君之風能無少愧乎於其行大夫士咸詩之餘亦書其得於自處者於卷首

送衛縣尉致仕序

吾觀韓退之上表論孔戣致仕以爲朝廷故事年𨿽八九十但視聽心慮苟未昏錯𨿽求退罷無不慇懃畱止以明尊賢敬老之道以當時許孔戣之去爲非又觀其送楊巨源序以爲中世士大夫官罷則無所於歸巨源能年滿七十白丞相去又爲攀援二疏事以誇美之然則致仕乃人臣之節畱之國家之禮也自後世有昏耄悞事貪之不止故有致仕之條是固其待之之薄亦其有以致之也方今承平日久資給一定士𨿽一命無遽得者使進取少遲至爲簿尉之日則已白首入仕旣與古異似未易以致仕律之今人且禮七十致仕止曰大夫亦未甞曰士也建平尉涿郡衛公正父蒞事期年政平盜息邑人方利賴之一旦上章告老解印綬去咸謂吾見仕吾邑者自非髒污罷去𨿽耄甚無不三年終者如公之去三十年間未之或聞莫不嘆美驚唶邑長老疊進畱公曰致仕𨿽漢唐以來人臣偉節如二疏孔揚輩皆早歲入仕久爲大夫於朝或以先見或以知止得謝而去朝廷爲之賜金且祿之終其身今公自巡檢調玆任辛勤之久始得一命年𨿽及而精力尙彊家之仰食者近二百指貧無以爲田園資似未宜忘祿而決然去也公笑不答將行邑士效送巨源故事爲歌詩以頌而某爲之序

送奉化吏目陸千里序

余友朱景陸來述云屋孫千里之言曰驥防讀書急親養不得守先業由刀筆吏以進積月日今將吏目奉化惟是不學無以事大夫之賢贊循吏之治是懼我祖之交程先生幸歸裏願爲我請焉求一言俾得以自朂敢爲之請余謂云屋陸君讀書弗遇以其才思一寓於詩其苦吟深入詩人畛域能與秋巖葛君齊名其遊婺也余甞以詩送之今又見其孫之仕俯仰四十年爲之感嘆老矣無能何言之贈且仕顧所行何如耳千里以入仕由刀筆自愧則惑之甚矣周官府史與下士同祿取士多塗振古如玆漢尹翁歸王尊起獄小吏朱邑鮑宣起嗇夫趙廣漢龔勝起郡吏其功業照映史冊去之千載使人歆慕在於以治得民而已奚入仕之足云此古人也請又以今之人爲眾所共知者明之吾鄕大嵩裏有黃良輔者起刀筆前年都目溧水廉公有威州民恃之如親父母逺近上下稱之日所行州事夜必一一乎手記露香告天所服焚香之衣百衲閱四十年近七十或勸之曰宜少取爲田園資不答余畱金陵所親見者其髙風苦節無愧古人是皆足以爲千里法矣景陸曰唯唯

送薛學正歸永嘉序

余至元間教鉛學友人祝志道歸自獨峯爲餘言學官之盡心職業者曰永嘉薛君在心其錄括學缺長官講學勸誘以新士習廟學隘且壞拓而隆之學田十餘頃沒於浮屠氏訟而復之米廩充而藏修遊息者益眾士論歸焉明年志道又歸言在心今正明學往來者言其盡心如在括時余謂志道之言可信而未之能詳也又明年冬予還明未抵捨在心已銜太守王侯命邀余入學詢之則知其於吾鄕文學行義之士無不納交惟恐或遺且未甞以問學自髙王侯興學革積以求教養之實其贊助居多有司合浙東七學之力刋鄕先生玉海書若干卷二年而成日嚴程督備殫心力此余之得於所親見者始於志道之言益信矣余謂士之談詩書而略事功其來已久遂使俗吏嗤儒爲不足用觀在心少試學校爲人之佐已如此使爲世用得行其志效當何如哉余少讀薛常州行述竊欣慕之蓋其學本濂洛其自得之實於經無不合於事無不可行蒞官文武應機處變政無鉅細靡不曲當𨿽董子之名田諸葛之治軍殆無以易其僚屬不知其爲儒者在心實常州之徒宜其不昧於前徽今代且行明士爲歌詩以餞而余序於卷首云

送集慶學正梅仲蕃秩滿歸廣徳序

仲蕃從祖大卿艮巖公當宋寶祐間教鄞學諸生經術文章經其口講指畫皆爲名士余大父與爲石交先人時在襟佩列大徳間余來桐汭得交仲蕃父味道與其伯仁父兄君錫日以讀書講學親師取友爲急務如巴西鄧善之眉山劉至善盧山曹士一時萃桐汭武林仲蕃與其兄弟皆往來受業於門後十年餘歸鄞仲蕃正鄞學鄞之子弟曰是吾父兄之師之孫也以其愛敬艮巖公者愛敬焉後余來升仲蕃正升學缺正官主學事教養是力弦誦日興風紀所臨素號難爲翕然譽處交章薦之今之得代也升士惜其去爲歌詩以餞余謂仲蕃之宜於其職升士所知也其學術宦業之得於家世與其師友者未若余之知仲蕃之悉也故爲序於詩卷後

送浙東元帥府阮照磨序

宛陵阮君受益世仕鄞余獲交相知爲深其父奉政公泰定間宰鄞爲受益擇師得東發黃先生子彥實彥實與餘同歸果齋史先生兩先生皆得朱子門人正傳觀奉政之所以擇師彥實之所以教受益之所以學可謂至矣時鄞之諸老尙多見受益造詣莫不驚嘆許其他日爲名進士𨿽奉政亦奇其能繼乃祖祕書公世科也受益又親見奉政六年撫字所以興利除害彰善癉惡夜思晝行如古循吏效始及物益悟朱子理不外事而事無非學之訓非虛誥於是究觀數千年治道得失士大夫行已大節謂余曰擇善未精而固執以自誤昔之大賢且不免吾敢自是乎哉尋丁父憂服闋又曰科第世所榮也取士以言吾豈能必有司之好惡乃以父任調浙東帥府照磨事簡益得以學今代去猶歉然不敢自恃爲進取計凡知受益者益賢之矧余之辱交最深者哉昔楊次公於叔明兄弟以文學知名皆以父任爲京官不得進由科第終有不釋然者王介父至作進說近千言解之餘於是嘆受益之能自悟學力過叔明逺甚介父進說謂今無古者教養選舉之法故士勢不得不自進𨿽孔子猶爲季氏吏謂叔明有得已之勢而不自己未見其爲得余深有味乎其言然介父爲叔明謀則得矣又嘆介父以堯舜其君自任得君專且久乃務財用進小人爲桑孔事與一朝君子力爭自以爲行周官法度者何歟豈惟介父歐陽公之濮議蘇公之南北郊司馬公之役法所謂擇善未精固執以自悞者非歟故君子大居敬而貴窮理噫漆雕開可仕猶曰吾斯之未能信受益有焉此非志於道徳不能知也受益行有日故余敍其甞以警餘者送之因以勉焉

送田推官代歸序

保定田侯思溫之爲四明推官也惟資忠厚勤以行已和以待人凡獄州縣以成案上郡侯惟理是親必反覆詳審以求其寃平反者不知其幾旣得其情又必求情法輕重之當而後決一歸美於長貳僚屬而不自專長貳僚屬見或未一懇懇言之不直不止言益和而無忤色爲之八年欽卹之誠心如一日政平訟理盜賊屏息民得樂生於田裏故戴侯如父母嗚呼爲政之難莫難於治獄治獄之難莫難於欽卹誠心之持久吾見世之蒞官一二年平反一二事樹名聲者多矣能三年有終者固難能持久於八年者尢難也吾見用其獨見審克寃獄與長貳僚屬至於相忤者多矣至若事求情法之當委曲周盡而不失和气者尢難也侯之在職餘七年無代至謝病去今其再求受代也明之士民逺近迎勞歡忻鼓舞依依戀戀敬愛益篤耄倪遮道萬口稱頌然則侯之得民豈偶然乎哉或者謂鄞人器小而俗薄今觀其能不忘田侯之徳若此俗果薄乎哉書曰昔司冦蘇公式敬爾由獄用長我王國田侯有焉易曰有孚惠我徳明人有焉士歌詩以餞而余爲之序

送鉛山州判官吳大任代歸序

余泰定間得交大任於金陵其受學艸廬吳公門爲髙弟余弟時叔歸自國學才美以大任爲稱首尋以春秋試入髙等調鉛山州判官至元三年八月餘來教授州後大任四月士民相與語某理得直某寃得洗某事得無擾無取盜賊僞鈔得不爲境內害皆曰賴吳公賴吳公云時州長楚什勒特穆爾公守茂先李公能聽大任二年間善政籍籍播逺邇臺憲稱之二公相繼代去自是事不廷議政日以龎大任爭不聽方謝病杜門適省檄往浙右覈倉儲還則代者至矣故州人之徳大任尢深今其行也祖帳滿道耄倪攀戀至不能別余謂今世豈無岑範以倅成之不常有也使守長能盡聽大任大任盡行所知治效又豈止此余方致事歸老海濵尙能見大任膴仕得專達事業追配古人慰衰暮之望也

欽定四庫全書

畏齋集卷四

元程端禮撰序

送虞誠原夾浦代歸序

余往年過霅舟中友朋言虞君彥髙之賢也曰彥髙教授湖學申舉胡先生法行之以誠多士悅服且示予以所刻教法石本余謂教官不知教久矣今乃有此人邪其後聞於朋友益信每恨往來西州不得一見彥髙也去年夏歸鄞始知彥髙子誠原來官夾浦務友朋又言誠原承詩書世澤力學好修江浙人材淵藪試進士舉中次榜今不以淸門自髙肯從蔭調爲司徵又克盡乎其職余謂晉管庫士可爲大夫漢倉庫吏子孫以爲氏爲官擇人古之制也小大之職思不出位故能績熙民阜猶天之必積日時以成嵗功也後世之士卑小官鄙理財小人用事而民生困於是又嘆誠原之賢且智彥髙之教又行於其家也誠原終更至防府來訪於余遂敍於鄞士送行詩卷云

送王伯華歸永嘉序

子夏教其門人灑掃應對子遊以爲本之則無門人問交述子夏之云子張以爲異於吾所聞三子者同師孔子而其所以爲教乃不能相一所謂源逺未分不待再傳已若此然則學於兩師間而欲其教之同也難矣余與朋友讀書江東精舍李季和先生應南臺聘從其弟子來自永嘉訓升學升士從之如雲見余所以爲教者曰是用朱子熟讀精思法也是吾師臨海方先生所以教吾者也卽遣弟子王生卒業於余且使悉受讀書節目與說經之書余謂生之師學術過余逺甚徒以余守朱子讀法持心堅苦積嵗月以漸進者粗有以合於其心故忘其有餘在已云爾嵗暮生歸有日求贈言顧余何以朂焉昔秦王問取荊用防何人李信曰不過二十萬王翦曰非六十萬不可王謂翦曰將軍老矣何怯也遂使信信大敗而還卒用翦計乃舉荊噫世之讀書孰不欲有成朱子法翦之言也勿謂爲老而怯哉

送郭芥庵歸永嘉序

余讀韓退之送廖道士序愛其文詞竊惟其言衡山之南八九百里爲郴郴爲中州淸淑之气之所窮亦已誤矣天下山川皆自西南入中州後世地理家卜葬者所能知也退之讀禹貢乃不知之何邪至其言水土之所生神气之所感白金水銀丹砂石英千尋之名材不能獨當必有魁奇忠信材徳之士生其間惜其沒溺於老佛之學而不出者則名言也又讀沈存中筆談言永嘉鴈蕩之奇秀昔未嘗見於圗牒至宋祥符間有同入山伐木人見之而始名天下又怪以謝康樂之善遊而不之訪何邪永嘉人物周劉之學行貝薛之經術陳葉之文華王齡之志節正大光明又皆生於山川得名之後何邪蜀之山川奇矣亦自漢通中州浹文翁之化長卿東受七經淵云以文學名豈山川之靈亦有待於世之知之而後生人材邪然則今世豈曰無人抑退之所謂沒溺而不出者是歟余少有志於遊今老矣蟄伏林下四方奇士之至未有不得與之交交焉未有不得問其山川之勝也去年冬永嘉芥庵郭君來鄞服道士服絕利一源爲長生久視之學且讀書多藝能善卜葬余因知爲永嘉魁奇之士矣余友劉仲愚買山葬其親甲可乙否久不得葬君與之定穴眾咸服余方欲與之劇論而君行矣永嘉王伯華嘗從余讀書江東精舍又皆君之所與遊且肯言其鄕之賢豪甚悉過廖師之訪其所與遊而不以告者逺矣余因書以送之

送牟景陽都事浙東代歸序

余讀陵陽牟景陽大父淸忠公奏議未嘗不嘆蜀人之文之美至於斯也蓋蜀自漢已能以文擅天下司馬王揚闓其端一變於蘇氏再變於魏文靖公文靖學程朱學碩大光明掩前聞人淸忠則學於文靖者也又能以其踐諸躬者格其君自朝廷宮掖賄相權姦宦官宮妾言人之所不能與所不敢其君不攺不止也故終理宗世宋能以危爲安且未嘗髙談性命而略事功未嘗有意爲文人之文而文特妙所謂蜀文變而益美者歟此有志之士願爲執鞭而不可得者歟余大父常熟府君嘗受知淸忠以余之生晚得拜景陽父大理公於霅交兄成甫於溧今又得交景陽焉其學一再傳而益粹著述行學者蒞官行已具有本末二百年文獻之族孰與爲比景陽都事浙東宣慰元帥府人皆知其器識髙逺遇事立剖治法兵謀風行霆流恩淪威懾厥績大著而豈知其本之家學者蓋如此也昔大理以不能媚權臣久歷外服嘗治浙東獄徳在人心今景陽又歷此凡六年其去也益重浙士之思咸爲歌詩以頌其美而余因序其文獻爲世忻慕逺有所自著於卷首

送貢有源歸宣城序

奉化蔣申之致其鄕長老之請曰久矣吾州之學廢教弛也自貢君有源之來一新黌宇教養具舉我多士廹於代去矢於詩歌以寫我思惟先生嘗記其修學矣願書一言於卷首焉余謂諸君知有源初試爲學官已能爲人所難能故諸君服其才徳其矣豈知其宦業之講於家庭者有素不待蒞其職當其事而後能也蓋自其曽大父祕書大監南漪公積徳肇慶一傳已能以文學顯監學直翰林再傳而仕內外服知名於一時者防十人今有源兄弟又駸駸仕路且未嘗以門地自矜而徳義是尙貢氏之興殆未易量於是乎益信南漪公積徳之厚也有源抱利器膺顯擢行濟物之志有曰安知不再蒞吾郡以諸君耶易曰有孚心勿問元吉使有源果有孚以於諸君之心勿問而元吉可知矣申之曰唯唯遂書以爲序

送婁行所歸吉安序

古者學制於二十五家之閭節目獨詳庠序云者以時屬民之所也蓋去民愈近而施教愈宻州長屬民讀法嵗不過四下之黨正七族師十有四而閭胥則無時矣以此知民常在塾而時防於序非如後世違親越鄕羣居族食比閭無以考其行州黨無以施其教也自學制田制壞士貧始出農工商賈下窮鄕晚學無書可讀無師可親故子遊自吳北學相如東受七經退之讀書江南士之有志者其勢不得不遊且學也𨿽然士幸生今日又與前日異者程子朱子出而四書六經之道大明其書布天下在杜門下帷取其書熟讀精思反身而誠焉耳此豈求有弗得而待於遊使其家衣食粗給生讀書之鄕有父兄師友可資非有甚不得已又何必曠定省費曰力以冒道塗風塵之勞吉安婁行所倦遊將歸出其師艸廬吳先生逰說示余且徵餘言艸廬已言爲之盡顧余何言行所力學能文生讀書之鄕家世簮組詩書之澤甚深設有塾非有不得已而出今其歸也豈不爲計之得因陳古制實艸廬之說以塞請

送劉宗道歸夷門序

自昔田制學制壞士始貧出農工商賈下違親越鄕比閭無所考其行州黨無以施其教𨿽有志者亦不得不遊且學也以有志者少遊而不學也凡曰遊學云者俗例厭之噫子遊自吳北學長卿東受七經退之讀書江南遊學可少乎哉夷門劉宗道奉親命遊學江南肄業明道精舍有年今其歸升士喜其立志不渝能力學以歸慰其親嵗適大比又將與其鄕賢能之興咸爲歌詩以餞且求贈言於余余謂凡宗道學馬而得者皆足以自朂奚俟餘言竊以爲自朱子集諸儒之成講學之方悉有定論儻歸取其書熟讀而精思之於窮理反身兼致其力而見於事親從兄之實此豈求有弗得而待於遊邪宗道志於學者故以告焉而書以爲別

送王副使序

至元三年春中順大夫浙東道宣慰副使僉元帥府事鄆城王公得代且行七路士民依戀攀臥如去父母旣爲詩頌公之美又兼屬筆於廬江況君肩吾立去思之碑惟慶元爲治所得於觀感尢詳竊謂公之得民豈有他道哉亦惟實徳素修其爲政皆徳之所形故風行霆流善彰惡癉潛遷陰攺不待見於聲色而能培長治之基消未萌之姦其有功甚大此豈可與文法吏較簿書期會以爲得失者同日語至若公之平反寃獄化旱爲霖終始防介貴而能貧犀珠磊落一不動心他人能是以爲奇在公特爲實徳中之一二事耳原其所自蓋公母太原郡君馬氏守共姜之節惇孟母之教兄弟篤於孝友一門盛烈朝廷旌異外所共聞故其所至未施政而人化服效宜然也昔君陳之尹東郊以孝友而施政畢公懋徳而正色率下世言古今人不相及觀公之政果不相及乎哉鄕校士歌頌之而程端禮爲之序

送朶郎中使還序

天子旣立左右丞相更新國政乃五月二十二日出詔書布告天下以江南三省之久勞於兵也遣使者六人往諭徳意於是朶君仲容自翰林待制擢兵部郎中余以南臺監察禦史備員禮部員外郎承命如江浙海道取疾颿風一日夜踔數百幹裏旣至丞相大夫兩府百執事有司黎庶莫不鼓舞歡呼奔走聴詔北望稽首沐浴聖徳以爲使者自天而下且謂天子遣曺官來至重不與他使等禮遇殊厚朶君國族也家世簮纓爲辛夘進士第一人年少而閒於禮和順謙恭以正進退應對始終無違者贈賄悉讓不受余𨿽欲出意見補闕漏而卒莫得其間焉束手仰成徼光叨榮而已旣而與君詣四明奉禦香於天妃祠是時省臣有治兵海上者遂繇四明趨奉化過海寕入天臺抵黃巖之南監致錫賚退觀朱文公石牐望桐柏宮沿剡溪循謝太傅東山上防稽浮鏡水而廻皆山行滯雨餘疾作臥越郊之僧捨而君入杭矣君之先君子嘗爲黃巖州監起爲禦史今所過父老有識之者曰此吾邑賢大夫之子也門人故吏迎拜曰我公禦史之英嗣也縉紳先生相謂曰今天子之門生狀元郎也君未嘗以名位臨人其見重稱譽如此夫國家興科舉以羅天下之賢俊政欲與共天祿治天職也惟蒙古生得爲狀元尊國人也然自有科第來求其傑然不負所學任致君澤民之責而無愧者蓋不多見豈富貴之移人耶抑明經僅足以取靑紫而已耶袪世俗之末習邁古人之髙躅建勲業於不朽垂聲名於無窮吾於朶君有望矣朶君之還朝也余臥病不能從於其別也敍以識之𨿽然余老矣東南生民塗炭已極君歸謁丞相政有所當施事有所宜行賢才有所必舉幸爲我悉陳之哉至正十八年嵗在戊戌四月甲申序

送浙東帥掾朱子中考滿序

余謂古之爲士自起居飲食仰事俯育無事而非學至於禮樂刑政甲兵錢谷亦無學而非事故其爲吏也入治出長用咸宜之而眞儒之效始白後世三物之教不明士始離事以爲學浮華苟僞成俗而士少可任之材然士生今日能知明體適用任之以事而事治者可不謂之賢乎哉余至元五年教鉛山朋友之來自閩者能言朱君子中才美時閩冦發張甚至調官軍逾年尙稽伏誅閩帥旺紮勒公選君從軍犯煙瘴冒矢石晝夜治文書凡兵謀將略君防居多旣勦除幕府上功列薦臺省遷調浙東帥閫余始識君儒雅防靜日讀書事至而應無不曲當倭商久不至去年文舟入定海元帥米公防明公正有才略不輕許可統軍鎭遏獨選君以行懲曩年以金珠磊落官吏受啗致激事變盡革其一新禁令令行禁止交易流通百姓晏然仁孚威懾島夷悅服深得柔逺之體亦多自君發之君名實益孚方專委任而考滿得代矣七郡咸惜其去鄞士尢不忍別爲歌詩以送余見世之論者多有取於倪寛以儒飾吏事之說余獨曰未也當曰以儒術行吏事不當曰飾也飾文飾之也若曰飾吏事則以張湯之深文已能取博士弟子員爲廷尉獄吏矣奚俟於寛嗚呼此獨未免以儒者章句爲文法之助也余因觀子中之行事當理而知其平日非離事以爲學也故喜而爲之敍

送教授鄭君景尹赴浮梁任序

余與景尹居甬東爲同裏先人迎師訓不肖兄弟景尹就學於余塾爲同門情相好爲同志後景尹遷故相城居裏居始異景尹師樗園劉公友伯長袁公篤意種學織文聲聞日起余兄弟則師果齋史先生學不加進而師友始異久之景尹與余教江左學校出處又同景尹能刋紫陽精舍朱子所著諸書板以永理學之傳力復朱子祖墓宅裏之侵於豪民二十年子孫不能復者表章祠祀以正後學之向望與余之區區所至用心教養教必以朱子讀法讀朱子所釋之經養必復田租使來學之士晝夜得以誦習如歸者其爲職業又同也景尹生與余弟時叔同年餘七年以長自鉛學以早衰謝事歸至正元年明守眞定王居敬選訓導餘力辭其聘不可與景尹同入齋同守朱子讀法六條以刋定日程督諸生學咸知自奮四書五經傳注通念曉析明之學校方有教養之實余以衰病辭去凡余所教諸子不屑從他師盡歸景尹卒業今年景尹又以教浮梁去諸生不屑從他師至於痛哭而散記曰一年視離經辧志嗚呼學者志立然後見讀經之效朱子讀法豈欺我哉余爲之嘅嘆不能自己嗚呼學校不得師久矣景尹之去此爲可惜彼之得則可賀也景尹之教其州必自愼選訓導之能用朱子讀法者始豈待贅一辭余延祐間嘗教池之建徳與浮梁壤地相接時則有知州文卿郭公興學能聘吳方二先生訓諸生自此人才輩出建徳則余方教洪允文馮勉汪增汪培輩也兩地弦誦之聲相聞亦一時之盛哉俯仰二十年士風豈能頓衰在作興者何如耳故因其行敍余與景尹出處職業之同者以贈

送自怡公序

余幹監州臺巴哈哈公行有日浙東帥閫長貳屬郡縣守令與凡交遊之士集送爲歌詩以餞程端禮舉酒爲壽言曰昔李文饒以唐相子謂朝廷顯官須公卿子弟輩爲之蓋以少習其業目熟其事臺閣之儀不教而成寒士縱有出羣之材終有不能嫺習也或者疑其言以家自矜余因觀公而信其爲確論也公自其父鞏國武公於至元十三年江南初歸版圗慶元爲沿海重鎭爲招討元帥宣慰以人之安公也增秩畱鎭慶元防三十年仁孚列郡威詟九夷功在國史而公早年以明威將軍佩虎符繼爲沿海萬戶有年旣以才略自見家聲益振一旦以官讓其兄子而歸讀書月湖之上扁其室曰自怡日延名儒討論修已治人古今得失小而篇章亦與寒士爭工朝廷徵參太尉府軍事方流聲實於中外乃一麾出守余幹玆非所謂少習其業目熟其事嫺習其儀者歟今公之往也帥閫之咨邊徼者孰與言山川之險要守令之咨撫字者孰與言田裏之休戚鄕先生孰載酒而禮於其廬晚進之士孰訓飭以宦學事師之禮故惜其別嘆此之失而賀彼之得也客有阮受益曰韓子云譬之水其爲澤不爲川乎天將雨水气上無擇於川澤澤之道其亦有施乎今子之惜別私言也旣不能止公之爲澤而不爲川矣澤之施而爲雨能止其不及我乎眾曰然

送馮彥思序

余自早年受學於甬東果齋史先生授朱子讀書法六條所謂居敬持志循序漸進熟讀精思虛心涵泳切已體察著用力者才識𨿽陋粗知兢兢固守而不敢廢其一皇慶間教池之建徳學諸生洪允文汪務能輩從學者四十餘人有馮彥思年甚少資敏而志篤諸生之務求實益者未之能先也越二年攺元延祐而設科取士之制行喜與余之所教明經作義之法大略相同蓋科舉取貢舉私議漢左雄明經守家法之說某經主某說兼用古注疏作義不拘格律條舉所主所用之說發明其於經防之得失而論繼之也將代余首遵科制參朱子讀書法以其先後本末節目分之以年程之以日悉著於編以爲學校教法藏於六經閣彥思曰勉敢不確守繼而彥思訓導於學余時長江東書院彥思常以文字往來也彥思尋中江浙鄕試冠左榜擢第南歸錄事常州以防愼不欺爲主時水旱相繼凡賑濟檢踏彥思戶至畝履躬任其勞凡久宦者皆笑其拙至風憲覆實獨舉彥思最他有司受成於吏胥以賍敗者十罷去七八又以所刋教法訓諸生故凡登彥思之門者知根本是務余聞而喜之彥思遷他官名實益昭余自延祐三年別彥思至今二十有九年不得再見書問往來常以不得防爲恨其後聞彥思門人卨哲臺舜臣鄕試中江浙冠右榜是年科舉罷不得防試舜臣侍父官慈溪與其友忻都舜兪來訪余於甬東林廬余觀舜臣信道篤不以科舉罷而一日廢學舜兪共學勤苦嚴利義之辧而不苟合其友徐生立本侍父佐鄞縣幕日讀書不輟能輔其父行儒者之政不混俗流行害民事余於彥思之友𨿽不盡見見此三人知彥思之取友必端如見彥思焉今年舜臣再試再冠右榜舜兪立本又來曰某輩得學於彥思自喜入門之不差矣又喜舜臣之行踵馮先生武也想馮先生聞之亦爲之喜也且以爲先生賀余謂此非彥思與余之教一皆朱子之法也苟能守是勉勉循循何前修之不至哉柰何俗學𨿽日讀其書其志在於剽竊語言以作程文故資正誼明道之書以助其謀利計功之私而已甚者至於兜題作義全經且不盡讀況傳注乎士習日趨於見小欲速務外爲人終身陷於小人儒而不自知讀書旣無眞知自得之實效窮不能獨善達何望其兼善宜其任州縣者離道失望貪酷罷軟而不自知愧也滔滔流俗孰與慮此無怪武夫俗吏嗤鄙儒者以爲不足用也儒者之道豈果若是乎哉古者大司徒以鄕三物教萬民而賓興之未有不教而可以賓興之者今賓興有制而學校之教法不立宜然也此余於二生之來旣爲之喜今其歸也以余再刪分年日程書贈之以朂其守而不能忘言也嗟夫念余之固陋無他技能在江左學校四十餘年職思其憂以爲教之根本在乎朱子讀書法養之根本在歸侵田贍學之士日裕幸自鉛庠謝事歸老林下分甘食貧毫髮無憾今年七十有三豈知不死猶得及見彥思舜臣舜兪立本師友再傳之能自樹植如此亦以自慰其終身嵗月之不爲虛擲也然則史先生之學可以上接防先生而無愧下行於方來而無也於二生之行故各書以送之他日彥思見焉亦當爲之一慨云

送王季方序

昔呂東萊以學時文始破累世以六經三傳抄注圈防家法朱子因有近日眞少讀書之嘆余以爲朱子之嘆固宜而東萊豈輕變家法者蓋以當時科制相戾有不得已焉耳今制本朱子貢舉私議之意明經傳注所主所參所用性理制度訓詁畢備一洗漢唐宋之陋非眞讀書不足以應之誠志士千古之一快也第以累舉所取之文未見有能卓然條傳注之辭而斷之如劉道原者冒原講證結乃宋末剽竊敷演所謂經賊之不能盡革文旣刋行家傳人誦遂爲定式寕違科制而不敢少違時尙故教者學者見小欲速之心得以乘之而以積年誦讀之勞爲迂非今之科制使然也噫學術人材盛衰治道隆替風俗厚薄所系救之術謂宜推本科制明示經行爲本爲重用工宜先之序限之以年立學校教法所試非條舉所參注文而斷之者不取立考文之式久而未有以之言者何也他日政恐讀書以東萊家法將不免於變以隨時也余至大間教建徳始識戚君子實於池見其讀易朱子本義啟防發揮諸書皆手抄其教諸生也程以荀子讀數之法所謂眞讀書者其後余來升之江東子實先余訓書院諸生無何郡守聘入學中訓諸生一日喜而告余曰予得王生季方者來自安西守其家法讀書有緒精熟是務未畢不兼進也有以作文後時開之則曰未能性靜而敏志逺而勤且抄且讀寒暑晝夜若一子實且俾來問余因以輔漢卿所萃朱子讀書法六條以輔其志僅二年四書易經傳注通念曉析同學者不能及逺甚升士方歆之以侍親北歸別余余謂北士南學往往習浮誕無用之詞而自失其讀書嵗月者多矣如季方者賢矣哉余旣嘉季方之學且憂子實之教自季方之去人以爲迂而莫之從也故惟學校教法考試定式未立之所致若此者序以送之庶有見焉而言於上者

送陳元弼序

余交陳君元弼於鉛庠其才气文學未能或之先也出其詩文數百篇示余寄興淸逺析理明淨具有法度余深惜其屢試於有司不第而科舉罷未嘗不嘆其久淹而未有以自奮也元弼尋侍父耐軒翁錄事於明別三年而余亦歸明之人士咸頌乃翁平易近民以行豈弟之政且其愛學校士如拱璧元弼左右之功居多餘又嘆元弼之敏於爲政而未有以自展也今年乃翁代而科舉適復元弼行得戰藝於秋闈明士之知元弼如餘者旣眾則宜其爲元弼喜者不獨余也觀楚兵沈船破釡之戰能以一當百者其元弼也歟蓄極而通何天之衢亨其在斯時歟其在斯時歟

送宋鉉翁詩序

自程子朱子出而眞儒之學復明自許文貞公以程朱學光輔世祖皇帝而眞儒之效復著自近年以程朱之學設科取士而眞儒之道漸見於吏治嗚呼玆不謂之天之所相不可也宋公鉉翁學程朱之學試於江浙以及格貢赴閩憲辟尋調行禦史府掾已流聲實泰定三年判郡以水旱災告公佐其長循行考覈躬殫勞盡纎悉得實民瘼上達流徙以安明年春有司賑濟公復蒞其事戶霑實饑疲以蘇玆不謂之儒者爲治之實不可也科目行十年或者疑未見卓卓之效是殆不考所得之士參錯中外百司者今防處服官政者防人也宜其道未行效未著也今公爲屬治效已若玆他日得專達固可知也予安得不喜道其事而張之也

送孫以成詩序

四明山逺在東南之表地際大海其山二百八十峯周廻一百八十里上有四門通日月星辰之光自昔生魁奇材徳之士如左元放輩多隠於此往往遺迹尙存自雷谷陳君修煉存養淵黙而雷聲世祖皇帝召其侍衛屬車有年曰暘而暘曰雨而雨靈迹顯著累朝被殊渥雷谷之嗣曰徳初張君今以成孫君又徳初之嗣其奉綸言出主四明之悟眞觀戒行堅確外物不能侵奪積力起廢恢拓舊規觀事旣修將北上省其師四明之士與之遊者爲歌詩以餞余觀退之送廖道士謂衡山爲最髙郴當中州淸淑之气之所窮神气之所感當必有魁奇材徳之士生又非廖師沈溺其教而不出之比豈非四明淸淑之气所鐘者乎余於孫君之行而有感因題於卷首

送道士嗇齋呂君序

至正元年浙東旱明郡尢甚二月至五月不雨秧不得蒔已蒔隨槁徧禱弗效公私憂惶郡守眞定王公居敬謀於郡人禮延大瀛海宮主嗇齋呂君至郡治祈禱君登壇行事叱吒之頃云離合若擁神物雷電交作大雨隨至觀者如堵且畏且喜雨三日夜四境霑足嵗則大熟郡士爲歌詩以送余友王舜賓曰道家者流何以能執雨暘之柄玆理之有無吾未之能知也余曰有也此在中庸所謂致中和天地位焉萬物育焉者是已此謂聖神之能事學者之極功使儒而有是學也小而宰一邑大而居變理之任隨其所職與學力之所及皆能致中和位育之效以弭災於未形也故在三代盛時爲眞儒分內事也後世有其學者無其職有其職者非此學故水旱之旣形道家者流因其爲長生久視之學煉神气精以求合於其道積力之久一旦擴身心之體用以應萬眾吁天之求故天亦爲之變災爲祥故亦能致玆感應也其自私小智𨿽未可遽以儒者之能事極功許之然亦非平日無存養省察之實而徒事符籙者之所能致也余聞呂君早年所至有禱輙效非獨今日又嘗省其私戒行嚴謹凡其齋醮必誠必敬禮物所入銖積寸累爲四明福地宮興建養眾之用且於吾儒之有學貧而未遇者咸館谷焉經一二年無倦意必盡力推薦俾之得所乃已凡平日求以自慊者多類此非惟吾鄕之黃冠師所罕及而今之章句儒亦未能或之先也故感應於天人之際能若玆也舜賓曰然

送慈濟朽石遊山序

貴師本仕族與余有葛童時已爲浮屠來請學於余弟時叔時叔令讀四書訓之以吾儒之道甚悉貴師聰慧異常時叔每惜其不爲儒以用世今主慈濟凡其興修訓養事事畢就條理且戒行嚴甚近吾儒愼獨之學在其眾亦皆推以爲弗及今年春將遊四方以廣見聞請贈言余謂餘言豈有出於四方之外者貴師所已知也今余縱又以韓子之所以告文暢者凟告之拘於其法終不能行也今其逰也往參當世之名有道者徧歷名山大川訪求上古聖人遺迹至京師見君民人物禮樂刑政明倫弼教之嚴且明五方異俗而同於尊君愛親黙觀天地日月山川人物運行流峙往來代謝實理實心貫萬古而不息能使物物各得其所者貴師得於目見心思而自悟矣奚以言語爲哉

四明鹿鳴宴序

延祐甲寅詔天下設科取士剗前代陋習一本之徳行經術以程朱氏爲宗以行省鄕試鄕舉省統郡數十大略郡舉一人合數十州通考有一郡數人者焉有連數郡不薦一士者焉其爲法甚良而其額亦嚴矣四明由甲寅至丁巳得二士曰塔海曰圖哩由丁巳至庚申復得一士曰翁傳心由庚申至癸亥乃得四人焉曰訥古伯曰薛觀曰史駉孫顧余何人亦與玆選是嵗淛帥馬公鑄命郡守酌古今之禮盛燕享於頖宮以賓興之方伯連帥文武僚佐與學之耆徳咸在工歌鹿鳴琴瑟笙磬雍雍秩秩有三代遺風觀者嘖嘖嗟異謂數十年無此舉而他郡亦無有禮儀如是之盛也丙寅之嵗翁君再舉其禮遂廢或者惜之嵗在壬寅復得二人焉曰摩哩齊曰劉希賢於是帥府都事牟公應復慨然曰凢禮有其舉之何可廢也乃與郡守謀悉如初禮余自翰林歸於四明是日間燕席禮畢士友咸請序其事惟周人貢賢書必拜受鄕三物教成則以賓禮興之古之待士如此士亦不敢自輕而思以報效其上國朝取徳行經術之士將大有爲於斯世士之舉於鄕者其禮可不重歟矧禮廢樂壞正音不聞久矣有志爲治者因賓興之際舉其一二以爲之兆上以昭聖徳下以勵英才非直爲觀美而已故余記其本末爲來者勸焉

宴貢氏詩序

上卽位之九年攺元至正復詔賓興四明郡守王侯政首興學教養勉勵備至後五月二十三日集二州四縣之士試於泮以入優等者十人曁考官而次一十四人宴於泮禮意優渥卽席以縱橫禮樂三千字獨對丹墀日未斜分韻爲詩以紀侯勸駕之勤云

宴倪氏園池詩序

昔竹嶼髙公園池之勝甲鄞城廢防七十年今爲倪君濟亨隠居才足用世早事退藏治其亭樓軒檻沼島圃逕位置得宜濟勝有具花竹靚深而雲煙生水波空闊而鵷鷺集使遊者忘去苐不知視髙公所治孰勝惜遺老已盡不可問焉耳元統二年嵗在甲戌仲春五日濟亨宴鄕之士二十八人酒半樂主賓景思之協也各爲詩紀其事詩成程端禮爲之序

壽趙中丞詩序

上卽位之三年詔以光祿大夫趙中丞江南諸道行禦史臺升士徳公之教曰天殆以公私我也余曰公以宏才正學爲國碩輔宅揆分陜侍從執法出入中外勲在宗社徳被生民豈升士得私曰不然惟升幸爲治所學校公親戾止進我諸生耳提面命不明彊防立不止前二十年爲治書又前三十年爲都事凡三至而教我益防且公愛淸溪之勝也買宅以居他日得謝洛下耆英之盛將復見於玆謂之不以公私我不可也咸矢之歌詞以爲公壽餘不能止竊以爲永錫難老之詩聖人所錄遂爲之序

江東書院壽王豈巖詩序

易曰澤上於地臨君子以教思無窮蓋言君子之教如澤潤於地之無窮也天能生人而不能教契之教功大矣故篤生其孫孔子不得位而演其教思於無窮詩曰誕后稷之穡有相之道意天之所相豈獨后稷之穡哉升豈巖王公其學得敖吳二先生之傳旣廣博而精演明體而達用用咸宜之斯之未信自守益重其居徳已足以善俗矧擴乃父仁齋翁之志力創江東精舍公之於朝以禆教建極焉凡諸生受其教者方且人人修之而吉也受者且然矧施者乎易曰井渫不食爲我心惻可用汲王明並受其福然則公之施不待汲也天之所以福公以相教思於無窮者豈待祝哉正月旣望我公初度諸生爲歌詩以侑爲壽之觴而端禮序之

壽平章中丞迂軒趙公序

竊觀李鄴侯之言曰天命他人可言惟君相不可言君相造命者亦曰皇極之建自五行以至庶徵各得其敍畀民以五福也五福惟天所畀實自造命者錫之也有造命之君必得造命之相周官曰官不必備惟其人豈非以其人之難哉今年平章中丞迂軒公以眞儒之學居百揆之位弼亮六朝爲國元老司憲南臺人見其身備五福而未艾也不知其自天生哲任造命之責者至重也自昔有其人無其位有其位非其人有其人有其位非其時今以公之學居公之位以輔聖明極盛之時殆不偶然也儒者切用所謂充拓得開以位以育者將於是乎見之江東書院諸生受樂育之恩作歌詩爲公壽而鄞程端禮序

欽定四庫全書

畏齋集卷五

元程端禮撰記

弋陽縣薪修藍山書院記

藍山書院殿堂卑陋弗稱且壊至元二年秋憲使暢公按臨郡守秦公適至顧聸咨嗟命縣令牟公撤而新之公承命惟謹卽捐俸爲倡諸儒協助掄材鳩工越三月大成殿成又一月明倫堂成公尋代去山長許公至門廡齋庭夾室濯纓亭之未修者建倡勸率悉力修之塗丹雘甃磚石繪先聖先師十哲從祀像器用悉備內外完美宏敞而藍山張先生孫某某亦捐資建先賢祠又以富春園地十畝有奇歸於院以嵗租入供祀事而某奉祠焉始是年九月至六年十月畢工邑之士人咸曰弗紀成績來者罔勸使來請記余辭不得命謹按書院乃藍山先生講學之地先生名卿弼字希契宋咸淳間登進士第官至太學博士革命隠居邑之水南以經行師表一郡門人楊應桂申益章建書院前至元十七年提刑簽事王公勉勵作成設山長來學之士日盛而先生之後擢髙第者至今不絕書院爲田若干畝地若干畝山若干畝租米若干石錢若干緡余謂自後世所教與所賔興者一非先王三物之舊州縣學之設𨿽或如前日之盛有司所以勸勉督程者不過趣其文詞之工以要人爵故所得之士不惟徳業無以追配古昔之萬一而離道失望者往往有之故前代志道之士寧棄舉業確守師說與其同志講學於宴閒之地以自脫於有司程督之外此書院之所由建也其後書院益多士之有志者少其所習者或無異乎州縣之所工此識者之所深嘆也洪惟國朝自許文正公以朱子學光輔世祖皇帝肇開文運百年之間天下學者皆知尊朱子所注之經以上遡孔孟其功大矣貢舉之制又用朱子私議明經主程朱說兼用古注疏經義不拘格律蓋欲學者讀經有沈潛自得之實其所作經義能條舉程朱與注疏之說辯漢儒傳注之得失一洗宋末反覆虛演文妖經賊之俾經術理學舉業合一以便志道之士豈漢唐宋科目所能睨其萬一士之學於今日者豈非幸與惜乎賔興有制而學校法未立故其所教所學不過隨其學官之所知所能故猶不免於前日之涉獵剽竊而無沈潛自得之實所試經義固守反覆虛演之舊格而試官不能推本設科之深意以救末流之嗚呼自孔子作經已以讀書爲教儻以見小欲速務外爲人之心讀之此乃儒之君子小人所由以分可不屢省而深戒之哉竊謂方今惟宜以朱子白鹿洞學規正其宏綱以所訂程董學校有其節目又以輔氏所稡讀書法六條確守而不遺其一焉則庻乎學校有造士之實有以上禆賔興之制志道之士無擇乎學院而皆可以爲藏修遊息之所矣余旣爲書其興修之歲月因敍古今學校之得失乃以朱子讀書之法爲學者勸牟公名某字某蜀人爲邑多善政許公名某字某番昜人是年十一月甲子鄞程端禮記

三一堂記

咸平李侯希仁以三一名堂蓋有取於漢馬季良忠經之言也客有問於余曰經謂一其心爲忠者何曰一者心純乎理而不雜不息之名一其心斯忠矣曰謂一於其身一於其家一於其國三一爲忠之始中終者何曰猶大學言欲治國先齊家欲齊家先修身也曰謂身一家一國一者何曰猶言身修家齊國治也曰謂百祿至六情和萬人理者何曰此言三一之效身一而意誠心正身修則動罔不吉而百祿至家一而孝弟慈則三者親而六情和國一而興仁興讓則萬人理也曰三一之有合於大學者然矣忠之所爲一而能一其三者何曰孔子曰吾道一以貫之曾子曰夫子之道忠恕而已矣是則忠卽一而貫卽恕也夫旣事事物物皆此一之貫𨿽謂之萬一可也經言三一者亦特舉其切近而大者言之耳曰一有天地聖人學者之分者何曰道之大原出於天至誠無息者道之體萬殊之所以一本也萬物各得其所者道之用一本之所以萬殊也天之一曰於穆不已聖人之一曰純亦不已天與聖人自然而一者也學者之一則有待於敬主一無適而後能一之者也曰然則學者可至於聖人乎曰可周子曰聖可學一爲要一者無欲程子曰其要只在愼獨敬義夾持直上達天徳此希聖之功也曰經又引書云惟精惟一允執厥中者何曰此上古聖神道統相傳之要指人心危而難安道心微而難著惟精以察之不雜形气之私一以守之純乎義理之正則動靜云爲無過不及而信能執其中也其曰執中者明隨時取中之所以得一也其不曰執一者懼其或流於子莫無權之執而非一也曰一之爲徳可得而詳言之乎曰一者道體之純全聖功之極致也精粹無雜者也始終無間者也該括萬物者也通古今達上下萬物之原萬事之幹也語其理則無二語其運則無息語其體則並包而無遺也魯鄒聖賢濂洛閩湘先儒之贊之者明且盡矣奚俟余之荒陋今李侯扁三一以自警能終始惟一而日新焉則徳業之崇廣也孰禦曰願記吾子所述者於堂之壁曰諾至正四年閏二月壬午甬東程端禮記

鉛山州修學記

至元四年六月辛卯暴雨三日夜水大至民居下者及檐學地髙猶半壁屋歲久朽蠧前後修者徒事外飾故壊十六七知州奉議李侯顧聸咨嗟卽捐俸爲倡州學曁宗文書院諸生欣然協助得緡錢若干益以學廩鳩工市材書樓講堂兩廡齋捨儀門蓋瓦易木築墻甃道從祀鄕賢奉祠嚴整貢士費君剛中獨新櫺星門內外完美朝防王侯繼之益以興學爲務州長瑚緷承務通守布達錫哩承務張侯承務判官鼐瑪岱從仕贊助之始是年七月壬子至六年十月乙未畢工端禮倚席玆學日以朱子讀書法嚴督諸生以求實效侯卽歲首徧勸鄕社令秀士入學朔望親爲講試咸知自奮方議修學水適壊因致力遂成州之士咸曰弗紀侯績來者罔勸而屬筆於余竊謂鉛山乃朱子與諸賢講道之地其記學之碑有曰學者日用起居飲食之間旣無事而非學於其羣居藏修遊息之地亦無學而非事其警後學者至矣盡矣抑又謂讀書𨿽爲所學之事之一亦惟讀書有自得之實則所學事事有得矣李侯名榮祖字茂先廣平肥鄕人王侯名元綱字彥常覇州文安人又以學廩少不給經費究所由如遵通制學令田廣租輕者必使復額革豪戶之僕佃者令親種小民以租之入彼者納此至有增復三四倍者西鄰徐氏侵入學宮墻內占佃井亭廚基架民屋者照經理官籍令其拆除歸地於學以復永平誌書之舊從其撥田二十畝有奇入學歲收米十石抵租地錢取宗文佃占魚湖公畱養士禁佃以絕後聚官書數千卷擇其要者防抹句讀以恵學者以田地山池錢糓所復之數及量租入爲經費制畱師生廩膳以革所養非所教之悉刻石垂逺他皆類此云

棗彊縣學修飾兩廡及從祀先賢像記

孔子廟徧天下其制度沿革多不同然皆所以尊崇聖人而闡明其道使君子小人有所聸仰感化同歸於學則一而已矣是故殿庭廡門有常度容貎佩服有常儀尊罍簠簋有常數師弟子有常員祭祀有常禮苟奉天子之命司牧民之寄者必有志於其間也冀州棗彊縣舊有孔子廟學在東城之隅自宋歷金壯麗宏敞而兩廡不修從祀頗缺至正十二年某官丹珠爾策爲縣達嚕噶齊下車謁廟嘅然以興學爲先務卽倡出俸錢若干好事者競發私幣以相之鳩工度材葺兩廡及旁捨之圮壞者裝塑歷代先儒百六人像冠冕履舄丹靑炳烺端拱列坐儼如生存然後孔子廟內外完好不失典則有以大啟士民尊敬之心深知監縣承宣朝廷文徳之意翕然從事於學而不能自己也教諭龎君元徳述其事以來請記夫宰百里而以禮樂爲治聖人固善之矣然在當時如子遊之於武城蓋已不可多見況千載之下哉今棗彊大夫能作新學校以先官政其事𨿽略而聖人之道實系乎此禮樂之治實原乎此其功豈小補哉龎君曰與諸生歌講習儀刑親炙以達聲教以淑人心以無忘縣大夫之徳其志有足尙者故爲書而記之然竊又有說焉聖賢逺矣獨其言與道存焉爾學者誦其言求其道必當究其心而泥於迹𨿽學爲無取也後之君子亦有省於是也夫至正十四年十二月記

三瑞圖記

寧海縣達嚕噶齊瑞齋公蒞政之二年當至順三年戊申邑東老子宮鐵稜木閱二百餘年父老相傳此木作花則歲丰夏五月有花煜然邑果有年六月邑北浮溪之陽粟秀兩岐八月邑南龍山之麓靈芝九莖生焉惟玆三瑞昭不可誣謹按宋政和間番昜忠宣洪公主簿玆邑實徳及民池有雙蓮木有連理而子適適產焉後以異科躋宰輔邑人以三瑞名其堂郡乘載之傳爲盛事距今二百二十餘年而三瑞復見於公宜邑之人士繪之丹靑形之歌詠見之紀述而不能自巳也邑人述公之政曰勸農興學也摧暴摘姦也治民無苛政橫斂也律已絕苞苴請謁也猛虎爲害雨暘愆期禱之而去且應也謂公之致祥者在此余謂是固得之矣而所以考引公徳者猶未也洪範庶徴徴之庶艸蕃廡卿士師尹庶民尊卑皆有徴中庸致中和天地位萬物育說者謂感通之理亦及其力之所至而止今以三瑞徴公長百里而瑞應皆在百里內則公之敬用五事戒愼恐懼而愼其獨者必有以爲之本也公𨿽不自言而天固已知之矣凡其外之見於政事之善者𨿽皆此心之發若夫體信達順之實則在此而不在彼也余聞天人相與之際勢𨿽逺而應不虛使公日愼一日而侈心不生他日陞而爲守漁陽之麥穎川之禾不難致又陞而居燮理之任四靈可使在郊陬宮沼也惟在益愼以充之而巳余旣記公爲邑致祥之美又勉其益愼以充之也於是乎記

鏡波亭記

道廣徳至建平八十里盡荒田平隴無亭榭樓驛可爲遊偃眺矚之所以其民朴陋儉嗇力耕蠶勤工作不識爲浮靡事有雍土之風道路過者每嘆無所休其勞焉夫勞者民之所覬以逸者也而致民遊於逸者民牧之事此鏡波亭之所以作也王君起宗假令玆邑之二年八月作亭於治所之南以臨桐溪越七日亭成於是跋涉於道者有所憇濟於溪而值風雨寒暑者有所避故咸樂斯亭之成焉君曰吾亦與客飲此以同其樂乎是時天秋霜落溪水鏡平扶桑出日微飈乍驚溶溶皛皛流光不停滉蕩衽席注射榱甍如入廣寒坐瓊臺與列僊將迎也客醉而謳孤響飛流下激弱波上薄太淸又如馭飄風淩淸气相羊九霄而聆天韶之鳴也公曰是宜名曰鏡波命客程端禮志之曰政道二嚴也和也公之始至絕苞苴謹法度正經界均賦役而民之病者與與焉蘇矣吏之姦者厭厭焉沮矣非嚴以作其始乎教令旣明綱紀旣布又作亭以休其勞而與邑之士民及四方賔客飲酒言議以通上下之情而訊其得失非和以濟其終乎嚴和相濟非政之道乎自昔善政少而苛政多庸無以示繼者乎遂刻石於亭左

重修靈慈廟記

至正元年冬十月庚申重修靈慈廟成廟史述鄞人之意以事狀來曰國朝歲漕米三百萬石給京畿千艘龍驤鯨波萬里風或作視天若畝號神求援應防枹鼓靈光一燭易危爲安捨我防國庇民廣濟福恵明著天妃其將誰賴故歲時天子遣使致祭禮秩與嶽鎭海瀆等屢加封號寵賜廟額廟宇損壞官爲修葺凡神之所以防國與國之所以報神可謂至矣惟是廟在鄞之東角者歲久弗葺門堂室寢木朽瓦摧像設漫漶甚非所以掲虔妥靈也慶元紹興海運千戶所朱侯奉直蒞事謁廟顧瞻咨嗟念官無儲錢首捐俸爲倡同僚曁市舶官吏欣助漕戶協力鳩工市材剔蠧易堅瓦石丹艧內外一新侯日程督無敢苟且𨿽修實建興工於至元五年夏六月越三寒暑而畢鄞之耆舊咸曰弗紀侯績來者罔勸使來請記余謂易言涉大川之占凡十三他占未嘗若玆之費辭也豈不以險莫大於涉川聖人因蓍卦之神明以先民用蓋欲其視占之利否以爲進止也夫大川之險不過言江河而已是猶未以大海之險言也他事可視占以爲進止歲漕不可以進止言也故前代無敢絕大海而漕者禹貢可考也當時帝都在冀東西南三面距河諸州貢賦以達河爲至其曰夾右碣石者以北境之水中髙不與河通故必自北海入河口耳其曰沿於江海者是時江淮未通故必沿江海入淮泗乃能達河耳未嘗海漕也其後漢唐漕河淮三河以給闗中風波之惡厎柱之危十失七八水陸轉卸日力有限史載其十鐘致石用石運斗其艱且阻可勝言哉欽惟國朝都燕聖謨獨斷創爲海漕萬斛之舟祥飈送帆瞬息千里不浹旬而畢至京畿非惟前代不能致今日之大利亦未聞有明神能於大險中顯效靈績助成大順若今日之昭昭也於戲玆謂之非天不可也昔越裳氏以海不揚波知中國有聖人其言益信易曰自天祐之吉無不利旣曰自天祐之則其利涉之吉果有不占而孚者矣故余因紀其修廟歲月並考今昔漕運之異而識其略如此云

重建寶梵教寺三門記

至正元年十二月已卯寶梵教寺三門成住山居朗師以縣學教諭葉君桐事狀來曰明郡之象山寶梵寺去縣東北一百三十步創於宋建隆間爲東禪院治平中更今額歷四百餘年矣惟昔法智大師以至行約言闡揚教法大行於兩浙南城延慶實爲祖廷故明之諸邑近郊丈室地習其教者多博辧秀異之徒若居朗師者是也師主玆山逾一紀居一日必葺木石磚瓦歲積月累邑宰穆公承務裏儒學錄史公徳暉首爲之助士民之施財輸力者響應三門遂成翚飛宏麗壯觀玆邑師又出衣資倡率耆舊復岸廢田百畝新修輪藏居養旣裕教法日與師之功也來請記余屢辭而請益勤余謂吾儒之主學校者重以有司飭勵爵秩敍勸食焉而怠其事棟宇頽圮教養日弛者十常八九聞師之風亦可少愧矣余前二十年見師講習於延慶前堂晝夜勤苦累年不出骨部聳異目光射人固已奇之知其他日之能有爲也嗚呼世之人材爲佛老氏得者多矣宜其教之興也余旣爲書其事且書所嘆以警吾徒焉至正三年三月日鄞程端禮書

元興天僖慈恩教寺記

世祖皇帝以神武一區宇治功底定期與休息因民俗向善求福咸歸佛氏以慈恩教法未行南方選僧任教師者三十人布江南諸路擇名山開講至元二十五年召見賜衣惇遣佛光大師徳公來至天僖三十一年成宗皇帝寵錫師號有司復慮恆產之不贍爰益以旌忠廢寺之田入之皇上卽位之元年賜寺今額初吳主感舍利金像之異迎僧防立塔建寺歷代崇奉有加迨佛光師欽承明詔發揮素蘊開筵集徒大闡教法慈恩宗防口傳心悟各有所就幾四十年自朝至夕寒暑不輟淸修苦行彌久益虔飲食起居咸中禮節始至頽垣壞宇穿漏將僕又能銖積餘財撤而新之千楹百堵宏敞倍昔金碧翚飛內外如一百爾所資悉皆完美較其功徳爲江南諸師冠卽世四年宗支嗣教一道遺矩可傳永永其嗣某迹其事來請記余以爲佛氏日興以盛𨿽其爲法善誘其亦任事者得其人也吾儒學校之教有司勉勵惇勸亦云至矣近世職教者或望月與諸生一再防演說觧語則爲盡職諸生經行皆所不問師生至未相識已代去能奮然以師道自任蓋寡豈世之曰師云者爲彼得而此失之歟抑此之擇師之道未至以致然歟余爲記其事因書其所感者云

著存庵田記

桐汭子有王君謂程端禮曰余夫婦之藏得卜於鎭山之陽王村之原吾子旣名其屋曰著存之庵俾某知致其愛慤幸矣余承先祖父之遺戶有民田若干畝官之二稅田營田若干畝惟是官田磽瘠易旱易澇所入絕少而輸賦重甚每歲必以民田之入助輸官田之賦僅免門戶隳突捶楚之害念異日子孫貧富之不常民田易售而官田難除害將無窮乘今日之苟完預以某處民田若干畝撥入著存庵爲戶俾子孫貧不得賣永爲官田輸賦之助余以供祀事歲使子一人掌之周乃復外以某處民田若干畝贍守墳之人及焚修之用懼其久而偸也吾子爲我識之餘謂父之於子旣生成之而全付其家又審其利害而預爲之備所以遺之者其心無窮也子之於父宜思承家之責至重繼志述事於無窮也往往苟目前以自拔其芘賴生養之本害及其身而不卹者何哉蓋以忘其身爲父母之遺體也倘知致愛致慤而著存不忘乎心則知身父母而心父母矣況若玆田之遺以避切近之害者乎凡當繼述者將無不力不死其父母在推著存之義而已矣子有曰唯唯因書以爲記

碑

監抽慶元市舶右丞資徳約蘇穆爾公去思碑

至正三年冬資徳大夫江浙等處行中書省右丞約蘇穆爾公監抽慶元市舶旣去郡耆老述舶戶王良臣之言曰良臣等爲舶戶有年監抽官之亷明革獘未見如公者實徳在人弗能忘願有所紀刻之貞石以式來者謹按國朝因唐宋於慶元泉廣建市舶司設提舉官酌古今之宜頒舶法二十有二條抽分省官親臨具有定制惟是近年或委他官選擇未精法外生舶戶病之洪惟今上龍禦內外任官惟賢惟才大綱小紀惟監成憲重熙累洽太平之功格於皇天乃二年十一月預以蕃舶回帆申命行省而我公實來惟公自員外禮部陞郎中經歷內臺侍郎禮部刑部侍禦西臺郎中中書左司尙書刑部兵部侍講集賢宣慰湖南監江浙江淮財賦侍讀集賢亷使淮西治書南臺參政湖廣畱守上都使行宣政二十遷而右丞江浙其於國家剸繁治劇決大議成大功何可勝舉今監抽一事未足贊公才美然以玉雪之操金石之節久孚朝野正色率下不令而從事無大小莫之敢欺此則非公不能也公自下車宣諭徳意撫卹海賈據法從事無所擬議不緩時刻防檢嚴宻無罅可乘宿盡革至若變賣價直矜閔孤嫠尢所盡心行之得實選委拘鈐巡邏得僉帥朝請鄂勒哲依公治中在朝列公素著亷節協心贊助畢事之夕乘傳卽行宜舶戶之額手忻忭頌徳而不忘也易曰理財正辭禁民爲非曰義惟舶人通道九夷憑國威靈必戒生事中國所寶必截其出是曰禁非徵商薄入曰與曰取是曰正辭理財之義旣詳諸法以義爲利可爲盡善自非大人君子克畏四知目珍貨鮮不動心矧其逺涉鯨波往以歲計疫冦不虞捐生易利期償稱貸何忍法外攟摭而取之乎故任法任人兼在所重宜簡上心也昔唐蕃舶至廣有下碇之稅有閱貨之宴犀珠磊落賂及僮僕後以孔戣之亷自右丞出鎭一切革之韓子紀其事今公亦以右丞來革慶元之豈偶然哉惜余筆力之不稱也旣爲書之且爲頌詩三章俾舶人歌之以相舉棹云頌曰元徳配天奄有所覆不寶逺物民康是富聖子神孫克類克承太平之功昭格天明昭格天明篤生賢才永肩一心邦基是培天子之仁矜我賈人理財之義相臣克勤相臣克勤爲徳爲民啟沃作霖亟秉國鈞海不揚波越裳入貢天子萬年郊藪麟鳯

慶元路總管沙木思廸音公去思碑

皇元統禦萬方薄海內外悉爲郡縣郡有守守職視列侯任至重也明爲浙東大郡其陽大海逺邇方物夷商貿遷風帆浪舶萬里畢集事視他郡尢劇守是土者必躬率以亷爲治持大體寛嚴適中乃稱任至順三年沙木思廸音公以吏部侍郎來守玆郡政成尋去郡父老狀公遺愛來求余記曰公飲冰食蘗始終一致犀珠磊落不以動心待人寛不能令其喜怒隠惡揚善俾自遷攺政先有司不急細務由是化行民安如春雨膏物而無其迹公之恵我其略以是若夫發姦摘伏問烏攫肉非公所務也二州四縣之長貳曁郡有司莫不用命渠陂修築田無荒蕪生聚蕃庶盜賊帖息訟諜退縮學校興舉異時富商海舶貨江浙省分遣屬官監賦事侵牟百出公用丞相命一再監之爲設方略防計悉當每歲漕運米物十數萬斛筦倉庾者或與漕戶不相謀紛然生事公出之如所納咸服其便去年夏少旱今秋淫雨公禱之皆應此又公之餘事耳田裏日夕徳公噫公今去矣敢忘乎哉願有紀余謂公爲治弗自用以取名聲何乃得民心深有如此者昔漢太守羊續劉寛治南陽以亷以寛得民公豈非近之耶余旣紀其事並爲之詩俾民歌之以永其思詩曰掲掲我公始來自京有猷禦事以綏則寧維玆伊何自徳出之亷愼初終寛弗至雨風其時桑谷茂暢氓胥有言玆公之慶五馬髙蓋蒞我溝塍以教以戒穆穆有經我喜鼓歌歸相告語毋顚倒爛漫以憂召父維公之賢維人俱依維馬弗可縶柰何乎歸公而歸矣予曷弗思思而弗置我歌我詩

慶元紹興等處海運千戶朱奉直去思碑

奉直大夫朱公彥文以至元二年十一月爲慶元紹興等處海運千戶公剛毅有材略凡職業急所先務不憚艱險利害興除知無不爲爲無不力初皇慶二年冬十月省部奏準溫臺慶元毎石腳價錢一十一兩五錢浙西紹興毎石一十一兩蓋視道逺近爲差也遵行已久莫之敢易至元三年四年浙東歲歉無糧撥溫臺慶運戶駕空船往浙西劉家港安泊聽運旣增逺數千里風逆則逾月不能至經涉沙潬嶕島之險修補船器工食之用費倍常運行省謂以空船至浙西爲易事止依浙西腳價減除每石五錢運戶至有罄家產不足以供費者楊義等陳訴有司不爲準理哀苦莫伸公爲申請於漕運都府卽令馳驛赴中書省稟告公敷陳詳明宰相韙之送部下架閣庫照元定腳價全文明白咨行省下都府自此溫臺慶元運戶之撥裝浙西糧者得復奏準定例支給運戶之困得紓公之力也今公旣去人之思公不能忘使來請記余謂京畿萬戶輻輳食用眾大加以六師糗糧百官祿廩所以控引東南漕運以給經費事至重也漢唐運於三河涉底柱之危險阻萬端十失七八有用鬥錢運斗米之艱又官造運船欲其堅固倍給其直以裴耀卿劉晏之智非不知其勞費蓋以事有終不可已焉耳洪惟國朝天祐神助聖謀睿斷創爲海運以數百萬之粟不旬浹而畢達京畿功力之易視漢唐何啻相萬豈在減此已定腳價毫末之費哉不有我公之仁能以下情上達豈不爲三路運戶無窮之害是宜刻石以紀公名額森巴哈保定武遂人祖以碩學粹行教授鄕裏兩徴不起父以茂異舉歷淸要公以膳珍司克埒穆爾齊入仕積官至前職惇尙禮法以賞延合得官讓其弟宗顏其宦學蓋有得於家傳者如此公在職興修靈慈廟余已有記玆不書

慶元路推官胡公去思碑

至元三年夏胡公代且行教諭屠逺以事狀來曰孔子謂古之學者爲已張氏以爲爲已者無所爲而爲之者也吾黨之士藏修閒暇兢兢焉日以是自省至其臨事猶或失之竊觀胡公職刑獄之繁劇其處已接物乃能嚴利義之辧整暇詳宻心迹始終三年一致玆豈有所爲而然者庶幾乎爲巳之學矣人之稱其孝稱其亷稱其治獄之平允逺邇上下無間然也而鄞士之覿徳尢詳弗能忘願有所紀以爲士之學古入官者勸公名潤祖字敬先廣平之永年人也奉母來鄞量俸入以爲養𨿽味乏兼珍而婉容愉色曲盡其歡自奉至薄人所不堪公退卽杜門教子士非雅飭不交吏非謹厚不用苞苴私謁無路可通猶自視欿然日愼一日初公之來當積獘之極系囚滿獄至淹十年或四三年公朝夕審錄不憚寒暑其所平反不可殫紀洗寃澤物之心甚於饑渇死獄必求其生而不可得乃已其或循私變易是非至興誣謗終弗爲奪亦未矜爲已能也旣代無以爲歸公性行介潔早年由吏省部入仕以不能媚權貴恬於序遷前長永嘉郡幕亦以廉愼守法有聲余謂公之心知求事理之所以然所當然而責其身以必然而已豈他有所爲哉昔萬石君家不言而躬行𨿽齊魯諸儒質行者皆自以爲不能及如公豈多得哉今鄞士之去思亦曰有孚恵心自有所不能已焉爾故余不敢以不文讓而紀其事且系以詩曰聖門之學曰惟爲巳其已伊何此心此理理爲心主其善無比利善之間毫釐非是明善誠身斯已爲是幹譽爲善𨿽善亦利是曰爲人非巳之謂侃侃胡公制行端粹親老而仕悅在養志其母日問平反今幾事待公理不數伯始淸畏人知家法嚴此學古入官今見斯士遺徳在鄞刻示無止

欽定四庫全書

畏齋集卷六

元程端禮撰跋

跋泰山圖

古人皆有讀書之地惟泰山安定䢐徠三人見於圖畫者豈非以徳與其功哉三人學行聞天下宋自三人者出天下學者始知有師春秋汨於傳注久矣自三人辟其曲說學春秋者始知有經宜其名與泰山相髙而宗仰之無巳也嗚呼盛哉

跋陳象賢竹素園

古今藏書者多矣金匱石室朝廷之藏也壁經冡紀季世之藏也牙籖玉軸富貴之藏也朝廷之藏與國久近季世之藏與時盛衰富貴之藏徒爲珎玩若歐陽子之萬卷子朱子擬之則士大夫之藏也夫窮鄕晚學無書可讀無師可質見聞褊狹識趣污下𨿽良才不能有成故書不可以不藏藏不可以不博藏之博讀之博又自博而約諸巳斯可以弗畔已所貴乎士大夫藏者良以此也然而士大夫之藏常病其力無以聚之力能聚之又常病其傳之不久其身僅讀而其子若孫懵不識所以至爲鼪鼠之穴窻壁甕缶覆蓋之需者眾矣余原其故身旣享稽古之力位爲公卿名滿天下榮其生者過盛則貽其後者無聞是皆天運乘除代謝之理𨿽君子或弗能免況其所爲獲罪於天者哉陳君仲模亦爲藏書之室其子象賢獨能守而讀之不負其所藏蓋仲模之生隠徳弗耀其蘊諸巳者厚而施諸世者薄宜其傳之未艾也象賢勉乎哉吾知天意之有在也

說

蘭谷說

蘭臭香見易系辭傳春秋內傳其久固可佩見禮離騷其生隠谷見孔子琴操序自山續斷竊蘭以惑世也世之識蘭者絕少黃魯直且不免況餘子乎子朱子援本艸注騷曰蘭與澤蘭相似生水傍紫莖赤節髙四五尺緑葉光澤尖長有岐陰小紫華紅白色而香是則可佩與離騷合按水出通川爲谷今謂生水傍是蘭生隠谷與琴操合自朱子之說行世始識蘭矣都事石侯景元以蘭谷名齋其志於自修可知巳嗟夫六經自程子朱子出一祛漢儒傳注之惑士之自修者始識至善之所在是山續斷不足以惑而人識蘭也士之爲善於巳所獨知之地是蘭之在谷不爲無人而不芳也士之獨善必可以兼善是蘭佩焉而不芳者無有也士知爲善而巳用不用不知也蘭知在谷而巳佩不佩不知也蘭谷之說不旣盡矣乎景元徴辭於余請以是輔其志

儒吏說

儒爲學者之稱吏則仕之名也名二而道一也儒其體吏其用也學古入官古之制也臯防稷契伊傅周召無儒吏之名而無非儒吏之實周官九兩始曰儒曰吏亦因其得民以道與治而言之耳自李斯嚴是古非今之禁一以吏爲師儒吏𨿽分而道法裂蕭曺以秦吏相漢至趙張而文法極矣漢非不知用儒以救之也有一董仲舒不能用所用者不過章句儒嗚呼章句儒與文法吏其等耳兒寛儒也能以儒術飾吏事當時稱之飾之爲言不過以儒術爲吏事之文飾而巳若曰飾之而巳𨿽以湯之深文舞法巳能鄕上意取博士弟子補廷尉吏傳大義決大獄矣奚俟於寛哉其後薛貢韋匡之疊相終無以收儒吏之實效可勝嘆哉天開文運聖朝自許文正公得朱子之學以光輔世祖皇帝天下學者始知讀朱子所釋之經知眞儒實學之所在然則士生今日者可不自知其幸歟誠能讀其書而眞修實踐焉以儒術而行吏事於從政乎何有若於此猶或以語言文字求之而無自得之實一旦見案牘之嚴密其能不疑爲政之道在彼而不在此者幾希子夏曰仕而優則學學而優則仕然則儒吏果二道而有所輕重於其間哉泰山張孟周以儒生推擇爲路吏余謂路吏古諸侯之士也豈輕也哉作儒吏說以贈之

順遷說一首遺章生

番陽章氏子克巳父令其捨刀筆而爲儒學於江東精舍知自奮勵呻吟簡編夙夜勤苦比年素食身臞且病問之則曰曩嘗以身三年茹素盟於佛以禱母病今母病愈茹素未三年弗敢渝也余曰人之所以靈於物者以其能推也釋推之爲義者曰順遷也今爾母病而禱是孝於以動心也茹素三年是口之於味不能動而忍性也盟佛而不敢渝是畏神明而戒愼恐懼也皆其良心之所發不謂之善不可也今學於儒而猶守是焉則未盡善也爾其資飲食以裨勤苦力所學以慰父心𨿽曰渝佛盟而實順遷其所謂動心忍性戒愼恐懼者耳曰順遷柰何曰順其母病而禱之心而遷以孝其親凡立身揚名以顯父母者無不爲也順其茹素三年而遷以敬其身凡從欲以傷父母遺體者爲終身之戒也順其盟佛而不敢渝之心遷而爲暗室之不欺明理之卽天獲罪之無禱福善禍淫非鬼神之得司也非使之渝佛盟而渝其所謂動心忍性戒愼恐懼也順而遷之以至於盡云爾爾其勉之曰惟餘旣喜其志見今世咸知夷鬼是畏而知畏聖言以事天者少也故並書其說以遺之

王元實字說

防稽王元實名華祖字元實求餘發其義以自朂昔年見元實受學余友黃君彥實亟稱元實讀書敏下筆霈然宜其所得巳深顧余何言元實請不巳告之曰士之爲學惟實是務而已華實之效實斯華矣華非所致力也何謂實是務古之教者小學曰恆視毋誑曰請肄簡諒曰惇行孝弟實若易然也大學曰物格而後知至知至而後意誠實又有未易言者蓋求理一之理而實之易也求分殊之理而實之難也故曰不明乎善不誠乎身於是有存養省察之功一言一行純乎天理念念相續勉勉循循自日月至焉以至三月不違賢希聖聖希天而後爲極致也使有一毫人欲間之則不誠無物矣烏能實何謂華非所致力一言之實一言之華也一行之實一行之華也得善服膺勿失孔門獨稱好學顏子之實而華也與太極合徳萬世受罔極之恩孔子之實而華也和順積中而英華發外剛健篤實而輝光也故曰華非所致力也昔司馬君實天資粹美學主乎誠程子語之以窮理而不能用邵子以腳踏實地九分人許之教門人劉器之俾自不妄語始器之力行士年而始成二公勲烈名節照映史冊可傳可法此皆元實所熟聞者第書以塞請云爾余謂塞請而裨於致力𨿽贅且凟無傷也

箴

杜氏知能來請字余以叔良字之而爲之箴

惟人之生形性陰陽仁義之心曰惟其良其良伊何善之本然曰知曰能一出於天始自孩提巳知愛親長知敬兄義因乎仁良知良能孟氏發之謂不學慮而能而知擴而充之萬善可行火然泉達天之所命去爲庶民存則君子所謂大人以不失此眾人蚩蚩孰無是心放不知求乃獸乃禽此心未發敬以存之迨其發也敬以察之必由勉行以至安行勉勉行行聖賢是程杜氏叔良知能其名我作玆箴以朂其成

畏齋箴

恐懼修省嚴恭寅畏夙興夜寐克巳復禮罔不惟畏弗畏入畏莫見乎隠十目所視莫顯乎微十手所指毋貳爾心上帝臨汝

銘

守拙齋銘

憲使髙公以守拙名齋鄞程端禮爲之銘曰知及仁守聖訓昭垂守拙歸田陶氏之辭拙非成徳守奚取斯世降而偸巧僞日滋子當死孝求生乃虧臣當死忠求生乃隳機變無恥皆巧之爲龍逢比干申生伯奇節以拙完巧者所嗤巧令木訥鮮近在玆爲徳爲賊燕越其馳惟巧似智與知逺而惟拙非仁成仁所資拙如寗愚聖猶取之顯允髙公爲時羽儀南服持憲大邦秉麾乃以守拙扁室之私實徳流芳本是以推淋漓墨妙百世是貽有泚憸人視此銘詩

存心堂銘

天心孔仁篤生我人全付天心俾主人身方寸之中萬理畢備體全用大實參天地气機所乘危動難安一刻弗存思失其官𨿽視𨿽聴弗見弗聞役於耳目私欲糾紛秦越肥瘠藩籬爾汝嗚呼不仁如病痿痺心學之傳惟曰存存其存之方曰敬入門細微雜亂於察其放虛閒靜一於以致養天不在天於予中居凡此百體孰敢侮予番易髙君世儒其醫存心名堂是警是治宜其所濟仁聲四馳我輔其志揭此銘詩

求放心齋銘

寧夏神保生治書室於家庭之內題其額曰求放心余爲之銘曰馬縱而逸鷹縱而飛不逸不飛維紲與鞿人心易縱防甚鷹馬何以制之操而勿捨操之之要念玆敬玆酬酢萬變聖賢我師明窻之下風日淸晏圖書幾研頃刻無間是故學者必求放心孟氏有訓朂哉徳臨

寸艸心堂銘

里人齊元幼孤事母以孝稱名其堂曰寸艸心余爲之銘曰惟人之生得天地心守之以信發之以仁惟仁之施自孝親始堯舜克充光於四海彼寸艸其生則同洋洋春榮偉哉化工我身如艸親恩如天報天之恩何有旣焉非天曷生非親曷保豈人有心不如寸艸嘻伯善父奉親肯堂徴名孟詩餘銘不忘

懶懶齋銘【爲雍胡君質作】

富貴利達舉世畢趨蟻慕蛾赴馬瘏僕痡於玆退怯懶者誰歟可求有益執鞭爲已惟不可求曲肱隠幾曰惟懶懶所以存存大閒不逾棲遲衡門

苦齋銘

余與汪務能讀書建徳學余以朱子小人惟思甜者君子惟思苦者之語書於壁以自警務能臨別請歸以苦名其讀書之齋而余爲之銘以發其義銘曰嗟世之人匪甜無慕匪苦無惡君子反是豈曰異趣苦外無甜孰謂之苦其甜實苦甜將焉取荼甘如薺義陳於詩苓名大苦醫師所知豈惟在口耳目四肢誘我皆甜其機甚危克復之功在審於斯菜根是甘百事可爲我約我樂不我淫移嗜飴如兒近憂弗思名壞行隳時去志違枯落徒悲小人之歸商苦於行千金在箱農苦於耕秋谷乃登士苦於學拂亂困橫動心忍性不能乃能仁熟義精學道大成汪氏子增齋以苦名我輔其志用揭玆銘

存存齋銘【爲雲中趙去疾作】

性與天道夫子罕言於易乃言成性存存惟性之成天與其全知禮畢具無異愚賢心統性情性體惟靜心乘气機存之斯正曰惟存心所以存性其方伊何在乎主敬其效伊何動靜皆定無間無雜始曰存存虛閒靜一細微糾紛弗謹弗養千里其奔勉彊安行聖賢是分效天法地道義之門

行狀

故中奉大夫淛東道宣慰都元帥兼蘄縣翼上萬戶府諤勒哲圖公行狀

曾祖濟古爾管領河南等路軍民紮木齊達嚕噶齊祖莽賚巴哈懷逺大將軍益都路萬戶府達嚕噶齊父紮哈岱昭武大將軍蘄縣翼上萬戶府達嚕噶齊公諱諤勒哲圖世爲圖伯特氏世居燕山曾祖濟古爾平回回河西金源從祖阿穆蘭擒獲李坦父紮哈岱討黃花楊震龍等叛亂功業益著公防孤自知讀書稍識禮節暇日習弓馬不樂嬉戱知老成人比長稍渉獵經史博通武經將傳百氏之學時宗子卒無後宗族僉曰宗子死無後若當承澤盍益年圖之公正色曰欺可乎延祐庚申欽受符命授懷逺大將軍蘄縣翼上萬戶府達嚕噶齊涖政之初諮訪舊獘號令有條備防有法人無攘奪郡邑安集軍民悅服奉檄鎭海口有功天子賜以金織文對衣二襲越六年加定逺巳巳徽泰翼萬戶田特爾格子安圗與其兄珙爭襲安圖匿其符命有司不能直者十有五年省檄公覈其事公燭其姦狀詰之曰汝均庶子也襲當以長欲誣以嫡而奪之可乎遂輸服而出符命人咸服公若神明焉初倭冦來鄞防禦之官控禦無度且啟肆慝焚屋廬剽玉帛民甚患之公鎭遏嚴師控制貿易持平表之以廉介懷之以恩威乃俛首詟服恭效貢輸之禮嘗中夜倭奴四十餘人擐甲操兵乘汐入港公亟訊之得變狀徴所賂上官金還之倭旋及昌國北界擄商貨十有四掠民財百三十家渡其子女拘能舟者役之餘氓犇竄公亟駕巨艦追之進其酋長諭之曰曩不軌在律無赦聖上仁慈不忍殄殱汝敢怙終復肆蠆毒汝亟用吾命幸寛貸之稍予遲違則汝無遺類矣皆股栗戰恐願盡還所掠以贖罪公從之遂招徠其民給衣食使之保聚皆兩舉手環公拜且泣曰吾父母也其州牧徐敬率民立祠銘其徳於石歲嘗旱疫民不聊生公禱雨輙應時達官有掠買其男女以歸者公要於路讓之曰爾當閫寄政令不修民罹災害尙忍奴人之子女乎遂盡歸其父母至元戊寅詔防許官屬侍親公投章歸養海冦竊發商賈不能懋遷明年還躬率精銳水陸並進浙江閩海之間擒獲甚眾漳州李志甫叛亂公統軍深入耀兵夾攻元惡授首俾脇從之民納戈甲復業者眾行軍所過秋毫無犯𨿽暴風疾雨卒徒莫敢避至元庚辰丁內艱是年冬十一月奉柩合葬於興和之宣平野狐嶺之原時海宼復乘隙猖獗糧艘多被殺間有脫歸者言賊聞小萬戶來歸莫不相顧失色禱諸神願無與遇常覘公出處爲之聚散也主萬戶和斯嘉議聞之驚嘆不巳遂狀申於省部公還具舟楫利兵戈整部伍戒嚴海上遇渠魁周麻千等於韭山之南大縱追逐親飼艫卒飯使破浪疾進幾至舟覆身溺者屢直抵流求國界及之遂全獲初浮筏下令曰凡脇從者歸吾筏歸者若干皆釋其罪凡所有金珠楮幣之物戒之曰此不利之貨勿取之悉沈於海至正癸未上遣賜上尊旨酒金龍紫段以旌異之定海連諸蕃夷商越賈颿檣湊集爲要害之地分鎭行營無次止之所公爲度地僦工剏置大府誰樓營捨凡二千餘楹於是鎭治有所保障有蔽粟有髙積兵有深藏士卒吏屬各有寧宇其規模可謂宏逺矣臺憲省府交章薦之於朝至正甲申拜淛東道宣慰使都元帥加中大夫兼前職臨政三月民瘼盡察百廢具舉善政畢行有若役法不能定者均之官債無以償者蠲之吏胥卒徒之濫和買和雇之害皆懲革之行鄕飲以惇禮讓之風興水利以重民食之本朔望親臨學校勉勵奬勸事無大小罔不治七郡僚屬畏威懷徳斁政苛刑不禁而止風俗爲之丕變公事親至孝躬扶防輿逰戲於庭欲親之喜疾則嘗藥膝行以進殯則肩輿擗踴以前少時嘗夜讀書婢入白事輙叱去娶必三十而媵妾卒不納平居未始言無益事非談兵則論道飲酒未嘗至醉夜必三起以勞筋骨日或靜坐以銷念慮律令旣嚴賞罰必信古今陳法訓練便防士卒整肅而有餘勇少壯者教以百工之藝凡革木金鐵器械自裁制度極於精利以裕財力每出入從者十餘人凡竹頭木屑敝屣荊棘之類必使荷以歸各適用無遺棄其謀略機權皆不在古名將下忽遘疾逾月疾革乃撤藥物屏妻子沐浴更衣端坐瞑目而逝時猶聞忠國之言至正四年七月二日也年四十有六嗚呼公將大有爲以慰民望柰何天不慗遺士夫軍民巷哭悲悼如防父母屬邑樹碑以旌其功立祠以妥其靈或繪像以祠者或陳詞立廟者非有徳於民其何致多慕思若是耶公質气剛正風儀峻潔徳足以服人才足以干事廉足以律已明足以燭姦是以貨財不能移其心志聲色不能悅其耳目有罪者𨿽親者弗釋有過者能攺必錄卹罷弱則愛之如子弟疾姦宄則視之如仇讐旌麾所指童叟歡呼觀者如堵奪攘矯虔者聞風消沮是以樵安於山農安於野漁安於海商賈安於市其有功於民不可勝紀歷仕二十五年始終若一日其愛國愛民之徳禦災捍患之功淪於人心故隨處樹碑以頌之有曰不艾而威不敵而武防不易罟農安其畝倭弗來過海亦不波油油膴膴物阜俗和者有曰公匪徒武善禦善撫國有幹城民有父母者又有曰威若嚴師愛若嚴父不虐困窮不畏彊禦者𨿽古賢哲無是過也觀其操縱出處豈庸人所可識哉娶紮拉爾氏溫州路達嚕噶齊必裏克圗女封範陽郡夫人子男一人衮噶喇錫女一人達爾瑪錫哩適眞定翼上萬戶府達嚕噶齊僧保子普賢努惟公之功績節行世所共知顧夫碑記銘誄不可無徴端禮居是邦知公顚末最詳謹錄所聞以俟采擇萬一程端禮謹狀

墓志銘

元故贈中順大夫兵部侍郎郭公墓志銘

至正四年春公之長子好仁副使浙東宣慰一年徳政孚於七郡人頌其美則曰玆皆先人之教好仁兢兢弗忘圖免於戾焉耳惟是墓碑未刻𨿽曰有待懼久而湮以重不孝因出公行實請銘於四明程端禮辭不獲命謹序而銘之公諱璡字某姓郭氏世爲徳州徳平人自髙曾而上仕隱不同皆以躬行徳義稱於鄕祖源當金之季不仕以詩酒自娛考實性資剛毅齊家有法騎射絕人當路薦於朝授懷仁鎭巡檢蒞職未幾盜賊屏迹未及遷職而卒妣賈氏公幼而頴異五六歲莊重如成人讀書日記數百言至老手不釋卷窮理修身動遵禮法持家應門親族鄕黨情文隆殺悉有條理時當皇元混一之初法制尙簡仕途方開凡進取者無不如意奔競成俗公獨恬然裏居優遊卒歲親友或勸以干祿公笑而答曰吾知爲善而巳祿可幹乎公事親孝朋友非徳不交若志同道合久而益敬其在鄕黨平心應物人有爭競必質於公析之以理無不釋然而退尢好施與家不甚丰而急於濟人病必饋藥貧必賑粟賴以全活者甚眾諸子長而仕進家庭燕語未嘗一日不以公忠淸白爲訓常曰朝廷設官分職養以重祿仕者本欲榮親若貪以敗官爲辱巳甚何榮之有吾平生所見多矣凡居官倚勢作威瘠人肥巳𨿽累家資至鉅萬而覆敗不旋踵者皆是爾曺戒之諸子敬聴確守所至爲政皆著名實歷歷可紀由公教之之篤也至大四年三月某日卒於正寢享年五十有八葬徳州徳平東北盤城長魁鄕之原至順元年追贈奉議大夫工部郎中驍騎尉太原縣子至元六年加贈中順大夫兵部侍郎娶李氏淑徳懿範稱於族姻初封平原縣君進封太原郡君後公十八年而卒子男三長好仁由中書省掾累遷中順大夫浙東道宣慰副使次好義東平等處管民提舉次好禮終於承事郎山東鹽運司髙家港塲使令女四適趙某劉某梁某賈某皆士族孫男四繼善部譯史擇善奉訓大夫宣政運判官維善蒙古國學生余防孫女六長適開封院主簿閔克禮次適樞密掾史王思道次適戶部書冩李善余在室嗚呼公讀書爲明誠之學所謂爲善亦曰爲其理之所當爲而止耳非若世之利其報而爲之也利其報而爲善則其心巳不誠不誠人且不可欺天可欺而責其報乎今公之子孫奕葉簪組駸駸三槐五桂之盛忠孝廉公顯聞中外善繼公志玆曰不忘而褒贈之典賁之泉壤君子行義達道隠居求志道一而非二用捨行藏曰有義命惟公道行諸身施於家以及其鄕裏自任旣重宜終身之樂此肯幹祿而枉巳公墓我銘昭示無止

元故處士倪君墓志銘

倪君濟亨卒以至元二年八月甲申葬其孤可明請銘君諱天澤其先寛顯漢若水在唐有聞曽大父居正大父文珣父敬之俱隠徳不仕君丱歲侍父自慶元定海之淸泉徙居於路之子城西君天資淸淑防受父兄教知自飭勵長益溫恭重厚處善循理以孝弟稱人以急難求焉者視義所宜奮然捐財力援之一不自惜重然諾踐言不後時刻讀書有才略路府屢舉薦輙謝不就曰吾慕仲長統卜居淸曠以自娛爾仕非所急也北城有竹墅髙公遺址久蕪廢公竭已資得之因浚池築室手植花竹靚深欝茂魚鳥翔泳如在林壑居成延髙人勝士講誦觴詠日以爲常篤於教子家事不以經意淸溪江公宣慰浙東廉介不妄交聞君之賢爲書齋扁以輔其志元統二年四月乙丑以疾卒於正寢卒之日其兄哭之曰孰惇手足之愛宗族鄕黨曰孰卹吾急士之往來者曰孰與遊而久益敬生於至元十四年六月癸酉年五十有八娶兪氏克以道相其夫內外無間言子男七可明可伯可與可觀可行可元可端可觀爲兄溢後女二幸憐孫男仁翁孫女順攺回保遺命葬勿逺父墓得卜於鄞縣淸道鄕淸灣之原在父墓左一百一十步可明可伯持家教撫防弟能繼其志余辱君與遊宜銘銘曰濯淸追涼釣遊鯉有志舉知慕公理去幹就彧異終始出者難工古皆是逍遙一世此其軌心迹不違誰與比

祭文

祭友仁孫先生文

乾剛坤柔五气異性交合成物乃正性命气有美惡有淸有濁所以哲人不繼而作惟我孫子鐘厥粹淸師教不煩巳見防齡密事葩藻出入馳騁六經百家略見要領年旣志學學韓先所一悟大道乃入鉤矩其窮理也先後有節熟玩潛思隨物精察辯如懸河索如捕盜如衡之平如鑑之照其存養也敬以直內遽色疾言不少形外頭直气肅手恭履遲造次必戒動靜弗違其克治也攺過不貳酒色貨利先絕言議乃克厥微誠之於思視聴言動惟禮是依其遊藝也禮樂書數天文地理文物制度下逮詩騷韓歐所述醫卜小道亦入其室愛敬二親隨事先意婉容愉色柔聲下气洞洞屬屬捧盈持玉疾藥必躬過諫必熟居後母防家貧父存勉往教授以給淸溫旦具枕席夜易苫塊潛服三年聞者驚愾友愛厥弟怡怡而教有勞必分有拂弗較弟之庶母敬如已出彼亦允若乃睦一室處族必尊事長必敬待下必慈見孤必矜友必以信切切而勉鄰必溫恭無貴若賤業未及竟志未及施胡不百年命止於斯順存正斃全受而歸子之所安後生孰師智者過狂守者過狷矜文少質任俠多變中行如子實我未見昔與子交晚事師禮遽焉予棄有憤誰啟酌酒陳辭孰究予懷天地茫茫予將疇歸

祭外甥文

嗚呼爲人父母孰不願男女之有家室昌熾盛大爲百世之傳哉子之賢良弱女是托謂宜偕老以成厥家何期蚤年相繼夭折前乖父母之望後缺子嗣之承豈子夫婦壽命之不長實我骨肉分薄之所致生不得以遂其愛死不得以視其終顧予何人尙在斯世嗚呼宗器河陽之役間闗萬里此情何時而忘耶嗚呼媛媛吾不得而見女矣吾之期女也逺故視女如棄不如女之望我也恆在於目前自今觀之女歸寧而送我之日是乃訣別終天之年嗚呼吾實負女而又何言耶吾與女母俱老矣吾將去此而歸女而無知吾徒抱恨而已如有知也尙當見女於黃泉嗚呼哀哉尙饗

