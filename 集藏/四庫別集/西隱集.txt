西隱集明宋訥

欽定四庫全書

集部六

西隠集

別集類五

明

提要

臣等謹案西隠集十卷明宋訥撰訥字仲敏滑縣人元至正中舉進士任鹽山尹棄官歸明初徵爲國子助教升文淵閣大學士遷國子祭酒卒於官正徳中追謚文恪事迹具明史本傳劉三吾撰訥墓志稱所著西隠集十七卷而明史藝文志黃虞稷千頃堂書目俱作十卷此本有東萊劉師魯跋稱其集初爲上海張趨所手錄滑人王崇之令上海從其後求得而刻之歲久漫漶師魯因鳩工重刻蓋卽十卷之本豈張趨繕錄時又有所刪並故與墓志不合歟集前四卷爲賦詩後六卷爲雜文附以明太祖手勅四道及白雲茅屋賦二篇記一篇白雲茅屋者訥所築別墅之名也訥領成均冑子之任師道嚴正爲一時典型文章亦渾厚典雅其奉勅制太學碑極爲明祖所賞今具載集中又有壬子歲考試秋闈和北平行省照磨葉叔則詩及秋闈卽事諸詩壬子乃洪武六年蓋訥嘗爲北平考官而本傳墓志均之未載其過元故宮詩十九首纒綿悱惻有黍離麥秀之思讀其詞尢足悲其志矣

乾隆四十四年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

西隠集卷一

﹝明﹞宋訥撰

○古賦

勉齋賦﹝有序﹞

知陽城縣李侯文輝之齋以勉名求言於余餘二十年流離不知勉者也言將焉取抑不敢終無言也故賦之願與侯以共勉云其詞曰

仙李蟠根逺毓淸芬有美一齋勉勉徳人踞髙明而養性挾敞朗而頥神將自彊以進學期爲己以修身於是典籍閱詩書親性命討道義論有圖有畫以琴以樽靡華靡陋不俗不塵嘅人欲之易萌嘆至道之難聞念千岐之洶洶苦百慮之紛紛究聖愚之曷異由敬肆之是分行易忽而加戒言易誕而防嗔不惰其常朝夕匪懈不憚其艱夙夜惟寅方其處也有過斯攺見賢則尊沈潛乎君臣之義漸漬乎父子之仁欽斯承斯無替乎顚沛念玆在玆莫間乎晨昏迨夫出也嚴以守已莊以蒞民澹以整而著績儼若思以策勲造次克念而居之也則安戰兢自持而行之也則純效古人之進修企前哲之經綸惟實病之是除惟實知而乃言惟實徳而乃鄰豈攘掇其土苴豈剽竊其膚皴起居亦學道無時而不進遊觀亦學徳無日而不新動靡違而靡愆靜常勵而常勤有操無忘之汲汲有持無怠之循循心內正而不荒事外制而有倫毎原始而求終敢以僞而亂眞內外之交正不偏作止之疊資莫冺非誠也其勉曷有非敬也其勉曷存若夫心廣體胖光風霽云兩甌茶餘一鼎香焚顏四勿而銘心曾三省而書紳雍雍兮愉愉夭夭兮申申威儀凜兮可觀衣冠正兮不羣以杜乎忿欲之源以融乎天地之春故能探性命之奧而入聖賢之門也嗟夫勝已者宜友先覺者宜詢常登齋而請益預樽俎之畱賓酬酢之間兢兢禮樂笑談之際孜孜典墳瞻風采之顒顒顧文質之彬彬被容接者登龍門而睥睨覩星鳳者望少室而逡巡古戰場兮文欲降日五色兮賦莫伸北海避詞源之萬斛義山讓筆力之千鈞煥乎瑞時之麟皎乎貢國之珍賦勉齋以自訟聊舒意於斯文

松云軒賦

爲前進士王公勉作有客餐松臥云晦迹離羣抱歲寒之髙節挹巖壑之淸芬過析城山而弭節訪松云軒之主人布袖拂纓藜杖叩門主人於是開軒下榻倒屣迎賓會靑松以延坐招白雲以侑樽淸酬靜酢吞香飲醇驅俗卻塵話素吐眞乃問於主人曰松云名軒義可得聞豈取其秦皇之封受以大夫者將自尊乎抑取其丁固之夢爲十八公者遺子孫乎又豈取其山中宰相陶弘景之自怡悅者以爲珍乎抑取其東籬處士陶靖節之無心出岫者以爲鄰乎名一軒而取二物而賓主輕重之間豈亦有所分哉主人乃起而言坐而欣幸先生之慨諾爰詳敷而細陳夫松聳壑昂霄非羣木之雕悴而云觸石潤礎乃一气之氤氳云有時而舒捲惟松斯植云有時而出入惟松常存蓋有取夫四時在目靑靑不攺有子可食有花可采森風雪乎千丈貫冰霜於千載吾之有松勵節貞心軒之得松增輝倍彩柱明堂而無慊於時用梁大廈而有功於眞宰斯材固不敢以自負斯志亦不敢以自怠若夫盤龍蛇而不屈棲鸞鳳而不駭髙仙桂於明月壽靈椿於滄海云漠漠兮有時來云鬱鬱兮有時在恍重樓而疊閣忽點綴而靉叇悠悠橫數幅之綺依依張五色之彩懷佳人兮不忘瞻親舎而靡懈以至資云之變化以爲變化察云之動靜以爲動靜是吾之軒又於云而有待也客乃起坐呼童注酒於鍾舉我瀲灔之香沃子磊落之胸主之有軒軒之有松松之有云聚乎軒中當其霽雪晴煙春日秋風衣冠肅雍襟韻和融髙致自許淸思無窮延騷人畱仙翁來菲薄去肥醲浮翠色於幾席泛佳气於簾櫳彼蒼其髯我飾其容彼變其迹我正其躬收濟時之澤於掌握納後雕之操於丹衷斯時也或起而爲棟或出而從龍人與軒有名而有實松與云有用而有功則主人名軒之義豈不日美而日隆乎於是開顏一笑玉山西東松暝云寒月側樽空

椰子酒瓢賦﹝爲知滑縣事諸君仲仁作君前雷州遂溪縣丞﹞

祝融之荒朱崖之疆有木惟椰花實同芳葉毰毸乎鳳尾樹彷佛乎檳榔融瘴雨之滋養受海風之吹揚凝鯨波之潤澤孕蜃气之光芒竹長節兮下生雀五色兮上翔采一殻之貞姿破半瓢之異常不■﹝氵﹝土上米下﹞而玄不老而蒼訝琢疑雕離圓遁方謂爲匏耶而非濟水之具謂爲螺也而無掩甲之鋩制作合自然之度規模豈杞柳之戕薄臨池之荷杯輕隨波之羽觴尊藤癭兮土苴巵竹根兮粃糠憎一杯之鸚鵡妬雙盞之鴛鴦斟酌乎眞一之醞輸寫乎波若之揚納麹生之風味友陸醑之壺觴齊列並陳𨿽翠勺銀罌之屬無忝先後爭操競執𨿽嵇康阮籍之徒亦效奔忙注春色於蒼顏添風韻於紅妝疏水部之醒何親酒泉之渴羌素過乎陶匏之質貴饒於金玉之相箕山之許由未棄陋巷之顏子不將若夫公子髙樓豪客畫堂銀屛前列繡幙後張薦瓊酥之炙鵝封杏酪之蒸羊緑醅漲竹葉之釀紫霞溢葡萄之漿夜月秦若蘭春風杜韋娘或妙舞兮埀手或淸歌兮遶梁巧笑仙容轉宮腰之猗儺懷春翠袖露玉筍之纎長澆彼磊塊之胸傾此瀲灔之香銀鑿落兮在側金叵羅兮在傍瓢於斯時孰低孰昂負淸標與雅致任酣顚而醉狂又若幽人艸亭髙士山房詩禮之庭翰墨之場逍遙兮蘭佩葛巾優雅兮野服云裝杜甕半開香膿釃乎蟻緑郫筒初斷色淺泛乎鵝黃縷銀絲之鱸鱠斫金膏之蠏匡新洞庭之緑橘嘉糟丘之紫姜冠者數人童子兩行再獻不假於歌喉一傾直潤乎詩腸滴殘瀝於布袍散餘馨於銀璫瓢於斯時價比琳瑯視金罍而不恥顧瓦盆而有光有美一人邦家俊良典六藝於文教肅三語於憲綱蔚贊畫之才華近池上之鳳凰出貳遂溪來宰靈昌昔訪玆瓢得於雷陽封以溪藤之紙韜以蜀錦之囊逮琴堂之公暇時會友以徜徉精曲糵以作醴潔甘旨而起嘗味過杜康客邀宋庠幕賓之丰儀俊逸廣文之環佩鏗鏘掛一幅之墨梅設四位之胡牀爇水沈兮霏微燒銀燭兮熒煌乃命愛子鑰啟筠箱出淸賞於勝集樂良夜之未央蔬如瓊芝果剝栗穰肴佳山雉味美河魴一酢一酬和敬交彰一奠一舉賓主相忘延席上之歡伯拓樽前之醉鄕引靑州之從事啖湯餅於何郎宜賢侯之特達重此器如圭璋嗚呼海中之洲瓊山效祥實產椰子大小莫量懿爲瓢而爲榼亦風土之木彊來中華兮萬里幾山海兮梯航物逺見珍愛之恐傷木靈知毒驗之允臧杳窮陬之地理恨考索之未詳吾將假之過黃公之壚持之喚西家之墻曠席地而幕天脫聲鎖而名韁屬一瓢於海神追祕怪於渺茫酬一瓢於坡仙弔謫居之聞望盡南海於一吸潄嶺島之風霜倒著白接■﹝罒離﹞翻污云錦裳揖羣彥兮歸來拂醉袖於縑緗承主人之索賦聊染翰以成章願常加乎洗滌示淸白以保藏

桃溪圖賦爲知浚縣事項侯如英作﹝侯臺州仙居縣人﹞

仙居亙兮臺山異境迥兮塵寰種桃花兮千樹瀦溪水兮一灣玉霄孤峯而逺踞瓊臺雙闕而上蟠擁赤城之飛霞灑滄海之奔湍拔呈露之巖壑峭羅列之峯巒深水澄淸而莫測怪石嶙峋而可觀通逺近兮緣山腰以爲徑限內外兮束峽口以爲關豈武陵之別源祕此景於人間宜畫者之作圖極巧思而不刋若夫自成一區夐絕市闤雲煙昏旦而異狀水石峻激而交摶地外宻而中敞山左合而右環石老兮苔封蔓絡人行兮蘿挽藤攀飛泉噴林外之珠璣叢竹森石上之瑯玕佳木齊榮多楩楠而松檜異艸旁綴半蕙芷而芝蘭春去兮水流紅雨風來兮松生翠瀾淸致過廬山之髙顚險非蜀道之難羨溪上之人家咸棋布而星攢至若灼灼夭桃嫩萼破寒妝春色兮孔多孕陽和兮不慳枝剪綃兮旖旎樹裁錦兮斕斑花開而遊客簮實成而野人餐深紅一簇同黃師塔前之愛淺紅千樹異玄都觀裏之看又若悠悠山溪非剡非磻淸可濯纓深可投竿艸邊之色玉染花底之聲絲彈囂塵斷而魚潛在藻幽谷欵而鴻漸於幹曲折有趣逾灌水八愚之溪逺近異勢陋龍門八節之灘其中則有柴門竹籬屋覆茅菅煙竇云窗臺倚畫闌扶杖一翁白髮蒼顏族立羣氓顏如渥丹雅集五賓淸酌幽歡船橫渡而不動漣漪人過橋而佇聴潺湲又有姝麗仙姿霧鬢雲鬟羅襪塵輕綺袖弓彎翹翠揺揺佩玉珊珊埀髫三童嬌戲癡頑雞鳴日午犬吠晝閒恍出塵之風致儼近古之衣冠彼美鴻儒隠處考盤志希顏孟學絕申韓踵鍾王之筆陣登李杜之詩壇繼先徳之潛輝樂桃溪而盤桓自牧黃牛畊靑山以食息閒乘畫舫盟白鷗而往還气和神淸心廣體胖酒美而壺傾書積而牀攤門外之落花而呼童輕掃窗前之新句而洗硯重刪視浮雲之富貴同一夢於邯鄲爰築野以自適保金玉乎五官大明禦天召對金鑾誠攄抱負策上治安承制牧浚屛棄儒酸誕承流與宣化歷義膽與忠肝常尊賢而奨善時剔蠧而擿姦懿寶軸之珍藏過霧縠而冰紈勞西齋以持圖徵予文於捲端披圖再閱一倡三嘆水依稀乎孫位花彷佛乎邊鸞松石仰法乎張藻山林逺師乎範寛蘊紫猶深積翠初幹嘉山水之奇特玩姿態而莫殫非天造而地設抑鬼鑿而神剜予將歷幽勝登■﹝山贊﹞岏溯溪流而艤舟望桃花而解鞍訪主人之髙躅殆管窺乎豹斑沾葛屨而松云漠漠滴野服而花露漙漙歌孫綽天臺之賦髙斟緑蟻弔承禎白雲之號細煮龍團詢陳襄之正教未逺悟顧歡之棲隠非艱﹖﹖一笑而傾倒愧文章於二班嗟夫物以畫傳者有之矣物以文傳者有之矣抑又知文有時而在畫有時而殘乎此東坡之記方日光而玉潔而寶繪之堂已毀瓦而畫墁慨予年之衰暮覺才譾而文孱𨿽不能作金聲於擲地亦將續昌黎桃源之圗賦築野桃溪之圗而濡翰也

雲松巢賦

李子西先生以書室爲巢取李謫仙五老峯詩篇名雲松石泉樵侶滑臺宋訥爲之賦曰

夫何天臺倚空旁礡滄海兮降神生乎時髦藝圃捋其芳華兮聳士林之淸標偉拔俗而出塵兮葺書室而名巢藩白雲以爲墻結靑松以爲茅締陋構拙失峻遺雕幽扉掩蟠龍之枝虛檐拂棲鶴之梢石砌雜靑靄而生潤蓬窗齊翠色而相交兩燕莫敢爭百鳥不敢遭鄙千年之靈龜笑一枝之鷦鷯興居有瞻眺之趣出入無攀緣之勞棊枰可圍詩擔容挑筆鋒之云葩自落硯池之松花見撩豈隠夫江上之漁谷口之樵蓋寓夫林泉之況湖海之豪仙客延左慈葛玄詩人接賈島孟郊摽俗子出諸大門之外曰無以我爲驕也若夫日射月窺雨灑雪飄一榻寛平萬籟寂寥守出岫之無心保歲寒之後雕气和神怡情閒慮消毀譽誰計名利盡拋石鼎香淸云腴初煮銅鑪煙細柏子重燒明休咎於禹疇玩消長於羲爻融天理於一心忘老境於二毛又若鶯春雁秋梅月花朝有來衣冠屏去煩囂浮雲之富貴不視貞松之勁直自操盍簮多淑問之士傾蓋半忘年之交井以投轄漆以投膠葩吐英含月弄風嘲踵知章之曠逸追太白之風騷悟塵网之不墮覺人寰之可逃至於其境熙熙其樂陶陶煙霞可畱■﹝犭員﹞鶴可招逺覽乎九江之泓澄平挹乎五老之岧嶤天姥之煙綃亂綴赤城之霞气來饒接危亭交翠之秀麗連傑閣分繡之嬌嬈志濟時而澤物材聳壑而昂霄燕寢也臥云屏於髙枕泚筆也灑松煤於生綃顧處巢而審夫進退之道所以不類於膠柱而系匏也爰有逺遊之客儒冠仙佩博帶方袍訪居巢之主人殆躧履以來邀時也日髙而雲气張幙風輕而松聲奏韶客從容而問於主人曰昔有以樹爲巢而避唐堯者於一時寢處則得之矣然而不爲夔龍不爲臯陶堯天廣大六合並包則夫箕山一拳潁水一筲果足以遂巢父之逍遙矣乎矧先生丰儀挺挺如麟在藪聲譽靄靄如鶴鳴臯詩裁錦繡文卷波濤艸書追乎張顚小篆逼乎李潮天爲時而生俊才國須賢以師乃僚樂一巢於雲松不幾小太山而大秋毫哉主人曰窮則獨善聖訓昭昭予也幼學壯行之心愛君澤民之意不因巢而以爍以銷也居髙乃琴書是藏養拙非巖穴是韜始仕之年適逢聖朝徵賢之帛戔戔進善之旌揺揺材不棄乎錙銖言有詢乎芻蕘職郡縣思濳心於撫字居鼎鼐思效力於燮調霖雨之雲不沈潤壑梁棟之松豈沒蓬蒿於是贈客以天孫云錦酌客以中山松醪移云外之芳樽開松下之中庖雅會淸歡珍味嘉殽魚羮縮項米飯長腰含香之紅櫻薦酪無腸之公子帶糟美人唱金縷之詞仙樂彈雲林之璈客起而歌以擬童謡歌曰髙山兮仰止幽人兮仙子棲英英兮畫軸浮靑靑兮書幾揮翰兮裁云飲緑醑兮松爲賓望雲松兮髙潔濳廊廟兮奇珍揖淸風而興起兮動後來之搢紳主人聞歌而喜酬酢斯頻再起作歌和以陽春歌曰憶古先民兮穴處巢居巢名書室兮反思古初靑松兮堅剛白雲兮捲舒愛吾巢兮不孤前琴兮後壺左圖兮右書愛吾巢之不虛不吹兮齊竽不曳兮鄒裾將應時出吾巢兮待詔於承明之廬也主客皆醉操觚飲瓢歌聲己巳笑語呶呶祝松以同壽算呼云以共遊遨主人謝曰辱賜教以金玉音矣未克報以英瓊瑤也若吾子之論其沾被於人者皆剩馥而殘膏恨星鳳之覩晚負淸話於中宵客曰予非韓愈君誠李翺龍門一登增輝我曹旣承顏而接詞宜返斾而回鑣於是山川暝色艸木涼飆客乃下白雲之堆出靑松之■﹝土幻﹞指歸路迢迢思無聊首重揺

鏡湖漁隠賦

通判大名府事紹興周侯巨淵自號鏡湖漁隠前進士滑臺宋訥乃爲賦之其詞曰

猗與勝景之權輿乎惟揚東區惟越南隅山水佳處鏡然一湖偉馬臻於東漢信智巧之靡誣爰渴水之築塘引山泉之來瀦岸之以林麓域之以郊墟疏之以灘瀬豁之以路途中流亙城積水涵虛非磻溪而嚴瀨非齊汶而魯洙匪合流之涇渭匪會同之漆沮陋梅溪之水泓澄而淸淺嗤桃源之水洄洑而縈紆川流之所歸湊雲霧之所涵濡視之無端撓之不洿曳澄練兮弗絕磨瑩玉兮弗渝逺而望兮若明月一輪湛寒光於咫尺迫而察兮若白雲千頃化秋水於須臾溶溶乎無鎔煉之蹤迹浩浩乎非鑪範之規模不假乎祝融氏之烈火不出乎歐冶氏之洪鑪有美君子爰處爰居卓然嘉遁不狂不迂以道爲師以隠爲漁整頓乎舟楫篷棹收拾乎网罟筌笟衝波濤之浩渺蕩風煙之有無愛玆湖之四圍恍天開之畫圖其東則岧嶤東山逺際云衢花艸異品松柏間株亂川霞而岫靄咸騰翠而凝朱紛山村與野徑競涉渡而陟岨其西則會稽山秀越王臺孤峯巒屛倚林壑翠鋪陂塘盛灌漑之利商賈盡闤闠之趨散煙際之牛羊啼花間之鷓鴣其南則襟海帶江百艘千艫浪槳風帆逺泛長驅聳秦望之傑山擁煙霞之可娛天逺而樹色浮閩地險而江聲下吳其北則樓閣簾櫳臺榭笙竽山處水行舟楫轉輸靑山壯臥龍之勢黃堂來太守之車萬家之檐楹丹靑環合一郡之繁華錦繡重敷其中則鴛鴦鸂﹖﹖鵁鶄舂鋤碧荇緑藻紅蓼黃蘆遊人畫舫泛泛徐徐歌兒金縷唱舞妓翠云梳柳姑廟前賣魚爲市道士莊畔納菱爲租觀風景之變化若越女吳娃爭妍而競姝也此鏡湖之在紹興猶西湖之在錢唐其遨遊登臨之勝蓋不少殊焉若夫和气漸融化日初舒船尾載琴船頭載書茶竈兮蒙頂石花硯牀兮白玉蟾蜍和滄浪之短歌賦孫綽之遂初寄興於白頭之波移家於黃茅之廬又若南燻生涼小雨如酥停橈沈网怡怡愉愉錦鱗勝乎河魴素鬐類乎江鱸船漾漾兮波心之葉人悠悠兮水中之鳬纜翠絲兮楊柳棹紅錦兮芙蕖又若理我絲竿整我冠裾短笛聲斷紅塵迹疏見靑虫之化蝶看白鳥之將雛江蓛洗夕陽之藕野飯炊秋風之菇載明月兮歸來共淸樂兮妻孥至若六合飛雪天地冰壺短蓑如蝟撐舟戴䢐斫鮮鱗以細烹問香醪以再沽對野橋之梅花傾蓬窗之杯盂頹玉山之就枕幻醉夢於蘧蘧隨寒暑之往來惟所好之從吾朝出而暾暮歸而晡湖上之山久而相識湖中之鳥熟而見呼放神於林泉之境絕迹於市井之閭乃有山陰髙士寓迹樵夫逺訪漁隠雅意勤劬攜童子以挑酒就沙鷗爲友於樵漁旣會相顧咨諏幙以靑松茵以緑蕪屛以白蘋簾以靑蒲采紅菱以剝玉煮紫芡以餐珠持之以蠏螯剖之以橘奴酬酢旣頻禮法弗逾話今昔之興衰論事物之精粗樵者欣然而笑曰昔陸龜蒙髙致自放遊歷湖蘇交無流俗行無趦趄乘扁舟以往來載釣具以與俱觀所爲而所處莫非適意以自如也張志和江湖散誕以哲若愚有髙趣而酣酒嗜畫無忤色而執畚浚渠辭翰林之待詔忘百慮與百須埀釣鉤以無餌蓋亦志不在乎魚也一自號江湖散人一自號煙波釣徒二子之事與子之志同歟否歟今子際皇明之治平聞巖廊之都兪紫薇翥池頭之鳳蒼柏飛臺上之烏司諫者簮獬豸之冠牧郡者佩銅虎之符煙霞痼疾者起而獻策泉石膏肓者入而陳謨彼濟濟之多士悉萃聚於淸都漁隠曰人各有志不爲藏而屈不爲行而攄侍老母於萱堂戲彩衣於庭除聞君臣之義熟矣尙敢忘四海之民潔七尺之軀哉樵者曰子又知夫昔之居此郡者謝安有東山歌舞之樂王徽有剡溪回棹之譽昔之居此湖者賀監爲四明之狂客方幹爲一世之詩逋蓋將問其故老旣皆湮沒而無餘矣又徒弔古人之旣逝論出處而躊躇況吾與子樵漁於山水之間侶魚鰕而友麋鹿亦何有利縻而勢拘哉賓主釋然而笑舉酒更酌醉起攜扶樵者呼童而去乃歌曰隠漁先樂於湖上兮山澤之臒舎漁後樂於天下兮經綸之儒釣渭陽而非虎非羆兮佐蒼姬以唐虞遂去不復與言

石門隠居賦爲滑縣分教陳邦達國子作﹝今爲綿縣丞﹞

一山倚空蒼然疊玉陋會稽之碔砆焉兩崖擘云豁然通路薄原憲之桑樞焉盍觀勝地平髙而外迥名山逺近而環趨懿泉通而林遶嘉山奇而物殊宜俟夫華齡隠逸之士雅量博洽之儒也若夫揚州之域滄海之隅邈亙天柱有山突如勢崒嵂而險巇气蜿蟺而扶輿澗壑深而有趣峯巒峻而不孤逺嵐渾乎海濤秀色淩乎云衢映蜃樓之嵳峩接鳥道之縈紆石之怪者若虎鬭龍驤忽神剜而鬼鑿石之秀者若星形劍鋩恍天劃而仙刳羣芳簇綺萬籟吹竽松貞柏古鶴舞■﹝犭員﹞呼明月往來無關防之鎖鑰白雲出入非闔辟之吹噓此湧泉之勝槪抑他山之所無凡品勝校奇於登覽者咸小武夷而陋麻姑以謂玆山猶蛾眉之在嘉臨臯之在黃瑯琊之在滁乎有美一人考盤隠居深隔凡囂淸對吾廬室懸髙士之榻門停長者之車其人也𨿽韜光而晦迹實懷瑾而握瑜喜李賀之詩囊憎陸澄之書廚匪圖形之姜肱非絕迹之申屠逺欲棄終軍之繻長不曳鄒陽之裾感寓賦詩文而有理畱賓投轄智而不愚翩翩乎九霄之鵬昂昂乎千里之駒其地也有田容畊有水容漁非王績之東園非林逋之西湖勝不假乎盤谷之序名不資乎輞川之圖泉石或可以膏肓其心煙霞或可以痼疾其軀方其春也靑陽育物芳菲可娛聴林鶯之再啼賞溪桃之幾株樂山之靜方駕仁者浴沂之樂髙歌舞雩芳艸徑深緑凝乎攜琴之屨落花茵厚香浮乎提酒之壺方其夏也朱明布澤實就花敷嘉殽酒兮筍羮鮮鱠潔兮溪魚羽扇初揮林軒气爽紗巾半脫石壁云虛避暑靑松扶板輿以彩服迎風北牖臥藤牀以靑奴逮夫秋也水落石出葉脫艸枯捲帷兮商飆暗度授衣兮殘暑先除新涼入而蓬窓燈火香橙熟而竹幾盤盂醉帽黃花寒香過東籬之菊詩壇紅葉秋色似金井之梧迨夫冬也物終乃藏閉塞之餘乍晴而冰澌生硯中宵而寒粟起膚浴梅花於溫水之瓶燒龍涎於博山之鑪紙帳圍風呵筆聨乎藻句石鐺掃雪活火煮乎云腴非求逸於節序之內蓋勵志於弱冠之初也洪武天開帝握乾符四海永淸萬邦作孚搜羅羣材來集淸都顧石門之髙隠方玉佩而瓊琚無北山之移文有北闕之徵書納山靈之呵衛絕山鬼之揶揄承恩入成均朝天都讀書誦詩友責師模一代文風同槐市之英俊二年化雨沐璧水之涵濡皇帝曰吁文教猶疏選冑子之材徳錫衣宴以和愉往誨郡縣毋違聖模立師道於古滑開斯文之正途四教不渝六藝不拘藹藹乎化靑衿於醇雅瑯瑯乎導黃卷於捲舒有詔還京文斾載驅乾坤開泰拔茅連茹器宗廟之簠簋材寶玉之璠玙文鏗金而戞玉志惡紫之奪朱拜九重之日月偉一時之嚴徐於以居藩閫而牧斯民於以登輔弼而佐有虞於以偕言語侍從之臣待詔金馬於以對獻納論思之臣講道石渠表梁梀之殊用膺廊廟之時須學施而道行才展而志攄歸覲親顏諧和友於忠孝之名逺揚家國之行不污入石門而訪舊爰過澗而陟岨風雲文彩旣攺觀乎泉石煥爛錦衣復榮耀乎鄕閭嗚呼山也非終南之快捷方式人也非滄海之遺珠自嘆餘年景迫桑楡丹心素體霜鬢雪須固不能待君功成而身退再執翰而操觚冩隠居之終始豈陳阿而貢諛尙磨石門之壁刻玆賦而與竹素俱也

春朝賦

出渭城兮朝雨晴上河梁兮春水生何登臨而逺餞有美人兮朝京列衣冠於祖道敍分隔於離亭指金陵之逺路計漢驛之前程離觴酒香去棹帆輕臨岐索賦揮毫冩情若夫玉笥岧嶤羅湖泓澄山髙水長鍾秀產英道義養於閉戶詩禮學於過庭樂平逺之一堂集討論之諸朋保名門之舊業襲先世之遺馨風骨聳寒松之直文彩藹春花之榮抱鐘鼎已成之器蘊圭璧不磨之精天生俊才時際皇明起拔聲猷贊畫銓衡偉功成而業立嘉文振而詩鳴寵膺髙選來佐大名開幙紅蓮淸惟寄趣看牘紫毫愼在祥刑仰聖朝之立制追唐虞以是行考績之典守正持平朝覲之禮陳善書誠明黜陟於天下藹四海之頌聲惟郡守之歲見偕幙賓以同徵船渡龍灣門開鳳城覩萬年之江山望五云之蓬瀛時也紫禁方開玉漏初停輝輝寶扇燦燦金燈裊禦鑪之天香囀宮柳之春鶯列文武之衣冠映閶闔之旗旌拜日月之光華瞻稷契之儀形聞天語之從容凜臣心之屛營有詔賜還虎拜彤庭思除民瘼思爲國楨思列循良思立廉能思薦賢於九重思養士於六經思治安以康田裏思忠鯁以報朝廷思舟楫以濟巨川思鹽梅以作和羮此丈夫之勵志願太常以有銘

又春朝賦

天開大明聖主龍興文修武偃治定功成懿禮明而樂備樂天淸而地寧蒲輪召老成之賢軺車起文學之英濟濟多新丰之馬周彬彬咸長沙之賈生講當世之先務立一代之典刑乃詔天下守令朝京參朝覲於周禮明黜陟於虞廷惟河朔之重地立列藩於大名地方千里版籍羣氓臨軒冊受付托非輕蓋欲體聖心以安民遵國制而定程溥承宣之教化秉撫字之純誠老幼受惠養之澤田裏無愁嘆之聲居儉履潔尋功簡能榮以五馬表以雙旌慶郡民之多福得闕裏之云仍材堪分閫藝足典城示勞來以出治本愷悌以寛徵訓人則以禮以法濟事則以權以經承朝命而不辱膺牧任而不矜逮夫春風扇和時雨告晴促裝南浦遽起離情方臨岐而折柳遂把酒而聞鶯漣漪漾載月之舟衣冠餞朝天之行簡冊書可考之績胸懷抱勿欺之貞毎思叨於重寄又恐負於寵榮沐異渥而凜凜瀝寸丹而熒熒指長江於龍灣想紫禁於金陵若夫春滿九重漏盡六更紅雲開兮閶闔金水環兮蓬瀛噦噦之鸞聲至止煌煌之燭影斜橫衮衣燦日月之光旌旗動龍蛇之形班列鴛鷺樂奏韶韺侍臣上龔黃之名姓憲臣奏郡縣之澄淸天子若曰咨爾羣牧弼朕靈承授爾職以郡符書爾名以禦屏尙慮任之未重擇之不精盍盡心而報國如臨淵而履冰詔許還治賜酒滿觥惟羣牧之感謝祝聖壽於闕庭望天威之咫尺奉綸言而震驚承恩旣退肝膽葵傾願求來效共報升平偉黃堂之良牧看竹馬之重迎

又春朝賦

七政齊兮璣衡八音通兮治平大一統兮寶歷朝萬方兮玉京仰聖皇之奉天當六龍之時乘兵威所向如雷如霆斯民躋兮壽域柴望告兮武成圓方效乎太紫正位據乎坤靈左蒼龍之夭矯右白虎之猙獰蟠玄武於坎隅炫朱雀於離明開九軌於鍾阜之麓社萬雉於石頭之城恢皇綱闡帝紘聲教被禮樂興丕基肇拓湯池不驚憲章稽古圖治勵精偉鴻化之惟神若風霆之流形帝謂蒸民孰遂其生治郡選守佐郡選丞保我黎庶勉爾忠貞惟潔已而愛物惟卹刑而薄徵流皇明之愷悌播一代之芳馨帝謂考績國制罔輕成周是式唐虞是程逺近來朝禮莫分更惟屏貪而去邪惟彰善而旌能明國家之典禮示朝廷之勸懲有美周侯表表儀形選膺通守廉祗飲冰羌正身而律物靡徑行而直情爰錄成績朝天始行山迢迢兮驛途柳靑靑兮郵亭渡龍灣之澄江望仙闕於蓬瀛雞人報曉春雨霽晴濟濟衣冠鏘鏘蔥珩拊心而葵藿傾披腹而瑯玕呈彩鳳飛而炬轉金蓮蒼龍偃而竿裊霓旌祥气溢乎璇題香煙浮乎繡甍夔龍列乎堯階鴛鷺班乎漢庭望天威於九重如執圭而奉盈鴻臚傳命誕告公卿文章者擇掌絲綸武略者擇典甲兵骨鯁者選爲耳目謀謨者選爲股肱承宣之材可賜還郡鼎鼐之器畱作調羮凡百有位各盡乃誠惟羣臣之感謝騰萬歲之歡聲乃有論思玉堂之士待詔金馬之英從而相語曰昔臯陶歌虞奚斯頌魯同載於經我皇明之立制蓋將與三五而同稱是宜有頌永傳汗靑乃稽首獻頌曰神武開天六合丕寧皇矣聖主帝事靈承精一惟心至道恢弘法令惟仁大業充盈九有以泰品物咸亨顧彼幅員廣包四溟牧守是資同保天氓何究賢否何辧濁淸立則考績來朝闕廷第其事業錄其姓名孰明孰幽孰降孰升荒穴鼠伏髙岡鳳鳴一代典謨百王凖繩恭已南面庶績咸凝如月之恆如日之升聖子神孫埀統萬齡小臣獻頌悚懼不勝

松巖樵隠賦

崔君景文由國子生來主滑縣簿自號松巖樵隠乃爲賦曰

吾聞寧海之爲郡也本牟子之國居渤海之南人傑時髦地靈海涵羣山環合有松一巖信地僻而境幽適土肥而泉甘怪石列兮燐燐絕壁倚兮巉巉穹崖險而難躋古澗深而莫探俯蜃气之樓倐髙而倐下瞰蚌珠之采忽吐而忽含望羣仙之縹緲詫百怪之洪纎蓬萊逺而碧雲暮合扶桑髙而紅日朝暹微茫邀路之海童恍忽當蹊之馬銜驚罔象翻浪而頭角髣髴訝天吳跳波而鬐鬛■﹝髟上監下﹞鬖認港口之漁船辯山腰之酒簾弔系馬之遺迹想罘罳之舊劖召石山揺紅而綴彩依稀鞭影海牛島乖蠻而隔夷隠約風帆幽邃過吳山之麓峭拔出蜀山之尖非扶輿英淑之气所鍾鬼神造化之功所祕又孰得安居以養恬哉婉彼美人於斯是濳束荊而扉編茅而庵圍靑山於一榻宿白雲於四檐以樵爲隠和樂且耽檐負煙而戴霞斧發硎而礱磏路十里兮不倦薪兩束兮在檐葛屨踏霜餘之葉蓑衣濕雨後之嵐晝負薪而讀書買臣之所志夜燃薪而讀書畢諴之所忺有曲突徙薪之智足能防患有披裘委金之節寧肯趨炎拾松子於秋風苔砌掃松花於夜雨石龕就偃蓋之陰而臥緑苔攀橫虯之枝而倚長杉紫鱗纒幹而森森蒼髯擁樹而毿毿守後凋之操如石之堅結歲寒之友如膠之黏畱髙僧而坐盤石待幽人而玩空嵌林煙漬烏紗之帽海風揚靑霞之襜琴韜壁上之囊書插架頭之籖覽泉石於長嘯納風月於淸談詞源倒巫山之峽襟韻澄秋月之潭心謹行而再思口愼言而三緘淸廟之器若鼐若鼎大廈之材以楩以楠久濳心於庠序素逺迹於閭閻若夫有鶯綿蠻有燕呢喃攜樵童之六七賞山花之兩三除祓臨流效舞雩之歸詠隔村沽酒過輞川之半酣迨夫祝融司令如焚如惔脫巾而長揮羽扇曳履而輕披葛衫南畝徐行壠頭之禾暢茂北窗髙臥枕上之鄕黑甜又若涼飆奏商新月磨鎌遊巖之野趣自適安仁之秋興重添登髙得句拾丹楓之可寫訪舊尋盟折黃花之欲簮又若靑女飛霜瑤花散鹽探梅於斷橋流水看竹於虛牖疏簾書舎煮茶炭爇地鑪之獸吟軒呵筆冰生硯滴之蟾四序之代謝未已一己之情思不凡有客過而問曰樵果隠者乎克世家學靑出於藍錦繡之胸人所景慕星鳳之儀人所觀瞻非王官峪三有宜休非絕交書七有不堪將韜光晦迹以撝謙乎抑遁世遺榮以礪廉乎且於一時之務咸識天下之事皆諳今也徜徉於一巖數松之下不猶雕鶚之厄於韝騏驥之困於驂矣苐恐名未遂於深藏才孰容乎久淹獨不聞商髙有傅巖之夢周文有渭水之占乎方今皇明一統聖徳廣覃唐虞是繼湯武是兼明與日月合道與天地參有安民之大恵有感神之至諴崇徳尊賢逺佞去讒盍樵而離隠勿負乎物議之僉且夫玉在山珠在淵至寶一出而必珍鏡在奩劍在函重器百試而何慚斯時也無北山移文之嘲無終南快捷方式之嫌國以忠報民以仁漸朝廷得柱石之用郡縣受霖雨之沾乃才猷之當施勲庸之宜立非稱譽之是望功利之妄貪也樵起謝客一笑掀髯勸松醪於芳樽出松實於筠籃論議不已酬酢不厭客復謝曰我河朔之散人子山東之奇男名重何蕃行髙李曇荒耄話言冒瀆威嚴於是雲箋一展霜毫醉拈賦松巖之樵隠文有愧於輕縑

西隠集卷一

●欽定四庫全書

西隠集卷二

﹝明﹞宋訥撰

○五言

龍溪亭陽城縣主簿婺源方彥淸家近龍溪築亭溪上徵詩爲賦四十韻

溪近龍居裏方侯舊築亭人兼元佑傑地並鑑湖靈佳麗靑山足文華彩鳳翎沈情鍾雨露驤首奮雷霆海日紅饒岸松風細入欞精英蕃艸木圖畫壯郊坰曲徑資尋訪深源釀醁醽登臨環曠逸暉采疊晶熒景迫芙蓉浦香來杜若汀緑楊維舴艋紅蓼立蜻蜓春色隨人蝶秋光隔幔螢潤浮湘簟竹瑞溢楚江萍目與澄灣逺心依勝槪醒憑闌生气象投迹逺膻腥寫粹羣芳發攄幽萬籟停詠歌沂上樂檢察座西銘樽俎春畱榻軒居晝扣扃聞歌花窈窕鏘佩玉玲玎寶軸牀頭捲牙籖架上經石新煎茗鼎銅古植蓍瓶梅影橫棊局蘭芬襲枕屏爇香金縷裊滌硯墨花零水果收菱芡仙羮煮茯苓魚遊畱客釣鶯語抱琴聴奇觀窺洙泗髙談別渭涇狎鷗盟淨潔引鶴飲淸泠嗜好林泉癖篇章月露形淸廉堅素節恬淡養修齡仇覽鸞棲棘庖丁刃發硎姓從方叔逺家比莆田寧人吏瞻卿月郎官映列星冠裳榮白日鵷鷺列靑冥慷慨知風骨雍容見典刑鎭材通館閣顒器動朝廷美玉終良價洪鐘豈寸莛剡船回戴宅磻釣入周庭許國懷三策爲霖憶四溟浯因元子重愚自柳侯馨香水空存迹桃源不是廳題詩無秀句辜負越山靑

分題得合浦還珠送澤州李彥和知州朝覲三十韻

孟嘗臨合浦感應郡還珠至寶驪龍吐奇珍老蚌刳賣綃歸水底解佩失江隅瑞徹廉州島光連甓社湖熒煌星彩亂皎潔月華孤一境澆風變三年治化殊朱輪開正路寶劍出洪鑪得善如懷瑾持廉若握瑜憲臺宜皁蓋淸節瑩冰壺任重過唐牧官髙合漢符詩書多士進刑政庶民蘇禾產休嘉穂桑刋種植圖懸魚朝卻饋齋馬夜空芻驛館雄三晉譙樓壯九衢祀壇知備禮泮水見崇儒機杼燈前婦鋤犁壠上夫聖恩宣逺近民瘼絕錙銖山圃春蔬賣花村社酒沽利人廉叔度潔已範萊蕪雅趣南山號孤忠北極扶秋霜曾肅物時雨每沾枯仙李靑千葉甘棠緑幾株池頭今覩鳳臺上昔瞻烏馬喜兒童竹鞭畱長者蒲汗靑循吏傳頭黑宰臣謨畫舫龍灣度丹衷象魏趨紅雲開玉陛白日麗金鋪簡牘書臣績江山拱帝都鈞衡看秉執廊廟聴都兪盛代時雍洽臯夔佐有虞

題滑州節判鮑錫中疏懶釣魚圖十二韻

先生稱達者疏懶意如何逺識遺鍾鼎華齡厭綺羅芒鞋紅霧外茅屋碧山阿磯穏重盤石衣輕細織蓑埀鉤忘歲月卻餌傲風波絲上蜻蜓立竿前翡翠過夕陽靑艸岸春水錦鱗窠幽夢隨鷗鷺深盟隠薜蘿恢諧畱月笑欸乃對云歌髙會左元放新詞張志和松圍靑偃蓋山遶翠堆螺誰寫滄洲趣知君樂處多

酬鮑節判見贈陳叔起所畫靑山白雲圖十二韻

浙東陳叔起揮灑異塵寰思入煙霞窟功移造化關芳名唐棣並逸駕董元攀逺勢橫千里分流轉幾灣亭臺靑嶂外村落白雲間緑合髙低樹嵐分逺近山石危芳徑穏浪靜小橋閒艸木藏盤谷峯巒聳黛鬟境幽人迹少林暗鳥聲慳隠約棊中趣從容物外顏郡侯遺粉繪野老樂癡頑欲覓山中路相期日往還

霍元方見寄五言十二韻二首題鮑錫中疏懶釣魚圖遂成五言二十韻二首以答鮑霍二君子

誰將疏懶寫三昧得天機遊息惟林壑冠裳只布韋神淸含俊逸筆古造精微遐想隨時倦幽棲與世違黃茅松下屋白石水邊磯芳餌沈新月長綸控落暉結盟鷗鳥狎墜釣鱖魚肥柳樹煙中坐蘆花雪外歸淮山將翠遶楚樹送靑圍淸夢遊仙島丹心拱帝畿江湖香稻飯泉石緑蘿衣風月詩囊貯塵埃醉袖揮野人供葛屨童子掃柴扉隨地聲華逺到城蹤迹稀晚樽螃蟹熟秋水鷺鷥飛鸑鷟方宜貴驊驑不可鞿逍遙比徐勉恬淡過王晞始有髙人傳終無別壑譏靜觀懸畫軸髙臥枕琴徽歌和滄浪罷先生獨見幾

其二

幽人疏且懶畫裏見眞容仙骨秋山瘦龎眉暖翠濃林巒追馬逺神觀逼劉琮朝市行行倦功名事事慵石磯苔蘚護野服芰荷縫釣月一竿竹巢云兩樹松解蓑堆杜若投餌傍芙蓉柳映靑浮影萍開翠露蹤緡輕江色淨魚躍浪痕重渭上熊羆夢人間錦繡胸暢懷灘七里無意祿千鍾迹似天隨子名髙阮嗣宗困依臨岸樹歸看隔江峯鱠細絲銀鯽羮香煮籜龍話尋樵侶對行與釣徒逢晴荷衝煙笠寒攜踏雪笻篷窗紅日上石徑白雲封朝士題詩贈家童釀酒供山僧持缽過溪友抱琴從我欲江湖去乘舟訪鮑溶

庚戌歲元日書事錄奉陽城知縣李文輝主簿方彥淸並寄會上諸君子三十韻

王會今朝是陽城展禮初琴堂將彩結天闕用金書飭壁蛟龍障橫門鳥隼旟堯天云盡斂化國日初舒階上發仙仗江東望帝居燭隨卿月朗香度曉星疏裊裊鳴絲管鏘鏘響佩琚威儀嚴禮樂文彩爛璠玙趨步方隨鷺淸班已貫魚儒冠峩皁縠朝服曳紅裾斑白三耆宿雍容眾小胥道人衣短窄釋子足趦趄秉笏容端矣升階色勃如日華融海嶽春意動堪輿聖壽聞三祝皇風待一噓時和方鼓舞天逺更躊躕民頌新年集臣忠舊日攄宦情趨殿陛農慶滿郊墟鄕老驚蘇頲村童識李畬分錢傳若谷享俗得橫渠凍雪侵庭積晴嵐落市虛靜開看牘幕香動采芹袪臘酒濃浮蟻春盤細薦蔬歌兒金縷唱舞妓翠鬟梳客自他鄕寄年從昨夜除已燒驚鬼竹不結送窮車自是驅儺後還成守歲餘裁詩非鮑謝陪坐愧嚴徐笑裏談庠序樽前憶裏廬自憐過六十何日返鄕閭

秋闈卽事次北平憲副吳文明考官韻

皇明重科選奎宿方昭然材薄愧秋闈座重廣文氈才華萃棘屋冠佩皆時賢主文憲節持風彩照鵷聨淸識澗藻鑑何有劉蕡捐宛追校書向午夜靑藜燃得士貢周庭詩繼捲阿篇

題四十三代天師無爲仙人耆山庵三十韻

先天涵太始斯道本希夷坱圠玄機露絪縕大化滋至人觀徼妙內境混衝熈仙譜乘靈胤名山表壽耆云仍四十禩道徳五千辭龍虎蟠丹鼎蛟螭擁翠旗卜居占勝地環衛宿柔祇員嶠雲中見蓬萊海上移陰崖懸北斗陽境煥南離翼翼淸都近重重翠霧披天光生泰定淵黙契無爲雷雨昭靈貺煙霞閟隠思步虛風引佩禦气月乘輜石室流瓊液玄田長玉芝丹砂訪勾漏瓜棗致安期畫罨溪山勝壺天日月遲松花春釀酒桐葉夜題詩卿相門前轍仙人石上棊髙風淸可挹逸駕邈難追徳澤徵來裔神功翊盛時振振麟在藪嘒嘒鳳鳴岐治世禎祥協安居福履綏寵章頻賁飾靈物久呵撝朝覲觀周典衣冠仰漢儀班行聨鷺羽光彩動芝眉傾蓋頻相語通家夙所推靑冥歸鶴騎紫气濕龍池佳菊畱霜艶幽蘭擢露蕤尻輪慚莫禦羽館閴難知望望明河隔江梅發舊枝

西隠集卷二

●欽定四庫全書西隠集卷三

﹝明﹞宋訥撰

律詩

髙平儒牛好古以獨蠒引絲爲扇因見贈戲以詩答之

玉斧親修月一輪淸光便與素娥分丹砂化木爲烏玉春蠒引絲成白雲非素非紈驚老眼不華不俗漾淸芬午窓推枕涼風發錯認新詩寫練裙

過馬陵關龎涓墓下作

救韓齊將出關門魏國追兵勝負分減竈一籌輸豎子伏林萬弩待將軍書名斫樹無遺迹埋骨依山有舊墳斷足不知勍敵在謀身疏闊可憐君

次潞州判官王宗大途中書事韻

並州歸路出汾西滿馬黃塵首屢低漳水淨涵霜練潔太行髙挿劍鋒齊新詩起艸推敲澀老眼生花眺望迷不獨山城連榻臥爲君今夜更畱題

詠菊

百花浮冶易爲衰獨有秋芳一種奇比徳幽香歸楚些宜人髙節入陶詩一叢孕秀霜沾蕋三徑含英露滿枝丘壑自多知己樂肯同桃李競開時

送朝天宮道士潘師正祭海嶽南還

祀禮精誠格上旻寰區海嶽盡淸芬聖文勒石來三晉天使將香下五云午夜簫聲靑玉管晴秋仙影紫霞裙明朝騎鶴蓬萊去細錄成功奏放勲

寄東崖居士霍元方典教兼呈趙樵山元昌

別後相思入夢中東崖崖下一詩翁茅齋晚會烹河鯉芹水秋書待塞鴻融帳髙懸沙麓月陶巾輕折野田風樵山老友如相問爲說歸來樂處同

有懷趙樵山元昌老友乃用前韻以寄之

詩囊書篋出吳中便是東籬采菊翁華表柱頭相語鶴秣陵江上獨歸鴻髙情有契山頭月雅望無虧鐵面風想見樵山園圃好遺安妻子鹿門同

吳楚江山共眺中別來多憶宋涪翁書無尺素傳雙鯉詩有長箋寄一鴻沙麓短蓑南畝雨樵山髙枕北窓風林泉滋味煙霞癖夐與靑雲路不同

趙樵山見和復用韻以答之

半年學稼入田中時訪村西鶴髮翁艸徑暖煙晨牧犢蓬窓秋雨夜聞鴻瓜香果熟園林趣酒濁雞肥里社風野鳥不知興廢事爭枝擇樹滿林同

故里初歸整頓中艸堂欲學浣花翁芳樽酒熟濃浮蟻老眼詩成逺送鴻晚節半籬黃菊露秋聲一榻碧梧風於今只有樵山在暮景何妨事事同

元方旣次韻見寄又聞辭訓導之職來歸東崖故居乃再用前韻以賀之

歸來不在別離中後進應懷絳帳翁邑裏琴弦陪杖屨家庭二子列鵷鴻緑楊野渡詩人興翠竹茅亭處士風何用沈生山水筆東崖眞境畫圖同

前盟曾記十年中共向淇東作釣翁三徑主人今蔣詡五噫髙士漢梁鴻陶情寄興樽畱月問柳尋花杖曳風莫把蒼顏容易失要將淸致古人同

舊隠髙崖曲岸中療饑歸作采芝翁無人徑造依亭竹有子書追戲海鴻門外小船漁笛月籬東矮屋酒旗風先生襟韻知何似秋菊春蘭臭味同

參苓不貯藥籠中老作人間自在翁日昃芹宮辭簉鷺天髙楡塞羨歸鴻芒鞋翠濕巢松露布袖香沾采藻風村飲野吟農圃樂與君從此四般同

聞元方辭典教之職爲省府所畱遂用前韻以慰其懷歸之念安其傳道解惑之心也

濟濟羣材樂育中先生何待蜀文翁銅臺聲聞鳴臯鶴泮水去畱遵渚鴻照座靑藜聴夜雨遶壇紅杏詠春風化行俗美師儒力看與蘇湖兩郡同

盛名久列廣文中人比先生節孝翁種竹昔畱亭上鳳采芹今對水邊鴻升堂化沛諸生雨爲國文興一代風他日銅臺推教養不知來者幾人同

元方次韻見答復用韻酬之

先生家在畫圖中修竹幽亭一醉翁舎後伾山翔白鶴門前淇水落蒼鴻散人名號龜蒙趣髙士衣冠孺子風更有東崖出塵表云朝煙暮太行同

歸來卽事再用前韻寄霍東崖元方

田園兵後艸萊中未要忘機論海翁茅屋四鄰羅鳥雀蕪詞一紙托鱗鴻蠶桑雞黍家家事燕麥鳬葵處處風何日相期歸舊隠水邊林下著參同

繁華市井冷灰中去亂兒歸半是翁一塔有巢畱垤鸛兩潭無水著沙鴻興如張翰思吳俗心似鍾儀樂楚風故國遺民說華表人非城是古今同

行止常驚坎窞中衰年欲作囁嚅翁才華不是鳴陽鳳蹤迹渾如踏雪鴻黃犢隴頭蓑笠雨白駒場上幾筵風祇知此意堪娛老未信先生不我同

幾年陵谷變遷中壯歲回頭已禿翁狂客彩箋猶吐鳳佳人錦瑟罷移鴻衣冠復古多新制尊俎論文有舊風極目干戈無事日車書重見萬方同

頭顱羞到鏡心中得失何須問塞翁隠變濳斑知霧豹去寒就暖見云鴻夢回先壠松楸雪腸斷空城艸木風欹帽短衫林樹下不妨言笑裏夫同

題陽城方判簿禱雨詩卷

恆風吹沴薄山林原隰陽驕暑未沈三日雨符憂旱禱一誠天應愛民心西山久沐仇香澤南畝重沾傅說霖欲識賢侯多善政陽城來聴有年吟

壬子歲考試秋闈次受卷官北平行省照磨葉叔則中秋詩韻

兩界山河月色分西風掃盡九天云桂花玉宇稀星緯蟾影銀河捲練紋詩爲淸秋宜有句酒當今夕莫辭醺俊髦步武薇垣上何憶故園江水濆

樽罍淸興與誰分月下冠裳气薄雲秋景夜銷銀燭燼露華涼皺葛衣紋文衡自省精研定酒聖人推劇飲醺今日車書歸一統通州河下卽江濆

秋闈再和葉叔則照磨中秋詩韻

老眼重將玉石分棘闈還有賦淩雲天教桂月移輪影風約香煙裊篆紋勝會何妨華燭照淸衿不受濁醪醺九重宵旰求賢切風化流行豈汝濆

壬子秋過故宮十九首

離宮別館樹森森秋色荒寒上苑深北塞君臣方駐足中華將帥已離心興隆有管鸞笙歇劈正無官玉斧沈落日憑髙望燕薊黃金臺上棘如林

其二

技巧聲淫悞帝聰萬幾誰爲代天工國中失鹿迷原艸城上啼烏落井桐駝鼓聲幹鸞輅逺馬挏筵罷革囊空不知金宋爲殷鑑漫說東皇歷數終

其三

禁路隨人不忍行臨風立馬倍傷情千年王室山河壯萬里宮車社稷輕金鼎夔龍興聖殿紫駞部落受降城憑誰爲問天魔女唱得陳宮玉樹聲

其四

萬國朝宗拜紫宸於今誰望屬車塵名聞少室徵奇士驛斷髙麗進美人朝會寶燈沈轉漏授時玉曆罷頒春街頭野服儒冠老曾是花磚視艸臣

其五

六宮春色一宵殘夷難何人策治安去國登瀛唐學士降城執戟漢材官瑤官有扇捐金雀紫塞無旗捲角端花柳亦知宮女散妝紅顰翠簇金鑾

其六

土木窮奢過楚臺披香積翠滿蓬萊宮鴉驚月雞人去戎馬騰雲虎士來侍從嚴徐冠蓋散燮調楊李棟梁摧燕歌趙舞終朝夕不覺嬉遊是禍胎

其七

扶運匡時計已差靑山重疊故京遮九華宮殿燕王府百辟門庭戍卒家文武衣冠更制度綺羅巷陌失繁華氈車盡載天魔去惟有鶯銜禦苑花

其八

黃葉西風海子橋橋頭行客弔前朝鳳凰城攺佳遊歇龍虎臺荒王气消十六天魔金屋貯八千霜塞玉鞭揺不知亡國盧溝水依舊東風接海潮

其九

鬱蔥佳气散無蹤宮外行人認九重一曲歌殘羽衣舞五更妝罷景陽鐘雲間有闕摧雙鳳天外無車駕六龍欲訪當時泛舟處滿池風雨脫芙蓉

其十

五云雙闕俯人間歲晏天王狩未還鸚鵡認人宮漏斷水沈銷篆禦牀閒朝儀無復風雲會郊祀空遺日月顏莫向邊陲動戎馬漢兵已過鐵門關﹝一作漢家今已塞三關﹞

其十一

灤京南下是中華夜出居庸去路差何處又棲王謝燕故侯誰種邵平瓜九重門辟人騎馬萬歲山空樹集鴉獨有天池秋水滿西風吹入釣魚槎

其十二

仙裳宮袖擁龍舟一夕兵來罷盛逰萬戶千門銀燭冷六軍百職布袍秋禦橋路壊盤龍石金水河成飲馬溝日暮胡笳和羌笛舞兒羞見錦纒頭

其十三

萬年海嶽作金湯一望淒然感恨長禾黍秋風周洛邑山河殘照漢咸陽上林春去官花落金水霜來禦柳黃虎衛龍墀人不見戍兵騎馬出蕭墻

其十四

漢皇愛舞起龍船錦纜香維禦柳煙侍女爭開妝鏡匣後宮不理敗弓弦靑油幕乏登壇將金馬門空待詔賢惟有廣寒西畔柏不知爭戰翠參天

其十五

淸寧宮殿閉殘花塵世回頭換物華寶鼎百年歸漢室錦帆千古似隋家後宮鸞鏡投江渚北狩龍旗沒塞沙想見扶蘇城上月照人淸淚落胡笳

其十六

瑤臺瓊室倚淸虛佳气濳消諫疏疏帥閫有兵空虎衛經筵無講逐鑾輿侯封一代皇孫爵帝紀千年太史書斜日五云坊下路老儒騎馬重躊躇

其十七

黼座簮裳列俊髦禁闈環佩立仙曹兩京臺閣工輸巧四海塗泥赤子勞端本有書遺鶴禁宣文無客進龍韜拂郎天馬空踰海不駕朝元玉輅髙

其十八

事事傷心亂若絲宮前重詠黍離詩百年禮樂華夷主一旦干戈喪亂師鳳詔用非麟閣老雉門降是羽林兒行人莫上城樓望惟有山河似舊時

其十九

雲霄宮闕錦山川不在穹廬毳幙前螢燭夜遊隋苑圃羊車春醉晉嬋娟翠華去國三千里玉璽傳家四十年今日消沈何處問居庸關外艸連天

客北平聞行人之語感而成詩四首

虎將朱旗直指燕燕山王气便蕭然輕如晉武平吳日逺似唐皇幸蜀年朝市夜沈三輔月禁闈寒斷六宮煙延春閣上秋風早散作哀音泣播遷

其二

將士城門解甲初不知相府已收圖霓裳宮女吳船載繡服朝臣漢驛趨甲第松筠幾家在名園花艸一時無行人千步廊前過猶指宮墻說大都

其三

相臣無策奏巖廊傾國傾城總禍殃同輦誰辭婕妤詔後庭多學麗華妝出墻禦柳先零雨入塞宮花半謝霜畢竟玉顏成底事空遺殘粉污椒房

其四

幾回人起亂中華僭賞輕頒將相麻示儉巖宸空植艸助嬌上苑浪移花當年翠輦三山路此日氈車萬里沙自古國亡緣女禍天魔直舞到天涯

舟中九日

較藝秋闈笑久畱潞河九月買歸舟誰將緑酒慰靑眼自愛黃花挿白頭野飯淸香烹海蠏客帆髙興付沙鷗興亡有感無人問滿地黃蘆認霍州

舟宿桃花口

桃花口上有人家落日孤帆系水涯客子茶瓶浮蠏眼漁翁茅屋傍蘆花半船涼月潮生海兩岸秋風浪拍沙一夜故園歸夢好笑看松菊坐煙霞

舟過楊柳靑

楊柳靑枯異昔年人家猶有住河邊縛蘆厚覆低低屋把竹輕撐小小船半列霜禾喧鳥雀輕燒煙樹立鴟鳶眼前莫究興亡事萬里輿圖自一天

直沽舟中

旅思揺揺嗜晝眠舟人報是直沽前夕陽野飯烹魚釡秋水蒲帆賣蠏船詩有白鷗沙上興書無靑鳥海東傳老爲聲利閒驅遣少讀南華四五篇

直沽夜泊

海舶河帆到此分直沽名舊逺方聞十年水路兵塵隔兩岸人家野火焚鷗鷺沙邊船泊月魚蝦鄕裏飯抄云卻思昔日曾經過紅酒靑歌醉落曛

舟中書事

秋晚懷歸去路遐菇蒲斷處見漁家野航招客買蓮子沙鳥驚人入荻花水島風帆懸落日天空霜雁逐飛霞主文不是河源使莫說張騫萬里槎

舟過長蘆

列肆亭臺感不勝舊時和气冷如冰城池人物分今昔市井繁華間廢興斷壁野花迎客棹壊橋津柳曬漁罾誰知兵後商人少歲課猶隨國用增

鹽蠏數枚寄段攝中誼齋

無腸公子舊知名風味非糟亦自淸祇信海霜肥郭索須勞野火照橫行兩螯白雪堆盤重一殻黃金上箸輕公退辟寒應買酒獻芹母笑野人誠

誼齋段判簿見訪以詩謝之

衰年行止負虛名百里文軒載酒淸黃葉柴門仙客到白雲茅屋野人迎﹝一作童子掃野人驚﹞維槐齋馬花鬃潔棲棟祥鸞彩羽輕自恨陳遵不投轄荒村斜月促歸程

洪武癸丑九月十八日爲外兄集賢大學士張東谷賀八十五首

甲午重經癸丑年人間八十地行仙名齊緑野堂中相望重香山畫裏賢卿士月華臨故國老人星彩麗中天九齡已立開元業有酒何妨醉壽筵

其二

致政官髙舊集賢治平功業至今傳衣冠洛下耆英會福祿人間甲午年憂世丹心生白髮過庭彩服映靑氈年年重九重逢九來會瑤池祝壽仙

其三

天爲邦家產俊賢鳳池烏府寵榮全累朝事業應傳後當代軒裳不愧前節去重陽多九日壽髙潞國過三年從今種秫爲春酒醉看畊耘二頃田

其四

淇水門前緑遶煙投閒野服勝林泉天生上相重陽後人頌髙年五福先三輔聲華京兆尹六曹才望太平賢香山九老誰相似刑部尙書白樂天

其五

莫說光陰入暮年歲寒松柏操同堅丹楓陛下三朝老黃菊籬邊九月仙故國鱸魚張翰鱠髙門冠蓋李膺船一時朝士知誰在獨有先生晚節全

金陵懷古

六代興亡不用哀登臨勝有鳳凰臺江山形勢寒潮去人物升沈夕照來白鷺洲邊沙鴈叫烏衣巷口野花開翠微亭外秦淮柳爲問靑靑幾度栽

寄東崖霍處士

臨風煉句寄東崖近別情懷不用猜問病未能持藥去添丁先喜弄璋來窗前怪石三峯倚盆內新荷兩朶開何日幽期可踐約買魚同立岸邊苔

寄趙樵山元昌

名重詩壇趙倚樓金陵別後憶賡酬槐安夢斷樵山曉彭澤辭成菊徑秋昔聴髙岡鳴瑞鳳近知別浦狎盟鷗文成魏志期相會不作山陰訪戴舟

挽霍元方處士七首

蒼天何意墜斯文來向淇東哭隠君麗澤友朋誰講習鹿門妻子自畊耘夢中彩筆投寒月屋外靑山慘白雲白髮舊交重悵望荒原衰艸記新墳

其二

玉芝一夕悴奇芬悲動儒林逺近聞委畚老妻收舊褐過庭嗣子集遺文東崖花木詩無句北海樽罍酒不醺楚些招魂歌未徹渡頭驚起白鷗羣

其三

伾山英气降鴻儒一病光陰隙過駒醫俗主人辭勁竹弔亡髙士致生芻牙籖架上遺經史寶墨牀頭卷畫圖莫怪挽詩多慘切白楊風雨夜臺孤

其四

細數交遊四十春期君壽域作天民白雲不護窗前石黃壤先埋席上珍五尺丹旌書處士一編藻句記詩人傷心未及靈輀送重對靑山淚濕巾

其五

詩酒方將樂莫年誰知含笑掩重泉異端惑世遺言拒正道忘身愛子傳砌下翠幹新剝竹池中香斷舊栽蓮平生淸致無由覿漫看東崖起斷煙

其六

浮生六十四年春酒聖詩豪到處聞千里騰驤空冀北一家淸白傍淇濱簞瓢巷有髙軒客詩禮門無雜弔賓想見九原淸節在再歌哀挽薦溪蘋

其七

弱冠登臨賦逺遊壯年談笑揖公侯水邊花竹黃茅舎天上文章白玉樓三載書帷畱董子一朝布被蓋黔婁嗟君去後淇河上更爲誰乘雪夜舟

浚縣知縣項如英築野遣人逺饋酒殽仍寄詩相問隨用韻以答其盛意爲後日之會一笑

天臺髙士項斯賢詔牧黎陽治化宣事業逺符殷傅說文章曾賦漢甘泉雙罌酒美勞人送一紙詩新染翰傳自愧非韓亦非孟不知君許作忘年

其二

天姥精英產一賢來從築野事承宣臣心東注朝宗水士節淸懸瀑布泉桃李河陽潘嶽種弦歌魯邑子遊傳政隨春雨東臯足佇聴歌謠大有年

其三

治平天子久招賢卓魯循良陋董宣奕世英姿溫若玉揮毫吟思湧如泉琴堂政暇畱賓話泮水功成勒石傳祥鳳景星爭快覩識君從記甲寅年

其四

暮境無能愧昔賢詩葩詞藻彊敷宣不隨隠士巢丘壑且伴樵人樂石泉酒向落花茵上飲道從汗竹簡中傳山城後日尋君處殘恨光陰已來年

再過故人霍元方故居因作詩以寄嗣子怡伯怡仲

重過東崖處士居門前猶有故人車九原風雨三生夢一壑煙霞萬卷書華表何年重見鶴淇濱今日獨觀魚知君不減遨遊興萬里騎鯨入太虛

其二

欲登醫俗舊茅亭主去亭空徳自馨載酒無人重問字聞詩有子自趨庭程門誰立諸生雪淇水先沈處士星縹緲吟魂何處在竹梢空見歲寒靑

西隠集卷三

●欽定四庫全書

西隱集卷四

﹝明﹞宋訥撰

○歌行

醉中寄霍東崖元方

昔讀昌黎醉畱東野詩深羨昌黎重東野我與東崖生並裏蹤迹參差不相捨東崖淸致多幽居足圖寫不上靑雲梯笑傲王侯者自愧墮塵网身輕薄名惹再拜問東崖肯許作鄰也東崖笑不應令我如喑啞近聞賦歸田便欲往結雞豚社東崖起屋淇水濱我亦結茅漢堤下門前柳拂頭籬邊菊盈把香秫故園種新魚小船打訪道講參同尋僧問蘭若有詩次淸韻有酒傾老瓦畱客出笑談課兒誦風雅太行煙翠入登覽終日風神兩瀟灑又恐棄我還城郭白雪陽春和彌寡想見亭下此君爲我苦畱之桑楡意气同傾瀉庶幾古人心相得眞匪假

元方見和復次韻以寄之

唐方幹宋魏野詩名遺在鑑湖甘棠上髙隱流芳合中捨東崖處士居淇東詩成好事爭傳寫英風卓行無古今舉頭仰羨皆作者煉句風月嘲西隱煙霞惹白頭始賦歸來辭不知是也還非也是非幾欲問靑山鼓掌大笑成癡啞願結漁樵侶更入耆英社茅屋底衡門下秋郊看禾穗春畦供菜把栽松放云宿種竹聽雨打十首新詩和少陵數曲瑤琴知賀若香箋筆掃鳳樓錦古硯墨磨銅雀瓦忘形懶冠佩陶情詠騷雅杖藜散步瓠子堤風露從教來沐灑斟花酌柳會東崖俗駕逺逥逋客寡後日尋盟醫俗亭下去翠瑯玕動淸風瀉對話聞秋聲此樂誰能假

題滑州吏目張文質所藏鮑節判見贈吳興唐子華畫雲山小景圖

君不見夏圭昔寫漁村春霧時江山半入無聲詩又不見馬麟昔作關山秋色圖千里風煙來座隅夏圭馬麟去已逺一入九原呼不返只今畫者亂如麻吳興近數唐子華子華非夏亦非馬得意雲山自揮灑一幅生綃不滿尺平逺髙深生筆下恍如坐我武夷山主人見客開柴關幽蹊曲徑歸路迷白雲引出靑松間又如坐我瀟湘側漁子艤舟來迓客水邊籬落自成村佇望九疑江樹隔隔岸人家茅蓋亭過橋二老指山靑飛泉落層石古木掛寒藤晴窗忽看不似畫霏丹凝翠疑天生相對融心神頓覺塵夢醒疎懶胸中有丘壑得此珍藏作淸樂平生寓意不畱意一朝笑贈芙蓉幕芙蓉幙底風流賓髙堂掛壁無紅塵公餘把酒自怡悅便是雲山圖上人

太行險一首送李尙友秦士能二秀才還陵川縣學兼寄教諭馬﹝闕﹞訓導路世安劉九成三契舊

太行之勢髙倚天而險拔地鴻蒙磅礡不可以涯際兮中原萬古之名山山中之路不知何年始開辟羊腸縈紆孰得以形狀巇可畏驚塵寰下瞰澗壑微茫之天井上擁峯巒縹緲之雲鬟商來賈往迆邐而不絕梯危磴絕勞躋攀嗟予乘蹇十步五步一下時見艸腥而木惡土老而石頑搴衣扶杖以登頓逺望俯視黃河之在目微如潦水澄一灣山家誅茅斬木作旅館小如蝸舎蔽風雨衣食之資何其難一尺樹根不出土鑿臼舂米於道左兮行人爲嘆生涯慳流民負戴𦇤褓者吾亦憫其婦寡而夫鰥靑林仰不見白日中無人兮不可以久畱三日之路萬曲而千彎惟有珍禽奇鳥得所樂惺忪巧語和綿蠻石城之畔幾蹭蹬石苔樹蘚蒼斕斑黃崖之巓雨中過行不可行立不可立兮使人睥睨凋朱顏欲下未下更回首不數馬陵之道居庸關卓卓仙李英華秦仲裔梁棟之梓非茅菅往返相送五百里我獨東去君西還翩翩文采不忍別雙鵠飛入靑雲間傳道授業有師在願加雪窗螢幾之功兮寸陰莫使成虛閒後日南宮戰藝想得雋玉筍並列楓宸班送君有詩無好句蕪詞正望重加刪

東崖行一首爲處士霍元方作

東崖之秀幾何年兮艸木幾蕃殖雄踞太行之麓黎陽野適有幽人處其下自將埋光鏟采兮半世行藏知用舎遠挹大伾之山兮岫雲巖靄入冥搜近臨淇水之渡兮岸花汀艸供模寫幽人崖下起茅亭種竹盡似篔簹者窗戶晴來燕子飛簾櫳春去楊花惹規模別是安樂窩短歌長嘯棲遲也賓朋滿座盡風流叱去侯癡與蕭啞良時杖屨入秋郊丰年鼔笛隨春社間有賞音人徑造亭竹下拄笏山共看開樽酒同把我亦嘗記騎馬來幾回半醉柴門打望中見勝槪靜裏得蘭若崕畔白雲生鶴氅屋頭紅葉封鴛瓦珍重半生交不是一日雅愧非王粲勞君倒屣迎風吹竹露塵容灑如今重和東崖詩气乏淩雲吐霓兮君應一笑瑉多而玉寡安得鷺鷥之杓鸚鵡杯紅醅緑蟻醫俗亭中瀉詩成卻怪我效顰傾國之顏豈容粉黛假

再用前韻寄東崖霍元方

九臯鳴鶴聲聞野翠弓有矢不虛捨先生抱負兩相似莫笑狂歌爲君寫昔年醫俗遶亭多種竹十載干戈少存者故基神護尙遺竹兔葵燕麥相縈惹先生今日重構亭移花養竹歸來也俊遊淸賞盡佳辰何有天聾並地啞鷗鷺羣農桑社淇水渡上東崖下階前筍籜添數竿闌外栁絲生一把鳳箋粉褪筆鋒粘燕巢泥落琴弦打醒夢茶香煮石乳養生湯好傾般若雪三尺霜萬瓦先生此時都不知劇飲豪吟集文雅胸臆不拘拘情思常灑灑愧我結金蘭膺門得者寡鳳雛昨日送佳什詞源倒峽瓊瑰瀉君不聞戴昌竊聽潘京談惟才不可假

西隱集卷四

●欽定四庫全書

西隱集卷五

﹝明﹞宋訥撰

○記

愛日軒記

臨海隱居純齋先生嗣子陳君如奎弱冠盡傳家學洪武辛亥上有旨擇郡縣學俊秀通經者入冑館君爲首冠凡二年復有旨試冑子通六藝者分教天下君適分教於滑乃扁所寓軒曰愛日取揚子孝子愛日語也君觴訥於軒下而言曰予幼服父母教誨言恆懼事生之禮弗盡不足之心自違膝下師巨儒友英才講習討論未聞者聞𨿽有悅乎內樂乎外者愛日之心則懸懸弗安玆來違親益久去鄕益逺思欲一問起居其可得乎回視夫前日恆恐弗克盡事生之禮者大有間矣夫日之晨晨省予當盡禮也日之昏昏定予當盡禮也今皆不能盡懼來日之有限定省不可得而久也姑乃以愛日之誠寓諸軒焉願先生賜記以教之嗟夫孝矣哉如奎愛親切也觀名軒之義則其於所以愛親之道可謂知其要矣自今以往必將因夫所知之要而盡其力則夫所謂孝者其必沛然有以不能自已於心矣又尙奚以訥言爲哉顧其求文之勤又不可以終無言也始告之曰人子愛親之心無窮而盡無窮之心者有遂有不遂焉遂不遂者天也盡不盡者人也君妙齡秀發奉天子命以爲學將天子命以爲師豈惟榮於身𨿽親亦有榮矣況學以致夫修齊治平師以致夫傳道解惑是二者豈非爲治之至願天下之至樂哉斯時也𨿽欲盡愛親之心有不可得而遂焉者豈非天乎常人於親一有不能致力委之於天而怠其心者多矣君不以在天者自怠而以在人者自勉必欲有以盡夫愛親無窮之心而不忘焉玆孝之所以爲切也矧天人一理人與天去相逺者形去相近者心愛日之心一語默不忘人不能知而天知之一動靜不替人不能佑而天佑之天豈使君有終不得遂其心者乎異日道傳河朔諸生濟濟咸稱孝行朝廷聞而召用之以濟斯民以報國家然後錦衣歸裏侍彩髙堂雙親怡怡以享三牲五鼎之養孝名伸於一日者必將伸於永久也故不揆而詳記之俾後日秉直筆傳孝友者有所徵云

徳泉亭記

自昔王者爲民立五祀井居一焉井之徳惟能養也而生也賴之故文王作易於井卦九五曰井冽寒泉食井以泉言其權輿於萬世乎且泉之在井或有苦甘非井不善水之本殊耳甘者固有功於養民苦者亦有利於灌漑祀典則未始分也惟民非水不生喜甘惡苦常情孰能變哉大名爲郡在禹貢冀兗二州之域地皆平下郡城之內卑濕剛鹵凡井多苦少甘金源之後城罹河水之患屢矣矧河朔久厄干戈居民逃散故老皆無在者井之甘苦堙於瓦礫埋於蒿萊多矣皇明受天命一海宇選賢治郡斯民來集郡井悉苦稚耋病逺汲之勞欲訪甘泉何道可得洪武丙辰冬北平分憲經歷王君思永以府治未克完譙樓未克壯勉諭成之君時出以察民役一日斬蒿而平地拓發石而舊井出乃臨井而再觀命左右汲而嘗之寒甘可食爰召工人浚下而甃上功告成人民來汲歡聲騰溢謂免逺汲之苦遂構亭於上扁曰徳泉蓋取龍井記此泉徳至之語父老咸曰近則人辭乎勞甘則人樂乎養宜請文刻石以記感召耆民某走滑求予爲記伏惟聖神禦極萬物咸覩川效珍嶽修貢奇祥異禎洋溢乎天下斯勞也晦於前者久顯於今者速有俟徳之道焉昔耿恭爲疎勒匈奴絕水恭曰聞李廣利拔刀刺山飛泉湧出今漢徳神明豈有窮哉乃整衣拜井湧泉輒應君髙持憲節宣揚帝徳以糾繩郡邑除荒穢得甘泉豈偶然哉然則是泉之徳施澤於民也無窮受祀於民也宜亦不匱矣

觀徳亭記

府學東以射築圃師帥諸弟子習之其圃廣狹逺近與夫抗侯發矢之地靡不合制惟構亭以爲觀射之所頗卑隘與圃未稱洪武丙辰冬分憲經歷王君思永禮諭有司攺作取射義觀徳爲扁竊嘗卽射而考焉周禮大司徒教萬民而賓興者有六藝以射繼禮樂又古禮男子始生秉桑弧蓬矢以示四方之志則射豈學者可一日廢哉故車攻美舎矢如破吉日歌殪此大兕行葦言以祈爾爵是古人於射習而有常如此自後世六藝教廢學者不知射爲治心修身之道舎而不習則序賓以賢序賓以不侮者不可得而見矣聖天子旣家六合詔天下郡縣立學官置訓導設弟子員以六藝爲教命部使考核之蓋復唐虞三代之制今職風紀任郡牧者扁亭觀徳以示夫習射之士欲其志正體直端一審固必求於中正中正徳之根柢也先王制禮作樂以埀教化要在納人心於中正而已若心不克正惰慢焉放肆焉其容體必不能比於禮其節奏必不能比於樂其中必不能多而雋故在戰兢自持內存中正其心也確然不動其容也儼然不攺未中則反己旣中則不驕其視茍中無媿者有間矣則射豈非觀徳之道與書曰侯以明之此之謂也𨿽然射必習也射而不習可以求中乎習而熟之徳正於己功報於國利威於天下庶不負國家以射教人之盛意也嗚呼上而朝廷禮制下而學校教養與夫司憲之揚勵郡牧之效職是皆宜書因屬筆於訥也記而不復辭

淸樾堂記

凡木乏奇芬艷質未足爲人之觀賞者必遇君子而後有所取焉非若道邊樗櫟大本擁腫而不中繩墨小枝卷曲而不中規矩不材而無所可用見棄於世宜矣君子所取其必足乎觀賞世與俗不知也世俗所知者多奇芬艷質以爲取爾原城判簿汪侯文彬世以儒名於歙境有紫陽山以資勝踐城有歲寒亭以拓淸覽倜儻好士事母以孝聞家庭有二樹右銀杏左楓大皆合抱蓋先世沃土膏澤灌漑根柢深而枝葉暢矣歙城固多壽木未有與侯庭二樹比者以其蔭之所庇廣也侯築一堂以爲事親之所且叢書於間味經以逺甘腴摛文以去綺繡扁其堂曰淸樾蓋取黃庭堅東西開軒闌淸樾句也洪武己未春二月侯請訥記其堂訥問侯曰斯堂之築將以進修乎將以宴集乎曰進修哉訥曰進修則斯堂之築爲不虛矣夫進修非一途也若夫溫凊定省之餘晴雲上覆翠蓋重重靈風四起聲掩竽籟慈親板輿彩衣親導下髙堂入淸陰壽觴一舉親顏悅怡於斯時也可謂子職少盡則孝之徳進孝之業修矣或焚香燕坐或煮茗解酲暫掩詩書琴瑟從容於軒楹之閒徘徊於交陰之下見夫髙枝直幹可棲鸞鵠新梢嫩葉不藏燕雀則思所以拔姦去邪貴徳尊賢非進修與見夫深根盤踞勁節端正風雨震淩冰霜陵轢堂堂乎有不可褻之威凜凜乎有不敢犯之色則思所以陳利害於要途表曲直於天下𨿽萬折必東非進修與又見夫檀欒膠轕蒼翠磅礡炎气砭人之骨淸陰澡人之慮則思所以得廣廈萬間大庇斯民有安然無震風淩雨之患非進修與嗚呼使侯庭花木奇芬艷質掩映妝綴而無此二樹堂之名又何有於淸樾侯之心又何寓於堂之名哉此侯之扁堂所以有異於世俗也讀記者勿泥於樾止爲樹陰而已

思誠齋記

洪範五事以敬言所以誠身也故始貌而終思思曰睿睿作聖思之義逺矣哉江君淸源由國子生選主淸丰簿嘗讀進學解愛行成於思句乃扁其燕居齋曰思誠洪武戊午夏四月移書請余記予惟君昔在冑館所師者一時碩儒所友者一時髦士進學之際師傳友輔其於思之之功旣有以成其行矣今學成而仕猶以思誠自勉可謂好學篤行之君子與是宜有記也夫天地奠位人以眇然一身配天地爲三才者此心而已心之官則思思則得之不思則不得也士生天地間以之修已視聽言動不可不思焉以之治人賞罰取與不可不思焉視聽之際若能思也則視其所當視聽其所當聽矣言動之間若能思也則不當言者默也不當動者止也則吾修己之行何患其不成乎至於一賞罰也吾再思之則賞不至於僭罰不至於濫矣一取與也吾再思之取不傷於亷與不傷於惠則吾治人之行何患其不成乎至臨大節造次顚沛思而不變則大節成矣百行萬事莫不致思則百行皆得萬事不失矣蓋其思又必有所以爲主者豈外乎誠而己思而不誠則惑以是若非以私若公視去以爲就觀危以爲安者行未成而毀先至矣何哉不誠無物況於行乎吁五事誠身思居一焉思亦進學君子之不可暫廢也君旣知之必不至於妄行焉願其必以此而自勉者其立志又非淺識者所能窺其涯涘哉予衰老行不能思者多矣因君請文述其所嘗聞者以告抑亦自警云爾

容膝軒記

君子所以大過人者獨立不懼遁世無悶爾昔陳登自臥大牀臥客小牀使登臥牀盡髙天壤間其自得幾何亦不過息偃在牀而已陳蕃謂丈夫當掃天下安事一室蕃言一出薛勤大奇之使其言見聞於世亦不過一室未掃而已二子言行豈爲過人君子過人之道不若是屑屑也論者謂登爲湖海士謂蕃罹黨錮禍其視獨立遁世之君子有間矣臨海■﹝艸曳﹞遂陳先生質美气純讀諸子百家書尢嗜經史喜吟■﹝口水﹞多作漢魏語文亦渾厚芳潤不尙奢俠不出過分言嘗仕元受主仙居縣簿浙東兵起輒歸隠築軒湧泉西山下大江涵潤橫其前峴山環抱踞其後雲林煙浦蒼翠回合軒小而景勝絕意乎寵榮之事矣乃扁曰容膝取陶靖節歸去來辭語時謂人曰吾軒處已有餘接物不足不足者軒外事有餘者軒中之樂也吾聞先生語嘆賞擊節焉夫漁釣於一壑萬物不姦其志棲遲於一丘天下不易其樂卓然一軒守分樂道詩書開卷圖史在列膝旣容矣何外慕焉宜抱膝歌宜促膝飲宜搖滕吟又宜橫膝撫琴危滕生貞松勁竹拱手方席擁膝眠林■﹝犭員﹞野鶴入乎淸夢一道潛身萬事縮首又何有屈膝他人事乎每讀書教子之暇著深衣冠履焚香煮茶逍遙自得苐見前江後山朝輝暮彩施送滕下江聲洗心山色滌目視一丘一壑不知其爲幽逺視華堂廣廈不知其爲髙大視元龍則臥牀不髙視仲舉則一室自掃君子所處何計廣狹胸中自有乾坤塊視三山杯觀五湖者不論推此心其不懼無悶爲何如論者未可與箕踞軒以伯仲也嗣子邦達學聞過庭詩書洪武癸丑詔選俊秀入冑館乙夘詔試問學以分教天下滑邦達分教之縣也旣予職乃請記容膝軒且言先生切慕淵明者歌其辭讀其傳潛玩其詩將以終老焉予起謂邦達曰先生是軒於志則得矣於道則未行也淵明當晉末宋初南北分列宋臣衮衮在朝廷者又孰識淵明者哉宜卒爲處士於東籬也今先生際聖朝混一之日正延用老成以輔致治時異淵明之所處矣韓子云得其道不敢獨善其身必以兼濟天下歐陽子云進不知富貴之爲樂退不忘天下以爲心吾恐束帛安車來賁丘園先生之滕軒豈能久容乎一旦翻然而起推遁世無悶之心行憂世有用之學道全中庸澤被生民容膝之樂更有樂於此乎邦達持記而歸以置軒壁先生萬一觀焉亦笑訥言爲不妄也

望云圖記

昔狄仁傑登太行反顧見白雲孤飛曰吾親舎其下後世孝子不忘其親而思之者卽仁傑之言而求其心或名其室或繪於圖蓋將寄思親之心而形於歌詠也予嘗卽云而觀以云紀官見於左傳以云辧色見於周禮保章氏以云思親則乃仁傑語也仁傑之心思親不忘也偶見白雲而思親之誠發於言亦必於見云而後思親也蓋親在心云在目目之所見而思從之若仁傑此心百世之下其孝子之心哉禹城楊希說氏以濟南府學生舉擢北平憲卽其爲人也操政從容襟期曠逺持風紀而不矜不阿洪武庚申春陪憲節按臨於滑訥旣識風采爰來告曰起長山人其禹城寄居焉幼失恃大父教養之今也不得終養思親之心言莫形容於是本仁傑見云之言以思親之心繪爲望云圖以寄夫無涯之思願賜記珍藏而爲訓焉訥惟孝子行役不忘其親每登山以望親之所在若魏詩陟岵以瞻望其父陟屺以瞻望其母夫當陟岵陟屺之時親果可見而不可見乎親𨿽不可見望親之心則不可已也以不可已之心而登山望之目𨿽無親心則有親心中之親未嘗不在於目也夫以白雲孤飛而發思親之語見白雲非親云之下有親舎焉親不可見云可見見云而望卽望親也目有云心有親以心中之親感目中之云於斯時也云之形容與親之形容若不異焉何則親在心卽親在目也此希說望云之圖卽見親之圖矣圖中之云又何異於太行之云哉仁傑之見希說之望人𨿽有古今心則無古今也詩曰永言孝思孝思維則觀希說則仁傑見云之思而爲望云之圖又焉知後之孝子不則希說之圖而更爲圖哉

思終堂記

遂城王可大氏從事於北平憲使洪武庚申春贊畫風紀來臨於滑音容美而和風骨淸以肅蓋優遊於法律執持於節義者也一日會訥於分司公退之室可大起而請曰泰不天甫冠父母相繼而亡適元季戊戌之亂旣葬有叔士賢復相失於兵革逺求近訪乙已始與叔會以不能盡孝之軀常懼隕越昊天罔極曽未有報每於所居之堂蚤莫瞻省時節祀饗以勉盡其力願先生賜名與記以警其懈而不逮則思親之心小有慰焉訥知可大孝心之純篤也故不拂其請乃取聖經立身行道揚名於後世以顯父母孝之終也之義名其堂曰思終從而爲之記曰人子於親始其孝者爲難終其孝者爲尢難也終其孝果何在乎不出於守身而己身者親之遺體也不敢以遺體行殆則身欲其立也道欲其行也名欲其揚逺也一話言或失之不莊一動作或失之非禮與夫交友不信蒞官不敬事君不忠皆謂之非孝何則有歉乎身有辱乎親矣又能顯其親哉可大方彊仕之年膺風紀之任淸愼持己剛介持法他日功名彰大河朔爭望其風采以思終之心爲顯親之效人子之終事謂可無愧矣故予於記反復以人子之終事而勉之亦君子愛人之一道也嗚呼哀哀父母生我勞悴罔極之痛孰無此心焉惟篤於孝愛之誠者然後能盡思也思而不忘庶幾終之之事爲難矣

滑縣重修廟學記

斯道之在天下者不爲治而存亂而亡也惟其行於世故必托諸人昔聖王之作民君師設官分職立政立教以長以治蓋欲明斯道於天下托於人而行於世焉其爲教也因人性固有者以導之使不忘乎其初率性之道可得而言也又慮其間有由而不知爰設學校擇民之秀俊以教之𨿽開以六藝亦莫不因其固有之善而發明之未始有務於外也則人倫明王道行此先王教化之澤所以爲盛後之王天下者自京師而郡縣鄕閭必托於宣聖者蓋祖述憲章之功爲大廟學之修萬世不可廢也聖天子簡在帝心肇造區夏推天地父母斯民之心崇儒興學以順民之恆性自國學達於郡邑鄕校其爲教悉本古者小學大學之法故天下翕然而向風滑以州攺縣在河朔實惟文明之地厄於元季兵燹學廢廟存皇明洪武戊申職州治者率爾一新而規模卑狹淺陋荒穢不除過者爲之興嘆甲寅秋金華諸侯仲仁來知縣事旣舉其職謁拜廟下慨念學校廢弛思有以修之乙夘春始構肄業之齋撤舊爲新右曰存仁左曰立禮而學有可觀者焉丙辰秋建東西廡於廟兩序列繪諸賢且造神主以祀又念授業之堂弗稱不足以聳人之瞻視乃謀攺作己未春捐俸勸義裒材集工擴其址而大之梁棟傍引丹碧輝映宏壯深邃始與廟稱判簿崔君景文亦嘗有心協贊之前後制作凡二十有八楹繚以宮墻儼如也是歲四月之朔學訓導於彬裏學師師善遣諸生持狀走予裏且致彬之言曰侯施惠於滑者甚厚邑大夫士庶咸願賜文以記侯之功使滑之爲士者知名教之所在禮義之當尊修其孝弟忠信其細民如風行艸偃胥勸尊君親上不其偉與訥聞其語有關風化欲辭而不敢辭者有二焉皇上興學之制旣刻諸石其所以嘉惠後學勸勵長養以風天下者旣如此之重賢侯治滑之政又能重修廟學振起儒風不負朝廷掄選之實而克盡承宣之責者復如此之備是宜有記勸懲將來嗚呼建學立師非但發明前聖之道實所以作養當代之材爲師爲弟子者使學問見之於踐履文章施之於政事則聖賢明體適用之學於是乎在而文風丕變人材輩出起而輔一代雍熙之治亦豈外是而他求此又訥有望於滑之士也

浚縣重修廟學記

浚有山曰大伾考夏書可見矣大伾少西又有山曰浮丘山州治及縣在焉髙明宏敞聳人觀瞻非特登覽之勝河朔民廬官舎一燼於兵慨嘆者敗甓殘瓦而已皇明膺天命撫萬方首選輯寜郡縣官時浚爲州倅州官者徙州治於浮丘山之北麓惟學在山隅殿廡敗壞幾毀神位學尢堙沒去州治旣逺每行朔望禮往返憚陟降孰克謀遷而建之州旣攺縣之三年爲洪武癸丑朝廷起賢俊任牧守項侯如英授知浚縣事侯愷悌愛人踰年政修事治乃謂主簿錢通典史陳復曰聖天子始定區夏卽詔郡縣重修廟學立教官設訓導定弟子員六藝外復有武學律法期得治平材以安海宇此天朝大備之制孰敢曠典禮墜教基乎簿應曰善明日告遷於夫子廟廷遂詣縣治東相亢爽之墟築基焉乃積良材乃運堅甓乃集眾工一勸而民力畢赴乙夘正月經始之殿有像廡有神表以靈星之門授業有堂肄業有齋各得其度前廟後學以楹計者凡二十有五繚垣是周其落成則三月也又開圃於學之右以習射焉昔孔子射於矍相圃觀者如堵蓋所從來逺矣丙辰六月教諭韓鶚訓導姜彬前國子釋褐田宗道耆儒劉主一合眾而謀曰廟以尊先聖先賢治化之原皆本於學侯祗愼所職遷舊益新輪焉奐焉一代興學之典昭晰矣盍謀鐫石永示厥美請記宜誰歸僉云請記於訥乃遣儒士霍箎等持狀且致諸君子之辭曰願有以敍其事而示於後俾一邑增耀焉訥嘉侯從政之果校官士請文之篤故不辭乃按狀而書於石嗚呼自中原喪亂二十餘年王綱墮政教失禮樂養徳之具一切盡廢維持此心者惟有六經孔孟氏之書耳皇上掃淸區宇斂五福錫庶民天下生靈始脫鋒鏑之厄不有學校則六經孔孟氏之書𨿽存而知者寡矣又何以爲世道維持計哉侯欽體明詔故學校立教養備士子有依歸其望道未見者必務卽書以窮其理主敬以立其本格物以致其知反躬以踐其實又嘗再考諸書推之日用有所禆助勿視爲空言然後人心以正天理以明充而爲徳行發而爲事業不難矣師以此立教弟子以此進學則浚之髦士孝父忠君咸列達材成徳之地異日登靑雲輔王化始知侯宣上恩徳以教惠於下者報國家有道崇斯文有功也侯字英輔家世仙居縣云

勑建祠山廣惠祠記

聖天子受命建邦立極作則仁育黎庶祗若神明百度時舉庶績用凝乃洪武二十一年夏爰命冬官考視祠制胥宇於都城以欽天山嶷在西隅神秀磅礡髙明爽塏天設地藏疑若有同玄應旣孚淵衷默契於是命合京都在祭法宜祀之廟凡十環建於玆山之陽以祀之示崇敬也始事之日冬官董制經畫樹表列位取土木金石之材訓匠飭工屬役課程明年己巳夏五月尙書臣秦逵奏功成奉旨詣太學俾臣訥撰碑文以進祠山其一也臣訥承詔祗栗退而修辭曰謹按祠山神載記所紀爲龍陽人姓張名渤發迹於吳興宅靈於廣徳西漢以來蓋已有之或謂卽張湯之子安世而顏眞卿所記則在於新室建武之間以時考之不無抵牾至於錫封加號則始於唐之天寶益於宋之咸淳旱澇疵癘禱之必應神之靈昭昭也民懷信慕歲時走牲犧告虔祠下逺近云合奉祠者不能盡畜悉以資畊夫歲輸絹以奉祝香南唐以入於官至宋景徳間守臣崔憲請量絹以理祠宇事聞眞宗謂祠山旣登祀典葺刓補敝宜在有司遂爲恆制嗟夫神之宣威流惠廟食廣徳殆非一世而前古哲王所以統幽明洽人神者固有在也伏惟皇上徳被覆載斂福錫民懷柔之禮靡有弗至神之在兩間乘風雲憑陰陽蕩摩變化出有入無何所不之惠施之博豈専於一方一邑而不能咸哉都邑有祠以宅厥靈以佑兆民俾年榖順成疵癘不作陰功所至鴻化以熈不其盛與臣訥謹拜手稽首而獻銘曰奕奕皇畿四方之極地大物眾仁涵義植羣生咸育百神率職峩峩靈山奠於中域是名欽天惟帝之錫扶輿所鍾神秀攸積載經載營作廟孔碩欂櫨楹桷埏埴瓴甓材良工備民用弗亟其墉完完其庭殖殖風馬云車或降或陟流行變化其妙莫測有黍有稷享祀不忒於昭明神以贊丕績薦侑有辭勒之貞石欽此大惠其施無斁

淸丰縣重修廟學記

淸丰故有廟學元季毀於兵皇明有天下繼天出治嘉靖四海以迪彛教詔崇復郡縣學學官有祿弟子員亦給廩以養乃復古六藝學兼武律立考試法中式入冑館用隨材器大小靡遺三代以下所未有也惜乎一時初制守令間有哲愚故興學有備有不備有盛有不盛焉洪武甲寅朝廷起賢俊之知治化者選牧郡邑錢唐金侯雍以學行方鳴於浙右旣起授淸丰令蒞政初謁廟勵學嘆其廢而不理不足爲太平盛觀故謂學官曰建學立廟朝廷大典非一邑以求私美行圖作新其責在我翌日捐己俸以倡率之而知義者咸勸趨焉度材集工弗急弗緩一殿穹然兩廡翼然手題神主以安厥位下至靈星之門咸具有堂曰彛訓有齋左成徳右育材繚以宮墻數仞丁巳夏國子江源淸來主縣簿尢著贊佐之能及落成民不知勞輪焉奐焉過者起敬邑大夫士族共載謀欲紀歲月於石以彰聖天子大崇文教之典學之訓導李賓以禮遣諸生魏澤持狀來請記賓父子相繼登科詩禮家也庸言不妄矧侯之善績著聞耶訥嘉而信之書其事也弗譲乃爲言曰天下之邑長能知修學者鮮矣況能知所以興起乎能知興起學校者鮮矣況能知師之所以教弟子之所以學乎是故學校盛教化洽風俗淳人材美縣皆系於令焉侯學旣修矣所以興起者嘗凜然惟恐有不及矣至其所以教所以學者又能知奬抜夫爲師者使之傳是理教而不倦勉勵夫爲弟子者使之明是理守而不失則教易明學易成其有禆於治化也不止一二而已若侯興學其可謂備而盛者與嗚呼天地間品物散殊莫不各有本然之理而其理之大者則仁義禮智之性五常之倫是也周流洋溢無所虧間豈有不足於爲學者而有餘於爲教者哉蓋不過教則發明其理之本然學則推究其理之固有皆未始有所務於外也一理旣明求人之理不異於己參物之理不異於人養之深積之厚由是形諸身見諸事者莫非此理流行貫徹心不待操而存義不待索而精矣夫如是庶不負建學之功而爲政爲教之美庶兩全焉後日學校盛教化洽風俗淳人材美庶玆邑之士入謁廟學頌國家之太平詠金侯之遺愛則其美之至爲何如耶訥識賓舊矣間嘗一識侯矣聽其論議良有補於政教每竊慕焉宜其三載考績朝廷旌能復其職以終九載後之功業詎可量乎今獲假文字托姓名於不朽是所願也故詳其實而書之使繼侯而來者尙克作興於永久

賜進士題名記

洪武戊辰春三月一日皇上親策多士臨軒命題問以祀禮綸言炳煥云漢昭回濟濟在列者悉精白一心對揚聖制翌日戶部右侍郎臣沈士榮翰林學士臣劉三吾等奉捲進讀上陳睿覽斷自宸衷以定其選賜進士及第任亨泰等九十七人旣錫恩榮宴以寵異之又諭禮部尙書臣李原名令冬官礱石題名祭酒宋訥譔記臣祗承明命不敢以疏譾辭謹拜手稽首而言曰成周之制三年大比鄕太夫考士之徳行道藝興其賢者能者於司徒司徒升之學又升之司馬曰進士辧論其官材論定而官之故得人之效於周爲盛我國家平定海宇致治以文學校之教徧於天下酌古定制每歲選士之秀者升諸太學又合鄕校之士程其文藝於春官進之大廷列試諸司然後任之以官盛制猶周也士之膏沐淸化獲預玆選者可謂榮矣登名貞石能以忠義自勵則上不負朝廷作人之盛意下不負平日所學庶幾流譽於無窮使來者覩玆石指其名氏曰忠於國者曰惠於民者曰亷介其身者曰建大義樹崇勲者幸也其有否者則斥之曰姦也回遹也墨以敗者也爲進士者可不愼哉是知聖天子涵濡之深煦育之厚期待之至養賢勸士之道度越百王蓋將得眞儒弘文治而基太平於億萬年也然則題名有刻所以埀永久而丕昭盛典曷可無辭臣謹爲記

勅建北極玄天眞武祠記

陰陽之道變化不窮周流無方不可得而測者其神矣乎日月之著明雷霆之鼓舞雨露霜雪之生長肅殺無非二气之流行其不可測之妙未易言者故曰陰陽不測之謂神神之爲徳其盛矣哉北極玄大眞武先天始气玄黃植象見於道家之說然於位在北於卦爲坎坎水也北方之卦也故爲玄武而陰陽二气之所運則有以神變化於無窮矣翼軫之墟有山傑然神秀磅礡紫霄上摩誓言居之葆養太和神劍旣授羣魔攝伏乃受帝勅建皁纛玄旗還鎭於坎宮駕風鞭霆麾斥六合威靈烜熻功加宇內澤及生民豈所謂流行變化而不可測者哉洪武戊辰都城舊廟災冬官奉旨攺造於欽山之陽地位亢爽庭宇穆淸繚以周垣松竹茂翳神宅旣安都人以悅明年己巳五月告厥成功皇帝嘉賚命臣訥爲文以記於石臣竊惟明則有禮樂幽則有鬼神鬼神無常享享於克誠而已皇上受命於天奄有萬邦建都立極以撫兆民政化通而致理神道感而翊恭百制具舉萬靈景從乃建鴻謨爰作新廟俾有憑托以丕昭明靈佑於我有眾神無往而不之來格來寜其在玆乎微臣稽首願頌帝力以昭神貺辭曰赫赫皇明應期啟運功邁禹湯徳紹堯舜混一寰宇神助天順河嶽炳靈化洽威震禮樂明備享祀恭愼武當福地紫霄郁峻虛危上應玄武下鎭神徳丕昭惠澤旁潤京邑有祠奔走遹駿闤闠褻隘弗寜以燼峩峩新宮其髙數仭枕山面陽外豁中蘊貌像有嚴靈風斯振載祈載禳式屏災疢幽明感通斯理則信肸蠁無遺降福弗靳於萬斯年永錫祚胤

勅建元衛國忠肅公祠記

應天撫運時之大也徇國忠身義之正也故聖君之興必受命而順時忠臣守節有舎生而取義其道蓋並行而不相悖也元政不綱天命有徳聖天子興師以義得天下以仁故尢重死節之士方大兵之克金陵也元江南行臺禦史大夫福壽實死之天下旣定立廟京都顯忠揚善蓋古帝王之用心也廟始建於城南土門岡廛喧閧弗稱神宅洪武二十一年秋命工曹攺作於欽天山陽越明年夏告厥成功尙書臣秦逵傳制俾臣訥文其事以刻於石臣謹按福壽唐古人自幼知讀書慷慨有大志旣冠入備環衛兩京巡幸多著勞績始授長寜寺少卿轉工部侍郎累官至同知樞密院事歲辛夘兵起潁川事聞時順帝在上都當國者議欲請命然後調兵公謂緩則失機卽隨宜處置以聞尋遷伊克紮爾固齊攺淮南行省平章政事比至濠泗己失乃曰事備禦而上游兵勢益熾於是築石頭斷江面且戰且守以固人心歲乙未遷江南行臺禦史大夫時髙郵廬和相繼失守公獨保孤城日益危急惟藉湖廣行省平章阿勒呼木一軍爲應丙申始入援兵失節制反剽掠沿江居民旣入城復以乏糧見督公曰臺臣持風紀爾事轉輸給糧餉有司職也又慮眾不可忽乃出令民丁壯者爲軍富者輸粟以助兵食三月天兵壓境屢戰不利阿勒呼木遁去至城南杏花村麾下軍變罹害城破之日公據胡牀坐伏龜樓前指麾左右若有所爲或勸之遁公曰我臺憲重臣與城存亡頭可斷朝廷不可負勸者語不止公射而斥去兵至竟死其地郡達嚕噶齊達納達實與俱死焉皇上素聞公名賜棺衾俾葬以禮順帝在燕京知其死事加贈金紫光祿大夫浙江行省左丞相上柱國追封衛國公謚忠肅臣聞效忠者臣子之當爲旌忠者帝王之盛徳若福壽之捐軀則輕報國則重從容端坐視死如歸可謂盡臣子之職矣聖天子褒嘉其忠俾與前代名臣列廟而祀所以明綱常勸忠義其有關於世教者豈不大哉是以宜有銘以記其實銘曰皇明開基誕膺景命剗服羣雄六合丕應定鼎建業施仁發政感化以昭萬邦嘉靖懷柔百神祀典斯定允毅衛公气剛以正世冑勲門才良節勁忠貞不渝本乎天性式秉憲綱載持兵柄屹守孤城勢潰力罄天命有歸終於弗競嘉忠賜祀惟天子聖旅楹閒閒廟享斯稱崇堂邃寢丹碧交映棲神有像過者起敬春秋禮虔牲粢丰盛英風再揚明靈弗懵天子所褒奕世有慶

勅建五顯靈順祠記

妙萬物而宰元化者莫大乎神神之爲神一陰陽五行之气化化生生黙運於亭毒之表故其功用之大充塞宇宙流行四時澤加於生民惠施於家國有不可得而名言者祠而祀之所以神其神而報其成也惟五顯靈順之神發祥婺源齊威並靈丕著一時土人爲之立祠雨暘疾癘隨禱而應逺近翕然罔不享慕考之傳記五神降精特顯於唐稽其時世或謂在唐貞觀之初或謂在光啟之際𨿽無定論然其害盈福謙彰信兆民者固昭昭乎可憑也逮至於宋益顯厥靈累朝加封五神同被曰顯聰曰顯明曰顯正曰顯直曰顯徳以昭其徳也總而稱之故謂之五顯皇上龍興江左萬靈翊順建邦啟土立太平之弘基爰稽祀典祗奉明神若曰京畿天下之本神化之所宜也非崇髙亢爽無以宅靈暢威乃勅工官相地於欽天山之陽在祭法宜食於都者咸得列祠於玆以致崇報之禮五顯蓋居其一焉惟時戊辰十月徵工度材審方面勢夷阻爲平益卑爲髙厥基旣固棟宇斯立堂陛門廡燦然具備丹堊靑碧煥映林麓市囂弗入神居孔嚴明年己巳工奏竣事天衷允協詔臣訥文於石以彰厥靈顧惟淺陋無以對揚明命謹拜手稽首黽勉而言曰禮樂刑政聖人所以爲教也風雨霜露天地所以爲教也聖人之教修諸己達之天下而本於日用之常故民無不從天地之教顯諸仁藏諸用而妙於鬼神之間故民無不信欽如玆教罔不在民驅祓災疢收召禎祥易沴爲和以丰百榖以阜兆民而丕顯聖天子之鴻化罔不在神麗牲有碑用銘玆徳以告來世辭曰天覆地載二气以凝五神環運大化斯成孰妙其機伊神之靈沕沕穆穆曷求其形斂此休嘉以惠我氓明明天子克敬克誠遹修曠典作廟於京奕奕靈山有覺其楹崇墉逥合邃宇穆淸神其戾止肅肅在庭春秋承祀黍稷伊馨以假以享維民之禎神用時若都人以寜旣庶方榖茀祿是膺埀貺千古貞石有銘

巢雲松記

雲山气也天下之山皆出云焉山云磅礡而松生長其下沐沆■﹝氵齏﹞之華薄日月之光野鶴上棲石泉下漑髙巖重巒深培逺護視生於道途植於庭際而气色不振者蓋屈其戛云之資撓其淩雲之勢也䢐徠有松魯嘗取爲寢廟矣不可巢也泰山有松秦嘗封爲大夫矣不可巢也李謫仙之將巢者廬山之雲松焉婺源胡君公宜以巢雲松來請記不知君所巢者紫陽山乎龍尾山乎予嘗究夫巢矣洪水橫流之際民巢於上者不得已而居也惟堯時隱者以樹爲巢若謂以擬巢父者訥則以爲非也彼以隱爲髙往而不返埋光鏟采於山木之間而忘夫修齊治平之事心之曠逸身之逍遙則得矣蒙霜犯雪振風淩雨之患不暇論焉其柰君臣之義何君之巢必不若是矣其構屋雲松不以室名而以巢名如古人所謂書巢雲巢者乎方彊仕之年入贊憲政發所蘊行所學以澄淸河朔後日白簡繡衣特立正色之地俾姦邪屏迹賢良稱首無負執法之官柱明堂棟大廈霖雨乎蒼生丈夫事也功成身退綸巾野服云朋松友招琴鶴侶詩僧呼白雲以倡和延靑松以勸酌歌弘景之怡悅追靖節之盤桓不知我巢雲松也雲松巢我也斯樂也惟云與松知之未易與俗人論也公宜倘取予言老歸故山書記於巢時對雲松一誦想見變化於無心而後雕於歲寒者亦以訥言爲賞音也

愼獨齋記

洪武丙辰秋四明王君思永以北平外臺經歷巡行過滑燕居有齋曰愼獨介分教兩陳先生詣訥裏請記予惟愼獨二字曽子始發之子思再言之傳授之要也秦漢以下道學失傳至程子又累言之亦皆發明爲學之要也愼獨豈易言哉予嘉思永擇之精信之篤又幸斯文之有人也乃爲言曰君子之學至乎道者存天理遏人欲好善而惡惡爾用功之要則在於人所不知而已所獨知之地獨知之地其動而未形之時乎蓋無欲者所以全乎靜主靜者所以制乎動欲動未動之間善惡之分天理人欲之判在焉紫陽朱子於大學愼獨則曰審其幾於中庸愼獨則曰幾則已動甚哉幾之所當愼也愼而不誠愼何在焉蓋愼者學之途轍誠者學之歸宿有志於道者可不孳孳務於誠乎河源出於昆侖東望滄海不知其幾萬里也昆侖一出滔滔不息卒至於海者誠而已觀於此則愼獨之義益可見矣訥也弗克自修老懼離道之逺思永所請適感於心惟述所聞而不敢加焉旣爲君記抑亦自誦云

澄淸堂記

昔範孟博以行義號稱入顧𨿽明哲未至其澄淸天下之志君子有取焉知原城縣事永陽張侯惟薫築堂於所居登髙山上扁曰澄淸堂有旗山髙蓋山鎭來峯環列前又有溪水如帶圍之其山水轉淸競秀之美皆呈獻於一堂足以寄其趣而擴其志也洪武戊午春訥偶寓大名侯以道訪以禮會踰好愛過於積歲一日起謂予曰蘭父晚年學道自號澄心父亡乃與兄分澄心二字築堂立扁示不忘親蘭也亦以見希孟博之志焉願爲我賜記歸刻石於堂庶子孫詳知先志以傳於永久訥惟侯思親勵已卓乎可嘉故以警不逮不以記辭夫天下澄淸者惟水耳君子澄淸天下者必如水而後謂之澄淸矣乎名堂取義殆不逺矣洪武初侯以鄕貢進士第閩越士仰風采者久矣辛亥朝廷起之擢僉廣東提刑按察司事舉綱持憲節宣布徳澤覽觀風俗其勞問循慰而繩糾愆繆者旣盡心焉韶新梅連淩江潮陽之地所至震畏其澄於南海之隅者爲何如甲寅攺知原城縣其承宣撫字莫非澄淸之政聞於河朔者又三年惜乎侯有疾求退堅而朝廷未與也然侯之志豈易量哉繡衣白簡之尊銅章墨綬之重皆未足爲貴爲榮也惟徳澤被生民勞績在王室而後侯之志爲有成堂之名爲不負矣訥老矣不獲登侯堂再記侯之事業云

飛雲軒記

松江孝子鳳朝陽以儒術爲朝廷所知擢半刺兗州慈闈母老不能逺奉行也寓愛親心於所居軒扁曰飛雲取狄仁傑登太行反顧之語襲封衍聖公知孝子名軒爲思母之所大篆飛雲以美之旣而朝廷考治績升知翼城縣事路經滑介局使李西齋徵余記西齋以儒名浙右且愼許可知孝子軒記尙可辭乎昔人以云紀官以云辧祲者有矣以云思親則自狄仁傑始也夫以仁傑一言爲百世孝思之則者何哉蓋言出於心非妄誕欺人以要思親之譽爾嘗聞仁傑爲並州參軍同府鄭崇質母老有病當使絕域仁傑曰君可貽親萬里憂乎遂詣長史藺仁基請代行觀於斯則仁傑有老吾老以及人之老之心其孝於親者心又何如耶宜乎見云思親之言百世之下爲孝子者所當取法也今朝陽能以仁傑之心爲心又取仁傑之言以名軒則孝心純至有不待予言而愛親無窮之心自表襮於天下矣𨿽然觸於目者云也感於心者親也目之所觸而思從之目乎桮棬者則思其親之嘗銜目乎桑梓者則思其親之嘗息目乎白雲者豈不思吾親舎於下乎使其云𨿽觸於目親不感於心開軒臨眺見白雲蒼狗不過嘆息其變化而已見觸石從龍不過觀其捲舒而已又不過羨其無心以出岫也有夢以來楚也爲霖降物以丰年乎天下也於吾親何預焉予惟朝陽之心愛親無窮豈必見云而後思親無雲而不思哉蓋記飛雲以名軒以親無一時而不在心也親無一時而不在心𨿽無雲在目親亦不忘焉豈眞以此軒之上鬱鬱紛紛蕭索輪囷乎公退之際和色怡聲正衣冠以登軒不惟感於心者爲親而觸於目者皆親矣君子曰我見舅氏如母存焉此軒所以飛雲名也又豈待裁云作斑衣戲舞親側而後盡孝思哉嗚呼孝思一念天實臨之予旣爲朝陽記矣後之傳孝友者當有取焉亦扶世傳道之一助也

眉壽堂記

洪範五福一曰壽明疇君子敍壽於五福之先蓋明言有壽而後能享諸福也壽豈易致哉人之言壽者不曰幸可得必曰力可求皆不知天人之理者也故禮尊人之年八十者耋之九十者耄之百歲者期頤之是豈無故而然哉聖人曰仁者壽惟明乎天人之理者可與論也省郎侯君思賢歷世居濟南性愷悌孝行聞於鄕以父母具慶築堂爲養所奉甘旨焉問起居焉知泉州府事章侯彥復扁曰睂壽仍篆之彥復方以篆鳴於時思賢寶之且將求名士大夫之歌詠也一日介陽城縣簿方彥淸徵予記予旣嘉思賢之孝又嘉彥淸之愼許可也乃不辭而爲之記曰眉壽者蓋取豳風七月詩爲此春酒以介眉壽者焉嘗讀詩至此而竊有考鄭箋曰以介眉壽毫眉也孔疏曰人年老者必有毫眉秀出者故謂毫眉至子朱子傳則曰頌禱之詞也且昔人稱人壽也曰眉壽無有害曰黃髮兒齒黃髮壽徵也兒齒亦壽徵也章侯知思賢之孝之深也不取於齒髮而獨取於睂豈髮有時而脫齒有時而落耶惟眉媚於一面之上無脫落之虞其亦頌禱之至意與是或一道也𨿽然思賢有爲善最樂之誠積善之子孫也出則事君入則事親將以樹其家而大其宗崇其裏而耀其堂志之所向豈淺近者能窺其涯涘哉聖天子建極埀拱方驅一世之民躋仁壽之域則忠君孝親之心盡矣彩衣登堂稱觴上壽鶴髮雙親怡怡愉愉求所以遂其孝心者非皇上斂時五福用敷錫厥庶民之賜哉將欲圗其報稱者不在移所以孝於親者以忠於君乎他日登車攬轡展其長材俾天下士大夫爭望其風采功日髙名日著不惟報其君亦以報其親矣嗚呼斯時也吾知享諸福於一堂之上矣是爲記

守己室記

士立身斯世要知己之難守也嗜欲牽之思慮間之役於血气而不加戒拘於勢利而不致察己欲守未易守也嘗質聖賢語矣於聖人曰恭己於大人曰正己於君子曰修己己之重而不輕也如此是知天下之守己不以道者鮮不爲時所奪也時趨利害己不之趨時慕功利己不之慕非是己而非時也有道在焉耳聖人之恭大人之正君子之修何往而非道哉守己以道不奪於時吾於東嘉處士林先生見之處士字潛夫明哲信道瑣瑣事不作居平陽新安裏卽先廬爲讀書室名曰守己嗚呼觀處士之名室則處士之守己守非一日矣甫冠有四方誌沅湘洞庭彭蠡云夢無不舟焉廬阜武夷會稽蒼梧無不屐焉狂瀾驚濤千巖萬壑以壯其气艸木妍媚雲煙變化以娛其心己非閭閻之齷齪矣逮夫賦逺遊而歸讀書教子回視夫前日之江山奇怪壯麗浩渺淵深舉不足以動其中而自得乎守己之樂其樂也將從時同乎非樂也吾知守己而己不肯一詘己而妄同者不以時勝道也將從時異乎非樂也吾知守己而己不肯一詘己而妄異者不以道隨時也不舎近而就逺不忘內而務外介如石焉不淫於富貴不移於貧賤不屈於威武俯仰無愧於天地間其所樂皆自守己得之此無他道素明而志素定也世有峩冠博帶左圖右書不知守己爲樂者眾矣遇憂患然後懼而守遇顚跌然後悔而守求頃刻安而不可得又能得其樂哉處士之守己其諸異乎人之守己也與𨿽然君子有守約施博之道其大節惟出處兩端而己處也藏守己之道於一身出也推守己之道於四海庶無負於名亦有榮於室矣孟子曰君子之守修其身而天下平吾又於處士有望焉處士多賢嗣伯秉中仲瑩中以文學鳴仲貳魏縣壬子秋奉省檄召予以秋闈較藝事甲寅夏滑以州攺縣又權行縣事嘗偕秉中訪予村捨伯氏進學務爲己仲氏臨民務潔己以伯仲所履所事觀之則處士守己其特立獨行從可見矣辱瑩中請文也敢並記之

築野記

項侯如英知浚縣之二年爲洪武甲寅秋七月以書屬滑半刺鮑疎懶曰予家臺之仙居邑有故廬今煨燼於兵去邑七十里而逺距天臺山麓有桃溪焉地秀麗埶幽而阻乃世居也兵後與兄伯仲載母歸溪下手築溪之野以養吾親以養吾志人見日在野與築相忘不以爲勞與倦反以爲樂知予者咸曰甚矣如英之樂於築也遂以築野號之予亦自知其築之趣而樂於桃溪之間讀書晦迹爲終焉之地故受號而不辭也丐文於浚士霍元方爲築野詩序矣昨日長垣縣仇某過予言曰今日過滑會鮑疎懶且又會仲敏宋先生焉予聞先生入城蹶然喜而起曰是予求文之一幾也玆敢封寄詩序以往願疎懶爲予求記於仲敏可乎疏懶乃持書與序謁余於泮宮寓館請爲築野記予知疎懶不妄交人爲如英請文至再則如英爲人又可見矣是用弗讓而記之因以考於野焉易稱同人於野書稱遁於荒野詩稱我行其野孟子謂有莘之野莊子謂廣莫之野野固非一未有兼築言者惟說命俾以象旁求於天下說築傅巖之野惟肖築野之號其原於是乎然說版築髙宗恭黙思道夢帝賚予良弼乃起以爲相其告君則曰惟木從繩則正後從諌則聖遂致中興殷邦髙宗爲有商賢君傅說爲有商賢臣過傅巖者靡不曰此傅說版築之地也彷徨起敬不忍去之吁版築於一時名垂於萬世古之聖賢未遇之時鄙賤之事不恥爲之者多矣侯築桃溪之野則其所養之志抑亦有在矣𨿽然築室百堵𨿽燕飲落成之詩前日約之閣閣椓之橐橐卽若侯今日勤而不爲勞者也築室於玆𨿽追述始遷岐周之雅前日度之薨薨築之登登卽若侯今日久而不爲倦者也侯惟知築野爲樂人惟知築野爲號孰知聖朝用賢不間於徒釣不陋於魚鹽版築而使野無遺賢哉侯應明詔宰百里移前日版築之樂爲今日承宣之樂移今日承宣之樂爲後日調燮之績上輔聖明雍熈之治勲埀乎竹帛名勒乎鐘鼎俾他日過桃溪之野者亦曰此項如英所築之地人顧不偉且盛哉乃作歌曰桃之花灼灼可嘉兮於以家兮桃之實珍美可食兮於以食兮惟溪之淸可以濯吾纓兮惟溪之流可以泛吾舟兮有平野兮桃溪之滸兮縮版以載築其土兮埋光鏟采窮而處兮出而行道世所與兮和羮之梅濟旱之霖雨兮歌成系以終其記

成趣堂記

天下之趣不一也惟人之所嗜者篤故趣之所得者深得之深然後可謂眞得其趣矣有以梅爲嗜者欲得梅之趣嗜梅而不知梅曰得梅之趣者妄也有以竹爲嗜者欲得竹之趣嗜竹而不識曰得竹之趣者亦妄也嗜梅篤如和靖嗜竹篤如子猷然後可謂眞得其趣者焉不止梅與竹也孟嘉嗜酒對桓溫曰君未得酒中趣爾陶淵明嗜琴撫以無弦曰自得琴中趣爾嗜琴者趣在琴嗜酒者趣在酒亦莫非嗜之篤焉至於遊方外者有其趣而忘返樂隱居者有其趣而忘年若夫讀書而得書中之趣者其趣又何如也趣固不一亦未易致也張振文氏以法律吏大名慷慨有識之君子也築室私第請扁於姑蘇李子西扁名曰成趣取陶靖節歸去來辭語也洪武己未春二月予客大名振文偕子西謁余請記其堂且曰願有以擴其成趣者余知振文趣不在梅竹不在琴酒使其趣有在於梅竹琴酒又何用築其堂焉築堂則成其趣也逺矣堂可以儲經史也可以延師友也振文有子資質美稟賦厚且純儲經史使讀延師友使受教則其成趣又何梅竹琴酒之趣可方乎況人生於世會當有業業於農業於商賈業於工巧技藝皆業也孰若業於儒以見重於世爲成趣之大且逺乎振文於此思之熟見之審矣此堂之所以爲教子而築也教子築堂天下之成趣又孰有過於此趣哉故曰遺子黃金滿籯不如教子一經子西知振文篤於教子也因堂請扁而以成趣名之厥有旨哉他日振文之子學而爲成徳居家盡孝爲國盡忠振文功成身退以順天道父子怡愉於一堂之上則其趣之所成又不可以今日之趣語哉嗟夫窮達出處莫非定分枉道求之徒喪其守振文以法律是習而於子也築堂儲書教以義方分內事也然則振文之所成趣其可謂安分之君子矣

明志齋記

在心爲志在人不可一日無也𨿽懦夫亦能有立志焉志茍不立淫於富貴而移於貧賤屈於威武矣淫不自知移不自悟屈不自恥以至腐同艸木寂然無聞於世者由其無志也人而無志則何以爲蹇蹇王臣又何以爲中正不倚之士哉故孟子論士何事曰尙志嗚呼志之於人大矣滑縣王彥威氏習法律而長於法律也擢爲大名府史以法律自持而有聲於一府乃構齋所居之次請名於樵山趙元昌先生扁曰明志蓋取諸葛忠武侯戒子書也洪武己未春二月以禮屬予爲記予嘉其明志則得進學先務乃不辭而記之書曰惟學遜志傳曰隱居以求其志夫志者可以遜可以求獨不可以明乎志在心明在我明之之功於何而用力耶靜而存養動而省察持於內而不馳於外志可明矣主一無適動靜不妄嗜好絕而私欲不蔽志可明矣以至博學而審問愼思而明辧莫非所以爲明之之功若曰恥惡衣恥惡食靡甘淡泊欲明志而志愈昧矣乘肥馬衣輕裘不尙恭儉也欲以明志而志益荒而又爲奢侈膠於中不幾甘於自棄自暴哉必至不言其所可言而言其所不當言者不行其所可行而行其所不當行者則言爲邪遁行爲誕妄亦何益於己乎彥威雍容於簿書優遊於法律方爲吏所役也而欲明志於齋使心之所之者卓然自立不爲事物之所搖奪不爲功利之所牽合又不爲人情世態之所奨借驅遣也殆可謂有志之士乎嗚呼有志者事竟成若彥威以彊仕之年進加明志之學則河間郡吏趙廣漢之功名河東獄吏尹翁歸之事業自跂而及之勿徒曰爲吏名節不足厲世俗也惟勉力之爾

蓼莪亭記

蓼莪亭孝子思親也慈溪孝子王敬修君之先世有塋踞馬鞍山麓塋之前兩淑山東西峙焉大江南橫又有九曲河以通之惟角東爲海道輻湊之地連閩亙廣扼倭控麗東南之甲郡也宜其水明山秀環抱丘壠適塋中路立祠堂舊矣君自幼至冠嘗侍父某府君奉行塋役環繞哀省君惕然有感於衷於時府君過崗巒蹲伏之間見山靑江碧陟降凝眺顧敬修而指視曰汝父以封植往還每至此必行觀坐視納江山淸致於懷以爲平生所得之樂吾老矣異日葬我於塋維子若孫再經此地亦有知我山水之心哉敬修佩服惟謹旣丁凶變葬克具禮哀念子生親之所以勞瘁也於是築亭於指視之地扁曰蓼莪以思親焉將刻石亭上埀示後裔乃以建亭始末詳告於滑之分教先生請爲序求記於訥嘗讀周禮春官有冡人之職凡墓祭爲屍是成周盛時亦有祭於墓者禮𨿽非古不至甚害於義則先王亦從而詳之其必立之屍者蓋致其精誠而享禮焉故後世以來孝子孝孫或立於近墓側或構屋臨道間以爲瞻省之地至有揭名而出請銘請記君子亦有所取此蓼莪亭記不拒孝子而作也夫孝思必有所感觸故其親之歿也見父書則泣之而不忍讀以手澤存焉覩桑梓竦然而加敬恭以手植焉今也不惟書不惟桑梓愴然至亭仰於山昔吾親所登俯於水昔吾親所臨望雲煙思吾親昔同動靜撫松柏想吾親昔同節操於物猶然況身者父母之遺體乎不敢以父母之遺體行殆者始爲孝爾又何較於亭哉嗚呼夫孝於親則忠於君忠孝臣子分內事也君方甘旨庭闈慈母八十期頥之壽福祿未艾以孝事君之忠能盡於己斯能揚於時則九原之幽光賁而明三牲之養榮增而盛矣後日鐫記貞瑉與亭並列俾四明衣冠之士登亭覽記感發興起爲孝子爲忠臣是皆君有以導之然而地因景勝景因人勝玆地也髙士樂之孝子亭之地之與景因人益勝必有鬼神異物陰爲護持於悠久也

西隱集卷五

●欽定四庫全書

西隠集卷六

﹝明﹞宋訥

撰

○序

送田文起序

明善復初儒者之學也學以濟時行道爲心儒術飾吏似濟時矣其從事則法律焉天下亦豈有捨儒而可以爲吏者儒道與天地並扶天經立人紀自古有天下者曷甞一日無所待於儒乎甚矣吾儒有益於國家而成致治之功也滑縣吏田文起前以冑子入國學師明師友益友非一日矣問學抱負濟時行道之心蓋未甞少替聖朝郡縣吏多以儒選文起親老且貧執役乎吏以爲養親計發所蘊爲簿書間推所學於法律內縣以亷幹稱洪武丁巳夏四月北平提刑按察司嘉其言行有道也舉而用焉則贊風紀持憲法必有以彰大其功名矣昔趙廣漢起河間郡吏王尊起涿郡書佐鮑宣起縣之鄕嗇夫丙吉起魯之獄吏漢代人材多出吏胥而超越後代者又不無所本也蓋孝武之世公孫弘奏請俾太守卒吏皆通一藝自是吏胥乃從事於文學禮義之中而公卿士吏彬彬矣其視區區法律習者殆不及耳文起往矣以天資之美學問濟之能不爲外物累不爲法律惑行道濟時求無負明善復初之學然後爲儒者之功效也𨿽儒術飾吏亦何玷於儒乎文起勉旃是爲序

送滑縣主簿吳景文辭職序

士君子屬時休明仕弗克盡事君之心者惟老與疾而已禮七十致仕凡人告老而歸也優遊暮景顧戀田園故無預國家之計義不忘君者𨿽白頭畎畞中憂天下事過於在位任責之日故時政闕失與夫生民休戚利害猶得力陳之以盡其未盡之心惟疾也者生乎憂悒堙郁之气感乎陰陽風雨晦明失宜之節毒藥攻之醫流亂之而欲居職以彊勉盡其未盡之心難矣宜其曠職爲責茍祿爲恥力辭其所事而後安焉鳳陽吳景文氏世爲大家景文學聖賢學行己接物一主道義里人慕之郡人賢之洪武甲寅以士爲朝廷所起擢主滑縣簿明年春予識景文於滑意其家素富也綺羅之玩聲色之娯必有以動其心者聽其言察其行則褒衣博帶儒術是務左圖右書太極是講守道抗論不茍隨人以與時浮沈未幾偶遘疾焉中原兵後殊少醫藥兼南北風俗飲食異宜求治弗遂以遘疾之身居異宜之俗其能鬱鬱久乎辭疾章累上丁巳夏四月天官始與其退乃扶疾南歸邑大夫士設祖帳餞於城外咸歌詩以代贈言屬予序之予甞觀韓文公送人諸序有規體有祝體景文以疾歸又何規惟有祝乎乃起舉酒延景文飲一祝曰寒燠未齊闗山修阻起居愼飲食節養泰和壽斯文脈再祝曰無極而太極盍驗諸吾心寂然無思萬善未發是無極也未發之際此心昭然靈源不昧是太極也欲知無極太極之妙察吾心而見焉久而樂之不知疾之在其體也三祝曰皇上宵旰圖治鴻儒碩士擢列內外歸𨿽以疾積心措慮要不忘國疾瘳起澤民物以盡未盡之心嗚呼景文旣非恥下位卑小官托疾以求去者又非煙霞痼疾泉石膏肓放浪山水間與漁樵雜處者故其行序以祝之

送李惟章僉事制終朝京序

考今提刑按察周命撢人以巡天下之遺意也自唐虞五載一巡狩考制度於諸侯至周封建廣五載巡狩之禮弗克行而撢人之制始興蓋以道國之政事而使萬民和悅秦起廢周制漢興𨿽不能復遣掾史行部郡國之治悉達於上無撢人之名法撢人之意逮孝武初置部刺史以六百石之微而察二千石之尊卑其職使自厲重其權使自行誠一代美意良法也綏和以來制不遵古始更部刺史爲州牧職重權專遂流爲藩鎭之獘而古制泯矣夫按察始於唐提刑始於宋唐則三年以遣使宋則諸轉運以兼職名起於近而意沿於逺也皇明旣一四海卽分天下爲十有幾道立提刑按察使司有使有副有僉周適四方巡行風俗上以宣帝命下以求民瘼按其官吏能否而進黜之本唐虞之考績法漢家之分行此我國家統紀之有經歟滑臺李僉事惟章嗜問學性寛厚風儀峻整洪武三年以儒士起拜監察禦史轉僉山東提刑按察司事踰年丁父憂扶柩歸裏哀毀成瘠營塟奉祭有本有文制殆合古小祥後復丁繼母喪旣斬衰三年服齊衰以盡餘月禮也國典三年喪畢錄行事考績朝京邑大夫士咸歌詩詠揚居喪有道之實爲祖帳餞知縣諸仲仁局使李子西走書屬子序其捲端予謂禦史古官也漢相沿實相逺自周有之官以諫名非古也漢始有之提刑按察之名亦非古也唐宋始有之臺官諫垣按察使古不相屬今按察爲臺屬矣昔考郡縣今考郡縣復考按察法密矣膺是選者庶不負朝廷之任斯民之望視古何愧爾惟章行矣考績自有實錄予不容贅朝聖主於紫宸見憲臣於烏府以事以功拔乎課最持節出京宣布天子徳澤如暴勝之韋見素繡衣直指所至震畏矣此予敍其提刑按察之原以告者使知其秩之重也

送呂經歷朝京序

皇明受天命底綏四方紹復二帝三王之治惟天下行中書省尙緣舊制立承宣布政司以革之蓋欲回俗之善政以導其善反俗之惡政以禁其惡期臻至治於無窮也九重更化宸慮逺矣故凡長屬非賢俊莫得居焉至於毗佐又爲重臣之副選亦異諸曹也洪武戊午夏五月遷金吾衛經歷呂君某來爲北平布政司經歷材器文雅優於贊畫己未春遵制朝京知大名府事孔中齋通判周漁隠自燕馳書請爲餞序府幕賓廖彥升又以李時所畫送別圖繼請書序於捲訥不敢以衰老辭也考朝覲而序曰五載一巡狩羣後四朝敷奏以言明試以功車服以庸唐虞制也六年五服一朝又六年王乃時巡考制度於四嶽諸侯各朝於方嶽大明黜陟成周制也又侯服歲一見周禮已載之聖天子本唐虞之考績參成周之歲見詔郡縣三歲一朝布政司歲一朝也因時損益繁簡異制其帝王治天下之大經大法歟嗚呼布政司一代藩宣民之所望吏之所畏國家之所毘倚官重職要將以復古官也呂君家出名門位膺列宿矧廣信當吳楚閩越之交爲東南望鎭象山鵝湖山水精英之气每產奇士若陸鴻漸汪應辰楊億謝枋皆以出處名節埀世則君抱負殆企前修後日拜丹墀以覲耿光必有拾遺補闕之論上禆朝廷俾布政司者無愧帝王臣鄰寵承錫命蹇蹇而還則燕山大夫士斐章藻句以獻朝廷得賢之頌則此序此圖未足爲祖餞榮也

送代祀道人王黙淵還京序

道生萬物老子之教也文江王黙淵自弱冠慕於道焉乃寄迹玉笥承天宮學之所得玄益玄矣大江南北凡遊方之外與世兩忘者多往師之談玄之暇讀書摛文詩什則追漢魏書法則列鍾王於是道徳以進聲聞以逺黙淵蓋賢而隠於道者可謂有道之士也洪武丁巳夏五月召起之入對便殿賜宴錫衣寵賁道教越翼日國家典禮徧祠帝王陵寢乃命黙淵代祀商中宗於內黃內黃大名屬邑也知大名府事孔侯中齋亦在陪祀之列觀黙淵動作威儀之盛知其蘊諸內而發諸外者光輝不可掩也侯乃遣人持書請訥序以爲還京之餞惟皇明禮典之備髙出前代帝王之祀遣使尢精於選黙淵斯行豈見帝之日陳謨不設於迂怪論治一本於唐虞欽崇天道之言克享天心之論大有契於聖心歟聖天子宵旰圖治多方求賢材之在釋在道者其徳其材多授以職非若漢唐諸君訪神仙惑方士之術而妄用之黙淵多材多藝而寄迹於道其一代之逸民乎君臣父子之懿知之審矣禮樂文物之盛見之熟矣又豈拘於老子之法而未能入者可同日語也代祀禮成還朝楓陛則論思玉堂而待詔金馬之日不逺矣嘉謨嘉猷陳告王廷措天下於二帝三王雍熈之治此又衣冠之士切望於見知天子者不以道與儒而有間也聖徳天覆海涵又豈管可窺而蠡可測哉特艸茅愛君之心爲國不能已有是言也𨿽然黙淵入道旣久壺中之天必有佳處訥也衰耄未足以推明胸中所存不辭爲序殆有愧且懼焉

送鄧隆平序

昔尹翁歸爲獄小吏習文法而曉之公亷不受饋會田延年守河東召至奇其對且甚重焉後拜東海太守千載循吏照暎漢史易雄小爲縣吏每愧卑賤無自達於上乃脫幘掛縣門而去夫人之志慮有淺深故人之事業有顯晦非世有慕於翁歸而翁歸以俟夫知己非世有忘於雄則雄不待知己而遂去蓋去就可期功年守不可期也滑縣吏鄧隆平世爲滑之人幼習吏爲縣所推竟爲滑縣吏歷三年以干濟稱滑大名屬邑也洪武戊午遷爲永昌庫吏邑耆康彥倫來請文爲餞以予識隆平之先世也予方有老疾翰墨不相親也日久勉爲之言曰古人爲吏有專學法律者有嗜學明經者法律與經源若殊而流若別焉知法律而不知經𨿽不短於吏而短於斷例之學矣隆平年方富庫吏事以簡其視縣吏之務若有暇焉能於暇日尊師儒明經學遵翁歸之公之亷以守身豈無守如田延年者以見重也後日功名彰大爲令爲守爲循吏入汗靑皆於己而求之若曰無人知思爲雄之掛幘國家方搜材彥以爲時用𨿽欲去亦有不可得而辭者惟隆平勵志以尹翁歸期己庶事業功名不讓於先世矣嗚呼有志者事竟成予𨿽老尙欲觀隆平之志焉

送葉子安還京序

宋南渡溫士有葉適者號水心以文學鳴於孝光之時朝廷尊其徳後學宗其道故流芳久而不泯推其先本家於處自水心始爲溫人子孫數世其徳譽材華揄揚於溫者不一人也迨仍孫子安性醇粹勵志於學縣學之士推服其稟賦有過人者蓋溫之鴈蕩峯巒峭拔險怪自下而望幹雲霄者千尺自外而觀不呈不露以藏其秀焉宜夫峻極淸淑之气鍾於溫士者其蘊秀與山不少殊今於子安見之乃祖甞教授於處父則潛徳而弗仕也洪武甲寅由縣學選入冑館乙夘由國子選爲分教浚乃大名之屬邑其爲教也本於徳行之實不外於禮樂射禦書數之文而弟子者方知尙學爲己有益丁巳冬承召還京浚與滑爲鄰邑甞會予於二縣南行來告別焉予竊謂國學之教上以衍丰芑燕翼之謀下以廣菁莪樂育之化聖天子以郡縣俊秀選教於國學以國家材徳分教於郡縣蓋欲求濟濟多士爲皇明不窮之用也子安行矣其推帝王之治傳心之法上以獻九重下以康兆民以永淸四海庶無負國家教養之功而於水心遺業亦預有輝焉

送知縣諸仲仁朝京序

上子視元元每於近民之職必精選而愼擇焉蓋近民者莫如令令之於民審淑慝而旌別之辧彊弱而扶抑之察勤惰而賞罰之以至明綱常篤教化觀其風俗知其土產使咸得休養以業其生則令之責豈輕也哉國家重其任也洪武初凡遣令有賜幣焉有錫宴焉乃所以愛吾民也今則久其任三歲一朝京錄行事而考績焉亦所以愛吾民也吁旣選之復考之子視元元之心燦然在天下而不可掩矣滑以州攺縣河朔重地也在漢爲東郡在唐爲義成軍視他縣尢重朝廷乃選前遂溪縣丞諸君仲仁來牧焉君由儒筮仕典文學贊憲紀掾中書以材藝入玆選甲寅秋至而敷其治一言也民感其教一行也民服其威一政也民沐其澤丁巳秋遵制朝京稅課局使李子西以儒召入仕嘉尹之善其身明其視聽俾民安田裏而無妄作妄詞可謂良牧矣亦可謂不負近民之選矣凡再馳書請予作餞言予嘗喜談子遊宰武城澹臺滅明非公事未嘗至遊室也今觀諸尹門無請謁室亦嚴矣乎所親者皆多聞多識忠信士也所論者皆修身爲政公正言也所踐者皆報國愛民孝弟愷悌行也彼彊顏拭面以假儒巧言令色以亂徳者無一得以入其室而撓其所學所守此三年之政所以全也是宜有言爲餞乃不辭而作朝京辭仍以序先之若夫行事具載考績錄玆不縷書云其辭曰云五色兮天九重閶闔啟兮蓬萊宮聖皇臨兮埀拱股肱列兮夔龍麟趾兮振振鳳鳴兮雝雝海日升兮羲馭朝儀備兮昭王度浮禦香兮楓陛拂仙仗兮宮樹召郡邑兮朝臣趨赤墀兮簉羽鵷鷺斧扆兮帝所臚傳兮天語嘉字人兮勞績復汝職兮接武卓魯臣受命兮仰堯天瀝寸丹兮敢怠承宣虎拜兮抃蹈祝聖壽兮萬年

送知縣金子肅朝京序

自朝廷以觀一郡朝廷尊而郡卑郡則親於民也自郡以觀縣郡少而縣多縣又親於民也董仲舒謂郡守縣令民之師帥所以承流而宣化也然郡統乎縣一守賢則一郡之令皆賢一令賢則一縣之民皆治郡𨿽曰守縣𨿽曰令其承化則一也甞疑班固作西漢史傳循吏書守不書令豈以卑令之職爲令之政未必賢歟固殆有深意至範曄作東漢史始書卓魯於傳曄豈求與固異哉亦必有所見也論漢郡縣部刺史考績之法可謂善矣漢之後盛莫若唐也貞觀中以治人之本莫重刺史甞錄姓名於屏風得才否狀輙疏於姓名之下以擬廢置皆臨軒冊受乃遣開元初帝自制令長新誡以諭之仍於朝堂賜宴後因韋濟調令鄄城詔問所以安人者旣對眾擢濟居第一唐之愛民擇吏其法如此蓋考績也初遣大使十三人巡看天下矣又甞置巡察使矣又甞爲按察采訪使矣視漢部刺史之法則各有得焉重其任者其選必欲得人而後己皇明旣定天下首重親民之職於郡選守於縣選令凡遣就職也有賜宴者焉有賜幣者焉又有召諭於殿廷者焉患未盡得人也內立臺諫外置按察以考其績之臧否又患未盡得其實也詔郡縣三年一錄行事以覲耿光而重審察之法唐虞咨十有二牧之意何漢唐之可道哉洪武七年聖天子徵用儒雅錢唐金侯子肅權知淸丰縣事淸丰爲大名屬縣侯於農也勸勉有術而田野辟於人也慈愛無間而戶口增厚風化則一新學校屏姦邪則先重師儒民訟不興吏獘亦革稱職之譽逺近推拓丙辰秋遵朝京考績之典將行實國子江侯源淸膺朝廷新制來主縣簿簿以周禮冢宰之治官府有官聨以會官治之法則司官之來逺矣尹旣行可無相勉之言以表恊恭之心乎乃作詩爲贈仍請大夫士咸歌詠之遣邑耆趙傑奉書於予請爲詩序又走書於滑分教兩陳先生懇求之予聞古今同官不相和則相軋相和則爲公相軋則爲私矣二人同官以治一邑猶二人同身以挽一車蓋挽車之際其心主於車之可行而己不爲己也茍若爲己則非公而私不相和而軋焉今簿之於令一見推誠有不忍輕其別也令與簿報國之誠愛民之篤守法之公咸可識焉侯治效旣聞朝廷嘉尙則卓茂魯恭之政正簿與邑民共期於侯之來也敢書此冠其篇端

又

考績黜陟之典始於唐虞而備載於周官此所以庶績咸熈而阜成兆民者也至漢有考功課吏之法歷隋有考功侍郎迨唐有司績大夫則考績黜陟古今不易之良法也𨿽時有疏數制有繁簡或損或益莫非帝王因時之治焉皇明有天下之九年爲洪武丙辰天子若曰凡內外庶官不可不重其任尢不可不久其職任重職久則安官樂業孰敢有茍且之心至治可期也制以每三年備述行事朝京以考其績蓋本唐虞三考黜陟幽明之意也嗚呼盛哉大名屬縣有淸丰知縣事金侯子肅家世儒業幼失怙事母以孝聞其爲人俊雅沈重不阿以諛其爲學漁獵經史潛心理義之要又考夫諸史以知乎事變得失至於詞藝尢長於歌詠篆隸朝廷徵賢起能侯首在列故能持己亷而貞蒞民慈而惠馭吏嚴而臨事勤視民如子有卓茂之風焉崇化惇教有範寧之績焉當盤根錯節又有虞詡之利器焉旣三載錄行事朝於京縣學訓導前進士李仲賓氏以予與乃父好徳昔同冑館也不逺三百里來求序予𨿽未一識侯之風采甞屬書請銘學之彛訓堂矣今敢辭其序乎嗟夫令尹之寄於元元最親聖朝授此官也多曲蒙睿渥旣而復有制歲行鄕飲酒禮蓋欲導揚其風化哉侯一年而教化行三年而風俗變委任之重己無忝矣明日以治行課最佇看璽書褒賜不輕於易遷則文斾北旋下以慰邑民去思之心上以膺國家久任之制罔俾循良專美於漢也

送楊景昭序

人或爲郡縣吏必欲勞績表表名實赫赫以得夫爲吏初志者有道焉茍可以寘吾力而能致吾身者得之之道也捨諸己假諸人是猶欲適燕而南其轅去燕益逺矣觀天下之物飛者以羽走者以蹄啄者以咮莫非自爲而得者未聞假羽而飛假蹄而走假咮而啄物且然況人乎玆焉爲畋者舉网而張之禽斯得矣爲漁者舉罟而沈之魚斯得矣爲農者舉耒耜而播種之谷斯得矣又莫匪自爲而得者未聞捨网而得禽捨罟而得魚捨耒耜而得谷其爲吏也亦然未有捨己而不寘力可以得其志者矣今夫畋也漁也農也爲之而或不得與不爲而或得者豈恆理哉吏於今有恥爲郡吏者有恥爲縣吏者昔趙廣漢由郡吏遷潁川太守陳萬年由郡吏遷廣陵太守今之郡古之郡也郡無古今吏何恥焉馬成起縣吏封全椒侯任光起縣吏封阿陵侯今之縣古之縣也縣無古今吏何恥焉惟吾寘力之道何如爾茍能以道寘吾身而致其志焉則趙潁川陳廣陵卽今日之郡吏馬全椒任阿陵卽今日之縣吏也於戱有爲者亦若是又豈爲畋爲漁爲農者可論乎滑縣吏楊君景昭居淸河世爲衣冠俗幼習儒長去儒習吏丰姿醞藉材器淸雅爲滑州吏府選長郵亭簿逾年復補吏缺焉君於簿書也勤於贊畫也公持己恕而潔臨事通而敏洪武丙辰夏四月同法司令白居用三馳書請於石泉樵侶曰景昭歲月考成矣序其事以奬勵者非先生之文孰爲範也予惟以言贈人君子也序乃不辭故以古郡縣吏是告俾景昭藏之他日入藩閫登臺閣持法亷平寘吾身於所當爲者而致之不假諸人不違夫道則趙陳馬任之事業貴在景昭自期自勉爾矧今用吏咸有定式又何必過求於繩墨之外以爲吏哉有去儒習吏與景昭同志者幸出予敍以示

一樂堂詩序

樂之在天下未甞嗇於人也惟人之於樂有得有不得有知有不知焉天畀之人得之而又知之其樂也斯爲天下之眞樂歟夫天地奠位而陰陽之气升降往來於其間其气之運也有淳漓故人之稟也有淸濁凡得夫樂者又各有小大髙下之間惟天所畀乃得與焉決非智巧之私所能彊及也北平布政司檢校官謝叔賓氏淦之衣冠族也子孫數世宗族三百人遭元季亂天下之干戈擾攘極矣轉徙流離能保其先業而益盛於前必上世有誦詩讀書而爲士者甚矣詩書之澤其涵濡逺且厚也皇明旣一四海而謝氏之族爲學者亦多矣若叔賓其一焉叔賓雙親七十康彊於髙堂之上二兄彩衣侍側又皆能治生以養志乃取孟軻氏父母俱存兄弟無故爲一樂者扁其所居之堂四方文士嘉謝氏遂所願而得其樂也歌詠以贊揚之叔賓寄憲副劉廬陵所爲記請某序堂之所樂以冠諸篇訥聞叔賓爲人也俊敏莊重深沈老成爲學也窮今博古明理通經持論則尊王黜霸存心則仁義是崇而功利是抑乃以孝友聞朝廷召而顯用之因疑謝族三百不知賢如叔賓者幾人焉豈先世積徳以埀裕後昆者旣久至叔賓而後積徳之實可驗歟且父母之心安於養而有如是之子二兄之心勤於養而有如是之弟爲子盡孝爲弟盡敬孝弟兩盡樂順乎天一堂之上一家之樂闗於叔賓者豈淺淺哉蓋甞謂夫事有人力之可致者猶不敢期其必得況父母兄弟其俱安者一系乎天又安可期其必得乎他人之至願而不能得今叔賓得之又甞謂夫天下之父子兄弟全具者比比不少也或盡孝於父母而不能盡友愛於兄弟孰知爲之樂哉蓋不知誦詩讀書爲可樂亦不知詩書之澤爲何物也他人之不能知者今叔賓旣有以知之夫得之於天而知之於己其爲樂也何如夫惟得之於天者其樂不可不保之於己知之於己者其樂不可不順乎天天人一理也得之有道保之尢當盡其道也𨿽然天下之樂不一也有樂其物者有樂其道者如淵明之好酒鍾繇之好書皆一己書酒之樂何益於父母兄弟哉以父母兄弟爲樂𨿽齊兩間之物皆不足易其所樂矣然則是樂也加克己之功無愧怍於俯仰則父母兄弟同其樂於永久矣是爲序

送國子生劉士能還京序

昔孟軻氏論王政於齊梁兩言庠序之教蓋庠序天理人心之本所在維持風化者孰要於此哉是不可一日廢也安東劉士能成童在庠序旣冠始入縣學洪武甲寅朝廷以縣試升冑館乙夘以國子選爲分教士於斯時亦榮矣夫蓋古之爲學人材多由庠序而出國學之設不過公卿大夫之子弟非養天下之士也凡民俊秀得預乎教養者貟亦有差乃知天下爲學者少長習熟於黨庠遂序之間培植涵養殆非一日有族師以書其孝弟有黨正以正其齒序至於禮射行藝又有察之之官古人重黨庠遂序也如此宜乎人材盛於周也聖天子以教化原於學校郡縣之學旣設官以教也又增廣生員擇國子而分教焉是卽黨庠遂序之學乎若士能者其一也由是大而一郡小而一縣近而一黨一鄕冠帶濟濟者有焉弦誦洋洋者有焉藹然三代庠序之風也久而不廢爲師者日嚴於教爲弟子者日相淬厲則鳶飛魚躍之下人材出而視古無愧丁巳冬召分教還京凡所立之學容可廢乎朝九重見執政必有嘉謨正論興庠序之教於天下也因士能過予告別故直書以爲序焉

送太學生鄭允文還京序

宋戶部侍郎慥堂鄭先生以學業勲徳與古靈陳先生同稱六賢祠於仙居縣學其先世自溫之永嘉卜居於仙居南溪凡數世矣子孫瞻仰慥堂之祠凜然起敬不怠故能世有讀書之士而紹先業於不墜也家有譜牒詳之至允文以有司薦入爲國子勤於業者期年洪武乙夘膺朝廷考試乃出分教於浚授教有暇惟務進修名其所居之齋曰存省戒愼恐懼惟懼愼獨之功有間而離乎道之逺也則其爲學施教可謂知要矣洪武丁巳冬聖天子思國子分教於外者將用之乃召還予嘗爲允文記其存省齋矣於其別也可無言哉自昔學校師儒之任多名流雅望故人才作成有自來矣允文由縣學而升由國學而出則所學者正而所以爲教者亦正矣惜乎童稚之學不可以語上也乃於記誦之餘先教以安詳恭敬又俾養其良知良能可謂旣得其幼學之本矣他日浚士育材成徳曷莫非允文開導之功乎此論其學與教也若夫學而行之推詩書之澤窮禮樂之用以定民志以易風俗以美教化以佐國家太平之運此正予所望於允文者由是以登慥堂之祠鄕黨必曰後裔有人焉

送祖州判朝京序

自古有國家者爲治良法莫重於久任或輕易置𨿽賢者亦無所施其術焉伯夷後夔典禮樂而終始不易唐虞之制載諸典謨可考矣昔子產之相鄭也一年而民謗三年而民誦豈三年之子產非一年之子產歟亦以漸久而民自化也自秦罷侯置守而下莫盛漢唐考之漢有九年京兆尹者有八年郡太守者此漢不輕於易置也考之唐守桂陽者有十年治並州者有十六年此唐不輕於易置也𨿽曰久任上之於下凡其屬吏亦必進其亷而退其貪凡於曹吏亦必選其賢而斥其不肖亦安有備員而終任者哉聖天子奄有九有圖治之法𨿽因時制宜亦先稽古洪武丙辰俾任內外職九年爲滿秩每三年具錄行事之實朝京以考績焉蓋本唐虞三考黜陟幽明之典也一年遷之二年易之彼牧郡縣者何暇宣風化而卹黎庶哉開州判祖立中由貳祥符多著勞績朝廷嘗褒美矣佐郡三年民安事理敷政之效有加於治縣民方興借寇之心適有久任之制乃錄行事往朝於京民𨿽欲畱不可也明日考治行入課最之列受朝增秩復還於州州人之扶老攜幼出迓逺途又重立經久之制以慰民望使老幼咸稱此吾賢郡丞重來而父母斯民矣東明爲州屬縣受政教之澤亦深於行也可能無贈言哉是爲序

送劉彥誠序

天下於吏學之而不願爲爲之而不嗜學𨿽判爲兩途亦皆無補於道也惟爲之而學學之而爲然後於法律之義得諸已者不謬施諸人者不罔矣昔漢吏太史立傳爲循蓋秦末漢初天下之人材隠於郡縣吏者多矣若趙廣漢尹翁歸鮑宣丙吉之流是皆雄俊明博可以將可以相者以有儒術爲之本也至武帝公孫弘奏請俾卒吏皆通一藝自是皆彬彬文學之士人才多自吏胥而出蓋從事於文學禮義之中焉宜漢之吏獨盛於前歟我國家吏胥之役每自儒選於天下郡縣自縣而州而府養亷之祿各有差等人之能否用有輕重未嘗妄選一人過升一職人必稱其役才必稱其職焉甚矣吏之勞於郡縣也劉彥誠氏姿美而莊性純而厚選爲郡縣吏未考成復遷於魏吏𨿽未盡學行得爲吏之體同役者加敬而官長亦信愛也行裝旣束儒學訓導於景文與彥誠同裏閈來請予文爲餞予謂吏之所學者律令也所爲者簿書也惟眞得律令之義然後贊畫有道而無苛酷之過矣嗟夫有願爲之心而不加嗜學之力則一縣吏而已矣故爲行序以漢吏告之而又勉以儒術爲本也他日爲循爲亷見擢於朝廷見書於靑史吏何負於人哉

送淇縣典史段天瑉序

淇爲縣衛輝屬邑也山川形勢實河朔南北郵傳之衝自國家甫定天下長民未嘗冗而庸也洪武丙寅天官精選可以牧一同者於是華亭縣段侯天瑉爲之侯始以材爲有司薦朝廷乃授以樞府掌刑之職未幾有是遷也旣蒞政扶弱抑彊崇儒興學而政教行矣戊午春遵國家三年考績之制乃朝於京以功能復職淇民知其重來撫吾民也合境樂之夏四月復調湖廣都指揮使司理問官士庶咸惜其去歌其能頌其政焉予聞而嘉之蓋浚與淇爲鄰邑予忝以儒始丞淸丰再由東明今長官於浚𨿽未獲覩丰姿行旅往來談侯之善者多矣故其行乃爲序而餞之曰士君子立身當世但當論其道之通塞不可論其位之陟降侯始顯於朝來牧於外玆行也復佐兵政則平生所蘊之才所蓄之道可謂通而不滯矣書此以播令聞使四方仕者知國家得人之盛焉

送宋士先考成序

天姿之美篤實居一焉有篤實之資其學儒也守心專而一立志誠而確故於道易入無通敏才辯之失其習吏也執法尙亷平臨事務精密故於律令不侮無苛酷憸邪之病𨿽儒吏非一轍使一時稱君子號善人而無少怍於天君是則天所賦已所得者無異焉澶淵宋士先英姿峻整卓然頎然無妄語無妄交其篤實之君子歟幼習吏得法令於心洪武初試縣吏於長垣百里愛之越三年升吏開州行益立名益著法令益熟砥礪亷隅而不沽名府選吏首爲所拔大名河朔上郡地廣人眾視他府事爲繁夥士先得贊畫之道上下咸識其篤實故於一言一行信而不疑是能刑不至於濫工不至於偏財賦不至於少差可謂善於持法者矣戊午秋以國制九載考成同吏於府者白居用旣介滑稅李西齋徵予序復馳書以請則士先篤實與人交益可見矣矧予與士先不忘宗盟之好又甞一識風采又以前輩禮於予序可辭乎嗚呼國家用賢無間吏儒一藝片善之長必起而面受職正懷材抱藝入仕之秋也豈宜以吏役爲卑而自退乎昔王吉以郡吏舉孝亷爲郎官趙廣漢以郡吏舉茂才爲平凖令嚴延年以郡吏選補禦史椽以至爲諫大夫爲郡太守爲闗內侯亦惟行事如何爾士先往矣朝廷必掄其材而擢之居官臨政不易所守念餬口甑塵者於食兼味之時念巢居露寢者於處廣廈之際又何患功名事業不逮古人哉俾篤實之資無愧於天篤實之名益補於人矣士先勉之

送國子陳邦達還京序

鎬京辟雍周制也周禮一書巨細備舉獨不載養士之官豈周人之所以養士者不系於餼廩之末歟和平血气有舞勺舞象之習培植見聞有禮樂詩書之教至於從容禮儀又有干戈射禦之學焉故夫長育作成之道亦後學之所當知也成周而下論學莫盛於漢唐臨雍拜老執經問難漢明帝也大召明儒增廣生員唐太宗也擇師分教則未有聞焉聖天子旣家六合大開辟雍起鴻儒爲學官百辟羣僚之子咸入焉又歷選天下郡縣之學俊秀通經者不限其員同冑子而教養之則髙出漢唐者可識矣洪武乙夘詔宰臣校文國子老成端正學博經通者分教天下俾郡縣廣其生徒而立學焉其千載之一時乎仙居陳邦達以春秋考居前列蓋春秋乃制事之權衡揆道之模範則邦達之學蘊諸中者未易測也旣立師道於滑每以幼學之士所當先者教之或道以發其蒙或正以養其蒙焉丁巳冬奉召南還則朝廷殊擢顯用蓋有不可得而辭者以邦達之學之材觀之植大勲擴壯圖若鴻鵠奮翼而風迫之無滯於霄漢也可卜矣俾他日衣冠之士望風采而論曰此教養於辟雍者此優遊於春秋者

唐音緝釋序

詩人立言𨿽吟詠性情其述事多索古諭今或感今思古其冩景則所歷山川原隰風土人物之異所見則昆虫艸木風雲月露之殊各萃於詩至於詩人居臺閣列朝廷者所歷所見莫非城觀宮闕之雄典章文物之美器械車馬之壯華夷會同之盛殆非山林所歷所見可槪論也然詩之體有賦有比有興觀體可得而見詩之音淸濁髙下疾徐疏數之節與夫世之治亂國之存亡審音可得而考若夫事之所述景之所寫非博極羣書窮搜百家未易析其事辧其景也詩豈易觀哉唐虞賡歌三百篇之權輿其來逺矣漢魏而下詩載文選選之後莫盛於唐唐三百年詩之音幾變矣文章與時髙下信哉襄城楊伯謙詩好唐集若干捲以備諸體仍分盛中晚爲三世道升降聲文之成安得不隨之而變也總名曰唐音旣鏤梓天下學詩而嗜唐者爭售而讀之可謂選唐之冠乎丹陽顏先生潤卿幼勤學老益嗜學窮經以探聖心玩史以驗時變義理精徹古今得失咸該貫而發揮於後也有見聞每論著其說以成一家之言篋而藏之來求者不隠也至正戊子始見唐音取而讀之喜其諸體備足爲學式恆觀不厭乃考事與景緝而編之乃六載而稿始脫焉蓋使觀者知某事出某代某景在某地也其引經援史據傳摭記訓觧注釋略無遺闕間有正其誤辧其疑者厚哉先生之存心也深有功於唐人之詩又有補於唐音之選也其凡例詳錄卷首嗣子予容以先生命請序於訥訥未識先生聞其名則舊矣是用弗辭嗚呼傳注訓詁之學後之不可略也六經亦賴傳注而明傳注不作則經多間斷殘缺孰得而知之矧唐人之詩有不可明哉讀唐音緝釋者因詩以驗考緝之是否因考緝以遡作詩之本原詩不難讀矣然則先生嘉惠後學之徳當與唐音相爲始終詎可量耶至正甲午夏六月

送張文炳同知紹興府序

皇明混紛裂而一海宇首設郡縣官以生民休戚是寄官𨿽有正佐員不求備惟務得人爾視前代雜沓曠職散冗失職者豈不有霄壤哉嗚呼一代政治之興可謂得其要矣洪武五年詔天下以賢能薦貢於朝掄選材可治郡者授職材有大小則職有輕重未甞妄授一人焉薦士中得髙陽張文炳授以大名通判大名河朔列郡也土廣民庶較鄰郡爲加重侯賦性剛而明秉心貞而恕守已潔而和持法平以直知勞來安輯之方故民受賜感徳者不一二也旣報政復攝官朝廷考績丙辰夏遷升同知紹興府事同知之名於古未有自秦罷侯置守始設郡丞之職漢歷唐因革不一或稱別駕司馬或號通佐治中名殊職不殊也同知近代始設人亦多以別駕稱蓋從刺史行部別乘一乘得名焉或又謂別駕與刺史同宣王化職豈輕也哉因考歷代魏元忠在洛州治號嚴明皇甫無逸徙益州所至亷介陸象先爲政尙仁恕姚元崇敷政務簡肅由郡佐位宰相至三公者代不乏人也郡縣之職豈曰徒勞人爾昔漢宣帝有言與朕共理天下者其惟良二千石乎唐太宗嘗曰朕惟治人之本莫重刺史載在史冊言固善矣曷若帝舜之言咨十有二牧曰食哉惟時柔逺能邇惇徳允元而難任人此五者乃萬世牧民之大法也聖天子夢寐求賢宵旰圖治直將致天下於比屋可封之俗比隆堯舜三代而後已區區漢唐郡縣之事豈眞足以爲侯語哉侯惟體九重思治之心行一郡興仁之政教之詩書導之禮樂俾有以知生財之道存逺罪之心然後亷恥可興風俗可厚庶無負同宣王化之重職也滑大名之屬縣也諸君仲仁治滑之循良也故爲侯所重仲仁感侯所知請予文爲餞予與侯𨿽無半面雅知侯之政則非一日矣又敢以唐虞牧民之事望於侯也若夫尋剡溪淸興挹鑑湖髙風訪蘭亭遺趾登薴羅探禹穴此又敷政有暇之餘事耳於是乎書

送府吏韓良謙之大名序

自叔虞封爲唐侯子燮攺國曰晉後徙曲沃桓叔子萬食邑於韓因氏焉春秋之厥下而非漢之信晉之伯康隋之擒虎唐之愈宋之琦南渡之世忠或爲中軍尉或爲國士勲臣爲從祀之賢爲名相爲中興將刑名法術者不論氏固逺矣代不乏人其散居天下以韓爲氏者皆遺芳余裔也浚人韓君良謙殆亦遙遙華冑者乎君性慷慨嗜學文法律令吏於滑者凡三年時以干吏稱滑爲大名屬邑府嘉其幹乃擢吏將發軔訓導於君景文來請曰良謙嘗有志以吏作基而圖逺大功業爲國家報也夫逺大是圖寧無道焉願先生賜序以引翼之可乎景文斯言也言可信也乃爲序曰燕有人焉駕車而欲遊秦也不求其嘗遊秦者問途出燕薊過齊魯入宋轉蔡渡淮而南復渡江焉至於臨安問其人則吳也更信而行之渡浙江望會稽則入於越而秦益逺矣行久而車敝思歸而途窮茫茫然卒無所依此無他不壯其車不知至秦之途故爾若燕人有問途者吾必告曰出薊門過盧溝登黃金臺望恆嶽俯易水渡滹沱經大陸訪趙叢臺尋銅雀遺趾拜殷太師比干之廟入覃懷問神禹遺迹乃渡孟津弔古北邙山停車洛中求黍離故宮雲臺遺像迆邐而西觀中流砥柱出函谷闗讀秦趙澠池會碑問漢武望思臺於野老揖楊震墓入潼闗登華嶽則胸次開豁眼界髙逺旣非閭閻之齷齪又非復吳下之阿蒙矣然後登驪山入華淸潤身沐徳於溫泉不幾乎秦歟今觀人之欲遊秦者不一二也未必皆有車有車而患不至秦者吾不信矣良謙將以吏作基而圖其逺大功業者類於欲遊秦而有車者也車有矣抑不知圓其蓋歟方其軫歟華其轂歟又不知壯其輪輻歟新其輗軏歟深究之得無猶有缺然者必具之而後可行焉果能以道圓其蓋以義方其軫以禮樂華其轂以志節壯其輪輻以事業新其輗軏車輕路廣載脂載牽聲轔轔而如輊如軒若王良造父爲之先後也茍能若是秦逺乎哉岐丰興平之地咸在目中矣良謙逺大之志旣堅而不渝吾亦載酒具殽觀良謙至秦爲國家得人一賀

送府吏白居用序

榱桷之材未足以勝棟梁用杯盂之器未足以諭鼎鼐量蓋材器固有小大未可安於小而不圗其大也榱桷之材小養之則可大杯盂之器小擴之則可大夫榱桷之材豈拘拘於小哉滋之以雨露重之以培植今日之小他年之大可卜矣若風霜摧之斧斤伐之𨿽欲全其榱桷之材不可得也杯盂之器亦豈屑屑於小哉範模之不足鎔鑄之不工𨿽欲擴其杯盂之器亦不可得也若火天地以爲鑪扇陰陽以爲炭金精融熠銅液■﹝火霍﹞■﹝火蒦﹞昭其度神其功𨿽鼎鼐之重亦不難至焉惟人也亦然材小也可養之器小也可擴之由小至大其用可以爲棟梁其量可以爲鼎鼐矣白君居用幼讀書兵革中逃難觧散始習吏由浚而遷滑復就縣吏三年以干用稱君之材之器甚有可觀焉百里之邑屈爲榱桷屈爲杯盂而材與器未伸也自玆以往升藩閫入栢臺登蘭省惟養其材擴其器者何如爾果能以道義爲雨露而滋養以禮樂爲灌漑而培植不誘於物以傷其挺然之生不悅於邪以害其榮然之本則榱桷之材日茂歲盛棟梁之用可以期矣豈惟材乎器亦然也範之以良心公道模之以鋭志直節守之堅如首山銅抱之剛如昆吾金亷恥以陶鎔節儉以煆煉杯盂之器日充時拓鼎鼐之量可以至矣滑之大夫士所以他日望於居用者以材言不以榱桷而以棟梁以器言不以杯盂而以鼎鼐居用懷材蓄器不假外求惟自珍重惟自勉勵耳武伯威不逺百里馳書來請序伯威契家生也故序而不辭洪武丙辰八月五日序

理學須知序

周道衰學校之政廢戰國膠擾聖學不絕如綫秦漢而下失其傳焉爲儒者惟知訓詁爲事而不知復求聖人之意以推眀夫性命之理也是以正道害於異端斯文晦於邪說孰絕之孰繼之又孰開示學者使有循求以入於聖人之道也濓洛諸子者出推原性命之理於是道學之傳復續於千載之下學者旣有以知夫前日之爲陋矣考亭朱子繼之性命之理愈見明於世也程子曰性卽理也朱子曰天者理而已矣夫理之爲理豈不易見乎而理學不明者受異端之害邪說之誣可哀也矣近世纂述者有理學提綱一書於理學似爲有助而於辧異端辟邪說未及焉昆陽楊行可憂世之心篤明理之志堅輯理學須知若干捲始以明天人性命之理終以廣異端邪說之辧引經摭傳分類析條非至正至當之論不載故於明理學也其說備辟邪說也其考詳誠理學不可廢之書也竊爲之諭理學天下之大道正路也異端邪說則偏州下邑之他岐曲徑也理學不明則大道正路塞矣異端不辧邪說不辟則他岐曲徑行焉是書一出則斷他岐絕曲徑而大道正路燦然通行於天下矣魏縣丞林瑩齋行可之髙弟也求序鏤梓故爲之書

嵊山宋氏族譜序

族有譜尙矣歐陽文忠公爲世譜以法漢年表蘇老泉爲譜以禮大小宗爲次文例𨿽不同皆足以考其世次也嵊山宋氏有族譜非法於歐文則法於蘇文矣宋氏之賢嗣曰秉彛洪武甲寅夏以材擢爲滑縣簿八月衰絰過予裏明日求序其族譜予惟宋氏自微子啟封於宋三十六代偃爲楚滅以國爲氏之後而宋氏蔓延於天下若玉爲楚大夫若義號卿子冠軍若均爲九江太守若弘爲漢大司空又若唐廣平文貞公璟宋常山景文公祁代不乏人也逺矣祁則秉彛之十一世祖焉祁生惠國爲太子中允惠國生宗年知嵊縣遂家焉宗年傳敷敷生價南雄守價傳方益衡陽僉判生詒孫詒孫不仕生之彥之彥生適適生開開之子銓卽秉彛也家於嵊者凡九世矣或仕或隠皆以徳著稱嵊之宋於是爲盛嘗考於同姓通譜者有之同姓妄認譜系者又有之非譜之義也譜之義譜其親也譜其親使人知孝弟也傳孝弟也者其爲人之本與秉彛累舉爲士臨縣未榮上聞父喪束裝在路哀毀過制譜藏於家求序於外其孝弟之君子與他日朝廷起而寵用之移孝弟之行於家者施諸人及於物所謂親親仁民秉彛其裕爲之予與君爲同姓家之譜牒亦自廣平爲源松雪趙公嘗序其首而書梅花賦於左其以鐡石肝腸望於宋氏子孫者深矣柰何中原兵革衣冠離散化爲烏有矣爲秉彛序譜不能無感嘆云

送陽城縣簿方彥淸秩滿序

洪武己酉冬宰相奉上旨纂修一代禮樂書選取天下儒士十八人訥備員在列焉時僑居髙平丞簿負厥職朝廷遣禦史按問之累吏民餘百人陽城簿方侯彥淸適來權縣事剸治繁劇酬應事變略無難色捕所累無一人逭去者時與其能庚戌春正月訥南行因識侯窺其抱負非碌碌輩因謂昔朝歌長虞詡有言不遇盤根錯節焉別利器侯其今日之虞詡乎秋八月某還髙平則已聞士民盛談侯政善而循理今國典職牧民者若郡若縣三年具治績轉而逹朝廷以備幽明黜陟之考若縣則令朝與簿守職考績賞罰均焉壬子春訥過陽城侯秩滿三年之政皆輯而書之後日以待朝廷有考升而知一縣知一郡則不僣之賞公於天下矣侯今之去未可以逺近期因嘆玆別未易卜後會故采其行事並識侯始終爲之序曰陽城居萬山間當侯至縣日元命方革軍旅初定民心信疑者半乃多匿巖穴侯惟知安民是職不知山爲險也攀藤挽蘿登歷之艱靡間朝暮凡遇民皆曉以聖天子天錫勇知表正萬邦俾我郡縣官逺來輯寧汝民爾明命維新汝宜知之各安汝業可也民是用趨出二年民租稅輸官侯往部之官旣足民亦無妄費感徳尢甚焉四年立晉王宮築城汾水西邑民供役者若干人侯又督之設賞勤懲怠之法民不敢犯功得先他縣其在職贊政務平順不尙苛細知縣李侯文輝徳之以和敬爲親愛得古人同僚兄弟之義若其學校祠廟壇壝橋梁之建卹民馭吏務農修祀之典合制協程序以具於侯之考績錄者故不詳書也𨿽然侯家婺源之西有龍溪構亭溪上嘗徵詩不敢辭溪亭之美固爲可樂也方今天下一家上切求治大丈夫抱明體適用之學正前賢自勉赤心許國之秋也弘濟斯民澄淸海宇後天下之樂而樂則溪亭之樂亦在其中矣敢書此爲畱別二月旣望序

送陽城知縣李文輝序

皇明選牧以贍養斯民爲責尢謹考績焉天下曰郡曰縣任牧者三年乃朝蓋朝非朝宗覲遇之禮期四時同一日也爲牧有先後來朝有逺近得少接之俾各陳其爲治之說而盡夫詢考牧之賢否事之得失判矣旌異之告飭之則人效其職以登至治民遂贍養矣是卽有虞之日覲羣牧黜陟幽明成周之各朝方嶽大明黜陟之典也聖代因時損益而制宜焉嗚呼盛哉皇帝有天下之元年爲洪武戊申詔選牧非賢能不任時李侯文輝居首選來牧陽城冬十有二月始至邑勵已潔馭吏嚴剗蠧剔獘發姦摘惡寛平剛方之政井井不紊識者已謂良牧矣乃撫民入籍度田出稅勸農示文畦桑築圃一皆有法至諭民非孝弟忠信禮樂刑政不言漸致風移訟息之美刑罰日以省金榖期而集學校之惇崇奬勵尢力社稷山川風雲雷雨之壇居官處吏惠民養濟之室建城隍廟新明倫堂咸合制如式甲於鄰邑其經營歲月皆著文刻石下至郵亭賓館幾二百楹民服役而不知爲勞者得使民之時也壬子春侯遵成憲將朝錄三年行事以備考績二月朔訥適過陽城儒士郭宗顯耆宿周鵬飛來謁訥曰邑侯以賢能選於朝以惠政施於邑邑大夫士民知侯行也不容畱又不忍其去各賦詩頌事用彰侯徳敢請文諸篇端訥聞侯孝於親敬於師歲時祀親以禮又別設位以祭其亡師繼文秦先生二十年敬不少懈所謂以孝事君則忠以敬事長則順忠順不失以事其上侯旣有之又聞侯名其所居齋曰勉公退必凝然端坐儼然若有所思爲子思所以勉其孝爲臣思所以勉其忠期吾分內事忠孝俱盡人欲不得以病天理戰兢愓懼又思勉勉焉以副聖皇選牧之心考績之典也理裝南轅上覲天子之耿光想見敷奏之言明試之功淑慝之別陟而知一郡受寵渥於內廷也不逺矣然則陽城之政特爲後日之龔黃張本云訥旣爲侯所知宗顯又有志斯文者徵文尙何辭於是乎書

送李陽城朝覲序

昔庾杲之爲王儉長史蕭沔以書美儉曰盛府之僚若難於選景行依緑水泛芙蓉何其麗哉時人以入儉府爲蓮花幕後世以蓮幕爲美談蓋幕因府勝尢因人勝也使景行不遇儉儉不得景行則緑水芙蓉孰得美於沔稱爲蓮花幕者又安得於時人哉幕賓贊畫官得以盡咨訪者則人幕兩美能無所自乎澤屬縣陽城爲古名邑四踞諸山地靈人傑田固瘠也人則力焉歲多丰少荒牧是邑者前代嘗難其人皇明有天下之元年是爲洪武戊申冬十有一月選鄧州李侯文輝來知縣明年五月又選解州紀質文卿以賓入幕焉文輝气淸而純質偉而厚昔學春秋得聖人褒貶之旨累薦於鄕爲名進士文學聲華交著遐邇識者謂以藝以果從政必有可觀焉旣下車以道卹民隠以理察民痾得一儒則禮崇之民隠痾是訪每出令行政隠者消痾者平是能甫數月而善治洽文卿美姿容且倜儻不羈幼甞習律令故能迎事而解侯愛之文卿受其愛也申婉畫不負其愛且得人之美又得邑之治其不愧於幕中賓者侯始開終導之徳居多壬子春正月侯蒞官周三歲朝廷考績之法若知郡知縣則朝覲述職黜陟詳於考非若郡縣之貳佐述職同而朝覲不預焉國家愛民重牧之典取法於唐虞損益乎三代其視漢唐顧不美且盛歟李侯錄當考績者旣聞上行有日文卿謂材乏運籌而侯每以入幕賓之又得無忝於蓮花幕者如庾杲之得贊畫於王儉之美焉玆遇容可忘乎蓋夫受愛深則報徳厚質將求文於縉紳書侯嘉績述已受知彰聖朝選賢擢材之意送侯往朝焉重謀諸大夫士僉曰宜請予文之文卿於是來以所言告又諄諄於侯之好士延賓置壺觴於盍簪堂上從容適意恆恐欵畱之不至也𨿽蔡邕倒屣陳遵投轄不是過之觀侯好賢之實則侯愛質之實益見矣請序其事書於素用表幕屬禮之得爲者爲侯贈願不我辭予旣聞嘉文卿得李侯之愛是用書其實而不讓也嗚呼洪武初侯之入縣也亦艱矣竄匿者要來之瘡痍者要撫之田疇要均租賦要平廢墜者要興囂薄者要厚非誠信化人號爲通明曷克臻此故壇壝立則祭祀之典修官舍備則僚屬之居定縣學建則教養之道全廨宇新則巡察之司肅以至前廟後寢以廊以廡城隍之祀隆焉縣無姦欺門無請謁則持已馭人之道明焉申明構亭養濟立室惠民置局與夫金榖之出納刑罰之淸簡號令之設施戎器之取材輪輿之尙斵愛民卹物人謂之有腳陽春遂致物阜民安風移俗易之美其用心立政有不愧於古循良也予故於序之末而歷舉焉庶幾古人不泯人善之遺意也是年三月旣望序

送四明陳憲之歸養序

事親愛日孝子之心也孝子之心念念而不忘者惟親喜懼之年乎親年喜懼曠定省焉疎音問焉𨿽心誠於愛日謂能盡事親禮者寡矣以慈親八十子仕於五千里之外愛日之心其必有難處者矣是豈孝子之本心哉蓋處而爲子所當盡者孝也出而爲臣所當盡者忠也忠孝乃臣子分內事兼盡忠孝者亦罕聞之國制親年七十許子歸養蓋將責孝於子而後責忠於臣求忠臣於孝子家也爲孝子者事親愛日之心庶可得而遂矣四明陳憲之幼嗜學勉而博進而不倦談經論史之暇尢工於吟詠人見其淸姿壯節咸期以器未甞不偉而重也矧以孝聞洪武丙辰詔天下舉賢良憲之以有司薦而起時朝廷方革前制立布政司乃有北平布政司管勾之選旣蒞職見器於上而見敬於下也一日翻然有歸養之心非矯情以干譽於一時非長往以獨善於一已蓋旣喜其親之壽獨不懼其親之衰遂去不容畱矣燕山大夫士美其孝而惜其去咸餞以詩按察兪憲賓以丹靑造妙繪其行爲圖布政司檢校官謝叔賓又錄憲之行實以滑縣簿崔景文求予序於圖後予以老固辭固請而不捨也嘗聞有徳者然後知人之徳有才者然後知人之才叔賓方以徳才著名於時拳拳必以得予序爲憲之贈則憲之之才徳從可知矣嗟夫居子職者不可不全其孝居臣職者不可不盡其忠爲士人者又不可無自全之智也今也著老萊之衣問潞河之舟望白雲於山外見親之顏侍親之側不逺矣具甘旨於廚中問起居於堂上愛日之誠自有不能掩者矣又能徳期於進業期於修則孝子修齊之事業又何歉忠臣治平之功業哉勿徒曰謝秩歸養而臣子之能事畢矣昔王陽入益州過九折阪嘆曰柰何奉先人遺體過此險乎王尊入益州至九折阪問曰此非王陽畏途乎叱馭過之論者以陽爲孝子尊爲忠臣漢史不誣觀此則孝子不歉於忠臣者益可信矣

送孝子周巨淵請歸序

論臣子不可偏廢者忠與孝也忠而不知孝孝而不知忠豈儒者之學乎且天下爲臣者孰不欲盡忠忠有時而不得盡爲子者孰不欲全孝孝有時而不得全是則忠孝爲虛名臣子爲曠職矣惟仁不遺親義不後君者然後可論忠孝也豈若衰亂之世忠臣孝子其事之不能兩全乎皇明以孝治天下詔行一子事親之典其厚於天下臣子者爲何如聖天子一視同仁非徒使臣子盡忠於國尢必使親老者全孝於家嗚呼老吾老以及人之老此心之運微矣紹興周侯巨淵讀書習律孝行聞於鄕朝廷知而用之遂掾陜西行省擢通判大名每論事雍容不迫和而有斷𨿽政不專出而府賴以治母夫人教侯有道治家有法化行閨門爲一鄕儀則鶴髮髙堂不可奉以逺行也乃遵制上章以請歸養郡大夫士咸詠歌以贊其孝屬予序之予聞事君不忠非孝也侯方彊仕之年選倅上郡正宜左右郡守同宣王化今也汲汲以親老辭去似於忠有未盡焉者孰知侯拳拳之心未甞頃刻而後其君其所以切切求去者又恐負皇上以孝治天下之制也蓋將溫廬凊室晨昏定省悉盡其道而後仁不遺親之心始遂矣章旣上朝廷不允其請俾載母就養母老不肯逺離於鄕黨也洪武己未冬遵制朝京又將以歸養請於朝也他日國家求忠臣於孝子之門捨侯其誰哉若夫平政理訟布徳敷惠學校以崇農功以勸興譙樓作賓館起倉廩以至分憲立司招民爲市其經營締構之勞侯自有政績錄玆不縷書云

紀行程詩序

昔人論杜少陵以詩爲文韓昌黎以文爲詩者蓋詩貴有布置也有布置則有得其正造其妙矣故學詩當學杜則所學法度森嚴規矩端正得其師焉永福張惟薫先生讀書構文之暇尢工於詩故凡四言五言六言七言與夫歌行之作必以布置爲體而後煉其句也又能以杜爲師故詩人與其得正造妙者多矣洪武初朝廷以進士召入京選才學擢僉廣東提刑按察司事踰年以守令移知大名原城自閩入廣由廣入中原渉江海河嶽不知幾千里也咸有詩以寫其胸次所蘊日積月累篇章漸多乃輯爲若干捲題曰紀行程詩己未春予寓於先生所居官舍因出詩見示且請爲序予詳讀黙察見先生之志因詩而發或發於事或發於景或發於人隨其所發而變不虛不華不戱不狂靡不載理有布置含蓄無晚唐小巧絕沈約所謂八病者如見翁源气候之異夷獠雜居之俗故其詩思中土而想禮樂見路躋五嶺地控百粵故其詩思宋璟李勉之治韓愈蘇軾之謫見盤遊谷董信巫尙鬼故其詩思王化變風俗見漲海連天毒癘瘴气故其詩防患逺禍謹言愼行而節飲食見狼貪烏合豹變鵬化故其詩思有以揚淸激濁彰善癉惡焉見鍾阜石頭龍盤虎踞祥雲瑞霧千態萬狀故其詩頌徳褒功歌詠萬世太平之治見名山巨鎭落落倚空長淮大河滔滔東注則思臣子朝宗於王之禮歷山驛水程無盡瘁鞅掌之嘆見名郡巨邑有善政善教之思見一艸一木敷榮擢秀則欲使萬物各得其所見田夫畊者手胼足胝則欲使兆民各遂其生凡晝夜行息衝風冒雨登髙履險北去南旋歷歷事物之變可驚可愕可以托興可以娯心與夫可憂可樂者莫不見於其詩題曰紀行程詎不信夫𨿽然先生之詩皆自得於心不假美於外者故情致忠厚多雅淡精深而無奇澀囏苦之語他日必有神物護持以傳永久又何待予敍而後顯於時也

送崔判簿朝京詩序

古人贈別不以物而以詩申伯出封於謝尹吉甫作詩以送之而有崧髙仲山甫築城於齊尹吉甫作詩以送之而有烝民贈別以詩見於經矣李陵贈蘇武則詩有攜手上河梁之辭蘇武別李陵詩有徵夫懷往路之句以詩贈別又見於史與傳矣自後若李謫仙思鳴臯杜少陵入奏行歐六一廬山髙等作莫非贈別之詩也詩爲贈別而作其來逺矣詩客騷人當祖道以登山臨水之思發而爲詩贈別者所以不容已也滑縣簿崔侯景文寧海詩禮家也幼頴悟旣長馳聲於郡庠同輩推其有志洪武初年朝廷選入冑館師鴻儒友髦士徳進業修某年詔冑子牧民侯在前列佐政三年遵制以考績朝京滑大夫士不忍其去又不欲輕其別歌詩以贈之或擬古集陶或效賀體建體以至爲唐近體裁綺繡於毫端揮珠玉於箋上農歌童謠不列也儒學訓導於彬請於予曰崔侯善行先生知之久矣彬嘗請序爲送幸不我拒矣今大夫士詩贈盍賜序冠於篇端俾觀者知其詩無過美無近諛錄實而歌之顧不偉乎予聞其語與其不掩其善而欲揚之亦君子好賢之心也乃三嘆而爲序曰我國家奄有四海以唐虞成周考績之制而加損益焉蓋欲起振古無前之盛治不啻肆覲東後諸侯各朝於方嶽而已俾內百司外郡牧三載一朝考績以明黜陟𨿽郡縣職貳佐者亦同其朝覲考績之制其安生民於天下咸無愁嘆之聲於田裏者九重之心何其至耶今侯往朝作詩以送者邑大夫士也後日采詩之官采之以書汗靑如甘棠思召緇衣美鄭與國風同傳不朽又何愧古人贈別以詩不以物云

送崔判簿序

枳棘非鸞鳳所棲識鸞鳳者信之不識者未信也鸞鳳神靈之精見則天下安寧其棲梧桐食竹實飲醴泉以治則見世不常有不識者固多識者或有之有之謂鸞鳳可以棲枳棘者亦非眞識鸞鳳者矣惟眞識者可與論枳棘非所棲焉自考城令王渙署仇覽爲簿謂曰枳棘非鸞鳳所棲於是以簿稱鳳棲之位棲棘之官昔張升少方學有志操爲營丘簿畱守王曾謂有公輔器葉顒爲南海簿府帥曾開告其子連曰葉主簿宰相器也汝往見之以今觀昔若升若顒其人中之鸞鳳營丘南海亦當時之枳棘豈二子之所棲哉滑縣簿崔侯景文寧海儒宗之家也聞過庭詩禮不負家學爲府學生貢入成均彬彬濟濟可以揖讓乎宗廟周旋乎朝廷不少愧焉洪武丁巳春選擢是職展佐理之義盡勾稽之勤一事有欺則必革一物有蠧則必剔一民有瘼則必加藥石一吏有獘則必加剪裁上輔令下愛民人多與其果達也庚申春遵國制錄行事朝京民不忍其去士不易其別儒學訓導於景文稅課局使杜子固將餞行而無以推其友愛之情也固請予序之嗟夫天下之物孰靈於鸞鳳天下之士孰俊於時髦鸞鳳之靈必以治世而見時髦之俊必以時泰而出物中鸞鳳之靈曷若人中鸞鳳之爲靈也侯負不羈之材抱有用之學動靜有則而持以謙語黙有節而陶以和其聖代之時髦乎侯固不肯以學以材而卑其職論者以侯爲淸時鸞鳳豈能人棲於枳棘哉景文儒者也素明於格物者也其亦眞識鸞鳳者歟明日入覲天庭卽功賞賜榮遷寵擢爲郡牧爲憲臣又豈百里小邑可以滯鸞鳳哉

平逺堂詩序

新諭之境有羅湖羅湖之上水可漁山可樵田可耕不暇論也惟原平地迥湖之四面如畫朝霏夕靄開闔而摩蕩水禽沙鳥翔集而游泳湖之景舒怪異狀獻人以佳賞呈人以瓌觀可以寓幽棲暢淸曠非君子存心論道者豈能俯而有之南唐連州刺史之裔廖彥升氏居焉承先業不知幾葉矣宗緒綿延世所旣逺而廖氏之族𨿽遭世變時易而衣冠之盛爲新諭名門至彥升爲學景慕往哲之行而養其忠孝雍穆惻怛之心際元末亂𨿽弗克施能潛焉晦焉保先業於不墜旣還舊裏築堂湖上卽地勢平逺以扁之讀書養母蘊所樂而不自售洪武辛亥有侯以材學薦於朝試吏銓曹乃求記於翰林侍講學士宋公以求詠於朝士丙辰秋擢長大名府幕來丐序以弁諸作然其廖氏奕世事業載諸記者詳矣惟玆平逺堂之扁爲之序曰豈彥升以水明石秀遊樂殆無盡時乘舟載酒岸芷汀蘭浮香吐秀徜徉縱意以取平逺之樂乎以山川風物登臨題品隨地而盛隨盛而賞左右前後景物環集必倚杖遲畱以樂平逺乎此則騷人逸士傲睨物外之樂非彥升之所當樂也若夫下平逺堂歷平逺地雲淡風輕傍花隨栁以求明道之樂爲樂可也庭艸交翠嘲風弄月以求濓溪之樂爲樂可也又有時以羅湖爲沂水以樹林爲舞雩揖冠者將童子詠春風而歸以追曾晳之樂然後平逺之樂其眞樂哉他日行道而居廟堂之上徳被生民業垂後裔功成身退豈羅湖平逺可賀彥升之樂𨿽盡江右之平逺蓋有不足以爲彥升之樂者則斯堂之榮益榮先業於悠久矣回視夫騷人逸士之樂殆不可以同日語庶乎賦詩者歌詠平逺之眞樂也故予序以廣其說焉

望云堂詩序

綰江永嘉樂淸一水也江之上知大名府事孔侯中夫寓居焉侯魯東家五十五代孫性純孝事父母溫凊定省克盡於禮裏中以孝聞元季政荒民散天下亂起乃從軍皇明將天命明威輯寜四海天人合應與眾來歸洪武戊申親亡軍駐明州辛亥詔從靖海侯運兵饋以供定遼衛航海者累年親喪未塟稿殯中堂念父母生我勞瘁回望綰江之云涕泗如雨乃名所居堂曰望云取狄仁傑見白雲孤飛之語也四方文士咸有歌詩戊午春訥客大名侯來過者數每語某輙流涕曰吾雙親未塟也願序堂名之心寧吾親未在那个之神可乎訥起而應曰孝矣哉侯心思親之苦也衣衾棺槨卜宅兆以安厝者孝子之終事也終事未伸苦心號絕以序辭則不知侯矣甞讀禮履霜露之旣降君子必有淒愴之心霜露何預於親思親之心常在感時變而淒愴之心發焉履雨露之旣濡君子必有怵惕之心雨露不系於親思親之心不忘傷時變而怵惕之心生焉此無他念親亡之已久感時變之方新此君子思親之心爲何如哉所以愈久而愈不忘也夫霜雨露無心之物也而云亦豈有心之物哉有心者惟人爾人常有思親之心偶見白雲孤飛而發於口言非見白雲而後思親也親非白雲白雲之下有親捨焉見白雲卽見親矣此狄仁傑之孝所以聞於後爲孝子者所以取法也侯親亡殯久不能藏親尙敢忘親乎蓋云在目親在心心有吾親則目有吾親矣親不可見惟綰江之云可見此所以望云卽望吾親也夫以望云之時淒愴之心有甚於霜露之降怵惕之心有甚於雨露之濡則侯終身慕父母者於望云而見焉九原有知侯親其妥靈矣聖朝以孝治天下治郡功成陳情上表塟親之心遂矣此訥反復以心言蓋欲俾詩人騷客美侯之堂正所以慰侯之心也侯心孝矣哉於戲侯心孝矣哉

送知原城縣張侯朝京序

天地間端正俊雅之才未甞絕於世不在仕途則在山林在山林者髙舉逺遁常使天下仰其風而慕之在仕途者爲民師帥爲國風紀爲朝廷屏翰之任誠事君而忠報國不少失平生之節義焉其所以過絕流輩者蓋鍾夫山川英靈之气也昔論人才出於楚者必曰三江五湖蒼梧云夢雄深宏富發而爲英特俊傑之士論人才出於蜀者必曰岷峨巴江气象盤郁波濤洶湧故其爲人也皆光明魁偉之才況福有九仙烏石太姥諸山浴鳳池龍首澗以至鯤潭湧泉其山水秀麗鍾爲人材在昔永福有百里三狀元之美若重峯蕭國梁龜嶺鄭僑龍湫黃定則福產人材視蜀楚爲何如哉皇明開天大運旣復人材出於人文化成之日豈造物者黙有以涵毓也永福張侯惟燻其一焉侯嗜學經明於書立志不茍每以古人期已洪武辛亥貢進士於鄕遂召入京式擢僉廣東按察司事甲寅攺知大名原城縣事侯爲政尙寛厚簡刑罰民隠吏慝搜獵殆盡治行表表逺追前獻事上也敬撫民也慈待吏也嚴吏服民愛上尢信重之戊午春遵三歲考績之典錄政朝京縣簿汪文彬以同官聫事之久不忍輕其別也請予序侯事以倡夫歌詠爲餞者是有不可辭嘗觀夫古今人才莫匪因時而出是𨿽地靈人傑所致亦由禮樂燻陶教化漸染而後有用於世有補於治道矣然在前代多先文學在聖朝則先徳行此又攺弦易轍以三代人才期於天下也矧七閩自唐觀察使常衮始建學校訓教諸生爲閩士者遂知學焉則人才盛又不專於山水精英之气矣侯詩尙選文追漢學宗伊洛一起而爲國風紀再遷而爲民師帥今復考績南行將見屏翰朝廷以臻至治俾列庶位者咸濟濟而彬彬此正斯文士有望於聖代人才也於是乎書

送方明府之任序

始毘陵方君叔周以儒擢大名之淸丰縣丞莊敬持身事不渉於傲慢寛慈愛民政不墮於姑息𨿽職居副貳以贊其治邑人至今稱之居鄰邑者或有知其詳也洪武壬子北平行中書省請予較文於秋闈南還過館陶君以搉鹽公事艤舟河上旣識予待以事師禮越翼日送予詣大名明日飲於訓導霍元方堂上而別甲寅秋朝廷嘉貳縣之績升知東明縣事乙夘夏君以禮馳書請予文社稷山川壇事始知有是遷也君以縣小地荒民苦水患每謂宜革東明分入鄰邑民庶得少休息矣故凡力役轉輸之勞必詣府以陳民瘼視他縣間得就輕易民之受賜也多矣丁巳奉詔合並戶寡糧少以立縣者東明乃分爲開州長垣之境縣遂罷復調君知浚縣事聞其行路逺予且老不能俎肉觴酒以餞也乃爲序曰昔云視民知愛者可以爲牧守又曰愛民者所以忠於君也夫天下郡縣億兆生民孰非天子民哉天子尊居九重下視斯民逺絕不比於是大而郡托諸守小而縣寄諸令守令之職所以爲天子牧民也爲命吏以牧民捨愛民何以爲牧非愛民何以忠君此牧民莫先於愛民也然則愛民豈無道哉以徳綏彊以仁撫弱彊弱安矣姦者發之伏者擿之姦伏化矣政以省刑教以崇厚則政教善矣物有害也驅除之人有隠也消去之則人物得其所馭吏無干沒之患用法無龎茸之蠧耕桑不使有惰農賦役不致有豪戶則風俗厚禮樂興人材出亷恥立矣非愛民有誠心推而爲愛民之政者能若是乎於戲王者以民爲天天之視聽皆自民之視聽觀之令受命最近於民宜加敬愼哉宜加敬愼哉君讀書勵節其於愛民知之熟矣予恐知之熟而行之忽故反復以告矧君三仕皆大名屬邑則民易治旣見矣因予言而加愛之之誠庶不負聖天子托牧之重後日考績亦可謂良有司矣遂書以贈

送郭有初序

吾觀古人幼而不幸失怙卒能卓然自立於世必母賢而嚴其教子孝而佩服其教然後才名炳耀祿位尊顯志勵於內者操履有以見乎外身立於今者聞望有以隆於後不然則雜於閭閻沈於艸茅𨿽其姿稟絕倫之美終無以見取於當世又烏能自致於靑雲之上使名與位烜然赫然如吾所云哉吳孟仁爲鹽池司馬手結网捕魚寄母母還之曰汝爲魚官而以魚寄我非避嫌也陶侃爲尋陽縣吏甞監魚梁以一蚶作鮓遺母母封鮓及書責侃曰爾爲吏以官物遺我非惟不能益吾乃以增吾憂矣夫以孟仁之母責子以不知避嫌侃之母責子以增吾之憂二子受母之教卒致功名彰大埀聲靑史然後知爲人子者不患無美質異能患無教也質旣美矣能旣異矣又得賢母以教誨之如是而名不揚於逺位不進於時功業不大建於斯世吾未之信也黎陽郭用中有初未冠喪父母氏誨諭嚴肅蚤暮未嘗降辭色始教以讀書繼教以習吏有初莫敢肆乃有以自立洪武初吏以儒選有初由浚選滑州未幾滑攺縣就縣吏凡三年未嘗枉道而徇人亦未嘗徇人而喪所守於公也勤於已也潔公退甘旨侍母怡聲愉色不違膝下人以謂賢母之子能孝於親他日以孝事君則忠可覩矣乙夘秋吏及考滑爲大名屬邑隨擢府吏彩衣奉母以行邑大夫士咸惜其去作詩爲餞仍歌其母之賢某屬予敍予不克辭故以二賢母之事告之又以孟仁陶侃望於有初也

西隠集卷六

●欽定四庫全書

西隠集卷七

﹝明﹞宋訥

撰

○碑

陽城縣新建城隍廟碑

一代興則一代之典立皇明受天命撫萬方其懷柔百神者有道焉越三年洪武庚戌詔天下郡縣更修城隍廟祀立木主退泥像郡廟儷郡治之制縣廟則又與縣治同焉攺舊圖新遠邇一制以次第告成於上陽城立廟之一縣也尹李侯芾簿方侯渭欽體帝心恪謹厥事載觀舊廟基隘不可拓得隙地於廟前少東據亢爽而平乃築基繚垣委材集工躬督其役民亦樂趨焉前殿後寢構屋以通宏敞堅致丹碧藻繪東西有廊廊後各有別室別室視殿廊其制則少卑重門遠近相望秩秩馮馮靡一或陋爲楹凡五十有四二月肇基其落成則十有一月之甲子也旣題主安神座於殿將勒堅瑉昭示一代祀典並興建歲月書焉二侯乃遣人持書來告予曰廟成宜有文文惟先生是宜予聞侯創之也極其思落之也劬其躬雅命曷敢咈乎伏思之曰古者祀神必有其法今𨿽不傳而通典所載歷代宗廟皆木主漢爲近古其祀四皓商於隸刻猶有存者皆題曰某公神主其時爲祠版可知北史造泥人銅人者門誅則泥人固非中土以祀神也今土木之偶像百神於海內其狀短長焉老少焉丰瘠美惡焉皆工之巧拙是隨神之爲徳非聲臭可迹豈巧拙之工以土以木可以意求耶昔程叔子非影祭曰一髭發不似爲祀他人良乎言也聖天子一徳格天山川鬼神亦莫不寧斷自宸衷木主祀神一洗數百年之溺習新視聽於天下則神之格思不可度思矧可斁思者豈不盛且美乎嗚呼一代之典卓乎不可尙已神之享祀是廟也其宻贊陰協固金湯之勢爲無窮哉予卽受命乃拜手奉文仍賦享神辭維王命兮肅肅新廟貌兮穆穆制有節兮禮有文將馨徳兮去繁縟神之來兮委蛇儼風馭兮云旗從繽紛兮容與入新廟兮多儀歌鐘兮舞鼔蘭蒸兮桂醑藉瓊芳兮席瑤華懿憑依兮木爲主城其金兮池其湯擁雲山兮郁蒼蒼肅明禋兮妥侑神欣欣兮樂康願我民兮錫繁祉時雨暘兮黍稷薿薿孚佑兮帝業報庥兮萬祀

陽城縣重修縣學碑

上家四海之元年山西載定詔宰臣選材賢爲郡縣官以撫慰之陽城得知縣李侯芾簿方侯渭明年縣以治聞又明年爲洪武庚戌制下郡縣立學官每學制訓導四人佐其教咸給以祿定弟子員各有差俾部使者惇勵稽考之其教道徳六藝武學律學將作養全材以副時用天下翕然向風陽城爲邑四依山麓廟學枕城東南學基狹隘堂室陋小二侯謀曰教養之地愧徳他縣是爲弗職吾邑𨿽貧薄顧不能拓而新之上以宣布聖天子崇建人文之盛下以推廣學校之美於將來乎乃相舊學之西偏有地蕪廢詢諸邑耆昔道流居之歿於鋒鏑之阨矣遂辟地繚垣以通焉以道諭民材集役來築基督工中構堂五楹髙明宏麗題曰明倫左右爲齋十楹與堂尢稱堂東少後構庖廚之舍三楹又卽廟東隙地開廣路轉而之北樹靈星門於橫街於是廟之气象學之規模大過於前又增置祭器爲庫貯之是歲秋役興焉冬落成焉將爲學刻石走書求文於予予惟記事宜序其實興學宜推其本禮始立學釋奠先聖先師者非廟也後世始爲廟以祀夫子通乎天下禮制寖盛郡縣無大小皆建學尢以廟爲重焉由學尊廟由廟表學廟焉而不惇乎學非制也聖天子建皇極敍彛倫當汛掃區宇之際奬勸封殖如恐不及規模宏遠矣二侯興學斯無負於開迪樂育之大徳焉今夫郡縣之吏急於簿書期會有不暇於爲治者而況教乎爲邑知重學校與爲學知重講習豈無所見而然也𨿽然學校立矣教非其教不可也教養備矣學非其學不可也廟焉學焉豈特使士子羣居族立爲言語文辭之工乎正欲成就人材明斯道濟斯民也道之所以爲道學之所以爲學蓋不越易書詩春秋之外矣而不離綱常事爲之間矣舎此道安在乎學安在乎卽物以窮理反身以求仁審夫文藝之細以推致乎典禮會同之大本諸平居屋漏之隠而充極於天地鬼神之著此系於教者爲甚大系於學者爲甚切不有以明之孰得而知嗚呼其說亦微矣乎聖人在上天下文明祥不祥於麟鳯寶不寶於金玉正人端士濟濟羣出明斯道而濟斯民爲國家太平之屏翰也將自今日此予不辭而樂書之以勵我同志以無忘二侯之徳芾字文輝鄧州人渭字彥淸婺源人皆邃邁之士云洪武辛亥春二月前國子釋褐魁燕南宋訥碑

浚縣重修學碑

天以夫子正綱常明教化爲萬世道徳之宗主故木鐸之諭麟鳯之比金聲玉振以集大成凡有天下國家者遵之治而昌悖之紊而失理勢之定孰得而諭之六國滅而秦出書焚儒坑以愚黔首天下貿貿焉莫知所之使夫子之道晦塞殆至焚而燼坑而堙也漢髙祖過曲阜祀夫子以太牢武帝表章六經罷黜百家夫子之道猶日中天自是郡縣之學漸盛夫子之廟修而廣也皇明誕受多方綏厥猷於降衷之民乃詔天下崇儒興學凡郡縣鐫格式於石以示永久擇師則試於朝考弟子員進修以貢冑館成徳者達材者毎擢而用之六藝之教賓興之禮於是大備矣嗚呼明明天子崇天道保天命之實昞著於無窮矣惟浚州降而縣故廟學在浮丘山上洪武癸丑天臺項如英來知縣事攺遷於山麓東北甲寅廟成學立惟學不稱於廟規模狹制作卑也蓋創基之功失於急遽茍且不足壯觀於一邑丁巳冬四明方侯叔周知東明選遷於浚學而以果達臨政又能敬修已而亷律已也士論歸之明年春侯蒞學必曰學制卑狹禮容愆宜可攺而葺之以崇易卑以廣易狹庶幾不見誚於鄰邑矣於是割俸惇役弘敞增舊傳道之堂三楹梁棟髙連榱桷遠接前後植楹庋庇風雨虛明深邃軒豁淸爽左右肄業之齋六楹與堂翼然而並至於祀神之主捍宮之垣入廟之門井井經畫咸臻於美己未春二月學訓姜某邑李某遣儒士某以禮來請記將刻堅瑉於學以彰聖天子世丕基崇正學以六經孔孟氐之書引拔髦士本徳行末文藝之典下以紀方侯奉明詔崇學校厚風化役協於公事合於制之績願賜文以勸來者繼承不怠則吾浚之廟學可久而不致於敝此浚士之深望焉旣聞其書善而嘉之記不可終讓竊謂自吾夫子設教於洙泗以博文約禮授學者顏曽子思孟子相與守之未嘗失墜其後正學不傳士各以意爲學其騖於該洽者而流於泛濫駁雜之歸溺於徑約者而陷於曠蕩空虛之域自程朱氏明道學於天下有悅於持敬之約而憚於觀理之煩此學者於道所以不能入而明也要必卽書以窮理一心體之一身踐之勿視爲空言則道遠乎哉師以是傳弟子以是習據依循守道可深造事君則思堯舜其君治民則思堯舜其民庶能答皇上興學之詔亦不負侯修學之心也爲斯文者尙宜加勉哉

大明勅建太學碑

洪武十四年夏上詔羣臣曰王者受命武功文徳相繼成治定天下以武治不以武也其崇文乎顧玆成均地隘而陋何以振文教朕相基於雞鳴山下髙爽平遠豈天協朕心若藏此地俟興一代學乎羣臣稽首曰皇上聖神斯文福也乃以天子學制授諸冬官冬官臣恭奉明詔夙夜匪懈楩楠豫樟來積如阜鑿山載石輿土築基梓人效藝以宏其制又遣金吾前衛親軍指揮譚格督其工凡堂有七彛倫所以會講率性修道誠心正義崇志廣業則諸生肄業所也會饌有堂庖廚有室井覆有亭物貯以庫餼廩蔬園重門繚垣回廊儲書兩堂之間東西有館助教正錄居焉東偏列室鱗次諸生處焉廟在學東亢以增基大成有門七十二賢有廡凡爲楹八百一十有奇壯麗咸稱自經始以來大駕臨役者不一夫子而下像不土繪祀以神主數百年舊制乃革明年五月冬官奏廟學成十有一日天子遣使祀先師以太牢禮畢冑子及民之俊秀登堂受業學之禮制備矣十又七日上躬臨廟禮行酌獻再拜而退乃達學學官率諸生進拜堂下博士臣龔斆執經祭酒臣吳顒講經旣畢萬乘是還此千載曠儀講而行之斯文增重矣六月一日上又賜勅文重諭冑子禁制防遏之法訓迪誘掖之意無不至焉越一日帝禦奉天門詔臣訥文之於石臣拜手稽首不敢以不文辭承命遂述興造始末爲之言曰孔子之道埀憲萬世帝王之興首建太學蓋學所以扶天理淑人心也皇極由之而建大化由之而運世道由之而淸風化本原國家政務未有舎此而先者或有未備則無以維三綱五常之具示作人重道之心聖天子位居君師續道統於堯舜禹湯文武建學定規髙出前古凡我登堂養正遊藝之士斯言斯誦相勉相誨無負教養則正人端士叢出而爲國家楨幹祚聖子神孫之業萬世而無窮者當自今始顧臣膚陋敢不對揚帝命式昭盛代之興文也拜手稽首而獻頌曰於惟聖皇臣伏萬方乘時經綸武偃文揚儲慶發祥載整乾綱乃相學基雞鳴山陽平遠髙爽非麓非岡武輝京邑隠若天藏考制定規聖度曷量乃授工曹孰敢怠遑工師用勸效技允臧有廟有廡有廊有堂鱗比而重龍起而翔登用儒臣教化昭彰佩服鏘鏘弦誦洋洋正學有傳師道有常萬乘來臨俎豆生光千載禮儀一代典章躬親講道超軼百王聖制昭宣啟迪激昂寵及靑衿埀範流芳材育化崇殷序周庠立極作則遠紹虞唐徳進英豪業修俊良股肱朝廷都兪巖廊以弘文化慶祚靈長願佑皇圖萬世無疆

勅建歷代帝王廟碑

兩儀判而人極立大統建而君道明粵自上古神聖繼作代天理物以開萬世太平之治故天地以之而位四時以之而序萬物以之而育大經大本以之而立盛徳相繼傳至於今欽惟聖天子受天明命肇修人紀以建民極纘皇帝王之正統衍億萬年之洪基稽古定制作廟京邑以祀歷代帝王重一統也相舊廟地介乎通衢褻而弗嚴洪武二十一年秋始命攺作於欽天山陽越明年己巳夏五月三日工部尙書臣秦逵奏成功請文劖石詔臣訥爲之記臣忝職冑監懼不敢辭謹拜手稽首而言曰帝王功徳於昭於天宜有淸廟以宅神展敬歷世以來祀典斯闕三皇五帝祭於肆類僅見於周而堯舜禹湯發迹肇基及所經歷之地或有祠焉遣使致祭後世有之至於合廟京國歲修享禮古未之聞皇上定鼎江左治功旣成神人洽和禮樂明備凡廟祀之瀆禮不經諂神非法者一切去之正名定統肇自三皇繼以五帝曰三王曰兩漢曰唐曰宋曰元受命代興或禪或繼功相比徳相侔列像於庭金玉其相衮冕焜煌聚精會神咸宅於玆每歲春秋二仲諏日誓士上禦宸極制命大臣齋明承事籩豆靜嘉粢盛丰潔告充告碩神格洋洋所以推惟本始式昭曠典者至矣三年則命官奉香幣詣陵寢具儀物以時致享又以昭聖顯靈而示不忘也嗚呼天生民而立之君所以靖亂也康濟天下阜成兆民而登之仁壽之域者皆以奉若天道而已是故前乎三代之官天下者天也後乎三代之家天下者亦天也皇帝王之繼作漢唐宋之疊興以至於元皆能混一寰宇紹正大統以承天休而爲民極右之序之不亦宜乎秦晉及隋視其功徳不能無愧故黜而不與是可見皇上惇名實重理道崇徳報功大公至正之心眞足以度越百王埀憲來世永永無斁謹爲之銘曰惟皇作極克配天地丕昭盛化以正大位皇道而皇帝道而帝歷夏商周三王疊繼熈熈皥皥同底於治於赫漢祖寛而有制光武奮興炎靈用熾唐興晉陽遂有神器太宗重光力行仁義明明有宋其徳克類曁於元氏而亦用乂丰功茂徳後先輝賁翼翼新宮有侐而閟貌像旣嚴皇靈斯蒞享祀苾芬儀文孔備陟降在庭神之攸曁祚我皇明以克永世

襲封衍聖公神道碑

洪武十四年秋九月二十日宣聖五十六代孫資善大夫襲封衍聖公以疾終於正寢越三年爲洪武甲子春正月其子訥以服闋入覲禮官引見華蓋殿上問以宗族蕃衍子侄賢否訥奏對動合禮度卽命館於太學翼日召嗣襲封衍聖公禦制誥詞以賜旣受封之五日出前左司員外郎王翼所志其先公墓銘示予曰不肖孤負荷先徳忝嗣厥世聖天子不以訥無所肖似俾襲顯封位列公爵惟是先考之卒𨿽紀其歲月納諸壙中墓道碑石尙未有刻先生執司文衡捨先生其誰托哉固敢以請旣還之四月復以書來速遂卽其世系封爵卒葬月日以著之文按公諱希學字士行爲宣聖五十六代孫曽祖涴贈濟寧路總管輕車都尉追封魯郡侯曽祖妣女眞氏追封魯郡夫人祖思晦襲封衍聖公贈通奉大夫河南江北等處行中書省參知政事追封魯郡公謚文肅祖妣張氏追封魯郡太夫人公賦性明敏好學尢嗜漢隸甫冠卽有成人志二十一歲侍禦公始同知太常禮儀院事以公襲封公克自樹立於經籍子史靡不研究問學優贍文詞雅馴每賓客燕集談笑揮灑輙以成章皆出人意表觀者奇之四方好事者多求公書隸得之則什襲珍藏元季兵起靑齊蔓及闕裏公誓不污於亂卽間道走燕城得賜見拜祕書卿仍襲封爵歲戊申我皇明初革元命海宇以次平治朝詣行在上淸問下民公卽以歷代治亂條對從容有序甚嘉納之自後歲入覲於京賜予稠疊恩禮益隆每正旦上受萬國朝賀特命公班亞上相始至中使慰勞館饋下及童隸無不沾給蓋其誠意所動宸衷特加異數也祖庭自兵後日就圯壞所費浩穰公從容措置期以歲月卒就成功復祭田侵於豪民者五十頃禮器禮服樂舞儀以次備舉煥然一新卒復舊觀年四十七歲以疾卒遠邇大夫士聞者莫不悼其不克於壽也訃聞朝廷遣使禮祭是年十一月日葬焉凡再娶先配董氏中州功臣家贈魯郡夫人繼室孫氏前進士遼陽行省平章彥明女亦卒皆附葬子男二人長曰訥董出也次曰諝孫出也女二人長適淑南衛楊鎭撫子思次在室孫男一人曰稱尙幼公昆弟八人在公爲長次希說次希範次希進希麟希鳯又次希順希尹希斌皆有文學家庭雍睦爲東魯家法予記弱冠遊太學師事助教陳眾仲先生而公之父侍禦公寔同齋舎者有年情好日洽後幾二十年當元季兵起公間道歸朝時侍禦公至太常公侍立左右神采迥異信其名門子也予於今獲領太學而公之子訥又已襲封號則知公者莫予若也請銘奚敢辭銘曰聖澤汪洋厚徳流芳公承其慶奕世彌昌才郁乎中鏗其琳瑯脫略芳葩惟徳是將大成纘緒木鐸振響繼述以孝埀裕無疆幼遭盛際名流萬方堂陛奏對秩然有章闡明治亂始自陶唐公襲其封儲瑞發祥惟聖子孫表表昂昂喜動天朝禮錫孔彰報效未伸蚤夜匪忘志期成績業復其常魯山蒼蒼泗水湯湯乾坤毓秀有子才良早服遺訓文著巖廊吐辭煥發炳炳煌煌禦制頒賜存沒有光碑立道左地久天長

西隠集卷七

●欽定四庫全書

西隠集卷八

﹝明﹞宋訥

撰

○文

祭東崖處士霍元方

文嗚呼元方天旣付君以才髙識遠之資又付君以神淸气和之秀胡不畀君以贊襄文翰之責又不假君以耆耋期耄之壽因君之逝欲問天而不可究也嗚呼哀哉惟君慷慨倜儻風流溫厚形魁偉而以健貌古怪而不陋出凡之姿見稱於幼甫冠於學存苗去莠歌遠遊於四方擴胸懷於宇宙越南燕北江左淮右探禹穴歷鍾阜泛彭蠡之洪深閱云夢之八九峯巒以壯夫持立之操波瀾以潤夫餘酣之潄縱目開心滌瑕蕩垢萬里歸來益以持守事親盡夫甘旨教子聞夫俎豆棲遲乎大伾山足優遊乎淇河渡口幽徑竹封小亭茅覆淸談驚座濁醪在卣賓客忘形公侯握手歌詠以暢其情性酬酢以寫其抱負詩酒自娯外物何有逮夫遭板蕩於中原全妻子於亂後遠還桑梓近守重構蓬窓苔砌蓽門圭竇有婦紡績有兒畊耨佳卉植於東崖怪石列於北牖莎汀養鴨盆池種藕幾席多衣冠之士杯盤半田園之叟拄笏臥看乎西山攜杖行吟乎南畝以樂天而知命綏淸福於悠久豈期遘疾終天弗救俯骨肉之歸窀穸者旣不可畱矣仰文章之燦星斗者又豈易朽哉嗚呼元方惟我與君從遊非偶總角之好通家之舊道未嘗始合而終暌志不在彈冠而結綬秋月對茅亭之竹夜雨剪春畦之韭接引乎詩書之朋尋訪乎山林之友貯風月於一襟漬煙霞於兩袖嘗嗅菊而紉蘭時傍花而隨桞嗚呼元方昔我來思與君連榻今我來思弔君在柩不覊之材邁往之气造道之樂羞曲之肘一朝已矣不復覩矣將奚憾矣又誰咎矣庶精英之不昧起九原而回首聽我哀文歆玆酹酒嗚呼哀哉

陽城縣白龍潭禱雨文﹝代李知縣作﹞

一六之精玆澤所鍾蓄而爲深源爲淸淵湛於巘山散而爲甘霖爲膏澤沛乎太空者以其蟠時出時入之神龍倐而爲蛇忽而爲兔何變化之無窮散風雲於莫測鼔雷霆以無蹤累禱而輙應屢現而不同又何非靈迹之與神功自侯爵而王爵膺歷代之加封維大明之禦天表以神而益崇柰何自冬䢐春妖魃肆凶風恆而陽愆水涸而山童二麥未蘇百榖未種無所控訴殘疾疲癃夫神之所以爲神以其至直而至正至明而至聰則夫濟人利物之澤宜隨時而變通神不顧民民思去矣後日之修祀事者牲醪將誰與之薦黍稷將誰爲之供哉神又能獨血食於玆土享典禮之兼隆牧守有過宜責之牧農民無罪何災於農神其挾波濤之湧昂頭角之雄溥三日之霖答萬民之望俾物阜而年丰不然是神能靈於前代不能靈於今日恐有負聖天子崇神於祀典之中也載省其躬載肅其容苾芬馨香來禱神宮神惻我心報禮維崇

祭李子西提舉文

嗟夫子西學足以裨益斯文而不得推其所造志有以澄淸天下而不得展其所抱豈天之降材固有大小人之稟賦亦有壽夭耶嗟夫子西剛不可挫正不可撓幼失遊於方外長竟歸於正道摩空之翮過橫秋之雕鶚不羈之材邁騰雲之騕褭騷壇對乎屈宋詩壘敵乎謝鮑用筆則李蔡之篆隸執法則鍾王之眞艸胸錦繡而量有涵濡文山林而气不枯槁作賦也擲金聲之可聞暢飲也忘玉山之自倒冠浙右之時俊膺皇明之聘召職徵商於滑邑著考成之功效此中原之交友恨相逢之不早何去路之長逝殞厥身於冥杳不可復見者君之筆陣尙可傳錄者君之吟稿人孰無死君爲可悼其英靈之气將鍾而爲黃琮爲蒼璧爲奇珍爲至寶歟抑將化而爲慶雲爲景星爲祥麟爲鳯鳥歟其忠義之魂將隨萬鬼郁悒於九泉歟抑隨羣仙徜徉於三島歟將爲詩仙神交於多士歟抑爲酒仙神遊於八表歟嗟夫子西故鄕之闗山路遠髙堂之父母年老二十之孀婦衰絰半載之嬰兒𦇤褓失平步之靑雲舉南歸之丹旐此吾徒所以皆慟哭而仰問於穹昊也歌楚些以招魂薦哀誠於蘋藻精英如在來受我弔

應制譔僧官勅文

左善世

謂佛爲心經在心外謂經勸善善在心中心之善無時不存心之佛無地不在矣彼擲錫飛空對石談理者又何益於心與善也睠玆沙門之眾而立僧錄之司具官某學備三乘行嚴一戒入定而緇衣炫色講經而天雨寶花釋子推尊授以善世勸善者羣經之本爲善者諸佛之心以覺一切之智以善一世之俗庶幾佛教有因朝典加重尙思爾守毋替訓辭

右善世

面壁於少林寺中說法於祗園樹下素修淨業玄術妙通馳芳記大乘之禪流譽著髙僧之傳久居淸淨能無棲乎丈室之云考其藝能可以善世乃授僧錄之長以爲釋氏之宗尙期行道而道無不行善世而世無不善往欽乃職勿失於惑

左闡教

讀西方貝葉之書入上方松軒之定雲煙情性淸淨法門久悟禪機深窮佛教潔已非洗缽之水修心多焚鼎之香與世無營與時疎俗具官某過溪嘯虎杯渡知名戒行旣嚴一滅垢累是升闡教之職莫匪講經之功尙當細論空門緣分因果俾佛法重明於世使僧徒不染於塵人以之而善根生教以之而惡障滅朕志惟是爾儀圖之

右闡教

入定於大十界裏談經於不二門中解脫爲空淸虛成性久畱心於佛教獨潛迹於禪牀去就一之是非不染具官某居山禪伯對月詩宗抱不墮之慈悲樂無塵之淸淨乃命闡教之職用副僧錄之司尙宜深究佛書詳窮禪教條分本末縷析始終俾諸僧皆悟靜中之禪而無教外之失往欽予訓宜懋爾功

左講經

經中知人我之相教外忘大小之乘豈古剎之沙門寔東林之徳士學髙諸剎名重一時具官某養性得宜誦經不倦持身有戒臨事愼爲是用職爾僧官以副朝典往化釋子無怠講經尙以佛之覺覺人以師之業業已罔俾釋氏有違憲章庶不負朕設官之初意也汝其勉之

右講經

論眞如之學非杯渡錫飛而已惟窮佛書而有得考禪教而知原是曰髙僧有助淨業具官某悟空丈室說法叢林對海月而明心隨洞云而見性爰用眞覺之士授以講經之官爾其詳解禪機細談妙旨俾釋子蘊藏法器培植善根不爲禪外之人而受戒中之福汝往加勉時惟欽哉

左覺義

佛書有義其孰覺之非最上乘者不能也覺義於一已者力淺覺義於眾生者功深釋子旣繁非官莫制職以覺義爰副僧官具官某智徳可尊久修淨業論禪伯則唐之齊已論詩豪則宋之惠崇蘊經遠之沈謀宣適時之妙用是宜擢爾玆職覺義於人欽斯勉斯惟僧是化

右覺義

道之在佛者惟覺法之在經者惟義以覺悟人以義行事覺義之道其在於斯舎義而不覺於人忘義而徒覺於已大非覺義之術也出家者眾覺義者少乃立僧錄覺義官名具官某有年靜坐終日談空虛心無累眞覺多知乃授以官佐治釋子臨事而惟義是主說法而惟義是宣以此覺人人孰不悟莫泥佛教有負朝章

應制譔道官勅文

左正一

道不可名而能從道庶於道學得正一焉非久於從道爲事者何能見推於時也具官某僻居靈境眞一得傳遠世務之紛華守物外之淸淨慮世周徧煉事老成用擢正一之官以掌道徒之教務要詳推所學不阿不偏普化道流咸知大戒則於學道亦有光輝惟懋乃衷毋忘朕訓

右正一

教有正一之名官有正一之職非素登眞者不能膺是任也具官某齋以潔已法以煉形有守有爲不凡不俗久居淸淨之教深得裁制之宜選眾見推乃授是位宜悉心力以化道侶務使學道之徒咸能歸一而無道外之失則予一人汝嘉

左至靈

惟道有靈惟靈有至至靈之道遠近可通事本於道書名稱於官職具官某身心順理蹤迹遠塵久著名於三洞道科方膺選於一時公議尙期推學於已施化於人俾無出道之迷以著守道之效則於掌教之職亦有輝焉爾其勉之勿替厥服

右至靈

至道之靈於天下也非一日矣太一之靈何異於眞一之靈焉學道者能盡至一之心則知至靈之理取以命官厥有由焉具官某淸淨爲師太和爲友保身有自然之戒處事多不惑之方遠訪近推爰命是職尢宜審厥道侶各進所學無爲長往之謀篤守至靈之教用率其職時惟懋哉

左演法

法出於道修道而爲皆法也蘊於已者本諸道經教於人者施諸道眾蓄而不演則學道者曷由而知也具官某神淸目朗四气和平探道之玄精道之賾踐履皆從於道言論盡合於法擢以演法之職必能推法於時爾尙原太上之經發黃庭之奧章明句解縷析條分無負厥官有光斯道益思奮勵以待異恩

右演法

經貯瑯函法開洞府須明眞一之本仍推太上之原豈徒槁木其形而已也具官某名在丹室學得黃庭淵乎從道之心確乎吞气之習官擢演法功在談玄宜講論以加勤莫淸淨而忘道爾尙啟迪後學追配前人無曠厥職悉推其法庶不負朝廷設官之意而學道者亦預有榮焉尙體眷懷豈煩多訓

左玄義

道經有義玄而又玄學道無端妙而又妙庶於道義不昧厥旨具官某野服黃冠仙風道骨詩無入俗之句囊有化金之方擢膺玄義之官何愧道錄之掌尙期眞登紫府理徹瑯函俾太上之教咸造精微則朝廷之選不爲曠設往助爾長其尙懋哉

右玄義

道必有義義必尙玄況大道之難名而斯義之攸在或學諸道侶或載諸道經而玄之之功不可闕也具官某登眞受籙發祕求原名冠九流妙通三昧是宜擢居玄義之職以副道錄之司尙期推爾所能開人未及以化天下之道以窮太上之經豈惟有補於羨門之言抑亦有光於朝廷之典汝往欽哉尙思稱職

西隠集卷八

●欽定四庫全書

西隠集卷九

﹝明﹞宋訥

撰

○銘

正已亭銘

惟皇明克享天心永淸四海首詔天下興學以六藝爲教射爲一藝也凡學立圃師帥弟子員以習之浚縣圃立學宮之右其抗侯發矢之地悉合於制洪武戊午春四明方侯叔通來知縣事建亭於圃不華不陋爲觀射勉勵之所且禦風雨焉爲師爲弟子者嘉侯之徳有益於教也佽決拾調弓矢以時入習勤而不怠侯亦喜之其如古人序賓以賢而且不侮者可得而見焉一日馳書請予扁其亭以銘之予嘗因射而有考書曰侯以明之詩曰發彼有的以祈爾爵禮曰射者仁之道也古人於射重而不輕如此者以射可以治心可以修身可以觀徳可以爲國則爲弟子者豈容不習哉聖天子舉久墜之典以教天下士生斯時何其幸也遂不讓乎射義射求正諸己巳正而後發發而不中不怨勝已者反求諸已矣扁其亭曰正已又因爲之銘銘曰聖人制禮中正而止養志遊神從容循理惟射爲藝殆匪他技可以觀徳可以知恥審度在此取中在彼臨之勿墮立之勿倚儼然其容端然其視確然其心凜然其履內外靜專庶謂正已審固不妄可以發矢兢兢業業愼終如始旣中勿驕未中勿葸持敬習久功成曷已以蕃王國以佐天子無忘侯徳勗哉造士

淸丰縣學彛訓堂銘﹝並序﹞

三代風俗厚人材美以有家塾黨庠之教況國有學乎後世郡邑視一家一黨其教宜何如哉淸丰舊有廟學煨燼於兵皇上建極之初天下郡縣承制以立學官佐其教者訓導是設咸給祿爲養弟子員亦有差等又立部使者稽考之法以伸賞罰其學六藝學武學律爲一代典蒞是縣者往往簿書期會爲先務視學校未暇也臨安金侯子肅來知縣事嘆廟學卑陋攺作新之有殿有廡有堂有齋宏麗甲乎鄰邑侯爲記旣刻諸石惟講授之堂名曰彛訓遣邑士竇潛持書請銘於訥訥惟道原於天命之性而行於君臣父子夫婦長幼朋友之間存於易書詩禮樂春秋孔孟氏之書之內皆天理民彛自然物則之所在不可一日而不學也捨此又奚學哉侯名堂於學取九疇之言蓋有志於以吾君爲皇極之君以吾民爲皇極之民俾風俗人材無愧於三代學校之教而後已凡登玆堂者貴乎踐彛訓之實不以記誦剽掠爲功而貴乎以窮理修身爲要以近天子之光此又侯有望於淸丰之士云銘曰嗚呼九疇皇極中分上天錫禹洛書呈文箕子傅周敷言始陳妙矣敷言萬世是尊曰彛伊何在物在人在物在人常理曷泯曰

訓伊何維師維君維師維君大訓孰湮彛訓名堂明道修身以立大本以序彛倫孝以訓子忠以訓臣降衷不昧天理常循道徳光華庶幾可親維皇建極斂福錫民維皇作極感化無垠惟民保極五福重臻奧閫宏綱淺學莫聞敢曰作銘以僞亂眞侯惟搢紳志在經綸書事貞石永播英芬登堂勵學訓告諄諄繼侯來者毋怠咨詢

西隠集卷九

●欽定四庫全書

西隠集卷十

﹝明﹞宋訥

撰

○雜文

愚直生說

愚也直爲古民三疾之一乃聖人傷俗益衰之語也知大名府事孔侯中夫以守直以謙自號愚直生公過告予乃爲廣其義焉夫愚自有差等顏子之愚如愚也聖人旣以不愚明之寧武子之愚沈晦免患於衛亦非眞愚矣髙柴之愚知不足而厚有餘侯之知非不明識非不遠以不愚爲愚又非不移之愚也又非哲人之愚也豈非愚有差等乎以侯之愚愚而佞愚而邪愚而詐皆非愚之美徳也今也愚而直又何害道哉嗟夫人之生也直直也人之所以生之理也不直則去其所以爲人矣故順理爲直直其此心天理之公而無私曲者也曲步以便往曲視以回目非直也曲力以隨人曲心以受辱非直也曲於民違道而幹譽曲於官上諂而下瀆非直也以至曲於言曲於行曲於動曲於靜曲於愛憎曲於增損直又何在焉𨿽然直者徳之一端聖人告樊遲以舉直與史魚以直哉又與三代之民以直道則直非不美也但天下悅佞而惡直者常有也書載九徳曰直而溫詩美申伯之徳曰柔惠且直必如是而後全中和之徳又安有暗昧不明徑行自遂之病也若侯之直以直諫於君以直益於友以直平其政以直守其身一順天理之公而後此心爲直臣爲直友爲直諫爲直政一順於天而不愧爾但專務爲直不失之偏則失之過矣於用直之際更思其當理而施焉不愚已惟不可曲法以殉之

故澤州陽城縣簿方君誄﹝並序﹞

洪武五年三月三日將仕佐郎澤州陽城縣主簿方君卒於官爰用是月五日殯於縣之僧寺某月某日幼嗣福童扶柩歸婺源卜以某月某日葬龍溪原上附於考之墓前知縣事李侯文輝與君同見選於朝廷其臨政之日同也李侯寛而尙正嚴而尙恕君事以兄禮其相得也若此惟職居佐在縣日少侯待之加厚臥病數月侯問病視藥有期不少怠旣卒哭之過哀聞者罔不泣其喪具竭誠以給靡失毫髮凡弔奠皆以禮接之執紼於殯贈賻於歸又皆不尙喪之文而尙喪之實焉故其哀與禮有足感動人者觀者謂古人同僚之契今日見之世不多見也殯三日李侯來謂予曰簿之死我不敢求其知我之敢必者哀簿不忘焉先生盍爲我賜文而誄之俾其嗣福童歸而刻石於墓以泄其哀可乎某乃復於侯曰訥識簿有日簿之賢非侯不明侯之賢因簿而益見矣爲誄矧可辭方君名渭字彥淸云誄曰

顯允方叔中興周宣元老福澤千祀綿綿何世有延靡耀於前幹生在唐漁釣志堅棲蹤鑑湖名並詩傳唐季芳裔萃諸莆田璈在五代長史千泉卓卓謹言節譽赫然諌議遺芳以道保全懿彼崧卿安分有年惟書斯抄淸俸半捐桐廬達源驄馬翩翩三子名時文采相聯南渡衣冠婺源產賢以璉以瑚斯璧斯瑄婺源幾葉寔有君子名譽三語贊畫一紀君子有子遠紹前美失怙失恃克孝克嗣妙齡自立見賢斯企勵以儒行勤以文史書尙楷法詩工唐體皇明禦天際時登仕貳縣陽城有美容止咸謂仇覽鸞棲棘枳亷以是持禮以是履出民巖穴俾樂田裏率民租賦無費遐邇役民土木工不廢弛崇文尊賢一其終始善則歸令過則歸已移權長平邑受多祉三載功就遘疾不起七歲幼嗣主喪何事惟令之賢竭誠喪禮有痛如疾有淚如水若殯若歸惟令是倚奔弔執紼闐關溢市行道觀感斯際孰比令曰爾簿予哀曷已乃請於訥爲君作誄材匪椽筆敍君生死嗚呼哀哉君之不淑宜歸蒼昊材副其名志沮其抱三十四年壽則爲夭秩列八品官則爲少嗣未十齡逝則爲蚤九原已矣孰爲再造嗚呼哀哉丈夫蓋棺全歸斯保壽夭死生莫非恆道良辰不偶是用哀悼爰告幽明以徳是表後日有徵誄文可考

西隠集卷十

●欽定四庫全書

西隠集附錄

﹝明﹞宋訥

撰

初召勅符

朕君天下十有三年矣意野無遺賢𨿽夙夜孜孜以求賢賢何弗至今四輔官杜斆抱忠爲國舉所知宋訥才堪任用符到之日有司禮送赴京以稱朕意焉

授文淵閣大學士制

諭朕觀古今賢能者遇君有遲速名彰有先後柰何時運之不齊壯衰之相臨何謂蓋壯志貞而名未出君將知而暮年埀𨿽有賢能爲斯所艱然昔望於磻溪亦老而已猶有作飛之兆而乃興周八百爾宋訥年𨿽髙邁特授文淵閣大學士奉議大夫宜往欽哉洪武十五年十一月十五日

問疾勅諭

人之生也其罔極之恩在於父母其或有疾而醫之可而不可者而有神焉何哉蓋志人率性履道而不迂以誠而輔政故神相之卿秉天命之性發仲尼之誠施已之幽徳修道教人所以病不病而速差以其有神也故勅洪武十六年七月二十日

授國子監祭酒制諭

太學之設無知古稱但始自漢唐所以設此而教君之嗣貴臣之子故立名曰太學旣立之矣則爵官以司之以專文學乃曰師師乃泛稱又官稱官稱曰何曰祭酒司業博士助教皆有隸焉斯官之首者不獨教生徒而已其職亦首在祀事也然王者親祭必寡故設官以代祭之其名曰祭酒所以祭酒之職潔牲牢淨廚竈精籩豆祭不失時則禮焉或云爲飲之長而先奠之曰祭酒吾甚愧而不通斯說未然今必以奠先師而名吾方諾不然則非也況子曰祭神如神在所以祭必謹之若以孔子生之禮祭則相去旣遠而莫可考以今時之禮孔子之如生又非仲尼之生禮不過時宜而已矣然不可不謹以時宜依期而奠焉爾宋訥今特授爾爲朝列大夫國子監祭酒爾尙竭乃恭而臨祭靜乃神以對神則冥冥鑑知庶不負委令之意欽哉洪武十八年九月二十七日

白雲茅屋賦

左春坊左贊善云陽劉三吾撰

大名滑邑周豕韋故墟漢之東郡唐之義成軍也西南三里卽瓠子堤宣房宮在焉北去大伾半舎余西北距善化三山五十里又西距太行四十里許至淇泉今成均祭酒宋先生仲敏先尊大參忠肅公嘗構西亭瓠子堤上題以西隠仲敏更築艸堂其間號曰白雲茅屋國朝徵詣公交車歷官瓊署掌教上庠六館諸生多所造就皇上益深眷注不容以懸車之年辭僕備貟春坊謬蒙推重謂其楚產能楚聲也屬賦其所謂白雲茅屋爲之賦曰

白雲之云茅屋之屋吾睇其觸石起經檐宿藹林霏度窓曲因風曳曳之來和日蒸蒸之燠隨椽疊疊之鋪代瓦層層之簇爰乘冬隙之休工豈俟來春之播糓不炊而暖散晴煙不雨而潤爲純束任滿地而誰其與歸從養眞而自覺不俗匪河陽而望入親舎之思匪瀼西而吉葉杜陵之卜此滑城隱君子之所爲得兼二者之淸致而克顯先世之忠肅也且夫煙霞棲遲隠者之所甘心而胡獨愛白雲之捲舒廈屋帡幪人情之所同欲而胡獨愛茅宇之蕭疎得微以不堪持贈而僅足吾人之自娯也與又微以所取索綯而可還結繩之古初也與不然以其深可爲家而致詩客之停車興在歸赴而爲文翁之剖符與噫是皆未會其趣之深而徒得其迹之粗者也南臨瓠子之堤北距太行之山宣房黎陽之覽乎其形勝淇水泉源之聞乎其潺湲河流於此乎噴薄林阜於此乎回環宜雲气之所從出而仕者之所以投閒也觀其原本天漢結在山川度溪縹緲從龍宛延或散或聚或斷或連橫亙山腰白虹臥地孤飛空際玉馬行天細縈絲絲之縷輕騰薄薄之綿當西亭之所在毎欲去而仍旋始出岫而何心終抱石以如眠念忠肅之在日常供悅於目前旣與爲霖而濟旱復隨還山而引年慨前修而已矣尙白雲其依然則有令子象賢肯構是事謂云𨿽無心而隠則先志屋不於云締剙何義云而不屋飄散無際乃不剞劂因山之材乃不埏埴於茅之易重重束縛之加密密塗泥之塈多無八九之間寛容數畝之地甕牖前頭之開繩樞太朴之制捲簾而素練斜拖拄笏而爽气隨至香馥馥兮博山水沈白紛紛兮垣墻薜茘都迷松徑何許鶴聲不見竹籬惟聞犬吠於是遠謝世氛淨掃塵蹤我讀我易我樂我窮河圖洛書究極點點之數天根月窟往來六六之宮窓前有點檢之篇門外従靉叇之封此則山人所樂在白雲茅屋之中心倦而休意行所在或采芝術或尋蘭佩橫遮谷口疑蒸雨後之晴嵐濃抹山椒驚失曉來之翠黛到窮處而水源可探看起時而詩情與會此則山人所樂在白雲茅屋之外方其未葺是云屋也盛年科第故家文獻出宰百里郎星朗現心融潘嶽之春花滿河陽之縣喜招隱之賦成諧遂初之始願及其旣葺是云屋也養浩林泉放情丘壑結社漁樵訂盟■﹝犭員﹞鶴已甘分於退休諒何心於好爵胡束帛之見徵違夙昔之素約乃登金門乃覲我皇乃承渙渥乃官上庠孔庭兩丁資爾代祭生徒六館資爾紀綱𨿽引年之屢慨豈聖眷之能忘回首白雲幸蒼狗之未變驚心茅屋恐蒼苔之易荒至是則向之白雲今且出而從九重之飛龍矣向之茅屋今且廓而爲多士之棟梁矣念云屋之久別渺山河之相望皇心見憫予告還鄕則願於爾白雲以之爲臥榻於爾茅屋居之爲墨莊邀四老於橘中會耆英於雒陽詢往事於瓠子訪遺迹於宣房以此晚境際此時康還得專此西亭故隠之白雲占此秋風不拔之艸堂斯聖主優容之賜老臣暮景之光走也不敏遂書此賦下以寫徵君歸隠之兆上以效天保歸美之章

同前

蜀府左長史前進士長沙陳南賓撰

國子先生遊乎太素之天沐乎土階之化醉周孔之六經窮羲文之八卦飄揚於霄漢之間笑談於閭閻之下托茅屋之白雲寄幽情於圖畫諸生有問於國子先生曰斯圖之作美則美矣而白雲茅屋先生何以知其趣哉先生翹出乎儒林馳騖乎藝圃領袖斯文重瞳屢顧六堂之弦誦相聞璧水之文瀾環注指靑雲以爲梯導諸生之先路當泰運之宏開方拔茅而連茹彼茅屋之白雲先生何爲而知其趣哉若予者則眞知之請言其故予也生乎山林翺乎巖谷鴛瓦不殖於陶鈞丰材不鳩於良木苦風雨之震淩念妻孥之顰蹙晝爾於茅西山之麓帶夜月以索綯趁朝陽而乘屋覆惟止於三重費乃踰於千束分薄霧之輕輕弄淸風之蔌蔌審容膝之易安庶怡情而自足艸廬不慕於南陽艸亭不誇於西蜀坐無臯比之擁門無車馬之簇惟山上之白雲每無心而相逐迷皓鶴以來歸伴晴檐以棲宿厭芰荷之易衰兮將被之而爲裳鄙錦繡之過度兮將組之而爲縠柴扉曉辟湧銀浪以西來竹牖秋開恍玉龍之下燭未寒而雪片平鋪未春而楊花亂撲吾嘗髙臥其間藉以裀褥元气浹乎肌膚祥光散乎心目庶幾爲貧賤之交無榮而無辱也先生其知之乎先生仰而嘆曰勞於身者未必得於心爲其事者未必知其意常俯仰於兩間付今古於一喟吾心淡焉結白雲之綢繆吾身安焉專茅屋之幽邃故𨿽純潔其行而有傅巖霖雨之心儉朴其居而有杜陵萬間之志此所以寓意於斯而豈子之所企乎生乃恍然如失悠然而悟走山中之穎泚秋空之露展白雲而書之遂以爲先生之賦

右白雲茅屋賦先曽祖洪武中爲國子祭酒宋公作成化癸巳春予承乏來典華亭教謁玉堂學士錢先生因出示宋公所著西隠文槁拜觀之餘敬錄斯賦以附於後曽孫章謹識

文淵閣大學士國子祭酒宋先生墓志銘

翰林學士劉三吾撰

國子祭酒宋先生卒旣往哭弔居數日博士吳守徳持學正朱惟嘉所狀先生行實來曰先生嗣子麟疾在苫次不得跣以請玆將歸窆滑之永寧阡惟翰林兄長吾於先生爲同舎故懇銘焉尙憶走始來時會先生於春坊先生曰得毋與劉長吾爲晜弟耶不然何面貌之似也相與感嘆久之嗚呼先兄以後至元丙子入監周旋十有五年中間才兩歸江南爾在監舎法以同時爲晜弟以晜弟相知爲世契則走於先生忍銘忍不銘按狀先生姓宋氏諱訥字仲敏世本衛之山陽人後徙滑家焉兩世繇貤恩贈嘉議大夫禮部尙書上輕車都尉追封京兆郡侯諱徳仁其曽祖贈中奉大夫河北江南等處行中書省參知政事護軍追封京兆郡公諱宣其祖官中奉大夫陜西諸道行禦史臺侍禦史贈推誠秉義守正功臣通奉大夫江浙等處行中書省參知政事護軍追封魏郡公謚忠肅諱崇祿其父忠肅在元時揚歷中外四十餘年五持憲節逮事七朝丰功盛徳所以燾後衍慶神道碑紀之悉矣先生濡染家教動以矩彟雅性遲重不妄言笑齒貴冑館以來所師宗工碩儒月開日益卓然有成擢科登仕爲時聞人中經繹騷乃被褐懷寶以自韜晦皇明受祚徵詣公交車於召見次有言動聽洪武之十三年也是冬除國子助教橫經發難擊蔀廓塞學者如客得歸嘗同諸儒應制撰勅文畀僧道錄司領教事者十有六通操筆立成雅稱上意超授翰林學士奉議大夫俄升文淵閣大學士日見親信有所補拾會建大學成中外歲貢學徒日夥而職大司成者往往選愞師生相姦教尼不行宸衷簡注擢爲祭酒升朝列大夫以釐正前獘上自制誥詞至以尙父興周八百儗之感惟眷遇所以提絜鏟磢不遺餘力師道旣立皇心載寧乙丑戊辰兩科得士大率三天下之二而龍頭魁選更在太學大被賞遇一日有疾上遣中使致諭其略曰卿稟天命之性發仲尼之誠施已之幽徳修道教人所以病不病而速差以其有神也天章下賁光輝儒紳恆謂祭酒骨格必壽適有畫工至命繪其像肖焉喜溢天表然終老之以其子麟主望江簿特勅召之還俾便侍養其被遇優渥類此方倚之以棟梁我道楷式諸生也不謂得疾旬日遽不可起病也尙醫來治卒也遣官致祭其文悉上所自制故事文臣四品無給賞費者曠典之舉昉自先生斯皆異數也居嘗寢食恆在廂房未始一宿於家及是疾革麟等托諸監官懇請其還厲聲曰是何風雲气少兒女情多況在丁社兩祭齋戒中耶至是祭畢乃就舁歸一不口及家事及家气絕焉二月之三日昏暮時也嗚呼先生以八袠之年當易簀之際而風雲爲气不少衰丁社兩祀始終齋戒是持非其平日操存有素詎能方寸不亂若此哉可謂眞大丈夫矣最其平生所裒集先世碑銘傳曰紀徳錄一集所自著述曰西隠集又十七卷旣號西隠復別號所居別業曰白雲茅屋自法書名畫外他無所嗜好中朝名巨詩若文讀一二過輙能記憶不減少時今皆已矣生以元至大辛亥十二月四日卒以今洪武二十三年春壽八十配康氏先卒子三人長■﹝彳刊﹞祖卽麟擢進士第拜監察禦史出主望江簿次復祖鄕邑訓導次安祖女一人在室孫男三恕慧懋女孫四所適其人長郭謹次陳惟新次李均一在室曽孫男女各二皆幼臨發柩時上再遣祭舟車之費一出於官可謂生榮死哀也已銘曰銅臺世家忠肅公挺生賢嗣遭時雍身逢堯舜接夔龍代言文淵掌辟廱感惟皇上倚注隆率先條約自其躬風雲气槪冰霜容教行六館諸生從金石文章錦繡胸蔚爲海內諸儒宗譽髦多士振文風棟梁我道伊誰功夫何一疾遂罹凶至尊爲之惻淵衷命醫與祭恩禮丰年登八十善考終歸窆祖塋得幽宮銘阡者誰靑藜翁子孫世世其吉逢

重修白雲茅屋記

前進士知滑縣事上黨復庵任環譔

云屋在滑臺之南堤祭酒宋先生所居之別墅也先生之歷履行業具在史冊屋久成墟不可復識正統年司土者禱雨於此有徵因爲龍祠今亦傾圯惟斷碑存焉嘉靖庚戌夏仁和張公來守魏郡重道愛民爲畿輔先時先生之後有以興復云屋請於公適環來令滑公謂環曰興廢今之事爾且儒先之迹與建祠者之意均不可廢也子盍圖之環受命乃鳩工聚材卜日而並營焉方畝中分周垣以繚西建云屋東作龍祠外各爲門中各爲堂四楹左右有軒各如其堂之數扁其祠仍舊軒曰思沾曰作霖云屋之扁曰文恪艸堂軒曰臥云曰棲霞始於是年九月己酉日於十二月日告成暇日與客登是祠仰瞻霄漢俯瞰碧潭翛翛乎有淩雲駕空騰百川而潤九野之意及登艸堂但覺地迥天髙風淸日白前輩典刑儼或如見則又有懷古私淑滌蕩塵襟而實獲我心者焉嗚呼士君子之於世出處何常惟義之歸是故其息也不可無所養其出也不可無所爲斯二者皆取諸衷不假諸外然亦必有感而後動如此祠此堂是也後之登臨此地者其無忘所以景行自淑之心哉又告於宋氏子孫之業儒者曰爾其克念爾祖紹於前休由憂違之操而思龍徳之庥俾進爲名臣退爲善儔是不負今日之意而此地爲不朽矣茍徒視爲觀美而有司者又因爲宴會之止則斯役也悖道焉爾殃民焉爾豈徒虛太守公之盛心而秉筆者甚不樂聞有此也

西隠集附錄

