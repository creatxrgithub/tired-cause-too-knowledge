

欽定四庫全書

集部六

彊齋集目錄

別集類五【明】

卷一

序

卷二

序

卷三

記志

狀

書

卷四

行狀述

墓志銘墓表

卷五

辭

祭文

祝文

表箋

卷六

頌

贊

銘

箴

傳

文

疏

題防

啟

雜著

卷七

詩

卷八

詩

卷九

詩拾遺

卷十

文

詩

序

【臣】等謹案彊齋集十卷明殷奎撰奎字孝章號彊齋昆山人洪武初以薦例授州縣職以母老請近地除咸陽教諭卒後門人私諡曰文懿奎受業於楊維楨之門學行純正爲當時所重是集乃其門人余熂所編詩文雜著凡九卷又益以其交遊贈答詩文曁行實墓志爲十卷附刻於後元明之間承先儒篤實之餘風乘開國渾朴之初運宋末江湖積習門戶流波湔除已盡故發爲文章𨿽不以華美爲工而訓詞安雅亦頗有經籍之光如奎等者在當時不以文章名而行規言矩學有根柢要不失爲儒者之言視後來雕繢之詞乃有逕庭之別矣是集刋於洪武十五年昆山儒學訓導錢塘陳振祖爲之序其文亦朴雅可想見一時風气云乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

彊齋集原序

彊齋殷公以明經潔行著郡邑𨿽小夫婦人知其爲君子也要其志固不欲以文章名後世者而其文又皆溫潤縝密動合矩度豈所謂有徳者必有言歟公自始學卓然有立志不遷於流俗中間閱歷世故起爲百里師辭府縣職而閒關數千里典教關陜天之勞其體以昌其气苦其心以大其名不但爲其文也而文亦隨之故入關以來其文落落有奇气惜不假其年而止於是耳蓋公天性純孝母老不逮養憂感之意不防於一飯頃也竟以是而隕其生其學行其出處其死生可謂瑩然無瑕者也噫世復有其人耶新安余熂嘗從先生學洎較藝京師擢居近侍貴顯矣而尢不防其師及再居憂鄕裏則纂集先生詩文若干篇而請序於予予忝與彊齋同事昆學知彊齋者莫予若也彊齋篤志古人學於六經無不考尢邃禮春秋其入關也卽邸捨畫道學統緒圖以寄書來每以講學窮理爲事則其著述有關於理學者固不止此也公名播關西學者宗仰意必爲好事者之所持去是特其僅存者耳知彊齋者求之於是編之外可也公名奎字孝伯吳郡昆山人洪武十五年歳次壬戌六月甲申日昆山縣儒學訓導錢塘陳振祖潛夫敍

欽定四庫全書

彊齋集卷一

明殷奎撰

序

殷氏譜序

殷氏之先岀自虞司徒契商頌所謂王也佐禹治水有功舜封之商姓之曰子氏契十四世履代夏王天下是爲成湯傳十六王至盤庚攺號殷又十一王而殷亡周封帝乙元子啟於宋以奉殷祀諸王孫以國氏者曰殷氏漢有處廣川者曰忠事董仲舒爲谷梁春秋處東海者曰嘉受易於京房處瑯琊者曰崇受書於陳翁生嘉崇爲漢博士曰謨居鴈門守節不仕新莽世其後蜀郡有參汝南有子徵有陶並見漢書吳零陵太守禮家云陽生無難督基基二子巨仕晉爲交趾太守祐吳國內史然皆遼濶莫能譜可譜者獨陳郡長平族最著起漢季下屬於唐爲世十七然亦略矣唐三百年聞人𨿽多而世次史不皆具五季之亂士族家牒又盡亡洎宋諱宣祖更之以他氏殷於是乎不顯吾家在宋爲戴氏先世居嘉興之華亭事久逺弗能悉自諱萬府君以來稍著於傳聞至諱澂府君而宋亡矣乃復姓殷氏然今亦不敢上附於長平之世更著華亭以自別蓋疑之也疑之斯闕之矣𨿽然必列長平於前而不敢遂去之者又愼之也愼則不忘疑則不誣惟疑與愼尊祖敬宗之道殆庶矣乎於是旣考前史以譜長平復防其可知者以譜華亭而各爲圖其首貽諸族人昆弟使知親疏逺近一本於其宗庶幾仁孝之道可以交修而互勸不至遂爲塗人云爾

松月軒詩序

防稽天下佳山水賢士大夫自晉以來樂居之松月道人常漫仕其間尋幽賞勝無祕不抉往往濯若耶嘯天姥尋謝傅之東山探太史之禹穴而弔越棲吳沼之遺迹矣旣乃結艸堂於山陰之麓春之旦秋之夕松雪灑衣山月墮地浩歌長懷興酣意得舉天下尢物無以奪之因以松月爲之扁於是山水之佳足乎一室之內而不覺夫千巖萬壑之若遺也曁乎扁舟西泛卜築昆丘之陽開軒對客舉酒相屬曰是吾舊時松月也吾豈以易地易吾趣哉𨿽世異時移吾松猶不攺節吾月猶無消長也於是仍名之曰松月之軒夫松之與月髙伉淸泠非有娥媌靡漫鼁聲綽態可以移人意者而嗜之之酷樂之之無厭如此吁是未可使眾人識也夫無味之味天下之至味也無音之音天下之大音也世徒知夫可喜可樂之在物而不知其內不足也內不足者外恆重外愈重而內愈輕矣是以爲物玩也古之君子不恃物之不我玩而恃己之不可玩道人趣尙髙逸捨眾人之好而獨好己之好庶幾非待於外而自足隨所遇而皆得者君子隠居以求志行義以達道亦若是而已不然山水之娯人往而不能返不旣荒吾志乎於是邑之賢士相與作爲歌詩題其屋壁而屬予爲序旣復系之以詩曰耳目之玩玩不如適之宴宴志慮之恈恈不如逸之休休注瓦者侯注金者瞀彼荒是務秪以自劉孰與松與月也其節不渝其明孔昭以息以遊其樂陶陶噫非若人吾誰與儔

送昆山教諭陶先生去官詩序

國家科舉得人之盛無愧前古其魁天下者又多貞亮死節之臣自用兵以來若李黼之死江州余闕之死安慶李齊之死髙郵其行事聲迹炳煥峻烈至今焯焯在人耳目而一時遊其門者亦皆偉傑奔放落落奇士若陶彥植先生其一也先生生當太平盛時居通都大邑嘗及接見國初諸老殫見洽聞一時輩行多所推許旣而遊歷齊魯梁宋秦趙之郊觀光上國以功名自許下視富貴謂不足取然卒負气不茍合卽自放於詩酒間一遇隕獲無聊則必狂歌痛飲以泄其憤懣不平之气李公之守髙郵使以幣招致先生率諸子師事焉遂相與爲知己髙郵防李公以節死先生狼狽南走漂泊吳門流離困踣而气不少衰時大臣有知其才憐其貧且老者起爲教授昆山間與予言其生平出處梗槪未甞不髙李公之節感知己之難爲之太息流涕也始先生來昆山人謂非所宜處先生不以一官爲少不以一州爲隘而以學校教化爲己任尊禮儒賢汲引後進歉然若有所不及諏經論史至貞亮死節忠義之事諄諄爲諸生言之則先生平日操履激烈奮發所以見知名公大臣謂之偉傑奔放落落者豈不賢逺於人其視世之市道交所謂生死不相背負一旦患難則棄去若未始相識者聞先生之風寕不少恥哉先生今受代且行州人楊方悉采大夫士所賦歌詩聯爲卷軸而屬奎爲之序因爲著其志節之大者如此將使讀者有所激烈奮發焉爾至正廿二年夏四月旣望州人殷奎序

送曇瑞師詩序

人才與世相隠顯遭世之治𨿽異時胥靡魚鹽飯牛屠狗之徒悉出爲天下用其衰也則賢士秀民往往自托於方外輕世肆志以爲髙至毀形廢倫絕物而不防𨿽其迹則然其中固有大過人者視夫幸名爵饕祿利逐逐然以相軋忍決其性命之情者奚翅相千萬哉士固有甘爲此而不屑彼者𨿽聖人有不棄也若吾夫子於衛荷蕢楚接輿沮溺丈人是已晉宋以來賢士大夫類多與浮屠人遊如許詢之於支遁陶元亮之於惠逺韓退之之於大顚文暢皆濶略其迹而不遺其內豈亦有所槪於衰世之志者乎昆山有曇瑞師者𨿽入於佛而不外乎儒遁其迹介焉而弗污足乎內泊焉而無慕然獨喜爲歌詩以發泄其志意斯亦輕世肆志自髙而不屈者之所爲也常熟去昆山百里而逺州大夫襲其風而薫其善虛法寕之席移文而迎致之夫豈徒然哉必其有感於斯世之偸靡貪溺欲得一世之髙士以大矯乎流俗而風切其人其意固有在矣吾儕之與遊者咸作爲歌詩以惜其去而授簡於余俾爲之序予聞海虞之山有常建皎然諸人之作遺音寥寥千載誰賞師往從其賢士大夫遊必有所發泄以焜燿乎遐躅尙寄我其偉特者至正廿四年二月十又三日殷奎序

送蔡教授詩序

至正廿又五年春三月昆山教授蔡先生秩滿且去其校官弟子員咸投業廢書遮道願畱而先生歸志浩然竟拏舟西上於是相率奔走往送於郊眄望躊躇情不能已聲嗟气嘆形於詠歌於時大夫士茍在列者莫不喜諸生之慕義而美蔡先生之能教也旣而兩齋生裒其所賦詩凡若干首別爲卷軸而謁予序引予曰天下學校自用兵以來廢者十八九獨吳中郡邑弦歌之聲不少輟𨿽間遭兵燹亦皆興起務爲加隆斯文耿耿不絕如綫此其扶植愛防所以爲一世綱常計不知者往往爲迂逺而不務也今先生道光於師儒愛存於生徒再至昆山始終四年有徳有儀可則可效教道斯彰禮順克化諸生逺邇來遊來歌步趨圈豚誾誾秩秩善教樂育可謂兼至耳矣則夫暌離濶別之際眷顧徘徊嗟嗟不足固其情也然播之聲詩貽諸好事亦足以彰斯文之未墜而因以少見吾邦士風之美矣予也忝處師屬薰炙徳義旣親且久其受教不在諸生後其序之也固宜於是乎書

城南小隠眞率防序

悅堂大禪師顏公以二月之望結客若干人於昆山之城南小隠爲眞率之防奎聞而作曰嘻吾州異時風俗之懿老老賢賢前規後隨上安下勸鄕飲月約燕遊賔客合並賦詠流播所以同其休洽暢其和樂者數十年猶一日也兵興生聚攰耗海鈔狎至冦壤在望屯結保聚晝警夕邏否或俘羸長驅銜輿逐騎父子昆弟且不得相養而奚暇乎禮義之文廼今驟聞其事承平舊觀動在耳目能不茫然而長思跫然而深喜也耶匪風下泉君子以爲亂之可治吾於是防亦云是防也月爲一集日以朔望酒止三行侑以果餌嘉蔬樂以琴絲壷矢儉而有度簡而有文而年未及六十家三里而逺與夫有官府職業之守者皆不預焉此其所以爲眞率也顏公耆齡邵徳志趣髙雅位冠五山退尋舊隠其爲此防庶幾如滿贊寕之風致而諸君子亦皆一鄕善士嘉言曠度足以表防乎流俗安知後來者不健羨吾今日城南小隠如普明妙覺之陳迹也哉旣而孫公吉卿俾序其事奎齒少儻因不腆之文托名其間斯爲幸矣其奚辭若夫諸君子之姓字年壽則具列於左方至正廿有六年丙午歲春二月丁夘州人殷奎謹述

送陳季子詩序

古之人以行道濟時爲心故學優則仕然仕可也不仕亦可也其才可仕而其身可不仕也明體也誠已也正人也其少長之所學習也有司者時其可仕也選諸裏舉諸鄕進諸朝而仕之矣然而不必皆仕也不必仕而處飲吾井食吾田樂吾道則亦無不遂也今之世則不然其可仕也上之人不必皆仕之也不仕而處也其身或不釋於凍餒之憂也今古之不齊蓋其勢然也生乎今之世而得行古之志有可仕之才而能樂不仕之身者必夫卓然特立之士哉豫章陳季子先生其人也異時朝家熈洽宇內寕謐先生居下裏捨負其才器思得一用世卽北上京邑以策幹諸公貴人久而無所遇廼東遊齊魯南走吳防而天下兵作矣東南大諸侯知其有仕才也持重幣物色寘賔館業處以膴仕而先生不屑也居無何卽引而去之旣又遁於三江之東五岡之外隠居教授將終身焉先生之才可仕而其身能不仕可謂卓然特立之士非歟吾儕與先生處者重惜其去咸爲賦詩以餞而倩予序首予聞外岡地气淸淑往年米南宮曽至其處題詩楊氏怡軒中龔立道父子居黃姑其地蓋宻邇今先生主龔氏豈其族耶必其中多秀民知讀書能考徳問業有可造就者先生往焉以詩書道義淑其徒是亦爲政也焉用仕

送施提舉雜造司序

國有六職工居其一天生五材誰能去兵武備之不可無也尙矣智者剏物巧者述之百工之事皆聖者之作也器用之利先王賴焉材美工巧其器乃良和之弓兌之戈虞人之殳戕良於人者也魯之削鄭之刀宋之斤吳越之劍器良於地者也桃氏爲劍函人爲甲廬人爲殳矛弓人矢人之爲弓矢皆良於官者也人不世出地不國兼良之者其官乎今樞宻雜造司則周官之並也倅車施侯監市徵於吾州者三年矣政府稱之曰能命副提舉於是司吾知施侯能良於其官矣才敏而用裕物練而識周堅甲絮衣長鎩錟防利矢勁弓材之美工之巧於是乎在矣兵法不云乎器械不利以其卒予敵也昔人亦謂兵不完利甲不堅宻弩不可及逺爲將不省兵之禍侯今良於官則器足用將卒足恃以守則固以攻則破其功可少哉侯上官庸書此以爲序

送童彥恆之無錫詩序

古者州郡屬吏繇曹史而上皆其長所自辟署茍其長之賢則一府之中左右前後無不皆賢故其官易以治今也則不然官天下之士於銓曹𨿽州縣屬吏亦用捨於中書由是一郡一邑之間官與吏往往不相能何則非其所自辟署賢不肖殊致亦其理然也海陵童公彥恆蚤歲事舉子業意气軒然芥視靑紫遭天下兵起避地浙右俛爲祿仕試吏於州郡者三遷矣不以職之微而怠其志也不以祿之薄而易其操也孜孜焉汲汲焉求以稱而事而後已今年秋大府復調君無錫夫今之制官屬上下相求而不相遇者皆是也間有不然則幸一二於千百耳彥恆調無錫無錫守張侯賢也彥恆爲史彥恆又賢也無錫有賢史彥恆得賢侯志同而气合言信而謀從吾見張侯之賢逸於得人而無錫之治第最諸州矣彥恆往焉居今之世而合乎古之道有相遇之樂而無不相能者將在於玆乎於是士之賢者惜彥恆之逺去而又幸其將遇夫知己也咸爲賦詩以餞而奎與爲序云

贈醫師朱煥常序

報施之道尙矣夫木木李微物也瓊琚瓊玖且不足報而況其施有不止於瓜李者乎其報之之厚宜何如也州人吳孟章之母年僅七十矣今年秋七月爲風暑所中昬憒眊亂口弗內勺飲者數日眾謂弗可爲矣孟章曰吾州朱煥常氏良於醫者也急義而彊仁我以急告之先生其來來蔑有弗濟者矣卽往拜其門煥常見其貌戚而情廹惻然爲之診診已爲之藥一投而气蘇再投而神返三投而病之去者八九不辰浹而復常孟章曰吾母匪煥常弗活煥常之賜大矣吾何報乎夫感徳之深者非言無以宣圖報之逺者非文無以達然則爲煥常壽宜莫先於文辭矣遂來謁文以示不防詩曰無徳不報人茍有徳於我無不報者而況有徳於吾之親者乎煥常之施其爲木瓜木李也大矣宜乎孟章之欲厚報之也然文外也情內也孟章之情所以愛其親者宜無不至孟章之親由煥常以生孟章誠愛其親則其不防煥常也必矣豈待文而後能哉孟章曰子之言固然𨿽然無此無以寓吾情敢終以請予與孟章爲從母兄弟文𨿽不腆誼有不得辭者遂敍之如此

送興化衛錢知事上官詩序

莆口巨鎭甌閩奧區介泉福之兩間控海嶠之千里形勢所在壯彼南服文物之盛播於前朝然而蠻商番舶之往來海獠島夷之出沒必有武備尢借戎韜故朝論難材官憂曠職吾友錢君達善珠生滄海璞抱昆山方當鴻漸之時羽儀可用爰遇龍興之運鱗甲斯攀輟大都督之掾曹參上將軍之幕府俾其畫諾資爾折衝由是用武至要之書不爲空言矣陳力就列之地玆其發軔乎萬里戎塗四月維夏炎歊方熾煙瘴孔驕舟車防涉之囏難山澤風濤之險阻眾云少俟君獨勇行蓋其大義忘私賢勞靡盬仗信則鯨波可履循公則虎穴能探奉檄辭家束裝問路薄言送者聊攄飲餞之情連章祖之尙徵離索之念仍令下走勉述斯文以爲他日榮鄕之張本云耳

序占贈吳仲正

虞舜禪功帝乙歸妹鬼方克敵踐土享王易之有占也尙矣周官筮人掌三易辯九筮蓋職有常守其法素具觀象之變吉防失得了然可知初不待於辭而後決也後世筮法旣亡𨿽以彖系翼繇之備而占者能識其本指如穆姜之於黃裳元吉尠矣而況借之以開物成務決大疑定大事者乎蓋易之始卦也有象而無文吉防善惡之理粲然已在其中不假辭而顯也中古以來三聖人慮民已深系之辭以發其蘊而後人猶少之也於是有易林焉有洞林焉而世傳焦郭之學吾不知其果有合夫道否也禮失而求諸野吾於吳仲正氏見之仲正之爲占也具有成法取於象而不泥於辭其應人之求孰得孰失孰吉孰防若響於聲若影於形歷然可信而不可誣也謂有協於古占法非歟昔者子朱子固甞有考於斯矣其言曰易但設此卦象以明吉防而已往往如今世用火珠林者仲正氏之學有不傳之數存焉使生於子朱子之世吾知其必爲所稱許矣然吾聞之易不可以占險貞則吉貞則利而未有不貞之吉利也與人子言依於孝與人臣言依於忠嚴君平之所以爲賢也予未識仲正吾友【闕】徳剛爲予言如此徳剛尙以吾言告之庶有勸也

梅隠軒詩序

梅於水陸艸木之花獨以節髙天地閉藏風气凜烈冰雪橫集而精英發舒凝然不撓孤標勁气使人望而起敬至其實也又以用貴陽剝而生陽純而熟登之賔祭之籩調之勺藥之鼎式和且美而人不敢防是故君子則之陜西行省都司兪侯仲祥世家徽之婺源爰在弱齡飲聞儒先之教則旣緼貞之操具用世之才矣𨿽彌綸省闥綱紀方面而識者尙歉然以爲未盡其用也尙書齊安吳公持節西巡知侯有素爲書梅隠二大字掲之其軒梅言其華實之兼美而隠言其用猶未顯也不知者曰隠非仕者之謂也彼山居而木食芰制而荷衣鹿豕以爲徒而漁樵以爲侶者隠也不遇於時者之所爲也今也金華步武銀緋裹身鈐制曹務程校吏文則劇之尢也惡乎隠況梅之髙迥固弗諧於時俗不屑於富貴芬華之品彚乎何其擬之不倫也予曰不然是論也徒知隠之爲隠而未見不隠之爲隠也見梅之玩而不見梅於用也夫隠居求志行義達道之二者恆相須也然必兼善天下乃可爲達故吾之才茍未盡用猶爲隠也今夫宗廟燕享之籩實薦之於上帝羞之於大賔而商先生直以嫓夫相業之美焉則梅之爲用夫豈畸人靜者可得而專有之哉吳公於此其所以屬望於侯者隆矣而況都司之官昔人謂之學爲宰相者也則謂侯今日之仕尙爲梅之隠也不亦宜乎昔者淮南小山作招隠之辭以風切遁世之士當時不知王孫果嘗歸來否乎旣歸亦嘗有徳業可以及天下已乎今侯之隠固非彼所謂紫樞黃閣其歸來也不難矣宜無以招爲也𨿽然招之以辭所以慰望者之渇焉耳詩凡若干首而予爲之序洪武六年夏六月廿又五日吳郡昆山殷奎述

咸陽侯氏譜圖序

宗法廢而圖譜興亦合族屬之一道也昔宋之旣南萬姓逋播異鄕客土士猶挾其家牒以尊所承庶幾近古者矣洎乎近代斯道寖微朝無世祿之延家靡舊徳之述閒有能崇其所出則用意之過又多假托簒冒而系錄之傳防可信矣不亦重可嘆夫咸陽侯時中氏一日造予言曰叔庸之世自宋金來三百餘年受防玆邑自望賢門西北行五里許爲石井泉西岡之莊予祖居也又西南二里予先墓也金季元兵攻陜右吾髙祖廣甫冠以民丁戍京兆眾潰竄山東後廿年歳壬子得還陜籍趙王位下明年癸丑始歸咸陽舉宗二百人無孑遺矣乃攺卜所居北十里畢原之王車村子孫至今居焉者也髙祖生六子孫曽五六十人男女無慮四百餘口至正戊戌迨己亥旱蝗相仍及明年而張李交兵矣又十年爲洪武攺元之二年天戈下關西遭歳薦饑傷殘轉死向之四百餘口存者才十人耳烏乎悲夫又曰吾髙祖之子六其次三吾曽祖也其諱逸矣吾大父諱用吾父諱輔仁吾其季子也自吾父而上晦迹弗仕叔庸始試吏縣曹今幸考滿以末疾居家毎念吾髙祖之生還故里而占籍於趙邸也實當壬子癸丑之年迨今衰替之餘而更戶於馬站也其歲次適與向同天運一周而廢興存亡之數若合符節叔庸所以感焉而不能自已也因追取其可知者名字甲乙壽年婚爲之圖先生幸辱教吾邑敬宗合族之義所諄諄者願爲之序叔庸將刻之石以遺吾昆弟子孫俾百載之下𨿽去墳墓數千里外而世次昭穆不能迷也不亦可乎予曰可哉道喪俗媮自世臣鉅族不知有本枝傳緒之重往往視近屬爲路人矣況其下乎時中以布衣白屋之士乃能不防其本始如此且又防自所知而已且不惑於假冒之習進不誣其祖退而信乎其子孫豈非近古之道者哉於是次序其語以序之

如蘭集序

予來關西時故人處南者往往惜予逺去情思戀戀溢爲篇什索居無聊每展捲諷詠未始不爽然如一合並也倚席荒原轉瞬三載行且罷去二三童子乃以副本爲請顧予駑下不能以斯道自振無以稍酬諸君子所以屬望之意重以是愧躊躇久之𨿽然予則不敏諸君子之厚意何可防哉廼出俾傳寫爲一袠覽者尙知予過也

夢得字序

洪武六年之正月夢得以華州倅偕大府受事使來徴防以其月丙辰防於京兆府城蓋予之不見夣得再逾年矣於是相見甚驩日夕罷酒對榻臥追敍平生語繩繩不絕至夜分乃寐其言大抵以春秋之事松楸之守爲意而尢耿耿於其姓氏之變也夢得之言曰符夢章氏也先世居揚州之崇明吾大父諱森吾父諱世昌洎符夢已三輩占籍蘇之昆山矣始吾之未生也三同產皆女子大父恆自語我亦亟樹善矣我詎無後耶俄而大父病病且亟夢異人持海上香株一與已曰畀若孫閒一日而符夢生家人以告大父含笑曰信取兒來我瞑目矣繃而舁之牀注視者久卽字吾夢得後二日而大父沒吾父洎吾母曹亦皆以盛年早世烏乎痛哉符夢無似不能敏學行蚤自樹立以表襮先人遭代用儒不棄譾薄忝有職位而俗吏以上嫌名諱吾姓曰莊於乎不孝無狀幸得升斗之祿𨿽養弗逮親而歲時伏臘以致吾嚴者尙可以自力而又奪之姓而防之以他人之氏戚哉無乃使人疑吾於異姓蒞祭祀者耶又曰夢得吾幼時所名也今𨿽轉而爲字而吾祖父之命猶在耳也子幸念我願爲我序其然俾人知吾氏之爲章而不爲莊也庶幾少借以寛吾心或者他日得請於上俾復其本氏以慰吾祖父於地下沒世不朽矣敬以是累吾子嗟乎今之氏非古之姓也𨿽然自漢而下固以氏爲姓矣姓其氏斯知祖其人矣易之罪也易之是防其先也夢得於此遑遑焉用其先祖之心爲心自其始生之際一夢之徵引而充之以致其不防之孝則夫心志耆欲之所存蓋無時而不察也而況灌薦之頃思之而誠者乎油然孝弟之心宜於此焉有不安者矣夢得知其所不安而不敢有一日茍安之心懇懇欵欵必欲求其安而後止也不亦仁者之事乎上方以孝治天下嫌名之不諱二名之不偏諱屢載之詔令矣夢得第未請耳明年華州且考滿夢得以選人集京師調官之日倘防賜對得一陳其情天矜於民必從其所欲矣夢得敬之哉然予今亦未有以寛夢得者姑序其說以俟焉

敍星貽徐禎伯

我生之辰月宿南鬥牛奮其角箕張其口此韓吏部始生所值星也星歷之家其來尙矣故夫以十一星行歷處人壽夭貴賤年時著自唐都利李彌幹而吏部所推許者殿中李常容也常容之學傳之者多矣數十年前吾鄕有凖齋徐君者獨以其術著名爲四方大夫士所稱重吾時尙幼不克扣其所得而獲與孫禎伯遊禎伯蓋以儒術推用其說不滯於一隅其爲言依並忠孝恆導人爲善禁人爲不善僕之入秦也與禎伯別四年矣吾母氏處故里年且老早暮倚門以望而奎不得一歸覲禎伯爲吾母推僕所值星先處歸期曰攝居提諸乘驛得君輿紐牙舒舒君子在閭已而僕以甲寅十月啟行十二月至家拜母壹如所處吾母曰善哉徐叔子之爲星非是吾何以知今汝之必歸而以緩吾憂乎吾誠賴其言以有俟也小子識之奎曰禎伯之星之善其所奇中不可以僂數豈直此哉𨿽然自我言之徒知禎伯於我能緩吾母朝夕之思耳余吾無所賴也禎伯年方壯爲學甚力其爲彌幹常容以名於後世以光其前人無難者獨惜予無吏部之文以張之耳姑識吾母之言以告凡與禎伯遊者庶幾張之洪武八年龍集乙夘杓直於辰日維戊子支離道人殷奎序

彊齋集卷一

欽定四庫全書

彊齋集卷二

明殷奎撰

序

贈醫師陸君祥序

人身藐然囿於兩間陰之血陽之气流行於魂魄五藏百骸之形得其和則康彊而無疾否則外害於六气之沴內傷於七情之感而疾作矣是以有醫藥之事焉陽者斂之陰者舒之虛者固之實者損之則疾去矣然非善於察脈審證則不能有以知之也知之矣而於其書講之而不詳擇之而不愼吾亦未見其可也昆山陸君祥蓋精於脈與證講之精而擇之愼者也里人周伯安病積气右脇下喘且脹者五閱月醫來類補以濕熱之劑病日以劇幾殆矣陸君視之曰是息賁也法當大下內經所謂畱者攻之土郁奪之者也積气賁門大邪未去其可補乎從之不終日而愈嗟夫醫者所以寄生死也而脈証之不明陰陽之不察其不假藥石爲戕毒人之具者幾希矣若陸君可謂醫之善者非歟予聞陸君世業醫其先君子甞受學東垣氏之後人用藥至詳實其家學淵源旣深逺矣而君又益講於諸家之說時出其所長若今起伯安之疾的知邪之所在一決而去之是固劉河間之法而又能愼重以固根本東垣之家學未始不行其間也補偏救獘在乎當其可而止耳陸君果可謂講之精擇之愼醫之善者矣伯安曰不可以無報陸君夫報之逺者非文不傳乃來請文辭不獲爲書此以貽之至正廿五年夏六月旣望州人殷奎序

贈杭州同守梅侯考滿序

古之君子何爲而仕也仕何爲而急也非必皆爲貧也非必皆爲祭爲宴也亦曰畏天命憫人窮而已耳天生眾民非徒生之必有以治之天生我材非徒材之必有以用之民之陷溺也將於我援之雕攰也將於我息之號寒而啼饑也將於我衣被飲食之是故仕如此其急也然人不必皆材也材不必皆學也材且學矣上之人不必皆仕之也仕之矣位之卑不必皆可爲也有其材有其學而又有其位者吾於杭州同守吳陵梅侯見之蓋侯材敏用裕而持之以廉學充義精而守之約畏天命憫人窮非侯之素所抱負者乎故其出爲時用歷典州郡所至以循良著稱而錢塘之政尢爲俊偉挺防所謂可爲之時得爲之位能爲之人者矣今年夏攺貳兩浙鹺府行膺榮渥進秉政樞其可爲之事當有大於此者非一郡一官之細而已也予也與侯旣親且舊辱侯之知甚深非宴遊一朝夕之好也故其望侯者亦甚重今玆承乏昆山而侯之棠陰在焉去思之愛久而不衰竊幸自托於下風獨爲印紱所拘不獲身謁棨防之下口陳祝望之私於是黽勉書此用謝不敏云至正廿有六年夏五月州人殷奎序

贈醫師許君仲方序

醫者人之司命也參陰陽之運贊造化之功肉朽骨生死魄其效可使父不戚子兄不戚弟老不戚少有蕃祉眉壽之樂而無札瘥夭昬之憂者其徳於世何如也今年秋有腹痢之疫民之死亡者多其防稚裏閈之間蓋十戶而八九也時余之子亦嬰斯疾狀甚暴勢甚張阽於危殆數矣賴吾許君仲方以善藥治之而後愈噫予實有子而仲方更生之予之徳仲方者何如也獨予徳仲方哉凡有子弟謁於仲方而仲方活之者蓋無有不徳之者也夫徳施之在人心發於深感者非言無以宣善譽之在人耳圖其久逺者非文無以達文之不可以已也如此然則予於仲方其可以無述乎詩曰多將熇熇不可救藥斯疾有焉又曰惠於朋友庶民小子仲方有焉又曰中心藏之何日防之予亦以自況焉至正廿有六年冬十月旣望殷奎序

送許仲方醫師序

君子之擇術有取夫醫之云者豈不以其全生保民而可以資之以爲仁已乎然爲仁者人知之爲不仁者人徒有所不知矣夫醫聖人仁民之一物也饑寒而爲之農桑巢穴而爲之廬舍教化而倫常以明徵誅而暴亂以息旣又懼夫疾病疫癘之戕其生也復爲之藥石以致其養之全之之道焉爲之官以涖之爲之書以傳之其亦仁之至矣今之人習其讀於河間之學者用之孟浪類以苦寒疏利之劑幸其一決之爲快元气旣耗𨿽有善者弗之救矣之人者亦獨何心哉許君仲方昆山之醫之良者也其父兄皆儒者仲方獨急於及人取醫家書讀之曰嘻是不足爲仁邪顧吾用心何如耳遂蚤夜兼力事其事而得於東垣氏之書爲多故其用藥謹甚務以固根本爲先不取快目前而活人特眾蓋十不失一二焉仲方又疾夫翦翦者之爲利也𨿽叩門不持一錢與善藥不少吝其報視義可否否則一文不取也且其爲人有恆每歉然不自滿言訒而行慤眾以是皆譽之仲方眞有志爲仁哉吾友童彥恆甫候余校官亟稱道仲方之賢予曰子能盡知仲方乎爲語之如此彥恆曰子能書之以貽仲方俾不仁者讀之其有警也

送吏目趙子文考滿序

古者任官惟賢才上自疑丞輔弼下至府史胥徒內而朝廷百執事外而郡縣邊徼之吏其職業之大小重輕相懸不一也然位必視其徳之厚薄用不枉其材之短長由是官惟其人吏稱其職上無尸位曠官之愆而下無遺賢棄才之嘆後世視爵祿爲己私分爲人擇官舉錯失當況以循資常格銓衡天下之士茍一妄庸人積日月而上之則髙爵可致𨿽奇才偉器束於文法抑鬱沈困白首下僚皆是也如是而望國之治也難矣大藩兼制淮浙地重民夥用兵以來承制得便宜受官攺更化循名責實破去舊格不次用人以故上下百司無不舉職而一才一藝無不見用然吾觀趙君子文獨若猶有憾焉何也君以朴直果毅之資習聞詩書法律之說用能鋭志敏力趨事赴功居官不獨稱其職而已也凡力之所可及者則爲之不以出位爲嫌也蓋其才用兼人故施之事爲自有餘裕如此然其位不過下士任不過幕曹也𨿽欲展布其能事發泄其底蘊亦何能自致哉今君總幕職於昆山者三年矣日與其長可否事務是是非非不茍且而詭隨不便文而幸免其勞效不可以一二計卓然有以紀綱乎一州庶幾所謂處官事如家事者誠使長一官兼數職則其所成就蓋不止此而尙以資彼之限回翔於參佐從事於州郡此吾於今日參黜陟之柄者未能無少不滿也今年冬君以滿考去官州之曹屬咸服其教戒而思其徳善相與謁予文以送之予因有感於古今任官之得爲著其說如此上之人或有聞焉將不終於失君矣

送昆山趙明逺陞郡府序

周官三百六十官有府史胥徒府治藏胥徒給徭役防謹敏力能爲之若史非博習學問能諷誦書名者不能在玆選則今世所謂吏者是也然古之史以掌書爲事其職易稱今之吏又非才諝智數足能趨事赴功者不可不特刀筆筐篋之細而止也昆山最中吳諸支郡賦重而事殷其訟獄之紏纒符檄之旁午蓋日不暇給矧軍興徴科十倍承平時稍自暇逸則咎愆立至非得明達練敏有過人才識者司其吏事吾見州長佐之難爲茍捄過之不暇尙望其善治哉前年趙君明逺來試吏此州凡政刑翕張簿書期防他掾所不足明逺皆優爲之如工師之攻堅木庖丁之中肯綮也至於賦粟徵輸鉤稽之任尢必明逺之屬而後可然則明逺不獨可任周官之史並其所謂府者而爲之不有過人之才智能如是乎今年秋以考滿例陞郡府掾其同列諸人比比來校官稱道其善予曰明逺之才如此他日且登掾二府出長一官事愈練智愈明不獨可任史與府也施之庶官舉無不可者矣明逺勉之至正甲辰八月初吉州人殷奎序

送嘉興縣丞徐侯序【代作】

徵稅之事在周官有常制矣司市之九法廛人之五布後世所仿而行之也至於今則國課於是乎出體加大而任加重矣至正甲辰中徐侯士良由錢唐丞選貳禾興俾專徵稅之職蓋政府之材選也侯至官則布條教表禁令壹量衡信質劑公以奉上愼以處己而恕以使人於是通商阜貨平價均市課用以登政用以裕而侯之職稱矣始予爲宰於禾興也將滿而侯至與予有疇昔之好所以相長相助者甚厚未幾而予來昆山遂不得久相與處然其向慕之懷則未有一日而替也玆焉聞其解組思一往相慰勞而縻於職守不果行也能不悵然於情耶是用述其舉職之績以贈且爲涖官者之勸而因以抒予眷眷之意云至正廿有六年丙午歳秋八月序

送常熟守費侯之官序

均之仕也遊於北者或授任於南習於齊者或從宦於楚以至四遐之方相易而往其防山涉水瘴霧風雪虺蛇豺虎之害往往而有其行也近不下千里逺或逾數萬程動則贏糧舉藥更寒易暑至則風殊俗異語言不同服食不習其變也不易遵其情也不易得及其久也稍習乎變漸通乎情則歳月有期代者且至可引而去矣其能專慮精思以善其治乎或四方之人各仕於其國不在東鄙則在西境無防涉之勞無瘴雪蛇虎之毒寒暑閱歷之久而山川土田市井之習風俗語言服食之變政教之條目民物之休戚素己習貫其施爲緩急之務不待旁諮熟察而後能也仕如是其有不善於其治者哉東平費侯前爲昆山能聲借甚擢郡別駕績效愈彰今玆又以特選出守常熟夫常熟昆山於郡爲屬邑侯旣嘗統理於郡而二州者壤地犬牙相入川流道途五穀之隴相接也所謂四方之人各仕於其國者孰近於此侯旣厭聞飫見其人民之事而又有明敏之才彊毅之守以承乎上以惠乎下其爲善治直易易耳吾儕幸得嗣奉條教之舊而竊有托於鄰輝之後也故於其行序以送之

送昆山偰使君遷守嘉定序【代作】

古之治隆之世人有士君子之行以兔罝之野人而可與公侯爲匹故內自朝廷大寮以及百執事外而邦國君公以及羣有司茍在位者必皆善人君子善人君子在位則小民皆得其所是以風淳俗美而上下相安也方是時天下皆循吏也而未嘗有其名故其世治降及於漢而循吏之名立矣循吏之名立世道之不幸也人人之不能然也立是名宜也有國家者使無一人以當是名則治道或幾乎熄矣至正廿有三年髙昌偰侯以治縣第一來爲州昆山撫摩誘掖多豈弟之治昆山之民徳之在州二年又以政最遷嘉定昆山之民莫不咨嗟涕洟感慕而失聲也蓋侯之爲政也不立威而接人以色不任刑而誨人以言諄諄焉喣喣焉若賢師之詔其弟子慈父母之育其兒女也罹於罪則爲之矜其情而不樂困於役則爲之節其力而不窮求民利病則爲之通其好惡而不壅是故至此而民之眞情自有所不能已也夫民賞之爵祿而不可以致其譽加之刀鋸而不可以禁其毀甚矣民情之可畏也今也譽侯之善舉一州之人若出一口夫豈聲音笑貌之所能爲哉是必爲之順其所欲去其所惡有以深得其心故也若侯者置之古循吏亦可以無媿矣始予以非才將水軍於海上與侯有一日之雅迨分戍州城又與侯有聯官之好親見其治狀焯焯如此於其去也獨能已於言乎乃爲序而贈之史臣方鋪張國家之鴻業必欲傳循吏庶幾有采於玆文

送丁節判赴嘉定州詩序

至正廿二年秋八月節判丁君克明繇昆山調官嘉定此兩州者同壤而分其初一縣也疆畆封洫犬牙相入羊牛之牧相雜雞狗之聲相通也歳時伏臘鄕鄰酒食相餉老稚婦女東阡北陌相往來也材不異居民不異俗冠服不異宜器械不異制五味不異和剛柔輕重遲速不異齊也克明官昆山三年矣廉以治乎已寛以裕乎人寅以協乎寮而靜以鎭乎俗如是而又博之以圖史載籍之文折之以賔客論議之以承其上以涖其下州人無不信其賢而安之者今玆之往也無山行水涉之艱邊風朔雪瘴雨蠻煙之苦不終日竟夕已坐其堂皇臨其吏民矣其土田市井風謡習尙言語耆欲得失利病有不待旁咨久察而已習熟之矣推是心以往得於此有不得於彼乎吾見嘉定之政不期月而報最上之人且大用之矣吾黨交防之久慕其賢而惜其去又恐其不日且進用於天朝愈逺而愈不得見也遂貽之詩曰山靑靑兮云悠悠君之往兮孰與我遊蒹葭霜兮秋水如練一葦杭兮孰謂其逺鴻漸則那用爾羽儀【葉】翔天逵兮柰若何

昆山州都目沈君茂先考滿序

國家稽古建官百司庶府置吏益備所以爲民也然吏之近民者莫如州縣而州縣之吏欲爲治者尢莫難於幕職何則長一州者紀綱政令弛張操縱皆由己出故其爲治可易爲功幕職之官簿書期防是存刀筆筐篋是務位其上有倅有貳以至於長謀焉而不能必其用也防焉而不能必其行也斯民之利病庶政之得失知而必言已所能也言而必從豈已所能哉茍言無必從之理則事有必失之患失則責先及之是故幕職之官受責易而爲政難類無赫赫之功然則佐其長平其政責不及而獲善代若吾沈君茂先者斯亦可稱也已茂先以文【闕】爲公府推擇任昆山都目逮今三年凡其出謀慮以贊上禆政令而及民者蓋亦有力焉不徒免責而已也茂先勉乎哉由是掾公府登膴仕專一官之任有民社之寄得弛張操縱之權不但見於言而將見於行事矣噫去其所難而圖其所易吾見東南州縣之治有赫赫之功者必吾茂先也茂先勉乎哉

送昆山吏目兪君序

至正二十六年六月贊昆山州幕兪君大有以秩滿將去自州大夫及羣吏及父老及我文學士悉載酒肴席駟馬橋左怏悵嘅嘆咸願畱而不可得廼進而言曰夫人之才徳猶木之在山也不期於人用而人用之𨿽生深林窮谷間必極力挽致以其適於用也然則爲棟梁爲欂櫨爲舟車器用隨木之材而用之耳惟人亦然才識敏達之士國家有用之器也故試以吏而事治任以官而位稱爵祿之來方源源而未已豈宜久其任而淹屈之乎則將加之以秩進之以階盡其才而用之使不至於沈滯而後止此士所以願效其職而不敢少怠其事也惟兪君溫柔恭遜儒雅不羣三年於玆玉雪無污贊畫美政載之途人耳目宜乎人人願畱冀更須防毋去而君之才徳藩府固已知之今玆將大用之則非我之可得畱亦非我之所得私也於是大夫而更進觴以賀之予因追用古道敍其言而贈之

送上海蘇明府擢授平江府經歷序【代作】

上海在浙江西爲望縣銓選令長必名能廉幹人然其地僻左東於海隅非水陸要衝軺傳所由出故其爲政不有甚美尢偉之績則不能以聞曩予提舉舶市數分往並海要區或密邇上海人從縣中來多語其大夫蘇侯之政之良而徳之予聞愕曰今天下州縣人民愁嘆於政之苛者皆是也未聞有善宰邑如蘇侯者子試爲我誦之其人曰吾大夫爲縣有本末地𨿽左不鄙夷吾民知政之出於教也是故崇校室以示之學知刑之後於禮也是故養庶老以示之敬知農之匱於惰也是故勸其功而不撓知役之病於勤也是故節其力而不窮訟獄也矜其情而人自以爲不寃馭吏也燭其欺而吏無敢並緣以爲姦者予旣聞而竊疑焉意其或出於私也其或有所畏也否則傳之者非實也何其良之甚也今年春侯以最擢經歷平江府而予實踵武以來入其境則農之言不異於前也入其邑則士之論不異於農也所見非一人所聞非一事非其私且畏而失實也信乎侯之善爲縣矣蓋侯仕優而學通達治體故上海之政偉然有足稱者而予以非才獲接交承之好竊亦有榮幸焉庸序民言以自托云

蘇州別駕戚侯行縣詩序

濟寕戚侯以蘇州別駕行縣昆山維時符檄旁午縣令佐方急調軍興日夜從事防敢或寕徴召搒掠騷然莫能給也而侯辱臨之人謂侯來鋭剸夥繁程書算緡其不遑暇計侯之爲匪苛則猛或曰不然震撼擊撞而鎭之以安靜車馳卒奔而示之以整暇別駕北方之學者旣優而仕颺歷北南其於治人之術講之久矣當玆之時庶務孔殷其治之也猶治絲然治而棼之未見其能治也侯識治體侯不其然曁侯視事張目於綱禦繁以簡執其政經有體有要餘力所逮形諸唱酬不靜且暇其能是乎於是邑之士人慶侯之來惜侯之去也相與溢於頌詠因復稡而什之聨爲卷軸貽諸好事庶幾采風謠者得有考焉洪武二年己酉秋八月丁夘序

題瞻云軒捲序

瞻云思親也目之所接而思生焉思非生於目也致愛則存致慤則著其著其存必有見焉者矣然豈徒見乎哉心不防也不爾視泰山不見其髙視東海不見其深視天地日星不見其大且明也矧其所接之細者乎金氏其親而築室於場命以瞻云云動物也其變化無時去來無處君子見之猶且戚然興思不能自已而況吾親體魄所在只尺之土若此其甚近者哉心之不防孰有加於此者尙何假於茫茫之云豈故捨近以求逺哉亦博言之以廣其思耳雨濡霜降怵惕淒愴之心往來哀樂之感無所不在彼骨肉陰爲土魂气無不之也求吾親知在此乎在彼乎發揚焄蒿感通慌惚夫何閒於云乎云之茫茫猶足以系吾思而況子之於親一气流通僾然常若有見於聲容者乎是故金氏名軒之意也以遜持卷軸相示爲書其後而歸之

送張漢臣醫師歸蘇城序

洪武紀元二年之春中臺禦史李公奉防按治於吳風采肅然吏民率職廼三月癸夘行縣至昆山甫下車中寒疾劇甚縣寮相視駭愕不知所爲遂走白其狀於郡府郡府長貳集議命醫咸曰非吾張君不可卽相率造門起張君以來而禦史公之息僅一綫耳張君日夜診候投注湯劑攻滌而調護之再旬浹而病愈蓋張君者中吳之醫之良者也凡吳人之疾病病且亟必之張氏張氏之所活不下數千人矣今其起禦史也固宜𨿽然禦史公之出受天子耳目之寄制生民休戚之命其一身所任之重系於上下者如此夫豈區區一夫之得失也哉他日公歸朝廷奏對從容之際歷舉東南民瘼以達於黈冕之聰精誠所格言聴計從倘使東南之民均受更生之賜則張君之功不在公之一身而在斯民不在斯民而在國家千萬世太平之基命也豈不偉哉於其歸也序以送之

送南恩太守張侯上官序

國家紹運臨禦奄有區夏天戈所指防逾神算乃稽古圖治與海內休息謂近民之吏無如郡守縣令民生休戚國之安危於是乎基爰詔相臣愼簡其人布列四方以興大化而其醇謹長者尢所注意不使有或遺焉洪武紀元之二年正月某日制以前同知昆山州事張某守南恩州蓋愼選也張侯曩在昆山適當新附之初吳郡未下之際郡甿惶懮未知所向流離徧野呻吟在途仁恩未孚教條未熟而侯能寅恭寮寀靜以安之摩之撫之示之整暇而功成不居退就家食守約能貧斂然無幾微隕獲之色非夫重厚廉謹朴茂長徳其能然乎廟堂爲民擇牧而遂起侯爲郡其思有以淸靜致理休息斯民者矣昔漢有天下承秦法之獘兵革凋攰之餘髙惠君臣務以寛厚淸靜爲天下師其使治民多長者吏所居民富所去見思而海內宴然遂基四百年之祚亦由守令得人其所漸於民者深也今天下甫定瘡痍未復主上方剗僞還淳思致無爲之治且弗使庸人重擾其間南恩𨿽僻在炎徼亦必爲選長者居之不以屬人而以屬侯其防意所在亦可覩矣侯至官必能奉職循理以盡承宣之寄使偏方逺民服從其教化爲列郡創首庶幾風移俗美共開千萬年太平之基不亦盛哉不亦盛哉

彊齋集卷二

欽定四庫全書

彊齋集卷三

眀殷奎撰

記【附志】

思賢亭記

昆山一邑之勝曰馬鞍山孤峯闖焉防出於百里之甸危巓卓錐峭壁積鐡其奇秀視中吳諸大山顧若藐之而軋其上以故人之來東者見輒奪目焉然自其一山較之其登覽之勝又莫最西隱蓋山負縣北郭而西隱據陽崖爲飛閣髙柟刺天坎壑在下境界空濶泉石靘幽遊者自闤闠諠閧而出驟一泊此其意適神爽有不容言說者故賢士大夫之之吾邑者又多賞勝於斯唐人孟東野張承吉題詩處曰上方上方舊趾廼近並西隱其勝固可想見矣宋皇祐間王丞相以使事至縣夜中秉燭入山讀二子詩和之髙風逸韻遂爲古今絕唱上方之廢已久往年西隱又災而上方東偏一亭獨存此思賢之所以名也夫古之人登玆山者眾矣獨三子者之賢使人慕之至今豈不以詩耶孟詩窮而後工張亦晚始善荊公𨿽不待是以傳而疲精殫思故亦不下二子吁一詩之能其成之不易且若此況不止於詩焉者乎顧詩人之風韻能使人思之而不忘則哲人君子道徳之髙致宜何如其思也今年春縣大夫呼公登斯亭而樂之徙倚之頃簿書鞅掌之勞爽焉若失於是讀防碑之遺句訪三子之遐蹤茫然長思似欲追而從之防也及托道人智防求其畫像而置諸屋壁使人知境之所因以勝者尢在於斯也防公喜事能詩請予爲記以來者爲有勸矣予曰諾與之記

昆山州先賢墓祭田記

鄕先生沒而祭於其社其禮之廢也久矣後世以義起禮往往卽其遺墓所在而祠之令甲所著而儒先之所行也是亦亡於禮者之禮乎昆山如宋禦史王先生葆侍禦史李先生衡以道徳節行惇崇名教龍洲劉先生過以奇偉跌蕩振作士气此其制行𨿽不同要皆非一世之士也祠之所以勵流俗之媮污激懦夫而興起豈茍然哉至正廿有三年知州偰侯斯至官始詢訪昔賢遺墓得三先生之墓而封表之明年州人管善旣以先志割常稔之田四十五畆入校官養士又謂諸賢之墓不可無祭祭不可以無田於是復割田爲祭祀修葺之用且以其父隱君之塟亦在馬鞍山也請以施田之故祔其木主於龍洲之祠偰侯悉爲下令如其請有事於先賢則分奠焉噫若管君者亦可謂知禮慕義者矣賢賢親親務一而兩得君子韙之世有蹷產破財妄爲塔廟飯僧之費視名教所在曽莫少防於其心茍非智識之明卓然有見乎流俗是非之表能不惑者鮮矣管氏此舉重可嘉也田凡三十有五畆嵗得米二十五石有奇籍而之學官俾有司以時檢舉故事嵗再祠之事其出納者又必致謹於簿書之外罔或有少私焉則諸賢之祭可以無廢而偰侯表賢善俗之心管君尙徳追孝之志庶防相與永久而不墜也因爲著其夲末如此俾後之人得以攷焉王先生字彥光墓在南郭新漕裏李先生字彥平號樂庵先生墓在州治南六里圓眀村劉先生字攺之墓在馬鞍山東齋管隱君名珪字仲玉晦徳好施予喜爲詩祔其主龍洲祠其亦有合也夫是年冬十月廿日州人殷奎記

白野齋記

小隱山者富春之北山也去城一里而逺其中蓋多隱君子焉徐君可立昔者棄官築室爲習隱事署其楣曰白野之齋鑿楹以庋書有琴矢壺觴可欵客也客或靳君齋白野何爲者而子以爲命主人哂客無庸問𨿽然庸詎知客非能言者試爲我言白野客曰諾我知之矣野雪始晴朝暾散彩連岡疊隴皚若一色珠林瓊田來助眺事曰野之白非白雪之白也乎主人曰白雪之白晛而消耳客曰霽月在天眀河埀野流波露蕩揺空眀秋髙气淸八荒一白白野之白非白月之白也乎主主曰白月之白朓而霸耳不與吾齋同在也客曰長江前橫羣峯四辟莽蒼千里昆侖空洞太虛寥廓變化萬狀邈乎其無垠也夐乎其無外也蕩蕩乎其無町畦也子爲命其若是而已主人作曰至矣逺矣無以加矣客曰未也是固白野之藩也非語其奧也子不聞虛室之生白乎夫神气不瞀淸眀在躬也心體洞然精白內融也足所不履目所不覩而天下之美觀具焉中虛故也實則幽而窒矣防何而不爲吾之蔀屋也哉主人於是嗒然坐蹷然奮曰善夫客之言吾白野也請志諸屋壁

武功令宅植艸木記

武功邢眀府於聽事後作室以居中樹艸木六葵一萱一柏一桃一桑一棘一旣樹旦暮培灌玩之弗置不翅嗜欲若也聞者惑之謂其愛焉而失之泛也擇焉而失之觕也昔之君子蓋嘗有所嗜矣周子嗜蓮陶處士嗜菊周公嗜棠棣而屈大夫嗜蓀是皆嗜之壹者也壹則純純則久故其稱至今不滅也今武功之嗜乃有五六況又雜糅善惡於其間乎謂泛且觕吾其不誣有解之者曰凡木之植惟土之宜彼之六者地之固有爲物已微取之而莫吾禁也畜之而莫吾忘也武功於此奚容心哉適吾適而已客有以告武功者武功曰否不然也吾意蓋有在也二者之言或傷則拘或傷則易皆知其一而未覩其二者也三人同居中有我師佩韋洎厥有前賢伯夷是尙寘橘爲象吾嘗學之矣葵葩向日心慕君也萱艸忘憂愛歸親也柏挺嵗寒君子操也桃媚春華小人道也桑給內紅民利殖也棘軄外禦民害息也維彼六物爰樹之庭出入觀省勸戒是徴善我以取惡我以去假我嵗月觸類而達吾之爲人也其殆庶防乎客曰唯唯美哉言乎鄙人之所不識也固宜旣而武功過咸陽語予如此予曰善夫吾子之能取物以爲善也君親之愛天倫之大君子小人辯志所先興利去害下民是賴夫六者之爲艸木亦末矣而善之尢者具焉始以厚倫中以檢身終以仁民而武功以治信矣夫吾子之能取物以爲善也𨿽然昔之人有徳之思而樹之愛者蓋自二南以來屢紀之矣豈斯世之獨寂寥也今吾子所爲善其身者若是擴邑於郡擴郡於四海之內徳業之就誰吾禦者角弓之不忘豈直區區六物之封殖而已哉是則吾子所當尢以爲勸而戒其不然者也之翰曰諾子命我矣請以子之言寘諸屋壁以視刻杅洪武紀元嵗在昭陽赤奮若杓直於辰其日甲子殷奎識

畢原莊圖記

畢原莊者咸陽侯叔庸氏之舊業也其地在城北十有五里上車之社直文王之陵之西原髙而泉深林木幽迥風气完固其生材也朴茂而能賢侯氏自宋金以來隱約於是者蓋三百餘年矣郁積之久而發暢之逺在理有必然者方元之季年四郊俶擾無能寜居時中以富齡彊力翹楚有用之材也廼能韜光匿景嘉遁珍潛深閇而不出曽無離親戚去墳墓之苦而保有先業於廿年兵燹倥倊之間其亦可謂難矣其亦可謂賢矣逮夫天討旣西關中甫定朝家方鋭意民功愼選長吏下及曹史時中始以鄕邑不釋之故推擇攸嚴起而試吏於今三年故園之思未嘗不往來於夢寐間也於是寫其林廬及其丘壠像其風物而識其桑梓之敬展玩之頃白雲在目嘉樹可撫某水可釣某丘可遊俛仰今昔悠然長思身犯喧嚻而心則遐矣曾謂非賢而能之乎夫圖其舊隱純吾所守也及其先壠尊吾所生也尊所生仁也純所守義也一繪事之細而仁義之道在焉君子於此可以觀徳矣或曰圖以莊之不得見也時中業旣書滿有日矣顧乃爲之圖不已贅乎惡是固眾人所未識也易不云乎君子藏器於身待時而動以射隼獲之之象言也時中旣畢郢之產宜於文王周公之書讀之習矣方今四海一家聖眀在上渇於用賢有志之士思以功業自見隱居行義各當其可吾何容心於其間乎遇之以特達用之以不次今而後吾知時中有不得而辭者矣圖其舊業夫豈果焉而已者哉

咸陽縣官題名記

官寺有題名徒系年著代而已耳初無預乎其人行事也而其賢不肖之實不能違後人所指目噫隱然春秋勸懲之義矣咸陽天下望縣昔之人有去此而爲名將相者史不絕書則官於玆者尢眾人所指目也其可自菲薄哉是曰行宜益愼軄宜益稱法令宜益守人之望之其庶防乎不然循名核實吾見其有可誚而已矣洪武七年予將去咸陽郝大夫士景語予曰題名所在有之而吾邑尙缺然弗志何獨沒前人氏名哉吾則無以爲鑑異時官不置丞入國朝乃得與大縣通置以尉事屬之簿且正吾軄名曰知縣事若是者皆不可以弗之紀也先生幸辱在聨官今當去此願爲我爲記我將鑱之石而寘諸防壁得出入觀省何如語曰以鏡自照見形容以人自照見吉凶善善惡惡人心所同然也指目之頃果能引之以自照焉非所謂同行之師者乎若然則不獨免夫誚且譏也他日爲名將相著列國史又烏足異哉顧吾之所自厲者如何耳請具刻以爲記後之來者尙監之哉

咸陽縣學官記

昔者先王制爲典禮以治天下後世莫能易者學校其一也朝家稽古圖治防內甫定卽詔郡縣一切立學置師弟子員而爲之條制維時有司從事惟謹洪武四年春三月咸陽始自杜郵還治便橋故城斬棘榛排瓦礫以立官寺故其作學獨後眀年教諭殷奎旣至猶以嵗饑未克興造又眀年縣丞萬仲能典史鐘承吉方圖其事適部使者王侯猷持節境上下令刻日視成於是慮材庀工胥地之宜營縣寺之西南髙爽丰敞面勢方直南盡渭水西卽宋廟學故阯也旣而知縣事郝文昭至官議用參合遂以二月戊寅起講堂四楹旁繕齋廬周障之垣鑿南爲門折而東出虛其前位以儗先聖禮殿三月丁未堂成屏攝先聖先師具始立學之奠退飲鄕老酒偶射讀法禮容肅穆詔令斯在相古先民出治繇學蓋養賢序賔訓戎蔽囚勞農攷藝罔不於斯所以觀感其人民而節量以禮故下以無犯而上以易治世旣益降禮之存者無防獨學校之制僅可攷修而有司具文觀美是事本末易置無以導民廼今詩書六藝具有條目先王之典亦旣爲之兆矣推而達之一乎古之所教使凡爲治之要胥此焉出無不可者矧夫是邑文武周公所宅灃水之上講學行禮爰有故區存神過化亦旣尙矣有宋盛時張子在郿相去三百里而近其教學者必使學禮以屏習俗以養徳性其志必欲見諸行事以凖周公之爲治百世之下一人而已學於斯者無用他求爲也俛仰聖哲不逺伊邇尙相與服習其道藝而爲禮於其中日引月誘將見教化之行倫理旣正法度旣著而風俗之成無媿古昔是則朝家作學之本意也奎不佞辱承人乏無能闡發教道以造就斯士輒因學之始立勉爲吾黨誦其所聞且識作剏嵗月告後之人尙益繕其未完者云是年三月旣望蘇州昆山殷奎記南昌盧某書

道學統緒圖記

道統之傳本乎繼天立極之聖神其來尙矣邵傳羲學之語出乎朱子而艸廬吳氏主之周子之道繼乎孔顏之統程子之學接乎孟氏之傳則導江張氏之言也用敢據以爲圖若乃張子之得於程子朱子之集厥大成而魯齋許公足以上承朱子之緒亦天下之公言也至於龜山羅李之傳則因其微而別以小字而考亭之宗仍以勉齋何王金許諸賢引之於後焉嗚呼斯亦備矣有志於道者舎是其奚求哉後學殷奎記

海月生志

江夏黃侯子正往年治戎南海之上蛟鱷屏竄蠻蜒伏藏戈船泛鷁夜泊洲嶼顧見蒼莽之間光怪耿耿非火非燐迫而察之得瓷巵一靑熒函虛玉質瑩碧下有牡蠣十二拱防旋繞若靈鰲之戴山者然吁亦異矣黃侯於是拂拭繅薦襲而藏之對辰賞景舉以觴客莫不傳觀交玩引滿浮白劇飲盡歡客曰潘嶽所賦傾縹瓷酌酃淥是矣以其初有似海月之函老蚌者命之曰海月之巵因亦號侯爲海月生吾聞東方之美有珣玗琪靑徐之貢怪石浮磬海濱遐夐人迹所罕至其寶物珍產不可殫紀沈伏荒逺無以自見而此巵一得所遭遂爲世葆用如此豈非幸哉又況古者陶器之尙聖如大舜而躬爲之以薦淸廟以禮上帝質素之寶而金玉是棄聖眀在上方去華變侈削巧還淳使皆棄金玉而貴陶匏吾知海月生且益爲今聖人所葆用以薦以禮使馨香之福普逮羣黎不其盛哉不其盛哉

狀

論昆山州學從祀神位狀

謹按孔廟十哲唐始封侯宋祥符間進爵爲公至淳熈中復攺國號自是以來各處廟主並題後封載在祀典莫敢廢也竊見本學禮殿兩序位牌俱系祥符舊號因循未曾攺作其間曾子一位尢爲差舛蓋自顏子遷居配享曾子遂以瑕丘侯升坐殿上以補十哲之數其後復以曾子並配加封郕國公而以子張進居其地今於四配之中旣崇郕國之位而兩序之末仍設瑕丘之主一身同堂分居兩座公侯並稱神莫適從且使子張不得在位其爲欺瀆莫甚於斯方今釋奠在邇𨿽云禮壊樂缺有所未遑然祭神如在莫此爲急欲乞攷正十哲位號更作祠版攺題封爵奉安子張久抑之神祧去瑕丘旣虛之位庶防廟堂之上祠祝之際名正禮嚴聖神嘉享

昆山州作新婁侯廟事狀

婁侯廟者祀吳將軍張文侯昭丞相陸昭侯遜及昭子揚武將軍休也按三國誌漢建安二十四年孫權以陸遜爲右防軍鎭西將軍封婁侯吳黃龍元年以張昭爲輔吳將軍攺封婁侯嘉禾五年昭卒少子休襲爵據今昆山本古婁縣張陸三侯實國於此質諸祀典後世宜有血食之奉而廟貌缺然千有餘年莫之有舉至正十三年冬十二月知州偰侯斯始覽圖志考典禮悚然嘆曰忠臣烈士之祭有國之所崇奉今嵗所下赦書廟宇損壊俾之修葺臣斯幸得承乏此州有如昭遜功烈光於史冊而國冺世逺遂失舊君之祀甚非眀詔所以奬勸忠臣之意卽下令以赦書從事廼相州城東北三里婁縣故治有叢祠一區撤而新之考三侯冠服之制像設其中文侯昭侯並位南面揚武西向侑坐又合廟左佛廬四桯爲祠祀齋室俾里人教授其間繚垣四周前爲崇門題曰婁侯之廟閱眀年十月某日侯率僚友具牲幣以落其成顧羊豕所麗石未有刻辭謂奎嘗參預玆議使狀其事始末以請文於作者奎觀偰侯是舉所以崇典祀去淫祠風厲臣子之盡忠將順朝家之美意皆可書也作爲歌詩鐫之樂石以示永久禮亦宜之故不辭而爲之狀若夫三侯徳業之詳則有吳志本傳在

與昆山州學論儒人尊敬月糧狀

嘗謂養老尊賢宜加禮貌因時制事盍示變通竊見本州備奉總府指揮行下本學面試儒人蓋緣比年以來雜藝之流往往濫給廩粟眞僞不分賢愚無辯所以総府創議去取之法允合輿情其間又有除經師尊敬不試一節尢見郡學尊賢養老之優禮此意甚美蓋以程試學業考校藝文専以分別冒濫雜藝之流所有老成前軰學行素修者禮合優待所以路學經師尊敬不在課試之目豈不以學校爲禮義相先之地化民成俗之首而欲伸養老尊賢之美意乎在於各州所當取法者也夫養老尊賢旣以行之一郡豈不可施之一州今試以經師尊敬言之經師尊敬不在其名而在其實循名責實彼此不同且如本學耆儒盧觀趙天裕衛錧文質盛徳瑞範天與六人皆有齒徳久居鄕校學識優贍眾所共推𨿽未到尊敬之名乃誠有尊敬之實欽奉聖防節該貧寒老病之士爲眾所尊敬者月支米糧優防養贍觀等六人實合此例況兼觀等老於學校屢經試驗並無冒濫中間衛錧範天與二人又系本處先賢子孫揆諸禮文條例俱各相應今宜比照路學尊敬不試事理並行優待庶防上不失朝廷崇儒重道之美意下亦不廢総府養老尊賢之優禮也事有時宜制從而異變而通之斯爲得禮儻使觀等不學非儒冒濫違例某等舉保不公甘與同罪所給口糧情願陪納以戒後來

與昆山州學論守制狀

右奎昨爲先人士歿服防有制已嘗具狀辭退前件軄名仍早爲擇師不廢課講逮今數日未見施行今月二十六日本州司吏張彥祥本學直學李擇善前來奎家以傳州官勸諭不許辭避伏念奎性質昏愚學問膚淺父防未久哀慕方新若使遽從吉禮揖讓進退周旋禮樂情實未安三復思惟不能勉彊竊謂縗麻之服非所以接弁冕哭泣之情非所以講弦誦當居堊室而輒防學宮當奉幾筵而遽謁淸廟吉凶顚倒哀樂混淆揆諸私情誠爲不便況兼本學耆儒秀士不爲不多何必令奎久専斯軄茍使忘哀廢禮亦將何以教人不特爲有識者所譏抑且貽學校之深恥必望將奎情懇轉達上官俾遂三年之防以全匹夫之志庶惇薄俗克相常倫情切辭繁不勝惶懼

昆山復劉攺之先生墓事狀

昆山慧聚寺東齋之岡實故宋劉先生之墓在焉先生諱過字攺之廬陵人也少有志節以功業自許博學經史百氏之文通古今治亂之略至於論兵尢善陳利害辛幼安陳同甫蓋深敬畏之嘗以書幹宰相言恢復之策不聽和邊使者失詞詔用先生辭以疾故其有諸已者皆無所施爲而卒以窮死烏乎悲夫始故人潘友文尹昆山先生來客其所遂娶婦而家焉旣卒而友文爲眞州以私錢三十萬屬其友具凡塟事直其友死不克塟後七年主簿趙希楙乃爲買山卒塟之大府丞陳振爲銘其墓嘉熈二年上蔡呂大中復爲文以表之而縣令丞常以嵗二月祭墓下今乃鞠爲荒墟壊其遺厲後生過客無所瞻敬至正十二年州人士秦徳帥凡同志請於有司以復其故蓋其墓在山東盡崇岡之上負峭壁其後下瞰橫江山之幽麓奇處也而緇徒據之遂以大廢按諸圖籍莫不具知於是域其地除其穢鑿其石之隕於上者然後封以土石樹以華表辟墓道以達諸衢立石墓傍曰故宋劉君諱過字攺之之墓越眀年二月具牲幣告成自州大夫以下皆來助祭旣祭秦君語其共事殷奎曰向鐡崖楊先生來吾州蓋屢詢其墓而不獲焉今墓復矣謀爲記宜莫如先生者吾子先生門人也盍摭厥實以爲請乎奎曰諾於是錄其墓之起廢始卒具載諸狀用備先生之采擇云是役也相其力者顧瑛錢曰升而與共事者楊彥才範天與盧昭袁華項駕盧燾而奎亦預其後也

書

上陜西行省某參政書

竊聞志之一者可以動天地情之急者可以通幽眀此何故哉感之應之其理有必然者矣是故魯陽揮戈而白日停晷周成啟鑰而天爲返風其事有不可誣者今有人焉居身孤蹇托迹卑污進蒙無實之名退缺移忠之孝區區志願郁不獲伸所以専精愼慮思有以感動於人也伏念奎昨以校官考驗於吏部適值新例南北互遷俾典咸陽之故任役以來三閱嵗矣比得家信言先人浮塟之墓爲海潮所沒大江之南土肉疏薄加之潮汐衝激必難支久爲人子者所宜匍匐往救其可坐視其毀壊而不之捄問乎欽惟聖朝昭示遷塟之文著爲律令許令大小軄員皆得依例給假此蓋聖上以孝治天下之盛徳至恩也由是本縣爲奎移文昆山體覆得實申解到西安府已逾二旬不防轉達省府非但區區欲孝之心爲其所沮且使聖上之恩徳不均霑於微賤豈不惜哉奎又有母在家相別三年相去三千餘里日夜憂思渇心搖揺魂動神悸思欲迎奉以來則祿薄無以爲防甘之養俟役滿歸侍則滿期尙有三年老人朝暮延望涙眼眄眄豈止倚門而已一日之內愁腸不知其防回也儻囙遷塟先人兼得以遂覲省之願則感荷聖朝之恩徳幽眀存沒均無量矣伏惟相君大人受國家分陜之重任美政非一不敢冒制僣言謹以區區下情控防於省闥之下伏望少埀察焉庶防微誠或能有所感也豈不幸哉干犯威嚴無任恐懼之至

與昆山諸生書

茂本彥彊尙之我此行甚有益𨿽天寒道逺間關萬狀然憂患拂欝之中反身內省道理漸眀古人所謂懷與安甚害事生於憂患死於安樂者非虛言也自此以後志須益堅仁須漸熟盡有向前處矣諸友不須憂我當賀我也但恨老母在家兩弟俱在窘中不得躬侍菽水之驩有缺人子之軄爲大罪爾此外諸事皆不足防也古人之學必以立志爲先如諸友之質皆可進道但恐其志不立則如醉漢防行東走西倒不知歸宿之地悠悠度日終不能有所成就耳先儒有言曰立志以定其本居敬以持其志又曰爲學便當以道爲志爲人便當以聖爲志此如射者之有的目所注者在是心所往者在是茍用力焉無不到也𨿽不中不逺矣然聖人亦未易學先儒云當學顏子顧子之不遷怒貳過無伐善施勞與夫非禮之四勿皆可據以爲凖驗之於身以從事於博文約禮之教則勉勉循循所趨旣正行逺自邇升髙自卑不急近功不安小成日就月將下學上達希賢希聖有所在矣所患者中道而畫爾否則無不至也眀道先生曰學者須是大其心使開濶譬如爲九層之臺須大做腳始得豈可自小自棄甘爲庸人之歸也此志旣立便當持敬正心張子曰正心之始當以己心爲嚴師凡所動作則知所懼如此三年間守得牢固自然心正矣志立於彼心正於此然後所讀之書在乎眀此理所爲之善在乎求此道六藝萬事皆吾爲己之學而無益之習非義之務自不肯爲矣然欲爲此必先開眀其心術變化其气質初學未知所向必仰眀師之啟發今日諸友旣幸得眀師矣但當篤信其言而深思不可自以爲是而不肯舎己從人也至於處事則正誼不謀利眀道不計功之兩言守之足矣平生蓋於此多得力也朱子之言曰計利則害義此語尢直截切當當日誦之此外如愼言語節飲食於養徳養心所系甚大願諸友於妄語戲言輕諾三者戒之戒之吾於此三者悔吝甚多今方自戒故願與諸友共之下堅苦之工夫去切實之病痛茂本天資淳朴於道爲近但當篤信聖賢之言以爲必可行不虛說然後勇往力行不顧流俗之非笑則於毅二字漸有得矣其進道也奚禦哉彥彊之質稍敏但前此不曾學得其中甚空疎然意思盡爽快毎日以義理浸灌其心而講眀大學論語小學之說以立其志不患不成立矣尙之𨿽甚聴頴然局量不志識欠髙逺今且將放心求之凡事晦黙語言動靜不要輕以禮自持然後人欲漸消天理漸眀局量可恢廊矣至於立心處事尢當以忠厚爲主論語曰君子不重則不威學則不固主忠信當以斯言自勉也昨承三子欲得警戒之言舟中念之率然及此本以荒疎無似嫌以師道自居下筆屢止然念此去日益相逺恐終無以副賢者之望僣以一得之愚爲諸君講眀之如有可采取者幸不以人廢言也朱丘沈範許張鈕楊諸子未能一一寫寄然道理不出此矣可互觀而共勉也舟中筆硯不便俟至彼中當取佳紙別寫一通然茍有少補於諸友則買珠還櫝可矣爲學立心之始正當務實也惟諸友勉之陸爽朴茂但昏鈍之甚諸友必毋吝誘掖之也茅思敬亦可教唐生不知如何徐支以下則心太放矣非百倍其功未易收拾也勉之騊駼不肯習上幸戒飭之如到齋中請二先生痛訓責之爲妙朱晟之字定用何者如融字逺字皆可用也書云視逺惟眀又定字亦好橫渠云定然後始有光眀易以艮爲止止乃光眀大學定而後能慮人心多則無由光眀更以此意請二先生折衷之十月十五日舟次臨濠謾書以報眀年相見謹當刮目以待也

彊齋集卷三

欽定四庫全書

彊齋集卷四

眀殷奎撰

行狀【述附】

元奉議大夫常州路宜興州知州盧公行狀

公諱僧孺字希文號定齋姓盧氏其先範陽人更五代以來世居鄭之河陰金人入汴始遷滑之胙城五世祖鈞生鉛鉛生璉元初爲燕京等路萬戶府奧魯縂管贈亞中大夫東昌路総管追封範陽郡侯郡侯前仕開州卒塟城北黃斌之原野齋李謙爲文其碑生通奉大夫河南行省參知政事範陽文昭公諱克柔瓠山王構銘其徳於墓文昭生翰林待制諱亙正議大夫衛輝路総管諱景衛輝之卒金華王溍狀其行再世皆返塟開州今爲開州濮陽人公卽衛輝長子也母夫人劉氏生公四十日而卒祖母太夫人李氏躬自鞠育稍長入國子監爲生員讀書積學才器早成始冠衛輝府君命公以嫡孫承文昭公蔭朝廷以公勲臣之後不復任以錢谷授承事郎侍儀通事舎人歷兩考以勤謹見稱天歷間文皇親祀圜丘公預有事以勞陞奉訓大夫出知晉寜路之遼州時公年才三十而當官爲政人服其老成尢以興學勸農爲之本他州縣事有不決者大府悉委公理之山西站道﨑嶇艱於防履檄公按視公以地勢所因攺鑿徒勦民無成功疏罷之滿考歸胙城之班聖固有先世墳墓在焉衛輝府君時以處州守受代以太夫人年防百嵗不宜渉逺道因僑寓江陰公自故里往覲省未至而太夫人薨聞訃哀慟終身以不得侍養爲之恨至元六年遷寜夏路鳴沙知州進階奉議大夫未至丁繼母史夫人憂至正二年服闋攺奉直大夫知冀寜之崞州公以衛輝府君年過六十欲以晨昏奉侍遂辭不出眀年九月衛輝府君卒又眀年八月扶柩歸塟濮陽之先塋至正六年春終防除奉議大夫泉州路総管府判官泉當諸蕃商舶之市寶貨所集民夷雜居素稱劇郡公至官適羅天麟防汀官軍四集供具百需悉出公之調度而民不告勞先是亷訪副使梁克中重建郡學業完而梁遷他道工遂中止公曰梁公之績不宜敗於埀成料材徴役爲盡完之瞻學田若干畆爲豪民柯氏所據久弗克復公視故牘悉追入之泉之常賦三萬餘石興化路嵗復輸糧萬石於泉倉吏軰取索數倍一石費至十四五緡有司視爲常例置而不問公始盡去其民大悅其輸不日而足政譽藹然臺憲交舉江浙行省知公亷幹選委溫州白汰門封未防府僚各以事去官公歸獨署府事者二年民懷其恵咸禮塔以報生爲祠公於學官洎石佛寺三山林興祖爲碑文以紀之已而府官自守以下次第至公得代守與僚屬知公淸貧相率出俸金二萬五千緡爲之贐公謝曰居官三年無纎毫私今日受之則前日皆非素守矣況有祖父遺訓其誰敢違固辭之去之日軍士庶民結防焚香於其家署曰盧府判生佛送之東郭父老咸曰富庶之邦其官能免者防人泉南號佛國曷嘗見士民感服如此至正庚寅朝廷重選守令以公知常州路宜興州事到官首革吏舉廢政民翕然歸心訟爲之簡公曰學校政本本不樹政奚由出旣選士有學行者聘爲訓導稽考吏牘得隱糧若干未輸租若干爲修學資尊經閣規模素廣頽弛日久眾欲盡毀之公則爲之再造餘皆以次新之於是弦誦之聲復振彬彬多興起於學者矣社稷之祀有司臨事寓其主於孔子廟門公曰命祀不敢褻敕攺築西南郊垣於果利廟之右而壇墠之如制令眀年秋七月妖賊襲破江浙省治蔓延廣徳公巡境上擇險要置營寨招民兵爲守備時姦民乘隙嘯聚徒黨焚民室掠民財法當申聞公以決不待時擒其渠魁數百棄於市民乃安九月晦賊兵襲州城旣而常州陷公抱印乞師於総兵官定定身率民兵爲之鄕導十一月七日遂克復之州民爲賊詿誤者軍師欲肆其屠戮公力陳其情迫不得已某守土臣也當先受誅誅民非辜帥義之民賴以免而常州詿誤之民皆被戮無爲言者旣而省檄徴秋糧如常限公以創夷未瘳流離未復當寛其賦具疏於上司未防詔下曲赦詿誤之罪免其稅糧與公所請若合符然民謂公能體朝廷卹民之意故其誠感若此士民爲刻石以紀其績又明年春霖雨不止薪米騰價民有饑色公諭富人蔣名三王亮軰出米一萬餘石俾民以輭錢糴之錢法且通民亦獲飽州賦余廿萬石舊多吏獘公燭其姦集其人於庭示以利害由是大小如額富無侵奪之權貧無倍輸之患先期而通關出矣至正十四年南山張保觀莊王恭等聚黨爲防常州萬戶壽童宋至中等統兵討捕久未有功公乃身抵其巢穴諭以禍福許其自新眾遂降其後保不悛復掠民財公遣所部義士張忠施良軰擒獲防盡公在任七年適四方多虞盜賊蜂起州小勢蹙屢瀕於危而撫治有方備禦以法民感其更生之徳咸願受策麾下蓋公積以誠信得其死力故其獨守孤城四面受敵而能以敗爲功變危爲安勞績彰著江浙丞相上其功未報承制擢公同知常州路総管府事道阻弗克上廿二年公府辟公攝守平江之昆山以年老辭去後七年年六十有八卒於昆山之寓第實洪武二年己酉嵗八月廿有二日也公兩娶先夫人李氏今夫人畏吾氏並封濮陽縣君子男六人長元孫次九十次本皆早卒次趙兒次瓛次瓉瓛瓉與一女皆今夫人之子其四側室張氏所出也公昆季五人長弟堅福建省照磨次志未官而卒次毅浦城主簿次道未仕公以宗子上承先祀下統羣從內外輯睦人無間言先世遺畱琴書三世不分昆季之間義深父子衛輝府君沒時諸弟皆幼公能撫育使之有成旣使堅爲伯父待制後又命志承先縂管蔭孝友之情至矣至於爲政臨民忠厚慈恵不爲表襮矯激之行而人自化服其處己待人簡重安恭一以公爲法交朋友恊鄕黨卹孤貧務盡其力而至誠惻怛之意藹然見於言行之餘可謂古之愷悌君子者矣防亂以來鄕裏之念旣切而風景艱棘竟不能歸日就衰老獨與一弟辛苦共事而道事之不啻其父所以將順彌縫怡顏承意不使米鹽碎務得以嬰其懷者蓋不遺餘力也嗚呼盧氏累世孝友之風其尙未艾也哉公卒之年九月丙申道洎嗣子瓛等旣奉公柩權厝於昆山積善鄕小虞浦廣慈尼舎之右且手錄其世出行實托奎爲之狀奎不佞無能發揚公之功緒勉述其梗槪如此庶防立言之君子削其防蕪以爲公不朽之圖幸莫甚焉謹狀

故淵黙先生余公行狀

先生諱日彊字伯莊攺字彥莊姓余氏其先福之古田人十二世祖褐宋吏部尙書徽宗嘗爲書其祠額鏤金以賜其家曾大父諱佑大父諱鄭父諱與可仕國朝爲武夷書院山長號藍溪先生至元中藍溪始自古田來居平江之昆山故今爲昆山人藍溪初娶趙氏無男子再娶陳氏生先生先生生十有四年而藍溪卒家益貧先生孤露自奮篤志於學刻厲修潔盡力以養母𨿽蔬食或弗繼而其親安焉嵗時祠薦俯伏齊栗如見其祖考之享之者母沒三年悲哀免防𨿽近出而返面其室必哀泣如初防至其終身思之未始不流涕於邑也交朋友取簡靜朴茂者自輔非其人弗與爲友後進有一善亟稱贊之若已出卽有弗善委曲諷曉使之悅服攺圖而後己先生於書無不讀尢務精析經術論議講解不雜不陋爲文深醇宏雅追古作者而弗自炫燿嘗習舉子業已而厭棄弗爲其爲人气象循循恭謹和易治事應物未嘗與忤環堵蕭然圖史左右悠然自得視外營末趍利祿紛靡舉無足以動其中無求於世不競於名用是人莫得而知之蓋先生之爲學務實返本而無好髙騖外之獘與人言降心以從善而不私其故常故其學成行尊而勉策如弗及人莫有過者而欿然自以爲不足也先生生於大徳癸卯二月七日卒於至正甲午三月二十日其享年五十有二而已烏乎惜哉娶潘氏同郡常熟人子男二人長曰安禮次曰安禧女二人長嫁王居敬次嫁許淵始藍田嘗後李氏故先生初姓李旣長詢知其世出乃復姓余氏嘗欲徒步歸鄕裏省先世墳塋問宗族親黨不逮也先生之遺書有尙書補注若干卷詩賦記序碑銘雜著若干首將塟其執友門人因先生自號易其名曰淵黙先生其塟在州南一里先生墓次惟是懸窆之石未有以銘謹摭其行事之可知者爲狀謁於今世立言君子以圖不朽焉

伯祖行述

伯祖老堂居士名子厚字醇父華亭人其先世以好施聞所謂殷佛子者其祖也祖有學行仕宋嘗佐節制使以論議不合罷歸帥府再辟竟不起其父當宋亡時又能出死力活其鄕人以故其人世徳之伯祖爲人謙和有守且敏於趍事故其家𨿽旣廢卒能自樹立先世有宅一區有力者幸其廢而取之伯父諍於族人不可得則言輒悲之夫人倪氏語之曰妾𨿽生不能事獨不能死爲厲鬼以泄子之憤乎遂感病死已而果見怪物竟殺其主婦云夫人死時伯祖才三十耳防之期年而哀不衰久之有以無後告者伯祖泣曰幸兄弟各有子茍先人不乏祀我得祔食於祖足矣他尙何求哉遂終身不再娶烏乎伯祖夫婦如此可以無媿矣始伯祖承家世旣廢之後力事生產不敢弗及以能免諸孤弟侄於饑寒後財𨿽不甚饒而族人逺近皆仰給焉或少不足至形於忿詈伯祖遇之無倦也其與人語必依於孝弟忠信人皆敬信之今年八十有三其飲食起居無恙也天以其是福之歟奎觀曾子固傳洪渥謂渥之行人人之所易到故載之若伯祖之行蓋不下渥而世之論者類以茍難爲賢而伯祖之事又未有以動俗驚世也是以願假詞於執事者亦惟不鄙其愚且賤而傳信焉如曾公之傳洪渥也不旣幸矣哉

故夷孝先生盧君行狀

本貫平江路吳縣鳳凰鄕曽祖諱仁仲宋故不仕妣杜氏祖諱鑑宋鄕舉待補進士妣沈氏考諱有常故不仕妣呂氏先生諱觀字彥達其先龍興武寜人有稱中房支者卽其族也五世祖始來平江占籍爲吳縣人考有常隱徳弗耀以壽終先生少端重及長刻意讀書致疾困劇旣差猶篤志不倦師事鄕先生湯公彌昌錢公重鼎傳經受業悉究原委隱居教授裏中俊秀多所造就事親盡禮酒食衣衾必以忠養旣老亦不少衰毎遇時節薦享𨿽物不得時具而滌濯陳設身必親之欷歔哀慕恆終日焉平居待人貴賤一致或妄以非禮加之先生終不較其人慙謝待之如初遇人防塟患難𨿽力不能贍亦爲之盡心如己事燕人石生死於逆旅先生憫其無歸爲之棺斂其篤於爲義蓋多類此嵗大疫妹之夫劉氏死者逮半先生日視飲食醫藥具棺槥晝夜不去先生亦病瀕死家人相繼阽於危殆久而後已於是體力衰耗病日益侵生事日益落先生亦怡然不形於色身飭子孫讀書習爲禮容不少懈耽玩編摩諷誦終日凡經史禮樂百氏之書下至卜筮醫方小說多細書成帙蓋樂而不厭初不以貧病而輟廢也至正二十一年母卒先生病不能執防悲號泣涕日夕不輟至是竟卒悲夫先生生於大徳二年二月癸卯卒於二十二年十月庚辰享年六十有五所著書有易集圖詩集說艸翠軒文槁樂府聲調集総若干捲娶同郡王氏子男二人伯熊仲熈女一人白照嫁傅防孫男二人彭祖充孫女一人曰織將以卒之十有八日塟於長洲縣武丘鄕先人墓左其故舊門人相與誄行節恵私謂之曰夷孝先生華亭殷奎嘗受教於先生者也知先生爲詳輒敢敍其行事以俟當代作銘者采擇焉謹狀

墓志銘【墓表附】

故處士傅君墓志銘

處士諱翼字仲翔平江昆山人父榮母王氏處士少孤苦旣壯業吏事猶不免貧窶其爲生甚艱然其志不以是而亟夫貨利也有一子則使爲儒者其所以教飭之甚力曰士而貧何有於皁之富也今其子學成遂爲儒家處士素直義見人善則爲之喜躍不翅在已見爲非者則面督過之而不爲背憎貸人財度不能償卽毀劵弗少吝遇親友無飾詞矯貌簡如也春秋六十有八至正十六年丙午嵗十月八日卒娶周氏再娶劉氏張氏皆先卒子男防長女嫁沈源次女嫁陸厚皆周出也孫男杠防孫女杼防以其月十五日塟其柩馬鞍山陰之中峯處士嘗手寫孔孟書四秩遺令內壙中銘曰艱於生弗徇世以媮矢其子以學去吏而儒【葉而由反】今旣償厥志又將焉求

故武略將軍錢塘縣男顧府君墓志銘

君諱徳煇字仲瑛別名阿瑛姓顧氏世爲蘓之昆山人蓋四姓之舊也曽大父宗愷宋武翼郎大父聞傳元衛輝懷孟路総管父伯壽晦徳弗炫號玉山處士母陶氏君防而警敏善記誦年十六佐父理家事布粟出內家眾不能欺然輕財喜事以意气自豪貴卿大夫多與之接鄕曲譽望逾其諸父矣年三十乃刮摩舊習更折節讀書崇禮文儒師友其賢者喜購古書名畫三代以來彞噐祕玩集錄鑑賞無虛日甫逾四十悉以田業付子若壻攺築園池於舊宅西偏名曰玉山佳處日夜與客置酒賦詩爲樂而君才贍思防語笑之頃章篇輒就恆屈服其坐人今所傳唱和集是也又萃所友名公之作如張承防翥李徴君孝光楊先生維禎張外史雨而下刻梓者數十家総題爲艸堂雅集馬鞍山有劉攺之之冡爲僧徒所據君首率郡人弔酹白有司復其厲域舉茂才署會稽教諭力辭不就省臣重其材亟任以事君皆不屑也母防防髮廬墓大閱釋氏蔵書探討其文義久之若有得焉適淮兵屯吳聞君將用之乃謝絕塵事營別業於嘉興之合溪漁釣五湖三泖間自稱金粟道人蓋已與世相忘矣嵗戊申從其子元臣遷臨濠而卒實洪武己酉三月十四日也距其生之嵗至大庚戌得年六十先是君以子恩封武略將軍水軍正千戶飛騎尉錢塘縣男夫人王氏先卒贈錢塘縣君子男五人元臣前【闕】副都萬戶攺奉議大夫湖廣行省理問次元禮元�元憲元肅女三人長贅陸琦次適邵適黃孫男五人元臣之子曰誥諟謙元禮之子曰禧禎孫女六人君生世承平本富多貲方其年壯气盛覬慕布衣任俠之權至以原巨先杜季良自許請致賔客將希蹤鄭莊一何快也及乎晚節逃名自放汗漫江湖欲招陶峴揖魯望而與之遊又何卓也而時異事殊志弗克終所爲詩有玉山朴槁二十卷幽情遐致一寄於斯吁亦足以自見矣君卒之年冬十一月元臣以其防至自臨濠卜以十有二月庚午塟君綽墪之壽蔵君嘗自爲壙志戒其子以紵衣桐冒防鞵布襪纒裹入土勿用長物爲身累至是理問復以江陰陸麒所爲狀屬奎述其遺事銘之石始君北遷時嘗過奎曰吾與子爲死別烏乎孰謂君果不返耶𨿽文不腆其奚忍辭乃次而銘之文所不能悉則互見其自志云銘曰四姓望吳粵自古初美維君亦名厥家少慕爲俠馳騖裏閭中始變節黜其豪奢逍遙林泉曠懷自逸抗志煙霞髙謝薦辟咄哉莫年殞命遐遷匪君之愆其又誰怨綽墪之陽白雲之埌吾寜暫遊玆焉終償旅魂縹縹來歸自濠其寜永久尙利爾後華亭殷奎述武寜盧熊書並篆蓋

朱徴士墓志銘

徴士諱玉字君璧姓朱氏先世自江西來吳今爲昆山人祖已上譜逸考諱妣秦氏徴士幼頴異生十二年遭外艱能厲志樹立旣長喜繪事聞佳山水毎翛然獨往數千里不以爲難永嘉王振鵬在仁宗朝以界畫稱防拜官榮顯徴士從之遊盡其技王君亟稱許之至順庚午中奉中宮教金圖蔵經佛像引首以進方不盈矩曲極其狀而意度橫生不束於防墨人言王君蓋不之過云至正十有五年淸寜殿成勑畫史圖其壁吳興趙雍以徴士軰六人聞使使召之家道阻弗果上徴士亦旣老矣偃蹇一室以圖史自娯楊維禎先生所爲記虹月樓也徴士行內修平居言貌循循薄於利欲身且老猶精謹如壯者廿有五年十一月七日卒春秋七十有四娶諸氏子男二長曰佑賢其幼輔徳蚤亡女一適許氏孫男三曰翚翯翇孫女一曾孫男一曰寜曽孫女一眀年某月某日塟馬鞍山陰予聞界畫家王士元郭忠恕爲首冠偭備髙下一守矩度而王君視筆爲尺曲折層疊自如度越古人矣徴士得其傳是可銘也銘曰名藝之成太平之澤貽爾子孫尙引弗替

陸仲徳壙銘

仲徳諱徳潤吳郡諸陸之裔也大父珪父某世居昆山仲徳好陰陽星歷學客江西得祕數益推極其說節殊脈貫使於理弗鑿枘學者是之然頗自閟匿不亟以語人久之乃知仲徳則旣老矣仲徳爲人簡潔退然類無能者然喜信義交久愈益善裏中有爭仲徳嘗諭止之後其人竟訟逮仲徳吏仲徳深自辱卽發憤死吳元年丁未四月廿八日也得年七十有三娶曹氏先十二年卒子三人男曰士良曰天與女適周復孫男女各一士良以是年十一月癸酉祔塟於太倉城南之先壠問銘於殷奎與之銘曰不虞其愆不辱其全何愧焉

故盧府君夫人王氏墓志銘

夫人諱蕙字靚之平江昆山人祖諱國噐父諱慶詢母範氏慶詢子女五人而夫人最長得蚤承家教誦詩識字縫紉烹飪皆精善年廿三爲同郡盧府君諱觀之妻禮頌端肅不妄言笑不輕出屏幃甚爲姑章所重府君孝友能貧夫人相之惟謹其訓子女弗加笞責而悉能有成待妾禦未嘗訶叱鄕閭稱誦爲楷法府君老且病夫人經年不解帶府君歿後其子熊以祿仕迎養郡中旣而平江被兵夫人居圍城中憂悸成疾克城之日熊被創甚例遣上道幼子熈自昆山來奉夫人歸裏舎關法不出婦人仍主於滕君徳進滕婦萬視夫人如尊嫂親爲調防吳元年冬十一月夫人疾革日在辛酉遂卒年六十三貧無以爲斂滕君復命諸子經紀其事親故亦多往賻者熈始得塟夫人之柩於長洲縣武丘鄕去閶門五里初府君之塟熊爲夫人豫作壽藏兵後他冢悉發而府君墓獨無恙至是竟合祔焉豈先徳之厚陰有以相之也抑夫人平昔爲善之報固如是耶熊博學有才諝熈亦好修篤行女照嫁士人傅防孫男二人孫女二人熊旣丐銘於曹氏以奎嘗受教府君有契家之誼復俾爲序云其銘曰有子而仕繄親之喜曷養之弗終覆憂以死孰衛其藏弗毀於兵合祔於此尙慰而子

元故靖夷先生顧君墓志銘

先生姓顧氏諱權字伯衡世居婺之蘭溪其父達卿始入吳因占籍昆山娶婦生子爲昆山人達卿在蘭溪與雲峯胡先生同裏閈心敬慕之期有子當使爲士及生先生見其凝重岐嶷益自喜鋭意教督之先生少長能體父之志敏力學業不以祁寒盛暑爲少輟旣壯博習羣書尢究心於易以教授裏中裏中子弟多從之遊時人莫不善其父之能教也先生爲人不事矜飾喜哦詩飲酒常頽然自放然其交際恭遜久益謹蓋未始忤人也中嵗刻意爲文章有古作者矩度𨿽一字未當不爲茍止其志亦欲以是少見於世者遭時防亂竟窮於無所就以死年不滿五十無子男昆弟族人爲主後烏乎天於先生乃命之如此悲夫先生娶呂氏生子輒殀死買妾得一女尙幼其卒以至正廿四年九月丁亥其塟以十月丙寅其墓在馬鞍山之北麓其塟事知州偰侯斯教授蔡君基之所具也塟有期日其故舊門生咸痛其有徳無後相與私諡之曰靖夷先生而奎與爲銘也銘曰善不必有後仁不必皆壽彼夢夢兮誰則能究言甚文兮行甚茂烏乎先生爲我能爲兮茍不在我其奚咎

從祖五府君墓記

君諱子諄字仁甫其先華亭人王父萬宋節制司幹官王母孺人迮氏父澄母兪氏所生母潘氏娶任氏繼朱氏皆無子妾徐兒生男女各一人男幼亡女贅某朱前嫁陳氏生男符今冒姓殷字信卿者也君生以至元壬午六月十五日卒以至正壬午正月一日春秋六十有一墓在昆山東倉之原其兄孫奎爲之記哀哉

外兄陳君窆室銘

君諱堅字孟固姓陳氏祖早卒祖母朱再適殷氏以子符從符因贅殷父前出女實生君仍父子冒殷姓君生廿有三年不幸淹瘵而死妻蔡氏宋武節大夫珂之孫生子桓孫七日而孤悲夫君生之嵗爲天歷戊辰月爲丁巳日爲庚戌死之嵗爲至正庚寅月爲戊子日爲丁卯窆之日爲己巳銘曰陳其氏殷非實有志復遽死疾我今成之刻其室

先叔父君楙甫石表辭

維至正十有七年四月庚午處士華亭殷君楙甫以疾卒癸酉還塟昆山吳岡門之先塋禮也君諱楙一名昌字君楙曽大父萬宋嘉興節制司幹官王父澄父子諲並隱徳不顯母邢氏妻魯氏繼室柏氏兩娶凡產四男三女男輒殀死於是以兄子璧爲己子璧旣娶婦有二子矣女子伯妻郭戭先卒仲妻龔遂良其季以盲癈君生皇慶壬子春秋四十有六其卒也後其母十二日母亡君以臥病不能執防哭泣哀慕病劇而隕其生悲夫

孝友秦先生攺葬記

大元至正四年三月廿有四日孝友先生秦玉徳卿卒享年五十有三其子約塟先生於州治之南三里會稽楊維禎先生爲之銘今廿年矣癸卯嵗其伯兄鼎以髙年終而南原之墓薄於新城乃謀塟其吳塘先塋之次因亦攺塟先生實至正廿四年甲辰春二月庚申也同郡殷奎爲之記其粹徳懿行與夫州裏世出則具見於楊先生之文

有元奉議大夫常州路宜興州知州盧公權厝志

公諱僧孺字希文姓盧氏其先範陽人自五季逮元初凡三徙今爲開州濮陽人曽祖諱璉燕京等路萬戶府奧魯縂管贈亞中大夫東昌路総管追封範陽郡侯祖諱克柔通奉大夫河南省參知政事範陽郡文昭公考諱景正議大夫衛輝路縂管妣範陽郡夫人劉氏而翰林待制諱亙者其伯父也公生膺世美噐宇凝重才諝蚤成稍長入國子監爲生員始冠以文昭公蔭授承事郎侍儀司通事舎人至順三年以勞陞奉訓大夫出知晉寜之遼州至元六年遷寜夏路鳴沙知州進階奉議大夫未至丁繼母史夫人憂三年攺奉直大夫知冀寜之崞州復遭衛輝府君防終防除奉議大夫泉州路総管府判官有善政轉常州路宜興知州考滿畱再任歷七年當四方兵起撫循捍禦厥績尢著至正十八年江浙丞相承制擢公同知常州路総管府事道阻弗克上廿二年太尉府辟爲平江路昆山知州旋以年老去位後七年年六十八以疾卒於昆山之寓第實洪武二年己酉嵗八月廿有二日也公兩娶先夫人李氏今夫人畏吾氏並封濮陽縣君子男五人長曰九十次本皆早卒次趙兒次瓛次瓉其瓛瓉與一女皆今夫人之子其三人側室張氏出也公弟道洎嗣子瓛等卜以九月丙申奉公柩權厝於昆山積善鄕小虞浦之西原而托奎志其世出爵裏卒塟嵗月梗槪如此其詳則俟它日歸祔先塋而後書云銘曰鞍山峭防壁積鐡逾小虞西气靈結屠維作噩屆月噫盧大夫寓此穴宜爾子孫紹先烈

呂徳常權厝志

呂氏之孤復自平涼以書來咸陽致其先君子之事狀一通曰復不幸罹奇禍先人洎吾大母某吾母沈皆以憂患歿旅次二母幸以還塟家塋吾父獨客骨長安弗克歸復不孝爲覊平涼蚤夜不寜庶防異恩儻得返塟逮今五年矣懼終無以盡人子之責忍死卜以今年某月日權厝平涼尙相依以居相守以俟先生吾父執也所以志變故者不可無辭以刻敢以是累先生於戲吾忍志吾徳常也耶顧義不克辭廼序而銘之徳常諱恆松江華亭之呂氏徳常其字也曾大父某大父某父良弼號來徳翁世饒貲翁生長承平思襮忠琢朴用詩禮自賢於是築舎館招致儒先生日夜課子弟集賔客爲文墨事而徳常以長子綜家務剞劂曲隱彌補罅漏不少貽親憂以故翁得自佚於老以償其本志一時勝人韻士莫不然與之交門不停謁堂無曠筵至今浙水西言善富能好禮者推呂翁則以徳常爲之子也方是時予以弱齡拜翁於賓階翁能折行軰與爲禮徳常固弗良行然所以先後佽相者甚恭旣辱假館從會稽楊亷夫先生遊實與其季連業今遷慶陽曰恂字徳厚者也後十餘年翁歿徳常伯季所爲述父事者益力洪武己酉禦史首隱糧事連呂氏沒其產徙其孥陜西蒼黃流離困踣道路孫男六相踵以斃旣而妻死白下母亡山陽徳常至長安遂以毀卒烏乎悲夫俛仰事契於今二紀猶一日也而變故之來若是其劇何哉徳常年若干卒之日爲庚戌之嵗五月十又一日二子長曰充謫延安次卽復也女二人長適邵先卒次適謝權厝之地在平涼某原銘曰彼保壽慶而令此遭命噫

澄江盛先生壙志銘

先生姓盛氏諱徳瑞字祥父江陰人少孤鞠於祖母稍長俾受學鄕先生陸子方氏逾冠徙居昆山以周易教授閭裏至正中聘先生入學宮爲訓導在事七年教詔之績紀於學徒旣乃遁伏田野遊心微與時消息著易辯疑五卷洪武四年辛亥嵗閏三月三日以寒疾卒塟於常熟南沙鄕之原春秋六十又八子二人男曰有天女嫁王復銘其壙曰海虞之東南沙之南是爲盛先生之幽宮其蔵之深其封之崇尙慰其學徒之心

大眀故處士瞿君墓志銘

吾裏有二瞿先生儒雅風流表帥一時𨿽其出處不同而孝友無間風致一節先生諱字睿夫歷仕郡縣教官屢辟藩府卒塟某地自有志君其季也諱信字實夫生嗜學善持論平居整暇無卒聲辟貌朝夕食必男女異席巾帽非不寢不去書冊筆牘恆在手喜臨法書曽仿徐鉉體寫論孟子楷正精麗藏於家睿夫出四方君事父母當其意其養𨿽貧父母驩焉嘗有臺冦君負母辟地靑龍海上母安焉君遂攺築其處題其堂曰閒野𨿽居隱約客來恆滿坐終日語未始招人過故士多親君睿夫卒孤兒女數人君喣字之甚至其防嫁己子如也張志道老儒寒甚君遇之戚然盡解所衣衣衣之他急義類此至正中南臺禦史李烈舉君孝亷不應其子度舉茂才授池州學正亦不使赴也洪武元年十月君來故里視劉氏女得疾暴卒其月十五日也曾大父熹大父鎭世居蘓之嘉定父晟始居昆山通星歷學任教授其州母吳氏妻金氏子四人男曰度好學有文采今知臨洮府金縣事次曰庠女曰淑寜嫁某淑貞嫁某蚤寡孫四人男曰翕如純如女曰婉娩始君之卒也有兵戒還塟恵安鄕三里涇北其地下濕度謀攺卜某縣某地將以某年月日遷厝君而請奎銘其壙奎少也辱君兄弟知厚而金縣又同門也𨿽不佞敢不酬君以所知者乎故嘗爲之語曰簡而裁白而優節不亢於狷介情不爽於孝友王君公陳季方馬少遊其一流人也是爲銘洪武七年正月十三日咸陽教諭殷奎譔

故將仕佐郎西安府咸陽縣主簿趙君墓志銘

君諱璟字徳瑩一字文英福州懷安人也幼警敏習舉子業明尙書大義洪武辛亥以儒士惇遣赴京擢咸陽主簿禦對賜衣一襲其年十月廿八日至官明年三月以軍興憂怖得寒疾狂惑不治遂以是月甲戌卒官春秋二十有四其大父父皆無恙君尙未娶幸以盛年遭時用儒得一官數千里外未及展布又不幸而客死悲夫塟以丁丑其地在縣城東北五里其具皆縣寮爲之銘曰杜郵之西平陵之陽有膴者原是爲閩人趙簿僑寓之蔵其固其寜其魂气無不之也夫何必乎故鄕

故處士何希顏墓志銘

處士諱仁字希顏姓何氏蘓州昆山人也曽祖某祖某父天佑世爲儒天佑贅同縣潘氏因業醫外科名其藝處士幼承家業淬厲不怠兼爲內學取古書若難經素問之類熟讀研思以進其技有眾人所不及者見人有惡疾卽慨然思拯之鄕人由處士而全者皆是也然處士未始自以爲功亦未始責人報也嘗自誦曰爲醫者當半積陰功半養生可也故人皆愛重之處士爲人篤實易直善養親能取友平居喜讀史書畫竹石以自適澹然無它好洪武五年四月十六日訟有連處士逮系京獄旣讞知非辜處士亦且疾釋徽纆居之外居無何病轉劇遂以是年十月九日死逆旅年三十有九宗人宗之洎髙泰亨爲瘞其柩聚寶山側訃至天佑以其骨歸葬馬鞍山陰眀年二月十日也娶沈氏生男二長曰增次殀女四人長某適莊凱次皆幼未行將塟增泣曰增天地一罪人也生不能致孝沒不能盡禮痛哉願書其槪以示久逺辭不獲故書之以納其壙云銘曰生之修曷死之非郵旣不爾郵死爾何求

故善人余景眀墓文

蘓於浙水西爲地尢下濕人死不皆得髙原廣壠以塟則相爲火柩以胔沈江流或薶之防人習見以爲當然曾莫之知非也異時吾先子防吾祖嘗援禮以行之而誚者交至今俗又益媮視棄禮義如土苴非夫篤信之士曷能自防哉比吾歸自關西則聞余員氏有親防能買山塟吾曰嗟乎是加於人一等矣已而員來請予爲石表刻辭予旣喜其事遂不辭而述之按員之言曰員先世處縣之東鄕我大父諱某躬耕茜水之上蓄徳而不衒我父諱某字景眀業估事爲人長厚嘗行貨他州同邸商或失貨妄擬我父我父獨亷知某竊者祕不自眀曰彼窶人其婦今免身覺無賴必且爲婦禍吾橐中幸有貲卽出以償仍敇員勿敢泄蓋其他行多類此我母朱常熟人也自其盛年事我父卽佐以儉勤我父以商恆他出母獨畱經紀家事且嚴教員員今幸得聞教搢紳先生母之力也今年春刑部不以員不肖辟爲史符州縣遣致甚亟當上道二親以至愛爲員慟哭防絕當是時竊念親年尙未老旣迫命不獲養志田裏儻得斗升祿爲菽水奉烏乎曾未數月惇謂二親乃遽相踵下世乎痛哉痛哉員不孝逺去左右以遺親憂祿養弗遂竟抱終天之恨罪復何言惟是送死之具所以表襮其幽煇以慰吾親於地下者不敢自菲薄先生幸哀員敢忍死以請又曰始員父病亟時員在京邑防者殆用火員之友有某某徐文友者援制令爲員沮眾議殯其防且亟赴員烏乎我二親得免於水火繄二友是賴尙並著之嗟乎予蓋習知員居裏舎能飭身以致孝不幸有大故又能以禮卒事是其母之能教固不可誣然君子以爲豈獨其母哉亦其父祖之所蓄積者宜有後員方以才諝爲世用余氏且必顯不當使無考也矧員塟親又以禮二友者有古道不表之無以厲俗故爲論次如此員父年五十有八卒以五月十有八日母年五十有四卒後父卒四日塟以六月廿又七日墓在縣北郭馬鞍山之南岡今年爲甲寅之嵗大眀洪武七年吾縣則蘓之昆山也是年十二月一日

朱曄妻趙氏墓志銘【代作】

亡妻趙氏名貞其先自開封徙家蘓州昆山宋仁宗英宗朝參知政事太師康靖公十一世孫也曾祖長卿承信郎祖俊孫父景星學提舉母王氏學初娶劉又娶王皆無一丈夫子獨有孺人愛之甚爲之擇對以與同縣朱曄相我內事夙夜憂勤旣而有子有婦且畢婚嫁而疾疢嬰之矣烏乎結髮相好偕老是期如何不淑竟殞厥生痛哉痛哉子男二長曰緝以後外王父先卒次曰晟女二長殀次壻馬防孺人素孝敬其奉宗事惟謹善養親能於其族防卑下有過立禁止之未始以姑息爲慈也以嵗癸丑十一月廿日卒距其生之年天歷乙巳得年四十有五塟於縣治東九里婁江之陰孔巷之裏實龍集乙卯大眀洪武八年之二月廿四日也銘曰薶之玉婁水曲固以寜貞哉卜

大眀故承事郎同知開封府睢州事盧府君墓志銘

府君諱熈字公曁年三十有九以同知睢州事卒官返葬蘓之長洲武丘鄕先壠其兄公武屬友人殷奎爲銘奎外家與盧氏有連奎又少受學於其父夷孝先生實與公武昆季同業羣居出遊未始不與俱也銘其獨得辭乎廼洪武四年詔起丘園之士分軄中外公曁遂以一命爲州上佐時中原兵革甫定死傷流離遺民無防嵗復薦饑公曁到官謂宜壹意休息則贊其守煦嫗撫摩勞來安集惟恐不逮不敢輕以民力立事幸功也眀年公曁行守事商侍禦史暠禦命搜討舊軍所至陵轢藩府鞭笞長吏悉籍見民爲兵睢數近千人檄州拘送於是公曁召民使自實得嘗尺籍數十人之侍禦怒甚械系曹吏必盡得乃已不然且以沮格上奏同僚懼議發民如所指公曁曰吾守民吏也民散吾誰與處卽自詣侍禦奮曰州已無籍軍今民且散走獨有同知請以充役侍禦怒斥之堅立不爲動彼卒無以奪民賴以安公曁平居恂然貌不自持其當官有守乃如此其遇吏民推誠泛愛不喜任箠楚務養其亷恥故吏民皆化其徳不忍有所累信其守不敢幹以私六年授承事郎七年六月公曁受事郡府得下利疾告歸州宅渉月良已倐有疽附骨潰於腰下知府王公博知州董公俊屢迎醫不克療吏民相率禱於神眀者累日竟以其年秋九月一日不起烏乎悲夫公曁爲人雅飭信厚博渉經史尢善小學筆札淸麗居官少暇讀書不輟一室蕭然衣無新制料錢祿米以奉過客周急難未嘗使有餘及其卒也無一金之蔵棺斂殯奠皆董公爲之具發引之日吏民哭挽者數百人道被大雨無一人少郤𨿽田父野老咸爲服一月語之未有不流涕者烏乎庶防古之遺愛者矣昔予往關西道過睢公武有詩寄弟有虀鹽淸夢鐡石古心之辭公曁寘諸座右其後有從東來者多能言公曁守官淸謹有民譽及聞其摉軍事能以養奮不畏彊禦每引以自壯今年得告還東擬過睢相與勞苦行至澠池乃聞其凶耗哭之於郵亭及過汳傍邑又聞睢民悲哀行防如此卽抵其州境遂爲詩以哭吏民亦來防哭是時公曁之防已南還矣廼今遂哭其幾筵而銘其墓可悲也夫可悲也夫盧姓出範陽公曁先世由隆興武寜來吳中曾祖鑑宋平江府待補進士大父有常始占名數昆山故今爲蘇州昆山人考諱觀博學通五經所謂夷孝先生者也公曁妻同縣張氏子男二人長充次曰暘孫先一月卒女一人秀奴是嵗甲寅十有一月壬戌朔則其塟之日也銘曰有懿盧宗孝友素風累徳無位廼今始仕昆弟渠渠競爽誰如彪然甚文江南二徐伯仕而止仲以徴起試佐襄邑儒效卓爾其試防何其愛則多刻銘孔彰尙尉幽堂

亡弟殷孝延壙銘

婁爲裏殷爲氏亢爲名孝延字生距死才廿禩吳元年嵗丁未月壬寅日乙巳從先人塟於是前髙岡後流水寜爾居千載始噫

昆山殷璧妻曹氏墓志銘

曹氏世居吳縣之包山其後徙昆山東倉累世以善人稱至諱昌行尢卓廼獨早沒其孤女適人又不得年天之報於人何如也昌字子美娶魯氏其孤女名少寜六嵗防父八嵗而母士其大父母念之屬昌弟英夫婦養視及笄以嫁同縣殷璧殷與曹有防知其女之能於叔父母則能於舅姑無疑也初璧之仲父無子璧父以璧爲之後及孺人之來兩堂舅姑皆無恙事之舉得其歡心人尢以爲難也不幸以疾卒於洪武己酉十二月廿有八日距其生之嵗元至元丁丑二月十六日得年僅三十有三其所出男女六人男曰陽生曰夷行女曰瑜曰琡曰瑾曰璛璧以眀年正月一日塟其骨於吳岡門殷氏先塋之側其大父名顯璧字孝連銘曰兒啼母夫泣妻姑號婦烏乎天乎知此否

殷母壙銘

母諱眞姓邢氏平江嘉定人考曰益妣曰張生廿年歸殷氏是爲故處士子諲字徳甫之室人貞孝慈眀克配君子春秋七十有八後其夫二年而卒卒之十有五日穿其夫之封以塟實至正十七年四月乙巳朔廿九日癸酉也哀子庠誠信卒事有足稱焉其辭曰婁之東城信義鄕殷父母邢同穴藏閱千斯齡樂未央

彊齋集卷四

欽定四庫全書

彊齋集卷五

明殷奎撰

辭

菊泉辭【並序】

四明兪勉中氏世家象山之下其先君子南屏先生當公卿爭下士之日獨抱良材謝絕薦辟間獨以詩鳴其不平識者惜之勉中旣以諝彥出應世用而瀟澹雅潔毎有遐心焉菊泉以爲命其志可想見矣癸丑之春使過咸陽爲予傾倒因爲作辭二解俾登髙望逺之頃歌之以相其志云象之山兮其石鑿鑿山之人兮誰與爲樂朝吾山揖兮莫山與酢有菊我餐兮有泉我瀹昔之隠兮誰者則招今之思兮其歸其遙歸兮歸兮彼象之麓可以保族彼菊之泉可以引年【其一】蓬之水兮載淺載淸象之云兮其出蒸蒸其出其歸我奚容心我心悠悠我思愔愔我思愔愔我心悠悠我菊尙存我泉尙流歸來歸來無使菊荒兮無爲泉羞【其二】

孫吉卿哀辭【並序】

孝經援神契云命有三科有受命以保慶有遭命以暴謫有隨命以督行遭命者言行善而遇凶也若孫君吉卿之死是己去年冬十一月予候君飄寓中君爲予言遭世艱棘思欲下從先人遊而家世壽考又不忍自戕柰何言畢泣下予亦爲之愴然今年正月丙申君卽自沈於江家人援之不果沈越五日辛丑晦竟自刺絕咽而死痛哉夫其慕義而彊仁恬逸而能施宜享上壽保慶令終而事乃如此豈所謂遭命者耶然吉卿弗與貪饕者同生弗與僥幸者同壽潔身不辱樂死如歸有衣纓士大夫所深媿者而或乃誚其不達何其不知言之甚耶予恐吉卿之志欝於地下而不得白爲作辭以哀之其文曰霾蒙鴻兮風猋怒之太行險巇兮荊榛莽之蝮虺橫結兮魑魅旁午目倀倀兮羣步阱戶猗斯人之獨閔兮慘煩悁其誰語宵耿耿之不寐兮旦咄咄之無與冒溫蠖之吾弗能兮孰沮洳之能處與其靦以偸生兮吾寧無生之爲愈上天兮蒼蒼長夜兮茫茫絕吭而逝兮軌遺塵乎西山之臥傖己矣乎眾貪婪以茍活兮子獨抗志而莫奪憤世以嫉俗兮甘殺身以徇潔以死爲樂而謂生可厭兮孰云防慬而非達烏乎哀哉作善離凶兮不究於年是曰遭命兮非子之愆細人之幸兮君子之安重泉有知兮慰以斯文

祭文

祭殤女文

維至正十六年正月庚子朔越廿有二日辛酉阿爺阿娘以果餌防物之奠祭汝第二女子福娘之魂烏乎汝之生世於今四年汝生慧甚玉潔蘭娟天愛靈秀汝取多焉命之不長理亦宜然嵗暮擕汝避地江滸倉皇出門衝冒風雨寒汝使啼驚汝使苦病不能食悲莫得語疇昔之夜汝母夢云方臥牀第奪於鬼神及汝祖母汝叔汝姑夢皆有緒可信不誣汝命在天定之旣久孰爲禍福可使殀壽鍼藥弗施視不專人事未盡命焉責天汝今死矣罪則在我念此傷心出涕滂沱茶果旣設親戚畢來汝其食飲以慰我哀

祭沈氏妹文

維至正二十五年十一月八日辛夘阿娘與大哥二哥九弟箕等以羊酒之奠致祭於沈氏三娘子之靈烏乎自汝嫁沈氏至今才十年其間喪汝祖又喪汝祖母又喪汝父喪汝兩叔父兩從妹一門骨肉死者七人悲憂相仍曽無虛嵗禍亦極矣今又喪汝烏乎天乎降此酷罸何其多乎豈吾母子積此殃咎而延及於汝乎將憂怖抑欝食飲不時藥物非良而戕其生乎抑天命有常死生壽殀各有定數而汝之數止於此乎不然何汝之丰端聰慧孝謹睦婣宜永其壽而反殀乎烏乎汝病餘二年矣去年冬少瘳嘗來歸寧吾見汝神爽猶完以謂可無憾矣旣而病乃加劇遂不可療烏乎吾老矣望汝他日送我之終而今反先哭汝乎汝前曽產一男才五嵗而殀死今竟無子以送汝烏乎孰謂我之哭汝乃類汝之哭子乎事之乖謬一至於此烏乎痛哉汝今往矣聲音笑貎不可得而復見矣吾之痛苦其無窮矣持此酒饌與汝永訣汝其知乎其不知乎烏乎痛哉尙享

祭先師鐵崖楊先生文

維洪武四年辛亥嵗九月庚戌朔十有一日庚申門人新西安府咸陽縣教諭華亭殷奎謹以淸酌雞黍之奠致祭於先師故奉訓大夫儒學提舉鐵崖先生楊公烏乎奎自幼嵗竊讀三史正統之辯知千載之公是定於先生之斯文繇是益求其書手抄口誦歆羨想見而不可得也意其非今世之人生十有八年當至正戊子之嵗始獲灑掃於先生之門一見之頃謂此子可教吾授之經春秋大義謹嚴之訓教三傳之得失日夕討論旣間使學爲文章六籍而下孟氏之辯太史公之健離騷之憂韓愈之粹莫不直指而畢陳博之以萬變之奇而約之以一理之眞至於奬誘之過屬望之厚則曰汝其爲大儒後當有聞而奎也顓防無似年餘四十未克有立毎竊嘆而自語懼無以少酬其知遇之恩玆咸陽之攺授猶備員於校室庶幾得爲學者講明先生之一經使闗西之家學不終墜於地儻可以贖其不敏之愆今當逺去顧瞻徘徊遙酹一觴於先生之墳幹山嶙嶙苙澤沄沄懷先生之不忘何髙深之足云伏惟尙享

祭咸陽靈采泉文

維洪武六年太嵗癸丑四月壬申朔越八日己夘具官某謹以淸酌之奠致祭於靈采泉之神曰惟天之靈气或粲爲日星或鼔爲風霆或澤爲雨露或厲爲霜雪或融爲河海或結爲山嶽或靈而爲人或蠢而爲物此皆有恆象矣至於泉源之發則有仰出者焉謂之檻泉有垂出者焉謂之沃泉有仄出者焉謂之氿泉有甘者焉謂之醴泉有溫者焉謂之湯泉有濁者焉謂之黃泉有美者焉謂之寒泉淸泉有惡者焉謂之貪泉盜泉亦各有恆性也爾泉乃獨不壹其色俄而則黃俄而則赤俄而則俄而則碧隨時而變遷莫可窮詰是豈天之戾气耶何其不恆若是也不然則夫取其靈气者多故其與夫常品者異爾自用兵以來垣頽甃缺厲斬而道茀蓋未有卽而賞之者也何爾泉之不遇也遇不遇時也卽不卽人也泉豈有加損哉乃三月丁未某從僚屬有事於山川循城而北逮於邑厲有指以告者則相爲環睇咨嗟察其變動徘徊久之因爲蔪除其地完甃其涯壇而墠之榜其門曰靈采之泉靈言徳采言色也於是觀者日眾而水旱疾疫之禱至焉而泉之能事不徒靈於其貎矣惟泉有神尙克相我有民時若雨暘用昭受報祀永永無斁尙享

祭趙主簿文

維洪武五年歲在壬子三月戊申朔三十日丁丑西安府咸陽縣知縣吳本縣丞萬仲能教諭殷奎典史鐘承吉等謹以潔牲淸酌之奠致祭於近故將仕佐郎咸陽主簿趙君之柩曰嗟嗟徳瑩乃至是耶人之生世吉凶壽殀糾纒倚伏涫涫沄沄莫識其躅方其生也有喜有悲有榮有辱俄而珪組俄而桎梏變幻萬狀不可詰鞠子今逝矣孰知非福嗟吾徳瑩謹慤而文年始逾冠學已有聞朝家用賢南徵於閩州府逼迫銓曹選掄錫命賜衣恩光赫新俾來作簿於我咸秦如何一疾遽殞其身烏乎哀哉去家何遙幾七千里在官何淺才十五旬何壽之不長何祿之不臻將職憂之勞悴抑命數之在屯烏乎哀哉故鄕迢迢返塟孔艱取法嬴博僑塋北原旅魂揚揚往無不伸其歸其歸依爾族親訃告之書托諸郵人庶速得此消息之眞烏乎悲夫父失愛子翁失令孫聞此不堪驚怛痛辛日月以冀平安是詢遲子來歸榮於鄕鄰何賀者猶在閭而弔者己在門烏乎悲夫某等或後或先忝處同寅棺斂旣具牲醴斯陳寮寀之好畢於玆辰蔽形匿聲欲見無因一慟永訣誰不傷神君尙有知歆此情文

祭邵云窩文

昔我曽大父與公之先府君交相善而居相鄰兩家子弟丱角同遊而我先大父與公相與爲尢親𨿽中間出處不齊遂成契濶之久而往來音耗之無間隔千里而達忞忞甲申之嵗我大父嘗訪公於云窩而奎實操杖屨以侍始獲拜公之下塵尊俎笑談畱連累月聆話言之諄諄乙未之春奎從大父奔伯祖之喪得一再拜公於客館其秋我大父卽世明年先子挈家避地於故里見公益彊健而精神其後五年先子亦歿又十年而公來濠梁臥病於東屯乃仲冬之三日奎省公於牀下尙言笑之防防孰謂此別遂成隔世曽未浹於半旬烏乎老成雕謝風景艱棘永懷先世之事契不知涕淚之沾巾今當逺去數千里外旅次無以爲薦聊雞黍之是陳烏乎哀哉公尙有知乎歆此情文

費治中祭子文【代作】

嗟嗟物理萬有不齊禍福壽殀莫可究知念汝之生性質穎茂自稚及壯惟學是好諏經論史立志孔髙疲精竭神奮不辭勞竟淹於疾遭此夭遏父子至情中腸如割昔我逃難與汝分離後先其來復聚於斯庶幾餘年相養相守天胡不仁事乃大謬吾家四世傳襲在玆汝寡兄弟我年又衰世職宗嗣孰承孰繼念此傷心哀感無際自汝之亡今逾一期我心之痛曷有己時持此酒饌奠汝之墓汝知之乎我意誰訴烏乎尙享

祭淸眞錢景明提防文

烏乎錢公其生平爲善之迹有眾人所不及者三焉身爲道士而能追孝祖禰周防親族口誦異書而能惇尙儒術接禮賢才心遊物表而能見義勇爲陰扶名教故其父母之族自功緦而上多仰公而舉爨賢士大夫之東西行者無不造公之廬而樂與之遊至於贊吾黨以表儒先之遺迹相邑長以成養老之美化是皆眾人之所不知而公獨能爲之可謂加人一等者矣不表著之何以戒夫忘本自私凡鄙貪吝之徒也哉某等或晚接賔朋之末或早防奬誘之知痛末俗之日媮哀老成之無在臨風一奠蓋匪其私

吳克誠祭女夫同知曹子學文【代作】

嗟嗟子學冑於大族挹其淸芬比徳眞玉夙躋膴仕歷踐外服都昌溧水僅著能聲信幕帥司未騁華轂司錄錢唐作宰定海曁來昆山驅馳十載席不暇暖突亦未黔如何不淑奄忽殂遷嗟予老矣有賴於子孰知來今反哭於此昊天髙髙疾呼不聞孀叫號莫贖百身承家乏嗣反塟無因使子至此天胡不仁嗟子平生苦心翰墨虫篆汲書秦銘漢刻披幽抉隠是正訛忒成書孔多梓棗未勒予其保藏不使散失庶傳學者以彰子績子其無憾此實予責俎有嘉羞器有丰粢念子永歸以與子辭帷尙蔽柩欲見無期子尙有知當知我悲烏乎哀哉

祭府君祝文

嵗序䢐遷日臨重六藐孤弱質實降在玆永念劬勞昊天罔極謹修菲薦維以告哀

忌日祝文

霜露旣降諱日在辰君子終身之喪致哀斯切昊天罔極之徳永慕惟深供設幾筵伏祈來格

刻墓碣成告先考祝文

維至正二十三年嵗次癸夘十一月丙寅朔越九日甲戌孝子奎敢昭告於顯考雍逸處士奎罪積不孝昨遭酷罰曾未旬浹便爲神柩所棄慈顏笑貎永隔泉壤抱恨終天曷其有極惟是平生潛善懿徳所以行於躬教於家仁於鄕閭而信於士君子者不敢有所隠沒弗傳以貽不仁之罪是用夙夜不寧圖所以爲不朽之托去年冬嘗屬親舊盧公武創造行狀請於遂昌鄭明徳先生撰爲埋銘矣今年春首江西儒學提舉鐵崖楊先生又爲論次墓碣一通而浙江行省都事錢公伯行爲篆其額旣礱石復得江浙儒學副提舉余公士平書之而同裏朱珪伯盛刻焉庶幾有以闡發幽潛明著久逺使子子孫孫勸學行以無忘我顯考成立啟佑垂裕永世之意奎不勝大願刻石旣成卽當樹立墓上竊恐軍旅往來守防弗嚴或有損壞且於家中安奉事平樹立謹因日至啟奠以告尙冀恩靈俯埀鑑照敢告

爲家君禫祭大父祝文

維至正十七年嵗在丁酉閏九月壬寅朔廿九日庚午孝子某敢昭告於顯考柏堂處士府君伏以中秋而禫實主漢儒之言閏月而祥爰用晉人之議蓋疑禮從私情所厚而凶事以逺日爲先玆服制之有終惟孝思之罔極變除惟謹哀慕不寧敢以潔牲柔毛粢盛醴齊只薦禫事尙享

冬至祀先祝文

維洪武五年嵗次壬子十一月甲辰朔十八日辛酉孝孫西安府咸陽縣儒學教諭奎敢昭告於顯祖考柏堂府君妣邢氏孺人顯考雍逸處士府君烏乎所貴乎有子孫者以其生也能具甘防寒溫歿也能奉祭祀守墳墓而己耳爲人子孫而使其祭祀不得躬奉其墳墓不得躬守而甘防寒溫之養其生者亦不得而具且也則與彼之無人焉爲之後者何以異防奎生四十有二年矣昬愞荒凡無所肖似不能力學敏行早有所成就以貽父母令名乂不能見幾先慮深自晦迹自食其力營魚鱐之祭菽水之養以代斗升之祿而出蹈危機置身數千里外使埀白之母朝夕倚門望思而悲泣而祖禰春秋之祭祀松楸之展省缺然不親事者己再涉嵗寒於玆矣不孝之罪其何以逃惟有保身厲志期逺悔尢茍延嵗月幸得還歸故里以養以祭以贖前愆以終爲人子孫之職分其或庶可自勉耳玆因冬至之節謹於所居官舍聊具酒肴之奠菲薄簡略不能如儀無任惶恐之至伏地哽咽尙祈鑑享敢告

除夕祀先祝文

壬子之嵗除於今夕藐孤小子逺此爲羈家薦常儀不獲執事謹於所寓官舍具酒脯之奠伏惟祖禰臨之在上是歆是嗜綏而佑之謹告

淸明祀先祝文

奎違去墳墓再涉冬春夙夜靡寧怛焉如疾對玆令節追想平生百感交並不勝永慕謹於所寓官舍具淸酌寒食之奠身單祿薄不能如儀無任恐悚悲戀之至尙享

夏至祀先祝文

維洪武七年嵗次甲寅五月丙寅朔四日己巳夏至【云云】烏乎宗祀莫嚴於躬奉鬼節莫重於夏至奎幸以身忝承小宗於兩世而不孝無似無能闡發先猷光昭積慶以守春秋之事而逺處數千里之外三違夏至之奠𨿽以托之介弟而心終缺然儻防昭佑早遂南旋卽奉秋祭不勝大幸謹於所居官舍奠玆淸酌以告所愆尙享

祈雨告馬冡龍王文

土地塙燥民物雕攰雍之諸縣蓋莫咸陽若也一遇旱熯則束手無措饑餓轉徙而莫之防也今玆農事方殷而雨不遂降宿麥將就槁而秋田尢不可以墾辟也吏民相視控告無所是用請命於神以寛我吏責續我民食也夫神司民命然民乃神主而吏則民役也民或失所則神且乏享不獨有司廢職也民能事神神當不棄民茍斡旋陰陽時降甘澤俾民免於饑而吏與蒙貺則戴神之功永永無斁也

六月廿三日祈雨告龍王文

惟神潛靈淸渭宅是奧區克庥於人以有廟祀今玆大旱虫虫如焚爲虐己甚陰雲才合暴風簸揚隨輒解散谷將盡槁民且乏食賦稅百役其何以供有司震懼罔所用力並走羣望未獲嘉應惟爾有神民所敬祀有司不職無能媚神百姓可念宜蒙矜卹是用奔走告急於神神尙有知俯埀顯貺

咸陽縣禱雨文

嘗謂神以民爲主民以食爲天無食則民受其饑無民則神乏其享休戚所系幽明不殊竊見本縣民庶凋疲原陸髙燥茍雨暘之失節卽饑餒之可憂今者宿麥方秀待雨而實秋田當種待雨而耕而歷月逾時漸成旱勢麥之秀者日就於槁田之種者日愆厥期吏民惶惶並走羣望精誠未孚報不時至暴風簸揚云合輒解是用震懼請命於神傳曰有功於民則祀之有勞於國則祀之能捍大災則祀之能禦大患則祀之山川丘陵能出云爲風雨皆曰神非此族也不在祀典今國家崇奉爾神有司春秋致祭固以神能爲民捍災禦患有功有勞也神旣昭受其命祀則斯民之災患不宜坐視而不防也敢告無悔怒無棄民俾卽降霈澤永膺祀典無作神羞

咸陽蠟祭祝文

維年月日某官敢昭告於昆虫之神曰昆虫之祭列於八蠟爲田禳害繄人是賴疇昔之嵗蝗孔防遺種於螽民食用殫施於今春載育載產蒙神之休田用無患爰稽古始典祀所通作廟設主吉土是攻堂室靜深牲酒芳潔落以告成以顯於烈永不作年永順成民永報祀神則有稱

祀諸陵祝文

文王

不顯之徳允文之功克燕天人爰及無窮惟今天子統承前烈永懷山陵典祀斯設秋仲初吉守臣侍祠仁靈在天尙右享之

武王

出民塗炭其烈桓桓顯名逹孝永世不刋皇有天下統承前烈爰勑守臣侍祠陵闕

成王

文昭武烈允明克定重光載宣四方以靖皇有天下統承前烈爰勑守臣侍祠陵闕

康王

繼明三後垂拱仰成息民厚俗致治太平皇有天下統承前烈爰勑守臣侍祠陵闕

宣王

常徳立武任賢使能聲靈赫然撥亂中興皇有天下統承前烈爰勑守臣侍祠陵闕

漢髙帝

宏規大度威靈赫奕掃除煩苛民以寧壹皇有天下統承前烈爰勑守臣侍祠陵闕

景帝

節儉之徳允光前王述志守業配美成康皇有天下統承前烈爰勑守臣侍祠陵闕

咸陽縣祭風雲雷雨師祝文

造化萬物著迹兩間動之散之以行以施功莫測美利難名昭報之儀實遵祀典

咸陽縣祭山川祝文

涵靈灃渭積陰丘陵出風爲雨澤我民生某等敬爲神主爰報爰祈望祠封內禮典則宜

昆山祭婁侯廟祝文

烏乎漢室之衰海防鼎沸操丕濟惡攘竊神器孫氏君臣保有江東不污漢賊足爲世雄其臣謂誰文武子布正色立朝吳之仲父謇謇陸侯社稷之臣匡世弭難憂國沒身疊封於婁食邑萬戶揚武嗣爵世君此土定國捍患典祀有常矧玆故封民思未忘忠臣之祭國有明詔乃相舊邑作此新廟三侯同堂有筵有牀位侑惟序冕黻有章婁人聚觀鼔舞悅喜報事始今有引無替潔玆牲酒落以告成敢徼神惠福我民生

表箋

昆山縣謝免秋糧表箋

上位表

五百里甸采首頒寛大之詔書三千年河淸快覩聖神之禦位置郵所被鼔舞惟均【中賀】武定華夏之功文紹帝王之統克勤克儉未嘗以一己輕用天下之財惟明惟聰蓋將爲萬年永固邦家之本爰除農賦以厚民生且周人不稅止及於私田而漢代賜租僅行於中葉豈若盡蠲其常貢卽於創造之初年歡聲騰兩浙之間甘澤自九霄而下非常之幸莫得而名臣某等承乏縣廷歸誠宸陛田耕井飲願同擊壤以興歌地久天長罔旣呼山而獻壽

中宮箋

三代攸興咸本始基之教十臣爲治尢資內助之功恩出宮庭澤流田裏【中賀】揚輝陰載冠徳柔儀夙夜儉勤克廣素風於大練春秋灌獻祗承淸廟之丰盛方賜租咸仰於聖明實創業相成於警戒鳶魚遂性艸木涵仁臣某等幸忝微臣防伸善頌神州赤縣屢書大有之年長樂未央永享太平之福

東宮箋

漢勸農功誕下十行之詔周陳王業載歌七月之詩本正萬邦運昌千載【中賀】龍姿秀毓麟趾仁歸主鬯四時久奉粢盛之敬陪耕千畆夙知稼穡之勤陰賜在人陽和溥物遂將順於廟算肆蠲免其田租恩翺祥風澤滂甘雨臣某等備員畿縣仰徳宮庭幸與扶藜快覩太平之盛事願同蔓艸長承繼照之餘輝

聖節表【太倉衛進】

景運開天黃河淸而聖人出大明麗日玉衡正而泰階平慶紀虹流歡騰鼇抃【中賀】性全上智仁覆羣黎旋乾轉坤功合生成之妙經文緯武統承華夏之尊壽域永躋熙辰同樂臣某等剖符環衞荷甲海城聲呼萬歲者三遙效嵩神之祝福錫九疇之五願申箕子之謨

聖節表【宋國公總兵甘肅賀】

以火徳王天下交龍開受命之符生聖人主中原夾馬紀發祥之迹凡居涵育靡不尊親【中賀】欽惟道合上統傳前聖治功永定乃緯武而經文徳教大行方惇風而厚俗當金顥髙秋之序是黃河淸日之期昭代熙辰太平盛典臣某任先授略賀後趨班萬里玉門瞻天威於咫尺千屯沙幕祝聖壽之再三

賀冬至表箋【陜西行省進】

上位表

五云捧日髙臨亞嵗之朝萬景融春丕應初陽之祥浮防縣喜溢臣鄰盛徳享天宏功作聖安攘內外協兩儀生物之仁統壹朔南冠千古開基之烈信備膺於多福庸茂對於熙辰臣某等分陜叨恩呼嵩效敬大庭廣樂希聲遙聴於黃鐘昭代昌符順序永調於玉燭

中宮箋

紫庭聴治式開正始之基華琯呈祥允協尊陽之操春浮戚菀輝映宗藩女徳皇英母儀妊姒性全貞淑重歌窈窕之篇助賴儉勤同享綿延之祚昌辰在盛禮傳臚臣某等叨任外垣阻趨中掖玉巵稱壽小星莫綴於朝班彤史流芳長日喜添於宮綫

東宮箋

靑臺云近肇開五色之祥黃道日長咸仰重明之運宮闈交賀朝野均驩龍徳天成鳯姿山立早緝熙於聖學性與春融方參贊於帝謨道隨陽長集王公而獻履就君父以稱觴臣某等喜躍一隅誠馳雙闕吹笙仙苑律諧玉琯之和音簇仗臚庭輝映畫堂之佳气

聖節表

電彩虹輝協昌符於昭代天長地久開壽域於熙辰近古令儀太平盛典【中賀】欽惟堯天則大湯日加新經文緯武之功式資造內聖外王之學實本生知盛徳在躬至仁及物和气甘凝於碧露嘉祥淸見於黃河縟禮斯成淳風惟永臣某等忝官西縣望拜南京聲呼萬嵗者三遠效登嵩之祝福錫九疇之五敬徵出洛之書

千秋節箋

華月方恆快覩前星之麗彩璿源正衍普沾幼海之涵波朝野榮觀邦家盛際【中賀】恭惟溫良成性仁敬積躬經緯人文天地密資於參贊緝熙帝學聖賢親見於謀謨

彊齋集卷五

欽定四庫全書

彊齋集卷六

明殷奎

撰

頌

曹別駕修圍頌

【闕】

離離婁曲其勢惟下羣流來瀦百里灌莽障之隄防圍爲疆畆載墾載耕匪今自古賦入大農事在有司繇其善崩歲一築之正月載陽實惟其時先事庀徒罔有愆期今年何年事異曩昔鑿河白茆悉力赴役自秋䢐春功罔時畢殍我子弟罄我家室春雲暮矣圍不時築侯曰嘻哉予其奔走屏我騶禦予載糧糗履畆䢐畛勞來安集流離者復殿屎者夷扶老提幼十百其來畚鍤旣興筊楗旣菑我侯劬之作者不疲往時爲役官則剿之今自擇利侯不擾之往時先期事或迨之今僅兩月功覆倍之民曰我侯顧我復我夙駕在原問我鰥寡遂我生人纊寒粒餓水壑旣歸土宅斯妥我稷嶷嶷我苗芃芃覃耜錢鎛俶載攸同無苦下濕有坊有庸其誰使然繄侯之功繄侯之功繄年之有以爲嘉殽以爲春酒以登公堂以獻以報介以景福使侯壽考我蠟我享將侯來巡吹笙擊皷同我丰年侯則勤矣侯今且還有杲出日屏星爛然稚耋蚩蚩空巷傾社奔走後先逺送於野載道歌謠可風可雅矢詩颺之以告來者

贊

黃文肅公像贊

噫子黃子道純粹精持之以敬居之以貞從政決獄守邊講武儒效卓然莫予敢侮其在考亭獨爲忠臣同異曲直以訂厥眞不偏不黨千載斯仰讀公之書拜公之像

周山人畫像贊

周君仲髙父抱天文地理之學遊四方廣川大山觀陰陽之防徵休咎之符蓋其所得深矣異時方承平自錢唐來婁曰天下兵且起吾卜地莫婁善己而錢唐燬婁果無恙人盡韙之人有求者盡之周氏於是三十有五年矣朝家建新制郡邑興作惟謹昆山自縣衙而次官寺神宇凡若干所相方定位揆日撰辰悉出仲髙於是縣大夫與其僚吏爲畫君像以贈而屬長平殷奎贊之其詞曰陰陽之家肇自古初黃帝太乙金匱堪輿叢辰日苑亦盡有書乃相岐陽乃卜洛都允臧楚宮考經匪誣齊有周伯南公之徒維仲髙父繄其裔餘地脈山骨風含气儲奧賾宣豁幽闡敷朝降新制壯哉縣婁門觀堂寢面勢翼如爰旣館傳使節所於亦有祠宇神人嘉虞載景載觀旣勤旣劬功則多矣其報猶虛乃爲繪事貎象子圖庶防永久示學之模角巾羽衣消搖裏閭遊神太與造化俱

冠贊

梁仲份氏攻韜發冠居材必良防縫摩剔悉中矩度蓋其弓冶箕裘有素矣爲之贊曰維古冠首以旌成人以謹爲禮以辧尊卑三王疊作其度彌文毋追冔弁纚絻纓延旒璯藻等殺斯陳是曰元服貴莫與倫工攻其技居百藝先婁有梁仲實名玆事載擇之術載守之世凡今爲工孰與仲氏其守爲仁其擇爲智其物則禮其辧惟義信不失度巧靡淫異彼工則細爲道己備誰【闕】藝成視此詩忌

孫仲方小像贊

其材通材其仕澷仕從周禮制今人之衣冠雅吳語仍古人之風致甫及知非之年已操遁世之志吁此其所以爲孫仲方也耶

朱伯盛小像贊

臞然如昨秋風野鶴老矣於今孤云逺岑軌有道之躅不娶終身何行之卓求古人之心不刻黨碑何埶之深吁此其所以傲兀乎變幻吁此其所以膏盲乎山林

先君畫像贊

孝友達之三族沖和在此一枝聆話言而永佩瞻遺像以長思

銘

硯銘

有瑟斯石色紺碧兮含章守靜以澤兮弟子貽我佐纂述兮文字光晶發幽賾兮勿爲淫邪污彼白兮殷世寶用永無射兮

存誠齋銘

心惟虛理惟實操其要守厥一耳目欲手足佚羣邪攻眾妄訹隙弗窒間焉出役於形淪於物繄齋居懼戰栗賔見門神覯室動以禮念罔逸外旣制中以育思無邪保無斁誠斯存銘用述

密齋銘爲弟孝揚作

孝揚讀書之齋題其戶冊曰密密之爲訓有靜者邇者審者愼者有山如堂者孝揚不山居宜於夫靜夫邇夫審夫愼之四物者有合焉矣夫齋者居此而齊吾思慮也靜也邇也吾言地也審也愼也吾言徳也夫以靜而甚邇之地而修吾且審且愼之徳徳之成也奚禦焉爲之銘曰相古哲人威儀抑抑廉隅棘然於以占徳亦有節士不出語言戶庭閴若顧行於先之二人者爰審爰愼在詩易辭爲戒諄諄君子於學莫信匪經靜當動禁逺主邇鳴無迷無僣無【闕】無侮刺皮以防罰童以羖勿詖勿悸勿躁勿諼此口於瓶彼耳於垣齋居有嚴是攝是訒充徳成行表裏交盡載慮載思日夕在玆名爾毋誇尙實踐之

箴

時敏樓箴

都生恆讀書之樓名曰時敏旣謁其鄕先生記之序之銘之益求文辭以侈之予懼其名己侈而實不繼也作樓箴以貽之其詞曰夢夢蚩蚩孰知孰覺相古先民載詔之學載筆之書自命說有作前聞古訓後事之師予遜厥志予敏以時於皇聖學曷以尙玆繄都氏子惟學之嗜聿求有功敏以自勵功不在近成不在速毋躐階以登尙自牖而入朝斯夕斯罔怠以盈罔靡已之爲而徇人以名川以珠媚彪繇中弸闇然其章幽然其光樓居司警爰告髙明

傳

牧牛夫小傳

牧牛夫不知始何爲者年可五十餘貎充然澤晳類有道人常騎牛往來三衢山澤間從以羣犢短蓑圓笠扣角行歌倦卽偃臥背上任其東西遇水艸美處便徜徉終日往往爲漁樵相推罵油油焉熙熙焉曾不知世有軒冕祿位可貴也人皆目之爲牧牛夫夫亦因自號牧牛夫或曰牧牛夫姓陳氏其居萬川裏在西安縣永章其字也或曰牧牛夫蓋白牛居士之世支離子曰戚商歌乃任齊國五毀大夫乞食牛口之下終霸其君彼皆適有遭也古今抱道含徳老死湮沒無聞知者豈其少哉然亦多托焉以逃或不屑於用世若牧牛夫非其果於長往甘混鳥獸亦繇世主弗知未有以相遇也文

昆山縣皷角樓上梁文

伏以蘊玉山前沃壤壯萬家之邑鳴琴堂外重門髙百尺之樓是曰麗譙式縣象魏睠玆婁治置自漢家表東海之一區冠中吳之六縣因近代變遷其井邑舊觀未還當聖朝宏逺其規模缺曲咸備政無不舉禮有必隆惟治官啟閉之司系民庶觀瞻之體伐皷鳴角於以警乎昬昕下漏定商是用節夫晝夜乃因農隙爰督工程崇墉崛興復宇相瞰壯無嫌於上僣麗不至於過奢尊施一邦制存兩觀對張鴟吻消患全資守令賢聿舉虹梁成功快覩兒郎偉歡謠博采善頌俱陳拋梁東五更海日出曈曈天上九重知帝徳眼中百里見民風拋梁西太湖浩蕩楚天低規模壯麗觀瞻聳更皷分明政令齊拋梁南吳淞環抱勢分三江湖身逺丹心耿耕織圖開美化覃拋梁北拄笏朝來好山色三登農卜太平年百歲民躋仁壽域拋梁上天威咫尺咸瞻仰太守來巡炳月輪郎官出宰符星象拋梁下簫皷臘祠喧里社豚蹄盂酒祝丰穰嘉麥靈苗徧田野伏願上梁之後乾淸坤寧四海太平之無象風調雨順五穀皆熟而有年人趍禮義之門物荷生成之澤外戶從玆而不閉圜扉自此以長空鼔篋衿靑咸被歌之化扶藜戴白永爲擊壤之民

蘇州府養濟院上梁文

兒郎偉我皇朝三靈眷命奄萬年中夏以爲家一視同仁先四者窮民而發政澤霈甘露恩翺祥風蓋米廩崇年善養旣行於庶老而辟雍講禮推恩遂及於幼孤不值昌期曷修墜典乃睠中吳之防府實稱內甸之雄藩稉稻流脂物產競誇其富庶林葩應運土風未攺於淸嘉惟三讓至徳之流光逮十老元丰之勝防彌文益著華望加隆念玆疲癃殘疾之餘多出顧陸朱張之冑顚連無告惻隠斯興肆朝制之載頒普皇恩之廣被嵗布月粟昭埀令甲之文風帡雨幪爰降繪圖之事匠石爭先而獻技子民恐後以輸勞功不日成材如雲集大爲杗小爲桷聿看輪奐之新老者安少者懷總荷生成之造式涓吉旦肇舉修梁裒此歡謠溢爲善頌拋梁東皇恩洋溢海波同仁化漸民功及物先加殘疾與疲癃拋梁西日近長安路不迷從今受鬻應無缺爲見今年米價低拋梁南春日埀虹五馬驂明年賜帛迎丹詔擬獻吳儂八繭蠶拋梁北沙幕兵戈己休息老人擊壤向康衢鑿井耕田皆帝力拋梁上太平此日承天象熙熙皥皥樂春和艸木羣生同長養拋梁下物息時和通八蠟黃童白叟保天年四海一齊歸徳化伏願上梁之後星緯協軌華夷歸仁居安宅於樂土開壽域於熙辰三老五更流東都孝弟之美化八族四姓建中吳文武之奇勲外戶夜開而不閉太倉紅腐以相因千萬間寒士歡顏共處如山之大廈五百歲聖人在位願登斯世以長春各安環堵室同作太平人

勸農文【乙巳嵗】

蓋聞民生之本在於食足食之本在於農本州水澇之餘役繁賦重民力凋耗不可勝言有司非不欲時使薄斂節用愛人柰何當此用武之秋國計軍需所費浩瀚𨿽欲稍加寛防而不可得所以農民日困無復安業樂生之心顚沛流離深可憐閔𨿽有司一面多方措置不忍坐視其斃然爾農民亦湏安心著業勤力營生及時及節趂早耕種修築岸塍整理農具切不可自暴自棄拋荒田產傷殘軀命後𨿽悔之己無及矣且耕種之理本合得食而偶逢水旱之災則饑在其中然不可因饑而廢耕也因饑而廢耕是因咽而廢食也去年饑安知今年之不熟乎古人云是穮是蓘𨿽有饑饉必有丰年此之謂矣汝民今各勉力有司方申朝省早晚當有賑防之意如谷種口糧之類必將次第俵散不使爾民重失所也爾民其勉聴之毋忽

疏

受道傳住華藏方外交疏

虎溪來往風流粲然三笑龍井文章翰墨卓彼一時夫何二老之興能致諸賢之盛神交方外有如此者道在天下豈無人哉受公講師辯鋒懸河心鏡麗月好奇賞俊惟澄觀以詩鳴求實去名而浩初以易顯壓班銅塔下出世紫竹林中再命彌尊五宗丕振探滄海寶珠之顆喜彼不遺覽朝陽玉石之煇快玆來集如證雜花而頓覺富貴若出初日而先照崇髙百川瀾洄眾山風動宴坐方丈室嗣說豫公法必有後斯光乎前重作疊浪軒細和劉郎詩安知今之不如古

昆山州重立劉龍洲先生祠堂疏

本州馬鞍山東齋故有劉龍洲先生塜墓祠堂廢壞巳久今欲重新興造以補山中故事願要同志共相其成疏曰右伏以表靑山謫仙墓自古有尙賢之人立白社孺子亭豈今無好義之士念曠世相感者得此心之同然故宋龍洲劉攺之先生忠義絕倫文章間气上書伏闕期至寢門之朝持節和戎肯下穹廬之拜偉然才智萬人之傑壯哉湖海一世之豪乏嗣承家天道無知於伯道買山作塜情文乃見於友文豈期物換星移竟使林慙澗媿夜臺何在丙捨都空玆欲從事陳迹之遺用敢徼惠斯文之厚樹丰碑於故隧搆祠宇於髙岡華表鶴歸城郭依然如故滄洲龍去風雨豈不快哉

孫副使贐行疏

泰郡孫侯因遊宦畱處昆山曩嘗起赴京師以癈疾免歸今玆又當例遣而槖中之裝空矣其何以堪周急之義我諸君子必能成之疏曰新丰翁揀歸舊鄕土自是福人霸陵尉呵止故將軍誰爲識者孫侯仲毅甓社珠采昆岡玉英結髮從軍兩臂偏枯身尙在逢場作戲十年一覺夢都空夫何選壯於戎行未免掛名於仕籍儲無甔石柰此孑遺行有贐金況緣兵餽君子固能周急大夫士孰不好仁喋喋更言多多益辦

西安府宣聖廟學興修疏

丰鎬故都乃文武周公聲教本原之地宋金舊學實漢隋唐氏京師首善之區槪以地方所系者尢重相其遺宇而摧焉己多不有興修卽成廢墜然土木之功不茍而布粟所出無從欲遂勇爲必資好義且廿年黷武而靈光翠殿巋然獨存及四海同文而鴻都石經儼其林立於以信斯文之未喪於焉知吾事之可成咄哉檀施開彼仙佛之宮徒勞而無益春秋二三防用此人民之力𨿽費而奚譏言有大而非誇勢若緩而實急行當庀役便請題名謹疏

昆山縣善聚庵化齋糧疏

奉爲本庵新建未具齋糧及所願善人長者共加樂施擬於佛座之旁左薦亡靈右崇生祀飽贊諸福永報眾恩者伏以檀越心崇三寶叢林下好種福田沙門口喫十方鉢盂裏要成活計有志必就無感不通卽縣市之前區依山城之南郭肇開精舍額善聚以爲名擬設長齋囊羞澀而難繼事緣艸剏力費支持老比丘要作粥飯頭諸長者湏看袈裟面帑有錢廩有粟千鈞之判休停左事死右事生一飯之恩必報大書隨喜小疏化緣謹疏

題跋

書信義鄕君墓銘後

右唐信義鄕君馬氏墓銘墓在虎丘西山至正已亥爲城築所發吳縣博士盧熊得其志石摹本見遺其文首行題曰故髙府君詔授昆山縣信義鄕君夫人馬氏墓志髙府君當是其夫而序文並不及之但云有子楷上柱國而馬氏受封之由亦不載也其敍馬氏三世曰王父某大父某父某是以王父稱曾祖而不知其爲大父之通號也至曰髙彼淑媛之辭則又因其夫姓而假托附防之也余竊意其俚巷庸人所爲然詞語頗亦雅馴則乂疑初學之士剽竊補綴而成者獨其母子勲封如此疑當時輸粟或戰功所致馬氏卒塟在開元十二年乃有唐極盛之時宗方勵精圖治宜不濫於爵賞豈中睿之世韋庶人上官倢仔安樂太平主輩斜封墨勅之所授歟予方與二三友朋更定州誌補其缺遺斯石所載年紀爵裏尙爲可徵也哉文𨿽非工宜不得而棄之也況開元距今六百五十餘年石銘之出不毀於版臿之傭不入於鄙俗之室考其封邑乃餘與公武之州裏公武藏之而余爲記之如此夫豈偶然也哉因書以復公武且將審覈其論議云

公武跋附

右馬夫人志楷書並題共十六行行十七字余始得此石以搨本寄殷君孝章欲作跋語未暇也孝章洽聞好古卽爲之著論書以見示余遂不敢復措辭余謂古人碑頌之作蓋不茍也蔡邕自言郭有道碑無媿色皇甫湜亦不肯攺作碑銘以其傳信將來有所稱述故耳論者又謂薶銘冢刻敍事直書爲得其體往往見唐人墓志皆以方石爲之文辭甚略不著書撰人名豈以碑碣非名人碩儒則不敢當故寧拙而不工寧簡而不繁制度相承如此後世之乃有大書深刻曲筆謏聞盜名字以示誇耀假聲位以取譏訕者則此文之作𨿽甚簡略書法未善以今觀之與諛墓之文相去逺矣孝章之評非篤於古學者不能及然馬氏年八十餘其子楷位至柱國固己防被顯榮計府君亡歿時先有志文於此遂不詳著及考之唐紀開元廿七年天寶七載大赦婦人八十以上俱授鄕君皆在此碑之後則馬氏亦覃恩所及但未審在何年耳近虎丘築壘發唐人數墓皆開元元和開成時所塟馬氏以吾鄕婦人勲封昉見於此特爲存錄亡友楊彥才作昆山誌防羅傳記未克成書宜孝章於此文尢致意焉己亥嵗十月朔盧熊書

題華萼樓殘碑

華萼樓殘碑徐季海書也咸陽吳明府旣與予訪得之於興慶故址遂手自搨之僅七十許字𨿽焚裂不完而筆力意度固無恙也千載之下想見古人之制作惟其摧毀剝落之餘故其惜之尢深也烏乎開元天寶之際所以鋪張太平之盛者其文章翰墨笵金鑱石亦旣多矣今餘二人乃獨戀戀於此者蓋宗之友愛誠近世帝王之盛節而孝悌之感出於人心之同然其歆羨愛慕自有所不能己也夫豈獨以季海之書而止哉明府方南旋且將裝潢爲卷軸謂予不當無所識遂書此以歸之洪武五年九月十有六日書於京兆府學之西堂啟札

代陶教授請蔡教授啟

鴻都六經喜星鳯之快覩柴桑三逕嘆松菊之猶存豈期衰謝之餘幸獲交承之好𨿽由公選實副私悰恭惟郡博有道先生海內偉人淮南右族文章宗匠詩禮名家挺炯炯之丰標頎然玉立接霏霏之咳唾辯若懸河百篇騁倚馬才千金學屠龍技秋風騎鶴慣擕十萬貫以遨遊夜月吹簫快詠廿四橋之詩句跂予仰止慰我來思方黌捨之渙新適靑氊之復舊杏壇春暖播春誦夏弦之聲芹泮雨晴嚴月書季考之法州人得以矜式學者有所依歸嘉惠昆庠比隆湖學某者艸茅無術萍梗有年誤薦牘之一章叨講筵之三載廣文官冷才名老去奚歸令尹事新舊政慙無可告少需覿面終獲論心

又啟

有某啟玆審榮膺絳帳喜復靑氊師表得賢士林增重在昔曾講授而傳業幸重來鼔舞而作人式展去思爰歌來暮恭惟廣文敬齋先生溫溫玉質渾渾金聲家學以西山之傳器局有北海之量斯文砥柱欝爲庠序之光吾道綱維夙仰楷模之正所學皆伊洛諸儒之學其文卽揚馬西漢之文當廟學巍然輪奐之時正師道奮焉作興之日西來閶闔蓋猶就熟路而駕輕車直上扶搖防看乘長風而破巨浪某等三生多幸再遇有期庶幾化雨之霑行挹淸風之論情之所向言莫敷宣

答朱氏聘啟【作弟答】

右伏以治平執政之稱賢成云孫於宅相白水聘君之擇壻得朱子於門人敢偶華宗聊期先哲玆承令嗣上捨學優經藝方伉儷之是求謂某大兄教諭房長侄女某年及字笄遂婚姻之見問竟緣媒氏薦講親盟𨿽莫望於下風實貪求於同气儷皮先禮旣煩使者之來三月公宮當謹女師之教式遵嘉命俯俟良辰襲飛鳯之吉占多乘龍之喜色惟提甕以承君子倘此女之如儀則覆瓿之傳有人信吾兄之素志報儀不腆他楮仍陳

浦聘繆招贅啟

長沙內史受經學於申公中臺令君忝家聲於晉代匪因媒妁曷接婚姻伏承英嗣貢元書貯腹中久慕據牀之選而某息女情鐘膝下方深設席之圖自言愛女甚於男人羨此翁之得壻願徵秦贅果協蔡占冰玉相輝坐媿蒹葭之倚樹門闌多喜行看花燭之聨屏薄禮斯陳副緘以載

雜著

道統論

天理之在人心亙萬世而不可泯者前聖後聖其揆一耳甚矣此心之靈也莫大於天地而此心之體同其大莫妙於鬼神而此心之用同其妙上古聖神所以繼天而立極者夫豈果有一物以繼之立之者哉蓋此心卽天地之心而神防黙契與天合徳先天而不違後天而奉時其聲律身度自有以爲天下後世之凖則若有以繼之立之耳易之所載自三皇始而伏羲氏以前推而上之厥初生民必有繼天立極之聖神創制立法爲後聖之矩度然後後聖得有所宗而聖聖相傳焉此道統之所由始也然其所傳之統亦豈有親授密付之事哉不過此心之理古今同貫先後相續若有端緒是以謂之統耳而統果何在哉是故堯舜禹之精一執中者此心也商湯周武之建中建極者此心也周公之思兼三王者此心也孔子之祖述憲章者此心也顏曾思孟心周孔之心者也周程張朱心孔孟之心者也周公而上聖人得其位統之在乎上者也孔子而下聖賢無其位緒之在乎下者也然統有上下而心無古今揆之一者又豈有二致者哉𨿽然周子之學所以繼孟子之絕學於千五百年之下者子朱子於文字之間屢言之矣而中庸之序明道之表乃直以程子上接孟氏而謂孟子以來一人而己何哉蓋程子之學固出於周子而妙悟黙契自得於道者蓋有不盡出於周子也說者以周程所傳有顏孟之分豈有是哉若夫子朱子以來則勉齋黃氏北山何氏魯齋王氏仁山金氏白雲許氏其緒之引於南者也魯齋許氏導江張氏其緒之派於北者也道統之傳固不敢妄議而斯文不絕如綫之一脈此理之具於吾心者尙當於此而求之

春秋經義

齊鄭石門【隠三】宋公齊侯衛侯盟瓦屋【隠八】防齊侯宋公同盟於幽【莊十六】同盟平丘【昭十三】公防齊侯莒子邾子杞伯盟於鄟陵【昭廿六】齊鄭於咸【定七】

春秋紀諸侯合散之漸而伯事之興替系矣甚矣諸侯之盟防有闗於世道之升降也春秋之初未有特相盟者而石門之役齊鄭首爲之未有參盟者而瓦屋之防宋齊衛復爲之而世道之漸趨於有伯者已不可遏矣於是幽之前盟齊桓遂爲之主𨿽以魯人之疑而不害諸侯之同欲也伯事之興春秋所以志諸侯之合者其勢有所必至也桓公旣往世伯在晉未有敢背之者及乎平丘之盟而諸侯始貳𨿽欲示之以威而不能挽之使合也而世道之復趨於無伯者亦不可遏矣於是鄟陵而參盟復見於咸而特盟復書而伯事於是乎替矣春秋所以志諸侯之散者夫豈一朝一夕之故哉昔者盟詛之事掌於王官諸侯有疑則請命於天子聴命於防同何敢私相刑防慢鬼神犯刑政以成傾危之習哉殷作防而民叛周作誓而民疑世至春秋盟詛繁而約劑亂矣私盟之講蓋非一日然皆小國微者耳彼齊鄭二國者東遷之始諸侯之雄也石門之事特相爲盟而東諸侯不得不合矣曽未數年齊侯欲平宋衛之怨於是繼爲瓦屋之役而參盟作矣有私盟而後有特盟有特盟而後有參盟參盟作而諸侯之合者不可離矣世道之變不至於幽不止也當是時也齊僖之在東州己有小伯之號而況桓公出而仗義明信北杏於柯之後人心之不附者無幾矣逮乎幽之初盟楚患薦臻諸侯同懼鄭亦請成桓公聳然遂執牛耳爲之盟主是𨿽【闕】內外之寮諱我公之往而人心之同欲者自若也自是以來極而至於首止葵丘之盛繼之晉文城濮踐土之事伯者之有功於天下於是不可一日無矣晉之世伯數傳之後陵夷至於昭公之世虒祁旣成諸侯皆貳於是平丘之盟𨿽欲治兵徵防耀之以武而挽之使同然而晉之伯事終於不競而同盟之書亦自是而止矣由是晉人不能復合諸侯而鄟陵之防齊莒邾杞之君謀納我公公亦從爲之防矣吾不意二百餘年之後而參盟之事復見於昭公之編也他日召陵侵楚無功而還由是晉人復失諸侯而咸之盟齊鄭二君自爲之矣吾又不意特相盟之事復書於定公之史也於是世變極矣春秋亦不得而不作矣𨿽然始而求伯者齊僖有雄長之心而鄭莊黨之也終而叛伯者齊景有代伯之志而鄭獻附之也蓋有伯非天下之美事而無伯又中國之不幸也昔者諸侯之未合也天下知有王耳伯者之事果何有於我哉及乎諸侯之未散也天下知有伯耳伯者之功誠中國之所倚賴也至於天下無伯中國諸侯莫適爲主吳越入而爭長而齊卒不能代晉而興也故曰天下之無王齊鄭爲之也天下之無伯齊鄭爲之也豈不信夫

彊齋集卷六

欽定四庫全書

彊齋集卷七

明殷奎撰

詩

初之咸陽別二弟

地逺知難別官閒識異恩桑楡身未老松柏操終存親養情彌切兒婚禮欲論政須煩二弟成此好家門

畱別鄕中諸故舊

天官謬選到非才相府陳情許放回豈意冷員叨忝去卻從新例調遷來親庭七十年方近客路三千里向開遙想故人能念我題詩畱別重裴徊

前赴京邑五妻弟送予蘇臺今往咸陽季氏又送至楓橋臨別作惡情溢乎詞

異縣遙相送頻煩內弟來路從寒寺去身逐夜航開飲泣難爲語垂頭忍復回自多甥舅好應得撫提孩

諸生送別閶門

衰栁閶門道丹楓逺浦橋淚容行路慘別恨幾時消羇旅情𨿽惡師生義自饒成才吾所望相見亦非遙九月廿三日江行回望鄕國不勝悲戀

敢廢君臣義難忘子母恩驅馳勞豈憚定省禮須存誰附崇儒選才同謫宦論轉蓬江海迥灑淚望吳門

寄示騊駼【先生子字牧夫】

自期吾有後頗恨汝非才志學年方近成人責漸催童心當棄去書種要畱來凖擬翁歸日情懷向爾開

寄孟學潛夫二助教

星散憐交契蓬飄愧宦遊斯文千載事吾黨幾人謀稷下師傳盛河南學術優古風端可復流俗政須羞莫謂無知已何須謾責頭平生期望在極目注吾婁

十月朔旦舟發髙郵望拜先壠六言

逺去先人墳墓澷從薄宦江湖諸弟今朝拜掃傷心獨望長途

夢尙之彥彊來問病源所在隨以數語答之及覺忘記其辭因成一詩徧寄昆山學諸生且因自警云爾

二子從容問病源病源今日爲渠論所難謝子除矜字莫易溫公戒妄言廣大根基須與立偏私情好不教存一朝大寐悠然醒始悟畱心在勿諼

十月二日寶應舟中夜夢先君手賜一狐裘仰視慈顏似憐其逺行者夢回傷感悲不自勝

故園歸夢夜初寒恍若平生語笑驩膝下狐裘親手賜似憐風雪上長安

十月七日入夜北風大作連兩日夜方止

黑風怒捲長淮急白浪掀空如壁立天綱欲解日月搖地軸愁翻山嶽泣大防失穴無處藏小龍跳淵不敢蟄長艘巨筏縱復橫走碇摧檣危以岌此時坐我運甓船胃倒膓翻幾絕粒戽水聞聲悸未平踏冰失足嗟何及吾聞君子不乘危遺體葆藏逾什襲奎兮汝獨非人子忍使身從魚濈濈屈指初終三日交痛定思之久嗚唈作詩爲戒示兒曹十月九日山陽邑

過霸王城

淮山萬疊暮云平淮水千年咽恨聲落日舟人重指防前頭便是霸王城

夕次泗州

泗水寒流淺吳船夜進徐四方行役始千里去家余晚飯憐紅稻新錢買白魚未知風景異沙月野躊躇僕與進成簿呂公別七八年矣今玆西行道出鐘離進成適佐是邑相見城南澗阿爲予驚喜買酒相勞苦同榻澗西土室中夜興感惜予逺去故意甚長口占一首以冩鄙懷

不見故人今十年異鄕相遇重堪憐山瓢夜滴梅花雪土屋寒銷榾柮煙作惡中年爲此別交情今日幾人全多君髙誼頻興感回首明朝定惘然

十月廿五日古城對雪有懷呂簿

東屯飛雪裏倦客自愁顏門爲袁生掩船從剡曲閒到闗何日是行路此時艱癡坐茅檐底孤吟對獨山【時呂在獨山】臨濠嚴守按行東屯有唱酬之什惜未之見漫成一首兼簡呂簿

鐘離縣裏古城屯星散田廬帶郭繁雞狗相聞淮浦迥牛羊歸牧楚山昏土風千里吳音在戶籍諸陵漢制存太守行春僚屬從劭農詩句許誰論

黃仲眞先生寄示對雪佳篇用僕前與呂簿詩韻伏讀感愧仍次故韻奉呈

擬絮嘲鹽憶少年客邊對景轉堪憐飛花上苑春爭瑞浮玉藍田暖失煙耕學老農占嵗稔吟成禁體詫才賢黃州喜報歸期近絳帳燈紅錦陣然

小山藂桂爲梁伯益賦

梁叜遁世士偶然出中林暫作淮南客長有滄洲心朝歌紫芝曲夜弄瑤芳琴移石對藂桂結廬寄幽尋振衣襲古香倚杖息淸陰春將麋鹿友秋與猿猱吟眞遊悟至理云臥散衝襟八公呼不起王孫無歸音皎皎空谷駒縹縹丹穴禽題詩反招隠悵望碧山岑

題夏士文夢槐軒

槐根睡起巳千齡又見玆軒一夢醒深宮落葉秋滿地誰家喬木陰當庭逺遊寥廓觀變幻昏醉乾坤養性靈我欲與君爲寱語請君暫向夢中聴

題呂進成屋舟

宦遊南北總浮家篷屋依然對白沙不系泛如遊物表無倪便若在天涯誰人解蹋淩風舸何處重尋貫月槎未必終朝橫野渡巨川一濟政非賖

僕客中主呂簿所因得徧交府縣諸公今日小至辱徳和使君招飲館捨而鳯丞公又有夜筵之卜客邊懷感作此贈之

交遊嵗晚徧江湖骨肉斯文信不誣一郡官曹同妙選百年文運啟昌符山梅雪後衝寒發春酒沙頭滿眼沽節物又驚逢小至離懷禁得上長途

早行

蓐食中夜起逐伴行卅里始發霸城亭旣逾瓦井邸風勁口益噤路暗步屢擬四野閴無人孤鴻叫不止豈無村與落空垣沒荊杞向前更兩捨當到宿州市假寐明發形役吾能己

隨堤行

君不見鎬池水枯魚欲鮑嵗嵗驅民築馳道又不見雷塘塘上吳公臺引水直從西苑來西苑區區樂不足詔巡淮海觀風俗千騎秦娥淸夜遊院院承恩才十六不如離宮別館四十餘水殿龍樓恣所如舞態亂翻波影裏畫眉爭鬭栁舒初十年夢覺江都好樂極悲來何太蚤玉樹仍歌建業宮錦帆不返長安道壞堤枯木鎖寒煙陵谷經今幾變遷落日人行河底路不堪指防重回顧夜泊大林鋪槖中食物數種不知何人持去

月館子之晦風林客正疲窺煩君子處憎忝主人時謾藏嗟何及均分浼己卑丁寧羣鼠輩莫使彥方知

蹋雪入汳城簡丘克莊郎中

花雪飛宵春可憐大梁城外客愁邊蹋穿東郭先生履咽得西京節士氊色映玉蛆浮翠斚光翻縞鶴舞瓊筵省垣東閣淸如許只欠梅花發興妍

鄭州城外望密縣諸山作

鄭州西南數峯靑出門見之車爲停濠梁至此千餘里醉眼今朝方始醒

虎牢闗

虎牢天下險阸塞矜創見古今托形勢南北重喉咽懸崖削千仞隻輪通一綫何物狡獪兒平地產怪變能令晉楚爭解使劉項戰至今汜水波嗚咽猶含怨我來千載下駐足一弔唁何當鏟巖防夷岨就平衍銷兵鑄耕鋤寸寸人得畋四海垣不虞姦雄爾奚擅

洛陽城外望龍門作

行至洛城下豁然見龍門連山亙千里辟當南崖根神功發造面勢駕厚坤昔賢玆闡道光爛搏桑暾因之景益勝後天鎭長存晴川一悵望畢志誓窮源

澠池道中

殘臘行就盡短景仍自急蚤行澠池道雪霰方交集枯腸冷欲冰野店久始及抱薪事晨炊糲米不暇淅遲晴復登途敢自愛足力黑風西北來山石動嶪岌噴薄兩厓間怒哄萬夫敵沙塵委眼鼻口噤不得吸日車吹欲墮正晝寒無色前歷千秋亭薄暮抵縣邑地主餽牛臠館人秣馬疋炕暖筋骨融坐定神魄息緬思天壤內羣動各有適胡爲獨此來辛苦爲形役先人遺體在保防敢失職終當返田廬母子相怡懌

闗外紀行四十韻

一下東吳船久畱中立縣故人致慇懃行役成遷延忽驚月破臈況喜雪見晛遊壯乏厚裝期愆畏多譴僶俛渡長淮迆違近甸云來芒碭靑樹帶隋堤茜睢水覓忠魂梁園弔文彥飲馬石磵冰射兔沙田霰嵚巖陵交崤蒗蕩渠餞汳虎牢鄭險失龍門禹功奠太行西北來少室東南見幽尋互明滅奇觀爭繞旋緣河劇淩兢仰闗增畏愞竅一渾沌鑿塲百髑髏戰形勢啟輿圖蹤迹徵史傳翻思所跋涉撫己猶掉顫垢面色黴黎皸手膚捲臠足繭黤疊胼須冰白張片露食覘虛鍋風衣結防綫膩衾烘虱蟣血丳貰獐夜戶伐棘遮寒氊抱蒿薦浴坎慙傖裎臥炕哂蠻僢涉患情靡驩懷安意徒戀親知爲畱連伴侶相挽牽歷歷堠迎塗亭亭郵帶傳蹭蹬苦阸塞軒豁慊平衍亟心或先敺澀步仍後殿噤口吹棄灰困身踞停轉勞矜南士乍饑阻西值薦敢謂生不辰所嗟命非戩嗚呼穹壤大局蹐塵埃賤兒嬉忘歸榮親省借夢便防竹當僕僮枕書儕屬眷胡爲支離公何等文學掾不餕羣馬芻希餐孤鳯楝利器匪靑萍良材虛赤箭區區徒自珍落落竟誰唁題詩哦暗燈把筆呵凍硯紀行己稠疊摭實聊貫穿傳觀代戲劇歸用詫聞見

入闗

秦闗己入重行行道逺塵深兩恨並足倦毎因佳境健眼昏偏傍古碑明拾遺徒步歸何日莊舄孤吟嘆此生何毋故園頭雪白倚門朝暮若爲情

望華山作

泰華三峯秀可知官橋駐馬己多時削成平地五千仞壯觀西州第一奇雪壓天池龍臥穏云深仙掌鶴歸遲先天舊學無從問幾度躊躇劇望思

驪山懷古

繡嶺岧嶤十九盤翠華當日駐層巒慣聴羯鼔花前鹿爭舞霓裳月裏鸞函谷東開無復夜雪山西顧不勝寒可憐一派湯泉在國恥千年洗未幹

除夕

一身漂泊路三千長樂坡前逆旅邊寒榻愁眠殘雪夜不知明日是新年

咸陽官舍述懷

兵後咸陽也可憐饑民延喘待丰年一城瓦礫黃塵裏萬井蒿萊白日前就養路遙慙祿薄從遊地僻失英賢情知自古儒官冷未似吾官冷最偏

春艸

東風到咸陽吹起原上艸偶然出門去迷卻平陵道此處防人腸得似江南好

嘆息復嘆息打蒿充夕食春風自東來野艸回生色東風能生艸不能生餓殍

述懷

役役感大化倐忽變冬春萬物各吐气區萌亦求伸如何獨睽隔置身埃與塵春秋曠宗職將母苦無因登山目力短淚灑南飛雲宿昔夢顏色教戒語諄諄堂陰樹諼在歸省果何辰

孤鴻篇

孤鴻萬里身飛來到何處渭水沙寒野艸枯不敢棲他上林樹上林樹裏玉爲巢太液波光刷羽毛翠鳥不知生處樂一心貪戀此遊遨銜粉蹋花殊未己金丸珠网忽相遭忽相遭無處避巢傾卵覆身首分死骨縱橫中野棄寒沙枯艸人不過孤鴻此處方婆娑不恨少稻粱所喜無网羅孤鴻孤鴻柰爾何孤鴻孤鴻柰爾何

陪祀長陵作

黃蒿生野飈渭水正嗚咽下馬漢家陵落日照殘闕佳气忽己無隆凖何代絕雄劍飛上天炎靈頓銷歇當年一抔土經今幾開掘便房不復閉殮玉亦巳竭踞獸徒猙獰衛士空森列淚眼滴骨枯碧漬苔痕血烏乎千載下誰者興悲怛聖澤渥泉壤崇祀追前烈曠古信有光壯業遙相埒回睇楚天雲飛揚向空濶

咸陽原次王景徽憲僉韻

秦山不攺色渭水日夜東昔人矜疊王陳迹並成空五陵幾樹碧一炬三月紅觀風弭玉節孤詠睇南鴻

茂陵

欲修封禪覓蓬萊武節巡邊萬里回祠竈有方能卻老茂陵還近習仙臺

馬嵬坡

馬嵬坡上艸靑靑血染妖魂喚不醒嗔殺當年丞相宅美人不到水晶屏

重賦一絕

嬖女伏誅臨內閫賊臣畱討付東宮馬嵬己定中興業靈武誰誇第一功

殤眞長

苕英陵紫霄榮悴倐相襲杏乳剪霜刀落地不可拾娟娟芳嬰面秀色頳玉立生之旣不易殤之何太急神理誰能詰物命孰使執搔首問靑天天髙聽不及

寒食

咸陽官舍冷無煙翹首南云思黯然淚眼遙憐諸弟在吳岡門北錢塘邊

淸明日喜雨

闗陜連年苦旱災春田如石墾難開十雨直教一雨足二月欲盡三月來菜甲充腸回餓莩麥苖滿眼發枯荄先生共喜夜不寐飽飯終年不用猜

淸明有懷公武

忽見淸明在客邊可堪形影自相憐憶尋芳艸江南好謾惜餘花亂後妍孤夢月明歸夜夜多情春老恨年年夕陽玉子岡頭路知與誰人共醉眠

漫成

無榮無辱任疏頑未有平生此日閒月幌聴烏當北斗風檐捫虱對南山人情落落休分別身世悠悠謾往還問有未償何債在靑鞋終華待躋攀

送季公存主簿還褒城

巴茶充貢入長安王事能忘道路難閣道馬鳴闗月冷站車駞困嶺雲寒償來官課嚢應澀打去碑文墨未漧明日擬將顏帖寄好分鹿脯到朝盤

王憲僉餽餅餌

繡斧分巡禮數寛憐才特地輟朝餐官廚餅餤紅綾樣分入先生苜蓿盤

懷公武

快字豪吟在赫蹏一庭春艸夢魂迷艸堂憶得遙裝夜罷酒篝燈曉雞

海燕

海燕朝始來巢我舊堂楣酸棗作春花還是去年枝微物亦有常人事乃不齊東風故園暮萬里愆歸期豈無弟與妹志養湏躬爲親憂路共長況復音書遲安得如海燕飛去慰所思

憶江南三首

江南憶何處憶當先先憶吾家春水船有酒有花重慶日無風無雨太平年朝夕侍賓筵【春水船乃先生家樓居名在婁東武陵橋下】江南憶其次憶何人正憶髙堂七十親膝下舞筵圍稚子花前茶防洽比鄰長奉笑顏春

江南憶何事次當三弟妹妻孥共笑談舉酒涼秋持紫蟹張燈春夜擘黃柑寧不憶江南

故園酴釄

一架酴釄手自栽故園春老未曾開明年乞得身歸去滿爲花神酹一杯

紫荊樹

紫荊親種北堂前春雨宜男色共鮮擬舉韋家爲月防乞身歸去莫遲延

飲酒

薄薄市沽酒陶然得天眞長安二三月亦復可憐春山鳥勸提壺山花能笑人朝來黑頭公暮歸黃土墳漢家舊陵闕無樹照斜曛雨荒西內殿艸沒上東門今日不彊飲古人誰復存

早起

今日起來早開戶見南山日出鳥相鳴云防龍飛還欲往翠微處復畏暑路艱梳頭坐門畿聊且樂吾閒

故園

野雉將雛乳燕飛風光人意兩相違宜男艸生春已老牽牛花開人未歸

贈同官茅丞

海門東畔是三沙絕域孤城去路賖紫蟹銀魚充頓頓紅椒金橘種家家地鄰員嶠仙人宅門系河源使者槎枳棘元非棲鳯處故應歸思滿煙霞

寄麟遊危丞

危公佐山縣頗躡傲吏蹤白眼對時俗岸幘詠孤松淮南無隠士壠上有耕農公事吾己了偃臥元非慵

咸陽逄卜師顏照磨

故人己別十年過衰鬢相逢半己皤共挽客衣憐道路又持使節傍闗河歸來西掖淸光近坐對南山爽气多庭下鳥啼人吏散紫薇花發柰君何

次韻武功余主簿見贈

作簿如君信可書妙年直節見亷隅邑人自此知從化天下於今正用儒逺荷到門題作鳯空慙授館食無魚萬里庭幃虛侍養幾時同此賦歸歟

憶學堂前淩霄花

開徧淩霄石上花先生猶自未歸家去年此日花開裏幾度慿闌到日斜

送人從軍

小隊擁霓旌從軍右北平輕身常逐北猛力慣擒生落日黃河動淸秋太白橫單於未欵塞勛業待君成

平涼雹

仲夏之日十又九平涼城下晡時後陰風吹云變天色寒气襲人噤人口湏臾腷膊聲滿地怪雹橫飛大如斗摧車折木不可當人馬辟易逃林藪東門宿麥熟未摲美實離離徧田畆就根平削三十里一穗不存君信否道傍老父向人言此田官種非民有欲知種者是何人兩府指揮都督某烏乎天道豈夢夢警戒昭然事非偶厚藏多取物斯忌害盈福謙神所守君不見公儀休曾相東魯拔卻園葵去織婦又不見霍將軍在漢武時匈奴未滅家何爲

寒蟬

己分長依露葉秋嬾陪貂尾上人頭風前不敢髙嘶去怕被虛聲惹別愁

野鶴

野鶴長鳴老樹根呼來不上大夫軒羣雞啄食誰爭去風滿秋林獨自騫

陪吳令訪古長陵防宿蕭城僧捨

靑鞋訪古長城阪路僻艸深人迹稀落日漢陵雙闕在閒雲蕭寺一僧歸覽觀幻境時時別防檢浮生念念非我亦此身無住著晚來禪榻暫相依

夜雨

一牀夜雨梵王宮預送秋聲到客中孤夢曉來休喚醒要從渭北過江東

宿渭城田舍

陶然一室野人莊榻席當門石枕涼飲食更憐淳朴俗禮從宜處便隨鄕

初度

年年重六日是我始生朝自昔增悲感於今更寂寥盤防慙艸具奠醊恨蓬飄望裏南云白魂飛未易招

見月

舉頭見月使人憐自出門來十上阿姥此時堂下拜教兒無事歸來快

張將軍廟

咸陽縣中春寂寂官寺民居皆瓦礫巋然一殿渭河邊暮雨荒垣翳蓬荻人言此廟祀張侯作創年深失來歷但見舟人漁子事之謹常具盤餐致私覿七月二日慶生朝十隊水嬉飛畫鷁露臺百戲競娛神變幻魚龍走巫覡口稱將軍主吾渡渡口流傳多偉績盲風怪雨白浪翻過客乞靈無沒溺況聞生時在當陽據水橫矛气如霓曹家水步八十萬瞑目一呼無敢擊生前英烈死爲神廟祀夤緣豈其的吾儕小人無識知知有陰靈系休戚只今香火甚蕭條風雨前時破堂壁貎像摧頽府藏空旌旄散落門庭閴何當一日還舊觀好妥神棲薦淸滌小人托命在風波衣食生來此中喫縣官倘有修葺意願效區區答涓滴我聴此語爲躊躇祀典民情兩相防將軍自是熊虎將猛力雄姿萬人敵長刀不斫嚴顏頭國士之風何儻俶功存漢鼎三國分義卻秦兵千載激荒城野殿何足多不慰吾民久驚惕我來伏謁豈有他前史遺忠自相覓作詩薦憤代牢羞投卷中流同弔汨

不寐

中夜不成寐起來看明月虫吟一聲愁腸幾回折愁腸折還續宛轉如環玦出戶野躊躇商飈倐己發商飈來何許吹我頭上髮莫吹淚入河添之作嗚咽

弔陳壽夫

去年此日昆山縣射圃亭中開小宴壽夫送我上南京把酒題詩苦相勸酒酌碧筒對花飲詩題素壁成吾防誰知歳月才一周兩人生死不相侔我行萬里生如寄君得一官死如戱人生變故不可常灑我風前幾行淚北固山在何處西風落日大江秋詩酒明朝弔君去

南山三絕句

南山突兀塞吾齋啗飯看山似食鮭山自有心來近我何人裹韈又穿鞋

南山萬疊爲吾開一日支頤看幾回最是夕陽時好看幾人閒處解看來

看罷南山看北山北山奇峭奪天慳有時走上髙原去秀色娛人忘卻還

與吳宗徳縣令訪古西原

無僧秋寺倚荒原刼後三埪幾許存爭取唐碑鐫字記一碑未刻臥山門【最師埪】

異人乃有重陽子四海全無第一師今日偶來尋故宅海棠開過己多時【天聖宮】

野寺猶遺一老僧客來閒話失歊蒸出門不覺歸途晚一片斜陽掛茂陵【吉祥寺】

題吉祥寺壁畫僧

何人盤礡羸寫此特健藥三問病維摩閉眼不一諾

夜涼

玉露涼生昨夜秋芙蓉香老栁枝愁故園歸思知多少臥聴殘更轉戍樓

吳明府惠嘉瓜

光含碧碗蔗漿寒色浸紅犀瑪瑙盤故侯親手門前種摘送相如渴夜餐

送武功余簿行稼商州

秦嶺縱橫宿雨收西風匹馬蹋商州錦囊詩句題應滿此是南山第一遊

次韻曹長通見寄二首

故山隔我幾重闗翹首愁懷遣正難春日題詩來末伏蘇州明月過長安交遊滿眼無如舊盟好經年頓覺寒毎憶吾鄕諸壽俊至今文力尙桓桓

故人別來隔冬春勞我夢魂飛海濵秋山終欲援藂桂夜雨滿擬餐絲蒓平生寂寂從人笑末俗悠悠秖自珍緘詩萬里寄孤客直比骨肉情相親

得家書借長通韻懷二弟

封書逺寄自鄕闗令弟恩情政急難萬里元非雙節貴千金獨有一身安月明孤館啼烏夜秋在疎桐滴露寒欹枕愁腸知幾轉歸期那敢尙盤桓

曲堂花樹可憐春白日愁眠寂寞濵老去慈親慙負米秋來諸弟憶羮蒓獨遊縱美誰爲貴同處𨿽貧自足珍聞健歸來一尊酒百年相守意彌親

疎雨

庭曠疎雨響夜涼歸思多緘書未能寄流恨滿煙蘿

秋樹

秋樹巳摵摵秋風復吹吹獨居感時節憂來浩無涯念身匪金石彊壯忽己移四十懼無聞五十庶知非丈夫事業在用捨無盈虧自信茍不謬天命吾奚疑

貢院夜集

秋暑不可那風庭生夕涼髙樹互防蔽雲月流微光龎眉三數公幽賞來相將才彥集翹楚亦有張與黃咄玆古都防況當文翰塲前徽信未沫夙慕斯終償於焉盤礡羸欣然命壺觴趣得景自防心迥形都忘談諧雜嘲謔引此淸興長良晤難屢得樂事不可常酒行莫辭醉散去徒相望

鄭參政第宴集

秩秩賔筵晝日開校文初罷棘闈來省臣禮數寛容抗座主文章老許陪碧椀漿寒淸骨气紅綾餅耎膠牙腮醉歸鼔腹羞餐素預擬橫堂育俊才

張昭季索送傅君還彰徳詩

歸來老人雪滿頭廿年汗漫西秦遊終南太白意不足直上防嶺窮搜手探河源蹋積石昆侖磅礡皆歷歷九防齊州兩眼空卻返三峯聊一息人間之世何紛紜徧地干戈不可聞只今天地重開辟霽日揚光萬景新天王降詔厚風俗養老今年飲鄕曲翻身歸賞故園春享此太平無限福相州卻築歸來莊笑殺韓家畫錦堂一生富貴今何在萬古功名畢竟亡君不見東門黃犬華亭鶴死不得歸空作惡

送吳明府南還

茂宰貴從樞府出荒城喜見徳星臨饑寒忍放鞭笞手流轉頻勞撫字心伏櫪難羈千里足甘棠才駐一年陰渭川過雨秋波滿得似離愁幾許深

以地圖贈吳明府題詩其上

路從秦嶺入吳闗萬里山河百戰殘擕取地圖車子上一畨登覽一開看

與吳令遊鴈塔

合尖百丈揷秋旻俛仰千年感慨頻梵夾己成空相久題名都化刼灰新云來重灑思親淚雨歇才淸拂面塵來往怱怱聊記此他時畱與話前因

寒蟬

白露凝霜抱葉眠渇腸愁殺夜來蟬羣兒莫謾相輕賤淸節髙風死亦妍

述懷呈昭季教授

長安學捨十日雨客思秋來何可禁出門靑泥沒兩屐滿城素練敲千砧田園荒蕪歸未得桑梓夢寐來相尋賴有主人張季子毎聆淸話入更深

次韻吳明府

赴闕是還鄕無煩恨路長蠨蛸空罥戶防防已登塲轉覺行期近頻添別淚滂云泥從此隔聊復駐遙裝

興慶宮懷古

落日宮城詠黍離一堤衰栁防龍池蓬萊已失淸時水華蕚空餘刼後碑錦瑟防聲聴去杳玉笙鶴背候來遲只今遺構還修葺應識雕墻鑑戒垂

九日述懷寫寄余秦袁陸諸鄕先達

辭家來此恰周星汛汛浮生水上萍萬里乾坤渾欲老五更風雨不堪聴黃花天畔憐彭澤靑橘霜前憶洞庭歸計坐來成蹭蹬飛鴻回首羨防防

宋晉寧節度使徐公與金人戰死葭州七世孫備爲耀州判官以公事至葭見公題名石刻尙存乃致祭而還

葭州徐節度死節壯南朝大義親能滅忠魂孰與招山川猶慘淡嵗月已蕭條萬里諸孫至遺民涕淚饒奎在鄕裏時辱先達諸公折輩行與之交者多矣而或逺在百里之外近亦不下一二捨以故不獲亟從之遊獨吾叔禦道原公武次泉潛夫數君子居相近志相同出入往來無間蚤暮有得必告有疑必質當是時亦誠以爲樂矣而未知其爲難得也一二年來或出或處或南入於廣或東往於齊而奎亦逺迹闗輔閒居獨處毎一興懷平昔從遊之樂如在天外茫乎不可復得然後知防合之不易而離索之爲苦也昔之人中年爲別必數日作惡豈爲過哉作詩一首以寄此懷

離懷莫怪涕如河柰此平生交友何翠閣半山春共賞板橋深巷晚相過篇詩出口賡酬快杯酒論心勸戒多今日天涯分散盡幾回中夜獨悲歌

寄贈孝揚弟

書來一事快吾懷童子之師也自佳四益緣知功在我多聞湏顧密名齋兔園挾防身𨿽困龍窟探珠志必諧他日遺經同講學白頭相對樂無涯

睢州書報道原之亡而不言其故哭之二夕夢與相見語其事甚悉然不可徵也作此寄盧弔且問之

睢州昨日緘書至報道道原今亦亡豈爲思家纒舊病莫因作縣坐新章無人老母誰終養寡婦孤兒我獨傷客夜夢回嗚咽久不禁寒月下空梁

吳朝錫尙書咸陽弔古次韻送之

渭城秋艸白於霜駐馬髙原弔夕陽漢節觀風才獨老秦宮懷古意偏長云端孤鳯巢阿閣雪裏新鸎繞建章想見回朝頻奏對履聲長在殿中央

彊齋集卷七

欽定四庫全書

彊齋集卷八

明殷奎撰

詩

自警

生平爲學苦多歧一寸靈臺尙可持肯向二三頻致察何須五十始知非行藏莫昧乘機速仁義無妨見效遲靜裏工夫難著力盡敎動處與防防

醴泉丞楚君汝桓以其先文靖公寶臣先生寄沛令詩墨迹見示蓋從政之格言也今之仕者由之足爲良吏矣奎方爲童子師無事於政謹用其韻賦此自警因寫寄昆學諸賢友庶得就正於傳士潛夫先生云

十二月七日回自府城待渡河南

覊心向晚倍淒淸立馬沙頭逺思生爭渡車牛防兩岸候人燈火出中城河冰東合魚書杳山靄南分鴈字橫嵗律怱怱行欲盡眼穿雲海不勝情

奎倚席渭城校室伏承耕學袁公雪樵秦公二先生逺自故里寄惠新詩敎詔之誼暌離之情偹溢乎辭捧誦再四感愧交並不能已已旣次嚴韻屬和奉懷因興起丰城雲門河南公武潛夫諸先生例借前韻各成一首以見區區向往之私至於落句嬴瀛互用亦足明僕於二先生無少偏黨也

木魚橋下城南路三十年來往復情夢寐隱居髙晚節綢繆姻好仰平生子云奇字人稀識東野新詩孰使鳴無計卽歸陪第語行藏聊復任黔嬴右答耕學淮海題詩詫老成逺將關輔慰愁情危機重嘆吳三陸開迹難招魯兩生皎皎白駒誰復縶嚶嚶黃鳥自相鳴橘林亭子埀霜實翹首仙凡隔鳯瀛右答雪樵儒臺疇昔起丰城宿望遙欽鎭物情風節千年徐孺子淵源一代揭先生江關暮夜憐烏帀身世行藏看鳯鳴投老文鋒渾矍鑠裹糧三日尙能嬴右丰城

經術傳家擅代名著書滿屋見髙情楚王爭事浮丘伯漢主方求老伏生幹仭雲門靑壁峻一陂秋水玉琴鳴昆丘臺上虹埀月髣髴蓬山在大瀛右雲門

古塘煙雨暮潮平室逺人深疊恨情海上珊瑚曽倚釣船頭笭箵解全生鴻刷羽秋孤奮老驥埀頭夜一鳴前史近應重校勘不敎趙姓混秦嬴右河南

鹿城茅屋好風淸千首文章萬古情江外暮云寒不動池頭春艸夜仍生圖經筆削權衡見篆籀風流劍防鳴少小羨君爲古學而今髙處到姬嬴右公武

每憶荊州人物論如君所敬是吾情月明蟋蟀秋相俟霜重蒹葭水未生鞸琫佩刀金錯落和鸞在式玉鏘鳴從容名敎無窮樂何必遙尋海外瀛右潛夫

次韻雪樵先生去嵗臈月見懷之作

久客渾愁劇那堪嵗暮時失羣憐鴈斷歸計怕鵑遲老樹秋風咽空梁漢月埀喚回今夕夢和去舊年詩倚席猶無地登瀛豈有時繁華都去盡遊宦獨來遲親養愁長阻朋情荷逺埀鄕音誰是伴吟斷寄來詩

次韻長通見寄二絕句

兩屐常時過曲亭小牕風雨夜談經緇塵瞇目愁漂泊夢裏雲山只暫靑

本無奇特誇修榦澷自支離語大年封殖正煩君子在嵗寒終擬見蒼然

寄睢州盧別駕

我愛睢州好弟兄不同出處卻同情著書滿屋心偏苦佐政專城迹並淸徐鍇又從江左見賈生難擅洛陽名月明千里遙相憶懷抱何由得盡傾

寄次泉

渺渺予懷淛水東故人秖憶傅丞公科名聊復從先志宦學端能守素風湖曲酒船應獨棹雲門布韈與誰同南歸擬約盧鴻一晚飯舵樓山色中

寄麟遊危丞

爲政山城再渉冬羨君髙致每從容揮弦避暑宮前月覓句仙遊觀裏松長厚固應推宻令驕矜莫謾議元龍好情滿擬相傾瀉少待春風發興濃

贈武功邢明府之翰余簿公至父兼柬李贊府崇業

武功千載紀佳名地望猶堪冠列城古廟邰封尊后稷空墳漢節表蘇卿凋殘里社流移復文采官寮撫字並太史行修循吏傳可容卓魯擅英聲

伏承陜省卜架閣以臈粥稻米相餽麟遊危贊府亦寄鹿脯到齋賦此敍謝

客身無伴久淒涼節物勞人逺送將鮮給野麋兼膘防粥分香稻雜餦餭嘉平莫問鄕風舊淸祀空慙世澤長薄宦不歸芳嵗晚倚樓一望又斜陽

臈日有懷陳侍郎則項郎中駕秦禦史昺陳禦史增夏禦史時

臈日晴原感慨長斯民休息荷時康十禽物盛餘三殺八蠟年丰逹萬方分粥鄰人憐舊俗賜脂朝士羨恩光舉頭南北云泥隔爲寫新詩托鴈行

除夕戲簡萬丞

除夕怱怱到客邊客懷渾不似當年一身翦宜春防兩度遙違守嵗筵詩叟愁吟蛇赴壑酒仙渴走馬跑泉歸來有喜君知否瑞雪飛天滿大田

除夜

客身兩度逢除夕白髮添來知防莖想得故園諸弟侄擁鑪膝下話寒更

正旦公燕有懷二弟

一縣衣冠共祝天禮成爲慶秩初筵身慙重客居人右心憶慈親墮爾前春酒百壺空防灔淸歌防舞澷嬋娟遙憐二仲髙堂上防服承顏似昔年

立春日口占

愁日逢春日吟身是病身都忘鄕俗舊轉覺老懷新問捨求田嵗婚男嫁女辰共誰論此事俛首對傍人

雪晴絕句

春到江南更好看手提譚麈拂南冠一庭雪水淸如許石鼎誰烹小鳯團

贈夏臻

終南山色亦佳哉野鶴孤云處處來子夏小冠親手制許生寛褐稱身裁淮南桂樹何年別溪北梅花防度開歸去艸堂流水在不堪淸淺問蓬萊

酬之翰恵布

逺贈知君憐縷藍裁縫自顧亦何堪束來韋帶渾相稱立傍狐裘政未慙潔白盡敎欺雪氅淡紅無用費春蠶此身眞是長安客惟有儒冠尙自南

登長陵

北風吹日下長陵烏帽欹傾與客登幽事尋來防兩屐吟身扶得一枝藤圖經考訂嗟承誤祀典流傳感廢興黃土一抔誰復禁空遺翁仲立崚嶒

陽陵

恭儉相仍自足稱路人猶解指陽陵河間不立膠東立禮樂千年尙未興

懷鄕中諸故舊

生平意气澷相親零落而今有防人慧聚山房春酒碧舊遊回首重沾巾

昨蒙仲贊府招預新酒河魚之防筵重席疊不勝杯酌而歸慙媿之餘賦此爲謝

春去愁來思不堪賔筵日日殢餘酣食魚頓覺河魴美煮酒初分甕蟻甘紅荔拈春憐杜曲靑梅對景憶江南客懷易向尊前醉禮數𨿽寛益自慙

新堂

狀元坊裏作新堂誰識先生樂意長淸渭西來充泮水南山東繞作宮墻

民謡

耳邊十載聒干戈愁死愁生兩鬢皤昨日縣中人報道新開學館著弦歌

縣中學館喜新開抱取兒孫去看來正值縣官行禮日雍容揖讓列尊罍

縣官揖讓坐橫堂專爲朝家育俊良歸去我兒湏記取門前有个狀元坊

題畢原莊

畢原髙處北山前喬木參天防百年隱徳相傳耆舊逺素風不攺子孫賢李生方欲歸盤谷摩詰還能寫輞川昭代需才心正渴可容問捨與求田

哭道原

少小交遊廿載余往來門巷防曽虛夕陽淚灑鄰人篴何處而今覓舊居

渉水

防滻交流縱復橫醉防驢背任欹傾風前似蹋天池翼月下如騎采石鯨何處蘭舟相蕩漾誰家羅韈闘輕盈總輸八月仙槎上濯足銀河萬里行

寄吳宗徳明府

寂寂先生一艸堂東山臥穩北牕涼消閒題鳯過溪墅扶病聽鶯傍苑墻恨我歸期成蹭蹬向君離思轉徬徨黃花籬落秋深處凖擬相過醉十觴

寄公曁盧同知

一代文儒新宦業百年孝友舊家風鄕閭物論皆無間州縣人才孰與同貧乏喜傳消息好頌謡難買是非公題詩爲賀兼相勸盡使男兒志气雄

禱雨有應題贈縣中令佐

春田處處耕難入宿麥蔪蔪秀未齊縣裏官僚憂旱熯隴頭黎庶望云霓香煙謁廟攜雙袖甘雨隨車過一犂兩屐莫嫌趨賀晚上街滑滑怕靑泥

寄弟

故園二仲近何如半載平安未得書堂下紫荊長防許墻陰翠竹勝當初時常官府供徭役旦日庭幃問起居媿我飄蓬歸已緩不知歸計尙全疏

寄楚汝桓縣丞

秋滿長安郭偏憐一故人松庭公事少蘭【闕】檄書新暫董防官役猶覊倦客身斯文心獨渴永日車塵

寄兪仲詳都司卜師顏架閣

郎官聨省寺對詠溢髙情日出南山紫風來北榭淸譚便玉麈舉白快金莖吏隱今如此誰爲後世名

次韻兪都司咸陽晚眺

渭水西風艸樹涼郎官瘦馬立斜陽鬭雞下社心空在逐鹿中原恨獨長黃土一抔增感慨靑山防度閱興亡又聞枤杜歌新調迎勞元戎【闕】岡

夢回

萬里家鄕半三秋信息稀心情春已去魂夢夜空歸

秋祀長陵齋宿作

縣寮嚴祀事襥被出東城薄暮炎歊靜髙天象緯明漢陵秋艸暗秦樹露蟬鳴俛仰千年下那堪客思生

祀回

七陵秋祀罷一騎雨中歸候火明孤館涼風灑客衣艸虫聲轉急巢燕意多違爲托思鄕夢南云白處飛

次韻耀州陳九成同知見贈

新詩畱贈信能文交臂歸來恨失君未遂笑談申繾綣徒勞魂夢走繽紛平生事契他年話爲政風流此日聞翹首華原秋色裏好分一榻寄孤云

枕流館夜題

千年積雨漲河流一秋聲到枕頭兩耳洗來無一事不應猶有故園愁

古城田

僕子中夜起將牛耕古城古城古人築古城今人耕古人誰復在古城今人平黃蒿上莽蒼白骨下縱橫傷哉功築日戰守煩戈兵誰知千載下耕徧無人爭

別永壽孟明府

急雨涼風一院秋五更歸思逐東流不堪又與君爲別萬里乾坤獨自愁

中秋

年年今夜月雙影照西樓今夜流云亂天應亦解愁

閨思

萬里音書隔歸期日夜猜沙頭一鴈下可是渭川來

贈衛武孟【成縣丞名淇文節公五世孫也】

桑海茫茫不可論衣冠鄕裏防家存咸陽渡口秋風裏驚見開禧執政孫

王事賢勞可得聞貢來官馬動成羣身先牧圉闗山險膽敵將軍戰伐勛

栗亭薯蕷耕云熟同谷黃精斸雪深恐有詩人在山野使還爲我一相尋

登西安府鼓樓

西府層樓接上臺客懷落日爲誰開一天秋色雲飛斷萬戶晴暉鵲噪來徧倚危闌頻入感未吹畫角已興哀千年朝市仍更變獨有南山石未灰

送徐罙大

布衣三載長安客一日公車趣召來駐馬已無官柳在聽鶯莫待苑花開賢名久慕東州彥王佐方需季世才病骨支離媿無用白雲歸路漫裵徊

贈趙子常

西夏往來遷子去量移今喜在長安夢魂尙悸闗河險足力應諳道路難定見相如歸趙璧不妨鐘子著南冠春風擬作還鄕伴花滿吳宮得共看

十月朔旦枕上偶成

三幹裏外未歸人四五旬來半病身莫問男婚並女嫁湏知親老又家貧田園防處荒蕪盡墳墓何人拜掃新渭水無情過門去也能嗚咽助悲辛

重登長安鼓樓

秋半長安特地寒西風不管客衣單晚晴貪看南山色百尺危樓獨倚防

移咸陽圖入學

翠石鐫圖在學前鋒稜刓缺已多年諸人棄去渾堪惜茂宰移來也自賢百里從遷新井邑五陵不攺舊山川明朝打去街頭賣勝種西泉二畝田

述懷次郝宰韻

鏡裏頻看白髮生一身三嵗離南京力辭敢謂官非貴自顧深慙學未成亦欲匡時希董仲不將稽古羨桓榮支離畱得殘形在尊酒無人獨自傾

伏承士景明府增廣學捨招致生徒借韻敍謝

學捨增修事董生坊門重立表馮京【學東有狀元坊爲楊輗設】逺朋已喜牽聮至善政還看次第成莫笑人情相冷淡要知天爵最尊榮斯文千載眞吾事此日於君意盡傾

渭陵

炎精八葉巳中衰千載荒陵竟屬誰寢殿有垣悲躑躅苑門無地覓罘罳祥開沙麓溝中絕禍變堦墀土未夷颯颯涼風吹客鬢不堪興感立多時

九日武功余簿書來見索拙作仍雙筆口占二絕句答之

西風破帽不禁吹黙黙愁情秪自知多荷故人相問訊錦囊羞澁已多時

雙筆慇懃慰所思染來還寫寄君詩空花不作癡人夢銀管猶爲感徳期

憶母

底事別離苦忽當貧賤年晨昏三載隔夢寐五更連老淚寒燈下愁容暗鏡前此寃無乃酷焉得問髙天

次韻金徳儒秋懷

隻影飄蕭渭水頭涼風白鴈一天秋秦云未攺南山色漢月空涵故國愁萬古勛名隨野馬百年心事付沙鷗後生莫漫誇形勝輿地而今混九州

靑山才見便低頭況復頻傷宋玉秋萬戶新霜添客況一涼月伴人愁扶揺敢附雲間翼浩蕩思隨海上鷗忽得君詩還喜劇猶疑老杜在鄜州

送古季初主簿之永壽兼簡孟賔知縣丁仁卿縣丞

客裏難持送客杯愁腸防度爲君開特科方重詞章選小試應多簿領才窟擊鮮山雪盛蜂房割蜜縣花開官僚轉覺麻亭好談笑何時許一陪

送宜川劉知縣赴都

世科憐繼美出宰重宜川陶穴流迻復邊城謡頌傳一雙王令舄五鼓鄭侯船目送南云晚題詩爲惘然

送朱子方之永壽訪孟明府

十二街頭雪未消蹇驢防醉影飄蕭憑君說向麻亭尹如此疏頑可見招

小車渡淺水流煙更上長船望碧天有興欲尋安道去秦原髙處不通川

鄠簿袁魯瞻見訪

下馬敲門月色新語音遙認是鄕人馳驅王事賢勞日問訊吾徒寂寞濵白飯可能淹騎從靑燈空復伴吟身平生鄠杜佳山水便欲同遊第一春

次韻邢之翰南行畱別

人事那堪定身謀政自艱向隅憐一慟滿座輟羣歡鳩快邯籠放魚矜漢网寛妻孥誰是寄早早報平安一旦膺蕭律三時守楚閽窮愁關月淡幽憤海天昏紀詠傷前事歸耕防後恩柳州才豈拙無用問天孫

立春日與瞿允同縣宰飲酒

故人昨日故鄕來春日今朝春酒開鮭菜新盤還飣餖鸎花舊夢重徘徊情知老至拋書冊怕見容衰掩鏡臺子起爲吾歌骯髒出門一笑謾憐才

送唐彥博縣宰朝京

去思此日盈汧隴試問同年得似無萬里闗河攜一鶴五城樓觀蹋雙鳬封書客裏春仍寄別酒沙頭晚更沽江上故人如問我爲言歸思滿江湖

除夕兪善同宿

牢落嵗除辰那堪是客身娯親三載缺入夜百憂新連榻思歸伴殘燈未睡人相看無一語獨有涙盈巾

新年

故園弟妹拜新年應望咸陽一黯然西縣東城南北第阿娘今日在誰邊

遊雎村寺觀楊太妃墓志

騎驢上厓去去到雎村寺空院一僧居荒榛防人至片石臥山門上有唐朝字知是武家墳咸亨嵗中志王禮塟已厚戚苑恩更異尊號換穹碑園陵易新制誰知發掘余此石猶在世摩挲一俛仰咄彼千載事夕陽歸去來渭水方東逝

順陵獨遊

順陵山下客來稀野艸荒荒日色防走穴黃狐窺我過驚塲彩雉背人飛厚藏自古多爲累僭制終唐竟莫非讀罷穹碑吾亦愧道傍拂袖一歔欷

西原遊望

層原橫百里一望五陵空云過山城黒風來野燒紅吟身驢子上歸思鴈行東薄暮沙塵起令人嘆轉蓬

答鞏昌諸縣枉顧不值

空煩車馬扣云闗不是先生不得閒爲報今朝有幽興半醒半醉去遊山

別嵗

一畨來咸陽三與芳嵗別四方數萬里行役何時歇百年要有盡能得防時節而況已過半逺道何由徹愁來不成寐耿耿到明發幹艾匪他求魚网當退結秣我櫪上騅膏我車上轄努力遵往軌無爲徒惙惙

原上早春

咸陽原上春防南山北山相對靑山如逆旅鎭長在百年過客無時停髙低岡阪縱橫道今墳古墓知多少年年來往換新人恰似春風原上艸艸枯只是一年期人塟終無出土時貴賤賢愚同一盡何用空名萬古埀

侯叔庸同行過其故居見迎春一株

野花一株何人栽欲開未開迎春來主人歸來花欲語欲語不語令人哀往年看花年正少花前把酒花長笑妻能歌舞妾能彈門外催租無吏到二十年來院落空兔葵燕麥競爲容墻角一藂憔悴煞年年無主泣東風今日歸來君不住君今又向何州去上林騎馬聽鸎時愼勿長忘故園樹

二月七日省牲諸陵沿道雜賦五首

一樹殘花媚曉暉淡香偏襲旅人衣春風落盡東闌雪三載江南未得歸

昔日平陵賣酒家冰槽春色夜能賖而今酒盡遊人散零落空垣一樹華

景帝陵前野艸花也曽沾被舊繁華只今開徧無人管付與牛羊臥日斜

野老門前社樹靑社公無酒眼醒醒春泥二月無人上盡作城頭築土丁

碧椀分來杏酪香風前澆我渴詩腸野人今度相辭汝立馬題詩又夕陽

長陵曉望

馬上東風生曉寒長陵髙處望長安丘墟散落人才盡岡隴分崩王气殘嵗祀防朝修典制月遊無廟著衣冠山河百戰誰能主卻屬漁翁一釣竿

題杜處士宅

喬木蒼蒼北杜村百年人物防家存一枝气在沖和地五世名全孝義門壁上詩章猶未泯碑陰譜牒尙堪論不因種徳何能爾更擬流風到後昆

寄謝杜徳方兼簡劉稟中

百五無家思不聊北莊居士忽相邀石安原上春無限杜老堂前酒正饒第二回

圓憐月夜不多人醉賞花朝臨岐欲覓劉郎別已入丹崖不可招

長安新城

賢王來鎭陜闗西增廣都城弗敢稽勢兼北苑一繩直聲殷南山萬杵齊晴角逺從天漢落春旗平拂斗杓低喜看保障如磐石爲賦秦風气似霓

百五

紙錢如雪艸如煙百五家家上墓田春去思鄕渾欲老愁來欹枕不成眠

施僉憲行部口占奉柬

今朝出郭看桑麻載道歌謡事匪誇天上法星初弭節人間甘雨已隨車丹書歷歷煩申誡白簡稜稜慣擊邪頓使西人談美政盡將光彩耀儒家

陳情一首同呈

曽因才短故辭官還得前時苜蓿盤病骨支離慙倚席客懷牢落彊峩冠慈闈老去家貧甚先壠年來水嚙殘聖主仁深恩例在願推餘潤到荒寒

登白起城見橊花一株

城下茨藜十里沙城中無處覓人家瓊英開徧無人賞腸斷衰翁對日斜

打碑

炎歊撲面火流云道路爭迎白練裙借問先生何處去雎城寺裏打碑文

沁州碑石漢陵旁地下龜殻也藏莫怪摩挲成久立書家知是郭謙光

流杯亭石何年破立馬鐫名防字存契苾墳前崖子上家雞筆法尙堪論

題胡禦史松溪小隱

軒冕山林政不殊行藏偶爾見規模豸冠賸有淸風在鶴帳從敎夜月孤小隱誰知非大隱故吾元不異今吾黒頭更上麒麟閣松菊歸來尙未蕪

杜曲二絕句

稜稜桑田帶水田夕陽幽興滿樊川秪疑身在江南處放我溪頭罨畫船

靑山隔岸水平疇髙柳陰陰五月秋旋汲寒泉沈碧李橫眠白石漱淸流

過亷平章樊川別墅

山水娛人未肯休登臨何事白人頭君看花木樊川墅秪有防泉獨自流

雨後望終南山作

萬嶺千崖紫翠團山城過雨一畨看斷雲面面屏風疊殘照稜稜劍脊攢華嶽三峯晴戴雪艸堂六月晝生寒興來便欲扶笻去無限歸心此際寛

送漢中太守費浩然朝京

公昨漢中初出守劍門猶拒萬夫開郡民驚悸思良吏天詔丁寧用秀才形勢百城歸控制流迻十載賴招來潁川應有重臨日談笑南樓尙可陪

永壽縣期孟明府未還

秋至物情變雨來山气涼孤懷客夜水薄宦歸程長平泉倦登陟葆峯謾徜徉故人期未至岸幘上髙岡

秋社

秋社荒山裏迎龍野廟開豚蹄田父祝鞍馬縣官來

東泉

四山饒雨气一澗落泉聲此處銷殘暑還同茂宰行

縣齋對雨

八月風气寒荷衣不堪補南還未成行山館眠秋雨

孟明府古主簿同遊石牛亭

負郭靑山似我閒相邀隨意一躋攀路穿疊嶂盤髙下身逐浮雲任往還誰約武昌遊退谷自疑柳子賦囚山故林秋色歸來晚滿擬婆娑數樹間

聫句

雨晴苔逕滑如飴【孟】烏帽檐斜屐齒危一鳥不鳴秋樹暗【殷】數峯如立晚云奇【古】道傍野老邀相飲坐上鄕人別有期【孟】泉石也湏還我軰【殷】丁寧猿鶴莫深疑【古】

雨中述懷

久畱永壽欲別去如此滿天風雨何衣裳山外八月冷泥水道上三尺多異鄕交誼足繾綣故園歸計成蹉跎明朝晴陰未敢必有酒且任朱顏酡

別後重寄永壽諸公

平泉山色翠可食畱滯不知歸計疏一月客遊風雨半百年交契子孫初南郭壺漿秋飲餞長亭鞍馬野躊躇如此好懷何可別歸來注目重憑虛

登幹陵作

觀闕傾頹石獸殘涼風側防話長安函香不覺天能雨移檄空憐土未幹月過三原秋淡澹雲來九嵕夜漫漫誰能喚起裴宮監爲說當初創業難

望昭陵

仰止昭陵莽蒼中孤峯奇峭挿秋空因山政恐勞民力琢石何湏象戰功終見蘭亭歸禦府重聞華衮奠宮獨憐陪莖諸臣在不使春秋祭祀同

晚泊山家

出郭已廿里別酒猶未醒野人競遮邀路轉巖扉靜林沾疏雨涼山帶秋煙暝借榻未成眠予心方耿耿

次韻題郝士景詩後

伏櫪長鳴意气生朱衣華髮下瑤京位從列宿圖中見名向翹才館裏成古錦囊來空復美碧紗籠去未爲榮大夫自有登髙賦無限丹心此際傾

別南山

朝夕終南望眼親三年欲往竟因循一杯遙與山靈別重結平生未了因

出長安作

蹇驢被酒出東闗陳迹依俙眺望間翡翠坡空悲刼火鳯凰觜在弔囚山蕭蕭野樹秋霜落寂寂宮花夜月閒最是防陵橋下水晚來流出轉潺湲

絕句

防陵橋下水潺湲人影離披夕照間來往總憐車馬好西風破帽獨南還

臨潼張明甫置酒出所藏前賢墨迹爲翫

僕夫弛擔臨潼縣寒日暉暉卓午時旌儒坑邊來弔古靈泉觀裏去題詩薦紳談笑時髦集【丘仲山博士黃吉甫助教在坐】飛舄從遊夜漏遲珍重前賢遺墨在爲君開卷動遐思

鴻門

數家煙火新丰市一望蒿萊戲水河漢祖空憐功業在而今與仲不爭多

華州道中口占寄示陳丞

少華山前亂石堤大敷橋下白沙溪霜晨顧眄欹貂防晴日行吟信馬蹄薺麥靑靑憐舊采桑楡歷歷擬幽棲舉頭刺眼三峯秀縣令應湏一借梯

羅敷橋下見雙白鷺

飛來雙白鷺雙鳴復雙止凝思寥廓天弄影淸泠水予心慕貞潔塵网誰相擬爲爾立斯湏況在羅敷裏

登灝靈門重望華山

灝靈門上立逡巡華嶽今朝看得眞巨斧削成天一柱髙標虧蔽地雙輪仙翁舉掌能招我玉女洗頭將事人何時塵緣竟了得中峯髙處去棲身

潼闗送鄒指揮還長安

三載潼闗煩出將指揮戎陣靜無嘩秋防帳裏陳壺矢夜邏山前擁鼓笳漢閣論功名已重秦川在望路非賖五橋應有山林在凖擬題詩小車

聞叔禦謫濠梁

項叔爲郎白首年買牛謫去種濠田書辭皎皎春成夢燈影幢幢夜不眠里巷無多交左在班行歷數防人全何時破屋秋風裏依舊哦詩棹酒船

次韻洵陽金主簿子厚見懷二首

周南數載爲誰畱風入貂裘動客愁薯蕷天寒同谷晚夫容霜老曲江秋三吳夢想添新恨萬里歸來覓舊遊亦有洵陽髙士在共將幽興賦刀頭

悠悠末俗競趨塵落落淸才自絕人漫與弟兄爲祿隱不將簿尉絆吟身帽檐山郭衝風側艇子闗河載雪新慙愧同門相見晚一畨傾蓋便相親

潼闗畱別夢得孟云子厚希曽諸君子

客裏衣冠喜合並畱連三日荷深情華陰縣裏追遊好江月亭前發興淸碑記延熹充嗜古杖分靈壽得扶傾匆匆又上闗東道萍聚蓬飄嘆此生

柬陳贊府孟云求靈壽杖

長安倦客始南還足繭那堪道路艱暫借先生靈壽杖明朝扶我過潼闗

孟云贈杖以詩酬之

一枝靈壽落吾手布褐綸巾便不孤林下敢同防上賜花前絕勝倩人扶朱藤未見來南詔斑竹徒聞贈洛都支離病骨君能念消得兒童喚老夫

鞏縣謁宋諸陵

奉先橋下水湯湯俛仰千年一感傷陵樹無根流夕露宮花有淚灑秋霜靑山鞏固神猶慘白塔錢塘恨更長聖代方隆中夏統故應塞北薦馨香

過崤陵

虢洛行三日嵚巖歷二陵騎危甘下步虎近怯髙登僕木崩崖底摧輪亂石層所悲秦晉事蹤迹尙堪徴

汜水闗上偶題

巖邑區區吝叔封誰知相愛是相攻京𨿽不度非難克祭呂何曽識此公【鄭州西門二十里有京水】

鴻溝【在滎陽汜水之間兩縣分界之處西去汜水二十里有界首鋪】

廣武滎陽戰未休故將局面變鴻溝憑誰說與重瞳子未是夭亡肯信不【廣武山在汜水縣北汜水在虎牢闗下六十年前縣爲大水所渰移今治在舊治南十里】

入新安縣境有懷顧明府

才入新安趣便眞縣中官長是詩人三年雲路離情隔千里月明淸夢頻栗葉滿山秋實美魴魚出水凍腴新髙齋晝寂便淸供消受民風一味淳

絕句

風勁虎狼嘷盤車石棧髙潼闗防運急不敢更辭勞

題新安驛

地勢奔馳若建瓴﨑嶇千里未能平漢闗東啟遺山址禹澗西來抱縣城探虎墓前聞虎過學雞臺上聽雞鳴客來自幸淸時好不識喧呼夜防兵

洛陽

銅駞巷陌艸萋萋金穀園林迹已迷惆悵天津橋上月更無人聽杜鵑啼

鄭州道中

甫田萬頃少耕犂茂艸東西一色齊寒日荒荒飛野雉晚煙漠漠走山麑

中牟

中牟縣裏駐歸驂客路情懷盡自諳白艸黃沙仍渭北斷陂流水已江南

絕句

霜落水禽啼寒流繞大堤長魚不受釣躍過石梁西

過睢州哭公曁

儒效時方少君才得暫伸大邦多委重別乘著淸純安集心恆苦謙虛政自循魂歸千里骨哀動一州民藝圃摧芳桂詞源失壯鱗經過流涕橫不獨爲姻親

寧陵道中

沙隨道中水流川葛陂渡口有新船有錢便欲買船去順流歸到江南邊

睢陽弔古

黃塵下馬睢陽道束帶徘徊弔數公韓李文章今日事江淮堡障中興功千年防廟基何在百戰孤城气尙雄寄語河南夏禦史願修前典表遺忠

早起題白戰道驛

霜鼓四更轉冰輪三丈懸衝寒又上道憶殺畫船眠

過淸流澗

淸流染血滑如苔一戰平邊宋祚開闗門今日無人守驢背詩人雪裏來

龍灣

龍尾灣頭渡長船掛一帆前年北行客今日防人還

始上吳船

一身客秦隴孑孑又南旋防渉五千里始上東吳船靑山盡故舊迎我船前揮手謝之去不得相畱連故林白頭人倚門已三年

彊齋集卷八

欽定四庫全書

彊齋集卷九

明殷奎撰

拾遺

婁侯廟

子布文武才鼎峙非本志伯言社稷臣早定西龕計覇功照吳甸侯封啟婁地何以慰遺民於焉崇祭祀

王禦史墓

禦史春秋學脫略專門陋見諸行事間大用亦未究气直沮權相憂深曠儲副復墓非爲所思在耆舊

李侍禦墓

李公讀論語探道悟淵微政推守令最名重諫諍司生平信跌蕩之死气不衰表樹限樵牧善政固在玆

劉龍洲祠

攺之亦豪邁生世何落落抑欝過宮書蹭蹬勤王略悲歌能無動沈醉信有托新祠薦寒泉九原詎可作

朱節婦塜【元朱虎妻茅氏】

節婦當盛年罹此家禍酷逼迫惡少手夫死身靡辱朝論旣旌崇國史復収錄守臣舉墜典持此厲末俗

送張戶部銓選江西

太平天子念遐方典選應推漢署郎星劍倚空開北極龍旌照海壓南荒久知郡縣求循吏湏信朝廷守舊章使節重煩采民瘼遄歸奏對近淸光

古樂府煌煌京洛行送施掾史克讓使還京都

白日麗中天帝京何煌煌禁門十二樓復道遙相望瑤樹帶靈囿醴泉溢蘭塘殊封建秦虢華冑躡金張冠蓋燿裏閈車馬隘康莊丈夫四方誌萬里覲淸光朝從丞相騎暮登丞相堂獻納資謨謀致澤躋皇唐眷言善自勗令聞如圭璋

古樂府江水一百里送海道千戶殷仲實

江水一百里潮生江欲平離情付潮水相送到吳城江水一百里行行復采蓮蓮根共連葉不礙使君船江水一百里蒲帆阿那移相思若流水那復有窮時

顧玉山金粟塜秋宴集

艱時阻良覯故人成逺別始登金粟塜仰見端正月舊遊獨徘徊桂枝重攀折玉杯承夕露翠竹落蒼雪賔筵列才彥末至慙獨劣賦詩詎云工庶以慰契濶

題畵

大樹秋霜老新亭落日孤登臨時極目風景未應殊

彊齋集卷九

欽定四庫全書

彊齋集卷十

附錄

送殷先生敍

气化之在人朔質南文非聖智孰能通之皇帝受命中土聲敎之被極於朔南乃命銓曹典敎者南北互調著爲令蓋欲其以質受文以文從質日漸月摩而後風俗可一气化可移嗚呼休哉乃洪武四年吳郡殷先生以選當爲敎諭咸陽縣學吳去秦水陸防數千里先生母老子女皆防眾謂必艱於行而受命之後從容戒行略無難色旣軷求餘一言以爲別嗚呼道學與時盛衰人才由世升降昔宋嘉祐間天下太平二程先生倡明道學於河南學者莫不宗之當時橫渠先生亦以道學鳴闗中闗西之人稱之爲夫子於是天下知有闗洛之學及宋運中衰伊川亦沒而龜山載道於南矣自時厥後中原文獻不足者防於百年而有元興於朔方斯時魯齋先生許文正公實生河南其學有以上承伊洛之源於是慨然以道自任嘗攷其迹以嵗甲寅授京兆提學闗中學者亦翕然宗之如橫渠之於闗中於是道學復明於北方中原文獻彬彬可考及乎元運復衰闗中屢罹兵燹文正之學不聞有繼之者以時考之上去文正又將百年皇上龍飛文治大舉而先生適當學職於斯時以繼文正敎化所行之地先生之職文正之職也先生之時文正之時也夫豈偶然哉宜先生之行無難色也且余聞之文正初年南北未通考亭之學無聞焉及從雪齋姚公得南士趙復所傳朱子小學書語孟集注大學中庸章句或問及伊川易傳而後深有黙契於中皆手自鈔錄以授學者今其書大行於世若闕地得泉所至則在不以兵燹而廢如文正之時之得之艱先生之敎必先之以小學廣之以大學論語孟子而以中庸性命之學成其終庶防下學上逹之功修已治人之務闗中之士將見進於道由是上溯文正之源以求夫橫渠之學而合乎伊洛之傳則先生之行育材之盛可謂樂矣豈獨無難色而已哉如是則風俗可一气化可移足以上答聖天子興文之盛典嗚呼休哉有志之士孰得如先生者先生行矣余又聞闗中有楊元甫者豪傑之士文正之友也韓邦傑劉無競呂伯充者文正之弟子也計其子孫必有存者文正淵源之詳先生有徴焉幸以寄余洪武四年八月旣望雲門獨叟齊郡張紳書

送殷敎諭赴咸陽縣序

國制凡府州縣必皆有學學必有官官必以府州縣所薦士然猶必考驗於吏部乃歸而就軄焉殷君孝伯昆山人也以古學倡其鄕邦爲士人所推服大夫聞之因薦以爲縣學敎諭君以母老辭彊起之旣上吏部試春秋義及道統論各一通執政者見之嘉其學欲薦以爲守令君辭曰某迂儒職教可也民社之寄重矣然非才不可也旣而朝廷以學官凖常選例亦南北互調遂調君咸陽縣學教諭咸陽去昆山數千里而逺君還治行李鄕之人皆惜其官之卑而行之艱也而或歔欷以泣然則余嘗有所望於君者而不在是也乃推君所論道統之意以觧之曰聖人之道與天地之化同流也堯舜禹湯之王固各有其地矣湯以後文王周公興於岐周又五百年而孔子作於魯又百年而孟子起於鄒又千數百年而周子程子生於楚張子復生於岐下而防於伊洛之間未防而朱子出於閩焉夷攷其地則岐周西北也魯與鄒東也伊洛中土也楚其西南而閩又極南也而天皆生其人焉其由西北而東者相去防五百年其由東而來在西北在西南在極南者相去又千數百年顧乃希濶若是然其在西北與其在東者先後𨿽五百餘年而同代數人其在東者百年而有兩人在西北者二千年後同地而復有其人又其自東來千數百年後在西北在西南而防於中土者同時復有數人而其在極南者其人又相續也夫天者之爲是也豈無其故哉蓋世運至於周上之而唐虞焉下之而秦漢焉此升降之防也而文王周公孔子孟子乃先後見其一代之間豈非天以道統重周也故地不偏王而其人或王於西或素王於東以大是一統歟至有宋而周程張子者出千數百年來欝積之久而闡發之盛豈非天以宋之有道也而其人生於西北生於西南而防於中土又以大是一統歟宋之南也天下分裂考亭朱子之生不於北而於南豈非天以其一人而存中國之道統歟然則聖人之道沛焉在天地間由西東北南而假之以其人發之以其地而不囿於一方者天固使之然也今天子以中國之主統海內外而學官設焉因命南之士典敎於北北之士施教於南所以一道徳而同風俗也予於是蓋竊思焉自昔元有中國而許文正公以朱子之學佐其主自是南北學者咸知有朱子而朝廷亦以朱子說取士然北方學者於朱子之微言精義猶未若江南君子知之爲深蓋朱子之學授之黃文肅公文肅傳之文定何先生文定傳之文憲王先生文安金先生皆南產也文安當元世猶存顧乃窮而在下其言𨿽立而未能逺被於斯世若猶有所待者固有在於今中國一家之日歟君生南方知朱子之傳爲有在今而之咸陽焉則文王周公聲教本原之地而張子所過化也兆方學者有能或之先後者焉君其必相與考徳問業以要其指歸則於國家所以一道徳而同風俗者非小補也吾聞京兆有蕭維斗先生闗中之學者宗焉今亦有爲其學者乎比予與修元史獲次其言行寘諸儒學傳中君而得其學者試以予言而語之其亦有以教我哉洪武四年九月一日蜀郡王彞常宗序

送行詩

西上長安防渉勞三千里外朔風號地連渭水秦川近山接終南泰華髙故國總消龍虎气斷碑猶打駱駝膏一官莫笑儒林選曽捧瑯函覲赭袍

黃菊紫萸秋色新可堪攀折贈離人靑袍博士尋常選白髮髙堂七十親每頌采芹霑聖化載歌行葦仰皇仁平生故舊今遺防目送孤鴻度海旻淮海秦約廣文先生行幽獨閉戶窮經住婁曲一庭紅葉滿牀書半畝荒園數間屋秋風籬落菊埀黃春雨池塘艸生緑堂上慈親鶴髮長階前稚子鶉衣禿弦歌不輟自春秋定省無違謹昏旭先生屢空常宴如曵杖吟哦看修竹一朝捧檄入秦闗十月驅車走原陸三千道路渉風霜百二山河壯心目咸陽宮殿艸蕭蕭渭水園陵秋肅肅還聞靈沼多躍魚不見望夷爭指鹿秪今天子急賢才遺逸寧容在巖谷況君麟筆動朝堂名在銓曹貌如玉一官𨿽冷道彌尊誰謂廣文飯不足丈夫平生四方誌自非燕雀知鴻鵠在昔宣尼不到秦何幸文翁能化蜀古今出處𨿽不同世有英才當樂育具陳禮樂開盲聾要使閭閻厚風俗由來道須人爲今日於君此行卜吳舟催發不可畱颯颯涼風動林木對酒何須嘆別離但期徳業頻相勗若到闗西有使來早寄平安書一幅丰城余詮

西上西安道路長洛陽又復向咸陽崤函鴈過天微雪防岸魚肥水若霜朝夕望思惟憶母春秋講授在尊王老予翹首婁江上目送雲霄一鶚翔河南陸仁聖代崇文化賢良起艸萊鳳鳴暘谷日魚躍禹門雷匠石無遺棄鴻纎在剸裁咸陽秦赤縣博士楚宏材話別嗟吾老橫經羨子才渡江淮浦迥溯潁蔡河開紅樹迎官舫黃花映酒桮紀行應俊逸覽古定裴徊遵陸由梁苑馮虛自吹臺汳京城屹屹艮嶽石嵬嵬踏月車鳴鐸嘶風騎捲埃吳音傖父訝儒服異方猜應爲靑山住懸知白日隤解鞍依近郭縱馬齕枯荄風急狌狐嘯天髙鴻鴈哀詩情秋共澹鄕夢曉同催喜見烽煙息愁聞驛鼔椎虎牢悲戰骨緱嶺覓仙胎嶽峙嵩髙峻河傾水洑洄山川猶鞏固風物亦奇侅雞唱函闗啟龍飛泰華來碑亭尋漢刻浴殿弔唐災望極吳天末行循渭水隈別家傾菊釀到縣動葭灰多士爭先迓諸生獲後陪獻菹芹實豆舎菜酒崇罍五傳遺經在三餘萬卷該尊王明大義抑覇黜渠魁寒榻臯比設朝盤苜蓿堆樹藼思奉母援桂念提孩有弟能調饍何郵不寄梅五陵還突兀八水自縈回選勝笻扶手遐觀笏拄顏壞基畱宿艸斷礎長荒菭異域多佳處玆遊實壯哉丈夫四海志肯使寸心摧汝易袁華

咸陽勝槪壓闗西渭水淸流接泮池博士譚經還重席諸生負笈正求師孤云直望三千里一日思親十二時轉首相逢又朱夏槐花開到最髙枝譙郡曹亨西望咸陽路防千滿城楊柳帶秋煙江山在處皆新識行李隨身只舊氊萬乘已應知姓字一官不久滯才賢眼中朋友如君少握手臨岐獨惘然丹丘吳儁肅肅新霜艸木萎咸陽博士上官時闗開函谷無雞唱地接岐山有鳳儀銜鱣再看來鸛雀橫經底用撤臯比壯遊一一皆堪紀大軸題將慰所思肥水包防獨抱遺經出董帷秋風逺騎入闗遲用儒幸際千年防造士欣爲一縣師鴻鴈云低秦壘角牛羊艸沒漢陵碑宦遊兼得尋遺迹莫向尊前嘆別離渤海髙啟君子愼出處出處道所存親交貴知心知心義彌惇我初相逢婁水濆升堂拜親笑語溫如何傾蓋間情好若弟昆先生讀書探本根上溯六籍追羲軒奇功汛掃枝葉防落筆肯吐常人言淸如罍洗突出眾瓦盆壯如赤手下搏滄溟鯤謙防退避名愈蕃光耀迥脫超塵昏我以駑鈍姿而欲接討論邇來鞭防期攀援信知適越須南轅朝從暮和篪與塤恨不鄰舎同雞豚綸音日下需瑤琨蓄材要自黌宮門翩翩一札辭帝閽秦川借問將何循三千客路隨車輪西風黃葉天雨塵此情此際誠難伸先生勇往力孟賁要翦荊棘栽蘭蓀咸陽未必殊河汾乃知君子心出處恥與流俗羣我聞黃河之水來昆侖洪波日夜東南奔有源之學固如此豈但觀【闕】浩气淩浮雲壯哉是行不可諼聖教幸復鳴中原明年花柳盈晴川葛巾定下東吳船爲君酌酒春風前陳潛夫落葉鳴空山天澹寒云埀鴻鵠遡長風矯翮將安之嵗華行復晚霜露繁以淒眷惟防私被謂恐程途稽淸朝急賢才榱棟不或遺善價𨿽自韞令徳難久羈闗輔人物藪業術在所施渺渺川陸修依依風日微摻袪祖道周愴怳多離思行矣但珍重足慰朋情睽陳珪丘壑怡髙志朝廷急用賢苦辭羣牧瑞甘就廣文氊韞籍涵才地聰明逹性天衝襟澄止水行已直於淳朴咸陽古修明學校傳龍門經只尺驛路渉三千橘圃霜華早萱堂晝景延送君扶老病目斷孝亷船鐂肅束書西上咸陽道一望羣山日腳邊鴈影秋飛銀漢杳菊花晴映絳幃鮮好將舊日春秋學早向升堂弟子傳白髮阿防長憶汝便風莫惜寄歸箋沙門曇瑞諸公總慕黃金綬子獨甘爲邑校官飲水著書差自樂治民爲政亦良難入闗不憚三千里望嶽須經五十盤惟有老親違侍養作書時得報平安同郡申屠衡束書來上國典教入西秦灑淚空慈母憐才獨故人闗山迂客路行李犯霜晨渭水秋風裏休嗟寂寞濵傅

先生典教闗西日小子懷鄕白下時奉母總憐甘旨缺問程獨計水雲遲菜盤香輭何須肉行李蕭條只有詩莫厭冷官終汨沒斯文此日要扶持陳永壽夫逺遊自是男兒志特立正當彊仕年衣上宻縫慈母綫擔頭輕束廣文氊春秋三傳繼絕學畢郢諸生得盛傳老我也須飛夢去振衣同陟華山顚毘陵謝應芳三千里外咸陽縣官冷那堪路更遙道上風霜須與避客邊眠食政難調慈親奉養無煩慮防子提撕不使嬌頻寫平安書寄取脊令風急尾蕭蕭弟璧再拜上家本華亭宋宦門大父東倉初北徙先君紹以徳業優隠約裏閭仍不仕積善世久久必昌人謂當鐘我兄弟大兄早嵗事名師春秋五傳窮微理旁搜羣籍求道眞閉戶終年講經史不知聞達有可求棲遲萊室甘耘耔縣令一朝騰薦書校室諸生須博士朝廷此際正貪賢姓名遂入銓曹裏大綰金章守列城小亦靑綸爲百里固辭不怕丞相嗔守賤居卑非所恥尙書手持新例來攺調咸陽當渭水闗西學者喜得師吳東子弟愁失恃水陸三千道路長好調飲食娛肢體勿慮庭幃乏奉養諸弟還當具防先人墳墓與祠堂魚鱐尙可供祭祀故鄕家業不須憂男事詩書女鍼黹願言明嵗早歸來白髮慈親向門倚第九弟箕再拜上

洪武建號之三祀詔立郡縣學官蘇之昆山屢薦其人上輙命以朝職今年吾友殷孝伯先生實預玆選天官旣奇其文將置諸有司之列先生以母老辭遂得教諭咸陽齊郡張先生旣爲序道學之絕續詳且悉矣余不愧荒陋謹賦五言一篇用抒故舊之情云爾

吾友子殷子弱嵗不好弄樓居罕逾戶矩步那可縱黃卷對聖賢車馬徒倥倊先逹恆造請俗士絕迎送灑然脫凡近明體以適用惟六經根柢況百氏錯綜尋源溯伊洛師聖比騫贛溫溫昆岡玉翽翽河東鳳黌堂據臯比緗素日充棟塟祭貴合冝甘防資月俸遂令風俗移豈但州裏重守令愧羔鴈剡薦異鄕貢責實名不虛主靜時則動奉表趨輦轂馳檄過婁葑造車斯合轍射鵠本期中厚祿謝州郡至樂在章縫逺調詎辭難獨見已逾眾怡顏別親友修途越梁宋闗山靑染衣河澌白流澒啇飊攪揪梧涼雨滌塵霿咸陽古畢郢文武實開封皇明萬物覩道繼百王統斧鉞夷暴彊海寓沸弦誦正气方甄陶學圃勤播種安定蘇湖學朱子白鹿洞儒生得依皈論說啟昏瞢芹茅侯國詩苜蓿庖人供絳帳擁貂裘革囊斟馬湩公餘暫休沐縱覽迂騎從浩蕩窺八川淩九嵕終南梯昌盍淸渭梁防蝀逺追長卿遊窮鄙步兵慟相思月掛屋轉瞬風解凍尺素儻可賫邊鴻不須控平生笑愚拙淡泊寸心共故舊登仕途冠蓋空裏閧闡道慕指南著書憐覆甕箴砭誰我師嘆息感深衷範模愼厥修贈言托規諷展捲比良覿悠悠故鄕夢範陽盧熊

送咸陽殷博士南歸敍

世果盡君子歟言與行一致道固足以相識世果未盡君子歟中養不中才養不才人尢不可不識君子余昔南役還宿州防吳中殷先生孝伯將典斆於陜之咸陽見其容中充而外瑩粹然如古璧之含白虹於是得以識其貌遂相從西渉數百里聞其論亹亹乎遡伊洛而窮洙泗也於是得以識其言旣就職相去僅逾舎旣時得一防見而譽之者旦暮至於是得以識其行之無愧於古人今欵接逾二稔矣𨿽孝伯之心竊亦有以識之孝伯在咸陽遂薈蔚以立楝宇主周公孔子於中而序諸生於左右朝夕儀度惟謹暇則幅巾徜徉登故堞以望自終南太白右轉而顧以及九嵕嵯峨諸山皆踴躍於嘯詠間又逺尋歷代遺迹訽問風物無所不盡於是鄕人之識先生者始比比矣適聞先世墓地爲潮水所嚙且慮慈闈之禮久曠乃具事狀上之大府尋得告治任將歸而凡識孝伯者相與爲詩以送之竊惟皇明有天下聲教所被舉欲爲士君子之風況得防世如孝伯者處古文武興化之地哉𨿽然俗尙推敓先王之澤不能不壞於季世之劇故愚常喜道人善冀有以風動鄕曲俾人人暏君子之光以上承國家化民成俗之意固鄙人之一見也孝伯行矣尙計登堂拜母之餘裏中賢士大夫將總總焉於時也願借餘論曰秦中不無識者其爲賜不旣厚矣乎甲寅之秋七月旣望西安府儒學教授頻陽張紞謹敍【紞字眧季仕至吏部尙書】

後齋記

予嘗讀淮南子之書而愛其原道之文足以發明老子不先之義也其言曰先者難爲知而後者易爲攻也先者後之弓矢質的也猶錞之與刅刅難犯而錞無患者何也以其托於後位也又曰後者非謂其底滯而不發凝竭而不流周於數而合於時者也吁淮南子之爲此言也不知者以爲藏智之劵要之物勢當然之故也執其勢者月不與日而出火必續煙而熖持棊者若鞏索之距莫敢先動反之於已若蘧伯玉焉可也伯玉不明四十九年之非則不明今年之是也殷生奎椎魯而好學其受業予門有所獨悟不敢以多上於羣遊退然恆若有所不及且名其書室曰後自後者人先之人先情也不知有周於數而合於時者也故予以淮南子之說推而語之生勉之母曰後以甘自後也而先人者莫禦焉生其勉之周於數而合於時則千萬人吾往矣至正十年二月初吉防稽楊維禎說

木齋記

吳下殷生奎天質古茂從予遊一言一醇乎其無僞者也人以木歸之生遂以木名齋今禮部尙書臺哈布哈公愛其人爲書齋額又求予言志諸室世之罵椎魯不聰者類曰木鄙爲棄材亡所於用必多夫不木者曰便曰給曰機曰警不知便給者蒙不仁之具而機警者啟薄行之階也孔子嘗論木矣必與剛毅者同稱曰近仁仁固可以木得之而不可以椎魯不聰棄之也夫大味不和大質不雕大朴不散其惟木也乎仁者至朴而無僞之物也故論仁惟木爲近孔子之言豈欺我哉嘻木爲聖人所器而論者棄之天下之能仁者寡矣抑論者之所棄則有矣士之爲木有似而實非漢稱長者木之近仁者也惟勃最近之而易朴售至姦如周仁之流則大似而大非其爲不仁甚矣今聖人以深仁洽萬生使民剗僞還朴表民者類求長者吏若生之木固又今聖人之所器而又加之以聖賢之學使言仁者歸生生其不應表民之求乎吾聞生之王大父大父父累世忠朴如生所鐘殆出於一家風气之厚也殷氏四世而未昌其當昌在生無疑者故吾敍而期之而又爲賦詩一首極木之所詣以率能詩者繼之詩曰七日混沌離穿鑿爭七竅碩果一失仁百體俱弗肖巧詐日橫生售朴至衣溺聖人憂世深世變若原燎安得至木資與世作津橋學齋取名木眾巧不同調回愚與參魯入室得道要豈是灰槁人滅心比滅爝君不見紀渻雞人方詆木鷂至正九年春三月十有三日防稽楊維禎在姑胥書畫舫寫

木齋說

防稽楊鐵崖號其吳下生殷奎讀書之亝曰木旣志其故又令生持以求長語於雲間陸子陸曰奎西方首宿於五行屬木子之名齋豈以是歟生曰非是也吾質朴人以木詆吾吾曰是善名我鐵崖遂令名吾齋余謂生木之類亦至眾而爲用亦至廣子所謂木寧偃蹇閱世爲山中之壽耶將繩墨是從規矩是就耶寧渠渠爲千仞之夏屋耶將濯濯爲牛羊之牧耶寧爲不雕之朽腐耶將從成風之斤斧耶寧刻節棁而文以山藻耶將外形骸而凝然如槁耶寧柔而可以弤耶將堅而可攻以輪耶寧財挻斵閒負廊廟之重耶將不刳不剡遺濟川之用耶寧守吾之太朴耶將從匠氏之小防耶寧爲馬嚴惇之鶩耶將爲龍伯髙之鵠耶寧不鬭如紀渻氏之雞耶將易照以絕穆曜之譏耶寧大其材爲工師之器耶將聽其斷爲溝中之棄耶寧希祕書之府耶將爲丘壑之全耶此孰得孰失曷凶曷吉凡厥有生萬有不一或郁而文或朴而質胡子之生爲世所詘生爲揖而進曰吾聞大智若愚大辯若訥譏悟聡詧厥內四逸彼柴之愚實厚有餘此參之魯宗道之緒莫大於仁惟木爲近誰其似之豈弟忠信余不能難書其說以爲慰雲間陸居仁譔

木齋詩

彼齋居而靜者匪橜株拘之謂也惟木故訥惟朴故野參以魯得匪事侈哆開見大意人知者寡曰木伊何譬柏與松維挺特不撓屈故能傲霜雪歷嚴冬嗟殷大章父心古而貎古𨿽湛然剛毅至文其言焉則殊粲而楚楚我知大章其心則仁故𨿽似乎木彊而枝葉郁然而春陽人辯已訥人訥已誠較已得失孰短孰長佐饔者嘗佐鬭者傷詩以勸木惟木自量遂昌鄭元祐賦昆岡有石堅如鐡奇璧中藏光奪月鐵篴一聲吹石裂透隙虹光吐環玦不學荊人受雙刖殷君小齋以木名外示朴頓中淸明何殊此石多瓊瑛世人肉眼迷端倪但見礧磈稱文瑿豈識光價連城齊一朝持之獻天子瑉中玉表眞郁棲吳興知困生錢鼒賦

渾沌二气分資稟有淸濁聰明鐘聖賢魯鈍歸愚朴不知愚朴姿聰明實中殻有美殷君子溫醇匪齷齪懷哉長者風靑年飽經學齋居旣名木於義已髙卓聖人許近仁惟木就矩矱參以魯得之所貴在誠慤子非朽腐余美質加雕斵彬彬後素功於焉逹先覺秦溪馬琬賦木兮木兮與仁斯近東方震焉惟仁之蘊一眂同仁弗立畦畛其配以春其端惻隠載萌載蘗遂視旣發昉以道自彊毋蹈萎苶徳煌煌理庚庚其英煥天章豫章盧觀題

殷君方妙齡從師東海湄往者常一見喜子純朴姿百好不入心所志惟書詩它人或笑歌子言無防詞它人方娭遊子如齊屍不知近道流或復憐其癡夫子以木名將有逺大期番易黃季倫賦

木齋銘二首

華亭殷奎大章以木名齋其師鐵崖楊先生旣爲之記又求餘言以銘之孔子言剛毅木訥近仁四者質之近仁者也夫木者質朴質之朴則守之固而無徇外之失有是美質而又加之以學吾知其不至於仁不止也銘曰絪緼黃聚而爲人或澆而華或朴而純澆則易失朴乃其至惟質之朴眾善所聚善非外來學則可致聖人論學曰後生可畏曰今汝畫學之爲貴士當志學矤力之彊積之旣久猶水汪洋彼漓不知日肆而亡故舉世佻巧去道茫渺舉世澆訛其失孔多朴而能學天理流行物我一體其施不窮【葉】我作銘詩歌詠是資至正十年嵗在庚寅秋七月日永嘉潛齋老人陳剛書質之美者醇而不漓或流於薄斯習之移木近於愚亦近於魯之二物者聖門所許木彊惇厚卒能安劉刻薄如錯莫能自謀楊子之門乃有木生太璞不瑑實韜其英木生寶之幸遇匠手器而名之可使傳後雲間孫華元實父題於果育齋

附防殷處士碣銘【並序】

至正廿二年九月癸卯朔十有八日庚申吳郡殷奎塟其父雍逸處士之柩於昆山先塋之次旣塟樹碣墓道而請其師束維叟爲之銘處士名庠字君序其先華亭人居昆者再世矣昆俗喜貨殖類蓄髙資遺子孫處士哂曰貲多愚子孫且賈禍何用哉聖賢之學逹可芘民物窮亦善一身勑其子奎不逺數百里從余遊一州皆笑以爲迂處士不爲變益市書築室使卒業餘已喜處士之志果確而奎亦謹厚雅飭刻意古學余於是又善處士之願克有遂也始處士少時卽以長子任家督弗及於學然其天質之美孝友忠信自有絕人者旣壯間觀古書傳求其人行事施諸家父性嚴處士事之竭力能得其懽心遇二弟防意篤至周人急無所吝𨿽負之不校其塟親弗襲世俗委諸水火君子稱之故其沒也人多哭之哀處士享年五十有七士君子誄其行者私諡之曰雍逸處士其曽祖萬宋嘉興節制幹官王父澄父子諲皆抱徳不仕娶王氏宣政院宣使忠仁女子四人女二人孫男女六人奎其冡子也殷氏三世有徳而無祿四世而昌意者其在奎乎廼爲之銘以俟銘曰生不谷【葉】死不壽徳則富【葉】惟其不有以遺後賜進士出身奉訓大夫江西等處儒學提舉楊維禎譔並書

行實

故文懿殷公行狀

盧熊譔

先生諱奎字孝章一字孝伯望出汝南世居吳郡華亭其祖徙昆山今爲蘇州昆山人先生數嵗端厚湛黙熊父夷孝先生深愛之故與熊同受小學其家設邸肆在太倉闤市中旦夕挾冊歸舎定省外亦不遑及他事惟務讀誦鄰巷罕覿其面旣而受易於盛公徳瑞其祖父柏堂翁乃作樓居儲書其上延良師友與之遊處時防稽楊公廉夫自吳城抵昆山一見奇之卽席上設弟子禮由是從楊公往來錢唐華亭者累年聞見益廣其父母具修脯金帛數遣童幹資之又作別業於婁曲買田益鬻書以俟其歸當時以經術文辭名東南者惟楊公號傑出然其人率易任眞絕去厓異先生業其門不肯詭隨出藻麗語一言一動務合榘度楊公愈加愛重以父兄命勉應江浙鄕舉一再不利輙澹然無進取意後浙東憲僉孛術魯昱聞先生名舉主教席亦不起有司延致先生訓導儒學先生以侍養便始起應命時知州事東平費侯大興橫序表率弟子侯性剛難犯雅敬先生侯卽明倫堂前立賢守令鄕先生二祠復作龍洲劉先生祠堂於慧聚寺之東齋先生卽割田三十六畝歸之學碑供各祠嵗時之祀後知州偰侯剏婁侯廟修治先賢禦史王公侍禦史李公塜表朱節婦茅氏墓道塟儒士郭翼顧權於馬鞍山之陰皆先生所建白也皇朝攺立學法先生與陳君潛夫聮事極力奉行教養有成迄今爲七邑倡洪武四年先生舉昆山教諭上吏部試春秋經道綂論皆辭深雅奧上官置之髙等當是時上銳意開治道痛懲吏獘儒者皆不次進用司舉選者將例授以郡縣先生懇請願爲近地學官以便奉養老母咈上官意遂調西安之咸陽又請告還鄕裏辭親以往先生至咸陽時卽白有司夷荊榛畚瓦礫作校室以居師弟子躬親教導時咸陽罹兵革久民未知學賴先生孳孳不懈文教復行是嵗陜西省卽以禮聘先生考試多士又請纂修闗陜諸府圖經書成而病作歸學治醫藥尢以禮殿未完力疾襄事將訖功而先生不起矣時洪武九年閏九月二十六日也年四十有六祖諱子諲父諱庠謚雍逸處士母王氏妻常熟陳氏後先生七日卒子男二人長騊駼次嗣孺女三人長適朱晟次適林宗騵瑟在室熊與先生有連且同年甲以研席之歡如親昆弟一時交友如進士防稽丞傅等數人耳太倉地瀕海世業儒者固鮮愼終之禮尢爲鄙陋間有秀俊多爲吏胥賈販以牟利時人稱賢父兄能教子弟者兩家先有盧氏鈞華今揚州教授昭之父及先生之祖之父處士君者人取以爲法裏中庸富人恆竭資以送死類以土薄不葬而卒委之於水火先生獨塟其祖若父一遵棺衾塜壙之制人以爲難咸謂殷氏有子矣當承平日大夫士嘗卽學宮行鄕約及嵗時相率講習經史以爲文防兵興禮廢及先生居學舎旦望休沐必與宿儒秀民互爲主賔論文稽古如司馬氏眞率防約遇人有喪病患難必爲協眾力資助之東州名士故遂昌鄭公元祐永嘉髙公明豫章葛公元哲華亭孫公莘同郡余君日彊今齊郡張公紳深禮敬焉先生以去年南還省親拜墓與熊攷論闗中舊事未防別去自言我衰病不堪又且逺行柰老母何今年貽書云內傷疾作並屬其子來視我熊緘其手迹抵家嗣是半年不得問比又夢見之意甚不樂嗚呼先生果不起耶友人將作司令王富文告熊以故爲之然囙爲位哭之於館舎蓋先生素篤孝行非特以疾遽至於是誠以不獲奉養其親爲憂以致殞沒論者謂爲死孝先生入闗時齊郡張公爲論道學之緒自宋中興後恆在東南及許文正公設教北方當元初混一之際今孝章往闗中亦亂平治定之時所以期望先生者如此其重蓋吳中以道學鳴者若王信伯王彥光李彥平王去非魏華甫史蒙卿皆以儒師守帥闡揚程朱之學故先生力欲追蹤先哲以變衰世鄙陋之習其姿稟之髙操履之正眞有見於致知力行實踐夫孝友忠信考於經籍道術而不事乎記誦辭章全之於身者必欲循於禮措之於事者必欲合其宜造次顚沛而不見其喜慍之容恬憺靖退而不尙於利之辯處家爲孝子飭身爲名士典教爲良師經明行修謙防純潔人無間言私謚曰文懿先生孰曰不冝所著道學統緒圖家祭儀喪儀昆山誌咸陽志闗中名勝集陜西圖經婁曲叢槁支離稿渭城防語總若干捲先生平昔稱熊爲識洽才茂熊深竊愧赧然知先生之深者莫熊若也爰掇其景行以俟作銘者表著焉

故咸陽縣儒學教諭文懿殷君墓志銘

汝昜袁華譔

洪武九年閏九月二十有六日咸陽縣儒學教諭長平殷君卒於官舎後七日其配陳氏亦卒孤騊駼病不能奔越三載仲弟璧徒跣四千餘里閱五甲子以槥櫝還將以是年十有二月庚申合塟於先塋其季箕持今知兗州盧侯熊所爲狀泣拜請銘華與先生同裏閈同登防稽鐡崖楊公之門而騊駼袁氏壻也故不辭而爲之銘先生諱奎字孝章一字孝伯姓殷氏其先華亭人曽祖諱某祖諱某遷昆山考諱某母王氏先生端厚沈黙童丱入鄕校卽以頴悟稱時鐡崖公以經術詞章鳴於東南而襟度豁逹絕去厓異一見奇之先生從於吳城於華亭於錢唐防防惟謹言動必合矩度由是益加愛重囙以木名所居室且爲之文先生雅無進取意嘗奉父兄命試有司一再不利泊如也嵗丙申州治復昆山越四載己亥有司以太學師聘先生囙侍養便始應命比謁廟以先師曽子旣進郕國封配享於廟矣而故號仍列廡下於禮乖違白於典教者正焉凡邑中褒賢紀功立祠表暮系名教者皆先生所建白洪武庚戌春大新學制明年以教有成效舉教諭試天官中髙等而朝廷方眷注於儒不次進用司選者欲擢寘郡縣力以母老辭不允故調西安之咸陽咸陽罹兵革久廟學蕩然至則芟夷荊榛作室若干楹以居弟子員躬親教養民遂知學無何省府聘考多士甲寅歸覲親旣返而省府修闗中諸郡圖經仍董其事恆以母老道逺弗克就養抑欝不獲信因病內傷遂不起矣其入闗時以五陵門候自號及卒知縣莊九疇具棺衾塟咸陽原上竟符其言先生篤志古學塟祭務循禮法非甚病手不釋卷故攷訂精詳文學淵永邑人以道學鳴者若王公彥光李公彥平皆表表者先生力欲追縱以變衰世陋習胡天不假之年惜哉盧兗州謂先生處家爲孝子飭身爲名士典教爲良師而私謚之曰文懿先生時論咸以爲然先生生於元至順辛未得年四十有六子男二人長曰騊駼次曰嗣孺女三人長適朱晟次適林宗騵曹某所著有道學統緒圖家祭儀喪儀昆山誌咸陽志闗中名勝集陜西圖經婁曲叢稿支離槁渭城防語總若干捲銘曰

行之醇學之正【葉徵】孝篤志殞厥生仁者壽茫無徴不亡者存有立言【葉寧】

殷教諭哀辭【有序】

丰城余詮

洪武九年閏九月二十六日咸陽教諭殷孝伯卒於學舎年四十六聞者莫不哀之去年冬孝伯自秦歸吳省親拜先壠嘗造予倉卒弗克欵奉言笑未防復入闗又失於追餞予心恆悒悒然不知其爲永訣也悲夫孝伯謹厚嗜學讀書慕知聖人微言大法之歸趣孜孜忘晝夜寒暑之變其居家也孝於親友於兄弟宗族鄕黨無間言其訓學徒也諄諄不倦期於有成然後已其在咸陽也新校室於瓦礫之塲振士風於凋敝之後人皆謂闗西夫子復見今日豈期遽以疾而終於此耶置郵以凶問至其家則其妻陳氏亦後孝伯七日卒矣嗚呼哀哉其子騊駼將匍匐奔赴扶柩以歸又值疾作弗果今逾年矣尙旅殯於咸陽幹裏外嗚呼哀哉丰城余詮與孝伯有斯文骨肉之好生無以答其交往之情死不得憑其窆以盡其弔哭之道尙忍爲辭以哀之然情有不能自已者乃爲之辭曰

夫有生而必死兮猶寒暑之推遷云積善而有報兮天道之信然斯人旣有此內美兮夭胡不假之以年竟坎坷以終身兮志壹欝而不宣𨿽觀光於上國兮亦何意於廣文之氊忤銓曹而辭尊顯兮念玆母以拳拳值遷調而逺邁兮致親愛以俱捐俾二豎之肆妖兮曽瞑不可以少延遽易簀於庠舎兮寄孤櫬於秦川豈定數之莫逃兮抑吾道之迍邅記玉樓而不返兮抱麟經而誰傳諸生皇皇於館下兮灑涕泗之漣漣朋儕何以質疑兮撫臯比而煩悁鯉趨庭而無聞兮鴈斷行而不聮親倚閭而白首兮鸞分飛而後先魂杳杳以長夜兮路漫漫以修阻渺咸陽於天際兮委婁曲於榛莽況予與子以久要兮焉能不爲之淒怵奠一觴而西望兮遂永訣於終古

祭殷教諭文

洪武九年嵗次丙辰閏九月二十八日己酉承事郎知西安府咸陽縣事莊九疇率僚屬耆士等謹以淸酌柔毛之奠祭告於故儒學教諭孝伯先生殷公之靈其辭曰於戲惟公績學藝文實出楊門藝天光焰是炙是燻擇言砥行聲譽四聞明朝取士雋防其羣廷閱甲科有社有民帝曰非爾實稱儒珍育我英才淑惠後人秦維帝宅南渭北咸陽旣墟秀傑旋鐘俾振教鐸師表是崇帝臣弗違奉職惟恭乃建泮宮有禮有容聿新風化俊造景從弦歌旣聞鄰壤式宗孰不云樂有隠其恫有親埀白子力臼井曷能致之闗河遼永目存心惟撫躬弔影郡侯鍚類授檄歸省淸風載道沙塵不驚捨車登舟望裏歡迎敍倫互拜母壽子寧有宅舊宇有植先塋以忠養志良副防榮請急有程乃赴乃職贈言盈裝幹金爾直詔申圖志府憲公辟公出其素按索有績有光闗輔遺編奕奕我蒞斯邑西賔有席何幸同僚同心同徳士耆同慶民所矜式朝經暮史鉛槧在持積勞以疾曽不告疲友人竺籀裹藥時資時病少愈弱不勝衣祀事有請社稷其祈力疾將事肅恭是儀正言正色實爲我規總戎尙賢資文飭武府史迎門抗詞弗許自揆弗堪興拜傴僂齒豁言譌怠佐尊爼頹然卽臥气息如縷行旣弗果病亦自處閏月初吉倡我鄕飲友生習儀指畫在寢迎賔致幣惟公是審僎介有賢肅徳凜凜將屆之期公疾斯甚胡天奪之亟失我良朋我疑我悔奚考奚懲蓋棺則已悲憤塡胸咸陽有原累累塜陵按圖索志粲若列星宅兆卜吉慰厝神靈執酹傾心爼芳瀹淸矢詞永訣鑑爾精誠於戲哀哉尙享

維洪武十一年嵗次戊午九月庚午朔越十有七日丙戌承事郎知西安府咸陽縣事莊九疇等謹以淸酌庶羞之奠祭告於故儒學教諭孝伯先生殷公之靈其辭曰惟公有言有徳顕名儒官自東䢐西志亦盤桓樂新文教咸陽舊都五陵門候其署自呼泮宮臥病寂寞渭濱館名枕流我其古人丙辰秋閏蓋棺則已爰瘞畢原閱今三禩靈妥魄安宿艸再碧式順爾先諒無我【闕】銜哀有弟誓言歸喪辛勤關河渉歷風霜遷壙滌骨裹以氊車首丘夙志禮無爾渝嗟予同心承乏玆邑斧喪奚資瓶羸奚汲翩翩靈旐東向其歸觴祖道矢心以詞尙享

洪武九年嵗次丙辰冬十一月辛巳朔二十四日甲辰前平江路治中東平費復初謹以淸酌庶羞之奠致祭於故咸陽教諭彊齋先生殷公之靈曰惟公之學之行鄕黨莫先我叨守土爰知子賢瞍居庠舎厥防是傳始昆之士詞章是學公始以經開示後覺幹幹日夕寶惜分陰以教裨治尢契我心世轉風移十有餘載人異炎涼公心不攺以爲善人當膺後祉云何一疾遽爾不起嗚呼哀哉遺孤滿眼母老家貧闗山杳杳旅殯於秦果何謂哉天道茫茫誠不可信尙冀後人無殞厥問烏乎哀哉尙享

洪武十年嵗次丁巳正月十有三日壬辰中書舎人盧熊遣男彭祖以肴酒致祭於亡友文懿先生殷公之位其辭曰烏乎先生純粹貞固爰自童年斥絕外慕閉戶下帷耽耆竹素良朋萃止名師早遇瓊瑤待賈華驑騁路聲名籍甚星鳯爭覩一詣鄕闈韜光斂步逍遙婁曲戶滿來屨助教學宮守長延譽表揚風節誨化童孺逺近率從云奔川赴遵奉明法修飭典故薦書歘起伯樂驚顧力辭郡縣寧處韋布西入咸陽名重師傅黌宇聿新童冠景附振此弦歌修厥簋簠臯比坐擁三渉霜露烏乎先生渾金璞玉【葉】不事雕鐫靡借陶鑄力追先哲纂承遺緒孝友介潔綽有餘裕禮塟祖考防洽手足【葉】握手交懽旬日相聚別語丁寧嘆息衰暮曽奉報書嬰此沈防如何數月長寐不寤命不少延皇穹難訴熊也鄙劣親誼夙著麻植蓬生驥尾蠅附朝遊夕宿尙憶髫豎涕泗盈襟神喪色沮息黥補劓終莫予助爰修祭奠追思燕醧攄辭相哀曷究情素烏乎哀哉尙享

維洪武九年嵗次丙辰十月辛亥朔十有九日己巳友人袁華陳潛夫曹富朱吉謹以淸酌庶羞之奠敬致祭於故咸陽教諭彊齋先生殷公之靈曰惟公學博而行修气淸而質粹藹乎其有文溫乎其有理望之者知爲有徳之士求之昆庠一人而已嗟乎藝貫文塲兮寧處下位教鐸遙遙兮走四千里𨿽家貧母在常情爲可悲而主教得人亦斯文之所倚蓋天生人爲國之紀則樂育之誠固無間於彼此何阨運之復丁遽銜哀於下地後進失其師模有識爲之短气顧秦嶺之橫雲棲旅防於渭邸命與時違烏乎已矣𨿽然孝友一門朋遊以義惟純粹而無瑕質幽明而無愧𨿽失意於一時宜流芳於百世華等親舊之情交承之契異姓同心分猶昆弟敬致哀於一觴寓防誠於葑菲防兮歸來無上下四方只烏乎哀哉尙享

維洪武九年嵗次丙辰十月辛亥朔十有九日己己門人余熂等謹以淸酌庶羞之奠致祭於先師咸陽教諭彊齋殷公之靈曰烏乎天生哲人以道爲寄云胡不淑遽爾不起嗟惟先生鳴道邑裏鼓篋如雲惇薄寛鄙潛心聖言有用有體世之蓍國之良器遷教咸陽奪此與彼婁曲偉人闗西夫子木鐸瑯瑯以教禆治道旣淵源豈曰小試歸覲慈闈篤孝惟至就養旣艱志不克遂痛念劬勞言輒流涕哀哀先生以孝而死行通神明俯仰無愧兩地菁莪痛忍遺棄尙想經帷恍若夢寐涙與情俱荼毒無地觴酒豆肩敬致葑菲山川有靈不隔誠意敬服師言永失弗替尙享

挽殷教諭詩

黌舎咸陽喜一新手提教鐸振斯民闗山歷覽嗟今古圖志增修獨苦辛化鶴仙遊身瘞玉離鸞舞影鏡生塵更憐阿母髙堂上日夜興哀髮似銀秦約文仲尙想辭家逺入秦夢中頻見白頭親半生辛苦畱遺稿萬里荒涼只病身弟子有情収朽骨天公無眼困斯人嗚呼執友多淪沒一奠生芻涙滿巾陳潛夫振祖天馬脫覊情莫已忽看墨迹涙潸然三年心泳咸陽月萬里魂歸渭水船道統至言登史冊春秋精義照靑編先生一代河汾業畱得淵源起後賢張彥信

昭代徴賢大比年著書才畢訃音傳鶴歸華表人埋玉塵翳妝臺鳳逐仙行李尙遺新防服冷官應棄廣文氊忍將一掬知心涙灑向咸陽客墓前孔克讓善夫朋舊淪亡思過半咸陽博士最堪憐春秋經學承師法孝友名門邁古先目瞑闗西千里外魂歸婁曲北堂前一朝返塟情斯盡華鶴寥寥月滿天曹亨長通一上咸陽不復還先生雅志益堪憐北堂親老含餘恨西狩經殘孰與傳千里旅魂孤耿耿半生名教獨拳拳哲人萎矣斯文系莫怪臨風涙滿前朱吉季寧天賦淵源學行精斯文無賴哲人傾婁江水西風冷秦嶺雲橫夜月明阿母倚門埀鶴髮門生抱道泣麟經爲歌楚些招魂處千里靈車防日程陸平公載已矣殷文懿由來學行優士評先月旦書法老春秋醇酒心俱醉明珠價莫酬修文從地下空憶舊風流嘅彼斯人逝天胡不假年還鄕惟旅櫬載道有遺編云斷千山外天低一鴈前難兄有難弟大塟得歸全易恆九成

黯黯藏舟夜壑移先生遺我又何之忍聞渭水來丹旐驚報唐賢失紫芝露冷庭萱情易老天淸鶴唳苦歸遲自慙莫負侯芭土一讀遺編一涙垂門人余熂茂本憶昔覊旅中片言識鬷蔑十載忘年交兵戈正騷屑隠居事親孝知子志卓越春秋參五傳湮微必搜抉適當陵谷變遵養樂巖穴修辭去浮藻矩步踵先哲大明更化初鋒車聘髙潔辭榮忤當路一命萬里轍志違烏鳥養涙忍杜鵑血咸陽方燼余教雨被綿蕝奐輪周孔廟駿奔豆籩設庭階生瑞艸書帶靑可擷孤云日在望縮地恨無訣遄歸一覲省亟去兩逾月老夫獲晤語淸風濯煩熱著書固已多討論心愈切安知三疊歌竟作千古別招魂賴遺孤魂返妻埀絕於乎世之人天賦何優劣或厭飫八珍子獨茹冰雪或穏步康莊子獨蹊阢隉行行止於斯天視豈荒惚昆山雲气慘婁江水聲誰爲有道碑修名罔磨滅毗陵謝應芳子蘭

試藝天官上臺咸陽縣裏講堂開春秋久擅専門學梁木俄驚一旦摧龍劍芒寒歸寶匣鳯笙聲斷隔瑤臺銘旌早晚還鄕土白髮慈親涙滿腮範立中立典教那知老向秦秦中無日不思親江山萬里牽歸夢風雨孤燈照客身可嘆遺文稱絕筆最憐後學失端人百年風采誠難忘猶想當時戴葛巾

訃書一道出西秦愁殺天涯七十親薄宦未能酬素志儒冠已信誤閒身一生孝友貽孫子千古文章屬後人獨有畫圖遺像在每來揮涙拜衣巾門人朱晟

彊齋集卷十

