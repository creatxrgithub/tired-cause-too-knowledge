

欽定四庫全書

集部四

紫巖詩選

別集類三【宋】

提要

【臣】等謹按紫巖詩選三卷宋於石撰石字介翁蘭谿人宋亡不仕因所居自號紫巖晚徙城中更號兩谿浙江通誌載入文苑傳中又載入隠逸傳中蓋二者均所不愧不可偏舉故兩見也集有丁丑巳夘紀年乃臨安初破之後又有丁亥戊子嵗作乃至元二十四五年皆其中年以後之詩每捲題門人吳師道選僅古今體詩二百首殆意求精汰故少作皆不錄與其古詩感時傷事者多哀厲之音而或失之太盡防覽閒適者有淸迥之致而或失之稍薄如鄰叟言母子別路傍女諸篇欲摹少陵而不免入於元白山中晚步諸篇欲擬襄陽而不免入於錢郎皆取法乎上僅得其中然在江湖集盛行以後則啾啾百鳥羣忽見孤鳳皇矣律詩不及古詩特大勢尙爲淸整至如題淨居寺之雪墮枯枝龍解甲藤纒怪石虎生須題棲眞院之禪家也辧吟邊料不種閒花只種梅頗不脫宋季俗格是則風气之移人也乾隆四十五年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

紫巖詩選

卷一

五言古詩

卷二

歌行長短篇

卷三

五言律詩

七言律詩

七言絕句

欽定四庫全書

紫巖詩選卷一

宋於石撰

元吳師道選

五言古詩

山中【二首】

我家萬山中日日采樵去捫蘿上層巓苔滑不畱履落日負樵歸云深失歸路誰家犬吠聲聲在云深處

又

偶因抱甕出夜汲澗底泉蕩揺水中月水定光復圓問水水不語問月月不言倚樹一長嘯萬壑松風寒

擬古

君心如栁枝春盡絮狂飛妾心如古木不受春風吹古木寧槁死可伐不可移風絮飛不巳飄零將安歸

晚步

徑狹不容車溪淺不容釣平蕪澹雲煙獨鳥下殘照見山孑無言倚樹忽長嘯徘徊澹忘歸空林明逺燒

有客

有客叩我門動色談公侯權門熱於火富貴可力求我性不諧俗素拙生計謀苟求未必得徒爲君子羞拂衣起謝客夷然臥林丘

和淵明詩

林屋本深寂而多禽鳥喧一靜制羣動何必更幽偏西風掃脫葉見此林杪山朝防孤云出暮防孤云還雲飛亦何心相對兩忘言

宿棲眞院分韻得獨字

空翠冷滴衣石蘚滑吾足偶隨白雲去棲此林下屋樓影掛斜陽鐘聲出深竹山僧老靣壁誰與伴幽獨分我云半間欹枕聴飛瀑

寄意

妾家有明鏡百鏈方能成寶匣玉爲防持以奉良人自恃妾貌妍懶拂鏡上塵妾貌未及衰妾鏡先巳昬貌衰不再少鏡昬能再明爲君一磨拭烱烱光如新徒能照妾貌安能照妾心

述懷

孔明臥隆中世事若不聞艸廬兩三防大義固巳明陶潛晉處士束帶恥屈身浩然歸去來把酒惟長吟潛魚遊深淵好鳥鳴髙林是以古君子出處各有心

庭前有松樹

庭前有松樹百尺盤虯龍材大不適用偃蹇霜雪中五陵年少兒種花不種松寄言傲霜雪何似媚春風松有千歲根花無十日紅眾人逐時好君子惟固窮

探梅分韻得香字

絕壁兩屨云荒村半橋霜孤往欲何之林下幽徑長寒梅在何許臨風幾徜徉誰家斷籬外一枝寄林塘水靜不揺影竹深難防香無言獨倚樹山空月荒涼

所懷寄何寺簿

斜日明逺樹落葉走空堦閉門寂無事心澹境自佳美人期不來此樂誰與偕豈無南飛鴈可以寄所懷所懷不可寄孤云天涯

蟬

斜陽掛庭樹有蟬鳴樹顚無端聒人耳驚我閒窻眠吾觀動物中至淸莫如蟬翩然蛻污濁飽飡風露寒此外一無求何苦浪喧喧口給祗屢憎不如且忘言

擬古

東籬有佳菊埋沒野艸傍艸蔓日以滋菊苖日以荒生意幾欲息菊短艸何長深秋嚴霜下百艸不復芳采采東籬花澹然發幽香萬物各有時盛衰固其常榮華不足恃窮困果何傷

送趙宰之上虞【二首】

百里子男邦職任非不厚治民如牧羊擾之則驚走睠玆上虞邑江海環左右蕭蕭北風寒怒濤聲撼吼元亮巳賦歸世事付杯酒宗子古維城此行應不苟繭絲與保障二者孰先後勉旃重勉旃毋防經綸手

吾聞句踐國昔有鴟夷子沼吳收雋功扁舟五湖裏又聞越東山安石眞奇士一局別墅棊失笑屐折齒緬懷百世風可以肅頑鄙峩峩禹穴山滔滔浙江水山川今猶昔寧無安與蠡爲我謝二公幸爲蒼生起

感興【二首】

愚公欲移山精衛欲塡海嗟乎智力窮山海元不攺春秋更戰國仁義日荒怠近趨管晏功逺受儀秦詒楊墨騁邪說申韓禍無罪孔孟生其間迂濶誰復采羣囂競紛紜智力幾百倍山崩海可竭吾道固長在

防魚聞餌香寧悟鉤入口不忍一朝饑竟落漁人手捕雉必以媒相呼欣得偶失身羅网中乃爲媒所誘嗟哉二物防智不料其後飛潛一失所𨿽悔復何咎矧爲物之靈而不愼所守饑渴能害心交遊多賣友

次韻秉國種菊

淵明令彭澤自謂歸來好外物一無累剛被菊花惱東籬興悠然一醉舒懷抱陶沒巳千載愛菊人何少誰能輕富貴髙蹈一世表種菊學淵明此意何矯矯栽培春雨中不待秋風老南山無古今世事何時了先生笑不言杜門方卻掃

贈張君玉

閉門十日雨蕭然抱孤琴之子從何來踏雨叩我門對牀話達曉山窗耿靑燈挽衣不可畱何以贈子行問子此何時瞇目淒黃塵四海非不寛可語今幾人瀟瀟風雨中奔走欲何營願子重自愛堂有白髮親

八月十四夜對月

好風從西來浮雲忽中披片月耿層空淸气入詩脾皎皎萬里光誰言一分虧虧者盈之漸乘除疊相推旣圓終復缺何如未圓時過滿易招損極盛必有衰人事無不然一笑姑置之願我尊有酒何喜亦何悲頺然就一醉月落吾不知

山中何所有

山中何所有古松與淸泉一涵素月千尺揺蒼煙我生乏世用樂此山林閒臨流或倚樹物我兩悠然愼勿作梁棟斧斤斵其天愼勿入江海洶湧生波瀾流蕩易防返正直難自全我欲叩其理水去松無言

感興【五首】

吳起爲魯將殺妻殊不仁樂羊伐中山食子太無情功名苟爲重骨肉無乃輕以此謀富貴何如甘賤貧沛丰三尺劍抵掌收楚秦未央玉巵壽以功驕父兄惜哉一杯酒終愧一杯

晉人殺鳴犢孔子不渡河河之水洋洋臨流一長歌豈無舟乃楫所懼蛟與鼉蛟鼉任險怪不度如我何黃鵠一逺舉奚憂嬰网羅

衛人將授甲鶴有乘軒寵愛人不如禽士固不爲用唐人競朝梁怒殺孫供奉獸猶知有君人胡不愧悚鷹犬飽粱肉饑人厭粥糜墻屋被文繡民有號寒兒禽獸食人食土木衣人衣俗偸或過侈民窮易爲非君子固有守豈若世所爲富貴苟可得貧賤終莫移

羣棲平沙鴈有警奴輙鳴鳴多謂奴妄哀嗷墮弓矰甡甡中林鹿以媒誘其羣相呼入网罟鹿死媒獨生骨肉不相信效忠況他人輕言托心腹賣友終不仁君子能審友四海皆弟兄

有所思

君在南山南水濶云漫漫我在北山北木落天地寛所思不可見孤碧防岏片雲遙相望脈脈一水間水流渺何許撫松獨盤桓人生有離合把酒欲問天何以寄所思取琴倚風彈一彈不成調再彈誰與言抱琴耿無寐月落空山寒

杜少陵贈衛八處士韻別秉國

昔君坐談詩古音振宮商昔我起舞劍三尺星斗光我劍何慷慨君詩何老蒼感此一笑嘆徒成九廻腸久別忽相見嵗月驚惶惶豈無平生友對面險太行知心今幾人況復天一方安得飛霞佩共挹天瓢漿道義有眞樂何必甘膏粱臨行勸我酒我飲不盡觴一飲情易闌再飲情更長斜陽重回首煙水空蒼茫

示衢子

我學三十年巧不能勝拙汝年今弱冠愼勿虛嵗月何必千里師而後可受業何必萬卷書而後稱博洽讀書貴有用豈徒資筆舌立身一弗謹萬事皆瓦裂蔬肉同一飽自可甘薇蕨布帛同一暖何必輕裋褐貧賤士之常紛華安足恱晴牕明幾硯夜燈耿風雪汝今其勉旃經史須渉獵顧我何足學當學古賢哲

戊子元夕大雪

去年逄元夕交光燈與月今年逄元夕交光燈與雪有月巳甚奇一雪更奇絕燦爛星斗光晃耀瓊瑤闕紛紛競兒嬉笙歌聲不歇年來獨衰懶頗亦厭喧雜呼兒早閉門擁鑪燒落葉雪月兩不知孤燈任明防

次張嘉父閒居

有詩可以吟何必擬李陵有酒可以酌何必慕伯倫自吟復自酌一笑睨白雲捲舒見吾道聚散亦世情老我一茅屋蕭蕭山下村種有餘地吾亦安吾貧興來卽杖屨孤往無與朋晨出未啟戶暮歸或扣門翛然脫塵鞅無懷與大庭所以軒冕貴不移丘壑心此意誰獨識千載一淵明淵明不復作視此壁上琹

伯勞

嗚呼有生初蠢蠢不知幾血气均有欲擾擾靡窮已伯益烈山澤庭氏挾弓矢驅除或未盡遺類復紛靡豈惟梟鳥惡亦有伯勞氏至微物凶悖乃如此不思天壤間萬物𨿽異類子之於父母恩愛均一理卵翼哺爾成胡爲遽忘義昔聞烏反哺羔羊能跪乳蜂蟻識君臣豺狼知父子寄語當世人爲此勿爲彼

鵲鴉行

世以鵲爲吉人多喜其鳴世以鴉爲凶鳴多人輒嗔吉防一以定嗔喜此焉分相彼新羅鷂於何分愛憎羣鴉競喧集有耳若不聞一鵲不相容搏擊以爲能不知鵲可喜甘與鴉爲羣妒善復黨惡鷙悍徒不仁石顯怙權寵望之不容身林甫擅柄用何有乎九齡寧爲望之辱不作石顯榮寧爲九齡死不作林甫生邪正苟倒置是非竟難陳人事無不然何獨此防禽

故家有喬木

故家有喬木眾鳥巢其枝紛然各卵育自啄還自飛誰歟恣殘忍緣木登其危毀室取爾子殺戳輕如嬉漂揺風雨中巢破不復支破者尙可完死者終無歸自謂翔後集今乃失所依胡不舎之去逺擇髙林棲主人不我愛舎此復何之哀哀鳴向天路逺天不知吾聞重太息事莫大於斯弱肉彊之食擾擾今何時人生且未保爾死誰復悲寄言民父母赤子方流離

鄰叟言

客行歸故鄕依依一鄰叟把酒向我言重嘆生不偶大男年二十前年方娶婦府帖防鄕兵井邑備攻守萬騎聲撼天戰骨今欲朽小男年十三嬌癡猶戀母所恃惟此兒未忍輒笞毆垂白力耕耘一飯僅充口東鄰數十家兵火十無九西鄰破茅屋蕭然一無有悍吏猛索租摧剝及雞狗嗟子行四方頗亦聞此否偶述鄰里情勿訝言語醜老婦洗瓦盆呼兒進畦韭願子姑暫畱爲我進杯酒

母子別

客遊嚴陵道中路哭者誰哀哀母子別云是夫棄妻百年結歡愛一旦生別離妾去何足憐憐此乳下兒呱呱未能語棄去良可悲兒啼苦戀母母聞轉悲淒欲語別離苦孩提爾何知徒能撫汝頂相顧空淚垂夫婦義巳絕母子恩亦虧爾饑誰與哺爾寒誰與衣明年爾學行誰與相提攜人言無母憐有父尙可依爾父忍棄我棄汝將如遺去去兩相失相見未有期娟姢秀眉目夢寐或見之夜靜澗聲咽猶似聞兒啼

丁亥冬大雪

頑云撥不開陰風挾嚴威大雪止復作細民已噓人言丰年瑞可樂胡反悲頻年豈無雪雪少寒不知誰爲禦寒計茅屋曝晴曦今年雪大作始信貧無衣地鑪燎濕薪僵坐縮如龜年丰固可樂一飽逺莫期但憂今日寒未慮明年饑豈知紈絝子重裘擁柔肌綉閣藹春風金帳環蛾眉惟恨雪不多低唱飲羔兒且盡一巳歡寧爲爾民思爾民毋自苦防有年丰時雞豚燕同社玉粒香浮炊一飽有餘樂八珍亦奚爲寄語紈絝子此意知不知

路傍女

路傍誰家女躊躇不能去自言妾小時家本樵川住十五嫁良人長年秉機杼辛勤奉舅姑足不越庭戶去年秋棗紅邊人健如虎移家入深林自謂百無慮空山鳴劍防失色駭相顧星散各偸生不幸適相遇妾身如風花飄零委塵土妾命如蜉蝣焉能保朝暮一死恨不蚤空爲年少悞去去忽相失零落在中路妾有乳下兒咿啞方學語四海尙干戈安知爾生死回首望天涯家山在何處妾命負所天顧影惟自憐自憐輕失節天下何獨妾

七月七日

西風掃殘暑防月澹新秋相傳織女星今夕嫁牽牛翩翩聨鵲橋亭亭擁龍輈多少乞巧人笑語穿鍼樓吾嘗夜觀象細與推其由惟有五緯星順逆有去畱經星二十八歷歷如綴旒萬古儼不動分列十二州其餘眾常星爛然滿空浮休咎必有證君徳修不修胡獨牛與女不與眾星侔乃知塵世人配偶相綢繆少陵號詩史萬象窮冥搜亦云年年渡秋期何用愁彼哉栁河東抱拙不自謀旁趨事曲折竊效兒女求誰與倡邪說誕謾不復收滛防轉相襲防使其辭浮仙槎倘可乘我欲淩空遊再拜二星靈一洗千古羞天髙不可問河漢空西流

訪葉靈淵

細路如蛇盤山根復山巓振衣上千仞頓覺天地寛四山朗開豁斜陽淡平川溪淺不可舟橋斷衣可搴依依桑柘村翳翳井裏煙老翁古栁樞扶杖白垂肩問途入深巷蒲栁隠敗垣忽得幽人居一室靜且安中有揷架書外有負郭田種秫可釀酒枕書時醉眠自言居家好笑我行路難欲分淸溪尾著我屋數椽【闕】

鄰叟招飲

燈火隔籬落呼兒掩柴門鄰叟挽我衣笑指老瓦盆酒盡意未已語雜情更眞嗟嗟行路難勸我歸與鄰團圞一家樂亦足娛其親低頭愧叟言未語面輒頳父昔教我書意在爲榮親十嵗始知學二十能爲文三十將逺遊海波忽揚塵年今幾半百親老安可云嵗時一杯酒父子祖與孫客多在家少暫聚還復分曾不如爾樂歡然力耕耘父醉兒解扶翁歸嫗相迎十日九在家笑語藹生春我無田可歸豈無山可耕我無秫可釀豈無泉可烹幸及親未衰菽水或可營無愧鄰叟言乃不愧予心

我從山中遊

我從山中遊歸來林壑暝澗水凍不流月出四山靜柴扉不敢敲恐驚孤鶴醒徘徊踏明月倚杖看松影

次韻鄭徳彛擬古集句

明月照髙樓永夜不闔扉盈盈樓上女耿耿如相依歲月忽巳晚艸木變芬菲扳條折其榮風流付枕幃蹇修時不存悠悠誰與歸仰視浮雲馳俯見月在衣置書懷防中有約吾敢違願寄雙飛燕爲我西北飛

次韻子益秋懷集句

春艸秋更綠能得幾時好人生非金石坐愁紅顏老振衣千仭岡木落鴈飛早無營地轉幽遂動自紛擾時哉不我與全身以爲寶不是傲當時用拙存吾道

次韻劉和徳賦淵明

士之生斯世身窮志彌篤不惟气浩然亦是惇薄俗淵明晉髙士志豈在微祿不以進爲榮不以退爲辱云出鳥倦還吾亦從吾欲南山豈無豆東籬亦有菊日與田父遊气象和而肅一枕北窻風紅塵任奔逐起視天壤間四海空兩目但願樽有酒寧顧瓶無粟

再遊石壁寺

曽爲石壁遊更借僧房宿樓閣倚林腰溪山醒塵目門尋舊僧淸響應林谷老僧不厭客分我云半屋禪月豈後身尙餘詩滿腹疑我亦荀鶴再與賦漢牧汲井晝煮茶洗鉢夜分粥山空人語寂邀我入深竹獨抱無弦琴不唱浮生曲月樹影參差風鳴聲斷續翛然出塵表身世轉幽獨明朝出山去無言笑相矚江上石牛眠秋艸爲誰緑

小石塘源

【源深幾百里屬嚴之建徳接婺之浦江民俗淳古眞避世之地】

萬山欝回合羣木尢老蒼細路百盤折﨑嶇陟羊腸涼陰覆峭壁縈廻澗流長緑蘿下百尺笑挹淸泉香甘寒試一潄齒頰凝冰霜拂石坐未去樵叟來我傍云此澗中水其源來浦陽浦陽婺屬邑亦我父母邦欲我飲此水而不忘故鄕叟言起予意振衣欲飛揚便將隨水源徑度千仭岡叟前挽我衣遲畱且勿忙吾家隔前坡林居愧荒涼寒醅旋可壓爲子炊黃粱防徑行確柴門隠松篁推戶拂塵席延我入中堂呼兒出長揖濶步何蹡踉問我從何來驚顧走欲僵屢呼不復出自起致茶湯坐不分賓主髙談到羲皇炊煙淡茅屋勸我飲盡觴葫蘆爛鵞鴨盤飣羅芥姜一飽共酣寢此樂殊未央攝衣起謝叟聼我歌慨慷風埃暗宇縣干戈幾搶攘朽骨纒蔓艸呻吟臥殘創荒丘奔狐兔斷礎悲蛩螿奔逃不相顧流離各淒傷十年未返業幾人失耕桑而此源中民熙然獨徜徉數家聨聚落茅茨帶林塘笑語聲相聞隔籬燈火光翁嫗各垂白童稚紛成行嫁女必近鄰生男不行商死徙無出境耕織各有常地罏老瓦盆竹幾素木牀俗淳器亦古豈識時世籹瓜瓠滿籬落麻薴翳門墻缺竇出雞犬平坡散牛羊豚蹄一盂酒神休答丰禳村謳雜社鼓醉舞衣淋浪晝無悍吏恐夜無羣盜狂生者遂所養死者得所藏其樂有如此宜與世相忘叟前重致詞爲子言其詳使我居華屋綺防交洞房使我服鮮麗翠綉羅裳食必具水陸飲必酣瓊漿出則盛車騎錦韀紫遊韁歸則擁歌吹粉黛環姬姜貴封侯萬戶富儲粟千倉如此豈不樂患至難豫防利者禍之的何地非戰塲況有吏椎剝寧免盜陸梁安貧卽樂土多財必遺殃人生守常分世事胡可量我聞重嘆息臨風幾徬徨林霏掩蒼翠回首路杳茫逺山啣落日慘慘塵沙黃因思桃源中人多壽而康山深事簡寡居安俗淳良不與外人接別在天一方兒孫自生長古今任興亡世以爲神仙此說誠荒唐平生志逺遊恨不窮八荒去家百里近絕境見未嘗邈與桃源居異世遙相望安知千載下以我非漁郎獨恨無桃花夾防揺紅芳花落春水漲一葦或可航

紫巖詩選卷一

欽定四庫全書

紫巖詩選卷二

宋於石撰

元吳師道選

歌行長短篇

紫薇翁歌

【予家之東二十里有紫薇巖劉公孝標隠居講道之地竊慕其爲人因作此歌】

一掬之泉可湘可沿一拳之石可潄可眠其動也以天萬壑之風不琴而弦兩山之云不鑪而煙其靜也以天前鐘後鼎左瓢右簞何榮何辱孰愚孰賢先生笑而不言

野田黃雀行

鳴不擇上林棲不依華屋雄飛各呼雌翩翩自相逐渇飲野田水饑啄野田粟一飲一啄能幾何愼勿逺飛投网羅君不見金籠老鸚鵡向人空作閒言語

美人一章寄徐秉國

有美人兮天一方弭絳節兮擷瓊芳瑤環瑜珥鏘琳瑯修竹蕭蕭翠袖長芝宮芙館椒爲堂靑瑣窻戶白玉牀一笑滿酌天瓢漿弄驪龍明月光欲往從之路茫茫愛而不見空彷徨安得騎麟鞭鳯凰飛霞翩翩髙頡頏白雲縹緲遙相望憑誰寄取雙瓊璫

贈星命松坡

昌黎之生月南鬥牛奮其角箕張口坡翁宿直鬥牛箕自謂文似昌黎叟顧予命亦坐磨蠍碌碌浪隨二公後文章學問愧前修有口但知能飲酒松坡磊落湖海人爲我掉舌談星辰蛟龍蟠屈終變化君子憂道寧憂貧夜半狂吟踏破甕結栁爲車窮莫送掀髯一笑問松坡文如二子今何用

浪吟

十載驅馳翰墨塲翩翩霞佩髙頡頏賦窺賈馬搜班揚詩崇晉漢卑齊梁斯文未喪道未亡欲尋墜緒何茫茫蕭騷裋褐淒風霜匣中蛟龍吼幹將男兒有志行四方安用把筆工文章掀髯長嘯俛大荒殘煙落日塵沙黃紛紛蟻穴爭侯王邯鄲一夢炊黃粱斷鶴續鳬誰短長世間萬事俱亡羊何如長歌歸故鄕古松流水繞石牀濁酒一壺琴一張臥聽孺子歌滄浪

贈王法官

石作人言豕人立或嘯其梁闞其室道人叱吒鞭雷公馭風騎气行虛空赤手縛鬼如縛虎畫地爲牢通鬼語登壇攝將如有神問其姓字皆忠臣生不求生以害仁死猶赫赫濯厥靈百鬼啖盡何足卹吾獨因之三太息闗雲長張睢陽凜然大節死不屈至今日月猶爭光荊州一失不復得江淮保障誰之力欲爲漢唐開太平老天胡不畱斯人

續金銅仙人辭漢歌

【魏明帝遣宮官西取長安漢武帝承露盤置洛陽仙人臨載乃澘然泣下俄而盤折銅人重遂不能致唐李長吉賦金銅仙人辭漢歌辭未能達意因作後歌以廣之】

漢皇鋭意求神仙神仙之效何茫然蓬萊弱水不可到且立宮中承露盤饑飡玉屑不堪飽誰謂有方能卻老人生修短數在天多欲未必能延年秋風吹老茂陵樹年年空滴金莖露建章宮闕隨煙塵塊然屹立惟銅人宮官西來果何意一朝辭漢將歸魏吁嗟銅人如有知口不能言惟淚垂自從曹氏盜神噐父子相傳巳三世漢宮故物無一存汝獨猶能感舊恩淒然照影臨渭水一折銅人扶不起寧爲棄物委道傍不忍漂泊離故鄕迢迢東望洛城路回首長安愁日暮長安防華非昔時洛陽寥落誰復悲漢魏興亡何日了長見銅人臥秋艸【以下闕】

坐忘言八珍犀筯不如一飽苜蓿盤髙車駟馬不如杖屨行花邊一身自適心乃安人生誰能滿百年富貴蟻穴一夢覺利名蝸角兩觸蠻得之何榮失何辱萬物飄忽風中煙不如眼前一杯酒慿髙舒嘯天地寛

答吳子眞

子居金華山之東我居金華山之西東西相望二百里半面未識心相知扳條采榮逺莫致夢中往往或見之子持一卷易我攜一篇詩此詩此易世不識與子共作千年期前乎千載事巳矣後乎千載誰是非握手論心語未了松風萬壑寒生衣山深夢斷不可覓落花耿耿寒梅枝起視金華萬山頂惟有白雲來去飛

偶成

長劍不入英雄手勁气摩空拂牛斗埋光鏟采今幾年匣中忽作蛟龍吼古琴不入時人耳斷弦掛壁塵埃久桐尾半作防下焦髙山流水今安有自笑長不滿七尺役役徒爲牛馬走學劍學琴兩無用肯以窮困移所守孔顏非厄盜跖非壽西子非妍無鹽非丑一時榮辱閒過眼千古是非空掛口何如長歌歸去來萬事無心一杯酒

答諸公遊山作【用前韻】

金華山巓一揮手俯視塵寰仰星斗閒雲滿地白鶴飛積雪暗天蒼兕吼北山周回七百里名著洞天非不久世人未識山中樂問我山中何所有舊傳叱石化羊眠亦有耕田驅鹿走大士浴缾今尙在孝標書堂誰與守翩然東訪赤松子何須辟穀能延壽出門一笑天地寛齪齪徒爲兒女醜君不見東坡遊赤壁東望武昌西夏口江山風月兩依然誰能與客攜魚酒

答諸友【再用前韻】

之子詞塲無敵手騎麟翳鳯集北斗借借人間月旦評滔滔筆下風濤吼方摶扶揺九萬里可速則速久則久文章何止擬相如政事亦堪修冉有回首落日煙塵昏滿眼風寒沙石走老天應未喪斯文君子固宜知所守刀以銛而缺硯以鈍而壽名髙多謗毀女妒無妍醜乃知明哲可保身安用嚅唲浪開口悠然一笑對南山壁上有琴樽有酒

夜燒松明火次韻黃養正

銀鑪熾炭麒麟紅銷金帳暖燻籠烘防下有蠟可代薪笑我夜寒癡坐然枯松貧冨貴賤何不公安能排云叫呼天九重空憐爾松生抱有用材不遇匠石梁棟施帡幪盤根錯節屹立凍不死凜凜勁气猶足排嚴冬顚崕峭壁人迹絕閒雲流水相防蒙胡爲明不能保身丁丁斧斤山其童鶉衣百結縮如蝟地鑪擁膝便可閒從容當年油幸不嚴汝禁余用尙及斯民窮陽和無聲入骨髓不知夜雪沒屋霜橫空但見蒙蒙香霧靄四壁紅煇紫熖明牕櫳禦寒何必裘防茸盎然一室回春風何當散作一天暖坐令四海盡在春風中

祈雨

六月不雨至七月艸木脆幹石欲裂方士畫符如畫鴉呵叱風伯鞭雷車九天云垂海水立驕陽化爲雨三日萬口競誇方士靈彼亦自謂吾符神誰知水旱皆天數貪天之功天所惡吾心修徳可弭災大抵雨從心上來桑林自責天乃雨豈在區區用方士

次韻趙九翁

風雪騎驢窮鄭五良史武陵忝厥祖文章千古推賀白餘子碌碌何足數西風客路一相逄笑聣平蕪共懷古神遊千載襟期不學時籹競媚嫵翩然一鶚迅秋空縱橫健筆淩鸚鵡愧我棲棲一釣翁胯下寧甘少年侮兩鬢風霜颯短褐把酒長歌話愁苦君畱不住我亦歸楓林葉落津頭鼔劍光錯落耿靑燈夜半聞雞與君舞幾回欲寄別後書鴈飛不過衡陽浦樹陰黯黯江東云栁色依依渭城雨人生相防不可期去住眞如萍散聚我在金華北山北茅屋三間云一塢君在濲江西港西種秫有田有圃我不能往君不來淒淒風雨誰爲主何當共作子長遊南浮沅湘北齊魯不然赤壁弔東坡髙攀棲鵑登蚪虎放浪形骸期汗漫霽月一襟春萬宇逍遙容與澹忘歸弭節江臯采芳杜狂吟曽防舞雩風一笑渠儂行涼踽

梁父吟

【諸葛孔明好梁父吟深不滿齊相二桃殺士之事辭气慷慨可以想見其人於戱天若祚漢孔明不死天下事未可知吾於此重不滿焉】

建安天下如潰一榻之外非吾家黃屋飄颻定何許龍爲魚兮鼠爲虎老瞞持力敢欺天朶頥漢鼎方垂涎紫髯將軍一攘臂控荊引越三千里慷慨山東大耳兒南飛烏鵲棲無枝艸廬一語君臣契目中久巳無吳魏堂堂大義凜不磨靈闗劍閣爭嵯峨昨夜西南一星落六尺之孤竟誰托渭水旌旗歸故都江上空存八陣圖抱膝長歌出師表古柏蒼蒼爲誰老

姑惡

村南村北麥花老姑惡聲聲啼不了有姑不養反怨姑至今爲爾傷風教噫君𨿽不仁臣當忠父𨿽不慈子當孝

贈姚星士

姚生年來如我貧瀾翻口舌談星辰淒風落日低黃塵客路相逄眼爲靑艸鞋生翼杖生鱗一笑索我詩贈行我詩何足爲重輕歷象妙處須推尋相國之生孕昴精客星動揺歸富春天不祚漢星墜營泰階或坼中臺星大抵人事闗天文試算天下英雄今幾人

巳夘寒食

今年客路逄寒食村落無煙春寂寂荒塜累累人不識芳艸淒淒吐花碧麥飯一盂酒一滴哀哀兒女春衫濕我過其傍因太息有墳可酹何須泣干戈滿地邊云黒路傍多少徵人骨

追和東坡次蔡郎中遊湖韻

昔年著腳窮深幽藕花十里煙波秋騎驢踏月楊栁市買舟聽雨菇蒲洲酒樓倚天沸歌管繁華轉眼如雲浮山川悠悠尙如昨嵗月匆匆不可畱君不見錢唐江上潮早潮生兮晚潮落滔滔東去何時休

西湖荷花有感

我昔扁舟泛湖去四望荷花浩無數誰家畫舫倚紅籹笑聲迥入花深處笙歌淒咽水雲寒花色似嫌脂粉污夜深人靜月明中方識荷花有眞趣水天倒浸碧琉璃淨質芳姿澹相顧亭亭翠蓋擁羣仙輕風防顫淩波步酒暈潮紅淺渥唇膚如凝脂腰束素一撚香骨薄裁冰半破芳心嬌泣露湖光花气滿衣襟月落波寒浸香霧恍然人在蕋珠宮便欲移家臨水住回首落日低黃塵十年不到湖山路花開花落幾秋風湖上靑山自如故

琴寥歌

【柯山鄭君徳彛家藏唐雷霄二琴不彈而掛之壁其師徐子觀取昌黎二操以銘之其將傳靑霞子之燈者與】

壁乎琴兮不彈心乎道兮忘言操履霜兮猗蘭忠與孝兮兩全松風兮澗泉琴無弦兮有弦靑霞兮柯仙道不傳兮有傳

有虎行

有虎有虎山之巓怒目炯炯當晝眠百獸畏伏不敢前憑林一吼秋風寒昨日鄰家婦哀哀哭其子叩頭叫天天不語或曰梟食母犬吠主含沙射影毒欲死封豕長蛇肆侵侮如此紛紛何獨虎虎哉虎哉爾何知磨牙揺尾爭奔馳妖狐猶將假爾威豈知彊者易弱盛必衰北平將軍怒欲飛彎弓逺掛扶桑枝嗟爾有力何由施吾見食汝肉而寢汝皮倚劍睨天三太息弱肉彊食今何時麒麟騶虞亦物耳嗚呼吾不得而一見之

張徳裕盤谷隠居

盤谷四面環靑山晴嵐暖翠浮雲煙盤谷之阻多幽泉湛然深碧蛟螭蟠中有華屋貯神仙猿鳥不驚犬不喧竹侵行逕松礙檐人疑無路堪攀緣忽聞讀書聲瑯然始信別是壺中天翩然振屐登其巓仰林俯壑天地寛桑麻盡處開平川千帆來往無時閒旁有一葉漁翁船出沒紅蓼黃蘆邊呼之來泊巖下灣就船買魚歸烹鮮煮茗有泉秫有田問之世事笑不言家藏黃石書一編安用李願歸來篇我欲前卜數椽幅巾杖屨行其間目送歸鴻揮五弦閒窻靜聴松風眠

田家婦

村南村北麥欲枯桑麻陰陰滿路隅炊黍田頭行餉夫餅鑪未熟兒呱呱鴨頭長幭短布襦平生未識鉛與朱彈箏不用如羅敷懷金不願逄秋胡眼前富貴何足娛一身飽暖自有餘茅檐笑語寒燈孤夜舂曉織奉舅姑

對雪

頑云怙勢吞燭龍一夜老盡江上驂鸞駕鶴下瑤闕羽衣森列飛行空玉虯夭矯振鱗甲獵獵怒戰誰爭鋒銀河剪刻紛弄巧姑射縹緲來無蹤半開半落花繞樹無根無蒂絮因風造物幻出不可測萬變歸我一慨中重裘何富負薪何窮烹茶何儉飲羔何丰天意茫茫無問處人事悠悠定何許丰年固知雪可喜貧民不以雪爲瑞安得見睍消凝陰寒崕艸木皆生春

同韻效歐蘇體

艸廬抱膝方臥龍獰飇撼戶云埋凍鵲依依飛墮地饑鷹側翅低盤空豈知水官夜鏖戰鞭虯笞鳯驅前鋒茫茫萬里混一色逺近髙下俱迷蹤松標特立凜生气竹腰不折淩髙風長江一派淸不泯浩浩獨行天地中小民祈寒易咨怨君子守道惟固窮有雪無雪兩不問仁耕義耨無歉丰君不見閉門無人僵臥處任渠門外深丈許窮則當與凡民異達則當爲國之瑞何當爕理司化鈞坐令寒谷回陽春

紫巖詩選卷二

欽定四庫全書

紫巖詩選卷三

宋於石撰

元吳師道選

五言律詩

山居【二首】

結屋萬山頂柴扉晝懶開搗茶驚鶴醒拋果引猿來筍短和泥掘松髙倚石栽有時尋勝去多趂暮鐘回不談當世事榮辱兩無聞詩思半山月生涯一塢云硯幹分瀑潤香斷借蘭燻有客時相過呼兒采澗芹

春遊集句

興來無逺近吾得及春遊江月誰人影山光落釣舟樹交花兩色石橫水分流天外猿啼處數生暮愁

雪竹

君子亭亭操剛彊能自持夷齊餓欲死巡逺守方危大節不可屈眞心終莫移人心與物理每向嵗寒枝

吾家【二首】

松陰六七里茅屋兩三家坡暖四時筍溪寒五月花泉聲挾風雨雲气走龍蛇誰謂謀生拙門前數畆明月成三友靑山結四鄰家貧猿執防林靜鳥司晨好竹能醫俗幽花不媚人盤餐何所有春韭與秋蒓

雪

天地混一色樓髙試卷簾靑山新面目老樹換須髯夜皎月千里晴暄雨四檐豈無寒餒者僵臥在窮閻

抱膝吟

治亂古來有英雄今豈無人情云聚散世態艸榮枯事定見天理時艱識丈夫山川何許煙雨暗平蕪

伊昔【四首】

伊昔西湖栁淸陰滿畵樓午涼欺舞扇晚雨系漁舟春盡花無主風寒葉自秋六橋今在否空惜舊時遊伊昔西湖上孤山幾樹梅斷籬深院落流水舊亭防明月無今古春風自去來逋仙不復作消瘦爲誰開伊昔西湖裏娉婷十里蓮香凝花上露影落鏡中天枕簟水亭雨笙歌月夜船防鴛不解事常傍翠陰眠伊昔西湖外淸陰九里松天低深雨露風怒走蛟龍林靄通樵徑山云隔寺鐘何時一行樂重到北髙

水亭小集

亭俯一碧倚欄思濯纓防魚驚扇影幽鳥避歌聲云斷逺山出林疏落日明竹風如有意爲我掃棋枰

得家書

久客秋又晚思家夢屢驚空堦聞葉落隔樹見燈明親老貧常健兒癡學未成淒涼今夜月照我故鄕情

次韻趙徳輿

人生如寄天地一蘧廬無酒喜畱客有錢多買書敲冰時煮茗踏雨晚挑蔬抱道【闕】

今四十餘

次韻芳卿一室

一室志天下何須山更深英雄四海眼道義百年心蕉鹿夢中夢松風吟處吟幽泉鳴絕壁不作世間音

次韻潘天英自感

處士柴桑屋將軍細栁營窮通觀世變離合見人情花不求春艷器當思晚成窩中足安樂何必傳無名

次韻邵僉判幽居

閉門久不出摩挲鬂欲翁有杯問明月無扇障西風神駿老嘶櫪紙鳶髙入空天應憐我懶圃自泉通

次韻徐月卿秋興

西風何許安處卽家鄕社舞鄰呼飲時思禮薦嘗孤燈茅屋雨落葉石橋霜雞黍當年約誰能繼範張

次韻天民有年

四海同一稔茒檐藹富穰鄰燈曉炊暖溪雨晚舂香有客歌良耜何人餓首陽三時足勤苦眞樂在冬藏

再和潘天英韻

人生一傳舎於世懶蠅營千古月知巳四時花有情吟懷今鄭綮家學昔成自適眼前樂何須身後名

寒梅

閉門一卷易風定縷香凝落葉空堦雨殘梅閣硯冰鳥啼深夜語犬吠隔籬燈不作紅塵夢寒窻幾曲肱

林下

結屋萬松頂悄無人往還飲猿揺澗月飛鷺防秋山竹靜風相撓水流云自閒翛然忘物我禽語兩相闗

次韻鄭徳彛卽事

瓢空飯落埃陋巷一顏回月坐人醉醒風眠戶闔開搜奇屐穿雪習懶硯生苔舊菊今存否長歌歸去來七言律詩

春興

春來無處不繁華豈獨公侯富貴家靑鏡照眉池上栁碧紗映目霧中花貧誰知巳燕相識閒不求官蜂自衙惟有東風無厚薄年年芳艸滿天涯

春晚

夕陽門巷靜無塵茶竈煙凝碧樹陰千尺遊絲縈逺思一聲幽鳥伴孤吟落紅庭院春多少新緑池塘水淺深每向靜中觀物態榮枯過眼不闗心

過北山何先生故宅

靑雲不在金華巓白雲孤起金華岑百世相傳勉齋學四書誰識晦翁心水流盤澗自探淺月照北山無古今人問故廬何處是門前松桂蔚成林

鹿田

鹿田迥在翠防巓乘興來尋半日閒徑入古松行落葉目隨飛鳥破寒煙鐘聲不隔東西寺屐齒何辭上下山一見老僧如舊識相畱煮茗試巖泉

赤松宮

幾人學道得成仙兄弟俱仙世所難白石不隨秋艸爛赤松長鎖暮云寒月涵古井一碧雲防空山半粒丹我欲乘風蛻凡骨願隨雞犬事劉安

棲眞院

空翠凝寒不受埃斷崕千尺擁崔嵬老僧倚樹驚猿去童子掃堦知客來石徑晴因松露濕茶煙逺趂竹風回禪家也辦吟邊料不種閒花只種梅

半山亭

萬疊嵐光冷滴衣淸泉白石鎖煙扉半山落日樵相語一逕寒松僧獨歸葉墮誤驚幽鳥去林空不礙斷雲飛層崕峭壁疑無路忽有鐘聲出翠微

歸興

歸歟髙枕寄林泉安用悲歌行路難君子患無眞气節世人空笑舊衣冠雪深處士梅花屋月冷先生苜蓿盤誰謂家貧無一物牀頭三尺劍光寒

自笑

歸來更讀十年書自笑今吾卽故吾栗裏溪山晉處士桐江風月漢狂奴種梅添得詩多少愛菊何拘酒有無隨分生涯聊爾耳門前應免吏催租

春事

白了江梅栁又靑遊絲千尺网紅塵鵓鳩夫婦孤村雨杜宇君臣故國春客裏易添芳艸思樽前誰是去年人桃花源上空流水安得漁郎一問津

題石壁寺

【寺舊有八景芳艸洲眠牛石雙港水防檀塔豹隱巖尙無恙若夫菡蓞池海棠源風月亭今皆蕪廢廼作一詩以紀其舊】

石壁名山多勝遊背環古木面淸流一池空對防檀塔雙港中分芳艸洲豹隱安知興廢事牛眠不礙往來舟海棠菡萏今何在風月人間幾度秋

雪

誰歟變幻舊乾坤剪水仙人手叚新銀屋萬家成驟富靑山半防不藏春西園太尉方交賀北海中郎豈願臣把酒孤吟元不俗何須夜訪剡溪人

淸明次韻趙登

九十春光半晦明東郊攜手趂新晴飄零風絮如行客冷暖廚煙見世情宿雨秋千花有淚斜陽古塜艸無名勸君且盡樽前興栁上一聲何處鶯

九日次韻王壽翁

半生飲菊試仙方安用狂歌賦玉堂烏帽任教今日落紫萸不攺舊年香人生還有幾重九世事都歸一醉鄕千古淵明呼不醒天涯風雨暗潯陽

秉國池亭

曲曲防幹面面櫺紅塵飛不到斯亭避人幽鳥入深竹戀釣防魚弄翠萍天濶倒涵秋水碧墻低不礙逺山靑翛然獨占閒中趣一枕荷風午睡醒

江山送客次韻

依依栁色黯江亭酒味離愁孰重輕攜手忍看分手處別時爭似見時情百年離合悲歡事一笑東西南北程芳艸斜陽無際何當重問白鷗盟

端午次韻和徐攺之

橊花灼爍露初幹乍試香羅怯曉寒自古獨醒多見忌與君一醉笑相看無邪安用艾懸戶徇俗聊將黍飣盤千載沈湘呼不起至今遺恨楚江幹

再和

濤頭灑淚眼難幹魚腹沈寃骨未寒楚些一章招莫返曹碑八字好難防水流不盡湘江恨俗奠空陳蘋藻盤我亦逄時增感慨凜然忠孝孰能幹

分蜂

羣蜂割據作生涯戶牖新開蜜釀花漢世侯王自分國秦民父子各當家尊卑兩盡君臣義朝夕爭趨南北衙因感途人本兄弟無知微物亦何嗟

瀟江亭

背依古塔面層曲曲防幹峻倚空萬屋參差江色外片帆出沒樹陰中五更鐘鼓半山月兩岸漁樵一笛風極目子陵防下路滔滔惟有水流東

孤鴈

流落天涯偶失羣何心飲啄到江城一身去就分南北四海飄零孰弟兄無伴月明惟顧影欲鳴風慘不成聲明年回首闗山路依舊圑圞骨肉情

雪中梅

蕋珠宮闕傍冰壺森列羣仙下藐姑玉骨輕勻鉛粉靣霜紈薄襯素羅兩般誰識花開謝一色中分香有無底事陽春藏不得凝陰消盡轉淸臒

送友人之武林

錢唐江上一帆風爲我重尋舊日蹤十里湖山空戰艦千年宮闕咽僧鐘潮生潮落東西浙云去云來南北往事茫茫何處問殘煙衰艸泣寒蛩

淸明次韻周君防

可惜韶光過眼明一分流水二分塵杜鵑聲感客中客蝴蝶夢飛身外身一滴淸明寒食酒萬家紅杏綠楊春鬭雞走狗非吾事新火書燈誰共親

再和

墓祭非經古未聞年來拜掃隘車塵誰憐原上千年塜且醉樽前百歲身楡火欲燃行客晚梨花不減故園春石泉澆醒浮生夢耿耿孤懷孰與親

次韻秉國初夏

圑扇初分月桂芳單衣乍試雪羅香新荷祗似世情薄飛絮不如歸興忙梅潤圖書晨雨暝棋聲庭院午風涼日來竹報平安否試向平泉問贊皇

白沙昭利廟

【按東陽志神姓盧漢輔國大將軍也擒赤眉誅新莾與有功焉後嵗旱夢於吳王俾決白沙堰水漑田數千頃民至今賴之】

百戰收功老故山寒溪怒湧白沙泉雲臺不與四七將廟食何傳千萬年香冷誰能燃漢火水流空自漑吳田愚民不識前朝事浪說神能駕鐵船

九日同黃宏公遊古城山

信步攀躋感舊遊寒煙衰艸思悠悠西風白髮空驚老晚節黃花獨耐秋宇宙幾人歡喜飲江山一片古今愁淵明三逕今猶在自笑不如歸去休

次二子韻

松邊庭戶竹邊窻歸臥故山云半牀蕙帳夜寒眠鶴醒蕓籖日暖蠧魚香讀書喜汝眼如月渉世嗟予鬂欲霜莫道文章眞小技今人當與古爭長

淨居院

峯廻澗曲路縈紆萬壑中藏一畫圖雪墮枯枝龍解甲藤纒怪石虎生須滿樓山色自濃淡隔竹泉聲半有無紙帳蒲團淸思足更添梅種兩三株

次韻吳子益

四野杳無車馬喧竹陰籬落半開門牛歸落葉逕邊逕犬吠斜陽村外村老樹不揺波弄影扁舟巳去防畱痕悠然樂意相關處坐對靑山兩不言

春懷次韻

弄晴天气半昬明春思不如詩思新芳艸斜陽王謝燕落花流水晉秦人百年臺榭幾杯酒一片笙歌九陌塵可笑遊蜂貪釀蜜引渠兒輩口生津

七月七日

玉宇無塵澹月輝誰傳織女夜停機阮分南北任貧富河度東西果是非捫腹有書安用曬揆心無巧不須祈逄時且共樽前樂一笑淋漓酒滿衣

自述

大兒不學小兒癡四十頭顱巳可知道勝自然貧亦樂气充不與貌俱衰三杯徐邈聖賢酒一卷淵明甲子詩滿眼世情從厚薄此心當與古人期

秋思

逺水遙天起斷鴻秋光冷淡客情濃一川疏雨平沙牧半樹斜陽隔塢舂落葉輕於流俗態寒花羞作少年容慿髙不礙乾坤眼興入晴嵐第幾重

再用前韻

艸堂何必仿盧鴻水色蒼茫山色濃待月軒窻畱客話隔籬燈火起鄰舂虫鳴終夕如相語燕去知時不苟容一片吟情何許西風吹入亂雲重

夜坐讀書有感

四山月落正昬蒙畱得書燈到曉紅千古是非昭簡冊百年興廢老英雄人因厭亂方思治道本無窮豈有通植立綱常垂萬世至今周孔不言功

次韻徐廷珪偶成

徳行誰能冠四科將興將廢道云何百年詩酒晉元亮萬世功名漢伏波髙枕林泉閒夢少出門風雨落花多人生轉眼榮枯易未必金章勝綠蓑

讀史【七首】

厥初開辟浩難名帝降而王緒可尋百代相因三代禮七弦何似五弦琴時逄否泰有消長道在乾坤無古今所以孟軻生戰國欲承三聖正人心

世以燔經咎李斯斯文興防豈闗渠楚人未烈咸陽火秦府猶存博士書吾道不隨灰燼冷殘煙空鎖帝王居獨嗟先入收圖籍刀筆區區計亦疏

秦亡四海角羣雄三尺胡然起沛丰首錄鄼侯忘紀信不誅項伯戮丁公親而寡助寧非叛國爾忘身始是忠賞罰於斯庸未當終然擊柱或爭功

漢楚興亡事巳休至今堪嘆亦堪羞鄭君不肯更名籍項伯胡爲賜姓劉寡助固知親亦叛孤忠忍以主爲讎人臣貴在明大義勿爲身謀爲國謀

今來古往一封疆虎鬭龍爭幾帝王百二山河秦地險八千子弟楚天亡朝廷有道自多助仁義行師豈恃彊往事廢興何處問寒煙衰艸滿斜陽

莫言世事秪如棋千載是非人共知吾道廢興時否泰人才進退國安危詩書未火秦猶在黨錮無鉤漢亦衰覆轍相尋多不悟撫編太息此何時

志士匡君貴善謀古來直筆有春秋孔明扶漢何吞蜀仁傑興唐乃死周成敗由人天不管功名遺恨水空流柬之未相姜維將二子寧無身後憂

壬辰春雪

和气胚胎斡化鈞胡然積雪擁柴門花梢凍壓春無力山骨晴銷曉有痕陽壯誰令陰作梗寒驕猶勒暖歸根昌黎浪說丰年瑞爲瑞爲災未易言

西湖

【鄕人杜伯髙昔與諸公飲於湖上得風月一聨予愛其語因爲足成之】

西湖勝槪甲東南滿眼繁華今幾年鐘鼓相聞南北寺笙歌不斷往來船山圍花栁春風地水浸樓臺夜月天士女只知遊賞樂誰能軫念及三邊

次韻蘇巨卿

【金華趙某子同門友中更亂離別幾十年不知其今爲蘇氏子壬午春訪我不值畱詩而去偶繙故書見之又六年矣因次韻以謝之】

誰叩柴門寄我詩迎門稚子予歸靑山喚醒十年夢明月空懷千里思今晉古秦天地隔範雎張祿姓名非人生百嵗發相見世事悠悠未可知

三洞

【金華三洞天下名山也下洞曰雙龍小舟可入中洞曰冰壺水簾可觀上洞曰朝眞人多倦遊矣】

羣峭摩天不染埃凝嵐滴翠欝崔嵬簾垂飛瀑無人捲舟引遊仙出洞來一竅中誰開混沌三山外亦有蓬萊捫蘿更問朝眞路夾逕松陰覆綠苔

次韻徐則正山居

松間花外有虛亭花自向陽松自陰水濁不污明月色人閒方見白雲心棋邊冷眼安危著筆底放懷長短吟世忌獨醒還惡醉淺斟莫使酒杯深

月夜納涼

天地空無半防塵翛然池館浸虛明幾更今古月常在一片襟懷水共淸風定波揺晴樹影魚翻露防翠荷聲炎涼圓缺須臾事我獨於斯感世情

次韻徐永之秋興

誰謂四時秋最愁胡牀談詠晉風流山川長在英雄老艸木無邊天地秋驚眼一行漁唱晚斜陽萬里客憑樓茫茫逺水空碧興入蘆花第幾洲

次韻君防感思

滿眼山川感舊遊依然野水自橫舟一樽長照古今月兩鬢不禁天地秋有屋有田淸潁尾自蒲自栁曲江頭虛名不落人間世一逕松風穏跨牛

次韻徐深之

文章何必擬卿云筆硯無功錢有神明月能招山入戶幽花不與世爭春百年亭館幾興廢十載交遊半故新過眼榮華何足較靑門試問種人

次韻宏父初夏

畱得三分春意和荼防猶可入吟哦人情疏宻庭前竹吾道捲舒池上荷結友豈無今管鮑論詩奚必古陰何梅霖驟漲江天濶還有長竿可釣麼

邵氏園亭

曲曲亭防日月春人間榮辱兩無聞梅邊讀易分明月松下敲棋碎白雲東裏先生新釀酒北山逋客舊移文家傳應得靑門趣手種園手自耘

次韻何寺簿閒詠

居喜山深人不知凝嵐空翠淡含輝隔林樵語驚猿去倚石松枝礙鶴飛畱客眠云聴澗瀑呼兒踏月掃苔磯冥心靜坐勿輕出門外藤蘿露濕衣

水亭夜坐

水光涵月浸虛窻醉倚欄幹午夜涼蛙一兩聲隔籬落螢三四防過池塘風揺松影蛟龍活露防荷盤翡翠香俯仰不知天地濶悠然長嘯據胡牀

次韻楊恂夜興

漫漫夜气萬山深風露髙寒天宇淸檐月窺人驚白髮鑪煙凝坐悟黃庭挑燈防劍心猶壯欹枕聴泉眼獨醒毀譽不公隨好惡試觀陸羽煮茶經

徐子觀生挽詩

一片淸虛太極心浮雲流水世情輕有生巳作無生計未死先求不死名墓必預銘唐杜牧詩能自挽晉淵明巋然貌不隨年老畱與斯文主夏盟

次韻趙子玉書懷

鶉結爲衣鷸作冠采芝何處問商顏興亡眼欲窺千古俯仰心無愧兩間客路西風新白髮野花啼鳥舊靑山日髙濃睡平川屋安用雞鳴度逺闗

次韻中秋對月

冰壺碾破一輪秋杯吸長鯨筆挽牛大地山河明色界九天宮闕耀瓊樓香浮蟾桂今猶古曲按霓裳樂易愁四海淸光無不照何須天柱一遊

次韻君防初冬

一年好景橘黃時驟冷惟應瘦骨知吠犬頻繁墮霜葉棲鴉不定戰風枝鑪何必試手可熱文未能成鬢欲絲春逼寒梅三兩防蹇驢江路試尋詩

七言絕句

雜興四首

屋上靑山屋下云淸泉爲鏡石爲屏客來問我謀生計一卷家傳相鶴經

偶種堦前竹數根引風招月伴淸樽春來爲愛臨堦竹今日翻嫌竹礙門

采藥歸來竹徑涼滿身艸露濕衣香怕驚幽鳥穿林去不掃松花臥石牀

四圍緑樹巖藏屋一枕淸風竹滿軒醉裏不知山雨過醒來惟怪瀑聲喧

釣防

傲睨羣雄百戰來獨全髙節老蒿萊三公不任云防將物色何須及釣防

孤山

老梅半樹倚枯槎路入湖心第幾家水月荒涼誰復問逰人多隻防荷花

八詠樓

八詠詩傳千古名蹇驢何在井空澄淒涼樓外雙溪月曽照齊梁幾廢興

小三洞

【予所居有小三洞金華洞天之附庸也各賦一絕】

四山廻合響幽泉古木蒼藤路屈盤一局殘棋雙鶴去石屏空倚白雲寒【右上洞舊名白雲】

洞門相對是吾家朝防煙雲暮防霞鐵笛一聲山石裂老松驚落半巖花【右中洞】

斷崕怒湧四時雪虛壁寒凝六月霜倚樹老僧閒洗鉢碧桃花落澗泉香【右下洞東萊呂公祖謙名以湧雪】

兜率寺

【詩僧貫休道塲也】

錢唐一劍倚霜寒萬水千山蜀道難瓶鉢生涯何處在秋風松子落詩壇

西巖寺

丹崕翠壁數千尺絕頂僧房三四間老樹倚巖巖倚屋白雲飛去又飛還

紫薇巖

靈巖舊是先生宅拈筆新題郡守名月落空山人語寂澗泉猶作讀書聲

小反嶺

【宣和辛丑方臘倡亂小民叛而歸之故山以小反名屬壽昌縣】

泉本至淸誰曰盜溪𨿽可染卻名愚一夫作難隨傾覆千古靑山獨受污

淨居院遇雪

夢回寒月吐層崕湯響松風聽煮茶倚樹恐驚殘雪墮起來不敢嗅梅花

次韻趙羽翁秋江雜興【二首】

翩翩水鳥自沈浮紅蓼黃蘆兩防秋隔水人家一犬吠斜陽籬落有漁舟

鴈落蘆花洲外洲半川斜日獨憑樓笛聲何處鴈驚起防破淸江一片秋

次韻杜若川春日雜興集句【二首】

行約靑簾共一樽牧童遙指杏花村如今只有花含笑悍吏催租夜打門

九陌淨無車馬塵不須移檻損天眞凡花俗艸敗人意悵望煙雲縹人

丁丑歲旦

不寫桃符換舊詩辛盤竹爆付兒嬉山深未見新年曆只記梅花春早遲

晚眺

漁歌樵語隔溪村沙上牛歸小徑分煙樹參差片帆落半川斜日九云

旅夜

擁鑪兀兀坐成睡夢到家山人不知半夜酒醒還是客一庭黃葉雨來時

旅中遣懷

片雲相望浙東西回首家山路欲迷昨夜桐江江上夢倒隨流水上雙溪

次韻趙徳輿山家

茅檐日暖臥寒林過午老翁鼾睡聲擾擾紅塵山下路曉霜殘月有人行

寄題千秋觀

崢嶸金碧千秋觀誰記當年賀監家湖水亦隨人世攺秋光一半失荷花

早梅

一气獨先天地春兩三花占十分淸冰霜不隔陽和力半防機緘妙化生

白杜防花

蜀帝魂銷恨不窮野花開落倚東風吻榦無復枝頭血幾度啼來染不紅

始皇

萬世綱常具六經天應未遽喪斯文焚書欲滅先王道道在人心不可焚

髙帝

呂氏彊梁劉氏危宮中枕臥復誰知釀成外戚中官禍興漢巳開亡漢基

子房

韓亡誓欲報秦仇秦滅還興伐楚謀一念爲韓非爲漢無功何必願封畱

許劭

四海同推月旦評是非公論至今存老瞞敢肆姦雄志未必不因公一言

禰衡

懷中漫刺欲何之四海交防只兩兒不死曹瞞死黃祖殺身何補漢興衰

曹操

心非禪代荀文若目識姦雄許子將身苟未亡終簒漢不知何徳比文王

栁子厚

早綴朝班附叔文晚隨兒女拜雙星半生巧宦翻成拙何用區區更乞靈

讀明妃引

周求莘女終亡紂越獻西施竟滅吳馬上琵琶徒自恨不思彊漢弱匈奴

紫巖詩選卷三

