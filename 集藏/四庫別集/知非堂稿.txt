

欽定四庫全書

集部五

知非堂稿

別集類四【元】

提要

【臣】等謹案知非堂稿六卷元何中撰中有通鑑綱目測海三卷通書問一卷皆別著錄據中自序所著尙有易類象三卷書傳補遺十卷吳才老叶韻補遺一卷六書綱領一卷補六書故三十二卷蘇丘述遊錄一卷搘頤錄十卷今皆未見惟此集僅存然自序稱有知非堂稿十七卷外稿十六卷顧嗣立元詩選載知非堂稿十七卷與自序合王士禎居易錄作十六卷亦與自序外稿合此集止六卷似非完書然嗣立之所錄與士禎之所稱者己均在此六卷之中又似無所亡佚者豈後人傳寫或合並其卷數抑或重爲選錄汰其繁冗故篇帙𨿽減而名章雋句一一具存也詩集之富唐無若白居易宋無若陸遊楊萬里而珠礫並存往往使後人以多爲憾是編佳制具存而蕪詞較少可謂刋糟粕而存菁華卽非足本亦不必以不完爲歉矣乾隆四十四年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

知非堂稿原序

夫言之秩然次序條理者謂之文文無待於作也後之人口之所言雜亂無紀則必締搆於思撰造其辭而後筆之於簡牘古人𨿽不作文孔子嘗云辭達而已矣此固作文之大法也而柰何作者之不知此哉東漢以來气弱體卑無復有善作者至於今殆千餘年唐宋盛時號爲追蹤先漢而僅見韓栁歐陽曽王二蘇七人焉若李習之若唐子西若張文潛非不逰韓蘇之門而竟未與韓蘇合一也玆事豈可易視哉表弟何中太虛少負逸才弱冠已能詩而亦用意於文至順二年春予臥病頋予於病中授以大集予讀之蓋優優升七子之堂矣予不勝其喜非私喜也喜斯學之不孤也斯學也𨿽非儒者之本務而其格力之髙下實气運之盛衰闗系又豈小小哉病餘倦於書然喜之不極爲書其後而還其稿前翰林學士資善大夫知制誥同修國史艸廬吳澂伯淸序

知非堂稿自序

臨川何中能言知讀書咸淳壬申甫髫隨父仕廣東曲江乙亥出嶺至元丙子僑居寧都隱避浮寄者三年已夘始從師問學師宋進士張叔方朱光甫羅士鼎於前輩屢嘗親劉防孟識謝君直姚端夫王肯堂交甘詠之程鉅夫李士元復初掲徯斯全止所當世知名士多友善於吳伯淸爲姻兄弟云至大戊申如析津皇慶癸丑適東甌所著易類象二卷書傳補通十卷通鑑綱目測海三卷通書問一卷吳才老叶韻補疑一卷六書綱領一卷補六書故三十二卷蘇丘述逰錄一卷搘頤錄十卷知非堂稿六卷知非外稿十六卷延祐庚申夏六月朔臨川何中太虛自序

欽定四庫全書

知非堂稿卷一

元何中撰五言古詩

別謝提刑

戊子十一月二十四日拜疊山先生於雙桐驛蓋先伯見山同丙辰理宗親擢也先生敍舊好言同心焉明日中賦二詩爲別

峩峩樓觀地寂寂風雨墟可憐零落身萬里投修途窅窕千蛾眉已奉他人娛主恩天罔極苟生豈良圖行行重行行善保千金軀別懷不敢訴顧步復踟躕

二

吳門白日落孤妾悲洞房徙倚無所歸朔風滿羅裳昔爲春桞陰今作秋菊黃芳景不速盡愁心與俱長逝者魂魄在九京共徜徉粲粲河壯冰蕭蕭天雨霜出門卽逺道死生永相望

安上人蘭若

獨尋小蘭若積翠森松筠禽聲悟禪家幽花吐淸芬晴日水光合時飛野鴨羣姢姢前山秀適來何處云淸心欣有得淡焉失腥氛道人煮春茗離坐與晤言亦防此境防兩耳天樂聞何當脫世网於焉窮朝曛

菊

我畊不半畝黃花列千叢蕭條變衰時一夕萬里風孤立不作難英英異風骨君防墻東客夜寒步霜月

又

黃花來何晚及此秋霜繁寄語山外人棄捐我何言幽芳具四時要在培深根我來繞花行我道將無存

又

菊花如幽人梅花如烈士同居冰雪中標格不相似道裏阻荒塞故人萬里餘菊枝儻可折持以寄逺書

墨梅

客攜數尺紙手展墨色鮮江梅發疏花蕭然瞰淸川澹月掛寒枝孤幽弄芳妍豈非立雕後或是標春先日月相往還何用悲嵗年此花於此時好修乃獨賢處士窮幽居羇臣懷左遷裁詩孤山雪擁屩羅浮煙我今亦何恨仰視空靑天世俗不貴眞共把墨粉傳帝𨿽令嚴此花不俱於何幻素質物性亦復然夢中如聞香殘更悟醉眠起來索梅花寂寞江之壖

讀史

桓桓韓將軍當年誰寄目豈無漂母食亦有胯下辱雄劍一朝飛舉手拾秦鹿風雷走倐爍乾坤困馳逐滎陽廣武間楚漢寄我足王業四百年尺封屢翻覆賞厚豈勢搖功成乃身戮所貴英雄人豈甘艸中伏誰爲後來者感此空碌碌舉頭見靑天天邊有鴻鵠

又

嬴法四海熱震蕩昏三光雲飛大風起赤子沐淸涼當時周旋人一瞰罹身殃悠悠赤松子不識爲何祥千年有崔浩前修持自彰豈知媿所事乃是元家王恐非鳯銜圖但見鴈求粱伊爾山中人勿棄蘭蕙芳

又

鼎移炎徳燼南陽尙躬畊胸中經濟事感我三顧誠保蜀非王基何似田一成顧豈志功名乃欲表忠精煌煌漢家業艸木豈無情誰知鄴中兒元是漢人生運去身或移事往恨難平悠悠梁父吟終古有餘聲

穆山山中

江南有丘壑我生良獨閒秋風二三友朅來逰玆山山深不見寺但見飛泉寒地行兩山挾天風鳴佩環靑煙從何來墮我泉林端未知有徑否鐘磬猶未殘長歌萬谷應仰見數峯攢紆余緣澗入側步寒云闗豁然得空曠聊復解破顏殿靜蘚花潤松危鶴聲幹僧寶炯數珠相我槃礡觀大開雙白眼應接幾靑鬟徘日已晚人間行路難猛虎蔽叢薄潛蛟潄風湍振衣出山去大嘯驚人寰

雜述

姬末旣文敝嬴彊淪九疇炎徳屹肇基王風遂回輈繼繼崇禪讓終始還相酬忽焉玆道絕魚羊莽齊州遙知後來者亦與丰沛儔荒哉結繩初爾來幾千秋大化不停運有生步其流此時偶際防昔昔射旄頭

又

天龍地用馬健順理亦宜誰於其兩間赤手握陰機東門一長嘯四海皆驚迷向來種桃人此去當何之悠悠黃唐逺來者邈難期龍逝白雲徵馬輕九阪馳行行馬上郎萬里長風吹不見長江邊折盡楊桞枝

又

月蠧桂不植桐枯鳯來遲髙峯不顧返尙念榮與衰全身古所貴逃名亦何爲自昔靑門人不識東陵時天地始一息人道乃如斯昭文已無琹黙與萬化齊但酌一樽酒得醉聊自怡

又

蕭蕭白楊風依依吹井煙曠哉上下宇逝者不待年彼隴亦何祥一日幾新阡誰招臯某復遞哭送九泉髙樓當西日落花滿寒川流浪曠刼間彭殤俱可憐漢陵春蕭瑟回首尙變遷萬古一起滅此意何茫然

又

至人守宅寸虛莫能傾俯觀萬化機寓化亦寓生道去終不復行葦有遺聲帝者獨何居混沌無聰明培風髙翮翔防防亂雲擁周流駕言旋夜寒煙霧重身如江湖樽瓠落豈無用歸來無何鄕三珠倚孤夢

夜久

夜久【闕】步珠露空盈襟蕭條川气髙慘淡浦色侵河橫星漸轉霧厚山將沈鳴虫促繁響蜚螢亂寒陰時物遂如此惻愴抱寸心天將落月去何當復東臨乾坤入防漠眾竅酣哀音欲令萬夢覺誰憂獨難任商歌浩防疲俯仰情逾深忽聞雞聲起左右風滿林

讀晉史

林疎暑風劇牕戶殊未涼悠然倦不力吾我已俱忘眼醒見周秦眼醉逰軒黃日月山外過興廢枕中藏振衣起長嘯六合何軒昻斯人縱髙視旁皇復旁皇於焉讀晉史感激系中腸言言不能已自笑己如狂

又

哀榮無盡變俯仰還自推陳畱旣作賓何如山陽時中都血流杵江左中興基不待卯金刀嬴彊呂已移天道巧相復人理固易知巢由遇髙躅今古無還期

又

天地一虛器所寄在斯人人能主天地豈不貴我身嗟哉嵇阮輩酒鄕爲隠淪朝醉旣及暮暮醉還及晨裸飲或稱逹喪【闕】廼名眞獨善諒非計況此國與民被髮祭伊川豈不在諸臣平陽有餘恨千載同悲辛

又

蟄龍臥滄淵瑞鳯棲蓬海悠悠接輿歌千古消光彩出處酌其宜勿爲世所駭預人家國事此身固有在嗣宗濟世心無爲著逹莊叔夜明養生東市援琴傷一出與一處徒能決藩墻淳風竟不返二子俱亡羊汲郡蘓門山其人逰何鄕我欲振奇翮碧宇追翺翔

又

髙平釋時論魯褒錢神篇晉轍固難挽猶勝談虛夷甫晚良悔將死復何言誰登平乘樓尙能議諸賢老莊異端學防合歸自然蕭曹相業大文景王道便尊尙本非異興衰由此遷信知浮論者亡國有餘愆

又

江左二百年立國初何恃中夜荒雞鳴天地皆英气枕戈劉越石擊楫祖士稚如此中原間端能了公事局促並豫州奇功中道墜嗚呼二豪雄本爲宗社計異類禽獸心推議諒非意石死故可哀稚則吾何議徒懷墟墓間還念金行祀誰令若思來後代常歔欷

又

兩賢不相厄王庾乃如斯天步政多艱此豈私憤時東山謝安石造次威鳯儀三賢抱宏器繼出相等夷風流文雅盡同惟世所推但恨立朝間典禮殊未施談竟澆俗逆臣終亂階湯武肇王業伊周垂綱維桓景彰伯道管晏橫要規古人不作逺所立百世師柰何民具瞻退食徒委蛇卜世固天定欲責當誰歸

又

春風滿南國公子爭爲歡錦綉少花艶瑚耀日寒美人佩蘭麝驄馬馳雕鞍酣歌金穀迥笑舞涼臺寛一朝化爲血付與來世嘆人國亦如此榮落朝夕看悠悠勸進者端似墜樓難

又

塡石【闕】

膠杯誰能舟我豈不知我量力乃哲謀有才比管葛感奮爲武侯保身慕夷齊靜退淵明儔物亦非所忌名亦非所求北羲皇上東籬晉宋秋零陵一杯酒終古屬斯愁

秋雨

昔者三月晴厚地裂欲隳積地一月雨厚地融欲糜不知穹穹者若此何以爲陰陽相鑿枘自怒還自怡風吹黍穟黒下方人怨咨怨咨猶尙可寔自地難持我有斸藥鑱於以待朝饑有聲不敢吐坐看松雪垂

偶書

桐寒葉落風菊淨花開雨掩映半畦秋好竹三四五對此憔悴人忽笑不復語

掩卷

掩卷如欝欝欝欝亦何似野人每多憂不悟本無事仰觀千載前去者極所詣俯期千載後來者邈難至惟我於其間欲防無名出門萬里逺寸挽何能至山空白雲合日黒野風駛獨黙已如瘖閒送飛鴉墜

次羅士鼎韻別羅以通

桐花滿天地鳯衰竟何鳴豈無雙防翼誰與相目成山長逥風駛道暗浮雲徵孤飛良獨苦吾道寧虧盈廼持一箭書欲破萬古城寸心挽來世日月當回精我亦願追隨難可覓形聲志合身復乖良晤何難並君持黃金鞭微徑所不經我無匹雛力敢擬世上英豈知一日別遂有千載情明發隔山雨何當與細評

逰芙蓉山十四首

十里五里石一步一長嗟行行山轉髙悠悠日將斜縈折抵深谷直下十數家來往自成村桃栁映桑麻崖杉老絳葉石防垂枯花陰凝四時雪陽焰一川霞誰令余到此幽意浩無涯行將辦畚鍤來此畊山畬

又

巖巖靑芙蓉峻秀琢寒玉危流千丈飛鏗鍧石相觸幽閟魚龍宮荒寒霧雨蓄淒神不可畱前登散遐矚參差雜花動香气泛深谷日照丹霞開萬峯洗晴緑同心有長鑱緩尋靈藥斸葛仙早見招庶得從所欲

又

春風吹眾樹春喚如鳴梭平煙帶逺村時聞樵者歌田父有眞樂東臯牧羣鵝煙暖眾艸合艶緑如流波搔首負白日歡然得婆娑事立或福的識深廼愁多西家酒正熟況此天气和

又

側足上翠防石磴八九折開盡滿崖花坐來羣香歇逰目盡逺空亂數碧簮列艸木頗蔥蘢云興復霞蔚不知十日雨還長幾枝蕨山中無事業特用慰采擷盈筐歸路遙忽見滿山月

又

緑峯在頭上落月在腳下防防煙鬟開春晴眞無價紅泉響哀玉蒼石飲渇馬林窮蘭雪香崖古蘿衣掛屬聞絕壑底松聲更淸灑世逺事難卽趣深月彌暇誰知須臾間白雲已無罅都失眼中奇茫然獨悲吒

又

孔雀本毒類文章飾其身翠尾列金花鮮麗足移人持以比百鳥防鵠猶爲仁出門遇田父相對言語眞桑麻曁粟麥自有事實存但觀田畆間足想二代淳長歌唐風詩笑入桃花源

又

逐日果何益俱至虞淵隈功能寧足誇戮力與時偕移山良自苦負土期山頺山若不自移志願終難諧長算恨日短逺山惜運推有爲未足恃超視良可哀古人日日去後人日日來若復不自閒千載誰當懷

又

花開風自柔谷深日無暉髙蘿鳥聲轉蔥翠搖陰霏孤娛有窮深境異心不移東峯虎長嘯西澗麞爭啼運往人理盡物新古道違欣然抱奇懷白雲遙相知日夕意猶緬信有防歸時

又

雜花生佳樹羣女已出桑村深無秋胡笑語頗相忘著身入淳俗自然和其光時讀種樹書理近意更長山林足造化我土不敢荒自時一畦菜蒼翠儼成行殺竹插籬援所以貴周防𨿽無人我欺深畏牛與羊倘或踐吾菜前功詎能償𨿽悔復何益空使寸心傷

又

親友日以疎鄰曲時復至相見晴雨外極論畊種事我正春酒熟斟酌無次第開園摘緑蔬淡煮有眞味相勸人一生所得在幾醉淺深各盡量但以醉爲劑聖人亦朽骨我輩復何恃共賞此言是更酬到夢寐日斜鳥聲樂風過花香駛客散冠巾欹我亦歸去睡

又

日日碧山去香艸生還踏幽禽識履聲間鳴故相狎意行不知逺淸嘯得虛答石上緑云生巖下紫煙合莫負今日晴聊折山花插

又

商山非逺遐胡爲可避世人間己帝秦紫芝尙周味看有奇禍紛紛誰能避此翁良優防乃爲秦所置獨恨六籍尊反受陋儒累倘使誠徳人羅者誰敢睨蕭散東陵侯隠約濟南士淸風百世存庶激懦夫志

又

我慕陶淵明能怡田畆情日夕飲名酒不知有此生乞食固非辱在官亦何榮當其髙臥時但覺宇宙輕閒靜性獨樂不以矯激成極陳形影神尢戒無營營𨿽非晉宋秋寜計世間名道勝不知物天全妙無聲聊述吾所慕詎更待吾評

春曰書懷

肅肅春陰厚眾花不敢妍似爲天所妬故著急雨湔好丑一時盡園林生緑煙亂雲猶崢嶸端坐自蕭然鶯聲日景迫栁色春序遷心期諒難語縹緲罏香傳

又

墻東緑陰好稍覺朝日遲人間事輪囷我枕聊復攲開扉覽曉色萬端集兩眉風狂忽倒人迎立愛其吹掠我徑西去花影【闕】逶迆防吟視靑天一笑聊自持相如不妨慢長康政酒癡

我懷何悄悄彼日何炎炎寸心通來古寂寞捲疎簾閒我一叢菊靑【闕】映前檐秀色何怡恱更著雨【闕】添林間此奇事乃許我輩兼聊持千載意以寓百嵗淹神龍安可擾不用固應潛

又

蛙聲池上起竹聲窻外傳吹萬不可息聒我春晝眠林外固多累林間復多喧誓欲躡太淸防防不得前以我一寸心焚香小窻邊以我無盡目送此有盡煙

溪行

悄悄抱孤懷悠悠步芳甸防風動半林細雨濕雙燕髙堂狡獪人一瞬幻千變似嫌俗眼白遮斷逺峯面參差雙鷺下防破寒溪練立處不近人忽去何所見

李千戶至自南海分遺椰實喜賦

亂余乏佳實賤者猶貴之招呼棃栗輩已作席珍推豈無仙人棗無踁至山蹊桓桓李將軍色映海嶠奇歸馬防椰子濩落魏瓠垂徇華殻初剖濯濯膾玉肥來餉山中人意重千金遺香釅【缺】石髓味腴輕肉芝尊前有南海頓壓眾果卑向當逋子齡侍親曲江湄啖此不知厭亦與檳榔宜旣別十五年猶有夢往時故人忽相見喚起三生悲遇舊心易快感至情還移百年能有此再見安可期子西憂蜜果東坡嘆茘枝𨿽云供貢勞吾念君臣儀安得白玉盤登之白玉墀萬古還綱常不令世愈衰蒼茫叫虞舜魂繞天南維梅花滿庭淨香煙一簾遲椰杯更自酌聊欲捐餘思

嵗晚詠懷四首

陰風入空林云羃平野薄帷負閟寒飛雪鳴古瓦抱衾不成溫孤懷浩難寫荒荒豺虎區三殤無遺者王風同列國安得猶存雅黃竹聲久沈傷來淚盈把

其二

前檐立閒夜園中珍木長雪云正澄澈霜飈復飄揚眾星憑幽闇各出爭耀芒東方起圓月失此萬防芒不有照燭功何以尊其光安得騎蟾蜍偃息桂樹傍

其三

天霜不停威寒莖日以槁厲飈竟欲脫未許依藂老南山多白石終嵗常皜皜乃知得至靜超然全所保妄盡無非天心寧不違道雕落奚作懷鐘山有神艸

其四

門扃幽樹聲牕銷羣峯影寒气迎遙夜蕐星在西嶺秋虫無餘聲時雁有新警天機自消長防參得深省名衢萬里轍理海載孤艇力弱昧前馳心彊遡眞境卽俗幸無能淡然聊自領

城中雨後

何處山中煙移向城陰飛乃知一雨過光景與昨非心虛納浩蕩神邁得精防勿語馬上郎癡我似我譏鳥雀十數防空翔若無依城中彈丸多故林應未稀

華蓋山

三山立天半蒼翠橫古今斷崖三萬丈花落紫煙深路蟠一帶危上薄元气侵亂霞導飛舄閒雲防行襟風嵒虎豹穴泉壑蛟龍吟川明散眾色空碧生淸音仰憩星河次飛鳥下堦臨肅然剛風近仙人撫瑤琹立身如此髙人世寧不欽蒼茫萬里色浩蕩一寸心期爲太淸逰不獨往山林

又

三山白雲合乘我空中行天近通一气風淸來逺聲翛然臥髙寒五曉天雞鳴下臨人世秋縱覽鶴馭輕翩翩半崖端稍稍千村明余云垂眾壑龍鳳紛送迎忽然各散去放作世間晴日色到逺林輕煙靄靄生亂紅防長空罻羅己相驚丈夫有髙步所兾還丹成聖人似堯舜巢許猶逃名禮華與樂葉俱隨秋樹零紛紛各在眼嘆息難爲情

松野卽事羅氏園林五首

娛心仗老笻細數諸峯影防煙過前樹淡日有半嶺幽鳥識歸宿遑卹雲路永防鴻各有見日邊半行整出處無定期是非諒難省歸林忽已夜夜月變光景

其二

采采園中菊靑靑不堪摘沈思何不開我土槁無液汲水聊一漑誓欲效綿力詎能樂安閒所爲造化惜少年莫相猜此意君應識屬聞毀折多使我愈戚戚

其三

山窻一叢蕙修葉吐紫防或云斷續花我亦豈敢疑楚澤多芳艸眞僞奚難知浮俗尊虛名君子傷令姿博觀貴自得淸芬良在玆枝葉安足辧但令無自欺

其四

兩禪著冠巾園林步逍遙防風所披拂眾樹皆蕩搖悠然一眺間快甚羣憂銷紫气涵逺村髙霞照靑霄薄暮忽行旅平疇散歸樵亦復掩幽扉夜意終寥寥

其五

閒雲正相聚長風歘散之聚散每如此我懷焉不悲仰觀何所見所見天離離但當飲名酒寸心始不移醉中無一事去盡識與知數樹洞庭霜足爲嵗寒資松栢卽賔客終始無瑕疵

逺離別

空村落葉亂曠野飛雲遲抽盡園客繭難比妾相思自從出門來足繭坼兆夜宿茅篁雜曉行霜露淒仰攀千重岑俯涉百渡溪骨肉無一在親戚知爲誰羣刀血糢糊殺人相娛嬉有聲不敢吐有淚不敢垂妾魂久已逝妾身終何之行行忽遇兵擾擾貪獲資力戰豈不勝何意救蒸黎鄕兵又妄擄無異在賊時朝汲風激面暮舂日皴肌妾無使令者逺勝妾在玆寄言北去鳥妾死君得知自從結婚姻得偹奉盥匜幸甚終所托可保黃髮期苟死又何憾有此生別離自盡亦非難兾君贖妾歸君心寧絕妾望君君來斯又恐多險艱爲妾使君危怫鬰一寸心撩亂百結絲牽牛與織女乖隔始不疑昨夜夢到家銀燭照華榱夢覺恍見君回回日如迷果如兩龍劍長懷想望悲人人儻如妾何以生世爲

逰燒香寺於道傍折桂而歸遂賦

欲捐世間憂徑尋林下寺古松工聽法幽鳥靜通慧鐘撞淸國聲臺識先朝事山僮偵茶候道人玩香穟回防爭奪區始了西來意無生安得滅有患非所致金仙一何髙淡然無可累茫茫曠大刼幽艸供深翠出門見東村孤吹隨風駛前林眾木奇醲薰隠幽桂飄揚滿虛空狂逐浩無際防參超欲仙【闕】玩倐已逝偶聞非售知抱奇寧立異詎能媚司命深嘆招隱士持歸難贈人銅瓶且勤置

秋日山行雜興四首

獨往非避俗散懷聊尋芳流風淡翠麓理防秋路長蒼石含幽色樛木落寒香一片太古云化爲孤鳳翔忽然歸紫霄蕩漾不可望浩歌向夕霽敢事接輿狂

其二

山回杉熛淸崖傾花雨下詎知吾道非偶然適曠野磊落萬隕星赴流飲奔馬風防葉時落磴寒雪自灑孤松縈蘿轉幽峯抱嵐炧景晦良遇稀心異眞賞寡舉手謝時人巖陰棲古瓦

其三

晚山菡萏開濃秀映秋碧長風瀉萬里寒花落石壁雲气靜欲消霞光亂相射縹緲浮丘翁素手垂鶴翼笑看蓬萊波與世共陳迹天地無恆春羣兒倚少色功名猶自誤口體乃相賊安知骨爲塵不得同瓦礫

其四

運去絕榮念化遷悟妄身舞智巧行殺亦笑榮公貧深谷無近患寒蘿抱餘春幽娛淡忘歸山水無緇燐風生禽響發雨歇艸色新回眺宇宙間忽覺無一人長嘯斷崖側悄愴將何親駭機滿岐路踏步安可輕所來爲流泉倚石得細聆激烈蒼龍笛雍容紫鷥笙淸輝灑空曲餘韻盤林扄至音含元化抑揚極和平區區理琹絲傾意俟人聽可憐望知已斷弦復何情

由書堂寺入夫容之麓五代時有胡先生隠居其地寺故名云今碑不書有防生者寫華嚴經畱寺淸整可觀生寧宗時人

雨歇入幽麓朝气籠淡晴夷途何所慮乃此防流行夭矯玉虯飛驚波候天明急播萬珠絡逓應千雷轟忽激羣鷺躍徐肆逰絲縈曲曲掲淸淺盤盤度崚嶒明生一掬緑幽閟兩林淸胡爲夥生聚卻羨非世嬴蒼煙出磬響深谷藏經聲閒過小蘭若茶香滿前楹誰寫天竺書秋雁防寒汀盛代安可及隅谷有精能嘗聞昔五季胡君亦豪英讀書向此地詎兾千載名俗士輕髙人不著石麗牲空令繞竹泉長作瑯瑯鳴寸心持余感出門陟寒靑駮石當目隙髙下擁精靈朋聚鳥【闕】伏孤兀蒼虎獰左峯覆欲壓右崖危將傾乾坤有此險始【闕】性命輕前邁忽自哂天定亦何驚萬杉列雲際濃淡因云成佳椶交翠竹茅屋矗相憑向來看畫意盡向眼中生老翁理泉竇東菑秧事興隃謂樂如此翁顰訴其情歷述先朝美言罷淚縱橫方余起醲羨屬聞意防防古來多隱者全身一何精將非智不及亦豈福難勝不然幽勝地自可飽芝苓放麑心不忍力極還小停歌吟雜悲樂寫之蒼石屏他年有知者此語良足徵

白馬篇

防防子規林蕭蕭洛陽路白馬誰家兒揚鞭西南去去去知何爲不辭還濘苦陰陽速相禪乾坤幾新故丈夫愼馳騖【闕】渚已艱步悠悠獨鳥沒霧暗連村樹

黃塘渡

早聞東吳路今識黃塘灘聊乘舴艋過一篙濟艱難緑秧映屋秀古木垂村寒曠野何所尊亂躍千平巒回眺寒煙外浮屠乃上干乾坤我來遲促促寧遑安遙謝山中人合眼無悲歡

文江夜舟

北斗一何渇下飲空江流南雁知何愁相喚不自休東浦徵人歸孤燈出籬幽西淵捕魚急飛火走一舟漢皇極寛仁今年租稅優有生亦擾擾吾道更悠悠

篛嶺人家

溪回谷深盤石阨水成布風吹嵒下云掛在溪東樹雨深兩岸花髙下樓臺聚安知主爲誰倚徧欄幹去

又

秩風流平野麥云抱長洲積塘數株栁髙墻閉孤樓生當宇宙間此劣寧彼優殷勤有雙燕相語知何愁

望玉笥

岸轉蒼石踞長松垂靑蘿政當停棹時江入栁陰多斜暉瀉列岫蕩漾萬金波倚舷一回頭暮气忽嵯峨羣仙醒心處許我勤相過洞天無眾竹去去將如何

登北山塔

閒驅葛陂龍急追數峯雨仙人專幽奇我亦防徑取山花帶云香徘徊緑承宇身行元气表心明萬里俯我今爲我役出沒塵潦路仙人何超然應笑我如許何當寄此山隱幾玩今古

東湖別吳伯淸周棲雲虞伯生諸君子

炎炎白日長窅窅孤云去身縻心久歸別至情更苦良時難驟得異縣不同聚名都親友並並翔文鴛羽處獨忽多聞至樂欣所遇析理挹淸風吟詩看疎雨鳴琹挽幽聴評帖劣前武有時縱登覽江山見吞吐行襟浦艸靑解帶湖栁舞玆遊豈不佳歸來胡遽賦頋惟山林姿終非城市侶故園芙蓉華緑池照茅宇我懷詎能防寧爲倦羇旅長歌招隱詩諸君果何許他夜宿山郵明月照去住

寄掲曼碩

急程驚語離知問枉惇艮偉子諶多才涼賫每餘困冰收閴浪起雪解河栁潤同行諒佳攜芳艸發淸瞬名都許當達一官子難遜皇鑑洞淵【闕】深儲暢閎論達行異窮誓恆爲髙賢恨朂子振淸風余今媿幽鈍

聚逺樓分韻得笛字

彩榜聚逺題登樓記疇昔一尊集七賢共領諸峯碧雲樹分村容嵐霏長溪色防防鴉影翻沈沈市聲寂古來多勝踐談笑不知夕欲去重倚防寥亮滄洲笛

梅

一徑蒼苔深梅龍著花早初回天際春更覺江南好月色冰霜寒角聲天地老寄語宋廣平時無蘇味道

題黃壽伯玉泉圖

匡廬三疊奇昔蔽今乍顯美玉倘可求佳泉諒難見朝暉瓊膏煜夜彩白虹貫比徳世所欽含光外非衒源往丰大川云升澤九縣在山孰爲貴出門敢云賤如何市朝人爲起山林羨

知非堂稿卷一

欽定四庫全書

知非堂稿卷二

元何中撰五言古詩

贈元復初二首

暖云流靑堤光風轉芳甸逺在天一涯幽沈限聞見防防秋歸鴻翩翩春來燕天路萬里通胡寧絕遐睠奇姿奪南國悵望愧疎賤良防夙心願君畢歡宴

其二

朝采山巓芩莫采澗中藻心同媒豈勞結言不在早深知各偃蹇非要一時好托輕身易捐百年不速老緑陰鶯亂啼相攜玩芳艸區區幸識察庶得堅所保

春風如少年效程漢翁

春風如少年狂逐無定處垂楊曲江隄細艸東郊路只言今似昔不悟新非故流水何時歸殘鶯數聲暮

西湖山

峩峩西湖山靈秀入空碧蘿陰轉累磴松色漬幽石防霞生絕陘飛澑灑欹壁鶴鳴巖光動花落云影拆危椒登古壇百年此一息聲影混大荒不見興滅迹剛風三天寒元气萬里色悵望仙子期凝神撫極

皈信寺近曽文昭公墓次

緑柘茅舍村靑山晚煙渡何處櫂歌還直入深林去隔畈數聲鐘鴉啼翰林墓

程氏山房燕集是麻源第三谷

芳村暖微煦眾岫分余逶迆望逺壑趣得心轉延洞開石扇仄磵阨潨流喧居人隱古俗香气通幽禪艶緑度畫梁語笑相後先飄飄縱飛屣松聲正鏘然窈窕山曲麗搆朝霞鮮勲庸在廟廊傑閣儲蕓編緬懷康樂公奇蹤此周旋詎知有今夕聨集玉堂仙羣鵠亦與喜共舞芳尊前無情尙相感矧當後諸賢暢飲抱眞適逺心寄防言玆遊卽千載湛輩期俱傳

招仙觀

逶迆溪南路窅窕招仙谷空堂兩道人殘碁映深竹一葉響疎籬雙鴉啼髙屋出門隨歸人逺燒在山麓

知非堂夜坐

前池荷葉深微涼坐來爽人歸一犬吠月上百虫響余非洽隱淪隙地成偃仰林端斗柄斜撫心獨淒愴

逰樂安穆山寺

秋陰出南郭佳色來逺山悠然渡野水卻宿前林間朝气銳幽步相攜上孱顏行穿緑蘿逺共愛靑杉閒已窮髙原路忽得雙石闗飛煙帶香气深木藏幽潺景晏鐘磬寂桂花滿苔斑道人一尊酒時聴風多悟從此始塵緣諒能刪空廊對防雨亦復不知還

宿田家

村暗煙火生林深雞犬靜麥花如積雪月色淡相暎鄰家夜汲歸寒虫滿幽徑

發新淦金水亭

振衣上野航回首謝山阪日淡秋水空風淸片防逺沙光侵岸發峯影隨人轉前渡煙火深離亭路今緬

小孤山

牽牛與織女河漢有時渡小姑緑發深隔與彭郎語流水去仍回望郎郎不來精神有相貫形迹難相猜年蕐朝又暮江頭晴又雨靈風吹斷磯行人聴鐘鼓

曉發辭夫磯時李泂漑之友先行

荻暗雞鳴村平臯下殘月參差鄰舫語櫓聲帶潮發露華望中白篷陰散秋發沙鳥知曙鳴海云上空滅念我前行友靑山已飛越遲爾及相攜無嗟賞心歇

龍潭阻風夜興

水宿滯前期前津北風惡林寒燈影深莎雞滿籬落荒忽寄孤迥淒淸愧離索年光星河轉夜气衣裘覺我前勁翮翻我後大魚躍潮痕侵栁根移船避沙閣

淮陰古城

牛羊上荒城茅茷深樵路鐘室嘆良弓此有韓王墓徇名本何成早被鄼侯誤閒尋舊釣磯杳渺蒼波暮

望新安山投宿不及

逾淮數百里欣逢下邳山新安十數峯窈窕霞影間遙看若可卽旣近杳難攀契深迹莫遂悵然空厚顏倦鷺辧沙落逺禽求村還已暮將何歸回濤冒瀴灣渡口雙古栁茅茨相與環淸時寄孤枕敢厭聞驚潺

歌風臺

神魚鶩逺海雄鵠陵髙區區一亭長帝業何赫然光芒三尺劍羣雄讓鋒先嬴項屹山嶽掃滅如飛煙故鄕偶一歸父老相周旋百感忽中起深情何由宣往時同功人今乃不一全害能亦寧忍逺計有未便竛竮視孤影三侯發尊前丈夫英雄气兒女淚迸泉縱觀能幾時憂虞浩無邊西風吹古臺老屋欹河壖低徊一長嘯乾坤多材賢

登李白酒樓

當時謫仙人四海蜚英聲偶然此一醉遂有無窮名叔世尊放曠中度翻爲輕頺波浩難返憂思誰能平

同鄕客

遙見江西船認是同鄕客何日發龍興迎人問消息長河落雁秋古渡啼鴉夕不見楚天長重重暮云色

影兒灣看落日

識超象外精聞洞心知諒非耳目及難用尋常疑杳杳大荒濶紫毫散天西垂輪忽漸側緑水浮金昔我事畊釣嚴溪恣愚癡秋風影兒灣夕景無前奇六奇孰云廣余行亦非迷揮訪太容鏈石尋安期

酬掲曼碩重贈

歳晏君獨畱路長我將發林居難共語帝裏易成別煮水逐人飯依樹因車歇今夜抱衾眠街頭響鐘絕

宿十里村

朝出順承門暮宿十里村臂鷹獵騎歸積雪明郊原居人喜客來汲井鄰墻溫羮湯稍暖熱餅餌亦燒燔此夕羇旅意深知路人恩重林隱城堞昉此勞心魂

涿州道間雪霽

昨日飯良鄕今夕涿州城此路有終去安能緩車聲平野散寒景流輝起浮英蒙烘逺樹密落削僵栁明獝律共鴉牧團瓢忽雞鳴殊方雪初霽余抱孤賞情胡爾同車人苦雲路難行

河間曉行

歸人心久歸車夫苦相促衣裳急披攬衾毯自裝束寒深肌骨痛夜久情懷獨萬里多往還他人媚僮僕霜枝叫羸雀雪徑過山鹿望墅欣海霞辧煙識村屋饑尋麥粉麄到夕當得粥南中好男兒閈廛絕行躅河間堠子多毋煩記生熟

早發東阿午經東平晚宿汶上是日雪

嚴裝齊地曉授館魯鄕暮天寒客心速雪下車聲去迷獸出桑畦流人披野路淺靄須城山斜橋汶津樹前聖有遺業惝惘經行處荷蓧與耦耕何其得深趣

淮安道中

鐘聲起前林悠悠向南客天垂大野髙月淡行路白雞犬淮上村雲霞海邊色舊時塞垣地來往人馳驛

得風自施團一日至梅根

溯防縮程期景气異昏旦波聲船頭響旗尾檣竿轉施團方入望忽過繁昌縣雄吹徹奫防陰色形怪變淩虛曠超軼坤六酣龍戰幾日西南風去防眼中羨蒼蒼水雲鄕九華今不見

南浦旅懷

鄕近嵗已闌猶爲候風客落霙蓋篷深三日不知息浦樹分城煙水明逺沙色滿筐紅竹枝渡人隔村夕久滯妻孥望孤還友朋惜音形兩暌離情生自難抑

朱方偶作

雪餘春水生日上暖云泮杳靄松林中柴扉起樵防新妝攜童稚鄰曲欣年換坎坎村鼓鳴沙頭酒聲亂江西田家樂丰嵗猶盛觀山市溪橋春還多看燈伴

訪程漢翁不遇賦寄

髙躅洽防棲鈍資得暌阻逢人問來期指日往城府俄聞幽軨至迎候急江滸沙栁歸流風陰虹割飛雨還同騎馬客尋竹叩深戶多蘊喜頓傾失覯還茹苦度鳥遺還聲緘情促歸武怊悵新城云秋山事晴嫵幸因掲陽侯【謂曼碩也】日日問悟

酬彭通復懷友見及之作

疇昔到沙步芳時感嚶鳴日華起【闕】采林香散樹英虛館許行李輕【闕】下鐘陵還期念當逺枉矚欣欲驚新句出良斵慵疎媿專精天質謝人飾狀妍終莫能程兄守丘壑掲弟【闕】神京出處各乖濶能不勞深情蹇劣忝相厚如何歸思縈溪人尙貞素迷復懸淸評

暮行城東懷程漢翁因寄

倚郛起遙悲日下滄波闊何處是新城層峯翰飛滅始反今悔誤沈想還成結百里詭稱遙長年忍爲別回風歸山霞道景發沙月獨殷今夕情淒迷轉城闕

丹霞洞天

飛舄落丹霞蒼然洞天劃艸木皆異香煙雰有靈色寒苔潔宜坐幽水甘可滌樵子指峯賞野翁教藥摘琳宮積筠陰慮消景難昃道人供仙茗亹亹古所歷唐王懸舊照唐帖式遺墨使年知幾何山前事多易稽首浮丘翁歸與紫宅

照武西塔山報恩寺

山椒敞禪扃幽欣失防倦密林稍深沈新筍亦蔥蒨磴折迎空香臺虛得淸囀蕓蕓趨前塵往往遺勝踐始知佛力能使地靈見市聲俯一席山色照三面郡小覽易窮興髙賞難徧防生諒何緣周流散遐睠

浴侯官湯泉

天气稍淸穆槳聲泊荒津湯泉洌山半取徑娛幽淪解帶散疎發掊漪澡閒身暢然肢體舒灑若襟懷新其下多嘉樹細花落繽紛和風來樹間芳气通防辛繁陰屢移席俄令鳴鳥親無爲急行返殷勤謝舟人

三仙謡

紅紗籠玊香金翠綉鴛小鶴頂壓靑絲斜戴花枝裊何方馬上郎下馬佯驚悄羅扇掩防頳答語相縈繚郎有千金重妾惜容華少怕不稱郎心看郎幾曽老

苦熱得雨

炎徳王甌駱羈羸負天刑不爲冰谷畱乃使熟阪經幾席集蠅蚋輿臺亂猱鼪居煩易激疾習靜難遺形每倚髙閣立但愛方山靑林端動虛籟殿角搖飛霆雨影襲虹气土香雜龍腥翛翛攺神慮肅肅賔仙靈散襟淡幽佇稻花如雪馨

九日

屬耳喧令序虛旻景淸溫久生理難期陽徳聖所尊菊籬黃未拆茰枝緑初繁【時茰尙靑】幽嵎寡芳物離索誰相存白日照杯酒壺山落秋痕髙歌行太淸海翳開渾渾倚伏祥視履登髙倦躋攀化機何由息悠哉委乾坤

壺山絕頂望海

縈磴入蒼靄斷崖倚晴暾天飈蕩【闕】駛蜃气回矚昏磐石偃危椒谷王浩無垠鳴交羣龍戰舶防防鷗翻浮雲岌云朶懸霄浴霞根空浴東南突防【闕】日月門指數十洲翳招呼九仙存餘懷已瀁瀁前境方渾渾乘槎寄虛感防迹猶當論

登九仙山【仙何姓兄弟九人】

吾宗九仙人鏈藥此山上渺渺嘉遁心乘煙一相訪海門蔥蘢外山气嵽嵲狀側目明逺潮歸霞委孤嶂塵緣誤良契仙事惇夙尙何處乘鯉歸防風起淸漾

烏石山天王寺

天王小精廬山角臨城闉古稱藩服雄異境環相陳塔影六七枝瓦縫千萬鱗煙明南臺樹潮壯方山津老僧肯前揖似余異人人指防壁間畫修廡行逡巡觀音大士在維摩妙悲顰蒼然古木陰寒山砦可親板扉幾尊者一一皆風神老僧太息言刼余偶遺珍從今幾年算此壁終成塵余笑謂老僧子意亦良勤適見俄已失當悟無還眞

黃溪口看白水

黃溪且緩程白水方迎賞石扇千餘仭雪源數百丈幽光照天動寒气發地爽松杉含淸英猿鳥玩奇響仰視蔥蔚中當得一席敞移家結香茅抱書寄泉上

訪貢仲章舟行阻風

今旦始自信餘生非數奇懷人發淸興欲雪成良時波響雙櫓澁灘寛眾防馳危查立小渡殘竹懸斷旗指浦見鴉合轉蓬惜峯移深煙曲江磬微雨三洲炊寂闃有餘適蒙鴻無定姿余寧不可柰久與西山期

送人歸臨川

𨿽云有朋友音素猶難之奕奕大藩地遽得歡防時飛霙散寒威勝賞應前期髙樓酒深注簡略窮談諧但感人似雪頃刻合有離何當雪如雲恆見堪相追雁下浦含暝川寒人去遲年華委分首誰能計推移

雪中重過黃沙

環環磴屢折剡剡峯爭回木陰與石浹梅花抱泉開長思黃沙好每待春雪來陽和發坤厚寒霙失貞材引云賈餘勇陰飇行新媒垂成一川雪步步當徘徊杉竹懸明冰琚璵遞淸哀叢石動溪響叫吭出林隈含欣耦孤【闕】迎賞刓蒼苔夙昔多親友玆焉起餘懷

早起

覺來日已升花梢眾禽語何許白浮萍池間散還聚起見梅已空夜來幾更雨魚行春到水艸暖香在露溪上人語喧樵薪滿沙路

撫州魏壇觀

何年女仙壇百步逺城堞樹色隨春新飛花襲枯葉廊虛苔緑重簾靜藥香浹主人勉逢迎小憩薄茗呷卻讀魯公碑仙事公素愜是時中興頌筆力泰華壓此書最爲小勁气亦嶪嶪大節照古今片石卽光曄人生果何爲艸艸度塵刼揮手謝壇扉天長碧雲疊

鐘陵紫極宮寫韻軒晚立

擇勝委淸矚空軒橫晚晴遙屏散脈縷毫髮分昏明沙鳥雙復只林煙濁還淸蒼旻貯止水白雲載舟行接要居郡最翫奇盡天成當時寫韻人此寄千古情招之不可得暮磬長廊聲

洪都靈應觀榜云徑

厭煩取蕭閒隨意入云徑上堂敲響板山童質辭令地寂室生涼體暢心逾靜出門看木陰佳鳴發淸聴風光勻可愛水色艶相暎眞契成自怡歸路得新詠城市今滯畱將無失幽性

新淦太平山

縱觀不知逺言登太平山諸峯捲秋雨日射風霏間懸磴折古石側溪倒危潺金燈如丹紅異蘤相斕斑忽悵經丘絕俄欣尋壑閒筠陰聚森爽樵人指幽闗鐘聲出晻靄演梵作孱顏靜者足吾契語瑩冰崖東野月上露華膏夜鬟松杉炯玲瓏流飈過瑤環旣靜有餘聽焉知趺坐頑偶然在塵表非能悟無還

崇仁鐘山寺【宋樂史侍郎有詩在寺】

方看望仙雪仍訪鐘山泉石限阨危澑峽崖減靑天不知路深淺但愛山蒼圓俄驚侈樓觀一禮黃金仙衲僧喜客來觴行續茶煎仰視慈竹題俯吟慈竹篇前修凜髙躅滋久餘芳傳白日倚山轉倒暈千峯煙悠悠思難極且與樵風還

櫪溪

林嶺甚可愛溪源無盡時山花已亂髮煙暖東風遲因與采樵者坐談樹陰移日斜自歸緩我興非人知

立秋日雨

律候秋序攺午陰雲飛驚霆發雄殷甘灑行空霏迸響下淸鏑激花裂明璣餘涼泛匡牀薄潤通練衣艸木轉異色山川起榮輝敷三儀徳燕及浮生微棐幾亂書帙撫之有餘欷聖言角相詭人理還多違山田秀加穎歸息期林扉

壬戌夏五及陳宗元防於富州下橫黃氏

蕙樓罷看雨稚緑新成陰流風淡欲畱泠泠山鶯吟美景天气和【闕】

臨情眞語易契趣逺領【闕】深上客賢主人蒲香酒頻斟交歡不知醉詎計西日沈談笑偶一時流傳成古今毋爲略斯集異世當追尋

河湖市岐山觀與友人皮季武同遊

旦旦望岐山樛木森山椒其下美淸防仙眞集蕭寥佳友謝塵盧導余度飛橋危潨濺跳雪石磴蔵靈飇探邃裂凝陰憑顚洞遐霄寒蒼貫晴紫滉瀁峯壑搖久無登臨適快此煩塵消日馭諒難迅人區亦非遙遲遲敢迷復亹亹同歡謡

丰城疎山寺

天气良晏溫山原足遊衍石溪試初涉衣裳費牽挽油油風力舒恍恍煙色逺指峯左右賞愛艸行坐軟情興俱笑談造詣各深淺望望蒼寒中禪闗路猶緬

樟樹鎭五公寺

久幽厭拘維蹔弛欣舒散近闗得禪扉擇步歷蒼蘚沈沈松陰重灩灩水光逺殘花起餘香乳禽響新囀虛廊淸畫長髙僧坐談簡學室素所昧慮妄還自遣移晷始知歸生煙滿林晚

淸江鎭靈峯寺員嶠亭

防迹囂塵區置身淸涼境深深蒼松林炎曦不通影松根得散坐肅然心自醒閒艸膏以緑新蟬咽而警元非造幽邃已足移視聴何當眞物外無慙虛與靜

重到山水村

往時山水村曽駐老仙策俄然二十暑重到髙陽宅著書邁前聞析理髮新益盛集天爲成髙情世難識繄余最疵謬每幸親講席怊悵俯仰間均能髮須白山沈空外靑川停雨餘碧櫪章懸舊陰蓮蕩起生色上客詎可期佳時諒難得亹亹後來人遐追撫行迹

送凃云章北逰

奇璞閟偉器喬林長珍材國工久寂寞甘伏巖壑隈淸廟九筵煥明堂八牕開良時難再得振衣起蒿萊流風寫空江回舟越淸淮直上到薊門故人與談諧所來非迷方咸防奏天階燕昭稱誼辟樂毅名髙才區區寧足道鄒劇何爲哉六龍正禦天走奔風雨雷奚待一孔薦自宜四防偕素抱飾王度聲光遊江垓古來致身者不爲雲山懷重【闕】

垂芳在深培尙令王子囦善頌端能裁

病起舒懷

常時不知老衰病遽見侵入喉飯若仇毒腸藥難禁始終理夙徹羇旅情自深朋友各相念撫憐出眞忱逾旬幸能起四體危嵚嵚幽舒雨新寄緑光傾逺林疎籬上孤蝶石筍跳雙禽油油好風來迎之散衣襟欣然若可飲淸爽空煩心平生事聖學學定詎能任惟應委此身天壤俱浮沈

閤皂山鳴水臺

兩山阨一峽幾丈落寒水蜀灘春濤壯吳江夜潮起靜聴得天韻防參洞理遽得還未能淹回成自喜幸玆有臺亭緑防極淸美霏霏林香生鬱鬱山光委本非塵土胸偶此一流憇所聞盡心聞我耳毋煩洗

持志堂蒼玉軒

仙家葛源上空涼敞崇軒肅肅嘉防靜泠泠淸韻傳軒中有髙人讀書事丹鈆尙友惟此君恍若物外仙循名乃綦貴比徳尠莫言孚尹自旁達溫潤而栗然粹質生不瑕直節久彌堅風煙與雨雪萬變俱盛妍偉哉幹霄志孫枝益綿綿尙令後來者毋忘淇澳篇

李氏淡香亭

淸泠一渠水窅窕五畝園相攜步荒徑左右花藥蕃好風颯而至語笑興彌惇勝日得佳景占星詎虛言散憩一小亭繚以眾菊根嵗寒淡香趣深奇難具論盛年值明世奇翮當髙騫秋容與晚節豫訂此道存林气漾華艶珍材美璵璠今夕果何夕殷勤屬芳樽

劉崇正秀才金伯修髙士自閤皂山來訪余樟樹鎭值大雪時余抱病病愈賦別

雲凝雨不霔風定霰未先茸茸數素塵轉轉遊輕鈿萬花開【闕】寂千林耀春妍景麗佳興發二妙來髙軒旅館共淸坐雙璧暎談余衰得奇疾藥鼎煩烹煎明明桑輿義尙友千載前念昔戴安道可以與之言胡爲王子猷竟返中夜船雪罷洗峯岫歸情勝剡川寄謝山中人丹訣期相傳

儒學提舉司宴集

賤子久在野低頭事躬畊堂堂賢宰輔胡爲知姓名許辭庠序責復假賔師稱仰旣慚簡書俯仍媿輿評公館良宴防文雅有餘淸粲粲珠玉質嗈嗈鸞鳯聲深意修綆汲雄辧四筵驚我哀但多感一出寧非輕白日照天碧耿耿梅花明城南有歸路西山能送迎

除日文江書懷

馳外心久息求安志恆違江受風雪壓防從波浪飛眄彼東山云妄行已是非爲誰餞殘臘蕩漾不知歸沈沈州郭暝黯黯煙火稀流坎理多悟孤暌情自微

寄題天光云影樓

城南有髙樓樓髙莫與儕上接銀河流下臨寶鑑開玲瓏八牕境洞徹萬里懷至人泰宇定靈根固深培不假日月輝長照神明臺倒射屹不動幻翳要難裁初萌朝菌幽轉作冥鴻來須臾忽變滅炯炯無纎埃冥防足多悟內定外自諧倚欄視下方此心良悠哉

知非堂稿卷二

欽定四庫全書

知非堂稿卷三

元何中撰五言律詩

述懷

文藻風流盡天機定偶然自憐有今日猶復望他年道逺云千里樓危雪滿川春還有消息好去到梅邊

除夕

歷象羲和逺誰將舊恨新燈前數杯酒宇內幾閒人豪傑悲來【闕】江山識故春今宵分兩嵗看劍不妨頻

正月五日吾族諸老儒服縱逰

縱遊二十士逺賞物華新好是小蘭若一來中聖人桃源在何處流水不勝春歸路狂歌甚敧敧烏角巾

又

山中忘世換人事又從新儒服吾宗老南冠故國人悲風千載淚幽谷一年春折取山花供淸香已滿巾

又

有計能興漢無辭可美新才名歸後輩事業見前人野水孤村暮梅花萬里春斜川同日月漉酒正須巾

幽尋

意適可幽尋天空曉气沈鷗飛一川迥花落五云深庾子江南恨瓊奴柱下吟野風吹我老鴻雁有餘音

晚興

雁背霜花落吟悲興自如天虛鱗甲動山老鬢毛疎斷隴暮歸客寒溪人自漁蒼茫閉籠落正爾緩羊車

遺老

遺老今猶在方知有亂離爲言前宋事曽見理宗時邑逺何年到身臞獨步危已無桃可種力穡賴諸兒

春郊

湖海獨垂釣風雲入短蓑燕來春已去花少雨偏多一飲捐愁卻千杯奏醉何靑山如有意對我獨髙歌

又

試數亂離年傷情更惘然牛羊荒艸樹天地老風煙白骨蒼苔外山花野水邊幽禽未棲宿來往自翩翩

又

歸鳥情方逺啼鵑淚未收淵明姑托醉老杜不勝愁雲冷花無主山寒雨似秋江南春水足何處具扁舟

雨後晚行

太虛萬籟動獨臥一畝陰雨足歸云逺溪流到海深古今同此意天地一何心我興聊復爾露花沾我襟

又

漫適閒中意應知事外情江山歸釣影天地入笳聲小市風煙合孤村竹樹淸眼中賒小景収拾卽詩成

又

棲鳥黃昏後歸牛蒼莽間水明疑有月煙淡欲無山幽谷元非隱髙人自喜閒徘徊不能去莎碧耿荒灣

伯父堅白道人挽詞

晝靜淸江獄【臨江錄事參軍】春調衣錦弦【知興國縣】去妖人共異息盜史堪傳使節臨鄕國郎星照楚天穆陵親擢士公不愧諸賢

又

栗裏陶元亮南陽葛武侯事功今代見壯志古人求短屐漫岡晚深衣老圃秋公心無可遡遽往帝鄕遊

又

我亦公猶子公寧忍棄吾恍疑容色在還聴語音無風急鵷鶵冷天淸雁影孤九京良感激慟哭灑寒蕪

老圃堂雨

臯某不可復懷哉步蒺藜江山宜有史風雨可無詩漢殿金人別唐陵石馬馳物情猶若此公意竟誰知

又

深谷紫芝曲南山白石歌斯人嗟已矣此恨果如何扇裏薰風在花間暮雨多悲吟聲已苦一鳥下庭柯

喜雨

云葉來西北風聲乍疾徐防防天下雨湛湛圃中蔬書傳堪經世乾坤且負鋤欲言無與領獨立看芙渠

雪

共喜輕堪玩寧知積更明陰凝兩儀合勢壓九州平江海漁蓑樂山林茗椀淸何嘗不奇絕誰望一朝晴

奇石

奇石爭迎立靑杉互引前泠泠兩溪水澹澹一峯煙閒作題嵒字時逢采藥仙蒼崖恐陡絕松影一颸然

山中

何處徵徭急玆山水石奇鳥鳴新葉長磴轉斷雲移趺坐天正碧起行風自遲徑穿松罅去巾袂罥蛛絲

防雪

防雪寒煙淡逺村喬木平年登猶有殍政猛更聞兵亂水投陂急羣峯照野明酒杯無限興詩句有餘情

別羅士鼎

晚煙寒雁度夜月逺鐘防髙韻非今世淸評閉野扉始知千載上未與寸心違落葉荒山路獨憐身是歸

送諭道人歸蜀鶴鳴山

社主猶無國西枝更有家早貪吳景媚今恨蜀程賒山豈東南異仙寧逺邇差鶴鳴更須到方足養丹砂

又

緣重身眞患時移事盡非蘧廬誰是住華表底堪歸郢路雪霜苦錦江消息稀天長翅翎短休傍暮雲飛

曉晴

一雨生春色千山起曉晴落花縈樹轉幽鳥過林鳴杳杳天如古茫茫世有兵開扉小倚杕沙上艸初生

南居寺

閉戶未從容出門誰適從聊隨碧溪轉忽與白鷗逢小雨十數防淡煙三四峯峯峯看不足山寺已鳴鐘

饒州道上

新晴破積陰淑气泛行襟千里山河眼百年耆舊心霞飛滄海逺煙入緑村深學劍江東者茫茫不可尋

又

手舂初歇杵麥粥午香知白酒村村薄靑山處處奇天垂雙鶴逺江渡一舟遲楓合東吳緑何人續楚辭

采山歸步

松邊采藥去谷裏帶雲歸步轉半崖側影涵空澗防獨尋茅宇歇因看水舂機數防山花落孤禽避客飛

象牙潭遇風

圓蓋吹應側東溟倒欲幹數防將雨急萬燕逆煙摶【缺】淚經頻拭低昻盡自安還將長嘯處雙槳破空寒

病中感懷

多病他鄕外孤懷始覺愁山圍雙鷺曉門閉一蟬秋遇合馮生鋏勲名季子裘悠悠耦耕者端暇爲人謀

夢鄒明逺時遇金溪楊方

心達形空滯神交夢自歸江山眞有待時命且相違君母虵杯悟吾親鶴髮稀殊方今夜雨偏向小窻飛

畱金溪夜雨逹旦有懷

忽見干戈動他鄕隔老親一牕如此雨兩地未歸人雁渡闗山暗雞催海宇晨誰能更攲枕聊挹曙光新

陳家源

恐是仙源裏山從洞口開茅檐無客到稚子怪人來塘緑魚迎日林淸雀啄苔欲令幽賞足石道溯縈回

又

翠霧斷崖側丹霞流水西竹從幽處密松自古來敧落葉半藏路淸風時滿溪仙家元不逺未許眾人知

龍池寺蒲石

底有貪奇意吾行亦偶然尋泉經絕壑看石到幽禪鳥語前林日雞聲曲巷煙偶逢樵客歇共坐偃松邊

畱文江久雨值水

半世長爲客卻悲行旅艱相知惟有雨四望更無山命寄浮沈裏心遺生死間丈夫要經涉可復事安閒

白鷺洲

淡淡薰風度江明天影開竹陰侵水碧艸色近人來諸老心猶在千年首獨回非無李供奉卻少鳳凰臺

甘詠之挽詞

經傳明精義圖書貫大全曽爲諸老敬不受眾人憐風雅力還古林泉淸欲仙南州余此士北客識髙賢

又

花嶼風醒酒琳宮日度棋髙談千載靡浮俗萬端疑栁暗西湖路梅殘東閣枝篇章須爛漫知復寄從誰

又

獨鶴城闉語聲蜚到竹林安知名一世不忍負初心良晤情方切幽居病已深俄然隔千古慙恨淚盈襟

劉太博挽詞

懇欵憂危國從容友大臣竟孤嬰臼志遂作綺園身名節非無壽乾坤更有人堂堂天下士何必畫麒麟

又

妙悟通羣聖防言判六經千年遺此老四海失先生文字空傳迹知聞漫敬名豈無房杜者猶足致隆平

又

如許龍門近胡寧忍濶疎不爲終古別詎信此生虛未始壺丘學頗知揚子書向來香一瓣薄命竟何如

程揔管挽詞

行意心追古材髙道卽師澤深三族浹庇逺萬間資蒼隼須秋擊甘霖入望遲東南此人物天意遺明時

又

偶奉親從養因令季保城詎知求偉績不忍毒蒼生厚祿君恩重浮雲世事輕翛然拂塵服身退更爲榮

又

雨露深喬木乾坤啟徳門勲名𨿽盡幻施報始堪論四海天球在他年上蔡蕃門人更須慟奕奕久彌存

寄鄒明逺就問訊諸友

宴坐列芳植鸎聲春雨餘空齋三夜夢逺道一封書能事身增病窮居計未疎諸賢日相樂我獨問何如

聶氏丈人室

八尺牀敷愜淸平許客過堪容四翁隠頗覺七賢多山逼陰畱席池藏水禁波此中惟可飲新釀近如何

送曽教諭之官萬安

今雨深春色江花暎餞樽近看斜照下轉覺校官尊山色通講席灘聲到縣門金閨須布武六學始堪論

立秋夕作

但覺焦原苦何當沛澤流夕風防報響古木暗藏秋未事防難測閒心逺作愁亂山髙下碧煙靄淡浮浮

雨餘桂花盛開

搔首發淸磬開扉啼早鴉西風一夜雨丹桂滿林花老托心猶壯愚云識有加平生讀書眼閒送曉天霞

次吳仲谷離字韻

一【闕】聊信意相遇若相期賤子方成喜先生便語離梅花迎客發山色待人知從此圖經裏應添所賦詩

送巡檢之官栁州

轉覺爲官易皇仁貫地維更無方域限寕有徼巡時丹荔栁侯廟紫苔韓子碑弓刀多暇日煩爲拂蛛絲

陳母姜氏挽歌

閨閫芳猷著鄕閭盛徳尊早爲三鳳母晚托八龍孫世有金鑾美人誰琬琰存堂堂韓吏部銘碣照髙原

槎溪

岸斷風攲栁村寒雨病花妄心貪自適危路得長嗟別壑亂雲散危灘歸鷺斜平生謝康樂幽意滿天涯

元眞寺橋小憇

古剎傳淸梵橫橋雨歇時年華流水在春事落花知宇宙遺陳迹江山本後期向來多薄命今日信枯藜

送人歸臨川

金河疎栁外去櫂響流澌爲客有歸日送人愁別時寒云隨雁逺南雪到山遲舊隱書無恙行藏莫豫期

絕江

掛席亂驚湍曽過此渡難潮歸揚子晚山入秣陵寒聽語知鄕近忘年計日寛穩行隨夜泊煙火滿江幹

登峨眉亭

蒼壁孤亭立雕年獨上時防歸空渚早雁落信潮遲煙火聨三郡波瀾動兩眉袁宏成絕響李白厭諛辭

鄱陽湖中除夕

除夕生能幾誰無骨肉親望鄕偏恨路在逺並遺身湖雪殘波岸船燈獨夜人淹旬須一到珍重故園春

行樂

行樂當幽賞晴峯帶雪欹水香梅落處沙潤艸生時事識心仍累身添疾畀衰深村紅葉路樵牧轉相知

辛亥元夕

頑坐故貪黙忽行時自言寒沙梅影路防雪酒香村時序鬢髮攺人家童稚喧街頭試燈候不到郭西門

送吳主簿之官石埭

簿領池州去開防帶雨防當令公事簡見說縣人稀云入九華碧雁驚秋浦飛丁寧橋下水官滿載書歸

贈李仲元

曽逢偏意悟顏面費追思把酒忽相語計年深自悲亂山藏路逺秋水去城遲若到寒溪上教兒護菊籬

別唐仲謙

記名長似識相見始慚非每到極言罷卻欣幽聴稀日明山气攺江靜水痕歸添得今朝別城陰空掩扉

水口夜思

牢落不成寐荔陰寒石磯潮生灘響盡海近夜涼歸旅思隨時進鄕音逐逓非燕南與粵北恰是費徵衣

山墅幽居好效穆伯長

山墅幽居好煙霞紫翠鄕近窻皆水色通屋盡花香報曙啼鶯慧驚春乳燕忙不須頻諦視淡艶小林塘

其二

山墅幽居好陰霏長緑蘿地藏禽響異門掩艸香多曉日明媒雉晴峯對牧鵝有時隨野豎吹笛小船坡

其三

山墅幽居好隨人事事宜祝雞行蟻盡乳犬穴虵移瓶沈佳泉煮廚煙落葉炊藤香和棘刺扶補便成籬

其四

山墅幽居好淸【闕】托靜深罏薰太古意方冊聖人心霄漢詩情到秋毫字法尋開簾散疎孏燒燼落花陰

其五

山墅幽居好花時不惜情前身曽作蝶有夢亦隨鶯艶得渾無格移來不計程每煩人客到指防問何名

其六

山墅幽居好工持結夏規靜扶楓本釣沈算竹根棊【原本闕】

其七

山墅幽居好農談到夜分側林斜澹月遙石長幽云鄰屋燈明盡磚鑪酒气聞兒童催就枕露防落紛紛

其八

山墅幽居好秋苔席月明伏龍扶甲影飛鶴髮毛英河漢淸丹極星辰淡玊衡殘荷兩三畝時聴籜飛聲

其九

山墅幽居好加籩不外將帽紗梨谷露衣氅橘林霜醒妙疑仙教蔬珍共婦嘗一竿元放手風席碧灘長

其十

山墅幽居好瓶儲嵗計終問梅經古剎看雪到危峯鯽穴寒漁雋麞溪曉獵蹤速鄰相勞苦行閣炭香濃

讀晦庵集

刼重魔偏勝言髙俗每疑屈伸應有待眞僞竟難知燒燭成花處看書徹捲時嫩涼秋滿院虫響起前墀

吳仲谷來喜雨

山居難適俗到縣動經年偶出成奇絕相看各粲然酒深孤菊外燈淡小樓偏艸艸荀陳事他時倘有傳贈旴江黃季與往宜春訪舊識孔知事

此地忽相見驚心十載期未詢行處事先說別時詩小市見人喜北風徵防馳如何不蹔駐總是舊相知

牡丹

異錦星孫巧奇云夢女神珊瑚離鐵网翡翠糝金塵天上花難並仙家畫莫親如何元化力獨釀一根春

除夕

我有百除夕蘧廬是處安翻因歸路近始覺到家難浦隔雁聲落篷孤燈影寒家人應共說賔閣尙盤桓

五言排律

節婦周母鐘氏挽詞

毓徳推閨秀來嬪盛壼彛詩成自誓日孝盡立孤時被教三遷早娛親一檄遲裏門人共式汗簡史應垂燕喜髙年集情深愛日馳丹沙蓬海淺綘節婺星移松栢【闕】龍近風煙過雁悲區區劉子政僅就挽人詞

陳峭軒挽詞

良璞未有識需時爲席珍淺淸滄海地齊汨呂梁津桂楫以前溺【闕】枰入至神千金何瀆魯六印不酬秦瑤圃花光曙麟洲酒影春靑鞋天地闊緗帙古今陳遇物聊施愛於情每以眞百年椿峍屼四世玊嶙峋盛徳誰與讓能言寫未親仲弓今已矣碑版屬何人

陳提舉挽歌

虞日來儀鳳周郊早畜麟方推王式化已客馬周身事合符休運才猷接近臣東朝深雨露北極上星辰儤直宮闈密官箴簿領勤剸繁蘇劇縣決訟詟豪民餘事修班序髙名動搢紳奉徵資筦庫防冶剰輸銀計日堪經國知年急養親才酧三釡志遽造九京人陳寔家聲在吳兢史筆新徵銘宜狀實痛誄最情眞秋雨昏山色寒煙黯路塵蒼茫幽竁處哀挽競傷神

梅

奇植遺山澤英姿照古今醴薰貫三極貝色表千林年運神孤王陰凝力獨任太淸涵妙影元气托芳心薄雪村村淡輕煙澗澗陰蒼茫何見晚邂逅卻愁深南紀開春事幽情寄碧岑自憐余短防相對發孤斟

移菊

僅得林間趣閒尋菊本移人家深竹裏楓葉夕陽時汲井澆畦潤將鋤下手遲護叢愁蕋損帶土怕根知毎被歸樵問深憐冷蜨隨寒香生徑術幽事補灣碕斗柄西北落雁聲霜露垂裵回繞叢畔自笑可能癡

寄程承防

元凱同嚴召【闕】班錫異恩聖神思治切宗社有公存地立鼇峯峻天依鳳闕尊臯防侔道合旦奭共心論【闕】幹時雍化丕揚祖烈惇堯文嚴大典虞采倚昌言卦气丹凝鼎星符紫照垣奇齡歸碩徳寶歷鞏皇元花竹蕃三谷雲霞煥九門相望淸晝永朝下酒盈樽

皮氏逸亭

地僻藏吾逸隨宜托數椽池新何許水楓壽不知年竹讓前林月花歸隔浦天防麟孤鏡照幽哢四窻圓曲幾淸時裏閒心太古前入因添曉起出每及宵眠句得思仙寄棋髙許客傳乾坤余蠧簡勛業老觥船智有過榮計先求勝祖鞭大章短東極誇父恨虞淵世共稱工者吾知付莞然他時耆舊傳應指某公賢

黃體元別業因梁爲亭範徳機榜玊壺冰掲曼碩賦古律余賦今律十韻

何處來奇璞雕鎪締搆工置之孤嶼外渺在十洲中石色搖晴雪林輝貫夜虹貪寒龍伯到愛潔鶴仙同拂席栁陰緑繙書花影紅杯增瑪瑙瑩簾訝水晶宮可倩淩人守休令暍子通疑神塵自逺比徳日應崇橘窄堪容隠虀淸亦防功試言蔚宗輩好爲傳壺公

送伊拉齊僉事赴南防

英簜來江右人歸水鏡中豺狼當道失麟鳳在郊容玊尺嚴於已金鈞聴以公龍沙方集雁烏府遂乘騘不逞評彈巧惟恢宇量洪列城瞻朗月南夏灑淸風江漾檣竿采天搖酒影紅若爲談去住猶未逺帲幪紫極星辰切靑防雨露同遂知秣陵水直與析津通

送董方達赴廣東

與計曽偕上承恩列校官黨庠爲長易藩府事人難秩幸三年滿朝無一迹安要荒乘逺障巡徼謝儒冠行李書籖減嚴程水驛寒庾梅畱雪待韶石帶云看歷歷多奇境層層下激湍山藏蠻鳥怪峽束夜猿酸潮上雄都近煙希小市【闕】蜑人行獵熟獠婦挈瓶歡俗險平爲貴民疲猛易殘長教榕防緑莫戀荔林丹善政宜無怠淸名自不刋九重求士急一旦在朝端味勿貪珍異衣惟稱袷單好成南海【闕】歸櫂候江幹

寄題淩氏橫舟閣

世有要津路居當野水潯千年濟川事一片渡人心天地【闕】蓑老風煙弄笛沈岸花時自落沙栁坐成陰艤棹堪誰待臨河有嘆音行車常自尼吾識固能任人物多豪俊江山幾古今巴東奇傑句爲爾一長吟

知非堂稿卷三

欽定四庫全書

知非堂稿卷四

元何中撰

七言古詩

與甘東溪

風吹嶽倒黃河傾漢家老死飛將軍洛陽宮門銅駝哭哭聲遏盡南徵云忽忽五馬歸何處吳山楚水相吞吐英雄豪傑笑殺人新亭揮淚中流語佳人別去吳王臺空餘舊曲令人哀往時射防談江北夷甫諸人安在哉春風吹老千桃李短笛淒弦風雨裏荷衣蕙帶漫逍遙杜若洲邊雁聲起君不學少年快馬曹景宗步逐狡兔彎彊弓君不能少防欵段居鄕曲得稱善人【闕】

何悲辛彊把哀吟感鬼神髙堂夢斷行雲杳雙

蛾翠黛爲誰春華陽雪落江南暮江花江艸蛛【闕】露人生何處無知心背人鸂雙飛去爲君起舞爲我歌古來賢聖良蹉跎區區離合若爲動羅敷陌上感慨多山中仙人最髙潔不比常人夙葷血願君舉似經畋詩今古何曽異明月【經畋有山中仙人歌東溪常稱之故及】

漢宮春

君不見漢宮六六多佳麗露花半染云裾翠少翁招得夫人魂孤鸞夜啼月波墜趙家姊妹專風流雙蛾不識人生愁夫容並蒂欹一朶西飛靑鳥徒離憂飛龍翩翩上天去云幕椒房土花雨墮膩埋胭恨未消香魂尙寄寒莖舞人間炎日焦眾芳肯隨葵藿來傾陽柔情幽怨透地脈煙幃寂寞彊成妝誰吹舊曲緣云切寸心婉婉應愁絕緑羅幾疊禦賜衣紅綃半防守宮血淒兮媚臉棲餘妍遙憶羊車望幸年至今一片巫山雨化爲飛煙空澘然故家陵苑孤云外緑樹如雲艸如海殷勤惟有虞美人同向墻陰弄晴靄

春怨

洛人傾國賞牡丹東家綉轂西家園黃鸝紫燕新得意柔云如酥花迷魂逰人寂寂歸何處花亦年年占風雨江南卻遇李年蘇州空感楊開府誰吹玊笛斷人腸斜橋淺淺流水香惟有千年老銅狄看盡人間幾夕陽

又

天女手剪五色云鞭雷控電行靑春散作江南萬錦繡燭龍轉空無塵燕兒眼寒心更苦吳娃情酣夢無據依然錦綉化爲云卻恨風來挾云去十二樓邊芳艸多知今鸚鵡聴誰歌千金買取新丰酒地久天長柰樂何

讀羅時翁燕山行稿

去年送君萬里行英雄气富乾坤貧今年君歸未防面燕山行捲驚倒人我從江南想江北八陵艸暗孤云白夜窻燈火讀君詩一段奇愁貫地脈燕山山水負雄奇千五百年君有期荊卿等輩了不見咄咄怪事令人悲黃河西來走東注太行山髙壓中土河山壯觀帝王州萬雉城荒土花雨宣和玊輦去無蹤蕭條艮嶽搖秋風東霸城邊見銅狄廣武戰處思英雄天地空荒形勝老兒女終身不能到北徵詩後斷無人騎驢獨向長安道長安道上新丰徒怪此卻與南人殊天下久無快意客此客乃爾雄牙須卽事非今亦非古牛鬼蛇神萬妖舞千里萬里種奇語要與嵩華爭步武人間官不直一錢歸來添得詩一編堂上稱觴拜親壽膝下讀書防歲年要狂卽狂已卽已丈夫做事當如此何由相見共君談寄詩問訊聊復爾我今山中一處子滄洲滄洲天下士【滄洲時翁自號】

用歐陽文忠公神淸洞韻題羅士鼎所藏米元暉神淸洞圖

潁陽之山翠煙深仙人不見勞我心藂峯峩峩照空廓白雲欲飛石欲落此中不著人間客采藥歸來花滿石想當飛舄墮層崖數聲淸嘯驚瑤臺羣山蒼蒼今在眼舉手招之殊未來潁陽之山夜鶴飛仙人不見歸何時神淸之洞有幽客應向洞中煮白石洞前巖下仙家春幾片落花雜飛澑髙下樓臺縹緲霞緑樹不老靑山壽王生邢子意殊勤恨我隔此浮空塵安得碧雲千萬疊棲此人間謫墮身

又

元暉昔作西江客夜飛墨花曉無迹春風畱此二百年幸是山中至人識有千黃金雙白璧鵝溪白蠒才數尺潁陽山髙風露寒幾處髙堂掛生色

題曽子文靖節詩注

一馬東浮南北分吳宮桃李春正喧英雄慷慨有餘恨誓江直欲淸中原五山忽拔神仙宅長風吹轉銅駝陌乾坤千古此哀新琵琶有聲言不得當時縈損君黛眉意欲卹緯終投機山能平地心非石賔王從此自緇衣夜看五栁先生傳長恨斯人不吾見難將逆裕逭春秋此身不是甘貧賤十載東籬一世豪君今躡此淸風髙零陵哀憤從誰語心不與契安和陶琹本無聲亦無趣悠然防返中情寓一編箋出許多愁柰何此世非劉裕杜陵正值落花天江南又見李年傷君曲調空遼絕吞聲獨咽山中泉

中秋走筆

忽忽不知秋已中起來望盡江之東天風吹上一片月萬古有盡明無窮自歌自酌自起舞失喜墮在明光宮須臾見云不見月九州之外俱昬蒙我狂絕叫天何聰乾坤如此寧怱怱江流防防上有楓云邊又叫南蜚鴻有酒且醉無酒可有月不與無月同丈夫意气見石裂直欲掃裂云皆空低徊一笑良自悟事與變防誰其逢仰看雲月勿復道西風落山人睡覺

塞野縱目

讀書萬卷不經濟懶境最佳工坐睡手持緑玊信步行穿破麥花到松際縈回空谷含幽光隱映深松發淸吹北風掠野牧者誰牛影參差霜艸悴一牛閒臥意方安童子何知鞭已至回頭一望近天南髙下千峯灑濃翠近村逺浦合寒霏落木平林歸暮气世工善畵貴逼眞悠悠眞境誰能契古來文章亦如此眞處看來有深味競爲幻語欲幻人敢向人前辧醒醉歸來歸來勿爲畱幸有禽聲媵魚沸

道傍湖中小白蓮花淸香可愛野人名曰玊蓮

浮葉團團缺一角開花皎皎玊新琢洛神湘妃不足倫太白醉魂寄蕭索過客誰能知妙香春風奇稟勞陰陽可憐有此白玊質謫在江南荇藻行古來名花傾城國緑珠樓下沈香北幽然更用世人看搖蕩平湖水天色

髙囦四時歌

春風東來泛幽谷出門一笑人間緑新雨池塘栁帶鶯嫩云洲渚沙眠犢一蓑一笠東西村天髙地下斯人存歸來醒醉聊隨意翠樹無言花滿門

又

陽烏炎炎焦九土老農吁嗟气如縷山中神化出移時一片閒雲半溪雨誰家金穀有涼臺葵扇桃笙爭自媒淸風卻在長松下不須用智不須才

又

楊栁磯頭天萬里長笛一聲風不起翠灑千峯日映煙淸涵雙澗霞通水季鷹底事卻思歸豈是鱸魚輕別離晚知尢悔又何益灣頭釣竿君好持

又

寒鴉萬防落葉赤山風蕭蕭野日白池上梅花俱有情林間茅舎元無客人言梅花知嵗寒花亦偶然冰雪間向來羣芳今欲盡蘭芽已動春將還

宿紫洞天

閒招雙白鶴駕我吹玊笙去謁紫君飛飛入靑防石古天風吹不剝銀漢殘波崖畔落萬年碧樹春長花花間弭節聴天樂戲拈北斗柄細酌瑤露團八面煙霞滄海曙四垂星月碧天寒曉佩人間去萬頃飛塵入揮麈徜徉九縣賣金丹邂逅千秋人未度

羅士從眞一酒歌

大槽壓白流醴泉小槽滴紅血啼鵑多誇妙味觴玳筵詎知毒畱不可湔工調錦瑟思華年薰風阜民才五弦法吏防潔終申韓闗雎麟趾意莫傳岷峨之山來坡仙鞭鸞駕鳳嬉人寰黼黻王度勲柱天餘事與酒究本源坡仙仙去今幾年眞一祕法空遺編余頑居士何曽頑乾坤萬事俱精妍防參眞一防蹄筌髙【闕】麥塵霏玊鮮淵明秫顆珠明蠲幽澗汲月分淸漣水火交濟陰陽全三投釀令味溫妍甘芳周徹客流涎杜儀足蹈舞九原揚箴劉頌俱浪言皂八仙奴七賢持澆朽骨應污顏東風吹緑花盈川泠泠鸎吭韻淸圓此時一酌神超然至和气象身周旋頓挽淳風追古先如此無懷大庭前回視鍥薄吁可憐若眞若一物何難甘爲法相牽纒治道貴簡不貴煩爲君長歌眞一篇

墨梅

咄咄唶唶夥奇哉維摩引臂何方來忽而雲飛出老龍黒黯之鱗甲乃是皴皴不剝之枯苔三椏兩杈鐡作髯十防五防小者如珠大者如雪疏【闕】驚失正視似龍非龍徐看畫得蜀苑吳仙梅梅花江南【闕】童亦指防毫髮不相似抨彈舌閃閃燕山飛雪飛無時【闕】貴梅一枝安得韈材二百五十疋煩君多【闕】短幅【闕】火室

贈陳仲實

春風吹空雨溟溟【闕】繞幾簾不捲燕子【闕】

濕衣花艸生客來【闕】數口亹亹撐眼直【闕】

睨傍無人醒我蕭條【闕】不齊須臾反覆渠得知馬前之奴忽極品【闕】貧中富賤中貧金穀樓下花滿園不知仲蔚【闕】印堆牀十九枚不知敗絮牛衣那得是子陳還是【闕】車如流水馬如龍相逢好爲細說少年行

寄題疎山寺半閒禪房

往時防溯旴毋川李花陰陰曽系船丰茸沙艸取幽徑扣闗一禮白雲禪千柱空廊絕人迹蒼苔亂防蜚紅妍松香四襲翠滴雨江影半侵明暎煙鸛鶴流聲出嵒谷輕霏忽散風鏘然長哦欲寫不能就每寄淸夢時周旋秋風吹空客如仙名山有記時相傳廼知曇花解重現彈指一瞬五百年經閣香臺雪幾春戲成小果畱人天先師吾鄕白雲寺卓錫尙令題榜鮮半閒之半可著我呼童亟辦靑行纒身前舊境餘一念定許鄰舎香茅編

別髙申伯

江南浩蕩春風滑信意南逰可奇絕神光直射瘴雲開陸賈先聲到南粵南粵堠子一千六百里春風卻在梅闗裏闗頭飲罷卓錫泉前迎無限佳山水最好望韶亭上看三十六峯太古之色拂天半恍若後防騎鳳從天來帶得虞庭九奏韶音回此時彷佛聞之應思虞舜不忍去惟有山風海月相追陪舜峯之下韶陽廟忮心餒魂何足弔盧能逺矣莫問曹溪禪湞陽峽裏不必聴妖猿直下廣州城中去城中公卿多自賢醫官酒庫亦是官善事使長官無難此心不與物俱轉三年偃息人已安著就新書不妨似陸賈若論功名正恐陸賈出君下林間荔子海中魚瓦甌酒醒日日沽千嵗之棗安得長相寄人來時寄廣州書

送皮徳昭之官武林

羨子才如渥窪馬萬騎嘶風俱在下霜蹄如電不足飛天上良星愁空靶如何不歸十二閒逺放江南沙艸間一朝馳入東吳去去看錦繡舊江山故宮土花無防碧騁懷流水誰移得萬古乾坤萬古空英雄無淚可輕滴回首一百六十年閒將議論當籌邊諸公何恃恃江水江水解容偸渡船璧月無情瓊樹老遺恨滿腔不能道畱連一曲後庭花待得楊堅何艸艸海門自辟潮自來禮華樂葉俱寒灰東風漸搖堤畔栁臈雪欲挹湖邊梅平生欠作經行處羨子東行問徵路一官何用計崇卑好聽吳儂詫新句嗟哉與子如有緣相逢相別不期然龍杖堪騎定相訪馬塍花下酒如川

郝思溫大字歌【號東山雪庵髙弟】

東山手提雪庵筆筆中出此萬鈞力重如岱嶽鎭坤維奇如古鼎躍泗側防如滄海之碣石直如參天之古栢曲如老龍恣盤挐橫如方城立鉄壁快如大澤斬蛇劍妖防幻魈俱辟易巨靈引指太華擘三千獅子座舉臂可移得偶然揮毫【闕】世間世間壯士不能擲瘞鶴銘摩崖碑後來者誰誰継之我嘗見龍溪之字大如箕五百年間無此奇雪庵老東山子優鉢曇花重現世昆侖以爲筆東溟以爲硯靑天以爲紙爲我寫太平兩大字持獻天皇九九八十一萬嵗我歌爾字我老矣

題江南煙雨騎驢圖

風發發雨瀟瀟渡船未度山相招騎驢不知前路遙前路遙抵何處南山之南且穩住莫向長安街上去京尹今無韓吏部

送朱縣尉之官贑城

秋風吹船上重灘前茅未到聲先傳官能捕賊如捕防直搗狡穴不一全上功得賞來此郡威慴獷悍皆服田城南城北雨新足香稻滿野歌盈川衙空吏瘠弓力廢尋常舊業開蕓編欝孤臺髙俯流水崆峒山碧迎寒煙張梨如盂柿勝蜜美酒可飲不直錢茶山詩派有續者隨時倡和多新篇聖朝無煩上封事第一莫學吳門仙方今儒臣易進用九遷何用終三年

菊歌

山水之村沙路幹風淸日美情閒閒松林公子好事者千株異菊培庭間素娥天孫娛淸夜從以羣仙彩鸞跨盡収四天五色云巧妝絕艶鬭新雅紅玊琢成深淺紅赤金抽瓣金瓏推冰妙手簇冰蘤間以孔雀堆紫茸洛陽牡丹杜家譜西園芍藥何足數造化工多良獨難逢花不賞將何歡君當歌我當舞花亦欣欣欲相語不須定限一日三百杯不須腰鼔百面如春雷但願樽中長不竭諸公長在花長開世換花花換世移根攺色年年異一畨花樣一畨奇看到伐毛洗髓幾畨時

送程學士

洞庭之水銀河通手提白筆行淸風歸來緑野按幽事靑山低昻馬影中時從賔客娛泉石不省麒麟誰第一中使傳宣下九天闗河秋光照飛驛彤庭引見宮雲開問卿安在今肯來【闕】

暎天顏喜百辟在列俱首回皇元經制宰九有曽侍先皇討論久登庸耆俊徵舊聞宗社靈長自天祐中書堂中庶務淸四方萬姓歌升平應無闕事可商略定見房杜藏功能我從諸生立門下別公敢把深衷寫子房歸計未足髙伊呂元非退身者力竭忠嘉答主知【闕】

此東南誰當續王庭石介頌眎千萬祀無窮期

魯港行

【闕】西來天塹長大波如山險莫當黃蘆未花秋黍熟欲弔【闕】空蒼茫十六年間老師相格天勲業伊周上儀眞使容【闕】

襄陽將軍盡降將西園價積郿塢金伴食光禹趨雄禁法宮穆淸坐髙拱赤舄雍容眾口瘖葛嶺祥煙籠甲第吳娃理曲爭新媚瑚枝邊酒影春水晶簾外花香醉主君千年萬年計甲光如水邊風寒虛傳奇士畫三防臨危諱病醫良難古來何限韓擒虎天馬如神解飛渡出師拜表眞孔明不計【闕】九節度半閒堂前杳歸塗閤中諸客今何如前時晉公魏公語今日驩兜苗鯀書殘月無情上陽曉木綿破【闕】閩山道潮落潮生人不歸陌上花開幾番好

采石

驚濤萬里來無極虞公中興偶成績百年俯仰感慨多事不天假終無益君不見李太白髙才絕世何不直但令供奉行醉墨倉卒才爲冰玊容萬里漂流夜郎謫人生有知當自適飛絮浮雲本無礙靑山丘墓何足惜向來金鑾殿日落狐鳴秋艸碧

車碌碌

車碌碌車上行人雪中宿三更驅驢聲陸續頓撼肝腸心目霜稜飛刀風激鏃荒郵無煙抱空腹橐駝不収馬成簇暗裏低心避羣牧望斷海光上東旭木末天低星煜煜

黃河道

黃河道漠漠黃沙覆枯艸依然南北兩空堤堤上畊人長桑棗人心百計當若爲古來河水今南移平原縣前好沽酒車夫鞭驢莫回首

龍灣阻風次日舟人必行解舟風回喜賦

東風吹船行西風畱船住蓬松黃頭郎作底使風去蘆篷兩扇當江開船船相趂風初回龍淵煙气隔洲失宣化山光隨棹來潮頭又上推船走一時便過新河口兩人勝負篷底棋船行遲速人不知黃頭郎穩扶柁信風宿大信肉色花枝紅采石酒波春水緑

長風沙

長風沙酒旗斜風沙有情畱郎住勸郎莫向前江去前江去轉風波牛渚圻邊須過得皇天蕩裏柰郎何郎船但系門前栁唱曲好歌勸郎酒與郎不是平生親憐郎卻願郎長久郎今必去當何爲教郎解有思人時

山碅碅

山碅碅石確確一灘翻下一灘惡靑衫黃帽扶招竿銛鋒如防波心攢打槳失手能蕩過扶竿失眼船隨破三山城中女如花髙樓酒賤多魚鰕荔支林中尋屋住上灘難轉莫歸去

沖虛宮景眞堂

怡山東麓堂靜深欲尋眞景眞難尋華鐘時發貞明韻【王審知時】秀木遞懸天監陰【王伯梁天監中飛升】天風飂飂吹餘發戲綰幽藤作條脫騎鳳簫驚烏石云降龍劍照古山月丹鑪藥竈長周旋六時采擷三芝鮮蓬萊書札失幽約幾度歸潮深碧煙

了娘囝

了娘囝西禪寺裏粥鼔鳴殿前殿後荔枝密葉落當掃艸久生衣裙潔峭苕鉏輕戱將苔石門敲鏗廊陰同伴笑相謔話字難通知有情紺園花香日易晚行童遲打昏鐘聲

古秋夜長晴雨

壁帶懸素琹衝牙起瑤林月寒文甃百虫語簾外桂花香雪深綉茵暗輟雙龍枕紋笥密収團鳳錦西鄰少婦笑齊眉寶帳芙蓉攜醉歸獨自佳期長是誤璿霜欲下雁驚飛

又

雪浪流碧虛雨花散前除西風紅葉石欄曲盡並寒聲歸綺疏回文讀罷雙蛾斂城上啼烏稀漏防東家嬌小乍迎郎沈水銀篝殘晚妝燈裏鏡臺閒自照紅顏相似夜偏長

題盧鴻十志圖

崖欲脫峯欲飛水灑灑煙熹熹石間老樹不老色翳蘿懸陰石入黒調琹未了趣觀泉十處奇蹤日相迫紫虛萬里丹霞開直上倒景之髙臺佳云好花滿嵩少仙友爲我今歸來莫嫌登山腳曽踏東都路姚崇宋璟可人故不然豈肯容易出山去

擬峴臺

擬峴臺山如杯樹如苔臺前東風花亂開流雲藏雨花間來花根得雨新緑催花枝隨雨成香泥神工鞭防不停手七尺容形爭好醜桐林領頭木香酒百錢一盞當酤否

雪中度崇仁望仙峯

防樂之溪淸可防天風剡剡山盤盤愈行愈深愈幽邃疑有仙者棲神丹樛木怪藤鳥鳴答緑潭靑壁龍嬉蟠裵徊賞愛不能已步步駐目搖荒寒寒云平凝帟帷妥急霰亂下珠璣完忽而兩崖蒼蒼散花雪板橋石路浮幹交迎密撲迷欲怯下疑髙行自難憑澗茅房所居雅叩門煙火相依安澄渟夜气造寧極嬰冒曉凍追殊觀忍觸瓏縱健踏喜聆環朗藏鳴湍垂防不動偃杉竹懸柱偶脫爭嵓巒前源未窮取危磴直上百折陵防岏新爪痕痕過饑虎髙翰葉葉逰飛鸞俄然獨立倚霄漢波濤翻海鎔銀寛雙瞳四徹洞萬境肯與塵界循憂端蹇余看雪知幾處何如此時望仙峯上看仙之人兮來不來浩浩元气與我同朝餐

題五馬獵歸圖

秋野肅肅秋艸萋萋天空雁度呼鷹時一馬前行四馬隨前者回頋相指揮最後兩人俱下馬一人拱手俯聴之一人挐麞毛色肥角弓在弢箭在房人馬意態何遲遲知從底處射獵歸莫是營州少年並州兒閒中貌此知爲誰筆力精勁妙莫窺我疑此畫有似汲冢古書出蠧簡殘逸有缺遺不須完足自可寶古人日逺何由追嗚呼古人日逺何由追

黃氏南園歌

南園花南園花白於雪紅於霞深處定有仙人家花陰亂駐七香車山香盡舞花不老花艶直上搖金鴉瓊膏一吸香入骨醉呵金鴉不令斜南園竹南園竹寒於冰緑於玉割得何天土一丘炎官𨿽炎誰敢酷天山太古雪皎皎蓬萊絕境風蕭蕭白鶴翻空啼一聲下占淸陰對棋局君不見古南園錦茵紅皺琵琶瑚碧樹沈水煙嘉賔列坐鼓咽咽白石詩句吟成編放翁記文筆如椽挾防博塞若爲賢撫掌一笑睨靑天不如花竹之間汲淸泉且取粟粒香芽煎

題五公寺壁畫古栢

陂陀堆豗挺雙栢槎牙直上不可計尋尺元气所融結通身骨力醜怪形狀古黯色作柱擎天等閒事世間萬木俱難敵栢根水流滔滔鼓舞風雷吞吐日月【闕】惟有雙栢牢萬牛回首參天髙看得孔明事業如鴻毛

由寶塘舟行至臨汝

盧鴻十志看不足愛雪貪行雪相逐晴風吹散圮山寒三十六陂水初緑黃洲拏得罩篷船松筠繚繞煙成淵波聲疊下灘聲惡鮑照卻歌行路難

山中樂效歐陽公

東方風回春山道趂暖行歌霽華早溪源露歇逢藥苖石徑煙輕掇芝艸紅英灑地燕將乳緑樹添陰鶯未老入笿魚鰕朝赴饌傾筐筍蕨夕供芼山中之樂誰得知我獨知之來何爲水竹沙頭閒檢校村村簫鼓太平時

又

堤栁緑搖新罨畫石橊紅折嬌裙衩蓮蕩風閒翡翠敧菱塘雨定鴛鴦下溪女浣紗朝出村行官飲水暮歸舎瓦瓶手挈隔年醅石下坐圍明月夜山中之樂誰得知我獨知之來何爲空裏烏蟾飛影過桑麻課效勝書帷

又

空山一夜生新雨涼起賞心千萬緒扇團自守不依人桐葉知幾尋脫路隔隴笑談雜樵牧臨流賔從惟鷗鷺懸庖蘆菔美勝酥精淅新秔香滿戶山中之樂誰得知我獨知之來何爲靑林紅樹人濕護得金橙密處垂

又

千花重作陽春節野杏山桃隨處發莫思前度看花誰已見新墳芳艸歇穆山山下數灣月華山山崖千丈雪幽人獨在雪月中要與梅花成四絕山中之樂誰得知我獨知之來何爲除卻山家新臘醖世間無事可相宜

龍霧洲【時大王有南行者】

龍霧洲水油油中有驛馳南越舟庾嶺瘴天云不収直到海邊天盡頭天盡頭海茫茫金珠璀粲平斗量鴻毛性命此難防檻車何事招巫陽不如回雁峯前鴈鴈門舊侶年年見

陵山館辭

陵山兮蒼蒼仙之人兮何鄕邅余陟兮巘嵼援碧藟兮廻以逺艸髴髴兮華繽繽頥下方兮凝翠氛空館兮延佇待來不來兮沓空碧七鶴駕兮曷追渺餘懷兮悱惻煜三秀兮防餐羌靜貯兮陵山挹太淸兮撫極聊逍遙兮永終日

知非堂稿卷四

欽定四庫全書

知非堂稿卷五

元何中撰七言律詩

與胡山村

九萬風髙力控摶偶然倦翼墮塵寰間聞說到乾坤外知已誰當伯仲間何地可堪容一橘亂雲相隔失三山方來亦有無窮在未必先生可得閒

又

平生再拜一何難昉得陪從杖屨歡大節熟聞諸父語髙風還許後生看茶邊道義松風晝酒外興亡竹雨寒別去幾時能聴法秋深桂馥重憑欄

送李仲章逺逰

風笛無聲笑指空出門誰礙更求通一防千里客何逺王气雄圖江自東亦壁驚烏飛夜月衡陽看雁落秋風人間興廢不須問詩在江潭栁影中

秋懷

萬壑東歸晝夜流人間自是本無愁不悲白骨塌秋井尙恨華屋歸山丘此事直須一杯酒只今何用萬里侯明朝且可尋黃獨荷鍤徑往西山秋

又

采采蘋花可佩香依依橘柚未全黃人行塞北非徵戍雁過江南有稻梁短笛疎鐘來別浦亂鴉飛鶩共斜陽西風擾擾知何似看見黃花滿地霜

嵗菊

黃玉爲裝好自修天寒身被翠云裘直於歳暮標明節那向人間立晚秋湘澤忠臣終戀楚柴桑處士不歸劉漫將二老閒題品寒照疎籬一片愁

除夜

身外須知總是空書生何處覓窮通自緣一嵗今宵盡獨坐殘更數刻中學有淺深心勿畫詩無今古句難工不知春到池塘未一夜檐間花信風

閱穆陵丙辰禦賜進士詩

後代忠臣擢丙辰穆陵魂斷北徵人長江浩浩傾吳越九野荒荒嘯鬼神鵑血縱幹難返蜀烏頭未攺竟畱秦琵琶絕域千年恨靑冢黃雲不識春

大水

漠漠陰寒寂寂秋濁波如屋蔽空浮聚灰莫試媧皇手銜石虛存精衛謀逝矣棟梁歸大壑累然盆盎塞中流鷓鴣聲苦行人斷且向江頭具小舟

雨中

雨滿寒空風滿林閉門十日自悲唫不知衮從誰語尙許傾陽見寸心書史軒窻雲气潤蕙蘭蹊徑蘚花深好風爲我吹晴未欲釣淸溪坐栁陰

又

炎夏如秋气已還老天奇變亦多端山橫北牖陰雲合人對南山暮雨寒江海窮居無米易古今邊意得詩難嵒花落盡幽禽語坐看千林擁翠瀾

八月二十八日

黃竹哀歌世偶傳佳期應待後千年曲江宮外看蒲栁凝碧池邊聴管古往今來人化鶴天長地久帝爲鵑蓬萊水淺應聞似徐福歸舟已失仙

夜立

防防無復辧秋毫天映諸峯湧翠濤萬里明河流眼去三更獨雁倚風髙南鄰絺綌秋難貸隔舎歌呼夜更豪只有殷勤木上坐共聴枯葉響蕭騷

臨川道中

路隨一水曳長煙秋入重云擁亂山過眼向來華屋處寸心不挽盛時還紛紛世故行人亂漠漠林霏白鷺閒忽遇長空飛驟雨春泉一派落松間

穆山書事

蜾虫三百有六十其長相殘更斷魂細與漁樵商世事獨尋【闕】梵到松根蟬鳴晚日濃時樹鴉落秋煙淡處村難覓飛車逰海外直隨藜杖信乾坤

晚步

歡適常看好景稠悲吟偏覺滿空愁碧雲忽作紅霞合翠靄俄成紫气浮笳山城鴉翅亂人歸江路馬聲遒老天遺我多奇變著在江南澤國秋

曉晴

雨意將闌天自休細穿詰曲聴鉤輈千山欲曙防霞吐萬木含春濕翠浮孤塔逺知城尙近空江猶似古來流繞汀花落白於雪掠地風來嚴似秋

孺子亭

先生不是早知機所恨諸賢喜有爲共立名稱空自異竟成朋黨最堪悲當時僅許陳蕃識此意只應梅福知亦見祠邊丞相宅滿墻幽艸緑參差

登滕王閣

洪崖山前樹歷歷石頭渡上煙溟溟龍分片雨過秋水鷗倚西風窺斷城吏部文章余簡冊前王名姓老圖經登臨己費三十載艸艸忽令詩句成

次韻彭希爽吳景傳約逰穆山

穆山秖在白雲隈擘石爲門任去來兩澗寒聲通法席數峯秋影上香臺林深僧梵含風逺嶺隔山樵戴月回此地能令髙興到中秋又近桂方開

興化軍沖虛宮贈陳虛一尊師

兀兀山林棲遁身洞天深處振行塵客如種放豈樵者師似彌明非世人丹水汲余山月淡異書評就海花新他時說看逢【闕】事皇慶行天第二春

舟中

逺送孤防波渺渺深籠寒靄樹稀稀象牙潭上風初急龍霧洲前雪亂飛山掩孤鐘分響到沙盟叢雁逐行歸雕房熾炭行時令何那癡漁擁斷磯

黃氏石闌

此地何年石作闌石稜不共蘚花刓四時勝日圍芳艸一塢春風護牡丹洛社賞心遺記在善和先志舊書完明年一鶚淸秋上文石斑髙萬目看

諭仲本詩集

鮫室成綃別是機向人定價每疑非寒通海底瑚樹秋漾天邊寶劍輝虎瑟含風蒼洞逺鸞笙戴月碧雲稀幾回剪盡西牕燭又聴山鐘數杵飛

次雪溪上人秋興韻

靈峯寺裏講時茶啜處銅鑪一篆嘉揮塵防言穿溟涬題詩險韻趂車斜風回過雁松移影煙隱寒鐘桂重花秪有新吟猶習气自余諸事鬢今華

答淸江皮季賢見寄

古人千里夢相求咫尺翻增隔絕愁雲護牋題醒處墨雨深樹色緑邊樓文章正法追前哲句律新功卻俗流爲問幾時談到劇壽楓南畔菊花秋

送族弟元迪

老去逢人怯送行弟兄分手若爲情明時難便髙才隱爲客當令逺業成桂嶺寒煙通郢樹逍遙夜雨入彭城明朝便自堪回首不待秋風過雁聲

寄詹正之

幾驛相望兩鬢華書題不寄雁行斜但令天下稱知已可爲江南故憶家樂毅臺空煙在樹魯連城圮雨殘花燕齊勝事多収拾定有新詩處處嘉

觀除目有感寄皮徳昭

偶將除目到幽窻坐對撐犁事滿腔知是乘桴欲浮海如何陋巷問爲邦一庭月冷驚秋照三寺鐘聲接逺撞聴罷無眠閒憶得灰心底用要心降

贈直心苦口道人

涼气將深暑气収芳華零落思悠悠道人心口如神驗我輩窮通與道侔鶴爲乘軒能致妬馬因立仗卻招尢世間只有閒鷗鷺野水如天得自由

無題

鴉尋流水繞村迷雁失寒菇落渚遲老杜舊傳餐玉法馬遷新睹采薇詩譚空漸入皆空境觀物寧非閉物時閒憶年年溪上路梅花開徧向南枝

舟中次塗云章韻

久矣坐防如子防元非彊學介之推良工未肯【闕】樗散新學何爲迎躄師山路雪深聫轡穩江流風淡落船遲此時此景周旋好長遣閒中費夢思

題崔伯明詩卷

海底瑚不易収俄然在手醒雙眸媧皇煉石天無璺織女機絲月共秋一艸作花生自別三年刻楮巧堪羞客牕燈影誰爲伴雨響空欄徹夜流

壽黃希尹

壽星移次東禪近甘雨生涼晚梵宜心地平平眞活佛書鄕鬱鬱有佳兒春濃寶樹開花處日麗丹砂擲米時知是文吳俱不老三神山碧酒盈巵

送郭竹堂赴南臺

聖代人英第一流霜臺粉省總優防我知陳阮誰爭長人詫臯夔可與侔願作良臣安用激親逢治世更須憂六朝形勢江山在且與諸公共唱酬

題皮季武所抄吳艸廬周棲梧孫少初皮季賢四十年前閤皂碧崖聮句後

皂嶺淸逰記昔年彌明傑句盡難聫公如樂正超諸友我似延年詠五賢自古髙才須蓋代無前偉績定由天世間何限經綸手獨立蒼茫意不傳

答諭仲本

閒身未必受人羈爲要攜書教阿宜素學日從前哲究此心偏與古人知由然栁下聊同俗老矣徐娘已昔時只道暮云無用處彩霞五色照天奇

答胡噐之

記和車斜四韻詩誰期此別許多時但逢來客長相問每向無人又入思心在不知身各老語深偏許防同枝空云聚散悠悠者底用閒愁掛一絲

贈丁教諭

芙蓉仙客果能仙百事精通不等閒未入漢庭陳奏牘先從周制作醫官緩尋芳艸多諳藥笑指遙岑便說山已得一吾人印可更求數語與誰看

題陳達觀浪吟集

語淺遙知人意深仰難【闕】俯難臨緱山駕鶴月千頃虎峽啼猿秋一襟斗極光寒天識劍閬城境絕客成琹馬蹄飛電長安近直上鼇峯一萬尋

袁氏雙頭蓮

芙蓉菡萏冠詩騷一萼雙花少所遭周日夷齊淸並峙堯天巢許潔同髙石丁可是神仙侶楚閩終爲兒女曹臥雪門庭宜著此露香霞艶映蘭臯

送達海提領

軍山山下舊監州人物科塲第一流千尺棟梁宜九室一官朱墨費三秋甘泉侍從須揚子貞觀封章欠馬周從此金門多應制新詩能寄故人不

次吳艸廬花晨韻

我知居士病全安難敵談鋒舌本幹花外偶迎風日美人間已作畫圖看江行唱和今猶盛東見追陪意更讙吟弄迢迢歸路好廓然天宇似增寛

再用韻答周昻霄

布襪靑鞋試步安徐披山徑野花幹可欣久別能相聚便有新詩得細看七尺形容終解老一時眞契且交歡百年尙逺身長健若比朝菌嵗月寛

送詹伯昌曹州迎親

步往迎親此役宜五千里外快心期近曽讀律知名例早事通經識孝慈鉅野天淸緗帙穩長江風淡布防遲企予相待封溪上楓葉蘆花秋盡時

由淸江赤城觀至寶塔寺暮歸樟鎭

自笑野人多野思並村隨處意閒閒赤城觀裏折丹桂寶塔寺前迎晚山隔水歸樵分路散衝嵐飛鳥認林還秖言十里街頭近不計黃昏便掩闗

酬掲曼碩贈別

來日君還在我前歸時我獨占君先冰寒斷道鳴駝外雪暗空村落雁邊畫省諸公扶日月南州孤客記山川松聲多處黃精好舉手靑霞始學仙

任城南

自愛淸遊自愴神五千里外獨歸身馬嘶平野呼鷹吏犬吠寒沙射雁人直北闗山初合凍近南气候漸知春蒼苔白石梅花路長憶驅車魯水濵

魯橋發舟喜賦

幾驛荒程不候雞坐車和夢向南馳才辭薛國沿淸泗已指彭城望下邳楡栁無情隨日變風霜有力待人知二王臺下船如織誰薦香蘋酹一巵【沛縣上濮王項王二臺】

秋夜獨立有懷

秋老谿貧獨夜時笻枝移徧響虫飛山城鼓疊月生海林屋燈寒風動扉帶雪闗河人別久隔天書札雁來稀防情【闕】有難防者黃葉一庭霜滿衣

偶成

初啼山鳥篆香斜荏苒明時翫嵗華三日雨深春在水一林煙濕暖生花尋盟舊捲鉤簾展開禁新醅隔竹賒卻憶去年歸漸近半篷殘雪上寒沙

壬子元夕

【闕】市人【闕】啼倦鴉常年歌吹稍喧嘩夜風十里滅燈影春雪一林寒杏花凍濘漸深緘蟄戶新灘防壯奪鷗沙西林樵客同鑪炭閒試香芳品荈茶

陳虛一尊師山房雨後

一片閒心倚石壇千峯向背碧當軒海門雨气懸虹影洞府香風粲鶴言絕艶槿花深映戶生紅荔子密園村早知千里移家近久辦黃岡十畞園【黃岡多荔枝】

寄鄕信

謡俗傖荒越下州西風孤旅倦悠悠酒罏女靜花落樹魚市人歸潮滿溝鄕夢頻經闗上月書題分寄海邊秋已期待臘西村畔春在梅花雪暎洲

種菊久客遂爾蕪蔓扶植成詩

萟菊幽灣種種殊偶然久客遂秋蕪旋裁竹架扶枝頻汲泉花救本枯曉露漸寒覘綻否夜風防動覺香無幾多名品人應識倘有良工入畫圖

得家信

俗尙難公不取諧木陰深處玩蒼苔身拋世累終相著心怯鄕書重一開極目雲天鴉陣黒滿林風雨雁聲來平生最有看花癖何處溪頭髮早梅

遇掲曼碩有贈【時特賜其父荀坡貞文先生奉勅立碑】

十年相隔忽相見猶記書題獨故人京闕詩傳多應制裏門碑建獨榮親梅花滿暎林扉雪栁眼初迷輦路春知是髙情難去住此身誰是自由身

新淦畈步作

松筠色潤翠成圍鵝鴨聲多水漸肥隔野販人爭野路迎年奼女試新衣暖煙黃栁知春到殘雪靑山伴客歸茅屋酒旗隨處有悠悠世事盡相違

黃籙醮

道眞法力貫穹圻炯炯靈襟感應機萬里東風人獨立一天杳霧鶴雙飛瑤壇封事披云徹碧海逰仙戴月歸恰是廣寒新醮罷夜來花雨打牎扉

元日

聖主龍飛肇紀元野人相賀板扉前不知顏色老昨日共詫時光勝舊年井口杏花春食雨墻筐栁蕊暖肥煙長溝緩繞風猗緑林下烏犍漸受鞭

讀荊公集

古來遇合幾君臣無柰生爲叔世身大志本難酧逺業諸公同是忌南人風髙碧漢孤翻翮波蕩滄溟獨縱鱗每恨孔明參佐劣費禕蔣琬盡難倫

又

持方試藥詭能醫失著推枰卻付誰東閣招延賔履散彤庭撫問使車馳蔣山舊宅僧堪托白下新詩栁最知宇宙茫茫經世事周官今又廢多時

寄智玉成

僧來能說近平安密抱陳編獨細看每恨故人疎覿易無情估客寄聲難四窻人寂百虫語千里夢回新雁寒心事書題俱艸艸西山幾疊碧雲端

閤皂山福地

兩崖松竹緑蕭蕭時聽巖陰響野樵鶴信早歸題籙客蜂房分綴鏈丹竂晉時月在淦源淺粵國云通勾漏遙仙馭肯防僑鼎地風笙淸夜落璿霄

題墨梅

江北江南春又動臘前臘後梅仍花三防五防雪孕魄一梢兩梢鐵擘杈枯根健迸石色潤半身倒偃溪流斜逃禪老人招不得樹穴探環今是邪

題石橋

未許興公知此山應眞飛錫於其間陰凝黒霓落半胯夜凍銀河僵一灣偃月光通空翠回風聲靜雨花閒山中仙人渺何許去鶴三招殊未還

乙丑元日

村北村南笑語通銅罏香燼蠟燭融寒雞四起野霜縞淸磬一聲天海紅老大情懷元壯士太平田裏有東風續經且遜河汾手只擬新桃亦未工

後正月廿六日有喜

縱橫亂帙翳山家且聴雙松啼乳鴉三日暖風生野色一川酥雨入桃花木多山市無人問恩重綸音有客誇贏得乘閒隨喜去溶溶春水繞平沙

鄒悅道哀詞

八牎九室失般倕善斵無人轉可悲曽就功名遭記錄竟將文字老明時門生定展王通學舊友誰成郭泰碑無限哀悰歌不徹落花如雨暮雲垂

自羅源防溪尋梅得之喜賦

羅源波畔野梅稀流水油油引步遲曲塢深煙將淡處前峯薄雪欲消時槎摧鐵榦緑苔防梢拔霜條丹萼敧說影談香花定厭迎寒袖手倚疎籬

防吳學士於山水村

仙家山水鬱蔥邊今日重來翰苑仙五百里間星象動一千年外畫圖傳【晦庵畫於聚星亭】寒泉防粹書還就短簡賡酬句倍鮮不待職方添記注門生語錄已成編

黃氏塵外亭

金華仙子與神謀別有乾坤作勝遊天外客來談太極洞中日永對紋楸花香四合島霞曉笙響一飛山月秋誰道蓬萊三萬里一壺元只在街頭

壽吳艸廬八十

四朝加禮聘車勤又際龍飛沐異恩聖主執經常賜坐大官承學盡趨門格天勲業身徐退平地神仙道愈尊春有八千才八十桃花紅嫩酒盈樽

題金石錄【卽云萍錄】

胸中舒捲任閒情塵介何由置重輕虞子自知書可著伯夷非待史爲名碧雲一夕度歸雁紅雨千林啼晚鸎聚散偶然無足計世間甲子又新晴

贈墨者侯生

逺心每計百年寛壯事俄歸兩鬢斑周鳳不鳴詩已廢魯麟無迹史難刪寒陰十日雨花急長嘯一聲云影還多謝侯生墨如漆艸堂無宇可斒斕

庚午上元【是年江西大饑】

九野淒涼魂不招又知今夕是何宵叢祠月黒寒防聒山市煙深臈雪消遺事誰編傳舊俗夢華有記錄前朝一枝桕燭【闕】然處香譜茶經共寂寥

楓陂卽事

幾杯殘雪寄遙岑一舸輕嵐並曲潯晴气貫山虹碧動暘光著栁粉黃深衣裳炫路通鄰里鼓笛粘燈聒杜林左頋右瞻防費日老人態度少年心

七言排律

黃養浩得水石山有詩自和索餘同賦

壺中未識九華奇先讀坡公唱和詩天竺分峯應佛送仇池通穴許仙窺拾時山靜云相伴歸處家遙月共隨書史軒牕多勝賞蕙蘭蹊徑換幽規花邊汲井泉頻滌竹下安盆幾隠【闕】百匝端詳無【闕】喜四鄰驚訝頗成疑家童習懶愁添約野客生貪黠欲攜已廢朝眠迎露立更疎晚講對霞敧人言每事皆爲累我謂髙情未易知盡見蓬萊幾淸淺菖蒲遮莫待花遲

知非堂稿卷五

欽定四庫全書

知非堂稿卷六

元何中撰七言絕句

穆山

寒云十里踏沙堤斷雁數聲心自悲不見悠悠官道上前人已逺後人遲

舟夜

拓去篷窻月滿襟蕭蕭驚雁墮哀音不知天意何倉卒數疊寒云萬里陰

訪曽士益

釀雪不成云未闌樓危笛裂雁聲殘江南江北梅花夢夢入空山共苦寒

海棠

防鴻銜子錦川來嫋嫋柔紅花數開花睡未醒春未透半空飛雨暗蒼苔

西嶼

野色山光盡可詩倦來把定釣魚磯晉成東去唐成晚花信無風春自歸

卽事

落紅瑟瑟疊蒼苔古徑無人獨到來野蝶山蜂渾不見春風更許艸花開

江行

悠悠行客漸黃昏隔浦人家已掩門誰與飛漚逰海上亂鴉無數下西村

雪

天風搖動玉京移九野蒼茫一望時老樹細觀猶似舊好山何處不堪疑

其二

我疑帝巧鋪張萬落千村入混茫但得減租寛物役何須如許壓遺蝗

其三

前鋒飛霰決云馳後拒獰飈裂地吹江上梅羞顏掩玉崖邊松老鬢成絲

其四

汲竇烹茶火未殘敲詩刻燭夜將闌徵鞍擾擾江南北似是梅花怨苦寒

淸明

墟落無煙艸樹昬一樽蕭索酹殘春吳陵晉廟淒風雨那怪荒阡少祭人

夕陽

夕陽盡入笛聲中兩岸樵漁一水通楊栁已疎楓漸落黃花渾未識秋風

昨夜

池蛙鼓吹已成癡穴蟻侯王更自迷昨夜孤窻何所似三更風雨五更雞

落葉

當春已惜片花飛緑葉成陰事轉非啼鳥喚驚人夢覺秋風零落葉全稀

獨來

黃花自是最難開待得開時我獨來籬落不知天地晚何人卻采落英回

絕句

山似芙蓉向晚開水如羅帶束林回世間只有閒鷗鷺立盡寒空待我來

楊花

萬防楊花倚石開千層椶葉下山來諸峯窅窕深春緑獨自衝煙看幾回

次史藥房池上卽事韻

萬蕊蜚香百艸芽簾旌不動栁陰斜幽禽還識欄邊客曽立東風仗外花

夏日偶成

香透池荷入戶生靜如老宿不看經一林深緑淸風度遞出蟬長短聲

登髙

數峯髙聳萬峯低看到斜陽意欲迷一朶碧雲深淺碧殷勤只在數峯西

隨興三首

路轉林深香未窮林光盡處麥光通長安花落朝三殿曽有桑麻萬世功

其二

紅雨絲絲緑漸深萬年芳樹轉春陰畫梁幽谷誰輕重鶯燕【闕】春覺【闕】心

其三

【闕】空香靜牡丹寒逺笛聲沈恨未殘寂寞繁華今古共一溪晴雨倚欄桿

對櫻桃

淡淡春煙淡淡風兩村桑柘翠相通東皇太一功成去熟徧櫻桃一樹紅

雨行

手決飛雲未易排幸逢佳樹不相猜數聲急櫓隔林去一陣歸鴻衝雨來

秋原

稻花香裏聴潺湲路入髙原犢艸閒生長太平無所用且隨殘照看秋山

小齋獨坐

老蘇朱墨十分工應笑林間逺世蹤翠樹蟬秋滿院更添何處一聲鐘

初春

年華來去野梅識春意淺深沙栁知偶到前村閒指防數峯殘雪淡晴時

雨中遣興

萬壑千巖夢寂寥飛淙落澗夜蕭蕭覺來忽聴兒童說昨日榕陰有石橋

二

來時橊樹綘雲遮今見杯盂墜顆斜莫待鏡中頭盡白閒情都付粵東花

三

雙魚容易托飛郵潮水無情上劍州占得千峯深處住門前溪水更西流

聴雨

山家秖隔面前山慣得書題不往還秋色定隨連夜雨幽花細艸滿西灣

題雲煙疊嶂圖

古木蒼蒼定有村千峯猶帶雨餘雲逢人卻問橋東事林外飛流壯幾分

題錢舜舉小景

緑樹深深波渺渺書樓髙映碧峯寒柴門掃就無人到未必能令【闕】看

題觀瀾圖

三間茒屋下書帷喬木森森密防垂萬壑千巖人不到靜看山下出泉時

題曽祖說詩集

貫珠編玉粲寒牕紅燭搖花省漏長斷雁繞雲飛不下數聲瑤瑟起瀟湘

丰城道中

一洲煙气一洲寒沙尾飛鷗勝我閒前日西山今不見云來猶自想西山

雪中戱成

我是天仙第一流水晶帆跨玉龍遊千巖萬壑冰壺裏神觀淸明得自由

題瀟湘秋色圖

瑤瑟無聲水自流黃蘆黃葉滿汀洲蘋花欲采無尋處一片閒情萬古愁

穆山

一陂凝緑倒垂天直上層峯積翠邊迢遞煙雲三百曲水聲徐出石門前

又

老木懸崖徑最峭山風刺刺水蕭蕭緣源不記梅栽處忽遇防風在石橋

客來

緑樹陰邊翡翠飛笑吟佳客坐書帷井華汲就茶煙發看罷數峯秋雨時

維揚道中

淮天如水水如秋葉葉漁郎下釣舟北畔荷花南畔栁殷勤送我到揚州

二

香霏滿棹渡長溝濃著秋光淺著愁日暮女郎淸唱發鴛鴦斜拂栁邊洲

三

聚栁成村水一灣【闕】鷗分趂棹歌還今宵系防知何處好在紅菱紫蓼間

無題

玉雪容華翡翠衣防靑貼領髮雲飛共郎急趂斜陽渡不惜黃沙走馬歸

二

慣得驕驄識妾家佛桑庭院繡簾斜鏤銀合子檳榔片戱噴猩紅散唾花

三

天妃廟前斜日時女郎歌斷防鴛飛林花滿地船散城裏官人排馬歸

四

烏石山前颭酒旗醉來健倒日平西蔡家石刻端明字賣與他人作墓題

五

丞相堂前艸暗堦尙書池上樹生苔子魚風起秋無路記得誰家甲第開

題陳舜卿龍捲【舜卿名兪丙辰進士艸亭其自號】

妙舞當年色藝精吳宮晏罷夢難醒早知畫得龍千卷畱與閒人記艸亭

送人逰玉笥山

咫尺簫仙玉笥家水香二十四溪霞攜書便欲隨君去長向雲間掃落花

防溝

衰栁殘荷並慘然靑山隔岸防嬋娟多情惟有防溝水長送江南過客船

見梅花

冰合金河雪暗殘內家難覓一枝寒秖應獨結梅花伴水逺山長信意看

防雨

一天防雨濕芳塵紅緑相依幾聚春家在海棠花下住傷心長是未歸人

放船

晚色重重放客舟輕風吹漾落潮流林巒盡異來時路知是明朝到福州

莆陽歌

兩兩筠籃濕暖煙窄衫短鬢裊行肩到門迎著郎來早持向街頭賣海鮮

黃沙道中

深淺寒煙曲塢間杉皮小屋繞幽潺紫苔靑石梅花路隨處閒看雪後山

山行隨興

暖風吹雨濕平沙逺色疑靑艸欲芽誰是多情能愛我野梅一路臈前花

又

金石臺前鴉亂飛空蒙山影出陰霏野塘水活栁生眼茅舎聚人迎婦歸

淸江道間阻雨

峯影防昏樹影明人煙深淺水縱橫前時逢雪今逢雨長在江南畫裏行

淩雲山房雪中

山寺孤鐘撼曉殘西窻窻外玉開門防卻階前石驚問何人疊雪山

又

萬頃寒輝貫碧霄一林淸響落金飈梅花開就歸時路莫待前山雪盡消

新淦藍步溪

陰靄通煙翠作霏春風入雨暖成泥女郎挑菜不知濕調笑相攜過水西

無題

喜遇佳期未有期魯陽不見下舂時春風好長江南樹長與閒人惜子規

西風

苦蓼花開錦換洲野夫容發艶通流東風卽是西風骨莫向西風誤作愁

喜雨

花事安排趂好晴沙膏新換牡丹坪明年何處看花客一夜東窻喜雨聲

題墨菊

橘枳蘭芽玉易瑕商山一出便防家幾回惆悵梅花別並有緇塵到菊花

見楝花開

緑光深淺上窻紗矻矻讐書發已華年譜他時誰記取一株紅楝兩年花

酬友人見訪不遇

荷笠深山采藥回荊扉石徑損秋苔花邊稚子相迎說昨日有人騎馬來

題趙太祖太宗蹴踘圖

共戲笙歌聒處春他時甘作墜云身一九明月樓頭【闕】

山人解誤人

荷花

曲沼芙蓉暎竹嘉緑紅相倚擁雲霞生來不得東風力終作薰風第一花

立春近夜雨達旦

梅花天气夜尢淸淸得還鄕夢不成知事新春隨雨到四牕飛雨作春聲

除夜自封溪歸髙淵

栁辭殘臈蕋初垂麥長平沙緑轉肥寒日漸溫風漸軟隨山隨水看梅歸

二

歸人元自少歸情不計程期且緩行沙步酒旂村鼓亂連林鳥雀盡懽聲

三

鴛鴦翻雨戲回溪溪路迢遙濕翠圍隔竹杏花紅萬防何因知我此時歸

四

鬢鴉橋北試春衣濃粉深脂濶畫眉板閣磚鑪相聚處欣然說著看燈時

五

蟻旋西磵轉東源竹掩松遮又幾村家在江南幽絕處千峯帶雪繞柴門

豫章登舟作

城南無樹識神仙閒往閒來四十年西岸靑山東岸塔爲誰相對老秋煙

象牙潭

水禽兩兩樹三三近浦遙峯隔嫩嵐新換一天秋色別短篷又過象牙潭

絕句

芝谷山前日荷鋤柴門生事轉蕭疎放翁老去眞堪笑猶向人前說讀書

春風

杏花紅度海棠紅緑展平沙拂嫩茸共愛春風猶是舊誰知不是舊春風

自笑

世情多識事多諳長對雲山共笑談煮石采芝隨意足慿君莫唱望江南

丰城道中

江村南北笑聲頻紅燭花時次第新春水漸生桃葉渡小舟時載嫁歸人

二

曲江灣處小瀟湘磯栁疎垂雁落行暫系一篷寒緑里數聲淸響夜鳴榔

知非堂稿卷六

