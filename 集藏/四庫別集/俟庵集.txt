

欽定四庫全書

集部五

俟庵集

別集類四【元】

提要

臣等謹案俟庵集三十卷元李存存字明逺更字仲公安仁人少博涉典籍喜爲文章後從上饒陳立太傳陸九淵之學遂盡焚所著書其論學以省察本心爲主其論文謂唐虞所有之言三代可以不言三代所有之言漢唐可以不言未有六經此理無隠前古聖賢直形容之而已惡能有所增損皆陸氏義也然存所學篤實非全谿流墮於元並失陸氏本防者比故其詩文皆平正醇雅不露圭角粹然有儒者之意是集爲其子卓所編凡詩十一卷文十九卷前有永樂乙酉鄒濟序及危素所作墓志末附虞集書一首案道園學古錄有送李彥方閩憲詩序曰近日晚學小子不肯細心讀書窮理妄引陸子靜之說以自欺自棄至欲移易章句直斥程朱之說爲非此亦非有見於陸氏者也特以文其猖狂不學以欺人而已此在王制之必不容者也閩中自中立之歸已有道南之嘆仲素願中至於元晦端緒明白皆在閩中不能不於彥方之行發之去一臟吏治一獘政不如此一事有以正人心云云其言褊躁與陸氏學若不戴天而與存書乃深相推挹豈非以其人重之歟亦足見元儒惇朴無門戶之成見也乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

俟庵集序

鄱陽先生李仲公蚤嵗聞道其學得聖人傳心之精微與祝蕃逺舒元易吳尊光三君子逰並生其時志同而行合人號江東四先生云先生之道吾不得而知也渾渾乎千古之在吾前也浩浩乎萬古之存吾後也而先生以一心貫之吳文正所謂陸子之學如靑天白日皦然不可昧者至先生而驗乎予嘗謁先生先生年幾七十耳目聰明神气以完眞有道者也見予方徼纒訓詁爲解乾坤易簡予因是有省先生之道其大者旣如此其於文辭鑿鑿乎菽粟布帛之可服啖乎生人溫醇若經軰視韓歐無意於工而不能不工爾時之作者言談性命而不知文字之體或循蹈規矩而忽忘義理之實兼是二者千百無一二焉獨先生之文精深而切近髙古而渾全天球古圭不足象其溫且防也奔泉流水不足爲其峻且淸也譬諸造化生物之蘊蓄有未易識其端倪者歟先生嘗誨人曰六經三代之文漢唐可以無作漢唐之文後世可以無言嗚呼知言哉先生歿嗣子卓网羅放失�先生之文凡若干篇爲若干捲將畀諸梓以幸後世俾予爲文序其槪先生予師也卓予畏友也予何敢以固陋辭抑學者非少知先生之道則亦不能讀先生之文也先生之文道溢而言從之也洪武癸丑諸生冝黃凃幾謹序

俟庵李先生行足以範俗學足以明理懷道不試士論惜之夫士之遇不遇有命焉於先生何損耶漢之黃當時目爲顏子故𨿽士庶而名登史冊叔度特生質純美耳人稱其淵乎似道似道且爲人所稱矧先生眞知實踐者哉宜史氏以江東大儒紀載之也又幸其曽孫光好學有文能世其家汲汲焉發先世之潛徳幽光求言於聞人以傳不朽今觀防內危內翰所著墓銘而先生之言論風旨猶可槪見卽夫尙徳之勤識其遺風之自矣嗚呼古之君子有種徳百年之前而待報於數世之後者先生風流未逺遺慶之在其孫曽固不待蓍蔡可卜也今光以進士起家爲邵武長仕途方開日躋華顯人將曰李先生所未遇者在其後人矣嗚呼人之望於光者亦重焉尙勗之哉永樂三年嵗在乙酉菊月東魯子鄒濟題

俟庵集墓志銘

至正十四年七月番易李先生仲公甫卒於撫之臨川縣大山寓捨明年冬素使至京口始聞防哭於淸忠亭又明年春教於宗師有興爲位以祭授事狀曰子冝銘顧方縻於事役未遑論著後十年其孤卓謀奉防還致廣信夏章之狀來請銘嗚呼素尙忍銘先生之墓也耶先生諱存字明逺仲公其所更字也李氏其先汴人八世祖居饒之安仁縣六世祖三居士積善無競曽大父昌言宋贈朝奉郎大父橚鄕貢進士父萬頃曰進士制置司防議官之極從大夫也先生生至元十八年四月一生四嵗而母吳歿防頴敏莊重如成人弱冠徧求奇書及陰陽名法神仙浮圖百家言爲古文章事親稱孝父多疾因通醫術有疾者𨿽甚窶必奔走視之未始圖報兄申伯死撫其孤嫁娶之逾已子其後三以所析產來鬻三還其劵並讓其屋室器物鄔氏妹早寡資其衣食幾三十年育其孤至成長故早有州裏之譽裏中友舒氏衍它日謂曰疇昔慕子之多才藝今遊於陳先生立大獲聞聖賢之學子之所能學末也何爲哉未之遽信久則又謂相者謂子不年苟無聞以死良可閔惜乃大感悔遂偕造陳氏陳氏曰無多言心虛而口實耳未有所契復造焉曰無多言心恆虛而口恆實耳夙夜省察始信力行之難於是惟日孜孜防明本心焚自所著書內外十一篇曰無使誤天下後世同門執友四五人相與切防期以大明正學時人多訾笑之毅然不爲之動科舉制下一試不偶卽爲隱居計來學者眾邑令禮爲經師訪以民事郡守堂試諸生聘爲主文三以髙蹈邱園薦王文獻公爲南臺中丞烏古孫右丞爲監察禦史交章論薦祕書著作郎李君孝光舉以自代相國京兆公將上聞處於翰苑防去國不果葺書室曰竹莊題曰俟庵恆語學者曰聖賢之言垂訓以先覺覺後覺此豈口耳句讀之事正學不明人心日入於偸甚可愳也防陳子某其終爲小人之歸或請學文先生曰唐虞所有之言三代可以不言三代所有之言漢唐可以不言未有六經此理無隱前古聖賢直形容之而已惡能有所增損昧於理道而聲光是炫尙得謂之文哉虞文靖公歸老臨川著文集序和竹莊之詠致羨山林之日多道徳之造厚先生防古神淸衣冠整肅不妄言笑憂世之意見諸眉防謙恭而和易與物無競𨿽武夫悼卒樵童牧竪皆望而起敬云俄兵興門人何琛迎養於臨川居二年而卒年七十四榮祿鄕竹莊娶趙氏宋宗室金紫光祿大夫與樘之孫子男三人卓章多多今存者卓女二人壻曰某孫男一人樞曽孫一人復觀素少以文一編見先生云錦山書其後曰子言言如古人苟求之前乎開辟而未嘗古也後乎開辟而未嘗今也嘗問思曰睿心官則思何思也先生曰思其本無俟於思者爾素不敏始稍窺所得而歸事焉及逺遊數貽書教戒不敢忘也銘曰世道交防正學晦屹屹江東師友勃興於惟先生髙蹈林壑才可濟時甘於寂寞言論風防淵粹髙明昭昭終古𨿽死猶生歸故丘蒙銘於穴式尊所聞敢告來哲

欽定四庫全書

俟庵集卷一

元李存撰古詩

西山歌

西山有廬以我逶迆中田有稌以我療饑春之日宜桑爲父母裳冬之日宜酒爲父母壽

古意【時官軍西徵二年未利有感而作】

秋風一鴈過彎弓登西樓臂弱弓不滿天髙鴈難求吁嗟流沙外風雨何時休三夜頻夢君焉知沈與浮況聞霍嫖姚已拜萬戶侯

玉杖【吳宗師寄歸以奉其尊人國公】

瀛洲有眞人雅度含天熙西鐫昆侖英東剪若木枝合爲玉杖照我光陸離奉之堂上翁出入良自隨乃翁余筋力寄此萬里思林塘春風柔老步嶇若夷不見手中杖但見膝下兒

次張伯逺立秋日飲水

秋風何離離客意方灑灑張郎飲秋水百病不敢捨詩成非有作淸气浩如瀉東吳百萬家疫死相枕藉不知曽飲此亦有少蘇者

於仲元之京師

蕭蕭霜气白眇眇山葉赤居人且騷屑之子乃行役蒼茫倚天劍浩蕩躡雲舄若師羣仙伯漢室久前席𨿽無世緣事亦欲侍朝夕涼風步虛廡微月坐白石古人有恆言出處各努力

楓葉雨中老簡上官伯潤舒元易

楓葉雨中老疏陰落庭戶懷親思方續觸景心已悟初光聊可玩頽照易雲暮微餌何足充忘機不待吐方將鞭後懦庶以張前騖不有同襟者忡忡爲誰布

贈李唐經二首

平生尙友心每欲盡今古子來適我願一笑與之語林深夜闌坐片月落襟屨𨿽無滿壺酒足洗千刼慮明年訪廬阜子肯從我去

西風𨿽無情落葉不自惜山深每髙興況有逺來客起行西窗外覓句了不得共看天上云纎纎薄而白

雜詩四首

少年不自惜老去百悔生還遇少年人告之不吾譍履歷始自見無乃嵗月傾爲爾惜嵗月居然得嫌憎老去無所爲結廬在竹莊竹莊荊棘深宿昔狐藏豈無江海願齒髮不足償生則居庵中死則埋庵傍秋日方杲杲獨行溪水漧紛然浣紗女及此淸未寒相語有相厲嵗晏霜雪繁誰云陶唐風逺矣不可還慕古旣多沮從俗寧可安吾冠方委塵政爾不必彈羣醉敢獨醒孤芳若爲園秋風況無情最解吹年顏

次危太朴韻

疏雨不作涼江云尙峩峩客從臨川來气若橫太阿示我古詩文篇篇秋露荷我年𨿽未衰憂患虧天和瑣瑣世非少涼涼誰實多胡爲逺相求愧汗成滂沱心從古今赤髮則日夜皤進修信在已潝訿甘從他豈無八表羽亦有千嵗柯虞廷贊都兪商廟賡猗那遂此亦常分因君聊復歌

題遊氏半村

入市旣湫隘山居復蕭條湫隘塵滿襟蕭條絕無聊我生邑南隅頗病達與挑及遷荒郊外鹿豕相儦儦朝尋野菜煮夕掃落葉燒髙興無所發佳賔焉敢邀何如遊徴君隨緣自娛調家傳岐黃術取用給不饒獨於萬瓦中茅屋秋翛翛擊柝有夕警催租無晝囂仙幘或少岸禮韋常在習非原野鄙气絕市井澆再饌皆買菜欲炊待來樵出門百步多流水石作橋老圃方競事牧童或羣謡吟笻瘦可支酒斾靑相招浮生在世間何異水上薸過求固云昧苦節亦未超況聞大隱人多混市與朝亦欲置編簡隨君少逍遙

題吳氏寓樂樓

天地一大寓人生果何云試觀混沌初豈待盤古分蕩蕩水上萍淡淡空中云根蔕不可著氤氳偶成文旣無惴惴憂似有栩栩欣嗟彼世之徒眾萬相挻薰循環六欲根如赴溺與焚或爲視耽耽或爲吠狺狺不思過隙駒甘作負山蚊頗傳延陵家有在汝水濆往往構重屋瀟瀟出逰氛主人超然燕客子至者麇相娛輒琴瑟相論皆典墳竹月照淸嘯蘭風拂微醺更烹山上茶亦煮池邊芹至樂本無樂寓言非所聞

次張仲舉阻雨見寄韻

淫流冒郊郭昏墊如堯年坐令意中人十日墜周旋問信免爲俗見懷斯有篇若人妙詩才華星麗秋天沈鮑不足避曹劉眞欲肩時來林下居宻竹涵淸娟戶牖鮮云異言談多所然世情有隆替古道無陳鮮願爲盤中漆莫作弓上盤朽漆不落枯弓自捐

題燕超樓

邑屋次魚鱗市聲喧蜂衙百年九秋葉萬事三春花所以古仙人樓居樂無涯地有不必避心休眞我家銅鑪沈水香石鼎先春茶足可致風露何勞痼煙霞我來秋未深涼風生蒹葭如垂桐江絲逺在滄海槎俗情比如櫛老去空咨嗟安得分半席從君讀南華

題王氏笑閒亭

笑者不必閒閒者不必笑能笑又身閒渉世何爾妙利名浩於海好惡險成徼躋攀有亡命憤郁或大叫癡如蟻旋磨饕若魚上釣不知嵗月往以死復誰誚之子素相聞磊落年尙少構亭頗軒豁勝槪得其要幽花淡無媚新葉光相照倚欄皆可樂百事弗前料嗟我玩陳篇兀兀老蓬藋雙眉久不展有臂莫能掉山根晚云薄誓欲隨荷篠倘子不疵瑕拂衣共登眺

寄題汪氏退宻庵

紫陽汪大夫未老先致事經營百年藏結庵自休憩扁之曰退宻有取於易繋相望千里餘一笑問以偈云何謂之退宻也果何地若言早休官眼底非一二身𨿽似門暇心或未能止若言四大離蓋棺事則已紛紛長夜者皆悟退宻防非但如上云十目之所視夫人皆可能何取宻之義大夫天下士未必只如此庵傍皆髙山庵外卽淸泚晝饑隨粥飯夜則伸腳睡平生易甘苦一一皆夢爾不睹不聞間從來白於水試問庵中人如是不如是

和汪府判生前挽詩

世人但謀生鮮克獨營死平時不了念骨朽或未已汪侯方七十緑髮照白齒家山自營域不以貽孫子松梧舊培植瓦石新甃砌豫事固有譏達生亦可喜竊聞髙世徒不囿生死里長存非有戀奄化亦無恚豈復較委收尙何擇鳶蟻天地我棺槨山川我衣被況聞階庭下冉冉富蘭蕙崇廣存古法絞衾以時制先生固云達於此似多慮

考試呈同院諸公

湖水澹暮色松林郁秋煙沈沈弦誦堂濟濟衿佩員太守親試藝整襟坐寒氊教言旣亹亹秉志眞拳拳外郡且能來豈徒我疆防競題慮寸晷運思窮深淵喧如晝蜂出寂若春蠶眠少輩固卓犖老翁亦蹁躚嗟予果何人讎校追羣賢白晝靜兀兀靑燈夜如年聖朝久薰陶良牧初承宣擇善敢率爾逢奇共歡然顧此且凡庸𨿽嘗習韋編粗通象數末豈達天地先況復事箋注眞成守蹄筌去取豈其任彊顧效埃涓五番亦幸哉士气新且堅中程固云喜暫黜亦足憐志欲等金石朝昏自磨鐫重逢大比時定有髙科聫聞當由輩出功名或無前豈惟一時美足使千載傳

贈胡巡檢民【志父光卿皆當年叛冦姦臣指近年巴延而言也】

重雲閒濕熱欲作夏至雨胡子溪上來披衣一相語南風解人意稍亦入窗戶開尊薦瓜韭汲井具雞黍子爲廬陵秀家世蕃且鉅早嵗走京師騫然好儀矩詩書𨿽素習殺气在眉宇暫爲巡警吏出入備鉦鼔手弓張黑角箭開白羽裏疃散雞豚垣墻奔狗鼠因思閩廣間壤地有深阻凶豪據溪洞老防負戈弩防微相啖噬動輒生齟齬古今聲教逺往往累南土整齊非束縛全活在綏撫荒忽固無常跳踉乃其所𨿽云聚蜂蟻頗亦頓軍旅逺道困供輸窮陬多毒蠱幸逢天子聖元帥復雄武前嵗醢光卿今年烹志父此𨿽下愚者生育皆父母端由一念失血肉涴砧斧天道實寛容皇威安敢侮今聞豺狼窟悉已反農圃早暮或笙竽村墟且商賈姦臣操國柄近亦死南浦詔書一日下海內盡歌舞橫算罷舟車求賢復科舉閭閻皆跨馬流謫歸故處百祥斯可至萬惡爲之沮顧余頭已白甚覺負章甫眼目更昏眵筋骸將傴僂子年才十五聲價滿吳楚朋友實大倫磊落傾肺腑行當分閫櫝終可立朝寧相看方侃侃索別何踽踽波濤隨地有切莫倦篙櫓雙雙鸛鶴下一一漁樵去淒迷斜照艸髣髴晚煙樹出處莫爲謀音書可相許

汪巡檢南雄官滿過安仁且將北上賦詩爲別

積雨夏方歇山居淸不炎若人故意多逺來信防謙疇昔相見時瓊枝照秋蟾別今二十載頗帶嶺海黔同來二三公气度和且廉山市急沽酒缻罌倒虀鹽邵子間善謔馮君捋長髯此歡豈易逢累日殊未厭竊聞黎猺民煽據雷與廉牧守或散走偸生向閭閻每病法家流但事筆與槧虛文失情實舉劾皆細纎公卿習爲常動輒生疑嫌落落視大義營營盡私斂致令犬豕徒跳踉在嵁巗空調外郡兵入境先痟痁朝廷重臣職擇彼輿論僉誅賞一出已毋拘文法嚴彼𨿽要荒間聲教之所漸豈無忠勇者拊膺坐蓬苫購募不可緩恩威貴能兼拊循各有素彊弱無庸覘土性耐蒸溽方餐慣煨燖旣耕亦且戰勿責嵗月淹充國罕羌服狄靑儂獠殱子方尋徼歸我則安窮檐因言忽及此有淚忍不沾更爲盡一觴櫪陰晝纎纎明朝復千里相望靑雲尖

流民歌

邳徐二州皆凶災流民如雲過江來布衣縿縿泥水破黑妻騎驢兒在懷爲餘言之心膽摧剝掘楡皮蘆白荄只今貫鈔一升米不去坐死何爲哉

齊老堂【宋理宗禦書賜史彌逺今歸吳氏具慶堂】

齊老齊老人齊老多少世人齊不老史家父母昔齊老吳家父母今齊老當時落筆山嶽光二百餘年歸此堂秋塵如煙隔精采白髮眼明猶再拜

昔年

昔年有語雙白頭棄我忽作齊梁遊雲鴻不飛音信斷寶鏡塵昏秋鬢亂君心一去如飄風妾心死與黃河東淸霜昨夜入庭樹欲寄寒衣不知處

題李早三馬扇面圖

奚官熟閒秋馬健秋艸靑靑河練練誰知萬里欲風塵寫入時人手中扇只今但賞畫者誰錦標玉軸皆名題空令林下老韋布似聽塞長煙雨嘶

贈禦史孫幹卿

前年鄕友髙知事口口談今孫禦史泉南漳浦號祥刑結獄大囚心盡死牙籖滿架雙眼明貨財如山秋葉輕爲人更有最難者聞一善語江河傾陜西行臺霜雪裏控制羌渾千萬里澄淸乃是夙生心豈待西風方擥轡三間老屋狐兔丘浩浩今古無窮憂豸冠及見此賢俊未嘆深山空白頭

題潭州李侯祠

長沙李侯烈丈夫孤城未陷期須臾殺身報國世固有闔門不生今古無一時義气塞天地宗祀縱長非所圖勇哉二客亦從死已事劍夫還自屠至今言者心膽破想見生血紅糢糊故家𨿽作孔子宅廡下鑪香人共惜專祠肖像一朝新凜凜配從皆其人烝嘗自此千萬世賊子亂臣生亦死

美葛子熙

臨川葛生朴且文負擔有力能辛勤家貧妻死母又老短窗挾策長云云忽思句讀送日月曷若江湖勞骨筋髙碑大碣處處有篆楷艸行兼八分晝長院靜手自打襟帶染煤常若燻旁搜逺取到川陜況乃閩淛江之濆通都大邑逢好事羅列古雅逾璣纁相酬金帛不論直豈比市井爭鈞斤收藏圖書家若府下者秦漢髙華勛春初過我因細論絕勝待食如牢豶四方達士一時見野店濁醪常半醺顧余髮齒久希豁脫簡尙閱徒逢蕓何當一竹兩芒屩共逐溪山秋半云

贈王孟剛

東平少年王孟剛譬彼玉美金之良靜明先生振古學及此一見中心降似非疇昔有靈骨孰不睥睨而傍徨肻捐俗下奔競態樂就席末摳趣行英髦文會我所願事業川至君方將非爲眞實有興起亦且編簡盈筐箱輝輝過眼翠羽濕落落照坐神珠光師生於義未應捨父母入念何其長朝咨夕究非髙義天上地下惟綱常頻年相近歡不厭一日欲逺情爲傷朔風吹柳可得折臘蟻在酒無從觴已知遄發問歸棹未卜重對淸談牀人言肝膽分楚越理則古今無樊墻魚行千里春浪白鴈落一矢秋云涼寸懷彼此不須惡但遣初志長母忘

鄧子髙明粉歌

天冠山中鄧子髙瓊臺絳宮神所遨歸來制鏈明粉石鼎夜夜生光毫淸水白雪相烹熬廣寒之杵玉兔操千搗萬搗成云膏六丁六甲呵防牢電母照耀雷公號神君奮髯開寶刀病人圭匕到口腹三尸二豎皆奔逃破裂瘕結宣腥臊飲食自美元非饕聰耳明目扶傷勞久久服之何二毛山中修竹圍庭臯風枝露葉秋颼颼故牀日炊綿布袍柰此癃痼方哀嗸苕江彭蠡春未濤胡盧自負行輕舠顯晦莫測眞仙豪苟有及物隨所遭株守無用惟吾曹

寄薛卿

扁舟維在藍溪渡篙子窮忙非敢侮移牀沙岸近靑竹欹枕篷窗數紅樹昨宵曹子始來說三度出門三度雨畱行會別總皆天嗟我與君安敢怒

俟庵集卷一

欽定四庫全書

俟庵集卷二

元李存撰古詩

次韻戚總管賦雪

長風剪水不成片城上將軍鐵爲面五更吹角墮梅花天女騎龍淚如霰坐令萬瓦白參差人在蓬萊水晶殿黃河夜合黿鼉深太行曉裂豺狼戰尙憐廬阜足佳致五百寒僧不開院昆侖朔南日本東未信天花一時徧塞邊勒馬公所閒橋上騎驢吾不倦化工作巧本容易臘盡春臨已三見明知無酒俱冷落豈有多情更歡宴長安市上一貧士白晝閉門何所羨

題萬氏姜逸山別墅

李存老矣營竹莊萬君別墅亦在姜逸山之傍何當縮地一百里長須赤腳買魚沽酒朝夕相翺翔

題逺山書院方竹

逺山書堂數竿竹立雨搖風如緑玉仙公好事畫作圖詩客多情賦成軸竹邊有人過吾廬誦詩展書淸有餘聞知竹老須滿節內圓外方我不如

畫蠏

詩人素饞饕見畫棖醋香風蒲靑颯颯江沙秋未霜

次王允中韻

堂堂休明運佳气滿河嶽士無終身悔道有一宿覺之子文獻家嶄然見頭角況當盛壯年顏貌若丹渥遨逰石溪上何異鴻得桷窮冬忽相過接語知嗜學煌煌七星劍亹亹九成樂我若大海舟茫茫竟焉泊鰍鰕相伴侶風水振鈴鐸又如山下石粗泐復誰琢幸有知己人梅邊手頻握

美徐典史再任

安仁𨿽小邑政爾費懷撫去年救饑荒前嵗接軍旅塡溝隨死鴨索肉過饕虎長官亦奔走案牘更勞苦朝飡或曛黑就枕聞五鼔聚米猶聚金視身如視土三年當考績遺愛在農圃忽聞可借冦是則天所與羨君詩禮裔涉世通不腐況有五男兒翹翹盡蔞楚顧余何爲者挾策老環堵君來卽知己杯酒相爾汝豈不幸長畱時時共雞黍義當公天下私欲安敢取

王承事均金謡

公來涖玆邑數月始求見時逢芒種雨喜气滿顏面卹民有眞意爲政自無倦貢金均眾力旱禱先已譴道路旣歌謡囷倉亦余羨況聞用休暇稍復接羣彥永晝拂淸琴良宵玩黃卷武城得言偃單父逢子賤願公堅此操循吏久當傳

寄題劉氏集義齋

義者果何物而乃俟於集諭如久行客名利兩羈縶孜孜較靑紫瑣瑣稽百十朝昏膠入漆夢寐水流濕忽聞知己言胡不返鄕邑靑年旣流蕩倏爾白頭泣一時生感慨俄頃具車笠絕江河迢迢歷原隰或僵泥濘滑或震波浪急𨿽則多苦艱歸休志先立入門集尊幼藹藹舊和翕雞豚與黍稷取用無不給是爲吾固有鄕者徒汲汲羲經尙頻復孔訓記時習所以名世賢多言屢於邑髙齋用斯扁古意眞莫及倘或信吾詩不須勤負笈

寄贈臨川李兼善

南丰羅子知名久來館宗家相與友秋風一日到東籬收拾行囊歸母偶逢臨汝李兼善家世素儒心甚厚平生逰藝及山水兩卷靑囊常在手爲尋佳處得瑤湖艸潤松深才一畝價錢僅費五十貫主不食言人莫嗾羅家大事談笑了嘖嘖無瑕齊眾口李君爲義不爲利反壤之餘長揖走豈知天意相君子吉兆能人凡事偶吾翁平日尙此事喜買盧山殫所有往來觀者數百輩甲或可之乙稱否朝歸暮往芒屩破野店蕭蕭防樽酒苟非宿昔未逢賢定是蒼蒼不輕授吾聞地理猶人身有穴宛然鍼與灸後來福徳未相稱靑不見苗惟見莠我今汨汨心未已人事天時宜兩究何當兼善忽相過混沌一朝爲我剖

寄題徐氏屏山堂

吾聞洪都徐永平作堂居傍山若屏東西插架更書史與我靜對皆儀刑功名如幻何足計但見舊物氊靑靑堂中賓客日雜遝窗外松桂寒伶俜古今華構嗟豈少圯毀不待斤斨停永平今去六十載兒子白頭猶抱經湖邊之山秋最早案上短檠深夜熒平生知己有過者脫巾掛竹相忘形諸孫滿眼又勤讀玉未出璞先玲玲顧余向衰百無慕明年杖藜當扣扃西山雲霧與一啜窗下不眠能細聽

登金盤山詩【並序】

至正七年五月二日余登金盤山積雨初歇艸木欣然一逕縈紆約五六里始及僧顯所營也四山環聳中得寛廣辛勤數年僅成一堂良不易也顯方出逰別村興盡而返因賦一詩以遺之

籃輿曉上金盤山山僧乞食方未還徒從負鐝皆出作一犬臥吠淸泉灣地無沮洳宜粟麥土有墳埴稀榛菅瓠藤葛蔓籬漠漠姜芽芋葉溝斑斑向來人迹罕所及惟許樵牧時躋攀漢時王者曽塟此惡蜂毒虺多神姦相傳田野不足信苟非佛域眞仙關道人宿有山水分擇地卽得天非慳拮據之手皸趼足寸土尺木難而難把茅蓋頭亦足矣何用美構追工般柰緣好事世多有重在一念輕千鍰人間百嵗彈指頃寧防少壯尋衰孱文章富貴皆外物至樂無過心長閒我來巧值師有出煮茗自汲春潺潺尙須早晚秋雨過亦就白雲分半間

題陳同年秋有堂

采采黃金花蕭蕭靑玉枝不隨別時好每與風露期所以彭澤公休官在東籬相對每無酒徒有好文辭同年陳徴君種之亦盈畦客來便開樽爛醉不復疑去春始相識烏髭滿丹頤豈非制頽齡古語果不欺頗訝邑裏同扣門定何時落英幸見飡庶以療吾衰

挽楊閒中

髙巖應記曽逰者赤日黃塵正長夏此翁倒屣出相迎羽扇綸巾絕瀟灑僮奴俄頃具樽俎談笑無窮到書畫十年別去勞夢寐一日傳來成羽化達懷委運更何求老淚多情自如瀉長逰滄海總眞趣回視人寰徒土苴莫言埋劍在龍塘早晚紅光看斗下

倪友文气淸而性和聊以數語爲別不足舒吾意也

若人少嗜靑囊篇乃肯過我非其賢山行不避六月暑因與赤腳踏淸泉祝君聰明天下士文學許之無間然白瓜靑豆且共飲尙可倒囊尋酒錢

題虎溪三笑圖

行止隨時何必限一虎溪偶過虎溪何笑之爲

題塗季方廣胖堂

世間無物拘礙我童冠暮春風舞雩不隨二氏樂荒怪亦有細人疑腐迂堂中之人𨿽未識取義名堂吾獨悉何年解屨登斯堂淸坐共君春晝長

題倪學卿謙謙齋

學卿之學謙且謙用以扁室何其嚴天髙地下人鬼著反此則害無庸占權門擁篲情如閹倒執手版神爲殱君看花落水流處譬彼食蜜中邊甜

和汪子長韻

閉門久與童烏簌簌老竹秋風先日用浩浩皆吾天去古逺矣誰當傳身𨿽塵土心則仙玉株碧樹分後前龍溪居士通理亦視浮雲如脫屣當時經濟不盡材畱與諸孫眞上計日車難把長繩繋男子功名須早遂濟川舟楫眞爾曹安肯坐守東西臯禹鼎象物深且髙魑魅魍魎何能逃期君他日行此志看取千丈生光毫

次髙元博韻

老逢盜賊繁俛爾度昏旭蕭蕭數莖髮連月不暇沐晝常雨中飡夜或林下宿深惟昆岡上誰辧石與玉茹珍蓋糠籺飲水卽醽醁相逢破肝膽豈但皺眉目大宜適他所采擷皆可蔌朅來安且靜殆若立於獨南風滿窗檐衣袂淸不醭梅實得調鼎松明勝燃燭顧此若蝸牛殻中少涎足故人意不滿蓬蓽毋乃辱置酒對橊花誓將徙華屋吾聞學仙者隨處武夷曲矧玆秋風近白酒家有熟𨿽無羨魚飯賴與鹽虀粥

贈陳九成逰國學

黃雲潭潭天欲雪陳子初來卽言別值吾築室正狼籍爲煮春茶供再啜子宗九江稱義門明年挾防逰成均奎章先生賦詩贈秋波一幅淸無塵竊聞國初許祭酒正義堂堂古希有諸王駙馬皆敬憚帳下公卿列先後卽今規矩猶當時肥羊大餅午不饑願君努力積分數他日錦衣當晝歸

次韻吳宗師和元參議道宮墨竹詩

東西海水先秋寒上有鬰鬰三神山山人或在玉京住山中竹石那得隨渡黃河灣是誰好事寫於壁風枝雪葉依孱顏人知寓物不畱物我並無寓閒而閒中書參議亦髙致倡以妙語題其間不須駕鶴仍鞭鸞坐閱物理如循環有時見此非詩非壁亦非畫但覺鼎內朗朗金丹還

下第南歸別兪伯貞

驅車出都門別酒忽在手去國古所悲況復失良友芃芃丘中麥鬰鬰道傍柳揮手從此辭煙雲黯回首

寄史誠翁

誠翁女賢聨騎過吾竹上畱之不可匆匆而去他日以詩寄小形不滿云

入夏多雨意頗淸又說新水上髙平不期而來吾所喜苦畱亦去君何情村醪方熟幸免沽熱雞𨿽瘦還當烹臒然不試今老矣日日相歡須友生

寄題臨川樂氏東白樓

喔喔林下雞炯炯窗間紙柰此旦气何幽人攬衣起於時無所爲黙識天地理由之爲率性反是則迷已求仁信尼父言善尊孟氏君家構重屋取扁豈玆意靑靑山外山澗之水石根有松檜沙際有蘋芷深檐霧或宿危角星尙綴省察屬吾儂無從但瞻視

金谿尹徳政詩

金谿豈但千餘室得尹多賢從昔日其間趙李最爲優鄰境至今誇未畢朝廷經理在延祐吾獨令民先自實稅糧飛虛戶逃詭無窮研磨皆以質豪姦不利終莫沮區畫公平嚴且宻遂令髙下出信籍貢役歡然非督抶邇來近越三十秋刀筆貪險閭閻偸簿書往往有緣絕經界欲慢將安尢社神有怒陰有相剛次而善來周侯丹鉛朝莫躬防勘人不敢懈誰其廋漢時黃霸稱能治某木可棺豬可祭孰云千里劇而繁殆若邦君私事耳每疑州縣今最難使家上府臨如山所尊所習乃文法豈有骨髓憂民間坐氊未穩欲交代催科送迎何時閒模稜斯可足嵗月否則急急歸囊慳後人果盡不如古空遺林下多長嘆俟今漸老方無倦經術文章能防見已知增秩快輿情他日必先循吏傳

義魚

霜風刮面冰如刀持義入江矜厥豪投深中大始一出眼澁膚凍如紅桃嗟爾得食亦稍稍性命或與蛟龍遭安得長義一萬丈直向東海義六鰲

和丘南傑

渺渺北山下沈沈楓樹林但見黃葉落不知秋意深西江有髙人百里來相尋平生妙詩才足慰夙昔欽飽逰閩嶠中浩浩古與今气可拔九地當爲千尺岑甕盎同紛紛希聲求大音何時得重來窮此千古心

寄題陳氏東閣

大明生於東孰不快先覩陳公構髙閣百尺淩淸霧雞鳴四無人起坐寒窗曙雲霞已披靡海浪猶掀怒滄涼成寓辯寅賓付稽古流光洞纎隙初气足吞吐紛紛方美睡鼻息撼環堵

贈主簿汪復心運糧至宣州回

汪侯瑚璉姿夙昔忠孝門屈身簿佐間公事多馳奔運餉出千里濤瀾江漢昏蛟鼉固云驕盜賊相並吞皇穹一何情聞者猶防魂我侯秉家學勉勉心自溫靡盬有前訓致身無後言惜哉朱鳳凰八表髙飛翻正色乃齊楚歧行皆弟昆終知世所乖或者天實存故山夜來雨靑靑滿東園脫有相過便一觴聊可援

次韻答沈文友

至運有消長大明無中偏沈郎眞特才餘子非其邊已無俗中態更信古人編鬐鬛蕩江海金珠破昏嵗晏始相逢促席梅花前樓角轉山月歸人行暮煙開懷更一一過眼空千千嗟予離索人膠柱胡能弦防頑苟云理土石皆爲僊秋葉難自惜寒花誰與妍明知指非指所貴天其天燕石不在櫝遊鱗隨所筌紫陽賢弟昆好學無其先稍稍外形迹醉時吾卽眠乃翁廊廟資文彩如雄遷愛子及其友勉旃皆盛年

送洪教授茂初

忠宣盛澤余孫子分教如今在柳州此心初不異孔孟何俗莫可回商周玉堂金馬自玆始九疑三湘因得逰蠻客舟車過如織安書時遣到蠙洲

題太行飛雲圖

仙人家住錦水湄父母在堂懷防衣太行飛雲日月見豈必千載方來歸

贈劉與畊

秋風吹子之衣巾庠序偶爾逢劉君文章似海方戰罷兩袂猶帶西山云

僞鈔謡【代爲耆社作帳辭謝尹楊思齊】

國朝鈔法古所無絕勝錢貫如靑蚨試令童子置懷袖千里萬里忘羇孤豈期俗下有姦往往造僞潛隈隅設科定律非不重柰此趨利甘捐軀縱然桎梏坐囹圄防有囊槖並尊壺生平心膽死相遁口舌所掛多無辜人生旣以不堪此惡卒乃借生危圖苦之箠楚甘酒肉役用在手猶柈珠或思夙昔報仇怨或出希覬傾膏腴搜求寧肯剰雞狗污辱間有連妻孥何如巧遇賢令尹燭照劍斷神明符先窮支蔓到根本礦鐵𨿽硬歸紅鑪非惟此境少憂畏亦遣鄰邑多懽愉自憐弱肉脫虎口從此飲水皆醍醐誓將白首至死日頂戴豈與劬勞殊願推此舉徧天下咸使良善安田廬

題樟南閣

曩年冰雪何其酷到處豫樟皆折禿吳家一株三百載老葉至今靑蔌蔌面之有閣開八窗詩書白晝南薰長土深根逺耐寒暑閣上主人如此樟

送倪季成一如說

倪君宿昔眞才傑種杏滿林頭欲雪養心似到一如如寄語從予求解說我今衰老舌本幹掘地爲鑪蒲作團君能它夜肯相過共煮苦茶山月寒

俟庵集卷二

欽定四庫全書

俟庵集卷三

元李存撰古詩

慶吳宗師降香南歸帳詞

我朝列聖仁如天齋宮穆穆賓神仙神仙無爲法自然襲號不愧莊生篇皇帝有詔卿來前陰隲下土卿當先稽首受詔毋畱連紫鸞飛空金作鞭寶旛新剪天花懸銀鴨冉冉分龍涎並聞海上三山聨瓊臺貝闕靈所便酒醴瓜棗陳千筵寶章夜飛風肅然物不疵癘民無愆下土再拜師能賢

詩別汪伯羽且聞天樂淛行並呈似一笑

客入山中來繋舟在窯浦揷秧昨日了得此芒種雨片言卽欲別豈不共雞黍賴有柯鏈師篷窗足深語

橘亭詩贈黃生

巴園剖橘逢雙棋未剖已先人不知到今智士譏剖者勝負紛紛無了時黃家亭中亦多種防見十月淸霜垂更須會到未剖已先意欲車欲馬欲炮欲象皆繞之

挽楊牧心

我家祖母公之姑聞昔過從不少疏夜月防吟梅下石秋風嘗醉竹間壺陶潛未老卽歸去虞卿非窮多著書嬉遊尙擬共諸父忽謾往矣令人吁

祝丹陽以古琴見惠且寄以詩次韻答之復以史略一本爲謝

涼風蕭蕭吹井桐佳懷如寶幹不逢二年蹤迹走闤闠面目土炭心盲聾萁荄豈異伏櫪馬云漢獨羨髙飛鴻詩琴逺致心甚厚金玉備具相玲瓏大珠沈淵炯不動朗月照水淸欲空亦知廬阜入幽夢幻此三疊銀河風紛紛醉裏不知老有此二美誰吾同彈琴固可消世慮作詩乃或令人窮未如祝仙古巖下往往遇會方瞳翁聊將史略報深意並問馬首何時東

贈蔣立賢之廣徳任

靜明先生眞古儒誰其師之三祝舒嗟余小慧成大愚欲信不信空居諸論詩作賦甘區區一語及學茫無途終然旁薄差不如遏此盛气隨摳趨義哉詩友不棄予輔以磋切何勤渠初如蜜炙香且腴久若劍刄深刳屠愒時玩日𨿽故吾渴則必飲饑當餔象山之學非髙虛六經在人一字無平生感此誠難孤仲祝已死良可吁知君識見與俗殊想今致力誰能逾搜剔窟穴窮根株我𨿽未識心先輸此行贊教風雲初苜蓿侑食甘於魚棘闈擢士稱錙銖季祝已中登公車【闕】朝二友爲時需嗟我不喜當何如嗟我不喜當何如

李仲祥教諭棄官侍親歸寧國

先生家住雙溪邊來此學計方蕭然東禆西補長如煎蘗不可口冰寒堅宿昔敬愼無遺捐毫末泛濫心拳拳荒中飾外俗則圓恐懼修省漸遺編九州庠序如星聫安得公輩多百千斗升翕忽空中煙柰此靈府良難全髙堂頤髩霜娟娟幹祿及養夫何愆忽思溫凊誰當先十宿九夢鍼生氊一朝遂賦歸來篇詩書在囊月照弦秋瓜之瓞方綿綿仕止有義吾何權先生去袂誰能褰別意不盡隨流川入門想見又歡妍彩衣跪舞風蹁躚桂花蘭葉香滿筵酌以大斗行金船君親二事初匪偏孝則此日忠他年

次友人晴韻

忽有奇趣生朝晴卽而失之行復行川流無梁不可度梅花立煙何爾淸東丘老石亦佳色南陽鼙鼔非和聲安得無孔一枝笛與我昆侖絕頂橫

薄暮略歸

山花淡無慮山靄淸欲流行行豈不逺足倦安敢休正爲落日恐忽見月在頭躊躇成獨笑且復得悠悠臨川南洲何成道有詩送簟與陳又新眞人眞人屬和且以見寄因次其韻並簡成道二首

仙人豈必芙蓉城世味淺鮮神自淸或隨天際星斗出不攺山根霜露明南洲有人榻應下北海之座尊且盈紫芝謾采亦成曲未許遂與商山名

來詩足貴如連城舉觴再詠新且淸閉門苦覓信無已指鼎卽賦聞彌明楊花從汝嵗冉冉瑤艸在我春盈盈向來陶陸爲苟好未必千載余其名

寄舒元易二首

昔聞舒子言今已向三載可憐下愚者攣蔽不自解百年眞倏忽況此弱而痗嗟余古之徒菲體辱相采絕如溝中蛭豈識江與海江海未足雲天覆而地載明年已多幸稍已開杻械靑靑溪上山逝欲從子邁儻或與所聞𨿽死亦何悔

理有必然至事有不可測堂中親白頭房內妻廢辟孤侄每來前顏色何慘戚旣無甘防奉更乏育子力幸然秋稍收禆補隨所得𨿽知非外事寧免相感激客牀半夜覺展轉而反側忽喜雞一鳴寒窗爾難白

汪主簿淸明不出見寄次韻

人情雨中花客意松上煙苟非薛卞門何以歸龍泉附驥知自逺慕羊徒得羶君看長舌人早晚幹無涎所以汲太守穩作淮陽眠昨日出東郭風楡吹緑錢流光一何情去去我郵傳道逢誰家子饋奠號新阡感此不能已戎笳吹晚天

次韻戴同父畱別

明主建皇極元臣運洪猷嶽安海無波羽鱗斯泳遊誰云吾道東聲教喧中州漸摩三十載荒徼靡不修祥凰端自來天馬豈待求漢業避光大周基共綢繆時逢戴廣文煙出冰壺秋信非巖穴姿致此蓋有由西風芙蓉花去駕不可畱情隨別觴盡思與江煙悠有句不相寄遐心定誰尢

贈周易初

山木日已陰東風澹荊扉子從逺方來未久遽言歸壺傾不忍別乃復把其衣卓落豈自放孱頑甘所防致君術則同枉已禮或希聞風固有訝信道未必譏髙帆拂疏煙江水日夜肥願子愼流止前途多險巇

山中畱宿明日以風雨對牀眠爲韻賦詩

雅性厭喧隘結廬林野中林中果何有勢利罕相從異哉四子心春江遡孤篷灑灑竹方雨泠泠松欲風貧家百無爲蔬食隨所供但於文義間稍願相磨礲顧此有餘樂言旋胡爾匆人生難定期往往如萍蓬豈不易分別談諧誰與同尙懷秋花前興滿山園東豆寒始能莢韭潤亦已叢倘或不遐棄淸逰應可重

壽吳閒閒

三山駕滄溟鐘秀生神仙信爲物外姿俯結區中緣早隨玉堂客經揖金鑪煙詩書乃餘事行義眞無前瑤壇奏通章報國殫成悁和格窮壤彚類丰且鮮冠裳七寶妝十載褒恩連髙堂有具慶燕越心所纒膳羞以時至暑葛冬而氊丹砂雜逺藥備養無纎愆乃公性嗜酒巨量如長川每逢親故來一一干瓊船夫人善將理筋力彌淸堅朝昏總眾務內外靡不宣我皇降厚澤暫許云鳧還奉觴再拜余顏色雙明娟吾聞至徳士往往昭其天四海誦光美鬼神無間然貴富時則致此歡那得全嗟余不殄人怙恃今成偏謬爲童子師卒嵗如拘攣精神寄宵蝶勇委慚春鵑吁嗟甚蒙愞在已誰當權往者𨿽弗及來者猶可焉山田秋日髙小徑相扶牽或分棗如指或割瓜如拳或沽鄰家酒或釣東塘鮮𨿽忘榮華事願以適自虔名山豈不近百里寒泥濺旣無謝公屐又乏王良鞭靈菊正香晚江梅芳共妍相見酒如澠賓客塡華筵缺然安所效引領歌靑篇向來帷幄中不隔崆峒巓達者自天祐追歡當有年

題開山寺上人翠深閣

吾聞開山寺繞屋萬竿竹沈沈窗幾淨冉冉襟袂緑道人燕髙閣曠刼心自復端如九秋水浸此藍田玉嗟我本凡庸塵埃滿茅屋淸逰豈無興何事久羈束

逰古象山一首贈別陳又新入京

昔聞陸夫子講學玆山巓山以形得名名以賢而傳近從師友後結此登山緣溪流涉光炯逕艸披蕃鮮松栢作旌斾蜩蟬爲管弦盛年筋力彊老大須扶牽祠基久方及沓石遇最先梁棟借荒艸炷香神颯然幽奇樵或知物產僧所權漚竹可成楮燒茅斯糞田復循馬脊岡四岫分跰躚瑩公址亦存池井皆充塡閩水尙靑玉吳疇空紫煙上山日始升下山燈火聫觸景有深省敬防心共專眞人益髙懷馭鶴來天邊昔時釣防所一一無遺捐或尋靈運屐或待淵明船仙甕足春酒淸歌方扣舷芙蓉涼欲花又著歸朝鞭尙疑鑑湖公一曲遂自便行藏吾有時外物何能遷出山山不嗔居山山不妍長嘯了山意靑靑時在前

贈臨川葉以淸入京並呈其兄邦用

江城六月暑來此幽人廬沈沈千竹林炯炯雙玉株伯氏淸不槁季子通有餘爲言秋風起逝將逰帝都秋風萬里長吹子舟與車堯舜相揖讓臯虁協謀謨孰云百代下而不回古初人生於此時誰能守丘隅況子富且美行哉莫躊躇

次韻十叔種菜

陰陽無停運菜甲互消長但令人力及生意孰非壤七年東山下剪棘開一掌椎牛付危味烹藿足眞賞形臒志無攝胃澹心則廣身𨿽萬夫後興乃千古上縱情宜有止行樂貴非蕩堂堂十家叔雅度入爽林園托髙蹈葵菽擅淸享謀生或云拙至理焉可罔悠哉有超悟允矣無骯髒

次黃晉昭韻

堂堂曹州伯學道窮諸艱二年竊書鄰指我觀其瀾華章一爲別字字皆悲端我如再嵗駒始受覆與鞍已愁太行險況渉流沙漫君如中天月一照山河寛餘光落尺素許我平生看

和彭起南韻

黃葉風吹盡林間見枯株若人獨何爲乘此下澤車他物非所求辛勤在詩書旣傾北海座復謁南陽廬信有眾善歸河流深九渠顧玆戕賊余蔓艸日自鋤從渠譏議者謂我腐且迂孟氏取不愧羲經明有渝他時忽自彊老矣將焉如

寄題曽髙士淸眞齋

淸濁非二理眞僞同一機苟云淸且眞濁者斯僞而請看混沌初何物爲端倪所以柱下公嗒焉抱希微之子早學仙離羣獨巖棲滔滔若江河誓不滑其泥誰爲淸眞字扁乃齋之楣人皆慕渠達我則怪渠癡幻軀等臭腐晝錦頻推移對治自殽擾分別無窮期何時一樽酒客至相娛嬉酒酣掉輕舟巖下浮漣漪漣漪有秋色淡淡吹人衣顧此尙何言一笑當脫頤

哀祝明逺

我昔逰師門與子始相識襟懷靄春气顏色澤而晳憐我學無方爲我數開迪子言𨿽懇懇柰此正茅塞他時七月暑子與舒元易芒鞋杖而蓋訪我到林僻松陰作叄坐快飲不余滴淸論秋夜長艸舍隨所息蚊防及風露義不作賓客別來子久病傳者亦非的但云類痁瘧豈意至玆極我嘗習醫藥此頗不惑中幹而外彊翕翕唇頰赩痰涎屢吞吐寒熱互煎逼我𨿽弗果問子固不能卽寄書或浮沈遣價胡不克縱無續命方未必大差忒一朝訃音至造物爾難測老師倡絕學正賴相輔翼譬如萬稂莠初覩一二穡有子未爲多失子良可惜深慙病莫助執紼當致力及知己沒土尙擬瞻幾席因循至如此過矣復奚飾昔爲同捨好今有死生隔嗟我凡下資意欲塡胸臆支離久成熟豈悟本方直靈苗不自愛日日縱螟蠈今𨿽未照徹實信已非億緝熙苟無怠非久當有得子𨿽在重泉豈不念疇昔明明爲子告執筆重淒惻

贈黎山人

有客來自江之西家傳地理姓則黎淳風郭璞今逺矣妙緒未絕非君誰吉凶禍福自有數竜穴沙水寧無之當先全我好心地待子指顧方爲宜

張氏存菊堂

春華固陽艷達士蓋罕求所以朝暮間守此一斛秋白露旣泥泥涼風亦颼颼足興千古懷豈但消吾憂向來彭澤翁與爾何綢繆往往不得酒長吟空白頭今逢佳主人地位宜公侯髙賓每相過輒以大白浮醉來飡一英方寸淸休休縱有俗中樂於焉非所求

慰髙元博防子

聞君生佳兒玉雪何瑳瑳每嬉書室中簡冊更幡拖舉臂請塗墨飛堆作鴉螺紛紛命相家許與實非阿豈惟必秀苗合是同穎禾圓顱王瓜綫早晚思一摩今年春三月偶亦遭寒瘥遂令鸞鳳雛化作螻蟻窠靑山黯無色白淚如流波顧此異縣居問弔空蹉跎蒙莊齊物篇理到不可磨嬰孺未爲少髦期焉足多浮屠亦有言恩愛皆成魔只將彈指間一視十刼過況傳合浦上蚌老气益和吐珠或徑寸紅光避蛟鼉屈信乃其常往復信不訛尙求樹下環暫若壁上梭秋風破新菊秋雨鳴枯荷且開翠醽醁酌以金叵羅防琴何時聽舉案當無頗芝蘭敢專美弓冶非殊科徒爲防明者柰此東門何

俟庵集卷三

欽定四庫全書

俟庵集卷四

元李存撰古詩

題四明施華甫平軒

惟水有平徳次則莫若衡水逢險地衡付貪婪氓隨勢作騰注以私爲重輕試看彌彌流及此釣釣橫髙象寫虛靜列星分燦明至公果何言取以爲吾程𨿽居叔季下是則先古生亹亹有親睦休休無鬭爭柰何或不同刼此利害兵勃然千尺起嗒爾九地傾髙下遂異手由來豈初情四明有施君少以法律名雅逰聲勢途每擇夷坦行玩縱固不敢刻深良可驚宴閒開小軒花木羅四楹應物只如砥心神常自淸勉哉幸勿隳此語非徒成

贈艾民章

客從西江來欲入武夷去道路旣阻修冰霜況寒沍爲求鷗鷺伴並賦鶺鴒句臨別一驅車前村但煙霧

贈孫寫眞

平生懶照鏡不自見其老孫子偶寫之嗒焉一枯槁坐令百邪念勢若河堤倒焚香白晝靜冉冉庭前艸

逰演法觀

朝讀松瀑詩暮逰靈芝巖道人春甕開酌之深夜談淸奇一難逢況此二與三豈無黃精苗艸石相與椷明年當再來歸制一尺鑱

題云庵

夜宿云庵中白雲滿牀頭客來云不語客去云不畱明日在山下白雲何處求

題夏氏原淸齋

夏氏好事者構齋曰原淸苟非活水來何以爲此名想見太古秋泠泠浸窻楹孤云若求侶缺月相與明素琴旣橫牀濁酒亦在甖逰鱗最堪玩白鷗斯可盟心境兩如此是爲葛天民

題柳氏雪堂

誰誇佳气充閭宅此獨山河三尺白化工作巧古難逢合致玉堂揮翰客銅盤燒燭鑪炭紅衣之錦繡宜重重房中腹我屬阿媼房外撫汝勤而翁他年嗜書如嗜炙亹亹鄕邦起聲價分當挾防待金門豈忍一朝離膝下悅親有道構髙堂龎眉皓首春雙雙時殽帶脂每在庋臘酒似乳常盈缸此心冰雪何年泮寒夜𨿽長吾則短黃昏衾枕有兒眠二老齁齁天地暖

湖山閣

湖邊深山一髙閣閣中之人講唐虞堂堂千古亦人耳皎皎此心非我乎松風滿衣白晝靜竹月入窗淸夜虛莫作畱連光景者只將登覽送居諸

贈張伯圭孝廉

竹深十日髙齋雨屢屢相過傾肺腑緣何方濶俗中疑爲著儒冠羞仰俯婦翁開閫炎海頭提刀殺賊老不休帳前幕下造多士婿美如此猶林丘西山之雲南浦雨家次結廬心甚苦明當便上孝廉船且植松楸防千古

題趙子昂畫馬

世人相馬只相彊筋翻骨跳塵沙黃誰知毛鬛風不動一日試之千里長吳興妙手天所借白帽奚官亦閒暇試令伯樂再相逢不識畫圖惟識馬

贈孫寫眞【與前贈同時作】

古今富貴者功勲在生民百世不可忘宜爾寫其眞顧此貧賤夫誰喜復誰嗔描摸亦勞爾壁上徒凝塵

懷祝直淸

煙瘴防萬里父子惟二人視牘不尙同致辧或隕身傷哉苟且風柰此羞緇燐幸逢煎洗余宜得消息新夜雨不可寐寒雞固難晨紛紛宦逰者胡爾獨艱辛

題程氏玩竹亭

程君讀書在空谷日日開軒玩修竹山深雨過土生煙欹緑搖風如萬玉頗聞君家好弟兄亦有學仙逰太淸有時擕酒歸竹下醉臥秋根吹鳳笙

義役謡

八都安仁最下都易水易旱生理無奉公往役名主首半是摘篛擔柴夫或因苗麥僅升斗或忝殷實元空虛千中得一稱上戶土赤聊當辰砂朱五更飯罷走畫卯水潦載道歸來晡天下末物諸瑣碎每以附近先供需課程茶酒率陪閉所取鹽米何錙銖逃糧逃金不待論職田子粒尢難輸公家督促過星火惟聽捶撻生虫蛆防年辛苦垤容蟻一界了畢鍋逰魚間逢令宰賢卹者蘇息無術空嗟吁省府郡帖一朝下義遜得許從鄕閭徐君更是好義者率以公正人趨諸同時共事數君子但有贊協無次且出多出少由厚薄若小若大皆懽愉支吾縱廣非獨力佽助能防咸安居移東走西可免者那上趲下歸誰歟不聞隳突到雞狗但覺和睦安犂鋤願依此舉更堅久美事無以三年拘

贈命士靑雲仙

有客過我談星躔江湖號曰靑雲仙玉堂爲寫三大字蛟龍出海挐秋煙我今齒髮久疏豁再問行年果窮達去年買妾始生子一笑許之非夭閼且言願賦靑雲篇焉知老退詩不傳滿堂珠玉需我語不若燒湯喫茶去

題濟川趙氏云崖

人生安宇下雲气棲崖中賦形𨿽則殊適意無乃同��防衣子冉冉華髮翁列鼎足珍饌世家多古風或披褒貶史或弄金石桐或行溪園北或憩梅巖東渉世旣知此尙何擾深矧聞佳客至未始淸樽空

俟庵集卷四

欽定四庫全書

俟庵集卷五

元李存撰六言

贈別李克明逰金陵並柬閔鄧二君子

足旣著防兩屐鼻更吸三斗酸風雲應有所防冰雪莫忘相看海內才華磊磊窗間句讀譊譊吾方羨子脫穎子必笑吾繋匏閔子東向安否鄧君北逰如何豈無秋風白酒柰此春江緑波詩在白鷺洲上酒尋烏衣巷中思君防畨夜月寄我一襟秋風爲已自能虛已卽人須是下人眼底淮山冉冉帆前江水粼粼

松澗潺湲圖

吾年六十三矣擾擾茅艸岡頭安得坐橫樹上只看石澗泉流

山泉圖

插天之山不俗出谷之泉必甘未知此景何所將欲移吾俟庵

贈石塘隱者

我來適自城府赤日黃塵鬢須聞說石塘深處主人浴罷風乎

古象山捨菜

山淒淒兮欲雨樹蓊蓊兮生云喜良友兮四集慚余老兮無聞

湯繩武紀夢圖二首

佳逰已是夢寐淸境復在畫圖人生萬事如此俗子竊莫笑渠

其二

堦前細艸雨過屋角長松風來共君說夢觀畫晚茶一甌快哉

俟庵集卷五

欽定四庫全書

俟庵集卷六

元李存撰五言律詩

挽劉千戶母萬氏太夫人

貴作將軍母賢知孔氏書事尊聞有禮就養喜多娛遽沐原生槨深孤潘令輿想應秋月夜騎鳳戲東湖

挽張繼道三首

此老忽不起淒其篛嶺雲田廬今益大詩禮昔雙聞宰木宜無憾庭蘭防有薰碑銘千古事況得翰林文同邑未及識居然挽有詩天乎傾族望人或慮年饑愛子書連架畱賓酒滿巵秋風軒外竹惟見緑依依池上好樓閣人今去不回荷風吹淨幾竹月照殘杯親睦無慚色綱維有達材髙堂元日防拜飲防興哀

送熊仲瑾之東川山長

葛水多材俊東川得範模𨿽疑官太冷所幸已非臒夜月靑山句春風采石壺平生多古意因子不能無

送徐典史歸四明二首

細雨堂前酒初梅雪後吟誰云新識面已是舊知心冉冉蓮花幙靑靑桂子林簞瓢千古意臨別一何深

其二

斗邑方三載歸帆忽四明才華宜用世案牘豈勞形蒲水江魚出槐風壘燕輕舊防應有念還復到林坰

別朱廣文

相識𨿽不早相逢眞偶然誰知此客妙信有主翁賢燈火三餘事交防十愛篇秋風【缺】紅樹爲我送歸船

寄易可大

別去情無柰歸來又若違炎涼非異操顯晦莫同機水盡魚龍逺庭荒燕雀稀花飛憐不住忍獨送春歸

次友人韻二首

蠢蠢繄羣盜胡爲亂此時國恩方廣被天運更難推避俗思元亮知音賴子期總戎渾漢節續食況商芝白水秧初插黃梅雨亦收賊巢渾似蟻客意豈如鷗防飲成孤樂閒吟撥浪愁倚欄秋待月處處是南樓

再次前韻二首

擾擾兵戎際垂垂老大時英豪宜有出迂腐豈堪推文子徒多計龎公盍早期何由漢殿裏重產九莖芝見說蘄州冦官軍久已收壯夫仍扼虎隱士莫盟鷗且共津津喜毋爲咄咄愁望鄕𨿽有眼筋力倦登樓元博惠名筆佳楮再次前韻以謝二首

慨爾山中客聊爲脫頴時干戈𨿽莫與文翰必相推村落終難用蓬瀛合有期可憐塵甑釡蒸煮紫靈芝刻玉三年楮茅堂一日收秋云有過雁春浪可浮鷗塗抹吾誰許番張女自愁只宜揮翰手乘月上南樓

餞信州路敏珠爾總管

閥起陰山逺藩開信水長槃珠元落落匣劍更堂堂屬馬車邊集文鸞筆底翔窮閻歌潤澤豪室避光芒齋閤儀容簡衣冠薦遇香橋成虹跨海教下錦垂檣久借空懷冦先徴必在黃遂令鄰邑士感激亦成章

挽倪錦江

翰苑思前輩鄕邦失達尊風流於此盡墜緒向誰論建學成多士傳經裕後昆毫端秋灑灑語次玉溫溫井浸畱人轄墻眠問字樽一麾闗塞遠三徑菊松存濯錦淸江曲尋詩老石根蘭蓀香滿砌槐柳緑盈門正想名言立何知大化渾云隨丹旐發雪助素車屯引紼寒宜執傷肱痛更捫佳山稱塵相南望防消魂

挽軒竹亭

家得傳經士人稱用世才髙情方翫竹淸夢忽緣槐慷慨陳公轄芬芳謝氏堦昌灣髙冢在愁見白雲堆近詩五首其一美前丞相托克托公次則秦運使裕之次則汪司業叔致次吳博士正傳次寄潯州祝經歷蕃逺

丞相年方壯髙情照世間堂堂先玉筍懇懇別金鑾麟紀垂專美雞鳴習大閒聰明旣如此愚守不應難

其二

國用錢糧大於今法最嚴常徵猶有橫盡瘁不宜添皇上眞齊聖三公足具瞻喜聞秦運使奏減淛西鹽

其三

見說汪司業居官極至誠孰云今世事無復古人情柬魯民何愛吳門涕自傾防時得相見滿意話平生

其四

樂教由先【缺】眞爲治忽機彬彬九徳用亹亹八音依【缺】

其五

淸潯水相思已再期存心皆去魯同气豈居夷事迹𨿽多舛襟期可勿疑情文不相稱敍語似前知

哭祝直淸五首

爲政心常切詳刑位尙卑瘴鄕非善攝辧口復頻移白鴈秋云濶靑燈夜雨疑月斜窗下夢已遣故人知

其二

比得梅州信平安喜有餘虞人𨿽在訟夏勝乃傳書旣領鄕親酒兼逢使者車只期靑艸上帆取北風初

其三

蠻獠時生變朝廷數用兵豈由皆捍鷙亦出少廉平海畔猶橫槊閩中始解營軒車滿道路應有痛闗情

其四

力量𨿽難及精神似少渾享生固有數得禍豈無門人笑謀身拙吾嗟取義尊他鄕誰共語應是汨羅魂

其五

二昆並內氏變故亦連年事本難推度天宜少後先飲歡方暮景相見忽重泉何必昂山下東風屢然

館中呈山後諸兄弟

半月不見面經旬才一書向來逺則已今此近成疏越分祗爲異濡身不願余鄕闗已如此吾計欲江湖

挽人

雜佩艱難日孤帷教育秋珍鮭宜永養仙鳳忽長逰星斗明雙劍松蘿防一丘晉原當不憾楚些謾多憂

次汪主簿秋日見寄

隔水秋云薄連山夕照荒去鷗分逺色來鴈帶初涼風物何嘗異人生亦自忙因懷吾友問醫俗若爲方

寄傅有中

風雨黃花後殷勤有報書近聞多老病今此復何如逐物元非得知天卽自余平生陶處士吾亦愛吾廬

餞貴溪劉縣丞

自得閔處士因知劉縣丞功名頭未白賓客眼嘗靑溪水三年似天風萬里應鄰邦兼未識無計祖長亭

送王季寶歸江西

露白村村曉霜紅葉葉飛愁邊仍嵗晚客裏又人歸未別情無柰臨分語復遺往來王子敬莫惜寄新詩

和舒四翫月

迹有殊方阻心將翫月同山河千古外形影百年中稍稍髙興發寥寥夜气空不應長作客愁絕杜陵翁郊迓汪主簿理畝歸汪以詩謝用次其韻

意得何嘗別相疏或在頻久無當道者下接屢空人郭暖梅花近行遲野意眞卻非河陽令望拜馬頭塵

次陳存翁韻

道義相知久塵埃一見難劇談眞有素小市竟無觀拂袖君何急褰裳我未闌早知初度日寧畏酒壺寛

次張伯遠韻

虛心萬物表眞意何能逃樹暗禽聲盡山明霽色牢黃花秋露偃紅莧夕陽髙不有張伯遠淸樽孰與陶

早起

短髮梳殘月輕裳試曉風無言渾似道多病欲成翁竹簡聊千載藜羮亦萬鐘昂昂非自異瑣瑣得無同

別黃俊昭

歸矣黃夫子淸愁葉葉風深知疑我獨無補與人同天地年年老江河日日東相思有新語並寄鯉魚中

贈胡大使【黃河滄洲人】

久客徒催老防名不救窮尋詩亦及我好事豈非公勲業逰天北家鄕望海東重逢知防日小酌晚林中

挽徐東臯

器度聞州裏宗親失棟梁逢辰家益大好施澤宜長子已監公廏孫方宦帝鄕九京知瞑目光顯未渠央

挽邵菊存

逺矣詩書裔居然山澤臞探𨿽有所渉世盡多娛池上亭空在園中趣竟殊明朝原【闕】路楓葉雨餘蘇

贈吳景漢赴汾水縣儒學教諭

頗聞汾水縣獨在萬山中民俗宜無雜師儒易有功況逢賢札裔共揖釣陵風早晚錢塘便來分苜蓿供

送曹時中

漢相崇淸淨云仍尙爾賢髙標𨿽未識佳句已多傳裏下行歌薤臺邊舊泛蓮徒令株守者目斷去帆煙

俟庵集卷六

欽定四庫全書

俟庵集卷七

元李存撰五言絕句

題周伯淸秋江曬网圖

曬网夕陽斜擕壺入荻花平生誤識字恨不作漁家

題方壺爲鐘伯鏞作靑山白雲圖

老硯磨不了年年只故吾羞將白髮眼看此山云圖

潁川釣圖卷子爲鐘伯鏞題

我耕芝山下女釣潁水上倘得吞舟鱗還能一相餉

題傅氏春山捲後

我是山中人山中滋味長一朝披畫圖又覺筍蕨香

題鐘氏筠翠軒

微風爲吾曉碎月爲吾夕不覺此身心蕭蕭九秋碧

題蔡敬所袁安臥雪圖

大雪深三尺髙眠正自奇無端扣門者遂使世人知

題艸虫圖

西風到籬落客意方悠悠不知是何人復寫一幅秋

題龍圖

神在雲霧中形在雲霧外變徳莫如龍用顯不用晦

題梅雪圖

道人心本閒亦畏六月熱赤汗不自揮開窗見梅雪

偶成

散壁晴光動侵堦樹影涼吟余聊倚枕幽意一何長

贈夏楚材號松石

我愛松邊石松堅石不移四時同一色霜雪不能欺

懷友

美人不可見煙雨一登樓隔岸誰家竹娟娟不解愁

俟庵集卷七

欽定四庫全書

俟庵集卷八

元李存撰七言律詩

次吳宗師見寄韻

學業區區老未成西樓松竹又秋聲𨿽聞夫子稱仍貫頗畏詩人笑屢盟山色有情眞宿昔河流無潤謾平生白衣蒼狗成朝暮樓外看時眼共明

贈趙天錫逰靑囊

紅黃木葉落未盡三月秋晴涼未寒重來已喜詩卷好久坐但愧酒杯幹郭仙乘气必深會楊公救貧宜不難一笻甚欲從子往柰此筋力辭巑岏

次靜上人韻

髙人何事來山館爲學深知有本原浩浩黃塵俱是幻娟娟翠竹盡能言蒲團隨地君方樂竹簡窮年我自煩頗覺晴雲亦相謔一時如蓋又如旛

和宗師灤京詩二首

往往聞人說上都白沙靑艸世間無千官擁駕雲朝起萬帳隨營雪夜鋪業廣殷周天所與興追風雅客難孤不知範蠡當時意獨肯扁舟老五湖

紫駞白象壯行儀但覺炎威日日防露透地椒淸寶仗風生天棘滿旌旂金盤藹藹行新饌玉體【闕】進裌衣自得仙吟因想象半生元不離門畿

敬次復齋先生鵞湖途中韻

全無放逸是明欽爲學何須別用心江海不齊皆白水衡廬𨿽隔總靑岑俗情冉冉宜難拔晝景蒼蒼亦易沈頗恨當時無再防說同說異到如今

題國鼎橫舟亭

山居靜樂應無限何事新亭扁作舟江海未酬平昔願乾坤猶覺古今浮蘭花的的開淸曉桂子離離落早秋安得推篷並客我一杯相與問晴鷗

和李唐經韻

秋葉經愁日夜飛小窗忽此玩瓊枝風雲有防𨿽宜早冰雪相逢政未遲笑我且求麋鹿友期君先到鳳凰池旴江錦水元非逺從此空荒得所資

贈徐徳新

徐家世世生麒麟至今秋水爲之神半窗只辦科舉業一迹不霑闤闠塵忘年𨿽有此時舊中儁尙防他日新江上歸帆𨿽半月白沙紅樹最宜人

別徐典史謙父

楊栁初靑古屋頭晚風相過靜如秋只宜煮茗畱談笑豈意開樽作獻酬爾我兩忘方至樂帆檣將去忽離憂宦逰早晚知何地還肯移書告我不

奉寄劉總管塗山二首

泮水秋深士若林老松香桂晝沈沈唐虞斯世吾曹事韓範聨科太守心把酒屢陪風滿座挾書深愧雪盈簮近來沈約元多病湖上無因聽好吟

一自公來未防時嘉禾瑞麥滿郊岐胥徒曉散庭無迹閭巷春回路有碑負版久漫方歷歷徴書宜下且遲遲平生亦有桐江釣柳影蟬聲盡日垂

挽三十七代僊姑

前身知在月中央金縷瑤環夢未忘麟饌已供仙府貴鸞封猶被國恩長碧雲萬里簫聲逺黃壤千年劍气藏空使人間有淒愴滿山松栢雨浪浪

挽陳湖峯

秋風一夜到湖峯梁棟新摧裏閈空發廩不隨饑饉價訓兒長挹縉紳風道傍民俗廉車駐墓下碑文史筆雄尙喜有樓名聚逺客來千萬莫匆匆

挽饒國夫人

夫子娛親夙盡心市甘何惜到筓簮同年生死緣誰似從爵尊榮報亦深屬纊偶需歸逺子回天欲竭在囊金更窺慈慕無窮處久淚宜枯賸滿襟

挽邵主簿三首

河橋楓葉雨蒼蒼此老恢然忽已亡閭裏徒聞習主簿衣冠眞失魯靈光纂經讀史心𨿽在移石栽花興自長頗憶兒時過丰樂倚天靑壁稱新藏

儒冠非腐復非臒裁制搶攘萬有餘未信山林眞佚我祗緣州縣更勞渠黃泉可作𨿽無術靑佩相傳幸有書累世箕裘分付了不妨霄漢五云車

娟娟疏竹防層樓昔嵗從公飲上頭方喜老來猶善飯豈知夜半不藏舟文章深粹推南渡倉庾艱難念此逰一曲欄幹九秋色重來憑倚淚橫流

餞張經歷

番水芝山嵗月流幕中何負漢畱侯文書堆案眼如月寮屬滿堂心似秋別酒偶逢黃菊晚歸笻應與赤松逰但疑昭代尊三老或有蒲車到舊丘

餞王尹美任

此地難畱葉縣鳬甘棠春影日疏疏臨民豈但三尺法秉筆多由萬卷書饘粥有田宜往役吏胥無迹等安居烏臺薦剡聞交上擬迓他年使者車

挽夏公徳修巡檢

生死𨿽云不二觀林塘風月總憂端螢邊早已勤三防馬上聊從試一官賓閣尙餘梅蘂暖棋枰空傍竹枝寒穹碑勒在靈山下畱與他年子細看

挽羅秋壑

疇昔詩書共阿傳知公精力正鮮然十年欲展牀間拜一日驚成地下仙孟叟不窮知有气鄭虔𨿽老尙餘氊從今忍放樓西眼六六風寒倚暮煙

次子勉韻【姓髙臨川洙塘人兵後甲午年因避地於彼七月終大山乃絕筆之作也】

賊巢逺近未全降辛苦移家隔一江客意皆春常滿座山光如水欲浮窗尙思虎旅攜三百敢望牛蹄餽一雙臨汝只今多義士同心驅捍勝吾邦

蛇虎縱橫二載余偸生於此計何疏俗情只欲分茅土國士終當顧艸廬畱世但知瓶有雀擕家敢嘆食無魚試看何氏新園裏種菜墻根已靄如

疲馬常思捲斾旌如何處處尙屯兵爲邦喜有漢三傑習禮慚無魯兩生𨿽覺風沙成晝晦終期河漢尙秋明買牛負耒歸鄕裏沒齒簞瓢亦已榮

次何允升韻

山靑水白自深深誰謂桃源不可尋一日鄰人方命飲十年故友忽相臨遭時政共干戈際欵語聊同竹樹陰幸得斯文天未防秋風杯酒尙論心

題陳主簿徳驥殺賊詩卷

逢時如此老駸駸避地來逰汝水潯鼠雀但知穿屋易虎貔何擬在山深一時將帥開靑眼千載鄕閭戴赤心畢竟元龍豪气甚難兄難弟總南金

贈別國祥陳山長歸溫州

梅花風雪在師門樽酒相逢气甚溫盛世文章須屢見靑燈懷抱未深論每疑燕闕風雲後亦喜徐巖幾席尊歸去有人談理學天髙地下此心存

贈別李教諭仲祥棄官歸侍親寧國

學官未去防忩忩敬愼如君亦罕逢廩給未能酬素志門垣行已卒前功一瓢𨿽覺持緣少四壁寧無士論公歸去正當秋桂發揷香娛飲百年翁

贈胡教諭伯瑜官滿歸上饒

耆徳能安一席涼二年陪講借餘光敎尊瞻視門垣壯禮盛春秋爼豆香麈尾淸風方未厭馬頭紅葉竟何忙聖明天子須儒雅三徑區區且更荒

贈陳士周赴鄕試

君家東閣書連屋憶得前年爲賦詩師友講明今已久賢能興起固其宜省闈落筆秋湖壯禦榻傳名晝影移我已親年方喜懼國恩須報未爲遲

次閒閒吳眞人贈溪月眞人奉防求賢韻二首

明良相際迪鴻猷風馬云車徧九州艸野與聞蒼玉佩闗山慣見黑貂裘長懸髙士陳徐榻同泛神僊李郭舟頗笑當年老工部拂衣猶自羨滄洲

綘節眞人下五城朔風吹髩欲星星已窮栗裏幽人徑定到王官隱者亭千古麒麟開漢閣一朝鸞鳳集虞庭聖恩滂沛今如此未信遼東老管寧

贈倪照磨之任

掛琴收劍及江頭白水淸煙望去舟此意不忘如不別有詩相寄卽相求省闈開幕綱維重經術傳家器識優想見南樓他夜月一尊端復念鄕逰

贈人赴宣城下邑主簿

使家上府勢如山佐邑趨承事最難但守至公爲主本莫憑盛气作波瀾多財臭腐吾何用同類扶持義所安見說當時謝太守詠觴逰覽只淸歡

挽葛吉甫妻劉氏

北堂春日正遲遲一夕秋風換防衣用足尙聞公母績教嚴如剪孟家機鸞孤太早人同惜鮭養無違世亦稀想見隔溪埋玉處老松荒艸暮煙飛

題積煙山僧房

積煙山上雪窗寒到得應知得到難碧嶂坐來三界小白雲歸去四鄰寛道人問訊行秋早童子收經立夜闌竹葦稻麻俱佛法笑渠死殺靠蒲團

送吳存恕逰宣城

柳花蘆筍客開船獨立平沙欲悵然蘇季但逰終有印鄭虔𨿽老竟無氊重湖風景年年好憲府公卿往往賢早晚秋空一鶚上不妨林下白頭眠

次何髙士成道韻二首

許我重來意甚眞山林城郭路由分十年共憶靑燈舊一日相看白髮新促席未銜杯裏月擕鎌先割隴頭云臨流盡有西風便杖屨終當逐後塵

豈煩嗜酒見天眞自是平生雅俗分我以避人成齷齪公能畱句獨淸新何由窗下縻紅日未了山頭望白雲尙賴懸河千斛水一澆胸次舊泥塵

立春前一日示大你二首

明知此事是多來爭柰堂堂暮景催血气每疑當末疾簡編終喜共羣材忘憂空對庭前艸索笑惟尋屋後梅莫怪生涯同死水已將心念比寒灰

自憐家世一書囊彈鋏區區客捨涼對食不知滋味薄立身惟覺應酬長半生豈有餘筐篋十指才無乏稻粱石槨桐棺皆已了敢將毫髮累諸郎

題雲臺眞館

老僧褰裳過水去童子操篙風打船欲暮沙村更疏雨天成窗下白雲眠黍雞見待元無約鍼芥相投信有緣料得淸溪尢愛客竹根同坐釣絲船

挽倪公溥

錦水東來嗚咽聲摧殘喬木盡凋零孔堂俎豆思耆舊洛社衣冠失典刑種善長畱人頌徳承家已有子傳經自慚枯槁無由達忍爲先生寫志銘

艾氏春云亭後挽許君度

構亭石上號春云未老安閒孰似君十里松杉靑作障一陂鳬鴈錦成羣開樽對客心常足抱甕尋花志不分況得靑城老學士山暉堂記四方聞

送吳秀才入京

一時文翰節婦事萬里冰霜孝子心風教森森眞大義公卿濟濟足知音驚波久落黃河岸艸竊潛消緑樹林楊柳九衢皆喜色不須多慮杖頭金

挽饒國夫人

承夫教子豈徒哉紫誥金花特地開鹽米豈曽知爵齒酒漿何止及輿臺劍光北斗成雙化翣影靑山見再來翁媼此生無可柰後人慈孝自成哀

題張若無捲石齋

千年山石自竛竮一日堂成眼獨明但覺軒窗皆古色豈容朝暮少書聲誰同處士秋長醉我笑將軍夜有驚倘肯他年分半席拂云帶月共平生

挽待制周南翁

早由稽古獻春容遂歷深嚴副所蒙頌徳久刋王屋上政聲新滿九華東君恩亹亹方求舊交誼森森遽托終何者可寛慈母念眼明雙鳳起秋風

代馮開先作挽

自愧臒然一晚生前年叨結外姻盟徒從貳館聞風度未及髙堂拜老成赤鳳競飛雲霧濶蒼龍雙沒鬥牛明靈車早晚霞山道松葉梅花涕淚橫

代吳仲師作挽

辱在姻盟二十年叨陪樽俎防歡然赤霄尙擬聞鳴鳳白露何知作蛻蟬鄕社縱無人似棟墓碑猶有筆如椽素車明日之何處一片孤雲細雨邊

次盤所叔自貴池寄觀唐叔韻

拂云蒼翠九華山拄笏相看亦未難但使箕裘家業在不妨冰蘗道心安推敲此日猶成句矍鑠他年尙據鞍見說西湖歸棹穩蓮花如玉照春盤

挽吳若川二首

紫陽山水甲江東宜此郎君敏且通老子宦逰眞有助吾曹淸事每相同追隨別去才旬外變故傳來豈夢中莫遣彭殤異悲喜古今如此一匆匆

師門初識喜充然肉重還疑骨相偏中壽縱難如蹇叔早亡何擬過顏淵豈無燦燦畱編簡未有呱呱泣幾筵旅殯欲知何處是上淸橋外竹林邊

贈別楊秀才赴眞揚二州打捕提舉司都目

錦江重防各蒼然別夢驚回二十年虞府已需君入幙詩壇猶笑我無氊瓊花月冷看騎鶴玉盌春香取獻此去帆檣千里近封書到得故人邊

贈別王用亨之京

初跨中原萬里鞍雪花風葉兩漫漫欲朝天子黃金闕且侍宗師碧玉壇學道豈無新夢破讀書宜有舊燈寒莫將出處殊心志他日歸來好共看

俟庵集卷八

欽定四庫全書

俟庵集卷九

元李存撰七言律詩

贈李治中子赴都承襲

一曲驪歌把酒頻馬蹄輕踏軟紅塵名家固喜有能子上國猶知禮舊臣去日菊茱烏帽落歸時楊柳緑袍新太平天子方臨禦逺業宜君未壯身

贈吳主簿美任歸紫陽

汪侯疇昔在吾鄱聞說才名亦已多每恨防時瞻舄履偶逢鄰邑佐弦歌忘懷對客誰能似敷政宜民頌不訛歸去紫陽如有問錦江春雨舊漁蓑

挽陸氏夫人

義門積慶至今余華屋盤匜晚更娛不與槁砧齊白首得看主器到靑都周家揄狄恩非逺潘令安輿事忽殊灑盡南風防行淚玉簫丹鳳已云衢

挽裴與通

裴家楚楚舊衣冠說到平軒益可觀尙徳豈殊三事貴逺逰寧博一丘安年非耆艾人同惜死不倉皇理亦難況有好書三萬卷滿樓畱與子孫看

挽汪子盤二首

道士來從南海邊客齋聞訃淚如泉一官稍欲酬蓬矢九死何知在瘴煙易簀並無童子燭歸棺猶在有司船向來簡墨收成束竹幾松窗防黯然

畫船楊柳驛門前政此山深擁被眠江海雙魚寧防日神仙歸鶴竟千年輀車有子能扶防封兆何人紀祖還共慕諄諄鄒魯俗從今懷抱向誰宣

代挽艾君度

閭裏交防二十年君家日大我蕭然庭階坐見芝蘭長館塾時叨爼豆聯嘯月尙祈尋老友乘雲何擬作飛仙慈親耋耄猶嗟季此事人間最可憐

先親疇昔客門墻省覲時陪爼豆光君子肥家眞有道神仙延命竟無方鳯雛一一隨當戶鶴髮垂垂更在堂明日靑山作新冢通家惟覺倍沾裳

贈醫者劉存誠嵗晚歸城中

早嵗臒然謾學醫十年分力謝軒岐疲癃𨿽覺皆吾病捫摸何能免自欺舒子老成逰地下何郎精進走京師君今賣藥居城府苦學森森有未知

次汪府判見寄韻

長松髙竹舊郊居四壁𨿽涼興每舒奇气豈無題柱筆俗情多有絕交書袁安冷落惟髙臥杜甫鬔松且倦梳誰更似公身未老官閒贏得遂吾初

次韻吳宗師沛縣舟中見寄

梅花如粟已知春笑此支離一病身豈意雲霄珠履客未忘鄕井布衣人歌風臺下舟航穩擬剡亭中翰墨新卻怪靑蓮老居士銜杯方始見天眞

送楊宣尉入京

播南宣尉去朝天述職安邊禮數全劍履載曕新日月旌旄渾識舊山川精銀名馬嚴方貢上酒肥羊飽禦筵盛代君臣義如此生民何地不歡然

別朱教諭歸鄕

來時喜得故人書冉冉三年昨日如盛世功名期子大深山齒發笑吾疏掌中夜月連城價堂上春風五色袪如此宦逰眞不惡故園松菊莫躊躇

奉贈張天師承詔趨朝

才讀天邊防色書便登河上紫雲車神靈萬里同奔走道徳千言自捲舒夜席定知承祕問春樓行見得尊居無由得傍金門外月冷河明聽步虛

奉贈舒眞人代祀三山還朝

山田席上茱萸酒數別匆匆十二年秋月襟懷公似昔春云才思我非前辭家久作金門客代祀親逢碧海仙鄕黨交防正傾倒又騎孤鶴上遙天

贈方縣尹赴獲鹿任

中原民俗猶淳願平易其心可近之人已古來非兩事律情今此或分岐彈琴宓子良知本書考陽城豈是癡他日國朝循吏傳眼中非子更期誰

贈祝汝城赴綦江等處儒學學正

綦江江上擁臯比元帥憐才況荷知自是明時方有教豈同先聖欲居夷人民溪洞黃茅逺行旅弓刀白晝疑風物寧無新句及倚闌長望鴈回時

挽鄧卓峯

碣石相逢一夢空談諧淸潤昨朝同引年尙可借枸杞療疾何知乏鞠防行已此生非碌碌視天他日豈夢夢一峯卓爾知何處長望雲林煙雨中

送倪東江之上元縣主簿

沙頭煙際挹徵襟嚼盡梅花出短吟鄕黨又成千里別功名聊盡百年心東南形勢風流逺吳晉山河蒼莽深此去吟邊有髙邁客樽應與爾同斟

題菊隱

河漢橫空白露流碧叢黃蘂共悠悠誰人不慕陶彭澤舉世難忘陳太丘籬下尙餘千古意樽前已了一生秋平生縱有相看約更待他年雪滿頭

次韻送邵文度赴省試

早嵗天香一折秋直將勲業望伊周光飛彤管三千字喜動紅雲十二旒上苑錫筵人入畫禁城傳詔馬如流相知有問盧仝者紗帽蕭蕭正在頭

謝陳眞人惠髙麗席柯山墨

滿頭霜雪菊瑳瑳疋馬重歸錦水阿但覺交情如昔好不知老色是誰多參苗織席來東海松葉燒煙出爛柯甚欲追陪報雙貺五雲飛佩柰公何

送趙伯容歸浙

武林楊柳舊依依甲第樓臺有是非莫道天涯龍已化但看雲際鶴還歸雙親榻上淸風枕五帝壇前白羽衣古尙餘西漢筆從今宜近玉堂揮

寄吳宗師

邑南最好是山田碧石淸流每扣舷拔地如龍知防裏近天歸鶴尙千年封培巧在仙塋左逰釣難忘某水邊此去桃花政無際不須重問武陵川

萬里仙人白羽衣云幢風蓋防髙低逢時故欲寸心盡能事何由十指齊不信鑑湖狂始得要聞防府老多題況傳洲島皆奇絕筋力應畱與杖藜

胡氏園趣亭

渉園自是前人趣令子於今更勿忘春雨未多松葉嫩南風才發豆花香董生好學成書僻陶令能詩帶酒狂何似君家不獨樂每畱佳客共徜徉

胡氏栢友亭

世間可友豈但栢君獨與之心若何气摩云漢眼中少力傲雪霜人所多丞相廟前鬼神會拾遺岡頭螻蟻窠爭似胡家亭子上撩風架月共吟哦

次靜上人韻

佳吟妙筆何兼貺淡味悠長未有原但見中山須得傅豈知彭澤久忘言簡編蛇蚓終相負篋笥蛟龍敢或煩志在靑山最深處不勞招引用旜旛

哭顏一初

小車曽過艸堂中願學森森此意同交義素隆因有疾醫方多近遂無功倚門𨿽恨孤重母就傅猶憐見二童修短不須頻入念古今如此一匆匆

賦饒元可小隱新居

如今依舊竹成林桂樹梧桐處處陰好尙未忘書脈逺艱難相語酒杯深籬根白露秋花面階下東風百艸心一日髙堂拜遺像防回歸去淚盈襟

次韻心道同逰方盤見示

千仭孤峯插夕陽數家亭館在平岡山川登覽寧無數杖屨追隨賸有光竹下論文心共苦菊邊呼酒興何長重來欲盡平生語莫與他年更品量

哭陳仲剛

自是藍田玉樹煙操觚早立鳳池邊宦逰稍欲酬初志課最何知屬暮年松菊滿山方入夢雲霞連海遂成仙承家賴有河東鳳毛羽皆當近九天

往年漕運九華歸一舸相過慰別離窗下酒酣題好句寺中茶罷讀殘碑生平出處𨿽云異來往風流政未遲今日扣門非此意涼蟬髙樹不勝悲

燕雪灤云早舊飛湖南去後海東涯世人只向蠅頭老志士何嫌馬革歸三逕𨿽荒惟莞爾九原不作共淒其淮西憲使如椽筆還爲幽扃特一揮

送汪伯羽逰金陵

自是深山玉樹明一舟今向石頭城風煙道上非逰覽霜雪臺邊欲老成教藝豈無侯令史談經更有閔先生滿街拍拍春壺酒千萬逢人莫屢傾

和答邵庵虞學士韻

自笑深山鬢已華東籬每每負秋花居貧只合師原憲紙貴皆緣慕左家春雨緑蓑身有分秋檠黃卷事無涯太賴有揚雄艸防向松窗與客誇

題趙氏欣榮亭

見說龍岡趙達卿作亭池上號欣榮繞檐艸木皆生意堆案詩書豈俗情燕享尙餘公子气品題何用老夫名南丰幸有羅君說他日同逰賦始成

寄香鑪寺上人

香鑪峯下飽曽經沙水泠泠竹樹靑喜有深雲藏古寺愧無淸興謁髙僧平橋楊柳還堪過瘦石莓苔每倦登野店他時脫粟飯闌干應得夕陽憑

謝傅總管三首

皂蓋翻翻立曉風時來湖上素王宮淸聲自昔聞江北善政於今冠楚東勉勵豈惟千里計作興眞有十年功他時累累髙科者盡出君侯化雨中

大比賢能處處興安仁𨿽小錦云稱連科未覩天荒破防語新回地脈靈況有黃堂均鼔舞豈無金榜繼飛騰老生欲向西風說肯爲吹還兩鬢靑

夙昔郊闗一老農彊顏聊可及童蒙豈堪較藝簾帷下只合畱心句讀中眼底觀書渾似霧齒根遭物動生風若教與秉春秋筆冠蓋如麻負至公

送吳以善逰京師

龍虎山前挹秀姿片帆今欲向京師爲逢四海承平日不侍雙親老大時獻策致身𨿽艸艸撃鮮爲養未遲遲新年多病無由別空望江邊柳樹枝

挽李眞人盤中二首

【闕】與宗盟每【闕】然抱琴況復在賔筵大瓢防酌秋空月細茗常烹夜澗泉石室已招丹旐起艸堂方擁布衾眠區區豈敢論交際黙數於今四十年

其二

旌旛今與白雲飛谷口泉甘土自肥遼海但能聞鶴語函闗終不見牛歸玉棺寶劍千年了碧館瓊臺萬事非最是瀛洲老仙伯防多涕淚一時揮

次韻江潮海

客來卽與共靑纒謀築荒山野意全門外定栽桃似錦檐邊還種竹如椽一區白屋隨吾分千載靑囊見子傳寄語靈泉李兼善肯來宜在菊花天

次閒閒吳宗師韻

應酬馳騖百無成愛客須分實與聲君似逺公邀共社我如髙固盍逃盟抽心括胃非能事問水尋山足此生不看西樓松上月多情偏照鬢間明

俟庵集卷九

欽定四庫全書

俟庵集卷十

元李存撰七言絕句

壽餘仲元三首

羨子雙親貌尙童聨班兄弟盡雍雍縱然不飲終當醉此樂人間亦罕逢

自昭明處卽無違學往皆行古所稀遙想去年逢此日南闌望盡白雲飛

黃花紅葉照庭臯應獻仙家海上桃欲報固知無限事且將歡笑混劬勞

贈王眞人二首

曽扣仙闗鶴未回黃花於此得追陪海波尙許他年渡直望三山紫气來

下界塵埃一洗空眼明瓊樹立秋風人生豈必長相聚月下溪邊卽此翁

贈臨川饒季理赴廣州蒙古學正

過江已病語音殊鴂舌難聞沈海隅堯舜君民今日是且回和气入都兪

商冠魯服古人通矧此書文四海同自是俗情安近習茫茫科斗孔堂中

海魚如屋酒如河翠箔紅欄防綺羅珍重饒郎千里去少年曾聽廣州歌

謝徐文仲

萬里收書出夜郎過家因復到茅堂象牙搔背白麈尾消得深山夏日長

送張茂悅從師河南

明經待用千古事負篋求師萬里心想見洋洋河水上春風玉樹奮成林

題來淸堂

堂前池水甚淸漣爲有源頭一道泉莫訝主人賢若此詩書簪笏已多年

寄題褧庵

古來心事後來身衣錦懸鶉孰喜嗔不在中間並內外煩君更叩褧庵人

贈蘧禹弼歸湖南

荒山寒葉自靑紅茅屋更深笑語同何事鸎遷幽谷底祗緣鳳在棘叢中

贈艾兄入京省覲

子今萬里訪庭闈霜葉紅黃處處飛到得京城春恰莫旌旗影下老萊衣

又贈禹弼【連前一首】

相思不見最愁予柰此村醪盡可沽安得片帆風色順一時飛過洞庭湖

題姜氏徑菊畫像

滿山秋葉欲靑紅地下籬邊細菊叢華髮蕭蕭千古意相逢忽在畫圖中

送顯上人歸集慶

金盤山上顯首座屢說秦淮海印空安得相逢一茶話塵埃無限馬牛風

送曹元善歸河南

歸帆千里蓼花風究竟遺經得所從愼守囊中萬金術江河深處有蛟龍

贈陳氏桂亭

香根元是月中移白露秋風蕋蕋披於此作亭淸已甚玉堂學士又題詩

送盛上人二首

六親慈愛業相離白水靑山少壯時若不眞參求了達一生辛苦竟何爲

西域傳經白馬駝後人無柰葛藤何直須參透看自己佛法元來甚不多

寄弋陽宣差二首

病魔使我久不出運漕知公逺欲還只隔靑山十里許黃花同醉一尊難

荊人嘗遺白拂子閩客復致靑絲鞋宜此長官葛水上槐陰滿坐艸侵階

送白周楨見杜淸碧

之子幽尋鬢未頒蒼藤碧蘚慣躋扳武夷流水有九曲盡在先生气宇間

題竹溪西巖書院

余嘗欲逰武夷道盱水登麻姑入麻源而後去今聞又有西巖焉巖中主人必能爲我半日畱也先賦一絕

武夷秋水曲三三雲際麻姑萬檜杉早旭路逢谿畔竹定先傾蓋宿西巖

題寒靑亭

余結庵竹莊上率平阜淺流惟南望山有連山如樓臺簾幃之在百里外臨川之雲林也天色淸徹時嘗倚杖面之不能已嘆曰彼生居是間者其樂當何如也他日蔣君自述其寒靑亭者傳以示余余欣然賦一絕寄之時五月二十又二日

檐頭鳥影案頭蠅鵞鴨溝渠漸漸腥想見髙人延客罷披衣岸幘坐寒靑

題拙隱卷子

紛紛大巧乃或拙大拙偏宜作巧看我是山中眞拙者隨君同向拙中安

題毛氏東園圖卷子

園池只在屋東頭古木環庵事事幽衰病自慚無半語畫圖空作二年畱

挽吳雲峯

髙竹娟娟雨滿門解衣吹火接淸論早知今日成長往更典春衣倒一樽

吟衫不肯謾婆娑孤負衢人意气多若使偶然成一往江山千里柰君何

題存存齋

此心如客已經年南北東西是處緣想見髙人春睡起落花風靜正綿綿

題危易樂詩卷

仙人天上九門開俗士無因離艸萊見說嶺南新有集百金爲購入山來

贈吳伯宜遊京並呈吳閒閒

仙人坐閱淸淺水行構江邊擬剡亭詩律方今老成甚杖藜應許數來聽

臨終寄髙元博

人在何方詩不至詩今重至倍生憂幹將定是龍持去徒學愚人更刻舟

讀書燈

檠短髙低近小臺燈花如粟夜深開聖賢事業𨿽千載盡向光明照得來

題趙斯立太手卷

數間茅屋老松根茶罷銅鑪一炷煙自笑塵埃久牢落防時來與子同

次髙元博二首【未終前三日作】

分將華髮守林丘柰此無瑞種種憂縱使能持三尺劍何如早泛五湖舟

南柯信夢非眞樂杞國勞心亦妄憂憂樂從今兩忘卻碧波靑艸一虛舟

追舊四首

三山縹緲解招人玉樹瓊臺百不貧有口猶懷太白飲無心更逐軟紅塵

雲開閶闔召斯人錦繡心腸豈是貧今喜一樓皆白玉肯看九地盡黃塵

自是瀛洲第一人玉漿麟脯防曽貧想今尙秉千金帚欲掃蓬萊海底塵

空谷何由滯此人束書萬里豈憂貧秋淸車駕灤河上匹馬嘶風在後塵

中秋畱古象山寄贈天谷庵何髙士

獨坐山頭夜气沈滿山松桂緑森森不知天谷庵何處已見淸秋老月心

贈賣楮士

門前柿葉未堪書窗外芭蕉雨後疏正恨新詩沒題處故人擕紙過庭除

題吳氏濟生藥寮

有無相易固爲宜藥遇貧窮合施之倘使眾生皆得濟世間何利博於斯

夢祝直淸

斜窗半夜月娟娟宿火添香獨自眠忽夢潯州祝經歷滿頭如雪坐空船

贈李兼善

四山艸樹白皚皚布被蒙頭戶不開知子平生仗髙義稜層爲我踏冰來

贈人

沒馬塵埃白晝馳人生得似此翁稀西風墻竹疏疏雨短帽長髯百衲衣

贈江醫士二首

昔人髙貴余尊足顧我何由慊此心多借深山老同捨遣兒囊藥逺來尋

聞說仙山鄧副宮也曽賣藥到壺中想今鏈得身如鶴不是乘雲便禦風

送伯恭入都

鐵券金書古所聞搢紳宜有好兒孫明年桃李花開際白簡靑衫拜五門

贈唐相士

楊梅盧橘雨初晴一客西來眼獨明何意重開科目詔請從林下辧公卿

贈端和尙

誰云大易妙難尋只在相逢盡此心想得上人歸去後秋風窗幾竹深深

寄趙舜咨

宗人年少逺逰宜客死煙荒絕可悲若使孤魂猶附骨歡然忽在錦江湄

官船載柩穩且任上灘下灘江淺深朝廷忠孝每如此不負從來孝子心

藥分西嶺千年雪舄剪南山兩朶云給此空山老病者有誰情誼更如君

贈曽氏詠沂齋

籬根蝴蝶艸萋萋檐外桐花燕子飛與客焚香煮茶罷更須沂上詠而歸

題何氏西堂

見說山翁九十餘繞堂松竹伴扶疏到今兩眼明如月讀得秋窗細字書

題半雲樓

世間擾擾萬馳仇只爲塵埃沒馬頭頗怪上人心似水只緣身在半雲樓

贈周伯岐

周伯岐冰雪中相過適余有婚姻之事不及與之淸談敬賦二絕爲別

靑靑麻子黃菜花禁得春雪三尺加自憐農圃有多苦欲學神仙長咽霞

男婚女嫁古今同賣羊沽酒走僕僮仙客翛翛忽相過舉杯微笑白頭翁

戲贈吳伯昂

伯昂相過據云乃艸廬先生之孫顧連月齒痛甚戲作一絕謾發一笑耳

覓之了不得一句有時不覓還自來今古文章每如此菜心竹筍且銜杯

謝方壺惠墨竹

仙人特寫一竿竹寄此山中幽且獨昨宵風雨不曽過似聽滿窗秋

孤松圖爲徳星堂作

枝撐九霄根破石豈謂冰雪愁窮冬客來莫作畫圖看堂上有人如此松

題華蓋層雲圖

曩年杖履及云端芧栗盈山八月寒老腳久酸應不再只從仙客借圖看

題萬氏雙桂堂

月光如水露華濃金粟爭開秀葉中知有古香千萬斛西風分過大江東

送曹梅林

親能待祿皆由孝家只如初信是廉此去梅林卻黃熟一天風雨釀酸甜

過楊原堂

路入禪闗二百餘怒泉老石倍縈紆山僧畱飯不肯住爲斸雲間玉一株

春帆

能舉人間萬斛舟中流何用櫓聲柔楊花兩防東風軟送盡斜陽更未收

贈董鏈師

午枕初醒一篆香倚雲樓閣笑聲長神仙只在人間世航海梯山總渺茫

寄鑑上人

曉日東吳塔影斜長廊行盡拾秋花早知今日成詩卷挫過雲頭一盞茶

贈絕照長老畫龍

祝融峯下三年住萬斛海气一口吞故能噓揮作神物懸之髙堂白晝昬

絕句

半堤楊柳欲藏鴉一道晴溪直見沙獨自意行窮野碧偶隨幽逕入人家

畫梅

明窗磅礡寥以閴間淸气歸毫端老夫七日不見我掃出一枝生古寒

梅影

池邊壁上紗窗外時見玲瓏玉一枝只有淸泉並素月古今眞是畫梅師

孤梅

冰霜嚴嚴心自春杏桃華華非爾羣生前不識習鑿齒身後豈無揚子云

落梅

更闌殘酌不成歡一片多情拂袖幹想見孤城吹畫角朔風斜日莫江寒

尋梅

野煙迢迢斷岸口落日翳翳荒城隅古今蒼茫興不盡忽逢茅店一躊躇

寄梅

忽憶故人吳養浩闗山萬里赴燕臺梅花一枝有古意恨滿東風寄不來

俟庵集卷十

欽定四庫全書

俟庵集卷十一

元李存撰七言絕句

題翁仲昭吳間堂

防稽之山髙以蒼海水夜動天茫茫月沈桂樹鴈不叫笛聲滿空人意涼

贈相士張月篷二首

林居一夜梅花發明日逢君意气多安得少分篷上席共看秋月寫山河

公侯之相世間有堯舜此心天下稀偶與髯翁喫茶罷林風吹緑滿人衣

贈汪子仰如杭

杭州美人美且多紅欄翠帷淸夜歌杭州繁華不可說汪郎年少能柰何

題石渡

昔年龍馬出河上此地石生渡頭疏鑿豈無神禹迹撫摩時有老仙逰

贈張一無之京

長廊半夜月露白西樓早秋松桂靑學道愛人有古語竹牀相對防回聽

晚步【用唐髙蟾韻】

茆屋靑簾隔晚橋白沙紅樹水迢迢人生到底頭如雪莫管春風消不消

題李伯時九歌圖

龍眠畫入忠臣心筆意欲與江海深老生有句不敢寫荻花蒼茫愁古今

馮紹先自都下回以詩贈之

萬里風霜客亦寒五年醫藥病方安花前杯酒各須盡莫作尋常相見看

題東柯谷圖

乘槎博望到天河銅柱扶桑馬伏波自笑吾年今半百始於圖畫識東柯

題上淸道士畫屏

道士生在山水窟淸景天然不用模二尺屛間老秋色只宜分付與吾徒

贈余道士歸九宮

林下相逢骨共淸黃花紅葉眼爲明他年擬欲尋丹竈只恐騎云上玉京

題吳君陽逺逰卷子

吾聞瞿曇老子說六合之內有四州生來乃在閻浮界遂及此身須徧逰

送僧逰廬山

碧雲堆裏玉潺潺仙佛樓臺縹緲間錫杖徧逰應笑我只從窗下看廬山

贈陳仲徳

防風淸露艸間花行到方盤日未斜道士庵中成小酌又隨流水過君家

呈原卿蕭翁二表兄

濃露微霜菊正開紅梨紫栗共銜杯雲山百里頭俱白十五年間三度來

題柯髙士天樂卷子二首

世間萬累皆有我十二時中喜與嗔說向道人應一笑靑山情性白雲身

昨日秋風吹鬢須杖頭閒掛百錢酤山根水曲家家去天樂元來一樂無

別王縣尹本善

豈弟相宜又五年一琴忽載下江船東風無限畱人意寫在晴沙柳色邊

贈簡上人【合前四句】

秋風蕭蕭秋雨足來爲云房畱信宿吟詩作賦百無能只與上人同看竹

題蔡氏石原精舍

濵湖之土多沮洳精舍髙明有石原況說古仙山上過至今秋骨玉爲痕

余幹奉國寺微上人構樓竹中其客鄧子方爲餘言曰請扁之扁曰髙淸髙言樓淸言竹也並賦一絕寄之

頗聞上人最好客早暮新茶雪滿甌應笑吾儂老塵垢防時來上竹邊樓

贈程自觀逰龍虎山並柬蘭深董鏈師

道人來處是淸溪簌簌秋風一鶴飛應遇老僊髯數尺蘭蓀爲屋芰荷衣

贈吳道士逰淮

吳君剛介負奇才妙法流傳自兩階春夏濕淫秋必燥又擕雷雨過長淮

送人逰孔林

平生欲作孔林逰塵土因循老則休想見弦歌當日地至今榿樹緑秋秋

謝李克讓寄扇

寄來竹扇輕如縠多謝前年郭奏差林下有時方六月海天風雨滿襟懷

白賁二馬

良材未試相蹄齧況復沙塲苜蓿秋數筆寫來千里意只今惟有白忻州

別倪有定逰京師

忽謾相逢老石邊西風槐樹夕陽蟬山長水濶三年別沙白江淸萬里船

寄題達上人竹林精舍

淡然無際老禪心精舍偏宜在竹林亦有殘書讀未了願隨春晝緑沈沈

導中庸樓二首

雲山繞屋樹侵門書在牀頭酒在尊嵗宴入城公事了一燈窗下教兒孫

坐禪山中圖出世望仙海上求長生何似饒家課奴夜深機杵晝長耕

有畫明皇貴妃上馬者明皇旣上猶顧貴妃而妃有欲上不上之意

四海漁陽一鼔鼙巫雲峽雨暗旌旗君王依舊頻回首得似如今上馬遲

戲贈魏學正

東湖湖上舊宮庠雪竹蒼蒼月樹長酒後不知雙耳熱客情惟有魏淮陽

題巡檢李益章雪窗

乾坤一日回太素稱此相如四壁虛莫管夜深寒到骨且將照盡五車書

寄題曹氏翼然亭

見說曹君妙賦詩作亭如此是幽棲倚闌亦有平生句畱得相逢醉後題

題吳氏古樟亭

赤日行空午若炊君家庭戶緑離離何時借坐秋根上坐到髙山月出時

賦楊友直摠管晚香堂

致政堂深一事無燒香煮茗八分書瑚碧樹滄海底萬斛秋香恐未如

羊角峯前華防寒不堪韋帶布袍寛如今歸在東籬下卻好擕尊與共看

贈相士唐見定之武夷二首

武夷篆筆有防色西江神生緑毛知子從來負奇趣直擕二美過吾曹

觀花應合走長安觀水宜先海上瀾雙眼秋風將萬里不勞林下顧寒酸

答饒心道所寄五首

想應紫气滿林隈柰此茅檐眼不開空見獅巖道士說云廚曽作午炊來

其二

竹家莊上又披荊自笑生平百不成賴有西江老知己白頭猶許玩麟經

其三

權姦近已死龍興閩賊咸誅亦罷兵惟聽田間老農語今年時雨又時晴

其四

盧山山勢頗蜿蜒人是人非五十年應有爲吾開眼者豈知遲速尙由天

其五

近來術者過如梭誰似張郎講貫多自愧吾言眞一羽髙門深戶柰渠何

幻庵於眞人擇壽木以詩戲之

神僊合上雲霄去一劍徒畱白玉棺何事尙嫌鳶與蟻也求三峽鷓鴣斑

徐生歸自龍興貺以新曆蟹瓜賦詩謝之

新頒正朔出京華何事先來野老家擘蟹剖瓜霜乍落一樽相約探梅花

題道士方壺作平林逺水圖

數年霜雪滿頭顱那得幽深築一區逺水平林在何處煩君更爲問方壺

贈命士

靑天去我防萬里七政循環在眼中林下布袍今老矣向人猶更問窮通

題吉峯齋

靑靑千仭眺髙空自昔誰名吉子峯無事開窗日相見老來那得與君同

寄李景伯

籬根黃蝶艸萋萋樽酒相歡日未西尙擬岡頭秋雨足連牀同聽鷓鴣啼

題潘宗逺歸隱庵

鏈師已是素隱者又欲結庵歸隱乎自爲有身終有患從來無汝亦無吾

贈墨客

少年曽學煉松煤踏破春山防處苔江上一瓢吾老矣滿牀風雨見君來

題齋壁

老去無營百事寛深山非客不成歡𨿽然寂寞無相待只作尋常店捨看

贈道士毛士原

安仁沖虛山中有羽人之宮所由來久矣相傳有趙先生者死而塟人後於西川遇之且寄詩焉蓋尸解也又有連先生可久者落魄嗜酒能吟詩有集傳於世人亦以爲得仙道云近則有李君誠先其貌薾然其气亦浩浩然有道術善役使鬼神如奴致風雲雷雨不失期州裏咸尊敬之其傳後有張君守戒行無瑕疵人愛之猶誠先也之弟子曰毛士元盡得其所學且將南走閩越東上防稽北渡河迆邐逰於京師得於其師者固不少又將一一參扣四方之先達蓋不自滿足者古人所難也敬賦一絕以餞其詩曰

古今道理無窮盡有志之人極本源定遇雲霄老仙伯殷勤垂手與君言

俟庵集卷十一

欽定四庫全書

俟庵集卷十二

元李存撰雜著

禦書贊

元統元年秋皇帝禦明仁殿特書閒閒看云四大字賜教大宗師特進上卿臣吳全節閒閒蓋其所自號也看云又嘗築宮於云錦山曰崇文復構樓一區以爲他年佚老者也於是模刻諸梓飾以金碧三年春命其猶子平陽路太原府經歷臣蒙賫歸而揭之先是集賢院奏四月十七日爲天壽節故事前期差使降香龍虎山云錦山等處令遣法師臣李紹老紹老與蒙水陸公私異途且離京師月日先後相懸及四月丙子不期而同至又自正月至於四月陰雨淒風人不敢釋纊是日天气開朗街衢爽亁明日霽色絢麗南風防和大宗師弟子崇文宮提防臣於有興有事於宮庭陳金鐘玉磬列天神地只之象爲位二百有四十酌以酒茗薦以菓蔬早午晚三時行禮用樂效雲中海上之音夜漏未盡二鼓卒事急雨復作檐澑四瀉咸嘆異以爲天時人事之偶有如是耶此固出於皇上聖明凡所施爲脗合造化亦由大宗師愛君尊國純誠之所致也又明日置酒大防賓客布衣臣李某言於眾曰夫書心畫也自鳥迹科斗廢而爲篆爲爲楷晉唐以來明君良臣非無善書然以淸麗稱者或近於媚以飄逸名者或流於放今皇上春秋鼎盛左右有老成之輔朝昬無燕暱之私聖心之安神气之和蓋溢於筆墨之外不但度越前代有非專門白首所能企及實宗廟社稷無窮之休也某聞古之君子有不必親相與言者以禮樂相示而已況於皇上生民父母其勢甚逺其義甚親奎畫超然同於對越感諸其心而發諸其口者不能自己𨿽在布衣法無其禁於是相顧懽喜不以臣言爲非謹稽首而爲之贊曰皇帝踐阼尙於文徳偉哉天遊先此翰墨惟大宗師實方外臣應時順事豈必隱淪故山之西有宇明靜異其扁揭昭乃修省萬象森羅胡看於云顧吾閒閒法其氤氳孰爲彰之而徹天聽燕淸特書龍相鳯並丙子之旦霪陰劃開匪人而天水陸同來繄大宗師職在祠祭簡於君心寵錫爾異股肱忠貞其恩若何胙土分噐曰維蕃多成周隆平以爲大賚我皇之仁禮節逾邁煥乎天章誰其能名防臣何有四海頌聲

趙叟

趙叟淛之善奕而遊焉者也吾裏有餘姓者與之角而弱當歸罰而曰今無有叟唯唯而已詰朝歸之如約他日買金且輸官旣而遺焉叟獲而返之人咸謂叟癡日挈挈瑣瑣得其金宜可歸休而暫安焉叟曰不然而情我我可以不情之乎子李子聞而義之曰今夫以勢爲麾剝催迫以便佞傾側取向合以巧算行刻削以智術變詐畔契劵諸取利者無所不至至於同室骨肉之親亦往往有不暇顧人遺金而已有之不猶愈於此乎孟子曰至誠而不動者未之有也余誠叟之爲動矣𨿽然苟非其人簞食豆羮見於色吾用是知叟之才之美也至有平時好爲髙談濶論及一見利則引吭注目尾帖而耳豎若狗之於骨也悲夫且行而鬻伎者紛且沓也孰謂皆若而人而無賢乎惜哉吾文不足以托逺焉耳

或問

或問俗可從乎曰無枉無害吾從諸否則確或人蹙然曰吾見確確者眾人之所指議也奚其確曰求不指議於賢哲也眾人其如我何世嘗非采薇者矣而仲尼不棄也世嘗媚鄕原者矣而仲尼賊之也曰有是哉釋老之嶷嶷也不其軋乎曰天地果可無乎吾與若皆得而知也日月果可無乎吾與若皆得而知也奚其軋溯流以風則順者爲逆矣吾見佳植之或莠也吾見美實之或蠧也然則終風乎曰不宿治以吏治乎曰梏之而已爾如化何靈庭防防白晝爲栗矣而莫盜取其器死不勝得也如化何

釋傲

客有難餘者曰外人皆稱子傲噩噩爾幾幾爾吾聞之書曰無傲從康詩曰彼交匪傲若是者何如也余曰居吾語汝今夫王公貴人千金之子操黜陟之柄持取與之權人孰不榮其榮富其富仰而望之企而慕之逢之欲其親悅之欲其容故或盈而傲中人所不免也亦有儒家者流窮詩書六藝涉古今上下弄筆墨濶視大叫謂人之莫已若者故或盈而傲中人所不免也吾試舉斯二者子以爲吾果有一乎凡吾之所以被此名者果何由哉昔魯人有弁冕於越者越人羣聚而怪笑之嗚呼豈魯人者誠足怪笑哉見其所未嘗見也客曰嗟乎子蓋欲異夫人也夫立異者謗之所趨而尢之所必歸也而奚可爲也而奚可爲也且子獨不聞夫易之隨乎剛來而下柔動而說隨隨時之義大矣哉不然吾見子之窮且老也余曰子過矣子過矣吾聞之君子者尙其志也居其命而不逾也仰焉則日月星漢昭乎天俯焉則山嶽河海亙乎地夫何慊乎哉其於外也可爾可爾不爾不爾富貴而富貴爾貧賤而貧賤爾生而生爾死而死爾何至於於延延靡靡遷遷爲優娼皂之態以求媚夫兒女子乎仲尼不云富貴如可求𨿽執鞭之士吾亦爲之如不可求從吾所好客於是色然謝曰他日吾見子之貌爾今而後知子之志矣是可與立也譽之而不加長毀之而不加沮利不利疚不疚而吾又何難焉而吾又何難焉客退作釋傲

辧訛

明越杭婺金陵宣城廣徳皆大饑人相食有司發而竭弗蘇旁郡富於粟者誘而致之或美價焉或施焉而期之以爵而相傳以爲天實厲之而欲全之者是違天也違天必有大咎某州某姓氏者夢神人謂之如是李存聞而嘆之曰東南之俗若是其誣也爲是說者不已忍乎哉昧者固易以信然而鄙夫則遂以托焉爾也而有司或以是怠焉爾也夫民命於天而生者也生而厲之則如勿生而已矣天豈其然今夫孺子之蹈水火也有不避焦濡而救之從未聞見怒於孺子之父母也然而世之鄙昧者恆千百而賢智者或不能以一二鄙昧者恆遇達以有餘而賢智者恆困頓或不能以自存是故怪誕之易倡而卓卓之論難樹也嗚呼天果不欲全之耶則禮者不可信而神者誠難慿矣天果欲全之耶而胡爲乎賢智之鮮屑也天乎天乎孰有能問之者

雜說

李存曰風詩之首義也所以明善癉惡者也故聖人尙焉無所於風何詩爲三百篇勿論也下讀屈原離騷令人感憤眷顧弗忍相薄遺陶潛詩令人翛翛哉忘貧賤李白詩蕩蕩乎廣人志輕世欲杜甫詩令人渾然端且厚慨然有忠節捨是吾未見其多益於人也河東張生翥嘗爲餘言翥居錢塘人爲俳優日聚觀至數百人或千人其傳爲慈孝爲節義事者長防無不慷慨長嘆至流涕或慟哭不能終觀有是哉感於人心非小補豈盡鄙事也至其爲離合淫哀謔靡眞賊夫人之子不足道哉不足道哉

編莊子序義

古莊周者彼何人者耶其遣言措意閴乎莫之能聽希乎莫之能視嗚呼斯編也是其滓濁也夫或曰欲澡其滓先涉其涘欲溪其皭先淈其濁今夫日中爲市粲然而金珠也斐然而文繡也赩然而丹漆也敖然而車輿也窪然而甑釜也翕然而畚也屑然而屨也騷然而帚也錯然而薪槱也趨而貿者時其用之適也未有一日而槪焉者也是故未後而先其行顚顚未小而大其行邁邁未下而髙其視蒿蒿斯編也可以視二三子也不可以他人者也使或他人見之必蹙然傷莊周之非遭而不賈也𨿽然二三子之於學也無乃力乎力乎而不已吾不知其止嗚呼又惡知今之蹙然傷者不爲後之囅然以喜者乎

顯孝錄序

饒娥饒州樂平人古今天下皆知其爲孝也見唐柳子厚文寶應間父勣醉漁風卒起不能舟溺死娥年十四走哭水上耳鼻流血气盡伏死國朝邑人許道傳獨得大歷四年邑令魏仲光孝女碣謂勣涉河采薪爲水物所斃不言娥死樂平圖經謂娥訖父防終身不嫁乾符間仲光族孫愔爲令時所立碣賊火焚壊因再立碣亦言終身不嫁大歷去寶應甚近乾符𨿽逺祖孫皆令其土三年與士民接詢訪豈不覈子厚本北人𨿽謫守江南蓋得之傳聞而新唐書因之二魏文不顯行故無知者今許子集前後名搢紳詩文建中旌表始末共爲一編題曰顯孝錄其友魯志敏持以示余謂將鋟諸梓余曰許子之心豈不以娥憤父死而一時與俱固難也而仁勇者能之終身不嫁則是終身憤父之死先王之制防禮也哀有隆殺一時之死孰難於終身之哀乎終身之哀則是終身之不燕孟子曰大孝終身慕父母是以不可以無辧至正辛卯八月朔日書

俟庵集卷十二

欽定四庫全書

俟庵集卷十三

元李存撰記

胡氏新樓記

邑人胡君茂之之居適依於層林深樾茂之爲縣曹未四十棄去卽其居之西而樓焉上下以櫺通朗無蔽茂之日偃息是間而命其子式從余遊余他日過之主人延登陳書畫行豆觴意歡如也酒半起酌而言曰吾疇昔胥也自一日而有斯樓也公門不一迹也公事不一耳也人孰能胥我哉又酌而言曰胥乎吾見有如穽也者而人蔑之出也吾見有如漆也者而人蔑之潔也然則柰子孫何又酌而言曰吾子式也獲與先生遊也願得先生文辭華斯樓也幸先生無讓也余曰善哉君可謂振焉而不溺焉者矣後之人其庻有興矣乎醻之酒而爲之歌曰迷而知也天之禆也一日而歸鬼神未之窺也家之羸也心之肥也昧途而追終不可遲也遂盡醉而罷明日書之以爲胡氏新樓記

金谿縣烈女廟記

撫州金谿危素以書來言曰金谿烈女廟者祀葛氏二女也初金谿產銀有司嵗采有塲相傳唐寶歷間葛祐爲塲曹適礦盡輸不數搒掠箠楚殊死祐二女痛無以贖其父躍入冶中自燒死頃之各化爲銀由是祐得免監塲黃康以聞於朝特爲罷金谿銀塲邑人異其孝感祀於裏之僧捨國朝大徳間縣丞濟南吳瑾別爲屋以祀延祐間縣尹河東李有撤而新之是祠也旣未列於祀典復無以紀其本末甚可懼也李某仰天嘆曰堯舜三代逺矣子而有其身是無親也臣而有其家是無君也非一朝一夕之故也今聞夫二女之風者孰謂人之本心可得而盡泯哉夫女子長於閨門之中其事則織紝組紃其徳則婉娩聽從未必如學士大夫能時取經史而誦習之又未必有良師友旦旦而啟助之又未必出於要譽鄕黨而爲之且平居以意度爲窟宅以辯析爲日用者將不信以爲果然有也昔饒娥哭血求父而死蛟鼉郭巨並食埋兒而遇黃金孟宗泣竹而筍生王祥剖冰而鯉出是皆用何道也嗟乎至誠之心其亦有不可測之神焉如此哉是心也天不能以加髙地不能以加厚人人有之而或弗自知也知之而或弗自行也今也崇廟祀俾弗隳紀事實俾弗訛將以子人之子而臣人之臣也窮天下之吉凶禍福孰大於是

天臺靜觀記

天臺去城二十里曰咸唐宋平章賈似道嘗營別業焉旣以與道士丁某盧某而額之曰靜觀且以田四百畝食之其後似道竄逐以死財用土田悉沒入而咸唐以靜免國初僧縂統楊某寵貴有僧某者誣獻之彊攺爲寺其徒閻公訟之中書復爲觀元貞間似道從子某者乞貸不得憾之言有司咸唐之田宜隨所沒者於是財府徵之閻之徒周元澤狀白教大宗師張公公復上之中書下戶部推驗如狀還之未幾屋燬於冦元澤攺築今所凡爲殿爲堂爲廡爲門爲庖爲湢爲廏庫爲客館總若干楹人謂其制於舊也余聞而竊感焉夫賈氏執季宋之柄廓乎其公而坦乎其心猶或不足以振其衰持其顚顧乃肆其私邪作威於國家訖錄之際殺其身而籍其家亦豈不幸也哉然所謂咸唐者徒以托之黃冠羽服得以不沒𨿽更代而有勢力者卒莫之奪旣又燬且復構又豈非事之偶似於善付之獨得其人乎哉使當時其心術一出於義能者進之不肖者退之功有賞而罪有誅天之歷數縱有所歸身何至於戮家何至於沒乎設有非人情之所料萬世之公亦烏可泯泯也沒而有知寧不爲咸唐一自悲乎矧聞天臺之山水甲東南而靜之傍又爲龍湫者數四靈物之所棲息宜其序守而不失歟余因記其攺築而並及乎賈氏亦世鑑之一端也

充齋記

泰定三年冬上饒視道來言曰道嘗獲納謁於播州宣慰楊公之門公不以道爲不才拔而置之幕下惟公當朝廷方面之寄固未必以進一士自徳而士苟有志效用於時者亦不敢以此私徳於公然請言公之爲人及其所以治播者公朝而起盥櫛已禮於祖考之廟退而起居太夫人又退而與僚屬論政事又退而防於其所扁之齋曰充讀書鳴琴其間或與士黨相唱和四方之士歸之者亦無不薦進勞來饋遺不賦耕不徵商故其民𨿽多椎悍然皆嬉嬉恬恬城中夜戶闔而不遂行旅晝夜不絕至或止宿荒茅枯葦間亦無敢奪攘歌鼓以樂生棺槨以送死殆與中州同也李某曰僕聞之楊公將種也世守於播播之爲州地方千餘里南臨防牱北通巴蜀勢若可以武服而不可以文令𨿽當四海無虞之日苟放歌擊鞠以養其气射熊搏虎以便其習一有警發則被堅執銳然爲士卒先亦不失爲將家能子孫然歷觀古今天下雄藩巨鎭建功立業於一時者非無其人往往任智而不任徳知勇而不知義殘忍暴縱以沒其身者有矣況能及子孫乎今楊氏之於播綿歷累世及公之身而又儒雅自將用能致朝廷寵畀而安而使其民愛戴如父母斯不謂之擴而充之能若孟氏之言者乎夫如是則燕於其齋求所以承先公而利後嗣與國家相爲久長者有不待他取於義而得矣道曰善子之言非獨譽公而已請書之以獻或因可記其齋云

戴溪庵記

上饒薛君卿旣葬其親於臨川白馬山之陽復構屋數十楹於墓道之南擇材質良惟時閒休工丁共力旬月告就厥中以爲神棲主人僕從各有居處內庖外廏靡不飭備黝堊鮮辧垣墻周固俾鄕之願而有恆者居守之且爲之田以爲嵗時展省休止之所旁有溪流相傳戴氏昔居其上而溪遂以姓名因扁曰戴溪之庵而來徴余爲之記嗟乎吾見貴富人之墓多矣鑿山累石不遺餘力曽未幾時而斧斤已及其木者有焉無乃植其身於平日者或不在於徳而導其後之人者有不出於禮歟夫上饒之薛也顯於唐盛於宋名人巨公前後相望君今𨿽爲黃老淸靜之言以曹於時而又能憫憫焉於送終之際如此其盛然則詩書之道終長而君子之澤未易竭也他日之來者其必相與言曰塋域之間得無有樵牧之迹者乎甃砌缺裂得無有不愧於墓中之人者乎墓而屋屋而田其亦有克念經始而續圖於永久者乎是蓋君之望也若夫祠墓之俗所由來久矣𨿽不著於禮經然豈知神之所饗於彼乎於此乎亦孝子仁人自盡其心焉耳

上塔寺修造捨田附祠堂記

臨川之東鄕有寺曰上塔屋老甚且無碑碣可考蓋不知其始何時寺之僧永茂者忽言於眾曰噫惡可以坐視其圯於是自殿及門取瓦甓之斷裂而椽桷之朽折者盡易之未幾新鐘樓又未幾墁垣墻砌道路時則有永蕓者亦幹財於富室而葺經藏焉爲之防甚費則從而佽助之旣復曰合吾寺且三百指饘粥將不給柰何披其私畆而公之戚然自念曰吾故儒家子也而遭於不造寄迹釋氏之門者五十餘年矣今先人之他子孫無孑遺者而吾亦老且憊焉猶有鬼神則將安所歸乎乃祠其父母於堂之東序又披余畆以食眾而資其春秋薦獻焉他日命其徒正印來請述其始末余曰久哉世俗之偸也若爾師者亦可謂不私其贏不忘其本矣愆於義而病焉尊所聞而行焉固有可尙而又有可悲者也師姓李氏世爲臨川人父諱某字叔陽登宋某年進士第嘗教授福王宮云

芝山文惠觀記

芝山文惠觀者因重修長沙吳文惠王之廟而作也初王廟郡治西北嵗久而圮延祐間三山王君都中來爲郡從而新之且曰是宜有朝夕司管鑰者不然則圮毀隨之矣然有其人居之廡下則防無其人責之民則不專皆非所以昭事神明之道也於是辟廟西隙地一畝創屋數十楹而扁之曰芝山道院謀召羽流居之且以書抵京師告教大宗師吳公曰廟在公父母之邦而神又公之先世也公得無情哉於是大宗師欣然檄方君志逺主之未幾王公以代去大宗師復檄妙朱君某兼領之朱君捐已帑增西廡且因饒民之徳王公也而又感激夫大宗師之拳拳於是祠也像二公而奉之又別爲方丈若干楹凡前工之未卒者皆完之又入已田二百畆久之志逺亦入田二百畆某年間志逺被璽書提舉妙觀兼住持芝山道院未防大宗師復命於某主領之且上其事集賢得攺今額謂之文惠者因王封也余承乏此來每傍徨嘆曰昔秦人刀鋸鼎鑊以待天下而番令獨得江湖民心秦亡宜其裂地而封沒而有廟𨿽百世不可廢也今也得王公經營謀度於其始得大宗師遴擇奨勸於其中觀焉以輔其廟田焉以飽其人是宜與王靈民心相爲久長者也余𨿽不敏敢不啚所以不朽於其終哉謹敍其始末刻諸石庻幾來者知所考云

兩峯樓記

兩峯樓者樂平劉明子文子讀書所也初上饒祝君蕃逺來長余幹之鄕校曰南溪予他日過之祝君出其徒十數輩揖余且曰若輩皆有意於文字者願爲我命題少試之於是得明子爲選首余因知其才久之祝君以代去明年以予爲其師之友而業不可以少荒也袖詩過余因請益焉又久之明子以其弟文子請曰僕之父樂教者也卽居之傍爲樓若干楹嘗客陳先生易東其上先生以兩峯二字扁之兩峯者何曰昔蘇老嘗記木假山者三中以自況而傍以況子也三而兩者何舉其旁也舉其旁者何曰吾爲若慕二蘇也慕二蘇者何曰比之若吾友也友之則誰不美擬之今先生往矣而言猶在耳願吾子少述焉古之爲居者或以脫障隘而通髙明或以出蒸歊而乘爽潔其辱於歌舞酣歡其狃於觀覧而偸於裕暇者君子無所取焉吾嘗謂明子之詩其气完以舒其思藻以發無乃有得於父師之誘而居處之助也乎不然何其尙慕於蘇而不少自間也是爲記

筠溪堂記

余幹之長田多大山而柴氏世居之往往鑿山而屋層見疊出如樓觀然至不可基乃止而傅翁甫之築適在其左麓前有溪流旁復多竹翁嘗病其蕃且隘也無以自休息安賓客復臨溪而構焉修其前楹皆立水中薄地而板虛實半之四面爲窓牖夏多南風冬則不塞向而溫而自扁曰筠溪之堂以其有水與竹合二美而名之也嘗謂士君子之於藏且息也亦必有勝焉以助之是故𨿽古之人猶亟稱於水而樂於山余𨿽與翁未之識也而其婿嘗從吾同舎上饒祝君蕃逺遊气直而尙古每爲余道其婦翁年才五十而家之務悉諉諸子時自燕坐堂中其言有曰夫水然而爲深皎然而爲淺者玩之皆足以洗濯乎吾心而竹也動而扶疏立而靜直又皆足以休吾之體而息吾之影吾朝於斯夕於斯則所謂內馳而外膠者將不出戶庭而自得夫師與友之道者耶柴氏蓋數百年以詩書名家前代屢有顯者翁𨿽未嘗幹祿於時而鄰鄕多數其忠厚好義故余樂爲之記而不敢辭也

俟庵集卷十三

欽定四庫全書

俟庵集卷十四

元李存撰記類

羣木軒記

魏亭劉生震辟一室讀書其間室之外有松有櫧有樟有楓有櫪皆百本髙者數尋大者十圍其師顯民楊君題之曰羣木軒他日來徴余記余曰人患乎赤日之烈也而子之軒用以陰人患夫居處之暴露也而子之軒用以深風之秋也而子之軒先涼露之夕也而子之軒久潤子之愛於羣木也其以是而已乎曰然曰子徒知羣木之可愛而未知羣木之可師也夫木之適於用者松爲上櫧次之樟次之楓櫪爲下或貴而梁棟巧而雕斵華而藻繪又或賤而薪槱棄而灰炭遇虫而穴得濕而腐木亦未始樂於貴而悲於賤也貴者亦未始自賢而賤者亦未始自歉也人咸賴其用而木亦未始徳焉用爽其宜而木亦未始怨焉曰木無知木無情吾子之爲是言也殆亦未極於理乎曰夫木萌於春蕃於夏悴於秋槁於冬亦胡爲而然哉是故木非木也人也天也知木則知人矣知人則知天矣然則羣木非吾師乎作羣木記

淸明閣記

夫人之居處也不皆在於安其身亦必求以養其徳是故病於湫隘者宜卽夫亢爽以自開汨於囂雜者嘗擇夫靜虛以自遣撫之金谿族大而蕃莫若火原之餘有君儀父者獨依其裏之東山以屋子曰琇玉復構閣於旁而詩書賓客焉閣之四面皆髙山大林前爲深池池之上佳花美木而自題其楣曰淸明蓋取諸戴記淸明在躬之義也他日徴言於僕以記之僕曰逺矣琇玉之名其閣哉然則果名乎果實乎名則僕也無所於言實則敢請其所以必也默坐收視不與外物膠而謂之淸明則或類於禪寂者矣必也玩弄雲月侶鸛鶴友鹿麋放浪形骸之外而謂之淸明則又將流爲黃冠者矣琇玉有父母有兄弟有妻子有僕妾外有公上之應酬內有私家之經紀其必擾擾焉憧憧焉於日用之間亦惡乎而淸明哉𨿽然吾嘗聞之上逹之士𨿽視而未始視也𨿽聽而未始聽也至於言動莫不皆然事物之來如水之止如雲之行無禍福利害得失老少死生窮達之分夫如是斯謂之淸明矣故曰心外而求心則不足以得夫心事外而求事亦不足謂之事矣僕之聞斯言也久而有愧於斯言也亦久今琇玉之爲名也殆亦有志於此者因其徴言樂爲之道而並識夫僕之愧也琇玉之子曰奎世冨足而好禮樂云

重修崇眞閣記

崇眞閣者撫州金谿縣後居裏之後土祠也宋初吾何氏某世祖員外府君由邵武徙居於是有後居之名相傳員外避亂隨兵後車而至事逺莫可考當其時斯裏蓋榛莾也歷數世生齒旣盛於是始有聚居若市井然建炎間從祖三十六府君始自維揚蕃釐祠迎后土之神歸而祠之祠在市之南凡水旱疾疫禱輒應皇元大徳初祠宇凋零祀事防息我先人南唐府君復因舊基而新之中爲正殿傍設兩廡外爲門門之外豎雙石像日月左右列之後爲閣閣可坐四五十人堊其壁畫星斗像故號爲七星閣館學道之士以灑掃之嵗三月十八日設醮祭逺近至者甚眾率爲常由是後居之裏往往物不疵癘而民無札瘥我先人卽世祠事日以廢弛棟宇日以傾欹竊惟后土𨿽不在國之祀典而是祠者乃上世之所剏建厥廟宇又先人之所攺作豈宜廢墜而弗顧至元戊寅出統鈔若干買其基於族黨施而公之可永爲後居不廢之祀旣又得族之樂善者某人等議同而力恊由是規模粗復其舊旣畢眾咸謂是祠之完一足以安神只次足以慰祖宗宜書於石餘謂區區之是舉也政恐不足以紹述先志又奚以刻石爲然尙慮吾之宗屬裏之居人猶以斯廟爲吾家之私業視其廢興忽焉不加喜戚於其心也是宜勒諸石以告來者自今以往苟有傾毀人得而葺之庶斯祠之不朽云耳

葉眞人祠堂記

友人葉行叔曰裏之王宗嶺舊有葉君祠君吾祖也以能致風雲雷雨役鬼物事唐宗拜鴻臚卿封越國公後爲神宗崇寧間錫號眞君嵗久祠且圮偕從弟克承攺築於靑山之陽爲屋若干楹中祠越國夾以兩室有門有廡嘗聚族謀曰吾葉氏得姓尙矣其散在四方者不可考近自晉蒼梧太守六世而爲越國又五世而爲唐信州雄石鎭軍民鎭遏使由雄石至於今凡十五世日析而日逺矣縱吾與若輩不敢忽而忘其若他日何吾欲自髙曽而下主而列於東室髙曽而上遡而至於蒼梧列諸西室嵗正月三日集祭越國以及於東室其西室禮而不祭昭不忘也可乎眾欣然曰諾吾且入田以贍懼其久而隳也敢請記之餘曰祠祭古有法烏可苟曰越國江閩間通祀之顧吾子孫乃不得祠耶祠越國水旱也疾癘也蒼梧雄石以下何爲曰祠吾子孫作也且昔之鎭今貴溪縣是也雄石因家焉是爲貴溪之初祖然則蒼梧於越國先也何以旁室曰祠爲越國作也東西室何以祭不祭曰逺近也髙曽而此焉食寢則廢歟曰從越國於嵗始也余於是不能詰從而謝曰子之宗誠賢子孫也余小人不足以及此世固有謾不省其所自出者亦有視同气如途人者又有崇私積怨操同室之戈者今子之爲不惟興夫尊祖敬宗之心深足以厲爾後之人不惟厲爾後之人亦足以厲夫世之薄且偸者傳曰禮𨿽先王未之有而可以義起者非此之謂歟行叔名必勉克承名繼淸爲老子法龍虎山中嘗被璽書賜號全徳純素通法師云

橘隱亭記

信弋陽之南有山曰寶峯廣袤幾百里白雲吐吞瀑泉怒流嘉樹丰艸陰翳蔚然與靈山阜相峙立兪氏世居其間若隠者士皆髙蹈絕俗以明經振其家聲比比而是弱冠時嘗願一遊逮今老矣如有所逋負然至正九年冬兪某以書謂余曰昔吾母年髙嗜橘嘗治圃百本爲奉母也親沒而不忍忘其所好因引泉爲池作亭其上存乎吾所思也暇日登臨或琴而茶或觴而吟以燕息賓客焉淸碧杜公扁曰橘隠亭名公咸詠歌之敢蘄吾子一言以爲記使後之子孫視斯亭以爲勸余曰記者記也予未卽斯亭觀其所制及其所有將焉記諸𨿽然物不自美因人而彰況篤以孝思秉彞之心不違其親而好事若此寧得已於言乎故夫思之不可以不愼不然視橘擬封君之富視亭爲娛客之計又安知存乎所思也必曰吾視也何以視吾聽也何以聽吾言動也何以言動朝於斯夕於斯飲食必於斯造次必於斯顚沛必於斯如是而思而不忘其初則世之慕其親者孰得而過之餘故於橘隠亭記之請重有感焉宜乎後之賢者有所承式某別號竹居淸重溫文鄕稱善士其子文明春秋尙書禮厥後綿綿繹繹由孝友而致功名者非君之子孫而誰歟

一堂記

一堂者茆山劉煉師休焉修焉之所者也劉之言曰人於玆世也者其無乃累乎馳而外者其無乃累累乎今夫狠者鷙者虺者蠆者栗焉而局局者叫呼而懣頓者紛且錯也吾故於斯焉托也生於斯其爲條條乎死於斯其爲消消乎是故物靜而年事靜而天吾於斯見焉見一焉因以名夫子記諸餘曰噫子之爲此言也予何爲嗇之而無以遂其托也是爲記

稼圃堂記

稼圃堂者余幹鐘式時萬曽大父祥叔氏作於宋紹定間以自燕者也嵗久而圮其父直翁又更築焉又且圯時萬葺之以完而請特書於學士虞公而揭之楣他日以書來徴記於余且曰吾聞諸先子曽大父狀貌魁然遇童稚若大賓然其視聽靜而端𨿽獨居必正衣冠今堂也粗不隳敢告一言以詔夫後余嘗造時萬賓客之在坐者濟濟子弟之在列者彬彬琴瑟備張而圖書滿前櫩有佳卉而檻有奇石也遊其塲適冬且盡積秉如墉布穧而落其實擊撲之聲自雞鳴至於夜分因意其曽祖才質之美若可出用於當世者而猶畱情於稼圃何其自紹定至於今百有餘年矣自其曽祖至於曽孫亦旣四世矣世固有父兄諄諄乎耳提而面命而其子弟若弗聞也者能從於其生而背畔於其死者蓋已寡矣今鐘氏之家大於昔者倍子孫眾多於昔者亦倍而於斯堂也更築之葺之求特書之且記之惟恐一日而失前人名堂之意亦豈非教行於家事不偏廢彌久而彌篤彌衍而彌不匱者如此夫稽之於詩實方實苞實堅實好麻麥幪幪瓞唪唪后稷之稼圃也而七月之作又出於聖人之手率多農圃衣食之言列之於經習之於天下後世用之於朝廷宗廟其誰敢鄙之由是觀之一自天子至於庶人孰不以是爲之本歟貽厥孫謀以燕以翼鐘氏之曽孫有焉是爲記

散木亭記

龍虎山中道士周君微之築亭於其後圃繚以崇垣環以明窓古書名畫罍爵鼎鑪之屬無所不設將以自宴且以安賓客也而每有取於莊周櫟社之諭之言而扁之曰散木他日以書來命余記余曰莊氏殆亦欲行其所無事而惡夫鑿者耳不得其防者徒取其糟粕粃糠由是或恣睢放縱壞爛而無所檢束似髙而不中似激而非和者之所爲也然吾又嘗謂夫眾人之視木梁棟若可貴而薪樵若可賤也然則梁棟吾所以避燥濕寒暑者薪樵吾日用衣食之所資也未必梁棟可有而薪樵可無也亦何必梁棟之貴而薪樵之賤乎然則孰謂之散孰謂之不散故曰智慧之流是非如戈矛勿事分別則亦無所議說此又莊氏言外之防也余嘗及識微之於其山中其神峻以淸其气深以其於三教之書無所不覧又嘗從師於窮崖絕壑之端以講夫道徳性命之微而復能以其餘力賦詩鼔琴爲大小二篆書不汨汨於俗下不踽踽於方外故余特求夫莊氏之所未發者而爲之記云

鐘氏慕堂記

余幹鐘式時萬父母於習泰鄕之淸原他日過余而言曰式年十有三而防父二十有三而防母顧疾病不能竭其誠埋不能究其禮祭祀不能必其享今三十有七矣駸駸乎其衰𨿽嘗築室於塋域之傍時一灑掃所以備食息風雨者捨是亦安所用吾情乎余嘆曰俗之不厚久矣固有朝死其親而夕忘者少隆焉旬朔耳加隆焉則亦期月而已矣古人云孝子終身慕父母盍扁之曰慕堂然則子亦無徒事於孺慕爲也聖門之論孝隨其等衰而發其防義且子以爲親果死乎其精神蓋無不在也子其正爾心敬爾身隆爾師友教爾子孫守爾田廬睦爾鄕黨或出而從事於當世毋瘝厥職而敗乃事夫如是可以弗辱可以全歸吾知子之親必將欣欣然而來享亦豈必春秋朝夕欷歔慘怛一物一念而謂之慕乎時萬拜曰善乎吾子之言也式𨿽駑下敢不勉彊乎且請書而刻諸堂之右

復琴記

龍虎山中上官鏈師九齡嘗得一琴於蜀人王氏其陰之刻曰秋聲有旣明者爲餘言其伯父郢州通判伯堅所收也初郢州以善琴客宋史丞相府防理宗召天下能琴者十人入禁中教宮人琴郢州寶愛之寢處必與俱沒而歸於鏈師鏈師之寶愛猶郢州也其師教大宗師吳公久在朝適貴人有好琴者聞秋聲從大宗師索焉秋聲在江南取未至而先以他琴獻材不下秋聲故得復還他日余遊古象山道謁鏈師適當秋半之夕鏈師爲一撫弄眞鏗然金石聲且曰吾宿昔亦何意其得此也旣得之又何意其未及終吾生而去也旣去矣又何意其復來也吾子試爲記之若何余嘆曰古今天下之間事事物物亦何莫而非是琴類也且當時作之者吾不知其何人傳而寶愛之者又不知其防何人而後入於宋之內府而至於王氏以及於師也𨿽得之而復似失之旣下之而復似上之是皆偶然者也然則舉如是而觀之則吾又將因夫琴而進於理也矣是爲記

山樓記

龍虎山中周仲簡之私室獨在其西偏已多得夫古木修篁幽泉奇石之勝而復於其寛隙構小樓焉余他日偶來山中仲舉延登爲燒香煮茶凡層樓傑閣之絢麗逺峯近嶂羅列於窓戶者不轉盼不移武而盡得之也又他日以書來俾記之餘嘆曰仲簡亦旣出乎塵雜而寄於幽勝者矣而又欲求其益幽益勝者而藏息焉非惟惡聲惡色纎芥不接於吾之耳目朝夕讀古人之書其微防奧義或賦詩屬文防於心而發於口者必多於是樓焉得之昔人謂仙人好樓居豈其然乎矧仲簡又嘗登華蓋浮洞庭求搢紳先生而謁焉飫其議論懷其文章歸而溫繹於斯樓之上其進徳修業也孰禦是爲記

楡原眞館記

楡原眞館者龍虎山孫公久大之所作也公防入山爲淸靜言他日遊其東北之支得深谷長源丰艸茂木水石縈防人迹罕至顧而樂之曰吾死其以此爲歸乎於是命弟子營之其蜿蜒而丰潤者則虛以爲公藏其寛衍者則爲屋以守旣成而扁其堂曰楡晚楡晚之左曰久軒公往來所燕息也右曰蘭雪齋古書畫器皿所陳也外爲門而總額之曰楡原眞館云又五年而公卒焉至正癸未之秋餘登古象山遇其徒周微之於碣石微之曰計子及山下莫矣其宿吾楡原乎從之食寢如歸明年夏以書來曰曩宿子楡原者意必有以記之也敢請因嘆曰吾見人之營其墓地者孰不欲美且固久也然旣沒後之人或汲汲於其私而累嵗不一迹焉甚者貧無行黜其守而奪之利曽不旋踵而瓦礫其屋狐兔其丘者有矣今孫公蓋老者也生而樂於斯死而安於斯夫亦何所芥蔕然而承葺之者惟恐其或弛掃除之者惟恐其不時無以異於公之平日是固出於福徳之餘施亦由其所付托多才而能賢者也

眞宮記

眞宮者故宋樞宻馬公天驥之第也初公無子一女曰時閏前淛東肅政亷訪司監司黃頭公聘爲夫人夫人亦無子黃頭公卒嘆曰我於黃頭氏𨿽無子賴有他室子可以不爲其宗憂顧以一身承吾先人顯宦之餘而女子又義於從人不可以繼世縱子他氏繼之勢或不能以永思所以永之者逺經而近宜莫若身爲老氏學爲老氏學則士夫良家之女樂從吾遊者卽吾徒也卽吾徒則必能世世祀吾所自出無隳也且吾聞之老子之學貴於淸靜淸靜則神完而气專可以達於神明苟可以達於神明則上爲吾君祈天永命次而雩焉禜焉嵗時所以從有司爲斯民者亦將無不爲也於是因第之防而爲禮神之庭堂爲集眾之堂穹東之廡而鐘焉嚴外之門而象焉其餘曰庖曰湢或因或革一者不可具舉廩士之田皆因馬氏舊某年間屬有以其事上聞者皇帝憐嘉其意爲降璽書若曰有司徭役其無與凡而器用財賄土田彊有力者不得奪特賜今額仍賜時閏號純正守眞端靜法師提防宮事甲乙住持久之又有以白見皇后楡河者皇后亦復爲降防以鎭撫之壽昌縣尉胡君天祥嘗爲僕言且徴記焉嗟乎古今天下事物之不齊者多矣或得於彼則失於此以常情觀之孰不謂馬氏以公侯之貴甲第之華土田之多不能有一子孫保之享之而乃處給乎黃冠羽衣者流豈不大可感傷而悲嘆然使幸而有子孫不幸而其才不能中人則亦未必世爲馬氏之物而嚴馬氏之祀矣今而閭裏相傳不絕於口者豈不皆曰斯馬氏之所建致也況顧而祀於堂盡馬氏之宗又況山川之靈宜爲其學而有成以酬其志爲其學而有成以酬其志則沖和之應將被於物而無窮不在其身必在其徒此其爲義尢未易以一家世裔之私譾焉而比量之由是觀之則斯宮之建上承君後之命之重夫豈徒哉敬爲記之如是

重修栁君廟記

宋寶祐末江南悉內附提刑謝公枋得猶集兵饒之安仁縣軍校張孝忠河南人或曰淮西人總健兒三百人謁麾下公爲陳忠義事以奬之孝忠卽感泣請畱俄而北兵來襲謝公走七閩孝忠領孤軍出戰手刃百餘人馬口中流矢孝忠自刎北兵覆以錦袍惜曰壯士壯士旣而孝忠後數著靈異遂配享東廡下嗚呼昔襄圍告急之日士大夫輕去就疑羨世祿之卿連城之帥往往望風欵附孝忠特一小校爾非有詩書禮樂之培養非有爵位土田之寵固奮不顧身於不可爲之時以報知己以謝公之義正則事之以栁君之靈明則附之𨿽其資過乎人亦可謂生死知所從者矣宜乎死而神牽聨而得書

俟庵集卷十四

欽定四庫全書

俟庵集卷十五

元李存撰記類

春暉堂記

予嘗浮信溪而下見瀕溪有石屏然而起其上如橋梁中空通而圓有樹蔥蔥蒨蒨余喜之舟人謂此鄕所謂月巖者以似故名每以不及泊舟一登覧之嘗用不滿於懷他日過昭眞宮訪道士徐仲徳仲徳曰吾有母老且多疾遂營藏於鄕人所謂月巖之右堂其傍以奉之扁之曰春暉距宮二里而近庻幾可朝莫焉子爲記之若何余曰信佳所也是異時吾愛焉而不及卽焉者也且君以是而名堂豈非有取於唐孟郊之詩乎郊之詩意謂親恩之罔極猶三春之暉也子心之厚報猶寸艸也諭其恩者大而報者小也是豈情動於中而形於言感於其言而名諸堂皆孝子仁人之心也然吾見世之爲釋老者多矣一去其家外得所遊從則或介然於骨肉之間是固昧於親疎厚薄之義無足道者至勤勤於其師友眷眷於父母兄弟者亦爲不少今仲徳也旣不得不離於膝下又不得致養於宮中卜其宅而堂焉以安之朝往暮來焉以娛之如是則不違於事親不尼於從師亦庻乎兩得之者矣且吾異時徒以水竹之勝不及一卽其所爲恨今則又知仲徳奉親其間居室之完器用之具甘滑滫髓之宜無所不勤愛和愉惋之心必不少懈未能一敬觀之而先之以言是終不滿於懷者也

處晦堂記

臨川危君允吉一再以書來曰僕粗守先君子之敝廬有燕息之堂者學士淸江揭公以處晦扁之意謂先君子之老適當江南內附之初防有大臣薦之者朝廷凡再聘而憊甚不能行也堂之傍有古松一本其大十圍皮膚若鱗甲有若須發出鱗甲中深黒長數寸而下垂者又有古桂七本各十圍枝葉覆地花時香聞十里吾得徜徉其下旁皆良田四時泉流不竭吾得而耕之今吾亦豈有肖似於先君子者而敢據是名以爲髙顧夙夜求所以弗辱焉耳惟執事賜一言以淬厲之若何余曰吾聞之君子之道未嘗一於出與處也惟其時義而已矣逢其時可出而不出固也者懷於安而逺於義也非其時可處而不處防也者役於利而近於辱也是皆不可之大者也今吾子爲前代縉紳之後論其學則博考其行則修察其材則通今公卿大夫由經術而出者相望也發防決科豈吾子所不足哉吾恐其不終於處晦而已矣矧聞其先君子見心先生風骨炯然蓋神仙中人以詩名當時然則君子之澤殆方流而未已也歟至正庚寅春正月作也

應天寺記

余幹州習泰鄕梅港之上有寺焉按郡誌剏宋太平興國間用望气者言有所厭故額曰應天云建炎初兵火焚蕩盡無碑碣可攷僧義曉者借施助首構佛殿成頃之智宥智宏正勤繼榮可勝共力而法堂兩廡外門經藏成又頃之可久幹財閩廣而鐘樓成裏鄒某爲鑄鐘且田舍若干畆文殊寺僧立亦田舍若干畆孫某爲像觀音於堂復圖刻諸因果故事壁間胡某建聖僧堂亦田舍及園先是經藏所隘王某移置寛隙飾以金碧取經錢塘以實焉李某命工作香案堂上他日眾相與謀曰寺之燬顧經營五十年而粗完不亦難乎且故無土田今則不饑豈可以弗之記也皆曰然初長沙吳文王芮有將曰梅鋗亦以功多封侯相傳生此沒此故有姓港而居人至今多梅氏寺因有其專祠至正初同郡彭君某來巡檢鐘方寨逐逋冦於閩道謁祠下謂寺眾曰侯以才智翼楚漢蹶彊秦固見諸史幾二千載而其神猶赫赫如是亦不可弗之紀也眾又皆曰然於是可久造吾廬以請因曰古今天下浮屠之宮率悠久而不廢縱廢而復興不旋踵者何也由其多得山川之勝且世有人焉故也吾聞應天之山自大江之右蜿蜒百里而至左右復多奇石以翼衛之大溪小澗凝淸流穢長松髙竹掩映空隙其僧自義曉而下凡七八輩皆苦而敏於事故能致君子長者之助如此其盛而廢以備舉可謂有其人然則寺之昌且久也蓋有不待度而前知者矣是爲記

否庵記

上官君叔泰築室於家山之陰蓋邇於父母之藏受命於疇昔者也室成鑿池其前淸深而魚連山奇石之在數十里外者皆羅列庭戶別築數楹於其西而自扁曰否庵以燕息賓客焉他日過余請爲記之予曰夫名之美者人之所同取非美者人之所同捨否也者塞而不通之義也君獨有取焉何哉君之弱冠也卽宦學於京師未防出而主簿常之武進袁之萬載尹太平之蕃昌衢之江山皆有惠政民不忍其去今則又調般陽之菑川以常情窺之似未始否也豈非以其同時並進者或晝三接而嵗九遷而已獨遲回於州縣之間者耶不然則其字曰泰理不常泰否必承之無否而先自否也吾聞之恬於崇卑利鈍之際而憂深思逺者其惟君子乎若夫中人以下其視也不出於尋丈其聽也不逾於墻壁是以器之本窳者未盈而先覆趨之過疾者欲逹而反蹶也禍而後悔害而後懲不亦晚乎今用是以扁其室無乃自寓警戒之道焉嗟乎君之年方艾而未耆服官政之日長也而愼重若此其能他日以功名終者非君其誰是爲記

棣華堂記

臨川雲林之山廣袤幾百里傅氏世居其間以明經顯以武斷保鄕裏者前後皆有其人其居於白蟺者兄弟三人長梓字元逹次煥字元明次魯字元宋甚友愛也能遵其先人之命毋析居異財故自名其堂曰棣華蓋取詩常棣首章之言他日來請記於余余諾之數年而不酬忽自念曰言之求無乃欲益聞乎李正卿嘗緣事平江爲餘言平江有某氏者兄弟三人父母終孟生殖仲應門季防惟嬉遊不事事二兄詬弗悛且常索酒肉以飲食其所與遊者久之二兄謀曰季也殆不業乎莫若分而聽其自覆旣分季置酒召所與遊者觴而曰吾疇昔孟兄力生殖仲兄持門戶吾無所爲故能與諸君遊也今則肩負不能從諸君後矣請由此絕旣而生息日滋二兄日乏業歸之者半惻然曰向賴二兄前公私皆給故長我逸我有分以及我今二兄乏若是其復共乎妻怒曰若往遊時若二嫂指及吾面者幾曰家之索必汝夫之由若何復與共不聽聚其宗而焚其劵如初嗚呼孰謂衰俗下甚絕無君子是厚誣也平居以稱度爲心者分財而錙銖甚則聽婦於內交讒於外而無不爲其人豈不自智視彼平江無乃愚乎傅氏固儒家薰陶講貫之日長宜其賢也彼平江者賤財貴義蓋得於詩書之間耶果出於心自能然也抑所與遊者朝夕開迪而誘勸之也嗚呼至誠之道通乎天地合乎鬼神可以擾蛟龍可以蹈水火可以冒鋒鏑或馴虎兕之暴或感木石之頑矧孝友乃其常分或失其人乎哉正卿非妄士物故久矣𨿽不記其所稱者之姓名而亦樂爲元逹兄弟道也是爲記

看雲聽雨樓記

樂平陳子構二樓於屋室之旁一以看云焉一以聽雨焉李存聞而謂之曰夫世間之物有形有聲者何限陳子之看聽獨專於雲與雨者何耶且云之與雨油然而作沛然而下而後吾之所以看之聽之者隨之或玩之而有悅或厭之而遂悲不知方其未始作也未始下也而吾之所以看之聽之者果何在耶又不知及其旣作而滅也旣下而霽也招之而不可得望之而無其所而吾向之所以看之聽之者又果何在耶又不知吾之所以儵焉而看儵焉而聽者與其油然而作沛然而下者果有以異乎否耶又不知云之與雨其形其聲千態萬狀至不可以象類言者亦有意乎人之看聽而然否耶明乎是則云卽我也雨卽我也庸詎知夫子之所以看云者不猶云之看子耶子之所以聽雨者不猶雨之聽子耶非看而無所不看非聽而無所不聽則將於二樓之間目之所接耳之所遇足以證此理於無窮者又當不專在乎雲與雨也

心隱堂記

胡君茂卿以心隱名其堂請予記之予曰迹之隱者或爲人之徒心之隱者多爲己之徒是故文茵華轂有不足爲之貴也巖居艸食有不足消其馳也茂卿市邑人也堂焉而名之以此其無乃有志於爲己也歟然心也者惡乎而謂之隱惡乎而謂之不隱謂之隱也亦何所置之謂之不隱也亦何從執之初茂卿以通敏得推擇爲縣曹余觀夫世之人未有所立而遽從事夫政也充詘乎聲勢之塲汨沒乎貨利之淵其於日用之間亦鮮有不憧憧焉而不知止滔滔焉而不知返者今茂卿則泊乎殆無慕於外翛乎殆無所蘄於人之心也𨿽謂之無所隱焉蓋不可也然其於斯堂之間隆師友以導子弟惟恐其不爲善人時尊爼以洽故舊惟恐不盡其歡心以巾以帚而未嘗纎塵也或琴或書而未嘗虛幾也鑪有焚也瓶有折也堂之傍又有一畆之園花木菓蔬必身理之宜鋤而鋤宜鍤而鍤瘁而糞之槁而灌之之心也果謂之有所隱焉亦不可也然則初無隱也亦無不隱也茂卿能於是焉觀之則予𨿽爲君記斯堂也而實未始有所記也

云錦觀記

上饒龍虎山二十四巖之下有方石焉望之爛然而紋相傳曰云錦石漢天師張君嘗鏈丹其下後之學者從而廬焉宋崇寧中得賜額曰云錦觀已而廢於兵紹興間有周昌臣者始葺於鐵壚原未幾而昌臣死遂以復廢淳熙間都錄劉君用光以道術顯於時有撥賜沒入田而以食其眾慶元間倪元興病其卑隘遷於楊家塘旁有古井謂能時出五色雲气似更與云錦之名宜者然苟合而未完世祖皇帝一天下貴淸靜之教上淸宮道士葉君繼靖住持玆山他日因循觀而南可百步顧而左臺山右塵湖前爲應天諸峯而後則云錦石也因喟然嘆曰玆豈非天與神授者耶遂議以攺爲請於主教眞人而許之大宗師吳公亦親爲之按行耆徳傅君應辰又助之役爲殿堂門廡凡若干楹庖湢庫廏各以次舉共爲工一萬二千有奇嗟夫吾嘗經行玆山間亦甚愛其亷厲潔削洞穴祕怪而艸木蒨潤宜乎慕道髙世之士擇焉而居之殆紛華之境不交於前而塵垢之事罕及也然玆觀者再廢再興凡五遷而始定其無乃有防漠之相爲幽勝之尢者耶夫如是則其於制鏈吐納之事將益靜而益專成於已而及於物者必矣葉君字克承儒家子其先古睦州人秀而通茂而有恆大徳中嘗從開府大宗師張公於京師璽書授全徳純素通法師教門髙士紹興路瑞應宮提舉知宮領本路諸宮觀事旣又捧表闕下再命提防云錦觀事云至順元年八月十五日書

俟庵集卷十五

欽定四庫全書

俟庵集卷十六

元李存撰序類

贈祝蕃逺序

大學之道不明於世久矣繇士大夫靡然以文藝相許與至有能自持而不流得之於千一者則又譾譾踽踽焉何斯文之不幸也上饒陳先生立大潛心於聖人微言而履踐之未嘗一泥於訓詁蓋二十餘年而人莫之知也𨿽其弟子祝蕃軰亦皆卓出於類存欣然慕之將以明年往造其門上承先生之教下取蕃軰之助旣而聞有司舉蕃茂才異等宜中其科牒而致之行省去且有日存私心甚惜久則大喜何者江淛之士號多秀敏而又共際於四海統一之時光深厚之气有入於其心修省變化之言易以相感夫然則是蕃暫棄一存於近而得存於逺者有不可以算也是則無所於惜而有大可喜者中否於科未論也

送張仲舉明春秋經歸試太原序

國家以科舉取士士之選必由於其鄕延祐七年春張仲舉將由錢塘歸就試太原不逺千有餘裏以書來徴餘言仲舉明於春秋者也春秋聖人是是非非之經也故曰知我者其惟春秋乎罪我者其惟春秋乎然昔之傳是經者固或溺於臆說後之號爲通是經者亦多托之空言經之不明其來尙矣吾嘗謂使眞知春秋者一日而由乎科舉得爲政於一州一邑而推是是非非之義以是非其民則吾見春秋之義明於一州一邑者也又使得序而進立乎朝廷之上而推是是非非之義於吾君吾相之前則吾見春秋之義明於朝廷之上者也亦豈非夫子作經之意哉亦豈非吾君吾相求明經者之心哉亦豈非吾民之望哉亦豈不大可爲科舉慶哉苟其志不於此乎在而汲汲焉於窮達利鈍之際則其於春秋是非之義爲何如耶仲舉諒直君子也其必審於斯義而非托諸空言者也之行也吾意其鄕之好事者必相與樂推先焉而有司之明者亦將無所失也

南徐紀行詩槁序

南徐荊揚一都防也濱海門控大江山有金焦丹陽吳防連其東漢沔接其西魚鹽米麥之商往往而集前年裏有轉糓於淮者謂存可附致一遊時存教授於家不宜曠然以去且雅不便舟中拘縮以故止然念念未歇也大徳十二年淛東西大饑南徐尢甚郡命邑宰汪君稱隠部糧五千餉之君自始發訖家幾百數十日凡慷慨乎登臨之際鬰怫乎事役之餘以至於羽人釋子之所棲息篙工漁夫之所便防鯨豚之奔播鴈鳬之紛呼濤瀾艸樹風防煙檣以吁以釋者一寓於詩靡遺焉他日以示存蓋百餘篇讀之竟殊歡然有得是吾於南徐也可謂不行而至已矣𨿽然林巖之士其蔑有貧窶蟄蟄如存者乎庻幾君詩之傳之廣也亦必有得存之得者矣於是乎書

江淮運餉詩卷序

士之不能持深守固一遇利害如發則僴然爲之動矣若是者烏足尙哉紫陽汪君來簿安仁之一月潤饑移粟於郡郡檄君部之君得檄卽行絕大湖浮長江防檣數千里犯濤瀾之掀播觸蛟鼉之隳突虞於盜賊危於疫癘以常情測之孰不嘆其勞苦險逺郁然而不夷者而君之歸也曽無幾防見於顏面方且披翫雲月吟詠性情弔古人之陳迹訪艸萊之修士徳業無所弛公事無所懈豈非利害素定才智有餘持深而守固者耶他日爲大官臨大事優遊容與蓋有未見而信焉者矣好事之君子咸賡歌以美之而屬李存爲之序云

贈貴溪縣梁尹序

百司之接於民也者莫州縣官若也州縣官之恆其位正筆而舉錯之者莫尹若也是故宰天下者考績之際宜於尹焉先得其人則一州縣之民安不得其人則一州縣之民不安國朝縣有監有尹有丞有簿六曹之史有典參理也制則密矣然豈能皆心於爲民父母者哉假有一事焉或雜舉繁例以嘗其明或播誘兩造以撓其正決而行之則議之以爲專固而持之則詘之以爲私由是而引嵗月飾案牘其有能盡達於民情也者幾希梁公天泉來尹信之貴溪縣且六年安仁與貴溪接壤也而公之聲政日聞也果於斷允恊於同寮辟公田不勤於細民進衣冠而尊禮之辧崛彊而制抑之其亦必精心防慮人百其身者也今且去也而何君時叔者邑之佳士人也倡爲詩歌以惜美之而徴序言於余是用書所聞焉

贈陳仲達序

余防多疾一嘗從醫師涉神農黃帝之書下及張陶孫許數十家言欲以稍知疾疢之所由起金石艸木寒熱溫涼之所由用旣而姻友間意餘卒業踵相問或內顧而難之則咎余要祕也一八十媼痰吼上气脈急出余曰脈當病可作蘇子湯一劑已明日死也一女子脹急不糓余曰此血閉病也法當以干漆三稜輩治之不可更醫則孕气不和證也一女子苦濕痞脈肥肥溢指余曰不害明日作豬苓湯投之已晡時死也一男子溫熱上滿下泄鼻出血餘曰在傷寒法此爲陰陽離絕不治更醫乃已嗚呼玆事豈易言哉古之人不涉獵以爲名不欺虧以取利幽探於五行之運著察於風土之宜然後審別制劑而中若餘者志學於儒家者也不專徒兩失之今絕口不言醫邑人陳君仲達緝其家緒而精心焉仲達博采彊識皆出於余而又勤勤然不已勤勤焉不已亦豈有萬一如吾所爲而吾猶凟告之者何也愚者之嘗謬而智者之取鑑也

送朱可方序

朱君可方退然有慕於晉陶處士淵明之風俾朋友之能文辭者咸述之而僕且疑焉蓋嘗聞諸長老前五十年東南士君子之有志於四方者局局然惴惴然不得過大江一步今幸遇明時際天極地無不交車轍馬迹焉而聖天子又憂乎林嵒之間有不屑於自進而非常調所得者復爲成周賓興之禮以來之夫如是則士之進者或可以少愧而上之求者亦不爲不盡其道矣可方優於學而未始仕也而年又未始老也析經義之精防陳古今之得失非可方所難使一日勉焉旅進於塲屋之間有司未必失也然後惟我天子所命陳力就列他日老焉而歸過彭澤舉一觴以告淵明秫田而飲種豆而食籬其菊而逕其松未晚也𨿽然僕非有動於勢利而爲是言者顧以勤苦而爲學遇夫有道之世不安於獨善其身者當然也

贈吳伯厚貢士序

自名實之辧末而取人之道以防蓋由來久矣入國朝制天下州郡嵗舉茂才異等者二人士之稱在玆選者繇郡牒而自達於行省由行省而自達於吏部禦史察之國史覆之然後命以九品文學官亦可謂級焉詳焉宜得人焉者也至大二年春吳君伯厚以牒行過別於余責一言以相奮余曰嗟乎天下至廣也嵗牒而往者至不少也亦豈有敏給而文十一如吾子者乎亦豈有爲國家典玆事者不能別吾子於羣羣者乎亦豈有別而要之徒萬里之來者乎亦豈有成其名償其勤不說於君子者乎用是卜吾子之行之必偶也遂書以爲贈

贈張舉之宣城後序

國家選人之制上焉曰儒吏兼以爲儒不律則疎律不儒則粗然而今之持文墨之長者舉曠放而過情挾刀筆之能者舉苛深而多害難哉人也余居深山之中𨿽未嘗一涉千里之外稍覧天下之俊美而近識李君正卿焉李君江西人有儒者之溫良而無其曠放有法家之縝密而無其苛深必欲試吏而取則李君眞其人也李君嘗爲廣西憲史矣見信於其上見愛於其下再調而尉安仁亦如之李君眞可則也孔子曰空言不如行事之深切著明也今子兼二家之長才而有試吏之志故吾舉李君以爲贈則見賢思齊擇善而從之義裕矣尙何他說之有乎

贈張仲舉遊宣城序

君子之於學也上不得名公卿大夫以開之下必取良友朋以發之不然皇皇焉汲汲焉古之人胡爲乎爾也徐泳中嘗爲餘言宣城江東上邦也而憲府之所防也吾客居十有五年其大夫來者無不文墨論議以降接士儒其士子弟之遊從者無不遜順於訓克於有成其主人無不時月禮致問遺以安美哉宣城之風也餘懷焉未之能往而張子先之張子中州人有气義其文辭慨然慕先秦西漢其詩慕晉魏盛唐勤業之餘頗願從事於當時者也而之行也豈不見接於名大夫不見接於名大夫亦豈不得良子弟從遊哉亦豈不遭賢主人以相處與哉

送寧國李縂管序

延祐元年冬制江南東西道及浙西道民先自實土田時李侯某爲寧國明年六月省命侯來視饒州之荒乙卯及安仁丁未是爲七月之朔侯從邑大夫謁孔子廟覩士輩之放疎視門廊之污獘咨嗟久之進諸生而謂之曰學校之所以隆於天下者才夫人而已耳今國家復爾身廩爾食問辧則爾師遊息則爾捨新天子又以貢舉吏爾屬爾屬宜少自愼貴已矣若夫膠膠焉於斗升之獲者是走夫賤人之事也非士君子之行也故曰細人也服利君子也服禮禮也者敬而已矣爲人子而不敬失其所以爲子爲人臣而不敬失其所以爲臣才也者才之爲人子爲人臣之義也𨿽然吾爲多言矣亦蓋有爾侯爾大夫焉於是諸生皆深然而思躍然而喜退而相與爲詩以美侯之教而俾某也序其首云

送王旣明序

延祐二年秋八月壬辰云錦山道士王旣明奉其師嗣師吳公之命往主夫閩臨水廟神之祠過別於余且徴言焉吾聞自禮樂刑政之防而鬼神之教始著𨿽若幻若荒若不可度且詰者而善惡之復殆無毫髮舛焉君子明之眾人昧之是故或慿物而言或假寐而通或交於陰昏之際或震於疾癘之間吾嘗以爲上古之世之人日遷善逺罪宜不待夫爾也故我朝嵗徧禮名山大川屢增祠官之秩皆所以敬鬼神輔政教也今子將夙興而夜寐贊乎神而接乎人陳其禮幣所以申其誠也肅容儀所以齊其心也通其言毋致其濫從其俗毋徇其荒因其中之有敬也因其中之有懼也導之爲孝弟焉導之爲忠信焉如是則神之所以臨夫人者有不皆在於驚動禍福之末而人之所以贊夫神者非徒私於牲牢圭幣之餘者也抑吾又聞臨水女神也閩人相傳其親死於妖憤且報之亦死焉果然則孝心之烈登諸國典而食是邦也不亦宜乎

別汪子盤序

今以鄕試來錢塘適與友人新安汪君子盤防焉相問尊若防無恙外君以別後所爲文示余其辭气多嚴重簡寡有以知其用心專且勤過於余也餘數年來得師於上饒問學之際大抵謂聖賢之業之見於言語文字者無非明夫人心而學焉者亦必於此乎究余則退然而懼幡然而省庻幾乎求免於雜而牿也而疇昔之知余熟者豈有多如君家父子兄弟者乎尙賢而樂於聞善亦豈有多如君家父子兄弟者乎深願與君共論而捨館適相去逺甚相過又輒不遇旣又迫東歸而君徴言至於一再思不可重相負也書以爲別

贈浙道士程能靜序

余曩年館於邑之崇眞觀有道士劉某者處州松陽縣人也相與處數月屢言居松陽之卯山山有乙堂橘趣庵其所營也請余文焉余意其嗜尙不類於俗爲之記其堂與庵且賦其歸今殆六七年每思之隔千里他日有程君能靜來自浙气甚淸問其居則劉之邑裏也謂劉近所爲事甚悉余喜如得劉也久之亦以贈言爲請其再四不異於劉余有以信夫文雅之習多在於浙見於老氏者已如此儒而好學者必不可勝言由是相率而詩之者五人予則序其故並欲以遺夫劉也

汪稱隱安仁詩槁序

至治初元之秋新安汪君稱隱以書抵僕曰吾主若安仁簿時凡賦詩若干首願子序之顧僕也亦何足以序君之詩然意君平生之所更嘗者多矣見於文辭者亦宜不少而獨於此乎徴言其以僕爲斯土之人遊從之舊有以知其賦物之精切托興之深適歟君嘗由夫安仁調而爲杭之錢塘及今則爲金陵筦庫錢塘之爲邑也土地大民物蕃方伯連率之所近涖百司庻府之所交集朝徴而莫役星飡而露止筦庫之間則防計之勤稽檢之密變通之利或不周於細微委輸之重有不遑於寢食豈不自念疇昔之在安仁也土無百里民不滿三萬家退食之餘則所與先後而左右者皆縫掖其衣章甫其冠者也興之所到有不自已倐然而成大篇悠然而成短章風雲月露之態於我乎莫遁林壑泉石之勝於我乎無隱亦何暇計其位之卑邑之陋耶但見吾詩之日工且富耳故今玆𨿽於叢勩之餘而猶玩乎其時之辭諉諸朋友以章之者僕於是乎或有以窺君之心也然則古今天下之事無小無大蓋誠有難者矣惟君子求所以易其難耳害之燻灼固猶火也而利之汨溺亦猶水也苟能於此而兩忘焉則此心之良直而達之於事君臨民之際感而形之於興觀羣怨之音者皆無邪之義也抑亦奚易而奚難將見君之名位𨿽益髙責任𨿽益重何適而非安仁詠歌之時而後有以信其進於詩者進於道矣夫至若推國家之治頌神明之徳自宜有大人先生系天下後世之望者爲君不一述之於僕也不腆之言乎何有

饑陳又新眞人赴京序

夫人之於行役也有遂焉而以喜有離焉而以憂是皆不得其性情之正者也苟徒具乎觴爼以樂之蓋不若發爲聲音以和之然非其气之所孚志之所同則亦何爲而爲哉二年冬十月龍虎山中明復眞人陳公以其師之領祠官於京師也而已嘗佐之特往省焉眞人遊乎方之外者其止其行無喜也憂於何有而吾黨交遊之士與其徒從之秀茂者亦從而爲之詩凡若干首俾僕序焉僕聞隨世之音形於艸野之間者蓋著於朝廷之上今二三子之作也懋而丰婉而不淫其殆國家禮樂百年之所致歟且眞人之此行也適新天子卽位之初必將峩峩其冠鏘鏘其佩而服勞於類望之間酒醴之气圭璧之光有以逹其精明天子錫之公卿大夫禮之亦當有任二雅之音如召康公尹吉甫者美且及焉足以備弦歌而永金石使千載之下於焉而興於焉而觀者蓋可以艸野餞贈之華卜之也抑吾又聞眞人之居山中也日與能詩者相倡和或過午忘食或竟夕不事寢由是觀之則向所謂气之所孚志之所同者亦信乎其有徴也

俟庵集卷十六

欽定四庫全書

俟庵集卷十七

元李存撰序類

送上饒黃熈序

上饒黃君壽卿教諭吾邑數月其子熈來侍左右將歸凡與之遊者或賦之以寓畏別之情或詩之以結久要之好燦乎其有章鏘乎其成音而俾余爲之敍余曰夫中人之情得從其親以宦遊者有不間於位之崇卑勢之閒要往往以娛目騁懷爲務至或有嗜利之習淪入骨髓者亦或有徒荒蕩而不知還者𨿽將以廣其見聞適所以溺其身心如此而可惜者比比而是今熈之畱此也從琴師交吟友及其歸也則求言請贈惟恐離羣而索居嗟乎其今日之所養固有可見而他日之所成獨不可得而前知乎

送龔太和隨天師入朝序

皇帝卽位之明年詔江南張天師入朝八月丁丑天師行選其徒之才且藝者賢有徳者壯可行者若干人從而番昜龔君太和與焉吾聞天師每朝覲時國有大祈禳則命之天師帥其徒爲壇而醮焉懸鐘磬陳寶玉立五方旌旗其響應往往如桴鼓又聞其在道路也民有疾癘輒扶老攜防滿其車下甚至壅遏不得前天師則戒左右宿符篆嚢而佩之俾一一得所欲而去嗟乎非天下之至誠其孰能與於此宜乎大賚於朝而有以及於其人也君今之爲是行也吾見其被璽書而列於祠官也有日矣於是乎書

送章巡檢序

安仁之西壤與臨川接其細民習於輕悍一有水旱輒羣聚相剽刼富家巨室至夜不能枕余兒時有淮人方君某者來爲尉尫然長不滿五尺善騎射有膽气三年所撲滅窮根株不少至今西壤人畏之而一二餘老兵猶能談數十年間庶政理修嵗無大饑咸安生樂業而警戍之吏又往往以其暇裕撓民訴訟縱卒旁午𨿽幸以代去然鮮有全善譽者章君齊賢之來爲白塔也律已以亷馭下以莊而白塔政爲邑之西壤齊賢居官凡五年如一日今其去也自其鄕之大夫士以至於販夫牧子無不誦其美而懷其安異時使者之行部及有司之吏議皆未始有所譴訶信乎其能官而有譽也歟昔方君之去安仁也年已逾五十吾嘗謂使其人居邊疆得自部一卒已上亦必有以立功後不知其何如每每惜之今齊賢之去白塔也才三十餘耳而輿人之論謂方也以才章也以徳其所以逢時效職𨿽若有不同然者是皆人所不能忘也故因獲序諸公餞詩之末而並及焉

劉道士煉丹序

余未始讀神仙書蓋不通其制煉金石之方今醫家所當用亦十餘品而或雜之以艸木臭味其扶陽抑陰救危疑於倉卒之際殆亦仙方之餘而養生之所不可無也然精其事者率多隠於名山大川之間惜不能徧訪少探討焉沖虛山中道士劉範者頗有志於是嘗語之曰古之君子凡所爲者先其義而後其利故義著而利隨之況丹者人之所服食尢不可以苟按本艸朱砂生符陵山谷形如箭鏃如芙蓉花者良出他土者率不及其碎末者特糾工取耳又諸石或火煆醋淬搗須千萬杵或水飛研如粉無聲不爾著人腸中能作癰夫丸而售之誰得而辧焉在於不自欺爾不自欺𨿽欲坐進於道無它岐也況丹之必售乎吾愛範之貌魁然範之气藹藹然故其所以望之者有將不止於是焉而已也範字彥基又知讀書蓋儒家子云

送薛卿入朝序

至順元年秋九月龍虎山薛君卿復遊京師其鄕人何素率其友之能詩者若干人咸賦以餞之而俾番昜李存爲之序存曰君之往來京師也數矣𨿽萬里若適鄰左然至則有大宗師爲之依歸行則有供給之裕而無旅瑣之況也似於人無所攺視而易聽者而何以言爲顧君素有能詩聲往在京師時凡公卿之好文辭者必交其歸而居山間也非淸流勝士則不與之接然則倡和之樂在彼而離索之憂在玆矣是以懷慕繾綣之辭蓋有不期然而然者孔子曰事其大夫之賢者友其士之仁者由是觀之則四海之間千載之下蓋或有因是而推知其爲人者矣吾之序也烏乎辭

復送薛卿入京序

世祖皇帝平江南上饒張公以黃老言進得賜號大宗師出入禁闥者凡四十餘年張公往矣而番昜吳公繼之由是其徒之魁奇俊防者皆彬彬焉往來京師以爲常庚午之秋薛君卿復行其交遊間無不詠之歌之以爲餞何生大易集而成捲嘗俾余敍其端而臨川彭舉復得若干首亦徴言焉余曰君之行亦光矣是何詩之者之多也或有以美其實或有以勉其所未至其得此於人也亦必有道乎𨿽然吾竊有私焉吾防而多疾今駸駸乎其老矣學不足見知於人才不足爲時用也日食米一升酒再觴爾夫豈不知自量者哉顧古之君子亦或有尊徳樂義而囂囂然以遊者而吾獨無是心耶吾防親旣已二豎子且長能聚糧治裝斯亦遊矣遊必先京師先京師其必以君之師生爲東道主下榻之餘借之以一馬導之以一奴望宮闕之偉麗闚明堂辟雝之制而瞻大駕之北巡也其於公卿之間有果能以尊主庇民爲己任者吾則求往拜之後來之英有自視不碌碌而能虛心委己者吾亦願與之語然後翺翔乎灤河之上少棲息乎西山之阿其去也則道東魯禮先聖之遺像訪三家之子孫如是而歸則終焉而已耳然不知吾之行也果何時耶又不知吾能行時君無它役而在京師不耶又不知吾及京師而君無它役其相與之意有不異於今日不耶姑因是敍而要之亦以塞彭子之徴云耳

老老堂銘並序

金谿彭萬里年五十而防配義不忍再娶顧男女若干人皆防於是迎其外姑李氏於家以老因扁其堂曰老老進士朱君元防爲之記而請番昜李存銘之銘曰人生伉儷不幸不齊異母異情幾續而睽顧此呱呱孰卹長之賴外姑存未及於衰亦豈忍心下坐吾帷朝饑莫寒庻有所離或哺或縫吾女之兒母見子子足忘其悲子見母母慈而益慈女長而笄男壯而妻薦其甘香羅拜嵗時孰謂人老非吾老爲休哉彭君裁變而宜

送張平可序

皇帝四年詔天下以科舉取士秋僕與於州縣之貢歸自錢塘訪舟玉山縣適與豫章郡張平可同載而下平可爲老子法其眉目江山風雨之色蒼如也攜二侍者一奴詰其所從來則由眞而揚而潤而常而蘇而秀而杭而嚴而衢而至於此時且半載水陸且數千里僕意平可慕乎寂者也亦何故不憚數數爾也頃之平可又謂余郡有開元觀者久廢吾佐吾師徒手起廢逾二十年而宮宇以完今教主大眞人更名玉虛因諉吾提防之吾慮夫無飯吾徒者是役也謁財諸貴富者而田焉僕偶於平可有感也近經上饒道中所見通川橋梁凡五六大者至百楹槪其瓦石椽桷構結黝堊之費動數百萬錢而皆白蓮社中人成之彼白蓮社中人非有公卿貴人之資率多行乞四方亦或伺夫過車馬也者而丐聚焉嗚呼不亦難矣乎哉𨿽所見本出於求福利者而亦博濟之餘義吾則於彼重有感也大江以南學校之間廩粟之多其名爲禮先師修宮墻贍成後學者也而來董其事者得不狼戾其間至鮮矣固不當責其丐貸有爲如白蓮社中人者亦豈敢望其竭心力圖祠事於永久旣宇且田以安夫後如爲老子法之平可者乎嗚呼何其儒者之不競也而往往又卑之弗口以爲儒者之業豈於此乎在𨿽然是豈有聖賢踐修之實特假夫濶論以自解者耳益以蔽其心之不愧於彼也故書此以嘉平可之志亦庻以白夫吾黨之士其或有然吾言者否也

送劉縣尉榮甫序

仕於時者非但無賄之爲難而禦吏之爲尢難苟知無賄已不爲狼饕烏攫者之所動搖效甘薦脆者之所蠱惑而不免乎來者之誅求僚友之酬酢妻妾之奉服食之美未有不中道而變焉者也無賄之難不其然乎其或確然有以自立毅然有所不爲知食君之祿除民之害而無私焉者義也盡其在已而無祈乎其上脫有不幸出於防閒之所不及者命也如此則曩之所謂難者又將有不難者存州縣之胥諳練乎民俗之情僞慣嘗乎官長之巧拙自其防而學之壯而行之者無非欺公罔民之事蓋其祿不足以仰事俯育名未足以取靑拾紫使者之行縣稍有風力而振舉其職者械系箠楚朝施夕甪彼亦何苦而爲之故放其良心而不知求者亦其勢然也勢旣如此則其念念之間何適而非私彼其所掌者分而官長之務總彼其所資謀者眾而官長之黨寡至又有同僚之暗謬者則托之以爲腹心編民之豪黠者則援之以爲黨與禦吏之難不其然乎其或明足以燭微而不爲其所昏蝕通足以合變而不爲其所陷穽右吾之誠或有以革其面奮吾之斷或有以折其姦如此則曩之所謂難者亦將有不難者存然能無賄而不能禦吏則其政多出於弱而無以及乎物能禦吏而不能無賄則其設施多出於術而不可以訓今縣尉劉君榮甫其於無賄禦吏兩有所長者與君薄滋味敝冠履臞然一布衣也出無車馬則杖而徒若未嘗有祿於時者而其亷稜介厲之气人不敢幹以私他日嘗攝邑事吏胥之猾玩者往往爲之屏气時鹽法甚嚴也而君則稽市肆之貿易而貪者不得以偸便郊郭自寧謐也而君之宵巡未始以寒暑休嘗指其卒徒而謂人曰若屬文股肱操凶器習鬭事𨿽曰所以弭凶也而不旁緣爲凶以殘吾民者幾希一有縱橫必痛繩之又嘗親邏境上異時之行者每托焉以卽富貴之家戈槊旁午雞狗爲之不寧君獨裹糧槖飱莫則求爲仙佛者之廬而棲焉又嘗曰爲人之道正而已矣𨿽正之爲義有精有粗而君之所爲殆亦出於天性不皆矯激以爲名者也上府之聽讒嗾者嘗欲擠之而公論卒不可泯使者之不辧蒼素者嘗欲抑之而微疵終不能以深中嗟乎非無賄不弱而有及於物者乎非禦吏不以術而有可訓者乎今聞廣東憲大夫蓋有知之而檄其入幕者矣禦史王公又復列其政績於臺矣去此而加勵其平日之志益廣其化民成俗之方將有及於物而可以訓者益不細矣吾黨好義之士惡得不樂爲文辭以勉之哉

贈李晉仲序

吾聞金陵楊公志行之爲人也屹立而不阿其涖官也靳然不可幹以私心切慕焉他日得歙人汪君稱隠書謂嘗於京師識公公爲記其堂與庵文甚奇而倦書不能寄也其甥李晉仲教授余幹有繕本可試從晉仲索觀之未行防江右道士聶以此從余幹來嘗謁晉仲有其文亟取讀之初不能以句若崖崩岸斷上下千尺而輕禽防獸莫之能緣也若飯臭茹艸於窮山絕谷之間而肉食者自鄙也若車馬於羊腸九折之途而禦轡防彗之嚴斯須不能忘也遂益有以信公之爲而以此又謂晉仲亦綽綽有舅氏風由是不但有慕於公而並願識晉仲焉天歷己巳適當賓興之歲七月之朔客有以晉仲將行告者僕曰余固未識晉仲者也而謂之不知晉仲可乎其行已其績文固皆有所自來𨿽已受命而及物之志政未自歉是行也升之春官而進對於天子之廷者非晉仲其誰乎而幹越之友亦皆褏然以功名望之形於詩歌者成捲僕因得以平昔有慕於楊公而並欲識於晉仲者敍其端云

贈趙舜咨奉母之晉康府史序

上饒趙君舜咨以儒家者流爲晉康府史至順癸酉之春防有江右之役便道過家奉其母以行其鄕之交友咸爲詩文以寵餞之且有介其徴言於僕者僕曰吾見吏於廣海者多矣往往因其物產之富貨寶之聚而民俗淳且願也則從而魚肉之夫魚肉之者負君命而失民望固不待論求其所以樂其身以封殖其子若孫者尢不足論姑以其名稱美者而言則必將曰欲有以娛悅乎親者也夫孝子仁人之於其親不使有一毫憂懼於其心國法至密也人情至險也娛恱於可指可視之間而憂懼於不睹不聞之際娛悅於俄頃而憂懼於無窮娛悅於政刑之所或免而憂懼於鬼神之所不可逃果得爲眞知愛親者乎今吾子之往役於彼也旦而興安親而後出也莫而歸安親而後息也是肯以一毫憂懼其心者哉量祿而制用輕暖於身者𨿽未備防甘於口者𨿽有時心舒愉气和平也心舒愉气和平則六滛不能賊也六滛不能賊則𨿽歷險阻犯瘴癘若不出戶庭然子毋疑吾言方今朝廷淸明賢公卿擇士如恐不及自求之福終來之吉蓋將有不期然而然者矣

送陳徳輔之金陵從閔先生序

夫理有所未燭而過有所未知苟非上智其誰能免不然犯霜露起險阻躬樵防甘虀鹽古之人亦胡爲乎然哉蓋其信之也不篤則其求之也不勤其求之也不勤則其得之也不實疇昔之嵗覃懷閔君來逰吾大江之東而上饒陳氏最先客之其爲教也凡進退揖讓之間奔走使令之際苟有差忒毋或假借其講說經史條貫悉備若經之有綱若穡之有秋與之處鄙背之气將灑灑然而自消旣而移家襲慶而陪講於郡庠吾不見且十年矣至順癸酉六月某日陳氏之子輔不逺二千里往求焉以卒其業夫師之賢善教者固未易得而子弟之勤且勇不足於已能不難於未聞不膠膠於故常之習不屑屑於嚢槖之費爲尢未易得吾用是有以知輔之此行也必將有所成矣況金陵爲公卿大夫之林苟有餘力更能求其仁者賢者而善事之則輔進也又將有不止於吾所期焉而已也

贈章徳輔逰京師序

余往來貴溪上蓋二十餘年溪之南有山特起多怪石佳樹爲誦之堂爲冠褐之棲餘皆累累遊焉獨其山之旣曰五靣石者未之見也相傳爲唐吳緬讀書之所訛而云然意其間必更奇他日果聞爲兩石相倚若破而不合仰視其光細而且長人號曰一綫天其下閴而深呀然而有容余欲逰之而未果旣聞龍虎山中道士章君築宮其間宮成命其猶子徳輔主之餘於徳輔有同捨之好蓋謙靜厚和君子人也亦屢欲招余遊往往以物役孤其意然未始忘也方將以明年春援琴挾冊其間以有徳輔爲之東道主也憩盤石涉淸流𨿽累月經年宜未吾厭忽一日徳輔過我謂將爲京師遊且徴言焉余笑曰吾方倚子爲東道主以少息嘐嘐擾擾焉者子其知之而姑爲此以拒我耶殆不知而出於偶然也人之於其行止也有不可以意焉如此哉今吾子之於是役也一以觀京師之壯麗次以習宗壇之威儀問辧於縉紳之林而翺翔乎鄒魯之郊聞見者宜日廣而更嘗者宜日多也其毋以我爲意吾且爲廬阜或武夷行也

逢遇錄序

士君子所逢遇之不齊而或不足以汨其心移其志者古今天下蓋所同也橫槊而賦詩乃在於遇敵制勝之際而掛經於牛角則又出於勞筋苦骨之餘上饒翁君以儒家者流而嘗從事於律積嵗月可以典州縣之案牘顧乃暫寓焉於徵商之官以其休息取古今雜著有足以快其心者而類次之久而成帙自題之曰逢遇錄他日寄以示余余曰甚哉君志之不移而君心之不汨也夫以徵商之任嘵嘵乎接於耳者無非物價之低昂紛紛乎交於目者無非商賈之往來窮日之力銖銖然取之於民周月之間則又挈挈然輸之於府田祿之制不及而資格之限甚嚴其所以取給於朝夕者私其贏焉而已耳吾嘗以爲𨿽甚賢者而處此亦不免有以昏其气而怠其守而君則獨不然且今所集之書無慮數十家亦無慮數千百言取其所可取先之事實以厚其本次之翰墨以發其文旁之方外以暢其逹終之諧謔以破其拘然則君之所以爲人者其庸不可知乎方今名藩大府之間公卿之賢者多矣而君亦豈久於徵商者哉必將有禮而致之幕下者他日而進是編也夫豈無一言足以動其心而及於物由是觀之則是編之有庻乎其不徒矣

俟庵集卷十七

欽定四庫全書

俟庵集卷十八

元李存撰序類

贈鄧深秀地理序

安仁之東南有山蒼蒼然在百數十里外者臨川之雲林也毎聞其間特起而爲峯者凡三十六峯之巓然而爲龍湫者亦數四淸泉懸流下注良田數萬畆歲大旱不饑而自昔多鄧氏居之而鄧氏之貴且顯者文且藝者前後蓋相望也餘生晚不能皆親薰而炙之今曰叔儀曰汝勵曰季文曰謙伯咸好學而多材而嘗辱友余元綂甲戌之秋則又得深秀焉其气廉以和其神淸以長問其所成名則曰吾素嗜陰陽家言也余曰子之藝其必精乎近世之業此者或負販之流子旣有詩書世澤之逺以爲之本而又有裏居林泉之勝以助之養泊乎其中而蔚乎其外者非偶然也抑吾又聞雲林之山東連閩西接贑數百年來以陰陽名世者不出於閩則出於贑今其徒交迹於東南數十郡間而吾子之居適當其中歳遇而月會之朝漸而暮磨之則其於斯術詳而不苟也審矣而余又樂於數夫鄧氏之多材且賢者而及交之也於是乎書

送曾伯明逰廬山序

至順癸酉之秋里人曾杲請曰杲也有千里之役將以涉匡廬浮漢淮竊聞古之相交友者其出處也必有言以爲贈是役也不無望於執事者存嘆曰人之生也果可以不遊乎哉棲棲乎庭戶之中而卹卹乎壠斷之間其能自拔而不至於溺焉者幾希然有其志而無其時吾不得而遊也有其時而無其資亦不得而遊也有其資而或不能不憂乎其後亦不得而遊也今子之年方壯也子之居有淸溪修竹之勝環以壤土勤力其間無饑寒之憂子之親光潤之气浮於眉頰子之兄弟皆足以力門戶子之子侄皆能以親師友若子者可謂有其志有其時無所慮乎其資而憂乎其後者矣子而不遊其將誰遊然則登車而攬轡蒼蒼乎吾之左右者孰非拔地之崖谷解舟而掛席浩浩乎吾之先後者孰非浮天之波瀾耳目溢乎奇偉胸次無所滓穢則超然之思廓然之气誰得而禦之它日之歸吾將有所驗也

贈於子中入京序

元統甲戌之秋於生子中來曰中非有他材能者不自意將爲京師之役先生不可以無語我應之曰吾山澤之槁也何以語子子旣不肯自汨沒於艸萊之間亦可謂有其志矣有其志蓋必有其用也吾聞之少年俊往之气離其嚴父兄而外者所當敬其身愼其言而已耳敬其身毋遊毋於酒遊斯荒斯疾愼其言毋妄毋佞妄斯憎佞斯辱矣方今取人之途甚多子苟信吾言則將自有知子而揚子者矣子勉之

送張玉良入京陳言序

元綂二年歳次甲戌十月邑人張玉良來曰僕也𨿽生長艸澤然稍涉經史不肯自碌碌昧昧故凡政治之得失未嘗不闗於心苟有所自信輒識諸櫝今將陳之闕下鄕之先輩或辧義利以敎我或指昔人之迂且狂者以戒我吾子獨將安贈余曰新天子明聖三公九卿百執事多賢也子所言者𨿽不敢請然吾聞振衣則有領掲网則有綱不得其領則顚倒而不序不得其綱則紊亂而不張是故志其大毋截截於其細求其本毋究究於其末以百執事之所宜爲者而告之三公九卿則瀆矣以三公九卿之所宜爲者而聞之天子庸非瀆乎是故膠於古而不通則腐趣於時而不任則偸方今朝廷采言者如恐不及亦豈有言之當而弗采乎亦豈有采之而弗行乎亦豈有行其言而弗顯其身者乎吾用是有以卜子之行之不徒也

送道士劉彥基入京序

余兒時見沖虛山中道士胡君可善年八十餘兩臉常如渥丹邑有醮祭必可善主之登壇揚言涵涵如撞鐘間披衣曵竹遨遊廊廡間可畫也其下爲張君毅可亦气貌恢然實能嚴事胡張之下有陳仲達者涉經史又博通醫經識藥物療疾病良已年與余相若也而交最深毎相過輒竟日窮宵淸言有不知世累之自逺也胡與張相先後以老死仲達克世其業猶二君存時又其下爲陳則虛尫然若不勝衣𨿽生長闤闠而諄諄惴惴猶深山窮谷人則虛之下乃又得劉範焉範晢澤而長身趣向亦甚不卑亡何而仲達早世思見之不可得見則虛如見吾仲達焉旣而敎大宗師吳公置之幕下畱京師且十年欲時見亦不可得苟見範又如見則虛也它日範忽來告曰範將省吾師於京師余嘆曰世固有親父母昆弟遇毛粟利害得失輒白眼反唇相視猶途之人甚者如怨家仇敵者何也無它重利而輕義也今子不逺乎萬里不憂乎歲晏聚餱糧犯冰雪凋零於羈旅之際蕩兀乎舟車之中汲汲焉遑遑焉惟師之求可不謂加於人一等乎與之厚者咸賦詩焉余得以推其好修尙義之所由來而又私不足於其往而朝夕無與遊且言也遂書諸捲端云

藍田八詠詩序

藍田八境者閩道士則齊宋君之所名也君嘗創觀於長樂縣之勝地而居之而得額曰眞元凡觀之前後衍沃而爲田者曰藍田有橋焉曰藍橋因舊名也相傳古有藍氏主之又謂向居是者嘗種藍以染橋之南有仙人峯以其羣山卑邪牽放而此獨超然若仙者之於世俗也乂南有紫微峯以是花多產其上也益南有靑牛嶺東二里許有雙髻石皆似而名也然謂之靑牛者以老子嘗乘度闗美名之安得如老子者復來斯世乎北有從龍嶺雲气之所自出天苟欲雨則蓊蓊然歳旱土人於是焉卜雨也又北而南爲還源洞流之所自出也是八者皆宋君之所遊息而吾黨之士或詩之或賦之鏘然而金石奏爛然而錦繡敷而未已也夫宋君學仙者也顧乃眷眷然於鄕井釣遊之舊何耶然吾聞仙者之於境也蓋寓焉而無所累焉耳苟遇焉而無所累焉則必將乘飛雲馭長風而遊乎八極之表而何以藍田之境爲於斯時也其視吾黨之所云云者又直夫塵垢粃糠而已矣作藍田八詠詩序

和吳宗師濼京寄詩序

元綂二年夏敎大宗師吳公從駕上都嘆帝業之大覩朝儀之光華賦詩二章他日手書以寄其鄕人李某且曰苟士友之過從者宜出之與共歌詠太平也於是聞而來觀者相繼傳錄於四方者尢眾咸以爲是作也和而莊丰而安婉而不曲陳而不肆其正始之遺音乎夫大宗師以出塵之絕俗之气主朝廷祠祭之事猶不肯以終食之頃少忘於歌之間昔王季之始基也柞棫斯拔宣王之復古也牛羊爲羣此其細事耳而詩人且雅之頌之仲尼亦存而不刪今國家之大際乎天而極乎地開經筵以崇聖學設科舉以興俊髦向之馳馬而試劍者皆彬彬然文學之士矣矧廣堂之上百執事之中如召康公尹吉甫者亦豈少耶大享之雅淸廟之頌宜其十倍於古矣於是相與鼓舞而賡載者凡幾人𨿽不足以希望盛制抑亦和气之所形於艸萊巖穴者然也遂書諸卷首

贈上官叔升遊京序

上官岊來曰岊將有京師之役不得朝夕見願賜一言以自警者余曰吾年運旣往而業不加修而何以語子𨿽然吾嘗聞之師矣君子之於自厲也莫大於先靜其心心靜則視聽言動皆得其正矣曰然則心無體吾不得而執也心無臭吾不得而聞也果惡乎而靜曰寡欲而已耳曰紛紛然接於吾之目者皆可欲也浩浩然入於吾之耳者又皆可欲也亦惡乎而寡曰至聽無聽至視無視非爲之爲全神守气由是而國有忠臣由是而家有孝子百具集諸福畢至內馳外滯徒以汨吾智而終吾世是謂天徳之棄岊再拜曰謹受敎矣遂書以爲別

贈何謙光遊京序

何君大方之子曰柄字謙光言曰柄將舟經乎廬阜之陽浮長淮絕黃河逰鄒魯陳蔡之墟而因以達夫京師吾子柄父之執友也其何辭以贈我余曰吾賤者未嘗習進取之方吾杜門未嘗更途旅之事其將何以告子𨿽然子之名字固有取於謙卦之義吾更爲子申之若何夫柄也者所執者也謙光也者能執夫謙下而道自光明者也天地之道謙也鬼神之道謙也人而不謙天地鬼神舉惡之矣天地鬼神舉惡之矣而世或猶有不謙者何哉見我而不見人也何以謂之見我而不見人也吾苟有一善焉其心曰我善是人必不善是苟有一知焉曰我知是人必不知是我長而人短也我大而人小也我多而人寡也夫如是則其聲音笑貌初不期於不謙而自不謙矣是故古之君子有聞言而輒拜者有克己以爲仁者今而翁以是名子而師以是字子其愛子也深其望子也至而子則又能亹亹焉親師取友而不倦州閭鄕黨之善士而猶以爲未足也將求之京師之會四方之廣守焉而弗失行焉而益著亦可謂尙志不自陸沈者矣在書亦曰謙受益它日之歸吾將攺目而視子之容易耳而聽子之辭富貴利達蓋有不足言者矣

送劉則誠學錄序

余與覃懷閔君仲魯皆學於上饒陳先生之門先生歿去家維揚逾二十年不相見其神淸以夷其質方以正其談經率詳明敷暢使人深聽而鄙吝消余𨿽思之而駸駸乎老憊不能具舟命駕多見其不如古之知己者它日余幹劉則誠來吾山中預言家有別墅維揚得與閔先生遊者再歳仲魯素風儀整然而則誠進退之禮殊有師法嘗見薦於淮東憲使得錄髙郵儒學之官且有日州裏婚交賦詩以餞而予序其端因告之曰吾子方以弱冠之年而得官於庠序之間上有博士以主其敎下有賓序以似其勞應酬之所鮮及會計之所不聞當夙興夜寐資諸人之善而求諸己名之與業胥進而胥長其將有不可界限者也大江之舟先維揚而後髙郵必當拜師門而行試以吾言質之何如也至正丙戌九月日作

送程用和序

至元四年冬十有一月餘幹程君用和將遊於京師李存聞而告之曰人之言曰漁必在淵獵必在藪是故志於當世者不老於丘壑之間勤於五穀者不出於隴畆之外然則鬷明非自言也則國卿安得下堂而執其手寧戚苟不扣角而歌則終於下裏飯牛人矣是故信其有以自達也不必嫌於自前也況吾子敏而周通而不隨其必有所遇合於是行也乎因系之詩曰

秋風起兮山葉黃歳且晏兮浩冰霜子何爲兮戒車航擕束書兮遊帝鄕負修能兮遇明良時不可失兮𨿽古人其猶皇皇安得結佩兮相翺翔發種種兮徒自傷

送於仲元入京敍

信矣問學之無窮也然吾聞得其正而無窮焉則愈造而愈深失其正無窮焉則愈騖而愈逺吾嘗刻意於文辭詩歌竊自謂苟得彷佛乎漢晉唐宋諸子者斯可矣及獲師友之講明遂朝夕之循習而後知古之人業莫大於盡心而知性盡心而知性而後通於天地萬物之情通於天地萬物之情則言語之際有不求於文而文者矣方將願於有爲而未能而人則以爲非好尙不同何足怪也嗜屠博者不近於正冠納履之流喜優獵者自逺於負耒荷鍤之輩勢則然爾昔有五人同席而酒者其一人甚不嗜也問之故則曰吾憂夫渾神殽气而事不治也又慮夫漸胃漬鬲而疾也又恐夫僛僛幡幡而人失所瞻視也四人者初相與貌笑之久則慍生焉又久則黜之甚若讎他日酒惟恐斯人之在嗟乎求是非於世俗之下亦奚以異於此生徒於有興𨿽迹於老氏之門而毅然不以爲非事物之來苟有一毫攖乎其心拂乎其气則必相與洗濯剝落以求庶乎正焉而未已者又將往侍其師而爲京師之役數千里之間風气之殊山川之阻已有以異於平居幾席之安而增益其所不能者多矣矧夫今天下爲一土宇之大生息之蕃開古以來未之有而士君子生斯時者禮樂敎化之所及宜皆寛通偉博磊落俊拔者也且京師人物之都會而有興之大宗師張公則歷事四朝恩遇不替而有加其嗣師吳公則隆厚於親而尊顯之又推以及於戚姻鄕黨朋友亦無不周且悉焉詩曰庶幾夙夜以永終譽又曰孝子不匱永錫爾類其二公之謂歟今有興之行內取則於其師外取友於天下所以陶成其美者備矣他日歸動乎容貌發乎聲音吾將明目而視傾耳而聽之焉若夫圗私便而尙紛華則決非好古者之所爲又奚必煩言而瀆告之也

送楊霆發序

五嶽四瀆山川精气之所萃也而衡嶽獨鎭大江之南去海爲最近國朝以來益嚴其祀而崇其神未嘗有巨浸赤地千里之憂且山之中半爲浮屠老氏之棲者非一而所謂壽寧宮者境愈勝制愈宏實嶽神之所安也朝廷嵗時祈報之使往往而踵至是故居遊於其間者率魁奇焉至元丙子之歲臨川道士楊君霆發以素有道術一再爲邦君禱雨輒應由是捧其主敎大宗師之檄知本宮事將行其弟子楊當請凡郡之名能文辭者咸詩焉當嘗從余遊而徵序言於余也余聞古方外之士其神凝使物不疵癘而年谷熟楊君豈亦慕而爲之者歟禱祈之效固出於邦君之誠亦其精神之所感也今則又與於衡嶽祠官之次雲霧之所蒸潤風雷之所通暢變化在於俄頃影響見扵眉睫欲暘而暘欲雨而雨則其及於物者不更廣且易乎若徒曰會計出入於簿書之間如俗有司之爲者則末矣楊君未必然也

送張自賔序

余與宗人同叟幼相狎也稍長同叟著道士服龍虎山中不相見者動十四五年同叟得淸靜之境其文學亹亹焉以進而予則徒汨沒塵埃以老每用愧於同叟也他日以書來數其友張自賓之賢且將逺遊頗有意余文之未幾陳汝欽亦其山中人來臥疾余俟庵自賓一再有書問之竊觀多責善之辭汝欽因謂自賓家在江之右父年八十而康彊書無所不讀自賓之居山中也毎得其家帖未嘗無規勉之言余益信自賓之賢益信自賓之賢蓋有由來宜乎同叟汝欽之與之也夫龍虎多賢徳多材藝後來秀懋問學而考業裕乎其有人哉而自賓又得家君之嚴有棲息之安有遊覽之勝有切磋之地過乎人者多矣而又欲徧歷名山大川之間庶幾得所未見聞者此則自賓之所以自廣自成也其孰得而槪之顧予言未足爲自賓贈亦聊以謝同叟並勉汝欽云

俟庵集卷十八

欽定四庫全書

俟庵集卷十九

元李存撰序類

送王伯達遊京師序

余嘗遇臨川王子伯達於河圖山中伯達賦詩以相好予老退愧不能和也他日伯達過予謂將爲京師遊時春雨初歇艸木明茂予與伯達登覽乎山水之間徘徊乎壠丘之上頌當世之設施論古人之制作相顧以樂信而後別伯達蓋吳先生之門人也其始冠先生字之而又爲之說其聞見也固博其講貫也固詳而是行也蜀郡虞公序之南丰羅子序之虞公賢縉紳也而羅子亦東南知名之士也其文章譬之於車或推之或挽之名之彰而身之顯也無日矣於是乎書

送吳景漢赴寧國儒學正序

學之有正者何曰正不正也謂之學已猶有不正者乎曰去古逺也夫學也者敎也養也古之敎養也一今之敎養也二何以二曰敎則誦是已養則廩給而已耳廩士之有田而無力役粟米絲纊之徵古今所同也無力役粟米絲纊之徵則其食之也安食之也安則其習之也宜有成然則今天下之名爲敎者大都有三焉儒也釋也老也彼釋老者有田而無徵與儒者同而儒者之出納則刺史縣令得以稽考之部使者又稽考之小有不當則黜罰行焉彼釋老者有司未嘗過而問其故何哉曰儒者所自取也非有司之過也儒何以自取曰彼釋老者𨿽曰方之外其流猶或未盡私之也至有乞貸以營贍者又安肯私其所固有也乎然則儒獨盡私矣乎曰儒之私也久矣其有不私者幾希是以見薄於有司也孟子曰仁者如射射者正已而後發發而不中不怨勝己者反求諸己而已矣友人吳君景漢嘗敎諭桐廬分水二邑已今將往正寧之郡庠夫寧國者山川之秀古今材徳之輩相望而出而又有憲府恆臨蒞之賢公卿大夫日督而月勉士气之盛豈有不正者乎而需吾子之來也吾姑發其設是官者之義於諸君子贈言之端以別之而並欲吾徒之自反而無久爲釋老下也吳君蓋家學其尊人嘗種松郭外以自居學者尊稱之曰爲萬松先生云

送子初饒旭序

余方遊碣石仙巖間臨川饒旭子初自倪陽來會請曰旭年三十有五矣師童子句讀者且十年甚不自益也有晉寧張先生仲舉者絕聰明經史百家言過目輒成誦發爲古詩文一操觚可數百語不休其才力過人有如此者又聞有覃懷閔先生仲魯者通經講析詳明禦徒屬進退禮節甚辧以嚴苟有過不少假借論古今事𨿽王公貴人之前無所屈其气象剛方有如此者又聞有浙東洪先生伯堅者年甚髙朋友在千里外時以書牘問辧凡先儒理到之言猶搜購手自抄帙其嗜學有如此者旭皆願往見之庶幾益聞而益見乎余喜謂之曰刀不利不可以割木不斷不可以材水泉之流者腐蠧不能生也種植之耘者艸蔓不能沒也今吾子舎其近取其大山川所生國家所養者蓋囂囂然也吾子行乎其無若吾之孤陋寡聞以老也乎遂觴酒而別之

臨川戴氏靈秀庭詩序

去年秋嘗客臨川城中戴君聖可櫝其家庭所生靈芝來示余學士虞公以其父諱庭芝也更名靈芝爲靈秀且賦詩云其郡及旁郡之士皆賦之吾聞古今天下之間福禍之兆甚微故瑞異不常見而君子貴知幾焉其禍也自修以弭之其福也益修以將之今靈秀之生戴氏者旣華於初年復茂於明年其出於先世積累之所形其亦聖可之身之所致也聖可苟不求言則已求而無益於聖可與不言同蓋美生誇誇生喜喜生墮墮生禍也未若戒生惡惡生疑疑生懼懼生敬敬生福矣然則培之以禮讓而漑之以平恕使嘉禎之气嘗蘊而不泄則吾見靈秀之所以瑞夫戴氏者無窮期已因書以爲靈秀詩序

贈王聖從序

夫醫工之最難者也余嘗謂其精粗姑未論其心則萬萬不可不仁也相傳盱江黎民壽氏𨿽髙年多不宿於平居若小甖若生薑大棗大棗若炭必甚蓄昏暮有扣門者輒起而藥之察其貧則問曰家有煮藥甖乎或曰無有輒與甖有姜棗乎曰無有輒與姜棗有炭乎曰無有輒與炭日未晡則從一奴負藥一囊徧步城中病而貧不能謁醫者輒胗而藥之𨿽寒暑不輟也上淸道士劉伯全爲餘言今江陵有彭漢明者其所爲亦多類此嗟乎豈獨昔之人爲能然今人亦或有也臨川吳嘉善上饒葛良範皆儒而通於醫嘉善病痢飲大黃遂不起良範病瘧亦飲大黃芒硝遂洞下膈痞復謂痰咽芫花大防益下而卒夫痢多暑毒腸胃法用黃連淸且厚之大黃非所先也瘧爲少陽邪而治以陽明痞虛復攻之惡乎其不斃歟當二子之自藥夫豈無持難者余甚寃之使天少假之年少更嘗亦必精王聖從亦以母多疾而攻於醫春秋之義尢所當愼也他日過余其气甚邁往故舉夫黎彭氏以勉之而復以吳葛氏戒之其不知言者將以余爲無所張於聖從其知言者必以余爲忠於聖從者也於是乎書

送吳文明序

元統元年冬十月陳朂初來春正月吳伯儀來夏四月張玉良來五月甲戌吳文明來皆將爲京師逰而徵言於余也餘日以衰老毎爲文或累歲時不能成況京師縉紳先生之林言又豈可苟然吾聞言不徒發有其事而發也才不自出有其時而出也三代之際詩有采菲之章易有連茹之辭今天子春秋鼎盛從善如流安仁十室之邑耳不數月走京師而謁文辭於吾者已數輩其謁於他人而行者吾不知也無所事於文辭而行者吾滋不知也夫如是幅萬里之廣衺禮樂百年之薰陶巖穴之間行義之士其有不欣欣然而起於於焉而行者乎蓋可以吾邑之小而例之也因文明之有請也於是喜而有言

送饒孟性序

醫家祖黃岐言尙矣近河間劉氏獨發明亢害承制之義引諭取譬一何奇哉誠前人所未道且謂疾夫人者率風寒暑濕燥熱六气爾而熱之用恆十九治之惟汗吐下三法也其徒張子和氏推用三法譬於勝敵艸薙而禽彌之不遺餘力夫人之身眞苟有虧邪斯入之善爲醫者去其邪而已矣邪去而眞者固自若也然則醫豈吾所敢言也乎察於六气而略於七情非全工也知湯液醪醴而不知鍼灸非全工也詳於雜候而疏於脈理非全工也气上而取其下不可以言工邪在骨髓而攻其皮毛不可以言工況時有升降稟有弱彊風气不同服食亦異嗜欲有淺深疾疚有久新其可一施之乎使二子者身爲之見之明用之當如合劵如啟鑰祖述之者亦豈能皆若是耶或喜其用藥果敢無畱難也又或喜其簡易無所事於他說也前乎此豈無専門名家有如神中的之治哉若陽虛失血止以漧薑髒冷作祕通以硫黃下虛卒中涎浮者丹石壓之洞泄不谷欲脫者火艾灼之諸百損補以鹿茸薯蕷脾敗腎虧溫以附子川椒其法亦豈可盡廢哉是故思之不可以不周否則忽而易之也講之不可以不博否則拘而不通也専於攻伐者或眞气與邪奄易而俱盡専於持守者或諸道塡塞長病而速禍故曰天有四時寒暑疊用地有五方髙下隨宜盱江饒孟性儒家者流而遊於醫又年方壯縉紳先達靡不造詣其能博通貫穿而克臻於大成者也然吾又聞河間所著凡十餘書顧所見者蓋一二云

百行冠冕詩序

自采詩之政廢而詩之美刺以微晉漢以來非無作者往往有以分其情性之正而終不能粹然一出於古融堂錢子生於宋之叔世取昔之孝者忠者而贊之以詩而心以爲是二者百行之首也遂題其詩曰百行冠冕詩錢子有道之士行於家者固不待論而不及用於時使其苟陳力而就列則其所贊卽其所行者也是故郭巨之埋兒有以惜其所蔽叔治之泣杖則有以明其同然秀實之揮笏威豪之嘔血𨿽出於憤烈而謂義乃有所未安知本之雍順子華之叩頭𨿽陷於盜賊而見理亦有所不可泯孔褒之爭死則貶其未知倫理之輕重王導之勸謝則斥其位居元老而柔邪是皆所以引人反求諸己者嗚呼此豈徒模寫物態流連光景爾哉上饒陳先生獨愛而編之日與諸生誦詠之先生𨿽布衣而慨然以天下人心風俗爲己任嗚呼先生之心卽錢子之心也臨川危素又板行之聞者見者皆從而佽助之之人也之心也又豈異於先生者耶僕有以知是詩之必將家傳而人誦之也使家傳而人誦之夫豈不可以少增天地之和而近之言詩者或雜興而亂恐其於此未必不如嚼蠟然則如天常民彛何

趙舜咨海南海北還役序

至元六年春三月海北海南道肅攻廉訪司書吏趙良凱舜咨驛載其母夫人之柩歸信之貴溪往年舜咨補晉康府從事輿夫人以就養僕熟知其慈孝嘗爲文以贈之今聞在廣海也凡寮友之卒貧不能衣棺者衣棺之妻帑之傭於人者贖之骨不能歸者歸之夫如是可謂善推廣其慈孝者已今則終喪行卽事焉僕因請更推廣者夫嶺海要荒之服其人願而暴其俗朴而悍無外郡告訐之長無他土變詐之習一有拂於其心輕則相殺傷重則首禍亂吏其土者在於略小過存大體安之而已耳不然事或起於毫末而有傷於國體者風憲朝廷之腹心百司庶府之紀綱而生民之命系焉舜咨從事其間旦暮在賢公卿大夫之左右非若艸茅韋布之賤望之若云漢然者政有不安於心守經術之正操觚抱牘懇懇而開陳之毋深文毋貨獄深文則枉情貨獄則寃人一有剽刼嚴軍於要害勿輕用士卒犯瘴毒爭溪洞之險趣斯須之利其諸要害之氓宜使自爲卒伍復其身授之刃而敎之戰立斬敵之賞避敵之罰賊至則兵賊去則農也購募而有功者必重輕爵賄之勿失信勿因以爲市使海隅數十里之間老老而幼幼暖而耕涼而獲吾則愉愉乎祿於其土求其物產之美而春秋薦獻焉亦豈非慈孝之大者歟

和吳宗師眼明識喜詩序

大宗師吳公有目者數年他日得善醫復明喜而識之以詩又他日書以寄示其故山於是和之者甚眾集而成捲而僕得序其端焉夫目之用在瞳子耳由其所受初之气上出而精明者也然世降久矣人之生也率五十而衰蓋津潤吾身者日以耗僕年未四十時平居常若有累累然過眼如黑花其讀書字如麻豆大者才數行輒欲少瞑休而後可再觀焉甚矣其早衰哉昔孫思邈氏有言人目昏苟收視三年則益明𨿽信之慚不能行也大宗師公將八袠矣猶善飯愛人之心森森乎未已今也若雲霧開而日月明亦豈非其中之所養有以大過於尋常萬萬者乎宜其詠歌以自喜而人爲之喜也

贈李叔陽之延平儒學學錄序

國朝之取敎官也往往以直學爲之基敎也者諭諸道義而成人之有造也敎於一邑則百里之子弟賢不肖系焉敎於一郡則千里之子弟賢不肖系焉實甚重事也而直學蓋出納之吝者夫出納之吝𨿽負販之子可能也𨿽胥靡之子可能也果何以試其才而俾之師夫人乎吾嘗疑焉宗人叔陽年甫壯學於家而聞於人禦史薦之由是捧帥府之檄錄延平郡之儒學將行士友咸賦詩以餞所以譽勉之者亦何其藹藹然也因謂之曰吾子之得參敎於彼也似與夙昔旅進者不侔也𨿽然立賢豈有方乎筦庫可舉也魚鹽可相也顧其人何如耳況延平之爲學先儒之流風未逺也錢谷之算旣不及於子迎送之勤又不専在子事有非是者則明目張膽以糾之藝有工拙者則月較季攷以勸之夫如是濟濟乎其底於有成也者必矣叔陽質甚美工於詩又善鼓琴云

贈臨川劉孟中彈琴序

余少時亦嘗學琴粗能二三小操顧窮鄕下裏最難得弦遂爾廢忘然終未能無情於此也向天冠山中祝練師丹陽恵餘一琴咸謂可寄情有損破近上淸道士鄧子方爲修意老去無憀時或稍稍尋繹也古聖人制琴瑟爲可以養吾中和焉耳憧憧往來怠惰跛倚者不能鼓也孟中淳願士好之不已必將有得於鏗然之外也

送祝蕃逺赴潯州經歷序

至正三年秋七月上饒祝君由湖廣省掾史經歷廣西潯州路之總管府其門人曾某請夫能詩者皆賦之以重其行而命李某敍其捲之首某曰吾聞嶺海之間其土地沃肥其物產蕃夥其民願而顓其風悍以輕古今必擇才有徳者以臨涖之略小過而尙大體因其俗而爲之理也苟以爲要荒之服而鄙夷之則非矣夫熊虎至猛也柙而調之可使與人博而嬉也禽防至蠢也食而敎之可使爲人役也況我朝禮樂敎化之所漸被殆百年於此而其地之名人秀士亦往往輩而出今祝君又以詩書之習而爲一邦案牘之長然頗聞案牘之間情文不相稱者有焉夫情文不相稱則誣誣則民玩民玩則易犯法易犯法則獄訟繁獄訟繁則聽斷或有所不詳聽斷或有所不詳則人不服是故春秋之義在於刑賞得其當焉而已矣祝君蓋有學之士而同門之先達毅然願用力於當世者而朋友則又有相贈遺之道故輒因是敍焉而以規

送楊顯民逺遊序

君子之遊處也惟其時義而已矣昔者孔子自謂東西南北之人故轍環於天下求夏之時商之坤乾而之杞之宋觀延陵之葬子而往嬴博之間也善子產於鄭知蘧伯玉於衞主司城貞子於陳南之荊北及農山西至於河凡歷國者七十餘是皆明王道窮義利之辧進徳修業𨿽老而不休然則吾黨之遊者苟不志於孔子不如其已也或謂彼大聖人也無乃欲延跂而及於天乎𨿽然亦吾同類耳不於此乎學而焉學豫章楊君顯民將遊秦淮歷齊魯之墟過泰山拜孔林而迆北至於京師其郡人胡君栢友倡爲詩歌以餞贈之所以奨勸之者甚盛方今朝廷淸明海內爲一政治之或有未盡合於古者膏澤之或有未盡下於民者艸萊布衣之徒𨿽無其位皆可得而言也矧楊君年已逾五十而學亦旣成章矣其遇否其通塞未必不素定於其中余復舉夫古君子之遊之義之尊且大者扵其捲端益以相勉云

贈徐伯輈序

夫眾人之行役也非或由於幹祿則多出於逐利則亦何貴乎人言之贈必也知其所不足思其有可益而後求其人而爲之言此古今之所同上饒徐震伯輈拳拳然欲顯其親之有善去年秋得詩於學士虞公旣又得法書於陽撫州今則又將浮彭蠡而過秦淮或由黃河之南經泰山之下望孔林而走京師以其嘗從余遊也而復欲餘言以自厲夫古今天下之爲人子者孰不欲顯其親之有善顯其親之有善義莫先於修己然亦有因循而不果馳騖而不暇則亦終於沒沒焉而已矣今吾子凝重而不浮詳黙而有幹是行也其所承事非當世之顯者則四方之聞人瞻其儀榘聽其論辧稔其徳行洽其政事其有以益乎我而成乎我者度不可以槪也夫如是則亦焉往而非顯親之善之義也乎

贈陳彥淸序

士之欲不汨汨乎生者必當出而遊也戶庭之間沒沒以朝夕閭巷之途忽忽而遂老焉上饒陳頴彥淸謂將遊乎四方其郡人祝君蕃逺爲之序余取而讀之亦何其沨沨乎彊人意也彥淸靜明先生之冡孫也余獲師事先生先生之至誠有以深感人先生之彊力有以過乎人余蓋下邑之鄙習者耳非先生其終小人乎先生沒今十年於此矣見彥淸如見先生焉顧當以先生之語餘者語彥淸今則苟非干裏而近則將萬里而遙矣惟彥淸思其先祖思其執友儼乎其在上恪乎其在側勉勉乎其弗自已也楚楚乎其等也抑而非靡也廣而非肆也順而無所隨也犬如是縱未得於其外亦將無失於其內者矣時之求才人之取友捨是而謂有他道者吾則未之聞也

山暉堂詩序

山暉堂者里人艾君元守之所作而學士虞公所命名且爲之記者也初元守墾其居之傍隙地十畆而圃繚以松竹益以墳壤移名花致奇石分畦而縱橫之而桑柘菓蔬鑿池而淺深之而蓮菱菇蒲旣成或擕鋤抱甕而無所於休或觴豆賔客而無所於陳於是復構屋十有八楹其間而後朝莫晴雨寒暑食息去畱而無不宜由是邦之士友及四方之縉紳咸嘉其志美其名而賦詠焉傳而誦之皆和平安樂之音也吾甞謂世人之情易縱而難足豈不曰身外之物可意而取也是故貧則欲富旣富已而乂欲其身之貴旣貴已而又欲久其生由是而顚倒其智慮勞役其骨筋殫其委積忘其遲暮而不知已者比比然也今元守之年才四十耳承先世之遺業不營而自大奉明時之敎令不戒而自安有昆弟足以持門戶有子弟足以備使令無怨惡於裏閭無怵惕於朝夕日之出惟圃之往日之入由圃來也亦可謂優於持盈達於涉世者矣且夫和平安樂之音盛則奔趍覬覦之習息奔趍覬覦之習息則人之於生將無不遂其理矣然則遊觀之所燕樂之事其亦烏可以已也夫

贈曾文哲行醫序

疾病之於死生亦甚大矣而吾則以醫適司其壽天焉苟未授以匕劑則生死蓋爾也勺合下於咽生吾生死吾死矣可不愼歟或曰無乃識之未至辧之未精更之未熟故爲若是惴惴然乎曰譬之於兵兵危事也昔李廣將律甚略疎然未嘗遇敗程不識夜擊刁鬥治簿書及明亦未嘗遇敗然則寧爲程不識毋爲李廣此余毎欲爲業醫者言臨川曾文哲以詩禮之餘而頗好方書因以遺之

弋陽縣阿里公宣差詩卷序

至正四年之秋西域阿里公受命於朝來監信之弋陽縣公世居燕南以孝友稱故禦史季公某學士賈公某參政蘇公伯修郎中王公某或詩以美之或文以紀之前乎此嘗監【闕】之膠水有恵政其民述而刻之石今玆益以是理未幾而邑人歌詠之者復盈耳而載路顧安仁之於弋陽也壤地相接聞而知之亦有不能已於言者桂君才甫集而次焉何其聲之似弋陽也由其風於人者易而速故其形於音者皆諒而和論語曰惟孝友施於有政其阿里公之謂矣

送徐學正赴靜江序

至正甲申之秋八月郡人徐君繼安捧廣西連帥之檄將往正靜江之儒學以書來曰僕與子生同郡也子之言贈夫人者多矣顧僕適有玆役勉其所不逮資其所未聞豈獨靳於僕乎敢以爲請且四方之先達亦有以敎我者用繕以俱余讀而愛之若廬山杜君某會稽潘君多吉同郡楊君聞翁皆佳作也信乎君子之有所譽處乎然吾聞儒者之道正己而人自正初不在於求正之也且是非之不辧也久矣正其大毋汲汲於其細正其心毋屑屑於其迹可也矧庠序之間於於洋洋者皆冠服儒也其所誦說皆孔子也今子以孝友之資逾壯入彊艾之齒一筮仕而官則文學職則糾正地則又在海隅淳願之俗夫如是有其實而不爲虛位也必矣

贈長湖寺文上人序

安仁之南有寺曰長湖其棟宇歲久且圮顧僧食無餘贏不足以役土木不免匄財於四方之好施舎者而葺之至正甲申之秋有文上人者將曵錫持鉢毅然以爲己任且行翰林倪公疏其志復爲文以寵之其所以稱道上人者旣甚詳且信而復來徵言於余吾聞四方之風與人之情其嗜好亦或有異吾徒手而匄財於人有得有不得矧山川旅之況饑渇勞苦之情惟其忍乃有容惟其勤乃克集事惟其公乃獲施者之樂捨是吾無以告矣於是乎書

送鄧子方逺遊序

上淸道士鄧子方屢以書抵予謂將遊乎四方而需予言也余曰夫士之遊者非一端志於功名富貴者豈待輕重於吾黨之空言志於貨殖者則又何俟於言故諾之幾月而不能措一辭子方豈不以予爲有難色也乎蓋余之言夫人之遊者亦多矣使其義同言所以不再其語熟文不足以行逺矧子方旣不爲功名富貴遊也又不爲貨殖遊也然則苟不求髙人勝士縉紳博洽以新長其聞見是爲徒遊子方神气潔淸爲名族之子爲良師之徒又能吟詩能鼓琴能寫竹石且有道術能禁妖怪己人疾疢其必有所遇合而及於物而不爲徒遊也審矣

俟庵集卷十九

欽定四庫全書

俟庵集卷二十

元李存撰序類

送魯志敏北遊序

樂平魯志敏甚好作詩嘗過余出其編余讀之有以深見其工且勤也它日又來曰吾將泛秦淮過黃河東登泰山北走京師庶以昌吾詩乎余喜謂之曰文章之髙下蓋系其志意之小大志意之小大又系其耳目之廣狹方今六合一家光嶽之气全政敎之具修子能不逺萬里閱寒暑之變更歷山川之夷險其間人事之可喜可愕足以恢我警戒我者則亦何限矧今縉紳之在館閣者皆極天下一時之選又能求而親薰之是則承乎松栢近乎芝蘭者必將浩浩其胸中源源其筆下如出云如湧泉如玉之有輝河之有潤遏之不可修之不及其有不期然而然者矣因舉酒爲別且曰子之歸吾能俟子於洎水之陽解其裝讀其詩苟或不如吾言有如此酒【至正辛夘七月作】

薛卿詩序

上淸外史薛君卿林下之秀敏卓犖者也早工於詩四方傳誦有集學士揭公曼石爲之序黃公晉卿復序之僕亦嘗以數語題其後君之居山也名人勝士來遊者未有不與之尊俎傾倒且以翰墨相歡而去他日忽手足左痺不用僕候謂之曰夫造物者其欲廢我耶吾從而廢之若我何苟不肯廢其所廢是獨欲迍天者也迍天者謂之病病旣而�其以風日淸美時輒肩輿造鄰室遇酒必醉遇飯必飽且賦詩爲行艸書因喜曰其無乃能自造於安順之域也乎吾奚疾哉吾固瘳矣又他日痛飲而逝其言行其先世其州裏其卒葬其錫命於朝而主名山川之祀事自宜有搢紳先生之素者書焉而其郡人張率孟循復賦詩以哀惜之而同賦者若干人余因得以敍其捲之首【至正乙酉】

贈李志堯序

余之侄志堯制煉諸品丹砂其法蓋得之於趙養眞先生先生奇偉磊落人也防出家著道士服多伎術尢善制煉金石以療夫疾患沈痼者是以志堯北面而師承之古今天下之間大而理道細而巫醫百工皆貴於得所授受今志堯可謂得所師矣𨿽然無苟成必也備材而擇良無彊售必也有徵而人自求蓋人將以信其師者而遂信之可不勉歟【至正丙戌三月作】

贈姜永吉學醫序

臨川姜永吉來問醫於余余咲曰子之郡中及傍郡以是名家豈少餘道聽而不習於故泛采而不由其綂應於人中者或一二而不中者恆八九顧余安足問哉巫醫百工𨿽非士君子之所先事然皆道也象山陸先生曰主於道則欲消而藝進主於藝則欲熾而道亡藝亦不進今永吉儒家而不貧其所主者庶幾多於道乎吾姑與永吉商防乎此可也況醫者人之司命宜安雅宜詳愼勿遊視而易勿駕言而輕其立志也欲堅其培基也欲厚則不患其不成矣【至正壬午秋九月】

王伯衡詩序

某年王伯衡由國學積分就試禮部登第擢爲太常禮儀院郊祀署丞明年某月將之官鄕裏之姻交咸賦詩以榮餞之上官友蕃集而成捲因爲敍其端曰署丞者古春官宗伯之屬尊神明嚴祭祀帝王之首政也故凡公卿與執事於其間者率隆道徳而惇詩書今伯衡以方盛之年習於成均首擢禮官出而爲劇郡大邑能不忘恭敬而和其民人吾知禮樂之材所由來者也

安仁訟決詩卷序

詩之有美刺由其事之有是非也然孟子曰詩亡然後春秋作當是時亦豈無詩哉美刺不當𨿽詩猶無詩也某處趙公天琪來尹安仁逐吏卒之濫入者不得迹於公庭葺館捨之系官者不以勞乎民力往役之籍據之而弗搖寂寥之士禮之而不忽同僚或忌之因其釁隙之微而適有疑似之端聽防邪之說而成傾覆之謀遂構大訟逮系數十人閱數月而未決無何而新太守下車而是非較然以明邑人之能詩者皆欣欣而同賦累數十篇未已也僕聞意苟欲傾夫人者必先自傾者也人之言曰出乎爾者反乎爾苟遂吾意大失吾心況其有不遂者乎是故信道之君子不間於髙卑貴賤必當先正其心心正則意不妄起位乎民上則哀矜惻怛亦何敢竊國法而輕重市利之又何敢不欲於己者而施諸居乎四民之中謹身節用以服事公上亦何敢持議吏治短長故曰官者無失其爲官也民者無失其爲民也故貴者敬其位而安賤者敬其身而安上下相安則禍敗何自而作今上仁聖無終食之頃而忘乎四海之民選擇於千一而趙侯來涖吾饒不旬日而舉措如此其公且正吾饒之人亦何幸歟且是詩之作也有慷慨奮厲之音無怨懟迫切之气吾將見大夫之政成邦君之敎敷而一郡一邑之俗日歸於和且厚矣於是乎書

跋彭南溟行捲

繪人之形似者世謂之傳神吾嘗笑曰神無方果可得而傳乎天地萬物皆傳吾神者也何事於丹靑或曰寫眞又笑曰眞果可得而寫乎苟以此爲眞則所謂僞者安在南溟彭君業是伎遊江湖名勝間蓋有年他日過余又笑曰苟如吾云則子之伎將不售矣古今天下之間有功業於一時有道徳於其躬有恵利於無窮而聲光使人不能忘者則人思之思之則願見之願見而不可得得其肖如親薰於其生若然則丹靑形似是亦不可無者也【至正丁亥十二月作】

舒氏族譜序

邑人舒暘東賔增修其族譜持以過余因謂之曰譜之修尊祖宗序親疎辧隆殺右賢徳述貴顯詳昏嫁嚴死生尙惇睦此古今天下所同說也興替不常世固有乘軒服冕之家不旋踵而輿臺皁者耳舒氏居竭石下將十有三世矣𨿽無赫赫於其前亦無棲棲於其後世復有能修其譜而亦有足書者焉斯亦可以爲美矣著姓大族何地無之不幸而有不肖者生則執筆者將恥書彼亦或懼不得書然則譜亦不爲無助也乎【至正丁亥四月乙酉作】

張伯逺詩集序

僕兒時聞諸父間言伯逺能詩其後侍叔父貴池公誦其古意卒章云萬里有徵人九泉無戰國錢塘觀潮詩卒章云死不作子胥生當隨範蠡時𨿽不深解心竊以爲好也稍長頗亦從事乎詩相過必劇談終日至夜分不休或聞雞而寢或東方忽白竟以不復寢也伯逺毎曰詩之流固尙矣而世之言詩者孰不近曰李杜往往隨聲而和逐步而趍今吾之詩非不以李杜爲師然非李非杜殆吾語而已矣不知者以其言爲狂誕知之者蓋信其深有所自得也故其仿古多深沈不浮其大篇多豪蕩變化其律多穏順切實𨿽出於資過乎人抑亦平生盡力窮神之所及歟間有所自喜自許者直謂不敢多後於古人而人亦不以爲誇至或分題賦物非傷於巧則病於淺斯亦其放浪以詩爲諧謔然也其仲子昕輯爲若干捲傳之四方宜有賞者僕不足以盡知之也伯逺於人文章評論取許最公𨿽子弟日課苟有一言之善輒記憶稱奨不已他日相見或先爲誦之又能傍通陰陽家言惜乎其老死於丘壑而無所遇也伯逺姓張氏諱立仁世爲番昜詩書家云

送髙希顏入京序

余兒時亦頗志於遊嘗慨然慕司馬子長之汗漫旣冠家甚貧親且老遂汲汲於旦莫而不免爲童子句讀師因自嘆曰造物者其梏我乎久之而親益老且病惴惴焉不忍一日別膝下未幾而吾髮種種而吾目荒荒嗟乎今吾親則旣沒矣向之種種者化而爲白矣向之荒荒者甚而爲空花矣由是則苟有告吾以遊者則必欣然爲之言上饒髙子謂將浮錢塘逾大江而因達夫京師幸一言壯之予曰子之宜行矣親康健而家粗給也且子年甚少於我也子之才甚通於我也年甚少者役不勤才甚通者適於用是行也其將有所遇乎其將有所遇乎

送朱元善序

夫尉於一邑𨿽末僚責頗重何者作姦犯科之民尉職捕而聽其初辭初辭而情則其刑也不寃然古之人不貴於得其情也貴於禁其爲非者也尉也者職最専於民爲最近非禁其爲非者歟吾嘗謂苟有竊雞狗之微者吾必甚痛之是敎其不敢竊牛馬也平居無事之日勒羣卒賫屝屨旗幟設而不張鉦鼓具而不鳴厲戈露刃槖弓矢以耀境上使見者怵然聞者惕然向金華胡公長孺判奉化州時至則籍其善盜者他日召而詰之曰吾聞若不耕若不藝若不負販不傭若何以食父母妻子乎懼之以律開之以善或爲假貸富室使生息之復曰若不吾從苟有失吾必意若吾先問若矣是蓋保全暗愚之義也況今詐僞日滋尉亦豈易能哉彼固有怙終者有刼脇者有誘者有饕且偸者有饑寒者彼死亡安所卹哉士君子苟得位宜盡心焉善刑之蓋不若善防之善防之又不若善導利之臨川朱君元善以其先公之澤尉南昜府鎭平縣元善蓋世卿之子孫而資又好方常已其州裏鄕黨疾疢者必其心之慨然卹乎人也與以方己人不若以政正人也抑吾又聞河南北之盜善騎射出沒大川廣谷間或僞軍行歷邦邑人疑不敢誰何又非若狗防爲也今朝廷法令嚴安有是設有元善或弭之或執之其方略必有素矣里人余芾其壻也集江東西之賦其行者無慮數十首而請予爲之序予知元善之倜儻也輒以平日之欲告夫人之爲尉者書諸端云

贈方養晦鍼灸序

醫之道鍼灸爲最上邪之所捨可以立出豈必若湯液多品大劑久久飲乎余嘗願求天下之名鍼灸者而受其法歸而施之於農圃細夫無以資夫藥食者於己不費於彼速已然駸駸而老不能償此願也余於紫雲山中道士方養晦初得法於天臺桐栢宮沈君旣講明於漆園羅君辧經絡之始終論气血之盛衰爲甚詳猶以爲未足將復逰四方求賢於己者卽而師友之嗟乎人之於藝不貴多所貴者精也養晦之所能已州裏之所鮮能又欲徧防而悉究惡乎而不精用之於貴富故有以報施之農圃細夫無以資夫藥石者顧吾願𨿽不償而爲余償者未必非養晦也

送東山寺昭上人【至正辛夘五月丙辰作】

臨川東山寺昭上人謂將浮彭蠡登巨廬遊會稽天臺過庾嶺入巴蜀願賜一言以自厲余老且病不樂於言語文字久矣然頗聞浮屠之遊顧其立志何如耳苟以爲吾旣削髮方服離親戚絕嗜欲逃幽閴所以樂其敎也樂其敎則思所以明其道明其道則必求其師與友求其師與友或以州裏鄕黨爲未足然後奔走乎四方名山大川之間犯寒暑忍饑渇勞筋骨歷歳時所甘心蓋必逢其人焉逢其人吾旣能虛心而請之又必當彊力以事之心不虛則縱言不入吾耳力不彊則勤怠作輟矣是則吾遊之義也苟非出乎此惟事乎登臨之美觀覽之廣交遊之多賦詠之工是謂外遊只盡自累而已矣上人曰然於是乎書

恆庵銘【並序】

曹鐸叔振居於上饒龍虎之麓前臨溪流予嘗維舟溪上甚淸烱可愛也叔振秀而端凝家無餘資而最嗜學辟一室日讀書其間而自扁曰恆庵番昜李存嘉之爲之銘曰

厥生之初其誰不恆七竅旣鑿羣邪以萌徳豈二三或乃千百偶遇一者執而爲賊吾恆匪石義有轉也吾恆如席可舒捲也否固承羞求深益防得其所恆收恆之功曹子辟室而扁以此無冬無夏左圖右史髙波覆舟勁風退飛有始有卒君子之爲

贈何伯度序【至正己丑】

上饒何伯度嘗擕書過余竹莊之上余有宗室疾病扶持之事不能與切磋今忽復來深知其用志於學者顧吾老而無所成不足以益伯度然吾聞學有古今爲己者古也爲人者今也爲己卽爲人爲人或不復爲己矣今國家以科舉取士吾子先修其行見信於朋友見稱於州閭鄕黨明聖人之經使積於內者先自充然則發於外者後必然如是而學則古今之道備矣

贈何環玉詩並序

臨川何環玉者嘗遊浙江之上得醫術以歸試之良驗其祖大抵張長沙前輩云仲景之治傷寒其聖矣乎其論汗吐下之法有正發汗者有和解之者有尺脈不至而未可汗者其審不輕汗蓋如此則吐下亦然恐後世人用此三法未能消息其詳而且精者余毎疑之醫者人之司命今環玉有師傳更能盡其惻隱日入於髙明而無所失也必矣因贈一詩

吾𨿽老縫掖毎喜論醫事兀兀山中居犖犖無所試何君方壯年得法自淛水家居師峯下隴畆多壤地看看杏成林百年有餘美

徑上人詩卷序

邑之東北爲廬山其陵麓深邃原隰衍沃余大父父皆葬焉山之旣爲僧寺宋侍郎湯公季容尙書湯公伯紀甞築室於旁而扁曰回庵暮年毎來居之有老僧間爲餘言曰二公畱庵中時並無長物惟一奴危坐淸談或終日或分夜二湯公當時名縉紳也晚乃樂處乎此非其境之勝則其僧之有足語者歟今徑上人年甚少好讀書余歳時省墓必從遊殘山剰水間屬厭而後別余亦欲從渠借半室下一榻庶幾乎如二公從容者顧余何人不齒於鄕裏不登於仕版非有博聞備述之名而自遁非有涖官爲政之勞而自休亦何敢影響彼君子哉但窮深卽幽玩淸泉蔭嘉樹求所以自湔自拔者則𨿽古聖賢未必不吾與也而上人忽一日來謂將杖錫以遊邑大夫士咸賦詩以相與累數十篇且徵余序余曰吾方欲入山而上人乃欲出山何也因相與一笑而書諸端云

贈慶上人遊廬山序【至正丙戌五月甲子作】

廬山之勝甲東南其間仙佛之舍無慮數百吾甞欲一遊或一年或二三年小大將無不歷昔賢之所未及吾更及之所未詩文吾更詩文之其好事未必不能飯我宿我也然壯時則親老親沒則婚嫁男女婚嫁甫畢而已自老且病矣毎念之若有逋負然今慶上人將以明年春杖錫而行上人無父母妻子之累而春秋方盛窮髙涉逺皆易易也白雲吐吞瀑泉怒流且緩歸徧歷更求先達者而防扣之心目之所得吾他日一一叩焉是則吾遊而已矣

半峯閣詩卷序【至正己丑九月甲子】

羅首山在臨川境上而適當安仁縣治之前平曠百里之外卓然如筆者三聞其下爲僧寺長原深塢淸泉老木良田深池可居可遊者甚多也甞欲一遊而未能時雨之霽靑靑在窻牖間𨿽老矣終不忘於一遊他日盛上人攜詩一卷來謂於寺之東偏構一閣面其山𨿽相去不六七里而朝煙暮云恆見其半故自扁曰半峯縉紳先生名勝之士皆賦詩焉余取而讀之咸佳作也令人捲舒不釋手閣中之趣不覺盡在吾心目中可謂無杖屨之勞而有登覽之樂平生欲逰之興庶幾其酬乎然吾又聞山中之人多好事余飯足以及客顧老腳尙健盛公未宜以此卷止吾來也因相視一笑而書於捲端云

俟庵集卷二十

欽定四庫全書

俟庵集卷二十一

元李存撰傳說銘

徐氏節婦傳

信之貴溪縣下塘裏徐紹仲妻宋氏年二十有九而紹仲卒有子三人長震九歲次秩六歲次石二歳旣三年親戚或風之他適宋涕泣曰吾子𨿽幼姑且老吾豈敢有他也乎由是事姑加謹子且長則擇師敎之今皆振振然有可見而士君子願友者矣咸謂天之所以報於有禮其若是昭乎或又謂此蓋人之常分然則柏舟何以有詩且凱風𨿽七子而猶不能安其室孰謂世久衰俗久下而可以厚誣也是故國有旌典所以勸也顧閭裏之譽美其獨可以已也乎宋名某字守卿云

牧鳬郎傳

牧鳬郎者蓋不知其何姓名日牧鳬於東陂之上有過而問焉者曰牧鳬賤事也而子獨奚樂哉牧鳬郎啞然笑曰子尙足與語牧鳬之事之樂乎哉吾目焉惟吾鳬見也吾耳焉惟吾鳬聽也吾竿焉惟吾鳬朝也吾杓焉惟吾鳬莫也亦不知吾之牧鳬鳬之牧吾也而子謂我奚樂哉遂長歌而去歌曰

牧鳬於渚鳬翼湑湑朝之莫之曷不我與牧鳬於澤鳬音格格莫之朝之曷不我得淵淵乎斯我之求乎愉愉乎不知歲之遒乎

愼獨齋銘

獨者何我是已日之中水之止焉用愼乃糠粃世久降僞妄起諭如家還萬里死不歸亦可恥哲人言開瞶瞇策𨿽在信者幾扁乃堂洞厥防愼無愼斯足美

胡子泉字說

臨川道士胡原從其郡人危太朴遊而太朴字之以子泉余曰深哉廣乎危子之字子也夫泉孕於山谷蟄於土石而義不主隱發乎竇經乎溝而世不病其污涓乎其若稚湧乎其若狂遇坎而洄得泑而停井之若拘而不怨瀑之若顚而不驚濺之而爲珠璣噴之而爲霧雨不捨晝夜而不辭其勞潤及萬物而不居其功臨之以臺榭來遊來觀而未始有所喜也殽之以穢惡以滋以漑而未始有所怒也蹄涔也禽獸飲之而弗辱濤瀾也魚龍舞之而弗榮不自有其明也而鑑別妍醜無或少忒不自多其能也而滌濯塵垢無有弗潔滔滔乎爲河爲江而不見其肆也涵涵乎爲湖爲海而自不知其止也是故泉者水之微也水者泉之著也故曰探理之機先觀其微得理之裕方玩其著𨿽然泉之變多矣而性則本於無爲泉之用大矣而徳則在於不已惟其無爲是以不已宜乎孟氏之言曰有本者如是故善觀於泉者必其有得於本者乎不然則泉自泉而人自人也𨿽有其字夫何與之有

淸寧齋銘

分而言之淸寧卻在天地合而言之淸寧只是自己子苟不信有如溪水

倪文寶正心銘【並序】

上淸倪生文寶居於龍虎山之麓業於筆三世矣臨川東白鄧先生扁其肆曰正心蓋有取於唐栁公權以筆諫其君者也番昜李某銘曰

栁公之諫也善書之道鄧君之扁也制筆之理制筆而不正其心不圎不健善書而不正其心必偏必倚必偏必倚者字不逮扵古不圎不健者筆爲人所棄其事𨿽殊其理不二宜夫古之人因斵輪而笑讀書因解牛而知夫養生之防也

克己齋銘

金谿劉君名有字君良以克己扁其齋其無乃有志於爲己者乎李某爲之銘曰

己本無物何所於克朴散習移有蟊有蠈千一其拔夙夜厥思曰善曰靈胡乃棄而生知蓋寡理有先覺孜孜其求與饑與渇若稂苗之耘塵鑑之洗𨿽則云克猶逐於己八荒六虛安所底乎有力弗及斯顏之徒

止止寮說

徑上人好讀書他日過之開軒而席臨流而茶因取莊生吉祥止止之言而扁之曰止止寮上人請發其義余曰天也地也一日而百千萬年天地止也日月也寒暑也亦一日而百千萬年日月寒暑止也山之止精气聚焉水之止爲湖海焉云止則雨風止則霽也故曰馬不止死骨筋人不止死其神夫憧憧而朝逐逐而晝又擾擾而夜𨿽寐或駭而汗或噭而悟或笑或泣或展轉而睫不交𨿽死也或不含而視或附物而妖無他是皆不止之故也然則果何由金珠可以豪我也谷粟可以肥我也甘鮮宜我口也輕暖便我體也其不止也固宜曰若子之言衣艸乎食木乎土處乎無所事於其上無所役於其下乎曰非兀兀以朝夕也非束束不能出戶庭也用於日吾有分也終於身吾有分也囿於分則止越於分則不止子果能止乎止於彼不止於此非止也止於少不止於老非止也止而乂止眞止止矣𨿽然無乃與取字之義不得相牽引乎曰徑者直也止則直不止則不直吾子釋之徒也去髮而方服離親戚而就師友苟不止將何爲

槖籥子說【至正庚寅夏五月二十五日作】

龍虎山中道士祝洞天臺笠而芒屩背有負囊手有植杖過余而言曰吾以槖籥子自號蓋取諸老子天地間猶槖籥之言因謂气生於虛槖籥者鼓之而有斂天地之間吹萬而生吹萬而死古古今今無窮期也然人【當疑作亦】不知有鼓之者與與其評辯於天地之後孰若忘言於天地之先其果猶槖籥歟其果非槖籥歟今吾子行諸洞天雷書可以時雨暘可以禁劾鬼物之爲民物害者其用心亦勤矣老子雲天法道道法自然

淸修齋銘【至正丁亥二月乙夘爲臨川髙植作】

老子有言五色令人目盲五味令人口爽五音令人耳聾不如淸修君子食而知其味視斯明而聽斯聰然則何以謂之淸又若何而修曰無欲爲之宗是故聖賢者無所不知無所不通而形則與槁木心則與死灰同也

居敬齋銘

我本敬何庸居客他鄕欲所驅苟知非問歸途日日行勿斯須久則安聖丘夫視吾齋扁不虛果能然孔之徒

吳氏子蘭字說

吳君才甫冠其仲子蘭賔余而請字之且曰斯子也生六日而母亡聞古之人有丁蘭也者早失母象而養之加於生蘭其如蘭乎故名余曰懿哉君之名子也我則亦有斯隠也請字之以思苟思之惡在象不象也象以外思以內也詩曰永言孝思孝思維則使爾而思也則爾母不死也矣使爾不思也則爾母死也矣思之爲義大矣哉然則思之將若之何曰報之報之將若之何曰受而全之敬而歸之而已耳是故物之戾乎人情也者孝子弗爲也嗚呼江河可遷塞也金石可銷燬也吾與爾之生之思之隠有不可窮焉也矣遂垂涕而書之

恆齋銘

恆之爲徳古亦罕見南人有言洙泗所善毛子孺者而防於醫以是扁齋其心可知二三之徒願我先病實實虛虛生死誰柄得失窮通不變不遷𨿽已爾疾亦全我天毋徒其名毋但厥始尊而終之是則爾智

守齋銘

髙城深池固乃社稷重扄壯鑰保乃金璧果何物而爾守之守之若何爲抱爲持老氏有言上徳不徳烹彼小鮮以治大國無之無守之守靑山白雲孰非我有

曽觀過字說

臨川子曽子之字曰觀過其君子矣乎然則過若何而觀憧憧乎其往來紛紛乎其酬酢吾恐不能觀也必也收其放操而存如水之止如鏡之明而後萬象莫之能逃然則過有小大有精粗𨿽聖賢不能無攺之而已矣字而弗觀是謂徒字觀而弗攺是謂徒觀

說學齋銘

臨川危太朴防京師承旨多爾濟巴勒築室以客之學士淸江揭公扁之曰說學齋他日以書來命記於鄱陽李某頋卑鄙且衰老豈其任昔危子之行也徵言者一再卒無以爲贈甚自愧今不欲復辜其意敬綴數語以寄勉之其辭曰

匪生知必由學務眞實焉表襮孔子好顏氏卓晳之詠輿也約俯仰間無愧怍果能然胡不樂

陳彥淸兄弟名字說

上饒陳先生之孫三人長潁彥淸次東彥方幼辰彥良他日潁將逺遊請發明其義余曰潁天下之水之至淸者古今人稱爲淸潁云故字以淸東者方之首而萬生之始也於時爲春於人爲仁故字以方辰者日月之所會大而國家細而閭庶凡有所事孰不擇其辰之良故字以良𨿽然兄弟之身一人之身也天下之理一本而非二是以君子之能修其身者在於淸明其心焉耳勿擾擾以自賊勿憧憧其失則故曰淸明在躬志气如神是則所謂仁也苟仁則吾之變化云爲無所往而不善矣吾見名問其字則三推其義則一也矧彥淸粹美而嗜學彥方惇厚而有容而彥良於日用之間亦知所自擇皆將不孤其名字云

復心齋銘

日用歷歷何欠何修而欲復之無乃贅疣諭如家乘父母所畀吾縱吾惰旣窶且圮豈不夙夜面目靦然折節攺行庶存故氈子黃其冠厥尙淸靜伯陽亦言歸根復命此扁固美斯銘豈誣弗苟弗忝通家之徒

詠沂齋銘

曽氏詠沂齋余旣爲賦一絕他日子居復來請銘因以自勵方目眚無聊甚辭而不獲銘曰

雲林之山拔地幹霄爰有曽氏築室翹翹室中何有讀古人書昔者一貫今而三餘毋徒靑黃毋但口耳何聖何賢萬古一軌松風蕭蕭竹月疎疎孰謂先爾孰謂後吾出金石聲無忝厥祖迹非沂上聖哲同與

鐘均字說

余幹鐘均字伯成夫陶鈞萬物而無不成者造物也若亦知其理乎曰無爲而無不爲然則旣以名字吾果與造物異乎曰無以異也成己仁也成物知也合仁與知君子之事畢矣

蔡氏子字說

余幹蔡氏之子衝字敬止余曰君子之於爲己也敬則止不敬則不止吾位夫天地之中視其形則二求其理則一敢不敬乎是故儼然而非思粲然而非爲孝子忠臣由此而出也苟憧憧乎往來擾擾乎旦夕是謂不敬是謂不止是謂捨君子小人之歸敬卽止止卽敬非敬自敬而止自止也

兪道士天宇字說

兪子學道龍虎山中而客字之曰天宇他日求其說於李子李子笑曰乎我哉而字若是不亦荒乎兪子胡不乘飛雲而遊觀我八極之表而何以人之說爲然則天地𨿽大也要亦出於道耳今吾與子亦皆遊乎道而人焉是必皆有先於天地者矣吾方與子庶或見之如是而字何驚何疑而人亦以何說說之故曰天地非大也螻蟻非細也一於道而已矣

中說贈劉孟中

菽粟布帛在天下饑者無不資其飽寒者無不需其溫百爾喙羣爾舌極當世才辧豈有易於聖哲之言哉況夫盈天地間形色聲气觸目接耳者皆中也汝獨弗思乎斂而靜變而紛紜發而千萬里潛而陰陽古今顧此一孟中其倐霍不齊若是果孰使之然與今適呼汝曰孟中女拱而前曰唯唯呼以他則不應或蹄之翼之異類之則必怫然怒曰我人也奚彼之賤然則是以形軀爲孟中也超乎形軀者蓋眞孟中覿面無覩也入耳無聞也孟中非逺而外在己耳執己以求己斯愈失矣中乎中乎他日當徵吾言乎生起謝曰敢不敬承遂書以爲中說

劉孟中字說

臨川劉禮字孟中來求其說余曰子無徒求中之說當求識夫中之實焉可也然則若何而識之一曰有信心二曰立定志三曰擇正師今夫眾人之欲貴己者孰不謂爵祿京師之所自出也必宜於京師焉求之是信也聚糧而槖飱忘舟車水陸之勞易寒暑而不輟犯霜露而不懼忍覊旅而不憂是志也求先事於己者請其幹取之方辧其得失之機是則師也是故由其心之信而後志之立由其志之立而後師之擇是三者缺一焉不可也是則求夫中者之實者也非徒取其稱美焉而已也非徒資夫滕口占畢也記曰心誠求之𨿽不中不逺矣

習齋銘【爲鄧子方作】

理本然焉用習火就燥水流濕首途非百妄集知之人斯岌岌忘饑渇甘苦澁忽而明捷莫及風淸淸月浥浥恆若玆稱允執執非執天地立

格齋銘【爲劉道士作】

格者何格自已物𨿽萬實一理先覺逺說蠭起外而求實糠粃果格之自靜止艮其背視已耳苟無情當有喜吾非吾天地已

中說贈黃中子

中者何聖人假言以明道也道而曰中何欲人求諸己而不差也夫自伊祁氏發之宣尼父申之而子思氏述之三尺童子能誦繹矣然要其實蓋有談中而不識中者之中也之人所自有也患弗思耳焉有不識者哉梏气血膠意見螙淫於邪說雜學之府蛆腐於聲色貨利之場淸明蝕而私辟興乃欲望其識中難矣旴江黃生一灑習俗之陋有志於古命名曰中復以中子字誠知求其本矣天地此中也萬物此中也賢知非余也愚鄙非嗇也非髙且逺也非鑠於外也由我而已視聽食息動靜云爲於是乎時中亡彼已無小大無夷險無貴賤無生死子苟思而識之何莫而非中也

萬木山房銘【並序】

余幹丘生某構數椽於深山之中日讀書焉其師楊君顯民扁之曰萬木山房且爲記以勉之他日復求銘於余諺雲山中有直木世上無直人若然則是人乃有愧於木盍因木而有所警乎欣然爲之銘曰

木以萬計幾曲幾直我居其間相見朝夕從其曲邪曰防厥徳因乃直者是則是式日用之間不索而獲變化云爲天靑日白旣無經營豈有反側聖賢何人初不間隔惟女萬木實吾三益

畫龍說

龍虎山道士周愚蘊古善畫龍來求說於余余曰余非善畫龍者若何說之求吾聞龍乃天地間至靈變物也大而飛雲漢橫江海細而爲微塵入罅隙怒而拔山破石遷陵變谷柔而蟠泥沙雜蝦蠏子能畫其常果能畫其變乎又聞龍之所以爲龍者以神不以形形有有無神無有無子能畫其形果能畫其神乎蘊古笑而不答然則子之畫果安在曰在筆意余曰吾論畫在神气萬物皆然況龍乎故曰凝吾之神以寫其神形神備者上也形而不神下矣𨿽盈尺之素望而威如薄而凜如睨而益浩浩如不然殆畫工耳兒童耳蘊古大笑長揖而謝曰子又吾畫龍師也

危則方字說【至正己丑閏七月丙戌作】

臨川危矩字則方求說其字之義余曰矩者所以爲方也匠苟欲方其器必矩之用此眾說之所同然其形而方莫若於地吾不知其初誰實矩之故曰道有化機非爲之爲今則方名家之子有爲學之志其行己其績文要亦歸於自然而已矣

希古說【至正乙酉八月日作】

天地日月山川艸木無古今也人獨有古今乎使生往時放辟邪侈可謂古人乎生在後世修身踐行亦可謂非古人乎故曰惟其人不惟其時隨風水而飄泊者萍蓬也歷霜雪而不枯者松柏也郡人潘齊賢以希古自號其亦不沒沒於俗下者予聞而樂之且書以勉

同齋說

余幹王某扁其讀書之所曰同齋蓋取車同軌書同文之義也求是說於予蓋同與異對天下之事有似同而異者有似異而同者吾與若皆人也有智愚賢否之不同此似同而異者天地自天地萬物自萬物人自人我自我造其理則一此似異而同者王某先察乎似同而異後造乎似異而同則信夫天下車同軌書同文矣

徳義堂銘

徳義堂者江陰州澄江書院講會之堂也書院蓋州人蔡君某所建謂其先宗閩人西山先生季通及其子仲黙皆師友考亭朱夫子者而嘗講學於此故祠事之經曰陳之以徳義而民興行因以爲扁鄱陽李某聞而喜曰夫徳也者人之得於天者也義也者行而宜之者也蓋未有得於天而行之不宜者亦未有行之宜而非得之於天者名𨿽二而實則一也是故君子之於學也在於知徳知徳則知義矣苟不知徳義之則亦將安所履踐哉今蔡君旣能開剏於前而若子若孫又能繼述於後其州人子弟講肄於是而有所興起也者必多矣爲之銘曰

天之所予有不自覺苟非生知必由於學其學伊何反察內觀視聽言動忽見其端其端伊何粟火綫泉順而長之赴海燎原日用在玆曰徳曰義前言往行何者非是繄爾蔡君企景先哲不私乃力爲此構結朝暮降升濟濟蹌蹌因名有實邦家之光

俟庵集卷二十一

欽定四庫全書

俟庵集卷二十二

元李存撰說銘

李伯尙字說

臨川李防字伯尙來從余遊他日請說其所以名字者余曰衞風碩人之詩曰衣錦防衣中庸曰衣錦尙防惡其文之著也夫君子之於學先本而後末先內而後外有其本而末自理有其內而外自彰是故豈有毫髮求知於人之心是謂實學是謂行成人與之俱若無能者故貴乎尙防以自保自任也今吾子孝友先於家庭恭敬達於鄕裏趣向孚於師友所謂錦也果能然勿自多勿謂己君子而人小人人毀我益自檢人譽我益可愧聰明若愚良賈若虛是則防也夫內外本末備以成其身者是則衣錦尙防之義也

居善堂說【至正己丑九月乙丑著】

臨川黃文中僑居於上饒龍虎山之麓有年矣而自扁其堂曰居善蓋取於易系辭君子居其室出其一言善則千里之外應之之義也夫系辭大抵發明中孚九二言行感應之理然或徒知夫有感必應而未知夫所以有感必應者一於至誠而已夫至誠之感應豈特限以千里𨿽際天極地往古來今莫不皆然又豈特人爲然鶴鳴而子和者天地之大鬼神之幽萬物之散殊亦莫不皆然故君子之學在於修身修身在於至誠發大之心立堅剛之志遷善而攺過求去其日用之非至誠者而復其本有之至誠者而已矣

晚香堂銘

臨川太守洛陽楊公致政作堂於後圃而扁曰晚香蓋有取於宋韓魏公詩語意也初公從事河西憲府時先叔父判州府君常命其子天麟從公讀律已飽聞其剛介不私甚慕之旣屢見其法書廉稜勁健眞如其人𨿽不識猶識也友人吳謙嘗拜公羊角峯下他日將往候公且來命銘其堂顧𨿽鄙賤欣然爲之辭曰

秋風淒淒白露未霜萬木之籜已隕其黃有粲者菊旣華而香賢哲之人好以壺觴詠之歌之載淸載長繄此楊公宿葉貞剛濶視貴富擲其郡章築室以燕西山之陽爲此佳名掲諸棟梁乞書問字客車彭彭公笑而出縞衣裳想其執筆如握幹將飛星迅電歘出鋒鋩魍魎遁避神明開張𨿽則致政縉紳之剛蒲輪之來遲莫彌光有子繼仕有孫在傍英英滿籬以翺以翔爰飡其落眉壽無疆

程章宗美名字說【至正乙酉十有二月丙寅作】

豫章程章字宗美蓋取坤卦六三爻辭含章而文言謂陰𨿽有美含之以從王事弗敢成也坤之義以其卑且順也入則爲人之子出則爲人之臣皆當含晦其章美故子有其善歸之於親臣有其善歸之於君況六三居下體之上以臣而論非小逺也以子而論非支庶也子而自有其善則疑於親臣而自有其善則疑於君不美之大者也名字而以此其必能爲人子爲人臣也乎宗美勉之

正思齋

上饒夏衍相承聰敏而厚和自扁其讀書之室曰正思李某爲之銘曰

爲學之方思欲其正其正伊何善者吾性善有形似未易窮竟良醫不逢愈藥愈病孟氏巧譬由於亞聖苗而不耘以揠爲盛吾生益後胡覩胡聽不求先覺千里而暝非思之思無敢弗敬孰爲影響焉取蹊徑不波之水未垢之鏡子信斯言庶幾有證

汪氏二子字說

新安汪君季章名其長子曰翚而字以羽次子曰常而字以昭蜀郡虞先生旣爲之說季章以其皆嘗從遊於余也請復申之餘曰翚之羽取其文者固也然禽之文者眾矣何獨取於是曰五彩備也然則備五彩亦其巧所爲與曰自然也是故文之貴於自然者尙矣至飾辭以爲工人謂之文吾不謂之文也常者何常也子而孝常也臣而忠常也因不失其常而昭之亦常也事𨿽至於周公閔子皆常也善於其親以自徳盡瘁於君以爲勞則失其所以爲常者矣由是觀之常則自然自然則常吾又知季章之所以命其子或相用而不相背也不其深且美乎二子勉之

義訓堂銘

義訓堂者龍虎山中薛君茂作於其故家者也初君八世祖司都校尉公嘗作堂曰義訓以敎厥子孫歳久廢十四世祖縣丞公重作之更代則又廢及是君復構焉而扁曰義訓蜀郡虞先生記之而番昜李存爲之銘曰

義出於天胡可以訓生而由之是曰大順學絕習移失吾厥常載途棘荊其行長長父師之賢爰啟爰迪藏修有所塞者日辟陵谷變遷事或中廢培深積厚宜此繼志子黃其冠而乃肯構旣成云來亦厚祖考有白其牖有碩其楹無春無秋誦之聲惟老與儒世外世間尊尊親親爾夫獨還風雨震淩尙克有守斯言𨿽近足相永久

天定堂銘

天定堂者臨川濠原王伯達之所作也其一世文正公之先有三槐堂眉山蘇子銘之其間有取於申包胥天定勝人人定勝天之言伯達以己爲文正之裔宜慕續其風節復采其言以銘堂而番昜李存爲之銘曰積气蒼蒼爲象莫大眇乎其人太倉之芥醜物比類何啻萬千一理傳形實則同然人而弗人有不自見遐瞻逺仰神傾目曰定曰勝夫何惚茫申生之言奇而未詳濠原有堂取以自扁求承祖武豈但濡染智者之爲獨觀吾天吾苟定而天實在焉不定之定是謂天應似定而非天則甚病亹亹王氏槐陰淸長姑爲此銘尙登其堂

愛敬堂說【至元丁丑書】

張君明翁名其奉親之堂曰愛敬他日求言於余余曰愛而弗敬是防之也敬而弗愛是憚之也防之則不尊憚之則不親不尊非孝也不親亦非孝也今君合二義以事親其不謂之能子也乎

胡伯廣名字說【至正丁亥九月日作】

臨川胡及字伯廣蓋有取於詩小序漢廣篇徳廣所及之義也大學曰徳潤身中庸曰非自成已而已也必也先自明其明徳將推以明夫人也及也者豫期其可及也廣也者周普而不狹也此先聖賢遺言而望於天下後世者如此及也毋自輕毋自疑毋自畫

吳簡文字說

臨川吳玫字簡文請爲之說余曰簡而文蓋中庸篇中語也所以形容君子之道不簡則支不文則鄙然一於簡則傲傲則賈怨一於文則華華則不實賈怨身之殃也不實徳之戕也今簡而又文則其在已者約而不野其應物也有禮而不煩義相爲用而不相悖也庶幾中庸之君子矣乎夫如是可以立身可以保家近可以事親遠可以事君千古進修之士蓋有不異轍者矣

精勤齋說【爲艾氏作】

一而不雜謂之精爲而不已謂之勤不精無以履其本不勤無以致其力精而不勤則雜物踵至勤而不精則徒苦而弗成是二者相須而不能以相無君子之爲君子捨是何以哉

用晦齋銘【爲張明翁作】

宜晦而晦何事於用或傷其明靜不可動張子醫者扁齋何爲治有變通必造其微癡之愚之保乃衝粹粲粲十目則麄則鄙火雲赤日吾見其陰冰雪沍寒厥陽益深如是而醫達造化理大聞大行正此生死

俟庵集卷二十二

欽定四庫全書

俟庵集卷二十三

元李存撰哀辭祭文行狀

逢原湯先生哀辭

先生諱深字造道一字景文姓湯氏世爲番昜安仁人宋尙書文淸公漢其從兄也入國朝故家多零替先生獨力學支拄傾壓書無所不讀尢長於詩歌不務爲葩華弄玩倨怪隅角往往肆而嚴槁而腴人讀之多淡口不好也惟同郡黎君仲祥首稱賞之以爲必傳嘗一遊京師歷燕趙齊魯之墟然卒無相知者遂敎授鄕裏未甞一漫迹城市𨿽貧气度恆恢如也姻友過從必百計具酒食與盡歡乃己見童子亦渠渠謹至人有不善心屏之如穢污晚乃甚好方士者術爲符咒人有患難若已有之至大元年九月得肺气病存往候先生喜整巾衣杖而出抱桉謂存曰聞子好古文吾志之心久矣今病不可以論幸而好當與子細熟之越七日竟卒存涕泣曰嗟乎天之忌於成人之美如此哉先生二子及翁昭翁皆才可不墜厥家將葬辭焉而哀之其辭曰天之不造余以文兮使夫人而云亡防車不可以返挽兮奄日月之忽長聲歌奧窈以沛湃兮信彌晦其章夫璵璠之在穴兮疇能閟艸潤而木芳念未語之悃懇兮知余心之可明𨿽道裏之緬逺兮整吾駕乎隨以行指圃與余兮將以攬瑤華之紫英羌玆志之不遂兮徒茹恨而飲傷彼總總之猖昧兮厥傒而百償何夫人之率履兮卒連蹇而靡涼抑髙髙者不可以諒兮抑士者之所常矧二子之條特兮孰云委厥家而不揚重爲悼曰崇山之陌兮欝松栢兮封三尺兮夫人之所

宅兮

兄申伯祭文

年月日弟存謹以酒果蔬食祭於亡兄申伯之靈兄雅嗜酒弟存弗善也又樂試刀筆吏弟存益弗善也好言止兄而弗得則切言怒兄也至或時不相歡知兄而早世當何不順從乃志順從而非義見薄於君子也今而思之甚痛懷弗忍也前年兄告存曰吾能知昔所惑於是業加勤泛事益加不好存私心喜甚庶幾兄弟皆獲所成立共扶持門戶也當兄外病時存以爲蒸濕所爲無別苦只養胃湯一劑已鄔氏妹夫亦云然遂不謁醫明日坐起𨿽兄亦自謂不害不言歸又明日食已如厠反牀而終矣嗚呼抑固有定命非天枉耶抑亦謁醫更藥尙可貸其死耶是可恨而不可知也兄貌薄而頎然善飯善行步日百里不爲勤人咸謂辛苦人也而未甞有意其不年者也兄死大人日夜以悲七日而疾病亦歷月而始安嗚呼天胡然忍而夭吾兄也兄胡然忍遂棄其親使老不樂且病也存同胞上惟兄下鄔氏妹早而失母兄弟又分處妹嫁而甚窮今則又重以死亡俾不得相友愛啖菽藿以老嗚呼天哉何至甚耶兄之育妻子也無他使令市米鹽藥食必身親之冒霜雪犯深潦旦出而昏返顧不能需其一日之燕安於己不亦傷哉興兒且敎詩書若乃心志開通遂使之卒業庶慰答兄意不然薄田數畆俾耕耨而衣食焉振兒甞挈而育之又不柰其不能旦夕去嫂懷也快女未事於絲績且畱與嫂居待年擇人而嫁嗚呼弟存恇然而多病亦不自知其足倚托否也姑盡其心力之所不至焉者天也

吳公行述【至正辛夘十有二月甲申作】

公諱復子字君陽初五代時由金陵遷廣信之弋陽宋初始祖嗣自弋陽遷撫金谿之沙岡而八世祖濬復自沙岡析居吳塘裏曽大父諱堯仁大父諱士亨父諱徳溥字時可幼與可孫同旴江雪樓程文憲公同郡艸廬吳文正公從徽庵程先生讀書臨汝書院可孫登宋進士第爲新昌尉時可於咸淳間以補試授登仕郎其卒也文憲銘其墓公生而端重謹厚性不嗜酒衣服不樂紈綺登仕且老畀以家政出納無毫髮私嘗曰人不我知惟天知之又曰人子之道亦何足以求人知也平居遇困窮無告必惻然憐卹之使有暴橫淩侮亦毅然不少假借人有善必贊揚之不絕口有過失亦必委曲開導之又嘗曰通塞得失皆有定分非可以智力取亦非可以智力免宜一聽其自然人有假借不能償者亦不屑屑較汲汲求也使令有善於生息者委之而不疑愛之而弗移登仕公晚有末疾公旦夕不離左右藥餌必親熬煮飲食必親嘗而後進如是者八歷寒暑旣而母余氏夫人年過耄耋气力苶然必日假溫熱之劑以助而公以食指眾別室以居日必雞鳴至寢所進藥食而退午如之晚又如之甚或夜分乃寐如是者又歷十二寒暑也至順庚午大饑谷價數倍公獨平糶亦陰有以律夫善騰踴者糴者日溢其門有僞稱公僕受其直而潛糴者號呼求之弗得公詰之非詐從其失而償之至逺近有貧弗能糴者亦輒施之無吝色其少時讀書多苦無所通解中年嘗取浮屠言觀之大喜於是旁搜徧覽無遺因自號止觀居士蓋取諸此由是嘗斂身正坐反窺內察若有得者僕與公家有先世之好𨿽未嘗獲承一日之雅而相聞甚稔他日偶過其季氏君錫家公聞卽來一見握手劇談其平生若釋氏明心見性之學方士錬形保气之術亹亹不自休且曰吾嘗下豫章出彭蠡浮錢塘渡江逰淮海經泗濵過大梁至於洛陽今𨿽老尙欲北走京師歷齊楚燕趙之郊登泰山拜闕裏入闗求周秦漢唐之故都望終南浮巴江過棧道出三峽順流江漢以歸庶足以厭吾懷也公已六十餘察其气甚壯聽其言甚慷慨也僕𨿽歸亟尙謀與公卒談無何而以訃聞時至正庚寅二月一日也公生於至元戊寅春秋七十有三配同邑劉氏先五年卒子男二人某某孫男二人女三人將以明年辛夘十有二月甲申塟於裏之石斛原某以僕粗知公請述其平生將借以乞銘於立言之君子嘗謂吾黨之士苟無所事於當世則必得一丘一壑而足焉蓋其所存之齷齪者然耳今公之所生長有重岡疊嶂之環防淸池百畝之渟涵有膏腴之田以爲之食沃壤之土以爲之蔬有第宅之美臺榭之觀可以釣鮮而割肥可以息陰而坐石況數百年詩書禮樂之習親賓之過從有壺觴之欵師友之講明有弦誦之聲𨿽使桃源輞川所圖畫者殆不多過公獨不爲之懷且安焉𨿽嘗僕僕萬里考形勝之迹求廢興之故以至於聖賢之所過化羽人釋子之所棲息無不周知而悉覽而猶以爲未足欲一再往不遂而沒亦豈不足以窺其胸中之磊磊浩浩者乎宜學士虞公有奇士之許也縉紳先生樂道人之善其不靳於言也必矣

吳公君明行述【至正壬午良月乙巳作】

公諱辰子字君明姓吳氏撫州金谿吳塘里人其家譜先世居金陵五季之亂遷信之弋陽三山旣而有諱嗣者由三山遷撫金谿之沙岡其後有諱濬者復自沙岡遷吳塘是爲吳塘之別夫當時賢士大夫如汪公彥章熊公彥時咸與厚善濬生邦祖邦祖生鄼皆篤學謹行鄼生景立宋滕州僉判與琴山傅子云爲友僉判生堯仁是爲公之曾大父堯仁生士亨早從宜堂傅公維淸及華谷嚴先生粲遊是爲公之大父士亨生徳溥宋登仕郎少從徽庵程先生若庸遊與雲樓程文憲公鉅夫爲同舎故其卒塟也文憲銘其墓是爲公之父公賦性溫淳自小如成人稍長受詩於馮先生得一傅先生陽鳯旣而復從其季父可孫教授旴江從謝先生元禮以卒其業事父母盡孝兄弟互出處膺門戶理家務惟恐毫髮貽其親之憂登仕公晚有末疾不良於行者八年侍奉惟謹比至卒克盡其禮母余氏夫人春秋八十有二定省娛侍未嘗有懈嵗時蒸嘗之際哀慕之色終身不衰時有菓蔬不薦不食兄弟六人屋比壤接善必相勉患必相卹闔門數百指舉無間言初伯兄垕子仲弟良子皆早世扶植其子俾克至於成立羣從子侄無不有以奬勉誘掖以進於善由是一族之內仁厚之風皆藹如也與人交率誠慤素不能彊笑語以相容悅亦未嘗矜己之長以自誇人有一善則必稱揚不釋口有不善則必曲爲諱護終亦不復言也𨿽待庸稚未嘗有傲慢之意禦童僕未嘗以疾聲厲色人有忤之者𨿽甚不較苟有慶弔必躬親行之平居或賓親慶防率浣衣濯冠生聚視昔有加亦爲其所當爲初朱嘗汲汲然也有患難不能以自卹貧乏不能以自存必慨然拯濟之人有假貸卽與初不計其能償否也天歷己巳大饑明年粟價騰踴公則減常值以糶由是數百里間爭歡趍之至有爲歌謠以紀其徳偶有糴者饑不能前人攘其金具以告公卽以粟償之其人感謝而去時有司督糶勸分之令方急奉令者或杜門不如約公盡發其私廩俾來者皆有所攜負𨿽嘗一浮長淮溯大江可以觀光上國然亦終捲懷而歸也義方之隆乃其家法科目之興也延明師以淑諸子子就試則欣然攜之以往而督其勤惰工拙焉及暮年環所居多種梅曰此花不負嵗寒吾特愛之鄕裏咸尊稱之爲梅隱先生云因築別墅於故居之東爲燕逸之地時婚嫁旣畢二子亦自成立迎侍疊養公則幅巾野服無纎毫俗慮焉後至元己夘七月廿一日以疾卒生宋咸淳丁夘享年七十有三配余氏余氏竹心先生斗祥之女先公十有七年卒子二人翼孫畢孫女五人長適同邑劉載陽後公一年卒次適臨川王文明次養於伯姊家爲余氏女次適饒安仁倪文藻次適同邑劉天鳯先公十有四年卒孫男二樂賢育賢孫女一人重娠將以至正壬午十有一月廿八日諸大山塘翼孫以畨昜李某爲通家者俾述公平生之實乞銘於當世縉紳某辭不獲因嘆曰異時詩書禮樂之家自革命以來降而爲負販皂者甚不少吳氏之得姓受氏固逺而歷代有家有國者亦何限姑以其吳塘別祖而言自故宋至於今無慮三百餘載禮義之尙代不乏人詩書之聲不絕於耳及公之身𨿽經陵谷變遷之餘而世緒未嘗少有廢墜方此之時固有豪橫始克以自立而公則恂恂然鄒魯之風亦固有毫收髮計以自贏餘或不免瘠人以肥已而公則泊然於生聚之際人負於己則有已則未嘗少取於人又固有崛起於一時我躬不閱而遑卹我後者而公則積累以至於今若子若孫亦皆亹亹向善慕義而不已乂固有醉於詩書拘於禮義而不能免於貧約而公則博學洽聞而財用自丰又固有因其貨利之交而與同室同气爲仇讎者而公則兄弟子侄雝雝喈喈和气未嘗有爽嗚呼若公者亦可謂多享人世之吉福者矣然則非其善何以及玆昔孔子生於成周之世猶曰善人吾不得而見後漢馬少遊曰吾得乘下澤車騎欵段馬使鄕裏稱善人足矣今公不言而躬行所自立者如此豈不得謂之善人乎哉宜乎天之所以報之者如是其備也縉紳先生雅成人之美其必不靳於一言

祭舅氏隆臥先生文

維至正六年嵗次丙戌十有二月朔越某日甥畨昜李存謹以鵝酒致祭於先舅氏隆臥先生吳公之靈而言曰存生五嵗見棄於母思其容儀怳若無睹大父之沒適同其年屬纊深夜老猶記焉母疾滯下俗則忌避必置他所是以不記後稍知書禮尙目瞿吾獨不然終天之苦念有二姨適饒與趙拜之亦遲不見其肖堂堂舅氏在江之西行李往來盜或奪而音問斷絕垂十餘載曽不百里如隔江海旣及弱冠始造外家公一見之失喜諠嘩面命耳提藹藹諄諄吾母𨿽死含笑厚坤數十年來道路晏如稍久不往必奉以書癸亥之冬先子棄世明年暮春公亦長逝訃音之來衰經走哭上天降罰何爾毒酷存有幼子頗近筆墨公有女孫亦出於側吾母之神儼然猶在媒妁片言續此姻愛傍山之殯垂二十霜子克植立載辟土疆一壞未畢心熱顙泚玆得吉兆去家伊邇車有執紼丘有負土交遊且來甥胡不與顧以僵僕大傷厥手將十閱月藥不絕口久晴忽陰酸楚滋甚勁風北來雪意凜凜顧此諸幼復臥瘡疹孰代其行益著不敏殽防酒薄敢告公靈𨿽缺於禮實將厥誠尙享

曾存心行實【乃大祐文哲之祖也】

公諱斗南字南叟姓曾氏世爲撫州金谿縣眉山里人曽大父諱次防大父諱洪父諱一鶚嘗從故宋宮講周先生方習舉子業母陳氏二子公其仲也宋之季裏冦攘四起獨公奉父母徙避他所由是業頗蕩析旣而內附閭裏咸安定則遄奉雙親以歸躬督耕桑不少懈且示人以恩信未幾故物完復如初他日父母相繼沒公執喪如禮卜宅兆於裏之流光亭而乞銘於教授剡溪戴公表元且築室墓側而題之曰衍慶觀度道士以守之又他日忽曰吾豈局局於林谷者耶遂具舟浮彭蠡遊長淮過淛江苟有勝境陳迹必登臨宿畱而後去久則浩然以歸延明師以淑其子若孫去家二里許有曰萬石塘者羣山之所環羣水之所瀦也樂而營焉旣完則徙居之惟讀書賦詩種花菓來賔客以自娛暇則紗帽竹杖逍遙乎山根水涯若無所與於世者嘗自別號爲存心處士云至正壬午十有一月八日晨起盥櫛如常時忽痰作進藥卻不飲顧左右曰吾其逝乎遂奄然而卒宗戚交遊相與哭於門鄕人之東西行者相與弔於道無不曰是善人也今亡矣夫生宋開慶己未享年八十有四娶同邑朱氏先二十一年卒子二人長元鎭次元祐女三人長適同郡吳元相次適畨昜上官栻皆先卒次適畨昜陳偉孫男三人紹祖繼祖興祖孫女一人適畨昜張溥曾孫男四人文觀憲恆曾孫女二人坤謙以明年癸未十月五日蕭家源先塋之側從治命也余嘗慕夫眉山曾氏之蕃且大及其裏居之勝去年冬始一過其鄕遡流而求其源杳然而深長奇峯秀嶂羅列左右嘉樹修竹往往而有石橋流泉曲折激淸黝然而爲魚池繚然而爲墁墻老梅古桂夾道而植樓臺出蒼翠之杪雞犬聞煙靄之中使人顧望盤桓而不忍去因自謂曰亦何必武陵桃源哉宜乎有富家巨室世守之而其向來衣冠之盛猶可得而想見之也顧𨿽不及識公聞其居處素恭愼不飲酒不易言笑好惡無所偏蔽與人交泊如也𨿽髙年益康彊未嘗有疾苦耳聰目明齒堅髮漆黒食啖如少年亦豈非其賦於天者獨厚而於己者每得其理耶昔漢馬少遊曰吾得鄕裏稱善人足矣顧公之平生謂非善人也耶今其子孫請述其槪將乞銘於立言君子圖以儀示其後來於無窮者不亦宜乎謹述

姜徑鞠先生行實【至正甲申閏二月望日作】

姜之得姓固逺其有祿位功徳於後世而蔓延於天下者尢不少其居饒州之安仁洪巖者按其家譜唐末有防嗣者守處州而家金陵防李升據大江以南自號南唐防嗣恥之棄其印綬而徙居於饒其後有念祖復徙安仁之洪巖五世孫興興生彥與彥與生伯正伯正生宏恢宏恢生應明字光淑實生公公諱遇文字景周幼而堅嶷當郡縣方內附民未諳新政役往往隨以踣公獨能先後其長上出入城府或賦役之不均輒爭辧不已或姦狡之陵侮則理而致之法由是家以不墮母吳氏早卒繼陳氏性嚴厲克調娛無違禮者鄕閭是之大徳間別營於丰裏內而燕室子舎外而賔館下及僕廝食息之所以至廏厠樊墻道路皆井井不苟扃鐍則甚嚴器皿則甚備也旣完扁其堂曰容安購求古名書畫不吝而置之而爲之目其先世得宋吳公傅朋爲書古栢行一卷及東澗湯公翰墨珍藏尢謹他日召其左右而告之曰環是裏皆壤土吾欲名恆丰裏若何咸喜曰惟公之命於是上官先生伯潤爲之記復鑿池而魚池之上種松栢數萬株築亭於中而扁曰成趣蓋亭之外爲園數畝培菊百本日徜徉其間人因稱徑鞠先生云故宋平山曾先生爲大書不一書之旣久學士虞公聞而嘉焉亦爲賦詩有舊家渭上垂綸逺落日籬東把酒同之句凡鄕之耆宿及逺近之聞人秀士皆敬友之相過或與之觴詠或陳其書畫或徵其文辭以自樂子且長則擇邑之名師篤教之如張君伯逺舒君元易吳君尊光咸禮聘焉其田園山澤之入錢谷之生息冠昏防祭賦役賔客之費各有成規節不至苦用不至濫皇慶間錦江倪公提舉江西儒學熟公之才且美也檄爲梅州梅谿書院山長防繼母喪不行時光叔年亦髙嵗時奉觴上壽甚歡又他日自述其平生履歷難易以示其子若孫而題之曰徑鞠老人傳厥後𨿽年髙眼甚明日用事毫髮無遺忘衣服食飲率浣濯粗糲不擇夜半而寐雞鳴而起未嘗有倦容又凡所以事公上者甚謹有役必躬先以率鄕黨蓋其老於人情世故者也至正癸未五月二十有六日卒生宋咸淳丁夘享年七十有七娶黃氏先四年卒子五人長均弱冠有能詩聲先二十又六年卒次坦次壎次坤次�女一人適上官彬先二十又三年卒孫男四人鐘鈍鐩光祖孫女三人漸安柔珍咸安曾孫女一如玉將以至正四年某日楚塘前事坦來請曰坦自童丱時見先人辱交執事今不幸至於大故惟先人之平生願有述也將借以乞銘於當世搢紳庶先人其不朽乎予曰若汝之先君子者其持守其好尙其生殖其所以迓續於前而垂衮於後者誠可謂有立之君子也矣墓而有銘其誰曰不宜謹述如右

厚峯先生吳公行述【至正己丑九月作】

公諱泰連字謂大姓吳氏其先金陵人徙信之弋陽旣又徙撫金谿之沙岡六世祖英州含光縣尉諱邦基復徙今新田族大而蕃前代以明經詞賦由科第出仕者相望也曽大父諱行世福州教授大父諱益太學進士父諱可登仕郎漕貢進士季父諱名揚登進士第吉州永丰縣尉見知於丞相文公天祥奏補禮兵部架閣公少而慷慨有志於當世未嘗以貧富介於其心每豁如也入國朝科舉𨿽廢而嘗自從諸老宿遊讀書一過卽記憶成誦詞賦援筆而成鄕校季攷每居前列經傳子史靡不周覽延祐間科舉復興嘆曰吾荒落已久且老惟勗諸子以繼先業耳於是嵗遣求從名師𨿽家無餘資而所以逢迎餽遺之禮不少怠旣長又各遣其教授鄕裏間以爲教學相長之計嵗時來歸則必攷其所業訂其是非剖其疑難暮夜則張燈於堂命之環坐談論古今事未嘗少自倦也因有詩以戒之云云初登仕公四子公其仲也伯兄泰元早卒時登仕公年八十矣公奉養惟謹服勞奔走於公私之間不憚寒暑而未嘗自營其私惟恐其一日有所不懌也旣而弟泰發亦早卒二子幼公教之長之無異已子凡有司之徭役鄕黨之慶弔不以及其弟侄故泰發之配黃氏能守其節至朝廷有旌表之盛亦由公撫長其孤而母能安於理義者也季弟泰貞貧而無子業已析居公不忍復與同處飲食衣服者凡二十餘年嘗疾病公憂形於色求醫親進藥餌仍預爲衣衾棺槨之具其天性篤於孝友每如此庚午之嵗大歉鄰有泣告者曰計窮無食待死而已公惻然以已業之契券質粟於巨室而分給焉由是有賴其全活者禾熟而償巨室亦感其義而弗息也公內明而外直人有過輒面折之不假借仍爲別白是非邪正不媚於富貴不欺於貧賤故人皆喜而無怨至於鄕黨宗族鄰曲苟有急難必盡力爲之區畫扶持有紛爭必爲解釋平居最喜歌辛幼安詞手編而不釋遇有感興輒賦一曲其辭气率雄壯慷慨嘗自編集所撰詩詞若干捲又嘗一遊秦淮浮彭蠡望匡廬莫不有詩詞以冩其興初以生齒日夥爲念別築一室於先廬之側晚年復構於西偏而扁曰充輝上爲重屋課諸子若孫讀書其間而扁曰叢桂旁有小閣扁曰明明白馬仙巖諸山羅列左右層靑疊碧賔客過從必置酒食欵語或竟日分夜因自號爲厚峯處士云公體力彊實少疾至正戊子之秋忽臥病數日飲藥無效命諸子曰吾未嘗病今若此殆不起矣幸若輩婚嫁皆畢學初知方吾何憾但不及見其成立耳勉之須防端坐而逝時七月十有八日也生至元甲申春秋六十有五配同邑何氏先四年卒子男六人儼鄕貢進士贛州路防昌州儒學正次儀傳倫偉侃倫爲族人壽椿後偉先八年卒侃爲弟泰貞後女一人適同邑周從吉孫男十有四人裕以明經中甲申一榜再中丁亥一榜初授瑞州路儒學錄調袁州路宜春縣儒學教諭次祉祥祐禮裏禴讓禘裳裾祚神楚孫女十人曾孫男六人今以明年己丑十有一月壬申於裏之南山儼以書介其【闕】來請曰先君子𨿽與執事未相識也而兄弟之托交則非一日矣知先君子者非執事其誰敢請述其平生借以乞銘於當世之立言者余曰兄弟之文學表表於州閭鄕黨者固出於詩書禮樂積累之餘亦由有善教之父兄故也傳曰愛子教之以義方孟子亦曰人之樂有賢父兄至若其行已其有言其志意其事爲吾固多聞矣苟辭而不述是爲不揚善者也謹敍如右惟縉紳先生采擇焉

孫徵君哀辭

徵君諱徹字履常姓孫氏先世由金陵徙臨川河東張翥嘗錄郡文學與徵君甚相好也時翥父母僦居安仁翥嵗時來省因得見徵君所與倡和詩多淸練有法心每慕之天歷間哭舅氏過臨川始獲一再面焉由是數交簡牘他日又得盡讀其平生所著古文率樂人爲善忠厚之气藹然常掩卷嘆曰如其人如其人初保章正齊公道亨宣撫江西造其廬旣防訪使薩都拉公行部至郡防元日公庭設宴召之共食位在太守上未防東陽桞公督提舉江西等處儒學知其貧亦命郡學廩以上賔徵君爲文謝焉又未防全公平章江西行省請與相見不往遂風郡縣采擇其文以遺逸薦於朝不報翰林學士吳公澄奎章學士虞公集𨿽皆其鄕人然皆稱道敬禮特異今藝文監丞淸江掲公傒斯最其布衣交闔郡之佳士友每相與論行事是非得失及詩書所發明或所爲文章並與他郡學者言則必曰孫先生孫先生云其見景慕及足以表儀於人者蓋如此也年七十四卒無子番昜李存文而哀之其辭曰

惟汝水之淸炯兮繞羊角而西流鐘秀潤於古今兮厥有人其好修繄徵君之踐行兮洵特出乎等夷由天常之孔厚兮初不系於勉爲華之於文辭兮又方駕夫作者樂成乎人之美兮自優柔而安雅羌善惡之多雜兮或有譽而有毀若徵君之全譽兮未嘗有毀言之入吾耳豈補苴之能備兮抑彌縫之或周孰曰三代之遼闊兮見此無瑕之天球人苟有寸長兮輒崖然以爲髙何徵君之懋養兮恆彳亍而自韜累累哉人之子兮已獨胡而惸惸𨿽有女以館甥兮亦短棄而不並然應答之甚戾兮似足危夫良心豈家運之自然兮匪人事之所任顧靑靑之佩衿兮有升堂而知津殆聲气之感孚兮何必肉骨而始親蹇陋巷之褐冠兮披陳編以晨夕時求人之非昔兮寧吾身之欣戚舉而或弗能以先兮蓋寂寥乎王公之【闕】

識其方嗟兮復不作乎九原路漫漫莫能以臨穴兮旐翩翩恨【闕】發𨿽有辭以泄哀兮尙臨風而慘怛

曾子翚行狀【泰定四年丁夘七月作】

子翚姓曾氏曾本禹後夏少康之子曲烈封於鄫春秋時爲莒所並太子巫仕於魯因去邑爲姓閱其家譜有上官先生伯閏集賢侍制吳君養浩爲之跋其先蓋居建昌七世爲少師南丰先生鞏鞏生綰綰生怘皆朝散郎怘生辿辿嘗遊撫州臨川白玕鎭鎭有查氏喜而婿之宋建炎間兵冦四起辿遂徙依查氏辿生富富生大升大升生全全自白玕遷饒之安仁黃渡全生克俊二子長貫道次振宋子翚其字也子翚幼而端慤好讀書未冠時父析其業畀之以觀其才子翚應門總務有條而不紊未防父疾子翚祈於神請以身代疾少愈越二年卒子翚哀毀如禮子翚善植生事母蒯氏甚歡家日以饒樂延師教子若侄裏中之秀若舒君元易吳君光大皆嘗致之賔席時上饒有陳先生立大倡明陸子本心之學舒與吳皆嚴事之子翚亦慕而往一見大喜納弟子禮自此言行加謹與人處未嘗諧謔而亦和易不遷門有貿易之肆嘗攜僕取貨於市歸至中途僕告偶以誤多得貨卽詬而還之或有來貿貨而去者偶遺其貨於道子翚聞之復與之貨而不取其直又嘗有輸租者租已入囷其人已去子翚會其數有贏呼而還之嘗學易楷書正經一卷囊佩之或休息於道或待舟於津必出而誦夜則孤燈危坐掲卦畫於前而觀象玩辭焉一日忽告同志者曰余於易頗有得應事接物一本於此乂曰孟子云萬物皆備於我余久疑乎是今已渙然矣萬物卽我我卽萬物夫何疑其爲裏役也則戒子侄奴僕毋叫囂以立威毋刻削以斂怨延祐間有司經理田糧子翚適長於鄕勤勞晝夜介然自守嘗有持金以餉者子翚曰國家重事寧私耶旣而又有感其公正而以書幣來謝者子翚曰奉公而行何謝之爲郤不受同役及胥吏輩皆嘆服之母蒯氏卒子翚爲不飲酒茹葷三年他日忽得痁疾但不食而泄初若無所甚苦候疾者皆應答如平時但供手而寢越數日與其兄訣妻子進藥則曰吾疾不可起也何藥之有然所以飲之者不欲拂若輩意耳時舒君元易來問之子翚曰吾心澹然無異平昔時也明日日且是命取水來盥盥已須防而逝時延祐癸亥九月望日也子翚生於至元丙子閏三月庚申享年四十有八娶張氏子二人長曰朂次曰升一日勗來再拜請曰先人之柩蓋塋於禮湖祖壠之右將以己巳九月壬申藏於裏之白茅【闕】惟執事知我先人願有以述其平生將籍以乞銘於祝先生蕃逺者余曰若思有以揚其前人之美是亦孝道之推也苟辭非所以與人爲善之義然古今天地之間有道徳於身有功烈於時人之所紀之者百世自不能忘也此不待論亦有有名位足以顯人有貨賄足以恵於人有文字足以黼黻人身沒之後亦宜得人之述而若翁則無有是也使若翁生在往古時其所爲亦眾人之所爲而亦何表異之有然於斯世也又必待有名位有貨賄有文學者而後得以不朽於民俗果何勸焉且稽之古史一言一行之善在所必錄若翁賈而不貪故其於財也未嘗大裕役而不私若可以仕也而未嘗小試能達理於物我不爲無見不動心於垂死近於有守此數者士大夫亦或病焉而若翁能之而獨不能引其年而卒其業斯豈不足惜也乎祝君義士也持吾言以往其必不以爲甚過者

俟庵集卷二十三

欽定四庫全書

俟庵集卷二十四

元李存撰壙記志銘墓表類

兄申伯墓志

兄申伯字申伯性易直怫於人輙勃辯不少蓄然無畱恨𨿽遇未嘗相識者卽熟談狎處不爲崖隅故人亦不甚介介之也初習律不卒業乃一意簡籍時作長短句必流暢可觀至大四年春二月館於邑西之鮑氏夏四月甲寅以疾卒享年三十有七輿歸以殯冬十有一月丙寅於大塘山中嗚呼大人幾七十矣弟存不足以養安兄則胡而遂死耶前十日出七字詩九章少稱美羣昆弟之才徳兆若相訣然子興兒十五歳振振四嵗女阿快九嵗教之長之而家室之弟存責也嗚呼謹志諸墓

湯君直墓志銘

君直諱雷奮湯姓鄱陽崇義里人也曾大父於宋通直郎知湖州武康縣主管江西安撫司機宜文字大父潛早卒父志仁宣教郎浙江安撫司幹官邵陽主簿國初一嘗起家爲縣文學時君直才二十餘書博覽彊記文學府君卒家益落而君直學則不弛吟詩作文百十詩可立就𨿽若不經意然粹以宻又渉獵法家者書若曰某事當若何而決則舉某律某律云云又善蒙古書文又善推步星辰知人命賤貴短長至元間宣尉李公思衍愛而客之宣尉卒子商佐遇之彌厚久之商佐任爲新昌主簿以君直往後五年陟長興州判官復以君直往時浙東西大疫死者十四五君直死焉商佐哭而衣棺之而歸骨其鄕以妻張氏子男二人皆防鄕裏莫不憐之李存曰李與湯氏世姻也前年始一經其裏愛其山水潔淸良田灌木有以想見曩時詩書冠裳何其盛也自文學君以上咸學行有聞今其子孫往往防落不業君直敏而願且藝眞良家子也衣食奔走未嘗一日給依於人又無成且客死不幸妻若子無所於嗚呼事物之於消長也其亦有不知【疑當作可】知焉如是耶

上饒陳先生墓志銘

甚哉學之不明也宋淳熈間陸文安公出大發古聖賢之防時承流繼覺甚盛而近世溺於訓詁詞章科目雜藝尢甚無肯道其學者上饒陳先生防業儒不隨世碌碌嘗遇異人授金丹術旣得陸氏書讀之喜曰此豈不足以致吾知耶又豈不足以勉吾之行耶而他求也於是盡求其書及其門人如楊敬仲傅子淵袁廣微錢子是陳仲和周可象所著易書詩春秋禮孝經論語等書讀之益喜益知益行或病其違世所尙先生曰理則然爾甚者譏非之毀短之朋排之又甚者求欲危中之先生曰死不悔從之逰者往往有省由是人始知陸氏學至順庚午十有二月旣望以疾卒得年七十有五先生諱某字立大曾祖友諒祖元慶父一震配鄭氏子男一曰善女三婿周良弼叚新項謙孫男三曰頴東辰辰爲從子開先後明年三月丁酉殯邑東郭又明年九月己酉瑜山先生剛方正大於人情物理靡不通練彊禦無所畏姦慝無所逃浮沈里巷之間而毅然以倡明古道爲己任患難困苦終其身而拳拳於學術異同之辧無十金之產一命之貴而有憂天下後世之心嗚呼若先生者非所謂毅之君子也歟其論著其他言行其所以啟廸學者之方門人祝蕃述之備已存𨿽不敏亦受業於先生之門謹摭其大者志諸墓李某爲之銘曰

學久荒今則萌困弗享後有成由先生

毛季成墓志銘

君諱克周字季成上世由鉅鹿徙三衢唐貞元間有諱延康者爲饒別駕因家爲饒人宋慶曆間延康五世孫儀又擇屬縣安仁山田裏以居儀五世孫伯昭伯昭生天錫天錫生鵬飛是爲季成曾大父大父也鵬飛娶臨川陸氏文安公【闕】世孫女也季成防而穎俊長貫穿經史百家言爲詩文援筆立成若甚不經意然往往暢麗可觀鄕裏有相非是欲訟言者輙爲剖析利害解分有非意糾結爲指畫應接無難者國初故家多零替季成獨克保弗客至必具酒食平居嘗誦孟子我善養吾浩然之气之言而自題其齋之楣曰養浩人因稱養浩處士元統二年九月戊子以疾卒享年五十有八配陸氏男二人相儒垕生女二人壻王益善上官﨑將以十有二月壬申竹塢相儒嘗受業於存故來請銘銘曰儒也而不病於拘才也𨿽未試而洵有餘胡不百嵗而歸其居

黃晉昭墓志銘

先生諱復之字晉昭姓黃氏其先由旴南丰徙撫金谿曾祖輝祖楠父汝益先生防勵志舉子業夜或不寢邑潘氏才而婿之國初科舉廢從故宋南城開國伯周公方淳安令曾公子良講明禮義學見稱二公逺近俊秀多從之逰先生兄弟四人養二親至終喪咸身任之伯兄早世季弟爲人後仲弟亦贅他氏嵗時必防先生家觴詠辯說累浹旬乃已婦翁死子防教之長之爲築室鄰之死棺槨祭之先皇帝卽位之明年詔天下髙士耆徳者有司旌其閭先生時年八十有一邑相與謀曰年易有也徳之稱爲難耳合是二者其惟先生乎於是白大夫大夫戒裏胥卽其居樹門特書如令元統二年九月辛亥以疾卒享年八十有四娶潘氏先幾年卒續潘氏其弟也子四人繩武先幾年卒維淸純道縯慶皆謹飭能文詞女一婿某維淸以十有二月庚申同裏小街先墓之次以存嘗辱交先生前事持曾君伯堅狀來請銘往年先生館於敝邑上官氏存方弱冠亦爲其宗家句讀者師先生髙冠寛衣朶頥潤丰二毛蕭疏觀其气藹如也聽其言粹如也其後二十五年偶過上饒昻山王氏而先生適教授其家一見握手論別後事因與倘徉水石松竹間甚歡又十年而銘其墓不亦悲乎先生之詩正而不俚嚴而不苦先生之文贍給而不冗紆徐而不弱句有奇思有巧先生旣不爲世用家又無餘財無恩怨於鄕裏其私淑諸人者率底於有成殆亦古所謂寡過君子也乎舊家金谿板橋後徙曹家洲人因尊稱爲曹洲先生云銘曰

裕爾中嗇爾逢康而翁天之公崇斯封保無窮

女子寄楊墓磗

李存有女子曰寄楊生於至大三年某月日母以躃不能育寄育於楊氏之婦而名明年四月甲子疾肝風頭搖謁醫謂不可爲也𨿽藥之病益急憐其育於外且死於外明日以歸猶視息夜半而絕埋於此嗟乎嬰而死亦何爲而生耶志墓磚

彭萬里墓志銘

彭萬里其先蓋番昜人五世祖廸功郎可遷撫之金谿可生中孚宋嘉祐進士中孚生思齊承務郎桂陽府參軍思齊生經經生攀龍攀龍生天翼萬里其字也防而機警甫三嵗已能識別歷代錢文數十浸長從師讀書常夜分不寐國初士族或拘軟不事事因稍習通新故典章久之補樂安縣吏遇疑罪能毅然白輕遣之未幾以母憂去他日謂諸子輩曰世之從事乎刀筆而能不自欺者鮮矣苟自欺如祖宗若輩何吾則安吾素而已矣於是暇則種花理竹或援筆賦小詩或對酒歌古詞以自樂至順辛未十有二月寢疾所居前榮舊有梅一株丙寅問曰梅已華未曰已華命扶掖出視之因口占律詩二句翌早奄然而逝生於咸淳己巳得年六十有三配謝氏先幾年卒子四人女二長適同邑周顏樂次未行以明年五月戊寅祔於邑之演頭原祖墓次前事舉來請銘且曰舉嘗逺從諸公先生防先人未嘗不手爲之裝出門未嘗不目送之歸則又未嘗不叩其所得而爲之喜也余曰所謂人之樂有賢父兄者其此之謂歟是爲銘

吳英子墓志

君諱孝祥字英子世爲番昜安仁人曾大父彥才大父栟父道明君靜淵人也對客或移時始一語閉室坐竟日不聞咳唾聲若空無人者人或稱譽忤訾已未嘗色於喜怒其讀書爲文辭必抽心括胃致之纎深裏中後進學者胡式嘗從之逰至大元年二月辛亥以疾卒享年六十八月壬寅長塘山去家二里而近胡式爲餘言君嘗夜夣一老人曰而靣有黃子滿十則而命不延已旦而鏡之一以告其家人死年適如其數其無乃鬼兆也與君負郭有宅一區田百餘畝桑柘百株姜韭百數十塍𨿽老死斯時可無憾也配周氏子三人景周景漢景明云

姜光叔墓銘

天歷某年冬十月某日番昜之安仁恆丰裏姜君應明光叔卒享年八十有三子三人長遇文次遇炳遇成先卒遇文以明年十有二月丙寅於裏之水北旣來請銘謂將以刻諸墓上某曰古今銘有法不可以苟而遇文請不置念無以慰其哀慕謹按其世系而爲之銘曰

姜氏之先得姓於蕭旣國東海繩繩公侯五代淮南三司使衝生子處嗣疆塲有功出刺處州入爲大監李氏奪國棄官東泛初宅金陵旣來番昜支分別麻歷黃塘畈曰大熟裏名恆丰益蔓其居譜牒斯通惟此光叔朴而不華𨿽則更代克保厥家有諱彥興是乃曾祖伯政恢乃祖乃父光叔有子宜壽而寜林嬉臯娛不知搶攘淳祐丁未是生光叔至順庚午幽深斯斸其斸伊何在水之北綿綿孝思來視玆刻

河南楊府君墓志

至大二年河南楊君珪來尹安仁嘉問學而厚和秋以其子世徳受業於存明年謂存曰珪家世爲河南楊武人中罹兵革家以散沒先府君時七十餘隻身流避杞婿袁氏旣而遷睢陽力田業澹不及聲祿隆信義見老者與困窶者識不識咸敬憐之人有遇害患或躐身持援一不慮險艱夫人少言語喜怒不外見母曹嘗疾病潛香請於神明割臂肉隱之羮以進病乃蘇裏中稱其勇愛至元十三年府君卒壽五十四萬戶林夫人後二十五年卒壽若干居西今珪之官於江南也吾魂夣未嘗不在墳墓也念骨肉之阻扵土比聞河水溢必沮洳將以某月日更而合諸爽塏者子其爲我銘也亦以世徳之及門也存曰嗟乎孰謂死者一日而歸朽也有不系於後人之心爲若是安之而揚之者耶公諱義字某曾大父某大父某父某金鄭州太守夫人諱法心曾大父某大父某父某子四人長縣尹珪也次某早卒次某河南軍百夫長次某江西生米寨巡檢女一人適潘某云

道錄張君墓志銘

君諱元漢字義可番昜安仁人也防慕老子法入沖虛山中師事胡公可善國初制道家以上饒張氏之傳爲正一宜主領其教事凡郡縣之宮若觀得以其徒之通敏於時者而官司之由是義可判袁州錄太平州咸用優稱他日歸謂其人曰吾固慕夫黙者也而何廼馳馳然於從事爲遂悉其錢財葺祠宇增像具暇則理花木果以自娛客至整巾裾出揖譲進退可觀坐談事有始末可聼然好靣折人失過至切切不少假借人或不能堪若比於中深而外和含糊坐視短長者其於交際益損爲何如也至大四年秋八月庚午卒享年六十有一冬十有二月庚申於山左之馬家原其徒丘守中朱云舉陳大榮張申如江以蒙吳處誠而陳大榮來請銘當義可之淹於疾也大榮必手藥食之其死也則盡哀其猶有所欲爲也受成命而經紀焉亦可謂隆於情義者矣宜爲之銘銘曰

官不居畏於愚益於虛沒而余得其徒

吳君才甫墓銘

君諱天成字才甫世爲南海廣州人曾大父純臣宋通奉大夫提防廣西刑獄大父雍朝奉大夫沿邊安撫使父起莘將仕郎史館檢閱君防而倜儻善走馬擊毬以安撫公任亦官將仕郎初蜀郡王公榘客居番昜之安仁徳祐間通判潮州道廣州與檢閱公相歡也居頃之撿閱公公夫人相繼卒潮州以其女女君入國朝潮州復來安仁以偕居至元間君一歸廣州明年以其從弟森來森孤君子而長之未幾夫人王氏卒君遂經紀其貨財卜宅於邑西之古城裏而繼室安仁王氏君益自靜宻後夫人以通敏佐之大乃室宇廣乃田疇睦乃姻婭室家乃男女君嘗曰吾南海人也而於此焉家豈非分耶今且老矣願及其未斃也得一再返鄕裏省墳墓問親戚故舊則死且不朽旣而疾逾期而卒時至大四年十月庚辰也享年五十有七子四人長以森也次曰菜曰蘭先夫人出也次晉寶側出也女二人亦先夫人出也長適余漧黃鑰次同邑上官植諸孤以某年之十有二月壬申君於楊湖山中森來請銘而君嘗以菜蘭從余逰義不得辭銘曰

世之言客而不思其鄕者有二以貴富以賤貧貴冨者無所不樂或以不思賤貧者𨿽思而慚如不思焉今君之家此土也門戶井井爾也不墜於其先𨿽不幸而不遂其志亦可謂近厚不薄者哉

詹氏孺人墓志銘

孺人諱壽姓詹氏世居信州貴溪縣龍回山中父壬宋季有能詩聲笄而歸同縣遽君自得畊道君儒家而貧性好客客至但與坐語酒食不命而出或無所於具孺人質簮珥以市君多不知也君由是聲聞日廣禮部用薦者檄錄邵武路儒學久之君卒孺人亦髙年躬督喪如儀子養晦防從術家言不可以娶妻生子入龍虎山中爲道士而子金氏之子曰養正生宋淳祐甲辰卒今延祐乙夘七月甲午春秋七十有二聞人坊養晦後十一年卒嘗從其師入朝得賜號明逺靈悟通妙法師養正以溪水齧射墓地慮不妥元統甲戌十月己未龍壇阡孫三人震霖霦復入龍虎山嗣養晦法云銘曰

酒食自出夫子歡不得所兒敢安龍壇之阡固且完

黃旭墓志

黃旭字彥賓上世由嶺南來居信州弋陽縣黃原有諱鴻舉者宋紹興間衡州文學孫某多積粟嵗大侵能食鄕裏餓者時四明袁正肅公甫提防刑獄江東義之辟爲某郡酒庫贍軍贍軍生判院舍人某生中中生思永思永生有慶字履善能自植立入國朝家益大旭其長子也生至大辛亥卒元統甲戌十有二月壬申得年二十有四娶周氏履善哭之慟而告之曰汝夭無子汝弟苟有子吾先以後汝明年三月丙子白石原旭師同郡蘧震葛彛他日二子來見其弟復且同辭而言曰旭生而重厚不好弄不苟言一聞爲學大義卽爽然知自愛曰人苟志道義者窮達死生有不足爲之累矣吾齒且長將求諸四方達者而學焉旣而疾革嘆曰吾其已夫其不得以遂吾志報吾親乎旭言如是吾子旭所慕者賜一言以志其墓其意若何李某曰甚哉二子者樂道人之善旭有美質有鄕方而夭宜其親之悲也親而悲之庸或系於其私而鄕黨朋友悲之信乎其可才也

余君文瑞墓志銘

至正二年秋七月臨川余尙來再拜曰尙不孝先君子以至元後己夘十月丙午棄世顧貧且拘不能時厥事益不孝將以今九月壬申裏之前山惟先君子幼有矩矱不隨羣兒戲學旣成則假館教授以業大父性素嚴大母復多疾年皆七十無十畆之產先君子性和易窮居若裕得其懽心與人絕不爲崖岸宗裏姻交無或非之敢請吾子文其幽借以少逭夫不孝者尙也少恐不信則有宗人文明之述在存曰嗟乎若爾先君子者可謂儒而不失其所自守者矣宜次而銘之君諱瑞字文瑞姓余氏曾大父諱信大父諱鑄父諱浩字叔浩母湯氏君生至元戊寅年六十有二娶曾氏子二長申陽實從侄幼失父母君子之次尙女二人長適畨昜陳復次適同裏吳紱孫男朝生孫女三長適吳其餘幼夫余之得姓受氏逺矣按其家譜五季有諱某者由昭武避亂徙撫金谿之火原裏其後日蕃且大環數里罕他姓故太學上舎鑰以文行師表州裏進士景翔負能詩聲皆君從大父也皆從之逰課試每占前列上舎公喜曰吾家其世有儒乎叔浩亦屬文舊有聲場屋嘗樂誦孟子養吾浩然之气之言學者從而尊稱之以爲養吾先生旣而君克肖復稱爲亦吾云銘曰

人有瑣瑣嶄且馳我則裕矣安弗爲弓冶之子猶裘箕𨿽不張王何忸怩前山之藏其妥而

樟南吳山人墓銘

撫州南金谿之吳爲詩書家余嘗及交數君子率謙讓厚和聞有徳明父者以種學積文教授於鄕裏乃未及識朋友之東西行未嘗不交相爲問又聞其族居數百載有古樟其大十圍枝葉覆蔭百畆徳明構重屋其南戶牖面之置古書畫器皿集子弟弦誦燕賔客其上因自號爲樟南山人他日忽有大布之衣累然而踵吾門者問之蓋徳明仲子綸也徳明以至正己丑二月戊寅卒將以九月癸酉葬冠嶠且死謂之曰吾嘗欲自述平生今不能已銘吾墓者必江東李君乎故敢以請余愧不弔遂不辭徳明諱慶熙性和而剛人有善必嘉奬之有不善必委曲開之好自用者能面折之況兄鰥而貧姊疾不嫁能養之卒葬之生至元辛巳春秋六十有九有著述三十餘卷先正評之曰文則端削刻厲無山林枯槁之气詩則聲辧而閎節幽而適長短句則辭麗而音婉咸以爲然娶余氏子三人綮綸紱女三人長壻余文學次曾性皆同邑人曾大父諱湛大父諱泰亨父諱庭蘭字伯秀宋咸淳間由乙科待補太學生有詩名吳文正公序其集學者尊稱爲靜逺先生其宗有居新田者沙岡者郭仙者吳塘者吉原者嵗正月元日會長幼無慮萬餘指必富者主之謂可以容車馬具饔飱徳明獨請曰此家之盛事𨿽貧敢不自彊因其言有勸者其上世由濮陽而金陵而信之弋陽三山而撫之金谿沙岡五世祖靑陽尉沆徙今吉原云李存曰余與徳明生之年同業同出處同男女多寡同而死之先後獨不同何也世稱莊周善齊物果其言之寓耶抑亦有其理也苟有其理則何生之足喜而何死之足悲耶且人之於世識不難而知難余與徳明縱無一日晤語之歡今聞爲是言也寧不一囅然於泉下也乎是爲銘

於桂軒墓銘【序缺葬山田族壠傍】

是山爲塋是田爲成以妥厥靈宰樹蒼蒼父母不忘兄弟斯藏團山渾淪爾丘爾園宜爾子孫云仍於思刻石於辭桂軒之宜

於君孟髙墓志銘

君諱嶽字孟髙姓於氏其先由長沙徙饒之安仁靑山旣又徙樓山曾祖諱某祖諱某父諱希顏君幼而端重長而寛慈克敬於鄕裏嵗旱必齋戒而禱有疾癘必爲攘且藥有辧爭必解勸之逋負度不能償者置之喪度不能給者助之人有田宅相與者必直而受之而非所致意焉嘗有來曰某有某土君之疆也宜以歸君而某氏欲之若何君笑曰吾不奪人欲也子其與之君之基與某氏地接他日其妻死謀拘忌以禍盛謂可拒止也君曰禍福在天人何能爲辟垣墻道之入縞冠執紼而禮之嵗庚午大饑機有綿售一束願得錢三百卽與之旣而計其直倍也明日訪其人復與三百族有故基屬君已三十年忽念曰某家惟壹人耳而無所底止召而還之使復築也先世之藏有曰大姑凹者且百年術家謂其興盛此墓之由他日有焚其親之骨竊塟附槨者事泄君蹤而得人意其必棄散也而君則擇地埋之曰庻其復收彼骨何罪至正丙戌四月庚申以疾卒生至元己夘享年六十有八娶余幹余氏子男三人長中金玉局摠管照磨次勉女一人適同邑上官昶孫男三人以某年十月某日株樹林中來請銘李某曰家之興蓋必有徳者生焉今觀孟髙之爲不薄何慤慤也鄕裏稱之子孫則之可謂長厚人矣是爲銘

薛方彥墓志銘

方彥姓薛氏世爲貴溪縣漸步里人其先多顯官碩儒曾大父某大父某父某國初科舉廢世族子弟孤潔秀防率從釋老防故方彥亦入龍虎山中奉眞院習淸靜言云方彥甚警敏道藏書儒家經史靡所不覽余君士益甚器愛之而資之學稍長加冠服能賦詩語意輒不苟其季父卿同山而異寮有詩名於時實亟稱之而學士虞公亦爲之序又能鼓琴刻其琴之陰曰條風嘗請予賦條風之辭他日士益自營其藏於前山之陽俾方彥董之方彥爲手植杉檜數萬本而次第屋室之士益曰守斯營者其方彥乎無何方彥以疾卒時至正乙酉三月日也生於己酉得年三十有七平居頗亷約與人處未嘗自能由方彥而上某某某皆某所嚴由方彥而下曰某將以某月某塟前山所營之左上官甚來請銘銘曰

蒼蒼而旣丰爾才亦胡爲乎嗇爾年山之前忽此阡惟長歌短篇庻其有可傳

秋碧先生孫公墓碑

至正乙酉夏六月某日龍虎山葉某來曰某之師孫公也受業於公之門者多矣某𨿽最後然自髫齔至成人皆公徳也當公之沒而志在其壙者槪而不詳每病之敢述其平生以請將刻諸墓上某曰死事而緩春秋所譏曰緩固罪也有美而不傳亦罪也顧無以辭按所述而文焉公諱某先自汴徙金陵旣徙上饒曾大父某大父某父某公兒時有成人風父曰此兒豈塵埃中物命入龍虎山中師事薛公某爲黃老言旣長美髭髯長身曠如也三十八代天師張公才而置之幕下嘗乘傳奉表京師大徳間判廣西靜江道司未幾陞道錄曰吾捨親從師果何爲者而碌碌低昻若是弗就職至治間裏火私室爲之燼公卽白其長而新之不期月而完旣乃謝諸事惟日稽經史歷代帝王紀年爲纂要數十卷又孜孜求善言行若日不足者每曰人生欲仰俯無愧耳豈徒以遁林谷爲名髙哉他日忽臥疾左右進藥曰吾疾病以何藥爲奄然而逝時至順壬申四月某日也生宋咸淳戊辰得年六十有五弟子凡三十有八人以其年五月壬申祔城門先塋公事親孝事師恭待下以和與人交有信功於人未嘗自言且徳色也人皆髙稱秋碧先生云復系之詩曰

世有勲爵身亡而亡曷其亡然後薾弗張繄此孫公林下之綱防寔穎雅長而軒昻徳則陵阿蓼蓼菁菁才可歷試豈惟肯堂宜俾其人深懷孔傷嗟爾師友已外於方相視倐然率理弗荒乃托斯文森森天常樂育之風有繼其芳山髙水淸衿佩鏘鏘視此貞刻永矢勿忘

程君明仲配萬氏墓碣

余幹淸溪觀道士程希浩來曰希浩防出家旣不得朝夕養父母父母沒復不得嵗時躬薦享求所以不朽之者道無由敢述其平生乞一言以刻諸石而詔夫後之人余嘉之輒敍而文之君諱鑑字仲明其先由金陵遷番昜曾大父諱濟大父諱文子父諱一新君九嵗父母相繼卽世保抱皆老奴嫗晝則皁胥詐之暮則盜賊闚之家蕩然稍長知自立娶同邑萬氏輔以儉約勤絲枲而君亦稍以公直見稱鄕裏言行事大率公不私遇孱弱待僕妾無不情盡防有召役躬出入郡邑或牽糾不歸者連嵗初居余幹習泰鄕紅岸橋東西卽豫章境上宋建炎間制置謝公枋得軍安仁時豫章已內附候者謂大兵自江右來必經是橋由是公遣將焚之延及居人程氏所藏書史器皿契券無遺者君構室橋西以居自占籍豫章上世有受朝奉郎者無譜牋可考獨余分財產闗約一通題曰程朝奉家云旣而子孫眾室隘則新而廣之傍山多蘭每移培軒墀下人因號君爲愛蘭翁也孺人以仍攺至元丙子十有一月日卒生前至元乙亥享年六十有二明年十有一月丁酉馬道原曾大父某大父某父某母那氏宋四川茶馬使孟卿之孫後七年爲至正壬午九月君卒時年過七十聰明彊健如壯艾者生宋咸淳庚午享年七十有三以某月某日合於馬道原之兆子男五人長希祖次希浩次希本次希顏次少牧亦從希浩著道士服淸溪觀云李某曰人言老氏之流爲申韓刑名蓋以其刻峭少恩也希浩爲老者而獨能篤於親惟恐其善之不聞況程君早孤多難自立家以復振其亦有可書者歟

艾母趙氏夫人墓志銘

夫人諱若穃姓趙氏上世宋秦王廷美其後有居饒之餘幹者曾大父太中大夫諱彥仙大父福建帥府機宜諱悃夫父廣昌縣主簿諱時濚夫人筓而歸臨川艾公天定宗道初娶危氏生男女二人而卒繼以夫人時男女皆防夫人視由已出生四男三女而宗道卒至正乙酉十月二十日卒生宋徳祐丙辰春秋九十子男五人長暉次某某婿某某將以卒之月壬申石坑暉走百里犯水潦懇懇焉道母徳於予且乞銘焉銘曰

貴冑來嬪士家孝及舅姑力於桑麻夫子前逝禮循凶嘉聲閟堂閫步絕泥沙譬彼良玉溫其無瑕晚崇佛典不奢不窪宜壽之上宜福之遐胡爲一疾【闕】石坑之山松栢茂佳利彼嗣人綿綿瓞銘詩我作

孰媚而誇

俟庵集卷二十四

欽定四庫全書

俟庵集卷二十五

元李存撰壙記志銘墓表

王景達墓志

王埏字景達其先蜀潼川涪城人從曽大父諱庚應宋嘉熈中由右侍郎官出都大提防坑冶司饒州方時蜀在邊人危於被兵因畱家饒安仁云曾大父諱辰應朝奉大夫知施州大父諱榮朝散郎通判武岡軍事國朝進武略將軍同知武岡路總管府事父庶子恭埏防而端願寡言笑怒喜不外見稍長善讀書鏘然如出金石旣冠昬益治家事元統間任受道州路永明稅務大使至元五年三月乙丑以疾卒凡昏交鄕裏至於僕妾無不咨嗟涕淚之生大徳辛醜得年三十有九娶吳氏子男三人長某國學陪堂次鎖郎次徳槐女三長許適同裏吳某兪某次防以是月乙酉祔武岡府君墓下裏曰髙嶺埏嘗受學於存其疾也存累累視之卒之夜存勉之勿芥蔕埏欣然聽納勑妻子各事事母我戚遂逝今也其孤願有以志其掩諸幽者以慰之存曰埏之爲人也謂宜壽耶曾不以半百爲夭耶亦旣四十而有子矣命於天者其庸可違乎壽其何必喜而夭其何必悲乎彼髙者嶺千古之一歸乎

馮紹先墓志銘

紹先姓馮諱瑞景世爲信之貴溪縣馮原里人曾大父某大父某父某防從師某學道龍虎山中及壯侍教大宗師吳公成季於朝未幾被璽書提舉饒州安仁縣崇文宮事紹先短身長髯遇事果敏人不能欺嘗扁其所防息之室曰獨牧庵集賢直學士豫章揭公傒斯爲之記至元六年夏天師大宗師皆檄君整理東南諸宮觀事十月辛酉以疾卒生至元庚寅得年五十有一其弟子祝永慶先十年卒次則蔡允中等以十有二月丙申葬荷花石下君平時所自擇也允中以君少從存防請銘其墓存曰君𨿽黃冠居林下其才器有足用於時非瑣瑣不振者也惜志若未盡遂復不得髙年以沒豈非命哉然旣爲老氏學未必有所芥蔕矣是爲銘

上官氏古修墓志銘

公諱璪字伯潤姓上官氏或曰其先蓋出於芉公子蘭蘭爲上官邑大夫因氏焉後居閩五代末有守正者徙饒之安仁七世孫炤廸功郎知藤州岑溪縣生元善元善生宗徳是爲公之父公防而端敏嘗讀書上饒徐巖國初科舉廢【闕】

頗亦時出奇又喜爲長短句及常所往來簡牘必新俊膾炙人口有詩文若干捲行於世所居室琴瑟書畫几案間彚置整整客至與淸坐煮茶日竟夜分無倦容人亦不遽捨去親昆弟四人子侄數十輩無問言鄕裏或寒者減衣衣之饑者分已食食之𨿽農圃臧獲語及公靡有不惻惻然者居之南百里外爲古象山昔陸文安公講學其上天气淸朗時渰渰如翠色公素慕文安之學構小閣松竹間面之而題其楣曰翠南山人傍郡佳子弟多從之防每曰古之人惟修其天爵而已耳故咸復尊稱之曰古修先生公神淸而形臒美須髯衰年益童顏常著紗防披衣人望之翛然卽之溫然聽其論灑灑然嗟乎其亦古君子之徒歟至順元年十月十九日卒生宋寶祐癸丑享年七十有八娶馮氏先卒子男四人伸佐億僎女一人適同邑李卓孫男七人孫女曾孫二人公於是年春嘗自爲文預志其墓及病中作中秋等詞類曠逺於生死無滯礙者又嘗特書於柬曰我死毋事浮屠伸等將以十有二月庚申於裏之桂洲舒家原以書來請銘且曰吾父疾病時命諸子曰銘吾封者必李君也存曰當世縉紳先生知公者蓋不少且公平生所著述傳而誦者多矣何憂乎不聞而公又以子妻吾兒人其以我爲私乎伸等曰然則如治命何不獲已而銘曰

崇玆墳不埋而文

周氏孺人墓志銘

至正甲申正月某日信州貴溪縣孫君允元徳升以書抵余曰僕之妻周邑之上黌里人笄而歸於僕性端重不尙妝飾勤絲枲賴以不匱先妣董待下嚴克奉順意有所俾輒用其私財不吝嘗自言其祖制榦府君素不易許與從祖監元府君親昆弟三人其出繼於王氏者爲漕元公入國朝家皆甚大尙詩書而好賔客四方莫不聞祖姑則又配三十六代天師張公得封慈濟元君貴重一時咸喜其謹恪愛遇有加焉至正壬午十有二月某日以疾卒生至元甲申享年五十有九僕家有園數畝桑柘外頗植花果暇日未嘗不同防觀平居有所欲爲未嘗相逆也卒之年僕適六十三月方防近郡歸欣然出迎旣而親友四集以慶躬治具纎悉無遺者嗟乎𨿽偕老而至於七十八十九十於俗情何多豈造物者似俾其訣於余也今將以某月日裏之修家原吾子之文辭有近於古者敢述以請而刻諸墓按周氏諱淑敬曾祖諱新故宋將仕郎某處提刑司幹辦官祖諱以柔廸功郎某處節制司幹辦官父良輔子一人孟輝女二人長適周恭次適番昜余璉因嘆曰墓皆有銘非古也然內行孰有不信於其夫子之言易稱婦人貞吉者周之謂也是爲銘

夏升之墓志銘

升之姓夏氏諱有慶世居饒州安仁縣洲頭裏曾大父諱某大父諱孟鎔宋【闕】間鄕貢進士父諱祖禹徙信州貴溪縣沂陽升之防敏厚讀書父嘗疾病刲股肉糜而食之愈母死旣終喪每戚戚不樂且賦詩自悲他日一逰東吳西蜀北及於京師最善奕旁數郡奕者多爲之弱後至元庚辰某月卒生某年甲午享年四十有七娶安仁鄔氏先十九年卒子曰衍再娶臨川饒氏子曰觀皆先卒衍美質知向學嘗從余防以壬午正月某日郭原來乞銘銘曰

少而修壯而逰𨿽年之遒顧有人兮爲箕爲裘宜休休乎此丘

張子威墓志銘

子威諱靁姓張氏世爲信之貴溪上磜里人曾大父某嘗學易於琴山傅先生某宋某年間由推恩受運管承務當時從之防者尊稱之爲靜寮先生云大父某愽學尢長於詩登咸淳十二年進士第累官知饒州徳興縣父某國朝池州路儒學教授子威生再月而教授卒稍長母馮氏力教之他日聞先世遺事痛自傷欲逺來師友爲學以自振然不去母於是珍藏其書史圗畫曰以竢吾子孫乎力耕稼以爲養稍喜讀黃帝岐伯伊尹湯液張長沙諸論察脈伐病鄕裏稱焉旣有薦於醫司者檄錄醫學不赴至正某年某月日偶疾自脈曰吾其死乎果尋卒生至元甲子得年四十有九配周氏嘗有子不育子兄渺之子益明先一年卒有孫一人曰某才【闕】嵗妾周氏有子名某後七日卒女二長贅同邑周冕次防以明年三月甲申裏之萬山從運菅公之兆余嘗識子威長身而晳澤與人和而不忤婿周冕能擇師教之冕未有成未克報而子威死冕悲之爲乞銘嗟乎子威子兄之子旣豫以死妾幸而子又隨以死造物之於子威何爾酷耶然則婿能禦其徳而不朽之其亦足以少慰子威於泉下也乎是爲銘

祝蕃逺墓志銘

公諱蕃字蕃逺姓祝氏上世有諱毫者自衢來今信之玉山縣因家焉其後又徙貴溪縣西昻裏曾大父諱宗周大父諱汝煥父諱起嚴宋某年間鄕貢進士公防而警敏縣人有陳先生某者獨得陸文安公本心之學蕃逺從之防稍長頗不羈他日感悔復求從先生痛自刻厲久而有省大信大喜曰論語曰吾無隠乎爾記曰風霆流形庻物露生無非教也自是斯湏不廢內觀因購求當時陸氏師友遺書特抄廣傳期以大明比朋友知慕鄕者輒明目張膽爲言親之猶同根援之與共進得一善躍然如出諸已气質之偏慝攻辧之不遺餘力故一時登先生之門者皆推先焉其事師之禮尢謹苟宜費而乏𨿽質粥田宅無所靳也久之郡縣以茂才異等薦之行省授某州髙節書院山長嵗適大比以易經中鄕舉防試不利文安公舊講學象山祠宇久廢言郡縣率同志復構祠其上秋仲丁逺近與捨菜者嘗不下百人文安之後僅有文美者甚貧五十而鰥求而資之娶未幾攺授饒州南溪書院山長學者輻湊調集慶路儒學正南防都事奏公某聽其講經明暢卽命子受學滿陞饒州路儒學教授遺書幣致旁郡知名之士訓導各齋又未幾前信守敏珠爾平章湖廣行省辟爲掾史政蘇公天爵一見甚器重之海北憲使巴咱爾以贓敗法徙努爾以厚賄求近不可播州宣慰楊公某率酋長請驛以朝或難其非述職之常且故事上下皆有贄公卻不受曰非所以懷逺人也遂白平章給驛焉旣而授將仕郎潯州路總管府經歷先是屬司報徭賊數百入境同知布通勒兵迎敵及境賊已去他界平民一人被掠脫身走卒遇官軍竄艸中布通執而賊之曰我本他郡農與兄弟來耕某氏田居近郊非盜也搒掠死獄中布通因僞辭連系其兄弟親戚七人以絕言者公至疑不署牘聞帥府移南容州推問布通賄不就辧四人又死獄中適朝廷遣使巡行天下尙書巴克實歷廣東西聞其寃命更擇廉明由是靜江路同知巴延布哈慶逺府安撫司知事李剛防梧州推問事白曺吏二人伏罪未死三人者拘於外布通復不就辧且教吏家人訴帥府復移藤州防赦皆免公竟死藤州客捨時至正丁亥十月也生至元丙戌春秋六十有二夫人徐氏先二年卒子二人長文中次文剛文中扶櫬逾五嶺以歸至豫章亦病死舟中文剛以明年十有一月甲辰饒橋公嘗與故司業鄧公文原辧格物凡數千言及平生所爲雜詩文若干捲其才思如河流其論事率激切無所回忌四方多傳誦前事文剛來乞銘顧𨿽與公爲同門駑下不逮逺甚而切偲之義甚深也敢辭因起敬言曰公質直而气剛信道而明義或謂潯之辧藤之死殆不善爲身謀應之曰非而遂之蕃逺不爲也居其位坐視無死蕃逺肯爲之乎前乎吾事撥而不與則偸勢有不可故以去之益偸然則蔓且緩若何曰其心必謂是非之公不可一日不明於天下無乃用於其細曰蠻夷之俗戅而忿睚眥輒殺傷二十年間嘯聚而逆命者往往而有多由吏於其土貪者魚肉之者艸芥之刑罰不中使其無所措手足今蕃逺之爲小人則笑君子則愧正一事或可安邊鄙數千里然用不盡其才死不在牖下羈窮瘴毒其志亦可悲也夫是爲銘

舅氏隆臥先生吳公墓志銘

公諱某字長翁世爲撫州臨川縣遵化鄕蔡原里人曾大父諱有才宋廸功郎某州某縣尉大父諱舜夫父諱大政太學內捨生公少而豪邁讀書輒能評論古昔年十四五習舉子業自謂取科第如拾芥俄而宋亡國初政令新懦者多兔窟鳥防公每出入府縣或胥徒徵呼率明目張膽而言防郡庠正儒籍公則褒衣大帶前列未幾鄕裏盜賊蜂起有司不能制因以機察縻之賊盜據險髙營寨白晝剽刼殺人他日眾忽突入公家公曰吾與若何寃欣然出揖而導之曰酒肉在此室咸竄走鑰不可啟請以刀毀之賊喜飲食而去內捨公存時有竊其山木者訴而杖之至是與賊黨言於其首欲借報怨首命左右來呼公公卽往以所言問公曰內捨罪竊木時吾方若干嵗內捨死以若干年吾何知首善之曰小內捨其歸也又未幾招討郭公某提兵來收捕公以詩見之大喜不數月盡獲公適至幕下縣索地坐數百人皆將斬之公從容言渠魁脇從在所當辯郭公諾由是活者甚眾平居朋友相過從必抵掌大笑闊論人有非輙面折之不隠待奴僕或謔或罵率喜服不怨其文詞多雄直若不甚經意𨿽農圃聞之無不曉而味則優逺號爲作者或窮搜冥索所不能到蓋其天性素髙如此也故逺近之求文者踵至晚有重膇之疾杖而後能步嘗謂諸葛孔明蓋髙臥隆中者而功業乃爾苟有用我亦豈盡腐豎乎故自號爲隆臥老人云某年某月以疾卒生宋咸淳癸丑享年七十娶同邑許氏子男一人曰夣得女三人長適同裏何次適豫章胡次適同裏丁初夣得以陰陽家言權厝傍山至正丙戌始得吉兆於鄕之北莊以十二月日來命銘於李某某公甥也微賤言不足以重公然則如義何銘曰

孟氏論气至大至剛士必有此養之日彊彼薾然者一沮而僵其立則林蕩如空塲惟此吳公磊落軒昻末節細度略而弗綱𨿽則不試肝膽揭張虛此抱負郁爲詞章如舟春河白波蕩蕩表乃衣冠胡不後亡傍山之殯屢易星霜玆得吉卜在彼北莊妥爾宜後水淸山長

陸氏孺人墓志銘

孺人諱某姓陸氏世爲撫州金谿縣靑田里人宋文安公象山先生九淵其四世祖笄而歸饒州安仁縣松唐裏吳君中立斯賢子二人長謙次恆女一人壻同郡臨川夏柄孫三人通廸遵至順五年癸酉三月丙子無疾而卒得壽七十有五謙以元綂三年乙亥某月日裏中山謂其友李某曰謙之母性靜而和寡言辭平居堂奧間若無人者容止甚安坐立必整先君子年若干棄二孤家甚貧母儉勤以掌之不爲憂但常曰吾爲汝家婦時惟恐得罪舅姑若輩宜自立毋爲爾先人及外氏羞謙因得從師百里之外嵗時一歸省嚢裝蕭然未嘗一語及也素少疾𨿽老頥輔間潔無唾涕丙寅之嵗恆復卒謙則無所事【闕】

得朝夕養而吾母亦不爲人世畱矣吾子有同門之好賜一言以刻諸幽則吾母之美將不隨以死乎某悲其言不敢辭銘曰

生有徳血气治旣髙年不病死埋斯阡宜孫子

三老材甫桂君墓志銘

君諱梓字材甫姓桂氏世爲饒之安仁縣人曾大父諱伯玉大父諱萬父諱文君防而機敏不隨常兒嬉狎齠齔從師刻意工字畫稍長從縣曹事法律每居人儔中气貌軒然常喜讀司馬氏所編資治通鑑對賓客論誦輒聯篇累牘甚習平居事父母甚歡母性嚴苟有怒敇妻子屏息不敢毫髮違者旣而父母相繼卒喪之甚哀時刀筆尙深刻貪舞君不肯詭隨遂棄去旣而家日裕新其屋廬女弟旣嫁疾病而夫貧君使歸醫母曰若居新妹苟不愈何如對曰委之夫家恐不能生吾手足也寜能以居之新故爲重輕乎已而果安由是居善藥於門以濟急難嵗延明師教其子孫防朝廷興科舉豫章王公充耘以明經登第復命其防子從逰於東湖之上所居當巨石之麓道有欹仄早莫行者蹶傷捐資鑿石畚土甃之使平人甚便之內附初邑人死於兵者相枕籍老長信浮屠法嵗仲冬率費建大齋龍安寺以爲常君慮不久俾同邑人艾君秀實捨田嵗收米一百石以充費季父不娶無子君養之間遇始生之日必具酒食召鄰之年相若者共娛樂之八十三而終喪之如儀里人有貧死不能棺者棺之寒不能寢者楮衾之初朝廷以饒產金募民能淘采者輸金以當其賦稅時有無田而家則裕願虛輸以免百役嵗久而貧逃死絕者數百家而裏役代之輸君嘗私憂曰國家之經入何道而可免按其籍考其例有除賦多而輸金少使輸除相當則可無虛輸者上不虧國課下足寛民窮然則苟無賢大夫亦不能行也蘊之而未發防眞定王公慶來爲尹遂白而行之皆悅立均金之碑以著尹徳而推所從始則實君有力焉邑自泰定以來賦稅之籍虛詭百端至正庚寅秋始蘓金公伊克達衮來尹首延君爲耆老君陳賦稅之公毅然欲釐正之令民自首俾君董其事且擇老成厚重以自輔於是首牘盈案無何而公致政人皆惜其事之甚美而徒已於垂成也君嘗構樓數十楹扵居西戶牖四開皆茂林古木尙書雒陽楊公聞之爲大書秋山二字俾掲之楣至正辛夘四月二十又六日不疾而卒生前至元庚辰春秋七十有二配徐氏子男三人長榮次敏先十五年卒次集女一人適同邑周良孫男九人溥淵灝澄復生馬兒夢祖壽祖顯祖孫女七人長適同邑劉晉次適吳泰次適趙同防余尙幼曾孫男二人華生魯孫曽孫女一人前七日自營其藏於崇義鄕之三公山八月二十日丙申榮等將奉柩以葬且來乞銘君長身美須髯多言論正不阿故士大夫樂與之交死之日咸嘆曰邑欲復求如斯人其庸可得乎余謂世之溺沒於刀筆者或肆其志嗜利如饑渇老不知止而君則幡然於盛壯之年優遊於里巷者惟知燕享之不暇而君之言行事往往有及於物亦可謂自拔尙義者矣銘曰

林林世間愚智不齊此獨何見出乎等夷子孫蕃衍爲家之肥山曰三公旣髙且奇生所樂者死其妥而

髙得逺墓志銘

髙深字得逺其先蓋閩人世祖遷撫州臨川縣廣東鄕之洙塘曾祖次儉祖應星宋壽春府下蔡縣尉父一防登仕郎得逺幼而警敏經史百家言過目輒成誦下至稗官種樹等說靡不涉獵且有能詩聲年三十有七卒時延祐己未五月也娶饒州安仁縣倪氏奉訓大夫銈之女子二人某某以至治辛酉三月甲申葬陳坡嶺他日獲與其從子溥交溥示得逺詩數十首讀之淡然有晉魏風溥因爲存言得逺嘗夢遊一古寺中其山水淸絕非若人世者數僧與之倡和出語輒奇覺而識不忘於是卽其鄕某寺之東築別室而扁之曰崇江道院種竹培菊似欲忘世者其髙興率類此存嘆曰甚哉秀而不實也使假之年長養其所蘊則亦詎可量哉溥復請追銘其墓以慰之銘曰

其生也丰醲其賦也淸衝宜壽而夭天乎何夢夢

於曉壙志【代其子作】

先君諱希明字友諒曉其別號也世爲饒州安仁人先居靑山裏後徙樓山曾大父某大父某父某先君早孤卓然植立內外周旋靡有瑕缺性剛決不苟取及晚年寛衣方屨逍遙閭裏間人皆敬其爲忠厚人也好佛氏嘗綉梓印其經以施人又嘗妝飾僧舎佛像助修橋梁凡可以利濟率爲之無吝色至順己巳嵗大旱明年谷價四起先君酌時直之半以糶無錢者假貸之操瓢者輒給之閭裏得不饑蓋亦知所自也天歷壬申八月七日乃先君始生之旦爲之齋戒追逺不樂明日具燕飲聚長幼極歡越六日及午泊然而逝生於宋徳祐癸酉享年六十娶某氏男二人長某次某入龍虎山爲道士女一人適同裏李某元統甲戌十有一月葬某某葬之日凡親友皆防哭且曰於君資性廉約不事榮寵可以謂之貞矣稱其財以濟人可以謂之惠矣宜私易其名曰貞恵先生焉某等不孝未能求銘於當世名筆謹述大槪志諸壙

自書趙氏壙記【後以陰陽家以爲不利至某年月日復遷於竹莊西齋之右如前置云】

趙氏諱安字和卿世爲浙西湖州人曾祖某嘗尉饒之安仁因家焉累官至某卒贈金紫光祿大夫祖某通直郎浙西帥府幹辦官父與權前鄕貢進士卿生二十有一歸於我家甚貧無婢奴躬汲爨曰子勿以爲意吾能安也時先君年又髙有痼疾日須藥物食飲不時而余又假館於人以爲業且賔客時至隨有無爲具一以諉卿唯唯未嘗咈吾意也寒暑衣餘子女四人皆出朝暮紉績凡二十餘年久之家粗給或有酒肉必先尊者次及客次及子女已衣裳隨時舊新補綴嵗蠶織或人遺束帛悉以資嫁娶平居寡言笑旬朔不出戶庭然身疾病濱於死者數四每曰吾必先子逝矣元統二年甲戌正月丙午卒生前癸未四月二十三日享年五十有二後三年爲至元丙子十一月乙酉始克祔於合掌塘姑氏之墓之側虛其右以俟余也子男三人曰卓曰章妾薛氏生子一人曰多多孫男一人曰景星女二適余漧柴觀及同邑逢復云

湯氏孺人墓志銘

至元丙子春三月丙子逢以謙母湯氏孺人卒得年六十有七將以十月丙戌葬繆家塘命銘於存存之女實爲孺人冡孫復婦義不得辭謹序而銘之孺人諱某字某世爲饒州安仁人曾祖元祖元齡父懋字昭甫淳祐間鄕貢進士從髙祖漢工部尙書孺人笄而歸同邑逢君應瑞時國初搶攘君應門不暇給孺人力蠶績督播種事舅姑食朝夕上得盡乃喜生以謙而君卒則益自勞苦以謙稍長卽俾從師百里外旣壯爲之聘孫男女七人有嫁娶者而孺人老矣然未始自倦逸也由是家用粗饒且性甚敏慧其子孫得親友簡牘遇艸書或卒不能通其防者則詰上下文云云良久曰其言蓋如此也已而果然又彊記自幼聞人讀古詩文輒成誦終身不忘父母老兄復不娶皆養於家凡三十餘年死葬之以從兄之子後之嵗時灑掃其塋域必求其所嗜者而薦之末嘗不流涕也父兄夫平時手書𨿽片紙一字藏之甚謹初逢氏五世祖汝霖事宋髙宗累官至總領江西湖廣荊襄六道漕運進階金紫光祿大夫髙宗嘗賜手詔二世築樓以守之嵗久而燬至是孺人克新廣其室命樹其刻於前榮之右曰逢宗不振久矣將使後之人世世毋忘爲疇昔仕族者也卒之日又謂以謙曰吾死有憾者吾父所葬地常病其卑且洳也欲遷之而未能今則已矣其爲我大書深刻於石而立之曰湯公昭甫之墓庶乎𨿽久而不湮也嗟乎孰謂女子從人者也老且死猶眷眷於其親其不謂之天常甚厚者歟宜爲銘銘曰

婦也夫子宜之女也父母寧之母也子孫成之藏也李存銘之

俟庵集卷二十五

欽定四庫全書

俟庵集卷二十六

元李存撰雜文

跋張伯逺及諸公子秋夜聮句

吾聞諸汪子仰曰樂哉吾徒之詩也通夕嘗再飯焉想當其時旁薄六合而不遷比類萬彚而不子其必有森焉相長者矣夫豈徒徒而從具具而逢者哉自韓孟以來無有也

跋約軒說後

臨川危太朴之先大父明府公淸介士也嘗以約扁其讀書之軒蓋有取於論語可以久處約之言昔文肅包公已嘗爲之說大抵謂其可以久處約者聖人之意在於仁也仁者何不失乎我而已矣天地至大也而我卽天地萬物至多也而我卽萬物鬼神至不可詰也而我卽鬼神古往今來至長也而我卽古往今來陰陽寒暑至變也而我卽陰陽寒暑夫如是舉天下之物果何者足以嬰其神累其心哉是故七日不火食而歌聲若出金石者有焉納履則踵決捉襟則肘見而不以爲病殆非彊爲之也我本如是故也若徒曰斤斤焉操之而弗失惴惴焉持之而不縱外物之足以擾擾乎吾中者悍然拒之使不入則亦非我爾矣夫我者妄也妄者實之反抑君子何居乎太朴旣能不墜其先人之訓而又肯與吾逰求我之志浩乎其莫之能禦夫如是則其於處約也何有

跋烏石公傳

李存曰存弱冠時多從上官先生所聞烏石公名先生旣爲誦其某詩某文之美人爲道其某言某行之通識諸心者久比又聞其年且八十而耳聰目明善飯裏居三數十里間徒步往來如壯時異哉顧予猶未之識也他日公以其嘗有得於性命道徳之防著而成書及自傳其平生志尙履歷大槪與夫一時聞人之所褒贈凡累數十牘命其子湯臣持以示存存讀之如行通都大邑人物樓觀寶貨車馬服食器用之盛又如在深山大澤龍蛇變怪鬼神恍惚令人應接不暇嗚呼若公者蓋所謂瑰偉磊落人也信乎其如所聞哉信乎其如所聞哉

書湯母夫人楊氏墓志銘後

存五嵗而失母存之父嘗詔存曰若之生也少乳若母濡以粥湯故再期而始步他日若母織也若嬉於機下巷有市粔籹者若聞其聲而效之大喜投機而持若手拊若頂而口焉曰兒也不亦能乎徧以告吾常常而思之若母之慈於若也斯其細者也若今妻且子亦嘗反一日之細於其母乎亦遂忘者乎存流涕而已湯君中立之棄於其母也亦若存之年而中立能乞銘於其舅氏而追永之徵言於朋友而稱顯之而存也無一言惡用子哉或謂仁人之於親也終身而慕之聽於無聲視於無形而奚以儒者之空言爲存曰然則然夫夫情之達於文者文之至也文之至者孰有不覽者乎其孰有覽焉而不興者乎

跋吳非吾葦間拏音集

栁子原之詩有曰自得本無作天成諒非工予誦斯言久矣而未之能也它日讀江右三吳山人詩其亦有志於斯言乎不然何以題其編曰葦間拏音夫葦間之音天之未嘗作也而余則塵垢粃糠之徒山人方且逺離乎嗜欲之穽而率履乎淸靜之域其果進乎此不難也孔子曰有徳者必有言其山人乎

題陳道士和歸去來辭捲後

昔陶元亮遭易代故不昔以五斗米折腰遂賦歸來之辭天下後世聞其風而誦其語者孰不以爲髙龍虎山中陳君亨道始遊錢塘卽從而追和其餘音以歸其防趣若有慕於陶者李存聞而疑之曰陳君生長於國家承平之日則又黃冠而羽衣其所處其所遭大與陶異駕飛雲而禦長風而遊乎天地之間玩咸池之浴日驗海之化鯨亦豈非吾時乎若曰無所事於其他而徒慮夫松菊之或荒者則是旣不役於他物而亦將見役於松與菊矣陳君以爲何如

書趙氏種杏堂後【至正辛巳十一月乙丑作】

昔董善醫苟活一人不責其報令種杏五株嵗久成林當時美之故有紀後世慕之故業醫者其稱號其扁室往往取於杏而余嘗有疑焉杏之林所以識活人之多而又將以業子孫也然則活人之多而必識在中人或不免於自徳因其可生而生之則吾之醫也天吾之醫也天天獨嗇夫吾子孫乎自徳非古也汲汲於子孫亦非古也蘓子瞻謂龎安常之於醫時賴其全活者常率不識之餘亦頗好方間爲人有瘳者想安常之風不知顏面防發紅也學董奉種杏易學安常不識其人難余幹趙衝逺本儒家而遊於醫其邑人吳子謙以種杏名其堂且爲之記蓋期其多活人而業子孫也而余又欲勉其如安常之不求識其人而進於天者也或謂余之責於人者似無已夫古今人亦何必相及是則自棄而已矣

書宜黃李氏族譜後

讀宜黃李氏之族譜於余心甚有戚戚焉何則吾六世祖之墓已漫不知其所顧家素貧賤非有封土之崇營制之靡守視之嚴也其湮沒之易也宜然又非有去國離鄕之故也死某年塟某所亦豈非譜之不修也歟然則自吾之六世已不知其墓況其逺者乎是則甚可懼也方集吾兄弟子侄將以庚辰拜五世祖之墓且曰來者毋獨必也攜幼少乎懲其不知而續其所知也善乎夢泉之敍之言曰亦欲使子孫識祖宗冢藏之所在又曰事有若緩而實急嗟乎是皆先得此心之所同然也乎

題孔李圖後

右仲尼問禮於老子或疑孔子聖之盛者也顧乃問於老氏豈記述者之謬歟殊不思當其周流諸國時如鄭之子產衛之伯玉皆所嚴事善葬如季子則往觀之知紀官如郯子則問之況賢如老子者乎今載之傳記者一則曰吾聞諸老耼云二則曰吾聞諸老耼云其辭讓忠厚不沒於人蓋如此嗟乎斯其所以爲聖之盛者歟是心也又果而圖之也歟

題危太朴詩集後

危太朴攜其詩文自臨川來過余余敬之愛之間又出祝君蕃逺所與帖其言有曰驅輕齒肥券內事也意若勉其盛年進進於徳毋或有羨於世俗之華口體之末者而太朴亦自謂吾志豈在於是余曰太朴之志𨿽不在是如祝君所云獨不在於欲以言語文字上下出入古之人耶太朴俛且笑不答余曰使言言如古人旣美矣更心心如古人又盡善也𨿽然謂太朴心心不如古人則亦誣太朴甚矣但患太朴不求其所以如者爾苟能一日求之則其言也非人而忽天非人而忽天則前乎開辟而未嘗古也後乎開辟而未嘗今也太朴信之斯勉之【泰定三年五月二十一日作】

題方壺畫記後

右邵庵先生爲龍虎山中方君方壺所作畫記者也方壺蓋學仙中之頛然者故先生獨舉河圖及羲皇畫卦以發明其妙大而天之日月星辰地之山嶽河海變而陰陽鬼神防而昆虫艸木舉皆出吾畫中而不遺然則畫形似者俗見也由無形而有形𨿽有形終歸於無形畫能如是其至矣乎非仙者孰與於此

條風軒辭

龍虎山中道士薛方彥有琴曰條風甚愛之燕一室時自撫弄誠翛然塵外人也而徵言於番昜李某三年於此矣顧不能措一語若是其頑且鈍也敬賦條風辭二章寄之其辭曰

風條條兮入鳴弦品物𨿽萬兮同天其天亦豈有千千古兮浩乎吾前

風條條兮拂襟袖品物𨿽萬兮何夭何壽亦豈有千千今兮瞠乎吾後

題宋名臣遺像

陳維瑤持其家藏宋名臣三十六公遺像過余觀之或如春之和或如玉之潤或如夏日之可畏或如秋霜之不可犯嗟乎時代旣久易矣其人旣久死矣世固有生爲將相於身不行道一語及之彊者唾罵弱者俛而反唇至於殺身赤族而未已任褒貶之筆者又誅之於其後是數君子者獨何以得此於人哉圖而存之惟恐其不傳藏而寶之惟恐其或失玩之至不釋手嘆之有不絕口無他功利社稷徳及生民而已矣詩云民之秉彛好是懿徳亦豈不信然乎哉

鄧氏手澤跋

夫先世賢而相厲以文辭者蓋有之矣後之人能尊其手澤而益以厲夫其後者厥爲少哉吾偶於臨川鄧企賢氏見之昔者其曽祖江州府教公之在上庠也其髙祖告院公賦詩以勉之欲其自奮於功名者森森也告院沒江州爲文以祭之願有以不愧於其父之所期者益森森也他日企賢持以示余襲之如新且曰此家寶也苟傳其亦有興乎敢請吾子識之顧余𨿽丘壑以老所聞見於宿昔士大夫之家者亦多矣諄諄提耳而藐藐以受者有焉進而唯唯退而反唇者有焉朝捐館而圖書夕覆瓿者有焉嗚呼若企賢者亦可謂善繼人之志者矣夫善繼人之志則往者爲不泯而來者爲可望也

題陳士周趙文敏公詩卷

吾嘗謂杜牧之此詩必援筆一揮而成旣成必髙歌抵掌痛飲以自慰何則興之所到辭亦隨之初不假於思修也陳士周偶以九月七日陪趙公遊於苕溪之上歸而獨書此者其一時髙興殆與齊山九日同也

書黃氏義田記後

昔晏嬰爲齊大夫父母之黨有因之而乘車齊國之人待之而舉火者三百餘家此固有祿位君子之賢者也今鉛山黃氏父子能推其有餘以仁夫其宗若向吳中範氏之爲者使有祿位於一時其設施當不止此孰謂古今人不相及也哉然則苟非其人簞食豆羮見於色世之有餘者惟以奉其口體私其子孫驕其妻妾豪其鄕裏如恐不及焉今黃氏獨能若是亦可謂加於人一等矣

題王旣明干謁衣衾棺槨防語後

僕與王君交四十年嘗同寓崇文道宮月夜坐茅亭上至四五鼓不寐其於世故人情曲折無所不談也君暮年無子著道士服他日持防語以衣衾棺槨之未備幹平生知舊者昔新安汪公稱隱自營其藏且賦詩自挽以書來命同賦僕詩有曰竊聞髙世徒不囿生死里長存非有戀奄化亦無恚豈復較委收尙何擇鳶蟻天地我棺槨山川我衣被此施於王君尢宜也然王君一長女最知尊愛父則先死今且八袠𨿽善飯舉此不爲過仁人君子其亦有不動心者乎前而佽之則集事後而佽之或無知也

題上官氏南樓記後【至正甲申年五月乙未作】

上官氏聚族而居余幹數百年四顧皆岡阜衍迆或樷茅荒葦獨南爲平田大隰深陂長流其崇山峻嶺在百里外者率自閩浙而綿延於大江之右近則又有怪石森布錯立登斯樓也一倚徙而盡得之嘗謂人之賢否亦可因其所好惡而知今有信讀書樓上暢其靜逺之意而探其幽之防馳騖者宜日消而鄙俗者宜日逺也其李氏友蕃又爲之記取而讀之何其胥惠愛胥勉勵率如此其盛也詩曰西南其戶爰居爰處斯樓有焉兄及弟矣式相好矣無相猶矣二子有焉

題疊山先生臨終遺筆

謝公赴召時過江卽不粒食不知以防日及沛縣也況舟中幾席蕩兀今觀其筆力勁健其語皆平時所以激勸勉勵人者去此且百年方凜凜生气然則君之所養可知也已

書丁仲容所贈元行之敍後

余嘗過宗人正卿忽出而笑且嘆因問他日不若是何故曰有丁君仲容者吾故人也近舟道此入閩謂聞吾子願欵接而牽於同載期以歸之時昨日適至而江流漲急風且順一夕可數百里舟中咸通恐其畱遂以甚恨而去吾子今日來何不昨日來也至正甲申之春閩人元行之由江寧縣典史來徵商安仁東溪之上四方之俊彥集於江寧者共因其遊觀分題賦詩以爲餞而仲容以文首之末語猶以曩不及過余爲恨余曰世固有生不同時而能莫逆於其心者亦何必共州里數言面哉然仲容以文學老成交時顯貴其蹤迹宜常在通都大邑而余則久衰臥疾丘壑今之相失也又特一交臂耳無乃造物者使吾二人同其恨乎所賴行之方艾服官政其於東西州車轍馬迹將無所不及則吾二人者亦將無所不相聞也敬賦二絕贅於捲之尾

來時去急約歸時及到歸時更不遲江東二千里兩家消息有行之

相知何必曽相見此意寥寥在剡溪莫道有懷因雪月秋風隨處鷓鴣啼

題楊撫州所書東坡脈說後

右楊撫州所書東坡脈說也嘗謂俗降久矣𨿽巫醫百工之事亦不競甚神而聖者吾不得而見之矣得見工巧者斯可矣夫脈也者气血之防也合陰陽之和順四時之宜以其不病形彼之病故曰全神守气聽於眇防決死生期徳如蓍又曰中虛則天母膠於先物物自然是謂上蓋醫家之所當事而亦豈可以易易能也東坡之說若恕醫之道而非厲醫之義撫州以八分名當世而爲其郡諸生曾文哲書文哲方嗜醫吾恐其因所聞而怠於事故復書其後云

題余姚州海隄記後

余𨿽山澤之槁然平生見有祿位於時者而偸未嘗不忿焉其若仇亦不自知其果何故也葉君敬常判余姚州復海隄於數十年廢壞之餘且增廣於舊易土以石厥惟艱哉余姚北鄙之民其免爲魚乎吾聞敬常積業於成均所習者弦歌俎豆耳一釋褐而判是州卽能因民之力而成是役日短衣執撲於泥淖畚鍤之間冒風雨犯霜露於大海之濵啖蝦蟹於艸茨之下使余姚不失其所以爲州孰謂儒者拘而不通能逸而不能勞乎信州貴溪縣與獘邑接舊有沒官田租七百餘石以民間之私徵而輸於州之公庾罄其成或不足往往而逃移田則荒而租自若也由是責耕於荒之鄰以輸吏嵗舞多寡以賄益病而逃移者過半矣又責於通邑之有賦者從其賦之髙下使白輸焉而其間復有能以力免者以至於今無善畫也吾嘗道過其荒甚衍迆茂艸土人以牧嘆且自謂苟得尹丞簿玆邑必將請於州於使而專事於荒其山流之大者陂之細者堨之而支其漑荒苟有漑則墾者不督而力漑所不及則求其坳而瀦之亢者圃之三年宜裕乎成也吾然後理其墾之廣狹而均徵之又爲之求輸於縣倉而免其漕運之費求額於折收而寛其水旱之危苟有可以毫髮輕利之者無不爲已不謀削於公家之經常不借費於官府之儲積比於海隄不更易易乎而未嘗有一人口及之者古今天下興利除害之事豈皆必不可爲乎患人不肯爲耳近林鉛山窮根株於造用僞楮者亦以寧且聞敬常已受代復畱而卒役甚以其不偸乎使天下仕者皆林葉其人何廢之不舉何役之不成何之不革哉宜乎有顯而文者爲之記矣顧復贅於言者由其素心之所樂聞且欲以貴溪之荒有望於賢士大夫之來者也

寄詠胡道士活死人窩

道士胡君常泛扁舟豫章東湖之上而自號其所曰活死人窩殆欲究竟生死者歟吾聞此無生亦無不生此無死亦無不死謂有生死者妄也謂無生死者亦妄也是故古之人𨿽生而未嘗生𨿽死而未嘗死也然則盍求於生死之間乎曰尢妄也是皆溺於情習之痼局於形體之防滯於名言之末是則生死而已矣因賦一絕以寄之

方生號死是何人一葉舟中獨自身看盡東湖湖上水藕花楊栁碧粼粼

題葉則善彈琴捲

余聞龍虎山善琴之士二一爲葉君則善一爲吳君斯許去年夏入山中則善爲余作於濵洲之上使人如乘雲飛遊太虛豈有毫髮塵垢爲吾累哉但未知何時得聽斯許作也舊亦能數操以窮鄕下裏艱得弦不彈者二十餘年今忘矣夫間遇琴𨿽顏回商意尋之而不成聲自度老不能學且十指多彊痛者安得時從則善攜琴徧遊山前後興到卽盥流泉坐盤石作之顧不足樂吾餘年乎𨿽然古今淸勝事往往可遇而不可必徒撫捲悵然已耳

題葉則善濱洲捲後

余去年以六月偶入龍虎山葉君則善邀遊所謂濱洲者過石橋流水行灌木中得洲渚披叢篁攬蘋芷白沙間以至葉君爲燒香鼓琴煮茶酌酒首讀靑城公道院記如山川出龍波濤風雨不可測又讀其題畫圖聽琴二詩自度不能和也葉君以琴和之其庶防乎繼徧誦諸名勝詩皆奇作益不能措一辭然則松陰滿戶秋風颯然琴於斯觴且詠於斯吾不知果更有蓬萊方丈否也葉君又猥欲於餘言余何敢也他日命其徒孫文通持此卷來追舊歡爲彊題如右古人有言曰沙之汰之瓦礫在後矣

題薛外史詩集

余讀薛外史元卿詩嘆曰皆光輝盛大之气發而爲丰腴和厚之音也由其以妙年髙才居京師久其有得於當時名縉紳者多旣而諸公往往捐館舎而外史亦畱山防二十年作見心亭築瓊林臺且營塵湖之側以老方欲日相從徜徉淸泉白石間當更有超然之興非人間煙火語者而忽以風痺亡矣悲夫其門人趙伯容鋟諸梓以行之使天下後世誦其詩而知其人然則外史果眞亡乎

跋吳氏經徳堂詩卷後

吳子踵吾門而來曰先大父嘗從陸先生遊歸而作經徳堂日讀書堂上先生用嘉乃志遂記之邦之前聞人咸詠歌之凡若干捲小子大懼泯墜賴與子姻親也朋友之義盍有以語我余曰嗟乎吾何以語子哉𨿽然吾子有感矣吾不幸生最後不逮識而大父然於髫齔時嘗逮識而父叔容𨿽未解事亦意其爲賢者也今而又淸抗刻厲於學且而諸子亦皆淳篤趍向不污信爾前人之教行於家衖者厥惟深且逺矣鄕之先輩亦有以詩書立門戶教其子孫俾克光紹及其死也曾不移時裂其筐篚鬻其編籍或流而藝焉或背而胥焉或落而皂奔走焉殆有甚乎此者吾不忍悉數也或已身而遂斬或一傳而遂斬至於再則亦鮮聞矣豈有好修而未艾若爾祖之子之孫之曽孫者乎夫人情孰不欲斥土宇殖貨利以貽厥後而爾祖則獨以此而爾後人又兢兢業業惟恐弗克負荷亦獨以此眞可謂得所輕重取舎矣嗚呼其流風余澤又豈止乎如此而已哉或者曰此天也非人之所能爲也余曰不然子之諉乎天者舉一而廢百也吾嘗謂天人相與之際其間不能以發人其不天乎天其不人乎故中庸曰栽者培之傾者覆之今於爾吳氏之子之孫尢信

跋吳季行靑山白雲圖後

夫嗜好可以觀人若叔夜之於琴伯英之於書蠡之貨殖谷之愽塞一外物不膠必皆有恬乎其情陶乎其神者也故人之言曰定其取舎其賢庸之夫固惡所遁哉往年吳公季行之子塤得畫一幅於京師以歸山木蒼潤風雲噓薄甚不類於今者而謂髙彥敬尙書作也公雅好書畫奇古物大喜之以爲郭熙輩有不能以優舒之中壁日以拂玩戒他事毋我闗凡鄕中之能文辭者咸請爲歌詩以宣其樂金石鏘鳴至數十篇未已也嗚呼世教之卑久矣設有名能事其親者不過欲甘鮮其口輕暖其體而親之於其子也亦鮮有外是而歡者焉此豈惟塤之善養若公者眞可謂嗜好不流於俗知所恬陶其神情者矣畨之吳氏世爲儒者家至公乂蓄徳積學不乘時競利寛然爲鄕之長者而塤又愼學夷愉無刻刻於人朝夕之事僅僅而備而親以安其不謂之父子相樂於道遊懷於物者邪存不才亦嘗奉公以詩其辭近有不當公意者故復爲之敍云

題葉行叔蒙訓

上饒葉君行叔以其所聞於古所見於今可慕可嘆者緝爲蒙訓一編凡一百五十條累數千言其用心亦勤哉他曰持以示余質而不俚懇懇而不瀆或謂有可與袁氏世範並行者

題從晦字說後

余旣作從晦字說已大率於義無取他日蒙請更之餘素不樂更人字此獨不可以不更宜字以子亨易曰蒙亨以亨行防也者無思無爲之時也無思無爲之時則其用也四方八面何所窒礙無所往而不達是則所謂亨也是天則也是中庸之道也由是而能充之長之𨿽堯舜亦不過如是矣

題余玉卿夫婦墓志銘後

余弱冠嘗假館余幹安樂鄕之李氏時則有臨川泊竹裏餘生者忘其小字與句讀焉年方十三而敏秀靜惇讀書數過輒成誦習字率整楷可觀余亦屢過其家設酒饌焉每念此生當有成而與處甚不久也旣聞其冠而名汝器字玉卿云至正丙戌之秋其鄕人吳朂徳潤過余攜一生魁然蓋玉卿冢孫也徳潤爲言玉卿娶同邑何氏有三子士良士英士芳皆知尙詩書而玉卿之死且十年奉議大夫倪公銘其墓八孫皆有向慕嵗必得佳士而師而何氏益督厲不怠廣新其室逾於玉卿存時今何氏卒其墓也朂實銘之餘取而讀之辭嚴而不溢且有所感焉吾數別玉卿將五十年而玉卿之子孫如此其盛家事益治於前而吾之衰老無聞猶一日也玉卿蓋少餘六嵗何爲前乎吾而死吾句讀之又何爲而讀其夫婦之墓文也且故家喬木何地無之後之人或以忿爭或以遊惰或以奢僻或愚軟爛而蕩析離散者比比而是今余氏之子孫獨能保大其家而思欲顯揚其親趨於詩書禮樂之事者乂如此其盛亦豈非有其人有其徳而造物者因以陰隲之耶此殆未易以常視槪論者也

題張季昌詩文集後

季昌之文滃然而出如春山云冷然而淸如秋江水爲之而不已養之而益盛亦豈有所限量哉更約之使不汛簡之使不冗嚴而丰潔而不削則𨿽古人之作不難到也勉之

題舒氏文質一樂堂詩並序

一樂堂者上饒舒君文質作之以奉其雙親以友愛其昆弟者也孟子曰天下有三樂吾常謂三樂有在天者有在我者有在天與我者何則父母俱存兄弟無故此在天者也仰不愧俯不怍此在我者也得英才而教育之此固在我而亦在天仲尼大聖猶有過其門不入其室況他人乎是故君子先求其在我者而已矣今君造物旣與一樂更進而至於二樂三樂孰以禦敬賦一絕以相勉云

防衣堂下紫荊花百尺淸潭見白沙更有弦歌消晝永始知三樂備君家

俟庵集卷二十六

欽定四庫全書

俟庵集卷二十七

元李存撰雜文

新田黃氏示兒詩後

故宋提刑謝公夫人存姑也初公軍敗走七閩夫人與子俱系械今集慶府獄旣久府主某者出而謂之曰聞若夫謝提刑死矣若縱免將安歸吾方鰥收若於中饋可乎夫人對曰俘囚非湔袚不敢以見王公況婦人苟有適必告其屬今在獄無所於告亦宜以語其子也某曰善歸獄卽經死後十餘年而謝公始卒公言語文字甚多獨未見其有及此者豈存輩生晚後耳目隘且淺耶方將徧求公遺文使已有其言足昭於來世則已苟無將謁之名搢紳先生以表之若之何遂沒沒也臨川吳綬能手書其叔祖母黃氏夫人教子詩三十韻讀之情藹藹然气凜凜然蓋夫人三十而寡古今有操行有文章𨿽學士大夫鮮能兼而夫人皆有之宜乎故翰林學士吳公前奎章學士虞公贊之之詞詳且盛也今綬又將持以走京師庶防乎盡聞於達官貴人夫綬能如是則存之所以爲謝氏姑者亦甚乎其不敏也

題章氏族譜後

族之有譜尙矣昔人所以序其義者詳且重矣尙何言然俗之不長厚日益甚姑舉其淺者近者言之源分派別歷年久賤貧貴富之不齊夫貧賤富貴者勢也而昭昭穆穆𨿽百世不可絕者義也古之人見義而不見勢後之人或反是蓋旌列棨之間垢衣敝冠者自逺也蓽門圭竇之家前擁後者自罕來也是故有不期於盈而自盈有不期於餒而自餒親逺則疏疏則離亦其勢然也故譜存則義或存譜亡則義從而亡矣何則使賤貧者而閱諸譜曰吾與某同防世祖也某𨿽富貴若此庸肯塗人我乎或以告詔其子若孫貴富者而閱諸譜亦曰某與吾同防世祖也某𨿽貧賤若此吾庸可塗人之乎亦或以告詔其子若孫夫如是則盈之與餒自不生於其心自不生於其心則𨿽逺而不疏嗚呼義固不皆在於譜也而譜亦未必無補於義也今章君修其家譜而吾獨爲此區區之言何也固不敢誣若世之人皆如吾言也亦豈可謂世之人皆不如吾言也

題李宗老所藏諸名公翰墨

宋之季淸溪觀王鏈師與明以能詩登尙書湯公之門人與之論詩凡往復翰墨累幅及與一時縉紳聞人交所贈詩又累幅其山中人李宗老收藏具在他日余獲一一觀之不惟少窺先修之風致而王君之才之美又盡得於羣公稱道之餘世固有士大夫其勲名其著述昭昭乎天下捐館不旋踵而後人不能存其字澤者有焉與明蓋遊乎方之外沒且百年其山中之人猶能寶愛其平昔所得於人者若是亦可謂薰陶潤澤逺矣

書吳仁叔墓銘後

余聞臨川萬君廷貴好義君子人也其里人吳仁叔業醫年九十而卒有善行其子道安不能周知而廷貴能言之由是而得孔君元用銘其墓余他日讀之而嘆曰其卹孤其犯厲而収死而猶若是其情於疾病者爲何如宜乎天與之年人感其恩而冒其姓氏孔君之銘豈虛乎哉

吳氏示兒詩跋

余素慕金谿吳氏之盛其裏居有曰吳塘曰吉原曰新田嵗正月二日必集行長幼禮焉率不下五六百人自旦至於日昃乃畢蓋三百餘年於此矣他日謂大之子以善將遊京師謂大示之以詩始也告之以歷履艱難之實終也戒之以俯仰進退之節其弟五人者亦各有詩胥保愛胥警勉何其藹藹然也亦豈非禮義薰陶之逺之所致也乎然則吾之所以慕夫吳者又將不止於前所云云焉而已也

代吳判院題其子權厝志後

嗚呼善𨿽爲是文也其四月己酉乃不克權厝蒙秋九月善之京師明年爲至元己夘將以十有一月甲申遂葬蒙而善復以八月癸丑死京師嗚呼善之文蓋悲【闕】四而哭蒙也今未再期而並善哭焉死而有知

又何如而爲予悲耶徒長年於人世何爲也然則善之文其骨肉者其絕筆於是歟𨿽曰志其權厝而其辭備吾弗忍不之刻矣

跋忠節先生墓碣後

人言宋之亡由儒以弱固也然三百年間詩書禮樂之所漸摩一夫一婦見於窮山絕谷者如此其亦詎可少哉其亦詎可少哉爲此文者胡不假之年以黼黻當世之美斯又重可惜也

送胡伯廣遊豫章

臨川胡伯廣將遊豫章以其有親故從事府中必推情以長益其所未能維時春和相與之隙登帝子之髙閣訪孺子之故宅求旌陽之遺烈泛舟東湖之上杖屨於西山南浦之間伯廣方銳意於詩必皆有佳句紀之矧豫章大江之西之都防也縉紳先生如林其所觀感者必甚盛他日之歸必皆足以起予者也敬賦一絕從防云

詩書不可負平生執簡賫糧豈俗情賴有東風滿楊栁一帆直送豫章城

題愛敬堂卷子後【至正丁丑嵗作】

張君明翁名其奉親之堂曰愛敬他日求言於余余曰愛而弗敬是防之也敬而弗愛是憚之也防之則不尊不尊非孝也憚之則不親不親亦非孝也今君合二義以事親其不謂之能子也乎

與太朴前帖【附楮尾】

賤疾之餘目昏且倦不及親布首告情亮化金之事天地間奇偉有實而不可不傳無其實不可誣吾輩立志當闗千載尊兄索記區區遵從皆義也更幸精考郡縣之志前輩文字夫豈無傳至懇至懇

送虛室沈典歸杭辭

西風不解畱人住還只解送人歸去愁絕錦江江上路斷樵衰艸逺山紅樹更著瀟瀟雨晴簾三見秋花吐獨伴鳴琴賦佳句萬里馬蹄今不駐閭閻蕭索江山憔悴總是思君處

俟庵集卷二十七

欽定四庫全書

俟庵集卷二十八

元李存撰書簡

上陳先生書一

學生畨昜李存謹再拜獻書靜明尊先生座上存生三十有三年矣𨿽於古經史傳記稍涉獵其間而未知其所以遺夫人者果何爲哉徒竊取糟粕以修飾其淺陋妄誕之言而謂之儒又嘗慕韓退之謂無所不通乃爲大儒由是慨然於天文地理醫藥卜筮道家法家浮屠諸名家之書皆將致心焉然後持而耀諸當世而諸無窮意當世之士如存者亦豈多哉侈然而談囂然而居取譏於鄕裏召怒於朋友而弗之省也戊申之秋舒衍謂存曰吾疇昔是子之學近以祝蕃之言得從上饒陳先生遊而後知子之學所事舉末屑也子之蔽亦甚矣徒焦心竭神何爲哉若不攺圖則將誤惑其身不惟誤惑其身必將誤惑於天下後世之人存心竊笑之他日復言如是復笑之至於三於四於五屢數十不已𨿽疑焉然朝諾而暮忘之也旣而共牀宿擁寢衣言曰相人者謂子不年苟無聞焉以死傷哉至道所在人固未易信也然辟之涉吾嘗先之矣遂大疑早夜以思至感泣然終恥下於人徘徊而躊躇壬子之夏始期衍登先生之門亟請一言以自後先生孫之又孫明日祝蕃適來始相識也蕃與衍反覆而丁寧之研磨之其時甚不樂以爲往古聖賢答問告教之際豈嘗如此哉徒以欲遂所請跪起揖拜慙且忿焉先生𨿽語之弗領也秋復來先生語之加詳焉始稍知所致力而信且喜明年遂以大喜以大信嗚呼心誠求之𨿽不中不逺矣而存也細夫薄習也亦何幸與於玆焉而信有笑其愚者有譏其怪者有慮其繆自貶損將露棄於常所推從者有疑其論爲拘迂而不任玆世之務者嗚呼此豈其人之過耶勢則然爾亦焉有少易其心以求其故者乎人心積衰風俗大壊父詐其子夫欺其妻藻飾筆舌者謂之多才紐鍵術數者謂之適用分章擇句者謂之至教宻文深察者謂之至治嗚呼尙志之士欲堯舜吾君堯舜吾民者亦烏得無情哉且獸焉而不失其良能者馬之乘牛之服犬守而貓捕也至偶有失其性而不乘不服不守不捕者則皆棄之弗畜之矣然亦有千萬中無一二者焉人而失其所以爲人舉安之而弗悟其非則是曽獸之弗若也不亦重可悲乎傳曰君子之道本諸身徵諸庶民考諸三王而不謬建諸天地而不悖質諸鬼神而無疑百世以俟聖人而不惑者亦豈容私之哉存𨿽不才亦豈苟私於先生者哉使道而可私也則未必謂之道矣𨿽然昔孔子大聖也孟子大賢也所遇之時去成周之澤未甚逺也猶且毀短於人窮乏奔走𨿽門徒或謂之迂至昆弟不諭其意而況於今玆者乎敬惟陸子本心之學光紹於千有五百餘年之後非天地無以諭其大非日月無以諭其明非鬼神無以諭其變而存何足以贊述之夫豈規規然於繩尺訓注之末以增人昏蝕牢人防穽者耶今先生又特立於波瀾顚倒之餘扶植於俗尙壞爛之中人之所爲不爲人所不爲爲之人之所非不苟非也人之所是不苟是也其推而教也譬諸艸木春以萌之夏以榮之秋以揫之冬以歸之無小無大而無所不亨者也存𨿽願學多見其不知量也然孟子有言吾身不能居仁由義謂之自棄使存也而遂自棄焉則將何以逭其責於天地之間哉詩曰哀哀父母生我劬勞言父母生之而劬勞者也豈弟君子遐不作人言君子作而成之者也天髙地下敢二心焉惟先生終惠之干冒尊嚴下情無任皇恐之至存謹再拜

上陳先生書二

存不才獲師事先生稍聞緒論庶以開平生之蔽者眞可謂不虛生矣存之慶幸孰有過於此哉而俗中且齗齗然訕譏未已俗中之齗齗然訕譏未已者惟知較乎窮達利鈍求乎形迹表襮而已亦惡知夫義之所在有不可易者理之所在有不可二者哉學也者一聽於義理而無所自用其私焉耳易曰天且弗違而況於人乎況於鬼神乎𨿽然存之不逮於古人亦逺矣其始聞先生之言也有疑心焉有慚心焉嗚呼吾心之靈本無限礙本無翳滓本無拘系本無浪流其有不然者已私賦之也非天之所予者然也夫何疑之有哉後覺者必有待於先覺而覺焉後知者必有待於先知而知焉知之爲知之不知爲不知又何畏之有哉他日祝次生謂存曰子能舎其邪而適於正於天地鬼神何慚於古往聖賢何慚於先祖父母何慚於子孫後裔何慚於吾君吾民何慚於後世學者何慚存敬誦不敢忘焉至其有可疑可畏可慚者古之人其食飲起居耳目鼻口皆與我不異也而古之人乃如此而我則又如此何耶是故衮冕車馬有不足爲其貴也金玊玩好有不足爲其富也啜粥袒跣有不足爲其賤且貧也鼎鉞不足爲其威也死絕不足爲其變也夫豈彊爲之哉理則然耳理之根夫人心者亦何嘗一日泯絕而非學則不能以自明而學之不絕如綫者賴遺經存焉耳而經之義蕪於訓詁近世尢盛幼而誦習其說比讀純庵周先生論語解始知有易簡之學然卒不得其要領者十餘年今而從師親友方稍有自得之實無所可疑無不可信屢欲卒請而師友不能不慮其決擇之未明信向之未篤也他日或害道或媚世累斯文有不細者然存自研諸心決擇已明信向已篤而至教之重何敢失墜亦何敢道聽而塗說戴天履地有死無二心者謹獻書以聞惟先生終惠之教之下情無任感激之至

與吳養浩論春秋書

比得報書諭以春秋之義良佩不鄙之盛心僕竊有疑焉若以爲孔子修削未了之書則聖人決不爲此以惑後世且孔子七十餘嵗而沒若乃顏子之夭其不卒於事容或有之曽子傳道於夫子者也臨終之際一簀未易猶不自安況夫子修春秋正王道以爲百世法也不以功掩過不以惡沒美嗚呼聖人豈得已哉君不君臣不臣父不父子不子人昧於義恬不知怪故曰詩亡然後春秋作當詩之未亡也行之是者美之行之非者刺之蓋王者之迹未熄人猶知義美刺得所故也吾嘗以爲夫子筆削之際必流涕嘆息不知其防而吾子乃以爲未了之書何也且愚聞之聽其事之迹者常人之見也原其事之心者聖人之明也故聖人誅心而不誅迹常人指迹而不求其心書曰災肆赦怙終賊刑又曰刑罰世輕世重與其殺不辜寧失不經皆原心之義也弒晉君者穿也而當之盾者何穿其從子弟也從子弟而弒君豈非盾之謀耶縱非其謀亦必有熟於其心甞於其志故敢安而爲之也是則盾之弒也或曰君之不君國人皆願弒之而何其獨以盾也曰彼執國柄者也此蓋盾避惡之計耳惡不可避聖人之聽明也豈不曰弒非我手亡則免惡𨿽非其手實其心縱非其心討賊其任也不討賊是幸之也執國柄而幸之是則首惡者也弒鄭公者宋而當之歸生者何欲弒君而謀之我我殺之義也縱力不能殺奔告於君而殺之亦義也告於君則不成弒不告於君則成弒弒之權豈不在我也哉雍姫一婦人耳猶能權父與夫之重輕況國之卿大夫乎許世子弒其君亦豈成弒哉而聖人當之不恕蓋有弒之道焉不嘗藥於途之人猶不可而況於君父乎是不嚴其君不愛其父而後甞之藥也不嚴其君不愛其父而加之惡其誰曰不然宋督亢殺孔父而弒閔公君子以爲督有無君之心而後動故書曰弒其君及其大夫此皆春秋之防防也故曰爲人臣而不知春秋之義則必有首惡之名爲人子而不知春秋之義則必有弒父之名春秋原心定罪生於其心害於其事所以明爲人臣爲人子之大義所以明爲人臣爲人子之大分垂教戒於無窮也爲人臣而不忠爲人子而不孝稍起於意慮之防則蒙世顯戮矣此所謂天討有罪者也後人讀者但當據經而精其褒貶不當任智而過爲之紛紛也且聖人之褒貶天下之達道古今之通義達其道通其義無所疑也無不識也苟聖人以私意而爲之則亦何懼於當世何法於後來哉

上李明通先生書

士固有郁出於千載之下而其志行乃或慨然於千載之上之爲者何哉豈非以其气類之所感續自然之理耶然而賢者則或之許而不肖者至相聚而譏非之而求其許之者於譏非之中百千不一得也存生二十有八年矣其行已其文辭𨿽不敢自負於先達要亦未後於紛紛紜紜者流舉天下之富貴貧賤上而公卿大夫下而奔走寒餓以至顚委溝壑一無所於動而堯舜湯文周孔之道經之爲天地華之爲三辰流之爲江河未嘗不欣焉慕之貿貿焉而望之夫其志行如此而鄕邦之老僅在三二百里間學博而聞多不之歸而弗恥惡在其爲志行也然而自炫以求乎人之知宜見絕於有道之士而思之再至則又以爲未盡然夫奧隘之室戶牖不啟則日月之光弗屑終亦防焉而已矣存之固陋奧隘之室也先生日月也餘光豈惜於存者哉謹獻嘗所著雜文十篇存之志行往往而在辱一許而振之俾無惑於譏非者之口是所願也非所敢望也

與友人書

古今天下有志於學問者孰不以孔孟爲標的有志於事業者孰不以伊周爲程度孔孟之學問固所以爲伊周之事業者然孔門之學則拳拳在於求仁孟子願學則亦不過求放心而已矣心苟不放斯仁也矣古之人有若伊尹者則毅然以堯舜其君堯舜其民爲已任故其克享天心者在於有一徳也又有若周公者則亦思兼三王以施四事故天嘗動威以彰其功此豈小才小智所能然哉要其防歸大槪不失其本心之仁耳今者朝廷興科舉以取士此政吾黨彈冠相慶之秋而爲蠱之初六乾父之蠱之義聖君賢相之心豈不以爲吏道之瀆而斁政思四海九州之廣涵煦飬育之久宜必有眞儒學孔孟之學志伊周之志者而用之庶防見於躬行而有以振起斯民也爲之儒者亦豈可不感君相之盛心而以伊周孔孟自矜式哉使伊周之業孔孟之學可行於古而不可行於今則自爲申韓可也自爲黃老可也義不當含糊假借其名以徒爲進取之資耳若曰言其言而不必心其心則是心與言自爲二矣亦豈慥慥乎君子言行相顧之義哉亦豈不孤朝廷所以抑刀筆吏而以髙科顯仕相待之道哉易曰言行君子之樞機也言行所以動天地也不然則吏固有吏之而儒亦有儒之僞者矣若以孔門之學專在於言語之間則何以有予欲無言之說專在於文字之際則何以有行有餘力則以學文之言當時孔子爲見正學不明人心昏蔽無所歸命異端塞途邪說蜂起而已又不得其位以行其志刪詩定書系周易作春秋垂之萬世皆所以明乎人心及其衰也而後始不復夢周公而孟子而亦欲正人心以承三聖取好辧之譏彼聖賢之用心亦豈不可悲矣夫嗚呼使此心苟得其正則所謂書者此心之行事詩者此心之詠歌易者此心之變化春秋者此心之是非禮者此心之周旋中節至若孝友睦婣任卹皆此心之推也是故古之學者先其本而後其末旣得其本則於其末也若目之有綱衣之有領振而齊之而已耳故大學之道由其明徳而後有新民之功中庸一書由其率性而後有致中和天地位萬物育之效學問之實政將所以臨民涖政者也讀其書者書此事績其文者文此事也初不相悖謂之一以貫之謂之舉斯心而加諸彼但不過有先後次序耳今若不務其本而徒事其末吾恐非有志者平日所以自許自期之意亦恐非伊周孔孟及當今聖君賢相之所以望於後世天下者也況今吏民瘼何可勝言詐僞多端姦詭百出徇私而不徇公知利而不知義𨿽使伊周孔孟復生於斯世亦必精求方略可也吾黨之間若但疲精神於文藝之末縱使幸而獲選弱者爲羣逐隊拱手署紙尾持祿保位而已彊者爲矯爲亢爲奮螳螂之臂以當車轍而不足以立事功其髙爲納履爲掛冠而已耳若然者將以求榮反以取辱將以行志反以喪志其故在於學非其所用用非其所學也可不懼哉其必曰當其未仕也姑從事乎言語文字以取之旣得之也然後從事於實行殊不知言之非艱行之惟艱亦非古人幼學壯行之義矣且其未得之也則汲汲然患所以得之旣得之斯慼慼然患所以失之者有矣苟患失之無所不至其得之道旣不能粹然一出於正則其失之之心又安能恬然泰然而不以爲患者哉嗚呼其表直者其影直其源淸者其流淸此必然之理也又設使幸而得之猶云可也不幸而終身不得之豈不虛負光陰虛負平生精力矣哉是故有本有末者是爲明體適用若有源之水而波瀾混混若有根之木枝葉扶疏他日爲有司所取爲朝廷所宜用也設或命不足以得之亦不失爲天爵之貴事理短長又豈不較然甚明矣哉𨿽然本末倒置先後舛逆此非一人之過而亦非一朝一夕之故也但卓然有志於古而不肯自甘於流俗者恐或未能以自安耳試請於淸晨靜夜而思之今日自立之志果有以合於當時伊周孔孟之志否乎今日自勵之業果有以不悖於當時伊周孔孟之業否乎此心之靈有不可得而自欺者自心旣不可欺則上而吾君下而吾民豈可欺哉先聖賢之旣往後聖賢之方來又豈可欺哉只此不敢自欺之處卽伊周事業孔孟學問之根源也然世亦有有其力量有其材美得之於姿稟之厚行之於轇轕之間恢恢乎有餘力者矣但其所見所聞者少而不自知其言之過也古之人有言曰言之者無罪聞之者足以戒愚非敢自謂能從事於伊周孔孟者也聞之師友實深信之而不敢不爲吾黨有志者告耳

與吳順翁【甲午季夏書】

再拜申記稟違莫不幾廿年玆遇明善於臨川之洙塘首詢爲況甚適盜賊𨿽縱橫如此而故家喬木倡義捍禦文物禮樂無恙如昔爲之欣喜者累日區區老拙陷在巢窟防死者數四復以疾病饑饉殆無孑遺比來方得脫身就舎於仙郡大山之間𨿽旦夕得以安坐奠枕而空囊懸磬殊狼狽耳不肖平生謬作近方收拾又復一空先公行狀幸賜抄示不宣

與程自觀

春初匆匆別去以爲伯儀乃祖抱疾僕且道病每念之殊不滿也繼聞開講家山況候宜適用以欣愜時萬來敬審不殊所聞益慰沃也區區自去秋病餘畏寒暑如虎𨿽市邑半年間才兩出耳何時簮盍以究欲言伏楮馳情不宣

復張仲舉

久不承動靜政馳仰中陳則虛歸自京師伏領教翰敬審逺況安適用以自慰士君子負髙才遭盛時位在史館秉天下後世褒貶之筆明道達義當如是也來教中諭及胡氏書卽以及之渠回言當如尊命在則虛行時附納也區區衰老爲學𨿽粗知鄕方而力量薄弱不能成章無足爲知己道者向嘗以平生謬文求去取可否於左右猥蒙允許但素

復李孟圭

自曩年別後𨿽缺於書問而北來者亦未嘗不詢逺況之適比者重承手筆深佩記存且辱巾羅之惠顧何以得此於左右令弟共學今三載有室析爨猶僕僕百里兀兀窮年亦多見其有志而此則初無啟迪之實甚以爲愧也相望萬里晤語無由千萬自愛自勉以需光寵不宣

與陳則虛

日者大齋盛事區區略不能效驅策甚以爲愧乃蒙分供及此村塢感佩何言且審報齋甚嚴足見禮敬之實聞已開素每願借榻一宵傾倒平昔兼此十年契闊嵗莫叢脞竟爾未能防殽薄酒少寓寸誠干冒淸髙尙需晤首不宣

與薛卿

彭起南之便嘗奉狀想必徹比仲元答柬中又領雅意一則業已成文大槪如窮人還債移東補西聚聚合合甚艱難也二則元獻生於沙河恐所傳欠稽考適足招物議爾兼吾輩妄作譏笑所歸今謾冩去恐不可用看過覆瓿糊壁乃其宜也起南索老老堂銘就附左右轉與之淸寧齋亦有數語分而言之淸寧卻在天地合而言之淸寧卻在自己子苟不信有如溪水並發一笑不宣

自云車宿畱淛東西名山水間顧此塵垢隔絕逺甚無由一奉起居比審已回仙隱燕處淸寧眺望瓊林益可想而不可卽矣世俗況候之語何足以聞區區衰老無似近復於居旁營數椽爲終焉之計時有朋友過從以自遣舎此無足爲左右道者新作必多還可示教一二以警昏惰至望至望淸晤末由臨楮拳拳不宣

答吳謂大

頓首再拜奉狀謂大翰學尊契兄閣下郎君六人僕及識其三皆亹亹气趣不凡人之言曰有是父蓋生是子孰謂僕與公未嘗承顏接辭哉辱書稱道過情慚恧無地春中賤迹偶道過洙塘駱匠能言幼郎變故不勝驚嘆信筆一詩悲之政擬修書申慰因循未能墓銘下逮益重淒惻輒去數語第恐不足以不朽之也並惟父子天性所鐘傷悼不已公亦六十翁矣禮有節文情有抑制況孫在膝下長而教之𨿽死猶不死也相去差逺無由面禱期又不能助執紼萬告亮恕不宣

答吳亦蘭

亦蘭學士尊右甲申之春公有哭子之戚嘗修書申慰並謝不敏邇後日汨塵下非惟不能走謁賔墀一箋承起居者亦復缺然如鄕往何自任相過首詢尊履已用慰浣又拜好墨何喜如之暮年多故誠不可堪君子大觀當有以自遣也區區春前二日忽感胃之證牀榻屋宇皆若旋轉調治月餘方得少安因過舊廬路滑僵僕遂於左手脫骨傷筋殆非偶然惟有甘之如飴耳郎君反壤有期文辭下諉古人云知子莫若父發一笑以慰其幽乃翁事也何以徵蕪穢之言於鄙賤之口彊承嚴命第恐不足以爲之輕重徒負盛意耳嗣狀有涯不敢縷縷雲山蒼然百里而近老病日侵惟勤瞻企茵鼎幾杖尙惟自愛不宣

答危霞邊書

某江東之鄙人不齒於鄕黨蓋初無所長執事過聽輕信泛愛逺賜教墨稱許過情非所敢當徒泚其顙處晦之扁出於名縉紳記其本末亦必合請之當世尊顯而諉之肖人無乃計之左也兩年之間不敢下筆而吳生督促不已自揆旣不能力辭於其始因循至此時更無以塞白借手是大得罪也不免綴葺其淺陋蕪穢之辭少謝盛意過目之餘覆瓿可也良晤未涯臨楮惓惓不宣

復陳永仲

惟是前秋祠下之行不及再謁賓墀者實以昏黒而主從扣門殊可愧也有孤好客之盛心迨今慚悚外甥往來時詢履用勝裕合堂均慶用以自慰久旱得雨想同此喜也區區春半僵僕傷手今六閱月而酸痛軟弱如初殆亦血气衰憊使然外此無足爲知己道者中昨特蒙賜翰仰見古道緣之所在𨿽造物者不能以違異必待得其肯綮而後遊刃焉此世俗固必之見也達人君子宜不其然且交遊之誼亦豈後親戚之學縱不偶於此時又安知其不偶於他日也一向不及修復者蓋欲俟其天之自定耳稽遲之罪萬告尊恕二令弟不及枚致起居總幹尊照不宣

慰李克賢

比者不意令兄都巡宰公竟以防疾遂爾長往可勝痛切疇昔辱愛於先公見其頭角嶄然將謂足有負荷中間抱疾之時亦嘗少效驅防日冀其安何乃遽至於此屬纊之際非不知聞老病日生兼以春初僵僕傷手今四更醫用藥且六閱月矣而酸楚軟弱如故玆聞埋玉有期禮合執紼坐此奔走不前堇首不敏尙惟髙明特賜寛恕又聞卜宅在令祖母太夫人佳城之側與先公相公先堂夫人所藏皆不相逺松楸相望必可以安妥先人力疾布此不勝哀痛令侄呱呱教育而長大之此又克賢之責也仰恃平素不覺僣越總幹宗照不宣

慰李仲庸

不意慶門禍故丈丈翰學偶以防恙遂棄孝養顧此末交𨿽嘗與於扶持之後而識見卑不能有瘳慚悼兩深何時而已竊惟賢昆仲純孝由衷罹此大故痛毒柰何又惟丈丈克保先世之業無所隳缺男室女家皆已及時諸孫詵詵夫復何憾今聞窀穸有期禮當少效驅防並助執紼屬以去秋一病之餘筋力索然奔走不前甚負平昔謹此以首不敏伏惟孝慈爲白兒筵特賜恕察下情不勝淒斷不宣

與蔡庭美

稟違蓋十餘年矣云泥之勢異絕不相知聞或謂從人更在渡海或謂已歸宣城者皆不得其的徒重綣綣爾危太朴忽示手墨敬審憲幕善還家山暫駐侍奉防福不勝欣喜區區老病日從事農圃無足爲知己道欖香之惠何以克當佳客勝友時出而共之所以廣故人之貺也末由一簮盍千萬自愛以迓續光寵不宣

復何君壽

不惟不晤語不交書亦期月矣相去無百里而疎闊若是良可嘆也允升來辱手畢敬審履況之詳用以慰浣家塾不離方防甚喜甚喜吾黨間旣不得時時相觀而善宜各勉勵不宣

與站提領

一向不及修謁霜寒每審宦況淸佳用以自慰日外過蒙嘉魚之惠禮出倒置何以克當嵗事云莫無以表芹薄物專人馳獻幸賜笑納開正專容走慶以謝不宣

復姜尙敏

稍久不相聞伯襄來得手翰審從師爲學不替有加何喜如之惠示佳賦讀之再四不釋手如此優贍之才充而廣之何所不達僣越一二語見抄本後末間千萬自勉以卒賢業不宣

與柴婿用賓

近人回嘗艸艸修復其言想蒙采取年來百事艱難吾曹竊不可有毫髮妄念凡百循常爲是秋气日淸侍奉之餘斆學相長有足樂者早稻收成晚稻皆實雜種亦往往有之有司無橫政家下無疾病更欲何求娛親讀書教子而已矣羅老來言貴體皆全無事將息勝常是皆可喜者早晚撥置相過一畨亦好未必若是多事絕不可動腳也侍旁多多致意不宣

通宗師書

某不奉書𨿽久而南北行者無虛月故每於諸人晤言之際稔承尊候之康且裕親戚趙文度去秋歸自京師新春相過能言之童顏鶴髮精神照人平生於畫圖中所見殆不是過用以深自慰也比者不意髙弟毛舒薛三眞人相繼仙遊長才盛徳皆冠裳中千一之選孰不爲之嘆惜大宗師髙識逺度徹諸幻妄固未必深芥蔕者然失此疏附於朝夕況傳芳繼武寧不防然於中乎瞻望萬里無由躬致慰誠謹此以首不敏伏惟道慈特賜恕鑑

復王用亨

去冬山胡之歸伏領逺帖且承靑錦之惠顧何以得此於左右元與山胡約去時當附書申謝及其行覺甚速不及知聞以故墮在臯緩賴久要不督過也鄕問自春及夏風雨無虛日江漲地濕深爲堂上憂幸此際已晴而壽康如昨皆萬里孝誠所致且推恩將下此又出於平日積善之餘也鄕黨之末其何喜之如此者不審履用何似每用懷系伯衡官況想佳去時嘗以舎侄目疾累其同舟愓愓不安而瓉玉行時附一書相累卻是與之丁寧無所覬望而後敢發吾輩中多能責人不是不免深相惱爲可愧耳聞吾幼理近來進徳勤業可喜之甚可謂能自拔自勉者矣想亦時時到上宮語次幸致下意晤語未涯臨書惘惘余惟保圖不宣

通宗師吳閒閒

秋淸伊邇河漢逺不可親徒重瞻望前昨一書附崇文不知曾上徹覽否也比者法候何似瀛州風日所不到吐納之餘佳句必時有也恨不得卽傳誦以洗此塵垢也區區之學𨿽粗知端緒而惰弱以老不成章無足爲大宗師道玆因親戚湯仲貽之便謹承動靜謬文數首抄呈求教𨿽辭防膚淺不足以塵書幾亦聊見其志之所在耳仲貽爲東澗諸從孫文獻之餘頗能自立良爲可尙令以謁銓走京師豈可不拜達尊於牀下非有毫發出分之望辱與其進特以先世鄕黨之故而於縉紳晤語之次賜一品題之重則感戴萬萬矣大宗師桃李寒素徧天下亮不靳也故敢介之以前干冒淸崇恐悚之至不備

復太朴危檢討

去秋承潤陂所惠書從審驛道光華宦況宜裕隨卽修復付士則昆仲尋便呈謝卻不知徹省覽否也不審何時回及都下在局想能承事長官編述有緒褒貶有道士君子負卓犖之才遭盛明之世旣登仕版其崇卑則有命其效用則有方隨分觀察亦不可虛度區區相別以來衰老日駸顧爲學𨿽粗知端緒而汨沒應酬之中無剛決之力無純一之功爲可愧耳舎侄玉振侍其舅氏來京師首卑伏謁行幕以聽警教不識能時來親炙否乎不肖數篇謬文甚欲求去取於仲舉蓋平生深相知者而未嘗畱槁近方收拾得六七理合繕冩以呈老來昏倦未能或舊有在左右抄錄冊子上者且據見在求教可否批示其目在後有子弟中能書者續當抄去別後文字也

俟庵集卷二十八

欽定四庫全書

俟庵集卷二十九

元李存撰書簡類

復通宗師吳閒閒

春夏凡兩拜書想皆上徹秋已及半尊候若何山川萬里實深馳仰玆恃平昔輙有稟悃大宗師身在京國近日月之光者逾五十年朝廷之尊崇錫賚教門之榮盛父母兄弟子侄之光顯縉紳士夫文辭之褒美髙碑大碣照耀山谷長篇短歌布滿海內者無不有矣矧大宗師量逾江海從諫如流敬君愛親提拔林谷寒防之士不遺餘力視貨賄如土芥天下所共聞也獨於耆耄未聞請鑑湖返故棲者何哉豈不曰教門之重難以輕畀古今天下之士因其時隨其人而已耳若欲盡如已志人人豈皆百嵗哉苟有百嵗所遭之境逆順必不齊也亦何必以有限之身心而爲無窮之憂慮哉知足不辱老子之言古之君子有舉讐者而後世實稱美之蓋但欲得其人耳或恩或怨於我何有大學曰之其所好惡而辟焉言不得其心之正也大宗師舉錯進退當上師古聖賢下爲天下後世衣褐之則豈必較區區得失勝負於一室之內一時之頃哉嵗晚末路最要力量平生心事於此乎見他日修本朝國史方外之傳丘馬以後便及開府大宗師本教事業讜言正論典刑翰墨必合牽聫得書豈不榮哉苟或毫髮指議則爲自負平生甚矣古人似不必多道私意牢固者往往以不達時宜爲解竊以今丞相托克托公言之得堯舜之君如彼其專秉天下之事如彼其重其年齒如彼其盛而一旦毅然謝退萬世當以賢宰相稱之彼生於朔北者而猶若是吾人以詩書爲事又且遊方之外胡爲獨不然哉區區下邑之賤士顧不足齒於鄕裏其於四方何所知聞其於尊顯何敢輕議獨以辱誤知者四十餘年不有一言片語以助聰明之萬一則於平昔安所取哉曽子易簀之善蓋得於執燭之童子以大宗師純誠之徳去曽子固不逺此𨿽卑陋亦豈敢盡後於童子哉書曰有言逆於汝心必求諸道惟大宗師益充江海之量以義制事一辭而退使風之髙比於云漢風之重過於山嶽則天下冠褐幸甚幸甚干冒淸崇恐悚之至匆匆不備

慰春谷老人

相別甚久可勝馳仰昨審上方變故回祿及之每欲躬造以盡慰誠顧此塵垢汨沒日復一日遂爾因循甚是慚悚中間立志逺傳道雅命來索疏語率然綴緝不識能合意雅可以拈出四方有少資助否萬形有亦定數也只宜以幻妄自照未免剏建從新勞心勞力者不一而足耳輒此以代面陳伏惟髙明特賜恕察淸眾不及一一總幹慈照不宣

慰逢自牧

比者不意次郎君髙士偶以防疾奄然仙化一節收獲無人往來一溪之隔遂若千里日因家弟自方山回方有知聞不勝悲愴前昨便道偶及門墻蓋長郎君防有設帨之喜不及舉哀因循失禮何能自文竊惟次郎君血气消耗自去春夏實甚憂之嘗痛勉其且拋書息念加意調攝以圖完復柰言輕不足取信遽此變故實可傷悼敬惟賢夫婦養育至情其何以堪修短蓋有定數千萬寛抑以理自遣勿過戚戚不及面致區區謹此以首萬一伏惟眷慈特賜寛恕不宣

慰余仲元

日辱手帖修復甚艸艸亮不督過季衍俊茂而止於是甚可惜耳其才足用而徳亦甚良左右又失一疏附柰何柰何下痢而談語以手自循衣領忽不語皆非佳證殆亦命遣也區區衰老弗克相與扶持又不能面致慰言今聞出殯又不能助執紼皆可愧者幸照恕其不逮諸需晤首不宣

與蔡敬所及鐘伯儀

春初相別後一向無從知動履每以爲念時萬來首詢令祖壽康不勝其喜且審二潭弟尊幼皆萬福益足慰浣二君子旣有室家盡心幹蠱是卽學也以其餘力親師求友庶不偏廢耳獲畢新涼能一相過否乎因便布此惟自勉不宣

復吳尊光

渇教甚矣中昨承菊節相過之約不勝其喜花外小車日跂望之何以杳然方此疑慕忽承手畢敬審初寒履用勝裕用以自慰吾曹隨時守分簞瓢陋巷自有其例吾兄優爲之區區之見自覺益親切但汨沒於應酬耳甚不逮聚辧闊疎如許深自恐缺記文愚見所到具別楮謬語徒汗玉楮拜領厚餉皇汗而已紙尾所諭謹在下懷不可以爲定擬有機卽合可也匆匆修復不宣尙敏來復辱教翰敬審春气向和履用曼福慰浣以之淸潯無音耗但聞李載翁之子在廣西有家書云本官以帥府委出各郡催糧審如是則官況已安適矣區區新年感頭之證畏出且飲日前略過碣石卽歸矣車從旦晚過洪都千萬賜顧以請警防不宣

慰艾孟質

不意慶門變故丈丈學士偶以防疾遽棄娛養敬惟慈孝由衷哀痛柰何去冬曽過仙裏荷丈丈欵畱論及調攝亦嘗僣越供方何擬至此實深傷悼不能已矣義合匍匐往弔偶於近日過舊居路滑有失遂於左手脫骨傷筋老來气血衰憊未能卒愈坐此失禮慚負幽明萬罪萬罪伏惟孝慈特賜恕亮賢昆仲不及一一奉狀總幹臺照不宣

慰君徳

不意尊師卿眞人偶疾偏末遂以不起聞訃不勝淒楚追念客夏初感之際與在藥餌調防之末日望其可何擬至此敬惟卿眞人髙風雅度聞於中朝縉紳之間長歌大篇膾炙於海內士大夫之口酒鑪茶竈來四方之賓客者皆非一日矣使耆而艾更從容乎人間世數十年良不爲多竊想授受之義何以克堪所幸造詣髙明洞燭幻妄無所芥蔕其托交非薄老病不能匍匐有負幽防且審冠劍將藏謹此以首不敏尙賴告白幾筵特賜寛恕曠谷眞人幻庵南陽襲常諸位眞人不及一一專書申慰總乾道照不宣

與教諭王彥良

新年未能致道長之慶者蓋以前月初四忽得頭目旋運之證每勞常作倒僕之勢借尊庇服藥皆向安昨日荷士則昆仲相過不免快意中過飲數杯似有再作之意大槪疑是痰飲使然由是失禮於左右已深慚悚玆承公牒【闕】該爲上丁釋奠在卽義合隨班觀禮坐此不能前也仰負盛意恐仄無地謹復將命悉需良晤首謝不宣

與劉彥基

未能躬造山棲以謝枉顧之辱竊聞行李將赴秦淮又不能走餞慚悚之至皆以新年忽感疾故也幸照恕淸江紙四百畨聊奉翰墨之餘沿途千萬自愛領袖名山惟大公至正以光學幸甚不宣

復姜士明

久缺晤語每用馳情比者郎君相顧敬審履用萬福復承手墨春風向和君子順時燕室實深慰浣甚欲一造楚塘新遷前月忽得痰之證應酬稍多飲食失節則卽有舉發之意兼積雨東風途潦皆所畏者坐是未能動腳耳郎君趍向甚佳顧此貧賤之夫且老退未能有所長助也末間徒用拳拳不宣

又復危太朴書

夏中承三月二十七日書秋末又承惠書喜審用力實地且得賢主人道同志合相觀而善此其時矣傳文甚感介念劉仲嚴未曾至此區區材小志卑气弱習薄年已無聞自視其中無足齒於人者比蒙不鄙逺賜臨顧已深敬嘿薦厪惠帖猶見髙誼君子之道考諸三王而不謬建諸天地而不悖質諸鬼神而無疑百世以俟聖人而不惑古人如此的當立言豈可不以此自察吾志吾習果爲不謬不悖無疑不惑否乎非精誠不能辧非彊力不能行何時簮盍以究欲言孝女傳在來春納去但化金一節更宜考及葛祐爲何處人二女之名謂何得賜詳示尢佳君靜仲儼未識面不奉書防間煩致下意余惟以古道自任日進髙明不宣

答吳君錫

某生髮未燥時已聞有縉紳之家在比郡佳山水之防而詩書禮樂之習少長揖讓之風蓋自昔矣旣而又聞從大父在故宋末與先世有塲屋之好夫如是誼固在通家之好甚願一望門墻而汨沒塵土齒豁髮白卒莫之遂去嵗夏中忽一客頎而淸揚過廬者揖而問之乃郎君之季一見若舊與處從審養髙幽勝尊候萬福其何嘉如之惜此鄙淺無以相啟徒負其犯暑逺來之勤政深愧悚而云翰飛墜詞气謙降錢塘之名筆吳興之妙墨雜然而偕自惟窮鄕下邑之蹤孤陋寡聞之輩其與識不及於門著其姓名不齒於州裏獨何以拜貺於先生長者如此其盛哉偶以俗冗不及隨時修復惶恐之深諒髙明必不督過簡文字說荒拙可愧過目之餘覆瓿可也

與吳簡文【至正甲午閏三月避冦臨川大山作】

曩嵗嘗造門墻辱禮遇甚盛其後先大夫捐館相去差逺無由知聞失禮殊甚徒愧感不已別後盜賊昌熾將謂前代詩禮修積深厚故家喬木必皆無恙朅來臨川大山之間首與名族明善防詢知繞池華構一旦灰燼不勝慨嘆區區鄕裏遂爲冦藪頑忍且三年不去者一以平昔與人無恩怨或者可以相忘二以老病連年誠恐死於道路只得風飱雨宿艸根木皮甘之如飴矣不圖近者暴橫愈甚裏之死亡十蓋八九故爲此來甚非得已而赤手空囊艱糴擇楮遂致大窘𨿽欲返吾屠羊不可得已仰恃平昔輒私布之艸艸幹照亮不宣

與張玉文【至正甲午寓臨川大山書】

曩嵗嘗解後於桂氏之館承顏接辭如春之溫別後跧伏無聊之蹤自然與用世之雋濟時之英動爲參商繼見之難勢則然耳盜賊猖縱胡於此時遲莫遭之殆自笑其殘喘何爲也竊聞首倡髙義得卒伍心鄕閭安堵復散其所積以贍困乏𨿽古之能軍不是過也動勞昭著爵賞頒賚公私之論其誰曰不宜久欲一修賀牘困頓於憂危之中隔絕於往來之便坐是失禮慚愧何言區區頑忍棲遲敝廬且三年矣近則暴橫益甚凜乎不安只得挈累暫寄臨川大山之間赤手空囊艱糴擇楮遂以大窘敬惟閣下不惟一鄕之所倚賴斯文之重實有望焉兵爲危事夫子所愼臨之以威系之以恩戒勵不怠訓練不弛毋恃敵之不我攻當恃其不可攻也瞻望壁壘不能飛越無任拳拳不宣

與危太朴

肅拜具記太朴編修尊契兄去年凡兩奉書其一托王用亨轉附天師庵中其二王伯衡便想皆無浮沈吾曹𨿽在窮山絕谷間深知仕宦之難也苟要慕古如平日所聞未免取迕致禍苟但隨人徇俗則失已負所學故必有時中之道耳所以書未免忉怛瀆聽也新春冰泮官況必佳區區傷手至今未能復常殆廢不用矣舎此無足爲知己道者祝潯州一向杳然無音所傳不一老拙有詩數首就此抄呈近作數篇同到鑑其可否玆因張孟循便謹布此末間千萬自愛自勉不宣

答危太朴

王伯衡歸得所惠書敬審榮授天恩分教成均不勝贊嘉隆古以來成人有徳莫此爲重在我者可不盡心與之爲嬰兒徒借徑出身固非士君子之所爲施之夏楚動用聲色以取乖戾亦恐非宜但當竭盡此誠勤勤懇懇告之以忠孝使自敬其身毋自暴自棄縱彼不信不聽而吾之此誠不攺不移人心皆靈夫豈無萬一感悟其間徒汲汲於口耳之末何益於朝廷哉勸勉得防个人才亦不虛受一命區區是深山窮谷無用日就衰槁之人而每於當世亦或有不能忘情者故謾進此說不審左右以爲然否尊兄今旣登仕版又難同布衣之時一日肩頭上重一日又要和光同塵人要不失已不負平日所學豈不是難千萬凡百朴實莫攺艸萊寒酸粗衣糲飯莫妄攀附莫彊追陪徒自取煩惱增逋負縱得一美除養廉俸祿亦有限其問致曲有多少憂危處非做家私還債負之具也此是古今儒者斷斷不易之義尊兄髙明何待愚言然離索旣久不敢不告也乂聞續弦已定想只求淸白韋布之家庶婦子不驕奢相安千萬毫髮不可越分恃愛已非一日故敢如此直言想不責怒謬文數首錄去求教後便幸批示可否末問千萬自愛不宣

通張仲舉

舎侄歸自京師備道動履之適且萬里一身復感疫痢仰拜扶持之徳臨歸人辱贈言之教同一感戴王伯衡歸共審史事畢功聖恩陞擢近居玉堂風日不到之地例用贊慶顧此衰朽株守山谷相望萬里無由面致頌言徒有傾企而已向承賜翰中及士則書事卽以來緘示之渠云俟則虛行時當拜納也但近者其尊人窀穸之後卽赴徽學不及相別未知能踐前言否也賴士恭早晚必來彼亦聞渠前說必不食也向來欲渠眼爲去取區區平日數篇謬文以無寫手不能盡錄太朴處有數篇今再附去續槁相會千萬商榷或有可以存示後人者畱數篇不然盡以覆瓿可也末間千萬爲斯文自重自勉不宣

乂與張仲舉

某頓首再拜仲舉編修尊兄閣下久不奉書良深瞻仰中間竊聞使騎暫出錢塘刋書度必有期程不久卽還朝也山居深僻不逢良便無由承動靜耳春深气和官況必佳裕玉堂風日所不到士君子抱經濟之心黼黻太平學與祿位宜俱進矣區區年邁而徳不修徒朽林下無足爲久要平生道者玆因張率孟循之便輒布此奉起居孟循以艸萊之迹妄遊京國進退之節學問之際皆賴豈弟有以教誘而奬借之末問萬告爲時自重不宣

通虞學士

比胡士則便嘗艸艸拜狀且以鄙文上塵書兒僭易方此自咎其歸也乃蒙髙制過許之辭非所敢當警防之意實深感服士恭來又辱齒及禮合躬望履舄少申萬一之謝屬以春中僵僕傷手骨脫筋縱今八閱月四更醫而酸楚軟弱如故飲食衣服動必資人甚無憀也坐是奔走不前慚悚之至玆因淸溪道士程希浩自觀華蓋之便謹承興居且首不敏伏惟尊慈特賜恕察區區之年逾六望七比築一居於竹莊之上去家一里而近扁之曰俟庵蓋取居易俟命之意也賦許三章別楮抄呈其味況蓋如此耳自觀謹願人也嘗延致敝齋以啟幼頑趍向甚不卑下敢乞予進少教誘之參奉末由萬萬鼎茵自厚以壽斯文不備

與閔仲魯

肅拜具記仲魯擇善尊畏友兄久不奉書良深馳仰嵗裏得元易數字云尊兄有書荷蒙齒及何以克當每有秦淮來者多言尊兄買田築室納婦生意藹如也何緣元易書中有又有不足之嘆吾曹年事若此凡百皆前定安之而已耳區區𨿽有三子薄少祖業析而爲三各私其私老來應酬衮衮以過日甚無謂也去春僵僕傷手今已一年猶酸軟不用余無足爲知已道耳最是西昂大非前日彌逺來逺蕃逺內人及長媳皆相繼變故蕃逺又困於煙瘴久無消息殊可念也不肖有夢之懷之二詩因錄去過目想同此情耳記得去年曾奉拙字尊兄郡庠旣無職責而又有子弟可以應門具一舟遡流來顧省生死一畨亦一好事不審雅意然否末間千萬自愛不宣

與弋陽監縣

廿四再專人並奉書到董店攀屈則車騎已東上矣不勝馳鄕之情竊想錦還侍奉防福合堂均慶乃蒙不鄙賜以臺翰並致佳殽祗受慚悚不可言也十月之別千里而歸以賤疾之故略不能獻一茶其爲缺禮未有如此之甚者相度𨿽不加譴如此自愧何輒有薄物聊首不敏時寒晤對未涯萬萬茵鼎自厚以迓續光寵不宣

又與危太朴

比作一書申賀托王用亨尋便附上不知曽徹省覽否弦歌乃在辟廱環而觀聼者皆當世之英四海之秀有開發之機有相觀之善有起予之樂不負所學此其兆矣但信於古道者必不合於時宜近於時宜者必或逺於古道酌而中之不其難乎前者之言出於分外不審能如雅意否也任他千鬼百怪我這里只是一个至誠知之爲知之不知爲不知能爲能不能爲不能莫相陵駕莫相欺詐亦自心逸日休古今天下惟至誠感人深咸卦六爻皆無大吉以此見感人之難才有一毫私意便不足以感人矣惟有一个至誠上事天子下接臧獲臨患難死生之際皆當如此也冑學樂教是三代盛事然頗聞亦甚難處旣居其位不可不精思熟慮庶防求所以少稱其職者此士君子之用心難與他人言也區區老退交遊中用世日顯進不免掛懷不覺如此覼縷耳幸恕其僣平生數篇謬文近方收拾其可以不甚鄙倍者畱示子孫輩況吾太朴所見或有少稱盛意稍合輿論者幸示其目庶憑以去取仲舉相會之際幸致此意又況仲舉在吾邑時多有倡和今皆無槁或有所收者並幸抄示晤對未涯千萬以道自重不宣

與薛卿

比嘗修謁無所效勞猥蒙延遇臨別筐篚之將旅瑣之需顧何以得此於左右慚悚而已仲元歸又領手帖敬審尊恙𨿽未復常亦無加進爲之喜躍況雲煙滿幅龍蛇變化復示教髙吟益用贊愜達人知命順天能自排適彼二防者將焉所騁區區𨿽鄙庸於此所見頗爲不謬復有八字爲公獻幸賜聽納順气壯脾驅風養血千萬不必求速已也气順則疾自不生脾壯則飲食自美二便宣行以時精神自暢驅風則客邪以漸而散養血則不致偏枮此八字者𨿽使古人復生亦不以爲非僕自信得及故敢爲左右言也續聞用朱元善鍼此公之鍼得傳當有小快舒眞人壙記亦發在崇文方丈𨿽掛一漏萬自當有大書特書者耳地逺不及時致安問萬告恕察不宣

與王用亨

久不承動靜馳系以之尊公貴恙𨿽未全復近可以扶掖出坐堂上及明樓下此獨可爲萬里賀他無足云云者比不意嘯碧眞人來復法師相繼化去道義之門𨿽無死生之累然愛敬之情不能不爲之傷悼也禮合修書申慰大宗師眞人亦以夏秋多疾精神索然從事藥裹以終日殊後時也仲舉編修必時得晤言家侄去時嘗奉片柬今不復作無謂之字千萬致此意也伯行以何日到都舎侄以目眚附舟尾甚是愧悔不審日一行曾有牽聮相累者否伯衡以何日赴上此萬里之初步少飲酒當如往聖入太廟每事問則悔吝寡矣僣越幸恕儒書尊其所聞行其所知則庶不孤矣更不專狀升沈勢異簮盍未涯伏楮惓惓不宣

與玉振侄

相別容易秋亦半矣不審所患目疾若何舟中一眾曾有相累者否老叔甚不自安也中間頗聞暫畱弋陽舟不相待得非諸公以是故不相安樂耶此亦人情之常老叔甚不自安也在何處及侍令舅以何日到都在何處安下所幹有無緒皆願聞之家舎鄕裏別無他事但早稻遇旱禆補過不及約半收耳晚稻得雨卻好可以無饑鸛田長幼皆如常張坊竹莊亦然到杭曾見危先生否張編修先生時親否老叔今夏甚多病右耳目防於聾眇亦气血時節當如此也聞河橋邵南二叔此際必在都下千萬爲致意二舅更不專狀可道上覆不宣

與吳宗師

比承寄示佳章典雅精致捧誦敬嘆甚欲奉和終不敢以土鼓瓦缶之音妄續闗雎之亂也亮不督過髙弟嘯碧眞人乘驛而化適在名山𨿽出世之學來往翛然而授受之緒先後之勤寧不爲之一傷懷乎瞻望萬里防奉末由哀慰此心仰祈照察不備

與逢復亨

不知音問者今又一月餘矣僕曹兩歸自市皆言及見賢父子想只爲聽對事耳不審此際辧明若何亦曾有折衷之言者否田土戶婚非和不了與其費而爭不若費而買此鄕黨之同論也秋燥如此蕎麥亦不可擬然滿城風雨蓋亦近矣薄酒侑緘爲合堂尊幼福履之問幸一笑置之侍次多多上覆不宣

與饒亦云

前秋便道伏謁尊俎以欵之筐篚以將之豈惟慰浣其積年之傾渇而已也別來容易再期愧感之悰未始少置中間竊聞頗有橫逆相望百里實深馳系君子所履其旋元吉何喜如之春气日和動靜宜裕有不暇言區區老來奇蹇一孫五嵗而夭其況蓋如此也它無足爲長者道次兒某不自量其駑鈍妄意舉業且子白與其進廣東南之美盛徳君子事也顧感刻當何如瞻奉末由萬告眠食自厚不宣

與楊聞翁

曩承尊顧未遑修謝客冬又拜教翰慚悚不可言開春本謀納謁偶感頭目運之證逺借尊芘𨿽已向安或應酬稍多或飲酒稍過時或防見其端兼以積雨東風途潦皆所畏者坐此食言停雲泛雪之義胥失之矣惟執事亮之執事以髙才愽學者而成書而謙損過情乃復下教璆琳瑯玕羅列几案顧不自揣量輒以膚淺之學俄頃之際窺觀妄度多見其不知量也執事略不加責開曉告諭層見疊出心則甚盛𨿽古之君子何以加諸鋭謀一謝少盡區區而行止非人所能乃如此者苟執事不以其愚而卒教之幸惠示其副使得潛心防繹倘有一得別當布稟否則敬俟錦還之日振此衰憊以請緒餘庶爲盡忠於左右也戒途尙在何日不能攀餞伏楮無任拳拳不宣

賀陳則虛建蘸

玆審大開蘸事濟幽途不惟宮門之盛觀窮鄕下邑之鮮見者顧此深山野人筋力視聽衰憊久矣不能少效驅防之萬一慚悚何言艸木之實隨其所有而獻之伏惟髙明特賜笑畱不宣

謝縣尉

比承枉駕田舎村塢中略不能爲車騎少淹慚悚不可言旣望專去修謝�亡益重不敏雪寒履用佳否懷仰以之顧此嵗宴四壁之家無以將意瘦雞薄酒聊表此誠伏惟臺慈特賜麾置余容開春晤慶以旣不宣

答李耐軒

比者修慶門墻重蒙與潔繼承令婿相過客齋不能欵奉良用慚恧日昨暫還田舎首披教墨且有腆貺爲次令孫春初診視之謝一時恐悚無地疾病相扶持古之道也況宗黨乎使其有效猶不當有所取受況其淺率窺度不中天淵之殊如冰炭之異乎此乃講報是愧我也業已祗領有難捲錦徒負芒刺於無窮耳兒輩修復不謹輒此少見區區尙容晤盡不宣

答楊顯民

比承仙邑萬兄偕淸溪觀張道士相過遞示手帖以去亟不及隨時裁謝政此愧悚復沐珍翰敬審佳裕良慰馳系近者直淸相會之際備詢進學綿宻不勝贊嘆思欲一見而不可得也復賦逺遊益用欣忭士君子之出處非一已而已也伯友餞語甚佳俾僕序之𨿽蕪穢之辭所不敢靳而粃糠在前良可羞矣嵗晚乍逺千萬凡百自愛自勉以卽逺大不備

慰何君壽

某再拜北堂孺人偶以防疾奄終上壽顧相去差逺往來柬牘闊疏已久無由知聞允升來出手畢乃審慶門有此變故爲之悲悼不能自己竊想純孝由衷痛苦柰何義合瓣香之敬屬以新春以來衰老多疾齒牙之風未已而足瘡之濕潰繼之食飲不能隨眾履韈亦所未堪由是奔走不前謹此以首不敏伏惟孝慈特賜恕察余惟節抑彊加饘粥以終大事以全顯揚不宣

慰汪伯羽

𨿽別久不敢以彛語爲孝思瀆首祈情亮不意慶門禍故先丈翰學偶以防疾遂棄榮養相去差逺聞訃後時不勝驚悼竊惟先丈以盛年傾逝愴感固深然賢昆仲壯遊於萬里之外能致身於功名之途此亦可以含笑於九原者矣賢昆仲祿未及養摧痛終天不言可知誼合躬致瓣香之敬實以衰老之餘加以頻年憂患小小疾疢無日無之由是奔走不前謹此以首不敏伏惟孝慈特賜恕察令弟教諭逺在遼水還有音問到彼卽一歸否更不別狀余惟節哀順變彊加饘粥以終大事以全顯揚不宣

慰李耐軒

日者不意令孫叔揚學錄防疾長往永棄重闈𨿽嘗獲與扶持之末顧此膚淺無術以起之有負平日愛與之盛慚悚何言每惟令孫徳性有溫良之風趍向無市井之習靑年筮仕方有其緒而遽至於此不但合堂尊幼爲之懊恨凡在鄕黨親契之末莫不爲深嘆息也日昨曾去致瓣香之敬以時暑不敢起居曾煩致意退而思之失禮殊甚耐軒髙年如此亦宜自開解也叔揚𨿽死幸有三曾孫焉此其一也未病時聞其欲赴延平倘出在二三百里之外或已及其地而遽至此大故則一家之心何時而滿足此又不幸中之大幸者矣謹布此首不敏萬告尊慈特賜寛恕不宣

慰張主簿

托在一防而稟違動在半載之上中間襲慶逺歸非不知聞蓋以春中因跌傷手骨脫筋縱酸痛軟弱意緒無憀皆謂老來血气非百二十日不能安也今更醫者四人已六閱月矣未見平復由是於所以事賢大夫之禮者皆廢也比者不意太夫人奄終上壽聞訃極爲悲傷閣下勞於官府之事舟楫數千里半年而後復位刑獄之審又有相惱此情可以想見日外猥荷記憶名酒屑面惠及林下感佩盛徳慚悚無地謹具綫香一炷防心粗菜爲太夫人靈幾之獻不敏失禮無以自文萬告臺慈特賜寛宥聞畱襲慶時貴癥又復舉發一次不審輕重與向時若何萬告節哀順變彊進饘粥以終大事以全顯揚下情無任拳拳不宣

慰胡士則

比者不意先丈朝奉偶以微疾奄終上壽玆聞宅兆告吉行卽幽扃伏惟賢昆仲純孝由衷父子之親聿隔泉壌痛毒何以自堪顧先世以來忝在末交情隆義篤禮合與奔走相執紼窺山林之勝信體魄之安而屬者偶過舊居路滑僵僕遂於左手脫骨傷筋陰雨未解旦夕酸楚殊無憀賴醫者謂血气衰憊難以速愈坐此不能前進上負幽防何以自文二豚犬又皆假館糊口謹遣幼頑多多代捧瓣香尙賴告白幾筵特賜寛恕余惟節抑凡附於棺及所以固其塋域有足以宜其後人者必誠必信顯揚之道如川方增謹拳拳不宣

慰汪仲罕

不意慶門禍故先大夫遽捐館舎地逺初不知聞春首偶邂逅次郎君於士則昆仲處爲之驚愴不能已也伏惟純孝由衷哀慟摧毀何以自堪不審比者體力若何敬惟先大夫夙學逢時錫命者七文章壽考蘭玉森茁於人間世亦何憾者而解組三衢及於娛奉父子至情盡善盡美矣不審襄舉尙在何時曩所營者陰陽家無所拘忌否托在末交義逾骨肉千里匍匐顧此當然交春之前偶感胃調治稍安復因僵僕遂於左手脫骨傷筋靑腫軟痛飲食衣服皆資於人是以奔走不前仰負幽防死罪死罪哀詩三章欖香三上首此不敏敢煩告白幾筵特賜寛恕余惟節抑加餐以終大事以全顯揚令侄季佩賢宰更不別狀總幹臺照不宣

慰楊顯民

頓首再拜顯民翰學尊畏友兄侍史別固久不相問者亦久去年李梅張兄來蒙惠書且拜令叔野碧季兄賜翰其時以此兄再造相鄕之說是以不及裁謝慚悚之深比審判政孺人棄世不識以何疾遽至大故年壽若何地逺不能匍匐奉瓣香爲之愴惻不已竊想執事中年失助猶中流之舟而去楫顧此傷弓之鳥不免爲執事動懷衿佩滿門賔客時至中饋無人宜若日不暇給矣爲之柰何然執事亦必自有以處此也陰陽家不可深泥殯亦不必久擇其稍暖爽之地則卽可畢事髙見以爲何如潯州之傳音竟不虛痛心短气此非一方一曲朋友遊從之私也執事之懷亦不異此區區有夢之懷之哭之之詩謹此抄呈比及歸櫬執事能一來否能來千萬相約於何地相會意欲承教或得不外下顧則所甚願望也玆因子防便謹附此首不敏萬告亮察不宣

俟庵集卷二十九

欽定四庫全書

俟庵集卷三十

元李存撰書簡類

與鄧子防

掛劍桂林非不知之顧此以塵垢度日加以衰老多疾朋友相觀往往闊然新涼想臯此燕裕今年從人曾過進賢否官陂水北曾有音耗否頗願有所聞也李如心謂將謁門墻因得寓此如心坦然可交君子人也𨿽暫以靑囊防無毫髮市井江湖之气其所指顧在相裏者可以知其淺深矣末間千萬爲斯文自厚不宣

又書

比承教帖有相過之許何以杳然相去𨿽近頗難問便由是柬牘之敬易得而疎蓋伯友之招旣不能奉命必合以時裁謝不然或以吾爲簡斯罪過矣苟門墻多牽制亦未有僕輩往來則此間或得端便徑答書去如何惟命可否

與張孟循

二生來接手帖敬悉偶賤迹過下塘再畱二生一宿蓋顧已見識不明恐相悞願加少詳察耳樂生性急甚不樂之告之曰吾欲治子以實熱也何爲少飲水卽停中而泄下吾欲治子以虛熱也則子童丱何爲而有此政在疑貳不決之際而子望我以古之神聖者何耶吾其不能爲子役矣方丈信【闕】一二日奉答董生煎藥則神效蓮心散負藥則無比山藥負他需面布不宣

又書

允升之歸之日僕適有下坪之行是以不及奉柬朋友講學且宜以痛攺舊習爲第一義求欲速成非善學者也胸襟苟未正當而遽有見解眞所謂假防兵而資盜糧者也髙見以爲何如子中想已安區區省得一行苟未安必當有續帖也繩還常住但不免有斷續之慚爾外附書一封還李如心聞其相知日多可喜可喜方丈臟腑想全妥帖矣匆匆

又書

顧此衰老時熱不能少盡匍匐之義日昨嘗奉一書申首附渡所曾徹覽否續聞先柩欲以七月權厝愚以爲此舉未安士逾月而葬喪禮稱家有無避貧賤求富貴此後世術家之說耳只當擇家山一平妥之所或祖壠之旁莫要一畨作兩畨事在後事皆難測度起意難也且如先丈之葬賢者費了多少心機气力未知所作曾合曾楊恐少債負亦尙未零利托在久要不避僣越千萬入思及時畢事爲是不宣

與官景文

闊疎殊甚得書欣然且審履玆新和起處均祉益用慰沃因記去秋景春相過時詢從者必由鶴嶺回途可以相顧旣而杳然殊惓惓也諭及元敬郎君肯來相親此乃美事顧當庸鄙所願聞者柰年來衰憊殊甚百念灰冷頗務養息卽無開講之事前日李堅之遣一孫過此抄數篇尺牘或兼旬一日卽歸也最是別無空閒房舎可容長兒辭館督農圃亦恐不能奉周旋耳甚孤盛意尙容良晤以首謝不宣

與陳伯柔

肅拜具記伯柔文學尊契兄相別經年先堂太孺人棄世之後久及知聞相望數百里不能匍匐往哭嘗奉一書首不敏亦不記附何人不知能達省覽否也前年李如心來遞手帖又蒙雙墨之惠披誦所諭情義藹然一向不及修謝亮不責也子防會間審琴書甚適得賢主人非特館谷又日有切磋之樂賔客遊從之盛所寓又得重屋有湖山眺望之興健羨健羨久不及奉柏友書甚自愧也茶話之際幸致卑意車從必常入城必與陳仲益相見聞其先大夫存時能備言疊山夫人李氏當時建康獄中死事區區與陳仲益未及識不敢冒昧奉書倘有其說能記憶或先輩有所記錄千萬抄示至感蓋夫人乃家姑也是以敢請外聞伯恭常常感冒此乃稟气薄弱寒气疎散之藥不可多進燥熱剛重之劑亦不宜輕服治之當以和平爲上然皆屬外治其要莫大於寡欲也𨿽未識亦僣獻其一得之愚千萬相恕亮也聞左右多有好文字有便幸見教末間並幸自勉自愛不宣

答曾文哲

比辱相顧旣以識荊爲喜復以荒涼略不能欵曲從者爲愧也別去容易旬日人來復領手畢淸秋審履用佳勝慰浣莫量令祖徳望如此豈區區所敢擬述嚴命謹遵掛一漏萬徒悚仄耳二卷子及帖各贅數語恐不足拈出也尊翁翰學不敢冒然奉狀入侍多多上覆不宣

與曾子白

昨兒子率造門墻辱與其進連日且爲左右擾來歸復領報帖藥石之惠甚愧悚也此子出於僣妄而其志似亦不可沮況又遇大君子有以鼓舞變化焉敢自外自棄第其舊主人必欲尋盟遂不得日夕承教於講下一暴十寒有所不免玆因其請益之便輒此起居春和景明賢賓主賢師友詠歌之餘繼以舞蹈蓋可以想見也末間千萬自愛

答胡栢友

賦質本浮爲學不勇內無篤實有守之行外無典雅可傳之文駸駸其衰方此自訟而樂道人之善者往往過聽甚自愧也六月廿九日子防遞示手墨捧讀如承晤對足慰平昔之所聞第防謙之義溢美之辭皆不敢當伏謁賓墀實所素願非惟文獻之足徴浩然江海之气必有以洗此固陋者時秋熱熾甚且有斗升之獲旣直淸祝君歸自江夏將爲廣西之役約以仲秋之末取道敝裏聚辧而行苟匆匆其來亟亟以去彼此必將皆有忿然於懷者矣坐是䢐冬北風其涼顧塞向墐戶而處耳目於道左方直文防旣不能奔走惟命復稽於裁謝𨿽執事不督其過如此恐悚何嵗且晏千萬自勉自愛下情無任拳拳不宣

答蔡敬所

薦承教墨慰浣莫量敬所之字出於顯民其義其說合顯民爲之而何乃下徵於老退無聞者又恐拂盛意杜撰數語恐不稱雅懷覆瓿可也外承爲令弟診視區區之心於人家佳子弟愛之不啻如已子誼合奔走柰衰老疾病日生𨿽左近數步亦久不出蓋其勢使然非故作是態以要人也重侍以次千萬爲謝不敏片紙匆匆不宣

答於仲元

賤手今九閱月而未愈坐是於親朋請謁多廢望日一出滿擬晤言而仙騎乃有金盤之役甚恨不得追後塵也蓋與山僧有約亦甚久矣想顧盻之餘有足樂者區區荒村不免日有不切之應酬嘗欲登此山徘徊數日未能也嘉惠忽至宜此衰老感荷感荷

又書

積晴忽陰方有冬意手墨劃下醉之以醇醲飽之以甘肥孰謂寒谷其春蓋如此哉皆盛徳也親友之間苟有可以效使令者義之所在而謝言鄭重徒增慚悚而已略此以復將命悉需晤言以旣

與曾子白

顧汨汨塵垢之下不能以柬牘之末奉起居者逾年半矣瑤花瓊樹如此向往何嵗新春半髙堂重席履用之裕樂育之盛可以想見惟是豚犬不自揣量昨拜講下猥辱耳提面命者無所不至感刻有造無窮期也季冬之間膠於叢脞上負盛意甚矣玆令撥置復望舄塵得不督過而終惠之幸甚幸甚庭槐已有秋意摩厲當在老手泚筆以俟頌言不宣

答李仲和

時雨宜農忽領教帖敬審侍奉防福合堂安裕其何喜之如名縑厚餉復此講謝鄕黨親契苟有可以少效區區者義所當然也況足下年方甚壯自天之福如川之增僕何力之有焉侍次使眷不及一一申謝悉需旦晚良晤以旣不宣

與官叔泰

比辱尊顧且拜厚貺第荒涼弗克少淹從者爲可愧耳區區賤疾依所教荷穎夫遣子攜藥相過曲終其情多費藥餌今已一百一十餘日酸軟痛硬如故殆血气衰耗使然殊不可曉也中間所諭文字杜撰得數語未知可尊意否謹去槁請呈盤湖諸巨眼恐有未安當修削之苟無疵累可以拈出然後冩正本也悉在裁下時暑餘惟珍調以殊擢

與髙本齋

不晤對不奉書今三年於此矣比車從歸自京師且有榮擢慶候之禮皆以老病廢春中又以僵僕傷手骨脫筋縱今七閱月四更醫而酸楚軟弱如初親交缺典又此之故竊想海量必不責也玆者不意伯氏敬齋提舉遽捐館舎手足髙義必不能堪大斾亦必暫回主維其事中間貴體常小不佳近者家侄便適有小冗不及修問甚是悵怏大抵痔瘡亦必深治深治決多用寒涼則不免於大體有妨也只得不甚害於起處斯可矣余幹一僧素有下漏得年七十之上其人善飯遇勞則疾甚逸則庶防耳爲吾友計者但不必自勞其身心可也僣進一得之愚不審髙見以爲然否承顏或有涯尙圖傾倒不宣

與舒易齋

逢氏之聚轉盻半年賤體齒齲未已而目眚繼之目眚未已而耳疾繼之目防於眇耳防於瞶今幸庶防且喜賤足一向無苦中昨以六月初二日赴薛招其四日卽離倪市五日抵竹莊遄歸者以六日媒者至七日遣訂多多姻盟故也由新第路口瞻望碣石悵怏而已髙第來索文字甚熱且病無憀又雜應酬豈有情致及此堅不肯去聊將黃葉止兒啼耳並用發一笑也不宣

與饒元可

前秋獲登君子之堂喬林淸池不異疇昔爲之嘆喜者累日開名尊敍情話骨肉之義藹然稟違之際又俾挾纊以去感愧迨今未已也春和合堂長幼想萬福區區老來病患薦至夏初夭一孫其況味蓋如此昨荷幼郎君惠書謂將可以下顧延企者久之杳然何也想志在進修月異而嵗不同矣玆因次頑執經子白講下承動靜並布謝萬一

與饒元凱

前秋率然造於賔階得敍親戚骨肉之情話繼日連宵叨擾蓋亦甚矣稟違之際又辱厚貺愧感以之並別來容易兩載春日竊想合堂尊幼防福區區老來病患薦至去夏夭一孫才五嵗其況味蓋如此耳城中相從者必時一入母妗處必安玆因次兒執經子白講下謹承動靜並敍謝萬一

代胡與李求婚

某同飲越溪之水而抗塵走俗未嘗一望大君子之履舄輒敢以賤姓名通於下執事者靈芝在山防然之光藹然之气瞻而裛之者蓋久海涵地負何所不容是以無恐初冬薄寒敬惟吉徳具備時措之宜尊候防福某仰恃尊慈輒有稟悃長孫某才質駑下學未知方近者王君某薦相過議及長院愛玉姻配聞之慚悚無地名門衣冠禮樂所由來逺矣矧惟先政宣慰公以不世出之大才爲國家奉使海上其雄豪之气足以慴蠻荊其剛正之辧足以定崛彊歸而稱防光在史冊長篇短歌復膾炙天下後世之口其流風遺澤繼志述事者政未已也顧此蓽門圭竇之家亦何敢妄焉攀附復自循省前代中興之際某公由外入拜右僕射而我祖文定公亦纂修獲追朝請之後其聲光相望而論道經邦之際亦宜甚相歡者也酌之於此則大小天淵其何敢啟此齒稽之先世之好則或可以少望後塵之萬一也由是不避譴訶而聞之下執事苟辱不鄙而賜之盟則豈惟某也得在收錄之餘其自二公而下實嘉賴之敢以爲請合堂尊眷不敢輒申起居者拜書之始也奔走先後之請顧此衰者其或不任尢所不敢總幹尊照

代書

區區忝在姻婭之末而不及一識荊州𨿽抗塵走俗之蹤自取疎外而泰山北斗之仰未嘗一日忘也初冬未寒竊想尊履康裕仰恃海量輒有稟事寒微不振之家負薪不學之子往者重蒙令弟親家特賜収錄歸寧旣久顧此貧窶略不能少相問遺自知罪矣妻兄宣卿下顧極言荷尊前篤敍夙好作成和气此眞盛徳事也詳托宣卿面覆尙賴終惠豚犬𨿽駑下亦豈木石不知所感戴哉謹冒昧拜此甚不謹楷萬告眷恕不宣備

代書

曩嵗家兄未遷竹莊曾蒙尊顧茅齋之中飽挹光霽且聽懸河之論足慰平生自此汨沒壠畆之間奔走塵埃之中無由一承良覿惟有瞻望河漢之光卽辰雪寒君子有相履用必佳仰恃尊慈輒有稟悃余幹鐘時茂有第三子曰文郎前年曾從其師就學於家兄竹莊之上殊亹亹可教趍向甚不卑也而未有姻盟某不避僣越欲爲令愛玉議之顧此嵗晚未敢造次輒布此紙聞於左右尙圖開春專造臺庭以旣干瀆尊嚴恐悚之甚余爲茵鼎加厚以棟斯文

答徐天麟【四六】

不度衰年復添累事因此絲蘿之附遂成家室之宜豈料眷情特頒厚禮羸肩在俎益思樊將軍之雄蟻醖浮杯敢效陶先生之醉鄭重甚矣感荷以之筵敢言於花燭時最貴於椒盤尙冀驄車下臨蝸室

代書【陳永仲侄娶彭以書請道士彭大年】

禮稱猶子已歌家室之宜古有眞人必借光輝之及筵開花燭仙降蓬瀛𨿽無庭實旅百之儀願聽道徳五千之誨蝸藏蕞爾鶴馭翩然

俟庵集卷三十

欽定四庫全書

俟庵集卷三十一

外附錄

答書

虞集

集頓首再拜仲公先生文幾胡士則攜髙文見示深羨山林之日多性道之造厚區區早從應酬晚膺痼疾相望霄壤固其宜也比賜教輒申辧問非敢贊辭實以起學者之體究云耳過蒙謙答何以克當目盲之餘已無讀書之分但荷朋友誦以服繹或令子弟誦而聽之齋居夜長絳燭之賜爲助甚沃又以知閤下每欲深補其不足之意感荷感荷俟庵新命直是髙古輒復次韻以奉一笑不揆其不足以續貂或有誨言更望往復亦暮年之一樂也伏楮不勝蘄年之況小詩戲多多書紙尾不罪墨一丸送之學詩學書一二紙來看以諷孫雅奉狀不宣

俟庵集卷三十一

