

欽定四庫全書

集部四

縉雲文集

別集類三【宋】

提要

【臣】等謹案縉雲文集四卷宋馮時行撰時行字當可壁山人紹興乙卯丙辰間爲丹稜令罷歸後出守蓬黎州終於提防成都刑獄公事嘗居縣北縉雲山授徒因以爲號宋志載其文集四十三卷嵗久防佚明嘉靖中重慶推官李璽始訪得舊抄殘本編爲四卷授梓此本卽從璽刻傳寫者也時行宋史無傳四川通誌稱其與曽開朱松等共斥和議忤秦檜坐貶今讀其詩文忠義之气隠然可見志所載當不誣惟志以爲嘉熈間狀元及第考集中明云宣和初應進士舉又有建炎庚戌中秋與同官相期月下詩及紹興六年十月六日詩斷不得爲嘉熈間人宋狀元錄亦無其名志殆流傳之誤也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

縉雲文集卷一

宋馮時行撰

五言古詩

遊石龍偶成寺僧通首坐飽歷叢林歸老此山故詩多及之

飛泉撼琳球羣山髙崔嵬中有古道塲紫煙籠觀臺石門不施闗榮辱自不來霜鐘鳴萬壑日出山霧開老僧挈筠籃上山拾羮材歸煮南澗水至味謝鹽梅食飽不下牀法身充九垓破衲一甲子雲閒與徘徊我欲吐情語銘之古巖隈云切戒多事勿聽龍作媒爲雨非不佳世間多塵埃預恐爲雨罷歸來污蒼苔

友人惠酒殊佳用淸光滑辣四字爲韻以謝

六府萃百感攻愁須酒兵故人如我知侵月走雙甖手裂絳泥封瓦盆貯瑤瓊我生百世後見此聖之淸一飲肺腸潤再飲毛骨輕何必跨茅龍超然欲遐徵

先生飲至和尺宅如鑑光餘力曁酒醴百甕春朝陽洗我朱墨塵淩風龜鶴腸醉鄕更飽歷岐路久已荒休吏閉齋閣三盞通眞梁到處百慮息其俗如陶唐

苦懷茅屋底夜歸船軋軋酒榼對魚籃照路燃槁稭及門呼弟昆長少常七八酣腸如有神造化不管轄朅來久欠此君乃餉甘滑大醉今復狂醒來恐愁殺

冠豸取能觸佩劍取能割飲酒移气體我亦嗜淸辣舉白欲下咽丹腑已通達溫溫坎離間正气自旋斡於焉養眞勇險語犯天闥千鐘建太平豈徒爲消渴

捨弟生子

多女信無助多男復何虞我固喜二仲輩出三丈夫圓郎未解語手欲學抹朱閏郎好神气兩眼澄秋湖復有新生兒初探海珠一一閱淸俊並是千里駒胡爲集我家足視種徳符昆弟若一體在爾猶在吾堂前有雙親各已皓鬢須抱弄想慰意顏色朝愉愉未問壯門戶悅親良所須況我藜藿腸要當飽典謨足以立家學燦燦遺羣雛爾後更五稔汝等行不扶我欲爲道肥汝當爲書臒富貴何足道陸賈眞洪儒

龍鶴禱雨

地靈丘壑防危路入紫煙藤蘿閟尺水中有龍潛淵靑曦弄驕暉紹興丙辰年嗷嗷周餘民生理諒難全令尹謝不敏來上天公牋一念如絲芒已斡造化權夜半雷繞山雨出山之巓淩晨眺四郊艸木亦欣然民戴神之休次謂令尹賢賢則吾豈敢庶逭失職愆甲兵久不洗風霾漲塵寰玆事非神助若爲快濯湔物極理必反否泰如循環神龍儻有意速起飛九天

斬雞棲木

舎南開小圃土平如沃肥去年種桃李今年花離離畦丁不解事其傍樹雞棲雨潤枝柯繁風吹花葉披頗乘風雨力似欲桃李欺桃李不自持向人顏色低客從何方來指呼厲色辭謂我同薫蕕蒙昏其在玆艸木區以別其猶異妍媸再拜謝客意黽勉事剪夷桃李佳气浮欣欣如有知老夫意猶惡有悔不可追大哉天地寛含覆萬彚滋美惡詎可齊俱受一元施援毫書其事用貶小己私

偶成

越羅與蜀錦被體何其華豹胎與猩唇適口良自佳佳美未必得飽暖不可賖明通紙勝雪樂昌墨如鴉更招南浦石四友相寵加謾薰新寧香時烹固陵茶蕭然文字間亦足爲生涯

憶淵明二首

晨策東籬路煌煌寒菊英我豈無他人底事憶淵明忘言會諸理掃盡世俗情悠然見南山此意誰與評五音不害道其如哇淫何聊以寫我心素琴時按摩澹泊有妙意豈憂焚天和賢哉等防鴻竟免嬰禍羅

題涪陵楊彥廣薫風亭

身世如浮雲百年一飄忽古人事業在已腐蒿裏骨惜哉薫風亭勁翰儼突兀想當揮灑際浩气漲溟渤迄玆變故後同好亦泯沒散帙落危睇作亭煥新揭超然盛徳後淸芬念貽厥亦聞爽塏地山水皆秀發曠蕩敞遐眺蔥蒨羅翠樾勝遊集簪履有酒備百罰異時太眞園絳樹山硉矹吾其解煩鞅長風臥煙筏問津鷗鳥外亭上散白髮飄飄揖薰風解帶腳不韈咀嚼淸冰圓內洗肝肺渴嗚呼蒼梧逺瑤琴久衰歇於焉慰永懷森森來披拂耿耿入疏襟更欲遲華月

登洪雅明月樓與陳舜防楊養源任道夫孫彥和探山水有淸音韻賦詩得有字

秋風吹徵衣我來亦何有長笑泉石間邂逅得良友飛屐淩長煙相與濯世垢淨宇閟寒藤傑閣架層阜登臨意象寛軒豁擬髙厚江山來拱揖似欲問安否岌岌環翠屛蜿蜿拖緑綬欣然爲酬對舉此一杯酒憩心自瑩瑩領要語不莠浩歌激巖谷朗暢孤月口晴鏡萬類憂樂隨所偶向來事朱墨伏案蠒生肘鬱鬱成底事一腹負百醜及玆謝塵紱未及休五栁暫與眞賞愜榮辱已芻狗況復老煙霞循寄日云久頗聞葛稚川芝術幻衰朽至今杖屨地歷歷傳白叟欲往從之遊靜守一气母丹成跨明月咫尺上南斗頓首排天闗丐天解禍紐日落寒雁哀雲歸暮山黝此意竟何如乾坤一搔首【洪雅以葛稚川得名今洞後乃其棲隱之地】

隱甫聖可子儀同遊寶蓮分韻得郭字

海縣一防市天地一郛郭局蹐礙髙厚而況自羈絡末俗競芒忽訟紙霜葉落平心作巨帚一掃付淸廓無事我所得超然解塵縛天淨鏡磨垢日炫眼刮膜野水照曳杖山煙薦飛屩淸朋璠璵姿興寄相領略世間出世間秋風古蘭若翠巘拂觚稜紫蘇濫闗鑰晨鐘隱町畽香霧散林薄竹密萬夫靜樹迸蒼虯躍黏壁篆幹蝸檐絲下晴蠖蒲團便熟倚茗盌快自瀹性與香火冷身脫簿領虐理窟深探討迷津鋭疏鑿心期跨汗漫知音付丘壑俯仰三十秋痛被造化謔貧窮道味勝老大世故約妄念春朝冰不作間市瘧出據廊廟地入分禽鳥樂時來屈伸指胸次何綽綽一官弛負擔五斗代菑獲看山未害廉塵迹詎可削倦鳥爭瞑樹短景轉修閣一來固未厭再至良不惡明日復命駕便道過龍鶴

紙帳

野人抄谿苔十幅圍秋風缺月窺我牀皎皎一室空錦繡開華堂坐挾不賞功戮辱在其後居然是樊籠先生於此間微吟和寒蛩須防寢不夣覺來日升東

布被

天地一指耳笑付杯中春蒙頭布衾在得失更勿論前時曵竹杖步過桑麻村買費一千錢十年度寒溫恭儉徳之基福謙有鬼神未能行於人敢不施諸身

蒲團

瘦骨何支離老鶴驚晴霜軟薴聨溪蒲一榻風月堂四序自鱗次跏趺貫炎涼達官重錦茵妙姬羅衣裳寒士倚淸秋憂居涕浪浪此君勿相畱我欲坐相忘

瓦鑪

六籍聖賢心歸來還下帷老瓦燒栢子冉冉度遊絲侏儒飽欲死靈均自長饑塵言污人耳夜來洗漣漪更欲淸鼻觀引手時一披知我其惟天不須對愚溪

竹枕

無節靑瑯玕葛陂化龍余可以奉君子不憚捐其軀幽人飽藜莧總以飫膏腴食罷掩闗臥鼻息谿云敷斗升乞西江碌碌愧非夫五友平生歡相從歸故廬

見雪

前日揮輕扇今日禦重衣重衣禦則已仍驚朝雪飛數峯起天末練練生光輝有如老大臣正色立玉墀風自山椒來凜凜折我髭馬上久駐目感此良慘淒一昏復一曉冉冉歳月移憶昨大觀初我始埀髫兒倐忽一彈指面目生權奇今朝天上雪宛作山中姿豈免三十年侵我兩鬢埀況此甲馬動憂端宿肝脾何當撥百憂采采山中芝一洗稻粱气攝身淩霏微春花與冬雪俯視造化爲去去宜努力所幸今未衰

張明逺自持其所居萃勝亭記來求詩爲賦三篇

其一

靜躁固異秉出處良一途巖前東來人翻然應時須赫赫帝者師去與赤松俱鐘鼎與林泉天以私吾儒窮達俛仰間取捨亦須防曲士胸臆窘屈伸自囚拘長往信已隘不休諒其愚倚天霜崖姿岱表張延符桂棟辛荑楣超然結云廬花艸粲綺羅淸飈發笙竽岡巒爲肺腑煙霞相友於逍遙以徜徉聊可與爲娛伏櫪萬里心勿作山澤臒

其二

百城何岧嶤儲淸自太初靜境超人寰羣仙之所居淸都閟寶籙宮闕函丹書眞人拜玉庭天帝手自除寶蓋相參差縹緲來空虛我欲從之遊玆山遂慵疏朝霞以爲食浮雲以爲車此意靡堅決西望空欷噓君今定不凢買山自菑畬上方切層霄伊蹊百步餘瑤艸破霧收靑精淩雨鋤往往逢迎間松喬曳云裾爲我語羨門問訊今何如

其三

文章蓋代手千載栁栁州落筆記山水奇香撼琳球開卷一再讀宛若從之遊歷歷爽心目毛髮爲颼颼若人嗜淸曠步履素得幽攬勝得樞要天地不可搜巉巉華山孫藤蘿護維陬絕頂葺荷蓋風月共夷猶物色自飛動與我相答酬千里入睥睨逺眼縱莫收憑軒寫淸絕文與境趣侔栁魂不可招君防紹前修何當棄圭組從君送淸愁

重陽登翠圍亭亭廢十年竹栢蓊然殊蔽逺眼命寺僧芟除剪伐屏翳豁開林巒杳靄殆丹山之絕勝處也與同遊分韻賦詩以老杜開林出逺山爲韻得逺字

林樾失洗沐叢灌老偃蹇坐令軒豁地雍穆成奧閫千年李峨眉孤調絕攀挽徑欲剗君山笑看湘水逺我來此亭上造化閱舒捲何堪浩蕩意鬱鬱仰若俛蘭蕙生當門尙爾付鍤畚大材廊廟具顧此何衮衮石角礪霜斧一斬三百本圖事欲大快不復計小損天地英气歸川原勝魂返鏡開水灔灔龍轉山蜿蜿臥虹踏歸市融云防春墾晴光蕩芳酌中筵舞蹲蹲黃花壓客帽胡牀秋風穩萬象競參揖相見一何晚通塞有時運明晦理相反干戈天地閉撫事切深悃痛澆磈磊胸不復效老阮

和鮮於晉伯遊臥龍

四十發已白百謀無一成林泉有夙志芝術寄晚程人間好山水往往盡經行輒忌墮圭組所至欲有營臥龍勝蘭若曩遊愜平生蒼茫紫翠間藤蘿路回縈上方攀躋迥遐矚襟宇宏風防秋嶺瘦云護曉泉明汲甘潄芳潤擷香佩華英境迷煙霞痼道豁人鬼盲是時駕言旋濡毫記前楹於今已八稔愧負猿鶴盟君今倚巖桂泠然賦晨徵仙人餌白石幽士飯靑精興托風塵表詠味見髙情欲往從之遊秋夢一羽輕靜躁本異趣出處諒欲誠胸中一丘壑敢以易功名杖藜如可再君爲寄先聲南嶽寛嘲笑北山緩譏評行亦老菟裘今姑隱市城此心隨雲歸與山日逢迎

送開守解印

窮冬自蕭疎小壘雲開使君擲虎符行矣何遽哉父老相與言未言心已哀自云好使君撫我如嬰孩天不爲我旱人不爲我災使君今已行力挽不可回舉手向父老聴我勿我猜赤驥萬里足瑤池倐往來伏櫪方丈間何其等駑駘丹鳯隘寥廓五湖看如杯修羽落樊籠安得一毰毸驥非伏櫪姿鳯當翔九垓使君稟天秀磊磊眞長才峽裏三家村胡爲久徘徊況與艱運偶中州漲煙埃天子急親賢搜訪盡艸萊一麾諒其微千里良需材棄去自騰踏爲國除禍胎父老休嗟惜功勲在雲臺

寄魏相之

煙塵漲中州大雅欲陵替遮眼惟甲兵開口無丁字君從何方來落落淸廟器豈覓佳吏部惠然枉輪駟快語眞起人坐久益宏肆復歸磨破瓦自寫錦囊祕敲門遣長須恍若明星墜意逺出寥廓沈謝堪叔季昔人重勲業文章乃餘事當其困湮淪慷慨動幽思舊筐儻好在萬代作淸吹聽君發餘論堂堂蘊經濟賈生求屬國居然不自試飄飄雲雨峽風沙正顦顇老耼柱下史莊周漆園吏鴻鵠千里心蹭蹬戢逺翅平生有筆硯艱難不相棄得失與憂樂付此一遊戲舉手忽盈紙不知老將至達士要如此何必苦酸鼻淩江我二友大非俗士比與君共朝夕可以忘世味嗟我謀生拙汩汩耗元气相逢思共載羈紲但長喟別後有新詩莫忘情所寄一瓢落淸江頃刻荷淸賜一飲一再讀一篇爲一醉

和何子應夜讀書

軒頊握元气堯舜法令疎三王備文物古意漸欲無周平一東轍列國異車書祖龍失雲雨大漢天爲謨後更十數姓年曆防千餘滄海屢淸淺興亡如合符生平笑書簏逺覧資良圖滑淨一棐幾萬代忽森如佳處仍三復此意良不虛豈無太乙來靑藜夜相呼挈我遊太初天地如蝸廬以思不如學聖言豈欺予

江行書事

扁舟如竹葉塊坐筋脈緩起尋笻竹杖散步午沙暖石淨困還坐江緑污仍盥山轉孤渚沒岸落細路斷艸色暝煙霧花樹見村畔物象總相愜欲遣詩句管詩成自吟哦兩袖春風滿皛皛日欲暮我行亦已嬾聊復喚疏篷疊骨作小款範蠡定何人得遂老蕭散我待功成後此語正恐誕徑欲具蓑笠煙雨隨蠻蜑

建炎庚戌中秋夜與同官相期於月下旣爲具頑云障空不可人意作詩以紀之得賞見二字

散懷誰與儔風月玆吾賞好景會人心宿約毎不爽蓐收濺明河玉露洗穹壤肅肅夜气寂皎皎素沆漭飛出未半弓已照天地廣玆夕豈易得久矣俟淸賞云師誰爾忤屏翳蔽虛敞萬事不可必變化如反掌太淸一滓穢幽娥動懸想誰爲披層霄快哉心技癢聞君洗瓦盞倒榼有餘盎何當數列炬酣歌散淸響有月固來遊無月須一往

玉皇勅諸天玆夕盡羣見驅云收月光反照玉京宴老龍翻海窟杳靄郁萬變天公有嚴令遺隙無一綫蕭蕭寒桂影可想不可見生平謝惠連與月有深眷對影無淸暉把盞不下咽亦聞顧兔藥天成非九轉可使騎淸風飛入廣寒殿安得一刀圭扶我超宇縣稽首分帝觴飽以瓊爢薦回首鄰淸娥相將以遊衍人間滴與瀝役役自卑賤

贈故人二首

一日如三秋屬君情所専晨風吹初春繞屋鵲聲幹得非造物意憐我徒侶單放晴速君歸一笑不作難起攜化龍竹消散枯體酸矯首東山云行人爲我言言君騎紫馬近在十里間溪邊古松隄栁波梅飛殘疾走落巾履歡迎許平安津津眉間黃顧我一粲然頗云萬貔虎枕戈臥西闗元戎坐帷幄花幕淸晝閒井絡天一涯可以加飯餐復出羣公詩字字冰雪寒窮探到防窈老語角險難一讀重驚嘆再讀醒昏頑嗟我平生心文陣亡左旃遽拭涓滴眼窺此瀛海寰並驅吾豈敢愧負百且千尙能督租賦用博酟酒錢日日與君醉髙歌易長嘆

再和

煌煌六藝學兀兀門亦専耕道宜有秋而我適旱漧疎鬢日月邁破衣霜雪單誰謂四海寛已覺一飽難失計墮簿領署判手爲酸皇家挈天綱昨下如綸言冷眼看匠手雌黃英俊間華堂玉塵動繡簾香鴨殘爲國得一人可使天下安當時呼畫師我愧寧不然策勲徑投筆守志甘抱闗渥窪萬里心束芻老廏閒豈無苜蓿盤可以羞晨餐豈無芰荷衣可以備祁寒天地日莽蒼逢辰諒多艱世旣不吾與不去良亦頑搖搖故山心長風動旌旃君今門下士良莊滿人寰與我各相去何啻一小千異時白雲邸仰君分酒錢富貴無相忘勿徒況永嘆

西北有髙樓

西北有髙樓氛氳臨大路飛檐轉春風綺瑣雲霧姣服者誰子傾城此容與娟娟長眉靑不受脂澤污娉婷惜不嫁恐爲蕩子悞寫心泛淸瑟獨不怨遲暮

東方有一士

東方有一士不見心忡忡尺璧未足多夙好良所同永懷不能寐攬衣出房櫳遙夜未渠央取琴和秋虫豈無時世交掣肘不相容

題報恩方丈宋子展所作墨竹

叢筠抱淸節茂若含幽翠孤樹老風霜空枝少春意其中有磐石人莫知其器堅頑如我心脫盡榮枯累畫不與詩謀詩輒窮微理何時逢畫郎忘言笑相視

和楊拱辰見惠

所操或異趣並席寧相親臭味儻不殊千里情猶伸古今邪正間何啻萬微塵平生閱世眼服膺無防人濟濟數君子厖然气深淳南郭服仁義轍迹世所循楊侯墨池孫淸厲淩蒼旻公幹抱奇蘊謦咳皆瑰珍造物豈私我恵我爲徳鄰賤子嬰禍羅蹭蹬巴江垠棄逐類秦客顦顇如楚臣九死不能悔百煉未失眞敢希鳴玉侶庶混擊壤民飲水蠲煩燥薫香懺貪嗔朅來古安漢息黥幸依仁至道迷所適避風時問津昨者枉車蓋正值霜雪辰廚空無盛煙坐冷乏軟茵墻頭丐鄰翁殽核粗且陳公言我未暇語竟卽踆踆挽袂不可止滿坐顏色顰公方遲騰踏我已甘隱淪我歸楚之防公家蜀之岷感此會合難時來笑脫巾酒戶較深闊句法窺淸新縱遊當秉燭正恐別鼻辛公能勉此樂我及畱中春

再和

人言不飲酒神形不相親我云不遊山足攣不可伸徑須向泉石抖擻人我塵況復山林姿豈類軒冕人出門見四野便有羲皇淳昔遊頗有得已事猶可循異時春開陰晴霽如秋旻殽蔌粗提攜不必皆奇珍客居我貧者尙能乞諸鄰相與臨小軒眼界浩無垠水繞拖長帶山來趨小臣軒前聳朱鳯曽是棲羣眞飄遊邈何許迹可訪遺民吾徒況健步人扶必怒嗔頻行當導引能除體不仁想當聞此約喜見顏津津必不類世俗咫尺小參辰鳥語聼妙轉艸軟借芳茵信宿得蘇李良防如荀陳翻思塵土中旦暮走踆踆有如對酸醯未啜已深顰放意寛衰防收機入混淪尙欲挈妻子終焉老西岷或欲東入海披髮謝冠巾況玆一日遊暫令耳目新於事竟何補在已徒自辛騎馬事干謁汩汩窮昏晨不如且行樂一笑酬中春

和嘉州通判賈元升見贈

山城鳥鵲喜佳句來春風浣手三過讀散我磈磊胸當年過秦論千載猶爲雄今觀妙好辭蹀躞追前蹤文章信有種字字含徵宮少城初識面軟語開沖融秋月耿髙懷春水瑩淸衷俱墮人事海煩促難舂容況乃燕雀卑未易參鸞鴻別來卬筰外一笑誰與同羨君對賢牧快飲如渴虹何當款齋閣餘瀝借衰紅所幸九河潤密邇千乘封臭味譬艸木我輩情所鐘夢隨沫若水下與九頂通更願洗老眼見君攀翔龍

題蘇慶嗣睡樂軒

六鑿森劍防一枕寄華胥睡覺旣殊轍睡兮眞樂歟達人蘊大觀方寸包太虛憂樂兩不知寤寐常如如昔也蝶栩栩今焉周蘧蘧而今我法中無欠亦無餘以睡爲樂邪不睡寧非渠然則此軒名無乃滯一隅蘇子笑而應斯豈眞吾居飄流閱世故早覺心地初今古一偃仰天地一蘧廬揭名聊爾爾至言恐驚愚

出郊以江路野梅香爲韻得路字

居然麋鹿性疎散疾已痼杖策城東門曠景引閒步日正搖江影春已暖沙路疎梅忽相值與我如有素淸芬煦嚴律玉骨洗寒露頗復動詩興況乃有酒戶與君嗅花飲飲罷爲花賦攬此冰雪姿裁作山間句更得雙南金何遜似風度夷融興未愜短景不少駐呼僮扶步歸要折花無數

寄題何子應金華書院

吾聞何月卿逸气欲傾瀉詞源浩班揚詩律薄風雅想初讀書眼坐閱燈防炧士生貴適性安得計用舎靑鞋踏九疑絲絇逺金馬飄然瀟湘遊采芷動盈把吁嗟旣憂患猶得營萬瓦我無茅一廬刼刼思里社

送馮獻道運使得岸字

蜀江灔新肥送客上霄漢別懷老易感醉幘狂更岸春暄鼔气全風軟帆力半靑雲隨步履紫气郁几案淸明銷積陰當陽盛熙旦羣姦付嚴科四海歸睿斷君行此其時國光炳大觀況乃濟時須礧砢眞巨幹舉杯酧柂尾爲賦鹿鳴亂雲從動巖穴起我病痯痯溝壑未塡委胡爲甘屏竄日邊多故人爲我致此段

題郭信可琴中趣軒

泠泠接吾耳塵爾非眞精大音寂無響瓦礫如雷鳴古今滯迷妄澑澑塵所縈落葉隨水去顚風吹殘英道人了本源超然契無生銷鎔天所假浩蕩還空明視聽非耳目況復求音聲竹木閟漁社衡茅落初營杖藜晚收曳履看春耕無爲萬物逝不言四時行情塵泯絕處大地皆防韺淵明出醉語能與此理並見之偶一笑呼兒署南榮莫作如是觀吾軒本無名

題虎丘

海甸平無際突阜如踞虎杉松閟巖壑殿閣煥藻黼老眼淩雲煙吳會略可俯昔遊恍如昨歳月不勝數老矣愜重來病倦喜欲愈況復偕賢彥淸罇侑歌舞髙談聞善謔錦繡落英吐籬菊粲佳節山屐霽淫雨蜀客萬里外艱虞棘肺腑摧頹已無气賴此作一鼔卻欲挽長江快意洗天宇且復置是事秋風送歸櫓

中秋飲張仁甫家探韻得玉字

數日及中秋迎月試新醁淸暉困屏翳頑陰費驅逐廣座迷罇爼髙堂費燈燭未用防一眚何妨縱百沃見人如見月張家呼小玉

同郭師聖司空仲容探韻得江字

孤月流髙天分影徧千江我來無人境亦復窺幽好客如佳月開門輒摐摐月到客亦到不隔山防谾把手入茅廬笑語鐘新撞一鳴驚人友更挾飛鳬雙連璧光照眼老我心所降呼童洗瓦盞竹葉傾山缸淸谿潄鳴玉老樹森髙幢更招二三子放懷山水邦分題得佳句一字鼎可扛男兒樹勲徳出手便可樁願移詩句力挽俗還純厖惟予心已灰庶防鹿門龎

與諸友同坐梅下月霧淒淸風琴泠然不類人世各聮三二語醉歸臥南下明日徵所出語皆忘失不記因追賦古詩以補遺缺

月冷逼疎影梅孤泛淸光兒曹竅孤竹天風韻絲簧相將二三子中夜聊徜徉泠泠白雪唱灔灔碧霞觴淸絕非人境浩蕩眞醉鄕飛花炯天星墜葉鳴瓦霜歌放滿空闊神融接混茫三山今何許仙遊諒荒唐人間有逍遙豈阻路且長簪紱縻步武得失煎肺腸役役少至老過問或未嘗以愚息我機以學鋤我荒以文導我興以酒發我狂使與風月親寧不荷彼蒼夜久梅影偏月亦鄰西岡嚴風吹冠巾白露霑衣裳歸歟掩闗臥枕上從羲皇

七言古詩

遺防門故舊

蜀江迸出岷山來翻濤鼓浪成風雷掀天斡地五千里爭赴東海相喧豗白鹽赤甲當道路呀然拒之欲使回大山大水相較力宛轉稍肯開東隈山气盛豪水气怒二气停滀成胚胎離騷兮作文章祖始知孕秀鐘英才曄曄令君出此地得非千歳之根荄願祝君如此山水滔滔岌岌風雲起人言富貴出長年拭眼看君出奇偉功名落落麒麟閣公當不負山與水如我頑鈍何爲者剩買耕牛老東裏

安淸洞夜坐有懷

屋角錦樹風飛揚陰岑夜色凝淸霜結庵云竇謝塵俗危然搔首憂偏長背燈顧影空寂閴亦復自怪何昂藏人生百慮已大瘦顧我耿耿無他膓年來戎馬暗河朔宵旰十載煩吾皇時將朝事問府主王路安得成康莊我亦乾坤一窮士癡心未肯老爲郎浩歌慷慨擬投筆門外太白空煌煌願學北地傅介子一節出斬樓蘭王

責睡魔

緑陰滿門春已還黃鸝門外猶綿蠻蕭蕭冷官無一事髙齋搔首兀癡頑睡魔襲我意蕭散直來眉睫揚神姦須防爽气混塵俗雙眸瞑那能覸彌明未斷口頭句鼻息如寄雷車間夢魂恍恍何所適飄飄寥廓辭躋攀松風拂足云生腋深窮月窟超人寰更尋織女支機石天河西戶聲潺湲無何有客乘晚興剝剝啄啄敲柴闗驚回淸風枕簟冷赤霞夾日崆峒山一日廢書彊舌本萌生鄙吝勞淸刪謾學昌黎送窮術揮毫加防文爛斑睡魔憑物對我語勸我停手開憤顏自言宇宙若非我人生俄頃無休閒

謝素師惠二石

素師爲我良古僻野性乖疎無與適呼門投我淸淨友翻是巴江雨好石一石形作巢蓮龜近人團圓生素迹皎如孤月流淸空光逐一星斜辟易一石初似瓜色黃年來應被天公劈枯松說與連理心參差再合如膠漆兩石相逢已投分何消引我爲儔敵與君傾蓋便忘年未害吾人縛禪寂方今宰相眞儒生議割三闗厭勍敵祖宗土宇安生靈幸以艱難念開辟天畿要險壯中華一日捐之良足惜爭如推轂老將軍逺煽天風驅退鷁我𨿽孺子亦有知不憚下圯傳履舄嗟爾兩石如有神尙父兵書欣所習不應黙黙齋閣閒相對人間夜寥閴

和郭信可苦寒曲一首

朔風吹沙邊云黃行人墮指鳥獸僵鷫鸘裘獘醉何有呼吸七气成冰霜畫堂繡幕圍絲管馥馥麝煙紅吐暖貧人尺布不可縫夜長展轉牛衣短將軍領戍山上山勁弩折角刁鬥寒鉄衣照雪夜如水哀雁一聲心欲死年年官賜冬衣絹婦女從軍身不徧來歳忍寒須努力農家饑死無人織

闗山月

秋笳吹斷朔風起霜結層冰斷遼水殺气橫空月上遲艸色蕭瑟邊風悲萬里徵夫齊悵望操兵初入沙場廣將軍樊噲勇敢兒肉食萬里班超相天兵乘障驅貔貅寶劍欲斷星旄頭輕生百戰百勝罷塞原積骨誰能收至今惟有闗山月樂府聲中愁不絕

陽春曲

栁帶抽春寒气淺風光曉引春樓怨闗山行人久不歸鸞瘦舞腰雙綬緩錦書難寄北徵鴻歸飛海燕翻晴空芳菲韶景伴愁老蘭苑桃花落照紅

自開江歸依山結茅以居偶成長句

酒腐於爵肉腐俎擔石之儲我何有陸居無屋江無船誰人乞與買山錢大梁千里森寒玉瓊茅桂棟營山麓雲涵雨霂謝天公苦爲貧人養黃犢秋衣更續谿芙蓉蟬腹龜腸欲禦風戲遣冰懷搜老語食無煙火更玲瓏銅臭錢鳴總無惡更換淸貧終不諾濁不能堪饑可忍木彊須撩天一哂

題楊氏淸福亭

防年瀕江種松竹鬱鬱蔥蔥蔽江曲猶有楊侯舊子孫更結髙亭貯寒緑東家殺賊印鑄金西家言事腰胯玉一罇徑醉我不知不待招呼風月足有客胸中抱經濟才髙正患功名促閒爲淸福非吾事乞與此亭作佳目主人再拜不敢讓願作閒人老林麓江平酒熟夜收釣鴨肥稻香朝坦腹此時寄語惡長官勿遣追胥駭僮僕紹興六年十月六日同信可舜弼進道謁隱甫值渠曬畫於中庭遂得縱觀中間不無可人意獨範寛雪山八幅超然絕羣令人意象肅如眞得脫身歸巖壑間者請賦詩以知君重毫素爲韻得君字

畫山畫骨更畫魂範寛此中髙出羣君家八幅老筆墨百年古篋鋪香蕓我來日出掛東壁蒼崖落雪飛紛紛寒鳥不動空無塵蕩蕩晴天開四垠終南太華入霄漢秀色千里塡河汾想當盤礡未畫時天地開辟雲中君長鯨吸川欲酣醺疾起信手驅風雲須防卻立萬嶺下援筆往往齒沒齦平生愛山在夢寐行年四十老更文摩挲巖壑重感嘆徑欲杖屨從麋麕畫龍儻有眞龍至歸卽到山非浪云列仙之儒恐邂逅煙霞芝術應平分策師南遊過三峽見予求施以詩會余憂悲苦惱無意賦詠姑借梅爲諭送行則無一字不著題此本分事不妨大親切也防將安取紹興十四年十二月一日

防骨寒瘦枯梅枝梅花開時徵我詩我詩悲瘁作無意借梅代我陳其詞梅云最先得春意桃花亂攙作佛事千年冷落空自知今日相看合何似迦葉眼睛誰不有先覺我當爲上首普令世界識春光南枝待入瞿曇手僧有悟防者見予於珞磧江上誦程子山孫李辰李仁甫賦成都信相寺水月亭之什僕曩客成都朝夕過信相鑑公求此詩至再三餘謂詩於佛法業成綺語每笑訶之不爲作今防誦二三公佳句起予追賦長句付防令寄鑑公

天行明月地行水水月相去八萬里天公大力誰能移月在水中天作底我心與月明作兩眞月本在靑天上𨿽云佛說我別說恐入眾生顚倒想少城城隈佛宮闕客哦水月僧饒舌三峽水寒梅花時起予對月賽此詩

江月亭

朱防聖來爲張氏求江月亭詩舟中載四大部經函有蛇出其旁防聖以爲經之異予曰焉知非明月沱中龍將亦求詩邪故作詩付防聖而並及之

張家作亭跨江月久欲題詩詩思竭今朝龍泉寶函來豈亦索詩光貝闕忽憶曩時醉亭上笑倚長松淸興發波光浩渺蕩罇爼夜色鮮明見毫髮是時披襟揖灝气蠲滌肺肝洗塵骨歸來至今忽想象猶覺人寰可超越會當月夕駕煙槳吹笛呼龍出龍窟蓬萊方丈儻可尋借我長風泛溟渤

題楊毅肅十馬圖

平生仰聞毅肅公南徵北伐開駿功所乘十馬有圖畫今觀逸气猶追風當時血戰冒飛矢一中鉤膺一貫耳功名富貴豈偶然請看將軍出萬死紹興壬戌之仲冬李嚴城頭霜月空夜深無寐開素軸感時撫事三嘆息

和楊偉明韻

黃花不待我西歸去載空吟九日詩今載擬招風月友共醉黃花香滿枝佳辰不許負佳客我友南北如分岐驕馬行嘶縉雲碧楚狂使我無退之把杯聲作噫吁嚱傷予未遇空嗟咨雄文自是送窮術那憂窮鬼長相隨牘中燦燦藍田玉有誰懷寶遇明時慷慨男兒當自料少把閒愁愁所思

題嶽陽樓

洞庭涵浸八百里嶽陽樓髙跨湖尾天空地迥豁疎襟有客臨風來徙倚是時窮冬天气昏慘淡愁殺湘君魂層欄半落煙氛外浩蕩猶恐旋乾坤異時淸霄玉鑑白空明月路飛仙客明朝露華洗七澤萬頃寒光天一色眼中未見此境好他日扁舟吾未老

縉雲文集卷一

欽定四庫全書

縉雲文集卷二

宋馮時行撰

七言古詩

遊君山值冰合不得進

東略扶桑還掛席朔雪顚風經赤壁欲呼龍伯出珠宮戲上君山吹玉笛仙人未熟長生酒故遣冰凍湖口洞庭千里一鏡中煙鬟黛抹空回首丹經素書舊巖丘長歌歸去吾不畱他年酒熟當勸客鶴使相尋縉雲側

題張粹夫萬卷樓

儒生讀書不貴書枕頭閣腳醉夢餘反不若浮屠寶貝爲函金作字海龍扶出淩空虛君今收拾一萬卷置在髙樓截云漢想當日月出沒間玉軸牙簽互璀璨我欲牽車駕黃犢往發縑緗煥心目論孟久荒緣老病請君爲我刪嚴令

宴林簡州桃園

樂昌溪東大江頭脫木老屋風颼颼開門滿院種桃樹桃花主人林簡州明年二月爛照眼簡州西川醉春晚憑誰管領江上花但寄玉醪三萬盞爲君對花連日夜翻杯作雨雨花下使桃大如王母所種髙參天直使花气連西川

送召客

暮春送客朝明光顚風吹花繞柂檣大江吞天日出沒赤心許國一葦航平生夢躡螭龍尾天門九重九萬里一朝巨手開天闗丹極紫霄隨步履兒輩端非五湖匹國柄今歸謝安石遙之別墅淸晝長笑拂楸枰行折屐共傾東海洗乾坤景仁況是名公孫四郊多壘士之恥富貴浮雲何足論宦海十年風退鷁我亦彈冠聽推檄安能鬱鬱久居此朔饑欲死心不死

和張仁甫李花韻

江頭誰家千樹李影落淸江徹江尾風吹扁舟到花下花間啁啾亦欣喜瑤林成徑千步長花光燭天天半香恍如坐我羣玉府飛瓊酌勸靑霞觴勝事此遊難具列照映肝腸盡明潔老懷已戒語作綺新詩向擬風回雪東家西鄰詩更奇一時共借花光輝更須妙索畱春句無使花飛春告歸

李花已盡再用前韻末章専屬蒙景明資一笑也

向來風前見桃李今日紛紛落風尾老人於花亦何有不用天公事嗔喜漫天髙跨風力長更飛急雨湔餘香雪兒歌底踏舞馬燕子泥邊隨濫觴明妝皎皎爭前列觸手還羞疑不潔芳菲已斷陽臺夢只有消煩嚼冰雪明年秖應花更奇豈無方略畱春輝欲作短章憑阿素只待西鄰之子歸

李彥澤紫雲洞

玉帝侍臣紫雲翁帝嗔謫居跨鼇峯年齡瞬息反帝所空有衣冠藏山中山中艸木俱不同紫雲霏微气鬱蔥風淸月白巖穴空翁猶被髮乘虯龍來從南箕驅長風人間奔趨爭追蹤依稀可望不可從披尋遺編三復重舜庭絲匏間笙鐘嗚呼翁兮終莫從姑從遺編愈肓聾

峽州楚塞樓

東南上流蜀之門領略形勝斯樓存岷峩之西江發源勢如建瓴注平原出門頓息波濤喧五溪七澤相吐吞蜿蜒紆余帶城垣山亦卻立且踞蹲排靑疊翠來庭軒座隅髣髴聞淸猿我來新律當正元天地淸夷日晏溫主人延客開淸樽酒酣疎襟忽孤鶱北望兩京手可捫感時撫事銷客魂比聞敵幟猶繽繙躙躒海宇胥分奔赤縣神州宜細論翠華防時驅育賁歸挽天河洗乾坤願見從來中國尊老夫日拭雙曈昏

遊峩眉

向來一紀登臨意白髮頺齡才一至阮哭窮途眞可笑孔小天下或如是平生歷覽廓無礙方稱老懷疎不致安能卻妝住雲霄更不婆娑下平地

杜如篪屢督烹茶仍作詩次其韻

老寄餘生山水窟寂無朝煙屈硉矹客從何方問棲隱無人譍門杖藜出言間遺我翠玉餠把玩芳香襲呼吸便欲洗琖試水品腸胃空枯恐稱屈緘藏小篋掛東牖惕若虯龍隨手入雲濤雪浪有變化扄鐍苞苴何鬱鬱痛嘗七盌豈不願待營一飽終無及窮人談富如畫餠浪說烹炮詫知識眞求大嚼薦茗飲可笑詩人太癡絕豈惟枵腹誤指染更並麗句成幹沒亦知且具衲子供澆淋蔬筍供一啜恐君肺腑出宮商造物反怪太喧聒又恐展轉夜不寐深思危慮比孤孽何如待我食萬錢東閣大開玉醅潑翠娥捧香沃煩膩醉起一笑天地闊男兒蓋棺事始定所不踐言有如日

廣安朱義從爲渝上霜臺之客母夫人年八十餘極其孝養一日有三白鷺翔集中庭不去義從作翔鷺亭識其事縉雲子爲賦此詩

振振鷺鷺於飛白華遺音詠潔白故此翔鷺呈鮮儀萱堂八十臒僊姿無心更出風絮詞夜入佛觀燈耿耿晨翻貝葉多髮絲郎君風標晉人上芙蕖照映淸漣漪晨昏定省履聲細鷺兮飛躍隨彩衣吾聞擊石百獸舞又聞上世巢可窺餘生眼明見異事感今懷昔爲此詩

山中宿小民家夜聞虎因有感

虎叩門山風裊裊吹黃昏編蓬爲戶鄰虎穴敢於虎口寄浮生干戈時有人相食吏猛於虎角而翼虎叩門不敢入使我愴惻長嘆息

正月二十日上山莊二月晦日歸不見花

山巑岏立屏幛山上無花不見春下山花落空惆悵嫣香空後芳艸萌芳艸萋萋愁更生子規啼血不見花春又別我天之涯

和張仲山寄酒

兵廚盎盎孚盈缶憐我十年靑濮口投醪分惠繼以詩詩更分香過於酒酒瓶詩卷墮我前頓使幽棲添二友朝吟直到屋翻日夜醉不覺山銜斗也知庭內無畱難掃除獘事如揮帚龜陵千里數萬家誰不髙擎加額手公餘退食多燕衎一斗百篇困何有餘波借與艸木春況是江頭釣魚叟更煩遣騎日聮翩暖熱縉雲先馬走

防帥範太尉生日

秋空無雲倚太阿天駟不受金盤陀英姿傑气狹宇宙卻立引手攀明河已辦長纓三百尺縛取單於寄飛馹徐揮白羽掃龍庭停驂戲勒燕然石落落雄圖九萬里白帝屈公朝夕耳天使中興气象自公還還當與公金石年

恭州楊倅生日

鳯龍虎豹無凡文墨池太之裔孫至寶不琢粹璞具猶有太古羲易淳渝州別駕未足論嘯歌已是騰淸芬一錢不輸縣官手飽食長歌耕壠云生朝佳气氤氳集歡聲一境聽洋溢願從黃童至白首年年擊壤歌君壽

劉守生日

天淸地淨行淸秋帝命吉祥驅蓐收九霄墜露濯仙骨冰壺翠鑑塵不畱十年持節東西州繡衣輝煌照遐陬山之岷峨水之涪兩川至今騰歌謳渝城突兀大江頭豈足滯公霄漢遊鬱蔥之山海上浮上有仙人老浮丘玉井蓮開花作舟載公縹緲登瀛洲瓊瑤之臺白玉樓霞裾飄飄海上遊仙人吹簫勸黃流一觴不老仍不愁始知仙凡隔塵土人間衮衮眞浮漚

常君挽詞

龜城之山龍蟠崛山下佳城何鬱鬱一抔黃土百年心數字寒旌萬里骨風愁雨悲春色死生長何方葬於此亂離溝壑半公卿不得如君君有子我生苦晚復異縣平生不識先生面但聞其見元祐時傷今思古爲此嘆

石孝立挽詞

斯人已矣舟移壑惆悵九原誰可作靈光長與孤月孤幻化偶隨落葉落人間好事平生有畱得芬香傳萬口楊侯宅畔蜀江邊霜立梅花醉哀酒伯仲如林吾所愛俯仰十年無一在鬢邊日月去如飛老懷不待秋風悲

五言近體

題香積寺

撥艸詹風日招提重訪尋雪如將路斷雲實助山深密印傳初祖英風嗣少林我來聊借榻靜夜聽龍吟

天華寺亭二首

老去心如水眼明猶愛山偶來出已意特爲破天慳能使渺茫處盡歸尋丈間公餘成踐蹂心事等雲閒

又

一亭開浩蕩千載納幽閒日色射丹巘秋姿凝翠鬟人家屏上見鷺防鏡中還冷宦驚人眼無妨飽看山遊東郊以園林無俗情爲韻得情字二首

野寺日欲落晚林煙自生霞文明逺水鴉防背孤城酒盡無聞酌茶粗得老烹歸來喜不寐濩落稱餘情

又

散漫藤蘿外飄然猿鶴情雲山如有舊艸木半無名隔竹寺幡出前村砧杵鳴乾坤淸絕地猶覺是升平

詠雪

疎木墮棲鳥寒潭悲臥蛟與松爲老伴喚月結淸交檐滴冰爲筯梅添玉作梢丰年何以報作頌紀南郊

阻雪

朔風飄正急客況老難禁問路迷南北攜笻探淺深地驚盈尺許杯喜十分斟梅蘂如相識暗香何處尋

寄張昭度

知君多暇豫山縣少追胥日晏未鳴鼔夜分猶誦書相思千里外一見二年餘錦水連三峽時通雙鯉魚

臘月二十八日

晷景餘三日憂愁盡一年酒侵新歳熟花待故枝妍鄰里多遺餽庖防有盛煙擁鑪風雪順春意欲相先

除夕

峽裏江山暮愁邊日月窮酒濃新不飲春近舊多慵嵗事橫胸臆年華入鬢蓬明朝有王會心與蜀江東

元日二首

谷旦休祥見元朝氛祲開日車扶曉出斗柄幹春回致理歸廊廟私憂尙艸萊太平豈無象天意是胚胎

又

日月新年節乾坤舊觀還鬱蔥浮曉霧紫翠動晴山禦气籠宮闕朝班雜佩環遙知王防散喜色粲天顏

和何子應盛山一首

徑掃風雲淨鑪薫山谷香靑蔥環暗壁金碧跨崇岡小雨畱歸斾飛霞落酒觴干戈遽如許稅鞅更何妨

和何子應記所見

公事有餘暇披衣繞風林髙吟起髙興閒事引閒心未種淵明桞方鳴子賤琴防多疎散意矯首亂山深

淸明

律曆調元气氛埃廓景風淸明歸在宥顦顇得沖融日禦元來正王春自昔同野人看气象暫覺百憂空

寓興

乘軒知有負啜菽苦無歡萬事等一夢寸心當自安荊卿甘度易李願喜歸盤黙坐發深想春山猶夜寒

彭山道中

劫劫眞無謂遲遲再有行斷雲峯出沒殘照水分明逺意誰能共長亭空有情從今離別夢逐夜到江城

旅興寄張惠之

始覺歸耕晚從誰話此情但能安食息敢復計聲名畱滯煩書信艱難愧友生有懷悲不盡歸鳥暮雲橫

舟中見月

濮上今秋月於人大有情銀盤隨水湧素練截江橫岸闊天光近舡虛夜月明寒光迷上下萬里一心淸

送友人兄弟赴省

書劍一門去由來得主盟峩冠𨿽合遝再鼓已聾盲風急鴒原起雲髙雁序橫天衢在咫尺去去任飛嗚

就得勝寨遣人入巫山買酒

聞道巫山縣秋深好白醪形神須此物觴詠本吾曹馬杓勝鸚鵡羊當蟹螯暮寒催渴肺徑欲賣靑袍

白雲安尉出戍至防州

戍鼔黃雲外徵夫白帝東風林行嘯虎雨夜防哀鴻路入山光靜村含晚色空嵐煙欺眼力不見鹿皮翁

至日三首

太史書云日周家紀歷年一罇供笑裏五載客江邊城暗催春雨山連作雪天功名驚過隙節物自推遷

又

至日寒無賴今朝愁柰何兩宮黃屋逺二老白頭多聖主今嘗膽皇天忍薦瘥乾坤爲回首慷慨一悲歌

又

令節仍長至公家放小休愁城開六府醉眼見千憂梅蕚含春小云容帶雨收曦娥自來往生理百年浮

遊寶蓮寺分韻得塵字

路出靑山近招提更可人淸心鐘磬響逺迹簿書塵晚日池邊迥秋風杖履親頻來一樽酒不畏老僧嗔

楚甸江頭望雪晴二首

歳暮風欺客天開日解圍雪消無柰白雲細不禁飛目盡江無盡吾歸雁亦歸曉來淸徹骨塵物污人衣

又

晴天開澤國江渚匝煙圍鷺靜蕭蕭立梅孤黙黙飛岸荒羣虎過村迥一人歸愁緒如相惱帆收徑典衣

遊樂磧江中石洲

石出杖藜穩沙暄牽興長半江鷗鳥地三峽水雲鄕攜客撐煙艇開樽俯緑塘便當從此去煙雨釣滄浪

行遇小雨

小雨暗兩岸孤舟撐一篙淸同寒鷺迥愁與暝云髙已判亂波色時饒防鬢毛三農有重賦爲汝喜如膏

防州撫屬陳行之座上作

云細不成雨虛從萬里還卸防逢故舊把手話間闗酒濁消千慮春新見一斑便須開口笑白髮不勝刪

至日讀莊子

世路頻時節山城暗夕煙酒先回暖律梅自斷殘年日月長江水功名小井天如何割幽抱更與問虛謝景濬卿東州名士未曽傾蓋因僧悟防有詩寄余臭味不殊千里同契望風增感作詩寫懷一首寄謝

客唱淩天路僧傳到野亭人間聞譽處句裏識儀形學道荒文律嬰愁鈍性靈只如老瞽史音節尙能聴

歳暮舟次荊州呈李堯兪

肅霜聞渡雁湖海發歸舡煙樹開吳澤風防盡楚天經過成往事信宿是明年詩句隨元禮雲山共一天

舟中觀雪呈李堯兪二首

孤渚凝寒睇斜風看亂飄已狂難自定初泊不勝嬌白向水邊斷輕來衣上消更愁淸夢覺篷底聴蕭蕭

又

密雪晚來急扁舟江上看凍雲千頃白對我一襟寒屨冷深猶立巾欹重更彈家山想同夢夜倚玉欄幹自行在解維宿長安閘下回望天竺諸山依依在目微臣去國撫事感傷因成此詩

歸來豈不好去國意如何主聖憂思切時危習俗訛山髙更回首天濶阻悲歌一寸丹誠地餘生感憤多

再登嶽陽樓

樓髙臨迥渚天闊上丹梯云盡樹不去水平天更低江湖分去住吳楚亙東西遐矚寛幽抱愁多望轉迷

和楊團練元韻

此生渾褦襶秋鬢漸鬅鬙跂徳山徒仰雄談壘更增奇謀閒袖手佳句老傳燈起我棲遲意寒鳩欲化鷹

同王公佩和老杜韻

新長篔簹竹傍穿薜茘墻夜須邀月坐晝不待風涼剰放梢添緑斜將籜抱香幽居絕還往相伴興何長

又

屋甫環堵此君憂面墻當蔽寒緑入坐薦淸涼客詠閟餘響佛薫畱散香老成看气骨霜雪表靈長

和丁利用韻

末路初傾蓋春風一系舟英姿森劍防餘論有春秋時事朝暮別年華日夜流徒勞是州縣東去勿遲畱

和何子應遊西山

乘時休杖屨勝槪洗塵凢屛障開蒼壁龍蛇拔老杉水明花並倒山疊玉相攙卜築公相可吾當住翠巖

又和子應遊萬州岑公洞

泉細或疑雨巖深微見天暫來如可老長往不難仙石髓層層落松聲樹樹傳欲歸重回首明月傍船舷

題友人南北江山圖

地廓秦山壯天涵海甸寛十年經眼處萬里入毫端戶牖開千嶂風煙老一竿已無圭組累圖畫不空看

送涪守何常卿十六韻

一時周屏翰千載漢循良寵渥分民社疲羸賴紀綱洪恩隨雨潤令問與風翔日月流年駛江山別恨長已聞談舊政方攺視新章賤子千官底曾依數仞墻迃愚眞濫吹浩蕩實包荒倦鳥棲林樾哀鴻顧稻粱一聮戶版余惠及耕桑迨此徴黃速還聞借寇忙江云引行斾峽樹逺歸檣亟欲承顏面於焉寫肺腸麥秋驅病馬山雨絕橫塘意去如飛鳥身畱類觸羊登臨空悵望竚立更淒涼眷注期公久趨瞻預可量

西山一首

有客徵淸賞攜笻上翠微雨差肥水面春恰染山衣破緑苔迎屐藏寒竹擁扉云融開別浦天淨見孤飛語響畱舟壑杯光艶落暉

和李工部月夜

天地渾無滓淸光濯肺肝倚風哦絕唱想象見仙官照我竹書冷戀君銀鬢寒家山想同夢倚玉夜防幹

題王與善隱軒

苦節風塵際甘心季孟間祿微防飲水眼冷只看山江緑鷗千防檐疏月半環飽諳淸淨趣渾未覺天艱

春日題相思寺

系艇依寒渚扶笻上晚林山山春已立樹樹雨元深掃葉移牀坐穿雲買酒斟相思思底事老大更無心

山居

溪帶三弓地山開一蓋天茅檐低沒霧藤路細迷懸惡艸翻新耨獰彪突舊穿爭雞喧腷膊靜鷺立攣拳翠著衣襟濕嵐薫艸樹鮮老夫甘廢棄末路寄沈綿水出桃源俗人來谷口賢心期如水冷世事絕風傳瘠瘵髙眠穩疎慵入靜便酒缸開半熟茶餅索新煎溫飽無餘事安閒得剩年勝遊欣此始妄想置從前出處非吾浪乘除計亦全況因心地靜粗了佛家緣零落餘生在寧無火裏蓮

送楊元老召赴闕

羣心周道直萬國舜門開咫尺淸虛地精微擇異材光輝生錦裏合沓上蘭臺霄漢橫髙翥風雲接大來龜龍紛祕奧奎壁煥昭回碧海浮城闕丹梯近斗魁由來陞密勿此地實胚胎早晚龍淵躍從容衮職陪斯文歸黼藻吾道久塵埃漢武威懷逺周宣正化恢治源先簡儉國本厚封培造膝心終啟前籌力竟回正宜須弼亮豈獨借淹該疇昔先登際聲名亦壯哉追風先蹙踏戢翼更徘徊巨寶應難價殊姿肯自媒中天懸日月萬里忽風雷戮力銘鐘鼎餘波及艸萊故人元勃窣晚節更摧頹料想憐枯肺吹噓助酒杯

送張仁甫見何少卿續郎中二首

並州天下脊人物見遺英亂復歸何處貧甘送此君天髙卿月滿云靜使星明二老恩波闊扶衰彊一行

又

水驛風煙暝江郊茅葦秋不闗窮易老自是客多愁自倚速城價終艱一飽謀向非天下士彊項敢輕投

月夜

秋立雨新霽气淸云自消地空銀海闊天淨玉丸跳把硯承明露扶兒看碧霄病禁淒冷得不惜到明朝

遊峩眉十一首

聞說最佳處深藏疊嶂間只須一兩屐更入數重山架竹深猶渡埀藤險可攀林泉未厭客風雨不教還

又

薄宦非初志幽棲有宿期勝遊宜數數老境已埀埀山好無時見雲閒逐處隨誅茅或未可細路有人知

又

蜀公愛山水無不到牛心歳久無從問詩亡不可尋云堂環碧嶂溪路擘靑岑從僻須回杖窮探不厭深

又

絕嶺人人到空回亦大誇至人觀實相凡眼空花有障猶隨牒無心已出家普賢吾日月歸屐晴霞

又

緬想如天逺由來路不賖快穿靈運屐徑造普賢家仰睇雲霄逺回觀錦繡華老難持淨戒細細酌流霞

又

萬山皆拱揖蹲俯若臣鄰初到最髙處誰爲第一人自驚渾俗骨或湧半天身初夏猶深雪難忘數飲醇

又

豈但山儲秀年多樹亦靈往來供靜矚參井入危經幽討眞殊絕神光卻渺防正當存不議聊使俗迷醒

又

巖巒皆創見艸木半無名翠削山山玉光搖樹樹瓊嶺雲隨客袂谷響答僧行淸絕渾無寐空山月正明

又

攙天元有路絕俗更無村孤眺臨崖觜危升挽木根渺茫均逺邇倐忽變明昏佛現驚搜句巖前萬口喧

又

佛已歸無迹吾當反自崖肺腸蠲墜露衣佩結明霞陶令難忘酒龎公亦有家下山人借問姑射吒南華

又

𨿽知仙可學酒盞喚淵明未遂山中隱聊爲地上行畱人埀雨意送客走泉聲初上乘危慣歸途更不驚

云安下巖二首

系纜江沙靜杖藜巖谷春花依竹色好艸入漲痕新占筍苔初破嘗梅客遽顰篙師勿槌鼓幽興苦畱人

又

曩遊成斷夢再至是陳人攬景追前迹尋詩拂舊塵孤松難破凍細艸易生春晴日江天好憑欄愁更新

題梵音水野亭【黎州】

三宿離桑下棲遲向一年無來元謾爾欲去也淒然峽路梅隨馬吳江栁系船此生無再到題字寄山泉

題黃氏所居

環翠五六里深藏三四家風髙鳴雁序春暖茁蘭芽門巷分楠直溪流帶竹斜我來風雪曉倚杖看梅花

遊雲泉寺

人日訪山寺春風能借溫栁橋通野水栢徑隱重門泉竇來何處梅花別有村從容尋後約假榻臥云根假守蓬州視事二十日以臺章罷黜行至溫湯作此以寄同僚二十韻

聨事春將半去官春未歸儒冠眞蹭蹬祖席有光輝罷遣親刀筆勾牽坐釣磯同寮多俊彥投老失親依坐席邱無暖扁舟蠡亦肥泉聲淸夢寐山色淨裳衣竹杖隨時拄山杯信手揮荷天將土苴爲我易煙霏州縣徒勞耳簞瓢殆庶防不糜公廩粟元長故山薇白髮心猶壯丹途計益非人生今殄瘁世路只歔欷苦潦人將溺思援手病痱道孤誰嘆息迹蹇共嘲譏去矣猶回首憂之欲奮飛古今難骨鯁風俗易脂韋深峽眞浮海溫泉當浴沂空山猿擇木丰艸馬辭鞿已遂孤云逺猶通一徑微年年如問信深覓薜蘿扉

答郭師聖

問訊煩書札情親語味長是非元自定得失已兼忘洗手分僧飯淸心炷佛香窮城不假給何似水雲鄕

石漕生辰

夢斷熊羆夜祥呈饋鯉初固應賢有後誰謂慶無餘爲國家相似憂民子不如符分四郡虎金佩十年魚未補三公衮聊分八使車權衡公選格陵阜富軍儲閥閱名猶在朝廷席已虛稱觴勤祝頌二十考中書

張公升挽詩

掃地綠覆牖撥醅香繞墻是非閒處少日月醉中長薤滴悲歌露柯寒落葉霜百年成底事宿艸任蒼茫

七言近體

中秋探韻坤字

山雨連秋懶出門嬋娟佳節更堪論一年有限天知已萬里無雲月返魂淡影參差收海嶽淸光浮動洗乾坤擬憑罇酒相酬答遮莫沈沈下別村

秋日卽事

人情節物自相闗彊不悲秋亦恐艱漸老身危生理索憑髙眼逺暮天寒樹能長嘯風前聽山亦多愁雨裏看陶寫無他仗詩句雁聲砧杵倚欄幹

秋夜書事

燈暗文書隔縠羅寒欹竹枕倦吟哦本來無事消魂得作意撩人柰雨何二十五聲秋防冷百千萬緒客愁多海山寂寞應如此琴自無弦一放歌

和郭信可秋夜有懷

又是山寒水緑秋年華冉冉鬢邊流一聲孤雁人千里三防寒更月半樓宦海浮生成底事騷人徹骨是長愁天空地迥淒涼夜一曲商歌一掉頭

十七日夜月色尢佳與韋去非東亭小酌

秋來瑤海浴嬋娟天上人間又一年有酒何妨三夜看無雲尙見九分圓樓臺迥憶仙遊眼村落遙思禁曙煙斗柄銜山風露冷歸來淸絕不成眠

食筍

錦籜初開玉色鮮烹苞葅脯盡稱賢絕能加飯非無補浪說冰脾苦不便一日偶無慵下箸四時都有不論錢寒儒气味都休問準擬淩風作瘦仙

送孫履道

平生心印久相傳出處窮通豈偶然且把新詩斟別酒莫將離恨惱衰年步兵未必非奇士太白惟知是謫僊待我休官彭澤去約君同老白雲邊

上知己

十年宦海塵埃客文墨於人有底功天逺寧知心匪石官卑不許气如虹唐𨿽未老行將老衍不應窮究竟窮何日得君天上去收雲拾雨借長風

寄越州張子文待制二首

霜淸玉潔紫微人海水羣飛蹭蹬頻首尾七年歸剪拂東西萬里隔聲塵酒杯彊遣愁中趣藥裹長隨健裏身天逺徵鴻飛不到登髙極目更傷神

又

風塵綿邈想懷家爲報平安向海涯壻舊能詩鳴曉雁兒初弄筆抹秋鵶陶張蹇石眞心腹【四人爲幹集家事】王蔡韋侯比輔車【四人其家鄰里】更有梁山何小隱要乘春漲別金華【何子應子文內兄金華子應山居】

盧秀才家食棃

屢欵盧仙貢玉堂谷棃霜飽毎分香冰圓咀液涼疎齒金醴吞甘浣熱腸誤誚斧斤訛魯簡駭聴名字笑吳娘好同火棗供嘉品端比蟠桃味更長

溪上望居人有感

溪上居人三兩家竹籬斜插倚蒹葭淸流日暖魚飛浪靜渚輕煙鳥印沙鱠落霜刀分防縷酒傾玉椀泛瓊花因思故國園林約默數歸期定不賖

感事詠菊

寒花冷艶爲誰發霜露泠泠秖汝侵弱質向人如有托淸香絕世本無心會逢仙老收靈藥不用騷人費苦吟千載豈無陶靖節東籬蕭索待知音

詩呈監試

筆陣詞鋒已破堅深深簾幕度微煙紛袍幸免催詩雨堆案何堪造榜天走馬共知難看錦得魚自笑已忘筌芙蓉豈待春風力偶失知音勿斷弦

和食筍二首

敢將蔬筍擬甘鮮淸瘦肥癡定孰賢气味比僧從淡薄支離似鶴要輕便未隨煙客登山屐且輟江神飲馬錢一歳可能三百把骨靑髓緑配松仙

又

麞牙鴨腳色相鮮更遣逢迎酒聖賢齊魯大邦應自美煙霞淸興豈相便風神肯慢吹成竹市老能教省直錢早晚蕭然文字飲何須喚作地行仙

早行

馬入寒林驚宿鴉羸僮呵手怯霜華已經殘月路數里知過安眠人防家嚦嚦曉烏天外唱疎疎煙樹嶺頭斜前程自謂明時近不用孜孜苦嘆嗟

新居鑿井飲之味殊淸勝因成一首

丹砂黃菊莫年須淸淨功世恐無千里長源開地脈數篙寒影落金樞蟄龍雨气通滄海丹鳯秋風老碧梧事業正應歸鼎飪更分淸韻入冰壺

曉行得江字

晴色招人步曉江牙牙瘦石水淙淙斷雲作片元隨伴白鳥無羣不著雙淨渚鏡磨涵崛屼飛濤云湧過艂艭煙蓑雨笠吾將老富貴心慙苦未降

客丹稜天慶觀夜坐

家山千里秋風客搔首夜深寒雨萬古興亡心一寸孤燈明滅影成雙鬢邊日月如飛鳥眼底塵埃擬漲江髙枕欲眠眠不穩曉鐘迢逓發淸撞

苦雨

噎鳩喚雨惱秋魂唾手牋天恨少文卷去行雲宜有主放行飛海恐成羣蒙蒙遮眼尋山逺防防送愁緣竹聞神女工夫遽如許可能匝地洗妖氛

淸明

寶勒香輪簇桞陰宦遊淸味獨沈吟野雲未散山頭暗春水初生岸腳深萬里松濤寒食淚十年萍梗故園心狂風又捲殘紅去飛落誰家無處尋

思歸

安用區區五斗爲竹籬茅屋喚人歸閉門髙臥不通客倚樹長吟懶系衣秋稻水漧還築圃春蠶桑盡欲鳴機山云野樹吾家物身瘦何妨道自肥

和王祖文

河東河北塞煙長誰作今年一葦航已見五龍思自奮似聞兩虎卻相傷麟臺君有靑雲路蝸舎吾其白首郎憂國憂家連夢寐端知不復有他腸

贈李西臺

瀟湘濃碧浸靑天千里人家接楚田惜別正當歸雁後相思無柰落花前江樓間上雲藏樹野渡初回月滿船看著行春驅五馬絲絲埀栁拂長鞭

索友人賡和

詩債遲遲不見還只緣艸賦動天顏一揮可但難加防三復何消更索斑餘力自知過我輩新篇不合是君慳風流來往無多日肯與吾曹作兩班

和陳舜防中秋有感三首

宦海浮沈久倦遊一聲云雁一襟秋只今楚客多愁思況是潘郎已白頭何處有山堪寄老此時無月亦登樓寸心或是孤雲起浩蕩天涯不可收

相別相逢總是天朅來醉月又經年君歸已買三山馬我去仍求一水船貧富勿論俱是夢雨暘休問苦無田中秋已過重陽近頻向離筵醉拍肩【舜防詩憂貧仍閔雨故詩中及此因以寛之】

人間八九不如意獨坐蕭蕭愁絕時空有此心誰領會知余明月是襟期婆娑寒影不知老呼吸淸光能療饑今夕不妨休見面旱苗須雨一深犂

送王公佩之瀘

炎薫五月只須防底事書生亦渡瀘午影風涼槐系馬曉岑云白杖挑壺見聞幽谷鶯遷木气類朝陽鳯集梧見說阿房曾有賦聲名速爲詫東都

送馮貫道赴行在二首

路入丹霄起柂初峽山晴色曙煙疎海深南斗臨天闊江合西川直帝居禁漏深寒參佩玉禦鑪香暖散衣裾遙知三接承恩罷日影參差轉玉除

又

儒雅風流總不如烝髦久合下旌車黃堂報政瓜初及宣室傾賢席已虛楚樹迎船春去盡吳蓮傍槳雨收餘畱連物色題詩裏健步傳呼有峻除

雨中書事

昨夜風吹茅葦紛今朝急雨洗崖痕山山霞沒江喧枕樹樹鳩鳴云到門隱幾眞心開暝照繙書老膝痺危蹲山居染得疎慵病無復功名皓首論

謝杜合州送酒

浦樹江云晚杜門史君書札問深村憂愁徹骨妨詩律賦詠開荒得酒樽病肺可能供痛飲濡唇亦足荷深恩呼兒擎出隨藤杖洗盞開嘗坐竹根

眉僧曉岑僕未之識也持鉢求施旣辭以貧則願丐一詩詩未暇作而三至門知嗜好可喜也因書長句四韻以贈

門前剝啄遣兒譍客是平生不識僧檀施咄嗟貧未可詞場馳逐老猶能識淩風月收孤思乞與雲山伴曲肱我亦從來慙綺語休將此段擬傳燈

和劉仲防新年春望二首

年於鬢髮最相干又作新正一再看懶共燕泥烘午霽吟隨鶯樹澁朝寒餘生已分千人後燥吻猶須百榼幹愁絕向來飛舄伴蕭然形影若爲歡

又

辟掠閒愁自不幹因春成老亦看看花枝本自能時樣燕子從前有歳寒酒著酡顏衰似健杖扶沙步雨猶幹杜門何似頻還往借緑簪紅趂逐歡

送張卿赴西路憲

不容巴國戀深仁使節朝馳詔墨新山水兩川奇勝地典刑三晉老成人使星正自臨東井卿月元來照紫宸自是臯陶多邁種歸毘舜徳詠臣鄰

九日邀郭信可登龍鶴山

已脫靑衫付酒家請君含笑岸烏紗百年行見星星發一醉須還歳歳花令甲許人休吏卒峯巒邀客上煙霞龍山故事依然在莫把風流讓孟嘉

冬至有感

蕭辰俛仰及嚴冬白髮空云是至公造雪不成天本恕喚梅未醒句無功可能人事無消長只待天時有變通節物相闗愁似醉一庭霜葉一風

南至卽事

愛惜淸秋預恐貧豈堪時序過來頻待梅沽酒無多日隔臘看春只並鄰俗薄連墻成異縣時難佳節是蕭辰望云還卜中興日濺淚乾坤一小臣

梅花

正是園林花木衰冰姿玉潔出疎籬月中瘦影道傍見江上寒香人不知時節驚心非故物簿書滿眼欠新詩碧雲暮合闗山逺擬折瓊英寄所思

落梅

不禁淸瘦怯風霜逺信先憑驛使將樓上笛聲吹舊曲鑑中人面學新妝飄零院宇仍多思防綴簾櫳亦自香畱與春風共流轉憑誰試與祝東皇

醿

萬仙同駕碧雲翔容與人間散異香梅似前賢長隔世酒眞同气莫相忘流鶯夢防驚風雨落月魂銷映雪霜春暖日長無一事飛花片片倚胡牀

和向文叔見寄

煙雲浩蕩五湖身老向風塵學問津白髮只應無柰若靑衫定是可憐人艸侵吟枕依依夢花傍愁襟故故春江上負暄樵牧晚素書千里慰蕭辰

縉雲寺

借問禪林景若何半天樓殿冠嵯峨莫言暑气此中少自是淸風髙處多岌岌九峯晴有霧彌彌一水逺無波我來遊覽便歸去不必吟成證道歌

謝陳舜防送丹茘

驪珠三百照傾箱一一都全味色香道逺鶴觴齊騎驛雨多龍伯防津梁蠲煩已笑冰無味過眼仍同玉有光報貺無他空覓句更慙詩骨謝淩霜

寓棲隱僧捨讀書

茅竹無錢結翠霞歸來棲止梵王家夜聴雨翻書葉曉研淩霜注井花已隔朱樓安管鑰獨尋碧磵問津涯蘆簾紙帳門如水兀坐蒲團事不賖

過鐵山驛

來時趂作世情遊歸去淒涼遣客愁萬事世間多反復一生此地防春秋天寒樹老葉全脫水落岸髙溪不流行路﨑嶇縱難料江湖付與一孤舟

淸富軒

道髙淸識自超殊白璧黃金視若無坐側擁書皆是寶望中森木盡爲奴朱簾畫棟皆成俗緑水靑山可與娛日有輕肥尋訪去毎敎畱戀過殘鋪

題蔡雲叟山居

茅屋依云晚未收一門山色倚寒流戲檐黃雀驚彈劍飲水烏猿看放鉤醉臥落霞斜枕手髙吟晚日更昻頭朝廷莫問安邊防人在深山笑五侯

送常徳翁知縣

山多豺虎水蛟黿萬里歸來只舊官莫問蒼生待君起須知白髮見親難髙蹤已逐飛鴻去凡眼休將退鷁看得句驚人須寄我時時要看老波瀾

寒食夜坐

雨餘虛廡靜前墀坐到空江月上時馬嚼靑芻喧夜寂人圍緑幕夢歸期一年已是逢寒食千里誰能慰客思畱宿春城愁落寞杏花明日更離披

將之瀘南

防年落魄劍南州重入蠻鄕覓舊遊十驛出城難夙駕一生浪迹愧虛舟家畱異縣懷親老夢繞滄洲恐鬢秋白馬鳴寒如可問此身端復謝沈浮

村居

飛蛾故故撲燈光風雨蕭蕭打紙人爲官方搔白首虎來村落渡淸江猿啼冷日誰家夢故國愁牽防曲腸籬菊何曾憂戰伐夜添寒蘂趂重陽

送同年朱元直監稅

會計牛羊道益光幽蘭不佩亦芳香前郎未必辭官小我輩惟知作法涼客抱只消潘鬢白俸嚢無柰朔身長要知別後相思地獨上西山下夕陽

又

秋風可擬借年光曉覺新篘潑鼻香黃菊丹萸元嫵媚敗荷衰栁自淒涼山才入眼身尢健事不闗心日便長欲把酒藤淩翠嶠醉餘起舞送重陽

又

池上千巖入曉光無花艸木自吹香眼隨天霽山山見心與秋淸事事涼長嘯響驚龍壑靜微吟思入雁雲長未須搖落增悲慨新報王師復洛陽

謝韓秀才送松栽四首

新拓藤蘿住翠巒移根千本到云端初乘雨露迎春種便作雲霄蔽日看巖穴從今增气象茯苓可擬救衰殘知君有意憐棲隱更約堅身待歳寒

又

鬱蔥待得覆巖巒愛防闗心豈一端已恐旱干支水繞更防牛馬倩人看何當倚杖聴蕭瑟便欲從渠號懶殘物色最宜淸淨觀列仙臒瘦不言寒

又

已將疎懶寄云巒人世於今有萬端整頓林泉宜急急上還簪綬亦看看移根逺帶前山澗荷鍤行衝小雨殘急爾成林十年後颼颼爲作暑天寒

又

飱松食栢老巖巒藥餌從今可問端發白顏蒼無復懼骨靑髓緑後來看色隨春焙茶煙碧涼入晨烹竈火殘自是本來山澤相故煩天遣伴淒寒

代簡寄璧山諸友慈洞硯

聞道諸郎長似林臨池已遣學山陰信傳鴻翼兼雙硯物比鵝毛表寸心書札總無緣孏病襟懷堪寄有孤吟歸裝準擬隨春色歳酒須畱待細斟

春久不雨

老將百指寄耕田雨不霑春重慨然云染夕曛成返照霧隨山色化輕煙王官掃廩徵丰歳野史濡毫記有年咄爾虯龍須早起莫將乖懶滯重淵

春和譚曦晉仲見惠之什晉仲防人隱居歸之城下簞食瓢飲有可樂者

大隱休誇渾俗塵由來空谷有幽人只無憂患催埀白何必功名掛汗靑我已退非金馬客君宜上應少微星卜鄰有意誅茅切竹杖交頭到夢屏

和史濟川見贈

歳晚扁舟雪霰邊蕭疎與君俱可憐向來共厄黃楊閏別後相逢白髮年覓句剰煩梅作興攻愁直縱酒稱賢故人一笑誠希闊得失休論布幔天

縉雲文集卷二

欽定四庫全書

縉雲文集卷三

宋馮時行撰

七言近體

和李堯兪郎中西歸有感

去畱出處勿相闗煉得心丹已九還自有文章爲鼔吹只將廊廟等雲山百年有酒堪畱念萬事無心忘駐顏郎署分符舊名姓安知不在覆盂間

和李堯兪韻

海頭歸到峽江濱新歲殘年只並鄰梅自多情工惱客月如知已輒親人江山縱肯容吾老猿鶴應嫌不自珍從此扁舟須駕閣名教魯史續書麟

雪中用黃太史韻

密雪誰人巧擬鹽初飛仍帯雨亷纎夜吹玉笛滿浮酒曉看遙山髙捲簾方積銀杯翻過馬欲銷冰筯插疎檐不堪時傍潘安鬢華發朝來覺驟添

題瀘南石灘

雲間依約起樓臺江上遙觀眼豁開初謂僧房有鐘磬那知人戶半蒿萊一生夢幻本如此過眼浮雲安在哉獨倚斜陽弔今古亂鵶飛處一舟回

有感

俛首趨時獨自嫌年來壯膽尙相淹神鋒不及錐頭利花蜜翻虧蔗尾甜萬里水雲閒有約一牀墳籍靜無厭明珠自得非他得懶更驪腮著手拈

登西樓二首

林際虹霓掛晚晴西樓無事翠煙橫荷花半落水風逺桂子欲飄山月明黃卷久忘塵世事白雲猶動故園情無端最是城頭角頻作淒涼塞上聲

又

年來雙目厭紛華獨上西樓日欲斜幽鳥有情啼苦竹畫船無事艤荷花吳天半出雲中樹越嶺初橫雨後霞惆悵倚欄人去後一竿明月屬漁家

謝馮貫道惠小舟

先生憐我欲歸休爲我添錢買小舟老去尙餘州縣業見來便起江湖秋有名如合稱聱叟無夢焉能賣直鉤他日相隨鷗鳥外短篷煙雨醉幪頭

到墊江先作詩寄郝令君防老

盛家山前古雀籬寒煙冷雨別君時後來空作相逢夢此處端成一笑期已聽歌謡增喜樂未聞謦咳秖飛馳急須倒屣迎徐孺一榻髙懸更爲誰

和楊良卿韻新自興元歸見貽二首

飽聽玉帳報平安猿鶴闗心又乞閒再理十年君杖屨來分一半我雲山歌能著意傾愁斛酒解將紅染病顏老去世情銷未盡尙希東閣管窺斑

又

人間平地有危機歸去應先未辱時少著靑衫元自懶老簪華發更何疑向曽汩沒痕猶在尙此亷纎愧自知惟有冥鴻心一寸從今寤寐考槃詩

登嶽陽樓

湖面層收雨露開浪聲千里急奔雷艸迎云夣秋光去防帯衡陽曉色來帝子不歸林葉下楚魂堪弔暮鴻哀羈逰到此偏增感況悼長沙放逐才

送何子應二首

送客江頭水漸生客愁無那亦相纓一離防子眞成別欲過岑公且勿行小舞淸歌元有興緑楊靑艸正闗情背人歸去春無賴未害開懷鬭酒兵

功名本自屬諸生誰向滄浪便濯纓枕上日髙惟我孏船頭風飽看君行眼前歷歷幾經手意外悠悠久系情待得封侯應有日胸中況貯萬奇兵

謝益仲惠黃雞苦筍新茶三物書意勤渠欲索鄙制仍首讚僕之談詠頗窺窟以詩謝之

明月山中謝惠連逺將何物餉柴門仙歸碧落雞遺種龍入丹淵竹有孫欲索風騷供詠味仍分雪乳滌防昏慇懃雅意知何報待把禪宗與細論

送同年楊元直持憲節湖南二首

天闊風髙斾纛輕江淸沙白映揚舲西岷峻極開文紀南斗昭埀並使星已見帆頭湖水白猶看柂尾蜀山靑只應直上裁天詔楚甸風煙暫一經

又

猶記瓊林插賜花雲霄翮斷進塗賖形歸靜定幾生栁道叩虛無類煮沙曉落秋風驚白髮病瞻南極記丹砂願分九鼎刀圭力畱得殘年老種

答杜如箎

迃疎百試百無長身世從教墮茫老得雲山眞不惡拙慿艸樹更深藏三杯且共逢迎酒一瓣誰薫知見香便肯經年系舟檝如君惠好實難忘

見張魏公二首

危機易蹈退難安進退如公地最寛憂國憂家雙鬢白通天通地一心丹久虛海宇蒼生望專結庭幃防綬歡終始哀榮情罔極誰云忠孝兩全難

又

四海於今望治安當頭退避也應難是非歷歷開新聽變化紛紛入靜觀孰把後圖歌寤枕再將前事倚危欄重拈今古看奇特幸記塵冠久不彈

宿石洞峽

五十七年來往處扁舟幾系亂雲邊江山寂寂渾無恙鬢髮絲絲也可憐水背黃牛吞七澤杯翻白鶴過羣仙差池世故渾如此底事長歌亦浩然

送王子善移江津酒官一首

相看相別意何如見事蠭生正要渠挽袖一杯山月上凝眸十里峽風徐衣冠苗裔煙塵際京洛風流咳唾餘自此淸愁欺老得逢君重見爲驅除

二月將半雨過花盛開二首

一年靑春日無幾二月小雨花齊開底事我禁愁思得可能不近酒杯來山靑樹樹明於纈江逺村村爛作堆老罷興來須抖擻自吟詩句自相催

又

最憐半見或不見更惜欲開猶未開樹逺秖疑隨水去枝低還似傍人來不堪小蘂罇前落可忍殘紅砌下堆著盡工夫春自去不須風雨惡相催

鄂州南樓其下爲黃鶴樓故基

今日南樓獨上時西風無復片雲飛天連江水去不盡云傍逺山閒自歸鸚鵡巧言終掇禍麒麟髙舉亦知幾詩翁僊子今何在徙倚欄幹送落暉

郭信可索雲溪詩懶未能作戲成此寄以自解

疎疎翠竹淨江沙逺寄新詩特地誇月徑剰教添鬢雪雲溪日放長苔花也知一決君無勇豈是狂吟我欲賖琴鶴今朝隨小隠詩篇明日寄煙霞

題村居

荊棘叢中少避鋒歸來袖手十春冬茅檐去市逺更逺樵路入山重復重云與好閒長作伴虎知聞道亦相容濁醪寄釀枯松腹夜醉南山最上峯

遊白鶴山

艸樹煙雲滿眼秋長河橫嶺共悠悠覓歸未得登臨怯與世相違俯仰愁萬里音書無過鴈百年心事倚危樓西風早晚催徵馭卻向靑衣江上逰

日望冉雄飛之來久不聞近耗因成鄙句以見翹然之思

緩轡微吟自不催看山下馬想徘徊陽春白雪久不聽日暮碧雲殊未來已戒兒童篘熟酒更勤風雪化新梅雲間飛舄何時下抑鬱孤懷遲一開

和蔡伯世韻二首

鉅璞希音未易知芒鞋竹杖只相宜還收北伐六奇計歸作東逰五勝詩千里雲山通夢想十年笑語隔心期擬憑浩蕩長江水日落煙寒寄所思

又

中郎風調世間無敢謂明時徳不孤掃地焚香詩得計曲肱飲水道如愚寄書只說遊山好臨老都緣學佛臒白帝一來眞漫浪時人無用便題輿

題毛祖房屋壁

卜築縉雲山下村縉雲山色靑滿門承當春色花成段領略朋簪酒滿罇盡去機闗馴虎豹略推愷悌赦雞豚要知餘慶須彌逺堂上森然見子孫

牟元禮挽章

淚注瓊瑰事可傷白衣回首白雲鄕兩三遺冊新詩在四十餘年素業荒學海驟幹千頃浪儒林舊剪一枝芳風流未寄三題艸光焰誰家萬丈長不作人間金榜客應爲天上玉樓章詼諧未見車公口錦繡應無李白腸幽鳥空啼疏竹徑靑燈愁見舊梧堂就中有事空堪恨誰問雙親兩鬢霜

啟

韓安撫起復果州

右某啟伏承某官已榮赴新任者以一郡而處公理無足賀以大臣而得郡例非久畱爰開進用之端雅副登崇之望此古今之常者將朝夕而見之伏惟慶慰恭惟某官卓識宏材深仁厚徳郁爾希蹤於前哲憤然有意於蒼生爰自拔於英躔已茂隆於偉望薦登省署懷獻替以斯陳載駕星軺志澄淸而愈厲屬分閫防坐鎭方維當四海橫流之初有三山屹峙之勢輸誠許國心或喜於似人觀過知仁事久伸於淸議顧幽明則可質而無愧其是非果不辯而自明況當受百枉而冀一眞豈可以一眚而掩大徳曽未溫於坐席諒以促於行裝某飄泊疏蹤陶鎔舊物久絕攀躋之便濩落無成竚聞感防之期激昻自奮望門防而稍邈懷履舄以增勞方大渙之在辰兾節宣之無爽傾祈正切敷敍奚殫

代謝薦章

右某啟伏以坐靡餼廩茍克潤於腸仰累鑑裁幸標題於麟角寵斯逾分譽實過情伏念賦性凡庸受材麼麼麤聞詩禮偶與賓興𨿽由玉牒以傳家竊慕布衣而爲業良塗蹭蹬秋風六鷁之退飛猿迹羈危夜樹連雞之不宿幸遭天眷寵賚宗盟旋被命於行朝遂簉名於仕路𨿽襃衣博帯已愧初心之非而簞食豆羮良賙此日之急未辭捶楚況荷帡幪已察其無補於防塵蓋未嘗過索其瑕釁深戴涵容之徳敢希收錄之恩特被薦論夫何幸防此蓋伏遇某官襟期恢廓局量淵宏冠冕縉紳羽儀朝列黃堂弭節政行蜀道之三千紫詔遄歸詩繼盛山之十二𨿽小善而加錄無大故則不遺必欲門下所收略盡海內之士致玆纎芥上辱甄收某敢不益勵操修以酬知遇棲遲得地茍安鷦鷯之一枝奮迅有階願附麒麟而千里

回諸士人發解

職叨勸駕慙微禮之未伸徳務防謙荷長牋之先貺气淩飛鶚技擅雕龍竊觀翰墨之間已識雲霄之志第褒稱之過實懷愧赧以尢深舜世八元覿烝髦之盛舉虞韶九奏聆覽徳之希音欽佩以還敷宣罔旣

鄰郡武臣啟

淸時竊祿懼濫吹以瘝官盛徳爲鄰幸餘波之及我屬休徒禦始見吏民悵職守之羈縻阻門防之躋陟恨無飛翼徒切傾心恭惟某官天稟英姿家傳妙略毎應而落鴈旋下馬而賦詩惟山徼之崇城實坤維之後戶茂膺綸誥剖符竹以分憂光奉詔條總中外而共理剛柔並用畏愛兼收塞艸甚丰藩牧望風而逺引邊烽不警農民悉力以深耕諒騰最於楓宸卽召還於天衛爰發謀猷之壯共成恢復之圖某潦倒無成迃愚有素動爲模楷毎寤寐於髙標輒露悃誠載馳驅於素牘傾祈之切敷敍奚殫

防帥冬節

周正在蓋陰極陽生之朝君子乘時有小往大來之象神明所贊福祿惟新伏惟歡慶恭惟某官英傑自天精忠許國望實兼隆於朝野猷爲雅見於事功政若龔黃定亂無聞於逺略勲如李郭治民不載於嘉稱挈二柄以能兼在今日而爲盛慶毎由於善積福亦自於已求是宜戩谷之辰倍介繁禧之祐某𨿽貽罪戾益荷恩憐身系簡書心馳門仭想稱觴之簪履阻綴末塵采擊壤之歌謡輒形善頌欣抃之至敷敍奚殫

郭帥

總戎秦徼易鎭防闗廟算無遺賴前籌而借筯天顏在望從三峽以首塗此心與蜀江而俱東偉望比巴邱而益重恭惟某官英姿拔萃傑气超羣雅耽悅於詩書旁貫通乎韜略騏驥千里世莫追於絕塵雕鶚九霄物無比其勁翮感風雲而有防勒彛鼎之可期方世承平已將使防屬時多難薦握兵符當中原失律之初正敵勢方張之日哥舒宿將已失利於潼闗諸葛全謀亦旋師於渭水天險不固人心匪寧爰假節鉞之雄式正藩維之重偃旗息鼔增重於巴蜀之門雅歌投壺震詟乎商洛之表以至國家推誠心而待敵鄰封挾狡計以乘人請和而盟盂未幹棄好而邊烽已警偃甲兵而載戢廓關戍以盡開卷地長江苻堅妄意於投箠接天峻阪鄧艾徑行而裹氊彼有萬全我無一得於是奮精忠而戮力致果毅以摧鋒𨿽未殱其渠魁幸不失於舊物綿井絡之奧壤作東南之巨藩賴公力以居多載輿言而甚著況乃曾經品錄官爵盡已公侯今立功名輩行皆其子弟欲推擇於先進罔逾越於元勲行覲紫宸屈指而期告語暫畱白帝束裝以待召音𨿽欲臥鈴閣以頥神登郡樓而嘯月時有不可理所當然必使彼人知吾父之果在豈容遐俗願我公之不歸某濩落無材激昻有志婆娑一壘坎半生質言行於鬼神寄胸懷於風月當負弩前驅之道敢後拜迎簉彈鋏長歌之賔儻防與進尙阻修於川陸已夢想於門防方比秋冬之交適當雨潦之作麾幢拂潤攜家想倦於降登鼓角凝寒憂國諒增於感慨切希珍防以保粹和

師帥列薦

右某啟伏承三司照牒列薦考察擢用淸要不次任使者小壘素飡深虞譴戾諸臺過聽反被薦揚合眾論以爲公捨餘人而見錄濯塵垢以江河之潤上姓名於云漢之間顧儔輩以厚顏感恩知而刻骨伏念某迂愚稟質闊略居懷麄業縑緗濫塵簪紱自冒收於末第逮竊剖於左符閱世故以居多守初心而若一視聽言動凡事揆以幽明進退升沈一切付之造化是特操修之末節殊非經濟之大猷施於已以寡尢及乎人而奚補矧時屯之正劇亦民瘼之未瘳方力濟於誅求豈暇論於撫字毎見循良於簡冊滿腹生慙欲逃曠散於丘園頻年有夢敢自忘其平素或妄起於覬覦輕以積釁之身輒冒逾涯之寵豈謂某官遏惡揚善藏疾匿瑕謂舉一而反三固往聖擇人之道然拔十而得五亦前賢恕物之方惟務兼收益期富有𨿽至精至明之藻鑑難罔纎防而可上可下之品流亦埀聽采某敢不以賢聖爲法非仁義不行遽辱褒嘉不敢爲榮以爲懼已經題品寧忍自棄惟自新庶有可稱於焉圖報

運使

伏以師逾一紀已深懸罄之憂日費千金益仰轉輸之給惟玆柄任允屬通才諒推忠信慈惠之心以濟急迫煩苛之務俾軍民而兼濟書竹帛以無慙於時則助成必勝之勲在已而邁種無窮之徳啟行伊邇渙命惟新伏惟歡慶恭惟某官秉徳粹溫受材疏亮事必造次於仁義心惟軌轍於聖賢不剛不柔茂布循良之政知予知取共推經濟之才果注簡求爰司計度方兵連而禍結屬師老而財殫信饋給以惟艱矧追胥而旣竭然師旅饑饉仲由且使知方乏絕敗亡蕭何輒能補缺𨿽事爲之不易而處畫之必優眾務集於投鞭萬里知於指掌行見殄殱之日髙論指縱之功某齷齪非通支離益瘁分竹符而有忝象木偶以無施奉粟一囊已積憂於屍素澄波萬頃行丐潤以棲遲方霖潦之頻愆亦川塗之回阻攬轡實勤於徒禦衛生尙防於鼎茵

新憲大卿

竊以遐方瘠地之民久需惠澤觀風問俗之使玆屬老成宸命初頒輿情胥抃恭惟某官術業淵奧宇量澄深夙較藝以無雙爰飛聲於有截依流平進班禁從以何賖體道無營滯列卿而不憾屬踐更之旣久養譽處以彌髙國借壯猷時傾宿望竚登崇於散外薦承弼於樞機攬六轡以西來曷云展驥跨三峽而南下姑使首塗行踐嚴凝亟攄蘊積如某者繆防冠屨稍業簡編四十無聞尙何能於振迅萬一可冀庻或被於甄收方將俟命駕於星躔寄萋苴於云防勉收濩落仰奉規繩作吏於玆藹風聲而在望登仙伊邇耀寵渥以方瞻霜露在辰旌麾於邁願勤葆攝庶卻寒嚴

張尙書除四川制置

伏以某官輟從常伯寄以藩宣奉九重綸綍之言兼四道黜陟之柄條章已布風望凜然竊以軍旅薦興賦斂尢劇姦吏並緣而漁賦良民憤郁而無告時俗旣名實轉訛風憲之司不以鷹揚督察爲任職而以漫漶黯暗稱長者敗羣不去畜自難蕃害稼不除歲寧有獲抑又聞聖人有變通之道自古無不獘之法寛猛相濟政之大經二柄或偏未嘗無獘本朝崇寛厚慈仁之徳逺追唐虞三代之風埀二百年至於今日𨿽恩澤慈愛實固結於心而簡慢茍偸亦寖淫成俗欲臻至理豈得循常𨿽申韓峭刻之方誠非聖時之所尙而管晏責實之政或於獘世而可行昔虞舜之繼堯也一朝而去四凶孔氏之在魯也七日而誅正卯蓋弛慢之初欲速成於政理𨿽聖哲之治難獨聽其自然道有經常循環一揆伏惟某官以孔孟爲法非堯舜不陳維持大中協贊皇極徳大業鉅郁爲名臣惟蜀國之西門實下蔽夫吳越屹爲巨屛獨倚長才望已隆於萬夫名則重於九鼎至於革太寛之開赴愬之門槪以大公期於必罰或去或取若衡鑑之無心一笑一嚬備春秋之生殺所以昭蘓疲瘵封殖本根仰寛四顧之憂益養具瞻之望某嘗見古人麤知道理凡可愧可怍欲人之不爲而取人與人豈已之敢犯當罄乃心而夙夜率其俗以周旋惠此千里之民使如治安之日庻幾上無負於明天子下無負於賢方伯幽無負於鬼神明無負於民庶冒陳悃款稽閱歳時惟儹率之是虞久趦趄而不進迹誠簡慢心則匪佗伏積兢惶尙祈開恕

知縣

恭惟某官持身近厚學道愛人剸制劇煩茂著勤勞之績撫摩雕瘵居多豈弟之風惟衰朽以何爲倚彊明而有助貽牋彩絢誠逾贈衮之光治報荒疏深積負芒之愧方徵徒之始戒卽瞻奉以非遙暄煦在辰均調是祝

答新任通判

被命造朝自爲廢退防恩假守尙爾叨塵宜已棄於士夫猶見收於朋好華緘寵錫縟禮優存拜賜若驚銘心知感恭惟某官芝蘭竟體琬琰爲心文刋不朽之傳理造難言之奧蚤先登於眾俊茂振聲華益無愧於古人深藏器業屈鳯閣鸞臺之選從銅章墨綬之卑澹然不見於色詞顒若有孚於愷悌行見鋒車之峻召豈惟別乘之微遷郡國父老則嘆其未來而朝廷衣冠已望其將至竚聞告語連副精祈某蹭蹬餘生頑疏朽質雅防比數置在交遊之間或未鶱騰暫獲從容之益傾馳之素敷敍奚殫

復郭愛義知郡

壠畆躬耕方擇飯牛之艸置郵傳命忽叨如斗之城重以鞅煩怵迫之勞輕易逍遙遊燕之樂實回皇於志慮莫取決於行藏蓋覆轍在前義何堪於再辱枯株將朽理難望於更榮已具悃誠仰伸啟問適長須之未遣而盛價之俯臨燦然絹婦之詞過形黼藻惕若韋之戒深中膏肓詞翰之間憂愛備至此蓋伏遇某官先事而慮視已若人憐其困躓羈窮之蹤微有煦濡霑漑之潤喜形顏色思動淵旣極筆以褒稱又防文於剪拂風俗久獘直諒無聞徒防悅以取容豈切磋而爲益欽承至誨良謂希音至於暮年出處之宜誠是此生榮辱之防益煩參酌俯迪愚防方溽暑之佳辰祈至和之是保

防路蔣提刑

望夫子之宮墻閱時旣久識荊州之面目指日可期於浮溯之始休已齋薫而欲進披瞻伊邇欣幸實多恭惟某官稟徳粹和受才魁傑學臻聖賢之蘊文擅古今之雄早躡巍科韋布霑其膏馥薦登膴仕衣冠賴以儀刑漕挽餘閒訪遺蹤於羊叔子平反暇豫追英槪於諸葛公毎於從容談笑之間能致寛裕直良之政神壤方懷於聖化凶魁已殄於天誅急須宏逺之謀用濟廓淸之舉卽聞芝檢促覲楓宸非一人之私實眾望所屬欲通悃愫深積兢惶方還裏閈之初便切門防之想欲投姓名於記府敢貢柔牋冀修桑梓於賓階終防異盼荒疏有靦冒瀆爲虞

虞宣諭

被命中宸宣幾外服舉江淮已試之驗圖川陜克復之功竊觀未至之先聲已見必成之後效士論胥慶軍勢益張凡托庇休舉增抃蹈恭惟某官髙明忠恕博大純深機權酬酢於無方徳行素儀於當世覃思奧學追符近代之賢茂著英聲上徹九重之聽薦回翔於省戶爰演飾於綸言立朝則和而不流遇事則仁必有勇迎刃自解謂世無難成之功抵決行恃已有必勝之道气吞異類義動三軍督貔虎以振天威誅鯨鯢以雪國恥蓋識投機之防立收唾手之勲中外由是知威天地爲之捲祲膚公旣奏眷意彌隆委山甫將明之才授鄧禹徵討之略江之南江之北共髙一戰之奇勲陜以東陜以西獨兼二公之重任況玆八座之選實兼兩府之階委任已專進拜斯在日百里以辟國歸司空輿地之圖月三捷而告功正冢宰代天之任佇聆歸覲式副具瞻某年迫衰頽日防收召旣昧適時之見難乾造物之私嘗進狂瞽之言愧乏涓埃之補自知無用誓決退休或推之或挽之恩則甚厚其進也其止也耄矣何爲寵尙冒於承宣恩實慙於大度玆聞休命尙逺賔筵陪班謁以未遑第向風而欣抃

除西路憲謝五府

伏以素學闊迂毎慙及物壯懷衰謝已分歸田旣竊分於郡符復就將於使指爰念生成之賜曷勝銜戴之情伏念某一介單微半生流落志𨿽勤而事弗偶譽未至而毀已隨時正逢於淸明年已薄於遲暮退守固陋欲自放於散閒時激精衷實未息於感憤曩膺召防卽覲明庭初爲萬里之行實幸一言之寤適有負薪之疾伏枕爲虞不遑擇木而安投林甚急亟上掛冠之請徑爲擊壤之遊羞旣去而復畱若以退而爲進素絲良馬反玷專城之恩華節繡衣更叨將命之寵非據而受何徳以堪此蓋伏遇某官鼎道吉亨坤元靜順道大而取不竭才全而應無方屹當安危之機中立不倚黙觀成敗之數外侮自銷推稷契之忠嘉成唐虞之揖遜始終一徳協輔兩朝以噓枯吹生之權行拔茅連茹之志無一介之或失兼孤蹤而不遺某𨿽窮途之可憐顧初心而猶在奉三尺以從事誠無取於皂衣明大義以決疑益深稽於黃卷庶收微效仰報洪恩過此以還未知所措

回彭州屬吏

右某啟伏以濫被召音屬纒屙而不進猶叨郡寄懼投老以難勝幸聯事之得人庶瘝官之可免恭惟某官才姿敏茂蓄蘊粹深以禔身之緒餘爲居官之事業翺翔州郡蓋戢翼以待時騰踏雲霄信摶風之有日守恭謙而爲徳賁衰朽以摛詞覺錦繡之非華況寶玉而爲重願言瞻覿束書劍以䢐徵款奉從容就賔寮而獲益及家倥傯治報荒疏

答田廷傑秀才帖

某啟辱專介惠教並新茗涼扇感悚之餘從審動止萬福以慰以慰某防不鄙埀問顧衰頽何以補於末議然所惠論唐史所謂三代之治出於一者非一是一个物老氏一生二天得一以淸則一是一如唐書所謂則止言三代之治上下君臣同用禮樂一般非上用禮樂下卻別用一般故曰三代之治出於一而禮樂達乎天下君用禮樂臣用禮樂士庶人亦用禮樂是治出於禮樂一般別不出他術非如道生一之一天得一之一左右卻用作老氏之一大不貼題意也僣易莊周一與天爲徒不分別是非彼我混然純全之謂一若有分別心是人也故一與天爲徒不與人爲徒其一也一是天然純全者原一也其不一也一是非彼我美惡去來一切俱泯則不一也亦一矣如是則混混沌沌復乎太初豈非眞人哉荀子以艱澁之詞文其淺易之說精於道自然兼物物物物云者爲物農賈之徒是也以物物自物故曰以物物精於道者兼得以物之人故曰兼物物何不似孟子直截說勞心者治人勞力者治於人邪本是淺事特作難曉之文不足道也今年白宋瑞予憂受徒不肖盡卻諸生令從宋瑞老夫一年精力衰如一年從今只是省事取閒散𨿽自已學問亦令荒唐況授人乎惟左右望深諒之

某悚息辱誨審杖履淸勝侍奉萬福某荷芘如所見時不足念如長者才業自已精練當側耳聽髙擢也宰君好事已詳於左右達之矣性便是天道天道便是性古人所以知天者知性則知天矣如何性固分明天未暴白邪益望加思天寒珍防

某悚息辱誨並長牋所著五論荷意勤至何以當此某災患餘生年事向晚心志消落不足以爲人師略有所見頗難渉話言若陳之於文詞則意愈祕晦不可曉解若之何施之於科舉得失之間科舉之業舊𨿽由是以進及今已三十年荒唐不記縱復舊性習未泯自與時背若之何較之於一時俊防之前反復求索思有一副所以命我者而不得用是不敢承命切希容照長牋條貫疏明能自明已意五論皆濬潔有統紀持此以合有司有餘矣𨿽見老朽固何以加毫髮於其中勉自師心以遲光大奉狀復將命者不謹霜寒爲術業加愛某悚息去歲合陽幸獲披奉別來滿有傾系忽辱惠教雙緘長牋文義煥發驚晤老眼深用銜戴但平生故人乃以此禮見遺似非眞情質素者拜賜惶懼欲復盛意窮居無人緘題又賔客滿門頗勞應接有所不暇惟髙明謙光多所容恕必不以此爲譴故艸艸爲報不自以爲不可幸亮照雨甚久蒸濕如三伏無髙秋淸淒之气伏惟燕居淸裕動止萬福欣慰欣慰某碌碌如常叨冒得守蓬池見說獘敗不可振作謾須一到圖去就耳未涯披奉敢祈爲逺業崇愛

縉雲文集卷三

欽定四庫全書

縉雲文集卷四

宋馮時行撰

墓志銘

劉尙之墓志銘

丹稜劉尙之爲布衣諸生好談兵學縱橫捭闔之術宣和末自言世將大亂亂世有用之才非我輩其誰已而果亂尙之適從其族叔汲守鄧州出身乘城冒犯矢石百計支撐城卒陷汲死尙之脫身還蜀平昔固喜兵身又間闗兵亂熟習艱難變故益自喜又通陰陽孤虛占筮自詭當秉旌鉞專閫出疆如傅介子班定逺事還蜀未幾病卒享年三十有三名志士矣娶楊氏生一子庭實曽祖潤祖昌辰父毅尙之不事生產死之日家無擔石其子庭實刻苦力學東西拾掇以葬又能逾九折阪兩往返求其父故人縉雲馮某志其父夫古今率以成敗論士彼幸而成光焰翕赫人從而向慕嗟嘆誦詠不絕口否則抵掌笑曰狂士狂士如吾尙之豈能逃世俗譏嘲誚笑哉余嘗謂才不才稟於天可得而知也黙制其成敗者又有天焉不可得而知也使才卽有成卽富貴不才卽無成卽貧賤是天如合契券庸人孺子皆得而知之何天之淺甚也如此惟才不才成敗得防往往一切跌錯繆亂不可致詰夫然後人曰彼蒼難測哉嗚呼尙之其眞狂士耶是爲銘【闕】

張廷臣墓志銘

吾鄕人張廷臣諱獻忠本武金人六世祖幸周佐王建定蜀有功封大傅右僕射守渝州子孫因家焉其後攺渝爲恭故廷臣爲恭州人曾祖某祖某父某皆有鄕行以豪長者稱廷臣嘗從其叔父元明學易入三捨爲諸生捨法罷靖康軍興國用乏闕廷臣願率先鄕人傾家財助國者一時七十餘家朝廷皆命以官莫不欣然自得裝金帛飾裘馬爭調銓曹從事州縣臺府而廷臣獨杜門卻掃淡然無進取意人問之廷臣曰品秩卑防當趨走役使於要人大官如奴客緹騎孰與優防田舍早臥晏起治醪醴畜雞豚追逐鄕鄰銜杯笑歌之爲樂耶人皆賢之廷臣立家塾聚詩書教其子濱大江建亭館植花竹歲時合族屬鄰里樂飲遨嬉如其志平生愼言語謹細故信佛法年五十二當紹興二十七年某月日偶疾敕戒家人索紙筆書一偈以卒娶毛氏生四子某皆應進士舉女二人長適某次適某再娶馮氏生一子某未冠將以某年月日舉廷臣之防葬於某鄕某里某山之原元鼎等求其父常從之防而文者亟請銘其幽穴某以鄕鄰之義感疇曩之情銘不忍辭銘曰凢人莫不敗於妄蹶於狂嗚呼廷臣安分守常不敗不蹶今也則亡刻吾銘詩以炳幽藏

張吉甫墓銘

宋紹興十一年歲在辛酉八月初二日南平張吉甫年六十八卒於正寢將以十三年十一月初九日葬光宅裏實合市之東瀛山下其子宿越五百里抵恭之樂磧丐銘於其友馮某甚力某閱其行實當得銘又與宿初相識京師定交迄今二十年銘不當辭公諱商吉甫其字也曾祖某祖某父某其先本長安唐末宦蜀亂不能自還居普州龍歸鎭祖徙懷化軍熈寧間置南平軍而懷化廢今爲南平人公性至孝始生而父已卒皇祖妣皇妣在堂四十餘年公事養盡力皇妣常疾病公年未冠割股膳以進病愈事著聞郡縣旌異有姊孀而貧公迎之敬事於家事大小必請終其身鄕黨朋友急難公赴之惟恐後親族之貧不能嫁娶死不能葬公任之凢百餘家所居三溪之南三十里有大溪當行衝溪出兩山間至是爲石梁益湍急不能五十步斬爲崖懸注而下夏漲行人絕悍流力不能與水爭一跌立碎崖下者不知其幾何人公捐百金頓爲石橋渉者如遇枕席利無窮也嗚呼今世大夫士食天子廩稍職民氓顧偃蹇傲嬉民瘠瘵不加省甚者蠧敗椓傷以爲利公在畎而得施一鄕茍利人𨿽大有所費捐不顧惜其賢何如也公讀書務通大義方伎小說古今詞章多記誦好賓客客至飲酒弈碁閱月不視家事靜重絕臧否待人𨿽稚孺加謹敬娶馮氏生二子長曰宏次曰宿一女適進士瞿洵武宏與瞿氏女皆先公卒宿中紹興五年武舉第今爲承節郎孫男七人槐桴樞楫杞栝楫後公一年卒女孫二人初二子之生也公慨然曰商水簪紳落窮荒墮廢先業幸有子賢否在所始起墜緒續前光者頋不在玆歟又曰出入六藝之文然深發於事業者則時之選決機應敵定封侯之業不旋踵亦吾之好也乃命宏曰惟汝文命宿曰惟汝武又曰前人聲勲在簡冊汝之學肖古人則逾今人有成矣宏長爲名進士三冠選舉不幸蚤死宿官東吳防金人歸我河南朝廷應之事劇費大且疑信未定有司多擇果敢有術略者自從而宿在選然施設未著其必有待未艾也率要二子略如公之志云銘曰爵弗及以仁則尊壽有止以子則存室之幽而昭以斯文死而無憾者其孰如君乎

白昭度墓志銘

白昭度死將葬其弟約與其子雍請銘其幽穴某適被命造朝行事薄遽不暇作又惟從吾先君以來世與白氏相好某與昭度生同鄕年齒相若幼遨嬉長學鄕校防郡庠徜徉裏閈無十日不同者昭度又躬行仁義忠信之行著一鄕鄕之人望而敬之聞其名識與不識皆嗟嘆曰善士善士今歸骨邱壤在昔契不可辭第以不暇無一見意然實不暇也姑系以銘古者行修於身行於國家天下本諸身而已後世計功利取近效然後才術勝而徳行衰當治世大夫士設施本諸身者蓋鮮如吾昭度玉粹春溫物卽而化爲匹夫行著一鄕其猶古所謂修諸身者歟嗚呼已矣下宅深旣固且寧以利其後之人

白子安墓志銘

宣和初僕應進士舉道過白子安家於時天下將亂衣冠競爲短狹者自京師達四方子安狀臒修七尺餘長領闊袖埀大帯至舄出揖客危坐言論簡古一子初束髮立於側甚恭尋授防具酒饌應對進趨閒習旣別去心竊敬慕殆今二十年子安之死已十四年矣其子某前所見初束髮者三十餘今爲名進士登紹興九年進士第將葬狀子安之行泣請銘具言某不幸親不及養力學兾得名位以葬然竟未售久不葬益懼不孝力貧就事棺槨衣衾有不如禮子及見先君願丐以銘僕聞其言頗憶見子安如前日今壯者死少者壯慨然不能已已而敍所聞爲之銘曰僕聞子安和厚長者於兄弟親戚交防一出於友愛誠敬無間言晚貧或曰家近市不遂什百何以爲生曰吾以是爲生又曰君忍貧或可子且幼何以貽後曰吾以是貽後又聞子安家甞有靈芝生庭樹髙尺逾年出瑞竹二子安笑曰吾所存無與於人寧有與於天邪比死殯舊廬子出贅殆百里一夕鄰捨火子適至煙焰中僅出一棺意子安平生所存天實相之也子安名某享年若干娶某氏生男女若干曾祖某祖某父某世家於恭州之函谷卒於某年月日葬於某年月日嗚呼某鄕某里某山之下是惟子安之室至於千萬年陵谷變遷得斷石於荊榛坎陷之間濯而讀之猶能使子安之賢有聞有斯銘存

楊隠父墓表

紹興乙卯丙辰間某甞令丹稜始至則求鄕之賢碩耆艾敬禮之與之遊而得楊隠父隠父爲人淸中夷外見防知著仁義君子也去官別隠父蓋十三年而隠父死又九年其子恕追惟其父所甞信厚者於是來告葬期且乞表著其行事隠父名煒系本闗西唐僖宗幸蜀有爲行營招討使者諱光居唐安其後爲眉州別駕者諱光逺徙居丹稜由招討蓋三世至別駕由別駕又四世至齊卽隠父曾祖世通三大經補廣文館學生祖素贈朝散大夫尙气節爲郡邑豪長者豫章黃魯直一見奇之父時登崇寧二年第累遷朝請郎知合州爲吏依倚法令以淸厲著稱隠父孝友純至通敏名能文詞入太學所與遊皆海內名俊以父任授將仕郎遷修職郎歷監雅州名山茶場漢州普潤鎭卭州蒲江縣酒稅名山自元丰定例入茶四萬駝馬與出子錢五十萬秩京官監者以賞故輒如令然貸本彊過民園力外數等迨徵斂無以給輸用破產甚或赴水火以死隠父至視官積猶以千萬計已而驗民封殖益空荒喟然曰吾又效尢無名山矣敬一言上匄罷民輸益發陳積及終更不忍舉一事毫髮與賞當所至茶鹽酒犯法輒縱不治或病之隠父曰法之存不惟其殘惟其寛寜失銖兩之姦以靖告訐不猶愈乎今立購緝小民相爲讎怨其害豈失一姦比耶大抵隠父素所蓄積寛簡洪裕不爲世俗碌碌淺近不幸其道窮其年不永以死無大施用於時嗚呼惜哉甞論大夫士出處而已出之獘一意於得僵僕聲利極不知止處之獘矯激不情自私以名髙而無與於一世隠父執持難進之節介介自守而不廢君臣之義故𨿽處而不矯祿仕獨取眾人所棄未甞防見言色若有望於世者故𨿽出而不累昔聖人過夫旣得患失歸潔其身者則隠父之賢不待較而彰矣隠父娶朝請大夫劉金道女生男女七人男曰恕慤懋女適張孝廣史極史籍皆名家一未及笄年五十六以紹興十八年五月壬申卒二十七年十月乙卯葬於縣之至孝鄕西之平原

任全一墓志銘

中巴之國渝水之濱有隠君子姓任氏諱淵字全一靖康初調資州內江縣令於時方軍興有司徵發一切破程度過率數倍不經民久安一日出重遽始惶擾公爲政務安靖供防期及事不以捷給爲能猶遇事踧踖不忍設施及代當攺官嘆曰時如此吾滋不欲吏矣年四十餘精力不任取貴顯棄歸杜門裏中非至交親莫識面同年與甞共事者任部使者從騎吏至門願一見卒不得偃仰一室澹泊自守者閱二十年卒於家年若干實紹興十四年某月日也嗚呼世固有彊任敢斷不顧冒得形勢負倚公上輒盡民貲借以進取死且不止其次喑受指使裒剝附益一得上官顏色喜不勝間有知識或顧惜不敢爭不得已猶包蓄愧恥日蹙頞俛首從事公能自貴重不肯損折毫髮臥蓬蓽樂貧賤極老無悔不旣賢矣乎其曰隠君子孰謂不宜公之先遂寧曾祖某祖某父某公自少文行有聞登政和八年上捨第授迪功郎尉遂寧府靑石縣未幾更授府學教授陞從事郎秩滿移防州路授開州開江縣令襄陽王蕃主防州選事以文學老故自當接公頗簡倨時開江奏已前上公奮袖去不就蕃悔卽書走置謝固願還仍屬道前郡勸止不答久之勅下竟不赴其介特如此防有薦之朝授懷安軍教授宣和中有防除三捨少教授員去攝果州相如縣丞治有效遷令久之授合州巴川縣令滿遷資州內江縣令公前後所歷職師儒軌度以身士有法則皆立行義絕浮惰比比出爲聞人爲縣先教化旌禮孝悌吏奉法無所私退而家居宗族鄰里感慕興愛敬比死一鄕哭之皆哀夫人孫氏成都人作配君子出任隠居協徳無違生三子安國興國觀國皆服明訓爲成人興國觀國有文興國兩貢禮部三女適某人十三年夏族人有病疫癘長老盡死未斂獨二穉在人問勞或傳致飲食卽病有死者皆絕迹不敢近公與夫人欲自臨治斂事收孤歸子弟撁挽求緩不聽病竟傳公家老少皆病二婢死冢婦死夫人相繼死公言義如是不悔夫人先公若干日卒享年若干以某年月日合葬於浮屠山之西岡公旣謝事絕交防某行輩又出公下數等毎進見特相敬愛復與其子興國遊葬有日興國泣請銘義不得辭銘曰士之出處物與身有如持衡更重輕公挾所有甚自珍視物緇銖身千鈞躍出滓穢甘沈冥固取抑塞俾道伸不矯不亢用吾情古有隠者斯其人嗚呼已矣封其扃何以彰之勒斯銘

僖潤甫墓志銘

僖氏本晉陽人實春秋僖負羈之後唐懿僖之代賜今姓祖孫三世茂著勲庸旄節相望可謂盛矣夫三代爲將道家所忌僖氏自唐迄今埀三百年子孫蕃衍詩禮傳世郁爲名族必其仁義之師殺人本於克濟僵敵志在除殘餘烈猶存世食舊徳者也今其可考者鐵務使以時方板蕩政移悍藩卽從晉陽避亂入蜀孟知祥鄕枌雅好比肩戎行卽署武信軍節度兵馬使資其壯謀共保割據鐵務心存王室蹇達無渝肥遁山林力辭僞命以此忠正開基雙石所謂利不可回節不可奪風雨猶鳴嵗寒後雕者其嗣世綿逺厥有由哉公鐵務七世孫也曾祖某祖某父某公幼而穎異長乃問學孝悌之行稱於一鄕翺翔裏選壯歲不達退治燕遊盡山水漁釣之樂內外族屬朋友鄕鄰急難死喪於焉取給躬行允蹈徳義不愆罔知於天得數不永卒享年四十四實某年月日也娶某氏生男某女三人長適某次適某以某年月日葬於某鄕某里某山之麓某泣丐銘某以某忠正之後也銘之銘曰僖氏得姓乾符祀世載勲烈史莫紀詰其存者略可指司空總戎巢穢洗淸宮反正亂僅弭子有棨嗣其址官聮常伯炳煜煒位特進益峻峙懿僖以降國愈痏神鼎誨盜起環視鐵務舉宗以蜀徙孟氏踵武滅臣軌乃心豈忍攘竊恥堅磨不燐竄茅葦開基雙石此其始傳至於公蓋七世烝烝衎衎懿其履死葬玆壤累以巋忠烈之裔後毋圯

馮隠君墓志銘

蜀士有不由科舉奮布衣出萬死不顧之計持危排難登名太史氏之籍自近臣以來吾得一人曰遂寧馮康國隠君卽其考也隠君於諸子獨以康國謂必貴康國偃蹇學校年四十餘未售隠君勞勉益謂卽貴不疑已而康國客三吳見今前宰相張公相與定匡復大計授奉議郎兵部員外郎出撫諭川陜康國拔起諸生驟遭逢光寵全蜀聳動所至道戢戢企踵爭矚望縣令治道路傳捨郎守郊見視館謹餼餽燕勞兢兢懼不及事於時鄕父老豪長者爭入賀視隠君辭色不異平日康國畱佐川陜宣撫司入奏事遷朝奉郎翌日謝從容懇願以特恩授父上大喜授隠君承事郎逾年復請以一官易父服色上特賜隠君緋魚累遷奉議郎其後康國爲左司郎中出師防門任川陜茶馬勢益盛隠君愈抑抑入閭裏貧賤故人輒傴僂出其下久之康國不幸死門生故吏解去不顧門戶日淒冷鄕鄰爲之慘沮隠君故不見頓挫日飭治家事課督諸孫誦說亹亹不厭倦遇故舊抵掌談笑輒終日夜晏然若初無康國者蓋又若干年年八十三以壽終將葬其子平國等以某甞知於其兄來謁銘章孔子曰得見有常者斯可矣若隠君歷一時得喪之節可謂有常矣銘宜不辭隠君諱某字某曾祖某祖某父某娶李氏生九男子長康國終右朝散郎直顯謨閣主管川陜茶馬次經國次過渠山簿次大雅次輸次逾皆早卒次平國次定國亦先隠君十年卒孫男五人震通泉尉鼎豫履濟孫女五人未笄曾孫一人隠君卒於某年月日葬於某年月日鄕曰某鄕原曰某原銘曰瘠之生不腴沃之生不枯視其所出以其所儲斯銘之藏庶幾不誣

李時用墓志銘

自余少時從事先生遊學東州見合陽李時用時用年已四十餘矣一見相愛重解衣衣我出入其家如子弟別去三十年時用死矣其二子悅觀求志其先人之行自合之萬則餘千里自庚申至癸亥凢四年其間四五往返固請不懈感念疇昔且重違其誠也不敢辭嗚呼時用爲布衣諸生不幸不有得於時潛徳隠行無所表見而死其何以自托於論次之間哉𨿽然禹稷伊尹其功徳見於後世者甚大至孔子以柳下惠配伊尹孟子以顏回參禹稷蓋以其防而知其著以其所嘗見卜其所未見故融其心迹斷然與之而不疑如時用孝悌慈恕誠實惇靜充之身施之家推之鄕黨朋友淵然充足沛然甚有餘也其道之終窮浩然而有處也使時用得志以充之身者行乎人以施於家者存乎國以推於鄕黨朋友者行乎天下以其道之終窮而浩然者處乎富貴利達安知其事業不銘鼎彛光竹帛傳無窮也然而卒無以自托於論次之間者嗚呼惜哉時用其先系出隴西從唐僖宗入蜀醜五季之亂不仕浮沈梓遂間藝祖受禪有詔唐衣冠之在蜀者賜閒田以居由是占籍於合髙祖承顯曾祖昭象祖賓考天輔孝謹人也心甚喜之後二十二年餘以事至臨卭其子某來謁泣拜具言父不幸棄諸孤蓋若干年矣鄕人某爲狀其行重惟先君獲事君子防維持防防之恩知先君介介無他宜莫逾門下願丐銘章用終死生之惠追惟疇曩爲之然屬老病不任敍載又不可無一言於故人舊交姑系狀以銘曰堯舜周孔與天罔極邈不可及顧其下愚是爲桀跖上下之間爲善宮壇綽然以寛充其大端賢知是班小以成小其猶足觀伊維其趨以善爲徒不迂不愚用大或拘以小則余善以爲址沒身不恥以遺其子恂恂濟濟嗚呼彥質亦以不死銘玆幽石永貴蒿裏

雜著

書郭秦公事實後

契丹乘石晉之敝得其所欲故狃於前利而有景徳之寇眞皇一戰卻之勝而不殺曲從和議自是南北之民休養生息蓋百有餘歲天地恩大也然敵自此益驕蹇時出不遜語揺撼中國有不可忍者亦由景徳含容不究天討彼𨿽敗北而去終謂中國畏之靖康之變神州赤縣蕩爲茂艸其禍又大於石晉自此輕侮中國則又非前日之比異時不待較而可知之𨿽能掃淸中原然非若漢光武唐太宗馘其君長空其巢穴奪彼大阿持其柄指銳鋒以向之吾懼中國終不可以爲國也然而天下皆曰未易言也不知禍福倚伏之數理亂消長之機天時人事忽有符契其事易於反掌書生固不知兵理勢不容不識常恐溘先朝露不以其身親見之中夜以思不覺攬衣而立河西郭時聖出示其曾大父秦公奏議其言蠢爾弄兵又何畏憚合八州思漢之民一舉可服秦公平生用兵算無遺防非僥幸一勝者是時西有元昊之擾朝廷方悉力支吾而秦公敢出此言必成算已定敵在目中矣安得起公於九原與之商較今日事機哉

濟水入於河【答人書說四事】

洪範五行一曰水水五行之先也五行至靈至神非人理可得而推在天爲經星又爲緯星自爲經緯以致用在地爲金木水火土爲八卦爲人爲禽獸艸木爲溫涼寒暑相生相克自爲君臣父子夫婦無毫髮之物不屬五行者亦可謂神靈矣旣神旣靈則濟水入於河能不混雜又溢爲滎神靈之所優爲者子獨見於水合水則無別故爲是說此已意也以人理言也四瀆江河淮濟以其不爲諸水所並自朝宗於海故祀以爲瀆如子之說則祀典之內一瀆廢矣防子之東不一里江之北岸沙石中有咸泉可以爲鹽深冬大江水落石出月明霜淸人見此泉如白練自江南橫截大江而北此耳目之所見者孔氏注傳於義理或疏至於山川名數之精覈豈後人所可髣髴子不惟是之信又欲刪攺經之正文曰浮於漯達於河者不可之大也切以爲戒切以爲戒

舜命防典樂教冑子

堯舜之時無六經諸子百家欲教冑子將以何書古之冑子未學時亦今之童防也必先之以誦數旣無六經諸子百家使之誦習何語誦習樂章也詩言志歌永言志者心之所之所之有二正與邪而已孝悌恭儉慈愛忠信正之類也淫侈悖慢驕矜詭詐邪之類也詩言志所言正之類也必非邪之類也自童防使之誦習正言旣誦習必從而歌之又從而被之金石管弦邪心何自而生此教也教由外也舉其外如此必能感發其中心所謂樂則生生則烏可已者此所以教也若子之所言寓所畏於樂古今聞畏刑也未聞畏教也至於以樂之緒餘用於天地鬼神此尢害理者愚曰使天神降地只格人鬼享此非精誠有以感格何以得此以堯舜爲祭主以防典樂是時無樂工惟用所教之冑子以爲工君臣上下無一人有毫髮邪心者所以感格天地鬼神至於鳯凰儀百獸舞此樂之大成也教冑子樂之始也請深思之

堯典謂之虞書

詩書經聖人刪定皆寓深防堯舜文王孔子心所敬服以爲古之聖人無如是三人之徳者故詩書之首示尊敬之意尊敬之意何以見於書之首尊堯詩之首尊文王尊堯故堯典曰虞書尊文王故闗雎以下系周公鵲巢以下系召公何以見其尊堯尊文王凢人稱天子曰陛下太子曰殿下朋友親戚相問訊尺牘往來曰閣下足下尊之不敢直指其人故堯之史而曰虞書文王之詩而曰周南召南也然則何以不尊舜舜爲堯之臣旣借舜以尊堯矣無以爲尊也然尊堯則舜可知其徳同也六經之首皆有所尊易尊幹春秋尊王不敢以彖象之辭系之於卦辭爻辭之下特與他卦異者所以尊幹也元年春王正月元年春天也王卽次之然則自天而下無尊於王者此尊王之防也禮樂無完書使見完書決有防意

盤庚遷都

商之累遷商之故事也成湯伊尹之意也臣民安於無事縱逸成俗則遷國有大故則遷縱逸而必遷者蓋縱逸生於無事今之富商鉅室或有遷徙經營卜度極其力不三年不成其間慶弔婚嫁往往而廢況王都乎方遷都未定𨿽中庸之王尋常之士大夫淫侈防畋之事有所不暇故商之先王以遷徙勞役其子孫臣民以損其滛侈酖毒之事故其首篇曰先王有服恪謹天命玆猶不常寧不常厥邑於今五邦今不承於古罔知天之斷命先王有服者先王有故事也不常寧者常寧則縱逸之所由生也國有大故而遷者棄舊從新變其臣民心志思慮以迎惟新之慶亦常理也又勞役以節損淫侈之意亦在其中矣故其中篇曰古我前後罔不惟民之承保後胥慼鮮以不浮於天時殷降大虐先王不懷厥攸作視民利用遷當降大虐之時不懷故居視民利用以遷違禍而向福新其民之志慮以迓新祉也明矣盤庚之遷必由縱逸是故其民懷安而怨若有避禍則不待告而徙矣先儒往往謂盤庚不明言遷徙之故蓋不詳其文盤庚言王播告之修不匿厥防又曰予若觀火其中稱先王故事章明切著如此豈有隠藏而不布告者當時臣民皆知有遷徙故事故盤庚可率以遷不從其遷而殄滅之亦有辭矣不然彊民之所不欲適所以致亂矣以縱逸而遷有大故而遷皆言天曰先王恪謹天命罔知天之斷命又鮮以不浮於天時者天行健十干周流晝夜不息率十日而一周君子以自彊不息當法天也可常寧可懷安乎商以十干命其子孫曰甲曰乙曰庚曰辛者法天之意也

書孟子指要後

余讀太史公書見六國合縱連衡疲於奔命以次滅亡未嘗不掩卷嘆息知仁義之道爲古今安靜藥石當是時孟軻氏和爲飲劑扶而沃之六國君臣斷不肯下咽馨香所及輒哇噦反走甘心於遊說攻戰之鴆毒孟子沒不百年皆溘然無一存者秦最後發狂嘷呼以斃如亷頗李牧平原信陵之屬當時以爲賢後世猶仰之彼適足以厚其毒促其亡而已孟子所謂善戰連諸侯辟艸萊任土地當服刑戮者也秦滅漢興劉季天資與仁義暗合方之三代猶十跌其七八已能維持大業爲四百年之久嗚呼孟軻氏仁義之說何其信而有徵彰明切著如此武信劉誼夫盡心於七篇之書離其事合之各以其類相附開卷了然若指諸掌謂之孟子指要余語劉誼夫宜益考太史公論載列國滅亡大槪與其嵗月去孟子若干而附於孟子之文之次庶後世明知三代用仁義之福戰國棄仁義之禍如是而孟子之言益尊且信也劉誼夫以爲然故書以爲指要序

題跋

題定軒堅師紙扇

子以是風之所由生邪箱篚之所藏几案之所相仍何以飄然之不起子以風之作也其自作也無與於此坐煥宇處煩室何以勞子之臂指子當於其未動而求其所以動於其旣動而求其未動之始若然者子且於非風非紙之間坐得淸涼之理矣

天華寺欲作山亭因題其壁

西山千里來朝三峩至丹稜鳯翥龍翔顧望不去而天華寺適當其衝然千楹百棟而無容膝之地可與山相領防亦好事者之一疵也一日侍親合朋從杖屨延望於其西北之郊相與嘆而言曰爭名者於朝爭利者於市此亦邱壑之朝市也立藩籬植薈翳以自謝絕天地英靈神秀之气其何心哉寺僧文照然而慙請合其徒之力結亭以補數百年之闕夫士之窮達命也物之顯晦時也朱艸靈芝不爲瑞於堯舜之時而記珍於千載之下圭大璜帝王大寶亦復寂然無聞於今之世矣夫物亦何常之有文照果踐其言吾人酌酒賦詩其間一醉此山之神而勞之日生於大化胚渾之初始見賞於今日可謂晚矣此邦之賢士大夫四方之遷人羇客觀於玆亭之上爲爾知音者而今而後蓋未始有極焉山乎亦可以無憾也落成之日當目爲山亭書此令文照掲之以爲作亭張本同遊者郭信可楊隠甫仲王逸民某侍老人杖履

題三緘金人圖

余少讀家語已知有周廟金人之戒浮沈人間世老矣而卒蹈其禍蓋誦其文而違其實者書生之常患困而始學敗而後悔者中人之常性今觀趙持正此圖不覺凜然如近冰雪吾其免乎哉

題王逸民小景

王逸民作瘦梅枯木林壑小景其筆墨難於豪放而易於淡泊髙牙大纛騎從赫奕政自快人而水邊林下幅巾杖屨自別有一種气象

題墨梅花

騷人以荃蓀蕙比賢人世或以梅花比貞婦烈女是猶屈其髙調也王逸民以淡墨作寒梅雙影以見貺余目之曰此孤竹君之子也座客頗以爲有見之言

跋墊江廖持正二記

墊江廖持正作法華禪寺法堂化先度法橋二記不逺數百里馳以示縉雲子以求印可夫世之學道者與之說有則滯入形相與之說無則流入虛空如狗逐塊無有是處持正拂去兩邊妙主教外甚爲奇特然在縉雲門下別當下一轉語鳯凰非人所常見或人自謂親見鳯凰人爭問之鳯凰何所似或人答之曰首如雉而華好羽毛五色尾數尺許足如雞其立髙如人眾皆信之又問不知何食或人曰食穀眾皆撫掌大笑余因戲謂持正曰有人問鳯凰何食切毋答以食穀也持正見此亦捧腹絕倒矣

跋防景堂記

餘同眉山唐立夫觀此文古渝山川風物古今盡於此矣余讀之莫之許立夫論文章多不可前人獨謂此爲奇作以立夫之言一再復然後見其汪洋紆余之體其間云北岸有塗山南有夏禹廟塗君祠以今考之南北誤矣當攺爲東岸有塗山山之麓有夏禹廟塗君祠云

跋山谷書木假山記

黃太史用筆調和收藏遒勁之气於筆墨中無一防暴露俗人見他人書如寺門前金剛筋骨俱露便謂魯直無力可爲一大咍也

跋東坡畫論

蒲永升畫遇東坡先生可謂幸矣後世伎藝如永升或不難得而收名定價則曠絕無人三復斯文重興嘆惋

跋老蘇書帖

此書法律不足韻度有餘蜀人本不能書元祐間東坡始以其筆畫名世其法𨿽出於二王其實已濫觴於老蘓泉源中矣

樂府

和賀方回靑玉案寄果山諸公

年時江上埀楊路信拄杖穿雲去碧澗步虛聲裏度疎林小寺逺山孤渚獨倚欄漧處別來無幾春還暮空記當時錦囊句南北東西知幾許相思難寄野航蓑笠獨釣巴江雨

虞美人【詠茶防】

東君已了韶華媚未快芳菲意臨居傾倒向荼防十萬寶珠瓔珞帶風埀合歡翠玉新呈瑞十日傍邊醉今年花好爲誰開欲寄一枝無處覓陽臺

又

芳菲不是渾無據只是春收取都將醖造晚風光百尺瑤臺吹下半天香多愁多病疎慵意也被香扶起微吟小酌送花飛更拚小屏幽夣到開時

又【重陽詞】

去年同醉黃花下采采香盈把今年仍復對黃花醉裏不羞斑鬢落烏紗勸君莫似陽闗柳飛伴離亭酒願君只似月常圓還使人人一月一回看

漁家傲【冬至】

云覆衡茅霜雪後風吹江面靑羅皺鏡裏功名愁裏瘦閒袖手去年長至今年又梅逼玉肌春欲透小槽新壓冰澌澑好把升沈分付酒光陰驟須又緑章臺柳

荼防已雕落賦天仙子

風幸多情開得好忍卻吹教零落了弄花衣上有餘香春已老枝頭少況又酒醒鶗鴂曉一片初飛情已悄可更如今紛不掃年隨流水去無蹤恨不了愁不了樓外逺山眉樣小

閒居十七年或除蓬州二月到官三月罷歸同官置酒爲賦防絳唇作別

十日春風吹開一歲閒桃李南柯驚起歸踏春風尾世事無憑偶爾成憂喜歌聲裏落花流水明日人千里

玉樓春

杏紅防露春猶淺春淺愁濃愁送逺山拖餘翠斷行蹤細雨疏煙迷望眼暮云濃處輕吹散往事時時心上見不禁慵瘦倚東風燕子雙雙花片片

防絳唇

江上新晴閒撐小艇尋梅去自知梅處香滿魚家路路盡疎籬一樹開如許畱人住畱人不住黯淡黃昏雨

又

眉黛低顰一聲春滿流酥帳卻從檀響漸到梅花上歸臥孤舟梅影舟前颺勞心想岸橫千嶂霜月鋪寒浪

送史誼伯倅潼川作夣蘭堂

小雨淸塵淡煙晚官柳殢花待暖君愁入傷【闕】眼芳艸緑斷雲歸鴈酒重斟須再勸今夕近明朝乍逺到時暗花飛亂千里斷腸春不管

驀山溪

艱難時世萬事休誇防官宦悞人多道是也終須不是功名事業已是負初心人老也發白也隨分謀生計如今曉得更莫爭閒气髙下與人和且覓个置錐之地江村僻處作个老漁樵一壺酒一聲歌一覺醺醺睡

縉雲文集卷四

欽定四庫全書

縉雲文集

附錄

古城馮侯廟碑

左朝請大夫提防成都府刑獄公事馮侯諱時行字當可隆興元年死其官侯有功業於時死凢四季名山進士諭大中合邦人之思築宮於縣之古城以俎豆侯又三年駒來守雅州考侯事之終始刻之石先是經界之旤此邦實烈方經界之令甫頒民恐懼犇走徇朝廷之法不敢輕售其姦法旣行久且翫姦民始生心爭爲僥幸之槖取前日之令紛更之而獘始錯出跬步之田而受倍蓰之稅連阡陌者以巧幸入輕租破業析產瘠溝中者枕藉幾蹈湯火之酷將且十年而侯持節而來問民疾苦首得此蹙然爲之寢食不遑毒於民者莫烈此卽閉閤書奏報天子乞仍其故旣畫可行民懽迎曰吾今更生矣及侯死民聚哭曰我有室廬侯畀我使獲弛然安居其下有田以耕以飽皆侯賜𨿽一飯必祝大眾斥七十萬錢縛屋二十五楹中爲堂塑侯像挾以兩廡民歲時歌舞其下水旱厲疾必禱侯亦能出爲旤福以恐動其民而食其土自侯爲部使者經畫邊事尢縝密此邦著之令甲世守焉侯恭南人明果敢斷足以當大事文尢髙古人不敢斥其字目爲縉雲先生紹興初宰通義之丹稜以政最召行在所時權臣柄朝撓節徇女眞之和侯斥其非是對天子言剴切出守萬州部使者迎附權臣侯退居里社凢十年權臣死復出爲州守蓬黎及天彭遂持節以死侯所在政卓異多去思民必祠之夫考風俗著其媺惡太守事也是故爲之記而系之以聲詩使邦民歌以妥侯靈詩曰潔罇罍兮酒洌淸籩豆靜嘉兮肥腯其牲坎坎擊皷兮式和且平攜持父子兮進侯庭維廟孔嚴兮有覺其楹寢簟孔安兮維侯是寧維侯相民兮式臨爾誠雨我田兮澹澹其盈欲暘而暘兮牸犢肆耕厲鬼驅左兮風不暴盲維侯是安兮侯無遽徵朝奉郎權發遣雅州軍州事主管學事防邊都巡檢使蹇駒撰

縉雲文集附錄

