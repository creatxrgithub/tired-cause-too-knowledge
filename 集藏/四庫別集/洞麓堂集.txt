《洞麓堂集》

﹝明﹞尹臺

欽定四庫全書

集部六

洞麓堂集

別集類五

明

提要

臣等謹案洞麓堂集十卷眀尹臺撰臺字崇基號舊山永新人嘉靖乙未進士官至南京禮部尙書眀詩綜稱其有洞山集此作洞麓堂集考集首鄒元標序稱洞麓堂稿大宗伯洞山尹公所撰去公家里許有奇洞峯巒卓詭遂以名堂且名其稿然則洞山其所居地名洞麓則其堂名實一集也臺以護持楊繼盛一事爲淸議所歸集中如與羅念庵書謂近世宗良知家者心說沸揚只緣金溪錯認孟子先立乎其大者一語又極論卽心卽理之非謂卽實有所得亦只此心靈覺之妙蓋非所見之理釋氏有見於心無見於性陸氏之學大率類是又謂程子之徒當時且有失傳如呂氏遊氏寖入禪學朱子沒後勉齋漢卿僅足自守不再傳盡失其旨如何王金許皆潛畔師說不止艸廬一人其攻擊姚江之學甚力亦可謂屹然不移集中有祭陸東湖文一首推其望重朝廷功盛社稷云云東湖陸炳號也炳名列眀史佞幸傳中與臺殊非气類考史稱炳歲入不貲待權要周旋善類亦無所吝世宗數起大獄炳多所保全折節士大夫未嘗構陷一人以故朝士多稱之者臺之假借或以是故歟君子論公義不論私交究不免爲白璧之瑕也集凡文六卷詩四卷元標序稱其詩數百首力推唐雅制疏書序記銘狀表數百篇出入漢宋闡繹名理不屑綺語𨿽鄕曲之詞例皆溢美今校其所作尙不盡誣云

乾隆四十六年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●洞麓堂集序

洞麓堂稿大宗伯洞山尹公所撰也去公家里許有奇洞焉峯巒卓詭公容與其間圖書掩映煙霞流照甚適也遂以名堂且名其稿詩數百首力追唐雅制疏書序記銘狀表數百篇出入漢宋闡繹名理不屑屑綺語盛矣公薨且久常偕友人甘子開氏謀曰公一代名碩其人如髙山大川後學典刑立朝多勁挺與諸佞幸爲敵護持楊忠湣一事流注士人口吻尢偉𨿽未竟公大業然不朽者自在文惡可漫漶不傳而兩人家食詘於立不果會繡水黃與參使君觀察吉州念其大父遂泉公爲公門下士思深源本捐俸爲公廣傳以鄒子裏中後進屬弁諸首簡元標常考諸方乘知吉川文獻甲於海﹖宋自歐六一周益國髙峙百代姑亡論我朝以史學嬋嫣館閣者幾二百人然解吉水楊西昌兩內閣最著解天馬行空自出杼軸不可羈馽楊步武六一沈浸濃鬱後作者麟麟然或傳或不傳禾川自劉文安洎公鼎起後先相望蓋皆藝苑赤志而士林之標表者也劉如瓊林武庫晚而趨約手自裁集不過數卷公集視劉稍贏紓紓容容浩渺無際伯仲韓歐世必有知者文安相𨿽未久稱名相公𨿽未相然當時稍稍姦時喜好參大政如窺左足然公固守我裏古先輩家法寧畱滯周南十餘年惇行詳裕邅徊不少貶玆公之所以爲文宜傳不然當時以文鳴者豈無人讀未畢熟數當時事令人髮上指冠嗚呼傳公者豈在玆集哉聞之先輩讀書中祕拜一官久不徙蓋欲畀之囏巨理亂之寄必先投之寂寞恬淡之鄕惟寂寞而後其志定恬淡而後其守堅志定守堅則其審物之情也熟出則能肩斯世斯道處亦不失爲名公卿公當時𨿽優遊南北乎然神情因依多吾裏名徳及海內一二方聞先生是皆所謂恬淡寂寞志定守堅人也公索諸先生於山■﹝土幻﹞水陬間欿然思有以自下故公之造詣至老不衰今何時乎予因公有無窮之感又因公而思吾裏先輩之盛無論列宗朝卽在嘉靖間多逺識深詣班班人倫冠冕如此此又讀公集者所當悚然興也萬曆丁未季夏月吉水鄒元標爾曕父撰

●欽定四庫全書

洞麓堂集卷一

﹝明﹞尹臺撰

○序

贈夢山先生遷廬陵令序

夢山先生旣以諫左出爲龍泉丞在治甫期月而異政歌於旁邑直指使以聞天子特遷廬陵令於是朝之縉紳太夫士咸嘖嘖誦明聖顯能而昌直矣初先生左出時門人隸通籍者二十有三人並謀申乃言先生蹷然曰某旣以言被罪諸君復揚搉其過無乃非相益意耶至廬陵之命出門人乃復合謀曰是可無言已乎臺曰惟哉事有眾人之所輕然在賢人君子則獨重非先生玆遷謂耶且夫和氏之璧始獻王而刖足再及其後也秦趙以十城爭之不獲鐵泄於葛盧之山成於莫邪氏之冶世無知寶者久之精躍神動天下愕其良夫物或時渝而能見屢湮冺而皭然耀世者理固不可以類慨也矧賢人君子之致用其輕重顧得與眾人品校哉是故遷不遷宜無甚與先生事而羣誦至弗能已豈不有繇然耶且明聖在上能者用而直者不遺先生直動中外能又焯焯出眾表夫苟無當於世則已如世之不可遺先生也則一致用間視重海內豈但百眾人舉錯之常而倍過之矣乎故臺惟先生玆遷也四善備乎其獨有焉曰不謫過言其說在諭竈昔衛有壅政者近君或告君曰竊常夢君於竈也君曰何哉曰竈一人煬則前者不見後今得無煬君者乎於是衛去壅政者而國治夫竈視君不恭之諭也君不謫其過而信其言則主悟之明矣曰不察疑迹其說在宵行者段產言於新城君曰宵行者能亡匿邪不能使無疑迹故臣被忤主之罪則負宵行者之迹矣明主不疑於用然後其志顯焉曰擇臣於謹節其說在原守晉侯難守原者而得趙衰謂餒也不私其壺飱觀行於謹節也夫壺飱足以擇臣況論列不辭譴罰者乎曰重官於近民其說在鄴令魏有西門豹者文侯知其賢而使令鄴曰去矣就子之功夫近民莫如令魏使賢而勉其功故鄴治稱誦至今文侯之重官矣是故古之賢主以權量別天下士而器使之官人必當其位舉人必因其能四善之知用爾夫豕零雞癕列於肆則沮洳之澤無棄毛梁麗■﹝木戈﹞桷陳於室則扶疏之林無枉植賢人君子克國家之器使視其材能所登稱則士與同進者稽焉故苟得其人一可以倡十苟失其人十不能不沮於一先生第往乎將使今之在位者歡權量於器使而稽其進引之端凡諸直與能者思濟然並效於昌顯之朝也不存乎先生之玆試矣哉

贈灤西王大夫參政山西序

灤西王大夫以兵科都給事中出參山西省政其行也同寀諸君子爲謁贈言於史氏臺史臺曰嘻餘言奚有於大夫𨿽然亦竊聞大夫之賢久矣夫大夫之學於古也非黝乎深積黙藏而不著其有者耶曰然大夫之爲令於邑爲言臣於給垣也非靡心惠下不矜哆其能仡仡乎公私大計不慕激切之虛名者耶曰然大夫之飭行也非偃乎建素朴爲表而遵晦於明窢然曠同不設溝塍之浚阻者耶曰然史臺曰嘻若是大夫之淳備於道哉夫二气變化不可以控揣而萬物參錯繇之以成類者虛之致也靈輿之廣載也周旋無始極矣然四方上下不揆則而順位者易之循也是故君子效法焉內致其虛充之不盈不以泛乎其外者居學也濡乎若膏澤浹物而不偏槪乎若權衡稱施無所操其用者興政也其視人也不以已間決然無主吾不施其所晰之故趨捨不離乎本素者惇行也君子修於此三者而道無所於出入矣世之稱材賢士執其一曲挈然與眾易慕察其不知爲其不能以觭忤於物曰吾不遺於理道之故其於學也異適以爲髙於行也孤矯而難爲後以加乎政而民乃大咈是其於道也蓋嘗進乎一隅否耶而世猶稱侈若勿及故吾得詳聞數君子而益以大夫爲難能或言誠若大夫之賢也不大有奮振於是者乎史臺曰余觀材上世得二人焉夫晏嬰形不逮中夫志念常若出人下者然相齊而顯名諸侯天下慕其賢文子退然若不勝衣其言吶吶如不出其口乃能佐主昌霸舉士於筦庫者七十人晉國數世賴之是二賢者觀其始有所謂奮振於時者無有哉睹厥攸成比今之世用者較殊矣若大夫之賢不近二子者之選與玆往而引其行學之緒日綸放政業則顯聞斯世必不但前所試效止爾蓋令至親民矣然所及僅一邑之小諫臣言天下事矣然言之耳玆往參大政於一省則旣什伯於邑又凡前論列莫用者朝夕足自見行事則二子之業庸足爲大夫比長哉臺不佞敬以是終屬大夫而復數君子

贈徐子補貴池令序

夫今天下近民之吏若如令然世顧曰令難擅一已制使乃其志恆■﹝垂夬﹞■﹝垂夬﹞慮出下人𨿽賢者猶不免是何哉其故我知之矣其毀譽是非之衡則固持之人也是故一邑之民治安矣然或弗能傴曲以承勢側俯以媚貴卽有善政上弗予之矣其求於民也校索不厭苟利乎功名之會𨿽傷於義無惜也然或能借貴要以立已資逡逡乎勢門之托蘄濟其枉以成其私卽有不善之政上弗指之矣是故毀招於勵貞而循良被闇闇之過譽建於飾邪而暴污蒙顯顯之稱若是乎期一邑獲治𨿽賢者宜難之矣君子曰噫嘻久哉玆說之疑於世乎古語有之人莫能左畫方而右畫圓也是故蠧積於物腐沸止於薪除𨿽有善毀不能爲由夷詆𨿽有巧譽不能爲跖蹻助夫迅駟堅車遇羊腸無卻步者負其能進也朽栜朴榱隆眾支而莫輔乎撓者本敗而力不可任也故曰誰蔑其實渥流之澤枯者弗濡輪囷之言巫者弗居夫世信之寡矣乃吾於徐子不其有望於斯成者耶九江蔡大夫曰戾哉厥睹無以爲徐子告哉夫徐子不昔爲淳安長乎民誦其政曰孰嗣我今令亷而明不擾而事振然徐子病上之條下於邑而違民之好也數執不以行𨿽讓言至無回色故上之人嗛之抑抵之不可得則數中言直指史黜其名於薦剡焉乃今嗛者罷斥去而徐子之名始益彰假令尙在位徐子得終離蔑實之毀哉尹子曰噫嘻余讀往記竊悲古良史之志矣夫以文侯之賢尙私惑左右之議於鄴令況他哉況他哉然則欲成治名於末世者捨援助之人無立耶鄙諺曰徒手攘攘向市羣往諭俗之不長厚利慕者日爭於下上也然世惟無自出於毀譽之塗者斯貴要之人小動揺足扤其志卽有若鄴令行事其肯爲齲齲者求托借之門邪夫徐子交餘十數年其志固非今之巧宦者可槪矣迹其政又不嘗一二爲淳安究乃今補貴池宜無以易其操尙爾蓋吾聞直木不可爲輪曲木不可爲桷是故善弦者無更柱之音善治者無枉已之政徐子往益持其初志不怠庸詎知淳安之難不爲貴池之易易者耶徐子聞之蹷然曰尹子知我且其言足相我於邑盍識以遺我於是序其說

贈周淸夫判廬郡序

明有天下百七十年鴻卿碩輔奮業當時顯功名後先者彬彬可考見矣指厥事能議其材效獨擅著一代咸云文襄文襄斯豈其時會之異耶抑作之前備矣繼焉者莫或爲之盛耶史臺曰吁嗟有以哉虎未成文气已食羊其步視逺矣余觀周尙書始第進士時卽自疏求入讀祕書玆其志可與世之僅僅持尺寸者道哉夫慕逺者不急於邇就計成者不毀於俗嗤豪賢意度要之必出乎庸情測量之外其所至者眾人之所不至也故余謂文襄功業不待睹之撫視三吳時迹其不輕自試而顧儲有成不諱流俗人之譏而引疏以自推𨿽古名世之士不能過其趨識矣乃今其遺烈章章天下則小夫孺子知之至語其所繇致達士或未之推考焉往余遊畱雍識尙書之孫淸夫時淸夫官臺幕余旣嘆地之生相近無以問其世交淸夫惜甚晚比久習益知淸夫之能肖似厥祖者於其志足類求云乙未冬淸夫起艱赴京師餘數従議論則嘅然扼念曰夫先尙書之緒不大墜於余乎丈夫不克自樹身乃伈伈徇世澤之庸無片能可短長於世吾赩焉旦夕恧之耳無幾攺北幕果上書乞一卑秩補外以圖效所欲致者不報比今年秋始有判廬郡之命或曰淸夫之求外補於卑秩也不近於矯厲乎哉史臺曰否否不然夫鄙夫尙同達士恥隨尙同故阿世求徇恥隨故違眾似激若淸夫可不謂能恥隨而特立者耶人情好矜詡自多則或挾前世之有聞人矣或歆侈其世祿之仕矣或仕而立內朝則思久固無外遷矣或晛睍索索安退怯矣或計其必外遷則希榮崇秩以要利矣孰肯爲淸夫之矯厲者棄眾人所挾所歆侈不爲動而遣久固自安希榮利之規挈然負其欲顯白者以抵之當途之人玆其志豈與文襄讀祕書之志異哉淸夫往廬郡道三吳觀具區松栁諸堤泄之迹問其地父兄耆老之傳說知前聞人之志施於政事弘且詳若是卽所籌劃𨿽廣槪之天下無難況佐一郡之理哉淸夫行同郡縉紳士咸有贈言而余以詳知其人故特爲之序

贈無錫訓周君序

古今人成材不同厥效可指述矣或論其繇必曰時然又曰固數使之論時然者視諸山木夫山樅樅然昔美材矣易時而鞠無遺良則其盛之忽焉索者非時莫之致也人材之成易古而難於今亦時盛之不可復耳曰數使之諭年谷之丰眚也夫地靡間而力同而谷之登獨違其恆計者年之丰殺爾殊也故世數至昌極乎三代治隆之際並頴重穋非日穮耘之可兾矣嘻惑哉厥述異乎吾所睹聞者哉夫木不因山谷不視年其播與藝者存乎人也人之有教猶谷木之有播藝也𨿽有善地非藝不生𨿽有穰年匪播不成昔三代聖王之訓材也顓顓然若農夫之於谷山虞場夫之於木也時其播藝惟懼生成之艱底焉故爲之學以居之欲其根植之有托也爲之師以啟之欲其長茂之有作也師刑而教尊學立而文備聖王所以播藝天下其具固周且詳若是後世人材成造類不幾似乎古者非天獨匱之也藝之無良則地孰徵其美播之弗力則時孰觀其成其具不修欲人材一二乎古也難哉今天下立學興師效法三代之盛布建豪英列於疇采乃顧恆嘆弗稱用苟不推本求原徒咎時數之相戾亦失察於教之說已聞諸先正崇教莫若重師故君所不臣於臣者二當其爲師則不臣也三代之君重其師若此則治化崇厚而教益章流固師之導迪爲效也乃今學校徧天下求師之導迪其士者寥寥無一聞焉豈非上任之輕故彼所自立亦相其輕而怠委耶教之不尊其所繇致者漸矣則吾於虛我周君之訓無錫也安得不教以自重之道夫使君之材苟充其所至卽事功之難致可不匱其成玆近一學訓官耳豈患不能於職哉蓋世惟鮮知師之爲重故教弛而學不易興其究也師亡其爲師者矣其所導迪若是士何賴焉今君之往愼毋徇時而自失其量焉耳夫無錫東南首邑也其山川盛气不但財賦物產焉専之名賢偉輔蓋往往履迹相承矣乃士汩於其習染而競華屏實日浸漫不知所止極於是不得乎師端其尙以堤其風之所流將士益觀效靡然矣故曰位小而任大秩卑而務崇學師之官之謂也夫地美饒藝時穰敏播無錫固成材美地際乎今日盛明之會則譬丰年之登殖矣往哉君愼所以播藝之方奚患無錫之不有三代之材哉

贈前村王子令建平序

前村王子旣拜建平令或曰建平何以居王子也夫王子厚積而不匱久試而能練乃者屢擯時數之奇矣以建平隘且碞使居王子不掩其究施之績耶王子曰嗟乎過覿予哉予無有乎建平爾聞明者政易察予明之未能晢也勇者政易行予勇之未能振也敏者政易達予敏之未能決也夫政恃三者以立予一之未能而胡有乎建平尹子曰嘻玆王子之易政哉充其所論卽天下之政無難矣夫明者浚於察是故測物覛微或過乎晢焉則鉤摘而盭化勇者果於行是故起獘興僕或過乎振焉則暴急而僨務敏者速於逹是故率事赴能或過乎決焉則揚躁而害功若是而政是従其誰能與之故曰斤斤然察者眩也其明之晳之謂也隆隆然威者折也其勇之振之謂也夬夬然斷者失也其敏之決之謂也古之君子知其然故明燭幽無侗乎其若愚懼察之浚而晢也勇絕百物偃乎其似怯懼行之果而振也敏軼眾材僿乎如不能裁懼逹之速而決也是故其施於政也旼旼以持之而人不敢欺也由由以作之而人不敢遏也循循以計之而人不敢蔽也故用有所不用能有所不能而天下之用與能不可勝窮矣三者不過之類也夫王子於是三者進之深矣故不晳以爲明而物可使無遺照也不振以爲勇而事可使無遺舉也不決以爲敏而務可使無遺理也所謂察之浚行之果達之速𨿽若有不及焉然三者之不過吾信其必有矣若是則王子不用之用不能之能孰得而勝窮耶王子往哉執是以従政天下無難爲者況一建平爾哉吾不能益王子之政而悅道其所深進者以勉其成故有是贈

送石陽陳子令政和序

夫今所謂立名譽之人其幾不出文學功能矣二者𨿽非古聖賢所急慕然要之皆宗統道徳極其至並足以流昭曠之業乃世所侈揚則功能尢顯偉夫文學原本六藝推百家指意之殊有累世弗通其義當年莫究其說者而功能士詆之於無所用焉故稽綜天人兼貫今古則視以爲眩闊而靡倫引物連類燭達幽眇則視以爲誕謬而失經援比詩書該洽往古則視以爲記摭而近誦洋纚辭述摛華掞精則視以爲繁飾而疑史夫文學所難其凡固不越數者而彼詆視若此非繇所趨捨異耶然余意二者至相成助不可爲詆也是故語功能者不揆之訓籍則無以博觀材術之施用議文學者不括之理務則無以深明述作之旨會期以照今弘後澤名譽之推稱難矣故曰以縠尙縠孰知其美也以素緣素孰知其純也今四方寧平旣久功能之材無所效於事用故文學士得著其所長而作者比興乃吾郡石陽陳子希踵慕迹以斯業起名褎然出人士上者十數年故一時名卿士大夫咸不藉推引而知石陽子文學之周然竟詘名進士之科乃時俗人不厭譏笑則反謂勤斯業如石陽子且邑邑不遂一第況他哉夫文學固無當乎事實耳而石陽子慠然無動於中迄以祿飬求補外得政和令以去於戲余觀石陽子豈顓顓局文學之長者哉於二者相成助之具蓋歲劘而月成之已至顧功能不見之施用爾卽世情所詘可謂孅說褊覿輕品量天下士矣且進士者文學之致而功能所繇起也然往往有不必是者則存乎所自立焉耳猶之端玄以爲章飾非有加於進退周旋之禮也今有服玄端不由禮者人取其章飾貴之乎抑由禮而不必端玄者之隆乎石陽子邑中有楊文貞公者文學功能盛一代然固不進士途出也天下聞其人弗嘆誦思慕之者哉石陽子往之政和必持是志自表立剉礪焉若簳筈之取勁也輮軋焉若輪軸之攻逺也則文學功能相成助吾不知其止矣

贈■﹝艸伯﹞莊方大夫序

上踐阼之六年旣新顯陵爰升安陸州爲承天府隸州一縣四尋立畱守師統衛二乃今年夏駕視陵還京詔三大臣率文武百執事奉太后梓宮南祔於是撫按臣議承天南寢重地諸需應繁出軍民混並郡衛罔兼轄守巡使無特設非便乃奏立荊西道置守巡使各一人請救俾専厥事任制可於是冢卿擇所宜任者而■﹝艸伯﹞莊方大夫遂以江西僉事擢參議湖省往分守其地是時臺適竣使北報命取道南昌藩臬諸大夫覿而授之簡曰方大夫行不可無太史之文贈也臺曰嘻艱哉今承天之事非大夫之才疇濟𨿽然不至其地罔知其艱也不陳古推今罔知艱之故也不知其艱之故𨿽才罔協夫承天頃余奉使時周睹之矣厥地故郢楚世稱霸之邦也昔楚方彊盛廣地六千里黔巫江漢之區括爲內縣於是楚並其徵輸搉六千里之賦艫會轂走於是邦可謂至聚足然熊蚡一侈冒國民弗堪卒召幹溪之辱楚弗競者數世何也其地之所成者鮮薄方壤隘蹙弗可以逺逞也是故連山亙■﹝山耴﹞不衍阡陌之利長漢勁潰不蓄洫隧之流髙原多壚則蠶桑之作寡成卑澤旁泄則魚稻之出罕羨而又北搤樊鄧西交陜蜀南撫辰沅東抗沔湘舟車遊騖所通會成市其至必仰之食也故自楚肇國至今鮮聞其富饒豈非地所出者弗周民無以事其上邪今天下車同一軌上念業圖始聞陵阜基本之攸在也引幅員而首重之恩施至勤厚然自寢園聿新以來將作之工誅委之吏訖十餘歲無寧息頃至家摘戶算民無偏丁卽役繇逮占其孥矣曽未旋踵而屬車蹕扈梓輦従衛后先幸駐不越十旬外乃今潛殿孝城之役復相尋而未艾焉往余過暏環承天數千里間赤野周延無際閭廛特女子相粥至斗釡割肌膚之愛甚者扶羸枕饑旦夕慮須臾弗緩邇不知所振施也顧上下幾步捨間役夫聚萬眾騾馬牛槖駞之畜萬頭使往來旁午於道日不下數十百輩氓隸軍廝奔走之徒馳數蕃咸需應𨿽丰之年饑食而勞不得息矣諺曰一馬十騎鞍轡何施語當事者之難難於其民之罷且急也故曰難哉承天事於乎大夫其往哉夫事以民興功以民集是故民急矣苟可以寛其急卽事之來罔程也民罷矣苟可以蘓其罷卽功之成罔計也夫然後大夫之才可汔濟民亦曰庶少瘳乎大夫始釋褐爲禦史顯名介節寡同屢謫起至今官是行也知大夫所欲推施之志矣故臺不敢頌而以是告

送東沔康子令漳浦序

尹子之在畱雍也有友二人焉其一政和令石陽陳子其一今漳浦令東沔康子二人並西昌產也而咸負文學名乃康子志猶挈挈古人云始陳子往政和尹子贈之言曰夫文學政事相助成者也是故必原本道徳之推用極其所至而昭曠之業垂焉士修之以建立則能自托於無窮矣康子取讀之嘆曰詩有之無棄爾輔不輸爾載夫吾今誦是文知競得失於一第者之爲恥哉今年春康子旣又試宗伯弗售而得選漳浦令以出也問尹子曰得無一言相我耶尹子曰嘻夫吾所言於陳子旣弗逆子之志矣則奚以益諸𨿽然聊取子之向慕古人者質也昔魯叔孫氏稱士所不朽者三曰太上有立徳其次有立功其次有立言吾每訾其說而過之夫叔孫將非以立徳則或匱乎功與言耶立功與言者不繇乎徳之出耶則古之人功若大禹言若周公孔子假令徳不極能使是二者常立矣乎卽數聖人徳若是而功與言不當其時不適於用𨿽不立於天下何病也夫古之人事備乎是矣政事文學語其極至不越是其選也然要其原本稽於道徳之推用數聖人弗能違也故文學者言之軌也通之政事或窒則辭章徒麗不察理要之實矣政事者功之輿也揆之文學或盭則法術徒深不程訓猷之經矣蓋古之君子秉道執徳立其所自有而益求底乎至極其文學也宣其自立者於言也故無意於言然出則天下訓之其政事也成其自立者於功也故無意於功然施則天下利之是奚繇致然耶彼立其所自有者原本旣固是以能相成助不窮爾康子玆往哉奚假餘言之相乎𨿽然吾意之矣往人稱康子以文學其今去爲漳浦也庸詎知康子不又以政事稱耶乃康子所自立與余之慕康子者不専是故贈康子忘其爲復言焉康子歸覯石陽子問其已進於是乎則吾願有以復我也

益庵吳翁七十壽序

夫壽之成也有三太上本世其次因時其次尙修世也者言乎其出者也木之有貞堅者艸之有茂勁者其貫四時不攺柯易葉非本乎所出之異耶乃其成也孑然獨異眾物矣時也者言乎其遭者也歲之無害風雨日星霜電之气不相蝕則百昌之興遂鬯如𨿽有瘯劙焉寡已故時無壞而物可久其因成於所遭乎修也者言乎其自致者也天之於物其固也或立之其圮也或僕之非天之有偏存也物所自致者矣然則天不得不然爾故語其莫之致而致者𨿽存乎天而致所必致者則由乎物之修矣人之於壽也有違是三者之理也上古生人多壽其傳載於簡牒者略矣其僅見一二皆非後代稱有年者可及於稽其世蓋厥先咸有大功徳被民者也抑時則醇龎而修之能凝備者也斯成於天者全而其自致者可推也今夫朝菌不知旦夕而冥靈大椿至春秋算乎無紀人之年壽本乎所出之異不猶物之各有類邪傳曰堯舜之民仁壽桀紂之民鄙夭政化仁鄙譬歲之有丰凶也民壽夭因之則猶物之従歲然爾謂時之遭勿與焉可乎夫世成其出矣時因其遭矣而人所以修之者不至猶之物本出乎久固之類而蒙乎丰碩之年乃其植根立柢無壅培沃灌之資則尋至於折閼而悴萎也詎非其自致哉余持是三說以觀人年壽之促永其有弗徵者鮮矣乃今於歙吳氏益庵翁尢信夫吳之先姬也泰伯之徳至矣延陵札秉讓尊仁揚其風澤蓋百世無泯也衍族溪南以迄於翁上下三千餘年協气坌橫旣富能谷用昌弘乃家則本其世之出也逺甚翁生元黓執徐之歲在敬皇帝出震之二年童及壯齒濡漬十八載乂安之治以迨觀今上中興禮樂建極之化無四方兵革之事以攖其心無繁賦重役謫徒更奪之擾以亂其志無暴官鷙吏専擅恣睢播流虐政以詘其奉公守順之常則時足使之安業裕生保性情之和以全其天年是仁壽之遭也乃其善賑財以周乏弛利而急於義所至縉紳大夫忘勢分而托交好往往車撃轂而馬駢肩非修之無懈曷致之則翁於是三者蓋庶幾乎全邪翁今年十一月十三日周七十之辰其子良爵因友人煙溪程子謁餘言爲壽餘聞翁之賢舊矣玆奚以壽翁無亦曰修之不可以已乎昔之在位君子有年九十作戒以自訓者其告國人曰毋以耄棄余是其所以爲睿聖也翁能景服行之則益修其致壽之實其年尙可涯邪歸哉良爵柰言無過乎是矣

贈周彥敏謂桂陽令序

寧州周彥敏令銅陵三年銅陵人悅而慕之無異晬嬰兒之安其𦇤乳也然其邑負大江陸走吳楚黔蜀之交舟車實通聚彥敏爲吏務儉惜其民貴要人乘傳上下或弗中所欲卽怒懟出形色於是彥敏數白大吏請致其事去大吏念彥敏之賢懼弗終於邑也乃疏請調以簡僻者於是攺郴之桂陽或曰桂陽其彥敏之優乎夫彥敏寧產也桂陽之俗似寧而銅陵則反是是故崇山回阻別於江陸之通走也偏壤獨治戾於舟車之互沓也玆往取所習於寧者治之足矣或曰桂陽湖南之徼邑也其民之土著者固稀所在坊市墟井之集善出材智稱雄長者率皆客至之民而江之右居什九其疆壤南交宜韶北引衡桂連更數百里山谷險邃相並錯故旁邇地或弗靖不逞之氓卽往往藪伏其中林呼莽嘯莫可薅狝夫舟車之會孰與客民之競族也江陵之衡孰與盜掠之糾伏也故曰桂陽難於是彥敏疑若有沮焉者史臺聞而咍之曰彥敏亦忘昔之在銅陵乎彥敏治銅陵則以銅陵治之矣曷嘗問他邑之俗以相槪耶其施之事也固由由然順所出也曷嘗憚其難而勉修所弗及耶夫十室之廛不勝殊習烏暏桂陽之似寧也古之善治民以良善待暴竊而使行旅之悅出其塗又烏暏盜之不可化而客民之不可爲土著也顧銅陵之民悅之而貴要人或懟且怒斯桂陽不免爾矣彥敏行哉同其悅不同其懟且怒吾知桂陽之易爲也哉

贈尹汝信赴南寧司讞序

南寧百越之徼郡也其地控炎交黎嶺之會西南盤海嶲其民雜並夷獠往往盜出沒相糾聚不可究詰俗好鬼輕法小大齮齕龎潰無統紀吏治其土者率難究展志意於是始有思峻刑以折畏之者矣然其勢急之易亂吏觀其志已然𨿽負鷙悍材或不敢迄用其所能余宗友汝信氏適爲其郡司讞夫司讞刑官也欲舉其職非刑焉攸措於戲吏失其道也久矣刑者治之輔翼非恃以爲治者也史知治之難乃不思反其本顧獨倚於刑以爲用則豈爲南寧不可哉𨿽齊魯易治之邦亦將無所行之司讞刑官也欲舉其職不知刑之本可乎昔先王命士制刑則曰邁種徳於民刑期無刑夫以種徳爲本而要之欲其無刑是故民逺罪而入於治甚易先王所以仁覆天下者也後之議治者異是子產春秋良大夫也首鑄刑書於國而告子太叔政則曰火烈民望而畏之故鮮死水懦弱而民狎玩之則多死焉是殆以刑剛制其民欲民知畏而苟免之爾則先王種徳之意其微耶夫刑之未成也引法以正之及其旣成也決獄以麗之𨿽咎繇不得不爾也然法求其必正而不能使民之無犯法獄求其必麗而不能使民之無怨獄夫豈所謂期無刑哉故孔子曰古之知法者能省刑本也今之知法者不失有罪末矣言使民無犯法之難也又曰古之聴獄者求所以生之今之聴獄者求所以殺之言使民無怨獄之難也於戲汝信往愼哉夫執法以議獄辭成而入者不得復出入出之間民死生判矣故曰刑者成也一成不可變君子盡心焉甚矣刑之不可無愼也幾微失愼𨿽一閧之市不能彌之使無亂況嶺外萬里之徼郡哉汝信往與余遊成均甚習知其本素厚而愼足以持之玆往於南寧也必宜故有是贈

徐先生擢諭乳源序

夫有其華而實弗至者士恥蒙焉士固以才藝爲華者也然使才藝周而實徳匱則猶襲錦負薪幾何其不敝裂也乎故士弗循實𨿽華亡觀矣今天下言才藝之華必曰浙士浙士之盛必曰浙西不及東逺甚乃其士自校比亦然吾獨否之夫云盛者非以士產之眾多邪乃其士又往往能挾才藝之華以成進取則其稱盛也固宜𨿽然亦固外焉己耳浙西士大抵知恥競於外故才藝周而實徳鮮戾比之浙東殊究矣明興百七十年間金華數子獨彬彬擅其名業於一代浙東之士孰先之玆非華而能實才藝足稽於徳之明效邪余取友於浙之士旣賢西郡而尢以嚴爲最嚴士間不甚數接然所與一二人率徇實黜華矯然絕他郡士吾邑學郡師遲齋先生出嚴世大家得所見聞以成才藝旣不懈足自章表乃逡巡焉不少衒可謂華而能實不失其風尙之美者故今訓永新六年士亡弗悅而慕之知後才藝而先實徳久之於士尙亦稍變玆擢諭韶之乳源士往従弗及要餘言導其志乃先生亦願余有告也余聞韶昔以石乳之良稱天下乳源之得名也以是其後有治政於邦乳告竭而忽來復者邦人至歌以爲祥夫以甚無知之物一感治政猶足使之旣竭而復出矧士作於教化之易成者哉韶昔以產士推先代名相實興起之而今也或寥寥焉乳源之勿振於前可知已假有行教化於是邦者能作士以復其昔則視乳之來復其爲祥不旣大邪先生玆往必試之吾聞昔人論乳之說曰乳材良惡易視也其激滑以夷其肌亷以微油然而淸皦然而輝其形之出於土也如是斯品之至美也夫士因華以觀實於類得無象之然乎先生教乳源士誠得是類者作起之斂其華俾歸於實斯才藝之成奮於時也愈一乳之來復千百矣詩云人知其一莫知其它以乳諭士之類也先生行哉吾將望乳源士庶幾浙西則必於先生是行乎卜哉

贈古峯徐先生序

昔唐陽城爲國子司業告諸生曰凡學者所以學爲忠與孝也余誦斯言未嘗不嘆陽子之賢焉嗟乎自漢而下教人者有及於是乎夫三代之教必自人倫始人倫者君臣父子之道其先也故教者之所教學者之所學不先忠孝爲之本期欲至乎道則譬外谷粟以營食黜麻絲而索衣必無幾矣陽子之學余無所考見觀其教人者如是其賢可知已抑其言之切近易入故一感諭間能得人服信之眾不終日而還事其親者數百人則陽子之賢何如也𨿽然余不能無恨乎其時矣彼數百人者能服信陽子之教幡然易邁往之志以事親豈不皆可爲賢乎哉使時誠用之則廣孝於忠輔其君以匡治術必事功有可觀者乃卒不聞其聲稱非見用於時者寡邪夫世不知賢者之當用卽善教何當焉抑陽子之教未竟施且忽有道州之出矣夫學生詣闕乞畱者徒眾迄不能少遲陽子之南也則是數百人者尙望其一二獲用邪故陽子之善教無施於理化君子蓋恨乎其時也自是而後司教人之責者庶幾斯義蓋鮮少吾永新學近有四明宋先生佳者余不及見其人然聞其賢也蓋本忠孝而不失當時被與其教者出守官政則振節聞施徳厚乎四方居稱善士於邦邑要不鮮矣士習因爲之一變豈非聞陽子之風而興起者哉乃今邑司訓古峯徐先生立己教人獨能不詭於是其可稱也已古峯先生嘗有徐孝子名章章往志中其従祖倅虔當巨盜嬰城能死勤不懈虔人至今祀之古峯每自許於忠孝之門曰苟不隳先人令聞斯已矣他何庸計其施之文字述答間亦往往及時於戲其可謂有陽子之慕尙耶後宋先生有作宜無以易古峯也古峯業舉子學不愧一第究時事推之論識令當一郡邑之選甚裕顧翔遊師弟子間數十年居之無少怨怫不平其所存又可知矣玆往諭崇仁吾知其教益易行也夫崇仁自昔多躬行君子近世艸廬吳文正公以大儒倡絕學流澤之在其鄕未泯也古峯往以所自立者教焉使士相先於忠孝之道則猶冰之寒火之熱視陽子所感諭者宜服益信無難其不爲崇仁之宋先生耶詩曰惟其有之是以似之夫是道徳者古峯之旣有者也故吾知其往必似矣姑序以俟之

荼陵守曽君政績序

夫士従政所以行其學也是故不學道而従政古之士無有也學道而不優於政必其學之弗至矣余讀往史列傳私怪是義之久無聞述者也儒林循吏班取而臚稱之至使後之習吏治者抵捂於學道篤儒業者闊略於従政甚則譏孔門冉季遊夏之流議材各有殊長其失比倫之過非史之謬有以遺之歟夫學道従政孔門之士修之無二術也舉其施用易地則皆然要之出處異成豈必其材之有偏科哉夫學徇其材之偏者孔門之士不由也今天下賢士従事政學之間溺其材之偏者眾矣余友泰和曽君明卿挈然求古之士所修之術矻矻服行之方其學道於家治心理性以探窮實得於己闇然若無辧乎政者也及出而令劇邑治聞之烈章施下上昔之名吏鮮過矣今守荼陵僅二年其政益茂以達其民益感以信按臣疏其賢至環楚數十郡稱第一荼士大夫頌其節美不能忘乃相率條次其最尢者歌詠而傳之司訓張君名金持以示余余謂曽君之志要非顓顓欲政事顯白當年者乃所施用異於今之吏治獨逺其績美之流謂非原本乎學道之得不可也觀荼士大夫所列述若勤農興學均賦緩徵訓民習督士業弛刑訟殛姦盜儲廩以賑饑修堤以防患皆彬彬焉著爲政之大者乃其推心禦下正身先物擴然與民同好惡之公則原本學道之得殆不可誣焉傳曰豈弟君子民之父母豈以彊教之弟以恱安之又曰民之所好好之民之所惡惡之此之謂民之父母若曽君其庶矣乎余辱曽君誼至深然實不足以知曽君因司訓之請聊以是復曽君苟以餘言爲幸中其行事則幸示我以相益焉

壽太守閬中何公五十序

太守閬中何公始爲禦史巡京城也某方舉進士業中祕未有僦宅而捨之逆旅主人焉逆旅主人爲言曰夫也受廛爲氓觀禦史巡城者眾矣無如何公冶政夫何公不察而善稽不爲矯亢人之貌而人不敢媚以私室不米鹽程督而事罔僨隳由由然易眾人所操執以濟其當位之宜施可不謂難邪某固心識之已乃見公數上疏言天下事擿大臣所不法皆鑿鑿中隟窽坐忤時以出迄蒙譴謫不悔然後知公獨志偉立獨孑然伉奮一世外物不足以動之也數歲遷守我郡臺方上告乞省覲思歸幸覿公庶幾一遂所向往比相見則直指使方按部會語迫猝無從容之聞蓋慕公譬飲河濡其渇而弗濟不無反涉以跂之思也乃今三月二十有一日公五十更始之辰於是吾令長沈侯珠屬某言往壽某念夙所景行於公者旣久方以言壽庸可獨頌云己乎蓋人之生期年以百者恆也計公所修者百期宜過之五十奚壽焉五數之中也成於十則以中成民之應也古之君子制政思求民之中以用之核之於理殽之於數參伍而不失然後治可出矣是故河出圖洛出書聖人則之其數咸中極於五故圖五中乘而策之衍也五十書五中居而位之従衡也十五以成變化以出治道咸於是乎紀故五十者天地中數之攸成治之極則也公之年適麗是民無亦視數之符思公治道有成庶利澤我民於不窮乎京城天下之樞也四海九州島之民內之欲一其性情以成乎中至難乃公巡城固不久人譽而思之旣章如是則出所溢余利澤我郡之民殆章坊而決其漉滲爾抑某有疑爾天下號難治者稱我郡夫獨非民耶而吏其土者率猶然難之何也九邑之廣風气殊而習尙戾民大抵文而慧悅爭而好利殘而不恥是故其君子飾智矜气則摽名節以自髙其小人暴詐使力則挾斗訐以求勝俗之不長厚甚矣是故京城糅四海九州島之民居之譬和物之鼎也辧類而錯調之惟易牙之爲使我九邑之攝並乎郡則猶山毛水葅蜇吻縮舌並外而陳之爼夫審性以別其良非炎岐鮮辧矣故求民之中而用之在因俗以成變化易曰知變化之道者其知神之所爲乎書洪範曰彊勿友剛克燮友柔克沈潛剛克髙明柔克斯圖書中五之用聖人所以成道以出治者也公利澤我民儻必以是則所謂數之先符者已效矣某不佞敬以是壽公亦因復吾令長其以爲何如也

太宰羅整庵先生壽榮錄序

上之二十三年太宰整庵先生羅公旣壽隮八十守臣以聞詔特用禮卿議命江西撫按大吏往卽公里第宣問賜之少牢秬卣而月餼歲後視昔予加寵厚焉於是內自朝公卿大臣外曁監司邦邑之牧長及鄕薦紳大夫與宗戚士校之有慕尙者咸嘖嘖誦公齒崇徳茂所以獲上恩數之優盛要不爲徒致矣抑又信天人之交協徵上下之靡間凡忻願於公有是獲者不特以爲一人一家之私慶爾乃並播之篇述聲之歌詠沨沨乎引類肆陳觀者蓋未己云公仲子太守君珝旣裒錄而愼蔵之題曰壽榮因謀之伯氏禮捨君琰並梓傳焉而介書屬某使序某自穉齡仰公道徳之風竊想慕其行事久矣長適四方聞天下士有私談公者必尙擬古之夷契者流謂唐虞三代之治苟得復聞今則權輿理化之托將庶幾斯賴蓋其素望之攸積者如是比後數歲始得讀公困知記嘆曰聖學遺統吾捨是焉従事乎夫六藝微言更宋數大儒以明吾道殆於無隠乃今二氏近似亂眞之教得復燃其已熄之焰其最熾若達摩慧能之徒所立自性頓宗之說語道者靡然並趨之不知其爲幻也玆非爲人立異好新不求於理黨詖淫以自攻毀之過歟惟公識明養邃故凡儒禪同異之旨必洞究其始終於毫釐忽微之間勇辧力沮罔避天下之怒訕此其衛道之功豈不昭昭然挈日月而顯行哉公於吾人可謂啟先覺之迷轍翼聖學之巨閒者矣乃若辭召端揆樂迪性常動軌物程言遺世法則奮乎百世之上而風乎百世之下後有作者皭然莫或尙之矣夫古有道立民命宏保艾無疆者君子以爲壽矣然非天畀之年則其道無由久成徳光四表流令聞不已者君子以爲榮矣然非上錫攸好則其徳下無由訓之公道徳信流於天下旣無怍斯語而功在我徒又章章不可泯昧如是則今日所隮之壽所獲之榮謂天人交協而上下靡間也不其然乎夫久道化成好徳錫福凡聖王尊齒尙賢固將風天下而示之極訓也論公之壽與榮以爲但一人一家之私慶焉不近於隳同好之良者耶故是錄行而天下之公願得太守君梓傳之意可與成不匱之孝矣臺憂病屬仍不能迹先數君子一造公以竟平生卒業是錄得無慨然長思而心往神動於三顧云亭之間矣乎然幸因太守君之屬遂得以不肖氏名謬列之簡次亦不爲無快然於心者也

賀野航李君修通祠成序

自三代宗子法壞而世家無聞於天下秦並諸侯滅氏族之書於是人自爲姓莫推其所従出倫次弗齒服屬亡親比黨相維之勢衡決而不可合矣夫有不奪之宗然後有不毀之族有不毀之族然後有不可解之人心此三代仁義立國之治所由非後世可及也然宗子一法蓋與封建相始終秦壞其制更數千百年莫復其勢則然耳後之君子欲推明先王之法救其所已壞凡可因時變禮使不失情文之宜抑安得不反之人心就其所而曲爲之計耶是故伊川始先之祭爲百世不遷之宗計也歲有常報主之以繼大宗考亭祠堂之制爲五世則遷之宗計也神有定依主之以繼小宗凡以士庶人無廟之家因之修其孝饗斯禮也𨿽古之所未有而以爲義起也非歟顧今世家大族往往遵伊川始先之祭而並用考亭祠堂之法於稽其義已與之寖逺而況聚族之力侈競一祠甚或榱題杙桷僣擬王侯觀於器數升降之間有能合禮者鮮焉玆其務外相先之過比於離本棄始之失所相揜幾何而好論者不是之咎乃徒病始先之祭疑近禘祫之僣而祠堂興創非祭寢者之得爲也於戲其無亦不原儒先義起之故而所云因時變禮就其所曲爲之計者或未深察也乎夫伊川始先之祭未聞専廟考亭祠堂之主止列四親固於今之族侈一祠祠重始先者殊致然余猶有取焉取其足守族訓家捄宗法之已壞比黨相維之勢因之可漸成其效固非曲學拘說者之能諭也夫禮失而求其次稱禮君子抑何以譏云吾縣近郭之西其大家曰李氏先世蓋出唐西平王晟系牒近矣族故有通祠以奉始先四親之祭而不戒於郁攸於是余婣家野航君良治謀諸眾修之皆應曰然而難其費君曰嗟吾先人嘗有志乎是今吾庸可以力詘辭乃函出其私蔵鳩工度材操日夜之勤以蒞之凡尺椽片甓之直丁夫單匠之力一不以問眾人爲堂前後各幾楹左右翼以對室中峙祠堂外繚埴垣庖庫齋湢矩陳臚列差其費不訾矣仲冬之月歷吉告成闔宗升堂於於秩秩肅然如見祖考之歆降也於是其諸昆之賢者合辭忻嘉之餘聞亦嘆君之難焉記曰君子將營宮室宗廟爲先此以議有祿者重本急先其興建之序當如是爾曷若君首勤専力不事私室而惟是汲汲焉者乎世之丰屋華門侈隃以慝己欲視先世棲神無櫝曾不一少槪其中者豈獨閭右無識之豪然哉若君所爲豈非賢於人逺乎𨿽然吾願有告焉夫祀先之忠孰與奉先之孝肯構以繼先志孰與履善以承先徳之爲至也古之人立法維家使倫次服屬相守不亂爲道必自孝敬始君俶儻慕義其賢旣過人逺甚諸昆又以文儒之業相振耀凡朝夕所究切者必在此不在彼余謬辱婣誼之厚以言相君不容不及其大者若夫其合於古而不謬於今者則余旣悉其義矣

武陵精舍詩序

余少讀桃花源記私怪隠居避亂之人乃能得善地而安之至老子孫更世代曠然歷數百年不與囂俗接是何其異也好事者因侈爲神仙迂誕之說而畫史書徒往往肆之篇繪不復以爲人間事矣非世逺而傳之謬耶頃余奉使自長沙入武陵中間多崇嶺曲溪雜以美田髙木時邐迆迷所出往窈然若晉人所稱記者不一而值焉然後知斯地信天下山水幽奇詭閟之會也至郡問桃花源所在則西距不啻二百里山水莫究其深逺扣秦人蹤迹蓋已無聞於世殆千年而其山猶有曰秦人洞者云自天下兵戈息絕西南夷羅施莋都之域咸入於中夏車書之流相並混則昔所謂桃花源者今且爲四會孔道其民𨿽欲如秦人之匿不可得意者自秦逮晉地之通固未若今時後數更亂其偏阻又非英雄所必爭取者則秦人之得久安於是宜也而今之寥寥無聞亦勢所必至耶余又思風之漸靡其士好遁不污其民樂耕耨之業嫗然無慕於世其猶庶幾秦人之遺乎而未知其何如也乃今少司馬髙吾公以耆徳宿彥當未懸車之年優遊林谷若將終身天下士想望之殆翩然儀鴻之振鶩於九冥也令子梓吾承理劇郡流華聲趯焉負輕矯絕世之思其博大宏巨之積蓋方流未艾焉嘗手一圖示人曰斯吾武陵精舍之構其上則吾尊人靜芳樂止諸亭在焉吾行四方斯圖必隨之每一覧觀未嘗不慨然興念於是括爲六景士大夫咸詩歌詠述之予婣友周子憲常辱交於君以所謂六景詩者示予予觀其詩則圖燦然矣𨿽然不能無感乎其地也夫武以止戈爲義當漢之先西南夷之域未入唐蒙中使冉駹及滇於是大發卒治道而武陵之郡爲內境功至今賴之其後馬援平五溪諸夷迹往往載是今天下武弗競甚日者交南貢阻賴天之靈俾就羈縻以幸弗騷屑今北方猖獗環三晉數千里地糜潰於肝腦封疆禦侮之臣莫或提一麾自奮議者惜今人材空乏思旁羅乎八紘之表也公英猷偉略系天下望久矣而君才謀勿懈甫及彊仕之日詩不云乎方叔元老克壯其猷髙吾公實當之膂力方剛經營四方非君之宜自任者耶由此觀之靜芳樂止其曷足爲公重而一精舍之不忘乎念亦非君子所以爲武陵顯者也君往哉今唐蒙馬援之績移樹於燕然狼居胥之間將使桃花源故地無復秦人避世之迹則吾於髙吾公之壯猷與君之經營是托也其抑以是歸告乎公並自試其力能何如因周君請聊書以驗之

壽師相徐公六十序

今年夏上喜納臺臣奏廓淸政本斥絕幸原諸附離罔法者並先後底正於憲常於是陰氛灑祓郁昧昭宣宇內淑協之气蒸蒸然充引旁達矣其時師相存翁先生徐公實贊宻猷以長百僚宣式布采用對揚天子之休命於是近自公卿文武吏士逺及黎甿曁於海外夷裔靡不交目跂趾延望治化之卽成曰名世上賢玆持大政魁柄其丕將茂弼一人聿綏元元於有艾伊傅宏業庶幾幸見於今已乎乃是秋九月十又三日公周六十之辰南太僕卿徐君綱少卿鄭君本立以書抵臺曰公首輔揆旣大快海內人士之心吾儕辱従牖誨之久得無一言侈公壽臺曰然二君古僕臣之職蓋司天子之禦者也請以禦復可乎夫禦六馬齊乎轡轡兩驂應乎其轂以行大車則一日而易千里何者禦得其人而操車之任専也天下不啻一大車也君不自勞擇相而授之禦欲使橫騖四逺極乎軌迹之至不受銜橛之患者夫非得人善制而専持之其可幾耶公自躋上第歷揚顯任入相幃幄十餘年不可謂非得志大行之極然天下士恆觖然靡厭其心嘆公不亟首軸政垣故上慕治徒勤而徳澤鮮流事睽於志之阻謀奪於交之蔽則欲有效乎治平之績何由哉乃今姦萌塞而羣枉擯賢茹拔而眾正升天其以公易治攺化永有辭於不匱所更始不在今乎夫十日十二子相配數窮六十窮則必復其本故六癸互乘訖亥以受乃成是天地循環始終之一變也公生其歲而適當敬皇帝守文之盛治化屢更皆因人而爲之制舉往測來不可以推天數耶間考我明之興至是蓋三易六配之紀首尾相尋然所值必得賢臣之助在昔聖祖終元余癸開國名佐功施方內炳炳焉莫可競已其時禦者肆其車堅馬良之致騁轍康衢不煩策吻而迅千里正統之初三楊奮烈弘治之季劉謝協忠車材馬力𨿽若少懈於前時然禦以良造之工故迄能久行不僕也嗣是禦者𨿽出一軌大輿腹壯其宜有竢於公與夫溯公之生旣符盛數以降神則占公之成必彰顯績以震世六癸周配窮而復盛之灼驗非公疇應之哉臺推天以合之人邦家治平之托公其有不得讓焉爾夫車疾馳之而驪牡閒緩驅之而和鸞協左右折旋従容尺度之中車順馬調奔九阪若跳丸斯禦者之獨至不可以告人者也公神明內朗虛融外裕蓋已進於良造之技矣以禦天下之大豈但一易其前之輪轅已也夫識微通逺者深乎智信下達上者孚乎誠好賢若甘食飲欲仁之施不匱也惡姦若苦疾疢欲義之出有制也四者禦世衡軛操車不能旦夕廢之矣公有一之弗備乎天之生公欲爲我邦家畀重於億萬年因以卜公壽祉不推之宗社久長無疆之祚孰従而稽焉詩云保玆天子生仲山甫信公之生有自來其非偶然之故者樂只君子萬壽無期天固以公基邦家之命而篤黃耉保艾之休於無竟也夫二君聞之曰允哉是可述公壽矣乃遂拜手書之以授其使者

栢泉胡公督撫奏議序

古之大臣興事建計以敉寧一時之患施之後世無遺功者豈其材術獨異哉主之以忠果自任之志故臨利害而靡眩出之以夷險一致之節故更成敗而莫渝由是推之政令則不戒而民従陳之謀議則未試而上下信之若宋張忠定公之鎭蜀中範文正公之經略西夏皆其志節素定於平時故舉措規模言論風采表然掀掲一世其功澤亦因之坌流久逺不隨事變湮泯也今觀少司馬柏泉胡公督撫我江西其可謂不懈二公所樹建非耶余間讀公諸奏疏詳其後先行事知公忠果自任之志夷險一致之節眞可起宋二公與之上下相追従者凡我江西得免刳燔驅掠之苦以振引其煦嫗燠休之气公之功豈偶成幸遘者之可幾哉公自爲滁諸生究推六藝闡述百家黝然多深沈之思顧自處愔愔若無能人滁之人蓋鮮窺其際也其後成進士益研精理性之學視法制名律兵財之嵬瑣若其所不足屑意者比督山西學政目覩邊患艱棘乃始奮陳時獘條其可行若干事疏上之而忌者諱惡其言故因攺參藩司之政文致以擠之公退處田廬十八年其名遂隠然益振於是廷薦交推稍起視秦越事久之督撫我江西之任及矣公始載旄節入境江西諸郡縣驚怵於盜之蹂躪民不敢望有寧室其時撫建最急公卽趨撫歷建麾兵大擊賊二郡之難解乃始適任已亟遣兵四出所至獲奇功乃議立三營東西相掎角而中時爲之格應也議更置文武將吏差別其功罪議修復民兵仿古保甲法令民自相守望議畱京帑之賦以佐軍儲之難集者已而上皆兪行之於是校軍實閱選練表忠節徵材武督所司次第飭行不期年盜輯民乂公曰未也閩廣之渠弗殱江西其有寢息時乎乃大裒夾攻之旅自將以次建昌遣偏師由汀漳間道出賊巢後以搏之自是二省咸捕得盜黨連數郡悉掃平而江西始帖帖無諜傳矣諸若教養防衛賑貸蠲卹之政纚纚各疏牘中則固未易更僕數云世恆言儒者多文少實捍天下之大患非豪傑士莫與也公非踆踆儒者耶考宋二公未當事任時與公在滁諸生中汲汲問學不及他治何異乃所成事曠世相符微獨志節之同焉不知古今所稱豪傑士垂聲列史牒其績效視公孰多寡也或言公議山西事旣不免忌者之構乃頃在江西亦有疑而訕愬之者於戲是惡足識公皦皦無疵瑕之心哉夫張忠定能使蜀中百世思之而不能使訛言一日之遂禁範文正能致夏人小大攝服而不能致二府悅而諸將和要其皭然著白於穹壤間公與宋二公行事無賢愚皆可指見之爾捷捷諞言卽奚庸一二校說也抑公仕隠之際孶孶理性之學無倦終始視張公之易範公之中庸専勤不啻過之讀其文可思其本矣

送司諫周君擢任湖廣參議序

湖廣跨今南服列省之中其壤地延亙數千里視他大藩所治不啻兼倍其東匯以洞庭之水灌引江漢茫洋極於無際郡縣旒綴漚浮其間時不能無舟防之戒西交黔粵荒郊之外長山窮谷綿邈不可探窮衡永諸郡縣則又羣山所簮集夷獠判服出沒無常姦氓往往相勾匿爲亂麻陽首孽震搖辰靖諸境毒及三省至勤數十萬師更累歲乃僅驅殄其它大小變擾耳目所暏記殆未易更僕數也議者言今撫治大吏其責任固崇重乃若藩臬之司當守巡寄托坐専制一方者皆郡縣所稟承其治民尢邇要惡可不愼擇其人哉南禮科給事中愼齋周君久在諌垣嘗疏罷浮淫之蠧指斥姦貪率鑿鑿中郤窽中外蓋稱之曰能天嘉其材擢爲湖廣參議乃所守治則正當衡永諸縣郡之梗士大夫莫不以得君爲慶於是其僚楊君朝明輩咸來謁餘言申贈以余與君同所職隸有寅協相成之誼也夫藩臬皆縣郡表率然其職各有先重要未可一道推蓋藩臬以守爲任則凡所動措宜制之無形而謹之未亂辧夷氓以列之防別良暴以樹之風其事固不専恃於法視憲臬之秉律貞度握符簡兵因己形已亂爲之裁治者不無或間然也周君所領轄四郡之廣夷氓千里相雜並其事若余先所槪述又湖廣諸守巡之獨異者聞之往記禮禁未然之前法施已然之後蓋孔子稱爲國以禮上好禮故民易使也儒者言安上治民之道豈可一日去之者夫禮非顓顓治民以儀文度數之詳一切矯拂其荒戾愚鄙之俗相與従事於雍容揖讓之間然後爲極至也不矯其常不拂其俗本以忠信之積而出之經常之制使之敬遜施而暴慢革惇厚成而凶狡化庶幾民不胥興於亂斯非禮之成效耶苟禮教不先而徒恃法束鈐則民日忘其愧恥之心暴戾恣睢安循於盜攘橫逆莫知仄由是欲使之易善去惡以悉更舊習之蔽宜道之無従入也周君官禮垣數年簡朴以繩已恭退以禦物京都文武吏士及諸勲伐世祿之家無或僣奢干犯陵縦犯義自放於禮閒之外者後先秉禮之司賴君振綱維秩等威茂揚天子篤行禮教之風其所宣流禆益甚大餘承匱玆任未浹年嘆不能與君久切磋也君行乎哉終始率由禮可使上下無遺道矣是故百司由禮則品式明而官常敍庶政由禮則章程布而事守定以振法曲以肅紀度天下固可運之掌上矧四郡千里之間哉

奉賀大司馬李公考績受褒序

古稱豪傑之士異凡民豈以其材智獨軼絕眾常哉志存而誠輔故能攖天下之至難而天下重任有不足受之矣三代名佐其行事列之載籍固未聞専以材智取必成事惟志與誠通乎常變夷險之中出入萬務不少爲之一動惑夫是以能持顚投大無疑謀而扞艱披患無忒守視後世建立功名之士一切乘事會以幸有就豈可同日語哉玆孔子所以思虞周之際深嘆其人之難致歟余觀今大司馬克齋李公蓋可謂不愧若人之儔獨怪海內搢紳士往往但稱公材智過人乃志與誠所蓄積則未有能推識其微者是可與言知公乎公自少孝友天成在鄕黨宗族中恂實無他奇尙弱冠筮仕恥俛意塗貴人久乃寖戛戛相枘鑿坐是觸忤禍蒙久謫畱滯十五六年始起藩臬晉臺省人忻望漸大用矣乃未幾復磯柄臣怒奪官歸田裏又十年講業求志翛然衡泌喜遁之風最後島夷棘亂淮陽議開府治兵始以旗節徵公於家是時吳楚閩越間閭廛旣刳極淮陽二郡孑爾大江之北民獘冦徭兵乏簡練後先再易大吏積歲靡尺寸功公當更新艸創之日赤立畫格守計眾莫不愕其難持也及睹公臨任乃凝寂若無事所隸郡縣但禁誅擾息煩苛而已民旣恃以不恐尋賊入境公出按視營壘指麾將士百需若夙備周旋瀕海之曲奔驅戰陳凡幾閱月馘賊至四千餘其醜類膏橫原野至多不可勝紀然民竟若不知有兵抑又何神也議者稱自有倭禍以來勝績殆未之前睹天子旣念公勞召貳中樞而二郡思公恆若不能朝夕乃創祠立石告公功徳於不泯無何南郡突有營卒之變任事怖失所爲計公従容籌劃誅其首亂二十餘人中外耆定會公旣北召重臣更至僨績廷論請簡公出長厥師公至於於坦坦不先事設機牙第申什伍之法制分比之規屏朘削省役罰條行數事士眾遂帖然向風若私恥其平日叫囂不馴之爲者久之肆妖言者於市僇其干紀數人戶巷郊陌遂禁不聞讙噪聲夫公屢興樹大功不動聲色迄措一時於戢戈■矢之安謂非材智所施用不可也抑孰知公所素蓄積者有以先豫哉夫志不以危變而渝故利害無擇於趨避誠不以狡戾而遷故反側自循於格化玆公所以垂功施於無極遺保艾於不匱也於是公治南都戌務旣三年司功述其最上嘉公休爰茂褒崇之典南少司馬霍公率厥屬來徵餘言爲賀以余従公久眞知之必深矣嗟乎余惡足以知公哉然嘗聞公論士之品云士苟易富貴之志於功名則功名不患不著易功名之志於道徳則道徳不患不修語志之當輔乎誠也公之誨我如是抑余復何以爲公助哉詩有之樂只君子邦家之基樂只君子萬壽無期余不佞惟祝公永念於是天其必篤公以無期之壽俾久爲邦家立生民之基庶幾慰天下仰望之心他奚庸贅一辭

送司諫楊昆南君之江西按察副使序

古今人不相及世恆有是語吾固病其非通說也夫古之人亦今之人也乃今士往往自遜不古若何哉天之降才要無古今之殊今士間不古若豈才之罪也乎故才與誠合古之人之獨至也特今士勿勉耳夫農夫之治田也以耒耜乃其稼有成有不成則耒耜勿與之矣操舟者之行江河也以維楫乃其載有至有不至則維楫勿制之矣人受才於天以經畫庶理周施萬務不猶農夫之資耒耜操舟者之假維楫乎顧其成與至曠然不可同日語非才誠不皆合之效耶吾觀漢初在廷之臣類多椎質少文其行顓顓若無可表述者然自三代而下語治績終莫之過焉宋及中葉才賢踔偉輩出名章章著簡牒視漢臣似非其倫比乃夷考治效之成稍能不懈於漢鮮矣議論多而聲容盛意者才不盡出於誠與明興治化逺軼古始漢事無足稱引顧自弘徳以來風習流尙正恐不免宋中葉之獘聞之君子卽欲方內興久乂之化非得才與誠合之士一出障反其波潰古治蓋難幾哉乃餘上下求之迄未睹其或類者南吏科給事中楊昆南君殆弁然蓬倮之章甫也君余南宮所校士故獲悉其行事自少篤行肫肫由庭闈達之鄕黨人稱之無間言其修諸家已斤斤不愧古人矣比余與同仕陪都垂六年旦夕相遊従考隲人材商搉政體辧淑慝以明章癉審利害以計因革日訪月求寸揆而銖校之炳炳焉無不一出於誠者夫是以參詳於舉錯之微宣陳於旌別之顯靡不合天心允人志封章抒布皦然精白著論建焉蓋君子之才旣通之物變無不周乃其誠又推之人情無不協宜有作必成試行所言皆足致人信悅也今年夏詔以君擢江西按察副使在近歲爲殊陟矣當塗榮君欲使有位者之觀君之賢於是其同寀上虞張君魚臺甄君來索餘言爲君贈夫君才誠所素蓄積卽令列置漢諸臣間固當不愧汲鮑之儔視谷杜輩俛仰阿世文采無當其實志君且惄焉懼凂之耳君行矣異時入持鼎軸任左右承弼之托愼無襲宋議論聲容之盛侈虛美而害實政使天下卒受其患也哉抑君往余江西則尢有深賴者焉自頃一二貴臣焜赫當塗气勢所傾動鄕黨能自好者無幾前輩長厚貞亮之遺因之乎燻灼一變君以法拂表儀之素振矯其敝刓篤修亷守挈然照式乎四壤十三郡之士若民漸化於熟爛之久聞君之風有不更相悔惕思移易其未殄者乎餘慶鄕省之士將大有儌福於所偸壞也因二君之請遂並私及之

贈通參徐君考績北上序

古今論士曷嘗不本其器識才術爲質哉然而能兼備之者鮮焉是故深厚不伐或病綜理之難周多智善謀猶譏沈斷之勿果久矣士勿睹其全也夫欲庶幾乎古之人與非學固莫之成致矣昔孔子論臧武仲之智公綽之不欲卞莊子之勇冉求之藝終必文之以禮樂乃可以稱成人故以四子之賢其卒未深於學之致尙不可成所全也況其下此者乎夫後世豈少踔特之士乃恆不逮古之人者學與不學之異效耳余求友於天下數十年觀今之士往往自愧非余及然獨以廓原徐君爲難能蓋其器識才術頎然旣加人一等而學又足以成之玆所以大拔乎流俗耶君始用易學起浙西浙西士多従之遊者其教人與所自成未嘗不以古人爲必可至泓涵之以大其受則宏足以居也揉礪之以確其守則毅足以持也夫是以器能廣容而不隘識能經逺而不蔽才推眾事之繁而不括其出術循羣物之變而不疚其施矣玆君所爲善成其身於學乎往余校試南宮得君之文讀之嘆其充厚而不迫疏達而能辧私心已占其器識之偉已乃縦觀其所馳鶩曠乎莫之或拘也旁覷其所采摭總乎莫之可亂也其才術兼人又不於文槪得其似哉比出司常郡理法應徳唐太史間爲餘言諸凡官此郡未見有及徐君者事上恭而不撓其執聽下察而不遺其防乃亷與公又足爲施措之主本時與論學纚纚然固不可窮也夫太史素愼許與其於人未睹所重若徐君者乃部使者交薦其賢大都類太史所云其實足觀信矣迨召補諌垣眾方幸君之得大行會觸微文鐫外君逌然無少動中也僕而復起通阨殊遇處之於於若平時乃今自祿丞符卿攺貳畱納言之省凡歷下大夫秩垂五年諸後君躋顯當塗陟樞筦曳金緋殆不下數輩君鎩翼其後固愔愔未嘗一置論校中玆滿考當報計其僚長月川劉君來問言夫以君之賢假令卽當鼎軸之任其建樹豈後古之人乎若余之搗昧抑將何辭復益君哉𨿽然蓋聞之君子矣人之器識才術得天者各有所獨盛率其履造非學固不能無抵牾也夫器識而不精之以學則不足究幾先之微若漢之霍子孟宋之宼平仲是己才術而不飬之以學則不足成順應之大若唐之李文饒宋之呂垣夫是已在昔築巖之夫佐商中興其業固奮興於終始之典學而以諸侯爲周卿士者亹亹然自儆其國中至耄老猶不倦勤焉故詩人歌其徳儀比於圭璧金錫之美而本其所致要非學問切磋琢磨之功莫致也古之人所以坐進此道非後世之可及者其不以是乎徐君之志吾見其不欲戾古之人矣玆往益篤其學之所至老而不懈乎逷邁異時懋啟沃交修之功著抑抑睿聖之徳將由此其馴致夫

送浙憲長蔡公序

士君子欲有所建立於世固難可幸致矣不考古人行事之迹無以廣材術於先不歷四方物情之變無以制裁應於後此仕學所以相成而豪哲之士終其身亹亹焉不敢自懈焉者也余行天下托交一時賢大夫君子眾矣其稱奇偉卓犖之傑蓋尙多有之然能以是二者周之身無匱施於理道而成務踧然若畏其建立之勿至何其寥寥不數見也夫浮藻之藝修則棄古人行事於糟粕故材術無以推其實虛詭之習成則輕四方物情於芻狗故理應無以析其精仕學之不相爲用萬事勿逮古先其究非朝夕之積矣我藩伯敬軒蔡公殆異斯倫與揆厥成致要於二道矻矻有深獲其名實日加上下有由也公始讀書中祕余適承乏翰林備職事司局覛公列朋儕中斤斤信厚自律守余𨿽不數公過従乃心竊慕用獨勤知其學不競浮藻而文有經逺寄重之思行不徇虛詭而器有受大荷艱之用自一時同進諸士咸嘖嘖誦嘆其難及乃公則闇然若無以猶人不少因所至自愜也比試政司馬數年曆廣右憲臬晉參我江藩政本儒行以飭吏治推物情以通政要所至僴然著成績頃歲嶺南之盜方合閩冦肆孽剽刼三省諸郡縣猖盛我江藩罹其荼毒自百年所未暏聞者嶺北一道尢盜出入襟吭勢駸駸魚爛土崩之漸矣公佐今中丞吳堯山公殫心剿撫諸務宣布威徳無憚勤瘁殊類遂爲之面內頓顙革志従化四壤因大寧謐焉資勞茂著中外並稱之曰能廷議爰以公總浙藩憲政於是南安守林君舜道贑州守黃君扆感公在鎭浹歲凶渠馴抑郡縣長吏咸得信其欲爲之志事大小泯然絕患害玆別公誠不能無重念余伉拙不能偕世自歸耕隴擯迹當塗之交久矣𨿽於公幸夙知愧何能爲二君言其似者則以所私慨於中一二爲公梗槪之蓋今公卿大夫仰承休徳宜皆濯祓披拭爭以材行自宣攄期無負當年所任使者顧或求與用違往往聲實不迄副何也夫浮藻之論倡於上則學鮮近裏之功故多言憂其畔道虛詭之習成於下則仕靡循實之效故飭志易以儌名玆二者天下之通患也士大夫所尙不同國之治忽恆因之而豈細故也哉浙東南首藩薦紳先生以學問相切劘成風其獘視他方宜稍間公玆往得無意乎夫降徳弼教使人日遷善而不自知固上世所望於法士也矧公之賢爲今天下士大夫所推信振其仕學可以易海內人心之向往於浙何有明天子擢拜公意必非顓顓法比辭聴其托者余不佞漫以愚言復二君俾質之公倘不爲戅且迂也尙用式諸四方其於世風豈小補也夫

贈虔中丞吳公北上大理卿序

頃數歲中閩廣瀕海諸郡旣屢刳於島夷之難由是山藪幸亂之民往往竊發相煽嘯羣黨冦刼四放乃我江西介在二藩省間其僻遐鄰比之壤民岌岌若危鳥巢風枝將卵鷇之莫自完也其在南贑二郡被屠掠焚蕩之苦殆環數百里無寧歲故二郡之民僅僅恃虔臺托朝夕而四省八郡所重寄承稟莫不倚虔爲巨障焉朝議慮重鎭難得其人凡有推擇必愼舉才諝出眾表儀一世之賢以充選乃前後踐斯任者殫猷致忠或病事機之每戾出奇效算鮮覩疇功之迄成自玆官隳損其聲稱蓋余耳目所及數公矣矧在今事日棘而勢出異秉旄鉞専制視昔之獨柄無撓得自奮遂其欲推行者尙可同年語耶大中丞堯山吳公浙名郡之特產也始以禦史歷按諸大藩所至嶽嶽樹巍績入佐棘寺従容平反之議博大宏厚秉執靡騫人固久以揆輔望之矣曁簡蒞玆鎭以來考軍實峙餉儲廣間諜密譏防申什伍以明法嚴守望以飭備由是出納杜浮滛之蠧封宇絕伺窺之萌威加彊橫恩流畔援其宣諸禮化以訓頑播文告以綏叛又恆軼超乎政令束縛之外由是盜攝姦屏逺慕近懷四省八郡之甿黎若出湯火而濯淸泠之淵若逺行林莽而卽通都大邑之周衢若辭枕干席戈之危以従事爼豆衣冠之揖讓也由是誅鋤姦黠招輯嚚阻仁之所感信之所結狡戾者輸誠凶狙者獻忠無大小之勿馴若矣古之神武不殺威無加於鈇鉞之施者其固循此道也非與肆今聖天子踐阼之始崇陟俊良登列功敍念公之久煩於師律也詔以大廷尉趣召公入若曰刑之大者莫如兵公能愼重其大者玆俾持天下之平使民麗法而逮於刑不至有一夫受寃抑焉其效殆章章可校暏乎乃在撫治之人自虔以及四省列郡之僻徼其交走屍祝詠誦戚然若𦇤稚之失慈乳無耄幼尙紛若也卽爲之長吏何以自塞其婉孌之慕玆南安守吳君炳庶贑州守黃君扆所爲望行幰而動思睠祖道而含嗟者也以余嘗隸太史辱交公久習知其行事不逺數百里遣介謁言佐厥行余以愚戅擯棄於時閉戶省愆絕不敢一通訊當塗君子乃二邦侯之請亟懇至卽欲無辭以復得乎蓋嘗聞之往訓矣兵以禁匿刑以詰姦皆聖人不得已爲之制也故二政非仁者莫之能用夫澤匱傷於网宻仁弛病於法峻聖天子思興至仁之化故期無刑止辟鞫然欲上與五三同風所願得公共理微但求於法比之審克己也公行矣推一方奠麗之仁以廣四海平緩之仁其功施大小庸啻與誅鋤招輯一時者並論校乎哉

賀中丞吳公晉秩少司馬畱總虔鎭序

大臣興事建公能以才智著施用遺生民久長之安計其人蓋自古難之哉非才智之難也才智一出於誠不少變乎利害順逆之難耳羿之善射也其巧力固加人數等矣然使神奪於心目之交而志分於弓矢之持則𨿽百羿不能以一中王良造父之禦古今稱絕技矣彼其和車馬進退之節順轡禦抑縦之用苟所執一累他擾則専精勿致僕殆之患立及尙能以其技傳天下而名後世也乎故誠之所致不可以卜揣求而才志之出必由之非其人固莫之與也夫一藝且不能違矧興建事功計民生久長之安其可忽焉不知所専事而欲汔協乎成濟哉玆余於中丞堯山公撫定虔冦之績所以深嘆其難能私信公誠有所積故能不撓於利害順逆之變足以當天下之大事也夫是虔開鎭以來上下數百十年凡以才智負一時之望出膺斯任者眾矣乃後先相承獨一陽明王公爲鮮儷豈才智之果相逺歟抑其忠誠素積有非夫人可及者故才智斯出沛然施用不匱玆非王公獨至耶今觀堯山公行事比迹陽明可謂異趣同揆其才智推見於事功者實能遺生民久長之安皆誠之不可揜焉爾夫虔鎭所轄列郡壤錯四省而多介乎嶺海江瀨之間長山深谷窮林危箐之相翳蔽其民不可招而使也懸畛曲術盤隴僻疃之相參阻其賦不可督而集也是故急之而亂絲棼緩之而濕薪解久矣其難馴制也夫兵威不振之先則無以怵反側之心禮化不漸之後則無以一離畔之志自王公去鎭踰五十年昔之革面歸心著籍稱良善者今不知凡幾易志其遺孽播流滋蔓而莫之薙拔殆所在不可殫紀故以剿則議格於勢險慮出師而喪威以撫則謀眩於情盭懼隳防而納侮豈非任事者忠誠鮮積故變患得揺惑而才智施用亦往往因之罔效耶堯山公方蒞鎭之始卽思盜不可徒撫非威無由效章癉於是首暴罪狀於朝牓列三巢負固示以必殱罔貸峙糗陳旅一戰遂覆宼之眾斬馘六千有奇已乃乘破竹之勢驅掎角之師凶渠授首逆眾褫魄二巢逋黨因之稽顙祈哀乞旦夕活天聲所揚庶物咸欣欣吐气矣公念武不可究特播肆赦之令遣郡大吏按行所部裒朋脇之眾聫以什伍之法閔孱弔惸立學興教凡厥林林咸我赤穉視公殆無懈慈母之依焉於是數十年稔患不崇朝並廓淸人頌公才智非常不知始興事之日利害順逆之計紛陳互集能不變所守者幾誰一有所動則事功立異其施用攸出非忠誠孰爲之事聞天子重念公勞旣極褒錫之加無何遂以大廷尉召入而議臣言公茂績甫建不可以易代間成事詔晉公少司馬秩仍畱鎭虔中於是我郡守袁侯某幸邦人庇扞有托不可無辭述公美爰曁二三邑長盍來徵言於余余幸藉公之休獲守先人敝廬庸忍槪遜以揜公之大賜蓋聞盜亦人也古不有徳感殊類化及所難格者乎今之論虔計者不越剿撫二道卽公亦豈能易此顧施用各殊乃誠有至勿至焉耳是故持斬蛟擊蛇之勇則盜可無剿而自畏懷渡虎化鱷之仁則盜可不撫而自服夫誠積之效其不可揜有必致玆公所爲制度之本宜才智踔軼事功掀偉非夫人所及也余將何以爲公益側嘗聞之先正矣功著於誠之積誠定於志之虛是故以千萬人之才智爲施用而不任一己則可廣眾思於不匱以千百世之事功爲建樹而不徇一時則可振宏業於無窮古大臣所以格皇天而佑純命其道蓋若是而皆誠之所出者也敉寧一方繼陽明鎭虔休聞特公績用所托始爾不佞無以副邦侯屬委聊申玆語用祗代瞽誦之獻云

送少司馬吳公赴南都序

自昔名世任事之臣非功業建樹之難遇其主之難也是故有明聖之主必能輔材賢而宏功業熈亮載翼之丕猷豈不焯然由上致哉夫察臣之能信其忠則讒邪咻之不爲惑重臣之使程其勞則艱危畀之不爲憂斯明聖所以究材賢之施用或亹亹於不匱者也在周盛時管蔡挾三監播流言不能奪分陜之寄於居東察其忠故莫可間矣晉衛率侯邦扞王室卒爲卿士佐天子修政重其勞故人知有勸矣及末季之衰十月以無罪怨讒囂則忠者無所明其志北山以従事告劬瘁則勞者無所息其躬當其時欲功業建樹之有獲不甚難乎玆余於少司馬堯山吳公忻其遭遇之特盛私抵掌爲天下慶焉公持旄鉞鎭虔中蓋六年於今矣始以忠績受先帝簡任繼勞勩久被今聖寵錫之蕃乃者公避言累疏請休詔解公虔務入贊陪樞則又若念其久若欲逸之期以晉展大用視成周分陜佐政之托可謂曠世同符非耶公初試令振華聲歷踐中外要司踰二紀卓然負海內巨望其宦履余不能悉搉述獨功在我虔中以近數十年耳目所睹記殆未有能儷之者頃陽明先生之烈縉紳士咸能誦說之矣揆今勢事人情視昔不知孰難易乃勞績多寡則又較然著明公所立章章若此何猶不免議者之嘩也自公未臨鎭日島夷外訌勢方張莫殄兼巢宼內猖黨彌熾寖棘先帝亷公稠儕之中選於他鎭委以安攘大計公奮不顧身舉東南耆定之績爲己任壯節雄气以破凶膽而褫逆魄若振槁故前斾甫搖後俘隨載首披香寮之劇黨次翦大田之臣孽濟師閩廣倭奴蕩迹久之膊平逺■﹝比﹞始興大鏖漳湖二源之界殘憝宿渠梟斮鮮遺類最後整師下歷惡酋竟殱執訊舁馘多至不可勝紀電廓霆掃極一時一心之愉快所犁賊壘積數百有奇陽明曩疏所列陳人以爲多且過之何成功之偉與公蓋稟踔絕之材而持以靖共亷愼之節平居踆踆蹈繩凖及臨敵致算奇詭捷出握中變化若神鬼故所向無不摧靡處人情事勢之難矻然無少疑介於中顧非賴二聖日月之明何以致忠績勞勩之迄信顯若是遂使士論公是章章著白於一時功澤遺之千百世有耿光在古名世任事之傑未能或之先焉公遭遇赫盛何如也夫使小大有位咸知臣節不可無振思勉企公行事卽中智常材猶可效尺寸於當年矧奇哲不羣之士乎哉世化感勵之機未必不自公興起之玆余所以踧然爲天下慶也於是公戒行有日矣明聖在上公得大行其志占績業當與名位並進翊扶鼎極禔福蒸黔未艾也耕隴傖夫所日夜祈祝我邦家治化之隆在廷有若公輩何患大猷不允升乎

送郡司理鄭侯赴刑曹序

大江以西之郡十有三棊列江嶺湖藪之間其壤俗要不能皆齊乃我吉郡獨斷斷稱難治何哉政教勿一則風俗不能使無盭風俗勿協則訟獄不能使無繁是故其君子矜气尙名或執見聞以蘄勝其小人巧術深文或持法比以衒姦賢不肖各售其濟私之長揉雜相尋於攻取之塗由是政教日以貿亂風俗遂因之大壞漸靡所成豈一朝夕之故哉故自國家建郡以來惟我吉特設司理二人其原可考推已頃歲省官之議數下臺臣乃舉眾郡例格比裁焉識者恆慮郡獄詞日積久將勿治計非得彊明任事材智出眾常逺甚者不足以辦之我長樂修齋鄭侯之至人占其難倍昔矣侯顧不顓顓爰書亭讞之治而特以政教風習爲先重事撓政教𨿽勢權紏之不爲避情害風習𨿽久逺鞫之不以緩其要歸於崇化本杜姦萌蘄民之不抵法而已孔子曰聽訟吾猶人也必也使無訟乎又曰古之知法者能省刑本也今之知法者不失有罪末也侯蓋有察於是乎故在郡三年要簡所稽牒不撿而自淸法無擾而自振民踧然有慈父之愛嚴師之畏士大夫得所觀式棄矜尙以成其向往者抑有之矣異時二司理之政侯兼治之恢恢乎若有餘施其彊明任事𨿽材智加人數等然要之能先識其本故所成著有非儌功炫名取效一時者之可及云余自歸耕隴不交當塗諸公之問久矣侯上歲以事臨敝邑翩然過我於田廬比行秉炬對舟中傾談亹亹至夜分乃別其勤然政理之諏詢𨿽勞跋不一少倦乎侯蓋眞知黜已所有而以好問不自用爲大非深於理道有至焉者能幾乎宜民之畏愛並而誦戴歸患侯一日去郡而有悒然之感思也玆拜召補刑曹之命郡別駕東莞麥侯以侯嘗於余謬相取也走幣以贈言屬余嘆侯之賢非一刑官足究其施用充所至將進之輔翼魁政綱紀四維宜無不可任者銓宰之以是擬召其無亦覘侯識治獄之本可與弼明刑之化卽古淑問邁種徳之業不由此其權輿之與今天下之法宻矣憸臣操之以制威用於上姦吏倚之以肆朘削於下安得深推其本若侯十數輩使落落布列海內諸郡與民一更始邪侯行矣馳輕車於熟閒之道泛巨楫於久遊之川焉往而不得信其志者其尙廓虛受以廣好問之資矜失道以禦勿喜之情則出其政學之素有沛然可周於天下一刑司頌美安足爲侯侈說也哉

送陳侯擢赴刑曹序

士君子欲建施一時以自著其效固不能徒致矣是故有所不爲於先則守定而才可達有所必爲於後則志果而事可成蓋古之能奮樹不泯者未有不本是爲績用其善擇人成輔翼者抑固不越是道取之耳是故晉之舉趙衰也以饋飱信其所不爲而有所爲者可識矣故佐難之功立齊之任管仲也以射鉤察其所必爲而其能爲者可推矣故踐伯之績顯余嘗嘆古今人不相及誠暏世之材傑士察於考已觀人之間有知揆擇所先重不左謬其向往固鮮矣矧能矻矻自致其建施之實哉夫修之於著而其微者莫之辧故不爲之守亂欲才之達譬引泉於滲瀆也勇之於易而其難者勿之力故必爲之志阻欲事之成譬累址於沮澤也士之不能自成其所欲致與邦家不獲取士得賢之效其漸摩蓋非一朝夕爾玆余於邑長錦江陳侯信其賢加眾人一等以能挾不爲之守而振之以必爲之志不以今材傑士槪觀也頃余在畱省邑人爲言侯始下車卽詢民病苦斤斤持檢押不輕以一顰笑假人居常澹素自茹𨿽畦菜之微未嘗問之市儈士大夫禮祭及諸例常酬予在眾情所不狷拘者侯峻執靡纎濡其介厲若此然不欲矯之爲名也余因是知侯有不爲之守矣蒞政踰月卽取前令吳貞山陸侯所遺邑條約訂刋之附以律意及諸民事所急要者列之教令俾父老次第講行迄今爲闔邑首便境有二劇盜橫甚積十數年勿除侯至立捕縛肆諸市吏匿姦若山蠧獘棼積總賦之胥垢膩尢未易爬剔侯毛舉而根薙之前後刷祓無畱迹侯年甚茂乃其周慮老成人勿及也余又因知侯必爲之志殆奮決莫之撓矣往冬餘抵怒重人被構歸臥痾田間不獲數造侯貢邑俗侯時枉車相過従耳其言諤諤循正軌不以古道爲勿可行也事諸大吏岌然直躬標已志恥僶俛以趨時尙其於民患所存必極軫計然不以發摘隠伏爲能劑調於撫釐徵科間務事集而民勿擾在邑四年久未嘗一渝其初於戲侯蓋知審擇於斯二者舉其先重而力措之行事可不謂守定志果皭然能自著其建施者哉肆今政成人方慶休明幸際姦回屏而正直升天子耳目之司必侯其首掄者迨比部之檄下眾鞅鞅觖所望侯顧嫗然忻適勿自張侈其功能也人益以賢之蓋吾聞古之君子仕道不以官擇彼所重誠有在者矧生人大命寄諸刑司一失厥麗民無所措手足其感效所極可以動上下之徵應斯聖王必愼簡制辟之臣任之加於他寄托也夫持不爲之守則貨來不易其聴振必爲之志則威富不能疑其斷以此豫治獄明刑之本天下豈復有寃滯乎侯其行哉愼斯無懈奚啻刑司之能稱已也由之以晉服大寮亮翊宏化固沛然施之咸宜爾余𨿽老而衰尙庶幾扶杖隴畮一逖聴侯名業之成

泰和康氏族譜序

自生民以來凡施大功徳於世者其子孫必食開國承家之報是三代封建之所同也至其傳世久逺不墜絕則先王宗法興行有以維之使不僕是故有封建而後有諸侯大夫而後宗法有所錯封建旣壊諸侯大夫各失其世守宗法欲無廢得乎是故無諸侯大夫之繼別者則無百世不遷之大宗無大宗故合之不能統其同無諸侯大夫支庶之繼禰者則無五世更遷之小宗無小宗故分之不能辧其異是倫缺義悖戚疎易而昭穆亂其效在後世可推已故曰封建壊而宗法廢天下無世家矣先王所以管攝人心正倫理厚風俗其具旣無所於托後之君子傷其敝而思救之以爲由今之治欲變古之道莫若明譜牒以導之之爲近夫譜也者托空文而寓行事其要歸於統同辧異反生人自始以救宗法之敝者也有聖人作修其通變宜民之術使人各知親親長長致天下之平其道固於斯焉備矣而世或忽之爲彌文競之爲末飾冒非所出之祖以誣先稽非所受之姓以詭後甚者援比無當纂附鮮據相尋於侈誕之騖平恬而不之怪則譜道將爲世教裂矧欲其救宗法之敝乎於戲久矣玆惑之難諭也吾郡世家知重譜牒蓋自宋歐陽公開先焉其法旣播之天下爲式程後有作者不能或加矣是故考溯百世則推大宗之統同更端五世則參小宗之辧異由之可以管攝人心正倫理厚風俗巨室右族效爲之不懈其以輔翼世教豈微哉泰和康氏系出周太保召康公之裔子孫以先爵謚爲姓蓋稱世家於三代舊矣在五季之際有諱立極者自金陵官太和畱家二子延慶延恩擇壤揆卜延慶居邑之爵譽延恩居邑之雷岡數傳而二族互有更徙然皆不出其先世故址上下六七百年間名人顯士躡迹振奮於當年殆不可殫數世經喪亂譜牒蕩滅無傳二族遂據所近知爲系久未能並之一也入我明文教四曁雷岡有仲恭郡丞爵譽有存吾處士並汲汲於先牒之修而輯續譜詔後顧襲沿相仍未及深推逺始考一人所自出者故二族之分譜猶昔云近歲人爭以古學相慕二族雋彥彬彬奮業庠序中咸悼譜牒勿治無以倡教有家乃謀諸其老長合志增修肇推始基泰和之祖尊爲百世不遷之大宗其諸支分派別代有紹著並以小宗五世則遷之法相例次視先正譜義殆合矣夫康之先世積有大功徳在民其子孫食厥遺報延歷數千百年不衰蓋天之所祚也天之所祚代因其人作徳之休固有曠百世爲感者夫人能不自蔽其天故可荷天休命彌久不墜絕也余聞召康公之戒王曰有馮有翼有孝有徳而周公欲勉公以卒畱也亦曰汝克敬徳明我俊民夫本孝徳爲馮翼敬明之以治其身及乎其邦家是康公之能不蔽其天祚流子孫於百世者也康氏雋彥祗思先徳抑思所以振之於不匱乎孟子稱孩提之童無不知親知長故愛敬由之可達乎天下誠以人人各足自性之良能純天而不蔽若孩提之始有知也則親親長長致天下之平其道皆舉之矣康之先徳所以馮翼邦家明俊民以啟後人夫豈有加於是者亶念思不忘則所爲施大功徳於世積而得天之祚引遺傳於久逺不墜殆所必至已非身有其實惡足以及之夫教出其身之實有是古所謂匹夫能化乎鄕閭者而況其初本一人之身之族耶余欲進康氏諸士以厥先康公之道故因其問序爰舉斯義特著篇首

洞麓堂集卷一

●欽定四庫全書

洞麓堂集卷二

﹝明﹞尹臺撰

○序

贈黃子體行序

昔孔子湣世之學者求於外而勿思反也斷然並趨之莫知其害己也爲之慨然興惜焉曰古之學者爲己今之學者爲人其言旣深切而著明矣𨿽然以槪今之學者不其益逺耶夫其爲人也固求之外矣要其志則利祿不足以動之觀今之學者其獘獨外求己乎其所以畔道戾徳終其身不知反者獨爲人之害己乎利祿之入其心則自始學至壯老期一得仕進之階止耳父兄之所爲教子弟之所爲學未有能越是者則亦何勿至矣是故其己仕也卽褫棄其學若弁髦視聖賢性命道徳之訓藐然皆非吾有也則所謂爲人而求外者果足以盡今之學者之病耶儒者蓋傷之乃復爲之說曰古之仕者爲人今之仕者爲己夫仕出於學者也仕而爲人則學不専於求己明矣然猶以爲古焉吾不知今之仕者所謂爲己何物也蓋時反復其意未嘗不爲之大息流涕嗟乎誠欲易今學者之志使挈然従乎古以庶幾爲己之業則非有豪傑之士奮起而作新之身其教以先天下欲人之向往於是難已余聞鄕先生君子有一峯羅先生者其學爲己之方積而成其自立之實可謂剛大不屈矣其教人汲汲乎慕外之嚴而深斥以利祿爲志者之非今其言語文字固存可誦而由之者蓋鮮無亦爲人之學爲己之仕二者之習膠人而入之深則其風之莫振有以也余在京師見有南城黃子體行者朴毅無華近乎有爲己之慕乃志汲汲然不欲以世所趨競者尙其身意今士如之者蓋鮮間問其世則知其先大公松崕太守嘗遊羅先生門蓋其學有従出也未幾擢倅荼陵要餘言爲贈余自顧無以益體行久不能塞其請玆歸且二年詢荼之人則稱體行者勿絕聲曰其行不皦皦矜名而上之人信之其爲政不曲徇近下而下之人鞠然従之噫可謂善推行羅先生之學也夫仕同道學同業二者固相成不悖者也荼今守曽明卿氏吾邦友之間特著玆爲體行長僚旦夕所講行其無亦思揚素業必期以羅先生之學交剉揉務相與增益其不能則所進庸可竟乎體行倘有得尙時而告我勿忘所謂相益之道焉可也

小水李氏族譜序

吾永新諸大家惟李氏之族最蕃其派分播徙不一地然咸稱唐西平忠武王晟之裔雲小水之族蓋出泰和同陂同陂出袁宜春之白芒宜春之祖袁州刺史遊則實西平孫也以官畱家其子孫散布諸郡邑簮紱相繼承藉藉矣小水視他族顯仕大夫𨿽弗及然遡往稽今代不匱聞人詩書禮義之澤若翔流而未己焉豈非西平丰功茂徳覆庇乎當時者足以食其報於無窮耶天於李氏非私獨厚之也乃李氏之譜諸族旣咸備於是小水之彥廷蘭懼世逺而系獨逸也謀諸眾因往譜修之求餘言以序余聞李之先自虞咎繇以官肇氏其後有食李以免於難者因易姓李則余欲告李氏之族也請以李諭可乎民之始有族固若李之藝乎圃然夫其圃同藝之時又同然使壅漑之或異則杲日所熯無幾而燋者半矣其勿燋者飄風所振又無幾而折者半矣乃或勿燋勿折而榛莽之交蔌蔌如椔蘝之蒙薈薈如求其勃然興翹然遂者卽十百中不一二耳已而勃然興者葉沃乎澤焉杲日熯之勿燋也翹然遂者枝離乎繁焉飄風振之勿折也斯豈天之獨偏殊哉其本盛而不可奪物莫能殘之也是故春之气達華則韡韡然布矣夏之精凝實則累累然垂矣投地而種之易圃而藝之無勿然者然使藝之誠良而斧斤相尋無以辭其伐蟻螬相嘬無以遏其蝕吾未見枝葉之能沃繁而華實之果布垂也故家大族承積厚於前顯人壅漑之旣至則所謂本盛不可奪者非一旦夕之成矣是以廢遷勿損其常理亂勿易其故則枝繁葉沃離乎飄風杲日之患者也世久而支派益盛裔分而聲問彌大則華布實垂禪春夏而勿損溘者也夫李氏之有今日是己非西平丰功茂徳所積流曷従而致之𨿽然余因是不能不一思爲李氏告也夫三代聖王拯民匡世其功徳宏逺矣子孫稱神明之冑者不能修敬承善繼之道至顚覆無以嗣守其先服豈功徳不足爲之蒙燾耶何其後之難久恃也夫敗度隳禮伐家之斧斤也偭義従欲蝕身之蟻螬也有一於是未有不隕坫以自蹷者王者失之不可以有四海矧故家大族之後人乎於戲爲李氏之裔者尙愼懼而知戒哉廷蘭余先太史外弟惇厚競紹足以樹李氏之表臬矣其欲使余序是以告其族之人也固不厭餘言之厲也

贈都禦史任公撫治鄖陽序

太史公稱中國山川東北流其維首在隴蜀尾沒於勃碣余以其言推天下形要信哉其善睹乎而凡欲立國制勢成久安長固之道蓋不可無察於此何者形要得失國勢重輕持焉守而修之斯存乎人爾頃成化初秦蜀之間數告亂姦阻攻剽往往突出於深林峻壁荒原長谷之中而皆依鄖地以長阻險徵師苦之於是計事之臣因宼平始議升鄖爲府設撫治都禦史督臨焉凡三省六郡亙延二千餘里間軍民咸隸其統攝傳符走檄惟所制置徵發無敢慢自是數十年來盜不數擾動卽動剿處之甚易夫非形要旣得之明效耶余嘗因是按考凡鄖斯設非徒仡然侈雄鎭一方迹所筦轄實天下大形要云是故其山川自汧隴以入河華表裏秦晉翼輔神京蟺蜒至碣石而窮非太史公所言首尾中國者耶西擘岷嶓江漢所従出邐迆中州是興桐柏諸山河淮合注又卽其支委矣然則北扼藍峣大散經營商洛以扞南陽固秦楚之門坫而汴宋之藩屏也西引褒斜駱谷懸棧疊閣全蜀咽吭實於是乎寄息南府荊襄當千里上游古今所計取而力爭者又近在其襟袵下東摭信陽截英六之徼隘江淮掎角中原所隠蔽由此而執樞運轂因緩急爲指使天下大勢殆十舉其六七已而豈惟三省六郡所宜隸其統攝者哉𨿽然觀地制形相勢立政要之不可廢一也所謂守而修之存乎其人者今百司序職海內乂安全盛之勢方如豪宗巨室垣墉備而扃鐍固自堂䢐序無敢有玩易伺褻其側者要之必戶庭內外老幼姁樂食寢無失其常然後家可振而患變足禦焉間者川陜大饑漢中南陽流逋徧郊野江表諸郡徵搉師旅之賦日繁集所至閭井蕭然矣立國之勢若此當事者獨得無慮耶夫勢一也而所重異施由昔之勢重在守形要以遏亂由今之勢重在修人和以保治善計國者審勢所重輕以施之政而已任公智足以識務仁足以附眾才足以達變信足以結下其聲稱著京兆已藉甚天子俾出踐斯任三省六郡之民庶幾旣迄有賴乎而豈惟是哉執樞運轂因緩急爲指使天下將仰之以無患非公蓄積之素者耶臺幸従數君子後辱公之誨有年其誼非旦夕燕娯之相好已也故玆贈公必擇公所欲聞者而詳說之

送李君之訓婺源序

昔先太史之業士校也李先生民牧曁其従弟先生民望並受學焉先生謂李諸父曰二子其皆達乎兄也行篤弟也才茂往出而應世必有所著見矣已而民望不數歲果隮第爲名禦史顯當時而民牧竟偃蹇諸生中屢試有司不一售久之始占貢出然識不識猶咸以先君之言爲固中非溢許云於是民牧貢京師連試宗伯大宰拔上列而廷試則學士先生及諸翰林手其捲交讀之曰夫非佳進士耶士詘於所由之塗蓋若此乃冬十月銓司以訓徽之婺源焉於是先生欲餘一言以別往余方冠遊學官愔愔未有許者民牧一見所課文輒憤然嘆勿及同捨先生或笑之民牧憤曰此人不卽先諸君第吾眢吾目已踰年餘舉鄕最後獲従使命覲省歸民牧揖余傳廨中相勞苦曰我言直何如夫民牧之知余顧不猶先子之知民牧耶乃先子之言中民望迄不中民牧而余謬竊幸於民牧之言之中也則吾三人者其可豫信於卜稽之具同而中不中獨異非命孰爲之故嘗譬命之推行於物也猶風馳蕩於江河也人值焉以爲得失利鈍固舟檝之假風爲逆順者矣彼占名位於才行徒中其人不必中其命其可謂畫一乎哉百尺之舵受膠於枉渚如雲之帆不進於奔濤視夫揚舲戛舷一瞬而千里所遭之逆順逺矣舟檝之利涉與否能自擅其力耶卽吾三人者之後先殊揆可觀矣蓋民望當先朝言事被杖謫及上召用遂振風紀於臺中斂其不施以彰孝徳之光比於髙艫大艑簸掉出風濤全其貨載維安流而中止焉斯器之善物不可尙者也余以弱航輕葦遡洄十洲三島之間十幾年所謂蓬壺近而風引去之者知何當於實用也乃民牧𨿽晚就然擬之浮海之桴明堂■﹝木戈﹞棟千圍巨材世所不能致者非此莫登之則所職固不卑易矣卽吾二人成至安睹其卒有過之者民牧往哉夫婺源子朱氏之昌陬也士興起遺教以才行稱天下要不鮮矣民牧又以篤信倡導之庸詎知不有名世者奮乎其類以出哉若是則民牧所成造殆不但餘前所云意先君之言之固中也將或效於斯乎獨愧余久負民牧之知不能自立於逺且大者民牧則何以益之其尙因教學有相長者毋忘余告朂則余𨿽不敏必有所復之矣

贈鎭山先生提學福建序

自余弱冠獲與鎭山先生遊也今二十餘年矣中間並試諸生先後成進士其試諸生也異邑而成進士也異任然心之同好不以異者或左其去而離來而合逺殆五六年近不下三四年最睽逖者辛丑別京師戊申始得交臂於吳下然每一覯集未嘗不忻嘆鎭山之徳益茂而才益進也夫其偉然自樹立稱時名人所成非一日之能幾矣乃餘私論鎭山履行凡三變考其所底就可述焉往鎭山方丱角卽翕然有聲校序中旣余辱友従則見其精華敏布英果奮溢若三軍之盛朝气海怒八月之潮而眾流爲之逆簸也其張觸於論說侈掉於文辭批亢搗虛所擊無前排山奔野洶決孰止寡覿膚聞之士一受指南鮮不驚怵自廢瞠然忽失其故存矣其後回翔仕進之轍出長健邑入佐劇曹剉礪之以蓄其材揉括之以更其智引曲通微迎畫卽中昭往析來靡慮勿周而又博總於百家之記正信於六藝之文紬繹旣富述作斯鬯故海內髙流傾踵願交以修言者慕其辭以建事者欽其識亦信一時之聳動矣乃餘覯承於吳下也睹厥底孰知鎭山屏意於前所稱者久焉是故其斂才也晦其遵徳也謙其飬辧韜識黙而成之有獨至者也故取之於已侐侐然若無所持也羣之於人由由然若罔勿可與皆也虛融於人已物倫之間顓顓若有所従事而不得顧其外也古有之爲道日損爲學日益學至於爲道則能損其所益凡世所矜羨者舉不足入其中取矣卽𨿽踐修已及且迄不知所至足豈非鎭山之欲究竟者耶而余曷足以窺之玆出而提學閩中長育多士轉移成化之道求之豈復有遺事哉昔程伯子得顏氏黙識之學門人楊中立氏獨受微指載道而南遂開豫章延平之宻緒至文公恢廓之盛矣今閩固數君子論學講業之鄕也頃鎭山皇皇求友於四方亦欲紹明數君子之業以詔世玆行爲此邦多士之師舉是以風之何啻冠宋人以章甫命魯國之儒使逢掖揚觶於賓射也其有不恱従者乎鎭山卽往哉今閩士轉移成化憣然悅慕數君子之學捐所益以反求諸內駸駸不詭於聖人則吾於鎭山是行卜之爾其尙溯思往誼教學有相長勿忘吾同好之朂

贈司訓劉士賢序

語有之觀士必於其鄕余自童丱托遊裏姻婭中得兄事劉氏之賢者二人焉其一前寧武令舜卿其一令髙郵學訓士賢也舜卿彊項質果守官事上絜絜信已無他腸持朴直自好迄褫其職不悔士賢溫恭姁厚慮事詳朗曲中臨利便皭然不苟近其居家罔異在邦邑也二人皆不涉洿俗之末流可謂篤行君子者耶余初爲諸生時士賢已翕然著聲校序中又其經専春秋士業之者獨鮮人咸言髙第可立占無難𨿽士賢亦心易之乃今遲逥數十年隃艾齡始僅獲一貢以出受今官蓋孔子所謂命者非歟乃士賢能終安之於於詡詡不知其有拂也斯非篤行之有本乎哉余聞之學官者職痺而任崇祿薄而責厚今天下不治由士道之舛也士之舛由教之不立也學官思抗之表以稱其所崇作之模以副其所厚其必於已取之矣夫剽括爲奇演濫爲博文不當其實舛也偃倨自髙諂詘自降儀不衷其度舛也儇狡亂智譎變亂謀才不律其行舛也是三者沈涸於士之身而日安乎其師友之接不俟察索可知也然有一於是皆足以傷民化而蠧國經乃今士固往往蹈是莫恥焉髙郵揚大州也其民黠於通貿機利而蔑義士因之以敝其嗜尙三舛之縻浹於心孰制之士賢往愼哉以篤行之本抗之表而作之模則所謂任崇責厚者庶幾其有振乎余往與舜卿議興社教以淑我裏中蒙士其要在導之有本必可使人心回易玆髙郵豈異我裏中人性耶欲教行則惟推此道進之爾他日訓髙郵有成請告舜卿卽以施吾里社中則一鄕蒙士不昭然有開哉是余諄諄所勤望於二君者也

送河南提學副使徐君孔霖序

古之爲學者其學果今之學乎上之人所以作而成之者其教果今之教乎士不以三代之道自待其身也久矣世之豪傑君子惻然思湣而易之然終莫能使之易焉教學之失其本欲士相先於三代之道猶卻其行而道之前也是故徇外而內愈遺趨名而實益眩古道之不可易今也非其果然耶夫古之學也以義今之學也以利古之教也以成徳今之教也以成藝執途之人皆能指說之矣至語其本之所在天下莫或辧焉故吾嘗嘆今之時誠使士皆易其所學而在上者皆易其所教猶然無進於三代之道也何者其本之未能明耳聞之先正學莫先於尙志教莫大於明術以是察其本而善求之則義利徳藝之不相侔何啻較然若黑白也夫尙志明術始學之士能言之而學者教者反之身以求其實則誦焉勿知所擇而詔焉勿知所率者童及白紛皆是矣本之胥亡豈非其漸積乎今天下提學官蓋職専教士者士業庠序間所學各異非提學無與作振而一之然則爲提學官亦難乎稱已以古道易今習使士知相勉於三代之業術不先本之辧焉欲開正所従適之路得乎乃今河南提學副使徐君孔霖吾十數年前校試南宮幸讀其文而識其賢於眾人中今孔霖所自立旣挈然信天下凡士無賢愚莫不以爲豪傑君子也則所云尙志明術者孔霖蓋學之而能擇教之人而足以有率矣往踐斯任其不能以古之道易今乎哉夫河南天地之中三代所更都王教流行歷千數百年未冺也士生其邦气靈性正相與興起三代之教學甚易孔霖取尙志之學自擇以成其教明術之教率修而益勵其學則記言教學相長察於務本而可以爲人師者不在孔霖耶同志君子重孔霖之行謂余不可無言也余知諸君子之期孔霖欲其必以古道易今不惑於流俗以自溺也故聊舉辧本之說相質焉蓋𨿽知孔霖所已至而吾猶無厭其瀆告者也

贈太守滄溪黃公序

有可行乎古而施之今焉則盭政之所以欲因時也有可治乎內而推之外焉則窒法之所以欲揆勢也政不因時故令咈而民疑法不揆勢故罔宻而姦愈不勝二者之獘於治也豈其政與法之過哉天下有不可以政一者求之已而能正則不必其令之加而導之自無不従矣有不可以法制者協之人而能順則不必其禁之及而止之自無敢犯矣故曰政原未立之先法詳已示之後苟非其人不足與議於政法之本已乃今觀之吾郡太守滄溪公之爲治也其效殆章章可考信焉公始方蒞郡時簿書之積盈乎幾未見其日程而旬督也人曰公蓋不欲鰓鰓於政邪然而墜怠者無勿起矣狴犴之姦塞乎堵未見其首束而尾縶也人曰公蓋不欲斤斤於法邪然而匿伏者無勿謫矣是故不期歲之間盜息姦屏賦平而訟以抑民不知公之治郡公亦自忘其郡之所以治也惟公寛仁而有制敏辧而無苛處身之潔澹然若鮮與於物而不爲皦暴以自著守官之愼皇然若恐失其所循據而不爲鉤察以自炫故舉之和而無所迫也損益従時由由以出之於是政媞而人易遵振之速而無滯也伸縮順時持持以安之於是法簡而人易信夫其飬之深故取之渾極而莫窮其立之也固故建之堅久而不拔此豈偶試而襲得之也哉其所以爲之本者具也吾郡界江嶺之交俗龎人碞自昔稱悍懺難馴前是長吏當推代執政者必愼擇諸司之良不敢以忽視也故後先名守之多非他郡可儷然自余耳目所睹聞數十年來未有能及公之賢者也所謂其本素具非邪是歲之春公守郡旣周三年故事當報最京師乃郡士民懼公之卽去其境也合詞請於二臺及諸藩臬太史於是公果疏畱不得行人皆忻忻自慶若煩屙獲蘓醒而灑焦燠以淸風也吾邑之長馮侯符辱公成誨之久謂余謬嘗知公者謁言以道其私感余惟馮侯治邑毖勤眞能不負公之教矣邑人幸禔福悉公之爲賜也公玆畱郡𨿽知不可以歲月淹久然舉熟禦之車趯然馳行於夙諳之塗使之踆足軌不失王良造父之步轍若馮侯之在我邑也凡諸邑布列之吏能皆由此道以不忒則其政之足以宜民而法之足以信眾上下相成不啻和鸞鳴而六馬齊以並致古循良之績奚難焉吾郡各邑之咸理不庶幾往牒所稱載矣哉故因馮侯之請舉余所嘗知信者誦公而次第其言若此𨿽然余敢自謂能識也哉

贈太守松溪都君序

鎭江丹徒令王仲行余禮闈所校士也以書來訊而盛頌其郡太守都松溪君之賢曰同倫仕不知方懼治邑無以逭官常之譴也蚤作夜思求政之勿眊憒於理者乃久益茫乎其莫獲焉退而執牘考業問所經要於太守公之庭則忽若發蒙振聵炳炳然視聽不逆於心矣夫揆故知今稽往識來太守公之訓詔諸邑實宏多同倫愧未能究施之行事𨿽然敢不思勉所未至以蘄無負太守公之徳聞又曰太守公仁我屬而親之也有子姓之愛焉導我邑政而願成之也有傅師之教焉引其初欲冀其終灌其根欲食其實所以勤相而黙牖之者蓋更僕不能悉數矣夫古有祈祝之辭多出於懷感報者之心若同倫非其類也夫惟是秋八月某日實太守公懸桑之辰幸先生惠畀一言俾同倫持獻之儐筵贊幾之間得因少寓其申引儻於義或不詭邪余手其書曰不亦善乎夫古之義不槪行於今也固久乃仲行獨能及之可以觀都君之政矣蓋守治一郡之政以儀率諸邑之吏是故郡轄諸邑猶之家聫乎眾室也守視郡以家則自堂䢐序不可使有一之不辧矣郡總諸邑之政猶之身攝乎眾體也守視郡政以身則自首至趾不可使有一之不順矣夫合郡縣爲一家故大小無勿舉之務通守令爲一身故伸縮無勿祛之易所謂上下交而其志同者推是道也以往將治天下無難況一郡邑之事哉然余觀今之爲利者苟足於已庸卹乎所治之吏是故郡視邑則簡棄之若椓毀垣焉撒罄其址未睹成之者之勞也守視之吏則搤揵之若束濕薪焉擔竭其力未睹任之者之艱也夫是以政人相宣之情睽而理化相成之效微欲天下庶幾於治得乎都君守股肱之郡惠化流行江甸之表比歲倭擾充斥甿業剽播君所屬邑無不被其毒螫然井裏虛而仍聚室廬燼而更完君且和其令晏晏以出之媞其政由由以行之民若忘菑孽之日薦罹也非諸邑之吏能受君之意指講問施行不失次第故其效易致而其民易瘳也邪斯豈獨諸邑利之丹徒隸郡軌轍中朝夕得於效法之近宜仲行懷感報之心獨至卽丹徒而諸邑之效足稽也故曰可以觀郡君之政矣蓋吾聞古盛時上下之交不以截然相嚴之禮易其歡然交悅之誼故志意通而無壅情愛結而不解此詩人祈祝之辭所由以訓者也乃今則孰舉之夫古之義無行而仲行獨能及焉余是以樂序其事以傳諸世

宋國簿黃四如先生文集序

宋國簿黃四如先生仲元閩之莆田人今江西僉事文炳之九世祖也僉事以尊人木齋公命重校刻其文於浙中余得而讀之敍曰唐人有言文非深於斯道有暴至焉者不能也夫自秦而下作者世胡可勝紀求其慕道有至殆邈焉寡覿已蓋凡能言之士方挾所長奮肆掞述於一時固將蘄後世之知我也而無幾姓名湮滅若翔霞驚電過者不復念之豈非文不涉道於教鮮所禆流則人勿美愛而傳之者寡耶閩之文唐以先無著者自歐陽行周以其辭崛興建中貞元間而當代名流若昌黎隴西輩咸遊揚而張侈之厥後敍其集者蓋稱其文大振耀閩越之鄕不知有他人也則行周信閩文之開始者歟乃餘誦其撰著固於道槪乎未有聞也行周之後閩之文寖彬彬盛域中余不訖論在宋紹靖之際龜山楊中立氏肇以程氏之學倡建南閩人聞其風而向慕之庶幾一變至道其後艾軒林光朝氏起莆而龜山之學東矣艾山之學一再傳復有网山林亦之氏樂軒陳藻氏其師友相劘切要非汲汲乎言語文字之徇者然世稱艾軒之文上迫檀弓谷梁下不失與昌黎並驅而网山一言一句欲明周公之志樂軒篤信守道不以窮阨動其志其文亦曠然無怨恨不平之思蓋三君子之志於道也其趨同故其文異於世之徒以辭藝騁者與今觀四如先生說學明道其去就終始之節不少渝易於世亂物攺之後可謂毅然自立無愧三君子之儔矣故其文本事揆物類艾軒之深奇稽古訓今類网山之博達流離益信其守艱貞勿奪其志類樂軒之浩乎自得說者以先生上接三君子之傳信知言乎先生之學得其父獨不公之家授而微言邃旨則多出於瓜山潘柄氏復齋陳毖氏由是上溯考亭盡括其指歸故其於道殆若水寒火熱饑渇而食飲之者也其文之美傳豈宜求於其辭乎夫以辭而已矣則閩自行周以後作者宜微啻數君子而況若先生其不懈而及之者豈少耶余聞先生當亂世凡欲究之業困勿竟遂者固多夢筆一記反復史家義例慨然有感於獲麟以後之作者大哉志乎可以嗣河汾而興起矣或疑先生自志若竊竊不忘細能隠善者夫孟氏著書不遺辭金出弔之淺事觀先生之道不推其細且隠者後世何式焉則自志宜不可無作也余敍先生之文特詳及乎是懼鮮識者求先生於辭爾於戲由餘言以考先生之世庶幾其不謬尙論也夫

封禦史馬蕙坡先生七十序

先王養老之政行而民莫不知興於孝敬夫老者之得其飬也由上所禮厚之者常至耳是故自家而及於鄕以進齒乎天子之學其尊視之無勿同則教之所漸積也久矣蓋娛其耳目心志之適順其遊行出入之好凡老者之養於家微獨鼎爼尊豆之陳冠幘杖履之撰不懈乎其子弟已也履行無敢並其式止息無敢肩其位凡老者之養於鄕微獨獻酢升降之儀徒禦歌咢之節不隳乎其比黨已也饗之於上下之庠食之於東西之序非無庖宰之羞矣然必親袒而割明所重不在牲牢也非無百有司之供矣然必親執醬而饋執爵而酳明所崇不在器物也則凡老者之養於天子之學其致飾乎深燕縞玄之衣侈文乎憲行乞言授幾行糜之數先王以爲斯特有司之常節其愼且備如此焉夫是以老者咸忻遂其天年而孝敬之化由之以日興其治之盛可推也後世養老之政不修老者無仰藉於上也則不得不擇行以養其身少者無所觀視以通其孝敬也則致養不得不竭其力之能具由是鄕士大夫之養其老者有非眾庶可慕望者矣余於今封君馬蕙坡先生考其所自擇養於身與其令子通政君之能致養於先生則匪惟時所鮮覿卽三代善養老之世比論其全固當不數數見焉吾是以思張之俾爲天下訓勸也蓋吾聞先生少孤弛學嘗恨先世儒業不襮振於是飭躬砥行期以所聞六藝指要勉禔之踐修蓋其持已也剛故人知憚畏自艾其遇物也仁故拯施窮阨必極其心之所欲至其訓通政君於少日朝夕惟徳義之朂迄大成名以躋顯仕視古稱一鄕一國之老所操施可槪推矣生長錢塘盛麗之邦日與詩書章縫名俊相嬉遊徜徉湖山煙月之際亦自足娛適而順其好矣年踰指使寵拜章服之光華通政君左右承飬於是羣海內素封之君探奇詠勝雍容京社遺熈朝之雅事視昔髙年但嚴事其家與鄕者名實之相較何如也夫古國庶之老養之天子之學𨿽極上尊禮然饗獻之加多或彊其筋力之難任而饋酳之將未必皆衰遲耄倦之所悅矧歷視五學歲無嘗舉則老者固不皆恆與其典乃先生所侈樂事慠然取之已而不競於時充極其效有足風天下人父之能成子名者而通政君之善以其官榮致養視傳記所稱能承親之志其優劣可辧抑何嘆古今人之不相及哉吾於是深慕敬先生之賢以所擇用足輔近世養老缺政蓋於理化爲有助不但可考見通政君之孝誼爾也今年六月二十有六日實先生懸桑之旦通政君數過以壽言請余嘅先王之政其廢壊不修於今者眾矣然最莫如學校養老之失政乃今學士文儒往往鮮言涉之宜孝敬之風益衰故因先生稍及焉異時有舉行先王墜政求國庶之老於卿士大夫之父兄必先生其推首乎詩曰其徳不爽壽考不忘夫舉先生所擇養於身者旣足爲祉壽基本其永錫難老豈俟眾人祈祝之而後獲哉故余並略之而特以此復通政君云

贈憲副西谷李君序

大丈夫當樹羽揚旌橫行荒沙廣漢之外爲國家建萬里奇勲此在躬居側陋之士懷慷慨功名之志者莫不思幸一出以其所能自表見矧彯纓垂紱膺四方經營之寄其有不欲勉相奮競乎然余觀今凡稱慷慨功名士所挾持固亦可相推耳平居不當事任抗負嵬放激訐之气施於謀議非不足動竦眾人之聽聞也將謂韓彭英衛之儔復作事功必無大相逺者搤狂敵之頸褫■﹝施﹐冉代也﹞裘而笞其背殆指顧可卽成矣乃或一受事權之托臨小利害僅若毛髮比卽遂回計攺思幡然欲徇其身圖苟所受迄不獲免未有不怨怒愁嗟指向時委托之人爲擠穽甚或出訕譏以宣泄其忿恨不平之情若是之類蓋多矣夫事固有難成者非吾人孰當之平居無他患變襲故常以塞官守乘馬従徒談笑簿案計書之間此碌碌無所短長之人能效之而何待乎慷慨功名之士彼慷慨功名者臨利害必不肯自徇其身圖故是能毅然當難事而無怨則大丈夫行事不大可推見矣乎吾友河南憲副李西谷君蓋其人眞有合乎是者也君與吾遊十數年自頃以文字相知信及今乃益詳其事實平居恂恂不爲嵬放激訐之論故其慷慨功名之志人莫能一一測識之然自歷數藩臬大僚所與同事任者咸推其志气才猷足爲國家建非常之勲不愧大丈夫行事比歲敵數窺邊郡震吏民邇三輔諸臣因檄重吏督勁兵爲衛三河簡練之兵李君今提之二年矣馳驅山谷矢石之間勞苦百倍於眾人未嘗一見其忿怨不平之色盡已所當爲不以功名成毀易志職所宜受不以任托難易擇而事往時敵內犯蓋數穿白羊諸塞口以入故今言要阨之守必先焉李君再歲歷諸險乃今秋截遏白羊之功尢偉甚蓋吾聞謀邊陲者不患無三軍之勇重闗之壯患無任事之人以當居守耳今西北萬里之塞敵所蹂躪無虛地誠皆得李君其人制之敵豈能飛踔絕徼縦其長技以相陵突也此不足爲今之慷慨功名者勵哉李君旣竣事將還歸其同年太僕少卿何君光祿丞劉君輩謂余不可無一言爲贈余知李君獨深久故特表著其實焉誠觀君能毅然當難事於今日則信異時建國家奇勲不詭大丈夫之業者必在此而不在他也

壽太宰三渠先生王公六十序

古今論大臣材品其章章在傳記者果皆以名行功業之焯著哉夫名行功業非誠足棄簡也其本實所従出要自有先重者存耳夫秦穆公顯霸西土春秋不侈其賢乃殽師再辱始知悔創蹇叔之諫趯然思黃髮之良以爲截截諞言適足危人之邦國故任用攺轍迄睹終猷之罔愆此其智鑑不大有加人數等乎哉故仲尼敍四代之書錄其誓載之訖簡而曽氏特援以證大學終篇之義若深有味其指不以霸辭賤黜之也則世之第大臣材品者舉所先重殆可考鏡其得失已臺自壯齒入翰林従諸先達後揆摭言議稽行事凡出流俗所聳尙要非名行功業莫競校故以掞搉當時之務振耀歷紀之聞迄無禆於邦國之質用夫截截諞言易以感人之聴従霸者猶厭斥之乃世或辭藝謀辧之矻矻期以希幸名行功業之就將不闊逺於仲尼曽氏之訓矣乎故臺歷選今卿輔大臣獨以我太宰三渠先生王公爲難能其所蓄存逺於流俗之推擬矣是故望其儀觀曠乎其若夷覘其襟度衝乎若無竟極也賢者由然欲親之非有所結而不自解不肖者闇然思揜其情無所嚴而莫敢與狎詞藝溢於廣受迫而出之其富不藏也謀辧晦於黙成挫而守之其銳不可括也故臺每覿公未嘗不戃然自失蹷然慕伏而不能已嗟乎秦誓所思斷斷無技休休有容之賢臣非公孰可當者公豈今世大臣材品足槪論哉初公解宮諭西歸臺適請告屏居多年友人羅公贊達夫數言公之爲人是時某未知所以事公也頃謬従公出入宮府禁林前後十數歲侍公引誨旣久則識公之智愈深睹公行事旣詳則信公之賢益至蓋秦誓推柄用得人之效謂實能使邦家黎民被受久利於不窮公眞其人矣哉丙辰之春公以宮保大宗伯學士秩偕二三首臣直西內會屬微疾請告上念公勞苦乃攺畀南太宰以逸之而仍領二秩若故其冬某亦謝翰篆出佐公於銓省公忘年進某爲知已朝夕相與上下其評隲視昔所云不啻若自口出者殆過焉引而浚之思決其行之達灌而壅之欲望其實之成某何以報公之徳厚耶旣濫獲考績別公去明年正月十日公周六十之辰某逖阻相違不能持一觴獻頌公壽乃四曹長二楊子守魯等謂臺宜預有言以導宣眾志某聞古之純臣𨿽其身寄天下之重然不以介毫自與故名行殊而志則一功業所成不必咸相似而其休休之度斷斷之誠固更千百世無以尙之是以家國天下仰其年以翼輔歷祚之永長庸但爲一人私壽已哉故書稱天壽平格保乂有殷而南山之詩歌君子萬壽無期必誦其爲邦國之基非虛取義於祈祝也公立朝四十年率履不懈旣嫓美秦誓之稱一个臣其惠效家國天下之廣將無若詩書所詠述俾左右一代之盛矣乎夫平格成陟配之功壽考作邦家之基其事固不獨吾二三僚屬之願效祈祝於論述已耳天欲我國家億萬年靈祚逺引不匱則公之壽其必邁殷周耉老之佐爲卜矣邦之榮懷亦尙一人之慶在公宜莫可辭其任者請以是致天下之公祝焉

壽大司成東廓先生七十序

古之君子其盛徳必有名著而不可揜者是故風之所動逌然及乎久逺不獨當時知誦慕之後世咸取其行事爲極則焉孟子稱伯夷之淸栁下惠之和奮乎百世之上百世之下聞者莫不興起彼非其徳之明著何以能著久逺感従之若是是故賢人君子之成徳尙論其微卽古之髙智絕識之士不足以推究之乃其章章乎行事不可揜者則小夫孺子固咸能睹傳而稽信蓋其實志積存不以順逆變化而夷險易故徳之馴造日以盛大光明久之信天下而儀後世由有此具耳玆夷惠所以爲百世師能使鄙薄寡懦之夫曠暇皆有所漸靡豈誠抑彊之致然也哉吾郡大司成東廓先生少以髙才振一世旣冠南宮踐詞垣節行文章海內豪傑士莫不傾伏以爲不可及頃之聞陽明先生說學憣然若有獨獲於心往従之遊遂以其道推行昭施於天下門人學子徧四方凡宗先生者無異多士之在陽明先生時也臺曩侍先生最深久夷想其气度言論取以朝夕自朂劘則恆嘆先生之大爲難成夫古之人與其不可傳者往矣六經之訓二氏之指揆諸本原幾微之相去其失不能以毫釐而究其底成何啻千里蓋本異而末未有能同者紛岐多說求不畔於聖人之道也鮮矣偏者不足以語中狹者不足以示之廣微先生之大求以易其偏而平其狹務折衷乎異同之歸使聖人之學無抵牾人知其勿能已惟先生成徳之行不専一善成名故小夫孺子卽睹聞咸知信慕而髙志絕識之士欲出私是以少加先生之大卒莫不戃然自失久之果見其無以踰也故稽索古始不足以效其博抉擿幽險不足以鉤其奇控揣無際不足以舉其髙窮掘淵泉不足以極其深夫然後知先生之大積之乎無以累而出之乎不能自止其成立之行信非習勉之能至擬度之可窺求矣先生以今年正月某日周七十南都縉紳大夫士舊遊先生之門者勤然欲抒其願壽先生之志以臺在先生鄕黨後進中爲特愛宜有言臺觀凡物之所受旣大未有不自立於久長非待取之外而足也故日月之光周八極則能久照而不息江河之流浸九野則能久行而不匱賢人君子本成徳以致其大無異日月之盛其光江河之沛其流卽久長尙不托假於年數豈吾人之可以言祈祝哉惟先生之人殆出天之所獨成臺愚不能知徒取小夫孺子所咸睹述者彊名焉則誠逺於髙智絕識者之究推然舉先生成徳槪諸夷惠之間因信古之人所以能師百世者宜有在彼淺薄寛懦之夫猶能興起乎曠逺矧吾人求先生行事自艾淑舉而施之其有朝夕耶謹持是往壽先生

吳江沈氏族譜序

吳江沈貢士偉余柄試南畿所校士也爲人好古篤修自其兄弟相師友有軼然拔出乎流俗者吳人士故多稱之頃卒業太學嘗以兄位所纂族譜來問序會余病久未之應也今秋位従諸生試京兆謁余復請之餘讀其譜嘉其志之不詭於世閒蓋吳世家鮮及焉乃進語之曰若於譜旣得其數矣抑嘗聞譜之義已乎夫譜也者普也普吾一心以協家族舉而訓之載牒欲其義可推行於天下斯譜之由作也故本吾所自始則遡一人以逮千萬人而系於是焉稽矣推吾所自同則合千萬人並出於一人而世於是焉列矣著而遺之無窮則以始之同聚後之異使久逺無失倫而義例於是焉述矣凡皆自吾一心以協而普之由家族而施之天下不可逺間近忽者也昔者先王之世宗子之法序於家而天下無不比之族氏族之籍藏於國而天下無不知所自出之姓乃上所謂示極敷訓又無一非倫化之周浹夫是以小大相親上下相固孝弟之教易施而仁讓之風足興行蓋先王普天下爲公之心舉之身而措之政事如是民信従若流水推之無勿順而導之無勿效其固有由然耳後世宗子法壊故下無所統一不可以比其眾於家氏族之籍不考修故上無所據持不可以収其渙散之勢於國乃上所以爲之政令者一切取法術束持之先王普天下爲公之心幾何其不澌滅也哉是以世之君子憂之思卽姓爲之譜以救其所敝是故譜以遡系而宗子之法可因詔於家矣譜以列世而氏族之籍可以辧於國矣譜以倫化昭義例而孝弟仁讓之風可寖興行於天下矣故曰譜者普也普吾一心以協乎家族則訓之載牒久且推行不廢先王普天下爲公之心庶幾其猶一二僅見乎位之爲斯譜也以遡系則直而不誣以考世則質而不僿以論述明義例則仡仡乎有矜世憫俗之思又恆慨然於先王宗子法之墜推本其說欲見之政理不疑於迂闊難行其殆可與究斯義也夫

贈大司空礪峯康公序

三代之世上之養士周矣然其任之也恆不爲過求士之自成其材全矣然其受上之職委也恆顓焉不移於他慕抑其時庸獨士所立爾耶兔罝之夫可爲公侯幹城卒不廢中林之椓杙執鑰秉翟之人非乏公卿大夫之器能乃終其身甘猥賤卑伏之業不辭夫先王之教入人深而及之逺故士欲自效其材以稱上所養之實不隨俗遷化而上任使之不過亦計士所自立未可隕獲於方行其相成皆非後世之能及也我國家養士學校旣咸師用三代之制其取而程之政也度材試事無重沾沾之名積資敍庸必貴闇闇之實上不過求乎士士亦無所施其外騖之志卽一二簡擢之異特出於倫類千百中者則固以待天下非常之材其抑三代所宜有乎夫我髙皇帝並建豪英顧獨優崇翰林之選拔之艸澤倔然躋班乎禁近卽素親信之臣受顯知而被渥眷者恩禮殆莫或過之列聖遵承其事故每數歲一掄簡進士之良収置館閣授以中祕墳典欲俾勵學以廣其材寵數之加若此士荷被其遇不以非常之績報上惡可與比乎臣列哉又況因上所任不過求一切托爲苟簡自傲厭避其不欲就者以爲翰林本侍従文墨是職他吏事程督若非其宜究取焉此不幾擇便遂髙詭華仕而蔑實任大負上甄舉之隆矣乎吾友閩莆田礪峯康公與餘同第進士偕讀書翰林館中已乃並領史職先後陟學士柄院事曁今同官此都交與垂三十年相視旣親久其後公以少宗伯晉秩大司空分長南六曹中而或言其省務交雜嵬瑣故甚若非翰林所嘗據者乃公但退然謝勿堪未嘗一少慊於心也嗟乎儒者之道古人嘗恥一事之勿效矣矧立國大政若水土工虞之飭修闗梁屯衛之譏設皆掌治於司空士欲稽儒者之效非此孰奮策哉康公學於六藝百家其要微無不總統出之爲文經緯宏宻有深逺不窮之思充其材抑何施而不恢恢也夫大司空之官在唐虞蓋兼大禹伯益之任故漢世以尊顯三公耆舊之臣玆誠儒者極榮非康公其誰能優之抑士養於翰林之久出受上任使之盛平生志气宜在今日徵信吾知公所暴聞於天下者必是其效之矣余碌碌愧従公後學不益加而志無所成故竊羨公斯柄任足振儒者功施將迄爲吾黨光茂不敢附和流俗人之論私以■﹝垂夬﹞■﹝垂夬﹞於公也詩不云乎左之左之無不宜之右之右之無不有之公蓋眞足以辧是者樂只君子天子命之樂只君子殿天子之邦余得不以之特厚望於公哉

贈侍禦毅所黃君屯政考績序

儒者言三代之政所必不可行於後世者其惟井田乎余竊嘆其過矣井田之制歷六七聖人逓相敬修無敢壊其效章章載之千數百年間孰謂後世之必不可行也獨其法破滅久逺非創業之君舉一世更變之不足與議其成耳何由知之以近代屯田之事知之夫屯田肇自中季以來其始因徵伐四夷人徒眾而饋餉勿繼故散兵列屯取地於敵使之耕食相伺此蓋卽邊郵所弛遺之利蘄以得志於中國非奪吾民之有爲饒益者也後遭天下苦亂內地田疇斥棄不耕者眾於是英雄往往據以成創造之資斯漸乖其始事焉要之括田籍卒誨畮而均授之陰施寓兵於農之術蓋亦髣髴井田之遺然試之者累績用其效不槪可睹推哉夫三代聖人公天下以周萬民爲之畫井分界使匹夫咸有世業相養上無一毫私利其中者揆之屯田經營於爭戰紛擾之際其事詎可同日語乃方興事耆功民莫敢一訾議其非便卒之推行久而施利多相沿其法莫可變何也開創之君舉一世更變之苟志之定事孰勿成旣事之成民孰勿守假令其時有以屯田之法興井田民豈不趨従若流水哉乃言其必不可行悖已𨿽然政固因人立者也屯田之法𨿽不可比匹三代公天下之制然後世每得人治之其事效班班流載籍夫使兵自食其力以省吾民供輸之困煩則𨿽無與於民實固利民之大者在昔我髙皇帝艱難百戰深思立國久長之謀不可一日廢兵而養兵足食其勢不能不及於民故屯田近易之法修之大業甫定之日抑知民苦干戈朝夕無暇顧恆業矣田不授兵危民豈有息肩時耶蓋理天下斥棄之田俾養必不容已之兵故屯田一興計遂以寛民賦於不匱推之三代制井田厚民之心要未可差異觀也則舉斯心以行一切之政豈非小大任事之臣所宜斤斤自競思祗承徳猷於不懈者乎今邊屯之政其故牒多泯沒無考豪右擅侵掊孰相訶禁軍國之需益廩廩於是邊吏恆告急歲索金內帑爲常校增請至數倍前時項計臣屢上言天子赫然思振舉使者望於道迄莫有出善畫相禆助者所謂得人立政之難非耶南京畿輔之屯最名撿搉無漏籍其斂散殆庶幾開國始制而議者言利屯莫大乎卹軍夫軍勿加卹卽田孰與耕治矧其本固在足兵耶侍禦毅所黃君按修其政三年屬仍歲東南大水負江之屯多墊沒賦無與蠲省又往時屯軍治業必先農種而後搜閱故訓練懼妨害其耕耨之時近事或稍易矣則吏士寖以溺職君悉心咨謀務去害而存其利屢疏豁坍決之賦賑蝗旱之災剗其浮蠧専乃督成要厥従事蓋未始不先軍士疾苦而後及屯賦之盈積者也玆將上其最天曹同官諸君子咸來謁餘言爲君贈夫古稱任事在知權有能推昔先王用心以行令政則政未必眞古今異也若屯田之視井田𨿽不同條共貫然苟以三代厚民之心行之其究何大相逺余感是不能無悼於邊屯之政矣誠得黃君其人往殫心講修焉去害存利以大悅邊人之志抑何患其不振舉若畿輔也哉黃君寛和有志剛果而不自用其按屯美政未易以更僕數儻由此加之重任令試他難事卽三代所未舉良法自可取其意類充之故余因屯田特及井田之說蓋卽世所言難興者例之於其易抑見古今之無異道耳黃君其不以餘言爲迂僻乎則願更推施於所未效矣

壽大司宼盧公七十序

古今論大臣材品豈非以質行爲先本哉觀詩書所稱三代名徳之輔其才猷績業非不烺烺耀當世矣乃其人類多畏愼自將惇讓而不伐抑又何志念深逺也降及春秋列國之賢卿大夫往往能逖稽先正詢求往哲思斤斤不詭其行事蓋猶三代篤厚之遺足使邦國儀法焉故秦穆悔殽之敗感其斷斷無技休休有容之風以爲子孫黎民安利之托尙終久賴之孔子有味其言取以列書之終篇而記大學者推用人鏡要勤然繹述之不置則古今所訓大臣之道其先重可槪識矣漢去古未逺廷擇公卿必尊選名徳深厚之人卽未若詩書所稱然視後世受柄任者矜奮其才猷績業以與眾士爭一技之長不尙相左盭耶余以是校睹於今大臣中未嘗不敬慕南大司冦後屏盧公之爲人而私嘆其難能也公起家進士由行人擢給事中歷通政都禦史入拜大廷尉佐司空之政遂總陪臺風紀績三十餘年至今官宦績揚布中外奕然旣光顯矣乃固不探奇炫異終始一徳踆踆若無能人至其受難重之任治繁劇之務施之恢恢乎有餘然不以才猷先物也舉之鑿鑿乎效成事然不以績業著能聲也其論列臧否指刺賢不肖正直忠厚未嘗一徇情於偏訐故天下誦公蓋魁然深厚長者其負含若髙山大川人莫能測視其底止卽忽焉投以危大可使鎭定不驚擾其效黙引之久長必能致澆薄之回易公眞不愧古大臣之風其庶幾秦誓所謂斷斷無技休休有容者耶今年四月二十有三日公周七十之辰同寮少司宼吉陽何公言公將上疏請致其事志在歸老而索餘言爲之壽餘謂公質行大類石丞相之孝友醇謹其博大容物出入軍旅刑獄之任無勿優稱則又似文潞公之蓄徳深厚處事潛宻者焉二公在漢宋時亦嘗以年至求去而當時因慰勉任用之不衰今天子興修化理簡毗老成如公宜召還政省俾黙襄大治於有成左右大臣其肯聴公去不爲之贊尼使公無行耶𨿽然中世士大夫能全君臣之義於進退従容之際者其人固不多數矣公金聲玉振巋然一時卿座中之望而壽考福履迄與榮名相周旋無坫缺蓋天所以表邦家治業之盛其效非獨在公之一身而已昔詩書所稱大臣固有告老而同官畱之望以平格保乂之事者也抑有年過九十爲周卿士猶作抑戒自警且惓惓詔於庭曰毋以耄老而棄我者然則余欲壽公以其大者孰若此道之進卽公欲自處古大臣之列又豈汲汲告老求佚之足慕無亦思以此道亹亹焉益競朂於不匱也哉余故特以是代祝他世俗之詞可略云

洞麓堂集卷二

●欽定四庫全書

洞麓堂集卷三

﹝明﹞尹臺撰

送邑侯朱及泉先生之任我永新序

今有議政者於此問治民之吏孰要急必曰守令然守兼一郡之治其視聽與民不相及者眾矣最近民莫如令故二任相推揣必又曰令要急乃程校其職務則守受成於令者也令岀而蒞民舉一人耳目之加其視聽已不能周察矧集眾人耳目之視聽私以謀決於一心則𨿽日殫罄其聰明以徇之能使民之情皆得矣乎夫勞一心之謀慮與但受成於人者行事孰利視聽不皆及民與耳目旦夕之加焉者上下交望之情孰專故爲令之難視守特相懸其出乎已而求於人者異也𨿽然迹獨難之中所處又不能皆類則邑之有大小簡劇是已故凡爲令而得夫邑之大且劇者其難視他至相倍蓰什伯焉以獨難之職而托之以最要急之任試之偶授之邑而舉其不類至相倍蓰什伯則仕而爲令者𨿽持仁民愛物之志不能不樂始而懼終累思積顧迄動其快忽不自遂之情斯豈非漸靡之由成哉有能曠然趨其所樂不以獨難者沮乎外悠然易其所懼不以偶授者渝乎內問其民則思乂之曰彼𨿽碞無以拂吾之誠也覘其俗則思制之曰彼𨿽窳無以戾吾之媞也如是而往惡有不得一邑之理者卽奚俟施之旣平而後知其政投之旣順而後識其才沾浹之旣濡而後得其所惠利之澤哉諏詢之取可與辧初意色之交可與觀成隠乎其不示而炳然莫之庋也動乎其不慮而昭昭然無所蓋匿也玆吾自得朱侯及泉任我永新卜其將振於大治私以爲邑之人慶也夫我永新介居吳楚偏徼號稱難治舊矣然吾竟不知所云難者何也爲其大耶則其賦不足當中邑之什伍爲其劇耶則傳道無舟車之入徵役無兵戍之擾民歸本業荒壤斥地可鑿而食也士推之學問秀質美材無比屋之乏產也治教易行固宜若沸鼎之烹小鮮耳而何言其難蓋吾觀近歲之爲令者治其難有自矣嵬瑣以立嚴民或忮鷙而弗堪迂緩以效寛事或棼叢而莫解無其大而料賦簡丁睒睒若弗周也無其劇而口喫身怠促促疲旦旰若弗能自暇息也乃民之嚚悍不馴於法者俗之偸詭不安於禮止於義者日攺月壞卒未見所以諭化之道是果其難在民耶抑所以治之之術失也前是永新嘗病於賦矣京山胡侯更之而賦平又苦於訟之交匭盜之接跰於閭廛矣長洲陸侯繩之而訟衰而盜屏今玆之政無有格於行若二侯時者宜難之可易也乃縣迄不聞以治報何哉天官卿諗於眾藩泉大夫與比邑縉紳先生之以永新告者咸曰得賢令往斯庶乎於是虛其補一年乃今始以侯行夫侯之名著久矣吾以傾蓋承邑之始對席接語之旣𨿽未能卽竟其深逺然所謂辧物觀成考政理推行之具不於今一二槪得哉吾意侯之才有前京山之宻而愼小物似過之其志有長洲之潔乃沈幾內晰堅守外健挈然不知孰後先也振我永新治聞以易前人之所難諭化民俗使由乎道不孤上下交望其將於是行卜乎凡邑之士旅遊京師同予私慶之心者有太學生六人焉以侯行謀謁言引敍其意予甥劉幼學又勤以問予爲申斯語贈侯蓋余自信吾言之必驗以於侯嘗觀之審者也

送憲副曾君思極赴鎭重夔序

聖人察著於微慮近於逺故天下𨿽治安必飭可恃之備以待不制之患眾人惟著之睹而其微莫之辧也近之計而其逺莫之校也故變常出所不虞而患多至漸深不可解吾讀史觀歷代興亂之迹竊怪蜀中地視四方特險逺其民怖吏奉法若恇怯可狎侮然往往善怨上疑眾積其憤憾不平之气至猝然驟作使人奔掉徙靡不知禍難之發端此自秦漢三國以來其事棼綸難究數矣夫世途見蜀民之情於著而莫識其微以其險逺偏立爲無患而不知其勢巡巡不止則所憂將及於近要也故凡蜀中揺動興事多出天下無敗之先而其俛俯屈服於力勢之弗校每居天下旣定之後此非但其地與民之固然抑亦處之者之未知豫爾在昔元失其馭我髙皇帝以神武之師取漢吳如茀蒿芥而明氏之亂迄十數年不殄熄今百八十年間蜀中凡幾變動皆必煩重師遲歷歲然後一僅撲止斯豈非前事之不可忘者哉蜀之門戶在重夔最要害南阻黔巫諸山之峻西受岷嶓千川之匯故立備兵憲使開巨鎭以獨臨之可謂扼吭拊喉抑蜀人而制其命矣近數十年蜀中號安平無事重夔列郡擅富足人民囂然不知有兵革之事故士大夫皆相指爲宦逰樂地不惡其險逺也吾西昌曾君思極今拜是官於重夔也人咸言處之太佚非所以究宣其才能吾意獨不然夫承平久而人心玩則足啟姦雄窺覬之隙地逺而民易侮則暴官污吏易虐用其下肆然不知所懲懼此皆蜀中今日之隠患而重夔又以富足無事自怠侈儻好亂不逞之謀揵出而乘其懈卽蜀之可畏豈微哉蓋有其萌而無其形非負炳幾先物之識莫鏡也此宜曽君之獨至矣夫瞿唐三峽之水其始演迆曲折於畎澮之間行乎舟梁之便人矍然思趨所利也不束其勢不遏其怒何至成墊溢覆溺之害故曰處之者宜豫耳曽君往哉今海內稱才能器識軼然英妙之年堪任邦國之大事者吾以千百求一二必曽君其選矣然則飭襟吭可恃之備以潛遏蜀中不制之患卽非曽君誰與而豈惟重夔一方斯賴藉也哉

會試錄後序

嘉靖丙辰春禮部當會試天下士上兪尙書臣用賓等請特詔大學士臣本輟直侍往柄其事臣臺亦濫從焉旣祗命竣役乃登內外諸執事曁中式士之氏名並所試文之優者如故事成錄以獻臣臺宜有言序後臣惟天生人而作之君欲其履尊圖大萬事咸承乎理也則必翼輔之以天下之賢材人君思賢材爲治理最急不可以易得也是故養之於未用之先其教必專而豫擇之於方用之後其法必愼而精唐虞三代之盛君恭已而化成士明揚而績顯蓋其效有自致矣漢接秦敝迄於有宋上下千數百年間英誼之君代作豈無矻矻乎政理之勤者而未聞一庶幾古帝王之治蓋賢材不得其用則繇養與擇之道失也明興我聖祖髙皇帝代天撫世驅逖氛而廓淸之首念賢才至重故兵革未戢旣究意庠校之事自都邑接乎海隅荒徼四方及萬里之外莫不立學蓋嘗面諭廷臣謂人材必養之旣成而後用之譬耕稼以求獲也於是建設師徒昭明訓法以牖迪方內人士其養之專而豫也如是禦極之再年遂定三歲科舉之制本經術以黜詞賦嚴考校以絕幸托鑑歷代取士之法而折衷之其擇之愼而精也又如是列聖遵用成式至於今莫可攺易百九十年來名卿碩輔匡駿治而熈鴻號勲烈焯著於當世蓋彬彬其選矣肆我皇上道超邃古統紹先聖敬一敷言施於學官之講肄士無賢愚皆知誦服興起恩徳翔洽歷三紀於玆濟濟衿佩樂長育以企成造則旣日有所睹效士之養豈一朝夕之致也屢勅有司申明科舉之典禁經說之叛儒先者愼重所擇蓋視舊加倍矣夫養士以專豫之教則業守其常而志一擇士以精愼之法則官得其理而事勸此我聖祖所以遺久安長治之道於無窮者我皇上吁俊知宅夙夜勤毖故士斐然宣灼於實用旁溢詞藝不可以曩昔觀也臣頃肄史署嘗再預校士之末已復司南考今四入試闈叨典事讀士之文而推其志察士之志而覘其所從向仰窺我皇上神化敏布徵積於遲久士歲異而月不同非其宜然與臣報塞無能敢不竊爲以人事君之私慶玆多士進矣臣願終有告者自古賢材欲出而有行患不得時有其時而可出矣患不得用今聖人在上作新萬類多士所值蓋千載不易遘之時也出當有司之擇用盍亦思所爲迄副其成者耶夫上養之而遺自養是棄菑疇於不播者也上擇之而忘自擇是登惡莠以自殖者也我聖祖耕稼求獲之望將期靈效引長於無窮焉爾多士曷仰答之矧當時與用會顧不能以志行功業表見翼輔邦家景遐之祚則士之失職人將孰與芘賴哉臣荷受皇上豫養深恩擇處近宻之任蓋頃官太學曾承乏養士之責愧瘝曠無補自稱玆上被簡命則又謬膺擇士重托益懼負任所不能俾補萬一且內訟自養自擇之道未先履踐於身將言而人莫或信也故願與爾多士交朂以相成焉爾多士其尙茂勵毋忽也哉

壽封君友松先生胡翁八十序

先王養老之政何其善備而篤至也使老者各以其年受上所養之制恬愉相引姁然無少拂苦於心則壽考之成臻豈非繇上之所致然哉是故五十養之鄕則鄕人敬之老者能安於其鄕矣六十養之國則國人尊之老者能重於其國矣七十養之學則卿大夫齒先之老老者能無爵而貴於天下矣自七十以上其養益厚而有數其禮益崇而不可降是故國老庶老天子之所勤視也三老五更天子之所嚴尙也冕而總幹袒而割牲執醬而饋執爵而酳父事之以教凡爲子者曰吾欲爲人之子而不可得也然而天下皆興於孝矣兄事之以教凡爲弟者曰吾欲爲人之弟而不可得也然而天下皆興於敬矣孝敬刑於百姓施於四海先王養老之政豈非致民順治之大端邪上之政及於民是故民皆知老者之養宜先也敬而尊之貴與其爵同齒自鄕而國以逹乎天下其情無不一焉斯禮教之所以興行而王道之所易成也後世養老之政不修民之髙年耆老皆上所忽棄無篤者是故里巷之間少長相踰民不知有孝敬之道老者肩乎子弟之列而莫或下之其自養也心旣閔勞而鮮懌其爲之子爲之弟者之養之也義多陵拂而莫或循焉欲老者恬愉相引樂躋壽考而不厭又使凡爲子弟者觀感相悅油然興起其孝敬之心其效固無繇致已傳稱仁壽鄙夭各從其世豈非事之所必應者哉𨿽然吾所望於今之世其猶有在下不在上之說焉則老者之自養與爲人子弟者之養之也其道固可自推行爾是故義善周於其修福履隆於其受凡爲自養之道上之人孰與奪之而奚至閔勞以自疚起居必時所安則祝■﹝飠訇﹞祝鯁之從無以踰其便也飲食必順所嗜則外饔酒正之共無以加其適也凡爲子弟者之養之道上之人孰與抑之而奚至陵拂以相戾夫二者交致之養不能一足於老者之身其端固自有在惡可專訾於上之政邪金陵友松先生胡翁其吾所謂老者之能自養者邪翁翰林吉士汝嘉之父少孤克亢其家殖財喜施比老而義益振故居於鄕而鄕人敬之能自安於鄕矣中歲服賈四方所至人信其無欺年近六十乃有吉士以大浚其祥眾嘆天道隲善之報故遊於國而國人尊之自能重於國矣及今大耄之年視聽不耗彊健踰初遂能觀吉士之成顯名從容上都出入縉紳先生之列無不慕向悅從之遊者以布衣近天子之光能奕然自致其榮遘豈非無爵而貴重於天下者哉乃吉士日承翁誨期以所致顯揚之望勉奮之身不霣墜其令名視傳記所稱子弟之養何啻過之則二養交致之身固莫有備於翁者也乃是冬十一月二十九日實翁八十懸桑之旦吉士以余嘗與典校之知而推詳翁行事也特謁言爲壽獻夫使先王養老之政果今行則吾必且黒縞其衣從翁翩然於東膠虞庠之間觀四代燕饗之後以周旋乎俎豆雍容之盛乃吾固不及逢之也則卽翁父子所交致之盛無所求吾猶將侈之況吉士請之勤乎蓋吾觀先王之世老者得敬重乎鄕國洋洋然足教天下之孝弟者要不獨其上之政使然彼所養之老皆爲天下之賢者斯亦其自致之不可誣也迹翁履行則吾所欲爲壽者豈必髙年令祉之爲頌故聊舉古今不相及之義以效獻亦欲明吾交養自致之說蓋在此而不在彼也

送少司徒應谷劉公赴陟南都序

大臣任邦家之重非才施於事之難識能達其才之所施爲難才與識並若有建著於績務矣乃或誠不足以濟之則出之無本焉所效之故才譬則輪也識譬則轂也轂動輪應千里可旦夕致而人怠馬佚不能範馳驅於周道之廣執轡臨轍顧嘆車之不能行逺此豈有實志於千里者哉持是以治一職受一事猶然不足與辧況任邦家之重者乎我少司徒應谷先生劉公蓋今大臣之誠於任事而才與識又嵬然踔絕一時足推行其實志於績務中者某幸並事先朝聞公之賢固舊矣公始仕計曹敏辧蚤成遇事颷發鷙舉自部尙書下至諸郎吏莫不傾伏其能有所猷畫必得公一言乃定於時人咸稱公之才而不知識之獨超於眾也曁出守齊衛壯郡領藩臬於海右江南西諸巨省尋至長轄八閩入踐伯冏之任皆會多事俶擾之秋歷試其甚難者公不避危險而先事每愼乎防無動气色而虞患必制其漸卒之謀順志得功樹而名日起於時人咸服公之識而不知誠有以豫其本也比我江西當盜刳兵操之後益以誅徵無藝民貧而斂加急力罷而役靡休囂然不遂其生久矣公陟大中丞奉命巡撫諸郡兼軍務之督問民疾苦舉時詘盈以爲法敝宜更勢窮當變凡往時調發徵集諸煩一切釐罷之惟仡仡邦本之寜賦役之節是思於是正催科杜詭冒核丁歸糧而徵輸有例程因糧授役而審編無雜目蓋循實以定畫一之規擿姦以蠲朘剝之害行之浹歲民若脫徽縶卽袵席滌除薫灼而灑以淸冷之風詠歌其政澤曽不知誰之爲者公曰試可也已爰疏聞成永例而令刋示久逺嗣今無或變易焉則公之於民何其慮久而思深計長而惠厚環一省數十郡邑之眾若皆其老幼之在庭戶者至是始信公之才與識所以大過乎眾人斷斷然一本之誠可稱備古大臣之難能非耶會其時言者謂南儲專理宜仍歸之計部而總督都禦史之設並省則於政體協一爲便制可乃遂陟公少司徒往兼攝其事於是公行有日矣藩臬諸大夫及二三節鎭之長悵公趣去將失所仰法以某素辱公知宜有言佐厥行臺聞自昔任邦家之重者才茂眾長功猶稽之屢省識兼羣品事必成乎久習其效之卒符所需非誠固無以出之也今公往佐邦政卽理財非其大者耶易稱何以守位曰仁何以聚人曰財蓋君之能守其位與民之能聚其眾不可一日去財爲國也然三代之財理之下而常足後世之財理之上而常匱其善不善之間有足深長思者孔僅桑弘羊之徒巧斂以逢君之欲瑣瑣無足置論有若耿壽昌劉晏之才曽不得與於先王理法之善其苟徇一時便利豈常先識政之大者王介甫號稱通經學古爲儒乃自是其才識之偏陋熈丰施建反大出耿劉諸人下卒之禍宋爲天下譏笑大臣任邦家之重其才識與誠之相去厥效豈不章章著明哉今天下視漢宋何如矣異時土木麗而禱祠盛加之四方水旱干戈賊盜之爲患司農偲偲告竭不知凡幾上聞先皇帝蓋深憂之亟下其議於廷臣而章奏叢猥無有推國大體以制經常之法者乃紛算及於賓興郵傳之微其因是益嘆才之果難庸獨其識與誠視古不相及已耶幸今聖天子悼湣元元躬儉得爲天下先海內承風庶政一循舊軌司農大帑之財庶幾不至蠧耗若昔時公負大過人才識而又出之以任事之誠其少試於郡若藩臬所揚歷而大於我江西所更革遺流者夫旣效見之矣則舉三代厚下深意以周軍國之儲而振兵民之急其注措於財賦出入間者於公奚有哉繼自今入有畢榮逺謨之告出有方召壯績之襄玆行將遂爲之權輿焉夫識達於才之周故物務綜而紛繣不能亂誠貫於識之微故幾先炳而震撼不能擾持此以恢張施建奮秉勲庸焉往其不濟者漢宋而下事功詎足爲公侈說也詩不云乎左之左之無不宜之右之右之無不有之某無似第覘公之才識與誠知足任邦家之重無難而惡能遂窺其深也夫

安福上城劉氏續譜序

安福之劉有二族其一出楚元王交其一出長沙定王發皆漢髙帝苖裔也乃元王之後尢顯盛元王傳若干世至晉安成太守遐始居今安福之笪橋考之載記遐本任城世族其居笪橋蓋以官畱家云遐後十世爲隋尙書郎延又徙邑下村子孫蕃播居泰和者曰上村居永新者曰中村居茶陵新諭者曰馬頭曰荻斜後先並赫著一方稱望族中村之後諱謙當五季時因避亂徙家今上城焉夫自元王歷千數百年至上城自上城歷七百年至今逖哉邈矣乃世次無一或謬非以譜牒傳行久逺足信據必其先名哲代興文獻焯然著世守然未有若劉氏之最章明者也豈其肇始有種遺哉前史言劉本系出帝堯神聖逺澤與天地相終始其巨盛久莫之京也夫固理數之不可違與上城之譜宋後屢毀於兵元有國史提管應衡特輯修而梓布之入我明絕弗續纂又百數十年正徳中監察禦史廷簠乃沿舊載更以宗法成圖五世一攺列代序粲然易觀考鄕稱爲善譜肆今又六十年矣生齒眾而紀述湮世次乖而昭穆混禦史族孫刑部員外郎尙平受命其考東橋翁爰謀續修之采摭參訂積以歳月舉例無易禦史之舊顧其勤則過之已旣成協族眾將復梓布而躬持狀請余序余惟先王之世井田疆理萬國合比閭族黨之眾以振師徒而興學校民安於訓化莫不更相親睦胥成大道爲公之治其世臣大家則又有宗子法爲之綂攝其渙散譜牒藏之小史百世義倫可繹也後世治蔑古始先王教養之政不修井田棄而比閭族黨之制隳宗法亡而百世繼別繼禰之倫廢故在三代𨿽縣逺千家之眾情愛蒸然猶同室降及後世服屬宗支之本一人自出者乃或藐視若塗之人焉豈古今人性殊逺抑世變之爲漸靡也乎王政缺失民無所牖導以日入於戾畔之歸其所從來久逺矣士生斯世欲移化之甚難舉先王之法之易行者近自家族推之一鄕一邑以寖及乎其逺非文與實交修其道固無繇推施也夫因文以致實譜牒之興蓋其首物焉今之言譜牒者固多忽視不目爲重事問能汲汲於是則又徒慕觀美以相侈耀非其人惡能因文以致實若上城後先所纂續其諸異乎斯倫之撰與夷考其人固可推知之矣禦史公淸節古行先少宰嘗托交而時誦說其行事余童幼則耳熟焉志𨿽不及大行然按部所至趯然有古名直指使之風員外君邃學雅操掲掲不瓦合於時其孤伉自信又余仕處數十年所歷探而深知者玆譜余卽未及詳校然意二君子之爲之也當必汲汲明徳親族之是務用以風迪後人作世楷法庸詎啻能善其譜之義例爾乎余載世辱交二君子故序斯譜不敢以不文辭抑因是以覘劉氏之澤宜愈翔流未艾非二君子之賢誰能翼引之爲其族眾者尙思紹聞先徳勿但慕觀美以侈其鄕必思因文致實毋忘二君子之志則庶幾員外不爲徒續也夫

送郡守周侯入覲序

傳稱君子學而後入政未聞以政學也推其指歸豈不有佚論哉夫士學道以成身與從政以行其學皆本所性之內外合者故始之學而入政終之以政爲學正先後之相爲用耳而可詆以爲病也乎自三代之衰政學不出一揆士鮮於材徳之全故有二者專施所長矜詡以自著流史家沿襲謬陋之見儒林循吏分敍而昈載之彬彬咸附論說故政學因爲天下裂尋至篤儒業者或闊略於從政優吏治者每忽弛於學道甚則議孔門冉季遊夏之儔程材各有殊科其失擬倫之似非士術所繇以寖敝與夫不學道而從政古之士無有也學道而不優於政必其學之有弗至耳子夏退居西河固未嘗一與諸侯之政乃言遊少試武城卽能以弦歌使民其效豈誠出冉季之施費蒲下哉今天下士思自樹於政學之林往往溺其材之偏焉始之工爲誦記文辭旣失學道之本曁出而更渉吏事不復知有反身自修之實則二者交相蔽溺抑何怪今之弗逮古先也我郡守鶴臯先生周侯曩余悉其賢於眾所推述舊矣方侯學道於家治心養性研窮實得於己愔愔若無辧乎政者及釋褐而令劇邑愛撫蒸黔章施材美於畿輔間昔之名吏鮮過焉已入南銓司爲郎南銓務絕簡侯以其隟訪學取友孶孶不懈爲諸生日余辱同省署覘其殫心問學之勤所存固逺非苟徇一時之名而已迨余叨長禮事侯復時相過從探所養益邃於是嘆侯信磊磊非常士也其後余忤重人被讒構以歸積歲聞侯有出守我郡之命則私爲邦人慶幸知侯必能以所學振施矣比侯下車果不浹時滌除舊政一新已則鏟積盜懲猾胥禁姦遊杜沈湎凡諸爲民蠧患者一切蕩灑無遺力久之作六諭以迪諸邑之吏刻治行志訓諸書示士民軌法自僚屬下及甿隸諄諄亶告不啻訊家之髦穉施戒令於庭戶指使之及也其它徵賦之目催科之節又靡不列爲式程俾可自今推行之久後盡九邑吏治失得之故民俗良惡之歸爛然若引繩貫珠一有失協未嘗不踖然勞乎其志故士服教而民懷徳僚友薫之則著羔羊素絲之節屬邑承之則振鴻鴈中澤之惠逺至窮陬荒壤之氓詢侯行事靡不咨嗟誦詠卽所牖導惟恐遵向之或後也侯何以得此於眾情哉學道愛人之眞志積之中而效之外其豫從政之本豈一朝夕之成效也乎夫我吉賢守功行載之郡牒眾矣往代所不訖論自明興二百年來朱藺陳張而次業以所能載聲稱夷考其施措皆足企古循良皭然於政學有獨至者乃近守之賢若濟上靳兩城嶺南黃蒼溪余並托遊最深其焯焯遺士民頌思視洪範三徳之乂蓋咸有其質具焉侯類靳公之髙明而抑以柔克之密兼黃公之沈潛而制以剛克之毅其學道從政施之順而動之應詎當沾沾爲校吏治計功能者道也故自古之稱理邦未睹上下相感若今玆之盛者易稱觀我中正觀於民焉非侯其孰能幾之侯行矣獻績施以入覲明天子將恢辧朝熈典舉漢褒寵朱邑召信臣故事則侯必首蒙其曠數也哉郡士民不釋侯去方捷捷亟望其來侯宜無重峻陟樂久任以大吾邦治化之成斯非古朱召軰所爲愛浹吏民之深至者耶因郡丞倅諸君請言贈侯行故敬序著而因致余之私諗云

送邑長萬侯入覲序

自昔稱治政之吏重守令豈非以其近民也哉然守兼一郡之治其視聽與民不相及固眾矣最近民莫如令故其職比重於守在治政所需或先焉夫令朝夕乎民者也舉其耳目之加雜然並陳交取而莫可厭者日胡可殫計令𨿽仡仡勤旦夜焦然謀慮於一心其能使民之皆得矣乎守受成於令以出一郡之政民之情僞政之緩急守有所察問非令誰與歸者令承守以推其政於民欲謀慮之無先勞不可也夫勞一心之謀慮與但受成於察問者功施孰便視聽不皆及民與耳目朝夕之恆加者事望孰專故舉令之職擬乎守秩卑而寄厚務叢而任獨其難易曷可同日語玆世之所以惴惴乎令也夫士懷當世之志苟得少試其職業未有不悅趨恐後矧若今之近民而足有行乎乃一領厥任卽不免憂始懼終私動其忽不自遂之情此誠何以致是吾意士必自顧乃私其志不皆實存乎民耳如使志實存民則宜曠然釋其所憂不以先勞者沮乎始悠然易其所懼不以獨難者渝乎終蒞其民則思乂之曰彼𨿽碞奚以拂吾之誠舉其政則思振之曰彼𨿽窳奚以戾吾之媞以是朝夕其邑積施之而弗自懈則吾未見令之不可行已觀今所稱才賢士有能庶幾斯道何其百不一二睹也乃我邑長起泉萬侯則若有獨異然者蓋嘗考後先治邑之吏論校其施措其賢殆彬彬足指述焉侯直中坦外恥逆物詐而明能不蔽於姦罔嫉人頑而誠能不跲於悖故其出之政也於於以順而恢乎其無阻其致之民也由由以安而斥乎其能辧前是治邑之吏有朘以自殖皭然矯其亷者侯無矯而亷振矣有鷙以中忮姁然飭之慈者侯罔飭而慈流矣有巧鉤深擿任數以爲察者侯屏數而察足晰矣有厚貌象恭踰節以爲謙者侯謹節而謙足示矣至慕郢胡侯之度田爲之淸丈以平賦感吳陸侯之攘盜爲之格捕以輯境夫有興於前非智無以周其利有攘於後非勇無以抉其害侯惟實志中存故其政日可見之行也余獨怪今之爲吏借譽以揚已長致利壅於虛文之侈誣善以章人過令害積於隠獘之遺其實存之不可掩視侯所爲何如矣古不有云平易近民民心歸之夫持近民之道以修近民之職是傳所稱不下帶而道存者侯行矣民不忍暫釋侯侯其式遄乃歸終實存乎民之政以永我邑利於無窮而繼胡陸二侯之績美則凡治政之吏其有不聞侯之風而興勸者乎

送大理左丞紫山劉公序

儒者言天下治忽必推紀綱風俗爲首要其效旣較然足考信矣蓋古之善覘國者聞其政而知得失之故不以紀綱乎考其民而識理亂之歸不以風俗乎天下猶人一身紀綱其筋腠也筋腠束而後肢體固風俗其榮衛也榮衛周而後膚革實故二者辧天下之理可幾矣𨿽然其本不尢存乎人哉是故風俗良惡視紀綱之振隳占材賢之舉錯材賢興於位二者孰患其弗治猶之元气宣攝於身而筋腠榮衛自爲之通浹焉耳斯多士作楨吉人媚使周詩所以詠歌於大雅也抑聞之君子三代學出於一故其士材以徳成而建施無難致之功後世學出於二故其士徳與材岐而偏矯多易獘之政聖王養士以翼有道之長則三代治化之所以獨隆其道不有從出也乎明興治軼古始士亹亹相漸於道教之成蓋二百有餘年先皇帝樹建豪英布列有位秉道更化以牖天下士民俾咸升於大猷乃中州之材爲獨盛若侍禦紫山劉公固丰芑所儲積首羣髦而特出者也公自郡司理入踐中臺紀綱之司峻守確履中外誦式至其持論恆以四方風俗日靡蕩於末俗之澆訛爲憂往出按滇嶲煥諸夏之聲明廓夷徼之陋昧表賢節黜墨濫正勲罰除寇孽威稜震竦不懈古埋輪攬轡之風一時名直指使未能或之先也肆我江西邇歲民罹祲眚戶鮮生聚刳以兵盜之揉橫螫以蔭冑之延逮天菑間行列郡互蒙其殃苶然稱敝國矣公至則協議撫臺定賦役之規釐訟訐之擾引繩切事剔浮著經其務紀綱風俗之修正若恫疚在身治之靡靳遺力焉上秋大比省士公殫心竭忱介然期以得眞材爲任於是廣招羅精稽核分曹校閱愼防終始蓋晏食郤寢睫不遑交者踰數旬故人稱後先列科未睹得士協眾若玆試者遊計撼之不爲驚煩言觸之不爲怒此其重邦家得人逺圖豈以一時毀譽爲顧卹也哉乃今大理左丞員缺廷推公資望宜稱詔遂徵之入焉於是藩臬諸大僚以余幸托公南宮夙誼而辱深特之知委綴辭佐公行余惟大理古臯陶之任漢吏所稱廷尉天下之平者也其職固在折刑制中以上佐天子出政下抗百司儀式使小大咸循乎軌極者也今天子紀綱陳矣得無有操論險詖植情私暱蔽法以撓公是若筋腠之拘或壅爲瘇瘍者乎風俗同矣得無有侵並旁肆剽剟公行怙姦以蠧嘉休若榮衛之閉或堙爲蠧盭者乎材賢彚升矣得無有淹阨讒比伏沈卑冗抱智諝而不獲試若元气之未宣攝而筋腠榮衛爲之郁閼者乎左丞𨿽下大夫秩然班聨九列大政得以與議於廷矢其素蓄以成一時賢公卿寅亮師師之美聞公且欲誰讓乎抑公學於古而未宏厥施展之今而未溥厥用抒其以人事君之義於一藩大比之英而未灼拔乎海內之俊乂其平格偶亶之猷方若川之期注乎海不至其極不止也則異時揚歷奮效之績庸詎足爲公玆行頌說耶采菽之詩云樂只君子殿天子之邦樂只君子天子葵之康王命畢公之訓亦稱建無窮之基則有無窮之聞於戲公其永念是以自懋朂也哉

送大中丞殷公赴閩鎭序

古者治亂民之政其不可槪見於今乎民之易入於亂也猶水之善潰治水者不先導其勢之所趨欲防之使無潰難已是故古先聖王之治亂民不憂戡定之難而憂旣定無道以善其後不患始不吾弭伏之爲戾而患吾治之猝有疑畔之足畏夫昔殷墟庶頑漸被陋污久矣方其愁苦虐政之甚億萬徒眾事先倒戈崩角以迎鷹揚之師不謀而合志歸周及九鼎遷三監建庶邦流言忽起延及奄淮俶擾並興歷武周相承再世輔以畢召君陳之賢撫諭懷輯更三紀未敍也多士多方之誥何其曉譬曲悉不能得一信從之效邪余以是嘆亂民之不易治蓋自古聖王重之矣唐承河北之亂諸將奮材比力旗斾所指逆酋授馘可謂成功至速捷乃末季君臣不能及時修治思古慮患防逺至計故賊平而肘腋變生藩鎭隠禍遂與唐祚相終始然後知古先聖王閔閔自疚其制患非後世可及也頃正徳中江右大盜朋起而虔爲最熾先朝嘗遣重臣合三省兵剿捕之乃竟莫或敉寜是時余姚王陽明公以才猷爲眾推拔方秉旄蒞事卽先示重生民本務其後訖夷一方大難揞擊險惡之壘數十俘其稔凶威用始行然每至未嘗不諄諄文告之辭視周先王所以訓迪殷民者不啻今古一轍故自公過化到今虔諸隸邑服循禮教寢視冠履之邦四三十年間抑未聞有甚逋匿爲孽害者流澤旣逺遺政息莫可問巢寇侵軼四煽其漸積豈一朝夕成致哉我中丞桂林克齋殷公頃嘗以藩參蒞虔秉律著猷協前中丞吳公會諸省之師斮下歷揃岑岡威宣閩廣諸郡梟其首惡百數十斬馘至萬數千奇勲偉烈灼耀後先可稱雄武不常有矣乃今不浹歳公復以旗節視虔師人謂公必且恢往猷振新聲建立驚人可喜之功公顧恂恂靜退視前所成著若無有其治一務偃兵息民懷柔新附之眾不啻其家之子弟號令約束惟恐或爲閩墨棘擾也繇是近之田隴之甿樂耕耨而諱鬭訐逺之巖箐之獠棄幹挺而力芟柞幕府治文書則飛挽無徵於符傳亭社肄弦歌則椎卉或易以冠裳蓋公鎭虔未期歳而積效丕流殆不異陽明臨撫之日其視殷墟頑民更三後釐治余風猶靡靡未殄難易之驗較若也公何以得此於虔民哉信誠之感豚魚足孚謀慮之及莞葵足周玆其不動意色能坐致鋒刃之民於袵席之安也於是閩省諸郡久罹海夷刳揉先今材諝之臣舉任弗卽事者相望詔特移公授節鉞往鎭虔守黃君學海荷公甄誨至篤其政亦能協公宜民者走伻屬余以贈言余念未幸侍公然辱知奬數及其敢以不文辭稽昔周召數公反復爲殷民計蓋欲安周社稷遺後世無窮之澤懷慮實著切矣是故始之洛邑之遷則去其舊而更之新終之奄淮之伐則殄其悖而導之順馴迪所易化而誅殛其不可治者非聖人天地之爲仁也乎今閩囂獷之民聚海上未但若殷墟之頑而島夷與相囂訌徼壤之外視奄淮爲周邦戾庸詎什伯過之公往哉推周召深逺之慮揆患害遏制所先用輕重布之政法則書所稱承敍萬年子子孫孫永保民者非公孰克載是哉夫觀所已試不失古治頑靖亂之要則公在虔績猷旣表見閩患無殊於虔公行可一運之掌耳詩不云乎君子如祉亂庶遄已君子如怒亂庶遄沮公治虔旣效之矣式遏寇虐無俾民憂無棄爾勞以爲王休余尙於公視閩旦夕企踵以竢其成焉

送郡侯周公擢赴貴州學憲序

昔讀郡功表慨想後先名守之績施未嘗不廢捲而嘆也嗟乎古今政化得失之故豈不因乎其人哉蓋嘗思三代人品學術之相成視今特邈逺𨿽所繇非一塗然卽孔子爲己爲人之訓律之其幾微不大可鏡耶迨宋程伯子復繹其說以槪之仕焉曰古之仕者爲人今之仕者爲己其學爲己則其仕也必爲人其學爲人則其仕也必爲己斯言豈不深切而痛著推於聖訓殆有味哉其相發乎夫古今學術人品不相謀稽辧固自有先始是故學知爲己則仕思行其所學苟一毫弗周乎人不止也仕知爲人則學思明其所仕苟一毫不盡乎已弗止也玆三代君子仕學之能大過乎人而非後世所可及也夫吾郡上遡往代彬彬故多賢守其行事旣詳之記牒矣惟我髙皇帝首建豪英以乂育海內時則有藺朱二侯業能以所學著之績用可謂焯然無慚古之仕者宣正之際二三政臣重古久仕法於是慈溪陳侯治郡十又八載其愛蒸浹人心小夫孺子靡不邑然慕詠卽古龔黃弗過也其後二張稍加之嚴峻豪猾鋤而綱維振因時立政庶幾不詭漢趙張之風曁余謬從搢紳後則獲與前靳黃二侯遊睹其仕學大方抑當時所鮮儷者故邦人至今猶誦之不衰玆觀我鶴臯周公之爲郡視後先數君子何如哉逖惟藺朱而次余不及覽識其行事顧擬靳黃二侯則公誠逺過其倫云蓋公髙明似靳而恆宻以柔克之制沈潛類黃而特振以剛克之毅其政與學相周流殆岌乎不可尙己斯非余之阿論凡郡賢士大夫莫不藉藉謂然矧今闔境父母赤子之懷戀無殊慈溪在宣正時則玆擢陟以去遄奪我氓所負戴抑將何以慰其念思乎余意公之不忍去吾郡猶吾郡人之不能釋公也聖天子豈不欲久公於郡以順吾民之願悅也哉然逺之不可忘有急乎近者貴竹昔在五服荒綏之外明王思修文徳以來之宜必自政教得人始公夙奮爲己之學推之以大行夫爲人之仕其績施旣驗白一時矣今欲荒綏逺服之秀民變肄以從中夏禮樂文物之盛麗使覿儀聞風莫不感化而忻從非公其孰能任之昔蜀在漢陋矣文翁教之而賢材彬彬軰出閩入唐甚僻阻矣常衮作新之而士之俊茂升聞者踵接乎上國是故蜀始司馬相如之述制而嚴君平王褒揚雄之儔繼之詞文遂最一代閩始歐陽行周之登拔嬗延五季訖宋諸大儒嗣興其道遂與天壤相終始則二邦人文之開先固文翁常衮之爲烈也已今公往師表貴竹斯兩人績效奚啻過之云乎夫本之以爲己之學而倡之以爲人之仕固三代作人無斁之實功棫朴菁莪之化所爲詠歌其盛於無窮者也公治我吉之日每教士必先諄諄乎是則專持以詔迪貴竹卽藹藹吉人濟濟多士異時不並爲上下所媚使禎邦國而寜庶民大禆我文明之治於允洽與西南羅施鬼夷陋習將熈然一變而與丰鎬同風蜀閩二邦興起之烈庸詎足爲公侈說也哉余不佞占公仕學夙志所蘊蓄知相成之效必有大著於時者故敬序以復諸君之請焉

壽大中丞近野蒙公六十序

今天下凡列要鎭則咸督以持法重臣其制蓋兼古監帥之任矣乃議者獨稱邊鎭要急其簡授宜先他任也是豈以中土非要急乎夫揆中外大勢邊鎭猶手足耳手足固甚切身然以視腹心其緩急先後固較著則事任胡可忽也國家當承平極盛時中土蒞治柄之撫臣自足辦乃若交數省所遺積孽其治非撫臣能兼及者於是特立之鎭開府以專督之則惟鄖與虔爲然二鎭體要視邊督而手足心腹異用不可以無察也夫鄖之患起流播得良有司撫循之則危民不苦於艱食三省可同風已虔之患起藪聚其難殆加鄖倍蓰是故巖箐互扼則巢窟病於致防甿獞雜並則寇攘易以成變其外亙彌惠潮之荒逺海島諸夷交迹其走舟出入■﹝風貝﹞濤間去來超忽頃刻千里皆足遺虔深害故虔鎭得其人則西南列省之人安西南列省之人安則東北可按舉矣是天下形要隠重譬心腹腠理之絡會也治可易忽乎往陽明王公計劃玆壤能灼知豫圖於先事故動獲成效功業耀乎旗常自陽明公後幾更政人𨿽遵嗣各有所樹建然時不能無干紀也乃今環四省列壤之廣晏然相安於無事於是人始歸頌大中丞近野蒙公之爍休矣蓋公自蒞政以來凡諸甿獞詭伏皆若躬詢而得其情術故遇寇攘猖興恆先事動制其機萌運三軍於帷幄之籌不施气色而飭守備蓋公起家南海持憲中臺揚歷所至政體旣更閱而民風益熟不持軌軾觀省故郡邑謠俗之美忒峒寨塗徑之險易昔以爲龍蛇今以爲赤子無一不得之念慮參稽之微以出之政令推施之大宜所在郡邑民咸樂因其治無鬭爭金革之犯吏亦安承其教鮮簿檄徵發之擾其歸心撫馭飲食懷徳樂業編齒謳吟慕化者逺近欣合靡間情殆蒸蒸順服感召之黙成已於是今夏某月日公周六十有一之辰而太夫人黃髮康彊姁然樂公之孝養以能娛其耳目心志年比九十視聽不少衰損人曰備哉公之禔福乎夫仕宦而居髙位者有矣未有耆艾得致養於其親者也耆艾得致養其親者有矣未有享親以穹齡全祉久安愉而無拂志者也非公孝徳融暢何能致天休滋盛若此蓋聞古之君子篤事親之孝故能致忠以顯其君積守身之誠故能附下以信其民傳稱事親事之本也守身守之本也公懋毖厥修足樹人道之大紀繇是致守身之誠以彰事親之孝則天畀祥而太夫人之年符其孝之感矣循此而功業振當時名聲垂後世固本是道出之爾玆其能壽身壽親以壽天下國家皆相因自致之明驗逹之天人相與之間其道豈二本乎哉小雅稱樂只君子萬壽無期而必推稱其能爲邦家之基周書亦言建無窮之基則有無窮之聞夫本之出者深故其基之立者固非公所以載久逺無期之盛而不可年數計者與

雙江先生文集序

雙江先生文集總十五卷爲故太子太保兵部尙書貞襄聶公之遺文其從子儀部君子安手類輯之刻以傳諸天下者也儀部與餘同第進士友善自余往侍遊先生於京師特辱不鄙視每出朝相過從輒舉所自復反復置論辧不極宻微不止意先生之文余或能一二稍得其深者故集方就卽走書屬余序之餘念先生自壯齒以歷旣耄之年未嘗一日不孳孳於學其學也未嘗一日不以古聖賢之道體悟約踐於身俛焉蘄至之故天下學士大夫有聞先生之風者莫不願得先生之文讀焉非獨所重其文也誠欲因文以求先生之學庶幾得其自至古聖賢之道者以反諸身不謬所從事則余欲敍先生之文不推明其學之本要使天下咸知先生遺言之果足以信世也其敢爲儀部君復乎乃今卒業斯集研窮後先辧難之旨始妄意先生之學殆據其成徳爲訓所謂身有之故能言之其體悟約踐之微要未易爲眾人究說也夫先王之學以歸寂爲宗以致虛守靜爲入徳不易之極其所受𨿽有從出然自得於反驗黙識之際以超然獨契乎千載之上豈世之淺聞膚窺者所能遽渉其津涘也哉今天下學士大夫疑先生之學咸以爲其趨髙矣然或卑之若有棄其致逺矣然或邇之若有遺其從入不詭聖人之指歸矣然猶襲沿二氏之筌筏蓋余往事先生抑嘗聆其教時猶私扞格於中炳炳焉懷不祛之惑至寤寐求之積之踰十年之久乃始愯然於先生之說其類冰之凝釋於水溢流江河無異浸者與顧今未深逹先生立言之奧猶以其歸寂之宗出禪致虛守靜之功出老氏而先生時時據引間不無出入於二氏之書則四方慕學之士其不蹈余昔之所疑焉寡矣夫先生之言寂本易大傳之無思爲其以生生之易出之爲感應之神豈若釋氏滅有求寂壒然自絕其生理至斷肢體棄倫常不悔者之類與其言致虛守靜本易咸之虛受艮之止所無失時其致大本未發之中以立天下之有豈若老氏主虛極靜篤爲歸根塞兌專气致柔之攝用而私利其身至芻狗萬物搥提仁義不顧者之類與其不深詆二氏之非而間據引其說相援證無亦探極性命之本以爲視聖人特毫釐之差固無病乎其合而取之耳乃終之背違千里斯又不必智賢之能辧抑奚庸摭前聞以肆支說之呶呶者耶𨿽然先生立教凡於道之綂體悉備皆上逹之能事也其若下學之自卑自邇積小以髙大者多似未之詳焉豈所謂先立其大者本具則末無不貫之推與故余妄意先生之學直據成徳爲訓凡辧難皆舉所身有者著之宜非學焉未至者之足諭也昔程先生稱聖人格言在論語微言在易中庸故𨿽以子貢之逹材猶不得與聞性與天道則先生之學其信否固宜俟後之作者於百世而余敢遂謂一二能得其深者乎哉先生孝友稱家族忠節振朝廷功澤施列郡風猷動四方史必且述載之以標闡來世諸若文辭則信其才情所至要非平日所專志肆力者然光明峻潔之操雄俊邁往之气周流乎撰敍辧質間抑足並穹壤長有矣玆天下所共睹識焉者也

萬安倉前周氏族譜序

布政右使萬安周仲含君往歲旣修其族譜成以書遺余南都曰願一言序諸首簡俾族人知所誦法余時方抵怒權憸被嗾構棄仕歸而君適持憲節督兵閩海上道阻逺不及趣相復也數歳君以覲事過家復緘所刻之編寄余山中余披讀因知君譜在宋乾道時先世嘗一二創輯之入明正綂景泰間君世祖參政公特卽往譜纂治加詳焉郡諸耄碩則咸爲之序著矣故君所修者但增其世無攺於其文間問序徳安何司寇遷麻城耿廷尉定向二君固昔遊余而於君爲同志友其論述往往舉君問學相究切而要其指歸於求仁有味哉其言之也余陋且衰愧何以益君𨿽然二君之言信美矣乃於君欲族人知誦法者厥義或未之竟余請繹二君求仁之說以廣君治譜之意使讀者咸忻勉相成可乎蓋昔先王因生賜姓立宗法以管攝人心非特私智彊使之也求人所自出於天卽其本之一以協其心之同故建宗子而樹之法使後世相維守於無窮則人可合諸天而孝敬由之興矣故宗法者仁道之大端也天之生物也一本本一而分不能無殊故宗法舉本之一則千萬人之身其初固一人之身爾乃析分之殊斯世以服更而親疎之等列位以世別而昭穆之倫辧仁道於是可序推矣故宗法有百世不遷者大宗之綂同仁貫於本之一也有五世則遷者小宗之辧異仁行於分之殊也故求人所自出於天則天不能違生之本求天所自本於一則本不能違心之仁而宗法無弗備焉是先王以仁合天之極則也夫天體物而不遺仁體事而無不在故先王仁洽之心其同也有恩以相比仁逹之政其異也有分以相制使民親其親長其長而天下平皆宗法之爲導也後世宗法壞而先王仁天下之志冺慕治君子始思以其遺意教之家而推之天下則譜義之修具固仁道之不可廢與夫譜也者普也普其仁於家而逹之乎天下故以斯文代行事而足與捄宗法之微是𨿽先王未之有猶可卽人心之仁以起之而況外史小史之所掌旣訓之乎三代之興也哉今君以求仁爲學其施宜自家始則譜道非其要物耶余聞周氏之爲族舊矣稽唐盛時業以閭右稱巨於我郡𨿽歲久譜牒放失而家之貿券尙守天寶之故藏則上下千年間其人之踔軼有尙而世逺磨滅不稱者何可勝計獨前數百年有悅舂陵之學受之以化其鄕者其事尙足考溯也彼非所謂豪傑之士與周氏後先哲乂所表立其孰能過之今君復以其學中振舉所蓄積抑且耀之家而昭灼乎四方凡周之族殆求之有餘師已其奚以逺慕爲乎蓋余聞求仁莫切於近取諸身而生生之易流行乎四體百骸皆仁之所貫浹也故求人所自出之本不外斯心之仁求心之仁周流貫浹於一身不外生生之易玆君學所獨至二君旣亹亹究切其指歸矣君之族士可不敬恪朝夕勉焉思有以企之繇之以正倫理篤恩義事物萬變莫非生生之易之成像效法焉斯固君求仁於身之大效與夫今故家右族治譜者眾矣大抵侈文獻盛美章世澤久長以徇時俗之矜衒而已間有舉先王法教爲訓者又鮮能深識夫本之所在則君欲族人知所誦法其孰有加於求仁之說者周氏後人其尙觀焉自考擇毋忘君學所有事也哉

送鳳竹先生徐公赴南少司空序

古今人材品不同事功亦因之以異其成也豈非能先致乎學哉蓋材品之降受出於天古今人宜不甚相逺也乃其成則古易而今恆難夫非今之學異乎古耶繇是以甄材品而槪事功古之視易今始邈懸是故學弗可以已也昔孔門論士之成徳舉其凡要於弘毅焉止矣蓋弘者以天下視一身恢乎常若有餘毅者以一身任天下確乎未見其不足惟材品之能先成於此也故任重道逺舉天下事功無一足尙其仁體之所推者玆三代之士所以俛焉日有孳孶不敢一怠乎學也吾求其人於周衰以後上下千數百年間若漢諸葛亮孔明宋範希文之二君子殆近斯倫之選與蓋武侯以學廣材以靜成學所云庶幾禮樂之本旣非無所從出矣文正讀書長白山中潛思中庸之義至苦奮五年不少懈其牖勸張子厚於少年論兵之日抑何見之獨加人一等也夫學絕道喪之久有能致力於二公所從事自濓洛以前未睹一二或似之者彼所謂豪傑之士𨿽無文王猶興其風之感乎百世豈孑孑事功之慕者能擬其儔匹也哉乃餘論友今世得中丞鳳竹先生徐公可稱追古士而獨與稽非耶其賢信人所難及矣夷考學之所至抑旣黜事功而遺材品進之成徳有餘能焉公自起諸生卽嵬然負經綸大志研窮六籍思以推著於行事故嘗取瓊山丘先生所補大學衍義摘其切於邦家大政務類爲纂要一書學者多誦傳之視文正在秀才日誌嘗先天下之憂以爲憂不知孰伯仲也久之築室海虞山下黙坐澄心觀天地萬物之化反之身性若有合以爲道在是可推行矣出而第進士擢袁宜春令入爲南監察禦史開誠布公集眾廣思睹勢權趨競一時公治其邑中蔑焉不一瞬及也彊直自遂迄阽困阨遷謫無稍悔比諸葛武侯廣材成學置利鈍順逆於無校不旣黙信而允蹈之已乎今釐撫我江西列郡身處堂亷之髙慮周藪澤之逺視蒸黔疾苦不啻癢痾搔摩之恫切乎身而以所推見者亹亹日效之政猷甚於民之不能自朝夕也故以平賦斂則積深之獘革以攘寇虐則劇稔之憝除卒之不動意色而奠麗列郡於綢繆桑土之安其事功之成於材品何如哉蓋學能蓄其宏毅之徳故任重道逺不違仁體之充廓泱泱然隨所放而皆凖可謂無慚三代之士所樹立已於是列郡吏民慕誦美周召分陜之休視洛西漢南所詠述若髣髴幸見於一時肆今南少司空之命下芾車促戒其將何以慰黔懷思耶於是在鎭文武大吏自藩臬諸大夫而次咸邑然於公之行以予謬辱公之知予有年屬文以導宣其勤志余惟公材品事功之過人天下士旣共睹識之矣乃其學之所成致兼備弘毅之全徳不一二推本所從出則奚以爲諸大夫復乎故聊述敍所膚窺若此公行矣天子將召公入佐新政責以一代治平鴻業公宜孰先與無亦務陳傅說始終典學周公學有緝熈光明之訓以爲大猷亶告庶乎交成並進於殷髙周成之隆日可竢之耳余知今在廷大僚必直於公斯焉考卜而胥以公爲師師俊乂之首望餘言非殆其先籍也夫

送宮允範君竣試還朝序

古今定取士常制若無與於人材之興墜然士欲自致其身以效邦家之用則豈能出先資於所定常制之外耶是故唐虞官人事言底績成周賓士徳藝著庸自上世以來凡取士固必有常制士欲違之以效用也得乎後世人材視古槪不相及則存乎所立之制或未善抑用之者不無少失其始意焉耳昔我髙皇帝之肇建豪英也監視往事首以貢舉薦辟諸科並行士之不試文義於有司者十數年矣其後病薦辟之屢不副所任也於是折衷隋唐迄宋取士之制以定經常不易之守士三歲一舉之鄕拔其中式者升名禮部比歲而大會之以羣試簡什一之俊錄而獻之天子繇是臨軒召對釋褐以成進士其典於是益隆矣夫求士始進特嚴鄕舉之法非以初之不可無愼與是故本之經術以正其業稽之論對以觀其志諸品校之宻規防之備殆上世取士常制多若未之及者其在京畿視他鄕舉尢加重府尹丞旣如期以請上必專命文學侍從之臣二人柄事其辭而南也則又宴之闕廷遣驛以佐其行當斯簡任者不尢難乎其稱塞哉乃今歲南畿賓士適遘聖明禦極首祀所司祇承休嘉視昔之特重而加崇者不無惴惕乎中於是宮允吳興屏麓範君奉詔往隸其役殫虔不怠日夜矢精白於品校之宻規防之備斤斤無弗極已繇是所拔士皆嵬然著夙問於時者其選掄之明人謂十數歲間殆鮮儷焉事竢將還報其成於是京兆尹丞陶楊二大夫以例有贈言謂余往籍詞林嘗濫與玆典又於君辱有一日之遊也胥來屬言爲贈夫伯樂之廐多良馬匠石之肆無枉材以能取之廣而擇之愼也南畿非士之冀苑鄧林耶騏馬杗棟所錯陳不有希鑑絕目爲之差別昈辧則千里逸足長困櫪伏百圍巨幹終腐溝斷孰與識駿骨於驪黃牝牡之外挽梁欐於擁腫液稱之中以成致逺負巨之明效也哉故士誠不失累黍尺度因常制以自奮其長而恢邦家之利用必其倫擇者得取士微要此不可爲眾人告說也範君嘗舉所素蓄之學入奉大對肅皇帝親拔置進士第一人擢爲翰林修撰擅文名於館閣舊矣直行慷慨不顧流俗譏詆故久之而其賢益著薦歷南北淸華之省繇少司成而拜春坊中允海內薦紳士方踧然望君以寅亮茂弼之業著功名於旗常鼎彜間則其爲士之伯樂匠石也豈一朝夕之爲積者耶余聞君在詞林履禁近無懈其修任編摩弗弛其勤比教成均大能以身先物士趯然敬向之不啻虞龜夏橇之前民用而堅器故能卒樹人倫之表式也夫學邃而神識內融行茂而精華外朗以求士業於閱校掄采之常法不猶衡錘之操輕重繩墨之引曲直所黙定孰可欺乎此都人士宜其詠稱嘖爾比於舉貞元者之頌敬輿試嘉佑者之慕永叔無以復動其訾議也夫以人事君忠之大以身取士明之盛斯二大夫之所爲亹亹乎君固非阿私其同事之好矣

期齋先生文集序

自昔相臣能以文學蔚然稱巨宗者代豈多有其人哉蓋古今人材品性識各有所專長而獨盛則文學之與名位功業不可以並槪亦其宜然爾秦以先弗論著漢初固重材武相臣之用儒術顯者間見於武宣之世其撰述列之史傳亦略可睹見若二韋之詩公孫匡貢之論奏𨿽所遺僅不幾存然往往非後世可及降是而推考其近似者東京之後鮮覿已唐一代文章號焯偉然自武徳以逮貞觀尙仍六朝之衰習及後稍變近古相臣崛起其時始各施著所能長故詩美二張文最權李潤色鴻業亦庶幾上世雅馴之遺焉至兼其美於文與詩猶然或病其能豈非材品性識之相局有未易以迄全也與繇宋歷今數百歲相臣之克臻斯軌殆可類鏡矣肆我少傅期齋先生呂公獨擅玆盛於右文之朝其文與詩旣殊絕先今之作者蓋材品性識踔然軼出於名位功業之表其能兼昔賢所難獲宜近世所不多見邪公少邃經學微詞奧義每自得往聖心傳之宻要士逺近爭師事之未壯登進士遂簡祕垣陟宮署進位成均亹亹益充其詣造菁華麗藻傾艷四方大篇長什詠誦多士駿問上達遂茂被肅皇帝之特知繇大司成入贊綸閣寵數曄盛一時莫可倫比公自念業以文學致通顯非殫精闡述無以副上休遇於是綜綂百家聿宏掞制憲章六義大鬯風雅七政幹璇璣之運五文施粉米之章勲華所紀寅亮斯毗喜起時賡幾康實協匪徒鋪一代之閎休紹往哲之髙躅而已某自偕計吏卽幸綴公遊從之末瞻其風神儀觀已得所爲皭然超淩於世垢者蓋迹方阻逖而心恆向往之曁濫籍中省日侍公承明著作之庭則辱投誼益深最後叨陪掄士之任奉公朝夕彌浹漬論議出入相取旁及古今事變之更涉色授神與若忘賢不肖之不同量也蓋飲公之和至矣所恨未盡讀公平生所著裁自快愜也迨公宅憂謝相事某亦遂畱滯南省咻於讒吻擯歸去公之鄕旣逺不能時通訊典記頃緣簡書趣召勉出竢罪未幾丏疾獲請因稅車武林之館得覯公冢嗣葵陽君乃出所梓公集以示則夙昔所未卒業者一披帙爛然矣葵陽遂屬委爲序嗟乎公之文盛矣豈某膚闇所能論次哉然嘗聞海內君子稱公之詩古意泔澹多曲江簡逺之趣而句律錯出開元大歷間有洛陽謫後之工所未及殊泱泱二韋之雅則乎其敍述則斟酌天水縝確而不失之疎籌議則馳驟趙郡俊拔而不流於縱公孫貢匡所陳議未足述擬其該備焉可不謂才妙神斤意融心匠文與詩旣淩駕古之名世者歷選明後先元臣自西昌長沙而次未睹兼長並美似公之斐然不竭者也𨿽然竊有槪於中矣公弼亮多年所持似曲江之正而其識則過洛陽所施類趙郡之逹而其度則包天水彼夫數君子在當時𨿽志不必皆行然已各效所施用公佐明聖不世出之主得時宜非諸賢可望而謝政中年無以卒竟其入告之猷蓋是時上數問公乃忌媢者擠之曾不遺力使公曠然抱宏業天下不大蒙其渥澤蓋某手公之文感疇昔所歷記撫捲至屢廢讀則是集覧傳旣眾將無同愚之耿懷慨然如不能自釋矣乎繼自今有企公之風者某知不獨嘆其詩與文謂足當一代之巨宗而已必且因是以得其深焉庶幾其可論公之世耶夫不推公志業所蓄存而但侈其文與詩之美盛固未足爲知公者也

歷任疏稿序

論奏之文主於匡邦國之務其究欲推行事以著成功故因位建事而材智施焉遇任圖功而謀慮出焉繇是形之論奏乃可以輔翼政治不爲浮蠧之空文矣夫自昔哲賢必得位任始能效見於事功苟非位任之及卽有良謀嘉策何能自奮樹哉蓋漢賈誼劉向皆抱踔絕之識而懷忠篤之志治安災變之疏斐然古今所共誦後有作者莫能或尙之已然誼遭明聖之主固嘗數韙其言待以不次之秩敍一歲超遷至太中大夫不可謂非奇遘者乃流涕痛哭於漢庭所獻議卒不一少施用向托肺腑宗親其忠鯁旣信之人人指斥權邪天子且爲之悲寤乃竟不免禍擯於其身夫士不當位任之授𨿽識與智若二賢欲事功有就且難而況其下者哉故語曰不在其位不謀其政而書重入告之猷易戒出位之思誠以事功必繇位任之有托不可以偶幾也則諌議非先資乎是將不爲無益之空論乎余讀太宰黙泉先生吳公曆任諸疏私嘆公遭致之盛抑其位任有及善因時而不輕試之效邪公自筮仕致膺穹顯中間回翔郎曹藩臬之司以政學推施內蓋積三十餘年之久乃受知肅皇帝則在禦史中丞撫釐我江西之後上心日有所隆注誠察其已試而多效所疏列不逺於事功也夫以公恢廓之度貞介之守運其材智謀慮所至績業甚著流乃益務深厚不伐遵飬自晦其後先陳議不爲誼之憤激而得失之端靡眩不爲向之指切而正邪之辧自晰酌緩急於事始故其舉之也協審從違於幾先故其計之也周蓋繇督撫晉貳列卿亟承賑饑遏寇治理河漕諸艱切無一不稱上意指者曁總司空柄衡宰惇大以宏體而興使成利有深慮明作以著用而信上逹下無稽事物曲裁於飭化之備人官敍於器使之均凡施措之大者則已槪見於玆編上所以察公可屬大事非本其名實之加在事功有不可卒揜與夫循所居之位以謀所任之政因所任之政以陳所告之猷故事專而上不疑則絳灌無所施其間志行而下不撓則宏石無所中其姦蓋公之遭致所以殊異乎二子者繇誠能濟務其果似誼而不躁忠足杜讒其直似向而非訐讀其疏不可想見其人乎余自公長臬我藩方覯見卽辱軼特之知俛仰踰二紀愧無能一副公所期待者往公辭太宰余亦無幾觸權構西歸念去公之鄕稍逺不能數奉朝夕間詢公福履之盛意天將迓耆俊以平格之休篤祜斯民未艾也玆謬被簡書勉出幸丏歸得請覿公於檇李之舟魁然健敏類方艾之年則元老壯猷彊爲明天子一出若昔晉潞二公在唐宋者公得無意念及之乎別公且行公子太守中翰二君追余以公疏刻成委序遂不辭僣綴其末簡儻餘言或少合乎則庶其不負公疇昔之夙知也已

太守雷侯二親膺褒制序

三代所以論報其臣也有賞延而無褒推豈爲制反不若後世之備哉蓋封建法行則上自五等所詔爵下逮列國卿大夫之倫有位莫不各以其世疇奉上之任使是故諸侯賢有功能旣得入爲王卿士次降而若列國之執政皆選於其王之貴冑卽有舉用亦不出所稱公族公姓之良其以側微致顯膴僅僅固不數見則褒推虛號世奚庸矜尙之以爲榮邪封建廢而天下鮮世家士起編甿幸受上簡任政貴有官秩孰不願貤其身之有俾爲若親之光顯故上欲優體其臣必褒推所自出用惇興孝勸忠之化在治宜莫有先者夫古以爵貴命賢類多出於世庸故上無頒錫之煩下鮮儌望之過所謂禮逹而分定以先王典法存焉耳乃今槪之豈同倫欲無損益三代之遺得乎故自褒推之制行則內不疚優體之仁而主恩溥外不失論報之義而臣忠勸斯𨿽先王未之有夫固可以義起者與我國家法虞周爲治大計中外羣臣律以三歳考績之法課其行能爲殿最而褒推之典因品式以爲之覃流蓋舉人情所甚安固可百世行之無斁壞𨿽然士起家非一塗其得此不甚難乎必才周治政之美譽始有所資而逹必功累課最之盛業始有所循而著外是思求稱其職而幸褒推之獲則制所恆格者故今之汲汲陳列𨿽賢者欲自盡乃心非必有所幾而爲之然自盡豈有他哉出乎君則入乎親其思致乎竭忠成孝之有事抑人道所共歸也吾郡太守夷淩雷侯蓋今天下焯焯名大夫矣其始事司寇爲郎賢聞克著司功署其績曰稱故三年得褒贈其先君子如侯郎母夫人封太安人焉久之穆皇帝覃恩廷臣侯進秩爲大夫其賢聞益茂盛司空復署於其績曰稱於是再得贈其先君子如郡侯大夫母夫人亦進太宜人焉後先制詞予敍並加人一等侯捧以自慶嘆夙昔企願斯切乃幸一旦獲之若持券其荷被上恩至矣一時與侯遊者咸忻忻咨嗟共異其遭際之隆謂人子能自致其光顯於親若侯焉可矣非忠孝素績其疇能迄致之可不爲甚難也乎數歲侯擢守我吉郡益推褒上之忠廣爲九邑之霈澤九邑人士感侯徳日深莫不歌詠頌思以侯爲眞我民怙恃也詩稱豈弟君子民之父母而記者釋豈以彊教之弟以悅安之故民尊親之若父母也侯其不愧斯語矣哉余邑長晉江趙子鷺得侯制詞示余謂九邑旣戴侯若父母則侯之先大夫曁母夫人不爲九邑大父母矣乎先生盍序一語以慰侯孝思於不匱余曰允哉君子之忠君也必本其孝於家者移之而其欲利澤斯民也又必卽其親之所愛己者深體而力推之是故知親之不可遺而充之以事君則忠之所以日盛矣知身之不能免於親懷而逹之以治民則利澤之所以日流播矣侯治我郡信乎其能舉斯心以加之上下者是宜行之家而推之國周施於天下沛然出之有餘能耳故由之以恢宏其績業則聲名可垂於竹帛由之以引長其功澤則事實可載於鼎彜將見交龍之章不足紀侯之休嘉鏤犀之軸不足標侯之巨美其爲二親光顯豈特若今所膺被已邪異時論報之典輝然焜耀乎天下必後世大有所推述余老矣尙庶幾或及見之庸預序列之以俟

奉賀大中丞新原先生江公平寇序

夫事變之來靡常惟智者能處之以無事斯可與世之謏聞膚識闇於理要者道哉是故非徳之所養者深不足辧幾之微非才之所負者厚不足荷任之大二者固智之所從施乃其出則必本之學也士大夫不先致力於學無惑乎事變之難裁矣曩時閩廣湖南之寇多藪匿嶺北諸郡縣境中嶺北姦遊與相聚並往往窺間便出沒騖攻剽爲列省患久之依山箐樹穴壘以旅拒官司之法令而虔禍因滋蔓不可薙云自建鎭開府以來朝廷數愼簡文武威重之臣寄之授鉞之任後先諸講求經畫故具其宜無遺謀者然撲之未靖而已煽招之甫輯而忽畔以今遡昔其能帖然馴弭不逆戎綏之顏行者幾何時乃世持計安之議多不出剿撫二策則虔事蓋歷試之可暏已豈非當塗之士好智而不循其本才徳之積不深厚故出之罔裕而施之易竭此繇學不先植乎內非智之果難用也夫虔有安逺之黃卿不直彈丸之注壘空而盜酋葉姓乃世據之爲巢窟紏脇旁通之民駭助其聲勢鴟張鼠伏齮齕大吏相抵扞其恣逞更六七十年致眾且數萬乃吏竟弗之校也比歲廣寇入犯我撫吉諸郡酋葉槐者幸能掃眾礪戈致死以恭督府之命羣醜旣殱槐遂蒙優賞獲冠服之榮及今槐死而賊楷繼之盡更故約束禍孽首構其種族叛迹倔著僴然稱雄長自驁殆天褫之俾速滅邪惟時大中丞新原先生江公適蒞鎭建節之始爰申保釐嘉訓示導化大方令諸新民子弟有堪誨迪者咸使進之序校教以親上死長之義自是匪彜陳而囂暴易人並忻向獨楷悍悖莫格也然服順者爭至則楷勢寖孤故疑畏興而叛志愈橫遂屯眾馬蹄岡仇攻良民之不已附者乃公先授計將吏曁諸新民率矢心什伍相署人各奮勇自效故楷所向輒敗衂黨離援絕計亡所從出則舉火自燔焦骸原莽中諸從徒無一能免於馘擒者虔所在驩動咸嘆公攄籌帷幄屍渠凶於笑談指顧間使郡縣免宿舂之戒士校無亡鏃之費誠載記之稀睹英哲所未前計已虔諸屬邑自贑令陳子一魴而次並戴休美頌令績以余嘗辱公知誼最深久因走幣謁言爲公賀夫天下事變忽來非智固無以決幾萌而成事勩然處失其用所措應或蹙之僨敗豈非智遺先本不能行所無事之過與矧徳之所養未深則歆溝之志盈才之所負不厚則虛恢之見眩以此推施期成祗資愚庸之謫笑是故士不先植學以茂致用之本則智常獘於擾事玆患之所以益滋蔓也今虔寇參錯諸巖險𨿽韓白治兵良平握畫詎能卒使之詟服其驤首幸釁思騁好亂之志紛紛胡可勝道假令公不先之誨化以黙回其梗習卽日磔數楷軰於市何益方內之奠乂以彼稔軰自剿絕令同黨比事之人皆欲共斃而立臠之則公威徳在眾心豈不赫然若雷電之振耀公何一有所與哉斯大禹所能排懷襄之害於摞撬雍容之際其本固因乎水之道耳故曰智若禹之行水則大矣今公所行事非邪使虔黎老壯艾得弛然安寢食之托室廬之守世世孰能忘公之功今海內事變日夥天子方側席拊髀日延望功伐名譽之賢相與致敉寜耆定之績於安攘間非公其人疇濟也詩不云乎夙興夜寐灑掃庭內用戒戎作用逷蠻方夫戒戎作逷蠻方乃不越灑掃庭內之近事則智之施用孰鏡焉是非武公之學所能日躋於睿聖其才徳更千百世無有能軼之者與余不佞敢祝公以武公之業俾邦家永有毗賴斯可已乃若沾沾頌公事之奇則推公之學與才徳究其至當未可涯涘庸敢舉是爲公多也哉

慶邑長石巖龔侯奏績得褒贈二親序

先王論報臣工之典至周蒸蒸備矣然其時有賞延而無褒推豈往制反不若後法之曲洽哉蓋三代封建久行官材多疇咨世庸故上自五等庶爵之建下逮列國執政之選往往因崇徳象賢之資以能敬承有位仕祿不失其先守當是時諸侯之賢有功勩者旣相次入爲王卿士而食采邦邑之卿大夫及夫公族公姓之良亦莫不各攄材諝斤斤稱上之使任故世祿與封建相維官材與彚升不匱其以側微致通顯殆什伯不一二睹焉斯椓杙舞鑰之賢所爲嗟窮於盛代也則褒推虛號世惡得歆侈之爲榮施邪封建廢而天下鮮世家士始有起編甿占膴仕者其胥欲貤身之幸有以光華所自出將非眾情之並願乎上之人因爲著之彜典俾成興孝勸忠之化則於政治助流固非徒法之曲洽云耳蓋優體之澤渥故可隆主恩於不匱論報之義章故可勵臣忠於不懈二道之交爲禆益後有聖王豈能復易之我國家辧材審官制從虞周太宰敍中外羣臣功計咸律以三歲考績之法課其行能髙等特有品秩贈封之嘉褒綸顯被乎奕世論報誠周重矣然得之旣甚不易而郡邑治民之吏視內秩尢大有徑庭是故必材兼治政之美然後譽有所資而逹必積累課最之盛然後能有所程而著乃其間薦刺非出一人察詢非舉一事欲名實者皆無左謬難已故仕爲外吏常患是典弗克訖致其汲汲思奮振以期庶幾一獲而邑然不慊其志者恆什九則固勢有由然已吾永新長令以治行焯推後先載之往牒眾矣顧未聞有滿考入奏而得褒表二親者乃令長吳郡石巖龔侯賢績褎然推江省第一撫按大吏遂交章上其最而所司方議行久任法謂宜酌畱治行殊絕者需後不次之用則不可無褒錫之典先爲之寵異焉天子報可銓司遂下之省曹示旌令於是邑人士咸忻喜侯政聞得首逹而私慶是典足大慰侯心玆壤且復蒙其休澤也相與謀所爲頌揚者邑丞陳君某尉柳君某所幕沈君某爰諏眾謁言於予予惟明主期理化之盛則思擇賢以乂其民哲士懷奮報之思則思致身以顯其親斯上下交承之要道也然自昔重循良之吏乃或一代寥寥不幾稱非近民之罕爲功乎侯治邑美政未可遽更僕數而要所成致灼非俗吏論效計成於一時者能及歷推前史所載益見侯之難能焉是故其愛視宻邑而仁可思其化擬中牟而教不拂頑習變更似杜超宗在建陽寃抑滌拔類曹顏逺之治臨淄廣學宮而鄧成之誦溢繕津梁而肥鄕之謡播儲倉賑歲畫比安道甃城息寇策過敏行至夫政先養人則孚賈惇實之惠亷不近名則篤馮元淑之操凡古名吏所施措侯無一不見之行事邑人士懷慕其賢於靡忘固宜有不期然而自致者與抑古之世家能以祿延祚裔於久逺必其先有大功徳於民故子孫得世守家邦久至數百年不衰此誠天道之弗僭也侯髙王父滿川大司空淸忠盛望翊亮毅皇帝朝厥績茂盛數傳至侯考少華君偉貌丰材嶷然思振耀前烈遭家不造莽蜂肆螫賫其施以歿世則舉數葉采食之報固當於今乎取足侯奮自孤童嶄嶄露奇頴於舞勺之年不踰紀遂成俊名其業方若大川之沛放也孟子稱君子之澤觀五世侯距滿川公代序適應之矣塞而始通微而俄熾泉沸火然其盛大庸有極乎吾因今以驗乎古信三代世祿之延殆天所以庇有徳而非封建能爲之引長者傳稱公侯當復其始天欲丕昌公令緒其假今褒推爲符兆非耶隤祉錫美用靈承休寵未艾邑之人玆預卜稽之審矣庸且慶侯今被之榮數焉已哉

送邑長王谷龔侯入覲序

易著比象特取先王建萬國親諸侯之義甚哉民之不易比也夫裂天下建萬國欲使人人無失所此豈一手足之能及哉合其大綂於一人故專制之勢尊分其眾理於庶邦故胥匡之化洽先王能成天下之比固以是其親諸侯非所以親百姓乎是故爲之朝覲會同以通上下之交則咨詢集而四方之欣若逹矣爲之慶讓黜陟以施勸懲之教則章癉明而五服之治忽辧矣民所欲與聚所惡勿施庸有出先王所比之外乎三代徳衰王化弛而力政作伯彊興而虐威擅先王比天下之道冺然無復一存者秦罷侯置守一切以法持下其獘也上勢孤而欺蔽行下情壅而怨讟積民離畔失次禍亂至相尋弗止歷數千歳無有一振先王之遺以救秦之所壞繇漢而後可推已天憫斯民之無比我髙皇帝起應其時乃舉先王舊政以反中國之彜常其道蓋自親郡縣始師古治而不襲其迹抑因時焉爲之耳至若稽制有虞則肆覲考績之度章揆法成周則朝同述職之事備會通先王典禮以成變化於擬議豈循名不舉其實者類邪今天下郡縣之廣蓋包古要綏列服之外版圖所載固兼先王聲教之未及焉比之可易易乎哉夫三代盛王附庸小邦之君治政皆得自達於天子故諸侯日親民可使久比無渙計今一縣之大視古侯國或倍之乃治政戞焉鮮通於所部之吏九重旒黈相懸邈覩聞可殫徹乎是故民棄所願而欣苦之情窒吏溺所職而治忽之效戾欲成天下之比難已頃歳上踐阼之始思大修虞周法意以覲揚列聖之耿光昈察小大治民之吏茂振勸懲章癉於一時則有宴錫寵任之榮黜罰訊治之辱加之賢不肖無一不當其事功蓋累數世一創見者夫古今殊勢而合治侯吏異建而共政豈非更化之獨盛歟於是嗣歳之春天下復當大覲羣吏我永新之長嘉定王谷龔侯治其民旣蒸然咸得所比夷考一邑之政又爛然靡不興舉蓋侯精勤獨任釐獘蠧必究積深敏健時施除姦孽無論久伏使一邑盜輯訟止岌然不遺摧陷廓淸之力乃其興士崇教乂民期化尢亹亹不懈政之先本易稱有孚盈缶得比道之首吉侯其身備之矣乎肆今大吏交剡馳薦聲實日騰流中外往陳所述之績宴錫寵任之先及詎足爲侯侈者蓋聞祖宗盛時逺近咸一其任使來朝殊等之吏往往因召問而得才猷踔絕之俊迄致一代名碩偉績上神聖獨出千古頃舉非常創見之典灼知羣賢於輯覲之日意今咨召踔絕哲髦以成王者顯比之公非侯其疇能勝之侯行乎哉余永新將不爲異日之中牟宻邑邪邑人士方屬余述揚侯美若弗及而丞戴君廷光簿謝君廷紹乃朋來先以贈言請夫侯異政旣成一邑之比乃二君佐君旦夕當竊自慶其得所比也則餘言𨿽無文固非私比侯以爲佞者因不辭書之以張侯行雲

送太守起潛張侯入覲序

先王治法之變至秦罷侯置守極矣然更數千百歳訖莫有能易其制者豈非時之所會𨿽聖人弗能違與考秦建郡之始其大者亙地至數千里名城壯邑犬牙相錯舉其治吏與民之大政無一不繇郡出者守之權可謂專而無奪矣然所部盜興民怨守弗能一爲之輯天下渙然散解守相顧眙愕莫或少禁禦之其敝起於上下之勢懸而壅蔽之患積也魚爛河決所因成有漸矣夫時巡考度歷覲述職先王所以親比天下使吏治察而民隠達四海利害安危之故無所匿於其聽聞也卽後世之郡視國守視侯其道豈與古先王異者乃郡地大職重或有加於上世封建之制而壅蔽爲患無能少救乎秦之敝先王親比天下之道冺然豈復有一存邪漢更數世至宣帝始知重親民之吏其拜郡守刺吏必召入見而曰與我共治天下者惟良二千石乎黃龍地節之詔諄諄課最計功之間可謂得政之本要先王治法猶庶幾賴以一二推行焉故其時田野乂安循吏績能彬彬著史牒玆非善救秦敝之明效與我國家稽古建治每三歲大覲天下治民之吏凡受會考事慶讓黜陟所蒞守並用虞周舊法列聖遵承其道亹亹餘二百年郡縣生民利害安危之故與吏賢不肖之辧𨿽窮偏極遐介在古要綏荒服之外者無一不徹聞於旒黈之下故壅蔽之患除吏媞民安其成事可考見已乃若郡守推擇視他職尢爲愼重冢卿特疏擬請必詢諸臺省列司之賢有焯聞者乃以授用至大覲考稽郡佐屬功過以協黜陟之公又守言先資輿論始以次參合也繇是冢卿聽而致之則詔王廢置之典行焉任守郡之官視漢宣之隆何如也肆我吉郡股肱上游襟吭吳楚之交會前後擢守是邦必極一時之選頃東吳起潛張侯之是蒞也稅車不一再月民嘖嘖譽而頌之逺近若出一口長老至嘆息泣下幸白首一及見之今踰年感思益深謂侯眞有父母之仁於我者也侯何以得此於民哉亷簡以鎭物敏果以作事厚民之力不忍傷惜民之財不忍費固其施政之執要與至若嚚訟之剗豪勢之鋤防舞玩近姦杜請托私計則若有不假意色而自沮絕者蓋侯爲人洞逹闓明於事無所回撓心之所存必使人人皆得見之斯其誠動之應有不期然而致者乎故僚友薫之則著羔羊素絲之節屬吏感之則振鴻鴈中澤之惠民浹被其仁化固宜日淪浹而不可解也於是侯以覲事當行郡丞倅司理諸君子介使謁餘言申贈余老衰無文何能導揚侯休美宣眾情所欲抒者蓋嘗閱郡牒思我吉多賢守功行往代無校論已明興以來朱藺陳張四五公相繼奮興比迹漢循良之盛逮余耳目所及若致齋兩城滄溪鶴臯諸賢侯皆近在四五十年間其蒸蒸成徳奚怍洪範三徳之乂侯髙明類致齋兩城而不懈柔克之宻沈潛兼滄溪鶴臯而時出剛克之毅宜同寀諸君子之傾信相悅久益不匱則玆行也何以諭其相祝願之誠乎蓋聞祖宗朝重郡守之親民也察其入覲髙等召詢時瘼於便殿因及僚屬之賢能已又推宴錫以光寵之往往召入爲諸部寺卿之佐迄升於大猷今天子英明獨出上歲旣肇修斯典於來同之日矣繼今其有不光膺乃寵若召信臣黃金之賜朱邑大司農之拜以風勸列郡於嗣春者乎侯必首蒙其盛用大慰中外之頌思已敬以是復諸君子之請並預爲九邑之人士同其忻祝焉

江西鄕試錄後序

今歲己卯天下復當大比士某不佞謬應江西巡按禦史之聘獲叨預試事旣竣役而成錄矣故事宜有言序後乃拜手作而嘆曰美哉泱泱乎江西之材之盛其恢廓固有所漸積與夫材之鍾於士也非時無以興之而其庸於時也非久無以成之是故人文之化成不能違天紀以開先也昔在虞夏之時江西尙列壤要綏之外其民始免沈澹之菑橧窟與居不知有士之教學也聖人制化推施自近以及逺書稱祗臺徳先不距朕行殆亦但使之柔懷相馴不以邦畿之治程督也司徒侯明格承之法瞽宗肄樂和聲之化意其猶有所未曁乎更千數百歲以迄春秋之際吳楚始交盟上國寖慕諸夏之風故其時楚稱多材吳有聘魯而得觀周禮之盛者孔子轍環列境友其賢卿大夫古傳記多著及焉江西故包並二國域中計其時士之能不隳進取名湮滅無述載者宜眾故聖門速肖澹臺子羽之賢遊業是邦至低徊畱之不欲去今墓蓋巋存云士生斯時得無有從之講修先王遺業以作奮其民者乎世逺不可考詳矣自後又更數千百歲以迨宋則諸儒方大振鴻業紹明聖緒江西士乃有超然獨悟以孟子之學淑當世推說至今爛如也其文章焯顯若歐陽王曽數君子使班列遊夏之間不知孰後先蓋士之大興其材於曠逖也歷百餘世僅一再見焉乃恢廓所漸積若有黙屍其昌發之期者儻所謂時乎非耶嗣是天心厭亂我髙皇帝肇起而滌祓之泛掃函夏峻烈實首競玆疆鄱湖康郎之戰績至今山川餘震耀也治定功成首開拔賢之科江西士則有褎然特起以其文擢天下第一自時厥後名儒碩輔彬彬項背相望士之接迹倫魁繼列膴仕他省未能或之先焉玆其受甄養於列朝涵育之久卽周濟濟多士未足比諭其盛非聖神久道化成之蒸被疇克以臻此顧近數十年間江西士有名實不副前哲之憂議者多咎往己卯孽藩召釁列郡士遭兵刳之後蹷然稍損其聲稱气化與時流易固理數之難控揣者與夫十日十二子相配數窮六十今會其時矣物窮而變數極宜反某愚不能忖推其必然第閱覽諸士文气暢而詞蔚義周而才贍剗芟近習浮靡以庶幾先民之朴厚有江西往哲之遺矱焉其將振起近敝迓復往昔之綦盛某因竊睹其似矣矧今聖天子躬建五三敷錫彜極旁招俊乂思得眞才以弼亮熈績於靡艾訓諭臣工毋以虛文罔實政諸士服膺旣多矣行將對揚大廷布分中外諸任使抑思所以攄宣平生不怍他時所推許必何道而可幾耶記稱事君先資其言拜自獻其身以成其信諸士頃操素業入應棘垣之試其言固鑿鑿事君之先資也出當事任果能悉舉所稱引載之功實使人人信其言之不左謬繇是卽始進質具槪之大行無加損斯可謂不負所學矣不然庸免終身之遺懼乎哉夫古今取士始試以言欲觀志慕之趨往繼庸以事欲考行業之成立是所謂誠信之難士當致身以自獻者也要之功期於循實則名有所不虐取事專於揆義則利有所不苟近士委質事君之義無所往而可少解於其心者自獻成信之道宜莫有大於是矣於戲諸士尙相與懋敬毋忽也哉

賀大中丞新原江公考績序

大臣任邦家之重其受托固無敢自擇然明主權推試之微未嘗不於其難易取衷焉夫垂紳振佩雍容持巖廊之議與握籌以計利害無戾乎銖寸者勞佚旣殊究擁旄立纛驅馳奮敵愾之功視操觚以論得失不出乎文墨者夷險尢異較斯難易之相懸豈可同日語哉古之君子事戒弛勞道先讓夷矧爲大臣而當上之授托庸敢私有所致擇乃聖主權推試以制任使則世之以材智自見足授邦家重寄者固可考識於諸難歷試之日蓋古今恆然矣顧非其主之明聖不足以致其微也昔孔子觀於唐虞之際而曰才難不其然乎誠不獨嘆才之難抑亦有感於推試之不易耳夫九官十二牧都兪以命之於一旦終身無謬其任使後世有能槪似之否耶苟非歷試之深素詎可遽得其績效之大萬世蒙被永賴乎故自後世溯觀之微直才不若唐虞之盛將亦試擇之方久左於二帝之哲軌宜其任邦家之重不能皆稱所授托治化之不古若抑固有繇然已議者乃謂一代之才自足一代之用今未必甚逺於古獨守文之世往往難及創業之初始則天之生材隨气化盛衰不可以彊一也庸詎知艸昧更踐智謀宻符於主信承平服休功最靡軼於眾覿則試擇之權輿非明聖孰能幾焉余以今禦史中丞新原江公之著勲虔鎭黙計公受上特知殆得之中外已試之積效視唐虞九徳之選不啻匹百世而共貫矣公始仕郎曹蚤有朱瑟冰壺之譽繼更藩臬益顯黃流玉瓉之光謀慮若房齡而守不滓重厚比周勃而才則優故屢著之能交薦匭數振之聲騰計書蔚然暢華聞於下上而名實之歸愈沛也比歲嶺海阻擾閩粵距行天子念虔鎭扼三省要樞督府制一方死命疇咨庶采簡視羣髦得公以敍丕庸僉論靡不茂協焉公至偃輯部曲釐拊蒸黔召諸新民聨以什伍開示格柔之道牖以從善之門抒布亶忱靡間遐逖叢箐侏■﹝亻離﹞寖弭耰鉏之化深巢穉昧亦興庠序之風時則黃鄕孽醜播惡罔悛安逺之甿危阽莫告公乃戢不殺之仁威驅無嘩之宻旅士甲甫擐而崩角之歡動廩糗弗峙而執訊之馘獻自昔未有遏方張之寇舉易成之勩如公馬蹄岡之捷者也繇是徼息熛傳之烽境絕騎動之塵所督三省六郡環數千里之廣重闗弛閉城無穴狐之窺外戶晏扃家息吠厖之警公何以得此於虔鎭哉誠豫先事之防信孚巳日之革故能使嚚凶並迪於棐彜冥悖式馴於編齒神行健決不假鈇鉞而反側自耆定也於是公在鎭三年矣循例上最將馳奏以徹宸聞三省士民私懼公詔且遄徵弗克祈畱之以久撫若眾邑然類赤子之懷𦇤乳也於是贑守戴侯記南安守陳侯誥以余夙受知於公爰走使數百里謁文以抒頌慶余交公踰二紀竊睹公行事不懈古名臣之風今公曆試其難所至焯然樹績美上神聖獨出灼睹中外材智之臣可授托重任當無有過公者蓋虔鎭節鉞始畀推擇已先注及之矣簡立左右俾正三宅之揆玆非其時與昔漢宣帝思用蕭望之則儲傅召擢卜稽於馮翊出守之先唐憲宗欲相裴度則晉土啟封薦加於淮西視師之後公今其不能久我虔已六郡吏民欲效東人無以公歸之思得乎於戲公繼今益勉厚哉幸天下極盛無事旦夕毗襄大政其尙以鎭虔所效先豫之嘉猷及時入告則無俟更擾可使海內滋殖乂安載其淸靜寜一生民之禔福宏矣余不佞敢因二侯委請敬陳固陋公其復我以爲何如也

洞麓堂集卷三

●欽定四庫全書

洞麓堂集卷四

﹝明﹞尹臺撰

衡嶽二賢祠記

往己亥之夏臺奉使楚諸藩其秋反自荊襄道長沙竣事武岡止捨衡山之館稅息焉旦日謁嶽廟遂陟上封徧覧祝融紫蓋諸名勝乃並天柱下南臺憩休方廣之寺慨想晦庵南軒二先生髙風低回畱之不欲去於是循寺後麓振衣蓮華八峯之間降觀深窈髣髴當時登遊所載述憮然若從之徜徉其後先也旁矚寺右空址一方指問僧能丐我以祠二先生否乎僧忻然願相厥美越日還抵衡山搜笥得資金半鋌以授邑令內江章君宣曰其爲我計創二先生祠令曰是固吾有司事也爰屬僧伐木陶埴鳩工庀役不訖歲落成明年僧遣其徒入京索記會臺請告歸弗果就比歷今二十年矣前僧之嘗詣者復來白下申促臺始得追爲之記嗟乎古之君子與其不可傳者往矣乃其遺迹在穹壤間往往去之百千世之久人猶思之不能忘何也夫心之精神通乎天地萬物之表不可以古今間者也眾人有之弗存宜其生死溘然名聲隨軀形殞化冺冺無以復詔於後矣賢者養而存之以至盛大充塞故能參天地靈萬物烺烺垂耀古今亙久逺而莫之敝也夫其遺迹之可考見者皆其心之精神之所寓托士欲尙友古之人抑惡得不卽是求之繇二先生登遊玆山所載述推其詠歌稱引戒懼箴儆之相及兢兢焉惟恐一理道之有失一倫慮之或不悉中也此其心之勤然不懈於道固將通天地萬物爲一身施之百千世而無朝夕豈與世之癖耽奇隱迷溺光景假恢偉壯麗之觀以取快鬯於實時者所可同日語哉是故其立之屹然不撼者山之所以常鎭也其行之沛然不竭者川之所以常流也動而爲寒燠之遷易出而爲雲霞之蒸散感而爲虫鳥之飛鳴形而爲艸木之華實則其變化與相周旋性情與相昭察亦旣躍矣蓋二先生平居問辧相益專力乎千聖相授之逺業故凡其足迹之交耳目之營無一非敬義精微之施用其心之精神所寓托者豈能一二爲眾人告說哉讀其文誦其詩繹其師友論議切磋之指歸不知反思黙契上求二先生之深造以自淑勉其身心不足與言善學矣斯臺所以祠二先生之志也嗟乎吾黨之士有升斯堂者亦可惕然自興起也夫祠成之三年安城鄒翁守益吾邑甘翁公亮始納二先生主釋奠明年增城湛翁若水來署其堂曰嘉會其秋吉水羅君洪先復至則取二先生方廣諸詩大書壁而自題其後以示志祠自章令屬僧肇工首其規度者主寺潔空迄相乃成則其徒圓林圓玉眞定也有助於祠皆不可無載故並記之

思補軒記

易稱無咎善補過者也而孔子言事君之道亦曰退思補過大哉斯義眾人之所以治其身君子之所以事其君其皆無踰之者乎夫過者人之所不能免也自非聖人誰能恆立於無過過矣而能知知之而能不復於有過玆顏氏之子所以庶幾乎無祇悔者明此以事君固古大臣匪懈交修之實志凡思圖免其瘝位皆不可以忘夙夜之咎者也昔詩人歌仲山甫之美而曰衮職有闕仲山甫補之夫不知所以治身不可以事其君已過之未能逺而欲補君闕遺使相成於無過之歸其可幾乎故大臣能補君之過必知盡道不累世無或尙其徳矣非仲山甫誰能及之故曰徳輶如毛民鮮克舉之我儀圖之惟仲山甫舉之愛莫助之語仲山甫之徳人旣弗能及則亦莫可得而助之爾夫學不能明善誠身而苟慕徼上之知志不能矯眾厲俗而偸欲徇時之好術不專於尊主庇民而希巧宦以榮身事不可周於經世宰物而務拂常以干譽世之君子所爲事君之道其究不槪可考推哉要之揆於仲山甫之所從事何啻千里玆孔子言補過之義寥寥無以復聞於後也余佐南銓數年幸曹政稀簡得稍致力於古賢聖指訓憚往過之多積傷舊學之益墜則思進勉乎易無咎之義其道無從入也顧謬玷卿士之末叨華秩而據髙列儳焉蔑少著效其位不近古所謂竊者耶廨署右空故有庖湢之室歲久而圮乃告之太宰咸寜王公易其腐枿增創軒三楹感治室有闕尙不可令無補也儻事君而昧斯諭其能無怍乎厥居因合易孔子大訓題其上方曰思補兾獲朝夕覽觀自朂云或笑余曰子名軒之義似矣抑頃嘗備官侍從未稍睹所爲衮職之補者今攺官舊京逺其身於湖江數千里之外乃欲彊效所不能不病乎抱出位之思哉嗟乎吾誠過矣然古之君子所求自盡事君之義蓋不因仕處逺近殊志也惟今聖天子神明獨化賢公卿遵制謹法無所復致其贊翼之功左右近職思求補一二闕遺不可得其何有於逺臣乃沾沾在念時私疚而未已者誠慚報塞之未能勉竭駑力以仰效尺寸之補卽或捐伏艸野猶將寢食不遺吾思也矧方塵任使庸敢自病出位遂僴然不以動乎其中哉故舉易孔子之訓而爲朝夕奮朂之規夫亦先求補過之道於治身俾無速官咎焉已耳他豈余所及也乎旣用解或人之笑因記其說以諗後之君子

牛田尹氏族祠祭田記

吾牛田尹氏之族其有祠也舊矣祠報其始遷之祖承事公其祭用冬日之至蓋取先儒程先生遺論愼遵式而行之者也祠故無田祭之文或不秩有之自近歲始余久仕外未知其所繇創也頃甲寅春餘叨拜南大司成獲歸展牛田之彥曰栢來覿因間請曰栢兄弟少孤賴先妣楊令人訓育於幼提之年長俾之學而柏兄弟迄無能顯揚其志也今二兄先後沒世獨栢存焉往先妣寢疾垂革召栢曁諸孫語曰自吾慟汝父之捐代也懼將不及睹若曹之競矣今四十年間若兄弟曁諸孫比比稍成立𨿽存沒殊數乃前聞幸不殄非汝先世之有遺播耶吾爲若門婦蚤嫠僅僅不卒隕獲思無以報若先世徳惟祀事曰幾庶幾其慰朝夕乎顧今已矣若曹盍愼修之毋匱我志又曰吾聞古卿大夫祭有田其授之上也後世人得自立產士庶人皆可行之夫祭不以田胡久逺若曹速取吾爨供之田稽之籍出畀諸宗老令永毖其祀修吾卽見若先祖考地下無恨矣蓋言之呫呫至瞑云於戲柏之無逮於顯揚也尙敬此以朂不怠然非先生賜一言爲記將嗣是而後誰述焉未幾栢竟逝每憶及未嘗不戚然槪之心矣昨歲餘歷少宰滿再歸栢從子學忠軰爰申其前請嗟乎玆事之可記也豈獨顓顓於祭之田哉禮義非賢者莫能興乃自古記之矣是故禮壞於俗之敝則或視報祀爲虛文義捐於利之厚則或丰貨產爲私有士大夫從事於詩書問學者猶不能牖其俗之所難化而破其利之所不能勝矧在乎笄幃鉛黛之儔哉夫壼處病於寡聞故多溺俗而忘禮陰秉蔽於嗜藏故往往侈堞積而昧行義久矣婦徳之難抗於世也乃楊令人何其獨岌焉不一蹈世之所病與蔽耶語有之家道正傾視婦人玆易訓女貞而詩之匪教匪誨閔衰世所爲刺也族之將昌大餘不於楊令人玆舉卜之哉抑或言始祖冬至之祭𨿽出大賢旨訓然考諸禮若不能無疑於僣者故文公末定四禮黜其儀不載乃我吉郡大家比率遵行罔懈則豈無所取而冒爲之耶蓋宗法亡而世族之渙莫收於是稱故姓子孫有貿焉不知其祖之所自出者忘祖棄族民是以益偸始祖之立祠而祭也尙可以救宗法之微乎夫廟儀覩於綿蕝不必曲臺聚訟之爲固燕射施於軍市不必矍圃列觀之爲盛故禮苟足以矯民振世則𨿽先王未之有猶可以義起之也矧大儒成議昭昭乎其足據持哉余懼後之挾拘說以瞀俗而使賢母推孝明報之志將無能表信於其嗣人也故爲之附申其義以復學忠兄弟俾咸敬識毋怠焉耳

崇正書院記

往邑大夫江浦朱侯賢旣治郊闗之氓閧淫祠而擾比廛者抵法遂以其事聞之巡按禦史吳公遵吳公報牒命邑撤祠攺立崇正書院以作事意在屏邪閒正導民使知方也適其時邑有徙學之役已相其祠故敝陋而迫囂混不稱學者居息吏因之弛役歷今二十五六年矣比歲郡諸邑士並倡講會興正學所在重書院之建士爭相濯磨其效彬彬著盛而吾邑獨絀焉莫之興舉衿佩嘆以爲恥余聞之緬然久慨中矣頃自建業歸偶循邑北郊西步升眺普光之麓降觀朱氏故址在鳯尾湖澳者後枕旛竿羣嶺之峻前揖義巽諸峯之特岡支委蛇宛復相環湖水渟澈瀦而後泄殆一方秀壤也乃捐秩金數鎰售之以爲是足使學者安業樂羣邑書院擇建宜莫有善焉者顧謀之同志使協眾成構旣難而自度已圖任是尢不易於是始欲撙縮歲耕之入累黍而儲之意數年或可少成玆願乃上冬之季始召士工謀之爰度材治埴卜日之良鳩眾經紀築構之事定其規式前治橫屋爲崇正書院之門中建廣宇爲知本堂後殿重室爲欽止樓凡樹棟三總共楹十有五左右周以步廊繚以翼閣使一邑士眾講會周旋其間雍容揖讓因可復見三代威儀其切磋相長之益固當有輔學校所不及者非直著觀美侈文具焉耳越數月告成乃復議斥田百石並故所貿址旁之池一畮有奇畀之書院歲輪二人主其入以待士之逺近來聚者佐其供需而凡會規一視安成復眞復古二書院故式將白之有司上聞於大吏圖可久行勿壞俾遺之世世噫抑勤甚也已於是邑士友咸來欣集以爲昔悼講會靡捨麗澤無所於資不期今得所稱遂將非吾黨之共幸與謂余不可無言開示名堂與樓之義以告學者令出入知所持循不忒所向往余不敢讓遂爲之言曰崇正乃士之常語其義若可忽也然始學者苟善反而力求之則有終身不能窮其指歸者焉今士所誦法六經語孟固皆聖人微言然舉其近人而易入者莫過大學一書夫明徳新民止至善大學綱領旣粲然矣乃其條目先始未有捨格物而能造其極者古今訓格必兼至也正也二義士童而莫不知誦之何明其義以有之身心𨿽白髮不一間見邪物理本出吾人之性有沖漠無朕萬象森然已具其初何嘗有不正者惟不能實致其力以至之則推之事爲往往失其正而不自知非世之所同患乎古易稱正其本萬事理失之毫釐差以千里而大學示格物之要必先知本其曰此謂知本此謂知之至也義固深切著明則今之言格物以致其知者捨知本何適矣故欲崇吾性所有之徳使出之順應不失物理之正其要必自知本始斯格物之首要逹之知意心身極乎國家天下之大一以貫之者也故掲以知本則學之先始辧矣而至乎物理之正以日崇廣吾之徳業極而效法乎天地上下與之參合聖人之能事畢焉要其始終之相成一敬以持之而已故表以欽止則知本之全功以備自虞廷精一執中之傳以訖孔門求仁之訓莫之有遺焉者矣易稱知至至之知終終之則所謂知本欽止者固存乎學者之心悟其說非一言之可究竟也吾黨之士尙黙識以自朂修從事大學先要進求孔門終始全功不徒煩口說之外騰焉斯可庶幾聖人之徒也已矣

山間四時堂記

南太僕署廨故建於滁州域西南距宋歐陽公醉翁之亭不一里而近後先諸卿丞以是往往數遊集而加拓修焉頃亭旣撤新矣二三君子爰相亭後隟址可增構遂以其餘材作堂三楹題曰山間四時於是遊者列席肆幾翼然足周旋布武其中而滁士大夫亦因間過從於於然相與緩帶觴詠極山水娯宴之樂俯仰今昔曾不知世代之後公遐逺矣寺卿王薇田公偕其僚盛古泉胡劍西諸君以爲吾黨仕宦不常聚則玆樂宜不常有而使之寂寥無傳可乎乃共謀礱石刻圖列諸遊者姓名示後而以書屬余爲之記嗟乎滁之山川自有穹壤以來不知幾千億年乃迄待歐陽公始有聞孰云地之顯不因其人也哉公文章在滁最爲人所誦稱者丰樂及玆亭之記諸君子名堂則獨取記中山間四時一語何居夫道有卽近而非遺語有似槪而實包者此難與眾人論說也是故天地一大山間也物類之相變化有弗出入見之者耶古今一大四時也气序之相推行有弗旦夕受之者耶任其物之便故能順常以適命因其時之趨故能察微以安義玆古之逹人宏士所以夷險無擇於遇寵辱不入其心者也在昔公之仕宋可謂立乎有道之朝矣顧夷陵之謫方困於若訥抵善之愬滁郡之出復厄於明逸醜正之訕乃公視之忽若過塵浮漚之相遭一不稍動乎其中述之文詞聲之詠歌浩乎有以自寄而怨懟不平之气卒秋毫無所形見也豈非順天地之常以適命察古今之微以安義寵辱不足爲之驚者耶則其寓貞志於林泉魚鳥之樂旦夕出入所欣會悠然與山間四時相感托於不窮豈眾人所可識哉今去數百年之久讀其遺文睹其陳迹猶髣髴窺公之襟度夫其傲睨萬物之表揮斥八極之外將神之往來遊衍者更古今固常在也則二三君子取斯語名堂不庶幾有曠世尙友之思乎抑諸君子際會休明幸方內無事得以其閒暇徜徉斯亭遂山水娯宴之樂追公勝事於上下陟眺間旣快其樂之似公又不少嬰公之所患玆非明天子之賜乎哉夫侈上賜以追古名賢之遺而皆在事爲可紀余縻職守恨不能褰衣往從一愜平生景行之心因載姓名圖末然謬以屬言附著玆石亦未爲無幸者也

莆田林氏重修祠堂記

莆田林氏之先逺矣肇代自晉常侍祿其子孫散處閩中至唐九牧始大顯盛於莆上下相及殆千年支系之繁譜牒至不可勝紀古今言海內巨宗必稱莆林氏其居邑和美市者侍禦若雨之族也尢著聲當代侍禦六世祖曰廷綱以國學生受知髙皇帝擢吏科給事中賜名恆忠卒官中書舍人其孫叔文甫當氏中微之際奮創赤立竟用恢大乃家於是建祠市東以祀其髙祖府曹而下四時饗獻必考法先儒遺論買田若干畮歲收榖可千斛俾其後人更掌之曰庶幾祀事有常共乎祠建旣久累世澤承無敢怠頃歲莆遭島夷之變祠遂毀於火侍禦聞之大慟曰嗟我祖之志蓋荒哉移書告其族眾亟修之願以秩金佐若值踰歲祠成乃謁余爲之記余觀侍禦志仡仡玆祠弗置豈獨重其先世之遺構已耶蓋將以著教家之道也夫古之君子教家必自其身始是故祀先以惇孝睦族以廣仁𨿽條貫同一揆然苟非本諸身以成教則何能推之家使久行哉是故本吾身之所出與所分則遡祖考而上推而至於無窮循祖考而下推而至於無窮皆吾身之出吾身之分吾之心之不容已也況近而可思可聫者乎嗚呼三代而後仁孝之風何其日衰而莫可振也人不知本諸身以推之則教家之道迄無繇著之行耳故祀事廢而事先之孝弛於是有嗣世不食其遺者焉後之儒者憂之乃始酌爲祠堂之制使貴賤皆得通行教家之道推之人人足興起非祠孰爲之屍耶是故祠以祀先則報展有常位而孝可使之不匱矣祠以睦族則燕序有定倫而仁可因之無斁矣玆記所謂禮𨿽先王未之有協諸義而得起焉非爲夫祀先之孝興於人心不能忘譬水之積其原以出者未嘗竭也睦族之仁逹於人情弗可遏譬水之放其流以行者未嘗止也然則因其不能忘而教之孝猶浚若源使無障者也卽其弗可遏而教之仁猶導若流使勿壅者也是道也叔文公以托之祠遺之有後旣百年乃今侍禦作新表振用克成教於家林氏仁孝之風其浹流庸有艾耶抑侍禦推明是道豈惟成教其家而已蓋嘗移之以爲臣則翦藩虐踣權逆大正邦國之紀天下莫不稱之曰忠逹之以爲政則剔民蠧夷寇難茂振生人之理天下莫不誦之曰惠而不知本其孝之出本其仁之施也玆所謂自家以成教天下其推本固若是而豈但玆祠之爲林氏重也哉余以典校辱侍禦之知蓋相朂於徳誼之歸有年因記玆祠並書其所立之大者以附著云

蕪湖縣興復馬公役法記

蕪湖縣據臨大江左側在畿輔稱小邑而當水陸舟車之衝集使節往來所經從官夫舁挽日或千眾弗給也湖蜀滇粵之名材美殖艑銜艫接作貢王國莫不於是乎輸委歲有搉筦之使柄若計檄巡卒徒寄食縣官者動不下數十百軰以小邑任紛劇之徵會固宜民滋病而莫可振息已矧巧胥猾吏從而簡料其入出獘孔漏射吏莫知所檢裁歲匿月伏患蠧可勝述指哉今禦史大夫懷安馬公頃爲守於其郡也悼所部之民苦累槪弗省卹然未若玆邑之特甚焉後先長吏守文無害顧莫或爲建久逺策施何耶乃躬履視其境按獘所從積嘆曰耗矣邑哉壤陿而民艱於賦矣厥或謂商多貿遷利倍使錯出代協其民則又皆四方浮寄之旅其止行固莫之禦禁也蓋聞古有市布門徵今弗獲已稍取力於是則無問商若民第緣居業贅虧以多寡其募召之數庶幾均互有常節乎皆應曰然於是稽邑市居之民若商別其廛閭止聚近逺以辧市直抑昂使上下其役力之供卽人人樂得所受不敢以懟上耳乃總縣十坊坊立水符若干括其門籍凡當符所逓發者儲以十匱俾徵遣之罔佚避比所輪之坊爲懸昭示先戒令符吾無敢弗恪以聽其後終始相循若環無端各以其當順及也繇是出符走召眾罔不悅趨若流水故賓至無滯程而役供有恆算視昔擾突蓋十省七八矣於是輿人相與歌之曰野則有薺園則有葵孰符畀我而往若飴又歌曰符之方出役來匪棘我民胥懌符之旣絿役夫並休我民歌遊蓋是蕪湖之患若滌祓民商並濟不知役之爲苦事云於是咸思馬公之政不忘則又相與立祠報徳共著休迹於永久間者邑長吏志匪在民持墨黷之操自盈殖巧猾因乘肆爲姦馬公役法大沮壞民商交病獄訟繁興賓使來過至遏弗可往行撫按大吏爰議繹公始法復諸民而守若令更代頻疊訖莫有成其利者比歲李令臣節至大諏於眾知馬公之遺存皦如也曰法美矣備矣余爲玆邑長卽弗能致民咸乂庸敢黜良政惠隱慝使阽疾苦罔瘳乎於是攺符新匱親簿正其注記蓋悉舉公成籍加愼詳焉民旣欣誦厥政因之行於是礱石撰書介閩士郭遇卿謁餘言鑱以詔後余聞古之役民也歲不過三日止耳夫廛之出孟氏猶譏其厲民況其它哉秦蕩滅先王之制眾不勝力作之苦乃相興於亂漢踐更唐庸調皆不移踵嗣世輒壞其紀宋稱仁厚繼傳亦莫循祖政元丰元佑役法各有偏戾大賢竟易之鮮便也今馬公卽地制法久行而民猶歌思弗置豈非曠昔今所大難者耶李令不任主已視往善爲師從修其弛墜使公徳播流罔匱非逹政守之先要矣哉詩不云乎維今之人不尙有舊余故曆書公事因並及李令之美以告後之吏玆土者

白鷺書院學田記

太守嘉陵何公旣興修吾吉之白鷺書院成於是大召九邑之士使咸業遊其中以相觀道藝於有就也乃九邑士應牒挾策來者亦罔不忻忻然慕類而簮盍矣公曰盛哉士之聚於學也夫吾居之弗能食學將累焉聚庸可久乎乃出罰籍之金若干鍰創田若干畝以餼士之來學者命曰學田令有歲催掌之而屬余爲之記余惟公之以學名田也欲使士食焉而思其學也學至乎道焉爾矣是故士之於道也猶農夫之於田農夫欲治其田則不可廢耕稼之務士欲求至其道而可忘學乎哉昔先王之理天下也畫地而井列之則黨庠遂序國學之教立矣誠以人之有道也逸居而無學幾何其能人乎故自天子至於庶人莫不由學建國之四民拔夫材之俊爲士士所守業學又其專焉者也今夫農夫蚤作夜息閔閔然耕稼之務不敢一怠其功於田者彼誠業有所專矣士之於學乃或異焉謂能守士之業也得乎故士自幼至長及至耄焉所治無非學之物也故學之於誦習而有詩書六藝之文猶農夫之播也學之於耳目心志手足之舉措而有弦匏干羽升降俯仰之節度猶播而欲其長也學之於敬孝禮讓而有朝聘喪祭鄕射養老之儀猶長而欲遂之也學之於蒞官守政而有考藝選言受成訊囚獻馘之法猶遂而欲斂其獲也乃其要則使之自學其性以期至於道焉爾矣先王之教衰於後世士之由乎學者何其至道之寡也是故以所學施於天下國家之理鮮有能得其效用其故可知矣聞之筦子民之從事各有常少而習焉其心安焉不見異物而遷焉是故其父兄之教不肅而成子弟之學不勞而能語民之業不可使弗專也夫農弗專稼則他技能害之士弗專學則異道能惑之士惑於異道不可捄反矣昔孔子憂先王之道將裂學者無所從適也故退而與七十子之徒修明其說以教後世當其時異端權謀功利之術競起然卒不能壞孔子之道者則以其學固卑而論固易破也及後有楊墨氏出始以仁義近似之言亂天下孟氏辭而辟之韓愈稱其功不在禹下豈不以近似惑人之深非得賢人君子明先王之道以拒之不可耶漢魏而後老佛之徒接盛其言之髙虛神變旣足以躍竦一時之賢士而其所立報應因果之說又能鼓天下庸愚並歸之蓋吾聖人之道至是𨿽未亡滅而幾於淪化靡詔矣千三百餘年宋周程朱氏數大儒興吾聖人仁義中正之道賴其辧之明而說之詳蓋始爛然光顯焉明興稽古治列聖旣尊用其書以丕教海內百八十年間訓化倫理之昭敍幾乎三代同風矣吾聖人之道二氏旣無所施其抵牾故學者自始誦以至成業其從事不流惑於異道者數大儒開示之功也乃今顧有疑而畔之者何與夫異道入人深而易沈溺者莫如禪家之論今又或援其旨義使混吾道之精微甚者謂其本同也特禪用之以自私利是以有末流之異夫私利旣蔽之於其始尙烏有所謂本之同哉蓋見其自黨於邪詖設淫詞而助之攻矣於戲由今之說不痛除而力掃之徒使學者立新以自勝挈異以爲髙稂莠盛而嘉榖蠧欲田之無穢不可得已夫田之穢農夫則知治之學弗至於道士乃忘其所究取焉是士之學道不如農夫無失業於田也得不怍公之學田矣乎詩云誕后稷之穡有相之道茀厥丰艸種之黃茂士餼乎田而不由是說以進於道殆食焉不思其學者也然則公之創是田也豈以待夫士之食焉不思其學者乎哉

洲尾祠堂義田記

吾洲尾之族之老元茂公常訓義以率族之人推義所急先者爲之則倡眾志建祠新譜肇祀事嚴宗法令族之渙者合一焉已私自念曰祠完矣祭思其永也譜成矣族思其周也二者焉攸托其匪田弗可耶乃割己田若干畝畀之祠使族之人更掌之曰世守之毋鬻其以備祀而卹族也於是族之人咸義公所爲因指其田曰義田云公曰未也田𨿽今捐之後之人儻弗明吾得無有僴然稱世業奪取之爲己資者乎必索文鑱之石斯庶幾久逺可托耳於是礱石樹祠遣子弟造余請記余感其事爲繹義之旨以告若族眾曁其後之人曰若知義之說乎凡義之稱由利起之也是故不知所爲利者不可與言義而人之言義者顧以利爲義之反也曰天下皆沒於利而我獨義則我乃以義貴噫其弗知義之甚者耶老子曰天下皆知美之爲美斯惡已皆知善之爲善斯不善己夫知義之爲義而不知義之始出於利丰已以自廣削物而忘親乃獨取一二近似於義者爲之傲然遂侈於眾以爲義之道如是止焉是以不義之物益形而義之旨溺矣易曰利者義之和也蓋言義出於利利乖則義無所成其和也夫利者因於天制於人是故用天之道遵地之宜使物無歉材人無匱施小大官而上下序義之成也孰大乎導之而禮教興由之而事分逹和利以布之故天下咸入於義無難焉今吾借公之田告爾知義於利之道夫稼於田者寜不欲有數倍之獲然或閔而揠焉或惰而弗耘焉田弗穢者幾希矣利因於天而制於人不知所以和而布之是故有過而失之者矣旦求夜計思攘人之有以取盈則閔而揠者之類也有不及而失之者矣棄天地自然之用怠事忘功以弗獲自食其能圖則惰而弗耘者之類也由是丰已削物盡義所弗可爲者胥行之無少忌甚者勝相爭而得相奪使父子兄弟夫婦之倫斁至身隳而家隨以喪斯利乖而義弗能和之卒致也嘻可畏哉凡爾族眾曁公後之人其務思公之義觀治田以治其身式和乃義無徇利以隳乃家斯能嗣公之志於無窮矣吾不欲深明義旨特假大易之訓爲近諭亦推所急先者告之云耳若夫備祀卹族之意則爾族眾旣知公之意余可弗及也

竹軒記

族老本佺公植竹於堂之後自號竹軒叟於是公沒久矣子元益氏慨然思章其父之志而來謁言於予予曰何哉爾父所爲托於竹者元益對曰益私觀父之爲人也不務俶儻以矜名而其微行隱事則惟其子知之其鄕之與常遊處者或鮮詳焉無所於托托之竹以見其志之所尙爾是故嵁巖大谷遁身以自全不慁利徼名上闗有司曰吾有取於竹之淸裕財不私於家捐己以赴乎公苟力可爲無懾其難曰吾有取於竹之勁外無賊物之邪內無隱己之曲循其率易罔自匿飾曰吾有取於竹之直不爲利詘不爲禍疚蒙險寇而出死難其心夷如也曰吾有取於竹之固作之弗撓於其始成之弗壞於其終止乎一常孑守而無少變曰吾有取於竹之久夫五者父之行也而志之迄尙以之夫是以托焉惟益嗣弗肖願公之卒惠教予曰嘻有是哉𨿽然其成乎身者用是則期其後之必若是非固其心哉繄爾宜勉焉是故思其淸則無以紛囂奪吾情思其勁則無以巽愞敗吾志思其直則無以回側枉吾性思其固則立必有定而不揺思其久則行必有成而不毀五者具而肖父之道幾矣是故由之則稱賢修之則名孝是竹也爾父托之以自寄其訓勵爾後於今也甚大詩不云乎教誨爾子式榖似之蓋爾父之心矣夙興夜寐無忝爾所生非爾之宜究勉者耶於是元益起謝曰備矣願記之以示勿忘乃記

龍峯記

循義山而西南下上復巖層谷之間邐迆出平麓有村曠然數十里者上平鄕也鄕之中族姓棊列望之髙閌大■﹝門外告內﹞屋鱗次櫛比煙墟廬井相亙聚者張氏居也踰張氏之居之西有山蜿蜒翔伏驤首而盤尾嵐光霞彩旦夕隱幻蒸勃於其中者龍峯也於是張氏之後曰鐶以挾策修藝之暇登降遊息俛仰是峯之勝毎低回畱之不欲去久之因托號寓志而請餘言以記余與鐶父敬軒君婣交垂二十年間一再過升張氏之庭覷其山川气勢之郁盤歷其堂室居處之靚邃接其少長儀序之飭雅聽其辧對搉說之詳美未嘗不悚然敬異而私嘆髙門世家之昌大有繇也矧若鐶者嶷然端且厚不抑靡於世俗之流變則余欲無應其請也得乎蓋吾聞龍物之至靈也然人可擾而馴之則龍之靈固不靈於人也惟人失其靈與物相泯化於是物得以勝之夫非徳之不能自成失其爲人之理故靈不及於物也歟易稱龍徳也者言人能自成其徳類龍之不失其靈者也今鐶取號於是無亦知慕龍之爲靈反之身欲自成其徳耶則其尙惡可以弗予也且山體定而有常龍之用變而不居是峯之以龍名吾不知其義攸居豈非象其夭矯騰踔拔勢穹漢之表有龍之儀矣乎吐雲雨澤萬物厚積而時施有龍之功矣乎止厜■﹝廠外義內﹞之下而非卑也出膠葛之上而非髙也感忽遹怪乘四气以周遊有龍之神矣乎是數者鐶欲何擇焉夫儀徳之表也徳不備不足以著儀功徳之載也徳不建不足以著功神徳之致也徳不盛不足以語神故君子動容中禮四體黙諭振其儀矣道濟當時利遺萬世載其功矣淸明在躬順應無方妙其神矣斯易所謂龍徳者非歟鐶志乎學而嘗有聞於是則亦惟勉之而已夫庸言之信庸行之謹蓋學者所以至乎聖人之域易稱之以訓龍徳之由成者也鐶斯勉之則其爲龍也孰禦焉荀卿有言學始乎爲士終乎爲聖人鐶而有志於是吾不知其所至止矣

慕亷公義事記

慕亷公者今洪雅令萬君望之父也少業儒不稱志乃繇藩曹掾仕爲鹽課大使𨿽居冗秩能皭然不涴其潔尙故又自號慕亷云久之意鞅鞅如有所不遂竟白長吏投牒去玆老其鄕二十有五年且過八十矣猶力行義事不少懈前後所施散惠利於人者甚眾其大者若建塾裏中以訓蒙士梁廣塗坑要津以濟行道之不通者貿隟地而封樹焉使胔骼得有所揜埋也而皆捐田立守俾不隳永久於是鄕之人咸懷而誦之以聞郡縣吏言之巡撫中丞傅公加旌典焉南昌令皇甫渙特撮其事記之今年春望之失第畱銓司以餘同年友知其世復請一言詔後公之義事旣昭掲人耳目奚藉餘言以重耶𨿽然嘗讀老氏失仁而後義之說私有所槪於中矣夫上失其仁然後下得以行其義比於大道忘徳之世則固已相違逺乃或並所爲義亡之徒飾文相欺眩至不得已持之以法焉斯不爲忠信之薄而亂之首耶固知老氏激世之論非誠槌提仁義裂先王之道以駕其說者也公好義成於天性𨿽非有所要慕然察其事豈無所自致之者夫義者利之對也利不專於己然後義可及於物公力行義事以自慊老而忘其年數之不足也得非本其慕亷自好者之所成與蓋古者仁政行於上而教養事備故民生死無憾利用出入莫不咸爲之所故無有顚越於渉行者使古政至今行卽公義事何所施措之夫鄕塾者禮黨庠術序之制也舟梁之修冢域之治周官合方氏蠟氏之政也而皆職存於有司後世居民上者徒責效簿書旦夕期會之間視政理大者曾漠然無動於中夫是以仁政不行而匹夫獲倡其義於有濟苟捨是弗修卽民棼然以貨力相私智勇相苦至寇攘劫脇無已也於是禮持而法乃隨之夫禮禁法前法施禮後其於風人之道感世之具得失短長之校逺矣於戲今之世孰有若慕亷公之爲者哉使其義行而天下知向方庶幾可救仁政之失先王之志猶或能因之少推行則所惠利豈啻一邑一方之賴爾耶故余於公之事樂稱道而老氏之說卒不敢深詆之者也

順天巡按察院題名記

今年禦史南城鄭君修安被詔巡按順天旣數月特疏請建專廨幸得如巡按應天例立察院都城中以肅姦宄貞紀度甚便制可遂徵罰鍰於所部州縣中計材程力不病民而事興舉無幾工僝遂伐石樹壁間列前後禦史姓名鑱之令來者得考觀焉乃京縣二令長以君意來謁記余惟禦史肇建古始秦漢間其職寖隆隆光顯矣引綱維執繩糾以風裁百司彈禁其不法則姦慝屏而訓化行生人之理道易致也歷世尊重其任擇人以充非哲材不使濫授所從來久逺明興稽古定官內自朝公卿大夫士外曁嶽牧郡縣大小之吏凡受職各有專事惟禦史兼持並攝得用耳目所及以法柄督察焉是以業務修隳政物臧訛上下無有或蔽匿者百八十餘年國統昭飭庶績熈明軌道尊而咸繇禁罔疏而姦亡所絓豈不斤斤著成效哉夫巨若官聨秩敍兵農戍賦庠校禮儀之興攺細及筦庫出內質訟有治有不治兼持並攝卽所治無掣曳者必巡按而後周也蠻貊獞猺荒僻曠逺際乎邊裔之絕墟內總九州島幅員廣長壤異而性殊巡按握憲布令推施好惡無敢反側戾趨尙焉其人一其法故易行也惟京師貿雜五方謠俗舛詭探丸狙擊之豪剟寢剽遊之猾寄糈奔營竄籍援托其幻憰不可殫狀莫非倚法爲市者矣侯宗戚黨貂閹戟校之櫛比黨環輩錯蝟毛縮集於衢衖間犯科指若啖葅蓏甘茹苦噦無有恆慕皆欲恣睢以撓吾所拘揵外域諜間近旬逋黠變名易貌隱詐不可譏訊棼然闌出其情術皆有所揣伺然則一禦史治辧其中卽操法果可迄行已乎故爲順天巡按之難視它所治或倍百其勢則然也在易演爻二多譽四多懼繇近君之難遂也夫法罔必行惟近哉使近不阻於法逺何患有弗制者斯蓋存乎其人爾鄭君亷公有威博易而能任大行法止姦好謀善察揣知閭廛陰瑣然米鹽淩屑弗校也其近而無懼逺而有譽章華俊之績於甸輔非無所自致已建署列石使前後氏名著傳不泯豈將侈文具而標虛美哉夫取人立鑑則覿往可以推來前乎此者勿論自上履阼及今巡按玆蒞幾何計所行事孰得孰失有不班班可考見耶撫石而指第之是非名實殆校然黙定矣昔太史公摭述漢臣爲表自公卿而下歲月各著其遷次令後之人稽名迹隱顯之所以不磨滅當年非存乎其位也後之觀今猶今之觀昔以是知人不以是自知非理所近也是故知禦史要重則必求所自立以副焉知巡按順天之難則必圖所易毋敢忽焉知近君多懼則必敬愼夙夜期永譽以善終焉知名實存沒不可誣也則必勵修其職庶幾稱聲不泯滅焉余信鄭君斯舉足遺曠鑑而引嗣美凢於相成久逺之道甚至非鞅鞅獨賢其身私嘉名以自好者也故備記之用諗後之君子

深澤縣西闗王廟記

深澤縣西有村曰劉家莊今內官監太監樊公英始建闗王廟其中以祀漢壽亭侯闗將軍雲長焉侯本河東解人其佐漢先主圖興復帝業實起事於涿郡深澤故涿境地侯馳驅出入義旗所數指向者死而其神不亡得無睠懷徜徉畱之而不忍他去者乎漢天下割分鼎據羣雄角競而未已當其時炎燼旣淪化於熄火棄灰中矣先主寄命﨑嶇曳艱難百挫之身墟其焰而再熾之耿光幾灼乎方內何烈烈壯偉哉侯神勇冠三軍義風揚四海𨿽以曹公絕出之智百謀屈誘曾不能久致厥用卒之還封所賜拜書而奔歸先主此其忠義之气貫金石而塞宇宙豈不昭昭然掲日月與同行哉故今窮荒陋壤徼外萬里殊俗之國莫不誦傳其風采小夫孺子聞其名而猶想慕之是以其祀無間於遐邇矧玆興業舊邦謀猷心思所首及義旗指向四方之托以開先者宜其神靈赫然於此土更千數百年而上下承祀之不敢一日忽焉者也樊公身侍近宻受明聖寵異之數加於眾常幾等此必其事上之忠與下之義能髣髴侯之所推行崇廟首建昭事有恪夫豈顓顓求福田利益之爲者哉然福利之至宜自有不期然而然者矣廟旣成樊公屬太監郝公宗介余內館人禦書趙公憲索余文記之乃略述侯事爲作記焉

寜國府學重建文昌閣記

寜國府學舊有文昌閣特祠文昌之神於中其閣之建不知所自始文昌之神之祠之也亦不詳所取何義然郡初志載之其人士咸曰昔學之聳斯閣閣之崇斯祠也神歆人敬之專則降祥隤祉而名材輩出故學之教丕振人襲神貺之流則躡榮趾美而常報歲修故閣之祠益不廢乃今代更而閣圮閣圮而祠莫復事荒人怠神弗賁靈賢材蔑競於往代斯效之較然可睹已長民者孰能興念使閣祠並新人士作紹於曩哲乎於是前守郡數公耳其言莫不慨然思興建而或以時詘或以事尼迄無有能竟其功者乃感諸生數以爲請也曰嗟乎國家治安托重於人材自昔宛陵士俊民秀哲賢著迹相炳烺今人士彬彬在學官乃聲實故不能無逺焉苟可振起之使不懈而及於昔則吾敢愛一閣之建一祠之復乎哉然恐動眾而滋民之厲也謀所以周善其役者會有言廢寺遺閣僧去而莫爲守其材髙壯可易建焉相學東南隅宜閣遂度其址築徙其棟杗榱桷甓瓴之殖更其腐枿而悉新之又因閣旁地增建學捨數十楹集諸生講肄弦誦其間財取於寺隟壤售其直得百金足用力簡於民之占募爲兵者日役十百不爲病民未知有工而閣翔如跂如學捨旁翼完且秩如凡爲旬僅十有二諸經始落成之績並竣矣於是郡學生陸律吳仲禮走數百里至白下介其同學友戶部主事許君汝驥書執幣詣余索閣記余考星書斗魁上戴六星曰文昌宮其四六二星曰司命司祿世多言其神主人祿命貴賤上下之定品道家者流因附會其辭謂梓潼眞人實掌錄是宮之政究其說旣荒惑無據儒者所不道然爾雅稱星祭曰布而古有禜星以祓祅祥者斯閣之祠所取義余不敢深論也獨善朱侯能興學作人不怠其過今之爲吏者逺矣夫順士之所悅趨以致吾之所欲成古之人有行是以著功者不必泥小而遺大也昔晉人喜田獵文公因大搜而教之禮吳士慕野斗闔閭乃合車徒而授以陣法二國之霸卒賴之彼其英果專決之气方抑而欲有所奮迅吾順其悅趨以致之則吾所以欲成之效豈不入易而獲速焉朱侯斯役固教士之微權爾諸生日遊眺斯閣仰天之髙而觀星辰之逺退而考業學捨之中求聖人之道之大有以實見夫天人之一致將反諸吾身自足則上企往哲不徒羨其名位之盛下服賢邦侯之教斯可無負所作成之厚玆閣祠之建其於興學作人之效相俾助誠多抑何必拘義之有出然後爲事之善也哉余旣以告二生因遂書之俾刻爲斯閣記

永新縣攺學工成記

三代之盛自天子至於庶人莫不以學爲本務故學校之建繇國都逹乎閭巷其制彬彬備矣然其時吳楚之邦介在要綏之外先王聲教固鮮及況其偏壤接江嶺之僻絕者乎學校之政惡能槪然並施之則其民之安於簡陋不可程督者宜先王所莫得遽變矣天地生人風習久而漸開今吳楚人文蔚然宣炳於四方卽詩所稱王國多士之盛未能或之先焉聖人在上徳教涵漬之積致其效豈人力也哉吾永新昔列吳楚之壤爲偏邑所謂接乎江嶺之僻絕先王聲教所鮮及者也廟學之建肇自宋慶曆間則前此蓋未聞有興舉之者矣夫學校士之肆也士居之以成業其建治胡可無愼擇也往學舊宮據邑西南諸水之會風气閟盤士業於是材賢號稱不乏今代逺地易水渠壅廢學宮左後民廛雜並圃池刳築無禁門塗辟塞不皆應法形家每以爲病士藝絀修科第相承屢間衿佩咨嘆癸丑之春廟忽毀於雨電僉懼災變嘿符不可無議攺卜也於是巡按侍禦吳公遵聞而重言之檄縣俾計其可令長朱侯賢爰諏眾志以臺嘗相邑西南隅地舊爲監司行廨者中敝外宻岡支委伏山川儲靈人文宜茂報上吳公是之乃筮日庀材合工捄築坌集鏹助聿來不數月而文廟成未幾明倫之堂作並底法乙卯春祀先聖於新宮其秋二士並薦明年登進士第者一人厥兆示昌士類胥悅已而吳公代去朱侯尋亦召入工弗迄竣巡按侍禦徐公紳繼至乃屬今令長馮侯符俾鳩度乃成馮侯受令遂降觀周揆考勢正方廟更其向轍其址加崇二尺有羨堂視廟升三之一亷辧級施左右廡序以嚴以翼已而欞星之門敬一之亭啟聖及名宦鄕賢之祠靡不煥然飭新齋寢庖湢門廬牖奧靚邃穹豁咸登其制官師獻奠陟降有次諸生講肄遊息有捨前承禊綽後引庋閣周垣外繚砥道中貫恢然通邑之偉觀矣役始甲寅秋繼成乃事則自丁巳夏迄戊午春創構時乃大備蓋巡按二侍禦公倡作善成於上邑長二侯毖始勤終於下賢績紀流世世其庸可忘於是徐公乃撰書屬臺以記將推前作者之休美而自遜以弗與也臺惟事因人立功以時究非知政之先重者不足與成於教化之務也吾永新之邑在三代時載籍未有所稱考然上下二千年間計其民之朴茂秀頴可振古賢士之業者不知凡幾乃其材不一顯用於先王之世豈非學校之政偏而或未之興耶夫三代建學欲專成士之材使咸適於治已治人之道達諸家國天下無弗理焉耳是故道莫大於人倫教莫先於禮樂人倫明則百姓親禮樂用則庶事順是先王教化之大端也我聖祖立國首法三代建學重師之義羣天下士而教之廟祀夫子掲堂以明倫之名俎豆工祝之儀陶匏絲筦之器無一不肄於學宮粲然蓋悉具矣皇上惇倫紹極列敷言以示彛訓其以成士之材使咸隮三代之道化何其盛與惟士能自立於人倫禮教之間然後不負上之所作成其要在擇術知愼而已孟氏矢函之諭所爲深切而痛至也頃舊學弗稱後先大吏曁邑長令旰夕矻矻不懈幸擇地之善以居夫士矣乃士自居其身不知擇術之愼焉可哉夫本其知能之良廓之於人倫禮樂之行以成其材而自進乎治已治人之道是擇術之善皆非由外得者自今吾邑士講道論業歌遊出入於此學必俛焉孳孳愼求而弗止怠則出而履眾職之任列百官之中頎然不失其材之成庶幾家國天下可理乎斯固二三君子攺學興教之盛心抑士所以自成其學不愧其居身之道者也故記學成而並舉是爲吾邑士告云是役也巡按二侍禦公以罰金助者幾百幾十有奇分巡僉憲馮公臯謨以罰金助者幾百幾十有奇邑搢紳大夫及士民之慕義者積助私金至千幾百幾十有奇督其成最勞不懈者縣簿陳璞矢役在公無慢乃事者義民張萬浚汪廷斐劉文敍龍世藻顏賢標朱坦金臺尹元蘭陳慥朱克著金滌也具宜附列故並書之

歐陽文莊公祠堂記

上下四方之逺古今千百世之久其變不可勝窮也而道之綱維其中者未嘗廢明而行之豈不因乎其人哉自三代衰而治法壊道之不行於天下久矣仲尼修述六經振微言以標世準眾賢咸附數傳又得鄒孟氏一大紹明之可謂至光顯乃後晦蝕相尋異端百家並起而榛塞之寖淫千數百餘歲迨宋諸大儒出始相與闡繹其墜緒庶幾不抵牾於聖人肆我明興列聖以道相承政由先王之軌士誦法孔孟非六經之訓及宋諸大儒之說無以自進於有司道之行乎上而明乎下粲然與三代同風矣乃近百年中河東臨川江門諸君子復各以其自至表述當時𨿽所入殊轍然要之皆聖人之徒也陽明先生最後起東南間超然獨悟其本心得往聖易簡切近之旨推明大學格致要訓學於孟氏良知之說使學者自求明悟以究聖人之指歸其學旣盛行海內之士莫不聞其風而慕之然能眞知力踐之者鮮矣我歐陽南野先生文莊公幼負奇質自結髮受學卽以聖人爲期弱冠薦之鄕聞陽明倡道虔中遂辭計吏躡屫往從之遊蓋出入其門六七年乃始春官試其渙然自融於指授之外以黙識妙義之宻微𨿽陽明不能或益之也故陽明旣沒學者爭景向相附遊其門者半天下莫不競幸得陽明之宗綂云公始仕爲六安守繼擢刑部員外郎尋召入翰林爲編修歷南京國子司業尙寶卿遷太僕少卿攺南京鴻臚卿遷太常管國子祭酒事陟禮部左侍郎尋攺吏部左侍郎兼翰林學士掌詹事府事充會典副總裁兼教庶吉士會遭母夫人喪去歸其鄕踰再歲上思公不置特召拜禮部尙書仍兼學士入直無逸殿又再歲竟得疾卒於位天下學士大夫聞知莫不涕泣傷嘆云公之死殆生民之無祿也初公守六安治患興利振荒蘇疲民頌其徳施甚至政旣通和乃表賢祠以惇俗辟講院以延士之來學者境內薫然咸變人士並相漸以道在史局則正詞卻黨禍之嬰危言破郊祀之議正气嶽嶽不少徇比爲南少司成益慨然以古師道自任日集諸生立館下導掖詳懇反復陽明致良知之說本之性靈推之經訓參之事變人情令各自求諸心以相悅解故學者聞其言無賢愚咸充然知所勉循其於化成之道幾矣迨再起秩宗寵任寖殷天下莫不延望其大用謂治平可企致也故以教吉士則先行後文豫儲養之基以睦宗藩則展親昭度遏僭佚之萌曁二王出閣眾議紛聚孰敢爲之開先者公毅然堅持無所避間因選婚而疏婚子婚弟之宜卽醮戒而申承宗承家之辧皆勇犯時諱內忘私家之顧蓋公嘗自言吾求諸心而是卽害所不敢違知其非𨿽利固不敢就又言君子必有先天下之心然後能成天下之事此其素所蓄積豈以一時變患自動惑乎哉夫是以忠誠結主知而不疑論列合羣志而莫眩其於聖人之道眞能明之一心以見諸行事視世之談理性而絀實際侈辧說而鮮成功惡可同日語耶於是公沒踰年門人學子爰思魯士築場之義相與度地建祠以掲虔妥靈抒報祀無斁郡邑之長聞而並嘉贊之以告臺省大使於是諸司爭出罰鍰佐厥成定其品式春秋饗獻悉以有司蒞事眾志大悅於是公髙第弟子僉都禦史張君雨太僕卿曾君子拱曁諸搢紳衿佩咸以臺嘗私淑公門宜有言識麗牲之碑臺惟昔魯人欲尊夫子於旣沒求其類夫子者嚴事之曾子以江漢秋陽諭夫子之皜皜不可尙者語聖人之道不可形似求也今諸君子祠公於是其爲尊公之道得矣抑亦有進於是而不可形似求者不思所以自致之可乎夫公之道不逺於夫人之心而夫人之所以進於聖人者卽不過反求諸心之固有明而行之已耳公之神往矣所欲與諸君子同其良知之致則𨿽後百世而猶存也故以公之孝友信神明者施之家則可使九族格化矣以公之謀議信龜筮者著之朝則可使四海承風矣夫誠能動眾故感無不應而有以通天下之志識能推微故施無不效而有以成天下之務玆公致良知之學所以無間乎上下四方之逺古今千百世之久不獨遊公之門者所當自得於心以期無負公教凡有志聖人之道者聞公之風皆宜惕然自勉修不怠也故謹掇書之石俾後之岀入公祠陟降公神左右者尙覧是知所以從事無徒以奔走籩豆致恭爲尊公於旣沒之虛文已爾

泰和楊氏祠堂記

吾郡巨宗稱楊氏其播徙列邑所在咸成著族然獨泰和之楊爲極盛諸族莫或與倫焉偉哉煌煌乎固文貞之爲烈已文貞之先遡自南唐虞部侍郎輅六傳至諱允素始遷家泰和距文貞蓋十有六世拓鴻啟美上下五百餘歲子孫之眾踰再千名人顯士後先文貞而起者蓋不下數十輩抑何久盛而弗稍懈也非厥先開緒本徳厚爲積遺施之嗣守足引長慶祉於不匱其胡能致是夫繇一人之身蔓衍至數千百眾延流昌休於累世之逺蒸蒸其猶未艾爲之後者庸忍食勤忘報不推功徳所始則圖效追崇於毖祀固事之不可已乎於是文貞來孫通政君載鳴請諸其從叔蒲曁族某本上世遺思倡協有眾擇縣東城學後二大第間揆日度址鳩工程材構合祠以掲報焉其制堂敞七楹中祀始祖旁稽歷世穹徳膴仕蔚然表樹一時者以左右祔配後爲寢室楹如其堂之數前辟中外二門神廚器庫臚置咸秩危棟傑甍耀觀四壤楊氏之宗之巨玆祠蓋其稱哉歲以仲冬日南至合諸族裔肅展事繩繩下上周旋駿奔因肸蠁以感孝思罔不慶斯祠聿興而誦倡義者之功會旣成而通政君卒京師礱石在序未有爲之撰述者其後八年蒲始介通政之子余館甥寅弼來謁記余惟禮之行於三代揆義陳數先王嘗著其辧矣祀先之禮𨿽著追逺報始之情無貴賤同之然自天子官師廟有常數則祭之時不能不因以降故始祖之祭及諸侯止其下不得僭非以辧之不可踰耶迨宋諸儒始間議冬至始祖之祭而纂家禮者又以時制士大夫不得立廟其家則祀先無所於托孝志將爲之湮也故肇立祠堂之制使無貴賤皆得通祀其四世之親殆酌古今禮制之中者乃其義則曲備矣惟今故家右族𨿽並有祠堂之建然夷考所祀往往特重始遷之祖而於四世之之親或忽之若可槪也視宋諸儒所論載不無少相戾然士大夫之講是則久矣豈無義而卒行之其必施之典禮可會通推於世教足爲維持輔翼之具不獨祭之義行焉耳聞之先王宗法廢而天下無世家蓋自封建一壞宗法欲復行難已是故無諸侯大夫支庶之繼禰者則無五世一遷之小宗無小宗故分之不能類其異繇是世逺而人莫知所從出服窮親盡至相視若塗之人抑勢之宜不免云故始祖之祀𨿽於三代禮制不皆協然本其追逺報始之思合崇一祖以爲百世不遷之祖而四世之親或各從其服屬祀之於私寢所謂大宗一而小宗四庶幾古法亦因以行乎其中非記所謂禮𨿽先王未之有可以義起者與繇是極祭之誠則孝思可感乎百世而百世之祖百世之子孫欣然合萃一堂忘其逺邇戚疎之睽間則始祖之祠建謂猶行古之道而足爲世教之維持輔翼也非耶楊氏玆祠本出厥先文貞之哲謀顧其後非有通政及蒲諸君之賢爲之趾承休美於不怠其何能成奕世善務使宗法猶能一推行乎抑所善微啻此爾合祀以辧昭穆則倫義正而孝可朂矣餕以敍長幼則恩義篤而仁讓可興矣稽世論配故尙貴尙賢之教明尊祖收族故同敬同愛之義章乃其要歸於揆義成禮不失先王報始追逺之深意卽後賢有作其孰能易之爲楊氏子孫升斯祠也思始之不可無報則期所以致其終念逺之不可無追則圖所以舉其近是道也於己取之而已矣夫文貞哲謀之貽與今通政諸君子繼承先美不怠之志將必有軼於流俗所慕而可深長思者繇吾說而推繹之庶幾其或近乎傳稱惟賢者爲能盡祭之義謂取諸身所獨至不失祭之本者也楊氏世多賢胤其尙思不怠乎是則祭當受福玆祠將不爲徒構也夫

上猶縣均田碑記

南安爲江西徼郡上猶之隸南安又郡之最徼邑也其地前阻雄韶右綰郴桂左浮章貢之水後枕虔衡諸峻山亙延極於無際故其土田經緯乎丘陵川澤之衍非水之澨則山之原阜陂陀也頃正徳中盜起郴虔之交禍構連數省上猶扼盜出入吭背故環數百里間並極蹂躪之受久因據結成巢田荒萊不耕治者數歲及厎平而縣已墟莽相望塍隴曠莫可稽辧矣已又割邑之半爲崇義疆理互錯賦籍彌失所推考歲當攺造則姦吏猾胥視賄糈下上操輕重於賦科中譬稱物不以衡錘低昂惟其捫揣民斷斷相閧爭訟牒棼積篋若蝟毛吏於其邑者恆病之往時主計之臣議括天下民田上猶蔽於險逺卒莫得以情聞久之民始聚議控奏於朝乃部勘下所司多歲吏更以難集弗爲任部司理江都樓君奉檄往攝邑事檢牒矍然嘆曰是安得後民以所急泄泄玩上委漫不一爲之所耶夫田畝弗正則賦稅無均賦稅失核則訟獄繁作政之不獲所平其此之繇乎乃捨茇於郊躬程督諸役就事視沃推瘠則耆甿差其壤度袤絜廣則量人執其凖揆畫形圖則史書記其曲分積勾股則搉算陳其數不再月事訖功竣四距咸周三壤並則計田成畝而審較之分明卽畮制賦而虛詭之獘絕蓋自是田以戶歸故賦無漏稽之籍戶以丁實故役靡濫追之擾士興學而民赴業市野歡歌不知惠之從出者於是士諗於民曰昔之患苦其謂何今之樂順其謂何非司理君孰爲之也乎夫思其徳不屍祝之奚以抒稱報之專蒙其利不鐫述之奚以致列示之久乃相與建祠祝君而因樹石祠中蘄詔揚績美於不匱無何新令丹徒呂君至感君善政遺流謂非文莫與傳也乃遺諸生胡祥鸞張思說輩以狀徵餘言鑱之石餘惟政之大經無先於田賦之理者三代以井田授民其制旣莫可尙矣秦任商鞅爲亂首後之君子思古法猝難興復欲少易後世之舛戾以庶幾先王遺意若漢之董仲舒師丹頓之李翺元積其限民名田之數平賦均田之書至今班班足揆論然迄未睹一二稍著之行事何哉時左勢乖往往不趨事效之便故議之者僅一而壞之者不啻其九也欲民無重困得乎善爲政者推古之制議今之法本先王仁民之心通之以時措之宜則事行而民受其利矣孟子稱仁政必自經界始今欲治民之田舍經界奚爲之具者夫量田而定之賦使貧富無不均之患𨿽三代取民之制何以易此正其經界令民世守爲業以並輸公上供卽田不井授而先王之法意固存矣乃若阡陌之不可爲井田猶郡縣之不可爲封建也郡縣而治不悖古何以異於三代封建之善乎玆上猶均田所以爲政之上務而非樓君才識抑焉能效之實施也哉余信樓君學足推行於政卽玆舉殆驗之焉樓君名懋中余南都所校士世以科第顯江都其善政在南安非一事而上猶人誦思其治績尢眾余所記特重均田故不及附書

廬陵縣遷學記

廬陵縣之有學也自宋慶曆間肇始是時天下方識興學我吉州獨先奉詔語具郡前哲歐陽文忠公記中廬陵吉首邑也學玆創建固人文之繇以開先與今上下五百餘年材賢接盛蔚然彪著而未已其符應不大可考見哉按志宋學在邑治北二里入我明稍徙而東形家以其壤後下非利矧前壓市甍風气弗宣士出入誦肄其中踵迹或負販駔儈相混並語稱百工居肆以成事學非士之肆耶則興士必擇學之美勝抑任治教者所有事也先是正徳中提學副使李公夣陽嘗相邑南仁壽山特秀塏乃其上故爲浮屠氏之宮謀毀遷之弗果繼是圖議者相尋訖莫克就事嘉靖壬寅郡守何侯其髙以宋江文忠公所建郡白鷺書院圮久遂撤仁壽梵宇攺新爲書院旣成召九邑之士弗至於是門寢齋捨鼠雀穿啅武帥賓使稅館相仍縣士傷嗟於是謀攺書院爲學之議興焉乃隆慶辛未禦史任公春元按郡前縣令龔懋賢爰以上聞公曰是故我政人有事矣龔令遂亟白之禦史中丞徐公栻報可於是藩臬監司咸贊厥美提學副使邵公夣麟驛報嘉悅遂並下其牒郡守雷侯以仁侯乃諏日相位鳩工庀材卽書院舊址恢治之外之門屏坊池內之明倫堂先師廟並其翼齋夾廡之室莫不以序考作學故有魁字樓尊經閣皆循往制增偉壯又辟其後爲啟聖名宦鄕賢諸祠與凡師生講業之居觀射之圃噲如跂如靡不秩備蓋僅歲而工欲就竣適徐公行部至郡諦閱忻喜命斥旁土仍構齋捨以待九邑來學之士用引教思於無窮其冬報成郡守乃介二院書幣遣學官張楷謁臺俾爲之記臺惟二公重學興工其舉政不懈古載牒所稱矣士亦知上所以興重之意乎在昔聖人憂天下無教將人道不逺於物類也故拔民之秀敏者升之學命司徒設五品之倫以教之使之因父子君臣長幼夫婦朋友之相屬與以求親義序別信之不可解於心者修之爲常行不易之道猶慮詖說險行之足以震俗驚眾大爲倫教拂戾也於是著之侯以辧其端示之撻以致其儆識之書以需其悔而或弗儆且悔無以若協於揚言並生之化然後威刑乃加禁絕之使不爲世教終患蓋聖人於士憂之深而防之嚴若是故其時五常之性九徳之材莫不宣明於世用士遵履其常行不易之道以同一天下之政俗故施之民生日用足以周彌萬變而無遺逹之政猷物紀足以熈凝庶績而不匱玆唐虞之所以爲尢盛非後世所可及也三代建學以養士修之各有其政至周而制愈隆是故其業始於呻誦辧說弦歌蹈舞之節其事著於養老敬祀訊囚獻馘之務以因四時之順則詩書禮樂之述崇以通三極之微則裁成輔相之理備是先王重士興學之極則也故其時士明於道徳之奧而推之應務者有其本深於理化之源而逹之從政者有其要三代得士之效匹休唐虞治問亦因之臻美不以是與去古寖逺學弗知重於世久矣春秋諸侯各侈其能相矜尙列國卿大夫聘問論說至博廣不聞一渉庠序事鄭之鄕校幾以議執政毀而原氏卿士不悅學至讙然語諸其朝不諱彼近先王之世猶若此抑何怪後之坑燔弗捄也漢近百年始興學郡國得置博士弟子士率以明經獲顯用其後賢良文學遂與公卿議政於朝堂建武而後天子數親視學尊行飬老之政其盛過西京矣乃其教不原本唐虞三代之治一切徒飾彌文故其士靡然徇時之所趨鮮或周於理道之故尙通則秉節易渝好激則鼔論多悖學逮斯際欲其效庶幾先王之世難已今廬陵士幸遘休明當海內需材求治之日賢觀風大吏祇上徳意篤其振舉風厲之方不憚興作煩棘業爲士擇美更學將不望之以唐虞三代所成效乎夫詖說險行之足以害政甚於尙通好激之爲世獘蓋聖人特疾之以爲頑者士卽常行不易之道致其精研以上逹淵微深宻之極求之心性有成能矣尙何異學之足以亂吾教彼溺焉或不知反其爲斯民之大患可推已玆邦自慶曆開學迄今士以節義文章顯天下眾矣議者猶病其未與於道乃學有擢制科第一卒能舉孔孟成仁取義之訓著宋三百年養士之功彼非學於聖人而有獲耶抑固廬陵之產可以論其世者也夫建五常之性以惇五品之教著九徳之材以效九官之用是上世士之所競邦家興學以養之蓋欲得若人與共天下之治其加意則有在焉賢觀風大吏曁諸監司守長咸趯然以是重望於今士故殫其心志勞力從事擇選之役不爲怠士講業玆學不知所以重待其身可乎夫修其常行不易之道自家而國無所施不得其宜此士之繇教易進者也乃或飾詖言以炫文詞之麗矜險行以詭節名之實推之五常之性九徳之材矘乎未之有槪焉如是欲紹美邦之前哲以無怍所稱成仁取義云者人知其弗幾已於戲士乎其尙永念之也哉余謬從邦人後感二公作育盛心期邦士咸知其所朂勉故特詳爲之告焉其抑二公欲余記斯學之始意也夫

畱鶴亭記

君子不畱情於物一有所畱則其害道也甚大惟能畱而無畱乃可遊於物爾往余之有以畱鶴名玆亭也病未申著其義故今齋暇因追爲之記云蓋鶴天下之美禽也潔淸迅舉翛然羽儀天漢之表而引吭中夜曾不暫忘其儆露之心可謂物類之有徳操者故鳴臯在陰經以警訓象而我國家制品服加寵中外文僚時取是禽爲髙貴之首凡二京大省廨靡不珍畜之玩對比髙潔非虛列爲觀狎具也則古之常以一自隨者其畱情亦必有在何名害道噫是可不深思其故與夫人心物理本不因形有間惟憎好先作於中則廓然順應之幾鮮不爲所牿化已若斯鶴又畱省中與眾同忻好則奚害道之有一或稍攖情顧念間卽小物皆足爲道深累而獨斯鶴也乎昔文王築靈臺鶴嘗遊聚其囿民樂誦至今衛懿公挾偏好鶴至有乘軒者狄入而民曰使鶴國因是敗亡則聖愚相逺之效何如也故君子情愼所畱天下無遺善矣余始佐南銓日宅嘗畜二鶴旣陟柄今曹睹省庭獨無鶴遂捐之爲公畜也省後故有他亭久圮思前聞人遺迹不忍廢命工少葺治適成乃扁寓斯名識不忘後余考績北上友人有爲海州守者復饋二鶴余不欲重行載令省中人並畜之會余去而四鶴損一矣魯郡望湖吳公來爲禮書憫其單無匹舉以畀他省署今秋餘再至則二鶴翩翩時翔舞餘側眄盼若故識然蓋追計其時十年矣亭亦漸就枿敝余仍令葺之而感今懷故聊記厥始末刻石焉於戲後之君子覽是將無嗤餘言之近陋也夫

洞麓堂集卷四

●欽定四庫全書

洞麓堂集卷五

﹝明﹞尹臺撰

○辭考

對說

來鴈軒辭﹝有序﹞

歲執徐而月塗顧舍人獲來鴈之祥已乃帝賚優而官品進殆徵厥奇應焉先是舍人夢玄衣使者申語寤告已乃諦義諧徵適蒙符合君子謂鴈來爲有知也廷卿士大夫旣咸馳騁文篇侈異之尹子乃訓述以辭欲風令考祥扵視履云辭曰翩其異哉鴈胡來兮超騖玄漠徑紫臺兮矯翼萬里迅八垠兮淩其窮廓孰爾馴兮繄靈化之播物羌受气其有常亶玆鳥之肇類厥稟質乎貞陽進有序兮遵禮出應莭兮知時背寒冬兮南渚赴暖春兮北陲排云墟以迥杳息水澤而容與猋遐舉其疇招邈辭朋而別侶頓蹼趾兮翹跱肅貟吭其孅揚戢珍羽兮來思穆尙君兮軒堂軒堂兮廓可循仰太微兮麗鉤陳窈靚深兮閒敞宏蔽重宇兮軼髙棆軒之人兮練姱握彤管兮侍黃麻出有徒入有史展帝制兮承華祇書藝兮帝嘉悅飫天庖兮襲芬烈崇垣兮禁署踐淸華兮歷仙闥鴈胡來兮徜徉體佚豫兮娛哉康銜景福兮翔吐宛踥蹀兮浚發爾祥嗟鴈之來兮洵美有儀厥兆匪龎兮我夢訊之气類感兮禽鳥先知善則有徵兮福宜逺而軒之人兮宜修揄爾能兮攄猷矢貞心兮恆抱庶陽徳兮允遒徳之遵兮善殖昭寵綏兮百祉得鴈之來兮以效靈於胥樂兮況極

木洞松楸辭﹝有序﹞

於戲世有悲不可以永言傷不可以終極無所於托托之俛仰升降之間以鬯宣其湮郁此詩人所以興陟岵之嘆動匪莪之思也矧丘墓之懷尢人所不能已者耶余感燕崖子木洞松楸之述爲作辭道引其志亦余之衋哀固同云爾山幽幽兮無人又浚阻兮路絕宛曲術兮中紆歷長阡兮窈折並崔嵬兮騁望陟陵嶺兮延崇岡眇空閴兮遙睇踽獨行兮莫知余傷山蒼蒼兮多木松若楸兮亙阜彌谷隱墓門兮蔽虧上有吟猿兮下有哀鵠伊墓側兮廬中悄余處兮心忡忡嗟歲月兮不與感霜露兮行蹤悵泛瀾兮涕下息中林兮縶余馬整素冠兮紛屢拜奠桂肴兮椒斚覷層谷兮■﹝山贊﹞岏步石流兮濺濺悲襚含兮焉覿穆履舄兮閟重泉仰白日兮西逝喟皇天兮莫告余意攬朝采兮陽崖撫夕景兮陰隧月慘慘兮魂營營痛怳邈兮哀沈冥揜懷思兮安極細摧邑兮心怦重曰空山偃蹇松楸愁泣雲訴雨無春秋有懷二人今焉求攀援墓樹聊淹畱於戲此恨長悠悠

黃鍾考論﹝館課﹞

夫律呂之制逺矣其詳不可聞矣論者求其聲數本然未有不察之黃鍾管度而能定者也傳曰律所以立均出度也古之神瞽考中聲而量之以制又曰六中之色也名曰黃鍾所以冥養六气九徳也夫中聲者天地之元聲也律呂本天地中聲以出樂數必起於黃鍾其數定然後其聲應故古之神瞽考法而量之以制則六气九徳冥養不息可以導宣徳和流通造化協神人之紀矣故黃鍾分數節气序實陰陽十一律之所受寓造化本源昭律呂權輿幾微動應莫不於是乎察之其失不能以毫釐其違者千里故黃鍾之凖十一律譬立臬以觀日景也數定而聲應樂道不難矣昔者先王之用樂也通於上下以爲不可一日離悖故家授而人習之歷世久逺其傳不廢秦並天下始烹滅先王之籍鄭衛施朝廷而雅樂音絕漢繼承之儒者無通貫之學遺文間見於往記者莫或講行宗廟樂典秉之伶優武帝時延年以協律進樂蓋可知己自是以後世主徒慕古樂之名學士大夫𨿽偃然事論說然卒無能采復其一二者其故在黃鍾分數不盡諧乎古度也夫天地造化萬物始乎無而出乎有气實形之萬物以气相形不能無聲气行有節度不能無數夫气以聲出聲以數紀故黃鍾聲數取諸天地之首气也太史公曰細若气微若聲聖人因神而存之𨿽妙必效樂志曰天地之气合以生風天地之風气正十二律定繇此言之非大治之世不能臻之矣故四序調和萬物咸得然後裁管以候气則元聲可動於律故伶倫之截竹當黃帝之時也聖王迹熄化不洽流天地之風气戾而元聲冺後儒制律又法不因乎數數不本乎節度之自然徒取己意爲成師剽括附會各徇其說遂嘐然矜詡以爲不可易之法以求樂之協和不已難乎惟今聖天子治化作新萬方協中和之極所謂風气正而律法可定端在玆時矣求天地之元聲建律呂之本原考諸家之異同察黃鍾之分度誠今日上務愚以歷代傳述漢最近古𨿽雅樂失復而遺文固在足依據今姑按其數首黃鍾之宮以槪諸律具略言之其故法則太常探推可考云律書曰黃鍾長八寸十分一志曰九寸索隱曰律九九八十一故曰八寸十一分曰九寸者寸以九分成也合言之其長八十有一分也月令注曰凡律空圍九分言凡律者黃鍾例余律也志曰終天之數八十一以天地合數乘之得八百一十分夫天地之數始一而成十故河圖凖焉易曰天數五地數五則十者天地之合數也夫律倚純陽立數窮九故九九者終天之數也計律之空圍而積其長所謂合數乘焉得八百一十分者也繇是三分損益之歷十二辰之數其積一十七萬七千一百四十有奇則黃鍾一宮數之當十一律畸盈贅虧之分合也曷曰三分損益之也律書曰以下生者倍其實三其法以上生者四其實三其法所以生十二律之度積十二辰之實權輿終始備矣是故自黃鍾積數求之則起子一至亥而六陽辰盡分寸絲毫釐之法可以計十一律之積實也自黃鍾生數求之則起子一至亥而六陽辰生下皆三分本律損一六陰辰生上皆三分本律增一可以計十二律之生鍾也繇是隨其全半以生變律之法因其髙下以妙出均之度則七律間見以成倫六十調無弗協者焉五音推蕩以成變八十四調無弗諧者焉記曰五音六律十二管旋相爲宮淮南子曰一律而五音十二律而六十音斯其周旋始終妙應不窮固洋洋乎黃鍾之宮變矣神哉微哉微哉神哉尹生曰愚讀漢律書樂志而得樂之略焉後世律家者流其說無以離此然能明之者寡矣故其數可陳也其義難知也夫義之難知故樂道之難致也非惇徳迪性者不能契其實非妙悟神解者不能察其微斯後夔公旦之獨至哉後世孔明敬與徳性近之阮咸杜荀朂解悟庶幾焉惜乎其難全又皆不承大治之世宜古樂之靡興邪律說周語傳伶州鳩氏漢後言者多殊然稍備於宋蔡氏

巧拙對﹝館課﹞

客問尹生曰世言巧拙異論其數可究稱與吾聞巧負多能拙受其成負能煩慮受成寡嬰煩慮者智耗寡嬰者神全若是則巧不自益拙乃旼旼以安存耶尹生曰噫嚱若客之云巧拙非吾所前聞也夫巧拙受數惟術之使棄巧完拙物乃無解昔在邃古黎民蠢闇羣居食飲不知昏旦是曰倥侗顓惽巧拙靡興積其眞朴人類乃臻於是聖皇肇作化火範金教民技藝百巧萌生然偸窳藏乎胚渾琱琢隱而未形迨乎中古肢胟附體玄黃炳文機師翕習械匠紛綸於是山罍羞乎壞污鏤簋越於土型錯黼黻以代皮卉列榱題而易橧營元風漸邈巧態爭陳爾時姦詭俶畔神人失紀謀詐用作兵戈繇起蚩旗張於阪泉共柱折於蒙汜聖人乃迓以素質修以玄嘿剔剗僞蠧使民順則然術巵漏而莫苴智隧開而疇窒羣欺吪煽百舛喙息故曰毋鑿其牖鬼神莫守毋鑽其隟造化宻泄斯不亦巧者之敝與而客胡爲乎多巧讓拙哉客曰不然上古之時气化絪縕物未昭晰道未剖明豈欲遺巧智以滑湣邪蓋聖王之不前生也是故結繩不賢於書契毛血不貴於鼎爼今子獨是拙而非巧嗤後世而援往古不幾於謬眾之語夫尹生曰噫嚱客徒觀上世之蹄濫曽未睹今日之尾閭也吾爲子言之昔者周衰道缺七雄咆噉兵連旤結六合離渙朝衡莫從前蹶後竄讒殄互出國是迷眩於是謀夫挾議以干進辯士吐舌而希盼故有抵禁觸冒郤窽而動中其佻巧矣然殱僇慘於九﹖膏血塗乎八埏生民之受毒不可以殫言也秦斃項謼漢阨莽篡三國鼎沸五胡云亂接乎隋唐昏塞相蕩英雄鼓烈蒸黎爲炭率巧者倡其孽拙者蒙其患然巧或受梏於刑拙或遁害而全身巧或穽機以自阽拙或背刃而不堪故曰陲輪之剞劂繇此言之巧拙之形可照已而世奚利乎巧智之營哉矧今皇澤宣洽幅圍晏謐羣方億醜並劑共質遊於巖廊之上者諳化以生調躡於藪莽之下者踆武而順迹𨿽聖神復世無所參其靈智之出入矣故巧旣持而莫用拙乃守而常逸今客病餘是拙非巧而未詳旨要之歸極則恐慕涓曠淸徵失竽瑟之濫音思良造絕技忘詭遇之徇禽嵬瑣憰幻之徒孰不摛巧挾異羣諝效以相剽擅也且夫木鳶能命獨飛棘猴可使自戲楮葉奪宋人之工畫虫駭楚令之脈千祕百詭咸出人慧苟內刳誰殫其技而況權握勢附進取卬跂巧便揄身貴賤挺計員轉當路者跳丸不足以比揵僂要術者推轂不足以諭是故攘攘八區孰拙其趨端委縉綖巧利是覷上者翼宸佐揚天衢下者從輿隸伺門樞拳曲乎磬跽之室啽咔乎誇毗之塗斯誠世巧之通務羣慕之悅愉者矣比夫■﹝口答﹞守寂寞塊焉甘拙神潛無營之舍心憺靡競之域捐眾志之所傾操罕漫以爲尺不猶偃仰嫗姁慠然自佚也哉而客奚擇於斯二者與於是客乃惝怳失色縮顏屏息請謝前慕之巧期終守一拙

枕易道人對

有玉室掌記問於金門內史曰抑嘗知漳洹之間開國曰趙有賢大王矣乎尊徳以敬身悅道而忘勢其治性也喜慍不形於色其居位也寵利不入其志以尺璧寸珠寶四方之賢豪以虛舟飄瓦輕千乘之崇貴乃獨潛心象繇之學遊情編韋之文睠睿年之旣艾耽究繹以彌勤至抑損大國之美號掲枕易之扁於軒櫳契參同於往聖慨然慕古有道之玄風而夫子其許之乎內史曰唯唯夫耳快金絲目炫藻龍縱公甲乙之館娛意淸華之宮則王者之至樂矣遺經獨抱呫嗶是誦下帷絕一園之窺閉戶求三冬之同此蓋生儒之緒業曲士之所重然或仡仡窮年不得其入者眾矣而王惡乎其慕之且夫崇臺邃閣孰與翟茨之僻陋純繒纎綺孰與毳褐之敝垢彼安禁邸之靚逸而欲效寒生之競厲索畫前之宻授鉤圖外之隱義殆恐當年莫究其說白首弗通其意而王豈竟之乎掌記曰不然夫上哲遺軒冕之榮而愚士爲之疾首達賢折幽眇之論而經師爲之結舌故要言非聚訟之可議至技豈専門之能業夫易肇前用於元古啟天地之苞符洛龜旣凖其數河馬亦應其圖故列卦陳爻托造化以開始經陽緯陰假神聖而宣祕觀其象變則四時之屈伸可察玩其辭占則萬事之得失已備是以聖王探羲文之指奧別周孔之情例攡思形器之表觀頥有無之際夫然後知易之爲至也由是黙識乾坤之變化潛通姤復之幾微謙以居髙盈滿必防乎敧器損以治過忿欲若蹈乎虞機肅臨觀於朝寢正咸恆於宮闈積小髙大體山水之必升永終知敝愼雷澤之同歸其諸一話一言有猷有爲𨿽百慮而殊塗必變易以從時故枕易之屬義代銘盤之自新視彼挾燾土苴茅之富怙剪圭分玉之親侈冒物理慆汩義倫或恣睢以虧禮或暴虓以失仁若前史之所載述後賢之所譏陳奚啻蚖蜓之慕應龍鼷鼯之覷祥麟矣乎內史曰信噫允乎賢王之有聞於天下也殆累積於成學夫豈譽問之可獵致觀夫知來藏往神易之方體難名顯微闡幽聖辭之精微旁肆而非寢興攸存寤寐弗墜固難可辧說之彊裁因問扣以通類也枕易之義夫豈膚窺之可懸企歟且今六乘禦天庶物忻遂雲行雨施天下平乂而王之嗜古弗迨過楚元之多材修學能通似河間之博肄善樂踰東平之素尙楷法優北海之殊藝宜其作東藩之褏領綴中土之旒系豈必若沛獻妙京氏之占陳思擅鄴都之制然後昭粹美於今玆侈哲名於後世乎矧易數始衍旣得五十於中維引而伸焉遂合萬有千百以寄今王秋應乎大衍矣欲翊我明無競之基將俾屏翰皇家則必引伸其壽以作羣藩百辟之效師其又可窮計乎於是掌記囅然起曰美哉夫子之言至矣微但發枕易之邃聞實足徵好徳之錫祉爰受其旨以告禦事

袍陂渡義舟銘﹝有序﹞

烏虖自余觀水梁之闕政也而先王通濟之法微矣古者川澤之間有梁蓋通天下之濟以時民利也周禮合方氏掌達道路於四方津梁屬之是已荀卿子曰修堤梁安水藏者司空事也夫堤梁不修而水藏失其固民於是有沈汩昏墊之患入川澤而逢怪物者甚哉先王之法微而司空之政闕也鄭之溱洧也子產以乘輿濟彼一國大夫得子產之賢先王通濟之法曷以不行焉孟子曰惠而不知爲政傷子產之不善濟也舟之不乘輿也猶幾乎先王之意與詩曰造舟爲梁不顯其光夫舟也者利不通者也川澤之不梁也通濟之法莫利乎舟矣故曰猶幾乎先王之意也噫嘻余獨惜子產之賢不及是而有取乎今之利人於舟以爲濟者吾永新去郭之南五里江堰瀦洄洑衍蕩相軋時雨大灌山溪騰漫兩崖涘沒脛者至不可尋丈行旋禦漁獵蘇采去往入出之必經也次且盱顧蹢■﹝屬﹞焉者日不下數什伯甚者桴筏顚沒與波上下庠士龍子汝政家於地私恆呃吒焉室劉諷曰吾聞君子不以躬嬴利惡不通於眾且完物興濟義之所急也子勉哉吾力以助子又曰苟利之毋庸弛於旦夕盍爲永久乎甫越月劉疾竟沒龍子哀內徳之弗章也仁助之先世也修其志用列於不刋爰鳩力度材僦事不日以竣又取劉墓食之田若干石卑諸圖山寺僧俾世守勿失曰其與田敝乎鄕之人曰義舉哉通利而克永夫龍子之義善固劉之徳言也宜假辭竭工勒而銘之不忘洞子曰余嘗出繇南野暏水之艱涉曰濟哉濟哉孰其利是哉故於龍子之義特序著詳焉語曰一夫役力千夫安利善功少而施博也又曰出有以利人得所利爲難而行之且逺尢難於龍子之難余抑以難於劉龍子名廷貢劉故禦史大夫揚休公之子銘曰湯湯義潭一水汜流乃泊於岸維龍之湫其沃萬畆陂黝厥源靈泉下韞眾委來奔維邑西南玆其津要嘽嘽烝徒則胥於道車馬孔殷庶塗競出上瀑下淖曽不懷惕孰軫斯囏於戲哲士彼婉淑女大夫之子相謀相毖倉兄棘且曰余不食沒言是諏矢力協工濟厥行梁爰度於田在墓之陽以粒以又以世其利毋俾袽衣或戒中敝系爾來者盍觀乃成人亦有言靡小不京孰云匪大不思其濟後克有作徵我銘敍

樂閒軒說

夫有生之理互代於不窮是故動靜相擾而性違焉人有眞閒者邪物感之欲交戰於無已是故愛惡相嬰而情拂焉人有眞樂乎閒者邪然則樂閒之云其乃離性情之膠嬰擾之累趯然不與世同其趨歟抑閒與樂之云其究不出性情之有也聞之君子天下有眞樂者因情之用而樂無入不豫矣有眞能閒者順性之常而閒無在不得矣噫嘻吾求四方其庻幾斯人之儔者鮮夫乃今則知大荊之南昔常有曰樂閒公者云公歿今垂三十年鄕之人猶藉藉稱之其孫柱史龍洲君始列其行事以傳余讀甬川漁石二先生記嘆公𨿽不可復作迹其志非所謂眞能樂乎閒者邪非順性因情不膠嬰擾之累趯然與世殊趨者邪是其身與名殆泊乎不知其旣隱而鄕之人之久稱固眞之不可以已哉或曰審如是公且忘性情於樂與閒也惡識所謂眞惡睹所謂因與順噫嘻有是哉吾弗能知矣公所居之軒舊存軒以樂閒名者柱史君修之以志弗泯余爲之說

述艾陵子平怨帙

莊周有言平者水停之盛也其可以爲法也內保之而外不蕩也斯諭也殆近道之語夫余謂平怨帙知艾陵子之有道於是也或曰何居乎停水之無動也平之至也是心之體有弗象之乎順此以應物弗平鮮矣夫弗平者欲惡膠而情僞感徳怨因之以起則內無以保之而外益蕩其平也逺焉艾陵子幼而恂和長而慕道其堅忍自克之力能使陵暴不攖其懷以此信友而稱其鄕故其爲政於我邑也悶悶以尸之由由以聽之蘄與民泯欲惡之端屏情僞之辧徳邪怨邪茫乎無以適我也平之出也夫而民猶訐訐然哆其喙艾陵子旅遜期年曽無幾微懟於色愁於聲乃獨支頥據槁泄其情於詩迄不聞一言怨所謂平之至而可以爲法者非歟或曰艾陵子之能平也惡觀其有得於是也曰停水之無動也心之體也或撓而波焉徳怨之爲累也應失其平內弗保而外蕩也故君子正己無求怨不作於身矣處躬以厚怨不及於人矣艾陵子不聞一言怨由其道也乎夫由其道而有常平之體也孰累焉以此應物弗平鮮矣信哉艾陵子之旣得於是也艾陵子之詩餘弗論論其所以平怨之道亦艾陵子之志也

劉氏所藏先世出使捲引

古者君有遣於臣則工史歌詩以勞之今四牡皇華之篇之類是已臣有能於君則卿士作詩以美之今崧髙蒸民之篇之類是已夫使者承君遣而以其能效者也孔子曰使於四方不辱君命可謂士矣士而能是則工史勞之卿士美之豈足爲過也春秋列國棄違先王之典禮至多然使臣往來其言語猶訓之策書國君卿大夫受而饗焉每每賦詩相嘉美繹其辭情使人感動鬯悅使之見重於當時與其時上下能交成以禮如此古陳詩以觀推義蓋不虛與近世使之出遣者歌詩相勞之意旣無聞而所至之方僚吏或爲之篇章互贈稱揄以大其事則猶庶幾孔碩淸風之遺焉然近數十年來往哲風義旣微故慕效之者亦殊少以是知古今人不相及不獨一事爲然乃今於同年劉比部可全家獲覽是捲因慨然念前軰之篤厚也是捲乃比部曽大父行人公使秦日陜諸藩臬大夫爲文詩以序贈其行者其時在英皇帝嗣統十年上方恭已盈成海內無閧爭竊發之事四夷序職貢而土木之禍未興也逺近和樂士大夫動以詩歌相流尙友道之存因之具著其後薦更多故在位者蹙然靡他遑則斯義寖衰矣乃今士相承於偸視前軰風誼益逺故𨿽治平無事興於是義者殆鮮已余是以不能無慨然云卷詩凢若干首倡之者郡先哲大司冦劉公廣衡時爲陜按察副使序之者禦史中丞四明張公楷時爲僉事劉公淸節偉才振一時而張公亦以能詩負大名持行復耿介絕俗觀一時所交如是可以知行人矣比部重先世之遺於斯捲寶之甚至間索余引一言余因書所感念者以復而歸之

安成劉氏祠堂講論語子張問行一章

昔子張在聖門才髙意廣行務爲苟難故始之問達繼之問行蓋但汲汲欲行之無不得而不知反求諸身以致自修之實故曽子嘗病其難與爲仁則所學斷可識矣夫子之教之也可不謂對証之瞑眩乎且達與行豈彊襲人情以爲得者盈天地間一感應之自然故天命流行物與無妄其本皆實理所自出不容以一毫僞妄雜之故君子反身以致自修之實其要不越言行之間而感應之效自因之以不匱焉故以天命實理宣之於言而爲忠信則言之出可加乎民而言爲有物矣以天命實理措之於行而爲篤敬則行之發可見乎逺而行爲有常矣言有物而行有常則自家而施之國以及乎天下感應流通何所往之不達何所施之不能行夫豈先有所期必而後能獲之也哉子張不知致力於是而呫呫然惟達與行之問謂之知本可乎故夫子始旣以質直好義察言觀色之類告之蓋牖以感應之先要至此則又約之忠信篤敬之二語使致言行之實修則才髙意廣與苟難之可悅者至此皆茫然自無湊泊夫然後知達行爲感應之自然要之不出天命流行之實理而忠信篤敬之在言行殆無一時可違於日用之間者斯須去之則言無物而行無常一身且不可頓放何有於達與行邪故曰言忠信行篤敬𨿽蠻貊之邦行矣所謂千里之外應之無間乎蠻貊之逺者而況於其近乎言不忠信行不篤敬𨿽州裏行乎哉所謂千里之外違之無擇乎州裏之近者而況於其逺蓋蠻貊此感應天命實理出之爲忠信篤敬者其行不以逺近而或窒故君子致其言行之實修無逺近無人己凡行與達皆誠之不可揜者夫豈待彊之而後致與𨿽然是忠信篤敬人人若皆可知與能而充之則有聖人所不能盡者故君子忠信修辭法干行以厲徳業而終日對越在天之學日孳孳不容己焉篤恭不顯謹獨知以存天載之神而懷明徳不大聲色之學日孳孳不容己焉蓋庸言庸徳在常人所易視而聖人顧毎嘆其未能故曰立則見其參於前在輿則見其倚於衡玆伊尹所爲顧諟天之明命而顏淵見聖道於博約之際所立而有欲從之而末由也子張蓋聞言至是始忽有悟斂其髙才廣意而黜所悅苟難之行幡然信慕夫子之告戒特書之於其紳焉抑可謂善諭而知所請事者矣異時不失爲聖門髙弟未必非斯教啟之也吾獨怪二氏之學接興於世言務徧周法界而無忠信以主之故外倫理而莫或有察行務窮極髙虛而無篤敬以出之故終身沒溺異見而不可與入堯舜之道乃今之學者往往掇其緒餘崇飾恢廓俶詭之論以汩混吾聖人微指使始學貿貿焉迷所從入由是言恣肆而行乖僻亂倫常隳典法遺禍於風教實大吾友師泉郡丞久學於陽明先生之門得其良知宻訓以教家而風迪乎四方不余鄙昧設賓座公祠之堂索一言以亶告族之多士夫家難而天下易古不有是語邪師泉讓所難以托諸不類余何力之能爲佐者蓋聞易著家人之象首歸重君子之言行夫子翼中孚九二爻義又惓惓焉卽居室以考千里之違應皆原本樞機爲動用師泉以學教家無所取足於是而止與劉氏才俊之盛在郡邑推甲乙其髙才廣意悅苟難以自振拔一時得無若堂堂之張負賢智之能過人以槪於道斐然猶或未之有裁與詩稱徳輶如毛民鮮克舉之易云言行君子所以動天地也諸君儻不靳良玉自攻則余願效他山之石以相切磋於斯義庶幾不患聖學之難致力也夫

述訓示侄定民赴汀幕

仲尼稱古之學者爲己今之學者爲人程子繹其訓以爲古之仕者爲人今之仕者爲己吾毎誦其言而悲之私嘆古今人仕學相懸之辧其究盡於此數言矣夫學志於爲人固不可以言學仕苟靳乎爲己則棄其學以日謀徇乎外何弗至焉吾家世學相承汝祖汝父從事仲尼程子之訓以仕學教朂汝後人凢治己處物載之心行惟恐一戾古人而沈汩今時人之習尙乃汝所熟聞知者吾平心私愧爲己之學未能有之身從仕以來沾沾以爲人自勉庶幾求所謂民不失望之道不敢以謀己之心中懷今汝占仕方始一命之士莫不有行道濟物之責尙念乃祖父訓遺旦夕思古今人仕學所以相懸之辧凢生之心以出之政必兢兢焉以上世教指自懋惕必期無忝爾所生則小大各成其仕學吾與汝奚過求哉夫學不爲人斯仕可不至爲己能以爲己爲學則仕之能爲人有不待勸而後興起二者間不容髮而其人品之相逺也霄壤於戲其可不深思而愼念也夫

丁丑八月三日示從孫宏讓

學以己心爲嚴師此先賢誨人要切語詩稱不顯亦臨易言無有師保如臨父母𨿽未易爲汝軰始學者道然學者立心之始苟不以是常存之顧視間則後學欲少有得於己難矣蓋此心頃刻不以嚴師自對越則放逸昏惰靡所不至其逺於禽獸者幾希古訓所示操則存者操卽嚴師對越之謂也孝親從兄讀書窮理餘力則以學文文其事之所餘者吾老無及於是矣思汝祖汝父棄汝之早而此扇又汝祖之遺也汝執求書吾能無所告乎蓋吾少孤嘗三折肱於斯義今老猶未能忘之於戲汝可無旦夕愼念之也哉

洞麓堂集卷五●欽定四庫全書

洞麓堂集卷六

﹝明﹞尹臺撰

○書雜著

與徐東溪

不奉徳音十數年以僕之積思於公知公之不能遽忘於僕也僕往以伉直誤抵後先權重陽嗾陰構用磯宸怒幸先皇帝天地大恩𨿽讒誣入竟不忍置之極譴平生道義相信之友亦復附權相傾不知今且安在乎哉自玆擯歸田隴八年閉戶不通四方之問頗得黙坐澄心之驗知聖學所以異於二氏其間毫釐幾微之辧致千里懸殊之不可紀極者皆由本之不無少異耳逺荷貺教並遺所刻佳集冗憊中取燈快讀之中間開示蘊奧良多第往往發揮微旨似未有大出於髙禪點掇之外者至論三教異同則若程子本天本心之云其義卒不一及夫二氏誠與聖人之本同邪則其槌提仁義毀棄禮樂滅天常絕倫理舉聖人之教盡斥之於無用其千里之謬果安從生哉程伯子所云自謂窮理知化而不足以開物成務言爲無不周徧實則外於倫理窮髙極逺而不可與入堯舜之道玆說豈不皆可信與公之忠信髙明自足感動四方之士況潛心經學所指述皆透達本原其微過髙處則恐禪指之入或累之云耳辱知旣深不敢不直犯其諱匆匆妄陳非一二語可遽悉者尙容嗣上敬具之不備

與羅念葊

逖違良覿拜奉徳音諄勤示誨病憊中誦讀頓覺沈屙去體兄徳學邁倫本躬行心得者垂教後學講席大振性命理學之宗捨兄其誰自愧慕道望洋然一得之識微有可陳布者吾儒之道全體大用著著皆實中和位育步步非虛非謂可捨內而騖外亦非謂可專守靈覺之心體不假學問而直截了當自能曠然神悟也近世宗良知家者心說沸揚只緣金溪錯認孟子先立乎其大者一語金溪所看立字謂但存此心則此理自明孟子所謂立者以其能思也所思者心所思而得之者理今曰心卽理也但能靈覺便是聖人之道於是遂以詩書爲障聞見爲外一切屏去之以求所謂靈覺者然卽實有所得亦止此心靈覺之妙耳並非所性之理也彼釋氏者有見於心無見於性陸氏之學大率類是朱陸異同辧者紛綸不一而又有回互兩可者究竟此是則彼非彼是則此非奚容含糊此日陸派盛行至反有斥朱學爲異端者且比朱子爲洪水猛獸者微揆其故大抵世之學者多畏難而趨易耳何也淩空駕虛之奇一語可了易於惑人故從陸者易窮理盡性至命之學積漸而成故從朱者難毋論其它卽朱子之徒當時且有失傳如呂氏遊氏寖入禪學沒後勉齋漢卿僅足自守不再傳盡失其旨如何王金許皆潛畔師說不止艸廬一人也至訓詁詞章之儒出入口耳外馳功利放其心而不知求宜乎致虛守寂專求靈覺者得駕俗學之上朱子亦早已斥之豈可反執此以誣紫陽主道問學之流獘哉兄主持正學究辧似是之非豈陸氏陽儒陰釋者比但屏聞見守寂靜之說恐流入於禪學不揣鄙陋敬布祈亮恕不旣

上太宰羅整庵先生

臺聞古有尙論百世仰髙山而懷景行向往於身所未至者此其人豈欲矯奇好以飾虛志嘐然於人情所不近哉彼見當時之人容未足慊其心之所慕則從而遺思於曠代之逺抑亦是心之感窢然無古今之間故凡此興起之同夫人有之不獨豪傑恢蕩之士爲然也𨿽然彼以當世無是人耳誠有之則所爲悅慕景行之心又宜何如而奚必沾沾然曠代之思哉臺至愚不肖每自悼其暴棄之久今犬馬之齒四十而道不知修學無所聞顧未敢遂悍然自置也見時所稱賢人君子又昧不自揆度以爲未足慊其心之所慕是以益泛騖而不知反此其志誠可悲矣恭惟太宰公完徳峻望天下人所宗仰臺自結髮已慨然知向慕之攸存毎誦法話言推繹其行事以爲今世所悅慕而足慊者非是其人乎思庶幾一覿見竟慰平生卒無由致之耿耿之懷又二十年矣夫所謂窢然無古今之間者今或阻於地相去甚近之無難至若是徒嘐然於曠代之逺非眞所謂矯奇飾虛自暴棄者之爲哉念昔在京時嘗辱公惠一言之教方期藉是以得從廝下之役乃歸數年毎嬰罹憂患以及於艱𨿽公眉誕之介殊錫之膺且未知其何幾時況所謂平生之耿耿者邪累然苴削感流華之易逝殆不知所以爲心則所思當悠悠何極謹撰古風四首並舊所欲寄未能者具錄以上非敢爲佞也外馬湖君委序壽榮祿者尢鹵莽不足導揚萬一倘因覽及而賜之教則臺不世之幸矣南望箕尾神情並往伏祈爲道崇厚以迓平格之福幸甚不宣

與徐相公論江南北盜情

伏自上賢秉衡政府鋭心邦家大計海內人士莫不更相滌濯以承休徳治績昭新炳焉宣弘之盛矣顧十數年來南北烽煙交橫兵構列省司農告匱歲徵不免苛迫加之往昔貪殘吏遺虛間流民窮盜作日熾而不可祛翦抑其漸靡之致然也今閩廣滇蜀間次第幸少稅息獨內地盜黨寖多猖猘若浙西礦徒肆凶徽饒之界郴旁山猺紛掠敝郡邑諸境未上聞一議驅格其最可畏者江南北劇盜聚黨動以千數百計所盤據皆畿甸財賦要壤宻邇畱都根本重地漕挽運輸之襟吭也以江北言之揚州則有史家莊邳州則有大軍營鹺徒橫行海中郡縣吏無敢訶禁甚則戕殺徼巡捽縛閫帥有司諱匿弗舉隱忍而已其在江南則蘇常沿海之隩鹺徒煽黨尢盛剽剟官帑焚蕩民居恣行若履故常衣冠豪傑忍爲逋藪積歲無敢一捕治今復聞二方之盜互相串導陰立盟誓以故贓迹易隱姦形難究其犯觸甚不細矣頃某每有諏問告者輒戒毋誦言其狀懼姦黨偵伺之眾都城中外無一非屬耳所及者相門崇峻誰敢輒以殫聞某受門下知予最深仰悉體國忠念憂先未萌因計曩時倭禍幸內地無興亂之氓故主兵者舉事易成今此軰紛訌未已萬一外冦乘之其患可勝指述哉伏望臺垣暫祕勿宣黙以意授圓機之士令其觀勢揣形徐爲銷解之謀毋俾養小成大則東南幸甚幸甚侍禦尹子間相扣質知所得本末更詳倘賜淸問彼必不敢隱實也冒混鈞嚴無任曕遡悚息之至

與曹侍禦光書

僕聞執事髙誼舊矣平生所敬信惟貴鄕澹泉公乃澹泉固通執事行事甚悉僕誠願執鞭往從不欲以形迹自拘阻也又詢執事在臺中持法紀甚峻旣爲中寺豪室所噂哆卽於時要人復簡交疎與任繩墨自捷閉薦紳軰故鮮悅焉僕𨿽素昧交覿然執事處心行己居常數得其槪似云屬者僕供撰近列性顓侗伉拙不能瓦合於時中外貴人指惡紛藉而僕漫不知之好進者因伺間媒孽求所仇嫉足比並宜施漁人之計者無若僕與執事之偶相並者也故捷出不意一下石而兩擠之幸皇上天地之仁不令被彈黃雀終飼螻蟻故二人竟脫重譴其亦岌岌乎危矣僕時卽欲一明辧乃實以釋執事無故獲黨名之累猶恐批引連類上傷主心下卒不免犯勢觸權之禍故隱忍自誣受咎訕不辭頃疏中所陳述是已今執事方與僕同仕是都僕分宜投轄先踵造求傾吐夙昔同難之情乃執事又念僕病不能見客因枉刺於敝門者凡再僕今病垂愈禮宜報謁然私心有所不敢者誠思執事在昔於僕未嘗辱一面之授一語之交而讒者以爲有過從相問之私僕旣俛自誣以遜禍玆復慠然甘補蹈其非則是覆車無戒眞中讒口之險詖抑亦徒成欺誑事上者於有證失其宜實之心耳昔人嘗言宵行者能不匿邪不能明其無疑迹僕追惟往事蓋久不得明宵行者之迹已其容仍循匿邪之罪以自陷於舛誖故僕苟在仕之日決不敢更求執事一識面用實所無有將或人臣勿欺之一道乎竢他時解官各歸庶幾扁舟攜李展敍平生相感慕私悰則僕與執事心迹豈不昭然皦白於人己間哉支枕代布殊不罄究幸執事亮之不宣

與陳泰巖編修

僕無似謬通籍於朝出入踰三十年竊睹後先重人無一庶幾古所稱大臣之選者以是往往不見悅於權門僕亦終不敢求悅也第若以嬖奴結深怨則又其最異者耳嗟乎僕抑奚愧於心也哉玆若公之奇材隋珠卞璧見者宜皆興慕而獨不爲時所悅暫起復■﹝士冖田疋﹐上中中下﹞竟未得所致之由豈抑離僕之患邪適接唐金溪使得公上歲所惠書披誦數過神與意交宛若對晤一室之間想見古士風誼於曠世相感中矣士苟行己無慚卽何必髙官穹位乃可自表見於時以今數重人覆車相望則孰與不振迹榮途者之爲安乎計公之材必且自足名世進不策一代之勲退尙可成一家言宣道徳之奧發潛隱之光其視但烜耀名位於目前者爲效久近宜何如僕近奉簡書召承南省舊秩之乏已懇疏乞辭免矣方疾伏枕勉起具復不覺長言欲因慰且少見愚情所困積者

與陳兩湖

弟頃抵怒重人以歸遭其讒黨非構意忽忽未能無少望故因杜迹耕隴不復敢通四方之問然久之不能竟絕止況在仕多年泛交海內士積之寖廣則書尺答往相仍抑其情有不容拒禁者素交故人靡日不勤慕用於中徒挈然莫可抒寫思以扁舟相過從庶慰饑渇於傾覿間所貯念不知幾朝夕矣乃迄逡巡欲展無從一副人生有願不自獲其行迹若此類非身親驗之未足爲紛紛不相悉者道也仰拜來牘知門下衷炯相照殆先得其難言之情己又弟數歲以先世祠墓墜典弗飭殫其衰禿之力次第稍興舉爰以少間爲邑庠校中津梁及鄕社堂館諸倡修歲爲之攘攘棘中重以疾厄死喪婚嫁諸務繣然與日月相纒糾上春男女二孫並上下十齡以長慧性嬌質時撫弄爲娛乃忽夭化於旬月間莊生所諭人一月開口而笑者無幾若弟直歲計之殆過耳顧有生恆事第可思古人自釋解豈當爲達賢呶呶邪然忳邑之久弗宣因夙知不能不動其悢悢讀手示諄復益信此心相感之同非謾云者玆奉簡書謬相及呀然不知所自來燭之武所云少不如人老焉攸用者弟誦之每有餘慚矧敢任當塗舉授所弗稱乎己懇疏辭免並貽書所知力謝之想當如所請來賜槪不敢承謹以完璧弟昨偶劇疾今浹旬始克彊憊占復囷積殊未究萬一

與劉養旦

日遣僮奉狀訊記室獲承復音再詢云屏參戎因悉彩娛多慶經業之傳且有人所謂日享事實之樂於天常中者公旣深嚌其胾矣昨會李石塘公共嘆媢忌軰猶有中憸射之計於髙賢者縱彼蠆尾得施果能致加損汩公所性之定邪僕自笑平生愚戅頃嘗抵權構訕其甘心玆舉者必以能點湼人終身所媒孽似無可更明之日矣乃今不圖公論尙一二著白則此爲公成貝錦抑安足掛諸齒頰間哉僕衰劣未堪時用懇辭不獲徒有蚉負之懼今且勉暫出少副君相旁取至意俟後徐以情吁何如耳苟試不可安知無矜而諒之者若例以難進之云則豈僕之所能與也

與薛仲常年兄

憶在庚戌之歲與公別之京師矣其時二人者年皆未衰乃盛气尙勃勃也今荏苒餘二十年公所成述旣焯然足名海內乃弟顯晦碌碌行藏尙制於人向以得罪權重致遭其嗾誣甚矣今謬承簡書相及懇辭顧莫之獲勉爲玆出其亦泚顏於覆轍之無戒矣乎然以弟之猥劣多疾矧年復至難支彊其能以歲月淹邪辱諭及元洲黃涯二兄在仕列弟每比之太白孤配於弦月者然二兄固少弟數歲其求退稍後自不妨弟安能似之也喜聞公神用充茂著作日富有道不卽行明其說以竢後之我信焉其所遺豈不逺且大哉考亭之學今人士將目爲異端矣淵源錄之刻甚有闗於世教其功非淺小者惠示沃我宏多矣外委劉君云云悉別楮使促還報遽率未及萬一惟兄亮之不備

與陸平泉宗伯

小僮比還伏拜手教恍若慰對覿於南時者然計陳迹已忽又七八年矣流光迅迫慕道望洋曽彼岸未得一窺其想象假令後此復百年亦祗若今之視昔耳柰何柰何惟翁髙明獨悟塵物不入其胸中久矣心驀聖奧不可卽見本來面目邪聞在朝數興歸念此不無著寂厭煩之獘向教中亦嘗及此得非髙明之克乃其偏猶有未盡祛與蓋吾儒所以異於二氏惟在仁體幾微之辧其相懸實不出此以今英主之隆賢相輔翊時乎得之良難矣翁負沂溫之望上下傾誠以相注謂非行道之時可乎哉正人在位則國勢自重不必竭精華於事功乃爲效報輸中之實翁其念之念之僕年至涉勞卽病不日欲爲入考之補庶幾一面圖傾悉蓋僕失懲前之覆轍復有此出近於懵時昧勢視翁事固大不侔然亦未敢卽求去須相見別議之耳玆不暇他敍呫呫遽及此恃相知之獨深也

與茅鹿門

僕昔從漸山先生門得奉公英采繼再覿京師則自謂大闊逖非平生慕用不相違之始願矣久之以愚戅不爲先後重人所容避咎而南與中朝士遂稀通請承公宦轍所指故無由亟入僕訊聞然時時或有誦傳公述作者不能不動其向往之懷嗟乎斯亦殆信識之淺者耳古之豪賢相感於曠世之逺讀其文而知意之所存考其事而知气之所激假令平平自飭無所毀譽於當世此其人不過效鄕原而得其下數者僕𨿽至愚抑奚置取予於其間哉而況海內髙識之士必有不然也公磊落軒四表倔奇振一時世之齪齪者惡足與共槪論則致噂﹖﹖於羣口又胡怪其然此在僕私忖億久矣昨拜所惠寄白華樓槁冗憊中快誦數篇心神忽創然自失豈僕私忖億或一二稍得其近似邪其意之所存气之所激視古豪賢恢廓之節僕愚不能爲之先後也僕無似甘作林藪中廢擯人矣乃年至而簡書忽被懇辭竟莫之獲勉爲近套一出卽且復將乞去𨿽時非曩昔比然於物過時乃采己恐失其芬秀況僕本蕭艾之爲類與公溢辭相期許殆忘燭武之不如人而又未計其老之難用也偶過從倦歸適賢郎以促楫告燈次占復未萬一

先翰林府君行述

嗚呼我先考於潛司訓贈翰林編修府君以嘉靖元年壬午秋七月二十日遘疾棄諸孤於浙中明年反匶歸塟伯兄奉狀丐銘宗衮宮洗公襄旣得許矣會宮洗公趣還朝無幾竟卒京師銘是以不果成焉後十有三年甲午不肖臺視先窆弗吉乃用是年正月五日攺厝裏西員唐山之原又迫弗及治銘嗚呼痛乎我先君隱行潛徳足章表於世眾矣不肖孤行能惡穢無以光闡幽沕令泯泯至今日不孝之罪無所逭玆弗弔遭罹孺人之變欲從古合葬之制卜冬十一月十九日將謀啟先竁並附用敢茹毒述行事祈銘立言君子按先系尹氏出周卿士吉甫至漢世平陽之族最顯盛其後支遷房邑我始祖鄱陽公濯奮績唐季以觀察江南西道肇自房遷洪都鄱陽公孫彥成公當後晉馬殷之亂徙避身迹爰建家永新之勝鄕至十二世祖宗叔乃又遷今還古裏我髙祖帥正府君諱孟端惇行茂朴遇陷弗擠曁曽祖環溪釣叟府君諱浚遵徳擾義知命能遜咸以長者之行著鄕閭逮我大父曲塘逸老府君諱相以哲修迪己禮訓範家從邑先正太守戴公大節及曽祖母舅李公介福學丱角遊庠校故順徳太守蕭公翼一見奇之許妻以兄之子則我太母蕭氏實歸焉乃成化戊子二月五日我先君誕於外氏嗚呼先君諱爽始字亞荀後行人劉公袤爲攺曰用晦先大父捨後多竹先君每低回畱憩其間取竹可以厲操秉也因號竹莊居士臺幼無聞知則嘗耳諸父之言曰先君自爲兒童已能不戲侮嶷然類老成人長授之學無苦謹出入進退不假師嚴孝友恂諴肫然出至性也大父旣業儒弗稱志每譏章句不足以殖身又大母中殞背而先君哀慕旦旰幾不能自活大父遂憐之不欲彊委以學年十八尙浮沈無所成己乃忽自恚曰吾猶可名人邪吾弗學竟墜溺矣卽閉戶郤遊往取帙籍呫吟日夜久之通誦諸經史旁涉百氏之言得其領要聞外太父山立先生教人有成造往攝衣從之不數月悉穿貫其解義稍出所論辧外太父弗能難也乃大咄稱弗及而以我太孺人許室焉數歲充校官弟子學憲莆黃公仲昭發策試諸生以紹興諸將不能克復中原爲問先君條議陳答首病髙宗闇春秋之義信讒邪而斥忠賢致左袒弗舒北轅卒縶蓋黍離東遷建炎南渡衰咎之成有自來矣諸將曷效力焉黃公手其文大異之會糊名未折詢諸學官曰向少年白晳而羸者得非素名士邪遂以先君寘上列補邑餼員自是每試未嘗不先諸士名聲日駸駸起遊門者動四方矣宗伯無錫邵公寶視學尢首推先君文行兼長謂諸邑士莫或過之司冦仁和沈公銳時副臬江西求士爲其子師邵公乃示先君名且戒曰是生守己堅愼儻徑以公聘往欲其至難矣玆吾檄令赴白鹿學會公因道迎之可耳沈公如其計屬廬陵令栁侯尙義嚴書幣介紹先君遜弗敢受入見邵公以疾白邵公彊諭意乃不得已畱臬館未數月竟謝去沈公由是益敬禮比行餞之詩有浩懷磊落官天地之句云先君七試有司終弗一遇合歲賓舉罷人無弗嘖嘖訟抑屈者先君顧裕然一不以動志年四十二始克如例貢春官是時相國湘源蔣公冕爲學士得先君所試文大愕曰有士如是柰何弗進士邪取冠諸貢士又試銓部而太宰京口楊公一淸稱惜亦如之二公咸勉使卒業成均卽解舉豈難致也先君白以親老思斗釡之祿代力養於是遂得吳縣學訓導是時吳諸大老引罷居家者林如重先君學行率相遊往特攺敬吳士考徳問業者又咸以得師自忻愜間嘗植數栁門側指示諸生曰夫材敏教猶樹敏植也吾旦夕自是則恆私懼惕矣諸生退息其下不思致力於學可乎聞古有言學猶殖也不學將落故是栁𨿽易成然使或戕而撅之則夭閼莫遂其性夫學貴及時而有功也不猶是夫吳士聞先君誨益爭自勵剔矜志業而茂進往者彬彬然著見乃後有卽栁所蔭地立教思亭作思遊歌以詠先君之徳司諫陸公粲蓋記其事碑之云居吳踰五年丁先大父艱以歸制滿攺訓杭於潛學於潛地僻陋鮮材先君弗鄙蒙其士相與講劘治心理性之要士翕然化向之每悅其地多佳山水無舟車衝擾煩接之勞曰豈造物者欲以是相遺假邪故嘗大署所坐之齋曰士朴而僿少文而近實吾樂其教之不咈其山川窈兮若紆繚曲兮而可娛吾將托焉以寄吾吏隱之廬間形之詠句未嘗不陶然滿志也先是學師廨有久圮不居者問之則曰祟藪耳後至者率寓學膳館湫然甚陋陿也先君居他膳廨數月矣同官後至者方以其家孥隨先君嘆曰彼挾孥來也膳館之隘惡乎居幸吾孥弗卽至吾修圮以竢之徙讓不其可乎亟出所居善廨畀之而修其圮者以居或勸曰圮修而可居也如祟何先君笑曰儒者不惑怪謂能明於物之故也夫徇己便而忘人之患是居身之大祟矣卽吾免是他祟何畏焉竟修其圮者以居踰歲忽得痁瘧疾不再旬良愈乃作遣瘧鬼詩以諭意又數日疾復作弗瘳遂阽於大故春秋止五十有五嗚呼痛乎酷哉先君爲人得易之時書之沈潛爕友詩之羣禮樂之順以同其說學若五榖食人期於飽而弗厭爲文布帛辭絢采尺寸可以適用其處人禦物則若翏風施眾艸不惡其披拂也澤受潦水忘其垢納而污停也其守身訓家近於不嚴而治不肅而成者矣斯言流於人人者非不肖孤所敢誣述也先君所著雜詩文數百篇嘗手錄藏之曰覆瓿集比不肖孤稍有知每竊窺誦之先君間憮然曰是故不足訓傳久逺徒令兒軰私慕效成其靡伎耳取所錄悉抵之火以是生平掞述十不一二裒存云先君生不肖孤三人長奎邑庠生娶北城胡氏次卽臺娶東裏周氏封孺人又次塾亦庠生娶學南李氏孫男四人曰長民年二十六以死曰覺民定民咸授室曰某尙幼孫女三人曽孫男二人先君沒之後十有六年不肖臺始克以職業事上獲推贈如其官制辭有美稱焉嗚呼先君砥學修行勤苦當年自好乃坎■﹝土稟﹞學師儒中竟湮邑賫志以終世而年又弗及中壽懿厚無章天之道蓋多揜矣不肖孤不仰儌名賢之文垂勒元石圖永久以與聞傳終天之恨曷用自泯塞嗚呼仁孝錫類君子其必哀憐允所祈托矣謹述

先太孺人行述

先太孺人姓劉氏諱恭儉世家永新夏陽裏嘉靖二十四年乙巳閏正月二十六日棄代於我先廬壽終七十有二不肖臺忍死謀之伯氏卜是年冬十一月十有九日戊寅合祔裏西員唐山先君子之墓右嗚呼天乎臺不幸少孤旣偭墜先人之教惟我太孺人實提誨朝夕以長以育獲朂有微成乃臺材行卒隕獲無以大光顯玆志猶圖少奮厲不終沈霣庶曰其式有觀究何期弗弔於天遽遘蒙大酷禍嗚呼非天特酷之乃惟不孝崇釁戾厥躬罔攸逭厥罪用速玆湣降寃毒中衋靡所扣雪乃猶黽勉顧大事彊視息至今日茹哀飲悼述次先徳祈不泯昧於無窮嗚呼痛忍言之臺少事先外王父獲覽所系敍曰吾劉蓋出宋丞相楚國公沆上世繇邑後隆裏徙今所家自外王父之祖南陽隱翁諱稼考竹軒居士諱隆並隱居不聞仕至外王父諱端字國正始以易振業膠序四方師承之學者稱山立先生云配外王母龍氏舉三男二女咸中夭成化甲午七月二十八日是生我太孺人抱淳稟眞懿質夙成長閒女律凝然徳備蓋年十七始歸我先君子外王父嘗語臺曰吾何以識爾父之賢而有爾母之許邪夫遊吾門而信之久矣嗚呼爾母殆性成然哉其宜毖相爾父於有聞也自五六歲時吾授之女訓誡諸傳記長猶能通誦之觀其言動知所誦習者旣服之身也又曰爾母歸爾家戢協以和中外其始也宗戚稱之無間爾王父之稱之也其旣也鄕黨譽之無間爾諸父之譽之也又其旣也逺近慕嘆之無間爾伯昆羣從之慕嘆之也嗚呼吾弗嗣命也有爾母以托吾志今老矣悼爾父不及與偕將其賢之莫逺著也小子念之已又聞之諸母言曰太孺人之始歸也汝王母旣卽世每以弗逮養爲恨歲時追慕踰於所嘗左右者也其事汝王父𨿽介婦而事巨細咸經之弗勞怨方艱窶無盈業乃能勤劼日夜潔蒸禴之饋而備滫瀡之獻以成而先君子之孝敬爾王父性嚴峻內外斤斤如也築室曲塘之墟僅數楹太孺人在閾闑之內裏言一無出者聞大人微謫怒𨿽外事不中涉必惴懼竟日故汝王父嘗曰自吾有是婦而事無或逆志矣嗚呼其愼備婦徳邪夫是數者臺不肖嘗耳熟焉乃猶一二獲及知者方先君子之訓吳也以書迎王父弗往太孺人跽堂下泣請王父乃紿曰爾第挾諸稚往吾其後至也旣乃卒弗往太孺人語先君曰大人懼君以養故累教業今吾歸代養可乎於是先君子因憮然思棄仕王父驚聞之乃決往太孺人私懌曰吾食可無噎矣孝誠之至知者嘆難之其後終王父之喪哀毀過制人尢以爲訓云歲壬午天降割於我命先君捐諸孤於浙學太孺人以先匶歸悲苦甚瘁時家指益繁歲榖踴家人至缺食太孺人罄服珥出折閱𨿽在棘隉未嘗一色慍念外王父母方老亟迎致躬養勺飲匙飯非自執弗進疾病衣帶不解旣止乃復常外王父母捐館捨期衰及除猶禫練終三年或以禮勸曰吾悼死者之弗後也且吾夫氏之喪旣更除吾以其餘竟吾私曰禮之變也不可乎反虞卒哭櫝主而龕藏之召臺兄弟世無忘祀守也於吾志庶免夫初先君子之葬從王父母祔也已視弗吉臺得謀攺竁而王父母之墓未敢卽議卜太孺人泣曰使二墓弗並圖化者庸安於新壤乎於是臺日夜以應積歲至甲辰冬始克遂攺今窆太孺人泣以喜曰吾願蓋得矣平居最謹祀報每蒞事必通夕弗寐終其身無怠家族咸則之嗚呼孝思之永非性成其能然邪慈眾惠物無間疎近見困急者𨿽方歉匱必損酌以周赴之然自禦至儉省在祿仕不攺貧微時含葵曳蒯泄如也誨臺兄弟每詳及先世艱閔之事曰夫惇勤基本所以垂徳也知命不可違而安之若固有所以裕志也爾前人實行之若可有他慕乎曁臺領薦於鄕家人咸以慶太孺人泣涕沾襟曰自吾爲爾門婦知後之必有競也顧上世積徳勤不及見是子之幸成吾獨不槪然邪數歲臺官翰林大孺人羸弗能就邸迎命伯兄數貽誡曰爾何修致是固爾前聞人之敷遺耳勉思所宜奮以圖光揚於有究斯可已勿用吾故時惻惻也會再歲臺以郊廟覃恩太孺人獲被封寵子姓並觴壽太孺人愀然有深思曰吾生人之與於華也死者有知庸將自悼其弗及矣吾柰何獨安之後二年臺因使事得省覲畱左右弗忍去太孺人趣之行曰兒爲天子近臣安得以私顧累官守勉臣節以報上卽吾有離憂不志樂邪於是臺報命居京師一年得請告以歸又明年復以病請得允焉太孺人覛其志乃不欲數彊使行也嗚呼何圖不再年天罰薦加太孺人遽遘疾不起以速於大故天邪神邪仁者宜壽而戴白含飴耄且弗衰者何人邪數占之弗以示筮問之弗以告巫祈弗信其禱醫藥弗濟其效倉皇叫號上下無所控吁嗚呼天胡弗亟剿絕不肖孤以示罪乃上延逮於罔極而猶言猶食惝怳憒忽不知所如往以俛偃苫苴者何人邪日月䢐遷卜祔有期痛先行隱在窔閨莫與遊揚非藉名世大君子之言將恐沈沒黯晦無以迄章顯是敢刳心刺骨蒲伏以丐志幽壤庶永永有詔於奕世嗚呼謂天蓋髙不足申吾慟矣謂地蓋厚不足浹吾涕矣舉號頓跗瀝血攄述終九死而無以導吾之湣志矣

祭羅文莊公文

於戲自孔孟之學不傳寥寥千數百載以迄於宋氏二三大儒崛然中起以勤以翼出而舉之於旣墜伊洛引其端建閩擴其緒然後往聖弗紹之絕學始可得究其卒致矣在昔先民豈鮮斯慕髙者旣騖於空玄下者乃溺於術數故二氏與百家得抵隙而投據俾吾人之性宅失昭廓之宏宇微斯人之爲功其誰與階升而庭處嗟今視往可稽其來不啟厥先我昧孰開明有天下以道治歷百八十年而迨玆何名賢之繼作迄罔佐治於康熈紛異說之昌被交醜正而攘辭哀跂道之靡踐覆毀志以從夷援悟覺以修證昧眾目於糠粃指聖途於狹邪甘攬轡其從之昔髙髠之湣世嘆禪盛而釋衰曰繇迦葉至勒那訖逹摩與忍師中間法旨之屢變曁南能而益莫支冺定慧於律戒執無念以自持視馬鳴與龍樹孰別文字之信疑彼服其教於有就尙審擇而知斯何誦聖以遵慕反背軔而逺馳排垝垣以自伐忻饋寇而賫資寶康瓠以期衒棄周鼎乎荒澨偉夫子之髙覿抗千古於睫眉悼往哲之旣隱莽蕪轍其焉窺遂解稅於方艾謝鼎鉉之光施辭冢揆於再召邈世垢之溘遺振冥鴻以猋舉感威鳳之苞儀羌潛心以宻究思總世之般離謂心性其一原必義精而始徹苟精義之弗至夫孰識異名而同極彼混性以求心固釋氏之久忒曷詆佛以明儒乃信謬而崇惑爰著記以明本亦掲辧而示則堤奔瀾於橫潰弭百川之蕩析操洛閩之遺矩黜眾言之淆雜秉一心之獨苦世庸知夫子之所惻謇愚生之顓侗荷甄陶之每及示顯徳之周行枉尺書而逾答勉厥奮以卒志云道匪天髙而不可級拾撫明訓之黙存誓孤誠於皛日何此生之希覯終罔獲摳承於昕夕已矣乎道將阨而文喪天不揆余之哀嘆世徒欽夫子之徳蓋蹈往賢之所安抑詎知夫子之道足補皇極之未完窅玄化之莫問悲儀刑其奄還念不亡者之永流猶可勵鈍而激頑傳易名之旣稱知儗似其猶難觀川渟與山峙信我道之弗刓陳絮酒以申奠仰新墳之■﹝山贊﹞岏悵往慟之弗追敍余衷之汗漫惟夫子靈神在陟降尙俾吾道日盛乎宇寰則庶幾彌綸斯世之曩業不徒隕蒼生涕淚之汍瀾也邪

祭李少卿文

於戲連城之璐不產部婁之崗合抱之材必徵鍾岱之陽夫物視成於所托遷乎地則弗能爲良矧賢應類而出孰云不基乎詒翼之藏繄先生之耿造羌蚤甄乎義方厥旣有我翁之格模又克孔厚其天常故孝友之稱施並名行而播張馳鞅乎藝文之囿擥轡乎道徳之場蓋所積之炯淑包眾粹而皈章用能成家訓於構獲掃末習之瞇糠爰躋顯第於英齡肇獻資以庭揚遂通省於司馬昭令聞之顒卬抒靖恭乎夙夜邇講式於宮墻宜其學愈精於礱錯望益隆夫珪璋佐茂秩於祿勲躡亨路之崇昌陪卿月乎中垣挈庶尹之提綱人固謂賢人熙奮殆皇轍之有匡夫何引鴻翼以猋迅忽寥廓乎髙翔或又嘆逸羽不縶乎矰繳必俟時以儀日月之光孰意沈駘兆祟而先生遽遘厲虐乎膏肓於戲己哉哲士不可作矣余焉究神理之茫茫嘅䢐夏之方仲先生來省我翁於邸堂歡彩娛之旣洽樂倫聚其未央曽相越之幾何■﹝猋欠﹞冥訃之我將惟古稱自立扵不朽固無預有生之短長觀先生今日所樹又奚年數之足計乎彭殤某義承通講哀切云亾惴臨穴之莫及聊寓情扵絮觴跽陳詞以告奠沾眾涕之浪浪蓋始爲我翁慟終則致仕論之永傷也

祭提學副使白崖公文

於戲正徳丙子余甫齔童覿君吳下君齒蓋同乃先宮洗釋憂吳過嘆先君賢師校轗軻二父並憐對摩二穉余時與君佩觿托契十年睽逖各成藝學歸慰盍簮意气橫薄余謬先薦君踵奮興曽不踰紀澤射咸登詞苑余濫君旣懌喜君拔會場余掌私抵二十年餘榮路互翔我入君出如鵠颷揚君才焜煒幹將爍耀我鍔摧蝕竊映未照崇崇蜀臬嶽嶽粵藩績蜚炎海威肅劍門迨歲癸丑君斾南來揖余靑署君頥爲開是時有詔視學舊蜀君辭以疾鴻逵軒躅曁余謁還松楸伊展君顧余廬色笑再辴余告君別君不余遐訂余後覿白首毋瑕誰言是秋君疾遽劇沈駘兆禍膏肓祟魄嗟人生世迅若驚電其修孰論君促奚怨惟天畀才鮮遘其良磊砢如君不永眾傷鄕邑之思宗祊之悼余哭竟阻千里目弔束芻寓奠炙絮緘詞君神無昧庶幾聽之尙饗

祭陸東湖文

於戲公之望重乎朝廷也翊衛權綱足以耀雷霆不震之威公之功盛乎社稷也寢折逆謀足以遏龍蛇欲起之機夫望以才重故下久誦之而弗衰功以忠盛故上篤信之而弗疑玆其振一代之偉問受九重之深知官尊太保參三公論道於鼎軸謚昭武惠列五等分爵於常彛蓋榮公之生所以章朝廷之優寵褒公之死又以報社稷之匡毘自古鮮榮名之兼受於今邁文武之等夷公誠謀猷允裨乎邦家事業無競於當時者矣天胡弗弔莫我慭遺壽胡不永五十中隳徒以動宸旒之衋悼乃至交冠紳之涕洟某自通籍獲幸追隨禁垣再紀法從陪馳忽南國之訃告杳山川其間之跂千里以懸慟寄一奠於緘詞倘英神其不冺庶髣髴而歆思尙饗

祭大司成東廓先生文

於戲道阻狹邪人背周行裂小智以鑿坯夫孰能履蹈乎大方偉先生之恢廓信廣度之難量騁九閡其無畔掘八紘以爲綱剗千岐於成轍遏四瀆乎濫觴貫中和而兼總允仁義之張皇豈非挺一代之元巨負萬夫之魁望者邪昔陽明倡良知之頓見和焉者徒瞇目於粃糠考先生所論辧信一顯微而合道常推應感於無始蘄人我之並臧苟大徳其匪踰閒抑奚校乎細故之曲防抱休休以無競掲渾渾而厲將故覿之則暴革於誠服依之則狡化於忮忘湣時俗之傋瞀矜片善以自長剿微聞於荒曶襲剽說而炫揚暏先生之博大幾何不震掉而僕僵誇河伯之秋水望渤海以茫洋浮魏瓠於江河庸詎思一葦之可航蓋知徳者之誠鮮固宜先生韞閟其靈光徒使雍衿慕遵乎儀矩詞衮誦法乎文章孰識在天者之不息乃先生所以爲不忘紛吾二三子之幸久炙差髣髴僅窺其宮墻念自古一死之誰免胡爲沾余涕之浪浪慨哲人之間起亶世教之攸匡𨿽溘焉不與化俱殞乃逝矣終同斂乎形藏彼蒼不弔遺我衋傷瞻遙江漢慟寄云霜聊緘詞以述往悲此道其迷陽愬深衷於一奠嘆神感之未央尙饗

祭雙江聶公文

於戲大江之西哲賢代起炳炳烺烺耀聲光而煥名業者其人槪可推指矣惟公抱掲一世之才懷尙友千古之志生乎盛明之朝旣逮觀弘治諸公之表刑長乎節理之邦又浹聞廬陵先軰之風誼故其學之所就不苟幸科第以成仕之所期欲大溥功澤於斯世玆公童白之獨汲汲天下士大夫所共信識其素揆者也中間事緣勢阻則屢阽奇禍不一悔道與時適則老躋穹顯猶恨欲爲之靡遂挺乎若松秀冬林霜雪悴之而柯葉無攺浩乎若雨灌秋河波濤萬折必決滄溟以東逝蓋古豪傑之士無所待而奮興若公其人夫豈千百可覿乎一二者邪慨聖塗之日岐莽周道其榛穢嗟後儒之鮮識蔀百家而互蔽恣功利以搤腕紛詐巧其攘臂世有厭積陋而思反欲力振閎廓以踔厲矯先正之實蹈削漸級以頓跂故髙或混虛像於玄景微或引自性於禪諦繄公耿孤心其良苦爰折衷以歸寂之一義曰老氏本虛靜而觀復殆庶幾大易之深旨蓋屢困不失其亨因自驗精明之愈勵迨幽圜室而日事講求猶恐玆道之易失墜𨿽卓睹旣起於眾矚目敢卒信聖詮之果符契然遡其大本所著流又豈末學謏聞之可窺諦某等辱公牖誨有年愧未能黽勉而馴致乃今其忽已矣誰從公鞭駕以歷遊乎無際意精華降陟之遺存尙可感攝乎殊類儻吾二三子仕學黙有所朂成庸詎知非公夙興之攸畀矧其不死者在天壤間將並聲光名業而無冺敝吾徒胡爲哭公其彷徨誠衋傷斯文之莫托寄公神尙有知乎盍鑑千里微忱於炙絮尙饗

祭羅念庵宮贊文

於戲世之正反非道孰爲之綱維道之行止非人孰爲之握持故天欲世臻平治必使道寖明而可興行欲道不終晦必生哲賢以作世之表衡繄先生之間挺當孝皇之景造應吉郡之昌符開奎躔之月耀幼而靈恂長而端凝奉庭訓以式榖亶師承之夙膺譬荊山美璆韞貞璞以自媚鄧林穹植受匠石之斵繩故能出世俗之滓垢致徳器之蚤宏迨夫弱冠掄魁中齡召用荷聖明之簡知列儲垣之法從人皆欣正士升拔庶幾邦國可俾之黙乂凡諸正理參調人材甄敍苟得斯人久立於朝當卜上下更釐之弗戾曾未幾何事與時擯抱忠猷而莫宣執孤是其疇信睠吾道之旣窮抗道鵠以力任開蓮洞之邃館理松原之幽徑示無欲以肇聖基感朋從興起之日盛人見其沈潛之徳溫淳之气亷介之操邁往之志彛鼎不足比重圭璧不足諭粹濯江漢與同其淸皦霜雪與並其厲故卽之者神竦聞之者心企矧若素交之英髦及門之衿佩乎聖逺言湮道術日岐髙者造雲天下者混糠粃飾良知以自詭昧聖敬之攸躋偉先生之深踐獨舂陵之與師守無極之貞靜包萬象之森披諦混沌之有物驗虛感之無思故能齊隱顯於一視迄死生不得與之變移乃今日蓋棺之事定可以信千古而弗疑天故無意斯世使先生奄隨化而弗慭遺於戲哀哉嗟予檮昧蚤托心求論學南北矢志交修𨿽仕處之迹不皆並然心之往來詎間乎得失之與欣愁南都相望二千里恆髣髴若接謦欬於嬉遊猶期振元策於末塗共白髮以夷猶寕知事不可常揆天不可預謀愴訃聞之忽至涕汍瀾之莫收遡長風以泄痛傷白日之西流逝者固知其不卒溘冺生者安得忘世道之隱憂莽博觀乎一世孰有似先生而堪儔黯拭衿以難述聊憑絮酒陳詞往寓告夫荒陬尙饗

祭湯卓齋先生文

嗚呼世有航勁葦之檝浮江湖而莫將駕峻車之轅曽不得以騁於四方輿四牡使守閭兮惡用乎騏驥騕褭之良蹶寶鼎以柱驂兮又何康瓠之足侈臧紛先生之磊宕兮傲一世以自奇抗髙論於無際兮軒百夫而揚眉涉六經之泓奫兮探眾說於緯纚觀上下治理之代更兮晲千歲於一時爰采紀錄之英實兮發孤論之韡葩𨿽世莫獵其葰郁兮信吾言之不嘩彼按劍以相視兮固宜簡珠之墮乎泥沙夫其遘數之轗軻兮亦奚達士之足怨嗟橫一經於講幃兮志不違乎儒生之故使道明而人服兮何必牙纛之與冠距乃知先生之所遵蹈兮誠自古賢哲之所慕彼焜煜華要於旦夕兮較丘山一羽之孰堪爲任負矧有子以翼譽兮攝名邑而播芳績煌煌於政剡兮行將躡天衢而跨張遺文傳於後生兮世稱久而寖彰其所與先生不俱往者抑豈能盡斂以歸藏已焉哉先生離濁混以遊淸幽兮宜拊髀而含嬉躋壽考而令終兮孰髙朗之能嫓念世路之諓諓兮喟典刑其曷追拔絮酒而墜潸兮蓋匪獨爲先生慟抑以悼吾儔之衷私嗚呼尙饗

解王子哀文

嘉靖二十六年十一月二十四日翰林編修無錫王子懋中卒於時同館之友得會哭於次者十幾人旣爲文合祭之明年秋八月餘至京師十幾人者哀王子不可復作賢而不得其年也咸謂余曰子知王子得無辭以敍永傷於戲余頃過無錫升王子之廬撫其木哭之蓋慟焉已而嘆且思曰天之於人其可以常意控揣邪壽也夭也吉凶之相擾也旣不能並出一軌則或然之數與適然之變人苟遭之固難可形問數詰矣顏冉之不獲乎天豈非有章章著白者而獨王子之賢之足慟與於是援天人之際反復其故爲文以解王子之哀以復諸館友抑以自解余哀云耳噫何芒乎天者吾不知其所存命者吾不知其所致善胡爲而福興惡胡爲而殃至生者其寓畱乎死者其往休乎壽者息而夭者遊乎知者從而愚者憂乎賢者安而不肖者讎乎己乎己乎生之與死旣莫知其自來則善惡之趣吉凶之應知愚賢不肖之棼泯相求亦莽莽焉已爾芴芴焉已爾夫孰察其究取之由乎惟天與人間會其所值於是善惡之互出知愚賢不肖之參錯殊類而生而死吉凶夭壽皆特然若校乎左契以爲天之固若是也人當修爲以勉企噫其然乎其不然乎天之爲天者不變命乎人物者棼揉並施要未可以猥索而窮辧是其爲莽莽芴芴也久矣尙何無情生死之足疑眩故或蕩之而旋沫或鑽之而出燧或蒸之而成菌或泄之而感蠣金膏之鏞含其輝玉韞之璞耀其媚雲霞煥气以吐文雷雨觸空而作厲彼物化之顯藏已難影迹之捉系矧生死儵寄於其間又奚人意之得窺諦覽壽夭之差惑思吉凶之糾戾徒嘆古而傷今誠壹不知大化之攸畀卽王子之賢而弗慭三十八而死一官吾曷從問其所迄致乎天生之不能成乃又遽奪而奄止將元宰之司授生者不屍其死乎抑生死循環於穹覆天者不能爲之所乎則所謂莽莽芴芴莫識其究取者吾誠不能數察而形指矣夫以生爲樂以死爲哀是徇物之膚情也庸詎知哀樂之不存乎生與死邪以永爲壽以不及於永者爲夭是私身之迷見也庸詎知壽夭之不存乎降年永不永邪王子旣免於是而吾猶獨哀且慟焉則不能達生死之無累遵夭壽之弗貳又焉足以知王子之賢吾將棄吾哀捐吾涕招王子之冥漠而解之以吾意庶幾王子之儻我然乎爲之歌以誶焉曰天降地升大化隨死生旦夜轂交馳鬼伯聚斂亡賢愚壽夭更疊何常推已矣王子今焉悲

洞麓堂集卷六

●欽定四庫全書

洞麓堂集卷七

﹝明﹞尹臺撰

○五言古詩

恭擬駕祀北郊﹝館課﹞

姬郊崇泰圻漢畤尊汾陰黃琮閟蠲饗黝犢共疈沈虔矣四望秩昭哉列代欽於皇禦寰極洽祀嚴衝襟辧方規丘澤奠位侔髙深陶匏象始制敔祝諧希音明禋協三五顒觀絕後今良辰撫夏仲浚慮惕時歆行衛戒宵蹕法從穆招愔彩斿麗雕靄璇蓋軼浮祲緹城虎旅集輦道龍旗森羣公羅墠壝璆佩鏘瑯琳靈樂普眾變嘉纁薦耦琛仰瞻祗後格萬舞娛歡湛懷柔徧方夏胥懌來假忱鴻貺敷九土茂和滲六陰流潤及川嶽渰澤彌墳林巨維幹西北鎭柱隆東南永觀翕寕化於單敬祗心

搗衣篇﹝館課﹞

明月照髙樓流光散幽帷佳人理紈素微步出中閨寒節戒秋序君今疇寄衣攘袂展皓腕拭杵向南階微芳動輕袖砧響一何哀盈篋爛繒綺歷歷手自開嗛嗛黙獨念爲君密制裁不惜制裁苦但傷人事乖願假中綫迹寄妾日夜懷

別饒子聞﹝三首﹞

葛生在河渚綿延自結根何意中林楚垂蔓相翩幡人生托交故義合情與存寜期時命拂懿好不久惇棘瓜有苦實三歲零寒原幸蒙搴采恵棄逺難重論

其二

疇昔懷耿介於心寡馳競幸及華盛年迷方懼緇燐慕道思有徵往阻失阡徑驅車嘆長阪欲陟路逾峻中更同志友閔我力艱疢易此狹邪步遺以千里軔駕騁未得安乖隔何其迅

其三

軺車戒嚴命肅肅指南彊念子逺行邁執手衢路旁拊劍激淸瑟悲歌慨以慷矯矯雲中鵠翩翩厲鳴翔戢羽乍同止展翮忽一方欲從不可得卽置終難忘願朂崇明徳功業期自揚

送明泉兄令寜武﹝三首﹞

暳暳眾星沒鬱鬱晨光布僕夫理前綏轅馬戒中路王事有嚴程客行當歲暮霜雪日夜零原野不可騖驅車在迅颷能不馳我慕倉卒暱親懷宛曲分離故

其二

淸如玉壺冰直若朱絲弦明心炯自鑑希音誰當傳伊人秉淵尙植志本貞堅作政遵願朴理物恆身先古行寡眾識遲仕及今遷去矣勵令績毖終勤始宣

其三

翔風被百里化行在玆時桃李蔭中陌其下自成蹊欽欽君子徳晏晏淑人儀生艸媚騶虞美榖捐竊脂政肅豈在猛令一民自宜申章聊此贈操袂行當辭

畱侯祠

秦鹿突中原六國分橫騖韓抵族先殪子房蓄仇怒千金購死士破產不爲顧東見滄海君髣髴平生故潛椎博浪沙乃中副車誤隱身仍俠遊索黨咍窮捕函穀气先奪沙丘魄隨僕壯哉烈士謀闊略馳雄步搏秦𨿽云猝智勇亦恢露歸來圮上逰神父識英孺尙公足下履遺我懷中素元韜祕宻畫一一潛指悟出說隆凖公風雲■﹝火霍﹞景附嬰降積念抒成立孱宗祚喑嗚扛鼎夫六合恣殘蠧慿陵拔山气噓吐阪泉霧笑紆垓下籌立詆滎陽箸戰利三侯奔業垂四海固儲皇掛矰繳一語開熒妬昻藏四老人羽翼奮匡護赤鼎旣云奠願棄人間務逃名托輕舉往躡喬松屨偉哉帝者師邈矣人傑慕古祠翳沙莽云日蕩回互側思千載人精靈儻此聚劉項迹已陳黃綺逝安住吾行悲所䢐呃吒徐淮暮

吳郡陸義姑姊篇

吳郡義姑姊本家吳東市衣冠世有常煌煌稱陸氏宦學承先民閨風襲女士﹝一解﹞孔雀翔翩翩珍樹爰集止何期雙好匹比翼中摧毀咄哉義姑姊孀守長哀瘁﹝二解﹞繹繹碩孔材義姑姊諸弟中弟祕書郎黃門補給事彊直好諫言出入奉天子﹝三解﹞諫書指官邪坐忤謫夷巂行持捨中兒惻惻悲未已履霜怨無母嗟兒獨焉恃﹝四解﹞唶我義姑姊顧弟心燔毀往別重致言弟哉愼飡履兒在行勿憂姊當急校計﹝五解﹞慊慊黙自念弟室空誰視有姊弟足安弟兒姊得置往就弟捨居姊義究終始﹝六解﹞髙門結重闗白日照交綺飯膳勅中廚提我雙齓穉小姑教刺繡大兒訓經旨﹝七解﹞弟從逺方來萑蘭拜階所上壽髙堂人男長女亦慧長跪謝姊恩功施流無止﹝八解﹞逺近莫不嘆賢哉義姑姊上天錫爾釐黃髮厭康祉上同義姑名休聲傳世世﹝九解﹞

黃憲墓

漢季多髙賢黃生多淑妙白璧出塵櫝羣琛仰孤照偉哉弱冠年名流屈乃少泛濫赴深陂淸渾同涵抱所悲朗粹質中隕沈靈曜𨿽寡河汾譔不殊廣川調我行歷楚墟問道回山嶠側思千載人淒惻墓常弔

隆中

言懷臥龍叟思窺三顧廬行徒肅車馬遂出襄樊墟羣山何峻■﹝山弗﹞樹木紛蕭疎隆中盤絕險曲折回行輿披莽延邃歷仄趾遵巖圩攀捫陟中巘始若承門除址迹辧髣髴徑磴交陰渠瀏瀏六角井瓦甓中堙淤往事旣沈泯巨廟空翼如惟昔賢傑人匡濟偃窮居躬耕辭亂世匿景逃空虛時哉不我與逍遙樂只且豈復慕聞達意足無願余桓桓漢先主英略本夙儲神知旣相授感會風雲舒屢駕詎言枉數論心已抒奇功從此奮大業同策驅志存六合撫力褫羣魄沮炎命𨿽中殄厥義彰簡書咄哉鄙俗士噆議徒呿噓不觀成敗理愚哲並艸苴徙倚當世故三嘆彌愁予

蒙泉

昔人居蒙下而我觀蒙泉髣髴濠梁意坐嘯挹潺湲聖功求始達混混嘆逝川荒言舛不中胡爲恣流傳泉顯因誰者千秋陸子賢其人久已沒吾懷孰寄宣

慧泉

慧泉出山下映澈分秋毫細石爛苔錦參錯布四遭纎纎金蓮花吐萼摛文濤異種綿何始千秋不爾■﹝艸﹝歹辱﹞危亭俯淺碧雲日相蕩淘側思涪陵迹呃吒令心忉

仲宣樓

昔讀登樓作愛敬公子風今來使荊楚始得觀遐蹤層構依古堞嶻嶫臨崇墉長洲被葭菼廣隰丰稑穜曲沮北盤委巨江南彗通川原一以眺帶扼何危雄信美玆賦作足悲豪士窮瑣瑣劉豎夫安得成巨功有才不顯用附托能久終居常令思土焉能縻孤蹤文人或寡實片善必有隆君看曹孟徳崛立建巍崇頓羅八紘表英傑歸其籠規業侔前帝魏聲揚鄴中從軍述兪舞頌詠歸主公宏文並輔武比力懷乃忠國士恥眾遇殊報激所蒙咄哉斯賦語志若空辭工載感七哀詠灑泣回髙穹

章華宮

我行鬻熊國南出鄢郢中平原豁千里始見荊地雄下車訪古迹遂弔章華宮長堤亙阡術壊道紛科蓬平陸衍四布禾黍何芄芄宮垣出頹址髣髴辧峞崇瓦甓亂交錯艸樹亦兼蒙惟昔楚全盛伯業何赫隆衣冠覲華夏盟會專朝同揚戈指天表威力奔夷戎靈王席彊大侈冒心無窮逞力窺周鼎貪田奪鄭封畋遊思土木及此章華功增臺累百尺開檄延八風雕題與綺坫出入神鬼工侈縱荒射獵翠豹騰三鬉旣盛宇甍麗亦驟車徒攻民罷怨有集幹溪禍始訌成敗理所召自作夫誰恫君看玆宮土千古啼寒虫

謁南嶽廟

疇昔抱微尙五嶽志窺尋縶身淸切禁安得諧夙心恭承帝嘉命羣藩展玉琛炎方鬯歷訪因獲散衝襟遂越三湘浦亦渉衡陽潯駕言謁靈嶽淸齋秉嚴忱霾陰豁幽巘朝景耀陽林長松三十里夾闊揺疎森微颷下曲崦蕭颯竽籟吟危闕聳霄漢朱碧澄堂陰羣峯儼翔會紫翠紛升沈聖人握元化峙流序髙深皇皇朱鳥祀秩禮崇古今惟徳理南訛長養參調斟再拜盼庭廡肅穆懷居歆

明山云望詩﹝有序﹞

夫人之思因感以興凢磯於物而不可已者皆思之橫乎中者也接乎目感乎心於是出之言而情示焉則思之所存者益著余讀燕崖子明山云望之述知感於思者深矣或曰燕崖子以其祖之思系於云也不與唐梁公大行之感異乎夫思其祖思其親之所自出也謂古今人不同情哉余繹燕崖子之志戚然有恫於中者爲作詩四章欲取以並遣餘思云

昔有盧陽令避世當亂殘來家沅水汭幾葉揚翩幡皇皇肇爾祖發揮一何艱有志郁不顯混迹丘廛間義聲動四壤賢哉人共傳

其二

靑松生澗底百尺淩寒蒼幽蘭媚浚谷在逺聞芬芳伊人秉奇尙被褐懷璆瑯躬耕沈側陋髙風自扇揚偉與抗孤躅倔立振黔陽

其三

明山舊春水英英含白雲隧墓問誰氏徳人在中墳生時等榮樂亡沒誰獨聞紛紛蓬科下侯王豈辧分君看玆壠碣千載播淸芬

其四

嗟余夙嬰疢惸孑悼先民祖書何能讀往笥悲暗塵橫山麗松栢白雲在髙旻感君怵愴意因之嘆恨陳懷哉歌此曲今古同悲辛

壽整庵羅太宰先生八十詩﹝四首﹞

敬皇昔禦極恭嘿萬方理濟濟庶僚升名賢贊天紀旱麓誦作人譽髦興多士耉老布列朝佐業洵光美太宰奮淸時四海望臺揆黃麻寢再召黒髮遜三事林居二十載懋緝力未已潛心邃大業遺策究終始妙識達聖微先幾炳國是允觀百代前髙風激頑鄙

其二

六藝久不陳聖道日榛翳舊經壊蠧燔大義誰窺諦陋儒事修補寡力綿深詣采掇疏傳間指意紛膠戾讖緯徵誕誣解說同訛寱詆訟嗟何爲歲月徒虛獘茫茫宇宙業萬代誰區計不有刋鑿儔禹功蕩荒裔東井蝕人文中洛絕褰掲篤哉夫子心耄年獨髙契

其三

周道中陵夷奇衺互嘵詬狹步窘周行曲蹊爭躪蹂仲尼振微言百家廢荒謬浸淫拂朱翟軻書勞堤救嬴秦潰土崩漢氏承蟻漏梵語譯流沙儵焉惑羣瞀淨智啟髙禪妄儒私牖竇慧悟述心性訓言遭揜糅偉歟困知辧攘斥功何厚誰哉挹北斗酌公千齡壽

其四

古有不召臣貴道匪髙尙進難思所安退勇夫誰抗夫子擅英聞舊學夙有訪經幃茂沃啟黼閣承弼亮一謝持衡榮遂諧列鼎養淸聲動八表峻節疇匹伉成功奪寵利盈名虧訾謗不見西昌裏新恩流駘蕩饋酳等優崇彤弨陋錫貺再拜頌武公抑訓諒無忘

述懷二首再寄整翁先生

弱齡慕遐逰五嶽志窺尋出門阻長道川莽悲遙深西昌有靈嶠天柱郁髙岑僊級邇可拾阡術無﨑■﹝山欽﹞士有尙千古曠世懷孤心如何逺近企景行不在今絺綌抱淒其緇衣感微吟願因赤羽馭寄扣朱弦音

其二

憶昨東園春桃李競芳媚灼灼揚光華百卉避妍麗盛時苦不常風霜倐中瘁君看繁艷枝一朝嘆零墜南山有松栢托根何崷崪勁立千尋岡孑然絕比類洛陽缺中梁匠石空仰視丹碧煥桷榱巨材安可致

譚秀才歸茶鄕將過金陵往訊龍湖公詩

以述贈蒼然百里山黃雩抱月水邐迆入茶鄕崒立千峯起維南表衡嶽朱鳥跋其趾洣湘蕩交流秀美蔚玆峙中產豪俊人經綸奮天紀往往垂盛業淸芬振當世譚生何激昻家聲襲膴仕詩書耀閈閭鐘鼎謝紹嗣一經老不售恥曳王侯履靑衫三十年蕭索困蓬裏朅來提殘篋行歌燕京市騏驎不受紲湛盧空在鞞圜橋辭罄折棘寺暫徙倚邇將反舊廬舟楫問河涘復欲履新屫東南訪奇詭金陵皇祖基樞垣奠書軌神京列眾英冠裳何濟濟爾鄕太宰公餘也門下士爾今往致訊述余私誦擬良才出有須國事望章揆三階孰正平萬方注憂喜道寕管蕭同績必夔龍似巨鏞破哇昏髙楝■﹝木致﹞顚圮古來君臣契夾輔茂先治力豈陳列求術乃平居視大賢沛虯霖小夫懷驥尾余也偃蹇人素業慚樹砥那因歌子行長言肆紛哆子乎愼朂修茶鄕振未已

送彭審理赴貴藩﹝二首﹞

丸丸山上栢摵摵澤中葦受气有脆堅托類故殊只元颷厲深冬雪霜摧羣卉葦折葉滮流栢也獨蒨美之子相門英擢材自秀偉譬栢在髙陵眾木謝骩藿輸之匠石林杗桷隨所使胡不自明揚引身西南巂

其二

宛馬食場藿縶維枉爾良孤鴻號外野慕侶悲殊鄕物情依所好婉孌媚同方豈必重風土習性同有常伊余縻宦迹旅食變云霜迢遙瞻舊邑燕楚渺相望晨昏孰偕比感子誼故長云何乖羽翼惻惻怨分翔

送薛仲常視學浙江

鸑鷟戢威羽孤鳴灌樹枝摶決豈爾志振迅思有施嘵嘵百鳥集孰辧鳶與鴟小夫自齷齪安知曠土規夫子懷耿亮束髮謝燐緇守官曠歷紀明義皦不虧鉛刀競銛割蔥盧空按持一朝幸淬拭晶芒耀九維往哉恭嘉命樹教揚民彜蒸蒸於越士攄材信瑰奇彬然陳藝極慕企得所師巨杗登采斵底法由匠倕農人望歲秉鎛艾勤良菑注射期前鵠斆學觀始基儻非抗明徳彀律能不隳拚飛畏桃鳥啄食憂竊脂行矣愼興寢申章竟此詞

昔我一首送陳先生元之

昔我慕元寶采珠赤水陽智離與象罔欲遣不得將至人握元化韞匱儲靈光在物冺形索焉用求茫洋六籍開榛穢廣轍亙八荒吾衰不獲聘有志空徜徉子負千里志六驥方騰驤策之壙■﹝罒良﹞野舉步成周行願子朂終修去矣觀翶翔

秋風二章送楊進士赴守濮州

裊裊秋風動翩翩浮雲徵逰子去鄕邑萬里翔帝京幸被休嘉會通籍踐承明所希頌榛楛焉復顧柴荊涔魚呴縱水櫪馬驤長纓抱業久不試積思徒怔營皇皇戒夙命中心忽若怦起行觀眾宿箕斗交參橫行矣厲迅往雄劍方夜鳴

其二

浮雲不可極秋風何飄揚舊邑豈無念遊子志四方結髮慕譚討奮欲輔時康一州委不理安事萬里彊刋山必鍛斧涉水必搴梁濡足獲深濟脛胈瘃奚傷巖巖魯東郡聖化浹難忘姚墟載濮壤嬀澤同靈長勉哉愼營慕神氓其協詳

送呂秀才司教弋陽

客有南來者士服縫掖裾卻略再三拜致我姑蔑書握緘不及啟問客夫何如憶年方及盛六藝富摧儲摛辭鮮同匹枝葉分扶疎斷金獲徐子麗澤日相於豈復顧蓬累計日升茅茹時命久不與此志成敝苴徐也篤古誼最我周道輿以玆幸紹介躋君白玉除我聞客拱對揖視气豁舒念言別徐子契闊三歲餘溫然接所友何啻偕蛩驉歲陽戒元陸徵夫膏其車造士業有職畏簡嚴居諸駪駪弋陽士譬射得蒲苴行哉勵孤往明當振爾祛不見大都市魚目嗤璠玙士乎愼自立流俗空睢盱申章述我贈好音願勿虛

送王太史子難赴南少司成三首

靈山韞奇殖幽礏耀華瓊荂哉深林蔭嘉木擢其英羣才感聖作茅茹並彚徵譽髦獲有造大猷期經程南廱肇烈祖衿佩揚頌聲行矣辟師軌賢路虞榛荊

其二

嶰竹宣眾律八風從元鐘周王美作人多士盛岐丰帝學恢始制翚甍麗層穹鬰盤松檜色隱映宮序雄儒生抗嚴席左右申毛公仁義開型冶顏閔成鑄鎔禔躬貴先物作士觀逺功首模推二宋願子希其蹤

其三

騕褭垂新羈蟾蜍拭舊硯我力疲鹽車君子富衮綫同籍金閨省相將媚柔翰每誦代言作令我私慚汗明當踐臯比經笥抱殘捲河飲渇知滿戰勝臒豈愞憤悱得所開譬物滋雨渙縆爾朱瑟音遺彼聽者嘆

古風二首贈範東明憲使

海邊有靈鳥殊采蔚苞翰饑餐竹花實渇飲砥柱湍徳輝覽八極耀儀阿閣端胡然觸虞罼下息靑瑯玕冥數會方塞去矣夫何嘆

其二

燁燁芙蓉劍系君白玉佩芒鍔瑩鸊膏霜花澹磨焠奇物出有時晶光安可晦提攜意𨿽愜神理祕幽沕願持抉祲氛流光曜九閡

風木吟爲莆陽康子作也康子痛二親逝不逮養恆有臯魚之悲乃餘悲實同康子故遂作詩二章

夕風吹庭樹柯葉自飄揚胡然抱深痛永夜結中腸嚴霜悴芳野眾木紛萎黃颯颯風愈厲摧殘增感傷逰子顧之嘆飛鳥亦彷徨飛鳥戀舊木逰子思故鄕故鄕有寒原墳冢郁相望豈不悼存沒劬勞思所將天地靡終極陰陽浩茫茫逝者窅無作松栢郁髙岡我欲竟此曲此曲悲且長願假東南翼寄托以回翔

其二

罷君山陽笛置君雍門琴白日照西序聽我風木吟風木有所思乃在靑山岑憶昔舊廬畔眾木紛交森枝枝自相糾葉葉自相摻當庭足美蔭羃戶無愁陰悲風一夕至玆木忽摧零摧零曷爾急風起無暫停飄葉墜萬里遊子感其音瑟瑟山上風冥冥山下林哀聲日慘惻遊子抱苦心我歌風木吟淚下同沾襟

紫金雙壽卷詩

峨眉標西極秀色橫髙天紫金亙其麓萬古交雲煙伊昔靑牛老流沙逝翩翩入蜀自何歲名山恣歷緣飛升事已逺丹室空今傳周翁挺奇秉玆山降靈筌服食苦鄕气千載曠一還阿媼亦遐器抱神並娟綿朗然秋水瞳盼視麻姑僊生子孕奇淑振世稱名賢磊砢圭璋特淸廟麗朱籩何殊魏華存二允顯晉年介齡旣同永膺祉疇爾先邈矣嘉平頌申此黃澤篇

舟發桃源聞趙柱史至不果作寄一首

方舟纜大河三日風務昏今晨適啟曙屏翳簸天門旭日射蓬牖驚濤鎩怒奔我枻快一鼓檝夫气騰掀河西岸邐迆人語忽叫暄傳呼玉節至去帆紛云屯佇立望煙渚心同飛鳥翻終然不我覯引晀神空騫徐沛幾程隔使我嘆川原相思比秋艸歷亂中煩寃

送孫郎中子源錄刑江南

金虎戒西維蓐收整嚴轡大司告祥刑狴犴宣幽气際海幬皇休偏遐靡不愾穆哉畫像仁在宥羣生曁於繹江之南帝甸交華裔地大物以厖民嚚俗始異孰使麗爰書紛然籍獄吏綸言渙圜棘星車動軒輊奏讞布矜慈羅拘蕩寃滯鷹鸇競艸飛豺兕恣林噬行矣愼平反亂庶方螗沸

小適園菊

眾卉非無艶不列君子堂睠玆襲幽麗結操獨貞良餐餐裛朝露熒熒輝夕霜休沐下宸直摛情及藻章陶公詠佳色屈子賦落芳悠悠快孤適旭日橫扶桑

賦得秋菊有佳色

天然空眾色愛此時菊妍祗托幽人好肯期俗士憐露英駐揺落霜節抱貞堅飽潔飡宜對挹淸席可前危姿風下整素影月中傳遙誦潯陽句髙慕義熈年

名鳯山詩﹝有序﹞

嘉靖甲寅孟秋八日余過桐城友人盛古錢汝謙邀余遊於其邑之北山壯其岡巒蔚岐因問以名盛君曰山故名投子然不詳所自始其東蓋有鳯凰石云余曰噫嘻詩詠鳯凰梧桐本諭人材眾多作邦家之美祥也桐邑才賢冠一郡山川之奇實發之而使玆特山至今缺雅馴之稱其惡乎宜盍削舊名易號曰鳯山於桐之義固當乎盛君曰然因相與取酒酹山神肇錫嘉名而載以詩焉

靈峯標坱圠踔勢翔天中自古擅奇秀興才孰比隆羽儀振寥廓人文開蝕蒙佳哉桐君邑玆山名無窮

山泉詩爲愼柱史蒙賦

兼艮歸崇址習坎滮駛流髙峙層景閟下滲滄溟收元化肇升降互變分剛柔員象浩亹亹方儀廓悠悠天气舉淸濁渾沌開沈浮成形啟茫昧神功孰益裒人文宣理畫大易陳兆繇蒙彖告初筮聖功程厥修果以效隆止育以法洊遊誰言山匪峻一簣積豈遒誰言海匪深一葦航豈周大哉蒙義訓養正基始猷請歌君子業玩眾繹所求

伯兄對集陪廨示我以長句乃行敬用韻述敍平生爲別並詔兒曹匪言乎詩

淸商戒金序大火流坤維我兄松陵至千里嘆奔疲顚衣出捧袂問兄求何時十日扁舟阻曠望綿郊圻石城限一水不卽諧襟期展步入中堂形神頓豁披果獲荊花慰因抒棣萼思憶昔感逝風愾念棘薪吹羨彼食蘋鹿顧懷周道遲常恐將母願不及於隰馳幸以華盛年校藝入品差兄曰嗟予弟志業勵觀頥顯揚事不究安用軒爾眉朅來叫閶闔奏對明主知公交車三千牘一朝隨獻持玉螭謝曳履銀魚棄綰絲歸侍半菽歡焉用五鼎爲兄曰嗟予弟丈夫重天彜自古訓忠孝出處孰二之義行仕乃效詎問崇與庳何圖玄霜變哀颷慘夕帷庭柯捲落葉痛絕臯魚悲永言畢人世天路從此辭寕知玆對語述往重淒其勉矢佩兄誨仕學紹先規陪都壯南服髙皇肇巍基胡不暫延止歷覽窮恢奇明發迅孤棹別恨怦我私遡風遙引領涕下如綆縻戚矣平生事瀝欵陳今詩

贈懷虛山人歸永嘉

東甌有逸士被褐懷英玉森然抗風翎不受樊籠局放情雲海間髙舉隨黃鵠朅來金陵遊素書開一束手抉岐兪祕遺我長生錄言人气孔神虛養存緣督周彌八埏中攝守僅秭粟吾生詎有涯寄形勞亭毒所貴四大身不苦六塵觸感君指導意萬累輕蜎蠋願躡無窮門蕩志扶桑浴去矣行別君期聞閬風曲

懷李進士材二首

赤驥振長纓羞堂狹邪步黃鵠摩天飛萬里詎回顧伊人秉奇尙千秋曠所慕深心企宻玄逺覽超初素一感■﹝口答﹞爾云遂挹泠然馭九閡浩神往八垠焉足騖大道由黙成巵言虛擾互老氏貴知希宣父戒多數行矣愼周鼎世方寶康瓠

其二

羅山峻千仭嶻立章江水章江日夜流蕩潏無時已孤標抗不騫蒼然君所視誰言山下云出入但軒幾請看膚寸興施霖忽千里由來古賢傑經綸業有致多君英達姿揮斥謝塵軌歸翫山中云變化在徙倚出奮翊世功捲舒成寸晷冉冉耀靈車西鞍無停弭吾衰志久荒跂子天云涘

送張月山參軍赴守思州郡

先民有遺訓忠信行蠻方夫苟愼率履焉往非所臧粲粲月山子俊气夙開張神駒產渥水萬里看騰驤朅來事譚討束志翰墨場踆踆茂貞檢折節辭故常旣全孝友思亦昭事學光蛩然捧樞幕愼畏心孔將讒忌紛若蝟我道胡低昻時淸天路廓茅茹拔泰昌專城秉旄節出守西南彊人言羅鬼域皮卉衣冠裳控馭稍失理干戈肆跳蹌不聞往車誡抗轍紛蜩螗我告君勿惑制下重身防參倚恆不違殊類亦同行九夷聖所慕諸夏或胥戕弦促瑟始戾轡援驂乃揚行哉葆終績在逺期勿忘何以瀝別欵敍欵陳玆章

贈銓卿沈觀頥郎中考績北上

歷吉整嚴駕逝將趨上都兩驂振鋈靷六轡光若濡問客去何迅報計當歲䢐伊昔事縹緗經綸富摧儲抱策陳大對所志攄元謨遂歷偏邑宰入序曲臺儒寅淸勵夙夜孤操亶弗渝余濫南宮伯抗軾慚先塗幸子致逺轂翊我周道輿簡書承帝制藻衡列宰夫著績盈函匭蜚聲播六衢行矣堅乃軸勿辭峻阪驅不見羲和馭奮彍濠汜隅逹人懷逺業卑士局邇圖申章展我贈長風吹素繻

述學贈孫生棣

學道若觀海茫洋焉所求士有忠信質譬渉得巨舟掛帆萬里逺何意棹安流望望蓬萊岸咫尺煙雲收士學誠亦然佻巧徒虛漚孫生惸實者質與道爲謀陪雍聽朱瑟忽爾踰十秋攝袂升我堂故情感敝裘論摧對寒景今古入冥搜吾衰志安騁得汝心先遒願言駕輕筏共戲三神洲

守素項翁遺徳詩

易著幽人貞坦坦遵素履薖軸誓不諼藐哉考盤土伊人秉淵尙好古篤倫紀事母以孝聞曰繼猶吾恃蒸蒸成乂格惇修自身始少學務時敏匪牽軒冕志嗜義甘比飴程力殫所致足稱古彥方能使世尊企上天錫難老耄齡厭康祉有子意承考典教甄化理作徳洵哲謀燕翼遺休軌我歌守素章以著翁行事補亡擬束晳采風在輶使

○七言古詩

邊昭花鳥圖

二百年間稱畫者邊昭花鳥名天下後來林良呂紀徒意態𨿽超精絕無第看玆幅亦偉麗格力無乃邊也殊粉桃上暎雙文鵲飛鳴互繞新篁籜下有嵌石淸地回白鵝三四交浮躍彩趐繽紛玉羽揺參差麗蕋垂靑條貟吭短嘴自喚答荇藻並動春風嬌憶昨觀畫豪貴屋邊圖側掛驚眾目斷縑古慘色不凋竟日令人看不足神情綽約穠素間啄飲細辯毫毛端元圃赤霄虛指顧翠花金尾愁巗巒玆幅抹染先後同側記邊名異筆蹤論畫豈必窮眞贗爲爾灑墨愁春工

吳偉小畫歌爲周一書都事題

吳偉之畫工奇蕩此幅潦艸筆力鬯周君嗜好特眾殊寶之不減錦屏障淸晨示我長安廬指點雲霧生江湖漁舟顚翻波浪湧茒屋偃拔風林呼岸曲島嶼分微茫髣髴衡巫窺瀟湘南帆欲掛卽未得見畫黯慘空長望

戲作月川歌酒中調武岡守備周閫使

將軍手掣生蟾蜍志將掃斷月窟除匈奴祈連天北黃河九曲紆將軍吐气可使挽瀉傾玉壺匣中三尺芙蓉水豪來提舞秋風裏上天思磔蝦蟇精桂花老杜僵欲死碧海仙人夜泛銀漢槎宮袍解坐將軍家起援北斗酌美酒玉簫吹落南天霞南天萬里秋冥冥三湘七澤揺洞庭下看明月出滄海君山一點銀盤靑吁嗟武川之水一斛波明月其柰將軍何願飛玉盞邀嫦娥醉取僊人三首甕然後揚眉結義天山雪嶠橫雕戈﹝月川卽周別號﹞

荊州明月樓歌酒中作

城上明月樓長在樓中明月應不攺古人風流今已空今人徒悲古人代古人今人已如此人生富貴何用爾不見武昌長嘯者昔之徵南今已矣嫦娥飡藥奔靑天廣寒枉守玉兔眠古人有酒不解醉今人空臥黃壚泉明月對我莫相違樓中爲吐銀蟾輝但使朱緡長得酒玄髦從化霜莖飛山中故人多酒徒明月爲我相過無解拌紫綬辭金馬饒換靑絲提玉壺

席上贈東湖老人別歌

東湖老人朱季曹愛客不減扶風豪堂中賢士常滿座千金一諾輕秋毫買園千畝東湖上結屋卻傍湖之■﹝土幻﹞水亭風榭窺窈窕花塢竹徑行蕭騷涼颷八月起天末瀟湘萬里回長濤靑天漠漠數峯小灑然秋色生林臯是時我解洞庭席東將觀嶽淩煙霄芙蓉天柱裊超忽蘿衣蕙帶紛飄揺逢君一笑不我疑神豁意動心相招綺障歌絲畱娛燕珠鞲舞袖垂纎嬌回山轉海新知樂願挽夭河傾斗杓明朝暫別莫相問相思尺素飛霞標

和內方先生北徵篇贈胡傅二職方行塞

旄頭夜犯燕晉墟敵兵十萬亙穹廬天子九重按神劍將軍五道馳軍書大同城外煙沙動天驕馬飽矜馳鞚徑引健肥突朔陲竊窺金帛邀王貢北兵气勢恣揮霍撫軍督帥計消愕裨校紛驚都護營轒轀並棄嫖姚幕璽書捷下甘泉宮安邊將佐分才雄郎曹二鎭參謀畫司馬六師統制功由來勲業盛文儒把君腰間金僕姑七擒豈可窮葛亮三法豈必傳穰苴朝廷昨念邊饟急百萬親輸金帑積閫外投醪气已增軍中超距材堪出橫行萬里淸塞垣東掃巫閭西玉門鳴鞘直搗陰山破卷斾回麾瀚海翻丈夫一身誓許國銘功要勒燕然石系頸寕虛賈誼言飛書肯效魯連射腐儒麄狂不料事風塵躍策志未已願得一請闗門纓提攜玉龍並君起

巽屏歌

君不見黃雩之山蜿蜒來百里矯若遊龍天中峙羣峯合沓簇其下煙材霧術莽相亞日南山人何年卜爾廬溪谷環復岡巒紆中有一山橫抱東南隅屹然碧玉之屏萬丈孤云景朝夕秀色鋪吾聞八方人文巽其樞玆山無乃神之都洞門不交俗士履石室長祕仙人圖金芝色映丹霞彩玉術膏流紺露珠九笈寶章閟奇詭千尋鐵鎖懸虛無咄山人兮孰招緑蘿冥冥兮猩鼯號羌隱處兮余迹焉逝彼屏之曲兮佳可以遨世間萬事豈有極王侯富貴終蓬蒿不如芒鞋竹杖逰戲此山中猿情鶴思千古流長謡

石泉子歌﹝有序﹞

永丰劉某氏以醫行余邑久矣余識之幾二十年往以所號石泉乞餘詩餘爲之作長句比余歸山中復多年劉相過出所舊題示余曰公猶記西寺揮毫時乎余緬然興感憶是時余正少劉亦彊壯气勃勃也今相顧老矣白晳二毛覩後於今其何如爲作是詩匪專贈劉云

憶昔讀書西城寺劉生手握靑瑤字言愛白坿山中石上之飛泉乞余爲掃銀河篇剡溪雪藤刳作箋皛如巫峽片雲飄我前長松蔭寺晝不暑虛堂放筆揺蒼煙頃刻髙林動秋色元气淋漓濕窓壁千尋白練落疑見九屏靑屏寒似入僊情一謝人間世十年宮錦混泥滓靑鞋布襪不可從玉閣金庭空逰戲手驂六龍扶九鸞舉頸遙望靑玉壇奔淙亂射悵泱漭碧壑倒映思潺湲歸來仍覓西堂臥松栢之苔人行破滄洲客往絕詩筒白社僧歸虛禪坐人生變化詎有常看君緑鬢凋繁霜餘年四十亦衰久滌毫對酒心茫洋少時豪情今安在撫捲歌詩神先攺匡廬瀑布夢徒期衡嶽水簾吟孰待爲君重賦石泉一長嘆安得白日髙丘望逺海

題一山寄迹捲

請息朱弦唱聽我一山吟綺甍繡戶圍碧艸王孫第宅何深沈黃金爲塗丹雘錯赤玉垂櫳揺珠箔羅帷不捲春風回黃鳥啼斷靑林閣嗟君何處得一山乃在曲臺飛榭窈窕間芙蓉巘崿媚虛牖翡翠巖壑標重寰雲煙閟縹緲水石紆潺湲蓮洞之中老僊伯題以寄迹懸軒顏君有髙才異凢俗奇篇秀句紛盈櫝半畆恨違碧野居一蓑欲掛蒼林臥期驂白鹿戲嵩陽思跨靑牛出函谷古來貴冑多仙儔豈必蓬巷殊華屋一山何在君神逰𨿽名寄迹同眞求蓬壺近接九丘島弱水不隔三神洲虹屐迢遙捐峻嶠風帆咫尺停安流君乎無忘此佳意超駕雲气行八州

夜宿桃源縣令長黃蚪峯過訪遂邀宴酒中贈謝

七月大野號天風黃河濁浪髙排空桃源縣前系孤纜樓船夜宿星霧中桃源縣尹余邦彥扁舟截浪來相見鳴金列炬鬧深霄吹竹系絲諧髙宴情歡意洽席屢移忽憶長安對月時華省官閒畱客醉仙堂人逺惙餘思十年歸臥滄江流何知此地逢故遊劇談縱飲不知倦髙歌似動鬼神愁半酣月落參復橫馮夷起舞蛟鼉迎川妃水後互出沒翠蕤云梢分縱橫別君黃鵠不返顧揮手且入神京去脫謝慚乏呂虔刀新詩裁云贈尺素

漕師劉北華飲餘下邳河邳守賀大夫同集

樓船將軍何雄豪云艘千簇紛嗷嘈揚帆立幟大河側將軍呼集如蝟毛下邳城下開秋宴州中太守同歡勸未欣美酒破舊愁且樂故人諧新面哀絲急管沸靈鼉醉看北斗傾天河月光劍戟森相映翠旗羽葆紛蕩摩爲君痛飲還髙吟一觴一曲散衝襟明朝掛席彭城去相思河栁揺秋陰

贈張使君僉憲閩中

長安冠履集如雲風塵中識張使君牙校雙鞚雕玉勒馬上揖鞭見顏色翩然顧我苑西廬傾情倒意無所惜君本金陵貴公子論交早結天下士學士聲華在禁林中丞風采振邦紀祖先父後何顯榮君也有身期自致朅來獻策復幾年龍劍鬰盤鬥間气聊抒舊學試郎官忽都新章薦司隸錦衣貴人噓雷電當朝气勢誰不羨君持三尺坐幕庭指擊腰間推豪健丈夫躋仕當雄俊況今執法名逾峻繡斧未經閩蟜舄霜韉已拂燕臺駿燕臺閩嶠通武夷靑溪九曲流葳蕤幔亭玉女裊相柱桂壑芝巖紛蔽虧憐君標格迥凢俗嘆君美才堪鈞軸髙情雲海自瀟疎長志簮纓豈束縛待成功業報天朝相期汗漫招黃鵠

白石子篇贈蔡子木出守衡州

白石子讀書白石之山自小放迹煙霞間十八挾策於明主萬言入奏開天顏飛騰咫尺絕霄漢倐忽羽翰生塵寰朅來通籍復幾年云情海思長翻然奇文千篇富灑落秀句一出爭流傳鯨鯢抒鱗春漲外雕鶚整翮秋飆前頃欲攝衣尋五嶽卻歸鼓枻浮三川三川回沿霅水曲湖色山光媚幽獨千竹寒通抱甕圖萬樹陰連架書屋嵇康龍性豈易馴陸機鴻才終誰局著書滿家人未知好道窮年不驚俗只今年才三十餘飛騰事業夫何如西昌賢聲動禁匭內河政迹聞公交車昨者銀黃重綰結赤芾南載垂雙魚衡嶽髙髙配朱鳥萬古南訛開化墟帝遣侯邦代秩禮握神長養司其輿丈夫立身際奮揚須挽大軸提天綱爲霖施澤霈八表豈得一麾久炎方火維諸宿麗明作南極一星應壽昌待君了卻匡扶業白石聽歌南山章

孟月行送袁驛丞之江東

孟月雪花飄滿路春風不入長安樹行人鞍馬在路旁凍鳥無聲飛難去長安今歲何大寒積雪四野浩漫漫雪中行者江東宰別我欲赴龍沙灣十年奔走長安塵一官匹馬仍衝津人生苦樂誰能那神龍尺蠖同屈伸憶爾家近玄壇峯靑山遶屋開芙蓉中有釣臺臨碧渚幽潭曲嶼浮仙蹤爾宗禦史垂大名都幕從父繼揚聲爾今胡爲困卑冗局蹐終日勞逢迎我聞富貴得有命鳯粒鴟鼠隨天性黃金爲注擲道隅瓴罌瓦缶錯相映爾驛前對大江流南艫北艑無暫休若見昔時南昌尉但訊掛冠夫何求

裏羅醫汝茂別余京師作歌送之並示志

陽春三月黃鳥鳴送汝今出長安城長安南去七千里故鄕迢逓西江水西江水闊鴻雁稀故鄕今歲尺素違墳壠松楸颯夜雨庭閭花竹殘春暉三荊前戶昨同蔭一鳥上林今獨飛茅屋自支楓葉岸釣船誰放蘆花磯人生性情各有慕焉用但羨黃金扉近者訪舊長安陌昔年豪族半蕪沒靑雲大第橫道傍白日髙門少行迹徒誇盛气走風雷不信繁華凋露月鳴鐘列鼎況如是單車獨馬競何益始知富貴盡虛閒側顧勲名堪太息我今餞汝一杯酒汝歸幸謝舊親友許身稷契事徒期托勢金張吾不有數莖白髮豈貸人萬里靑山空回首何嗟要路未先登所幸重權不在手廣袖長裾易飾容髙官厚祿難辭咎聊因送汝動我歌腰間劍气纒星河

賦得錢塘潮送王繕部赴浙江分司

燕京八月風呼號枯桑古栁紛飄揺茫然送客感秋思萬里忽憶錢塘潮錢塘潮勢秋中盛家家看潮簫鼓競星向海門轉玉衡月當天嶠懸冰鏡冰鏡玉衡寒蕩摩江光潮气橫天河空迎登丘望逺海安得掛席浮長波羨君白舫乘秋風南眺錢塘煙霧中想歸帝闕誇奇覽定賦觀潮大海東

後一經堂歌﹝有序﹞

我師龍湖翁作一經堂歌以贈今臨海令宗弟時夫臺依和之敍曰當宋寇內訌之日武穆誓孤忠提偏旅破賊之計未決也云陽長者倡義聲迎餉軍門令六師之气不戰而先奮其於成功之助蓋多矣武穆不及他語慨然於一經大書之遺若預占其後之必興者今子孫詩書逺澤延流數百歲仕者不絕承傳異人神意所黙授得非本忠義一心之感協哉翁歌以贈時夫蓋取類至深矣余故申其義和歌之令時夫益誦以自勵云

古堂遺址經幾世趙宋之南玆扁傳於乎嶽公三大字蛟龍岌嶪風雷纒憶昔湖冦始干紀洞庭波立鱣鯨起舟師旣潰瀟湘流敵馬復蹴江淮水武穆此時挺戈出萬里旗旌映天色賊勢未掃攙搶外軍聲已動軒轅側當時義士誰赴招云陽長者吾宗豪先持牛酒犒師旅暗握蛇鳥陳機韜武穆奇翰由此畱一經之堂傳千秋長有煙雲護鐵畫時看風雨生銀鉤四百餘年詩書澤簮笏代承何舄奕斗庵苞采淪髙旻乃今見汝生奇翮上書北闕正華年專城墨綬何翩翩海上雙鳬遙振履雲間一鶴隨鳴弦吾師玉署老仙公題詩贈汝懷先蹤云仍豈乏菑畬訓臣子要知忠義風君不見武穆髙扁在堂垂無極我師一經之歌將無同

沛中歌贈欽進士赴沛公分司

君不見芒碭大澤噓雲气沛中子弟興如蝟可憐豪傑怨秦法徒使黔黎哀鼎沸山東禍首不知數艸間澒洞昏塵霧沛中壯士三千人奮臂一呼白日暮沛公爾時拔劍出馬上河山開戰績滅秦蹙漢指顧間爼醢韓彭兵未息泗上歸來血洗刀沛中父老迎旌旄逰子悲歌對舊邑戰士猛气橫新醪沛中髙宴畱十日六軍更壽歡無極千秋萬歲湯沐鄕五劇三條貴遊宅誰知今日歌風臺一丘廢土蔵蒿萊請看帝圖有銷歇焉得人事無傾摧從來時命論通塞蕭樊不遇終誰識君行若見沛中人爲我幸謝屠繒客

○五言律詩

館課中秋

今夜中秋月長安萬戶看乍移蘭殿側已隱栢臺端河漢煙氛淨闗山風路寒遙憐舊親友心折向杯亁

館出卽事

霾陰開禁籞霽色轉天衢苑栁飄雲絮渠荷散雨珠時紆金閣步日傍綺寮趨才伎慚虛薄論思一字無

秋日郊寺訪客酌談

細雨城南寺開尊對落暉靑山依幔入黃葉映杯飛野迥塵沙淨煙深艸樹微林■﹝土幻﹞駐安馬取醉欲忘歸

滕縣道中

滕陽三百里大地捲沙霾不辧春陽气能勝旱暵哀栁長傷碧亂艸歮阻靑回試問東蒙北何山可翦萊

徐州龍山亭宴集

勝地標龍久危亭借鶴傳長河當檻入亂岫裊空懸日月珠林外風雲倚席前此方多難日匡濟賴諸賢

時數日不雨宴亭中乃忽交澍喜甚有作

出郭時云合登山好雨來旱愁開僕禦春色起樓臺喚葉啼鳩聚衝花舞燕回羣公鞠疚日此地暢樽罍

雨集少山水部新軒

水部新軒敞芳樽映雨開竹枝交亂艸花片漬深苔檐澑洪梁落檻峯禹碣來相將娛夕暝豪意豁深杯

夜過寶應湖作

樓船貪夜涉積水徑長湖片月懸明晦疎星澹有無煙浮鮫客素波湧漢妃珠遙指維揚樹蒼蒼暝色孤

云居寺燕集

云居通鳯嶺石閣轉香臺一徑聽鐘入數峯迎戶開湖光揺綺席天色倒金杯向夜繁星動髙歌未擬回

嘯嚴寺泊

維舟依古寺解纜下幽源花發渚煙聚艸靑江雨繁魚梁交石嶼鳥路界山村坐羨垂綸者看云過曉昏

普門寺

普門層嶂裏獨徑隱崔嵬寶積煙霞聚香林日月開盤山亙地出漢水劃天回注目橋陵逺蒼蒼冥霧來

淳於髠墓

嘆息淳於叟奇談往籍畱操豚辭近狎飲鵠辧眞遊壊墓藏山曲行人指道周無由聽炙輠時鳥自啁啾

習家池

習氏池猶在山公駕豈來豪賢空往舊耕種已亭臺曲檻鳴泉落危梁疊石摧尋幽聊駐馬暝色下蒼苔

羊侯祠

叔子晉仁人政乃鄭僑似和鄰敵止侵戢境民安理祠比召南棠頌流漢曲水千秋峴首碑淚墮襄人士

巴陵道中

曉發巴陵道衝泥突錦韉霧飛翻作雨石出屢回泉露坼池荷損風披岸槿捐物情盡揺落吾意竟誰憐

湘陰道中

來往三湘徧眞成感倦遊煙開林影亂日出鳥聲稠艸木驚時變光陰蕩客愁所思渺天未不見祗離憂

出資陽赴武岡道中二首

合沓千峯裏輕輿鳥背還山花交亂石硤竹裊奔泉巖合疑無徑林開忽有天永言辭俗鞅自卜掛冠年

其二

屢回山谷阻時復得幽村路轉松杉宻疃開芋秣繁人煙通絕嶺艸樹豁髙原莫問桃花水前溪亦武源

桃花洞

桃花開幾許客至槲林深洞豁天門霽巗垂石閣陰秦人家豈在阮客路空尋坐憶靑霞髓翻懸王烈心

李泌宅

舊宅迷黃葉荒基隱碧岑昔賢遺迹在流水暮煙深石拆懸蛇徑云霾伏虎林相唐垂大業終此遂初心

孤山林和靖墓

處士孤墳在疎林映水開湖山千古麗詩句幾人裁鷺渚寒煙積魚梁晚照來梅花飄欲盡誰爲掃荒苔

棲霞嶺謁嶽武穆王墓

元忠瞻異代巨廟倚髙墳痛矣英雄事悲哉戰伐勲金牌飛白日鐵戟斷黃雲勁气號松栢猶疑叱吒聞

祗謁孔林二首

罔極懷夫子瞻思向墓林寢宮寒日閟隧路古云深尙想奠楹夢空傳曳杖吟齋心共蘋藻聊以薦居歆

其二

世逺松楸換神逰劍履藏秋陽無攺暴梁木自興傷報徳崇千代修禋曁百王側觀孤檜色遺慕窅難忘

髙齋

髙齋輪鞅絕獨臥碧雲幽山气靑常潤湖光澹不流脫巾臨竹嶼展席向花丘去此尋眞境塵囂安可求

居然亭

地出靑蓮宇亭開碧槲林明湖澄靜影峭壁偃孤陰霧窟黃熊性煙波白鳥心從來豪逹慕不受世籠侵

藕花居

藕花亭子好乃在水中央萬樹菩提色千池菡萏香彩雲流綺幄珠雨散瑤房此際江妃曲應遺漢水璜

見山

幽人昔解綬艸閣賦歸來嗒爾簾櫳啟悠然煙霧開晴光分徑竹曉色下階苔不盡東籬意千巗秋气回

龍遊除夕

迢迢遊客子歲暮感山川鼓角流殘夜星河轉舊年扁舟寒水側故國白雲邊未展經時志孤心魏闕懸

洞麓堂集卷七

●欽定四庫全書

洞麓堂集卷八

﹝明﹞尹臺撰

○五言排律

送龍良卿使淮藩十四韻

詔使辭天闕僊槎渺漢津炎風吹驛路赤日轉軺輪藩冑尊賢禮天王展懿親元儀開墄陛卹制降絲綸駟馬中朝節輶軒上國賓題橋誇昔柱聘席感前珍樹引江帆色花迎彩服春紅顏歸錦晝白髮倚門晨曉夢占魚筍秋思入鱠蒓驅馳千里道忠孝百年身憐我迹玆滯因君淚滿巾瞻云亭屺岵步月感參辰每嘆朋儔隔徒懷原隰詢若行逢桂樹願遲晚攀人

送李司成之畱雍十二韻

帝宅金陵峙儒垣璧水開川遺秦鑿迹山隱晉臨臺槎漢通南斗文星出上臺陽城眞士範李白信僊才日月鰲宮麗風雲虎觀回譽髦歸徳造狂簡藉成裁六義經幃展三長史局推論恩終楮薛侍從陋鄒枚赤紱臯比擁丹心衮職陪金鏞登筍簴玉馭待龍媒時序玄駒變江湖白雁來愁心牽餞引惆悵對深杯

送歐經歷赴紹興幕十韻

會稽天下郡彊服夏王開海望通秦道山形引越臺霞峯天姥峻霧澗若耶回地訝屏分合人疑鏡往來雲沙張吏幕花鳥傍仙杯麗域東南擅英僚俊乂陪名車應選禦巨室合掄材岸鷁微風栁江蟬細雨槐愁心牽畏簡夢思引循陔若暇登官閣無忘何遜梅

徳州李主政濯纓亭集

使君堂左側一徑轉幽森地阻靑林僻亭開碧水深薄遺投綬意因寄濯纓心邃廨稀人入名園得獨尋官閒從岸幘客至罷鳴琴偶訪諧沾席交歡展盍簪雲霞流晚憩虫鳥助秋吟水盡蒹葭色風疎柿栗陰煙霜行色變時序旅愁侵短劍晶熒气哀絲幻眇音淹畱成劇坐感慨搤雄襟憤世思長往懷賢惜所欽有才誰逮古無力豈忘今去矣吾焉適懷哉此滯淫

毛進士使邊得省十二韻

勍敵窺三輔元戎練五兵紆籌勞聖主獻畫滿神京鳥斾黃雲合魚書白日徵三秦憂轉餉六郡募橫行賈誼單於組終軍闗吏纓時危矜戰績世難恥儒名捧檄毛生志揚舲祖逖情未辭邛邑馭敢問朔方旌夢逺蛟龍澤愁深驃騎營空憐新竹筍徒泣舊庭荊﹝時毛有兄之喪思母益至故求是行﹞入裏梧飄井歸朝栁媚城葵心知抱赤好向太陽傾

送潘生東田赴南昌因訊水洲諸公

憐君豪俊士白首獘儒冠旅食燕京市長歌行路難一氈仍獨抱雙劍向誰看漫拭芙蓉匣還吟苜蓿盤匡詩頥自解董賦志堪嘆薄宦元饒隱微名不累官西山長戶牖南浦任波瀾若過逢梅尉爲余訊勉飡

送林明府謫官金陵

長安木葉下匹馬問何之去逐南鴻迅行將北燕隨風沙從弋繳歲月任軒楣毛羽寕論鎩絳籠固可辭滄洲吾道得舊國宦遊宜六代豪華迹三山縹緲思別憐歌玉樹贈欲把瑤枝童穉情親日江湖歲晚時相逢聊此地後會定何期若見羊何侶新篇慰我知

送文學趙先生歸致蘭溪八韻

湛湛瀫江水東馳嚴瀨長昔賢遺遁迹故里有輝光世逺人文振風髙道術揚前元諸子奮今代數公昌有美師模抗翻然士幟張眾方觀作止我獨辧行藏豹息元依霧鶖饑秪慕梁送君禾浦上何異別山陽

江太孺人壽詩

二月花欲然鶯聲上苑傳暖萱初媚日慈竹已含煙門集仙人履堂陳壽母筵珠翹娛景麗彩服戲春鮮宅住雲霄裏尊開日月邊招邀靑鳥馭玩誦赤鸞箋籙受華存祕教成孟博賢駐齡垂八十累行載三千漢史東徵賦魯詩閟頌篇古來陰化助遺述重彤編

送陳給事赴守衛輝十韻

送君淇上去我思積如何五馬郊原別三年諫疏多吳幹纒鬥气魏闕阻闗河目斷天山箭心懸渤嶠波指庭軒後艸揮日魯陽戈往事嗟難問新詩行自哦一麾玆出守八使昨催科宿賦誅曽免疲甿病孰摩魯公流昔頌亷範聽今歌逖矣吾焉訊尺書遲雁羅

送大司冦笠翁先生赴召北上十四

韻紫匭傳新命彤軺發舊京三垣卿月麗五夜法星明鼎業光儒術彜功闡帝紘禎符占貫索泰緯應階衡祖席郊闗展離弦渭唱並懷賢憐漢佩惜別詠河纓亭晚吳天豁江秋蜀漲平掛帆云出浦倚棹月臨城淮樹行相引徐山若處橫鱸蒓鄕思劇鴻雪旅情驚白闥懸珂影朱扉聽履聲祥刑欽呂徳淑問想臯名歲晏松筠勁霜寒葭菼鳴何時尺箋墮一誦慰平生

○七言律

元潭觀追憶舊逰作

雪浪閣前艸樹春十年重過一沾襟到來剡曲迷新棹老去延平失舊津歲月豈應塵裏度煙霞自向夢中親追思未待山陽笛祗對淸江已愴神

答張主政鏜贈別之作

乞歸忻荷帝綸頒作賦何須效子山耕隴自看新犢長釣船時引舊鷗還惠莊談辧六經外臧榖功名一笑間老矣無心問誰是曳藜聊共片雲閒

寄贈建寕劉丞余嘗過其家

十年不采衡陽杜千里知哦建曲松閩雨幾沾金騕褭嶽雲長護玉芙蓉交遊向識茅容異語笑何時程本逢四十年來湘水別髙樓曽復臥元龍

壽郭平翁八十詩

藉甚先朝獻納臣一麾江海謝熊輪論交憶侍彤扉入論道慚違黃髮詢八十就言歸耉俊三千曳履盛儒紳應吟抑訓當盤幾衛武方箴欲耄身

壽三塘老人

老築林間半畆廬三塘云物在巾裾向人且試岐兪術醫國應存素難書肘後丹經聊自檢山中瑤艸正紛如何當啟我長生訣拂袖閬風戲紫虛

題宗室瀑泉

西山千尺之洑流注作瀑泉散九秋萬古煙霄飛玉練一天星斗綴珠旒東平善以涓涔積河間經兼渾灝求掬勺淸淪堪自濯底須雁蕩玩靈湫

寄謝豫章諸士友

歲月虛慚老斵輪江湖聊復寄垂綸久甘樗散蔵幽迹忽拜瑤華感故人隋珠幸向驪淵得燕石空兼魚目陳稷下雕龍誰似者南洲風義薄髙旻

七十自壽

抱柝夷門齒謬同誰堪黃髮應非熊朝廷俊宅充多士社稷匡扶倚數公散木自甘丘壑臥非材豈任棟梁崇能詞吉甫叨承系願誦中興二難功

和答大宗伯董用均

平生祕迹華陰求苦憶昔年張益州舊省愧同何劭入扁舟忻共李膺畱松陵月上靑菇晚苕水波翻紫稻秋他日相思期結社休文傳有故時丘

舟中別用均學士有懷

南省幾傷道阻長西淸一別秪相望何期苕水朱弦思並入松陵白雪章千里神交勞逺憶十年儤直感同行故情杯酒應難述此日懷君意可忘

瀧江別一崖奉常陽溪侍禦一首

不見舊交今十年相思瀧水隔長煙奉常節引金輿側禦史書持玉几邊老去談經匡鼎廢別來辭疾杜冠捐飛騰宦達成何事笑折晴花舞醉筵

宿陳氏學易堂作

一入瀧溪坐此堂儼然塵意濯滄浪無言自識先天畫有夢渾逰太古鄕澤豹文章成霧蔚神龍變化蟄淵蔵虛簾長下同嚴肆隱幾應知異坐忘

次答文江曽中丞枉訊二首

老向中林習掩扉荒村車馬過從稀偶乘剡水扁舟興來玩舂陵朗月輝幾日春風雙榻對千山暮雨一帆歸新章更枉場駒問始幸滄洲蚤拂衣

其二

九折摧車憶蜀門每因叱馭笑王尊秪隨白鳥忘爭席敢擬靑牛學著言勇退乞身元不易傾危視舌亦何存也知衣白終堪相肯向羊裘臥釣綸﹝時中丞以憸壬相傾乞去故中及之﹞

秋日同諸講友會社堂遂遊梅田洞有作

錦林寒葉灑新裘石戶髙開少皥秋遇過稷亭談白馬貪依函谷駐靑牛中天祕室仙人隱異代眞符使者求老幸歌遊長此地不知塵世隔丹丘

畱余堂詩

畱余堂在碧川潯綺構髙開紫桂林一自煙霞辭鳯隱幾驚風雨動龍吟竇公教擅庭賢盛荀氏家承世徳深共羨石涓遺嗣矩猶傳宋語作心箴

芝林詩

毘山秀挺芝煌煌千林气吐雲霧蒼綺皓出安鴻鵠計商巖長詠鳯鳥章金莖夜漬三危潤玉菌朝含五曜光不用仙經篆圖牒硎山霅水紛流祥

丙子元日述懷

糟粕從誰問斵輪支離七十又逢春生逢四聖休明世仕列三朝禮樂臣老向星辰忘聽履病將舟楫寄垂綸子房本乏神仙骨白髮能拋烏角巾

忠愛堂詩﹝有序﹞

禦史大夫楊休公之孫小洞慶雨餘裏婣中之踔達好義人也往其從子余館甥幼學不幸夫婦繼殞遺孤幼子女凡五人產籍靡稽搉無任其事者君殫心經紀不稍懈旣葬其夫婦乃嫁女之長者其幼亦獲所托焉三子余撫其二幼君取長子教養之產皆分畀諸故僮掌治又以揚休公所創忠愛之堂歲久漸傾圮乃鳩工庀材葺曩敝一新之餘閱世所稱伉慨知義士眾矣乃如君篤實無矯襲殆什伯不一二見者故因堂成作七言四韻詩一首識厥美殆匪直以堂故云

禦史大夫之故堂飛甍傑閣森層岡春深燕雀紛成鷇歲久雲霞仍倬章有美聞孫承奕澤思恢哲祖振華光新懸麗扁昭前學我詠斯幹頌世昌

西苑春晴﹝閣試﹞

暖气先浮太液舟晴光漸度上陽樓蠶宮雨霽桑猶穉榖社煙和艸乍柔地靜雲霞依禦宿春深魚鳥遲宸遊豳歌逸訓傳丰鎬麗日長瞻聖藻流

五日侍宴龍舟應制﹝閣試﹞

彩仗葳蕤交帝苑翠華縹緲拂仙臺芳辰簫鼓中流競元嶠風煙竟日回好鳥過林迎步輦新花隔水照行杯叨從燕鎬觀宸豫不向橫汾羨漢才

中秋對月﹝閣試﹞

四海秋期逢此夕九霄月色對長安堪憐委地金波動未厭沾衣玉露寒兔影才生雲母帳蟾輝忽爛水晶盤懸知永夜闗山外鼓角風淒萬幕看

送蒼梧令

五嶺風煙接九疑蒼梧形勢控南陲一尊此送弦歌宰萬里誰馴鸞鵠姿象郡久艱秦篚貢交州猶動漢旌旗丈夫才力須兼濟作吏尋常詎汝期

送史簿調陽江

三年嶺縣琴書僻萬里炎荒劍舄孤沙艸乍辭彭蠡鴈江花又送海陵鳬陰陰古霧迷銅柱炯炯寒冰映玉壺鵝水於今歌節操看君髙義過文儒

奉和朱翁老師病懷三首

久吟碧艸思門徑況對黃昏媚省曹入夜星文回黼閣經秋云物戀宮袍持衡合兆三階正倚杖那思五嶽髙但使松喬延服食可容稷契訪蓬蒿

其二

憶昨鳴鞭趨曉仗側看曳佩領仙曹龍墀乍駐尙書履鳯閣旋紆學士袍地接勾陳珠斗近天臨太乙彩雲髙懸知數視明光艸不效元廬閉碧蒿

其三

長擬絲綸承帝制詎論詞賦冠儒曹神鰲鱗甲輝宮觀織女機杼絢錦袍歲月幸依經幄靜雲霄倍望講筵髙成蹊漫愧隨桃李塞徑從誰薙莽蒿

秋懷

薊野秋交朔气深漁陽上谷莽蕭森河闗迥帶煙塵色海甸渾迷風雨陰天逺芙蓉難獨采露寒蘭芷莫先侵腐儒素食慚何補艸閣荊扉日夜心

丁酉冬十月雪

可道去年雪太遲今年孟月雪絲絲含風窕裊紛成態向日輕盈宻弄姿田畯好占宜麥兆邊人莫動采薇思平南凱奏應今至破蔡功成是爾時

臘一日雪

臘月一日寒色異同云四霈雪紛侵咆林豺虎驕應減入地螟蝗定幾深白日八埏渾一象玄冰九澤沍成陰故山梅栁垂垂發折贈誰遺寄逺心

送彭廷化歸云陽

三月栁花飛禁城楚南逰子別燕京江湖气暖魚龍動郊澤春多雲霧生五嶽奇探虛夙志三湘長望渺孤程因君浩思橫天末安得吾帆並汝徵﹝時余有行忽中阻﹞

送符太僕遷韶州太守

武水韶山昔政傳中朝人士幾君賢花間此佩雙魚出嶺外仍迎五馬還漫憶金珂趨曉並長看玉劍倚秋懸召棠萊竹占今盛念別無忘寄逺篇﹝符蓋先倅韶玆再出故云﹞

送髙安吳太史侍母南歸

蓬省僊僚別禁廬新秋彩服傍慈輿晴風白渚遙浮鷁細雨黃河欲上魚云引太行千里迅天懸巨野一帆虛憐餘四易長安暑枕扇無因慰倚閭

壽姚封君七十

仲節懸桑陽始達省郎斑服計趨庭藤衣老臥江門雪蘂笈閒開笠澤星遲暮看山勞柱杖逡巡閉戶了僊經人間七十古稱少況睹儀鴻在九冥

送方鴈裏理淮獄

淮海風煙漢節馳僊郎遙出白雲司江湖漫憶同舟日花鳥還憐並轡時孺子橋荒無舊石王孫艸緑有新祠英雄事業誰長在訪古知懸百代思

己亥出京

蓬萊宮觀九天開鰲禁星辰接上臺豈有文章承帝制漫令姓字列僊臺詞垣忝數追趨後禦幄慚叨品校來暫出京門堪涕淚致身元乏廣川才

題崔閫帥竹泉捲

將軍作鎭古滁陽林壑遙分豹節光僻愛石泉鳴絕巘側開茅屋倚疎篁千峯雨送寒流急一徑云低暮色蒼莫笑祭遵不好武時平無事借鷹揚

別少山水部至呂梁宿酣始解因憶軒中山石有寄

豪吟別爾看花築醉裏渾忘下瀬船片雨忽聽河岸側數峯猶憶石梁前誤疑五老虛江霧卻問三神失海煙相望彭城成阻絕令余長興獨翻然

禦史大夫周公旱雩得雨詩示答二首

數月江帆一雨無黃沙颯岸野田枯方春眾盜愁兼劇比郡三農困得蘇敢愛玄牲將奠瘞卽防白屋轉流逋時霖果應南郊雩一夜云雷土盡酥

其二

督府上卿天下無淮陽出鎭憐雕枯憂時隱念懸魚釜計國深思入爨蘇民有長謡歌惠卹吏無橫索及窮逋霏微更愜千人望沾沃眞成九地酥

嚴先生祠堂

江閣斜陰倒碧流釣臺崛立水雲幽圖中物色今誰肖帝側星文不可求往矣功名成鄧冦時哉心迹合巢由南陽舊識狂奴態底事猶持諫議畱

衢州大雨漲作

首夏三衢諸漲發西安縣前江可憐亂流湧樹忽失岸髙浪卷花時近船大地且憂及昏墊巨川欲濟那洄沿便應卽此乘虛筏徑訪羣仙赤嶠邊

龜山

弋陽龜山天下無丹梯紫閣含云孤羣峯冉冉紛合沓一水盈盈中回紆五色金芝祕阡術九文玉笈函經圖安得遂挾飛僊侶髙尋石鼎淩神區﹝山有紫芝石鼎二峯﹞

湖上

岸曲風煙霽短槎水樓云日麗淸沙雨殘乍裊新抽竹春過猶存未落花黒髮何人能解綬靑山是處足爲家獨憐無事漁竿侶長臥滄波弄晚霞

長沙賈太傅祠

太傅祠堂何處開長沙舊宅半荒苔隱思自托三閭弔痛哭誰知七國哀絳灌在亭能得士古今當路少憐才請看漢帝何如主宣室仍虛前席回

東湖艸堂

我愛東湖湖上居奇山合沓在門除徑開蔣詡僻還似宅效王維勝亦如渚曲秋風羣澤雁槎頭春雨聚湘魚捲簾終日琴書裏天色雲光相映虛

荊州秋夜

臥病荊南傷客心井梧埤竹助蕭森開牕忽見昏星變隱幾遙悲序火沈南憶佳人香霧逺北招仙侶彩雲深萱花棣萼秋虛映吟倚孤亭思不禁

七月二十七日恭謁顯陵有述

象闕髙開古郢州天垂翼軫照南陬羣山迥引嵩邙勢眾水遙交漢沔流樹裏雲霞飛彩仗窓中日月閟玄旒小臣百拜遺弓逺悵望橋山松栢秋

至郢同鄕三臬使集宴因贈

名藩臬使三賢並藉甚吾邦昔見稀獨夜繁燈張館燕淸秋涼霧拂僊幃文昌象緯通南斗執法星芒切太微持軸願看公等入早令皇治邁垂衣

漢壽亭侯祠

气結旌旗慘不舒將軍遺恨此荒墟三分割據功誰並百戰河山績已虛義報曹公辭魏得心輕陸豎計吳疎至今剟劍畱危石勁雨淩風立自如

舟晴

晚日斜光淡自舒三湘秋色映船虛天開眾岫晴依幔浪裊孤云影在書得食空憐陽渚鴈藏身欲釣洞庭魚回帆側指朱陵近絕壁長林擬坐予

嶽陽樓觀洞庭湖作

萬水東奔江漢回無邊秋色洞庭開蕩胸雲霧晴兼吐得意帆檣晚並來望闕長懸公子思登樓誰是仲宣才茅茨漂泊魚龍窟滿目蒼葭楚澤哀

雨宴嶽樓觀洞庭湖復述

危檻髙慿萬里風湖天飛雨映冥蒙二儀漭蕩長波外七澤回遊元气中綺宴疑張龍女宅瑤弦似聽帝妃宮酒闌忽見君山出髣髴僊鬟嚲太空

累石

累石南紆一徑微羣山回合突成圍渚云淰淰初凝斾江雨冥冥忽在衣喚侶漁舟仍獨泛趂人沙鳥故髙飛平生疎豁眞成性散髮惟便舊釣磯

涉汨羅水作

路遶忠祠嘆式微艸深昏國怨萋菲江流似戀夫君至山木疑懷公子歸漁父眞能辭濁世滄浪還可濯塵衣秪憐一曲淸湘水不向西周抱渭磯

水寺

萬里秋風吹客衣江天晚色靜霏微白雲水寺蟬孤噪黃葉山房鵲亂飛奉使經年勞館餼辭家每夜夢庭闈燕中始出花猶凍楊栁今疎客未歸

資陽潭石磯特奇怪艮齋趙使君招宴卽席二首

獨柱支撐何大奇資潭回抱迥逶迆林懸石閣飛梁裊徑折峯亭曲棧垂四海登遊無此地百年談笑幾今時不妨扶醉畱歌舞並接涼蟾倒玉巵

其二

百丈孤磯聳碧濤熊幡鳥斾此招邀巖傾訝俯黿鼉窟石出疑橫烏鵲橋坐久玉繩當戶落酒殘銀漢向杯揺欲因霞島辭朱紱長挾飛僊倚鳯簫

中秋云根亭次艮齋使君

此夜中秋人共憐況邀巖洞酒杯前樓臺近映千家月河漢遙開萬里天玉署相看逢舊侶瑤臺何用問羣仙已拚爛醉酬淸賞不惜虛槎掛斗邊

法象巖

法象奇巖霾古云平岡峭石突繽紛林含赤島三花影洞列丹樞七曜文錦瑟玉笙聞縹緲金芝瑤艸閟氤氳欲尋世外眞僊侶暫狎山中麋鹿羣

出法象道林赴周都閫宴集

霧裊陰蘿錦嶂開石門秋色淨僊臺不辭闗尹靑牛訪遙跨將軍白馬來豪對綺筵探寶鋏醉邀羅袖欵金杯酒闌更秉中林炬爲艸新題刻紫苔

觀法象諸巖下眺平麓得石丘隱叢莽中奇甚因命僕夫除穢同周帥取酒酹山神署其名曰岝■﹝山上咢下﹞丘移席再宴艮齋舊館友也

岝■﹝山上咢下﹞一丘七洞連崛奇千古霾雲煙旋驅廝隸斸荒蔓卽爲將軍排好筵突兀諸峯雲際出扶疎眾樹席中穿畫圖焉得王丞手勝事長令百代傳

衡州鴈峯寺宴集

衡陽七十二峯開鴈入南天向此回吳楚山盤朱鳥出蒸湘水蹴白龍來僧車自演曇花宇佛座長尊法樹臺五嶽尙牽婚嫁在暫將豪興托深杯

上封寺

路轉千峯石棧危上封云閣半空披乍看西日虛巖落忽見羣星大壑垂海霧四時流戶牖天風中夜振■﹝施﹐童代也﹞帷匡牀暫傍銀河宿明發顚崖訪禹碑

方廣寺

衡嶽峯陰方廣寺幽林危剎傍天臺水如銀葉煙中落山作瑤蓮石上開深夜星河朱栱宿髙秋雲霧黒潭來欲辭簮紱墮猿鶴畱記老僧待客回

曉望石廩峯欲登不果作

蓮花峯影動參差石廩天梯裊霧危坐惜陰崖蒼蘚滑吟看峭壁紫羅垂谷聲晝吼蜚亷窟雲气秋翻霹靂池安得身輕淩絕頂臥承懸露咽僊芝﹝峯有雷池風洞二奇景﹞

浙藩紫薇堂燕集

省署深堂坐竹虛灑然秋雨集交疏涼隨舞葉林中墮暑向歌筵盞底除宋苑樓臺空昔盛元寮人物豈今如歡娛況屬豪華地合遣羣公色笑舒﹝浙藩司蓋宋中書省元攺行臺﹞

紫薇堂山石燕峯嶽伯索題

突兀三峯省後開背林幽閣轉孤臺卻疑華室中天隱翻訝秦梁跨海來谷黒得無霾虎豹崖敧莫遣掛風雷虛窓竟日珠簾捲咫尺秋云萬里回

入云隱諸山作

地入南髙峯益峻削成無數靑芙蓉盈盈一水銀河繞杳杳諸天金界通采藥眞人不可問持花聖女應難逢廣輪法相俱塵土淨境攀躋聊扣鐘

秦宮保封丘祠次王侍禦二首

臨陴力掎垂圍邑破賊功輝畫像祠庭艸潤含春雨細階棠陰轉夕陽遲閭閻自此安周甸父老誰忘覩漢儀二十年前旗幟色傷心空有野人知

其二

風捲長河水作潮尙思虎■﹝革長﹞颯金鑣艱危不假夷門節汴洛眞瞻馬柱標張相功名稱益久韓侯惠愛頌邳遙﹝張相詠知益韓侯稜鎭邳皆有生祠﹞觀風賴有巡方使爲采覃懷白屋謡

寄龍良卿補黃門給事

右順門西舊禁扉先朝元鎖侍臣闈地鄰宻勿通賢諫天切絲綸出帝畿短艸知酬軒後陛何人思補仲山衣雲霄看爾奇毛逸搏擊功能豈晚違

寄西昌陳子虛入制閣

制閣絲綸召典裁唐臣舊羨子昻才文章已入黃麻選讎校應兼縹軸開澤豹藏身聊霧雨神龍何地不云雷憐余尙滯周南迹倚劍思君日幾回

濟上坐淺齋中丞半隱園二首

濟上風煙接九河中丞勲業此方多不愁浚鑿勞軒橇長恐才賢負罻羅白日林中瞻仗鉞靑霄花下憶鳴珂卽知詔掌中臺近定許時從禁掖過

其二

小結新亭半隱名林園終日抱虛淸臺中吏散鳥爭聚花外人稀鶴不驚細水自生秋雨後片霞恰映晚池明桃源古朴還相似不羨平泉卉石並

舟病逢聖壽節有感

憶昨玆辰供奉班五更華蓋侍龍顏朝衣步共鑪煙轉舞佩聲隨扇影還栁底鳴鑾回禦輦花邊貢馬簇天閒只今臥病湮河曲夢遶鵷行霄漢間

感事二首﹝庚子七月﹞

突然散騎滿雲中將帥休誇破敵功坐鎭已無梁督統提邊誰是石徵戎可憐士馬空秦塞卽恐烽煙徹漢宮安得本兵深廟算徧收奇勇策勲庸

其二

扶桑銅柱亦堪危未說天驕擾漢池虎穴橫戈須此日龍沙拔幟定何時通蠻久絕唐蒙使鑿嶺猶煩馬援師諸省壯丁輸挽盡無由四海息瘡痍

辛丑元日早朝

玉葉葳蕤絢五云金莖縹緲出層氛風回閣道朱衣過日射鑾軒彩仗分萬國並朝王正朔羣公重煥帝儀文小臣拜舞三陽會願以康年祝聖君

華蓋入侍

絳炬光繁曉漏催九天春色動蓬萊旌旗並拂星河入劍佩齊衝月霧來步輦乍停僊樂引侍臣先睹聖顏開私慚衮職虛何補長傍鑪煙候曲臺

和托齋尙書雨憶浣花堂寓宿之作

尙憶西岷雲气生猶思昏黒蜀星明虛燈獨夜艸堂宿細雨髙秋木葉鳴天地名賢空往迹山川文藻漫含情誰言紫閣靑扉夢長動煙猿水鳥聲

潞河別王民瞻舟中

潞河三日維雙楫忽漫相逢得汝舟闇闇風塵兼晝暝輝輝霜日向人流孤弦聊爲離筵解九折何妨壯軸遊況是漢廷恩筏宰普天民力困誅求

送劉少憐奉使便省

海國春風白馬驕長天南引使星遙覃懷栁色迎旌轉濟汶花光入佩揺萬里江山觀眺得百年魚筍夢思勞知君此去承歡近遲日髙堂絢錦袍

臘廿日恭上大行皇太后冊謚遇雪

西掖儀成引白麻詔傳急雪忽飄花色揺三殿金觚靜影逐千官縞帶斜翻訝玉霄行羽斾暗悲瑤海斷僊車莫令孝筍重抽土更使宸衷慟物華

雪後顯靈宮卽事

獨馬閒尋羽客廬雪風吹我白莵裾冰懸細栢揺珠綴霧裊深蘿羃綺疏晝靜虛堂疑斗步心淸妙地愜仙居更看玉壑煙霄外結綬垂魚意並疎

聞林旗峯先生家難有懷二首

海上三秋白鴈疎昨傳消息更愁予成家但立相如壁壊宅寕存孔鮒書暢志酒杯應料理端居述作復何如含情漫極天南目徙倚髙臺詠卜居

其二

解綬風塵意得開聊思松菊一歸來逢時獨惜雲中守抗俗誰憐鄴下才底用文章矜豹變須看駕禦豈龍媒瑤華斷絕閩中使悵望沙村艸閣梅

西河

西河日夜羽書馳直北風煙盡虜陲列校豈屯秦斥隧諸邊虛繞漢旌旗休思驃騎封狼日恐逼單於祭馬時聞道凶門推轂少翩翩紈袴擁新麾

任太夫人壽詩

諫議昔歸奉彩輿起居今得傍承廬金鈿白髮行相映玉衱朱衣座不虛帨引萱叢回獻舞杯含婺彩散門除寒蘿亦有長年蔓欲比貞松故不如

送黃材伯學士赴南院

太史新懸學士魚鰲宮南入是僊壺閒牽錦纜白門去絕勝金珂紫閣趨季子物情周列國左思詞賦盛三都亦知靜理經綸業定有奇猷翊帝謨

壽錢禦醫六十

黃扉通籍自何年聖濟宮中鶴髮僊簮紱行蔵逢六十刀圭功力過三千山中橘樹侵雲長海上桃花炫日鮮知望燕山思彩服莫停吳澤滯牙船

送錢丈出讞四川

乍看按獄錢塘郡又見詳刑漢竹城吟艸幾擁湖月白法文今動蜀星明春餘劍閣花應少雨過瞿唐峽盡平皇澤只今周絕域可令寃訟有緹縈

移居西巷次宗弟員外徳卿﹝諱祖懋﹞

綺閣朱樓爛九衢門開曲巷自回紆短椽聊足此中寄廣廈能忘天下須玩世漫依金闥隱懶朝眞怯玉墀趨他年倘使元文就別覓揚雄宅一區

送陸儼山學士南歸

鰲禁儒僊尙黒頭疏承恩許賦滄州舊林白鶴應相待幽谷黃鸝得並求紫閣講筵懸鳯幄靑宮賓闥罷龍樓此行暫別蓬萊苑還訪扶桑萬里秋﹝陸以詹事兼太子賓客致仕﹞

壽溶溪劉公六十

溶水東流雙浦深溪山幾曲稱幽尋從教六紀階蓂變不廢三秋籬菊吟早試靑嚢畱笥記晚遺縹帙薄籝金懸知繞席班衣舞淸宴長開錦樹林

冬日偕甘文學懋獻逰洞辱詩次韻並申後約

冬日洞門引興長瑤華忽捧快余望圈中自識無遺畫﹝指洞上圈﹞刪後誰知有剰章洛社煙花還舊約舞雩童冠況成行鏗然捨瑟前賢事此意春風未可忘

○五言絕句

題白鷹

玉刷淸秋迥雪翻碧海孤無因擊大野仄立動愁湖

西湖次韻二首

四月過新雨西湖羅綺春荷花嬌緑水妬殺采蓮人

其二

歌筵長白日舞袖亦靑春試看西湖上能逰有幾人

開雲樓望嶽

熙陽含景麗積雨散層陰因憶開云日悠然思古今

大湖北山四亭題句

黝然一潭碧對此澹若空物象從生滅泓涵自不窮﹝右涵碧﹞

其二

孤亭接混茫髙睨眾象表不以登髙獨焉知視下小﹝右淩虛﹞

其三

半壁倚嶙峋下俯幽潭色潭色與壁陰渟洄不可極﹝右凝淸﹞

其四

萬木互陰森幽泉細迸瀉借問亭坐人何如馭風者﹝右泠然﹞

○七言絕句

呂梁歌二首

懸水掀風起白波呂梁險勢其如何長鯨怒跋三門石賤妾勸君無渡河

其二

萬里河流九曲奔飛湍千尺下龍門等閒人心不似此白日雷濤暗處翻

竹枝詞四首題陳侯東華送別圖

東華曉日照江樓冠蓋云屯擁畫舟借問南陽諸父老誰能挽取舊岑侯

其二

蓼花新漲動孤城千尺虹梁截岸橫欲系仙帆無那逺中流簫鼓望雙旌

其三

三年爲政似君無人道萊蕪釜有魚畱得家攜靑色犢升朝自駕舊來車

其四

竹枝詞和古桐鄕去思渾牽江水長遙憶東華松獨倚殘株猶足比甘棠

光山逢劉致卿副使因憶其兄太守二絕句

十年芳艸惜離羣海上朱幡憶暮云何意歸軒停楚澤萬山黃葉獨逢君

其二

雙垂紫綬綰專城人羨君家好弟兄借問霜飛今夜斧有無池艸夢中生

虞塘曉發二首

絕嶺朝霾雲气霏日髙林際始含暉層蘿窈窕聞雞犬知有人家在翠微

其二

徑石杈枒走亂流顚敧古木亦相樛危峯仄疊幾千轉縹緲惟看白霧浮

山行四絕之一

秋花映路開無數可愛深紅間白枝不聽疎林黃葉墜風光渾道是春時

洞麓堂集卷八

●欽定四庫全書

洞麓堂集卷九

﹝明﹞尹臺撰

○詩類補

七言律詩

歸興二首用少宰張文邦先生韻

招隠漫懷南國士移文應笑北山羣鄕心千里驚黃葉客夢三秋動白雲不柰鶺鴒天際急可禁蟋蟀雨中聞江魚向晚堪垂釣玉鱠何時入饌分

其二

薄伎謬承金馬詔虛名敢廁玉堂羣鞲鷹仄目空絳縼野鶴深巢但水雲有客孤桐誰共理故人尺素阻相聞並飛亦是隨陽侶霄漢那言羽翼分

遣懷用前韻二首

久狎山中猿鶴伴翻猜池上鳯鸞羣蓬萊晚照流仙气碣石秋陰動朔云白璧招賢成往嘆黃金好士只空聞歲殘蘭芷能無變霜露畱夷恐不分

其二

憶昨名山窺陰絕霞情霧思邈仙羣金房暗想丹牀火玉笈虛霾石閣云緱曲鸞驂違夙許遼西鶴使斷今聞巖扉嶽戶何曾閉咫尺煙霄路莫分

送張通政歸吳中

牙緋暫罷銀臺入繡匭誰將玉墄陳範老江湖應獨念謝公山水轉須親辭秋旅燕驚逢主背凍髙鴻解趂人此去知多張翰興鱸魚莫遣滯纁輪

舟次汶河水部李古容君枉訪因招集池亭有作

巨野冬寒獨客舟霜天烏幾對長洲忻承水部髙軒過忽爲池亭竟日畱江海喜通秦職貢煙霞歸問楚林丘丈人才力原兼濟宴笑知懷天下憂

用韻柬應參政二首

十月風霜在客舟沙鷗猶戲水中洲漸看洛下賢人起敢恨周南太史畱今日朝廷誰四嶽野人巾履只孤丘甘棠況蔭江藩地折羽寕懷弱鳥憂

其二

客路相將濟水舟蒹葭楊栁亦汀洲翛然剡曲孤航對何羨山陽累日畱性僻常懷髙士社興豪欲訪羽人丘須公事業酬明主共擬長吟消百憂

卽事疊韻復答二章

海內誰當濟巨舟十年君賦白蘋洲謝公端爲蒼生起裴相休言緑野畱河朔未歸唐斥堠煙沙猶蔽漢原丘龍翔虎躍須今日汗馬能忘西北憂

其二

甲士今歸橫楫舟南交珠翠走炎洲誰悲野哭千家是突縱天驕萬騎畱月黒靑燐揺斷磧沙寒白骨掛荒丘願提壯士從公起爲挽天河洗國憂﹝時交州新附而西北屢失事故云﹞

衡嶽髙年捲壽李給事珊祖八十

白髮蒼顏混紫冥芙蓉天柱玩蔥靑幾看日月懸芝巘長嘯煙霞動艸亭嶽側合題髙士社天南宜應老人星古今八十元稱少況見聞孫揚帝庭

雨出錢塘張繕部持酒邀別有作

黯黯冬云愁不開霏霏暮雨急相回天寒雁趂沙邊宿歲晚人從海上來去國虞卿仍獨往憂時劉向秪空哀因停水驛南歸棹聊醉沙村艸閣梅

浙行臺山石紅梅甚奇酒中賦呈蒙泉

太湖奇石紫杈枒屈紐紅梅萬萼花香撲凍簾渾舞雪气烘晴院欲蒸霞髙唐神女酣丹幄洛浦仙妃倚絳紗便與暖云成異錦共君裁賦頌春華

壬寅元日舟中作

文昌宮觀鬰天盤鰲署仙扉切禁鑾三十入承金馬詔追趨常傍玉螭闌投簮霄漢去朝逺倚劍江湖行路難忽憶正朝冠佩集側身長望五云端

何太守招遊靑原病辭不赴有作

一宿靑原五歲華珠林遙望邈川霞山中寒桂應千尺石上古藤今幾花擬向空門遺世想還將淨業寄禪家熊轓枉沐招邀使慚對秋云滯短槎

白坡太守秋日招同諸君子遊靑原山寺用壁間韻二首

病客新秋一破顏秪園名剎舊靑山古池云定佛心住幽谷鳥鳴人意關長擬鹿裘安艸臥詎期熊軾對荊班微吟醉倚林端閣指點江湖千里間

其二

矯首風塵暫息顏出城車馬動秋山短橋明月底須待虛谷白雲殊未關杖策每懷招隠士投簮何意夢朝班漫陪五馬娛今宴畱詠靑原曲水間﹝寺有待月橋其下曲流所出云﹞

艾陵沈侯夙有裏南石洞之約許行日踐之詩以代招

一鶴仙亭久著名雙鳬漢殿報長徵沙村車馬得無競石洞煙霞空復情背壁丹芝含晚媚入山瑤艸發冬榮洪濤錦席飛千里轉眺諸峯邈紫淸

冬日登虎塘諸山用韻答蓮坪先生二首

暖日千家散彩雲尙思仙嶽訪元君未忘黃綬山中約先遣蒼衣谷口聞司馬豪遊憐獨阻仲長幽計許誰分石田茅屋堪相老矯首同觀天地文

其二

拄杖今朝弄白雲何如春雨弔湘君山居疑有秦民避林臥曾無蜀士聞錦石寒花尋共得瓦盆濁酒興能分他年倘定揚雄宅不撰玄家九數文﹝先是蓮坪諸公約余爲衡嶽之遊余病不獲偕故因及之﹞

贈都閫督漕北徵

舊帳江城虎旅分新符水餉颯千軍旌旗自動魚龍影部曲元知蛇鳥文海內誰紆劉相計關中吾憶耿公勲樓船將士江淮集羨爾才猷獨不羣

谷日觀小園梅竹次彭秀才庠二首

試探園林春幾許酷憐梅蕋故先知看臨小閣遙思汝折向寒籬欲寄誰天逺微吟聊獨狎雨殘香夢亦多時未忘水部揚州興苦憶仙郎回鳯池﹝右梅﹞

其二

數竹經冬靑不亂髙枝自可宿鸞凰那無求仲同幽徑喜有王猷共野堂翠袖天寒愁自倚黃陵道逺悵誰將七賢六逸豪遊地矯首長云思杳茫﹝右竹﹞

伯兄以首春次文學彭君庠三詩垂示敬和志感

脈脈春檐細雨聲病餘何意訊椒罌夢回池艸詩先報思入荊花眼倍明調比古弦諧怨適音同哀玉扣幽淸彈冠未勝吹箎樂知恥吾能後薛彭

其二

閶闔祥雲萬里開蓬萊佳气九天回煙花苑陌鶯應至冰雪關河雁幾來憶在漢宮陪法輦並持春酒獻天杯滄江一臥驚多歲悵望文昌接上臺

其三

久謝朝簮棲野徑漫攜藜杖立江樓虛無煙雨愁中合想象湖山意外浮幸有棣花得相媚那無萱艸爲忘憂春原痛灑松楸淚霜發晨梳忽半頭﹝時先日同兄弟哭墓次晨見白髮矣﹞

王丰城惠顧山中作

臥病滄江空復春久將名姓混垂綸山中泉石無新侶天上風雲有故人豈意特煩靑雀舫蕭然逺訪白菟巾匡扶帝業須君輩歌詠終歸畎畝臣

次答一山宗冑見寄之作

經年誰扣艸玄廬州部陰陽信捲舒風暖檻花粘鳥■﹝糹罽﹞雨晴階蘚蝕虫書疏狂阮籍誰能那簡傲嵇康故不除桂樹山中攀易得王孫招隠意何如

孔懷樓爲徐艸窓作

倚樓誰抱角弓悲老去元方鬢已絲夢艸靑春成往事看云白日亦多時荊花歷歷垂新影棣萼離離偃故枝腸斷鶺鴒偏作意孤飛背立水煙湄

移居二首

鸕鶿溪水接通津野屋蕭疎未厭貧風暖栁條渾弄色雨晴花蕋不經春何嫌近宅無三徑自喜端居少四鄰玩世幸容臣朔隠底須陛楯老風塵

其二

新成艸閣稱幽居況有流泉溢暗渠网客靑虫能狎客鉤簾黃鳥解窺書南山扣角歌堪放北闕懸珂夢已疎獨憶美人蓬島隔無由江海訊雙魚

羅宮贊達夫惠寄移居之作次答四首

一丘暫遂中林臥數畝還成僻地居可愛泉聲流戶近時看雲气動窓虛川原栗裏憐相似風俗鹿門嘆未如龎老陶公今寂寞擬將身事寄農書

其二

久辭禁籍尋耕隴莫問仙闈鎖祕居獨抱遺經慚究始有懷往代恐成虛並飛野鸛元相自變量至浮鷗底自如人意且忻諧物性未妨終日偃琴書

其三

古道欲追誰可訪今生長恨不同居煙雲蓮洞靑春靜花鳥桐臯白日虛晚接襟懷知茂叔早慚詞賦慕相如向披尺素傳云鯉閉戶曾聞息著書

其四

已謝榮名甘艸茹眞成幽迹抗林居禦風列子泠然善隠幾南綦■﹝口答﹞爾虛秪笑儒流遺自性竟従禪諦覓眞如玄珠象罔迷求索始悟斵輪欲棄書

西昌別陳子虛符卿

肝膽平生問幾投夫君髙誼故無儔堪憐紫閣同歸日竟混靑門大隠流身世風塵雙短劍行藏江海一虛舟時淸鳯鳥嗟羅罻白髮商歌起逺愁

陳子虛少卿劉虞譲大尹送余廬陵志別

長川急雨下輕舟煙艸離離自喚愁托契漫憐年少日論交常向古人求陳遵舊誼推先輩劉勰新文絕後流早晚飛鴻過京邑幸題尺素慰沈憂

廬陵別李年兄

楚水吳山恨不同十年蹤迹竟西東雲間雪艸迷朱雁白下煙花阻碧驄長病馬卿聊暫起多憂賈傅未辭窮麟臺鳯閣終賢俊佇看飛名玉匭中

題石蓮洞畱別羅宮贊達夫

何年片石鑿荒萊翠擁瑤蓮萬葉開山曲故宜藏霧雨巖虛莫恐動風雷林間羽客翻經罷寺外齋僧乞食回相伴不妨成久臥天書鶴隴未言催

南昌寄梅岡張翁

毘陵笑語憶先遊煙月吳門幾換秋童稚趨庭今白髮風塵寄迹久滄洲仲長樂志誰能那方朔藏身豈自由苦恨相思不相見何時鳴鳥慰聲求

夏日飲鄭柱史行臺

栢院淹畱憐錦席水亭移酌笑言同當階艸色含新雨出樹蟬聲曳逺風三伏客行思道苦萬方民瘼感時窮相期報主還今日攬轡看君振玉驄

右山劍泉二臺史邀集紫陽洞用前韻簡呈二首

紫陽名洞傳先宋勝日招邀帝史同瑞石秋陰長隠霧眞仙蛻化久乘風心傷妙麗窺能徧迹入幽奇訪不窮最是湖山稱佳興煙蘿斜日繞花驄﹝洞有丁仙蛻龕﹞

其二

舊事千春靈境祕中臺乘暇騁逰同幽花自吐石林气古木長回巖閣風人世多憂苦相系仙庭有路誰能窮徑須赤手排閶闔乞君如龍八尺驄

浙二司會宴昭慶寺簡古衝方伯二首

香林並枉英寮駕梵閣重登華省筵雨過近郊紛齕馬晚涼髙樹亂鳴蟬風前聽笛疑凋栁煙外傳歌識采蓮絕勝湖山饒對酒未妨痛醉擁歸韀

其二

西湖杯酒招攜日北闕冠簮侍從年久病爲農虛歲月舊逰朝士各風煙幸陪車馬靑林下並接襟期白社邊潦倒吾生虛夙志孤音政恐負朱弦

吳門別萬安朱丈

細雨髙秋澹客心吳船相對古城闉幾年臥病朱弦解長路逢君白髮侵報主微忠存敝帚感時孤憤觸危襟分離苦易憐深誼永夜星河動越吟

彭東樓懷古一首

背郭樓孤俯漢原憑髙千里在層軒山園碭野諸峯出水合彭門眾澤吞漢帝旌旗惟舊壘徐王玉帛但荒村英雄事業銷沈易矯首浮雲一斷魂

贈萬鹿園總戎

將軍玉節控神州百萬牙兵聽唱籌樹下屯操班虎旅河邊抗射列熊侯晉卿禮樂嗟誰似漢將壺歌羨自由借問三陲交羽檄可能談笑代先謀

壽丁東溪六十

白髮林居玩世長東溪之水卽滄浪豈無仲氏如文舉自識元公是彥方掛矢深冬緹律應吹塤新第綺筵張旌陽丹室兼鄰近雞犬煙霞信爾鄕﹝東溪今中丞南溪兄也﹞

九月十二日黃太史宅賞菊卽席作

秋堂菊蘂艷新醅紅白扶疎照淺杯數室喜同韋曲裏諸公況是洛陽才誰憐令節虛前賞可少孤芳殿後開歲歲仙僚同此醉應傳勝事在燕臺﹝時余寓與少村鄰北﹞

林太史以賞菊詩來示用韻並答

曾從禁苑看新菊猶記分題賦玉堂紫閣十年人幾在靑山一別意難忘未妨寶劍花前舞莫惜金鉤月下藏爛醉長安李供奉還能染翰侍君王﹝吉士館曾試玉堂對菊詩﹞

次傅司寇至日郊壇陪祀二首

玉衡斜柄指瑤光子建中分動一陽上帝肇元尊報始聖人履正重迎長緹城炬掣繁輝動羽幕旌翻暗畫揚茂對紫升忻鬯格天人慶協在吾皇

其二

重臣祇祀肅元丘戟仗森森擁道周敬致無文惟奠璧禮遵貴少豈存牛天臨桂畤祥飆轉月下芝壇宿霧收歸報明禋成肸蠁應知宸豫動凝旒

次董太史贈萬鹿園總戎之作二首

東望長淮接濟流舳艫轉餉亙神州才猷君過祭徵虜意气吾憐馬少遊畫幙天回千里色牙旗風颭九河秋中原但遣貔貅靜莫問將軍老不侯

其二

自古名流亦道流誰當舉步隘齊州淮南舊是神仙住潁曲曾傳鳯鳥遊浚谷芝叢紛長雨他山桂樹早知秋相期不負丹霞約未論班生萬里侯

次詹燕峯司寇陵祀孝烈皇后詩四首

嬀汭釐嬪光黼藻周南歌化盛蘋蘩空傳每出諸宮賜無復新頒別殿恩玉几久虛彤閣幸花衣誰奉翟車尊白楊慘淡沙河路矯首玄云但夕繁

其二

諸陵蜒蜿翔天表列聖神逰劍履鄕一自宮衣燔祕寢漫畱禁樹鎖寒蒼麟逰瑞趾今徒詠鳯化苞文竟亦亡摯似徽音千古頌周家王業始岐陽

其三

朱顏世婦哭金輦白首陵官掃玉宮天上靈橋應久駕人間仙路苦無通延津劍去龍先化月宇釵傳鳯石同手把天衣成昔夢空懸紅淚掖庭中

其四

曽陪漢水翠華飛幾兆流虹帝渚輝大內星辰昏繭室永陵風雨閟褘衣金娥影散瑤臺馭彤史書藏玉閣闈六教陰儀今不嗣可堪神輅斷仙翚

送王柱史按廣西﹝諱士翹邑人﹞

繡斧東行燕甸雪牙檣春動楚江云逢時可少鷹鸇志避路應無豺虎羣銅柱何人畱漢績桂林今日想秦勲近傳蠻洞人多毒好遣霜威破瘴氛

送張柱史按桂州

戎馬揚旌方塞外風煙攬轡復南中霜旄側映丹崖日繡節深含緑箐風久信夷情懷葛亮未愁漢路阻唐蒙若言雜獠先聲策須試諸羌不殺功

送聶文蔚先生出詔獄南歸二首

帝闕浮雲萬里開春風繁雪霽燕臺孤臣敢爲微身計聖主終憐天下才夏勝傳經應自信範滂攬轡欲誰裁古來麟鳯無羈紲寄語虞人莫浪猜

其二

少日論兵堪棄繻中年守郡竟投符玉闗人老無徵節銅柱功成有謗珠夢逺江湖心獨苦身辭羅罻道何拘冥冥花月金牛夜好理殘墟種白楡

寄艸窓老人﹝諱慶鐘邑人﹞

白首行歌空復春蕭然天地一閒身酒邊象戲堪移日壁上牛衣自曳塵帶索榮公寧嘆老艸玄揚子不辭貧靑山滿目橫歸思早晚從君理釣緡﹝老人時年八十有三﹞

謝王宗伯春堂夜集之作

澶淵往歲方龍臥四海秋霖劇望同憶讀昌言思仲統幾傳蜀政識文翁風燈展席寒相藉雪院論文思不窮山甫藻才終補衮君王神聖比重瞳

答允寧太史

自古秦中才不乏憐君藻思更無如鴻都文學先經術太史名風首計書蕓帙爾翻唐祕閣菟裘吾慕楚遺墟異時讎校成天祿定睹藜光下碧虛

登毘廬閣同諸公

落日千林散綺疏含風孤磴裊層虛吳天白雁春難至朔塞黃雲晚自噓萬里龍庭悲畫角十年鳯閣愧文裾登臨聊共蓬山侶徙倚闌干興一舒

送徐柱史按滇南

金閨曾是薄仙僚繡斧今看下碧霄僰莋聲威傳髻月西南君長拜旌旄百年盛業昆池戰萬里奇勲漢柱標六詔車書今一統荒夷馴服在仁條

壽顧禦醫五十

比鄰未厭過從煩禁栁陰垂況接門伯玉行年當艾日越人論術見方垣仙官霞色揺窓細禦苑鶯聲入座繁更羨彩娛饒勝事碧桃慈竹映華尊

寄劉州守報政歸武定

三年爲政古營丘竹馬仍迎舊細侯故國才如公幹少新篇誰賦子山愁齊東宇甸通無極海上風雲動不周早晚黃金徵漢吏莫因重臥減風流

送胡館兄提學廣東二首

往時出餞逢黃葉今日招攜對碧林四海行藏誰定迹百年交好幾同心斾揺南嶠移新節舟過西江感舊吟卻憶文華偕選士飛騰半已謝朝簮

其二

炎州此去八千里禁苑相從二十年抗節君能奮唐疏著文吾已謝揚玄心期漫許丹靑並道化玆流嶺海偏若過江門尋昔隠釣臺秋色定澄鮮

和孫司成戲簡張黃門使汴不果

洛水嵩云空爾思春新環佩尙仙墀桐圭未授周封典栢卣仍陪漢會儀赤駟馬卿能獻賦黃門揚子亦通奇時艱出入臣勞地況有華才結主知

和閔翰長戲簡朱太史使楚不果

蘆芽夢澤未抽尖栁葉江陵欲映襜苦恨三春帆影滯翻憐五夜柝聲嚴更生石閣書堪校曼倩金門楯未嫌贈句元知非白紵申章今擬報玄纎

送王新甫提學廣西

衣冠並送文旌出嶺海遙思繡斧勞禮化新行秦郡邑才名舊擅漢郎曹千金市圉求奇駿萬里雲霄識羽毛若過九疑尋舜迹應知云鳥盡簫韶

送劉虞讓移令廬江

海上弦歌動帝京十年作吏尙専城棠花舊雨沾行席栁葉新煙映別旌豈有康衢遲壯軸卽看華路振長纓江淮農計虛多歲爲問春田幾處耕

送項侍禦東巡齊中

栢府霜臺暑欲流花驄繡斧柰東遊持書合識古人意攬轡知懷天下憂此去蓬萊觀蜃市應思貟嶠訪鰲丘平生壯迹縻塵鞅送汝長歌惜白頭

送閫贊善赴南大司成二首

龍虎河山舊帝京髙皇遺構壁宮宏翠華想象三雍幸緹帳瞻思六館迎四海當年流頌化千秋此地盛才英臯比況得名賢踐五緯行占聚宿明

其二

坊院東西俯玉河古槐深蔭緑云柯異時辱薦雄文似幾歲因窺馬賦多鳯幄侍筵辭禁直龍樓問寢想仙珂此行饒對白門栁興在蓬池煙雨波

夏日同諸君赴王太史允寧西寺之招並別朱督學二首﹝朱諱衡﹞

相從一笑解塵衣暑寺松陰澹閣暉偶爾攤經諳妙義忽聞鳴磬發淸機林間雨過炎氛失苑外雲開霽色歸卽此投閒堪悟恱柰言離思苦依依

其二

炎蒸僻地愜蕭疎況有髙賢足起予錦石幽香供淨宴冰盤素果出香廚天邊此日金龜詠海上何年玉鯉書異域交情同一醉濟西明月問誰居

送張少卿赴南光祿

炎風朔野變新秋錦席南移亦帝州曲省儀曹辭奉引陪都勲寺愜淸修煙中晉苑朱甍影樹裏秦淮碧水流此去定傳庾信賦鶯花回首白門樓

郊寺餞別朱督學再次允寧太史二首

傍郭塵昏曉日微出郊路靜過人稀客停簇騎穿蘿徑僧迓禪堂啟竹扉含濕栁煙浮席動揚空花雨入簾飛江南秋至蒓鱸美羨爾揚帆今獨歸

其二

野外芳筵散鬰蒸花邊短劍說延陵應知白濟霜前過不厭黃樓月下登念別微吟成感激憂時危坐忽鶱騰十年碧水丹山夢欲往從君興未乘

拙翁六十壽詩

六十拙翁鬢未皤江湖吟臥足風波雨中客棹知津久煙外漁竿入夢多醉去盡■﹝扌棄﹞花索笑豪來時拂劍爲歌一經訓後終成業垂老歡娛柰爾何

栁亭爲葉中書賦

舊業新安復武林靑山住愛栁叢深一辭露葉牽春夢幾惜煙條感醉吟翠擁鳷樓西掖暮碧藏龍舸北湘陰十年供奉長楊館底事頻抽白玉簮

送陸進士令南昌

孟冬風雪苦蕭蕭之子懸旌悵獨遙畿甸煙塵驚始定關河氛祲凍宜消西山細雨三春閣南浦浮雲萬里橋若見舊時掛冠尉爲言名姓久中朝

送朱進士令浮梁

翩翩裘馬出京畿送客深冬獨掩扉雲裏驛從三尺入雪中人向五湖歸花開北苑鴻應至艸緑南州燕不稀此別何時成後覿好題尺素慰相違

送劉致卿太守赴任嘉興

水岸春風動彩旄煙郊栁色映朱袍股肱暫借淮揚出刀犢懸知渤海勞列戍軍屯憂戰餉三吳民力困徵漕時艱合展平生許肯使煙塵暗呂刀

送胡劍西太史使楚藩

冰河凍栁變條初玉節遙將尺駟車湘北暖歸花競發衡陽春過雁應疎封唐史佚策堪載歷國延陵聘孰如朱社菁茆千葉祚周家大訓在丹書

正元前三日習儀朝天宮值雪二首

七校儀陳羽衛閒驚看晨雪滿玄闗光含彩仗翻披外影度朱衣拜舞間競入璇臺交禦气眞成玉殿引仙班祈壇報積千田素定豫天威咫尺顏

其二

綺陌初零暝不分琳宮向曙益繽紛旌旄並動飄揚气佩笏齊沾點綴文未折瑤華遺逺道空吟玉樹感奇芬願占攺歲豳農兆休問當年蔡將勲

送沈中丞撫治鄖陽

冠簮昨並趨丹極斧鉞今看下赤霄卿月預懸鄖子國法星先映漢臣軺諸藩賓佐多豪俊列郡風威久動揺此去褰帷饒述作題封莫惜寄瓊瑤

送陳履旋進士奉使得省

赤駟輶軒迎逺甸錦帆靑舫映長川天王歸瑁尊周典使者持符擁漢傳岸艸汀花隨興入江魚竹筍慰愁牽懸知舊徑多三益鄕裏衣冠未乏賢

送王司諫僉憲廣東﹝諱燁﹞

花鳥春筵對碧灣風塵杯酒集悲歡新交但恨相知晚直道何嗟行路難諫獵昨章存自慰罪言今艸檢誰看應從嶺表訪銅柱還遣霜威靜海瀾

和午塘翰長春日遊方氏園

春意誰同郭外尋郊園聊坐偃芳心鳴鳩乳燕紛相趂細栢繁槐宻自陰舊國娛情虛水石他鄕隨地漫雲林因吟秀句思芳艸伐木先知懷好音

送興化李太史省覲南歸

漢殿詞臣海上歸宮袍計日拜重闈江樓煙雨迎仙棹驛路風光動彩衣芳艸淮南憐昔賦停雲燕北悵今違淸朝載筆思才傑佇聽朱弦應玉徽

送賀丞赴湘陰

長沙南去是湘陰湘水洞庭交匯深獨客懷人吟蕙葉他年使節駐楓林﹝余昔奉使過湘陰﹞五云側望片帆影一雨驚懸故國心遙想過家芳艸緑尺書北雁幸傳音

夜宿昌平同應少宰孫宗伯集敍用韻分贈二首

汶上相逢憶往年野航江艸夢長牽靑燈何意玆堂集白髮翻傷舊鏡傳朗鑑山濤終啟事逃名李泌數歸田龍蛇出處看公獨敢向瑤琴惜解弦﹝右贈容庵應公﹞

其二

齒髮空思乍壯年長纓赤驥頓誰牽門同陸相知虛忝牓藉蘇公得並傳慕道喜多闗內士息機欲問漢陰田檐花細雨深杯夜燥濕陰中識昨弦﹝右贈季泉孫公﹞

用前韻簡聶文蔚大司馬

夏勝初辭漢繋年馮唐那復宦情牽靑霄事業遺經在白首功名治郡傳洛下久閒司馬社山中漫憶介推田雅音寂寞饒新譜淸廟憐公朱瑟弦

送許元復秀才還吳中

童稚論交已二毛相思吳楚隔風濤空憐明月懸珠佩未向黃塵拭寶刀仲蔚蓬蒿貧豈厭元龍湖海气稱豪此歸且理求羊徑莫學揚雄辧字勞

奉次許宗魯中允九月二日居庸佛閣同仇將軍登宴二首

絕域煙沙莽白登憑髙風日快虛澄煙烽萬里元秦塞王气千秋自漢陵北伐聲威方電迅西來將士已云蒸危關岌嶪靑蓮宇看取三軍劍舞騰

其二

出塞嫖姚紫幕開中丞玉節此追陪香林合駐名賢履寶積堪標上將臺谷蠡帳依髙闕動桑幹水破大荒來淹畱漫聽軍中樂矯首狼胥意獨回

朱太史得使襄藩用閔宿宗伯舊冬韻贈

峴曲千山簇碧尖大堤晴栁撲風檐仙槎信有人淩漢卜肆那無客姓嚴舊索仍垂堪自慰長裾往曳亦誰嫌還歸若奏東南事篚貢應言困縞纎

送李丈貢金得省﹝號竹岡﹞

萬里南滇指北燕驅馳貢篚足風煙黃金嘆阻招材日白髮歡承戲彩年歸興浦云生解纜愁心江艸動離弦向來共學人今幾愧我淹棲鳯閣邊﹝余昔與竹岡蓋同學云﹞

送全太史奉使得省母致壽

玉節朱旄海曲歸金鈿白髮倚春暉人間日月開仙帨天上風雲動彩衣甬水春波魚入饌燕河夜雨雁於飛文華牓士今無幾莫使鵷行嘆久違

送宮論王允寧視篆畱院用介翁少師韻

彤垣彩筆絢繽紛鰲抃鯨吞思不羣敢擬懷珠邀漢女漫陪鼓瑟賦湘君銀魚晝嚲秦闗日畫鷁春浮濟水雲此去三山蹔延首虞韶鳯鳥定先聞

送王佐之行人使徽府因便省覲

玉節西馳指孟津桃花栁葉炫深春嵩云並引朱旄麗洛日遙輝彩服新茅鬯縮庭將漢典桐圭建國感周親應知蔡仲光前徳不負天王大訓陳

送謝茂秦

禁栁疎陰澹曉暉靑春其柰送將歸煙塵近訪黃龍塞雲海仍思白鳥磯壯迹詩篇聊自紀豪情杯酒向誰揮也知天地傷多事肯信扁舟易息機

送王侍禦赴南臺因便還省

爾家舊傍郢中臺二父聲華動斗臺歲月獨慚元禮士雲霄向識仲容才花明滹北絲驄出艸緑湘西繡斧回四海風塵驚在目公交車皂牘幾時開﹝余昔在少泉公門虹唐時甫冠也相視爲忘年友今二十餘年再會京師忽復持斧南出矣悵念今昔屬行聊是贈云﹞

初晴用韻答康莆田

裊裊晴雲天際還初秋物意倍相關疎靑自映髙低陌濕翠渾流逺近山久客欲歸難引興深愁對此暫開顏虛簾把酒吟佳句更覺羈情易破慳

太宰唐公哀詞﹝有引﹞

故太宰漁石唐公淸忠大節表著一代往以篤疾請告忤上意遘譴莫抒今令子太史思濟具疏列白公情天子哀思焉乃悉歸公卹遣官治葬祭數從渥厚縉紳榮嘆臺辱公教愛俛仰垂二十年因思濟行作此一寓曩衷云

漢閣麒麟思畫日蕭闗虎豹慕威年持衡四海方逢聖抱疾三春忽問仙國論喜伸忠彥疏家聲應振敬夫賢扁舟細雨南歸夕悵望風神瀔水邊﹝余庚子秋歸別公於瀔溪舟中竟成長訣矣故云﹞

送全太史告省得歸

海甸猶飛格鬭塵河關南望渺傷神虛傳井邑靑烽暗苦憶庭幃白髮新此去萱花歡獻彩莫攀桂樹想藏身龍沙雁塞方多事倚劍須思叱馭人

送都諫姜公赴廣東參政

十年舊直侍龍光萬里新麾動鳥章南海元開秦尉宅曲江舊繞相君堂靑山覽古迹堪問碧艸懷賢思不忘遙想旬宣停赤駟應傳麗句徧遐荒

送呂太史侍親還桂林

華省仙裾此暫分重闈彩服曳煙氛相將杖履隨黃葉寧復川原感白雲計日湘魚供美饌何時衡雁寄髙文南歸我動九疑興早晚招君鸞鶴羣

送大巡吳公赴江西

銀鞍驄馬紫纓垂賦別還同把玉巵法從今朝辭日馭使華若處駐霜麾西江天淨魚龍水南浦風凋鳥鵲枝此去陽君隨繡斧應知白屋少顰眉

送吳都閫赴浙鎭

將軍才气振江東虎竹新分向越中組練乍明湖岸月旌旗先掣海門風舊都自識儀文盛大鎭今看節制雄見說鯨魚猶跋海須君一建伏波功

送吳太史奉使代藩

玉節金函出塞垣朱衣白鳥照邊村雲中吏拜孤峯驛雪外人迎古磧屯漢代河山新典冊周家盤石舊宗藩歸朝佇聽汾陰賦莫學枚生吟兔園

送吳西張太史使江藩

京國論交幾過從郊筵惜別柰殘冬衝寒裘馬今朝發獻歲鶯花若處逢桐葉剪圭周建爵菁茅分社漢傳封歸將錦節停鄕邑玉笥髙開紫霧重

楊太安人壽詞﹝主事孕賢之母﹞

華發金鈿相映淸仙闈彩服拜長生蜀中自昔稱堯叟洛下於今識彥明向日萱花能媚晚經冬桂樹獨含榮霜叢滿院吟慈竹並作緱笙引鳯聲

儀眞送歐君之任粵中

揚子津頭白水波送君其柰旅愁何三春澤國懷歸思萬里江樓聽別歌靑艸瘴陰迷合浦黃梅雨气接牂牁相將並棹重難得目極天南雲霧多

登廬山天池寺

匡廬秀出九江水攬結天池翠幾重萬壑雲開靑錦繡千峯日照紫芙蓉危林裊霧晴兼合飛瀑垂虹斷忽逢北望長安忻在目朝氛莫遣蔽髙舂

佛手巖

佛手奇巖俯窈微長江云浪漭相圍石危訝有髙僧住松老能招獨鶴歸槲葉鳴隨龕慶發藤花飄逐乳泉飛茅庵絕壁無人見忽聽林間啟竹扉

燕子磯

燕子危磯俯帝城髙秋攜眺獨含情雲中雙闕蒼龍隠天際孤洲白鳥明放浪吾生元水石棲遲微宦漫簮纓忻逢勝地同淹賞燈火歸輿夜柝鳴

觀音巖寺閣

危巖曲磴裊云端峻閣穹林互鬰盤寺暝虎聞啼絕壁江晴蛟出舞回湍羣公燕暇聊今集四海登臨此壯觀忽憶天兵南伐日舟師幾出定波瀾

壽徐東園錦衣七十

異姓王孫今代聞風期千古信陵君神仙第宅元霄漢賓從笙歌自水雲種竹鳯臺畱客看買山燕渚與僧分斵輪歲月從今數赤篆長開蘂籙文

自大茅宮入上下二宮緬然有懷仙之感書似句樊令及文學胡子

大茅西下華陽路石磴幽花好自開令尹靑牛何處覓仙人白鵠幾時來星文半夜垂銀闕雲气中天捧玉臺千古騎龍謡獨憶欲從滄海問蓬萊

謁唐太史應徳陳橋莊二首

一入陳橋棹卽迷深源何異武陵溪支離未厭壺丘病寂寞仍耽潁水棲舊劍牀頭長緱蒯新書案側欲噓藜微言更及玄筌理不記參橫晚日西

其二

幾歲風塵海甸昏如公那得獨衡門焚魚學士迹空祕衣白山人禮自尊桂樹攀援聊賦隠桃花開落竟忘言英雄出處元無定不見南陽與渭村

辱應徳枉答用韻再贈二首

十年學道與方迷退守眞慚老氏溪下士誰抽靑笈祕髙賢久作碧山棲三江采秀常舟楫五嶽尋仙獨杖藜彊托著書能暫許五千文字定傳西

其二

妖鯢吹浪海沙昏蜃浦揺氛暗國門白面書生誰解武緑林羣盜故稱尊握奇自識才元辧抱灌終知寂不言豺虎縱橫紛在目可容閒臥碧雲村

淮南九日有懷寄寶應廖明府

九日淮南繋客舟無邊雲霧蔽滄洲萬方多難孤尊對千里辭家一劍畱木葉漫驚公子思菊花聊慰旅人愁長吟忽憶神仙令目極飛鳬天際頭

送吳館長督學湖南

玉節東馳向楚圍南州衿佩早知依洞庭春浪魚龍變衡嶽朝陽鳯鳥歸此去臯比煩指授卽看繡斧動光輝詞才舊擅相如麗莫向梁園賦雪飛﹝時吳將自汴歸展墓﹞

送劉集湖出倅廣平

栁色微黃映客衣長安雪後見春暉欲辭舊館鴻先至正別新年燕忽歸故里經心那送逺芳郊對酒悵相違盧龍近在邦畿內合有聲華動帝闈

送大司馬聶先生辭政南歸用少師相公韻二首

二十年來大司馬幾人得上乞休書寇公許國心元壯範老憂時計未疎紫閣星辰辭聽履靑原花竹引歸輿冥鴻浩蕩終難慕目極江湖思渺予

其二

抱甕從來惡說機握韜今換釣綸歸功成不嘆身難退道在寧論事屢違天上心閒雲鳥陣山中夢近薜蘿衣誰憐華省孤吟客獨倚西樓看少微﹝公以宅畀余宅西有樓﹞

送朱象元司業赴南雍

槐風麥雨颭新波三月樓船放玉河南極星辰迎佩近舊京桃李在門多雲開鍾阜圍靑錦天靜玄湖湛碧羅欲賦重遊那可復羨君環佩到煙蘿

送費符卿奉使荊藩

十年符省侍君王幾曳銀緋到舊鄕玉節近承丹鳯詔金函更拜紫鸞章三湘夏過黃梅雨七澤秋迎碧菼霜莫待梁園飛雪度好馳星駟報明光

洞麓堂集卷九

●欽定四庫全書

洞麓堂集卷十

﹝明﹞尹臺撰

○詩類補

七言律詩

礪峯公之陟南禮侍也余在金陵日引跂然迄左一覯玆余攺北雍公入覲得覯無幾復別去不能無慨然於中者作詩敍往用抒積思云耳

久矣金扉載筆從毎嗟詞賦擅雍容那揺北固煙中斾仍別西淸雨外鐘栁曲樽罍經歲憶花邊笑語幾時逢蓬萊出入神仙地目極天南彩霧重

送秋官劉大夫赴常徳太守

五馬長鳴碧栁煙武陵春色畫軺前靑山露冕迎花入白水飛旌映樹懸少日鹿蘋聨省席淸朝魚藻並宮筵南少宗伯住栁灣﹝故事諸宴秩大夫咸與﹞論思虛薄慚何補紫綬相看華發年

萬太宜人七十壽詩

華發金鈿映晚暉自天綸誥下重闈懸知赤紱牽新夢不柰斑衣阻獨歸七十宴開靑雀至八千路遶白雲飛題詩寄祝庭萱壽瑞婺光芒動紫微

送陳太史奉使淮藩便覲

龍函寵錫賁宮袍鳯藻親題白玉毫自識沂公懷素志由來秦國望先朝﹝陳氏狀元及第自秦國二子叟咨始﹞曉云廬嶽觀飛瀑夜雨湓城聽落潮歸拜錦堂承彩覲髙車不羨蜀都橋

送亢太史提學河南

法垣華耀吐文昌斧節今辭白玉堂嵩少風雲生气色洛瀍艸木動輝光新銜薄試儒文效舊局同推史學長本是紫皇香案吏仙裾竚曳禦鑪傍

送萬太史奉使唐藩便覲

太宰髙風振盛朝羽毛羨爾接靑霄通家誼厚憐交久並署情親惜別遙桐葉剪圭將去節薇花照館遲歸旄過庭正及江魚美捧饋應紓孝思勞

送興化李太史奉使衡藩便省

省元昨占西江盛館職今分東觀榮獨捧金函辭禁籞遙將玉節下仙城幃褰海岱晴雲度斾指徐淮暑雨淸聖主恩深不可及莫吟黃葉滯秋程

八月二十七夜同年宴集內射所酒闌步東臺觀月慨談往昔愀然興感趙文屬倡句不揣敬呈郢削﹝諱貞吉﹞

二十年前舊月明長安杯酒此同傾星河影動髙秋興弦管音傳少日情四海聲華前輩老幾人功業後時名酒闌忽感英雄事卻憶終生曾借纓

宗媼譚孺人六十

云陽佳气動江鄕寶婺星輝映北堂競喜萱叢開晚色更看蘭葉裊華光湘娥色應金飆轉緱女簫流彩霧長試問瑤池宴阿母鶴鈿今數幾莖霜

自彭城入沛書感錄似張元敬水部並寄周允文提學

余帆北指沛公鄕矯首彭城在夕陽撃築久無秦子弟歌風今有漢篇章千年往事河山攺萬里秋歸艸木蒼井邑蕭條徒極目可堪赤甸比遐荒

壽童太夫人六十

南國朱萱開錦席仙郎遙動白雲思東徵幾讀曹家賦上壽先函魯頌辭捧日金芝含晚秀倚風玉樹發新枝莫言萊彩違千里展覲行將鸞軸隨

贈黃子元東歸詩﹝有序﹞

瑞安黃子元余總角時與之同學於吳中曁相別乃並在舞勺之年今寒暑忽四十二更矣子元不逺數千里視餘白下二毛相向各種種俯仰今昔不覺爲之潸涕子元將辭歸慨然有回路二子之慕問余所以爲之贈者嗟乎余何言以益子元聊作七言近律一章志耿耿感念之積悰云耳

童稚情親竹馬前心期暗許合龍泉煙波一別三千里雲海相思四十年往事眞成傷白首淸歌聊爲解朱弦卽將掛紱尋仙侶定擬逢君雁蕩邊﹝余約子元乞歸必招之同遊雁蕩云﹞

秋日同大司馬張公少宗伯康公少司馬石公振武營燕集二首

振武新營禁苑開河山佳气動蓬萊洛中幸見周王制江左誰當謝傅才風定荷香浮幾席雨晴竹色淨樽罍百年勝會應難數劍舞淹畱未擬回

其二

幕府亭偏暑气微帝郊云物淡晴暉虹邊雨過秋陰斷鳥外煙橫霽色歸歲月虛驚諸葛陣風塵久化士衡衣何時海上停徵檄白羽靑林得自揮

朱封君雙壽詩

白髮蘄川二老人綺筵開對玉臺春赤桃東熟初成獻靑雀西飛訝有神華露暗滋孟宅竹古煙長映竇庭椿紫泥天上頒非逺彩服行將鸞軸新

送林太常考績北上

南省淸卿羽斾馳功書名奏九重知驚看去驛梅花發想及歸軺栁葉垂仍世史藏司馬記名都賦載左思詞文華選士今無幾漢閣圖勲重爾期

楊南郛太史自金陵將之句容詩以送之

二十年前舊館僚風塵鸞鶴見髙標翛然句曲山中往徑赴華陽洞裏招謝客三江忻獨泛尙生五嶽詎辭勞應逢此地飡霞侶共和騎龍白日遙

贈和楊太史用孫宗伯韻

昔年曽謁大茅君淸夢長依白鵠羣﹝白鵠茅君事﹞此去緱笙霞外待相將剡棹雪中分汳泉碧艸生春雨建業靑山隔暮云爲恨相思不相見因風好遣尺書聞

夜酌南郛太史辱以詩贈次答

白首中朝歲月深濫陪簮履在詞林許身敢比卞和璧競世羞懷季子金裘馬故人勞問訊風塵老鬢對蕭森靑燈漫盡十年話舊事樽前不費尋

有懷大茅道室因南郛往謁寓訊

憶昔南遊訪道羣幾升元界拜元君鼎窺未煮丹鉛藥笥閱無名蝌蚪文服气靑芝長不厭禮星玄鶴毎先聞茅龍欲借難成許空畱華陽一片雲

用韻答方湛一

海內吾當愚者兄元潭一笑得平生六經誰作片言了萬古汝畱雙眼明此去風塵彈趙鋏須傾江漢洗吳兵幹時學道隨能事我信安期不世情﹝世言安期幹時不遇﹞

己未元日

舊京冠佩集仙扉曙色先流簇仗輝四紀升平看舞鼚九重端拱坐垂衣椒花頌獻宮門逺栢葉尊傳禁省違敢以周南畱滯惜但歌宵雅祝皇闈

少東錦衣燈會病不及赴次孫宗伯韻二首

信陵公子夜開堂宴客張燈水檻傍自放梅風入綺戶仍邀竹月下銀塘花邊錦炬參差影樹裏星球點綴光卻笑病愁難料理臥憐簫鼓競更長

其二

繁燈吐艶鬧仙堂寶瑟交橫繡幄傍不夜火城通桂館無風香霧起蘭塘芳筵特敞金吾第勝侶兼依玉樹光何事匡牀予獨倚新詩引興故爲長

病後徐錦衣重招燈宴再用前韻二首

華宵勝集阻春堂綺宴重叨上客傍妙舞百回臨霧樹繁燈千簇出煙塘仙人閣吐神藜焰漢女珠揺水佩光換席翻嫌寒漏促欲教短夕向君長

其二

醉吟北斗掛虛堂起視明河綘闕傍點座銀花輝別館鉤簾火樹炫回塘屏間霧隠三山色檻外星浮一水光擬共升平傳樂事笙歌齊慶帝年長

鳯臺懷古用李太白韻二首

把酒髙臺詠昔遊千年事往水空流靑山故閱秦旌纛碧艸今傷晉苑丘市栁嚲絲迷舊磧川霞飛綺映前洲浮雲白日終難蔽寄語昔人暫破愁

其二

鳯鳥不來人自遊古臺髙俯白雲流銅馳詎臥三吳陌石馬寧嘶六代丘岸幘他鄕憐短鬢拂衣吾興欲滄洲從誰共倒長江水爲洗英雄舊日愁

蘄水李居士承芳余先世故交也往余過其邑迫行不及一訪玆辱遣介二子不逺數千里謁餘白下因歸作此寄焉

四世通家幾閱年吳山楚水邈風煙卻慚間歲雙旌過不及中林半刺傳二妙喜看承鯉學三湘遙此寄鸞箋何時獨鼓洞庭檝徑訪雲巢赤岸邊

吳山人長吟閣用韻四首

恐使詩情渾放閒故移吟眺入孤攀春光澹蕩煙中寺暮色依微雨外山栁換舊條當戶碧竹垂新籜滿林斑也知市巷同三徑定有求羊數往還

其二

塵土誰能便息閒羨君林臥足幽攀長吟未厭聊題閣大隠元知不在山春至小園花有暈人稀深巷蘚成斑秪應剩買逋仙鶴水曲城陰自放還

其三

借問山人有底閒時將小閣恣躋攀捲簾但聽花間鳥開牖更看湖上山木榻毎通潮气潤竹扉仍積雨痕斑何時獨抱孤琴往共坐鹿門月色還

其四

幾欲相攜一借閒私嫌俗駕混招攀芝叢自長憐深谷桂樹誰同賦小山仲蔚逃名門並絕君平辭世鬢從斑翻慚倚檻攢歸思目送髙天倦鳥還

送少司馬石公赴鎭沅臺

十年戎馬驅馳靜萬里山川節制遙蕃漢車書通月竁西南君長望星軺松門關絕元封使銅柱功成建武朝幕府今陳司馬法徵輸無用到三苖

春日過壽許奉常母夫人誕辰因畱賞牡丹席間限韻二首

閬苑曾推第一花天香今散洛陽家紛披自捧當庭露爛漫還舒滿院霞不畏風欺吟鬢短從教月上醉肩斜年年花下長爲壽持向瑤池宴裏誇

其二

持向瑤臺宴裏誇穠芳原自擅仙家卻憐此夕同沾醉猶似曲江共看花席換新醪邀片月杯揺殘景駐輕霞春葩故厭繁霜發彊折嬌枝戴帽斜

魏公西園賞牡丹次康少宗伯二首

冶城西畔魏公園仙客同開上日尊花繞復亭深隔市栁藏幽徑曲成村簾櫳晝啟春陰靜睥睨晴通野气昏向夕不須仍秉燭繽紛蘿月映階繁

其二

未說昔時金穀園且傾今日看花尊風流合並洛中社勝絕元稱白下村展席醉延池月吐開軒吟對水煙昏百年嘉集應難數莫厭歸燈擁路繁

太常後廨牡丹盛開少卿王子難招飲有作次答二首

誰種名花滿曲臺天香應自洛中來卻憐宴笑人非故漫對穠芳首重回十日繁開霞作障一欄紅艶錦成堆淸平詞調傳今古妙思多君綺句裁

其二

二百年間有此臺仙僚幾共看花來若爲獨對吟堪惜更著多情夢與回香佩應遺華月浦玉姿定化彩雲堆嬌葩秀詠憐相競知是天孫麗錦裁

徐公子宅賞牡丹次孫大宗伯二首

東風吹暖散千門浪蝶狂蜂亦自喧公子名花開別院佳人錦瑟對瑤尊宋中車馬交梁苑洛下衣冠盛白園此地仙僚時恣賞春光何羨樂逰原

其二

揚子傳奇浪載尊陶公卜舎漫辭喧能娛病客三春日獨愛王孫十畝園憶昨看花同曲水只今好客幾平原韶華況過淸明雨管占芳菲信爾門

送李都督赴召北上

玉節金符控五兵將軍才气振邊城十年瀚海嫖姚幕萬里瓜沙定逺旌此去龍韜陳帝闕卽提虎旅按神京東南組練滄溟外長遣鯨波碧嶠平﹝李自南都赴召巡京﹞

壽陳進士母七十

白髮金鈿彩綬垂翛然阿母任瑤池人間靑鳥若爲降天上碧桃遙爾思數徙孟鄰人識宅東徵曹賦世傳詞靈萱歲歲揺祥霧指點朱蕤照玉巵

送大鴻臚孫君考績北上

水國煙霜澹逺林淸尊惜別古城陰懸知劍佩燕京去仍抱江湖魏闕心儤直幾經違禁籞同袍今喜盛朝簮送君余亦揺徵斾未用離弦奏越吟﹝余北考在孫君後一月行﹞

送劉君赴漳州經歷

煙火相鄰千室村上卿劍履在名門海邊作幕憐君往兵後驅車問戍屯此別栁條難折贈到來梅蘂定開繁求仙莫學南昌尉好詠甘棠芾召原

送懋中胡編修還朝

鸊銛新試冶城隈鳯彩眞輝江上臺吳地詩篇傳陸左漢京詞賦說鄒枚龍灣日出牙檣種燕渚風生錦席開此去英聲蜚館閣定知述作冠羣材

趙太僕修醉翁亭成招遊有賦二首

醉翁亭倚碧山幽麗構新成此共遊一代文章傳述作千秋祠館寄風流水寒石窟魚能聚客散林■﹝土幻﹞鳥未休欲訪瑯琊更深處野風吹暝下前丘

其二

前輩髙風宇宙垂昔遊山水動遐思弦歌已並煙雲散文采空遺艸木知白髮吾衰憐幾過蒼林翁醉憶當時忻逢舊日淸吟侶漫引香醪注玉巵

庚申元日彭城

南天旭景動千扉北極祥光轉禁闈岸雪颭風將臘換城云裊樹帶春歸嵩呼漫拭常朝履華祝遙開舊賜衣二十餘年金馬闥江湖何地報恩輝

上元先夕承山宋使君移酒過敍座中因憶金嶽州有作

二十年前省籍同江湖行迹幾西東三春作客風塵裏千里懷人月霧中傍席星花紛散綺輝堂火樹爛成虹明河逸思逢之問漫賦瀟湘寄逺鴻

河間道中

倦客風塵未息機雙旌馬首趂殘暉滹河水落魚龍靜汳澤春多雁鶩歸黒發虛名慚敝帚靑山獨往泥徵衣芙蓉玉笥菟裘計老大空悲願每違

晚春髙唐道中得丁中丞朱方伯書有述

細麥新桃帶逺林驅車古道暮煙深三春倦客江闗思千里浮雲海岱陰片月幾懸淸夜夢尺書欣見故人心東南倚劍同孤抱﹝時適有南都之聞﹞悵望空爲梁甫吟

擬道齊河招渭濵憲副爲嶽遊不果渭濵爰追會於髙唐旣別詩以謝之

天畔芙蓉若處撐山中蘿蔓漫相縈尙平婚嫁非難畢李白仙求苦未成五嶽壯逰虛夙志三春行樂阻孤徵題詩寄謝東齊客爲訊芝叢幾谷榮

寄和曲巖老人並其子白玉詩﹝有序﹞

余友髙陽許子自吳門訪餘白下爲言震澤之墟有曲巖老人蔡叟者行年八十餘矣屏居衡茅超然抱榮啟期之樂二子躬執爨爲養甚孝敬並老人咸鰥守不更娶所居無長物耄幼相對聚蒸如也與人交一介非其義弗取予焉嗟乎世衰道薄束紳黼襲跖蹻行者何算有如斯人余耳目所及其幾哉矧一門潔修靡玷缺卽古稱龎徳公輩固未見仍世皭然不滓垢若是者余方涉濁淖末流不能褰裳獨引顧久與掘泥揚波視斯人蓋負愧多矣老人曁其子伯玉並好吟許子持示餘二韻七律余感其志因許子和寄二章覽者不將有取而賡之者乎

曳杖行歌雪滿顚世人徒羨釣璜年歲寒桂樹聊攀倚春晚蘭苕故秀娟賣卜不張吳市肆垂綸長放洞庭船冥鴻世网誰能那我憶髙人潁水前

其二

裋褐山中自據梧鴟鳶何計嚇鵷鶵九歌楚澤從漁父五噫都門識賃夫饌客春盤饒露筍供廚晚飯足霜菇雲中養鷇雞成匹錦翼花傍次第呼﹝老人子伯玉時有飼雞之詠﹞

送湯納言赴貳北太僕

勞歌載詠魯駉篇諌牘曽宣帝匭前憶誦淩雲慚狗監幾占貫斗識龍泉﹝公試南宮余謬校閱得間讀其文﹞三千騋牝看騰櫪百萬攻駒待牧邊盛世奇猷君合展吾衰但贈繞朝鞭

送葉廷尉赴召北上

三年省牘鏡中開幾閱玄湖堤上槐卿月忽懸鳷鵲觀法星猶照鳯凰臺歲殘鴻雁平沙集春轉龍蛇大澤回莫笑公交車無結襪釋之今召漢庭來

辛酉元日

素髮詞垣老侍臣周南畱滯六年身幸逢四紀休明會遙慶三元正始辰緹管律傳仙黍應靑陽景轉帝蓂新蓬萊禦气通璇極稽首祥雲是北宸

畱都迎景王駕並候謁陵次康太司空韻二首

紫鳯簫吹白玉京遙欣緱駕降仙瀛河山气擁菁茅社日月光懸盤石明春暖岸花迎羽衛雨晴江艸冒華英神明帝冑同休歷佇迓璇衡麗正平

其二

聖日重輝頒八方中天玉几坐垂裳朱維節引蛟鼉避紫寢宮開龍虎翔蘂錄九傳承祚永蘿圖千紀應時昌祥麟紱角瞻仁表茂澤宜流江漢長

省中春思示孫宏詡二首

省閒宴坐自虛超閉閣春陰在栁條懶以詩書酬白髮共誰事業振靑霄門稀車馬心同水家在雲林夢亦樵寄語舊山相狎侶不教巖桂負先招

其二

水榻經旬不掃塵翛然隠幾識天眞卻觀荘室虛無物始信僚丸動有神傍席禽魚能恱性映池桃李自交春不將幻迹辭拘礙何處堪安久病身

奉壽少司寇楓潭先生六十

蘭陵向接飛鳬履楓陛還傳搏隼章四海賢名歸鄭汲諸生經術重韋匡行藏物外心同水六十人間鬢未霜看取卿垣新月麗知懸華業照旗常

晚春同許奉常胡太史赴陸生牛首之約二首

淩晨鳴兩揚霏微過曙輕陰散曉暉一入名山堪掛綬況逢勝侶與褰衣艸間石訝羣羊起林際風邀獨鳥歸醉倚僧笻忘去晚滿村雲霧失郊扉

其二

幾年不踐城南路岸嶼煙疃著處迷半嶺寺藏蘿徑密一溪橋傍竹堋低病餘筋力愁車馬老去登遊厭杖藜賴托髙朋招引興春風吟眺徧招提

答石城奉常六十自述之作四首

樞副中年已棄官步兵長放酒杯寛從知黼閣持衡貴未換繩牀隠幾安何地不宜扶老杖幾人能賤進賢冠輸君密罷任公釣閒戲珊瑚碧海竿

其二

白髮懷人思不禁舊遊朝士不抽簮夷門誰引侯生轡洛市徒誇季子金天逺蘭叢翳浚谷歲殘木葉下空林後凋松栢知能耐暗閱風光若處深

其三

盈虛久向樽罍失來往兼於杖履輕白傅自耽香社好王丞況築輞川成身辭北闕朋遊少家傍南山語笑淸見說飡霞曾受訣夙心元與赤松盟

其四

庭交雜蘂垂新錦戶蔭疎楡點細錢杜老詩篇渾遣興尙生婚嫁秪隨緣東徵校尉愁蠻瘴北伐嫖姚畏虜煙老去髙陽厭奇畫不妨長共酒徒眠

送內山裴公表賀便省

江城乍過黃梅雨驛路遙吹碧栁風錦節欣隨朱匭入斑衣況侍彩輿同銅龍舊署承廬側﹝東坊房近東直廬﹞金馬新闈祕閣東﹝學士館今新成在東閣南﹞若見昔時鳴佩侶爲言天漢竚來鴻

壽大司馬李公六十

仍歲斗垣回舊柄入秋壽極轉新躔裴公業盛平淮日召伯功尊詠漢年麟閣畫圗標日月龍洲釣艇寄風煙亦知報國心長赤肯擬乞畱訪列仙

少司空蔡子木考績北上

學士詩名傳慶曆中郎經術載鴻都從知蔡氏文章盛又見司空藻潤敷六郡良家懷節制三河閒府慰流逋古求政學優難並伯益於今贊帝謨

重宿三茅道房二首

大茅峯下重來路四眺雲霞感昨吟浩劫樓臺還上界髙眞巖洞自中林三生誓記丹心在五嶽尋仙白髮侵幸謝舊盟猿鶴侶移文莫借北山岑

其二

夙籍幾年辭紫府幽齋昨夜夢黃庭玄筌未托髙丘士道笈長緘大洞經白日騎龍謡已幻靑霄化鶴事空銘茅君近在塵凡境咫尺淸思隔窈冥

史翁七十二首

早從禁省拭華簮遂向亨衢稅舞驂吏部文章傳海內儲垣星斗動天南花宮習靜人辭席竹院安禪佛共龕借問焚魚甘白首巾裾何用媚煙嵐

其二

玉陽新閣繞千巒秀挹仙霞臥可飡紫壁度云移錦繡靑芝過雨長瑯玕金房定啟千函祕玉竈應成九轉丹黃髮後車還擬載釣璜入卜迓西磻

寄壽汝止弟六十

攝提歲紀周天歷汝後吾先憶並生六十年華空斗杓三千才藝自經籯垂階棣萼風前整厭檻荊花雨後明卻嘆曲塘遺隴在歸歟長恐負同耕

癸亥之夏過休寧同宗川令尹程吳二友生遊白嶽二首

萬丈丹梯轉碧霄上淸樓閣俯岧嶤閒將令尹靑牛駕共赴仙人白鶴招興結煙蘿成綺構思傳云鳥變簫韶平生奇覽無玆境肯厭千峯杖舄遙

其二

芙蓉玉削裊蔥菁錦磴千盤入窈冥帝敕三姑辭寶輦仙招五老戲瑤屏﹝五老三姑寶輦皆峯名﹞中林誰指無媒徑上界元遺不死庭欲向黃冠借幽榻焚香趺坐了丹經

寄祝甘蓮翁壽詩

黃髮靑山杖履前武公抑訓世爭傳人間八十桑懸旦海上三千桃熟年自得精神元擬聖不教服食也堪仙紛紛老壽多誰數我憶風流洛社賢

送茅參軍報滿得省覲

計書早捧趨庭迅彩服兼承獻歲新南極星辰忻在目西湖雲霧暗相親梅占白舫吳堤暮栁撲靑軺薊驛春歸報東山難久臥朝廷方憶舊詞臣

初春從諸年丈西園燕集

卽擬西園作瀼西何妨錦障數衝泥八旬雨雪愁車馬獻歲風花負品題幸有早梅迎客笑況多好鳥傍林啼從知樂事緣髙侶底用接■﹝罒離﹞倒著迷

同年再會西園用林司空韻二首

水竹深通曲巷回名園重迓上卿來紅顏謬並金閨籍白首欣同畫省杯雨雪初春交漢苑風雲北極望燕臺亦知牓事無多在懷抱因君故好開

其二

結駟西園踐夙期郊原春凍見花遲生憎風霰飄殘夜不放笙歌沸曲池﹝時欲觴舟因雪阻﹞漏定月華微映座燭殘林影暗揺巵握君秀句吟難就安得羊何共和之

木末亭用韻

亭聞木杪人欣勝徑轉云端客共燈佛宇疑藏無色界仙家似在最髙層孤煙晚起聞香飯斜日林疎見缽僧忽憶當年題塔會淸尊今集幾英朋

答姚秀才

幽棲臥病烏皮幾畱客小堂文行尊久以宦遊縻歲月每扵春至憶鄕園南宮地切銅龍署北斗城髙金馬門一出楓宸驚十載江湖雲气自朝昏

送王中丞致政南歸﹝諱士翹﹞

入春風雪轉陰霏鬥酒江亭悵獨違迎幰凍花猶闇闇颭旌寒栁自依依新盟白鳥煙波闊舊業靑山艸樹稀濟巨期君君竟往吾衰空憶釣魚磯

追挽蔡居士

大隠誰言逺市朝我思髙士竟難招弔憐楚老哀同劇薦憶庚桑報自勞舊木蕭蕭圍宅冷長川冺冺去人遙郤家故有喬林桂何事奇芬阻碧霄

壽周君六十

何嗟杖履老中林六十悠然抱膝吟迹學南山玄霧隠家藏西崦白雲深遺安自得龎公計積果應成竇父心嘆我衰遅縻棘省因君渾欲謝朝簮

和周中丞喜致仕報作

曳佩遙辭尺五天息機且問漢陰田洛中舊盛耆英侶海上元多服食仙定擬淵明三益詠﹝江文通有擬淵明田居之作﹞不傳平子四愁篇此歸訪學人非少白髮還堪比伏虔得七峯符卿書並示往歲見憶之作敍感二首

四海論交壯齒前多君髙誼薄雲天鶯花春寺移尊日鼓角秋城請劍年往事傷心憐白髮淸詞寄憤感朱弦棠溪近歲傳雙鯉未報瓊瑤思屢懸

其二

奕葉猗蘭振代光君家兄弟大芬芳誰因采佩思王者自詠迷陽學楚狂昨憶尺題存篋笥何時鬥酒說幹將定知鴻鵠翔天漢羽翮無勞弋繳防

送考功蔡郎中提學閩中

海上煙塵漸息驚閩中隼射化蠶耕靑衿弦誦沿郊有白屋童冠著處迎曉館微風開帙軸春堂細雨偃匏笙試探皓首橫經者誰解鏗然舎瑟情

春日同年西園集二首

花前並劇三春興竹下聊爲六逸吟﹝同年時六人﹞弄艇共看新艸色開軒更坐古梅陰幽人似隔蘭苕渚隠客誰招桂樹林徙倚孤亭遙騁目髙天雲霧暗西岑

其二

黃金牓下看花侶白髮林中對酒人四海漸看同輩少百年轉憶故交親桃低淺頬疑舒笑栁放新眉似學顰幸藉揮弦娛落景可辭秉燭照歸塵

詠石翁太常宅牡丹

傾城名艶出塵寰獨立春風意自閒素月故應畱霧佩靑山長爲掃煙鬟瑤池若見堪停宴洛水如逢可待扳若怪太常終日醉白頭端借駐歡顏

對花詠懷

九十春殘花漸稀追歡那惜典春衣況逢勝侶能同興忍對芳叢不醉歸往事徒傷金穀在名園共惜洛陽非破除萬事聊尊酒盡判風花作意非

登泰嶽二首

峻嶽髙攢海甸標霞光千里蕩扶揺爲尋古帝登封迹來赴眞仙汗漫招縹緲孤陰生大野虛無靈气變叢霄金繩玉檢從誰問獨立髙丘記往朝

其二

夙憶名山北岸冠天風海日振穹巒金庭景倒三千界玉棧雲飛十八盤九節自攜靑竹杖三花誰掃碧霞壇翛然下覽眾山小矯首蒼茫六合寛

夜宿雄縣館枕寐忽得詩四句若兆余南歸之讖者後三日果聞報因足前四句成之

松菊荒廬舊徑微朱衣今喜謝朝扉聽聲謬曳尙書履儤直叨承學士闈抱葉流螢紛吐焰驚枝宿鳥暝爭飛長鑱歸去豈無計黃獨山中秋正肥

憫忠祠別門人張別駕仁夫

十載孤蹤隔禁扉三秋重與故人違君才尙滯黃龍塞我夢先飛白鳥磯紅葉盡教飄客路緇塵肯使化徵衣平生意气惟張竦願以經書共載歸

範兗州出送濟南上畱別

許身空自比南金未報淸朝愧陸沈出處龍蛇誰定迹去畱天地亦何心髙賢能解孤懸榻舊客那傷變徵音逥眺浮雲千里色漫彈雄劍助哀吟

寄贈祠卿徐太守

五月荷花開鏡湖使君曽駐畫軺無搴幃吏傍靑山出露冕人交碧樹趨舊雨幾年勞展牘停雲此日憶専符共言聖代尊良守賜服行看耀弩驅

寄張玉屏員外

李膺才气故無儔歸臥江東問幾秋偶以黃花傳麗句豈因蒓菜寄風流沙邊雲霧深宜隠谷口泉蘿靜可畱逺想靑春行樂處漁竿長自弄扁舟

送泰和祝令入覲

朱弦快閣擅風流尙憶當年舊縣侯共羨美才成制錦每多異政在歌裘﹝時侯因捕巨盜致訕﹞歲殘鴻雁遵沙集春轉龍蛇起陸遊定擬飛騰易霄漢賢聲預已達宸旒

貞烈祠二章﹝有序﹞

序曰邑譚婦趙氏事赫耀人耳目垂三百年當其時海內遭極變笄褘之流能以烈節著奇迹者獨婦與嵊縣王婦二人耳嵊縣死臨海之淸風嶺好事尙多遺論嗟乎燕京柴市之從容豈誠後崖山沈海之抗決哉余故謂二烈易地則皆然不可差殊議也抑是時余邑起議勤王以應文信國而罹夷滅者蓋八族故烈婦一門駢死靡孑遺而郡邑掌故卒亡所著載哀哉玆祠肇建於國初令長四明烏侯斯道弘治間中丞錢塘張公本守吾吉時特以聞朝詔賜今祠額春秋致祭咸有司蒞事其烈蓋光顯頃廟學旣遷余諗於前邑長東吳馮侯符言烈婦實有功先聖師之教矧血影在故禮殿前楹中不可厭媟失敬盍移祠據廟戟門故址令磚影當其後覆以一亭庶永久無斁壊馮侯是之顧祠位𨿽正然其宇規式不甚稱今仁和陳侯至禁他役之擾民者獨加意玆祠命工亟攺治之於戲崇風化以振末俗侯其識政理之先要哉余訪祠舊刻詩文多無存僅獲殘錄一帙致侯爰述昔今所嘆感者成近律二章附請正云

鼎移誰不污風塵一婦臨危獨隕身生誓丹心寧負義死憑碧血與傳神八磚祠廟髙天近千仭宮墻皦日新今古烈名疇擬並千山嵊嶺對嶙峋

其二

痛哭中原二百州東南降幟忍包羞勤王八族兵先殪死賊一門婦可畱伏臘貞魂長禮殿江山遺恨漫旃裘天常未向中閨絕正气吾邦昔所流

贈鄭節推二首

使君節斾驚初顧野老冠裳訝倒將敢以鑿壞辭世混聊因抱灌托機忘靑蠅久向林臯失黃鵠終飛天漢長共說鄭卿憐汲孺未妨樽酒狎滄浪

其二

三鱣早兆知先應雙鯉忽傳問所如江上未追元禮棹山中空策少遊車芙蓉秋老芳誰采鴻雁天髙影自疎欲贈夫君千里道翻持雜佩渺愁予

贈汪君得冠服詩

買斷淸溪十里潯結廬長占古潭陰共誇卓氏車僮盛何似朱公計策深白髮冠簮新寵數靑春桃李舊家林懸知謝卻樊籠絆翠壁丹梯從爾尋

萃勝樓追和東廓先生二首

白首尋春若處深靑山此地且投簮悠然獨立川雲際自得一村魚鳥心乍集童冠思擬勝相宣金石感同音請看不舎如斯者尺璧寧將抵寸陰

其二

古樹深溪相對淸曉踰孤閣玩虛明數圈誰泄圗書祕萬古元儲河洛精寂寂朱弦憐輟響嚶嚶黃鳥恱求聲新知自振風鵬力可使扶揺易息程

東山小集次答李學諭二首

赤紱元慚鼎貴姿靑氈聊憩共儒師逢時恥獻河東賦述往欣傳鄴下詩杖履此歸閒可理溪山時眺興偏宜相將更作禪林集笑拈庭前柏樹枝

其二

吳市行歌非客姿蘇門長嘯亦吾師因嗤左氏十年賦不及陶家五字詩祗苑翻經君獨悟薝林陪座我兼宜歸舟醉繋梨花月玉影離離綴夜枝﹝別歸泊舟梨園快甚故末句及之﹞

戴君六十詩﹝有序﹞

小石戴君少以才名著鄕校中苦數奇不遂科選乃修孝友之行以信之家而式之鄕閭人莫不敬且頌云頃歲餘與君伯氏郡守君議建鄕社以導化裏中眾推君爲之正俾領約事君迪率有方裏中無少長咸歸之或爭曲直得君一言卽帖帖服可不謂能以古道變今俗也耶今年九月二十六日君周六十之辰社會諸君並乞言爲君祝噫嘻君之賢眾無間然矣余嘆長倩之達不能易仲方之善化故爲賦七言四韻效壽獻焉

傳經幾試三千牘閱世今周六十年爲士豈誇長倩達入鄕應信彥方賢芝含晚媚朱霞絢桂捧秋陰碧露懸醉引斑衣供戲舞不招鸞鶴也堪仙

送廬陵龔大尹北覲

渤海單車漢治傳風流逺裔振玆年靑霄自下王喬舄白日長橫宓子弦此別雙魚慰何日相思一雁下遙天漢庭恆召洛陽俊宣室懸知席易前

送張鳯林太史竣使還朝

幾年歡彩曠萱除玉節遙將慰筍輿九折那回邛阪馭三長仍載漢闈書江亭去雁依山棹驛路遷鶯引使車往識倘垂幽側問爲言久病臥相如

送應少尹提牧畱京

黃梅新雨漲長川別思遙將白下船漢史亷丞今見汝蒙園傲吏昔稱賢三千騋牝歌駉日百萬兵車治賦年淵塞似君知獨少圉人數富定無先

和答劉少衡見寄之作二首

先皇寤寐建豪英鳯徳傳歌感昨情廷尉豈堪榮翟氏公交車聊復重王生風波畏路同君涉雲水閒田恣我耕南極一星虛爾映六符遙願正臺衡

其二

楚山秋色突千尋西壓云陽紫气深炎帝巡車誰訪昔朱方火鳥自傳今飡霞未愜招朋興捧日應懸報主心卻憶汝南吟弄意羞將白髮對殘經

送虞少尹督餉南都兼之官衡邸

三年古縣鳴琴治千里長江轉餉行書劍不妨隨客棹煙花聊復憩仙城鄒裾豈憚王門曳蔡屣誰當賢館迎懸想過家應歲晏片帆應共北鴻徵﹝衡藩之計在攺春末故及之﹞

壬申元日試筆﹝示弟汝止﹞

白首先朝舊侍臣焚香北望拜楓宸抗言屢及安危計憂國曾忘寵辱身九葉幸看昌聖歷三邊況喜靖煙塵論思未乏巖廊俊歌詠宜歸畎畝人

答劉敏卿文學

憶昔詞垣忝近臣六箴慚未獻丹宸敢期釐室移前席虛擬探環是後身老我欣欣依舊業諸公衮衮抗淸塵枌楡社裏閒相過不羨東西南北人

壽湯君六十﹝諱子僖別號方塘﹞

鬢髮蒼云入鏡垂計然心力未虛衰人間六十桑懸日海上三千桃熟時員嶠琪花含麗景方塘錦荇媚寒姿知君澹蕩煙泉意不向商巖問紫芝

送司訓余君之官衡藩

江門舊釣沈煙水繡枕金鍼豈度人淸廟朱弦堪嘆汝髙車白壁易生塵路經稷下衣冠集車過湘中艸木春訪學從誰一莞爾臨岐延望獨傷神

甘揮使膺二臺奨檄

淮鎭初傳走餉符江臺遽報奨賢書雲中魏尙才元贍許下韓宏計或如謀績擬鐫金虎券轉輸不羨木牛車新遊衮衮繩前武吾老菟裘望不虛

送範宮允竣試還朝

錦帆髙颭石城秋千里長江湛碧流舊識沂公懷素志早同範老負先憂掄才自出驪閒品得士寧資狗監謀況有微言裨啟沃應知忠志動宸旒

送何宮允竣試還朝

大復聞孫擅楚材久於超乘見龍媒朅來霄漢甄多士遂有星躔動上臺講業定招沂上士驅車還訪沛中臺此行不負周南使好遣風雲入壯裁

壽許母夫人五十

壽宴初稱魯頌詞祥芬正韡竇庭枝人間靑鳥此應降海上碧桃熟不遲推莢定知陳易衍注年端合叫仙期諼花歲歲開堂北長有春光媚晚姿

王巖潭太守以所刻詩訪余讀之有作

靑齡北苑看花日白髮南宮對酒年四紀神交空海嶽三山仙路杳雲煙新篇招侶丹霞外舊句懷人碧艸邊少壯英遊今幾在不知誰爲聽朱弦

詠省中舊鶴詩

十年舊鶴喜余親奇格蹌踉信少塵秪憶江湖儔侶隔漫憐霄漢羽毛新虞羅蔽日虛施巧仙路乘風不易馴借問西池故鵷鷺胡然茄下慕遊鱗

壽奉常石城許公七十

靑袍北去看花日赤紱南歸賜杖年共說掄魁違鼎鼐卻成平地作神仙謝公行迹江東著白傅風流洛下傳愧我舊垣叨再入虛持壽詠擬朱弦

三舎友有次象山兄弟舊韻見贈者語不無軒輊先賢意因次其韻復之並以諗之師泉翁

寂然元不著哀欽萬古誰窺天地心地闊風鵬常大海天空野鳥自髙岑支離學辧成絲宻易簡功虧懼陸沈卻嘆建臨無二轍鵝湖底事戾先今

有懷孫養吾舊友作

十年相見重相違況對江亭風雪飛病客久爲長孺臥懷人誰共子猷歸好鳴天上球琳佩莫戀山中薜荔衣春近魚龍紛變化未應霧豹隠寒暉

送任光祿赴承天幕府

仙客春帆徑楚波帝陵佳气鬰崇阿郢中白雪逢知少漢上彤雲入望多此日南冠聊鼓枻他時北闕遲鳴珂齊巖趙浦風流在擁傳休煩問釣蓑

五日命舟過遊金山寺郡守林君追至遂開宴江天之閣移席觀競渡戲二首

五十年中幾去還塵纓玆許濯江闗天開鷲境蒼濤裏地出龍宮紫霧間舊識髙僧驚滅度新成危閣漫躋攀衰顏自照冷泉水愧汝淸湍白鳥間

其二

羽斾參差擁岸筵水嬉對競暮潮邊卻憐鶴發揮杯日猶記龍舟侍宴年雲水三天周梵界風帆萬里迅歸船追歡莫問前朝事南北干戈化管弦

吳門別秦丁二賢

一樽逺慰勞芳棹千里相懷感故人廊廟喜拋蒼玉佩江湖聊乞白綸巾鴻才陸史終應達龍性嵇生不易馴此去翩然黃鵠迹孤飛無復礙矰緡

甲戌夏再過武林諸君招遊西湖感興二首

一別西湖已廿年舊遊林壑異風煙蘇公堤上花存幾林逋宅前山自妍半壓荷灣猶舞袖已殘栁岸尙歌弦兵戈忍使繁華破今古淸波漫畫船﹝時經倭變蘇堤桃李盡伐云﹞

其二

憶乘使傳此經過四十春風轉緑荷人世自更新宇構湖山不攺舊巖阿公孤祠院蒼苔滿侯戚墳園紫蔓多﹝往余庚子歲居湖上最久其時陸祠郡墳猶未作也余再過之二祠墳新麗復荒甚矣爲之興嘆﹞一笑共君成劇飲平原曲沼竟如何

洞麓堂集卷十

