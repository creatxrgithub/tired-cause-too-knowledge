

欽定四庫全書

集部四

提要

毘陵集十五卷

別集類三【宋】

【臣】等謹案毘陵集宋張守撰守字全眞一字子固常州晉陵人崇寜元年進士髙宗卽位召爲監察禦史紹興中歷官防知政事兼權樞宻院事以資政殿學士知建康府卒諡文靖事迹具宋史本傳所著毘陵集見扵陳振孫書錄解題者爲五十卷其本久巳失傳故文章世不槪見僅前賢小集拾遺中載有其詩一首而巳今從永樂大典各韻中搜輯編綴約計尙存什之三四謹校訂排次釐爲十五卷而以婁機等所作守諡議文二萹附之扵後史稱守家貧好學過目不忘故所爲文具有體幹而論列國家大事是非利害如指諸掌綽有經世之才尢非儒生泥古者所可及史傳載其建白諸事如論防淮渡江利害論金人侵淮有四路宜擇帥捍禦論大臣宜以選將治兵爲急不急之務付之六曹論幸蜀十害論宰相非人論敵退後措置二事今其文俱在集中他如論守禦事宜乞以大河州軍爲藩鎭乞修徳諸札子爲史所不載者尙多無不揣切時勢動合機宜其大防在經營淮北以規復中原而不欲畫江自守爲退縮茍安之計洵可謂一時正論特髙宗孱懦不能究其用耳至其嘗薦汪伯彥秦檜頗乏知人之眀而忠藎足稱要不容以一眚掩也乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

毘陵集卷一

宋張守撰

詔

賜江南安撫大使呂頤浩詔

卿以元勳舊弼出殿大藩姦宄亂常提師薄伐冒犯鋒鏑跋履山川𨿽未收斬將搴旗之功亦可見推軀徇國之誼方時艱棘寒气滋隆次捨之間節宣是愼今遣中使賜卿銀合茶藥想宜知悉

賜呂頤浩乞宮觀不允詔

省所奏乞宮觀事卿出偃外藩力扞彊敵臥防諸將蔽遮行朝隠然長城中外倚重忽覽來奏引疾丐閒𨿽髙衝退之懷殊拂倚毘之意今諸將進兵鏖擊軍聲巳張精神折衝政有資於元老藥石自輔其務究於逺猷協濟多艱毋復有請所乞不允

又

省所奏乞宮祠事具悉比者李成越境南渡抗逆王師有吞噬江左之心卿以舊弼臥防諸將扼其奔衝使諸將盡鋭徵討克復郡縣而賊不敢出一騎以窺饒信行朝恃以無恐者卿之功也朕方倚毗共滅此賊露章引疾殊拂朕聞朕之待卿自謂無媿至於兵將分合務濟事機非闗輕重殆不得已諒卿體國必悉朕懷卿宜少安厥次勉卒乃功以稱朕始終眷遇之意勿復有請

又

朕以卿勲舊委卿江南所賴精神折衝儀刑百辟亦非専以吏事責卿向聞移疾求去數遣使軺手筆開諭至於再三朕之待卿盡矣比覽來奏猶未視事欲遂前請何未體朕眷委之意也以卿平日誌不辭難乃貽避事之譏忠以事上而蹈慢令之戒朕竊爲卿惜之況今冦攘未除防秋在邇遠近百執宜惜寸陰卿爲大臣與國同休而必欲求去何以責將士之用命率臣庶以赴功朕顧江南非卿誰可卿𨿽力請朕志不移今遣內侍某撫問卿視事訖奏卿宜深亮勿復有辭

賜呂頤浩詔

卿以元宰出殿藩州慨然帥師援九江之圍引義竭誠不擇劇易比覽防報已收奇功斬馘執俘前後非一戰艦旗鼓獲致亦多緬想忠勞良極嘉嘆輔臣奏卿出入行間衝冒風雨稍愆調護尢用惻然今専遣內侍撫問仍賜卿馬一匹並鍍金銀鞍轡一副至可領也

賜浙東制置使張俊詔

朕比委卿提重兵制置兩浙事宜本圖數日間與卿會於明州今聞明州錢糧空乏豈能聚兵又聞敵人或由常州或由宣徽或由衢婺以犯越州設謀措意専在朕躬若失浙邦朕將焉避中夜思念寢食靡寧今已委郭仲荀辛企宗同力捍禦惟卿忠勇事朕累年共甞險艱備著勞績昨者提兵勤王定計復辟朕非卿則倡義誰先卿捨朕則前功俱棄君臣之際休戚是同今則水陸道窮宗社危甚卿宜協謀戮力共扞北兵若能破敵保我越州當加王爵以酬忠藎卿宜深悉朕不食言

又

朕自艱難以來竭國帑以養士捐好爵以勸功緩急之際鮮復爲用或望風畏怯或臨敵奔潰朕甚悼之今者敵騎遽犯浙東朕方避地海隅遠邇震愳卿獨奮忠誼請畱明州秣馬厲兵爲決戰計剡章來上三軍賈勇載觀志畫良極嘆嘉比聞敵遣偏師止數百軰涉逺勞敝勢宜易圖卿以精甲十倍阻險迎擊必可萬全朕有不次之賞以待卿下及將士次第褒擢更宜申嚴紀律毌致侵擾官私惟卿心腹之將朕所倚毗必副眷懷寧俟多訓故玆示諭想宜知悉

賜兩浙制置使韓世忠詔

邇者金人南渡遽陷建康復遣偏師徑趨杭越朕以宗社之重暫避其鋒然念敵人勞師深入冒犯阻險殘暴亡厭殆天亡之時也比在會稽呂頤浩獻議欲會京口邀截歸路以爲永圖方須卿來講究利害遽覽來奏及圖上方略實契朕懷惟卿忠憤之誠謀慮之審千里之外不謀而同載觀規圖深所嘉嘆倘能投機一戰取勝則中興宋祚惟卿之功不次之賞朕不敢靳凡獲敵所有資財玉帛盡予將士已令降空名告札二百道用資激賞及助軍需勉踐爾言以副期待故玆告示想宜知悉

又

卿比統率舟師邀擊敵兵忠勇之節逺近所聞相距大江殆將兩月殺傷莫計俘馘良多玆防奏之屢聞嘉茂勲之鮮儷豈謂濟師之失援致隳定亂之全功然成敗者天理之難知而勝負亦兵家之常事度尙所亡之少少豈足介懷淮陰益辦於多多尙觀來效卿其撫傷痍之眾上俘馘之功以及戰亡並當賞賚今差內侍某前去撫問如欲便赴行在卽仰疾速起發前來或且駐師江陰休養士卒卽令下戶部行下所屬應副錢糧故玆示諭想宜知悉

賜福建制置使辛企宗詔

朕眷七閩險逺瘠薄俗旣纎嗇以趨利間多椎剽而爲姦州縣之吏初旣失於拊循盜賊之萌又復稽於彈戢馴致紛擾莫獲奠居朕比委卿制置一路入境問俗不憚險艱折馘執俘洊聞勝防士卒之气旣振姦宄之鋒自摧緬想忠勤良極嘉嘆益翦除於黨類期綏靖於裏閭訖其外庸竚有褒陟故玆示諭想宜知悉

賜陜西宣撫處置使張浚詔

金人去冬兩路深入南蹂洪撫以至筠袁東陷升杭以及明越朕以宗社至重父兄未還逺避敵鋒圖保基緒而我將士懷積年憤欝之志乘驕敵勞敝之師各輸厥忠人自爲怒張俊迎戰於鄞水劉光世邀擊於江西周望以大軍控禦於嘉禾趙立擁義旅驅攘於淮甸防書日報俘馘踵來敵人挫傷前所未有爰念旣得地利之險以保江浙兼亦因天時之便以規河山惟卿忠翊朕躬勲在王室宣風邊徼備著勤勞宜屬壯猷共恢逺略蓋聞敵人用兵深忌暑月要卽騎卒解甲弛鞍之際稍資秦兵投石超距之餘於五月間引兵深入一由同州渡渭以取蒲解一由鄜延界渡河以取晉隰俯從戰勝百倍之气仰符前王六月之徵用我計之未嘗出敵人之不意竊謂一舉可圖萬全卿宜審度事機益深籌慮勉卒賢業無規近功庶幾盡復兩河迎還二聖以底中興之烈豈不偉歟

又

朕以疆埸多虞風塵未靜東巡江左倐已逾年西顧秦中邈焉萬里念王靈之阻濶將使指以宣風卿位冠樞衡勲昭社稷挺忠精之特操早被簡知秉經濟之逺猷靡辭煩劇曩疇咨而臨遣獨慷慨以請行載涉炎涼偹宣忠力搜卒補乘旣大振於軍聲摘伏發姦復少蘓於民瘼毎閱封章之上具形憂國之誠爰遣使軺往宣徳意載念髙秋在殘敵未還恐尙肆於貪謀蓋有資於外援宜提勁旅預控上流諒惟心徳之同必體國家之急朕所倚重寧煩訓辭故玆親筆示諭想宜知悉

又

卿宣威闗陜備著忠勞遣將出師屢聞勝防昨得七月奏已復鄜延一路及京兆府等載觀規畫良極嘆嘉仍期八月進兵圖取蒲解自是以後音驛不聞夙夜惟念頗深西顧之憂蓋聞金人會兵進鋭以窺陜右深恐萬一或墮敵計更宜珍重以收全功今朕畱會稽防江扞禦頗嚴淮甸敵人不敢南渡但江南諸盜未靜已遣張俊同池帥呂頤浩悉力翦除皆不足慮計卿欲知因令密院遣人問卿動息軍事曲折可悉以聞

又【斬趙哲待罪】

比聞金人糾合重兵力圖闗陜惟卿倚重寛我顧憂𨿽提五路之全師乃當百戰之勍敵非賞罰信號令明不撓不疑鮮克有濟爾來縱敵玩兵驕惰成風卿能明節制之權正逗撓之律罰一勸百孰謂不然引咎露章益見忠謹況乃一勝一負兵家之常所亡不多無足介意更圖後舉以收全功其堅乃心益務持重庶幾盡復境土以成中興之烈朕之所望也所待罪放想宜知悉

又

朕眷闗中天下根本卿將使指爲朕逺行載涉歲華具宣忠力自得去年九月所上章尋降親筆放罪去訖比覽呂頤浩奏謂卿失利之後退保興州欲取間道至熙河防兵以圖再舉朕復聞此宵旰增憂重以山川阻修道路榛梗音驛不至已逾半年機事之間難於隃度復念自古成敗不可必期卿宜審量事機擇利而處敵人旣悉重兵以窺秦蜀而我師挫傷之餘或未能長驅而深入也第宜謹守闗塞益務持重儻或牽制彊敵不能南侵則亦惟卿之功當忍小忿徐爲後圖近者李成跳梁剽殘江南數州已委呂頤浩張俊犄角進兵大獲勝防想此逆賊不日勦除而淮甸殘敵亦稍引去諒卿聞之當亦少寛憂國之意人回宜悉具彼中事宜曲折一一聞奏

又

比得卿三月四日奏待罪及乞選委重臣鎭撫闗陜事具悉卿宣風陜服久著忠勤失地防師頗增憂顧夫敵以乘勝不可當之鋒我以新集不素練之卒眾寡堅脆固不可侔欲一戰以收功豈萬全之可必天未悔旤旣往莫追然敵人旣得志於三秦必垂涎於全蜀而又南牧之兵尙頓淮揚則吞噬江左之心猶未已也卿宜收合痍散養鋭待時但能據險堅壁謹守要害旣以保固四川之地又能牽制南下之師則亦惟卿之功兵忿者亡古人所戒毌疾戰以規近利毌深入以蹈覆車益逺乃猷毌忽朕命相去萬里音驛罕通次捨之間更宜尙愼所待罪放免

浙西親徵詔

朕念中原之微弱憤彊敵之憑陵固嘗屈已以請和尙復阻兵而肆虐比由海徼還次越邦赤子流離殆失耕桑之聚廬焚蕩盡爲瓦礫之塲咎在朕躬旤貽爾眾幸民心之未替知天命之攸歸然而殘敵尙假息於江堧潰卒復肆行於近境坐念傷痛詎容懷安是思晉文桑下之謀逺迹漢髙馬上之略斥嬪禦膳羞之奉躬鞍馬甲冑之勞董率六師巡行列部旣欲撫綏於雕瘵又將彈戢於姦偸庶幾消弭禍災圖回基緒尙賴朝廷將士州縣吏民戮力奉公忘家徇國各務殫於忠赤用宏濟於艱難朕以四月某日巡幸浙西所有六官百司並畱越州

賜門下詔

朕顧徳弗類遭時多虞臨民馭朽索之危涉道濟巨川之逺向者敵師深入國步載艱永惟責躬避位之圖専爲講好息兵之計力祈大國冀迎二聖以遄歸庶保丕基可致四方之綏靜今則奉太母之慈訓念嗣君之防衝致兵民推戴之誠諭內外請祈之切謂防秋在邇當愛日以有爲謂遣使出疆恐尋盟而未遂露章狎至復辟爲期朕以太后之旨不敢違羣下之情不可卻遜辭靡獲任重難堪仰太母之慈仁許同聴斷肆眇躬之寡昧敢憚憂勤朕以東朝有垂簾保祐之勞元子有踐祚纂承之托上徽稱於長樂以致四海之驩正冡嗣於靑宮以系萬民之望式頒溫詔誕告多方嗚呼有臣三千實倚同心之助卜年七百復開過歷之期更資中外之交修庶格天神之恊佑咨爾有眾咸體至懷太后宜上尊號曰隆祐皇太后令有司擇日奏請嗣君宜立爲皇太子令有司擇日備禮冊命施行所有三月六日赦文應干防賞等事有司疾速施行如有稽遲重寘典刑故玆詔示想宜知悉

又

朕遭時艱危兩宮北狩實賴隆祐皇太后母儀天下保佑朕躬菲徳寡祐奄臻禍變伏讀遺誥貶降禮儀固宜仰遵慈仁之訓爰念太上皇帝繼統於哲宗靖康垂簾授位於衝中更苖劉之變尢髙社稷之功𨿽正隆名未極大養非盡尊崇之典曷昭仰報之誠隆祐皇太后應干典禮可比擬欽聖憲肅皇后故事令有司討論詳定以聞朕以繼體之重當從重服以稱孝思之意故玆詔示想宜知悉

又

朕惟隆祐皇太后坤儀如昨奉有期永懷夫保祐之功務極其哀榮之典爰念防垢於紹聖之末卽瑤華而退居復位於上皇之初實欽聖之慈防值姦諛之當制乃隠沒而不言未洗謗傷久淹歲月肆朕纂紹逄時艱難𨿽正隆名未伸褒冊將卽廟庭而登配豈容典禮之久稽用詔攸司載加追賁可令禮部太常寺討論合行典禮及奏告天地宗廟等事申尙書省

太后賜門下詔

勅門下以公滅私者哲王之明訓右賢左戚者治世之逺圖吾以寡昧之資際艱難之運永惟付托之重寧辭保祐之勞聴政垂簾非躬之得已撫時多壘豈故事之敢遵已裁禦府之膳羞仍損家庭之恩數靡敢伸於私諱恐涉僭逾復申勅於本宗以防幹撓乃掌兵於內外或庀職於朝廷事屬嫌疑理宜避免克自抑畏期感格於天心始於憂勤庶緝熙於治道咨爾有眾咸體至懷除膳羞已裁減外其因垂簾應干恩數痛行減省故事當諱父名亦更不避以稱吾恭已抑畏之意本宗子弟已降詔防不任要職不於私第見宰執不幹於朝政可令今後不得任內外掌兵官及在京並行闕職事官忠厚見提舉巡幸一行事務亦罷故玆詔示想宜知悉賜中書侍郎王孝廸尙書左丞盧益赴闕詔

勅孝廸朕遭時艱危宵旰求治寔賴左右前後恊恭戮力以圖康功卿譽望才猷簡於朕志圖任共政時惟舊人召還廟堂允資經濟固宜朝聞命夕引道也倚注玆久未聞造朝其悉大臣體國之誠無徇匹夫小廉之節亟祗新命以副虛懷已除卿中書侍郎詔書到日卿星夜起發前來赴行闕不得更有辭免故玆詔示想宜知悉春暄卿比平安好遣書指不多及

賜浙西安撫大使劉光世詔

承州殘敵攻圍山陽諸鎭之師逗撓不進以卿任兼將相勲望特隆已卽指揮並聴節制比見探報王師砦柵皆在髙郵之南去楚尙逺勢不相及深慮淹久致失事機唇亡之憂於卿爲重宜速渡大江以身督戰庶使諸鎭用命戮力盡忠亟解山陽之圍一掃垂盡之敵朕亦議遣大軍以爲卿援諒卿體國必悉朕懷

賜張浚特進學士院詔

浚躬率將士列屯兩淮以至經理上流皆中機會邇者彊敵擁眾深入蹂踐淮西浚親臨大江以身督戰將士賈勇一勦無遺而襄漢之間防書屢上勲勞顯著深用嘆嘉宜有褒陞以勸列位

賜江南西路安撫大使朱勝非詔

朕比裂江北之地分置鎭撫以扞外敵眷惟江南密邇行在復擇勲望之臣建三大帥所賴心徳惟一精神折衝稽之公言蔽自朕志卿惟舊弼朕所眷知九江上流倚卿爲重意其朝聞命夕引道也抗章遜避殊咈朕懷朕以艱難累歲夙夜究圖小大之臣所宜戮力呂頤浩劉光世皆以復辟之勲當一面之重授任而往罔敢憚行庶幾公忠表倡列位卿其體國勿復固辭除已令學士院降詔並遣使撫問外故玆親筆宜悉朕懷

又

朕建三大帥控臨兩淮率用勲徳大臣以隆方面之寄卿惟故相朕所眷知畀卿九江選任寔重除命之下已淹歲時猶未奉詔之藩搴帷視事彈章累上謂朕失刑命令倘或廢於大臣法度豈復申於百執朕亦恐道途尙梗或致愆期而典憲遽加有傷體貌益思全度務極始終卿宜念九江收復之初百姓雕敝之極卽日引道往見吏民撫摩瘡痍招輯流冗不獨逭卿逋慢之責亦得以副朕勤防之心毌復稽畱重招物議故玆詔示其體至懷

賜威武大將軍曲端詔

朕遭時多艱移蹕暫避眷闗中阻山帶河之勢爲天下勁兵健馬之區扞我邊虞倚時將略邈在遐外惕然顧懷曩臨遣於樞臣俾昭宣於徳意惟卿姿稟沈毅世篤忠勲久提貔虎之師式著疆之略比覽行臺之近奏益知分閫之賢勞已建殊名俾防諸將旁兼制於五路外折衝於二邊用彰推轂之誠復峻防車之秩寵嘉特異眷倚可知庶圖展盡於猷爲豈復致疑於防間朕念隆上都而觀萬國孰逾闗陜之雄得猛士以守四方逺相韓彭之烈其體朕志無愧前修

賜孔彥舟詔

汝頃事朕藩邸具知忠勤從軍累年頗著勞績比聞提兵遽入湖南公肆侵擾逺近驚疑以謂汝有攀附之恩亦復如此爲天下笑朕爲汝惜之諒因軍兵闕糧非汝本意昨已除汝正任觀察使湖南副總管想已祗受今聞李成遣馬進攻圍江州江南大擾呂頤浩已統萬人問罪朕以行在防秋未欲繼發大兵汝可統率部曲解圍江州並力以討馬進候勦除淨盡入覲行在不特以功贖過朕當以節度使授卿勉立大功務全終始故玆親筆宜悉朕懷

賜浙東宣撫副使郭仲荀詔

朕以金人渡江移幸傍郡委卿宣撫浙部統率將士以扞彊敵始欲俟朕駐蹕明州期卿等來今防到錢谷數極微少深憂乏絕以饑我師而又探聞敵師已圍建康分兵由常或宣徽或衢婺以窺會稽則區區之意専在朕躬又思敵人𨿽彊勞師逺襲已非所利而況吳越阻山帶江地皆沮洳道徑隘狹得地之利於玆爲多若以逸待勞以少擊眾資卿忠智誠非所難又思國家艱難以來裁損百費竭力養兵若俟緩急以保衛爲名不復接戰已非本意而又君臣聚首竄身海隅縱獲生存豈不有愧朕中夜思念寢食靡遑今卿與張俊辛企宗有甲兵二萬並李鄴所聚民兵亦約萬人西阻濤江南依山險以此眾戰誰能禦之卿宜審思以身督戰大將以下有不用命當以軍法從事俟卿戰退大敵功狀來上卽除卿同知樞密院事故玆親筆卿宜知悉

賜嚴州柳約詔

金人入冦遽犯臨安復遣偏師逺及明越朕方避地遵海而南將士惰驕鮮復用命卿守偏邦慨然請行欲與諸郡合從尅復吳會比覽來文良用嘉嘆今張俊在明州已聞防報韓世忠全軍在檇李杜充在儀眞各圖邀擊已令周望遣陳思恭統兵前去收復臨安卿更審量事宜統率將士土豪以決進討如不可躬行卽選將官前去立功績當不次褒擢其餘將士土豪等第推恩故玆親筆想宜知悉

賜新除端明殿學士同簽書樞密院事鄭防辭免恩命不允詔

勅鄭防省所奏辭免恩命事具悉朕纂承丕緒防訓東朝國步多艱允賴股肱之力邊郵制勝尢先帷幄之籌博選人豪俾參兵柄卿純心許國厚徳鎭時諌垣多補過之規憲府著摧剛之節直而不撓屹砥柱於中流行其所知灼元龜之先見已信顧言之行兼圖濟武之文宜密贊於樞機亟延登於廊廟允符公望何事防謙往卽官常毌替朕命所請宜不允故玆詔示想宜知悉賜新除端明殿學士同簽書樞密院事李邴辭免恩命不允詔

勅李邴省所奏辭免恩命事具悉朕以寡昧屬玆艱虞內侮外陵國有阽危之勢將驕卒惰人無賈勇之心顧經世之鴻才付本兵之重寄卿器姿閎達問學淵深粲然華國之文籍甚映時之望復登鼇禁小心蓋得於鄭絪肆演綸言大手毎煩於徳裕已賴揮毫之助更資借筯之謀入贊鴻樞實諧淸議曷過形於奏牘欲懇避於恩章往卽欽承體玆眷待所請宜不允故玆詔示想宜知悉

賜新除戶部尙書孫覿辭免恩命不允詔

勅孫覿省所奏札子辭免戶部尙書恩命事具悉文學政事昔爲兩科文學之士患於虛浮而無實用政事之才患於固陋而無逺謀求其兼全付以劇任卿以文學則博古通今而有可用之實以政事則練達利害而有經逺之謀惟時地官實總國用制多寡之數以節其出入斡盈虛之權以通其有無卿蓋優爲何足遜避惟長與貳事任略同循次而遷公議僉穆亟祗成命務體眷懷所請宜不允故玆詔示想宜知悉

賜新除翰林院學士李邴辭免恩命不允詔

勅李邴省所奏辭免恩命具悉朕惟纘承大統𨿽有事於戎昭鼓動多方亦莫先於文告簡求雋老寓直禁林卿學探本原文參經緯發揮七制曩聞黃絹之詞流落兩朝宜復靑氊之舊仍竚論思之益豈専潤色之工成命旣頒公言胥穆寧煩衝挹亟體眷懷所請宜不允故玆詔示想宜知悉

賜右諫議大夫鄭防乞待罪不允詔

勅鄭防省所奏乞待罪事具悉比以彊敵歲侵中原日削奄入淮甸駐蹕吳中引咎責躬以弭禍變卿以忠義之節謇諤之言宏益居多庸臣沮傷不悉聴用肆予寡昧方賴箴規屏居固辭非朕之志往安厥次益罄乃忠所辭宜不允故玆詔示想宜知悉

賜新除禦史中丞鄭防辭免恩命不允詔

勅鄭防省所奏辭免恩命事具悉朕聞良藥有苦口之利明鑑無見疵之尢惟求讜言有補治道方竚告猷之益式圖已試之功卿逺識造微純誠許國踐揚諫省箴規久著於靑蒲擢長臺端彈擊竚觀於白簡宜亟殫於忠赤以宏濟於艱虞何執防謙尙形遜避往祗成命益體眷懷所請宜不允故玆詔示想宜知悉

賜新除中書侍郎王孝廸辭免恩命不允詔

勅孝廸省所奏辭免恩命事具悉天下有緩急之勢君子有行蔵之時上旣求賢而圖濟於艱虞下思行道以自期於著見則君臣相得而治功可成卿望臨一時身兼數器顧予質允賴於交修惟爾舊人廼先於圖任況玆國勢未振政本久虛何弗體於眷懷尙曲形於謙挹亟踐厥次無復有辭所請宜不允故玆詔示想宜知悉春暄卿比平安好遣書指不多及

賜新除徽猷閣待制康允之辭免恩命不允詔

勅允之省所奏札子辭免恩命事具悉朕省方觀民錄徳定位式示臣工之勸豈容名器之私卿識慮精明風力彊敏壽春假守而羣偸辟易隠若長城之賢武林開藩而千室晏安燻然慈父之政肆加詢考備見忠勞可無勸賞之公以慰借畱之願賜金增秩頒漢室之璽書簪筆持荷綴甘泉之法從增華使節允恊師言何必防謙尙仍固避往祗成命亟體至懷所請宜不允故玆詔示想宜知悉

賜資政殿學士葉夢得辭免知洪州恩命不允詔

勅夢得省所奏札子辭免知洪州恩命事具悉朕惟才能之士可與有爲而或失之輕道徳之士可與有守而或失之緩乃選於眾兼用所長卿學問深愽而道徳足以鎭浮識慮精明而才能足以辦劇眷南昌之都會寔行闕之藩維輟吾重臣殿此南服惟鎭浮而不擾乃能綏靖兵民惟辦劇而不勞乃能鎭服姦暴允穆淸議寧煩固辭式遄其行無替朕命所請宜不允故玆詔示想宜知悉

賜淮南諸鎭詔

朕秉徳弗類遭時多虞敵騎憑陵貪殘滋甚乘輿播越艱險偹甞永懷祖宗積徳之勤逺念父兄刼遷之難下憫黎元之荼毒近傷井邑之陵夷局地蹐天痛心疾首比旋師於江浙尙牧馬於淮堧靜言淹久之因復有窺伺之意爰念肇分列鎭實控敵巢奮忠誼以致身必思賈勇顧敵人之在境諒已疚心矧盛夏之抗陽屬羣雄之解甲弓弩弛緩鞍馬疲羸事亦易圖機不容失宜倡齊公九合之義共成宣王六月之徵擊其惰歸庶有符於往志貴乎拙速當毌失於天時懋建非常之勲卽膺不次之賞詔書到日可會合諸鎭同共勦除淮甸金人餘黨以成大功故玆親筆示諭想宜知悉

賜禦營都統制辛企宗詔

朕比委卿於防稽固非得已始圖駐蹕馳驛召卿今聞敵師之東専於窺朕四明空乏無以聚兵朕之精兵皆會吳越若不依地利之險阻作士气以驅攘則君臣竄身去將焉避中夜思念圖濟艱危已詔仲荀俊戮力協謀以扞逺敵況聞分兵而來其徒必不眾多惟卿宗族被遇累朝卿之忠嘉朕所體悉告辭之際屢布悃誠諒不以入衛爲心則天下非朕所有卿宜體國家之急忘位貎之殊賈勇爭先無致嫌隙賞罰之柄朕不敢私儻有成功卽頒旄鉞示玆親筆朕不食言

明州奏防賜詔

朕觀國家自金人入冦以來士气沮防莫敢攖其鋒者今復遣輕兵深入四明卿賈勇先登以身督戰大獲勝防忠誼之節俘馘之功獨髙一時載覽封章良極嘉嘆已令張公裕具海船二百隻前去以俟凱還更宜勉勵以全大功毌使匹馬生還是所望於卿者懋功之賞朕不敢私故玆親筆奬諭想宜知悉

欽定四庫全書

毘陵集卷二

宋張守撰制

葉適寶謨閣待制知建康府兼沿江制置使制

朕緬懷函夏式重陪京維昔秣陵有孫仲謀劉元徳之論在於今江左與漢河內唐東都之地均惟時保釐必在俊傑具官葉某天才英邁神慮安閒學廣問多務輯先民之緒任重道逺不蘄近俗之名嘉挹注之不盈趣延登而入侍而志計懇到禆益宏多嗟議論之折衷實獻納之攸賴朕惟藜藿之不采莫彊樽俎之折衝方圖制勝之自中重惜爾身之在外然念石頭之形勢實爲江左之重輕爰陞次對之班允副居畱之望噫覽神州之風景勿謂無人撫地險之山川亦足用武其往敷於聲教以思啟於封疆

劉光世除太尉淮南制置使制

門下履至尊而制六合莫先禦侮之圖賞有功而勸百僚敢後酬庸之典顧予寡昧撫時艱虞眷右武之辰思復隆平之業矧本兵之寄尢資英傑之才咸造於庭明聴朕計具官某識慮精敏性資沈雄久宣衛社之忠茂著幹城之略稟山西之勁气事不辭難運堂上之奇兵算無遺防蚤頒將鉞祗扈殿巖外總制於元戎內視儀於公保威名播於夷夏嘉績藹於旂常爰念敵騎北侵鑾輿南渡眾披靡而引避獨慷慨而請行扞蔽江流屹若長城之固折衝淮甸隠然敵國之威繄控扼之殊勞曽褒崇之未稱是用酌詔功之上賞進掌武之崇資位蓋久虛器非輕授若古命數有加印綬之榮視今官儀實亞臺衡之俊增衍爰田之賦並加眞食之封下僉穆於師言外增華於帥閫於戲有常徳而立武事朕方依爾猷爲無寵利以居成功卿何勞於戒訓尙恢逺略嗣有寵章

葉夢得除尙書左丞制

勑朕惟天下之事總於文昌綱維政幾實賴丞轄日者敵騎北乘匹馬南渡政事衡決圖籍散亡朕欲經理庶務捨其舊而新是圖非得耆明慱通之士而謀之鮮克有濟具官某精微之學兼明乎古今彊敏之材不擇乎劇易兩直鑾禁蔚爲詞宗再領版實借心計論思獻納宏益居多朕方深共政之圖宜正頻虛之位攄發底蘊革獘扶衰以助朕有爲是所望於爾也其體眷懷無廢朕命

盧益除尙書左丞制

朕以眇之身奉丕丕之緒𨿽臨禦聴斷仰法祖宗而謀謨贊襄實賴丞弼眷求舊徳恊圖康功具官某徳度粹夷英姿亮達經濟之才足以決巨細之務淹該之學足以通古今之宜中外踐揚望實休顯昨登右府參斡樞衡嘗共濟於艱難未少攄於素蘊遽辭機政殊咈師言念彊敵之憑陵想舊人之風采載惟二轄實總萬幾有嘉難進之風申畀頻虛之位尙期展略以副虛懷

張澂除尙書右丞制

朕聞古人有云未至而言固常爲虛及其已至又無所及此人之所以難言言所以難聴而上下蔽塞禍亂相尋人主往往悔悟而不能救朕遭時多艱匹馬南渡登用賢俊庶幾攺圖具官某學造古人之全才周當世之用赤心事上有孜孜奉國之公正色立朝有蹇蹇匪躬之節曩由詞掖擢長憲臺進藥石之良規發蓍之先見南渡之事卿嘗預言庸臣防蔽以及於難中夜悼念流涕何追今方易柱攺弦鼎新百度揆之淸議蔽於朕心進轄文昌參決大政朕蓋有愧於初而圖功於後也益罄逺猷以濟大業朕意所屬爾其欽哉

翟汝文資政殿大學士薛昂除尙書左丞制

立後王君公之職維以乂民須股肱心膂之臣共爲同體不有君子孰成厥功眷我舊人乃心王室俾復預政罔有間言具官某爲老成人以儒術用柔亦不茹秉大雅之明和而不流蹈中庸之徳乃者釋位丞轄宣勞輔藩思聞嘉猷復畀舊物用臯陶不仁者逺國其庶幾聞樂正好善則優人有所恃爾其謹守國是克恊典常使六官羣卿並序厥位四方庶俗永底於成爾亦休哉

季陵除中書舍人制

朕惟艱難之時𨿽從事軍旅以圖恢復然亦必有威責之令文告之詞風動四方使之退聴言之不文行之不逺具官某學愽而貫於古才敏而宜於今文詞之工士論推美郎宰屬洊更劇煩奉常螭坳載歷華近玆疇人望俾代予言庶幾播告之修不匿厥指撫循疲民而父老惜湏臾之死鼓舞流俗而武夫懷感激之心則於當今乃爲稱職

範宗尹除中書舍人制

朕觀三代而上訓誥誓命載爲六經後世老師宿儒白首不能究至唐奉天詔書𨿽一時武夫悍卒至於揮涕感激何三代之言難明而奉天之詔易諭也蓋三代之言醇質簡古貽萬世之訓奉天之詔哀痛深切濟一時之危精粗淺深固不相凖其有補於世亦豈異也朕愽求譽髦寘之詞掖具官某學該綜而能文气剛方而有守發宣和之冊具聞謇諤之言立靖康之朝尢著論思之益玆久淹於湖海諒彌富於經綸乃復賜環俾從掌制蓋將求藥言於季輔問古事於仲舒不特取詞命之有補於世而已也尙勉之哉

葉夢得除知洪州制

朕惟大江之西爲支郡十悉統於豫章郡蓋防九江上流凡由荊襄順流而下有建瓴之勢顧朕時巡建康嚴飭備禦而豫章之地實爲襟喉簡求時髦作我藩翰具官某稽古之學足以濟時應變之才足以撥劇登廊廟而贊經綸之業制國用而斡盈虛之權無施不宜有言底績輟從邇列殿此大邦使隠然長城有以折衝制勝於無形實朕所以用爾之意也祗服朕命往其懋哉

賈安宅落致仕除吏部侍郎制

天下無事則獵纓整襟以進取而有餘天下有事則褰裳濡足以馳救而不足君子之行蔵進退適於義而已矣厥今海內繹騷國勢卑弱羣聚天下之英雋而共圖之蓋褰裳濡足之時也具官某才周而用愽學富而詞工奉對廣廷文冠多士陞華從橐望臨一時顧當彊仕之年而有乞身之請𨿽揮金娛老有慕於古人念仄席求賢盍存於王室況天官髙選銓敍羣才僉曰汝諧勉爲朕起其體眷待務罄論思

中書舍人黃唐傳林遹除待制宮祠制

朕以衝眇屬玆艱危加惠臣工使之均勞逸而全進退不吝名器所以興豪傑而圖治功矧予邇聯以疾來諗式頒寵渥庸示眷私具官某學術粹醇操履端潔掌綸言於西掖方竚於論思扈鑾馭以南巡偶愆於衛養重違勤請俾卽便安爰陞次對之華乃畀眞祠之逸顧朕宵衣旴食於上羣臣纓冠濡足之時諒雅意於朝廷當不忘於畎畝往服朕命思罄乃忠

張浚除禮部尙書制

六經之道同歸而禮樂之用爲急記禮者必曰軍旅有禮故武功成用兵者必曰少長有禮而師可用則禮豈端爲治世設哉朕遭時多艱方以馬上治天下而不敢忘俎豆意出如此具官某髙明而重厚剛毅而裕和慱敏之學足以濟時淸修之節足以勵世論事則嬰鱗而不愳治劇則遊刃而有餘曩由臺端擢貳宗伯因時綿蕝咸適所宜以至贊軍畫以居中總戎旃而殿後智勇之略尢簡朕心長玆春官亶穆羣聴然豈特用爾以禮文之事而已哉論思獻納以助朕有爲蓋所望於爾也往祗厥官無替朕命

孫覿除戶部尙書制

朕獲承至尊適際艱運郡邑殘破而賦入滋削邊郵俶擾而費出無窮將因陋就寡而不爲逺圖則有國不足之憂將仰取俯拾而不遺餘力則有民不堪之患欲付是任實難其人具官某學問醇深言奇而適於用智慮英敏遭變而知其權才無不宜用然後見當乘輿一旦南渡之後而行闕百須並起之時斡旋盈虛指顧辦給效見已試亟陞八座之崇國恃以彊佇富九年之積周冡宰制國用蓋垂量入爲出之規唐宰相兼度支乃貽剝下媚上之誚其體慈儉之意益圖均節之方爾所優爲寕俟多訓

觀文殿學士中太一宮使兼侍讀除應道軍節度上淸寶籙宮使制

門下參華祕殿久陪淸禁之嚴錫命齋壇就易眞祠之逸豈名器之可假實文武之兼資允穆師言誕揚渙號具官某器愽而用逺實茂而聲宏碩學貫乎九流敏識通乎萬務資以忠藎知無不爲安於行蔵綽有餘裕夙懋踐揚之績浸階華近之途頃參秉於政機賴翊襄於帝載式是百辟揉此萬邦俯從均逸之求益閔宣勞之舊肆加顯職雍容琳館之遊仍侍中宸防繹金華之業閱日滋久告猷益嘉是用載疇顯庸申錫徽號眷東吳之奧壤肇建節旄繄上淸之殊庭實蔵金簡豈獨侯藩之倚重亦惟道化之由興並奬耆明庸勸羣下於戲専節制於外朕方隆禮貌之誠侍燕閒於中爾尙罄論思之美顧惟舊徳寧俟訓辭

鄭防除中丞制

晉叔向曰大臣重祿而不諫小臣畏罪而不言此患之大者肆予寡昧奉列聖丕基重罹多艱大啟言路思得直諒之士付耳目之寄肆加詢考實難其人具官某以剛毅敢言之姿懷精忠向上之志踐歷諫省規益居多深明治亂之機力辦忠賢之實已試之效著乎朝僉執法於中蔽自朕志爾其展盡底蘊入告嘉猷朕虛心委已以聴焉必體至懷寧俟多訓

表

代皇子賀冬表十道

載臨天統物迎六气之元參亞歲儀廷備八能之奏【中賀】恭惟尊號皇帝陛下道侔天大福與陽升茂膺滋至之休永禦舒長之日臣職依紫禁倍霑雨露之私時正黃宮願上岡陵之祝

天統爲元歷重三正之首云官告瑞臺先五物之占【中賀】恭惟皇帝陛下盛徳懋昭神功不宰福與陽而浸長明並日以常升臣位忝後星拱密依於北極禮逢亞歲壽竊擬於南山

气至以和合八能而備奏陽舒而復推五福以類升【中賀】恭惟皇帝陛下以天爲宗對時育物運陶鈞之獨化嗣歷服以無疆臣托迹宸闈望天顏而密邇迎陽候管識君道之方昌

气鐘於子潛通嶰谷之和天統爲元允恊周時之正【中賀】恭惟皇帝陛下徳進十日序合四時丁復旦之初陽茂履長之景福臣趨庭佩訓欣觀亞歲之儀舞手稱觴敢上後天之算

占五物於魯臺休祥紹至合八能於漢殿恊气昭宣【中賀】恭惟皇帝陛下端命穆淸宅心昭曠於四時而序合宜五福之類升臣身托璿源覿嘉時之有淑慶符神防知景祚之無疆

气鐘於下知萬寶之潛萌道兼於天與一陽而來復【中賀】恭惟皇帝陛下神心經緯休徳昭淸祥開禦辧之辰寵受履長之慶臣謬依宸極獲邇天顏實殫善頌之誠彌永無疆之歷

寶歷延鴻啟迎陽之恊气昕朝告慶蕆亞歲之盛儀中【賀】恭惟皇帝陛下徳與時亨道侔天運膺萬年之景貺滋庶類以潛萌臣身托璿源仰玷寵光之厚時調玉燭苐殫鼔舞之誠

嶰律布和時重三正之首魯臺觀象祥先五物之占【中賀】恭惟皇帝陛下剛健干行文明賁飾體四時之不忒膺萬壽之無疆臣欣遘嘉辰居慙弱植慶但深於螽躍歡敢後於嵩呼

星連月合載臨天統之元陽長陰消允恊云官之瑞【中賀】恭惟皇帝陛下神躬萬變道體二儀滋生育之初陽廓舒長之化日臣仙源毓質旣欣千載之逢帝所稱觴敢後萬年之祝

圭躔舒景臺先五物之占律本導和樂備八能之奏【中賀】恭惟皇帝陛下功侔幹覆徳與陽亨坐臻有永之年以禦無爲之化臣分輝霄極身獲邇於威顏稱慶宸庭心實勤於禱頌

代皇子賀正表十道

考天度於珠躔斗回寅次驗人時於玉燭气襲東郊【中賀】恭惟皇帝陛下欽奉三無惠綏九有運陶鈞之獨化體歷數以在躬暖然似春气和臻萬物之應就之如日陽明知五徳之升臣夙侍慈闈親逢谷旦第慙弱植阻陪鴛鷺之班敢罄丹誠共上岡陵之祝

受圖籍於三朝禮行獻歲執玉帛者萬國共慶北辰【中賀】恭惟皇帝陛下湯聖日躋堯功天大撫辰以凝庶績受福以浸黎元曰暘而暘行四時而不忒出甲於甲育萬物以皆昌臣謬忝藩封恪循子職鴛行抃舞未陪東閤之班云幄靚深徒切北辰之拱

漢受圖籍於四海防以三朝周垂治象於萬民斂以挾日【中賀】恭惟皇帝陛下躬禹勤儉體湯寛仁誠克奉於三無時屢臻於大有得天之紀坐守不宰之功維春之祺永受無疆之福臣齒方穉弱身托蓋容淑景宴溫竊慶逢辰之幸天顏悅豫益深就日之忱

端月始和垂周官之治象發春東作授堯歷之人時【中賀】恭惟皇帝陛下道冒無方化孚有截天地位而萬物育日月照而四時行迎谷旦之光華後天不老納蒼生於仁壽與物爲春臣猥以穉防獲逢熙盛受圖籍於四海竊預觀瞻膺壽考之萬年第形祝頌

歷本夏正定四時而成歲禮隆漢會旅萬國以受圖【中賀】恭惟皇帝陛下舜治巍巍周文鬱鬱徳應期於木盛歲預卜於金穰維春之祺已仰膺於眷顧向明而治斯永禦於升平臣顧以弱齡親逢獻歲慈闈曵防阻陪東閣之班祕殿稱觴敢罄南山之祝

漢殿受圖丕講三朝之會周邦布象肇新挾日之觀【中賀】恭惟皇帝陛下幹徳資生離明繼照際天所覆逢熙旦之光華與物爲春播至和於動植臣蚤依霄極欣履歲端謬分茅土之榮敢後岡陵之祝

夏時恊正物資引達之和漢會受圖朝旅貢珍之盛【中賀】恭惟皇帝陛下配徳天地玩心神明撫於五辰致四時之不忒申以百福綿萬壽於無疆臣謬忝天支尢荷照臨之徳欣同星弁共殫呼舞之誠

魯史以正次王式謹履端之序夏時以人爲統蓋先引達之功【中賀】恭惟皇帝陛下一徳享心四時合序配天其澤旣丕冒以無私維春之祺復垂庥於防極臣居慙弱植獲際休辰欣鳯歷之載新簉鴛行而竊抃

旅圖籍於漢京肆蕆雲龍之會垂治教於象魏一新邦國之觀【中賀】恭惟皇帝陛下治格太寧功深不宰包徧覆繄妙化之範圍引達孳萌由至神之鼓舞臣仙源毓質欣逢四序之新帝所承顏願上萬年之祝

堯歷更端定四時而成嵗漢儀髙會膺萬國之貢珍【中賀】恭惟皇帝陛下徳懋日新道侔幹始施恩動植仁已浹於嘉生比壽岡陵數莫窮於巧歷臣猥緣弱植獲侍天顏時乘端月之和彌格後天之祝

天申節賀表

伏以炎徳中興祥發眀離之旦虹光下燭欣逢出震之期凡屬含生率形善頌【中賀】恭惟皇帝陛下聰明憲古勤儉保邦徳刑體冬夏之常信順獲天人之助義師雲集已淸汝潁之風塵凱奏星馳行復闗河之气象順迎嘉節茂擁純休拱眾星於北辰但虔封祝占老人於南極益永堯齡臣一去天墀兩更歲籥奉璽書之一札方恪守於藩條上金鑑於千秋詎敢忘於家訓

伏以大火中天恊寖明寖昌之運祥虹流渚啟載震載夙之期慶篤宗祧福均夷夏【中賀】恭惟皇帝陛下躬湯勇智服禹儉勤念久履於屯防期力圖於丰泰省觀風俗燭幽逺於耳目之前緫攬權綱運寰區於指掌之上玆天休之申命見王化之復行佇垂拱於巖廊永照臨於逺邇臣猥分帥閫邈在海隅拱北極以馳神莫簉鴛鴻之列指南山而獻壽敢殫犬馬之忠

賀冊皇后禮成表

臣某言伏覩進奏院報狀今月二日制書某人可立爲皇后仍令有司偹禮冊命者楓宸敷號椒極正儀展盛禮於內朝溢歡聲於率土【中賀】竊以四星垂象仰占天極之明萬物流形咸賴坤成之育欲格人倫之正是先王化之基恭惟皇帝陛下修已以安人齊家而治國念贊烝嘗於九廟而從溫凊於東朝中壼久虛輿情觖望欽承太母之訓俯徇羣工之言金璽盤螭正隆名於寶褘衣重翟昭懿範於威容佇開夢日之祥以表俔天之異臣頃叨政路久竊仰於徽音今際休辰悵莫瞻於盛事望云不及擊壤惟均

代皇子賀親蠶禮成表五道

徳茂刑家播徽音於椒禁政先惇本蕆盛事於桑壇【中賀】恭惟皇帝陛下仁以厚民治惟稽古乃至褘褕之重不忘織袵之勞臣猥以弱齡覿玆鉅典王化自近已大竦於觀瞻民生在勤當不煩於勸課

治本儉勤禮載行於織室化孚觀聴驩遂浹於綿區【中賀】恭惟皇帝陛下徳以身先治由近始帝耤旣終於千畆公桑復始於三條臣托迹慈闈分封外壤鞠衣從事欣瞻三灑之儀紅女勸功行奉八綿之貢

治本農桑愛著躬行之實禮成宮壼聿觀神化之馳【中賀】恭惟皇帝陛下徳茂勤邦仁深厚下載講蠶宮之事增嚴龍衮之華臣胙土藩方托身宸極三宮布繭已瞻陰教之修五畆植桑更卜民財之裕

載開帝耤旣終一墢之功從事公桑申講三條之禮【中賀】恭惟皇帝陛下若稽舊典惇勸庶邦粵季春之吉辰示長秋之懿徳臣猥緣穉齒欣覿上儀繭館獻功行慶三宮之布絲人載績更深五防之施

負扆端朝坐闡不言之教載鉤就室用彰惇本之仁【中賀】恭惟皇帝陛下恭儉愛人欽明若古曽是椒宮之懿不忘繭館之勤臣早被皇慈親逢盛禮織絍組紃庸是勸於女功朱綠元黃竚克成於帝服

代皇子賀北郊禮成表五道

翠華就次極帝意之寅恭黃玉奠方仰靈心之嘉饗偹成懿典同切歡悰恭惟皇帝陛下膺命溥將凝謀丕顯天地明察達禮樂之中和中外辦嚴蕆威容之祲盛臣居慙弱植祗覿上儀𨿽微顯相之勤均賴榮懷之慶朱夏適中飭屬車而嚴辧方丘蕆事欣盛禮之嘉成靈祗宴娛寰海呼舞恭惟皇帝陛下宅中立極正歷握符道兼於天斡萬邦而獨化祭重於地謹三歲之親祠臣屬忝天支親逢聖旦覿文明而竊抃慶福祚之增隆離明禦治極聖孝以寧神坤載親祠接神娭而竣事靈祗歆祐海宇歡康恭惟皇帝陛下道配二儀化馳九有克禋克祀勤天步於六飛來燕來宜識飈遊於八變臣猥慙弱植親遇聖時仰縟典之嘉成激懦衷而抃躍至日躬祠秩上儀而搜舉方丘竣事仰恊气之流通神人恊和內外交慶恭惟皇帝陛下道髙太極孝格羣神樂奏摐金已備函鐘之八變禮成奠玉想聞喬嶽之三呼臣謬托璿源獲觀縟禮莫預鴛行之列第深螽躍之誠

萬物資生禮不忘於本始百神受職誠自浹於幽明嘉事休成湛恩汪濊恭惟皇帝陛下道侔坤載明並日升泰折親祠內盡志而外盡物靈祗昭答山出車而河出圖臣仰托燾臨莫陪顯相祗覿文明之化第深鼓舞之誠

代皇子北郊齋宮起居表五道

星火謹時秩紫壇之禋祀郊宮夙駕躬盛服之齋明恭惟皇帝陛下徳茂蓋容誠通幽顯嘉栗以奉旨酒式嚴坤載之承精潔以昭馨香遐想靈斿之下臣叨依宸極暫逺寢門冒玆袢暑之期宜有純禧之祐

剛日載臨奉令芳之嘉薦柔祗只事昭衷正於馨香恭惟皇帝陛下大道無私至誠不息躬行典禮輔相於天地之宜夙次郊丘齋戒以神明其徳臣暫違問寢第極馳心履玆炎酷之辰茂介興居之福

只建郊丘本坤元之愽厚夙臨齋幄極母事之寅恭恭惟皇帝陛下徳合旡疆化孚有截抑成貶定毎親事於壇齋心服形用肅將於圭幣臣禮愆夏凊心極葵傾諒幽顯之恊綏宜寢饔之恬適

夙陳法駕靡辭蒸溽之勤前卽郊宮備極精禋之享恭惟皇帝陛下髙明體道恭儉宅心講希闊之彌文增光丕祚罄齋明之盛服只見方輿臣闕侍寢門馳心齋幄茂想寢興之適允宜福嘏之綏

親祠泰折丕昭希闊之儀夙駕郊宮備極齋明之意恭惟皇帝陛下神心經緯道體靜淵懷愽厚持載之功禮儀旣備罄精潔惠和之意夙夜惟寅臣猥托宸闈暫違寢膳式履炎歊之茂膺福祉之綏

代皇子賀明堂禮成表五道

孝隆嚴父涓吉旦於九秋禮洽寧神得歡心於四表【中賀】恭惟皇帝陛下儀刑舊典祓飾彌文旣嚴布政之居尢謹親祠之徳臣居慙穉弱莫預駿奔天其右之旣謹我將之祀神之至矣但歌天保之詩

九秋涓吉肅修嚴配之祠百執駿奔式慶熙成之典【中賀】恭惟皇帝陛下丕釐帝命躬奉天經講曠古之上儀享太平之備禮臣叨封列國托芘慈闈宗祀明堂慙莫陪於顯相受釐宣室但同極於歡呼

季秋恊吉躬展事於合宮嘉禮告成坐受釐於宣室【中賀】恭惟皇帝陛下昭哉嗣服大矣孝熙極事帝之小心盡嚴父之達孝臣居慙弱植欣際彌文奔走豆籩初無顯相之效搏拊琴瑟但形率舞之容

陽館親祠竭誠心於嚴配彤庭胥慶欣盛禮之嘉成【中賀】恭惟皇帝陛下堯徳允恭禹功致孝歲講合宮之享坐臻四表之歡臣猥以弱齡欣逢華旦告嘉栗而奉酒醴具獲神靈之歆駿奔走而執豆籩莫預臣工之列粢盛丰備卜吉日於九秋圭幣肅將合髙靈於五室【中賀】恭惟皇帝陛下功追先烈道匹天休歲當萬物之成禮嚴上帝之配臣叨膺胙土莫預執籩對越在天仰精禋之克饗並受其福繄慶賴之維均

賀明堂禮成表

淸蹕時巡深軫四方之多事合宮大饗恪遵三歲之彜章誠旣格而神娛慶遂行而民賴【中賀】臣聞禮或隆而或殺祀有報而有祈屬敵騎之肆行致庸典之幾墜未暇備隆於百禮特殺其文𨿽曰大報於三神以祈爲主爰舉紹興之近制實遵皇祐之成模天地合祛祖宗並侑聖明之能述作盡說拘攣衷正以昭馨香自膺顧享恭惟皇帝陛下生知恭儉躬履艱危菲禹食以寧神土堯階而率下齋明盛服搜講上儀五室九筵制就嚴於路寢三牲八簋誠自接於髙靈臣忝帷幄之舊臣備藩垣之煩使再逢熙旦獨逺周行駿事受釐莫贊鬼神之問防恩作解獲霑雷雨之施

代皇子明堂致齋起居表五道

合宮毖祀載搜講於上儀路寢先期致齋明之盛服恭惟皇帝陛下孝惟嚴父明以事天欲通幽顯之情爰極精誠之享臣夙居宸禁暫去寢門道黙感於三靈動宜膺於百順

合宮蕆事禮欲竭於孝思路寢齋居享用昭於精意恭惟皇帝陛下率時昭考對越在天淒愴於霜露之時齋戒以神明其徳臣暫違定省第極瞻依諒幽顯之恊綏宜寢饔之怡適

展事明堂大備九秋之享飭躬祕殿載嚴三日之齋恭惟皇帝陛下孝以奉先聖能饗帝告嘉栗以奉防酒致精潔以昭馨香臣久獲趨庭暫違問寢想神明之調防宜福嘏之來綏

太室親祠本孝思之罔極路朝夙次竭精意於先期恭惟皇帝陛下饗帝盡恭寧親爲大將奉旨酒之嘉栗乃躬盛服之齋明臣仰竊燾臨暫違定省昭受上天之祐允膺多福之貽

饗帝明堂肅致精明之徳儲神齋幄靡辭夙夜之勤恭惟皇帝陛下禮備情文誠通幽顯欲奉令芳之嘉薦必昭忠信之馨香臣暫去慈顏但馳丹悃仰兾靈心之格茂膺福履之綏

欽定四庫全書

毘陵集卷三

宋張守撰

表

謝宣諭詔書表

臨遣星軺撫傷痍之逺俗俯頒帝綍形惻怛之溫言仰睿治之東漸騰驩聲而北拱中謝恭惟皇帝陛下躬禹勤儉性湯寛仁總攬權綱體徳刑於冬夏巡行方嶽省耕斂於春秋顧黎元久困於干戈慮詔令徒施於墻壁深求民瘼益固邦基尙憂聖澤之未宣分遣使華而申諭選求時望假之憲府以重其事權賜對便朝付以璽書而稽其課最欲大蘓於凋瘵期盡掃於煩苛武夫感涕以銜恩癃老扶攜而觀化臣猥司屏翰謬布教條念久侍於淸光亦粗知於徳意坦然明白奉以周旋何止楚王拊三軍而挾纊敢師漢吏期千室之鳴弦

應詔論事詔書表

臣某言伏奉詔書以卻敵之初圖善後之計凡今攻戰之利守備之宜措置之方綏懷之略可悉條具來上者殘孽宵奔慨念治安之防虛懷晝訪寵頒深厚之詞命旣重而難勝口欲陳而罔措中謝伏念臣學膠古始智昧幾先葵藿之心𨿽不忘於存闕芻蕘之論曽何補於籌帷屬冦亂之丕平廓規模而逺覽豈伊衰謝亦預咨詢玆蓋伏遇皇帝陛下果斷而大有爲指麾而無不服信順得天人之助安彊本道徳之威湯政克寛亦大昭於聖武禹功不伐仍下拜於昌言益思善後之圖以復無前之績渙絲綸之溫詔畀簮履之舊臣徳意所存中興可必愚𨿽竭下策何施仰淸問之不遺庶片言之或補終虞蹇淺莫贊都兪只玩細書忝盛文之賜札慙非親語可稱善於終篇

謝南郊大禮加食邑表

臣某言凖告以郊祀大禮赦防加食邑三百戶尋具辭免奉詔書不允者蕆禮對天曽豆籩之莫預疏恩加地尙簮履之弗遺未獲懇辭亟聞申命伏念臣壯心凋落病骨支離理故國之丘園稍休暮景奉眞祠之香火少報天恩防三歳之親祠搜多儀之久廢禮樂明備神只宴娛竣事圜丘想靈斿之來下均釐寰宇仰睿澤之旁流欣際難逢之辰叨防多與之邑此蓋伏遇皇帝陛下受天全付躋世中興孝允格於幽明誠克參於髙厚卜年卜世符三代有道之長饗帝饗親致四海以職來祭𨿽莫瞻於盛典亦竊冒於殊榮曠然三宥之仁普霑赤子假以一成之地增賁陳人未塡溝壑之間終效防埃之報

謝加食邑表

臣某言凖告食邑三百戶尋具辭免伏奉詔書不允已望闕謝恩只受訖配天之澤光被綿區加地之榮猥霑衰質控辭靡獲登受惟慙中謝伏念臣學不造於淵源器僅容於圭撮虛名浮實寵祿逾涯蕞然頹暮之餘惕若滿盈之懼際中興之盛旦慶絕古今廓丕冒之深仁榮均逺邇抱疾久屍於祠廩申恩復衍於爰田此蓋伏遇皇帝陛下聰明以有臨神武而不殺兢兢業業外銷北顧之憂泄泄融融內盡東朝之樂玆防休於上帝遂加惠於防臣明試以功曽乏絲毫之補多與之邑尢慚綸綍之華誓防香火之緣仰效岡陵之祝

謝明堂加食邑表

臣某言凖告以明堂禮食邑三百戶尋具辭免今月二十三日凖詔書不允已卽時望闕謝恩只受訖者縟禮熈成莫預執籩之列湛恩漙博叨防加地之榮懇避弗諧欽承有靦中謝伏念臣凡材蹇淺病質龍鐘膺奨用之過隆懼滿盈之必覆周旋近服壤連三輔之優搜講上儀目斷九筵之防念祖宗之故事眷帷幄之舊臣或計陪祠預頒召節自敵騎長驅之後非禮文備舉之時𨿽未靖於艱虞猶不忘於慶賚此蓋伏遇皇帝陛下恩被動植孝通神明循息馬論道之規正嚴父配天之義靈斿來燕知多福之永膺霑澤旁流合庶民而敷錫肆衍爰田之賦增榮分閫之嚴漢石二千已冒孝宣之重寄齊邑三百終憂伯氏之非宜尙勉效於糜捐期仰酬於優渥

謝中使傳宣撫問兼賜夏藥表

臣某言伏防聖恩差入內內侍省東頭供奉官史彬傳宣撫問兼賜臣夏藥一銀合者輟九重之近宻俯賁溫言軫三伏之炎歊寵頒珍劑恩非常擬感溢情涯中謝伏念臣一去闕庭再罹寒暑餘齡晼晚病骨支離未酬覆燾之私每迫陰陽之冦欲逃瘝敗歸乘下澤之車敢謂記憐加賜上池之藥此蓋伏遇皇帝陛下坐恢逺略力致中興在知人在安民不泄邇不忘逺察臣久陪帷幄粗忠朴以無它以臣逺守江湖假威靈而增重閱歳華之始半辱使驛之洊臨敢不勉竭疲駑少圖補報俗期無犯田收賣劍之牛病或有瘳身效銜環之雀

謝中使傳宣撫問賜臘藥表

臣某言伏防聖恩差入內內侍省黃門幹辦只候庫羅公彥傳宣撫問兼賜臣臘藥一銀合者叨分閫寄政未報於期年申遣使軺來不逺於千里綸言假寵奩劑分珍枯朽生光湖山攺觀【中謝】伏念臣初無術業誤辱奬知兩陪帷幄之嚴四領藩垣之重光陰易失悲急景於虞淵疾病相仍類竄身於漳澨屢辭劇寄尙閟兪音軫歳晏之嚴凝輟禁庭之近宻細書一札具昭體貌之誠良藥萬金庶起膏肓之疾此蓋伏遇皇帝陛下日月容光之必照天地成物而不遺垂憐簮履之餘曲霑雨露之施顧天威在上不咫尺之違顏觀徳化之成願湏臾而母死已銘心而戴徳誓隕首以酬恩

謝宮觀表

引分投閒實緣衰病吁天有請仰沐慈憐名參祕殿之淸職在眞祠之佚拜恩優渥撫已兢慚【中謝】伏念臣稟性至愚謀身甚拙早從言責寖冒奬知初無借助之防談徧歷髙華之妙選得時則駕豈虞富貴之危機直道而行竊慕聖賢之往躅奚經綸之小補積屍素之深憂況迫衰殘久妨賢路輙伸悃愊屢凟宸旒敢謂天明不違人欲許辭榮於政地俾就祿於祠庭𨿽三徑已荒無復鄕閭之舊業而一瓢可樂終爲聖世之幸民此蓋伏遇皇帝陛下體徧物之堯仁懋勤邦之禹績兼收羣策宏濟多艱於小大之臣各極其器能而進退之禮曲全於體貎遂令孤藐終獲便安繄天蓋地容莫報君親之賜𨿽山深林宻敢忘畎畆之忠

謝提舉臨安府洞霄宮任便居住表

臣某言昨知平江府以疾病奏乞宮觀五月十九日凖勅提舉臨安府洞霄宮任便居住卽時望闕謝恩只受交割府事與次官訖沈屙淹久屢控忱辭盛徳包荒曲從私欲釋蕃宣之叢劇卽隴畆之便安朝拜茂恩夕有生意【中謝】伏念臣夙稟尫殘之質復乖衛養之宜李廣數奇第知安分馬卿多病每懼瘝官方聖主大有爲之辰宜羣工思自盡於下亦圖策勵少答恩私事與願違气隨志索況以郡處股肱之要其可冒居豈伊病在膏肓之間而能臥治獲伸危悃仰恃至明此蓋伏遇皇帝陛下治格九功武昭七徳責成近弼坐收破竹之功加惠舊臣深軫負薪之疾故𨿽衰謝不替初終獲依晚景於松楸庶遂首丘之願尙保余生於蒲栁敢忘體國之心

謝除知紹興府到任表

臣某言伏奉告命除臣知紹興府充兩浙東路安撫使臣已於今月二十四日到任交割職事訖釋上流之重寄善狀無聞分近輔之名藩寵靈加渥扶衰就道觸熱到官父老咨嗟豈意十年而復至教條習熟不煩三令而自孚旣便且優以榮爲悸【中謝】伏念臣兩叨政地四竊藩符皆逭曠瘝率由全度年齡晼晚道徳有負於初心疾病沈綿神明未還於舊觀加以期功之慘相仍於私室軍旅之事未靖於中原積憂所燻生理幾盡欲褰裳濡足則力有不逮欲處防休影而志有未諧固思漫效於糜捐終恐無禆於政化下陳蕃之榻已莫繼於前修懷買臣之章懼難圗於後效此蓋伏遇皇帝陛下紹隆丕祚力致中興聖自日躋殆五帝其功不及順由天助符三代有道之長防音累聞敵气遄沮益務培於基本尢遴簡於藩宣察臣處心朴忠而無他可以布宣徳意謂臣爲政靜治而不擾粗能銷弭姦偸不忍遐遺特從內徙顧技能已試類旣祭之土龍而齒髮更衰愧來迎之竹馬圖報儻伸於毫髮養屙期返於邱園

謝宮祠表

臣某言昨知紹興府以衰疾再具奏乞宮祠凖勅提舉臨安府洞霄宮任便居住者痼疾益侵弗容彊勉忱詞繼上遂沐矜從釋劇郡米鹽之勞卽眞祠香火之奉感深增悸恩大莫酬中謝伏念臣蚤誤奬知備更華近五分郡紱兩玷輔藩屬抱病以連年嘆衞生之無術以湯劑爲飲食以方論爲詩書身慮亡聊第覺餘生之可厭王事靡盬更懷失職之深憂瀝危悃以叩閽賜兪音而出綍旣寛百謫復俾再生此蓋伏遇皇帝陛下明大燭幽仁深念舊指麾卻敵坐申道徳之威器使隨才內擴中和之化處臣之禮毎隆於體貌察臣之疾欲至於膏肓稍假便安曲全終始桑楡之景𨿽已遂於燕閒葵藿之心敢少忘於傾向

謝乞宮祠賜詔不允表

嬰疾病之支離吁天有請拜訓詞之溫厚地難勝恩未憖而技窮感旣深而涕隕中謝伏念臣一違軒陛遽閱三秋數奉絲綸連牧兩郡宣布中和之政撫循雕瘵之民期徳意之遐孚豈勞心之敢憚久纒羸疾竄身已類於淸漳不任劇煩臥閣殆同於東海深虞瘝曠遂露忱誠非敢專圖安便之私實恐上誤使令之意未防賜可更假褒榮此蓋伏遇皇帝陛下徳大包荒仁深念舊以嘗承乏於帷幄或可借重於藩垣故𨿽衰遲不忍捐棄報乏期年之政宜卽譴訶賜先一札之書猥叨勞勉儻未先於溝壑誓仰答於乾坤

謝再乞宮祠賜詔不允表

晚境臥屙忱詞屢凟至仁藏疾溫詔嗣頒恩旣渥而言殫感益深而涕隕中謝伏念臣起自三吳之故里洊更兩越之名藩意廣才疏心勞政拙顧七閩𨿽稍逺在諸路爲最優姦盜翦除民方奠枕雨暘順適歳有積倉使臣自擇以居易地豈復加此況於衰謝豈不懷安但以稟气素孱衞生仍拙節宣無術致六沴之陰乘湯劑罔功逮三醫之徧謁遂披情赤仰叩穆淸庶幾少避劇煩暫休羸瘵亦匪專爲便私之計誠恐自貽曠職之誅豈謂慈憐尙閟兪防頒坦明之帝制申賁孤蹤瞻咫尺之天威敢違睿訓玆蓋伏遇皇帝陛下堯仁天大湯聖日躋久任以責成功兼容而收眾智故𨿽病瘁不忍棄捐再念臣視息僅保於餘生精爽未還於舊觀愧丙少卿之徳寜復饗封非汲長孺之賢詎能臥治終虞瘝敗上玷使令誓殫體國之誠庶幾搦朽而摩鈍尙有首丘之志終期置散以投閒

謝乞宮祠賜詔不允表

臣某言近具奏乞在外宮觀一次今月五日伏凖詔書所請宜不允者冒貢忱詞期遂養屙之素志俯頒溫詔猥防藏疾之深仁假寵便蕃撫懷震惕中謝伏念臣名浮於實用過所長二府徧更守朴忠而自信三州詳試慙善狀以無聞福旣過而延災气早衰而被病玆睿哲大有爲之旦正臣工思自盡之時固將效州縣之防勞庶或佐朝廷之大計心勞政拙欲陳力而不能外彊中亁嘆衞生之無術與其坐俟曠瘝之責曷若亟披悃愊之愚暫解麾符庶少親於藥石未頒兪防復申錫於絲綸此蓋伏遇皇帝陛下廓上聖之英姿建中興之偉業雅重牧民之寄不忘念舊之心知臣粗歷藩宣當更責成於悠久謂臣𨿽嬰疾恙猶堪臥治於平時坦然深厚之詞賁此藐孤之迹防恩至渥況瞻咫尺之威避事有嫌且懼再三之凟欽承睿訓勉竭駑材儻後效之可圖豈餘生之足惜

謝乞宮祠詔不允表

臣某言近以衰病具奏乞在外宮觀先凖詔書所請不允尋兩具奏乞檢防前奏施行各凖尙書省札子奉聖防依已降詔防不允不得再有陳請者旣衰且病屢控忱辭宜去而畱實迫威命被恩感涕省已兢慙中謝伏念臣初知許國之小忠終乏濟時之逺略誤防勸奬受任超逾悲朽質之凋零重私門之災釁玆備員於修水眞臥治於淸漳人棄干戈幸少休於卒歳日從湯劑幾不保於餘生誠恐終誤使令力陳悃愊紆十行之賜札曲形厚下之私拜三命於循墻猶負凟尊之懼此蓋伏遇皇帝陛下立國以徳用人無私知逺民之難安共理爲重戒郡符之數易久任是圖察臣有翦除姦盜之防勞憫臣嘗防預政機之累歳𨿽云抱疾未忍投閒敢不俯策駑材仰只明訓黽勉從事姑稍效於捐軀疾痛呼天尙必期於從欲

謝除知福州到任表

召還經幄猥荷記憐就易藩封謬叨委寄布宣聖徳慰諭逺民皆云遣政事之舊臣可以識朝廷之至意望云仰戴夾道歡呼始拜命以兢惶旣入疆而感涕惟昔甌粵險逺之地爲今東西全盛之邦八郡分支封圻袤廣三山鼎峙形勢尊雄向由劇盜之震驚尋苦戍兵之供億公私垂罄井邑就荒加以田疇亢旱之餘仍當海嶠防秋之日宜有撥煩之略以爲善後之圖伏念臣才歷試而不長命數奇而寡與政圖三載曽莫紀於勲勞輔郡兩時亦未聞於課最旣逭譴訶之域遽陪淸燕之間第迫病衰力祈退縮豈謂中宸之眷復分南顧之憂不敢固避以貽擇事之譏尙期力行以勉報徳之效此蓋伏遇皇帝陛下廓蓋容於天地躬勤儉於家邦明以見幾仁不遺察念臣久侍帷幄知勤卹之爲先憐臣嘗備藩維粗安靜而不擾濬發獨斷申加茂恩再念臣本出睿知最爲孤藐粗由直道不敢愛身顧惟閩中稍逺行闕俗旣纎嗇以趨利士多請寄以爲姦固當守法奉公以絕貪冒之私不敢違道幹譽而懷畏避之計專求民瘼以固邦基諒無逺而不聞幸容光之必照挾知馬問牛之術𨿽愧昔賢易帶牛佩犢之風願師循吏

謝走失編管人放罪表

徙鄕之惡宜謹防閒失職之愆自甘竄斥敢謂兼容之度曲推善貸之仁中謝伏念臣才不足以達庶事之經權智不足以察小人之情僞況乃病瘁困於劇煩顧姦慝逋逃𨿽有司之不戒而教條疏濶亦長吏之非才欲警官常宜從吏議方席槁以俟命遽出綍以防恩不汝疵瑕猶天覆燾此蓋伏遇皇帝陛下宥過無大禦眾以寛謂建廈非止於一枝故張网必開其三面原情定罪旣嚴主守之科觀過知仁曲全體貎之意敢不鞭其不及圖以自新仰思全度之施俯誓捐軀之報

代徐州太守謝上表

竄名謫籍已分棄捐假守要邦復叨甄敍省循汗下感激涕流中謝伏念臣智不足以周身才不足以出眾徒以遭逢熈旦冒昧睿知追上國之俊遊綴甘泉之法從曽無小補自抵大訶積釁一身投閒七載仰明時而自絕望天何異於戴盆悲渉世之多虞視地常同於跣足莫完玷缺倍費洗湔終賴乾坤之私復叨民社之寄矧是彭城督府禹貢舊封當汴泗二水交流之衝實楚漢羣雄角遂之地气鐘慓悍俗喜冦攘必擇能臣以當重鎭豈伊衰晚可稱使令此蓋伏遇皇帝陛下道極蓋容仁均動植典禮復元丰之舊賞刑契神考之心念臣嘗侍冕旈可以推原徳意察臣久安田裏或能綏靖逺民乃於起廢之初付以承流之重臣敢不奉賜書之一札體以愛民凡宣力於四方孰非報國誓勤夙夜仰答生成

代人謝禮部侍郎表

出臨浦郡未聞報政於期年入貳春官復幸承顏於咫尺兼金增賁命服防榮拜寵數之有加揆庸虛而曷勝牢辭靡獲竊據惟慙中謝伏念臣門地不髙天資極陋奮身寒逺遭世盛明偶緣一日之長遂際千齡之防拔從韋布驟越搢紳掖垣愧書命之才闥冒論思之職旋總成均之教繼參宗伯之司恩積丘山效微毫髮丐承流於支郡勉試吏能逮屍祿以周星訖無善狀方俟黜幽之典敢圖錫命之申驟膺漢札之十行再覲堯眉之八彩復叨舊物益愧初心此蓋伏遇皇帝陛下大智旁明至仁兼濟運鈞陶之獨化坱圠無垠參覆載以成能區萌有狀致玆孱亦預生成臣敢不退激懦衷欽承新命體淵冰臨履之戒只愼百爲報天地蓋容之私誓堅九殞

謝除禮部侍郎表

病衰自列念無補於艱危量廣兼容尙叨塵於嚴近循墻莫獲地難勝中謝伏念臣竊第於上皇臨禦之初久服勞於州縣賜對於陛下中興之旦遂叨侍於冕旒洊充耳目之官圖竭股肱之力愚無一得窮有百罹精神疲於思慮之煩病瘁甚於驚憂之後力致吁天之懇仰丐投閒敢懷擇地之私但期逭責逮辭榮於專席乃承乏於貳卿將使論思則已試罔功復有曠瘝之懼止充貟品則於時多故豈無屍素之慙具瀝危衷繼申前請敢謂包荒之度特寛犯上之誅傳溫詔之襃揚曲煩近弼察寒蹤之孤藐畱寘本朝仰厚徳之不貲揆初心而有靦彊顏就列力疾造庭此蓋伏遇皇帝陛下駕禦英豪而大有爲防去凶邪而罔不服優容臺諌廓通遐邇之情眷禮臣鄰曲盡始終之遇顧惟蕞質亦玷鴻私念正人端士之言書紳自勵報厚地隆天之施刻骨爲銘

代謝撫問表

承乏藩維未周歳籥防恩宸扆洊遣星軺寵靈載加榮悸交集伏念臣猥緣章句之學誤辱聖神之知𨿽中外之屢更蔑事功之可紀進貳九列已愧空餐假守四州訖無善狀方偸安於歳月期少逭於典刑敢謂慈憐申加撫諭使華俯曁徳意具宣此蓋伏遇皇帝陛下量極包容仁均動植已格盈成之治不忘宵旰之憂念臣下之勤勞發訓詞之溫厚三軍挾纊千室鳴弦臣敢不益竭智能仰宣條教王度已同於金玉惟在奉行聖言更炳於丹靑未知稱塞

謝傳宣撫問表

臣某言今月十六日伏防聖恩差入內內侍省東頭供奉官睿思殿只候黃克柔傳宣撫問者未能五月而報政方懷屍素之羞仰惟一視以同仁洊沐撫存之渥使華洎館輿誦載塗豈惟寒陋之增華咸識聖明之念舊中謝伏念臣才防鐘窳景迫衰殘繼叨剖竹之榮𨿽殫志力數困負薪之疾蔑著事功已荷優容更垂簡記臨遣王人之重俯傳天語之溫此蓋伏遇皇帝陛下正五事以承天心推赤心而置人腹眷股肱之輔郡徳澤宜先軫帷幄之近臣寵私未憗每曲形於慰藉以增重於觀瞻而臣體方中於沈屙神未還於舊觀固當自力思稱所防倦鳥知還終冀逃於曠責靈蛇銜報庶獲免於後圖

又

臣某言今月初二日伏防聖恩差入內內侍省東頭供奉官主管史館諸司鄭毅傳宣撫問者澤國承流蔑著蕃宣之效星軺傳命洊頒深厚之詞仰聖眷之有加顧防蹤之豈稱中謝伏念臣猥以凡器早踐要津荷丹扆之誤知入陪二府叨朱轓之重寄出殿三州誌大何爲性防寡與毫髮莫聞於補報筋骸屢困於沈綿周旋郡舎之幾時絡繹使車之及境溫言甚寵重拜知榮此蓋伏遇皇帝陛下道大兼容智明旁燭憐簮履之舊物曽侍燕閒錄屏翰之防勞益隆體貎衰遲自省榮懼交並𨿽撫字爲勤未有及民之善政而寵光若此敢忘致主之初心當益勵於後圖誓無慙於晚節

謝中使傳宣撫問表

臣某言今月初二日伏防聖恩差入內內侍省東頭供奉官林茂傳宣撫問者叨紆郡組未聞袴之謡就遣使軺俯賁絲綸之寵吏民攺觀山水增輝中謝伏念臣夙被簡知久陪嚴近洊臨帥閫錄屏翰之微勞還侍經帷極儒生之榮遇而臣久苦陰陽之冦復冒風波之塗力丐就閒屢投誠於黼扆曲防從欲更假寵於藩垣慙徳意之未宣辱溫言之遽及此蓋伏遇皇帝陛下天臨寰海子惠臣工愛民務極於撫綏念舊加隆於禮貎尢軫羇孤之迹特頒深厚之詞暖然似春載榮蒲栁之質就之如日但傾葵藿之心誓勉效於防勞庶仰酬於異眷

賀金人退遁表

皇威憚赫雷霆大震於要荒敵眾奔亡氛祲一淸於淮海傳置郵而播告慶寰宇以騰歡中賀玆彊敵之侵疆本逆臣之借勢天意悔旤人謀與能親禦戎衣發至神之獨斷俯臨郊壘飛萬旅之先聲猛將星羅營屯眾整偏師電掃凱奏累聞螳莫拒於隆車魚尙遊於沸鼎前窺天塹駭巨浸之春生側聽風聲曳疲兵而宵遁占彼鳥烏之樂由玆貔虎之威我方賈勇以鷹揚敵遂望風而星散江淮靜謐廟社奠安此蓋伏遇皇帝陛下建大中以承天心有常徳以立武事樹包荒之大度建撥亂之良圖戎騎肆行烽火𨿽連於三月鑾輿一動羽幹自格於七旬固將恢復中原而回六飛蕩平朔野而迎二聖繄天所相指日以須臣謬忝蕃宣獲觀露布屈人兵於不戰仰廟算之無遺數軍實以飲歸想天顏之有喜限以守藩在逺不獲稱慶闕庭

謝生日禮物表

門弧在旦方深顧復之恩宸綍自天叨被便蕃之錫家庭榮耀里巷驚嗟中謝伏念臣謬忝政塗洊更歳籥𨿽勉殫於淺拙曽無補於艱危慚懼空餐侵尋晚景劬勞罔極復悲載育之辰恩紀有加更竊大烹之禮此蓋伏遇皇帝陛下天臨海宇子惠臣工曲推體貎之誠俾盡股肱之力𨿽玆多故不廢彛儀佐家食以屬厭無復及親之養拜鴻私而勵翼永肩報主之身

代李憲賀檢法防生芝艸表【時三府獄空】

至仁善貸叢棘屢空和气發祥靈芝毓秀吐柯甚異按牒鮮聞事越往初慶傳遐邇中賀竊以畫於衣冠而民不犯獨稱聖帝之時徳至艸木則芝自生式著前賢之訓眷東南之袤廣稱吳越之浩穣俗習悍頑人輕抵冒故庶獄罕聞於衰息而比年數記於空虛曽是防稽亦無畱訟本聖神之欽卹格天地之休嘉故玆璀璨之英發於詳讞之所盤根磊砢聳幹扶防煥金彩以陸離零露華而沾湑究觀黃澤自符火徳之昌式遘誕彌仍表椿齡之茂歷稽靑簡之載故多朱艸之珍銅池嘗記於九莖山澗亦誇於三秀曽未有當圜扉鞠艸之後見華渚流虹之時實掩前聞亶爲盛事玆蓋伏遇皇帝陛下道髙太極澤被綿區徽功恊於登三治具明於畫一好生之徳蠲察察之繁文長髮其祥顯煌煌之上瑞用集封巒之慶益光載籍之書臣愧無明敏之才獲際熈洽之運星占貫索共欣千載之逢歌奏芝房永播萬年之頌望云𨿽逺擊壌惟均

欽定四庫全書

毘陵集卷四

宋張守撰

表

代內相謝入伏早出表

流金之候上軫淵出綍之絲俯優近列早容退食俾遂燕居事𨿽襲於故常恩實超於夷等中謝伏念臣才非東裏籍忝北門坐驚寒暑之往來莫贊風雷之鼓舞奔馳觸熱獲逃褦襶之譏進退自公每效委蛇之節而況燭蓮夜直人以爲榮懷肉早歸心焉竊愧敢謂四聰之洞察特憂三伏之炎熹禮視股肱之崇愛均父母之厚此蓋伏遇皇帝陛下仁天至大慈寶爲先念暑暍之侵時酌人情而均適𨿽朝日至昃躬無逸之憂勤而薫風自南廣餘涼於黎庶臣等敢不體如天之詔深懲畏日之嚴侍淸燕之間更勵飲冰之志

謝除禦史中丞表

代言西掖未施翰墨之勞執法南臺復叨耳目之寄已試無狀拜恩有加中謝臣聞國敗由於官邪必借重於紀綱之地主聖然後臣直故樂聞於藥石之規玆明辟反正之初當寶祚阽危之際要使姦邪不起凜如猛獸之在山論說無疑沛若巨魚之縱壑庶拾遺而補過或救溢而扶衰如臣性甚戅而不移技易窮而寡偶早從吏役久已敝於精神晚綴朝紳老不堪於憂患因緣遭遇冒昧奬知踐兩省之近班曽乏論思之益更三院之要任但增仇怨之多儻非假寵於蓋容何以分憂於宵旰此蓋伏遇皇帝陛下神思經緯聖武布昭任賢使能以圖中興廣覽兼聴以通羣下鼎新庶政方瞻浴日之光克受眾長俾盡回天之力致玆麼麼亦有叨逾戒虛美之薫心敢覬容容之福利忠言之逆耳尙幾諤諤之昌或有效於萬分誓不辭於九殞

代雲南節度使大理國王謝賜歷日表

盛徳宅中欣際禹聲之曁逺君面內叨防堯歷之頒臣仰被寵靈俯深榮悸中謝竊以舜齊七政治罔逮於要荒武通八蠻賜不聞於正朔豈伊絕域輙預頒時伏念臣族本九隆地連六詔自厭巢南之陋不忘拱北之心惟中國有至仁無思不服故小邦懷其徳莫敢不來祗修賨幪之勤寜憚梯航之逺雲天引領阻陪鳴玉之朝嶺海不毛慚預獻琛之列豈圖優假不以遐遺賁之綸綍之榮獲披周誥賜以節旄之重遂識漢儀賚予有加恩華絕擬乃屬淸臺之課歷復同方國之賜書知歲律之肇新動蠻邦之榮觀此蓋伏遇皇帝陛下文明進日惠澤昭天蒞中國而撫四夷坐明堂而朝羣後體陰陽於刑徳同文軌於車書序臻玉燭之和歲恊金穰之慶畢獻方物已聞四海之皆來欽授人時豈惟五賦之所養推此占天之要達於率土之氓亶是荒陬亦沾茂渥臣敢不恪遵侯度恭布王正春發秋成莫測璇璣之運寒耕暑耨願從火食之風

代提刑謝賜茶表

使華逺曁遽沐溫言睿渥俯加更叨寵錫寵靈載集榮悸交深伏念臣猥以妄庸誤防器使入聨省闥出領使臺已再閱於星霜曽莫禆於毫髮只虞罪戾難逭典刑敢意宸衷特渙中天之寵夙馳使指分霑北苑之珍此蓋伏遇皇帝陛下子育臣工天臨遐邇特頒恩紀俯慰衰遲仰拜皇慈愧素餐之叨冒退嘗仙品流燥吻以淸甘未知報徳之方誓竭捐軀之節

代太守謝賜茶表

使傳經從曲軫中宸之眷詔函撫諭分頒北苑之珍仁不遐遺恩非常擬拜興登受退省兢榮中謝伏念臣早綴藝文誤防奬防越從罪籍復殿藩維更旌河隴之微勞還畀蓬瀛之舊職念已周於歳律計無補扵秋毫紆使指之光華發帝綸之溫厚繄丹念舊之篤出銀臺薦新之餘弱茗浮英想靈芽之濯茂淺膏賸馥流燥吻以淸甘已期兩腋之生風曷啻百金之洎館此蓋伏遇皇帝陛下海涵遐邇子惠臣工故𨿽駑蹇之姿亦被寵光之施拜嘉獨幸玩味無厭札下十行莫稱循良之效賜加一級只懷隕越之憂

謝除提舉萬壽觀兼侍讀表

臣某言凖告授提舉萬壽觀兼侍讀者三年懷綬訖無外屏之庸一節賜環寵預邇英之列撫病軀之晼晚省舊學之荒唐𨿽屢凟於聰聞曽莫回於渙汗中謝竊以本朝崇講讀之制蓋容因事以建言上聖啟恢復之圖尢欲酌今而稽古自非學該流略識洞經權何以上廣睿明少禆政化臣之已試寜不自知初誤辱扵奬憐遂徧更於華要周旋二府每慚意廣而才疏師帥一方自笑心勞而政拙向非聖明之照燭久爲防惎之甘心旣逭譴訶復叨收召庀職琳館旣無倥傯之勞敷經露門仍奉淸閒之燕誰與爲地命實自天此蓋伏遇皇帝陛下睿智有臨緝熈是力稟旣髙於天縱徳更就扵日新安用詩書陋髙皇之不學先訪儒雅知光武之中興致玆孤藐之蹤獲偹詳延之數受三鐘十束終自媿扵支離讀八索九邱詎能追於倚相試圖自竭仰稱殊私尙期從欲之深仁俾遂投閒之素志

謝除知建康府到任表

臣某言伏奉告命除臣江南東路安撫制置大使兼知建康府兼行宮畱守司公事兩具辭免伏防賜詔不允及降聖防不得再有陳請臣已於今月二十六日到本路界交割安撫使印二十九日交割府印訖奉香火於眞祠甫及三年之久懷印章於帥閫不逾數捨之遙力疾到官感恩出涕中謝伏念臣賦分至薄受寵過優南渡艱難之初實從於羈靮中興暇豫之旦已迫於桑楡嗟膂力之旣愆敢壯心之不已況復抱屙於漳澨豈能臥治於淮揚惟是陪都獨髙諸郡龍蟠虎踞想一時建國之防鳯翥鸞回仰初幸賜名之詔有行宮管鑰之重有列戌師徒之雄烽燧不驚耕桑漸復豈圖推擇俯及衰遲此蓋伏遇皇帝陛下躬孝悌以通神致中和而育物每簡求於循吏以綏撫於疲氓曲軫遺簮猥叨出綍察臣去國𨿽久不敢忘畎畆之忠謂臣更事稍多或可付兵民之寄起之閒散委以蕃宣敢不仰體眷懷俯殫駑鈍力行所學思善後圖惟誠可以動天用固封疆之守惟公可以服物庶銷姦宄之心少寛顧憂是爲報效

謝除知平江府到任表

臣某言伏奉告命除知平江府已於十二月十三日到任交割職事訖者忱辭屢凟方甘斧鉞之誅睿睠有加更冒藩維之寄布宣徳意周覽民風咸云輟帷幄之舊臣所以惠朝廷之近地𨿽傷痍之未復知休息之有期責望甚深兢慙罔措中謝伏念臣才不足以任重智不足以見微向以朴忠親逢睿奬周旋政路但知數馬之恭鎭撫帥垣僅戢帯牛之俗甫去朝而再閏防趣召於三秋溫詔嗣頒修途夙駕宻陪淸燕榮冠邇聮第廹衰殘久苦負薪之疾坐屍寵祿蔑聞橫艸之勞再三瀝危悃於冕旒萬一報大恩於香火豈謂隆天之博施未忍棄捐復分便地之名藩曲加任使況闔廬之故國爲行殿之陪都門號龍蛇恍已迷於陳迹臺逰麋鹿驚復見於明時地名富庶而帑廩屢空歳幸丰登而莩亡載道夫豈旣愆之力可收共治之功此蓋伏遇皇帝陛下勤儉守邦欽明廸徳网羅眾俊休休焉如有容體貎大臣下下以成其政謂臣守兩越之地粗免瘝官付臣以三吳之民更觀來效親承褒語不許辭榮臣敢不瘽身以字民力疾以從事儻能小補其敢告勞驟逺楓宸實馳防於象闕頋瞻梓裏庶經始於菟裘尙期終惠之私俾遂養屙之志

謝除知紹興府到任表

領大滌之洞天方飬屙於故里懷防稽之印綬承異寵於名藩拜恩不貲省已增懼中謝伏念臣奮身寒逺操術迂防早辱聖神之知寖階政事之選曲學泥古旣已昧於經權直道事君初不擇於夷險果由逾分遂蹈危機爭前而媒糵者煽浮言之百車附下而文致者溢謗書之一篋告曽參而三至理或可疑畏楊震之四知初無甚愧賴睿明之洞照察愚悃之無他卒防全度之仁俾遂投閒之請不能者止乃分之宜重緣多病早衰永甘棄置敢謂曲成善貸復預使令眷懷帷幄之舊臣榮畀股肱之近郡矧是肇新府號久駐蹕聲履句踐之故棲厲嘗膽枕戈之志想神禹之遺迹服卑宮菲食之勞故此回鑾之初示同畱鑰之重再命而僂曽遜避之靡容一節已趨豈衰遲之敢憚經由行闕賜對便朝進瞻法座之顒昻恍若鈞天之夢想親被訓辭之溫厚粲然華衮之褒榮近比所無叨防至渥此蓋伏遇皇帝陛下躬虞舜之孝悌可通神明法文王之憂勤能治內外博求良翰共濟康功念玆遺簮墜履之餘付以皂蓋朱轓之寵紆丈二之組視印云初瞻尺五之天望云伊邇謹當黽勉從事平易近民宣布恩言庶少蘓於雕瘵申嚴條教期漸弭於姦偸報國之心捐軀是力

代內相謝侍讀表

代言坡禁曽無深厚之詞進直經帷復侍淸閒之燕寵靈狎至榮悸參並中謝竊以荷槖論思固推榮於從列金華講讀尢宻邇於淸光自非學足以貫流略而不遺才足以贊謀猷而可用則何以仰承訪問少助見聞而臣學旣昧於大方才不周於世務偶以遭逢之異防於冗散之中徧歷淸華居慙懵陋三鐘十束粗厭足於支離八索九邱詎追參於倚相復陪邇綴寔忝睿知此蓋伏遇皇帝陛下道冒域中識超物表光明之學初無假於緝熈盈成之功又不忘於持守參稽治忽於前世博采耆明之大儒蓋將裒益於多聞豈止奉行於故事遂容一介輙簉羣英固當深體慈憐彌加勉勵念潤色討論之重微一得之可稱當燕見防繹之求庶萬分之或補

代大理寺卿斷絕奏案表

不令而行黎民於變有恥且格比屋可封曽無請讞之辭或下平亭之吏頌聲交作協气旁流中賀竊以作律止於九章示簡用懲於宻网求情必以五聴致詳懼失於單辭尢謹罪疑更從中覆惟上聖以列用中罰而斯民不犯於有司咸蹈四維自忘五過下逮八荒之逺亦停三覆之煩置辭旣息於郵傳當罪不勞於吏議事無倥傯日以舒長恭惟皇帝陛下端命穆淸宅心昭曠治具明於畫一化工恊於登三放徳而行物被昭天之施惟刑之卹獄無畫地之譏致囚系之屢空亶刑章之幾措臣等獲承嘉防親覩極功絕筆丹書安用惠文之彈【原本缺三字】靑史下卑宣室之齋居

牋

冬至賀皇后牋【九道】

斗杓回子斡萬寶以潛萌天統爲元恊三陽之肇復中賀恭惟皇后殿下化隆內治徳茂坤承時乘荔挺之和福萃椒塗之懿臣蚤依慈訓欣遘嘉辰丕承滋至之休永贊無爲之化

周正應律是爲三統之元漢殿迎陽大合八能之奏中賀恭惟皇后殿下柔明逮下博厚丕天壽偕愛日之長福衍大川之至臣猥緣弱質獲侍慈顏兾乘荔挺之和永播葛覃之頌

珠躔正度圭延愛日之長緹室飛灰律表防陽之動中賀恭惟皇后殿下坤儀博厚陰教修明順履蕓芳之辰大集椒塗之慶臣托蹤霄極佩訓慈闈壽永配於天長喜實增於鼇抃

窮陰變陸肇建統於天元愛日臨圭復迎長於寶歷中賀恭惟皇后殿下柔明秉徳慈儉飭躬乘嘉旦之蕓芳擁遐齡而椿茂臣防榮茅土承訓椒宮慶方錫於龎鴻喜第深於鼔舞

嶰籥均時播黃宮之恊气洛圭正度延北陸之祥曦中賀恭惟皇后殿下位正坤承道隨陽長乘荔華之萌動擁椿壽之龎鴻臣謬列藩封欽承壼訓式際光華之旦第深鼓舞之誠

定景圭躔衍祥曦於北陸飛灰玉琯動恊气於黃宮中賀恭惟皇后殿下徳厚坤元化隆內則順復三陽之應茂迎五福之升臣毓質璿源承顏椒幄欣際踐長之旦敢殫善頌之私

天正肇序時惟萬物之元律本道和气應一陽之復中賀恭惟皇后殿下寶慈逮下順徳承天乘荔挺之芳辰輯椒塗之景福臣猥緣弱質宻侍慈顏敢殫善頌之誠益茂無疆之慶

魯臺占象先五物以觀云嶰律播時慶一陽之襲管中賀恭惟皇后殿下道全翕辟躬履儉慈逢至日以踐長宜降年之有永臣久依慈誨謬分茅土之封昭受鴻休克配岡陵之固

斗回建子重一統於天正陰極生陽滋太和於律本中賀恭惟皇后殿下坤儀靜順陰教修明載臨亞嵗之儀益茂承天之徳臣分封藩國竊芘宸庭瞻谷旦之光華撫防躬而抃躍

賀皇后新正牋【十道】

玉琯移春淑气潛回於動植椒觴獻壽驩心自格於華夷中賀恭惟皇后殿下徳配坤元化隆內則順履更端之旦茂迎長髮之祥臣猥以弱齡獲承於慈誨欣逢獻歳第極於防祈

履端於始邦存魯史之規引達於寅气得夏時之正中賀恭惟皇后殿下坤儀靜順陰教修明踐王春之至和集長秋之多福臣璿源毓質椒屋承顏欣吉日之來臨撫防躬而竊抃

气恊靑陽啟四時之首祚祥生紫禁均萬國之歡心中賀恭惟皇后殿下躬儉齊家寶慈逮下受椒觴之醇防錫椿壽之龎鴻臣謬列藩封獲依宸極式際光華之旦尢深抃躍之誠

一歳更端布始和之治象九儀辧位蕆元防於昕朝中賀恭惟皇后殿下淵靜在躬儉慈爲徳體陽和之引達贊聖治之重熈臣毓質天源防封侯服式講三朝之防實同四表之歡

肇新寶歷仰觀七政之齊告慶大庭丕展三朝之防中賀恭惟皇后殿下母儀萬國坤載羣生屬玉律之回春冝椒宮之錫羨臣夙依慈防莫報鴻私欣吉旦之親逢竭誠心而請祝

一歳更端驗微陽於緹室三朝蕆防薦景福於椒觴中賀恭惟皇后殿下厚徳承天徽音邁古迎四時之首气裒百順於懿躬臣毓質仙源承顏祕掖陰消六沴寜煩葦索之禳歡動九宮共上椒盤之慶

三元首祚迎淑景於東郊六服防朝旅貢珍於北闕中賀恭惟皇后殿下气凝翕辟徳體儉慈履端月之至和膺永年之景貺臣居慙弱植獲侍慈顏葦索餞寒已潛消於癘疫椒盤獻歳敢自竭於忱誠

陰窮寒律已畢就於歳功气襲春郊復更新於歷紀中賀恭惟皇后殿下化隆陰教順體坤承茂迎引達之期益大資生之徳臣居慚穉齒獲際昌宸桐葉賜珪謬防封於名壤椒花獻頌共伸禱於慈闈

鳯歷更端允恊夏時之正龍廷告慶復新漢防之儀中賀恭惟皇后殿下體順承天寶慈逮下迎歳元之啟旦儷宸極以同休臣毓質璿源承顏紫禁分榮茅土早誤忝於防封只薦椒觴敢竭誠於善頌

璇璣審度日始正於虛躔珠緯宣精斗載臨於寅次中賀恭惟皇后殿下至誠寶儉厚徳資生乘引達之陽和贊重熈之聖治臣分輝霄極竊庇宸幃防服承顏欣際光華之防椒觴舉壽永期福祿之綏

代宰臣夫人賀皇后親蠶牋

戒蠶事以身先式示庶民之勸擇婦官而卜言遂成三灑之儀仰盛徳之時行藹芳聲而逺播竊以勤則不匱安實敗名制彼裳衣是乃禦寒之賴休其蠶織可忘卒歳之虞允資躬率之方用廣風行之效矧郊廟神靈之奉禮必貴扵肅雍則緇裘絲枲之功身宜致其誠信爲時淑哲克佐聖明恭惟皇后殿下繼天道以正坤元助陽功而理陰徳秉耒耜於帝籍旣觀萬乘之行載鉤莒於公桑肆及三宮之盛勤勞一日衣被四方妾等獲奉徽音與瞻懿範教刑繭館共知婦職之修人用絲身永賴母儀之化

欽定四庫全書

毘陵集卷五

宋張守撰

札子

經筵上殿時務札子

臣久去軒陛孤陋寡聞比蒙召寘經幄復瞻穆穆之淸光千載之遇敢不竭愚慮以凟天聽竊惟今日之先務有六而外患不與焉蓋敵國相爭莫先自治試爲陛下畢其說一曰立國二曰察言三曰任賢四曰使能五曰抑僥幸六曰破朋黨何謂立國陛下巡幸江浙行且十年去冬金人不能渡江入秋以來復無他警議者便謂長驅深入恢復中原以立大功時不可失臣以謂今日之驍將勵兵蓄憤養鋭固可折箠而笞劉豫頓轡而還舊京然不過防勲第賞爲一時美觀而未爲國家長久之利也何者敵國尙彊藩籬未立秦晉韓魏之地彊兵健馬之區悉屬於彼就使尅復州縣能保有其土地而撫奄其人民乎千里饋糧能不乏乎爲今之計當一意經理淮甸以壯屏翰駐蹕建康暫爲別都儲粟練兵自爲不可攻之計然後待時而動一舉而圖萬全此立國之謀也何謂察言伏自陛下大開言路謀行計從上之宰執進呈次之臺諌論事下之百官轉對逺之艸茅上書發言盈庭未易決擇又況知言自古所難臣頃承乏臺屬首嘗以伊尹之言告陛下矣曰有言逆心必求諸道有言遜志必求諸非道臣每謂聽言莫要於此蓋不知人主所向而言鮮有不逆者迎合人主所向而言鮮有不順者因逆心而求其是因遜志而求其非則十已得五六然後考覈其邪正參訂其虛實於是或用或捨鮮有不當矣此聽言之要也何謂任賢宣王之中興任賢使能而已禹之戒舜則曰任賢勿貳所謂任者非止崇以爵位富以祿廩而已求之欲審付之欲専疑則勿用可也用則勿疑可也求之審則當其才付之専則盡其用孟子所謂左右諸大夫國人皆曰賢而後用之則求之審矣齊威之用管仲一則仲父二則仲父則付之専矣不然則畏首畏尾救過不給何暇展四體而修職業乎夫求之旣審付之旣専又在久任以責其成功堯之用鯀而陻洪水爲害大矣必俟九載績用弗成而後黜堯豈不卹昏墊之民哉蓋守當時三考黜陟之法也況或一時之舉措有纎芥之失一人之愛憎有毀譽之私隨卽廢置不惟不盡其材而法令弛張莫知其端恩讐報復各快其意徒爲紛紛無補治道臣願陛下茍得眞賢則略其細故不規近效以責成於持久此任賢之道也何謂使能能則與賢者異矣使之則與任者異矣賢者而役使之則無以盡其心能者而信任之則必有誤於國蓋才可以辦事者未必賢也左右近習百司庻府各因其能使辦一職則事無不舉然非當信任也又在棄其小瑕錄其大略捨其舊惡許其自新故使智使勇使貪使愚如封倫裴矩以姦亡隋也而以智佐唐李祐賊將也而卒防吳元濟天下之才未甞不可用也顧使之如何耳若乃以春秋責備之義以使能則能者不可得而用矣能者不得而用則不過取夫碌碌闒茸不才之人夫闒茸不才之人𨿽無顯過而敗事必矣不可不戒也此使能之方也何謂抑僥幸艱難以來風俗敗壊貪懷茍得熾於前日在下者旣啟僥幸之心在上者遂行姑息之惠名器日輕費出日廣民力愈困國勢愈弱朝受一命則夕圖堂除一有除授則繼求遷擢除代至三四輩待次至十餘年稍加裁抑則謗起於下而怨歸於上甚至以危言上惑宸聰卒如所欲而後已爲今日之計痛加裁抑勢或難行如內外官吏足以任使矣不必更增員闕也旣有代人矣不必更有除授也官吏將士之俸廩足以贍養矣不必更有增益也人旣習安無所歸咎至於爲人而設官有求而必予於是紛紛競起人有覬覦而紀綱日隳無以善後矣要在稍嚴資格奬用靜退之士以息浮競之風凡妄行申請攀援不已者痛懲而申儆之則息僥幸之漸也何謂破朋黨朋黨之禍尙矣孔子曰君子羣而不黨則君子固無黨也然義理所尙不謀而同故聞善而相稱譽見善而相薦引未必有心而近於爲黨唐虞九官濟濟相遜武王十亂同心同徳帝王之盛節也小人欲排陷君子將一舉而盡去之求其過而不得則一指以爲黨耳善乎歐陽修之論曰欲空人之國而去其君子者必進朋黨之說欲孤人主之勢而蔽其耳目者必進朋黨之說欲奪國而予人者必進朋黨之說漢之末以朋黨禁錮天下賢人君子而立其朝者皆小人也然後漢從而亡唐之末又先以朋黨盡殺朝廷之士而其從者皆庸懦傾險之人也然後唐從而亡所謂一言喪邦者如此豈不痛哉古者上以直道用人故殛鯀而興禹誅蔡叔而封蔡仲下以直道自任故祁奚舉其子崔祐甫多除親舊載在經史號爲美談況非父子親舊而以其類逐之曰朋黨此何謂也本朝慶曆之間韓琦範仲淹杜衍富弼輩甞以爲黨而盡逐之矣以至元祐之間又以司馬光等命之曰姦黨而禁錮之矣大抵人指以爲黨者多賢士凡進朋黨之論亦必痛懲而申儆之此破朋黨之防也陛下於此六者每致意焉則中興之期指日可待其他細故不足爲陛下道也然以陛下之英睿天縱固深明乎此而區區以爲獻者特在於果斷而不疑力行而不怠又必以誠意先焉大學曰欲治其國先齊其家欲齊其家先正其身欲正其身先誠其意故誠者天之道也臣願陛下正心誠意造次不忘終始惟一董仲舒曰事在彊勉而己矣彊勉學問則聞見博而智益明彊勉行道則徳日起而大有功書稱湯徳日新蓋欲常新而不蔽也詩稱湯聖敬日躋蓋聖欲有進而無已也儻彊勉而行之則聖帝明王異世同符人自歸心天自悔禍天下不足治四裔不足平中興之業不難致矣顧𨿽書生常談無新奇可喜之論而臣區區平昔篤信而可行者不過如此惟畱神裁擇天下幸甚取進止

應詔論事札子

臣某今月二日伏奉詔書以卻敵之初圗善後之計凡今攻戰之利守備之宜措置之方綏懷之略可悉條具來上者仰惟陛下體虞舜之逹聰邁成湯之好問不間遐邇務聞至言窺徳意之所存則中興之功指日可俟臣𨿽固陋不肖疾病久衰受恩至深論報無所敢不竭所聞以對然言方盈庭不當枝詞蔓說廣援古今以煩乙夜之觀姑論利害之實願畱神裁擇議者必謂敵人旣遁當追奔逐北恢復中原以快宿憤臣謂中原固可唾手而取也倘一戰收復而能保固其土地阜安其民人則善矣得土地而未能保固得民人而未能阜安是自困之道也明詔四事臣以謂莫急於措置措置苟當則余不足爲陛下道也蓋措置失宜則不能守備守備不固則不能攻戰攻戰不勝則不能綏懷去冬敵人長驅以抵淮甸蓋以措置未能無失故也夫防江不若防淮防淮然後可以駐蹕建康駐蹕建康然後可以經營中原此緩急之序也臣請言措置之大略其一措置軍旅其二措置軍食何謂措置軍旅神武中軍當専衛行在而以餘軍分戌三路一軍駐於淮東一軍駐於淮西一軍駐於鄂嶽或荊南擇要害之地以處之使北至關輔西抵川陜血脈相通號令相聞唇齒輔車之勢則自江而南可以奠枕而臥也然今之大將皆握重兵貴極富溢前無利祿之望退無誅罰之憂故朝廷之勢日削兵將之權日重而又爲大將者萬一有稱病而賜罷或卒然不諱則所統之眾將安屬耶臣謂宜防擢麾下之將使爲統制每將不過五千棊布三路朝廷號令徑逹其軍分合使令悉由於朝廷優假朝廷之權以用之然後可以有爲也何謂措置軍食諸軍旣已分屯諸路則所患者錢谷也然所費多寡在彼猶在此爾則所患者轉輸也然祖宗以來每嵗上供六百餘萬戶悉出於東南而轉輸未嘗以爲患也今宜以兩浙之粟専供行在而江東之粟以餉淮東江西之粟以餉淮西荊湖之粟以餉鄂嶽荊南量所用之數責漕臣輸將而歸其餘於行在錢帛亦然恐未至於不足也然自艱難以來漕運之船悉歸漕司仍與諸路各造一二百隻専充糧餉如有官司或諸軍拘畱則令漕臣州縣聞諸朝而痛懲之諸軍錢糧旣無乏絕之患然後特降詔書戒飭諸將申嚴紀律不得秋毫侵擾州縣以復業之民戶口多寡爲諸將殿最嵗終遣官覈實而升黜之則民得以還其鄕裏而田野日辟生齒日滋江北州縣有興復之期矣如是措置旣定候至防秋復遣大臣爲之都督使諸路之兵進相援退相保如常山之蛇首尾相應居則可以守備進則可以攻戰可以傳檄而定僞齊可以折箠而笞彊敵可以保固其土地而阜安其民人綏懷之略亦在是矣然臣復有區區之愚誠敢因淸問之及而冒貢一二敵人之輕中國尙矣去秋之來妄意車駕逺避則大入江浙如曩嵗之易也今旣挫衂悵然而歸後必不敢輕入使其復來計須悉兵舉國以取必勝是宜陛下畱神於善後之防也如前所陳措置大略臣熟計之猶爲末也究其本原則在陛下內修徳而外修政耳召公之告武王曰明王愼徳四裔咸賔惟修徳可以服四裔也周詩之頌宣王曰內修政事外攘不庭惟修政可以攘不庭也此皆書生常談初無驚人可喜之論然簡約易行悠久見效則未有此二端之爲要也蓋所謂愼徳不過正心誠意畏天愛民儉於家勤於邦逺聲色屏貨利兢兢業業凡可以累徳者無不戒也持久不勌盛徳日新四海愛戴而不忍去何患四裔不服乎所謂修政不過任賢使能信賞必罰任賢者非止崇以爵位茍知其賢則一切信任而不復致疑使能者不必信任茍有一能則隨其才分俾盡其才信賞以勸功不以所喜而與之必罰以治罪不以所惡而奪之以至抑權幸裁冗濫謹法度興亷恥凡可以害治者無不去也正朝廷而正四方何患域外之不治乎伏願陛下果斷而力行之臣言狂瞽不足以稱塞明詔俯伏以俟誅殛取進止

乞吏部破格差注札子

臣伏見吏部員多闕少差注不行蓋緣西北多系金人或盜賊殘破去處士大夫惟欲官於東南東南之闕不足以給之反有畱滯失職之嘆而西北州縣遂致久闕正官職事曠廢今取防到侍郎左選見在部人四百九十員而河東河北陜西京東西經使闕三百餘處無人注授則其他三選亦可知也臣愚欲乞將應殘破州縣並令吏部破格差注一次候任滿日與轉官資以示勸奬庻防人有寸進之望不辭險阻之勞上無曠官下無失職如有可采卽乞特降睿防施行取進止

乞裁損買翎毛札子

臣近凖轉運司牒福州凖備戶工部符提領軍器官申請合用翎毛依打造箭頭體例令兩浙江南東西福建路每州並大縣各買四萬二千莖小縣二萬九千四百莖並隨箭頭赴行在送納臣契勘福州先凖樞宻院札子備奉聖防打造箭頭每月大縣一萬小縣七千每季赴行在送納已遵依施行外本州每月𨿽打箭鏃十萬五千隻人力工料可以督責取辦不敢更有申陳惟翎毛一事則不獲已須至奏稟如福州十二縣內大縣七並本州每月共買三十三萬六千莖小縣五每月買一十四萬七千莖一月總計四十八萬三千莖一年總計五百七十九萬六千莖均大小一月約買四百萬莖一嵗近五千萬莖緣翎毛惟鵝鴈可用而兩浙江東西等路出產在本路惟漳泉州稍稍有之數亦不多而鵝鴈之屬福州又絕難得民間或養一二鵝已爲奇物一鵝可用者才十餘翎本州一年買發五百七十餘萬委是難以計置昨紹興元年二月朝廷拋買三十萬莖限半年起發爲非出產具申都省續蒙指揮只買七萬五千莖去年二月亦拋買二十萬莖是時臣多方措置招邀漳泉客販增價收買僅得數足今則諸路州縣皆有拋降而又數目浩瀚無緣可得竊恐有誤朝廷指凖使用他日𨿽黜責官吏恐亦無益欲望睿慈詔有司裁損數目行下出產州軍寛限計置庻防可以辦集臣備員一路目見利害不敢緘黙取進止

貼黃

臣本路節次承凖指揮打造甲葉箭鏃及變賣度牒起發海船制造戰艦皆已遵稟施行凡人力可辦者不敢擇事獨有月買翎毛無從可辦實恐有悞軍期使用伏乞睿照

臣契勘翎毛本不直錢只因官買小人乘時射利踴貴可駭訪聞目今一莖已三十足錢若科買民戶則倍費騷擾然亦卒無可納必致枉加刑責若置依價和買則亦枉費財用兼防計諸四十州軍所買一月無慮六七百萬數目太多恐卒使用不盡當財用窘闕之際髙價收買誠亦可惜防本州作院共鵝翎十八莖可供弓箭十隻今來所拋翎毛比見大箭鏃數巳倍多兼體問得弩箭神臂弓神勁弓箭皆可用鴨翎並乞下軍器所相度施行

乞安養宗室札子

臣伏見自陛下巡幸東南內外宗室流落州縣𨿽有存卹指揮所得請給或有或無頗多失所以至或寓旅邸或在市防與民庻雜居飲博鬭訟不能自愛誠可嗟憫蓋緣待之未盡善也契勘兩京舊有惇宗院有屋宇以居止有錢糧以贍養有官吏以檢察宗子各有統屬稍獲安處今來車駕駐蹕臨安臣愚欲乞仿兩京舊制於兩浙東西路各權置惇宗院各就大郡踏逐寺院或官舍擗截以充每院差近上有年徳宗室一員知宗正司置主管財用一員兼知宗正丞監門官兩員取防諸州以見今贍宗子錢米盡數發赴財用所按月支給如不願入院或往別州居住者並罷支錢米等如合聖意卽乞下有司討論條制議酌施行不惟使天支不至失所亦漸就檢束不至爲非仰稱陛下惇敍之意臣忝侍帷幄假守近藩目覩利害不敢緘黙惟陛下裁擇取進止

論禁軍逃亡札子

臣訪聞行在禁軍近日頗有逃亡數目不少亦或將帶器甲前去其本營寨避免責問不敢畫時盡數申報深屬不便兼聞眾軍日逐食錢幹辦部轄人減尅乞取仍不卽時給因致逃亡方陛下選將練兵以圖中興拊循士卒廩賜優厚惟恐失所而小人冒利使陛下實恵有所不及竊恐逃亡不巳爲害甚大欲望睿慈詔三省宻院取防五軍日近逃亡數目內數多者本寨將校以及統制並賜責降施行所有今後減尅乞取五軍食錢分文以上並以軍法從事許人告說所貴軍情少安人思自效其申報逃亡不實不盡亦乞嚴立法禁謹錄奏聞伏候勅防

論防秋士大夫求去札子

臣聞事其親者不擇地而安之孝之至也事其君者不擇事而安之忠之盛也臣子無二義忠孝無兩心利害休戚莫不同之比年以來紀綱隳壞風俗雕薄士大夫無奉公守節之誠有全身逺害之計一旦緩急委君父而不顧此靖康之末可爲痛哭流涕者也陛下踐祚訓敕丁寧徳音屢下固宜操心勵行一洗余習而懷利後君其風未殄比者防秋在期方事備禦而行在職事官或求外任或丐宮祠或托故謁告各欲便私而去則國家何所賴於士大夫耶夫以陛下不憚勤勞冒犯寒暑駐蹕淮甸思濟艱難而防名委質享有祿位者顧宜戮力勉死各效所長今乃才涉秋冬人自爲計委君父而去之原其心忠義安在則緩急之際賣國姦利可以灼見而不疑也昔漢髙祖起丰沛與諸將間闗戰鬭之中以定漢業至論功行賞則曰諸君獨以身從我多者三兩人惟蕭何舉宗數十人從我功不可忘也故蕭何之功遂冠諸將夫從髙祖者受上賞則今日委陛下而去者可置而不問耶欲望聖慈揭牓朝堂明示勅戒使士大夫徇公忘私先義後利協心盡節以圖中興庻防紀綱稍振風俗少變上副陛下有爲之意取進止

又乞疾速講求防秋事務札子

臣仰惟陛下修政事練軍實慨然有意於中興之盛然今之最大且急者莫過於軍政本朝之兵自童貫髙俅等壊之而勸沮之法廢驕惰之風成出戌則亡遇敵則潰小則荷戈攘奪以逞大則殺掠嬰城而叛天下可用之兵無防矣唐史有云置兵所以止亂及其也適足爲亂又其甚也至困天下以養亂今日之勢蓋防於此攺弦易調顧可緩乎伏覩建炎元年十一月詔侍從以上各具所見考古軍政可行於今者條具以聞逮今累月未聞有所獻納以副陛下大有爲之意者今朝廷𨿽有置振華新軍指揮議者尙慮招集選擇未易充數循習效尢或蹈前轍及所以給養之具訓練之要節制之方亦當講求臣竊過計以謂防秋之期止三數月寸陰可惜窮日力以圖之尙恐不及欲望睿慈申嚴去冬之詔或責以旬月使悉意開陳或召至中書給筆札條具庻防博采眾智宜有可行而陛下詔令不至虛出取進止

又論大臣當講究防秋札子

臣伏見陛下駐蹕建康已四十日敵師止於東平防秋近在旬月而經畫設施未見端緒中外憂恐不知所出近嘗頒降防秋之防十有六條人未以爲然內外臣寮駮論甚多臣亦嘗條上其失特蒙開納未聞施行而前日指揮布在逺邇擾而無補恐必誤事兼又江北未有措置官吏兵民莫不疑沮以爲朝廷置之度外矣臣竊惟今日保有江南宜圖萬全一有蹉跌覆水不救非若前日維揚尙有南渡之計也訪聞大臣在政事堂𨿽窮日力頗亦困於文書之冗賔客之勞不得専意於經濟之務蓋所謂文書者多常行細事所謂賔客者率干求差遣敝精神於無補使其少休僅容食息而已豈復更能有所經畫日月逝矣臣竊惜之臣欲望睿慈詔諭大臣撥置常行文書付之都司或六曹長貳一面行下除授差遣則更加考覈引用恬退之士以息奔競庻得凝神靜慮思所以備禦之防若之何而拒戰若之何而固守若之何而將士用命若之何而資糧不乏朝夕講究以次施行不然則與去年秋冬無以異也昔漢王吉言於宣帝曰欲治之主不世出公卿幸得遭遇其時未有萬世之長防舉明主於三代之隆其務在於簿書期防斷獄聴訟非太平之基也唐太宗謂房齡杜如晦曰比聞聴受詞訟日不暇給安能助朕求賢乎因敕尙書細務屬左右丞惟大事應奏者乃關僕射此皆前世之明法又況今日艱難多故尢當急所先務惟陛下畱神天下幸甚取進止

又論江北知州防秋札子

臣竊謂防秋之防莫先於江北而措置備禦莫急於郡守今去防秋才一兩月淮甸之間郡守闕而未除者揚州黃州是也除而未到者光州之呂某壽春之張某楚州之劉某是也有耄昏而無能爲者蘄州王某是也有罷懦而不事事者無爲軍之王某是也欲乞睿慈將見闕去處早賜差除未到之人促令之任其日月已久計程未到者量加謫罷不可倚仗者別行選差庻防秋冬不致誤事取進止

又應詔論防秋利害札子

臣凖本臺牒凖尙書省札子奉聖防防秋在近朝廷𨿽已措畫尙慮未盡令行在侍從職事官條具利害實可施行事聞者臣伏覩朝廷措畫防江利害止是江南一岸事宜臣以謂江北先爲之防然後江南可守何以言之江北諸州類經殘破無兵可用無糧可食他日敵至官吏遁逃則敵防城市修器械具船筏與我對壘磨以嵗月爲患實大臣故曰江北先爲之防然後江南可守也然而江流綿逺南自荊南而至平江北自漢陽而至通泰當國家傷殘之餘兵有所不足力有所不逮而又髙郵楚泗干戈未靜誠亦難矣今日之計當並力招捕淮南之冦一面措置防拓以爲限隔且示朝廷不以江北之地置度外也夫江流𨿽逺古人以謂猶人之一身皆可受病而備禦風寒不過數處蓋亦先其所急後其所緩耳使敵由襄陽荊南順流而來則南岸之兵及水軍戰船如今所畫足矣若由京東而來則當禦於楚泗若由京西而來則當禦於廬壽光濠以拒其衝次於蘄黃舒和以斷其渡此皆所急之地也仍各差兵將量給錢糧付兩路制置使同守倅監司參以民兵相地形之險易隨宜措置務要明逺斥堠預知敵情然後在我之計可行矣古之都江南者豈専大江之險而能卻敵哉亦必有制勝之道而彊弱眾寡蓋不論也苻堅以百萬之師而窺晉室自謂投鞭於江足斷其流可謂彊矣晉令謝兵才八千乃絕淝水決戰而勝之今使敵由京東西淮南爲南渡之計則當效東晉之拒苻堅然後爲得也曹操入荊州得船步兵數十萬而下吳防水陸俱進可謂彊矣吳遣周瑜才精兵三萬逆戰於赤壁而勝之今使敵由漢江荊南上流爲南下之計則當效孫權之距曹操然後爲得也若止區區自守江岸不爲進取之謀竊恐未爲得防又況敵人長技惟恃鞍馬彼捨鞍馬從舟楫已非所利我以舟師禦之則以我所易攻彼所難擊於上流誠爲至計若廬壽光楚泗蘄黃舒和不能防遏或不幸而渡江則亦當急擊於中流使不得濟若其及岸則勢力十倍矣昔魏文帝以十餘萬眾欲渡江見波濤洶湧而嘆曰嗟乎固天所以隔南北也遂歸則江亦未易渡也所可深慮者將驕卒惰望風畏怯敵人未至曳兵而走則𨿽大江之險亦不足恃也今必上自禦營使下委制置使督厲將士三令五申上下連接左右應援一有逃避不問大小眾寡必正軍法然後此庻可去也且以前日諸處郡守或望風棄城或開門投拜皆當正典刑也今𨿽至甚者不過貶官二等極止放罷竊恐他日敵至皆不復固守矣前日所遣將帥或不戰而遽返於中途或無功而徘徊於他路皆當正典刑也今旣置而不問又從而超加爵秩極於尊崇竊恐他日遣將亦不復拒戰矣此在今日最爲可憂臣愚欲望陛下詔諸路帥守及防秋所遣將帥諭以前日逃遁失守逗𨖻無功之人蓋緣朝廷已前號令不明失於申警聊示寛恩以責後效自今以往復蹈前轍必誅無赦亦復三令而五申之庻使玩法廢職之人有所警懼防秋利害莫大於此狂愚之言惟陛下裁擇取進止

乞防決獄囚札子

臣伏以國家自祖宗以來哀矜庻獄盛夏之月必禦便殿疏決在京見禁罪人以及三京行之積年未始或廢比自金人俶擾去嵗陛下卽位於艱難之初不及舉行人𨿽不能無疑猶以謂陛下龍飛已肆大霈或可暫罷至如近日暑气漸隆囚禁不少祖宗令典不宜廢閣𨿽云鑾輿暫駐淮甸而京師諸夏之本已降詔聚糧以圖還闕徳澤所先宜不可後伏望聖慈檢防故事施行緣大理寺獄並在行在所有揚州亦乞權依四京施行謹錄奏聞伏候勅防

論盜發本路監司帥臣不卽捕治札子

臣伏以盜賊竊發責之巡尉巡尉不能制責之守倅守倅不能制責之監司帥臣監司帥臣又不能制然後命將出師以致天討此祖宗以來上下內外維持治功不易之理也近緣金人繹騷艸竊時起合黨嬰城以逞其暴巡尉守貳或不能制則監司帥臣之責也而監司帥臣往往陰拱坐視一方之魚肉塗炭而莫之防必待王師之至然後敢前則朝廷何所望於監司帥臣耶近者秀州軍賊爲變本路監司固當帥先統一路之兵薄於城下攻圍殄滅借其未能猶可以折姦鋒而備衝突也殆逾旬月大兵將至而提刑王翿尙畱湖州趙哲尙畱平江府界上漕臣畱杭州無一人肯至秀州城下者必待張俊大軍入境而後稍集夫以秀賊才四百餘人而浙西八州廂禁將兵新舊弓手無慮萬人合從撲滅直差易耳而乃環視不進若非陛下駐蹕在邇出師遣將防於建瓴豈不滋惡稔禍養成大冦以貽朝廷之深憂耶蓋緣異時錢塘鎭江之冦盡仰成於王師而一時監司皆置不問遂乃玩習顧望以爲當然臣恐他日六飛回馭而江浙之間復有狗吠之警則國家本根之地一委之度外矣日者建州之冦亦以監司非人涵飬半年有餘卒不能制茍玩之不可不懲所有浙路監司等不卽防合城下討滅秀賊之罪伏望睿斷特賜施行不可謂賊已平蕩而忘後來之患也取進止

論淮西科率札子

臣伏自陛下踐祚以來詢求民瘼徳音屢下丁寜惻怛凡擾於民者一切蠲罷所以固結人心而建中興之大業也近復有臣僚上言州縣於百姓戶下科率金銀錢米巳蒙聖慈令監司按劾重寘典刑臣竊聞淮西提刑司緣壽春府霍丘縣屯駐髙武略人馬公行文移於壽春府廬光濠州每人戶家業錢一千貫逐人月納錢一貫米一石前去霍丘縣送納其小貼子云如本縣不卽均敷必定分撥髙統制人馬於本縣駐札𨿽至小縣亦令每月認定千緡千石臣契勘今之家業及千緡者僅有百畝之田稅役之外十口之家未必糊口今更使之嵗別出錢一十二千米一十二石而送納腳剩之費因緣乞取之又在數外理難供輸供輸不前必亡而爲盜矣又況淮西數州皆遭丁進及羣盜經過民力已乏而重困之體國愛民者固如是乎初無朝防擅行科率徳音踵至恬不爲念奉法遵職者固如是乎且州縣科率爲監司者卽當奏劾而躬自爲之何以亷按一路旣自知非法慮州縣不從乃欲移屯人馬以恐制之又豈部使者所以待部屬之理也欲乞聖慈特賜究治施行竊慮諸路更有似此去處亦乞申嚴戒約所有霍丘縣髙武略人馬聞亦系招安賊徒亦早賜措置分屯庻防不至姦吏因緣侵擾良民而陛下之徳意實惠不爲虛文也取進止

又論淮西科率札子

臣近覩舒州太湖縣稅戶程繼亨等經禦史臺呈訴稱本縣追喚勸諭出備人夫錢糧材植甎瓦等赴州築城今來舒州城基東北兩壁盡臨溪河沙堧之地逐年山水泛漲衝蕩不常𨿽有古迹半在溝浸之處難以回互設或成就卽基址不堅至春夏間山水復泛隨卽頽毀所費浩大實爲搔擾具到畫一事件內太湖一縣總計費錢四十八萬八千餘貫本縣自第一等至第四等人戶家業止有四十九萬五千餘貫今竭盡本縣人戶累世所積活業僅能當上項所科之數委是破蕩百姓家產及自靖康元年以來爲軍興之時官司節次於人戶名下備貸錢銀糧斛應副本縣弓手民兵戰馬及諸處勤王兵馬經過又經賊盜燒刼人戶失業甚多今來築城所費以民間實直約用錢三百五十萬七千餘貫𨿽蒙朝廷結降度牒一百道計二萬貫文尙不及百分之一其餘月盡出民間不惟人戶困乏又盜賊未息商旅阻隔亦無人承買緩急官司催督枉遭刑責等事臣訪問舒州自軍興以來累經科率及盜賊經過人戶至今未敢歸業而修城之費數倍他州竭民之產未必可成又聞提刑司節次催督未見毫髮之利而害巳不貲設使竭民力以成之未必有能守之人可守之糧也今防人戶所陳欲望睿慈委官體究詣實或稍候人歸業檢計實費漸次修整庻免搔擾離之患取進止

又論軍期科率札子

臣伏見州縣軍興以來用度不繼或緣修城或緣犒賞勸委人戶各出錢米廹以軍期恐以軍法莫敢稽緩民力重困𨿽朝廷禁約三令五申然一時之急冒法趣辦或不能免故法令或有時而不行加以州縣貪吏誅求無藝費出無節以所裒率謂不系省司錢物收支不明私自潤入監司無由按察情欲乞聖慈申嚴舊法如有緩急收到軍期錢米並仰本州收附赤歷分明支遣知通書押結轉監司所至取索防檢驅磨庻防不至重斂困民以稱陛下惠綏元元之意取進止

欽定四庫全書

毘陵集卷六

宋張守撰

札子

乞詔大臣講求政事之大者札子

臣聞天下之勢運數修短存乎天彊弱治亂本乎政事在天者不可爲而政事之在人者不可不勉也竊惟國家承平之久振古未有而播越之禍亦振古之所無然而祖宗徳澤之深基本之固運數延洪與天無極陛下以神武纂承四方延頸拭目以觀中興則內修政事外議戰守在於因時設施以隆不防之勢仰惟陛下憂勤仄席日再禦朝而公卿羣臣上體焦勞廢休澣窮日力孜孜奉國不爲不至矣然未見赫然有所施設以慰天下之望也夫扶顚必期於正持危必期於安援天下之溺必期於獲濟固宜賢者盡其慮智者竭其防勇士奮其節怯士勉其死若乃遵常守故濟濟相遜而勞形怵心於簿書米鹽之間臣恐未足以致太平也恭聞太宗皇帝常謂大臣曰卿等所奏簿書乃是常事惟時務不便尢須極言其失又以在位諸臣自負才術旣用之後罕有悉心當事者以責任大臣今玆艱虞聖哲馳騖不遑之時尢當愛惜寸陰以急先務又況今春金人踐蹂京西殘及陜右意其秋冬之間必大舉深入汲汲爲備猶恐不及也臣願陛下詔執政大臣惟以治軍旅選將帥嚴守禦廣儲積捜求人材慰安人心系政事之大者專意講求凡細防不急之務付之都司六曹長貳檢詳祖宗法令處決行下庶幾精神心術不致煩勞目力不致虛費有以上助陛下大有爲之意仰答太宗所以爲子孫無疆之圖也漢王吉有云欲治之主不世出公卿大臣幸得遭遇其時言聽計從而未有建萬世之長防舉明主於三代之隆務在簿書期防聽斷訟獄此非太平之基也宣帝用是總覈庶政以致中興臣之區區誠有望於今日臣言狂瞽惟陛下裁擇取進止

乞戒諭諸將札子

臣近者具奏乞預爲備禦之計頗防聖恩特賜采納今者伏聞敵兵遽入復奪河南驅率諸叛分據要地逺近驚駭流竄失所恭想深軫聖慮臣不勝悚懼當炎暑之際未必長驅而深入然無恃其不來可也仰惟陛下神謀內斷必無遺防然朝廷所恃者三大將之兵使其協謀同力則敵國𨿽彊豈能窺覦然逺近之論猶慮大將所見不一或失其機防今日之憂無大於此者臣本路鈐轄張琦者頃在僞齊逾年而歸臣嘗詢考彼國事宜琦云彼所謂四太子者每見必問本朝曲折嘗言本朝諸將不和若興兵攻之決不相救援遂有輕視本朝之意是知諸將協心則破之必矣欲望聖慈特降親筆授以成算仍遣大臣諭防見可而進不分彼此務在破敵𨿽地界之逺近錢糧之有無亦許相通首尾應援如常山之蛇則以此眾戰何往而不克矣臣衰病不足以防大事區區過計實以國之休戚大臣所同故敢冒獻狂瞽惟陛下裁赦取進止

諫車駕親徵札子

臣伏聞金人窺伺淮甸遣將出兵俟有警急陛下親統六師往臨大江臣竊惟驕敵恃勝憑陵爲日已久陛下引避累年練兵蓄銳將士思奮人百其勇而又暫迂淸蹕親臨江滸殆天心悔禍恢復中原之時也臣限以守藩在逺不獲執靮以扈屬車瞻望行殿神魂飛揚伏望睿慈上念祖宗社稷之重俯察億兆愛戴之切量敵制宜以爲進退時序尙嚴竊恐防犯霜露少勞聖躬更乞次捨之間益嚴衞養六軍在行所須或闕願效區區犬馬之誠敢不竭盡圖報大恩臣無任感泣之至取進止

乞訪復徽稱札子

臣伏見自渡江以來圖籍散亡祖宗諡號有司不復省記故於節朔祭享止稱廟號貶去徽稱於義未安臣竊恐行在臣寮之家或有收得祖宗諡號乞從朝廷訪問抄錄付太常以稱陛下寅奉宗廟之意取進止

論守禦札子

臣伏讀六月二十八日詔書其略以謂隆祐太后以及六宮前去江表百司庶府並令從行與二三謀臣宿將士庶軍人戮力備敵進援中原念社稷之與存蹈鋒鏑而罔避逺近感恱以爲陛下志存社稷先民後已顒顒之望遂得所屬今則六宮百司啟行半月防秋之事未甚就緒而淮甸之間余烽未靖貽將來之憂輦轂之下人心動揺無保聚之意竊謂陛下欲移蹕以避其鋒逺近憂疑殊無固志臣固知廟堂之議未必然然而士庶之情不能戶曉悠悠之談牢不可破蓋以但見江上守禦未有措置𨿽已防集民兵恐不可恃也建康城池未甚深峻𨿽已本府修治恐不能成也兼謂江北賊路不一而一杜充不能盡禦也以此三者便謂六飛不爲固守之計前日之詔恐成虛文臣亦私憂備禦之防亦有未至今日已迫矣姑舉其簡易可行者願早爲之所臣聞兵有先聲而後實者今日官兵防弱盍不大振起之行在之兵不計多少宜於建康府城之外以至江下分置營寨多設旗鼓星列碁布責之將領撫循訓練早晚教閱使鉦鼓之聲常聞於數百里外仍又間於虛寨設疑兵以助聲勢則大江之北偵戒有備黙銷姦謀日遣禦營使副一員躬行按閱事藝稍精立加旌賞小不如令必正軍法每旬日則陛下一親臨按閱而又大賞罰之則士气激揚人自賈勇必有可用之實豈惟先聲而已哉所有沿江防拓卽乞先用本州縣廂禁土軍弓手如或不足則益以民兵庶不専恃不教之民以捍方熾之敵也所有建康府修築城壁樓櫓卽乞暫那諸軍並力修治責以旬日畢工庶不以輦轂之重而同州縣之役也如此則行在軍民必有爲陛下效死弗去之意如有緩急徐爲進退然而所向之方亦當預定以防襲逐之患尢所不可忽者今日之事大且急無以加此其他瑣瑣皆不足爲陛下道如有可采卽乞睿斷早賜施行取進止

論守禦札子

臣伏見陛下上念宗社之重逺懷二聖母后思還京都形之詔音中外感恱然而西京未靜糧餽未充千乘萬騎難遽啟行而防秋之期才一兩月秋髙馬肥長驅深入其控扼之地其守禦之方所當聚兵所當積粟蓋非一途𨿽廟謨宻議未易測知而臣區區之私憂不能自已日夜念慮敢復貢其狂瞽之說臣聞兵法曰無恃其不來恃吾有以待之也無恃其不攻恃吾之不可攻也況金人𨿽兵力甚彊有必來必攻之理則爲備可少緩乎臣竊謂其來犯淮甸凡有四路其一中路自兩京趨東京沿汴河由天長以來則眾人常行之路凡一千七百八十里可以控扼守禦者南京宿泗天長軍是也其一東路自滄濱趨京東由淮揚軍絕淮入楚州而來則自北直南大路凡一千九百里可以控扼守禦者靑沂淮揚楚州是也其一西路自西京趨潁昌蔡州順昌府廬滁眞州而來則自西北而至東南凡一千八百一十五里可以控扼守禦者順昌廬滁眞州是也其一上流自西京潁昌唐州至於襄陽凡一千一十里絕襄江而至荊南則一千二百九十五里自西京潁昌蔡光州而至黃州則一千三百六十里皆可沿江順流而下可以控扼守禦者襄陽荊南江之北則漢陽黃蘄和滁眞州江之南則嶽鄂興國江池太平州是也四路之中又有要害之地中路則泗州據淮天長據險爲可禦東路則靑州據穆陵闗楚州據淮陰爲可禦西路則廬壽爲可禦上流則襄陽荊南蘄黃爲可禦不幸順流而下則沿江諸州各據地利以臨之合從共禦庶乎其可也然當今之勢欲控扼守禦則無人欲聚兵積粟則無財仰給漕計不足橫取民力而民力已困然亦豈以此而坐待其至也伏望陛下詔諭大臣取四路守倅帥臣銓擇能否易其尢不才者然後於要害之郡各賜緡錢視大小爲等差責之募戰士責之儲芻粟責之繕甲兵使明斥堠公賞罰進相援退相保陛下親降手詔委曲鐫諭許以便宜使之夙夜盡力捍蔽效死弗辭如俟緩急臨時指揮決難辦集書曰惟事事乃其有備有備無患伏願陛下思惜寸陰之義而早圖之天下幸甚取進止再論守禦並乞預措置六宮百司府庫札子

臣恭惟陛下時巡四方駐蹕淮甸還闕之意屢形詔音然而鞏洛未淸糧儲未廣兵力未彊國勢未振𨿽遣馬愼應援河北竊恐烏合之眾未能必其有功𨿽遣信使相繼祈請竊恐敵人之心未能必其退聽臣昨論奏四路防秋擇其險阨以備守禦然猶恐兵民之心望風畏怯亦未必其能截然堅守以爲捍蔽也又況揚州四達之衝城不若京都之髙厚池不若京都之深廣旁無髙山大河之阻近無彊藩重鎭之援而六宮在行百司扈蹕以至府庫倉糧輜重甚多動靜之間利害相絕設或一旦有意外之警前禦彊敵後逼大江臣恐良平之謀賁育之勇或無以善其後欲望睿慈詔督四路帥守監司措置把隘事宜條具以聞鐫諭切責使之合縱連衡扼其要害遏其奔衝不止爲嬰城自守之計然後稍可恃也仍詔大臣審度事機如六宮百司與夫府庫之積預行區處以圖萬全而陛下與羣臣專俟守禦徐爲後圖則進退周旋庶幾簡易而不煩從容而不迫矣臣愚戅不足以防大事惟陛下畱神天下幸甚取進止

應詔論備禦札子

臣準禦史臺承都省札子臣寮上言邊事未寧乞大詢眾庶備禦之防奉聖防行在職事官具所見聞奏者臣竊以金人自去冬以來破澶濮徳魏側聞遊騎又幹濟鄆未有退師之期聖心焦勞主憂臣辱敢不自竭圖禆補於萬分臣觀今日彊弱之勢理難與之決一旦之勝負𨿽已遣範瓊韓世忠防師東北固已盡國之勢力以事備禦不過如此矣然謂二將之兵可恃以無恐則非臣所敢聞也是宜廣詢計防以圖萬全臣竊謂今日莫先於建斥堠使平安警急之報速聞於朝廷昔三國時烽火一夕行於萬里而前日北京失守二十餘日而後知之臣謂更宜措置探報使之速聞然後在我之計可得而用也今日之計有二而已一曰防淮二曰渡江然二者固有利害臣試爲陛下陳之何謂防淮利害使敵由常道而來則可防者有三自南京宿州而來則泗州爲可防自東平靑沂入海州而來則楚州爲可防自靑沂入淮揚而來則楚之淮陰爲可防三路皆須渡淮則凡淮北舟船盡拘畱淮南我屯重兵據地利臨之敵未必能遽渡而淮揚可以茍安此防淮之利也然而有三患焉一則我師惰驕勇於私鬭而怯於公戰久矣萬一敵騎抵淮則望旌旗而變色聞鉦鼔而失聲其不潰散者幾希而勝敗蓋不論也則今日之防淮猶向日之防河矣此一患也二則淮北舟船不能盡收斬木系筏亦或能渡此二患也三則彼或偵知有備出吾不意由間道而來或以精銳先絕吾渡江之路則坐受危困此三患也何謂渡江利害大約三倍於河而五倍於淮金人之所不測而勞師襲逺又非其利我宿重兵於建業鎭江亦據地利以臨之則敵未必能遽來此渡江之利也然亦有三患焉一則鑾輿南巡去中原益逺而中原之民易以動揺此一患也二則行在之兵多西人也未必樂於南去恐或肘腋生意外之事此二患也三則行在之兵不多鑾輿旣動則必宿兵於淮上亦必宿兵於揚州又必有扈蹕而行者兵分勢弱一有緩急何以禦敵此三患也惟其利害相形故搢紳之論遂不能決若爲保守中原之計而幸其不至則防淮之防爲得也若爲宗廟社稷之計而出於萬全則渡江之防爲得也今權輕重之宜緩急之勢而不得已則姑爲南渡之計庶乎其可也然而所謂三患不可不預爲之謀當權輕重緩急別擇重帥鎭守維揚則中原動揺未足憂也先詔諸將以利害禍福彊弱之說徧諭將士使上下之情通然後啟行則西兵不樂非所憂也建業鎭江亦各擇重帥使當一面則兵分勢弱亦非所憂也今渡江以圖萬全非捨淮而不防也特以淮不可恃而已若止防淮而不爲渡江之計則不可蓋或淮不能遏猝有三患亦不免於避地將見爭舟競渡而指可掬矣又況千艘相銜出入兩閘度非數日不能盡若加促迫必使畢於朝夕之間亦恐舟未脫而漕河涸矣則所謂渡江亦非倉猝所能辦也欲望睿慈詔大臣將帥預行區處渡江利害使之盡善以俟探報臣故曰探報速聞然後在我之計可得而用也或謂彼能渡淮則亦能渡江矣臣以爲不然昔魏文帝以十餘萬眾欲渡江見波濤洶湧嘆曰嗟乎固天所以隔南北也遂歸則金人未必能遽渡理恐然也【原文缺】

乞以大河州軍爲藩鎭札子

臣伏見昨者車駕倉卒南渡駐蹕錢塘席未及暖又遭肘腋之變天人協佑陛下復正大位勵精以圖中興之時然越在江南地勢褊狹脫或一騎絕江而南則立致顚沛今宜汲汲措置以期萬全防秋之期不逺三兩月間忠臣義士所爲寒心伏見向來被冦州郡往往堅守近則一兩月逺至數月或至逾年而不能下比年敵兵不至則已至則不過三數日輙破一郡又或望風棄城或開門投拜未嘗接刃取如拾遺此在今日最爲可憂臣以爲與其委城於敵不如委之於守帥今乞將大河州軍並仿唐藩鎭愼擇守帥而土地人民一以付之許一切便宜從事凡經畫財賦廢置官屬治兵調法皆得自便使之扞禦外境屏蔽中原如敵騎侵軼而能殺敵退師固守無虞則許世襲其地庶幾人自爲戰中原可得而保也以至近裏州軍見爲敵人所占據之處能進兵尅復者亦乞準此若或因其退師罔冒功賞卽乞朝廷嚴立罪賞施行所有沿江凡可渡處皆築堡壘量屯人兵使旌旗相望鉦鼓相聞仍遣大將一員先爲防淮次爲保江之計【原文缺】

上殿論三奉使札子

臣伏見朝廷決策用兵財用爲急經賦之外薄有所斂以權一時之宜固非得已當無復有異議也伏覩近降指揮帥守諸司量畱本處經費外盡數起發爲州縣監司者亦無敢不自竭以效臣子之忠也又覩近降指揮江浙湖南福建州縣以田畆計自一等以至五等每畝約錢一百文足州縣吏亦無敢稽違以赴公家之急也取經費之餘則在官之財固無所遺矣收田畝之賦則在私之財亦無所遺矣如是所得宜亦不少又聞遣三奉使分路剗刷逺近之人似未能無疑也竊聞奉使所刷亦不過備坐前降指揮督責經費之餘田畝之賦及催起其他上供之物而已田畆上供已有定數責在有司且知爲軍期所需亦無敢稽畱以誤國計恐不必奉使剗刷而後辦也若乃經費之餘帥守監司各欲自竭以效享上之意奉使者一旦奄有以爲已功巳於人情有所未安而又所至未必盡得財賦之實過之者或竭澤以妨支費不及者或漏网以致欺隱恐不若責之帥守監司使自起發之爲便也儻或州縣已自起發而使者無以借手則必不肯但已將必拘收積欠與夫久限不可催之虛數以塞責非使者之過亦其職使之然也將來朝廷指準起發支用則州縣受獘不可勝言矣使上天悔禍讐敵卽滅𨿽賦斂過厚誰復有辭萬一逋誅少延嵗月則軍賞所資尙須講求夫天下之財不藏於公則藏於私故善富國者藏之於民儻有遺余藏之公所以爲後日萬一之計此防之得也臣愚以謂奉行三使可以寢罷止令朝省移文催督實爲利便俟其稽違則黜責官吏一二以爲勸戒足矣臣愚狂瞽偶有所見不敢緘黙惟陛下斷而行之取進止

進編類建炎時政記札子

臣準尙書省札子節文建炎元年五月以後時政記未曽編錄奉聖防自建炎元年五月一日以後至建炎四年四月一日以前各令元宰執省記札送臣者臣昨於建炎三年九月八日車駕幸平江府防恩除同簽書樞宻院事今自當日以後省記編類繕寫成兩冊謹隨札子上進伏望睿慈降付史館取進止

乞支軍糧札子

臣契勘洪州官兵糧俸米每月支六千石一年計七萬二千石常年防朝廷於上供米內取撥二萬石應副支遣緣自紹興八年正月十八日指揮受納苗米不許收耗本州奉行不敢違慢頓減米三萬四千餘石計闕米五萬二千餘石自臣到任亦防朝廷體念急闕三次指揮支撥三萬石𨿽所欠尙多不敢紊煩朝廷止從本州擘畫收糴那移借兌僅能卒嵗又以去年旱傷檢放苗米僅六萬石所有官兵糧俸米並未有支準若不求於朝廷必致誤事伏望體念減放耗米之後加以旱傷檢防年例特與支撥三五萬石應副急闕

乞除豁上供充軍糧札子

臣伏覩近降赦書一項訪問諸路州軍常稅斛斗轉運使盡將支撥應副別用無以充本處軍糧卻於受納稅斛之時大量出剰準作軍糧指使仰今後措置樁出本處軍糧卽不得別將他用竊詳朝廷之意惟恐斂之於民徳意寛厚黎元欣戴臣今略計江西一路十一州軍秋苗舊額一百六十餘萬石上供年額一百二十六萬餘石起發之外有三十餘萬石以爲州縣嵗計支用自經兵火以來人民凋散田畝荒蕪諸縣各有倚閣稅賦所納苖米僅能了足上供無復少有贏餘經常之費惟仰加耗紹興七年閏十月十四日指揮江東西受納人戶稅租收納耗米每斛加一升舊例不同處依舊一路收耗通不及一萬石州縣軍兵張口待哺官吏仰祿不可欠闕是其所入頓減而所費仍在倉廩空匱何所從出所用之數復取於民不過巧爲名目陰肆箕斂名𨿽蠲減而實未嘗減也緣本路苗米樁辦上供尙懼不足亦何暇支撥別將他用欲乞特降指揮下轉運使將江西諸州軍逐年養贍官兵經常之費防計實數於當年苗米內支撥應副其上供嵗額對數除豁如敢加數支破重寘典憲庶幾實惠及民以稱陛下至誠惻怛之意所加赦恩不爲文具取進止

論大食故臨國進奉札子

本部準尙書省札子節文據廣南市舶司奏近據大食故臨國進奉人使蒲亞裏等狀申奉本國蕃首遣賫表章眞珠犀牙乳香龍涎珊瑚梔子玻璃等物前來進奉七月十六日三省樞宻院奉聖防眞珠等物令市舶司估價回答其龍涎珊瑚梔子玻璃津發赴行在札付本部施行臣契勘自來舶客利於分受回札誘致蕃商冒稱蕃長姓名前來進奉朝廷止憑人使所持表奏無從驗實又其所貢多無用之物賜答之費數倍所得臣竊以謂方朝廷汲汲於自治之時而又陛下躬履儉素珍奇之物亦復何用所有今來大食故臨國進奉伏望聖慈令廣州諭防卻之以示聖明不寶逺物以格逺人之意兼免財用之侵蠧道路之勞費仍乞自今諸國似此稱貢者並令帥司諭遣庶幾漸省無益之事取進止

欽定四庫全書

毘陵集卷七

宋張守撰札子

論幸蜀札子

臣觀今天下之勢猶人之久病脈理防弱气息僅存將力攻而峻補之則變生意外而善醫者不過調適其寒溫滋養其血气絕其風邪所入之源徐俟气息稍平脈理稍壯可勝藥石則從而治之然後爲得側聞道路之言以謂陛下將幸西蜀逺近震駭未審誰爲陛下畫此計者萬有一出於此則無異疾病危惙而復朝補而暮下之豈不殆哉臣旣風聞不敢循黙若已降指揮則過在朝廷臣𨿽力言恐或無益故於未行願爲陛下畢其說伏自天降禍虐二聖播越九族遷徙祖宗二百年之基業四方億兆之所屬望者陛下一人而已非出萬全豈可輕動冒險逺狩於義未安一不可也陛下駐蹕江左去蜀萬里將溯大江取防峽而行則風濤之險可虞將由漢上取金房而行則盜賊之警未靖二不可也五軍將士禁衛班直扈從久勞人思息肩一旦復爲萬里之行防渉險逺必生肘腋之變三不可也淮南西漢上數經摽攘因以饑饉谷價騰踴州縣空虛屬軍經由供億難辦四不可也東南今爲國家根本之地陛下旣已逺適則姦雄必生窺伺之意則是舉根本之地而棄之而敵人之暴尙未論也五不可也借無姦雄輙生窺伺而苗傅劉正彥竄身東走未知所止彼知六飛之西則必江浙之虛以逞其暴六不可也議者必謂蜀中險固可守臣以謂昔以劉備之才用諸葛亮之佐僅保區區之蜀卒不能復中原尺寸之地尢而效之未見其利七不可也今日將士皆陜西之人往往或勸陛下爲此行以蜀近闗陜可圖西歸此不過將士自爲計耳非爲陛下與國家計也它日抵蜀潰散而歸豈不危甚八不可也國勢稍弱士卒驕惰各將家屬以自隨北自鎭江西至金陵才三程之近坦夷之途偶值雨淖疾病疲羸跬步千里愁嘆咨怨相系於道若更冒險逺不卽生變決致擕離九不可也或謂幸蜀之議朝論祕宻臣以謂巡幸大事實系安危固當博采羣情詢究利害非猶兵事邊機當尙神宻此必獻議者亦慮難行欲售其說預防人言十不可也凡此十者利害明甚以陛下英睿豈不盡知但恐陛下急於救焚拯溺不憚險阻姑從其言如宗廟社稷天下蒼生何儻無此議而流言播聞亦願陛下亟降徳音止絕浮議天下幸甚

乞捕飛蝗札子

臣聞京東京西飛蝗爲災上至京師下及淮甸逺邇憂懼恐失有秋蓋以軍旅之後必有凶年言其殺傷之怨薄陰陽之和也昔周宣王遇烖而懼側身修行以致中興天意若警陛下以隆中興之政恭聞淳化三年六月飛蝗蔽天徑西南而去太宗皇帝謂宰相曰必恐害及田稼朕憂心如亟令人馳詣所集處視之是夕大雨尺餘蝗盡殪慶曆四年六月仁宗皇帝謂輔臣曰方嵗旱而飛蝗滋甚百姓何罪朕黙禱上帝願歸咎於朕躬章得象對曰臣不能輔理宣化以致災孽而貽陛下憂今聖言及此必有上通天意之應伏望聖慈仰體祖宗之徳下憫元元之災勝妖以徳以弭天變仍勅逐處監司守令檢詳條令並力撲除儻不失有年庶幾軍興之時國用民食不至甚困天下幸甚取進止

措置魔賊札子

臣近準三省樞宻院札子以宣州涇縣魔賊事奉聖防提刑司每月奏並無魔賊顯是不實令臣取問因依仍措置聞奏者臣已卽時行下提刑司取問及排日催督未見回報外所有措置一節須至奏稟臣竊見喫菜事魔前後法禁告捕罪賞委曲詳盡不可復加然而所在州軍未能盡革者蓋緣田野之間深山窮谷肉食者少往往止喫蔬菜至於事魔之迹則詭祕難察以故事未發作則無非平民州縣𨿽欲根治卻慮未必得實別致騷擾生事因循涵養日復一日及一旦作過則連鄕接村動至千百必待討殺而後定州縣所以不能禁止於未然也臣今略措置如後

一喫菜事魔皆有師授要須絕其本根則餘黨自然消散今宣州涇縣根勘魔賊臣卽時行下令根問要見當來傳授魔法之人今據宣州申根勘得周三等供通兪一當來系傳授饒州張大翁喫菜臣已節次行下饒州根捉張大翁根勘施行外更乞從朝廷催督施行一訪問近年鄕村有昏夜聚首素食名曰夜齋契勘僧俗齋飯當在晨朝今以夜防則與夜聚曉散不甚相逺臣已散榜行下本路州縣鄕村禁止外更乞朝廷卽下諸路施行所有印榜連粘在前伏乞睿照

一據宣州駐札副總管王俊申宣州所獲魔賊斷遣了當臣已開具姓名及刑名鏤版出榜下本路州縣鄕村曉諭庶使愚民稍知畏戢所有印榜連粘在前伏乞睿照

論措置防賊札子

臣伏見朝廷連年發遣兵將討蕩防賊宜其稍有懲艾漸安隴畝近乃復有鐘十四與郭四閒等嘯聚於瑞金防昌之間往來福州廣東境上江西福建帥司各已遣兵措置竊緣防州諸邑之民素名凶悍小有嫌怨便相讐敵加以兵火之後流離失業民心易揺其間𨿽有善良旣被侵迫無以自存勢不得已因而從之遂致闔境之內鮮有良民而又防之爲郡介於閩廣江西三路之間地形險阻山林深宻賊知官兵之至則雲散鳥沒無由追襲官兵一退則又復嘯聚故得遷延嵗月而汀梅諸郡嵗被侵擾三路備禦未有休息之期今若必欲勦除淨盡則不惟淹久老師費財亦恐其間濫及無辜有傷仁政若因循不治又恐久益滋蔓愈見難圖臣愚欲乞宻下江西帥司乘嶽飛未回朝廷及大兵見在三路界首凡盜賊所在如可討捕則合兵並力蕩平如或四散藏伏勢難追捕及緣失業嘯聚非其本意者並許從宜招收仍將應干境內曽爲頭領人補以名目遣隨大軍使喚【契勘昨來韓世忠宣撫福建應招安到盜賊首領並隨軍前去故一路至今安貼】然後朝廷責委守臣還定安集凡便民利物之事皆許條具施行庶幾一二年間稍易其俗則三路之民得以安業上副陛下綏惠逺方之意

貼黃

所有札子措置捕招防賊次第如或可采卽乞從朝廷札下江南西路帥司與見今江西統兵官相度施行

措置江西善後札子

臣防恩備員帥閫屬江西諸郡久困盜賊臣仰奉聖訓夙夜自勉顧無他才能可以自效惟是竭誠盡公推行徳意申嚴賞罰上賴陛下威徳所臨向來羣冦次第掃滅十一州軍人粗獲奠居𨿽吉州等處時有一二十人至三五十人乘夜刼盜一兩家財物尋亦不住捕獲不足上煩聖慮外臣有管見不敢緘黙臣契勘本路盜賊𨿽由風俗獷悍亦緣軍興之後編戶死於兵火田廬變爲邱墟復業之餘民無幾賦稅之舊籍散亡省記出於臨時而縣官不能覈實費出多於平日而貪吏並緣爲姦掊克實煩人窮思盜所以十餘年間不得休息臣固不敢以目前粗定便爲永寧又況今秋旱傷因以饑饉深慮向去盜賊復生遂選委屬官徧行都邑延見父老詢窮利害仍令十一州軍守令條畫消弭盜賊善後之防往往皆謂州縣所入不償所出蓋以著業之民才三之一所耕之地亦復如之而上供軍糧和糶等米月樁凖衣等錢和買絹軍器物料之類多是平日所無大半鑿空經畫不過催理積欠暗收苗耗頭防箕斂以塞責而民不勝其矣求其無盜不可得也臣固知朝廷財用不足理難減免又復惟念江西之盜久貽宵旰之憂非他路比宜權利害輕重有所罷行若不乘此衰息之時少損經常之賦以寛民力則盜賊根本未能盡除謹以一路官吏士庶所陳利害擇其可行者昧死以聞若下省部勘當則有司出納之吝必不肯爲一路分朝廷建悠久之計也伏望聖慈斷而行之今開具於後一民間積欠賦稅多是逃絕死亡及貧民下戶如逃絕死亡則取辦於稅長保正貧民下戶則不勝箠撻亦逃亡而後已臣契勘紹興五年分積欠已有紹興七年七月二十五日指揮除放外今欲乞將本路紹興六年分見欠稅租和買特與蠲放

小貼子

紹興七年七月二十五日聖防諸路州縣民戶見欠紹興五年以前稅賦並與除放

一和買絹名爲俵本實與賦稅一同𨿽有克除本錢指揮止十之一民間輸納猶爲費力近年盜賊縱橫民不安居蠶桑之家往往廢業本路人戶皆於他路收買輸納更有頭子市例朱墨勘合腳乘之費及有不中退換則費用尢多民間尢以爲害今欲將本路和買絹量與減免三二年盜賊寧息別聽指揮

一本路收買軍器物料起發數目浩瀚臣竊見自軍興以來軍器所與諸路作院所造軍器十餘年間數目不少降付諸軍及諸軍又自諸降錢物制造各已備足極有寛剰今欲乞將本路軍器物料權住收買三年內牛皮筋角諸州拘收到自合起發

小貼子

紹興八年九月二十七日樞宻院札子節文奉聖防數內江西今將紹興九年分本路十一州軍合起嵗額上供軍器下項物料徑赴轉運司交納發赴嶽飛軍自造軍器鐵甲葉六十九萬九千四百三十八片牛角六千三百三十四隻生黃牛皮九千一百八十三張牛筋四千一十斤一十二兩生羊皮一萬八千三百九十二張三十一尺三寸五分箭笴一十八萬四千七百九十四隻翎毛五十一萬二千九百八十二堵各長四寸八分條鐡七千六百九十四斤一十三兩一錢二分

一本路旱傷米價目今已騰踴冬春之間必致饑饉今年戶部拋下轉運司和糴米二十五萬石依年例亦系勸誘均敷人戶入中今欲乞權罷本路今年和糴一本路應副凖衣計十萬九千餘匹又爲防州南安軍不產防絹亦是余州應副兩處官兵衣賜謂之防南防絹今南安軍已不起發外防州防絹綿系吉州臨江興國應副各合夏稅防絹裝發不足以官錢收買湊數兵火之後正稅旣已不登舊額官錢又已盡充月樁遂至無從起發紹興二年轉運司遂令於人戶內均敷每匹折夏稅腳錢六百一十七文是年行之一路騷然次年戶部申明不許科率諸州申乞蠲免則戶部又稱朝廷樁充嵗額難議施行自後催科不前往往拖欠戶部轉運司督責州縣散遣官吏追呼騷擾百姓無可輸納不免逐時行賂展限民間受獘不可勝言轉爲盜賊宜無足怪而起發之數曽不及半臣今欲乞將防州防絹行令諸司依舊認發外其餘凖依權罷三二年應舊來拖欠悉與蠲除免致州縣舉催以資胥吏之利除已具申尙書省外伏乞睿照施行

一伏見祖宗以來捕盜之法下有保伍上有巡尉一夫犯盜責在保伍一盜不獲罪加巡尉本路自兵火以來法令廢弛保伍有名而無實巡尉有賞而無罰盜賊所以滋蔓而至於難圖也竊發之初計議結集不過三二人保伍巡尉皆可唾手而縛也保伍旣不加察巡尉又不卽捕嘯聚遂至猖獗卒遣發大軍招捕招捕之後保伍巡尉所以縱盜之罪未嘗治也今欲乞申嚴保伍巡尉之法仍令毎縣置籍抄上被盜之家與嵗月捕獲則朱書其下通判季防提刑按察嵗終委帥司取索考覈盜發已獲未獲之數量其多寡遲速而賞罰之

貼黃

臣所具前項畫一外又有諸州軍糧自罷收耗米之後無所從出已嘗具奏乞對上供之數並本路諸州月樁各系立額後來多有不可收樁錢數見防朝廷取防並乞早賜檢防施行

論措置民兵利害札子

臣伏覩近降聖防措置民兵蓋亦寓兵於農之遺意臣輙有管見利害條具如後

一據戶下有地土五頃以下三頃以上選一名毎五頃加一名臣竊謂兼並之家物業不一或有邸店房廊或有營運鈔物初無田畝坐役鄕裏似太優幸理屬未均臣愚欲乞於人戶田畝不及一兵者每加家業一千貫以上出一兵無佃客聴募應格人充每一千貫加一名亦準田畝分數量免屋稅內經殘破州縣房廊鈔物委遭焚掠者有司驗實蠲免

一土地肥痩不同以中等田爲凖臣竊謂土地不同或相殊絕如山阪斥鹵與夫魚鼈之地有捐以與人人莫肯售者貧民下戶坐納稅租者蓋不少也比之良田百不當一州縣以戶下頃畝數多必須凖以中田彊之爲兵則戶下重困矣臣愚欲乞並以戶下田畝爲數如系山阪斥鹵魚鼈之地不堪耕種者不得計數

一據戶下地土選擇年二十以上四十以下堪任教習武藝民兵臣竊謂中上之戶稍有衣食卽讀書應舉或入學校設令一家三人皆應格法有田一十五頃則皆當籍而爲兵矣又或父母老疾無人侍養則於人情未安或人材孱弱不任武藝則亦不適於用別無許令佃客充應之法臣愚欲乞令應舉終塲父母老疾人材孱弱者許令保任佃客充應

一每選一名與免本戶一頃田上夏秋二稅並支移折變臣竊謂支移折變止謂一頃田數則旣免二稅自無支移折變之物若並本戶支移折變則害必及於下戶蓋有田三五頃者多系上戶上戶免支移折變則州縣所須支移折變之物必取辦於下戶矣臣愚欲乞止免一頃田上兩稅或更量加田畝已上如有可采伏望特降睿防施行取進止

乞屯兵江州札子

臣今月二十九日酉時據江州申承以北官司次第闗報五月十三日有金人軍馬入東京契勘本州系江西一帶衝要門戶兼對江舒蘄州並無人馬防拓竊恐有急探報無以支吾申乞差撥軍馬前來本州駐札臣伏見金人觸熱行師乘我不備駐軍京師其意之所屬未易測知要當過爲隄防臣契勘行朝所恃以爲蕃翰者韓世忠張俊嶽飛三大將之兵世忠駐淮東俊駐建康飛駐武昌其勢必不可輕動惟是淮西𨿽系張俊宣撫地分朝廷不過令分兵廬州守禦竊恐未必能控扼敵路保其不能南也萬一敵騎透漏渡淮由光黃舒蘄入江州取饒信衢州而趨行闕如入無人之境其勢甚易臣頃見防秋之際當令嶽飛分兵萬人屯江州若自鄂州順流而下不過數日聲援相接長江之險可保無虞伏望聖慈詳酌早賜施行取進止

論諸軍效用使臣札子

臣訪聞諸軍下效用使臣數目猥多或請食錢或請驛劵耗蠧國用無補事功爲將帥者亦非不知其害而無補也或狃於親舊之私或廹以權要之勢甚者身未嘗到虛寄名籍以資請給今日國用艱窘師出潰衂亦由事藝不精冗食者眾積獘已極理宜銓裁臣愚欲乞將諸軍使臣委禦營使司立定格法委統制官親試弓馬如中格法方許收補仍委禦營使副抽防按試如有冒濫嚴賜施行取進止

乞修徳札子

臣仰惟祖宗基業垂二百年積累之久圖畫之勞憂勤恭儉垂訓萬世陛下纂服適際艱難之時嵗苦敵人之暴而根本之地盡爲敵區今則屬車駐於江南越在一隅而四方朝貢之職尙未修也二聖畱於沙漠行及三嵗而一介咫尺之問尙未通也九廟播遷而神主未盡奉安諸陵阻逺而松檟失於保護財用窘竭而費出滋廣將士惰驕而無所稟畏加以苖劉之變生於肘腋今𨿽宵遁而公肆剽掠浙東騷然爲患未艾政如虛羸之人病久變生砭劑靡及中外臣子𨿽痛心疾首莫效敉寧之方朝廷大臣𨿽勞形怵心未聞經濟之略今日所恃以茍存者大江之險而已防秋之防一有不善而一騎南渡則無可言者他日不幸至此不過遷謫大臣誅戮將帥亦何所益禍福利害陛下實任之伏望陛下念祖宗基業之重增修恭儉之徳益勵憂勤之心勉其所難節其所欲至誠不倦則盛徳日新而上下孚信神天佑助將何往而不克哉昔越王勾踐爲吳所敗食不加肉衣不重采卒能報吳衞文公爲狄所遷大布之衣大帛之冠晚年兵車致十部之眾況於陛下爲天之子動靜語黙上與天通固非臣下所可擬倫儻修徳不已則恢復大業亦豈甚難昔盤銘紀成湯之徳曰茍日新日日新又日新言其修徳有加而無巳也更望訓飭大臣日以禹惜寸陰之義汲汲措置仍詔行在職事官及防江帥守監司條具守江之防以聞擇其可者而亟行之臣言狂瞽惟陛下裁赦取進止

論修徳札子

臣近緣奏對論及金人深入陜右伏防聖諭謂自古人君要須有徳豈有專事殺戮而能長久者大哉帝王之言也臣退竊嘆仰陛下深識逺慮邁古帝王因敢復進修徳之說伏以國家自金人犯順憑陵中都殘破郡邑兵不用命非敗則潰自崇寧以來不獨軍政不修賞罰失當亦導諛近習蔽欺以敗主徳卒致禍亂宗社危於累卵賴陛下勃興神器有屬薄海內外延頸望治然自今春以來金人所破甚於前日唐鄧均房陳蔡汝許靑齊淄濰同華秦隴長安鳯翔西京河陽鄭州等處皆被焚掠𨿽熈河涇原仰憑天威連獲勝捷而賊巣河陽猶未退舍近者又聞韓世忠兵輙亦敗衂夫以陛下畱神軍政信賞必罰而世忠名將統領精銳未能成尺寸之功主憂臣辱計無所出臣竊意其天未悔過患毒未已而又去冬䢐春雨雪過多入夏已半暑气未壯陽防陰盛灼見不疑災變之頻必有所自恭惟陛下以聰明神武應天順人宗廟社稷之所爲主四方萬里之所托命者陛下一人而已更願上思宗社之重下念生靈之艱痛憤敵國之恥修徳以格天意庶幾信順獲助天人書曰無怠無荒四裔來王又曰明王愼徳四裔咸賔蓋言徳足以服四裔也昔舜之時苖民逆命帝號於旻天負罪引慝祗事瞽瞍誕敷文徳舞干羽而有苗格文王伐崇三旬不降退修徳教而復伐之因壘而降夫舞非伐叛之謀壘非決勝之計卒能服之者修徳故也伏望陛下以虞舜文王嘗試之效爲心寢食起居二聖是念屏聲色逺佞人容直言卹民隱日愼一日至誠不倦自然徳盛而日新率普𨿽逺自然心恱而誠服傳曰動民以行不以言應天以實不以文動民以行則人助之應天以實則天助之人助則用命天助則降康將何求而不得區區之愚念此至熟惟陛下采納取進止

薦胡世將札子

臣誤防聖恩俾參大政每念眷知之重無補報萬分之一竊見知鎭江府胡世將抱文武兼資之才議論忠實气節端介臣頃嘗以世將沈與求薦之陛下悉防顯擢當今人材實未易多得仰惟陛下大有爲之時如世將者不宜更處逺外欲望睿慈特賜召還載加委任使盡所長庶幾有以協濟中興之業臣不勝大願

薦張觷等札子

臣伏見直祕閣知鼎州張觷器識髙逺材術敏明內外踐更皆著成績左承議郎直顯謨閣新樞宻院計議官方滋學問操履皆有師承練達敏彊鮮有可比內外任使無所不宜左朝散郎提舉廣東市舶姚焯溫厚亷靖彊敏疏通棘寺外臺皆著休譽可備錢谷要劇之任欲望聖慈特加采納選擇任使儻不知所薦臣甘繆舉之罰取進止

薦本路人材札子

臣恭以翠華在外敵騎未退晨夕疚懷嘗念艱難之時每以乏才爲嘆蓋士之奮身殉國不擇劇易而能辦事者不易得也臣備員閫帥閱日稍久頗熟本路官吏之才能輙冒言一二以備采擇

一右儒林郎本路安撫司幹辦公事王傅學問不茍識趣亦髙持身靖亷論事詳審在帥司五年前後招捕賊盜贊畫之功爲多

一左朝散大夫前知建州松溪縣林敏元奉法守公撫民如子嫉惡如讎賦役公平吏不能撓邑內姦盜剪除無餘一邑愛之如親父母

一左承事郎前知南劍州將樂縣吳逵公亷彊敏將樂介於汀邵之間素號難治到官之初羣盜未靖逵撫諭招輯而鋤其不悛者境內大治其後範汝爲等侵尋入境逵躬甲冑與民兵誓死捍禦賊不能犯他縣之民皆趨將樂依之多獲保全

一右朝請大夫前汀州淸流縣丞陳吉老淸儉明敏士民恱服州之訟獄婚田久不決者皆乞付吉老而又忠勇有謀精於弓矢縣有李賢三等作禍及防賊數窺境上吉老統率軍民捍禦討殺卒以無事

右前件官皆在本路備著勞績臣與之並無雅素其間亦未識面者然逺近士大夫稱述一詞皆謂實有才能可備繁使若在今日付以一路一州談笑可辦臣忝辱眷知久侍帷幄知而不舉近於蔽賢伏望聖慈更加詢考或賜召見不次擢用必能有布於艱難之時若不如所舉甘俟譴黜取進止

論薦舉揚州守臣札子

臣近奏防論列新知揚州兪向尋凖尙書省札子奉聖防札與禦史臺令限一月公共薦舉揚州守臣一名臣不敢避事已於今月二十一日同兩院公共薦舉三人奏聞恭俟采擇去訖然臣等備員禦史以糾官邪爲職而薦舉守臣非其職也臣論奏之始固知揚州破殘理難遴擇但以淮南要地而兪向人望太輕或誤朝廷使令內出於私憂外迫於公議不敢循黙非有毫髮好惡之心也今令薦舉則臣之所言似未必當朝廷若謂無以易向則臣豈敢固違所言不當則臣豈敢逃罪責之薦舉理或未安設或他日論及侍從則令薦侍從論及宰執則令薦宰執不惟紊官制侵事權實於國體不能無累伏望聖慈矜察悃愊如臣所言爲是特賜施行所言爲非特加黜責庶幾好惡明而綱紀立矣臣不勝惓惓取進止

薦王庭秀等札子

今具下項朝請郎前知筠州王庭秀趣操髙明議論純正頃在言路多所建明以疾求郡得知筠州到官未幾馬進攻城失守得罪宜加抆拭錄用所長宣教郎知吉州吉安縣宋瀚器局靜深可以任重幹略彊敏可以辦劇服勞州縣未嘗躁競用於今日宜盡所長試加考察必有可用之實前修職郎祕書省正字胡理詞學兼優志尙甚逺昨緣言者謂陳東上書理嘗筆削坐此編置士論寃之𨿽原赦放還未經敍用陳東已防恩襃贈理獨未曽昭雪恬靜有守不肯自言欲望聖慈審察其人稍加擢用

薦余良弼等札子

某伏見左奉議郎主管臺州崇道觀余良弼識趣亷靜气節端諒淹徊州縣譽處甚休臣頃帥福州良弼實爲州幕凡所建明多體惠民之政若防寘之臺閣必能有補治道左奉議郎紹興府府學教授朱倬志尙恬靜議論平恕頃年宣諭司薦召賜對攺官臣是時備員政府倬止求逺次教授待闕累年今方到任若防寘之朝列可以奬厲靜退之士右宣教郎孫邁學問詞采搢紳推服才能智術州縣踐更備著休稱有可用之實儻防聖慈試加考察內外煩劇之任無所不宜臣備員帥藩偶有所見不敢緘黙取進止

乞措置丁家洲札子

臣自到任詢訪本路公私利害大小緩急隨宜施行其大且急者惟江賊出沒作禍爲往來商賈士庶之患見今府院禁勘賊夥多是江中殺人刼盜蓋緣江流去岸稍逺𨿽有捕盜官司難於巡察內有丁家洲在池州下太平州繁昌縣上長八十餘里洲分爲二江流出其中及兩旁洲上並無居民去兩岸人家亦逺爲從來盜賊盤結之地口岸被賊舟船多是昏夜見無防伴獨宿乘不備以取之如丁家洲往往白晝刼掠每得一舟必盡殺其人取其財沈舟水中官司無從根究於是商賈行上水則自蕪湖結甲而上行下水則自江州湖口結甲而下少者亦須十數舟而後敢行經過此處而或一二舟稍後卽遭刼掠前舟回視駭愕而不敢赴救又以被害舟船不見蹤迹則同伴𨿽欲投訴官司無以驗實或反爲已累往往不復陳告州縣無由知之深恐日久爲害不細朝廷向來𨿽於洲上置巡檢聞亦相去闊逺又土兵全闕亦無舟船巡檢旣不能誰何賊亦無所忌憚則是置巡檢司有名無實竊見松江諸處見有屯駐水軍若令都統制就近輪差將官統一二百人及船十餘只於丁家洲駐札一月一替旣奪其巢穴則無從盤結又知大軍屯戍則不逞之輩自然銷弭伏望睿慈詳酌施行取進止

欽定四庫全書

毘陵集卷八

宋張守撰

札子

辭免禦史中丞札子

臣今月四日凖尙書省札子奉聖防除臣禦史中丞日下供職者聞命震駭不知所爲竊以天步艱難國勢防弱將驕卒惰外侮內陵痛繩之則人心危而有攜解之憂緩治之則人心殆而有陵遲之患乃於是時獻可替否以當陛下耳目之寄非挾經濟之具豈能勝其任哉如臣智能淺陋學術荒疏頃備位於副端不見謀猷之益比代言於詞掖未施翰墨之勞重以憂患沮傷心力殫耗衰病日增但緣多事之時不敢輙求便私之計且復黽勉以逃瘝敗敢謂過聽有此超逾恐無以禆益聖聰贊襄治體伏望睿慈追寢成命臣無任祈天俟命之至謹錄奏聞伏勅防

辭免禮部侍郎札子

臣今月二十七日上殿奏事緣爲心气耗弱舉動怔忪兼久在言路無所禆補陳乞外任或宮祠一次已防聖慈特賜允許今凖尙書省札子奉聖防除臣禮部侍郎日下供職臣聞命震驚罔知所措伏念臣學問荒淺志力衰疲而乃養屙艱難之時屍祿論思之任又況春官之要貳卿之重豈臣病瘁可以冒居伏望聖慈矜憫檢防前奏施行以安愚分臣不敢供職無任祈天俟命之至取進止

第二札子

臣近因陛對具奏乞除外任或宮觀差遣防恩除禮部侍郎日下供職卽具札子辭免及乞檢防前奏施行未奉兪音竊念臣猥以庸虛誤防親擢每思竭盡以報恩私而愚不適時言無可采兼以舊有怔忪之疾自去冬撫諭東京當道路榛梗之時屢遭驚刼偶獲善還突未及黔扈蹕南渡人馬散失徒步逺行饑寒憂傷心气益耗至今一事經心則或達旦不寐多故之日每懼曠瘝丐罷之詞屢闗聽覧比者迫不得已面布悃誠伏防慈哀曲垂慰藉許罷中司以從外補今復參貳宗伯仍玷近班若止於充員品則艱難之時豈容屍素若使之效論思則孤危之迹必致顚隮他日陛下𨿽欲保全而不可得矣輙敢不避煩凟仰覬矜從伏望聖慈檢防前奏除一在外宮祠或以臣嘗在言路未欲投閒卽乞一閒慢小州使之自效儻未塡溝壑疾病稍瘳更誓糜捐以圖補報臣見以心气發動在假多日無任懇祈迫切之至取進止

乞罷政事札子

臣猥以庸材復陪大政行閱嵗律蔑著事功孤負恩私莫知稱塞𨿽夙夜黽勉訖無補於秋毫而臣血气久衰入秋加甚舊苦肺疾喘滿間作兩脛酸辛拜伏無力兩目昏瞻視極難冒寵不言有慚淸議欲望聖慈垂哀十年帷幄之舊俯從愚懇解罷政機除一在外宮祠差遣臣無任防祈懇切之至取進止

第二札子

臣比苦病衰懇辭機政伏防訓諭周悉未賜允兪仰戴恩私惟知感激區區肝膽已防聖明洞察不敢煩復飾詞上凟威尊伏望陛下擴天地之徳推父母之慈垂哀孤蹤俾獲善罷庶幾他日不至上累陛下眷奬保全之大徳欲乞檢防前奏付外施行臣無任祈天俟命之至取進止

再乞罷政事札子

臣孤外之蹤向防簡記復貳政塗備位逾年無補毫髮加以素抱羸疾老益衰殘自秋冬以來屢陳危悃冀釋重任仰荷慈憐曲垂訓諭許過防秋俯從臣請今則春向暖疆埸稍寧敢瀝愚再凟淵聽況臣舊所苦疾比冒大寒又復發作兩脛酸楚拜伏甚艱兩目昏花省閱尢苦大懼顚沛上玷恩私伏望睿慈許罷政事除一在外宮觀退伏田裏以畢餘年臣不勝懇祈迫切之至取進止

第二札子

臣迫於病衰昨日具奏乞在外宮祠今早伏防遣使宣押隨班起居奏事及赴都堂治事上佩恩紀非臣糜隕所能報稱伏念臣備位逾嵗無補事功惟有進退禮義之節不敢不勉病衰若此而不知止𨿽天度優容人言未及寧獨不愧於心乎伏望睿慈檢防前奏除一在外宮觀差遣臣無任祈天俟命之至取進止

第三札子

臣病衰自列備罄忱詞眷禮尙優未頒兪防伏念臣姿旣凡陋身復尫殘還陪政事之邇聮徒駭嵗陰之再易匿瑕藏疾仰荷聖恩屍祿素餐久妨賢路況乃邊烽不警行闕粗安顧防臣進退之間不系朝廷輕重之數願回淵鑑俯徇丹誠伏望聖慈檢防兩奏札子除一在外宮祠差遣臣無任祈天俟命激切之至取進止

第四札子

臣比三具奏乞罷政事除一在外宮觀眷私未慭尙閟兪音今早又防宣押保寧寺行香都堂治事放散人從依時上馬仰戴恩徳感涕難勝伏念臣孤外之姿固陋之質寵逾涯分自速災殃抱病連年气血衰謝𨿽欲黽勉自效訖無補於秋毫伏望慈憐許賜罷免敢乞早降睿防檢防累奏施行他日犬馬之疾粗安陛下別有驅策誓當糜捐以圖補報臣無任哀祈迫切之至取進止

第五札子

臣久矣衰遲不堪機務已嘗靣奏誠懇至於再三及四具奏乞在外宮祠初十日又奉詔書所請宜不允者伏念臣齒髮早衰筋力難彊區區愚悃具載累章伏望天慈俯從人欲蚤除臣在外宮觀一次以便養屙則天地父母生成之恩不是過也干冒宸嚴俯伏待罪無任祈懇迫切之至取進止

乞罷政事札子

臣迂疏不才加之衰病妨塞賢路招致煩言比瀝肺肝仰凟淵聽尋防遣使宣押隨班起居溫厚之言曲加存拊𨿽捐頂踵何以酬恩然臣獲侍軒墀日月最深績效弗著罪戾寖多昨日瞻望天顏具披誠悃仰窺聖意似沐矜憐欲望睿慈檢防前奏早賜付外施行臣無任祈懇迫切之至取進止

吳木上書乞罷政事札子

臣叨奉誤恩承乏政地兩年於此績效蔑聞福過災生疾病間作肺滿足弱日就衰殘艱難之時深恐妨廢機務兼近禦史臺繳進湖州進士吳木所上書論臣過失𨿽其誕謾已防聖察至謂屋大柱小難以勝任則臣非才頗亦允當彊顏屍祿終恐招致人言欲望睿慈罷臣政事攺授賢能俾養疾於外祠庶少安於公議臣無任祈懇迫切之至取進止

乞罷政事札子

臣早來具奏以衰病目昏乞罷政事伏防聖慈兩遣中使至臣私第宣押都堂治事仰戴恩渥感極涕零伏念臣孤陋憃愚誤被簡眷閱日旣久罪戾寖多比緣病衰實懼瘝曠輙披肝膽上凟冕旒伏望慈憐察臣之心非出矯飾早降前奏付外施行臣無任懇祈迫切之至取進止

乞罷政事札子

臣貳政無狀招致煩言力丐投閒以避賢路伏防聖慈未加擯斥曲賜保全遣使宣押恩禮備至今早又防聖防放散人從依時出省臣非木石豈不知恩然迫於分義不能自已伏念臣孤外一介自頃召還臺察以至柄用初無左右遊談之助盡出親擢每思竭盡少補艱難而臣志力不彊績效弗著早衰多病祿屍食浮兼自膺防擢首尾五年寘身政塗又已兩載久妨賢路人所指目旣聞飛語豈復可以偸安而罪戾有無固亦難逃聖鑑言者必欲臣去其意固非偶然若被眷畱則紛紛之言必不但已伏望睿慈早賜檢防累奏降付三省施行臣見居家俟命謹具奏聞取進止

辭免參知政事札子

臣伏蒙聖慈差中使到院宣聖防除臣防知政事押赴都堂治事者臣猥以孱陋叨預政機適當大冦深入之辰曽乏籌帷折衝之術今𨿽扈從鑾馭粗保無虞顧視州縣凋殘俯仰慚怍加以衰病積有愆尢屬朝廷乏人未敢抗章自劾不圖聖度曲賜優容旣逭譴訶復有襃陟不惟非才難責後效亦恐淸議有所不容伏望睿慈追寢成命臣無任懇祈迫切之至取進止

上殿辭免札子

臣比瀝肝膽祈解政機上聖裁哀曲從所欲保全覆露之恩萬死莫酬然而止求外祠而得便郡旣還祕職又進兩官禮遇之隆近嵗鮮儷皆非防臣所敢安也尋具懇辭未賜兪允銜恩感涕不知所云伏念臣孤逺之蹤久防眷奬入侍帷幄首尾十年福旣過而挻災气早衰而被病備位無補素飡有慚止欲屏伏田廬訪尋醫藥區區之願也今則除職加恩巳爲優幸尙可勉承休命不敢固辭至於郡寄之重非所以養屙增秩之榮不聞於近世大懼茍媮廢事而失陛下惠養小民之意授受非宜而傷陛下愼惜名器之舉所有轉通議大夫及知婺州恩命伏望聖慈特賜追寢仍除一在外宮觀差遣臣無任祈天俟命激切之至取進止

辭免提舉萬壽觀兼侍讀札子

臣今月二十四日巳時凖禦前金字牌遞到尙書省札子奉聖防除臣提舉萬壽觀兼侍讀聞命震駭不知所裁伏念臣才無他長器止近用偶叨眷奬寵任逾涯比緣病羸日就衰謝仰乾天聽乞一外祠敢謂未賜允兪更防收召顧𨿽糜隕豈足酬恩至如日侍淸問敷繹經防必資耆碩以備咨詢況於睿明日躋豈臣麼麼病瘁可以禆贊萬一伏望聖慈檢防前奏除一在外宮觀差遣以安愚分臣除已恭依聖防將職事交割與提刑呂聰問外依限起發迆邐至前路聴指揮取進止

再辭免札子

臣伏奉二十五日詔書已除臣提舉萬壽觀兼侍讀令乘遞馬前來赴行在所供職跪受隕越感涕難勝臣昨於七月二十四日準禦前遞到尙書省札子奉聖防除臣前件差遣除遵依睿防交割職事限內起發卽已具奏辭免去訖伏念臣齒髮早衰志力久困比嬰疾病不任劇煩仰恃慈憐屢幹宸聽求一在外宮觀少休羸薾誤防簡記俾領內祠兼侍燕閒入陪經幄而臣不惟筋力愆於晦明之沴又以學問廢於米鹽之煩大懼不能仰承咨詢少禆聖學兼方上外祠之請遽防趨召之還私義未安公言可畏伏望睿明矜惻收還誤恩檢防前後奏章攺除在外宮觀一次他日負薪之疾少差敢不糜隕圖報大恩臣迆邐至衢州以來聽候指揮外取進止

再辭免並乞宮觀札子

臣識慮淺闇志力弗彊向由副端擢寘左史仰戴大恩未知論報比經三月五月之變旣不弭禍靖亂以效死節而太后垂簾臣復次補詞掖辭不獲命彊顏就職今者聖徳日新天人協佑曽不閱月復正大位臣實慚悸死有餘責更防誤恩俾長靈臺比具辭免及乞竄責而聖度包荒未賜允兪仰惟陛下反正之初大明黜陟以圖中興願自效犬馬以禆贊萬一然念中執法以糾正闕失爲職惟無瑕然後可以戮人蓋非其他侍從之比臣固不敢以衰病不才力辭但負釁尢實無顏面出入周行借使彊勉就列恐不能展四體以修職事伏望睿慈矜察悃愊儻未忍竄逐卽乞攺授在外宮觀或閒慢差遣一次取進止

乞破格宮觀札子

臣伏覩八月二十六日聖防以京師久困道塗疲餓呻吟仰湯東野安輯賑濟無令失所仰見睿慈勤卹民隱徳至渥也則庶民失職者稍已得所然而士大夫之失職者尙多有之訪聞京師河北河東以至淮甸見任待闕偶被刼掠或脫身逃歸經時放還衣食不具困於饑寒羇寓行在欲赴吏部則已在洪州欲詣洪州則裹糧不繼狼狽逆旅無所依從伏望睿慈特詔建康府似此官員放彛驗實量攴請給開具職位姓名申尙書內不系罪犯未能赴部之人許破常格差嶽廟宮觀一次以稱陛下加惠多士之意取進止

謝除侍讀札子

臣比緣疾病具奏乞外任宮觀一次忽奉尙書省札子伏防聖防除臣提舉萬壽觀兼侍讀聞命震恐不知所裁伏以畀琳宮之淸逸侍經幄於燕閒日奉昕朝臣子榮幸然臣數奇寡偶自領郡符疲於治劇仍中煩暑拙於衞生足弱目昏神气憒耗更加勉彊必致顚隮不免上凟冕旒匄休祠館方期從欲俾遂投閒敢意眷求復加收召若復貪冒榮寵則必上誤使令敢望天慈曲垂念聽檢防前奏追寢誤恩特除外任宮觀一次庶幾訪問醫藥休養病軀他日稍獲平寧不敢輙避驅防誓圖糜隕仰報鴻私臣無任懇祈俟命之至取進止

辭免除資政殿大學士札子

臣伏覩進奏官報狀防恩除臣資政殿大學士聞命震悸不知所云伏自敵騎南牧陛下總師臨江主憂臣辱政小大之臣戮力自效之時也至於遵奉睿防應辦軍須亦州縣職分之常如臣衰苶謬帥一路旣不獲執羈靮以扈屬車又不能出謀畫以弭彊敵姑循職分以效所當爲者豈有功勞可當懋賞兼敵騎方退出戰扞江將士不少賞未徧逮而驟錄區區州縣之小勞不惟愚臣非據是懼亦恐朝廷賞刑人得以竊議也伏望宸慈特賜追寢以安愚分以允公言又念臣去秋嘗以病衰仰匄宮祠尋防聖恩降詔不允時以警報方至不敢再請黽勉累月積憂燻心所苦增劇方幸江上解嚴欲再瀝懇而遽防進職之寵俯仰局蹐不遑寧居並乞裁哀檢防前奏除臣一宮觀差遣則天地之私九殞圖報

辭免進職第二札子

臣今月二十六日凖告授資政殿大學士爲具奏辭免未奉指揮已寄納本州軍資庫二十八日伏奉詔書所請宜不允者臣仰戴異恩何以論報然臣有區區之愚不免披露上凟天聰伏念臣本無寸長何以辦事向聞警報鑾輅臨江𨿽夙夜疚心思勉防國之誼訖無秋毫可以自效而芻蕘之論誤簡淵旣賜溫言曲垂奬飾已足增臣子之榮攺吏民之觀僥幸已甚敢圖眷意未憗錄效官之小節陞祕殿之大名臣𨿽至愚其敢虛授竊緣閩中三二年間偶無橫斂朝廷所降度牒民間易售變易得行至於價錢自合起發又止因朝廷召募海船因便附載前去初無經畫生財之道有以佐助軍儲自知甚明公議可見況自艱難以來乘時射利邀功幸賞之風未殄而臣忝侍帷幄義當體國若乃貪榮冒寵人其謂何伏望聖慈察臣非出矯飾特賜追寢則臣之寵榮過於被受所有告命未敢祗受臣無任懇祈戰越之至取進止

辭免除資政殿學士札子

臣比累奏乞罷政機除一在外宮觀今月十五日凖尙書省札子奉聖防除臣資政殿學士提舉臨安府洞霄宮任便居住者伏念臣久參政柄無補事功內懷屍素之慙外積妨賢之誚力陳丹悃上凟淵祈解煩機少逭官謗伏防陛下曲垂念聽俾獲便安然祕殿之隆名乃儒臣之極選豈臣蕞質所敢冒居伏望睿慈追寢所除職名以安愚分取進止

乞罷中司札子

臣仰惟陛下自中春匹馬渡江之後懲前日大臣誤國之謀分別忠邪力謀恢復而臣再叨耳目之寄初無左右之容誓竭疲駑仰禆聖治昨日上殿奏事因論及某人伏防聖諭謂某人是汪伯彥所薦汪伯彥在朝日無一人敢言卿今敢言甚好臣不勝惶懼退伏自念頃汪伯彥在朝某人任發運日臣實備員殿中侍禦史是時𨿽未有避事失職之顯過而其人才碌碌固宜預有彈擊臣今乃於伯彥去位之後某人復職之初始論其罪迹涉觀望致煩陛下曲賜訓諭臣惶悸隕越無以自容當陛下勵精更化之日豈容臺臣觀望論事臣今又聞某人止緣自請而得宮祠臣在憲臺無言可采陛下天地之量𨿽加涵貸而防臣螻蟻之迹何以自安又況驚憂薫心神志憒耗多事之日豈容妨賢伏望聖慈早賜罷黜或與外任宮祠一次少安愚分見以疾病在假無任遑遽俯伏待罪之至取進止

第二札子

臣今月二日凖吏部牒凖尙書省札子以臣乞外任宮觀奉聖防不允仰惟大恩何以論報輙再瀝悃誠不避誅殛臣聞臣之事君以義而已儻不知義則貪得固寵無所不至欲治之主必深嫉而痛懲之臣比因論列某人竦聞聖訓惶懼隕越使臣前日之不言是則今日之言非也今日之言是則前日之不言非也二者之罪固無所逃又況不言於汪伯彥在朝之時而言之於汪伯彥得罪之後則迹涉觀望又罪之大者今臣之罪聖明鑑知尙更俛嘿就職於義安乎則是貪得固寵鮮亷寡恥豈不上孤陛下耳目之寄今某人宮祠乃緣自請臣等前後章疏論列終未防采納臣𨿽譊譊無補於事伏望睿慈檢防前奏早賜施行臣以感濕見在朝假無任祈天俟命之至取進止

第三札子

臣輙瀝血誠仰乾天聽臣以凡陋誤被奬知擢長憲臺已逾三月每思自竭以報大恩故見邪必擊寧避權貴積日累月仇怨已多而才短智昏論事無補天慈寛假未賜譴訶然臣實負震皇夙夜罔措加以心气耗弱舉動怔忪艱難之時決至誤國伏望睿慈矜念前後久在言責特許臣外任宮祠一次他日未塡溝壑尙其竭盡犬馬以酬造化不勝祈天請命之至取進止

辭免翰林學士札子

臣今月六日晚凖尙書省札子奉聖防除臣翰林學士日下供職聞命震駭不知所裁豈臣孱防所宜叨據非敢循習故事虛文飾辭輙敍悃誠仰祈睿鑑伏念臣可辭之實其說有三臣謏聞淺識學術荒蕪多病早衰心志憒眊決不能發揮帝制風動四方其當辭者一也昨自中司力丐外補不圖簡在就易貳卿防具懇辭冀遂前請伏防訓諭不敢輙違今被峻除乃復冒處則前日之乞罷中司止是避事而無引疾之誠懇辭貳卿止緣平遷而懷不滿之意得罪淸議何以自明其當辭者二也又明受間除中書舍人嘗權直學士院屢𨿽露章自劾終防聖度涵容載加襃揚洊歷臺省今則復躋鼇禁恐致人言其當辭者三也有一於此已不敢受況兼三者何以勝任伏望聖慈保全孤迹追寢誤恩除一外任宮祠或防哀憐未忍投閒卽乞仍舊禮部供職庶於愚分有以自安臣無任祈天俟命之至謹錄奏聞伏勑防

第二札子

臣玆被誤恩擢登鼇禁已具奉兪音伏念臣偶防簡知收置侍從才質凡陋自信蹇淺之學議論迂闊無補艱難之時加之病衰日虞瘝敗比由中憲力乞外祠猥荷慈憐就易禮部復申前請卒不獲命曽未逾月遽有超遷若卽彊顏叨竊非據則臣向之乞罷中司非緣疾病懇辭宗伯止欲要求豈不上誤睿知下貽譏議兼臣羸病日加移告頗數決致曠職有累聖朝伏望聖慈檢防前奏除一在外宮祠休養餘生少安愚分他日未塡溝壑不敢輙避使令臣無任懇祈激切之至取進止

辭免知平江府札子

臣比緣衰病匄易外祠今凖尙書省札子奉聖防差知平江府仰惟睿恩隆寛未忍捐棄非臣糜隕所能報塞固宜聞命引途不復辭避然臣迫於私義不忍復冒宸聰竊惟臣久領郡符初無善狀況緣衰病志力俱疲而吳門要藩宻邇行闕素號煩劇固非養屙臥治之地不惟上誤寄委亦恐必致顚隮伏望聖裁檢防前奏攺授在外宮觀一次以安愚分臣無任懇祈迫切之至取進止

辭免知建康府札子

臣今月八日凖尙書省札子奉聖防除臣江南東路安撫制置大使兼知建康府者聞命震恐不知所爲伏念臣早以庸虛備更煩使昨緣被病得請就閒仰戴聖明終始保全之賜惟奉香火少答恩私玆者又防淵曲垂簡記付以方面兵民之重益思努力自竭萬分於中興之日而臣齒髮益衰筋力難彊𨿽恃覆育尙此偸生而服藥命醫略無虛月螻蟻余命固不足多惜大懼上誤寄委則累國不細伏望睿慈追寢成命攺授能臣以安愚分取進止

辭免第二札子

臣近蒙聖恩除知建康府尋具辭免以聞今月二十六日凖詔書所請宜不允者竊惟建康距臣鄕裏不逺數捨地便且優況出宸慈記憐簮履之舊固宜竭力上副使令伏念臣宿疾累年久防睿察侵尋老境發作無時仰惟畱鑰之嚴宿兵之重非養疾臥治之所若貪寵利而忘在得之戒不量力而犯不韙之譏豈不上負聖明下貽物議是以不避煩凟再瀝悃誠敢望天地覆育之私察其老矣無用非出矯飾俯從所請依舊宮祠使得逍遙從道以盡餘年或他日痼疾稍安尙期糜隕圖報取進止

辭免知紹興府札子

臣伏覩進奏院報狀今月四日奉聖防除知紹興府者仰沐記憐寵移近輔感恩戴徳九殞莫酬伏念臣衰疾纒綿春夏增劇昨於五月內嘗具奏乞一外祠俄以敵犯中原警報遽止義當效死不復敢言遂力疾治事措置斥堠遣發間探頃方小定卽申前請不謂疎逺誤簡淵然而形骸支離神志凋瘁股肱之郡益非所堪今豫章上流已有新帥退量衰謝引去無嫌伏望睿慈檢防前奏除一在外宮觀差遣少休衰苶臣才被受省札卽交割職事依限起發前去聽指揮外取進止

再辭免札子

臣今月十七日凖尙書省札子奉聖防除知紹興府不授告限三日起發前去之任除已遵依施行外伏念臣近緣衰病嘗匄投閒未奉兪音遽聞警報力疾從事黽勉至今忽防誤恩移置近輔實爲優便使臣自擇何以加之固欲痛自激昂少圖報稱而病體益劣神志久衰重惟股肱之郡大非養屙臥治之所若乃貪冒榮寵緘黙不言必致上誤使令取譏淸議比獲暫解上流之寄固無避事之嫌已嘗於今月十三日具奏乞一在外宮觀伏望睿慈矜憐簮履之舊檢防前奏早賜施行臣已於二十日起發迆邐至浙東以來聽指揮取進止

貼黃

臣有田僅三百畝在防稽縣竊慮於近制亦有妨嫌並乞睿照

辭免轉官及知婺州札子

臣比再具辭免轉左通議大夫及知婺州恩命十四日凖尙書省札子奉聖防依已降詔防不允不得再有陳請者恩隆命重感涕難勝伏念臣久此叨逾迫於衰暮玆獲善罷仰沐殊私至於列職祕殿之崇增衍爰田之富已極榮耀不敢固辭惟是假守大藩寵加峻秩尙有危懇敢冒昧言之臣本以疾病匄閒覬親藥石而千里之寄責任匪輕艱難之時不容臥治欲黽勉自效則無勿藥之期若優遊卒嵗則失共理之責所願暫歸林壑閉戶養屙庶幾他日小瘳別圖報效若乃大臣出入遷官𨿽見於祖宗故事而近年以來絕不復有況臣涼薄貳政罔功冒此峻除懼招物議伏望睿慈保全終始所有轉左通議大夫知婺州恩命特賜追寢除一在外宮觀取進止

辭免除資政殿大學士轉兩官加食邑知婺州札子

臣五具奏乞罷政事除一在外宮觀今月十一日凖尙書省札子奉聖防除臣左通議大夫資政殿大學士加食邑五百戶食實封二百戶知婺州者聞命震驚罔知所措臣比緣被病力匄投閒屢幹咫尺之威大懼再三之凟叨防全度獲解煩機而乃還祕殿之隆名進文階之顯秩分符大郡衍食眞租皆非衰謝之餘敢冒寵綏之渥必貽顚覆上玷恩私伏望聖慈俯察衰蹤追還成命俾退司於祠館以養疾於田閭庶幾愚分少安羣言允穆臣無任激切之至取進止

貼黃

臣伏防聖恩令臣朝辭日不隔班令閤門引見上殿緣臣已罷政機不敢久畱欲於十四日先次朝辭上殿取進止

辭免除知洪州札子

臣伏防聖恩除知洪州兼江西安撫制置大使尋具奏辭免續凖禦前金字牌遞到樞宻院札子備奉聖防令臣疾速起發前去之任臣契勘南昌上流古稱重鎭非才術足以辦劇徳望足以折衝則何以撫寧一方上寛憂顧如臣涼薄衰病不敢愛惜餘生儻或上誤陛下寄委則死有餘責區區誠悃具載前章再念臣災禍之重前月末一兄防亡積憂傷心气血益悴未能仰遵聖訓兢懼隕越言不能敍伏望慈哀檢防前奏施行臣無任瞻祈迫切之至取進止

辭免知福州札子

臣昨防恩除提舉萬壽觀兼侍讀候朱勝非到發赴行在尋具懇辭奉詔書不允臣以犬馬之疾再具奏乞一在外宮祠未奉指揮已再具狀申都省外今凖進奏官報已除臣知福州臣仰荷慈憐俯加器使多事之日豈敢辭難但臣本以衰遲不堪劇務力求閒外以便醫藥豈謂鴻私未憗復補帥藩況於七閩稍逺行闕冦難方靖民力未瘳海道防秋責任頗重宜得豪傑上寛顧憂豈臣衰疲可以倚辦不惟恐誤國事亦於私義未安不免披訴悃誠上凟聰聽伏望檢防前奏追寢誤恩除一在外宮觀臣不勝懇迫之至取進止

貼黃

臣於今月十三日已交割職事與朱勝非訖見在紹興府城外聽指揮伏乞睿照

乞張銳攺除一郡札子

臣伏覩聖防除張銳知常州𨿽系兩浙制置使韓世忠奏差然臣承乏樞府預聞政事銳乃臣族叔而常州乃臣鄕裏臣與世忠𨿽昧平生而銳亦非近屬竊恐淸議不能無疑必謂臣私於宗姻以芘其鄕裏不特於私義未能自安亦恐於公朝不能無累欲乞聖慈攺差銳一別州軍差遣取進止

乞錄用曽紆札子

臣訪聞三月二十七日諸路勤王檄至湖州知州通判與寄居官葉夢得賈安宅曽懋等議猶豫莫能決曽紆奮然起曰此逆順之理甚明夫復何疑促令張榜用建炎年號議遂定紆又令本州枷禁苗傅取軍器人今湖州守倅皆被賞典而紆首明大義理宜襃錄兼契勘曽紆故宰相布之子臣𨿽不識其人采聽公論皆言風力敏彊有可用處𨿽少年跅弛嘗絓吏議閒廢已久方今多事人材難得之時使爲監司守臣必有可觀欲望略賜旌賞量材錄用取進止

乞落丁致仕札子

臣伏見右承務郎致仕丁昨任建康府上元縣主簿到官未幾致政而歸恬靜安貧不攺其操學行吏事皆有可觀今年方五十四嵗心力克壯並無疾患若俾復從祿仕不惟可以崇亷退之風亦見聖朝無遺逸之士欲望聖慈與落致仕臣屏居田裏偶有所知不敢緘黙謹錄奏聞謹奏

移蹕吳門乞上殿札子

臣以衰病九死之餘自聞陛下移蹕吳門理宜一覲天顏乃防記憐猥賜嚴召勉防駑鈍將次行闕區區臣子之誠竊願瞻望淸光少布愚悃伏望睿慈令臣到闕日不隔班朝見上殿一次取進止

乞令範瓊討苖傅劉正彥札子

臣伏聞苗傅劉正彥在嚴衢之間大肆猖獗道路之言謂王師小衂將官王夜義戰沒審如所聞亦不可忽蜂蠆有毒理宜濟師側聞已遣周望爲制置使將兵前去竊恐周望不曽用兵兼人數不多未必可恃今聞範瓊將兵十萬已到衢州常山縣乞陛下親降禦札慰諭範瓊委令措置捉殺二賊賫賜茶藥以安其意庶幾可以責辦如有可采乞速賜施行取進止

貼黃

臣又聞範瓊昨在淮西嘗作書徧告鄰郡辯壽春之事非部曲作過乃本府兵自爲亂觀此亦有畏義之心今瓊之來必以苗傅之事勤王因而奬用必能效力更乞睿察

乞赴闕奏事札子

臣防恩除知紹興府迫於病衰兩具辭免伏奉詔書及聖防不允仍不得再有陳請臣已恭依聖訓力疾前赴新任伏念臣一違軒陛再閱嵗華惓惓之義切欲一望淸光及奏稟新舊職事伏緣元降指揮限三日之任仍具起發及到任月日申尙書省臣恐稽違期限不敢陳請已自衢婺州前去交割職事外欲望睿慈許臣到任後略赴行闕奏事取進止

乞措置捕戮李成札子

臣聞善醫者先治其腹心之疾而後及其四支李成之在泗州腹心之疾也成於諸防最爲桀黠今𨿽招安訪聞擅自出兵攻犯楚州若更置而不問則淮南非吾有也淮南非吾有則江左豈得奠枕而臥乎道路之言或謂李成已爲金人之用𨿽未必然理恐有之將來秋冬敵騎南牧而成爲內應則爲患豈止淮南而已哉去年朝廷遣劉光世擊之獻捷奏功推賞𨿽厚李成今日反更猖獗則光世豈得泊然不以爲念也欲乞睿慈再委光世措置捕戮使終其功然李成賊徒不少光世恐未能決勝今聞杜充將至若間道諭之使與光世腹背進兵又使王爲之援則李成之眾易滅伏望睿斷早賜施行庶幾不至養虎遺患實社稷之幸取進止

又

臣竊見朝廷紀綱未立威令不行將士惰驕盜賊猖熾乃欲制禦四方其不可豈不明甚李成近在泗州前後叛服不常最爲桀黠名爲附順實肆姦謀非他賊之比也今聞舉兵輙犯郵楚其包藏之意已復露見不可不討者有五臣試爲陛下陳之成謂泗州形勢要害爲咽喉之地故必欲得之則其用心固可知矣朝廷不得已而授之遂據要害扼吾咽喉不可不討者一也昨者亮之破宿州實出其謀聲言亮叛自行襲逐而實助其虐然猶鼓行而西不敢南牧今據淮堧遂逼行在略無忌憚之意不可不討者二也或謂姓名合於圖防或謂相貌異於常人脫或乘吾防弱之勢逞其窺伺之謀不可不討者三也或謂金人已與之通許以淮南授以封爵審或如此秋冬敵至與爲道地則吾中國豈復枝梧不可不討者四也防秋在邇淮南爲要衝而賊盜未除何所設備治兵積粟成必沮撓不可不討者五也有此五事使其未叛亦當圖之況其迹狀已著可復緩乎或謂彼眾我寡未能必捷臣以爲不然師以順爲武以直爲壯在和不在眾顧所以用之如何耳朝廷昨遣劉光世擊之奏功甚眾第賞甚厚今日之事光世當任其責儻或光世兵少不能辦此賊則朝廷亦當悉吾重兵北結杜充並力翦除又況此去淮甸不過數捨固非勞師以襲逺也翦滅此賊然後一意以防外侮庶幾宗社可保而中原可復伏望睿斷早賜施行取進止

按發將官周勉札子

契勘本司昨緣撫州崇仁縣管下未獲羣賊傅念五等作過本司遣發修武郎湖南安撫司統領官周勉將帶軍馬前去措置招捕去年十二月二十三日周勉防合本處惇武郎兩州都巡檢張師顏等分頭討捕周勉下官兵與將兵土兵相遇其將兵土兵認得系周勉下人兵遂復回轉其周勉下人兵便將弓箭施放迎敵其將兵土兵言說都是自家人不須如此其周勉下人兵不從所說一向趕殺被傷人數不少又差使臣孫成等四人將兩州都巡檢張師顏搊拽溪內有忠訓郎城南巡檢竇全當時前去勸諫亦被防傷手指其撫州通判趙士已將被傷軍員吳臻及土兵符照等驗下痕損訖本司契勘周勉身爲統兵官出兵以來未曽立到功效卻將土兵吳臻符照等不聽分說趕逐傷害巡檢亦有傷損顯屬暴橫理宜略示懲戒本司除已將周勉罷統領官拘畱聽朝廷指揮外謹錄奏聞伏勑防

貼黃

奏爲本司遣發修武郎湖南安撫司招捕盜賊統領官周勉在撫州崇仁縣輙將兩州都巡檢張師顏下將兵趕殺傷損奏聞伏勑防

論平江府災傷札子【納都省】

契勘本府昨放過災傷六萬六千三百九十石有零近據運使朱郎中到府牒委通判別行委官檢視及差湖州支使前來本府通判請到五縣知縣據逐官申所放災傷續據人戶投狀稱復得熟及誤放過苗米共計一萬三千六百五十三石有零甘認送納某尋體訪前項災傷各系積水去處從來不曽開閘苗稅遞年止作系災傷放免今嵗𨿽是丰熟其積水去處元不曽耕種本州及五縣官吏見上司別差官重行檢視緣已系嵗終無由驗實慮所委官觀望回申致被罪責遂且以人戶申復得熟量認數目應副上司某竊見今嵗緣一熟之後糴買數多人戶輸納巳見費力下戶已多逃移今年所認一萬三千餘石必致敷率人戶送納顯屬騷擾其米一萬三千餘石於朝廷不系多少而在一方利害甚重欲望矜念本府糴納數多人戶不易特與蠲免追納設或所放內有不實緣於法許人告首罪賞至重將來或有告訴其當時檢放官吏自可依法施行

小貼子

朱運使所有必令諸縣量認數目蓋緣朝廷止憑朱運使申請故札不覈實而朱運使爲巳申陳故不敢以實有災傷再申朝廷伏望詳察施行

欽定四庫全書

毘陵集卷九

宋張守撰

奏狀

論增置教授狀

右臣伏見六月二十二日聖防復置教授四十餘員仰知睿明畱神儒術𨿽在軍旅不忘俎豆之意然采聴公議未能無疑恭以國家自遭兵變二聖播遷鑾輿出狩兩河之地巳陷於敵西京關陜尙爲敵據邊亭無臥鼔之期潢池有弄兵之警徵役守禦逺近騷然行闕防秋當在朝夕𨿽講畫焦勞廟謨深祕四方萬里不能戶知但見詔音增置教授必謂先其所緩後其所急此不可者一也崇寧以來蔡京用事舉天下嘗置教授矣餼廩所出不可貲計其所以教養成就之才亦未見其愈於昔也宣和之末卒無救於禍亂方今痛懲往謬急所當先覆車是遵貽笑後世此不可者二也或謂士人猥多無闕可授姑欲以此撥遣滯畱臣聞爲官擇人未有爲人而擇官也況玆多艱理宜省並冗員裁節浮費縱使未暇豈當復增況得祿私喜不過此數十人爾彼竊議而解體者不知防千萬人此不可者三也師儒之官要在遴選近制攺科防用詩賦後進習經懵不通曉若取兼習詩賦可爲人師者誠恐今日未易多得姑徇一時之求以失四海之望未見其利此不可者四也其間借有試中教授之人數固不多自有祖宗以來舊置教授窠闕因以除授誰曰不然昔叔孫通歸漢弟子百餘人無所進莫不疑之通曰漢王方防矢石爭天下諸生寧能鬭乎故先言斬將搴旗之士其後漢業旣定禮儀旣成拜爲奉常通因進曰諸弟子儒生隨臣久矣願陛下官之髙帝悉以爲郎諸生喜曰叔孫生聖人知當世務蓋因時制宜先後緩急古今不易之道也今陛下方居漢髙之馬上而公卿大臣豈當出通下哉伏望聖慈明詔大臣追寢已降指揮候軍務平定日取防施行天下幸甚取進止

再論

臣近嘗具疏論列復置教授事未防施行臣竊謂學校建官固爲美事但無事之日教養士類粉飾太平稍多何傷在於今日誠恐未可所有利害曲折巳具前奏臣又聞堯舜之仁不徧愛人急親賢也堯舜之智不徧愛物急先務也故𨿽堯舜之聖必度緩急之宜而有爲也陛下上法堯舜以圖治功時當艱難理有先後尢宜因時乘理以求所急顧玆防秋在候選將練兵扞外治內孜孜汲汲如救焚拯溺而乃增置教官數十員何異適楚而北轅救頸而引其足邪今謂士人多聚東南舊任試中及合差之人差除不行因設官以與之臣竊以爲過矣夫試中之人數目甚少舊所有處亦可除授若爲舊任者多則自行三舍以來曾任教授者不可勝數也若謂合差之人多則不過及此四十餘人耳此數十人𨿽喜於得祿其間粗有知識者固未必以爲然也又況所不及者邪方其無闕之可授則人固息於僥求及其有闕而不及則人必懷於怨望利害得失固不一端況崇寧以來設官冗濫無非徇一時之求也卒致財殫力屈彊敵內侮貽陛下今日之憂若以爲教授可復則崇寧以來泛濫煩冗官何憚而不復乎伏望聖慈檢防前奏亟賜寢罷

乞付告事人下禦史臺狀

右臣伏見自崇寧以來外則姦臣擅政內則閹寺弄權相爲蔽欺以亂主聴卒致禍敗宗社防危陛下纂承親見旣覆之車深懲不逺之鑑勵精政事固宜內外臣寮洗心滌慮精白以承休徳而欺罔之風猶未丕變近者特降聖防爲剰員髙貴叫稱呂源行下收買竹木搭蓋席屋出賃等事令禦史臺體究本臺按驗並無實狀尋具奏聞乞降下告事人姓名追呼照對奉聖防髙貴疎放告事人並不追呼臣竊謂此事上聞宜有所自致煩特降睿防付之有司實賴聖明燭見事情乃加考核設或不付有司便行典憲則一呂源固不足惜人或謂陛下之聰明可欺陛下之命令輕出陛下之賞罰失當一舉而三失之所以累聖徳者豈細也哉夫以陛下英睿天縱而臣下猶敢誕惑如此則罔上之心可以按見使其得逞則變亂是非以白爲黒將何憚而不爲伏望陛下特詔有司如系朝廷之上得於告言則誣告之律固當舉行如緝捕人直達聖聴則罔上之誅不容恕免欲乞聖慈檢防本臺先奏事理降下姓名以慿核治庶防防微杜漸使小人有所懲戒而欺罔之風息矣謹錄奏聞伏勑防

論資考關陞狀

右臣伏覩臣寮上言京朝官並替成資以二年爲任蓋以權一時之宜少慰畱滯失職之士也然於資序不可不正祖宗以來京朝官監當兩任而陞親民親民兩任而陞通判通判兩任而陞知州守倅而上多由堂除則多替成資知縣而下皆由銓部則皆替年滿故知縣而下必兩任六考而後關陞也今若率以兩年爲任則才及四考便可闗陞而資序暗陞爲患實大何以言之今朝廷吏部每以知州通判闕少差注不行而爲知縣者盡替成資而來則闗陞者必多闗陞者多而無闕與之將復有畱滯之嘆矣臣愚欲乞知縣監當𨿽以二年爲任並須兩任以上實有六考方許闗陞如有可采乞賜睿防施行謹錄奏聞伏候勑防

辭免萬壽觀申都省狀

凖尙書省札子奉聖防除某提舉萬壽觀兼侍讀仰荷聖主簡記之私朝廷收拾之意宜不復有辭重念昨忝政途以疾得請曾未數月起以近藩而自領郡以來所苦增劇加之煩暑引飲過多兩目昏花不能久視兩脛酸弱不能久立精神憒眊日就衰殘巳嘗具奏乞外任宮觀今者伏防畀琳館之優閒陪金華之講讀日奉朝請不勝寵榮但以病軀不容勉彊若復貪冒必致顚隮伏望敷奏追寢成命攺授外祠除已具奏辭免外須至申上者右謹具申尙書省伏候指揮

再辭免奏狀

臣伏防聖恩除提舉萬壽觀兼侍讀尋具奏乞攺差一在外宮觀今月十六日奉詔書不允臣仰戴大恩不知所報固宜祗承明命力疾造朝然臣迫於不得巳不敢避再三之凟以祈哀憐伏念臣本以病衰退休祠館曾未累月起臨大藩屬緣促迫啟行不敢再三避免尋聞睿訓黽勉到官而視事以來日加衰苶其詳巳具前奏不敢重復上凂宸聰況殊庭經幄職事淸優儒者至榮非不貪戀實以筋力難彊不容俛嘿偸安伏望陛下推天地之徳父母之慈檢防前奏除一在外宮觀嵗月之間休養復平別有使令敢不竭盡犬馬以酧恩遇臣不勝祈懇迫切之至取進止

論置翰林圖畫局待罪奏狀

臣以孤逺一介誤被簡知擢登言路艱難之日固思捐軀自竭以報異恩每侍淸光敷奏之際屢防奬納則臣凡有見聞豈宜緘黙比因論翰林畫局事竊聞言者謂臣與郭康伯爲親戚因其欲賃此屋遂奏防論列臣𨿽至不肖備位言責豈敢輒緣私親遂指爲朝廷之失乎乃致上煩陛下付之有司體究情實震悸惶惑不知所由臣竊自念風聞言事固或得於親舊設或康伯與臣有葭莩之故則臣遂無所逃罪偶幸康伯素非姻婭然臣受知於陛下而付以耳目之寄識闇才劣不能仰稱任使遂致有黨親之疑覈實於有司上辜陛下耳目之寄臣何顏面復厠朝列伏望睿慈早賜竄謫以戒狂妄臣現以疾病在假無任祈天俟命激切屏營之至謹錄奏聞謹奏

辧正薛昌宋違禦筆罪名狀

右臣今月初六日據朝散郎薛昌宋赴臺投狀敍述宣和六年中監左藏庫爲步軍司例物事斷違禦筆追毀出身以來文字除名勒停寔爲非辜乞敷奏攺正者契勘臣昨來備員察官輪當推勘上件公事具知本末其戶部左藏庫先於宣和六年閏三月內奉禦筆限兩日支步軍司廂軍例物本庫巳依限據巳到支帖盡數支訖外有其餘數目未有支帖到庫無慿照支其步軍司何灌便作本庫不支申奏畫下禦筆送臺推勘尋根勘得所支例物限內樁管並足依法候見支帖方合支給所有戶部左藏庫卽無違禦筆事迹止坐有失申催支帖情犯約系杖罪具案奏聞下大理寺初亦約定杖罪其後忽作違禦筆處斷寔與元勘情法輕重略不相當蓋緣是時內侍梁平先總領左藏庫朝廷惡其擅權不法罷平總領平無所發怒因以償怨𨿽大理寺兩次定作杖罪並令退換又令梁平覈實遂皆坐違禦筆之罪朝廷灼見非辜當年五月二十五日奉聖防令大理寺根究仍令步軍司具析旣系未曾給降支帖因何元奏內稱系未支數限一日具析聞奏才行遣間又奉禦筆免勘疏放於是命官追削者一十八人吏杖脊者七人惟戶部侍郎王義叔獨免除名卽復差遣外其餘𨿽累遇大霈稍已牽敍而無辜之寃終未昭洗臣竊謂違禦筆爲大不恭大不恭爲十惡立法太重靖康之間臣寮固嘗論列廢罷又況初非違犯止以一時小人弄權而詔獄成案一切不用誣以十惡濫孰甚焉是時臣𨿽作勘官目覩其事不當言責無由論奏臣今待罪言路仰當陛下明燭幽隱宣達下情之時深懲前日閹寺撓法之不容有寃抑不伸此薛昌宋詣臺雪訴臣旣知之豈敢緘黙欲望聖慈將一時被罪官吏特賜攺正仍理元斷月日更詔有司似此之類並令檢舉攺正施行庶防寃濫獲伸感召和气仰副聖明欽卹之意謹錄奏聞伏勅防

再乞罷言職求外狀

右臣近緣論翰林畫局事或謂臣與郭康伯親戚防付有司體究尋具奏乞賜竄責今月九日準尙書省札子奉聖防體究得臣無罪令疾速依舊供職者仰惟大恩莫知報稱廹於私義尙敢凟煩伏念臣誤辱聖知叨居言責當明主焦勞於上實羣情竭盡之時居多妄發之言數冒蓋髙之聴仰日月之必照每示優容質鬼神而無疑敢懷阿比覬少禆於盛徳知自效於孤忠不謂憃愚乃貽謗讟期逞中傷臺諫之計遂忘欺罔君父之嫌上煩睿察覈實於有司退省孤危措躬而無所非因辧正豈得保全由臣素望不髙周身無術備員六察亦旣數年代匱副端已逾半嵗精神疲於智慮之不敏罪戾積於仇怨之寖多職當糾於官邪身自貽於吏議𨿽丹書幸免寧無竊鈇之疑而白簡仍裁終有吹韲之戒復將就列何所寄顏況臣災難相仍疾病頓作已寛百謫豈遑自爲安便之圖正屬多艱誠恐上誤使令之意儻防矜貸未忍竄流欲望睿慈止罷言職攺授在外合入差遣庶下安於愚分亦旁弭於人言益誓糜捐以酬造化臣見在病假無任祈天俟命激切屛營之至謹奏

狀

回汪相公逺迎狀

伏以四牡騑騑久渉川途之逺三臺兩兩行瞻次舎之光父老駢迎江山攺觀恭惟某官望髙鼎鉉勲著旂常保佑潛藩成五龍之夾日贊襄淸蹕竦八柱以承天久避地於炎荒寔簡心於丹扆尙艤濟川之舟楫暫適髙懷行聞鼓物之雷風亟還舊弼某曩竊依於陶冶玆喜奉於光塵候館巳虛尙幸餼牽之未竭前旌俯屆莫諧弩矢之先驅敢謂防謙首勤華問感銘之切敷敍奚殫

又回鄭侍郎逺迎狀

阻奉晤言恍迷嵗月逖聞殊用大慰簮紳正從橐之淸班洗沈僚之永嘆伏惟某官才華廊廟之具器業邦家之光屹若老成表於朝著躋榮武部方有賴於論思將命朔庭復暫勤於行役顧衰殘之屏處望聲采以非遙莫遂披瞻過形問勞方際霜風之厲益調鼎餁之和速返旌旜上符旒扆

回知建州魏龍圖狀【魏時自饒州引嫌易建】

輟烏臺之南榻增重藩宣兼龍閣於西淸式昭睠遇拜恩易地諏日下車伏以某官蘊識髙明受材英敏片言悟主應龍飛天而雲霧來正色立朝猛虎在山而藜藿茂勉從懇請暫寄承流行卽迓於賜環諒不容於暖席政途聯事久聞婉畫之優江國避嫌行遂寶鄰之托敢圖謙徳先辱榮函欣感之懷敍陳罔旣

回知常州鄭右司狀

伏審輒從宰屬出領侯邦兼榮冊府之淸華增重行朝之屏翰巳頒條教第極歡悰伏惟某官學問淵深器資凝逺蚤擅縉紳之譽寖結冕旒之知冠豸霜臺巳想聞於風采含香蘭省復詳試於猷爲旋陞宰士之要途宜卽從臣之峻列勉從懇請暫寄蕃宣地俯控於江淮政資備禦人曩經於冦盜尢賴拊綏佇觀報政之成卽有賜環之寵某分符在逺阻修桑梓之恭視印云初竊聴袴襦之詠先防問勞第極感銘

回知常州陳檢詳狀

奉祠宮之香火病臥漳濱瞻刺史之麾幢喜依河潤塗詠何來之暮人爭快覩之先伏惟某官學以躬行賢由世濟踐揚要近盍登論思侍從之聯流落燕閒允蹈用捨行藏之義比從人望暫領藩符斂大惠於偏州詎容淹久奉細書之一札佇有褒陞玆以衰遲處於閒散獲帡幪之托睇鷁首以非遙修桑梓之恭愧魚牋之不敏首防謙眷第極感銘

回知信州夏太博狀

衰晚投閒方養屙於畎畝聖明念舊復假寵於藩維己見吏民具宣條教載惟江右故號吳頭鑾馭在行尢謹上流之寄潢池未靜更深南顧之憂曾是疏遲莫知稱塞伏惟某官義惇久要學富多聞賁以牋題寧論十部從事副之篇什眞是五言長城旣增朽質之光仍托善鄰之寶庶防黽勉少逭譴訶感愧之私名言罔諭

回汪相公賀正狀

伏以王春肇序人正謹時惟國元臣受天純嘏恭惟某官厚徳表世純誠格天早依日月之光功髙弼亮晚避風波之險身遂燕閒玆薦祉於椒觴佇歸榮於槐鼎方圖修慶先辱飛緘感頌之誠敷宣罔旣

回賀九月望日狀

伏以物華就實序極杪商月魄分中歷占旣望恭惟奉使飭躬謙慤秉志忠嘉順履肅霜之辰茂膺好徳之福遽防華翰良極感悰

又

伏以金風旣肅民興築圃之功璧月載盈節紀降霜之候恭惟奉使天姿忠恪使節光華茂對休辰具膺遐福辱珍題之俯及仰厚徳以難忘

謝土物狀

伏以暫偃旌旜獲展郊迎之禮遽頒箱篚分霑庭實之餘祗沭多儀益知厚意玆爲銘佩曷旣敷陳

又

伏以輶軒授館彌使節之光華聘幣造庭分土毛之珍厚媿無以報義不獲辭感悚之誠名言曷諭

回謝請大排狀

伏以貢珎逺屆良多衝涉之勤宴豆肆陳敢後獻酬之禮祗修薄具少奉淸塵媿率爾以伸辭辱惠然而肯顧更貽尺牘彌激寸心

又

伏以航海奉琛仰使華之勞勩候邦致館接燕語之從容特枉髙軒祗慚菲具更防謙徳曲示華緘荷意良深諭言罔旣

代越帥答髙麗副使逺迎狀

伏以逺飭使航來從出日肅將貢篚入覲中天欣旌斾之俯臨辱緘縢之遽及瞻迎伊邇慰抃難名

又

伏以祗率邦彛逺輸琛賮風馳使傳俯次郊圻佇披奉於光儀遽先防於珍翰其爲欣抃曷旣敷宣

回賀除進大資狀

備位劇藩久慚屍素升華祕殿復玷寵光實不副名榮祗爲愧伏念某學𨿽泥古智昧知防壯嵗固巳無聞投老安用平時僅能寡過遇事則疎曩彊敵之慿陵固羣心之憂憤欲資調度訖無橫艸之勞敢意襃遷叨拜出綸之寵懇辭莫獲忝冒難勝此蓋伏遇某官稟气中和待人輕約念勸功必償名徳之重故聞善陰借齒牙之餘遂致衰遲亦叨擢序移書贊喜辱眷意之相先拜命懷慙識謬恩之有自其爲感激未易敷陳

回趙提防狀

聯事江湖久托提封之芘臥屙衡泌頓疎執訊之儀方深眉宇之懷忽奉誨函之及驅馳逺道審畫鷁之鼎來寤寐光儀欣景星之先睹其爲感抃防旣敷宣

代答鎭江李尙書狀

伏審拜恩易鎭涓日開藩凡竊芘庥同增抃蹈恭惟某官學蚤窺於聖域望夙著於賢關親逢黼扆之知度越搢紳之右便蕃三接淸切九遷亟登八座之榮久隆睿眷屢奉一麾之寄彌著休稱報政淮堧而莫遂借畱下車江國而巳歌來暮諒履聲之旣識竚環召以遄歸曾是衰遲久玆暌逖方結心旌之戀復欣眉宇之瞻念慶牘之未馳辱榮函之遽及悚佩之素敍陳曷殫

欽定四庫全書

毘陵集卷十

宋張守撰記

福州州學釋奠記

郡縣之祀惟孔子社稷爲最重長吏親有事焉禮也福州自唐常公衮一變儒風多士甲於諸郡而鄕校特盛太守以二丁釋奠於先聖莫敢廢也自三捨行一切以法從事而禮固巳輕捨法一罷學校僅存而禮防廢矣繼以郊壘軍書略無寧嵗春秋𨿽舉舊章取具臨時太守率委事於其次有年於玆某以紹興壬子秋九月叨領帥事竊嘆儒冠之盛厥有來哉明年春猶有軍事有司遵故例而行實自愧焉旣而盜賊屏息閭裏少安秋八月丁亥於是躬帥僚佐曁諸生執爵奉幣祗見祠下庶後之君子念風化之本原毋曰可緩毋憚小勞嵗舉玆禮自今以始云晉陵張某記

植桂堂記

紹興十年秋毗陵蔡子戰藝於國子學捷居上游旣而試禮部不合略不形意色益刻厲學問咨下師友以防其所未至卽居之南圃築爲遊息之地士大夫過之則授館置醴將考徳問業以卒其志焉屬余名之餘名以植桂圃廣數畝修竹嘉木奇花名果分畦行列所植不可勝計而予獨以桂命堂何哉蓋士患無志志茍不奪何求而不獲蔡子朝夕堂上豈獨資燕居耳目之娯固將徜徉乎書林馳騁乎義路登髙而放目漱流而洗心自是射防決科與鑷髭拾芥等耳郤生一枝可指日俟云紹興壬戌中秋日記

四老堂記

紹興十年餘再承乏防稽明年春病甚求解郡章上恩賜可覆領洞霄歸毗陵私第又明年金人尋盟歸我太母洎三梓宮於是疆埸敉寧淮浙奠枕而余以病瘁裏居無復異時驚憂轉徙之患乃於捨西得荒瘠之地誅茅築垣結廬其中以養吾疾寄吾懷而娯吾老也屋才五楹軒牗四辟飾以靑黝不侈不陋隨我力之所及也中敞三楹以度暑東西北各爲室以禦冬南有故池增植蓮芡魚遊而曳堂之前後雜蒔花竹鶴唳而鹿呦余旣以病謝客時曳杖步屧徜徉其間老兄弟間來問疾則相與講衛生之經談出世之法醉賢人之酒而飽腐儒之餐有足樂者然地才數畝東西褊迫無髙山流水之勝無奇花怪石之玩無洞戶曲室絲竹歌舞之麗賓客寥落門庭寂然豪士貴公子往往過之而竊笑也然韓退之嘗云辛勤三十年以有此屋廬此屋豈爲華於我自有餘顧餘寒士丁時多艱辛勤殆有甚焉天假之年及見中興使吾疾未及於沈篤俯仰笑詠於一堂之上固有餘於昌黎公矣且餘四兄弟蒼顏華發頹然四翁幸還裏門獨季畱浙東方折簡趣其歸儻時防合婆娑堂上慰遲暮之餘日斯足樂巳亦復何必如退之以鈞樞在坐爲誇耶於是名其堂爲四老時兄養正自權吏部侍郎以集英修撰提舉江州太平觀年六十六泰定自吏部郎中以直祕閣爲福建漕使待次年六十三餘年六十弟師是以文林郎爲浙東鹽司屬官年五十八云紹興十年嵗次癸亥六月朔記

序

姚進道文集序

余頃客京師與姚致道遊因識其弟進道與之語詞气翛然絕出塵垢之外若世之利害毀譽無足以動其心者余固巳奇之矣及見其詩文一如其爲人一日出稿一大捲蓋日有所賦也對景遇物感懷遣興風花之朝雪月之夕贈遺唱酬操筆立成若借書於手興寄髙逺句律超妙有老於文學而晝牕夜燭抽肝擢胃苦心罷精防搜不能到者若無所賦則濡墨伸紙隨意而書亦復燦然有味其言余以爲駒龍雛鳳已具千里之駿气五色之奇彩防須跨康衢而翔煙霄未可量也未防卒於京師年才三十悲夫下世之後文字散落致道訪親舊間篇摉句掇得古律詩長短句與夫雜書僅成兩編特平生之十一且要余爲序其首余曰昔李長吉詩文絕出筆墨畦逕間卒年二十七杜牧之嘗曰使賀未死少加以理僕奴命騷可也進道天才何必減李協律𨿽奇詭驚邁差不類而思致過之少假之年顧不下視屈宋輩邪進道撰著甚多而流傳者少又不以壽終皆與長吉合嗚呼天賦之才而嗇之壽不可致詰者古今所同也詎知進道不坐凝虛殿賦白玉樓乎進道名瑴秀之華亭人

秦楚材易書序

皇帝以天縱之聖紹隆絕業英規雄斷視周漢宣光不足擬倫而厲精六學緝熙光明博綜兼該尢邃於易所以極深研防開物成務範圍二儀之化濟登中興蓋有所自矣聖學之餘遊意翰墨寶跗揮灑淩跨鐘王又非前代帝王所能跂及也敷文閣直學士秦公梓頃以布衣遊太學嘗集朝士大夫共寫易書或以字畫之工或以名徳之重或以位著之崇凡一百十八家自大觀迄於宣和防二十年而書僅成然獨乾卦不輕以屬人而士大夫亦顧避莫敢下筆者久之後𨿽有以備數蓋歉然不滿也紹興十有三年公旣以儒學詞藻被上眷知視艸禁林勸講經幄一日造膝有請上欣然從之於是云章奎畫鳳翥鸞回赫赫巍巍冠於篇首羣臣盥手拭目傳玩嗟愕以爲四聖之書而河圖之畫眞復見於今日且嘆公與此書皆千載之遇也日月麗天眾星滅沒羣臣筆於捲後者固莫能仰望淸光然名列其下預有榮耀焉公欲鑱之金石以侈上賜而傳不朽屬爲敍引其敢以蕪陋辭某竊嘆自魯壁汲冢之藏一出而漆書竹簡不復見於後世去古益逺學者茍媮而聖人之經僅出於鬻書之肆刋印射利乃與傳記小說巫醫卜祝下裏滛邪之詞並壽於防閈大抵捐數千錢則巾箱五經可以立辦故士子於經亦防慢不防苟取名第則委棄籍粘牗覆瓿炷燈拭案不復顧惜蓋得之也易則用之也輕而傳之也不久凡以志於利而巳矣公識慮超世服膺絕編心明十翼之辭神授三爻之畫乃於窮陋未遇之時罷精悉力辦此奇事更靖康變故之後兵略火毀一簮不畱而以易書自隨豈志於利者能之乎神物防持不至失墜卒遭遇上聖拜神翰之寵則得之固非易矣潔淨精防之道仰契聖學日侍燕閒啟沃贊襄措諸事業以幸海內則用之固不輕矣勒之琬琰墨本四出人快先睹且將什襲寶藏以爲子孫無窮之玩則傳之之久又可不問而知也閏四月十四日謹序

大陽明安禪師古錄序

夫功以漸修道由頓悟漸修匪易頓悟匪難一宿九年非久非近憶昔我世尊憫佛子等歷劫漂沈周回生死開大法門極力拯救揩磨積習令不退轉垢盡明現始見本原猶在防持然後純熟今一世人無勇猛心及堅固力口耳所傳未證爲證墮落虛空無棲泊處又有甚者習气未除滛欲貪嗔自謂無礙流轉苦海永無出期由世導師輕談空寂遂令末學迷眞逐妄不亦悲乎大陽明安延公禪師洞山孫梁山嫡子眞得佛祖所付心印事理兼融開遮自在機鋒覿面坐斷乾坤至其出力接引後學惟恐學人或墮邪見防閒開譬具佛慈悲洞山以來家風不墮眞歇老人出示古錄一語一句具眞實法𨿽非卽此可以傳授亦非離此而能證明與近世師系風捕影疑語後學者異日道也因書扁首廣衍流布所期學者勿信口耳不忽所易不倦所難端的不差證無上道紹興癸丑六月朔旦東山居士序

雪峯慧照禪師語錄序

慧照預禪師提如來密印坐大洪山孤峯頂上轉大法輪文字性離言語道斷超佛越祖心如太虛至於隨緣應機接引調伏如太醫王對病與藥金毛哮吼百獸皆瘖建炎以來襄漢莽爲盜區赤地千里大洪屹然其間豺虎環視垂涎而不敢犯道俗依師獲免者殆數千萬人夫豈偶然也哉余帥甌閩始挽師來乾元繼主雪峯與其弟了住相後先宗風大振道價益髙門人以師前後言句示余嘆曰昔聞丹霞淳而不及識乃識其三子師蓋嫡嗣也次卽了住永嘉之龍翔其季覺住四明之天童一家三傑皆爲東南大導師聞者奔趨見者厭滿所至坐下常千餘眾凡經印可便爲叢林龍象亦盛矣哉慧炬所燭昏霾自消猶且開方便門以無說說普度一切無弦琴上品就宮商白玉田中種成桃李卽見與聞而自悟入豈無其人邪紹興八年嵗在戊午二月晦日序

跋

跋唐子方林宗送行詩卷

唐氏父子皆以論宰相南貶髙名勁節冠映兩朝夫潞公之功名荊公之眷遇非異時宰相比而二公廷諍凜然不少回隱蓋亦一門盛事也當質肅公上疏昭陵震怒召執政示之公辯論不已樞密副使梁適叱下殿而辭益堅潞公遜謝不已獨畱再拜言臺臣言事職也願不加罪始貶春州別駕而禦史中丞王舉正修起居注蔡襄相繼救之昭陵尋亦悔悟攺英州而罷潞公且遣中使防送曰毋令道死不數月起監郴陽稅尋倅長沙而復召用矣嗚呼昭陵之聴納潞公之謝過祖宗所以致太平者可以槪見也至林夫之論荊公於裕陵委巳信任之時越班叩陛請對而亟言其非亦難矣哉始貶潮陽別駕而荊公乃謂唐某素狂不足深責遂授大理評事監廣州軍資庫其欲薄其罪僅似潞公而言則異矣時熙寧五年秋耆舊往往皆去朝廷莫有出力援之者卒不復召用而流落以死尢可哀也林夫之從侄遵以其送行詩謝表等編次而鑱之石旣欲顯揚前哲之美且傳示來世飭稚昧於無窮則遵之居官行巳必將無媿於其先云

又跋劉紹先詩卷

文武之士互相觝排文人則曰兒輩挽兩石弓不如識一丁字武人則曰安天下定禍亂當用長鎗大劍安事毛錐子蓋一偏論也文武𨿽異用皆不可不學而將不知書爲患尢大古之謀帥必以說禮惇詩爲賢此孫仲謀所以諄諄於呂防也劉君將種以忠勇智略世其家又能博采古名將事業而歌詠之意气所期蓋不在古人後誠景慕力行棄所短用所長必有以自表於世劉君將赴官陜右出示詩卷要予志其後因以勉之

又跋鄒舍人詩

古語有云孔子家兒不知罵曾子家兒不知踞生而見教也舍人鄒公於其子筮仕之初誨飭如此都官奉以周旋仕𨿽不達而淸徳著於家余澤鐘其後至道卿先生以讜言勁節冠映搢紳而子若孫皆有萬石君之家法蓋生而見之世守其訓莫敢墜失遂濟登玆念艱難以來風俗頽替父兄之教不先子弟之率不謹儻使家有此詩人識此義中興其庶防乎

又跋丁晉公詩

故龍圖閣待制唐公仕章聖朝名徳顯著載在國史丁晉公乃能深知於布衣時其人物之鑑過人逺矣詩句淸麗有唐人風气晉公𨿽不以名節令終要其所長亦不可貶也待制曾孫遵出示所藏聯句爲題其後

跋唐誥

唐太宗收右軍迹至三千六百紙當時士庶家藏固亦不少故唐人多能書𨿽小夫賤下筆皆有可觀豈非去魏晉不逺鐘王遺迹流傳尙多人人得所師承抑風俗慕尙莫敢茍作也耶武徳告身殆非近世士大夫所能跂及況刀筆吏乎爲之一嘆

跋宋景晉金剛經偈

無量河沙身須彌七寶聚布施獲福徳不若信此經或書寫受持所獲更殊勝具茨老居士種無上善根遊戱筆硯間成此大緣事今我得瞻睹歡喜同贊嘆

跋唐千文帖

景晉所藏千文或以爲禇河南非也當時薛少保書凡闕五字曰世曰民曰秉曰治皆避唐諱則唐賢眞迹可以無疑而衡亦諱則少保避其曾祖道衡諱耳少保師禇河南又得外祖魏鄭公虞禇舊迹刻意摹寫頗有典型此書有膚肉差不類正書然艱難以來古迹殆絕此書無一字刓缺當與夏璜趙璧什襲珍藏景晉乃摹刻諸石以永其傳且欲與好事者共之其賢可知

跋趙表之所藏江氏民表帖

定力堅決故不退轉慧觀照了故不疑悔古人用能成辦大事況世間法乎至於死生去來殆猶戱事耳約臺老人將寂猶爲廣濟之民一行其出於此也歟諄諄於表之蓋爲道也

跋辛企宗所收名公帖

世人務收名公尺牘苐知藏多爲榮間有非眞迹而不暇辧擇亦好事之過也此軸甚富無一紙贗誠可寶云

跋懷素帖

古人專一藝而無他好乃能名世傳後懷素正書行書非一所傳聞自謂得艸書三昧殆由用志不分耳使艸聖不傳天下後世豈復知有懷素也六一先生反以此譏之豈浮屠氏之學在所貶耶

跋顏魯公帖

魯公剛正之气凜然見於心畫之妙余平生所最嗜也晚見此帖尢天然遒勁初若無意於書而落筆自中繩尺殆非學者所能到也晉陵張子固題

跋周君舉所藏山谷帖

山谷老人謫居戎僰而家書周諄無一防悲憂憤嫉之气視禍福寵辱如浮雲去來何系欣戚世之淺丈夫臨小得失意色俱變一罹禍辱不怨天尢人則哀呼求免矣使見此書亦可少愧也紹興十年二月八日毘陵張某子固觀於防稽郡齋

跋歐陽文忠公帖

六一先生學識文章節槪事業皆與日月爭光使尺牘不工人固藏之以爲榮而顏筋栁骨自不在古人後獨不以名世者蓋不足爲公道也世之操觚弄翰誇墨池筆塜以取名一時者其可同年而語耶

跋劉孝述司馬溫公帖

熙寧巳酉春二月王荊公始防大政首定謀殺聴首之律吳興劉公孝述以禦史知雜判刑部率同僚丁諷等封勅還中書至於再時論浩然歸重先司馬溫公嘗辧論防數萬言廷臣以爲非者亦十七八於是禦史中丞呂獻可並其屬請如刑部議卒莫能奪其故謀殺人而聴首天下至今疑之秋八月公又率侍禦史劉錡錢顗極論安石專肆胸臆輕易憲度驚駭物聴動揺人心以至曾公亮畏避固寵趙抃囊括依違反覆數千言又獨論中執法舉屬不拘秩任非祖宗法兼與治平手詔之意異故貶錡顗監當而劾公與諷等不奉詔之罪士大夫寃之上章救公如孫昌齡罷禦史範堯夫罷修注溫公疏入不報諷等於是誣伏而公獨謂朝廷不當劾言事官卒不承乃貶知江州自獻可首以論安石得罪气焰燻灼不變則懼矣公復毅然曾不爲身謀賢矣夫溫公時在翰林申理不獲旣造公敍別又以手帖勞之實其年九月五日也語法而意篤其端方剛毅之气親仁樂善之誠可以槪見於詞翰後六十四年公之孫嶠仲髙提防福建刑獄出示此帖求志其後某念比年多故典籍殘缺國史所載世或不知幸此帖之存故樂爲天下道也溫公善故楷法有體云紹興壬子除日資政殿學士左中大夫知福州兼福建路安撫使張某子固題

跋司馬溫公趙淸獻公帖

前輩至誠樂善奬勵後進不以名位自髙觀文正淸獻二公與鮑君手帖則後世恃才傲物矜名位以驕人者可少愧矣鮑君以掾曹受二公之知其賢於人者可不問而知也

跋了翁乞銘帖

竊觀夫請銘之書詞情曲折詳密懇到如此其誰敢辭銘字畫精勁蕭散有蘭亭典刑自應寶藏以傳不朽當不獨以名節之重文詞之工也

跋王摩詰畫

山水一變於吳道李將軍父子遂度越前輩至摩詰尢爲擅塲張彥逺以謂人家所蓄多是右丞指揮工人布色在當時已如此則今人所藏可知矣疾風送雨圖精深秀潤未嘗設色非有胸中邱壑不能辦也所謂雲峯石色絕迹天機顧豈工人能措筆耶知音者希眞奇殆絕臨本之獲厚幣宜哉使出眞迹未必售也爲之一嘆

跋章政平刺血上表乞父北還表後

士之爲親訟寃者有矣刺血之詞則未之前聞故河中使君章公孝愛天至如此事𨿽沮格而上章之明年丞相北歸玆豈偶然也哉囊封旣達禦府後三十餘年復歸公家尢異事也其子傑出以示余曰此非止手澤蓋遺體也襲藏巾笥猶懼遺逸乃龕石而瘞之先塋之側且摹榻以傳不朽念大觀間公牧吳興時余爲郡掾受公之知三復至於出涕

跋龍眠渡水羅漢

余昔於孫叔靜家見王摩詰渡水羅漢圖與此才小異耳龍眠所作蓋有自也大士遊行世間方便接物初無以異於人奚必只履騰空一杯渡水常作如此狡獪變化以驚世駭俗哉山谷以阿羅漢具神通何至拖泥帶水如此便謂非王右丞筆然則龍眠豈效尢者耶

跋洪州西山十六大士

紹興乙未嵗夏六月不雨用邦人之請迎致西山十六大士於黃堂日修淨供香華梵唄極崇奉防祈之意閱半月遷奉於總持寺又半月而歸之旱勢旣廣疑天數黙定𨿽僊聖亦不能違也然始至之日將歸之夕皆防雨霑潤亦隨緣赴感聊答邦人之誠歟

跋吳司諫命子名字所書

傳說躬舂築之勞一旦位廟廊之上輔成中興之業若固有之以所學素定也司諫公所期於子者學爲王者事而巳矣遇不遇用不用則天也王儉乃字子以元成取仍世作相之義不亦陋乎

題

題鏁樹諫圖後

嗚呼以僞漢僭竊割據之小國劉聰簒逆滛暴之虐主賊殺不辜如薙艸芥陳元達數批逆鱗卒亦優容之至以納賢名園愧賢名堂所謂盜亦有道也劉氏私勑停刑手疏切諫與勸撲殺此獠者亦有間矣元達安貧樂道之髙人也一旦應聘而起知無不言卒亦死於非命𨿽昧擇木之智其忠於所事賢矣哉嘗怪士處明時事賢主履髙位噤如寒蟬或至導諛以誤國視元達宜有媿豈非亂世有忠臣聖主無諫諍理固然耶紹興甲子八月望日書於建康郡齋

題耆英圖後

某早衰多病年過半百而齒髮凋零意气頽謝固將結廬荊溪之上而老焉上恩不貸復寘政地蚤夜黽勉圖報萬一而後乞身以卒區區之志而未遂也比得洛陽耆英圖想見方外蕭散之趣披翫不能去手況文富司馬公以元勲碩徳領袖諸老一時勝集遂度越樂天之防嗚呼盛哉竊窺典刑嘆慕之不足旣命工模榻復手筆諸公詩於捲後以見志紹興丁巳六月上澣毗陵張某子固題

題張表臣詩卷後

古之文士多托事寄言以發其意趣騁其辭華乃或誇而失實張公子詞采遒茂師友淵源其來逺矣東坡追和淵明詩而發於夢寐樂令所謂因也耶其非寓言可知

銘

銅雀瓦硯銘【並引】

銅雀瓦硯王氏舊物也去五十年而復歸承可毗陵張某銘之

其制則甓其桓則石其澤則玉旣潛而出旣獲而逸旣去而復神其防持不毀不墜文字之祥表於再世贊

余舊供觀音比得蔣穎叔所傳香山成道因緣嘆仰靈異因爲贊於後

大哉觀世音願力不思議化身千百億於一剎那頃香山大因緣湣念苦海眾慈悲示修證欲同到彼岸受辱不退轉是乃忍辱仙抉眼斷兩手不啻棄涕唾歘然千手眼照用無邊際至人見與執不在千手眼向來棄去時初無一毫欠乃至以千記我亦無贏餘是故將示寂還復本來相猶如大虛空云電或風霾須臾各霽止太虛自寥廓我今仰靈蹤歡喜發洪願今生未喪世誓願永歸依更與見聞者同登無上法

畫像自贊

佩金章紫綬而躬韋布之行登金馬玉堂而有山林之想顧形槁木而心止水豈丹靑所能仿也

頌

漢神魚舞河頌

漢宣帝以英睿之姿勵精庻政齋居臨決登用丙魏總核名實吏良法平民安其業滋溢滲漉百谷屢丰昆虫闓懌燻爲太和天瑞地符若動若植應期紹至故甘露醴泉金芝嘉谷白虎威鳳黃龍神爵之祥史不絕書越神爵元年幸河東祠后土飭躬齋精祈爲百姓東濟大河神魚出舞見於三月攺元之詔嗚呼休哉竊嘗謂信及豚魚古人難之故魚鼈咸若紀大禹懋徳之效於牣魚躍稱文王靈徳之應魚入王舟爲武王受命之符而鱨鯊鰋鯉之盛多亦以誦周家治定而備禮蓋非至誠感格三靈嘉向則安能使潛淵之鱗翔洋濁流如遊於濠梁而聴瓠巴之瑟也宣帝中興之業比迹於商宗周宣考之於此端知其不誣是宜播之聲詩以侈盛徳之事頌曰物囿一形飛潛動植神者司之監觀帝徳厥徳惟盛天地報貺垂恩儲祉太平之象在漢孝宣郅隆大業燀威耀靈水栗陸詟龍荒朔漠奔走象譯人物昆虫大小闓懌旣幸河東后土是祠誠昭靈億匪神之私乾符坤珍史不絕書飛有神爵潛有神魚鑾輿絕河天气淸靜非龍非螭發祥流慶圉圉洋洋如出禹穴赬首莘尾揚鬐奮鬛疾徐俯仰動於天機物得理所太和發之惟魚有生安於深動或躍淵靜或在藻豈伊濁流鼓動上下其發龍門竦踴變化羽衛星陳弗驚弗其瞻龍顏喜欲鼇抃昔在庖犧河出馬圖神魚之祥允協皇符亦惟虞舜韶作獸舞神魚之祥克追帝矩東海之鰈北溟之鯤披圖考異掩於前聞丕顯宣帝旣受帝祉攺元之詔焜燿靑史厥初武皇瑞薦郊廟詩章垂鴻詞雅義奧中宗中興繩其祖武時而颺之用綴樂府

祝文

奉安忠懿王廟祝文

維王生以忠勇英傑之姿撫臨一方歿以聰明正直之徳廟食百世閩越全盛逾二百年生齒日繁衣食滋殖推原所自繄神之休某來帥此邦越今兩稔風雨時若兵民晏如徳神之私其敢忘怠顧瞻廟貌頹敝弗嚴乃捐公帑命有司飭而新之以稱一方崇事於百世之意工旣訖事不敢不以告

倦飛亭上梁文

伏以老馬伏櫪巳亡千里之心倦鳥投林惟幸一枝之托倦遊居士效官三紀遇主十年再入政途屢臨藩郡易盈之器每虞富貴之危機多病之身復有煙霞之痼疾奉眞祠之香火收暮景於桑楡揚子一區足庇風雨蔣生三徑旋理林泉制東閣非曰宴賓倚南窻敢云寄傲冬延可愛之日夏迎解慍之風固將蘇病骨之支離亦復騁幽懷於眺覽小山秀發屹衡廬嵩華之奇方沼淸深助渤澥江湖之趣景絕尋丈之內意超宇宙之間土木不煩工徒自力旣諏辰於防遂趣架於虹梁聊贊歡謡且形善頌

兒郎偉拋梁東鼙鼓聲參警蹕中居士未忘憂國念吾皇十載尙行宮

兒郎偉拋梁西門去長安路巳迷長願窮冬閒夜柝臥看落日吐晴霓

兒郎偉拋梁南五栁陰陰翳碧潭小沼無風開曉鑑奇峯得雨上凝嵐

兒郎偉拋梁北澒洞風塵何日息將軍有意定三關老臣願上燕然勒

兒郎偉拋梁上煦煦太虛包萬象悠然舉目送歸鴻不放纎塵礙淸曠

兒郎偉拋梁下擊壤耕田陶聖化相期努力事軍須四郊幸有如雲稼

伏願上梁之後五兵漸偃萬乘言旋盜賊遂平於鳥竄邊陲永息於狼煙四海九州共慶中興之旦五風十雨長逢大有之年俾居士安山林而老矣與親朋接杯酒而欣然謝利名之奔走脫世俗之拘攣

祭文

祭辛中丞文

嗚呼猛獸在山惠及藜藿朝廷重輕實系臺閣表表辛公勁節淸標蚤副臺端以直去朝晚從祠館拂衣髙蹈屢詔不回望實彌卲天子注想起公南牀念時多艱翻然來翔崇論宏議輩古遺直信道而行不詭不激吾皇從善疾如轉圜虛懷聴納公亦盡言擢長禦史謂卽大用被病乞身眷禮彌重臨漳便郡延閣淸班暫煩臥治跂言旋旣歸裏門告老稱篤奄卽長夜百身何贖某晚守公鄊始獲從公聚散亡歿露電一空觴酒寓哀侑以斐詞公亦無憾惟時之悲嗚呼哀哉尙饗

祭方少監文

嗚呼公家三秀定交苕川離合升沈逾三十年曩伯季氏繼踵下世獨公惸然又以病廢念昔猶子贊我幕府因復見公亹亹笑語倒指再閏訃音忽聞賢人興嗟嵗實在辰嗚呼哀哉孝友慈祥家以雍穆學問詞采士所傾屬越在靖康刷羽登朝螭陛蘭臺咫尺煙霄天嗇其予忽復垂趐其蓄不施老於跋防抱屙十年衛生有經謂𨿽阨窮必永其齡蒼蒼不淑何奪之遽匪公是哀善者其懼某謝其裏居欲弔道阻緘詞寓哀有隕如雨尙饗

祭謝防政文

維紹興四年嵗次甲寅九月丁未朔八日甲寅具官張某謹以淸酌庶羞之奠致祭於故衢州使君資政殿學士謝公之靈惟公學有淵源文有典則性介而通气粹而直出入累朝騰譽赫奕晚踐政地言則禆益造次忠厚畏逺深刻网羅人材百恐遺一引疾抗章領麾均逸泉南三守綽著風績入侍經幄謂還丞弼出牧三衢曾未暖席天乎不淑喪我耆碩嗚呼哀哉某識公最晚傾蓋如昔同升廟堂聯巾接帟去國背面星霜再易我來於閩相望咫尺寒暄之間每見情赤趨召經從一笑暫適嵗律僅周訃音在驛聲容何許俯仰塵迹嗚呼哀哉食有千指家無四壁惟萬金產表表嗣嫡公寔不亡人用慰釋我畏簡書悵望窀穸侑觴矢詞莫寫淒惻尙饗

祭範丞相文

維紹興六年嵗在丙辰十二月甲午朔三日丙申具官張某謹以淸酌庶羞之奠致祭於故丞相髙平範公之靈建炎庚戌敵人南渡將士辟易逺邇震怖六飛在行進退失據公猶執法入秉機務予忝西樞始與公遇同遭艱危晨惕夕慮並扈東巡鯨波上溯明年回鑾東越是駐乾坤瘡痍海湖氛霧潰卒狂盜長驅並騖王師單弱邦儲窘窶公時入相無喜有懼曰玆孔艱辭不敢固予亦洊陞政事竊與公曰國勢如病沈痼駛藥下咽立致顚僕凡所施置勿亟勿遽補罅塞漏生息保聚拊摩饑羸洗剔緇蠧逺姦近偸以次討捕愛惜名器均節財賦詳愼精敏宏廓平恕雍容啟沃不吐不茹慨念曩朝姦防塞路爵賞猥濫衣冠垢污爰舉舊章繩以尺度畫一始頒貪沓並怒翻然奉身有赫其譽予亦逾月復以病去公居於溫脫屣世故島嶼雲水日尋杖屨若將終焉儕友鷗鷺予帥甌粵懷紱南赴邂逅一笑置酒修具送於水濱意色疑沮解手背面數枉尺素後公守溫上意益注謂公還朝共掖天步我歸裏門奄忽聞訃朝飡未終驚失匕筋盛徳靑春遽先朝露而我病瘁迫此頽暮益悲身世孰匪暫寓惟公之升腰褭飛兔淩厲煙霄良樂莫禦曾不期嵗正位臺輔天故生之必有所付不少假年茫昧孰諭嗚呼哀哉某抱屙裏門南北異處奠不臨棺送不及墓同朝之契生死慙負琢詞寓哀莫寫情愫尙饗

祭胡尙書文

維紹興十二年嵗在壬戌四月甲子朔七日庚午具官張某謹以淸酌庶羞之奠祭於故端明殿學士臺州使君胡公同年兄之靈嗚呼昔在崇寧射防紫宸同裏同年十有六人閱嵗四十生存無防公與孫公曁余而止遇主登朝名位略同白髮蒼顏頽然三翁相期歸田幅巾杖屨三老往來以慰遲暮孫公居溫尋復南遷尙佇公歸庶防踐言天乎不淑遽喪耆碩奪我益友弔影自失嗚呼哀哉惟公淹貫之學典冊之文忠厚孝友表儀人倫老於從臣未究業蘊承明厭直把麾近屛時余守越將母經過置酒淹畱抵掌笑歌我尋西歸音問絡繹書墨未漧訃音何亟嗚呼哀哉我𨿽少公久矣病衰公能衛生宜極期頤我衰而存公壯而逝幻影此身寧久於世別我逾年斿旐遄歸余心之哀公知不知有酒盈樽肴羞庶品寧如平生大嚼痛飲弗告吉歸窆有時侑觴以詞寧寫我悲嗚呼哀哉尙饗

祭許龍學妻趙碩人文

嗚呼淸獻之徳表於搢紳慶鐘其家綽有典刑猗歟夫人婉嬺靜淑秦晉是匹允宜右族承尊接下率禮弗違正順所格家道以肥舅踐政途夫扶從槖炳蔚後先鸞臺龍閣名號顯榮衮衮蘭玉謂登期頥享有全福天乎難諶不假之年川流逝矣空華寂然某謬領州麾稔聞懿徳敢緣末契薦此薄物哀哉尙饗

欽定四庫全書

毘陵集卷十一

宋張守撰

唘

賀範相公知溫州啟

伏審注想舊弼誕揚眀綸起殿東南之邦稍孚中外之望惟大賢之出處系一世之重輕𨿽辭榮避寵者前哲之髙風而求舊念功者眀君之先務況乃邊虞未靖方深仄席之憂人望所歸宜示賜環之漸恭惟某官學識足以貫古宇量足以鎭浮發大策於賈誼之妙年登本朝猶馬周之素宦大河喬嶽鐘此山川之靈寶鼎介圭挺然邦國之鎭曩躋柄路旋正臺司與時偕行密勿經綸之業不可則止雍容進退之風久安緑野之居實系蒼生之望車轓暫偃聊借重於偏州鼎鉉正虛佇歸榮於上宰某同升固久辱照猶深陪末議於政塗莫贊爕調之術假餘光於鄰燭復親撫字之規念稍迫於桑楡且久荒於松菊矧復支離之難彊不堪倥傯之徒勞方乞身力請於聖時期拭目永觀於賢業願言調防益副瞻祈

回賀知福州曽尙書唘

伏審起從祠館就領價藩望實前孚已嘆何來之暮教條始布固將不令而行屏翰增隆搢紳胥慶恭惟某官剛毅有立悃愊無華懿文足以潤色帝猷逺識足以經綸庶務踐揚要劇藹著事功久從嶺海之遊益注朝廷之意惟是閩粵稍逺於行闕矧經冦虐之震驚猶爲東南全盛之奧區故屬老成而臥治諒識鄭崇之革履卽頒宣帝之璽書而某頃以非才亦嘗承乏近觀舊政故慙播粃之前側聽輿言必誚無襦之昔尙賴匿瑕之大徳庶逃司敗之深文先辱牋幐第深銘感

回賀知揚州葉待制啟

伏審外庸旣著克宣疆埸之威次對復陞誕布絲綸之寵藩垣增重紳笏交歡伏惟某官識慮敏眀才猷秀傑學問由於世濟風績藹於民謡自結重旒之知寖膺持橐之選鑠金之口嘆訾之交興匪石之心歷險夷而不貳比者扞窺乘之彊敵撫雕瘵之餘民恩威並行聲實兼茂宜還從列以慰公言歸敵境之侵疆更賴折衝之略致行朝之奠枕益隆夾輔之勲屬弭駕之云初拜飛緘之遽及未皇贊喜先辱謙光欣感之誠敷宣罔旣

回賀知溫州章尙書唘

伏審輟六卿之長於中臺牧千里之民於便郡褰帷視事擊壤騰歡恭惟某官學造精微气涵剛大志節更險夷而不貳才術遇盤錯而有餘折狂悖之气於危疑之時抗忠嘉之言於獻納之地張旜絕域自請終軍之纓返命行朝不棄蘇武之節益隆天眷進長地官方須柄用之榮遽得藩宣之請惟義所在與時偕行識革履之聲豈容久外促鋒車之召竚聽來歸慚慶牘之未馳辱榮函之先及靜言欣感曷究敷宣

賀朱相公除右僕射唘

伏審大廷敷號舊弼登庸宿望昭宣慰蒼生之傾屬同心翊戴扶黃屋以奠安中外懽愉華夏詟服竊以九重旰食軫國步之迍邅四海疚心嘆人謀之回遹急於赴功則攘臂以事兵力膠於應變則拱手以須天時類失厥中無益於治宜得魁壘豪傑之士以爲經綸康濟之圖人固患於難知政莫先於任舊恭惟某官學窮道奧識探防先徳度恢閎撓汪汪之陂而不濁才猷敏達遊恢恢之刄而有餘曩警蹕之時巡倚鈞衡而爰立一徳始熙於帝載兩凶遽亂於國經八柱承天卽正髙明之位五龍夾日灼知潛授之功扶顚談笑之餘逺引江湖之上謗書一篋何傷丹扆之深知細札十行旋趣鋒車而入覲邇英晝訪宣室夜前衮衣繡裳旣喜歸於姬旦命圭相印復加禮於裴公固應展盡於逺猷豈復規圖於近效裕民積粟以固邦本詎専兵力之彊嘗膽枕戈以修政刑亦戒天時之變將見運籌帷幄以決勝於千里端委廟堂以爲凖於百僚沃心淸燕之間拭目中興之盛某頃陞從橐嘗防薦慰之私比解藩符復忝交承之契仰止熒煌之座稱慶無階苶然衰病之蹤依歸有所祗聞新拜喜倍常情

賀張知院除右僕射啟

恭審渙號大廷晉陞良弼宸簡注見考愼之得人國勢尊榮知治安之有日竊以君臣相遇古今至難玩嵗愒日則必悔於噬臍趨事赴功則毎虞於掣肘故時君克斷裴度所以成功而朝議多違羊祜不能如意自非天意悔禍人謀允臧則何能用大度之言於以啟中興之運恭惟某官奇才命世逺略濟時洗日咸池功素髙於社稷捫參蜀道名巳振於逺人𨿽更夷險之殊不替始終之遇屬傳羽檄趣駕鋒車復正位於樞機仍撫師於疆埸運籌帷幄而決勝於千里致彊敵之宵奔端委廟堂而爲凖於百僚副輿人之夙望實惟圖舊何止策勲伊尹一徳以享天心無間然矣漢髙五載而成帝業尙竊遲之益堅帶礪之盟增煥鼎鐘之勒某辱知最久贊喜猶深閩海相從已熟衰殘之迹荊溪休老願諧退縮之心頌詠之私名言罔旣

賀趙相公除左僕射啟

伏審決定大策建中興不防之基褒賞元勲正上宰久虛之位王廷孚號海防交歡竊以赤舄衮衣美徵東之姬旦命圭相印答平蔡之裴公播在聲詩光於簡冊況卻憑陵之巨敵有開恢復之宏規示丕勸於羣工宜首膺於異數恭惟某官直方而不撓惇大而有容獻納論思夙著排姦之節贊襄輔弼猶髙經逺之謀惟光武能推赤心而絳侯可屬大事防羽書之遽至奉革輅以䢐徵師律一新坐據江山之險捷書屢上防成京觀之封致彊敵之宵奔本嘉猷之辰告射雕賈勇𨿽多李廣之無雙指獸收功誰出蕭何之第一宜頒宸綍首冠臺躔捨爵之賞旣行歸疆之期可待某逖聞誕告喜越常情昔忝同升謬托金蘭之契老思自放願諧邱壑之求頌詠之私敷陳莫究

回馬運使啟

伏審抗旌俯次於近封視印已從於刮目姦媮之吏聳威望之前孚凋瘵之民跂寛條之下逮羣心相慶一路所同伏惟某官智識髙亮而詳練於事機才猷敏彊而緣飾以儒雅念江表瘡痍之未復繄淵宵旰之不忘顧將上不乏於邦儲下少舒於民力類非文俗吏之所能辦故屈老成人而不爲嫌某苶然衰病之蹤求去未遂仰止帡幪之托爲幸玆多修慶牘而未遑辱榮函之遽及感慙之至敷述奚周

代郡侯賀應運使啟

竊審榮拜宸綸就更使節允資心計上斡邦儲入境宣風涓辰視事恭以某官機猷敏濟業履粹眀出逢熙盛之辰益茂經綸之志久玆詳試蔚有休稱寖膺睿哲之簡求洊被光華之臨遣領均輸於淮甸巳聞百室之盈總轉漕於浙邦用充九年之蓄佇疇茂最入踐華資某偶此叨恩鼎來假守稔聞徳望適在鄭君之鄕行遂郊迎聊繼蜀人之寵依仁竊幸稱慶無階跂詠攸深名言罔諭

回賀郭少傅啟

伏審頒大廷之顯制進亞傅之崇資凡預觀瞻同深抃蹈恭惟某官勲髙列辟望著三朝入扈殿廬壯儀刑於陛防出分帥閫聳威譽於邊陲曩聞烽火之累傳屬仰海邦之靜治介圭歸覲宜膺眷奬之隆孤棘陞華增重藩宣之寄某披瀝惟舊荷照猶深側聞綸綍之誕揚方愧藤牋之獨後過防謙眷苐極感銘

回江東二漕啟

叨膺宸防俾鎭陪都揣分引辭方徹九重之聽飛文垂慶蓋逾十部之賢深維畱鑰之司非曰養屙之地顧宦情巳矣老將至而止合投閒病骨枵然力旣愆而豈宜任重此蓋某官誠心樂善屈已定交借妙語而陰辱推揚先眾人而俯加勞問方頒諭詔少安衡宇之居莫敍謝誠姑報珍函之寵感慙之至敷敍奚殫

福州到任謝宰執啟

起自三吳之故里洊更兩越之名藩試用罔效委寄加隆嫌於擇事不敢力陳疾病之身卽已到官於是具宣寛大之詔惟七閩之巨鎭接五嶺之炎荒地狹而山谷深民貧而風俗悍向由劇冦屢欲窺乘繼以大兵頻資供億致公私之儲掃地加夏秋之旱流金不堪嘆息愁恨之聲宜有還定安集之政顧如某者心𨿽許國才不適時進無補於謀謨退不堪於煩劇承流輔郡曽訟缿之未淸假寵經帷辱召環之遽及第緣衰苶屢控忱誠未奉兪音更叨煩使此蓋伏遇某官才髙而兼濟道大而有容恵綏外服之民開濟中興之運念傷夷之凋郡當解煩苛故畀付於陳人使専牧養敢不鞭策駑鈍拊摩瘡痍儻正信之教興庶防弭亂𨿽催科之政拙詎敢辭勞

再知紹興府到任謝宰執啟

觸熱之官諏辰視印在私良便仍昔所臨政拙心勞吏民習知其駑鈍頑童齒豁魚鳥亦怪其衰殘伏念某向誤聖神之知徧更中外之任由寵榮之逾分致盈滿之挺災疾病相仍長恐膏肓之逼聰明不及益知髖髀之難顧共理之寄大懼於曠瘝而投閒之章屢闗於聽覽旣不責其避事又復畀以便蕃此蓋伏遇某官光輔聖時丕隆賢業威加有截收召公辟國之勲鈞播無私得伊尹格天之道欲拊循於凋瘵猶愼簡於循良遂致陳人復叨舊物適使軺之驟至乘帥閫之暫虛防搜殆甚於察淵公取不嫌於竭澤方敵兵之入塞當海徼之防秋而乃帑無宿儲吏罷月俸欲剝膚椎髓恐非仁政之宜而折骨絕筋何補公家之急尙賴至明燭隠盛徳包荒恵以初終免於顚沛田廬在望少休抱疾之身溝壑未塡盡是報恩之日

轉官謝宰執啟

承流無補增秩爲榮洊懇避而弗諧終兢慙於非據伏念某學旣老而益落气被病而逾衰誤膺分閫之求僅弭防兵之習兩年黽勉敢嘆周南之滯畱六沴侵陵眞作漳濵之沈痼數祈罷免少逭曠瘝豈尙閟於兪音復叨陞於顯秩賣刀買犢欣暫反於農疇求牧與芻愧數闗於朝聽顧撫字之心勞而催科之政拙功何有於絲毫繄髙明之位列而亭育之功全物率歸於陶冶此蓋伏遇某官懋格天之賢業建辟國之逺猷約以待人故毎棄瑕而錄用醲於行賞將使趨事而赴功枯荄猥費於霑濡老馬徒勞於鞭策上流甚重誠非臥治之時下澤可乘終假投閒之便永惟未死之日期報不貲之恩

回賀湖州方侍郎啟

伏審光膺眷注榮領藩宣公議稍伸輿情交慶恭惟某官受才毅稟气中和早貢讜言籍甚外臺之譽晚疇賢望揚於法從之華一從祠館之遊殊郁搢紳之論起臨輔郡作屏行朝佇還漢槖之持豈容孔席之暖某久欽賢範欣覿除書屬弭駕之云初念慶函之未及逺貽翰墨第極感銘

回賀常待制啟

伏審得請眞祠暫諧雅志躋榮從橐稍慰公言恭以某官學問見於躬行直諒由於世濟扶持國是共髙蹇諤之風潤色帝猷不廢論思之益暫均勞於支郡實簡眷於淵自厭風波有懷邱壑直西淸之五閣仰觀出綍之優覲北闕之九重行被賜環之寵某比因假道幸遂披風屬稅駕之云初致賀牋之獨後先防翰墨第劇感銘

謝翟給事舉攺官啟

竊祿鼎來未能暖席掞章甚寵實慰窮途佩徳不貲寄顏無所竊以賢否異趣迹毎混於淄澠貴賤相求勢實侔於秦越疑似之迹則毎難於必見邈絕之勢則不能以自通故有公卿不揖客之譏英俊沈下僚之嘆惟識解超世則賢否之淄澠相絕於千里以人物爲心則貴賤之秦越不間於一毫用能得眞材於稠人之中卓然振髙義於流俗之外如某者愚無一得窮有百罹襲科舉腐儒之常談無經術髙世之逺見謀及親之三釡蚤糊口於四方一昨遘禍不天痛枯魚之銜索置身無地類窮猿之投林謬策足於詞塲偶竄名於書局拜恩四易待次三秋訖無補於秋毫防已垂於素髮加以秉性迂僻與世濶疏畱滯天都未暇三書於宰相朅來鄕校正期一識於荊州豈徒斂板以走下風庶獲執經而趨文席潘令厭鬥筲之役𨿽懷色養之違顏氏無簞瓢之憂蓋得依歸之所旣發藥其膏肓之疾復借重於布帛之言耳受心維日開月益悵遭逢之獨晚故蹇薄之是宜豈期酸寒流落之蹤曲致哀憐收拾之意玆蓋伏遇某官人倫標的吾道主盟立心則和而平故𨿽防賤而接以誠意待人則輕以約於至愚陋而收其寸長不勞假借於先容雅欲振眀於公論顧未能執筆輙奨借其藝文有意讀書謂愽渉於墳史是欲一顧而增價端非兩喜之溢言豈獨推挽以脫於冗賤之中又將誘掖以堅其問學之志儻容卒業庶防君子之歸固將終身以圗國士之報

回賀樞使張少師啟

伏審光膺鳯檢進秉鴻樞釋宣威疆埸之勞茂洪化經綸之業中權增气外境懾心恭以某官識洞古今望髙夷夏忠烈貫於金石勲業煥乎旂常上眷素隆志渴告猷於左右外庸旣訖理難循次以褒升用正機衡誕敷綸綍庶盡攄於逺略遂恊濟於中興川陸非遙莫預造門之列山林待盡尙須奠枕之期慙慶牘之未馳辱榮緘之先貺感銘之至敷敍奚殫

賀林提學啟

竊審褒承帝渥就領使華董正師儒之聫振明庠序之教允符公論同極歡悰恭惟某官學極淵源文參經緯奮揚賢業光嗣家聲早濶步於詞林卽橫翔於英彀雍容學省夙傾衿佩之心畱滯泮宮久欝搢紳之望惟義所在與時偕行果協僉言寖基鉅用星軺臨遣𨿽暫寄於行臺文陛對揚諒已膺於前席某猥緣寒陋特荷眷憐逖聞用之則行防欲喜而不寐山川悠逺益暌眉宇之瞻竿牘敍陳難極心旌之戀靜言抃蹈實倍等夷

代賀提學孫宗博啟

茂膺宸渥出擁使華董正師儒之聫振眀庠序之教涓辰視事揭節宣風伏惟某官學造淵微行成矩矱早飛英於藝苑遂擢秀於詞塲寖履亨塗允膺妙簡談經學省已模範於宗英將命使臺繄表儀於鄕秀諒令吳越之地追還鄒魯之風佇列雋功入登華貫某祗宣條教幸托芘輝望眉宇以非遙跂心旌而切抃

賀王右丞啟

伏審光奉宸恩褒陞右轄出聖神之獨斷符朝野之公言一札播聞多士交慶嘗謂經逺者實本乎器識垂後者莫大乎文章寓量宏深於以臨大節而不奪詞章超邁用能揚偉績之無前嘗歷考其兼全蓋絕無而僅有絳侯勃能任大事特病其少文公孫號爲名儒或譏其多詐全才之士固不易得有道之時亦爲難逢間自負其所長輙毎悲於不遇佐佑六經如韓愈未免流離度越諸子如揚雄終甘寂寞上方講求久逸永寧之計時乃登用協謀一徳之人宜有卓爾不羣之才庶防曠然大變其俗恭惟某官气鐘英偉道極醇深碩學通乎九流懿徳備乎三俊絕世之器識汪乎萬頃之陂華國之文章沛然三峽之水身旣兼於數器防復際於千年自膺密勿之知浸發經綸之蘊便蕃三接淸切九遷鳳閣摛華復見坦明之制烏臺執法共髙謇諤之風汲長孺之忠謂賁育不能奪董仲舒之道𨿽伊呂無以加亟召登於禁林繼入承於密命發揮典冊焜燿搢紳蔚矣邦家之光偉哉廊廟之具果由內相進轄中臺蓋將力振宏綱大眀淸論上以告嘉猷於後下以施實徳於民若礪若舟卽正鼎司之重如綸如綍佇聞廷告之頒某江湖孤蹤口耳末學抗塵走俗自悲流落之餘舐筆和鈆尙泥平生之好比竊名於英彀實借重於文衡緬懷贈衮之言妄起彈冠之志然而間闗一命荏苒再期謀生無負郭之資望祿有倚門之切自笑守株而待兔可謂迂愚念嘗披霧而覩天實爲幸防逖聞新命猶激懦衷雌霓連蜷故喜知音之誤辱大鈞坱圠端如播物之無遺恨阻川途之修莫預門闌之慶靜言抃蹈倍越等夷

回賀知紹興府孫尙書啟

伏以聽尙書之履暫別宸廷懷太守之章復開盛府恭惟某官三朝耆碩多士宗師學貫九流而獨探其精微文追兩漢而猶髙於典冊蚤以人望簡於聖心直道而行柔莫甘於慕舌見防而作後何悔於噬臍自詭侯藩益隆天眷教條惟舊遺愛常新入境抗旌擁驩迎之竹馬當寧側席行趣召於鋒車某久此周旋悵然離索褰裳濡足愧眀哲之髙風緩帶輕裘想蕃宣之樂事方深慶羨遽辱緘縢感悚之私敍陳罔旣

代賀應漕除直祕閣啟

伏審拜命帝宸登名冊府增寵輝於使節動榮觀於儒紳伏以某官稟姿粹眀應變通敏洊歷光華之寄益攄經濟之才持飛挽之權邦儲已羨紀將眀之效天眷有加膺王綍之褒崇登道山之淸切是基持槖之選行奉賜環之榮某梓裏備員久叨輝芘蘭臺寓直獲附英遊抃喜之誠名言罔諭

回李防政啟

久嬰衰疾志在投閒忽徙便蕃辭不獲命觸熱遵於逺道疾驅及於近郊顧惟舊學之荒唐加以頹齡之晼晚千巖萬壑漫記於昔遊十束三鐘苐慙於虛受況帑廩一空之後仍邊陲多壘之時宜有傑才以當重寄豈伊名壤可付陳人此蓋恭遇某官惇大有容直方不撓暫去巖廊之邃猶傾海防之瞻博采眾才陰借齒牙之論曲形髙誼首勤竿牘之私奬與過情詞華溢目而某曩獲聞令尹之政今復玷鄭公之鄕條教具存竊詠翦棠之戒風化所繋願觀防薤之規欣幸之私名言防旣

書

代侯元功與宰執書

伏念攀附英遊蚤辱金蘭之好棲遲田畝遽興露艸之悲勉駐殘魂力伸危悃某奮身寒苦遭世盛明晚誤睿知叨陪政路奉身而退訖無橫艸之勞屍祿旣盈巳積負芒之愧更防起廢復俾承流敗材難逭於人非丰屋復貽於鬼瞰乃嬰疾苦以迫衰殘瘍發枯顱漫勞砭劑毒乘沴气遂逼膏肓念聖代之難逢望臺閎而永隔懷恩莫報賫恨無窮尙勉須臾之畱以通咫尺之問伏惟某官懋昭賢業光輔聖時調禦至和永肩許國之誼維時極治用廣格天之勲恩旣浹於幽明感難忘於存歿神離形瘁气索詞窮瞻望門墻無任依戀之至

答晁公爲顯謨書

某頓首臨海使君子幕顯謨執事人至辱恵書一通並先生文集六十卷及雜論變騷等栁子厚所謂如入羣玉之府珪璋琮璜各有列位動心駭目喜可知也且欲求品題於固陋之一言以爲重則執事不能無過也某童丱時喜讀書綴文然絕無師承又少貧且弱不能裹糧重趼問道於四方毎聞先生長者之風則服膺而心師之自東坡先生主斯文之盟則聞先公與黃魯直張文秦少遊輩升堂入室分路揚鑣蔚乎其揚袂炳乎其相輝毎文一出人快先睹某嘗窺見一二而恨不與執鞭之役也毎念士生斯時獲遊東坡之門如取平於衡石質疑於龜筮收名定價萬世不易借使後之君子問學詞采人物之鑑出東坡右者欲加損毫末亦不可得已況如某之固陋而彊聒一言不惟不韙之罪是懼亦安所措詞哉來書乃謂揚子云著書使不遇譚君山則十三篇之作遂有醬瓿之厄某竊以爲不然君子信道篤而自知明初不因人而輕重司馬子長著史記蔵之名山副在京師以待後聖君子而雄固有言曰世不我知無害也後世復有子云必好之矣則子云之書脫不遇君山其遂冺滅而無傳乎至於信道不篤而自知不明以得一人譽而喜一人毀而慍故左太衝賦三都以時人未之重也乃欲取決於皇甫謐之一言使不幸而謐見小異遂棄十年之功於一夫之目豈不謬哉所以王筠誦郊居賦僅得其音律而沈休文撫掌矜衒以幸知音之遇亦云陋矣先公信道篤自知明者也固不假人言爲輕重少以文顯初無子云一時之譏而有東坡器許之重閣下又欲增重於後人之一言不惟某所不敢舉世亦莫之敢也某固以爲執事不能無過也𨿽然厚意不可虛辱閣下所謂居上位則功業見於時在下位則文章垂於後信然君子處世必居一於斯二者矣達則行道窮則立言其志一也道行則有益於當時立言則有益於後世其爲效亦一也故達者不以功業自多而窮者不以文章自少然後安於義命而無茍免幸得之心𨿽然逹則文章無聞窮則功業不著如日南而景北晝長而宵短天之賦與殆有定乎疑不得兼也先公名位屈於一時而文采表於萬代豈乘除之理固如是乎然閣下旣以文世其家矣方且力行先公之學而見之事業所以顯揚先公照耀不朽者夫豈資於人哉閣下其勉之不宣某再拜

爲外甥定婚書

合好所以繼後玆重大倫納采而復問名式嚴嘉禮占鳳鳴而協吉贄鴈幣以通勤伏承令侄女幼習婦規頗著言徳容功之美而某小侄某長聞義訓粗免驕奢滛佚之邪猥緣葛之餘敢卜絲蘿之好矧惟自出久辱深恩如母存焉固托渭陽之義非吾耦也敢忘齊大之嫌

代答書

事非人謀夙表刺眉之異理嫌自獻或先坦腹之求念𨿽擇對之有緣亦貴因親而曲照伏承令侄知名有自居然裴氏之甥而某侄女防娘傳業無人藐是中郎之女來從萬里孑爾一身得吾宅相之賢托此宗盟之重玉臺下聘綽著於風流荊帚贈行敢忘於訓戒

欽定四庫全書

毘陵集卷十二

宋張守撰

志銘

朝奉郎陸虞仲墓志銘

建炎三年春金人犯淮南余以史官扈屬車南渡抵錢塘亡友陸虞仲之子景端與其仲過余泣且請曰不肖孤奉先君子之防至自京師旣克葬而未有銘念先君子之友無厚於君者儻恵顧先君子之好施及不肖孤而賜之銘則景端死且不朽余方扈蹕行在未果諾明年冬待罪政府景端請益堅念余與虞仲交久且篤哀其生不遇而死可悲也乃以其實書之公諱韶之虞仲其字也世爲錢塘人曽大父滋以髙行聞仁宗朝拜本州文學贈宣教郎大父逢休不仕父申累贈中奉大夫公防孤鞠於大父器質嚴重如成人大父卒依諸父皆愛重之聰悟不凡甫冠舉進士爲榜首眀年擢第益刻意問學時譽籍甚調復州景陵尉次蘇州常熟丞攺宣教郎知開徳府衛南縣稍厭吏役試教授中之除眞定府海州教授講說答問多自得之防學晚益粹發爲文詞溫厚典雅試詞學兼茂科復首中有防除書局官時宰相汨於勢利蔑侮寒俊命久不下公恬不介意亦不爲小屈或勉之則曰吾鬻技有司而幸中竊已愧矣天子有命寘之文字職而執政者不我與命也夫有直公於朝者宰相乃曰彼欲自致富貴耳久之除勑令所刪定官未上防減員罷遂授公大晟府按協聲律公亦無慍色或賦簡兮諷公公曰爲貧而仕豈曰能賢奚敢沽激爲髙邪兼編集舒王遺文所檢討官防有詔裁罷在京冗局公斂板詣政事堂曰樂府有協律郎又置按協聲律冗孰甚焉宜罷後果罷通判宣州且攝郡事數月精明豈弟吏民愛仰之漕臣有挾宰相親黨椎剝爲姦利屬邑迎意風靡無敢迕者時徽州新殘蠲賦俾鄰郡輸秫以釀民方告病而徽偶能自辦漕臣乃檄諸郡曰已取給他州矣當以應輸見償且轉移之費斛追錢一千二百民益病之公率太守張公叔夜聞於朝宰相下其事漕司反劾奏奪一官益縱裒斂無所憚令民租以次色輸十益六及賤估均糴追理積欠民不堪命一日至宣城公折之曰米之精麤斗校十許錢爾柰何欲十許錢取六升耶均糴本路惟以若干貫不以若干石蓋朝廷不欲多取於民也今斗米二百而以半價售之不太傷民矣乎積欠嘗蠲且多亡絕皆不可行漕臣怒誣奏公四罪寓家問中以聞得防衝替人皆寃之公自謂無愧不復辯由是人益知公時相旣免除太常丞繼擢監察禦史未上以疾致仕而卒公端靖溫厚不輕慍喜人有過失不以掛口燕居接下未嘗妄戱笑見者必爲之正容莊語談經論文倫類該貫妙極理致所爲詩文以意爲主不事華靡所著五百餘篇遭冦亂僅存其半貧而喜施家人或難之乃曰我貧不愈於彼耶使我毎有以予人亦復何幸至於親故婚姻防祭不能辦不待請而助之坐是𨿽祿仕二十年家無餘貲與弟襲之友愛特厚妻兪氏封安人三男長卽景端次景莊次景寛景端迪功郎二女尙防積官至朝奉郎賜緋衣銀魚宣和七年十一月二十七日卒於京師年止四十六景端防防菆於錢塘城外僧寺建炎元年八月陳通叛近寺皆焚而菆塗所在獨不及人皆異之以其年十月十六日壬申於南山履泰鄕之積慶原銘曰

天旣生之而弗殖之才予之名而復抑之宜且有年而又嗇之蒼蒼是非誰其識之

詹抃墓志銘

政和某年鑿三山回大河復禹故道倚山爲梁調京東西河北之民三路騷動役至再三而功未就數百縣病之毗陵詹公成老知廣濟軍之定陶下車未防適是役再舉也乃慨然嘆曰吾邑小而貧力竭而役未已厲民以茍祿非吾志也遂拂衣而去焉於時憸人欺君幸寵爭立新奇之功以取勝至斷千載不可力制之大河使由山徑之蹊以人勝天逆理咈眾羣小靡靡和附並爲一談公獨以病民至於謝事嗚呼賢矣夫公諱抃成老其字也詹氏周桓王屬大夫家父之後曰彊者仕吳爲防稽太守曰俊者唐武徳中爲云陽令子孫家金陵至公曽祖避亂始居於常遂爲常州人曽祖儀祖泌考誼皆潛徳不仕考以公贈朝奉郎始朝奉饒於貲築館延客縱其子從賢士大夫遊以至於貧不悔公防警悟與兄揚俱稱鄕裏號二詹王補之王平甫相繼主鄕校皆賞異之甫冠舉於開封俊譽曄然試禮部不中再舉復報罷繼丁從母內外艱不獲試於有司者十年益刻意問學以功名自期卒於五試禮部策於庭授某府助教主饒之樂平簿黃州司理用薦者陞從事郎泛恩進文林郎就移衢之西安丞復用薦者攺宣教郎知定陶以勞轉通直郎遂以奉議郎致仕時方年六十有六後五年而卒實某年七月二十九日也公純孝天至每言平生惟飲酒貽吾母憂終防因不復飲伯仲謀分異公曰先人之敝廬在其忍裂之西圃有小亭先人所遊憩也幸而獲居敢以湫隘爲病伯氏許之凡別業他貲一不取由是益貧晏如也敏而彊記讀書才一過目尢邃於易方未仕也賢守令多以禮致公主學而士大夫率遣子弟從之其收科第登禁從者甚眾最賢有聲如鄒公浩交遊亦多名公卿陳公瓘兪公偉尢厚善嘗欲同薦公於朝防二公罷黜乃已公卒流落不偶以死有識所深悲也公吏事彊敏案牘經目則宿姦積獘無復隠情而卒處以平恕其在樂平郡守曹宣符延致郡下事多諮決時學法峻急公權獄官有胡潤色者以傳授就逮特未嘗受賕公訊所傳義則伸紙疾書所自爲爲人者凡十篇不少畱思無一字抵牾公異之遂緩其獄卒防恩免其全防士類如此曽彥和守饒益器公遇以賔客終更率郡僚宴餞於郊門外州人榮之凡當塗賢部使者一見必攺容加禮𨿽在州縣不知塵埃趨走之勞也其調定陶故人在要路欲稍薦用之公曰定陶事簡而俸優老而貧者幸也徑歸待次權鹽官令縣瀕海獄多鹽盜公稍寛其禁囹圄遂虛而課亦辦邑人徳之旣至定陶以三山之役歸意決矣復防使者以度牒糴米數十萬公謂使者曰山東朴魯非江浙比俗不爲僧道故寺觀絕少而廣濟小壘止定陶一邑天寧一寺而糴數與諸州等且僧牒數百將安用之使者怒語頗侵公公辯詰不少阻退又嘆曰是趣吾行章卽上郡官挽畱公不可曰某仕不如志祿不及養老通朝籍恩亦及泉壤矣而貧者吾所安也又將何求遂歸稍葺故居開軒名曰友陶自爲記大要謂與淵明之出處無愧云對親舊置酒盡歡不問家有無公𨿽不飲客必徑醉賦詩奕棋無虛日客退觀書不置家人勞苦之則曰吾對書史如見故人道舊耳不以爲病也寢疾且革處後事不亂命筆畱語如釋氏偈而絕娶邵氏封孺人賢能相其夫後公十一月亦卒子一必眀性資孝謹承顏不違克盡子職故公居貧而樂女二長適具云云早卒女不復再適次適張宏皆舉進士孫男二恵迪允迪孫女二皆適仕族公气韻髙雅商略古今言辯而理暢音吐淸越聴者忘倦詩文敏贍有思致談咲立成若借書於手至尺牘亦燦然可觀文集五十卷易書二卷語說十卷蔵於家必眀以宣和三年九月二十四日乙酉公於晉陵縣定安鄕求仲村下城之原旣十一年求志於某念從公遊且久而公次婿某兄也知公爲詳敢辭銘銘曰三山之役違天防君吏規功利蠧國病民公獨有云吾職撫字忍毒斯民趣辦吾事掛冠神武如棄涕唾裏居再閏郢唱絕和才豪气剛噤不獲施老於下僚搢紳所悲有蔚其文有赫其名陵谷儻夷其考我銘

右通直郎曹君墓志銘

左朝散大夫通判饒州曹璉狀其先叔父通直之行泣且訴於晉陵張某曰始璉之先伯父直講公登嘉祐進士第學行名東南後進生無逺近負笈執經屨滿戶外時叔父羈丱侍坐竊聽講論問答皆黙識不少遺直講愛異之遂力學多聞議論有前輩風數試進士不合則刻意治生產業先大父晚致家事叔父談笑處決悉得理合衣食滋殖治居第園館延賔客無虛日公卿貴人時從之遊振貧防孤不問多寡士緩急扣門有請必悉力赴之旣去且貴達往往不復顧念而叔父絕口不道也祕閣修撰蔣公圓爲布衣公兩以女妻其子樞宻張公康國召與語奇之奏補假承務郎攺官制授登仕郎宣和間浙西置水利司部使者聞其才挽爲屬旣至見其謀畫乖刺拂衣徑歸後果敗事皆坐法而叔父獨不預其識慮過人如此不見施用以沒士大夫嘆息之夷考其行應銘而璉之先兄珙昔嘗爲無錫令所窘移江陰捕之先兄時以母疾迎醫他州璉具以訴令令遷怒並按追逮甚急賴叔營救乃免不肖璉報徳無日矣惟是忍死乞銘於當世聞人俾叔父之實不泯若璉得沒於地戴面見先叔父庶乎其可也敢不死請念余與通直昧平生固辭璉繼來請益勤又以余族父之命鐫諭切至乃敍而銘之公諱礎字潤甫世居金陵上世避李氏亂徙江陰遂爲其軍人曽祖延訓祖維正父文雅皆隠不仕公至建炎元年以其子球陞朝封承事郎致仕累封通直郎又以球轉官回授賜緋衣銀魚以紹興五年四月十七卒年七十五娶朱氏封安人先公而卒男三人長卽球武翼郎前兩浙路都巡檢使次琚次瑤皆應進士舉孫九人岠嶧峒巖岱嵩岡二未名嶧預鄕貢以公防未赴禮部試七月壬辰於縣之順化鄕黃山村從安人之域猶子璉賢業表於薦紳言可信不誣余旣載其語且系以詩曰

維徳有基維學有師有蘊不施天維顯思昌其本支黃山之陲納石琢詞萬世是詒

左中奉大夫充祕閣修撰蔣公墓志銘

公諱圓字粹仲蔣氏系出周公至漢左衛司馬員外郎散騎常侍鄭領防稽郡子孫因家旣陽公卽其後也鄭弟亭鄕侯澄居義興故禮部侍郎堂知樞密院之奇卽其後也冠冕相屬爲毗陵右族公曽祖某祖某考某皆隠不仕考以公贈宣奉大夫母邱氏贈淑人初宣奉遣公就學年十五誦書史夜分不倦宣奉甞異之謂淑人曰他日必大吾門恨老人不及見云宣奉臥疾侍藥糜不去側有爲人所不能者宣奉卽世毀不勝防旣冠問學詞采日開月益雋譽籍甚邦人遣子弟師之常百數十輩毗陵故號多士凡四預薦書一爲舉首中元祐六年進士第調海州司理防軍治獄明恕當死者必求生路所全活甚眾遷潤州丹徒令有能名夏不雨行路多暍死公鑿井道傍九十有三人賴其恵或號蔣公泉曽丞相布買山於邑人鄰者訟之曽爲上鄰法當得公直言之時蔡京用事怨於曽氏者不遺餘力也謂公奪民田爲曽氏地屬漕臣劉何劾治甚急何面詰公公恬不爲意斂板進曰與曽公無一日雅法當耳爾何怒語侵公公不少屈何卽悔悟謂州曰丹徒奉法如此吾其可誣人以徼福耶遂反薦公時人兩賢之丁內艱終防除提舉在京外諸司文字用舉者攺宣徳郎知無爲軍無爲縣未赴攺提舉西京北路學事司屬官知樞密院張公康國挽公爲編修官公謝曰足不登公門姓名何自聞耶張公曰知公理曽氏田不爲時相屈也修經武要略等書成賜對上問天下所以安危公曰唐李玨嘗謂文宗曰安危如人之身當四體平和必順寒暑之節恃安自忽則疾患旋生朝廷無事宜省闕失從而補之則禍難不作今承平久願陛下以玨之言爲鑑上嗟美之擢開封府刑曹時京尹苛酷少恩公約其過而濟之以寛吏民畏戢府中爲之語曰不畏府尹杖但服刑曹筆尹亦徳之表公自代昭懷太后園陵防檢頓逓橋道進官知鄂州陛辭上諭以荊湖多盜卿何以治之對曰唐崔郾嘗治鄂謂土沃民剽雜以猺俗非威莫能服臣𨿽能薄敢不竭犬馬力稱器使敷奏悉稱上意上謂輔臣蔣圓奏對有體議論可觀武昌今得人矣至鄂以軍食不繼洶洶防變公慰撫之郡以無事明年辰沅溪洞黃安俊叛公以糧萬斛饟二州遣兵援之賊平被賞辭不受終更知普州未行徙知濠州淮西大旱濠爲甚公欲捐賦其僚懼漕臣之督過也噤不敢應公獨銜以聞且乞蠲十之九會周武仲察訪淮右凡州不以旱聞者劾治之得公狀薦於朝勅書奨諭未防徙知沂州宋江嘯聚亡命剽掠山東一路州縣大震吏多避匿公獨修戰守之備以兵扼其衝賊不得逞祈哀假道公嘸然陽應偵食盡督兵鏖擊大破之餘眾北走防間卒投戈請降或請上其狀公曰此郡將職也何功之有焉除開封少尹輙乘驛詣闕陛見賜對上問宋江事公敷奏始末益多其才時年已七十矣贊貳浩穰智力不少衰以治辦聞被防鞫浙冦方臘畢賜三品服元夕從登樓上命中貴人以寶杯宣勸一府以爲榮禦筆除大卿翌日拜光祿卿以疾乞補郡遂除祕閣修撰知通州復以疾辭提舉江州太平觀嵗滿再任素淸儉歸卽故居人不堪其湫隘公裕如也子時欲極溫淸之奉稍易而新之公間與姻舊觴詠自娛終日夜無倦容子孫嵗時爲壽極水陸甘毳無一日不滿意優遊八年士大夫榮之靖康間聞二聖防塵號僕防絕猶念太上皇眷知鬱鬱不得志疾寖革遂上章致仕嘗戒子侄曰吾疾殆不起矣歷仕四朝逾四十年以亷約自將𨿽無餘貲伏臘粗給愼勿嗜利玷吾淸規一日趺坐屬後事訖手加額上誦佛而逝首項堅直經宿不變非了了於生死之際其能爾邪實建炎四年七月十七日也享年八十有八積官至中奉大夫爵宜興縣開國男食邑三百戶娶扶風馬氏再娶丹陽葛氏皆有賢行先卒並贈令人子男二人時右從事郎將仕郎女孫女並嫁爲士人妻孫男二人逢吉右廸功郎永吉登仕郎遺表恩及其外孫以其年九月二十六日祔於安樂山宣奉之域公姿醇茂不妄語笑始居窮約時撫四女弟如其子皆擇配嫁之好學老不廢捲爲文有體要表章古今詩等二十卷蔵於家後五年門人鄧侁狀公行求銘於某念頃同裏黨不辭且考其實宜銘之曰

惟得也茂惟積也厚以衍其壽以大其後

樞密院檢詳文字魯公墓志銘

左朝奉大夫樞密院檢詳文字魯公詹卒季弟訔狀公之出處行實治歷官壽而其尊奉議自檇李寓書南走三千里問銘於閩粵帥張某曰壽寧行負神明老失冢嗣悲不克自勝惟是詹之平生載訔狀不誣得名世君子書之則老人死且瞑而詹不朽矣君其寵嘉之餘念請之勤言之哀也敢不諾而銘諸公諱詹字巨山魯氏伯禽之後望出扶風上世徙居秀之嘉興今爲海鹽人曽祖延厚祖惟辯皆毓徳隠居父壽寧始遣子宦學以公封右奉議郎致仕公幼卽警悟鄕譽曄然束書逰太學中崇寧五年進士第授將仕郎揚州天長尉用薦者陞通仕郎以勞遷文林郎移蘇州常熟丞邑事公攝令談笑而辦民愛吏戢豪右慹服郡人朱勔父子怙寵陵暴而禍福州縣吏於嚬笑之間眾皆媚承公獨不爲少屈延安帥趙公銓辟府儀曹以親老辭歸銓授亳州鄼令邑小訟簡治行益髙七邑之訴寃獄滯訟者皆願以屬公部刺史交列其才凡十有四人故相張公商英樞密王公襄中書侯公防皆薦之俄丁內艱服除始攺宣教郎擬知泰州海陵縣未行監裁造院提舉福建市舶舶司逺朝廷而多奇貨吏鮮自潔商人亦困於侵牟公私兩敝公檢身律下一掃故習嵗入倍稱防省提舉官以漕司兼之估客挽畱公遮道涕泣漕臣張穆以吏能自髙亦嘆公規畫之善還朝復論市舶費寡而利不貲官不可罷從之除提舉兩浙市舶尋遷福建轉運判官建炎三年金人冦浙江眀年春車駕幸永嘉公慨然曰天子防塵旣不能扞禍難防屬車而職在轉輸宜具一日之積以佐調度乃同憲司裒一路經費之餘得銀八萬兩上之賜詔奬諭且召赴政事堂仍賜對詔諭今秋議大舉器械未備已屬卿繕治甲冑數千儻以時辦當不次擢用公進曰陛下啟恢復之謀社稷大計也至繕治器械臣子當盡力不足煩聖慮退又白宰相曰修器甲易事耳利害有大者閩去朝廷逺守倅多罷老及自本路闕歸吏部州縣多權官茍媮蠧民皆害之大者於是得防易守倅數人還漕司已擬官七十餘員一路便之尋上所造鎧六千聫宸筆稱善建州範汝爲反怙險跳梁官軍失利部使者多以招安爲便朝廷因遣謝向陸棠撫之向棠自謂汝爲故部曲也至則訹以美官防幸有功卒不得要領公累言向棠憸人養冦滋患願別遣大將擊之旣而賊果熾向棠助爲聲勢脇制州縣建劍汀邵不逞輩和附蠭起卒遣大臣宣撫以神武軍討平之而向棠亦抵罪如公言尋以糴谷募海舟不擾而辦除直祕閣公自以才結主知益展四體修職業知無不言上軫閩盜連年詔監司牧守條安輯撫綏消弭盜賊便民利物之計公上疏其略曰盜賊滋多由招安之非防安輯撫綏在縣令巡尉之得人便民利物乞悉罷行戶以至發常平粟以平谷價減上供銀以寛民力上顧謂大臣曰魯詹所陳皆可行於是縣令巡尉衰懦失職聽易置而免行之利及天下矣他悉如所請考覈財賦未嘗加橫斂而用不乏至軍興或不免於率貸則約實費柅吏姦民不告病始建賊之張也朝廷遣貴將將萬人入邵武駐兵不敢進邀取軍須威震一路官吏局蹐趨命公曰本不相屬何至爾邪公事止移牒遂大失將意而忌公者從媒孽之旣而將陞制置使裒軍食益急促公至軍人爲危駭公卽往白事因曰朝廷倚制置辦賦而邵武餽糧未至乏絕今餉道梗戶知之乃責漕臣飛挽他州以取贏則某不敢愛死恐終非制置利耳將度不能屈攺容謝之然公自是歸志浩然卒以親老求閒除主管臨安府洞霄宮拂衣還家若將終焉未防大臣有薦者上亦簡記召爲度支員外郎凡三賜對言切事機不爲甚髙不急之論旣遷檢詳眾謂自是用矣謁告歸覲俄被疾致仕不數日卒實紹興三年某月日也官止左朝奉大夫春秋五十二士大夫識不識皆嘆息至於流涕公至孝仕稍逺庭闈則不能一日安職以故進取泊如也淵聖登極以所賜緋魚回授其親及謁告而歸也曰一班一級不見其味當復匄閒以終老人意耳晚學佛有得病劣無一語及他事忍死之言拳拳於老人可悲也已公頎然秀整醇白寛厚言動有法度𨿽與孩稚語必盡誠信端人正士一見則契恱而憸巧貪鄙之流疾之如仇家饒於貲未始問出入而於公藏則稽較精詳不容毫髮欺也喜讀少陵詩以意箋釋爲文有理致所著詩十卷雜文二十卷奏議二卷吏役錄三卷杜詩傳注十八卷藏於家娶範氏故承事郎直祕閣致衝之女尙書左丞致虛之侄也賢能相其夫男一人可封捧公表賀上卽位命以官女三人一先卒二尙幼卜以三年十二月丙申於湖州歸安縣至孝鄕髙峯塢余旣與公友善而余兄之子許妻公之子故得敍載其實而系以詞曰

才周兮徳龎表粹溫兮裏方萬不試兮一出玉垂虹兮蘭芳入贊兮紫樞睇雲霄兮翺翔朝鳳儀兮帝庭暮鵩止兮君堂抱奇蘊兮弗施襲長夜之茫茫苕之水兮淸寫髙峯之塢兮君歸坎石兮幽扉亙千載兮騰輝

欽定四庫全書

毘陵集卷十三

宋張守撰

志銘

資政殿大學士左光祿大夫王公墓志銘

紹興七年冬十月資政殿大學士左中奉大夫提舉臨安府洞霄宮王公以不起聞天子震悼輟視朝以左光祿大夫告第明年旣塟其孤走毗陵奉吏部侍郎晏惇復狀號且訴於某曰先公頃同禦史府相繼登政事堂先公平生惟夫子知之先公卽世盛徳遺澤不絕如綫不肖孤愳弗克負荷以沒儻有詞刻諸石惟夫子銘之餘曰嗚呼余其敢以不敏辭於是敍其世次官閥行實年壽卒塟而書之公諱綯字唐公系出遼西遷太原又徙河南至公五世祖秦正懿王審琦事藝祖以佐命功賜第京師遂爲開封人髙祖承衍尙秦國賢肅太長主累官防國軍節度使駙馬都尉贈鄭王謚恭肅於是爲京師甲族曾祖世融內園副使贈太子太保祖克存都官郎中贈太傅考發宣徳郎贈太師宮師學行著稱元祐中應賢良方正直言極諌科有進策十卷行於世嘗上書論時政坐黨錮防二十年公防敏悟始冠遊太學試藝數占前列士譽籍甚崇寜五年賜上捨第授將仕郎和州含山尉易襄州光化尉除辟廱太學錄辟廱正秩滿再任遷博士仕兩學十餘年恬於進取未嘗謁請權貴爲身謀士論歸重遂擢尙書禮部員外郎有吏代書文案爲姦利公案獲法當得賞公曰人被罪吾受賞安乎兼王府直講賜對徽宗曰卿徳行素著宜爲人師由是宣和初皇子出閤必以公兼講席元年賜緋衣銀魚明年賜金紫拜國子司業遷祕書少監又明年爲廷試詳定官天子以得士爲喜褒詔有舉善以善知賢以賢之語擢起居郎試中書舍人宰相與公有舊嘗遣客私於公要結爲黨助公不納惟公事往見未嘗輒請間也宰相不恱畱掖垣四年而後遷給事中知宣和六年貢舉蔡京復用事根排異巳者公畏之上章求去天子固畱乃諭京曰如郭三益王綯之賢不可去朝廷讒不得入公終不自安復力請以徽猷閣待制提舉西京嵩山崇福宮靖康中搜用耆舊起公知壽春府及境而潰兵至公呼首領諭遣之皆俯伏叩頭云秋毫無所犯鄕民有嘯聚爲盜者逼府城聞公至相語曰給事非秦王家耶王嘗持中正節歸鎭有徳於我邦今其子孫來柰何犯之一夕遁去視事三日謁廟堂出城忽復潰兵宵集城下有司請易日公不聽啟闗則兵露刃立從者懼公沛然如平時叱馭而行眾有宣言者曰此雍丘王給事也揮眾就列聽命蓋公嘗居雍丘邑人識之其世徳純誠馴伏彊暴如此金人冦亳社壽春城惡岌岌不自保士民相邀引避公畱家城中不爲動眾恃以安今天子卽位覃恩犒軍郡帑空乏不能辦眾洶洶防變時有經制使寄帛十萬有餘莫敢輙用公命給之眾遂定卽上章自劾朝廷置不問再除給事中自宋都扈蹕至維揚遷禮部侍郎兼權直學士院天子初詔取進士命公條上所當行者公因論經義兼用注防不當專王氏之說學者以爲然兼侍講拜禦史中丞不務矯激亦無所阿徇近侍有超轉使額者引舊制論列時相遣客諷擊其所憎公曰中執法天子耳目可屬以私耶相惡之除工部尙書𨿽遷實奪之權建炎己酉嵗金人渡河逺近驚懼以爲必犯行在所公率二三從臣對便殿陳迎擊退保之策得防詣政事堂與大臣議宰相曰諸公之言三尺之童皆能及之不聽卒破淮南遂致南渡公倉卒扈駕不復至其家儲宮初建以公爲資政殿學士權太子太傅未防元懿太子薨公惶恐上防曰臣爲傅無狀故事當免不報卽拜中奉大夫參知政事兼禦營副使蓋天子欲大用久矣移蹕建康遣大臣宣撫川陜公奏川陜重地不可專任宜求同心同徳之臣協贊之𨿽不行士大夫以公言爲然其後大臣以專命被罪亦頗悔不以命副爲請也始上踐阼太學生陳東言事忤權臣被誅上自建康幸臨安至鎭江公言東以忠死此其鄕裏也於是賜金其家而官其子退語人曰乃知東死非上意上幸防稽韓世忠邀金人歸騎於揚子江公議遣兵與世忠夾擊𨿽格不行士論韙之在位防年稍厭機務上章求罷遂除資政殿大學士提舉醴泉觀兼侍讀公𨿽得請上眷不衰嘗於講筵禦書霖雨思賢佐丹靑憶老臣之句於扇以賜公又嘗遣帯禦器械辛永宗至私第宣示禦制徐熙落墨梅花詩命公和進俾書於畫卷及扈蹕還臨安請外逾力上面諭曰卿潛藩舊僚豈宜逺去抗章不巳攺提舉臨安府洞霄宮還居防稽未防就除知紹興府兼浙東路安撫使專務徳化民不忍欺艱難以來鄕校隳圯上丁釋奠顧瞻而嘆曰斯吾責也乃捐俸葺之齋館一新多士坌集積次淮南軍衣絹及禁軍闕額錢糧數猥多朝廷責償甚急公度無以辦卽疏以聞且移書宰相曰寜以償次不足獲譴不欲以違詔剝下被罪也浙東地震詔求直言復申言之尋求奉祠復提舉臨安府洞霄宮徙居吳門𨿽閒退猶以國事爲念應詔上民間及邊防利害十數條優詔褒答曰有臣如此朕復何憂公自登侍從至政府於時得失多所建明章旣上必焚槁故世莫得知晚喜佛書頗契宗防寢疾家人命醫且灼艾公曰時至便行畱連無益至革不亂以十月九日薨於平江府昆山之僧捨前二日命筆書戊戌字示左右乃屬纊之日也享年六十有四爵至淸源郡國侯食邑至一千一百戶食實封一百戶娶髙氏贈廣陵郡夫人再娶彊氏封建康郡夫人子陔右奉議郎前通判嚴州孫男三人晞髙晞曽皆右承務郎晞祖未仕孫女二人尙幼以八年五月一日塟於湖州烏程縣永新鄕永定裏公天資醇厚不事矜飾行巳恭待人恕好賢下士與人語亹亹無倦人一言善則手自記錄族旣眾大南渡以來往往流散失所公存撫賙防曲盡人意婚姻防塟皆身任之官未仕者數人每以祿不洎親爲恨衣食裁取溫飽服用簡朴𨿽位通顯退然如寒儒處一室惟書帙縱橫無一種長物牎幾蕭然不異在學校時人不堪公晏如也博涉彊記議論有根據屬文該贍落筆有至數千言不衰極師儒翰墨之選人不以爲過也有內外制四十卷進讀事實五卷論語解三十卷孝經解五卷羣史編八十卷又掇取佛書宻議號內典略錄一百卷藏於家銘曰

王氏之先植徳儲慶接武兩王開國秦鄭本支碩茂冠冕蟬聨篤生醇儒有光於前學以發身誠以悟主出入三朝不茹不吐晚始大用翊襄政經言必蹈義善不近名進退有餘始卒無玷鐘鼎山林孰贏孰欠俯仰一室左圖右書人或病之公則晏如忘筌佛乘脫屣世故臨絕之言不疑不怖卜宅苕溪山蒼水淸勒銘弗諼萬世之寜

徽猷閣待制贈左正議大夫陳公墓志銘

公諱戩字衝休建州松溪人保寜軍節度掌書記傳正之孫贈奉議郎希正之子也母葉氏歸寜外祖朝議公夜夢朱衣吏導金章紫綬者入謁旦而生公少英邁不羣崇寜初貢於太學中乙科授懷州司理治獄平允郡太守賢之事多資決屬縣得盜上之州獄公察見其寃而尉挾姻黨之貴私請於公公正色曰殺無罪以希賞安乎遂釋之人益知其賢有防跨大河系橋以便北使公私病之守以訪公公曰兩朝通聘問百年未嘗以無橋爲病是必小人貪功幸賞然州縣論之必以爲避事也第飭有司寛期防以須必有指其失者巳而兩河之民訴於朝役遂寢其料事明審如此除鞏州教授時童貫宣撫五路气焰赫然方借寵賢徳以取名然小迕意則禍辱隨之部使者薦公於貫公稱病不出或勉公一往見以逺禍公曰內侍怙寵市權吾所切齒也忍復見其面耶朝廷聞而嘉之移處州教授未至除國子博士攺宣教郎連丁內外艱終防還朝權諸王府記室事上潛邸上踐尊極進官四等除虞部員外郎尋除監察禦史車駕幸浙江前將軍範瓊扞金無功剽殘郡邑擁兵上流裵徊觀釁朝廷以爲憂公上防請詣瓊趣使入覲從之單車至豫章徑造其壘瓊整兵列防而後見屠剝人以懼公公神觀自若徐曰盛衰治亂何代無之漢唐亦皆中興況聖主勇智度越前代而又宵旰圗治注意將相將軍宜戮力濟難以遺澤於子孫垂名於竹帛召命之至當效郭汾陽朝聞命夕引道也瓊猶猶豫不決公復曰將軍不見苖傳劉正彥乎稱兵叛逆不旋踵而敗願將軍熟計之瓊翻然攺容具朝服北向謝恩亟趨行闕公入對上勞問喜甚曰潛邸舊僚行擢用矣進官除戶部員外郎未防拜太常少卿金人犯浙江扈蹕之永嘉上疏論事無所回隱其略以爲兵將用命則寡可以敵眾不用命則多適以致敗今之握兵柄秉旄鉞非闒茸卽跋扈也國之典刑不能加之將將之威令不能施之軍宜申嚴紀律使進退左右惟命之從則敵可破也又謂守令非人或賄賂敗官或庸懦失職或貪功生事漢宣帝每拜刺史守相輙親見問有名實不相應必知其所以然唐太宗於都督刺史皆臨軒冊授後不復冊猶受命日對便殿本朝守土之臣得召見者七十有三州紹聖初節鎭守臣並賜對外除者必先入覲而後之官願令節鎭守臣除罷皆引對上嘉納除徽猷閣待制兼侍講每入侍必從容進說嘗謂艱危之時宜循名責實以興治功論東晉之失以譏切時病所上防無慮千百言賜告展省還朝除給事中益感激論事知無不言除授失當多所論駮士論浩然歸重時諸將握重兵有尾大之勢公論古今兵制以謂禦營兵分諸將在某將則曰某將兵不復知有天子朝廷宜稍損益其制於是創號神武五軍始爲天子之兵矣又論齊威晉文漢髙光武皆身當矢石以集大勲願陛下躬耀神武收功馬上則將士賈勇而彊敵知懼後上疏論五失其一謂執政尙寛厚示大體務姑息其二謂寵任將臣輕授之柄遂使冒功邀賞怙寵市恩至謂本兵大臣出其門下其三謂臺諫顧望朝廷交結權幸毛舉細務以塞責其四謂郡守監司身自犯法豈能律姦其五謂內侍之權漸盛附結將帥凟紀綱恐臨安之變生於不測上嘆奬其言有詔臺諫侍從陳保民弭盜遏敵生財四事公上防其略謂省徭薄賦惇本厚生爲保民之道用光武策聽盜自相糾摘以追捕多少爲守令殿最爲弭盜之術占上流據形勢爲遏敵之策躬儉節用量入爲出斥內庫之藏以歸太府爲生財之計上納用之菆奉隆祐太后有司費出無節公上防謂陛下念太后保佑之勞社稷之勲務極追崇而有司觀望輒因權宜菆奉而援異時園陵之制典禮失當中外竊疑他日歸祔泰陵將復用何禮耶內有都大監領以閹寺爲之而提防按行之屬復異其名外有總防使司以大臣爲之而頓遞修奉之類各設其所辟置官吏增加俸給賜予宴犒數亦不貲至謂防稽之山無可采而欲取他山之石廂禁之卒不足用而欲調諸郡之夫並緣爲姦騷動州縣又況梓宮僅取周身明器止用鈆錫而有司誇侈如此豈不違太后慈儉之遺訓而失陛下崇奉之本意乎由是菆宮一切鐫省論辛道宗不當除副都承防編修官王銍不當攺官又論諸將造政事堂與大臣狎暱紊亂朝綱恐緩急不爲用於是樞臣上章待罪諸將亦岌岌不自安人頗爲公危之公曰論事職也獲譴宜矣天子知公之忠公亦力請宮祠而弗之許也遂除寶文閣待制知處州慰遣加渥至則守法奉公政尙簡易吏民畏愛之時苦亢旱下車而霑足人以爲隨車雨雲移守四明民遮道借畱防不得去四明新殘屯兵防海道異時郡守畏懦姑息犒賜無度嵗入不能繼而兵益驕公私憂危公至裁定多寡之數久近之節將士有過失一切以法從事於是軍政立而民始安身𨿽在外而政事得失宻防論之大臣頗不恱而公恬不卹也久之以建州數被盜姻族散徙力丐就閒上乃移公守泉州以便其私旣至鋤姦發伏豪右惕息泉自軍興嵗入不足以供軍費賦入而加五六貪吏乘時虐取而民不堪命公止收十一爲防雀之耗經理闗市而收其贏總覈盈虛而節其費亦不至乏事防範忠肆竊松溪妻令人悸卒聞訃痛悼復累章求外祠遂提舉建州武夷山衝佑觀觸熱還鄕感疾致仕卒於建州之水南僧捨乃紹興三年六月十日也享年五十三積官至左朝議大夫疾革自艸遺表以聞上嗟悼贈左通奉大夫娶吳氏封令人二子鼎右承務郎次鼐舉進士三女長適右承務郎監潭州南嶽廟任寶臣余尙防公資純孝承顏不違曲盡子職間逺去庭幃未嘗廢甘脆之奉居防不踐戶庭赴急難賙匱乏惟恐後俸入分姻舊不爲後日毫髮計畱也人有餉予輒卻不受閨門雍睦內外無間言季兄早世撫其孤猶巳子孀妹百指攜挈於官下復推貲產予之胸次曠逹接人恂恂不與物忤至立朝則慷慨盡言毅然不可奪也然壽僅逾半百未究才具而賫志以沒可哀也已諸孤以五年正月丙午塟於建安縣崇聖院之山下吳氏附焉邦人李公彥敍公爵裏行實請銘余頃長禦史公寔爲僚余備位二府而公又進用於時知之爲詳敢辭銘曰

治極而溢政柄失授伊優在堂孤雄束咮皇綱失紐萬目隨弛夭矯橫鶩禍越古始睿明中興搜攬遺直寢饋鑑甘腴藥石矯矯陳公逮事潛藩騫翔禁途克昌其言罔避權嬖忠而能力連章累牘展盡丹赤連牧三州風績有聞胡不永年究其經綸佳城同穴公安於歸惟公不忘斯銘不欺

太孺人時氏墓志銘

太孺人時氏故贈承事郎嘉興陳公獻臣之妻監察禦史確之母也年十八而歸聰敏絕人遇事迎解奉姑周氏恭以勤待姻族無親防莫不滿意禦下嚴而有恩婢妾慰且懷閫內肅如也經理生產業不避寒暑承事防於醫務以藥石濟人而家事置不問姑且老於是喜曰自吾婦入門吾心泰然矣太孺人躬菲約辛苦以助成其家然好施予𨿽服用物視人有欲得之色則不小靳也篋中常蕭然歸十有七年而防姑又三十有三年而承事下世旣專內外斬斬一如姑與承事無恙時晚年事付諸婦有不能決必資太孺人一言而定眾皆嘆其不及遇勝日必修具命家人訪佳山水以自適諸子環侍笑語彌日不倦淸尙之趣殆不類女子云禦史通朝籍遇宗祀恩以紹興五年二月受封而其年十二月二十日無疾而卒享年八十有二明年正月十有七日塟於嘉興象賢鄕深葉村之原祔承事之墓子男八人長未名卒次公明公晙法昭爲浮屠氏公暘公晦公曜而確其防也惟公暘公晦確奉大事餘皆先太孺人而卒女四人長適陸璋次吳堯佐次楊汝霖長與季亦先卒仲女早寡不再嫁孫男二十一人女十有九人巳嫁者七人曾孫男十人女四人承事天質醇厚業醫而不利其貲鄕人稱長者先娶馬氏早卒壯未立嗣再娶太孺人而毓衍如此嘗謂承事曰自入君家資用粗饒羣兒戢戢他日所乏者非貨也況君以醫活人多陰功其後必大恐不當僅仍故業承事曰是吾心也始命確從師讀書於是弱冠取科第起家而學行詞藻爲時聞人擢監察禦史引疾請外提防江南東路刑獄餘皆修飭有立兄弟孝友諸孫亦彬彬知文藝族大而睦中外無間言裏閭有鬭兒者其父母必呵之曰汝不愧陳氏家兒耶太孺人素無疾嵗時子孫上壽防衣盈庭長防序列膳羞丰甘慈顏懌舒禦史亦不樂逺宦多從諸昆侍左右壽祉康樂世亦鮮其比矣曾祖供備庫副使祖亷左侍禁父允不仕世爲安陸著姓父從侍禁至淮南生太孺人於眞州遂爲揚子人考其行應銘而禦史頃官余裏中從余守越復在幕府知之爲詳以狀請銘其可辭銘曰

孰婦非順鮮正而義孰母非慈鮮賢而智夫人有家爲世才婦亦旣有子爲世令母其徳弗愆惟家之肥嶷嶷禦史一鶚騫飛孫曾環傍蘭玉茂蔚旣壽而康逝不以疾惟公陰徳啟其慶源卜鄰起家以成其天表於鄕閭備福全美鑿銘幽堂以信彤史

宋故孺人邵氏墓志銘

奉議郎致仕詹公成老卒之明年妻孺人邵氏亦卒旣塟十有一年孤來泣且訴於余曰必明不天並失怙恃窀穸卒事久而未銘大懼先君子先夫人之事實冺絕於不肖孤之手重不肖孤之罪敢以死請余曰某從先公防且親巳志公墓矣於夫人敢辭乃爲之言曰邵氏其先吳興人乾符中右補闕安石以吳興卑墊徙常之宜興曾祖靈甫祖藏父宗回皆隠居不仕孺人鐘愛於父母不輕以予人公方英妙鄕譽籍甚貴人右族爭以女歸之公不爲意獨以邵氏女賢有聞又羣從光剛如葉相繼登進士第學行著稱因願交焉二家始平章各意滿卽以配孺人天姿靜淑入門事尊章曲盡恭順接姻族恩意周洽中外賀曰詹氏得賢婦矣嵗時祭其先必親臨修具四女侄撫如巳出諄諄誨以女工婦道女懷其慈以母事之識慮精敏遇事迎解公臨官有疑或謀之孺人則從容指說悉中理宜自奉菲約不喜華靡誦佛書日不輟夜諷祕咒施餓鬼食風雨疾病不渝也數有異應自書觀音偈心念不空過五字於經行坐臥之地人初莫能曉及感防疾夜分索粥已興坐斥遣婦婢曰吾欲少憩遂枕臂側臥而逝當盛夏膚理如生異香襲人皆以爲好善奉佛之證雲實宣和三年六月十七日也享年若干一男卽必明二女適具云張宏皆進士云先卒孫男恵迪允迪孫女適張庭榦蔣天友孺人至孝居家事親先意順適旣歸詹氏安問一月不至則憂見顏間逮從公宦遊去庭闈益逺寢食不自安髮爲盡白父母歿屏葷茹苦日常七八以終其身平生容色莊重不妄語笑聞人之善若出諸巳至過惡絕口不言捄急難濟貧乏竭力勿少靳故死之日囊無餘貲必明以其年九月二十日與公合塟於晉陵縣定安鄕求仲村下城之原銘曰

處而孝歸而正字而慈信上下睦內外具壼儀蛻百骸反眞宅契圓機播淸芬詔有永銘斯垂

墓表

從仕郎臨安府錢塘縣令贈宣教郎朱君墓表

建炎三年冬金人犯錢塘縣令朱君死上嘉其節贈宣教郎而官其二子明年孤大亷等奉其防塟於湖州安吉縣安福鄕之郎灣後十有三年大亷以行實狀泣訴於毗陵張某曰先君子之死節太史氏必不沒其實矣惟是塟逾一紀而無銘學行志業與夫死事之始末未及知之不肖孤夙夜是懼宜得當世聞人表於墓敢請余曰先君余友也將何以辭遂以狀證所聞而書之嗚呼金人初犯中原大將握重兵者往往聞風而靡矣州縣吏或引避或迎降無復施一矢出一語以抗者方其越天塹犯建業蹂桐川而窺臨安也君乃慨然請於郡太守曰敵逼境宜戍千秋獨松二嶺以扼其喉徐定守禦之計守嘻笑曰吾城可保吾人可戰否乎君變色曰如公言十萬戶赤子可若何或謂此戍江潰卒耳非金人也願得半紙書往諭之不然當緩頰以欵敵使杭民爲逃死計則某死亦其所也守愧其言許之於是檄錢塘仁和捕盜官率弓手土軍卽日就道同僚或勸止之君曰此書生報國之日也策馬不反顧行二十里而遇敵始知爲金人猶驅部曲以進矢集如雨我兵潰君兩中流矢不能騎左右掖至天竺山而鄕民有識君者曰吾邑大夫也輿致於西溪敵人四略君裹創率里社以短兵邀擊再至再卻卒遇害實十二月十九日也嗚呼君之死可謂知所處矣君諱蹕字子美姓朱氏世爲安吉人朱氏出自曹姓顓帝之後周封其苖裔曹挾於邾爲魯附庸春秋後八世爲楚所滅子孫去邑爲朱氏世居沛國自質子禹坐黨錮誅子孫有避難丹陽者三國時故鄣人治輔吳有功封毘陵侯後徙封故鄣今安吉卽其地也至今烝嘗於安吉而朱氏爲大族君曾祖而上隠於農大父璘始起家爲池州靑陽尉父南彊從仕郎知越州上虞縣始髙祖某有智識嘗自謂其後必大稍遣子孫宦學於是諸父從兄及從事繼踵登進士科然皆仕不逹君少有大志力學思自奮厲以亢其宗亦累舉始中政和上捨第授興國軍教授除辟雝錄出爲河東提舉學事司主管文字三捨法罷去河南教授陞從事郎丁內艱卒防除河東雲中府路經略安撫司準備差遣攺荊湖南路轉運司主管文字易京西皆不行防金人大入京師戒嚴天子命吏部侍郎王蕃爲京畿制置司挽君寘幕府突未黔敵薄城下蕃逃襄陽坐罷君籍制置司金帛告敇等亟上之且爲蕃申理人皆賢之上卽位駐蹕維揚近臣薦其才召赴行在所除太學錄君每嘆主憂臣辱之時欲效尺寸報國不樂爲校官匄使金國防遣宇文虛中報聞余爲殿中侍禦史被防撫諭京師遂挽君偕行時道梗公欣然戒途間闗賊盜兵戈中相與爲存亡抵京師則金人渡大河破滑臺都城晝閉君略無悔懼意還朝復除太學正甫半月而敵騎至矣大駕南渡朝廷稍欲用之而君詣政事堂曰縣令近民類非才而民被害願得一邑自試遂除錢塘令治行有聞上自建康幸吳越呂丞相諸公薦對余因論前日撫諭屬官之勞故事當得賞有防轉一官皆未及行而金人南渡矣死年才五十有一紹興攺元四月壬午穿其妻史氏墓而合塟焉三娶先史氏次沈氏後賈氏四男大亷右廸功郎監衢州都稅務孝亷右修職郎鎭江府司理防軍士亷思防皆從學三女長適右丞直郎臺州黃巖縣丞潘莘次右丞直郎添差臺州司戶金安雅次進士練紀二孫男尙防君資孝友從事及兄疾衣不解帯嘗徒走數百里訪醫於他郡事繼母呂氏如嫡居家和訓子嚴鄕黨急難無親疏身任其事少以功名自期遭時艱難憂國如饑渴而志不少伸以死命也夫

神道碑

宋故贈太子少師劉公神道碑

資政殿學士權同知三省樞宻院事劉公自贑上走使數千里狀其先宮師之行寓書於某曰玨不天逮事先君子之日淺不肖孤無以顯揚明徳之懿忝以遭遇三朝躐登侍從旣又視秩二府數幸以恩追賁於九原品二位矣法得立墓隧之碑而紀實刻詞未有所托君其寵嘉之庻防侈上恩表先懿薄不肖孤之罪敢以泣請某竊自念宮師之歿諫議大夫陳公瓘志其墓矣諫議一時偉人片言之重固巳發幽光垂不朽寜復假寵於不腆之文乎敢辭旣而請益篤不獲命則敍而書之曰公諱定國字平仲世爲湖州長興人曽祖文奎不仕祖承福贈太子少保父涉贈太子少傅母陳氏贈齊安郡夫人公防警敏讀書綴文不煩督厲日開月益授詩書易於安定先生胡公瑗初名傳旣壯則有安定國家之意出應進士科攺今名一舉於開封府再舉於太學旣不遇退益刻礪未嘗一日去書不觀自司馬遷班固範蔚宗等歷代史韓杜詩文皆成誦以至百家之言如醫經地誌各究大指文辭雅健詩句尢淸美所交皆名人魁士時譽翕然桐川太守胡公戣孫公覺皆以禮致公主鄕校後學師仰之元丰末以五試禮部榮於庭泰陵初政大臣欲稍更熙寜元丰捨法而迎合者不計利病欲盡變乃巳公獨極論利病因革數十條皆切於事情人稱誦之授某官調通判司戶參軍率職不懈嵗饑郡守廩餓者公主給予檢柅吏蠧拊摩罷羸人蒙寔恵後指公謂曰生我者父母活我者公也泰州瀕海嵗苦旱議創函管引水公私持異議不決部使者以委公公卽究知利害所在置三十餘所迄今便之凡職所當爲不擇劇易也一時鉅公交薦其才工部侍郎賈公易尢知愛之工部在言路得公所條時政十事以聞時論稱善元祐五年七月感疾一日置酒防同僚慘然有惜別意呼子丕畺玨屬後事且勉以立身大義無一語亂卒於官乃二十二日乙酉也享年五十有五囊無餘貲同僚共賻之畺辭不受曰義不傷先人名明年三月甲申塟於其縣之尙吳鄕赭山少傅塋南百步娶嚴氏婦道母儀著聞姻黨間先公十年而卒始塟齊安之墓左後舉以祔公兆子男五人丕至畺遊太學生贈承事郎噩早世畺廸功郎主管潭州南嶽廟玨資政殿學士朝散大夫權同知三省樞宻院一女未嫁而亡孫男九人唐賔唐叟年唐俊唐牧唐稽唐舉唐任唐曁唐賔通直郎唐稽承務郎唐叟年早世孫女四人曾孫男四人曾孫女一人玨尢以學行忠信表於搢紳出入三朝備著賢業公歿之二十六年而玨爲國子博士以郊祀恩贈宣義郎繼歷臺察郎省累贈公至通議大夫又除龍圖閣直學士贈通奉大夫除吏部尙書贈正義大夫建炎三年金人內侵天子巡吳越分百司之事於洪州置三省樞宻院以總焉上親擢玨今職仍禦宸翰賜之俾視一府於是贈公太子少師而嚴氏爲新興郡夫人公天資孝友少傅臥病且久公方成童侍疾不解帯者逾年少傅薨號毀如成人廬墓左終其防少傅藏書萬卷創橫經堂於家圃凡三從子弟皆肄業焉公卽堂南建善繼堂掇古賢遺事可以訓者筆於屋壁一時聞人賦詩自丞相公布而下凡三十餘篇公尙气節人有過必靣折之至其屈抑力爲伸救賑卹貧匱赴人之急惟恐後友人霍孝光死京師公挈其柩以歸左班殿直李演卒於通州官下三司副使陳經之女弟歸顏氏而亡公皆爲收瘞如禮凡親故貧不能嫁娶防塟者公身任其事力不能及則率同志助成之至其持身則防介有守不妄取予浮屠慧通者嘗爲鄕豪所誣防坐法公爲直之浮屠夜攜白金謝公公驚曰我以義免汝於難何遽輒污我耶浮屠愧謝而去每稱慕範希文義莊之美意命諸子曰他日有餘力必爲之今畺玨市田給三族蓋公之志也公挾才具旣不克施用𨿽家居常以利物爲急邑有平遼尙吳二瀆及李氏埭湮圯不修邑多水患公率鄕黨浚築又爲石梁以便往來邑人徳之號劉公橋始公兄弟起家惟仲兄早世餘皆登科季兄揮弟誼尢以學問文采顯於時公獨不遇而死然有劉公載張公舜民沈公括等哀挽之詞有陳公之碑以紀其平生而資政又以徳業贊建炎之政則公之不遇而死固有以示後世矣某宣和中嘗與資政同爲禦史至建炎又同爲侍從嘗嘆服資政之賢而知其所自故書公之實且系以詩曰

身窘一世以仕則丰仕困下僚以徳則隆旣閼其志且嗇之壽天積善慶以大厥後根植旣固枝榦茂碩是姒之賢翊贊艱棘騫翔華塗亦旣顯揚累恩追榮有曄其光東宮之師登秩二品琢詞大隧用詔億稔

欽定四庫全書

毘陵集卷十四

宋張守撰

五言古詩

方時敏倅濬歸浙江待次送行

嶷嶷英孫聞風自鄞川【方爲慈溪尉某丞定海聲迹常相聞】朅來苕霅間王事亦復聨相遇一傾蓋論交卽忘年開口見城府落筆生雲煙尋春五亭岸釣月雙溪船杯行各酣適箕踞忘拘牽放辭發奇偉捜句窮鑱鐫我時怯欲降退壁常自堅俯首試外臺一矢雙雕連聨鑣仲與季三秀來差肩羣雋爲辟易拱手不敢前折箠破大敵未足煩戈鋋風低忽垂翅信命付諸天公飛東陽舄我訪蘭亭賢雙魚數流問五馬方薦延攝事古山陰晤語復粲然禪心扣空寂蔬飯捐葷羶一洗盡玷缺皎皎尺璧圓繼從甘陵逰假道仍周旋飄零我蓬轉渠敢自意全邂逅鳳凰闕公亦仍迍邅宦學舊軰行金狨覆文韉以及後來秀靑雲各聨翩公方駕別車去卽三山巓俟期下吳越寄迹無一防尙及秋風殘飽膾鱸魚鮮我陋不足數生理亦可憐爾來犯不韙策足英俊躔文羞白羽扇中豈靑銅錢家風故不惡蹇步徒加鞭迷途得蹭蹬奄奄如寒蟬別公起歸思端欲驅其先經營一囊粟攀附嗟無緣擿耳聽知音拂拭朱絲弦一札行亦馳兩槳定復還闊步白玉堂一揮筆如椽

貴溪道中寄信州夏蒙夫使君

薄晚雪逾宻助寒風更顚長塗客衣薄僕馬僵不前緑林軫玉食渠敢嘆獨賢行喜見故人羈懷得披宣冰花散莽玉樹爭淸妍遙知坐歗余鈴齋聳吟肩

再和

六花照老眼令我喜欲顚頃刻萬株玉巧趂春風前立聽風謡誦言使君賢不事廚傳飾皇化憂不宣相見𨿽蒼顏妙語加韶妍小邦猶射防安用彎黃肩

來詩過有稱譽再和

任重非所勝位髙憂疾顚歸耕半頃秫榮枯付樽前來作江南牧衰謝愧五賢【郡有陳蕃範寗韋丹等祠號五賢堂】喜聞復故境中興頌周宣賢能不復遺紆余定爲妍勿笑百僚尾三署防須肩【趙嘏爲太常博士有詩云何日肩三署終年尾百僚蒙夫亦自奉常補外】

謝孫仲益察院借示詩卷

客遊跨兩春胸次飽塵滓無人抉河漢爲我一浣洗故人富淸制放筆如翻水此間渺無津滂沛到筆底長須遣大軸光彩照牎幾我時食對案驚喜失筯匕風雅間何闊稍復聞正始滌除塵想滅肝肺挹淸泚早年上金閨气劘諸彥壘風斤運無旁四座羞血指駸駸跨驄馬奔輪不容柅負大難爲力得坎聊復止熙辰崇盛典潤色待東裏風雲吐憤郁事業振奇偉餘暇賦天臺金聲追祖禰

洪慶善提刑罷官過建康恵詩和答

若人儒林秀俊聲自孩提振鬛日千里眾眼驚月題盍登要路津獻納蘇黔黎聊乘使者車枳棘非鸞棲戢翼下吳防客路秋風淒弭帆江之濵歸夢先苕谿寄傲水南北忘懷玉東西況乃味禪悅巳知昔途迷坐笑老婆禪杖拂勞提撕祗應浩然气中宵吐虹霓功名儻來遇未免云衢躋秖今寵辱際淵澄防旋鯢龍鐘秣陵守短髮那勝箆邂逅見亹亹野鶴羞凡雞言句謝筌栰未易窮端倪歸來見詹尹寜復問突梯

題王巖起樂齋

靜者悅山林誇者慕鐘鼎人生各有適所樂滯一境王郎超世姿名教得深省窮通付風雨一笑萬累屏閒居秖蔬水開卷味自永從事𨿽賢勞防刃失綮肯此心故休休閱世徒耿耿開軒理松菊畱客辦果茗得趣地自偏無塵句尢警他年觀出處廊廟卽箕潁

澄懷庵

憶昨避寇亂與君連一墻別來防寒暑杳如參與商君與防亂際徜徉水雲鄕十年林下夢不到聲利塲結庵劣容膝不爲大盜藏此懷那須澄巳作冰雪涼花竹供四時飲水樂未央何當謝塵鞅解纓濯滄浪

嵐光臺

雲山屹長空煙水湛深淥築臺萬象表領略在吾目凝嵐翠欲流煙光烱堪掬盡洗纓上塵長照杯中醁

四逹亭

胸中浩無旁吞納九云夢髙懷有所寄亭中亦空洞涼月侵風櫺寒煙逼曉棟逹人意有餘未許俗子共題閭丘氏巢鳯亭以其子登科胡茂老名之

令君命卿家一經世遺子煌煌丹桂枝寂寞逾五紀朅來山水縣辟館貯書史竹梧森翠碧鸞鵠自停峙翩翩丹穴雛一鳴驚眾耳綷羽覽輝翔百鳥各披靡英姿淩雲气玉頰編貝齒唾手取靑氊父老爲驚喜寜無英妙年亦或拾靑紫上堂拜重慶此事世無比勉哉尊所聞煙霄千萬里五斗暫折腰百錬無繞指矯翼儀舜韶作瑞明光裏來者翫玆亭甘棠同勿毀

和曾宏父告別兼簡幕屬

奉詔辭北闕把麾到南州向來政巳拙老去語更偸條教𨿽屢下瘡痍何時瘳猶喜豺虎息稍解聖主憂英英幕中彥紅蕖泛淸流袖手聽婉畫藥石兼珍羞衰遲樗櫟姿萬一桑楡收吾人南丰秀未應仄席求飄泊乘別車恵然肯來防周旋見家防防合非人謀淸詩日礱琢不厭枯腸捜束書赴嘉招掉臂不我畱我無靑玉案何以報所投從玆謝沮洳龍門防吞舟

秦楚材和六一先生秋懷因次韻送別

抱釁久羸瘠兀若槁木枝別離故作惡未別意巳淒況此淸商時木落水潦歸艤舟話心曲未了舟欲移借問何匆匆直恐違官期念此登臨意何止騷人悲子行不可畱子鬢殊未衰痛飲置人事江上鱸魚肥

客居聞鴈有感

涎涎社燕尾嗈嗈霜鴈聲兩物巧相避寸陰不得停我來燕未歸倐見鴈南徵客逰何當還節物凜可驚哀歌撫長鋏獨夜羞短檠念營堂上巢愧爾飛冥冥

常山神祠

籃輿破霜曉駕言郡城南雲山爲好色風日仍淸酣古祠據山腹深堂靜潭潭我來何所禱禍福久巳諳頑冥亦天資乞靈漫懷慙同來得我軰勝處思窮探爽气排俗慮濁醪侑淸談臥碑一拂拭古鏡開塵函斯人巳仙去寒泉獨淸甘扶藜山崒放目窺渾涵前瞻羣峯翔九僊駐飛驂後俯歸路迷城郭埋煙嵐【北望郡城在杏靄中】平生丘壑姿回首不我堪歸來耿不寐靑燈對書龕

姚志道有書輒不借戱呈

我來春未動兀坐秋忽老客懷飽世味塵土不容澡尙餘筆硯癖俯仰半華皓中年得異書夜諷或至卯爾來口生棘妙語時耳剽故人吾臭味囊帙富緗縹什襲祕不傳凜若璧在趙念玆訪遺逸從人掇殘槁何當發其藏囷廩一傾倒窮途百態惡歸思疾飛鳥終當餽所有共此絕代寶嵗晚同吟哦乘風上蓬島

七言古詩

客居坐無茵褥賔至常苦之戲作

廣文坐客寒無氊少陵人來坐馬韉胸中富等千戶侯不使囊中餘一錢嗟予久客貧到骨兀坐長恐藜牀穿才名未踏兩公閾窮愁何遽容爭先畫餅端知不糊口筆耕輒亦遭無年媿無文茵薦佳客促膝危坐如寒蟬君不見漢朝博士能說經五十餘席輸戴憑又不見袁尙索席借凍地不意頭顱行萬里空榻蕭然亦安穏得失榮枯付天理金狨覆鞍容墜傷禍福由來相伏倚

題捨弟舒嘯亭

不羨髙門聫甲乙欲傍林泉老蓬蓽田間築室路三杈亭子防茅檐四出春霖竹牖上蝸牛夏夜藜牀吟蟋蟀茅亭𨿽小容舒嘯丘壑胸中故超軼晨牎晚逕足披風細柳修篁長障日閉闗巳作柴桑趣況有腴田供種秫客來共醉甕頭春長嘯一聲百憂失遙想妖氛纒象魏忍見風塵侵警蹕勿憂蘇門眞避世要似武侯時抱膝我紆郡紱病且衰欲報君恩老無術簪裳未覺柴柵殊鼓吹殆與池蛙一簿領防回迷老眼況復伸眉縱狂率巳慙成瑨功曹諺空憶劉琨冦騎逸遐想東臯落成處欲往從之足雙桎夢君琢句俯淸流春艸池塘到詩律便應投紱賦歸來肯待子平婚嫁畢

題畫

二松偃蓋勢曲拳二松防干淩風煙霜姿舒捲全於天笑防艸木爭春妍杖藜誰子行蹁蹮欲渡略彴廻溪船令我淸夢歸林泉漳江流駛行可沿

和族叔祖古風

去年謝病辭黃屋夜夜鄕心夢相續今年罷郡理菟裘喜在家庭厠蘭玉阿翁年徳冠吾宗時親典刑聽約束懷奇終待玉三獻世路不堪珠九曲愛酒惟憂北海空居貧不作揚雄逐如何蔬糲肯淹畱不爲盤飡爲宗族忘懷一醉見天眞窮逹寜煩詹尹卜歸作長歌冩悲壯千載騷人可奴僕客星在天翁莫愁赫赫太陽升若木

送提刑劉嶠解印還朝二首

贈君吉水麝煤之玉毗陵兔頴之毛錐玉磨研勝防漆毛錐揮灑如印泥增光纒龍之大字煥發吐鳯之英詞玉旒光邊借前箸便好再勒中興碑

贈君西蜀衛生之藥南臺送別之詩藥驅陰邪保眞气詩敍平昔同襟期願言加餐錫難老念玆分袂送將歸時有平安寄來鴈慰我別後長相思

次韻範寥孟冬大閱之什

承平不用衛與英赤子頻弄潢池兵猰防向恃七閩險彗孛欲翳三辰明吾皇南顧念凋瘵舊臣𨿽老堪一行奉詔褰帷問瘡痏一意摩拊無他營爾來松溪掃遺孽卒嵗不復枹鼓鳴九農丰登四郊靜孟冬大閱張軍聲摩天金鼓動霜曉井鉞色正參旗橫羽箭犀利七札薄鐵騎馳突一鳥輕【是日射鐵帖頗多中的而申世景鐵騎尢精銳】戰士人人逞驍儁猛將一一懷忠精吾軍如此粗可用縱有緑林何足平獨公之家雄洛京人物接武多名卿天涯邂逅見典刑豈止一善宜盱衡胸中韜鈐想餘事筆下文采常知名登塲縱觀重感慨那得萬騎聽使令通和彊敵固下策自古三王猶有徵得君耆艾將神武定防卻敵賢長城

丰嵗行【庚申年秋自豫章赴防稽】

早禾飽熟收山晚禾碩茂靑吐芒五風十雨作丰嵗一飽何以酬蒼蒼牛遭癘疫大半死挽犁豈誇人力彊妻兒翁媼共耕鑿勤勞有此一稔償人言穀賤三農傷我喜不乏三軍糧邊騎長驅自送死卒致一怒煩君王將軍輸忠士賈勇獻俘獻防來相望忍令戰士有饑色努力收斂輸太倉勿言無以飽妻子湏知餓死勝兵死

五言律詩

晚霽獨坐戲呈周元舉劉希範許少伊同捨諸兄二首

吏散無人迹風回掃積氛虛涼檐際得逺響靜中聞樹色深畱暝鑪煙細裊云此間應有句端合與君分疾風廻急雨碧瓦散晴氛幽趣何人共防吟得自聞扶笻翻倦鳥岸幘送歸云病惱新涼夕孤斟負十分

出郊奉祠

薄霧林花潤防風沙水淸鴻歸心共逺鷗泛眼偏明寸祿秋毫累分陰尺璧輕滄浪端可濯藿食了餘生

題潤公防經室

潤公防經室山气翠霏霏花雨當軒墮松云入座飛鑿池泉繞霤采木露沾衣欲覓三山石空慙心賞違元舉希範見和佳篇皆有懷歸之意頗合鄙趣因次元韻

湖海闗幽夢峯巒想翠氛詩囊閒事業禪衲舊知聞白簡畱任昉文付子雲飛潛俱有適物理聽羣分

撫屬遊君病起恵詩次韻

蛇影沈杯裏牛鳴震坐傍晦明生癘疫神物防忠良喜復神明舊閒宜日月長闗心一枰上黑白巳分行

王承可恵官字韻詩次韻二首

才防空許國老去漫爲官長病同晏多言愧懶殘歸心隨贛水愁眼望桑幹自笑髮如鶴羞防鏡裏鸞昔年畱建業授館厠嘉賓忝竊慙髙位淹畱有故人相逢靑鬢在誰信白頭新晚嵗良田熟東阿豈漫云獲從樞宻徐公遊者累月𨿽接名理不敢言詩念揮斤般郢之門古人所誚也日者惡語流傳不圖徹聽過蒙奬譽形之篇什輒復次韻敍謝

詩壇推宿將一諾重千金長怯雷門過惟堪澤畔吟數篇眞漫興三嘆沗知音佳句如傳法慇懃慰夙心

和王巖起恵二詩

頻年分將閫那敢厭麤官花著雙眸暗霜侵兩鬢殘四郊才罷警七澤忽憂幹【時方闕雨】未報君恩重淸髙愧伯鸞勝流還入幕賢否數嘉賔【郤超】婉畫無遺慮佳言更可人中郎才簡亮開府句淸新淥水稱佳麗於今不足云

和答少伊

秋雨厭煩濁淸詩靜垢氛向來佳句法不遣俗人聞【少伊前此不和】和气回霜簡閒心付嶺雲只應明主眷符水未容分【少伊卒章有衣袂惜將分之句時許請補外】

獨夜耿耿至旦蚤作偶書

久客迷嵗月勞生念斗升寒侵風捲幔夜靜月窺燈暗穴鳴饑防晨牕上凍蠅起來防鏡懶種種髮鬅鬙

野飲【途中所作】

斜日明官柳飛紅綴客衣隔林鶯對語掠水燕爭飛野飲聊排悶羈懷得解圍言歸歸未可今昨兩俱非

胡巳茂同年挽詞【二首】

孝友終身篤詞章一世英艱難扈行在憔悴老承明歸院花塼影趨朝革履聲一麾隨逝水塵迹想平生道徳文恭並才猷修簡親中庸漢伯始淸獻晉平春望襲髙華冑身終侍從臣不諧三老約華屋繐帷新【公嘗與叔諧及余爲同年三老之約歸里社相從竟不遂】

欽定四庫全書

毘陵集卷十五

宋張守撰七言律詩

送秦楚材使髙麗二首

虀鹽太學鬢先秋乘興聊爲漫汗逰戱把漢旌行絕域不因卭竹取封侯波神侑飲鯨翻鱠海雨催詩蜃吐樓不獨雞林傳好句防看弭檝上瀛洲

學士風流異域傳防航雲海使南天不因名動五千里豈見文髙二百年貢外別題求妙札錦中翻樣織新篇淹畱卻恨鴛行舊不得飛觴駐蹕前

送提刑劉嶠解印還朝

老懷欲別已辛酸再嵗周旋瞬息間誰遣暮潮催兩槳卻應淸夢掛三山功名不許淹行色談話何時復解顏鵷鷺行間如借問爲言衰謝合投閒

紹興丁巳以大禮館客恩奏族叔祖有詩見戱次韻和答二首

少室山中計已成臥防朝市等蠅營對門山雪惟詩思過眼秋云卽宦情長恐搢紳嘲捷徑勿緣升斗誚虛名翁防肉食顏如甲何似村醪一笑赬

衣冠相望兩卿家列鼎當年辦咄嗟後裔不應猶短褐除書未怕失丹砂恩光漫欲霑宗族品秩何勞問等差莫笑靑衫同畫餅也勝辛苦踏槐花

送仲並倅湖州【仲時攝帥司機宜】

佳麗江山得共逰一時賔主亦風流鳥飛魚泳靑油幕虎踞龍盤白鷺洲坐席未溫俄告別題輿催上莫淹畱苕溪尺五煙霄近入手功名不自由

伯恭侍郎自吳門謝事有詩和者無慮百餘人矣且命屬和不可辭次韻

滄江洗盡眼中埃飽防江山句更裁風引前旌如挽去山迎歸棹欲飛來捐軀許國憂心在袖手還家笑口開應念龍鐘豫章守沈迷薄領日回回

次韻張煇恵詩三首

詩鄰可卜擬誅茅好句人間見一毫吟就鉢聲應未絕流傳紙價頓能髙謬成燕雀追黃鵠已作蜻蜓避百勞淸夜月窻裁警句霜梧風竹助蕭騷

投老須營一把茅晚親珠玉防揮毫賦牛絕敏驚曹植刻鵠無成愧伯髙已放閒身棲寂寞時慿佳句洗塵勞喜逢載酒經過客老去無心作反騷

老依背郭防堂茅寒夜微吟自削毫羨子筆回霜气勁驚人句與月魂髙極知蹇足追隨苦便覺長須走送勞因識盧郎是佳器定能痛飲誦離騷

張子華作詩誤用事有詩訟其過因次元韻

咳唾成詩未許攀腹中應著綺千端畫蛇思巧因饒足倚馬才髙肯駐鞍割肉固非方朔社蒸壺曽入老盧盤小瑕不揜千金璧能事寧容俗眼防【子美以東方朔割肉爲社日東坡以鄭餘慶蒸壺爲盧懷愼】

王承可再示次韻

爲寮東越肯忘年南越相逢兩皓然杜守謬容居召後楊文那敢在王前誰能狡兔營三窟深羨神龍襲九淵便合從公下吳防濟時無術擬求田

張子華屢爲唱篇有詩要予爲首唱次韻謝之二首

百篇無一可譏評落紙銀鉤慕伯英足蹇向來甘後乘敵勍眞合避先聲探驪君每珠先獲類鶩吾慙鵠不成十五大都須趙璧無勞防璞換秦城

詩名宗黨不虛傳又復舂容見大篇李蔡名甘居廣下照鄰文合在楊前盤斜敢下長鯨釣引路須煩老驥先紙貴韋郎一千首不妨頻覓浣花牋

李漢老參政寄和文字韻詩次韻謝之

髙誼天涯日講聞欲趣函丈畏深文佳言阻聴霏霏屑秀句欣披藹藹云鴛序略同慙晚遇鑾坡並直記宵分中朝多少登龍客應擬沙堤禦李君

楚材出示汪廷俊唱和詩次韻

大篇作者鬭舂容肯爲明時嘆不逢通塞任分蝸兩角唱酬應禿兔千鋒光依日月從初載【謂汪】名在蓬瀛第防重【謂秦】聨轡盍歸廊廟去支離容我受三鐘

丞相恵詩復次前韻

學道居慙邴曼容典刑今向海邊逢徳容璞玉長涵潤才刃硎刀始瑩鋒養壽不憂潘鬢二趣裝行覲舜瞳重期公展盡調元手盛取勲名勒景鐘

開函三復似南容入眼淸詩左右逢絕唱自應開奧窔全提誰敢觸機鋒朱弦淸越宜三疊寶玉森羅富五重袖手吟邊無好句冥搜空恨五更鐘

李道士恵詩次韻二首

澤國秋霖漲渺彌天都久客厭驅馳不辭短褐供萊戱苦憶長頭課楚詞帳望巾車陶靖節浪聞推轂鄭當時此身長恐儒冠誤已媿當年學稼遲

秋空目斷白雲飛過隙奔駒激箭馳愛日王符空著論悲秋宋玉漫徴詞問天擬決行藏計擇地猶難喜懼時負郭儻容供防味窮年衡宇足棲遲

次川字韻

此生休問小行年合抱遺經老玉川處世長懷方外友羨君今作地行僊風塵京洛傷羈旅雲水江鄕渺接連歸夢但隨南雁去懶追雕鶚上靑天

再恵詩有學仙之意次前韻

紅塵飄轉任吾年羞媿丹砂葛稚川海上黿鼉誰可駕淮南雞犬故能仙棄家似欲追梅福琢句何妨學恵連待爾藥鑪丹就日禦風同訪洞中天

雨中復恵詩仍次前韻

性靈陶冶賴遺篇秋水愁防灌百川索米誰憐身是客飡霞還恨骨非仙鳥驚急雨來還去云敵衝風斷復連好句時時慰愁絕仰慙髙義薄雲天

又詩有卜荊溪之意雅合鄙懷因次韻二首

短檠心醉養生篇擬築髙峯防逝川野性合休林下鞅枯腸常愧飲中仙化羝未是左元放檄虎先煩顧少連何處羽衣從漫汗君山【陽羨大山】千仞水如天

心醉微言九九篇浩如滄海翕支川著書柱史家傳道辟穀畱侯世學僊蠧簡倦推三豕渡長弓那解兩禽連極知無用宜幽隠杜曲無田擬問天

被召赴經筵途中偶成

度嶺三千嘆陸沈一拋城市洗塵襟雷霆激石泉聲怒煙雨埋雲樹色深食肉向無編貝齒憂時空有未灰心露門勸講髙華地倦鳥終當返故林

汴上小雨復霽

堤沙不起潤如酥坐防飛雲自捲舒麥隴人閒牛防犢栁陂波淺鷺窺魚殘花糝徑東風後碧艸粘天暮雨初分付榮枯蝸兩角濁醪靑杏送春餘

伯恭要賦薌林

相門耆舊典刑余戚裏豪華習气除逰徧雲山行樂耳種成香艸賦歸歟紉芳蘭畹余幽佩辟蠧蕓堂有舊書奎畫煌煌照林壑只應門外防鋒車

次韻李丞相園亭二首

閒築池亭古剎邊厭將勲業寫淩煙栁湖寄傲王摩詰丹鼎怡神葛稚川樂聖一尊濃琥珀平戎三尺舊龍泉一邱勿作淹畱計衮繡歸時席夜前

疏泉斸石寄髙懷仙藥名花取意栽履道醉吟齊步武平泉景物付云來菇蒲雨洗雙池淨松竹風傳萬壑哀怪底茅齋頻下榻故時賔客滿翹材

僦居城南人皆笑其陋戱作因以自解

紛紛甲第照淸都誰信蝸牛亦自廬未厭囂塵聊近市不湏髙大擬容車窺牀夜月陪淸冷入戶風埃痛掃除丰屋從來招鬼瞰卻因容膝得安居

題洗心亭次韻

不貯閒愁學子山此心分付水雲間臨池罷釣魚同樂隠幾忘機鶴伴閒爲喜經臺依絕境故安禪榻面孱顏洪崖仙事皆陳迹戱說遺巾笑李寰

豫章離濟江亭

擬上籃輿趂曉晴不妨小立聴江聲靑山合處江疑斷野渡喧時潮欲平雨腳又從天際起霜毛偏傍鏡邊明緑林未靜煩宵旰敢爲龍鐘嘆逺行

久客感懷

自笑行藏愧古人歸與有意坐長貧霜毛不種自生鬢雲路無梯寧致身春韮秋菘聊當肉冬裘夏葛聴懸鶉何當卽買扁舟去醉兀五湖煙雨春

夜坐觀書

靑燈隻影夜迢迢賴有塵編洗郁陶此事長慙作吏廢少功又笑爲儒勞行藏老驥思千里用否九牛亡一毛端爲鱸魚挽幽興擬飛煙艇破秋濤

睡起戱書呈葛魯卿席大光周舉同捨諸兄

午夢初殘日未西人情節物睡偏宜花開花落紛無定春到春歸漫不知香縷細縈環堵室槐陰淸翳一枰棊此間粗有超然處雕琢天眞卻坐詩

春晚卽事

風條日萼半披殘不用登臨意惘然宿麥吐芒風捲浪垂楊吹絮暖生煙送春鸎友分明語並水鳬雛取次眠觸眼風光渾有味人生行樂且加鞭

早秋書事

江城暑退葉驚秋環堵蕭蕭艸樹幽掃淨塵心淸似水靜防人態曲如鉤一尊楚醴醇無敵半榻湘波冷欲流午枕日斜呼不省夢魂還上五湖舟

次韻曽天猷贈知宗趙端禮展鉢詩

防人能信見前因滿意肥甘豢色身曽是鼎鐘華貴冑肯同瓶鉢苦空人招呼善友明初地降伏心魔淨六塵翻笑花間霑醉客空防髙冢臥麒麟

送徳逺樞宻初召赴經筵

長驅敵騎傍淮淝又是忠賢許國時扶義東吳回日轂宣威西蜀正參旗暫逢貝錦辭黃閣卻續金華上赤墀聨事烏臺余病骨仰防麟閣寫英姿

捨弟寄和送行詩有倦防之嘆因勉之

防年頭角翳蒿萊今日寧辭盡一杯好向明時聊自試莫緣荒逕憶歸來白頭休嘆從人後靑眼多應爲汝開【官長及諸司皆與余有舊】老去豈堪頻作惡風帆目斷首空回

和人晚秋白菊

溥溥淸露洗殘妝靜倚疎籬暗吐芳不逐黃花秋節笑防殷葉隕風霜寒潭誰致南陽種晚景宜登靖節堂我對冰姿賡雪唱騎騾無計度飛黃

逰鳯池寺

鳯去池荒今防年碧梧翠竹故依然鳴檐流水涓涓下排闥羣山衮衮前幸有淸風繼蓮社不堪斜日近虞淵歸途滿眼春耕了勸課無功愧力田

友人恵猩猩毛筆一枝禿甚作詩戱之

猩毛意重鵝毛贈老不中書一悵然宜付削毫貧鄭灼政堪握筆晉僧防判冥卽合防拋失瘞塜寧甘便棄捐瓦研蓬窻吾臭味禿翁相對且忘年

婢子翻羮

杯羮卓午薦朝餐一飽腸亦爾難窮鬼還來調韓愈夫人眞欲試劉寛尙餘食案韭三種早悟官亭鱠兩盤傳語廚人莫轑釡不應餓死悔儒冠

李似矩尙書挽詞二首

元禮淸門有四龍云孫逺跨舊家風持荷入侍聲名早仗鉞宣威節制雄晚嵗獨拋塵鞅外髙懷聊記藥鑪中堂堂玉樹埋黃壤何事淩煙欠此公

只今耆舊防晨星又失三朝一老成許國忠規關社稷絕塵奇表照簪纓秖應鼎裏金丹就無復廷中革履聲才大故難供世用空餘拱木翳佳城

胡進彥挽詞

剸煩余刃發硎刀使節藩符久漫勞腰綬六朝知壽考懸車一紀足淸髙光陰不用悲駒隙溫凊無違有鳯毛晚綴葭莩公已病送行無路首空搔

恵彥光挽詞

聲馳太學俊防先膏火窮年味絕編百戰收名丹桂籍一麾送老白雲邊心閒要路門無轍嵗惡窮閻防有煙全福略無毫髮恨更餘身後一經傳

趙約不逺千里命駕相過中道寄示三詩姑和答一篇

霅水論交今有誰兩翁華髮映朝衣功名晼晚君流落衰病棲遲我倦飛叔夜相思能肯顧子猷乘興卻言歸人生動是參商別三復淸詩對落暉

七言絕句

題明皇聨鑣圖

風流誰復似三郎並轡春風輦路香漫說宮中行樂祕畫圖千古記興亡

戱題四老堂十首

四老堂中四老人飽經防亂始收身蒼顏鶴髮團欒坐知是時平有幸民

兄弟當年七業興精神如鶴齒如冰升沈存沒今如許且作隨堂粥飯僧

已是平頭六十人江湖身老寸心存明窻淨幾翻經卷深炷鑪香答主恩

一派荊溪過枕前喜從人境得幽偏直疑身在煙波上臥送飛帆落照邊

堂後堂前竹與梅老人多半手親栽何時更作閒花艸亦遣羣芳次第開

四時花艸逐時新衮衮年華過眼頻景物無窮人自老新花應解笑迎人

系舟長傍栁堤陰曳杖時穿竹徑深薙艸澆花課僮僕更無餘事可關心

多病經時不著冠岸巾長對倦雲閒年來衰謝交逰絕靖節柴門不用關

鶴養丹成鹿養茸羣呦對舞傍衰慵待防仙骨他年就同訪蓬萊第一峯

商嶺偸生計已疎橘中樂事亦區區洛陽耆舊今黃壤防有人傳四老圖

題茘枝亭

色味淸香美莫名更憐圓樹碧亭亭結根得所天然勝爲對三臺第一星【上踐祚公首拜相】

竹亭詩和韻

直上煙霄碧玉抽靜搖月露冷光浮堂堂勁節冰霜後元老如今有壯猷

和答錢文髙四首

閉門不復過髙軒夢蝶悠揚栩栩然睡起杖藜經略彴靜防鷗鷺浴晴川

毣毣精思愧鮑宣如如不動契金仙回觀爭奪紛華地已老吳蠶不復眠

迹拋朝市不妨淸心照空華故自明但憶滄浪時鼓枻肯從金穀聴鳴箏

覓句髙攀孟浩然藏經逺慕漢韋賢深林小隠成幽趣我得爲鄰愧子先

和答諸兄弟四首

昔向丹墀侍玉軒略無裨補髮蒼然元非食肉封侯相合抱遺經老玉川

三州皇化未能宣山水淸奇記九仙白首弟兄長掛夢喜聴夜雨對牀眠

門對芙渠碧沼淸蕭蕭五栁似淵明逺聴林壑風鳴籟戱防兒童艸鼓箏【見相如就傅注】

通塞升沈亦偶然山林髙臥更稱賢似聞小築西湖上擇勝渾輸一著先【兄弟各有別墅在滆湖之濱】

族叔祖示四絕句次韻

摧頽病鶴怕乘軒歸路風帆任渺然環堵故能容兩膝掃除荒徑老斜川

不樂從軍學仲宣那能辟穀慕飛僊直緣衰病幹明主乞得南窻一覺眠

衰懷底物能陶寫社舞村歌眼暫明誰似玉人供巧笑不勞長笛與哀箏

追陪杖履已悠然把玩詩篇更覺賢局上頻煩問瓜葛吟邊端不敢爭先

送客

南渡登舟卽水仙西垣有客思悠然因君相問爲官意不買毘陵附郭田

雙蓮閣

小閣幽深枕淺波直疑湘水見英娥不將詩酒頻料理柰此風前二妙何

花塢

意匠潛符造物工笑談花塢出榛叢風條日萼隨時防須信春藏指掌中

桂齋

月裏移根傍小齋不惟收子防花開搗香篩辣歸春甕凖擬髙人勝士來

蘭室

分得騷人九畹香時人不服更幽芳小窻低戶維摩室苒苒奇芬春晝長

夢室

笑取功名指顧間歸來心與倦雲閒閉關不作南柯想睡起香凝金愽山

罷酒

罷酒尋花涉斷磯顚躋猶復彊褰衣可憐醉眼無分別卻把傍邊栁折歸

圭沼

方銳新池臥介圭水光如玉夜騰輝不應只作韓侯覲更喜姬公著衮衣

人恵方竹杖

多病扶笻老自便得君方竹更輕堅平生正以方爲累擬付山僧任削圓

菖蒲澗

蟠根帶石傲年芳秋雨春風拂水長不用引年勞服食相公勲業似汾陽

題崔慤畫

風折枯荷蘆葦秋蕭蕭鸂上沙洲關心滿眼江湖趣何日扁舟得自由

賦一首【附】

小黃楊賦

余几案間有黃楊生拳石杯水間有年數矣蔚茂可愛喜而賦之

維黃楊之挺生表奇姿於弱植蟠霜根之數寸竦貞幹之盈尺濡兩掬之淸泉占一拳之怪石攬以蒼翠之雕瑉培以光明之啐礫朝假寵於陽暉夕蒙滋於露液受一气之獨正紛眾葉之多碧已幸脫於泥塗靡爭妍於花實安微分而自足貫四時而不易置之函丈之間綽有山林之適明窻淨幾陰敷研席笑昌陽之瑣細與艸芥而匹敵誚巴苴之凡陋望秋風而隕踣【二物皆植水中能生故以爲比】傲冰霜之凜冽玩陰陽之消息配後凋於澗松得全生於社櫟𨿽蒙厄於閏餘初不辭於屈抑已無心於梁棟之用矣毋或縱尋斧以求狙猨之杙也

附錄

故資政殿大學士左正議大夫張公謚議朝散大夫太常博士婁機撰議文

議曰嘗謂眞儒之用至無敵於天下自古撥亂反正將大有爲也未始不知兵夾谷之防夫子動容變色遂使魯轉弱爲彊儒效何如哉國家靖康之後四郊多壘國步未安髙宗皇帝撫艱難之運念將圖回經理擇所用人爰有雄雋寶臣以道徳緝熙於初載力挽中流共濟之舟風雲一時自然相感天同神化夫豈偶然故資政殿大學士左正議大夫張公經世正君之學淵源周孔自少防勲翰墨之塲轇轕三光手織五云踐揚冰淸亦旣極文章禮樂之選上方愒日太平責成輔佐公雍容暇豫以應天下之變事物之幾藏於眇緜眾人甘寢於細娛而公獨出千慮之表前知如蓍與蔡曰治軍旅選將帥嚴守禦搜人才専意政事之大者凡細微不急之務悉付都司六曹俾廟堂惟防秋是圖曰處宮室享膳羞服輕暖對嬪禦以及視朝臨人之際必思二聖母后謂淮西兵政不可攺謂荊蜀駐蹕爲非宜撫諭京城而料敵必入冦初破淮南以命帥非其人所以盡忠竭節於干戈俶擾之際惻怛懇到用能輔成龍徳遂濟登玆非有道徳人所爲能若是乎博士婁機得其議則閱讀銘志證以所聞考按謚法且以文謚吏輯官於寺者以議白其長合辭爲然不可易也然公以忠信誠實親結主知寛洪之量不見涯涘當言者論斥時相上以章付公倚公相矣公極力爭辯上稱嘆其賢且以近世不相傾奪者爲無防蓋公惟務靖國協和羣辟並包翕受尺寸不棄𨿽時相意所不快者公悉調防潛爲銷弭上每有不盡用之嘆閱十五年王淮時在諫垣上指似宰輔以形貌肖公嗟賞莫及後亦以語阜陵淮卒正鼎席夫能使人主追記遐想於旣沒之後眷眷不忘顧何修而臻此耶搢紳相傳爲羙談公未老卽退就閒逸視中興之佐前後防公功名盛矣鮮克全備獨公優防裏居身名俱泰生而望尊沒而禮崇平生無一毫之玷可謂善終如始者矣按謚法道徳博聞曰文寛樂令終曰靖今加靖以儷文尢爲當眾從機爲議機曰文且靖議之盡也其敢有異遂謚文靖謹議

朝散郎祕書丞兼權尙書郎官兼權考功郎官鐘必萬覆議

議曰嘉泰元年九月丙子太常上故參政張公易名於部曰文靖於是命考功鐘必萬覆議必萬謹按謚法道徳博聞曰文寛樂令終曰靖備是二美自昔實難竊觀國朝故老若李公沆之直道事君燮調百度呂公夷簡之沈靜有謀鎭安社稷謚之文靖孰曰不宜維公學問淵源文足垂後孜孜論建合古便今可不謂之道徳博聞乎安於命義正色立朝推廣上心始終一節可不謂之寛樂令終乎迹其乞增臺諫以廣耳目所以明君道之公論時宰宜専意大政逺謀所以明政體之要念二聖之未復請於居處飲食之際莫不致思所以明天下之大義應天當以實則謂不可徒恃罪已之詔言路所當廣則謂宜加褒擢切至之書方時相之見斥於言者也蓋倚公相矣力爭以爲國步未安一月而再論相何以繋天下之望其識量宏逺徇公忘私類如此至於夙夜寅恭協和羣辟惟靖國是務善類之進當路有不快意者公悉力調防之歸休裏門身名俱泰歷數公之言行而揆之以李呂二公行事之迹豈非異世而同符者乎大扺易名之典貴得其實告於當時而莫不服垂諸後世而不敢議以公平生大節炳炳若此攷之碑志質之僉論太常議是謹議

