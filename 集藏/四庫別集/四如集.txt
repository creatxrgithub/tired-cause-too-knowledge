

欽定四庫全書

集部四

四如集

別集類三【宋】

提要

【臣】等謹案四如集五卷宋黃仲元撰仲元字善甫號四如居士後攺名淵字天叟莆陽人咸淳辛未進士官國子監簿宋亡隠居不仕宋濓序其集稱仲元門人詹淸子類次六經四書講義爲六卷仲元子梓又分記序墓銘字訓爲五卷其曾孫至又裒其遺文爲十卷而請濓序之今此集止文四卷附錄一卷蓋卽梓所輯之本至其所續輯之十卷則世巳失傳濓序特後人於濓文集中摘出錄入者耳集內各文俱有注釋疑卽梓所加又有咸淳甲戌余謙一至治三年傅定保諸序所作夢筆記一篇亦附在集末仲元宗洛閩之學議論多近醇正其文章以簡質爲主不事馳騁𨿽乏雄偉气象而骨力蒼勁尙見眞朴之遺在宋末諸儒中固猶爲篤實者也乾隆四十二年八月防校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

四如集原序

濂成童時卽讀四如先生諸經說見立論精防鑿鑿過人逺甚未嘗不慕艷之稍長歷求先生之事迹然後知其淵源之所自而凝道之有方也蓋先生居莆陽唐禦史滔之十二代孫世爲儒家其父績師事山潘公柄復齋陳公宓二公實考亭朱子勉齋黃公之髙弟子也先生夙承父訓年十二試舉子業鄕校多占前列後二十九年始擢咸淳辛未進士第調監瑞安府比較務未上名公鉅卿爭聘之爲講師而丞相江公萬里挽之尢力聲譽翕然動於一時徳祐乙亥冬始之官與簽樞陸公秀夫遇陸公一見極器之明年丙子杭都巳陷國事不可爲陸公趣先生至行都充益王府撰述官兼處置使司幹辦公事攺刑工部架閣以通直郎陞武學諭遂轉朝奉郎國子監簿兼福建路招捕使司都參議官先生皆辭不就宋旣攺物歸隱重山密林不與世接四方有受學者先生爲敷繹濂洛闗閩之說而開導之其爲文辭務以理勝不暇如他文士馳騁葩藻以爲工而當時求者紛如也門人武夷詹淸子類次六經四書講義爲六卷刋之先生之子元汀州路總管府知事梓又分記序墓銘字訓之屬爲五卷而刋之先生年八十二而終遺文流落於薦紳者尙多其曾孫鄕貢進士至又裒聚爲十卷將刻諸梓介楚王府伴讀陳子晟徴濂爲敍以傳濂聞濂洛中防考亭未興艾軒林公光朝獨倡道莆陽從者如歸市紅泉東井之學乃聞於天下网山林公亦之實紹艾軒之傳网山之後樂軒陳公藻又起而繼之樂軒家長樂网山居福淸咸來講學東井而風聲所被气澤所薫人皆有鄒魯之行及乎山復齋之起推闡考亭經訓東西角立化行而教敷文質尢彬彬可觀先生產於艾軒之鄕耳目之所濡染固巳先立乎其大者復因父師之教矻矻窮年遂探考亭之正緒則其所著皆六經之防防所宣皆天地之祕藏有未涯涘者柰何道未及行而宋祚巳移識者不能不爲之惜先生之所蘊與不可傳者固巳隨物俱化若並其遺文同就泯滅不亦重可惜哉先生之子若孫孜孜以傳世爲務可謂不死者矣濂年耄而昏避求文者若避讐敵甚不得巳多令學子代之今以童年慕艷之久勉循至等所請而躬敍之如此然先生之集自能行世亦不借區區之文而後傳也先生黃氏諱仲元字善甫又攺名淵字天叟號韻鄕老人云

欽定四庫全書

四如集卷一

宋黃仲元撰夣筆記

丙戌歲夏五八日午漏三刻後學黃天叟淵課兒講易罷坐而假寐夣一神人坐於龕【龕音堪】諦視之吾夫子燕居像也亟再拜稽首子曰女來前吾授女筆二淵敬受又拜子曰勿拜退懷其一窺其一圍徑三寸許漬墨濃甚袖而請業於夫子偶角丱來覓句【丱音貫】遂覺驚喜相半廼自占曰筆者述也述事而書之者也其斯文之祥乎吾夫子筆絕於獲麟今一千八百年矣當時闕裏弟子賢哲七十七人此筆奚不授孟子車【軻字】而後五季而上豈無大儒此筆奚不夣夫子嘗謂文王旣沒文不在玆乎必如吾夫子而後以斯文爲已任夣者夫人所有而聖人之夣與夫人不同吾夫子舊嘗夣見周公於斯文聞而知之乎哉必如吾夫子而後精神心術與周公胥契於寤寐之間淵於斯文未聞萬分一世古人今思執筆從二孺子後不可得安敢步趨吾夫子𨿽然吾夫子所以授筆於淵者何春秋感麟而作作起於獲麟則筆止於所起春秋經也續之僣或書帝正月或書陽正月皆叛經者然獲麟以後之史猶可得修乎漢司馬子長史記始黃帝終麟止而十二國世表起成周共和庚申以上傳疑矣班孟堅專志西漢史而秦伯莽盜世經防寓書法廼以更始帝著紀宜削遷固而下無譏焉唐陳伯玉自漢武迄唐爲後史記未及竟亦不傳宋邵堯夫皇極經世書上稽唐堯受命甲辰爲編年譜黜呂娥姁進孺子嬰以土後魏附梁以宇文周附陳夫豈無見而書少帝恆山王書曹魏接獻帝或者疑焉張敬夫經世紀年夏少康出處復國甚悉所假立惠帝子不得紀元闗渉世運稍大而最可議者山陽公尙存卽絕漢而予蜀司馬君實先約戰國至秦二世如左氏體名爲通誌後作通鑑劉道原之力居多而是非予奪一出光手秦以前或卽通誌也舉要歷稽古錄歷年圖俱助此書之不及其曾孫伋經緯離析圖又惟與兩漢西晉隋唐以一統然一統與正統異一統而正者若唐虞夏商周其次漢唐與宋若西晉若隋𨿽一而未正朱元晦綱目於始皇二十六年大書而不分注意謂前亡後系朝覲皆歸卽爲正統當送一難左氏傳終魯悼之四年實周貞定王之五年也繇貞定王戊寅距威烈王丁丑六十載間於史闕如此大欠事呂伯恭以魯史左氏國策史記說苑諸書修之曰大事記上接西狩下止徵和【漢武】系楚義帝系髙後一失一得識者自識然於周魯七國事迹疎略此史之所以不可不修繼周者百世可知或者吾夫子授筆之意其在玆乎𨿽然史未易修也乾坤未毀老身長在無憂衣食亂其心此夣決不負負獨念家無屋壁之藏世多遺軼之書【軼與逸同】畜眼未見下筆恐未精妙惟吾夫子陰隲之俾昌斯文又昌我後之人淵遂次前語爲夣筆記

淵舊讀一書記夫子作孝經時簮筆拜北辰老忘所出何休序公羊傳曰孔子有云吾志在春秋行在孝經此二經者夫子二筆與孝經當時授之子輿而春秋筆削子夏不能贊一辭朱元晦謂孝經曾氏門人所記若以爲夫子自著可笑之尢吾鄕鄭漁仲又疑夫子所取魯史之筆適至獲麟時欲修之而未及修然非與後乎此復夣夫子記問此事記成之明日淵敬防

族祠思敬堂記

堂以祠名卽古家廟或曰影堂東裏族黃氏春秋享祀歲節序拜之所也堂以思敬名何祭之所思主乎敬也所以有斯堂者何堂卽族伯通守府君諱時之舊防事某與弟仲固日新直公【卽仲稼公】侄現祖與權【朱公】得之不欲分而有之願移爲堂而祠吾族祖所自出禦史公諱滔以下若而人評事公諱陟以下大宗小宗繼別繼禰若而人【古者諸侯適子之弟爲別子別子長子繼別爲大宗百世不遷別子之次子以其長子繼巳謂之繼禰爲小宗五世則遷大宗一小宗四繼髙祖繼曾祖繼祖繼禰】上治旁治下治序以昭穆凡十三代【上治祖禰尊尊也下治子孫親親也旁治昆弟合族以食序以昭穆別之以禮義人道竭矣】亦曰天之生物一本也子孫孫子親親故尊祖尊祖故敬宗敬宗故收族不則何以奠世系聨族屬接文獻而相與維持禮法於永年哉𨿽然不敬惡乎可敬所以致愛也所以致慤也【致愛極其愛親之心致慤極其敬親之心】而所以致愛致慤者又存乎心惟有怵惕淒愴【怵惕驚動貎淒愴悲傷貎】之心【春有怵惕之心秋有淒愴之心】故祭之前期思其居處笑語思其所樂所嗜【居處笑語樂嗜往而不反非有實也豈形體所能交思之所至足以通之矣】以已之精明而與慌惚交然後祭之質明【質明而始行事】其立敬以詘其進敬以愉其薦敬以欲【身詘而爲之變色愉而致其親心欲而冀其享已徹而退色不絕於面則愼終如始矣】徹退敬齊之色陶陶遂遂【陶陶思親心存乎內遂遂思親心達乎外】夫如是則所思者敬而各敬爾思也若悠悠而來不蠲不享祭畢餕余泛泛而去此豈足以稱斯堂之名之義仲元竊念花樹韋家宗法畜眼所未及見【族人逺來爲防族𨿽無事亦月爲之韋家宗防法也】老蘇族譜一引弟侄云仍讀之油然而生孝弟【蘇氏族譜譜蘇氏族獨所自出得詳與尊譜明允作也】拜於斯饗於斯思之無射敬之無射先祖是聽介爾景福豈不休哉或曰新斯堂也費焉須曰節縮祭田之嬴勾稽山林之入弟侄親表間佽【音次】助焉或防乎防具刻牲碑此不書後來者墻屋之或當修噐具之或當庀【音譬】吾宗有顯融者良奧者修之庀之猶今之年庶俾勿壊書之又不一書書已系之詩曰

猗歟吾族餘四百禩人世趨新宗法不墜聿升斯堂耋穉雅雅孝孫虔祝神保致嘏數世之後毋自封畛演迆扶將勿替有引

學稼軒記

癸未六月哉生魄天叟記學稼軒何以記記爲傅君徳陽作也徳陽者何心田翁景周之子也不名而字之何前進士也以學稼名軒何稼農事士學之志常業也昔之民無不農之士後之民皆不士之農故九井廢四民分農之子常爲農士之子常爲士農農而已冀缺擕儷【冀邑名缺人名卻其姓也】沮溺結耦𨿽農不農問稼於士哆然而對【哆音吒大口貎】吾食舊徳非服先疇士士而已此格物之學所以不明也農夫以百畝不易爲憂君子以一物不知爲羞不必種粟而後食也神農二十篇宰氏十七篇亦不必談與不必耒耜吾家操也丈夫二犂童五尺一犂亦不必問與稼者稼也有生之義稼之地某宜一易某宜再易某宜三種某宜五種【中地一易休一歲乃復種下地再易休二歲乃復種不易美地】稼之名某種當早某種當晚某熟最先某熟最後稼之噐曷爲錢鏄曷爲苃曷爲槍刈曷爲椎銍【錢鎛田噐詩痔乃錢鎛鎛音博苃音撥椎木棒銍獲禾短鎌】稼之政曷用人耦曷用牛耦【此二句言耕】曷用貆麋曷用羊豕【貆音桓貉子此二句言糞】止水以何寫水以何【周禮稻人掌稼下地以防止水以澮寫水坊堤也】先雨何待時雨何挾【先雨耘耨以待時雨時雨旣至挾其槍刈耨鎛以從事田野出管子周禮云聽師田以簡稽注云簡閱也稽計也】又當稼事所當簡稽也有爲國卿者於苖曰少也眴眴乎【眴音絢目動】何其孺子壯也莊莊乎何其士成也由由乎何其君子有爲王子者於田曰深耕穊種【穊音槪】立苖欲疏非其種者鉏而去之【此漢朱虛侯酒令之詞】士何事曷不尙論古之人於耜納禾【三之日於耜十月納禾稼其始播百谷皆豳風詩】始播百谷與豳父老爲周旋人卒焉起焉作勞無一日休【句】斾斾穟穟幪幪唪唪【音捧】模寫稷躬稼時物物景狀後老師耆儒塗易一字不得二詩者非周公決不能作此等趣味千載下何人獨解平疇交逺風良苖亦懷新領此惟一元亮冬菁飯之半牛力晚來新識此惟一子美東臯下潠官張杜曲【此四地稼所也】或視獲或補畦﨑嶇往來奚空自苦亦曰士而未仕則耕仕巳又耕常也今章逢者以首薴蒲身襏襫爲恥【薴蒲艸笠襏襫蓑衣管子云首載薴蒲身服襏襫此之爲農】山林者以載嬪息服疆畝爲名【嬪婦也出嬪於虞息子也有賤息弱息】不倡書中有粟之髙談【書中自有千鐘粟眞宗勸學歌】則出豆落爲萁之怨語【種一頃豆落而爲萁漢楊惲失位怨望詩】回視陶杜孰眞孰僞徳陽仕而巳者也俯不恥細民之賤前不慕退士之名有溪可榜【進船也音謗】有田可饘旣耕且種還讀我書如讀山海經時在家早起憂國願丰又如詠吾宗孫子時信居寵之虛榮不如爲農之可樂𨿽然井飲田食出作入息農曰稼士曰學百畝五畝以事父兄農曰稼士曰學耕野皆堯舜之道農桑卽王道之始百姓日用由之而不知仁者見之謂之仁智者見之謂之智陶杜可謂知稼穡之興語學未到周公地位古今無兩周公徳陽願學者何年年秔熟約叟重客往來阡陌尋浣花【子美】溪酌彭澤【陶令】酒相與歌風雅於碑山之南使田更【夫也】野叟擊壤羣和曰吾儕小人亦學稼者而有此樂乎不也豈不爲山中淸話叟爲何黃姓淵名自號韻鄕老居士

半山精舎記

癸酉歲莆邑昉起學宮博士張君肖季實來丙子冬學宮成時樞相宣閫如心陳公以博士名聞於朝已攺舎入宮矣居無何莆更兵燬余館外弟宇下距環泉【環泉地名】尺有咫後三年庚辰春博士寓環泉之南過存相勞苦夜闌語軟時或酬倡余貧到骨博士父子不相聊少日蹙頞相告吾違父母國有年昔昔舄吟【昔夜也越人莊舄仕楚而病思吟則越聲列子云精神荒散昔昔夢爲國君】秋半戒途無以實槖小人有闔廬曰半山精舎願徵子文輝潤捲樞余囅【音展】曰子謂吾文其與可竹【文同字與可善畫竹四方求者足相踵】廷珪墨【李廷珪墨能削木墜水經月不壊】與迂何甚後五月又相促廹予廼更端而問曷名乎半山博士曰昔王文公築第白下門外爲道之中後捨報寜人以半山名寺【文公子雱死公坐鐘山恍惚見雱荷枷杻如重囚遂施所居半山園宅爲寺以薦福】黃太史遂稱公爲半山老人吾精舎在莒溪山半因用其名名之非慕此老也然則孰名之曰杜公康侯名之且大書然則靣勢何鄕曰一水防田將緑繞兩山排闥送靑來然則經營何始斷手何年【斷手字晉魏以來之語凡營造了當言斷手者矣杜工部題江外艸堂詩云經營上元始斷手寶應年】曰先君子庀【具也】徒於甲午落祭於乙未歲丙午漂於水惟棟扁坋污泥淤中濯漑如新殆若陰相遺我後人又四月巳酉六月誅茅編竹苟完一區吾精舎𨿽不加辟成先志也然則精舎之名昉於何時曰漢仲承【劉仲承也明五經隠居立精舎講教數百人辟並不就】文有【檀敷也家貧而志淸舉孝廉不就立精舎教授逺方至者常數百人】子良【包咸也習魯詩論語住東海立講舎教授】諸儒以之講授【句絕】蜀元直【徐庶也庶少好俠後感激折節學問詣精舎聽習經業義理精熟】以之聽習【句絕】魏譙東【魏曹操也讀書精舎】宋石壁【謝靈運也石壁靈運精舎有詩云出谷日尙早入舟暘已防武帝立精舎於內殿引沙門居之】以之讀書【句絕】逮晉武帝奉佛引沙門內殿名義胥失之【句】吾精舎書室也非緇廬也【緇廬僧寺也出唐李庾西都賦】有田可耕有池可魚莆𨿽信美然非吾土擕書歸隠不失故吾則走也幸余蹴然曰莒山之半甲午以前樵夫野老之所同有甲午以後巖處奇士之所獨擅端平距淳祐甲午防何時而此舎巳荒田野艸丙午距巳酉又防何時而荒田野艸又爲幽人之廬巳酉距庚辰又防何時間闗濡滯在天一握【一握小貎孤云兩角山名在天一握】安知伊威不在室蠨蛸不在戶也【伊威防婦也蠨蛸小蜘蛛也戶無人則有之】博士於癸卯壬子兩隨計吏俱試奉常屈戊辰叨恩僅授縣師家食六載方告戌期何分寸之難躋攀宦莆終更【終更今考滿也段防宗終更而還】遄脫選調寵晉兩階又何朝適而昔【夜也】至突未黔事乃大謬不然盎無儲米嚢慳一錢棲棲萬狀又何頭方命薄舉翮觸四隅使瞽者揣聽又未知博士相法當何如陰陽儲與千變萬紾曷爲從類曷爲居方索之不得求之招揺之下然昔人觀園囿之興廢知洛陽之盛衰【李文叔書洛陽名園記】博士行歸故都視城郭而猶如故蒼生而各環堵豈惟爲平泉【李徳裕平泉莊周回十里】一樹一石喜過比鄰訪故舊或各隔異方或無家可問晨煙夕露莽蒼防沒使人意象惘然甫也艸堂【杜子美艸堂在成都城外】亦無顏色豈有感也夫然予聞管仲父曰定心在中耳目聰明四支堅固可以爲精舎博士春秋髙精力完無一防老人衰憊气壽猶方將未巳不知返子之舍種采蕨穿花借艸尙憶吾天叟否【秦東陵侯邵平秦破種長安城東張翰曰吾采南山蕨飲三江水足矣】天叟名淵姓黃自號韻鄕博士樵之挐川人名靖夫李出也爲處士夢庚叔建後【句】可謂能爲之子矣因記而授之歸且與莒山結緣庶他日不作生客【子由作棲賢堂記云僕爲書之且欲與廬山結緣他日入山不作生客】

藥房記

房書室也命以藥何【藥白芷也淮南子秋藥披風】諭芳防也正則【屈原名見離騷】九歌謂芷爲藥芷楚艸也一名白茝一名澤芬蜀與楚接壤而蜀產尢多然艸之芳潔者何限而獨取於藥者又諭檢束約敇之義此公所以藥命房也公意若曰天地間陽爲君子陰爲小人君子者禮義束其心廉恥敕其躬故明光俊偉正大洞達烺烺炳炳如靑天白日磊磊落落如髙山大川師師儀儀如瑞麟祥鳯嚴【光】李【泌】輩抱道懷徳無營當世使人油油翼翼歆慕不已千載下芬猶未沫與小人肆而無忌憚頑而無羞惡溺深壊速然後泄泄沓沓甚虺蝪蜩螗之幽陰【虺蠍毒惡蜩螗聲惡】幡幡【音畨輕也】捷捷貪槿花石灰之榮利子云允南伯玉諸人【谷永亦字子云譙周字允南說後主降魏陳子昻字伯玉上周授命頌以媚悅武后】糞壤同腐識者爲之喙唾胸嘔矣【猶喙之吐唾胸之嘔逆也】人之爲人而不別芳臭不辯淸濁可與不【音否】也以公之識趣如此則公之律身可知巳公孝友如密【李密】信義如忳【王忳】誠直如輔【孔道輔】非但以政事文學表表自見於世者襟懷光霽無一防宿生葷酒而又沃以經傳芳潤故處樂如處約人不得以是顚倒之乾坤回互岷峨愴淒浮家江南澼絖之封【莊子曰宋人洴澼絖善爲不龜手之藥者客買其方百金以說吳王大敗越兵吳裂地而封之】支離之粟【莊子曰支離之卒受三鐘之粟猶得全其天年】苟活其孥而公嚼蒚【音力】麻飡苻蘺不攺度也【蒚麻苻蘺芷之別名應藥字】天外飛鴻偶畱方壺【方壺莆爲八壺之方也】回首白雲浩然謝事昔人以官滿譬熱行得淸涼館況脫冠佩訪林泉顧平生無一可恨者豈不菲菲兮其彌章龜鶴翁史祐陵目爲八葉【龜鶴翁史祐陵皆蜀人】公親擢乙科見可翁史坡老以師事之蜀非無賢士大夫要非其極也公以學齋之嫡超詣諸老之右萬卷繞坐不知年數於其將行賦長短句一笻雙履喫了離支歸去【離支卽荔支司馬相如上林賦云答還離支白居易荔支圖序曰若離本支一日而色變二日而香變三日而味變四五日外色香味主盡去矣記之言本於此】然而離支不如藥也離支三日則色香味俱變芷未嘗變而不芳也僕斂衽淸芬有年矣因記藥房以爲公別公采馨香以遺所思否公名某少中大夫前興化路總管僕則莆四如居士黃淵也年月日大徳閼逢【甲也】執徐【辰也】歲白露節旦

居安堂記

居安者吾友居之所居之堂之名也居之鐵庵先生之世也承先緒如捧盈視浮榮不滿睫宜狐黃而緼袍敗絮宜膏粱而脫粟寒葅以是爲居安乎居之曰貴者仞軒冕爲素有不知包周身之防吾就吾閒居庶乎安富者謂金玉可長守不知非無賄之患吾散吾積居庶乎安世故憂患來如疾風甚雨在彼者常漂揺在我者常靜以俟其定時乎擕琴觴問松菊燕喜壽母樂爾妻孥此一安也時乎駕長舸並驚瀾與漁爭隈延緣葦間此又一安也時乎巾履徜徉對彌明聨句【進士陳師服校書郎侯喜與衡山道士軒轅彌明指鑪中石鼎聨句】采松煮瀑解腰共飯此又一安也時乎蒲團曲幾共逺公入社【逺師結蓮社修淨招淵明明曰許飲卽往逺許之遂造焉勉令入社陶攢眉而去】靑山白雲開遮自在此又一安也萬事隨緣是安樂法客共曰然𨿽若此險易之相尋也聚散之無定也幽賞之未能遂其極也心思之不可囿而滯也尙有大方之家數仞之墻長髙深廣平濶無閡【音礙】藏修【時教時必有正業】息遊【息逰時必冇居學】惟意所適是中固非坐馳所能止止【不止於當不防於極此爲以應坐之日而馳騖不息謂之坐馳止止集也】亦豈視爲蘧廬者所能托宿【蘧廬猶傳舎止可一宿而不可久處】肯堂肯構嗣前人功出門入見大賔入虛如有人敬常勝怠志常帥气我常爲主物常爲客則安居也廣宅也余敢以是爲居之勉易曰君子所居而安者易之序也孟子曰君子深造之以道欲其自得之也自得之則居之安君子一也由易而進孟子之天居之安者渾然之本所居而安者粲然之用由孟子而進易之地居之安者至之之事所居而安者終之之事非所居而安奚居之安惟居之安故所居而安富貴行乎富貴貧賤行乎貧賤患難行乎患難斯謂居易以俟命爲子止孝爲臣主忠然後東西南北不擇地而安予敢以是爲居之勉𨿽若此相與居由乎詩書之府安處乎道徳之奧豈可無孟獻子之友哉孟獻子有友五人皆無孟獻子之家者也必得無獻子之家者而與之友則仁者助守義者助行智者助謀勇者助決使閒居不爲不善宴安不懷耽毒又使賢子弟日見所未見聞所未聞來者弗納於邪庻防稱斯堂之名之義余敢以是爲居之勉𨿽若此時運之盛巳隔天外文獻之遺猶在眼邊於斯時也四月維夏六月䢐暑秋日淒淒冬日烈烈升斯堂也思昔之遺我以安者今如之何燕燕居息勿替引之也其爲感詠深矣何如居之曰願識斯語以俟他日居之名廣翁予則四如居士黃善甫年月日則巳卯丁丑

小孤山記

天叟知命之年外兄孤山處士記餘韻鄕授使者曰爲我語天叟以孤山記見還諾之宿明年夏五孤山又自以記來風月花鳥松篁泉石一一在眼擕孫課詩對客論文二三社翁乞火煮茗如畵入圖想吾孤山杖屨相羊【徜徉】其間豈復更知有塵事抑前此日舒風薰居𨿽尋常之室食𨿽苟簡之田【老子曰食於苟簡之田苟簡易養也注云且從其間故易養】古梅橫前老栢樹後雲谷春亭或釣或弋或琴或歌或同雞豚【韓愈云願爲同社人雞豚宴春秋】或持杯螯【車螯海蛤畢卓云左手持蟹螯右手持酒杯】睥睨天壤評裁古今籍有問予何事棲碧山笑而不答心自閒【二句李白詩】吾孤山不失爲幽人之貞龍蛇起陸天地反覆貴豈不仁視汝蓬蒿局髙脊厚猶恐鎭厭【音壓】濺淚驚心何可賞識孤云縱海都無定出个靑山入个山吾孤山𨿽有此不樂也今水雲黒白霜樹靑紅【此和靖孤山景物之嘉】吾孤山之景物猶前也吟中看山睡起引鶴【孤山閒靜之趣】吾孤山之閒靜猶前也疎影橫斜暗香浮動【孤山詠梅之淸淡也】吾孤山之淸淡猶前也非秦甲子有晉春秋【孤山著述之語】吾孤山之文之學又猶前也山叟寄藥野僧畱詩【孤山約客之詩】吾孤山之友之客又猶前也所居無古杭西湖之勝吾孤山獨甘陳【舊也】槁【枯也】之味其世非景徳【眞宗】天聖【仁宗】之舊吾孤山獨成嘯傲之趣【和靖當景徳天聖季孤山古杭西湖間有林處士墓在闕

文炳防女殤祔墓在處士東】於此可以言有道矣和靖千載人後來者未能或之雙吾孤山與之並行淸亦淸乎哉髙亦髙乎哉𨿽然前孤山易後孤山難心事數莖白髮生涯一片靑山【二句林和靖詩】焉知此樂不自苦中間來乎俗人不知吾孤山者叟知吾孤山者造廬有約當分孤山一半【張乖崖見陳希夷請分華山一半】對兄劇談且以記往記到童子放鶴【林逋常泛西湖有客至逋所童子延客坐開籠縱鶴良久逋掉小船歸】俟孤山歸刻之石上曰黃淵作

一粟窩記

大化起伏陰陽錯置【此二句冒下分二股】人民艸木澌凘泯泯而農不廢【一股】天下學士逃難解散而書不廢【一股】隘巷平林稷獨成人千載下爲田家師【此叚應農不廢意】始皇斧六國肉老伏生竇氏抱遺經倚巖穴【秦焚書至漢文求書時惟濟南伏生老不能行口授晁錯二十八篇又河內女子得泰誓一篇獻之山堂】漢一再傳猶活【此叚應書不廢意】廼知人生定分不應餓死溝壑死兵革者天與人俱不能殺而憂患風雨窮通寒暑正農者之時也【此總約上二意而末歸之農以農兼書言也】進士方君芳年華月坎【音覽】於時屋隘如囷書富如京磨丹漬墨日田其間暇日語余秦菁曰種一粟而千萬之粟滋吾以命吾書窩庻生意兮方將四如居士幸印可居士曰一粒之粟道何從來生於寅壯於午老於戌其蓄而弱也欲相與俱其熟也欲相與扶堅好頴栗然後刈之盈手舂揄簸蹂然後米而藏之可易易得乎【此應首叚言農】聖而少壯老堅如仲尼十有五至於七十猶非一朝一夕之故夫人焉可須防不學【此應首叚言書】深耕熟耰穰穰在秋寒之落矣然而有稷有黍有稻有秬農視其獲先視其播【此言農】人莫不讀書六經歟五穀也諸子百家歟稊稗也【此言書末專言讀書】世有一輩人漫不省立身行巳大丈夫事日出小技驕穉朋儕文章滄海一粟爾焉能名世【此非讀書者】又有一輩人好利惡衰厭苦逐樂色色墮無名種子中虛名浮利世界一粟耳何足介意皆非讀書者【此亦非讀書者故結曰皆非讀書者】吾家山谷嘗云吾輩但勿令書種斷絕若夫成功則天居士試著轉語看下何種【百丈和尙作一頌頌此三轉語又云請和尙代一轉語】某曰此眞一粟窩記大歲巳卯土正月丙寅火十六甲子金書於種讀所

劉氏厚堂記

劉氏厚堂成有年矣歲壬午吉月之陽朔吾友有實始來謁記韻鄕老人黃淵曰古文厚爲垕字從土宇宙間最厚者莫如土故居中宮而生百昌古尙書說呂氏春秋以土爲心心官天地府萬物故厚前千載巳往後千載未來人所傳者心耳世之論人子孫嘗推本其父祖曰世徳之積也書澤之深也【說厚字以世徳之積書澤之深作骨下以傳人敷演二意此一篇大防】余謂父祖之有子孫不過傳身子孫之肖父祖斯謂傳人傳身者一气而屬同體而壽傳人則心之廣大實似之父祖猶夏屋有傳人則後弗棄基父祖猶喬木有傳人則枝葉類本根忠信孝悌皆爲世徳後之人亦必行忠言信入孝出弟以培其厚否則陵矣仁義禮樂皆爲書澤後之人亦必率仁由義立禮成樂以養其厚否則不肖矣𨿽然傳人難事也伊之後一陟呂之後一伋曾之後惟參與西孟之後惟軻上而世徳之厚莫厚於周公其從來非一朝一夕伯禽君陳於書僖公於詩差彊人意大而書澤之厚莫厚於孔聖廟食防二千年鯉也詩禮伋也中庸次則安國也頴逹也傳疏間代乃始一見俗日下無西周之文獻道日喪無洙泗之淵源傳人抑又難難建慶隆貴時萬石君尙無恙未再傳而孝謹衰【慶爲相時子孫爲小吏至二千石者十三人慶死後稍以罪去孝謹衰矣】太丘聲譽如雷公慙卿卿慙長【實子紀爲大鴻臚紀子羣爲魏司空天下以爲公慙云云】位益髙名益下徳渥於前而薄於後也韋孟至賢一經始振鄒魯少子爲相殊又不及廼翁【韋孟作詩諷諫楚王戊自孟五世至賢賢號鄒魯大儒後爲丞相致仕少子成歷位至丞相守正持重不及賢】河汾家世畤傳中說勃名文章成就堇堇【音謹】耳耳學於昔者未深而今尢淺也人又有言傳人非難天分良難便儇皎厲非進道之資碩大且儼斯載道之具望之太山喬嶽必廊廟人聽之黃鐘無閒必禮樂噐吾多之【應載道之具句言厚】濯濯春柳類美少年飄飄遊雲類淺丈夫吾劣諸【應非進道之資句言不厚】昔退之敍北平王三世鸞鵠之停峙視龍虎之傑魁蘭芽之茁秀視竹梧之翠碧人物已有次第書澤世徳又不與焉余曰此目論非以心論徳勝气𨿽言吶不出口而稱爲長者學變質𨿽容貌不能動人而人不敢輕其書色厲內荏者無徳以將外澤內麄者無學以充資稟政不足恃也【此又以徳與學再進一步說】劉名家福門有實雅子聞孫前徽未沬【音昧防晦也】手澤猶存然徳難嗣也細不矜大之累惟四端可以廣心書難繼也術少差學之偏惟六經可以養心兩漢而下不足學孔周而上不易學【此二叚又特立議論道味自別】余願有實之滋世徳近如韓門之持國範氏之淳夫馬家之公休然後謂之傳人又願有實之衍書澤近如吏部【朱松】之文公【松子元晦】太史【呂本中】之成公【中子祖謙謚成】忠獻【張浚】之宣公【浚子栻】然後謂之傳人誰謂華【山名】髙企其齊而且詔子孫孫子無斁有實名梅翁北山先生嘗目之爲良壻云

委成齋記

天叟記厚堂之明年有實更名希夷且命其息遊之室曰委成齋齋一榻旦盥靧【音悔卽書所謂颒靣】已鑪燻燕坐徐呻占【音覘】畢【呻吟視簡謂之畢吟誦所視簡之文見學記】少倦假寐覺又繙架上之書矣【繙繙帑亂取孔子西藏書周室往見聃聃不許繙十二經以說】性淡泊未免與世濶疏客去亦睡客來亦睡知者不以爲簡時升沈所以捲舒由我是非一切斷絕日夢遊乎無何知者不以爲放叟曰委成二言於書奚自於義何居委和委順宋人子休外篇語也【子休莊子也書有內外篇委和委順乃外篇知北遊中語】郭子曰明委結而自成耳成英曰天地陰陽結聚和順之气成汝身形性命委成之名昉此乎人身藐然與天地通乾坤吾體坎離吾用坎精離气坎泉離火以神運精與气自然凝成內丹後漢伯陽故借爻象納甲之法以寓行持進退之委成之義昉乎此【莊北遊雲身是天地之委形生是天地之委和性命是天地之委順子孫是天地之委蛻魏伯陽作參同契二卷其說似解周易其實論作丹之意】有實曰唐儒孔氏疏儒行記以委訓聚近世賈氏羣經音辯以委訓隨聚一義也隨又一義也宇宙中間成者自成果孰爲之又孰使之天地有時傾防山川有時震墜日星有時隕蝕蒼狗浮雲【浮雲如白衣斯湏變蒼狗】滄海桑田古有此事气運有泰有否世事有險有易人境有逆有順前侯後【蕭何傳邵平者故秦東陵侯秦滅爲布衣貧種長安城東】朝畊暮相【寗戚飯牛扣歌牛角桓公聞之舉以爲相】又有此事詳言之萬事萬理隨其自然約言之彊曰委成吾之委成意而子之乘成【意而子賢士也乘成乘可成之道】冉相氏之隨成也【冉相氏得其環中以隨成其注云古聖王居空以隨物物自成】叟又曰隨其自然爲天理行其自然爲人事天理通徹人事棄置以栩栩然爲夢【栩栩喜貌】蘧蘧然爲覺【蘧有形貌】吾謂汝夢亦夢汝覺亦覺有實曰無視無聽抱神以靜所以正形無勞爾形無揺爾精所以長生【此六句廣成子之言出在宥篇無視三句言忘視聽而自見聞則神不擾而形不邪無勞三句言任其自動故閒靜不夭】廣成子之臥非臥也臥時工夫起時受用吾之委成如廣成子然後可以言天叟又曰子舎伯陽而學子休乎有實曰學伯陽而不成則不運吾身自然之水火而術流於幻妄學子休而不成則不達吾生自然之性命而談入於空亦非也吾全吾眞吾養吾气在我者存其自然在彼者隨其自然不必學伯陽不必學子休但學希夷先生斯可矣雜家小說多謂先生睡或半載數月近亦不止月餘不知眞人無夢至人無睡東方未晞顚倒裳衣不容不欹枕看兒戱耳叟亟揺手愼勿多言且打一覺睡扺別人三覺睡

讀書堂記

堂以讀書名何吾宗春臺居士至樂之所也堂祠文公朱氏讀書二字公墨迹也春之韶夏之薫冬之餘居士課子若孫各治一經非城南燈火之陋【韓文公送符讀書城南有燈火稍可親之句】有彭澤種讀之閒【陶淵明讀山海經詩云旣耕亦巳種時還讀我書】異流俗矣𨿽然讀書二言昉於何昉乎魯論書何書文籍旣生以來豈無書乎惟詩書禮樂易春秋耕桑之文【所謂布帛之文粟菽之味者也】行世杲杲人誰不讀所讀者又何秦焚項炬漢儒補葺樂竟亡傳他非全書傳注固不可無然亦難以盡信書存孔【孔安國傳書五十八篇謂之古文尙書蔡氏曰今文多艱澁古文反平易】禮守鄭【漢末鄭傳小戴之學後以古經校之取其於義長者作注爲鄭氏學】易宗輔嗣【王輔嗣注易上下經著易論五篇】詩主毛鄭【趙人毛萇善詩作古訓傳是爲毛詩漢鄭注毛詩箋謂毛詩鄭箋】春秋惟優左杜【左丘明爲春秋傳三十卷晉杜預爲經傳集解發明甚多古今稱之】抵牾半矣防緯雜之騖髙逺者欲徑造不屑讀安卑近者止記誦苟焉讀穿穴新奇者讀之僻勦說雷同者讀之雜皆非也我思古人尙友千載魯中叟由志於學至不逾矩或十五或十年自覺其進而人不知顏氏子初仰鑽瞻忽中博文約禮終欲罷不能曾之至善自格知正心誠意始思之明誠自學問思辯篤行入孟之聞知自居安資深逢原來言言六經句句六經後乎此文公集周邵程張之大成者也詩傳凡防折衷本義最爲簡要經傳通解捲猶未完書止三篇與皇極辯春秋不敢直下注腳於四書用功良多𨿽暮年猶屢刪攺惟山林之日長故學問之功深斯文之宰【主也】止有斯人居士喜讀文公書者然當循序致精居敬持志因文公師賢聖因賢聖師六經虛心泳廼得自趣之妙切已省察庻不當仁之讓書特陳迹耳𨿽然天下未有無用之體亦未有無體之用講道撫世元非兩事期月之可【孔】今時之易【孟】聖賢正患不用用則臯防稷契伊傅周召擊壤云【邵堯夫詩集】欲爲天下屠龍手肯讀人間非聖書居士其印可餘言余卽記文峯書堂者於居士爲同姓伯仲遂筆而授之俾刻於堂之左

還笏樓記

前民曹省吾葉君書樓藏諸峯間以還笏扁徵余記一再余曰環樓皆山獨名笏何省吾曰笏山起於東南環內而靣斯樓也矗矗又山之傑然者古字假借環還通用音亦相通故名余曰笏君家故物也取義於還猶還氊之義與𨿽然古者以適公所執笏書思對命備遺忘也大夫魚須士竹象【魚須竹象皆笏名】本制有等差【按笏長二尺六寸中博三寸天子以球玉諸侯以象大夫以魚班飾竹士竹木】豈以此爲龍光哉【龍訓寵龍光出小雅蓼蕭篇爲龍爲光玩此記文意只言古制大夫士笏有等差以爲臣下之寵光】下之世嵗時家宴積笏榻上【唐崔琳每嵗家宴以一榻置笏重積其上】臣主問答亦曰笏今甘棠猶謂此家寶也【唐魏徴五世孫謩對文宗曰維故笏在帝曰此笏乃今之甘棠也】爲子若孫而知寶之則知得之難而守之又難策天子廷中進士第然後賜笏通籍陞朝銀緋金紫然後以象易槐得之難如段秀實【朱泚欲僣位段秀實以象笏擊泚流血被靣】如顧少連【裴延齡方橫少連曰秀實笏擊賊臣吾笏擊姦臣】如孔道輔【道輔爲寜州推官眞武像有蛇穿其前郡將帥其屬奠拜之道輔揚笏碎蛇首】然後無負此笏不者倒持手板汗流沾衣【桓溫將移晉室王坦之欲於座害之坦之倒持手板】豈不有辱此笏信夫守之難難或曰還笏有故實乎曰昔有諫立昭儀叩頭還笏丐歸田裏【帝欲立武昭儀褚遂良諌不納置笏殿前曰還陛下笏】芳名姱【音誇好也】節焜燿史冊守之矣若但以昔之得兾今之還此特淺淺者誇詡庸孺耳一時富貴如槿如灰光禹【孔光張禹】軰不爲三公邪省吾名崧甫文昌東石公之嗣東石之學之行之節鄕前修尙能言之正不以奮髙科登禁從爲此笏榮也省吾學聖人學久處約而不移長處樂而不滛亦不在笏之還未還也余語省吾酌酒祝此山曰山亦有知日當料理又酌酒祝此笏曰笏如有知勃然而起是爲還笏樓記年月則大徳丁未孟陬【正月音諏】余名淵字天叟自號四如老人七十七醉作此筆

孝節郭公祠堂記

天下前代名人遺迹不得毀折此至元十三年間令甲也行臺楊監察某過莆廉訪商副使某案部俱諉博士郭廷偉重建廼祖孝子坊祠此大徳元禩【年也】孟冬二公所教屬也人世有新故民彛無今昔孝之原情性闗風俗如此聖上之宅天衷位人極以此君倡臣和气感機應興化厲賢鑠乎盛哉昔孝節公之葬母夫人而廬於墓也亦曰母之於子也常裕子之於母也裕猶不裕子貢心喪其師冢傍築室尙未忍離況母喪未期乎瑞露降慈烏馴明神知之殊類知之公不知也若國子生若邑大夫若守帥悉以氏名送官朝省知之公不知也【公以大學生客於錢塘聞母喪徒跣奔歸一慟輙嘔血聚土爲墳廬其旁甘露降於墓上烏鵲馴集紹興十三年郡上其事表其門閭】表門閭傳國史復其身及子孫天子知之史官知之公不知也是心何來事亡若存誠至慮一惟知有母耳今博士君之敬其五世祖也亦曰自髙以上服簡情疏此陋儒耳目之學人而忘本非薄則誣小戴禮云顯揚先祖所以崇孝況知而不傳居子所恥乎廼白府縣而禁經逾相翔【按周禮修閭氏有禁徑逾者注云行不由正路此經字蓋徑字之誤也】廼謀族尊而計徒庸功程陶埴桷楹【陶作瓦噐埴粘土陶人埏埴以爲噐桷椽也楹柱也】扣囊共【平聲】事廢者興而華表矗如舊者新而堂宇翚如像嚴貌古典刑如昨舟行者弭擢輿行者憑式遊者觀者皆顯者來下馬題詠鄕役於丁酉冬祭落於戊戍春【宮室始成祭之曰落】又募司鑰者而屋之而谷之【谷我妄谷】俾勿壊是心亦非外至气體之流通學問之肫切自然而然也噫嘻孝節公之祠初不待記而顯然徳輶如毛民鮮克舉如先生者後絕嗣前無鄰子孫而不論撰先世之美何以朂後之人博士君之名亦豈待記而重然精神气貌議論風指有光慶冑家庭愉恱洞洞屬屬前乎此迫從王事祗畏簡書朝望夕思與云俱至昉乎此有薦於朝辭牒歸養此豈慕人爵以爲親榮哉昔齊聘曾子輿爲卿而不就曰吾父老【句】食人之祿則憂人之事吾不忍逺親而爲人役子輿所以爲孝博士君之學子輿之學者如之何不書四如翁黃淵於是喜爲公記且羨公之有聞孫也公諱義重字處仁行義年則鄕先達艾軒老筆炯炯此不書博士字景文滄邊其號前甲戍進士兩任淸漳儒學教授堂顏則儒學提舉吳濤書年月日則辛丑孟春初吉

仙遊縣學尊道堂記

莆邑三仙遊爲壯邑舊廟學直縣南百步許學有尊道堂世變風移講肆馬隊【周續之與學生講禮加以讐校所住公廨近於馬隊】過者唶唶至元丙戍邑長官𨿽搆禮殿於講堂猶未皇也大徳壬寅秋文學掾方平釋菜云初【鄭注云釋菜禮輕也惟釋蘋藻而已無牲牢幣帛凡始立學釋奠先聖先師及行事必以幣正義雲天子出徵反釋奠於學以訊馘告注云釋菜奠帛禮先師也】職思其憂亟謁之郡府佐孟某幕掾孔某檄縣起廢慮材計庸揆日攻位是年冬也癸卯春令尹王某來官官事事李贊府某又從防之逮良月輪奐美凡爲間五楹廿有八深尺五十廣倍其三不侈不陋衿佩防防然曰是不可不記學耆宿徵記於天叟黃仲元叟謹記曰夫子之道日月萬古著在人心不以有堂而後尊士而自尊其道是卽尊夫子也與夫子並世者尊吾道獨子貢一人耳去夫子未逺者尊吾道獨孟氏一人耳爲子貢且難難況孟氏乎升斯堂者如子貢與孟氏而後夫子之道尊不者武叔子禽之徒此堂得以移之夷之相辛之學此堂得以攻之𨿽然此爲學子言也若夫宰百里者皆以吾夫子學道之語而俾習歌此堂孰得而議之長庠序者皆如吾夫子學不厭而誨不倦此堂可得而譽之必如是而後夫子之道尊子曰尊五美斯可以從政矣宰百里者而記斯言又曰謙尊而光卑而不可逾長庠序者而記斯言又曰君子尊徳性而道問學爲學者而記斯言庻無負昔人命堂之意堂顏今孰書之僉事張公某也又孰立之郡侯史公某也令佐後期防先教化文學賢【稱前文學掾方平也】前於永陽修泮水愜輿誦今斆玆邑獲上信友又起學宮【學宮學之宮舎也文翁修起學宮於成都】俱可記年月日甲辰淸明旦

莆田縣廟學聖像記

莆邑舊未有學儒郡博士弟子員逮學宮成天地輿薪矣學左爲廟廟者貌也先聖先師之所宴娭【先聖夫子先師顏曾思孟娭音依漢安世樂神來宴娭顏師古曰戲】官吏師生朔望奠謁春秋薦幣惟謹至元癸巳教諭髙元子感夢之明月始繪泗水侯右方三十五人於廡之右單父侯左方之十五人於廡之左巳事舎菜頌禮威如按孔像惟家廟小影爲眞聖冑亦曰先君生無須眉天下王侯不以此損敬生並世者又曰修上趍下末僂後耳【老萊子弟子出薪遇仲尼反以告曰有人於彼修上云云視若營四海不知誰氏子趍音促下短也上謂頭前末謂背膂耳卻近後】漢成都學始有石刻席地跪坐唐開元像先聖堂西東向先師則東北南向有神位而無像設下之世雍泮都邑偶塑轉異美髯長髭未審奚據從祀𨿽應禮圖歲深人古太史公亦謂鈞之未覩容貌不知有子果似聖人子羽果狀甚惡子羔果長不盈五尺不也然道貎天形非有縱目卭鼻四手八足之怪但生知者爲聖學知者爲賢耳形狀末也心之誠與洋乎如在心不誠與視而不見諸賢來於宋齊衞陳蔡秦楚之邦與魯君子學道洙泗之上立問坐答更唱疊和論語二十篇儒羮墻也遊斯廟者求諸心踐諸身有孝弟爲仁崇徳辯惑者不有三復白圭克伐怨欲不行者不有君子若人吾斯未能信者不有行不由徑捨瑟詠歸者不皆入或教不先承不謹侗好佚邇宵人【非明正之徒爲宵夜之行列子】顚防富貴相鹽以利者勿入非裘防之於旅語【禮記孔子射於瞿相之圃使公罔之裘序防揚觶而語裘曰防壯孝弟耆耋好禮不從流俗修身以俟死者不在此位也防曰好學不倦好禮不變旄期稱道不亂者不在此位也】亦魯薛之令弟子辭也【儀禮古者賔主投壺以弟子年稚者或相防狎故令魯薛戒令之曰毋幠毋敖無偝立毋逾言】元子莆之良奧者當事自當爾何敢以闕牢稟辭講堂齋廬門序瓴磩【音戚石也】俱欲華好尙籍力於令長貳朂哉無斁月日不書

四如集卷一

欽定四庫全書

四如集卷二

宋黃仲元撰自得齋記

自得二言何始乎始於放勲命契之辭也然猶有待於使然而後然也宇宙中間鳶飛魚躍虫兮能天物之所自得者也昭文於琴【莊子曰有成與虧故昭氏之鼔琴也無成與虧故昭氏之不鼔琴也】柴桑於酒【柴桑淵明所居采菊東籬見白衣送酒而喜】謫仙於詩【李白號謫仙李陽冰曰太白多天仙之詞馳騁屈宋鞭撻揚馬千載獨步惟公一人而巳】人之自得者也扁斵輪梓削鐻【鐻樂器形似夾鐘削木爲之】痀瘻累丸又精於伎者之自得也況有道者乎子思子無入而不自得此以人事言也子車子深造欲其自得此以天理言也天下無事外之理亦無理外之事素位而行觸事而與理俱左右逢原理熟而隨事見由上下察而極於無聲無臭之至由根於心而形四體不言而諭之妙之二子者所得有自來矣進而求之子淵子其未得也仰瞻鑽忽旣得則欲罷不能如有所立卓爾上而求之吾夫子生知而猶志學其未得也發憤忘食旣得則樂以忘憂不知老之將至豈但簞瓢陋巷疏食飲水而寓自得哉前二子者之言自得趣固不淺一聖一賢之不言自得味尢深長自之爲言由巳而不屬乎人得之爲言誠中而無待乎外希聖與賢正未易易下之世元凱晉士耳其序左氏傳謂將令學者優而柔之使自求之饜之飫之使自趣之若江河之浸膏澤之潤渙然冰釋怡然理順然後爲得此豈惟讀左氏法凡讀六經四書皆然元凱惡足語此河東李侯以文獻之餘襲風聲之舊窮理之學常惺惺經世之志活潑潑蓋難與俗人言故命其書齋曰自得夫旣自得之名之贅記之又贅然不記則無以見左右逢原之天素位而行之地又無以見所樂者何於是濡筆記之餘卽記虛已遊世之堂者名氏與年月日不書

虛巳遊世之堂記

員嶠【號】李侯名所居堂曰虛己遊世余髦矣不及登侯之門兒梓至自鐔津傳侯教曰歸語而翁爲記數語余答梓曰斯堂斯名合內外之道廓乎大哉虛已者無爲也遊世者無不爲也己之所以虛者心心之所以虛者道猶之水以虛而明須眉可燭猶之鏡以虛而鑑肝膽亦見不知己之有我但見宰之者天巳之外皆人也巳生於人世不能不與世接旣與世接不能皆靜而無動皆休而無作皆處而無出於是乎時與之遊焉然是遊也非奔車之上非塵垢之外彼爲嬰兒此亦與之爲嬰兒彼無町畦此亦與之無町畦【爲嬰兒諭無意無町畦諭無威儀皆謂其不小立圭角也】而是非不亂於心利害不變於巳未嘗爲種種者役役者【好知之亂天下舎夫種種之民悅夫役役之佞】𨿽人之合卽天之合也孔孟之道不行學鄭列宋莊書者皆曰吾虛湛寥泊可以遊方之外不知之二子所謂虛者有仁義無嗜欲不將不迎以道集虛防宇定而發天光【徳宇防然而定則其所發者天光耳非人耀】又不知二子所謂遊者觀其所變非觀所見或出入六合九州或縱觀江海山林順人而不失已莫非與天者遊學是書者何嘗夢到莊列妙處侯無書不讀眇乎二書亦造其微謂莊卽列也飬生主卽虛己之道【飬生主人問世皆莊內篇】人間世卽遊世之方【惟至人乃能遊世而不避順人而不失己注本無我我何失焉】惟虛己故能遊世𨿽遊世而實虛己故摭莊書四言以扁斯堂反而求之易大傳寂然不動感而遂通天下之故之二子且庋髙閣梓其爲余謝侯之屬可則書於堂顏之左不者𨿽帳下兒勿與之讀【劉荊州作書與孫策示禰正平平曰將使策帳下兒讀之邪使張子布讀之邪】侯倜名士字河東人前集賢侍讀學士今中大夫南劍路總管員嶠眞逸其自號也嵗至大戊申月孟冬癸亥日庚子望莆四如老人黃淵彥安七十八筆

篔【音員竹名】谷記

莆之支邑曰遊洋其西有山兩谷對峙俗號谷目境與人勝而陳氏族於斯西軒先生與老艾同一輩人邑庠祠之裔孫仲和名以節字屋後有竹一畝取文與可名竹之名自號篔谷兩爲儒祭酒今玆再調鄞江學正此豈足爲以節榮哉將之戍告別於叟叟贈言曰竹之類三十九而名亦夥篔簹其一也房千里竹室以气爲主白樂天飬竹以賢爲異然皆不如衛詩之興君子去之二千餘載想其人而不可見而竹亦無知音者晉賢之遊溺於酒流於虛於竹秪辱獨二仲【羊仲裘仲】差彊人意又不可得而友矣唐賢詠竹最多惟錦裏翁淨香一聨最爲絕唱【杜少陵詠嚴鄭公宅竹詩雨洗姢姢淨風吹細細香】竹之淨易吟也竹之香誰嗅哉大抵人生斯世同流合污皆非豪傑之士惟特立獨行而防乎流俗然後可以對此君也【王子猷曰何可一日無此君】孰不種竹而比之以千戶侯陋矣【史貨殖傳渭川千畝竹其人與千戶侯等】孰不愛竹而比之以十萬丈夫鄙矣【杜牧喚竹爲軍中十萬丈夫】坡仙云無竹令人俗士俗不可醫篔谷非俗士也知谷者愛谷者第以詞翰器之則俗矣竹惟淨故不俗以素衣而染緇塵乎【陸士衡詩句】竹惟香故不俗不流芳而遺臭乎其知竹者愛竹者當以此而觀篔谷谷家有畱陰堂西軒賦之稚子解褐斑斑有文【句絕】王謝子弟生長見聞霜雪貿貿不攺其度美哉斯堂伯夷之築叟敢以此贈君知谷者愛谷者如羊裘則持以出客【蔣元卿舎下竹中開三逕有羊仲裘仲者與之同遊蔣詡字元卿】不【音否】則不顧主人而去時屠維【己也】作噩【酉也】嵗餘月芒種日韻鄕七十九翁黃彥安記

昭武危西仲寄傲軒記

靜寄東軒春醪獨撫此避俗翁停雲四言也嘯傲東軒下聊復得此生此避俗翁飲酒五言也【避俗翁謂陶靖節停雲四言飲酒五言皆陶詩東坡嘗和之】東軒翁疇昔琴書之所故時時寄傲於其間翁之寄以天翁之傲亦天倚南窻以寄傲審容膝之易安此又翁歸去來兮第一章

也不知翁者賞識其文知翁者以退爲髙無有觧【音害】翁韻者翁辭三章俱寄傲者也停雲四言乎哉飲酒五言乎哉此翁胸中度世於道悟入悟入神閒意逺邈出宇宙未可與俗人言坡老和翁四言五言風味大略相似及和翁辭自許爲翁後身畢竟道著翁意落在何處【此十字爲一句】後來坡以寄傲爲軒翁千載人坡亦百世士也坡去翁幾何年叟去坡又幾何年揭天地以趨新負山嶽而舎故宧於東嘉之嵗叟以歸去來爲幸活於環泉之嵗叟以得此生爲幸門無雨之車時誦停雲之句新吾大殊故吾【六字一句以新故爲字眼】寄傲之樂其有乎爾後十年丁亥客至自樵曰族危氏不逺徵徴於天叟黃淵叟問所以記何曰記寄傲軒軒以寄傲名何曰先世聞家也今猶鐵鑪步拏川福地也今爲小桃源矣禽戀林魚思故淵人兮能無情乎背山面溪架樓廠軒略容臥起煙雲獻狀風月入懷差足觴詠樵漁寄此生不是傲當時叟曰子不誦避俗翁語乎寄非如子休所謂軒冕物之倘來寄也【子休繕性萹曰軒冕在身非性所有物之倘來寄也】傲非如退之所謂旣傲翰林又傲相國也亦非視世直逆旅與夫林泉人物艸木虫魚托興以爲寄亦非離人立於獨與夫談諧雜俗醒醉相笑以爲傲倘觧翁韻惟我與爾或忱唐虞上或問魯中叟或結耦沮溺或多謝綺角子之寄此翁之寄或稱葛天民或乘藍輿入州或與田父飲或掉頭逺公社子之傲此翁之傲或仕則求吏不爲嫌或隱則觧綬不爲矯或無則扣門而謁食或有則雞黍以迎客子之寄傲此翁之寄傲𨿽然子車馬有行色韻處恐落翁後有兄可友有親可娛有田可粟有溪可漁有軒可吟有案可書在世無須言息其廬庻幾樂此翁之樂歟不爾畏途馳狂歸路夢迷子身客寄乎東西何時傲笑乎山溪廼記翁語以壯客歸客名公鎭字西仲鄕貢郎南仲之季在軒黃君之後也【敍事精宻淸妙】

命隱室記

命隱室何處士林君讀書所也隱之名多矣其上聖隱其次賢隱談隱斯爲下【揚子云曰聖言聖行不逢其時聖人隱也賢言賢行不逢其時賢人隱也談言談行不逢其時談者隱也】不耀天隱未及於聖【文中子曰仲長子光天隱者也無往而不通矣子光字不耀王通時人】季齋名隱殆庻乎賢【或問樊英名隱子曰古之避言人也英字季齋明經書推步順帝徵不出隱壺山不求名】曼倩【東方朔】人隱談者之流【問東方朔子曰人隱者也詭迹混俗不求自別眾人】非天非人非名而以命隱蓋不怨天不尢人而不求名之人也之人也伯休那【韓康字伯休漢桓時人采藥名山賣於長安市口不二價】君平那【漢嚴君平隱於成都以卜爲業日得百錢足自飬則閉肆下簾講老子】伯休隱於醫君平隱於卜隱於醫者活人隱於卜者知天然而二子者不可得兼【援引隱事類鑿出非宿學不能】昔有河汾隱者以銅川夫人好藥始著方以芮城府君好陰陽始著歷【銅川夫人通之母芮城府君通之兄也爲芮城令】儒固無不通也之人也殆若人與【前說隱後說命以芮城引起自是用意不泛】𨿽然學醫者人費談何容易視色而名不出家視毫毛而名不出門【扁鵲答魏文侯曰長兄視色而名不出家仲兄視毫毛而名不出門】今有斯人乎否太史公傳秦民淳於氏不與日者防傳接或者疑之過矣三命是律五星是歷律曆猶可談也人爲萬物靈𨿽天之髙星辰之逺千嵗之日至人能測之律造於伶倫歷造於容成甲子始於大撓星象專於師曠迨軌革之書出【管輅字公明漢魏時人善占術軌革之書乃其所著也】前千萬年之已往後千萬年之方來興廢盛衰治亂禍福皆於此乎占凡人初生年月日辰生勝衰旺窮通壽夭亦於此乎推【太史公至軌革數叚専爲命字立論此與林處士室占地步作文不可無此意】謂有耶未必有謂無耶非果無聖人不言命賢者安乎命人不能皆聖賢也然後決於命惟決於命召之在前命之在後斯自取爾善言命者莫如易澤水困君子以致命遂志水在澤下坳堂爾所以困君子居之【坳不平凹也莊云覆杯水於坳堂之上芥爲之舟】以莫之致者聽之命以所得爲者遂其志不恐懼於險難不隕獲於窮厄從吾所好而巳故困而不失其所亨此吾處士名其室曰命隱之意【引易以下才結本文命隱之意】記者誰韻鄕老人黃天叟淵也年月日不記

灌畦記

州東行不百步有進士家曰歐陽氏治其書室榜曰灌畦蓋當家事也來速予記凡四月餘眂【卽視字】畦之齋縱橫一席地經史筆研外無敗意物【說畦之齋】畦之所廣四尋有半深半【說畦之地】畦之蔬早韭晚菘可葅可湘【說蔬或問菜味周顒曰春初早韭秋末晚菘淹菜爲葅湘烹也】畦之花春蘭秋菊可佩可觴【說花】夫婦持甕出汲老奚【僕名】剖竹走泉稚子掬水弄月【說灌畦】可入圗畵客時外來酒三行嗅花而去斯人也而有斯樂也【結上數叚】然吾聞勺水濡沫不如甘澤之流澍【音注】機舂潺湲不如天瓢之滴瀝人力所至不及則渴過則溓【音粘泥黏也】不如空中揮灑無有疏宻天有時以生有時以殺【天有時以生陽一噓而萬物生有時以殺陰一吸而萬物殺】日出杲杲時田污萊民菜色一艸一木亦爲燋捲枯槁【天有時至枯槁句作一叚不屬下文】賜也桔橰【子貢告漢陰丈人曰鑿木爲杭前重後輕挈水若抽名爲桔橰】俯仰隨人幾何膏潤【桔橰下二句說桔橰之勞當作一叚】甫也連筒【杜詩云連筒灌小園甫少貧客吳越齊趙客秦州負薪采橡自給】南北羈遊不皇寓息【連筒下二句說連筒之勞作一叚】樂乎不也春膏脈脈堯之壤周之野惟夭惟條實苞實茂東阡西陌件件生意奚獨此畦之人之蔬之花【十字爲一句】主人逌【音猶】然曰斯時也富者園池不復守貧者置圕【儲糞之所】無所吾灌吾畦猶有蔥肆可業【一叚梁呂僧珍出身甚微以販蔥爲業逮貴封侯兄子求官僧珍曰汝等自有常分但當速歸蔥肆不聴其求】有饑未及菱者有致書吾求薤者吾灌吾畦猶有菜根可咬【二叚】夏屋渠渠壊垣納車污敗縻毀吾灌吾畦有馬逸踐吾葵否【三叚魯漆室邑之女曰昔有客馬逸踐吾葵吾終嵗不飽葵】井邑聚落旦暮吏來叫囂墮突吾灌吾畦有催租人敗吾菊否【四叚】天公憒憒殊不可曉吾致吾力無妨吾畦【此四句結上四叚】余對以易坎陽一陰二爲雲爲雨【此二句說坎卦不接下句】雷與云薄於卦爲屯天造艸昧此一時也【此四句說屯之時】雨與雷交於卦爲觧甲者皆坼此一時也【此四句說觧之時】屯必觧天之道子之畦吾將賀姑少俟灌此畦者臣夫名梓記此畦者四如居士

愚丘記

愚號也丘姓也姓同而號獨也愚之號類君子而非君子問何以故醉與狂與假混沌與學嬰兒與丘曰不然巧不如拙語不如黙明不如晦詐不如直人軒軒卭【我也】落落人役役卭舒舒人蹻蹻卭種種人晏晏卭劬劬【種種謹慤貌淳厚也役役思防貌有爲人也】寧爲舌不爲齒【舌柔齒剛老子曰齒敝舌存】寧爲萭不爲規【萭方規圎考工記曰可規可萭萭卽矩字】寧爲鹿不爲馬【鹿是馬非秦書記趙髙指鹿爲馬】寧爲不爲犧【犧論俱見莊子】吾爲號吾曰愚也宜萬夫九鼎深巷四科司空城旦【桎梏而坐諸嘉石役諸司空坐日滿役使司空贖過律云髠鉗輸邊晝夜防防虜夜築長城】時吾誦仲尼居劍士語難【勇士憤气積於胸中言不流利也】時吾作裘氏吟【莊子曰鄭人緩也呻吟裘氏之地祗三年而緩爲儒】杖折委笄時吾衣魯縫掖靑衿顦顇時吾爲漢博士生匪鳶匪鮪於天於淵未離人世有此倒顚吾而號吾曰愚也宜蹉跎陶唐鞭撻日月推數步歷吾不如西州智士【前漢方士洛下閎多智善推算歷數班固贊曰歷數則唐都洛下閎】妙術通吾不如竺國澄公【佛圗澄天竺人妙通術善誦神咒能役使鬼神腹旁有一孔夜光照室石勒聞其名召試其術澄取鉢盛水燒香咒之須防鉢中生靑蓮花】揲蓍布卦吾不如河東闗生【闗朗字子明河東觧人也謂王彥曰請命蓍卦以百年爲期於是揲蓍布卦遇夬之革嘆曰今大運不過二再傳攺命至甲申二十四嵗戊申大亂禍始宮掖】經世觀物吾不如伊川丈人一燈萬卷盲人觀棋縱浪大化喜懼不知吾而號吾曰愚也宜嗟嗞乎生之後不如生之初廼暇豫之吾吾不蘧蒢而戚施【蘧蒢編竹爲囷不能俯諭龜胸者戚施布囊不能仰諭駞背者陳氏曰好奉承之態似之】甘擁腫之與居【擁腫無知貌朴也】太行王屋奔車覆車自鞭古心庻歸夷塗惟愚故道可載與俱然而通國靳儒不孰何予此吾所以專承曰愚叟試諧語昔有愚夫十襲石以爲寶冕服以出客客見之而盧胡【掩口而笑也】主人猶忘爲石【十襲以帛十重封之荀子曰宋之愚人得燕石於梧防之側藏之以爲大寶周客聞而觀焉主人齋七日端冕服以發寶匱客見之俛而揜口笑曰此燕石也與瓦甓等主人大怒藏之愈固】子之愚毋若宋人然𨿽然叟懼其不果愚也矰弋上罻羅下【矰弋機而在上兮罻羅張而在下兮見楚辭昔誦篇】法重心駭室交徧謫【詩室人交徧謫我謫責也】或未免於投虎自衛也木石居鹿豕遊離人立獨羣吠所怪或亦難乎休陰息影也昔芳艸今蕭艾【芳艸比君子賤艸比小人楚辭】賢者齊【平也言與民齊】民變俱俗流或不得以修吾初服也前講肆後馬隊【周續之與學生祖企謝景夷二人在城北講禮加以讐校所住公廨近於馬隊】咈耳搔心怵廹西東或何暇而歸尋舊書也子之於愚且喜且笑竊不自料吾言而中悔前轍之不遂偭常度而遽攺【楚辭曰偭規矩而攺錯偭背也】愚不辱子子能辱愚柰何乎丘𨿽然佹詩不云乎弟子勉學天不忘聖人共手【荀卿所作卿旣爲蘭陵令客有說春申君曰荀子賢而君借以百里之勢臣爲君危之荀子去之趙旣又使人請之荀子不還而遺之賦】時幾將【皆佹詩云】子毋以愚爲疑叟尙能爲子歌之丘名某字臣甫莆良士叟無名族故與嵗月日不記

愚丘之號不過如昔人稱短李迂辛耳【李紳短形能詩辛太性迂嗜酒】記者類於丘姓辭費且用回寗柳子爲故實然回之愚著一如字似然似不然寗之愚著一則字時然而後然柳之愚其然豈其然叟此作上不及回中不及寗下不及柳不欲屋上架屋也客有問丘請代叟對如前云云

二友亭記

亭名二友何主人志也賔曰孟獻子之友樂正裘牧仲與李元禮之友荀淑陳寔與主人曰非也賓敢問主人曰木植物也木之有心者莫如松可冬可夏【李膺與陳荀爲交友同許州襄城人仲尼曰受命於地惟松栢獨也在冬夏靑靑】木之有節者莫如竹宜風宜雪二陶愛松而不愛竹【二陶元亮有三徑之松景愛松聲庭院皆植松】二仲喜竹而不喜松【二仲羊仲裘仲】俱有其一而遺其一杜陵野老東西南北所至誅茅覓松分竹淨香一聨人道不到千年老意相期華皓成都若非故居來往往來入門而四松在步堞而萬竹疏奇可知已吾守莆客莆第之左小亭疏明僅墨尺許牎之北松槮槮【音纎木長貌】而有柱明堂之規【符載論松根植黃泉枝摩靑天可以柱明堂棟大廈】左右鄕竹畟畟【音尺進也】而可等封君之榮【封君榮卽千戶侯】吾朝夕斯坐臥斯二美合並如宿素交吾是以名吾亭賓曰淇澳綠竹衛人以興武公時公九十有五徳盛善至民不能忘䢐徠之松魯邦以美僖侯祝侯黃髮兒齒何以使人稱願如此𨿽然俱一也而非二也我主人心立獨故畸於人侔於天節髙世故貴不滛賤不移可冠劍而廷議可兵甲而環侍或處或逸或公或相無適而不與二友俱魯衛風斯下矣昔左史李公牧廬陵日手植松竹堂扁二友命郡人胡澹庵記之我主人政成化舒不減左史賔退士豈庵前一輩主人有命賔安敢辭遂筆答問爲斯亭記主人族信氏名世昌號中隱東平人莆州尊也賔謂誰四如老叟黃淵也主人韻二友韻老叟亦韻此豈可與俗子道年月日至元甲午孟夏戊子也【至元元世祖年號】

意足亭記

天叟每誦司馬公花庵獨坐詩荒園才一畆意足巳爲多語兒孫曰意足二言可命吾亭第不窺園三十載非舊種讀時也異日叟訪友人徳輔林兄開樽延坐亭上亭之前架蒲萄小盆池三植以菡蓞級石爲防防之上與左右山皆奇石也有海棠南天竹有茶柳月季花亭之後架荼防東西則木香刺紅而那悉茗四繚其旁蘭松雜花百餘本竹與拒霜又在亭之南它果木不登數𨿽不丘壑如隱薜蘿吾徳輔可以適意矣徳輔曰斯亭名何亭爲吾擇令名名之叟遂命曰意足徳輔曰曷謂之足叟曰士或以功名爲足而未免浪泊之嘆悔或以衣食爲足而不知郭墦之羞訕或以林泉爲足而又貽北山之嘲謝【孔穉圭作北山移文以譏誚周顒假隱】之三者皆未知所謂足也徳輔非汲汲於靑紫印綬者非區區於肥甘輕暖者又非枯槁於飡霞煮石者坐斯亭也四時靜佳眾芳暄妍山石之【音酧】崒【音突】艸木之蔥倩迎風揖月課兒觴客灑然無累於外而充然有得於中此不爲足又奚足徳輔又曰余深顧長慮而冀永年子孫孫子勿替引之斯亭若不得天叟記於顏間豈得方之東池之勝叟逌【音猶】然對柴桑翁【柴桑靖節所居村名】不云乎此中有眞意欲辯巳忘言於是欣欣落筆徳輔名某唐忠義蘊之裔孫望族也亭在少府聽【平聲】事之左世美堂之右廣深各六丈有奇繇大徳初迄甲辰冬始完天叟則四如老人黃仲元是日曷日日南至【孝經說冬至有三義一曰陰極之至二陽气始至三日行南至】

萬竹胡希道見思堂記

嵗甲申夏六月莆黃淵天叟異姓兄可山陳文翁客溫陵胡君希道所以書抵叟吾主人文雅醖借美無可防吾裏如心陳公奇貴之今爲相國尊客所居有玉槊萬【玉槊竹也東坡云千株玉槊攙云立】堂顏見思字羨尺【言匾字大也】日坐其下使意也消願屬叟記其秋【句】叟愛友平山姚勉至自泉申主人之辭曰天地間何物最韻曰抱節君晉士雅愛此君自子猷諸賢始【晉王徽之字子猷寄居空宅中便令種竹嘯詠曰何可一日無此君】然其獘也不恭後三百年唐詞人俱喜吟詠少陵淨香一聨郤退餘子然未免求於聲色臭味間香山老坐東亭【香山老白居易也香山有九老防】以人觀物不以物觀物是時年壯气鋭猶以遭不遭爲幸不幸洎居洛第靜對寒碧吟醉醉吟浮雲富貴矣退省此老平生初以直道爭安危中不附離權勢終完節自髙異日想象四等人物今皆歷歷踐言元【微之】劉【夢得】視之顙泚【防之始峭直欲立名中見斥喪所守附宧貴得相晚節彌喪加亷節不餙夢得初附王叔文多中傷士類憲宗嗣位坐貶朗州久召還作詩譏忿當路出播州後又召還作詩詆權近聞者益薄之褊心怨望晚年益偃蹇寡合】𨿽然此猶唐士【句】奮百世上風百世下者誰【句】衛武公之詩三【句】賓筵【一詩】譬如新篁【句】得時張王勢欲騰騫懿戒【二詩】又如修林【句】禁持風雨猶欠料簡淇奧【三詩】則如逺根宿幹聲揚質亮老嵗月飽風霜【此三叚敷演武公三詩言竹之美如此】然後以美君子瞻向慕之切猗猗【句】盛美之極詩人工於興物如此君子成徳之名不可諼不能忘之至詩人深於愛賢如此【此叚說詩人以竹稱美衛武公約上三詩之意】後來者子曽子猶好他人不好餘十四五時有晉士【王子猷】之雅而無晉士之獘年彊仕慕香山【白居易】之節而得香山之趣今耆老誦武公之詩則師武公之徳叟吾同甲又同好敢溫前請叟讀已逌然曰此人有此韻煩吾兩山【可山平山】問信希道叟號韻鄕有圃種讀嵗寒老伴數竿自足彼美丈夫盈庭鸞鵠誰歟戶外羊裘【觧見上】鄰卜人各天方姢姢在目彼心我心我竹彼竹晉風流迂唐文章俗大學典刑老成淇奧鶴鳴子和君倡余讀努力華皓元身圭玉幽人之貞大過之獨黨印斯言持扣九曲兩山曰是卽見思堂記當爲叟報希道龕於壁【此文始王子猷中白樂天終衛武公立三柱以形容愛竹之意復以自巳愛竹轉應三事末又諷詠以足其意】

劉氏復本堂記

劉氏之堂以復本名何用簡【名】復乃祖知本【闕】之舊也人生乎祖一念之復祖其相【去聲】而子孫孫子書澤演迆方將未艾堂之東西有亭各二浩浩【亭名】者飬本然之气怡怡【亭名】者全一本之貞小小【亭名】者心誠以事本初之元悠悠【亭名】者力久以充本體之實由身及家事天如親是本也根於方寸溥之萬有鉅無不包細無或遺邇而無間逺而不測其中庸所謂大本者乎𨿽然談何易易惟學問可以配浩浩惟孝友可以樂怡怡惟嚴恭可以翼小小惟純一可以致悠悠談何易易𨿽然在易之復初九一爻爲徳之本造化以是復元气之初人心由是復眞性之初進而上之二臨三防皆初爻所生也天運復則人事復則君子之朋亦復而亨矣君子之亨則劉氏聲名赫奕又象乃祖可以爲斯堂之光余記舊年後村【舊爲劉丞相第】姚衖【舊爲陳僕射第】相頡頏時二老壽俱八袠之上城市陵谷之後禁從家聲空有鐵鑪步之名【鐵鑪步見韓文蓋傷地攺而名存也】實重烏衣巷之嘆【此嘆後村之零落也烏衣巷王謝盛時故宅】惟姚衖堂宇浩浩兒孫怡怡局【音局】天蹐【音脊】地【詩曰謂天蓋髙不敢不局謂地蓋厚不敢不蹐】畏心小小課子讀書尊禮賢士未嘗付吾道於悠悠以家觀家復劉氏者其在用簡乎落筆至此感慨又當何如至大庚戌小雪後記【至大元武宗皇帝號】

尹氏萃貞堂後記

尹氏鄭圃【地名】官族也良臣彥士也萃貞堂尹氏先塋孝享之地也名斯堂記斯堂者誰西疇野人施某【名堂】安慶郡博士謝某【記堂】也此復記何情無窮文亦無窮也然則堂所以命萃貞者於義何曰萃之義一貞之義四萃者聚也人之身父祖之身也陰精陽神二气之聚斯爲人若父若祖魂升魄降气之變則散矣散者曷使之聚於是祠之【至此釋萃字之義】有其心信於禮無一毫而不中斯之謂正祭不欲數【去聲】又不欲疏春露而怵惕秋霜而淒愴或朔望或薦新以時思之斯之謂常天地有升降而貞者常觀日月有盈虧而貞者常明人世有新故而貞者常一夫如是然後可以言固【此三叚觧釋貞字四義】不者視時污隆爲已敬簡僾愾之心何自而生【僾悒也愾太息】豈先民報本反始之義哉亦豈尹氏翁季所望於來昆云仍哉【來者孫之子昆者來孫之子仍者昆孫之子云者仍孫之子】或曰萃之繇【卽爻字】爲有天下者設尹氏名斯堂何曰易不可爲典要聖人有聖人用賢人有賢人用學者有學者用公卿大夫士農工賈隨所用而用之斯堂獨不可以萃貞名乎遂濡毫而記其義於後若夫尹氏之家乘堂之年月此不書是記也莆四如老人黃淵彥安七十九筆

東野書房記

叟曩客樵川富沙滙江芝山瑞安時傾囊置書歸裏朱墨校讎惟謹丙子戊寅間兵蹂其半盜藏其半然後嘆藏書之難廿餘年來新進小生以科舉不行而輟讀與刀筆相從事者不暇讀吟風月以爲工者又他讀間知課兒燈火尋行數墨而不知其所以讀叟𨿽未離淸淨業然聰明不及中年開卷如生掩卷旋忘廼又嘆讀書之難或喜防訂訛缺穿穴叢騁韶妍釣聲譽而斵木不勝任制錦不中度不爲行河之禹貢則爲理財之周官惟讀錯故用錯叟髮種種不諧於時益重嘆用書之難噫嘻藏而不善讀猶不藏也讀而不善用猶不讀也三山讞掾汪君學仕俱優有房庋【音鬼閣也】書萬卷朝夕彷徉其間慨然忻慼今古介博士凃【音塗姓】君囑叟記數語叟喜君之善藏又善讀且善用也故以其所感嘆樂爲君道之前代元夫鉅人宅三事者【書任人凖夫牧作三事三事三公也】惟受用論語一句兩句用書正不在多此語又惟東野領防幸勿使他客見曰我軰學問止論語汪君名某新安人叟謂誰莆四如老人黃淵字天叟記已授凃君復之俾畱東野壁間以爲吾兒異日邂逅一笑話柄

魚我亭記

孟子曰萬物皆備於我則物物皆我性分之所有也以物觀物則物自物以道觀物則物卽我魚𨿽天地間物然小哉而大易之信可及【中孚彖曰信及豚魚】中庸之至可察在淵或渚則知理之無定在潛伏孔昭則又獨之所當謹孰謂我自我而魚自魚莊惠二子亦豪快士惠曰子安知魚之樂莊曰安知我不知魚之樂【莊子與惠子遊於濠梁之上見鯈魚出遊二人問答】惠固辯矣莊未爲眞知魚其設爲吾夫子之言曰魚相造乎水人相造乎道然不過謂魚與人各自足而相忘耳聖賢之學不然東野汪君穿池飬魚蓋悟詩易中庸之理而非惠莊灑落虛之誇但此我與我道而我難與俗言叟與野俱不相知以道觀我則野同乎我而非異乎我獨魚我之謂我而非我之謂我乎彼魚也獨庾氏之魚而非辛氏之魚乎【庾氏穴池飬魚以木爲憑欄登之者其聲堂堂每憑欄投餌魚必踴躍而出辛氏云云不投餌但聞防防之聲魚亦出是庾氏之魚可名堂堂辛氏之魚可名防防出宋齊丘化書】遂筆以授魚我野寄聲曰賢者亦樂此乎叟又復曰倘與我共我將與魚我從而聽叟卽記東野書房者年月不書

南劍路新社稷壇記

河東李侯以前集賢侍讀學士中大夫守南劍路總管府政成之明年喜溪山之如昨慨社稷之弗稱與侯之簉【初救切倅也左傳僖子使助防氏之簉】程侯謀撤而新之程【姓】亦願庀其事計徒於己酉某月訖役於某月某日壇在郡西山之麓靣勢址壝丈尺崇殺【去聲】齋廬門垣一如禮法左右掖則公風雨雷而壇之尊祀典重農事也侯寓書徴莆黃淵記淵敬記曰社稷之示【平聲】各一而所配之神亦各一社與稷若二而實一也百昌皆生於土而土爰稼穡於糓爲重糓非土不長土無糓則耗故稷與社等祭社必祭稷風雷天之號令雨其水澤也土非雷風奚其動奚其散糓非雨奚其潤奚其化嵗之上下系焉【敍社稷與風雷雨相需通祀之意】於是郡國得以通祭祭於北墉答陰義也祭日惟戊用剛辰也獨陽不生獨陰不成土糓得沖和之气然後由貞而元亨利也竊甞怪下之世春秋祭外陰陽之或沴雨暘之不時髙士泥閉縱之術齊民信巫覡之禱於社稷漫不省至謂箕畢之不神百里之不足震驚【箕風星畢雨星百里震驚雷也應上三神之義】吁陋矣農所依者二侯二侯所依者神土糓之神與天同功而能召風雷下雨澤者也不此神之告若何彌水旱順丰年哉我二侯之仁於民敬於神神亦體二侯之意不疚爾農且庥於民田更野叟樂嵗終身飽𨿽神之賜亦二侯之賜也而今而後語僚屬府史曰予二侯者非干譽以徼福也爲爾後之人後之人繇上逮下以和召和庻證【音徵】咸若萬分一潦若旱有謁從欲非瀆非僣勿怠勿壊李侯名倜自號貟嶠眞逸程侯名文沆號西樓南劍總管府判官淵號四如老叟年月日至大二年立冬乙巳

將樂縣桃源橋記

將樂南劍路支邑也邑十里南曰桃源溪古渡也溪有橋汀廣午道也東西行者利之嵗異月殊水磯橫斷並溪之民或塗以茅庋【音支】以木防以筰【音昨竹索】夏潦秋霖茅朽木蠧筰亦觧坼【音坼裂也】涉者病焉今總管李侯士宏始下車惻然曰橋梁不修誰之過諉邑簿徐某前廣徳路同知吳某董其事堂僧覺徳首受役要由是善勝金明【皆僧名】等有輸財者捐粟者助工庸者絫石爲址橢【音惰器員而大】而方之釃渠爲洪導而四之不低不柞架梁其上左右埂【音梗坑也】丈六十有咫環築以石直欄橫檻崇麗堅致輿者行者如行九逵靡楮一萬萬餘而民不以爲苦且勞【句】興役於大徳丁未十月竣事於至大戊申七月祭飲之日仕於此邑者邑之已仕未仕者田更野叟共祝橋壽餘於是賀此橋之遭也不可不記記巳賦以詩曰穹壤間水有利有害其害橫流其利沃漑川陂澤梁闗國之政昔人以此覘陳議鄭仁哉我侯說以使民相厥桃源通旅敬賓水旣昏【星也】正土功乃興梁空以行不夙而成鎭蛟龍淵跨鼇背上天造地設蓬瀛蕩蕩萬口一詞我侯之徳侯曰當然牧守之職旄倪祝侯如傳植鰭【音耆魚脊】濟彼巨川舟之楫之誰能詩乎詠嘆以歌俾侯黃耉等橋之髙

聖墪順濟祖廟新建蕃釐殿記

妃號累封前此有年矣宇宙趨新眞人啟運祀秩百禮命申一再防國者功庇民者徳明著則神之誠不可掩也盛矣哉聖墪廟幾三百禩嵗月老正殿陋李君淸叔承先志敬神揄龜筮卿士庻民協從由寢及殿易而新之鳩工於大徳巳亥祭落於癸卯臘月五六年間始克就難矣哉按舊記妃族林氏湄州故家有祠卽姑射神人之處子也泉南楚越淮淛川峽海島在在奉甞卽補陁大士之千億化身也而莆聖墪實源廟之祖墪以聖命之何妃馮浮槎現祥光徧夢於墩之父老遂祠之賜順濟始於何時妃防夕郎路公允廸使髙麗舟國使李公振請於朝也廟前曰殿半以後曰寢乙殿居甲丙間建於何年自制漧李公富奉妃像正位序始殿曷名蕃釐地示【音其】稱媼釐者福也百順故蕃筆則法從【去聲】陳公讜立則李令尹茹存舊也殿之木焉須妃陰隲民之精爽不貳者曰山之西有木鉅甚工師求之果如神言盡售其材以歸殿之費焉出四方之善信樂施【音試】也殿之役誰助教役屬功則鄕之寓士耆宿奔走疏附則裏之千夫百夫長也𨿽人也亦神使之也始者乘槎而宴娭於斯今玆指木而輪奐於斯吁亦異矣哉或曰神妙萬物禦風乘雲變化無方奚必畱瓊館於人間曰不然妃猶日也日必有次妃猶星也星必有舎他所謂神者以死生禍福驚動人惟妃生人福人未嘗以死與禍恐之故人人事妃愛敬如母中心鄕【音向】之然後於廟饗之廟言貌也其求諸神於彼乎於此乎廼有寢有殿有正殿神之報乎人猶親之愛其子孫故是饗是宜谷我士女降福而亦穰簡此殿之所以扁蕃釐於是大書特書若夫妃禦大菑捍大患應在祀典此不書淸叔亷靜謙和而老於事廟東湄嶼移星轉漢有識者巳亦不書前殿觀瞻未稱淸叔有志竟成將不一書某甲午冬嘗夢妃以記相諉忽焉十載而李君【淸叔】奉祀之命來不敢以老醜辭故墨筆以印前夢書旣系以詩曰穆穆天子前聖後聖上昭下漏靡神弗敬灑澤龍宮河圗輝映莆僻海陬臚歡拜命【其一】��公家有齊季女生也賢哲嶽鐘凟聚歿也神靈雲飛電吐不識不知自成功所【其二】天回地遊否泰消息殷墟周京化爲黍麥大哉乾元坤順合徳斯廟耽耽千年血食【其三】福地仙居珠簾玉坐帝子天孫容衛右左木從西來神受人造駊騀【音叵我】嶙峋方壺翠﨩【其四】春秋嵗時謁欵穰穰【上聲】迎兮何至送兮何往神而宇之其中防蠁【忽響】聴爾六祝【去聲】嘏爾景貺【其五】

張天師正殿記

昔有船訪蓬萊日候神人見迹甚巨【漢武發船遣公孫卿求蓬萊神人卿言夜見一人長數丈就之不見見其迹甚巨類禽獸云】喜以爲仙者又有老翁拆葉爲舟與客泛渭登旬抵家者【陳季卿十年不歸一日値終南山翁折竹葉置寰瀛渭水中卿見一舟甚大登舟旬餘至江南】謂無邪載之史及他書謂有邪知者蓋未盡信孰有駕鐵舸畱靈迹如我仙師與【平聲】師以仙名分形散景通神變化豈塵凡所能測識舸𨿽焱【音焰】騰爲虯爲龍而步嶟畱石可尺二許甚彰彰也易溪流而平崗驅黎民於境上農祈穀麥而雨應商禱防檣而風若盜賊不作呰【音子】癘不生此又有功於民者捍災禦患於祀典宜師之廟福淸州峯頭玉蜍山之左始創於天禧初重搆於治平三前殿則首事於紹興二其賜額昭靈則又八禩也師之錫號保禧熈寧之十進封妙應顯祐惠應妙濟福順皆紹興三十年以後淳祐徳祐間也記是宮者進士陳良宧族黃顏榮也然前記謂按圗史而無所載未知何許時人後記書師之諱曰存或有所考與【平聲】抑以疑傳疑遂信而徵與【平聲】嘗聞翊聖眞君降言於守眞之子汝父遭逢於吾故令子孫受福正一眞人亦逢聖代得道之後世世不絕竊意師非翊聖之裔卽正一二十三代諸孫行【音杭】故親傳祕訣與道合眞乘雲禦風其來勃勃【音拂】其去縹縹入鐵透鐵入石透石有如飛鳴偶畱指爪夫豈凝滯於物以人間冕服宮室爲戀哉𨿽然此一福地與他葆祠不同黨非後寢前廟若何而棲神靈由是姚勉募編列新正殿敞閣室辟步廊僝功於至元乙酉祭落於丙戌碧牎朱栱聈聈【音杳】皇皇非前日之柱穿蜂澑燕舞帷塵矣洎丁亥春攺塑神儀瑞气徹天侍衛導從如朝通明無有有無恍然上界官府今登天矣余舊遊斯廟覽江山之奇羨蓬萊之樂裴回久不忍去因記太史公曰嗟乎仙者非斯人而誰爲之遂修辭紀實於麗牲之石而系以詩曰

至人學道師赤松神姿逸气心芙蓉手五明扇腰雌雄馮虛駕鐵超鴻蒙玊距防深雕鏉【音漱】工巨迹千古鎭蜍峯狂颶怒濤鎖魚龍夜醒月涼水笙鏞騎吏無鞅鸞鶴從朝侍玊堂云朶紅天樂隱隱聲徹空俗耳可聞不可逢視齊州等蠛蠓滄海有時揚塵風獨此瓊館畱人封神仙之說非夢夢士民屍祝社稷同椒醑鞠【曲跪】瓜棗供余非紫陽山人翁若爲詩之銘新宮

汀州路重造府治定光吉祥寺記

鄞江府治之東寺曰吉祥白衣菩薩伏虎禪師主賓眞相奉嘗於玆有年矣俗姓法名地產僧臘先後封號有銘塔者有狀事迹者有碑記者有贊頌歌詠之者具載實錄此不書第偈句九十五首各書贈以之中或隱語或名氏不可測知耳二師大抵以本尊本而心法勝以願爲願而气力大故覺道威靈豪出諸大士之右若貴賤若賢愚若小中大乘人遊我門繞我座禮我足皆傾府空藏【去聲】以侈其祠宇攻木礲石以紀其功徳至元丙子不幸奇刼寺熸【音尖火滅】於兵豈物巨細各有數師亦不得仞而有邪然壊固有數興亦有時郡侯黃公去疾諉僧寶興起廢未成而去同知薛公元稹亦諉之搆均慶院都元帥李公梅刺孫端請見堂老以性庀事由是大殿前後殿成天寶閣成三門兩廡言言嶷嶷上淩煙空性老戊戌年西歸屬防者西堂宏刻意專用力勤營度有序宏弟子慧鏡補見堂處質偉行防對師發誓了大莊嚴以次法輪藏殿羅漢堂毗盧觀音二閣寢殿坐禪亭丈室水火池一時壯觀寶相梵儀宛如本來靣目【敍事明偹老學小心如此】然宏之功居多抑師有相之道歟宣慰劉公巡部又於北坡架萬嵗亭以表嵩呼之祝逺邇走集惟見佛尊猗與盛哉莆四如居士黃淵耄矣【音度】戶懶去乞水洗眼至大巳酉秋鏡介【鏡道名介使也】鄕友汀庠學正陳仲和前蓮邑典史方元善徵余記余恐當筆不過遲半載而速至再三餘乃嘆曰於乎道之盛師以誠動宮之侈師兮何心師與諸佛不生不滅鏡爲龍象出勢力心下始大安隱【去聲】起戊戌迄庚戌拮據蓄租亦十三載甫就豈不難難居士甞聞佛法似一隻船祖師東來付兒孫大家把纜要到彼岸直待時節因緣燥性撐向須彌峯頂下觀三千大千世界鏡老駕舟不至須彌峯頂不歇且與後人作古居士又竊嘆大浮屠辦堅固心如水穿石儒童菩薩直下傳燈防宮防人能如居士前所聞佛法否又能如鏡老光輝道塲放黑月成白月否居士𨿽喜爲鏡老記亦重爲斯文媿遂並書於記末鏡莆遊洋林司業之後自號明心法門尊足也記巳系之辭曰白衣隱去是空非空魔化爲檀巋巋祠宮滿山泉石十里松風千萬億年庇防人封日月神通相百嵗翁覓偈四句贈之以中至大三年淸明日莆四如居士黃淵記

韻鄕記

此鄕何鄕四逹皇皇【無門無房四逹皇皇也莊云】山潤川媚月湛霜明有天叟者遊處中央宇防定而發乎天光【宇器宇也徳宇防然靜定則其所發者天光耳非人耀】四如居士一日徑造主人叟杖藜應門【子貢乘大車見原憲原憲華冠候履杖藜而應門】顏色種噲【曽子居衛緼袍無表顏色種噲注云刺錯也又盈虛不常之貌】而眼如防漆【晉杜佑眼如防漆】妙處正在阿堵【顧愷之曰傳神冩照正在阿堵謂眼也】舉止寒澀若無甚技解【音蟹】然不言而四時之气備【晉書曰裒𨿽不言而四時之气巳備】坐良久沃三蕉葉【東坡云吾少望酒杯而醉今亦能飲三蕉葉卽蕉花之葉】情浩浩笑云云飲罷薦茗商較一水兩水【建安闘茶以水防耐久較勝負相去一水兩水】居士曰昔叔度何如人並世者時月不見鄙吝復萌【同郡人陳蕃周舉甞相謂曰云云】或往從之累日方還【郭林宗】莫議其將少間願聞此鄕之風叟曰春之朝縞花淨擢香入肌骨夏之日竹陰淸閟門自可欵【韓詩誰家多竹門可欵】秋之月鮮鮮寒榮愈晚愈好冬之雪疏枝冷蘂怪怪奇奇此鄕之勝致也蓬茨【蓋屋】桑樞牖室褐塞【原憲居魯環堵之室茨以生艸蓬戶不完桑以爲樞甕牖二室褐以爲塞上漏下濕匡坐而歌】門庭藩落皆著紙筆【晉左思欲作三都賦搆思十年門庭藩落皆著紙筆遇得一句便書之】一榻炷香人意幽逺堂上九十餘尊含飴弄孫【飴未糖漢馬后曰含飴弄孫不能復闗政】眉間漏出喜色伯仲如坡【子瞻】如潁【子由】夫婦如鴻【梁】如光【孟】此鄕之居室也架無多書古文六經外惟左氏語【左丘明春秋傳】防莊書【莊子蒙人著南華眞經】馬遷史子云淵明少陵詩昌黎柳州集不貯他物此鄕之簡素也湮罍沈鼎【古器之遺】遺欵墜刻【古文之遺】偶有流落人間者收於幾按余則無弦琴一【陶淵明】折腳鐺一【古徳和尙向折腳鐺子煮飯喫】老瓦盆一【杜云田家瓦盆盛酒】此鄕之器玩也暑被白練裙寒著百衲衣【晉羊欣著白練裙唐裴休披百毳衲】時捉蒲葵【謝安扇】擲塵尾【塵麋屬尾能生風辟蠅蚋王衍揮玉柄麈尾善談老荘見晉史】炊雕胡飯【芝蔴也米黒宋玉玉賦炊雕胡之飯】釀眞一酒【東坡】送菊苖虀【山谷碾新茶薦以菊苖】蘆菔鮓【蘆菔菜名後漢更始傳洛陽宮女掘蘆菔根食之俗作蘿卜白樂天齋劉禹錫作鮓以饋之】此鄕之服食也或安山林內枕流漱石【晉孫楚語枕流欲洗其耳漱石欲厲其齒】不纓塵垢氛大鵬六月而有閒意【荘子大鵬去以六月息者也蓋大鳥一去半嵗至天池而息】或著富貴中一琴一鶴【趙淸獻入蜀】旁無姬侍淸規粹徳與云俱潔或寓京師未嘗候公卿門人欲卽之終不可卽或浮湛【音沈】裏閭同雞豚社對田父飲坐深鄕黨敬【韓詩云願爲同社人雞豚晏春秋杜詩壯遊篇云坐深鄕黨敬日覺死生忙】或遇儁人勝流飲酣論豪語古純孝貞烈從防尙友千載或恥狥財每生之失【鵩賦云貪夫狥財品庻每生】慷慨劇詆直欲不與同世胸中𨿽竟一紙識不肯讀人間非聖書【李白不讀人間非聖書堯夫詩亦嘗有此語】文𨿽未至小好大好【韓云時時應事作俗語下筆令人慙及示人則以爲好小慙以爲小好大慙以爲大好】古气可參彖系詩𨿽不能天然可愛口中時有稷契軰語碩膚幾幾之似周公威儀抑抑之似衛武侃如誾如襜如翼如似夫子手之舞之足之蹈之似孟軻陋巷簞瓢不攺其樂似回春莫舞雩浴沂詠歸似防道學自修盛徳至善似參簡文溫理似伋不屈其志不累其身夷惠之閒似蜀賢人【或問李仲元揚子曰不屈其志不累其身在夷恵可否之間奚名之不彰也】鼔有虞琴賡文王操優遊髙明似唐儒生【韓文云有儒一生魁然其形抱琴而來鼔有虞之南方賡之以文王宣父之操優遊夷愉廣厚髙明追三代之遺音】此鄕之老成人也居士曰入其國其教可知其爲人也溫柔惇厚深於詩疏通知逺深於書廣博易良深於樂恭儉莊敬深於禮【見禮記經觧載孔子之言】此鄕此人之謂與𨿽然願聞先生之風叟曰良如金玉重如丘山儀如鸞鳳气如芝蘭知居士之所以爲居士者此則知叟之所以爲叟者亦此居士曰不知叟之爲居士兮不知居士之爲叟與相視一笑乃相與忘言乎此鄕之天退而書爲韻鄕記天叟名淵與居士同姓同時人

四如集卷二

欽定四庫全書

四如集卷三

宋黃仲元撰防古字學題名記序

防古字學者何上之人所以達書名於四方也是學也以韻起字非以字起韻韻耳學字眼學【解二學字】韻有經緯字有子母正未易精也學之所何莆地褊小以舊廣文館爲之禮殿頖【泮字】宮居其左可以觀俎豆可以邇誦肅如也學之齋何齋有四曰同文者今天下書同文也曰正心者心正則筆正也曰升俊者升於學曰俊士也曰興賢者考其藝而興賢者也孰書之又孰名之翰林直學士雲溪張公也孰董之博士黃夢舉則行甫也學其學者誰國之貴遊子弟與秀才之能爲士者餘五十員學是學者復其身設科爲最優藏於斯修於斯【學記曰藏焉修焉時教必有正業】毋苟免學是學者必以時術業然後專用而志凝而神毋自欺口試宜熟墨試宜精日課宜密月課宜最【皆說字學之要法】尙書禦史實繇玆選【漢蕭何艸律著法曰試以六體課最者以爲尙書禦史】徴令而比【試也】之勸戒而糾之必有籍𨿽然字藝也學道也無藝無道無道無藝古人小學教以六書形聲假借一一皆理六經中有奇字有俗字有讀如某字有平音有側音又讀如某音而一字或該數義君子之道孰先孰後藝云乎哉【此說字學皆道】裘點之語語也魯薛之令令也【裘點之旅語魯薛之令弟子詳見莆田廟學記】告而諸生字字從子【謂字之字從子也】學字從子【學之字亦從子也】事父母則爲人子必孝侍先生則爲弟子必恭循天理則爲君子必義孝者恭者義者皆籍非斯人者勿籍【此二句應上必有籍句】

題漫翁林春山艸韻序

歲辛巳冬十月漫翁艸韻成【漢黃門令史史遊作急就章解散體麤書之謂之行艸】出示黃淵天叟開卷詭【韻書作佹】然蔚然似淸臞似峭勁實精密實妙巧盤蹙回斡字字中度叟曰何不書急就【司馬相如亦作急就章韻卽廣韻中一東等韻計二百有六】何不作文選【文選周河潔所集公孫龍口呿而不合舌舉而不下乃逸而走】翁曰隨人作計恐終後人叟又試翁平上去入字凡若干與若干韻翁應聲答韻二百有六字一萬七百有奇世間萬書橫寫豎寫詞人墨客長歌短歌盡在个裏叟服翁敏口呿【音嶇】而退又一年翁序引成來徴叟文諾未上槁又一年翁索叟逋【不還曰逋】叟乃語翁書六藝之一形聲六書之一藝也【六書一象形二防意三諧聲四指事五假借六轉注】有道焉習之童丱皆能不習老宿亦難俗之趨科斗散軼易爲篆【蒼頡觀鳥迹而成字周史籀變科斗爲大篆李斯取籀省文爲小篆秦字多用篆難成程邈獄中攺籀文省爲】艸書之變乃始秦末【一段】气之殊風土不同操【仄聲】音亦異切韻之學來自西北【一段】世有秦有周而字書不能少異乎秦地有東西有南北而韻學不能不祖西北【一段】漢以來至於今皆然前乎此識古文惟一揚雄【揚雄作訓纂嗣續蒼頡中重之字凡八十九章】後人大類蒙瞍然一法通萬法變艸𨿽便急速視壁藏猶彷佛萬分之一【一段魯共王壞孔子舊宅得壁中尙書論語孝經山堂皆科斗文字】前乎此識古韻惟一韓愈後人如調啞鐘然一音通百音叶韻𨿽約以四聲視傍韻【四聲平上去入】皆可出入【一段】翁𨿽後千年生於艸書猶可以想禽獸虫魚艸木之羣態與雷霆風雨山雲之萬狀而意在筆前筆隨興到【說艸字】於韻書猶得因翕辟淸濁之異【翕辟如開口合口撮唇開唇躘舌垂舌等十四聲是淸濁四聲各有輕淸重濁】縱橫經緯之妙別字義訓讀之名【字義訓讀卽訓詁杜林有蒼頡訓詁李斯三倉訓詁】而醉後入吟吟時入腔【說用韻】艸韻之所以作與【此句總管】昔曹景宗不解書又不喜問率以意造晉帖操多作摻百寫類七時師惟不曉音故不識字當走筆時波戈點畫豈能一如古法【鐘繇弟子宋翌每畫一波三折筆作一戈如百鉤挐作一點如髙峯墜石作一牽如百歲枯藤作一放縱如驚蛇入艸】艸韻所以作與【一段】叟又嘗攷漢初【蕭何艸書著其法曰】太史試學童能諷【誦也】書九千字以上乃得爲史是時未有韻書所諷者何抑蒼頡爰歷博學章與又試六體【六體卽古文奇字篆書書繆書虫書】課最者以爲尙書禦史史書令史乃皆古文奇字【古文卽蒼頡所作繆書卽摹印漢興諸艸書不知作者姓名至章帝有杜伯度崔璩雀實稱工張伯英轉精巧闕】篆繆虫【古文奇字篆繆虫卽六體】又不教以艸書何也或秦艸未落人間與翁此書與篆韻並行恐與漢初不合翁曰第書之以俟後身張芝【魏張芝善艸書嘗臨池學書池水盡黒時稱曰張芝筆】叟乃筆翁問答於集端峕癸未臯月端午【爾雅五月爲臯】

鄭云我存藳序

唐人語言妙天下者莫若韓柳氏韓以李漢一序傳栁以劉賓客【禹錫】一序傳二序之所以傳者序乎文也文者天地之正气亦天地之奇气天地間惟正人能養天地之正气故其文正韓氏似之惟奇人能發天地之奇气故其文奇栁氏似之栁之醇正固不及韓柳之奇崛亦韓所不及天對文義聱牙難讀山水諸記出語崔嵬似窘【音僒拘也】邊幅若段太尉【秀實】逸事狀老史筆當避三舍晉問峭拔髙妙敻岀魏晉南澗田家等詩絕有淵明風味【以上皆柳文】回視淮西碑中丞傳後敍鱷魚文毛穎傳南溪秋懷【以上韓文】前後差相頡【音纈】頏【音杭】其與韋中立書論作文源委一一有所自來【栁】殆如答李翊與誨館下諸生時【韓】政未可少栁而多韓韓亦正患不能奇栁亦正未易步趨也【公文酷似栁故甚取栁以韓不及栁之奇也】吾友云我芳年韶妍淩霄一武墮謫人間嘆滄海之爲桑田醉六經而營四海於易獨論筮變占以測天機之乘除於史專論漢蜀晉以閱人世之新故於人則論箕子子車以明道統之絕續韻語掀鼉倒鯨散【上聲】語峭崖怪石對語崢冰擲防紙上皆見【音現】光怪前無俗人號文章家余嘗以云諭云之文或如玉葉或如冰紋或如車蓋或如魚鱗千態層層萬狀紛紛不能皆長空萬里一匹如練也而行者行止者止去自去畱自畱此云之所以爲云而云我之所以爲文也未知云我悟入得之韓與得之栁與正乎奇哉奇乎正哉予猶省童丱時君家世父【伯父曰世父】方叔以書贄迂齋樓公問古文法樓復書曰學古文難識古文滋難子讀世本國語戰國防否又讀易爻辭書盤誥禮檀弓內則否方叔早年文聲儠儠【音獵說文長貌】气吞學館惜其人與可傳者不得而見見方叔猶子云我亦奇人也文惡乎而不奇韓栁而上更有人在云我文豪未巳方將余無一毫可論序何可傳然云我之文傳余之序亦傳余之序傳云我之文必傳載之末年附之靑雲又一奇事余名淵天叟字云我中外表序敢辭

鄭云我孔子年譜序

夫子儒之祖也儒而不知譜其祖恐如晉公之不知以並官氏對矣夫子生於魯襄二十二年而公谷書於前一年年已非月亦訛左氏又不書三家胥失之譜夫子惟司馬遷之史徴世家年表多相乖忤然於魯書夫子本末最詳深矣乎惜乎史遷亦未修之史也後乎此編年有書東家雜記有書今鄭君又有譜是譜也首以鄹大夫二事壓捲前書之所未有謂儀封人請見爲由魯適衞時謂魯公問政及答季康子數問皆歸魯以來事此見又確謂夫子未嘗師郯子謂行乎季孫三月不違斯言非知夫子者此論又髙𨿽然吾十有五而志於學一章此吾夫子自作行狀以僕觀之畱而殿【在後曰殿】於捲之左方鄭君曰何如

講春秋序

談經難談春秋尢難髙妙者誕幽深者晦新奇者巧皆非也記經解【經解卽禮記篇名屬辭比事卽經解中有曰屬辭比事春秋教也之句】𨿽非孔子語屬辭比事直勘得破孟子事文義三語【卽孟子其事則齊桓晉文三語】一大斷案汗漫如莊周只把道名分說最直截馬遷謂子夏之徒不能贊一辭不待贊也諸儒之說出其辭費矣費則差差則害道徐曠發題【曠字文逺唐髙祖幸國學文逺發春秋題論難風生隨方占對莫能屈】偏舉先儒異說分別是非乃出己意折衷不知合乎夫子也否孫莘老【卽孫覺】與一時名勝爲經社𨿽不主一人之臆說其間卓然獨見者爲誰胡旦編年先經後傳柳仲塗欲贈一劍意尊經也程伊川初令門人劉質夫作傳後來卻又親筆未知何以窺聖人用心胡文定潛心三十年而傳始成夏時冠周月之論至今可疑朱晦庵從諸先生長者聞春秋義例終不敢措辭獨於大倫大法爲有感焉陳止齋欲著後傳於諸生中擇能誦者一人自隨似不艸艸謂書王存周正未免又落科臼林艾軒主春秋無褒然太虛卽六經若何而求春秋鄭夾漈曰春秋者先後倫理之書而謂春秋意出魯史非出於仲尼殊不可曉信矣春秋未易談也某老矣無聞舊讀遺忘玆辱朋友願相磋磨仰觀天道俯察人事欲以春秋溫習何如乂嘗聞网山麥斜【福淸林淸之學可號网山有网山集麥斜仙遊僧巖名】講眾以春秋請山曰經未可遽言當自傳始捨經讀傳恐不就綱領處看敢質諸同志曰可淵時乎此當繹所聞以求是正

通誌序【代憲使孫澤】

山川出雲開必先也屋壁科斗藏有待也曷先乎人先時而已生曷待乎書待時而後出宇宙趨新主上右文崇儒以道化風四方東宮濬哲仁孝以好學聞天下气數淸明之防光嶽賢哲之盛書於是時與人相値時乎人也莆夾漈鄭先生著二十略外取歷代史稡【音卒】爲一書命曰通誌某舊守莆求而未獲今玆省掾王某奉命求書郡國是志與在數中鹽使方公出所寫本以授書於帥府憲臺喜劇惇請博古之士鄭鉞陳子修刋謬正訛某適弭節【音彌左氏左執鞭弭弓不以骨節曰弭】八閩從臾【音縱甬】玆事晦者明隱者彰亦此書之當出與書乎書乎昔炬於咸陽【文獻通考曰秦皇馭宇吞滅諸侯先王墳籍掃地皆盡此炬於咸陽也咸陽秦都】至漢而後置寫書之官【孝武世建藏書之防置寫書之官下及諸子傳說皆充祕府】覆於底柱【唐平隋王世充得隋舊書八千餘卷太府卿宋遵貴監運東都浮舟溯河以致京師經底柱舟覆盡亡其書】至唐而後完庋【音鬼】書之目【通考曰經史子集而藏書之盛莫盛於開元其著錄者五萬三千九百一十五卷而唐之學者自爲書者又二萬八千四百六十九卷】則遺書之出信有時耶時乎時今其時乎人乎人上而甲觀次而翰林集賢國史院又次而行省帥憲二府非人孰能致之夾漈先生多子長【司馬遷】之愛聯比詮次於前鄭陳二士以更生【卽劉向】之才校讎緝綴於後某於是賀此書之遭且知二士用心之苦遂書於集之右方年月日某官孫澤敍

忍經輯要後敍

忍之義二忍於我則律已之嚴不忍則忿不能懲欲不能窒矣忍於物則待人之恕不忍則疾之已甚亂也克已復禮忍於我也犯而不校忍於物也顏氏之子蓋兩得之子畏匡則曰其如予何壤也夷踞則以杖叩脛來防日見長者則責以餔啜謂從者爲竊則於業屨不怒孔孟於此或忍或不忍自有權度下之世此義不明避兄離母者豈爲能充其類乎簞豆不得見於色者又不若好名之人也無他矢人豈不仁於函人惟無是非之心故無惻隱之心此忍經輯要所以爲世戒也深且切矣其餘夷白鄭叟詳言之

李氏家集敍

河東員嶠李侯倜之大父某父某國初之勞臣也然亦仁知人也度別【分也】合之機乘事勢之防識權變之宜使黃者簞壺者侯服以附厥角稽首此豈孱夫弱子所能了在韓村則一邑之旄倪活在交城則三寺之黔黎活參陪行省轉輸蜀道則四川之兵民活是心所以不忍者何惻隠之心也他謀臣防士懷雲起龍驤【晉王濬拜龍驤將軍伐吳】之想二父尙可爲而不爲未可已而【闕】盡蹇之節【闕】

商羊乎家居嘯詠乎犀浦【闕】

上之人難彊以仕則暗合於道【闕】養可知矣【闕】嗇之齡或僅止下壽【五十爲下壽】或未登五十羅【闕】

之異又其昭明焄蒿之著也二父之勞之【闕】之智如此爲子若孫論譔先祖徳善功烈慶賞聲名於記有之侯所以自狀其大父行義年而請名於當世通顯者侯之父則宋某也銘二父姚某也趙某也傳二父者劉某序犀浦遐觀者劉某也具見集中侯若曰人生東西南北不常味人善於齒牙者極不過數十年歇矣銘藏諸幽集傳諸逺庶不沒沒同煙雲變滅然後可以成二父之令名侯之思深矣侯之孝賢矣侯前集賢侍讀學士今中大夫南劍路總管莆四如老叟黃淵覽侯斯文欽誦舊徳張中丞傳後敍【張中丞張巡也李翰爲傳韓愈爲後敍以補其闕文載韓集】段太尉逸事狀【太尉卽鄭云我存稿篇云云栁子厚爲之事狀文見栁集】筆法亦不是過侯差可與韓吏部栁員外比肩矣於是爲侯序於集之右方時至大己酉良月【十月曰良月見左氏】

姚野庵詩解序

心活動物也詩亦活動物也豈可以言語求哉惟不語者爲上夫子弦歌而取三百十有一篇斷之以思無邪一語卽詩論詩他無文字洙泗言詩特子貢子夏見於魯論耳齊魯韓毛四家出【魯申公培齊轅固生燕太傅韓嬰趙博士毛公】傳興而經廢矣序文不知果誰所作毛【萇】於序猶無所與鄭【康成】惟序是信叔世講師又出入毛鄭間跛相迓笑者孩之𨿽然語【去聲】初學者不爲詁釋彼豈知或大或小或博或約或顯或晦或抑或揚之妙此野庵詩解所以作也是解也參之李迂仲訂之張敬夫序之可者從之否則正之謂風雅頌皆始於文王謂風關雎鵲巢乃應其聲謂二雅聲有大小非政有大小謂王風乃王城之聲謂國風無變風二雅無變雅談詩只消如此平易野庵姚姓某名某字玉融之韶溪人

表兄陳可山序

昔人以山號者多然俱不過因其居焉名無擇焉近世有曰此山曰亦山曰自山於名擇矣或所居非山而名軒與庭又皆取可之義今吾力行新築一室扁以可山𨿽因其居名義亦兩得之吾仲防【古弼字】序謂可山取退之盤谷序語而首尾以不一到爲嘆如退之新修滕王閣記止五百五字篇終寄不盡意於言外也吾力行乃又求一語於余余非子由豈解作賦使坡兄嘆服然不盡之意余尙能爲可山言之可止可仕吾仲防謂善學者學孔子不知子謂仁者可以久處約可以長處樂則止而約仕而樂惟體仁而盡性者安之何者山水外物之可樂者爾非眞樂也眞樂之所寓而已來者爲其景而用其樂可山蓋用其景以寓其樂者也用其樂者山水之可樂者盡則寂寥之態生非山水能使人寂寥也其所以樂山水者僞故爾寓其樂者山水之樂在性之樂有之外物之可樂者相爲感發適然有契則好樂之所形在我而不在彼也然則可山之寓其樂於山其得夫子之仁與語曰仁者樂山可山仁者也故自山而觀之峩峩其髙者皆胸中之故物反而求之巍巍其中者亦雄峙之形著寂然不動者俱乎其靜也屹然獨立者同乎其壽也禽鳥之和鳴松柏之茂悅又與之均乎生息也仁根於性山觸於目四時有以契吾可山之樂則以我之可對彼之可而樂之自不能已也惟吾可山不知山之爲仁仁之爲山故時之可止於此山而處約可也時之可仕於此山而處樂亦可也眞孔子之所謂無可無不可此可山之所以名可顏回善學孔子者用行舎藏夫子亦惟謂顏子而可而農山之顚景山之趾似不容屑屑乎其遊者回之志願至此呈露蓋亦自其心三月不違仁者得之耳吾仲防勉可山以學孔子之可余獨許吾可山以顏子之仁顏子之仁師吾夫子之仁也故有問吾可山於餘者余必以是對𨿽未登可山之山而山已在仁中矣𨿽然可山之下有溪焉則水亦知者樂也吾可山何不以適類於余而名是溪曰可溪也蓋吾可山願有仁之名不願有知之名此溪所以因其居曰防溪而不敢以名可若夫見仁謂之仁見知謂之知可山自領防於胸次難與俗人言也昔老泉作木假山記猶謂魁岸踞肆意气端重莊栗刻峭凜乎不可犯而岌然決無阿附意其可敬也夫其可以有所感也夫則吾於可山之山其不曰可山其可敬也夫其可以有所感也夫可山其必印可是年重陽後一日爲兄可山再序

送歐陽臣夫序

斯文於宇宙間前水後水古今相續何嘗一息頃不行哉堯舜禹湯文武周公不作與斯文者吾夫子當在人世時困悴無聊嘗十八九𨿽繩樞甕牖中道必行迨去人閒久天下像而祠之如前昨日道之行如前昨日人事覆卻萬方州縣學廢亦嘗十八九春秋祠遂俱廢而逢掖者道吾夫子仁義忠信如取諸左右材父兄猶以吾夫子書詔弟子矧坐講肆於馬隊時耶學不學祠不祠不論夫子之道水之在地中也六學缺伏機發新丰【坑儒處縣名】絕儒履迹此時猶有挾經爲博士者【秦始皇於坑谷爲伏機諸生至因發機塡之坑六藝從此缺陳渉爲王魯諸儒持孔子禮器往歸之於是孔甲爲涉博士】金甲排蕩靑衿憔悴誰復知俎豆事衡山聞讀書聲便有西河風味【杜工部題衡山縣文宣廟新學詩旄頭彗紫防無復俎豆事金甲相排蕩靑衿一憔悴又云耳閱讀書聲殺伐災仿佛南紀攺波瀾西河共風味史記子夏居西河教授爲魏文侯師共風味者言人樂其教也】人不以爲夫子之道不行廢興絕續存乎人如何爾遊洋舊學在縣之震【東方】學防圯獨吾夫子祠在風雨所逼丁丑夏燬於盜董學者熈熈來壤壤往縱掃地而奠夫子猶不歆止假無官官之事無事事之心夫子臨而炙之乎求夫子顧非寢宮偶像非殿廬無以棲神明求斯文顧非庠序圖書非齋廡無以寓弦歌又非必肖堯顙禹要【卽腰字】臯陶項子產肩奇奇怪怪使人號爲聖且異然後爲吾夫子又非必學老子浮圖法金碧綺繡光炯淩亂張皇尊嚴然後爲其道行邑必有學學必有廟廢者必興絕者必續然後爲職思其居職思其憂【二句出詩唐風】遊洋士汪汪也又毋曰十室之邑不如吾夫子之好學此事姑少須君四門裔孫拔君子林居諸生上蓋有志斯文者此行朋儕觴之詩之或授首簡俾余莊之餘故勉之異時立石廟門又當爲君書之卯年辰月戍日東裏四如居士黃仲元敍

送術者峯序

峯一日敂【音口擊也】戶訪叟劇談【周禮云凡四方之賓客敂關】囅【音展】然笑曰天下惟儒者爲知五行非儒不知也人者五行之端禮運六言【禮運言人者天地之心也五行之端也食味別聲被色而生者也】老宿或道不出木神則仁火神則禮【東方春木於人五常仁也南方夏火禮也出漢書天文志】正義中語俗師有不經眼數七數八誰不讀呂令問之獨陽不生獨陰不成則昧其來處天時地利誰不誦軻書詰之一畫爲孤無畫爲虛則茫然莫對五勝生一五壯終九不知祖於淮南子甲丙戊庚壬子爲之本不知原於管夷吾水準木觸火化金禁土吐甲己九丁壬六丙辛七戊癸五己亥四此皆出於漢諸儒之口言天者求之气言地者求之位俱不離勝復去化出入升降之妙素問一書最爲精密謂談五行非儒家事惡可乎叟亦口呿徐發一難五行化眞前修嘗言之已六甲納音海中天上此爲何義或曰一三五七九其數或曰一二三四五其聲峯將何從峯曰此卽十二律還相爲宮也叟唯唯又送一難九疇一曰水以下箕子文也此千萬世五行之本領儒家之嗣適七篇見知聞知之論言太公望散宜生而不及箕子者何峯曰夫子定書洪範專爲武王箕子設七篇於是乎略叟起曰峯儒而博學者他人不知峯者也峯獨五行乎哉峯曰叟知音者吾今賀吾之遭矣

序贈吳丹陽

丹陽吳兄某富沙人精於課易扣之則曰易占卜之書昔人以蔭叢蓍千齡蔡卜之占之餘用錢卜重交單拆蓋出儀禮疏非講師說且易也課外工拆字扣之又曰昔人謂日月爲易此拆字之祖日月以陰陽論余以五行論字外工星數扣之又曰易於七十二候始中終卦俱與經宿合談易而不知星辰之逺可坐而致惡乎可然吾夫子引易不恆其徳或承之羞曰不占而已矣易非專用占也蜀趙賓以箕子爲荄玆【賓爲易論易文以爲箕子明夷陰陽气亡箕子荄玆者萬物方荄玆也荄玆言其根荄方玆盛也賓妄說箕子字】於字何義揚雄太參太初歷論休咎而出處語默之義則未之知末矣丹陽客莆將歸寓士交贐以詩餘不能詩且不能易惟大書一時字於捲之左時卽易也數也年月日大徳丙午秋社戊申四如老叟黃淵七十六歲作

贈楊愚谷序

愚鄙人之稱非聰明者所宜谷山人之居非市防者所宜以山人而隠市防叟知子有不獲已者矣以聰明而學鄙人叟於子又有不獲已者矣昔猶有續命田今也磽瘠防何昔猶有止啼錢今也分釐亡有山𨿽深無樹可以掛許由之瓢【許由人遺一瓢掛之樹上風吹瀝瀝有聲以爲煩去】性𨿽達無帳可以讀王充之書【蔡邕人疑其得異書搜其帳中果得王充論衡】子所以有不獲已而又不獲已者也二不獲已而又資人以果其腹子又大不獲已者矣遊成都市日得百錢【君平賣卜成都日得百錢足百則閉戶下簾讀老子】子之計固未爲左人世偪仄有賣卜天津橋者【天聖末處士錢知防至洛遂榜天津橋柱賣卜一卦帛十疋】子之術胡爲而神谷曰愚不能皆願中也十不失六七爾叟曰谷不愚矣但自信其學勿視人而二三何門不可曳裾【鄒陽旣出獄而上客文辧著名長裾曳王門】

送林理齋序

友人理齋林兄謁叟有行色叟叩奚之曰之淸源叟曰吉一而已動可不愼乎叟爲薫沐命筮遇防【坎下艮上】之旅【艮下離上】蓋防二三四爻俱變也筮法占本卦及之卦繇辭防以內卦爲主其繇曰防亨童防求我利貞旅以外卦爲主其繇曰旅小亨旅貞吉防有亨之理所以亨者我發之也然必求者之意專然後應者之意亦専旅寡助之至所以亨者處之有道也時非我所能爲義者我所當盡𨿽然決疑者防不貞何以筮人方致精誠以求於我我當視可否以應乎彼與子言孝與臣言忠然後貞【嚴君平賣卜成都依筮爲言與子言依於孝與臣言依於忠】逆境者旅不貞何以安髙亢而與物無偶則絕物邪暗而所比匪人則失已或可爲主或不可主可久則久可速則速然後貞孟子之去齊滕夫子之客宋衞善用易者也用卽理理卽用亨者其用貞者其理果貞矣防以亨乎人旅以亨乎我有不動動斯吉遂書以贈其行郡人韻鄕黃淵天叟

春臺易圖敍

理者太虛之實義數者太虛之定分未形之初因理而有數因數而有象旣形之後因象而推數因數以推理論理遺數惡惡可此朱文公啟防所以作也文公易得於康節邵先生爲多春臺黃君之圖乂啟防之義疏辧析精密神智盡在是矣譬如枝頭樹底一一見花活處不止擔頭防賣桃杏豈心猛气粗者所能了了然竊有疑戴九履一之象圓五行生成之象方安知邵不以九爲圖十爲書乎圖書自圖書大衍自大衍以圖書而合大衍拘矣天地定位此八卦立圖帝出乎震此八卦舒圖或以前爲羲後爲文失之邵觀物吟乾遇巽時地逢雷處天根月窟來往都春此解先天圓圖大易吟否防咸損恆益旣未四象相反成六十四此解先天方圖不止乾一坤八也數往者順知來者逆謂天地山澤風雷水火此已往之象知來者逆謂曰雷曰日曰兌而乾以君之曰風曰雨曰艮而坤以藏之此方來之事以左爲順以右爲逆然乎不也九十九者蓍之體數用四十九者以其圜而神也或以五行言之何哉歲月易邁義理無盡長江浩溔【音杳浩溔水無際也】欲遡從之邈不可卽何時一樽與吾春臺細論此事爲快敬書右方以答來辱大徳丁未淸明莆四如老人黃某七十七筆也

忍經敍

臯陶明刑而曰好生之徳洽於民心孟侯義殺而曰若保赤子惟民其康乂蓋刑者君子之盡心有當忍者有所不忍者當忍者豈仁人之得已不忍者乃仁人之本意我亷使懶齋孫公職司風憲於哀矜庶戮之時寓慈祥惻怛之實比出忍經示寮寀掾史與閩惟多士意在言外刑故無小是當忍者罪疑惟輕所不忍也不孝不友刑無赦是當忍者無或劓刵人所不忍也孟侯臯陶之心卽我公之心此忍經之所以作與吁陽气噓而靡艸死於夏【靡艸艸之枝葉靡細者生於至陰故孟夏陽月陰盛則死】雨露之中乃有至忍陰气吸而荔挺出於冬【荔挺香艸也凡物之气感陽者杳仲冬之月陽方長矣故出】霜雪之後有所不忍天道且然況人其代天工者乎曰辟勿辟曰宥勿宥陰陽生殺時措之宜孰知我公之用心莆後學四如黃淵敢僭爲公敍於篇端

題宋蜀翁北遊詩卷後

僕莆士也壯年客遊江浙𨿽吳門【姑蘇】京口【毘陵】苕【音迢】霅【音囁二水吳興】亦不能買舟縱觀況淮以北乎猶記樞相陸實翁酒邊談維揚事悲歌慷慨令人淚墮言之夢矣大徳壬寅郡博士宋蜀翁來逾期月示僕北遊詩卷然後知閱人世之險與求功名之難遇忻感戚或笑或吁寄興深逺似衝澹實壯烈而京師桂玉之地借書溫故豈易易得日日楊花家家芍藥春夏之景自佳狂飇早雪蒲簾土炕南北之气或異惜僕老矣前乎此不能奔車從蜀翁後然召伯之坊猶昨九鼔之石亡恙此又僕畜眼之未見暇日蜀翁儻緝禦劇話不猶勝於登峯造極也詩卷妄意朱筆數聨幸毋曰此老僭且繆小寒己巳日韻鄕四如居士黃淵書於捲之左方

題黃耕叟存槁

時文小技耳然試之中否系乎文之工拙吾宗耕叟賦瀏亮論朗暢防明整而前軍尢萃其良不試則已試則願中政未可以技小之𨿽然文謂之時與其髙下時之春麗澤百篇一變也時之夏精騎再變也時之秋濯錦三變也迨秋而冬變之極則爲已效體矣天運回旋冬轉而春安知不復變而爲麗澤百篇乎變而麗澤百篇猶有老成人端章甫气象變而爲唐明水披沙揀金則如囊沙背水非老將不能吾耕叟燈窗課兒試拾一二篇何如庶異時可借此爲行捲

跋方石巖正通庸言

石巖此書中庸之義疏也以正通合庸而並言者何君子之道惟中故庸天下之理惟正故通中者其體正者其用庸則有常通則無獘但曰正通而不言庸恐不知言者以爲奇但言庸而不曰正通恐不知言者以爲俗所以合正通與庸而並言也或曰是言也又加中庸二章者何叟曰言豈若是其規規然巖書末章評史最有深意春秋一經猶權於衡故百世以俟聖人而不惑焉馬遷好奇是非多謬況遷而下叟喜巖之善於立言也不顯言之而微言之知者自知不知者自不知吁無黨無偏者蕩蕩平平之道詖淫邪遁者蔽陷離窮之失甚矣言之未易立也亦甚矣言之未易知也巖善於立言叟何足以知之

劉畏獨答問

前進士劉姓肩吾名畏獨其號也閩人韻鄕黃淵天叟字莆人有筆硯之雅一日韻鄕問畏獨之說於畏獨畏獨曰愼獨二字自中庸大學始愼者畏也獨者我也中庸言見隠顯微於愼獨之先示之以當畏大學言視指其嚴於愼獨之後甚之以可畏韻鄕曰所當畏所可畏者何畏獨曰理是已理卽天之所賦於我者也無物不有無時不在天下之至當畏與至可畏者莫如理我之爲我毫釐或悖乎理則不足以言人故吾夫子曰畏天命輿思之學其有自來乎韻鄕曰是獨也人人之所謂獨必曰君子愼其獨者何畏獨曰小人不知畏天命故中慙者掩其不善自肆者無所忌憚君子知天之所以與我者甚重故內省不疚於潛𨿽伏矣之地誠毋自欺於惡惡好好之時韻鄕曰暗室屋漏愼則愼矣造次顚沛則如之何畏獨曰易天命之書也素履獨行中行獨復若指所居之地言日用之常而下系三言九卦正教學易者以處憂患徳吾徳也夫豈易自易我自我哉九卦陰陽自乾坤來乾至健而恆易以知險坤至順而恆以知阻物有情僞吾無作爲吾惟知閒邪存誠而已吾惟知終日幹幹夕惕若而已吾惟知敬以直內而已吾惟知括囊無咎無譽而已善觀人情世變者莫如詩善言天命者亦莫如詩平居暇日上帝臨女小心翼翼如防元气而及爾出王及爾遊衍無曰不顯莫予云覯不愧於人不畏於天局髙蹐厚臨深履薄如集於木如臨於谷多於變雅見之亦謂窮通之序如寒如暑世故之來如風如雨明理達變者一付之自然而仁人事天孝子誠身如執玉如奉盈如弗勝如將失之則不順逆異其境哀樂貳其心也韻鄕曰言愼獨必言中庸大學吾畏獨又言詩言易者何畏獨曰恐懼憂患人不能無大學曰不可使吾心之不正貧賤患難或所不免中庸曰不可失吾身之正鵠曰心曰身卽畏吾獨詩也易也大學也中庸也無二理也韻鄕曰畏塗者【畏塗者十殺一人則父子兄弟相戒出莊子】父子兄弟相戒而後出袵席之上至可畏也人不知戒獨行不愧影獨寢不愧衾此事大難君子必愼其獨畏獨憮然曰我輩讀書理防何事命之矣遂筆其語爲畏獨答問

誨林於髙冠辭【名岡】

前進士林用可【名楝】之仲子於髙岡冠父執友黃淵誨之冠屬嘉禮請以冠諭初緇冠再皮弁三爵弁【禮記】所以莊其首也凡人首髙於身冠髙於首所加彌尊欲成人者徳進而又進也譬諸山焉地勢之順而髙莫如山山脊曰岡順而愈順髙而愈髙者也詩興髙岡者四獨捲阿之九鳳凰鳴矣於彼髙岡與君子遊如長日益而不自知與小人遊如履薄冰每履每下防何不陷此則而大父矩軒先生敬而名之義岡拜而對詩意不然余曰閒居記賦詩凡二而崧髙惟嶽峻極於天吾夫子訓爲文武之徳表記引詩十有七而髙山仰止景行行止吾夫子釋曰詩之好仁如此中庸記言登髙自卑而及於兄弟旣翕和樂且湛言極髙明道中庸而及於旣明且哲以保其身學詩一一泥於文義皆臆書也於髙聽叟之辭然後知人之有冠猶宮室之有墻屋志在子

歐陽學修字訓

四門博士來裔臣夫梓之子至孫冠【唐歐陽詹爲四門博士臣夫其來裔】韻鄕老叟字之曰學修學有小有大十五則志於大學況成人乎至孫學大學矣亦知子曾子止至善以詩淇奧取興乎至善者理義精微之極如切如磋者討論窮理之事故曰道學如琢如磨者省察克治之功故曰自修由百能而千能然後瑩徹切而不磋脫墼耳【墼居的切說文瓴適也一曰未燒者脫墼蓋瓴壞已成而未燒者】觸之則散由四勿而四無然後粹精琢而不磨燕石耳【宋愚人以燕石爲寶客見之而笑】察之則贗【僞物也韓愈詩居然見眞贗齊人曰鴈魯人曰眞】舜大聖人猶無一日不學舜之學𨿽無書傳可見然常如深山野人一切皆不能以動其心必至於此然後爲之至學夫子亦聖人也聚天下之賢豪而傳其所傳猶曰徳之不修學之不講是吾憂也俛焉孳孳不知老之將至則道學也自修也豈易易事學與修一本學所以爲修之之地修所以驗學之之功敢以學修而敬爾名願爲舜毋爲蹠願爲孔毋爲墨千里日至始於足下學修工夫爾其朂哉不則行百里者半九十至猶不至非所以望吾臣夫之雅子

方天覺字重甫訓

人心之所以知覺者何天牖之也人然小天牖之若孔易天曠然大人任之則甚重天若何牖之室以牖而明心無竅則塞心與耳目皆天與我耳耳聽目視覺之小心通眾理覺之大不立其大而從其小覺者昏矣重如之何天者人之天父者子之天子之身父之枝天牖之父教之思也若起行也若翼覺不知其爲覺重亦不知其爲重暴者弗克荷【去聲】棄者鮮克舉猶正墻面畫且息胥失之重甫重甫來前語汝一貫忠恕達則參惟士且毅仁任諸已鉆仰𨿽勞學博入約回竭吾才如立也卓大學一書在先明明克拓職分修齊治平幹稱一篇事親如天或樂或畏子責當然宇宙趨新烏山如故元气淸淑豈惟爾父天分學力兩遺後人重甫重甫拱璧爾身

學孔字訓【名異】

天叟之友君善畱兄之子異丰姿淸令性識機警冠前二日語叟曰夫人處世不能特異者俗不能大同者介余字異曰同叔何如叟復曰伯夷伊尹於孔子未嘗不同而醜也獨以所以異問孟以有若之言對蓋出乎其類者生與人同拔乎其萃者徳與人異吾夫子所以不獨賢於堯舜而又自生民以來未有不獨未有而又盛也然則人患不能異耳𨿽吾夫子於逸民七人以下亦曰我則異於是無可無不可無可者不以可爲主而有不可者存無不可者不以不可爲主而有可者存此吾夫子所以異叟請易以學孔字孔何余何鈞之人也然正惟弟子不能學也善學孔者莫如顏猶末由猶而微猶未達況由賜商偃乎𨿽然聖無二道人無兩心孔𨿽萬世而一人心通千古於一息論語二十篇皆吾夫子之道亦吾夫子之心也而學論語者自鄕黨入學鄕黨然後容體正顏色齊辭令順斯可以語成人於是乎冠異今冠矣所以異於人者何曰異所願學者孔子惟學孔子故與人異否則與人同奚其異

夾谷可與字訓【名立】

夾谷可與之在門也度而文日以四書爲問暇時請曰立以可與敬名願先生訓其義授之叟曰論語二十篇惟子罕二十九章最難體認此章重在權字自漢以來談經者俱以反經合道爲權先儒謂權只是經又謂權與經亦當有辯吾子不字與權而字可與者何可與曰蓋欲識權之義必先知立之方立者自守之固也立也齒未學與適道𨿽粗知趣守苟不固前功俱棄叟因訓之曰顏子得夫子博約之說旣竭吾才如有所立卓爾孟子之答公孫丑亦曰中道而立能者從之顏之所謂立者中也孟子之所謂立者亦中也惟知所謂中然後知所謂權中未易知也執一則非中矣學道立權四字而立居其三此正是過關處學道而不能立則轉而之他亦易從矣立而不中安知權之爲義哉權者所以稱輕重而取中也𨿽然夫子曰可與者可者當其時之謂與之爲言許也蓋學而適正道然後許之以自立許之以自立然後許之以權吾夫子十五而志於學三十然後而立立之一字不亦難難可與年駸三十從孟之所謂立而見顏之所謂立庶幾可以進吾夫子之所謂立歲月未艾工夫盡長可與朂哉異時人皆與之不獨吾與之

姚平山仲一字訓

夫子生知安行者也猶曰庸徳之行庸言之謹有所不足不敢不勉此語原從何來蓋得於易之幹幹健故一誠故一夫子自志學至不逾矩無一時一刻不下工夫健而誠所以一學幹自中庸始庸者常也惟常乃一學夫子至於一然後庶防夫子彼曰惟者何人哉誰謂華【山名】髙企其齊而仲一進之又進之

字汝亦說【名驥】

平山猶子【兄弟之子】俱韶潤【坡云花顏得酒尙能韶韶紅也又有妖韶女𨿽老有餘態】驥於第爲孟驥名馬佳子弟肖之驥冠畢友人黃淵曰汝來前吾語汝睎驥易亦驥難晞願學焉亦斯齊矣驥之可稱者徳非謂日致千里曷謂徳調不駭輿良不踶齧閒之維則【此一句出詩】翼翼斯臧人於子弟願爲良不願爲駑願爲駿不願爲【玉篇音防士東切驢子也】不遲頓【韓詩曰駑馬遲頓】不跅弛【漢書曰泛駕之馬跅弛之士跅落無檢局放弛不遵法度】不齷齪【齷齪齒相近聲】亦不厲搏【厲搏晉問云喜者鵲厲怒者人摶】教則指毛命物【朱子云毛馬齊其色物馬齊其力凡祭祀朝覲防同毛馬而頒之凡軍事物馬而頒之吉尙文武尙彊】旅立相馴驤則風騣【音宗】霧鬛【東坡詩風鬃霧鬛寒颼颼】駕雪來下【二句出晉問】非人中驥乎顏淵於舜曰有爲者亦若是揚雄於回曰睎顏亦顏之徒余敢字汝曰汝亦

夢云夢雷伯仲字訓【云字祥甫雷字澤甫】

魁樞忠肅公【公名文龍】之子伯夢云仲夢雷公在之日命之也云也雷也於公名同類而相感者也公之意深乎哉然則曷敬二子名云之閒抱幽石依深谷云之神沛雨而徧乾坤捧日而端至尊【詩雲歸去不成雨虛巖抱石眠公羊傳曰觸石而出不崇朝而徧乎天下】吾字云曰祥父雷之伏孕根荄保蟄藏雷之起發駭響於地中騰百川於天下吾字雷曰澤父云屬坎大象言云者二將作而未大故屯𨿽小而未垂故需何以故險猶入而未出也出乎險則施平矣人世有平有險險則隠絢然五色賢人祥也【韓賀慶雲表五采五色光華不可徧觀】平則見爛然輪囷【屈曲盤戾貌歌云鬱鬱紛紛蕭索輪囷是謂慶雲】朝廷祥也【宋書曰慶雲五色太平之應也】忠肅公之以名汝云也以此震爲雷象於屯卦獨曰洊雷一而再故曰洊敬天之怒當恐當懼【象曰洊雷震君子以恐懼修省】何以故气猶逆而未解也逆者解則雨作矣人境有逆有順逆則困衡拂亂動心忍性辟【辟音辟除也】陰養陽捲【去聲】之澤一身順則發潛振槁闐闐【音田雷聲】天衢莫我敢遏鼔之澤八方忠肅公之名汝雷也以此祥父從忠肅公以死生險阻備嘗矣澤父思忠肅公之不生還創【平聲】巨痛深矣憂不極者智不明困不深者思不發天之成就大才也每於窮困爲造化降之祥澤汝後必矣二子者愼而【汝也】身勉而學以答天意世故風雨何足以動汝哉

伯俊字訓【名髦】

實父亞餘十歲餘有子伯俊冠余不及從賓贊後賀之日伯俊以見鄕先生之禮見【去聲】睂宇軒軒韶舉【韶和暢之義見正韻言其生質之美】居然是出羣器實父曰有可以善善否余按爾雅曰髦俊也注云士中之俊如毛中之髦然則詩所謂譽髦斯士者其俊士與又按淮南子曰知過千人謂之俊十人謂之傑夫一人而蓋十人之上難矣又蓋千人之上愈難矣然傑以天資言俊以學力言傑以才言俊以徳言資不可恃須學以將才不可衒須徳以充人豈易爲哉學者學爲人而已未冠教之小學所以養材而育徳已冠敎之大學所以長才而成徳冠責成人之道人孰大人身爲大又孰大人倫爲大冠義記誠身爲上盡倫次之大賢地位由此階升顏子之爲顏子者由謹視聽言動之四曽子之爲曾子者由敬容貌顏色辭气之三故回居四科之首參於晚年傳道最先夫子猶曰回其庶乎孟子猶曰事親若曾子者可二者咸無焉眾人矣何以爲髦士何以蓋千人之上伯俊勉之若夫年少气盛色矜意髙【此二句爲冒】謂能文章爲俊角勝於觜距之場【二句一意】謂取功名爲俊挺立於風浪之津【二句一意】如天邊鶻飛有息時如冀北馬馳有止時竊竊乎何足長雄一世【三句作一意勉之詞人所共知戒之詞出於先生之所獨得渾厚嚴毅且敬且服】伯俊戒之

彥聖字訓【名宜春】

乾坤軒豁日星明穊【音旣稠也】人生其間或一值焉舜臣五武臣十唐虞之際於斯爲盛山川出云有開必先當之者維申及甫東周仲尼七雄子車斯文之傳千萬萬古然當年老身未嘗一日泰猶之潤溽也而禾盛【月令六月土潤溽暑禾盛者感火气也】蟄壞也而鞠黃【月令八月蟄虫壞戶鞠黃者感金气也壞音陪】閉塞也而蕓生【月令十月閉塞而成冬蕓生者感陽气也】俱不如勾畢出萌盡達之時【二句出月令季春之月條】惟人亦然天之生人也不偶將福祐而家扶將而身必稟之以中和之气必畀之以賢聖之資必開之以明昌之運人生於中國又生爲人又生爲丈夫此身不貲【貲音咨史記不訾之身謂貴重無量可比也通作貲】夫豈易得爲雅子然後貽父母以令名爲吉士然後副國人之幸願爲良臣然後爲淸朝之瑞物非但曰饑食渴飲夏葛冬裘而已非但曰服備可以成人矣吾友戴君存厚之嗣適【音嫡】曰宜春孩名也問字於餘春字六經何訓余以鄕飲酒義六言【言字也下春產六字是也】對春產萬物者聖敢奉字曰彥聖甫彥美也聖生也君與先大夫種徳未食其報有子如春生意方將美哉美哉詩曰彼其之子邦之彥兮果如是余與存厚閒我弟兄老伴願見之子如唐虞成周也豈不美哉美哉

明卿字訓【名惟月】

吾鄕莊敏龔公之族子惟月冠其叔景陽請字於其師閒我閒我以明卿字天叟爲之訓曰月受日光故與日貞明而不息古人制字所以從日從月爲明𨿽然日無盈虧月有圓缺自哉生明而之望明者漸盛而漸滿自旣生魄而之晦明者漸減而漸消然消者固未嘗消而明之本體卽在人𨿽負陰抱陽以生陽爲一身之主幼而冠冠而壯自哉生明而之望之月也壯而衰衰而老自旣生魄而之晦之月也養之以理義充之以學問一防光明皦皦生白何少何老昏於情蔽於欲入歲以來卽有防气矧及耄乎昔謝重侍王道子坐月夜明白【本傳作明淨】道子嘆以爲佳重曰不如微云防綴道子曰卿居心不淨乃欲滓穢太淸耶【事見本傳】此事𨿽小可以諭大明卿戒之毋斁

林則時字說【名宜】

韻鄕老人黃淵天叟之友淸逸處士林伯雨之良子宜韶姸警敏有蒼老气處士愛之叔父衝素處士尢異之歲己丑十一月丙午朔日南至之明日冠前期處士語叟某以則時爲吾子敬名請所以訓叟曰宜者當然之理時者介然之防【孟曰介然】理若典要時有變易以權合經則存乎人易彖傳於頥大過解革言時於坎睽蹇言時用而言時義者四時與義皆兩事獨於隨曰隨時之義與豫遁姤旅不同義者宜也隨時之宜不系乎人故隨貴變也隨之義大在學者則審已而隨於人臨事而擇所隨皆隨也有可隨有不可隨是謂時措之宜苟以無可無不可爲隨惡乎宜乎人性皆理不能無欲气質之用狹問學之功淺於是公私非是剛柔緩急長短小大先昧乎介然之防動靜損益出處語黙取予辭受俱越乎當然之理惟不識時故不達宜隨之爻丈夫皆陽小子皆陰系陽失陰居正者也系陰失陽從邪者也已居於正凡事皆正已從於邪凡事皆邪苟隨乎哉則時春秋尙富驟難語易然旣以成人見丈夫小子當謹所隨叟敢申時之義而祝以詞曰

聖人卽幹惟一仲尼稷回參伋賢者之隨軻深乎易其庶乎幾楊墨子莫三者俱非攺而他師陳相夷之正乎不也善惡兩岐而則時甫謂起家兒昨丱今弁如墻築基大體小體愼從爾思捨賤就貴淸斯濁斯稱量尋尺範我驅馳學道立權惟君子時衣【去聲】玆徳言福祿來宜

顧舜可字說【名松老】

天地人物通一气耳木之受气有淺深厚薄松也稟天地之英气故爲百昌之傑【仲尼曰受命於地惟松柏獨也在冬夏靑靑受命於天惟舜也正幸能正生以正眾生此說蓋木於此】人之受气有昏明淸濁舜也稟天地之正气故爲羣倫之冠是皆自然而然者𨿽然君子不論气木心不正脈理皆邪松惟有心貫四時而不攺柯易葉人所以虛靈知覺者心心之精神是謂聖聖豈異於人哉順其天盡其性耳舜此仁義我亦此仁義舜此孝弟我亦此孝弟此心之存曰我卽舜猶之松焉中堅致而潤澤自根實而神王豈必注沆瀣之華薄日月之光然後可以柱明堂而棟大廈余友閒我之子松老冠以舜可敬名千歲之材養於拱把昨視如嬰今視如龍虯角𨿽弁鱗髯未蒼積之以年月培之以學問老之以師友勿蝕之以好樂而害其長勿薫之以聲譽而耗其實勿深之以嗜欲而搖其本天眞全而本性得松乎舜哉舜乎松哉叟亦閱世臥云壑者愛吾舜可如子姓願吾舜可封殖之

傅彌年字訓【名九成】

傅元楚之孫與防之子九成名淸令可愛逾就外傅之年二受業於余啟發之資達憤悱之志遲長善救失余之職也設弧之旦乃先吾魯中叟一日【孔子魯襄公二十二年庚戍歲十一月庚子生】余心奇之𨿽未冠預爲之字曰彌年彌之爲言益也久也年之爲言壽也耉也舜樂九成逮周之東防二千年而魯中叟猶在齊聞之徳之深者樂之入人亦深豈可以歲月計之𨿽然年彌髙難難徳彌卲又難難禮經冠字之詞祝之以成徳祝之以麋壽【麋鹿之大者壽千歲滿五百則色白】蓋欲其徳與年俱進進不已也徳者何事親孝敬長弟存心仁制事義盡已忠待人信而又詩以養其情性禮以束其肌膚擇正人之居遊逺損者之友樂藏修息遊不離乎師夫然後徳偕身長日益而不自知昌而熾耆而艾不知老之將至也年彌髙徳彌卲惟魯中叟一人當之或曰衞武公亦其人也余於是訓其義以授彌年彌年志夫子之學者也武公事業又系乎時之我以爾聽餘言毋忽

林於髙三子字祝辭引

前進士年家子林於髙之子伯肖祖仲肩祖叔肯祖幼而知學婁【音旅】語叟曰晉人呼名爲小字柴桑翁【靖節】之子孩名之曰儼字之求思余欲援陶例爲三子請所以字先生其惠教之叟諾而未暇一日過於髙所呼三子前誨之曰材衖宗薄公而曽大父也松湖宰公而大父也而知爾父名汝之意否叟爲若各訓以字而祝以辭若其聽之毋忽

師說祝辭【肖祖字】

昔傅氏說審象惟肖待以師臣置之廊廟問答三篇如天兩曜典學二言君道體要矧人子者聿念厥紹詩禮傳家用功在少敬內義外父教師詔毋侗好佚毋浪謔笑字爾師說期爾英妙庶肖而祖之才之卲

師孔祝辭【肩祖字】

昔端木賜諭墻及肩衞聖人道日月與天𨿽未至孔得孔之傳性及聞道晚異早年矧人子者筆耕書田養正於防習慣自然毋爲物誘毋爲欲遷必必毅任重力專字爾師孔期爾聖賢庶肩而祖復舊家氊

師旦祝辭【肯祖字】

昔周公旦堂播曰肯大誥告王明訓炳炳特友其辭以教以儆俾無棄基歷年有永矧人子者學爲本領禮戒四非日常三省透善惡關造聖賢境當仁不讓做第一等字汝師旦期汝忠鯁庶肯而祖盛名鼎鼎

以辯以順字訓【以辯井之字以順升之字】

叟祝於髙三子以字髙之兄於野又請曰行可叔父之子二曰井曰升俱可教先生亦贈以言叟答野曰易大傳三言九卦【三陳九卦以明憂患之道履謙復恆損益困井巽九卦一言井徳之地二言井居其所而不遷三言井以辧義】其三於井曰井以辧義井𨿽居其所而不移汲者往往來來所以汲者或大或小或木或缶應之多少各隨其宜此謂辧義人之酬酢事物亦然敢字井曰以辧辧卽明辧之謂善惡不辧寜合於義易大象言君子五十三有言在上者有言在下者有兼上下言者各有受用處升曰君子以順徳積小以髙大木生地中日髙一日此升之象而必曰順者蓋惟積故髙由小而大木之勢順也君子觀象而順自有之徳性於小者日日積之未有不極其髙大者此心此身至切工夫不善學者每於小善多不屑爲逆矣又安能積又安能髙敢字升曰以順先儒讀大學誠意章方透善惡一關爾辧爾順戒之戒之野命二子拜曰敢不承教

林起東字訓【名寅生】

叔父林某爲其兄時軒之子寅生冠字則朋友命之禮也易說卦曰帝出乎震震東方也漢律曆志曰引達於寅寅於方爲東於時爲春天時人事於此乎始書言東作者謂萬事至東而俱作非止農功也一歲之計在春一日之計在寅一生之計在少少而學者大明東生然後晉而中天不學則晦明者損矣昔晉趙文子冠見韓獻子韓戒之曰此謂成人始與善善進不善蔑由進始之一字旭日始旦之義也戒爾寅生字爾起東此余所以覆露子也起東朂哉

甥孫郭啟翁智逺字訓

啟之爲言開也譬之戶焉辟則通闔則塞人之所以爲人者心也心之所以通達者識也仁義禮智皆心所有𨿽仁爲先而智實重於仁是非之心不明則仁義禮智皆失其本心矣詩雲天之牖民如壎如篪天之啟乎人者在一牖字伊尹曰先知覺後知先覺覺後覺人之啟乎人者在一覺字牖惟虛故明心惟虛故智心之智在覺惟覺則悟入甥郭之仲子曰啟翁余爲之字曰智逺人而不智心孔其開乎𨿽然啟之者天也使之知所以啟而啟者人也人非學不成學非師不啟人誰不智气貳之欲參之啟者塞矣吾夫子之於門弟子曰不憤不啟俟其自憤而後啟也憤則智之天卽在啟則智於理必明愈廣大愈髙明智其逺乎然則智之所以逺者自學始學日廢則識日卑智若何而致逺師之良友之勝前之鍵【鍵音蹇管鑰也】今之通啟矣知奚止於一室之內宇宙豁如古今昭如逺矣若夫傅巖老子啟沃一事余未敢遽言之髙智逺智逺毋爲人下朂哉朂哉

林景惠字說【名和】

余友林徳符之仲子小名佛奴蓋感吉夢名之也將冠謂與伯子之名不類更名曰和字景惠屬余訓其義余曰人於天地之性一而气質或失之偏卽之也溫聽其言也厲人不皆吾夫子也中節之和十人中八九失之況制行乎和而不以禮有子患其不可和而不流子思然後許以彊哉矯生斯世爲斯民同流合污以此爲和不然昔者髙辛氏子豹之惠貍之和各盡其一俱謂之元之二言而欲兼有之不亦難難後來魯展氏季百世之下聞其風者薄夫猶可使惇鄙夫猶可使寛和防於聖矣孟子車尙慮學之者其獘流於不恭蓋學之者但知季之和而不知季之介季降志辱身矣而言中倫行中慮事人以直斷不枉道𨿽三公莫易其介徒和乎哉景惠景惠而知而大人命汝字汝之意否而質過於狷狷𨿽行已有守惡乎和而量失於褊褊則待人太狹矯其褊而歸之和如魯男子之學惠也斯可謂之和矣汝聽餘言可當佩韋毋忽

洪與我字說【名恩】

先友洪徳章之孫恩祖命之名也將冠乃翁問字於叟叟曰人生在三君父師也戴履中間食土衣毛此君之恩也鞠我育我顧我腹我此父之恩也匡之直之輔之翼之此師之恩也入而侍親知所以孝出而就師知所以敬仕而事君知所以忠此爲人之大閒也𨿽然有此身則有此性性孰命之天命之則此恩若何而報之乎四端五實天旣全而與之人而爲人亦當全其所賦【賦布也分也付與也】付而有其所有視聽言動之勿非禮而後謂之奉天容貌辭气顏色之貴乎道而後謂之順天侗好逸則防天矣邇宵人則逆天矣君者臣之天東西南北惟命之從可也父者子之天不虧其體不辱其親可也門弟之師夫子蓋受罔極之賜諭以日月而未足又諭之以天不可階則事師猶天也天豈易事哉𨿽然知天之與我以斯道也當自學問中來學有二曰知與行孟子車曰知性則知天知之事也養性所以事天行之事也又謂耳目心三者皆天之所與我者先立乎其大者則其小弗能奪此其爲大人而已矣大者曰心之官則思也恩將冠則學爲大人矣叟於是字汝曰與我蓋以天兼君父師言也事天則知所以事君父師矣張逺公西銘一篇盡之乃翁其以此誨而子與我而衣斯言

陳汝作字說【名雷霖】

鄞江陳耀卿之雅子芳年華月淸令可愛慕道而劬書不逺訪天叟於莆叟扣其名若字以雷霖國濟對叟曰濟者舟楫之事不如霖雨之難雨所以澤天下蒼生也國云乎哉爲之更曰汝作易屯解二卦俱震與坎雷之鼔則爲雨其未作也屯之象其旣作也解之象屯者君子以經綸之時【經綸者屯難之世君子有爲之時】屯之亨則施光矣解者君子有攸往之時解之動則夙吉矣【若有所往則宜早往早復不可久煩擾也蓋解出初險】𨿽然易不言霖者何雨三日以往爲霖霖卽雨也𨿽然干言雲雨而不言雷者何干之初爻爲震震爲雷時方就潛而未躍故霖亦渴而未作飛則雨施平矣𨿽然見龍在田徳博而化是亦大人作霖之事也維昔髙宗中興商室此飛龍之大人也有臣曰說起於傅巖此見龍之大人也以大徳之君遇大徳之臣作霖之寄不仰諸說則仰諸誰時之未則潛時之以則見聲應气求霖其作乎爰敬汝字曰汝作甫汝作歸而復於乃翁翁必曰作霖相業也說之相業蓋自學始叟誨汝以學今日之學異日之行汝作其以此字爲字

陳耀卿字敍【名暉】

易小象傳曰君子之光其暉吉也光者明之體暉者明之用光至於暉其明著矣暉至於耀明又盛矣嘗譬之日光其質也暉旭旦也耀則中天而明無不照也天地始判日卽生焉若非日昱乎晝宇宙晦防萬物何所覩哉人之所以光明俊偉者以陽明之气塞吾其體也故積中發外如日之暉學問之充事業之見炳炳烺烺照人耳目又暉之耀書曰爽邦由哲哲卽暉之義爽卽耀之義爽以事言哲以人言以哲人而理邦政事事爽快明白決矣吾曜卿之名之字以此或曰前修名褒字貶今曰暉又曰耀毋乃非用晦而明之理曰不然君子未嘗不晦其明也而明之誠形自不可揜丈夫礌礌如日有豁達無晦昧不者幽陰之小人耳昔裴耀卿字煥之於唐貞觀開元間有直聲後來官至平章僕射豈拘拘以名褒字貶爲例乎吾耀卿之名之字以此耀卿名暉族陳氏鄞江人今佐淸漳府幕余因字其子汝作並敍耀卿所以名字之義余莆四如老人黃淵天叟

大年字訓【名焴孫】

從子身道之子焴孫設弧日伯祖名之年十八將加元服伯祖又字之大年谷熟則人民育五糓皆熟斯大有年焴字從火從育谷𨿽生於土潤於雨炊防者火餴饎者亦火也【餴甫云切半蒸飯饎食也音熾】非是惡乎育農之殖苖苗冀其秀秀冀其實然後謂之有年蓄之丰積之髙又謂之大有年人之於學亦然學所以育徳也如坎之泉養於防如離之火進於晝則充實而有光輝之謂大年彌髙徳亦彌卲矣而知伯祖名汝之意不也而气質非不美剛或失之過而問學非不諄時或失之怠過非中也怠自棄也皆徳之累旭日始旦毋寒於陰雨雪萌方茁毋失於野燒【音少野火曰燒】而欲爲大人者當防人心之危深慮旦气之梏親正士則謹繩墨就良師則知詩禮磋之磨之緝之熈之猶農力田年年而大有年老伯祖豈不願吾孫之爲佳兒乎八十翁下筆至此感慨不少大年其衣此徳言毋謂我耄

喬年字訓【燾字喬年防名疇祖號東軒行兆卄九官登仕郎興化路儒學教授四如公嫡孫】

翁老矣欲見一孫六十四歲梓也房下得長頭兒時至元甲午四月二十三日也喜劇醉劇弧矢之旦命以疇祖蓋翁號書疇亦蘄此孫耕書中之田享書中之壽也元貞丙申甫三晬翁語疇曰汝若冠翁名汝燾字汝喬年梓而父也從木燾從火又取生生不窮之意未及援陶翁字子例外表孤山聞之逺寄字義謂吾道之傳與天覆照同一悠久似大而誇或者疑之疇年十七翁又及見汝冠矣一日微燻快著數語人生難得男子身又難狀貌有雄偉者有奇怪者俱不若精神之淳容止有重遲者有皎厲者俱不若气象之雅識見有曠逺者有深沈者俱不若學問之髙精神闒颯豈胡耉之相气象便儇豈致逺之器學問卑陋豈典刑之老燾字從壽從火翁祝爾壽汝精神淳則生於色見於面爾气象雅則望之儼卽之溫爾學問髙則過則聖及則賢學問二字又精神气象之本領養自家心濟自家身始則十五年一進自三十年每十年而一進至從心所欲不逾矩地位然後等而上之且八十且九十且百歲不知老之將至豈不光明俊偉哉不則悠悠失之於前又不汲汲償之於今精神气象俱不惶惶枉過歲月夫奚益翁年八袠蘄汝爲起家兒又爲保家兒使邦人士稱願曰四如之孫巋巋喬嶽翁與而父喜當如何喬年朂哉愼哉燾再拜曰敢不佩服大父之訓

昌年字訓【熈字昌年號耕道行兆三十五官將仕郎漳州照磨四如公次孫】

天叟以五行闕水請於先君更名淵梓以子材字水生木也子材之子孩名疇祖光祖俟其冠也孟名燾字喬年仲名熈字昌年卜於先聖而協木又生火也熈於書傳訓廣於周頌鄭箋俱訓光明獨昊天有成命篇毛傳訓廣而鄭謂廣當爲光酌篇鄭又訓興廣也光也興也字訓𨿽異於義可貫而一熈字從火地二生火質若微而未著及其炎上大有之在天上而文明重離之照四方而麗正豈不熾而昌乎辰爲大火於人猶少之年也午爲鶉火於人猶壯之年也人之年學問貴少事業貴壯少而學問始旦之旭大昕之朝煇如也壯而事業書日之接庭燎之防則有光矣然事業之系乎天者不可必學問之盡諸已者不可廢學問緝熈於光明則可以續詩書之燈可以嗣父祖之徽不惟亢身而又亢宗不者影響昧昧老而無聞與夜行而不以燭者何異若夫事業之來行其素學不必矜察察之政不必求赫赫之譽亦必炳炳烺烺爲一光明俊偉底人庶防熈熈乎廣哉功名久逺理義悠長而昌爾年熈也允臧時大徳癸夘秋光祖第二晬之旦大父四如老人作示子材教昌年

昔爾大父命名曰熈爰字昌年預作訓辭熈字從火昌字從日火日光明義訓則一汝今冠矣惟學則明如火始然如日方升傳書傳人祝爾遐壽旣昌而身復昌厥後至治初元淸明後一日父梓書

四如集卷三

欽定四庫全書

四如集卷四

宋黃仲元撰淸逸處士春山林君墓志銘

嗚呼天人革命之際仗節守義世自有人直少耳山林臯壤之士履潔髙蹈又一軰人若夫城是民非火水焦沒人皆逺嫌謗算成敗事如蟣虱誰爬梳之士有不幸身値時危浪驚柂旋若亡楫維春山林君伯雨雷龍所以冒風塵而不辭君豈樂諧附邀顯融者姑尙抑齊陳公【尙卽尙公主之尙抑齊蓋雷龍之姑夫也卽忠惠公陳鞾】開閫秉樞君朝夕侍何官弗可廼廻翔隨計甘垂翅於靑防仙防鼎沸君逃難客止北山方公思練事達變者左右之檄君參錄令莆田無何陞佐郡攺宣教郎北騎環城來之皆坎命只患深墮乎樊中輿圖混官制行君以治中署郡事不年餘流離集震撼定君精神倦閉門郤掃而淸逸之褒渥矣鴻已防飛猶離矰繳𨿽家事落然而賦詩怡然耕吟前槁予跋醉吟漫吟後槁予敍本生父大有母葉氏更葬予銘已系家牒最可痛者世父大存卒君後之伯氏霖龍卒君元妃黃夫人子世雄後之世雄與季敏孫死兵夫人前卒繼陳氏子猶子宜翁宜溫恭善爲子婦貢士黃鎧女十年君卒又五年宜夭母陳氏以宜兄伯奇次男富孫主宜喪彼蒼廻斡胡爲是區區者不畀於君殊未可曉君貌魁梧襟坦夷詩精毛氏故【故謂經之防趣云訓故舉大義而已】史熟司馬治鑑書工顏筆天文地理貫穿融液辰冬末疾帳坐【末疾謂手足緩急】猶校唐詩明夏端午再作手教囑宜學禮於余余亟存問連呼易簀者三【曾子寢疾童子曰華而睆大夫之簀與曾子曰斯季孫之賜我未之能易也元起而易之】死生大聚散矣君生乙未正月歿癸巳五月年五十九宜生癸酉四月歿丁酉三月年二十五伯奇卜是歳閏臘庚申葬君延壽羅峯原以宜祔女子子四長婿教諭陳大雅男良燾次與側出住奴許嫁傅黃宦族防恃其母孫男富孫女二伯奇飲泣謁銘予書曰

先賤後貴者多壯達晚窮者幾窮似達貴似賤者此莫之致而致君跋防於景定驅馳乎丑寅無須防之樂有寵辱之危殆如沐而求解未有騎而不下覺今昨之是非付春華之開謝𨿽令客之不來幸處士之可書竹風燥兮霜梧雄鳳去兮呼雛造物者未定君父子竟制於天歟造物者果定君子孫其必振歟嗚呼

韶溪姚君墓銘

屠維單閼之歲【屠維已也單閼卯也】閼逢閹茂之月【閼逢甲也閹茂戊也】前福淸尉姚勉將葬其父【闕】

走人以善狀來謁銘曰銘所以系名傳世先生

諱淇字景瞻世居莆之韶溪因號韶溪曰朝嗣者晦徳不仕曾大父也曰野庵先生隆贈朝散大夫者大父也曰龍川府君直夫階至朝奉大夫者父也配魏氏息九人男君錫君煥俱夭君舉爲伯貢士元泰後君厚業於文勉也女適魏節孫益敬顧成父郭元善皆士大夫族願書之以附系名傳世之義銘所以論譔先美先人蚤讀世書侍龍川府君之治所禦防捍城士之甚武之甚晚學空竺不牽六欲自束脩至耆指使【六十曰耆指使經云嗜稽久之稱不自用力繼以指意使令人】爲子孝爲弟弟於僚友稱長者於閭巷稱善人願書之以附論譔先美之義銘所以志卒葬月日先人不幸甲戍臘月十七日以疾終禮逾月而葬何以緩亂故勉未卽死危不得葬今玆筮宅於鳳迹山占曰從卜日癸酉占曰從卒窆有期願書之以附志卒葬月日之義淵曰嗟嗟乎景瞻之光系如此不書惡惡可景瞻之爲人如此不書惡惡可嗟嗟乎景瞻之有子如此不書惡惡可勉以京學進士恩免受初階屬車蒙塵承詔扈從特循一資景瞻亦防贈從事郎惜景瞻之不及見也夫書而予之銘曰

后土濕兮天陰陰山河在兮艸木深東西兮乞命大王南北兮校尉摸金人何生兮可借骨何土兮可托思滄海兮欲傾嘆親朋兮凋落若景瞻者積善之餘死順其正葬歸其居淒淒寒風蒼蒼宰木泉石有知護一團玉

書宋故龍川史君姚公墓志後

公官至二千石而淸貧如韋布士徳彌厚葬彌薄后三十載或猶尋陽翟藏處【張侍中遺言厚葬晏丞相遺言薄葬二公俱葬陽翟厚葬免禍薄塟致禍】嗚呼時危世難干戈接聯泉下徳人有幸不幸非關葬厚薄也公之孫勉偕諸昆弟忍痛更葬事已泣曰丈夫得一幅汗靑足矣事謬不然史筆悠悠昔志吾祖者其人最彊項廼大書曰善人曰君子曰循吏曰老壯窮堅陵遷谷易一切毀壞此紙幸畱吾將重刻宰上以識吾哀願徵辭於石陰余嘗銘公之子景瞻之墓三嘆玆事忍書之乎𨿽然自有龍坡有此山川人朽名芳公何憾焉諸孫雅雅書種綿綿時之來兮當復家氊如一株桂散花萬千秋香未歇更有年年維女後之人愼旃愼旃【詩旃之也】歲辛巳後中秋裏後學韻鄕老人黃淵志更葬月日不書

歐陽君厚墓志銘

漢重儒林學尙書者班固著以歐陽氏【班固傳歐陽字伯和事伏生授兒子孫相傳尙書世冇歐陽氏學】唐尙進士官四門者韓愈號以歐陽生【韓愈有歐陽生哀辭生謂詹也】曷爲氏若生尊異之也問其人與可傳者問名不問位士有不第進士置籍儒林伍中亦可書已況四門苗裔乎或問某生曰吾裏井上君厚也井上粵若來登年矣君厚曾大父渭卿欝林州博白縣令大父祺父起莘世食舊徳君厚諱徳載以質行稱財五十有九卒君厚持家約與人信誨子弟以誠塊處一室對聖賢書目謹勑士偶快意飲酣歌永叔醉翁亭記坡老赤壁賦又風塵表物初署博士生浮屠氏歸我田博士以文功比於武事命題君厚賦出聲籍甚後二十年浮屠氏復取我田君厚持左契白大閫卒我歸某甲防【音典心慙】墨【不得意】去君厚儒人此事未見儕輩猶交誦義籍棄塲屋試州縣什出二三恐未可少弄筆生不幸老死罣【音圭蓽門圭竇】衡堇堇耳耳君厚未死前七日趣具觴客與訣參悟死生如雨日霽此豈無所養者黨逮耇兮畱今視東門其可蕪未知尙端坐讀書或拊缶而呼烏烏唉君厚之【闕】防孤字之誨之歲甲子果薦名娶吳氏子男四椿壽梓稚圭泰吉女二皆歸士族孫至孫丙子秋吳夫人亦亡亡之四月椿壽有兵難明年又明年仲子梓卜竁桃枝嶺吉月己酉雙合窆椿壽從祔緩以亂故梓也才來謁銘涕滿匡問所以表於原上吾曰先大夫之可傳與子之可傳先大夫也氏亦可生亦可不者鄕人之於先大夫也君厚之我其亦君厚之乎公羊子曰稱字褒之也然則亦尊異之辭與梓唯唯吾於是書君厚之墓曰君厚而與銘曰

彼岡�然【�音洪石殞聲】有宅隆然藏者瞢瞢然【瞢音蒙目不明也】來者顒顒然昔之日匔匔然【匔音弓】今之日蓬蓬然【蓬音逢盛貌】而我銘之然【音同憂也】

李仁可墓銘

嗚呼義士李君之墓君諱汝文字仁可其先溫陵北鎭人六世祖以武功顯析居莆仙遊太平溪遂爲大族甲溪上大王父某王父某父某承信郎出山樹徳君倜儻有節防【闕】事當否立決盤錯無窘色視之量汪汪於人自靑白【闕】試進士屈卽棄場屋【闕】燬者再不悒悒人以緩急扣俱足分願去或【闕】

亦不掛口晚年牀【卽牀字】頭金盡有謁【闕】獲狠者【闕】之寃者平之餓者活之屍者殣之【殣覆道中死人】於是此邑稱義士必曰李君李君閒居由由然與鄕人皆迎師教子非國士不我乎館精舍規橅視學宮先聖先師像設其間【先聖先師見記】東西齋寢偃【偃謂屏厠】庖湢備置都養來衿佩於是學子稱義士必曰李君李君丙子夏西鄕弄兵掀簸而南逼溪市二里許君率民伍勇前魁者手之徒有年少仞曰此李官人義士義士挾君挺身逃亡何忠肅陳公以樞參出爲撫諭使辟君授初階君囑予以好辭謝誠不願官忠肅公語余曰此時而有此人義士義士丑冬寅春兵南北來死者坻京君脫奇厄寄止湄隖不一月重遇攻刼窮空甚兵退君還溪滸招流逋化龍蛇爲赤子變榛莽爲聚落𨿽北人亦曰李官人義士義士溪北居者稍寧君翛【音蕭】然南山蓋茅三間爲菟裘計【左魯隠公曰營菟裘吾將老焉蓋魯邑名】病已藏【卽髒字去聲】不安谷君適【音的】子師古衣不解帯醫禱萬方裏父老俱蹙曰李官人義士義士辦香北向爲君祈生君竟不起疾其卒也人有欠君債者無有欠君淚者君所識多勝流獨敬余爲法度士庚午西上君爲治裝乙亥之戍君又治裝比君逋播猶資送余余亦曰君義士君義士每歲荔子丹走一力到城是年伻不來余心怪吾朱甥語君病故余亟寓書問無恙君病在席但寄聲云非止失食飲節【言非飲食失節】恐有死生分前夕君見【音現】夢於余上帝授我山主【山主者爲山之主也】余覺唶【音窄左傳注行扈唶唶】曰吾故人將如白雲在天不可呼不可呼又八日朱甥書言君死廼吾夢之明日又明日余爲位哭且哭以文此故人死無已知者師古日謀葬君戶外事或如疾風甚雨只手爬梳保先人遺體不暇葬以此故緩令卜宅於某里某山之原食【句食以卜言書惟洛食是也】先一月師古哭徵銘余亦哭曰余尙忍銘此故人也夫然余不君銘又誰銘君元妃梁氏前卒繼室黃氏春秋六十六死當辛巳七月二十九日葬在某年某月某日師古黃出久從余學頡頏詞章不與髽【髽音查】俱髽不與咻俱咻可謂克世其家它姬子某九歲女某四歲君平生厚親故里閈而汾曲之田不足供子捨【舍人也】饘粥然後人人知君爲龎公人人知君於死之年餘知君於生之前君所以嗜予至老不衰今無此故人矣徒倚溪橋興懷舊事【下晴風佳日至雞鳴未散皆舊事也】晴風佳日並轡班荊把酒持螯【海蟹也】雨浪【平聲雨聲也】之時促膝【膝相逼也】語軟雞鳴未散俛仰已爲陳迹環溪觀【大觀之觀去聲】傍此土人尙有義士如吾故人李君者乎否不待弔君新墳然後灑淚向西風也悲夫銘曰

人促促以爭名君視如涴【音宛泥箸物】人刼刼以營生君棄如唾【吐涎也】藐若視乎公卿其交有道若混世於埃塵其身皓皓前此酣歌升平灑掃擊考【書傳所謂考擊也猶擊缶之意】後乎蜩螗沸羮【古詩有蜩螗沸羮之語諭昏亂也】靑山眊矂歲月忽兮流星死生事大【葉柁去聲俗音也】無老成兮典刑科斗瑣瑣埋斯人於幽扄九原者不可作些【葉个去聲借用也】下馬者讀吾銘不沃酹車勿過

故中山處士林明甫墓銘

國淸【地名古有國淸堂鄭耕老詩云六月國淸堂上望依稀身更在西湖】林氏之昭曰回年府君贈承奉郎國鈞於艾軒爲諸父行穆曰存庵先生浦生雷震震生丞丞生夢【卽栗字】其嗣適【音嫡】諱遵文字明甫自號中山處士生於甲辰四月娶朱氏生丈夫子二曾度曾贍女子一歸吳遁山次男公老孫男三實寶潛以大徳庚子九月某日考終年五十七餘聞而哭之三丁未仲春卜某日窆於其原前期明甫親友存厚戴君元吉爲其孤來徵銘且告緩故余對存厚泣霑襟曰余嘗銘明甫先君子定齋矣尙忍銘吾明甫乎哉敢不諾嗚呼明甫家聲之懿世學之傳余初意爲快士及門授業廼衣服朴而無華辭觀徳而有度【觀去聲玉藻云習容觀注云容貌儀觀也】識髙趣【平聲】正余大噐識每月兩講雨甚亦至耳聽手抄退質所疑渙然怡然則於吾言無不說舉子業中方幅間得前輩緒論扣所自以网山樂軒宏齋三先生對結字小楷不俗【崔瑗𨿽得筆勢而結子小疏】五七言妥帖深逺爲子弟無違禮處伯仲皆順徳暇日校讐經史客來開樽觴詠春初秋九【季也】湖上宴集族戚怡如風月佳時買舟速余耕樂堂前濯纓亭上爵油油後賦程伯子四時佳興【四時佳興與人同程子秋律詩也玉藻云三爵而油油以退油油謹重自得之貌】殊不減捨瑟人兵火後明甫孤苦負土【營葬】中猶遣伻來勞余戊戍酌余谷城炰鱉擘蟹明甫語余軒冕無分湖山有緣【二句言生】今猶旦暮明甫已不可作【二句言死】明甫𨿽事作業非賜之殖最樂周急非商之恡【音吝】與人立【速也】然諾非求之辟凡事務平實非師之過貢法久停擇師教子惟聖哲之書乃讀馬復有令計租受庸於刀筆之習必戒箕裘吾世業圭璧爾元身此明甫過庭之誨可以知所學所存矣婚嫁之債甫畢鐘鼎之養不待世運浩溔【音杳】人壽爾夭柰何乎明甫追念疇昔落月屋梁如見顏色不惟存厚痛吾明甫余彌痛吾明甫銘曰

忠信篤敬若而人文質彬彬若而人之人也斯可謂之處士命子以曾欲其孝兄弟友於信其孝之子也斯可謂之雅子二孤皇皇相厥陰陽有封若堂歸燕爾藏徳厚者流光善積者慶長書種兮不斷來裔兮永昌

故進士謝春塘墓銘

南劍將樂有進士謝景云諱漢章號春塘者篤實君子也春塘性資聰頴十三通詩毛氏學弱冠兼治春秋三傳與老成人相頡頏二十有七以詩經拔解太常報聞還山著書有詩集傳春秋分國事類春塘小槁八卷不幸年三十二蚤世孰予【去聲】其有不使其施悲夫先春塘病逾旬自忖不可諱呼冡子中筆授之曰有生而有死兮適晝夜之常理惜祖父之托重弓依後人以爲衞旣未見於朝市兮合於山林而肆志買山之無錢吁捲茅之可慮無一名一位之可戀兮無好田良宅之可羨所戀者明師而今不可復親所羨者佳友而今不可復交生不得以遂丘水之願死必欲親身於丘水之遊後人成人以成余謀筆已浩嘆而訣僕諷誦喟然曰春塘之所養可知已然此春塘之學之文也其大者孝爲百行之先春塘六歲失怙八歲而母趙嫁十四而大父母繼歿嫁母與後夫突如來如陽曰卹孤陰則剝廬【易卦爻詞】鬻產而去家事落矣他人不堪其憂春塘一身百難自童兒至沒齒無怨言昔孟子車謂凱風親之過小而七子曰母氏勞苦母氏聖善不知其母之過春塘甚似甚似蓋又難於凱風矣有學有文而嗇於年世固有之醇孝而不胡耇未之有也薰致燒膏見焫天何爲哉此可爲春塘嗟嘆也僕於春塘雅不相識於其子聞譽處而已無疑號也不逺裒春塘行義年寓書徵文於後死者曰詩云明發不寐有懷二人傳禮者曰父母之謂中於日月將攺葬先父母敢泣以請僕拊心語我不知其人人奚我知欲辭之而逺不可辭廼摭家乘系其世出謝方雅之族晉末散居江左入閩則五代之季於泉爲著姓有諱履者官至工部春塘鼻祖也占籍惠安菱溪多聞人有諱瑞者宦學古鏞樂其風土家焉曾大父維淸結廬邑南三十里許大父如晦又於泉獅巖下卜宅四載而返古鏞二父業詩爲經師大父娶趙不宜男父炎劉出裹糧旴江受業名未就而夭母亦趙氏生春塘及女子子一春塘妃吳氏丈夫子中前順昌雙峯山長仲文逺季不成殤女昭奴下殤【生八歲以上乃成殤】春塘生於某年某日卒以乙亥八月某日吳矢靡它後春塘三十三年卒中娶李氏文逺娶伍氏孫男三襄詢子一未名孫女三長未行【平聲】余防二孤奉春塘吳氏匶合葬於瑞龍山之原至大已酉某月某日也無疑慷慨有大志學贍而工詩文前此逃難春塘平生所著十無二三無疑收拾殘斷廣求魁人韻士印【刻板也】可以慰春塘於九京【九京讀爲九原墓山也】吾家山谷敍謝師復遺槁方行萬里出門而車軸折可以隕涕余於春塘亦云吁嗟乎春塘難乎其爲子也子如無疑又能爲子來者觀謝氏世世不失令名當求之文墨之外不銘惡惡可銘曰

春塘小字曰騫【閔子騫也小字曰騫者言其少以孝稱也】兮終身之孝國稱賢徳行𨿽列四科兮可慟者似顏之年後之人後之人兮如松之茂蘭之滋後之人其謂誰兮五馬山下謝無疑相丘水而塴【音崩堆也】新阡兮是爲無疑之父之墓銘春塘者又誰兮莆四如黃淵彥安甫

架閣通直劉君墓志銘

嗚呼丙申之難岷峨淒愴衣冠屑播於江浙湖廣者夥獨閩最尠丙子之變山嶽捨故輿徒奔湊於七閩又多惟莆罕見巳卯春餘坐文峯下有一士巾履儼如步趨翼如意其官人也揖與之言气下語溫粹徳君子也詢族出則曾森諱存畔字蜀簡池後溪文節劉公之曾孫也交臂而散猶未相知且相善君時僑【客寓也】爲莆人郡庠學正虛席金贊君氏名於博士曰願借蜀產之珍以爲莆泮之望博士卽延致之餘寄食西東貧故之以君抽裳金館勝彥買書教子經緝生計𨿽不丰亦苟美且養先夫人文氏所生楊氏如母而尙平之債俱了【尙平字子平後漢人男女婚嫁旣畢乃勅斷家事遊五嶽名山不知所終】時相過存呼樽對牀嘯詠談賞君善余余亦知君矣君靖厚淳質愼交遊遵涯分而意外之來有如疾風甚雨不數年物之倘來皆寄百年之身寄而又寄前孰翼之後孰顚之天公似太憒憒遂以存吾自號然忍人所不能忍有無略不掛口篤鄕情者今玉融守梅庵母公前莆田尉菊存班君二人耳歲丙申來往延平良苦至未越月冡訟復起君心形瘵疾於是乎作【瘵音再病也】余於君𨿽悃悃款款然亦柰君何哉少間君愀然曰吾祖與父壽俱五十八吾年相符恐止此數余對毋恐【毋音無】亡何【亡音無】君果不起倫莫大於朋友痛莫大於死生嗚呼君之世系大王父先祖卽後溪先生學禁中魁人韻士也王父某祕閣監丞父某大理正母鄧氏君之宦學繇防補銓注泰州民曹調三衢讞掾攝龍遊今遄剡爲眞在有政稱人呼活佛攺通直郎刑工部架閣洎長涵江書院非君志也君之歲月庚子十月二十六日生於霅川【霅音狎蜀地】丁酉五月十二日卒於莆田寓舍君之妃平舟楊公之外孫女卽文氏先已卯二月卒男季源季深女適前宗正丞蒲公某之子杭前進士趙時之子佛孫佛家奴女珠娘外孫旂孫嗣祖續祖女聖奴先是君自度竁【音串壙也】於常太裏芳蓮塘辰山葬其配而虛其左今二孤筮庚子六月甲寅奉匶卽窆【音砭下棺壙中也】昔有父沒而不克葬後好事者攺卜新宅文士多之君家獘矣源也深也【二子名】垢衣削食復君於土則爲有子矣𨿽然此子道之當然是則銘銘曰

時之來兮顯融時之去兮窮空日未昳兮數終宴其歸兮幽宮極必復兮變則通後人弗棄基兮庶揚乃祖乃父之淸風重曰【重猶騷之亂詞結語】瞻彼墓門云誰之思彼西方之美人兮九京若何起之噫

太學錄此堂葉公墓銘

嗚呼天下事有幸不幸惟士亦然士之進身先鄕貢次捨法偶中鵠則謂之幸非知得也不貫革則爲不幸非愚失也月書歲攷健者升梯或再優或三優猶黃甲郎堂下再拜釋褐去余於此堂葉公君選見之君選樵之泰寧人諱必茂妙年異羣兒侍父宦遊師東莞謝某習周禮學已酉預計偕次年補太學生乙卯魁監舉三捨積優調溫陵郡博士四考循從政郎監行在艸料塲未上攺轉文林郎除太學錄兵戈橫放蒲海云以招撫幙辟儒學提舉辟俱不就邑燬於盜公居深宻而彊梗不敢犯門溫故書【音度塞也】邑宰張梅溪某來卽家起領學事公勉一出新廟學振文風張爲行省都事以公行迹薦聞公已勇退淡泊無宦情矣自號此堂寡言愼行居鄕事上信友無貴賤老少一以謙和所謂泰而不驕者耄𨿽及而未嘗一食息廢學所謂俯焉孳孳者儒書外喜讀關老子繕生養性所謂修身以俟者其可敬也夫公之先大將軍從輝自富沙領軍鎭歸化卽令邑因家焉洎公十二世矣曾大父某監潭州南嶽廟大父某通直郎父某從政郎容州判官母三華陳封州某之女所生母蕭氏配亦廬陵尉蕭某之女公之棲辟雍也孺人治家課兒一不以諉公丈夫子二長繼與南劍路延平書院山長次某孫某某孺人甲午冬先卒葬於蟇湖生於丙戍二月某日乙未十一月二十一日終於家壽八十二卜以戊申臘某日窆公三湖祖塋之右承公志也餘閒居無四方之役於公無一靣之雅公之孤某不逺寓書兒梓以銘文屬余後死者得托名於不腐焉敢以衰涸辭廼敍公世族行義年而銘曰

天何爲哉奪有道士人生大齊百旦夜耳譬諸流水流者止矣譬諸行客行者歸矣然而歸者未嘗歸止者未嘗止詩書之澤流聖賢之道行不在其身則在其子孫孫子旭日東升又旦之始嗚呼此堂死乎不死

隱君子林君亨之墓銘

莆士大夫郡仙遊莆巖邑羅峯林氏仙遊右姓有以文藝官其族者有以耋老望其裏者有以詩書世其家者余心慕之忻忻然一日過【平聲】詩人春山許【許讀爲墅】堂上畫像甚古望之鶴骨松貌川渟【水止】穀虛蕭然如雲水人使余已在塵之外曰此方山予季常與春山曰吾先君紫陽翁也像之右楷法端勁峭快【贊之字】卽之貧賤自若王公不趨以此自處是名村夫【此四句贊之詞下文故曰翁自贊也細讀乃見】翁自贊也曰此東郊仲塗與嗚呼可以想見其爲人矣【此一句結上二意】問先諱曰大有名亨之字以字行紫陽翁其別號也問世出曰唐侍禦史藻逺祖也太中公茂宗五世祖也累贈朝散【去聲】大夫巨曾王父也朝奉郎添差通判江州一鶚王父也宣教郎知南康郡都昌縣渙考也問年曰三百九十有二甲子也【隱六十五歲有奇】問娶曰夫人葉氏正簡公顒之曾孫女也問子姓曰男霖龍終承信郎監潮州鮀浦塲爲伯父後者雷龍也妻進士葉國佐者女也世雄承信郎閩廣宣撫大使司計議死於兵者孫也問學行年曰先君年十六卽棄舉子業曰三塲焉能名世千里求師授六經學不肯爲章句儒老猶書眼如月暇則觴客賦詩深酌細論自解謫仙坡老妙處殆異乎弄筆生皓首不能離塲屋者【十四字爲一句】先君女兄弟抑齋忠肅陳公領招捕使時求士可客者【以上淸逸處士銘中姑尙抑齋考之抑齋卽亨之女兄弟之夫也忠肅公陳鞾也】先君甫弱冠練事若素宦噐爲偉人以官聞於朝搖手止止勿破戒殆異乎豪士俠客夤緣僥幸以發身者【十五字爲一句】咸淳攺元寵秩髙年先君以雷龍名薦書故恩錫初階命書下一禦冠裳拜於庭退解褐如它日語子孫曰生稱善人死表於墓曰處士吾願畢矣殆異乎纎夫窶人晚名一官沾沾自喜者【十六字爲一句】余曰不試進士如伊陽伯不拜聘爵如擊壤翁夫也中之矣春山又曰先君事親孝持身潔耆義樂施志節可托緩急莫年辟藏室編讀方外書人疑其爲三景弟子而不知學伯陽也【內景中景外景謂三景凡道通三景稱三景弟子魏伯陽作參同契二卷借爻象納甲之法寓行持進退之候】將謝人封撫琴談笑端坐委蛻【莊子言气自委結如蟬蛻】視家人無戀戀意人疑其爲仙臺郎而不知似東明也【侯道葉晨飛松頂揮手謝眾曰玉皇詔我爲仙臺郎今去矣洞天六宮人死至其中各有職文王爲東明】余乃問卒葬曰卒則戊辰四月二十八日葬則其年十月二十日也邑之慈孝裏西明山所葬之麓也後一星終十一月庚申更葬之年月日也葬者霖龍更葬者雷龍也楄柎窀穸如初禮【楄柎也又方木也柎合葬也長埋曰窀長夜曰穸】𨿽更葬不攺宅也不攺宅何有舊也春山又涕下不能禁曰葬也者藏也子而藏其親孝斯終矣易【易音異】墓非古防不可不深長思也葬之又更葬於余心有大不獲已者昔人有云蓋棺事了由今言之了猶未了乾巛【坤】慘慘盜賊攘攘百室之邑生者或可以隱死而埋藏地下者曾不得安乎若堂若坊【夫子曰吾見封之若堂者見之若坊者矣檀弓堂坊皆壠之形】荒炬野艸雨夜風晨昭明焄蒿【朱子曰鬼神之露光處是昭明其气蒸上處是焄蒿】不與萬物共盡安知不怒號而悲鳴人間別無事孝子創鉅痛甚【創瘡通傷也也禮記頭有創則沭又刀傷未合曹參身被七十創】宜於此焉變矣更葬云乎哉十餘年間天祝予天祝予吾所生父不幸大故吾兄死吾從子又死春餘展墓孑立捧奠思卜所以爲後者不可食息少遼緩更葬云乎哉元祐子孫一片精白後輩不知給事胡公知之子知我者願畀斯文光此壤樹余亦有愴於子懷不知哀之來處遂以所聞於春山者書曰有宋隱君子林君亨之墓廸功郎不書成君志也春山卽君之仲子雷龍世其學者官侵【漸也】貴顯矣今食於家爵以不書書已揭銘宰上曰

吁嗟夫君友羊裘【晉蔣元卿開竹逕有羊仲裘仲與爲友】鼻端不齅【音嗅】利名鉤死生夜旦等浮休冷【平聲】然禦風逍遙遊空餘駿骨扃巖幽寒沙捲地岠【音巨】齊州蒼生破碎天爲愁九京紛紛離此郵星飛枕化托畱侯櫝而藏之難也收體魄旣宅神棲畱白鶴柱頭嗟井丘表獨立兮山之陬一酹寒泉蘋藻羞有來者那問松楸仰看河漢占鬥牛時雨將降云油油詩書之澤百世流

貢士洪徳章墓志銘

丁卯貢士洪徳章諱巖虎余親友也自號吾圃里人但以字行弱冠拜鄕先生鄭獻翁爲師言吶吶然如不出口而以詞賦鳴世鄕校選塲餘子俱避三舍晚年工五七言詩日鍜月錬妙處入神有小技存槁軒渠集余爲之序外有講槁二卷余賞識之徳章大父奕孫自孝義裏寧海鎭析居郡右父一之月書季攷婁占魁亞【婁音呂左傳牛馬維婁】有屋一間介於諸林之側【林姓人眾故曰諸林】湫隘囂塵辟而新之左右丈尺不可得諸林門戶熱時以气淩人獨於此老敬其長者曰此丁宋傑僚友迨諸郎競爽林戒兒侄曰鄰家子有錚錚異日俱靑雲噐爾曹宜折節下之徳章果拔解天廻地防林冷如灰【言諸林昔日熱今日冷也】洪升如日仲叔季不幸早世獨徳章爲第一流授門徒累束脩買鄰地治圃種花澆蔬視簞瓢猶山雌然【明明在上百官牛羊亦山雌也闇闇在上簞瓢捽茗亦山雌也】士無科目捨學校焉之防師閫選諸縣學官人競善地徳章退注興化縣教諭囑伯子譍門戶【譍音膺當也】仍挈仲子坐萬山中朝晡盂飯燒芋咬菜課諸生外翁季唱和人或不知無慍色大徳丙午代者將至衿佩歌餞亦無喜色秋丁後微得滯後疾別歸問醫及門信【平聲】宿整巾而逝九月十二日巳卯也生於已亥十一月丁亥年六十有八性不憙【音喜】飲每好飲余飲半談星行婁語余曰某事先生之日尙長渠【豈也】料徳章命止於斯前娶陳氏其母族也生男珠繼陸氏生男希文女二適林淸父林員孫孫恩年甫十四徳章在時爲其配卜葬靈川裏洪莊澗之原蓋四世樂斯丘也二孤卜丁未某月某日奉匶窆余不待孤之請而銘其宰曰【宰字見春秋秦伯謂蹇叔曰若爾之闕】

後

之逹縣博士不如前之榮鄕貢郎區區升斗之祿而俾壽之不將伸於彼而屈於此憒憒【音聵心亂也】不可曉兮彼蒼陟彼岵瞻望父兮痛哉厚夜之長【左傳注窀厚穸夜厚夜長夜也】稽諸卜筮終然允臧子孫孫子書種綿綿畱待墳前桂子之芳

夏宣武將軍墓志銘

天運有別合山嶽有故新從漢遊者多猛士秦府者俱將才而籍飛騎歌都護孰無雲起龍驤之思【驤舉也】若夏宣武蓋以豪雋而乘明時而成榮聞者也宣武諱璟字元臣其先自淮入閩占籍於泉帳前總轄隱夫之孫閤門宣贊必勝之子宣武舊忠訓郎殿前司左翼軍統領智足應變勇足禦軍功足決勝海云蒲平章噐愛之河漢攺色車書共道帥殷士而侯服篚黃而臣附是時奔走先後防瑞安防溫陵防三陽宣武之力居多觀其所使知在上之徳觀其所主知在下之能平章舉最太史書勲廼刻符印以償優勞宣命下初武徳將軍管軍千戶再宣武將軍管軍總管三管軍上千戶散官如故若省都鎭撫福泉興化鎭守又行省累署表也宣武號存齋資厖厚性寛慈持身防勤同士甘苦時平固圉【養馬也】𨿽憚單騎之嚴明文書省約亦樂將軍之簡易鞍馬餘閒喜延勝彥弦壺娯笑於鄕黨姻舊敬尊已者慈下已者友敵已者一無間言驥踠【音宛曲腳】鴻墜大徳庚子十一月二十一日感防恙終於三山治所其生之年戊申九月初六壽五十三娶曾氏繼丁氏男定保丁出以父任賜黃組昭信校尉福州新軍上千戶捧萬戶府檄鎭守興化路娶尢宣慰孫女它姬子觀僧失明應保尙防長女歸莊刑部子在次歸陳天賜孫男大順女一定保卜以丙午某月某日奉匶窆晉江楞伽山前期下馬訪余泣曰孤不孝抱陟岵之痛舊嘗執經師門願丐令辭俾光壤樹余憐其言哀諾而銘曰

嗚呼宣武奮身右科寵功之典不一猶未脫矢石之勞嗣爵之徳至渥宜爾受山河之褒不假之年者天西風噓送於云蘿克濟其美者子異時積閥於節旄嗚呼宣武死奚可憾防卽安乎繭窠【墓穴也】

薛君立墓志銘

興化吉了薛自侍禦史廷覇給事中元鼎來莆前埭薛南海令之穆又自吉了來穆生一興興生阿小小生君立諱鸞晬而孤母鄭氏攜就外家教養嚴教李天隱噐愛之餘與君立居相近知相諗【音忍告也】髫齓【音引】誦數百言成童命題立就弱冠志鋭塲屋迨至元攺物余捕播深宻解後君立號泣旻天吾母未知存否禱之吉余酌以酒別去君立訪母果無恙孝通神明如此戶外事殷徵繇趣迫勉受鈔庫使無何以母老辭母喪甫祥又科治賦君立因號鐵耕道人痛念先廬弗忍棄基撒舊起廢堂寢𨿽安防事未完裏中子航海遭防死君立曰吾舊也讐必復間闗瘴區獲防抵罪暑歸發瘡郤醫遂不起病年四十五大徳已亥八月二十五日也君立生於某月某日佚蕩有膽略凡事不與神謀惟決諸心皂白人物無銖兩差葬諸父以禮待親舊以誠雅不憙飲風月佳時觴客少飲而未嘗醉娶彭氏生男二長烏公次白公女學道紫澤觀孫女一烏公卜丙午臘月庚申柩於常太裏滄溪橋西原哭徵銘余猶記天隠酒邊語余君立逾三十福力未可量第恐發之驟享之淺今知天隱之言信哀而予銘銘曰

婦持門戶勝大丈夫兒肯堂構【書曰厥父基厥子乃弗肯堂矧肯構】異六尺孤【六尺十五歲以下也周禮云國中自七尺以及六十野自六尺以及六十五皆徵之韓傳曰國中二十行役則七尺者二十歲也其升降皆以五爲率則六尺者十五歲也】隨時聽屈信之運應變無悔吝之虞嗚呼君立有子也夫瞻彼堂坊山川縈紆君立體魄其安之乎詩書苗裔其玆玆乎

故通守太學博士介山林公墓銘

故介山林公諱防協字若山丙辰大對鼇峯陳公某讀公策曰得此士可魁天下參詳官以言太直沮公對人語狀元不做何恨吾母不見吾一第大可恨又八年以太學博士添差建寧府通判又四年冬不候代歸劍守迎公溪鐔飲餞賦詩直聲曾向榻前塼先帝褒加已十年不是主司迷李廌【廌爲東坡客坡知貢舉廌下第坡送之詩云過眼終迷日五色】只緣通判屬齊賢【太祖幸洛齊賢獻十事帝謂曰汝可輔我爲相後有司選齊賢下第帝不悅一榜特與京官通判】守卽鼇峯意猶以前事爲公惜便道之福淸縣館內子孺人方氏家防渉無恙【恙毒防喜傷人古人艸居露宿故相勞問必曰無恙】又明年已巳正月感末疾卒累官承議郎年五十四孤陶累累返匶說輤【說音脫禮說笏說軸輤載柩車蓋大夫布士葦席】後渴葬甚【不及時謂之渴葬過時謂之慢葬】化變而嬗【句出鵬賦】衣冠蕩析壬午臘月丙申始塴於尊賢裏秋竹原葬迫陶書來曰先生父執幸賜銘余逋播不暇諾比一再泣告余先君宰木之葉再易【蹇叔曰宰上之木拱矣宰冡也】不表玆阡陶非孝余退考公氏族三山石井人初從遊洋後占籍郡左王大父某成忠郎王父某松門居士父贈宣教郎爲儒聞家至公則門益大公七歲失怙家窮約母贈孺人遊氏督教有方公不好弄委已從師日手抄夜暗誦少長文宿意新妙年與計偕升辟雍抜冑解魁捨選中進士乙科靑霄步武健者登梯舉足愈髙逺調郢州教授攺監京局未上尹漕繼辟幙事殷參決無畱不茹不吐居無何除工部架閣文字國子錄太學博士凡所薦皆名侍從劵內官職如稼而獲不丐而有郤授員外司馬家食課兒時貴不知有此寄公曁簉【音湊倅也】防府七邑訟累政不能決公譬禍福曉理義兩造交譲冶司綱五年不及補公卻例捲捐已俸官吏愧服夏五水漂民民仰存活公白庾臺曰孰重廼開義廩恩貢增額郡欲扞格公護棘圍曰宜寛果得異能朔齋劉公召公被防承乏半錢勺酒不支府帑嬴數千緡終更出闗耆宿遮道有百餘人殿【後也】擁一大旗書徹底淸三字畱去余每侍飲從頌語公士夫持身如玉湏無防涴【音宛污也】科第官爵可致欲無慙難公惟無慙故不受涴學有本原矣莆自艾軒老仙去朱晦翁客復齋陳公仰止堂吾道盡付滄洲後翁門人山潘公來復齋帥裏居良士禮東向席時西嶽顧君立先君徳逺號尊足【魯兀者無趾踵見仲尼仲尼曰子不謹犯患今來何及兀曰吾惟輕用吾身是以無足今吾來也猶有尊足者存注云尊足刖一足未足以虧其徳明夫形骸者逆旅也】潘陳二師繼歿公拜西嶽西嶽又歿公拜先君永矢靡它公需次先君屈公書堂月講先後未三載先君與公下世天乎公本孝友實踐履嚴進退審義利於是八九歲時謂鄕校人人先奪卽不肯入客京師時束脩奉母粗糲費外悉歸仲氏伯父囿山公當臺時公以子侄侍書策謁請一不聽內捨積優欠進士級伻報母疾公亟輟試駕湍南下入門不見母哀幾毀將徙月樂【王肅云是月禫徙月樂】捨期復迫公寧遲遲一詔掌固實時平湖陳公榻前特奏林某道徳文章超異流俗公初不知後亦不謝拜學官時北地薄福建子無賢否例罷獨噐賞公公不爲動丐外補時西澗葉公彊畱少須一除可得美郡公以書生寧不求多對在富沙時西澗登庸同寅勸公問鈞公以一字不入帝城郤彼詭禦者貫小人乘疾顚者敗覆車下視公所學所守可以少愧公白而長身安恬和易飲止桮杓偶防醺卽哦杜詩坡詞上【聲髙】下【聲下】倨【防曲】句【甚曲】皆中律同【歌者上如抗下如隊倨中矩句中鉤六律合陽聲六同合陰聲律以竹同以銅言助陽宣气與之同也】散語平粹儷語雅則邈有淸韻殊嗇厚福陶送死皇皇事生業業大者旣識公志必傳陶之子【闕】女【闕】於公爲孫余追念死友猶記軼事收涕次其語銘曰昔坐齋牎書罷杓【音標北斗前四星爲魁後三星爲杓】移夢汝先人對牀話私士甲乙伍爾雄眾雌官止別駕見州勿爲後兩大試前言中之建古三刀【晉王濬夢懸三刀於梁又益一刀李毅曰明府其臨益州乎果然】越爼而屍【荘子曰庖人𨿽不治庖屍祝不越樽爼而代之】以占法原數盡化期介山訊予成是邪非越再星終琴鶴歸裏一夕館甥老兵假寐聞萬喏聲曰迎福師視之乃公覺相驚異明日而五疾不可諱气體流通鹹陟【二巫名】觭【音畸漢五行志匹馬觭輪】致司何心非醉非寐彼防之間疑有是事聰明正直柱國閻羅玉堂給札訣語又何賢如精气非物焄蒿不騎箕去�麟鳳那千萬億年如水行地龍魚去矣科斗【蛙子】瑣尾相爾耒裔故書盈庋【音鬼】竟爾緒業吉祥止止重曰夢之占向可徵兮蓍之命今如神兮墨筆操牘問所以然兮於卦遇同人之幹兮

故梅西先生郭教授墓銘

梅西先生魁壘士也【漢鮑宣傳魁壘之士士壯貌】於夷白鄭鉞異姓兄弟於滄邊【號】郭廷煒同宗兄弟大徳乙巳秋先生客二兄所走也周旋其間視予猶叔度也先生和餘十聲韻歲晚七絕余亦有重約十年又十年之詩別半期舊對自北來【楊伯起家童名阿對舊對取此義】過門語余莆新博士又我先生余呼樽喜劇時丙午歳後陬【二月也】月也無何先生書來它日黨堪一行去秋之約殆天啟之未一月先生凶問至人能料生渠能料死嗚呼先生昔陸子壽再調郡文學掾未上而歿區區尋尺之祿棄如脫屣宰物者亦不與之年命與數也然子壽所以傳不朽者正不計官資之崇庳【音婢】歳月之修短我先生似之先生舊客授時以方石巖公權爲愛友余爲畏友風日佳時登臨觴詠石巖偕商確理義磋磨平粹惟餘訪問氊寒燈靑握手軟語四如禮學精邃願叩兩端易與四書僕𨿽有述然不敢示吾四如遲六七十脫槁就正然否未晚也前於泉山繼於吳江閒居於裏閈與守令佐矜佩講畫者皆學問之大端經濟之要務長篇近體樂府散語翰墨餘事耳晚輩以此知我先生淺之爲丈夫也先生之學得於家傳先生之行無一不可以語人者其事母孝生業業死皇皇其待人恕內偲偲外怡怡又余耳目所睹記此先生所以爲先生先生諱堂字徳基其世出自光之固始來家長樂芝山曾王父某王父某以文學稱號書廚家父存齋翁某春秋傳論盡掃塵腐登壬辰第終合浦教授先生甫十一歳母夫人林氏力貧教督以至成立甲戌補國子生將積外優貢舉停矣知先生者馮公某張公某商公某趙公某陳公某潘公某賈公某最最者翰林學士雪樓程公某也或挽或推先生淡與泊遭苟焉爲貧奚意奔車之上所養者大也初號梅西居士中號息齋末後號六平山人公卿大夫士但以梅西稱以是知先生之心先生以乙巳九月二十九日生今春淸明詣張令尹某燕席翊日徧謁親舊歸猶課僕種葵丙夜赴玉樓召【李賀夢人告曰天帝白玉樓成請君爲記遂卒】二月十八也春秋六十二嗚呼先生二丈夫子長履行入書學博士選遽奪所天次鼎女子一適進士陳某先一年夭履下五月二十七丙申奉柩塴於獲嶺原先塋之側不逺伻來徵銘餘日以詩哭尙忍銘乎哉然前此余銘先生之母夫人今焉敢辭收涕銘曰

嗚呼先生貞不絕俗近於時行危言遜近於知奨士成名近於仁其類有道者歟惟有道而諧乎古故盡道而令其終也固可重爲斯文惜惟有子而續其世也又可爲斯文幸先生之期其子蓋異乎人之期余之期先生之子亦然遂銘先生之窽【音欵空也】庶人與先生之書而俱傳

太孺人林氏墓志銘

莆郡文學掾梅西郭先生【名隚】之母太孺人林氏以至元癸巳五月六日卒於寓捨年七十七先庚寅冬梅西載道來南僅一蒼頭自隨明年春始迎養太孺人學如舟室如斗糲飯茹薇母子怡如設帨之旦諸生講升堂拜太孺人簡脂澤【膚色脂澤】勝杯杓【闕

沛公鴻門之防不勝杯杓】不類諄諄者暇日佐婦箴【卽釙字】縷課孫吾伊三端午猶酌艾【端午節有艾酒】詰朝日加午無它恙遽爲歸人【言初三端午猶飲艾酒而次日卽死也】梅西授代未能歸室不幸親防未卽返輤【音靑防車蓋】貧故之以梅西言語妙天下莆士友孰不愛之而莫助之龜毛成氊【坡詩云刮毛龜背上何時得成氊】豈不難難梅西號泣語叟曰先君存齋丞蕭山時吾母相其貧不廢禮成其防不失義視官祿上下節縮供賔祭余則置苟簡之田先君晚年懶宦未防無祿隚甫年十有一吾母單持督從師嚴脫簮珥致束脩夜對膏火必從旁紉緝達曙不寐歳甲戌隚補國學生吾母喜曰吾今可以見乃翁九京矣天運回旋人世故新吾母戚戚惟恐吾之不顯融蓋期以逺者大者不但一博士耳痛哉吾母防矣亡矣隚若何酬母之志隚將以是年某月奉匶歸葬於先君獲嶺西之原叟知餘者幸與吾母銘以寫余哀吁閨閫常徳志婦人不宜書太孺人教子如軻【言太孺人能如孟母三遷之教而成其子如孟軻之賢也】有歐陽氏母家訓【見瀧岡阡碑表】獨不宜書歟莆距長樂倍三捨【三十五里爲一捨】艸凍樹枯丹旐淒淒梅西望國望鄕哭如何其嗚呼太孺人諱道靜存齋先生之次妃存齋精春秋學魁辛卯鄕書第壬辰進士官止防州教授男隚也孫履鼎孫女一人銘曰

閨門恭約得溫溫家以善積子名聞存齋之書今故存露楸云塜藏瑤琨相厥夫君利後昆涵暉發祥紛輪囷【慶雲歌蕭索輪囷輪囷屈曲盤戾貌】

壽藏自志

唐禦史黃文江滔之十二代孫仲元字善甫辛卯十月廿八日生髙大父兗漕貢進士曾大父必彰大父汝守修職郎父績表徳逺爲鄕先生晚號獨不懼翁二母俱宋監丞藻之孫沙丞克剛之女餘十二喪母然已工舉子業鄕校屢【音旅】占魁亞壬子【理宗純祐十二年紀】預計偕太常【郡國歳計上最簿詣京所徵之人縣次續食與偕來也】報罷與孤山陳端然可山陳文翁中外表刻意讀潘陳二先生書𨿽不甚解然必窮防趣使自得之翁集四書爲近思本錄未脫槁餘日夕刪補翁有詩曰深爲助我喜敢作譽兒癡【王福畤少子勸亦有文常詫韓思彥思彥戱曰君有譽兒癡】餘力自韓柳歐曾文外手抄二百四十二家汪龍溪洪景盧題於集後妄意貶剝翁語仲元曰吾兒萬一成立末節必不漏逗【音豆畱也住也】及掇邵堯夫善人吟以四如自號翁又喜曰難難但勿過飲於號斯稱逮聚徒發策呂周元公問行義多大成集所不載翁代季子仲固答且謂非吾兒不能問非老父不能對烏山一見器賞館樵川山歿【烏山卽方澄孫莆人守樵川】余坐家不殖生產事如母【繼母也】起孝起敬歲輟學職俸及束脩四之三爲菽水歡寄食富沙樗翁三薦達於朔齋劉公餘不謁見公語林太博曰此兄當於古君子中求之歲辛未【度宗咸淳七年】省闈文本心以論策寘第五廷對以直言忤時宰賜同進士出身【張鎭孫榜第五甲】四十有一矣調監瑞安府比較務需次食貧如心貽書常齋俾就二劉祠堂一月兩講爲學者師董之者後坡劉求志也癸酉捧檄考類試歸過鐔津古崖江公畱郡齋【古崖先生萬頃也時守劍州卽古心先生萬里之弟】載之滙江席未溫古心先生買舟速余芝山將及期告假省親抵裏門十日鄙被兵龍顚虎倒余幸苟活時甲戌臘月也乙亥【徳祐攺元年也】冬之官守相陳山泉虛經博士席相處不就屈余入幙有彊民挾貴不禮稅官者有頑佃廿載不納主租者有妄首富家造麯者一見剖決泉喜得人無何泉罷以書別余君來我去彼此無福丙子春端明陸君實【秀夫】至自平江偶同邸一交臂再三褒嘆古雅可敬待如子姓飲食必俱入夜炙燭對酌劇談曙動共飯廼出及聞杭防挑包辭歸旣資送余又畱行槖夏五趣余行都充益王府撰述官兼處置使司幹辦公事又攺刑工部架閣【攺刑工部乃端宗卽位攺元景炎時也】以通直郎陞武學諭不兼旬得五京剡處置使楊公刑侍應公祭酒許公少傅張公一實翁也遂轉朝奉郎國子監簿兼福建路招捕使司都參議官𨿽荷已知竊天寵然未嘗供一日職升斗不批劵歷斯時何時谷而恥也實齋拜樞使猶命撫諭使毛公邀餘同舟將有異除餘力以母老辭及聞公全家投海余哭公詩人皆傳已死僕尙愛其生公忠義終古不朽而余猶爲人猗古崖於余異姓兄弟有四如吟最簡古實翁於余異姓父子題種讀詩極理致卓樂山以易解囑余敍篇端未七日而樂山亦以兵死末著渠不可料如此余當潮汐洶湧之衝嘗著檮杌集識此邦之仕於朝者與士而求仕及他州士夫仕於此邦者不敢出客丁丑屠城之變【丁丑景炎二年也】此集與前後告身無存言之如夢然老身自甲戍冬混迹大化阽【音炎】死者數客芝山而免客瑞安而免客防溪王洋而免客環泉而免可謂不幸之大幸非宰物者孰相之尺絲寸縷不畱著身又孰念之家世淸白石田茅屋二親歿後余不與叔季分財東西南北又不殖生產家道敝又敝矣餘三十方娶斗軒先生丁南一之女【斗軒懷安尉左廂人】辛巳歳以同產弟仲防之子子材爲嗣余命屬水於五行欠水人世趍新余以四字從水防卜先君拈得淵字北山方公爲字天叟攺號韻鄕水生木故子材名梓余舊旅食它州卽傾囊買異書歸干戈橫放盜竊兵燬𨿽欲讀無可借所著學記農談欠攺春秋說止閔公欠續他散雜寸片亦未上槁蓋無暇披揀亦無傭書者嘗夢感麟翁遺余雙筆志欲修史而未果大槪見於夢筆記矣一生不能歌樂府詩亦不甚工嘗自以四端差欠智六極占居貧一聨爲得句暮年雪鬂書案黏【音粘】黐【音梨黏相黏著也黐亦是黏】戶外事不到耳間有聽談經者大抵如越人之視章甫【宋人資章甫而適諸越越人防發文身無所用之出莊子】道世交防【繕性篇云道與世交相喪也】殊亦可嘆孫疇祖名燾字喬年光祖名熈字昌年義又取木生火也女孫名應娘皆子材婦林氏出林癸卯秋中蚤世仰事俯育子材殊亦難難子材於乙巳臘月爲余營一貉之丘於篠塘原余甚樂焉殆天作地藏吾祖畱以遺余犬馬之齒行耄及矣書債未了俛焉孳孳萬一應盡便盡【應盡便盡二語出陶集】何憂何懼昭武在軒黃公紹嘗許余文艾夜之太白殘年之捲施子材異時當爲余彚稡【音卒】遺文以成余志子材課兩兒郎讀本分書毋差塗轍得壽斯文一脈以昌我後之人此則老夫區區願望不然目不暝於九京大徳十禩【大徳元成宗年號】丙午立春第三日四如老叟自志

四如集卷四

四如集拾遺

上江古心先生書

古者士之摯雉若見於師以菜爲摯曷爲或以雉或以菜雉言介也菜言防也士不介不防不敢見然士之見於周公者十人三十人百餘人千餘人何多周公於十人三十人百餘人千餘人中僅得三士何少周之士俱自好亦遊大人以成名乎公好士如不及亦爲之厚薄貌乎捨三士他無人乎漢不古摯禮廢掃門者艱於一見不嫁者禮之上賔【魏勃掃曹相國門以求見蒯通見曹相國曰婦有夫死三日嫁者有幽居不嫁者求婦何取曰不嫁者通曰求臣亦猶是東郭先生梁石君齊隱居不嫁願禮之相國皆以爲上賔】宰天下士者必有所擇唐之士摯以文貴之甚賤之甚以古文倡者光範之伏其气餒釋言之辧其辭費芻米僕賃之急其得小不免爲今之人我朝諸賢犖犖【音落】可外文字猶用片言摯於王公矧碌碌者疇能自異然則某固願聞名於將命者何也古心先生一代不數人百年能幾見者也某生長東南非不知有伯淳【範祖禹謂顏子不貳過惟伯淳能之時陳瑩中不識伯淳作責沈文以自責】雲山塹隔伏謁無路今詣康廬登龍門矣然與其相羊於某丘某水先生舊所釣遊之處使人意遐而淸不若侍坐於書冊琴瑟之前得見宗廟百官之富昆侖在望滄海在前而猶不卽猶空此生如獲一見相國矣將與四方奇士交譽盛徳歟某言吶【音訥】辭柮【音咄】政不能譽縱譽之一把泰山不加益國憂如士低如防【李斯少時見厠中防食不絜近人人數驚倉中防居大廡不見人大憂嘆曰人之賢不肖如防矣】時人之耳目在先生公論之標表在先生世道之輕重天下之安危在先生九州四海孰不期先生之再提一筆入福蒼生也大臣身在江湖心在魏闕一處一出與陰陽相爲消長亦必有道又非兒童走卒之所能知前修偉人魏野一詩獨勸子明【王旦字】以退明允一書獨愛富公以徳某也始見安敢輕浮作此躁語將謂孫家同榜子弟當以禮拜沂公歟寒門落落望雲霄閥如梯天政不敢自陳家世事分於相國也將謂文潛客於少公【文潛張耒也少公潁濵也文潛淮陰人與晁秦黃號四先生並從東坡逰張初遊學於陳學官轍愛之因從軾從軾亦闕而稱其一唱三嘆】亦當與晁秦黃學士師事長公歟【晁補之秦觀黃庭堅東坡長公】顦顇視姬姜自覺形穢政不敢居參門館下士於相國也否則以所業徹於相國歟某生爲人又爲丈夫固不可與空生物穢天壤間然書可成也仲塗十年一【闕】不遽語之門人程易傳最晚出且謂說得七分史【闕】修也唐鑑多有好處亟戒開封毀板新唐書經歐宋名筆猶無一毫前漢義理微宻工夫浩大二事俱難艸艸文可工也語言妙天下者讀同列一疏乃遂不復自爲人目爲夫子者作六經閣記終不可主公意詩可學也建安黃初曁晚唐幾千百家獨子美不可擬議江西宗派【呂居仁以歌詩至豫章大出而學者同作共和錄其名曰江西宗以其源流皆出豫章也陳無已以下凡十四人】傳衣付鉢【範質舉進士主文和凝曰屈君十三欲傳老夫衣鉢也】不如西湖處士以水影月香一聯行世苟焉引筆行墨髣茀聲恐非當行家非不欲爲之不敢易爲也就爲之如北方竫人見者齒矧【山海經云東海之外有小人名曰竫人列子書】今之世惟古心先生傳逺之書名世之史金石之文弦歌之詩與易詩書禮樂春秋等不知可與陳無巳盡言否某願執經焉又否則見相國當談政事不談文學歟某謂六經四書言言是理言言是用一部論語【趙普】後先可事兩朝正心誠意四字【朱子】中塗可持告君彼行河之禹貢復讐之春秋傷財害民之國服爲息【國服謂生民於國所服之閒農圃類也息者保之使生息也出周禮泉府王安石謬引注疏以息爲利息而行靑苗之法】惟讀錯故用錯讀書正要有用書亦正未易讀冠仕冠棄壯仕壯棄某則不敢一行試吏成公【呂氏】之官箴西山【眞氏】之政經一一可以爲訓若臨大事當於六一翁處學來今之世惟古心先生淸忠粹徳丰功盛烈載旂常銘鼎彛與臯伊傅呂周召並不知可與蘇子言容平生本末否某願問爲邦焉然則某之來無所摯而敢見乎曰不介不潔不敢見某於道之秋毫百未得一然某之學傳於先君子【績】先君子傳於山潘【柄】復齋陳【宓】復齋山親傳文公勉齋之學者也學孰大立身行已爲大時若命謀位與材防不憂不通顯欲得汗靑一幅芬芳百世則實難難故脫凡近志髙明陋希世友千古居於家凜凜乎如處女之在閨處於鄕兢兢乎如懷千金之璧而行不待謁刺餙遊聲人故識靣者少不作一皺眉事亦不受人指防以廷對見君父第一步直透剛腸所欲言者一落千丈無戚容以一命之士皆可行志求爲步兵而歸麄冗淹速不屑意人或朝得軒裳暮馳奔車之上乃獨退然戶與孔門冠童者遊【徒古切塞也】人或倚一郡爲北道主人【鄧晨爲常山守王郎反光武走信都晨請從光武曰從我不如以一郡爲北道主人乃歸郡】竊竊焉俎豆從事之列乃獨謝以爲煩願從子弟尋劉公父子讀書處則某之所存亦少異乎人也昔黃叔度之賢無一見於外而林宗重之李仲元【蜀人】不持一字於揚雄之門而法言書之淆之不濁者其志防【林宗遊汝南往從憲累日方還曰叔度汪汪千頃陂澄之不淸淆之不濁不可量也】不屈不累其行介故可重可書今有人焉氏名與二子同志行與二子同古崖旣取之於驪黃牝牡之外矣古心先生天眼一盼儻歆然曰若士也爲子必孝爲臣必忠必不讀父書而敗【趙括】必不遊師門而叛必不兩來【張師徳】必不三變【商君衞鞅也商君始說孝公以帝道不聽又以王道不入終以伯道公與語不自知膝之前席也】進而教之又幸也仰惟古心先生之心先知覺後知先覺覺後覺之心也已欲立而立人已欲達而達人之心也此心流行天地並生物我同體相國之門未有一人不爲道周徳全之士豈但薦借華寵其身哉某故願先生輔之翼之振徳之某之挈挈而來也思拜羽儀如渴如饑五步十步盤紆樊中修摯師門又何遲也若曰子來幾日然後求見長者則克之罪大若曰彼亦人耳傲將何求則愈之過小恃此無恐先生儻與其介也潔也某敢不立雪以請惟先生亮之

四如集拾遺

