

香咳集選存﹟四

方芳佩﹐字芷齋﹐號懷蓼﹐浙江錢塘人。方宜照女中丞汪芍坡新室﹐著有《在璞堂稿》。

憶西湖

淸涼世界水精宮﹐亞字闌干面面風。今夜若教身作蝶﹐只應飛入藕花中。

王徳宜﹐號云芝﹐江蘇華亭人。王紹曾﹐女﹐錢塘汪農室方芳佩媳。著有《黔中吟》。

遊觀音閣

松柏靑靑倚澗隈﹐一峯影轉畫圖開。雙虹倒向天心出﹐亂瀑爭從木杪回。未免溪山耽視聽﹐若無人我是如來。了然莫作非非想﹐翠竹黃花總誤猜。

何采﹐字若霞﹐浙江山陰人。著有《繡佛閣集》。

遊仙詩

海外有飛仙﹐千載煉形骨。記曾手七寶﹐修治古明月。無名羣眞班﹐不住金銀闕。遊戲乘綠云﹐往來甚飄忽。昨夜東南風﹐吹我向西北。西北乃何處﹐仿佛眾香國。道旁盎大花﹐折之簪鬢側﹐相逢鸞佩人﹐一笑不相識。

王瓊瑤﹐江蘇常熟人﹐僉憲王材任女孫徐某室﹐著有《任余漫艸》。

次韻早秋雜興

長堤楊柳葉初凋﹐空對秋風倦舞腰。小院露寒虫咽砌﹐官灑潮上水平橋。詩書盡可供吟詠﹐鍼綫何妨遣暮朝。最喜嫩涼宵漸近﹐閒吟不嘆夜無聊。

陸靑存﹐字若筠﹐浙江錢塘人。吳孔皆繼室﹐早寡﹐著有《森玉堂詩集》。

寄長女

西風吹淚灑窗紗﹐回首鄕關哪是家。縱使一身貧徹骨﹐願畱淸節對梅花。

吳雯華﹐字曇素﹐江蘇吳縣人。貢生葉舒璐景鴻室﹐著有《有秀閣吟艸》。

歸舟

歸舟傍午泛匆匆﹐短棹輕帆趁晚風。數點飛鴉殘照外﹐一聲淸磬夕陽中。山光遠近和煙紫﹐漁火參差映水紅。閒倚逢窗遙望處﹐灣灣新月近垂虹。垂虹﹐亭名。

張昂﹐字玉霄﹐浙江錢塘人。孝廉張步靑女﹐洪文蔚室。著有《承啟堂吟稿》。

冷泉亭

此地風光自古今﹐落花流水任登臨。泉聲淸靜秋偏好﹐山勢崔巍午亦陰。亭牖遙看千黛綠﹐松杉時拂亂雲侵。俗塵到此方消息﹐直欲相攜上碧岑。

嚴蕊珠﹐字綠華﹐江南吳江人。著有《露香閣詩艸》。

春日雜詠

簾鎖鑪香盡日垂﹐曲闌低亞坐題詩。慈親指點桃花笑﹐憶否當年靧面時。粘天芳艸翠平鋪﹐三月江南似畫圖。小立溪邊春■■﹐水中人影萬花扶。薄寒天气掩窗紗﹐九十春光已半賒。戲剪彩幡庭畔立﹐教他常護未開花。如煙小雨潤苔衣﹐花塢風酣蛺蝶飛。楊柳多情又多事﹐綰將春到放春歸。

陳素﹐字云有﹐浙江海寧人﹐查硯北室﹐著有《花角樓吟抄》。

春暮

悵望春歸促﹐憑闌百感生。亂紅鋪曲徑﹐小雨弄新晴。園筍多成竹﹐楊花盡作萍。韻華還一瞬﹐愁思倩誰平﹖

王玉如﹐雲南昆明人﹐廉使孫春巖側室。

喜弟至

旣見翻疑誤﹐凝眸各審詳。九年云出岫﹐一夕雁成行。別後滄桑換﹐途中日月長。舊容驚半攺﹐鄕語歡全忘。對月秋垂淚﹐聽猿夜斷腸。逢人問消息﹐覓便寄衣裳。剪燭心方慰﹐回頭意轉傷。自余離故土﹐賴爾奉髙堂。感逝餐應減﹐思兒鬢恐霜。弟能支菽不﹐妹可護溫涼。聞已調琴瑟﹐曾無弄瓦璋。當年送我處﹐今日遇君場。彼此皆如夢﹐依依兩渺茫。

孫云風﹐字碧梧﹐浙江錢塘人。孫春巖長女﹐程某室。

媚香樓歌

媚香樓﹐明末秦淮妓李香君之妝樓也。香君初爲歸徳侯生聘妾﹐被選入宮﹐媚香樓竟廢。

秦淮煙月板橋春﹐宿粉殘脂膩水濱。翠黛紅裙競妝裹﹐垂楊勾惹看花人。

香君生小貌無雙﹐新築紅樓喚媚香。春影亂時花弄月﹐風簾開處燕歸梁。

盈盈十五春無主﹐阿母偏憐小兒女。弄玉𨿽居引鳳臺﹐蕭郎未遇吹簫侶。

公子侯生求燕好﹐輸金欲買紅兒笑。桃花春水引漁人﹐門前系住遊仙棹。

奄黨纖兒想納交﹐纏頭故遣狡童招。哪知西子含顰拒﹐更比東林結社髙。

樓中剛耀雙星色﹐無柰風波生頃刻。易服徙悲阿軟行﹐重房難把臺卿匿。

天涯從此別情濃﹐錦字書憑若个通。桐樹巳曾淒彩鳳﹐繡鞋爭肯放遊蜂。

困愁久已拋歌扇﹐教坊忽報君王選。啼眉擁髻下妝樓﹐從今風月憑誰管﹖

柘枝舊譜唱當筵﹐部曲新翻燕子箋。總爲聖情憐靦腆﹐桃花宮扇賜簾前。

天子不知徵戰苦﹐風前且擊催花鼓。阿監潛傳鐵鎖開﹐美人猶在瓊臺舞。

銀箭聲殘火尙溫﹐君王匹馬出宮門。西陵空見宮人泣﹐南內誰招帝子魂。

最是秦淮古渡頭﹐傷心無復媚香樓。可憐一片淸溪水﹐猶向門前嗚咽流。

山行

客思西風裏﹐車塵暮靄間﹔虫聲黃葉路﹐人語夕陽山。鳥去一何速﹐我行猶未還。臨溪羨漁者﹐幽意獨閒閒。

孫云鶴﹐字蘭友﹐孫春嚴次女。

寶劍篇

寶劍遺編在﹐挑燈擊節吟。恩仇千古事﹐湖海一生心。气逼秋霜冷﹐光騰夜月沈。從軍應有願﹐慷慨答知音。

朱徳容﹐字趙璧﹐浙江會稽人﹐祁奕禧室。

遊山

寂寞佳山水﹐樓臺薜荔間。野橋分竹路﹐髙樹繞溪灣。徑曲畱琴語﹐杯寬破客顏。夕陽鐘磬外﹐猶有暮雲閒。

溫慕貞﹐浙江鳥程人﹐朱時發室﹐早寡。著有《隱硯樓詩》。

過宋氏園

殘花搖曳一簾風﹐幾點莓苔襯落紅。最愛壁間圖畫好﹐平臺棧道與山同。

溫廉貞﹐慕貞妹﹐長興王靜甫室﹐早寡﹐詩附《隱硯樓詩》後。

小江道中

極目春田外﹐離離艸正肥。新簾邀過客﹐嫩柳趁殘暉。遠寺鐘聲細﹐幽溪水浪微。推篷閒望處﹐雛鳥傍林飛。

翁珠樓﹐字靜如﹐江南吳縣人﹐周五瑞室。

初秋

暑收爽气透簾櫳﹐翠竹靑梧映碧空。鎭日樓頭看不厭﹐荷花香雜木稚風。

何蓮魚﹐浙江錢塘人。

悲秋四首次韻選二

經霜秋葉半林黃﹐曉閣迎寒愛日光。刺繡不須思巧妙﹐憑闌只許見淒涼。雙飛新鳳有無事﹐十斛明珠曾否量。每恨紅顏招俗累﹐至今貽笑薴蘿香。

夢裹依稀到玉京﹐醒來倚枕結幽情。撥殘鑪火甘無事﹐焚盡詩箋怕有名。籬菊秋榮風色冷﹐井梧夜落月光晶。自憐寂寞添愁緒﹐敢怨鄰家砧杵聲。

趙邠﹐字周初﹐號藕莊居士﹐浙江仁和人﹐汪上林室。著有《蘭閣遺詩》。

四時閨怨詞

春愁滿目踏花歸﹐倦倚闌干淚濕衣。安得將身比楊柳﹐漫天作絮逐雲飛。斜日暉暉映綠楊﹐蟬聲聒耳引愁長。北窗徙倚空岑寂﹐孤負松風一枕涼。落葉蕭蕭霜滿天﹐徵衣裁就不成眠。秋懷別緒憑誰見﹐寒月窺人到枕前。云暗關河雪壓灘﹐行人此夕渡桑乾。憂煎似火𨿽消卻﹐鴨冷燈殘不覺寒。

吳靜﹐字定生﹐江蘇昭文人﹐項肇基室﹐早寡。著有《飲冰集》。

詠史

不學何須詆霍光﹐托孤寄命報先王。匡張孔馬多經術﹐靑史於今若个芳。更有名儒莽大夫﹐紫陽書法勝南狐。當年奇字人爭問﹐曾識綱常二字無。

葛秀英﹐字玉貞﹐江蘇吳縣人﹐無錫秦淡園側室﹐著有《淡香樓詩抄》。

立秋

久苦炎威逼﹐欣逢夏令終。秋來梧葉裏﹐人醉藕花中。玉露溥淸曉﹐羅雲淡碧空。甘霖仰望切﹐坐待滿秋風。

張佩蘭﹐字篔書﹐江蘇江都人﹐眞州汪文錦室。

課兒夜讀

紡績更深伴未眠﹐不辭辛苦對靑氈。看他把卷能忘倦﹐未免私心半愛憐。

錢蕙﹐字凝湘﹐江蘇吳縣人﹐別駕錢珍南女﹐徐■室。著有《蘭余小艸》。

吳山別墅漫成

竹籬三逕遠塵氛﹐澗柳垂垂掛夕曛。詩思閒中多健句﹐蘭芽午後發淸氛。窗臨靑蟑畱寒月﹐路繞丹崖人亂雲。山野不知名利事﹐笑人車馬自紛紜。

歸湘﹐字溶溶﹐江蘇常熟人。

春日郊居

竹翠沙平回絕塵﹐澄江荇暖鴨知春。門前車馬應嫌僻﹐鏡裏鶯花不笑貧。幾陣疏風飄柳絮﹐一番瘦雨淨苔茵。年來種得桃千樹﹐偸仿仙源學避秦。

碧紗搖落印芭蕉﹐花裏烹泉捲素濤。昨夜雨深催芍藥﹐連朝日麗熟櫻桃。柳絲拂路綠陰亂﹐麥隴翻雲翠浪髙。一曲洞簫良夜靜﹐淸風明月任翔翺。

吳柔之﹐字小裴﹐浙江錢塘人。明府吳小谷玉墀女﹐狄小同室。

寄外

伊人蹤迹又天涯﹐小別無端感歲華。千里迢遙此寒夜﹐一般淸瘦共梅花。孤桐入爨聲難辧﹐美玉求沽願久賒。不爲封侯緣底事﹐紀遊詩卷向誰誇﹖

畢慧﹐字智珠﹐江蘇鎭洋人﹐畢秋帆女。

遊龍吟山館作

龍山寒屋勢玲瓏﹐積翠紛紛落曉紅。小閣恰宜圍竹樹﹐好花無柰隔簾櫳。雨來雲漸牀頭起﹐徑仄門從水上通。還向淩霄臺頂望﹐抱城徧插畫屏風。

王靜淑﹐字玉隱﹐號隱禪子﹐浙江山陰人。宗伯王季重長女﹐陳樹勷室﹐早寡﹐著有《淸涼集》《靑藤書屋集》。

秋日■居

空齋度永夜﹐髙臥一牀秋。苔老渾無色﹐溪淸不欲流。塵隨紅葉掃﹐心付懶云收。蕭瑟同徵雁﹐更深萬籟休。

王端淑﹐字玉映﹐王秀重次女﹐宛平諸生丁睿子聖肇室﹐著有《玉映堂集》。

代外贈別毛大可

西冷月落板橋霜﹐衰柳長堤只自傷。幾日窮愁兼別怨﹐一帆秋日帶斜陽。浮雲影逐離亭路﹐歸雁聲淒旅夜妝。學芙蓉江上去﹐黯然回首恨茫茫。

張靈﹐字湘人﹐江南吳縣人﹐教諭沈蓉漁起鳳側室。

胥江送別夫子

吹笛向江樓﹐春風起暮愁。何人折楊柳﹐江水自孤舟。薄俗無靑眼﹐髙堂有白頭。臨行重悵望﹐空作稻粱謀。

沈■﹐字蕙孫﹐號散花﹐江蘇長洲人﹐沈薲漁女﹐著有《繡余集》。

阻風黃浦和孟韓韻

帆影落波光﹐迢迢水一方。潮聲飛雨白﹐風色挾沙黃。海日生蓬島﹐江籬蓑楚裳。騷人無限意﹐髙詠獨蒼茫。

唐在東﹐江西南昌人﹐余姚陣太守元側室。

答夫子見寄

一曲驪歌歌未已﹐徵夫雨雪三千里。三幹裏路未云遙﹐妾夢同釣西江水。

商采﹐字云衣﹐浙江會稽人﹐諸生羅萼靑室。著有《花間艸綠窗集》。

落花

絕色由來薄命同﹐惜春情緒怨春風。誰憐歌舞當筵盛﹐不覺芳華人鏡空。海闊天空愁去路﹐雨沈雲散泣深宮。人間慣聽閒鶗鴂﹐何處雕輪駐錦叢﹖

走馬回塘細艸齊﹐有情常自逐春啼。且教天上看成雪﹐敢恨人間踏作泥。紅板數條村徑杳﹐靑煙一片酒旗低。紛紛蜂蝶還無數﹐翠閣朱樓路已迷。

共道韻華上已佳﹐一上生負踏靑鞋。四垂忽見云如幕﹐千尺何妨酒似淮。人號可憐偏日暮﹐月如無恨自天涯。流鶯百囀含情甚﹐不爲春光善遣排。

淡淡斜陽欲暮時﹐看花猶自惜歸遲。餘香不信全消日﹐瘦影重疑未放枝。艸滿長堤勞遠望﹐山圍故國剩相思。淸尊短拍年年事﹐腸斷深閨尙未知。

胡雲英﹐字小霞﹐浙江會稽人﹐趙連城室。著有《環梅小住遺艸》。

秋夜坐雨答環梅主人

譙鼓咚咚漏暗傳﹐評詩讀畫不成眠。一燈聽雨悉如海﹐半榻分秋夜似年。此日尙埋和氏璧﹐幾時先著祖生鞭。梧桐窗外雞聲咽﹐滴破銀河倍惘然。

姚蘊生﹐江蘇金山人﹐觀察姚培和女﹐昆山載明府鳴球室。著有《秋琴閣詩鈔》。

樓中卽目次大侄女韻

斷虹收宿雨﹐野色捲簾浮。風起孤村暮﹐煙深遠樹秋。山光明日腳﹐帆影破潮頭。想得憑闌處﹐吟情一倍幽。

陳蘭徵﹐江蘇上海人﹐國學曹承烈室。

詠雪

敲窗片片大於葉﹐朔風怒吼庭堆雪。天際濃云凍不流﹐山頭飛鳥歸應絕。訪友溪邊棹自攜﹐衝寒驢背花親折。樓臺金碧景全迷﹐惟有靑松頂不滅。登髙遠望空茫然﹐四射寒光驚電掣。亂飄淺石沒泥塗﹐隱入窗紗簇花纈。孫光小令謝家詩﹐當日形摹總纖屑。此時相賞耐嚴寒﹐卻恐流光去如瞥。眼前淸景不可失﹐痛掃陳言非臆說。古人白戰號出奇﹐我亦何嘗持寸鐵。

許徳馨﹐字如蘭﹐號仙霞﹐江蘇江都人。

湖上遇雨

霏霏細雨拂長堤﹐十里煙濃樹色迷。行盡竹西亭下路﹐杏花云落亂鶯啼。

姚秀英﹐字云卿﹐江南吳縣人﹐太史謝蘊山啟昆側室。

遊百花洲

小院墻低習柳長﹐綺羅香散綠池塘。花洲一曲吳江夢﹐仿佛風回響■廊。

劉淑﹐字芳愫﹐江蘇荊谿人﹐東鄕吳蘭雪嵩梁室。著有《惠風閣詩艸》。

詠芍藥

殿春花好放偏遲﹐紅到庭西第幾枝。不肯移栽妝閣畔﹐嫌他名字是將離。

沈淑英﹐浙江烏程人。詩附見《黛吟艸》

絕句

眉蹙經年不暫開﹐已將心事等寒灰。小鬟不解人衷曲﹐報道穿簾雙燕來。

沈淑蘭﹐浙江烏程人﹐淑英妹﹐著有《黛吟艸》。

寫恨

愁雲怨雨怯晨鐘﹐情短情長總屬空。此別料應難再見﹐他生可許更相逢。斷弦不問求凰調﹐破鏡誰憐別鵠■。多少癡呆臨福地﹐驅魔貝葉勝靑鋒。

李赤虹﹐字玉文﹐江南昆山人﹐徐明府楫室。著有《夢蕉詩抄》。

采石磯眉亭和夫子韻

蛾眉亭畔大江流﹐極目風煙散不收。遊宦十年雙短鬢﹐還家千里一扁舟。徽茫遠近天回岸﹐出沒參差波泛鷗。惟有靑山似螺黛﹐夕陽閒鎖古今愁。

邵氏﹐山東商河人﹐李某室。

閏七夕

今夕復何夕﹐相逢分外歡。前言猶在耳﹐別淚未曾乾。天上塡橋易﹐人間寄鏡難。秋閨千里月﹐寂寞倚闌干。

周■緩﹐字室楨﹐廣東海陽人。

春水

碧波新漲大江頭﹐兩兩浮鷗傍客舟。妾意亦如江上水﹐紅塵不染自東流。

吳氏﹐安徽無爲州人﹐謝鶴樵室。著有《梅閣小艸》。

歲暮

鳥啼霜落不知寒﹐剪燭傳杯夜欲闌。冰魄光華窺幾席﹐水仙香味襲盤餐。村荒車馬經過少﹐歲迫親朋聚會難。笑向東牀覓佳句﹐良宵莫作等閒看。

胡愼儀﹐字采齊﹐號石蘭﹐直隸大興人﹐駱■室。著有《石蘭詩抄》。

侍蔣太夫人滕王閣小燕

章城何意遇仙儔﹐會向江樓紀勝遊。一片夕陽紅蓼岸﹐數聲漁笛白蘋洲。西山雨過嵐光碧﹐南浦風翻雪浪浮。自愧暫依喬蔭下﹐敢同蘭桂占先籌。

胡愼容﹐字玉亭﹐號臥云﹐采齊妹﹐會稽鴻炟室。著有《紅鶴山莊詩》。

窺采齊姊曉妝

徘徊明鏡漫凝神﹐个裏伊誰解效顰。一樹梨花一溪月﹐隔窗防有斷魂人。

女郎詞

相呼同伴到簾帷﹐偸看新來客是誰。又恐被人先瞥見﹐卻從紈扇隙中窺。

徐裕馨﹐字蘭蘊﹐浙江錢塘人﹐相國文穆公女﹐孫程堯文室。著有《蘊蘭詩艸》。

畫眉

柳梢扶上曉風柔﹐夢醒雕闌語示休。莫向碧紗窗畔喚﹐美人猶是未梳頭。

江元照﹐江蘇丹徒人﹐汪筱園女弟張某室。

渡河

不盡蒼茫感﹐登舫破浪行。潮吞髙岸失﹐山鎖晚雲輕。空闊魚龍气﹐奔騰風雨聲。自嗟無寸膽﹐虛遣夢魂驚。

王碧瑩﹐山東長山人﹐趙載庭室。

寒食

芳艸靑靑柳放芽﹐東風搖曳幾枝花。宵燈不乞鄰家火﹐春月如波浸碧紗。

陳坤維﹐浙江人﹐見《樊榭山房續集》。

丁已又九月九日﹐廚下乏米﹐手檢元人百家詩﹐付賣以供饘粥之費。手不忍釋﹐因賦一律。

典及琴書事可知﹐又從架上檢元詩。先人手澤飄零盡﹐世族生涯落魄悲。此去雞林求易得﹐他年鄴架借應癡。亦知長別無由見﹐珍重還思伴我時。

王瑞貞﹐江蘇嘉定人﹐諸生王紱女。

偶感

小窗無伴日悠悠﹐幾度拈鍼懶復休。試問梅花何事瘦﹐臨風應帶去年愁。

吳鳳儀﹐字淑英﹐號香楣﹐江蘇嘉定人﹐諸生朱錦生室。著有《香楣小艸》。

舞婢

門巷淒淸絕俗訛﹐蠹魚窠裏寄生涯。不堪三逕將蕪後﹐常自拋書掃落花。

舒映棠﹐字靜娟﹐浙江仁和人﹐李英室。

重過虎跑寺

爲愛只園勝﹐重尋舊徑遊。泉聲疑帶雨﹐樹色盡含秋。山鳥如相識﹐溪云亦解畱。菩提心事在﹐長此樂林邱。

張繡佛﹐字抱珠﹐江蘇靑浦人﹐金山姚惟邁室。著有《職思居詩艸》。

遊橫雲山館

一徑穿林入﹐雙扉面水開。有山都抱屋﹐無砌不封苔。雲气縈山袖﹐風光落酒杯。到來塵境隔﹐何必向蓬萊。

許燕珍﹐字儼瓊﹐號靜捨﹐安徽合肥人﹐明府許其卓三女﹐無爲州諸生汪人鎭室。著有《黹余小艸》。

春艸

暖風如扇拂柴門﹐隨意迷離發故根。得句謝塘應有夢﹐多情白傳最銷魂。靑連山郭誰家樹﹐綠到江南何處村。一抹芊綿生气滿﹐裙腰斜掩沒燒痕。

深院千層未忍刪﹐落花紅襯曉鶯還。萋萋入畫簾櫳捲﹐漠漠浮煙悲翠間。■■記曾行曲水﹐踏靑準擬過春山。蒙葺卻愛無人處﹐蝶粉蜂黃數點斑。

繞徧天涯寒食過﹐年來底事感蹉跎。門余南陌春情懶﹐送去西陵別恨多。杜宇啼殘當畫永﹐鷓鴣飛老柰愁何。油車試聽諸兒女﹐解唱韶光緩緩歌。

平命袍衤肖迥連村﹐仲蔚荒園雨到門。風動遙堤波亂影﹐泥沾野徑燕畱痕。斜遮蘇小墳前路﹐遠伴明妃塞上魂。采采汀洲愁日暮﹐淸棼盈把襲蘭蓀。

孫淡霞﹐江蘇華亭人﹐靑浦曹策彜室﹐早寡。著有《焚余艸》。

閒居

欲避囂塵此卜居﹐晝長添綫樂何如。松窗日瘦閒臨畫﹐薤簟風淸倦枕書。只爲課兒丸苦膽﹐每緣繡佛品佳蔬。捲簾偶向庭前望﹐一角晴山落艸廬。

潘冷香﹐浙江烏程人。

柳絮

曲塵風起欲何之﹐水北花南弄影時。擬托微波驚蝶夢﹐半和江雨惹蛛絲。乍添別思飛難定﹐旋引歸心落故遲。癡絕嬉春小兒女﹐忽忽捉向手中吹。

陳廣遜﹐字靜齋﹐廣東順徳人﹐何文宰室。著有《靜齋小稿》。

卜居北郊

杜陵佳句耐冥搜﹐眞覺江村事事幽。一沼綠波供滌硯﹐半竿紅日照梳頭。已忘世態同蕉鹿﹐得少詩情對鷺鷗。習气消除渾不盡﹐明窗點筆畫滄洲。

楊瓊華﹐號長白﹐女史漢軍鑲黃旗人﹐楊重英女﹐滿洲明新室。

戊申七月緬甸送家嚴還﹐朝恩旨垂獎有駕蘇武而上之諭﹐恭錄一首。廿載淒遲寄緬僧﹐累臣心迹玉壺冰。九重明詔稱蘇武﹐萬古訛言說李陵。地坼金沙云盡瘴﹐大開銅壁鐵爲繩鐵繩橋名。白頭辛苦蜻蜓驛﹐痛哭迎親恨未能。

董雪暉﹐江蘇華亭人﹐姚廷鑾室。

戊辰春暮重過王園有感

舊迹重遊路未迷﹐寒煙漠漠艸萋萋。一灣流水花初落﹐幾處垂楊鳥亂啼。訪竹每憐幽徑曲﹐看云不厭晚山低。當年舊侶今何在﹐倚徧雕欄日又西。

髙幽貞﹐字朴素﹐浙江山陰人。

嘲不識字

小小毛君重若山﹐兩頭倒執按中間。及觀識字人多累﹐不識字人反得閒。

應世婉﹐字淑君﹐號蓉江﹐浙江仁和人﹐明府吳玉墀室。著有《瀨玉亭稿》。

暮春和韻

百花開過艸如煙﹐月色窺簾分外妍。獨倚欄桿延佇久﹐不禁淸露濕華尖。

王素娟﹐字冰蟾﹐四川蒲江人﹐著有《鏡閣秋聲集》。

和雪君見示之作

香飛金粟一枝枝﹐正值劉綱偕隱時。怪我病魔偏作敵﹐憐君書癖又成癡。松庭共影驚風片﹐竹檻茶煙亂雨絲。五字聯吟聊共賞﹐深閨誰道不相宜。

桂蘭玉﹐字蘊輝﹐江蘇南匯人﹐諸生鮑彬室。

立春日雪和閨秀曹采荇韻

靑■節屆頌年華﹐撲面寒光春欲賒。不是藍田皆種玉﹐非關瓊樹盡開花。烹茶味美傳陶宅﹐詠絮才髙憶謝家。驢背垂鞭吟客少﹐隴梅早放一枝斜。

霍雙﹐字貞秋﹐直隸東光人。

寒食

人倚雕闌竹倚衣﹐女桑遙聽子規啼。陌頭楊柳休攀折﹐系住春光不許歸。

顧瑩﹐字素光﹐號靑湄﹐江蘇長洲人﹐顧潛夫女﹐無錫華惟蕃室。著有《靑湄遺艸》。

詠梅

瀟麗丰姿自出塵﹐天涯難寄一枝春。殷勤分付東風道﹐畱取淸香待主人。

杭澄﹐字淸之﹐號筠圃﹐浙江仁和人﹐杭堇浦世駿女﹐弟趙萬憬室﹐早寡。

春日寄懷湛堂

晴煙漠漠柳絲絲﹐腸斷春江是別時。千里相思兩行淚﹐三年光景幾篇詩。生涯似兔初營窟﹐蹤迹如蟬不定枝。卻怪天涯久畱滯﹐何年得遂鹿門期。

沈蕙玉﹐字畹亭﹐江蘇震澤人﹐貢倪倪弁江室。著有《聊一軒詩存》。

同聲歌

少小屬閨闥﹐感君意纏綿。聘以明月珠﹐迎以黃金韉。結離自今夕﹐誓好永百年。采蘭涉秋水﹐薦藻奉華筵。合歡裁作被﹐朱絲操所弦。𨿽無蘭蕙姿﹐向日呈芳妍。一身皆君有﹐寸心私自憐。何用答嘉惠﹐持以充豆籩。在天莫爲雲﹐雨落難上天。在地莫爲影﹐日暮愁棄捐。婉變保素志﹐跬步稱比肩。

陳佩﹐字懷玉﹐安徽天長人﹐陳於豫女﹐江都江賓客昱室。著有《閨房集》。

訊程夫人病

病魔淹忽到春深﹐閨閣相關意不禁。半榻茶煙人寂寂﹐一簾花影盡沈沈。難言憔悴非詩累﹐最感侵苓費橐金。綠綺塵生知久閉﹐拂弦聊與破煩襟。

鄭鏡蓉﹐字玉臺﹐福建晉安人﹐鄭荔卿方坤女﹐閩縣陳道惇室。

夏曉

綠樹環庭外﹐荷含曉露深。軒窗淸若水﹐松竹密成陰。隙月窺殘夢﹐疏星動曉禽。碧帆風遠送﹐涼气逼衣襟。

徐媛﹐江南華亭人﹐徐十峯女。著有《繡余艸》。

月下

仰視天無星﹐俯視月如霜。月正人影短﹐月斜人影長。

蘇■

詠懷次初觀韻

逝水韶華又幾旬﹐倚窗贏得兩閒身。移花自是關心事﹐覓句生憎敗意人。春夢無憑成一笑﹐世情提啟卽長顰。原缺一聯

梁靑笏﹐字芳白﹐江南無錫人﹐著有《紅雲樓集》。

舊縣渡河

暄色驅車疾﹐搴簾望眼空。河凝沙渚白﹐山入夕陽紅。野圃人嬉歲﹐荒原雁落風。不禁回首望﹐煙樹暮雲中。

許權﹐字宜■﹐江西江州人﹐進士崔念陵謨室。著有《問花樓集》。

七夕

七月七之夕﹐家家望鬥牛。神仙不可見﹐涼風何颼颼。我疑天孫之巧轉近拙﹐東西斷隔難飛越。一年一度一分離﹐千古銀河響幽咽。不須乞巧向天孫﹐若賜巧多愁欲絕。君不見東家力田婦﹐耕饁常相隨﹐旦暮共苦樂﹐白首不分離。又不見西鄰有才女﹐夫婿上玉堂﹐終年不相見﹐悵望悲河梁。玉露無聲夜淸悄﹐盤中盼斷蛛絲達。不知巧思落誰家﹐只恐巧多人易老。寄語人間癡女兒﹐寧爲其拙毋爲巧。

玩月

一種月團圓﹐照愁復照歡。歡愁兩不著﹐淸影上欄桿。

蔣葵﹐字冰心﹐江蘇泰州人。

月下梅影

輕籠澹月異濃妝﹐欲賦暫無白雪香。卻到夜深人靜後﹐一枝移影入回廊。

蔣蕙﹐字玉潔﹐冰心妹。

雨夜夢與冰心女兄話舊醒來拈韻

幽窗閒臥不勝愁﹐夢逐嬌癡舊地遊。繡閣牽衣欣聚首﹐妝臺倚膝倩梳頭。驚魂五夜蕭疏雨﹐分袂殘更寂寞樓。枕上傷心無數淚﹐曉來寧忍一舒眸。

錢紉蕙﹐字秋芳﹐號淸蔭居士﹐江蘇吳縣人﹐太史錢中諧女﹐元和許子遜廷榮室。著有《淸蔭閣集》。

度梨關

迨遞逾梨嶺﹐肩與勝兩驂。雄關限閩越﹐幽境極東南。地暖常多雨﹐雲開忽作風。鄕關望不極﹐聊復上巖龕。

香咳集選存﹟五

許孟昭﹐字景班﹐江蘇元和人﹐許子遜女﹐明經沈之源室。

秋夜曲

金剪生寒夜漏長﹐玉人纖手懶縫裳。素娥偏耐秋光冷﹐來照鴛鴦瓦上霜。

鍾令嘉﹐字守箴﹐江西余幹人﹐蔣苕生士銓母。著有《柴車倦遊集》。

臘日寄銓兒

北地寒威重﹐憐伊客裏身。音書差慰我﹐貧賤莫驕人。失路皆由命﹐安時卽報親。師言當服習﹐莫負誨諄諄。

汝妹依邱嫂﹐幽窗共食眠。穿鍼才學繡﹐識字不成篇。閨誡粗知聽﹐童心未盡蠲。歸期寧解卜﹐時刻擲金錢。

心情憐下第﹐約略似前番。官道應攀柳﹐家庭己樹萱。恃才防暗忌﹐交友戒多言。結習還當掃﹐新詩莫訴冤。

夢爾天涯路﹐肩與往復頻。師方爲講學﹐客豈是依人。司馬題橋志﹐雙親屬望身。爾翁墳上艸﹐今已四回春。

季嫻﹐字靜■﹐江蘇泰興人﹐主事季寓庸女﹐李長昂室。著有《雨泉龕集》。

得天中弟訊

憐爾關山隔﹐書從塞北來。黃天彌大野﹐白艸徧荒臺﹔風動豺狼嘯﹐天髙鴻雁哀。登髙應有賦﹐何日共銜杯﹖

蔣氏﹐江蘇吳縣人﹐進士蔣元葵女。

落花

春夢無憑冷夕陽﹐萬花飄落最堪傷。馬嵬坡遠空垂淚﹐金穀樓髙枉斷腸。吹去未能忘故態﹐飛來猶自帶餘香。東皇早去鉛華盡﹐蜂蝶徒勞過粉墻。

谷﹐江蘇南匯人﹐觀察程霽嚴室。著有《寓書樓遺稿》。

潤州

落木風髙气欲秋﹐嗚嗚吹角古城頭。荒煙夜拂藏春塢﹐殘月虛涵望海樓。百戰餘威存故壘﹐六朝遺恨咽寒流。當窗惟有三山色﹐吞吐雲霞萬古畱。

姚益鱗﹐字竹筠﹐號繡嚴﹐浙江烏程人﹐嚴林溪兆蓀室。著有《吟香樓艸》。

閏七夕

微云依約接銀河﹐一月佳期兩度過。倘把重逢歡較昔﹐翻教添得別愁多。

吳荔娘﹐字絳卿﹐福建莆田人﹐靑陽陳豹章側室。著有《蘭陂剩稿》。

題吳興女士嚴靜甫墨竹

繡閣遙鄰墨妙亭﹐開簾煤麝動芳馨。晴窗書破洪兒紙﹐誰識金鑾未十齡。瑯玕裊裊影縱橫﹐千尺寒梢一筆成。我看丹靑先比較﹐此郡風韻卻輸卿。

任婉﹐字靜宜﹐江蘇江都人﹐王子莊室。

初春卽事

篆靄湘簾潤﹐波光曲抱楹。山雲含雨气﹐林鳥變春聲﹔茗熟琴心古﹐花香蝶夢淸。半窗風動處﹐松子落棋枰。

錢敬淑﹐字師令﹐江蘇江寧人﹐談允謙室。

泊浦子口

殘年泊歸棹﹐問酒郭西亭。雪圃芹芽白﹐江醪竹葉靑。夕陽新別路﹐衰艸古離情。隔岸寒山色﹐寒淒望舊京。

杜若﹐字耀眉﹐號默溪﹐江南金匱人﹐諸生雷咸室。著有《牛衣倡和稿》。

春曉

一枕梅花曉夢淸﹐晨光蒼莽逗前楹。卻憐小婢貪春睡﹐自啟紗窗聽早鶯。

孫廷楨﹐字繡墨﹐浙江仁和人。

寶石山莊送簡齋先生還山

才得謁髙賢﹐愁逢餞別筵。山光環幾翠﹐花影拂釵妍。絳帳明朝還﹐驪歌此夕編。愧儂無彩筆﹐也共試吟箋。

陳麟瑞﹐字若蘭﹐浙江海鹽人﹐著有《綠窗閒詠閨詞》百首。

閨詞

垂柳依依綠影生﹐芰荷亭館設楸枰。局中彈出縱橫勢﹐笑問檀郎若个贏。春閨三月養吳蠶﹐南陌攀桑滿竹籃。爲避行人回步急﹐不知髻上墜牙簪。

陸誦芬﹐字心香﹐江南靑浦人﹐諸生蔣士銘室。著有《花韻閣詩稿》。

春日

春林日暖試鶯梭﹐杏子梢紅醮碧波。多少畫樓簾不捲﹐雨綫風片惱人多。

黃嘉﹐字季雅﹐江蘇上元人。

小園

嫩日閒園爽﹐空階秀竹孫。亂滕穿石罅﹐老樹立云根。水漾靑浮榻﹐山涵翠到門。耽吟憐幼女﹐待字未成婚。

趙蘭好﹐字夢﹐瑤浙江錢塘人。

秋日思鄕

勝迹龍山已倦遊﹐傷心何日返歸舟。願隨潮水秋風力﹐飛過錢塘古渡頭。

戴韞玉﹐字西齋﹐浙江烏程人﹐觀察載卯君女﹐陳半江淞室。著有《西齋遺稿》。

夜坐

殘妝半卸怯輕寒﹐暮惕銀燈刺彩鸞。怪煞侍兒都睡去﹐獨畱明白照欄幹。

袁機﹐字素文﹐浙江錢塘人﹐袁簡齋三妹﹐著有《素文女子遺稿》。

秋夜

不見深秋月影寒﹐只聞風信響闌干。閒庭落葉知多少﹐記取朝來著意看。

袁杼﹐字綺文﹐浙江錢塘人﹐袁簡齋四妹﹐松江口思永室﹐早寡﹐著有《樓居小艸》。

搖寄簡齋兄

長路迢迢江水寒﹐蕭蕭梅雨客衣單。無言但勸歸期早﹐有淚多從別後彈。新暑乍來應保重﹐髙堂𨿽老幸平安。靑山寂寞雲煙裏﹐偶倚欄桿忍獨看。

袁棠﹐字云扶﹐浙江錢塘人﹐袁香亭妹﹐揚州汪楷亭室。著有《繡余吟盈書閣遺稿》。

寄二兄香亭

鵬穭人與白雲齊﹐君獨年年借一枝。聞道故交多及第﹐更憐歸客尙無期。琴書別後遙相憶﹐雪月窗前寄所思。常對芙蓉染衣鏡﹐堪嗟儂不似男兒。

左如芬﹐字信芳﹐安徽桐城人﹐孝廉左鶴巖女﹐進士姚非庵室。著有《■芷閣詩稿》。

庚子七夕夫子應試江寧詩以贈別

淸江風靜浪初平﹐身逐孤帆一片輕。天上恰當歡聚日﹐人間偏有別離情。蛩吟幽砌閨心碎﹐月落寒汀旅夢驚。爲囑天門須射榜﹐桂花香處好逢迎。

陸素心﹐字蘭■﹐浙江平湖人﹐陸耕南女﹐徐雪廬室。著有《碧雲軒詩抄》。

山居和外韻

林雨霽新綠﹐白雲飛滿庭。松風千樹寂﹐山色一樓靑。風渚多畦菜﹐銅坑有茯苓。相將對泉石﹐共讀羽人經。

冷玉娟﹑字珊珊﹐山東萊陽人﹐吳川令膠州宋世遠側室。著有《珂月集》《硯鑪閣集》。

短歌行

姊氏將嫁﹐晨起■裝﹐悵鴿影之分飛﹐嘆鸞音之寡和。繡窗風過﹐誰同靜夜添香﹖妝閣塵生﹐獨對濃春開鏡。間關一去﹐渺渺雲山﹐迢遞相尋﹐淒淒云夢﹐愴焉如割。寫以短歌﹐從來臨別神傷﹐況更同懷情切。不須折柳﹐便已沾襟。

勸姊酒﹐爲姊歌﹐姊心竟若何﹖關河遠迢遞﹐歲月易蹉跎。從今腸斷連理樹﹐淸淚如流下逝波。

攬羅衣﹐■姊淚﹐凝眸空相視。骨肉有深情﹐情深翻覺累。此心轉恨不成灰﹐無憐無愛無憔悴。

顧姊影﹐檢姊裝﹐無語自悲涼。解我雙鴛袖﹐覆爾薄羅裳。蕭蕭車馬三秋道﹐料峭風寒不可當。

贈姊言﹐姊記取﹐世事姊知否﹖花露但崇朝﹐月華難耐久。好將花月付流年﹐一寸冰心永不朽。

錢琳﹐字曇如﹐浙江錢塘人﹐福建布政使錢玙沙琦女﹐同邑秀才汪海樹室。

綠蝴蝶和實庭兄韻

分明麼鳳是前身﹐相賞宜開綠酒樽。飛近楊花春有影﹐倦棲芳艸夢無痕。畫將眉嫵疑輕黛﹐翠接羅浮欲斷魂。可是仙家裙一幅﹐幻形飛出碧雲根。

劉世坤﹐字同秀﹐湖南衡陽人。

寄外

飄零兩載動相思﹐記得離筵共對時。含淚未曾傾別酒﹐背人先己問歸期。蘭閨有夢雲山阻﹐繡榻無心鍼綫遲。寄語茂陵遊冶客﹐莫教重唱白頭詩。

黃卷﹐字冊仙。

七夕同袖池舟中作

七月七日小舟迎﹐一種離愁付綠靈。不信渡河今夜事﹐蓬窗攜手看雙星。

莊賁孫﹐字宜三﹐江蘇陽湖人﹐宮詹莊澹庵女﹐孫師儉室。著有《悟香閣集》。

園居秋興

背背臨流構艸堂﹐身閒長得看人忙。白蘋紅蓼依秋水﹐黃菊丹楓送夕陽。隨意煙霞供笑傲﹐忘機鷗鳥共徜徉。年來詩思渾消盡﹐試墨還抄肘後方。

曹我聞﹐江南江陰人﹐丹徒張譽晴室

雪霽

凍雀喧喧報曉晴﹐朝曦紅影上窗橫。深林風定梅花瘦﹐老屋寒添紙賬淸。吟客未歸驢背遠﹐旅人初發馬蹄輕。劫來小閣閒憑眺﹐依舊靑山繞故城。

徐瑤﹐字佩玉﹐江蘇常熟人﹐周采山室。著有《佩玉詩鈔》。

芭蕉

芳心常捲月寒天﹐綠燭無煙火未燃。只恐夜深彈細雨﹐莫教移植繡牀前。

碩塔哈﹐滿洲人。

和姊白曉月題壁韻

右怨別詩﹐妾姊白曉月氏作也。初姊距妾家本數武而近﹐以故得朝夕會。凡有感觸輒成詩﹐詩輒示妾。戊戌歲以中秋對月作見示﹐且索和﹐中有邊塞徵人意﹐深閨思婦情。妾亦口號成律﹐有「物隨秋漸老﹐人與月同孤」句。越明年﹐渠良人遠戌去。今年夏﹐妾夫子亦從軍䢐閩﹐芝房寂寞﹐錦帳生寒﹐秋月春花﹐徒伴一窗蕭瑟。曩者中秋對月句﹐斯其識歟。嗟夫﹗通於才而窮於命﹐丰於貌而嗇於時者﹐古今來指不勝屈。妾才若貌﹐固遠弗逮姊氏萬一﹐其時命不偶﹐未之稍稍上下。今讀渠壁間韻﹐不禁泣數行下﹐因嗚咽握管﹐次原韻成三絕句。

帳冷衾寒怨阿誰﹐柳煙花雨總成悲。怕看春艸當窗綠﹐別後珠簾盡日垂。塞外馬嘶靑海夜﹐閨中人動白頭悲。可憐別後庭前柳﹐一樣黃昏帶月垂。領略春光今共誰﹖杜鵑聲裏最堪悲。香閨夢繞沙場月﹐曾見徵人亦淚垂。

周仲姬﹐字淑和﹐號二如﹐福建澄海人﹐明經周彬女﹐龍溪諸生李堯封室。著有《二如居詩集》。

山村

遠眺寒山麓﹐平云接暮村。歸鴉迷落日﹐殘杵動黃昏。月迥依林樹﹐川迥繞石門。重看城郭外﹐亦自有乾坤。

沈綺﹐字素君﹐江蘇常熟人﹐諸生沈■女﹐殷墫室。著有《環碧軒詩》。

大風泊舟色山

石腳插波心﹐東西水沖擊。我來風正號﹐浪花大如席。萬頃波騰來﹐觸此崖腹窄。拗怒不得聘﹐咆哮相鬥格。飛珠濺靑林﹐迸雪灑丹壁。砰訇走雷聲﹐震蕩動心魄。少焉月東上﹐風定湖亦碧。

和艾圃三兄秋日江村雜興

春水響潺潺﹐漁舟日往還。江空月出早﹐樹靜鳥歸閒。潮到將吞岸﹐雲飛欲動山。夜來風雨過﹐花落滿前灣。

鍾睿姑﹐字文貞﹐安徽蕪湖人。

同寧師遊冶父山

無梁殿冷石門秋﹐鑄劍池空水不流。苔蘚照人心自古﹐滿天量雪落峯頭。樹裹湖光一鏡開﹐水晶宮外有樓臺。散花不到誰摩室﹐親捧雲珠供佛來。

廖淑籌﹐字壽竹﹐福建侯官人﹐儀曹郎許雪村均室。著有《瑯玕集》。

秋日瑯玕書屋限韻

丹楓如染接詹齊﹐髙捲疏簾一雁低。幾陣好風深院過﹐秋聲多在樹林西。

沈氏﹐字裏未詳﹐周靑原室。

思歸

東風吹恨幾時消﹐春水連天又長潮。自笑不如梁上燕﹐一年一度也歸巢。

李心敬﹐字一銘﹐江蘇上海人﹐李宗袁女﹐常熟歸觀察朝煦室。著有《小窗雜詠》。

蠹余艸寄外

滿江樹色曉陰陰﹐別恨離情兩不禁。好景每從愁裏過﹐新詩多向夢中吟。聊將錦字傳千里﹐漫托魚箋訴寸心。一望天涯渺無際﹐思君空有淚沾襟。

歸懋儀﹐字佩珊﹐江蘇常熟人﹐歸朝煦女﹐上海李學璜室。著有《繡余小艸》。

贈曹四姑於歸

聞道雲英下九天﹐翠眉新婦倍生妍。定知茂苑無雙士﹐始配瑤華第一仙。玉鏡曉妝花並笑﹐金樽夜泛月同圓。徵蘭他日符佳夢﹐應見云芝茁玉田。

範齡﹐字柏年﹐江蘇吳縣人﹐範志長女﹐著有《荒洲吟艸》。

山樓晚眺

幾家茅屋疏林外﹐一徑幽花落日閒。野老不知身入畫﹐踏殘黃葉下秋山。

範徳﹐字恕成﹐範志次女﹐戴師點室。著有《蓉洲詩艸》。

晚步小圃

遙蜂翠潤初消雪﹐綺陌煙輕半入云。月在梅梢風在柳﹐可憐春色已三分。

方靜﹐字畹香﹐安徽桐城人﹐廬江許正齋室。著有《友蘭閣饋余集》。

憶舊東諸姊妹三首

少小隨肩長各方﹐兒時勝事尙難。忘碧紗窗擁書千卷﹐沈水煙籠被一牀。春到樓頭人共繡﹐詩聯花底句生香。閒來笑語雙親側﹐誰解桃夭惹恨長。

卻嫌井臼誤塤虎﹐盼得寧家慰所思。聚首渾忘男女累﹐歡談盡是別離辭。花憐客到香偏遠﹐月愛人歸影故遲。竹屋松窗姜被暖﹐絕勝昧旦聞雞時。

和光未久忽秋陰﹐霜雪無端折大椿。鴉陣驚風悲失序﹐燕泥經雨泣錢春。卽逢好會人俱老﹐縱使重歸迹已陳。白首不堪懷往事﹐詩成一字一酸辛。

薛瓊﹐字素儀﹐江南長洲人﹐李崧室。

寒食

一樣鶯花二月天﹐餳簫聲裏興蕭然。三旬九食吾家事﹐不獨今朝是禁煙。

黃荃﹐字逸佩﹐江南太倉人﹐黃奉倩女﹐王路室。著有《蕉隱居集》。

春夜雅集

碧天如洗露華淸﹐獨理殘妝照短檠。茅舍忽驚喧笑入﹐春風忽稱佩環輕。愧無鮭菜延佳客﹐剩有琴書洽舊盟。相對不知銀箭急﹐柳梢日落各含情。

富夢琴﹐字隱淸﹐號隱蘭﹐江南江寧人﹐無爲州邢蒼友室。著有《繡暇艸》。

紡績嘆

豆蔻籬邊秋肅肅﹐秋虫徹夜鳴相續。吚啞故作紡車聲﹐似爲寒衣特催促。有時嘈雜疑急雨﹐有時淒切若私語。暗逐淸風韻抑揚﹐隔窗驚起貧家女。拋梭悵然無限情﹐碧紗皓月動愁聽。機中定織百尺練﹐枉爲他人作鍼綫。可知造物甚不均﹐逸者逸兮辛者辛。富兒安坐衣盈■﹐等閒聞之曾寒心。

孔麗貞﹐字蘊光﹐山東曲阜人﹐世襲博士孔毓埏女﹐歷城載文湛室。著有《藉蘭閣艸》

暮春懷劉氏表姊

閒庭梧影靜﹐曲徑落花鋪。地僻微風響﹐天空片月孤。新詩懷舊侶﹐短楮寄長途。不識淸宵立﹐猶思小閣無。

朱靈珠﹐江南華亭人﹐明府廖古檀景文室。

靑琴閣卽景

翠袖薄寒侵﹐臨風思不禁。書聲良夜永﹐月影小樓深。芳樹垂紅豆﹐幽花吐碧潯。誰家年少婦﹐辛苦搗靑砧。

廖云錦﹐字織云﹐江南靑浦人﹐廖古檀女﹐華亭馬某室﹐早寡。著有《仙霞閣詩艸》。

梅花

誰人爲築避風臺﹐傳影能教頃刻開。賺出繡簾諸女伴﹐弓鞋忍露立春苔。

陳淑■﹐字繡莊﹐浙江上虞人﹐諸生陳志學女﹐山陰戴某室﹐早寡。著有《繡莊詩艸》。

晚思

弱質怯春寒﹐名花帶月看。惜花兼惜影﹐不忍倚欄桿。

李■﹐字婉兮﹐江蘇吳縣人﹐李漫翁其永女﹐諸生陸昶室。著有《琴歸樓小制》。

送梅■之白下

躊躇江畔別愁深﹐落月蒼蒼曙色侵。笑我只堪謀鬥酒﹐憐君惟有載囊琴。秋風矮屋三條燭﹐夜雨寒窗十載心。想到歸期眞可負﹐桂枝香裏細聽吟。

湯朝﹐字蕉云﹐江蘇金壇人﹐長興沈子慕室。著有《蕉云詩集》《笙罄同音集》。

詹冰

寒鳥晴囗北風烈﹐鴛鴦瓦上消殘雪。寸心凝結迥絕塵﹐敲作玉釵貽麗人。麗人曉起妝臺倚﹐孤光照耀菱花裹。願簪云髻永承恩﹐誰知入手翻成水。

柯錦機﹐浙江靑田人。

送外應試

劍匣書囊自檢詳﹐冬裘夏葛賦行裝。西風忽送來朝別﹐明月休沈此夜光。見說詩文容易作﹐須知家感最難防。莫誇司馬題橋柱﹐富貴何如守故鄕。

王■﹐字稚影﹐號月函﹐浙江仁和人。

懶貓

山齋空豢小貍奴﹐性懶應慚守敝廬。深夜持齋聲寂寂﹐寒天媚竈睡遽遽。花陰滿地閒追蝶﹐溪水當門食有魚。賴是鼠嫌貧不至﹐不然誰護五車書。

黃淑畹﹐字紉佩﹐福建晉安人﹐黃莘田女﹐林春起室。

題杏花雙燕圖

艷陽天气試輕衫﹐媚紫嬌紅正鬥酣。記得春明池館靜﹐落花風裹話呢喃。夕陽亭院曲池東﹐語燕時飛扇底風。不管春來與春去﹐雙雙長在杏花中。

梅史﹐字玉卿﹐浙江海鹽人﹐陳墨儂孝治室。著有《紅豆山房集》。

閒吟寄夫子滇南

眼前景物與心違﹐蝶達芳叢戀晚暉。小膽虛疑常怯影﹐細腰纖弱不成圍。桃花掩映人難好﹐蕉葉分明夢可依。又是一番疏雨過﹐落梅聲裏送春歸。

不耐凝妝下玉梯﹐春心久作沾絮泥。蝶緣善媚珍遺蛻﹐麝爲生香悔噬臍。別院燈殘臺漏轉﹐倚樓吟罷月輪低。劉郎莫恨蓬山遠﹐只恐重來路欲迷。

雁寫新秋字滿天﹐錦書何日慰娟娟。尋知故劍終歸匣﹐多恐愁魂易花煙。聽雨更栽千个竹﹐選花常愛一枝蓮。倩他繪素圖魔女﹐費盡奩中十萬錢。

宮中學士羨新銜﹐怨女吟成■隔凡。趙氏至今完白璧﹐江洲應自濕靑衫。花殘瓊樹妖姬曲﹐香冷隋堤繡錦帆。漸愧月華詩思淺﹐聊憑雙鯉達瑤函。

江洙﹐字碧岑﹐號小維摩﹐江蘇甘泉人﹐僑寓蘇州。著有《小維摩集》。

送半客之上江兼訂來春偕往之約

長江滚滚路漫漫﹐九月西風作意寒。骨相癡屯隨分好﹐性情簡朴入時難。仰人乞捨知非計﹐審膝求容亦易安。話到分攜須命酒﹐一鉤殘月促筵歡。

靑山列座酒盈觴﹐病待春風好去鄕。兩口累身殊不厭﹐一瓢行腳更無方。艱辛涉水緣饑迫﹐慚愧勞生試藥忙。只要此心澄若水﹐人間何地不淸涼。

張采■﹐江蘇丹徒人﹐張譽星女﹐進士儲兆丰室。著有《松陰閣吟稿》。

艾衲亭古松歌

眼前突兀見髯叟﹐屹立庭隅獨又手。又如大壑潛虯龍﹐之而爪鬣寒冰封。歲華閱歷見根底﹐俯視羣材無與齒。長將一片碧空云﹐化作淸陰覆亭子。孤亭靜夜如深山﹐寒濤飛籟相潺■。風聲雨聲聽不辧﹐時有老鶴盤空還。

汪纘祖﹐字嗣徽﹐浙江仁和人﹐方伯汪芍坡新女﹐同邑別駕湯燧室。著有《侍萱吟》。

風雨過廣信和夫子韻

行盡家鄕路﹐西江第一程。酒■風影亂﹐蘭漿雨絲輕。城郭寒煙遠﹐沙鷗掠水迎。湘南何處是﹖旅夢喜還淸。

盛麗珠﹐字川媚﹐江蘇長洲人﹐新安鄭元蒼側室。

江月

冰輪湧出金波潔﹐照耀乾坤光不竭。笑指長江風浪平﹐■娥倒現波心月。

徐蕙文﹐字素存﹐安徽桐城人﹐同邑孫循徽室。

谼山漫興

十畝陰藏一徑斜﹐眠牛山下雨如麻。夕陽芳徑延孤座﹐斷崦寒云罨幾家。盡有鳥啼將落月﹐杳無人問未開花。茶柯麥穗分叢綠﹐最愛芄芄帶晚霞。

陳氏

歸舟卽事

風靜歸帆穩﹐淸光滿目前。一湖沈澹月﹐雙漿破輕煙。奪躍魚堪羨﹐飛鳴雁可憐。五峯名勝地﹐不得久畱連。

趙淑﹐字艷貞﹐浙江錢塘人﹐趙菊坡女弟。

春日遣興

曉夢初回嫩日含﹐年來心性未除憨。愛書小字抽金管﹐爲按新歌斷玉簪。亂噪松枝占鵲喜﹐細馱花蕊笑蜂貪。空閨靜掩黎云瘦﹐桑綠鄰家已育蠶。

劉氏﹐湖南攸縣人。

寄外

殘風殘雨總翔有﹐一曲平沙調不成。鏡有明心同色笑﹐雁無人字只聞聲。良宵月仗淸樽佇﹐瘦骨衣圖白■輕。莫賦湘靈思太切﹐一泓煙水淚千泓。

徒愛名花气不羣﹐難將心事托行雲。魂當悲後銷何極﹐語次歡前俗亦文。薄命有誰知瘦影﹐黃昏無計挽斜曛。遙憐歲歲湖山畔﹐故寫湖山意問君。

孔蘭英﹐浙江桐鄕人﹐秀才汪鞠友聖淸室。著有《愛日軒詩艸》。

病後試筆

藥鑪茶竈小樓東﹐一月淸閒罷女紅。常爲貪眠憎百舌﹐每因多病怕春風。才非詠絮人終俗﹐詩不言愁句亦工。短什還教鄰女解﹐知音只合在閨中。

曹貞秀﹐字墨琴﹐江蘇長洲人﹐廣文王惕甫芑孫室。

題葛玉貞《澹香樓集》

靑元呂裏悟前因﹐六甲靈飛拜玉眞。跨虎不來同寫韻﹐去隨南嶽衛夫人。曼珠小宛盛題詞﹐淮海新編又一時。何日九龍封墓版﹐我當書志葬西施。

汪紉﹐字畹姝﹐號香隱﹐浙江仁和人﹐方伯汪芍坡次女﹐金山王禦室。著有《■音集》。

春曉卽事

紙帳筠牀絕點埃﹐夢回初日上窗來。薰衣侍女頻催起﹐笑說園桃已盡開。

於潔﹐漢軍鑲紅旗人﹐觀察鰲滄來圖女﹐弟宗室魁明室﹐早寡。

寄兄滄來

織盡人間寡女絲﹐三更涕淚一燈知。近來焚卻從前稿﹐不爲懷兄不作詩。

吳師韞﹐字慧■﹐江蘇如臯人﹐事故方村女﹐錢塘施盤室。著有《蕉雨軒焦》。

芭蕉

天賜詩人綠玉箋﹐臨池汪拂墨池煙。每於風雨瀟瀟夜﹐長送秋聲到枕邊。

彭孫婧﹐字孌如﹐浙江海鹽人﹐袁駿孫女﹐兄明府陳龍孫室。著有《盤城遊艸》。

夜聞弦索

寒缸挑盡已三更﹐何處歌聲惱客情。殘月紙窗眠不穩﹐照人離恨太分明。

李學溫﹐字蘭貞﹐直隸任邱人﹐太史李中簡女﹐舒其紱室。

落葉

西風方動葉黃時﹐寒影蕭蕭作意吹。曉月不遮砧鄕院﹐晚煙猶戀鵲巢枝。忽驚似雨敲窗急﹐惟愛如花花徑遲。剩有幽窗小橫幅﹐春林無羔碧參差。

潘夫人﹐福建進士潘仲徽室﹐見《香艸齋詩話》。

寄夫

暮雨沈沈不肯休﹐知君今夜宿誰樓﹖遙知楚水吳山外﹐旅況閨情一樣愁。

申元善﹐字淸修﹐江蘇上海人﹐桂能室。

楊花

似雪如花一色迷﹐隨風飄蕩各東西。只愁著地無歸處﹐陌上人來踏作泥。

王煒﹐字辰若﹐江南太倉人﹐海鹽諸生陳光宰室。著有《燕譽樓稿》。

西冷閒詠

澄江回抱古城斜﹐一片煙雲接永嘉。爲愛好山聊駐足﹐偶依髙樹便成家。湖光瀲艷侵行笈﹐竹影參差帶落花。聞道故人將卜隱﹐短衣雙挽鹿門車。

汪是﹐字貞庵﹐安徽歙縣人﹐廣文吳之騄側室。著有《餘香艸》。

古體畱別

結髮事夫子﹐日月如轉■。婦職豈云供﹐中宵聊佐讀。但惜別離苦﹐倡和多悲曲。宦遊近故鄕﹐幸得侍盥沐。艱難歷三歲﹐有無共饘粥。二豎久纏綿﹐餘生眞桎梏。君貧妾復病﹐天意亦何酷﹗疲軀難自持﹐冉冉待空木。松柏誇歲寒﹐恩情乃愈篤。奉君不克終﹐冥報可能續。

香咳集選存﹟六

馮履端﹐字正則﹐江蘇南匯人﹐丁岵瞻室。

南湖別業呈夫子

小築幽深一不湄﹐靑畦碧樹望參差。新丰雞犬頻來往﹐香茗文章舊倡隨。嬌女摘花晨露濕﹐奚童驅犢夕陽遲。先生倘欲逃空谷﹐冀缺余風尙可思。

顏氏﹐號卹緯老人﹐山東曲阜人﹐考工顏修來光敏女﹐孔興﹤火阜﹥室﹐早寡。著有《晚香堂集》。

病中不寐

曙雁成行過﹐羣雞遠近鳴。一燈明復滅﹐雙杵斷還淸。眼倦花初合﹐肌寒栗欲生。擁衾難假寐﹐殘漏咽荒城。

袁倩﹐字蝶仙﹐江南長洲人﹐顧益齋側室。著有《蝶仙遺艸》。

曉起遣興

半牀初睡足﹐抱日倚簾斜。鵲占巢爭樹﹐蜂馱蕊鬧衙。山光分野墅﹐春色到鄰家。心事憑誰語﹐銜杯細啜茶。

方筠信﹐安徽桐城人﹐左文全室﹐早寡。著有《含貞閣集》。

檢先夫遺艸

鸚鵡才髙屈數奇﹐未開篋笥淚先垂。平生映雪囊螢力﹐不見騰蛟起鳳時。獄底龍埋光詎掩﹐墓門鶴返事難期。九原應悔嘔心血﹐百卷文章待付誰﹖

張靜﹐字秋山﹐江南華亭人﹐奉賢莊與偕室。著有《淸閨集》。

春雨

春云濃似墨﹐移雨過園林。花逕紅初減﹐苔垣碧漸深。輕寒添翠幌﹐餘潤人瑤琴。不盡迎暄感﹐應知寸艸心。

陸易遷﹐江蘇上元人﹐指揮徐大年室。著有《綠窗偶吟》。

題漂母祠

古今多少明眸客﹐不及靑山老婦心。一飯豈殊黃石履﹐淮陰只解報千金。

王瓊﹐字碧雲﹐號愛蘭﹐江蘇丹徒人﹐王柳村女﹐第著有《愛蘭書屋初刻》。

贈比邱尼

仙子傳來古雪篇﹐步虛聲裹絳雲連。遙知靜對梅花月﹐鶴聽禪經立晚煙。

掃徑

菊殘三徑嫩徘徊﹐楓葉飄丹積滿苔。正欲有心呼婢掃﹐哪知風過替吹開。

蔣繡徵﹐字蕙芳﹐江蘇華亭人﹐陸長庚室。著有《瀚心處詩抄》。

送兄金蘭之廣西

畫聲殘酒半酣﹐張燈小市駕行驂。堂前菽水毋多慮﹐客裹風霜苦未諳。路轉東吳勞遠夢﹐驛經西粵辧鄕談。淸貧自信傳家慣﹐不待臨歧話再三。

毛玨﹐字仲瑛﹐江蘇長洲人﹐諸生金鳳翔室。

新晴

雨歇千林後﹐晴開五月天。斷霞明極浦﹐新綠上平田。野水失溪岸﹐遠山橫暮煙。忽聞髙閣外﹐幾樹已鳴蟬。

金兌﹐字湘芷﹐江蘇長洲人﹐金鳳翔女。

秋日雜興

無事柴門識靜機﹐初晴樹上掛蓑衣。花間小燕隨風去﹐也向雲霄漸學飛。

張粲﹐字疏影﹐江南江寧人﹐農部許承欽側室。著有《適燕吟》。

對鏡憶冰綃姊

昔年共繡對靑江﹐倚檻回看玉一雙。今日鏡中惟瘦影﹐含情不忍向寒窗。

孔繼瑛﹐字瑤圃﹐浙江桐鄕人﹐沈廷先室﹐觀察沈啟震母。

梅花

雅淡偏宜雪﹐橫斜合有詩。月明淸夢遠﹐風冷暗香遲。庚嶺春先占﹐秦樓笛漫吹。江南空有信﹐有解寄相思。

江峯淸﹐字半嵐﹐號梅谷﹐湖南衡陽人﹐羅某室。

紀夢

添香永晝小遊仙﹐路入蓬壺別有天。洞口云深無犬吠﹐山頭鶴懶伴松眠。棋閒靜對餘花落﹐果熟新偸異味鮮。畱得淸音鸞嘯在﹐一回吟賞一■然。

汪璀﹐字催弟﹐浙江爲程人﹐徳淸徐以坤室。著有《修竹吾廬詩艸》。

嘲柳

卻笑陶彭澤﹐空傳五柳名。看他風過處﹐腰折善逢迎。

張氏﹐湖北潛江人。

絕句

病廢機梭老廢蠶﹐牙簽湘帙興猶耽。唐詩漢賦全收卷﹐日向紗窗讀二南。

吳氏﹐江西南城人﹐楊曰鯤母。著有《悟雪艸堂詩抄》。

寄懷文山弟

冷過黃梅節﹐庭花幾度刪。艱難思弟妹﹐迢遞望鄕關。別味濃於酒﹐歸心繞若環。麻姑山下睡﹐夜夜夢中還。

董白﹐字小宛﹐號靑蓮﹐江蘇如臯人﹐冒辟疆側室。

綠窗偶成

病眼看花愁思深﹐幽窗獨坐弄瑤琴。黃鸝亦似知人意﹐柳外時時送好音。

陳玉瑛﹐號左芬﹐侍史福建侯官人司馬郭復堂起元母﹐著有《蘭居詩艸》。

送別

欲別難爲別﹐吞聲古渡頭。妾心如此水﹐相送下渝州。

張皖江﹐字蓮芳﹐江南吳縣人﹐秀才朱徳垣室。

送春

九十韶光驀地催﹐花飛一片點蒼苔。春風情似秋云薄﹐百囀流鶯喚不回。墻外東風力巳微﹐畱春無計思依依。多情最是尋香蝶﹐戀著殘紅不忍飛。

孫鳳臺﹐字儀﹐九江南昆山人﹐孫塏桴大登女﹐吳宗萬室。著有《水南繡余艸》。

瓶梅

向暖初開第一枝﹐折來妝閣手中持。橫斜疏影紗窗上﹐畫出孤出處士詩。

陳淑蘭﹐字蕙卿﹐江南江寧人﹐諸生鄧宗洛室。著有《化鳳軒詩稿》。

病中作

風雨深閨伏枕時﹐萬重心緒惹愁思。自憐尺二腰圍減﹐尙是瞞郎不使知。

謝隨園夫子詩序

果然含笑過新年公來札云使蘭笑而遇新年也﹐已得名傳太史篇。儂作門生眞有幸﹐碧桃花裹彩雲邊。

孔繼坤﹐字芳洲﹐浙江桐鄕人﹐嘉興髙明府士惇室。著有《聽竹樓偶吟》。

病起

徒倚窗紗意惘然﹐芳春常伴藥鑪邊。絕憐病臥經三月﹐孤負韶華又一年。蛺蝶飛來渾似夢﹐柳花飄盡不成綿。風光滿眼增惆悵﹐剩有離情付小箋。

姚益敬﹐字元吉﹐浙江烏程人﹐姚玉裁世鈺女﹐進士董丰垣室。著有《芬陀利居小稿》。

力疾作書寄外因題紙尾

尺書初題罷﹐輕羅淚未乾。離愁不堪寄﹐聊復報平安。

方可﹐字靑君﹐居裏未詳﹐著有《白沙翠竹集》。

松徑

長松一逕交﹐幽陰互拏攫。靜聽松風吹﹐響疑松子落。人迹且不到﹐炎气何處著﹖

錢孟鈿﹐字冠之﹐號浣靑﹐江南武進人﹐錢文敏公維城女﹐山西觀察崔龍見室。著有《浣靑詩艸鳴秋合籟》。

靑門柳枝詞

渭城風物又經春﹐嫩綠初齊客裏新。記得大堤和雨折﹐泥他靑眼盼行人。花未飛綿葉剪藍﹐風吹無力起眠三。舊遊最有難忘處﹐一路依依近漢南。折贈誰家悵別難﹐藏鴉時節絮初殘。何當系艇揚州郭﹐一種靑靑雨後看。花落江潭客未歸﹐輕陰漠漠拂簾衣。哪堪煙雨催春去﹐深巷人家燕子飛。

莊素磐﹐江蘇武進人﹐濟南太守莊學坡鈞女﹐太史崔景儼室﹐錢孟鈿媳﹐著有《蒙楚閣詩艸》。

新月

簾捲西風小院門﹐玉階涼動近黃昏。蛾眉一曲橫天半﹐疑是嫦娥指爪痕。

杜芳英﹐字菊隱﹐江蘇新陽人﹐常熟殷昆蘭室。

寄梅溪兄

湖光山色丘於油﹐二月春風好放舟。不是詞人金粉筆﹐六朝煙景倩誰收﹖

王竹素﹐字寄巖﹐江蘇吳縣人﹐掖縣趙琳側室。著有《玉蘭軒藏稿》。

寄石寅夫子

佛龕香篆誓如初﹐茹素恆甘嫩甲蔬。烽火隔江魚雁少﹐淚痕濡墨答君書。孤燈低焰晚風輕﹐漸漸書窗雨二更。此際有心同葉碎﹐小芭蕉上一聲聲。

郭芬﹐字芝田﹐安徽全椒人﹐孝廉汪存南履荃室。著有《望云閣詩集》。

山居秋暝

空山微雨歇﹐秀色晚來昏。涼意泉中靜﹐秋聲竹外喧。漁歌歸遠浦﹐樵唱入孤村。對此淸幽趣﹐窮通休更言。

吳瑛﹐字若華﹐浙江平湖人﹐少宰吳樹屏嗣爵女﹐屈恬波室。著有《芳蓀書屋存稿》。

新磨鏡

寶鏡朦朧減舊淸﹐一朝磨洗倍晶瑩。雲開夜月秋毫見﹐雨過菱花色相明。閱世興亡疑有眼﹐辧人好醜總無聲。玉臺妝罷時時拂﹐莫使浮塵又暗生。

陳素安﹐字定林﹐浙江仁和人﹐觀察沈世燾室。著有《生秋閣吟稿》。

賣花

房櫳寂寂閉春愁﹐未放雕梁燕出樓。應怪賣花人太早﹐一聲聲似促梳頭。

劉運福﹐安徽宣城人﹐劉楷女﹐諸生梅琢成室。著有《焚余艸》

天逸閣望敬亭

名山屬望處﹐霽色正當樓。野樹逢天碧﹐孤云達塔浮。泉聲雙鏡落﹐嵐气一窗收。素抱丹邱志﹐無緣作勝遊。

顧蘊玉﹐字絳霞﹐江南昆山人﹐顧芥亭女﹐彭希涑室。著有《蕓暉閣吟艸》。

四時佳景詞

滿目江英似景﹐一溪弱柳如煙。香暖佳人羅袖﹐花陰深處秋千。

水閣晚涼初霽﹐荷香入座生風。云外輕雷漸遠﹐一鉤新月朦朧。

翠袖煙含宿雨﹐露叢風遞幽香。滿地月明如水﹐半窗竹影搖涼。

嶺上寒催楓葉﹐庭前香送梅梢。昨夜紙窗風緊﹐朝來雪滿晴郊。

徐七寶﹐字雅閒﹐安徽歙縣人﹐諸生徐芳沅女﹐字曹榜﹐迎娶前一日卒。

傷心吟

挑盡寒燈暗復明﹐隔窗初斷遠村更。玉樓若使能憐我﹐金屋依然可喚卿。但祝鸞膠期再世﹐何須獺髓怨三生。吟箋檢點焚將盡﹐不向人間畱姓名。

寂寥人醉未調琴﹐誰爲求鳳卜好音。妝閣巳拖靑鏡影﹐夜臺應抱白頭吟。薄緣似月還同缺﹐舊夢如雲不可尋。回望夕陽松裹屋﹐空畱蒼翠萬峯陰。柴源﹐字瀚如﹐浙江仁和人﹐給事柴禹門女﹐孫宇奇室。著有《映雪堂集》。

同子婦自蜀之滇南

一官遠系倚閭思﹐汝更情深舉案時。且整安車離劍棧﹐還攜古劍到昆池。山環絕寒邊籌重﹐風刮飛塵驛望遲。計到滇南春色好﹐待看叢竹長孫枝。

張秀﹐字惠中﹐湖廣人﹐徳州通政參議孫子未勷側室。著有《落霞堂存艸》。

初秋村居漫成

昨夜峯頭雨﹐飛流壯怒濤。翠微傷遠月﹐秋色入平臯。蕭瑟臨渦水﹐悲涼論楚騷。蘭臺當日事﹐千古欲爲曹。

陳氏﹐號爽軒﹐江南江都人﹐黃皂圃室。著有《和鳴集》。

采蘭

地僻少四鄰﹐鎭日柴門閉。雉艸與栽花﹐生來性相契。獨有一株蘭﹐曉暮時相藝。今朝開幾枝﹐芳气襲我袂。眷戀不忍離﹐割愛冠花髻。

於素安﹐字蘭窗﹐江蘇金山人﹐諸生於暄女﹐婁縣王鋆發室。

秋燕

幽風七月火西流﹐底事空堂暑尙畱。不是三更桐葉響﹐幾疑今夜未曾秋。

姚瑛玉﹐安徽桐城人。

泳園紀遊

村塢雲遮取徑斜﹐垂楊一帶暗窗紗。風迥樹杪驚淒鳥﹐水縐波紋聚落花。山色全歸殘照裏﹐晚煙平罩野人家。閒心共話當年事﹐看汲流泉煮建芽。

周濃蘭﹐字素芳﹐江蘇長洲人﹐明府周姚熊女﹐李大楨室。著有《浣雲樓詩艸》。

病起

斗室垂簾日影遲﹐藥鑪煙裊細如絲。病來妨卻看花眼﹐開盡棠梨總不知。

蔣氏﹐號錦樓﹐安徽歙縣人﹐王某室。著有《錦樓詩艸》。

秋思

嫩涼初透雨斑斑﹐一徑殘煙獨掩關。天府列星臨薄命﹐人寰無藥駐紅顏。塡空橫海千年恨﹐剩托鄕心午夢間。牢落半生成底事﹐又將平眼看秋山。

石學仙﹐江南如臯人﹐進士石爲崧女﹐沙又文室。著有《冰蓮繡閣詩抄》。

答吳門女子感懷

蘭思蕙怨惺惺語﹐柳絮春風字字新。自古傷心同此病﹐深愁多付有才人。

江韞玉﹐字蘭雪﹐浙江歸安人﹐金若川室。著有《蘭雪詩艸》。

采蓮曲

霞光欲斂湖光綠﹐紅藕風微散芳馥。木蘭舟裏石橊裙﹐擢歌聲出橫塘曲。就中有女殊娟娟﹐陸離羽佩珍珠鈿。欲采不采嬌無力﹐停橈暗羨鴛鴦眠。鴛鴦比翼空凝佇﹐翠袖臨波淡容與。淚珠不共露珠希﹐儂心較似蓮心苦。苦心脈脈有誰知﹐滿湖涼月殢相思。彩雲天遠何由到﹐妾顏如花能幾時﹖

龍循﹐字素文﹐安徽望江人﹐吳元安室。著有《雙淸閣稿》。

春日散步

雨過苔痕滑﹐風淸花欲燃。松髙靑蔽日﹐林遠綠依天。山島時來去﹐孤云獨往還。微茫堪詠處﹐天外數峯懸。

石氏﹐號慈石老人﹐湖廣湘潭人﹐明府張顧堂力行母。

七十生辰作

余就養四兒力行官舍﹐四載於玆。今七十年朝﹐力行薈萃所乞壽言。歌以侑觴﹐老婦何幸﹐得爲大人先生齒錄﹖顧其詞類多侈頌﹐愧不敢當。棖觸餘懷﹐若有不能自已於言者﹐因仿杜少陵寓同谷縣詩體﹐作歌七首。第七句卽用其語﹐少陵以飄流鳴感﹐而余亦數十年來備嘗荼蘗之境﹐詞不相襲﹐遇亦近之﹐吾子孫能諭此意﹐庶幾知所勉焉。

憶昔憶昔初作婦﹐■髿白髮娛太母。舅扶鳩杖晨上堂﹐捧羹小步君姑後。秋風獵獵動地來﹐萱凋椿瘁養何如﹖鳴呼一歌兮歌已哀﹐孝子有後栽者培鄕人稱先舅爲張孝子。

夫子夫子天下才﹐興酣搖筆驅風雷。江東米價了不知﹐摩挲彜鼎顏爲開。文章獨憎杜甫命﹐生死惟托劉伶杯。鳴呼二歌兮歌始放﹐燕樓風月秋自爽燕樓﹐先夫子書室名。

秋荼秋荼味孰知﹐晨餐夕啗甘如飴。黃泉碧落擬相逐﹐畱意哀此諸孤癡。良人遺恨目未暝﹐覆巢欲墮■撐支。鳴呼三歌兮歌三發﹐容易成家力早竭。

昊天昊天生我劬﹐母氏教績父授書。女子有行安得養﹐樓頭凝淚瞻親廬。顯揚恨非巾國事﹐無暇誓守白璧軀。鳴呼四歌兮歌四奏﹐保身敢添門楣舊。

有妹有妹矢從一﹐女而不婦老於室。靑燈紅淚五十年﹐博得烏頭耿■日。蜾蠃負子教誨勞﹐他年九地心堪質。嗚呼五歌兮歌正長﹐相思不見天茫茫。妹幼字曾氏﹐所事者不幸而夭。妹年才十九﹐誓不再適。力請於母氏﹐衣素哭奠曾氏子之墓﹐歸扃一室﹐勵志守貞。母憐之﹐與田數畝﹐以給其養。今妹年六十有餘矣﹐方得嗣子﹐相依朝夕。悲夫窮哉﹗向余就養力行官舍﹐邀妹不果行﹐白首天涯。每一念及﹐輒爲淚下也。

我來就養愁轉劇﹐鞭朴聲中簿書積。從容肆應良復難﹐聖主深仁在保赤。官名父母須慈祥﹐家有子孫要蕃碩。嗚呼六歌兮歌思遲﹐筵前肴酒民膏脂。予季鞅掌閩海邊﹐諸孫文戰畱湘川。人生何必麋鹿聚﹐所求無添繩其先。我家祖徳方綿綿﹐我今老健天所憐。嗚呼七歌兮悄終曲﹐蟾窟風香落金粟。

吳禹英﹐字次成﹐安徽全椒人。

奉酬余夫人

四十年來擲水流﹐江山異地鎭相畱。風帆消息牽新夢﹐雲樹紛披擁舊愁。月破疏欞侵病發﹐居潛僻巷少行允許驄。詩魂巳逐家鄕外﹐短笛長吟盡欲勾。

席佩蘭﹐字韻芬﹐號浣云﹐江蘇昭文人﹐孫子瀟室。著有《長眞閣詩稿》。

夫子報罷詩以慰之

君不見杜陵野老詩中豪﹐謫仙才子聲價髙。能爲騷壇千古推巨手﹐不待制科一代名爲標。夫子學詩杜與李﹐不雄卽超無綺靡。髙唱時時破碧雲﹐深情渺渺如春水。有時放筆聲悲憤﹐腕下疑有工部鬼。或逞揮毫逸興飛﹐太白至今猶未死。丰此墻彼理或然﹐不合天才有如此。今春束裝上長安﹐自言如芥拾靑紫。飄然幾陣鯉魚風﹐歸來依舊靑山耳。囊中行捲錦繡堆﹐呼燈轉讀紗窗底。燕晉山河赴眼前﹐春秋風月藏詩裹。人間試官不敢收﹐讓與李杜爲弟子。有唐重詩遺二公﹐況今不以詩取士。作君之師守君學﹐有才如此足傳矣。閨中𨿽無卓識存﹐頗知乞憐爲可恥。功名最足累學業﹐當時則榮歿則已﹐君不見古來聖賢貧賤起。

古鏡

一片秦時月﹐淸光萬古新。對君原是我﹐知爾閱多人。難使年華駐﹐翻嫌面目眞。深藏如不露﹐何處著纖塵。

病懷

坐廢晨梳倦廢眠﹐病人心事困人天。桃花流水剛三月﹐柳絮因風又一年。偶檢藥方翻繡譜﹐暫開簾押放鑪煙。綠紗窗口屏山角﹐最愛淸陰最惱蟬。

春遊

放槳如飛落日遲﹐並船相見好花枝。春遊學得新興髻﹐明日梳頭更人時。

葛覃﹐字文娥﹐江南長洲人﹐著有《還讀齋稿》。

遣興

燕語鶯啼午夢驚﹐篆煙裊裊繞簾輕。病餘不耐吟芳艸﹐卻展紅箋記藥名。

吳蘭﹐字蘭儒﹐江蘇荊溪人﹐中書吳澍女﹐薛瀚生室。著有《凝碧軒詩稿》。

萱艸

欲到花前慰寂寥﹐春愁無那似春潮。階前種徧忘憂艸﹐不信儂愁尙未消。

李壇﹐浙江平湖人﹐觀察髙衡室。著有《生香樂意齋稿》。

陸園

掃墓回舟晚﹐重經陸氏園。曲滕遮小院﹐密竹繞長垣。花落飛紅點﹐角遊動碧痕。尋幽畱半刻﹐過塔已扃門。

吳湘﹐字筠仙﹐浙江石門人﹐嘉定諸生許錫曾室。著有《貽淸閣詩稿》。

采蓮曲

雨過銀塘夜色涼﹐摘來蓮子怕空房。風回欲采還停手﹐爲有鴛鴦葉底藏。

許徳瑗﹐字素心﹐號竹軒﹐福建晉江人﹐許石泉女﹐何某室﹐早寡。著有《疏影樓稿》。

酬胡臥云姊見贈元韻

年來無夢到塵氛﹐只有情牽向臥云。楊柳風微春試茗﹐梧桐月冷夜論文。莫言回首東西別﹐且喜聯牀上下分。擁捲每嗟知已少﹐半生深尉得逢君。

黃璞﹐字石輝﹐浙江錢塘人﹐陸艾山維新室。著有《棣華詩艸》。

吳夫子

桃李正濃華﹐暄風亦和暢。琴五靜且好﹐鐘鼓樂且壯。幸已見君子﹐將何以爲祝。願持雙玉環﹐殷勤結指上。溫潤已如斯﹐舉止恆相傍。名兮人所貴﹐學兮名所仗。雲霄自有階﹐何必勞悵望。丈夫有大志﹐襟懷當倜儻。

丁瑜﹐字靜嫻﹐浙江長興人﹐進士﹐莊眉錫室。著有《皆綠軒詩集》。

西湖秋感

憶別西冷悵遠遊﹐疏煙澹月夢中畱。一聲斷雁雲中落﹐數點輕鷗水上浮。撥艸漫尋蘇小墓﹐挑燈重賦水明樓。東風轉眼年年恨﹐此日風光已破秋。

紀瓊﹐字蘊玉﹐湖北漢陽人﹐陳鶴訂繼室。著有《繡余艸》。

重陽後一日作

節過重陽冷﹐情牽別緒長。愁來驚落葉﹐老去戀秋光。白蝶蕭蕭過﹐黃花淡淡香。倚闌還獨語﹐誰信九回腸。

商可﹐字長白﹐浙江會稽人﹐太守商寶意盤女﹐早卒。著有《曇花一現集》。

斗蟀蟋作

誰教護■兩爭雄﹐白帝餘威到艸虫。可惜旌兼壁壘﹐指揮都是小兒童。

戴叔﹐字聯珍﹐江蘇常熟人﹐閨秀席蘭枝女。

懷趙絮庭表姊

疏簾月影上遲遲﹐畫閣挑燈有所思。最是令人忘不得﹐相看欲別未行時。

鮑之蘭﹐字畹芳﹐江蘇丹徒人﹐鮑步江臯長女﹐何桂橋禮室。

久不得都中書

簾帷風暖暮春初﹐與古相親與俗疏。幾卷殘編陳短榻﹐半峯晴翠落衡廬。愁同溪水流難定﹐心似蕉窗捲未舒。沙鳥羣飛空惹恨﹐何時釣得錦鱗魚。

鮑之蕙﹐字仲姒﹐號■香﹐鮑步江次女﹐張舸齋鉉室。著有《淸娛閣合稿》。

揚州湖上遲月

試燈風細夜潮平﹐曲岸維舟待月生。垂柳和煙欹水影﹐亂鴉如雨入林聲。山轎客散車塵定﹐畫舫燈紅鼓吹淸。卻憶板輿花下過﹐湖光應識舊時情乙己秋﹐侍先慈都門歸經此。

鮑之芬﹐字佩芳﹐號浣云﹐鮑步江三女﹐廣文徐秀亭彬室。

秋日病中寄懷駱佩香夫人

憶人何處賦登樓﹐風雨蕉窗黯客愁。世外容君輕似鶴﹐霜楓江上又吟秋。

屈秉筠﹐字婉仙﹐江南常熟人﹐趙子梁室。著有《蘊玉樓集》。

殘菊

忽忽重陽後﹐飄零又一年。獨畱髙士節﹐不受俗人憐。荒徑下斜日﹐破籬生野煙。自憐憔悴影﹐相對暮秋天。

覃光瑤﹐字玉芳﹐湖南武陵人﹐覃咫宸女﹐著有《玉芳詩》。

幽居用賈島韻

滚滚紅塵外﹐閒閒綠樹村。月生花印榻﹐風動竹敲門。好鳥誇山色﹐寒泉訴石根。蕭然人境遠﹐相對欲忘言。

戴蘭英﹐字瑤珍﹐浙江嘉興汪某室﹐早寡。著有《瑤珍吟艸》。

春日雜興

苔痕一望綠初交﹐新茁蘭芽課婢澆。得句怕忘隨手錄﹐消閒無計借書鈔。海棠帶雨含紅淚﹐乳燕尋泥補舊巢。細響忽驚春夢醒﹐隔窗鐵馬聽輕敲。

盧元素﹐字淨香﹐江蘇江都人﹐錢玉魚東側室。

同仙霞女史虹橋春泛

隋堤柳色最堪憐﹐綠到揚州三月天。雙槳紅橋橋下路﹐數聲啼鳥一溪煙。

衛融香﹐字紺雪﹐江蘇長洲妓﹐著有《紺雪詩艸》。

秋日懷韋生

江城秋气入蕭森﹐碎盡相思兩地心。歲月無情催黑髮﹐關河有淚哭黃金。薜蘿爭亂芙蓉色﹐絡緯愁兼蟋蟀吟。寄語君平情未斷﹐章臺楊柳尙陰陰。

範云﹐字雙玉﹐江蘇甘泉妓。

泛湖

輕橈尙碧渚﹐泛泛得幽尋。款語微花笑﹐新涼薦夕陰。歌從鄰舫至﹐酒向故人深。莫訝歸途晚﹐前溪月滿林。

尢瑛﹐字鍾玉﹐江蘇上元妓。

秋思

月昃墻陰粉蝶回﹐一雙新締海棠開。芊芊細艸休重綠﹐秋徧天涯人未來。

鄭如英﹐字無美﹐小名妥娘﹐江蘇江寧妓。

雨中送期蓮生

執手難分處﹐前期問板橋。愁從風里長﹐魂向別時銷。客路云兼樹﹐妝樓暮與朝。心旌誰復定﹐幽夢任搖搖。

喬容﹐字云生﹐江蘇江寧妓。著有《落霞詞》。

步韻答所贈詩

憔翠妝前夢未消﹐春風處處傍君軺。自憐弱質和花瘦﹐且喜同心向月標。未許白頭吟司馬﹐豈堪紅袖舞雙喬。巫云一片江幹遠﹐畱卻愁眉不忍描。

趙彩姬﹐字今燕﹐江蘇江寧妓。

燕來

獨坐掩羅幃﹐愁看雙燕飛。思君不如燕﹐一歲一來歸。

陳素素﹐江蘇揚州妓﹐著有《二分明月集》。

和天水先生見贈韻

臨邛曾愛酒家圖﹐得見相如果甚都。豈惜琴心通一笑﹐不知曾聘茂陵無。

沈雅﹐字倩扶﹐江蘇華亭妓。

題破水道人梅花書屋圖

閒憑鳥兒耽幽僻﹐想見髙人靜坐情。窗外梅花窗內月﹐與君心事一般淸。

沈稚﹐字偏紅﹐倩扶妹。

題破水道人梅花書屋圖

春天小閣梅開日﹐繡模輕風月上時。想是滿身花月影﹐夜扶殘醉起題詩。

鍾淸﹐字素娘﹐江蘇儀徵人。

贈吳生鹿源

紅豆教歌似館娃﹐可憐今日在天涯。郎船若打眞州過﹐八字橋邊妾有家。傍著桐陰種綠蕉﹐望江樓下曲闌招。他時閨閣無人見﹐好譜新詞吹玉簫。

林秋香﹐小名奴兒﹐江南人。

題畫扇答訊

昔日章臺舞細腰﹐任君攀折短長條。如今寫入丹靑裏﹐未許東風再動搖。

馮香﹐字靜容﹐江南昆山妓。

次韻答尢西堂大史

掃眉才子忽停車﹐鸚鵡傳言到妾家。三日名香畱坐褥﹐五雲彩筆照窗紗。靑山肯惜紅顏薄﹐翠袖容扶烏帽斜。珍重春風數相訪﹐小庭新樹枇杷花。

湘煙﹐姓未詳﹐江蘇上海妓﹐詩見《上海詩鈔》。

送別

丹鳳樓頭新月明﹐黃龍浦口暮潮生。贈君一掬無痕淚﹐常作紅蕤枕上聲。

王麗娟﹐小名金兒﹐山東濟南妓﹐著有《香國小艸》。

寄人

別後容光瘦似花﹐無聊獨自倚窗紗。蕭條門巷從君去﹐春色何嘗到妾家。

徐■﹐字雪■﹐浙江嘉興妓。

秋怨

獨處善懷﹐涼秋易怨﹐兼以病骨支離﹐而永好中絕。彤管在禦﹐聊代諼蘇以寫幽憂云爾﹐非敢議盤中作也。

自許恩情百歲同﹐哪堪棄置任秋風。開簾見月還羞月﹐似笑齊紈笥篋中。露華點砌舞衣單﹐人在空房怯倚欄。記得與歡相傍處﹐夜來風雨不知寒。枕拉啼痕兩自知﹐空牀無語只疑癡。鸚歌不解伊人遠﹐只管窗前喚畫眉。錦簟孤棲燈拖靑﹐薰籠斜倚漏三更。西風欲破人愁寂﹐吹入芭蕉作蕉作雨聲。蕭五還同落葉蟬﹐輸他吸露飽風煙。乍拚身試相思昧﹐檢點腰肢足可憐。

蔡閏﹐字小秋﹐山西代州妓。

送別

銀燈焰短金壘歇﹐欲語離情舌如結。今夜蕭蕭一陣霜﹐明朝馬上看黃葉。

許玉筠﹐字畹珍﹐號玉峯﹐女史﹐江蘇昆山人﹐著有《花晴閣吟艸》。

淸明

掃盡梨花獨掩門﹐深沈院落自黃昏。小樓厭聽紛紛雨﹐不是行人也斷魂。

朝霞﹐姓未詳﹐江蘇上元妓﹐後爲尼﹐名曙光﹐著有《紅於詞》。

送人

秋風江上送君舟﹐落葉江楓總別愁。解纜不知人去遠﹐憑欄猶倚夕陽樓。

陳翠云﹐江南無錫妓。

呈座客

小駐華軒日欲斜﹐論心且盡一杯茶。多君情似桃潭水﹐可肯殷勤戴落花。

文娥﹐江南華亭妓。

賦答沈上捨南疑

幾縷鑪煙蕩晚風﹐斂衣閒立小庭東。生憎蝴蝶偏多事﹐拂落山櫻滿地紅。綠窗無事嫩搗箏﹐小捲鯫須又聽鶯。客到不須鸚鵡報﹐隔溪吹送踏歌聲。

洪夢黎﹐字蕊仙﹐號白雲道人﹐江南江陰妓。著有《白雲遺稿》。

我我齊賞梅

愁來萬事壓眉端﹐忽睹梅開意自閒。我欲問花花問我﹐相逢夜半不知寒。

陸瑤仙﹐囗囗囗囗妓

寄所知

料峭春寒夜﹐相思寐不成。鳥聲如話舊﹐花影最關情。密意憑誰寄﹐閒愁逐艸生。願君早憐取﹐相與訂深盟。

