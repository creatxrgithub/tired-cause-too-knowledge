

欽定四庫全書

集部六

蘭庭集

別集類五【明】

提要

【臣】等謹按蘭庭集二卷明謝晉撰晉字孔昭吳縣人工山水嘗自戲稱爲謝疊山其名明詩綜作晉而集末贈盛啟東一首乃自題葵丘謝縉又附見沈大本詩一首題作寄謝一縉殆一人而兩名者耶集中有承天門謝恩值雨詩則明初嘗以布衣應徵者卷首有汝南周傳浚儀張肯二序張肯稱晉詩二百餘篇而此集所存乃不下四五百篇考張序作於永樂甲申而集末有永樂丁酉十月旣望之作丁酉上距甲申凡十四載積詩之多宜其過於張序所云矣周傳謂姑蘇之詩莫盛於楊孟載髙季迪而孔昭得二君之防趣張肯謂其得性情之正而深於學問𨿽稱許不無稍過然其雅秀俊逸要亦足自成一家固不徒以繪事傳也乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

蘭庭集原序

詩自國風以降言選者稱漢魏言律者獨稱唐而已爲選而不宗漢魏非選也爲律而不宗唐非律也選豈易言哉自梁昭明太子選漢魏以來諸傑作者成集而詩以選稱矣律亦豈易言哉自唐諸作者因時所尙分爲五言七言皆以對偶切實音韻諧協者中其律而詩以律稱矣則欲學詩者舎古人奚取法哉然後人擬之者不失之陳則失之淺調格似矣而音響則未然也音響似矣而意趣則未易及也由古及今以詩名家者幾何人哉姑蘇自我朝以來文運與時大興以詩鳴者則有髙君季迪楊君孟載爲尢二君之詩言選則入於漢魏言律則入於唐音響調格宛然相合而意趣或有過之𨿽識者莫能辧其異也余友謝孔昭氏自少卽嗜詩得二君之旨趣故其爲詩不茍必擬於古人調格似矣而音響之不入者不作也音響似矣而意趣之不佳者不作也不作則已作則必欲如古人焉是將駸駸乎漢魏唐者也今編其槀分爲選詩律詩絕句凡若干首屬余爲序余豈知詩者哉然聞志於古者志古人也詩而逼於漢魏唐之作則𨿽以今之詩爲漢魏唐之詩可也詩而不能效古其如古人何哉孔昭有志於古而用意若此蘇人翕然稱之則蘇人以詩名家而不絕者將不系於孔昭乎愧余非能詩者不足以知之姑敍所聞於簡以塞其請云癸未嵗七月旣望汝南周傳敍

書云詩言志心之所之之謂志詩者言其心之所之者也在心爲志發言爲詩有諸內而形諸外也心之所之之不同而其詩亦有憂抑傷感憤怨悲戚喜樂和悅之異觀其詩則知其所志矣故窮夫出婦逐臣逆旅必多憂抑傷感憤怨悲戚之言騷人勝士富翁貴客必多和悅喜樂之語非才之優劣而詩之不同也心之所之之不同也觀其志則知其人矣𨿽然世道有升降風气有盛衰而其詩亦因而隨之者有矣其言之喜樂和悅者大抵多盛世之音也其不然者則其人有大過人而不系於時者也又豈可一於心之所之而然乎嗚呼詩之言志有不同如是耶詩之言志𨿽不同然其同者則同乎得其性情之正也詩而不得其性情之正則不足以言詩矣欲得其性情之正非學問之功其不可得乎詩而得性情之正斯可以言詩矣余少也亦嘗執筆而學言也由其志之卑陋而又無學問之功其所言惡能得其性情之正哉今觀夫謝君孔昭之詩凡二百餘篇其憂抑傷感憤怨悲戚而不傷也喜樂而不流也英英乎其風韻也翩翩乎其英俊也皜皜乎其潔白也而又皆得其性情之正噫非有學問之功者其能然乎余方自愧有不可企及之嘆而又命余敍其篇目余非能詩者將何所言乎姑書詩之言志者以爲敍云永樂元年五月十日浚儀張肯序

欽定四庫全書

蘭庭集卷上

明謝晉撰晚春五首用楊孟載韻

水淹楡莢半堆墻細雨生寒潤袷裳芳艸欲迷樓外眼飛花應斷客邊腸風簾靜捲縈春絮煙篆微銷過午香睡起不知庭院晚陰陰髙柳暎斜陽

年來疎散任淸貧藜杖荷衣白葛巾傍竹防山行怕晚對花臨水坐傷春擬將蘭棹爲漁父未許桃源避俗人回首仙蹤無處覓東風吹緑半江蘋

移家住近闔閭城花繞衡門柳拂楹新社未來先有燕一春將盡始聞鶯杯緣醉少長嫌淺巾爲涼多卻愛輕日暮小齋淸沐罷科頭閒取一琹橫

心閒無夢到南柯惟惜殘春又欲過一逕緑陰芳樹合半簾紅雨落花多閒吟詩到淸新句坐防杯生防灩波自是經朝書倦讀不闗中酒臥林阿

節序匆匆攺嵗華滿庭芳艸一池蛙吟髭近爲傷春白病眼長因中酒花夢裏暫歸憑蛺蝶江頭相送憶琵琶客過盡淸明日風雨昏昏噪莫鴉

過楓橋畱別城西諸友

煩君逺餞意偏饒念我離羣乍寂寥祖帳雨催詩欲就郵亭風勁酒頻澆舟移射瀆黃昏近路轉江邨碧樹遙記取今宵分手處烏啼時節過楓橋

早春過望亭驛喜晴追次唐李嘉祐韻

逺望晴煙散緑蘋推篷起坐整烏巾野花開處多臨驛水鳥飛來似送人愁裏聽窮三日雨客邊吟別一分春今朝已有尋芳客來往東風陌上塵

洛社夜泊二首

沽酒新安驛停舟洛社橋家鄕防漸逺愁殺是今宵風動波揺月窓開光暎燈今宵棲泊處始覺在毘陵

旅泊奔牛防下次錢經韻

收帆時日初斜旅泊奔牛近酒家風起凍雲天欲雪溪流寒月浪生花連宵詩酒叨倍席明日圖書擬共車且向防南同一醉任他人語夜喧嘩

新丰港

嵗逼窮冬未肻晴陰寒日日阻修程云迷故里家何在潮入新丰水又生酒市有花梅作斾客舟無皿瓠爲觥覊懷自是多傷感愁絕非闗聽雨聲

丹徒灣莫泊

浦漵春潮去復回客舟風阻未能開半篷殘雪畱寒在防樹斜陽送晚來望闕心隨云影度思家愁聽鴈聲哀京師要擬明朝至先向江神酹一杯

臘月二十七日次江口

出浦望斜月隔江聞櫂歌家從今日逺愁比昨宵多野燒疑烽火鄕心逐逝波一年惟兩日又向客邊過

再過金山寺貽錢經

江心孤峙郁崔嵬一水中分兩岸開風外晚鐘隨逺棹兩邊春樹鎖層防龍驚咒鉢山僧去鷗送供廚賈客回未及登臨君莫恨更期歸日擬同來

除夜宿茅公渡盛秀才寓館

爆竹喧喧起四鄰茅公渡口嵗逡巡風塵路逺難爲客霜髩來朝畏見春檐外雨聲催臘盡枕邊鄕夢到家頻遙憐堂上圍鑪處傳飲屠蘇少一人

元日雨中與鄕友朱瑛畱盛秀才館

梅柳共繽紛京華又見春還持新嵗酒相勸故鄕人曉雨妨來客寥郊絕去輪緣知佳節在不敢淚沾巾

尋陸玘值雪就宿

迢似山陰無舟亦見尋呼兒寒貰酒畱我夜彈琴燈暈花初結壺殘漏欲沈不知門外雪今夜防多深

久雨寄陸玘

到京將一月多半雨中春衣潤香薰徹囊空酒貰頻緘書傭乞米臥雪倦幹人獨賴雲間友相過不厭貧

人日

風雨荒齋睡起遲擁衾無語獨支頥今朝客裏逢人日卻憶故園梅發時

春日旅懷二首

行囊蕭索総塵埃花柳參差是處開賴有平生豪興在從教春色惱人來

防子思親淚未幹春來頓覺帯圍寛客邊憔悴無人問空把家書日日防

春思二首

依依殘夢帯余醒欹枕思量起未成應是朝來春色好街頭時有賣花聲

簾幙風防篆有香起來時已斜陽梨花云冷不成夢蛺蝶一雙飛過墻

夢歸

逰子思家切終宵只夢歸覺來疑乍別續去可重依童稚爭牽袂妻孥嬾下機他時眞到日應訴見還非

題紅梅

半生詩酒度年華屢醉揚州散吏家今日重來東閣裏吟成方識是梅花

題畵

兩樹松花落逕苔一溪煙霧鎖香防多情最是林間客半啟荊扉待我來

題謝季文夢艸池詩卷

詩思兼春思蒙茸觸處新輕隨煙苒苒低拂浪粼粼淸趣休文藻芳情托翠蘋吟來能彷佛覺後怯逡巡風靜疏簾午冰澌淺水春懷賢今總切追詠更何人

寄陸地

石頭城下自分擕無復連牀聽曉雞故里音書寒鴈杳空江雲樹暮天低春來白下喜新約夢去花間憶舊題猶念雪深畱宿夜酒醒詩就小樓西

寄馬敬

生涯心事兩相違舊業荒涼恨未遺秋盡始看黃葉隕嵗寒惟許赤心知橘香江上思親處鴈過燈前憶弟時賴有賢郎能繼述年來能解誦君詩

寄錢經【經初任刑部主事因愆調察院鞫囚時疾未愈賦此以寄云】

聞君近滯白雲司已分淸貧眾所知病久家人情稍薄路遙鄕友問應遲空江莫雨懷同櫂孤館寒鐙憶共詩欲擬淸谿尋舊約未知何日到京師

寄唐鸐

梅花淸入夢夜半忽思君千里窓前月孤心江上云詩壇誰結伴酒社惜離羣何日陪吟杖尋題竹下分

嵗盡日冩懷

去年寒盡日正起故鄕思今日空齊裏翻思在客時

雨窓寒夜

江云黯黯夜寒生風暈鐙花結未成枕畔淚珠檐外雨隔窓同滴到天明

送陳紹先

東風初解頖池冰之子今朝逺赴徵故里相知惟我最少年同軰有誰能梅橫水驛門前月船映江村寺裏鐙此去不須憑問五云多處是金陵

元日歸城南舊居見山茶獨開感而賦之

因循兩月未還家門掩蒼苔一逕斜春意不教長寂寞羣芳開到是山茶

早春雨中冩懷三首

江臯日日聴鳴鳩獨臥防書嬾下樓春艸何如春夢短人愁不似雨聲愁

小閣焚香戶半扃烏皮矮幾素羅屏不因聴雨塵心靜長日何緣學道經

春陰漠漠鎖亭防鶯未曽啼燕未來人事不知花厭雨漫盛檐澑養瓶梅

狂與答吳允中見寄

昔年曽客鳯皇州終日淸狂不解愁醉詠新詩驚俗客笑扶紅袖上歌樓一春每費千金賞三度都來防日遊回首故交應感慨相思同白少年頭

送陳暹翁還白門兼簡翁壻吳允中

東風繚亂送飛花啼鳥聲中換物華夢境靑山猶在客春來白下未還家一帆細雨空江暝千里平蕪去路賒遙想館甥應待久秦淮日日望歸槎

薛彥英竹堂詩

瑛翁堂前淸景勝緑玉陰森萬餘頃當年結構杳難尋於今漸得開三逕三逕蒼苔厚翠茵半簾湘影隔紅塵寄言塵外來觀者湏到堦前問主人南階淸問疑無日北牖蕭騷風雨集有時臥向石牀聴薄暮不知煙霧濕八窓瓏蔥爽气多林聲靜與琴聲和涼生枕簟疑秋早月到庭除覺夜過春風昨夜吹新緑粉籜飄香零簌簌飛來百鳥不敢喧畏有孤凰深處宿此君髙懷隨處安我欲結交同嵗寒何當擕酒尋幽賞日日醉我靑瑯玕

城西賞梅用東坡韻

昔年曽居雲水村暗香繞榻侵詩魂吟邊夢里長相憶淸思恍到羅浮昬今年移家近西郭亦有一樹開南園寒枝良僵蒼蘚剝冷艷落寞春風溫防朝幽鳥喚人起半窓疎影交晴暾披衣起坐對觴詠何必扣徧山家門舊防已去不復醒髙歌且醉花間尊

杏花

春意競喧嚾撩人半出垣紅輕銷醉色粉薄露啼痕揺動春疑閙開齊晝覺繁深蔵沽酒店斜繞勸農邨依栁鶯多語偎桃壇暗翻枝寒橫曉月窓白映晴暾壇靜飄琴薦林幽燦藥軒隔簾防雨夜香到欲消魂

送春二首

一春苦被春相惱及到春歸更惱人怪底今朝輕別去空畱啼鳥伴吟聲

空庭艸長燕交飛獨坐閒吟晝掩扉風雨滿城花落盡防人閒得送春歸

鴛鴦

鳩逐婦何苦鴛鴦獨可憐池塘風雨夜猶並一雙眠

題花塢醉歸圗二首

香熟家家酒花明處處春年來爲多病愁見醉歸人幽鳥喚提壺桃花映酒鑪田家春社散野老醉相扶

調笑詞二章

芳艸芳艸二月靑猶未了和煙和雨路長千里萬里斷腸斷腸斷腸腸斷飛絮落花撩亂

淸鏡淸鏡蟬髩蛾眉相映朝開暮掩少塵白髮多扵去春去春去春春去原上阮郎歸未

櫻桃

燦燦懸珠實埀垂拂翠苔鸎欺人不在含去又飛來

賦得江村送別送人起復

荷葉暗汀洲江村暮雨收鐘聲隨棹逺漁父對人愁起復衣仍素行裝扇及秋驪駒歌欲盡涼月在西樓

題焦道成畫

何處畫相闗南湖銷夏灣波光浴幾上颿影送窓間琴響來鶴籠開放白鷴防株霜曉葉一帯雨晴山彷佛聞樵唱依稀見牧還平生賦歸興坐對轉淸閒

寒鴉圗

空江陰霾斷舟檝蘆葦蕭蕭逺相接洲中棲息一羣鴉宛似梢頭未翻葉髙枝翮凍吹將落低枝亞水驚濤惡上林全樹多好枝何不飛去榮處樂飛不去兮爭柰何流水孤村無网羅防待柔風布晴暖髙翔逺翥迎春和更願年年黍禾熟飲啄飛鳴旹往復朝風莫雨亦不移長向田家樹頭宿

送人之京

西風掃雲天似洗紅日初升滄海底吳歈楚舞滿船頭相送行人渡江水江水東流燕北飛行人此別意何之不辭八月云陽路獨攜琴劍朝京師京師自古繁華地佳气蔥蔥五雲際長安大道接天衢千步廽廊連主第銀鞍繡轂擁香塵蟬髩蛾眉日日新防處靑樓相對起一羣嬌鳥共爭春春光浩浩花如錦鶯囀雕窓妓猶寢雲間直賣待帆歸白下長幹燒燭飲憶昨少年豪興多北堂南陌徧經過雲間陸玘誇詞賦盧家莫愁新按歌聞卿亦是曽遊客到處春風總行迹今朝應薦上天官無復追懽似疇昔

寄沈大本

每恨經年別相思隔楚江已看秋過半復見燕歸雙夜雨驚寒枕涼蕉近客窓身臒防露骨心靜不離腔興去詩難就愁來酒可降終當期後防談笑對寒缸

題畫

野水淨無埃秋痕欲上苔自緣涼坐久不爲防山來

題吳門四老圗【四老皆無嗣故結好以在送死云】

春風吹髩雪娑娑半度衣冠尙永和人比睢陽還較少圖成商嶺不爭多樽中有酒歡湏盡身後無傳老共何欲擬明朝一相訪來聴林下紫芝歌

秋日山齋三首

幽獨抱防屙淹畱柰嵗何星霜秋髩攺風雨莫愁多養素甘泉石偸生畏网羅年來城府裏無事倦經過艸白露零砌葉紅霜滿林初聞新鴈過知是已秋深病起還扶杖貧來不賣琴茅檐風日暖閒坐試孤吟寂寞無來客柴門盡日扃艸根吟蟋蟀竹尾掛蜻蜓爽气嵐侵席秋聲葉滿庭最憐窓裏岫相對坐閒靑

病起

臥久轉無力空庭曉步遲身臒長是病人說爲吟詩簾薄風仍怯窓明日更宜牀頭余藥在凴仗且扶持

江樓晚眺

天靜波澄練江空月近樓露涼花解語煙暝栁多愁鷗送徵帆逺虹隨渚雨收防家官渡外燈火歸舟

秋夜雨窓有懷葛秀才昺

耿耿不成寐空城寒漏遲那堪聞雨夜政是憶君時檐澑時驚夢防聲暗助悲何當同剪燭重與話相思

秋夜

天髙風露涼月淸桂花冷嘹嘹雁來賔防防葉墮井空齋獨無寐玆夕惟念永如何牀畔燈偏照離人影

喜陳孝防繼見訪

空山初雨歇君忽扣松闗林濶衣襟濕苔深屐齒班吟隨淸興發思共白雲閒自愧無兼味空畱到暮還

重九前二日題城南書捨壁

瀟瀟風雨暗山房籬下誰能共一觴獨有黃花知節近殷勤畱客過重陽

宿劉徴小敏喜滕校理椿逺歸

故人畱宿夜逺客值歸時松火鳴茶竈燈花映酒巵交防防竟少聚散本無期耿耿俱忘寐空庭月漸移

將之京畱別馬從兄敬

江館西風又作寒同袍還念客衣單相思後夜蘇城月獨向丹陽郭裏防

宿閶門

霜滿烏啼夜月寒客窓燈火對愁防故園相去無多路便覺今宵睡不安

夏日過吳道者新居

低垣新築未生苔僻近城南少客來鑿就盆池移石甃起成道院乞松栽琴尊適興隨時樂窓戶生涼四面開何用別尋方外住淸閒只此是蓬萊

竹齋秋早

云黑樹蒼蒼回飈動素商髙梧鳴急雨修竹翳殘陽爽气侵書幌秋聲繞石牀不知今夜裏添得幾分涼

夏日閒居

未老先疎嬾間眠愛竹陰石邊牀幾淨風外芰荷深嗜酒從家寠攻詩帯病吟幽居鄰古寺長日有僧尋

夏夜

夏久羣囂息開軒皓月中亂螢穿薜荔雙鳥宿梧桐冰冷金盤果涼生水檻風惟愁天易曉塵事復匆匆

七夕詠牛女

天淨月如鉤銀河澹欲流鵲橋金背穏龍駕防云稠此夜應相見平明起別愁莫嗟重防杳倐忽是來秋

秋夜有懷王鄜州觀

孤館涼生夕懷君又屬秋蛩聲四壁雨燈影一身愁棲泊緣覊旅飄零總宦防詩成欲修問路逺恐沈浮

題畫

儂家曾住白蘋州偏墮黃塵已廿秋安得千金如畵裏此身仍在釣魚舟

小遊仙三首

偶緣溪路入天臺嵐重霞深路不開洞口驀聞仙樂響素娥知是有人來

瑤臺月映彤雲迥碧落風吹環佩聲試逐羣仙何處去麻姑今夜宴方平

借得劉君一鶴騎颻颻云漢欲何之偶來暫駐長松下嬴得秦翁一局棋

題畫爲徐山人作

扁舟蕩漾水雲寛避暑曾防銷夏灣好是君家亭子上卷簾直見洞庭山

題蘇小小像

油碧車輕路去遙西陵松栢暮瀟瀟紗窓昨夜黃梅雨添得錢唐防畨潮

京師逢陸玘

朱雀橋頭日未斜逢君不道在京華明朝又向江南去一路防山直到家

題梅花翠鳥圗

月墮參橫水竹西雪晴時節路髙低翠禽只恐香零落防度飛來不忍啼

題荔枝山鳥圖

色欺鶴頂與雞冠垂向枝頭露尙寒山鳥飛來休恣啄遐方未貢到長安

柳枝詞五首

髙出離宮覆禦塘暖煙晴日闘新收舞腰妬盡東風力恨不移枝出建章

垂似綴旒籠似蓋逺如輕霧淡如煙陶家舊日應堪羨一任春陰蔽縣前

驛路溪橋野店傍防株揺曵復遮蔵年來頻爲行人折無復柔條似舊長

腰困舞非因態眉黛長顰豈爲愁張緒料應今已老可憐無復舊風流

媚眼蒙茸半入春妝樓舞榭一時新誰能更近蘓臺種教得吳娃盡效顰

閒居初夏七首次王校理韻

溪館陰森夏木齊雨晴新緑覆檐低淸風不爲塵來掃黃鳥多因客去啼

竹樹淸淸水一溪板橋南去艸堂西興來自愛尋詩到不意兼聽好烏啼

琴爲荒涼久斷弦簡因零落不成編醉來惟愛磯邊艸畱得茸茸待我眠

楊栁靑靑水滿塘荷衣初試晚風涼偶來亭下防吟罷試數新篁防个長

云木蒼蒼夏雨過望中樵逕入煙蘿山中惟欠流鶯語花比春深也較多

遙遙刳木引泉過靄靄茶霏散碧蘿芝澗忽聞山雨到竹窓分得夜涼多

寂寂荊扉竹裏扄種人去雨冥冥一尊長恨無來客閒住花間自醉醒

夏夜

湘簾半捲樹鳴蜩風露淒淸玉漏迢素扇靑奴渾不用臥防涼月上庭蕉

湖上

門軒湖水北四面芙蓉渚望望楚天遙孤帆帯飛雨

秋夜

寒蛩不可聽況復起淸砧落葉將飛雨瀟瀟又滿林

春夜宿錢經客捨

聽斷春鳩竹外鳴客窓防雨夜初晴他鄕遇舊偏多感對酒論交分有情千里歸心隨蝶夢半簾斜月送雞聲何時共汝還山去剪燭連牀話舊盟

寒食旅懷

簾外春陰似去年異鄕寒食倍淒然梨花香褪猶飄雪楊栁條長不禁煙無處追防乘欵叚誰家懽笑送秋千晚來走向東鄰媼乞與新燈照客眠

客金陵送盛寅還吳

宮栁籠陰半已靑俄聞歸棹發金陵秦淮雪盡春潮長楚甸雲開曉日升先我還家緣客久如君多藝更誰能莫辭同醉長干酒明日相思恨不勝

送兪立庵應湘府聘

鶴書逺聘到巖阿拜手幡然出薜蘿天接孤帆秋水濶門開五栁夕陽多吳云漸杳鄕邊樹湘雨防生渚外波此去賢王應待久安車行斾莫蹉跎

題畫二首

羽士淸眞侶齋居蒼翠間偶臨溪水上卻望雲中山日夕鐘磬發應尋舊路還

逍遙西澗翁邂逅南垞客爲解杖頭瓢坐飲林下石防醉兩忘還秋山竟云夕

淸明日雨窓有懷一二同志

詩壇酒社久凋零每遇良辰憶舊盟四海弟兄何日防滿天風雨防時晴靑春有恨愁邊過白髮無情暗裏生不道今朝又佳節竟無人話是淸明

題南湖小景

南湖三月春水大射鴨船從菇上過邨前載耜唱歌聲村後罱泥相應和紅桃開處見一簇白鷗飛來時兩个我家亦在此湖近惟愛垂竿對山坐

自述

疎狂渾不稱儒名三十年來一未成畱客未嘗敎便去尋僧多半爲閒行只愁酒盡黃花老任取秋深白髮生近欲衣冠如古制原頭野老莫相驚

秋日雨中畱飲千氏書樓

一聲新雁起平川秋水彌茫接逺天人倚碧防幹外雨舟橫芳艸渡頭煙歸來舉世無元亮感慨斯時有仲宣今日故人皆滿座不妨沈醉菊花前

宿開元精舍

落日樹陰陰禪幽靜客心香煙秋殿寂燈火夜廚深茗熟僧先睡詩成佛對吟自憐耽僻志只合臥雲林

長至日喜友人見過

今朝風日好喜見一陽回檐鵲翻晴噪家僮報客來履長忻有賀獻頌愧無才且共酬佳節深深勸酒杯

賦得秦淮夜泊送吳秀才歸吳

煙霧淡籠月泊舟依淺沙且沽今夕酒聽唱後庭花淮水迎歸路吳山防到家鄕中莫畱滯慈母在京華

送葛南伯之洪澹巡檢

蜀中當俊傑要劍入南閩夜邏龍溪外秋吟海島濱靑山圍鎭市畵防擁詩人羣盜知先遁禁書好更親

早春送徐枚理還越

湖光逺離情柰若何花香隨去舫栁色蘸靑波曉雨晴吳甸春寒峭越羅雲歸千嶂盡雪在半篷多酒向愁邊貰詩從醉裏哦行裝書錯雜歸路嶺嵳峩南度煙中望西陵月下過還家應訪舊淸興莫蹉跎

送傳世南

楊栁古城邊風光觸處妍畵船輕似鷁春水濶於天歌斷人將別帆開月正懸回防五雲際雕鶚去翩翩陪唐陸二秀才防天禧寺分韻得池字

同是殊鄕客因閒偶暫期相攜防帝裏幸得到天禧境勝塵寰隔禪幽靜者宜禦香曾降日鸞輅每防時講後僧歸院齋余鳥下墀珠林花綽約杏閣燕參池探古巡廊久行吟出寺遲登臨獨惆悵後防杳難知

秋夜有懷金徴士潛

秋聲隨處起落葉暗庭除積雨生苔厚閒雲映竹虛濕螢涼入幔黠防夜翻書遙想維摩伴安居獨晏如

九日懷沈大本

茱茰紅映絳紗囊舊俗猶傳費長房身健喜逢髙處飲老來不覺醉時狂已烏帽迎風落任取黃花挿髩香眼底故人惟沈約每逢佳節入他鄕

送韓醫士之京受冠帯

藥裹詩囊共一船春風相引去朝天宮槐過雨沾行斾林杏飄香度別筵術學試趨丹闕下衣冠歸拜采庭前莫言防祿虧親養樻劵還能助俸錢

送朱孝亷起復

通波亭下水如天送子離情倍黯然讀禮已終三載後辭家又向五云邊壺觴雜坐依林艸簫鼓齊鳴動祖筵日暮分攜凝望處風帆漸逺孝亷船

楊花

飛飛衮衮復揚揚送盡春歸客路傍雪爲有才曾擬詠風因無力卻欺狂籹樓曉起縈奩白水郭晴時滿店香莫向天涯凝望眼楚宮隋苑正迷茫

寄沈大本

幕府門西初見時一言投分卽相知防年別去身多難今日歸來髩有絲茂苑江山皆舊恨小齊巵酒總新期何緣蠲了遐方戍長共吟窓計較詩

逰西塢

久作還山計於今漸有緣終當來此處盤礡聽風泉

客中嵗盡寓懷

江邊揺落景蕭疎客裏愁驚嵗暗除寒沼有冰膠破硯晚窓無雪照殘書靑窺栁眼迎春笑粉妬梅容待臘舒自嘆新年歸未得故園桃李復何如

早秋送劉人材

絺綌含風晚气淸淒淒離恨似涼生伊州歌罷人初別何處飛來雁一聲白露半江秋月皎靑霄萬里暮云平金貂換取新丰酒重醉鑪頭送長卿

中秋夜不見月

擬向中秋翫月來朱弦拂拭酒新醅陰雲忍到今宵暗不放霜娥下玉臺

溪居春晚

殘紅堆逕厚於苔偶與尋詩晚步來只道春光歸已盡隔溪猶有野棠開

題畵

逺汀飛盡一雙鳬煙樹迢迢映緑蕪何似載書兼載酒樵靑揺出女兒湖

題輞川圗

木蘭紫近辛夷塢芳樹髙髙結翠陰回首輞川裴廸老不知誰與伴行吟

逢秋江釣隠

曾伴滄浪釣晚風如何江上又相逢莫辭同醉船頭月明日煙波各萬重

送錢經二首

秋云漠漠樹離離孤館俄驚雨後時明日風帆江上路防山應起故園思

烏府歸來未白頭相逢不道又深秋故園親友知多少若个能來慰別愁

題桃源圗

細艸幽花山洞春春深閒卻種桃人源頭不放漁舟入塵世那知有遁秦

江上

江云漠漠曉寒生出戶行吟傍水行沙鳥底緣棲不定背人飛過柳邊鳴

題畵二首

黃葉西風古寺秋霅溪南去記曾防年來爲減尋詩興常對靑山嬾上樓

碧樹朝籠五色霞家家香飯熟胡麻劉郎一去無消息開盡溪頭白葛花

北郭二首

小巷人家半掩扉緑陰相暎柳依依莫言飛絮身無定才得沾泥自不飛

紛紛車馬向城間盡入朱園防牡丹獨有東家林下竹更無人去扣門防

賦得酒瓢送陸玘

形質非雕琢天成貯玉漿匏尊宜作伴椰榼每同將和月懸吟杖隨人入醉鄕最憐臨別處花底防來香

賦得桃塢晴霞送友人

城西多隙地一塢盡裁桃樹暗人家少花深酒斾髙紅霞晴散綺香露暖濡袍好向成蹊處停驂餞濁醪

賦得柳捲啼鶯送景文偉應谷府聘

何處黃鸝語垂楊紫陌深一聲初破曉千里逺流音出谷將求友遷喬欲上林叮嚀如有意還感別離心

賦得太湖春水送華以及嵗貢

浩浩來天日溶溶接漢津光隨徵櫂逺緑染客袍新瑞气初銷臘恩波總是春明朝禹門外一躍有誰論

賦得劍池送沈友人之京

巗樹鱗皴生鐵花一寒玉淸無瑕山中有穴通海脈人間無地埋靑蛇居僧往嵗不飲井防客長時來煮茶安得幹將復飛出贈君佩服歸京華

題鴻山鄒校理溪山小隠

舊葉梁谿上靑山帯艸堂地形殊錦裏風景似瀟湘竹樹疏還宻蘋蕪緑更香防家遙隔浦一逕別歸莊鶴伴尋詩杖鷗隨載酒航林霏浮墅色簾影動波光苔厚封琴薦花輕防筆牀樵歌知伐木漁唱罷鳴榔吟思淸秋浩書聲白晝長半邨煙雨嶂兩岸水雲鄕永望情無已頻過慮共忘何當謝塵事來伴詠滄浪

題山錢氏家山圗與子公賦

聞君家住處累世山邊處士畱遺澤羣郎邁等賢緝熙兵燹後謌詠太平前源廢移桃補籬荒種槿編園林應昔日亭館繼當年境勝同韋曲圗淸似輞川紅蕉凝宿雨粉竹弄輕煙窓白雲初起松寒鶴未還碓喧諸澗匯門靜一峯偏客至因觀譜人來或貸錢行髙鄕裏頌書在子孫傳容我依喬木煩君置石田

送劉司稅

聞說劉司稅心懷更坦夷量寛無醉日俸薄有貧時近喜加新澤明當別故知城西徵賦浩梅發望歸期

秋日答沈大本見寄

嬾與塵囂接端居養道心名題蕉葉徧履迹逕苔深客有投詩贈僧多索畫尋知君垂訪日隨興過山陰

【附】沈大本秋日寄謝一縉

未吟春艸句先起憶君心黃葉閒門徧蒼苔陋巷深暫違如久別欲見似難尋回首山塘路浮雲又夕陰南澗

空林積雨霽偶乏供晨炊行行入深杳采采南澗芝歸來憇亭下浩歌無人知

夢中題梅花

湖上風吹凍雪榦防枝臨竹映淸湍不論僧捨門常掩下馬敲開也借防

題劉松年畫仙山圗

羣山岧嶤紫翠封樓臺縹緲煙霞重靑谿迥隔紅塵路玉洞遙連絳府宮溪邊洞山相隈隩蹊徑深深映花竹風散花香防酒瓢日髙松影閒棋局巖前偶坐二三翁神气蕭爽巾屨同玲玲緑髮稀可數皎皎雙童且濃其間一仙如識面憶在芙蓉城下見曾將寶訣授長生還引瑤池間小宴別來倐忽三千秋舊蹤那復更追防何當重跨軒間鶴來防諸仙領上頭

楓橋歌送吳秀才之金陵

君不見楓橋水平流直下太湖來環繞闔閭城西北其間風土何佳哉層樓疊榭侵雲起望處人家半臨水水邊歌舞不勝春橋下帆檣停似蟻復有大道接金陵送客每來橋上行山寺鐘鳴知夜半漁村月落見燈明今朝卻餞吳公子解我金貂沽淥醑帆掛長洲苑外煙衣沾虎阜山頭雨暮煙秋雨益淒其別緒離情無限期昔時應是今時景今人還誦昔人詩見說長幹花似綺君歸更莫思鄕裏

送楊水虞復官沔陽

憶昨移居城北陲與子舅氏先相知君初筮仕已逺出我昔素昧常嗟咨今年長夏俄嬰疾一臥蕭齋浹旬日空庭艸色斷輪蹄幽戶蛛絲徑蓬蓽忽驚有客扣我門竹間剝啄聲相聞起來倒屣出迎見知是水虞揚子云自言秩滿朝京國省親告許來親側今朝堂下舞萊衣明日沔陽還舊職我聞沔陽湘楚間楚波浩蕩湘廽環春至遙連渚宮澤秋淸逺見湘君山水邊人家半漁戶唱歌捕魚自朝暮得魚歸來先報官半售商船半輸賦君今再任苦不難依先稅法更宜寛莫辭防祿養亷薄尼父嘗爲委吏官

臥松軒爲勾漏山人作

蒼虯連蜷防書幙日夜奔濤吼巗壑碧窓幽逕淨無埃洞口煙霞春寂寞中有一人人中仙峩冠野服何翩翩手持黃庭入勾漏一臥松深三十年蒼苔爲菌石爲枕偃仰防書忘飡飲萬事不到心上來一生慣向雲間寢有琴橫幾酒盈觴怡然相對傲羲皇有時沈醉不得起零落滿身金粉香碧鮮寒多雲影薄露滴松梢月將落夢回酒醒誰爲儔只有巢間兩棲鶴自憐我本林下人偶因爲客墮黃塵今朝展圗長太息何時拂枕來爲鄰

題伊宗啟望云思親圗

朝望云兮云孤飛暮望云兮無依云悠悠兮無定山嗟防子兮胡不歸卻褰裳兮陟岵山萬重兮靄煙霧𨿽楚尾兮吳頭水驚渡兮難度聊兀坐兮徘見長幹兮日暮忽云去兮空山我思親兮如故

送鄧司稅起復

江城初收夜來雨荷葉荷花暗汀渚蘭棹唱徹采菱歌一夕涼飈送殘暑昨日立秋今日涼鄧子東書還帝鄕飄然長揖來告別使我頓覺心彷徨憶昔年時同裏閈茂苑長洲每防翫春風載酒泛南湖莫雨譚棋向西館一朝鄕老薦佳名拜受徴書上玉京天官遴擢乃小試承恩逺赴沔陽城司稅伊何未周嵗俄爾萱堂訃音至匆匆解印賦歸來黙黙哀親守防制繐帷頌徹蓼莪篇今年起復又朝天卻辭吳防春防處又上秦淮夜泊船嗟爾亦是東西客相送殷勤陳祖席酒酣忽起唱陽闗離思滿江秋月白君今年盛更才能鵬程萬里漸飛騰莫言身爲防官系鼎食由來自此升

題詠春軒詩卷

桃花一片飛吟席筆底風光生頃刻夢回艸長滿池塘園栁鳴禽變晴色獨邀西叟伴酬一笑東君已相識牀頭緑蟻浮甕香洗盞殷勤向文墨怡然兀坐撚長須靜對溪山如有得興來不道有乾坤醉後那能較平仄深紅嫩白故開遲含嬌也待詩催逼須防半語發天機已漏人間好消息

送復虞陳孝亷自蜀還省親回戍

十年邊戍喜今還暫解徵袍復衣斑供侍未終甘防後新愁又起別離間云連蜀道秋登棧月滿瞿塘夜度闗此去定知鄕夢在依依長繞海虞山

秋日江村卽事有懷沈秀才

涇上菇蒲接渚田江村風景漸淒然西鄰夜靜開舂稻南浦秋深罷采蓮遷客暫歸仍逺別野人多病只髙眠明朝風雨重陽節依舊孤吟向菊邊

送卞都昌從東勝軍

朔漠風霜過暮年獨憐長路去緜緜一家數口籠沙外千里孤輈雁磧邊聽斷胡笳驚隴月敲殘刁鬥見炊煙儒冠且莫輕拋擲早晚徴書下九天

題昆山陳隠君玉峯淸興詩卷

吳門東望郁岧嶤秀色淩空近可招路轉翠防知有寺地連滄海見生潮洞中景似桃源小云外蹤疑石磴遙聞說誅茅棲隠者防多淸興逼塵囂

送吳下陳孝亷之雲南省父

西風昨夜動斑衣又趣行裝出故扉親捨望中云共逺家山別後夢還依渚蓮秋半花全落沙樹涼多葉漸稀聞說北堂萱艸在明年春至待君歸

雨中周醫士邀賞牡丹

藥軒西畔一欄花畱得於今有防家開處每邀賔客賞栽時應待子孫誇苔因叢近多沾屐蜂爲香防半出衙昨日雨中猶滿座歌鐘應不負穠華

濠上雨中晚眺

雨深雲重曉來天坐對寒城野水邊楊柳爲誰先自老防防無伴不成眠溪痕漸長莎間石鴈影初沈渚外田何處忽聞歌水調短簔歸去釣魚船

送盧孝廉志學

霏防凍雨灩輕塵臘盡江南又見春別酒易醺傷病久新詩多恨送行頻尊前衮衮誰憐客天下滔滔莫問津此去遐方何日到相思愁絕故鄕人

送吳文質

江上寒多酒易銷送君將上木蘭橈只愁雪徧長安路未放春風著栁條

寄王廷桂

山連罨畫雲煙好路入苕溪水木淸如此江南好風景故人何事不歸耕

溪山晚步

一樹閒雲一逕苔板橋南去艸堂開人生未了尋幽賞不爲防山也自來

題晚行圗

云深谿谷不逢樵一蹇衝寒去更遙憶得匡廬山下路曉風殘月過溪橋

題秋江待渡

鷗衝秋色去沙尾人背夕陽歸渡頭我亦有家湖水曲便須乘興上扁舟

訪嚴隠士

艸香煙碧路髙低偶興尋君水竹西情洽不知延坐久半林風雨午鳩啼

九月十日雨中訪徐校理畱宿

滿城風雨菊開殘過盡重陽客未還今夕雨窓同話處得疑剪燭在巴山

過徐山人居

寥寥犬吠屋頭云寂寂鶯啼谷口春莫道人間閒處少人間自是少閒人

登雪頥閣有感

昔年吳地盛繁華平屋樓居千萬家今日試凴髙處望滿城煙樹亂啼鴉

初夏雨窓感懷

淒其風雨暗書樓病久那堪近麥秋緑徧桑田飛戴勝煙深竹墅聽鳴鳩屨因晴少常懸壁簾爲寒多嬾上鉤自是春歸情思減靑山莫笑倦追逰

京師病歸

嬰疾還家久未瘳俄驚節序倍淹畱桃花豈解迎人笑燕子還能話客愁瘧去就牀懸漢鏡悶來欹枕防吳鉤人間白髮無年少塵事縈心卽上頭

寒食村中

流水淸淸暎淺沙石林風急亂啼鴉荒村寒食無人到何處香來枳殻花

雨中放舟尋周傅秀才

捨舟登岸入松筠偶興源頭訪隠淪掃榻不須延我坐滿庭風雨自畱人

歸城南舊居有感

不到城南十載過鄕園風物半消磨煙光慘澹人家少日色昏黃鳥雀多長醉覊情難對酒欲狂吟興易髙歌鄰翁問我歸何事笑指空江起莫波

早起

夜永睡已足晨興及東軒拂拭幾上書靜臨窓卞翻茅檐日初上蒲團坐方溫蕭然一室內湛焉心獨存僻居非索隠沈黙本無言斂帙振衣起閒度風竹喧

獨酌

懷抱正紆郁麯生偶相延呼兒具尊酌坐倚長松邊風吹頭上巾露滴琴中弦山禽喚提壺交交嗚我前是時日亭午淸陰散芳筵一彈復一觴漸覺身頽然只此謝塵俗焉知愚與賢

秋夜有懷陸都事玘

飄風從何來灑然淩我衾展轉不成寐彌覺涼夜深念彼離居客幽懷盈素襟防防對餘燼起坐正孤吟余亦感時邁髩飈已侵何當展良覿盡冩乖違心

懷葛昺昆季

翩翻棠棣花零亂春風裏念子弟與兄飄泊正如是一逐風波遷相去各萬里儒冠𨿽誤身戎服今已矣悵望楚天遙孤云嶺頭起

懷伊庸祖

任賔久上國經嵗曠鱗音衡門掩苔迹日日生緑陰篇書展復捲孤坐成空吟起望發長嘯淸風來素襟

懷王校書觀

春陽照軒廈好鳥日已喧端居覧時物嵗月循雙轅豈無花下酒解此心中煩於焉再良覿相對共忘言

陳桓洞簫引

雕虫不蠧柯庭竹畱得人間作鳴玉光鳯尋仙叫紫禁盤施水下桐枝宿月輪團露凝不流冷光參差射雙眸赤壁臒仙醉方醒一聲吹破君山秋古龍吟水湘煙濕椎蛟潛舞波心碧曲終江上不見人淒淒婦煙中泣

春夜謡

花梢日墮房櫳黒蠟鑪初燒畵屏側翠鬟重整待歸筵嘶馬無聲桂花陌嫦娥喚月出海宮薄雲碎帖魚鱗紅徘徊徐下階瑤立下盡荼防陰轉東鸎魂蝶夢芳叢底飄蕩春風一千里重城漏斷來不來側臥和衣聴閽啟

采蓮曲

南風揮揮水上來五月六月芙蕖開紅妝緑髩誰家女靑薴縫裙一色裁船頭摘花歌且坐船尾夷猶揺漿和忽驚山雨過橫塘撐入栁陰防雨過晴來復愛錦云柔爭唱斜陽不肯休趂得落潮歸又晚一彎新月在溪頭

顯曾節婦詩卷爲子唐斌賦

繐帷夢斷鴛鴦曉旅櫬荒涼魂縹杳深閨少婦才及笄客邸夫君三十老夫沒年年經防秋嫁時緑髩今白頭膝邊有子漸成立家業崢嶸無復愁自憐年少孀居日舅老失明姑遘疾至親骨肉皆流離終嵗戶門遭疊出今防堂下舞萊衣忘郤當初辛苦時妾身若到黃泉下相見良人心不虧

題芭蕉仕女圖

新涼木欺扇弱質自先怯芳思無人知金風動蕉葉

江南古意

江上摘蓮花逢郎日未斜停橈閒借問何處是郎家忽遽笑回言家住橫塘口南去第三家朱扉映疎栁明朝采蓮出采過喫茶不只愁風浪濶不得櫳船頭

題畵送陳孝防謙還吳

余昔在家日聞子來觀光今余防上國子欲旋故鄕相逢不忍別又復畱經月旅館連秋風行裝擬明發楚尾與吳頭目斷思悠悠如何同作客君去我仍畱執手立都門都門日已暾緑蕪江上路黃葉寺前村四望長幹迥卻念家山景親捨白雲邊野渡蒼煙瞑別酒坐來醒吟餘思頗淸揮毫圖小幅聊復繼離情明朝到泉石見盡應相憶煩君好爲蔵待我歸添墨

小院

春云漠漠散輕陰杏子花開小院深人在碧窓初睡起數聲啼鳥隔芳林

宿江上

白鷺洲邊暑气收月明涼思滿書樓酒醒夜半開窓坐一鶴橫江萬里秋

移家將之金陵宿楓橋

山寺煙初瞑江村月又生辭家無十里不寐到三更犬逐漁燈吠鐘催客棹行從玆去鄕土寜得是吳氓

春日白門冩懷

興盡春衣過卻寒經旬不放酒杯幹鶯嬌故況翻多語花惱吟情艷未殘白雪詞成人共接紅箋書就妓偸防便老我京華客爛醉狂歌且盡歡

秋庭雨窓

紛紛黃葉下庭柯夜永陰寒襲幔羅燈影尙憐詩骨瘦雨聲偏向客窓多鄕闗有夢何時到親友無書半載過坐久忽驚檐澑斷鳴蛩四壁助吟哦

題熊大使夢萱詩卷

官舍思親久庭喧入夢頻長隨花裏蝶繞徧砌前春開落𨿽成幻栽培自感神芳馨忽吹散不覺一沾巾

雨中登甘露寺

多景樓前興趣淸試凴髙處散覉情香臺逺映金山寺煙樹斜連鐵甕城帆帯雨飛來更疾鷗隨潮落去還輕卻憐南北經過客誰肯停橈向此行

蘭庭集卷上

欽定四庫全書

蘭庭集卷下

明謝晉撰客感醉中偶成

旅館夜沈沈挑燈坐獨吟不緣愁易醉那覺酒杯深

題滕王閣圖

巍巍髙閣瞰淸波闌外時聞響佩珂蛺蝶圖成人已去朱簾不捲雨來多

送顧掾秩滿之京

罷閱案間牘復辭江上家千山迎白下一騎入京華

題畫

蒼松影靜白雲閒路轉深谿第幾灣好是雨晴秋色裏杖藜隨處看靑山

晴雪軒爲李文翰賦

同云初散見晴空四面軒開一色中光射庭除驕夜月寒侵磵戶薄春風不妨待伴長堆積還惜當陽漸化融好向尊前歌白薴與君沈醉樂年丰

修竹塢訪蕭隱士

艸堂寂寞西磵防隔林犬吠聲寥寥幽人無事不出戶送客有時還過橋溪上斜陽立將盡莎間細路歸仍遙明朝秋風桂花發臥穩東山誰見招

送醫學盛啟東之京

欲試軒岐學相將上九天祖陳楓葉下席展杏林邊暫別燒丹竈來登罨畫船衣冠頒日賜雨露想承偏

除夕

客邸逢除夕驚看歷又終春回雞唱裏寒盡漏聲中畏老愁添歲安貧送窮圍鑪傾栢酒燒燭待東風

立春日喜甥陸懋至

客邊寒已盡喜汝共春來況有鄕園信能無懷抱開辛盤初試菜午饌更添杯念我本多寂匆匆莫便回

送季冬科舉

中吳賢季札射策去長安路自云邊入花從馬上看露分丹桂濕風颭綠袍寛防待泥金帖親闈報捷歡

送人村趙九臯

憶昔交遊日垂髫卽共師年來俱老大君更美丰姿多病難爲別相貽獨有詩天官名著久行斾莫遲遲

題湯隱君小林居

舊業依東郭林園僅畆餘日來無俗轍歲久似僧居不購鄰邊地惟添架上書何時分半榻淸話夜虛

顧孝子林塘佳趣

甫裏幽棲處防舊宅邊閒居惟奉母髙遁在希賢林麓通樵逕坡塘隱釣船冰澌魚躍錦苔迸筍穿錢甘旨慈顏悅春風防袖翩吾將乞萱艸分樹北堂前

題松磵寒鴉圖

松柏枯欲拆日色澹無輝雙鶴髙翔去寒鴉作陣飛

送前太守徐二丈之京

出守名邦兩任間退居田裏二毛頒更之官去非爲老乞得身歸便是閒蘭棹又辭湖畔宅蒲輪漸逺寺前山漢庭肯遂中公志冠帶應教致仕還

客至

黃葉紛紛擁砌苔柴扉寂寂面峯開庭間忽聞兩鴉噪門外不速三人來烹葵致敬聊爲餉短日頻移且莫催知我幽居無別事不妨閒坐更徘徊

題髙尙書彥敬畫竹

煙稍漸長拂云端露葉髙垂不可攀遺墨未漧人去逺獨畱淸節在人間

題沈公濟山居五詠

緣浮入山處有石平如砥風雨長苔痕還從風雨洗【白石坡】

幽谷夏已深槐柳陰初合淸晝落花風禽聲自相答【淸陰谷】

山客經旬出林花日將謝風吹磵戶開麋鹿眠牀下【山齋】緝茅春墅中日夕亂峯繞昨夜杏開花春風吹碧艸【野亭】竹繞石泉生泉流竹根出澗底有新梢山中知夏日【竹磵】

題寶積寺八詠

平湖澄碧鑑虛閣瞰淸波有月心同賞無風水自磨【淸鏡閣】

楞伽千載室蘭若一函經爲問看經者年來防百齡【楞伽室】

影向湖波落靑臨梵宇開上人趺坐日髙處作層臺【靑蓮峯】

一逕蘿霏雜防埽不開空中聞錫響知是有僧來【白雲逕】

碧甃寒相對瀠渟西復東不緣居一地那得兩心空【雙冷泉】

石逕穿雲去山亭傍路安坐來淸潤積吟袂欲生寒【翠微亭】

層樓面滄海月出預能期想是憑闌處人間未見時【先月樓】

欲識古人趣當玩古人心古人旣自得視古猶視今【玩古軒】

支硎山十二詠

楞伽開淨域聞自道林興山水淸佳處由來半屬僧【楞伽院】

林中禪寂地古木叢靑靄當年結屋人惆悵今何在【附沈大本作下同】

平池澄曉鑑虛閣涵秋月時有煉形人閒來照須【南池】丙穴暗泉通淸漪浸碧空白蓮秋未老魚戲葉西東

寒逼禪僧定涼醒醉客眠戶樞從不蠧歲月任推遷【石室】鑿石客趺坐還將石作牀山中當夏日此處獨淸涼

鑿石破蒼苔靑天地底來夜深寒月印疑是曉奩開【八隔泉池】

不作方圓甃池形似塔形雲光來復去孤影湛亭亭

峭壁擁雙扉亭亭夾翠微山靈𨿽解設不禁白雲飛【石門】設戶防來往兩崖相對靑山僧無一物入夜不須扄

空壑積陰晦層崕沍冰雪下有淸冷泉終年流不歇【寒泉】飲來如雪味入口帶天香流出空山去能令天地涼

追風歸似鐵畱迹向山深神力猶訶防苔痕不敢侵【馬迹石】

支公有駿馬已騁千里道畱迹在空山猶戀山中艸

日出眾山窅月落眾山黒朝來捲幔看气勢淩秋色【南峯】回峯帶秋色蒼翠聳晴昊澗底有寒梅年年著花早

詩人一壺酒待月升東嶺松壑起濤聲山風吹上影【待月嶺】

入谷路已昬逺寺鐘聲歇煙中人語喧歸樵待明月

涓涓淸澗中長洗山僧鉢還將鉢盛去防向玻瓶滑【碧淋泉】

泉流苔石下瀠渟映空碧上有疎篁枝蒼蒼同一色

久養籠中鶴如何卻放歸不知初放日曽別主人非【放鶴亭】

放鶴人何在孤亭橫翠微客來亭上坐惟見白雲飛

頭角昻藏出經春臥夕曛無人來問喘噓气自成云【牛頭峯】

嬾隨年共化獨臥空山裏時有牧童來長鞭驅不起夏日過陳孟敷書館冩畫詩

防居城北苦湫隘況復維時當九夏黃埃飛揚盈坐隅南薫不到庭軒下淸晨逺策偶尋幽來訪陳蕃讀書捨竹樹蕭森風滿林圖史紛紜籖繞架前研具頗幽潔侍右童生亦閒雅烹茶掃榻固相延拂拭溪藤需小畫嗟余塵垢久塡臆欲冩溪山未能暇對此襟懷始覺淸何吝當軒恣揮灑含豪濡墨起雲煙千巗萬壑生虛籟一幅都無半日成持向髙堂便宜掛君家舅氏嚴昌翁偶來見之忽驚差賢甥珎重卽相惠邀我題詩繼三榭坐久吟成興欲闌林稍逺見斜陽下明朝有意更來尋仍與君家了淸債

畫天池石壁圖送馬谷中還金陵

中吳之山何壯哉羣峯擁翠西南來就中天池秀莫比靈境迥出如天臺石林靑蒼蔽晴晝艸碧花香春雨後蓮峯倒影落寒波松籟翻聲作金奏蘭若去空不盈尺山僧住久甘岑寂雲中犬吠有人來煙外鐘鳴知日夕憶昔攜君行樂時浴沂風味相追隨流觴共借池邊艸防茗還題石上詩憐君別去金陵路嗟我窮年守蕓蠧毎懷淸景只依然常恐朱顏不如故今年君隨春共還訪我來需畫裏山陰崖石壁才隱起但見雲霧飛間明朝持向金陵去故山移入齋居內吟余時復一披圖應念當年共遊處

送圓鑑中住杭城海防寺

罷纂金仙貝葉編囊衣又上浙江船吳山樹色春城裏蕭寺鐘聲暮雨邊智永終期追艸聖貫休不獨悟詩禪遙知入院譚經暇試茗還烹苐一泉

送觀上人

路轉長幹入翠微尋幽常與道人期政忻接席聽談講又見停橈話別離上苑鶯花畱住久故山猿鶴怨歸遲卻憐今夜禪月更約同看定防時

送宗季傳住檇李眞如寺

加禾南下舊招提唐相裴休故宅居近喜吾師開講席正逢賓館罷修書閒揮塵拂天花灑靜對鴛湖夜月虛別去停雲如有念新緘毋吝寄雙魚

送彚木庵上人

瑯函修罷便治裝咲指東吳是故鄕瓶水貯來和澗月囊衣披去帶天香雨新苔石跏趺靜風滿襟懷嘯詠涼歸到山中猶夏日枇杷果熟待師嘗

送釗上人

鵓鳩啼斷樹陰陰官寺俄逢夏已臨曉潤行裝梅雨細寒驚鄕夢麥秋深穿雲還認來時路見月應懸別去心安得如師歸舊裏孤琴擕上翠防尋

送吳僧遊杭

隨例編摩寄此身思家夢繞太湖濱山中坐臘辜長夏客裏淸齋過盡春杖錫未遊天竺寺袈裟先帶玉京塵明朝試屐孤山路應訪梅花樹底人

題謨上人碧梧山房

一院淸陰僅畆餘碧幢髙映小禪居疏花暗墮疑香雪宻葉輕翻訝貝書雨滴秋聲寒砌近月分涼影夜虛枝間棲鳯休驚起正是山僧入定初

題恂上人聽潮軒

軒遙對海門開洶洶濤聲入座來欹枕毎驚奔萬騎憑闌時響駭千雷晨興禪客心偏靜夜語舟人夢已回幾度坐忘聞漸杳松風吹月上樓臺

賦得雷峯落照送僧遊杭

連山一抹映霞紅妝防西湖晚景濃長送釣船歸逺浦還催僧寺起疎鐘浮圖挿漢光相射髙樹懸崖影漸舂欲借魯戈揮暫駐照師飛錫過前峯

寄浦山人

自脫登山屐便違泉石期緑封林下蘚紫老澗阿芝猿鶴秋應怨煙霞暮亦思西風叢桂發要擬是歸時雨中王明府招飲是夕就宿期陳士初不至

雨歇杏園暝紛紛客散時主能延共宿君獨負幽期漫剪西燭空烹南澗葵鳥啼殘酒醒達曙罷相思

賦得靈巗懷古送瑀上人

吳宮成梵剎銷歇尙遺名臺峙荒琴薦池存涸研綺羅無復見泉石有餘淸相送師歸去重增弔古情

陌上逢琵琶女

朝抱琵琶出暮抱琵琶還琵琶聲不攺人自老容顏

送天界寺僧歸苔溪

玉磬山前看駐鍚龍河寺裏罷聞鐘苔花開徧溪南雨歸去何時便得逄

七寶泉

鄧尉山中七寶泉味如沆瀣色如天半淸淺無窮脈一綫長流不記年刳竹引歸香積內試茶烹近白雲邊我來酒渴仍秋熱嗽盡餘酣就石眠

題畫

黃鶴磯頭望秋色霜醉寒楓照人赤西風吹鴈落衡湘天影波光共涵碧空林有客來何處狼籍壺觴各沈醉酒船橫放荻花中坐對靑山不歸去年來我亦厭黃塵欲向滄州寄此身終當謝卻塵間事同作沙鷗社里人

漁父詞

水是儂鄕舟是家白蘋風外釣絲斜樵靑自作滄浪調驚起雙鳬出浪花

秋日雨中白門冩懷

秋雨長安陌經朝只閉門陰雲連白晝燈火易黃昏屋漏頻移席囊空久棄樽故鄕禾黍熟何日到江村與盛醫紊自吳同舟次孟子河洋口四首

風逆舟難進潮生日又斜已知江口近岸上有人家客路行將半鄕關望漸賖如何一年裏兩度入京華江上寒驚早秋深未授衣停橈先問酒登防試敲扉鳥下煙汀盡帆投莫島稀榜歌聲漸杳浦樹逺沈暉空江煙霧裏望中賖雪擁潮頭白風飄雨腳斜亂蛩鳴岸艸一鴈宿汀沙夢裏聞歌處篷近酒家萬頃蒼茫際風防瞬息間賦詩同俊逸把酒對江山白鷺明秋髩丹楓照醉顏宦情兼旅況徒羨釣舟閒

陌上見杏花

赤闌橋畔粉墻東杏子花開樹樹紅自是陌頭春色好賞心不與故園同

春日冩懷

好懷無復似前時一半春過尙未知惟有白門橋下桞見人憔悴也顰睂

題郭宗儀半野軒

竹樹縈回帶板橋一溪流水隔塵囂成村只有三家近去郭都無四里遙春雨樓臺裏岫寒宵更鼓枕邊譙湖田山塘路煙月平分景倍饒

送任二尹復官吳縣

考績曽聞謁紫宸俄看徵櫂別江津郎官拜去𨿽依舊雨露承來又一新古縣花明千樹曉重城桞色萬家春知君徳化吳民久風俗從玆想更淳

中秋夜坐

白晝雨如注黃昏云漸開冰輪時露影金气淨無埃棲泊從萍梗情懷付酒杯故山叢桂發應待逺人回

送金徵士問應書誥薦

金卿二十卽能文染翰爭誇遇右軍用筆不愁窮兔頴臨池惟愛弄鵞羣常年閉戶稀曾出一日佳聲逺自聞忽覩薦章從聘召爲書皇詔錫功勛治裝早已辭親舊拜手明當謁帝君花底傾來杯欲盡桞邊防處袂將分嗟余蠖守依環堵羨子鵬摶在五云聖代英材超往古家雞野防任紛紜

秋暮客懷

打風雨響天气爲催寒菊到重陽綻人生幾度看酒樽須放滿懷抱且教寛漸老無兄弟誰能救急難

朝來

朝來重覽鏡白髮漸看生不畏年將老深憂業未成江山隨處景松菊故園情近喜疎杯酌抄書得眼明

秌晚

久客淸溪上深秋古巷西井梧將落盡籬菊未開齊門掩瀟瀟雨塗深滑滑泥憑軒時引領觸處暮云低

孤云

才看生石上倐在太虛中停處長依日飄來不待風旣能無著礙一任自西東防見從龍去爲霖建大功

逢沈以潛

何處移來一艇閒褰衣同憩樹陰間自緣別久多情話不爲看山忘卻還

答繆防見寄

人間無伯樂誰識是龍媒君意靑雲久吾年白髮催大寒推守火淸夜只書灰消渴𨿽長病還思露一杯

元日客懷

四年元日客京塵孤館今朝復見春座上靑氊於我舊鏡中華髮爲誰新屠蘇入手思兒輩萱艸回芽憶老親澆酒願身從此始儒冠長作太平人

春思

東風吹雨正簾纎春色和云壓四檐聽斷鶯聲殘醉醒杏花香底坐鉤簾

雪晴

瑤華一夜滿長安拂晚鸘裘愈覺寒地接陰涯全積聚路當陽處盡消殘烹茶未許陶家掃詠絮從教謝女看遙望鐘山霄漢際迥臨金闕玉龍蟠

雪晴早行

薄雪封雙井層冰沍六街馬蹄聲蹴蹴雞唱韻喈喈寒切詩人骨晴舒旅客懷何時歸舊裏旭日臥閒齋

巳丑歲初度

縉也東西南北人年年初度喜逢春卻憐父母生吾日便有乾坤著此身梅蕚折來香滿袖蓼莪誦罷思沾巾多情兩炬緋羅燭映席生花報喜頻

春雪

臘前未肯呈祥瑞春至憑誰爲剪裁知是東皇均布澤園林無樹不花開

瑞香花

紫錦香囊細簇攢開時長得在春前丰姿只許江梅並不讓山樊與水仙

承天門謝恩值雨

隨例趨朝拜賜金俄逢晚雨到瓊林布衣不覺重重透恩澤霑來分外深

懷僧智圓

五臺山下雪紛紛謫去孤僧萬里身他日防恩歸舊寺休將衣鉢浪傳人

春寒

一冬賸有三春暖二月都無一日晴雨雪載塗泥滑滑黃昏猶未斷人行

送韓伯永侍父扈駕之北京

六龍扶駕擁旌旄之子從親豈憚勞定省常時趨直捨防甘隨處奉行庖春回輦路生瑤艸日照班衣映絳桃聽徹簫韶成九奏紫垣星拱卿云髙

題卞野夫便面

翠幕淸風小畫船晚涼移近綠陰邊酒酣半倚蓬下閒聽吳姬唱采蓮

春宵

慱山香裊篆煙移絲筦無聲玉漏遲風動花枝外影半庭明月酒醒時

送陳耘初任禦史

太平隄畔桞條黃訟簡烏臺日正長騘馬乘來朝下早春雲飛入繡衣香

闘雞

昻尾髙冠芥羽班幾年無敵向場間莫言死闘成何事供奉朝來賜錦還

戊子歲四月十有七日陪金正字問馬校理敬遊龍江過張茂異書館二十韻

聖節朝防畢文士豫淸暇偶陪二三子追隨石城下忽作龍江遊輕舠得同駕晨風淸且徐川流逝如防蒼茫一葦寛桅檣萬艘隘浦漵多人家陴塘少蒲稗露晞日已燠芳景當首夏絺綌換春服丰姿耀晴野稍稍路將近行行舟遂捨張生頗好事態度通閒雅況復有難弟見客卽迎迓趨前致長揖邀我入廬舍卻登池上樓還眺風邊榭槐桞髙覆闌荼廣盈架蕓香散緗帙金碧絢圖畫淸談殊未極展席陳罍斝殷勤起相勸情意美無價懽飲不記籌酣歌那肯罷坐覺天際岑沈沈夕陽下匆遽入巖關鐘聲促昏夜

題吳興薛希賢淸逺詩卷

聞說吳興地幽深逺市朝千村同澤國一境斷塵囂四塞山橫浦南潯路帶橋衣冠猶尙晉民物況逢堯蠶趂晴時浴桑依沃壤條繭絲從舊稅保障減新徭煙暖苔花吐波寒芟葉銷吳姬朝擲杼估客夜吹簫霜斷漢多蠏風行樹有蜩看云憑艸閣聽雨臥蘭橈野色行常挹嵐光坐可招最憐君住處更覺趣淸標蘋外鷗盟狎松邊鶴夢遙捲簾涼未度迎扇暑先消逸興詩千首閒情酒一瓢源開桃灼灼門掩竹瀟瀟翠聳巒融雪紋生浪激飃傳模停采筆移冩費生綃杜牧風流在眞逸思饒他年容卜築來此老漁樵

贈庶吉士楊宗朂

髙居深巷有餘淸垂桞陰陰戶半扃軒下盆池寒湛碧階前湖石翠爲屏幾年染翰趨靑長日承顏戲防庭我欲問奇重載酒不妨聽講太經

贈南昌朱鏈師【鏈師南昌人去年遊園來寓神樂觀今春將還告別賦此以遺之】

南昌巍巍紫極宮樓閣縹緲如方蓬中有一人神气充道與許遜相仝追逐宋倫彭諶宗名籍早入丹臺中髩髭皓皓顏如童電光炯炯雙靑瞳羽衣五防雲霞烘峩峩冠戴金芙蓉袖藏神劍蒼精龍一揮妖魅俱潛蹤呵叱雨師鞭雷公驅送將吏如奴僮羣迷普濟徳愈崇下與塵世蘇疲癃淩攝梵气邀蒼穹斡旋造化多奇功昨聞遊閩訪仙翁山川歷覽興莫窮逍遙未欲棲崆峒還來玉京朝九重相依弟子圜邱東借榻霞房金碧叢廣庭香煙洪蒙滿座喜气排寒冬我嘗問道儀容欣然接引坐髙舂致言授我啟愚防頓除凡火燒心胸春光淡沲天宇融倐焉歸思如春濃淸宵飛夢依巖松丹鑪火伏微生紅朝來別去何匆匆飄然騎鶴淩太空空中環佩聲瓏瓏招我共往那能從何當逺駕洞庭風膝王閣下重相逢

防眞詩四首

香閨未暝已成妝坐待殘暉下粉墻阿母初眠深院靜魂神多半出西廂

漙漙玉露濕庭莎不覺涼侵襪底羅自是夜深心膽怯卻嫌行處月明多

衣褪香肌瘦不勝侍皃扶至困騰騰莫言良防春宵短猶勝前時獨背燈

月淡星微夜漸分百年心事在逡巡無端侍女頻催去香散空齋不見人

三憶效香奩體

情隨飛絮逺悠揚夢繞梨云去茫憶得芳卿春睡覺含羞嬾下合懽牀

曉鶯啼歇曙煙收花气薰櫳日影浮憶得起來相伴坐緑陰深處看梳頭

梨園樂府羨才名傳得龎師指下聲憶得小軒明月夜倚牀微醉聽鳴箏

送監生馬純玉歸省

五載編摩近紫宸一朝歸省出成均馬周辭闕丹心在萊子趨庭防服新山店酒香寒駐馬江亭月色暮畱人東風又緑瀛洲艸回首鄕園總是春

七夕舟次圖山渚

月暎圖山暑气收今年七夕在歸舟穿鍼未及臨池榭乞巧何妨倚柁樓烏鵲盡從今夜去銀河遙接大江流酒醒起坐看牛斗擬泛靈槎天上游

送常上人住蘇城天王寺

巍巍梵剎古宮邊講席新登況盛年山迥桞橋聞錫振林開槐市見燈然芭蕉緑上翻經葉檐卜香飄煮茗煙好對淸風揮玉塵蓮花漏底坐談

題畫

石路仙源無盡頭山花漂歇水還流衡門緑樹春風裏時見人來杖履遊

題雪梅羣鳥圖

淵上寒多雪未消雨竿風竹翠翛翛莫言眾鳥來喧集今夜梅花正寂寥

賦得千人座送沈寅仲

林下盤陀石山中不記春地看無一畆客坐僅千人云防平如砥苔封厚似茵祖筵從座設懽防在逡巡

挽圓鑑中上人

憐師逺謫去臺山長路漫漫竟不還身伴孤云埋雪嶠魂隨片月到松關聲名擬傅髙僧裏詩卷空畱百世間欲向禪歌楚些那堪雙袖淚潸潸

七夕二首

烏鵲成橋處銀河湛欲流月隨穿綫女香散曝衣樓天上逢今夕人間幾度秋靈槎如有便還許客星遊百子池邊灝气淸蛛絲旋繞夕風輕鸞機停賦天孫錦鶴駕迎吹子晉笙玉露洗開秋萬里銀河防盡漏三更誰家兒女深閨裏乞巧時聞語笑聲

謝人惠鏡

明錬由來在刮磨此心如水共君何不因逺寄蕭齋底白髮那知有許多

送呆上人住杭臯亭山寺

才看白下駐旛幢又見浮杯渡浙江山峙臯亭淸有防師如荊玉美無雙巖前虎伏晨聽法池上龍遊夕受降聞說楊梅味偏勝筠籠滿摘寄吟

燈夕後二日雨中盛子勉招飲就宿金文鼎淸風樓

西園飲散暝煙浮南市燈昏雨未收歸路誰憐狂客醉出門深感故人畱梅飄絳雪香侵榻竹撼淸風翠繞樓殘酒醒來渾不寐獨吟詩句擁寒裯

辛邜花朝偕沈二秀才壁蘇校書復遊南郊二首

南郊春色好況復是花朝佳興隨時偶淸遊不預招壺觴𨿽有限山水益何饒更待淸明約重過白下橋拂曉出都門長幹日已暾聞歌桃葉渡沽酒杏花村公等文章溢吾儕道義存佚遊非所樂風詠縂堪論

題畫次周履道韻

竹微雨晚尊涼蕓幾無魚帙有香憶得日家鄰虎阜縈迂林木帶山塘

題溪山春雨圖爲淞江金文鼎賦並畫

春云作陰知幾日春雨連朝疏更宻浦樹含滋山气昏杜若生香溪水溢霜微潤物聽無聲霢霂如膏似有情多處人家逾冷節幾株楡栁變淸明橫塘路轉林亭側賈船漁艇晝停息鵓鳩聲靜鷓鴣啼滑滑深泥行不得東山癡客興尢佳冒雨從容立水涯短屐緣溪粘碧蘚飛蓋張油映綠槐浮漚滿汀波不起喚得渡邊舟欲艤應近隔防野人家相約晴來看桃李聞說髙人住處淸九峯三泖在檐楹還憶東郊勸農日時將簔笠餉春畊

題畫馬

發迹斷從兾北來無人不道是龍媒如何飽食天閒粟猶向平原齧艸荄

三月晦日

忍見紅驚墮那堪淚暗垂客懷春盡日歸夢夜深時故國鶯聲老他鄕髩影衰破除無別物終借酒盈巵

題莊公瑾所畫春山林館圖

畫堂未晝簾髙捲佳樹欣榮春意逺弄晴天气雨霏霏幾日陰寒風翦翦重屏映烘雲母薄逺岫愁橫眉黛淺微紅輕折短墻桃新碧暗生閒砌蘚春水平堤杜若香紅橋隔岸垂楊輭藥欄人睡亂啼鶯花逕客稀閒吠犬靑籠老人漆園吏平昔丹靑共稱喜前年作客鳯皇州一室淸幽大如蠒常時適意恣揮灑從把襟懷漫舒展人間一幅重千金直卽此圖世尢尠何當置我碧前長日看書自消遣

淸明

栁暗春城絮正飛曉寒猶怯試羅衣塵中車馬香風隘墻裏秋千笑語稀炊散楡煙來客捨香隨杏酪到鄰扉相逢日暮天街上無處遊人不醉歸

寄張徳裕

余昔在鄕裏佳樹接芳園今來遊上國復獲常討論當春愔散策暇日翫淸尊幽悰並無托欲與靜者言

溪上

金飈散林樾碧篠余禽哢天淨生岑迓波澄鏡湖空渺渚鷗前漁艖夕陽送

送蘇監生復還家

才辭東觀入成均又見治裝去謁親爲客情懷如昨日到京才學勝他人歸遲莫訝縫衣舊志遂應當戲防新想是今年除夜酒團欒坐待故園春

送吳敏學還吳省親

雙親白髮老東吳令子丹心向帝都正及歲寒歸故里不辭雨雪載長途無人似爾情偏厚有酒如澠興不孤他日相思凝望處暮云春樹縂糢糊

遊神樂觀

煙霞縹緲接鐘山舉首天壇只尺間地滑醴泉來玉甃風飄神樂下仙闤壺中月冷梅初白洞口松寒鶴未還欲就丹房傳祕訣還從羽客駐紅顏

極目

極目吳頭水棲身白下門艱難愁疾病寥落怕黃昏泣血親俱歿傳家子獨存幾年歸未得心事向誰論

題醫士景文偉秋林讀書圖

疏峯澹秋色逺水防晴旭梧篁疊映蔚蒲葦相依緑幽人日無事覽賞澄心目手持軒岐書步入松齋讀時聞伊吾聲浪浪出林麓誰能悟攝生寡嗜恆自足

醉歸

有客招暮飲值我出未歸掃門俟良久剪燭頻光輝賓朋時在席童子還開扉跫然屐聲至接引褰重幃相見卽懽悅滿座生春暉泛飲不計籌欲起屢牽衣入門已三鼓銀漢星斗稀鄰雞鳴喔喔朝馬去騑騑宿酲未能解旦气存幾希醒醉日復日世事竟相違

題劉孟功竹深處二十韻

髙人畱客處萬頃緑雲中淸閟渾無暑涼陰不待風交枝迷翡翠接葉隱房櫳俗地無塵到仙壇有路通影篩金瑣碎聲雜佩丁東棲宿看儀鳳翺翔下顥穹楚云朝晻冉湘月夜空蒙林暗容春鳥庭寒避夏虫蕭騷依枕簟音韻合絲桐酒或眠看醒愁同對坐空粉痕銷舊籜雨色翳新叢裁笛從江叟爲竿任釣童屐粘苔逕碧映露燈紅借看隨人興何須問主翁還持蒼玉杖來扣水晶宮溪逸情偏遇林賢趣未窮虛心君子並勁節古人同幾見淩霜雪孤髙倚華嵩淇園秋漸晚吳苑歲將終宜隱篔簹谷深藏造化功

題蘇性初秋林學捨

金颷初動蟬鳴歇雨過輕涼散淸樾佳士研精不下帷驚見素商隃八月林疏幾淨絕纎埃長日書聲隔崦來朱露滴殘楓葉老蕓香過盡桂花開人生等閒駒過隙羨子靑年勤努力夜燈火喜相親平砌分陰知更惜嗟余廢弛竟無謀筆硯荒蕪幾度秋年光逝水追何及時向西風嘆白頭

深冬

深巷家家雪蕭齋處處風年華看漸老詩興轉無窮更約尋梅伴還依曝背翁艱難經歷徧不覺尙飄蓬

冬夜

落日下平原幽齋向昏黑朔風四座來寒月澹無色靑燈輝耿耿形影在空壁時方畏嚴凝兀坐起未得家僮侍其傍爲我長太息入廚具杯酒園蔬夜挑摘殷勤置幾前相勸飲涓滴徘徊酌且盡塵慮俱蕩滌長吟復髙歌時將唾壺擊焉知醉漸醒轉復動愁慽念彼故園中兒女在家室寒更擁地鑪斯時正岑寂相思不相見今夕復何夕起望牛女星迢迢河漢隔

題沈克全鶴沙八詠

海日空蒙裏仙山縹渺間樓前人指防嵐際鶴飛還【海缶晴嵐有招鶴樓】

靜夜往來絕垂虹跨秋水兩岸綠楊中人家明月裏【虹橋夜月】

聲動霜飛華聲沈月低影客舟將夢回聞時發深省【潮音晚鐘】

寒塘潮漸滿暮艇赴潮歸人語煙中集鳥驚樹上飛【醎塘晚棹】

春雨濡膏澤東莊足一犁農歌聽漸窅煙樹望中迷【東莊春雨】

閃閃落霞邊飛驚去兩兩返景入西灣復照淒上【西灣夕照】

翟公有故園客散罷歌舞不知翟公先此地曽榛莽【翟公故園】

彭仙乘鶴去閒室閟松陰明月自來照白雲閒到今【彭仙閒室】

還家

舊業山塘半蕭蕭屋數椽琴書縂零落風景只依然髙樹殘陽裏靑山暮雨邊歸來秋尙早隨處嫩涼天

登天平山白雲亭

白雲泉上白雲亭京國歸來喜重登欲試座間誰老健酒酣先上最髙層

詠蘭

只合度琴成雅操不須紉佩惹淸風若非歲晚幽香在何異蓬萊隱谷中

題竹

夢醒虛堂月半斜毿毿涼影拂紗恍疑人曳靑鸞尾來向閒庭掃落花

甘露瑞應詩

鑾輿曉出都門外狩獵平原爲觀稼千村雞犬寂無聲萬騎經過肅嚴戒維時孟冬若春深和气融融滿空界乃知徳澤符天心釀此甘液垂沆瀣紛紛防綴松栢間燦若明珠照回駕葉上迎風色愈堅林間暎日光相射賜時頓減詞臣渴嘗處卽起吾氓賖小人何幸覩淸平獻納遙臨玉墀拜

贈中書舍人朱孔昜

天上新承雨露濃聲名籍籍冠羣公心翰墨鐘王繼適意丹靑顧陸同朝後歸來應有興閒邊揮灑想無窮欲持布鼓雷門去常恐云深路未通

壽金秀才鉉母八十

鉉也慈親壽且康鬖鬖垂白在髙堂毎逢初度中秋近況是今年八十彊親友懽趨同預席兒孫拜舞各稱觴雲中冉冉來王母持賜蟠桃一顆嘗

題周士原所索余畫

邈得林泉趣淸幽思不繁煙霞無際竹樹自成村地接王猷宅湖當賀監門山腰云鎖防澗口雨衝渾境勝民居僻年豊俗尙惇書聲來杏塢漁唱起桃源社散田家晚鐘鳴野寺昏濡豪還自適得句共誰論展玩添新墨沈吟想故園他年從隱遁此景可攀援

逢偶先生武孟

家住吳門便識荊一時傾蓋若生平毎憐逺別知何處誰料相逢卻在京厠迹忝爲前輩友論交已近十年情還思虎阜尋僧路松下曽陪杖屨行

雪中次偶武翁韻

頃刻交衢積尺餘翻翻縞帶逺隨車寒侵紙帳春云薄光映燈夜色虛望防人來那有棹欲尋梅去恐無驢閉門僵臥幾三日枕冷牀頭一本書

寄沈徵士壁客臥病

憐君臥病值除冬一榻翛然旅寓中枕畔香緘新藥裹壁間吟滿舊詩筒寒驚曉砌霜華白暖愛晴日色紅擬待明朝扶杖起探梅同步石城東

雪中喜周助教洽金正字問張校書譽同訪

羈人兀坐空齋曉雪花撲簾正繚繞忽驚騎從隘荊扉恍若羣仙下蓬島入門和气盎如春滿座寒威頓除埽相延茗話故遲遲旋置杯盤陳艸艸舉酒髙歌白薴辭未醉情懷卽傾倒卻咲舟中王子猷不見山陰戴安道

喜龔審言見訪

吳下龔髙士新從故里來入門丰采舊憐我髩毛衰共坐論書畫相延置酒杯蕭齋看日莫不得更徘徊

京華

京華防九載生計只依初詩與年俱老情於世共疏無聊還對酒健防亦觀書欲把儒冠棄他謀恐不如

送馬孝亷敬函骨歸

歲月如流水蹉跎髩漸霜全家來上國七載值三防白玉函歸日靑山是故鄕雙親正丘首孝義有輝光

長至

喜見微陽復渾防半防愁日光浮客座和气藹神州賓友慵迎送兒童任去畱天時與人事催促未能休

聽雨

骨月辭來久天涯各一方客邊難聽雨枕上易思鄕多病驚寒早無眠覺夜長明朝如覽鏡知自髩添霜

寄太學生蘇復省親未至

雪晴時節送君歸今見都門雪又飛別去豈無書系雁相思空有淚沾衣只知近日丹靑徧宜念經年故舊違肄業終當還冑監孝心莫久戀庭幃

得家書

有子居吳地無書到鳳臺近因謳棹便修得一封來讀罷愁還喜閒時捲復開爲言丘隴上松栢重新栽

歸遲

出山容易入山遲落盡松花與桂枝爲愛夕陽成立久不關逢客話多時

題金正字白雲塢藏親圖

峩峩丘隴白雲深鬱鬱松楸結晝陰拜埽惟兄兄更歿展圖官舍倍傷心

懷劉徳淸

逺別誠何易重期信覺難相思萬里外兀坐一燈殘梁苑梅空老官河雁獨寒間關頭漸白猶自戀儒冠

雪中訪金隱士鉉

雪中攜策短林下訪幽居籬犬先迎客門生罷讀書咲談𨿽自愜懷抱爲君舒坐久淸如許歸來興有餘

倦夜

客邊將歲暮雨雪暗荒郊夜冷衾成鐡風狂屋捲茅愁膓縈九曲漏鼓聽三敲自念身多病經年絕故交

對雪次韻

冰蛾亂撲紙鳴凍得銀壺防漏聲靜擁地罏添炭坐不知天女散花輕他年須髩應爭皓此夜襟懷愈覺淸故友耐寒多逸興逺緘珠玉慰羈情

江雨軒爲偶武翁賦

云腳四檐垂風濤隔幔帷軒中人睡起江上雨來時淅瀝篷偏響縱橫葦亂欹渚鷗輕喜浴汀樹逺含滋南浦深三尺東臯足一犂桑鳩昏逐婦秧馬緑生漪已斷黃梅候將臨白露期檣柖應被澤絺綌恐相疑潤獨琴書覺涼先枕簟知榜歌聽漸杳徵櫂去何遲滄洲趣溟溟湖海思擬將蓑笠去剪燭夜談詩

送韓伯承還吳

今朝佳節是花朝相送重來白下橋老語生憎鶯舌巧新愁翻壓栁眉嬌天街有雨塵還少酒巷無風斾自揺咫尺淸明歸未及羨君先上木蘭橈

題芭蕉仕女圖

蕉緑映纎裳沈吟對夕陽妾心無攺易團扇又炎涼

題狎鷗圖

我生豈有狎鷗方鷗自飛來狎我旁閒倚滄浪歌一曲淡然鷗我兩相忘

淸明日郊行有感

鳳臺南下少平田舊塜新墳逺近連但見淸明來拜埽那知歲月暗推遷苔侵翁仲寒猶立艸沒騏驎暖尙眠無限客魂招不得東風落日怨啼鵑

題顧靜像次王孟端韻

秋蘭爲佩葛爲巾笑裏吟邊縂是春莫道似翁閒个少有閒未防作閒人

題仙山圖

路轉仙源無盡頭花飛紅雨暗溪流松根白石春猶臥洞口殘棋曉未收杖履逍遙來羽客煙霞縹出璚樓誰憐磵底芝空老月滿商山幾度秋

送監生毛彥髙歸省

研精冑監歲華深歸省庭闈遂孝心蘋沼香生芹正緑石壇花落杏成陰停橈易盡頻傾酒執手難分欲去襟想到髙堂稱壽日春風簾幙晝沈沈

送監生馮伯禎歸省

栁暗都門絮正飛客舟今日先春歸傍人啼鳥聽來歇漂渚殘花坐見稀別去暫離司業席到時重看老萊衣明朝堂上供甘旨入饌江魚筍共肥

重送二首

共向江亭把酒巵酒酣還復共題詩故人歸省懽無極他日重來防有期親捨白雲看漸近行舟緑水去何遲依依霽女門前栁知見君還定展眉

冑子今朝歸省日斑衣近喜沐恩波雲開京口山如畫風定江心鏡自磨歌罷驪駒鄕思杳傾殘醽醁醉顏酡到家莫訝春將盡惟此餘春想更多

陪張譽訪趙山居

暇日偶陪仙侶櫂深春逺訪隱君家衡門寂靜風塵少座榻淸幽興趣加林下烹葵嘗舊酒山中斵筍煮新茶阿戎情厚防歸去醉臥山月色斜

賦得虎丘送別二首

天上樓臺海上山何年移卻在人間不因此地多淸勝那得遊人數往還望處已添吟詠興到時頓觧別離顏今朝送客同春去門外白雲千頃閒

相送瀛洲客來登海湧峯巗云騰白虎池劍躍蒼龍境勝詩情愜杯深別思濃匆匆分袂處髙塔夕陽舂

漫興

久客還家白髮新龍鐘贏得是間身今朝偶向溪邊坐惟有靑山識舊人

天淨波澄暑雨收蒼松影落釣魚舟靑山本是閒邊友不獨忘機有社鷗

解後尋詩作勝遊翠微深處山亭幽鳥啼花落春將去惟見寒泉石上流

碧樹陰陰帶翠灣板橋南下艸亭閒誰知梅雨初晴後便有人來坐看山

樹林陰翳疑無日泉石淸寒不待風露頂脫巾消散處坐防人世在鑪中

菁防樹隱赤闌橋浦漵人家望望遙開過桃花春浪暖閒看翡翠戲蘭苕

邨邨昏黑樹陰濃只尺湖塘路不通夜半風來吹散雨棹歌依舊月明中

題柱瓊艸堂遺意卷二首

舊業成都萬里橋百花潭北艸堂遙門無縣吏催租稅座有鄰翁慰寂寥松影滿庭閒白日茶煙繞榻颺淸颷酷憐杜甫成詩史翻咲揚雄作解嘲

艸堂遺趾在重搆剪荒榛松偃吳門月花移蜀地春流芳知有本繼業豈無人喜到瓊枝茂詩宗又一新

題避暑圖

巖前碧樹映樓臺檻外芙蕖午晝開不信淸虛無暑到直疑髙處有風來

賦得龍門送範原紹應聘

淩雲峭壁聳崔巍不待神功禹鑿開一徑直通天上路雙崕隔斷世間埃𨿽無鎖鑰常關閉肯放豺狼恣往來今日送君騰躍起從龍爲雨潤枯荄

遊天池訪愷上人不遇

山中夏將半嘉樹敷陰重閒攜緑玉杖拄到靑蓮峯苔徑少行客惟有舊遊蹤臨池滌煩襟萬壑來松風蘭若倚天間岧嶤白雲封髙軒敞巖穴疎櫺銜翠濃未緣釋子共所欣良友同明當發毫素贅言貽愷公

靑來軒爲範原紹賦

靑嶂排雙闥巍然南竹扉晴嵐凝客座涼翠襲人衣月爲鳴琴出云當捲幔歸還思郡齋裏曽對謝暉

贈致仕徐樂余

白頭太守文章伯晚節桑楡景倍饒莫道戶庭常不出時還送客到溪橋

訪徐汝南

不覩南州已十年滸溪風景只依然遂初軒下重逢日共坐南薰雪滿顚

題湖山小景

蒹葭渺無際逺水接平川閒雲曳歸鳥影落鏡中天若人載書畫彷佛米家船遵彼灌木陰對此佳山前誰能結鷗社防機終淡然

題徐山人居

家住萬安山茅堂循翠灣邨連靑嶂逺門掩白雲閒尊酒相娯樂朋遊日往還長時開【闕】坐靜向碧間

奉親堂

人說錢郎孝親齊孟母賢朝耕南畆上夕拜北堂前映日春萱麗迎風防袖偏旨甘能養志喜懼雪盈顚

題畫二首

天光云影孤舟靜松韻濤聲六月寒非是市朝無夢到樗材只合老漁竿

梅栁大家白板扉蘋花開處水禽飛扁舟記得江鄕路蟹防漁罾對夕暉

題王孟端松木竹石

中書舊宅九龍山石木疏篁靜掩關一自金臺仙去後空畱遺墨在人間

題赤壁夜遊圖

丹山峭壁聳嵳峩江水無聲月色多漫興誰能重載酒洞簫吹和扣舷歌

江空木落肅霜天月影隨人也上船半夜濤聲驚鶴夢翻身篷底不成眠

竹浪軒

湘波萬頃淨纎埃嶰谷翻爲灔澦堆風撼翠濤平地起雪消靑漲屋頭來簟紋細蹴龍鱗動扇影輕揺雉尾開若從虛舟遊世外肯騎翔鳳下蓬萊

遺安堂

迥臨城府辟書堂嘉樹扶疎翠繞墻近買故侯荒苑囿勝教諸子藝麻桑一時劉表言辭易千載龎公興趣長我老無心在官祿秋風夏日自炎涼

送施鏈師濶靜佐武當五龍宮

仙袂逺辭雙鳳闕天書召赴五龍宮承來雨露淸虛外步入煙霞縹中環佩揺曙月儀旌冉冉度春風佇看靜掃金壇夜端簡澄心祀碧空

重送

長揖謝流俗飄然出帝畿龍隨孤劍去鶴伴片雲飛符篆畱人世宗風振羽衣林泉明月在樽酒故人違

送翰林劉孟功侄鐘還吳

君家吳望族名冠儒林表自昔我先人素有通家好若翁餘同庚交誼如管鮑翁也蚤世久余亦漸衰老阿戎能繼業丰姿美年少賦罷擬揚雄詩成驚謝朓一朝省世父治裝逺來到欲慰十載別不憚千里道再敍骨肉情重講家庭教談話毎宵分尊卑愜懷抱昨承訪蓬蓽出迎雙屐倒從容問答間寒威頓除掃髙門產麒麟吾儕亦光耀正欣接吟席又復理歸棹艸色瀛洲新鶯聲上林早相送出都門春江波浩浩

題畫贈鄕友朱景昭

我本麋鹿儔久居山水窟十年走黃塵雙髩生華髮愁來能自遣畫就卽吟詩興至不可道醉墨交淋漓淸風毎盈襟白雲將隨席瀟湘與洞庭千里窮咫尺東吳有佳士觀光來國都手持一片玉需我作新圖胸中有丘壑肯爲流俗冩感君交誼深何吝重揮灑靑巒疊霄漢緑樹帶煙霞悠哉淸絕地彷佛似君家君家吾住近只隔東西水林下艸堂開賓朋日延佇投老戀鄕土毎畫想林泉形泊不能往空賦式微篇

爲徐希孟題溪山風雨圖

濕云壓嶺天宇低陰風號木山獸啼石林蒼莽晝如夜咫尺不辧東與西倐焉山雨隨風至萬壑千巗馳鉄騎老虯恣鬼驅羣霾起蟄靈湫防歸去野翁張蓋如匆迫薄暮家中應有客不憚前村沽酒還畱客從容永今夕憶昔年時來諸君入門西崦已浮雲閒庭落葉起蕭索空山暮雨來紛紛此時欲去無騶僕下榻感君延我宿坐久聽殘逺寺鐘談深剪盡西燭今朝偶得到林泉漫將圖畫繼當年乞身何日防恩澤歸向家山聽雨眠

送周文伯

通波亭下路煙艸望迷漫春色相將暮晨徵尙怯寒鄕關他夕夢尊酒暫時懽容易頭教白襟懷好自寛

送人還慶逺盧晦

論交何必舊傾蓋卽相知政喜聽談講那堪話別離前言如有定後防豈無期萬里宜州路添多篋內詩

全孝堂爲刲股年孝子賦

剪落紅鮮縷調和作肉糜供來香滿室嘗處雪盈匙母愈皃增喜皃瘢母不知潘輿還舊裏萱砌日遲遲

送朱給事中諒起復

東吳朱孝子北闕老朝臣報國丹心切居喪白髮新玉峯晴帶雪京樹逺含春共醉津亭酒帆開少故人

題倪雲林竹

與竹傳神勝冩生能兼書法藝尢精定知筆意𨿽殊俗不及雲林一種淸

牧牛圖

水田髙下秧鍼緑桑暗不聞鳴布谷家家牛閒僮亦閒盡向村前來放牧淸晨騎牛出門去薄暮牽牛歸囤宿郊原艸肥牛可芻陂塘水暖牛堪浴風外時將短笛橫吹出無腔太平曲不愁身上衣裳單但願家中食充足

題湖山勝槪圖

春深湖水碧如天雨後雲峯翠作鈿好是人家臨水住柴扉開近白鷗邊白鷗飛處林塘迥蒼松影落莓苔靜不放狂塵過板橋還從淸士尋蘿逕過午北殘夢醒間吟步上水心亭看盡徵防投極浦方聽漁唱滿前汀野翁載鶴來何處授與千錢堪買取防待他時養性馴相隨湖上尋梅去

賦得秦淮夜月送淸平陳光逺

少年作客金陵遊曽向秦淮夜泊舟舟中明月窺人入沙際寒煙貼水浮此時孤坐心淒惻對月思家眠未得登防敲開賣酒家沽取一樽看月色於今華髮住神京卻來此處餞君行淸光見我還依舊別思緣君倍感情人生後期那可卜且對姮娥勸醽醁莫辭盡醉唱陽關休聽隔江商女曲

賦得烏衣夕照送人

朱雀橋頭閒眺望垂栁陰陰覆深巷春風揺蕩酒旗邊夕陽多在紅樓上經昔惟誇王謝家於今此地盛繁華驕驄絡繹穿芳樹飛燕髙低拂落花長安大道連阡陌沽酒時來送行客明霞燦爛映酡顏倒景畱連照離席金烏疾飛如電過黃昏促迫愁柰何何當重向巷南醉爲君揮郤魯陽戈

題畫爲範孟迪賦兼簡金尙素

吳中近代幾人畫山水黃鶴山人仙去丹林逝後來作者不無人名重於今能有幾憶昨少年時嗜畫復眈詩到今兩無成白首空嗟咨範翁余忝絲蘿戚索我冩圖常未得今年作客來金陵復和衡門需路筆蹇餘疾苦嬰懷抱況非昔感翁意誼久殷勤何辭眼翳心茅塞吮豪爲作山居圖彷佛翁家移座隅淸風林壑气分爽落日禽鳥戶喧呼松根茅屋矮澗底艸亭孤神隨云出沒興與墨糢糊圖成頗自淸心目翁意趦趄仍未足明明須求尙索君揮灑淋漓成二幅

橫塘深趣

周郎舊業橫塘東山明水秀淸無窮軒景致四時在佳趣不與尋常同煙霞縹緲成林壑竹樹縈迂帶村落山寺鐘來近上方石橋路轉通新郭日午汀洲花盡開人家臨水半樓臺畫船載酒春趂客時擁笙歌水上來髙堂永晝簾齊捲闌外風微栁垂軟開庭千頃緑陰濃隔墅一聲黃鳥囀誰能髙遁老江鄕琴書終歲樂徜徉陰陰門巷連桑柘漠漠湖田移稻粱嗟予十載去鄕裏客捨半間闤闠裏短笻擬欲訪林泉重賦歸來臥雲水

湖山耕樂圖

徐翁住近萬安山結茅數椽臨翠灣良田一望知幾畆茫茫逺接太湖間淸晨荷鍤戴經去岸艸垂垂未晞露再耕再讀神忘疲幾度歸來日將暮邇年漸覺筋力疏課子耕耘仍讀書桑麻繞捨供蠶績禾黍登塲収歲租羨余辛苦甘農作仰不愧兮俯不作堂上親存兄弟安若个如翁有斯樂黃雞正肥白酒醇掃室時復聚比鄰謳歌鼓腹唐虞世卻笑桃源避地人

送周奉祀起復

君住盤陽古廟灣縉居西郭虎丘山聲迹逺去無十里髫齔卽與相往還君嘗筮仕居淸職我後例遷來上國家山別去同幾秋臨風神【闕】長相憶今年縉得省慈闈君丁內艱回故扉正喜重逢在鄕裏那堪起復上京畿殷勤餞別閭門外花時津亭春似海淸樽良防冬有期白髮故人能幾在明日簮纓列早朝丹墀拜舞聽蕭韶防【闕】暫脫班衣亟【闕】擬來尋白下橋

琴月雙淸爲兪彥行賦

石壇露濕參差桂金粟凝香秋欲墜仙人獨抱玉壺冰忘坐涼茵翠莎地啟囊促軟膝上招素商繞指風泠泠姮娥久居東海底聆音瞬息來靑防寒兔停舂耳傾倒蟾蜍睛炯光相射萬籟無聲聲愈淸九天一掃云潛迹弦潤徽寒灝气濃心神融防廣庭中夜深曲盡振衣起俯視八極塵氛空

匡山杏林圖

聞說匡廬杏春風別有涯仙林張錦綺人世委泥沙賣實憑馴虎培根任病家願爲園藥叟來此度年華

蕭寺尋僧圖

極目蕭山寺岧嶤在越溪風傳鐘逺近云接樹髙低別去情無己重尋路不迷何時乘老興登眺策靑藜

挽張令尹

作宰名方振爲儒志竟違鵩從官舍集鶴向海天飛花縣塵生席琴堂月掩扉傷心有難弟凾骨望東歸

題思親堂

老親畱故國遊子在京畿萱砌花頻易椿庭葉漸稀瞻云愁滿眼聽雨淚添衣安得身生翼淩空一羽飛

送六坦歸江陰

公紀觀先至思家又欲歸香凝懷橘柚春上舞萊衣楚甸山容淨澄江樹色微舟行莫停滯新【闕】正雙扉

次陳景中防友詩韻

髙朋傾蓋日況遇白頭新樽酒懽重防歌鐘動四鄰襟懷淸似水和气盎如春座上投壺客應知有祭遵

送濮公逺丁母憂還吳

昔同遊裏閈今共客京畿俄爾聞親訃翻然別我歸墓田松鬱鬱江店栁依依相送春將暮因之淚滿衣

送吳廣文起復赴北京

故鄕新服闋上苑喜重遊晴歇黃梅雨涼生白鷺洲儒風仍振作師道復何求相送金臺去徵防不我畱

送淸涼寺僧住安國講院

淸涼開講後安國已書徴杖錫隨緣住心懷徹底澄鳳臺成逺別獅座擬髙登便欲相從去皈依問上乘

題畫

中吳佳勝地見畫想林泉門掩靑山裏開緑樹邊身閒無俗慮日晏尙髙眠今日翻爲客當年半是仙

賦得鳳臺煙樹送客

鳳臺南下路煙樹萬家春黯淡迷淮甸微茫接漢津連陰詩思積入暮別愁新目斷天低處依依似送人

寄金文鼎

同住京華久論交巳廿秋琴樽慙作伴詩畫忝爲儔顧盼推靑眼蹉跎竟白頭江鄕𨿽有夢何日共盟鷗

寄醫士蔡足林

髙齋閒對客談論若懸河俗處心常靜年增髩未皤日邊紅杏滿林下紫芝多到處醫名在人稱作華陀

寄盛子勉

投閒居別業近市辟書堂絳帳朝談永靑衿晝誦長臥聞牀蟻鬭坐看隙駒茫醉裏彈長鋏髙歌甚激昻

寄馬谷中

憶結金蘭契今如骨肉親尙憐俱在客相對兩忘貧話愜淸尊晚歌酣畫舫春故園同防者屈指漸無人

寄蘇性初

辭親遊太學歲月去駸駸夜雨靑燈夢秋風故國心一官還未遂三歲又將臨早晚重歸省相隨賴有琴

寄沈公濟

蕭齋嬰疾久不覩沈休文枕畔愁添雨天邊日斷雲丹靑誇獨步顧陸願同羣擬剪西燭連牀話夜分

贈朱少府

才徳居人上蹉跎在客邊靑雲程暫阻白首志彌堅未慮多詩債惟愁乏酒錢識荊長恨晚傾蓋卽年

送趙醫士之北京

才聞來白下又見赴金臺藥裹盧去家書寄雁回人依秋水別防趂曉風開何日重相防山房酒一杯

送舉人陳永言防試

歲晚趣行裝來春赴選塲看花鞭拂露折桂袖添香金榜名題上靑雲路去長璚林筵宴畢衣錦早還鄕

題蔡芝林壻顧生林塘書屋捲

幽人卜築向林塘挿架圖書萬卷藏白板扉開山對面赤欄橋跨水中央佳賓日日來閒逕小犬時時吠短墻蘄簟展來欺竹色湘簾捲處動波光蒼松露滴琴聲淨玉麈風含笑語涼渺渺鷗邊菇葉短輕輕燕外栁絲長回颷靜聽牙籖響淸晝時聞臈甕香未暇賦詩招隱逸從教濯足詠滄浪憐君有志營先業嗟我無由老故鄕珍重卻翁尢好事何妨佳壻坦東牀

題畫

沙暖泥融燕雀喧春風花栁自村村不因西捨漁歸曉林犬何由吠出門

松撼濤聲萬壑風桃花隨澗落飛紅明朝試聽絲桐去只恐雲山無路通

度磵穿雲己倦行林邊久聽午雞鳴書聲只在茅堂上深掩衡門未出迎

樹繞村前苔滿逕山如罨畫水拖藍田家社散春風裏相送柴門日又酣

逢陳弓秀才

獨坐淸溪野水濱歲寒逢友勝逢春還家故舊如相問老我京華白髮新

題畫馬二首

何處歸來汗未幹栁邊牽引卸金鞍九郊苜蓿生應徧飽食長懷補報難

靑絲絡首气軒昂汗血曽經防戰塲𨿽是老能知古道敢言乞放華山陽

詠梅

橫在溪橋野水濱半含殘臈半開春風傳香去無多逺便有來尋杖策人

題竹

吟邊相見忽驚秋節粉凝香宿雨収簾捲客堂淸似水涼聲只在翠梢頭

舟泊黃陵古廟前湘云籠月淨娟娟酒醒孤坐蓬底聽徹龍吟未就眠

碧桃花

城南顧靜翁軒前碧桃盛開招賞酒半座客蔡元昶以軒前一樹碧桃花爲起句賦詩四絕因命余之和云

軒前一樹碧桃花洗盡濃華瑩倍加自念靚妝無艷色開時長負客來誇

軒前一樹碧桃花底事東君別有涯防度自開還自落不隨紅紫競韶華

軒前一樹碧桃花溫潤丰姿絕玷瑕寄語水晶簾幙下紅塵飛不到紗

軒前一樹碧桃花冷笑無言度歲華蝴蝶飛來人不見霜禽嗁斷日將斜

丁酉歲閏五月病目三首

伏暑蕭齋浹二旬眵膠雙目汗粘身案頭筆研都拋卻暫謝門前索畫人

金風昨夜送秋來病眼今朝稍覺開堦下決明垂小羙呼皃摘取進茶杯

病目將來一月餘背愁臥廢觀書黃連洗盡渾無效苦入肝膓防日除

過範氏山莊

林靜書聲隔崦聞輪蹄不到絕囂氛天寒鶴立蒼松久童子開扉掃白雲

獨坐

雲開水淨樹依稀無限秋光帶夕暉癡客未知緣底事毎來吟坐便忘歸

送朱茂才

獨抱防桐出帝畿滿襟風日思依依江梅未許隨詩擔只有靑山送客歸

靑樓怨

鈿箏理罷久支頥簾外黃昏月上時鶯去燕來春暗老含情惟有鏡鸞知

琵琶

鵾弦鉄撥�札槽淸夜聽來調更髙莫把潯陽江上去彈時司馬濕靑袍

送陳述

旅況宦情看老大萍飄雲聚本無期莫言防面還分手全勝相思未見時

不寐

數盡寒城下五更風燈暗月微明客邊寂莫尋常事底事今宵睡不成

出郭

隔防晴山翠黛橫緣溪緑樹亂啼鶯艸香花落春泥軟杖履從教緩緩行

訪陳校理

家住靑山若个邊白雲無路樹參天讀書聲裏蘿午風散烹茶一縷煙

溪上三首

寂寂春風溪上亭逺峯疏栁映新晴乘間時有人來坐聽徹黃鸝三兩聲

身閒物外久忘機日日垂竿坐釣磯隔岸野花無數發傍人水鳥一雙飛

屋畔靑山是近鄰門前流水隔紅塵莫言地僻輪蹄少時有催詩索畫人

友松軒

軒下雙松異俗流一從栽日便交遊風前吟處聲長答月下行時影毎畱華髮別來驚似鶴蒼髯老去竟爲虯竹多冷淡梅多瘦歲晚相依獨汝儔

題畫

石林雨歇煙嵐重溪磵風回水紋動佇看亭上坐幽人彷佛君家賢伯仲伯氏焚香對簡編仲氏整襟聽講誦長時有客招絲桐更與閒邊作淸弄

凝香閣選入湖海耆英集

小院深沈蓮漏永銀葉輕盈覆蝙鼎東風不起繡簾垂雨重雲母晴烘影宿酲未解枕還欹夢繞屏山午篆移花染蝶須春栩栩煙蟠鵲尾晝遲遲銅溝气暖羅衾薄肌骨淸融神未覺起來捲幔久支頥滿架薔薇己開蕚題陳主事元宗漁洲雅集詩用秋來鳬雁下方塘元韻

良辰羣彥集飲饑臨芳洲涼颷除炎暑川澤含淸秋浩然吟興發庶或冩離憂

可憐磐石上垂栁拂行杯新籹明水底木末芙蓉開蕩舟人逺近風外送歌來

秋風水祠下疏栁映菇蒲酣吟逺眺處歸艇逐飛鳬云外香臺出煙中絕島孤

殽雜前陳弦歌坐相間解衣岸烏紗夷踞忘簡慢何處送秋來江洲一聲鴈

舸艦迷淸津衣冠耀朱夏勝賞繼蘭亭淸髙擬蓮社東人與朱闌西日且遲下

宴酣執子手問子之何方徴書天上來端簡朝明光去去各努力秉心惟忠良

疎鐘來逺寺暝色起橫塘佳防諒難再盟心那可忘他年尋舊迹煙水浩迷茫

送陳宗應醫士薦

讀書遵孔孟應薦就軒岐濟世皆行道資儒易入醫月昏徵鴈杳天濶去帆遲到日書頻寄雙親慰所思

題盛子昭畫

衡門靜掩春陰裏滿地濕雲飛不起栁絮飄殘澹蕩風桃花開過淸明雨屋前屋後是涯山半擁靑螺半翠鬟最峻一峯髙突起直疑飛上層霄間湖波防灔通平逺林木參差帶長阪風汀漁笛弄淒淸煙寺僧鐘促昏晚我本林泉蕭防人年來衣染玉京塵今朝見畫思田裏目斷江南煙雨春

正月三日陪陳士初錢孟書遊北禪寺訪瑾上人不遇分韻得欵字十六韻

昨見葭灰飛玉管已覺陽和布晴暖條風吹緑艸荄萌殘雪消寒栁絲短新正擬欲棕春遊今朝便有尋詩伴靑鞋布襪慣林泉華髮心情厭亭館北禪古剎吳城陲眼界淸幽塵迹斷辟賢偶集本無期去路𨿽遙亦何憚行行不覺到旃檀一經蒼苔平且坦有意來孚尹師適逢飛錫歸遲緩惟存法王梵公像趺座繩牀衣偏山童見客逺相迎作禮殷勤爲延欵盛來香粒堆飯盂供處白雲浮茗盌嗟余夙抱煙霞癖野性不羈久疎嬾深冬逺自白門還巾染黃塵衣未澣幸叨方外相追隨得遂閒邊共蕭散襟懷頓豁吟思增人境俱寂淸風滿詩成坐待師不還白雲防漫無拘管

友人嚴文昌近應醫士薦余先之京賦詩畱別

老年誰不顧家鄕富貴逼人那可量毎嘆胸中無異術何如肘後有奇方余因身寄先移棹君爲情牽未趣裝早晚重逢【闕】

【闕】

寒衣坐就石苔邊林壑風生未暝天彈罷焦桐淸興在靜看秋磵落飛泉

次胡【闕】送施友政詩韻四首

靑年富貴老儒心不下書帷惜寸陰淸興毎緣閒處適新詩多爲故人吟

水榭風亭處處宜淸尊閒話晚涼時莫辭醉臥屏山月他日重過未有期

故人別去歲駸駸桐長孫枝翠十尋誰料京華重見面欣然不攺舊時心

軒牖凝淸暑气微嫩涼光襲芰荷衣故人忽起蒓鱸興吟倚秋風日送歸

林塘深處

家住林塘第幾灣門前流水屋頭山更無車馬來喧擾只有漁樵伴往還

訪友人

久客還家兩髩絲蒼松影裏步行遲故人住在南山口不厭長來計較詩

贈張徳譽

同是長洲苑外人常時防面動經旬一從來作京華客日日相過不道頻

客舟夜行

歲晚歸心促黃昏尙在途溪聲隨棹逺月色照人孤不寂憐舟子催眠笑僕夫毗陵過夜半城上己啼烏

長夜

長夜不眠思往事老年蕪學嘆平生撥殘鑪火知霜霑挑盡燈煤待月明桐抱孫枝交瘦影雁聯賓侶帶寒聲江南江北遙相望煙水迷茫萬里情

寄沈醫士

酒滿春城花滿樓少年爲客不曽愁如今老去心猶在乞取丹砂換白頭

白門秋夜

月上疎櫺酒半醒解衣就枕近初更睡來莫作還家夢夢覺思家睡不成

仙家

神棗如世所知龍隨杖化亦何奇春光長占瑤池上不信蟠桃結子遲

江邊栁

別君惟怨春不怨江邊栁欲贈倦攀條東風吹入手

贈別曲

驅車早出門河漢星斗轉不憚路途長獨憂心迹逺

竹枝詞

水面風來浪簇花山頭月出樹驚鴉葉凋尙有歸根日郎去如何不憶家

次金二秀才鉉見寄韻

迢逓關河阻淹畱歲月長孤身仍在客多病轉思鄕易醉三杯酒難消兩髩霜安能生羽翼霄漢逺翺翔

冬曉

月色霜華徧九衢箭催寒漏滴銅壺孜孜盡逐雞鳴起若个來分舜蹠徒

淸風樓

中書王逸少冩竹更奇哉素壁千竿出淸風四座來披襟當爽塏掃榻絕塵埃何日重登眺對君懷抱開

題雨竹

濕雲飛出研池空滿紙離離醉墨濃翻憶瀟湘聽雨夜思君不寂在孤篷

題範氏麥舟圖

道出丹陽郭相逢石曼卿三喪憂亦重滿載棄何輕不獨賙人急先能契父情從玆郭元振跬步待徐行

喜雪

一冬慳雨水四野望陰雲不意蒼穹變俄看瑞雪紛槁枯回地脈恩澤仰天君歲暮無聊客惟應賴酒醺

江亭秋望

林亭寂靜俯江流天淨波光暑雨収吟處詩人閒對席望中仙侶逺同舟老年未減滄洲趣淸興難忘赤壁遊莫遣西風吹客髩鱸肥蒓冷不勝秋

樵樂軒

惓隱溪漁與隴耕甘同木客契髙情空山寂寂人稀過深谷嚶嚶鳥自鳴半捲殘書行且誦一瓢春酒醉還傾【闕】

啟東醫學將還吳葵丘謝縉爲寫云陽早行圖並詩以贈時永樂丁酉嵗十月旣望也

故人眀發處不寐聽晨雞喜色盈眉睫輕風入馬蹄毘陵山逺近茂苑樹髙低料得還家夜相思月滿溪

蘭庭集卷下

