

欽定四庫全書

集部四

頤庵居士集

別集類三【宋】

提要

【臣】等謹案頤庵居士集二卷宋劉應時撰應時字良佐四明人集凡二卷前有陸遊楊萬里序遊序稱其詩爲範至能所賞又摘其句如頗識造物意長容我輩閒日晏猶便睡犬鳴知有人世事不復問舊書時一看一夜催花雨數家臨水村靑山空解供望眼濁酒不能澆別愁覓句忍饑貧亦樂抄書得味老何傷以爲卓然自得𨿽前輩以詩得名者無以加萬里序以王安石擬之安石詩鎔鏈有餘不及蘇黃諸人吐言天拔而根柢深厚气象自殊究非應時之所及許之未免太過所摘之句如睡魔正與詩魔戰窓外一聲婆餅焦之類頗涉粗獷獨與梅花共過冬澹月故移疎影去之類又頗近詩餘亦不逮遊序所舉之工蓋二人各舉其派之近已者稱之也然應時詩𨿽格力稍薄不能與遊等並駕而往來於諸人之間耳濡目染終有典型較宋末江湖諸人固居然雅音矣乾隆四十六年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

頥庵居士集原序

文章之妙在有自得處而詩其尢者也舎此一法𨿽窮工極思直可欺不知者有識者一觀百敗並出矣四明劉良佐先生盡力於詩惟石湖範至能獨深賞之每爲客言客未必領也予曩時數逰四明獨不識良佐近乃見其詩百篇卓然自得者何其多也如頗識造物意長容吾輩閒日晏猶便睡犬鳴知有人世事不復問舊書時一防一夜催花雨數家臨水村靑山空解供望眼濁酒不能澆別愁覓句忍饑貧亦樂抄書得味老何傷𨿽前輩以詩得名者何防加焉因書其右他日有賞音如石湖者當知予言不妄云慶元六年四月己亥山陰陸防序

頥庵居士集原序

夫詩何爲者也尙其辭而已矣曰善詩者去辭然則尙其意而已矣曰善詩者去意然則去辭去意詩安在乎曰去辭去意而詩有在矣然則詩果焉在曰嘗食夫飴與茶乎人孰不飴之嗜也初而甘卒而酸至於茶也人皆病其苦也然苦未免而不勝其甘詩亦如是而已矣昔者暴公譛蘇公而蘇公刺之今求其詩無刺之之辭亦不見刺之之意也乃曰二人從行誰爲此禍使暴公聞之未嘗指我也然非我其誰哉外不敢怒而其中媿死矣三百篇之後此味絕矣惟晚唐諸子差近之寄邊衣曰寄到玉闗應萬里戍人猶在玉闗西弔戰塲曰可憐無定河邊骨猶是深閨夢里人折楊栁曰笛何須怨楊栁春光不度玉門闗三百篇之遺味黯然猶存也近世惟半山老人得之予不足以知予敢言之哉今四明劉君叔向寄其父頥庵居士詩槁命予爲之序放翁陸務觀旣摘其佳句序矣予尙何言哉偶披捲讀至寂寞黃昬弔愁影雪牕怕上短檠燈又獨與梅花共過冬澹月故移疎影去又睡魔正與詩魔戰牕外一聲婆餅焦使晚唐諸子與半山老人見之當時一笑曰君處北海吾處南海不虞君之涉吾地也何故居士名應時字良佐嘉泰元祀六月戊戍廬陵楊萬里序

欽定四庫全書

頥庵居士集卷上

宋劉應時撰

古詩【五七言】

投魏先輩二首

長驅決文陣眇古百戰塲朔風吹梅花塞日淡無光一將功業成千屯艸木香髙談靜寰宇袖手歸巖廊累累腰下印奕奕眉間黃霖雨四海心鼎鼐眾口嘗園林多勝事豈久居其旁縱令猿鶴怨出處庸何傷

跕跕飛鳶墜歷歷風瓢聲靑防不折桂澗阿甘采苓踉蹡憶束髮忽焉廹衰齡嚼蠟心忘味胡爲羨久生藹藹春空云聚散無根蒂縱得屠龍術孰爲苞桑計稽首問彌伽輪宇煩舉似

次韻聞人防議來賢巖

僊事不可考靈蹤閟幽微我懷采芝人寤寐心自怡松陰月華冷竹露晨光晞福地萃七賢語屑落霏霏鳳鳴悵莫聞鶴駕邈難追斵石出秀句神物尙憑依眷玆雲英挺然柱石姿孰能鞭萬牛挽此嵗寒枝臧孫信有後深慰魯人思

寄張武子

霽月耿東南流光淨如洗幽人懷夜光掬水弄淸泚春云多態度蒸緼出山麓舒捲無定蹤形容勞逺目可人古錦囊多乎斯二者造物發天藏筆端玅陶冶我具正法眼僅得窺一斑恨無餐玉法謾入藍田山別來嵗月換倐如飛鳥過升沈不足數交誼果如何夜牕浥露气防防秋聲髙假寐發永嘆念逺心忉忉

辛亥季冬雪中作

凍雲橫山風捲沙槎牙古木鳴寒鴉長空黯淡常如晚煙景淒迷亦自佳開牕未及一食頃剪水俄包六出花須防勢欲傾天地粲然枯卉皆璚葩江村景物堪入畫漁翁蕩槳依枯葭重裘肥馬誰氏子銀鞍蹀山路斜臞儒事業政不惡擁書至樂何以加圑圞共向榾柮火溫然春意生吾家不能半夜防元濟亦嬾扁舟泛若耶灑牕入竹有餘韻頓覺詩興淸無涯

讀放翁劍南集

少陵先生赴奉天烏帽麻鞋見天子乾坤瘡痍塞目慘人煙蕭瑟邊塵起八月之吉風淒然北徵徒步走三川夜經戰塲霜月冷累累白骨生蒼煙五載棲棲客蜀郡騎驢日平安信喜聞諸將收山東拭淚一望長安近瞿唐想見放船時回首防府多愁思蜀人至今亦好事翠瑉盛刻艸堂詩放翁前身少陵老胸中如覺天地小平生一飯不忘君危言曽把姦雄掃【公以刪定官輪對論楊和王事】周流斯世轍已環一笑又入劍南山酒杯吸盡錦屏秀孤劍聲鏘峽水寒萬丈虹霓蟠肺腑射虎劊鯨時一吐我𨿽老眼向昏花夜牕吟哦雜風雨少陵間闗兵亂中放翁遭時樂且丰飽防要具正法眼切忌錯下將毋同茶山夜半傳機要斷非口耳得其玅君不見塔主不識古雲門異時衣鉢還渠紹

次韻李仲南木犀

幽人何所爲兀然坐詩窮萬事不復理吟哦四壁空少皞從西來天宇淒其風羣芳漸揺落桂子開墻東寒蟾駕璧月老翠髙菶菶景物爾獨勝色香誰與同豈借紅裳女徒費丹砂工不受黃金恩桃李誰爭雄風漪捲輕碧斷霞曵微紅淸風襲衣袖薄采喧兒童王孫亦好事乘興賞珍叢笑掬黃金蕋糝綴光玲瓏山村酒可篘恍如入新丰胡不抱琴去一飲醉其中露濕月華冷風約零雨蒙靜言防鼻觀身在廣寒宮

感事贈周子壽二首

毛遂處趙庭囊頴初不起昭君在匈奴畫工一夕死取士無取名名下非眞士哀弦有餘音爲君聊洗耳丹丘有鸞鳳天朝思羽儀祥風挽不前簫韶將致之我生幸良覿九苞容一窺矯首望阿閣自笑槍楡卑史太師病愈未果走賀誕辰伊邇作古詩三首寄之

眞隠出人間了此一大事堯舜旣授受邊障息烽燧袖手辭鈞衡澹然不色喜髙臥北山云戱掬西湖水眞隠愛西湖居然來卜宅春波自溶溶秋林何防防宻邇城市居夐與囂塵隔開牕放月入好句來幾席眞隠道骨堅能禦陰陽防不借盧扁術自得喬松壽香馥東籬菊樽余北海酒裁詩千百篇年年登衮繡

讀漢史

彭蠡萬頃波胥江八月濤所蓄蓋有素末流故滔滔君子貴養源毋事駕說勞漢祖過柏人心動疑貫髙田孟天下士其忍負趙敖處死且不難視身如鴻毛髠鉗吾何畏義命豈忍逃乘輿忽至止興運有所遭俛首與之語議論誠英豪回視漢廷臣誰能出爾曹卽日拜守相泥塗升九臯大閒不可逾四維在所操我觀忠義傳榮如華衮褒置君如奕棋百嵗猶腥臊

和史魏公酬北山壽老

黃髮了國事歸來雙頰紅園林白日靜樂事何丰融更許栢庭友來依春桂叢境勝香山逺辭髙支遁同眷玆達尊地綽有古人風梅林洗煩暑霽色摩蒼空煙霞琢秀句咀嚼味無窮徒紀盛山燕來羨昌黎公

冬夜

濁酒有眞味軟火如春和跧居身嬾動卒嵗養微屙世境淡無染心源湛不波捨爾短檠樂如此良夜何

山行

春光淡心目乘興聊躋攀頗識造物意長容我輩閒橫拖拄杖去笑折梅花還彼哉鐘鼎樂不在山林間律詩【五言】

幽居

煙重栁腰困雨肥梅臉皴夜牕無鎖鑰晨气濕衣巾日晏猶便睡犬鳴知有人西家新釀熟祀竈請比鄰

江村

前山疑抹黛多稼欲成黳水滿蛙登岸橋危馬蹙蹄風髙帆腹壯雨霽月眉低杖屨投村捨兒童指舊題

春暮

愁裏靑春去年來白髮加細書欺老眼軟飯愜衰牙寜夢穴中蟻不疑杯裏蛇南牕時隠幾一縷篆煙斜

獨飯

云破日將西村深雞自啼撐船傍林樾獨飯寓招提山柿淡無味園蔬嫩可刲滿抄云子白心事愧鋤犁

舟行

小艇出前浦槐陰覆小橋云垂疑有雨水穩不通潮山色綠自足汀花細可描枕書篷底臥欵乃認歸樵

別李簿

執手江亭晚回驂澗谷深碧山啣落照煙樹鎖愁心空搗黃金淚誰知白石音殷勤囑魚雁他日莫浮沈

入夜

入夜雨聲細小牕燈影寒僻居成嬾惰飽食幸平安時事不復問舊書時一看欣然防心處香燼一鑪殘

旅舎

艸市欲黃昏吾行恰到門僕夫思憇息燈火喜溫存一夜催花雨數家臨水村徵途𨿽得句黙坐與誰論

耳聾

嘆昔英豪气俄成一老翁近年頭盡白今日耳猶聾品位無丞職是非隨曉風難陀能反聽梢境已消融

生日

屏迹衡門下衰遲愧始生兒曹於此夕杯酒致歡情來日苦無幾餘生累漸輕樂親惟飬志外物本非榮

登樓

圖書粲東壁星斗下西樓滿座襟懷爽一輪風露秋雲山遺古意江漢洗詩愁更欲騎黃鶴相隨汗漫逰

山居三首

行年當耳順涉世尙心勞倦矣歸三徑皤然愧二毛畱詩羞茗供爲客釀松醪晚照橫籬落呼兒課楚騷小小園林畔蕭蕭叢薄間茅檐頗幽隠竹徑自回環犬吠溪頭客日銜牕外山遺編淡相對身世覺髙閒雨濕茅茨暗日長天气溫心閒忘物累足嬾出柴門風靜收云腳山髙露月痕兒童展編簡燈火又黃昏

辛亥長至後二首

老去驚時序冬溫少沍陰心閒知物理陽復見天心聖主成郊禮寰區迓徳音病夫思贊善擁褐發長吟遙想淸臺上已書云物祥自慚身老大漸喜日舒長芹泮三益友蕓牕一炷香此間無俗物貧病亦何傷

頥庵居士集卷上

欽定四庫全書

頥庵居士集卷下

宋劉應時撰

律詩【七言】

秋夜書懷

金行肅物嵗功成銀漢西斜夜气淸澹月似爲吾輩欵短檠深見古人情虫促織巧能語露葉墮林微有聲自笑何爲法天運秖將心事卜前程

杜宇

花殘葉宻過芳春江北江南煙水昏何處飛來惱歸客小牕夢破正消魂月明聲在溪橋側雨後人行綠樹村啼得崔郎膓欲斷桃花顏色悵何存

酬平上人

比鄰雞犬寂無聞煙際微風起夕曛膓斷梅飄千樹玉眼寒麥浪一溪云拙於生計無如我老矣情親獨有君佇立茒檐一搔首扶春夢月與誰分【平有夢月扶春二亭】

夜坐有感

躬耕谷口未爲貧安得生涯似子眞平日固知窮有鬼年來更覺老欺人短檠頗怯蠅頭字蠧簡時揩防迹塵兒女豈知黃卷樂苦嫌無補廢精神

喜防故友

邂逅相逢不作難地鑪握手話悲歡朝廷已誦相如賦朋舊猶嗟範叔寒剪剪秋花多勝韻累累霜實尙微酸小春天气能來否同訪山家苜蓿盤

遣懷

自笑平居气吐霓桑楡暮景轉淒迷縱云舉世無靑眼敢忘終身誦白圭風蕋弄香依水出凍雲防雪壓檐低兒童不識人懷抱苦傍寒牕讀鳳兮

送張尉至丈亭

丈亭亭前暫艤舟寒濤拍岸江煙收靑山空解供望眼濁酒不能澆別愁春到疎籬梅蕋破帆歸別浦浪花浮分攜情緒剪不斷有媿悠悠波上鷗

過田家

鳩鳴桑樹雨還來且得農夫笑口開𨿽曰田疇多再植定須天气作重梅江魚欲買全無鏹社酒堪篘旋發醅更遣兒童炊麥飯殷勤相勸且徘徊

次韻範至能尋梅

藜杖扶人趂雪幹玉虹倒影落前灘竹籬短短溪頭路雪木荒荒日暮寒每愧淸香畱我住苦無佳句與人看孤吟不忍空歸去霜月侵衣興未防

喜兒輩歸寜

凜凜寒威欲挾綿稜稜病骨只忻眠燈花璀璨人歸後云色蒼茫雪作天百嵗光陰寜有幾四時飲啄且隨緣擁鑪莫厭團圞樂節物崢嶸又一年

春晴

簾幙低垂淸晝長弄晴梅栁拂鄰墻春光潑眼何明媚幽鳥窺人自發揚覓句忍饑貧亦樂鈔書得味老何傷捨南捨北無人到閉閣時焚一炷香

病中偶書

老來懶與俗浮沈何況厭厭病日侵身外閒愁摠餘事世間無藥勝安心雨餘秋色淒然冷風弄晚云晴復陰習气難除還自笑小牕時有短長吟

聞範至能丐祠二首

自是淸都紫府人偶來應見宰官身諸公有類隨陽鴈此老方爲透网鱗環轍已償行去腳擁書更結未來因石湖𨿽有閒風月誰許深償寂寞濵

士伸知巳近來無得此吾慚上大夫酷愛新詩成異遇每於廣坐語諸儒旣紓北顧思歸矣聞返西州有是夫便欲拏舟去相訪推篷邀月夢江湖

祐上人制紙帳作詩謝之

老來何物是生涯一榻翛然亦自佳睡裏山禽弄霜曉夢回明月上梅花頗知常侍嫌烏布未羨先生坐綘紗最愛灑牕風雪夜道人施法復何加

九日

吟懷秪恐負嘉期不憚登髙腳力疲滿眼闗愁淡秋色長箋入手粲明璣興來不省風吹帽醉後何愁酒濕衣欲和藍田無好語笑挼黃菊帯香歸

石菖蒲

十年夢不到丘壑淸坐喜看寒瘦姿玉立一峯森黛色虯蟠九節漾風漪涓涓月露欲生處漠漠溪云未散時卻笑輕狂桃李眼臞仙風韻不能窺

山行

瘦藤慚愧肯相攜不怕微茫雪意低晚照荒荒迷逺岫濕云漠漠度前溪𨿽無酒力禦寒色且向梅花覓舊題漫說玉堂多勝事何如丘壑卜幽棲

雨後訪田家

一雨及時晴又佳江村農父話諠嘩旋炊麥飯非常飽笑指苖田不用車有眼何曽識朝市逢人只喜話桑麻此間賸有漁樵地容我旁邊著一家

病中和蔡堅老

老去光陰苦不多孰堪疾病數驅磨也知溪上春光好柰爾牀頭藥裹何日永茶甌頻索喚睡餘詩眼旋揩摩客來怕說人間話古井須知巳不波

絕句【七言】

山居

淺淺溪流短短籬碧雲深處小茆茨想無俗子知蹤迹小欵梅花細說詩

秋郊

柿葉飄零滿屋除半山銜日落丘墟睡餘不覺西風急亂我牕前數板書

過飛鳬別業

垂空小雨濕梅花一嶺穿雲石逕斜燕子飛時春欲暮斷橋煙水無涯

史魏公東湖別墅二首

云抹山容疑潑緑月涵波影自揺金丈夫出處如雲月猿鶴安能識此心

徜徉緑野春波上徙倚石樓煙靄間只恐蒼生待霖雨未容謝傅老東山

早行

登輿睡思尙昏昏斗柄銜山月在門雞犬未鳴潮半落艸虫聲在荳花村

春晚

天气淸和晴復陰酴醿堆雪筍抽簮誰知老去傷春意自把茶甌當酒斟

子規聲里正斜陽風過斷橋流水香頗怪影侵書帶緑弄晴栁色過鄰墻

萱花

碧玉長簮出短籬枝頭腥血耐炎暉北堂花在親何在幾對薫風淚濕衣

開牕

檐前分得小牕明便覺翛然眼界淸香燼一鑪書滿幾世間何物可闗情

西郊二首

紫槿緑籬愁意深斜陽墟落動秋砧筆端有口江湖逺莫寫幹時老子心

薄雲斜日媚平川一老來耕刈後田向晚歸牛尋熟路擺頭昻鼻不須牽

懷瑩上人

半路梅花作峭寒懷人無地著愁酸幽居獨得春風力補綴林塘漸可觀

梅林卽事四首

入眼溪山記舊逰春風籬落只供愁斷膓防防飄香雪短笛一聲誰倚樓

瘦減腰圍盡不妨豈堪三篾束枯腸自憐尙有風流債酷愛斷橋流水香

藜杖緣溪轉小橋背風深處似相招兒童指防皆驚怪喚作枝頭雪未消

竹塢松溪雪半埋興來無處著吟懷茅檐盡出橫斜影寂寞黃昏月上堦

懷怡云平老三首

江湖夢斷十年餘尙記寒牕誦子虛回首扶春堂下路別來風月果何如

晚陰分暝與幽牕心斾揺揺不可降隱幾正爲丘壑夢半隨柔櫓過滄江

柔桑已宻吳蠶老簾幙低垂燕子飛想見石欄斜防筆海云深重濕山衣

曹直夫水石短軸二首

奔流出峽響如雷筆力浮天亦壯哉吳蜀興亡千古恨白鷗時逐浪花來

淸風斂霽入巴山春漲攘人釣月灣欠个小舟靑篛笠著儂長在水雲間

義上人歸自武林戱作四偈

十載江湖寄此身足香慣踏軟紅塵夢回一笑知何有穩臥家山寂寞濵

行腳從來笑趙州艸鞋踏破竟何求百千三昩無窮義不出頥庵拄杖頭

老去居然懶出門故鄕零落暗消魂嵗寒道義惟松竹伴我東溪沙水村

身世摠爲閒伎倆生前須了惡因緣把笻約子歸云壑品字柴頭坐說禪

謝香山禪師惠水巖新茗二首

雨暗水巖春意濃尙思采采隔叢睡魔正壓眉楞重重南屏信息通

趙州古佛不同時賴有斯人慰所思搜攪枯腸無一物夢回日影上花枝

春日卽事三首

春來九雨一日晴藜杖扶人出戶庭栁色肯如衰俗眼向人還似舊時靑

野艸閒花無姓名疎籬幽逕漸敷榮貧居閱盡人間事只有東風不世情

二月風光漸惱人防茸細雨濕花唇可憐病目長憔悴坐看紛紛萬卉春

頥庵口占

健卽觀書困卽眠飯餘香燼濕茶煙客來莫說人間話我是淸貧無事仙

遣懷二首

小桃無力困東風似整殘妝睡思濃老子愁腸正如結蒼苔滿地防殷紅

蕭蕭叢薄倚頽垣頗覺舒長春晝喧搜攪枯腸無好語等閒日影過前軒

縣庠直捨

午日已過人寂寂虛齋獨坐竹蕭蕭睡魔正與詩魔戰牕外一聲婆餅焦

早起

斗轉星稀夜欲防月魂斜墮屋頭山雞聲喚起十年事盡在吟牕一枕間

卽事

暖云芳艸媚晴川花正嬌春栁欲眠老景侵尋生事拙舊巢歸燕自相憐

送人還防稽

稽山佳趣勝蓬瀛橘裏漁樵畫不成我欲鑑湖分一曲煩君先與白鷗盟

郊行三首

少日襟懷眇古今凶年樂嵗不闗心自憐老去多憂國白水田頭問淺深

西郊穡事欲迎秋旱魃肆凶猶未收卷地黒風吹雨散稻花飄蕩滿天浮

茫茫阡陌起黃埃喜望片雲防雨來霢霂未施風不息依然白日照樓臺

霞外亭二首

詩眼眈眈細八荒小亭徙倚濕山光飛鴻影落遙岑外興與飛鴻更茫

數椽屹起枕林丘云葉蕭蕭萬木秋一縷殘紅曵防日然天際見歸舟

雪夜二首

迎春寒色愈嚴凝小閣鑪殘冷欲冰寂寞黃昏弔愁影雪牕怕上短檠燈

浮雲著眼不畱蹤獨與梅花共過冬澹月故移疎影去斷魂誰杵暮山鐘

山中三首

始看紅紫上花稍倐忽春光半已消防是幽牕斷魂處杜鵑啼月過山腰

伏櫪已無千里志臥云聊作一枝棲田翁笑喜桑麻長山北山南雨意低

年來世路愈間闗且喜兒童放我閒百嵗光陰無一半萊衣能得幾時斑

聞張逸人訃二首

去馬來牛閱幾秋濁涇淸渭只同流斷掛壁知音去旋撲塵編有許愁

梅子黃時麥已秋野塘髙下水爭流小牕聲切哀鴻鴈添我懷人一段愁

頥庵居士集卷下

