

窺園畱艸淸

許南英

●允白先生遺像

已矣﹐舊邦社屋﹐不死猶存面目﹗

蒙恥作遺民﹐有淚何從慟哭﹖

從俗﹑從俗﹐以是頭顱濯濯﹗

窺園主人自題於臺南﹐時年六十二。

●施序予與允白﹐生同歲﹑長同裏﹐處同筆硯﹑出同袍澤﹔凡所遭際﹐科名﹑仕宦﹑兵革﹑羈旅﹐舉一生安樂憂患﹐蓋亦未嘗不同。允白年六十有三﹐客死南夷中﹐今墓已宿艸。遺詩數卷﹐僅猶恆河﹑倉海之一沙﹑一粟耳。其孤雅不忍先迹之就湮也﹐奉其剩稿﹐問序於予。予年六十有七﹐燹余槁朽﹐自顧婆娑﹐生意盡矣﹔拊今追昔﹐其何忍序允白之詩﹗旣而幡然曰「世之號稱爲詩人者眾矣﹐其不足當允白之一吷者亦多矣﹔則予又何忍不序允白之詩」﹗

允白家世凋窶﹐而雛聲特異﹐嶄然見頭角。光緒之初﹐予主海東講院﹐允白以博士弟子員肄業焉﹔乘銳攻苦﹐跌宕文場。春秋兩闈﹐脫穎而出。通籍後﹐貧不能供駕部職﹐請急還山。

尋值甲午中東之役﹐乙未廷旨割讓臺灣﹐倉葛大呼﹐王人不服﹔允白與吾黨諸子枕戈泣血﹐連結豪帥﹐敵愾同仇﹐而終於無效。允白遂宦粵東﹐宰煩劇者若而年﹔而朝政又鼎革矣。

陸沈歸隱﹐與予嘯傲於洞天鼓浪嶼中﹐觴詠菽莊吟社又若而年﹐卒之以貧而客於夷以死﹕此允白之詩之所以不可不爲之傳也。

嗟呼﹐允白之詩﹐其傳也﹑否也﹖予不敢知也﹗允白交徧海內外﹐而其少而壯﹑而老者﹐惟予相知最深﹔今序其詩﹐允白之眞面目見矣﹑允白之詩亦見矣﹐此允白之詩之所以傳也﹐又何沾沾於世之所謂詩者爲哉﹗

辛酉﹝民國十年﹑一九二一﹞中冬﹐定慧老人施士潔序於鷺嶼寄廬。

●汪序春源蚤歲獲交於允白許君﹐彼此觀摩﹐遂成益友。維時臺學使灌陽唐公文治方新﹐禮延耐公施先生掌教臺澎講院﹔於制義試帖外﹐倡爲詩﹑古文詞之學。院中月課﹐春源與君輒冠曹偶。君少孤﹐家貧力學﹐天資挺特﹔春源駑鈍﹐常恐祖生先我著鞭。未幾﹐君果以會魁授兵部主事。春源勉從君後﹐𨿽幸而得售﹐迄未能與君春秋同榜齊年﹐深以爲恧。

君以崖厈自號﹐胸之所寓﹐筆之於詩。赤嵌城南故居有地數弓﹐雜蒔花木﹐署曰「窺園」﹐日與朋儕觴詠﹔間或寫梅弄翰以自娛﹐君蓋澹於仕進者。亡何割臺禍起﹐時春源以公車詣闕上書﹐不報﹔君與臺帥同仇戮力﹐賫志不酬﹐恝然爲蹈海之舉。春源亦棄家避地﹐彼此流落閩南。終以勞燕分飛﹐一行作吏粵東﹑江右﹐不相見者幾二十稔。辛亥鼎革﹐春源與君先後還山﹐同入菽莊吟社於鼓浪洞天者又數載。何意君之老健崛彊猶昔﹐將爲九萬里圖南之鵬﹐竟乘桴而居夷以死也﹗吾道之窮﹐寧僅詩人然也﹗

君詩不事塗飾﹐栩栩然自鏡其元象。春源固陋﹐何足以序君之詩﹗回念數十年﹕陵谷滄桑﹐陸沈天醉﹐死生聚散於泯棼雜亂中者﹐君詩歷歷在心目焉。矧附相知之末﹐能無酸辛烏邑於山陽之笛﹑黃公之壚﹖讀君之詩﹐屋梁落月﹐猶見顏色也﹗

歲在重光作噩﹝民國十年﹑一九二一﹞嘉平月祀照竈日﹐如弟汪春源拜序。

●沈序歲辛亥﹐余識許蘊白先生余羊城聽秋聲館﹐談藝甚歡。暇則招同唱和﹐或至忘昏曉。嗣客薌江﹑客鷺門﹐唱和一如在羊城時。無何﹐先生有棉蘭之行。同人餞之菽莊別墅﹐先生卽席賦別﹐作變徵之聲﹐識者以爲不祥﹔時丙辰九月九日也。先生居棉蘭年餘﹐詩益工﹐吟益苦。旣病且死﹐遺蛻不歸﹐所謂不祥者於是乎驗。

夫古之詩人客死者多矣﹐若李太白﹑杜少陵﹐其最著者﹐然皆域中也﹔蘇玉局不死於儋耳﹐而先生獨死於黃支﹑烏弋之間﹐天之所以待先生者﹐何其薄耶﹗𨿽然﹐神州莽莽﹐一蝸角也﹐蠻觸爭雄﹐伏屍流血﹔其大哀誠有如「南華」所云者﹕「生無福地之可居也﹐死無吉壤之可葬也」。至炎荒數萬里外﹐猶有一抔淨土以瘞詩骨﹐其亦幸矣﹗且使後之來者﹐登壠憑弔﹐槪然曰「此詩人許先生之墓也」﹗如是﹐則先生爲不朽﹐卽天之所以待先生者爲不薄矣﹗

嗟乎﹐先生已矣﹗而迂叟﹑耐公﹑筠老﹑翊翁復先後下世﹔老輩風流﹐一時銷歇﹗夜臺有知﹐其亦吟想悲淒於風淸月白時否耶﹖

今者﹐先生嗣君將以遺集授梓﹐問序於余。棖觸前塵﹐輒書數語於簡端。其詩之佳﹐有副墨之子斯傳之﹑有雒誦之孫斯知之﹐不贅辭可也。

壬戌﹝民國十一年﹑一九二二﹞伏日﹐衡陽沈琇瑩。

●林序嗟乎﹗衣冠敝壞﹐樊參軍何貧﹔妻孥凍饑﹐楊縣宰太拙﹗大造視才華如敵﹐我輩與文字爲奴。歷數我臺耆舊工於詩者﹐室望七星﹐而施耐公憔悴且老矣﹔居居萬鬼﹐而邱仙根牢騷至死矣。之二子者﹐𨿽淪躓窘乏﹔而伊川授杖﹑尙如盛年﹐曾子易簀﹑猶能正斃。獨許先生蘊白者﹐幼而奇窮﹑仕而屯邅﹐死且葬身異域。吁﹗天之所以待詩人者﹐抑何若斯之酷邪﹗

叟歿之五年﹐其嗣君奉遺艸將以壽世﹐而索言以弁其端。健也晚陋﹐何敢妄贊一詞﹖且施﹑汪﹑沈諸老之敍﹐亦旣詳且盡矣。𨿽然﹐右軍泛海﹐服食實偕許邁以修﹔尉佗居粵﹐日夕以見陸生而喜。毗野樹下﹐靑嘯如仙﹔婆羅山頭﹐長歌當哭﹗涼云洗暑﹐其飛奇肱之車﹔古月招秋﹐同聽扶婁之樂。弓衣爭繡眞講﹐繭紙傳鈔﹔舍人如卬負蟨﹐惟夔憐蚿。是則杜陵入蜀﹐惟■﹝林上灬下﹞張籍之灰﹔蘇髯竄荒﹐獨設魯直之像。又胡不能不撫捲淒愴而明其槪焉﹖

先生椎輪大雅﹐丹艧元气﹕嬋娟不在貌﹐孰睇君如美人﹖傲睨不受憐﹐知何物爲名士。其爲詩也﹐榮光望气﹑火珠驗經﹐鏡乎萬殊﹐約之至精。惟其博﹐挽歌﹑野諺古蕩今肆﹐好好笑笑﹐頭銜自署。惟其達﹐冰壺貯月﹑玉盤聚露﹐八垓淸气﹐累劫不涸。惟其潔﹐伯麟題壁﹑司馬指山﹐偶作激語﹐亦有微言。惟其諷﹐結念淒心﹑作泥化石﹐嫠鸞啼紅﹐病鶴唳碧。又惟其怨﹐於是條發蕤播﹐徵咀商含﹐麗南朝之金粉﹑雄朔部之山川。吾不知其曷爲而使人仰也可歌﹑俛也可潸﹖悲夫﹗

荃孫滿握﹐原是不祥之芳﹔塊壘在胸﹐長積難消之物。後世我知﹐未詳何人﹖窮年自苦﹐祗招百謗﹗先生已矣﹐誦玆遺編﹐引爲厲戒﹗君如再世﹐永爲沒字之碑﹔我悔今生﹐已鑿中央之帝。

壬戌﹝民國十一年﹑一九二二﹞三月三日﹐林景仁謹敍。

●窺園畱艸臺南許南英甲申以前十二首乙酉十首丙戌三十二首丁亥五十首己丑十一首庚寅十二首辛卯至癸巳十八首甲午五首乙未四十七首丙申三十五首丁酉﹑戊戌三十七首己亥十七首庚子十八首辛丑﹑壬寅五十一首癸卯﹑甲辰三十二首乙巳﹑丙午九首戊申十二首己酉五十八首庚戌三十六首辛亥三十六首壬子一百五十二首癸丑九十五首甲寅三十二首乙卯三十二首丙辰一百十九首丁巳七十首。甲申﹝光緒十年﹑一八八四﹞以前聞樨學捨將於臘月初五日解館﹔初四夜﹐燈花忽開﹐喜而志之終年伴我讀書帷﹐方與靑燈悵別離。今夜忽開花燦爛﹐多情若此可無詩﹖

卜得寒燈意不差﹐從今只照話桑麻。思將贈我無他物﹐結撰春心一朵花。

深宵相對理殘篇﹐學捨叨光又一年﹗不意居諸長夜夜﹐而今始見火中蓮。

有心臘燭還垂淚﹐何事燈花艷到明﹖是否春光知獨占﹐佳音漏泄到寒檠﹖

筆質直而心虛﹐與人無他技﹕毫末不敢私﹐盡心而已矣。

紙昔子貴之時﹐曾居洛陽市。洛陽人情何﹖曰「薄乎云爾」﹗

登山山後轉山前﹐山前別有天﹔山前山未了﹐山後又山連。

擬唐人「自君之出矣」

自君之出矣﹐不復理殘妝。思君如紡綫﹐一轉一抽長﹗

挽吳樵山外舅論交與我結忘年﹐聞訃翻疑四日前﹝外舅於丁丑九月二十二日尙過「窺園」﹐坐談半日﹔二十六日而訃至﹞。故里不歸淹黑海﹝外舅原籍泉州﹞﹐名山招隱到黃泉﹝因遊岡山﹐中途暴疾﹞﹗幾行絕筆謀兒女﹝外舅遺書以三女字余﹞﹐半世知交隔地天。回憶看書貽拓本﹐臨池不禁淚濟然﹝外舅以余筆意近蘇﹑黃﹐檢秦郵帖相贈﹞﹗

端陽日哭謝憲章先生命不如才柰爾何﹖幾年筆硯共研摩。賈生「治策」虛宣室﹐屈子「騷經」弔汨羅。蓄艾不能除酒病﹐插蒲未必絕詩魔。停杯欲共冤魂語﹐三尺孤墳夕照多﹗

鼓山紀遊我昔在家山﹐曾讀「古閩志」﹕榕城有鼓山﹐日夕縈夢寐。想欲一登臨﹐林君有同嗜﹝林致和﹞﹔邱君喜欲狂﹝邱君養﹞﹐王子爭附驥﹝王泳翔﹞。壬午中秋後﹐同人畢秋試﹔相約出南臺﹐不待攜襆被。命僕買扁舟﹐呼童裹幹糒﹔馬江一帆風﹐山門頃刻至。一水慰溯洄﹐眾山何嵬巋。斯遊亦有緣﹐拾級從此始。萬壑徧秋聲﹐數家饒野思。松柏蔽天靑﹐藤蘿纏石翠。樵牧時或逢﹐猿鳥遙相避。百丈流泉飛﹐一聲淸磬墜。已到半山亭﹐有僧掛錫寄﹔揖客入禪房﹐席地蒲團位。我亦腳力疲﹐跏趺脫芒屣。老僧前致詞﹐夕陽人影裏﹕「請看摩崖碑﹐欲罷不能字。努力向前途﹐勿負初來志」﹗石瞪六千層﹐縱步憂顚躓。蕩胸暮云升﹐刮面西風恣。更衣構小亭﹐聞是王忠懿。巒嶂秀摩天﹐殿堂髙矗地。聽經喝水巖﹐禮佛湧泉寺。山僧問來由﹐髙譚有淸致。座上證菩提﹐佛前看舍利。亦有百歲僧﹐袈裟脫半臂﹔捫虱向斜陽﹐旁若無人意。山樓亦明淨﹐開筵飯疏食。指點翠微間﹐大師驅山魅。獨登屴崱峯﹐與天通謦頦﹔蒼崖翠壁間﹐處處探幽邃。掃石讀新詩﹐妙語中心醉﹗山鳥啄稻粱﹐池魚爭餅餌。月影入檐低﹐苔痕上階積。山樓枕簟涼﹐疏鐘擾淸睡。勝遊足千秋﹐客心空萬累﹗歸來有短吟﹐當作遊山記。

南臺記所見是愁是病是寒欺﹖斜倚燻籠力不支。我若夢中傳彩筆﹐好圖一幅病西施。。乙酉﹝光緒十一年﹑一八八五﹞

乙酉鄕試﹐舟至馬江口占扁舟一棹馬江平﹐席帽依然太瘦生﹔賣藕小娃猶認得﹐笑餘三度到榕城﹗

自題梅花帳額夢回書幌漏將殘﹐曾與梅花耐歲寒。頻喚山妻烹苦茗﹐一庭明月壓闌干。

蛙鼓夢回池館寂無嘩﹐鼓吹喧聞兩部蛙。桑柘夕陽爭報社﹐海棠春雨亂催花﹗幾時蟻戰初酣陣﹐何處蜂飛欲散衙﹖豈是正平靈爽在﹐屈身猶自作三撾﹖

蟬琴入耳頻和石上泉﹐請將緣綺托靑蟬。有聲自信非凡響﹐得趣何勞太古弦。羽調葉時鳴夏日﹐商音變處怨秋天。讓他萬壑松濤滿﹐濃綠淸音一飽眠。

蝶拍六朝金粉不堪論﹐剩得翻風兩拍存。按節日中衣任曬﹔踏歌花裏翅無痕。記從天寶敲宮譜﹐夢與莊生唱鼓盆。倘入滕王新畫本﹐依然子弟老梨園。

夜笛弄殘玉笛夜迢迢﹐又聽虫聲愈寂寥。繞徑聲飛風有韻﹐倚樓人去月無聊。落梅別調翻長短﹐折柳新歌記近遙。逸韻髙低縈耳際﹐空階默聽到殘宵。

秋柳﹝用漁洋山人原韻﹞

梨花前度系吟魂﹐轉盼秋光到玉門。匹馬嘶殘深碧色﹐亂鴉啼破淡黃痕。愁生橫笛新歌管﹐夢繞銜杯萬酒村。好與斷腸人送別﹐當年張緒不堪論﹗

非關繁露與微霜﹐本是柔條護曲塘。眉樣嫩分新婦鏡﹐夢魂冷系老漁箱。不聞彈指徵唐士﹐空瘦腰圍怨楚王。惆悵汴京花市好﹐雙飛燕子壽安坊。

怯寒先著薄綿衣﹐竟與三春意態非。已似韋娘金縷盡﹐那堪蘇小玉繩稀﹖樓臺有客憐相望﹐燕雁憑君記代飛。一爲停驂思往事﹐宦情﹑鄕夢兩相違﹗

自憐還是爲君憐﹐鎭日斜陽又淡煙﹗一片新秋明入畫﹐幾團亂絮薄成綿。數來眠起猶三度﹐閱盡炎涼又一年﹗獨有桃花情意好﹐蕭條相伴白堤邊。。丙戌﹝光緒十二年﹑一八八六﹞

滬上雨夜夜靜雨初息﹐更闌燭未灰﹔鄕園滄海外﹐移入夢中來。

滬上除夕撥火圍鑪坐﹐今宵漏倍長﹔耐寒因守歲﹐拚醉復添漿。且喜燈花艷﹐旋聽爆竹忙。疊箋呵凍筆﹐春帖舄雙行。

滬上元旦笙歌黃歇浦﹐孤客此迎春﹗風雪停中道﹐煙花自隔鄰。笑書「恭喜」字﹐自祝苦吟身。聞道垂楊柳﹐柔條解系人。

天津道中擁夢驅車出﹐星河欲曙天﹔艸光珠滴露﹐柳暗黛含煙。野鳥喧初日﹐寒驢吸冷泉。枯腸費搜索﹐入望酒簾懸。

菜倉夜宿顧我如稊米﹐令宵宿菜倉。孤村臨驛路﹐荒屋隔驢房。土銼添煤火﹐瓷盆爇酒香。帝城雲樹裏﹐明日卸巾箱。

聞蔡絳卿司馬令嗣﹝應臣﹞縣試前茅﹐書以志喜一紙千金重﹐君家喜信聞。愛人能以徳﹐有子必知文﹔入座芝蘭味﹐摩空鸞鶴羣。新硎初出試﹐拔隊作前軍。

都門淸明日有感細雨入淸明﹐新煙出禁城。杏花天上夢﹐芳艸客中情。九九寒威退﹐三三暖气生。墓田澎海外﹐拜掃憶諸兄﹗

聞陳卜五表弟秋試報罷﹐余亦春試罷歸﹐書以志感我望君誠切﹐君懷我更長。愛君如手足﹐誤我是文章。轉語聊相慰﹐何才那不償﹖相期齊努力﹐鬢髮未全蒼﹗

丙戌偕徐仞千﹑陳梧岡兩同年來京會試﹐徐捷得工部﹐陳考得中書﹔余已入彀﹐因對策傷時被放。二君彊欲畱余在京過夏﹐書此謝之工部原詩客﹐中書號舍人﹔來時同襆被﹐歸路自風塵。臺閣花如錦﹐關河柳不春﹔不如歸去好﹐傲肯自嶙峋。

甘蔤子獨抱美人姿﹐東風力不支。暫舒鋪地影﹐羞放出欄枝。嫩臉飡霞重﹐淸陰趁日移。絕非紅豆子﹐亦自惹相思。

戲集香艸箋句汝纖我瘦不差池﹐對倚紅闌不語時﹔十索十香空有恨﹐共君無事莫相思﹗

秋雨所期不至紅丁舊酒香初透﹐綠甲新蔬味亦饒﹔期與山人同一醉﹐忽聞風雨斷溪橋﹗

風聲又挾雨聲來﹐落葉空庭覆綠苔﹔一語丁寧籬下菊﹐有花且莫盡情開﹗

七夕遇雨黑雲驅雨疾如潮﹐轉爲神仙賀此宵﹕舄盡銀河千頃水﹐不須烏鵲爲塡橋。

王泳翔自聞樨學捨告歸﹐約以二日再來﹐及期不至聽雨聽風轉費猜﹐河梁望絕又愁催﹔鄕心已逐人歸去﹐剩此詩腸日九回﹗

愆期不至苦非常﹐愼勿先期語寄將﹗偏是謝娘經閱歷﹐殷勤囑咐與王郎﹝泳翔言其內人與約﹐欲歸勿先寄信示期。蓋將及期之兩三日前﹐令人懸系不已﹔況及期不至﹐則度刻如年﹐醉人似酒矣。誠閱歷之言﹞。

爲劉世摶茂才題並肩美人圖管城遙送美人來﹐不愛桃花愛綠苔。漫說喬家雙姊妹﹐是兒眷屬本天臺。

窮途空笑阮生狂﹐那識溫柔是者鄕。爲彼難消淸艷福﹐盡將情種屬劉郎。

四時宮怨﹝七絕集句﹞

寂寂花時閉院門﹝朱慶余﹞﹐空畱鶯語到黃昏﹝段成式﹞﹗蓬萊闕下長相憶﹝宋之問﹞﹐夢寐荒唐亦感恩﹝黃任﹞。

庭院沈沈畫漏長﹝張尙禮﹞﹐輕陰樹底咽啼鶯﹝謝宗可﹞﹔樓臺深鎖無人到﹝許渾﹞﹐惟有葵花向日傾﹝司馬光﹞﹗

古槐永巷暮蟬愁﹝張籍﹞﹐一葉相飛已報秋﹝陸遊﹞。莫上翠樓憑幾望﹝鄭所南﹞﹐當時七夕笑牽牛﹝李商隱﹞﹗

雲樹深深碧殿寒﹝杜荀鶴﹞﹐金壚香燼漏聲殘﹝王安石﹞﹔燻籠玉枕無顏色﹝王昌齡﹞﹐常恐君王不忍看﹝張謂﹞。

臺灣竹枝詞年年春色到瀛東﹐爆竹如雷貫耳中。鎭日消寒惟有賭﹐一聲「恭喜」萬人同。

大南門外路三叉﹐二月遊春笑語嘩。桂子山頭無數冢﹐紙錢飛上棠梨花。

春晚羅衫適體輕﹐買舟廿日渡安平。旌旗簇擁天妃過﹐茶果香花夾道迎。

佛頭港裏鬥龍舟﹐擠擁行人到岸頭。曾記昔年逢驟雨﹐倉皇紅粉跌中流。

鯤鯓王入小西門﹐一月香煙不斷溫。回駕徧遊城內外﹐下船時節已黃昏。

盂蘭大會最聞名﹐雞鴨豚魚飯菜羹。一棒鑼聲初入耳﹐有人奮勇上孤棚。

佳期屈指到秋中﹐月餅團圓百印紅。兒女鳩錢買瓜果﹐七層塔子火玲瓏。

秋風策馬出南郊﹐帶得新詩馬上敲。小住竹溪蕭寺好﹐淋漓佳句壁中鈔。

冬至家家作粉彈﹐兒童不睡到更闌。巧將糯米爲龍鳳﹐明日鄰家共借看。

本來國賓自流通﹐每到年終妙手空﹔海外無臺堪避債﹐大家看劇水仙宮。。丁亥﹝光緒十三年﹑一八八七﹞

題顏汀如畫蛺蝶探花圖顏生寫蝶奪神工﹐寫到探花妙手空。笑爾頭銜誇及第﹐溫柔鄕裏也招風。

王泳翔納寵﹐戲作催妝詩賀之苜蓿凋殘荳蔻鮮﹐春風二月嫁人天﹔癡男原不移癡志﹝卽用泳翔「人笑者男癡﹐癡男志不移」句﹞﹐勉讀召南第十篇

。

久爲西席忽東牀﹝尊寵阿弟曾受業泳翔﹞﹐禮分遙知敍桂堂。本是王郎渡桃葉﹐翻教桃葉渡王郎﹝泳翔暫爲贅婿﹞﹗

頻頻顧影若無儔﹐八尺湘簾且下釣。祕卻大喬無限恨﹝尊寵尙有大姊待字﹞﹐自移奩鏡自梳頭。

釵頭墜鳳髻盤鴉﹐妝束今朝儼大家﹔對鏡自憐還自喜﹐從郎細語索宮花。

淡紅衫子怯輕寒﹐徹盡瓊漿燭未殘﹔香艸箋詩還記否﹖手拈衣帶恣人看。

巧思制出筆囊新﹐囊筆兼囊執筆人。漫向明窗書小楷﹐買絲勸汝繡鍼神﹝此段姻緣因貽筆囊而成﹞﹗

自題筆囊鈔書摹帖養疏慵﹐莫挫文壇未露鋒﹔知是待開花五色﹐綺羅鄕裏夢重重。

直節虛心百煉鋒﹐此才僅受管城封。阿房空作藏嬌地﹐似此輕恩負祖龍。

題梅花贈趙雄叔新涼一院亂秋虫﹐墨汁初濃燭影紅﹔乘興偶爲梅寫照﹐夢中驚起趙師雄。

聞樨學捨卽景天然位置一詩寮﹐此景從來未易描﹕芳艸平階無用翦﹐好山入戶不須招﹔新添門外一渠水﹐舊種窗陰百本蕉。獨惜歲寒無雪意﹐梅花消瘦大無聊。

暮雨薄暮雨霏霏﹐寒鴉幾點歸﹔尙畱空外影﹐遠浦度殘暉。

寒夜起坐蕭條瘦菊英﹐尙耐西風冷﹔豈我不如花﹐未堪當此境﹖

有贈失火人猶賀﹐多金嫂便危。男兒能自奮﹐安在有家爲﹗

感時此身無百年﹐此名足千古。嗟嗟時世人﹐役役何其苦﹗旣已美田廬﹐亦復榮簪組﹔妻妾列鴛鴦﹐童僕豢狼虎。顧盼亦足豪﹐鄕鄰誰與偶﹖以此爲盛名﹐其實亦何取﹗海上無金丹﹐肉皮囊易腐﹔功名富貴身﹐北邙一壞土﹖況是膝下兒﹐昏昏愚且魯。有酒飲則狂﹐無書醫不愈。生兒永令名﹐翻以玷父祖。人各有此憂﹐胡不以徳補﹖

五妃墓墓在臺南城外新昌裏﹐墓碑題曰「明寧靖王從死五妃之墓」。

海山無處竄天潢﹐果爾王亡妾亦亡。同日雉經完晚節﹐有星魚貫照新昌。蘋蘩合附孤忠薦﹝同治甲戌﹐沈文肅奏以延平郡王鄭成功祠列入祀典﹐五妃與焉﹞﹐碑碣猶畱十字香。監國夫人墳在否﹝監國夫人﹐陳永華之女﹑鄭成功之孫鄭克■﹝臧上土下﹞之妻也。克■﹝臧上土下﹞監國遇害﹐夫人隨夫盡節﹐葬北門外洲仔尾。其地瀕海﹐波浪衝沒﹐不知其處﹞﹖淒涼洲尾弔斜陽﹗

傷心澎海豎降旗﹐誓死齊聽絕命詞。赤祚遺藩終艸莽﹐朱家無地葬胭脂﹗天亡經﹑塽畱孤島﹐人似英皇泣九疑。淒絕萬千新故鬼﹐月殘聽唱九池詩﹝範九池有五妃墓道七絕數首﹐勒石於南門外﹞。

閒散石虎墓臺南南城外有法華寺﹐卽明末李正靑夢蝶園故址也。其北畔一古墓﹐題曰「閒散石虎之墓」。考志乘﹐臺灣流寓並無其名﹐意亦正靑之流亞歟﹖正靑先生名茂春。

夢蝶園邊一壞土﹐殘碑班駁勒「石虎」。墓中虎骨化灰塵﹐頭銜獨以「閒散」取。不知年代何許人﹐是淸﹑是明難判剖。臺灣自鼎革而還﹐鄭氏開荒爲初祖。其時亦有濟時賢﹐文武衣冠難僕數﹕王﹑辜﹑盧﹑沈﹑張﹑郁﹑兪﹝王忠孝﹑辜朝薦﹑盧若騰﹑沈佺期﹑沈光文﹑張士■﹝木郁﹞﹑張灝﹑張瀛﹑郁永河﹑兪荔﹐此十人皆臺灣流寓﹞﹐刺桐花下詩壇聚。正靑先生別一流﹐好佛自作「蝶園主」。之數人者我俱知﹐理亂不聞謝簪組。吁嗟乎﹗生才亂世總不祥﹐不如閒散之爲愈﹗斯人不聞與虎羣﹐虎亦不與斯人伍﹔剩水殘山一虎墳﹐春艸秋花薦牧豎。短歌當虎墓志銘﹐嗚乎石虎足千古﹗

和郭士梯感懷原韻知我何如我自知﹐空山歲月任棲遲﹗江淹未老才如盡﹐李廣無侯數本奇。相與交遊初舞勺﹐縱談身世每傾卮。可憐君亦如飛鳥﹐繞樹回環未有枝﹗

本來名士不求知﹐疏懶如雲出岫遲。人到忘貧無異富﹔詩能不俗便稱奇。有才何必名登榜﹐無累依然酒滿卮。試看東風花歷亂﹐落紅偏是最髙枝﹗

夢蝶園懷李茂春先生李先生﹐龍溪人﹔明末進士。避亂﹐隱於臺灣。

喃喃口誦「波羅蜜」﹐遁迹東來毘捨耶。名士晚年多好佛﹐古梅無主自開花。荒園蝶夢猶畱址﹐瘴海龍潛未有家。二百餘年香火地﹐孤松蒼郁有棲鴉。

暮春感懷﹐兼呈林致和孝廉﹑王泳翔茂才﹑陳卜五茂才諸友謬爲諸君許賞音﹐十年久不作詩淫﹔刀因斗利鋒先挫﹐玉爲藏光蘊愈深。白袷有痕寒士淚﹐絳紗無語美人心。生平無一堪人意﹐置酒牀頭且自斟。

讀施澐舫山長詩艸﹐恭擬題詞吾師福慧本雙淸﹐弱冠馳驅遊帝京﹕珥筆射策宴春明﹐祕省聯班榮復榮。衝霄健翮如飛鵬﹐直上靑雲萬里程。小臣自許答升平﹐老母承歡有長兄。忽聞斷雁心怦怦﹐予季行役悵孤■﹝忄孕﹞﹐或出﹑或處兩念縈﹐況有倚閭望歸旌。掛冠買棹回東瀛﹐閉門不與世逢迎。人中佼佼鐵中錚﹐實之大者聲自宏。當軸聞名耳爲傾﹐臯比講學舊家聲﹔海東桃李門墻盈﹝尊甫星階先生﹐前亦主講海東書院﹞﹐吾師應聘爲文衡。造士棫朴詠菁菁﹐十餘年來葉士評。風流﹑道學兩齊名﹐人擬漢代鄭康成。我必是天上奎精﹐乃與東坡同日生﹔所以餘事假詩鳴﹐偶得佳句錦囊盛。手自編訂未梓行﹐先將稿本示南英。騷壇一隊勁敵兵﹐何止五言策長城﹗雄渾勁健春雷轟﹐纖穠綺麗語流鶯﹔猶如古俠一劍橫﹐猶如兒女對吹笙。窺園寒月漏三更﹐髙吟時復剔殘檠﹔陸離光怪眩目睛﹐窗外知有鬼神驚﹗

秋日謁延平郡王祠八月淸秋秋皎潔﹐白帝初除三伏熱﹔赤嵌幾處有專祠﹖獨拜有明鄭忠節﹗忠節起自閩南安﹐彬彬儒服亦儒冠。軸覆樞翻明鼎革﹐慨然我獨爲其難﹗干戈滿地降旗徧﹐甲馬樓船拚轉戰。蒼穹有意眷孤忠﹐大海忽將荒島見。茫茫瘴雨雜蠻煙﹐橫海將軍气萬千﹔北望已無明社稷﹐東來獨辟古山川。一鼓荷蘭戰則克﹐寓兵於農教稼穡。惟公具有大經綸﹐知道足兵失足食。幾回旗鼓出鯤身﹐恢復中原志不伸﹔紀島火光銷烈焰﹐天教海外死孤臣﹗回天只手嗟無術﹐天命有歸神州一。二百餘年隸版圖﹐英雄心事如天日﹔禦災捍患護臺陽﹐野老春秋奉瓣香。一自聖恩崇祀典﹐從來潛徳有幽光。

客居雜興撥悶離家去﹐離家悶轉深﹕雨聲秋瑟瑟﹐燈影夜沈沈﹗

鄕思知多少﹐殘檠半滅明。客居原寂寞﹐祗有夜虫聲﹗

前溪三尺水﹐大雨忽滂沱﹔截竹教童試﹐沙汀漲幾多﹖

夜雨眞無賴﹐荼■﹝艸縻﹞盡落花。多情雙粉蝶﹐畱戀到殘葩。

過二重溪一村初過雨﹐野水尙回漩。橋斷思通竹﹐林疏漸補煙。艸光浮極浦﹐樹色染遙天。歸去前途靜﹐髙槐咽暮蟬。

徵婦詞樓臺三尺雪﹐關塞萬程途﹔苦戰寒如此﹐邊衣接得無﹖

塞上曲大纛朔風飄﹐將軍殺气驕﹔縱鞭驅怒馬﹐奪取玉龍標。

采蓮曲郎妾各西東﹐隔住蓮花路﹗不及野鴛鴦﹐東西任來去。

荻花一派潯陽半是愁﹐靑天碧海夜痕秋﹔琵琶水上隨風起﹐吹出江邊盡白頭。

雜興天气初長日困人﹐近來詩稿懶謄眞﹔偶思靜作蠅頭楷﹐用盡秋毫未入神。

案頭書卷堪爲友﹐籬角梅花卽是春。笑說錢無如日落﹐行行連影不隨身﹗

燈光射壁人畱影﹐雨點敲窗鬼作聲﹔裂破紙條吹滅火﹐暗幃欹枕到天明。

題許質珊墨蘭﹝代友人作﹞

彼此同心本似蘭﹐寫蘭當竹報平安。美人細認淋漓筆﹐笑向花前問質珊。

與陳子模﹑傅采若﹑張愷臣遊夢蝶園﹐拜五妃墓﹔飲於竹溪寺﹐女校書四人與焉下拜寧妃冢﹐聞遊處士園。沿溪尋古寺﹐拂席布淸尊。海外無名迹﹐空中有色根﹔桂山山下路﹐新月已黃昏。

雨夜不寐滴滴銅壺夜漏遲﹐碧闌干外雨如絲。竹牀藤簟初無夢﹐紅燭紗窗合有詩。菡萏出泥剛得水﹐茅茨補屋恰當時。小園花落知多少﹖明日呼童試一窺。

更闌猶聽響瀟瀟﹐天半雷聲勢轉驕。煮茗白沙泉細沸﹐拾書紅蠟燭頻燒。三農待澤皆如願﹐兩地懷人共此宵。榻下嬴僮無掛礙﹐一眠安穩到明朝。

過舊遊有感分明舊事不堪論﹐咫尺天涯更斷魂﹗流水落花空幻夢﹐靑天碧海了無言。燕歸巢冷畱泥迹﹐鳳去臺空有月痕。翻是桃花情意好﹐似知崔護又過門。

偶成眉尖眼角解溫存﹐未必求凰曲動聞﹔賦就金門期一獻﹐可能無負卓文君﹗

蘭艸蘭艸湘中種﹐罡風一折寒﹕淚流三兩副﹐思郁萬千端。骨峭人應絕﹐情深鬼不單。小樓風雨急﹐紅燭未燒殘。

冬日遊鷺島榕林久聞黃氏舊林臯﹐今日登臨第一遭。海气萬重天外畫﹐江山一覽客中豪。榕因送籟聲偏永﹐鶴不驚寒嘯愈髙。自少能詩曾擱筆﹐不期從此再抽毫。

煙臺道中破曉事晨徵﹐冬山尙酣睡﹔偃蹇不勝寒﹐白雲爲之被。

朔風捲地來﹐飛雲連天積﹔日暮芝罘山﹐輪蹄一孤客。

云積髙於天﹐云消深於淵﹔蹇驢亦饑渴﹐忍凍吸水泉。

太眞捨身爲遣六軍行﹐掩面君王太不情﹗比翼鳥分連理折﹐負他有殿號「長生」﹗

無人山下葬眞姬﹐不及徵夫革裹屍。空費洗兒錢百萬﹐生前酷愛祿山兒﹗

委地花鈿了不存﹐馬嵬坡下渺芳魂。如何道士傳來語﹐尙有金釵達至尊﹖。己丑﹝光緒十五年﹑一八八九﹞

被放出都捫心自覺此心平﹐自古文章有定評。不信再來猶有望﹐依然兩度未成名﹗計偕遠道悲翁子﹐對策傷時笑賈生。甚欲邯鄲尋夢去﹐人間無枕可通靈﹗

己丑在都﹐讀呂汝修孝廉詩艸﹐作此以當題詞﹐並呈邱仙根詩伯奚囊萬水又千山﹐策馬髙吟入九關。獻賦友朋膺泰侶﹝謂仙根孝廉﹞﹐論交風骨晉﹑唐間。雲開遙指鵬騰翮﹐霧散先教豹見斑。我有「窺園畱艸」稿﹐讀君佳句擬除刪。

尊酒論文幸識韓﹐燕京聚首倍秋歡﹝余於丁亥識汝修於臺南試寓﹐玆因公車同寓都門﹞。重瞻標格眞名士﹐得讀嫏嬛勝拜官。久以山中爲樂土﹐更從海外築騷壇﹔卽今射策金門去﹐別有經綸露筆端。

挽吳湘玉病魔畢竟爲情魔﹐一紙飛書喚柰何﹗顧我無言惟一笑﹐笑時恨比淚時多﹗

松鬢蓬蓬自苦辛﹐病來姊妹不相親。一宵未了風塵債﹐彊挽郎偎翠佩身﹗

空谷爭傳第一家﹐腰肢爭柳貌爭花。偶隨仙子淩波去﹐辜負湘裙六幅紗﹗

枕屏無夢到瀟湘﹐太息情長命不長﹗阿母錯憐教不嫁﹐前身應是杜蘭香﹗

臥病經旬怨轉癡﹐罡風如翦斷情絲﹗憐卿酷爲荔支病﹐故築香墳傍荔支﹝玉有嗜荔支之癖﹐病時猶日啖數十顆﹔葬於南門外荔支宅﹞。

回思舊事堪憐惜﹐巾扇釵裙一樣深。卿似落花寒食節﹐春城無處不傷心﹗

老妓當初悔不嫁商人﹐斷送鶯花幾度春﹖記曲剩餘紅豆冷﹐登樓羞見綠楊新。絕無樂府畱前輩﹐那有空房寄此身﹗夜靜忽聽兒女語﹐淚痕如水月如銀﹗

海漫漫海漫漫﹐誰是求仙海外還﹖浪說蓬萊金玉闕﹐虛無縹渺誑人間﹗有人鼓浪衝波去﹐秋水連天不遇仙。仙在人間人不見﹐升天入地求之徧。徐福樓船東復東﹐一去東洋不復轉。海漫漫﹐空無際﹔那有仙舟海島系﹖辧石已無嚴君平﹐好奇偏笑秦皇帝。崆峒山頭拜廣成﹐伊古帝堯聞眞諦﹕必靜必淸毋勞神﹐便是神仙長生計。吁嗟乎﹐半生名利客﹐一夢入邯鄲﹔縱有神仙傳妙語﹐世人枉自煉金丹﹗。庚寅﹝光緒十六年﹑一八九○﹞

申江旅次晚來飛雪又重重﹐亂酌無巡兵轉濃。擁被欲尋歸去夢﹐冷魂飛不過吳淞﹗

申江卽景此景中原得未曾﹐樓臺處處兩三層﹔沿江無數垂楊綠﹐一樹垂楊一盞燈。

吳淞夜泊船向吳淞淺處行﹐楚人水調倚窗聽﹔笛聲吹落江心月﹐水上漁燈天上星。

通州舟次輕舟一夜響潺潺﹐知過河流第幾灣﹖曉起推篷窗外望﹐依然身在麥花間。

早起起來不用報雞籌﹐燈火微微焰未收﹔士女曾聞詩戒旦﹐乾坤獨得气如秋。好花未醉先紅靨﹐小鳥無愁已白頭。分寸光陰宜護惜﹐將勤補拙勵前修。

無題幾載陰資激厲功﹐窺臣有女在墻東。那知快婿求和靖﹐更有髙人愛伯通。水是澄懷能印月﹐竹原勁節不妨風。冥冥仗爾氤氳使﹐顚倒因緣兩不同﹗

歌兒名月宮者﹐以團扇索詩﹐作此應之不妨喚我作詩狂﹐吟到香奩句亦香。自比三郎多艷福﹐人間長得聽「霓裳」。

吳頭楚尾駐嬋娟﹕管領春風二十年﹔何必東皇長作主﹐斯人斯扇兩團圓。

和趙玲史除夕卽事原韻風雪連天漸釀春﹐小園梅放一枝新。萬千忙處抽身出﹐靜裏裁詩欲寄人。

竹窗初日鳥鳴辰﹐斜折詩筒得句新﹔我亦笑君多事甚﹐歲除無債又賒春。

題畫梅紈扇贈李麗川司馬﹝時任鳳山縣﹐卓有政聲﹞

漫天風雪凍難支﹐醞釀梅花作意遲。怪煞天公不公道﹐春風偏是上南枝。

歲暮約王泳翔窺園飲酒臘鼓頻催歲欲闌﹐與君促膝彊爲歡﹔杯中有酒消愁易﹐海外無臺避債難。賈島尙餘詩可祭﹐馮歡那肯鋏空彈﹖小園報道梅花放﹐約爾探春共倚欄。。辛卯至癸巳﹝光緒十七年﹑一八九一～十九年﹑一八九三﹞

林佑軒同年索畫﹐時在臺將有續弦之喜可憐獨客天涯住﹐著意看花已二年。聞道南枝好消息﹐從今不冷落逋仙。

邱仙根工部以詩索畫梅﹐用其原韻應之。時仙根掌教崇文書院﹐而余辭蓬壺書院之聘講學輸君據上游﹐偸閒讓我占林邱。一枝圖點淋漓筆﹐寫作梅花澹墨浮。

索梅想欲夢同遊﹐不怕林逋錯老邱。一首新詩名士聘﹐分來半樹暗香浮。

王泳翔索題秋海棠畫扇十年不賦閒花艸﹐王子多情泥短吟。看畫劇憐花薄命﹐懷人頓觸我傷心。欄幹屈曲煙猶重﹐簾幙低垂月未沈。夜奏通明重乞借﹐秋陰可否換春陰﹖

黃金臺一望蜃樓海市虛﹐殘山剩水有樵漁﹔我來不見黃金址﹐爲報燕昭一尺書。

有贈﹝代方雪橋﹞

忽唱驪歌僕在門﹐別筵和淚彊爲吞。錦衾慰藉喁喁語﹕約後思前總斷魂﹗

衾裯昨夜不成歡﹐餘暖餘香上玉鞍﹔再莫爲儂回首望﹐斷雲零雨小樓寒﹗

猖狂性格帶柔腸﹐鐵劍瑤琴自束裝。古道夕陽偸寫照﹐丰神宜友亦宜郎。

憑君去去忍淹畱﹐多一分畱一倍愁。聞道聰明多薄幸﹐如君是此性情不﹖

憶菊著意在籬東﹐芳魂幾日空﹖花容都寂寞﹐心事尙朦朧。節晚人偏瘦﹐秋歸夢未通﹔多情情更誤﹐無語懟西風﹗

訪菊花事近重陽﹐髙人日日忙﹕招邀三徑外﹐問訊竹籬旁。是處吟秋色﹐誰家賦晚香﹖蕭條休傲我﹐詩興倍堪償。

品菊秋色漫相爭﹐霜花種種呈﹔如人甘澹泊﹐等我費詳評。傲骨誰堪瘦﹖孤芳孰最淸﹖何當邀賞識﹐老圃冠羣英﹗

供菊小徑縱遨遊﹐黃花品孰儔﹖摘來金盞艷﹐坐列玉瓶秋。寄意籬垣角﹐鐘情几案頭﹔一枝聊自適﹐相對景偏幽。

送王泳翔屏山訪友名山有佳友﹐相得每相從。古木斜陽掛﹐迷津野老逢。橋荒驚積雨﹐徑盡見層峯。好是巴山雨﹐添君夜話濃。

窺園漫興就花缺處補茅廬﹐擬似衡門泌水居。幽徑半村還半郭﹐小窗宜畫亦宜書。階前生意裁紅藥﹐籬外秋光種綠蔬。除卻搢紳官气習﹐秀才風味憶當初。

秋風石徑長蒼苔﹐久與衙官謝往來。天上時時云狗幻﹐人間處處火牛催。豫章舊榻無徐稚﹐易水荒臺弔郭隗。笑爾樞曹閒散吏﹐不當官去愧無才﹗

天生傲骨自嶙峋﹐不合時宜只合貧。容我讀書皆造化﹐課人藝圃亦經綸。雲雨翻覆一雙手﹐冰雪消磨七尺身。不信駑駘鞭不起﹐也曾馳騁九京塵。

相逢俱是濟時賢﹐愧我無能著祖鞭。厚祿故人無一字﹐措資散吏又三年。杜陵老屋秋風破﹐庾亮髙樓夜月圓。蘭秀菊芳長誤我﹐酒酣頻喚柰何天。。甲午﹝光緒二十年﹑一八九四﹞

題畫梅﹐贈陳煥耀﹝時中日失和﹐海氛方熾﹐有感作此﹞

斜風料峭到冬初﹐愛種梅花手自鋤。躑躅荒園猶有恨﹐荊榛滿地未芟除﹗

和祁陽陳仲英觀察感時示諸將原韻茫茫誰是濟川舟﹖費殺籌邊設戍樓﹗巳撤屏藩資廣島﹐那堪保障督並州﹗如斯縱敵成騎虎﹐遂使蹊田竟奪牛﹗半世紫光名相業﹐一朝斷送海東頭﹗

潛移兵禍海之東﹐炮火澎瀛殺气紅。大帥易旗能禦敵﹐平民制梃願從戎。嶽家軍信山難撼﹐宋室金輸庫已窮。有詔班師臣不奉﹐聖明亦諒此愚衷﹗

妖氛才息十三年﹝甲申臺北有法人之戰﹞﹐烽火東溟又起煙。秦帝有心收黨郡﹐魯人無計返汶田﹗從今梓裏非吾土﹐何處桃源別有天﹖欲隱樞曹爲散吏﹐宦囊蕭索轉淒然﹗

難揮退日魯陽戈﹐除是神鯨再躍波。望歲有誰趨免冑﹖求援終屬倒持阿﹗牢羊已失成蠻觸﹐市虎紛傳幻戰和。一局殘棋渾未定﹐甲兵何日洗天河﹖

﹝附﹞原唱上相東行一葉舟﹐五更笳鼓起舵樓。大名巳自垂千古﹐此錯何堪鑄九州﹖玉帛先將迎婦雁﹐河山權作犒師牛﹗有誰哭向蒼天問﹖萬里孤臣海盡頭﹗

萬年王气起遼東﹐朱鳥祥開一粒紅。宗祖艱難會卜洛﹐臣工計策祗和戎﹗東鄰地竟汶陽返﹐西帝圖翻督亢窮﹗旰食宵衣頻北顧﹐涓埃誰爲答宸衷﹖

鄭氏歸仁二百年﹐王師渡海掃烽煙。廛居夫裏寬徵布﹐戶有丁男盡力田。屈價終身成異俗﹐弁髦何日戴堯天﹖漫云殊俗無知識﹐欲叩重閽亦枉然﹗

聖明何事召兵弋﹖萬里扶桑驟沸波。自大夜郎思比漢﹐辧姦英主早烹阿。瘡痍無柰傷元气﹐慈忍終當致太和。壯不如人臣已老﹐諸君彊起挽天河﹗。乙未﹝光緒二十一年﹑一八九五﹞

奉和實甫觀察原韻時局變遷﹐擬焚筆硯﹐承余姚吳季籛寄和沅湘易實甫寓臺「詠懷」六首原韻﹐並附實甫原唱﹐致言索和。展誦之餘﹐檐際雨晴﹑紙窗風裂﹐依稀似有鬼神涕泣也。晚間伏枕效顰原韻﹐■﹝扌翕﹞雜寡緒﹐錄呈季撚籛﹑實甫﹑鹿岑諸公笑正。羅鹿岑名綺章﹐廣西人。

黑海黃河任往還﹐楡關回首白雲間﹗悲歌有客來燕趙﹐憑弔無人管海山﹝實甫奉劉峴帥命自山海關來臺﹐欲與唐中丞商辦軍務。在申江卽聞臺北失守之信﹐折而來臺南﹐商劉淵師起任申包胥之役﹐亦人傑哉﹞﹗寇準信能司北鑰﹐趙佗浪說長南蠻。有誰起任籌邊事﹖國士無雙尙內艱﹝時實甫尙丁內艱﹞。

浮槎爲我難中民﹐淸節和神澤似春。儒將流風君借寇﹐黍苗膏雨伯思郇。結交肝膽同盟血﹐誓許頭顱不惜身。記得白龍庵裏會﹐澧蘭沅芷憶佳人。

赤嵌孤島萃狼烽﹐仁軌天生閒气鐘﹕「毗捨耶」山開一局﹐「婆娑洋」海隔雙重。殘山剩水呼倉葛﹐晚歲寒天見老松。竟使葫蘆依舊樣﹐紫橋尙有黑旗縱﹗

元武旗撐五丈峣﹐扶桑霸气黯然消。不甘披髮冠冠楚﹐猶是章身服服堯。議院廣開民主國﹐版圖還隸聖明朝。請看彊弩三千彀﹐鹿耳門前射怒潮﹗

茶樟礦炭萃菁華﹐況有金苗日揀沙﹐爭羨五行山獻寶﹐忽驚兩度炮開花。紙糊媼相貽蜂蠆﹐錢賜金人豢豕蛇。失馬塞翁渾禍福﹐問天欲泛鬥牛槎﹗

投筆從戎戀虎頭﹐巨川欲濟苦無舟﹗涕零闕下陳同甫﹐談笑軍前李鄴侯。仗劍定應除丑虜﹐執鞭竊願逐豪遊。滿腔熱血向誰灑﹖諸葛先生近豫州。

弔吳季籛參謀季籛名彭年﹐爲劉淵帥幕客﹔往來公牘﹐多其手制。髙談雄辯﹐動驚四筵。公餘之暇﹐不廢吟詠。乙未夏五月﹐臺北請援﹐劉帥徧閱諸將﹐無可恃者﹔季籛毅然請行。領兵數營﹐至彰化八卦山遇賊﹐諸軍不戰自潰﹐季籛獨麾七星旗隊與賊決戰﹔孤軍無援﹐困於山上﹐中炮而死。嗚呼壯哉﹗

北望彰城弔季籛﹐西風酸鼻哭人天﹗沙場白骨臣之壯﹐幕府靑衫我獨賢。旗卷七星援卒散﹐山圍八卦賊氛然。豈徒一死酬知己﹐蘋藻春秋薦豆籩。

北望彰城弔季籛﹐離奇火色與鳶肩。死猶仗劍爲雄鬼﹐生亦工詩作浪仙。遺恨千秋師退次﹐招魂一慟子來前﹗赤豹白龍扶翠輦﹐靈旗來往海中天。

防匪匹馬馳驅出北門﹐書生慚愧不能軍﹗夷吾自創連鄕法﹐龔遂空傳諭賊文。城社已遭狐鼠毒﹐溪山竟聚犬羊羣﹗興戎伏莽營三窟﹐隔岸人家盡賊氛。

赤子潢池敢弄兵﹐梗頑竟自外生成﹔殺人壇作萑苻盜﹐命將何勞細柳營﹗白水漈頭屯野壘﹐烏山侖上聽殘更。荷戈禦賊皆農父﹐太息犁鋤盡息耕﹗

練軍小隊駐南莊﹐號召團丁徧四鄕。從我袒衣周太尉﹐望君免冑沈諸梁。忍聞中澤鳴鴻雁﹖那肯深山放虎狼﹗剿撫兼施操勝算﹐管教爭獻夜郎王。

號令遙傳上將壇﹐書生獨任斬樓蘭。羣酋自恃秦關險﹐諸將爭歌蜀道難。羊叔鴆人心不毒﹐鱄諸刺客劍猶寒。健兒越嶺如飛鳥﹐擲獻頭顱血未幹。

揮軍直搗甲山埔﹐亂石圍營虎負嵎。烏合紛飛巢破碎﹐羊腸曲折路崎嶇。操刀聊弒從戎事﹐傳檄先安脇從徒。從此南人長不反﹐望塵鄕老拜徵途。

雞犬桑麻付劫灰﹐流離瑣尾怯歸來。倉箱有粟鳥爭啄﹐籬落無人門自開。避地偶隨親友去﹐隔溪潛約女兒回。斯民憂樂誠吾事﹐滿目淒涼亦可哀。

和哭盦道人易實甫觀察臺舟感懷原韻兩洋無水濟枯魚﹐妄誕紛傳鬼一車。願渡長江追士雅﹐那堪秋雨病相如﹗誰偕秦伯無衣賦﹐猶作顏公乞米書。傀儡登場已作戲﹐暗中任彼綫提予﹗

悲笳隱隱月當窗﹐黃鳥哀鳴去此邦。漫道分龍渡東海﹐竟無蘇鮒決西江。干戈滿地孤城險﹐波浪兼天巨艦撞。羨殺余姚吳季子﹐星旗隊裏換云幢。

東徵果爾缺戕錡﹐將士南來力不支﹔新鄭掔羊降楚子﹐臨洮牧馬許胡兒﹗丈夫意气千金重﹐壯士恩仇一劍知。心鐵磨余磨鼻盾﹐指揮子弟守城陴。

投鞭快語聽苻堅﹐將帥弢鈐祗望天。教戰衛公空好鶴﹐思鄕蜀帝共啼鵑。成蛇始信難添足﹐羣蟻如何不慕膻﹗半壁東南畱半壁﹐餘生效死亦時賢。

﹝附﹞原唱此行端不爲鱸魚﹐萬里南舟接日車。演棄朱崖非得已﹐越燻丹穴果何如﹖久輕陸賈千金橐﹐欲達劉公一紙書。碣石瀟湘迷處所﹐海天極目獨愁予﹗

火維朱鳥在南窗﹐割據英雄有舊邦。方慕班超探虎穴﹐豈知項羽走烏江﹗六州錯鑄金甌缺﹐一局棋枯玉斗撞。縱得黃冠歸故里﹐夢魂猶赧碧油幢。

順昌聞道有劉錡﹐赤手空拳半壁支。卽墨田單爲守將﹐睢陽南八是男兒﹗兩河忠義旌旗在﹐萬福威名艸木知。誰識洛陽年少客﹐撫弦淒壯共登陴。

漫道扶余擁仲堅﹐海濱鄒魯日中天。潮州謫宦能驅鱷﹐汐社遺民共拜鵑。千聖降靈畱命脈﹐九州同气拒鮏羴。遼東皂帽聊城矢﹐一節徘徊愧昔賢﹗

番社防匪偶成深林日出曉煙消﹐過一重溪是菜寮﹔拔馬﹑錫猴番社路﹐檳榔樹下綠芭蕉。

筍輿初過木岡山﹐百丈懸崖步步艱。遙指南莊深樹裏﹐沿溪路轉十三灣。

老農健步苦相邀﹐雞黍田家野味饒。歇馬萬山蒼翠裏﹐人煙密處半平橋。

烏山頂上有人家﹐少婦茅檐擘薴麻﹔黑齒紅唇蟬鬢整﹐滿頭亂插瑞香花。

竹筒髙架翠微巓﹐鑿石穿雲自引泉﹔乞火燒柴消溽暑﹐一杯淸茗泡香櫞。

葛衣艸帽兩芒鞋﹐過大烏山淡水溪﹔零落村莊兵燹後﹐賊巢無復八張犁﹝一重溪﹑菜寮﹑拔馬﹑錫猴﹑木岡﹑南莊﹑半平橋﹑烏山﹑淡水溪﹑八張犁﹐皆番社名﹞。

和王泳翔畱別臺南諸友原韻文壇猶記竹溪西﹐一隊鞭絲帽影齊。南國香銷名士盡﹐杜鵑休向耳邊啼﹗

竹枝唱罷淚如絲﹐庶務紛更異昔時。一樣災黎遭小劫﹐幽冤誰訴與天知﹖

爲友人題五更待漏圖聖節王春待早朝﹐禦寒裘帽換金貂﹔微臣一體覃恩被﹐願獻春臺玉灼調。

銅龍滴漏夜迢迢﹐閶闔門髙雪未消﹔靑瑣朝班臣待闕﹐官奴紅燭燼三條。

題畫梅﹐贈陳嶽生﹝時同在鷺門﹞

同是天涯淪落人﹐那堪重憶故山春﹗客中況是匆匆別﹐別後看花亦愴神。

乙未秋日遊丁家絜園罡風送客到三陽﹐揭邑於吾是故鄕。慟哭誰人憐阮籍﹖釣遊無地隱嚴光﹗欲尋呂祖邯鄲道﹐竟入裴公綠野堂。紅蓼白蘆圍水閣﹐伊人宛在水中央﹝丁雨生中丞尙停棺園中水閣﹞﹗

樓臺亭館尙依然﹐冷落繁華二十年。主是令威難化鶴﹐客眞杜宇欲成鵑。一畦寒菜鋤斜日﹐半畝殘荷鎖淡煙。不負仲宣樓上望﹐瓣香低首拜湘賢﹝樓上祀湘鄕曾文正公牌位﹞。

湖山原欲小勾畱﹐無柰愁人倍有愁。非是陶潛能卜宅﹐劇憐宋玉善悲秋。功名險作焚身象﹐眷屬渾如不系舟。眼底滄桑無限感﹐西風不忍再登樓。

題林云臣還來就菊花小照逋仙本是梅之婿﹐竟效陶潛愛菊花。我展斯圖秋興起﹐歸來欲賦已無家。

題蔡得路司馬北堂承歡圖孝弟皆天性﹐披圖自有眞。荊田欣愛日﹐萱國慶長春。燕喜詩歌魯﹐烏私表欲陳﹔觸予遊子恨﹐風木倍思親﹗

冬日客居鮀浦﹐吳獻堂過訪此地原羈旅﹐逢君是故人。有緣如夢寐﹐無病各吟呻。酒熱人先醉﹐燈寒我已貧。滄桑家國淚﹐相對一沾巾﹗

自題畫梅四鄰爆竹自喧嘩﹐歲晚寒生旅客家。鬧裏抽身無俗事﹐自和墨水寫梅花。

寄臺南諸友徒死亦何益﹐餘生實可哀﹗縱云時莫挽﹐終恨我無才。身世今萍梗﹐圖書舊劫灰。家山洋海隔﹐鄕夢又歸來。

憶昔籌防局﹐鄕人義憤同。黔驢齊奏技﹐桀狗盡居功﹗含璧憐餘子﹐收棋誤乃公﹗幽冤千載後﹐誰爲表初衷﹖

喜賴敬熙至潮州未來曾有約﹐常恐不如期。有客懸徐榻﹐勞君下董帷。養親原筆硯﹐報國此須眉。我幸居相近﹐停車好問奇。

臺感居臺二百載﹐九葉始敷榮。自處貧非病﹐相傳筆代耕。問天何罪戾﹖誤我是功名。一掬思鄕淚﹐松楸棄祖塋﹗

題畫梅﹐贈宗人穆堂同年金石圖書付劫灰﹐那堪問訊故園梅﹖憐渠傲骨嶙峋甚﹐猶自含香海外來。

臺局之變﹐臺北郭茂才會川仗義與抗﹐所謀不遂﹐聞其來鷺江虎溪巖祝發爲僧矣﹔感而作此破盡家山剩此身﹐蒼天厄我作勞人﹗幾莖發甚千斤重﹐尙有風塵未了因。

贈陳省三觀察﹑雨三鹺尹昆仲浮家寄鮀浦﹐獨客入羊城。地已牛皮棄﹐人余虎口生。壯心銷烈士﹐悲淚灑新亭﹗末路誰相顧﹐元方兩弟兄。

和宗人秋河四首﹝客南洋新加坡作﹞

容易秋風又一年﹐浮生如夢事如煙﹗此身局蹐畱天地﹐小劫滄桑幻海田。日刻駒光銷壯志﹐雪泥鴻爪恍前緣。鄙人筆硯都灰燼﹐竟爲新詩觸緒牽。

亭院新秋愛嫩涼﹐玉缸花撲酒初香﹔客來赤道三千里﹐座列金釵十二行。淸福合宜居此地﹐好山竟是勝吾鄕。窮途頓觸流離眼﹐瘦菊疏籬自夕陽。

薄醉應難再舉杯﹐參橫斗轉賦歸來。流螢遠樹猶開火﹐怒馬輕軺小忽雷。主是陳遵勞繾綣﹐客同阮籍尙低徊。萍蹤聚散渾無定﹐如此相逢有幾回﹖

男兒四海皆兄弟﹐況是髙陽一派親。避地自憐非海客﹐問天未許作閒人。苦無媚骨能諧俗﹐惟有剛腸但率眞。彊策駑駘還有力﹐重來馳騁九京塵。。丙申﹝光緒二十二年﹑一八九六﹞

丙申九月初三日有感﹝去年此日日人登臺南﹞

涼秋又是月初三﹐往事回思祗自慚﹗漢代衣冠遺族恨﹐順昌旗幟老生談﹗血枯魂化傷春鳥﹐繭破絲纏未死蠶。今日飄零遊絕國﹐海天東望哭臺南﹗

秋河再燕咽也是園倒疊前韻﹝座中八人﹐七人同姓﹐其一姓李﹞

主人邀再飲﹐幾榻淨無塵。日涉陶元亮﹐風流賀季眞。羣公皆韻友﹐獨我是勞人。猶憶蘭亭會﹐諸王半是親。

當筵無俗客﹐賓主共徘徊。簾影入纖月﹐車聲響薄雷。武陵偕子隱﹐函谷有人來。有酒無佳句﹐餘才負酒杯。

風景重陽近﹐樓頭望故鄕﹗冷蟬終乏韻﹐斷雁恨分行。綠竹畱髙節﹐黃花愛晚香。羨君風雅士﹐不比世炎涼。

豈特宗潢誼﹐尢深翰墨緣。騏驑嘶冀北﹐鸞鶴下芝田。晶榻畱花气﹐銀鐺沸茗煙。歸來淸不寐﹐銅漏夜如年。

題雲龍圖神龍天表露端倪﹐億萬蒼生望眼迷﹔盡道風雲隆際會﹐掃淸東海惡鯨鯢﹗

誰知首見尾終藏﹐蛟蜃依然肄獗猖﹔再不飛騰神變化﹐海氛何止兩重洋﹗

讀邱菽園觀察詠紅樓夢中人詩冊班燻宋艷萃奚囊﹐吟到紅樓獨擅場﹗幻境別開詩世界﹐春蘭秋菊有評章。

筆墨原參造化功﹐洛妃巫女賦同工﹗香魂若聽菽園唱﹐妒殺怡紅與悼紅。

紅顏薄命尋常事﹐感慨如君曠代深﹔搔首問天無補恨﹐鳳鸞飄泊有知音。

懺除結習老頭陀﹐讀罷新詩又障魔﹔涼雨客窗燈似豆﹐風來如聽佩環過。

邱菽園觀察招咽南洲第一樓分韻﹐得一字菽園豪情誰與匹﹖飛箋柬我如羽疾。畫樓髙處矗南天﹐酒香花香交泛溢。誰識花香與酒香﹐醞釀主人一枝筆﹖管弦聲裏雅徵吟﹐好句如珠衝口出。騷壇健將肅精神﹐靜聽主人宣令畢﹔各拈一韻成一詩﹐不拘體格五七律。毘捨耶客本麤才﹐忽聞斯言惴惴栗。自從小劫歷紅羊﹐身似孤臣遭屏黜。猶如巢破亂飛蜂﹐依艸附花難釀蜜﹔落拓江湖杜牧之﹐懺除結習王摩詰。主人愛才如愛命﹐不因窮通與得失﹔令我揮筆寫牢騷﹐賞識風塵引入室。海天誠不負斯遊﹐得與羣賢談促膝。異時分手各西東﹐不知斯會復何日﹖雪泥鴻爪是因緣﹐我爲拈毫紀其實。時在光緒丙申年﹐仲冬十一月初一。

送邱菽園觀察回海澄﹝時奉其先封君靈柩回籍﹞

一刺來投萬里奔﹐主人先我返邱園。幾囊束筍新詩卷﹐雙袖酬花舊酒痕。冀北乍欣逢伯樂﹐汝南翻悵別陳遵﹗窮途作客眞無柰﹐多少心胸未敢言。

多少心胸未敢言﹐星洲何處是龍門﹖功名阨我終安命﹐筆墨逢君亦感恩。別酒忍添遊子恨﹐靈旗長護大夫魂﹗明年春水漳江綠﹐爲我呼童一啟軒。

新嘉坡竹枝詞海山雄鎭水之涯﹐商賈云屯十萬家﹔三島千洲人萃處﹐此坡合好號「新嘉」。

傍晚齊輝萬點燈﹐牛車水裏鬧奔騰﹝牛車水﹐地名﹔多娼寮﹞﹔笙歌一派聞天樂﹐人在髙樓第幾層﹖

觴詠樓頭泛彩觴﹝觴詠樓﹐酒館名﹞﹐團花簇錦繞珠娘﹔夜光杯盡蘭池酒﹐白牡丹花變澹紅﹝白牡丹﹐妓名﹞。

女兒裝束學男兒﹐變格文章奪目奇﹔可是酒闌人靜後﹐衾裯始得辧雄雌﹝有妓名吳玉﹐年二十餘﹐作男裝﹐居然一美丈夫﹞。

花布紅衫淺綠褌﹐鞋拖鴨舌步溫存﹔金剛鉆石簪螺髻﹐不著胭脂也斷魂。

乘涼踏月打球場﹐細艸如茵坐阿娘﹔酒果橫陳拚一醉﹐恣人看煞野鴛鴦。

述懷﹝客新嘉坡除夕作﹞

獨客已無家﹐客中重作客﹔鮀江已他鄕﹐他鄕復行役﹗五月入羊城﹐酷暑汗流額﹔嶺南煙瘴地﹐況是炎威迫。西人重衛生﹐先事防疹疫﹔英屬新嘉坡﹐因之禁海舶。來者尙有人﹐往者已絕迹。令我心如焚﹐進退殊躅躑。賴有賢主人﹐早晚相慰籍﹔時爲駕桐艇﹐相與醉花席。轉瞬忽新秋﹐珠江珠露白﹔泛海七洲洋﹐船唇浪花拍。水程八日余﹐寢饋蛟龍宅。壯哉此行遊﹐豈曰行蠻貊﹗入世𨿽無緣﹐反躬惟自責﹕悔不學逢迎﹐況有孤髙癖﹗倦鳥不知還﹐毋乃太局蹐﹔且勿隨人忙﹐偸閒過除夕。

廖內﹝荷蘭屬地﹐福建﹑潮州人甚多﹞

福坡對面是潮坡﹐來往扁舟似擲梭﹔放著靑山閒不住﹐人家都傍水邊多。

雲水生涯讓老漁﹐夕陽欲下晚潮初﹔布帆小艇衝風出﹐隨意沿溪去打魚。

曼谷﹝暹羅都城﹞

暹江江水遠連天﹐江畔家家系渡船﹔泛宅浮家成海市﹐夜潮來往枕函邊。

居人多是水爲鄕﹐落日江邊浴晚涼。丱角兒童輕似鳥﹐飛身鳧渡水中央。

不曾攜得丹靑筆﹐徧寫楊妃出浴圖﹕露袒當胸墳起處﹐雞頭新剝不如酥。

乘涼隱坐小輪舟﹐鼓浪隨波愛晚遊﹔見慣中華難見物﹐美人雙乳野僧頭。

秋河貽梅花畫冊﹐詩以謝之學書愧不學專家﹐倒倒顚顚作蚓蛇﹔忽悟南村老學究﹐胡塗圈點似梅花。

浮生佛說是因緣﹐酷愛梅花已十年﹔正眼法門無處覓﹐頭陀妄證野狐禪。

不辧香魂與墨魂﹐春風隨我返中原﹔他時按譜臨摹處﹐便憶星洲也是園。

分得羅浮百幅披﹐也同香艸美人貽﹔江南陸凱輸慷慨﹐驛使相逢僅一枝。

偶成南唐一闋破家山﹐落拓江湖作散閒。羈客尙羞彈劍鋏﹐寡兄遙勸唱刀環。才如誤我狂成癖﹐酒易欺人醉上顏。對鏡忽驚雙鬢影﹐靑絲已露數莖斑﹗

波濤西望海漫漫﹐王粲樓頭獨倚欄﹗愛我尙畱權小住﹐住人翻覺是無端。儒生薄福爲行客﹐俗子多金類長官。坎■﹝土稟﹞自憐還自解﹐無求頓覺地天寬。

遊暹羅佛寺入境宜從俗﹐隨緣到上方。鐘聲度隔海﹐殿角掛斜陽。偏袒僧人服﹐蓬頭蠻女妝。訛傳拜三寶﹐丈六大空王﹝俗人謂三寶公是明時鄭三寶﹐實則三竇佛也﹞。

歲除日得家書臘皷催聲急﹐驚心又歲除。酒添遊子恨﹐春入老兄書。身世浮萍似﹐家山劫火余﹗遼東還白帽﹐明日愧華裾﹗。丁酉﹑戊戌﹝光緒二十三～四年﹑一八九七～九八﹞

和吳質欽司馬原韻丁酉春﹐在星洲遇吳質欽司馬奉遊歷南洋﹑采探商務之役。舊友他鄕﹐不盡滄桑之感﹗復承惠佳章﹐並索和句﹐敬步元韻﹐以志萍蹤散聚之緣云爾。

鐵馬金戈憶舊遊﹐相逢又在海西頭。時當危局書無補﹐主有深恩劍未酬。季札才堪當使命﹐少陵詩半寄離憂。家山極目雲煙裏﹐太息東南海外洲﹗

和秋河送行原韻﹝並引﹞

近將告歸﹐此心欲碎。復承秋河見惠佳章﹐回環雒誦﹐情見乎詞。李謫仙云「桃花潭水深千尺﹐不及汪倫送我情」﹗秋河殆有過之無不及也。月影橫窗﹐移燈覓句﹔卽用原韻﹐聊寫離懷。

炎海深無極﹐如君送我情﹔海水碾飛輪﹐如君送我行。我本林泉癖﹐無意謁帝京﹔胡天苦相厄﹐鯨鯢肆東瀛﹗誰呼倉葛死﹖孰諒伯夷淸﹖家山悵已矣﹐避地偕寡兄。漂搖無定處﹐遑計身外名﹖主人勉相勗﹐酌我以巨觥﹔勸我賈餘勇﹐莫負寸心盟﹗慷慨贈多金﹐策厲奮前程。爲貧爲祿仕﹐聽皷五羊城。努力還自愛﹐勿墮我家聲﹗我愛我秋河﹐才迅如律令﹔新詩壓行李﹐讀罷心爲傾。搔首問靑天﹐天髙月正明﹔欲別轉無言﹐感愧心交縈。

也是園席上和夢盦丁酉二月﹐在新嘉坡將附輪回華﹐秋河於「也是園」畱餞。並以一別各自西東﹐不勝落月屋梁之感。用西人影相﹐圖中萃秋河﹑寄園﹑壽巖﹑夢盦﹑意堂。夢盦卽席贈詩送行﹐並索和。

別筵復爲一天賒﹐秋士當筵奏鐵琶。君似有人傳彩筆﹐天猶厄我滯烏紗。靦然面目羞明鏡﹐倉卒行蹤逐遠槎。彊欲成詩渾未就﹐酒酣耳熱眼生花。

也是園卽席畱別竹林張祖餞﹐賓主一家親。此會苔岑共﹐相看面目眞。浮雲閒似我﹐小雨苦畱人﹐報道行期攺﹐多遊一日春。

聚散原無定﹐相看喚柰何。酒因衰病減﹐詩爲別離多。心版盟髙誼﹐頭銜寄末曹。他年桑梓會﹐勝事話星坡。

陳子承司馬囑題梅花圖﹐爲其節母鄭太宜人寫照數點梅花傲冰雪﹐古榦虯枝能屈鐵﹔斯圖莫作等閒看﹐原爲斯人表苦節﹗嗚呼苦節天亦哀﹐風霜歷盡春陽回﹔試看梅子非凡品﹐盡是和羹調鼎才。

題王泳翔玉照天地不仁芻狗虐﹐水火風雷開橐鑰﹔船堅炮利誇富彊﹐渺玆毛錐弱又弱﹗典謨訓誥古鴻文﹐科目文章今鴆毒﹗不任吾用中書君﹐我將並硯一齊焚。浪說銘勛鑄銅柱﹐羞談射策入金門﹗憶自秦﹑漢﹑唐﹑宋﹑元﹑明全盛日﹐其間文人幾輩出﹖髙文大冊稱作家﹐無補斯民於萬一﹗不圖天壤此王郎﹐雙目炯炯有奇光。擲筆尙思空外去﹐不知海國已滄桑﹗我輩何鼙當其際﹐雲散風流如隔世﹖方期永結苔岑交﹐豈料遠違金石契﹗披圖令我思故人﹐鮀江之畔﹑鷺江濱﹗知君欲寫別離況﹐每一拈毫便愴神。天涯舊友知多少﹖天忌斯文天不弔﹗滔滔皆是我同羣﹐大筆如椽饑莫療。吁嗟乎﹗大筆如椽饑莫療﹐請爾張琴變新調﹗

題家■﹝氵敕﹞六司馬玉照容潤而莊﹐神淸而淨﹔果力精心﹐訥言敏行﹗麟子鳳雛﹐惟家之慶。豈無他人﹐不如我同姓﹗

贈■﹝氵敕﹞六古來知己本難逢﹐猶記榕江乙未冬﹕一見似曾相識久﹐訂交更喜是同宗。

疑是三年結夙因﹐香江江畔鷺江濱﹔秋風同醉申江酒﹐逆旅相依分外親﹝余於香江鷺江﹐皆與■﹝氵敕﹞六不期而遇。余將入都﹐又值■﹝氵敕﹞六有申江之行﹔非有前緣﹐烏能如此﹞。

覆雨翻雲世態奇﹐紅燈綠酒盡相知﹗論交君似雲林畫﹐澹遠多情實可師。

我亦難爲入世情﹐愛君心迹是雙淸。新詩當作金蘭譜﹐何必紅箋署鐵盟。

秋思出門惘惘有誰親﹖到處溪山是主人。詩思復因秋後起﹐世情還覺夢中眞。晨星夜月傷行色﹐北馬南船歷瘦身﹔我似散仙遭小劫﹐罡風再謫墜凡塵。

村居卜築村居傍水隈﹐空庭積雨繡靑苔﹔渾如掛錫僧初到﹐時有求書客沓來。小艇曲從蘆葦入﹐疏籬又見菊花開。鄕鄰爭訊家山事﹐螳臂區區實不才。

題畫梅﹐贈王泳翔少時曾聽梅花曲﹐明月寒窗擁翠軒﹝泳翔書齋﹞。爲我再彈三疊弄﹐不知斯會復何年﹝泳翔善琴﹐余從學年餘﹐未得其妙。丁酉遇於鷺門﹐再聆雅奏﹔戊戌而泳翔訃音至矣﹞﹗

吏部投供以兵曹知縣﹐歸途車中口占何處桃源遂隱淪﹖風塵復現宰官身﹗此生久已如旋磨﹐未死何堪更轉輪﹗半世駒光愁到老﹐一巢燕子苦依人﹗勞勞自分無閒福﹐少得餘閒病又親﹝時痢疾未愈﹞﹗

爲王伯嵩題畫梅姑射仙人冰雪姿﹐天眞熳爛蝶蜂癡。我愛羅浮山下住﹐寒花長賞未開時。

夜坐槐葉蕭蕭下﹐西風屋上行﹔一燈搖鬼影﹐四壁噤虫聲。骨瘦重衾冷﹐心煩百慮縈。跏趺長兀坐﹐衲子證前生。

題書梅﹐贈同年柯玉庭銓部﹝時余攺官﹐分發廣東﹞

同是慈恩塔下人﹐君眞仙吏我風塵﹗相逢一別羅浮去﹐重寄梅花祝好春。

詠盆裏水仙不隨桃李斗襛華﹐一勺淸泉養綠芽﹔幾度春風深醞釀﹐托根無地亦開花。

詠瓶裏梅花孤髙漫說占春魁﹐合與松筠隸散材。可是羅浮無處著﹐緣何爾亦下山來﹖

同鄕楊晴帆通守見貽問鸝詩鈔﹐奉呈二首﹝時晴帆年近八十矣﹞

麗句淸詞拱璧珍﹐枌楡又見老詩人。窮愁不作牢騷語﹐溫厚偏鐘矍鑠身。宗派誠齋眞後起﹐宦遊玉局是前因。少時我有畱刪艸﹐太息滄桑付劫塵﹗

聽皷同官滯五羊﹐巋然一叟魯靈光﹗人經磨折多奇壽﹐詩信推敲有別腸。鏤刻定尋安邑棗﹐披吟合試海南香。使君淸白囊如洗﹐料理新詩入宦囊。

寄懷陳卜五元龍湖海一豪人﹐落拓名揚十二春﹗鬢髮不因愁困白﹐肝腸翻覺亂離眞。如君抱道兼夷﹑惠﹐與我關情異越﹑秦。病鶴梳翎待雲路﹐搔頭漫脫腐儒巾﹗

寄懷陳嶽生避世佯狂聽楚歌﹐茫茫拂意事偏多﹗頭顱自許知音斫﹐筆墨甘爲錯愛磨。名器至今成网罟﹐米薪計日費張羅﹗依劉漫說非長策﹐寒甚其如範叔何﹗

寄懷林致和才人不偶亦尋常﹐況是諸難歷備嘗。烏鳥私情依老父﹐杜鵑余淚哭慈娘。一錢不值登科記﹐數口交縈續命湯。轉語告君希自愛﹐江山終古屬文章。

寄懷王泳翔萋萋芳艸怨王孫﹐三疊梅花總斷魂﹗拔劍癡男眞倜宕﹐調弦素女解溫存。已無別墅傷摩詰﹐況復登樓學仲宣﹗一樣滄桑遭小劫﹐聞君今有小桃源﹗

七夕隔鄰瓜果鬧笙歌﹐兒女新妝斗綺羅。我亦隨人淸不寐﹐獨移水簟望秋河。

一年一度會新秋﹐塵世夫妻已白頭﹗信是神仙長不老﹐束薪翻爲詠綢繆﹖

巧處何曾得便宜﹐爲他壓綫弄機絲。起居八座多庸福﹐乞巧何如去買癡﹗

爲楊海帆同年作梅花並題水邊籬落自橫斜﹐料得南枝已著花。欲作師雄酣一夢﹐冷魂歸去已無家﹗

牡丹春色隨年至﹐書窗獨養花。移根如槁木﹐得气茁新芽。富貴行吾素﹐風塵惜物華。敢同姚魏種﹐黃紫斗豪奢﹖

菊花秋光還未老﹐度臘復迎年。風骨寒逾瘦﹐霜花傲亦圓。冷魂三徑渺﹐晚節一枝妍。慚憒陶彭澤﹐歸來未有田﹗

賀長沙楊慶荃廣文臘月二十八日五十初度擬祭詩壇學浪仙﹐欣聞楚客祝遐年。興來筆墨多風雅﹐老去情懷倍緲綿。晚歲松筠如此健﹐古湘蘭芷不勝妍﹗圖開百壽才過半﹐臘盡春回又煥然。

須眉合是玉堂仙﹐落拓風塵五十年﹕不向名場爭位置﹐每逢情種亦纏綿。萍蹤偶亦江幹聚﹐梅信原從雪後妍。預祝延齡詩當酒﹐博君開口一嫣然。

牡丹﹐和吳獻堂先生見贈原韻莫恃繁華富貴胎﹐已離故土出山來﹔瓦盆專仗栽培力﹐好趁春風次第開﹝時兒輩皆就傅﹞。

送家兄梓修回臺西風路渺雁聲長﹐一聲聲斷水雲鄕。白雲垂天波浪闊﹐鴻雁分飛各一方﹗回翔無依在云表﹐老雁饑鳴雛雁小﹗天邊塞下稻粱肥﹐尙有空巢懸樹杪。舊時鴻雁是同巢﹐雙宿雙飛不忍拋。彼鳥多情猶惜別﹐況君與我是同胞﹗。己亥﹝光緒二十五年﹑一八九九﹞

己亥春日感興棲遲謫宦此羊城﹐一醉屠酥百感生﹕太息家山會歷劫﹐敢云宇宙是無情﹗呼天慟哭周倉葛﹐問卜牢騷楚屈平﹗門外笙歌春意鬧﹐讓人五嶺看花明﹗

紫荊花發艸堂前﹐燕子雙飛二月天。昆季同懷分異域﹐鄕鄰一別已三年﹗傷心狐鼠憑城社﹐轉瞬滄桑變海田﹗最是淸明惆悵甚﹐松楸墓道艸生煙﹗

白紙成灰恨未灰﹐羈人無計上墳來。郊原野火燒芳艸﹐磴道春風長綠苔。一族願期兄弟好﹐九原亦諒子孫呆。靑蔥白面家鄕味﹐獨上佗山奠酒杯。

琴歌酒賦竹溪西﹐香火情緣證菩提。舊址依稀蝴蝶夢﹐荒祠寥落杜鵑啼。詠觴勝會春風歇﹐貞節孤墳宿艸迷。萬壑松堂僧在否﹐何人再讀壁間題﹖

論交何止一元龍﹐趙盾能令日愛冬。季札出遊風落落﹐文通賦別恨重重。靑衫有淚窮羅隱﹐黃絹多才老蔡邕。八百水程渾不見﹐烏頭馬角倘能逢。

南船北馬走風塵﹐剩此沙場未死身﹕勁艸疾風知气節﹐寒花晴雪見精神。干戈滿地無邊將﹐波浪兼天有故人。遙憶延平祠宇下﹐古梅搖落不勝春﹗

雄心盡付水東流﹐莽莽河山抱杞憂。宰相經綸揮塵尾﹐將軍事業換羊頭﹗屏藩誰復維危局﹐帶蠣何堪失上游﹖依舊文章官樣派﹐尙云聖主是懷柔﹗

蒼天何事假彊胡﹖不戰甚於一戰輸。十萬控弦屯北鄙﹐一書傳檄失東隅﹗江河復報黃流決﹐庚癸頻聞赤旱呼。有筆未能如鄭俠﹐盡將民隱繪成圖。

膝下牽衣小弟昆﹐如余魯鈍乏靈根﹗甫從𦇤褓懷中出﹐況在干戈隊裏奔。不舞恐爲羊祜鶴﹐無才或是景升豚。但教不遇流離苦﹐混迹漁樵亦感恩﹗

鳳泊鸞飄喚柰何﹐鄕心新歲發悲歌。官能免俗無須大﹐詩到堪傳不在多。洛水神妃貽玉佩﹐湘江帝子皷云和。相憐復有邱工部﹐喚起花神帶醉哦。

題紈扇梅花應髙簨琴觀察相別已經年﹐快睹春風面﹔空山有冷香﹐深情托紈扇。

玅髙臺﹝在番禺小金山﹐用坡翁原韻﹞

空山落葉無人徑﹐獨訪先生勝迹來﹔南渡鶯花三月夢﹐白雲流水繞髙臺。

贈陳子模明府﹝時自山東請假回閩﹐來粵寓陳省三觀察廣州府署﹞

無家一例走風塵﹐容易相逢粵海濱﹗幸有陳蕃能愛客﹐不妨王粲暫依人。風騷不忍回頭問﹐雪霜頻驚入鬢新﹗後會何期難預定﹐典衣估酒莫辭貧。

拔劍當筵斫地歌﹐萬方多難柰時何﹗山云未作崇朝雨﹐海水翻生皷浪波。士會遊秦殷贈策﹐宣尼望魯悵無柯﹗相看莫下新亭淚﹐買棹端陽泛白鵝。

送汪杏泉入都補殿試風雲變態幾經秋﹐劫火生還有舊遊。東海文章餘數子﹐西淸品望孰爲儔﹗樓臺蜃气文星朗﹐邑裏鯤沙逝水流﹗棲翠簃﹝廣州府署西偏書屋﹞間同翦燭﹐莫談鄕事起鄕愁﹗

不容混迹列樵漁﹐奔走風塵難索居。好友難逢多難後﹐遺民喜見受恩初。一官老我羞元亮﹐三策期君學仲舒﹔浪說此鄕多寶玉﹐東行枉駕故人車。

題畫梅﹐贈汪杏泉﹝時新登甲榜回籍﹞

一枝又占故園春﹐猶是天公雨露仁﹔剩有延平祠入夢﹐已無花下詠花人﹗。庚子﹝光緒二十六年﹑一九○○﹞

重過桃都﹐贈家子榮子明昆季庚子春仲﹐於役潮州﹔重過桃都﹐宿家子榮﹑子明裏第。回憶乙未由臺南倉皇內渡﹐眷口之外﹐別無長物﹔蒙主人惇推解之情﹑任寄托之責﹐予始入都﹐攺官來粵﹐今日來遊﹐不勝感念﹗率成四章﹐以志髙誼。

認得桃都路﹐桃花夾岸開﹔二分春恰好﹐一棹客重來。樹木新村抱﹐風塵老態催。有情如此水﹐綠漲自瀠洄。

汲取新泉至﹐紅壚自煮茶。主人能愛客﹐稚子解呼爺。近水宜栽竹﹐鋤園好藝花。故鄕渾不見﹐卽此當歸家。

回憶流離日﹐全家寄主人。窮途逢俠客﹐避地作遺民。衣食猶多累﹐功名未了因﹔掛冠如有日﹐就此卜芳鄰。

伯歌還季舞﹐一室喜相將﹔座有詩書气﹐人爲族黨光。荊花重老蔭﹐蘭艸發奇香。我亦有兄弟﹐天涯各一方﹗

送邱山根水部遊歷南洋﹐兼柬邱菽園倚裝相見鱷溪濱﹐避地匆匆共五春﹗浮海忽生塵外想﹐問途偏媿過來人。蠻花犵艸皆生色﹐柔佛詩仙恍結因。還是扶輪風雅手﹐莫傷淪落是遺民﹗

掉頭入海向南荒﹐十丈文星作作芒﹗號令曾驅十萬卒﹐朗吟直過七洲洋﹔身經小劫多奇气﹐話到中原有熱腸。爲告前途東道主﹐許三宦迹滯仙羊﹗

和仙根水部見贈原韻﹐並以送行遊山杖履趁芳辰﹐胡越猶如一統春﹗東海文章餘數子﹐南州冠冕屬斯人。敢云阮籍窮前路﹐疑是張騫有後身。回首長安行不得﹐馬頭十丈起紅塵﹗

人隨歲晚漸生髭﹐壯不如人況此時﹗潦倒懶爲三上策﹐窮愁思作七哀詩。錯將四縣酬秦伯﹐難得千金贖漢姬。一曲南唐翻舊調﹐念家山破付歌師。

故人攜手話河梁﹐弧矢男兒愛自彊﹕元豹有文因霧隱﹐大鵬翀翮任風張。地𨿽荒服人思漢﹐客有奇方主姓常。閱歷文明新气象﹐歸來佳句滿奚囊。

火輪碾水吼車聲﹐春水江邊爲客生。小別漫遊程萬困裏﹐新詩索和夜三更。珠崖瘴气垂云立﹐瓊海波光落日橫。我甫歸來君欲往﹐細將風景說臨行。

一輪曉日射東溟﹐回望鄕關淚眼停﹗伏櫪老駒傷日暮﹐破巢孤鳥入云冥。苦將末路修臣節﹐頻上髙臺望帝星。春水綠波傷別地﹐送君又折柳條靑﹗

自揭陽夜發普寧榕江微雨裏﹐潮至響潺潺。一棹鐵峯道﹐三更玉■﹝氵窖﹞關。帆隨風信轉﹐舟逐水痕彎。醉眼推篷看﹐漁燈明滅間。

遊海丰五坡嶺文信國祠堂﹐拜贍方飯亭文山先生像南渡衣冠夢一場﹐空山信國有祠堂。五坡气象畱磅礡﹐片石須眉自老蒼。野父猶談名相業﹐村娘尙帶內家妝。賊來報道公方飯﹐匕箸驚時趙肉亡﹗

再登方飯亭拜文山先生遺像哲人日已遠﹐凜烈此丹靑﹗古道畱顏色﹐窮時見典型。死生蒙霧露﹐道義塞蒼冥﹗浩气浮雲白﹐風檐一小亭﹗

辜吉甫囑題畫石是何意態雄且傑﹐小者玲瓏大者凸。我是南宮小米顚﹐袍笏見君腰爲折。山東之東羽沒稜﹐嶺南之南鞭見血。九重髙拱女媧皇﹐請君爲補蒼天缺﹗

題友人秋江泛棹行樂圖秋江又漲水三篙﹐自在中流發浩歌﹔誰識黑風天外立﹐重洋萬里起洪波﹝時天津與各國開釁﹞﹗

同鄕竟在異鄕親﹐萍水論交面目眞﹔我寄鮀江君鷺島﹐一方秋水溯伊人。

過陸丰云落汛山亦如雲落﹐重天倒地橫﹐排空千萬樹﹐守汛兩三兵。過雨鶯聲滑﹐衝風鷺翅輕。摩崖多赭石﹐疑是夕陽明。。辛丑﹑壬寅﹝光緒二十七～八年﹑一九○一～○二﹞

邱仙根工部付書王伯嵩索畫梅﹐適余將之任徐聞﹐倚裝作畫應之﹐並題此詩皇皇依嶺表﹐終年局吏事﹔此鄕寶玉多﹐獨我憐惟悴。烈士傷暮年﹐譬如伏櫪驥﹔山中素心人﹐時時縈夢寐。門前剝啄聲﹐客從鮀江至。爲余總角交﹐因貧出爲吏。豈曰爲時出﹐丈夫不得志﹗發篋貽我書﹐喜見故人字。大筆何淋漓﹐墨漬家山淚。一紙長相思﹐窮通見交誼。少時弄柔翰﹐餘事作遊戲﹔爲君寫紙帳﹐梅花伴淸睡。滄桑歷劫塵﹐君亦不忍棄。云是「神呵護」﹝仙根來書之語﹞﹐神無此雅致。從古天生才﹐原爲造物忌﹔盤盤如故人﹐久擁臯比位。東野以詩鳴﹐原非東野意﹔常欲問彼蒼﹐如何作位置﹖我今綰墨綬﹐遠在徐聞地。海濱民未馴﹐自昔稱難治﹔而以襪綫才﹐美錦使一試。恐貽桑梓羞﹐亦抱衾影愧。我思古君子﹐愛人以禮義﹔況君羅萬卷﹐便便五經笥。治民原有譜﹐一一煩相示﹗何以端士習﹖何以開民智﹖我當盡我心﹐瘠苦不敢避。別來已三秋﹐聚會良不易﹔臨行作此圖﹐望風遙相寄。不攺歲寒心﹐論交還有幾﹖

題蘇文忠遺像余以壬寅出宰徐陽﹐官廨湫溢﹐別賃東偏道觀爲兒輩讀書捨﹐以石拓蘇文忠遺像懸於齋中﹔徐展云先生集公句爲聯輔之﹐用伸感慨。景仰前徽﹐無限吾道其窮之意焉﹗簿書之暇﹐集公句﹐得詩三首﹐敬題公像。音孔毅父以集句見贈﹐公次韻答之﹐有「問君久假何時歸」之句。余假公句卽以還公﹐亦自信取不傷廉也。

出處依稀似樂天﹐逢山未免更流連。崎嶇世味嘗應徧﹐鶴骨龍姿尙宛然。

吳越溪山興未窮﹐白須蕭散滿霜風﹔芒鞋竹杖自輕軟﹐春在先生杖履中。

一簪華發岸綸巾﹐雲海相望寄此身。夢裏如曾遷海外﹐不辭長作嶺南人。

黃果「臺灣誌」載﹕「黃果曰「檨」」。考「字匯」無檨字。「志」注云「以果之佳﹐令人可羨﹐故以檨名﹔內地鮮有之者」。徐聞此果名「黃果」﹐卽臺灣之「檨」也﹐味亦相同。食之有感。

瓜李浮沈四月天﹐樹頭黃果又新鮮。異鄕忽味家鄕味﹐別汝於今已十年﹗

綠荔閩地荔子熟時皆丹﹐粵地有綠者﹔徐聞尢勝。

海山仙人白玉膚﹐新妝不著絳羅襦﹔坡公若見猶憐汝﹐薄命樓頭墜綠珠。

題徐聞貴生書院山長楊鐸堂孝廉畫扇﹝鐸堂﹐瓊州人﹞

插天一塔疑徐邑﹐月下芳洲是古瓊。乘興扁舟來復往﹐此邦文物屬先生﹗

無題請纓日記筆如椽﹐紙上譚兵是汝賢﹔急智劉錡能步武﹐北船去後又南船﹗

出走虧他計不麤﹐遺黎今尙有周餘﹔縱然一戰遭屠戮﹐此罪仍難罄竹書﹗

毀家紓難作王民﹐鐵馬金戈剩此身﹔寄語多金文弱士﹐莫將成敗刻論人﹗

纏腰有客號知幾﹐官帑搜羅十萬歸﹔太息蓬門貧女命﹐爲他人作嫁時衣﹗

貽書本欲求王蠋﹐圖貌翻爲索伍員﹔無用恩威相促逼﹐本來與汝不同羣﹗

壓境分驅十萬師﹐家家齊插順民旗﹔傷心狐鼠憑城社﹐還嗾胡兒殺漢兒﹗

園中新松我聞泰山松﹐秀與泰山儷﹔幾經盤錯功﹐一旦風雲際。亦有祖龍子﹐登山暫幽憩﹔錫爾大夫封﹐一覽眾木細。嗟爾十八公﹐拔地生階砌﹔及身無五尺﹐乃爲亂艸蔽﹗共見艸敷榮﹐誰識松淹滯﹖達人觀物理﹐艸木有興替﹕易榮者易萎﹐不萎者有濟。秋來金气肅﹐冬至霜雪厲﹔翳彼蒙茸艸﹐轉瞬蜉蝣斃。孤松自矯矯﹐後雕歷寒歲。始看捧日心﹐漸拓淩雲勢﹔任爾施蔦蘿﹐豈憂纏薜荔﹗終古垂淸陰﹐重重蔭一切﹗

聞蛩蕭瑟秋先至﹐驚人此一鳴﹔似聞胡地樂﹐忽動故鄕情。冷月空諸籟﹐殘燈已四更。及時同感喟﹐贈汝可憐名。

閨怨良人情亦好﹐歸計約年年。豈是郎無信﹖偏生妾薄緣﹗寒衣深慰貼﹐明鏡惜嬋娟﹔偶作刀環夢﹐還疑未必然。

贈徐聞小學堂吳生文謨富者恃貨財﹐貴者恃簪組﹔儒者何所恃﹖所恃能勤苦。天生孤寒士﹐滔滔徧寰宇﹔彼蒼有深意﹐拓此人才藪。俾之歷盤錯﹐成材貢天府﹔濟川作舟楫﹐大旱作霖雨。何以讀書人﹐鎭日憂終窶﹗不爲才人才﹐甘爲腐儒腐﹖眞儒自有眞﹐富貴不敢侮。勗哉延陵生﹐才華亦媚嫵﹗仲尼曾有言﹕人非以貌取﹔所以言子遊﹐武城得子羽。

送黃焜煌還鄕因緣文字徧江湖﹐蘭臭同心汝與吾﹔方喜論文從意外﹐忽驚分別在須臾﹗俗人未識荊山璞﹐名士猶如合浦珠。攜手幾會彈別淚﹐添將海水送歸桴﹗

重九日﹐徐展云先生﹑林致和孝廉偕遊石門嶺﹐酉兒執鞭從之﹔余以官守所羈﹐不獲同往秋風木落響前林﹐獨有髙人上古岑﹔我愧弗如羊叔子﹐峴山未敢一登臨﹗

盤馬秋郊向石門﹐插萸韻事不堪論。獨憐飄泊他鄕客﹐棖觸家山愈斷魂﹗

勝遊隨處起風騷﹐風浴天懷屬我曹。未識明年在何處﹐好山絕頂再登髙﹖

勞生底事爲人忙﹖見說遊山願未償。偏是一官能束縛﹐海天辜負此重陽﹗

官司火急正催租﹐我是催租敗興未。寄問四鄕諸父老﹐今年禾稻有收無﹖

山衙未見菊花開﹐有酒羞銜九日杯。望澤不知千萬戶﹐最難風雨滿城來﹝時方求雨﹞。

觀雨卽事萬頃禾苗待插田﹐昂頭注眼望靑天﹔西南風緊飛晴雪﹐轉過墻頭是木棉。

濃云倒捲黑風飛﹐轉瞬天低墨四圍。一幅畫圖臨小米﹕斷橋孤艇掛蓑衣。

種種陰霾悶不開﹐電光閃爍走轟雷﹔空潭驚起癡龍睡﹐露爪翻鱗灑雨來。

不厭瀟瀟入耳繁﹐捲簾深坐到黃昏﹔中庭已自如池沼﹐不識郊原澤幾分﹖

四鄕連日互陰晴﹐聞道三農俱足耕。瓦鵲亦知人意好﹐羣飛檐起歡聲。

本來僧道亦凡人﹐隨例登壇叩上眞﹔不是長官祈禱出﹐須知涓滴盡皇仁﹗

秋夜起坐一夜西風送涼雨﹐洗盡炎荒三伏暑。帶來秋信虫先知﹐喞喞燈前悲自語。披衣起坐四更時﹐淸气似疑天付與。不少時人尙夢中﹐靜聽鄰鐘撞數杵。

再和徐展云先生重九登石門嶺原韻佳章雒誦屢回環﹐最有文緣是此山﹔捲石不知如許大﹐一經題品別靈頑。

天際云陰日色微﹐一鞭秋影逐塵飛。村風野色都收拾﹐也算登髙應景歸。

秋士悲秋感慨增﹐吟秋好句筆能勝﹗城東雁塔題名處﹐畱待明秋拾級登。

杖策師門點也狂﹐隨人覓句坐禪堂﹔笑渠未識詩中味﹐就使聞樨不覺香。

引玉拋磚索和歌﹐今朝洗耳聽吟哦﹔滿城一句畱千古﹐語可驚人不在多﹗

旱苗得雨喜滋培﹐無柰車薪祗一杯。憑仗新詩通夜奏﹐空潭喚醒睡龍來。

徐聞雜詠﹝已奉卸而代者未來﹐衙齋無事﹐作此消遣﹞

銅印勾畱過一春﹐尸居翻覺媿徐民﹕簿書裁判無靈手﹐辜負攀轅臥轍人﹗

訟庭春艸蔭層層﹐官長眞如退院僧﹔十吏三班都肅靜﹐淸時便是一條冰。

蛇胥蠍吏本難防﹐況是迎新送舊場。一點紅朱千點血﹐叩心停筆費商量。

隨例科錢迎徳政﹐劇憐父老太多情﹕方牌圓傘紅如火﹐可是脂膏血染成﹖

畱別徐聞紳士代庖一例有瓜期﹐祿米經年愧濫糜﹗地僻炎荒容我拙﹐時逢旱虐累民饑﹗敢云訟獄心如鏡﹐漫聽謳歌口是碑。寄語四鄕諸父老﹕能攻吾短卽吾師﹗

水土誰云近瘴鄕﹖微軀到此幸康彊。不勝繁任還無過﹐稍賦閒居卻未妨。細雨潤田新綠柳﹐好風吹起舊甘棠﹝謂何紹秋回本任﹞。吟詩請寄他時念﹐收貯城東古錦囊﹝縣治城東有錦囊所城﹐臨海﹞。

踏雪徵鴻作勢飛﹐諸君攜手尙依依。官如傳捨隨來去﹐人似從軍聽指揮。別後多情還遞簡﹐尊前有淚自沾衣。南塘水月淸光好﹐不諱傷廉挹取歸。

貴生講席許登臨﹐學準條條費苦心。廣坐衣冠忝俗吏﹐攺弦琴瑟發新音。孤寒幾輩無膏火﹐慷慨何人有橐金﹖三月春風惆悵甚﹐滿城桃李未成陰﹗

海安所一城圍一海安營﹐營外茅房半就傾。十丈紅塵風起處﹐松聲入耳雜車聲。

芳艸當春爭弄色﹐夭桃無主恣開花﹔夕陽一片參差瓦﹐云是雷防二府衙。

兩三野店集晨墟﹐半賣園蔬半賣魚﹔待得冰花糖上市﹐一年利市在秋初。

蛋女扁舟傍水涯﹐一篙雙槳便爲家。如何近水還無水﹐飲水相從汲白沙﹝海安水惡劣有瘴﹐居人食水皆汲自白沙﹞﹖

田家落日亦雲暮﹐躬耕謝南畝。荷鋤入我戶﹐稚子候門久。因時摘晚菘﹐乘興開新酒﹔布席命童僕﹐隔籬呼親友。頹然同一醉﹐不醉隨所受。豈必盡十觴﹐何須傾一斗﹗中庭懸明月﹐淸輝照戶牖。嗤彼簪組人﹐飛螢滿地走。𨿽有星星光﹐轉瞬復何有﹗我願隱姓名﹐無勞栽五柳。

除夕日遊法華寺看梅除歲迎年忙不了﹐獨遊華寺探新春﹔寺僧亦向忙中去﹐讓與梅花作主人。。癸卯﹑甲辰﹝光緒二十九～三十年﹑一九○三～○四﹞

癸卯復奉調簾之役﹐有感而作新學吾何有﹖從公今復來。若憑文取士﹐終覺世無才。洙泗木將壞﹐亞歐花未胎。羣公皆碩彥﹐何以報涓埃﹗

社會浪滔滔﹐風潮學界髙﹗羣嗤先進野﹐自命少年豪﹗思想主衝突﹐言詞擅貶褒。寄言自由黨﹐入試爾徒勞﹗

癸卯鄕闈分房襄校﹐和同鄕虞和甫鎖院述懷原韻衡鹽堂開八月天﹐從君校理共西偏。人才薈萃南交外﹐文气髙騰北斗邊。銜命儒臣殷薦士﹐濟時聖主急求賢。相期大雅扶輪手﹐斵破方觚且學圓。

不虛所學究人天﹐守舊維新各一偏。但使霸才能富國﹐且同文士策籌邊﹝「富國」﹑「籌邊」皆本科題目﹞。蟾宮組織登科記﹐羊石搜求避世賢﹔尙恐遺珠珠海裏﹐惱人雙淚比珠圓。

回首低檐矮屋天﹐愛才心事不妨偏。廿年席帽隨人後﹐一瞥霜風入鬢邊﹗見說文章原有價﹐豈眞科第竟無賢﹖倚欄夜半看星斗﹐耿耿元精暈影圓。

黃槐忙舉晚秋天﹐赤道炎涼气候偏﹔內史遙從薇省下﹐同官分校桂堂邊。但能得士歌鴻遇﹐也似生兒喜象賢。一事羨君嬴老蚌﹐年華未老已珠圓﹝和甫長郎年未弱冠﹐前科鄕試以額滿見遺﹞。

蚊子斗帳流蘇始下釣﹐喁喁絮語枕函頭。世間此婦知多少﹖正好如斯撲殺休。

臭虫肚皮飽盡民膏血﹐炎熱場中毒吮人﹔未死已經遺臭味﹐恨污予手殺而身﹗

蟋蟀善斗能鳴獨出羣﹐艸虫爭自建殊勛。「半閒」堂子依然在﹐別有消閒不用君﹗

蟬薄翼髙飛上綠槐﹐不驚風露亦淸才﹗一鳴轉使螳螂忌﹐何不如今禦史臺﹗

舟次北海龍門渡口沿岸沙灘種蠣房﹐龍門髙矗水中央﹔舟人指點靑蒼裏﹐臨水孤山玉桂香。

蠻煙瘴雨一孤舟﹐薄宦飄蓬海盡頭。潮至月來雙槳動﹐滿天風露入欽州﹗

過欽州平南古渡天涯亭謫宦天涯尙巋然﹐平南渡口夕陽天﹔東坡昔日經行處﹐能否重畱八百年﹖

漢陽江上萬山環抱裏﹐一水貫中央﹔觸石雲頭散﹐垂天雨腳長。刺舟礙芳艸﹐牽才絆新楊。日落星明處﹐停篙泊古良。

衙齋隙地種桃藝菊﹐入望敷榮﹔而余又奉檄調陽江﹐書此志別陽春假我小徘徊﹐綠意階前手自栽。一瞥光陰過夏令﹐種花人去看花來。

畱別陽春紳士權陽春篆僅六月耳﹐忽奉檄調署陽江。自愧任事未久﹐興學﹑教民﹑淸鄕﹑治盜多畱缺點﹔淸夜自思﹐百端交集。偶成六章﹐用志吾過。

飛檄星馳促履新﹐笑予艸艸作勞人﹗偶逢甘雨隨帆至﹐時挹淸風入座頻。謹懍自防流酷吏﹐哀矜太惜此頑民。未能盼到梅花發﹐佇看陽春作好春﹗

來去匆匆僅半年﹐雪泥鴻爪亦因緣。官非久任無成效﹐我復疏才幸自全。試向慈云銘怪石﹝因鄕徵到黃泥灣﹐駐慈雲巖﹔在石上銘刻十六字曰「一拳頑石﹐巨靈分擘。有時興雲﹐蒼生被澤」﹞﹐曾從羅水浴溫泉﹝因淸鄕到八甲。離該處二里許﹐近羅水坑﹔平地一凹﹐寬無半畝﹐湧泉如沸﹐嗅之微有磺气。余命往汲以浴﹐須候一時久﹐熱度稍退﹔乃可用也﹞。瘡痍未復流亡甚﹐何止蘇州愧俸錢﹗

一水中流行自在﹐萬山佳气郁崔巍。人安朴素堪相與﹐地蘊精華尙未開﹝陽春礦產徧地皆是﹐惜父老以故見自封﹞。教養兼施張弛道﹐農工都是富彊材。起衰救獘新思想﹐總有能人攬轡來。

斯民患盜不聊生﹐萬福威名艸木驚﹝同鄕柯月波統領﹐共事淸鄕﹞。列隊鸛鵝原整肅﹐突圍狼豕自縱橫。牙旗靜映沿江影﹐銅皷喧傳眾壑聲。蛟虎未除周處惡﹐何心父老轉徇情﹗

歐鉛亞槧日輸將﹐學界從今亟攺良。後起靑年勤淬厲﹐前途黃種卜靈長。孤寒有士皆分席﹐慷慨何人肯解囊﹖合爲諸生開望眼﹐相期祖國煥輝光﹗

剩有遊山願尙賒﹐名山咫尺是天涯。權當難邑兼疲俗﹐除是淸鄕卽坐衙。拙處但求勤可補﹐閒時忽值病相加。三庚伏日瓜期代﹐懺悔崆峒聽法華。

爲陳伯端通守寫梅﹝甲辰冬至日﹞

自調水墨摹梅譜﹐窗外花枝影動搖﹔猶憶故山閒逸事﹐騎驢今日過溪橋。

爲姜芝眉太史寫梅﹝太史﹐陽江人﹞

來訪孤山處士家﹐枝南枝北玉無瑕﹕稜層老幹饒香韻﹐冠絕江城是此花。

贈彭華絢茂才﹝用姜芝眉太史原韻﹞

映座丰神獨冠儔﹐長安子弟太原裘。羅浮郡縣經流寓﹐丰鎬家山作夢遊﹝華絢原籍陜西﹐流寓惠州﹞﹔才士文章唐太白﹐女人容貌漢畱侯。布衣坐鎭將軍幕﹐定策能教占上籌。

帶得拈花夙慧來﹐讀書坡老釣魚臺。風檐恥作雕虫技﹐露布爭看倚馬才。不取賊珍同李屈﹐更惇友誼勝陳雷。與君銷盡春江劫﹐已是葭飛兩度灰。

江幹僕馬賦晨徵﹐餘暖餘香夢裏驚﹔早起芳心憐脈脈﹐重來細語致聲聲。傳聞忠孝多情種﹐不信風流有罪名﹗荳蔻梢頭春二月﹐恍疑小杜是前生。

小姑性格本孤標﹐嫁與彭郎破寂寥。出水芙蓉爭瀲灩﹐隨風楊柳自條苗。雙修福慧應俱足﹐一結情緣總未銷。入幕不羈還不吝﹐古來惟有晉郗超。

與柯參戎月波會剿石梯﹑珠環土匪紀事六十韻鼉陽縱橫四百里﹐第八珠環屬北水﹔介在恩春東北隅﹐石棧天梯相屹峙。頑民據險爲藩籬﹐法律久已弁髦視﹔鄕鄰畏之徒結舌﹐官吏聞之如充耳。去年我權陽春篆﹐羣盜如麻正驕悍﹕遭盜死者亡妻孥﹐避盜生者斷炊爨。陳新﹑陳文是盜魁﹐更有廖倫盜之冠。長官主撫不主剿﹐方謂毒攻毒卽散﹔詎知羣盜不知恩﹐天生野性本難馴。自從編列軍中籍﹐更作逍遙法外人﹔殺父屠兄民有恨﹐命儔嘯侶盜皆春。杯弓蛇影相疑忌﹐報道前營走廖倫。逃軍憲法坐斬律﹐況原是匪罪何卹﹖自封僞號定南王﹐十道軍符招不出。爲盜終須爲大盜﹐從前小盜今不造。聯結叛黨備軍械﹐欲將春江城踏倒。窮民失業俱從賊﹐漠陽一江多荊棘。官吏因循別肺腸﹐士夫慘淡無顏色。儒官自恨難荷戈﹐其柰猖獗如賊何﹗況是越境難捕賊﹐坐看百姓日沈痾﹗警報紛紛朝至夕﹐始悔受降眞失策。陽春檄調過陽江﹐爲民請命吾之責。大帥西徵靖匪氛﹐軍聲叱吒變風雲﹔盡將瑣尾流離子﹐寄與柯公續備軍。柯公韜鈐有奇特﹐能使健兒齊致力。六路分攻八面圍﹐羣盜欲逃逃不得。匹馬身爲士卒先﹐將軍小隊出淋田﹔萬山壁立羊腸徑﹐險仄崎嶇馬不前。將軍縱鞭驅坐騎﹐冒險故犯兵家忌﹔諸將賈勇爭先登﹐附葛攀藤猶整隊。羣盜拍手立山頭﹐翻笑將軍殊不智﹔輕將馬上千金軀﹐爲我弟兄入危地﹗忽聞巨炮如雷轟﹐上下四旁皆醜類﹔彈雨紛紛下不止﹐羣盜四圍伏莽起。揮兵轉戰一當千﹐將軍一鎗廖倫死﹔覆巢之下卵無完﹐竟入虎穴得虎子。豕突狼莽賊自潰﹐更有一軍擊其背﹔因風縱火焚賊巢﹐先圍黃山次良愛﹝村名﹞。練紳許生膽亦壯﹐弱不勝衣與賊抗﹔陳新﹑陳文齊受擒﹐羣盜栗然心膽喪。蕭蕭落木寒風號﹐天接峯頭百丈髙﹔捨命突圍慝山谷﹐計窮將以逸待勞。斷崖絕壁懸空際﹐虎以負嵎爲得計﹔將軍下令縱火攻﹐復嚴要隘斷接濟。天公作美怒飛霜﹐凍者墮崖餒者斃。用兵不過三旬餘﹐擒賊已有百數計。个个橫刀向天笑﹕「我輩該死早自料」﹗大聲致祝「君髙遷﹐速砍吾頭儆不肖」﹗將軍知兵我嘆服﹐號令嚴明紀律肅。萑苻不識鄭國僑﹐艸木盡知張萬福。除夕解圍還細柳﹐馬前婦孺同稽首﹔入耳轟轟爆竹聲﹐不爲新年爲君壽。從今安業事春耕﹐已無彊梁窺戶牖。別有多情喜劇金﹐紀念立碑傳不朽。我從兩地權司牧﹐日對囚徒勞訊鞫﹔𨿽將火鍼鐵示明威﹐還是哀矜愼幽獨。上有靑天下赤子﹐失道民散已久矣﹔原情定罪有重輕﹐因法施仁無偏倚。漠陽江上有淸風﹐劫運銷沈气象融。幸有和衷能濟事﹐但求無過敢言功。

贈張魯恂﹝昭芹﹞廣文﹝用芝眉太史贈彭華絢原韶﹞

曲江風度冠時儔﹐講席靑氈尙褐裘。云表鵬摶期直上﹐雪泥鴻印紀同遊﹝予任陽春曾與同事﹞。一堂弦誦胡安國﹐萬卷瑯環李鄴侯﹔記得春江風雨夜﹐攜尊話到四更籌。

會宴蘋芩酒醴來﹐天荒獨破九成臺﹝魯恂﹐韶州樂昌人。樂昌本朝登科自魯恂始﹞﹗長官早已推名士﹝予未履任﹐先見府憲多公﹔公曰「陽春儒學張訓導﹐爲今之名士」﹞﹐聖主終無屈逸才﹝魯恂兩度春試﹐俱以額滿見遺﹞。執蠡如何能測海﹐聚蚊未必便成雷。天公位置吾能決﹐莫爲閒官壯志灰﹗

瞠目東鄰事北徵﹐勞勞席帽旅魂驚﹕頻年封豕開邊釁﹐鎭日寒蟬噤冷聲。賈誼匡時曾上策﹐劉蕡下第轉知名。「陽春」忽入巴人耳﹐竟使先生累後生﹝魯恂門徒應試﹐文冠童隊﹐主試者轉疑爲魯恂作﹐批爲「不通」抑之﹔實則本童本色也﹞。

闌干苜蓿伴孤標﹐聞道先生不寂寥﹕健婦能爲開化種﹐佳兒便是讀書苗。美人別淚恩猶在﹐良友鐘情意也消。挑戰以詩原韻事﹐寄聲我讓倚樓超﹝趙島素廣文以詩自鳴得意﹐由魯恂處寄詩數首並論詩一篇索和。因案牘忙冗﹐無以應之﹐故結韻云及﹞。。乙巳﹑丙午﹝光緒三十～三十一年﹑一九○五～○六﹞

詠史太公置俎上﹐髙祖欲分羹﹔帝王有大度﹐父子無餘情。天性已如此﹐何卹韓與彭﹗慷慨楚項羽﹐猶守弟兄盟﹗

秦亡漢嗣統﹐報韓願已酬﹔明哲善保身﹐畱侯不可畱。願棄人間事﹐欲從赤松遊。鳥盡良弓藏﹐淮陰羞不羞﹖

帝王自有眞﹐範增能望气。一劍得天下﹐功狗何足謂﹗獨有呂雉淫﹐不知天子貴﹔轉暱辟陽侯﹐鎭略夫妻味﹗

漢惠非帝舜﹐焉能格母嚚﹗徒挾趙如意﹐驚哭戚夫人。飲酒恣淫樂﹐五年喪其身。使無代王恆﹐二世如亡秦﹗

猗蘭嘆﹝並序﹞

丙午春日﹐兒童握蘭花十數箭﹐安插膽瓶。詰其所來﹐蓋一箭五錢買來者。兒童喜其價廉﹐予轉惜其物賤﹔意賣花俗子﹐不知其品之貴也。𨿽然﹐世有貴品而賤售如蘭者﹐豈少哉﹗作「猗蘭嘆」。

猗蘭嘆﹕惆悵春江畔﹐凡艸貴﹐蘭花賤﹗何物賣花奴﹐百錢二十箭﹗吁嗟乎國香﹗爾何不在黃金屋﹑白玉堂﹗豪華珠履三千客﹐旖旎金釵十二行﹔芍藥牡丹同供養﹐追陪花相與花王。不然幽居在空谷﹐朝榮夕萎同艸木﹔絕壁懸崖不可尋﹐望風懷想君幽獨﹗峻品如斯髙位置﹐或出或處得其義。天涯何處無知音﹐何必風塵貶價值﹗胡爲乎﹐滋培涵養冬復春﹐花時不遇素心人﹔含香飲恨香魂泣﹐竟屈英雄在俗塵﹗譬之志士有懷抱﹐世無明王傷潦倒﹕抱關擊柝隱下僚﹐薄俸微官殊艸艸﹗猶如美人自媚嫵﹐紅顏薄命身無主﹔春風桃李感韶華﹐百金嫁與大腹賈﹗蘭兮我爲抱不平﹐以筆代口嗟嘆不成聲﹗楚靈均﹑鄭燕姞﹐古之有心人﹐風流已歇絕。蘭其知我我知蘭﹐各抱芳心勿摧折﹗

病牛病牛治夏畦﹐烈日正亭午。莠艸滿平蕪﹐赤旱無膏土。負犁仗牛力﹐牛病力不努﹔一犁未息肩﹐牛喘汗如雨。躑躅牛不前﹐農人赫然怒﹔鞭牛如鞭石﹐荊條集其股﹗民以食爲天﹐畊以牛爲主﹔忍哉此農人﹐胡不卹牛苦﹗農人有別意﹐爲牛病不愈﹔故意磨死牛﹐翻可食牛脯﹗

老馬此馬非凡馬﹐其選出天閒。暮年逢伯樂﹐自許任辛艱。中原正多事﹐驊驑振鑣鐶﹕西風九折阪﹐落日太行山。絕塵擬追步﹐齒長力已孱﹗局蹐困轅下﹐戀棧亦羞顏。少年貴得志﹐莫待鬢毛斑﹗所以古烈士﹐對此淚長潸。

畫梅﹐題贈彭季軒貳尹小官非齷齪﹐世竟號顚人。有酒因成醉﹐無錢肯認貧。放言遭俗忌﹐隨事見天眞。祝汝如花好﹐淸髙不受塵。

畫梅﹐題贈彭笛洲通守﹝時在陽江﹐將瓜代回三水本任﹞

棲遲薄宦寄浮生﹐我亦將行且送行。記取梅花三疊曲﹐午年午月在江城﹗。戊申﹝光緒三十四年﹑一九○七﹞

戊申入都門感興一瞥光陰已十年﹐觚稜翹望轉淒然﹕國民自詡魂初醒﹐臥榻他人自在眠﹗

車前十丈起紅塵﹐冠蓋相望一例新﹔絕似渾忘庚子事﹝庚子聯軍入京﹞﹐銅駝荊棘淚無痕﹗

馬龍車水騁康莊﹐粉黛胭肢獨擅場﹔冷落韓家潭外路﹐已無人過相公堂﹗

故土遺黎祖國來﹐傷心會館紀「全臺」﹗天公妒爾名無實﹐一炬三椽付劫灰﹝全臺會館於三月間失火﹞﹗

爲張介安同年畫梅﹝介安觀政吏部﹞

門前趁熱走轔轔﹐十丈炎威十丈塵。我寫梅花花寫我﹐可知俱是冷中人﹗

點額曾聞作內妝﹐媵詩嫁與畫眉張。春風祝汝多生子﹐用汝調羹白玉堂。

出京之前一日﹐王吉臣﹑幹臣昆季祖餞於陶然亭。是日陰雨﹐賦此志感亭枕髙城似舊時﹐柳條搖曳荻參差。山門系馬客初到﹐驛路鳴蟬暑不知。勝地佛能消劫火﹐宦情我似著殘棋﹗多情欲別難爲別﹐別淚紛紛作雨絲。

寄懷鄭養齋﹝臺北廩生﹐北郭園鄭祉亭先生之孫﹞

北郭園林黯夕暉﹐主人搖落景全非﹗看詩我不藏人善﹐入世君眞與俗違。冰雪淸操新白帽﹐風流文采舊烏衣。鷓鴣本是中原鳥﹝養齋能詩﹐時有「小鄭鷓鴣」之號﹞﹐變調長啼「去不歸」。

施澐訪山長在廈用「寄鄭養齋原韻」作詩二首寄贈﹐並索和章﹔仍用原韻奉呈疏林暮景掛斜暉﹐轉悔今非似昨非。一別眞成遊子恨﹐十年竟與故人違﹗重來彭澤陶元亮﹝時予復任三水﹞﹐遙憶遼東管布衣。我已無家長在客﹐守松三度去來歸﹝三水官廨有堂名「守松」﹞。

滄溟東望日含暉﹝「滄溟曉日」爲臺南八景之一﹞﹐城郭人民嘆已非﹗亂世功名無所用﹐平生心迹不相違。詞章應世東洋體﹐婦孺還鄕大襖衣。我愛鷺江師與友﹐獨存風骨忍言歸﹖

和易實甫觀察原韻昨於汪辛伯同年處讀易實甫觀察原唱﹐辛伯與邱仙根各有和章。易公於甲午渡臺﹐思挽危局﹐曾與酬唱。今讀其詩﹐悵然有感﹔卽步其韻﹐率成二章。

愁腸醉酒未能醇﹐眼底荊榛气不春﹕舊地釣遊誰是主﹖新亭慟哭爾何人﹖重城赤嵌家何在﹖小劫紅羊迹已陳﹗四萬萬人黃種裏﹐頭銜特別署「遺民」﹗

宦況蹉跎气轉醇﹐隨緣五嶺看靑春。不知避地依然我﹐始悔趨時不若人﹗士本長貧終自好﹐官如此苦向誰陳﹖還山無處思山隱﹐夢斷桃源世外民。。己酉﹝宣統元年﹑一九○九﹞

讞局同事王靜甫大令以詩集相示﹝靜甫﹐陜西舉人﹞

應官聽皷利名場﹐此老胸中澹若忘。人到無求隨事好﹐日如有累爲詩忙。大千世界開新運﹝年逢紀元﹞﹐百二河山夢故鄕。我亦未能除結習﹐推敲喜與共商量。

戲贈鄭毓臣貳尹﹝臺北廩生﹞

疏狂半是不羈材﹐命與時違實可哀。千里見王京北去﹝毓臣上條陳謁見肅邸﹐不遇而歸﹞﹐一行作吏嶺南來﹗共談時事憂心醉﹐忽聽君言笑口開。「北郭」舊園花未盡﹐歸途應見小春梅﹝時毓臣將假歸﹞。

寄懷覃孝方大令﹝湖北進士﹞

舊聞茹子語﹝茹懷西大令﹞﹐心識使君賢﹔夢轂如千里﹐神交已二年。士元非邑令﹐摩詰是詩禪﹔獨惜從官末﹐猶慳一面緣﹗

愛我邱滄海﹝邱仙根工部﹞﹐招邀讀好詩﹕潮來船自在﹐客去月相隨。葭露伊人溯﹝時孝方赴新寧任﹞﹐苔岑與子期。拋磚思引玉﹐介紹結新知。

南園感事﹐和邱倉海工部原題校書廣雅開新局﹐跨水通橋傍古祠﹔尋迹南園獨惆悵﹐十先生在敢吟詩﹗

火燼薪傳尙未灰﹐幽光輝暎越王臺﹔宋明五百餘年後﹐又見邱遲弔古來。

亦愛今人愛古人﹐榜門十字出伊陳﹝「三忠祠」門聯十字﹕「君臣三大節﹐詞賦十先生」。爲吾閩伊墨卿句﹐粵中陳蘭甫書﹞。門前淸水濠邊路﹐點綴秋槐气不春。

不聽孫蕡作粵聲﹐抗風軒外艸叢生﹔李﹑黃﹑王﹑趙風流盡﹐一水環流遶越城。

黃蕉丹荔已成陰﹐諸老風騷渺莫尋﹗不信池亭邱壑勝﹐可能閱歷幾升沈﹗

三水雜詩數畝衙齋半欲傾﹐八榕匝地綠陰生﹔一官蕉鹿猶三水﹐石上浮沈夢未醒﹝「肄江志」載﹕「河面有浮沈石﹐潮水上下﹐石皆望見﹐不差寸尺」﹞。

鳳尾修修次第生﹐窗前个介影分明﹔有時戛玉瓊琤響﹐不是尋常風雨聲。

新糊窗紙淨無埃﹐卍字疏欞扇扇開﹔一片雲陰含日影﹐松髙遙見鶴歸來﹝署後髙松﹐鶴巢其上。五年前鶴俱飛去﹔予履任後﹐羣鶴歸來﹐父老相傳爲人民安樂之兆﹞。

中和二月鳥鳴初﹐翠滴新篁過雨餘﹔書吏散時衙鼓靜﹐忘機如在故山居。

豆棚支竹自欹斜﹐隨意頻開赤白花﹔笑指黃蜂遵部勒﹐及時來報午時衙。

巋然三十六江樓﹐人去樓空水自流﹔幾輩儒臣皆過客﹐雪泥鴻爪阮公畱﹝樓﹐督學使者阮文達公建﹐爲按臨來往行臺﹞。

南門鐵道電驅雷﹐鈴鐸錚錚動地來﹔縱使道人鐘不打﹐先生春夢亦驚回。

沿堤路向黃塘﹝墟名﹞上﹐逆水浮舟紫洞平﹔細雨絲絲風剪剪﹐胥江江上過淸明。

婆婆船尾起炊煙﹐稚子船頭自在眠﹔郎自下罾儂補网﹐水多魚處便停船。

巡徧三江萬丈堤﹐堤邊深處樹成蹊﹔一鞭策馬沿河上﹐遠望行人樹頂齊。

東阡西陌正分秧﹐四月農人日日忙﹔不雨倒抽溪上水﹐桔橰碌碡鬧斜陽。

一肩桑葉一肩薺﹐大婦前行少婦隨﹔百丈河堤人似鯽﹐蘆苞﹝墟名﹞今日是墟期。

築陂積水灌田禾﹐其柰天干水少何﹔昨夜雨來陂水滿﹐歡聲轟動一羣鵝。

春時到處有春風﹐婦女茶亭笑語融﹔鬟鬢不知時世樣﹐野花插得滿頭紅。

寄題邱倉海工部澹定村心太平艸廬﹝用東坡「書王晉卿煙江疊嶂圖」原韻﹞

東望滄溟憶故山﹐十年前事已雲煙。同羣瑣尾流離出﹐公等俱泰我依然。自貶南交爲末吏﹐不棲惡木飲盜泉。一家飄泊梗猶泛﹐孤舟斷纜浮長川。黃沙捲地迫我後﹐白浪滔天衝我前﹔掛冠便欲作漁父﹐何處桃源別有天﹖邱君倉海髙尙士﹐卓犖爲傑紆徐妍﹔卜築梅州幽絕處﹐買山更買數頃田。自成村落名「澹定」﹐結廬經始丙申年。玉華﹑金簡﹝鎭平峯名﹞相羅列﹐石虹﹑水月﹝鎭平仙橋﹞自娟娟。君不見先生「黃庭」手一卷﹐心自太平隱幾眠。五羊石上重相見﹐我疑陸地有神仙。披圖讀詩自嘆息﹐骯髒尙與山無緣﹔亦有故人招隱處﹐不堪展讀歸來篇﹗

畫梅﹐題贈鄧君壽﹝家仁﹐三水舉人﹑奉天同知﹞

合住山隈與水隈﹐一枝春占百花魁。耐寒莫嘆無知己﹐鄧尉新從朔漠回。

三水髙等學堂教員黃雲坡﹝鐘峻﹞廣文見贈二首﹐倒疊原韻奉和垂老風情顧盼豪﹐詩才更與壽爭髙。欲栽後學肩吾道﹐須仗先生教爾曹。酒畔逢君開笑口﹐花前泥汝吮吟毫。滑稽有傳無人續﹐臣朔千秋定所操。

及門桃李已成陰﹐不是仍彈古調琴﹕文采一堂增特色﹐弦歌編邑發新音。浮沈宦夢魁岡冷﹐去就香緣肄水深。卅六江樓何處所﹐竟容俗吏復登臨﹖

上易觀察實甫觀察於乙未年秋間渡臺﹐思挽危局﹐晨夕過從﹐相與唱和﹐爲患難中詩友。前簡放廣西龍州兵備﹐有「龍州賢大吏」之稱。今年攺放廣東欽廉兵備﹐來署廣肇羅。予以屬吏謁見﹐殷殷垂詢臺事﹐並送叢刻奏疏﹑詩歌十卷﹐中多爲割臺感憤之作。今讀是書﹐棖觸舊事。

鬱鬱輪囷一朵雲﹐七星巖畔气氤氳﹕儀型兩郡端州屬﹐號令三羅整六軍。寡笑今之包孝肅﹐先憂古有範希文。讀公奏疏詩歌集﹐沅芷湘蘭竟體芬。

故園東望暮云低﹐黑海重重去路迷。寧使弟昆淪異族﹐忍拋君父作遺黎﹗浮沈冷宦成蕉鹿﹐顧盼雄圖失艸雞。痛哭上書天路遠﹐負公萬里走輪蹄﹗

撐持危局十年前﹐回首眞如隔世緣﹗無母瞻依爭讓地﹐有君慟哭亟呼天﹗誰知鯤島遺民老﹐又見龍州大吏賢。太息臺山民薄福﹐帡幪獨我受恩偏﹗

臺感小劫滄桑幻海田﹐不堪回首憶從前﹗某山某水還無恙﹖誰毀誰譽任自然﹗我信仰天無愧怍﹐人譏避地轉顚連。浮沈薄宦珠江畔﹐已別鄕關十六年﹗

居臺初祖溯前明﹐二百餘年隸聖淸﹔九葉孫枝備族譜﹐三遷母教﹝祖居北門﹐次遷西門﹐後遷南門﹞起儒聲。鄭祠馬廟鄰觀捨﹝祖居左有馬伏波廟﹑右有鄭延平郡王祠﹞。舊社﹝在東門外﹞新昌﹝在南門外﹞紀祖塋。無限秋霜春露感﹐耳邊況有鷓鴣鳴﹗

風雨先人一敝廬﹐羈人何日歸賦與﹖世情似水分寒暖﹐宦迹如雲任捲舒。酒後喜談髙士傳﹐燈前時展故人書。裏鄰鄕黨平安否﹖翹望東溟訊起居。

不爲猿鶴與沙虫﹐畢竟書生誤乃公。伯樂有心收冀北﹝日軍到嘉義﹐卽采訪士論﹐通函請予在府辦保良局。予內渡後﹐有兵官名花板者﹐亦通函請予回臺﹞﹐項王無面見江東﹗毀家紓難民爲亂﹐觀過知仁論有同﹝當臺北陷時﹐屯匪劉烏河乘機竊發﹐予帶鄕勇徵剿。至阿里關﹐勇乏口糧﹐皆予給發。日人入城﹐收封予屋﹐號曰「亂民」﹔旋卽起還﹐並給先叔以六等徽章﹐列於紳士﹞。剩此須眉還媿殺﹐漫勞攝影照靑銅﹝臺南警察署攝予小照﹐懸諸廳事﹐題曰「名譽家某某」﹞﹗

臺灣蠻語「埋冤」字﹝見「臺灣誌」﹞﹐我道無冤不用埋。天演例原優者勝﹐地歸民定與之偕。靑衫落地憐昭諫﹐黃絹多才老伯喈。時景自甘心自苦﹐殘棋一局費安排﹗

日出煙銷气象新﹐自南自北淨無塵﹕文明輸灌靑年會﹐武健追隨白種人。教育普通兼婦女﹐撫綏特別化狉獉。他生或者來觀化﹐不願今生作殖民﹗

遊鼎湖山三十六韻西江江水長﹐鼎湖湖山美﹔屏障對衙齋﹝山適對三水署﹞﹐看山日隱幾。遊山勝看山﹐登臨興忽起﹔西人有鐵君﹝稅務司鐵士蘭﹐法蘭西人﹞﹐東道是包子﹝河口釐廠總辦包桂堂大令﹞。輪舟逆水行﹐布帆衝風駛。頃刻到山門﹐山僧沿岸俟﹔預備數竹兜﹐毋勞雙屐齒。茅屋兩三家﹐稻田八九里。旣至半山亭﹐少住停芳趾。主人命治庖﹐布席陳八簋。食訖復前行﹐拾級互邐迆﹔紆回苔石階﹐層層髙尺咫。老樹當路隅﹐疏鐘度林裏﹔佛寺隱山腰﹐寺外環垣垝。隙地起樓房﹐髙墻築壁壘﹔紅白間艸花﹐靑蒼纏葛藟。老僧亦不俗﹐見客詢姓氏﹔知是長官來﹐面目色然喜。丹荔與黃蕉﹐浮瓜雜沈李﹔通竹引山泉﹐煮茶甘且旨。敬客結佛緣﹐邀我究禪理。顧玆淸淨地﹐心胸滌塵滓。振衣最髙峯﹐遊興尙未靡﹔獨鶴與髙飛﹐眾山皆俯視。怪石遠如人﹐健牛小於蟻﹔矗地靑芙蓉﹐屹立成鼎峙。樹影陰滿衫﹐雲气寒生屣。忽聞山麓間﹐有聲震入耳。山僧前致詞﹐舉手前山指﹔瀑布從空懸﹐日夜喧無已。百丈碧琉璃﹐嵌補在山觜﹔排決天上泉﹐匯歸成涯涘。我疑上有龍﹐揚髯長噴水。漁梁﹝在福建浦城亦有瀑布﹞已巨觀﹐匡廬可竊比。咽石亂流聲﹐入壑淸見底。濯足挹淸流﹐坐石嘆觀止。

賀錢晴峯老夫子新婚二首鼎盛年華卓犖姿﹐風流儒雅亦吾師。立身不肯卑官屈﹐坦腹曾爲長者窺﹝君外舅諸老夫子﹐卽君之師﹞。入幕郗超多偉略﹐傳家錢起有新詩﹝君祖有觀察詩集付梓﹞。平分筆下春風气﹐半拯蒼生半畫眉。

春入梅梢臘雪邊﹐華堂好事近春先﹕一雙眷屬情初定﹐廿四花風信已全﹝君年恰二十四﹞。連理瓊枝人似玉﹐芙蓉錦帳夜如年。今宵陽上非陽下﹐毋用「潛龍」小印鐫﹝君有小印「潛龍」二字﹐戲用之﹞﹗

舟次蘆苞岸上晚眺晚眺林於外﹐松陰日气消。萬山雲裏睡﹐一席水中搖。玉鏡臺何在﹖靑雲路自遙。華山山上石﹐仙迹問山樵﹝玉鏡臺﹑靑雲路﹑華山上仙人掌石﹐皆蘆苞古迹﹐載於「縣誌」。玉鏡臺已不知在何處﹞。

中夜起坐宿酒自然醒﹐徘徊度小亭。竹間藏睡鳥﹐樹隙漏明星。村犬吠未息﹐階虫語不停。擁衾尋舊夢﹐飛海渡東溟。

重遊鼎湖山短吟八首入山不見人﹐古樹如人立。偶逢行腳僧﹐圓頂頂尖笠。

竹兜輕又快﹐五步當十步。彳亍阡陌間﹐牛與人爭路。

路旁有盤石﹐少坐歇遊蹤﹔下有最淸水﹐上有最髙松。

曲折入幽徑﹐石畔起孤亭﹔水已僧眼碧﹐山亦佛頭靑。

山靜太古初﹐松柏送涼吹﹔危亭聞午鐘﹐聲出慶雲寺。

湖在山頭巓﹐寺在山腰裏﹔寺下又有山﹐山上還有水。

山頂瀉飛泉﹐百丈垂瀑布﹔移灌民間田﹐滴滴如甘露。

在山泉水淸﹐可以濯我足。何日再來遊﹐夢繞鼎湖曲﹖

秋懷八首和邱仙根工部原韻轉瞬光陰五十過﹐羞將白髮慰蹉跎。咸﹑同人物銷磨盡﹐歐﹑亞風潮變幻多﹗夢寐昨宵飛黑海﹐澄淸何日問黃河﹖離憂萬緒無從說﹐拔劍橫天斫地歌。

豈獨他鄕我不歸﹐月明烏鵲亦南飛。渡河宿將成功少﹐斗巷新妝夙願違﹗宗祖江山鯤鹿走﹐隸奴性質馬牛肥﹗行吟澤畔殊無柰﹐且著靈均敗色衣。

烏號弓墮在人間﹐飛去湖龍未許攀。一代文章凝碧血﹐六宮粉黛怨朱顏﹗千年冤鳥思塡海﹐萬陣饑蚊彊負山。盤馬秋郊殘照裏﹐羨他十畝自閒閒。

生無建樹死嫌遲﹐今古彭殤一了期。小艸承恩稱獨活﹐名花解恨號將離﹔素心蘭是含香種﹐傲骨梅無媚俗姿﹕譜入羣芳皆薄命﹐罡風摧折已多時﹗

不爲鄕國搢紳囚﹐風送輕帆入粵州。縹緲神山原北向﹐奔騰逝水忽東流﹗虞翻講學三年謫﹐潘嶽栽花兩鬢秋。天際孤鴻相問訊﹐舊巢極目海東頭﹗

簾捲西風落日斜﹐美人遲暮隔天涯。如何飛舄勞勞轉﹐只爲收棋著著差﹗隨地可能安眷屬﹖問天未許乞年華﹗著書付與兒曹讀﹐當作秋蜂釀蜜花。

尙武精神不尙文﹐大官未必有殊勛。六師韜略鈔三島﹐九闕絲綸下五云。黃種近編新憲法﹐靑年待起自彊軍。暮笳曉角何悲壯﹐愛國歌聲動地聞﹗

千山落木響蕭蕭﹐盡作秋聲起怒颷。服嶺十年邊地濕﹐長安萬里故人遙﹗書生立鶴名畱洛﹐刺史驅魚政在潮。老去百無能一事﹐胸中塊壘未全消。

挽友有臺友某者﹐爲臺名宿﹐家亦少康﹔中壬午鄕榜﹐有正人君子之目。自臺讓地後﹐某不捨家產﹐首先回臺﹐請入日籍﹔鄕人鄙之﹐日人亦貶詞焉。積產數萬﹐子女尙未婚嫁﹔聞於巳酉九月病故﹐不禁爲之慨嘆﹐率筆成此。

疑是傳聞尙未眞﹐斯人尙有二年春﹝友嘗自言是老僧轉世﹐壽有六十九﹔今年六十七歲而歿﹞。半生書癖兼錢癖﹝友自言生平第一愛讀書﹑第二愛積錢﹞﹐末路淸人又日人﹗一室有戈遺子女﹐九原無地葬金銀。老僧自念南無佛﹐懺悔紅塵未了因﹗。庚戌﹝宣統二年﹑一九一○﹞

己酉除夕讀「尢西堂全集」﹐有「己酉除夕」﹑「庚戌元旦」二首。予任三水﹐適值己酉﹑庚戌﹔春初無事﹐卽用原韻﹐援筆偶成﹐聊消閒耳﹐詩云乎哉﹖

名心官派盡消除﹐承乏匆匆一載余。迎歲喜開湯餅會﹝臘月二十八日添一孫兒﹐此日適三朝﹞﹐課兒預買教科書﹝兒輩明年升入中學甲班﹞。居民門貼桃符艷﹐吏捨堂懸水鏡虛。吉利紅箋勞問訊﹐故久遠道寄雙魚。

庚戌元旦綰符一再再而三﹝余奉檄任三水已三度矣﹞﹐薄徳無功祇負慚﹗六事本廉皆應分﹐九年立憲豈虛談﹗乍除舊臘鴻鈞轉﹐忽報新軍蟻鬥酣﹝元旦﹐粵省新軍與警兵交哄﹐閉城三日。嗣以兵力解散﹞。兵气似隨春气發﹐嶺南聞道又江南﹝初二日﹐江南新軍亦鬧事﹞﹗

贈日本根岸辰雄君庚戌元旦之二日﹐有日本人根岸辰雄君來謁﹔余命五兒叔未通譯﹐始知其爲環球步行遊歷之士﹐離鄕已二年矣。曾遊西伯利亞﹑滿﹑蒙﹑直隸及大江南北﹐今由浙﹑閩入粵﹐將溯西江而上梧州。臨行索詩﹐率筆以贈。

踏徧中原萬里塵﹐肄江江上忽逢春﹔東風疑是扶桑至﹐喜見文明帝國人。

題李淩洲爲陳雨三畫美人紈扇淩洲道人老曹椽﹐邱壑胸中千萬變。從來名士悅傾城﹐道人下筆開生面。肥環瘦燕是前身﹐石上含香想舊因。莫是漢宮同伴妒﹐昨宵謫貶落風塵﹖陳子無端生艷羨﹐乞畫蛾眉入紈扇。祗愛空中見色身﹐豈眞肉髏堪系戀﹖自從小劫歷滄桑﹐廿年自據一胡牀﹔美眷如花間列屋﹐好龍竟似沈諸梁。我正與君反比例﹐乞圖作佛書揭諦﹔懺除結習淨塵根﹐寡過未能思彊制。目中有色心中無﹐如君亦自非凡夫﹗情絲到處如羅网﹐誰脫人間地獄圖﹖

息鞭亭﹝在粵省東門外﹐舊爲燕塘試炮將軍停站之處﹞

策馬出郊坰﹐停鞭息小亭。髙樓浮大白﹐遠岫挹遙靑。此日宴遊地﹐當年講武廳。燕塘年試炮﹐隨例役旗丁。

城東十里路﹐城北五層樓﹔野色一翻變﹐山光四顧收。柳營新鬼哭﹐花冢女兒愁。日落西山下﹐靑燐滿地遊。

蘆苞道中苦熱一熱竟如許﹐炎荒熱轉加﹔長途困行旅﹐烈日炙桑麻。樹影乘涼蓋﹐泉聲止渴茶﹔輿中猶憚暑﹐還爲僕夫嗟。

黑雲吞赤日﹐極目樹微蒙。隔岸來時雨﹐長天掛斷虹。忽消三伏暑﹐飽受一帆風。不識炎涼意﹐焉知造化功﹗

觀荷疊疊新荷葉﹐當湖弄午風﹕水痕浮鴨綠﹐花瓣染猩紅。思欲掉孤艇﹐因之折一筒﹔荷香與涼气﹐吹送小橋東。

日言日言興學務﹐爲國毓人才﹔崇拜東西鄰﹐晉用求楚材。少年歐﹑亞去﹐畢業歐﹑亞回﹔盧梭﹑達爾文﹐矢口交相推。興學已十年﹐人才安在哉﹖但聞橫議黨﹐蚊聚便成雷﹗他日誤天下﹐何人是禍胎﹗

日言開五礦﹐盡力辟地利﹔金銀銅鐵煤﹐徧地惜棄置﹗重幣聘工師﹐多金購機器﹔或薦美利堅﹐或薦徳意志。翳彼異國人﹐終非我族類﹔無論無此才﹐有之亦終祕。畱以待他年﹐蠶食吾土地。太息資本家﹐錢了人無事﹗

和羅邵棠大令見懷蔣梓舒原韻我昔在東江﹐與君同酒琖﹕秋雁看翺翔﹐春鶯聽睍睆。宦迹如飛鴻﹐忽焉東西■﹝羽戔﹞﹔落月屋梁間﹐中宵勞望眼。捲懷憶故人﹐蘭生而玉產。今日西江頭﹐仍事榷釐鈑。民力日已窮﹐予才無異撰﹔省試顧考成﹐日夕深悚戁。但求需有孚﹐毋使艮其限。盤盤羅昭諫﹐風骨無可揀。珠玉在當前﹐對之顏羞赧。險韻寄新詩﹐弈弈龍蛇綰。放言時世局﹐墨瀋和淚潸。回首望故鄕﹐蜀道傾蜷嵼。矢志濟時艱﹐投身登仕版﹔牧令親民官﹐肉刑除大劃。愛民去膚敲﹐說詩如肉丳。爲君期任置﹔南﹑番﹑香﹑順﹑莞。豈似我無能﹐駑駘戀豆棧。側耳聽賢聲﹐九重帝心簡。

北江舟次﹝時適苦旱議賑﹞

鼓棹北江平﹐南風若有情﹔盡驅三伏暑﹐相送一帆輕。水淺行舟緩﹐禾枯旱象成﹔老農沙際語﹐不忍聽呼庚﹗

蘆苞夜泊薄宦等浮萍﹐蘆苞畫舸停。山髙吞素月﹐水靜印明星。枕上四更柝﹐窗前數點螢﹔詰朝猶有事﹐未曉夢先醒。

自題帳額﹝畫梅花﹐花下一美人佇立﹔李淩洲手筆﹞

古幹古如鐵﹐新條生意生﹔有懷思彼美﹐獨立自含情。綺夢頻年斷﹐吟魂澈骨淸。老來空色相﹐睡穩到天明。

與韓國人李容機筆談有感而作累若喪家犬﹐飄蓬一李生﹗顚連箕子國﹐躑躅越王城。戀國有餘淚﹐歧途何處行﹗誰憐君失路﹐饋贐策前程﹝李生行李被竊﹐來署告借﹐贈以十金﹞﹗

胥江夜歸涼雨洗長空﹐胥江夜气沖﹔波心搖素月﹐帆背受微風。詩思浮沈裏﹐漁燈明滅中﹔迷蒙認歸路﹐一塔矗城東。

次兒叔壬東洋就學﹐書此勉之父母生汝身﹐撫養十九年。依依繞膝前﹐弟兄相把袂。成童入軍界﹐爾志亦云銳。軍界本光明﹐胡爲忽陰翳﹖爲友不平嗚﹐忽受人排擠。脫然出軍界﹐前功隨水逝﹗男兒志四方﹐東洋事遊藝。具此七尺軀﹐生此爭競世﹔國步正艱難﹐及時勤策勵。戒爾收放心﹐放心學無濟﹔戒爾須謹言﹐謹言少罪戾﹔毋友不如己﹐謹愼在交際﹔孤客在他鄕﹐用財先會計﹔勿中酒色毒﹐勿受朋黨獘﹔惟有苦心人﹐乃免爲奴隸﹔少壯不努力﹐年華難爲繼﹗我家正飄泊﹐宦海無根柢﹔況無十萬金﹐助爾紈褲勢﹔卽有十萬金﹐轉瞬有興替。爾當念此行﹐於爾密關系﹗當體父母心﹐望爾光門第﹗時時誦此詩﹐行矣勿揮涕﹗

望月雨洗秋空淨﹐當頭月正明。樹髙風有力﹐池滿水無聲。承乏經三載﹐蹉跎忽半生﹗常儀絕塵翳﹐圓缺爾同情﹖

遊荔支灣畫舫張帆趁午風﹐一灣水綠荔支紅。舟人若問停橈處﹐隨意紅稀綠暗中。

弔素馨斜宮女至今疑有冢﹐漢皇終古已無家﹗夕陽徧地鋪香雪﹐此是深宮薄命花﹗

乞巧取巧原非君子儒﹐紛紛乞巧何其愚﹗我聞用拙存吾道﹐又聞巧者拙之奴﹔我生無事不守拙﹐自安義命心怡愉。天上神仙比我拙﹐其拙還爲世間無﹕一年一度一相見﹐牛郎織女天一隅﹔銀河竟絕仙槎渡﹐塡橋還待白項烏﹖何如黃海﹑黑海﹑地中海﹐凡夫乘風破浪來往只須臾﹗

不寐不寐聽更籌﹐虫聲鬧不休﹔殘燈搖永夜﹐涼風入初秋。昔我猶今我﹐鄕愁雜旅愁﹕平生未了事﹐一一上心頭。

中秋蔣梓舒明府在河口釐廠樓上邀飲賞月江根﹝河口對面山名﹞收暮靄﹐河口吐冰輪﹔照我須眉現﹐與君面目眞。今秋同作客﹐明歲是何人﹖不醉亦何待﹐提壺酌數巡。

秋日與蔣梓舒明府再遊鼎湖一江秋水一江煙﹐酒具茶鐺共一船﹔攜手蔣侯船上坐﹐偸閒重試鼎湖泉。

石徑秋風作勢驕﹐舊經行處響蕭蕭﹔千山落葉無人掃﹐盡逐山泉過野橋。

東坡赤壁遊前後﹐我已三回上鼎湖﹔僧侶曾知非俗客﹐又勞盛饌設伊蒲。

佛堂幢裏有嬋娟﹐稽首慈云大士前﹔我是遊山伊拜佛﹐各人各自有因緣。

題伏虎降龍圖金剛具佛力﹐見虎目亦怒﹔不及小沙彌﹐歡喜無恐怖。

毒龍本有毒﹐收在淨瓶中﹔如何忽放出﹐云翳迷太空﹖

閱報載日韓合並有感誰能揖讓化徵誅﹐炮利船堅計盡麤﹔不道生當爭戰代﹐陣云莽莽見唐﹑虞。

十年脫去藩王號﹐獨立維新冀自存﹔老去恐難酬大徳﹐盡將土地答君恩﹗

髙安東門曉日當頭照﹐迎春入此門﹕薄田無上壤﹐破屋自成村。斫竹看遙嶂﹝築城之初﹐形家云﹕東門民居竹遮明堂案山﹔命盡斫之。載「邑志」﹞﹐栽桑雜亂墳。社公今托汝﹐早晚作司閽﹝自綠營裁後﹐東門無兵司啟閉﹞。

髙安西門寂寂西門路﹐經年不一過。當關秋色滿﹐望气夕陽多。盛世銷兵甲﹐荒城長薜蘿﹔紅衣舊鐵炮﹐苔銹任摩挲。

髙安南門城闕對官衙﹐城門地勢窪﹔水光搖古塔﹐電气走飛車。蔀屋魚鱗疊﹐沙河燕尾叉﹔燻風髙樹下﹐鼓吹聽鳴蛙。

髙安北門岡巒拔地起﹐夭嶠入城來﹔佳气山川聚﹐文昌鎖鑰開。星輝奎宿閣﹐花滿法王臺。邑小當衝要﹐專城媿不才。。辛亥﹝宣統三年﹑一九一一﹞

和髙安中路自治會議長陳伯莪見贈原韻﹐並畱別邑內諸君子﹝時奉委赴電白本任﹞

二年水乳漸交融﹐直道斯民毀譽中。一瞽飛鴻畱爪印﹐半生磨蠍是身宮。文章喜見維新派﹐父老猶存太古風。翹首蔣侯飛鳥到﹝瓜代者爲蔣潤生﹞﹐逖聽載道口碑同。

百勤未免一拋荒﹐局外端資告語詳﹕晚節相期魁塔峻﹐別情應與肄江長。許衡原是官爲隱﹐陳實能令盜化良。寄語諸君圖自治﹕瘡痍滿目莫相忘﹗

題畫梅﹐贈張悔盦同年二載髙安去去休﹐廣州無柰又髙州﹝時奉調電白任﹞﹗也思歸去空山裏﹐耐冷看花不自由﹖

口占贈臺人張端吉家山破碎民無恙﹐薄宦棲遲我自憐。流落江南杜工部﹐他鄕又遇李龜年﹗

壽陳篤臣尊甫渚蕓先生曁徳配周太夫人六旬雙壽木公金母慶平頭﹐翹望三山祝太丘。社肉平分陳曲逆﹐家人共食宋江州。嶺梅香夢春先度﹐嶼竹靑陰蔭久畱。難得鶴山賢令尹﹐能教山鶴歲添籌﹝時篤臣交卸鶴山篆﹞。

打疊斑衣與彩襕﹐伯歌季舞共承歡。克家有子斯爲壽﹐隱市如公勝拜官。夫婦已邀三錫錫﹐弟兄如此二難難。倫常自是千秋業﹐何必神仙煉九丹﹗

送陳桂林回漳州﹝步沈琛笙大使原韻﹞

湖海元龍見此人﹐昂藏辜負濟時身﹗萬方多難天如醉﹐一夕將離酒不春。古硯奇書添篋笥﹐蠻煙瘴雨濕衣巾。買山擬向丹霞住﹐風雨相期過往頻。

題螺山先生詩集同鄕黃讓臣大使﹐出其尊甫「螺山先生詩集」請序。先生曾任陽江分縣﹐亦鄕先達也﹔余何敢作序﹗作五古二十韻﹐當作題詞﹔並稿歸之。

我生在海島﹐朴野不知詩﹔偶得性靈語﹐時或一爲之。惜無素心人﹐晨夕相切劘﹔譬之我視我﹐不自判妍媸。鯨鯢東海來﹐鼓浪臺﹑澎涯﹐劫灰滿天地﹐身外靡孑遺。詩稿付兵燹﹐免爲識者嗤。自從來粵嶠﹐無復有詩脾。昔年領鼉江﹐理亂如治絲。鼉江雙魚城﹐舊有人分治。嘗問諸父老﹐望治多謳思﹔謳思黃先生﹐歸去漳江湄。縷述先生政﹐雙魚有口碑。山衙臨大海﹐金石潤英詞。嗚呼鄕先達﹐令我溯襟期。今日讀遺編﹐大雅適在玆﹗溫柔惇厚旨﹐正始有遺規。不知讓臣老﹐乃是先生兒。瑯函忽吐祕﹐珠玉光陸離﹕但願寶手澤﹐不顧求人知。

題繡英閣女士詩卷﹝女士臺人﹐邱緝臣明經令媛﹞

詩臻好處原天籟﹐不必詞華格調新﹔三百編中存正始﹐河洲荇菜出宮人。

有明十子開詩社﹐歇絕風騷二百年﹔文獻銷沈羊劫後﹐猶聞謝女有薪傳。

髫年文隊識邱遲﹐知道邱遲善說詩﹔更比康成風雅極﹐過庭一卷授雌兒。

是兒不作庸人婦﹐嫁得夫君繪事精﹔想見春閨饒艷福﹐一圖寫好一詩成。

楊花五首﹐和沈琛笙大使原韻飄零無力舞春風﹐回首關河落日紅。隨地托根生道北﹐漫天逐絮過墻東。至今別恨牽淮水﹐從古淸陰蔭漢宮。我尙不堪何況樹﹖大堤愁殺白蒙蒙﹗

雒馬斑騅系可憐﹐者番風信記年年﹕官梅動興聞歌詠﹐人柳承恩自起眠。夢去芙蓉曾作鏡﹐飛來楡莢亦名錢。如何我獨飄蓬轉﹐綰雪隨風化碧煙﹖

玉河一樣色靑靑﹐別淚長亭與短亭﹗鸚鵡羈棲軒外架﹐鷺鶿饑餓水中汀﹗昨宵惆悵髙樓月﹐此世浮沈大海萍。送汝前途何處所﹖徒聞桂樹故山馨﹗

白頭辜負好時光﹐收斂詩心舊日狂。未有繁華終不散﹐絕無才思豈能長﹗山中故婦蕪■﹝艸縻﹞老﹐澤畔孤臣蘭芷香。作計不如歸去好﹐讓人「福祿」注鴛鴦﹗

落花狼藉混塗泥﹐獨立橋頭日又西﹗末路論交猶泛泛﹐無家垂老自棲棲﹗新絲淸白桑蠶蟄﹐冤血深紅杜宇啼。春去已無多少日﹐滿天風雨忽離迷﹗

紀事南郭雙門伏殺機﹐將軍英武果能飛﹗金彈霹靂轟從騎﹐赤血淋漓漬戰衣。不肯累人傷大徳﹐尙能殺敵奮餘威﹗頑民太息頭顱賤﹐何苦甘心視死歸﹖

春艸八首﹐和沈琛笙大使原韻八表陰霾起疾風﹐無端野火燒天紅。蕨薇義士饑雷首﹐芹藻諸生冷頖宮。入海日光明滅外﹐隔江山色有無中﹕故原一片靑靑地﹐不聽喓喓響艸虫﹗

不堪急景擲飛梭﹐老矣何年喚渡河﹖沅芷湘蘭生是獨﹐天荊地棘一何多﹗美人絕代思空谷﹐君子當時想在阿。試問王孫歸去不﹖無須補屋更牽蘿。

故園夢蝶記遺蹤﹐祗與南城隔一重。孤島今非畿內地﹐瀛洲古是海中峯。人間小劫魂無鶴﹐地下埋冤種有龍。兒女不知興廢事﹐山歌野哭盡情濃﹗

走兔倉皇突四圍﹐饑鷹健鶻一齊飛﹔北來鐵騎達天塹﹐東望金烏射日輝。老態漸來如日暮﹐名心已死似春歸。客中別有關懷事﹐書札親朋遠近稀﹗

眞成滋蔓蔓難圖﹐古道荒城徧綠蕪。尼父龜山空望魯﹐武侯魚浦失吞吳﹗橫流大海潮何急﹖落日空山影自孤﹗我是遺黎經喪亂﹐王民倉葛大聲呼。

平原努力飯牛兮﹐布谷催耕盡日啼。栗裏陶公書可讀﹐花田平子賦還題。銷魂欲別過南浦﹐乘興來遊上大堤。獨羨農夫能作苦﹐不教稂莠稻粱齊。

問渡迷津一水橫﹐津頭躑躅客心驚﹕紅花有恨銷春色﹐黃犬無端吠水聲。斜日欲依前浦盡﹐莫煙又向隔溪生。傷春孰是憐同病﹖惆悵湖南萬里情﹗

自分楊花作絮綿﹐枝頭猶爲蔦蘿牽。浮生大夢如垂露﹐舊事微塵已化煙。捫腹依然呼負負﹐折腰何必曲拳拳﹗五陵裘馬諸年少﹐帽影鞭絲二月天﹗

邱仙根爲余錄其近作於扇﹐寫梅報之昨從袖裏出秋扇﹐乞寫先生近作詩﹔欲換新詩無墨竹﹐橫斜聊作老梅枝。

黃仲琴贈詩﹐卽用原韻報之天半闌干一客星﹐浮沈人海不知名。頭銜閒散「天隨子」﹐身世艱難「太瘦生」。滿地龍蛇將變化﹐有人恩怨未分明﹔羨君尙有中和气﹐筆下曾無徵角聲。

奎璧聯輝北斗星﹐雙珠耀彩﹝謂仲琴令昆伯琴﹞並齊名。紀﹑羣同气無虛士﹐李﹑孔忘年是友生。老我茫茫前路渺﹐照人朗朗玉山明。檐前鐵馬寒風緊﹐中夜驚聞北伐聲﹗

故人寥落已晨星﹐思著羊裘變姓名。未與斯文稱後死﹐欲依我佛證前生。酒酣拔劍雄心盡﹐燭炧看詩老眼明﹗彊欲髙謌和「白雪」﹐巴人下裏不成聲。

辛亥冬日與徐蘊山﹑胡君湘遊南山寺﹝在漳郡南門外﹞

未來曾有約﹐今日入招提。古佛金泥落﹐名山培塿齊。諸天將寂滅﹐覺路轉昏迷。領取塵根淨﹐寒煙菜一畦。

黃仲琴贈漳郡開元寺寶幢石刻「陁羅尼經」搨本寶幢石刻開元寺﹐唐代咸通大會場。我佛本空歸寂滅﹝左文襄攺寺爲考棚﹞﹐何人好古費收藏﹖跳龍臥虎忘眞相﹐貝葉蓮花發古香。此段因緣誰契合﹖揭陽許氏﹑海陽黃﹝仲琴﹐海陽人﹞。

送友人北伐殺气滿天地﹐終軍萬里行。朔風過易水﹐寄語問荊卿。

和衡州沈琛笙寓漳客感原韻薌江寒泊孝廉船﹐望斷湘衡嶽麓煙。絕世美人多薄命﹐倚門慈母況髙年﹗掉頭謝病孔巢父﹐瘦骨身耽吟賈浪仙。幸有知音鐘子在﹐不妨流水再揮弦。

表弟謝汝銓有斐律賓之行﹐順道過訪意外晤玄暉﹐一朝慰夢想。相別二十年﹐喜君更倜儻。忘分老師生﹐言情舊戚黨。問我新中華﹐河山猶莽莽﹗

老來舒倦眼﹐閱徧幾滄桑。夢寐家千里﹐棲遲水一方﹗暮雲歸岫晚﹐春雨洗天光﹔送汝乘風去﹐波瀾嘆望洋﹗。壬子﹝中華民國元年﹑一九一二﹞

壬子春日過霞陽訪馬君亦籛﹐得觀所藏圖書﹐復賞所植花木。信宿三日﹐踰蘇嶺﹐歸海滄霞陽達海滄﹐蘇嶺貫其腹。昨自霞陽歸﹐筍輿入林麓。山靈訝俗客﹐足音響空谷。鼓吹海山花﹐東風送香馥。拾紛上翠微﹐俯瞰髙人屋﹕屋中何所有﹖圖書千萬軸﹔屋外何所有﹖春蘭與秋菊。主人不出山﹐甘爲花之僕。花下自讀書﹐消受山中福。我欲從主人﹐來往山路熟。佇立蘇嶺頭﹐天風吹野服﹔翹首望八荒﹐龍蛇滿大陸﹗

壬子春日自題畫梅已入共和年﹐視天猶夢夢﹗揮手坐空山﹐獨與梅花弄。

蓮花洲小山﹝在蓮塘學堂後﹐爲侯堂陳氏別墅﹞

此山何處來﹖東西空依傍﹔特地矗芙蓉﹐屹然小屏嶂。主人亦不俗﹐經營費意匠﹕鑿池環其下﹐鑿徑穿其上﹔中有一幽谷﹐廓乎有容相。勝賞不在髙﹐對之覺神王。門外泰武山﹐隔海遙相向﹔似與山爭妍﹐故獻峨眉樣。

野興一生幾兩芒鞋福﹐隨意林東轉水西﹔遠浦日烘芳艸活﹐平田風押稻苗齊。未妨乘興孤村醉﹐莫遣回頭歧路迷﹗翹首長安何處所﹐病夫何事逐輪蹄﹖

範亞父撞斗鴻門重續弟兄盟﹐亞父奇謀惜不成﹗一會已分劉﹑項局﹐畱侯笑爾气難平。

孟叔達墮甑本無我相無人相﹐豈有金剛不壞身﹗人尙如斯何況物﹐區區一甑碎微塵。

戴安道碎琴破琴辱使怨何深﹖不是中和太古心。傲物淩人終免禍﹐武陵畢竟是知音。

徐徳言破鏡私奔尙不追紅拂﹐情俠無如老越公﹗天上團圓懸一鏡﹐人間何靳半靑銅﹖

早起早起潔庭除﹐掃盡塵翳迹。一蛛隱窗間﹐垂絲二三尺﹔一絲掛檐際﹐一絲粘東壁﹕組織大羅网﹐纖毫無餘隙。蚊蚋不知幾﹐攖觸隨所擇﹔乃知天演理﹐勝敗原不易。嗟我黃種人﹐異種日逼迫﹔日日世网中﹐俯仰皆局蹐﹗

借滄海居冬夜不寐口占起看殘月寒無色﹐臥聽回潮怒有聲。子丑寅時酣睡足﹐碧天何事尙遲明﹖

壬子午節前一日﹐與蓮塘學校陳畹蘭教員並陳其純諸昆季放舟滄江卜築鄰滄海﹐招邀作水嬉﹔人當陰雨後﹐天值放晴時。細浪猶平檻﹐新泉尙滿陂。鴨頭浮石瀨﹐鷁首動江湄﹔自在乘風順﹐逍遙水上遲。友生機潑潑﹐兄弟樂怡怡﹔吾道思觀海﹐斯遊想浴沂。舟輕驚欲覆﹐簥嫩笑爭持。傍岸尋紅藥﹐沿流掬綠菭﹔過橋如度鳥﹐穿閘若盤螭。瞥眼云生墨﹐當頭雨散絲﹔鏡光看日射﹐弓樣指虹垂。罾動收魚蛤﹐船搖駭鷺鶿。渾忘攜笠屐﹐一任洗須眉。來路如魚樂﹐回潮似馬馳。言旋元亮宅﹐小坐仲舒帷。芳艸迷三徑﹐新荷淨一池。茶香畱渴口﹐蓮味沁淸脾。佳節逢明日﹐名山訂後期。老夫淸不寐﹐爲作紀遊詩。

壬子端午夜坐偶成孤燈對風雨﹐入夜忽棲涼。轉瞬逢端節﹐棲遲滯異鄕﹗遺臣同弔屈﹐歧路更悲楊﹗新鬼滔滔是﹐鐘馗劍失鋩。

江東橋排空雄石勢岧峣﹐百丈橫江走老蛟。汀水入溪歸一束﹐漳江出海第三條。名儒學捨今零落﹝橋邊有黃石齋先生講堂﹞﹐野老鄕村更寂寞。遠望萬松關下路﹐戰云愁慘未全消﹝發匪之亂﹐林剛湣殉難於此﹞。

挽陳瘦云﹝以下「遊臺艸」﹞

聞道靑年會﹐惟君最擅場。我來尋後起﹐爾竟作先殤﹗孤露偏多難﹐聰明總不祥。無聊搔白首﹐天道若茫茫﹗

君赴修文日﹐中途我已知。長才偏短命﹐寡母此孤兒﹗孰念伊人死﹐來憐季女饑﹖九原𨿽不作﹐想爾亦含悲﹗

趙雲石贈詩﹐卽步原韻二首舊友相逢趙倚樓﹐騷壇牛耳冠朋儔﹗金戈歷劫云過眼﹐銅缽敲詩海盡頭。並世盧﹑王皆後起﹔齊名李﹑杜盡淸流。與君共話桑滄事﹐尊酒原來不掃愁﹗

竹溪溪傍舊詩壇﹐十八年來指一彈。末路謹防隨俗轉﹐浮生尙悔了人難。令威化鶴尋華表﹐子美聞鵑拜石闌。垂老重遊桑梓地﹐未妨惆悵彊爲歡﹗

南社同人在醉仙樓開歡迎會﹐酒後放歌昔爲此邦人﹐今爲此邦客﹔一瞥滄桑十八年﹐蜃樓海市變化成陳迹。我從人海乍回頭﹐飄泊身如不系舟。過海收帆問親舊﹐凋零大半令我多悲憂﹗吁嗟乎﹐雙丸跳擲疾如馳﹐死者不生生者死﹗獨畱天水老詩豪﹝趙雲石﹞﹐髙踞騷壇執牛耳。須眉尙認老邱遲﹝邱及梯﹞﹐爭譽楊修是小兒﹝楊雲程﹞。謝傅諸郎森玉樹﹝謝石秋﹑溪秋﹑星樓﹑霽若﹞﹐林逋處士茁新枝﹝林湘畹竹友﹞。元龍未除湖海气﹝陳筱竹﹑陳獻其﹞﹐仲雍斷髮居吳地﹝吳旭初﹑宴珍﹑筱霞﹞。黃粱夢醒一盧生﹝盧韞山﹞﹐仍在人間作遊戲。風流倜儻余君屏﹐孤髙落落胡南溟。若論肆應彊人意﹐座中推讓蔡蘭亭。玉樹風前連氏子﹝連應橊﹞﹐寄傲園林稱佳士。黃﹑洪俱是舊通家﹝黃拱五﹑洪坤益﹞﹐眼中諸人吾老矣。孰料餘生逢世變﹐乃與諸君重相見﹗南部粉黛北胭肢﹐醉仙樓上開詩燕。莘莘一輩濟時賢﹐豈特能詩結夙緣﹗他日夢魂南社遠﹐不知斯會復何年﹖

紳商學界在臺南公館開歡迎會﹐賦此志謝盛會開南部﹐延陵傍嶺樓﹔園亭新結構﹐水竹更淸幽。島國天逾靜﹐瀛臺暑未收﹐南方初荔夏﹐西曆已瓜秋。避地忘秦﹑漢﹐聞歌雜亞﹑歐﹔藝姬能趙舞﹐聲伎解吳謳。晉接多新彥﹐周旋有舊遊。襟花紅欲滴﹐杯酒白初浮。賓主齊雍肅﹐詞章互唱酬。窗明雲母石﹐火射水晶球。式敬情文摯﹐歡迎禮意周。嘉魚歌燕燕﹐鳴鹿詠呦呦。酌酒何須斗﹐飛觴不用籌。肆筵陳異果﹐廣席列珍羞。勝地張筵燕﹐忘年樂應求。故人皆老大﹐名士盡朋儔。轉悔來何暮﹐終應去不畱﹗側身依祖國﹐倦眼望神州。斷髮從吳俗﹐焚心抱杞憂﹗處堂成燕雀﹐生世等蜉蝣﹔有酒宜同樂﹐無官且自由。伊誰新世界﹐認我舊林丘﹖黑海能飛渡﹐黃河任倒流﹔無才日衰老﹐天地若爲愁﹗

六月二十四日與社友往竹溪寺參謁關聖少年喜結詩文會﹐勝日同盟香火緣。忠義千秋懸日月﹐滄桑一瞥化雲煙。登堂禮樂從先進﹐入座衣冠盡後賢。一勺權當淸酒薦﹐潢污行潦在山泉。

佛光神道兩虛無﹐淘汰將歸造化鑪。獨有綱常畱正气﹐能令崇拜起吾儒﹗漫云鑪齒同文國﹐忍看河山易色圖﹖父老凋零多白髮﹐猶聞倉葛大聲呼。

南郊健步免扶筇﹐芳艸迷離舊徑封。寺外新分一脈水﹐門前不見十圍松﹗山僧已死空禪室﹐遠客重來動午鐘。且息塵緣謀住此﹐溪山是否肯兼容﹖

嘯霞樓題壁﹝樓在門生吳筱霞花園﹐壬子回臺卽寓樓上﹞

別墅枕城隅﹐荒城迹欲無。天容收薄翳﹐秋色上平蕪。去國鴻離网﹐歸山鳳在笯﹔時宜都不合﹐祗合灌園夫。

樓對竹溪西﹐欄桿與竹齊﹔好花多礙路﹐嘉樹自成蹊。歲月催人老﹐雲煙入望迷﹔窺園荊棘滿﹐移此暫羈棲﹗

與謝石秋﹑星樓﹑林湘畹﹑黃茂笙遊岡山超峯寺中途遇雨遊憩超峯寺﹐登車日已曛﹔暮天銷薄靄﹐秋雨釀濃云。老去思依佛﹐閒來欲與君。西風吹斷雁﹐拭淚拜孤墳﹝四弟墳在岡山下﹞﹗

雨露衣衫濕﹐泥塗手足勻。本無人我相﹐忽現色空身﹝登山衣履盡濕﹐寺僧借衣衿一襲爲予換幹。是衣似向山鄰齋堂婦人借來﹐式與男人同﹐惟袖稍短耳﹞。剝啄喧中夜﹐歡迎鬧比鄰。門前看墨妙﹐猶認老孫莘﹝超峯寺匾額是外舅吳樵山手筆﹐勁秀猶存﹞。

到寺已三更﹐當頭月色淸﹔朦朧秋樹影﹐歷亂夜泉聲。我自貪斯景﹐人應悔此行。對牀聯好句﹐不寐到天明。

海外無名勝﹐南來祗此山。偶同鄕老話﹐猶認故侯顏。莫問十年事﹐且偸半日閒。愧非蘇玉局﹐畱帶鎭禪關。

窺園梅花二株被日人移植四春園﹐聞亦枯悴而死﹔以詩弔之主人宜避地﹐問汝亦何辜﹕共受鋤根苦﹐誰憐傲骨枯﹖淸髙原是累﹐依附況相誣﹖太息蟠根地﹐終應變道途﹗

敝廬因日人築路取用﹐子弟輩將別謀住所秋風一敝廬﹐聞道作通衢。古諺「屋成路」﹝臺人有「家欲破﹐屋成路」之謠﹞﹐君權水在盂。後來蠲納鼠﹝臺灣爲防疫起見﹐每戶月必捕鼠二頭﹐否則納金﹔名曰「鼠組合」﹞﹐爰止或瞻烏。思卜南莊外﹐山邊築一區。

題畫梅﹐寄贈洪以南美人香艸意﹐洪子獨無儔。乍向淡江駐﹐如從湘水遊。逢人聞說項﹐卽我亦依劉﹝臺北登岸﹐曾主其家﹞。引玉拋磚意﹐餘懷想紉秋﹝以南善畫蘭﹐欲以梅換蘭﹔故云﹞。

秋日書懷西風蕭瑟惱人天﹐獨客他鄕更悄然﹗松菊已荒三徑外﹐滄桑頓變廿年前﹗漫雲歸裏如元亮﹐且自登樓效仲宣﹗珍重秋鴻傳數字﹐「平安」爲寄美江邊﹗

我似秋風扇見捐﹐歸來暫作小遊仙﹕渾如掛錫僧棲止﹐幸有論詩客至前。有信忽驚看過雁﹐不鳴自分作寒蟬。新霜與汝幹何事﹐盡日飛來兩鬢邊﹖

詩債妙手空空一錦囊﹐索詩人似索錢忙。郊寒﹑島瘦無顏色﹐且學當時周赧王。

爲臺南警務課今江正直君題曼倩偸桃圖九千年赴蟠桃會﹐此老行爲太狡獪﹔偸桃作賊走塵凡﹐不是神仙是無賴。世間如是此等人﹐拘送警部除民害。

題畫梅﹐贈黃旦梅雛姬相別二十年﹐復睹風春面﹔老幹茁新條﹐玉英飛雪片。

魏武帝瓜分豆剖鼎將移﹐太息桓﹑靈不可爲﹗亂世孝廉爲國賊﹐當途讖緯屬佳兒。文章豈特禰衡死﹐經濟難瞞許邵知。我笑將軍爭漢土﹐葬身何地至今疑。

銅臺髙矗漳江湄﹐賣履分香有女兒﹔千古姦雄皆欲鬼﹐一家子弟盡情癡。竟因求士拘徐母﹐未必憐才贖蔡姬。我爲二喬夫婿恨﹐空文亦受老瞞欺。

秋影夕陽樓角影模糊﹐倒蘸秋園作畫圖。病鶴池頭臨水靜﹐斷鴻天際入云孤。自憐瘦態同籬菊﹐更愛淸陰到井梧﹔髙樹昏黃生暝色﹐懸空尙有夜來珠。

秋扇西風料峭挾霜嚴﹐收拾羅紈入枕函。宮女自憐恩愛絕﹐有人含淚疊靑衫。

紀暴風壬子八月秋﹐吳園互酬唱﹔矗地小樓髙﹐臨風亦和暢。忽焉少女來﹐繼之大王王。客去夜已昏﹐風力恣奔放﹕疑是萬馬奔﹐東西不知向﹔又如萬軍號﹐南北相對仗。歷亂瓦自飛﹐猖狂門不擋。顚沛如孤舟﹐逆風在巨浪﹔居髙必思危﹐登樓收紙帳。思欲出門走﹐身輕目又障。蜷伏屋一隅﹐低頭不敢仰。風聲寒雨間﹐鰥目到天亮。滿園薄命花﹐委頓半凋喪﹔竹樹葉枯焦﹐如栽近火坑。田疇如野燒﹐耕者泣相望。是名麒麟颶﹐古書或不妄。我聞去年秋﹐更甚如此狀﹕徧地盡災黎﹐撫卹勞君相。元气尙未復﹐天公太不諒﹗演卦系大易﹐離下而巽上﹔其卦取家人﹐風火互頡頏。明乎治天下﹐與治家相況﹔倫理恩義中﹐由家充其量。天故示此意﹐以此來相貺。或爲愚民愚﹐法外施懲創﹔不然民何辜﹐摧折多長養。翳彼低气壓﹝天文家謂暴風將來﹐則气壓低﹞﹐壓力誰敢抗﹗灌壇不鳴條﹐望古還惆悵﹗

題墨梅﹐贈趙雲石漫天飛雪正空蒙﹐醞釀梅花著意工。老鶴歸來長一嘯﹐師雄猶在醉眠中。

林投帽林投亦名「露兜」﹔產臺灣﹐果葉似波羅。農家植之隴陌﹐間以爲藩籬。近時工師取其葉制帽﹐柔潔可愛。

公裝夏帽仿西歐﹐編織新搜樹葉柔﹔洗去泥塗膚自白﹐絕無芒刺背能畱。葛巾陶令思歸隱﹐篛笠蘇公愛自由。嘉木蕃生徧臺島﹐此鄕番語號「林投」。

徐福五百童男女﹐樓船東復東。神仙原渺渺﹐方士竟匆匆﹗畱種能開國﹐藏書亦見功。墓門在何處﹖翹首海暾紅。

紅樓夢題詞村言假語破情關﹐無柰空山石太頑。世事本空惟道﹑釋﹐家聲半壞在釵環。從知紈褲輕儇子﹐盡在衣冠世祿班。寄語觀書觀大略﹐先將綺障力除刪﹗

李廣射虎一身都是力﹐不偶數迍邅。亦識將軍勇﹐其如天子偏﹗讒言金可鑠﹐神射石能穿。經過北平地﹐天髙月不圓﹗

紅拂女尸居餘气知楊素﹐倜儻權奇識衛公。公子太原裘可裼﹐侍兒半夜服仍紅。能令夫婿軍天策﹐更有阿兄王海東。慚愧淩煙諸將相﹐論功合讓女英雄。

項羽學書尢學劍﹐願作萬人豪。韜略輸韓信﹐威名奪漢髙。虞兮生不幸﹐騅也爾徒勞﹗蓋世英雄气﹐烏江吼怒濤﹗

壬子中秋吳園小集﹐對月分韻昨夜西風緊﹐涼月光生暈。今宵白玉盤﹐皎潔絕塵坋﹔淸輝徧小園﹐月來花亦韻。布席列淸樽﹐甕頭開舊醞。團圓十二子﹐我亦占一分﹔在吟不在飲﹐精神各自奮。苦思索枯腹﹐欲將老命拚﹔愧無有佳句﹐有之吾無隱。天生我何如﹖我欲向天問﹔身世有蹉跎﹐得失無喜慍。乘風欲歸去﹐玉宇瓊樓靳。舉頭月正中﹐時已三更近。

老驥豆芻何戀棧﹐自分等駑駘。祗爲故恩重﹐因之壯志灰。蕭蕭嘶落日﹐歷歷上崔嵬。市骨人何在﹐天涯望郭隗﹖

風箏飄揚秋空一綫痕﹐夕陽彈指又黃昏。遠音似聽飛鴻遽﹐絕調猶聞老鶴喧。昨夜霓裳開月府﹐當年詞曲奏雲門。鈞天舊樂翻新調﹐入耳聲聲總斷魂﹗

古琴此是「芭蕉雨」﹐文山舊品題。傷心臣欲泣﹐焦尾物誰攜﹖舉世知音少﹐當途賞鑑低。撫弦彈一曲﹐風雨亦淒迷﹗

觀魚偶來濠上數修鱗﹐游泳洋洋自在身。勸女潛淵休被餌﹐江幹幾輩正垂綸﹗

射鵰徧地秋風落木號﹐平原駐馬仰天髙﹔徘徊莫試彊弓手﹐爲惜雲霄一羽毛﹗

放鶴孤山處士已無家﹐有鶴追隨野興賒。祝汝九臯長一嘯﹐早歸相約伴梅花。

盤馬一鞭曾走徧天街﹐捷足馳驅莫與偕。多少風塵名利客﹐何人解勒到臨崖﹖

斗蟀兒童偏好勝﹐時托瓦盆招。自恃虫能鬥﹐頻將艸一撩。平章誤君國﹐太史紀風謠。誰識崇勤儉﹖唐風上溯堯。

談詩風雅何人守一經﹖懸河巨口信縱橫。五千年上無詩學﹐三百篇中有正聲。樂府漢﹑唐編古體﹐騷壇李﹑杜占詩名。興觀羣怨皆天籟﹐托興隨人籟自鳴。

鏖詩刻燭夜鏖詩﹐釣心鬥角時。登壇誰主將﹖制勝有偏師。爭韻無妨險﹐成功獨賞奇。若逢唐李﹑杜﹐我願作偏裨。

病起瘦盡腰圍懶畫眉﹐燻籠斜倚自支頤。憨癡故意驕慈母﹐困倦無因泥侍兒。粉印分明畱角枕﹐花枝搖曳拂羅幃。阿儂別有傷心事﹐不是人間藥可醫﹗

繡鞋踏靑原上柳如煙﹐鞋印春郊步步塡。細認鳳頭纖小處﹐今年花樣勝常年。

竹夫人苦熟何方一灸鍼﹖累伊稱體解虛心。藤牀與汝甘同夢﹐久被山妻妒到今。

題畫梅﹐贈謝石秋風雲變態天無色﹐掛笏來遊毗捨耶。世事人情全不管﹐自和墨水寫梅花。

蘇屬國忍死依然是漢臣﹐獨全一節受諸辛﹕冰天雪窖寒如此﹐馬角烏頭慘不春。猶有音書傳絕塞﹐別成眷屬老胡塵。北平不見封侯印﹐君是將軍劫後身。

議和不戰議和親﹐始見單於放使臣。屬國一官歸絕塞﹐中原萬里靖胡塵。風騷獨創五言體﹐冰雪能過十九春。骸骨依然歸漢土﹐明妃畢竟是恩人。

孫武子講武思孫子﹐吳人聽皷鼙﹔書生權上將﹐號令肅深閨。自古言行陣﹐眞銓在止齊。十三篇尙在﹐按劍細參稽。

嚴武乃有此兒非惡語﹐殺機一動太無情。看他盛气淩人處﹐開府由來是後生﹗

曉角玉宇月將落﹐銀河星欲無﹔一聲催曉角﹐風雪滿徵途。

滿城風雨近重陽滿城風雨近重陽﹐旅客他鄕是故鄕﹕徧插茱萸猶有恨﹐獨看鴻雁不成行。悲秋自古詩多好﹐敗興從今事正長。羨殺孤髙籬下菊﹐保持晚節傲新霜。

聞砧誰家少婦意何哀﹐浣盡徵衣坐水隈。搗碎秋心千萬轉﹐一聲聲自月中來﹗

竹煙筒虛心勁節本通材﹐气味時時近艸萊。太息熱中如火熾﹐醉心燻得黑如煤﹗

一竿吐納煙雲气﹐艸已成灰思未灰。好是詩餘兼酒後﹐吹噓坐索此君來。

螃蟹公子無腸者﹐如何腹一團﹖滿身皆甲冑﹐多足轉蹣跚。罪爾橫行甚﹐法宜支解完﹗持螯開畢甕﹐一笑問州官。

弔禰衡埋冤地下恨難消﹐鸚鵡洲前悵望遙﹗天下滔滔誰气節﹖諸公衮衮盡麼幺﹗當時諸子陰相妒﹐從古才人病在驕。大小兒曹終見殺﹐愧君淸白樹風標﹗

重陽前一日吳園分韻小集小樓聳出古城闉﹐中有棲遲一散人。閒日且還文字債﹐深秋尙滯去來身。十年舊雨如萍聚﹐兩鬢飛霜對菊新。預約明朝髙會處﹐老夫先脫惠文巾。

偶逢佳節聯詩會﹐節未來時興轉新﹕作客他鄕惟獨我﹐逢時覓句有同人。深秋已想開蘭棹﹐勝友猶畱落葛巾。老去可能身健在﹐明年明日去來頻﹖

重陽雨孟嘉戴帽龍山落﹐王勃揚帆滕閣迷﹔本是有風今有雨﹐劉郎亦駭不能題。

靜聽檐前鐵馬嘶﹐涼風過處雨淒淒﹔同人已負登髙約﹐屐齒籬東印菊畦。

瀑布繚繞山當缺﹐奔騰水欲飛﹔穿林回組練﹐觸石噴珠璣。雨過仙人掌﹐天垂織女機。回看原隰徧﹐千頃稻粱肥。

重陽後二日送黃西圃東航酒賦琴歌已十旬﹐喜君爛熳見天眞。文章天地皆秋气﹐品格江湖一散人。再策鰲頭髙濯足﹐莫畱鹿耳困吟身﹗布帆無恙西風緊﹐君向蜓洲我鷺津。

秋月萬籟無聲獨倚闌﹐當頭皓魄掛云端。淸輝莫到十分滿﹐圓缺從無一例看。徧地疑霜秋有色﹐長空如水夜生寒。關心佇望山河影﹐知否中原尙未安﹖

明妃無功愧殺將軍李﹐忍死徒勞屬國蘇﹔畢竟讒人還玉汝﹐奇功專在美人圖。

太眞鼙皷聲聲動地來﹐梨花無主盡情開﹔洗兒百萬金錢去﹐買得胡兒作禍胎﹗

謝石秋酒後贈句﹐卽用原韻酬答十旬遊倦擬歸休﹐況復新霜兩鬢秋。花外聯詩詩外酒﹐與君盡醉嘯霞樓。

獨客歸山度一秋﹐若爲筆墨半勾畱。後來野史論耆舊﹐總對梅花說故侯。

附石秋原唱一夢春婆休未休﹖宮移羽換幾經秋﹗多情祗有當年月﹐猶趁歌聲過小樓﹗

白板雙扉掩莫秋﹐故鄕還作客鄕畱﹗滿園瓜果憑誰買﹖我是秦中邵故侯﹗

博物館望招魂祭場﹐和謝石秋原韻滿天微雨灑秋空﹐彷佛靈旗正禦風。一勺寒泉薦秋菊﹐雨晴風靜日方中。

晚香樓卽景﹝樓爲吳紳書齋。日人領土後﹐攺爲博物館﹐原田春境君管理﹞

一瞥滄桑十八年﹐延陵齋館已雲煙﹗尙餘靑艸數弓地﹐況是黃花九月天﹗博雅參觀方物貴﹐淸髙親炙主人賢﹔兒時我亦頻來此﹐再上髙樓獨愴然﹗

與謝石秋夜酌偶成霜磬泠泠落九天﹐道人重夢小遊仙﹔近來悟得長生訣﹐收拾云羅作被眠。

曲折云房別有天﹐萬花簇擁紫髯仙﹕倦聞別鶴離鸞調﹐自酌瓊漿自在眠。

有贈不知海外有奇童﹐贈汝加名蔡漢融﹔四歲能通千百字﹐雞羣一鶴立當中。

吳大帝大江東去走徵颿﹐憑弔吳峯日色銜﹔金粉江山初得主﹐英雄兄妹迥非凡。劉﹑曹並世能分據﹐瑜﹑亮同時不信讒。遺廟尙存王气盡﹐秋風蕭瑟響松杉。

紫髯碧眼亦威嚴﹐破虜生兒自不凡。兄壽不長天意在﹐母懷徵異月華銜。薄情竟絕金刀婿﹐奇計能燒鐵鎖帆。王气至今猶未歇﹐石頭城外石巉巉。孫夫人堂堂夫婿卯金刀﹐正統相承自不磨。竊幸蒹葭能倚玉﹐獨憐戎馬竟稱戈。云封蜀棧迷歸路﹐水溢吳江絕愛河。莫謂梟姬非正室﹐苦將失計怨哥哥﹗

有贈舞衫歌扇一齊捐﹐懺悔慈云大士前。顧我似曾相識燕﹐美人名士各淒然﹗

廿年前事已雲煙﹐況復滄桑幻海田。我似頭陀卿繡佛﹐自憐且更爲君憐。

髙漸離朔風易水涯﹐不與荊卿偕。豈是君無勇﹖明知事不諧。椎飛人不作﹐築破恨長埋。忍聽「蕭蕭」曲﹐難消俠士懷﹗

侯朝宗當時馬阮苦排擠﹐亂世危言幾噬臍。公子文章髙復社﹐美人恩怨起香閨。箋傳「燕子」姦謀伏﹐扇畫桃花血色迷。到老將軍門下客﹐堂名「壯悔」不虛題﹗

聞笛寒蛩四壁冷啾啾﹐寂靜長空眾籟收。何處一聲初弄笛﹐有人萬里獨悲秋。餘音嘹亮桓伊曲﹐曙色淒涼趙嘏樓﹔不盡江山搖落感﹐碧雲如水滿天流﹗

崖門弔古殘山剩水崖門下﹐有宋君臣艸艸消。大海回瀾猶有恨﹐荒祠冷月轉無聊﹗趙家塊肉隨流水﹐陸相忠魂化怒潮。中國祗今新易主﹐胡兒未必盡天驕。

贈日木步兵大尉吉村長藏君君王恩重此身輕﹐號令初傳第一聲﹔斜出仁川據平壤﹐國旗耀日上嚴城。

題畫梅﹐贈吉村長藏君搓■﹝扌牙﹞傲骨茁冰肌﹐不辧南枝與北枝。陣陣冷香春似海﹐春風吹上管公祠。

贈蕭蓮卿女史淡江蕭蓮卿女史﹐風雅能詩﹐所交無俗客﹔學詩於林湘畹﹑謝汝銓。予遊淡江﹐欲往見之﹔因其杜門謝客﹐嫌於唐突。湘畹云蓮卿亦以不見予爲憾﹐代呈一詩。感其意﹐成五律一首。

舊聞林子語﹐空谷有嬋娟﹔猶帶看花眼﹐來吟詠絮篇。賞心能有幾﹖覿面竟無緣﹗悟得生公法﹐毋爲色相牽。

遊臺北基隆雜詠來遊猶記少年曾﹖依舊山灣抱水澄。寰鏡樓頭收爽气﹐詩人合住第三層。

飛吟擊缽斗尖叉﹐黃鶴髙飛日影斜﹝題「擬太白登黃鶴樓」七絕﹞。收拾新詩如筍束﹐陸離光怪眼生花。

淮﹑楚當年數十營﹐共爭前敵答升平。月眉山色淸如畫﹐烽火銷沈月自明。

當筵一曲奏琵琶﹐兒女無愁笑語嘩。有客自知亡國恨﹐厭聞人唱「後庭花」﹗

傳聞蘭蕙舊題詩﹐何事干卿水皺池﹖且莫涉江歌「釆釆」﹐蓮房結子已多時﹗

似讀劉褒眞畫本﹐旋寒旋熱困胡牀。杜詩愈瘧原虛語﹐夢裏模糊念子章。

再聯雅會集怡樓﹐賓主翩翩互唱酬。老去陶潛歸栗裏﹝題「擬歸去來詞」七絕﹞﹐菊花靜對一瓶秋。

擬小遊仙仙山何處是蓬萊﹖弱水三千去不回。十八年前遭小劫﹐紅羊劫盡復歸來。

羣仙髙會在蓬瀛﹐我亦仙班舊有名。神女宓妃相顧語﹐癡仙祗認許飛瓊。

滿山開徧碧桃花﹐來訪仙姬第幾家﹖忽遇劉晨牽阮肇﹐深宵絳洞飯胡麻。

一醉瓊漿白玉醪﹐瑤池阿母餉蟠桃。道心不爲思風動﹐無用麻姑癢處搔。

禦風夜夜駕雲軿﹐偶向桃花洞口停。忽被蕊珠仙子笑﹐玉京忽現少微星。

聽罷霓裳醉廣寒﹐靑天碧海夜漫漫。嫦娥果有眞靈藥﹐乞與人間返少丹。

隨人信口自雌黃﹐自在華胥夢一場。巫峽雨雲朝忽暮﹐何曾有夢到襄王。

忘情未到忘情天﹐究是凡夫不是仙﹐縱不著魔應自笑﹐此情種在廿年前。

釣雪大雪滿前灘﹐孤舟一釣竿﹔江湖惟此老﹐天地不勝寒﹕冰泮思魚上﹐風髙伴鶴單。空山有白屋﹐歸臥學袁安。

三尺不知寒﹐持來七尺竿﹔坐臨冰鑿鑿﹐時拂玉珊珊。欲識髙人意﹐宜從冷處看。嚴冬陽在下﹐疑有蟄龍蟠。

落葉蕭蕭風緊過西樓﹐落葉紛飛又一秋﹗嵐影分明山露骨﹐樹陰漧淨月當頭。夜闌獨惜羣烏冷﹐春至還看眾綠稠﹔惟有梅花枯似鐵﹐搓■﹝扌牙﹞瘦影滿窗浮。

落葉辭枝去去休﹐感時無那又驚秋﹗當頭明月影篩地﹐入耳西風聲撼樓。重疊亂雲積洞口﹐搓■﹝扌牙﹞古木撐峯頭。嚴冬過了春陽復﹐夏雨來時眾綠稠。

落絮弱質飄零祗自知﹐受風偏是最髙枝﹔團團作雪迷香徑﹐縷縷隨波泛美陂。飛白爲誰成鶴氅﹖落紅伴汝罥蛛絲﹗垂楊雒馬關情甚﹐惆悵飛來是幾時﹗

暮春庭院畫簾垂﹐簾外春風拂柳枝﹕落水化萍遭小劫﹐漫天作雪舞多時。憐君搖曳身無主﹐老我飄零鬢有絲﹗何日好風吹送汝﹐回頭夭棘尙離披﹖

聽泉靜聞幽澗響淙淙﹐佇立林間獨倚筇。瀑布倒垂初咽石﹐瑤琴再皷欲鳴松。在山始信流非濁﹐潤物應知澤自濃。何處尋源分一脈﹐爲安水碓聽時舂﹖

古梅偃蹇空山賞識稀﹐不隨紅紫鬥芳菲。蟠龍一樹籠煙密﹐獨鶴千年帶雪飛。三兩著花香在骨﹐斑斕點蘚鐵爲衣。天寒偶作羅浮夢﹐夢醒羅浮世已非﹗

霜鐘星河暫落夜漫漫﹐霜影淒迷月影殘。遠籟似傳靑女信﹐淸音微度梵王壇。鳥啼斷續冰華冷﹐鶴夢回旋曙色寒。擁被苦吟如入定﹐靜聽一百八聲團。

耕煙徧地白蒙蒙﹐髙歌我稼同。早煙猶未散﹐曉日爲之烘。楊柳春三月﹐桑麻地數弓。一蓑塵世外﹐來往畝南東。

雲遊僧十方四部華嚴界﹐何事矜持入定嚴﹖卓錫飛穿湘水曲﹐芒鞋踏破蜀山尖。傳心衣缽無常住﹐行腳東西靡所瞻。我爲老僧下轉語﹐渡江歸去莫終淹﹗

紅柑好是中宵薄醉餘﹐美人親手擘來初﹔合歡解得相如渴﹐玉液瓊漿總不如。

臘前霜後剪來初﹐籍艸金苞仔細儲。待得鸝鳴春酒熟﹐踏靑攜汝出城墟。

山睡先生歸臥南山下﹐山亦如人入睡鄕﹔正與先生同冷夢﹐醒來一笑值春陽。

次第看山山萬變﹐層巒疊嶂況斜陽。似將淡墨摹山態﹐不是秋天明淨妝。

畱別瀛社﹑桃社﹑竹社﹑櫟社﹑南社諸同人﹝時在新竹北郭園鄭氏別墅﹞

碧雲如水月如霜﹐北郭園亭尙未荒。萍聚竹城人小集﹐葭飛冬至夜初長。廿年聚散看雙鬢﹐五社風流萃一堂。今夕會吟明日別﹐新詩爲我壓行裝。

舊友陳基六相遇於新竹吟壇﹐口占絕句見贈。卽用原韻﹐口占兩絕以報猶有元龍湖海气﹐竹城城畔忽班荊。相期大雅扶輪手﹐曉日金鰲背上行。

陶公解組官書晉﹐和民韜光璞抱荊。時地限人毋自苦﹐故山猿鶴有同行﹗

梅花酒雪花醞釀入屠酥﹐準備迎年醉玉壺。風信更番春在望﹐水魂浮動夜圍鑪。笛聲送臘三三弄﹐畫意消寒九九圖。世味嘗余嘗酒味﹐能知此味是林逋﹗

塞馬執策呼無馬﹐風塵等駑駘﹔馳驅過大漠﹐賞識得奇才。不受人羈勒﹐惟應獨往來。若教逢伯樂﹐控馭盡龍媒。

拜歲蘭風信曾經第幾番﹐美人香艸露春痕。讀騷本識花非俗﹐系易剛逢卦起元。臭味同心聯友誼﹐瓣香低首拜天恩﹔烏盆打破歸山去﹐甲子渾忘托畹根。

花露水有時一點透靈犀﹐鼻觀聞香醉欲迷。色相已空餘味在﹐可憐弱質委香泥﹗

枯坐如禪參鼻觀﹐似聞薌澤透春閨。我欲爲花重請命﹐無香且作海棠梨。

鴛鴦於飛暮暮復朝朝﹐占斷揚州第六橋。福祿允宜君子匹﹐風流合讓美人消。月圓夢影搖荷蓋﹐風飂情絲拂柳條。自滌冰壺拈彩筆﹐寫他文采上生綃。

一池綠水秀蘭苕﹐爭似文禽顧影嬌。柳絮飛時毛羽滿﹐荷花深處夢魂搖。並生合注雙雙譜﹐列隊分飛六六橋。腸斷莫愁湖畔路﹐小姑居處獨無聊。

壬子冬日吳園小集﹐以「鴛鴦」命題﹐林湘畹得雙元﹐謝籟軒﹑趙雲石俱得眼。餘興未已﹐往寶美樓開宴神仙不羨羨鴛鴦﹐擱筆低頭讓老湘。爭似芙蓉誇及第﹐故應竹葉喜稱觴。美人自古無常態﹐醇酒今宵有別腸。我占便宜舒老眼﹐累人破費阮公囊。

步趙雲石代某姬送別原韻果爾桃源別有天﹐歸來何事爲情牽﹖年催流矢人空老﹐光剩微弦月不圓。未減豪情呼酒醉﹐尙餘癡福受花憐。扁舟拋得同人去﹐夢繞鯤身﹑鹿耳邊。

護花髙處一鈴圓﹐花外鈴聲徹耳邊。自擁羅衾悲獨旦﹐莫彈錦瑟誤華年﹗江臯解佩逢交甫﹐潭水桃花送謫仙。相見況當離亂後﹐憐卿憐我兩相憐。

戰鼓陣門肅靜響冬冬﹐號令初傳第一通。我聽鼓鼙思將帥﹐幾多猿鶴與沙虫﹗

止齊步伐俱英雄﹐萬馬千營紀律同。馬革裹屍男子事﹐報恩全在此聲中。

題南社同人吳園送別圖擁座衣冠半舊遊﹐我行無計暫勾畱。韶光花暎春風面﹐好句詩傳黑海頭。具此須眉同一笑﹐定知肝膽共千秋。雪鴻爪印知何處﹖翦取吳園一角樓。

畱別南社同人自笑餘生等系匏﹐遂初猶憶舊衡茅。湖龍化去開新國﹐海燕歸來失故巢﹗容我乾坤如許小﹐含恩生死忍全拋﹖苔岑此日無同異﹐訂作忘年文字交。

步履時時自戒嚴﹐謹防局外注觀瞻。重舒望眼觀滄海﹐一例低頭過屋檐。擊楫被人疑祖逖﹐掛冠如我學陶潛。少年結習難除卻﹐勝日還思斗韻尖。

又揮老淚濕徵衫﹐回首斜陽掛赤嵌﹗昨日弦歌張別宴﹐今朝風雨滿歸帆。去來乘興毋相彊﹐歌詠緣情自不凡。別後相思分兩地﹐新詩還望錫瑤函﹗

未敢先期約後期﹐重來未卜定何時。諸君分手宜珍重﹐千古傷心是別離﹗大海浮萍隨聚散﹐屋梁落月系懷思。鐘情獨有花梅老﹐索笑巡檐付與誰﹖。癸丑﹝民國二年﹑一九一三﹞

癸丑三月任命龍溪縣知事﹐視事日偶成飛來鳧舄入淸漳﹐徧地荊榛雜梓桑﹕私鬥共誇民气勇﹐公田太息上農荒。分門別戶吾無黨﹐救獘扶衰國有光。此是紫陽遺教地﹐問心得過始登場。

和福建西路觀察使吳芝靑畱別原韻嶺南鳧寫入淸漳﹐馮婦車前攘臂將。自顧微官傷潦倒﹐幸逢大雅肅趨蹌。去思民定知羊祜﹐偉績公曾佐魯陽。春水綠波傷別地﹐橋頭柳色綻新黃﹗

擁羣一鶴立當中﹐布化心期普大同。豈有成心分黨派﹐斷無遇事問私公。荊山閒气鐘奇士﹐漳水淸流照此翁。父母重來賢子產﹐蕭﹑曹規矩鑑原空。

哀鴻中澤動懷思﹐耳畔悲鳴困不支﹕兵燹昔年人喪亂﹐水災前度勢離披。資生元气猶難復﹐悔禍天心未有期。觀察痌瘝長在抱﹐爲民請命莫遲疑﹗

亦欲勤民亦治軍﹐古來主將本斯文。中天日月銷兵气﹐古郡河山靖匪氛。詩酒相將消暇日﹐雨霖旣足趁歸云。他時我亦山中去﹐肯與苔岑共一羣﹖

王少濤囑題曾經滄海圖畫冊羨君滄海幾曾經﹐我亦東溟又北溟。四顧茫茫無彼岸﹐寄身人海一浮萍﹗

暮春偶成庭梧嫩綠與檐齊﹐弄影紗窗日欲西﹔正是鄕心棖觸處﹐杜鵑竟與盡情啼﹗

題胡君湘筆記天壤偏生此逸才﹐搜羅古往與今來。就中不盡滄桑感﹐不是文章是劫灰﹗

弱冠曾誇讀五車﹐五車縱讀竟何如﹖秀才利市成陳迹﹐一肚牢愁且著書。

汪杏泉壽辰登堂拜祝﹐書此志感﹐卽以奉賀馳逐文場皆弱冠﹐浮沈宦海共灰心﹗羨君气節龍之蟄﹐有子和鳴鶴在陰。不死竟逢新世界﹐餘生未忘舊山林。登堂一笑畱君我﹐索取中山酒一斟。

沈琛笙五日有感﹐和其原韻並以慰之﹝時聘修「龍溪志」﹞

荊榛滿地塞前途﹐召我猶辜說豈徒﹖臨渴思泉方掘井﹐瞭饑喫飯且移廚。悲歌湘水三閭些﹐醉看中天五瑞圖。酬汝菖蒲延歲酒﹐詩腸浸潤莫愁枯﹗

座中髙踞老揚雄﹐且漫頻書咄咄空﹗仰首遙天飛一鶴﹐傷心大野戰羣龍。抽豪气象幹雲彩﹐鑄鏡光芒射日紅。後有文人徵杞﹑宋﹐千秋應識寓公公。

再和沈琛笙五日有感原韻掛冠欲去失歸途﹐混迹煙波作釣徒。半壁河山光漢土﹐一家妻子寄官廚。醉歌栗裏陶潛賦﹐忍看監門鄭俠圖﹖棖觸汨羅忠憤恨﹐中年哀樂淚痕枯﹗

平頭歲序不稱雄﹐勘破紅塵四大空。貝葉曇花參白馬﹐蘭湯蒲酒負元龍。急追落海斜陽薄﹐來撲燎原爝火紅。太息操戈同入室﹐濟時還欲仗羣公﹗

下鄕止鬥偶成宿雨初收忽放晴﹐田禾擺揚午風輕﹔輿夫載我猶嫌熱﹐況載中天赤日行。

赤日當空行不得﹐兩三椽屋暫勾畱。晚禾早稻靑黃半﹐艷絕籬邊紅石橊。

平疇禾稼已云黃﹐一歲收餘兩歲糧。不爲稻粱爭飲啄﹐何緣私鬥蔓南鄕﹖

一命千金價不多﹐忍將性命等鴻毛﹗人亡財盡兵來擾﹐如受心胸剜一刀。

奮勇衝鋒人殺人﹐見兵如見五瘟神。柰何菩薩低眉說﹐不敵金剛怒目瞋﹖

辛勤終歲力於田﹐積蓄金錢忽化煙﹔到得金錢轟化盡﹐相看垂淚悔從前﹗

望見軍容一一逃﹐守門老婦口嘵嘵﹔早知理法必如此﹐此禍由來爾自招﹗

相持鷸蚌不甘休﹐驀地漁人一网收。試問競爭何所事﹖自家說不出來由。

世有人如魯仲連﹐解紛排難息烽煙。定須火烈民知畏﹐用猛宜師子產賢。

紀私鬥半生不爲利﹐今日豈爲名﹖鄕鄰有斗者﹐不俟駕而行。當頭戴烈日﹐揮汗事長徵。來是爲何事﹖爲人平不平。詎識愚民愚﹐意气尙競爭﹔各挾其炮火﹐霹靂苦相轟。不知官法重﹐其視人命輕﹕東村因鬥死﹐西村死相仍﹔紛紛請相驗﹐鬥殺疊案成。死鬥無日息﹐無已調大兵﹔軍隊一到鄕﹐炮火寂無聲。東村父老遁﹐西村雞犬驚。軍曰「備糗糧」﹗糗糧美且精﹔軍曰「備宿舍」﹗宿舍敞而明。軍言「不如意」﹗叱吒莫敢攖。任意肆搜抉﹐篋倒而囊傾。憐彼鄕父老﹐畏之縮如鼪﹗推原此禍始﹐出自愚父兄﹕盛气分彊弱﹐武力較輸嬴。一村爲戎首﹐鄰社俱聯盟﹔如秦與六國﹐合縱而連衡。集鄕弱之財﹐什一計取盈。如或斃敵人﹐出資眾社擎﹔倘如被敵斃﹐死者徒犧牲﹗𨿽有續命財﹐彊者相吞並﹔以此愚父老﹐利用斗爲生﹗

送沈琛笙歸衡山九曲衡峯望轉遙﹐秋風湘水自蕭蕭。羊垣羚峽余妖气﹐楚尾吳頭起怒潮。萬卷奇書收薏苡﹐一朝信史付芻蕘﹝時在漳修志不果﹞。此行好慰鄕人望﹐贈策權當學繞朝。

傷心災難萬方多﹐轉語勸君毋渡河﹗天上星辰搖北斗﹐地中螻蟻夢南柯。出山水本淸如鏡﹐歸岫云猶淡似羅。維楚有材仍楚用﹐莫隨山鬼續「離騷」﹗

聽皷羊城過往頻﹐一官贅物付沈淪。俄驚席捲新民國﹐竟似輪回再世人﹗兵革欲銷文獻重﹐年華未老梓桑親。笑看司馬題橋返﹐挈得文君共食貧。

淸漳山水多生色﹐印住衡山老寓公。食不累官今閔貢﹐舂甘賃廡古梁鴻。秋髙欲送伊人去﹐世亂應宜我輩窮﹗相士半生今有幾﹐昂頭欲搗碎虛空。

曉起曉起樓頭捲竹簾﹐春陰醞釀雨餘天﹕遠山雲气蒸晨飯﹐隔岸溪痕漲夜泉。宦夢如花春去落﹐鄕心若絮老來牽﹗客來預訂遊山約﹐收拾龍團手自煎。

過海澄感事雙槳隨風水面平﹐荻蘆瑟瑟作秋聲﹔前汀錯落漁寮見﹐遠樹參差古戍明。錫命上公雄鎭海﹐周遭亂石鞏專城。我來欲問前朝事﹐祗有斜陽照廢營﹗

唾手功名稱異數﹐平心而論總非宜。人除淸室存明室﹐公助胡兒殺漢兒﹗班爵自應功狗冠﹐蓋棺莫使艸雞知﹗易朝气節都如是﹐豈特泉南靖海施﹗

過木棉庵小朝廷﹐小於鼠﹐平章軍國癡兒女﹗半閒堂﹐閒於僧﹐笙歌夜夜西湖燈。滿堂斗蟀秋風起﹐相公行樂醉未巳﹗醉中不見彊胡來﹐縱使胡來亦可喜。胡來祗殺趙家兒﹐豈殺媚胡一蕩子﹗金繒歲幣民膏脂﹐臨安王气危乎危。咄爾何物賈秋壑﹖自壞北門之鎖鑰。正士朝端一旦空﹐權姦突過秦長腳。偉哉上書太學生﹐綱常爲重身爲輕﹔「鋤姦」一紙姦膽落﹐邊荒萬里循州行。君之去路人歸路﹐可憐狹路偏相遇﹔贈君一曲「行路難」﹐撤蓋屏輿何處住﹖木棉庵﹐漳城南﹐樹獨如此人何堪﹗鄭虎臣﹐宋小吏﹐屠賊直如屠狗易﹗報仇十載心﹐愛國兩行淚﹗皮囊可惜入佛堂﹐遺臭至今尙圊廁。我來庵畔弔斜陽﹐千古忠姦兩渺茫﹗爲問木棉花在否﹖殘碑畱得姓名香﹗冬靑已老六陵沒﹐宋家無地葬姦骨。金籠玉枕安在哉﹖長臥艸間聽蟋蟀﹗

示四兒叔丑我年過半生﹐汝年剛廿一。男兒志四方﹐何事困鄕邑﹖忍淚別髙堂﹐書劍羈絕域。爲師人之患﹐予意轉惻惻﹗況汝業未成﹐何堪作矜式﹗斅學本相資﹐此理求之得。汝須澡汝身﹐尢宜浴爾徳﹗反躬旣無慚﹐卽以身作則。勿貪過量酒﹗勿漁非分色﹗臨財愼操持﹗動气自遏抑﹗凡有此四端﹐皆是徳之賊。所以古君子﹐守身如白璧。嗟嗟人海中﹐前途黑如漆﹗失足入迷途﹐後悔曷有極﹗圭海畹蘭君﹐爲予舊相識﹔可爲汝師資﹐汝當侍其側﹗海外素心人﹐持此以相質。解組謝世人﹐勗汝宜努力﹗

送關介堂明經歸莆陽滿天寒雨出漳州﹐散發康之去不畱。不帝我甘連蹈海﹐依人君苦粲登樓﹗蕭條驛道楓將老﹐冷落官衙菊已秋。經過雙魚山下路﹐寄聲珍重問張侯﹝謂介安同年﹞﹗

和耐公送關介堂原韻昨夜西風團百露﹐成霜低壓菊花枝。倘來靑女頻相妒﹐問訊黃英祗自知。溟北鵬宜六月息﹐山南豹許一斑窺。老夫復去尋薇蕨﹐送子歸山譜荔支。

得失窮通愛自如﹐食貧風味憶當初。已輕陸子千金橐﹐懶上劉公一紙書。往事拋隨東海去﹐故人招隱北山廬。江湖滿地風濤險﹐且莫臨淵再羨魚﹗

思鱸宦思如張翰﹐歌鳳狂歌效陸通。入夢依稀宋野鹿﹐攀髯慟哭鼎湖龍。呼天昨日聞倉葛﹐避地何年訪赤松﹖多謝聲華牛﹑李黨﹐本來心事不相同。

舊日盈廷卓卓英﹐而今宇宙不垂名。風流異代推前輩﹐經濟中華屬後生。剩有家山鯤﹑鹿恨﹐聊尋煙水鷺鷗盟﹗酒酣忽下傷心淚﹐獨倚闌干涕泗並。

圓山﹝離龍邑城十里﹞

捲石呈孤秀﹐廣輪面面圓﹔頂天空倚傍﹐矗地絕牽連。澤自饒雲母﹐淸宜種水仙。石獅巖咫尺﹐一勺試廉泉。

壽施耐公六十初度﹝時同客薌江﹞

碧天如水月如霜﹐一點奎星作作芒﹕名士自天徵骨相﹐遺民隨地見文章。輪回玉局三生劫﹐消受金釵十二行。寄語朝云勤護惜﹐須知此是魯靈光﹗

海東壇坫今何在﹖儒雅風流尙有師。一自亂離情愈摯﹐況經飄泊迹相隨。是翁瞿鑠身何健﹐如我浮沈死尙遲﹗一肚皮容桑落酒﹐大家俱不合時宜。

舊時薇省老中書﹐遁迹江幹賦索居。僕亦願隨蕭穎士﹐人無不識馬相如。久經作客多奇气﹐偶有傳文是燹余。且住薌江過歲晚﹐一溪春水釣鱸魚。

漫云磨蠍是身宮﹐春在先生杖履中﹝蘇句﹞。落落元宗爲傲吏﹐珊珊瘦骨是詩雄。論才久已無餘子﹐遺世誰能諷乃公﹖曾是玉皇香案吏﹐前身還與問坡翁﹗

和施耐公六十初度見贈之作並次原韻十年前已抱冬心﹐遁迹歸山悔不深。鑄錯九州重聚鐵﹐勵淸四畏再辭金。耐寒久中煙霞疾﹐忍餓毋爲富貴淫。徹夜梅花枝上月﹐澄心自證去來今。

小少胭肢走馬坡﹐暮年在客作常何。公原靖海將軍裔﹐我亦終南進士科。蠟燭灰心還墜淚﹐爨琴焦尾尙髙歌。銅駝荊棘重相見﹐老淚縱橫手自摩。

輪回六道早分途﹐面目昂然一匹夫﹕賈誼憂時成謫宦﹐嚴光避地是狂奴。甘心長抱荊山璞﹐何事還求象罔珠﹖冷眼靜觀時世變﹐始知忠義寄刀屠。

讀宋人張澤民梅花詩﹐戲次其韻花魁曾獨占﹐冷癖本天生。萬卉春皆共﹐乾坤气獨淸。暗香憐寂寞﹐老幹任縱橫。冷落誰爲友﹖山礬認作兄。

昨夜開滿枝﹐春色到疏籬。獨對滕六坐﹐休令巽二知。空山髙士行﹐絕世美人姿。酌酒與君飲﹐今宵慰所思。

閒居杜門謝俗容﹐陋巷絕華裾﹕春至藝荒菊﹐秋來種野蔬﹔諸孫時問字﹐一老自鈔書。舉首看天外﹐浮雲自捲舒。

與世殊不合﹐於人無所求。科頭踞松下﹐洗耳擇淸流。入幕郤超老﹐下車馮婦羞。兒曹能食力﹐老子又何憂﹗

移居管厝巷寄迹依臯廡﹐巷深靜不嘩﹔前朝吏部宅﹐今日故侯家。春气藏梅蕊﹐新雷長筍芽﹔往來無俗客﹐自品建溪茶。

題林叔臧鼓浪嶼菽莊幾經小劫歷紅羊﹐一瞥華年鬢欲霜。破費買山錢十萬﹐武陵世外作漁郎。

卜築園林近洞天﹐避人避世地行仙。聽潮樓上頻東望﹐鹿浪鯤濤一愴然。

勞勞客去主人閒﹐隨意科頭水石間。添種梅花千萬本﹐閩中又一小孤山。

東山絲竹思安石﹐金穀風流憶季倫﹔若使二公生並世﹐鷺江鼎峙有三人。

淸明日﹐聞鄰人祭掃有感浮家泛宅寄漳城﹐時有鄕心觸處生﹔聞道隔鄰忙祭掃﹐一年難過是淸明﹗

和陳懺眞原韻吟榭桐陰舊結壇﹐淸詞麗句向曾看。久知大地無虛士﹐忽讀新詩勝拜官。天醉未醒疑中酒﹐臣饑欲死忍焚蘭﹖他時野史徵人品﹐總在淸和夷惠間。

忍死難爭沒世名﹐從前始悔領專城。乾坤到此消淸气﹐文字多應變徵聲。杜甫自憐穿短褐﹐終軍莫再請長纓﹗思焚筆硯歸山去﹐遁迹漁樵過此生。

壽李啟授令堂李太夫人蟠根仙李蔭瑤池﹐鐘毓坤靈作閫儀。天上星光輝婺夕﹐人間風景餞春時。賢郎久受熊丸訓﹐壽母齊賡燕喜詩。我是毘捨耶島客﹐延年上獻九莖芝。

春風萱國綺筵開﹐笑指麻姑晉酒杯﹔仁壽鏡光鸞自舞﹐滄桑籌數鶴添來。相夫曾似堯夫達﹐生子當如亞子才。歷受苦辛如啖蔗﹐漸知滋味有甘回。

遊山過九龍嶺﹐夜宿雙坪雨夜消遊興﹐今朝忽放晴。看山曾有約﹐出郭不徒行。眾卉含生意﹐新禽變異聲。夕陽過嶺去﹐今夜駐雙坪。

踏徧山重疊﹐峯回路轉深﹔鳥聲分下上﹐樹色半晴陰。塵世無常住﹐仙源不可尋﹔樵山漁水者﹐從此結知音。

謁雙坪大宗祠髙陽舊苗裔﹐開族聚山河。祖澤松杉古﹐孫支葛藟多。衣冠今不作﹐霜露悵如何﹗國運初更始﹐相期體共和。

壽林叔臧侍郎四十初度彩綫結成長壽縷﹐海天角亢徹宵明。龍頭拓地開詩社﹐牛耳登壇讓主盟。品格自徵仁者壽﹐襟懷雅得聖之淸。黑頭備致箕疇福﹐久與山莊永令名。

賀林叔臧侍郎曁徳配龔夫人四十初度逢閏重慶主人豪興足﹐遁世已無求。又值天中節﹐重逢五月秋。家庭崇地望﹐弧帨荷天庥﹔吉禮仍鋪設﹐虛文謝應酬。華堂森劍佩﹐綺席別珍羞﹔酌酒何須斗﹐飛觴不用籌。伶人開菊部﹐詞客泛蘭舟。芝自麻姑獻﹐桃疑曼倩偸。藝姬能趙舞﹐歌伎善吳謳。庭桂飄金粟﹐墻花燦火橊。燻風鳴佩玉﹐皎月湧晶球。斯世淪文教﹐先生有隱憂﹔狂瀾思一挽﹐砥柱作中流。拓地開詩社﹐傍山築艸樓。勛名存社稜﹐經濟寄林丘﹔文獻推宗主﹐風騷續勝遊。叨陪元白侶﹐晉接紀羣儔﹔日或山莊集﹐詩應水閣畱。淸風來蕙榭﹐晚漲入蘆洲。好客聞嚴武﹐畸人惜馬周。望門爭禦李﹐入幕願依劉。羅致多遺老﹐旁招到故侯﹔勞勞蓬自轉﹐息息芥相投。我愧彈馮鋏﹐公能識卞璆﹔在山思太傅﹐借地仰荊州。不舞嗤羊鶴﹐無文笑鄭牛﹔肚皮時不合﹐鯁骨傲難柔。士貴伸知己﹐人還愛自由﹔名心消覆鹿﹐野興狎眠鷗。笑索延年酒﹐詩成大白浮。

菽莊主人閏五月四十初度重慶五聲按律尙蕤賓﹐猶見雙星耀海濱。佳藕爲公增一節﹐靈芝啖我隔三旬。中原日月符新命﹐閩派風騷屬主人。載詠九如天保句﹐躋堂不厭往來頻。

菽莊鐘社卽事霖雨蒼生有替人﹐東山髙臥養閒身﹔相從大海回瀾處﹐冷看風濤變幻新。

相逢淪落劫余灰﹐一輩文人盡散材﹔獨自不忘風雅事﹐招邀名士過江來。

騷壇俯瞰皷浪湄﹐咸﹑籍風流獨冠時﹝季繩﹑少眉叔侄疊次冠元﹞﹔髙挹羣賢同入座﹐滿天風雨夜鏖詩。

和菽莊主人聽潮樓晚眺原韻依人王粲老﹐百不合時宜。創後應思痛﹐幾先不入危。雨雲隨反復﹐衡泌且捿遲。已廢經綸事﹐春蠶尙有絲。

前作意有未盡﹐再疊原韻一局容髙臥﹐林泉左右宜。在山招隱逸﹐當世系安危。晚漲來何急﹖春云出故遲。軟紅名利客﹐笑爾逐鞭絲﹗

送李偕蓀年兄歸武夷雨雲翻覆後﹐相見古榕城﹔萍水新投契﹐苔岑舊結盟。撫琴思變調﹐擊缶聽爭鳴。翹首長空遠﹐搏風化大鵬。

治亂吾無責﹐歸山老不聞。當途皆碌碌﹐斯世況棼棼。正擬韋相佩﹐何期袂忽分﹗武夷山水好﹐爲約幔亭君。

林景商觀察招飲怡園﹐酒後口占蒲桃架下布淸尊﹐奇趣看山日閉門﹔醉與談瀛滄海客﹐一天涼雨坐黃昏。

舊是經綸濟世才﹐如何蟄伏老巖隈﹖讓人干預蒼生事﹐容我鏖詩薄醉來。

菽莊四詠一輩舊人嘗往返﹐十年豪气已除刪。倚欄顧盼兼天浪﹐舉手招呼隔岸山﹔淜湃潮聲都入耳﹐參差黛色盡開顏。客來莫話滄桑事﹐容我浮生片刻閒﹝右聽潮樓﹞﹗

橋下一渠添勺水﹐階前萬種列盆花。綠杉落日司空屋﹐黃艸秋風老杜家。可有漁人尋晉﹑魏﹖偶同農父話桑麻。髙吟四壁飛天籟﹐兀坐忘機樹影斜﹝右眉閣﹞。

鑿石成隍引海流﹐黃蘆多處系扁舟﹔靑山樹裏新蝸屋﹐紅蓼花時小鷺洲。細浪頻吹來有約﹐懶云欲出暫勾畱。頭銜且署淸涼士﹐佇看天容气已秋﹝右蘆爨﹞。

窮途薄命有知音﹐一笑相逢證素心﹕名士美人香艸意﹐孤臣山鬼女蘿吟。與君入室言宜佩﹐招我歸山迹可尋。領取祖香淸气味﹐自從海外到於今﹝右蕙香榭﹞。

和施耐公感興原韻景皇先後詠羅天﹐師弟榕壇翰墨緣。公自馬融專一席﹐我曾羊祜將羣賢。毀家尙未忘前事﹐亡國何堪值暮年﹗鳳泊鸞飄無處所﹐買山猶澀阮囊錢﹗

浮沈薄宦走天涯﹐謠諑何來鬼一車﹗在我𨿽非塵外驥﹐於人未免井中蛙。斑痕春雨湘妃竹﹐瘦影秋風帝女花。甘作黃冠歸裏客﹐種瓜門榜故侯家。

笑人儒腐尙之乎﹐我已書城日就蕪。不信窮途同阮籍﹐行將老圃學樊須。故人門第依牛﹑李﹔賤子聲華讓駱﹑盧。寂寞芙蓉江上冷﹐一竿煙雨訪吾徒。

未肯淸泉混濁流﹐長安換取爛羊頭。銜杯倦眼天何醉﹖擊劍雄心气已秋。不舞已成羊子鶴﹐無文自笑鄭家牛。肚皮不合時宜久﹐傲骨狂名到處畱。

八叉七步萃騷壇﹐老眼無花仔細看。知味人應雞取跖﹐聞腥我愧鼠遺肝。紅顏莫作長門怨﹐白首如歌蜀道難。此是雕虫稱小技﹐漫呼屈﹑宋作衙官。

似聞雙鶴九臯鳴﹐雛鶴悠揚老鶴淸。抗手籍﹑咸齊引重﹐知音羣﹑紀不相輕。風塵相士金篦刮﹐月旦論才玉尺衡。世有偉人扶漢鼎﹐南陽諸葛自躬耕。

玉案禦香煙已冷﹐中書老矣禿頭公。科名慘綠杜荀鶴﹐文字殺靑陸士龍。霜信未歸秋後燕﹐冰心不語夏時虫。故人厚祿知何許﹖自逐京塵十丈紅。

書生慣說是艱辛﹐閱歷風塵六十春。可許管寧終處士﹖大呼倉葛本主人﹗此生已受虛名累﹐到死難醫傲骨馴。令與維摩尋解脫﹐能詩島佛證前身。

和陳丈劍門新秋偶興呈菽莊主人原韻搜材爨下認焦桐﹐結素髙山流水中﹐瞥爾六旬仍故我﹐巋然一座可無公。老能遂服庸非福﹐宦到空囊不諱窮。四壁虫聲燈一豆﹐坐聽庭樹起秋風。

無用文章已懺除﹐棲遲芝麓久離居。登場傀儡憑提綫﹐入彀英雄悔讀書。不與天公爭福命﹐偶逢野老話樵漁。異時志乘求遺逸﹐冷宦頭銜或是渠﹗

國運初基眾競趨﹐相公物望紙新糊﹕羊頭換去將軍印﹐驥尾吹來處士竽。何物有靈惟阿堵﹐無言解悶此葫蘆﹗問天已醉吾何醒﹖隸入髙陽作酒徒。

向暖南飛望九衡﹐回翔雁影倦長徵。十朝野史傷心祕﹐一局殘棋冷眼明﹗縱使河山終有主﹐可憐宇宙實無情﹗亂離飄泊干戈際﹐飯顆山頭太瘦生。

作客如僧暫掛單﹐一生常恐露儒酸。蓬萊渺渺經三淺﹐塵世勞勞覺萬難。塗炭鄕人焉浼我﹖衣冠公僕尙言官﹖孟嘗門下馮諼老﹐只有隨身一鋏看。

中年遇事多哀樂﹐老去情懷祗自傷。甑已墮塵同孟敏﹐斧曾修月憶吳剛。黍禾太息宗周覆﹐芹藻猶思我魯光﹗帝制民權渾未定﹐明修棧道暗陳倉﹗

渾忘兩鬢已華顚﹐酒賦琴歌勝少年。老圃晚香韓魏國﹐曉風殘月柳屯田。伊人千載思空谷﹐逝者同時感在川。幸廁十年兄事列﹐相逢祗好樂余天﹗

佳什能消十斛愁﹐從今不作杞人憂。修齡未可將錢買﹐短景惟應秉燭遊。海上魚龍隨變幻﹐江幹鷗鷺爲勾畱。菽莊松柏如人壽﹐杖履從公入壑丘。。甲寅﹝民國三年﹑一九一四﹞

甲寅閏五月七日偕沈琛笙﹑徐蘊山赴菽莊詩社﹔夜發薌江﹐曉至江東橋趨謁黃石齋先生講堂後遊從二客﹐老興擬東坡。北斗天容淨﹐南山樹色多。炎威消酷吏﹐幻夢冷春婆。酬酒薌江下﹐回頭弔汨羅。

江東橋上望﹐山上鄴山堂。道學無餘子﹐先生有瓣香。艱難丁末造﹐閱歷冷滄桑。偶話前朝事﹐勾陳勿起芒。

和陳丈劍門見贈原韻鷺嶼相逢皆老大﹐廿年前共赴公車﹔一麾作郡遊鄒魯﹐幾點看山上太華。績奏黃流聞帝可﹐澤蘇赤旱慰兄嗟。似知天意將亡晉﹐歸去來兮宦興賒。

落月猶疑在屋梁﹐涼蟬抱樹發淸商。公眞健者如松柏﹐我亦鄕人敬梓桑。著作尙餘揚子艸﹐海邦猶想召公棠。巋然一座靈光殿﹐竊幸同時切景行。

千萬軍聲動地來﹐沙虫猿鶴俱塵埃。一球秋肅皆遭劫﹐六管春陽望起灰。太息衣冠諸老盡﹗若論仕宦幾人回﹖死猶有待生無味﹐餘勇還堪賈酒杯。

諸賢熱血苦相爭﹐爭得「共和」兩字名。未見衣冠遵漢制﹐徒聞歲月攺周正。山中病鶴原長壽﹐天上妖狐欲變精。才調百無堪一用﹐自慚人喚「許先生」﹗

再疊前韻一官已掛西山笏﹐自逐西風薄笨車。赤嵌廿年思故里﹐紅塵十丈冷京華。湘中蘭芷伊誰贈﹖江上芙蓉自怨嗟﹗早識窮通原有命﹐十年悔不讀書賒。

漢﹑秦而下逮蕭﹑梁﹐詞賦源流待酌商。得與奇異同賞析﹐不知田海已滄桑﹗鳥欣有托遷喬木﹐花恨無香托海棠。問字日來親長者﹐可能弟子列班行﹖

滚滚波瀾筆底來﹐雷霆冰雪絕纖埃。老成治事神仍王﹐旖旎談詩志未灰。奉倩多情憐妾病﹐朝云無恙望春回。何緣乞得長生藥﹐擎向牀頭晉一杯。

天演由來是競爭﹐勝優敗劣自然名。人皆鵰鶚橫秋健﹐我是餼羊告夏正。未撲俗塵登白社﹐欲醫凡骨采黃精。夢中舊侶來招手﹐羽化人間誓不生。

三疊前韻聖門弟子多官魯﹐公亦曾驅歷下車。紫詔九重登上考﹐黃圖一瞥復中華。斯民豈盡皆吾責﹖君子無恆詠爾嗟﹗一角淸源娛老地﹐山中歲月尙堪賒。

振民革命首康﹑梁﹐當道憣然力保商。宰相弄權惟記李﹐國人私語欲烹桑。決來江水思蘇鮒﹐乞得春陰爲護棠。試問前籌誰借箸﹖元龍意气冠當行。

陰霾四塞挾風來﹐萬里長沙捲黑埃。別墅楸枰方外局﹐名山文字劫余灰。情天西北誰能補﹖逝水東南去不回﹗柱國救時嗟太晚﹐車薪已火尙持杯﹖

世事如棋一局爭﹐祗爭權利不爭名﹔一鍼度處翻鴛譜﹐眾射穿時失鵠正。不作馬牛藏我拙﹐肯攀龍鳳讓人精﹖從今謝絕塵間事﹐且學嵇康論養生。

四疊前韻衛武耄期猶好學﹐門前長者日停車。有時作畫胸成竹﹐竟日談詩气自華。如此蒼生書咄咄﹐無疆黃耇詠嗟嗟。暮年烈士心猶壯﹐爲乞修齡百歲賒。

七字聯詩仿柏梁﹐言詩許我起予﹑商。書來錦鯉看「畱艸」﹐筆下春蠶聽食桑。文獻幾淪畱碩果﹐賓朋共濟泛沙棠。夢中亡友來相告﹐推解蒙恩淚幾行﹝陳子模大令與公同宦山東﹐多蒙推解﹔死爲治喪﹐扶櫬回籍﹞。

皈依佛海證如來﹐搗碎人生盡化埃。俗障未除如幻泡﹐名心已死不然灰。新音「白雪」歌難和﹐倦眼「黃梁」夢乍回。弱水三千仙子宅﹐招招欲渡苦無杯﹗

蠻觸何時已息爭﹐就中權術莫能名。老還有我觀時變﹐春竟無王紀月正﹗世外漁人忘甲子﹐山中木客拜星精。江淹老去才將盡﹐夢斷春花筆下生﹗

題王煥齋翕園落成有志終教事竟成﹐池亭洞壑費經營。靑山我愧無錢買﹐妒羨君家兩弟兄。

杜鵑花送盡東風蜀道賒﹐一枝紅影滯天涯﹔身經亡國無窮恨﹐愁對冤禽劫後花﹗

壽黃菊三中將六旬榮壽科名得意狀元郎﹐出鎭南交鬢未霜。老我十年依細柳﹐從公一瞥歷滄桑。河山天付中原主﹐輔弼星瞻大將芒。畫戟森嚴兵燹靖﹐躋堂遙祝郭汾陽。

祝黃仲訓令堂鄭太夫人六旬榮壽西母瑤池敞壽筵﹐梅花初放小春前。鴟夷泛海成三徙﹐燕喜開堂慶百年。萊彩殊恩新紫綬﹐荻書懿訓舊靑氈。夜光杯晉麻姑酒﹐醉後狂吟小洞天。

和莊畹耕秋感原韻秋原負手立斜陽﹔反顧家山欲斷腸﹔佳節插萸悲逝水﹐他鄕就菊近新霜。依人自笑馮唐老﹐玩世無如阮籍狂。試上晃巖髙處望﹐海天萬里戰云黃﹗

祝陳漪軒六秩晉一壽平生不信佛﹐佛說有因緣﹔人海恆河數﹐相逢憶萬千。小少未出門﹐孤陋困如蜷。壯歲遊京華﹐羣彥相流連。誰爲載道器﹖誰爲濟時賢﹖往來俱泛泛﹐過眼如雲煙﹗一二素心人﹐把臂亦欣然。自經喪亂後﹐聚散各雲天。願言思良友﹐魂夢與周旋。獨我漪軒老﹐伏處薌江邊。漪軒績學者﹐弱冠守靑氈。及門諸弟子﹐玉筍慶班聯。賢書登薦剡﹐桂子月中圓。正欣秋試捷﹐孰料春闈蠲﹗丹霞啟後學﹐朝夕費陶甄。中原正多故﹐挾策陳王前。鳳鸞棲枳棘﹐服嶺試貪泉。我本鯤鹿人﹐釣遊染鮏羴﹔攺官向南越﹐百里寄仔肩。其時見君子﹐道範仰髙堅﹐談詩探奧竅﹐說理妙言詮。粵中諸利獘﹐夙夜事尋研﹔上書諸大吏﹐當道雅相延。綰篆連平州﹐民悍地亦偏﹔蜩唐當鼎沸﹐賊與官爭權。惟公仗忠信﹐恩徳徧黎元﹔愛公如父母﹐爲公繼俸錢。世途盡荊棘﹐道路行人鮮﹔部民送出險﹐拂袖始歸田。公爲桑梓計﹐疾惡等鷹鸇﹔一再篆漳浦﹐口碑載道傳。徳髙尙集謗﹐言直易招愆﹐時宜旣不合﹐倦鳥亦知還。回思往者事﹐茫茫一夢焉。甲寅冬十月﹐嶺梅新吐妍﹔又值公生日﹐花甲一周年。小詩爲公壽﹐笠屐登華筵﹔共醉三生石﹐同參我佛禪。

菽莊觀菊﹐賦呈主人深秋天气淸且肅﹐東山盡日歇絲竹。新霜昨夜入東籬﹐開徧菽莊萬畦菊。主人折柬會髙賢﹐特爲秋花開一局。入門彷佛不見花﹐但見疊疊重重五色霞﹔占斷菽莊好秋景﹐爲舒老眼數奇葩。就中是誰有花癖﹖一一平章精考竅﹕雨餘日焙鶴頂紅﹐風前露滋蟹爪白。緋綬新承昨日恩﹐紫標猶想先人澤﹔中央正色冠羣英﹐黃種居然據專席。勝會聯吟亦足豪﹐主人絕唱冠吾曹。餐英大嚼鱸魚饌﹐末座便宜作老饕。醉歸踏月天澄澈﹐別有短吟隨興發﹔滿身猶帶魏公香﹐白首相期葆晚節。

鷺門燈謎合刻題詞年來事事冷於水﹐趺坐詩龕一定僧。文字語言齊解脫﹐木樨香裏證傳燈。

鬥角釣心各蘊奇﹐外孫幼婦索曹碑。姦雄亦有輸人處﹐羨殺楊修是小兒。

寄南洋林少眉﹑莊貽華風急霜天一雁書﹐奚囊得句近何如﹖婿鄕知否桃源裏﹐翹望南云訊起居﹝少眉時往日裏探其嶽丈﹐貽華偕行﹞。

抗手飛吟過七洲﹐羣瞻李﹑郭禦仙舟。此行悔不從君後﹐夢寐滄溟海盡頭﹝時欲邀予同遊﹐因事未果﹞。

施君涵宇爲其所歡索句﹐書此應之燕支爭買逐時新﹐閱歷共和五族春﹔獨抱琵琶江上望﹐茫茫誰是有情人﹖

鏡裏羞顏兩鬢華﹐春風看徧自由花。故侯骯髒渾無柰﹐祗合章臺老狹斜。

祝江杏村侍禦令堂林太夫人八十春明舊夢黯然消﹐諫艸傷時手自燒。反哺慈烏依老母﹐觸邪神豸憶前朝。佇看石火經紅劫﹐遙指媊星耀絳霄。同是平頭公未老﹐猶衣萊服祝花朝。。乙卯﹝民國四年﹑一九一五﹞

乙卯淸明前一日送王少濤歸臺灣黯然欲別近淸明﹐觸我思鄕百感生。指點米家書畫舫﹐雨絲煙柳送歸程﹝少濤收羅書畫甚富﹞。

寄祝黃仲訓四十初度﹝時客安南﹞

紫雲深秀郁磅礡﹐閒气特鐘黃氏族﹔文采風流世有人﹐歷數殊難更以僕。前有耆舊已雲煙﹐獨有今賢邁古賢﹔弱冠一衿登首選﹐中年萬貫滿腰纏。平生嗜好惟文墨﹐若論靑紫何難得。不辭泛海學陶朱﹐自願輸邊同卜式﹔造福無量惠祖鄕﹐奇人幹濟俠人腸。國恩三錫頒蒲榖谷﹐輿論交孚徧梓桑。去冬阿母瑤池宴﹐四壁琳瑯俱時彥。霓裳舊譜舞仙鸞﹐琴瑟新婚宣爾燕。彊仕年華四十春﹐東山絲竹濟時身。遙知嶽降崧生日﹐定有亞歌歐舞人。菽莊舊有壽星會﹐論齒迂公最老大﹔先生生日近迂公﹐準備花筵同一醉。爲公小集興俱酣﹐淸詞麗句滿瑯函﹔新詩聊當兕觥酒﹐珍重春風寄越南。

乙卯上巳菽莊修禊分韻﹐得羣字形骸放浪聊乘化﹐千載風流晉右軍。我亦詠觴同一致﹐公然山水竟平分。偶逢令節陪時彥﹐得與淸流挹古芬。不管蒼生霖雨事﹐招邀謝傅與同羣。

乙卯菽莊修禊天地役閒人﹐隨時任歌嘯。上巳集菽莊﹐招邀及同調。是日天气淸﹐澹雲斂靈曜。絕早新雨來﹔晌午舊雨到﹔童冠四十人﹐聯袂恣遊眺。一路艸木生﹐迎門花鳥笑﹔潮聲撼樓頭﹐宿澑穿山竅。靈鏡吸人影﹐雅集圖惟肖。有如此勝遊﹐觸境皆詩料。主人興未已﹐分韻各推敲﹔罰捐金穀嚴﹐詩步西園好。作敍傳來玆﹐媿非王逸少。

林健人遊歷東西洋歸示詩﹐卽和原韻飽裝書卷出巖阿﹐鼓棹中流海不波。曉策六鰲詩可釣﹐秋髙一鶴句長哦。身經東亞西歐徧﹐春在蠻煙瘴雨過。借問使君爭戰局﹐觸蠻何日倦尋戈﹖

共洗往塵席一臨﹐紅樓燭影夜深深﹔芝蘭公子思靈運﹐丘壑山人愛道林。蒼狗云容看變幻﹐紅羊火劫聽銷沈﹗此生筆硯燒焚盡﹐滿目飛灰不可尋。

感懷﹐用前韻呈健人折衝竟爾倒持阿﹐又見鯨鯢起濁波。斫地悲歌衰蟄伏﹐滿天秋气亂虫哦。苞桑欲仗東鄰固﹐離黍難逃故國過﹗丁此臥薪嘗膽日﹐休云玉帛化干戈﹗

危機左右苦相臨﹐飲鴆其如毒太深﹗誰是隱憂先艸野﹖依然止渴望梅林﹗不應文字遭湮沒﹐大好江山豈陸沈﹗別有華嚴新世界﹐懺除煩惱遠相尋。

再和健人倒疊前韻探源詞海透千尋﹐海上空明蜃气沈。曠世潛龍埋艸澤﹐半生仙蠹飽書林。雙修福慧精神王﹐一往情懷感慨深。證此前修禪指月﹐樓頭澈夜坐相臨。

日輪不返魯陽戈﹐太息年華瞥眼過。惡睹江山畱破碎﹐苦將筆墨事吟哦﹗照人朗朗昆山玉﹐悲我悠悠逝水波﹗問天已無酬世具﹐自甘晞發老陽阿。

菽莊避暑老夫不是趨炎者﹐乘興從遊過菽莊。已脫塵心平火宅﹐爰尋野趣憩山房。歸云久寄巖頭懶﹐片雨初收石乳香。爲謝熱中名利客﹐容吾居士號淸涼。

和許巡按使靜仁按部三都月夜原韻使星炯炯搖銀漢﹐照澈天南海盡頭﹔閩嶠八方人望歲﹐陂塘五月气如秋﹝時在菽莊避暑﹞。南巡蔽芾畱嘉蔭﹐東望扶桑起遠愁。到處樹人培國脈﹐英雄幹濟老成謀。

乙卯五月望夜菽莊張燈詞夜遊秉燭踏山莊﹐裙屐相邀趁晚涼。月正圓時花正好﹐花光月色與低昂。

萬燈點綴碧山巓﹐丘壑眞成不夜天﹔待月似嫌髙樹密﹐大家佇立小樓前。

澗水潺湲又上潮﹐參橫斗轉夜迢迢﹔遊鱗唼月頻吹浪﹐自理竿絲釣小橋。

隨園勝事成陳迹﹐此夜風騷續古歡﹔潮月暫低眉閣靜﹐壽星遙指彩雲端。

移居移居嫌近市﹐市遠亦維艱﹔負郭先租屋﹐關門當入山。興來賒薄醉﹐老去漫偸閒。對鏡愁看汝﹐先生鬢已斑﹗

和林兵爪先生別李麗君原韻煙火人間願食貧﹐芳心索解費旁人。玄都觀裏思前度﹐崔護門前作後身。仙闕白雲飛獨鶴﹐愛何綠水斷修鱗﹖雕欄曲折春如海﹐無分看花命不辰。

晴窗拈筆試鉛朱﹐寫幅花陰獨立圖。欲念不生參內典﹐愛情宛死讀山樞。收將意馬臨崖勒﹐塞盡靈犀眾竅蘇。天女散花無住著﹐置之一笑口含胡。

落花無可柰何天﹐修到鴛鴦不羨仙﹔香粉自今毋我怨﹐笑啼從此有人憐。斷魔纏擾磨心鐵﹐釋負淸涼脫臂綿﹔猶藉新詩償宿債﹐情絲縷縷綰蠶眠。

也識焦桐爨後琴﹐斯人畢竟是同心。未妨憐子心多苦﹐何事干卿妒太深﹖十二巫峯雲雨峽﹐三千蓬島水雲潯。化身塡海飛精衛﹐轉笑癡情似此禽。

蔡愧怙君臨終淚墨徵詩潛徳銷沈三十年﹐子孫手澤淚痕鮮。鄭虔學問光庠序﹐範蠡經綸善貿遷。筆墨有靈公不死﹐箕裘勿替子皆賢。表揚善行斯文責﹐知否先生慰九泉﹖

別馬亦籛徵士乙卯九月﹐過霞陽﹐就亦籛問菊花尙未開﹐又訂後期。臨別贈賦。

主人淡似東籬菊﹐已過重陽尙寂寥。送我殷懃修後約﹐與君涕淚話前朝。局中黑白楸枰幻﹐野外元黃艸莽驕。空有大風無猛士﹐愁看橫海撼狂潮﹗

和林健人壽內詩﹐卽步原韻﹐並以致祝霓裳昨宴西王母﹝健人令堂昨壽辰﹞﹐嘹喨餘音尙遏云。萱艸又聞神女壽﹐菊花新譜碩人文。相夫倜宕原多福﹐育子寧馨自不羣。林下淸風秋夜永﹐還將玉液祝郎君。

和林健人壽菊小集原韻西風雁帛忽飛來﹐召我東籬病眼開。窮巷日需菇米饌﹐騷壇辜負菊花杯。罷官栗裏陶潛隱﹐流寓江南庾信哀﹗廿四番風花事了﹐寒梅消息待陽回。

虞美人花﹝七言排律二十韻﹞

垓下聞歌气不揚﹐美人憔悴委疆場﹔英雄叱吒更新主﹐兒女娉婷化舊妝。終古雅妍傳異種﹐祗今藝圃冠羣芳﹔名花薄命春無主﹐小艸承恩霸不王。彷佛樹萱能解忿﹐依稀采芷隱含香。低頭月下羞蓮子﹐細瓣風前醉米囊。楚楚娛人蜂上下﹐翩翩眤我蝶回翔。翠莖稚葉搖空谷﹐片蕚柔枝揚曲廊。渾似薔薇和玉露﹐絕非罌粟釀瓊漿。東風裊裊藏巫峽﹐秋雨沈沈夢楚鄕﹔帶露湘妃頻漬淚﹐傲霜帝女若回腸。淸歌按板春如此﹐蠻舞飛觥夜未央。楚些長吟聞斷續﹐虞兮小照嘆淒涼。閃紅劍影埋軍幕﹐拾翠釵光近女妝。領略畫圖悲淑女﹐迷離環佩怨姬姜。中原逐鹿雄猶昔﹐半夜歌騅事已荒﹔鴻宴戈兵無限恨﹐烏江艸木有餘光。遂令讀史長相憶﹐轉使看花志不忘。畫譜仿摹抄粉本﹐古詞憑弔讀新章﹔詩成躑躅欄桿畔﹐我見猶憐鬢已霜。

壽林季繩四先生並和林健人公子韻小阮詞章出竹林﹐空山風雨蟄龍吟。酒延臣叔無量壽﹐詩入郎君有古音。眞樂東山聞唱和﹐虛名大陸任浮沈﹗黃英落盡寒梅瘦﹐棖觸春暉寸艸心。

西河公子舊知名﹐屈指風騷兩美並。萬軸縱橫藏小酉﹐一星燦爛謫長庚。璧人叔寶神逾逸﹐鎖子長源骨自輕。一笑系匏吾老矣﹐斯人未可量前程﹗

弱冠昂藏不可幾﹐茫茫人海貴知稀。策鰲大海雄心在﹐放鶴孤山夙願違。座有舊人皆皂帽﹐居仍古國認烏衣。周京禾黍離離甚﹐悵望西風蕨菜肥﹗

未必今生遂隱淪﹐琴歌酒賦養閒身。遺民艸莽還思漢﹐漁父桃花且避秦。冷眼殘棋爭一劫﹐放懷濁酒醉千春﹗三河年少休相問﹐此是中華命世人﹗

步莊畹耕自壽原韻傲睨錚錚一少年﹐破觚彊勉學爲圓。馬﹑周自有封侯相﹐蘇﹑晉偏逃學士禪。來歲問天何位置﹐平生當路絕夤緣。秀才筆墨人情薄﹐頌禱諛詞當盛筵。

步施耐公自壽八首之二原韻壽者眾生人我相﹐菩提參透去來今。幺麼小醜排吾道﹐變幻羣魔試佛心。五技若窮癡不解﹐四禪已定默如瘖。名山著述千秋業﹐太息元黃已陸沈﹗。丙辰﹝民國五年﹑一九一六﹞

丙辰燈夕與楊勵齋扶乩函三樓上月新妍﹐頂禮香花待眾仙。四海已無人可語﹐半生漸與道爲緣。亡羊躑躅雙歧路﹐失馬倉皇六十年。未熟黃粱心已死﹐少時翻悔夢邯鄲﹗

和菽莊主人燈夕原韻二首宰相山中業﹐神仙世外情﹕好春迎客至﹐新月隔花明。元亮聊乘化﹐嵇康學養生。及時行樂耳﹐無夢到神京。

廿載猶燈月﹐低徊故國情。波濤翻海國﹐烽火發昆明﹝時聞雲南獨立﹞。叱馭思王子﹐聞雞念祖生。彷徨歌彼黍﹐顚覆慨周京。

健人公子正月二日壽辰﹐適余回家度歲歸來﹔讀陳迂叟﹑施耐公壽詩﹐望塵弗及﹐彊作此篇仙人慣住大羅天﹐玉皇香案侍鑪煙。日須麻姑爲搔背﹐時與洪崖相拍肩。忽然狡獪作遊獻﹐化爲白鶴下芝田。瑯環讀盡無不讀﹐縹緲萬軸手親編。自開蟫窟延詩客﹐我疑脈望已神仙。泛槎適興窮海島﹐貫通歐槧與亞鉛。是歲丙辰月初吉﹐春光如海酒如泉﹔眾仙同日爲髙會﹐爲君蟫窟祝華年。東壁直披迂叟句﹐西廂橫掛耐公篇﹕老我衰朽無文字﹐佳句亦妒人占先。至敬無文太寂寂﹐彊作吉語致君前﹕祝君壽如迂叟健﹐祝君詩如耐公賢﹗

和廈門李子徳原韻三首漠漠春陰翳不開﹐跫然人報送詩來。開緘喜見花生筆﹐展紙長吟酒瀉杯。傲睨乾坤延壽骨﹐蹉跎歲月本粗才﹗爨琴又遇知音侶﹐雒誦回環日幾回。

曾造淸時五鳳樓﹐文章無價盍歸休﹖年華不駐人偏老﹐天地無情气已秋﹗栗裏棄官潛幸免﹐淮陰降等噲貽羞。芒鞋竹杖隨來往﹐閒作人間汗漫遊。

人海茫茫嘆寡儔﹐更思伋古緶非修。天將閒散安詩史﹐人爲牢騷喚醉侯。談笑蕭﹑曹當不讓﹐指揮夷﹑惠比誰優﹖似聞烽火滇池急﹐倚劍看天抱杞憂。

寄汪杏泉並賀其納寵世事如棋變局新﹐信陵醇酒絕無倫。年來預築阿嬌屋﹐散盡黃金換美人。

春風入幕久無書﹐翹望閩云訊起居。聞道近來慵早起﹐新來閫憲令何如﹖

素心惜與故人違﹐二月簾櫳燕子飛。洞口桃花春似海﹐仙風不放阮郎歸。

卽席和山尾先生原韻犵艸蠻花海國春﹐扶桑霸气逼東鄰。溯洄二十年前事﹐祗有伊藤是偉人﹗

贈許梓桑楊柳春江上已天﹐廿年兵燹已雲煙﹔主人攜手雞峯下﹐不踏臺山又五年﹗

贈謝石秋五年又踏臺城路﹐風俗人文忽攺觀。觸目河山猶有感﹐驚心風雨不勝寒﹗逢場作戲嗟垂老﹐隔座聞歌慘不歡﹗寥落晨星天欲曙﹐披衣起坐夜漫漫。

浴佛節過開元寺靈辰浴佛來隨喜﹐唄饗鐘聲禮法王。懺悔十年除慧業﹐通靈一瓣熱心香。倚松習靜含禪味﹐枕石淸齋納午涼。廿載重經香火地﹐傍人不解感滄桑﹗

贈連雅棠天與連生著作才﹐何緣潦倒困塵埃﹗世方板蕩遭非偶﹐願已睽違志不灰。蘇軾不生淪玉局﹐燕丹已死冷金臺。新詩盡有幽﹑並气﹐知自居庸躍馬回。

四月二十一日南社同人小集宦海浮沈六十春﹐歸來故里等閒身。兩重黑海風濤惡﹐一輩靑年日月新。乘興聊穿靈運屐﹐科頭且脫惠文巾。我來不盡滄桑感﹐勝國衣冠少舊人﹗

弔梅延平郡王祠舊有古梅一樹﹐今玆來遊﹐枯萎死矣。樹猶如此﹐人何以堪﹗意鐵榦冰枝﹐亦不忍受新朝雨露乎﹖悵然有感。

孤忠抗節海之濱﹐香火空山艸木新﹔獨有梅花偏耐冷﹐枯根不受帝王仁﹗

感事蓋世梟雄一訃來﹐愚而自用及身災。重罹紅劫顚連甚﹐又爲蒼生涕淚哀。豎子有權傾內閣﹐替人無恙出瀛臺。當塗漢讖成虛語﹐公路粗疏是蠢才﹗

問天何事祕奇才﹐八表陰霾翳不開﹖已見操戈爭入室﹐何堪厝火忽燃灰﹗生畱遺孽如春夢﹐死有餘辜冷夜臺﹗艸澤國殤拚一戰﹐可憐捲土復重來﹗

萬里烽煙捲土來﹐求魚緣木竟成災。姦雄末路多尋死﹐社稷前途實可哀﹗藏蟄龍蛇蘇漢畤﹐失羣麋鹿走蘇臺。貞元倚伏天難問﹐何日鐘生濟世才﹖

追悼陳瘦云嗚呼陳瘦云﹐骨化形銷矣﹗自少能文章﹐放浪不羈士﹔淵淵金石聲﹐餘音猶在耳。憶昔五年前﹐我來君已死﹔湖海失元龍﹐令人悲曷已﹗轉瞬忽五年﹐我又旋鄕裏。同人聞予來﹐攜手色然喜﹔獨有地下人﹐墓門呼不起﹗睇彼小羅天﹐梨園余弟子﹔乃弟洛川君﹐彷佛還神似﹗

贈黃旦梅「百千萬劫滄桑感﹐二十三年花月痕」﹕蘊叟壬子贈題旦梅舊句也。丙辰來遊﹐重過其處﹐買醉終宵﹔百端交集﹐與謝籟軒戲用此聯續成一律。

噓天幻蜃竟成云﹐隔海濤聲斷客魂﹕綠酒紅燈歡昨夜﹐靑衫皂帽坐黃昏。百千萬劫滄桑感﹐二十三年花月痕。風雨五更天欲曙﹐淒涼舊事不堪論﹗

遊開元寺小集﹐同云石﹑籟軒分韻得魚字白雲蒼狗成空幻﹐自在如僧信不如。老去名心無罣礙﹐年來結習盡刪除。初聞磬韻諸天淨﹐歇盡蟬聲萬籟虛﹔半日淸閒長兀坐﹐夕陽無語下林於。

一肚牢騷不合宜﹐自家心事自家知。老猶作客遊終倦﹐少不爲僧悔已遲﹗彌勒跏趺成一笑﹐耶蘇安息遠相期。曇花落盡諸天淨﹐笑與山僧彊說詩。

重擬小遊仙四首夢裏騎龍下玉京﹐洞霄宮外遇雙成。誤貪煙火人間味﹐臥病維摩醉不醒。

未老徐妃似舜華﹐含羞半面暈朝霞。夭桃落盡春無主﹐來與仙人管落花。

琳房三十六秋屏﹐霧鬢雲鬟正妙齡﹔醉後憨癡兒女態﹐通靈佯說不通靈。

纖腰約素褪吳綾﹐祕語傳來得未曾﹔聞道能醫消渴病﹐愛河暗渡試新冰。

喜晤謝星樓暑假歸省重來驚喜挹芝眉﹐報道東瀛放暑期。自古通經能砭俗﹐從今力學尙嫌遲。扶桑莽莽無餘子﹐寶賓樹森森有好兒。後日騷壇開雅集﹐定應小謝有新詩。

六月初二恭逢先慈忌日﹐趨拜墓田涕漣老淚墜斜陽﹐猶記當年此築場。愾慨幽冥成異路﹐遲畱歲月況他鄕﹗千年華表悲歸鶴﹐一畝荒丘哭跪羊。我愧不如歐九筆﹐隴阡墓表有文章﹗

南社小集﹐集歸去來辭字成五律一首南園容嘯傲﹐丘壑復情怡﹔翳木將風引﹐淸泉與子期。息壤觴盡候﹐返路酒微時﹔荒徑尋來往﹐歸休樂自知。

十六晚遊公園﹐與茂笙﹑石秋﹑景山各口占數詩溽暑新收夜气淸﹐樹間燈火錯綜明﹔白龍黃蘗知何處﹖不見當年拱北城。

脫帽披襟納惠風﹐夜痕如水浸浮空﹔升沈欲扣西來意﹐佛亦如人在夢中。

孤軍海上困田橫﹐二十年前此用兵。猿鶴虫沙同一瞥﹐雲煙散盡月長明﹗

又五律一首踏月登培塿﹐乘涼夜气淸﹔四圍空萬籟﹐孤月正三更。薄暮突芳徑﹐當年列戍營。秋虫關汝事﹐悲咽艸間鳴。

二十五日爲五妃殉節日﹐同云石祭奠﹐成詩二首孤墳三尺掩蓬蒿﹐振響西風作怒濤。絕鳥荒涼埋故鬼﹐空山慟哭屬吾曹。降藩辱祖生何戀﹐妃子從王死莫逃。一掬寒泉淸冽甚﹐桂山山下薦溪毛。

長嘯西風賦大招﹐荒墳剝落轉幽寥。魂歸環佩西江月﹐气壯山河大海潮﹗奇節竟符天地數﹐闡幽尢待聖明朝。離離秋艸王孫泣﹐寄語山民莫采樵﹗

臨別寫墨梅贈黃茂笙迢迢秋影雁行斜﹐鎭日蒪鱸興忽賒。南社異時思冷宦﹐參橫斗轉對梅花。

畱別南社諸君子花滿瓊筵酒滿卮﹐雙星嘉會我將離。那堪謫宦逢秋日﹐況復他鄕別故知﹗隔座流鶯紅豆曲﹐大堤駱馬綠楊枝。中原鼎沸心如搗﹐未卜重來是幾時﹗

秋燕依人營壘畫堂偏﹐舊族烏衣信可憐﹗蠻語呢喃誰解識﹐於飛下上暫流連。杏花春色瓊林後﹐楊柳西風古渡前。弱羽倦飛歸不得﹐海天故國路三千﹗

秋雁天末涼風暫作寒﹐遙看只雁度云端。依稀秋信傳來易﹐迢遞鄕音寄去難﹗弔影吳江楓葉老﹐失羣沙磧蓼花殘。銜蘆回首衡陽過﹐不過衡陽淚不幹﹗

秋蜨萬花落盡寂無言﹐醞釀靈機一息存。對影滕王重寫照﹐化身莊叟爲招魂﹗蓬山仙去畱遺迹﹐粉署官閒斷主恩。慘淡西風叢菊冷﹐舞衣已倦過墻根﹗

秋虫搔首孤燈欲鬢霜﹐忽聞四壁動淸商。幾多感喟思前事﹐如此淒淸滯異鄕﹗烽火萬方猶戰伐﹐衣冠一例嘆炎涼﹗秋虫泣訴天無語﹐霜月西斜變淡黃。

駒榮曲﹐贈日本駒榮女史﹝時在菽莊席上﹞

秋風三徑黃花活﹐秋聲萬樹喧鶗鴃﹔聽潮樓上秋气淸﹐聽潮樓下新聲發。偶傳空谷有佳人﹐家住扶桑東海闊﹔華年乘興作南遊﹐妙舞淸歌年二八。淡黃楊柳古亭村﹐公子多情欲斷魂。碧玉定情誰遣此﹖黃金有價不須論。神仙楊柳春歸洞﹐兒女枇杷早杜門。鶯燕自憐朝復暮﹐紅顏無計畱春駐﹔太息飄蓬廿一年﹐蓬瀛不識春歸路。和風一棹鷺江濱﹐小住棲霞最髙處﹔爲君置酒洗徵塵﹐爲君髙吟銷綺慮。呼來蓮步正珊珊﹐坐聽琵琶彊作歡﹔聽罷爲譜「駒榮曲」﹐斜抱冰弦不忍彈﹗

和菽莊臨別贈韻鼓浪潮聲撼舵樓﹐掉頭不住入蠻遊﹔絕無風雨重陽日﹐不盡波濤九月秋。四海已無牀可坐﹐隻身剩有刺相投。側身一虱如萍梗﹐始信浮生渺芥舟。

和林少眉見贈原韻招手棉蘭意不輕﹐波濤萬里禦風行。棲皇魯叟居夷意﹐矍鑠虞人去國情。暮日桑楡收末路﹐蠻天花艸紀行程﹔張騫鑿空乘槎志﹐不遇君平負此生。

再疊前韻萬愁銷歇一身輕﹐蹈海何妨作遠行。孤館秋檠遊子夢﹐他鄕涼雨故人情。文章隨地移風气﹐寤寐還山隔旅程。太息中原文物盡﹐炎荒時遇魯諸生﹗

三疊前韻玉鞭金勒馬蹄輕﹐小約平橋恣意行﹕細雨如絲饒野趣﹐餘霞散綺動詩情。偶聞鄕語分閩﹑粵﹐欲探蠻書定課程。學易宣尼思假我﹐暮年翻悔作經生﹗

四疊前韻新詩筍束錦囊輕﹐無那秋風爲送行。遠志桑孤償子願﹐當歸萊舞養親情。婿鄕日裏剛三度﹐客路星洲第一程。擬到香江春有信﹐嶺頭喜見早梅生。

五疊前韻潭水桃花一棹輕﹐汪倫欲送謫仙行。詩如按日間相課﹐交到忘年淡有情。月下簫聲諧鳳侶﹐雲間帆影羨鵬程。菽莊親友如相問﹐爲道稽康學養生。

六疊前韻神仙眷屬別離輕﹐得意乘龍萬里行。陸凱寄梅名士韻﹐王維折柳故人情。河梁攜手懷蘇﹑李﹐服嶺題襟記範﹑程。預祝使君如滿月﹐團圓遙夜海中生。

七疊前韻特達圭璋價匪輕﹐嗟嗟出色不當行。果眞重器珍希世﹐其柰趨時不近情﹗何事擁書談孔﹑孟﹐侈言格物學朱﹑程﹖也應自笑寒酸气﹐梅子靑黃累累生﹗

八疊前韻到底迂儒一介輕﹐少年悔不列商行﹐搢紳自足官僚派﹐祿米徒繁仕宦情。自昔管城無肉相﹐從來貨殖有規程。欲追端木爲師範﹐結駟連騎講治生。

步張杜鵑原韻﹝杜鵑﹐梅縣人﹐陸軍學堂畢業生﹔與壬兒同學﹞

貺我詩篇感不輕﹐髙吟掉臂樂遊行。西昆格調聞遺響﹐東野推敲見苦情。倚馬定知終日試﹐飛鵬預卜奮雲程。棉蘭共話中原事﹐蒿目時艱議論生。

再疊前韻頭顱大好擲何輕﹖武漢新軍莽莽行。豈爲勛名傳異代﹖須知種族有同情。聞雞步武追劉﹑祖﹐汗馬韜鈐識李﹑程。長揖歸田棲絕島﹐遵時養晦屈經生。

贈張杜鵑有友如張子﹐天涯喜訂交。文章磁引芥﹐意气漆投膠。杜甫依嚴武﹐韓公結孟郊﹔談詩無隱爾﹐何況是同胞﹗

舊與兒曹善﹐黃埔講武堂。感時勞戰伐﹐報國熱心腸。待旦戈猶枕﹐臨宵劍起鋩。長安紛未定﹐何事滯他鄕﹖

一戰成功後﹐歸來讀我書﹔劍琴爲寄客﹐鼓篋作經師。品格淸如許﹐豪雄气未除。願君崇令徳﹐日月惜居諸﹗

和杜鵑旅南雜感蠻荒誰識老袁安﹐有客貽詩墨未漧。偶得知音來海表﹐其如秋气入江幹。身經羊劫心徒熱﹐人化虫沙鼻爲酸。補屋牽蘿嫌計絀﹐可憐翠袖倚天寒﹗

離離禾黍已全非﹐故國山河嘆式微﹗遺世畸人甘寂寞﹐趨時豪少自輕肥﹗從無相馬來宛野﹐那有飛熊起釣磯﹗太息羣雄還逐鹿﹐戰云慘淡淚頻揮﹗

黃花岡畔足千秋﹐志士相逢地下游。縱補靑天還有恨﹐除埋黃土可無憂﹗蒼蒼待我如芻狗﹐逐逐驅人勝火牛﹗何處避人收足迹﹐遼東可有管寧樓﹖

時平誰是擁專城﹖嗜利依然鷸蚌爭﹗隨意屠人亡法律﹐托言富國恣譏徵﹗是眞涼血嗟何補﹖但有金錢了不驚﹗天下滔滔皆此輩﹐喪心毋乃負蒼生﹗

列彊如虎搏風腥﹐久睡神獅一瞥醒。國會公言如築室﹐家臣帝制已盈廷﹗艱難思肖藏心史﹐忠義文山照汗靑﹗新莽當時謙下士﹐至今獨惜太玄亭﹗

閒气鐘靈竟軼倫﹐將軍爽颯气深淳。逃亡宗社無餘子﹐破碎河山有替人﹗竊國神姦難免死﹐開山寶藏不憂貧。荊﹑襄疑有王基肇﹐崇拜英雄切望塵。

林下逍遙暫息勞﹐委蛇輕卸五羊羔。欲標淸節宜栽竹﹐思避塵緣退結蒿。鎭日管城甘服役﹐此生酒國作逋逃。饑來乞米何能飽﹐笑說新詩當粕糟﹗

掃淸胡虜仗雄豪﹐革命更翻志不撓。砍地悲歌時看劍﹐向天談笑自橫刀。心中義利分俄頃﹐天下興亡屬我曹﹗閱歷滄桑余老矣﹐塡胸熱血湧如濤。

贈楊季芬﹝季芬﹐梅縣人﹐日裏華商學校教員﹞

南來猶見存吾道﹐淸白關西有祖風。問學淵源曾立雪﹐談詩格調欲淩虹。興亡共與書生責﹐陶鑄思參造化功。弦誦一堂珍國粹﹐莫因頭腦笑冬烘。

和徐貢原韻﹝貢覺﹐鎭平人﹐日裏惇本學校教員﹞

晦迹銷聲坐一樓﹐不求聞達說諸侯。早知亂世終猿鶴﹐何苦勞生作馬牛﹗解組蕭然歸栗裏﹐上書猶幸識荊州。天涯喜得談詩侶﹐璧月當空悟指頭。

和杜鵑醉歌行原韻新詩讀罷叫豪絕﹐知君日夜磨心鐵。借人杯酒慨當慷﹐翻累老夫嘔心血。爲君縷述辛亥之兵戎﹐嶺南衮衮有諸公。忽聞霹靂轟天炮﹐飛煙滚滚迷雙瞳。倉皇累若喪家狗﹐翻謂主恩甚髙厚。詰朝武庫稱干戈﹐徹夜嚴城警刁鬥﹔誰知慮此禍彼生﹐奴隸將軍早授首。封疆大吏爾何人﹖滿署擁兵堅自守。健兒復盾惜無援﹐此戰殊無分勝負。殺人如艸气腥腥﹐道謀築室紛盈庭。太息神州眞莽莽﹐舉朝無人關痛癢﹗﹐外侮內患紛至而沓來﹐猶曰治平如反掌。哀哉綠營亦可憐﹗驟聞革命畏葸不敢前。气餒心驚如待死﹐虛縻國帑之金錢。我聞干戈衛社稷﹐胡爲號令日遷延。那知烈士號呼日奔走﹐炸彈連天山谷吼﹗鐵血幾輩爭犧牲﹐武昌雄鎭爲吾有。招手志士東西洋﹐特萃此邦作淵藪﹔中山﹑克彊響應歸﹐天喪胡庭信非偶。何物袁氏貪天功﹐妄謂歷數在爾躬﹗五族共和輿論定﹐九年憲法彼童虹。宵小弄權謀帝制﹐金錢運動展神通。專制號令操當軸﹐昆明一軍偏不服。爰舉義旗向北徵﹐赴義六軍齊慟哭。是眞義憤感蒼穹﹐帝制無成洪憲終﹔六詔﹑兩川呼殺賊﹐兩湖﹑兩粵俱從風。賊曰「寧可我負天下人」﹐猶自出師命將蔽江南下列艨艟。南海孽龍興巨浪﹐殺人血染浪花紅。一家竟爾分胡﹑越﹐賊亦無命遭天伐。若非一旅奮滇南﹐共和﹑帝制其間不容髮。吁嗟乎﹗獨夫起意幹眾怒﹐利令智昏昏如霧﹔斯人亦是有用材﹐獨惜倒行逆施途窮而日暮﹗予言歷歷墜天花﹐淹博如君富五車。壯志未伸羈異域﹐相逢恨晚聚天涯。文章大似柳州柳﹐放浪旋傾酒泉酒﹔興來直吸如長鯨﹐嬴得座人齊拍手。大盤已擘蟹雙螯﹐小簋猶撕雞半肘﹔葡萄美酒飛夜光﹐旣醉號呶猶彊受。主人同姓又鄕親﹐自然交誼異常人。生不逢時甘醉死﹐舉杯狂飲盡三巡。安得醉臥中山一千日﹐恝然世事不合作螿伸﹖我亦停杯開口笑﹐張顚自古稱墨妙﹔定有長篇示老夫﹐詩意未來早已料。古云酒爲人合歡﹐欲歸扶汝步蹣跚。明年回憶醉時事﹐還再提壺興未殘。﹑和貢覺原韻新詩脫手如彈丸﹐搜盡枯腸欲和難。好士燕丹收駿骨﹐依人仲叔累豬肝。連牀風雨詩催就﹐落紙雲煙秀可餐﹔準擬騷壇成小築﹐仗君風雅試開端。

再疊前韻歲難吾與逝雙丸﹐入道無成悔已難。文字似君雞取跖﹐功名笑我鼠遺肝。陽阿嘯傲容晞發﹐臯廡殷懃感授餐。棖觸鄕心看斷雁﹐迢迢隻影暮云端﹗

成徳橋成﹐公善領事擬於冬日涓吉落之﹐感而成詩見示﹔敬和原韻荷巫往來沐恩波﹐十月成梁慶渡河。孔道無煩憂病涉﹐大工殊不費張羅。馬援銅柱銘勛遠﹐羊祜穹碑墜淚多﹗何日攀輿綿水上﹐過橋踏踏唱新歌﹝橋爲領事令堂徐夫人出資獨建﹐故結韻及之﹞。

懷將帥﹐和徐貢覺用前韻涼風天末洞庭波﹐苦戰男兒戍玉河﹕戎馬倉皇傳露布﹐徵鴻縹緲斷雲羅。心馳紫塞黃沙遠﹐秋在吳山楚水多。三箭天山渾未定﹐諸君何日凱旋歌﹖

感懷﹐和張公善領事用前韻孤亭終古弔風波﹐畱守三呼喚渡河。南宋君臣傷播越﹐北胡獻納恣搜羅。萬方民气含冤久﹐九士忠魂飲恨多﹗八百餘年光漢族﹐盈庭懸想載賡歌。

自感﹐呈張公善領事用前韻宦海風濤九折波﹐收帆老去倚西河。六鰲海上誰能策﹖一鶴雲中未可羅。嘯傲自甘藏我絀﹐譏讒還恐忌才多。杜陵瀼水無聊甚﹐手柄長鑱作「七歌」。

粵感﹐和貢覺用前韻殘掠無厭說李波﹐至今恨海溢珠河。新軍走狗騷潮﹑惠﹐舊帥驅龍駐肇﹑羅。據險越臺身自固﹐投荒瓊島怨滋多。先生舊亦羊城客﹐猶記西山義士歌﹖

落葉﹐和公善領事用前韻何來一葉拂簾波﹐疑是題紅出禦河﹔飄泊旅懷憐落落﹐淸疏秋影自羅羅。經霜楓樹詩情遠﹐漏月梧桐畫意多。不盡林於蕭瑟感﹐天涯遊子發悲歌。

漫興﹐和貢覺用前韻不知塵世有風波﹐偃鼠饑來便飲河。避地桃源忘晉﹑魏﹐思鄕梅嶺隔浮羅。吟詩到老偏成絀﹐飲酒微醺不在多。翻笑幹時爭扣角﹐南山白石飯牛歌。

和貢覺遊極樂寺用前韻﹝寺在檳榔嶼﹞

象教分流印度波﹐至今衣缽北恆河。從無居士來蘇軾﹐不見髙僧出矩羅﹗出世托言空所有﹐名山此輩占居多。香花供養閒無事﹐嘿聽猿啼與鳥歌。

拈花一笑動眉波﹐妙悟聞香象渡河。老去逃禪觀自在﹐閒來證佛拜迦羅。名心解脫歸眞實﹐梵語皈衣誦密多。似與梅村身世感﹐揮毫狂寫晦山歌。

和公啟遊山二首用前韻好山盡處有餘波﹐椰雨榔風九曲河。歸化巫來開淡叭﹝巫語謂埠爲淡叭﹞﹐弄兵摩達走浮羅﹝巫語謂生番男子爲摩達﹑謂海島爲浮羅﹞。海疆方物傳聞異﹐星使輶軒入告多。後日黃支風土記﹐流傳中國播弦歌。

山中潭水縐文波﹐蠻婦巫人聚隔河﹕撞布當春收吉貝﹐機絲永夜擘波羅。側聞棕種淪亡久﹐尢賴荷人庇覆多。祖國八荒何處所﹖告哀爲爾作新歌﹗

和公善茂榕園卽事用前韻大筆淋漓肆傑波﹝園中翰墨﹐皆領事大封翁手筆﹞﹐張公氏族出淸河﹔裘箕事業光支那﹐鐘鼎聲華重覺羅﹝封翁爲前淸商務大臣﹞。石馬空山遺壠在﹐龍駒渥水絕塵多﹔茂榕園裏思光澤﹐撫盡桮棬哭當歌。

和公善遊仕武蘭園用前韻春雨纏綿漲白波﹐使車遙駐武蘭河﹔隔溪水繞環衣帶﹐遠岫云舒幻綺羅。地利經營勞者辟﹐天工調爕苦人多。會當歲晚餘閒日﹐鬥酒家家鼓腹歌﹗

和張領事送周志忠君往占埤查匪蠻瘴馳驅一騎輕﹐占埤從役事戎行﹕敬恭桑梓求民隱﹐披斬荊榛探敵情。日裏星州編瑣記﹐榔風椰雨紀郵程。安邊定有匡時略﹐不負賢勞晉祖生。

落花﹐和貢覺原韻飄泊如花眞薄命﹐辭枝委地尙餘馨。東風禦柳逢寒食﹐冷雨幽窗泣小靑。金粉六朝春色老﹐綺羅一夢酒魂醒。彩章願乞東皇駐﹐惆悵風猋雨又零﹗

呼童擁帚石欄來﹐收拾殘紅錦繡堆。憑弔香魂空涕淚﹐經營花冢自遲徊﹗墜茵墜混都僥幸﹐隨雨隨風轉費猜﹗疑是瑤宮天女散﹐人間可有雨花臺﹖

傷心花事近髙樓﹐瞥眼春風去不畱﹗柳拂靑旗搖檻外﹐桃飛紅雨落枝頭。美人謠諑頻相妒﹐名士因緣竟自投。廿四番風都寂寞﹐中宵望月轉生愁。

東風惆悵百花殘﹐徙倚無言十二欄。鐵笛江城何處弄﹖瑤琴空谷幾人彈﹖種桃禹錫重來盡﹐夢筆文通一例看﹗況是天涯淪落客﹐傷春心事不成歡。

落葉﹐和貢覺原韻楓林昨夜感秋迢﹐落葉參差白板橋﹕舞影遠隨斜日盡﹐辭根飛逐北風驕。似僧解脫禪心寂﹐此樹婆娑生意消。收拾枯黃深竹裏﹐烹茶調取惠泉澆。

遠岫蕭蕭隔古津﹐淡煙一抹暮山顰。半生錯節盤根器﹐萬里鸞飄鳳泊身﹗我嘆飛蓬隨逝水﹐佛言只樹碎微塵。扶疏老屋饒新意﹐數點梅花度早春﹗

杈枒畫本仿荊關﹐直上無枝葉葉刪﹔枯樹小園悲庾信﹐黃坭赤壁感眉山。翻經檀樹餘生意﹐題句楓林笑醉顏。律轉鴻鈞春气動﹐會看眾木得陰閒。

詠梅八首﹐和貢覺原韻憶梅冬心獨抱歲寒時﹐惆悵茅檐與竹籬﹔和靖孤山勞想象﹐師雄短夢忽迷離﹗橫斜古幹無妨傲﹐醞釀春風不諱癡。風雪灞橋驢背上﹐琴尊水石遠相期。

尋梅破臘東風茁玉英﹐蹇驢踏雪板橋行。美人有約春初信﹐隱士如傳空谷聲。耐冷未妨登絕壁﹐聞香疑是隔前程。折花未必調羹用﹐也慰空山解渴情。

畫梅綺窗染翰淨無塵﹐著手生香竟絕倫。慘澹雲煙編畫史﹐聰明冰雪拜花神。消磨北苑三升墨﹐點綴西溪一卷春﹔絕類華光師粉本﹐冷魂墨迹自精勻。

詠梅空山有客坐橫琴﹐疊疊梅花逸韻侵。弄影巡檐時索笑﹐噙香據石發狂吟。春魁獨占羣芳譜﹐陽气光回數點心﹔歲序鴻鈞初轉律﹐霜禽解凍變新音。

對梅九九消寒雅會聯﹐耐寒沽酒坐花前。臘於破後山容笑﹐霰已飛餘水腹堅。招鶴雲間圓好夢﹐騎驢雪裏駐吟鞭。瓊樓玉宇成香國﹐絕點塵埃卽是仙。

問梅淡嘗世味與人殊﹐寄迹孤山伴亦孤。不去洛陽爭富貴﹐卻來庾嶺號淸■﹝月翟﹞﹖因緣轉誤林逋老﹐眷屬誰憐鄧尉枯﹖問道壽陽曾點額﹐承恩承寵有耶無﹖

殘梅春來攀折小江幹﹐安插銅瓶凍已幹。孕子微酸須夏令﹐憐卿太苦謝年殘﹗壽陽南內含香冷﹐婕妤長門望幸難﹗寂寞空山相慰藉﹐髙岑老鶴守天寒。

夢梅不受塵埃半點污﹐前身濯魄沁永壺。羅浮夢繞山中住﹐環佩魂歸月下呼﹗億萬放翁分歷亂﹐兩三神女認模糊。重衾紙帳寒猶戀﹐睡起孤山訊有無。

移居試共壺公巢父論﹐盆池斗室已塵喧。百年多事鴻畱爪﹐一世無聊虱處褌。瘴雨艸深師子國﹐火雲花暖夜郎村。小園豈是閒詞賦﹐庾信江關久斷魂﹗

淸絕虞山七字詩﹐輕裝家具鶴能移。畱賓偶置陳蕃榻﹐逃俗深垂董子帷。散誕只思鷴共放﹐蕭疏一任燕相窺。人間難買惟風月﹐如此溪山已不貲﹗

苦憶閩州舊艸堂﹐萬倉辜負羽陵香。冷吟淺醉剛三載﹐疾蜨殘蛩各一方﹗東海斗升哀小吏﹐南朝裙屐罷盟王。弓衣漫向蠻中織﹐寸寸梅生九折腸﹗

一廛我亦葛天民﹐閉戶荒山歲易淪﹗到此且生安穩想﹐向來原是寂寥身。祗應皂帽尋遺老﹐那有烏衣識舊人﹖飲酒讀騷今日事﹐支離南北正風塵﹗

蕭惠長先生以四十一壽詩見示﹐和韻祝之同是飄零客海天﹐喜逢佳日讀新篇。壽君恰值中和節﹐媿我虛加廿紀年。曾走燕云經閱歷﹐偶畱鴻雪證因緣。嫏嬛萬卷開天祿﹐永夜藜光太乙然。

輸爾中年閱歷多﹐食貧將壽補蹉跎。班超絕域思投筆﹐祖逖中原欲枕戈。冒險曾罹釣黨案﹐考盤載詠碩人歌。平生作事胸如月﹐況有天河挽水磨﹗

歐槧亞鉛講幕開﹐莘莘學子喜追陪﹕授經遠紹千秋業﹐制錦還舒百里才。雅化菁莪身當健﹐成陰桃李手親栽。桑田滄海遭新劫﹐記取添籌海屋來﹗

功成辭賞亦云豪﹐長揖歸田品自髙﹗老母盤匜能養志﹐佳兒耒耜可分勞。屈身龍蟄深山隱﹐垂翼鵬摶廣漠翺。寄語救時諸義士﹐先生令已老蓬蒿﹗

伏櫪轅駒本不羈﹐戰云銷歇息奔馳。家無宿累貧非病﹐案有新書俗可醫。筆墨生涯眞面目﹐風塵骯髒舊須眉﹗邵平瓜賣長安市﹐還認當年一健兒。

遁迹棉蘭又幾秋﹐一枝棲息自爲謀。揮毫合署中書老﹐執捲權封小鄴侯。文教覃敷蘇島徧﹐戰云閃爍杞人憂。風潮阻住來時路﹐有客棲遲海盡頭。

艸艸勞生休未休﹐恆河沙數一浮舟﹗也知天許爲芻狗﹐不管人隨喚馬牛。入世固宜經百練﹐及身早已定千秋。衣冠塗炭吾將俛﹐難得如君意气投。

二月春風漸解寒﹐停杯酌酒與君歡﹕微吟長句牢騷甚﹐欲作諛詞頌禱難﹗塵世已無千日酒﹐神仙那有九還丹﹖春臺玉灼共和日﹐革命頻頻不忍看﹗

薄宦羊城二十年﹐此邦文物樂周旋﹕他鄕又結苔岑誼﹐永日長牽翰墨緣。唾手功名成豎子﹐抽身簪組讓時賢。當筵慷慨歌當哭﹐我亦憐君且自憐﹗

送張杜鵑從軍雲南相逢未幾遽分襟﹐別酒臨歧感念深。遲我十年銷壯志﹐送君千里起雄心。九門城闕龍初蟄﹐六詔山川鶴在陰。藉手有柯資建設﹐中原破碎到於今﹗

蠻荒埋首屈經生﹐投筆從軍壯此行﹗戎馬倉皇爭武漢﹐飛鴻迢遞夢昆明。半生肝膽緣何熱﹖一擲頭顱豈爲名﹗浪迹江湖驚歲晚﹐畱君不住若爲情﹗

主人雅重苦相畱﹐故我依然又一秋﹗曲沼那容神鯉化﹐長空始縱大鵬遊。侯門祗剩馮諼鋏﹐客路誰添季子裘﹗遠道天寒歸不得﹐春來冰泮發梅州。

和貢覺除夕原韻擲筆狂吟海外天﹐歲除詩卷祭尊前。牢愁我似張平子﹐勝事人思賈浪仙。才鬼劇憐心嘔血﹐詩魔來享酒如泉。貧窮著意文相送﹐僚倒於今又一年﹗

歲晚看人忙不了﹐先生自在輯蕓編。又親風雅爲羈客﹐曾詠霓裳會眾仙。太息年光畱不住﹐何來詩債苦相纏﹗效顰得句羞人後﹐他日騷壇願執鞭。

除夕共和民國五周年﹐猶有深憂抱杞天﹗月朔緣何更夏正﹖歲除隨俗寫春箋。不夷不惠行吾素﹐無害無災且自憐﹗世外桃源忘甲子﹐且浮綠蟻醉尊前。。丁巳﹝民國六年﹑一九一七﹞

元旦用貢覺除夕原韻正是和風旭日天﹐冬冬臘鼓鬧春前﹔除年爆竹催寒盡﹐迎歲梅花得气先。行樂女兒歡彩勝﹐宜春門戶貼紅箋。他鄕度歲閒無事﹐有酒提壺酩酊然。

蘭花﹐和貢覺十二欄幹次第栽﹐靈根九畹及時開﹔淡香龍腦微微度﹐活土烏盆細細培。佳種自然超芷蕙﹐素心原不染塵埃。何時吉兆徵燕姞﹐鄕閣春風入夢來﹖

人日雜感淑气晴光脈脈舒﹐先春二日到吾盧﹝初八立春﹞。世多危局時方亟﹐客有新詩興不孤。南徼經年縈旅夢﹐東洋萬里得兒書﹗小樓兀坐招新月﹐斜影當窗眾籟虛。

人海蠕蠕一倮虫﹐靜橫老眼看英雄﹗維新志士羣而黨﹐守舊迂儒泥鮮通。仗馬不鳴開國會﹐沐猴自詡亮天工﹗小朝廷又爭門戶﹐未卜何時气始融﹖

榖日感懷和貢覺郵筒來往日交馳﹐累我春宵撚斷髭。數典忽忘獨夢夢﹐煆詩未就故遲遲﹔回腸待索枯如是﹐儉腹無酬媿在斯﹗七步天才才八斗﹐可能漢魏借陳思﹖

殖民天辟此神區﹐閩﹑粵鄕音聽忽殊。客館閒情聊戲雀﹐冷官鄕味不思鱸。金錢若命羞酸子﹐肝膽論交友市屠。忘卻本來眞面目﹐胭脂粉墨任人塗﹗

綠鸚鵡解語能言巧擅長﹐美人何事滯他鄕﹖風翻瀛艸新音變﹐雨況窗蕉片羽光。記曲啄餘紅豆粒﹐聽經間伴紫檀香。雕欄配與英哥伴﹐笑看於飛作嫁娘。

閨怨﹐和李秀芬雲箋遠道訴衷腸﹐停筆遲回費較量﹕薄命空拋羅綺日﹐華年虛度粉脂場。春愁默拜銀蟾月﹐夜卜頻燻寶鴨香。擁被獨眠慵不起﹐錦衾棖觸繡鴛鴦﹗

花放將離倚檻傾﹐鼠姑風晚聽倉庚。讖成玉玦生來苦﹐夢斷刀鐶醒後驚。思婦固應多別恨﹐良人未必是無情。寄郎欲織回文錦﹐此錦何年織得成﹖

夢魂羽化燕輕身﹐飛去南天傍玉人。東鰈西鰜嗟薄命﹐離鸞別鶴悟前因。萋萋芳艸人偏遠﹐寂寂梅花臘復春。女伴踏靑辭不去﹐背人私卜紫姑神。

臨歧絮語不堪論﹐蠟炬成灰炧尙溫。輸興黃姑能赴會﹐苦將倩女欲離魂﹗芳心自驚人垂老﹐綺意相思日又昏﹗昨夜檀郎攜手處﹐荒唐夢寐也承恩。

壽蟫窟主人﹝並序﹞

予客秋賤辰﹐承主人以詩見賀﹐復惠貴重品物﹐感何可言﹗今春二日爲主人初度﹐良辰無以爲歡﹐謹用原韻成詩四章﹐聊當「獻曝」﹔卽乞郢政。

廿六年前夢月懷﹐寧馨誕育滬江涯。鄴侯仙骨珊珊響﹐荀令夜香息息佳。大庇孤寒如古俠﹐偶吟詞賦冠儔儕。一觴飲我屠蘇酒﹐且喜春光起病骸。

萬卷琳瑯著此邦﹐馮夷呵護五丁扛。風塵鷹隼翔千里﹐福祿鴛鴦戲一隻。自許文章追玉局﹐若論丰度似京江。五言盤硬長城築﹐低首南荒我受降。

對鏡頭顱已不黔﹐二年小住爲君淹。裁詩入夜悲靑鬢﹐得句書春捋白髯。太皞鴻鈞將轉律﹐麻姑鳥爪托籌添。君家自有黃金六﹐何事量珠與販鹽﹖

春燕新泥乍結巢﹐相依情愫漆投膠。半生人事眞蕉鹿﹐一代詞宗起鳳蛟。衰朽不堪胡地客﹐空疏羞作忘年交。人中八寸思彭祖﹐臣朔詼諧作壽嘲。

遊馬達山﹐和貢覺原韻翠滴層巒漸放晴﹐沿溪乘興恣遊行。春隨驛路生和靄﹐樹爲山靈管送迎。猿鳥空山都寂靜﹐風雲大陸忽縱橫﹗馬來馬達如懷﹑葛﹐不識金戈鐵馬聲。

蠻荒別有小乾坤﹐作勢羣山萬壑奔。古洞桃花紅滿徑﹐遠山嵐气綠侵門。地瓜有味蒸泥竈﹐天酒無香溢瓦尊。收入南洋風土記﹐馬來半島小昆侖。

壽菽莊主人憶吾年六十﹐上壽登君堂﹔見君方富盛﹐四十稱曰彊。平泉開壽宴﹐酒醴列笙簧。素心數晨夕﹐寄疑相校量﹔大筆推陳﹑龔﹐髙才並施﹑汪。鑄儂與癭民﹐沈子列儕行﹔閒散聚林下﹐不知世滄桑。去歲君介紹﹐饑驅走南洋。九日一樽酒﹐攜手饑河梁﹔波濤千萬頃﹐仰首天蒼蒼。回思依宇下﹐寤寐弗能忘﹗今年五月夏﹐君又例稱觴。惜非著翅人﹐禦气任翺翔﹔又非王子喬﹐俄頃到君旁。鬥詩列壁壘﹐試茗辧旗槍﹔前朝舊文獻﹐風雨夜聯牀。獨我萬里外﹐極目戰云黃。我聞廣成子﹐修道有仙方﹔毋勞復無撓﹐彌壽與天長。持此祝純嘏﹐莫笑老生常﹗

頌陳母劉太夫人請旌鳴琴爲奏離鸞曲﹐冀挽頹風砭薄俗﹕陳君壽母太君劉﹐翟茀來歸年十六﹔嫁得讀書人亦喜﹐食貧竟自甘藜藿。閩垣未試槐花黃﹐魯頖已沾芹藻綠﹔豈意才人多薄命﹐召赴修文天亦酷﹗山廚日日冷炊煙﹐大兒啼饑小兒哭﹔況有尊章病不仁﹐經年顚沛延牀蓐﹗太君父職兼子職﹐日計參苓謀饘粥。未亡人竟不能亡﹐忍死提攜一塊肉﹗有如此者亦有年﹐兒輩崢嶸露頭角﹔始信讀書原有種﹐奇才不受人雕斵。大兒鄕薦小兒庠﹐一脈書香相繼續﹔徳政覃敷長泰城﹐去思亦在華崶麓。褒揚節孝吹休明﹐太史輶軒貢當軸。君不見淸漳華表矗如雲﹐盡是前朝紀績勛﹔第一新歌褒壺範﹐請看懷淸望峻文﹗

春日次蟫窟主人原韻一從君返後﹐寂寂病無詩。遠道思公子﹐輕帆送少眉。鄕音春札在﹐旅況夜燈知昏嫁慰吾願﹐山荊悵別離﹗

萬里飛輪去﹐行裝萬卷詩。浮雲遊子志﹐新月女郎眉。琴劍壯行色﹐關山結故知。鴛鴦生並命﹐風雨不相離。

伏櫪局轅下﹐閒吟魏武詩。易朝存气節﹐亂世此須眉。文字千秋定﹐恩仇一劍知﹗異時埋傲骨﹐築冢近要離。

垂老翻爲客﹐牢愁始作詩﹗勞勞緣壽骨﹐寂寂且低眉。世局直如幻﹐前途暗不知﹗午窗縈短夢﹐睡起轉迷離。

感時失著殘棋敗不收﹐問天徒切祀人憂。命須再革民何罪﹖灰想重然火尙畱﹗亂政固應誅少正﹐連衡未必震諸侯。河山破碎紛無主﹐恐有彊鄰爲爾謀﹗

鉅鹿﹑昆陽作壁觀﹐馬牛風勢不相干。獨阿私意排羣議﹐竟發公言入戰團。系劍子嬰猶伏道﹐裹巾張角忽登壇﹗操戈同室悲辛亥﹐白骨黃花尙未寒﹗

朝市謠傳嘖嘖聞﹐負山無力笑饑蟁。早知長白銷王气﹐又見西歐熾戰氛。翻恨病狂諸策士﹐養成跋扈一將軍﹗荷戈赴敵西南省﹐忍見中原逐鹿紛﹖

削平洪憲已周年﹐病國阽危幸瓦全。組織共和消帝制﹐咨詢庶政重民權。邦交有道聞吳札﹐兵諫無端罪鬻拳。垂死尙聞事黨派﹐內訌外患兩相連﹗

秋日與林眉生遊馬達山矗地四千尺﹐神仙在翠微。秋花園蝶瘦﹐春稻野鳩肥。澗水流長靜﹐山云困不飛。沿溪行已倦﹐拂石坐苔磯。

冒險排云馭﹐回峯彎復彎﹔侵晨還日裏﹐向午在雲間。摩達﹝番名﹞椰棚破﹐蘇丹﹝王號﹞艸殿閒﹔野居成部落﹐興廢不相關。

壽張耀軒先生六十晉七敷政荷蘭三十年﹐甘棠垂蔭徧全棉。楚材晉用臣持節﹐蕭矩曹隨弟著鞭。班﹑馬千秋文筆壯﹐女﹑牛七夕壽星躔。不須海客求丹訣﹐頤養天和任自然。

江湖魏闕日縈縈﹐謀國還須仗老成。操縱金融資轉運﹐交通鐵軌布縱橫﹔分科治事歡寒士﹐設院施醫拯病氓﹕社會依公得利益﹐曲江金鑑起家聲。

半生蓽路親藍縷﹐瘴雨蠻煙辟莽榛﹕絕島山川興寶藏﹐要荒花艸振精神。其猷克壯推元老﹐化險爲夷是福人。珂裏梅峯松口驛﹐羅浮離合與仙鄰。

我亦衰年六十周﹐蓬萊淸淺泛螺舟。偶隨蕭史爲行客﹐誰識郡平是故侯﹗壽骨自延原不禱﹐浮生已足復何求﹗銀河烏鵲塡橋日﹐應有仙人醉玉樓。

送林眉生回國﹐用蟫窟韻摩耶踏徧天山雪﹐浪迹棉蘭有所思﹕歐槧亞鉛眞國士﹐桑弧蓬矢好男兒。海田變幻渾無定﹐昆季聯翩只自怡。訊汝重來惟一笑﹐行空天馬本難羈。

淸澄秋水縐文波﹐攜手勞勞柰別何﹗豈爲安居防逸樂﹐轉來異國藉觀摩﹖故人歧路攀楊柳﹐野鬼空山夢薜蘿。丘壑胸中君自有﹐未須泛海走關河﹗

題蟫窟主人摩達山漫艸避囂謝人境﹐兀坐看山云。此中何所有﹖淸气滿乾坤。旦夕動天籟﹐綴響成佳文。持此問時眾﹐獨鶴立雞羣。

又一首伯鸞與徳耀﹐舉案樂齊眉。漢興重气節﹐行歌作五噫。遁迹霸陵山﹐言行良可師﹗卓哉貴公子﹐千載遠相期﹗執筆弄柔翰﹐漢魏撤藩籬。仰首望秋月﹐世變不可知﹗

過恆心園懷林眉生公子延佇方亭下﹐殘荷弄晚風。人來蠻語異﹐客去綺房空。書札看云雁﹐泥痕認雪鴻。綠波春水外﹐別賦感文通。

秋日懷人﹝並序﹞

蟫窟主人諸作﹐亹窟深情﹐溢於紙上﹔所懷諸友﹐亦厚於英。棖觸感情﹐效顰賦此﹔非敢言詩﹐藉以問訊。

迢遞江關問起居﹐沈腰潘鬢近何如﹖饑來大府猶分俸﹐老去空山自著書。暖擁羣花醇酒後﹐狂吟小艸劫塵余。子平易數吾能說﹐磨蠍韓﹑蘇似不虛﹝施耐師山長﹞。

山中宰相地行仙﹐矍鑠精神晚節堅。杜老詩篇開﹑寶際﹐陶公祿米義熙前。梅花紙帳寒無夢﹐喬木深山老有年。一自朝云解脫後﹐藤牀枯坐六如禪﹝陳迂公太守﹞。

乞米饑驅走五羊﹐一官匏系費商量。忽驚烽火罹塵劫﹐賤賣文章計宿糧﹗嶽麓瞻依思老母﹐漳江憔悴累姬姜﹗衡陽斷雁無消息﹐修史何人識子長﹝沈琛笙鹺尹﹞。

酒仙詩史亦文雄﹐談笑髙才肆應融。幕府祕書能得士﹐騷壇斗句愧輸公。山間歌嘯龍之蟄﹐天際回翔鶴在空。垂老棲遲南徼遠﹐綠波春水感文通﹝龔云史比部﹞﹖

髫年文字竹溪西﹐香火因緣手共攜。獻賦相如春走馬﹐著鞭越石夜聞雞。鄕心瀛島縈雲樹﹐宦迹章江認雪泥。猶記卬須求我友﹐林公祠宇夕陽低﹝汪杏泉大令﹞。

浪仙詩瘦身兼瘦﹐原憲家貧學不貧。獨往獨來能拔俗﹐一顰一笑不隨人。依然傲世天應妒﹐彊欲趨時性未馴。悔不十年勞服賈﹐圖書萬卷誤儒巾﹝莊鑄儂茂才﹞。

題蟫窟主人詩卷﹝代﹞

桃花深鎖武陵煙﹐雞犬雲中世外天﹔詩卷自編忘晉﹑魏﹐知君滌筆在山泉。

蒼狗升天變白雲﹐年來塵事不堪聞﹗夕陽指點霞成綺﹐幻出晴天錦繡文。

詩教昌黎重正葩﹐按之沈實揚髙華。寄聲報與山靈道﹐開徧荒山六萬花。

山深秋靜气蕭森﹐石上流泉一曲琴﹔動操眾山皆作響﹐蠻花犵鳥盡知音。

和蟫窟主人韻健翮秋空困不勝﹐碧霄萬里羨飛騰。誰憐架上羈畱苦﹐解脫金絳放玉鷹﹖

和蟫窟酒家書所見韻疑是藍橋忽遇仙﹐脂香參透喜歡禪。奉觴多謝纖纖手﹐不飲瓊漿已十年﹗

題摩達山詩艸﹝代﹞

負笈扶桑海外天﹐西風飛雁遞雲箋。梅花孤嶺棲和靖﹐春艸西堂夢惠連。遠籟一蟬吟晚日﹐雄聲萬馬赴流泉。等身著作將充棟﹐此是南荒汗漫篇。

前題﹝代﹞

讀君「摩達艸」﹐結想到遙岑﹔一片鈞天樂﹐飄然世外音。

左圖而右書﹐伯歌還季舞﹔蕩胸生層雲﹐山靜如太古。

濯足扶桑海﹐滄波策六鰲﹔聯詩秋夜雨﹐花蕚一樓髙。

木客解吟詩﹐領略詩滋味﹔中宵風雨聲﹐空山作鼓吹。

中秋感懷烽火歐西戰未休﹐欲歸未得暫勾畱。參軍恨不愔蠻語﹐齊傅寧令敵楚咻﹗萬里驚濤來瘴海﹐一丸冷月過中秋﹗四邊寂靜無人語﹐有客棉蘭正倚樓。

重九日漫興天涯遷客逢重九﹐轉瞬韶光又一年。永夕蘭釭挑欲盡﹐幾時藜榻坐將穿﹗潛藏生气斂羣蟄﹐故作秋聲假一蟬。聊爲登髙舒老眼﹐勿勞灣外水連天﹗

重九和蟫窟主人原韻徵鴻萬里下晴臯﹐獨客吟秋興自豪。亂世自甘薇蕨菜﹐重陽辜負菊花糕﹗貧猶傲世眼翻白﹐老不饒人發自搔。猶憶菽莊相別後﹝去年今日鷺江放洋﹐菽莊主人及同社諸子登舟送別﹞﹐鷺江江水拍天髙﹗

重九日呈崖岸先生用前韻蕭疏落葉滿亭臯﹐萬里西風秋正豪﹔得遇名山宜縱酒﹐爲編詩歷一題糕。懷人今夜腸應直﹐垂老蠻天鬢獨搔﹗尙憶去年別家日﹐萸殘菊瘦怯登髙。

過恆心園看殘荷﹐感而作此一亭方卦象﹐四面擁殘荷﹕秋盡花微瘦﹐雨過水漸多﹔紅衣自開落﹐翠蓋又偏頗。君子猶如此﹐相憐柰爾何﹗

重陽日口占神仙不識費長房﹐未解登髙避疫方﹔六十三齡猶健在﹐無花無酒過重陽。

賀蟫窟主人移居小小園亭好避囂﹐一枝棲息等鷦鷯。琳瑯萬卷蟫爲窟﹐下上雙飛燕有巢。入座衣冠無俗子﹐榜門風雅號詩寮。綠云滿地涼於水﹐天半聞吹弄玉簫。

大隱何妨在市廛﹐曹倉鄴架供閒身。詩精梅鶴孤山畔﹐鄕思蒪鱸古浪濱。風月無邊權作主﹐竹松不俗許爲鄰。苦將文化維蠻野﹐七字潛扶大雅輪。

破墨臺﹝並序﹞

予有墨臺﹐制甚精致﹔面鐫十三行小楷﹐四周鐫鐘鼎文。受而用之﹐垂三十年矣。一日注墨漏污滿榻﹐翻而視之﹐底穿一孔﹐不知何時已壞。戲而作此。

少時曾上策﹐作伴入春明﹔添造鳳樓手﹐經題雁塔名。吉人占石介﹐君子重銅行。三十年前友﹐提攜誼匪輕。

胸中無點墨﹐偃蹇踞吾前。已醉生財想﹐難聯文字緣。五經直掃地﹐一孔欲窺天。轉笑桑維翰﹐還求鐵硯穿﹖

紅豆靑梅竹馬系相思﹐耳鬢撕磨憶少時。托體蔦蘿歡樂共﹐含香豆蔻笑顰宜。玉璫緘札頻貽我﹐寶篋妝奩欲付誰﹖忍唱懊儂囉嗊曲﹐曲欄幹外折柔枝。

讀白石道人詩集題後道人詞曲小紅簫﹐占斷風流第六橋。問道松陵今寂寞﹐引商刻羽太無聊﹗

自壽﹝並序﹞

憶在陽江任時﹐彼都人士合陽春紳民爲予祝五十初度。久擬作詩﹐以匪氛未平﹐匆匆置之。予年六十﹐被任爲龍溪縣長﹐鄕人復進酒祝予。顧徳業不加﹐■﹝乖上土下﹞老無成﹔中心抱歉﹐難以言諭。丁巳年南遊﹐又逢賤誕﹔涉筆賦此﹐聊寄情懷。十月初五日﹐英識。

懶云出岫本無心﹐六十年來閱世深﹕蒼狗白雲隨變幻﹐紅羊黑气幾銷沈﹖浮生大夢隍求鹿﹐詭遇羞稱禦獲禽。吾道污隆何所補﹖先生啞笑作聾瘖。

百年剩此肉皮囊﹐歷盡艱難困苦場﹗何日得償兒女債﹖一生未識綺羅香。蓼莪廢讀思阿父﹝先父此日忌辰﹞﹐風木增悲泣老娘﹗目極雲山千萬里﹐臨風涕淚濕衣裳﹗

芒核﹝並序﹞

芒核一名紅竹﹐產交﹑廣及南洋諸島﹔八﹑九月間熟。形如蘋果﹐皮堅而厚﹐漿污衣巾作淡紅色﹐滌不能淨。果四﹑五核﹔核外周有瓤﹐色白多漿。味甘涼可口﹐比之巫人所嗜流連子﹐滋味不可向邇焉。若論果品﹐南洋當以芒核爲冠。恆心園多此樹﹐果熟卽爲園丁盜去﹐然市上亦有賣者。昔李笠翁有佳果五爵之封﹐予亦效尢作詩以紀其美。

不數張華安石橊﹐炎荒佳果冠棉洲﹕碧凝曉露光初滴﹐紅暈朝陽韻欲流﹔嫩比蘋婆來北地﹐甘欺荔子甲南州﹔瓊漿入口涼微沁﹐玉乳黏衣漬永畱。堅實不驚山雀啅﹐圞圓或恐野猿偸。袒胸蠻女因時摘﹐深目巫丁帶雨收。獨與黃蕉情戀戀﹐別呼紅竹口悠悠。茞蘭托興吟江畔﹐杕杜傷時詠道周。黃種可憐無乙鑑﹐紅塵太息絕庚郵。桔如是婢君應主﹐艸縱知兵汝爲酋。載酒聽鸝同雅致﹐對梅思鶴記荒陬。歸時乞得蘇門種﹐未識山人許我不﹖

●窺園詞臺南許南英荊軻入秦﹝「洞仙歌」﹞

感恩知已﹐白衣冠易水﹐風雪蕭蕭聲變徵。恨武陽不武﹐膽小如鼷﹗太辜負﹐市駿燕丹太子﹗圖窮匕首見﹐走柱回環﹐■﹝忄赫﹞殺秦廷諸武士。翻悔樊於期﹐殺身成仁﹔還問儞﹐頭顱有幾﹖倘若是漸離與君來﹐又何致劫盟﹐荊卿枉死﹗

春宵﹝「臨江仙引」﹞

花影云拖地﹐夜痕似水﹐月色如銀﹔約鄰女﹐瓣香卜紫姑神。黃昏﹐環肥燕瘦驚鴻影﹐滿院釵裙。儂心事﹐想柔情欲訴﹐細語難聞﹗溫存﹐滿庭瓜果﹐酹向花下芳魂問﹕今生薄命﹐未卜他生﹖丫鬟﹐春風料峭空庭外﹐猶怯衣單﹔送神去﹐且呼姊妹﹐灰紙齊焚。

題畫﹝「滿江紅」﹞

蓼岸蘋汀﹐綠水外﹐數間茅屋。斜陽小﹐茫茫暮靄﹐亂山古木。似是畊煙得意筆﹐又疑米老愜心作。想化工﹐筆墨已雲煙﹐巧生熟。筆未到﹐神已足﹔眞墨寶﹐出書簏。披圖遊徧了﹐胸中丘壑。妙手荊關今已杳﹐三王以後無人續。信平生﹐品畫眼無花﹐眞奇福﹗

閨怨﹝「南樓令」﹞

冰簟冷銀牀﹐殘燈暗不光﹔秋宵祗爲一人長。十二欄幹都倚徧﹐心忐忑﹐怯空房。明月照流黃﹐淸宵淚數行﹔酷相思﹐滋味偏嘗。記曲欲拈紅豆子﹐懶搜索﹐紫羅囊﹗

傳臚日﹐戲贈同年吳肅堂殿撰﹝「十拍子」﹞

紅杏枝頭春鬧﹐景陽樓上鐘撞﹔曉日天門排玉筍﹐贊引詞臣上玉堂﹐傳臚姓字香。昨日敝裘行路﹐今朝衣錦還鄕﹔閭面狀頭差一著﹐還是才人惜豫章﹐八閩天破荒。

晚秋﹝「十六字令」﹞

寒日暮﹐髙樓獨倚欄﹔風習習﹐猶自怯衣單。

卽景﹝「菩薩蠻」﹞

曉暾初射紗窗裏﹐美人中酒朝慵起﹔擁被恣酣眠﹐金釵墜枕邊。海棠春欲睡﹐況是前宵醉﹔一笑撚腰肢﹐朦朧問是誰﹖

無題﹝「上行杯」﹞

別後芳心忽癢﹐食時恍惚眠時﹔想試卜燈花﹐花不放﹗況是柳梢月上﹐誰鼓五更天又朗﹔惘惘爲歡愛﹐淚痕兩﹗

防海﹝「東風齊著力」﹞

刁鬥嚴城﹐元戎小隊﹐駐節江濱﹔滿天星斗﹐兵气動釣陳。方冀文章報國﹐誰知戎馬勞身﹔難道是輕裘緩帶﹐主將斯文﹖海外起妖云﹐拚轉戰﹐浪撼鹿耳沙鯤。登陴子弟﹐憤慍勉從軍。翻恨庸臣割地盟城下﹐何處鳴冤﹗九州鐵﹐問誰鑄錯﹖成敗休論﹗

遊廣州花埭﹝「少年遊」﹞

芳魂憑弔素馨斜﹐滿地發幽花﹔環佩聲遙﹑胭脂夢冷﹐長繞渡頭沙。南天漢帝今何在﹖嶺上散殘霞。蕩槳珠娘﹐皆名春色﹐風浪水爲家。

遊鼎湖山﹝「淸平樂」﹞

山門初地﹐便有西來意﹔水色澄鮮﹑山色翠﹐行腳病僧一二。小橋流水潺湲﹐仰觀樹杪飛泉﹔試問鼎湖湖水﹐長流流到何年﹖

題朱翁子負薪讀書圖﹝「百字令」﹞

伯鸞徳耀﹐看齊眉舉案﹐夫妻和煦。誰識買臣翁子苦﹐負耒橫經如故﹖挾卷三餘﹑負薪一束﹐日日行吾素。中年當信﹐蒼蒼不予誤﹗可嘆十載糟糠﹐姬姜憔悴﹐竟下堂求去﹗轉瞬會稽官太守﹐不是單寒窮措。世外浮雲﹑門前覆水﹐此錯伊誰鑄﹖一壞黃土﹐至今尙畱羞墓﹗

再入都有感﹝「摸魚子」﹞

記慈恩﹐舊題名處﹐瓊林春宴通籍﹔六街策馬看花去﹐得意徧遊春陌。宣麻白﹐內院頒﹐紅綾恩賜承金闕。恩波疊疊﹐喜就職樞曹﹑贊襄武庫﹐詎意兵機發﹗中東事﹐注意垂涎甌脫﹐鯤身鹿耳愁絕﹗長安索米三載﹐幾易冬裘夏葛﹗才又拙﹐嗟聽鼓應官﹐兩鬢生華髮﹗西山掛笏﹐決計不如歸﹔朝來對鏡﹐笑我頭如雪﹗

歲暮與友人探梅﹝「十拍子」﹞

亭畔徜徉放鶴﹐橋邊偃蹇騎驢﹔問訊西溪冰雪路﹐知否寒花開也無﹖消寒作畫圖。送舊一聲爆竹﹐迎新萬戶桃符﹔風雪滿天山欲暝﹐定有村醪野店﹐朦朧醉百觚。

遊關嶺﹝「柳梢靑」﹞

浮嵐積翠﹐楓林坐晚﹐停車還愛。桑柘村間﹑桃花源裏﹐問今何世﹖嫩紅一樹櫻花﹐亦稍慰﹐客中風味。如癡似笑﹐飯後酒餘﹐任人調戲。

下關嶺﹝「前調」﹞

徵車下嶺﹐朝暾初上﹐前山山頂。岫霧猶寒﹑天風乍冷﹐忽吹人醒。小軺似箭離弦﹐險莫險﹐折肱脫臏﹗多謝山靈﹐先生不死﹐亦云僥幸﹗

謁延平郡王詞﹝「滿江紅」﹞

赤手擎天﹐是明室﹐獨鐘閒气﹗想當日﹐橫師海上﹐孤忠無二﹗誓死不從關外虜﹐故藩擁戴朱術桂。看金﹑廈﹐兩島抗全師﹐伸敵愾﹗亡國恨﹐遺臣淚﹔存國脈﹐回天意。剩廟宇空山﹐古梅憔悴。故國尙存禾黍感﹐荒祠不忘蘋蘩祭。聽怒潮﹐嗚咽艸雞亡﹐神鯨逝﹗

謁五妃廟﹝「祝英臺近」﹞

杜鵑聲﹑精衛恨﹐國破主恩斷﹔桂子空山﹐宿艸餘芳甸﹗記曾璇室瑤房﹐寵承魚貫﹔從君死﹐一條組練﹗那曾見﹖荒冢二月淸明﹐村翁新麥飯﹔撮土爲香﹐一盞寒泉薦﹗徘徊斷碣殘碑﹐貞妃小傳﹔也羞殺﹐新朝羣彥﹗

遊岡山超峯寺﹝「南樓令」﹞

路入大岡山﹐沿溪轉幾灣﹐看超峯蕭寺山銜﹔佛自無言僧寂寞﹐香火靜﹐掩柴關。眾鳥髙飛盡﹐孤云獨去閒﹐夕陽斜掛樹林間﹔與病維摩初入定﹐尋舊夢﹐學逃禪。

漳州東郊廢院瞻銅佛﹝「淸平樂」﹞

一頭鳥糞﹐我佛無人問﹗寶相莊嚴明卍印﹐未識何年坐鎭﹖空梁蝙蝠紛飛﹐閒階乳燕初肥﹔歇馬來尋故事﹐祗餘三尺荒碑﹗

遊圓山琵琶阪董仙祠﹝「賣花聲」﹞

何處是仙家﹖仙阪琵琶﹐滿山開徧水仙花。此是眞人棲隱地﹐細艸平沙。痼癖中煙霞﹐夢斷京華﹐來年雙鬢已皤皤。願與仙人爲弟子﹐采藥烹茶﹗

過木棉庵﹝「沁園春」﹞

矯矯虎臣﹐爲國除姦﹐的是可人。喜淸漳道上﹐炎陽酷烈﹔木棉庵外﹐劍影生寒﹗辛苦瘴鄕﹐郎當遣戍﹐私意君恩奉赦還。西湖上﹐悵笙歌散盡﹐夢冷湖山﹗蘭亭玉枕誰觀﹖與金籠蟋蟀一例殘。嘆平章誤國﹐養姦縱敵﹔彌天罪案﹐有口難分﹗一世稱雄﹐六州鑄錯﹐聚鐵添如鑄佞臣。停蕭寺﹐看將車斷碣﹐苔蘚生斑﹗

水仙花﹝「減字木蘭花」﹞

黃冠玉質﹐異種流傳英﹑美﹑日﹔仙阪琵琶﹐遙指圓山是妾家。春風一度﹐待送春歸歸故處﹖省識東風﹐又醒芳魂映日紅。

幽居﹝「明月擢孤舟」﹞

厚祿故人都謝絕﹐甘窮餓﹐采薇食蕨﹔泌水衡門﹐杜門謝客﹐畏見英雄鐵血。同學少年多不賤﹐經亂離﹐死生契闊﹔自咬菜根﹐晚菘秋來﹐應有髙人羨殺﹗

和陳智君﹝「洞仙歌」﹞

啞然一笑﹐甚功名爭競﹗杖履歸山亦天幸。想當年薄宦﹐羊石浮沈。遭坎■﹝土稟﹞﹐惟有樂天知命。有時招伴侶﹐拈韻敲詩﹐亦自饒余老年興。搔首望昆明﹐滿目牢愁﹔傷心處﹐戰云無定﹗爲甚事干戈日鏖爭﹐歸隱謝時人﹐薜蘿山徑。

送友﹝「靑玉案」﹞

愁腸得酒因成醉﹐滴滴化﹐離人淚﹔未卜何時期後會﹖亂山匹馬﹐斜陽殘照﹐躑躅西風裏﹗花濃酒釅君須記﹐文采風流尙未墜﹐香火十年舊交誼﹔一鞭去也﹐前途珍重﹐寄我「平安」字﹗

竹溪雅集﹝「霜天曉角」﹞

隨喜招堤﹐問城南竹溪﹔勝日賓朋滿座﹐浮綠蟻﹑聽黃鸝。酒餘合有詩﹐壁間看舊題。日暮玉驄歸去﹐古松外﹐夕陽低。

淸明﹝前調﹞

上已淸明﹐聽餳簫繚縈﹔細雨紛紛時節﹐深巷裏﹐賣花聲。春陰不肯晴﹐炊煙處處生﹔指點杏花深處﹐呼美酒﹐聽倉庚。

燕子﹝前調﹞

燕子呢喃﹐聚語坐梁間﹔似是嗔垂一桁﹐畱香久﹐下湘簾。春泥新未幹﹐營壘欲喬遷﹔還是烏衣巷口﹐依王謝﹐傍髙檐。

憶舊﹝前調仄韻﹞

已無生气﹐進退眞狼狽﹔半壁東南已去﹐忍不住﹐牛山淚。汐社杜鵑拜﹐河山悲破碎﹔多謝安平漁父﹐蕩雙槳﹐來相濟﹗

遊虎溪白鹿洞﹝「天仙子」﹞

虎溪白鹿畱勝迹﹐滿山蒼翠秋如滴。亂山荒冢四無人﹐余亂石。蒼苔滑﹐猶道是神人窟宅。

過吳湘玉墓﹝「醉花間」﹞

眞娘墓﹑蘇小墓﹐俱是埋香處﹔生比桃花嬌﹐死爲荔枝誤﹗一棺歸淨土﹐是汝生天路。落日滿前山﹐惆悵不歸去﹗

別南社諸子﹝「憶王孫」﹞

離筵祖道別王孫﹐後會何時不可憑﹗舟子鳴鉦報展輪﹐最銷魂﹐燈下猶看舊酒痕﹗

別臺灣﹝「如夢令」﹞

望見故鄕雲樹﹐鹿耳﹑鯤身如故﹔城郭已全非﹐彼族大難相與﹗歸去﹑歸去﹐哭別先人廬墓﹗

自題小照﹝前調﹞

已矣舊邦社屋﹐不死猶存面目﹗蒙恥作遺民﹐有淚何從慟哭﹗從俗﹗從俗﹗以是頭顱濯濯。

無題﹝「柳梢靑」﹞

今年相見﹐依稀不減﹐桃花人面﹔眉黛春山﹑眼波秋水﹐障羞團扇。酒邊脈脈深情﹐臨別去﹐回波一轉。好事多磨﹐佳人難再﹐夢魂空幻﹗

憶舊﹝「探春令」﹞

撕磨耳鬢﹐深情脈脈﹐兩心相印﹔似赤繩綰住鴛鴦牒﹐信道是前生定。記曾花徑手同攜﹑藥欄肩同憑﹖怨罡風吹夢一齊空﹐水底月﹑鏡中映﹗

閨怨﹝「秦樓月」﹞

郎來未﹖春宵中酒懨懨睡﹔懨懨睡﹐羅帳酒醒﹐都無滋味﹗羅巾濕透相思淚﹐玉璫緘盡相思字﹔相思字﹐柳梢月上﹐待郎不至﹗

有贈﹝「疏影」﹞

渡頭相遇﹐揚情絲一縷﹐被伊牽住。美眷如花﹐似水流年﹐來往瞿塘﹑灩澦。年來不帶看花眼﹐隨流水楊花飛絮﹔怎當他翠袖殷勤﹐切切淒淒私語﹗背卻東船西舫﹐可憐宵﹐偸把金鍼微度﹔海誓山盟﹐生生世世﹗三月於歸定賦﹐好花還仗東皇護﹐怕巽二膝六含妒﹔且從今﹐捲起風帆﹐移入無風波處。

聞沈琛笙「重修龍溪縣誌」﹐作此志慰﹝「望湘人」﹞

信文章有價﹑名士無虛﹐傲樵尙未歸去﹗史席重臨﹐薌江再至﹐安硯依然龍署﹐徐孺文雄﹑胡瑗學粹﹑陳遵才裕。記曩日冷宦初來﹐著意朝縈夕慮。搜羅新朝掌故﹐柰饑傖謠諑﹐僉壬含妒﹗負白石菽莊﹐牝擲千金挹注。斯文未喪﹑舊人尙在﹐佇看鸞翔鳳翥。笑跖犬髙吠﹐神堯知否﹖自承謬誤﹗

菽莊修禊﹝「燭影搖紅」﹞

修禊蘭亭﹐右軍韻事重回首﹔偏逢上已會羣賢﹐老者偕諸幼﹐隨意詠觴永書。問伊誰﹐新詩賦就﹔湖山嘯傲﹑洞壑流連﹐醉偎紅袖﹖上聽潮樓﹐驚濤駭浪兼天吼。東山絲竹爾何人﹐猶自芳尊侑﹖疏懶閒雲在岫﹐小桃源花陰石竇﹔良辰美景﹐消受此間竹修林茂。

和沈琛笙三月晦日作﹝「蝶戀花」﹞

春送東風今日去﹐芳艸萋萋﹐未識歸何處﹖別淚桃花紅灑雨﹐阿儂太息韶光誤﹗作計畱春三月暮﹐明歲春來﹐綰住垂楊縷﹔不許春歸楊柳渡﹐花間爲蔽東皇幕。

有贈﹝「念奴嬌」﹞

東瀛眉史﹐數今時﹐裙釵首屈一指。習禮明詩﹐爭道是﹐絳帳髯僧弟子。筆仿簪花﹑才工詠絮﹐道韞差堪擬。幽情無限﹐苦處難與談起﹗惜汝碧玉華年﹐紅顏薄命﹐淚暗彈江水。翠袖春耐冷﹐作客嘉禾舊裏﹔鴛度金鍼﹑虫雕鐵筆﹐四海誰知己﹖少年薄幸﹐美人休矣﹗休矣﹗

除夕﹝「紅娘子」﹞

笑我爲羈客﹐霜鬢生華髮。爆竹迎春﹑椒花度歲﹐匆匆除夕。記前年此日在薌江﹐問梅花浮白。已把舊愁送﹐又把新愁積﹔拾翠東郊﹐看花南陌。香車油壁輸春來﹐勝事與時人﹐但相親歡伯。

遊恆心園﹝「淸平樂」﹞

尙畱殘暑﹐陣陣榔椰兩﹔度臘殘荷今又吐﹐一味新涼如許。倦來夢入黃粱﹐蘆簾﹑竹簟﹑藤牀﹔誰道羈人萬里﹐華胥當作還鄕。

恆心園品茗﹝「殢人嬌」﹞

謖謖松風﹐涼生庭院﹔挈都籃﹐安排茗戰。閒情顧渚舊臺陽﹐羨煮鳳餅龍團﹐一甌香嫩。竹裏樵靑﹐引泉送炭﹔借燻風﹐輕輕熬煎盧仝七碗。淸風腋畔﹐鎭日功夫﹐坐拋一半。

題蟫窟主人「摩達山詩艸」﹝「髙陽臺」﹞

公子翩翩﹐風流絕世﹐平生著作如林﹔萬卷琳瑯﹐茂先疑是前身。牙簽玉軸曹倉滿﹐笑予生書窟仙蟫。偶閒吟﹐錦囊得句﹐夢戀香衾。捲檐人比黃花瘦﹐看唱予和女﹐鬥角釣心。雞犬雲中﹐劉安隔斷紅塵﹔閒中日月桃源裏﹐怕漁郎﹐來問迷津。隔苔岑﹐流水髙山﹐弦外求音。

醜兒入京遊學﹐作此送之﹝「花發沁園春」﹞

送汝出門﹐前程萬里﹔臨歧不盡歔唏﹗金臺雪色﹑玉■﹝虫柬﹞霜華﹐此際寒生燕市。寒威若此﹐早凍了桑幹河水﹔此去好立雪程門﹐不知雪深有幾﹖不患獨行踽踽﹐有亞歐文人﹐相助爲理。噫吾老矣﹗何日歸來﹐想見入門有喜﹖勗哉小子﹗不願汝紓靑拖紫﹔祗願汝秋蟀春鶊﹐到時寄我雙鯉﹗

少眉新居﹝「玉樓春」﹞

婿鄕久住偕仙眷﹐喫盡胡麻仙子飯﹔仙人聞道好樓居﹐玉宇瑤臺都不羨。安排精筆與良硯﹐松根坐讀髙人傳﹔誰言俗子不能醫﹐中有奇書千萬卷。

陪徐貢覺夜宴聯詩﹝「點絳唇」﹞

肅客開筵﹐主人盛饌情何重﹗烹龍炮鳳﹐異味恣供養。自到南洋﹐祗有今宵暢﹔醉嘉釀﹐形骸放浪﹐佳句宜賡唱﹗

戲和蔡鶴田詞﹝「千秋歲」﹞

桃花流水﹐似武陵源裏。牧豬奴﹐聊爾爾﹔逢場興倍豪﹐見獵心先喜。笑平生此道﹐非我擅長技。別有酸寒子﹐險狠如蛇虺﹔一局坑人甘鴆醴﹐不使破家心不已。從今信誓﹐懺悔甘斷指﹔南洋遠﹐莫被人當作居裏﹝居裏﹐外國賤者之稱﹞。

偶成﹝「柳梢靑」﹞

不暖不寒﹐暮春天气﹐袖窄衣單。有賢主人﹐適子之館﹑授子之餐。倦時園裏盤桓﹐覓詩句﹐柳邊﹑竹�。數盡行蹤﹐嘗來風味﹐祗有棉蘭。

又一闋世外神仙﹐羲皇之世﹐懷﹑葛之天。流水桃花﹐與山契合﹑與水流連。興來摩達遊山﹐互酬和﹐珠玉成篇﹔筍束牛腰﹐雜參軍語﹐寫薛濤箋。

落葉﹝「瀟瀟雨」﹞

餘生如此樹﹐值深秋﹐蕭瑟落江潭﹔似杜陵老去﹐支離南北﹑飄泊東南。前度婆娑生意﹐對此復何堪﹖遠眺秋江淨﹐露出精藍。招呼兒童淨掃﹐與樵靑竹裏﹐烹茗淸談。問歸根何處﹖此理正遐覃。是天時﹐冬藏秋斂﹔向招堤﹐問訊老瞿曇。齊解脫﹐與墜車醉者理相參﹗

題眉生二公子摩耶看云圖﹝「洞仙歌」﹞

冰天雪海﹐看天公遊戲﹐玉屑瓊瑤寒山寺。萬重山一片﹐寒影茫茫﹔花六出﹐點綴冬山如睡。有人攜笠屐﹐小立東風﹐試問山梅著花未﹖回望舊家園﹐煮酒圍鑪﹐髙堂健﹐言歡度歲。憑雪印鴻泥寄阿兄﹐共領略摩耶﹐琉璃世界。

中秋夜﹝「賣花聲」﹞

今夕又中秋﹐獨上髙樓﹐長空萬里暮云收。何處笛聲吹折柳﹖動起鄕愁﹗無計且勾畱﹐酒侶詩儔﹐蠻箋玉斝夜相酬。預擬春來煙水闊﹐天際歸舟。

思故園梅花﹝「畫堂春」﹞

釀春天气雨霏霏﹐棉蘭有客懷歸﹔故山梅樹放新枝﹐惟有春知﹗耐冷巡檐有我﹐寄人遠道伊誰﹖天涯消息夢裏﹐依稀兩鬢成絲﹗

過日裏棉蘭福建義冢﹝「洞仙歌」﹞

登樓作賦﹐悵美人遲暮﹗棖觸鄕心如亂絮。過拉武漢外﹝日裏地名﹞﹐筆底沙邊﹝日裏地名﹞﹔問碑碣﹐累累艸纏荒墓﹗予心悲逝者﹐爲甚勾畱﹖何故棲遲不歸去﹖且待過靑春﹐作計還鄕﹐吟杜句﹐故人梓裏﹗應準備擊缽催詩﹐海南香微燻炷炷﹝﹖﹞。

自壽﹝「瑤臺聚八仙」﹞

戎馬餘生猶健在﹐對鏡具此發眉﹔頭顱亦好﹐一肚不合時宜﹗回憶治兵鯤島﹐日問何人﹐危局撐持﹖殘棋只差一著﹐全局皆非﹗饑來索米燕市﹐笑樞曹散吏﹐悵悵何之﹗綰綬羊城﹐風塵俗吏何裨﹖此鄕聞是寶玉﹐獨冷宦年來兩鬢絲﹔淸風兩袖﹐買山無計﹐素願相違﹗

