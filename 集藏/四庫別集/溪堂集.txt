

欽定四庫全書

集部三

提要

溪堂集十卷

別集類二【宋】

【臣】等謹案溪堂集十卷宋謝逸撰逸字無逸臨川人屢舉不第然以詩文名一時呂本中作江西詩列庭堅而下凡二十六人逸與弟薖並與焉本中嘗稱逸才力富贍不減康樂劉克莊作江西詩序則謂逸輕快有餘而欠工致頗以本中之言爲失實今觀其詩𨿽稍近寒瘦然風格雋防時露淸新上方黃陳則不足下比江湖詩則沨沨乎雅音矣且克莊序中又稱宣政間有岐路可進身韓子蒼諸人或自鬻其技至貴顯二謝乃老死布衣其髙節爲不可及而本中東萊詩話亦載汪華贈逸詩云但得丹霞訪龎老何須狗監薦相如新年更勵於陵節妻子同鉏五畆蔬則知當時兼以人品重之不獨以其詩也考江西中有集者二十四人逸所著文集二十卷詩集五卷補遺二卷詩餘一卷尢稱繁富今自黃陳呂晁諸家外惟韓駒陵陽集及薖之竹友集猶有寫本逸集已久佚無傳故王士禎防竹友集以未見逸集爲歉近時厲鶚撰宋詩紀事搜羅極廣所采逸詩亦止十餘首今從永樂大典所載裒集綴輯尙得詩文數百篇中間如冷齋夜話所載貪夫蟻旋磨冷官魚上竿之句又豫章詩話所引逸蝴蜨詩狂隨栁絮有時見舞入梨花何處尋江天春曉暖風細相逐賣花人過橋等句𨿽皆已失其全篇然其存者詩詞約什之七八文亦約什之四五已可略見其大槪謹訂正訛舛釐爲十卷庶考江西詩者猶得備一家焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

溪堂集卷一

宋謝逸撰賦

雪後折梅賦

耿夜闌之靑燈沈萬籟於岑寂忽竹風之聲林顫檐端而索索徐披衣而唘戶飛雪花之如席眺溪上之寒梅亙千林於一色恐靑女之下臨唁玉妃之墮謫競孤峭以相髙兩含情而脈脈乃防壺公之杖乃躡阮生之屐度橫彴以跰排寒威而辟易繞琪樹之玲瓏攀瓊柯之的皪揺疏影之橫斜漾淸溪之寒碧披緒風而香冷引輕素而煙羃忘凍手之欲攜纎枝而入室暎幾研之璀璨借海岱之玉石寓逸想而自成若憤余之幽僻覺毛髮之森竦迷今夕之何夕因燎薪而擁鑪泣銅缾之喞喞起取酒而自溫傾小槽之珠滴昔花月之成妖幻武公而奪魄余少賤而多難豈耳目之敢役徑就醉而曲肱吼怒雷於鼻息曉援毫以陳辭紀昨夢之戱劇

弔槁杉賦【並序】

臨川崇眞觀有古杉焉嵗久槁死而枝榦不墮俗傳晉魏夫人學老子術於此手植於庭不知其果是非也眾謂此杉以槁死得免斧斤之厄世莫不幸其生而玆獨幸其死也一日郡兵官見而惡之命郡兵伐其枝榦芟其本根實以土而夷其庭嗚呼亦不仁甚矣推此以往孰謂世之人死而可以免禍耶遂弔之以賦其詞曰

後皇畀物兮靈衷不私稟受殊气兮土地異宜蕓蕓其生兮情之不齊嗟此杉兮其大百圍修且長兮蔽乎云霓樛枝偃蹇兮如龍虎之馳植之於庭兮如正人端士之威儀挺然獨立兮如不附麗於當時斵爲棟梁兮負殿堂而不欹刳爲舟航兮觸風波而不危梁百步之川兮歷千載而不隳今其槁死兮無可用之資不慊於霜雪兮無求乎雨露之滋賴根幹之存兮得永托於庭墀夫何不仁之甚兮肆斧斤而芟夷昔子胥怨毒兮平王旣死而鞭屍魏公忠直兮肉未寒而僕碑自古莫不然兮豈惟今世之可悲嗚呼槁杉兮夫復何疑

感白髮賦

謝子寓居於陳氏之館晞發於庭童子見而笑曰先生老矣發有白者取而視之信如其言深懼湮滅無聞而道不行於世也乃自賦以自激其詞曰

余弱齡之多艱兮蓋嘗苦其心志矧思之刻深兮只益戕乎血气惟白髮之生兮孰不驚夫老之將至年幾有立兮竟何補於斯世道若塗若川兮𨿽勤而不濟茫茫無所歸宿兮聖賢何簡予而遐棄蹈前修之軼軌愛而不見兮猶彷佛乎夢寐事業不加進兮宜聲名之晦晦固欲顯其親兮嗟立身而無地朝夕藜藿之不充兮妻子之裘葛不備矧欲行其他兮致當今之平治曷以宣吾心之湮鬰兮將轉喉而觸諱聊寄懷於翰墨兮玆亦不試而故藝字漫滅而無誰語兮不若緘縢於篋笥抱耿耿之壯懷兮無蒯緱而疾視嗟秋菊之未掃兮俄春蘭之可刈悲牀下之蟋蟀兮又鳴蜩之嘒嘒何羲和之不我畱兮馳日車而迅逝吾固知浮沈於閭裏兮只倀倀而卒嵗非不欲潔已而澡行兮柰托身乎鮑肆日三沐而三薰兮常恐同於臭味人生一世之間兮孰不求於適意居悒悒而不聊兮徒孤笑而永愾君之閽深且逺兮曷不上書而陳事公侯之門髙而峩峩兮亦有長裾之可曵胡不駕言而逺遊兮四海豈乏乎兄弟滄浪之水淸兮可以潄濯乎污人之膩望鴻鵠之髙舉兮淩赤霄之逸翅聊以快平生之孤憤兮𨿽星星而不愧蘄有所遇兮又以謝童子之戱

五言古

豫章行

豫章棟梁材托身南山阿王者建大廈匠氏施斧柯萬夫挽不行畱滯在河滸自非浪防天何由至王所根𨿽埋土中葉已隨風飛惟餘防下柯那得復相依風吹兼雨打日居復月諸誓朽泥塗間不及櫟與樗匠氏愼無悔豫章當自寛人生類如此才難聖所嘆

讀陶淵明集

淵明従逺公了此一大事下視區中賢略不可人意不如歸田園萬事付一醉揮觴賦新詩詩成聊自慰初不求世售世亦不我貴意到語自工心眞理亦防何必聞虞韶讀此可忘味我欲追其韻恨無三尺喙嗟嘆之不足作詩示同志

和王立之見贈四首

王子遺我詩五言若長城誰謂永嘉末復聞正始聲咄嗟千人廢雍容一坐傾端能勵莭義何必五鼎烹蛙蛤沒泥塗鯢鰍遊畎澮豈知北溟鯤翺翔九霄外長安誇奢子奔走逐冠蓋古寺有佳人幽吟發淸籟按劍毛先生睨柱藺相如欲市萬世名非由十斛珠善養浩然气外澤心不臞桃花自春風何用賦都鐘鳴戒夜行途逺畏日暮王良鞭驥子一躍僅十步怪事書咄咄白髮生故故未暇陳九事亟歸讀四庫

和徐教授與董元達

徐穉臥不起靑衫老柴門仲舒著繁露要明王道尊相逢非竟日此懷誰與論朗詠鄱陽萹江南煙雨昏吳廸吉載酒永安寺防者十一分韻賦詩以字爲韻予用逸字

延陵多賢孫傑然者廸吉上書因自訟賔客禁私覿瞑目數歸期閉口防罰直謁告呼朋儕笑談洗憂慼開樽靑蓮界逍遙以永日翩翩客鼎來艸艸筵初秩子珍樂易人開談見胸臆宗魯與人交坦然無畛域君澤學古談論議簡而質伯更廊廟具緑發居師席澤民泮水英毎試輒中的叔野飽書史胸中萬卷積文美秉天機溫如蒼玉璧文康气雄豪目睨天宇窄中邦最淸修操履有繩尺樂之似長康癡絕故無匹坐客皆奇才椎鈍莫如逸諸人或見賞頗愛性眞率不求身後名但喜杯中物世故了不知一醉吾事畢

謝吳廸吉以麻源桃實法制黃精見遺

平生剛直心眞率類狂絞居首富児門肉食亦不飽北堂老發垂喜懼我心攪痩妻首飛蓬敢謂美而佼婦姑宵不寐淸餓常至夘幸賴親友人饋送亦稍稍崔嵬華子岡秀橫參昴木桃芘菟竹嵗永樛枝撓千年采掇余曾近麻姑爪喧喧聲利區獻酧呈獪狡分首及衡門古心君獨拗作詩報嘉質野言非巧

遊逍遙寺以野寺江天豁山扉花木幽爲韻探得山字

進不驕富貴立朝如在山退若羞貧賤林泉作闠闤喧靜本無相了在一念間人皆諳此理何事可作難每月一防面十客九不閒良時況易失逝者不復還老境不汝貸毛髮半已斑防従皆勝事棲息況禪闗玆防若不勉對客恐厚顏諸人胸曠達髙韻不可攀此意固同曉作詩勉我頑

逰文美淸曠亭各以字爲韻

人生一月間開口笑幾日況復嵗雲暮在堂悲蟋蟀胡不爲彊歡喞喞復喞喞吾徒塵外姿開懷見眞率達如商山皓淸若竹林逸相逢各拊掌一笑萬事失主人淸曠士作堂記其實願無負此堂不爲勢利怵時時敍離闊中散志意畢

懷李希聲

木落野空曠天迥江湖深登樓眺遐荒朔風吹壯襟望望不能去勤我思賢心此心何所思思我逍遙子掛冠臥秋齋閱世齊慍喜念昔造其室微言契名理擊考天玉球四坐淸音起別來越三祀洋洋猶在耳宵長夢寐勤月明渡淮水

送臨川教授葉端仁赴闕

丸丸松柏林結根臨古道未逢匠石徒嵗久空合抱聖人建明堂良才日登造左右乏先容地遙安可到願言勵嵗寒不攺雪霜操

嘉林有石眎尾知千齡支牀气愈老巣蓮身始輕鑽灼占休咎胸中疑惑明納錫藏太卜決筞安朝廷吾徒昧倚伏禍福何由徴

同吳迪吉汪信民遊西塔寺分韻賦詩以荷花日落酣爲韻探得荷花字

曲肱淸夢殘曉鼓喧鳴鼉披衣步庭除白露傾圓荷俄聞剝啄聲佳客來相過爲言城市喧邀我遊山阿步入靑蓮界諸峯郁嵯峨淸香郁軟語竟日同婆娑吾人嗜好僻與世殊臼窠玆逰愼勿廣恐爲俗客呵

林間露警鶴城頭日翻鴉荷香曉逾淸山色秋更佳寺有老比邱視世如虛花茶香語有味境盡思無邪夕陽動歸興天末防餘霞徘徊不忍去南樓吹曉笳更約秋夜來小船臥蒹葭【二公約中秋夜舟逰南湖宿此寺中】

逰西塔寺分韻得異字

天刑不可解何以補我劓同訪老比邱步至城南寺脫冠飯其腹咀嚼風雨駛四壁吼怒雷稍稍眾客睡而余與汪侯敬諮第一義山僧笑不答飲水自知味豈無一樽酒把盞得竟醉不知虛靜中自有無窮意賦詩非不工聊以助遊戱莫學玉川子弄筆嘲同異

遊西塔寺分韻得溪字

緑篠防修塗圓荷媚淸溪步屧便淸風歘見古招提入門眼界淨端如刮金箆升堂各趺坐野語無町畦吾徒性眞率可追阮與嵇安能觸世网甕底藏醯雞愛此淸曠境不知夕陽西歸騎去聨翩城頭烏夜啼

與諸友遊南湖分韻得紅字

不通泮宮籍端居常屢空貧知俗益薄老覺書有功寂無褁飯客門前翳蒿蓬平生眼底人粗知吾困窮招呼城南遊飯我枵腸空亭午得一飽哦詩和秋虫捫腹步南湖緩帶披涼風漸見波心蓮頗憶新妝紅徐酌穆生醴宛如秋露濃三咽不知味百盞無醉容但可勝茶湯畱餉東坡翁儒生本酸寒獨處罹百凶不謁魏元君粗免惡少攻

送鹿好古

邑小民事簡琴樽有餘歡才髙气𨿽雄心夷神自閒吐辭如春風萬象生筆端向識杏壇老不應嘆才難山近雪云宻風勁梅香寒銅龍曉鼔鳴畫舸揚漪瀾丈夫重離別感慨傷朱顏努力事明主愼勿輕掛冠

送李明道

我老不聞道抱屙臥蓬室有客晨扣門竦若秋山直借問爲誰何吾祖乃太白傾懷露底蘊始恨晚相得時時出詩語詞源極湍激格律竟不凡窺祖見窻壁飄然別我去此道誰知識世豈乏金恐無賀賔客

送吳秀才赴辟廱

吾家阿連詩美如靑精飯君嘗従之遊賸馥潤靑簡我老世所憎百推無一挽君獨頻叩門問我句中眼此行赴功名舊習暫鋤鏟霜淸山驛寒酒醒夜聞鴈挑燈誦我詩聊供一笑莞

金谿董秀彥孚聞竹溪六逸之風而悅之作堂面修竹名之曰逸乞余文表章其義予病不能苦思作五字詩以遺之

太白列仙人名綴云房籍上天官長嚴寜爲世間客醉揖巣父輩相従竹溪逸朝衫不上船拜舞墮巾幘气吞髙力士傲睨天地窄董侯慕斯人作堂榜其壁流俗嗜聲利如防刀上蜜愼勿狥流俗與侯並爲七

和王閒叟見贈兼簡李商老

緑發工詞章白頭困州縣老气吞児曹胸中書萬卷遺我盈把珠璀璨輝組練何時遊匡廬登堂識君面更邀謫仙人共醉山間院願君出樊素可供一笑倩

和洪老贈寂大師

道人居笑庵防戱大海寂鉤深無近用鏡古有精識運籌不減良任俠頗如劇未傳東土衣不通左階籍歸自丹霞山閉門不浪出室中拂未秉戶外屨已積非關一念致要是三昧力疊衾洗鉢外何以度永日孤坐老此生恐爲世情測談笑作佛事豈不勝占畢垂手試入防貪夫願投璧大木倒百圍山靈不敢惜壯觀佛宇麗鬼工莫儔匹眾生嗜利欲如児防刀蜜覩此大莊嚴一瞬萬緣失何時卻閉門養此幻化質老大百不知面帶黃色

觀蔡規畫山水圖

蔡生老江南山水涵眼界揮灑若無心筆端生萬怪樹杪聳煙鬟云端懸縞帶系舟枯栁根茅屋臨淸派掃壁掛髙堂肅肅起淸籟君名定不朽苐恐縑素敗

題捉玉軒

劍池渺人物孫子劍池傑身不滿五尺胸次極岑絕客來捉玉麈淸談霏鋸屑至道初不煩彈指萬緣滅端能領此意麈柄行當折對客了忘言眞成溫伯雪

題止蘧軒

天籟號萬竅水石相吐吞俛仰一瞬間羣動了無痕乃知性分內喧靜本同根君獨詣此理懷抱淸而溫談笑民事辦庭無鳬鶩喧隠幾餞日夕隙月窺黃昏

汪文彬載酒率諸人過予溪堂觀芝艸以煌煌靈芝一年三秀爲韻探得煌字

天瑞必應誠和气可致祥我如拆襪綫平生無寸長胡爲蓬蓽下靈芝秀煌煌諸人喜事者載酒來溪堂環觀三嘆息作詩助揄揚似聞天道逺吉凶命靡常在徳𨿽爲瑞無徳恐爲殃願服朋友戒修徳敢怠荒

敝廬遣興

無客且閉門有興卽賦詩盤餐隨厚薄妻児同飽饑讀書不求解識字不必奇拂榻臥淸晝隠幾消良時林鶯韻古木萍魚闖幽池敝廬亦足樂陶令眞吾師

與諸友分韻詠古碑探得羅池廟記以池字爲韻

徳不蓋當代名欲萬世垂刻石期後人石與名俱隳子厚名世士投荒死南夷栁民懷遺愛作廟臨羅池韓公記其事沈子書其詞韓詞昭萬古沈書妙一時名實兩無媿後世傳不疑吾人共閒燕翰墨相娛嬉食不設寒具玩此前賢碑願作集古錄模楷歐少師

王立之園亭七詠

頓有亭

富貴幻天機饑寒撼關楗參前橫利害俗眼靑白蘇黃兩玉人落茟傳九縣向來竄遐荒棄捐若秋扇王侯介如石乃心不可轉投之古錦囊不遣俗子翫近來誇奢子嗜好亦稍變有客來借觀君無唾其面酌酒對銀鉤吞聲勿復辯

潄醉亭

我家北斗南卜居近山塢浚井得淸泉鑿地不擇土京城井鱗鱗厥味半甘苦誰知城南園有泉白如乳門前車馬喧客醉日亭午呼童轉轆轤銅瓶掛修組潄齒得甘涼如風滌煩暑心淸談辯駛舌端灑飛雨但恐醉復醒君眠客不去

大裘軒

小人拙生事三冬臥無帳忍寒東窻底坐待朝曦上徐徐晨光晞稍稍气血暢薰然四體和恍若醉春釀此法祕勿傳不易車百兩君胡得此法開軒亦東向蘇公名大裘意豈在萬丈但觀名軒心人人如挾纊

冷然齋

枕簟置一榻幾杖置一筵掃室淨如水洗心學僧禪何必快哉風襟懷自冷然是身豈無垢要以道洗湔儻不念淸涼恐爲煩暑纒𨿽居土囊口內熱如烹煎我自悟此理三伏扇可捐定知與列子相友以忘年

介庵

庵居已是介又以介名庵胡爲酷好介毋乃在律貪人生要當介君侯恐不堪富貴不相貸安得坐禪龕客去自無事客來不妨談但能了諸幻起臥俱無慙愼勿作住相如繭縛老蠶興來出庵去叢林禪可參

載酒堂

平生揚子云識字造奇古時有好事人載酒問訓詁君乃貴公子趣向亦如許讀書如雞鳴勤不亂風雨亦有問字客攜壺就君語君初不作難應答了無忤戶外屨如雲作堂蔽寒暑林甫端能來勿與談杕杜

永日亭

靜坐寂無事一日似兩日聞之東坡公此語妙無匹晨潄夕曲肱百年過如擲投身聲利場更覺居諸疾而君定何人能使羲輪軼𨿽無揮日戈自得魯陽術但見望移了不記甲乙優防聊卒嵗何必日鼔瑟

月中觀梅花懷月上人

梅淸不受塵月淨本無垢微風更解事排遣香入牖歘思阿明語淸與此花偶天資已超軼況得善師友洞然胸明白欲掃不容帚客來相視笑不知語出口平生憎俗人未語輒先嘔不逢屈突生寜食艾三斗乃知我輩中如師亦稀有但想月中梅作詩淸如晝【畫詩僧皎然也】

贈權師

權師純孝人精誠動坤軸廬墓冽寒泉色照師眼緑守此不動心種彼無瑕玉湛淨涵一徳淸涼壓三伏潄齒回餘甘烹茶發新馥浣衣颒面余灌漑蔬畦足他年功用成虹气森巖谷何時懷璧來不必藏韞匵摩挲壊衲中出示老尊宿

欽定四庫全書

溪堂集卷二

宋謝逸撰五言古

夏夜雜興

飛飛空中螢曄曄揚其光假此寸艸資乘陰爭煒煌膠膠雞旣鳴杲杲升扶桑神奇復臭腐爾生何可長零露棲圓荷月明淸灑灑旋轉如走丸細碎不盈把勁風渡橫塘珠璣畢傾防胡不被蓼蕭徽音播詩雅蚯蚓本微虫托身在泥滓飲泉食槁壤旣飽鳴自恣軀小無他腸气盡聲乃止𨿽無招憂累柰何聒吾耳靑靑棘籬蔓碧色侵瑯玕薿薿枝葉茂縈紆矛防間風露豈不佳弱質危難安願言依松柏永與同嵗寒飛蚊皷翅鳴薨薨喧室中敢憎聲似雷實憚喙如鋒飲血𨿽可飽噬膚竟何功得時不足貴少皥行西風翳翳庭中艸細不可名風來徒自偃雨過胡爲靑芟夷去根本勿使復滋榮竟無補世事區區何所生燕燕巢梁端飄揺畏風雨永夜不得眠啾啾子求哺秋風毛羽成分飛不相顧愼勿毀其室此室安且固前兩梧桐淸陰覆東墻孫枝絡瑚圭葉裁琳瑯良材中琴瑟幽棲期鳯凰願先海岱貢移根栽嶧陽姮娥駕望舒餘光粲天步飛亷皷淸籟蕭蕭響庭戶身欲從之防悵望不能去哦詩廣九辯庶幾托風賦

送曾伯長

曾侯江南英文章有家法堅壁仁義塗勢若太山壓跫然過我語如熱得淸箑爲言行赴官扁舟泛苕霅炙手公卿門眼底端不乏吾人儻聞道執圭同荷鍤謂予言不信捧盤與君防

送汪叔野

汪子軀幹小勁气橫秋霜累累諸儒中軒然無老蒼平生讀書功短檠照夜相從近兩年覺我舊學荒爲言將逺適隨兄泛瀟湘欲濯塵土心胸懷吞九江願言勉此志無爲憂患傷待得秋鴈飛寄書來艸堂

兩汪皆於莵季也何其怒三年屏鮮腴藜藿未嘗飫鐵心不可拗出語等刀鋸貪夫旣激昻壯士亦驚顧落筆波濤翻可接乃兄武科名蓋餘事文章徒媚嫵欲築平生基更師黃叔度

哭陳居士

國欲求忠臣忠臣乃孝子爲臣若不忠泉下顙有泚居士邱園英防禪得佛髄家有兩男兒孝秀冠閭裏大兒守名教小兒飽書史頎然諸子孫眉目皆可喜人言居士亡居士實不死

翻經臺

吾祖牧臨汝滯訟淸公廷胥吏退雁鶩疏簾掛寒防皷角喚幽夢艸色池塘靑防旌引五馬駕言出郊坰足躡雲端屐手展貝葉經稅駕妙髙臺幾硯陳軒櫺朱墨紛在眼梵字森如星臺傾人已寂聲名藹余馨想公忘言處角掛山中麢

三益齋詩

元龍湖海豪蓋代聲籍籍只今觀耳孫才皆萬夫敵叔兮美無度伯也古遺直當年種玉翁什襲褁雙璧期公垂天云佐郡試戢翼尙開柴桑徑引領望三益嘗聞築燕臺千里走樂劇市骨捐千金廐乘盡虎脊公乃眞好事屣履見逢掖定知子輿輩一笑皆莫逆

遊西塔寺分韻賦詩懷汪信民以淵明停雲詩豈無他人念子實多爲韻探得念字

昨夜山頭月照我杯防灔今朝云外山寸碧若新染人境兩淸絕座客只君欠俗子百無用勝士一可念君如苕溪女不妝有幽艷又如白墮醪𨿽久味愈釅雄文山有云髙論圭無玷胸懷極坦夷了不限城塹胡不侍明光峩冠佩長劍寧甘廣文冷靑燈對鉛槧何當襆被歸莫待孟光窆放杖先生席罷趨邦君坫晚行蟬噪山曉起雞號店到家先過我信若符節驗門前馬未嘶屋上烏可占呼兒拂幾席喚婦熨襦襜欲具韓子餐恐乏魚菜贍但當蒸瓠壺莫笑盧公儉老气得酒豪灰寒尙復焰虛心叩至道膏肓待君砭

逰西塔寺分韻詠雙蓮以太華峯頭玉井蓮爲韻探得華字

元君始云翔華姑繼羽化獨畱曾與黎髙風配崧華不隨二女嬪豈羨兩喬嫁尙餘脂澤念多生緣未謝化爲芬利陀耦立逺公社翠趺分雙岐並萼肩相亞挹袖薫風晨擕手月涼夜交枝艷散霞同气香飄麝疏影競淸妍幽姿鬭閒暇何時各零落秋髙霜露下洗妝見冰肌乘雲返姑射此論傳者誰黃鵠爲予話

逰西塔寺探得王夷甫玉柄麈尾以柄字爲韻

寧馨捉麈手玉色相輝映攜持賔滿堂韻與談俱勝溫潤徳堪比鮮潔面可鏡扣幾聲逾淸指月色彌瑩名壓範增斗價重齊侯磬晉朝妙人物此公名最盛風流固足賞不救當時病𨿽云王謝許我老獨不稱肉緩形頗穢語拙存直性但慕杜陵翁長鑱白木柄

擬峴臺

耿耿抱孤韻寂寂扄柴扉束書臥環堵交防車馬稀風流佳公子妙齡秉天機邀予步層臺目送孤鴻飛山影漾淸渚翠色侵人衣漁浦晚煙瞑霽雰防夕暉靜言思叔子悵然澹忘歸坐有庖丁手奏刀心術防萬象含毫端縑素聊一揮古來勝逹士歘如朝露晞吾人各勉力毋爲鄒湛譏

取友徧四海江夏眞無雙憐我守幽獨閉門臥北折簡呼勝士炊黍羞羊腔相邀出蓬蓽登髙臨大江江山擬峴首淸絕冠此邦豈惟慕叔子耆舊皆惇龎蟄龍臥諸葛雛鳯伏老龎寂寞千載後斯人可心降願言各努力勿立防慢幢

端溪硯

琢雕山骨奇磨礱發光烱體潤雲气生寒泉冽幽井平生心腹交陳元及毛頴徳重不傾側中虛且淵靜置之棐幾間吾身日三省

吳子珍家分韻詠席上菓探得橘子以橘字爲韻

巴卭淸霜後獨余兩大橘一朝剖而食四老欣然出乃知避世士退藏務深宻吾邦富此菓味不數萍實堆盤爛生光累累照巾羃香霧欲噀人未食先流液何當見四老授我隠居術

傷徐文學

雞鶋止魯郊豈樂太牢具防防萬里鴻弋人何敢慕東海儒林秀落筆妙詞賦蹭蹬江湖秋低徊老韋布晚從使者舉捧檄喜而懼白髮照靑衫奄忽死中路功名安在哉竟以儒冠誤去就各有時壽夭亦無據竚立倚江樓注目煙村暮

懷汪信民

長沙隔重湖莽蒼無四壁騷魂駕鬼車月黒陰火赤念彼泮宮老官居寄禪寂𨿽綰防軍綬尙帶山林色蕭然列仙臒粹气潤圭璧坐見屈在墻作詩弔沈溺鄙夫不解事勇退如六鷁安得快哉風吹我垂天翼不假蜚霞佩置身在君側

懷汪信民村居

金風吐商管秀色浮山椒苔幹石骨瘦水落溪毛凋埃塵暗箯輿風霜緇客貂藜羮浥野飯松醪酌村瓢防當對榻語竹塢風蕭蕭浣腸去舊學詞源湧春潮

送胡民望入京

以气而壽龍以仁而靈蛇以無足行蚓以無腸鳴大哉天地間百怪不可名洋洋西津水念子行西徵與道如有聞鴈來當寄聲

寄洪父戱效其體

落落山老晴江瑩眉宇問道崆峒墟枯槎泛江滸歸歟謝逺逰曲肱臥環堵磅礡萬物表動植見吞吐曜靈旋磨蟻四气遽如許咄咄千載事俯仰變今古安得仙人杖頽齡爲君拄

寄洪駒父戱效其體

令尹吳楚豪奇胸開八人物秀春栁詩句妙澄江築室名壁陰鑿牖延朱光呻吟六藝學心醉倚胡牀毛錐摘秋頴繭紙截水蒼揮灑有能事著勲翰墨場翼翼魯泮宮國士徴無雙行且職教事儒風成一邦

寄徐師川戱效其體

不見徐侯久夢繞西山陽斯人天下士秀防無等雙捉麈望靑天意气吞八荒平生學古功胸次羅典章商略造理窟淸論排風霜防筆有佳思哦詩懷漫郎恐非江湖客黒頭侍明光不忘溫防士羣書亦可將

懷呂聘君

彼美邱園秀風韻何灑落考槃盱水湄貧賤不隕獲冰椀薦溪毛縞衣佩蘭若和嶠松森森王恭栁濯濯文采南山豹野逸靑田鶴獨振大雅音黃鐘在牛鐸緑蘿結春陰修篁解夏籜登山挹飛澑自得仁智樂賴有好事人攜酒慰寂寞王度今淸夷胡爲束髙閣幡然起東臯曳裾入西洛且捧毛義檄莫躡虞卿屩智嚢發新縢經笥啟塵鑰治國端有計何惜萬金藥回睨黃公壚夐爾河山邈

八月十五夜與諸友逰湖南翫月

黃昏出東門月在房心間步繞古栁堤疏影迷淸灣趺坐湖上亭物肅景自閒桂影揺濁醪波光照酡顏髙懷浩無際妙語險莫攀夜深風露冷投宿敲禪闗時聞橋下泉決決鳴佩環玆逰尋舊約正朔已七頒緬想泮宮老邈在淮南山

中秋與二三子賞月分韻得中字

雨洗天宇淨防云捲涼風今夕定何夕月圓秋气中驚鴈掠沙水寒鴉繞梧桐嘉我二三子笑語春冰融酒酣吐秀句醉筆翩徵鴻夜防燈火亂淸影棲房櫳似聞霓裳曲笛聲吟老龍

逰西塔寺分韻得處字

西風脫木葉感時煎百慮癡坐北牕底哦詩不能句同捨二三子邀我城南去風於湖上亭臨流坐箕踞菡蓞晚紅垂冷香襲巾屨湖西靑蓮界竹陰有防路老僧迎我笑洗鉢供匕筯齋廚野飯香園蔬摘朝露淸言洗心胸幸免杯酒污人生防合難駛若風中霧明晨想玆逰淒涼在何處

懷李智伯以洪父贈智伯詩气蓋闗中季子心爲韻探得蓋字

初聞季子賢詞源漲萬未倒蔡邕屣先傾程本蓋自從得斯人議論頗宏大邇來臥苫塊病骨劇疲瘵玆逰獨不預頗覺气宇隘平生憎俗物毎見意卽敗後防君彊起免食三斗艾

集西塔寺懷亡友汪信民以言念君子溫其如玉爲韻探得念字

禍福初無門吉凶本不僣跖壽顏夭折此理竟誰驗貴不嗇防邪富獨饒聚斂施施驕妻妾百索無一欠貞士抱淸眞藜藿常不饜人生鬼揶揄奄忽就窀窆吾友汪夫子才力百夫贍獨立流俗中如山不可塹靑衫困冷官半世守寒儉自從斯人亡吾生良可厭弦絕伯牙琴墓掛徐卿劍但餘靑溪編萬丈垂光焰朝來雨新霽湖波淸防灩禪堂淨巾屨僧榻涼枕簟追尋舊逰蹤歷歷皆可念矢詩寓一哀苦淚漬鉛槧

和陳倅宜黃書事

鄙夫拙生事日晚兒號冬白駒穿甕牖曲肱起猶慵懶惰百無營有酒時復中孰知廊廟具徵驂犯寒風行役豈不苦王事不我容勞佚𨿽有命造物似不公仰羨衝天鶴孤飛邈難從賴有云外山所至如迎逢是中有深意髙懷可黙通何當浮大白一醉百念空

冬至日陳倅席上分賦一陽來復探得復字

陽進君子升陰退小人伏此理洞然明不疑更何卜防和回根荄餘光借艸木但看堂前梅南枝已芬馥東齋況虛明樽有荔枝緑燈花不予欺玉虫間金粟吾道行將伸斯言可三復

嘲潘邠老未娶

潘侯平生心初不喜防宦中年又防妻二子尙幼丱燈秋夢寒頗思美目盼初時似不堪旣久亦習慣斯人天機深堅壁卻憂患濁醪只獨斟布衣誰補綻豈不漑釜鬵無人煮藜莧買婢供使令頗遭俗子訕北風吹枯桑天寒嵗云晏人生不百年一世如夢幻勿謂淵泉深巨魚亦可汕何當呼蹇修便可買羔鴈中饋端有人嫁娶豈難辦爲君乞樊素伴我老山澗

陳倅席上分韻得我字

竹林墻外梢梅蘂檐前朶萬籟寂無聲夜防耿燈火通守塵外姿體道忘人我邀客文字飲麈風淸四座酒酣誦新詩老气激衰惰公詩如天驥逸韻謝韁鎖小人窘駑足十步常九跛願公勤鞭防他年逢飯顆

夜過朱仲觀飲明日雪作

夜飲錦瑟傍歌吹盈耳根歸聞牕外竹摵摵風葉喧夢覺室生白曉起欲塡門平地委璀璨虛亭舞翩翻灑樹輕復揚觸幔急且掀望逺恐連云積厚疑壓坤光動浮屋椽影亂紛池盆散漫迷大江依稀認前村雀噤咮自束鴉濕翅不騫把玩手欲咀嚼舌必捫風黨怒未解火媒寒不溫檐有冰柱懸門無屐齒痕逰倦不訪戴愁多惟臥袁何時天宇霽炙背負晴暄王門若可擬持以獻至尊

廣壽寺

學道防心城養生戒眉斧靜知世味薄老愜野僧語散步給孤園邀我防心侶塵淸不瞇眼境靜可冰暑蓮社宗逺公竹溪仰巢父此道不異世今人豈媿古當念貧時交重勿棄如土

欽定四庫全書

溪堂集卷三

宋謝逸撰七言古

龍沙詞五疊贈淸逸先生

鴈云蜚兮鯉沈髙者可弋兮下可罾龍沙之上足以忘機兮於以觀魚鳥之情修眉浮空兮鑑寒瀬之澄凝茹紫芝兮濯纓逍遙乎龍沙之上兮可樂者山水之情艸芊芊兮垂栁陰陰黃落兮霜寒露零龍沙之上足以忘懷兮於以觀艸木之情秋風兮月明吹我衣裳兮照吾曲肱逍遙乎龍沙之上兮可樂者風月之情百夫逐鹿兮失得之營心有鹿兮𨿽竭蹷其何悲向知鹿不吾得兮曽不如其已不吾得則已兮又何有於龍沙之君子也

寄題髙彥應長官碧鮮閣【竹乃髙令先人所種】

先生手種千竿竹儼如壯士衣冠肅林端結閣挹淸風閣上幽人峙雙玉春風飛盡都花秋霜半落平泉木試傍池邊訪此君雪虐風饕不攺緑我有惠施書五車不解子山愁萬斛何時一醉借淸影更邀明月同君宿汪信民頃赴符離約謁告還家爲盛集戱作詩嘲之以助一笑仍率諸友同賦

君如霜鶻精爽老目睨雲霄長側腦不種河陽滿縣花手披泮水收芹藻閉門較藝防請謁門外賔朋迹如掃饑腸得酒吼怒雷牙頰生煙喉吻燥靑燈枕上夢蛾眉驚魂酷怕寒砧縱未休糧僊骨輕丹田亦合生梨棗歸來淸狂尙未減懷抱向人輒傾倒不作孟公投轄飲乃欲悲吟效郊島明年東風破栁條萬里睛江波浩浩此時扁舟挽不畱依舊儒官守枯槁只今有酒不浪飲迎臘寒梅爲誰好相將風雪不饒人拂面飛花故相惱期君三日不如盟定作回波嘲栲栳

訪吳子珍新居

嵗晚窮愁催急晷吾人學道心如水共訪延陵季子孫呼兒酌酒烹雙鯉新有揚雄宅一區舊聞孟母鄰三徙卜居淸曠慕長統近市喧囂慙晏子但得門容長者車何須聲有尙書履他年羔鴈列君庭吉士恐爲君子使

送子侃禪師

薛老峯前古防俠脫冠買劍剪須鬛閉關孤坐百念空面上老色如秋葉飄然飛錫華子岡浪逐西風移步屧攝衣升堂槌大鼓是中不賞嗇夫喋四眾圍繞如堵墻要觀霹靂飛牙頰人生一夢幾時覺相逢栩栩皆蝴蝶何當蠟屐從師逰遮莫馮驩老彈鋏

丈軒詩

謫仙獨立風埃外函丈席間藏法界食前不愧孟子譏容膝尙笑陶生隘若知北斗可藏身定是須彌堪納芥不容廣坐九百萬誰信維摩室本大

遊寶應寺分詠古迹探得顏魯公戒壇碑以壇字爲韻

魯公虹气胸中蟠發爲心畫妙筆端嚴如禮樂陳太廟肅若朝防羅千官想見誚杞叱希烈不憂米罄無晨餐曩慿熊軾守此土浮屠受戒陞髙壇手磨蒼瑉紀嵗月大書深刻期不刓至今父老見必拜尙餘墮淚碑斕斑爭摹墨本走四海購求不惜千金殫掛之虛堂拂塵壁凜然六月陰風寒豈惟賊臣斂衽避厲鬼不得神其姦【小說載顏書辟瘟】

送董元達

讀書不作儒生酸躍馬西入金城關塞垣苦寒風气惡歸來面皺須眉斑先皇召見延和殿議論慷慨天開顏謗書盈篋不復辯脫身來看江南山長江滚滚蛟龍怒扁舟此去何當還大梁城裏定相見玉川破屋應數間

寄題黃文昌觴詠亭

門前五栁陶淵明酣臥柴桑呼不醒錦官城西杜少陵醉挹浣花溪水橫幾杖顚倒杯盤傾似聞殷殷金石聲乃知達士未忘情一觴一詠有餘淸銀杯落手新詩成仰視寥廓鴻冥冥富貴於我浮雲輕興來愼勿騎長鯨人言惟君可卿卿

送姜和父

掠眼年光灑飛雹三載從逰只如昨似聞買船修水來俄見呼童理歸槖酸寒自是臨川尉況值凶年羣盜作干戈陌上玩經史金鼔聲中把杯杓上官喑嗚百吏怖人皆唯唯君諤諤此行作邑亂山中安得校書天祿閣歸謁黃龍老比邱乞取嚢中萬金藥吾體潰悶假雙井信信致之亦不惡

送趙徳甫侍親淮東

茂陵少年白面郎手擕五弦望八荒欹帆側柂轉天末瞿塘灩澦一葦航向來問字識揚子年未二十如老蒼林花蜚盡春事了粲然一笑西山陽幅巾相從竟日坐虛堂掃地焚淸香人物已共逺峯秀談辯更與薰風涼黃梅雨洗天界淨驅車出門指太行朝侯暮烹不足道人生離合安得常丈夫許與重气義兒女惜別徒慘傷觀君瀟灑負奇气恐是天廏眞乘黃願言待價無速售世間駔儈皆王良

送狄朝議

狄公鶚立橫淸秋眞气端能回萬牛平生作郡有老手退食燕寢淸香浮鞭笞得名亦不惡一官何足償百憂豈如淸淨政不撓男耕女桑民力優小人瑣瑣不足錄惡詩防公三過讀自聞歸棹理江幹北望傷懷何刺促胡不彊爲此邦畱懸知季月當泛菊願言它日持節來一洗蒼生愁萬斛

遊逍遙寺詠庭前栢樹以老杜病栢詩偃蹙龍虎姿主當風雲防爲韻得蹙字

嵗寒在天知後凋受命於地里正獨楂枒枝榦撐靑冥凜然正色不可辱霹靂霽威霜雪避奴視椅桐友松竹孔明廟邊凍蟻食禦史臺中老烏宿何如結根阿蘭郍葉映髙僧胡眼緑楚多楩楠剪伐盡大國要材梁夏屋何時匠石運斤風不使龍姿久偃蹙反觀樗櫟老臃腫永保天年長受福

送惠洪上人

眞淨養兒如養羊敗羣者去羊不傷洪師斗藪蔬筍气白晝穴我夫子墻粥魚齋鼓了無礙坐禪不廢談文章老師頷之笑不語壞衲百孔穿寒光洞庭風號波浪吼笑揖逐客談船窻六月赤腳登大庾黃茆瘴裏餐防榔天宮不合囚兩鳥洪徐接翼鳴南昌毛羣羽族不敢喘師乃啁唽鳴其旁歘起四明狂客念揚瀾恨不一葦航男兒行役良自苦水有鮫鱷陸豺狼何當啖芋撥牛糞拗折拄杖掛鉢囊

懷李方叔

儒林丈人稱兩蘇一言爲重輕璠璵見君誦詩出險語撫掌絕倒徒驚呼貴耳賤目亦不惡虎豹何殊犬羊鞟勸君掩舌臥衡門莫賦悲秋任揺落

送李希顏

長安少年淸似玉腰垂黃金雙鬢緑吹噓气焰髙岑樓胡不容公置一足腦脂遮眼臥三年滿榻秋風對修竹戶內殷殷金石聲牙籖插架三萬軸箋詩作傳起凡例【公嘗注老杜詩作左氏春秋列傳】斷簡殘篇紛在目題輿粵國正秋風石瘦水淸山詰曲先聲霹靂挾仁气父老歡呼胥吏肅莫思蒓菜賦歸歟天上要公調鼎餗

送袁公發

袁公落筆淸如風妙齡場屋聲摩空陸沈簿領三十載晚節自號無求翁朝廷公卿半親舊誰能挽致靑雲中參天老栢耐霜雪始知不與蕭艾同俛首下邑亦良苦此行定入明光宮

送譚子仁遊太學

沓沓舉子萬馬奔傾動場屋風塵昬失身白袍靑幕底平生幹沒三家村今君觸熱去鄕縣矯如野鶴離雞羣筆端萬字灑飛雹豈畏食葉春蠶喧廣文先生倒屣待三捨弟子气可吞琴書在笥馬在門看看山上復有山願君莫忘大刀頭何年駟馬君當還

豫章別李元中宣徳

舊聞諸李隱龍眠伯時已老元中少一行作吏各天涯故人落落疎星曉西山影裏識君面碧照章江眸子了向來問道渺多岐只今領略歸妙老鳳垂頭噤不語古木槎枒噪春鳥身在幕府心江湖左胥右律但坐嘯苐愁一葉釣魚舟不容七尺堂堂表我今歸臥靈谷云君應紫禁鶯花繞相思有夢到茅齋細雨靑燈坐林杪與諸友訪黃宗魯宗魯置酒於思猷亭席上分韻賦思猷亭詩各以姓爲韻子得謝字

我見俗子避百捨一錢不直灌夫罵靈谷峯前汝水湄誰信無雙有江夏平生眼底無可人子猷粗與吾同社故栽修竹共嵗寒不與繁花鬭榮謝疎陰時過少陵樽斜枝最入蕭郎晝彊排風雨作寒聲巧畱雪月延深夜三伏炎蒸自可逃一榻淸涼那肯借願言閉關謝俗子勿與此曹俱日化但得風味如晉人縱無此君自瀟灑

從黃宗魯乞怪石

織女支機棄不用老盧墜腰誰見收君從何處得此石恐有鬼物爲君偸不堪壓作搗練石僕在墻東如臥牛何如置我淸溪上奇峯崒嵂臨淸流鄙夫須髯銳如防靑眸皓齒不我儔惟有泉石肯相伴不索吾米無所求何時突兀入眼界白頭相對忘百憂

代送栁權郡

河東夫子文中虎筆端揮灑如飛雨餘波覃及百世孫翰墨風流照今古文章淸麗有典則胸懷恢廓無城府擁麾山郡民气和萬頃黃雲富禾黍公餘雅防羅嘉賔髙論崢嶸揮玉麈皂蓋雙旌別汝江去作他邦民父母佇看祖席列岐亭梅影橫斜媚村塢定知玉詔下丹墀宰府要公調鼎爼

送鄒元佐還鄕【元佐精於命術】

白雲英英天末飛紅蕖脈脈澗底靜北堂姑老冡婦勤鄒侯感物動幽興蹔將平生說詩口試言禍福知天命五行推步聊復爾恐君胸中有水鏡

送髙彥應

小儒百鳥喧春風大儒老鳳棲梧桐諸生談經用一律夫子不答如病聾廼知胸次有妙理此心矯矯誰與同臨川決曹亦良苦三年掉臂桁楊中懸知此行不落莫陛下近用韓相公

題許邦基卻俗軒詩

流俗紛紛何足卻爾曹百輩吾能著𨿽同一牀各做夢政恐不妨人作樂俗客自與此君疎竹洞何曾有關鑰但邀明月對君飲莫管門前可羅雀

次張邦式韻

君家劍气幹牛斗焰焰寒光半天倚胡不長擕西入秦曳裾侯門颯珠履柰何俛首桁楊間手決大獄如傾水不向南樓按歌舞乃提健筆誇豪靡獨步詩壇數挑戰𨿽欲爭鋒吾老矣晚來搜攬饑腸空戱抱添丁玩岐嶷蒼頭剝啄叩我門急得長篇驚撫幾嗟予敢望幼度才哦詩粗可元暉比紫囊成壊本來空心悟香嚴聊爾爾君如蹔輟畫眉手我亦閉關防折齒

再用前韻

我家端無一囊錢骯髒趙生門可倚黃綬叢中識君面眼前如見曲阜履興來曳杖扣齋扉淸坐焚香淡如水有時造語出瑰奇要令墨客皆風靡仰觀喬木俯流泉因念吾生行已矣壹若君才萬夫特風儀秀整秋山嶷行看待詔金馬門安得防然長隱幾功名他日似畱侯豈與風流京兆比昨朝篇末畫眉句始悟前言戱之耳不如共訪彌天釋眞成四海習鑿齒

雪

春云結成三日霖朔風吹作一尺雪紛紛委地玉花亂皎皎照戶虹光發一樽相對老孟光寒窻癡坐燈明滅踏雪觀梅亦不惡月夜西樓更淸絕

嵗晚書懷

莫事休休復莫莫艸木歸根定揺落窮冬日月任崢嶸寒士胸懷要恢廓人言張儀舌尙在我慚祖逖鞭先著君如端爲梅花歸請脫靑衫對花酌

欽定四庫全書

溪堂集卷四

宋謝逸撰五言律

晚晴

輕雲朝作雨麗日晚開晴岸艸蔥蔥碧溪流泯泯淸沙汀眠白鷺煙樹囀黃鶯渉世心無競支頥眼暫明

寄李彬

昔日陶彭澤何甞見督郵江淮寛運漕幕府得優防故舊誰靑眼功名要黒頭相思懷抱惡注目倚南樓

客至

曲肱秋夢覺剝啄打門聲鵲噪栁陰亂雞喧藤架傾冩詩無阿買聨句有彌明飲罷各分袂月涼風露淸

秋日書懷

驟雨池塘漲飄風枕簟涼野田肥鴈鶩官栁噪蜩螗嵗月書千古功名酒一觴塵纓如可濯攜女泛滄浪

黃通理邀逰南湖

不踏南湖路端居兩見春浮花空過眼濁酒漫濡唇曳杖惟今日開樽有故人何湏推物理行樂及佳辰汪信民載酒令表弟吳廸吉邀予同逰南湖

古人多齟齬吾黨故裵徊表弟邀予出防軍載酒來南湖未新栁東巷且殘梅但恐辟書至將軍幕府開東府文𨿽下西津艇未橫莫愁官長罵且伴老夫行飲酒舊無敵能詩新有聲此樽誰可使待倩許飛瓊

睡起

地僻市聲逺林深荒徑迷家貧惟飯豆肉貴但羮藜假貸煩鄰里經營愧老妻曲肱聊自樂午夢破鳴雞

月夜與兒曹露坐庭中

夜涼云幕捲人靜蓽門扄掃葉風生砌鉤簾月可庭秋懷因酒壯老眼對兒靑逺愧荀陳氏應無聚徳星

社日

雨栁垂垂葉風溪澹澹紋淸歡惟煮茗美味只羮芹飲不遭田父歸無遺細君東臯農事作舉趾待耕耘

南歸渡江去家稍近喜而有作

晚渡江南岸村村水竹居歸心先倦鳥樂事羨防魚去國淸眀後還家谷雨初懸知農務急弛擔把犂耡

八月十六日夜玩月南湖用老杜韻

月減一分魄風生萬壑秋山煙連野白湖水接天流妙語懷支遁淸歌欠莫愁窪樽聊共酌無羨玉爲舟

與宗野宗朴二稚子觀蔬圃

幹祿心無競謀生計已疎老催吾學圃貧減汝觀書細雨同移菓淸霜共挽蔬何時江海去蓑笠伴舂鋤【舂鋤白鷺也】

閉戶無賔客忘憂賴玊魚【宗野小名夢玊宗朴小名夢魚】迂疎皆識我貧賤不闗渠散步惟荒圃端居且敝廬但知師羯末未可笑宣舒

六言排律

擬峴臺

董奉山中種杏都觀裏栽桃淸曠孰如此地登臨況是吾曹城下一江水碧江邊百尺臺髙倦蝶舞酣花塢驚鷗飛掠魚舠客子自來如燕世事相黏若蠔何當有酒徑醉涼州不博葡萄

七言律

濳心堂

濳心便是覓安心立雪何煩問少林羽扇綸巾延客晚蒲團禪板坐更深要先舟壑藏時悟莫向風幡動處尋試抉孤峯云一寸與民三日作春霖

和陳仲邦野步城西

寺近仙壇西復西醉中信足路應迷鳴條風勁凋蒲栁掠岸云低亂鵠鷖檐外檀欒森翠巘門前略彴跨淸溪葛巾藜杖眞蕭散何必狨鞍鞚月題

寄幼槃弟

北闕弓旌未見招茅亭髙臥對山椒詩成稚子應能誦酒熟鄰翁漸可邀寧似杜陵長蹭蹬不依嚴武更逍遙細思洗馬池邊路便是成都萬里橋

寄徐師川

司業端能乞酒錢誰憂坐客冷無氊相望建業只千里不見徐侯今七年江水江花同臭味海南海北各山川試問煙波何處好老夫欲理釣魚船

暮春感懷

雨退飛亷決怒云百花淨盡掃埃塵大千沙界乾坤闊一叚江山日月新浩蕩煙波鯨海晚漰騰雪浪錦城春誰能獨采南山蕨外休呼祁孔賔

送朱世英

妙淨光云覆八荒經行聚落得淸涼閻浮檀水心無染優鉢羅花體自香赤舄未容趨北闕綠槐先已兆東墻應眞外見中和色豈在眉間一防黃

漠漠薫風錦斾翻防衣聊復殿名藩行藏有道朱弦直表裏無瑕白玉溫燕寢妙香凝碧縷夜談孤月落金盆試將執拂拈槌手行秉圭侍至尊

短褐登門毎自慚僅同太史滯周南沈迷晚學三無漏懶慢長疑七不堪平日漫懸髙士榻此行應共徳公談【潘延之白頭林下有徐孺子龎徳公之操】他年解組歸來日尙許南榮見老聃

懷吳廸吉

朔風吹鬢幅巾斜飯了呼童碾露芽竹影蕭蕭圍我捨溪流對君家古心莫爲世情攺老眼聊慿文字遮安得一蓑煙雨裏小船載酒臥蘆花

送汪叔野水芝法醖

屏居不到日邊久安得黃封印赤泥折徧溪堂紅菡蓞釀成湘酎碧玻瓈洞庭春色名應減道院丹泉價益低聊挹小樽供壽母煩君自注玉東西

用汪信民韻送叔野迎婦山陽

涼月淒風透客衣離亭無柰角聲悲解圍未設王家障舉案先齊孟氏眉靑眼難兄嗟久別白頭壽母夢相思胸中若有功名念莫待鐘鳴漏盡時

與髙彥應司理逰南湖

飛花瞇目亂紛紛細艸裠腰綠映門山色入簾淸可挹湖光照座冷無痕揄揚春色煩詩句排遣愁情賴酒樽預想明年君去後沙寒竹淨野煙昏

陪通守丞議逰鐡山書堂

斬新气象舊書堂堂裏幽人璧一雙雨洗花光紅繞捨風揺竹影碧含窻山橫云外靑螺髻樹列檐前翠羽幢城上烏啼歸棹急笛聲嘹亮月澄江

次王直方承務見寄韻

知君才是出羣雄憐我生涯獨轉蓬稚子淒涼緣嵗惡鄙夫寂寞坐詩窮百年鼎鼎風埃裏萬事悠悠醉眼中幸有孟光堪舉案退居眞欲效梁鴻

陪王守逰明水

雨後山川秀滿蹊洞門疑是辟塵犀白沙翠竹溪光淨細艸幽花野逕迷閒步禪林思蝶化倦騎朝馬聽雞啼使君自得眞消息祖令湏煩大士提

山擁雲鬟掃夕霏千林浮翠髮初晞雷音震谷朱輪轉霞影揺空防斾飛曉霧拂襟憐冉弱晚風掀袂愛淸微夕陽樓上吹笳管歸騎遙瞻兩塔巍

同信民出城南訪正叔共約南湖之逰至今不果信民卽有長沙之行恐遂爽約戱作詩以督之

初見南湖凍未消只今流水又平橋驅除臘雪煩梅蕋收拾春風倩栁條豈有故人行作別不將樽酒慰無聊府中諸史皆英妙早晚相從幸見招

又飲西塔寺逰南湖用老杜城西陂泛舟詩爲韻

未訪稽山棹酒船先尋小有洞中天葛巾藜杖輕軒冕盂飯盤蔬鄙餼牽巢父掉頭休入海【用竹溪六逸事】焦生雄辯且驚筵【用飲中八仙事】老僧防茗供淸興旋拾枯松煮澗泉

送梭山朱道人

不隨俗客老塵寰晚節逍遙水石間獨佩藥囊來澤國只畱丹竈在梭山身如野鶴更無侶心似白雲長是閒若見劉仙問消息幸分余粒及衰顏

次韻汪信民見寄

直道逢人多齟齬髙懷向我最恢疎不貪但守司城寶無澤應辭季武車池種靑蓮看妙淨庭栽翠竹悟眞如何年來過溪堂飯小圃攜籃自摘蔬

送常老住疎山

師住疎山祗樹園臥觀雲气起江村百年鼎鼎春風轉一鉢垂垂老眼昏古殿橫空森鐡鳳夜潭翻浪落金盆何時系纜西峯下松栢陰中獨扣門

聞秦少儀病愈

平生四海秦少儀造化小兒何苦之端能浸假求鴞炙定不泣涕眠牛衣問夢是想理旣剖杯中有蛇心不疑何時過我舉玉趾不用門生並二兒

逰泉庵寺懷璧上人以徐飛錫杖出風塵爲韻探得徐字

年少談王陋漢儒筆端萬字壓嚴徐昔爲酒客鶯花繞今作禪林水竹居賤子已捐幹祿學故人休艸絕交書春風縱棹逰蕭寺北望淮山正憶渠

寄洪駒父兼簡潘子眞徐師川

洪家兄弟皆英妙仲氏文章獨起予天末何人懷太白日邊誰子薦相如東湖水落蛙聲窘南浦雲橫鴈影疎莫憶歸鴻揮老淚彊裁詩句和潘徐

寄徐師川

門外荒園一畝餘長拋筆硯把犁鋤天邊風露秋期近海外交逰音信疎揚子家貧惟嗜酒嵇康性懶不便書龍沙江水連天濶尺素何當寄鯉魚

和詹存中種竹

斸地移根未滿林庭前俄見影陰森晚煙漠漠玉雙峙夜雨蕭蕭龍一吟勁節扶疎眞耐老髙才灑落少知音參軍吏隠世情薄只有此君同我心

聞徐師川自京師歸豫章

九衢塵裏無停輈君居陋巷不出逰滿城惡少弋鳬鴈對面故人風馬牛別後夢寒燈火夜歸來眼冷江湖秋馮驩老大食不飽起視八荒提蒯緱

舟中不寢奉懷齊安潘大臨蘄春林敏功

病夫不寐百憂集起視斗柄東南傾山林畏佳萬壑笑天地黯慘孤舟橫此身老矣防寒暑四海茫然誰弟兄江西米貴斗三百好去淮南訪友生

欽定四庫全書

溪堂集卷五

宋謝逸撰七言律

和陳倅泛舟寄瑩中徳翁印老

欲尋靖節訪東臯復憶禪翁隠妙髙月送徵鴻遵露渚舟隨飛鷺掠雲濤知公气壓陳驚座顧我詩慙謝法曹膽落舊聞溫禦史至今蛟獸尙騰逃

澹雲疎雨羃平臯樓臥元龍百尺髙紅斾已飛居易舫赤心寧畏子胥濤但知守道師前輩未忍低頭效此曹天遣數公慰人望晚年富貴恐難逃

和陳倅靈壁寄瑩中二首

汴上相逢艤畫橈淸愁萬斛若冰消弟兄直諒推三友父子公忠擅四朝對鏡如如皆般若開談句句盡參寥要知往事多虛幻防取錢塘八月潮

風攪張園萬木揺【靈壁有張氏園】黯然分袂客魂消更無餘念畱胸次但有孤忠報聖朝千里煙波舟泛泛百年事業古寥寥新詩吟就誰能冩安得巴東遇李潮

重陽示萬同徳

晚起無營著帽遲蕭疏霜鬢任風吹病懷王子同傾酒愁憶潘郎共賦詩【在京師重陽日與王立之飲酒又潘邠老嘗得一句云滿城風雨近重陽令予足之今二公皆捐館令人心折】寧效騷人餐菊蘂敢希朝士賜萸枝白衣不至慙元亮空對門生與二兒

郊行書事

斬新气象曉懷淸拂面西風夘酒醒萬物歸根秋寂寂大田多稼雨防防獨逢隔水一山碧不覺舉頭雙眼靑預想眀年生事足不煩結栁使奴星

次董之南韻

門下逺山膚寸碧堂前溪水半篙深仰防老鶴有淸興靜聽幽琴無俗音三釜及親君養志一瓢在巷我甘心向平昬嫁何年畢枝策長隨支道林

次季智伯韻

薄有田園百不憂詩書自樂更無求形容風月三千首笑傲林泉四十秋豈意騎鯨尋李白眞成夢蝶化荘周誰能倒激西江水洗我胸中萬斛愁

寄饒葆光

先生骨相不封侯卜居但得林塘幽家蔵蠧簡幾千卷手校韋編三十秋相知四海孰靑眼髙臥一庵今白頭襄陽耆舊節獨苦只有龎公不入州

和饒正叔梅花

疏影橫斜月色新肌膚淸痩不禁春侵淩臘雪寒先覺漏泄東風信最眞光滉妝臺人未起香迷野逕蝶難親飄零防破蒼苔地安得靈犀爲辟塵

與諸人集陳公美書堂觀雪以朔雪洗盡煙嵐昬爲韻探得煙字

踏雪敲門媿履穿孟公飲我酒盈船捲簾光動山人帳入戶寒侵坐客氊急灑江村迷淨練深藏茅舍認孤煙眀年策馬長安去誰念淸吟孟浩然

王立之寄書言其子阿宜漸學作詩及問余稚子夢玉安否作詩奉戲

求田問舍是何時隨分生涯可樂饑夢玉今年初學語阿宜他日定能詩兩家子弟俱無恙一體文章是有師但得耕桑了門戶吾人不用寧馨兒

復用前韻寄李聲之子阿大

東都曾見汝生時客捨孤吟夜忍饑憶昨能爲鸜鵒舞秖今應誦脊令詩儻無气節如元禮便有功名似藥師問道若知眞理窟且分餘論及吾兒

五言絕句

寄洪駒父

翼翼魯泮宮國士無雙行且立教化儒風成一邦

六言絕句

以水沈香寄呂居仁戲作六言二首

紙帳竹窗夜永蒲團棐幾人閒萬籟聲沈沙界一鑪香裊禪關

海上人多逐臭水沈價不論錢自是渠無佛性非闗鼻孔寥天

七言絕句

題疊翠軒

星落江東化梵宮樓臺金碧駭魚龍此軒端有南康趣只欠匡廬五老峯

聞幼槃弟歸喜而有作

門前楊栁未藏鴉溪上櫻桃已著花午夢覺來聞好語阿連有信欲還家

風雨多年不對牀便當攜被過溪堂曲肱但作吉祥臥澆舌惟無般若湯

春雪

未放溫風破栁條先教庭樹雪花飄初疑幹雨從空墮不覺香酥著地消

天工不憤小桃開故剪瑤花伴落梅後夜月眀風更惡有人無語獨登臺

梅

羅浮山下月紛紛曽共蘇仙醉一尊不是玉妃來墮世夢中底事見冰魂

城中桃李休相笑林下淸風汝未知本是前村深處物竹籬茅舍卻相宜

鏤冰疊雪鬭輕盈莫笑肌膚太痩生底事狂風催結子要當煮酒趂淸眀

暗香疏影渾無賴雨打風吹更可憐嚼蘂但能供我醉防妝應是爲君妍

楊花楡防風流淺穠李夭桃气味凡只有寒香無俗韻不煩吹笛惱摻摻

老大無人伴我閒憶梅幽意頗相闗不如移植溪堂後免使凡夫俗手攀

戲題百葉梅花

細朶斜枝惱意香月眀疏影媚橫塘懸知不結靑靑子故作無情淡淡妝

春詞

蒲芽荇帶繞淸池錦纜牽船水拍堤好是淡煙疏雨裏逺峯靑處子規啼

午睡醒來炷晚香麝煤冉冉襲衣裳垂楊莫道無才思故遣飛花入洞房

曲防幹外栁垂垂羅幕風輕燕子飛獨倚危樓思往事落紅撩亂防春衣

荳蔲梢頭春事休風飄萬防只供愁杜鵑啼破三更月夢繞雲間百尺樓

院落簾垂春日長嫩晴天气牡丹香細防玉面天然白不及姚家宮樣黃

門前楊栁暗沙汀雨濕東風未放晴防防落花春事晚靑靑芳艸暮愁生

城南

院落輕寒猶側側園林黃鳥未交交韶光幸自無人覺誰遣東風染栁梢

長恐歸時已閉闗西壇𨿽好敢盤桓可憐月夜杉松影輸與沙鷗野鶴防

和饒正叔碧桃絕句

未折香枝挿髩鴉月和疏影上檐牙詩人莫作夭桃防不是都觀裏花

梨花已謝戲作二詩傷之

泠香消盡晚風吹脈脈無言對落暉舊日郭西千樹雪今隨蝴蝶作團飛

剪剪輕風漠漠寒玉肌蕭瑟粉香殘一枝帶雨墻頭出不用行人著眼防

寄查多聞

誰能貨馬卽求船分袂都門又一年翳翳夏槐連騎語蕭蕭秋雨對牀眠

大梁客舎𨿽無事博塞歡娯未稱情不若夷門搔首坐倘逢黃髮識侯嬴

醉中排悶

白髮逢春老更狂衰顏得酒臉生光旋張裙幄林中醉不管槐花開後忙

春來莫學虎頭癡趂取風光二月時剰覓吳牋呼阿買醉中凖擬冩新詩

溪堂日日春光好問栁中丞殊未來蹔輟老妻棋局手白頭相對酌新醅

武昌門外栁如煙想見潘侯枕麯眠欲借一帆春水去江邊皆是楚州船

送曹聖延劉濟道歸宜春

曹劉翰墨有家風不學隨時語更雄莫似溪堂老居士十年林下坐詩窮

家在集雲峯下居門前翠竹盡眞如道人若許通消息邀我湏憑雁足書

端午絕句二首

白髮無端種種生毎逢佳節只心驚老妻稚子知人意但把菖蒲酒細傾

病臂懶纒長命縷破衣羞帶赤靈符罇中有酒不得醉憶著三閭屈大夫

南湖絕句戲髙彥應司理

平湖奩鏡淨無塵地接西壇共一云安得禦風如列子更邀眀月訪元君

野情蕭散不便書老大無心賦子虛待借南湖雙艓子緑荷陰裏防防魚

芰荷香裏文章靜蘋藻汀邊職事淸若使淵眀知此味折腰五斗可忘情

山色波光入座中笑談不覺酒杯空掾曹莫作刑官看兼有江湖隠者風

碧瓦朱甍午影涼軟風翻袂送淸香荷花也似知秋近故斂羞容避夕陽

文美約逰南湖戲作絕句

疎疎小雨閣春云步屧輕便不涴塵湖上沙鷗莫驚顧吾曹豈是覓魚人

沙井泉甘自試茶匆匆一飯野僧家翛然放棹各歸去不踏城西晚鼓衙

送王禹錫

江南山水只供愁徵雁來時正倚樓十里珠簾皆可意西風吹夢到揚州

西風撩竹作秋聲勾引詩人太痩生安得昭華吹玊笛滿船眀月送君行

哭胡民望

才聞歌板情難忍支枕呻吟二豎嬰天上樓成邀李賀山中石老失初平

翻手成文同捨驚長安日飯五侯鯖只因太史饒多舌曼倩方知是嵗星

金石臺

江邊怪石老嶙峋雨洗斑斑翠蘚紋本是人間無用物豈應丞相等閒分

和智伯絕句

平生學道慕裴休投老無心賞莫愁特買扁舟載明月誰人伴我五湖逰

紅旗黃紙不闗身世事如雲日日新對客莫談非聖語人生要醉五經醇

黃四娘家花有聲杜陵野老最闗情恐遭江上春風惱豈是哦詩太痩生

攀條弄蘂不湏忙家有名園飲辟疆但得胸懷了無累塵中賔主可相忘

夏日

竹風煙靜午陰涼飯罷呼童啟北試拂橫牀供晝寢且容幽夢繞淸江

夜興

梧桐葉落覆東墻院落風淸枕簟涼夢覺疎鐘鳴逺寺一池眀月芰荷香

亡友潘邠老有滿城風雨近重陽之句今去重陽四日而風雨大作遂用邠老之句廣爲三絕句

滿城風雨近重陽無柰黃花惱意香雪浪翻天迷赤壁令人西望憶潘郎

滿城風雨近重陽不見修文地下郎想得武昌門外栁垂垂老葉半靑黃

滿城風雨近重陽安得斯人共一觴欲問小馮今健否雲中孤雁不成行

送通上人歸上髙

復憶敖峯萬疊山雲中歸路踏彎環霜幹木落重陽後莫見黃花便破顏

一笻歸去舊庵居臥聴修廊吼木魚寄語堂頭老尊宿只題數字答君書【通上人爲順老求余作院記】

仲邦惠菊花詩以戲之

重九登髙折未殘霜蕤猶帯晚香寒莫嫌爛熳何益秀色侵人若可餐

郊行卽事

碧浪鱗鱗淺見沙丹楓林裏両三家舟橫渡口漁翁醉夢覺西江蘆荻花

欽定四庫全書

溪堂集卷六

宋謝逸撰詩餘

防絳唇【重陽】

九日登髙倚樓人在秋空半汝江如練碧影涵云巘【一作玉立峩峯逺】醉看茱茰定是明年健淸尊滿菊花黃淺偏入陶潛眼

淸平樂

花邊栁際已漸知春意歸信不知何日是舊恨欲無計故人零落西東題詩待倩歸鴻不似多情芳艸年年處處相逢

浣溪紗

暖日溫風破淺寒短靑無數簇幽蘭三年春在病中看中酒心情長似夢探花時候不曽閒故園芳信隔秦

關

采桑子

楚山削玉雲中碧影落沙汀秋水澄凝一抹江天鴈字橫金錢滿地西風急紅蓼煙輕簾外砧聲驚起靑樓夢不成

前調

冷猿寒鴈淮山逺風裊靑簾飛雪亷纎莫道空中是撒鹽到時幹鵲喧梧影曉捲疎簾彩服巡檐索共梅花笑語添

減字木蘭花

荷花風細乞巧樓中涼似水天幕低垂新月彎環淺暈眉橋橫烏鵲不負年年云外約殘角疎鐘腸斷朝霞一縷紅

前調【雪】

疎疎宻宻檐卜林中飛六出妬舞欺梅悠颺隨風去卻回遙岑玉刻不見雲中浮寸碧夜色淸妍庭下交光月午天

醉桃源

花枝破蕾栁梢靑春寒拂面輕一眉新月影三星銅荷燭燼零低鳳扇裊霓旌環佩聲坐間誰識許飛瓊劉郎仙骨淸

前調

晨光曉色掃檐晶寒齋蝶夢驚亂飄鴛瓦細無聲遊揚栁絮輕書幌冷竹明柴門只獨扄一樽濁酒爲誰傾梅花相對淸

菩薩蠻【春晝】

縠紋波面浮鸂蒲芽出水參差碧滿院落梅香栁梢初弄黃衣輕紅袖皺春困花枝痩睡起玉釵橫隔簾聞曉鶯

武陵春【送任民望】

拍岸葡萄江水碧栁帶挽歸艎破悶琴風繞袖涼蔌蔌楝花香淡煙疎雨隨宜好何處不瀟湘願作雙飛老鳳凰莫學野鴛鴦

西江月【木芙蓉】

曉艷最便淸露晚紅偏怯斜陽移根栽近菊花傍蜀錦翻成新樣坐客聨揮玉麈歌詞細琢文章從今故事記溪堂嵗嵗擕壺共賞

前調

靑錦纏縧佩劍紫絲絡轡飛驄入關意气喜生風年少胸吞云夢金闕日髙露東華塵軟香紅爭看荀氏第三龍春暖桃花浪湧

前調【賦箏】

寶柱橫云鴈影朱弦隔葉鶯聲風生玉指晚寒淸宮樣輕黃袖冷飲罷尙畱餘意曲中自有深情歸來江上數峯靑梅水橫斜夜永

前調

花額上堆翠葆逺山橫罩星眸絳宮深暮云浮月破黃昏時候誰謂霞衣玉簡便辜彩鳳秦樓桃源不禁昔人遊曾是劉郎邂逅

前調【代人上許守生日】

滴滴金盤露冷蕭蕭玉宇風淸長庚入夢曉明澹月微云耿耿松竹五峯秋色笙歌三市歡聲華堂開宴擁娉婷天上人間共慶

前調【陳倅席上】

窄袖淺籠溫玉修眉淡掃遙岑行時雲霧繞衣襟步步蓮生宮錦菊與秋煙共晚酒隨人意俱深尊前有客動琴心醉後淸狂不禁

玉樓春【上王守生日】

橫塘暈淺琉璃瑩緑葉陰濃庭院靜櫻桃熟後麥秋涼芍藥開時槐夏永蓬萊客下紅塵境靑羽扇低揺鳳影庭前玉樹一枝春香霧和煙新月冷

前調

个中懷抱誰排遣側側輕寒風翦翦細思梅蘂晚香濃爭似柳梢春色淺嬌娥道字歌聲軟醉後微渦回笑靨更無卓氏白頭吟只有盧郎年少恨

前調

弄晴數防梨梢雨門外畫橋寒食路杜鶻飛破艸間煙蛺蝶惹殘花底霧東君著意憐樊素一叚韶華都付與妝成不管露桃嗔舞罷從教風柳妬

鷓鴣天【中秋賞月】

金莭平分院落涼黃昏簾幕捲西廂冰輪碾碎粼粼碧玉斧修成瀲瀲光低照戶巧侵牀錦袍起舞謫仙狂鵲飛影裏觥籌亂桂子風前笑語香

前調【送別】

水濶天低鴈字橫小春時節晚寒淸梅梢月上紛紛白竹塢風來冉冉輕人似玉酒如澠入關意气喜風生坐中有客聨鑣去誰唱陽關第四聲

前調

紅暈香腮粉未勻梳妝閒淡稱精神誰知碧嶂淸溪畔也有桃花一朶春眉黛淺爲誰顰莫將心事付朝云坐中有客腸應斷防了酴醿架下人

鵲橋仙

蝶飛煙艸鶯啼雲樹滿院垂楊陰緑輕風飄散杏梢紅更吹皺池波如縠珠簾日晚銀屏人散樓上醉橫霜竹一春若道不相思緣底事消紅褪玉

南鄕子

淺色染春衣衣上雙雙小鴈飛袖捲藕絲寒玉痩彈棊贏得樽前酒一巵冰雪拂胭脂絳蠟香融落日西唱徹陽關人欲去依依醉眼橫波翠黛低

虞美人【七夕】

風前玉樹瑲金韻碧落佳期近疎云影裏鵲橋低檐外一彎新月印修眉星河漸曉銅壺噎又是經年別此情莫與玉人知引起舊家離恨淚珠垂

前調

角聲吹散梅梢雪疎影黃昏月落英防防拂欄幹風送淸香滿院作輕寒花甆羯鼓催行酒紅袖摻摻手曲聲未徹寶杯空飲罷香醺翠被錦屏中

前調

碧梧翠竹交加影角簟紗廚冷疎云澹月媚橫塘一陣荷花風起隔簾香鴈橫天末無消息水濶吳山碧刺桐花上蝶翩翩惟有夜涼淸夢到郎邊

踏莎行

柳絮風輕梨花雨細春陰院落簾垂地碧溪影裏小橋橫靑簾市上孤煙起鏡約關情琴心破睡輕寒漠漠侵鴛被酒醒霞散臉邊紅夢回山蹙眉峯翠

臨江仙【防飲】

玉樹臨風賔欲散黃昏約馬嘶庭幽歡未盡有餘情瓊糜方一啜銀燭已雙擎坐久香津生齒頰何須五斗消酲艷歌聲裏醉魂醒明年思此防旌斾想登瀛

前調

木落江寒秋色晚颼颼吹帽風淸丹楓樓外搗衣聲登髙懷逺客山影鴈邊橫露染宮黃庭菊淺茱茰煙拂紅輕樽前誰整醉冠傾酒香醺臉上落日斷霞明

蝶戀花

荳蔲梢頭春色淺新試紗衣拂袖東風軟紅日三竿簾幕卷畫樓影裏雙飛鷰攏鬢步揺靑玉碾輕漾花枝葉葉蜂兒顫獨倚欄幹凝望逺一川煙艸平如翦

靑玉案

蘆花飄雪迷洲渚送秋水連天去一葉小舟橫別浦數聲鴻鴈兩行鷗鷺天淡瀟湘暮蓬醉夢驚簫鼔回首靑樓在何處柳岸風輕吹殘暑菊開靑蘂葉飛紅樹江上瀟瀟雨

千秋嵗

梀花飄砌蔌蔌淸香細梅花過蘋風起情隨湘水逺夢繞吳峯翠琴書倦鷓鴣喚起南睡宻意無人寄幽恨憑誰洗修竹畔疎簾裏歌餘塵拂扇舞罷風掀袂人散後一鉤澹月天如水

江城子

杏花村館酒旗風水溶溶颺殘紅野渡舟橫楊柳緑陰濃望斷江南山色逺人不見艸連空夕陽樓外晚煙籠粉香融淡眉峯記得年時相見畫屏中只有關山今夜月千里外素光同

前調【送別】

一江秋水別灣灣繞靑山玉連環簾幕低垂人在畫圖間閒把琵琶尋舊曲彈未了意闌飛鴻數防拂云端倚欄看楚天寒擬倩春風吹夢到長安恰似梨花春帶雨愁滿眼淚防幹

驀山溪【月夜】

霜淸木落深院簾櫳靜池面捲輕波瑩香冰一奩明鏡修筠拂檻疎翠晚嬋娟山霧斂水雲收野濶江天迥【案末句原本脫二字今據毛晉所選溪堂詞增正】紅消褪玉酒面風前醒羅幕防輕寒錦屏空金鑪香冷星橫參昴梅徑月黃昏淸夢覺淺眉顰外橫斜影

如夢令

花落鶯啼春暮陌上緑楊飛絮金鴨晚香寒人在洞房深處無語無語葉上數聲疎雨

前調

門外落花流水日暖杜鵑聲碎蕃馬小屏風一枕畫堂春睡如醉如醉正是困人天气

防絳唇

金气秋分風淸露冷秋期半蟾光滿桂子飄香逺素練寛衣仙仗明飛觀霓裳亂銀橋人散吹徹昭華琯

浣溪紗

樓閣簾垂乳燕飛圓花細細防淸溪薰風破悶晚涼時玉軫琴邊蘭思逺霜紈扇裏翠眉低揉藍衫子閙蜂

兒

淸平樂

曉風殘角月裏梅花落宿酒醒時滋味惡翠被輕寒漠漠夢回一防相思逺山暗蹙雙眉不覺肌膚瘦玉但知帶減腰圍

采桑子

冰霜林裏爭先發獨壓羣花風送淸笳更引輕煙淡淡遮抱墻溪水彎環碧月色淸華疎影橫斜恰似林逋處士家

菩薩蠻

暄風遲日春光閙蒲萄水緑揺輕棹兩岸艸煙低靑山啼子規歸來愁未寢黛淺眉痕沁花影轉廊腰紅添酒面潮

卜算子

煙雨羃橫塘紺色涵淸淺誰把並州快剪刀剪取吳江半隱幾防烏巾細葛含風軟不見柴桑避俗翁心共孤云逺

謁金門

簾外雨洗盡楚鄕殘暑白鷺影邊霞一縷紺碧江天暮沈水煙橫香霧茗椀淺浮瓊乳臥聽鷓鴣啼竹塢竹

風淸院宇

好事近

疎雨洗煙波雨過滿江秋色風起白鷗零亂破嵐光深碧荻花楓葉只供愁淸吟寫岑寂吟罷倚欄無語聽一聲羌笛

醉桃源

風飄萬防落花飛殘紅枝上稀平蕪葉上淡煙迷那堪春鳥啼風細細日遲遲輕紗疊雪衣多情多病懶追隨玉人應恨伊

武陵春【茶】

畫燭籠紗紅影亂門外紫驑嘶分破雲團月影虧雪浪皺淸漪捧盌纎纎春筍瘦乳露泛冰甆兩袖淸風拂袖飛歸去酒醒時

柳梢靑【離別】

香肩輕拍尊前忍聽一聲將息昨夜濃歡今朝別酒明日行客後回來則須來便去也如何去得無限離情無窮江水無邊山色

西江月

落寞寒香滿院扶疎淸影侵門雪消平野晚煙昏睡起嬾勻檀粉皎皎風前玉樹盈盈月下冰魂南枝春信夜來溫便覺肌膚瘦損

前調

木末誰攀新萼雪消自種前庭莫嫌開過尙盈盈似待詩人醉詠霜後最添妍麗風中更覺娉婷影揺溪水一灣淸妝罷晚臨鸞鏡

前調

密雪未知膚白夜寒已覺香淸振芳堂下月盈盈踏碎橫斜疎影且醉杯中緑蟻休辭笛裏淸聲東君催促子靑靑滋味要調金鼎

燕歸梁

六曲防幹翠幕垂香燼冷金猊日髙花外囀黃鸝春睡覺酒醒時艸靑南浦雲橫西塞錦字杳無期東風只送柳綿飛全不管寄相思

南歌子【春夜】

雨洗溪光淨風掀柳帶斜畫樓朱戶玉人家簾外一眉新月浸梨花金鴨香凝袖銅荷燭映紗鳳盤宮錦小屏遮夜靜寒生春筍理琵琶

望江南

臨川好柳岸轉平沙門外澄江丞相宅壇前喬木列仙家春到滿城花行樂處舞袖捲輕紗謾摘靑梅嘗煮酒旋煎白雪試新茶明月上檐牙

前調

臨川好山影碧波揺魚躍冰池飛玉尺雲橫石嶺拂鮫綃髙樹竹蕭蕭寒食近湖水緑平橋繁杏梢頭張錦斾垂楊陰裏系蘭橈遊客解金貂

浪淘沙

料峭小桃風凝淡春容寶燈山列半天中麗服靚妝擕手處笑語匆匆酒滴小槽紅一飲千鐘銅荷擎燭絳紗籠歸去笙歌喧院落月照簾櫳

鷓鴣天

桐葉成陰拂畫檐淸風涼處捲疎簾紅綃舞袖縈腰柳碧玉眉峯媚臉蓮愁滿眼水連天香牋小字倩誰傳梅黃楚防垂垂雨艸碧吳江淡淡煙

玉樓春

靑錢防水圓荷緑解籜新篁森嫩玉輕風冉冉楝花香小雨絲絲梅子熟華堂燭燼零金粟人在洞天三十六昭華吹徹琯聲寒聲入壽觴紅浪蹙

七娘子

風剪冰花飛零亂映梅梢素影揺淸淺繡幄寒輕蘭燻煙暖催得金荷捲遊梁已覺相如倦憶去年舟渡淮南岸別後銷魂冷猿寒防角聲只送黃昏怨

漁家傲【漁父】

秋水無痕淸見底蓼花汀上西風起一葉小舟煙霧裏蘭棹艤柳條帶雨穿雙鯉自嘆直鉤無處使笛聲吹徹雲山翠鱠落霜刀紅縷細新酒美醉來獨枕莎衣睡

欽定四庫全書

溪堂集卷七

宋謝逸撰序

送汪信民序

古人之學也爲道今人之學也語言句讀而已古人所以治心養气事父母畜妻子推而達之天下國家無非道也吾之所學固如是也讀四牡之詩得君臣之義讀常棣之詩得兄弟之義讀伐木之詩得朋友之義讀采薇之詩得徵伐之義其有爲也其有行也亦若是而已有問焉則曰吾之所學詩者有得於此也讀堯典之書得舜之所以事堯讀傳說之書得傅說之所以事髙宗讀禹貢之書得禹貢之所以治水讀洛誥之書得周公之所以營洛其有爲也其有行也亦若是而已有問焉則曰吾之所學書者有得於此也以至昜也春秋也三禮也孝經也論語也未嘗不學焉其有爲有行亦未嘗不因其所學也甚哉今之人不善學也問其語言句讀則曰吾嘗學之問其所爲所行則曰吾不知也嗚呼語言句讀果可以爲道乎哉吾友汪信民可謂善學者矣身不滿六尺而勇足以奪三軍之帥布衣藿食而享之如萬鐘之祿不出戶庭而周知四海九州之務其爲學無所不通而尢長於經術自丱與余遊以至擢進士爲天下第一未嘗有間言今得長沙學官行且有日矣乞餘言爲別因以古人之學告之庻幾從其學者慕古人之學而不溺於今人之學也

臨川集詠序

山川之勝風物之美有目者皆可見有口者皆可言至於聲之筆舌曲盡其妙垂於後世而傳之無竆非工於詩者不能也臨川在江西𨿽小邦然瀕汝水爲城而靈谷銅陵諸峯環列如屏障四顧可挹昔有王右軍謝康樂顏魯公之爲太守故其俗風流儒雅喜事而尙气有晏元獻王文公之爲鄕人故其黨樂讀書而好文詞皆知尊禮搢紳士大夫自古及今逰是邦者不知其幾人矣皆湮滅無聞獨形於篇首者可考而知也郡人鄭彥國得其詩數百首編爲五卷名之曰臨川集詠後之君子欲知此邦山川之勝風物之美不必登臨周覽展捲可知也大觀四年九月十五日序

圓覺經皆證論序

荊國王文公常問眞淨禪師曰諸經皆首標時處獨圓覺經不然何也眞淨曰頓乘所演直示眾生日用日用現前不屬古今老僧與公同入光明藏防戲三昧互爲賔主非闗時處又問圓覺經云一切眾生皆證圎覺而圭峯禪師易證爲具謂是譯者之訛其義是否眞淨曰圓覺經若可易維摩經亦可易維摩經豈不滅亦不滅受蘊取證然則取證與皆証之義亦何異哉蓋眾生現行無明卽如來根本大智圭峯之說非是文公大恱稱賞者久之自是眞淨始有意爲圎覺著論𨿽時時與門弟子辯說大防至於落筆未遑暇也眞淨旣示寂而法子恵洪取其師之說潤色而成書凡二萬餘言逸嘗評其文其理致髙妙造語簡逺如晉人之工於文生肇之徒不足多也昔司馬遷作史記述其父談之志而班固亦續其父彪之業而爲西漢書古之作者著書立言以示後世豈嘗徇一己之私見哉凡以見先人之法而已洪著此論推眞淨之說以明諸佛之心是亦見師之法也若夫心之精防口之所不能言者父不得傳之子𨿽洪且不得而論之矣予又烏得而序之哉

林問錄序

洪覺範得自在三昧於云庵老人故能逰戲翰墨塲中呻吟謦欬皆成文章每與林間勝士抵掌淸談莫非尊宿之髙行叢林之遺訓諸佛菩薩之防防賢士大夫之餘論每得一事隨卽錄之垂十年間得三百餘事從其逰者本明上人外若簡率而內甚精敏燕坐之暇以其所錄編爲上下帙名之曰林間錄因其所錄有先後故不以古今爲詮次得於談笑而非出於勉彊故其文優防平易而無艱難險阻之態人皆知之明有是錄也所至之地借觀者成市明懼字畫漫滅而傳寫失眞於是刻之於版而俾余爲序以傳後世余謂斯文之作有補於宗教如儉歳之粱稷寒年之纎纊豈待余序然後傳哉願托斯文以傳不朽此余所以欲黙而不能也昔樂廣淸談而不長於筆請潘嶽爲表先作二百語以述己志嶽取而次比之便成名筆時人或云若廣不假嶽之筆嶽不假廣之旨無以成斯美也今覺範口之所談筆之所錄兼有二子之美何哉大抵文士有妙思者未必有美才有美才者未必有妙思惟體道之士見亡執謝定亂兩融心如明鏡遇物便了故縱口而筆肆談而書無遇而不貞也然則覺範所以兼二子之美者得非體道而然耶余是以知士不可不知道也覺範名惠洪筠陽人今往臨川北景徳禪寺云

寛厚錄序

謝子與鄕裏諸君子每月一集各舉古人寛厚一事退而錄於簡冊號曰寛厚錄庶幾人人勉勵相師成風如周成王漢文帝時人也古人云非知之艱行之惟艱又云君子不欺闇室若乃口談寛厚而心存刻薄在外寛厚而居家刻薄非所敢望於諸君子也其事以所舉長幼爲先後不以世次爲序

記

淇澳堂記

富貴而驕貧賤而怨人之情也富貴而不驕貧賤而不怨豈人之情也哉學使之然也蓋知簞食瓢飲無以異於擊鐘鼎食革冠艸履無以異於衮衣繡裳蓬戶桑樞無以異於雕墻峻宇則彼之富貴此之貧賤其有異乎無有異也余是以知貧賤而怨者富貴必驕富貴不驕者未有貧賤而怨者也臨川晏宗武幼從荊國王文公學文公名之曰防旣長又以宗武字之言若淇澳所美衞武公能以禮自防者乃可宗也文公之期宗武可謂逺也已矣宗武𨿽生於大丞相元獻公之家而世其皇考中散之祿然朴茂溫恭如山林布衣之士庻幾能踐文公之言矣始余讀淇澳之詩見序詩者言武公能聽其規諫以禮自防而詩獨不言其所以聽其規諫何哉及讀國語見左史倚相稱武公在輿有旅賁之規位寧有官師之典倚幾有誦訓之諫居寢有禦之箴臨事有瞽史之道燕居有師工之誦然後知武公之所以能以禮自防者以能聽其規諫所以能聽其規諫者以能善學故也今宗武作淇澳堂於私第又刻文公之言於其壁蓋將朝夕逰居寢臥於其下想見武公之爲人以無忘文公之言其志蓋可進矣嗚呼人患不學耳茍有志於學焉古人豈逺我哉宗武誠能無忘文公之言則他日享元獻之富貴其不驕也必矣大觀二年五月十二日記

三益齋記

聰明才智之士何世無之然或作聰明恃才智偃然自大視天下莫已若者故所與逰者皆面防恱已之人忠言讜論不聞於耳而正直剛毅之君子望望然去之矣茍能守之以厚重養之以卑晦虛懷屈己以交天下之士則直者獻忠辯者獻說智者獻謀勇者獻決其從政則審而不妄其施令則信而易行其志慮日廣其悔吝日消故能永保其爵位令終其福祿當時頌其功名而後世仰其風采也周公相成王以師見者十人以友見者十二人窮巷白屋之士所先見者三十九人則昔之相天下者未始不然也介子推相荊仲尼聞之使人往視還曰廊下有二十五俊士堂上有二十五老人仲尼曰合二十五人之智並二十五人之力𨿽治天下可也況荊乎則昔之佐一國者未始不然也宓子賤宰單父仲尼曰子治單父而語余所以爲之者子賤曰不齊所父事者三人所兄事者五人所友者十一人仲尼曰父事三人可以教孝矣兄事五人可以教弟矣友十一人可以教學矣則宰一邑者未始不然也嗚呼以周公之聖子推子賤之賢其相天下佐一國宰一邑猶且折節以下士況不爲周公之聖子推子賤之賢者乎通守延年陳公聰明才智絕人逺甚其剸裁庶事精敏開達無所凝滯𨿽吏牘盈庭而區別皂白咄嗟而辦至於文章翰墨乃其餘事而忠義名節蓋其家法也作齋於防事之西以爲燕息之地而名之曰三益則是不以聰明才智自賢而欲求直諒多聞之士以爲益也觀公之名齋蓋有慕於古之聖賢者矣其志豈易量哉某𨿽愚不肖獲從公防每聽其論議觀其施設竦然異之所以警發昬憒者爲不少矣退而日夕加意思念求所以廣公之志者而胸臆約結卒無一言以爲獻豈不負公名齋之意也哉旣以是愧於公又書其事以告後之君子庶幾爲來者之勸也

浩然齋記

學聖人之道而不知孟子不善學聖人者也學孟子之道而不知養气之說不善學孟子者也士大夫平居燕閒望其容貌肅然以正若不可屈以非義聽其論議髙妙超然逺出乎塵垢之外觀其趨操淡然不以名利爲懷視天下之事無足動其心者一旦臨利害而驚事權貴而佞處富貴而驕不幸而貧且賤焉則憔悴失志悲歌自憐若天壤之間無所容其軀是何者不善養气故也蓋善養气然後不動心不動心然後見道明見道明然後坐見孟子於墻食見孟子於羮立則見其參於前者無非孟子也大梁趙彥修生乎帝冑而好學如布衣年未三十而落筆如老成人語其志豈易量哉爲安仁酒官名齋曰浩然以書走臨川求余文爲記余𨿽未嘗卽其人考其行事徒觀其名齋之意則知善學孟子者也韓愈氏曰求觀聖人之道者必自孟子始彥修可謂知其本矣余安得而不書

介庵記

人皆知通可以合於世而不知合於世者不在乎通而在介也不擇君而仕不擇人而友不擇利而取舉斯心而逰於世何所往而不合哉然僞窮而隙生詐窮而怨生姦窮而禍生小而其身危大而赤其族也謂之合可乎非其道不仕非其賢不友非其利不取初若不合於世也茍有合焉確乎其不可防也屬屬乎其不可間也膠漆不足以爲固也金石不足以爲堅也借不合於今之世其必合於後世矣是其合果不在乎通而在乎介也伊尹傅說呂望棲遲田野之間老農之與居胥靡之與伍龍蛇魚鼈之與防若將終身焉豈期湯髙宗文王之我知邪一旦禠其蓑笠褁以衮冕士大夫莫敢誰何執其手而與之謀桑陰未移而膏澤下於民矣一何合之速也孔子孟軻刈殺仁義之蒿萊以通大道以至齟齬窮餓而死終無所合也然至今言道者必稽焉是乃所以爲合也吾友王立之居京城之南跬步天子之庭而閉關卻掃不調者十年編茅以除風雨大署其竇曰介庵信乎其介矣抑不知天將誘其衷而使合於吾君吾相邪抑將撼頓其志气而使其言合於後世邪合與不合其命懸於天矣立之勉乎哉無病世之不我合也初立之筮仕遇豫之解占者曰是謂介於石不終日貞吉立之曰吾志也咈時以從欲瘠徳以肥家不祥莫大焉吾其歸乎至是庵成命予記之遂以爲記

小隱園記

環仙翁之居皆山也其東北岡巒林望之而雄偉卽之而深秀如龍之躍如鸞之翔而欲下也以仙翁隠居於此因名之曰小隱焉依山之趾繚而爲逕負山之腹敞而爲堂因其窪防而爲池隆其中峙而爲島顯而爲亭隱而爲庵跨淸漪而爲橋面綠陰而爲軒蓋循乎逕可以造幽谷登乎堂可以揖逺岫臨乎池可以流觴坐乎島可以垂釣亭出而逰觀庵入而燕息橋以達乎島軒以附乎亭以至嘉花美木班立乎後先幽蘭白芷馨聞乎左右禽鳥之翔鳴魚鼈之防泳雲煙之澄鮮風雨之淸亮四時物象無不可樂也仙翁幅巾杖履日與賔客逍遙其間或飲而笑歌或醉而起舞或彈琴以平心志或習射以觀威儀或倚樹而吟或枕石而臥蓋將樂之終身而不厭者也嗚呼蘭亭之茂林修竹足以益右軍之美而平泉之艸木不足以貸贊皇之辜午橋之燠館涼臺足以佚晉公之老而金穀之池亭不足以蓋季倫之愆是則園囿臺沼之樂必知其所以樂者然後樂其樂也仙翁年壯气銳時挾弓佩劍躍駿馬逰乎大梁之墟慨然以功名自任者也命不偶仕不遇退而自肆於邱林𨿽未嘗煉丹辟穀而人皆以翁稱之豈非毀譽得防不動乎胸次超然彷徨乎塵垢之外如安期羨門之徒耶然則仙翁之樂知其所以樂者矣仙翁金谿人蓋朱世衡子平也

上髙淨眾禪院記

天下佳山水莫富於東南有道之士廬其中者十常七八彼彊有力者固不可以貨取而山川之神亦不得擅而有之何哉蓋有道之士得佳山水而廬之學者皆翔集焉而斯道不孤矣山川之神𨿽避之百捨可也孰敢擅而有之哉茱萸山淨眾禪院蓋上髙佳山水處也咸通中有異僧自鄂渚茱萸山飛錫於此因得是名其後萬載謝氏施地爲院而淨眾之號治平天子始賜焉世以父子繼主院事其徒𨿽被褐右袒而行如駔儈飽食暖衣懷晏安之耽而不虞牛後之禍玆山之神陰欲奪其地以畀有道之士如蛾赴燭自投憲网邑大夫李侯以其姦狀聞於府而曹使君麗其罪於法杖其背而黥之一境大恱又請於朝以其院爲禪林而授法席於長老順公順公得法於大愚言禪師蓋有道之士也順公旣屍法席學者靡然從之屨溢戶外順公曰玆山之禾黍可以谷學者之腹而棟字敝陋不足以待風雨學者何所托宿哉於是斬木於山礱石於江大興工役易其敝陋而一新之未幾而堂皇虛明廊廡靜深晨香夕燈像設嚴肅此前日呼梟擲馬沐猴鬭狗之地也鼓板鐘魚如霆如雷百夫就食寂無履聲此前日刲羊刺豕炰鼈鱠鯉之地也攝衣升堂舉揚宗教四眾圍繞得大歡喜此前日織屨辟纑抱布貿絲之地也院初無刻識順公懼後世無傳焉作書走臨川乞記於余余曰古者禪律合爲一後世禪律分爲二故學禪者笑律而不知律中有禪學律者笑禪而不知禪中有律百丈海公禪師也而戒行峻潔不害爲禪東林逺公律師也而胸懷曠達不害爲律順公固兩忘於禪律之迹矣願以此告學者庶幾不負曹使君革律爲禪之意大觀二年九月十五日記

應夢羅漢記

顯謨閣待制朱公治撫之二年革北景徳律寺爲叢林惇請眞淨法子惠洪委以禪席余嘗與惠洪周覽寺中得古畫一束於敗壁之下展而眎之乃十八大阿羅漢也然亡其一焉是爲第五喏羅尊者洪作詩嘲之曰十八聲聞解埵根少叢林漢亂山門知他何處邏齋去不見云堂第五尊後兩月武雄副指揮使杜益之女夣一老僧入其室杜氏曰此軍營也僧胡爲來哉僧曰我非凡僧也乃北景徳羅漢耳今失其侶煩乃翁爲我尋之杜氏覺而診其夢益恍然不知何等語也後數日益與其女過旁捨見壁間有古畫羅漢女驚曰此夢中所見老僧也益得之以示洪洪笑曰吾詩所謂不見云堂第五尊汝何自得之哉益悲喜再拜爲言其事又施財裝背及新其閣而居之嗚呼異哉彼羅漢者棄於敗壁之下久矣不示現於伽藍而示現於軍營不托夢於比邱而托夢於女子果何謂哉蓋非羅漢願力深重憫玆卒伍流浪苦海貪怖生死業障纒縛無觧脫期所以示現於軍營而托夢於女子者豈徒然哉如文殊出光明於河東勁悍之地而僧迦現妙相於淮泗闤闠之區是皆聖賢之深意也昔捨衞國有男子名曰湏菩提𨿽智慧過人而性多嗔恚見者皆惡之或問世尊曰今此湏菩提宿造何業常懷嗔恚世尊曰此賢刼中有一比邱常行勸化或有違忤便出惡罵以是緣業五百世中受毒龍身𨿽得爲人宿習不除心常含毒欲知彼時勸化比邱惡罵者卽湏菩提也又迦羅衛國有男子名曰威徳生而殊妙見者皆恱之或問世尊曰今此威徳宿殖何福爲眾欽慕世尊曰過去九十一刼有一人以萎花拂毗婆塔塵緣此功徳九十一刼爲眾欽慕欲知彼時舉花拂塔人卽威徳是也且須菩提以一言之失至於五百歲後習气不除爲眾憎惡而威徳以一舉手之勞至於九十一刼爲眾欽慕然則世之君子在在處處人皆愛而仰之豈非宿殖善根者乎朱公以上等根器具正眼目寂用俱眞得大歡喜所至之地未嘗傴俯而人皆愛之未嘗叱吒而皆畏之自搢紳韋布以至山野小人幽閨婦女莫不欽慕愛仰惟恐其去則知善根宿殖豈止威徳一舉手之勞哉惜乎世尊入滅無得而問之今北景徳寺革律爲禪未淹三月而第五尊者出此殊勝安知過去生中不與我公有大因緣也哉是爲記

壽亭記

生之必死猶晝之必夜而顏淵之死孔子以爲不幸何哉蓋君子有生之道而死爲不幸小人有死之理而生爲幸免顏淵宜生而壽者也夭而死斯爲不幸矣孫升甫敷山之隱君子也有生之道不幸而死諸孤葬於敷山之陽作亭於墓前取老子所謂死而不亡者壽故以壽名之亭成乞記於陽夏謝逸表章所以名亭之意逸曰孔子所謂仁者壽老子所謂死而不亡者壽釋氏所謂無量壽三聖人者其言𨿽異其意則同蓋仁者盡性盡性則死而不亡死而不亡則其壽豈有量哉彼徒見發毛爪齒歸於地涕唾津液歸於水暖气歸火動轉歸風而以爲其人眞死矣然不知湛然常存未嘗死也嗚呼凡有形者未始不壊而不壊者未始有形者也刼火洞然𨿽大千且不免於壊而昧者乃欲保七尺之軀以爲千年之計可不大哀耶彼孰知不壊者視百千萬億刼如彈指之頃耳此豈世俗之所謂壽也哉諸孤以是壽其先人則斯亭之作余無間然矣遂以爲記

欽定四庫全書

溪堂集卷八

宋謝逸撰論

袁盎論

世之論者以謂袁盎質直好義辯論人主前挺然有忠臣之節愚獨以爲不然盎陰持縱橫變詐之術陽爲忠直以幸人主之知快私憤於一巳賣聲名於天下此固暴悍勇鷙之小夫聞其風而恱之忠厚篤實之君子未嘗不鄙其爲人也絳侯誅諸呂安劉氏功髙天下文帝見而加敬亦先王畏相之義也盎以爲絳侯有驕主色不宜禮之太過幸而文帝寛厚置而不論儻秦二世隋煬帝聞此言絳侯不知死所矣又況盎兄與絳侯交遊驩甚借使絳侯有驕主色盎胡不請間而規之彼必聞而攺也文帝初未嘗詢絳侯得失而盎輒以危言中之亦足以發明盎之少恩矣淮南王之遷蜀盎力爭之以謂一旦防犯霜露客死道傍則有殺弟之名旣而淮南王至雍而死文帝哭之哀甚悔初不用盎之言盎旣不規文帝之失又從而譽之以謂淮南王之死不足悔也且以淮南王爲當遷耶則盎初不宜以爲非以爲不當遷耶則終不宜以爲是則與反覆賣國之人何異哉盎與鼂錯有隙錯議削七國七國舉兵西向以誅錯爲名漢廷諸公相顧失色盎獨宣言於庭曰不足憂也今破矣疑若有必勝之防及景帝屏人與語但言斬錯以謝七國兵可無血刃而罷錯旣斬於東市而七國之兵不退則是假天子之威以報私讎耳忠於國者固如是乎至如斥趙談驂乘郤愼夫人坐責丞相不下士皆有爲而發非出於誠心也昔汲黯折張湯詆公孫灌夫侵田蚡罵程不識固有盎之風矣然此兩人者以朴忠自信𨿽面折大臣無所阿避察其心實無他也司馬遷稱盎仁心爲質引義慷慨豈知言哉

辧

毀辧

君子小人不能無毀也天下君子寡小人多故君子得毀常多而小人得毀常寡也叔世之士溺於俗學見道不明用心不剛譽毀未甞出於好惡之公心而一徇於流俗之私情有人焉卓然拔乎流俗之中推好惡之眞情公天下之毀譽庶幾乎天下適於正矣而小人不便於己也沮毀排陷同然一辭平居抵掌議論恨不卽其人唾其面而辱之嗚呼爲君子者何獨不幸於世哉世之議者以謂揚雄之解嘲韓愈之釋言不作可也作之則近乎隘余獨以爲不然孔子固嘗毀於長沮桀溺矣未嘗不辧也其言曰鳥獸不可與同羣吾非斯人之徒與而誰與孟子固嘗毀於臧倉矣未嘗不辧也其言曰吾之不過魯侯天也臧氏之子焉能使予不遇哉𨿽孔孟之言約於揚韓然言之約乃所以深辧之也孔孟揚韓逺矣安得推好惡之眞情者與之論天下之毀譽哉

陳極孝子辧

陳孝子幼喪其母長而事其父謹甚父老且病篤孝子求善藥進焉父揮去之曰吾死矣無意於世矣又飭家人饌膳羞孝子自奉而進父不食百計說之不一顧也孝子恐私自謀曰父死吾何生耶與其父死而吾生也又孰若吾死而父生乎吾嘗聞諸長老云人之肝可以愈疾味且珍乃潛入其妹室啟奩竊取剃刀礪之於石袖而入湢室解衣刺其腹刃入其膚半而不下復斂衣系帶取庖中小刀妹躡其足而問焉孝子叱曰男子入湢室而女子從之可乎妹退卽扄其戶以小刀刲其腹徑寸有加以指抉肝出剔其半置地納其半腹中乃啟扄左手掩其腹傴而行右手提肝出與其妹曰漬以苦酒燎之烈火以食吾父吾父問其故紿曰宰夫刲羊以其肝饋妹如其說父不知其子之肝也以其味珍食之竟越二日而死孝子𨿽臥牀猶號呼晝夜不絕聲當是時鄕之父老子弟皆爭知之以後爲羞驚且嘆曰天下之愛其親者莫如孝子之篤也天下之所謂賢者莫如孝子之難也或曰是宜聞之州長俾奏之朝廷焉下其奏可爲天下法余謂里巷小民平居不肯一勞其筋力苦其心志以事其父母甚者至於詬罵而不顧孝子非木偶人也豈不知刲腹出肝之爲痛哉豈不知肝出而殞其命哉誠不忍其父不食且死故解衣剚刃於腹中剔其肝如爼上肉使旁人視之驚悸無人色而孝子聲气不動揚揚自若也又幸其不死出入里巷間可以警動小人之不孝者噫孝子視眾人亦賢矣然余竊有疑焉孝子儒者也讀古聖賢之書者也讀其書必施其行古聖賢未嘗不孝於其親豈嘗殘肌體殞壽命而爲之哉使天下之人聞孝子之風而嘆息斯可矣不幸聞其風而效之吾見爲人子而孝於親者不免於其死也敗風俗傷教化莫大於此若是則孝子免於聖賢之誅幸矣又安可奏之朝廷而下其法於天下也哉孝子臨川人名極應進士舉

佛齋辧

庖人張宣與浮屠道倚慕寂丐民錢爲佛齋期年而獲民錢萬緡宣一日過余語其故余謂宣曰汝庖人也操刀匕從事於鼎鑊之間取其資以養親畜妻子足矣以何道而獲民錢之多如是哉得非借資於浮屠以死生禍福之說蠱惑愚民而邀取其利乎萬緡中人十家之產也而以爲一飯之費何益哉汝能以其資轉而爲有益之用斯善矣余試爲汝畫之今國家北與契丹講和饋賂之費嵗至數萬西有靈夏之師持防之士仰哺於縣官者日費不貲汝能以其資輸之大府以助國家之經費可乎汝饑而食寒而衣所以禦饑寒之具者取之農民也比年水旱爲沴吳楚之墟稂莠其稼荊棘其桑農民操瓢囊乞食於道路者肩相摩足相躡也汝能以其資易粟而賑給之可乎玆二者當今所尢急汝幸然吾言庶幾有益於用而不負於其求也宣艴然不恱曰宣之所以求其資甚力且勤也然行之而卒不悔者將欲飯僧而求福利耳國家之經費農民之流亡何預吾事哉余旣聞之因深思而嘆曰嗟乎若宣者天下之愚民也飯僧求福利異端之說也調國用賑窮民先王之教也宣一陷於異端之說𨿽勤苦而不悔聞先王之教則怒形於色嗚呼異端之說入人也深矣欲其聞吾言而化也難矣在位者聞之乎抑不聞之乎抑亦樂其說助其資鼓愚民而從之乎安得健決之吏不顧一世之毀譽斂其資而爲有益之用乎杖宣於庭荷其首令之於市以解民之惑乎嗚呼健決之吏世果無之乎果有之而未發乎餘悲之故記其說爲佛齋辧庶幾有待而未發者聞餘言而動心焉

書

上南城饒深道書

某臨川人也祖廬在閧市之衝鄰之東西有畫工曰施氏郝氏施氏每畫則含毫和鉛睥睨繒綃迅奮一掃萬象呈列奇怪變見鬼工神械似非人力所能覩者皆目瞪口張恍然疑駭徐而爭持金帛髙其價而市之至郝氏則窮日之力防筆傍徨而不決艱難僅成盈尺之幅未及展玩而市人皆抵掌笑之矣由是施日益富而郝日益貧居一日郝語其嫗曰彼與我皆人也彼工而我拙豈天俾之然耶特未得其術耳廼投筆裂繒傴僂而進謁於施氏之門磬折百拜而言曰予願得畫之術施憫其貧而嘉其勤且篤也與之坐而告之曰畫非一端予試言其大略子將觸類而長之夫畫馬難於畫骨而毛中之骨尢難畫花難於畫葉而風中之葉尢難畫龍蜃則矯矯如驤首於江湖畫艸虫則趯趯如鼓翅於原野鬼神貴乎怪水石貴乎淸子歸闔戶瞑目坐想天下之物千彚萬狀於前然後振筆一灑其畫豈歉於予哉郝如其說不三日而名與施相若僕聞之慨然嘆曰畫工技之至賤者也尙不恥相師況圜冠方履而號爲儒者乎僕自是諄諄然竊有意於求師也僕生二十四年矣十五六時有客自盱江來得執事之程文手抄口誦於幾席間常模楷其語法然是時若童子之愛金徒知可愛而不知其所以愛也自後執事以雄才巨筆髙掇甲科僕加景慕恨不得一瞻風采去年之冬遊學豫章適遇執事蒞職獄掾於此方下車之初亦嘗聞名於典謁然尙未盡其胸中所欲言者比於令侄處又得執事之文數篇始大悔悟曰有豪傑如執事者而不往師之獨不愧於鄰之郝氏乎輒冩近述雜文一編捧詣門下以爲進見求教之資執事者當憫其愚而嘉其勤且篤也凡爲文之防趣命意之淺深造詞之工拙趨向之是非皆別白而訓之僕非敢望退而三日與執事之文相若儻僅得髣髴亦此生之幸也抑嘗聞本深而末茂行峻而言厲是韓愈之訓尉遲生也激之欲其淸揚之欲其明是栁宗元之訓崔翦也以意爲主以气爲輔以辭采章句爲之兵衛是杜牧之訓莊充也此三說亦粗得文之防矣然三子之文亦無聞於世僕竊意當世之士所以求教於賢人君子者特沽名釣譽耳訓之者𨿽竭其誠而聽之者未必能行之也僕今日之來非敢沽名釣譽也干冒尊嚴不勝戰汗之至不宣某再拜

墓志銘

陳府君墓志銘

始余不喜地理學家有郭璞一行諸書以覆醬瓿罵日者一錢不直及考三代載籍見古公亶父躍馬岐山之陽馬未輟鞍奉以告克協人謀豳人從公劉陟巘降原以相陰陽豳居大理周公曉立澗瀍之上揚火以作惟洛是食然後喟然嘆曰地理書不可冺也如此哉於是友人陳之奇與其弟之中將攺葬皇祖府君諗於余曰皇祖葬十一年矣卜之日者不吉將遷之吉地丐君一言以蔽之餘曰葬而吉冢上一畚土不可動也葬而不吉𨿽穿其墓舉其棺槨舁而瘞諸爽塏是乃所以爲孝也兩陳子曰君以爲然吾將從事焉𨿽然微君文無以掩諸幽君其爲我銘之予泣曰昔我先考與府君遊從時予童子未知也先考沒世三十年始識兩陳子愛其人胸懷磊磊無俗子气遂與之定交歸以告先夫人夫人喜曰汝父與而祖遊驩甚乃孫又與汝善兩家子弟相勉以正能自樹立不辱其先吾之志也因盡告以先考平生遊從賓客之賢者故予知府君大者最詳而細則略焉府君自兒時端重不戱老成人也至耆艾矣經紀家事壯子弟不逮焉平居儼衣冠對客風貌凜然可畏客敬之如賢公卿耳其言衎衎以和𨿽詼諧笑謔而規誨寓焉客有奉其言以爲訓終身爲善人從其遊者自少及老不見一毫失禮猶子死孀妻孤童不能持門戶府君調護其生事訓飭其子竟以克家其治生櫛發薅苗以至海含地負未嘗以此驕稚世俗緼袍短褐蕭然若臒儒也嗚呼可謂恭儉君子矣府君諱某字某臨川人諱某之子諱某之孫諱某之曾孫娶伍氏生兩男一女男某有賢行若干嵗而卒女嫁進士江某孫男四某蚤世之奇之中應進士舉某尙幼五女孫皆配士人元祐某年十月壬辰朔己亥府君終於寢享年七十二以七年正月甲申朔十三日丙申葬於某鄕某原後十一年嵗在癸未十二月癸酉攺葬於某鄕某原時崇寜二年也銘曰

先考𨿽賢而壽不稱其徳府君𨿽壽而年不永其嗣此兩公者旣相從於地下逸與乃孫敢不丕承其志

黃君墓志銘

余嘗疑阮嗣宗陶淵明平生沈酣於酒而出處去就之際皆合於道其爲詩𨿽汪洋澹泊然秀傑之气終不可沒是以知二子負英偉之才而世不我用托於酒以自遁者也君性尢嗜酒未嘗一日不捧觴對客然沈黙畏愼不臧否人物勤於治生而銳於教子杜門屏居律身甚嚴𨿽不嗜酒者有所不及也余疎於世故與人不問親疎開懷吐實而猜忌者往往記錄以爲怨咎惟樂易疎達者相知尢深始得外弟吳迪吉從遊驩甚因迪吉而得君之子洙洙之爲人蓋所謂樂易疎達者也余𨿽未嘗識君觀洙之爲人則君之賢可知矣君諱某字子莊曾祖諱某祖諱某考諱某世爲臨川人初室吳氏先君八年卒繼室江氏男三人仲洵季沆孟則洙也應進士舉有才名女一人嫁進士王阜君卒於元符三年十二月庚子葬於建中靖國元年十一月壬申享年五十三將葬洙泣曰諸孤奉先君窀穸於崇徳鄕黃龍原而未有銘詩以表見於後世念朋友中莫如於無逸迪吉最善也將請迪吉狀其行而屬無逸以銘余不得謝姑敍其梗槪而銘之其詳則當於迪吉之文傳不朽也銘曰

弦急則絕水淸則涅人皆揭揭則莫我恱匪舌是結匪手是掣與世曲折自藏其拙有子其傑有森其列有堙其穴其名不滅

故承奉郎王及之墓志銘

君諱檢字及之撫州臨川人曾祖仲達故不仕祖若訥贈朝散大夫考正辭故任朝請郎知南雄州君以父恩補太廟齋郎爲洪州新建縣尉秩滿攺承務郎又遷承奉郎監潤州延陵鎭未赴任丁所生母憂服除簽書常州軍事判官君爲人沈厚有守不臧否人物𨿽指手使令皆怡聲下气與人交遊不問賢否一待之以誠人有忤已了無慍色少年篤於學問屢試有司不中尺度朝請公旣捐館而繼母嘉興縣君余氏在堂君慨然嘆曰家貧親老可擇祿而仕乎於是赴調授新建縣尉到官逾年江西大旱流民困踣僵屍盈野君躬往調護家至戶到賴君而活者數千人旣而盜賊竊發境內騷然君領兵討捕卒皆擒獲部使者聞於朝廷攺承務郎又遷承奉郎常州𨿽小邦而民物繁庶獄訟滋彰君在幕府攷治曲直必得其情民無寃濫太守且賴以爲治不幸而君逝矣君平居寡言笑澹然無營若不以世務經心至其蒞官行法謹愼周密𨿽老於仕宦者有所不及也妹之夫死於官所諸子稚弱君挈其旅櫬歸鄕裏旣辦其喪事又經紀其家嗚呼可謂仁厚君子者矣以崇寜三年秋七月初三日卒於官舍享年四十有九娶潘氏朝請郎諱及甫之女有賢行能以淸約佐其夫男三人孟藻仲炳季煜其端厚皆世其家女三人長適陳彥國次適吳敏功皆應進士舉次幼未嫁以崇寜四年八月二十日葬於臨汝鄕之長原彥國從余學狀其行來乞余銘銘曰

倬彼南雄庶尹之師載喜載嗔陰肅陽熙遽遊岱嶽百不一施我培我本爾茂爾枝君濟其美潛徳有輝冠仁服義以潔其儀若若黃綬有駘有騏守以廉素湼而不緇尉守鄰封居章之湄有盜拿舟驍健莫支君勤部伍力討窮追出沒風濤幾葬蛟螭常開幕府訟牒交馳老胥舞文日抵其薅苗櫛發莫子敢欺府公笑語惟君是毗一臥遄往咎欲誰歸九原之下何以釋悲

許居士墓志銘

熙寜五年神考始以經術取士是時士習詩賦不通經術有司患之後三年公以進士貢於鄕元丰之末學者深於經術矣而有司考校加察焉凡與貢者人皆以爲榮公於時再舉進士蓋元丰七年也公於書無所不讀而尢深於詩𨿽風饕雪虐悲憂怨懟其志未嘗不在於詩也然用以舉進士而已卒不得一官以行其志可不大哀耶公爲人沈厚寡言喜慍不形於色安分寡求律身甚嚴未嘗逰權勢之門以干利達可謂守道君子也已娶蔡氏生兩女一男女嫁謝逸兪杞皆士人男秀實尙幼公以崇寜四年九月甲子卒於家其年十二月癸酉葬汝鄕享年六十公姓許氏諱某字子安臨川人曾祖諱防祖諱士龍考諱宗孟銘曰

讀其書者蓋欲行其言也不得行其言而死者天也自古皆有死而痛公之無傳也後世讀此銘者其以爲然耶其以爲不然耶

吳徳甫墓志銘

徳甫天資彊敏人也嫉惡而尙气以然諾重裏中裏中人皆敬憚之事有不可於心私自謀曰吳公無乃知之耶其治生理財如孫吳之用兵奇正相生𨿽有智者莫窺其端故仰事俯育皆有餘資他人逐逐徳甫裕如也然家𨿽丰而不侈身𨿽泰而不吝折節下士恭而有禮不然孰能致賔客之多如此哉嘗慨然嘆曰世人之所乏者非財也惟佳子弟乃所乏耳於是益聚書繕捨館卑辭厚幣以聘賢者而俾子弟從事於文學故其弟京子卿信古人之道而自佚於邱園其子軒銳於學而敏於文肄業鄕校蔚有休聲以子卿之恭知徳甫之友而徳甫之慈以軒之孝可知矣惟慈惟友皆本於仁嗚呼不仁而行於世豈人也哉徳甫撫州之金谿人也名伯武姓吳氏徳甫其字諱文雅以財甲一鄕種徳以裕後昆者祖也諱庠治儒術從周先生亶甫逰者考也先胡氏後鄧氏者妻也軒軫輗輔輅輪六男子也周璆李琮兩女壻也徳甫年六十二以疾卒於家是爲崇寜五年十二月辛未也葬於延福鄕懷義裏黃金之原是爲大觀元年十二月丁酉也狀徳甫之行而乞銘於予者馮卓閎中也聽閎中之言而信徳甫之行於是敍而銘之者謝逸也銘曰

理財如用兵嫉惡如去艸幣帛以聘師儒觴豆以燕父老子修詞而懷徳弟嘉遁而樂道惟壽夭不僭在人有徳者是爲壽考

朱徳由墓志銘

金谿有兩賢皆死於布衣其一曰胡汝霖民望以淸才敏識知名太學其一曰朱某徳由胸懷曠達犯而不校有好賢樂善之志此兩賢交逰相得歡甚民望旣死一年而徳由亦死嗚呼天之生斯人而不用於世果何爲哉徳由少頴悟絕人讀書過目成誦其爲文章未嘗苦思伸紙濡墨如迅雷疾風頃刻千言嘗遊太學同捨生初少之一日羣試堂上日未晡徳由橐筆硯袖手坐廡下同捨生皆大駭就索其文聚觀之則贍博而有理皆自以爲不及𨿽屢應進士舉而時命不偶連黜於有司然志愈剛气愈壯學問愈篤未嘗向人作嗟怨之聲憔悴之色其狀貌魁梧聲如洪鐘每對客飲酒劇談常傾一座天資尢喜士逰士之軌入金谿之境者必問徳由在否在則驅其馬以進否則不俟秣而行也故逰士之造其門者館之如歸𨿽祁寒隆暑未嘗一飯不對客平生樂施與人有緩急𨿽夜半叩門無不應者鄕鄰之間饑而無食寒而無衣病而無藥死而無棺男壯而未婚女笄而未嫁學佛而未緇學老而未褐賴徳由以滿其志願者不可勝數徳由蚤孤事季父甚謹季父自省郎出守濠州爲時聞人愛徳由如己子聞其死哭之哀甚徳由以大觀元年某月某甲子卒享年若干越某年某月某甲子葬於某鄕某原娶周氏故奉議郎諱某之女奉議君博學能文聞徳由之賢而壻之男若干人某皆治儒術女若干人長嫁進士辛某余尙幼曾祖諱某祖諱某贈宣徳郎考諱某余識徳由於城南古寺中一見卽脫帽解帶開懷談笑洞見肺腑余知其爲曠達人也遂定交於修竹之下昔趙子都問牛得馬爲鉤距之術以察事情然姦僞日熾卒以狡儈狀其軀陽元宗誠信不疑化行僮僕裏閭爭訟不詣官府待之而後決然則人生一世間如輕塵棲弱艸耳與其用術數以燻其心孰若明白坦夷以全其眞也哉徳由之爲人其殆庶幾乎銘曰

胸中空洞了無物兮不防細行眞理窟兮虎頭燕頷貌突兀兮宜壽而貴今則沒兮是事可怪書咄咄兮

欽定四庫全書

溪堂集卷九

宋謝逸撰墓志銘

江居士墓志銘

居士字仲紀諱某姓江氏臨川隠君子也少以詞賦知名塲屋數奇不偶抱奇气而負屈稱老死於布衣有志於人物者爲之長嘆息也某兒時見居士與先人及諸父逰毎酒酣髙歌聲節悲壯座客竦然敬之先人旣捐館捨而居士滋老矣暇日嘗從容與居士商論古今人物則辧別邪正毅然不可奪嚴乎若國之有律然後知胸中奇气尙在也初居士應舉不利以其經授二子其後二子以文行爲鄕裏後生之師自行束脩以上未嘗無誨焉得其資盡以奉居士居士有餘則殺雞炊黍沽酒以醉鄰里費盡則箕踞坐古墻下撫玩諸孫以自娛樂憂戚之色不兆於面間或效玉川貞矅體作詩以見志其造語刻深險勁不求世售而世亦不知也娶楊氏有賢行男閎闡閎舉紹聖三年進士女嫁劉庭臣郤庶張瓘皆士人嫁瓘者先居士六年卒男孫三人尙幼曽祖諱某祖諱某考諱某居士以大觀二年六月甲子卒享年若干以其年十一月某甲子葬某鄕某原將葬閎闡乞銘於余余曰居士先人之友也其可不銘銘曰操管爲鉤濡毫爲餌釣爵位發童於顚腕脫於手進愈銳孰若幼而問學壯而求仕老則退是以居士進不幹時退不違俗死無愧

黃君墓志銘

府君諱士良字子善姓黃氏余自識事以來防四十年矣見鄕閭之間曩之富者貧今之富者曩之貧者也獨黃氏之家守先人之廬食南畆之稻以教養其子孫爲一鄕之善人自五代至於今二百餘年矣嗚呼豈積善之久而爲天之所相耶抑子孫以勤約自守而能世家耶府君旣捐館將有事於窀穸其猶子洙宗魯以其狀來告曰洙不天先人之墓君嘗銘之矣今伯父又以銘累君若惠顧前好俾黃氏兄弟無窮之聞垂於後世君之惠也洙之願也余曰宗魯端人也其言必顧行矣於是表彰宗魯之文敍而銘之曰府君臨川人曽大父廣大父堅父道亨皆家居不仕大觀三年三月辛未以疾終於家春秋七十有八後二年攺元政和葬於金谿縣歸徳鄕櫸林原二月巳未也妻伍氏徳足以配其夫男三人曰深曰溱曰孚溱先府君一年卒孚治儒術女四人嫁陳升郤充陳公定熊洵美升洵美舉鄕貢進士充公定鄕貢進士舉嫁公定者先府君八年卒孫男七人曰安曰時升曰時修曰中曰輝二尙幼孫女二一嫁進士王従道一未笄府君事父母孝友於兄弟其治生初若不經意俄而田疇日辟儲蓄日丰燕坐一堂而錢流地上也然謹飭畏愼自總角以至白首終始如一未嘗怙富崇侈陵徳而滅義未嘗利口諞言防給而起羞也未嘗側弁箕踞使酒而罵坐也事賢以禮而不肖者未嘗簡之也人防譽之不躍躍以喜而忤之者未嘗悄悄以慍也府君之賢大略可書者如此至於奉外祖母施棺以殮貧者新浮屠氏之宇則又邦人皆知之不待餘言而後傳也銘曰

彈劍擊築不如刺客挾舟磔石不如力士詼諧不如曼倩之辯鉤距不如廣漢之智乃若保身全家無忝爾祖而昌其子孫非厚重少文者孰能與於此

故通仕郎晏宗武墓志銘

始余未識宗武叔父能言其爲人金谿朱亮元宗武壻也其子芹従余學得朱氏父子而知宗武之爲人益詳宗武旣死將葬其家以狀來乞銘餘三復其言而嘆曰異哉宗武之爲人也而人不知之何耶古之所謂循吏者奉法循理不用威嚴在位無顯功去而民見思豈宗武慕古循吏之風不求人之知邪審是則𨿽司馬遷班固爲宗武作傳且無所施其才況如余之固陋又安能述難言之意於筆端俾後世之人曉然知宗武之爲人防𨿽然大丞相元獻公宗武叔祖也歐陽文忠公嘗爲墓碑宗武太夫人長樂郡君吳氏荊國王文公夫人之妹也文公嘗命宗武名又字而序之欲知宗武世次遷徙考文忠所作墓碑可也欲知宗武行已趨操考文公所作字序可也余是以知後世之人決知宗武無疑也宗武撫之臨川人姓晏諱防宗武字也曽祖諱郜累贈開府儀同三司太師中書令兼尙書令祖諱融任殿中丞贈金紫光祿大夫考諱昭素任中散大夫宗武以中散恩補將仕郎試將作主簿江州徳安縣尉未滿丁中散憂服除任撫州崇仁縣主簿秩滿遷南康軍都昌縣令未赴丁長樂憂服除任袁州萬載縣丞閒罷丁所生母憂服除赴調客死京師享年四十有八大觀四年二月二十日也宗武初任徳安同僚見其年少未更事威儀簡率咸易之比其久也察其行事無毫髮掛吏議皆嘆曰無害吏也在崇仁時部使者宻授以計俾伺廬陵不職事且啖之以甘言曰君心無城府必不我欺他日事有徵當奏薦宗武退而語人曰雉磔於鷹兔斃於犬人之所利也鷹犬何得也吾縦不如古人豈忍肉人以閱躬於是覆其所短而暴其所長部使者亦不之怒也將去萬載先以書告其子曰仕而黷貨誅剝小民墟落之間雞犬不得寧焉此曹用以致富而吾不忍爲也吾行罷去而行橐蕭然子爲吾遣家奴若干人致米若干斛然後吾得歸焉士大夫聞知皆服其防宗武𨿽生於公相之家而惡衣菲食執禮恭甚不敢以門地驕人平居寡欲無所嗜好惟是喜玩簡編傾心以禮賢者無事則簾閣趺坐寂若無人幼従文公學嘗問修心之要文公笑曰吾子亦能問及此耶手書七佛偈以遺之又嘗見東林照禪師總公得俱眂竪指之語欣然若有所契晚年自沙河徙居侯門山川淸奧喧囂之音不屬於耳宗武亦自肆於邱壑日與漁父樵叟相嬉宕殆不知世間有富貴之可樂也其柩歸自京師父老皆出境迓之挽其紼以趨哭聲震市以政和元年十月三日於長樂鄕東陂山娶鄒氏朝散郎尙書度支員外郎諱極之女有女一人元功妻也又一人尙幼子友子及二男子也有侯門集十卷俱眂集三卷藏於家昔王懷祖性沈靜不求聞逹年三十未知名人防謂之癡王導辟爲中兵屬旣見無他言惟問米價懷祖張目不答導曰王掾不癡人何言癡也嗚呼爭名於朝爭利於市幹沒於名利之區至於老死而不悔者自以爲黠矣是乃眞所謂癡者也宗武聞此言當抃骨於九泉之下矣銘曰窶人之子十旬九食嚢餘一錢面有得色是何元獻之冑裔而不驕稚於富貴文公之姻婭而不憑藉其勢力吾不知爲何如人豈其有常徳者耶

張夫人墓志銘

夫人張氏靜敏而文淑明而莊妙於女工而閒於音律亷於奉巳而丰於事上佳防賢夫人也生二十有二年歸同郡王氏事舅姑甚孝友其夫甚敬以和奉祭祀甚嚴睦婣族甚有恩饋食以羞賔客甚勤以潔平居恂恂語不出諸口澹然若無所營至其料理闑內之事他人深惟而苦思之一經夫人了無艱色又十有四年嵗在丙子季秋之七日生一女子夜半得疾以卒卒時語言不亂謝其姑及其宗婦如平生子男兩人曰誦曰誨皆未冠又六年某月某日某鄕某原實建中靖國元年也夫人諱某字彥田饒州徳興人贈朝奉大夫諱某之孫朝請大夫知洪州諱某之女撫州軍事推官名某其夫也推官行淸介學問淵博其在官獨立無朋不可屈以私有識賢之餘髙推官之義樂從之遊推官亦以余爲可語也以夫人行狀屬余爲銘銘曰

茁其秀傑其伷玆天之祐孰隕其茂孰閼其壽弗克蠲我豆豈神之疚也耶豈命之遘也耶豈將昌其後也耶

吳夫人墓志銘

余蚤作讀書有客叩門童子開門入告曰有二客陳姓彥輔彥其名白屨素冠瞿瞿如有求而不得余出迎客坐客前致辭曰先妣窀穸有逺日乃卜城北六十里明賢鄕雙溪源又卜城南二十五里臨汝鄕竹山惟念而不銘無以彰先妣休丐先生銘鑱諸石餘曰惟夫人臨川人姓吳諱文徽曽孫諱光顯孫諱日華女防孤奉母夫人以孝聞雞初鳴盥造內寢門問安否抑搔其疾痛苛癢時其溫凊而厚薄其衣服振拂衾席抆拭幾杖而扶持之奉槃授巾卒盥而退旣笄六年陳居士宗諤用媒妁之言迎於吳氏廟夫人執棗栗見於陳氏庭遂爲冡婦逮事祖姑及姑嘗與居士約曰老者血气衰賴飲食以養君司其外我司其內於是日供鼎爼匕筯之職捶麋鹿兔胈去其餌牛薄切絕其理湛諸酒編蕉布羊豕屑椒桂其上而臘之粉稻熟溲灑以餳而炊之和辛酸滑甘切防若韮以芼之居士入其家而兩老人喜兆於面居士曰娶妻如是足矣夫人一年哭祖姑又二年哭姑又十九年哭與居士訣是時二子始垂髫三女未笄夫人曰彥輔汝無誇嬉無跌宕無饕財以取怨惟是仰事俯育養生之事汝其勉之日彥國汝勿習異端勿比憸人勿作無益以墮業惟是立身揚名顯親之事汝其勉之又訓其女曰織絍組紃必勤執麻枲治絲繭必時編珠結縷剪制縫紉必精且巧諸孤皆只厥訓罔敢暇豫毎春秋祭祀躬修儀物秩其幾筵蠲其醆斚祓其戶牖酒醴在樽葅醢在皿牲牷在盤磬折而立濯手而執事諸孤羅拜於後肅如也其後男有室女有家粟余於廩者數千斛錢以貫計者不啻萬也夫人曰彥輔乾父之蠱不墜厥緒彥勤於學問可射進士防盈吾志矣然吾春秋髙恐不及嘗君之粟則又貨平生之簮珥衣服器玩施浮屠氏以庇風雨死之日篋無剰財生於寶元二年二月丙子死於崇寧四年閏二月己巳於大觀元年某月壬申兩男彥輔彥國四女嫁吳澄王爕張執禮江公衡嫁執禮公衡者先夫人卒嫁澄爕者後夫人卒孫男六人惇仁惇信惇厚惇願惇禮惇直孫女二尙防彥國従余學願而文銘曰

孰奪吾夫孰孤吾兒我不屍事陳鬼其饑寧榛我笄寧竹我笥汝嫁而纓汝冠而字二婦抱孫四女擕甥環其左右酌之以觥逝者如雲徳人如月云駮月沈光影不滅

延陵吳夫人墓志銘

吳夫人衢州西安人父諱震婆娑林邱以藝術知名吳楚夫人幼孤𨿽擇對待聘而地寒不能自致入臨川晏氏事中散大夫諱昭素生通仕郎袁州萬載縣丞防中散公無恙時夫人上承下比勤而無怨戚防愚良皆象其賢中散公捐館捨而嫡夫人長樂郡君春秋髙夫人柔色以溫之怡聲以問之調甘防供匕筯以奉之長樂徳之視猶女也長樂卽世其婦鄒氏事夫人如夫人之事長樂夫人曰汝其屍晏氏祀可以佚吾老矣於是不復親家事毎勝日內集飲酒笑歌怡然自得也長樂乃王文公夫人之妹防幼從文公學文公爲名之旣冠又字而敍之然寛厚長者安於義命而恬於仕進不可得而榮辱焉蓋夫人訓之也崇寧五年十月丁卯卒享年七十有二大觀元年十一月辛酉葬於長樂鄕萬年裏之太原孫女二人長嫁進士朱亮次尙幼防以妻弟承直郎鄒永年天錫狀乞銘扵余考之詩人有知命盡心之說一宜銘考之春秋有母以子貴之說二宜銘天錫信士也其言必不妄三宜銘有三宜銘安得不銘於是兆乎銘曰

岑岑其山沄沄其川有卜其兆有新其阡芟之夷之其荊其棘封之殖之其松其栢其榮伊何元獻之門其泰伊何有令子孫曷以象徳山峙川流曷以永思松栢之秋百年一瞬賢愚同腐文以壽之我銘其墓

甘夫人墓志銘

甘夫人蘇邴母也邴三尺童子匍匐而哭其父退然如不勝蘇氏之老憂焉旣而承夫人之訓奉以周旋罔敢失墜刻苦攻書遂爲南州望士賢母之有益於其子如此哉夫人其先潤州丹陽人祖利渉避五季亂徙居豫章之劍池利渉生遂是爲夫人之考年十有八歸蘇氏爲居士諱某之妻又十八年而居士卒又三十有二年而夫人卒蓋大觀二年四月二十有二日也享年六十有八明年十月丙戌葬於折桂鄕荷塘裏先塋之側四男邴儀邵侁邴舉鄕貢進士一女嫁任天授初夫人歸蘇氏時姑有病母貧無所依迎致於家朝夕奉之甚力夫人曰姑娶婦以佚老而反劬豈人之情也防凡姑之所以奉其母者夫人皆助之姑嘆曰吾婦純孝人也愛其姑施及吾母他日能亢蘇氏宗乎居士旣蚤世而衣食益窘諸子稚弱不堪家事夫人躬行儉約訓育諸子及壯有室則以家事委諸婦間或焚香趺坐誦竺幹之書以洗心潔念平生尢勤婦職蠶繅織紝𨿽老不懈兒曹或諌止之夫人曰此吾職也不蠺而衣孰不愧於心乎嗚呼古者上自王后下至大夫士妻未有不親蠶繅之事近世婦人往往以吹竹彈絲歌舞蒲博爲事而以蠶繅爲恥以至機杼生芝菌而柔桑之徑鞠爲茂艸者多矣故餘論夫人之賢尢詳於此者將以著近世婦人之戒銘曰

有鬰者桑可絲爾身婦怠厥職樵斧其薪甘有賢女來嫁於蘇勉彼蠺繅訓我諸孤誾誾和悅不宕以嬉邴也好學鄕閭之師茅檐之下一瓢一簞誦詩讀書以奉母歡人誰無母母孰不壽子有特操是爲不朽

彭夫人墓志銘

余嘗謂陳端卿曰君兩親垂白逰太學七八年業精行成廣文先生稱之未嘗有喜色時命大謬不利於有司徒步南歸未嘗有憂色豈有道者耶端卿曰義命之說吾旣知之矣抑又有內助焉吾未逰太學也其妻勉之曰得不得有命而在我者不可不修也與其卑棲於燕雀之羣孰若仰首一鳴於鴛鷺之側乎旣逰太學也其妻又勉之曰子親𨿽老而吾事之如父母甘防之奉子無憂焉故吾得以申其平生之志而沈於文藝得失未嘗少置於懷也未防而端卿之妻死將有事於窀穸狀其行丐余銘余嘆曰曩所謂內助者今亡矣其可不銘耶夫人姓彭撫之金谿人曽祖諱某祖諱某父諱某皆家居不仕夫人之生也聽其聲美而和父母知其必賢定婚於𦇤褓之間年十有八歸陳氏陳氏大族合堂同食者不啻數百指夫人事舅姑睦娣姒撫媵妾和而有禮待內外宗族一以忠誠不以貧富輕重其心其尢貧而不能自存者解衣推食以濟之故死之日哭者聲色相屬也以大觀三年十月某甲子卒享年若干十二月某甲子葬於某鄕某原子男二人某尙幼銘曰

恐學術之中廢當觀乎機軸欲覇功之速成豈惜乎蠺妾不敢仰視者梁鴻之案相待如賔者冀缺之饁自古迄今豈無賢婦惟今之人與古是協

桂夫人墓志銘

桂氏出燕郡名褒者爲揚州刺史季氏出壽春郡名布者爲河東太守貴氏出常山郡名遷者爲盧江太守三姓聲相近而其出不同然桂與季近世爲著姓而貴獨無聞焉夫人揚州之裔也曽祖承慶祖弼考舒今爲信之貴溪人生二十有一年嫁金谿朱世衡子平於是子平之兄仕爲縣佐擕妻孥以行子平亦匹馬逰學京師舅姑又皆倦於勤故閨門之內婚姻防祭賔客慶弔一委之夫人夫人天資精敏其經畫家事如櫛發治絲𨿽煩而不紊舅姑死牖下而子平旣倦遊矣乃慨然嘆曰小隠吾之菟裘也行將老焉於是夷荒穢種花蒔果作池亭園囿以娛賔客毎觴行樂作起舞上壽陸珍海錯雜然前陳鼎爼之羞咄嗟而辦皆夫人手自調芼而子平徑醉不知也晚年得病臒瘠猶不敢暇逸手指目顧廝役扈養莫不得職𨿽平生自奉養有節而周人緩急隨所求應之初無齊量嗚呼薄於巳而厚於人士大夫所不能也而謂婦人能之耶以大觀三年四月甲午卒春秋五十有七四年十一月壬申葬永和鄕魚澤原二男璪瑗應進士舉六女嫁許君翼陳大聲董昭葉倪諶吳綸皆士人一未嫁嫁君翼昭葉者先夫人卒子平旣卜逺日大聲狀夫人行來乞銘大聲従余學豈欺我防銘曰

夫賢好客婦賢是助夫婦克従如風斯雨夫欲饋漿婦酌以醑夫欲烹鶩婦封其羜賔筵初秩殽核已具悍婦惡客如畏虓虎履聲及門已轑其釜夫未畱客先謀諸婦口噤不啟目若無覩怒癭忽張揮之以斧欲知其人請觀其客佳客滿門維婦之徳門無停軌職婦之賊懿此賢婦胡不壽豈喟彼悍婦不死何待我作銘詩以著婦戒

彭夫人墓志銘

金谿彭夫人進士陳良弼虞卿妻也彭與陳皆金谿大姓彭輕財而喜爭其獘防失於侈陳惇本而力農其獘或失於朴夫人生彭氏家爲陳氏婦其事上撫下治家睦族賔禮姻婭奉承祭祀咸適厥中無兩家末流之獘虞卿性嗜學毎旦據案誦書音韻洪暢諸子環誦其前抑揚髙下皆中節夫人聞而喜曰吾夫與子嗜學如此敢以家事攖之乎飭家人無得以家事相關閨門之內一絲一黍皆自經畫虞卿與諸子得以玩味黃卷爲一鄕之善士夫人之力也諸女化其徳柔順靜顓不妄言笑其刺繡縫裳剪制結縷承夫人指授咸有法度可觀嗚呼賢哉夫人曽祖日新祖賀父肓皆隠徳不仕年十有九嫁虞卿子男三人遺直舉直皆應進士舉旌直尙幼女子六人長嫁黃克昌次嫁鄧潨皆士人余未嫁孫男女各一人夫人以大觀三年十有一月二日卒享年四十有三以政和元年十月二十日葬於延福鄕黃家原遺直舉直嘗従予學願於行而敏於文他日庶防能大陳氏門戶夫人之死可無憾矣銘曰

季子十篋鄴侯萬軸父兮子兮且講且讀洋洋乎盈耳防微夫人何以成陳氏父子之福

江夫人墓志銘

余家自金陵徙臨川與江氏爲鄰里至余之身蓋五世矣江氏家法之嚴子弟之謹婦女之肅固巳飫聞而饜道之也夫人旣嫁陳氏而其子又與余遊故其葬也不求銘於當世之君子而獨屬陋巷枯槁之士如餘者豈以知夫人之詳莫余若耶於是考其世次論其平生而爲之銘江氏其先封江陵後以國爲氏出濟陽考城則有漢轑陽侯息出趙郡則有水衡都尉充出齊郡則有諌議大夫革出鄠縣則有唐起居郎融出淮陰則有萬州刺史子逮夫人蓋轑陽侯之裔也曽祖諱日華祖諱道悅考諱巨卿皆有隠徳不仕夫人年十有八爲處士諱某之妻於是舅姑耆艾而法興居有節步武有數盛服肅容儼然人望而欽之夫人協贊其夫以事舅姑奉以周旋不見缺虧舅沒姑老夫人専涖家政嵗時親賔酒食問勞牲幣交慶酌其丰約而均節之內外無間言居士卽世諸子未冠夫人縦其求師問道不以家事相闗故其子皆好學而文嵗饑且疫僵屍橫道皆犬彘之餕余也夫人聞之惻然出匳中金以瘞之平生樂賑人之窮宗族鄕黨之間受其賜者不知其防人矣以大觀三年九月甲子卒享年五十有八男四人之祥之奇之中之永皆應進士舉之祥先夫人卒女五人嫁江野吳敏江懋江君從江公明皆士人野舉鄕貢進士嫁敏者後夫人卒孫男三人臺石谷孫女一人尙幼以政和二年正月甲子葬於某鄕某原古人有言遺子黃金滿籯不如一經古人豈欲竭橐中之金以教子而餒而身貧而家防蓋以謂推籯金之利而廣之不過爲陶朱猗防輩耳茍能深造一經而躬行其言則始乎爲士終乎爲聖人自其治家可以治天下其爲利豈可旣哉然則以彼揆此籯金之利不如一經之博也夫人家有籯金不専其利而以教子爲先可謂能權輕重之宜矣銘曰家有千金而子不通一經不害其爲富也金用之有盡而經無窮則彼可棄而此可取也有婦人焉養生以千金而教子以一經是其所以爲賢母也玆事古多有之而余之銘夫人獨詳於此者何防蓋知今之人不及乎古也

欽定四庫全書

溪堂集卷十

宋謝逸撰墓表

陳居士墓表

居士臨川人字昌言名宗諤姓陳氏兒時從鄕裏老師學日未午誦千餘言如建瓴水兒曹皆卻步不敢比肩立老師撫其背曰汝其亢陳氏宗乎先考卽世母夫人黃氏語其姑沈夫人曰府君旣從廼翁逰於地下矣防然孤兒豈能持門戶哉沈夫人曰此兒𨿽蚤慧老師奇之若宦學千里吾兩人何以爲生耶吾聞忠孝不兩立厚於其君而薄於其親豈老師之意哉於是謝老師而歸居士扵其家居士出則治生業入則奉甘防暇則誦詩書𨿽巫醫卜筮陰陽地理之書無所不窺也一日慨然嘆曰吾旣謝老師歸奉其親又無良朋友琢磨徒知句讀何以書爲則又取圓覺華嚴般若諸經反覆研味蓋將探諸佛之意而求死生之說於是禪師寶月穴居貴溪之巓能以慧眼知人善惡得於眉睫之間人有隠惡平生未甞言者一見禪師莫不吐實居士聞其風而恱之褁糧走三百里至山下攀藤蔓而上拜禪師巖中禪師命之坐飲之以茶熟視而笑曰佳哉若人翼日昧爽順下風而請願聞至道禪師手書三頌以贈之居士歸而欣然有得色扵是沈夫人黃夫人皆棄養久矣居士不復治生業日與髙僧逸民焚香燕坐淸談終日殆不知世之有窮達榮辱毀譽恱慼也晚年尢喜施恵饑者哺之寒者衣之婚嫁不能成禮者與之幣帛死而無以斂其軀者與之棺槨然未甞言之於人而人亦不知其喜施恵也曽大父諱漢升大父諱延徳父諱丁娶吳氏男彥輔彥國彥國應進士舉壻吳澄王燮張執禮江公衡元丰三年十二月甲申卒享年四十眀年九月於靈臺鄕甘露原初居士得疾謂澄曰吾疾必不起死生吾自知之但兩兒尙防汝其助吾妻經紀其家事遂面壁臥不語七日而卒卒時顧視家人無可憐之色豈非得禪師之道者邪後二十七年彥輔彥國泣曰先考捐館舎時吾兄弟兩稚子耳故其葬也不克求賢士大夫之文納之壙中遂使先考之徳湮滅而無聞執事其爲我書其事將刻石以表其墓庶幾來世有考焉余曰居士之徳修於宗族信於鄕黨其子又賢必能大其門戶豈待小子之文然後傳來世哉然非此無以慰孝子之思於是序述其生平而系之以辭其辭曰

人生一世間兮俯仰其忽百年居耿耿其無聊兮悼乃心之不宣孰知彼蒼之不與謀兮或壽跖而夭顏曷不從巫咸而卜筮兮蓍告予曰其道則然伊宰上之木已拱兮矧艸宿而露寒望夫君之不來蹇孝子兮其無永嘆

桂夫人墓表

夫人貴溪桂府君舒之女也桂氏爲江東大族其子弟仕於朝者爲能吏逰於學者爲善士處於家者爲良民女之嫁人者又皆賢婦也夫人童而願敏習與性成姆訓不煩府君奇之妙擇姻對旣歸夫家姑曰予其致家政有賢婦姒曰予其休婦事有賢娣夫曰予其出逰以干祿有賢妻旣而男只厥訓女勤厥工宗族法象其徳而妾禦化之不敢急步疾呼也嫁三十有七年大觀三年四月甲午以疾卒於室時年五十有七矣眀年於永和鄕魚澤原十有一月壬申也璪瑗兩男子皆治儒術許君翼陳大聲董昭葉倪諶吳綸女婿五皆應進士舉一女許嫁而未歸三男孫一女孫尙幼金谿朱世衡子平其夫也瑗與陳子皆從予學子平以謂知夫人之賢者莫予若也旣屬予特書之瘞諸壙中矣又屬予屢書之掲於冡上予甞聞城陽炅橫得罪於漢末俾其四子各逃以避難人受一姓字皆九畫其一曰炅守墳墓其二曰昋居徐州三曰桂居幽州其四曰炔居華陽夫人之先得九畫之姓於城陽自幽州而徙信州其來逺矣嗚呼古人所以重譜籍者欲知姓氏之所出也當橫得罪之時炅氏之宗不絕如綫儻不各授其子之姓而以九畫爲驗則子孫安能蕃衍如是哉後世譜籍不眀而同姓相爲婚姻者有之矣譜籍且不可復於後世況欲居今之世而行古之道哉況欲敺今世之民而盡行先王之政哉

行狀

故朝奉大夫渠州使君季公行狀

公諱復字晞顏姓季氏魯三桓公子友之後也文子行父武子宿平子如意康子肥皆秉政於魯布心兄弟有聲於漢布以諾聞梁楚心以勇聞闗中廣陵太守廣琛太學生償皆著籍於唐其後或居江左或居浙右處之龍泉荊之江陵皆其族也曽祖諱光祖諱肅考諱眞累贈奉議郎其先自金陵徙居臨川遂爲臨川人始季氏以貲財雄裏中至奉議公時生事猶裕甞有負數緡欲遁者奉議公焚其劵而厚贐之其人媿謝而去君子曰季氏其有後乎奉議公旣捐館壽安太君潛夫人在堂兄弟拙於生事家無甔石之儲公於是肄業鄕校折節讀書窮日之力而繼之以夜膏不足而續之以薪旣而文章學問暴耀一時其弟中復亦有場屋聲號爲二季自是從其學者屨溢戶外故潛夫人甘防之養無闕焉未幾貢於禮部元丰八年進士第釋褐調歙州司戶參軍攝休寜縣大扺歙之六縣事皆煩劇士大夫畏之如沸鼎之湯不可向邇而休寜尢甚公以掾曹攝縣事又少年初宦老胥皆易之至則據案防事神觀靜深剖析是非有條不紊四境大服狴犴爲之一空詞人有作詩以聲其美者至今父老能誦之毎日未晡胥吏休於舎訟庭寂無履聲往往與文人勝士賦詩飲酒未甞怵廹於吏事也嵗余又攝黟縣鋤治彊梗嚴而不苛姦民有不便者訴之部使者誣罔甚危休寜之民相率數千人間道遮部使者號泣於馬前曰願還我舊治賴提防刑獄髙官復辧其誣罔又按郡入境見其邑事整肅乃嘆曰民言可謂無私矣用薦者六人攺興國軍通山縣令時楊翰林繪謫於是邦翰林以前輩自居視僚佐無可人意者獨與公開懷握手爲忘年之契毎稱其忠厚愛民有古循吏之風未閱嵗丁潛夫人憂服除調達州巴渠令蜀中阻逺而巴蜀尢窮僻前爲令者例以爲不足治而民事一切滅裂公不鄙夷其民而化以禮義風俗大變攺節度推官知南康軍建昌縣丞時自夏五月至於秋八月不雨大田之稼槁死殆盡民皆號泣以待餒死公惻然憫之盡心竭力推行賑濟之法𨿽窮冬沍寒風饕雪虐驅馳村落未甞暫憩以至嵗時享祀不暇還舎其孤兒棄於野者俾耆保大姓收養之公毎行村落累累然迎於道傍者數百人蓋老幼賴公而活者僅萬人也時江左諸縣皆旱有司或不躬親賑濟而彊壯者得之老弱不及也公先籍民以什伍之法計口而給粟故老幼無不均之患江西部使者聞其經畫有理宻遣人錄其條目頒之所屬不知所活又幾人也攺宣徳郎知鄂州崇陽縣事崇陽民悍吏姦素號難治凡爲令者多以罪去惟張尙書詠在任六年善政可紀民繪其像而祀之其後爲民之所稱者惟應通與公而已民於是以二公配張尙書之祀焉於是太守性褊急禦下如束濕民以非辜得罪者噤不敢訴公力爲營救多獲全宥毎上府計事必禱曰寜得罪於太守不可得罪於皇天其至誠不欺多此類也有客死崇陽而寄旅櫬於佛寺者親戚不聞問十餘年矣公爲出力營葬於寺之西偏掲其姓氏於家上以俟他日有考焉今上卽位遷奉議郎賜緋衣銀魚用磨勘法轉承議郎差通判南劍州事待次鄕邦凡三年營構第宅髙眀爽塏殆甲一鄕親舊或獻疑曰公年甫五十自此登禁從鎭巨藩未可量也何遽爲家居計耶公笑曰吾郭外有田可以供饘粥又有宅一區以禦風雨盈吾志矣嵇叔夜有言今但欲守陋巷教養子孫時時與親舊敍離濶陳說平生濁酒一杯彈琴一曲志意畢矣萬一倦遊不仕興盡而歸不失爲嵇叔夜若必待暮年血气旣衰不得已而引退然後求田問舎吾不爲也旣通守延平凡佐二守前守責大指而失於濶略後守嚴督責而失於煩苛公贊協郡事各因其獘而救之吏民皆以爲便而二守亦獲助焉會有以從官遷謫閩中而子弟以不謹賈謗者部使者捃摭細故傅致於法興大獄於延平命公治之文移逮捕急於星火公盡誠推究無所觀望遂平其獄轉朝奉郎加云騎尉以寶璽赦轉朝散郎受代赴部以勞並轉朝奉大夫加飛騎尉差知渠州軍州事借紫自京師來歸優遊裏閈久之遂有拂衣之興一日謂其親族曰吾仕宦三十年世味厚薄斷可知矣因作詩以見志其略曰靜中有髙志難與俗人言願收市朝興歸此一畆安乃上章乞以本官致仕俄以疾卒於家大觀四年八月某日也享年六十以其年十月某日葬於某鄕某原先娶楊迥之女累贈金華縣君繼室張氏故朝奉大夫維之女累封長安縣君男女四人端卿以目疾廢淸卿奏補將仕郎一男一女尙幼孫男二人天恵天敍孫女三人長嫁陳之永次嫁謝邁皆應進士舉一未嫁公平生豈弟風流所至有恵愛天資鯁介嫉惡而好善故恱公者少而不恱公者多公亦自負其志不妄與人交逰晚得左司都公貺給事謝公文瓘一見傾蓋如故待以國士毎論及前朝偉人鉅公如韓忠獻範文正富文忠未甞不抵掌嘆慕想見其爲人至於始終出處之際又防究而詳考之訂其行事以爲楷式建中靖國初詔內外官言事公曆陳十事上之皆當時利病不報門下侍郎吳公居厚與公同鄕裏尢愛公之材欲引用之初發運江淮以京狀薦公及爲戶部尙書辟公監榷貨務不就後防大政公未甞輙通書旣而吳公罷執政領宮祠公乃遣使一伸鄕曲之好而已公之恬於進取大抵如此初居約時士人蔡承昭導公逰鄕校又同舎顏具微與公同研席其後承昭貧窶無以糊其口乃挈家依公扵通山公爲料理生事具微鰥居窮巷父子以疫疾相繼而死公爲買棺瘞之又育其二女備禮擇婿而嫁之平生篤於學問六經子史百家小說醫巫卜筮之書無所不窺自幼至老未嘗一日捨書不讀𨿽王事鞅掌昏暮而歸必秉燭觀書夜分乃寐或與子弟商論今古吟諷歌詩了無倦色毎對賔客淸談亹亹一坐盡傾或詢以歷代人物本朝典故者必探其本末窮其端緒論議蜂起聽者不知膝之前也其爲文章學西漢之法而步驟規摹以韓退之歐陽永叔爲師尢酷愛永叔所作爲君難論把玩不釋手讀之成誦毎嘆曰吾恨不一瞻淸光搢笏跪誦於上前其愛君忠切亦天性然也其爲詩略備諸家之體而尢愛杜子美以謂唐之治亂備見於此甞訓釋其義未絕筆而公亡矣家藏書數千卷皆手自讐校亦有親錄者有文集十卷藏於家公恢宏疎達不爲齪齪細謹毎用度施予不計家之有無故月俸所入隨手而盡𨿽親戚朋友不知其貧也旣沒之後橐無剰金識者以謂淸而畏人知不愧古人矣嗚呼人才之難自古然矣士固有博聞彊記貫穿墳典文章學問爲一世所宗者然迂緩堅僻不達世務不過爲一腐儒而止耳其有商財校利洞見毫髮煩劇之務賴之以濟矣然不學無術昧於大體不過爲一俗吏而止耳故蘇威甞謂隋文帝曰江南人士有學術者多不習世務習世務者又無學業能兼之者不過栁莊蓋嘆人才之難故也公𨿽生於江南篤於學問而通當世之務敏於政事而眀古人之大體其賢於栁莊逺矣余從公防甚久知公最詳姑敍其平生大節以爲行狀而小者皆略而不書惟執事裁擇焉謹狀

祭文

祭汪伯更教授文

維政和元年嵗次辛夘二月甲午朔十八日辛亥友人濮陽吳琛弟賀侄輿陽夏謝逸弟薖頴川陳之奇弟彥國江夏黃洙渤海季端卿濟陽江野謹以淸酌之奠昭告於亡友伯更教授之靈嗚呼哀哉天之生賢疑若甚艱何生之甚艱而奪之甚速孰若初不生賢而皆生不肖庶幾享其壽考而保其爵祿彼不肖者何徳於天而畀之以富貴輔之以康彊彼賢者何負於天而攖之以疾病申之以困辱豈福善禍滛者古人之我欺而蒼蒼者終不可卜耶嗚呼哀哉亷恥道喪忠義气塞乘時射利變節從俗者滔滔皆是乞食墦間防痔得車者面有徳色故防邪如山貪墨成市而莫之救藥正人端士無辜吁天而無以眀白嗚呼哀哉孰有記問該博文章敏贍如吾伯更之學孰有忠孝純全操守堅正如吾伯更之徳孰有貧賤困厄而不爲利勢所回如吾伯更之勇決孰有居稠人廣眾中而防患周身如吾伯更之愼黙人誰無兄弟孰有如吾伯更之愛敬人誰無朋友孰有如吾伯更之諒直至於晚聞祖師之道而知生死之說則伯更之髙妙超逸又非寡聞淺見者之可測柰何家貧母老而益之以憂患妻死無後而困之以奇疾一臥不起奄忽以逝而遂有幽眀之隔也嗚呼哀哉豈其信然耶豈其傳之妄耶以爲信然則伯更之賢不應至此以爲傳之妄則叔野之訃不吾誑也今舟次於水濵而旅櫬寄於浮屠信乎其然矣則想其平生思其出處不知其所往也嗚呼哀哉胡不爲我少畱乎胡爲遽捨我而去乎豈不念風櫺竹牖靑燈夜寒讀書而饑吟乎豈不念野步水東濯足南湖焚香淸坐於蕭寺乎豈不念談論古今譏評得失慷慨激昂以爲壯乎豈不念夜飲達旦抵掌笑歌詼諧嘲誚以爲戲乎豈不念致君澤民激濁揚淸相期爲立朝之事乎豈不念買田築室鑿池種竹相約爲隠居之計乎若此事之小者固伯更之所不念豈不念弟妹婚嫁何以爲成禮乎豈不念父母垂白何以奉甘防乎朋友固不足道也何忍棄其母弟而不顧乎嗚呼哀哉賀將以城南之地葬伯更而助其生事而逸又狀伯更之行而乞呂氏銘其墓叔夜被薦而逸與之俱行弟妹婚嫁琛與其諸友皆爲之調護諸弟皆欲砥節礪行種學積文期有所建立茍或怠惰荒嬉則朋友交攻而聚罵之而伯更之靈陰有所訴居仁書來欲爲伯更立諡如孟東野而逸以謂私立名號逓相標榜恐其禍有不測如東漢之黨錮況韜光晦迹者伯更平昔之心而聲名暴耀者亦伯更之所惡伯更之徳行卓卓如此𨿽不立諡而名自垂於萬古琛等與伯更相別之後髮益白而齒益揺矣尙有此身復不知防寒暑矣人皆一死先後不同伯更之死巳安其死矣嗚呼哀哉有酒在觴有殽在爼傾寫懷抱寓此毫素不知伯更尙能知否一慟腸裂泣涕如雨嗚呼哀防伏惟尙饗

雜著

讀阮籍傳

善觀人者觀其心不觀其迹蓋觀其迹之所巳爲可以逆知其心之所未爲如此者可謂善觀人矣阮籍負英偉之才生非其時陸沈於俗而世之論者遂以爲放曠不覊之流而禮法之士至於羞談之豈不過哉當其沈酣於酒傲睨萬物泊然不以世務攖心若無志於天下者至於觀楚漢戰塲喟然嘆息以謂時無英雄使竪子成名其志蓋宏逺矣𨿽口不臧否人物然靑眼視嵇康白眼視喜是未甞無意於人物也𨿽居防飲酒食肉然毎慟哭輙嘔血數升是未甞無哀戚之情也以至文帝欲求婚鐘會欲詢以時事而致之罪皆以酣瞑獲免則又察微見逺其志有足多也魏晉之交王室不競彊臣跋扈殺戮大臣如刲羊刺豕無所顧憚一時名士朝不謀夕如寢處乎頽垣敗屋之下岌岌然將恐壓焉故張華衛瓘以淸直死向秀嵇康以髙簡死王衍王澄以淸談死陸機陸云以俊才死籍於是時儻不自混於酒嶄然出其頭角則死於彊臣之手也必矣孟子曰伯夷聖之淸者也栁下恵聖之和者也又曰伯夷隘栁下恵不恭淸非期於隘其必至於隘和非期於不恭而其獘必至於不恭謂籍不仕耶未甞隠於山林淸不足以名之也謂籍仕耶未甞俯已以同流俗和不足以名之也非淸非和庶幾於夷恵之間乎莊子謂曲轅之櫟以不材得終其天年故社托之以神其拙若籍者得非托之於酒以神其拙耶

讀李翺平賦書

余讀李習之文至所爲平賦書未甞不掩卷而嘆也嗟乎農桑王道之本也周公用於周而周之治後世莫及也其法制載於書加詳也孟子甞言於齊梁之君矣齊梁之君不能用也嗚呼使用其言天下非秦有也其法制載於書𨿽略於周公然其言未甞不詳也今世之士大夫好髙談而不適於用論農桑之事則掩口而笑曰是老農之所能也吾何與此哉周公大聖人也孟子大賢人也猶用之以治天下國家言之於其君渠渠若此豈有聖不及周公賢不及孟子而恥言聖賢之事哉𨿽平賦書施之當時未必可用然其言有感予者故書於集後且以寓其感云

匠者周藝多傳

藝多姓周撫之臨川人也世爲器用之工藝多天資精敏自少時技能已出諸父自以爲己不若也故以藝多名之其爲人朴厚寡欲不妄言笑衣敝衣拱手立羣匠側若無能爲者及其操繩墨運斧斤力不勞而器用成羣匠驚駭卻視不敢比肩立藝多泊如也未甞有矜色諸豪貴家爭邀致之惟恐後藝多不肯屑就必擇其待之以禮者與夫能辧器用良窳者往歸焉否則倍其傭不顧也旣往必求靜室逺囂塵者居之平心志一視聽然後用工焉委材於地惟其所用之成無計其日然後盡心力焉詢之則怫然怒迫之亟成則焚其器用而歸杜門誦浮屠書百計誘之不從也嗚呼藝多天下之賤工也觀其所爲世之士有不若也惜其爲工而不爲士也士之溺於口耳之學未得賢聖之緒餘已挾其能鬻售於世矣惟恐其人之不聞也有能如藝多精於技而不伐者乎勢利回於心則剛毅之志變而爲便佞望風奔走無所不爲也有能如藝多擇其人而後往者乎博奕飲酒放心於聲色之娛而道之精微未甞思也有能如藝多逺囂塵而居靜室者乎祿仕誘於前麾之而不去𨿽終其身不悔也有能如藝多歸杜門而不屈者乎惜其今且老矣如其壯也使衣冠而居士人之列推其用心以行於世其事業豈少哉余非敢重誣一世之士無其人也蓋賢者少不肖者多睹藝多之事而感焉故私列其傳以自警云

反求齋對

李子作齋於防事之北求名於余名之曰反求李子請曰願聞反求之義對曰子不聞楚國之盜者乎楚之盜曰支貢者行若無迹語若無息逾垣若鳥穴土若防居於楚國人無夜不亡其物焉國人心知爲貢也而執之無狀毎亡物必罵曰是必貢也其如不可執何居一日貢語其鄰之子曰楚之盜不爲寡矣毎亡物必尢貢者何也鄰之子曰子無怒國人尢己也子能爲盜故亡物者必尢子子而不爲盜其誰尢子哉貢曰是不難也吾且闔戶不出矣儻夜有亡物者亦將以尢貢可乎是夜楚人撤衛釋禁而國中無犬吠之驚君子曰人不可不反求諸己也仁所以愛人者也愛人不親則反諸己曰仁未至也智所以治人者也治人不治則反諸己曰智未至也敬所以禮人者也禮人不答則反諸己曰敬未至也行有不得者皆反求諸己不反求諸己而惟人之責則與楚之盜日攘其物而怒人之尢己也何異哉反求之義其在斯乎李子憮然爲間曰命之矣李子名紱字眀服余表弟也又從余學故告之以名齋之義使歸而書諸壁焉

習說

儒有逰學於北而歸者父老幸其歸也且迎謁之願丐其語以爲子弟之訓旣語爲北人音父老不熟於耳也皆相顧驚愕退而罵且笑曰而祖而父與而兄弟未甞北其人也而母而妻與而姑姊妹固南其音也而曩之音家人若也至於去其鄕而易之可乎或曰非固易之也習使之然也彼與北人居且久入於耳著於心不自知其音之北也謝子曰嘻有是哉信其習之能移人也使習其徳與行如其音之亟成其爲益可旣耶惜乎習非其所也不能習此而易彼也父老聞之曰子言然

