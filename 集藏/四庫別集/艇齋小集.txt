艇齋小集

﹝宋﹞曽季貍撰

艇齋小集

曽季貍字裘父文定公弟宰之曽孫也再舉進士不第師事韓子蒼呂居仁又與朱晦翁張南軒書問往復南軒被召季貍戒其不當談兵且勸以範文正忠宣父子爲法郡守張孝祥樞密劉珙薦於朝皆謝不起呂東萊數稱其學有淵源南軒有探古書盈室憂時雪滿顚汪應辰有四海曽裘父之句其爲時賢稱服如此自號艇齋著論語訓解陸務觀序其集曰文詞簡逺讀之者遺聲利冥得喪如見東郭順子悠然意消然可傳之作尙不止此遺珠棄璧識者嘆焉

羅漢石

吾聞大幻師種種示方便𨿽於土石中神力亦周徧君看此翠瑯乃有羅漢面殷勤作禮相形質皆可辧初觀頂相殊次觀雙足現僧袍如輕綃風舉勢轉旋得非方廣尊影落此石片千年磨不盡若堅金百煉我來一瞻敬贊嘆未曽見摩挲諦玩久欲去反畱戀叮嚀善守護尊者俱神變會當淸夜闌神光照金殿

靈谷山

舊聞伯子記巳得靈谷名隠然望此舟奇勝稱山靈懸崖瀉瀑布如髙屋建瓴喬松數千丈下有千歲苓仄足行鳥道勢欲摶靑冥仙事𨿽渺茫幽討未忘情髙秋八月後擇勝來經行黃冠兩三人淡然亦忘形煙霞到幾席爽气來戶庭瘦筇閒指點老瓦同注傾慚非換鵝手不敢臨黃庭或可聨石鼎未必讓彌明重陽無十日黃菊漸向榮佳哉此天气一笑未易營但願腳力健年年此尋盟

躍馬泉

山靈從何來崩騰躍萬馬初疑夫差軍水犀光照夜又疑閼於戰聲撼武安馬森然毛骨竦舌拄不能下對此神驂姿可以一戰霸

五星泉

五星耀寒芒直射入九淵化爲石泉眠位置相聨綿相映璧月夜上下爭珠連星光本遊空著地今何然得非泉石癖如我老不悛

宿正覺寺

正覺江邊寺風煙罨畫然庭羅合抱樹門泊釣魚船暮雨涼初過中秋月正圓無人來共賞獨自占江天

白水寺

暫假僧房憩炎蒸覺頓忘誰知六月雨巳似九秋涼石徑苔痕滑稻花田水香鳴蟬休聒耳容我此徜徉

苦竹行

碧艸送春晚綠陰迎夏涼輕風揺細麥淺水出新秧歲月催人老田園引興長一廛如可辦吾亦學耕桑

金石臺

江上岧嶤百尺臺摩挲塵迹但徘徊不辭濁酒三杯醉坐對晴空萬里開楚澤風煙隨處好仙家桃李有誰栽黃花過了梅花發待我扶藜得復來

南湖

葛巾藜杖興何長爲愛南湖六月涼雨在山頭作雲气風來水面散荷香登臨稍喜市聲逺徙倚猶嫌歸興忙後日重來攜枕簟不妨午夢到斜陽

積翠樓

手捫霄漢摘天星腳踏丹梯最上層須信神仙足官府能令雞犬亦飛升

少日便懷丘壑情看山看水飽曽經如今積翠樓頭望看盡江南未了靑

西隠寺

彷佛兒時住此間重來不記舊山川卻因坐久僧相問細數如今二十年

疎山道中

村深谷鳥近人鳴暮靄收時雨又晴極目春山隨處好筍輿穿盡綠陰行

苦竹舟行

船頭觸處浪花生船尾隨人山影行一水到家能幾許順流東下片時程

危全楓祠

香火頹然寄梵宮精英不與眾禪同臨川千古人心在猶說當年保障功

疎山

來往疎山四十年主人與客兩華顚此心不攺澄河見往事休論過鳥然無復仙舟遺迹在空餘矮叔一燈傳危亭獨上窮登眺古木蒼藤繞暮煙

楊源寺

落日郊原獨杖藜偶尋蕭寺坐移時下臨稻壠如棋局細數僧房似蜜脾風里長松能逺韻霜餘殘菊尙多姿因吟竹院詩人語笑我勞生力已疲

疎山

江南九月未飛霜木葉蕭蕭巳半黃行徧疎山山下路滿山惟有桂花香

垍湖潭畔呼舟渡苦竹林邊策杖回衣濕爲穿山雨過手香因折野梅來

艸封支徑路欲斷雨洗野花山更寒西嶺東岡煙漠漠南溪北澗水潺潺

鳴玉泉

何人邀我來白晝朝鈞天千官正雜沓佩有蒼玉懸衝牙互擊觸逺韻聲泠然律呂相應和宮徵更相宣應笑居鄛人玉斗空碎捐

兩宋名賢小集卷一百二十五

