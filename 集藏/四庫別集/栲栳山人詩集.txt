栲栳山人詩集﹝元﹞岑安卿撰欽定四庫全書

集部五

栲栳山人詩集

別集類四

元

提要

﹝臣﹞等謹案栲栳山人詩集三卷元嶺安卿撰安卿字靜能余姚人所居近栲栳峯故以自號志行髙潔窮阨以終其詩有云老成媿苟得童稚羞無官又云人視所爲主結交愼攀援足見其堅苦自立之意集中次韓明善題推篷圖詩稱坡翁仙去二百春以蘇軾卒於宋徽宗初計之蓋當元之中葉故上得見厲元吉下得見危素也是集爲安卿邑人宋禧編輯禧初名元僖洪武間召修元史曽爲安卿題像者是集𨿽卷帙不多而戞戞孤往如其爲人惟七言古詩時雜李賀溫庭筠之體蓋有元一代風气如斯然气骨本淸究非圓熟穠冶之習也

乾隆四十二年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

栲栳山人詩集卷上

﹝元﹞岑安卿撰

○古詩【五言】

古意四首

亭亭千歲松起自一寸植苟無斤斧患壽可比金石靑靑園中艸一雨回故色淸霜忽飄零雕悴在頃刻

寶刀不斷水綫澑可穿石君看城門軌要非兩馬力爲學不苦心虛談政何益偉哉大禹功猶思寸陰惜

浚仲執牙算武子蓄金埒積鏹不能施名穢身亦滅富貴何足云道義自可恱偃蹇彭澤腰不爲五斗折

江河東入海天漢恆西流感此不息機宴安非良謀農夫務耘植爲學奧義求靑春厭老大還可回施不

偶讀戴帥初先生壽陳太傅用東坡無官一身輕有子萬事足二句爲韻有感依韻續其後亦寓世態下劣自己不遇之意云爾

飯至卽舉筯不問米有無寒風催短褐誰能忍須臾平生耕稼心愧此老病軀掩卷空太息相對慚妻孥

貪夫富且壽吉士饑復寒什襲寶燕石白璧泥塗間老成愧苟得童稚羞無官如何羊裘翁不念歸來難

登崇任資算用捨計月日善旣無所嘉惡政不須嫉是以利祿人處世惟用術吉凶𨿽無恆萬世徳惟一

謗讟我自致勿怨生不辰蒺藜非所據石下遂陷身始知膠漆心千載雷與陳蠅矢任黒白頺然自天眞

絺綌不任暑毳褐寒還生寒暑歲相似中心空自驚道義山嶽重富貴浮雲輕念此轉淒惻俛仰何所成

人各有所愛我獨不愛酒心淸萬慮息恍然開八牖醉人識至樂云入無何有惟餘獨醒翁千載尙吾友

憲章千萬條執筆不勞擬事至惟討論倦足成跛倚終然有變通圓池倐方沚嘆息無所言神哉孔方子

天以一生數積累乃至萬不一事轉多觸目皆恨怨干戈致陵誇可否更替獻緬思結繩時淳風欲遐遠

人皆與世同我獨與世異同則譽日生異則毀日至西山采薇翁千古秉髙志斯人不可從催科困王事

鷦鷯一枝安鼠飲河易足惟知人爵榮不識天理辱滄溟偃鵾鵬雲霧迷鴻鵠一笑付忘言歸田故山曲

王子英館楊氏作詩自述以柬之

項王拔劍起叱吒天爲陰平生萬人敵虞兮淚沾襟我才魚上竹君學猿援林嘆息無與言蕭騷雪盈簮

我憐卞和氏獻璞刖其足千載無斯人荊山有遺玉遺玉何足云遺賢難自鬻置身蒿艾中何人爲推轂

蒲輪逆申公感慨懷漢武爲治顧力行所答惟一語寥寥百世下玆事誰復舉髙松梁棟材埋沒同艸莽

狂奴肆故態傲睨萬乘君羊裘不觧結歸釣桐江云我窮不出戶經籍自討論懷哉孔稚圭空移北山文

和李元善自警詩

達爲天下相窮作人世師窮達有定命勿嘆時非時寜污牛尾泥不作車塵隨山林隠文豹江海潛黃螭人皆嗜奔競奔競人還嗤仲尼與三子出處皆從宜一芥不可與萬鍾亦難辭今人知古人不識來者誰何如沽美酒笑傲歌新詩功業不補世那求後人思人生如樹花開落從風吹又如無根蓬飄飄亦何爲天髙日月逺壽命皆崦嵫人兮勿自苦吾道當平誇

百鴈圖

離離鴻鴈羣渺渺水雲國白雪剡川藤玄香牧溪迹形眞具生意仿佛二百翼四海兄弟情於玆見敍秩前鳴後如應髙下低復逆隨陽足稻粱值夜防機弋水寒蘆葉黃霜淸葦花白羣逰得所止一气同恱懌哀哉淮南謠布粟歌斗尺東阿賦豆箕才髙終擯斥觀圖適念此翻爲古人戚今人猶古人毋爲後人惜

送鄭學可赴平江學道書院長

姑蘇古伯國繁華有遺蹤櫛比十萬家樓臺出鴻蒙歌舞徹淸夜錦繡圍春風苟無禮義化流蕩將何從子遊千載士文學洙泗宗邦人致仰慕築室闤闠中犧牲與籩豆祀事潔且丰育材闡王化道義相磨礱有如砥柱石屹然障河洪吾邦舊文獻近亦多章逢揚子昔長此講貫懋厥功吾子亦云往辭色溫其恭薫風揭絳帳臯比座蒙茸願精學道旨再使民俗忠我當踵季札觀風一來同

食新筍

黃虀甕已竭占■﹝月肅﹞筐亦空老芥長芒刺食久咽爲痛山雨拆竹胎未入春盤供畦丁適踵門致我親戚送脫繃錦紋散切玉霜刀弄新香歕湯鼎饞涎迸齒縫未倩摉詩腸已破食肉夢參禪誠滑稽煮簀宜笑閧贊寜譜亦佳涪翁句堪誦僻居東海偏斯味時一中山僧應厭餐飽食聽春咔

三哀詩【厲先生無咎髙先生師魯李先生碧峯】

厲公予先師侃侃國髦士文詞奮白屋名識動丹扆帝鄕眷遇殊曲宴錫丰侈靑衫何足云倐忽期顯仕云胡尉苕溪露泣秋萱死朔風撼南極黃屋繼隳圮歸棲從山雲松柯蔭琴史淚揮新亭悲詩窮黍離旨雪霜轉侵淩故里不可止漂泊海東西生計日雕靡暮年賦歸歟幸遂首丘志遺經惜無傳嗣續但耘耔死別三十春悵未致一慰何當馬鬛封秋菊薦寒水

右故厲先生先生諱元吉字無咎號半村宋末舉進士第爲烏程尉

我憶摠角初羣立侍師魯蒼然太古姿眉髮乘素縷慨思英發時濟濟整風度承家二百■﹝衤冀﹞衣冠踵余武馳騁文藻林濩落老無遇轉眄五十春國祚倐非故荒涼東海濵誰復嗟罄窶幸余慈溪翁詩文接情素孫枝復萎折宗祏凜無主斯文竟何辜不綴一綫緒嗟予三世交念此轉增慕蕭蕭豫樟風悲號惘難訴

右故髙先生先生字師魯裏先儒

吾鄕山水佳間世產英特邇來百年間接武愧寥寂蒼蒼栲栳峯東西峙空碧先生擅斯名挺挺無愧色馳聲翰墨場羣彥咸辟易五色日迷眼造物祕莫測餘年付詩酒琴書自朝夕晚交無功師妙語契金石談空眇生死實以貧賤戚靑衫固不就縱就國步革淒涼文會基狐兔穴遺甓我生恨後時不及風采識空餘書一編焚香得翻繹

右故李先生先生字天錫號碧峯裏先儒

弔髙仲煒

秋蟾東海彥文緒支一木悃欵無所爲筆耕繼饘粥馳騁山水懷泓渟經史腹光潛珠入淵徳隠玉韞櫝辧博沃同志沈黙瞬流俗人謂靜者壽命乃如轉燭分袂未二旬一疾竟困踣寡妻抱遺經號呼無可屬哀哉同門友付托渺一粟炎涼世事變誰奠生芻束蒼蒼林湖山玉樹埋荒麓白雲如有知爲我伴幽獨

送易直兄入京

渥窪產良驥振鬛鳴天衢力𨿽任逺重赤汗流殷珠兄材足馳騁惜爲百里拘善政無浪譽鄙彼訐直徒琴堂風日閒疲氓自春蘇邇來觧組歸實笑樂友於攬轡忽言別觸熱之皇都風波幸寜息道途諒無虞糓祿天所與愼勿權門趨銅章綰緑綬昔日靑氈儒我猶寧生龜曵尾甘泥塗兄今逺行邁所願當何如功名固宜朂更寄加食書

述古四章送範瑞卿回越

陶朱五湖客相業霸於越十年思復仇一舉彊國滅扁舟煙水間千載仰遺烈子今居是邦景慕有前轍試吏固云始時至亦宏達【其一】

萊蕪漢佳士遊宦不厭貧辭友太尉府甑釡生魚塵緬惟淸儉操千載聞一人子今舉無玷得祿思養親嘗聞饘粥絕升斗謀諸鄰【其二】

司隸百世士攬轡思澄淸生罹黨錮禍歿有蓋世名善類旣銷歇漢祚亦云傾子材固不逮識此已足稱善人不可見千載思云礽【其三】

文正將相才憂國還憂民大開天章閣姦邪日逡巡至今姑蘇田利澤及後人試吏計資算積累猶涓塵功名苟樹立富貴何足云【其四】

盆蘭

猗猗紫蘭花素秉巖穴趣移栽碧盆中似爲香所誤吐舌終不言畏此塵垢污豈無髙節士幽深共情素俛首若有思淸風颯庭戶

爲題慶元路太守雍吉刺氏傳家錄書答鄭景尹

東風墜云翰陋室生光輝重沐一開緘慰我久別思爲言樂道善速我褒賢詩恭惟侍讀翁忠孝世所知淸容人中彥艸廬天下師二老旣有作我焉敢措詞及觀家乘敍潛徳良無遺自揆非巧匠縮手惟嗟咨吾聞許文正道徳開皇基文明耀中土四裔猶蚩蚩譯經入國語訓廸良在玆所以化庭貴撫字皆倫彛埜堂嗣爵秩來守甬水湄濊澤被民庶懋徳隆本支擇配貳帝室萬國瞻母儀王正肇厥始諸公詠重熈大哉聖人道終古常如斯

題王氏三薌圖

春風桃李花秋雨梧桐樹人心自悲喜艸木那知故三香各根柢气色偶一類淒涼冰雪魂敻絕霜月趣人惟知其然遂有兄弟諭花豈識友於人自生好惡吾聞登徒子好色耽傴僂又聞海上翁逐臭慕腥腐世人溺嗜好顚倒死不悟君今眷玆香志意實淸苦流芳當無窮萬古復萬古

夢中作

積雨稍開霽晴川棹孤舟雙目豁陰翳四望余云收輕風生衣袂灑灑舒煩憂橋橫落日迥水與山俱流白鷗洲渚涼黃鳥林塘幽十旬九陰雨玆晴信難求美景與心會及暮猶遲畱賓朋愜淸賞晤語更獻酬歸途見明月華顚風颼颼

送景融侄之淛

宴安人鴆毒我老羞無聞知汝行有日送汝寧無言汝父早卽世汝子衣猶斑汝弟頗知學且識應門難別家思自奮托蔭薇花垣王侯近下士接待禮尢寛人視所爲主結交愼扳援期汝在遠大囑汝猶殷勤蛟龍蟄深壑變化斯須間鵰鶚志霄漢奮迅淩風翰錢塘萃佳麗比屋人煙繁寢食須自謹勿躡春風門酌此一杯酒我心愈憂煩功名倘相遂寄我歸來篇

謝汪辰良太守祈雨有應

赤日露頂行步入南雷去歸來雲霧生薄暮雨如注蒼蒼將槁苗欝欝色如故人言太守賢天意肯相助不喜亦不驚太守若無與日月行中天照臨及下土日月不自功光明萬民睹我知太守心借此以爲諭試問諭者誰三山老農圃

董止庵詩卷

道人名止庵其實無所止不構艸木廬不斸土石址惟於寓居堂揭扁字盈咫偉哉盤石書古隸遒且美廛市固煩囂自得塵外致開扄睨龍泉嵐光動闌幾中凾玊笈文鱗比積經史朝翻暮紬繹刻志究玄理著書混三教牽令同一軌示予得披閱愧未參奧旨出語如湧泉辧析至於是性心旣超脫好尙世所異朝行攜赤藤逍遙舜江市夜息數淸漏靈臺湛秋水我嘗問道人請析止之義仁敬慈孝信五者孰可已道人笑未言欲答如有擬緡蠻黃鳥聲翛然起岑蔚

題月波圭大章先月亭

人必貴虛明月色愛端正旁死還哉生以漸至圓淨誰於旣望宵分此先後景亭依水西滸月出山東嶺孤光一離天卽破亭色暝慿闌對東湖瀲灔一千頃惟憐亭西隅陰陰尙幽映一輪固圓明未盡滿月境何如到天心山河了無影

和濟夭岸法師約李五峯同遊韻

我不識往古誰復知來今彼哉牛山淚祗濕當時襟節序倐代謝秋風生樹林暑气日已薄涼气日已深酌我新熟酒鳴我素蓄琴陶然一今古萬事從無心

行行風波途著腳殊未穩榮名非素懷飄忽任衰晚嗟哉聖賢心明白寄黃卷如何當世人交深語翻淺所以靖節翁拋官托罷蹇長歌歸去來髙風播彌逺

醜婦怯靑鏡當春彊歡媚佳人餙紅芳祗恐老日至淸修歲可延嬋娟色難恃松喬悟玆理倐遂髙舉志君今五云居湖山迹先寄相從殊有懷誅茅恨無地

窮居越東海西望越山翠越山何蔥蘢中有五雲起美人隔重江交會日遊恣詩文賞淸新世道任丰悴吾聞宛陵翁窮乃詩所累君今猶筆畊斯窮得無自

雞鳴夜起舞志士慘不眠稽山稱達觀看鴻復揮弦何如息心虛從物更後前我惟囿大化不計脆與堅聞道寧一日穢徳終百年盜跖富且壽天理何其偏

用韻簡休遠上人

乾坤散淸气詩文肆呶哇謳吟出天然豈事攫與拏金鑾敝貴幸玉燭歌調和蘇黃與李杜後繼今誰家輝光掩朝蝀綺麗欺春葩溫然恱情性淸矣寒齒牙顧予私淑人景慕空年華古來蔬筍林味此間亦嘉名𨿽廁俊髦迹每沈邱阿一斑窺管豹兩部聽春蛙苟無入神趣徒若纒病屙禪林得幻悟學業日以加綫澑濺崖壑終焉赴洪河大輅鳴和鈴愼勿較柴車前詩舉相戱勿謂語意頗宗門說圓頓寶偈河沙多師當復悟此行坐甄叔迦

次玆息庵冬日海棠韻

盈盈宮錦仙厭彼繁華場當春不自獻婉娩懷無方杞根旃檀林金仙借恩光羣陰正凝沍特與回春陽扼霜宜媿死江梅亦羞香翻令桃李顏應有趨時傷定惠一笑姿未免隨春芳始信鶴林仙解逞非時籹

追和韋蘇州種瓜詩韻蓋有所感也

羣耕斥鹵地此計誠迂疏種瓜春夏交幸不致荒蕪靑丸熟秋寶漲水爲漂如天笑世難測詎敢尢耘鋤農家刈秔稻我乃憂空虛逺思韋蘇州不如坐觀書

和李宰韻

春風吹繁花秋露淨孤月壯年嗜好新對此每傾恱年來百念灰搔首惟短髮流光不我與苔生古人骨常懷卻世紛宴坐學龜息心乎茂叔蓮興乃子猷竹從渠鵬去畱不問馬得失李侯宦遊蹤來僦海上宅庭蘭茁春芽笑語落霏雪詩文嘗我過老晦資啟發窮思獨善身自獻殊未刖對酒還當歌甘旨宜朝夕君心與我懷相對交嘆息

送張巡檢滿任歸冀寧

蓬萊海中云太行天下脊相去萬餘里可望不可卽君騎學驑馬捧檄來夙昔焉知冀北材絆此江南役肅肅冰霜姿翩翩水雲迹三載職巡邏公餘目經籍我老厚交契相過惟咫尺平生詩酒懷公田足香秫朱樓俯官道向水光的皪開簾見靑山徙倚生恱懌海氛忽憑陵蒙衝肆攻擊弓開新月彎劍倚秋空碧跋涉洪濤中歸語心戚戚惟喜山谷間穿窬自寧息花村犬生犛民庶安種植解龜及初秋薦剡已騰陟大初助褒詞憲府終見辟雙溪風月淸往矣無愧色儀式著宏綱臨事須謹飭

灌畦

灌畦起淸晨汲水甘自勞微露濕裳屐涼風吹鬂毛緬懷漢陰丈東陵亦其曹顧予何爲者佚豫敢自驕日午得偃息讀書志彌髙年饑見秔稻萬民免煎熬寄迹天壤間於焉遂逍遙

洞山十詠

輪囷屈拏勢偃蹇蟠伏影山神懼飛騰縶縳藉藤綆斤斧不敢施蟄臥恐其醒鱗甲生陰風颯我毛骨冷

右松龍

子陽千載魂化石疑未死脹腹猶彭亨屹此自尊鬼怒气足倡勇能爲越王起坎井樂苟安焉知東海水

右蛙石

鎔鑄匪鑪冶寒液凝不裂𨿽無磨淬工俯視香奩揭能湔百慮空了不見生滅水鑑惟外形心淵湛秋月

右鏡池

孤根懸倒影彷佛浮靈槎疏疏枝間雪淡淡波中花松竹復相亞偃蹇同欹斜折香汲深寒淸供推禪家

右梅沼

奇形奮雄武可拜不可觸𨿽無三品封閱世知幾國似逃秦王鞭來聽山鬼哭翻思雷萬春受矢如槁木

右將軍石

山溪本嶄巖著腳畏頑石何人琢玄璞甃壘界墨色恍疑踏鯨背步武便短屐日暮知僧歸山空聞卓錫

右烏石嶺

日光爛陰崕壯气振林木炳炳金錢斑霧澤文彩足夜深忽咆吼驚卻老僧宿起視山月髙餘音在空谷

右豹闗

崖陰滴珠璣淸蓄鮫人泣甆罌汲新寒滿貯歸湏急外滲如方諸中幹匪人吸君看鉛汞流金鐵猶漏濕

右透瓶泉

石束淸溪流琮琤玉聲碎如聞操履霜墮卻思親淚伯牙寡所知鍾期乃同志至今流水音寥寥在玆地

右琴峽

誰知廣寒宮有此嘉樹植年年風露中黃金吐秋色秋色天上來開軒爲我得笑彼揮斧翁勞生竟何益

右桂軒

吳南伯王子英李元善會於林湖資敬庵各有詩予遂敍和

役役歲將暮閒暇不易得髙賢會山阿恨此雲霧隔敬亭新歸人金臺舊遊客偕彼東臯翁於焉話疇昔心契金蘭交意探山水迹我窮不出門頗覺天地窄君𨿽倦遊歸有志終致澤長歌楚狂詞痛哭賈生策努力靑雲衢毋使頭遽白

魚潛碧淵中鳶戾靑雲表志士各苦心肯嗜顏色好聲气幸不殊詩書事探討賡歌敍繾綣翰墨逓揮掃三英倐胥會翠崦深杳杳有同松竹梅淩寒挺淸峭我亦物外人胸懷自明了退藏豈余心畏此風波浩未言折鎗鎗政坐污皦皦古道日淪喪交誼今復少如何二三子眞情見懷抱倘可立下風毋譏原壤老

懷古

淵明晉徵士子云莽大夫超然歸去辭深哉太玄書文詞重金石軒冕輕錙銖恬退各有���辧賢愚焉知千載下直筆逢董狐富貴何足云節義斯良圗柰何今世士艸間乞爲奴首鼠幸脫兔辱國心何如嗟嗟白野公肝腦污泥塗見道固明白殺身似模糊讀我懷古詩後賢其監諸

寄興示諸子

田園日蕪穢衰邁不自治童僕肆疏懶子孫習娛嬉良苖雜稂莠瓜瓞纒蒺藜艸深狐兔聚水積蛙蚓滋念玆每獨往邈焉起遐思世事亦如此重令我心悲

送任正之旋裏

君居東海國投轄思釣鰲持竿三十年歸來鬂蕭騷六鰲不可得動蕩空波濤跋渉山海間力費心徒勞惟餘詩酒興不負平生豪朅來三山居燕坐樓閣髙開窓納新月展席延淸飆此樂我所嗜爽气生膚毛世人附炎熱反爲我輩嘲窮冬雨雪途竹輿替蘭橈歸隠五磊岑俯視雙丸跳何當共登覽長嘯靑雲霄

題舊紈扇

去年壁上扇蒼蒼生网虫今年承拂拭還有去年風自憐顏色攺得入君懷中願言新舊人恩寵長相同

次韻桂懷英以詩寄謝元善及宗昭侄軰暮夜見訪

窗虛月炯炯林近風颼颼梅花照我室緬想羅浮游羅浮浸碧海騎鯨夢中求風淒花月白毛骨淸寒瘳坡翁不可見浩興無與酬歸來二三子謳吟愜狂謀敲門索美酒燈影搖玊舟誰能合污俗庶足同淸流爲言立仗馬何似忘機鷗董溪月中仙乘鸞海東頭我思一見之足往心還畱寄聲妙年客瞿翁不勝秋

簡從山僧亮明道

普明山中僧瀟灑云外客肅賓天竺堂步武愼規式山中五千指湖海視儀則斯時虎巖翁宴坐躬誨益瓶錫如流泉請謁無虛席吾師解周旋云衲舉欣懌送迎盡禮貌眾譽日輝赫髙座忽傾圮拂袖歸故域從容細行中止觀恣溫繹諸山積餘資潤屋侈華飾飛甍切云霓廣畝連阡陌豈惟服食丰少艾亦充斤國朝極尊崇我軰徒嘆息一朝命令下俾齒齊民役徵輸與挽漕鞭箠困驅策於以蘇疲民於以警貨殖惟師樂恬退儲蓄僅朝夕昔有無田譏今無有田戚所以閒雅懷得遂遊覽舄今秋積雨餘訪我海東磧田衣影翩翩屐齒響苔石我逃空谷中聞之喜盈色一尊對黃花眞意頗周悉俯仰出贈言拈毫冩胸臆倒囊答新響明月光的皪生我蓬蓽輝啟我茅徑塞復爲重峯行幽探山水賾玆山多俊彥感嘆已非昔顒顒大章公叢林服英識斯人不可見俛仰但陳迹歸來敍別懷晤語轉淒惻吾宗子孫多且復倒餘瀝鄰家有新酤解佩奚足惜欣欣笑語間禮度悆嚴■﹝餙﹐方代布﹞約我山中遊可以已羸疾詎意承新交出語見悃愊玆行固未逮厚意殊感激何當具扁舟行艤半山側一笑過石橋攀蘿共登陟摩挲兩靑瞳遙睇南山碧

次元善喜雨韻

石燕拂雲杪河魚落檐前天公半月雨下土舒憂湔槁壤蚓發唱素壁蝸畱涎禾蔬欝嘉秀樂彼田與園旣無溝壑虞體受期歸全揷架有遺軸足以消餘年

次雷子樞知事延平八詠韻【以下皆延平作】

寶劍龍入水千載猶可見春風動鱗甲浪舞桃花片一息過天池相期曲江宴

右龍津春浪

風髙掃炎瘴猿嘯破昬昧聖學醒羣蒙觸景與心會我思住山中伊誰致芳酎

右猿洞秋風

峩峩金鳳山紺宇各雄占佛境本無殊人心有欣厭雲從何處來普覆靑蘿廠

右三寺云深

羣峯西南來疊翆環且聚絕頂生夜涼光浮玊毫兔沆瀣洗我心髙吟振寰宇

右九峯月朗

白鶴去不返仙歸已無日大明生東維光粲神丹室我來弔遺蹤惟見跳丸赤

右梅山朝旭

翠微爛五色回光動仙捨誰移赤城霞來展延平畫躋扳遠莫遂沈吟日西下

右演仙晴霞

泉流山忽斷急濺落懸壁梁石見天機竅竹給民食賢哉賽侯功丰碑宜百尺

右中峯飛瀑

建溪東南流灘石獰可怖黯淡束奇險過此始無慮回思太行山亦有摧車路

右黯淡雄濤

官含偶成

宿雨生晚涼幽禽在髙樹披衣出門看溪流急如注艸木被新渥靑山滿公署偶爲城郭居獲此林下素鄰家酒如澠歌管朝夕度此樂非我知看書日還暮

傷心行用李長吉韻

朔風動淸吟孤月流寒素白髮困靑燈紅妝泣秋雨羅扇沿网虫寶鑑靑鸞舞白晝魍魎行山昬鬼無語

詠範氏池亭

虛亭巧結構有此觀魚境碧沼風生紋髙林月畱影花竹列我前松杉瘦而頴山環翡翠屏水瑩琉璃井書生東海來山水頗深省喜有鄭家湖詩文每相警

●欽定四庫全書

拷栳山人詩集卷中

﹝元﹞岑安卿撰

○古詩【七言】

題太眞春睡圖

東風吹香蕩晴晝長安宮苑花如繡海棠一夜折輕紅淑气薫蒸困醇酎太眞徙倚沈香亭宿酲未解春冥冥眉峯斂翠翳秋水侍兒夾擁花娉婷玉牀膩滑芙蓉展水沈煙梟金屏暖丹腮融潤珊瑚溫寶釵斜鬌烏雲綰上皇玉笛那敢吹地衣紅皺靴輕移傳令別殿罷歌舞流鶯不語遊絲垂漁陽鼙鼓邊塵動臺閣無言卿士懵婦人一睡四海昬主暗臣諛總如夢翠華西狩九廟隳禍胎未剪三軍疑馬嵬之夢生死訣一時悔禍人心歸驪山舉燧供歡笑犬戎蹴踏周原艸丹靑誰究春睡圖後世不須箴大寶

樵隠詩爲淛東僉事畢公賦

山人隠迹樵空峒天王賜見明光宮執柯伐柯諭爲學玆理講貫融心胸侁侁冑子國元气有命剖析開昏蒙斧斤斵就棟梁器欂櫨椳楔紛相從賢能往往布淸要利澤天下山人功功成又復視民俗繡衣玉斧蓬萊東翦除枳棘毓嘉木坐聽於越歌時雍會稽秦望嘗獨往此心猶羨樵徑風

次韓明善題推篷圖

靑松陰陰間修竹六月翛然破炎溽梅花一味只宜冬江上孤舟水邊屋筆端春信回孤根鮫綃淺抺玄霜痕江南煙雨正愁絕一枝喚醒羅浮魂無聲詩生有聲畫吟詠工夫見揮灑坡翁仙去二百春夢繞松風古亭下玆花淸致誰堪當孤山題品淵源長推篷細認心淒涼鼻端彷佛聞天香

勉宋無逸向學

蚌胎抉珠光陸離山石韞玊形瑰奇民生適秉俊秀姿如玊含潤珠生輝廣平世徳遠已微云礽奮發思前徽輕獧不遂裘馬肥下帷恬淡虀鹽宜讀書待旦心孜孜穴壁睥睨晨光熹我憶視子齠齓時髧發欝爾靑齊眉椿庭期待余所知近師囑汝吾儒歸只今年才二十幾瑰詞藻語超倫夷示予琬琰潤且滋蠅頭點漆光累累蘭苕芬馥翡翠飛鯨魚掉尾橫天池秋風丹桂香紛霏明年期爾扳髙枝而翁陰佑應扶持搏風九萬非難期但愁老眼將昬眵羽翼不覩連云垂

墜馬漫成錄示諸弟侄

君不見杜少陵劍南宣謀老且窮瞿塘一蹶傷其躬又不見蕭齊司徒喪名節墮水被誚訾超宗我慚人馬僕石梁翻身直下馮夷宮衣襦沾濕愧乘鯉鞍轡出沒如遊龍康荘獨步信便適陟危履險由來凶從玆時買兩芒屫�����西東

和舒宏道

轆轤汲井羞綆短海納江河不知滿大材小器量不同火鼠冰蠶自寒暖人能弘道斯爲儒餘光端可昭昏愚君家信道非凡夫臨危嘗解捐其軀眼明見此渥窪汗血之名駒胡爲尙滯禹門點額之龍魚譬猶卞和白壁隋侯珠未遇具眼寧同瓦礫迷榛墟君文璀璨新出之珊瑚君材粹美已琢之璠玙誰能與君對擲爭梟盧但當再拜捋彼桓伊須裁詩再寄驚我心模糊我惟裏手閣筆成欷歔武夫幸廁珩與琚定知鄙我生嗟吁杜洲水暖飛羣鳬管弦畫舫如平居愼勿同樂辜三餘五湖一舸今何如

題晴川圖

淸溪粼粼生淺花曉日倒射搖金沙翩然雙鷺下危石玉雪照影無纎瑕溪邊小景入圖畫靑煙緑樹漁翁家漁翁歸來歌未終鷺絲忽起蘆花風回眸遙望不可極但見白玉飛靑空昔年夜宿瀟湘浦徹曉不眠聽急雨解衣曵杖立沙頭何似今朝得容與長安馬寒泥沒腹雪滿朝衣凍肩縮試令援筆題此圖長篇應賦歸來曲

和王子英醉後歌

至人超六合造物期同遊飄飄無根蓬蕩蕩不系舟江河罔知返日夕惟東流鳴鳩爾何爲戶牖思綢繆人生底用愁如織朝看朱顏暮無色何如生死兩忘懷日月梭飛任交擲君不見秦皇入海求方瞳包括區宇摧羣雄沙邱轀輬鮑魚臭一世萬世今何功又不見班生投筆踰流沙封侯萬里威遠加玉門東望不可入上書祈請心咨嗟我生於人何所爲卽死於人何所悲烏鳶螻蟻何所苦珠襦玊柙何所輝不如生前賦詩飲酒放浪山水間死與造物黙黙還同歸

正月聞鴞有感

惡人恆多善人少春來未省聽啼鳥惟有鴟梟最惱人聒聒五更鳴到曉■﹝氏鳥﹞梟■﹝氏鳥﹞梟爾何爲萬人怪汝千人譏更有王孫金彈丸遶林逐爾將安歸

二月二日大雪寓州郭偶賦詩

東風吹寒春漠漠海氛作瞑天昬昬空階夜落雪一尺起看萬樹梨花云詩翁撚須僵不死開牕彊作饑猿蹲欲呵凍筆冩淸思甕中餘瀝催頻溫山僧積財冨畎畝驅馳後事何紛紛木魚停撾磬聲絕但聽衙皷趨公門何如孤舟釣魚叟一簔獨釣寒江濆

送鐂同知

劉侯宦轍半天下臺閣府州無不可王良駟馬熟路車楊僕樓船順流柁政刑徳禮隨設施賢智愚頑成切磋朅來貳政臨吾州民習澆漓更偸惰我侯振舉綱目張治劇理繁惟瑣瑣每嗟田賦籍不明玉板靑綾空疊垜大邦有命獨見推萬指不停吹夜火富民有田不忍欺貧士無田愈閒暇今年賦役稱均平吏不容姦民俗妥侯能施惠澤吾民民亦祝侯膺福嘏祝侯福嘏當何如正笏垂紳輔宗社

送陳元綱巡檢塟親畢還烏江

東風吹醒遊人夢千里懷歸寸心痛烏江春至雨雪餘白鷺洲晴水消凍錦囊璀璨行色饒畫鷁淩風見飛動陸行更買竹肩輿夾道梅花逓相送春禽不解客心悲曉日髙枝作嬌咔渉江還踏西陵道萬壑千巖春渺渺祕圖行認舊遊蹤客星分翠迎歸棹三山東望海茫茫雪浪翻空髻鬟小歸來夜宿故人家白髮靑燈炯相照明朝匍匐走重峯淚灑松風石云島銜哀捧骨閟幽宮馬鬛封髙水縈繞行人齊咨風日悲白馬素車來故老送終事已旋有期敍舊杯盤慚艸艸裁詩聊復餞君行我亦何人遽揮掃西江宗泒師涪翁邵庵當代文章公持詩爲我謁亟丈點化金鐵歸陶鎔緘謄遠示塗竄迹咀嚼端可醒昬蒙何妨更致明月片七椀兩腋生淸風掃除人世酣醉夢淩雲竟入蓬萊宮西江訪舊期再會擷芳更煮康王淙

題黃中立樵雲捲

三衢仙人石橋奕隅坐野樵心自適不知柯爛歲月深人世歸來已非昔越山客亦樵雲中碧山杳杳云重重香鑪捫蘿春滃欝若耶涉水秋冥蒙斧聲丁丁響深谷猿猱鹿豕恆相從懷章太守歸故里讀書處士棲長松古人千載不可見二公出處誰將同君於此計豈長往艸衣芒屩姑從容仙人倘遇不須久歸來歌我樵徑風

出門偶賦

老驥伏櫪風蕭蕭饑鷹側目看靑霄驪龍抱珠海底臥虎豹不噬羣狐嘷河邊老人倚墻坐六合茫茫彈丸大平生剩讀古人書倒篋靑錢無一个側聞朝廷遺逸徵集賢著作空盈庭紫薇堂上日午飯世祖山河如砥平

題慶元路太守雍吉刺氏傳家錄捲

六經輔世不可徹照耀今古如日月前聖後聖語合符歷歷盡爲忠孝發埜堂太守來甬東下車徳澤春融融撫民餘暇出家乘累葉爵位猶尊崇先翁昔長玉堂署爲徳端重心謙沖露香百拜己母疾讓爵同產情相鍾彤庭褒錫表宅裏雙楹玉篆懸穹窿大君有命治懷慶至今父老歌勲庸尊崇不緣戚裏貴忠孝自與天人通中朝閣老更贊詠墨云揮灑飛蛇龍雄文大筆續前代玉光下燭披長虹親親敬長在一已能使天下皆同風公承世澤將雨露盡洗海國塵埃蒙民風丕變气蘇息溫言惻惻蘇疲癃老農家居五云表引領東望思帡幪願言不日秉旄鉞七州均入甄陶中上爲天子宣徳意下慰祖考於無窮詩人作歌頌不朽丰碑百尺看磨礲

題鄭學可余樂齋

爰居不識鐘鼓響孔翠赤霄羞飼養滎陽千載不羈人厥後云礽亦淸爽燭溪流水淸可斟烏戎山髙足瞻仰羨君築室山水間余樂名齋信奇賞齋前花藥恆芬敷屋上喬松翠相向黃金未散書滿堂白酒要賓不須釀不緣獨冷固棲遲山水情深起遐想人言貧賤樂有餘問君此樂爲何如貧而無樂豈我軰冨不好禮尢庸奴貧而有樂富好禮此是人間眞丈夫

元日有感率成口號示季淵侄軰效儲光羲體

世家三山踰百年讀書作官還種田支分泒別五十竈昔日一家同屋眠邇來本大枝葉繁榮枯異體理則然自家有酒自家喫有餘盡可賓客延自家無錢自家守愼勿仿效生寃愆我今新正六十四發白面黒心未死寡交頗覺鄕黨疏嫉惡何妨宗族忌此心但願子孫賢詩禮家聲勿令墜種田有飰蠶有衣讀書作友天下知紛紛衣錦食肉人馬上相逢知是誰

余觀近時詩人往往有以前代臺名爲賦者輒用效顰以消餘暇

周綱陵夷九鼎輕玉帛交錯朝蠻荊態度睥睨志未已積財壘土攙靑冥姬姜麗質鄭衛音臺中燕樂森如林汾沮逺略肘腋變幹溪一散愁人心荒山饑走歸無所睡酣又失涓人股棘闈深閉魂魄飛申亥負屍埋淺土章華臺上空子規啼殺遊魂終不歸

右章華臺

吳王築土山爲址俯視水雲三百里臺中歌舞萃華麗金碧■﹝山贊﹞岏眩珠翠江花泛泛浮■﹝氏鳥﹞夷會稽思霸甘卑辭千金不買西子笑一舫竟逐陶朱歸丹砌艸深麋鹿臥淒淒棘露沾人衣闔廬坵墓虎爲衛至今鐘磬聞餘悲遊人不悟國傾亡松間援筆題眞娘

右姑蘇臺

巫峯十二靑參差石形儼現仙娥姿蒼藤翠水怯淒冷精誠夜感襄王思仙衣縹緲仙裙濕云影飄颻雨聲急陽臺朝暮不勝情髙唐想象愁無極夢中奇遇事杳冥公子雕辭亦胸臆荒涼古廟屹江幹臺空不見行雲迹遊人悵望尙徘徊古碑寂寂荒莓苔

右朝陽臺

雕墻峻宇無不亡薊城築宮國乃昌屈身延士禮優異四方英俊如雲翔郭生馬諭眞良策亟拜樂卿爲上客兵行旬日入臨淄秦楚諸君鹹辟易夙心已雪先王恥七十齊城祗餘二君王仙去主帥逃嘆息後人非繼志巍臺悲慘朔風號不知騎刼何時招

右黃金臺

嬴秦北築城萬里芒碭無人識雲气鴻門斗碎驪山焚漢楚殘民半爲鬼重瞳失道身首分沛宮酒敍還鄕恩風雲飛動白日永歌聲激烈悲勲親四方備禦思虎士進取守成良不易長陵崇奉四百春歌臺遺築今荊杞壯哉一曲大風歌千古英雄盡懷愧

右歌風臺

彭城負險河爲障南屹崇臺勢雄壯重瞳奮迹入秦回諸侯攬轡皆東向酒酣蹴馬升崔嵬鬉翻鬛振雲煙開倚鞭四顧示無敵指揮貔虎心雄哉黃金間行亞父去帳下茫然失謀主楚歌聲合潰重圍昔日名騅空故步千年積恨气未消繞臺泗水撞飛濤

右戱馬臺

金莖擎露空崔嵬湖臺築恨心猶哀剖桐殯土事曖昧禍機元自長生來壽踰大耋世已稀趙國憸人心險巇盜兵誅佞兩非是屈犛督戰猶驚疑銜寃竟隕鳩泉裏壺闗三老言非遲向無少卿護病已上林僵栁何緣起空餘老淚滴紋甃斑斑相間苔花紫

右望思臺

漢室分崩成鼎峙銅雀翚飛鄴宮起碧甃漾日覆紋鴛蕙帳凝香集余妓我觀剏始旣驕逸後裔焉知惕奢侈洛陽宮闕淩靑霄公卿負土何焦勞玉音親責役夫緩瞬息身首橫霜刀荒遊日恣典午肆西陵空掩欺孤智至今硯墨抱遺羞千古姦雄穢靑史

右銅雀臺

萬里長江東入海千年髙臺今尙在當時誰道鳯凰來覽徳何人足相待鳳聲悠悠梧葉空謫仙文采流長虹跨鯨一去不復返後人欲語羞雷同海上三山渺何許羣仙騎鳳隔風雨登臨空詠謫仙詩白鷺斜飛過秋浦

右鳳凰臺

八月上旬出遊晚歸

拷峯老人頭雪白竹扇如箕障炎赫徐行阡陌稻花間稚子歌呼手髙拍西風吹我衣巾輕鷺絲飛起鸜鵒鳴西山一餉掛龍雨薄暮歸來新月明

予讀近時人詩有詠瀟湘八景者輒用效顰以消餘暇

嶽陽樓昏水雲黑夜揭冰輪破幽寂浮光萬頃躍寒金倒影一規沈素璧霜毫誰幻淸絕姿毛髮增寒心辟易何時皷柂逐南遊散發君山弄虛碧

右洞庭秋月

黒云捲空暗衡嶽二水爭流風力惡推窗不睹雪珠跳篷底惟聽鳴錯落江猿無聲老蛟吼鯨鯢出沒聞瀺灂素縑揮灑凜髙堂座上覊人心戰愕

右瀟湘夜雨

駱駝水枯圓露觜橘洲霜淸平似砥衡陽回侶羽翮疲接翅連羣飛復止洞庭波闊菇米稀弋人夜榜機心微平明又爲稻粱謀來看行迹空嗟咨

右平沙落鴈

暝云破紅日色微輕舟冉冉灣寒磯濕罾懸水水猶綴回光倒射明珠璣怯寒鷗鷺集沙觜側身皷翅疑忘機何當置我蓬屋底一聲欵乃中流歸

右漁村落照

雨餘山徑溪縈回小橋野店相因開新煙覆屋色掩映薄日籠樹光熹微芋魁香軟紫姜脆旋沽美酒添尊罍不辭餘潤濕衣袂但惜屐齒傷莓苔

右山市晴嵐

洞庭波翻天咫尺風慘云霾四無極水鳬寒死鴻鵠僵冷透漁簔眠不得馮夷夜翦瑤臺花瓊英著水輕無迹試令冩入畫圖看衡嶽諸峯失遙碧

右江天暮雪

長江萬里東入海南極蒼梧北踰濟龍驤萬斛駕洪濤去日酸辛歸日熹畫師夙昔諳行色鵝溪半幅畱眞迹入門嫵媚各有懷誰念山巓望夫石

右遠浦歸帆

紺宮崔嵬揷蒼冥暮陰凝紫蒙丹靑華鯨吼徹日西墜片月漸漸升東溟老僧莫歸尙餘暇松間引鶴榰枯藤不知誰冩逼眞景耳邊彷佛聞餘聲

右煙寺晚鐘

題張彥明所藏剪紙惜花春起早圖

流蘇帳捲春寒輕紗窓弄碧天微明軟紅嬌紫怯朝露美人推枕心爲驚鬂云未綰香奩開侍兒側立肩嬰孩黃鶯飛動花影亂停梳睥睨猶相猜誰將妙意寄工巧溪藤雪瑩金刀小丹靑退舍松媒枯剪出天眞數分杪筌熈傾軋空自誇惟競時人顏色好無聲有聲兩相副此景此詩均壓倒司空慣見了無言應是禪心被花惱

美人行

錦云窣地春風軟彩鸞影展烏雲綰繡茸慵理怯餘寒寶鳬煙斷花陰轉露晞香徑苔蘚肥鳳鞋濕翠行遲遲憑闌無語何所思黙看雙蝶花間飛

短歌行

水濁不見石云深欲無山利欲酷似之翳彼方寸間年來名利嗟已矣如雲過山石沈水底不似莊生形槁木心死灰又不如瞿曇氏面壁九年身不起物來自解鑑妍醜事至常思見非是始知至靜可觀動是非妍醜皆從彼靜中有樂我素諳字我靜能斯不愧春花燦爛秋葉零歳月奔馳老將至靜能靜能可若何歸全湏究曽參旨

悼凱南仲

蟠龍老僧凱南仲平生信實無嫌猜袒肩不倚薝卜樹結跏應坐蓮花臺我來問信黙無語紙旛漠漠飛塵埃不如徹此方解脫菩提明鏡何爲哉

寄玆息庵乞水墨蒲桃

息庵戲墨聞奇古碧蔓縈紆濕涼露聲名籍籍逼老溫我未得觀如病瞽剡藤涵雪持入山須憶同窓舊情素揮毫倘寄絕倫技當置雲林息遊處

元正二日喜雪走筆示諸侄

天花夜逐東風來千山萬山白皚皚三陽獻瑞后土澤六出呈巧馮夷裁漫空冥冥栁絮起匝地漠漠梨花開玉龍羣飛銀海湧縞鶴萬舞瓊林摧廣寒羽衣離素闕姑射仙子升瑤臺蘇卿嚙氈心壯烈王恭披氅身毰毸山陰返棹迷處所東郭破履行徘徊懸弧鵝鳴誤擊柝灞橋驢凍疑銜枚山僧有時聞折竹野客無處尋眞梅枯枝點綴生蓓蕾宿麥蓋覆埋根荄气淩市井貴白墮光粲城郭無黃埃翰林石鼎月團片太尉金帳羊羔醅重裀羣飲繡帷底一簔獨釣寒江隈誰憐髙士僵欲死坐覺大地春先回歐公白戰不持鐵效顰自愧非其材寒窓一笑呵凍筆誰能爲我貽瓊瑰東皇夜駕雲車來縞衣兩蓋光皚皚平明散作萬花落幻出天巧非人裁初疑蜚廉怒驅海倒卷萬疊銀山摧又疑中秋十五夜月色冷浸玻瓈臺恍如天女乘白鶴曼陀落手輕毰毸又如楊花傍簾幕垂垂欲下還徘徊鳥飛無影人迹滅瘦馬僵縮難加枚曉云無路空有夢暗香不度終非梅色欺山礬玉屑蕋凍屈庭艸黃金荄寒威透肌起圓粟冷艶奪目無纎埃呵冰濡我紫毫筆暖湯熱我眞珠醅梁園勝賞猶想象繽紛不辧隩與隈鄒枚司馬不可見妍辭祕思堪抽回謝公作賦千載後只今誰復攄奇材我言諸子毋自縮荊山俯拾皆玫瑰【玫瑰一作瓊瑰】

送宇文別駕

江風吹雲天漠漠去官欲行愁雨落沙頭已買一扁舟惟載舊書盈故槖東街西街蠟屐聲冠蓋塡門行蹻蹻坐中猶有乞文人囊裏元無贈錢客我願行時天日晴先生此心江水淸殷勤相餞一杯酒早聽玉堂鈴索鳴

防盜夜行

翠蘿滴露絡緯鳴熠耀照影秋水淸輕雲度白河漢明月掛半壁生東溟幽人不寐起夜行鐵撾攫地鏗有聲緑林豪客愼勿驚白晝大盜猶縱橫

十一月初五日初度

去年壇津作初度適與書云節相遇淸晨賓從賀新陽日午杯盤亦微具海亭宦客歸來遲薄莫北牕同笑語共誇長至偶生辰似讖若人增壽數今年在家又初度破屋欺風海濤怒𨿽有綘蠟剪春紅亦有篆煙騰碧縷妻孥滿目意自眞少長相趨禮如故東臯先生予故人寒窓教子甘淸貧得錢沽酒還自醉書聲夜夜驚比鄰東平先生李元善酒後歌詩快淸健可憐年少亦羞寒褐帽蒙頭僅畱面欲要二妙話綢繆羞殺冰庖酒殽鮮我𨿽有田未忍賣弟責兒嗔了無怨只慚天子不我知溝壑老塡爲可嘆寄詩愼勿笑癡狂倚樓且看南飛鴈

再用韻柬李元善

故鄆書生美無度飄泊江湖未羞遇貧如東埜詩愈佳嘆息無車載家具莫言家具少於車喜有昌黎不平語淸名後世期不刋冨貴浮雲何足數讀書惟闞溫凊余女哭男啼不須怒王章昔日臥牛衣靖節茅■﹝扌間﹞亦藍縷卽今蹭蹬毋自憐變化雲龍豈無故顏生四勿稱仁人負郭二頃猶言貧我田僅足了饘粥苦吟貽笑東西鄰行藏勿用人稱善景逼桑楡幸康健烏紗匼匝僅蒙頭霜鬢鬅松亦遮面靑山白雲交契深金馬玉堂書問鮮無才無徳空老成下不尢人上無怨與君唱酬心自歡詠歌不足還嗟嘆越中小友有來詩相要更賦衡陽鴈

寄謝曹峨王子隆

海風撼屋屋欲摧洪濤噴雪髙崔嵬此人戰懾心死灰客子逺來猶自哀故人見我顏爲開暖湯濯足酒滿杯黃柑丹荔錯落堆飯抄云子光皚皚江上人誰知老朽薄雲髙誼今還有明朝風靜渡江去蘭芬上下重回首

題平林山詩卷【已下皆延平作】

鄭侯書法妙天下鐫石林生亦文雅延平碑刻不日成坐見東南紙增價我窮出遊羞局促打碑擬向京師鬻只恐天公不我憐一夜風雷轟薦福

送建寧鄒仲方赴廣州鼎安巡撿

丹靑揷空幻飛閣有客談天志寥廓毛錐未足了平生心溢七閩山水郭靑衫白帽提幹將黃蕉丹荔畨禺行溪下歌呼溪女舞山鬼不嘯海若藏路經潮陽車緩驅昌黎有廟神靈居升堂酌酒須再拜爲問鱷魚今有無

上分憲山東僉事

五云仙子來蓬瀛霜花肅肅風泠泠繡衣香拂瘴雲散老龍擎月波心明鸊鵜膏寒浸秋水寶匣生光斗生紫妖氛千里不敢飛狐兔遁形梟獍死九龍當軒翠鸞峙文筆又向天中起欲宣教化踵前賢瞻拜還看下車始泮宮洋洋騰頌聲飛章從祀升延平玉堂蕓閣應贊成竚聞畣詔來天庭俗淳民厚期逭刑百世願主斯文盟

求葉仲輿冩墨竹扇面

此君一日不可無子猷篤愛心歡愉延平官舍斬伐余稽山倦客心煩紆先生拋官南海來胸中邱壑爭崔嵬筆端造化奮天巧籜龍一夜驚春雷素絹圑團剪秋月願染玄霜冩幽絕蕭然便覺風雨生頃刻淸寒屏炎熱昔時與可稱絕倫息齋近世尢逼眞我持此扇出門去要使襪材咸萃君

逢秋

髙梧脫葉金井寒璧月夜掛朱闌干銀河萬里浸虛白淩風欲訪乘槎仙金壺箭水聲第一畫角梅花聽淒惻三山樓閣碧海涼老鶴不眠淸露滴

贈畫龍陳亦所

飛龍在天不可識葉公千載余墨迹洞微復冩牝牡姿壁破點晴猶莫測老所三山海上僊貝闕珠宮慣遊歷歸家援筆冩飛騰變化風雲走胸臆但憂眞贗不可知空使時人寶燕石我來幸逢四世孫筆勢翩翩尢逼眞解衣半載梅山住持練扣戶人紛紛畫成不用書亦所便作所翁何所分出門壇津正秋水一笑雙龍忽飛起

謝李仲容見贈

海風立水天空蒙瘴云晝掩蓬萊宮仙人跨鶴天姥東歸來樓閣昏無蹤九仙山髙玉爲戶廣寒夜訪乘鸞女桂香滴露夢不成看徹霓裳羽衣舞宮袍舞錦花翩翩詩成毛骨生淸寒飛章贈我歸剡川推篷月在梅花邊

觀魚亭書所見

披云仙子雙眉靑一笑不語千娉婷臨風隔水忽何許曼卿空主芙蓉城山齋歸來日色暮四壁黃昏鬼相語城頭嗚嗚角聲曉靑山一點黃金小

贈汪彥升

金花鞍覆紅氍毹駑駘振鬛鳴長途龍駒喘汗滴血珠翹首伯樂羞鹽車十年揮金醉皇都白髮閩海猶馳驅臨汀春艸梅花舒東風爲我先吹噓

次李元善求墨韻

君不見深源咄咄惟書空徒知怪事塡心胸仲將佳制𨿽點漆空凾竟達非桓敵又不見紹宗工隸希前人畫腹意與虞公鄰楮陳泓頴擯不用書法遠迨無窮春顚張畫沙有奇悟藏鋒指意誰能嗔我今老矣心未融每愁落筆茫西東蠻箋十樣無遠寄窓昏九敗塵埃封鳳樓不修紫毫凍舉手只解遮寒風前賢學書心手閒杯飲自樂何勞鍾李侯懿子金閨郎文章艶艶春葩香銀鉤鐵畫亦奇絕嗜好不羨紅樓妝詩成揮灑每相寄戈波點畫遒且剛玄香銷磨倐無迹袖手與我同淒涼知君尙方隃糜給使終有時我獨兩鬢蕭颯飛秋霜金鑾夜賜記恩寵玉堂晝步看翺翔會當倚馬揮九制笑傲何在張君房廷珪眞制散絕今已五百祀我無佳惠君何償詩來急索肯違忤祗恐鄰燭無餘光墨堪作字字堪煮徒使我軰偪仄搜枯腸

●欽定四庫全書

栲栳山人詩集卷下

﹝元﹞岑安卿撰

○近體詩【五七言律】

次王敬助見寄韻六首

開元古名剎獨客思淒然不佩六國印原無二頃田吾猶甘自守人政不須憐堪笑陶朱子西施共上船

發疏常自理心苦欲頻搥夜月久無夢秋風忽寄詩來同顏子樂聊復宋生悲何怪孔文舉人猶呼作兒

臥龍蟠屈處首尾枕長河臺榭基猶在衣冠人若何登臨雲水遠感慨艸萊多無限扳援志靑松有女蘿

琴書曽遠訪訪我海東濵對酒不成醉看花惟惜春靑燈書有味白眼世無人盡有耕桑趣翛然一幸民

祕圖畱滯日鄕思已淒淒黃卷挑燈閱紅妝掩鏡啼交新情僶俛感舊恨低迷語及深知處應憐獨鶴棲

山陰歸賀老唐室尙升平詩有淸狂語心無寵辱驚賡歌希傑作出處見眞情夷考前人志非君孰並行

八月十六日夜月蝕

片玉出東溟斯須怪事生皇天一眼■﹝目壹﹞下土萬民驚蕩蕩云無迹暉暉星愈明嫦娥恨孤寡誰爲斬蟇精

寄易直兄

別去將三載相望路一千觀光誠有意問道恐無緣夢墮柯山月愁迷舜水煙看云應見憶只恐不成眠

悼吳武伯

儒林正衰落武伯又何如白髮雙親淚黃泉萬卷書儀刑宗吾舊交彩戇花餘應有修文約相從地下居

八月十九日宿慈水車輪橋野人家夜聞犬吠有一人立門首忽問曰雞鳴否詰之乃入縣膺役者蓋卜夜之早晚恐違官事也感而枕上有作

官道月瞢瞢微云弄薄晴居人聞犬吠行客問雞鳴王者化無外公家事有程民心𨿽謹畏何日是升平

九月三日晚與鄭元康對坐至日暮小雨後歸宿偶成

歸人歸未得天際復生陰小雨濕官道淸砧傷客心蕭肥蘭蕙瘦雀語鳳鸞瘖坐對滎陽老空懷正始音

冬至前一日到遊源及歸知元善亦自彼回途中遇風不得相近偶成

夜醉重峯酒曉行遊徑霜急風來廣漠初日在微茫交臂恨相失思君還自傷翛然鵷鷺質雞■﹝務上馬下﹞愧聨行

送康穆庵遊浙右諸山【穆庵字子元】

西林子元子觸熱又何之一語未深契瓣香還爲誰月庭秋影滿云閣定�遲倘有相思句因風幸見貽

和來竺西見寄

歲暮重峯寺詩文喜共論暝云昬疊嶂寒雨滯孤村別後病翻劇書來身幸存藤枝肯扶老終扣月中門

見乞食者日多感而有作

齒豁鬢蕭颼幽棲東海陬家貧難施與世亂易誅求饟道二千里戈船五百艘招安復徵討食肉豈無謀

夏夜偶成

雨下山云黒云收山月明涼風蚊蚋散活水蚓蛙鳴露頂中庭坐披衣曲砌行遙憐荷戈士觸熱入占城

蝙蝠

蠢爾不知賤髙髙亦戾天饑惟掠蚊蚋飛不避鷹鸇白晝身無措黃昏意自便緬思讒佞軰與汝可周旋

沙縣小樓

半載客延平沙陽夢愈驚蛩鳴深巷靜月昃半樓明故國三千里歸途一月程西風在庭樹絺綌不勝情

偶成

溽暑南州甚我來成感傷日長聊假寐夢短亦還鄕水汲龍津淥茶烹鳳苑香長歌憶歸去屈指待淸商

寄易禮弟

越客半年住閩溪千里流山髙不礙夢日暮易爲愁兄弟終相憶鄕閭非所憂何當先壠側同理釣魚舟

寄杜洲鄕學讀書諸弟侄時王敬助爲師

負笈少年志讀書無患貧聚螢時已邁映雪事當新沈黙東墟老淒涼江左賓興居便飲食徳性藉陶甄陋巷窮詩禮荒陬集薦紳緇衣心眷眷貝錦語諄諄醴設穆生��������������������天臺存舊譜地望著淸光教育文辭贍漸磨道義彰移官杜洲曲開講樹山傍曉日臯比暖燻風絳帳涼靑衿諸俊彥彩服兩兒郎弟子堪榱桷先生實棟梁羣飛迷蓊鬰駿足識康荘歲月考書滿風雲際會良伏龍終偃蹇鳴鶴自翺翔執友陳供帳攜家上小航錦囊詩匼匝蒼玉佩鏗鏘壯志期髙翥歸心馳故鄕赤城霞粲粲秀嶺日蒼蒼巾子峯頭月瓊臺石上霜暫伸懷土樂爰整好遊裝下捧薇垣檄上沾楓陛香公交車應薦剡耆徳必文章不日看除目何時舉賀觴佳音如我寄魚鴈在滄浪

送杜洲山長劉公輔

昭代文明治先儒理化行九疇皇極建萬象泰階平一徳乾坤正諸經日月明桂宮紛佩玦璧水集簮纓丹穴生靈鳳滄溟出大鯨岷峨山鬰嵂苕霅水澄泓兩地气鍾秀百年人間生宣尼垂筆削文節闡家聲孝友心無忝忠貞石可銘力言扶正學格論見深誠之子諸孫行爲儒命世英棘闈初戰藝薇省卽揚名虎榜斯髙揭龍門忽下傾褐衣𨿽見錫黃卷愈研精捧檄來東壁臺成樂毅親寧爲獱見笑勿以蠖求伸喋喋羞同志棲棲憶故人鳥飛應擇木魚逝必驚綸爆竹歲雲暮椒盤日便春依然弦誦地童穉會比鄰

送陳元剛巡檢塟親畢還烏江治所

鳳歷新頒朔椒盤尙獻春故人來遠道舊事憶比鄰童子常遊釣先君辱誨諄妙年期奮迅中道適邅迍處困寧東海觀光向北辰策勲精國語捧檄佐王臣案牘需翻譯蠻荒賴警巡一官心未慊再世气方振有弟嗟淪落無家共苦辛南遊絕交廣東望極甌閩天路飛揚闊家山感慨頻潯陽新閥閱檇李舊宗姻淺土雙親念浮生百歲身亟歸衝雨雪努力剪荊榛馬鬛封猶古鵬程路轉新行看袍換緑莫嘆鬢如銀折栁歌金縷看梅想玉人停杯心眷眷分袂禮彬彬我已辜新渥君毋忘昔貧願持淸白操隨地福斯民

送杜洲殷山長歸天臺

殷肇土茫茫詩歌玄鳥祥建邦思得姓易代復賓王徳澤流千古云礽徧四方深源還輔晉鄭國亦興唐奕奕家聲遠綿綿世澤揚停舟先過我擁帚許相迎講道無餘蘊論文得細詳詞章漢宗正詩筆李長庚禮展慈湖奠心搖微國旌先公同竄謫後裔借尊榮僑館甘藜藿芳洲采杜蘅春風閒杖策夜雨短燈檠浮海瞻龍仗登臯聽鶴鳴三年書滿考一旦趣歸程執手論交契持觴敍別情但期趨玉陛焉在遺金籯旋捨斑衣舞歸舟彩帳輕庭闈心晏晏交友喜盈盈侍次還鄕舉趨班復帝京捷音如我報莫俟鴈南徵

危太朴以經筵檢討奉詔求故宋遺書作詩贈之

宣文閣上危夫子日侍經筵眷遇優祗閱祕書供禦覽旁求遺籍贊皇猷瑯琊南渡終承晉昭烈西徵亦繼劉公論自存千載下聖人直筆在春秋使星東下鬥牛墟潛徳幽光待發舒昭代進修三國史詞臣來購四方書是非往事詢黃髮咫尺淸光動玉除若問江淮今日政願陳比法話樵漁

簡王東臯

劍光飛射鬥牛寒應笑如今鋏尙彈萬國梯航朝帝闕百年禮樂付儒冠黃金用盡無顏色白髮交深見肺肝重念蒲輪東魯客暮年名動漢朝端

送易直縣尹兄赴松溪

武夷山水最淸佳路轉三衢未覺賒百里弦歌初作宰一官琴鶴早辭家夜涼燈影連書屋溪近松聲雜吏衙遙想政成閒暇日錦箋試墨品春茶

次鄭元秉陪劉同知謁子陵祠韻

畫舫秋江集縉紳公餘來弔故人魂子陵名節千年墓文叔云礽百世孫髙閣淸風生玉麈空山涼月墮金尊獨慚老朽無由到只有新詩可共論

遊東山寺贈尉東岡

東山景物吾州稀蓮宮璀璨浮春輝過湖人騎白雪馬待客僧立靑苔磯花邊舉杯酒一斗石上解衣松十圍最愛東岡老禪伯夜窻爲我談玄機

次葉敬常編修危太朴檢討東湖嘉澤廟倡和詩韻

太史文章星斗光叢祠新制耀仙鄕兩賢嘉澤千年在萬頃淸風五月涼煙際樓臺澄晚色雨餘蘭芷發天香經筵檢討臨川彥唱和尢聞感慨長

遣興

去年不死今年活直語半生人不禁老去謗書從滿篋春來樂事總闗心觀魚濯足滄浪水聽鳥支笻楊栁陰我已無心叫閶合玉皇髙拱紫雲深

重峯寺祈雨後柬李元善二律

麈尾髙揮演大乘火雲不散愈崚嶒漫同三島吟詩客閒訪重峯醉酒僧【僧謂竺西】翠竹陰移涼夢遠碧蓮香散暮云凝歸途未卽天瓢注猶有長風解欝蒸

玉勒花■﹝馬總﹞達宦乘我惟兩腳踏崚嶒山林不見休官客雲水何如問道僧老鶴夢回淸露滴佳人信杳碧雲凝五旬不雨心如醉賴有新篇破溽蒸

送友

朝日昆邱彩鳳鳴秋風黃鵠共飛騰朝廷自召杜淸碧艸澤寧忘嚴子陵萬仭振衣﹝闕﹞

栲栳山人詩集卷下

