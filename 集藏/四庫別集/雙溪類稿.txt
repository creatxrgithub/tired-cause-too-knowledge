

欽定四庫全書

集部四

雙溪類槀

別集類三【宋】

提要

【臣】等謹案雙溪類槀二十七卷宋王炎撰炎字晦叔婺源人乾道五年進士官至軍器少監與淳熙中觀文殿大學士王炎名姓偶同非一人也所著有讀易筆記尙書小傳禮記論語孝經老子解春秋衍義象數稽疑禹貢辧考工記鄕飲酒儀諸經考疑編年通紀紀年提要天對解韓栁辧證傷寒論總題曰雙溪類槀今已無傳惟詩文集僅存仍以雙溪類槀爲名世所行者凡二本一本爲康熙中其族孫琪所刋凡十二卷一卽此本乃明萬曆丙申尙寶司丞王麟得沈一貫家舊本爲校正開雕者也凡賦樂府一卷詩詞九卷文十七卷炎初與朱子相契朱子集中和炎寄弟詩有只今心事同千里靜對簞瓢獨喟然之句炎亦多與朱子往還之作交誼頗篤其詩文博雅精深亦具有根柢程敏志輯新安文獻志所采最多而此外議論純粹引據典確者尙不可悉數蓋學有本原則詞無鄙誕較以語錄爲詩文者固有蹈空徵實之別矣乾隆四十六年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

雙溪類槀序

余爲丞尙璽少保四明沈公雅好雙溪集惜其祕於金匱石室中世人徒耳而嗜也圖欲表之餘因請得拜受退而鳩工梓焉竟則弁其首曰王氏自始興文獻公導以來散居江左衣冠與六朝相始終其間豈乏作者惟文憲公儉集傳不朽夫深山大澤有龍有蛇呵風雲而陳琰琬三尺赫蹏之紙直紆其胸臆以誇詡藻繪世亦卒無以摩其壘而攻其瑕如右丞之句昌齡之詩也者可謂後先競爽矣嗣是諸王欲求文憲公集而讀之發已藏於名山大川寥寥不可得懷耿慨者徒賦夕陽野艸爾有宋肇興諸儒軰出三槐半山後先柄國則始興哉固不少遜要之斷霞零露銷歇有時如我雙溪公者辭不粉飾而道勁摛章政不峻急而懇惻流惠性不脂韋而嚴毅立朝論不詭隨而和平定是其起家也登乾道進士而敡歷中外也始爲臨湘令精於吏治下有所濫見以爲棘心故釐假手之士而風淸罷無職之祿而幸塞上有所索見以爲剝肌故杜前任之舊靡羨余拒和糴之令靡侵蠧至策襄陽爲國之門戶而恃江陵爲唇齒鄂嶽爲根抵也非封疆之臣石畫耶苐非凡所見誰報可爾比入中都官博士以壽皇在殯而開講防閒爲非禮朝議凜凜於公矣慶元四年爲實錄檢討尋入著庭爲佐郎由是有東都紀年之典焉嗚嘑方大姦之戮也世皆以爲無憂公謂霍氏之防漢宣嘗收權矣其微附貴要者漢宣不能盡察也太平之誅明皇嘗收權矣其交通近習者明皇不能盡禁也獘在元帝肅宗憂方大耳知言哉宋事如左劵矣所謂廟廊臣者非耶大扺公學傳於南軒而自得之趣則公之所自許故遺文不藏名山大川而以金匱石室爲山川其藏固矣詎能負之而趨抵今學士得捧而讀焉信非文憲之寥寥者比乃知江左風流靳禳侯印爲未易奪者其視公之印可眞天壤哉公世居婺源武水之曲雙溪合流因以爲號邑有端風祠祀先哲也雙溪名在祀典中楚楚精神駕文螭而肹蠁是爲不朽之盛典亦爲衣冠之世族也集今行於世賦樂府一卷詩詞九卷文十七卷沈公有定論矣余姑論其道術徽猷以爲後學仰止云敬序之以復沈公也時萬曆丙申春三月谷旦賜進士第尙寶司司丞海陽見庵王麟謹序

欽定四庫全書

雙溪類槀卷一

宋王炎撰古賦

水西風光賦【並序】

隆興癸未冬龍圖閤待制呂公來守新安覽其山川而樂之後八年卜居於城西南隅榜其樓曰水西風光門下客王炎賦之附於眾作之末其詞曰

古歙爲郡山水奇秀飛仙往往窟宅扵其中號居江左十州之右至扵水西之勝槪又稱甲扵一州挾以披云之孤峯繞以漾沙之寒流昔翰林之詩伯騎鯨魚而來逰至今墨客騷人無不劇談其髙風而漁翁樵老亦能尋訪其遺迹人與景而俱勝首尾三百餘年而不可再得那知神崧夫子之卜居而气象反髙乎疇昔豈非人物爲主山川爲賔故風光𨿽滿扵天下然大半落莫而無聞苟有恃而獲傳歷千載而不朽有白傅而知香灘因叔子而知峴首浣花寄聲扵工部醉吟之篇輞川托迹扵右丞丹靑之手況如我公三朝廊廟之壽俊六世軒裳之故家何紫乎文石鳴玉乎金華一旦丐閒引身而退傲睨扵煙塵之表袖手扵功名之外遂令水西之聲稱自於今而益大飛檻渠渠壓城之隅予𨿽未獲寓目扵幾席之末緬想其臨髙眺逺凡可以恱耳目而娛心志者一皆領略而無遺公舊爲伯扵此邦畱去思扵千里父老兒童見公而喜故𨿽山靈與溪神爭欲回巧而獻技攬波光空翠扵防蒙杳靄之間閱雲煙沙鳥扵旦莫晦明之際飄然如坐蓬萊方丈而下視人間之世憇曲幾以欠伸撫修欄而倚徙彼謫仙放浪而一來非可同日議也無已則猶有太公望之事乎處則釣渭水之璜出則佐六州之王方聖天子之仄席登耆英扵廟堂胸中之策十未用其五六恐未可畱意扵山水之風光

竹賦【並序】

小人之情得意則頡頏自髙少不得意則摧折不能自守君子反是竹之操甚有似夫君子者感之作賦以自箴其詞曰

晦叔讀書南齋之上門巷僻左交防日稀環以桑麻之場帶以瓜芋之區路折西南萬竹蒼然下緣乎曲澗之湄其淸可以延風月其髙可以擾云霓乎鳴蒼玉之佩搖搖乎舒翠鳯之旗森森乎甲冑之雜峙而切切乎矛防之參差其偃蹇挫折者如忠臣節士赴患難而不辭其嬋娟蕭爽者如慈孫孝子侍父祖而不違其挺拔雄勁者气毅色嚴又如俠客與勇夫其孤髙介特者格淸貌古又如騷人與臞儒予𨿽朝夕吟嘯扵其下曽無以名其美而狀其奇然泛觀宇宙之中萬物均函育扵一气而有剛柔堅脆之不齊榮者必悴盛者必衰實繁者易剝色麗者早萎惟松柏之有心及竹箭之有筠足以閱寒暑而貫四時春日載陽山川含滋零露兮宵潤恵風兮曉披或萼或條或茁或荑含英吐華夭夭怡怡竹扵是時淸而不腴冬日祁寒天地積威雪慘兮冰堅風號兮日淒川原千里木脫艸枯香盡芳歇掃迹無遺竹扵是時秀而不臒今而後見其含徳之有常特操之不移此吾所以無羨渭川之千畆有取淇奧之猗猗願定交扵金石邀嵗寒以爲期否泰兮消長剝復兮乘除秉吾心之堅一視此君乎庻防

雉賦【並序】

之野外見一雉爲野人所得悼其輕敵不戒而斃焉因作賦以自警其詞曰

絳冠兮緑跗翠衿兮錦衣耿介兮自守雄鳴兮雌隨平原兮淺艸徐啄兮卑飛何野人之機巧乃以媒而致之方气驕而賈勇敢直前而不疑事常敗扵輕敵碎身首扵須臾肉不登扵鼎爼毛或用扵旌旗子玉無禮而殞命趙括狂勇而防軀酆舒怙俊而遭殺卻至稱伐而見屍苟謀身之有累皆災害之所罹翠有羽而就羅雞以尾而爲犧鴈不鳴而先烹鸚巧言而長羇信渉世之孔艱𨿽後悔而何追惟羽族之至靈獨丹穴之鵷雛噰噰兮音聲鏘鏘兮羽儀摩千仭而髙翔豈矰繳之敢施玆吉人之能事扵鄙夫兮何誅

夏日郊行賦

四月維夏先晦三日子王子散策扵東臯之上爾汝老農問勞旣畢遂曵履乎委巷之間反而息肩乎喬木之側喟然嘆曰以吾流目之所見物化之亟如此哉麥穟穟而餅餌桑陰陰而繭絲麻斾斾而沒人秧芃芃而布畦蜩解甲而效鳴鸎遷喬而載飛雀繞屋而孳尾烏俯巢而哺雛是孰斡其機緘至扵日運而不齊也耶吾聞二气噓吸一瞬不畱向之溫然者俄而爲今日之夏今之燠然者又且爲後日之秋所以使人慷慨增懷踴躍自激感嵗月之遄邁畏功名之湮沒故志士之競時殆不容乎寢食如予之椎鈍遲魯則姑苟安而休息者也人方逐逐我獨徐徐人方役役我獨於於諒愚智之懸隔宜動靜之殊塗其在武水之曲有先人之敝廬一裘一葛日飯一盂非掃軌以謝物且杜門而讀書付榮枯扵自然庶順命而無違抑古人有言曰優哉防哉聊以卒嵗是其獲我私者乎

喜雨賦【並序】

丙申夏四月武昌闔郡不雨越五月三日崇陽宰吳侯以誠禱雨遂優渥按春秋僖公三年春正月不雨夏四月不雨六月雨說者曰書不雨者閔雨也書雨者喜雨也喜雨者有志扵民也今吳侯禱雨以誠不崇朝而雨隨之可謂有志扵民矣作喜雨賦其詞曰

嵗行扵涒灘之辰斗建扵實沈之次環鄂渚之七縣值亢陽之爲沴風自南而且霾日將北而如燬云霓郁而不興旱魃驕而孰禦策余馬扵郊牧喧龍骨之咿嚘滮池瀦其旣竭陂堰支其斷流視衍沃而坼況髙田之未耰苗已悴而半槁懼西疇之不收幾張頥而待哺舉蹙頞而增憂粵桃溪之令君念民命之惟谷玆土曠而農惰𨿽儋石而無蓄繄告糴之少艱米翔踴而如玉儻旣月而旱甚民必僕扵溝瀆講雩祀之故事虛心齋而竭誠謁梵王之蓮宮羞蘋蘩之潔淸欵仙伯之靈巖釋輿馬而艸行陰曀曀以隨蓋颸悠悠而擁旌柱礎濕其有汗鐘皷鞳其無聲紛舉手以加額曰雨兆其已形日蕆儀肅我庭宇駕龍驂螭攸屇攸止云將前驅雨師踵至越三日而爲霖罄一同而均利稼芃芃而驟蘇澮汨汨而如注免爲殍扵凶年占築場扵樂嵗沸輿頌而載塗歌令君之陰賜其歌曰霢霂兮涵濡污邪兮滿車其饟兮有黍稲稉兮可炊豈弟之澤民肥不臞我字我撫公畱勿歸均此大恵公歸勿徐吳侯聞而哂之曰父老之言何美之溢也向也民憂而憂此吏責也今也民喜而喜吏不敢以爲徳也然旱而禱禱而雨如重負之獲釋也酌我醑醴旅我殽核合僚友而一笑吾敢忘夫帝力

中隱賦【並序】

三衢畱侯以中隱自處範石湖爲書二大字以表章之侯有中隱對自敍甚詳夫若隱若顯內心泰然不爲圭組所累侯之志髙矣顧進爲扵世功大名白民受其賜侯未可辭此責也乃賦之曰

子畱子道髙而位下丰蓄而嗇施發揮所有可以雷霆一世而畏人之知沈酣自得扵理義之府盤薄不鶩扵功名之塗廼以中隱扁其室廬圑蒲曲幾詩編酒壺凡世間尢物一切無有蓋澹乎如逋客之舍幽子之居吾見其鼻間栩栩芻豢顏色殆將貴吾身扵隋侯之珠外物扵秋蟬之翼此所謂與道逶迆一龍一虵不露文彩如玉如石者耶夫孤竹二子采薇西山揭日月扵百世之上可望而不可攀槁項黃馘山澤下士徒恱其風未諭斯防友麋鹿扵閒曠之墟玩魚鳥扵泬寥之涘惟陸沈而無用徒牢闗而固拒故荷蕢與耦耕均聖門所不許萬夫一賢天地間气海涵嶽負以育徳防刅迎解以爲智陽潛於泉則艸木無色云出於山則膏澤千里古之抱此道者屣脫富貴而無累蟬蛻塵埃而不緇然燕坐一室而經營四海未嘗泊然與世而相遺投耒耜而執玉釋版築而乘車萬物賔従受其寵綏蕭條陋巷之布衣詰屈乘田之小吏非爲我而不爲蓋欲爲而不遂先生彈冠而出曵履而趨豈無意扵斯人而何以隱爲漆園傲睨達近乎詭金馬玩世和失之鄙凖繩以中又安取此有如樂天可謂賢矣不膏盲扵邱壑之下不柴柵扵紳修之間招釋子扵匡廬之阜呼酒徒扵香林之灘得喪兩忘去就俱閒無乃欲眇今世而尙友與斯人而比肩𨿽然進退有正以義爲主可否無固因時爲度元和之際猶莫盡其所懷長慶之後可飄然而引去時旣異而轍殊何必追其故步曲阜之野麟出而非岐山之陽鳯鳴而宜可隱而見其中躁可見而隱其徳孤吾欲與白傅異議廼申以招隱之詩其詩曰白銀雙闕髙巍巍佩印如斗生光輝藥石之妙國可醫縮手未試眾遲之前旒側席九天上靑雲發軔遄其驅

釣臺賦【並序】

自乾道丙戌至紹熈辛亥凡四過嚴瀨此身老矣閱世寖久更事滋多感今懷古有慨然扵心者舟徘徊久之遂賦曰

理予舟而東逝兮言將至於中都過釣臺而屬目兮少弭節而躊躇山寂靜而江空兮中有髙人之祠去之千有餘嵗兮淸風至扵今而凜如慨予懷之有感兮思郁紆而欲攄昔者夘金嘗一僕而再起兮眞人翔扵參虛羣公攀附其鱗翼兮防髙足扵天衢功烈蔵在金匱兮封爵載諸丹書大冠長劍之陸離兮又寫以南宮之圖先生適際斯時兮獨深潛乎江湖𨿽可致不可屈兮思魚釣吾其徑歸羞富貴耽貧賤兮夫何眇一世而偭馳粵若聖賢之制行兮其大致惟出處之兩岐人臣仗鉞而觀兵兮二子餓首陽而采薇君王溺冠而傲士兮四老遁商顏而茹芝意固各有所爲兮非好惡獨與人殊載考西都之將季兮先自裂其廉恥之維饒悻直剄於闕下兮章忠諫斃於縲累彼豢扵寵祿而不去兮惟其上所招麾孰肯爲我死亡兮金城圮而莫枝莽上下其目以旁睨兮敢挾斗筲而覬覦雄作美新以蒙羞兮歆獻符命以導諛可勢奪與利啗兮鼎遂隨之而轉移世祖折節以下巖穴兮蓋懲夫覆轍之車訓仁義而戒阿諛兮亦豈無意扵當時重臺閣之繩督兮輕廟廊之訏謨前有軒冕之榮兮後有斧鉞之誅朝正位扵公府兮夕隕命扵囚徒羊裘逝而不畱兮非特先見乎防微上以警一人之失刑兮下以厲多士之廉隅噫有國者亂亡相尋兮未始不自夫名節之先隳麟鳯曠世不一見兮是焉可以縶維瀝酒扣舷而遐想兮乃申以斐然之辭玉帛𨿽不到藪澤兮豈無逸民老扵樵漁私其身不憂其君兮何取夫逺走髙飛而獨居

林霏賦【並序】

致政胡丈思成燕居之所扁以林霏模寫其景寄扵詩嚢畫笥誦其詩觀其畫令人心志翛然厭薄塵垢因成古賦一首其詞曰

倚蕭灘之北漘萃闤闠之萬家獨徳人之結廬卻市聲而無嘩開樓觀之淨麗納江山之幽遐疑老仙之一壺蔵物色之淸佳招鷗鷺與忘機湛方塘之淺緑衛以竹君之蕭森絢以蓮娃之溫淑郁喬木其參天輸淸陰而覆屋抱虛白而不染攬空翠而可餐酌癭藤之釀玉彈素琴之無弦睇飛鴻之防防覺燕處之超然主人爲誰澶淵居士方時承平家在中土偶赤縣之陸沈隨一龍之浮渡非無意扵著鞭可聞雞而起舞恥捷徑之別驅甘康荘之徐步張使旜扵蜀道把州麾扵淮浦回老眼而內觀笑浮名之絆身遂選勝而卜居以頥神而保眞規子美之浣花摹樂天之香林尊徳誼者陪鳩杖而舂容談勢利者望龍門而逡巡乃相與竊議曰此非持已之潔而矯俗之污者歟有捲舒之道而無悔吝之疵者歟外物扵螽股而貴吾身扵驪珠者歟徜徉塵垢之外而與喬松爲徒者歟居士聞之局局然笑曰斯言過矣吾何有扵是其歸來若差後扵淵明其止足尙庶防扵疏傅旣婆娑而卽安亦逍遙而無累客乃櫽括其辭以命管城簿寫林霏之佳趣

石菖蒲賦【並序】

予書室中有石菖蒲一本郁然暢茂蓋資水石之淸幽以遂其性此物醫經所論可以延年可以成仙第人取而食之蒲喪其生矣然則爲人養生者非蒲之願也因讀北山翁集有水菖蒲賦一篇三折四復詞旣妙麗而興托髙逺乃拾其遺論而賦之曰

老石嶙峋金鐵貞兮浮雲所根气潛蒸兮下漱冽泉玉鏘鳴兮蹙節盤屈托以生兮附堅涵潤宻如積兮四時靑靑不攺色兮烈日凝冰無能厄兮潛蓄幽馨如有徳兮后土富媼載品彚兮其秀其英拔類萃兮虯髯者松負勁气兮惟竹虛心古君子兮蘭有國香儕髙士兮梅也如玉勝靜女兮得土則繁否則悴兮獨根於石孰如蒲之精粹兮有荇有藻產漣漪兮可薦可羞播聲詩兮亦有芙蓉媚芳池兮紅衣素裳美且都兮下視其本著淤泥兮潔淨不污孰如蒲之淸臒兮來自澗谷入吾室兮鑿石瀦水保蓊郁兮零露宵珠的皪兮甘雨時濯淄塵滌兮中心愛之久無斁兮方士者流言可飡兮養心益髄將引年兮一寸九節可登仙兮帝經君錄其言然兮予乃獻疑進末議兮彭聃最壽終亦逝兮喬松飛升今安在兮屑而餌之蒲何罪兮毀璞雕刻玉不幸兮枯骨抱易隕命兮破爲犧樽木失性兮彼美維蒲吾良朋兮前有韋編後黃庭兮全眞育和共欣榮兮優防卒嵗淡然其忘情兮

辭

鳴水洞辭【並序】

艾西有澗水自黃龍山西流達扵巴陵郡之平江而注於湘水平江故羅縣以地誌考之此水卽汨之原也其間泉石最佳處曰鳴水洞靑山中裂水行石上懸注崖下爲瀑流逺望之如曵縞素迫視如撞璚玉而碎之瀑布上水徐行則皺緑度石齒間多沸白如操琴築音又其上石絕水爲亹石之窪大小不一皆如古樽罍錡釜狀水與石爭怒聲澒洞如風旋雷吼兩崖皆峭險不可陟降蒼松數百株相扶瘦立枝格偃屈據木末俯眂崖下使人神淒髮竪有蕭條遺世之意崖上有轉雷亭韓舍人子蒼作而名之嵗久亭壊惟故址僅存沈粹卿擕酒邀予逰其上愛其景淸甚欲去復畱予不能飲亦累數觴不醉薄莫始歸粹卿曰此境視之不減匡廬三峽畫之當勝輞川惜其在窮山深谷人無知者移而近通都大邑其價可值萬緡予謂泉石之奇絕山靈愛護畱以遺幽人勝士非求知扵世俗也馬蹄車轍不至山間乃能全其淸耳粹卿以予言爲善因識其大槪而系之以辭曰

艾之西兮汨之原山石劃斷兮穹防而嶄嵓瀑流下注兮其上絕而爲亹有蛟有龍兮伏而不怒雷鳴崖下兮窮年風雨誰斧鑿此云根兮遺予以罍洗松有樛枝兮屋之深深苔蘚斑斕兮織繢以爲茵觴酒於上兮聴潺湲西峯防日半規兮徘徊猶未忍旋予欲縆朱絲兮節淸音而度曲招鶴使舞兮醉予醽醁有玉韞櫝兮幽人之軸秋蘭之佩兮夫容之服瘦石寒泉兮矢其弗告四墉無隙兮巘防靑靑白雲漠漠兮截洞口以爲扄輪鞅莫來兮無傷我淸不執劵而兼並兮莫予與爭

懷忠堂辭【並序】

顏魯公知湖州作放生池又刻碑池上其碑見存池畔有魯公祠堂題曰懷忠北山程公嘗作楚辭一章刻石廡下其辭甚古然未盡事實因以辭續之

跂逸駕兮前修佩武符兮典州迹已陳兮徳新可敬而慕兮防春復秋意其存兮閟千萬年之原謂其逝兮乃在浮羅之顚奮忠精兮取義貫羲娥兮爛然隘塵寰兮上徵揮八極兮爲仙黃鵠脫驂兮素虯停駟防弭節兮念遺民而來顧髙弁蒼蒼兮淸苕彌彌公來遊兮湖山增美遊觀罷兮來歸有蒲與荷兮淸泠之池魚鳥懷生兮欣欣焉其有依銀鉤蠆尾兮燦翠瑉而陸離弦琴兮撃鼓羞羔豚兮酌醑跪起以薦兮願公燕喜公燕喜兮吾民樂康卻災沴兮蠲除不祥雲來兮萬祀烝嘗兮不忘

頌

太廟瑞芝頌【並序】

聖天子光奉貽謀嗣守神器兢業不懈日親萬幾間五日一朝於兩宮蒸蒸翼翼問安侍膳惟謹聖孝昭假天地祐助祖宗顧歆乃慶元五年秋八月壬申玉芝產於太廟太室之西楹越十日辛巳有司以聞詔丞相帥百僚縦觀參考圖諜是爲上瑞維時近重明節鑾輿詣壽康宮奉香以進太上燕豫天顏怡懌越六日丙戌朝於壽康宮欵侍至日中昃淸蹕始還九月庚寅朔用家人禮奉玉爵上千萬壽於宮中孝慈浹洽佳气蔥鬱扵是公卿大夫及都人士女外薄海隅無不歡喜乃知國有大慶中外禔福廟社奠安休徴之來符應彰灼如此臣不肖秉筆太史氏敬敷敍本末書之汗靑蔵諸金匱石室以昭示來世永永無極又念昔漢甘泉宮九莖效異唐延英殿三花吐秀與產於廟楹不可同語而一時君臣動色相賀歌而詩之以自誇詡載在方冊猶爲美談今瑞不虛出慶事鼎來福祿曼羨是宜被之管弦播扵樂府以鋪無前之宏休臣職在鈆槧喑無歌詠附入英莖之奏則歸美報上義誠有闕心甚懼焉謹拜手稽首獻頌曰

宋紹天命列聖重光丕緒舄奕施於無疆少海日升慶元五祀淵黙面南格於天地於穆淸廟玉芝呈瑞蔓蔓其華麗於丹楹匪根斯殖匪葩斯榮和气融液不春而生其瑞維何祖宗咸喜神孫致孝孺慕無已有開必先產祥隤祉其孝維何神明可通問安寢門四輔翼従洗爵爲壽雍雍在宮莫大之慶朝野攸同賚爾髙年曰予錫類頒爵輔臣曰汝予助三宮豈樂萬姓歌舞維我髙廟中興集勲神器所傳藝祖之孫重華之防壽康之仁凝神沖漠不俟倦勤羣黎屬望天啟元子四聖揖遜千古顓美主鬯匪易秉心肅荘以奉重闈媚扵慈皇崇徳尙賢心膂股肱盡擯浮僞慈皇是承醻酢萬微未明當依不蔽不疑慈皇是以民附於仁天鑑厥誠對越在上祖宗之靈貺以瑞物胙其徳馨昔在紹興芝嘗再茁仁皇英皇二祖之室曾孫篤之克肖其徳受是珍符寵綏四國曷以祝之萬壽無極又曷申之子孫千億有徳有瑞隱顯合符自今以始史將婁書皇徳日新勿替厥初

樂府

明妃曲

掖庭國色世所稀不意君王初未知欲行未行始驚惋畫史乃以妍爲媸約言已定不可悔氈車萬里隨單於玉鞍紅頬空回首烏孫公主王明妃髙皇兵敗白登下歸遣帝子稱閼氏欲平兩國恃一女烏乎此計何其疎至今和親踵故事延壽欺君何罪爲此生失意甘逺去此心戀舊終懷歸塞云慘淡气候別風沙四面吹穹廬琵琶曲盡望漢月塞鴈年年南向飛

公無渡河

黃河浩浩不可航腰壺欲渡何其狂嫗挽翁衣願無渡忠愛深言反逢怒河流滔滔翁溺死老嫗搏膺淚如雨行人勸嫗莫痛傷痛傷之極能防腸古來愎諌多不祥鴟夷浮江吳國滅老臣疽背覇王歇

雉朝飛

飛飛野雉雄挾雌相與孳尾爲之妃人生誰不有配耦我生垂老爲鰥夫永巷蛾眉幾千指一妻一妾庶人禮壯年受室不及時老去自憐身獨處短布單衣誰爲縫東臯種黍誰共舂蒼天髙髙不可問願照衡茅有孤悶

闗山月

陰山蕭蕭木葉黃風髙馬健弓力彊鐵衣萬騎向北去仰看鴻鴈皆南翔身在邊頭家萬里嗚咽悲笳壯心死功成歸取漢爵侯戰敗沒爲邊地鬼團團霜月懸中天閨中少婦私自憐捐軀許國丈夫事莫恨不如霜月圓

白頭吟

靑絲織作雙鴛鴦紫絲繡成雙鳯凰在家不敢窺屏著心願出門逐夫壻琴中解道人心事不辭半夜將身去君親滌器妾當壚豈料賦成天上知臨邛舊事不記省千金多買靑蛾眉嫁時衣裳今尙在妾貌未衰君意攺當時去家恨太遲今日思家翻自悔玉環旣防不復連靑銅旣破不復圓古來佳人多薄命不見鸞膠能續弦但願新人同燕婉桃花長春月長滿

飲馬長城窟

春風塞艸靑邊城區脫靜秋風塞艸黃邊騎角弓勁秦人驅丁夫築城備匈奴城成有虧日匈奴無巳時哀笳中夜起戰馬竪雙耳蒼茫沙上月幽咽隴頭水徵人悲故鄕閨人守空房安得霍嫖姚飲馬瀚海旁

門有車馬客

烏鵲繞屋鳴有客停徵騑問客何自來君家寄家書攝衣起迎客開書多苦辭蕣花不長好玉顏亦易衰水行有卻流人行無反期置書拜謝客豈不心懷歸事君有明義不得顧所私作書附客返路逺幸勿遺上言重自愛下言長相思相思勿相怨自古多別離

出塞曲

羽檄走邊遽虎符出精兵壯士捲甲起骨肉送之行撃築歌易悲挈榼酒更傾闗山殺气纒寒日無晶明箭落紫塞雕馬裂黃河冰豈畏敵騎多隻憂將權輕閫外不中制一賢當長城鼓行渡沙磧願勒燕然銘

逺別離

靜女不下堂遊子志四方五花驕馬金絡腦出門僕従生輝光艸靑沙軟濕春霧玉蹄聮翩踏花去樓頭明月闕又圓西風一夕生庭樹明璫綴以木難珠錦衣繋以貂襜褕靑眉玉頰爲誰好天濶飛鴻無素書今年花落容華在明年花發容華攺離鸞別鵠不自憐人生難得長少年

擬古閨怨三首

爲郎縫春衣春盡郎未歸羞見庭下花一雙胡蝶飛

二

良人久在外想象裁香羅放下金粟尺無言顰翠蛾

三

花開復花謝墮在藩混邊不惜花落盡惜無長少年

妝樓怨【並序】

曽開府有內嬖二人置之別第曽死夫人逐之扄其門無爲王宰曽客也爲賦妝樓怨蜀人韓毅伯賡之毅伯過臨湘話其事因出詩槁炎亦賦一篇

長安甲第凝丹碧門外如雲珠履客主人對客懶將迎別有洞天雙國色簾幃不動春風香廼翁但醉流霞觴緑絲垂地細君惜従今可老溫柔鄕歡樂短憂恨長鳯飛何在遺其凰不言不笑念恩怨明月無情窺象牀春暖花枝啼曉露此身今是花無主可憐髙冢臥麒麟不許畫樓棲燕子

薄薄酒

薄酒可成禮何必飲上尊醜婦可成室何必求麗人人生有欲皆求得誰能有得終無失多蔵未免誨穿窬厚味亦能生疢疾靑鞋緩步可當車不用駟馬黃金羈茅檐之下庇風雨不用丹碧文榱題緼袍布衾亦自暖不用狐裘蒙錦衣萊羮脫粟亦自飽不用五鼎羞鮮肥月盈不償闕物盛必有衰逐客可相亦可夷餓爲王又爲菹欲従意滿神所忌吉凶反覆相乘除吾聞猩猩罵人非不智以醉就禽猶惜屨黿鼉窟穴深更深卒爲人得由貪餌古來達識照其防外物視之雙獘屣於陵辭聘寧灌畦禦冦辭粟寜忍饑逃榮無辱二疏去今是昨非陶令歸請君莫嫌薄酒薄瓦甕匏尊任斟酌請君莫嫌醜婦醜荊釵布襦與偕老天寛地大得自由如此足矣何多求

雙溪類稾卷一

欽定四庫全書

雙溪類槀卷二

宋王炎撰

古律詩

夏日雨過

云潤日杲杲渠澀泉泠泠羣山曉過雨一沐千髻靑岸巾納防涼庭戶畱餘淸喬木俯佳色野卉含幽馨昔來挽枯條今來見欣榮榮枯亦何有對此難爲情長年心事多撫髀只自驚冰炭交中腸吾生安得寜好風吹我裳頗覺耳目醒暇日可少憇安用心營營髙臥緑陰底蟬相對鳴

村行【二篇未第時在大阪作】

靑山防村落暗水通溝渠人行禾黍間漫漫迷所之里社壓新醪撃鮮賽叢祠田父相勞苦雨暘無失時龍骨掛屋敖秋熟可預期行行度岡澗泉石多幽奇防風發淸籟好鳥吟髙枝此中有佳趣豈無幽人知去住兩不可空吟招隱詩

雪晴卽事

宵防懸釜星曉光落牖烏鵲如謟人賀語亦交口收盡白毺靑山並還舊門巷未掃除家童具箕帚物色不招挽顧盻左右有梅兄可納交竹弟亦耐久毛錐得奇助引我琢句手酒國百無憂問津其敢後逐逐春意來孤村又花栁

呂待制所居八詠

半隱

舉世競寵利嗜進無肯休山林槁項輩又乏經濟謀朅來半隱寮再拜瞻呂侯袖手辭富貴結廬淸且幽我従爲兒時久矣聞風流父老數時賢若人眞少儔已覆金甌名姑作緑野遊四海望霖雨爭欲挽之畱向來釣璜老一出扶宗周廊廟方側席公肯幡然不

舒嘯

黃山峙立髙崔嵬上有飛仙時往來問之誰作東道主舒嘯亭中人姓回坐對危峯倒樽酒偃仰胡牀篆煙吐劃然淸響透云端此意悠悠千古好是夜深孤月明風松泉石淸更淸我來擬作叔夜輩一聽空山鸞鳯聲

緩步

躍馬乘軒四十年誰知公是地行仙向來曵履星辰上今作逰山杖屨緣總爲鼻端淸栩栩能令腳底步翩翩靑鞋若許陪行樂早晚誅茅半隱邊

月臺

我欲登仙換凡骨飛上雲頭窺月窟羿妻問我何自來笑指廣寒令徑入歸來卻見半隱翁月臺如在神仙中霓裳歌舞不用覷把酒長嘯生淸風

藤洞

空中一洞足淸風上有長藤翠蔓穠說與山靈護持取蒼皮瘦骨恐爲龍

嵗寒

春陽競嫵媚百卉顏色好涼秋風露來往往競枯槁一朝受霜雪脫落遽如掃特立金石姿靑靑未嘗老下視軟美輩摧折不自保古人幾失言疾風知勁艸

朝陽

腷膊雞聲夜向晨東方飛景到雲林簾幃已是曈曈曉庭戶全無曀曀陰可是梧桐長得地也知葵藿久傾心日邊早晚來環賜見說淸光注意深

醉松

虯髯鐵榦老嶙峋气格儼然冠劍臣應爲孤髙多絕物未妨偃蹇且全身雪中屈折如頽玉雨後淋漓又吐茵撫手摩娑三嘆息世間那有獨醒人

太平道中遇流民【己丑】

丁男負荷力已疲弱妻稚子顏色悲親戚墳墓誰忍棄嗟爾豈願爲流移春蠶成繭谷成穂輸入豪家無孑遺丰年凜凜不自保凶年萊色將何如但憂衘恨委溝壑豈暇懷土安室廬故鄕旣已不可居他鄕爲客將誰依黃雞啄黍白酒熟去家未久吾懷歸農桑不事得溫飽見爾令人顏忸怩

遊硯山【壬辰】

他山石徒多噐寶匿幽僻產璞芙蓉坑金聲而玉徳岡巒外鉤聮地勢中防隔曲塢八九家路入羊豕迹澗水抱石根石骨多紺碧北山上攙天南山勢蟠伏硯工二百指日鑿崔嵬腹篝燈礪斧斤深入逾百尺我行冒風雨周覽不知夕夜宿茅茨下靑燈照岑寂酒闌呼匠氏訪之語纎悉冰蠶吐銀絲鮫人織霧縠巧手琢磨之價直黃金鎰防嵓半傾欹舊穴久湮塞旁求得他材飲水不受墨堅滑已支庶麤燥乃臧獲信知天壤間尢物神所惜罕見固爲貴有亦未易識瑉玉混一區語盡三嘆息摩莎蒼蘚崖此言可鐫刻

山間偶成二絕【庚寅】

人家雞犬近相聞村落紆回古木深山客一來塵想盡水聲終日奏鳴琴

隔枝啼鳥喚幽夢排闥靑山無世情緑樹陰陰遮日影虛臥防白雲行

雪中懷韓毅伯

雞罷三號來曉色披衣起見瓦溝白雪花初墮云遽回天意應憐未歸客男兒鐵石爲剛腸忍窮不見可憐色當知曵履郭先生可作餐氊蘓屬國

和韓毅伯詠鴈

孤飛欲作上林逰塞北來時天始秋世路豈無矰繳慮水鄕聊作稲梁謀摩云不憚闗山逺刷羽定非雞鶩儔待防艸靑煙浪暖帶將春色離南州

梅花

嵗暮殺气慘艸木華葉萎寒梅吐新蕚娟娟擁疎枝淸意塵俗逺幽香風露知孤絕慣守獨晚出甘後時細推萬物理榮謝相乘除桃李向來繁試問今何如

犬捕防

黠防穴居工匿形宵竊吾余頻有聲貍奴已老無足忌對面侮人渠得志韓盧千載云來孫平時禦盜嚴司存小施逐兔騰山力不露爪牙潛有獲主人髙枕終夜安論功法吏能掃姦繩以漢家三尺律防罪貫盈貓不職

春日

小憑筍輿行野田麥芒桑蕾春無邊勒回風物未全好小雨班班天護寒入門烏鵲枝頭語鴻鴈好音慈母喜車馬不來門巷窮桃花自作深深紅世間萬事易冰冷春來無處無東風

春日書懷二首

杜門值春初出門已春莫子規日夜啼爲我訴春去萋然艸彌望緑暗谿臯路百尺遊絲髙搖搖引心緒歸來坐底有句不能吐喚取黃嬭來且嘗黒甜味

二

餘月雨新歇風日亦已和佳木頗秀整好鳥仍嘯歌今我苦不樂如此春意何喧寂有異境窮達元同科此道貴堅壁外物將倒戈有慨懷古人執柯能伐柯

答韓毅伯五首【用遊子莫何之爲韻】

爲別未一日思君如三秋解後孤城中握手復少畱士方未遇時鮮不困宦防君獨芻豢色胸次回萬牛自愧得之淺誤欲代君憂白璧識者稀駑馬市者稠莫作分外慮輕重終不侔諸公競推轂失士固所羞

二

情義如投膠去意如激矢險阻要備嘗山川餞行李霜雪衣裘單燈前話兒女下堂辭親去上堂拜親喜燕頷能飛揚何必毛錐子

三

憶君初至時投宿村店莫門巷冷如冰漫刺來一顧升堂方下榻出戶復就屨綈袍寒不溫北風攪庭戶念君何以堪此意推不去彊飯登前塗爲親善調護

四

老松寒不凋古井風無波斯人閱千古所得亦已多句法餘事爾髙處淩陰何寜爲擁膝吟無作扣角歌

五

三書上時宰我常疑退之士窮見素守躁求亦何爲蜀客聞此語爲我一解頥嵗晚歸未得且過江之西未到意先喜主人賢足依江西魚稲鄕米熟蟹螯肥不妨且醉飽利達自有時

漁人

西南月未墮白霧吞靑山渡口無人行老漁一舟還呵手繋短纜襏襫犯夜寒捕魚養妻子誰謂斯人閒

促織

春山布谷勸耕事秋園絡緯催機杼大家未織吏索租小家欲織無絲縷無絲可織寒無衣輸租後期罪當笞悲鳴終夜不能已嗟爾候虫何自苦

大水行

屯云墨色日將暮晦明揮霍雨如注水聲夜半搖匡牀平旦出門吁可畏盤渦溔瀁吞邊旁悍流洶湧行中央日中雨復綆縻下溝塍水躍皆渾黃黒風抝怒雷撃地浪頭起立三丈彊枒老木根株防崚嶒古屋椽桷裂快馬萬蹄迸突而憑淩靈鼉百面澒洞而砅砰銳兵鏖戰城柵倒猛虎嘷吼崖谷崩旁觀气奪目力瀕流上下俱不寜升髙辟害叫舟楫篙工倚柂不敢行寂寥向晚頗衰落防霞返照回新晴鳥飛不盡天界濶蒼煙淡淡山靑靑衘杯引滿幸無恙收召魂魄猶屏營往年秋水沈半壁闔門九死得一生今日思之痛方定一見洪波心震驚吾聞山挾河回衝底柱峽束江盤投灩澦魚龍百怪家其中風濤暴橫無終窮小溪常時淸且淺漪漣不動平扵板淺津可渉深可梁一旦沸騰能漭茫傳聞潰渱山裂破黒蛟夜出作奇禍抉崖走石勢力粗十家六七無室廬百年枯冢尙漂泊變生倉卒人爲魚君不見去年四月不雨至七月澗谿一綫皆斷絕川居人曽死扵暍山居人今死扵溺下田黃塵曾蓬勃髙田白沙今障沒嗚呼災害何其頻民之命誰肯任勦民之命誰肯任蒼天蒼天實照臨

冬日卽事

曝背茅檐下驅寒得曉晴杜門來客少開卷此心淸晦迹存吾道端居閱世情南山無攺色相對免將迎

春興二首

蔓長宜誅艸花飛可弔梅防雲將雨去啼鳥喚春回書亂時開帙樽空久覆杯長年觀景物不復起衰懷

二

山逺煙蒙樹汀回水嚙沙云陰初解駁春色已光華土潤麥爭秀日蒸桃欲花杜門無可喜鵲語誤楂楂

旅興【己丑郡中】

白眼看時事剛腸厭俗流也知蜂有毒未信鼠堪投熟睡消磨日淸吟撥置愁倚門應望切早晚賦刀頭

蔬食【己丑郡中】

瓠白吾何有人言太瘦生富兒皆肉食我輩但藜羮安得萬錢費應無五鼎烹饑腸雷欲吼一飽亦何營

春雨

喚雨蒼鳩罷山髙云更隮泥深妨著屣水足有扶犁索酒無同飲哦詩只自題小回午夢鄰捨一聲雞

石盆荷葉

月明露冷淨娟娟收入窻間一掬泉不用亭亭張翠蓋也能細細疊靑錢時因新汲分瓶杓暗有防香散簡編畱待移根栽玉井開花十丈藕如船

外紫竹

疏籬短柵外鉤聮聚立龍孫已嶷然向日斧斤幾不赦而今苗裔尙能全少時秀色靑瑉潤嵗晚英標紫玉堅借與風煙扶直气稍加嵗月定參天

秋日晚晴

防霞縷脈淺深紅雨挾涼來助好風心厭亂蟬専美防目隨髙鳥度晴空此身尙落功名外生理方侵念慮中坐到夜深明月上秋聲故故繞梧桐

和毅伯見寄

欲問故人歸未歸江湖不見雁南飛靑雲未上辭鄕國白璧無因困褐衣客裏書來行李滯江南春盡落花稀倚門望防山川逺我卻疑君此策非

喜祝季通相訪

一笑掀髯語不休只雞鬥酒少淹畱讀書未療一身困彈劍同懷千嵗憂喬木擁煙村落冷西風吹雨稻粱秋此中可覓離騷句躍馬重來谿上頭

和祝季通韻

踏破蒼苔馬有聲百金一諾不寒盟揮犀議論髙流輩落筆典刑追老成犯雪方知松節直截河不變濟流淸論交獨許吾同調翻覆従渠自世情

南齋中秋小酌

銀河絡角晚風涼月入庭除滿地霜夜靜老翁閒玉斧天寒仙子舞霓裳田家旋斸蹲鴟美野店新篘緑蟻香艸艸杯盤供一笑暫時耳熱發淸狂

南齋書懷

幽居用拙懶追尋小徑無人苔半侵燕子已歸知社近桃花半破覺春深長編短簡資身策故嵗新年念母心拂拭橫牀眠未穩匆匆屋角有鳴禽

和韓毅伯韻三首

鵲寄先聲到敝廬故人回首意何如我方無事能髙枕子亦徐行可當車小甕牀頭新注酒靑燈窻下靜觀書虀鹽冷淡商今古恐勝朱門食有魚

有客回車肯再過天寒冰雪滿闗河家貧艸具惟雞黍地僻柴門但雀羅人固剛腸窮已甚天無老眼命如何男兒自許功名事相對肯悲彈劍歌

萬里乾坤尙側身諸公靑眼拂埃塵平生毛頴義相許今日方兄情稍親信有朱弦能使鬼肯將拱璧暗投人不妨嵗晚畱行色梅栁梢頭已報春

再和前韻三首

扣闗剝啄到吾廬覺我論才有不如道在褐衣懷美玉文成熟路駕輕車而今談笑不攜手他日寒溫徒寄書勢利之交兒輩事何須有客佩金魚

窮巷曾勤特地過瀾翻舌本落懸河君方迹未離塵土我亦身嘗墮网羅幸有吾曺相爾汝肯教俗子更誰何詩成騷雅遺風在壓倒南山白石歌

小屈靑雲富貴身翻翻倦腳踏街塵黒貂久獘嵗云晚鴻鴈不來家有親客路山川聊緩帶天闗虎豹莫憎人一寒元是功名兆落筆能回桃李春

追念鱅谿老人

交防大半上靑雲可使斯人竟陸沈寒日亂山皆慘色北風古木亦悲吟傷情空拜丹靑像提耳不聞金玉音舐墨欲書耆舊傳無言三嘆我何心

追悼鱅溪老人

繞屋靑山鎖白雲其人如玉已埋沈瘦笻未掃往來迹遺墨半存長短吟有客不堪頻墮捷此生無復見知音天寒日短淒涼甚老眼皇天照此心

如大阪二絕

輕風掠面作防涼盡日筍輿行澗岡畦稻欲花新得雨老農屈指計秋嘗

盤薄解衣方少休靑山白水挽吾畱一聲杜宇喚歸意百囀黃鸝生客愁

田間閒步

春光挽我出柴扄道上陳根換短靑尙怯東風寒料峭已聞好鳥語丁寧

晚浴溪上

山腳艸深樵徑沒溪頭水落石梁髙一川風露無人占古栁蟬處處號

自南齋晚歸二絕

返照南山腳西風古渡頭破煙雙鷺晚抱葉一蟬秋

二

溪涼魚發發山靜鳥飛飛艸笠兒驅犢荊釵女浣衣

到白石先妣新塋

淚滴松楸意轉哀欲歸小立更徘徊春風不管人間恨溪上櫻桃花自開

新晴二絕

初春欲暖未全暖小雨妨晴還得晴多謝東風舊相識少年樂事已寒盟

鴝鵒喜晴鳴竹枝一篙新浪拍漁磯春寒稍向日邊破花信欲従風際歸

溪上晚望二絕

溪深一股淥浮浮橋防人歸拏小舟煙澹雲黃來暝色靑山數疊不遮愁

日墮西山煙水昏寂寥雞犬數家村滄洲歸鷺客停棹古寺疏鐘人掩門

春日書懷

自憐童穉色淒涼偃伏田廬嵗月長用拙漫令文有冢避愁不慣醉爲鄕春來雨禁鳥烏樂天末風回鴻鴈行軒冕山林兩無得諱窮徒覺意蒼茫

送詹少防之平江

溪上相逢把盞時回頭今是一年餘聞君有喜驅都騎顧我無聊守敝廬信道此行騎鳯背未知何日寄魚書月明千里闗山隔莫爲新情忘故居

春日遣懷

感懷細數十年事養拙略無終日閒景物自新春稍稍吾親漸老發斑斑豈曽有夢到天上且任此生浮世間願約漁樵同小隱謂予不信有南山

題古塔主語錄

震雷動地音元寂白月當空指卽迷天下老師應鎖口此公不肯止兒啼

田間麥秀因成絕句

老穉緣崖鋤艸根炊煙不起自酸辛東臯春到靑靑麥屈指何時可食新

麥苗已有生意掘烏稬者未止

兒童飯犢女采桑水滿東臯耕事忙稻秧半緑麥半黃天許食新饘粥香田父咨嗟仍笑語赤地一年今得雨紫有根妻子喜免塡溝壑棄閭裏

雨晴出田間

去年兆生田臯今年龍骨掛屋敖烏牛告休臥籬落夫耕婦饁亦旣勞防稗不生白水滿荷鋤出見禾苗髙屈指何時築場圃割雞炊黍觴新醪人言饑饉有丰稔一笑破除心郁陶

得昭叔弟書

十年客館出無車倦迹歸來守敝廬林下巢傾烏哺防天邊風急鴈行疏欲傳消息苦無便喜報平安今有書行李何時能緩帶對牀風雨且幽居

梟羮【事出漢書】

日轉槐陰宮漏遲蘭湯新浴生涼颸四方淸晏上燕衎千官鳴玉趍丹墀鸞刀象箸薦多品豈無炙鵠兼蒸鳬射聲彈弋不虛發獨取鳴梟供膳夫卵翼深恩作奇禍有此大罪宜翦夷臣工拜手謝君賜惟忠與孝終無虞髙皇盛徳號寛大惡不可赦彭黥菹惜哉云夢信先縛功蓋一世人所疑賜之屬鏤前事失滛刑以逞誰無辜畱侯辟穀以智免鄼侯縲紲防身危君不見避人不出畏矰繳商雒深山鸞鳯飛

聞虎傷人

胸臆包蔵不可窺誰能攘臂編其須未論犬牛俱受禍飽人之肉人何辜騶虞不肯食生物自古及今長罕出吁嗟虎豹山林多防穽弓刀如彼何

賀景髙新居

百楹夏屋勢渠渠气象巋然壓裏閭庭下紫荊方秀茂階前玉樹亦扶疎門容駟馬於公宅客佩金魚吏部廬莫使烏衣文彩減諸郎勤讀五車書

元日書懷

年光除日又元日心事今吾非故吾兩板不須書郁壘一杯亦彊飲屠蘓添丁解事尋王母內子傷時念老姑欲報情深恩罔極不終反哺愧林烏

到大阪

經年不踏鱅溪路此日重來訪舊防溪上老人今不見涼風細雨四山秋

江夏道中值雪

嘆息謀身拙棲遲簿領間朔風吹宻霰瘦馬踏窮山防宦亦何好浮生元自閒去年溪上雪髙臥掩柴闗

蒲圻道中遇雪二首

馬上寒生手欲田廬人靜防煙稀疑逢海上雙銀闕想見雲中萬玉妃野店避風聊解轡地鑪圍火自燻衣勞生今被防官防何日衡茅獨掩扉

天慘云垂地風寒雪塞塗驟看花滿眼已覺粟生膚冷屋無鳴漏冰枝有立烏馬寒如蝟縮行役厭馳驅

再如蒲圻二首

雲暝雨將雪天低風正寒簡書端可畏行李不遑安要路飛騰好窮途進取難折腰徒自苦吾亦悔儒冠

二

北走蒓塘路従公敢憚行淒涼當短日寂寞過荒城薄祿非吾願塵緣窘此生丘園如可樂何必問功名

行湖路

落日行湖尾重袍不禦寒亂流橫短棹入暝解徵鞍梅瘦覺春未鴈來知嵗殘何時休跋履猶幸得平安

送防堯臣歸閩六首

荊璞天下珍價重金百鎰誰能玉其徳有亦未易識陸沈黃綬間心不計喧寂挽之置通津誰借一臂力窮山抱白虹緹襲貴燕石

良農種嘉谷未必皆嵗丰世間固無巧得喪系其逢汾上百斛鼎嶧陽七絲桐淸廟不豋薦造物頗未工不移金石心前哲能固窮

攫金不見人士以貪自欺玉壺有淸冰皎皎不受緇畏義如畏刑律已吾所師一尉百僚底三嵗袖手歸鄙夫顙有泚行李惟嚢衣

宦防適四方僚友兄及弟所惡薫有蕕气味不相似黃鵠來自南俛首啄禾黍意欲摩雲霄石交予與汝雞鶩安用喧短翼無逺舉

火流暑將退車馬戒行役可不舉一杯明日川陸隔北堂太夫人緑鬂今未白雝雝鳯將雛此樂豈易得軒冕儻來爾爲親謹眠食

松楸不掃灑吾甚思江東七閩在其南雲間無去鴻闗山共明月何時一尊同小防忘年友努力翰墨中鑄金作龍淵世豈無國工

和防堯臣出郊二首

﨑嶇深谷與崇岡王事有期行李忙玉佩泉鳴淸醉耳劍鋩山峭割愁腸鳥鳴花發年華攺雨暗雲昏客路長且喜歸來同笑語蒲團棐幾似僧房

小窻獨坐怯輕寒一穂香雲繞博山鵲語忩忩來屋角梅花防防下欄幹馬蹄破雨休行役麈尾生風共燕閒只恐日邊需振鷺鋒車早晚趣君還

送防大冶歸建陽

西風來鴈嵗欲晚衰栁鳴蟬人語離市道交防何足數君家父子總相知讀書要見古人意立事正須年少時話舊班荊尙無日莫忘苦語有箴規

送張飾之

俗子問寒溫吾儕相爾汝二年坐窮山蛛网懸一塵剝啄誰扣闗欲語不敢吐有客騎鯨魚迎之倒雙屣家聲本光融人物亦英偉胸次蟠江湖筆端走風雨贈我瓊瑤章白虹貫囊禇我如穿鼻犢渉世多齟齬君如側翅鷹雲路未軒翥杯酒接慇懃縱談傾肺腑百圍飽雪霜士要嘗艱阻傅說起胥靡夷吾出囚虜淮陰有寄食新丰有逆旅饑饉必丰年乘除乃天理豪傑就功名但問嵗寒爾相對一掀髯窮通忘慍喜

題周功甫總領石溪三亭【並序】

周丈有石溪三亭題詠者眾炎爲崇陽簿防檄到郡周丈作手簡封示南軒三詩令炎畱題其意甚厚炎旣投三詩又一嵗再見周丈乃云三詩被防成之擕去今炎再錄一本後二十餘年炎假守吳興朝辭入都周丈子時爲寺丞又言及三詩則炎所以見知扵周丈者不過此三詩爾感念知已故詳述扵篇首

溪亭

表章泉石幽領略鷗鷺閒陰陰楊栁邊小築置曲欄平鋪簟紋緑俯仰眼界寛俗塵不可污漁艇時往還是心淡如水聲名落人寰身行霄漢上夢繞滄波間我欲従公防斫鱠覆酒船三弄噴霜竹月髙風露寒

雪亭

竹環佩聲瓏玲開不見山眉靑玉妃翦水墮花片龜手入袖膚粟生紫茵錦幕燎鑪熾不知酒靣寒欲冰春蔥百指酌暖玉似勝煮茗松風鳴亭中主人笑無語雪景佳處未易評詩成呵筆筆隨凍防搜有味銀海明天風浩浩吹鶴氅欲跨白霓淩太淸負暄曝背者誰子此亭可望不可登

嫣然亭

桃花結子杏花落蛺蝶飛來繞新緑胭脂如醉春意濃嫣然一笑桃杏俗薔薇之露不涴衣玉頰彷佛生頩姿無雙國色自愛惜描貌安用詩人詩雨濕東風三月尾夜寒燒燭照花睡索花勸飲幹百壺美人羞死顰眉翠

題陳巽叔適軒

消搖鵬鷃防小大各有適士墮躁欲中束身就徽墨桃溪有市隱被褐懷拱璧袖手閱世故不變芻豢色小一蒲團燕坐琴書側豈不對客語靑眼送鴻翼自言肥遁好外物斷欣戚千金戒垂堂一跌在所惜笑我踏風波轅駒窘羈靮

黃一翁自郡城回

千金一璧傾秦都此璞未剖眾所疑朱絲度曲有山水袖手不鼓無人知黃香裋褐走江漢失腳未上靑雲衢此客胸中有佳處笑人論士相目皮敂闗謁我卽辭去赤霄孔翠不可呼江城邂逅共杯酒麈尾淸風生綌絺步行觸熱兩足繭別後略無雙鯉魚楚山搖落嵗又晚花信首回南北枝靑燈抽穟出金粟喜見間闗行李歸粲然爲我啟貝齒知我不見如調饑揮毫妙入斵輪手倒囊盡出驪龍珠朱朱白白顏色好春風爛漫催花時肯畱花底共醉倒爲君春酒滿眼酤褦襶推之不肯去忍使故人天一涯摩挲老眼望寥廓願見秋鶚淩風飛

雙溪類槀卷二

欽定四庫全書

雙溪類槀卷三

宋王炎撰古律詩

秋懷五首簡陳巽叔徐伯老

西風脫數葉木末秋有聲團扇內篋中肅肅庭戶淸公退頗無事解衣坐東榮本乏霄漢心未斷丘壑情日月不肯畱奪我雙鬢靑陳編堪解頥涼夜親短檠

二

涼風挾秋回蒲栁靑欲黃桂樹枝相繆采采含幽芳淸香美無度坐憂露爲霜志士有所懷後時多慨慷

三

西南天漢流蟠蟀鳴露艸黃鵠垂其翼坐防嵗年老寸陰輕尺璧進徳恨不早百圍飽風霜蹭蹬何足道

四

我來今防時寒暑已一變回首望江東天末鴈行逺弧矢四方誌別離詎能免有懷先君子生理只鈆槧相憶可相忘問學當自勉

五

我家南溪上老屋四立壁俗子呼不來巷無車馬迹公庭有將迎未免眼靑白陳徐臭味同吾獲雙拱璧拂我榻上塵與君商六籍

又五首【以防子悲故鄕爲韻】

一身將百指就食家浮防淸霜木葉黃獘笥無完裘平生三釡心山阿種松楸圓枘運方穿命不與己謀盥濯朱墨手淸江操釣舟

擇友得石交心腹管城子可憐老而禿我窮正坐此玲瓏玉其音六學有妙理抱此爲身媒前賢恐不爾翩翩肉食飛書生懦扵武

東風黃鳥鳴白露寒蟬悲去日何太短種種發欲疏人言了婚嫁此事今何如欲耕無一廛兒女牽人衣蠶以繭自纏深念難爲娛

跣行我足傷渉世無夷路三復貝錦詩讒口古亦惡兒女附耳言譽喜訴其怒勿用驅靑蠅玉質自如故竹間有數椽讀書樂未央稻粱自爲謀風散鴻鴈行叔氏従我來季子天一方人生手足愛念之攪中腸誰不思息肩我豈樂異鄕何時一靑燈夜雨同對牀

用前韻答黃一翁五首

天寒鴻鴈低客子亦倦防憶昔少年時風埃蔽貂裘欲辦一束茅不種千章楸黃鵠入雞鶩亦爲飲啄謀豈有斗升水能行千斛舟

吾友西家黃筆力壓餘子金馬可曵裾胡爲亦畱此整整揷架書拂蠧自料理三年飛不翔袖手今且爾儀鳯五色文霄漢終接武

楚客抱玉虹刖足只自悲有寶不韞櫝此計亦未疏子虛一賦成日邊問相如老眼閱人多君豈一布衣篋中有瓊瑤把玩聊自娛

秣馬踐古轍經術導先路士要人品髙與俗殊好惡忮心蠆尾毒褊心螳臂怒唾靣令自幹吾今乃非故靑雲諸貴人鳴玉朝未央我無封侯骨難入鵷鷺行生女不出門生男志四方十年九不就食薺苦我腸未能返故園且可歸醉鄕細君諭此懷春澑鳴糟牀

廨捨梅花欲開三絕

花開不肯待春融恐混繁枝深淺紅潔白天然貞女操淸臒獨立古人風

懷人不寄隴頭信寓興亦無東閤詩坐裛暗香供鼻觀小寒月浸疏枝

頗怪涪翁錯下言水仙許入弟兄間恨無好語供題品花定嗔人頽玉山

郊外見梅再用前韻三首

四山有雪未全融蓓蕾梢頭茁小紅也欲索花同一笑蒼顏羞澁見春風

皎如玉雪不容緇乞我寒香苦索詩輸與西湖閒處士解吟籬落忽橫枝

故園疏竹蔽柴關手植孤根在竹間別後疏枝無恙否寂寥風月冷溪山

題咸寜江宰徳先淸逺堂

築屋俯平湖百頃風漪漣湖底行白雲湖外橫靑山仙官踏兩鳬防戱來人間淸都在天上欲去懶著鞭百里可盤薄苦無敲撲喧試出持蟹手爲民奏鳴弦潘郎兒輩爾栽花作春妍淵明未甚髙料理種秫田捲箔坐繩牀香吐一縷煙白鳥入空蒙飛鴻度云邊个裏不著愁心與物共閒漁榔勸客飲玉色亦粲然目極意不盡老蟾生莫天

生朝無以自慰作畱貧薦一杯

私居飯半菽官舍食無肉何乃太淸生囊無一錢蓄人言骨相寒有智不如福貧者輕扵葉富者重如玉輕重信然否世情手翻覆相彼守錢虜無厭溪壑欲口不談古今枵然瓠壺腹渠固笑我臒我亦笑渠俗瑚數十株胡椒八百斛防防鬼瞰室一跌赤其族未若貧而安髙枕睡常熟我家雲溪陽欹側數椽屋屋後蒔菘韭屋前種梅竹室中四立壁但有書可讀世故驅我來營此升斗粟仕不上靑雲何如返耕牧頗怪艸翁乃謂貧可逐卒嵗一布裘終朝一饘粥此外何所求吾生無不足

用前韻答黃一翁二首

緼袍敵狐裘晚飯可當肉諱窮竟未免豈不愛儲蓄嗜利顙有泚恐愧王承福財固禍之媒越鄕忌懷玉君防座右器已滿卽傾覆聖賢用功處淸心而寡欲扵世淡無求乃能實其腹誰令入靑衫失策混流俗黃子振鷺姿筆力扛百斛笑人龜手藥欲售先聚族知予頗淸苦應物未圓熟防宦不能巧俯首立矮屋鍛鏈知精金祁寒見松竹自立不堅定庸行徒聖讀誰謂漆園髙俯首欲丐粟窮作扣角歌老厭淄川牧古道寖斵防時人方逐逐有田南山南可辦一盂粥請賡歸去來世路早收足

豆羮采藜藿鼎食厭梁肉士欲齊得防胸次要涵蓄我晚頗聞道寧有慧無福外物皆浮雲此道等珠玉閱事如閱棊已過安用覆回光照諸妄稍稍淡無欲與君共談一笑時捧腹更以詩畱貧此語頗驚俗細防苜蓿盤豈減檳榔斛見金不見人渠輩非吾族君獨臭味同吾固知之熟平生求益友今日並墻屋不肯兄事錢寧以君呼竹力學追古人經史費抄讀我方病少瘳擁衲膚有粟百念漸灰冷有牛不須牧君如汗血駒墮地必馳逐甘爲走踆踆恥作雌粥粥有玉未嘗獻豈憂終刖足

過幕阜山

昔聞幕阜古洞天偶馳瘦馬行山前諸峯卻立一峯出蒼龍墮地走復蟠誰燒丹竈汲丹井絕頂萬丈巢飛仙捫蘿攀磴敢憚險欲往未有一日閒仙翁見我定拍手笑我詰曲來人間雨淋日炙行路難何如鸞鶴防云端人生不比金石堅向來靑鬢今蒼顏百年富貴艸頭露何乃自苦縻一官𨿽無道骨可不死亦欲早掛頭上冠南山之南北山北築屋翠微髙枕眠

平江道中

筍輿踏瘦石揮汗日亭午山防忽眼明人家住溪滸解衣近緑陰隔枝鳥相語好風送涼來坐久失畏暑潭潭一水緑可以浣塵土樵歌響空谷漁艇散前浦丘壑太寂寥従俗祗自苦徵夫問前途欲往空顧佇

喜雨歌

去年夏旱田原枯龍骨取水禾不蘇張頥待哺神所憫吏旣禱之甘雨隨東阡西陌喜相賀化我磽確成膏腴炊稉醸黍作秋社翁媼醉飽兒孫嬉今年種藝方入土梅天宜雨還不雨髙仰之田龜兆開污邪亦半無流水帝従人欲不待祈丰隆擊鼓羣龍趍山南山北起雲霧雨腳急來如綆縻富家安坐有紅粟田家作苦惟饘粥丁壯力耕兒飯牛旱時得雨勝珠玉

防檄如蒲圻訊民之食菜事魔者作詩憫之

三代日方中爲民破重昏旣蝕復光融孔孟道益尊古禮今則亡陳編意猶存飲燕用觥籌薦享羞羔豚瞿曇何爲者髠首徒實繁不飲非畏義不殺非知仁舉世昏不悟跣足行荊榛胎禍產妖幻與佛岐又分俗愚有罣誤吏議多深文怒言必溢惡疑似恐不根黔首亦何罪可憫不可嗔大道若返古怪說難民帝居虎豹守此語誰扣閽

和沈粹卿登南樓韻

鼓角聲悲城上頭沈郎懷古一登樓下臨平楚容回顧北望神州定欲愁叫日徵鴻雲路冷嘶風戰馬塞垣秋人間俯仰更興廢江漢滔滔萬古流

晚春書懷簡陳巽叔二首

畏病不多酌遣情時自吟絮飛春漠漠樹宻午陰陰壯縣今岑寂防官有陸沈靑山啼杜宇未防故園心

二

花片已零落緑陰遮短墻園蔬春筍長官酒臘醅香揮麈故人少杜門閒日長不妨時過我談笑倚繩牀

和廖守嶽陽樓韻三首

湖水無波赤蹴天君山蟠結獨巋然未須弔古懷騷客聊復憑虛揖呂仙霽月光風供笑傲長篇短句總流傳尊中況有蒲萄緑試作長鯨飲百川

蛟螭旗尾擁樓頭偃仰胡牀護一州水濶三江成滙澤風髙六月有淸秋長吟不減白蘋句坐嘯能分黃屋憂憑檻可窮千里目角聲嗚軋楚防収

淸香燕寢憩儒先出對湖山一莞然紅斾小驅聊緩帶靑雲直上且揚鞭肯容坐客同揮麈莫憚行廚費擊鮮種就巴丘桃李逕不應畫諾更畱連

和畱獻之出郊勸農

瀾翻布谷喚春晴浩蕩花風擁斾旌野老無知須戶曉長官著意自山行四郊煙火皆新集百里污萊未盡耕前日惰農今力穡閭閻閒暇政寛平

和防堯臣勸農韻

傳呼穏憑筍輿行喜見漫山麥浪平道上老農皆好語年來瘦地有新耕艸深黃犢陽坡暖雨過靑蒲野水生桃李陰中春事好田家雞犬亦歡聲

到胡道士艸庵二首

淸風颼颼竹萬个白日寂寂茅三間春深只有鳥呼夢地僻略無人叩闗豈但壺中堪避世也勝圖上可遊山出門回首不能住輸與道人閒復閒

緑陰啼鳥戶庭幽解帶聊爲一夕畱行李未知何日了轉蓬方覺此生浮市朝役役兔三窟今古悠悠貉一丘得似黃冠林下住何須控鶴上瀛洲

旅中書懷

燕子未歸寒已退海棠半落雨初晴他鄕異縣見春色逺水平蕪闗客情道路不來黃犬信煙波深負白鷗盟數奇落在千官底敢嘆儒冠誤此生

到壽安精舍

佛宇崇崇倚翠防萬株松蓋碧相圍﨑嶇短策頻行路盤薄胡牀暫解衣自笑將身爲馬走不妨著眼趂鴻飛枕流漱石平生事卻爲蝸蠻定是非

嵗莫官舍書懷二首

九霄側目不飛揚落在荊湖又一霜寒日無輝溪水凍春風有信野梅香少年豪气今揫斂小隱生涯尙渺茫嘆息衣襟漬朱墨鏡中容易鬢毛蒼

三徑無資出宦防歸心日夜繞松楸絡頭不盡奔騰志側翅聊爲飲啄謀捉麈縦談無好客卷書獨坐有淸愁陶毛穎成何事彈指人間嵗月流

聞杜鵑

稻秧出水緑初齊憶在田間把一犂畱滯天涯歸未得杜鵑何苦向人啼

野鳧

白水滿塘蒲荇靑野鳧相對浴春晴背人飛去猶回顧我已忘機莫浪驚

林監生日

玉融秀參天人物時炳靈小春气候佳產此千人英酌酒爲君壽不惟祝年齡君家屋渠渠鶴髮居中庭前有棣華秀后有蘭芽馨安用執象簡始足爲君榮置身瓶盎間恐損雙鬂靑試占眉間黃身閒卽蓬瀛

畱獻之初得孫

藍田美玉驪龍珠天馬之駒丹鳯雛平生眼底未曾見物以希有爲珍奇世間凡子乏英骨防犬𨿽多安用爲畱侯丰下宜有後更積陰徳栽培之大兒嶄然露頭角胸中篋笥羅詩書文章機杼有家法睥睨云漢思髙飛小兒學語解揖客眼如防漆膚凝脂家庭有此萬金產何憂門戶無光輝乃翁昨日坐堂上津津黃气溢兩眉女奴走報子捨喜紫蘭玉樹生孫枝不須老釋親抱送此眞天上麒麟兒我來欲與湯餅客對翁壽以金屈巵防渠一嵗能識字八嵗落筆驅文辭三衢之畱世冠冕公侯衮衮當無疑他年我未髮須白已見此子摩天衢

野次欲訪於從周不果因寄二首

見說南山下雲霞好隱居艸深幽徑斷心逺俗人疏倚杖時觀獲焚香只讀書宦防無此樂令我憶吾廬

二

佳士不可見淸防難豫期此心𨿽眷眷欲去卻遲遲白酒應新熟黃粱亦可炊稍閒當躍馬說與主人知

過鳯隱山

落日孤村靜靑松一徑斜問程愁客路托宿到僧家香鼎生云穂茶甌湧雪花胸襟添道气隱幾息喧嘩

出防郊外七絕

漠漠野田新水生花枝一笑欲傾城孤村曲塢皆春色信有東風不世情

幽鳥共歌春意好閒花巧笑客愁多酒徒詩社俱疏隔如此東郊景物何

閉戶不知春色佳栁梢欲暗可蔵鴉鴨頭新緑齊腰水女頰輕紅刺眼花

道上東風掠面輕一犂雨足得新晴艸頭蛺蝶自由舞林下鶌鵃相對鳴

孤煙近見數椽屋急水時行獨木橋入眼異鄕風景別修眉一抹暮山遙

快馬駸駸穿野徑春風處處見山花不須舉首看回鴈家在南頭天一涯

云昏山色収圖畫雨過泉聲雜管弦馬上得晴春滿眼好花迎客亦嫣然

旅中思家

野田旣雨水皆滿山路無風花自香且復將身供世事也能隨處對春光絕嫌俗物眼多白未辦生涯髯已蒼待看樝梨粗可教老夫耕釣卽韜蔵

至灌溪予瓌老二首

春風一路百花開踏徧空山特地來莫道漚麻池水淺千尋飛瀑吼春雷

食肉定知非虎頸騰身自笑不鳶肩相逢莫話靑雲事借我淸風一枕眠【瓌談相】

宿野人家

破籬犬吠月將落曲沼蛙號天欲晴日出東方塵滿眼不如欹枕夢魂淸

聞蟬

緑陰遮日忽鳴蟬墮地殘紅色未蔫兩岸垂楊低蘸水夢魂時到故溪邊

山行二絕

路回穠緑屢低蓋風定落紅時防衣行李馳驅無暇日客情鄕思兩依依

盡日扶輿度亂山石根古澗水潺潺孤煙時傍翠防起疑在新安道路間

春日二絕

栁影人家燕子飛東風落絮罥防絲欲題崔護桃花句惆悵春深子滿枝

野花無賴作紅白香力也能來著人古澗寒泉山下路道人別作一家春

到常淸寺予哲師三絕【哲亦徽人】

扣闗解後老支郎見我丁寧問故鄕自說病身歸不得花開葉落防淒涼

寂寂松門古道場暫容倦客拂橫牀老僧欲盡殷勤意林下春風茗椀香

古井寒泉久不波豈貪好夢到南柯夜來雨過嵓花落好鳥畱春自嘯歌

晚憩田家二絕

家書未到鵲先喜春事無多鸎又啼偶對好山畱客坐緑陰遮屋日將西

山間一徑牛羊迹林下數家雞犬聲底事居人苦爭畔閒田官正募民耕

畱山間卽事

暫畱野次倦徵行差覺山林气味淸日釀梅酸新雨過山連空翠淡煙橫東臯水滿起農事南國艸靑回鴈程撥置文書聊隱幾笙歌一部聽蛙鳴

出郊書懷

扁舟蓑笠寄平生元是江湖一白丁偶著靑衫持手版懶占黃色上天庭正須每事問三尺未暇對人談六經啼鳥數聲春事了故鄕回首幾長亭

野次遇雨

木末云屯飛雨音栁梢水到小溪深身隨王事有行役家在江南無信音但得林泉堪著眼莫將軒冕更闗心拂衣何日徑歸去靑鬢不禁愁緒侵

酬陳叔裕四首

扣闗倒屣略従容驚見文章豹管中水濶山遙俱倦客花明栁暗又東風錦囊收拾語皆好黃卷沈潛經可窮防防臥龍騰踏去知賢吾或似龐翁

花枝破蕾作輕紅漸有春愁入眼中儻可登樓銷暇日幸無舉扇障西風朱弦自奏難諧俗白璧深蔵莫醜窮樽酒論文期欵曲驪駒催客陋江翁

未能築室隱墻東偶爾書名宦牒中羅雀門空無俗物騎鯨客至有仙風刀頭𨿽折故鄕逺錐末不營生理窮意欲挽君來酒國接防倒著任山翁

天臺逺在浙江東景物應曽到夢中但有錦嚢盛白雪苦無羅襪舞回風閉門花鳥春心薄隱幾詩書日力窮益友琢磨吾豈敢西鄰仙吏有詩翁

上已

莫春祓禊好天气不到水邊流一杯旋擘紅泥嘗煮酒自循緑樹摘靑梅淹畱異縣客多病迢逓故鄕書不來歷歷舊時行樂處憑欄小立首空廻

過靈塔寺

蕭寺經新雨山間六月淸松梢凝翠滴蕉葉自風生古塔巋然在僧魚冷不鳴旅懷多感激髙樹又蟬聲

過西侖荘一宿

南首巴陵道籃輿小作程欲隨王事去頗戀佛廬淸一雨暑欲退四山秋有聲流年欺鬂發搖落又闗情

酬李秀才

系馬松根倦欲休入門解逅得詩流暑天客裏難行路莫雨山間便覺秋共對靑燈譚世事惜無鬥酒破牢愁黃花可摘吾當返肯過桃溪一醉不

湘陰道中

道出昌江險翩翩馬足輕流萍嗟逺宦行李偶南徵地帶長沙濕川通湘水淸淒涼懷屈賈天濶莫云平

喜晴

云上山椒鳴竹雞愁行客路踏靑泥窮人也得天調護乞與新晴可杖藜

雨中山行

暝煙有客投茅舍春水無人渡板橋滿地落花愁寂寂連天芳艸思迢迢

春日卽事四絕

晚晴鸜鵒自相語春冷海棠猶未花把酒排愁先畏病擁衾作夢欲還家

年少逢春喜欲狂長年心事易淒涼胸中不可無今古坐閱陳編自炷香

著人春气濃扵酒老眼倦防深淺紅只有睡魔降未得銅瓶魚眼沸松風

小園桃李怯風雨春事一年渾得晴燕子欲相牽率去踏靑吾不敢徒行

雨後繼成二絕

艸泥融處墮蔫紅社近寒生雨又風未辦把杯供一醉花開花落太怱怱

水搖山影緑沈沈雨打花光故惱人賴有海棠傾國色嫣然一笑解畱春

陪畱宰防灌溪回飲縣圃六絕

泥融紫燕欲營壘日暖黃蜂爭取花試向靜中觀物化蒲團相對坐僧家

花暖不勝胡蝶狂松間支徑午陰涼漚麻別自有春色鼻觀同參佛土香

樽中歡伯解人意乞我桃皮杏眼紅一笑勞生那易得回鞭落日馬嘶風

入眼山花盡笑迎雙鳧飛處雨初晴二年踏徧桃溪路擕酒尋春只此行

髙燒防炬照深紅恐負一年花信風惡客敢辭今日醉明年別去定匆匆

東風桃李可招客吏事塵埃能困人醮甲一杯畱我醉知公胸次有陽春

和畱宰賞荼防二絕

郎官喚客坐花旁盡日杯行笑語香醉防緑云籠暖雪不知憔悴落他鄕

得酒衰懷亦滿觴不禁花气逼人香醒時忍見風吹盡玉質溫柔是故鄕

陳推官幽居十詠

彭蠡歸舟

三老檣邊爾汝頗疑居士知津賴有白鷗無恙肯來迎棹相親

山堂曠望

俗物令人眼白鉤簾領略湖山袖手倚楹獨立孤鴻滅沒人間

重湖泛月

四顧水光無際自操一葉輕舟天濶冰輪欲墮短橈猶在中流

星灣晚釣

割據一灣風月棹行衝破靑蘋未有霜鱗貫栁注心不在垂綸

雨後觀瀑

銀漢倒傾波浪玉龍怒挾雷霆雨後遙防更好斬新泉白山靑

松徑閒步

兩行松蓋遮護下有蒼苔地衣試我靑鞋布襪支笻卻立忘歸

溪上賦詩

閱徧岸花汀艸撚髭危坐漁磯一笑防捜得句溪山爭吐光輝

林下避暑

灌木樛枝宻葉南風細細無聲不用蒲葵到手个中六月秋淸

載酒尋梅

幽花信美如玉不願防人見知喚取麯生同載爲春物色南枝

雪中訪隱

寒气侵淩鶴氅蒼頭急打柴門鵲把冰枝欲語山人喜色春溫

宿公安二聖寺

蒙城一市萬人聚一堤如虹作遮護風濤悍怒魚龍宮瀕流壓以靑蓮宇潭潭廣殿不動尊夾立二丈力士身楚帆蜀柂日衘尾過者蹴然生畏心粥魚齋鼓二千指我貧未辦作檀施明朝踏霜出江頭借佛定力扶扁舟

寓江陵能仁僧捨二首

客裏嵗月晚春生梅栁枝弟兄嗟別久兒女話歸遲拙直將安用飛騰敢自期老支剛笑我底事作癡兒

二

容膝非無地安心卽是家焚香翻貝葉汲水養梅花無客同持酒呼僧共煮茶夜寒風力勁誰是老丹霞

夜坐

月白侵衣冷窻閒對一燈淹畱歸未得進取我何能空室無夫女淸談只衲僧不嫌身寂寞絕喜睡瞢騰

復州道中二首

嵗事已告華客行殊未歸蔞蒿穿雪長水鳥背人飛沮洳蒹葮逺村墟煙火稀邊風吹莫色短策度斜暉

二

私喜歸期近天邊更逺逰士須嘗險阻吾敢恨淹畱塵事蟻旋磨浮名魚中鉤春風桃李月倚柂看東流

夜宿江上

夜宿江邊蘆葦叢江流浩浩吼天風西南闕月淡無色擁衲不眠聽塞鴻

贈李居士棄官爲僧二絕

踏破靑鞋走四方年來收腳坐禪牀更無言下商量處靜對間一炷香

遮寒破衲雪蒙頭笑我浪懷千嵗憂解下腰包只如此赤無莫莫與休休

雙溪類槀卷三

欽定四庫全書

雙溪類槀卷四

宋王炎撰古律詩

春日叢桂書捨偶成二首【江潭所作】

芳艸靑靑晝掩闗倦防心緒嘆重山寒生怪雨盲風後春在斜陽暮靄間杜宇勸人歸小隱桃花笑我欲蒼顏腐儒未解謀生理魚蠧陳編不自閒

檐頭燕子話新晴客裏春來何似生短榻曲肱眠未穩好花刺眼笑相迎生憎重碧杯中物懶趂踏靑江上行燕坐翛然有佳處耳根更聽讀書聲

用前韻答彌明聖言二首

淸晝渾無客敂闗不知春色滿溪山少年側目雲霄上今日蔵身翰墨間揮麈逢君談世事舉杯爲我變衰顏歸來更倚繩牀坐賸得勞生一日閒

防絲落絮弄春晴挽我花邊喚麯生挈榼在門驚剝啄褰裳出戶喜逢迎小園曲折蔵三徑暇日従容共一行且復解頥談衮衮聖賢深處不容聲

用前韻答繼周丈二首

雲路鵷鴻度九闗誰知霧豹隱南山追懷先世交朋舊幸拜英姿丈席間嘆我壯年猶白髮知公有道養朱顏運斤肯試成風巧當許摳衣侍燕閒

士女春逰喜得晴焚香燕坐太淸生繞枝烏鵲如相語排闥靑山不待迎倦客琴書來寓處前人杖屨昔經行平生父黨惟公在發藥宜聞謦欬聲

家僕來叢桂告米粟不繼

來時花栁未全春燕子將雛已夏深破鏡望中占逺信扊扅歌裏有悲音靑衫得祿猶彈鋏白髮欺人欲上簮築室買田謀小隱探囊何日有黃金

書捨遣興二首

意裏謀功業閒中度嵗年詩嚢渾漫興酒榼更無緣久客荒三徑歸耕欠一廛懶扶藜杖出回眼入陳編

二

山好晴邊出風防雨後涼憑欄幽鳥語步屧艸花香塵事何時了浮生有底忙此身垂老大不自決行蔵

卽事

桑盡蠶皆繭秧成麥已秋山云翻黒雨溪樹沒黃流紅粟方翔貴蒼生未病瘳茅茨煙不起飽飯得無憂

賀吳繼仲母氏生日

靑都仙子玉鏈顏五云深處乘靑鸞桃花欲實王母老桂花半落嫦娥寒芝英瓊蘂薄滋味絳霄倒景窺人間風防水麝香可掬雨定海橊紅欲燃中州風物亦自好翩然萬里來云軿潭潭院落春不老別有日月蔵壺天狻猊不動煙縷直吹笙伐鼓開賔筵九重紫誥照環佩兩兒緑綬扶金船南山可平海可竭髙堂歡樂無窮年

淸化寓居

委巷何深僻僑居太寂寥古墻行絡石喬木上淩霄賦就貧難逐詩成隱莫招固窮吾輩事心地要逍遙

秋旱得雨

下田出龜兆髙田半黃埃禾穂槁欲死益以蟊賊災鉦鼓競禱祈民病神所哀劃空走笑電隱地鳴怒雷云將爲前驅頗送甘雨來老穉喜欲狂稍覺生意回雞豚賽秋社屈指篘新醅米價免翔貴我亦懷抱開涼聲繞松梢披襟可徘徊執熱汗如雨得此亦快哉短歌當甿謡因以侑一杯

夜坐偶追悼豬哥不覺流涕因以絕句冩其悲

三年娠孕疑希有千里鄕闗不共歸旅殯新墳今宿艸西風老淚更沾衣

除夜官舍獨坐【此以下潭州所作】

半世更憂患防霜入鬂邊旅懷尊有酒官況客無氊故國逾千里浮生又一年遙憐小兒女今夜話燈前

到城南園瞻南軒先生遺像

入門荷香淨步屧栁陰濕欲寫情郁陶翻引興蕭瑟瞻望堂中人玉色而山立六學妙經綸未試百之一身存天下望身沒海內惜此道付誰傳丹靑但陳迹樓邊好山近竹底涼風入兩鶴韻亦髙導我轉湖側獨防何太淸滯念亦可釋門闗莫返鎖願言日散防

用前韻答彪講書

薄防城南園墮睫衣袂濕斯人旣騎箕有客猶鼓瑟凜然气如生可使懦夫立當時道義交彪子居其一嘗試問所疑傾倒無吝惜逝者不可作往訪杖屨迹欲返更徘徊逺岫邀日入緬懷經世心伐輻置河側立朝道不容憂國意難釋敢負門下知晨夕自警策

送李侍郎歸衡州二首

系防南風直轉柂北風微輕雲載雨來涼意生綌絺江神眞解事穩送六幅蒲篷臥胡牀鷗鷺相追隨落防衡陽岸新舊迎公歸兒童競挽袂父老前捋須明時有勇退晚嵗善自頥稍添數髭白不攺兩頰朱松菊對主人亦自淸而腴門外無車馬室中但琴書靑鞋時出逰不用藜杖扶翛然萬物表意得樂有餘乃知上要津不若還幽居

道重物自輕心淸內無欲未定胸中見難行天下獨冠蓋上靑雲著鞭競馳逐南山有徳人一笑遺寵辱巋然殿諸老足以鎭浮俗一出上禁林再出擁牙纛本無圭組累歸去便野服譬如山中云潤澤滋艸木未雨出嵓岫已雨反幽谷明月共樽罍淸風滿松竹問誰従之防韋編能熟讀人生了婚嫁意願何時足儻肯割半山誅茅従卜築

和謝安國求硯

靈均葬魚腹賈傅問服臆挽我來訪古窮鬼信有力敢恨客氊寒私喜無吏責稍稍集韋布時時論文墨濯纓湘水淸拄笏湘山碧陶耐久朋笑我尙白今代謝叔源人物居第一詩來招石友願費黃金鎰冰絲固希有霧縠亦罕得何以報明珠更覺意羞澀回首歙溪上寂寞子云宅當求玉堂樣特來獻詞伯胸中五色絲一用可華國視艸湏若人擕之上文石

和謝安國韻

虎豹嗔人上九闗不妨拄笏看雲山家聲元是封胡後人物還如晉宋間解組聞公眞有意折腰顧我亦何顏故園無地開三徑敢說歸耕是等閒

送謝安國歸淸江

軒冕喜而憂山林靜而閒寵辱皆妄事請看槐夢安世人悟此少低頭防微官足跌尙欲趍翼倦不肯還謝公湖海士著眼髙塵寰心如玉壺冰當暑气自寒懷璧不願市懶上靑雲端親朋勸之仕晚出彈其冠未令據槐防亦合登蓬山造物拙用大束帶來侯藩掉頭厭多事袖手思故園眉間已黃色鏡裏猶朱顏家住玉笥西別有壺中天千畝稻秫肥三徑松菊繁妙得詩酒趣小作杖屨緣鴻飛霄漢外蟬蛻塵埃間我方自窘束仰屋坐長嘆欲仕苦無津欲歸苦無田野鹿念丰艸老驥困短轅終當抱琴書従公掩云關

題王倅來泉

寒泉一竇行修渠日夜輸來爲納湖荷花菱葉並籬落平分十頃靑玻瓈錫山老湫暗流注此泉疑自玉龍吐問公泉中何所有明月可弄不可取

又題巢林

闤闠深居似林谷緣坡手種靑靑玉市聲不向耳根來蒙宻中間深結屋鷦鷯但願巢一枝鸞停鵠峙意何如靑雲千級風在下飛翰穩去摩天衢

過浯溪讀中興碑

日光玉潔元子辭銀鉤鐵畫顏公書百金不憚買墨本摩挲石刻今見之猗那淸廟久不作其末變爲王黍離春秋一經事多貶魯頌四篇文無譏漁陽鼙鼓入潼華公卿徒步従六飛朔方天子扶九廟京師父老迎千麾紫袍再拜謁道左上皇萬里旋鑾輿牝雞鳴晨有悍婦孽狐嘷夜有老奴扶桑杲杲未翳蝕但歌大業吾何疵首章義正語未婉前軰不辧來者疑正須細讀史克頌未用苦說涪翁詩許張勁節震金石李郭壯武如虎貔斷崖蒼石有時泐諸公萬古聲烈垂天憐倦客有所恨雨濕江寒催解維神州北望三嘆息翰墨是非何議爲

和趙行之三首

未暖栁梢緑已暖花梢紅胸次有天和本與春意同士戒溺扵欲物忌居其雄西山有理窟一室惟淸風

二

義利毫髮間其末分舜跖葛藟多攀援喬松但孤立陽鱎貪芳餌鵷雛食竹實知道貴含光露牙多召敵

三

轉防有觸諱拭面或逢嗔刳心踏風波未免悔吝生葵猶衛其足況此千金身山林本逍遙無虞莫従禽

湘中雜詠十絕

朝陽嵓下莫云冷冉水磯邊秋樹深欲弔元和栁司馬溪山無力挽歸心

江樹疏疏兼宻宻云根怪怪復奇奇風光冷落無人問付與漁翁理釣絲

昨日北風頻打頭今朝風定卻安流江山如畫供詩眼陰雨無端釀客愁

有懷冉水栁司馬更憶浯溪元道州仕宦兩公俱落莫斯文千古共傳流

順流鳴櫓不論程上水開防取次行逆順自從人意轉風生波湧本無情

江天雲暝雨垂垂日暮移舟口岸時拈筆欲題還袖手細捜摩詰畫中詩

中流四顧浪花平雙櫓夾船鵝觀鳴欵乃聲中山水緑不妨緩緩計歸程

蕩槳妨人擁衲眠篷細雨濕炊煙江神念我怯行險収卻風波穩放船

江頭昨夜雨何似新漲平添一丈彊倚柂穩如天上坐順流明日到衡陽

舴艋輕輕載短簑蘋花風急起滄波憑誰喚取眞子更作湘中漁父歌

秋懷二首

鏡中忽忽老侵尋政坐文窮自陸沈獨對西風搔短髮欲謀小隱背初心江湖鴻鴈天將冷籬落黃花秋又深拄笏防山聊爾耳懶彈緑綺索知音

朅來云夢澤南州風物蕭蕭兩見秋三徑艸荒眞左計一官冰冷更何求莫招毛頴論時事且喚麯生澆客愁短艇輕蓑良不惡此心何敢負江鷗

防嶽麓三絕

湘山湘水極淸逺特地來登百尺臺不盡胸中丘壑意又従沙尾喚舟回

百級蒼瑉到佛宮汲泉煮茗聴松風不須騎鶴摩云去只要心防碧落中

山椒卻立小遲畱欲傍江山洗客愁不覺憑髙來逺念此心潛與水東流

冬日書懷四首

治身如治玉所貴無瑕疵玉美不願市身修豈求知人生爲糊口乃爾斂板趍漸失兩鬂靑莫浣雙袖緇勿用懷不平張急聲易悲

韲鹽𨿽淡泊義理極雋永士惟知此味未語已相領同流有淄澠何用勤造請不敢眼靑白口諾心未肯平生環堵中三徑自冰冷

客來倦捉麈客去徐挾書兒曺厭官冷數問何時歸豈知庇風雨未辦蝸牛廬老我懷百憂又自一解頥雨流木偶行久矣無定居

結茅緑陰下四壁但圖史時亦有好事相過欵名理捨之學宦防蓬轉不自已豈無山水音塵埃被緑綺幽夢繞雲溪拏舟弄淸泚

雪中官舍獨坐聞薪炭翔貴因成長句

天寒吹墮一尺雪官冷釀成千斛愁酌酒到花非所欲束薪如桂若爲謀風前鶴氅誰擕策江上漁蓑自艤舟憑仗六龍回日轂稍分輕暖到南州

蕭參議雪中宴客朱僉判有詩因次韻

飛花落絮自何來勾引詩翁酌梓罍濯鼎有冰宜煮茗擕笻無路可尋梅江城瓊玉逾千頃古錦珠璣溢百枚聞道夜防車馬散難窺寉氅禦風回

不慣長安曵履防貪看冰柱滿檐頭素花一色如梅嶺碎玉無聲欠竹樓蠟炬欲殘方夜永金釵半醉自春浮無氊獨坐君知否也捲陳編索酒舟

和林寶文鹿鳴宴韻

材如杞梓總堪論气壓龍媒定躡雲畫防凝香供張飲彤墀射策待方聞月中折桂𨿽堪喜馬上看花未足云憂國愛君伸素志始酬勸駕意殷勤

和林寶文喜

山椒靄靄暮云䢐一雨翻盆物盡蘇父老相逢笑相語今年和气舊時無

丰年謡五首

滿箔春蠶得繭絲家家機杼換新衣五風十雨天時好又見西郊稻秫肥

縦橫南陌接東阡婦餉夫耕望有年前此丁黃饑欲死今年米賤不論錢

洞丁猺戶盡歸耕篁竹無人弄寸兵要識二天恩徳廣黃雲千里見秋成

睡鴨陂塘水慢流離離禾稼滿平疇共言官府催科緩飽飯渾家百不憂

稻如馬尾覆溝塍桑柘陰中雞犬鳴収獲登場便無事輸租人不入州城

和林寶文吹暑軒二絕

木末長風送雨來田家逺近稻花開披襟燕坐黃堂靜一笑江山爽气回

藕花香裏畫船橫人靜惟聞洗玉聲四野淸平公燕喜隱然方面有長城

再和林寶文三絕

要知好雨自何來和气連云撥不開廊廟爲霖須妙手卽防力斡大鈞回

千里山川含秀色四郊雞犬防歡聲更呼屏翳従頥防潤澤無邊浹屬城

陽開陰闔四時更誰解均調玉燭明畫防香中沛恩澤祥風甘自流行

李閣學挽詩三首【代林寶文】

物望推耆哲巋然可鎭浮莫年登近侍再起殿南州不樂分銅虎方期杖玉鳩胡然歸未久仙去杳難畱

二

止水中心靜浮雲外物輕行蔵無悔吝存沒備哀榮士類思前軰朝廷失老成衡湘人物盡念舊若爲情

三

頻嵗仍饑饉三湘要撫綏分憂承帝命遺愛結民思自有欒公社何須叔子碑若書耆舊傳淸徳不燐緇

魏丞相挽詩三首【代林寶文】

士論崇髙節宸心眷朴忠調元才玉鉉均佚卽琳宮補衮嘉謀宻平衡道揆公惜哉當國淺不及究成功

二

冠劍靑雲士艱危孰奮身向來持漢節徑去犯邊塵旣用公爲相方知國有人凜然生气在端合畫麒麟

三

衮繡遺三事松梅共一川小溪空勝景先隴忽新阡上悟流言妄人思舊弼賢忠嘉𨿽削槀合付殺靑傳

黃致政挽詩二首

後學資模楷先生久裏居兩兒聨玉筍三命佩銀魚米廩無重席蓬山孰校書如何遺此老宰木遽蕭疏

二

祿養更迎侍消搖介壽康壯圖𨿽偃屈潛徳竟輝光可惜今埋玉無由自奠觴他年觀上冡千騎擁龍岡

賀東宮誕辰【代林寶丈】

萬國乾符正千齡鼎祚長春禖膺眷顧甲觀肇休祥紫極聨前曜靑宮位少陽五云凝喜色重日爛榮光繼體臨崇福承顏侍未央犀簮羣後表象輅兩宮旁气接金行爽天開火徳昌慈皇年有永大帝壽無疆欽愛誠彌篤溫文徳自彰喬枝方疊防瓜瓞寖垂芳儲禁銅扉肅官僚玉佩鏘旌麾張十防筍簴列三廂恭命來南紀馳情望左坊也叨持虎節莫預獻鸞觴海潤涵羣彚霞騫映四方願言申戩谷夷夏仰元良

和王右司防南嶽得晴

笑披鶴氅上坡陁風籟無聲日气和絕頂瓊瑤蒙竹樹上方宮殿隔藤蘿雪花夜墮方如許天宇晨開豈有他一防春陽溫厚意積陰消釋自無多

和蕭參議防嶽麓八絕

登臨湏返意須畱目力無邊不著愁収拾風光歸古錦千嵓萬壑獻淸秋

逐客當年出帝鄕不容蹤迹到黃堂蒼崖屐齒今安在公獨懷思未忍忘

憑欄落照俯江天睥睨詩翁翰墨傳試爲江山重著語筆端桃李恰爭妍

泉繞云根玉雪淸蒼瑉百級可堦升汲泉煮茗松風起誰識無塵有髮僧

淸風峽裏水淸泠不但琮琤可靜聽秋桂秋蘭在深谷更堪鼻觀挹幽馨

每到精廬卽少畱品題淸境甲湘州防山腳力猶彊健緩步曽登最上頭

蕭寺相望湘水西談誰解析精防聖門自有超凡地懶向林間問衲衣

近來曾與二三子凖擬誅茅紫翠間老石摩挲堪篆刻恨無筆力記西山

和王右司防南嶽三絕

懶跨狨鞍趂曉班卻穿蠟屐小防山山頭艸木生光彩玉節曾行紫翠間

喬嶽雄扵楚粵間眾丘迆邐釀髙寒靑藜拄到雲霄上見得心如眼界寛

祝融獨秀壓羣峯登覽𨿽終興未窮人物與山爭峻特也宜班爵視三公

林寶文生日

幹健運元气斗杓黙回旋千嵗生一聖半千生一賢間世有異稟天意非徒然皇極在人心俗學無自得天意興斯文公獨抱深識防言發緒餘河漢浩無極士气久不振罷軟無剛風天意眷吾君公獨奮精忠雷霆不能驚正色攖神龍膏澤不下流閭閻有憔悴天意佑斯民公獨蘊慈恵春風小披拂萬物回生意旣賦以全徳必益以壽祺其顏如渥丹天意可測知再拜上黃堂一洗玉屈巵戩谷旣鼎來何以致祝辭在外守麟符十連蒙寵綏在內調金鉉四海無憂虞邦人丐公畱天子遄公歸臞儒願控鶴雲路従先驅

和王右司回鴈峯韻

宦途多逺防王事無寧居人生亦何求意足卽有餘候鴈到衡陽不肯更南去達人識其防靑雲首回顧不受寵辱驚進退皆裕如平生金石心此詩豈欺予田園歸去來千載淵明語妙句當並傳來哲定深許

送王右司移江西憲

日邊好音來繡斧移軺車九重寄視聽四牡煩詢咨才徳難兩全有卽時所須平生經綸學丰蓄乃嗇施底柱閱頽波去就難招麾湘濵督飛挽未曾費符移舉鞭有流錢民瘠亦自肥攬轡不可畱父老結去思星臺照芹水寒士增光輝心旌繞門防意往身縶維叱馭豈憚行願言謹馳驅遙知章貢上喜色生裏閭舊聞珥筆風家有城旦書公行將直指淑問如臯蘇桁楊無幽枉雨露皆沾濡東望尺五天入覲聊假途善類望主盟至尊渴謀謨正須畫麒麟未用思蒓鱸

和馬宜州卜居七首

卜居

一丘一壑胸次來在市廛結廬只恐飛騰燕頷未容袖手深居

足堂

身外成虧萬事人間寵辱百年絲毫不掛念慮一榻淸風晝眠

復齋

哲人欲不防道昧者是難勝非學貴復之不逺在知心體危微

退圃

爭利欲心汲汲爭名私智閒間公獨退身一步靜中著眼回防

欣欣亭

卉木俱含喜色日迎杖屨牀前晚秀早芳相續四時畱得春天

冰雪軒

史君甚愛竹弟欲與渠爲二難嵗晚靑靑玉立不須俗眼同防

白蓮池

處士幽居安在荷花十里西湖無謂一池褊小以人爲重何殊

九月到白石先妣塋所【此以下自長沙歸鄕所作】

不瞻宰木過三年霜露淒涼倍愴然馬鬛但驚荒宿艸龜趺未辦表新阡平生鐘釜空遺恨舊物桮棬半不傳鴻鴈差池風雨急吞聲淸淚徹黃泉

次韻胡元龍擕詩相訪

杜門度永日蒼苔生栁陰欹枕喚黃你頽然厭披吟剝啄來者誰一笑逢知心試歸與婦謀無酒堪共斟解頥只談淸風拂衣襟奚囊出妙語戞玉而鏘金爲公歌數詩弦以緑綺琴歡伯舊有盟可寒猶可尋

丙午中秋夜

玉斧經年不暫閒修成今夜月團圓老蟾是處光皆滿飛鵲如予意未安免與朋儕爭翰墨聊呼兒女具杯盤飲酣尙起飄然興欲訪羣仙到廣寒

次韻李仲永擕詩相別【將赴臨湘】

李侯人物極淸眞气似靈犀可辟塵平日論心思益友而今刮眼見詩人有官墮在蒹葭境爲政恐無桃李春撫字要湏寛猛濟誦公佳句合書紳

和至卿敍述三首

長年英气易消磨窮達其如有命何進徳要須涵養熟讀書不在見聞多揮犀欵曲思君話烹鯉殷勤約我過鏡裏素絲侵緑鬂著鞭聖域莫蹉跎

木偶漂漂無定蹤歸來依舊嘆途窮與君趍向元相似渉世行蔵略不同縦使寒松生澗底也勝澤雉蓄樊中一丘一壑平生願他日俱爲桑薴翁

襟期難與俗人論擺落浮名莫絆身妙理自能中酒聖淸談不肯問錢神世情一任手翻覆此道元如肘屈伸隱約形容不枯槁秪應胸次有陽春

和至卿述懷二首

管城脫防卽詩成尙挾琴書困筆耕自可追風千里去何妨警露九臯鳴心扵外物無榮辱身與虛名孰重輕醉裏工爲靑白眼定應阮籍是前生

老气軒昻驥躡雲丘園盤薄不求聞詩方平淡如摩詰人亦淸眞似右軍無以爲家那得爾幸哉有子不徒云鳯雛自是堯廷瑞翰墨場中早防勲

弔禰正平【並序此以下臨湘所作】

蜀人韓毅伯防武昌作詩弔禰正平専詆黃祖祖不足責其言蓋有爲而發也昔孟子謂盆成括小有才而未聞大道則足以自殺其軀正平未免坐此就東京人物論之郭林宗徐孺子黃叔度之樊墻正平未能窺也乃書數語述此意

曺瞞忍殺楊徳祖不敢復害禰正平區區黃祖雀防輩乃以嬉笑生五兵才𨿽可愛亦可忌人間險過羊腸路不鋤驕气禍之媒祖也不仁衡未智黃鶴樓前江水平鸚鵡洲邊春艸靑憑君酹酒弔孤冢古來賢哲非貪生處士一死泰山重文舉一死鴻毛輕

和韓毅伯知命

春風盎盎杯中酒流水潺潺膝上琴个裏有人眞得趣槐安一夢莫關心

和韓毅伯求鹿皮韻

文豹以皮豜以肉鹿兼坐此命難贖梅花膚革充鞾材人恰跣行畏傷足

次韻韓毅伯病瘧

胸襟玉气吐長虹扶老猶須藥物功示病維摩非實相戲人瘧鬼助文窮筆頭排悶詩千首甕面消愁酒一中無悶無愁始安樂此身何日不春風

次韻韓毅伯謝人恵茶

一綫金沙泉脈來官焙初香春未雷雲龍小餅到天上露芽濯濯千嵓隈縑緗空滿石渠閣鴻漸經成方有托喚作酪奴眞薄夫雪乳云腴何可無哦詩舌本費澆灌畏遭水厄徒拘拘豈知佩印乘軒客醉飽犧尊羊鼎側要試江山第一泉紫鳯盤旋蒼璧圓書生品味惟三九性自嗜茶如嗜酒

和韓毅伯述懷

洗琖従容對聖賢笑談未了意淒然折腰我旣慚陶令肆志公宜學仲連三沐三燻嗟已晚一觴一詠樂餘年人窮愈甚詩方好畱取珠璣向後傳

雙溪類槀卷四

欽定四庫全書

雙溪類槀卷五

宋王炎撰古律詩

次韻韓毅伯趣諸先軰送茶

脫腕符移日旁午魚眼浮香湏一煮客來捧腹共軒渠暫時撥置官文書喜客恨無鮮可擊滿盂脫粟饑時喫睡魔不待巧擠排雪花小啜淸風來人生何苦浪馳逐但得所求心自足意在春風曉露邊愛惜一旗輕萬錢碾破雲龍還不飲灩灩金荷扶玉筍渠方醉魄甘沈迷我自詩情要勾引

再用元韻因簡縣庠諸先輩

書生卯飯動及午姜糝萊絲煩自煮異時甘脆屋渠渠出自空腸千卷書竹間杵臼相敲擊茶不療饑何苦喫泉新火活費裁排呼奴更挈銅缾來蜀客見之心逐逐暫借紙窻休繭足歸歟家在淮湖邊艸魁可買無靑錢不辦云腴供粥飲空有束詩如束筍靑篛小分鷹爪香江上拏舟當逺引

和韓毅伯擬別

踉蹡揖客客爲誰依舊驪珠色陸離不謂逺遊來此地未能小隱待何時慣看覆手仍翻手休問開眉與皺眉歸去淮山訪猿鶴淸風滿袖自披披

江上爲韓毅伯訪得便舟

銅墨纏腰雪上頭人生一飽亦難謀天明忽暗釀梅雨風暖又寒催麥秋老矣不堪時節換粲然方幸故人畱白雲呼去淮山住彊爲江邊問買舟

再用元韻二首

牛千蹄角橘千頭嘆息斯人善自謀文气如虹徒貫日筆耕有谷不逢秋悠悠何啻十年別得得才爲一月畱女嫁男婚吾未了夢隨鷗鷺學操舟

倦防莫忘大刀頭老去行蔵要熟謀少病若能如萬福上書安用學千秋碧雲合處來何緩黃鶴飛時挽不畱後夜月明煙水濶更呼兒輩洗瑤舟

次韻韓毅伯志別

江頭三老風檣急詩叟欲行還卻立剛腸不解兒女悲肯爲別離襟袖濕翰墨場中空白眉宦防不遂休奔馳平生訥室有祕訣持以贈君君可歸靜而無嘩气方定淸而寡欲心自正耳根毀譽等風波眼界枯榮俱泡影得此還家𨿽退蔵被褐懷玉中含光踏破靑鞋行萬里猛省昨非今近是但看污瀆有靈龜莫道蹄涔無尺鯉

次韻韓毅伯別許宣教

自說覉懷老更慵淮山入夢碧叢叢一尊醽醁人將別三疊陽闗曲易終此去若無鴻鴈信相望未免馬牛風耕云釣月平生事我亦謀歸古歙中

題嶽陽守張仲駿浮光亭

三邊水墨畫遙山下有玻瓈萬頃寒蟾兔上時畱倒影魚龍無處動微瀾舊來樓觀東西出未覺乾坤表裏寛更向上頭髙著眼湖光今作一杯看

又題月臺

天心湖面月團圓中著胡牀坐廣寒玉鑑照空無盡境冰輪碾水不生瀾搗成兔藥人難老舞徹霓裳夜未防願躡兩鳬陪鶴駕従公飛到九霄看

縣圃黃梅半墮艸間

荷鋤芟艸喚畦丁手拾黃梅繞樹行結子靑靑隨雨老開花白白本冰淸嘗新爭擘紅泥酒知味誰調玉鼎羮齒軟眉顰遭棄擲誤従雪裏競欣榮

招同官諸宣教一飯用舟字韻成拙句

士要飛騰及黒頭肯來揮麈試同謀已擕荷葉招歡伯莫笑花枝欠杜秋老我餘年思釣渭諸君他日合封畱胸中器度須深濶江漢方行萬斛舟

飲防月上不能畱客再成一篇

緑幄陰深數樹梅胡牀相對手行杯茫茫世事愁眉斂亹亹談諧笑口開欲把淸風畱客坐更呼明月出云來咄嗟難辦廚中具興盡翩然命駕回

居民多疫爲散藥

不信醫方可活人但隨巫語去迎神憑誰妙手如和緩調防江臯萬戶春

聞田家挿秧已畢

聞道田家日夜愁黃雲白雪不全収稻畦挿徧靑如染滿望今年倍有秋

偶行後圃成三絕

繁紅飛盡緑成陰更有忘憂艸色新吏隱何心來對景化工隨意自畱春

瑯玕十丈籜龍孫已向梢頭防緑陰他日雪霜顏色好正緣外直內虛心

園蔬入市不論錢忍口休參玉版禪畱得新梢過舊榦淸風六月亦蕭然

小鳬

母雞伏得兩鳬雛馴食庭除不待呼水浴泥行隨分足不知鷗鷺有江湖

蛙聲

官蛙不問雨兼晴閣閣無端聒耳鳴對客自誇聞鼓吹稚圭此語豈眞情

勸農出郊三絕

小煩腳力上崔嵬意爲仙翁特地來只有白雲蔵古洞不知黃鵠防時回【古仙洞】

桃花一笑弄春晴布谷瀾翻亦勸耕十雨五風蒙帝力願同父老慶秋成【勸農】

邊頭萬馬似云屯凖備秋風壓戰塵何日將軍収虎帳道旁築屋免勤民【馬驛】

出郭視田訟三絕

撥置文書小據鞍舉頭歷歷見靑山老農指防黃雲好爲駐雙鳬一解顏

木末鷓鴣相應鳴路危笑我不能行湖光淺緑山容碧頗覺心淸境亦淸

艸生棄地沒牛深豈是膏腴畝一金野老雙蓬俱半脫尙憑蝸角起爭心

覓李尉白犬

長安少年好狗馬日日遨逰五陵下八尺騰驤行地龍突過無前追疾風一箭穿空兩雕墮尙挾白羽腰騂弓回鞭更踏南山路射殺山中白額虎卻解重環四尺獒快逐丰狐捜狡兔獵罷歸來喚歌舞釃酒割鮮供笑語窮巷書生那有此毛頴陶守環堵老來無力跨蹇驢少日靑鞋只徒步何況平生非獵師何須有犬如韓盧靑氊舊物猶在室吹燈未滅憂穿窬似聞黃耳云來孫丰顱拳尾雪不如従公覓取扞門戶主人髙枕偸兒避

和黃先卿卽事五首

見說幽棲地長年只杜門誰知雙井後今有此公存釣月操蓮葉批云臥竹根靜中觀物化畫外識乾坤

二

鴻鴈南隨暖璣衡北轉杓忍貧居自穩得句興偏饒藜杖難頻出蒲輪合見招惜無推轂手寂寞老漁樵

三

水落洲爭出天寒日易昏倦逰來異縣小隱住荒村鶴骨緣詩瘦雞膚借酒溫長須煩灑掃吾欲叩柴門

四

生理今何似丰年亦屢空有愁催發白無樂駐顏紅歸計何時決詩家乃爾窮悲風吹宰木吾亦夢江東

五

此客來湖上驪珠照北垠山林成獨往風月許誰分寂寂無波井悠悠不雨雲莫年詩更好何止掃千軍

題巴陵宰鄧器先北窻

權利炙手熱爭道俱著鞭雞鳴已盥櫛日莫未息肩中宵一假寐夢想防鈞天達人袖手觀方寸常超然冰壺不受暑凜凜含淸寒消搖北下俯仰宇宙寛千詩句有眼一曲琴無弦開尊對白墮拂榻飽黒甜功名不掛念气定神自閒淵明亦一出未倦飛已還我常疑若人本不欲閉闗漫仕今墨綬閱世垂蒼顏捲舒各有時隱顯皆足賢先正文昌丞玉立四近班風流被後昆世以忠孝傳丹扆新日月黃圖舊山川故家喬木髙義气許國堅前賢經濟心不在軒冕間才猷時所須何得無裏言髙枕恐未穩鳴珂終小騫煌煌漢元侯事業光靑編

用元韻寄周推蕭法

隔岸好山羅數峯繞檐修竹添深叢雲溪有此兔一窟將雛徳曜隨梁鴻一饑難忍出謀食志郁不伸成怪松彼美湓城二君子昔未識面先聞風一如龍媒气深穩不騖防徑行怱怱管城之外別用志懶哦五字吳江楓動中養定自有道須豈不白顏甚紅一如鵷雛出丹山律呂節奏蔵扵胸卽之肅肅又盎盎意在寥廓觀鴻蒙蹣跚勃窣我何者亦許附在交防中少時浪迹鹿在藪垂老能言鸚入籠心官鄙吝如膩垢見此水鏡一洗空霏霏伏雨濕楊栁滴滴寒露凋芙蓉日月逝矣足可惜夢魂不入槐安宮破觥暖浪侵浮蟻小鼎生煙明宛虹爲公更作商聲歌朔風慘淡吹葮蓬精金美玉有定價嘆息鉅眼無坡翁

用元韻答汪廣文

十丈花開玉井峯藤蘿亦附灌木叢可憐浮食不根著南北羇旅如燕鴻倦飛欲返返未得夢魂時繞三徑松故人相見發孤笑執熱一濯淸穆風小傾家釀歌驪駒有懷未吐行怱怱山寒不開北枝梅地逺誰樹南荊楓欲談此意無爲領撥灰消盡麒麟紅未免隨俗且折腰薄以今古澆其胸六經之澤漑萬世譬如畦稻宵露蒙陳言有味可涵泳環堵差勝朝市中退之一賦吾未許二禽雅意豈願籠乘軒執珪何有哉日光熠熠塵飛空由來賢達多下位髙原不解生芙蓉龍魚仙伯妙此理垂云小憩來儒宮洞庭湘山入詩句借與光彩勝赮虹百聞不及一見面獨對霜月搔飛蓬淸光何事亦多闕試爲問之修月翁

用元韻答鄧宰兼簡華容孟宰

我行六六黃山峯山中瑤艸多芳叢浮丘笑我無此骨倐然飛去如孤鴻隨流遂轉水上萍失地更屈澗底松絕憐拄笏頻防山未免舉扇一障風長沙三嵗坐兀兀洞庭千里來怱怱擁衾時作故鄕夢寒鴉無數啼丹楓繭絲未辦竟何補彊飯空耗桃花紅巴丘健令工制錦況有奎璧星羅胸明月璀璨堆我前老眼照開春霧蒙西寄華容雙鯉魚欲挽淵明來社中頗聞餘事戱毛頴亦舞蛟蒙碧籠心𨿽入俗不受塵出岫白雲行太空蒹葮四澤風露冷有此美徳如芙蓉尋幽或訪墨山寺弔古可賦章華宮何時揖兩鳬仙共喚麯生行偃虹無邊湖水似少海一防君山疑小蓬城南老樹無恙否煩渠試爲呼回翁

用元韻答徐尉

於越亭亭羊角峯下有團團桂樹叢何人爲賦反招隱虞羅亦罥碣石鴻學詩妙處如學仙功成換骨參喬松肯來洗我箏笛耳檿絲古曲彈南風喜君到此極亹亹惜君去此尢怱怱百年莫作千嵗調試往一防楓橋楓湘山幸有數鬥酒江蟹肥大霜橘紅梅仙陶令連兩璧得酒可澆丘壑胸漁蓑風月笛三弄虯龍起舞淩空蒙馮夷不得閟此境湖山収入奚囊中沙寒往事有銅鏃波穩淸時無水龍人生所須行樂爾嗟我愁絕逃虛空己悲朽質悴蒲栁豈解巧笑開芙蓉靑燈照牖似書捨素琴掛壁疑僧宮懸知堂上一杯水難飲天邊千丈虹大用自當擁金蓮小用亦合登少蓬騰身雲路五千里定笑白鳬成老翁

和許尉小洞庭韻

古縣周遭臨水涯中有勝地蔵幽奇向來墨綬不領略付與漁樵輕棄遺我乘蒼螭上其頂憑髙小築誅茅茨未能隱去學魯山且可尋幽如退之炊煙百堵共一市民气稍稍春臺熈至尊豈爲繭絲計老令恨無桃李蹊解衣一浣三年緇防風碾碎靑琉璃魚龍悲嘯吹白浪煙靄吐吞蒙翠防湖中一防小君山誰琢瑤琨圓中規朱弦一曲舞馮夷淩風駕我雙鳬飛逺喚古仙笙鶴來月寒共醉玉東西天髙可逐霞佩去兒女牽衣吾未宜一官傴僂百僚底蒼髯欲雪將何爲徘徊在此爲五鬥時亦諷誦淵明詞玆亭信美非我有夢繞故園還欲歸

再用元韻

少時耕釣爲生涯早知臭腐空神奇一丘一壑有佳處人棄我取如拾遺晚將數雛就斗食非願厚祿多如茨山林習气今尙在前身疑是王獻之君王垂拱似虞夏朝野多暇時雍熈公庭日晡鳬鶩防屐齒小穿山徑蹊隱仙一見卽首肯百鐘索酒傾琉璃湖山亦爲開畫笥煙霏空翠俱熹防防輿風度極灑灑計然防畫徒規規蒼松奮鬛倚風嘯候鴈張羽粘天飛君山洞庭日在眼不復引領巴丘西急呼頴共著語境勝頗與詩相宜詩成卻憶梅子眞烏用一官黃綬爲江頭誰是吹笛叟爲公度此瓊瑤詞喚起羣龍出平湖屬渠扶柂従東歸

和吳秀才二絕

楮幣半千米一斗聊爲逆旅之費割俸故不能多承惠佳句敬用元韻成兩絕丐一覽

句法洪徐可逼眞摩挲老眼見斯人憐渠袖有釣鰲手要試虹竿欠李紳

世人相馬苦嫌瘦誰識龍媒气逸羣歸傍靑燈對賢聖漢庭射防待方聞

送相士管明甫

嵐光野色共扶輿見說壺天气象殊疊巘吞云圭角露寒泉觸石篆文紆荒涼佛屋存遺像窈窕仙嵓有別區何日靑鞋親扣歷細評佳致染松腴

臞仙窟宅獻幽奇付與藍田煆鏈詩佳處盡従公指出勝逰應笑我來遲品題泉石非無意依約煙霞未有期獨幸胸中丘壑在不湏目擊始心知

右淸水嵓

老南蛻骨防何年揖客支郎謾曲拳本自心淸無染著豈因境靜息攀緣我行不值揮犀語公到惟堪掃榻眠尙有詩魔降未得不禁物色巧勾牽

未聞衲子著深功但見龍孫送好風尊宿尙畱雙塔在眾丘皆讓一山雄禪闗暫到何須住法窟𨿽深豈用窮若問如如心自在夢魂不入大槐宮

右黃龍山

和陸簿九日二首

西風拂面飲微酣小摘茱萸手自簮極羨酒兼詩共好正緣人與景相參杜門不復貪防賞落防無由際劇談嘆息登髙兄弟逺目隨鴻鴈過天南

風露蕭蕭葉半黃老來情薄似秋陽一樽冷落思佳客九日淒涼在異鄕采菊何心追靖節哦詩無語答仇香危防戱馬今安在休惹淸愁攪石腸

喜晴行呈陳宰

秋盡黃雲漲南畝修我囷倉築場圃不堪雨腳如懸麻坐見禾頭欲生耳令君意與神明通鑪燻未斷來天風吹開六出花數防轉盼杲杲扶桑紅日下鳥烏聲亦樂村北村南爭刈獲白酒香浮老瓦盆樵歌緩扣烏犍角有客擕家來受廛丰登未見如今年老農扶杖笑相語只恐雙鳬朝日邊

陸簿生日

冬令始嚴肅淑气回晏溫簾幃映瑞色見此天上麟蒙羽有再來機云定前身淸標入黃綬胸次不受塵洗玉酌流霞眉間喜津津飛龍禦天位喬木思世臣功名固自有難得惟靑春

溪上晚步二首

山靜色不攺溪深流自遲緩行聊寓目小立卻支頥樵斧寒尢響漁舟晚更移老夫無伴侶穉子獨追隨

二

風定畱黃葉波淸湧白沙前山惟道院斷岸半漁家老去忘時事閒中度嵗華經旬如再出便可探梅花

宋可挹挽詩

萬卷蔵書富千金市義多斯人今止此造物意如何風月空投轄煙波冷防蓑林間誰掛劍淸淚墮悲歌

用十梅韻答馮簿

今代馮野王聲滿東海濵可敬亦可愛溫然气如春緑綺弦朱絲爲我調白雪此亦公緒餘所長兼五絕嘗試評公詩崖岸極孤絕同僚筆可焚後學巾宜折淸眞去邊幅明白傾底裏枳棘見鸞凰十倍跫然喜講道師友少稽古編簡殘何以起斯文念之心爲寒銀鉤入翠瑉文字本膚淺以書不以辭恃此或行逺人品如許髙不卑一官小居之以廉勤王事豈難了霏霏玉麈談鄙吝堪澡雪每見輒有聞敢憚頻磬折道本無垢淨境自有喧寂願聞禪說中何以得眞實黃門執防翁晚乃薄詞賦我宜艸文未必知妙處

和何應辰過山谷墓韻

何年馬鬛埋玉樹上有喬木淸風寒琳瑯金薤落四海萬象頓挫隨毫端追攀前軰豈無意偶來弛擔鳴珂裏生恨與公相後先臨風三嘆不能已論詩誰解鍼膏肓人間今日無黃香經過一酹尊中碧明月灣頭山閴寂

新晴出溪上因訪王伯明詹望之

萍轉滯巖邑簡出而深居兒輩不自量妄意防璧池日占烏鵲喜不寄黃犬書積雨蒸溽暑客思郁不舒新晴一散策消搖滌煩紆意行入幽徑籬落相蔽虧竹萌茁鳯尾蔓纏龍須物化日夜流嗟我方棲遲莫受憂患煎素髮無再緇扣門謁二友淸坐俱久如荘語間善謔相視一解頥靜窺勢利場疾足爭驅馳自念甘斂退非黠仍非癡茗乳泛輕雪鑪燻駐防絲且勿談世事揮犀聊說詩

用元韻答詹望之

隨牒久浮食弛擔來卜居鷦鷯一枝足不羨飛天池盥濯朱墨手拂蠧理故書識字非子云下帷慚仲舒第喜官情薄未解歸思紆對境有喧寂卽理無成虧動以靜爲根輪柅常相須防徑易傾覆夷途固逶遲巷南有廛隱白玉不受緇熟視眉睫間容色常穆如伯仲吹箎塤北堂奉期頥時亦踏街塵意馬不外馳見我牀頭易信我殊不癡喜言𨿽溢美老眼色絲相期到妙處不止奚囊詩

溪上尋梅不遇

冬用事禿千林蓓蕾淩寒瘦不禁已喚蒼頭篘臘腳未逢玉頰吐春心客居避俗遨遊少老境防花感慨深屬付緑衣歌舞地吹香一笑慰幽尋

寓居分寧去故鄕千里不歸者二年思念松楸成長句

曖曖風日暖林薄皆蕃鮮好鳥仍嘯歌晚花亦嫣然問之此何時春莫將禁煙家家饌觴豆拜掃墟墓間飛鳴烏攫肉叢木掛紙錢而我獨不樂慨然坐長嘆開編不能讀當饋不能餐豺獺尙有祭誰忍忘其先念爲貧所驅隨牒二十年少壯不可畱覽鏡將華顚空慚北山移未表南陽阡闔門有百指負郭無一廛坐此客異鄕歸思空纏綿憶昔初筮仕吾母猶朱顏三釡不及養遽悲蓼莪篇侵尋嵗月久百感難具言傷心思宰木淸淚如流泉狐死必首丘古人亦重遷況我𨿽宦防十世家星川親朋日在眼可以相周旋土風有不同客意終未安花落艸淒淒靑山啼杜鵑

卽事六絕

焚香淸坐對韋編妙處懸知不可傳三畫分明寄防誰將修綆汲深泉

半生飄泊將雛意百感淒涼防犢情露電終非眞實相彭殤何者是長生

布衣蔬食且隨緣睡起時參柏子煙欲倚繩牀拈白拂何人眞解意中

了無俗駕到蝸廬隱幾閒翻貝葉書屬付蒼頭休灑掃緑苔隨意上階除

拂拭靑奴供晝眠半晴半雨釀愁天夢回不到南柯境風過緑陰號晚蟬

孫竹新添緑玉枝穉禽學習繞檐飛動中防取歸根意雨過白雲橫翠防

遊南山寺題澹軒

云根露奇怪上有靑蓮宮軒窻極淨麗疑入懸壺中憑檻俯寒流披襟納淸風跏趺坐少定滯念冰雪融人生蟻旋磨世故鳥印空道眼一回光味與嚼蠟同此意誰爲領白雲橫逺峯

用元韻答麟老

登臨倚木末下瞰魚龍宮我方解墨綬著身丘壑中翩然一淸防飛舄可禦風前瞻鳯山尾老衲如懶融見處詣實際非色仍非空笑我蠟屐行亦與玩物同燕坐不出門心防妙髙峯

再用元韻答麟老

七閩名家子祝髮隱梵宮碧海掉尾鯨不墮世网中燻鑪起香霧防拂生淸風寂寂枯木巖中有春意融杖屨厭山水習气一洗空違俗非崖異入俗非雷同乃知行市廛宛如坐孤峯

述懷三首

久客二年半故鄕千里餘兒曺穿艸屨老子掛柴車世事杯中物生涯篋裏書一廛何日辦衰晚憶吾廬

二

宦薄因謀拙心安任數奇功名半幅紙權利一鉤絲已作絡頭驥殊慚曳尾龜暫時深袖手風月話襟期

三

百指久轉食一身今倦逰事無非墮甑心本是虛舟儻不嘗艱阻渠能寡悔尢管城𨿽解語懶賦畔牢愁

次韻答熊朝英

杜門燕坐閱黃庭道在靈防莫與京少日忍貧吾志得莫年爲吏此身輕始知軒冕有塵累不似山林無俗情綘帳先生應撫掌南箕北斗只虛名

再次韻

秋風相挽出門庭東望云邊白玉京婚嫁自嗟何日了利名誰信本來輕揮毫爲我光行色傾蓋知公不世情文字淸新有如此底緣淡墨未題名

勝賞亭

路入三家市墻圍十畆園雲山如畫出人住小桃源

贈郭相士

兩眼明如月江湖度十春問誰當鼎貴笑說未逢人

雙溪類槀卷五

欽定四庫全書

雙溪類槀卷六

宋王炎撰古律詩

和祝聖予送行韻

少年困裋褐妄意取圭組徒爲出岫云不作潤物雨三年葮葦叢鳬舄墮江滸憂患鬢先凋驚呼髀空撫過期釋重負揆日趨在所投簮誠未能束擔亦良苦漢庭士冀北不可一二數顧我防平凡辱君誤推許皇明照百工天髙日亭午海嶽𨿽兼受涓埃諒無補汲汲爲身謀人生防寒暑軒冕旣儻來金璧又難貯試防轅下駒何如黃鵠舉莫待婚嫁了徑爲松菊主大隱在城市髙人戀衡宇相期數過従修綆同汲古

次韻孫居易送行

著鞭欲爲功名起椎鈍不堪加礪砥感君雅意重金玉餞我新詩粲桃李我扵吏事非淸通向來妄意圖民功本無仁心致三異豈有遺愛畱一同鬂毛斑白眼昏黒身外榮枯從造物恥擕奏牘到公車千慮懸知無一得

陳宰生日

花枝防綴深淺紅溪山二月春融融琴堂淸曉气蔥鬱躡鳬此日來仙翁姓名已久書綘闕骨相元自居紗籠君王厚下爲保障郎宿垂光臨一同兩行吏立薄冰上四境人行明鏡中三年妙手巧制錦借甚治聲聞九重桃李陰邊共歌舞勸君飲盡玻瓈鐘著鞭由此登要路推轂豈必由諸公未教曳履侍文石亦合峩豸乘花驄中堂朱紱映防服瑤池無日無春風摩挲銅狄閱人世何止他年方兩瞳

和王宗禮送行韻

羊腸官路困躋攀爲米低頭亦厚顏尙欲束裝趨帝闕未能盡室返家山靑雲新貴爭先進空谷幽人去不還我獨行蔵兩無取狐疑丘壑市朝間

和陸簿韻

士龍才气極超然奕奕家聲見象賢慣學詩翁歌白雪懶従舉子選靑錢三年小試淹巖邑千里來歸近日邊流落倦逰吾老矣防公騰踏上淩煙

和黃子山韻二首

三年凋縣積憂虞幸脫拘囚气始蘓已愧淵明辭五斗尙晞聱叟住三吾潛心道義須加進垂世功名莫浪圖前日趍營今斂退看人髙步上天衢

閉門聖域妙鉤深霧豹文成照士林顧我一生求勝已與公數面可論心防蓑溪上今陳迹嘯白堂中久絕吟雙井獨爲風月主欣聞緑綺奏遺音

用元韻答徐防文

身行宦路固多虞夢到淸都厭積蘇欲返初心觀易老懶開辯口學巖吾有懷擬作西徵賦無防堪陳北伐圖才具如公宜頴脫不應空谷老唐衢

學道工夫要汲深塵生麈尾坐書林何妨緩步時過我試共談一洗心翠岫繞溪雙鷺下緑陰覆屋亂蟬吟是中別有無聲句莫笑遲遲不嗣音

謝黃子山賀得孫

侵尋及頽齡憂患催霜須是身如老木枯枿生孫枝自念非逸少屈指無七之日願谷丰下今見鳯有兒安得壽喬松及渠成立時追念十年事欣戚更乘除葛自延蔓葮莩相因依賴此一雛生兩家釋猜疑飛鵲繞屋鳴織翠來華裾相視一粲然英詞出瓊琚醴甘不醉人湯餅浮銀絲只欠解語花遏云歌此詞知公本惜飲嘗試覆一巵因之酹梅塘騎鵠何時歸

和麟老韻五絕

詩淸𨿽爲竹庵編禪妙元従佛眼傳用處縦橫能殺活匣蔵不肯試龍泉

淸如野鶴有仙骨閒似片雲無俗情試問老人那得病定應金粟是前生

客塵悟了息攀援萬事虛浮一聚煙掛佛壁間趺坐穩繞檐翠柏解談

白雪蒙頭臥佛廬筆端亦解世間書無情安用詩陶冩有病何須藥破除

居似鷦鷯巢一枝意如倦翼怯髙飛尙憐身是他鄕客夢繞松楸賦式防

王倅成老挽詩二首

末俗輕浮甚斯人有古風持身無表襮爲吏極淸通學似武平一仕如張長公龜趺宜篆刻潛徳照無窮

二

珠玉山淵潤仁人久裏居低徊嘗結綬彊健卽垂車長厚皆堪法循良亦可書惜哉懷逺業小試只題輿

和陳丞彥能韻【已上並分寧所作】

東山林壑自盤旋健步翩翩似壯年退不求名如避世淸而寡欲可成仙懸知身外渾無事不羨壺中別有天珍重與君頻問信二松遺愛滿修川

方漕躬明挽詩三首

行蹕畱吳防神州久陸沈君王經逺志臣子復讐心慷慨披丹悃褒嘉拜玉音騎箕何太速有識共沾襟

二

吳蜀蜂腰勢荊襄控上防羣公無逺慮天子有深憂此事須成算何人更熟籌黃圖三輔近北望不禁愁

三

一節方將指千兵競力耕江淮如富實河洛可經營許國忠誠切謀身寵辱輕空遺今日恨公論付臺評

謝江潭諸公

相逢一解頥欵曲吐肺腑主人愛敬客童孺亦呼舞擊鮮倒家釀花枝照樽爼善謔時絕倒惜飲亦徑醉十年一防面此身防寒暑不見卽相念臨分無可語翰墨要淘練飲食謹調護行役今何時天寒嵗將莫故鄕松梓荒他鄕寓兒女豈不念之深秖覺丹心苦天機馬出塞人事狙賦芧都門桂玉地久客憚覉旅東風染春紅歸程渉溪滸經過不厭數弛擔更少住禮簡情乃眞惟宜具雞黍

題童壽卿博雅堂

防道莫如約要識胸中眞講學亦貴博不廢紙上陳王充與李邕世豈無若人中祕未許見市肆何所聞童君家多書乃爲我軰慮安用蓬萊山萬卷皆聚此又復附益之秦碑及周鼓剡溪來楮生歙穴防石友持此分雅俗淸渭映濁涇不賄屋自潤無爵身亦榮好事時相過不憚倒屣迎揮麈言有味寂如無市聲孰如漢中郎孰似楚左史孰能誦亡書孰解作奇字是中猶淵海隨取卽隨有或問賈防何還可商度否掀髯笑謝客吾非鬻書叟

題秋山圖

我本山中人築室依澗岡世故驅我來緇塵滿衣裳見此山中景我思更深長老樹何離離瘦石何蒼蒼借問此何時天寒鴈南翔西風有搖落蘭桂含幽芳

題逺山平林圖

山色防茫疑有無木葉半脫殊蕭疏云根更著數椽屋此屋當有幽人居墨妙逼眞乃如此畢竟非眞惟近似何如屐齒飽經行是處溪山皆畫笥還君圖畫吾且歸家在江南依翠防

題潮山海門圖【已上四詩爲童壽卿作】

潮來濺雪欲浮天潮去奔雷又寂然海上兩山元不動更添此意畫中傳

送許士龍祕校

南山霧豹隱北海風鵬飛顯晦不在人屈伸各有時之子後來秀躡屩飄長裾俗眼變靑白論士相目皮父執謝艮齋片言借吹噓聞君方逺遊行李將何如食梅不免酸彈鋏不免悲易盡牀頭金難浣衣上緇白髮倚門望豈宜去庭闈林烏能反哺人亦稱其慈勿徒走踆踆而更歸遲遲志定學始進身臞道方肥譬如汲深井修綆斯得之持此爲親榮玉潤山含輝苦言當贈策申以南陔詩

題韋同年聚逺閤【此以下臨江所作】

塵蒙萬家市中有壺公天翚飛倚空翠吞納無中邊江逺益淵回山逺益淸妍雲霞之斂散竹樹之芊綿羽鱗之翔泳舟車之往還物色四面來輸入檐楹間境逺心亦逺意將隘人寰我嘗觀洞庭水與天相連流光浮玉鏡萬象皆包涵又嘗登天柱眾丘如髻鬟孤鴻滅沒處寓目行中原蓬轉墮江城此身縛防官今代韋表防懶著進取鞭尙記千佛名亦許時扣闗自疑脫凡骨揖此樓居仙江山開畫笥使我思悠然是中有眞趣可得不可傳客至勿揮麈但與浮觥船

送房陵倅韋同年二首

白玉難求市靑雲緩作程小煩乘別駕逺去護邊城斥堠烽煙冷譙門鼓角淸采桑遺戒在約束要堅明

二

徳齒皆兄我曾聨淡墨名揮犀方晤語浮鷁又催行今日惟櫜矢何人更請纓戰塵猶未息北望若爲情

贈輪上座

念舊今歸楚尋師久入吳有緣依梵釋何事走江湖休問傳心印當先覓髻珠直須言語斷方不墮凡夫

寄蔣主簿【並簡劉判官】

過我怱怱去難淹長者車嵗華今又晚官況近何如不是無才具渠憂少薦書因君問公幹久不寄雙魚

用元韻答劉判官

解後章江上知従五馬車君才猶未用吾老更焉如間濶思眉宇殷勤得手書喜聞衣防樂入饌有江魚

用元韻答戴簿

緑衣隨宦牒防服侍安車問齒君方壯論才我不如淸新哦五字博洽貫羣書尙肯求龍尾容交華子魚

用元韻答蔣簿

北去方休駕西行又出車身勞𨿽僕僕心靜自如如儻得重揮麈全勝數寄書詩來驚老眼筆力掣鯨魚

蕭參政挽詩二首

正學無阿世危言不顧身旁觀多側目獨立屢攖鱗八葉均衡後三朝柱石臣晚方陪國論終不盡經綸

二

東府才登用南園卽退蔵不欺身自正無欲气能剛士共悲梁壞朝應惜鑑亡臧孫宜有後世出甲科郎

送施宣教【施防政子】

翩翩貴公子和气如春溫傾蓋一晤語肯吐胸中眞江頭雨新霽浮鷁波鱗鱗騎鳯吹玉簫歸歟覲慈親我老無所營君方富靑春後防未有期人來時嗣音毛頴二十軰深致殷勤助君賦子虛髙飛到靑雲

和吳夢授韻

捲舒有道在隨時隱約何須感慨爲末路老夫甘退縮華途吾友尙驅馳凖繩行義當趨正淘練文章自出奇舉世豈無人具眼未應終不貴和隨

題徐祕校達軒

洙泗之學心爲宗以心防理俱圓融皎如日月猶有蝕豈可講習無深功仲祥家自有師友个中嘗指入門否磨礲浸灌更覃思道不外求皆我有靈臺四辟如八面面髙明悉通透此道周流無定名此心防妙無定形知隨物誘心失位思而不達空營營爲君再下一轉語敬以攝心思乃精

壬子春羅端長贈別

憶昔始相識公歸自中都時方擢上第緑發靑衫紆論交兄弟間意气和笙竽瓌文得要攬快語相爲娛一別間何濶流年走暘烏髙情自浩浩風骨乃仙臒顧我蒲栁姿雪霜凝鬂須回思鴻鴈行淚落衣袖濡相逢慰棲遲此道評精麄稔聞充素蘊諸老推通儒又知治劇縣民瘼刪繁須淸才爲世用洗目亨天衢監州尙小試稱屈非超逾敂門喜重來新詩遺明珠傾倒念有陳艸具陪觴壺自愧學不講議論無根株殷勤謝雅貺披索中腸枯壯志已愴悢俗情厭﨑嶇正湏心所欣日與鐫迂愚柰何復作逺攬袂還躊躇公猶寄異邦同是江南區但慮懷與安久客非良圖終當念墳墓速歸三徑蕪昨言亦云然嵗寒勿盟渝

和王文州詠雪韻

老盡靑靑江上山漁蓑如畫過前灣玲瓏冰玉光相射防綴寒花意自閒甕面春風消寂寞鑪中宿火防尫孱請君試跨白霓去鶴氅淩空我願攀

再用前韻

一穂香雲擁博山毛錐吸盡墨池灣詩如驪頷生明月人似龍媒出帝閒灑落髙情忘固陋崢嶸健論起衰孱蒼髯半雪吾休矣卻怕飛騰不可攀

冬雪行【並序】

甲寅嵗𨿽小稔縣官和糴米價遂增兩日雨雪市中貧民有無炊煙者艱糴反甚扵去年之凶歉父老軰遂具公牘赴訴於庭因成冬雪行一篇其辭如古樂府其義則主文譎諌言之可以無罪者也

擁衾展轉夜不眠細數更籌知苦寒角聲未動紙白兒曺報我雪滿檐玉妃剪水出天巧飛花萬防爭淸妍朱門貴人對之笑初見一白來丰年金甖玉爵雜蔬筍飲罷敲冰煮新茗繡幃中有紅麒麟輕暖勝春尙嫌冷窮巷小家眞可憐典衣糴米無炊煙江頭津吏日來報往往上流無米船縣官要糴十萬斛天上符移星火速去年秋旱糶陳腐今年秋熟米如玉且願扶桑枝上紅日轂東來卻膝六今年冬雪民已臞明年春雪民更饑九闗有路虎豹守欲語不敢空長吁

次韻答簡簿

少日牛衣嘗熟暇老來駝褐不防寒欲呵龜手拈禿筆怯防冰柱懸疎檐東風不解著梅栁翻作六出欺春妍春回臘盡亦何好但爲浮生添一年負郭有人如石筍雪裏哦詩自烹茗胸中盎盎有天和戶外蕭蕭尙冰冷日炊脫粟不自憐卻念野廬無防煙此憂未知可解否凖擬爲君浮酒船酒酣傾防珠百斛定覺揮毫轉神速聞道諸公雙眼靑豈終遺此丰年玉倦防別駕老更貧自謀慚似龜蔵六詩來謂我淸而臞我方忍欲將忍饑短蓑歸釣寒江雪紛紛世事休嗟吁

題楊秀才園三亭

綉春

幽圃春風蕩漾時阿誰綉出百花枝春工不與人爭巧玉筍羞拈五色絲

見山

間酒榼與詩編外山光翠入簾山好要人能領略直須胸次似陶潛

移春

花邊春色可移來繞屋株株手自栽若要四時春不去更添秋菊與寒梅

和王文州梅花韻

何處東風發春早先傍梅花試天巧新陽一防破雪霜春意將回可前料天公乞我人日晴新年屈指將浹旬老懷不似少時好對花黙黙仍循循坐防流年如許急嘆息浮生駒過隙與花相見忍相負洗杯一醉樽中碧起來索笑巡疏檐愛渠淸絕無中邊君侯肯爲花吐句麝媒灑落生雲煙花開花謝莫深問物有榮枯付天命聞道隴頭天正寒驛使不來無逺信可憐桃李品格低誰似玉肌蒙縞衣爲花著語只如此更請健筆無停飛

題淸江常宰道院

古人牧民如赤子今人臨民用笞箠孰知官府本無事獨恨庸人擾之耳臨卭有客腰銅章三年爲吏先慈祥老農共說長官好桑柘陰中民小康公庭閒暇鴈鶩散燕坐胡牀淸晝長撥煩何自文書省治道由來貴淸靜不須柱下五千言洙泗六經無猛政

和周南吉二絕

才諝諸公爭汲引文髙後學共儀刑相逢未覺功名晚鏡裏依然兩鬢靑

舊逰追記嶽陽城莫惜經過憩斾旌容易別離難防合爲君重酌聖人淸

題徐防議畫軸三首

墨梅

酷似西湖處士詩𨿽無半樹有橫枝天寒地冷淸臒甚故著緇衣護玉肌

赤壁圖

烏林赤壁事已陳黃州赤壁天下聞東坡居士妙言語賦到此翁無古人江流浩浩日東注老石輪囷飽煙雨雪堂尙在人不來黃鵠而今定何許此賦可歌仍可弦此畫可與俱流傳沙埋折防洞庭岸訪古壯懷空黯然

嵗寒三友

玉色髙人之防虯髭烈士之剛可與此君鼎立偃然傲睨冰霜

題徐參議所蔵唐人浴兒圖

右相嘗慚呼畫師技癢仍復拈毛錐逼眞誰作此贗本亦有妙意生妍姿中庭燕坐必主婦緑云髙髻香羅衣嫣然嬪妾左右侍前浴能言丹鳯雛娉婷及笄女公子素腕擁項相擕扶兩兩爲朋四髫齔乳盧隨逐相諧嬉掌中防珠二少艾捧顋卻立鴉鬟奴屏間擁膝袖玉筍疑是夢闌顰翠眉側身背面按箏者冰肌綽約不自持牀前跪起各姝麗爲兒理髮抆涕洟有犬斕斑受摩撫與人習熟無猜疑梳妝淡薄服制古如見永徽貞觀時若非侯家及主第人物無此美且都荊釵布襦小家婦生子不如山下麑

和潘判官送酒韻

由來髙士憐麯蘗爲有和气如三春一朝驟見四従事使我頌徳思伯倫官醅亦自有妙理風味不如家釀醇掀髯抆拭玉荷葉消憂破悶還天眞此公胸次有醖籍酒馨且旨如其人平生誤學獨醒客醉鄕有地堪蔵身

和王宮教送酒韻

不肯獨醒如屈平要扵酒國立詩城蒼頭滿挹鸕鷀杓中有春風習習生

和王宮教韻

六籍橫陳日醉心忍貧不肯問錢神旁人但見門冰冷豈識胸中暖似春

送簡簿【攝南康令】

催科撫字意何如吏莫難於縣大夫防刅有餘須小試若逢盤錯少躊躇

路入天南庾嶺根梅花落盡已春深中年气體須調護莫受蠻煙瘴雨侵

向來倦客寓中都解後嘗瞻五馬車未敢匆匆致雙鯉煩君先爲問興居

逰閤皂

竈臼依然在翠防重重臺殿鎖雙扉可憐千載碧杉老不見兩翁黃鶴歸小倚修篁飛玉子更升虛室奏金徽渺茫且置神仙事輸卻淸閒屬羽衣

陳張甘三道士和篇繼至用元韻並謝之

疑有幽人是少防支笻特地叩巖扉淸風度竹邀人住暗水浮花送客歸鶴在靑田違畢弋琴號白雪繞弦徽明朝回首雲山隔撲撲紅塵又滿衣

題蒼玉軒

羽客家何在翠防有仙躅誰謂絳闕逺功行要純熟小築開壺天燕坐媚幽獨室中閱丹經檐外養修竹竹淸不受塵人淸不受俗意甚珍惜之命名以蒼玉此玉可種不可餐檀欒秀色靑扵藍瑯玕碧樹未足貴直節虛心同嵗寒風前歷歷戞球磬雪裏鳴佩環他年化作蒼龍去紫霄直上追鸞驂

題李道士揖云軒

獨酌樽中緑醑自橫膝上瑤琴笑揖白雲爲伴愛渠舒捲無心

題熊道士遐觀閣

伐翳旋開淸曠樓居便覺超然注目靑山有盡防心碧落無邊

題劉知宮愚圃三首

蝸角橫戈不解羊腸覆轍相尋爭似蔵明納智淡然髙臥山林

不羨蘇秦六印不貪範蠡千金身住神仙窟宅當無一防機心

養性欲虛而一攝生欲靜而閒須信道如墻壁絕嫌心有機闗

題乘槎

石澑涓涓繞屋流山居疑是小瀛洲星槎不渡銀潢去織女機邊客倦防

和壁間謝艮齋畱題

寥寥鶴駕人安在灑灑驪珠迹已陳見說仙家能拔宅何妨乘此上天津

酬白雲張道士惠詩

不但學仙仍學詩年來古錦富珠璣卻疑汗漫騎鯨李誤向天臺訪子防

題楊解元壽萱堂二首

濟濟斑衣子怡怡白髮親紫萱偏得地玉樹解畱春

二

冬夏勤溫凊晨昏防膳羞堂中人不老庭下艸忘憂

除日出江上迓趙憲

江風獵獵吹客衣水生鱗甲舟行遲今年江上春信早剰有梅花開北枝問之今日是何日三百六旬當嵗除翩翩鷗鷺定笑我欲得一飽甘奔馳二星移次照鶉尾繡衣持斧生光輝摐金伐鼓聲震動鷁首破浪開黃旗三宮萬壽帝出震周家磐石先諸姬外分符節用肺腑丞相與國同安危書生白頭不解事佐一小壘將何爲少年側目望云漢欲與鸞鳯俱翻飛艸黃驥病絡頭老自笑意行身不隨人生虎鼠在用捨未用以此相瑕疵兒曹婚嫁𨿽未了此心久與靑山期天無老眼不可問哦詩莫作商聲悲

張徳夫園亭八詠

梅隠

聞君家有十畝園竹逾萬个花亦繁門楣大字扁梅隠要與梅兄同嵗寒問君小隠亦何好腳踏風波身易老花𨿽不語解笑人似隠又非何艸艸破雪暗香先得春靑州従事如春溫女奴洗玉歌一曲對花舉酒成三人飲酣拔劍气方怒汴洛神臯難北顧手提萬騎屬櫜鞬未可爲梅空隠去

山堂

四顧盡臯壤此山何可無翠嵐侵戶牖瘦石出江湖靈運謾著屐宗文空畫圖釣鰲眞有力移得一蓬壺

玉椽

萬个龍孫長梢梢上半天淸風長滿屋蒼玉總如椽秀色到今日深根凡幾年宜封管城子濡首落雲煙

漁村

聞道江村好人家罨畫中持杯聽欵乃支策望空蒙日落收疏网潮生繋短蓬君嘗詢訪否恐有陸龜蒙

兼逺

若人胸次中自有萬人敵胡不籌前箸時淸偃金革婆娑林壑間亦自適其適憑髙著胡牀千里獻物色稻疇碁局方指數皆歷歷海山疑有無雲樹半明沒髙懷安在哉流目送鴻翼冷笑蟻蛭卑偪仄復偪仄淋漓呼酒徒揮灑延墨客不記訾家洲休賦云夢澤何當従公防汗漫揮八極

橘渚

小揷藩籬護洲渚當年手自種嘉樹春風吹出玉瓏水面霏防噴香霧蕭疏木落候鴈翔漙漙白露朝爲霜木奴欲獻主人壽一夜累累千顆黃紫蟹螯肥鱸膾好釀就洞庭春色老蒼頭急走喚客來翠勺金壺同醉倒

山椒

百尺云根老斑斑長緑苔幽尋穿防窱逺眺步崔嵬地脈元無此人心亦巧哉千年湖底石幻作小飛來

可瑩

小鑿蒼苔破瀦爲玉鑑平最宜孤月浴亦有白雲行須髮盡堪燭肺肝元自淸防風莫吹皺虛靜卽生明

題謝艮齋畫笥四首

團蒲曲幾自支頥領略江山入座隅若使右丞知此畫定當閣筆輞川圖

萬防靑山一曲溪門闌疑是辟塵犀筆端更有詩中畫細細防搜爲品題

熟視天機日日新無邊物色盡橫陳従教巧手工摹冩粉墨何能便逼眞

玉軸錦囊無此景何年天巧出丹靑艮齋收得供詩眼勝看鸞臺十二屏

雙溪類槀卷六

欽定四庫全書

雙溪類槀卷七

宋王炎撰古律詩

送謝庭玉二首

舊事十年久故人千里疏喜逢靑眼語勝寄錦鱗書艸艸衘杯酒怱怱返筍輿桂山今健否煩爲問興居

二

話舊情非淺遄歸意謂何杜門元簡出命駕特相過黃鵠仙翁逝靑衿子姓多屬渠勤肄業歲月易磋跎

送劉都幹

本嘆儒冠誤因思學六韜侵尋身尙困淩厲气當豪生理舊良薄親年今已髙匣中雄劍在早去樹旗旄淸江勸駕送舉人二首【此以上臨江所作】

藏山有良玉潛淵有明珠寶气露光彩見者詎肯遺賢士抱良貴又與珠玉殊方其未達時然一布韋時來取通顯乘軒而執珪鶴書出閶闔嗣聖淸明初彈冠今彚徵駸駸上天衢顯親與事君忠孝當無虧

二

黃堂暫虛位勸駕屬守丞金石方遏宻不敢歌鹿鳴吉蠲置觴豆少洽賔主情西風吹桂枝馬首將東行春官奏髙第天子開延英親防降淸問健論攄丹誠解褐躋膴仕何止爲身榮二劉與三孔至今流芳馨願言踵前修勉矣垂令名

次韻分寧胡宰贈行

別駕無才堪展驥解印來歸私自喜意欲息肩猶未能政坐文窮巧爲祟鳬仙傾蓋如舊知冰玉淸言心可洗況逢父老誇長官撫字有恩淪骨髓俶裝暫去桃李陰遽勤飲餞枉車騎自憐孤冷仍數奇諸公薦口頗難啟溪上只今梅未花歸時春燕定成壘妙語吹噓恐過情甚慚緑綺奏山水君才過我蓋十倍乃容蹇足陪驪駬異鄕爲客更別離寒日纁黃催短晷平生惜飲亦徑醉放歌不記南山鯉

次韻巴陵羅簿送行二首

旌陽峯下水成淵可約鳬鷗共一川種秫漸營浮蟻甕結茅重理蠧魚編敢期晤語方傾蓋遽有新詩當贈鞭仰望靑雲多鼎貴無由換骨學飛仙

削去浮誇意味眞襟期殊不似今人慶傳於後珠成樹徳潤其身玉有筠在昔防行嘗並進只今寉發獨相親仕𨿽不達俱彊健剝復何須問大鈞

次韻分寧羅簿贈行二首

剛腸厭徇俗老眼飽閱世讀書學經綸亦頗識一二妄意糟粕中啜嚌得馨防終然不可用落落多左計慨念古人逺莫救吾道修溪有短簿今代習鑿齒貽我瓊瑤章有美而無刺內視才具短不能尺有咫贈言𨿽甚寵借玉恐未是公等必飛揚我老惟退避

二

己丑太常第君家登兩翁黃鵠久仙去不亡有流風小阮最逸羣未幾魚化龍江城始解後巖邑仍過從謂予偕二父聮名千佛中一見辭色莊再欵肺腑通議論到易象或借聽於聾我行踏京塵君棲簿書叢情親不厭久語別殊怱怱回首川陸隔天寒悲塞鴻

郊祀慶成詩【此以下中都所作】

燕翼傳丕緒龍飛襲慶基萬年新景命三歲始親祠修已崇仁儉承顏洽孝慈和平調玉燭靜謐偃鋒旗九廟歆禋享三宮集壽祺馨香端可薦降鑑本無私寶律迎長至觚壇蕆上儀貢金來牧伯執玉列丞疑祼鬯淸宮後燔蕭太室時靑城收宿靄黃道煥晴曦六驥鑾輿穏千牛彩仗移聲文搜舊典誓戒儆前期陟配尊皇祖靈承合大示陶匏浮泛齊繭栗用騂犧皦繹圜鐘奏忱恂祝冊辭夜分風籟靜天近斗杓垂聖意彌寅畏臣心盡肅只欽柴靈下墮拜胙福來綏樂與民同慶寧顓已受釐榮光浮翠輦歡抃擁彤墀日騎屯方罷云韶樂共隨一聲傳入蹕萬目望華芝丹鳳端門聳金雞渙號施厖恩沾動植協气暢華夷星拱班徐退天容喜可知乾符宜永握瑞諜遂停披嵩嶽聲洋溢鉤鈐色陸離永承長樂養恭奉未央巵鍚羨均家國儲祥衍本支函生蒙帝力擊壤共春熙

送吳司令知金州

曩時異姓新安王中興功烈書旗常邊兵不敢窺蜀塞至今恃此爲金湯我生久恨在王后幸識王孫人物秀立朝日淺卽西還自詭一州宜試守嬀墟北望臨咸陽往事令人多感傷淸時乘障姑緩帶試問澆瓜兼采桑湖上花光濃似酒紫微惜別同攜手一杯爲壽謝不能千里關山漫回首春秋鼎盛握虎符此行善保千金軀籌邊熟慮得全防歸來卻獻平戎書

和李提幹攜詩相訪

古來論人物西蜀名士多李侯有醖籍自愛如隨和不肯扣朱門漫刺獨我過筆端金石鳴音節如九歌小拂榻上塵揮麈傾懸河歲月易晼晚功名忌蹉跎西風向搖落如此覉旅何倦遊且西還萬里行江沱士誠有所挾光彩終不磨翰墨更著鞭淵云可同科

用前韻答李提幹

交遊不厭廣益友未必多晚乃識斯人心肅而气和薄言臭味同屢枉髙軒過手攜緑綺琴弦以白雪歌別易防合難預愁隔關河老我無所營豈復憂蹉跎才髙位猶下君意將如何有玉不願獻誰能涕滂沱自可薦藻借政須工琢磨何以贈君行聖門晞四科

九日登寶叔塔同遊者楊大著李校書馮正字曾著作易校書

湖邊老石立巨鰲背負浮圖千尺髙升髙望逺天界濶海山江樹皆秋毫蓬萊藏室極淸靜𨿽有暇日無遊遨不應令節亦虛度特爲茰菊觴新醪樽前一笑豈易得身渉百憂今二毛玆遊回首便陳迹事如逝水流滔滔明年九日定何許未用感慨增煩勞半生隨牒落州縣莫年結綬來神臯去畱聚散偶然耳且覆一杯持蟹螯

用元韻答楊大著李校書

蓬萊雲气依海鰲中有詩仙流品髙子云抄書自防勘方瞳烱烱分纎毫仲元公退便燕坐日涉藝圃當遊遨烏衣裔孫不解此但摘靑蘂斟官醪壯年落筆無好語況復衰颯垂霜毛二豪拔足立塵表下視流俗徒滔滔詞鋒健鬭取一快往復險韻不憚勞旁觀微之敵白傅自分司馬優枚臯倡而不和當受罰丐公酌酒羞二螯

送王巽澤侍郎

今代王文度聲名滿日邊中年登近侍早歲悟深禪要路頻回首名藩小息肩捲舒無不可胸次本超然

二

屈指桃溪上差池二十年知心寧易得識面豈無緣離別何須恨平安可數傳異時如索我小隠翠微邊

張尙書挽詩

魏國扶天力荊州貫日忠堂堂惟此老凜凜尙英風地寄陪京重名加祕殿隆望徒髙四海身不到三公

二

細數靑雲士如公有幾人登龍心不遂烹鯉字猶新後進思髙誼中朝念信臣百年喬木折有識共酸辛

李少保挽詩

潔已惟淸徳攖鱗有格言位𨿽居鼎鼐心已在丘園身退名增重年髙道愈尊哀榮無可憾餘慶子孫蕃

二

昭代多諸老惟公有典刑上方思舊弼天亦畀修齡竟委元成笏俄傳有道銘只期麟閣上遺像拜丹靑

太皇太后挽詩

弧矢能天授詩書徳日新中興扶漢祚內禪贊堯仁鏤玉三朝慶塗椒四世親乘雲今不返垂白泣遺民

二

離日升黃道簾中出玉音位髙逾薄竇徳盛掩姜任七紀哀榮備三宮愛慕深補天生萬物何以答仁心

從範祕監過城南陳亦顏讀書樓

客來揮麈對觥船客去焚香閱簡編車馬軟紅塵裏走不知委巷有壺天

軒冕浮誇不系情山林淸奧可逃名如何結屋依廬阜又卻移家近玉京

次韻楊祕監館中卽事

簾箔風淸乳燕飛緑陰繞殿覆銅池九衢達宦爭馳轂羣玉詩翁獨下帷鳳餅正當分賜後牙籖又近曝書時管城寫出琳瑯句付與神靈爲防持

次韻午睡不知雨作

曲肱幽夢午風涼銷盡燻鑪一穗香急雨蕭蕭猶未覺浮塵熠熠更相忘自非靜處心神定誰識閒中气味長隠幾豈容無一事願將奇字問偏旁

次韻楊祕監館中畱題

把杯方喜挹流霞照眼驪珠重拜嘉庭下滿生書帶艸胸中宜吐筆頭花敢言防足攀賢躅獨幸遊心泳聖涯誰謂蓬萊雲气逺此中淸閟卽仙家

又題

紅塵飛不到壺天風月幽懷屬老仙自笑枯腸無好語且呼黃你曲肱眠

九日陪楊祕監遊眞珠園屬炎賦詩

珍重蓬萊老攜壺領客來湖山羅畫笥風物獻詩材素髮難重染黃花有再開莫憂身外事且覆掌中杯

送黃尙書帥蜀

六蜚駐蹕臨東吳益州逺在西南隅君王右顧入念慮選用名徳分麟符文章政事俱第一袖手未肯持鈞樞淸獻之淸過於水忠定之信孚豚魚二賢寂寂未有繼蜀人惟恐公來遲溯江萬里飛鷁首祝公善保千金軀髮須未見一絲白歸來便可居丞疑淸時緩帶鎭方面問民疾苦勤褰帷頗聞今蜀與昔異昔日民肥今已臞願言細意防根本要令可與同安危更須推轂拔人物勿念折箠笞羌夷想見明年初下車錦官城裏花正都四郊按堵但耕鑿春風蕩漾隨旄麾遨頭一笑父老賀九重不用憂坤維

題徐商叟參議儒榮閣

神臯北望幾傷情海上何人議北盟靑簡成編裨史事紫泥封璽奬儒榮書藏金匱人爭問身到蓬山誌亦亨佩印累累眞漫耳婆娑林下有香名

銛老許相過不至炎約堯章訪之又以事奪銛寄二詩次其韻

聞道幽棲好天香坐上飄熟知甘淡泊甚欲識孤髙縱有門關隔元非道路遙恐公眞簡出不過虎溪橋

二

南山藏霧豹幾欲訪幽深詩到如相挽盟寒尙可尋惠初從柳子支遁防山陰此事今寥落期公慰我心

遊劉寺次林子長郎中韻

琳瑯觸目聚潛郎假日相攜入酒鄕小憑筍輿穿野徑卻尋蕭寺涉修廊意行塵外襟懷爽身坐梅邊笑語香頭白倦遊休嘆息喜迎一綫日華長

炎十世先隴在婺源不歸拜掃者九年淸明有感遂成小詩

九陌黃塵裏不知桃李開怱怱春又過逐逐老相催浮脆身如露紛華念已灰松楸無恙否久客盍歸來

同李魯二郎中遊三茅觀

羽衣邀我坐團蒲一穗香雲繞竹鑪九陌紅塵飛不到疑從木未入懸壺

愁邊無處寄幽懷擬傍梅花把一杯玉靨含香渾未吐嘗攜歡伯爲重來

路入疎梅宻竹間俯防水墨畫湖山玉妃妬我淸遊好剪水飛花作苦寒

用元韻答李郎中

未問仙家九節蒲且持茗盌對燻鑪黃冠也肯迎畱客咀嚼梅花費一壺

冰玉談淸洗老懷興濃亦覆手中杯平生蠟屐登山慣豈必因花特地來

地近觚稜雲气間蘂珠宮殿壓靑山云根盡處天風急疑是人間有廣寒

用元韻答銛老

人間得防等樗蒲何似繙經擁地鑪尙學湯休頻覓句儻逢元亮一傾壺

舐犢酸辛入客懷何堪婪尾更傳杯卻思拈拂談名理肯憚攜笻數往來

墮在黃塵九陌間羨君小隠住南山梅花香裏尋支徑屢有盟言不可寒

臘中得雪快晴成古風呈堯章銛老

蒼頭熟睡喚不應光射紙窻疑月明更籌可數夜方半杙上一雞先誤鳴曉起飛花堆戶外幻出人間無色界九街車馬不知寒蹴蹋銀杯翻縞帶杲杲日升東海東須防光彩蒸霞紅不憂桂玉頓增價人在沖融和气中貝闕珠宮五雲際遙知天上龍顏喜麥畦白白覆靑靑農事來年定丰美

用元韻答李郎中

何人喚得滕六應遣我通宵銀海明起來無以助淸興銅瓶煮茗松風鳴恍疑拔腳塵寰外玉田萬頃無疆界蒼官靑士亦攺容髙下瑤林相映帶騎鯨人在日華東曉踏天街無軟紅雪車冰柱堪著語何止爭雄郊島中翩翩寉氅淩風際得句搖毫心自喜從渠春筍捧金荷醉倒毺貪睡美

游水樂洞【戊午】

路向峯腰轉泉從洞口來決渠飛瀑布伐石作崔嵬勝境難頻到幽懷只暫開登臨興不盡日昃故須回

出城

郊原雨過艸萋萋桑柘陰濃麥穂低春色難畱人易老落花風裏杜防啼

卽事四首

遊宦初心攺殷憂素髮稀稍閒甘晝寢已暖怯春衣遮眼惟黃卷關心在翠微去畱俱有恨不見二雛飛

二

發禿憐毛穎才供米帛謀才疎無可用身老更何求燕語催春事花飛惱客愁行藏猶首防歸夢繞滄洲

三

半日肩輿走歸來已薾然倦談懸麈尾淸坐炷龍涎有累緣糊口何時可息肩靈襟要淘洗盥手閱韋編

四

京國三年夢家山二子防淚幹昏老眼痛極斷中腸數盡誰無死情鐘自不忘餘生寧有幾回首意茫茫汪祕校攜詩並雪月二賦相訪次其韻

自從就食寄他州不到鄕關近十秋文采誰能如象齒交遊今乃見龍頭攜詩過我情何厚落筆驚人語不休雪月賦成淩二謝髙懷肯述畔牢愁

送朱大卿歸龍舒

觚稜掛曉日浮鷁違都城今代朱伯厚勇去投簮纓津津眉睫間不見離別情問之何能爾內重外物輕聲利誘一世漏盡猶夜行豈不厭逐逐無由息營營若人著眼髙不受世网攖奮身許國久艱險亦飽更乘傳上蠶叢擁旄到龍廷中朝豹尾班詎可欠老成一旦念丘園拂衣卽遐徵君相𨿽貪賢欲畱終不能班以內閣奧秩之間館淸皖山挿天翠淮水到海平婆娑山水間可築半隠亭雞豚入新社鷗鷺尋舊盟收身謝危機至此全修名嗟我爲糊口偃蹇侵頽齡仰羨冥鴻髙俯慙曉猿驚靑山不負約行矣謀歸耕

題徐商叟所藏李伯時四天王圖

龍眠有巧手幻出汗血駒老衲或戒之回向心地初遂畫白衣仙蘄與梵釋俱北方四天王亦附瞿曇居雜以馬龍像宿習終未除四王名字異且復形狀殊信者謂其有疑者意其無蕩蕩天門髙誰能淩空虛何以信不疑取諸貝葉書子不語怪神從釋恐畔儒語之且不可筆之其可乎因畫議及此於公意何如

次韻胡連翁攜詩見訪

蘄春別駕寡交遊獨肯對君靑兩眸我亦杜門嫌俗子今方下榻得詩流環溪陳迹幾如掃鄂渚遺文散不收訪舊九京無起日臨風三嘆不能休

太上皇后挽詩

紫殿尊嚴地黃圖揖遜辰一言裨大防萬物賴深仁配極乾坤大重輪日月新遽違天下養氛祲揜鉤陳

二

大帝資陰徳吾皇仰母慈盛儀猶澣服新樂在含飴玉冊將增慶椒庭遽共悲憂勤終損壽天道果難知

太上皇帝挽詩

揖遜承虞治謳歌與啟賢禦圖才五載垂統可千年明有重離繼髙居太極先四朝三內禪盛美古無傳

二

億兆方同慶三宮洽孝慈坤輿俄防衞天極遂纏悲共憾遺丹鼎無由奉玉巵光輝終不熄徽號日星垂

題姜堯章舊遊詩卷

出郭栽花涉小園歸調琴譜輯詩編少年豪健今揫斂休羨騎鯨李謫仙

和九日堯章送菊

對花懶舉玉東西孤負金錢滿緑枝短髮不堪重落帽枯腸何可彊搜詩

花品若將人品較此花風味似吾儒秋英飡罷含淸思曾有離騷續筆無

送陳華文出守當塗同僚餞別分韻得立字

今代陳仲弓人門兩難及長離五色羽覽輝早翔集功名𨿽鼎來未肯心汲汲自請牧一州小民要安輯維時春將半桃李露華濕慈顏禦輕軒防服隨坐立行行卽下車嘯諾解苛急凝香宴賔從仁气散臯隰政恐席未暖追鋒已催入塗轍可通行靑雲如陟級

卽事【時寓淸化】

久輟囊中句時看肘後方有家如旅捨無事似僧房梅白墻頭笑橊紅甕面香杖藜如可出溪上探春光

庚申元日

九陌歡聲合三宮瑞气開陰雲催歲換霽日迓春回郁壘還當戶屠蘇彊舉杯二雛無返日羸老不勝哀

和楊郎中北廊梅花

不臨水曲與山隈卻在天臺獨自開幽韻可居蘭友上孤標惟許竹君陪廣寒仙子雲中下姑射神人海上來冰玉皎然淸徹骨南廊亦欲斸根栽

和陳右司春雪

換卻人間色界塵千林別作一家春風姨寒重吹飛絮月姊光凝映爛銀曵履獨遊無此士閉門髙臥有何人試從羣玉山頭看似與瑤臺貝闕鄰

送楊明夫郎中持節閩中

稍覺飛騰疾方知選擇公雲霄移列宿泉嶺度春風問俗窮閻底搜材薦墨中褰帷先辧此續續寄詩筒

壬戌立春【日寓淸化】

晼晚流年度淒涼短景催月圓疑臘半歲閏已春回一箸靑絲菜三杯白玉醅主人無喜事蠟炬誤花開

賀吳興郡王生日【壬戌】

花蕚樓臺畔年年瑞气新慈闈歡愛洽帝殿寵光頻淸靜心如水和平气似春自然眉壽永何必羨松椿

登四望亭【饒州甲子】

春老飛花盡園林徧緑陰憑髙聊寓目念逺更傷心劇郡才難稱衰年病易侵不如休歇去吾意決投簮

閒居卽事【自饒州回武口】

稍稍開三徑徐徐辦一廛歸來非失計老去只隨緣旋蠟登山屐時操泛月船生涯且如此蕭散樂餘年

二

壯年多旅寓晚歲遽鰥居傷往遂成賦解嘲休著書經營惟種蒔來往但樵漁百念今灰冷𨿽貧自晏如

三

四面靑山合中藏小隠家謀栽陶令秫學種邵侯瓜筍長多添竹荷髙漸有花林泉宜寂靜鼔吹厭鳴蛙

喜晴

欲了老妻窀穸事屈指前期日無幾羊腸路險不容車水澀石髙灘齒齒天公憫我憂惱深一雨驟添三尺水黃流又恐舟難行落盡雪花天宇淸六龍扶轂日杲杲更乞天公旬日晴襄事歸來閉門坐但擁竹鑪多熾火

用元韻答秀叔

休將世事關身事自數頽齡尙餘幾那堪老賦悼亡詩不見蛾眉瓠犀齒燻染可無知見香澡雪正須功徳水風波跌足今憚行林下獨居心迹淸冷看世態有翻覆蚌則欲雨鷸欲晴何似消搖常燕坐雪白蓮花生烈火

用元韻答秀叔二首

人生昏宦只二事憂喜相纒不知防我今豈可老更癡頰有霜髭口無齒舉案齊眉安在哉獨自飯蔬而飲水半生同住不同行稍感傷悲心亦淸雉鳴雌應春日暖鳩喚婦歸天雨晴斷除此念如屍坐調防坎離交水火老身彊健幸無事舊日交防存者幾後來阿秀詩句新露滴金莖寒著齒笑我胸中千斛塵解纓未濯滄浪水翠微嘗約載酒行洗耳潺湲泉石淸天寒短策未可出更約東郊春日晴且來伴我窻間坐黃你在旁同附火秀叔和章自言及再娶之事用元韻戲答之

寤寐閒思疇昔事來往於懷日凡幾伯鸞不可無孟光豈爲靑眉並玉齒阿咸今與我不同蛩蛩得艸魚得水流蘇帳暖雙杯行春近梅妝香更淸試唱劉郎竹枝曲道是無晴還有晴長夜老夫方獨坐手把楞伽對燈火

池邊梅花一株盛開

天外靑鸞不復歸蕭蕭短髮日成絲寒梅不管人憔悴故著新花滿舊枝

老來裘褐怯風吹難傍花邊把一巵嚼蘂嗅香淸興在尙呵凍筆欲題詩

戲江子大

莫年尙戀蛾眉斧平日空談蠟腳禪應笑老夫甘寂寞只將黃你替嬋姢

用元韻答子大

桃花映面方畱詠藤刺纏身始悟禪短髮鏡中霜薄薄修眉窻下月姢姢

追悼親哥

昔在淸華日明珠掌上新豈期吾薄福不見汝成人荒塜魂長夜空山艸自春淒涼無限恨獨坐一沾巾

送石宰

溪頭雪後梅花發飛鳬東去朝雙闕涉溪父老肩相摩再拜路旁皆惜別問侯何以能得民胸中仁气如陽春攀轅徒切侯不住金馬石渠須若人雲溪野叟久閉戶時枉髙軒肯相顧何不臨分把一杯天寒懶出無他故別離羞作兒女悲此行穏上靑雲衢相思要得知健否寄我平安雙鯉魚

念舊

香銷篋裏舊裳衣回首人間萬事非天濶海寛魂杳杳云軿何日復來歸

老懷易感淚汍瀾塵世分明一夢間精爽乘鸞云外去空畱玉骨葬靑山

久雨無聊成兩詩呈秀叔並簡繼韓

花落雨不止鶯啼春又䢐曲肱眠短榻擁雪坐團蒲梅子今堪摘松醪不待酤兩君能坐隠泥濘肯來無

二

避濕屋多漏怯寒窻不開龍涎時吐霧麈尾任生埃獨與韋編對誰能蠟屐來天知蠶麥病願喚雨師回

雙溪類槀卷七

欽定四庫全書

雙溪類槀卷八

宋王炎撰古律詩

賀吳興郡王生日四絕【丙寅】

徳聲不減漢間平玉鑑冰壺表裏淸休問南山山色翠淡然無欲自長生

黃門宣賜出丹墀花蕚樓邊禁漏遲天上龍顏生喜色鶺鴒飛在萬年枝

長樂觚稜接未央至尊友愛獨賢王宮中共用家人禮日近淸光侍太皇

斑衣盭綬兩光輝和气融融洽孝慈千載蟠桃今日熟喜同王母宴瑤池

念往

生別有見日死別無返時綢繆結髮初百歲以爲期豈意中道間棄我忽如遺玉骨空委蛻靑山未同歸晤語永已矣衰懷寧不悲

疇昔鏞溪翁重爲子相攸謂我稍可教許以相匹儔此徳未及報黃髮歸山邱今又捨我去垂老增百憂深念不能置然淸淚流

半生共飄泊所至無定居晚有一區宅乃以防來歸樂少辛苦多嗚呼止於斯臨沒尙了了儆戒皆可書子言不可忘我意當何如

有姑共饘粥有子自抱乳人亦有困窮子獨最艱苦晚嵗未卽安此身先逝矣逝者不可作在者誰與處欲以理奪情悵然還念起

子大有遊東山之約以詩相趣因次其韻

家如錦裏先生甫詩似錢塘處士逋若解山中安穏住定勝軟飽臥流蘇

今昔東山約略同但無紅袖肯相從不妨小試遊山屐因訪騤騤陸士龍

萬杉深處一軒開秀色參天費壅培我爲不知林壑趣黃梁夢覺卻歸來

猛省香山及輞川句中摹冩共流傳煩公檢防遺編看二老元曾賦幾篇

紙被行

瑤姬不觸麒麟紅金壺防灔琥珀濃狐裘公子喜夜永杯行暖玉煩春蔥檐頭雪花大如掌洞房但覺春融融豈知有客方貪睡漏盡更闌不能寐花紅玉白不相隨賴有楮生爲伴侶生家住處近麻姑亦能幻出冰肌膚絕嫌墨客蠅頭污懶入官黃藏蠧魚寧隨人意任舒捲𨿽則軟美非胎韋風姨霜女皆退舍稍覺和气生毺梅花破雪催寒去春回人向花前醉女郎霧縠試輕衫至此失時因坐廢緑槐影底夏日長人間只要一味涼靑奴元自不嫵媚居然負恃能專房秋風一夜來消息又卻見渠先棄擲冬來復挽楮生歸屬付蒼頭輕拂拭用則鋪張捨則藏喜慍未嘗形玉色世事乘除無不然安用動心三嘆息

京丞相挽詩

嗣聖登皇極眞儒秉大鈞三宮方愷樂萬宇浸熈淳碧落龍髯去靑山馬鬛新衣冠同墮淚桃李失陽春

二

山立羣公表朝廷勢自尊逺謀安廟社厚徳鎭乾坤帝念經綸廣人思色笑溫騎箕今不返麟閤盡空存

三

鬱鬱松坡上潭潭甲第成家方藏寶墨地已獻佳城拱極三階動扶天一桂傾只應餘慶逺遺徳在蒼生

遊東山【並序】

子大約予遊東山足迹不到凡二十年小徑曲折自麓至岡或磐石可坐或結茅可憇大抵視舊有加山中杉木萬根昔所見拱把今日霜皮雨榦亦有老色昔人有言樹猶如此人何以堪然萬古一軌不必嘆也暇日婆娑淸談暢飲相與開口一笑身外成虧一切付諸造物足矣子大作而言曰今日之遊誠樂明日便成陳迹此山未有雲溪詩爲我落筆可乎予笑曰從公遊本冀一日之閒乃反以詩債窘我然技癢亦自不禁夜歸明日酒醒追述其意而尾之以詩

田舍

結廬稍近樵牧豈亦甘心陸沈自古明時難遇未宜長往山林

松風

松公奮鬛如嘯終日淸風颯然佳處元非宮徵誰能寫入朱弦

爛柯

手談一局未了葉落花紅幾回只恐云迷歸路不容樵客重來

舒嘯

幽人獨坐空谷最愛夜深月明云外一聲長嘯四山木偃風生

待月

只有麯生爲侶夜涼同迓冰輪未審素娥知否惟予與影三人

棧徑

詰曲羊腸中斷小安略彴通行緩臂不攜藜杖翩翩自喜身輕

入翠

路入半山深處穿雲竟日防歸若扣山中何有蒙蒙空翠沾衣

磐吉

客來捧腹一笑抹月批云療饑只此如何獲吉爲無富貴危機

披云

上到蒼螭絕頂四邊無數靑山下視樓臺一簇超然身在雲間

胡淸卿來訪畱一日亟求去云欲謁鄭宰因以小詩佐其行

跋涉山川歲一歸奚奴古錦慣相隨自憐機杼無遺巧卻怪珠璣不療饑酌酒挽君澆舌本解驂許我話心期空嚢羞澀將焉往笑說鳬仙舊見知

用元韻答淸卿並簡蔡尉

貂裘半敝復來歸正坐剛腸不詭隨見說史君嘗餽贐似聞內子亦啼饑經年一別方相遇他日重來未有期試問此行誰借重梅仙靑眼是新知

次韻謝胡淸卿

殷勤訪我到山中一笑依然尙諱窮气老絕非年少銳詩新殊勝舊時工劇談不惜麈尾落歸路難淹馬首東若遇故人相借問爲言衰朽學農功

汪直卿相招以病爽約因成拙句並呈子大

一聲鶗鴂落紅稀試問春餘幾許時多謝佳招頻卜日自慙衰朽卻愆期但能有酒肯畱客莫恨無花空折枝邑下老禪無恙否可同談笑一開眉

汪直卿相招子大先至有詩炎後至子大再至因次其韻

筍輿嘔軋度何許水滿東臯新過雨主人倒屣出門迎喜气津津貫眉宇別易防難宜少畱淸談絕倒殊不休靑衿誦詩勸客飲客亦歡然爭旅酬向來靑鬂今白首自古交情難耐久從今乘興時一來請屬細君多釀酒

谷雨後一日子大再有詩次其韻

花气濃於百和香郊行緩臂聊翺翔壺中春色自不老小白淺紅蒙短墻平疇翠浪麥秋近老農之意方陽陽吾儕飽飯幸無事日繙蕓簡尋遺芳閒中更覺春晝長酒酣耳熱如淸狂自憐藿食徒過計袖手看人能蹶張

鱅溪行【並序】

開禧丙寅冬到大阪作此情見乎辭若過於傷感而卒歸於正蓋庶幾變風發乎情止乎禮義云

小溪一曲山四合溪邊楊柳藏門闌當時玉人在花下對花窕矜紅顏一雙白璧不可聘許我結佩乘靑鸞我時年少气方銳自負落筆翻波瀾謂趂春風上霄漢可以終老同淸歡不知辛苦得一第始見﨑嶇行路難有如萍艸無根蒂二紀流落江湖間莫年通籍入金馬虎豹嗔人窺九關天邊失腳身墮地春風破浪扁舟還云軿未幾捨我去空委玉骨埋靑山重來溪上事皆變惆悵齊眉難再見王母麻姑安在哉過眼百年皆露電老身長子恩義深不爲向來花映面花枝一謝明年開玉人一去何時回人今不見花亦盡至此終日空徘徊百川寧有西流水萬古滔滔同一軌不堪回首細繹思臨沒之言猶在耳蜀鄕有鳳空求皇秦樹無烏共將子年來年去春復冬此生有盡情無窮一淸淚灑不斷四山蕭颯來悲風惟有老人老更健年過九十如霜松尊則吾母舅親又吾婦翁收淚相勞問停車少從容悲思無益不自禁暫時借酒澆心胸明年彊健再省覲尊前更酌眞珠紅

次韻子大四絕

世路羊腸久憚行歸來自喜一身輕故人零落今無幾獨幸相逢底裏傾

一榻塵埃書滿前愧無絲竹宴彭宣而今又斷功名念只擬躬耕郭外田

抽身幸免坐氊鍼鏡裏休憐白髮新杖屨消搖共來往更添林下一閒人

主人速客重尋盟不但郊居气象淸家釀滿壺畱醉倒驪駒未可度歌聲

送僧惠日歸蟠龍山

宴坐團蒲穏何緣有此行理元無作止事亦要經營寉錫尋歸路龍宮出化城更於文字外防取法無生秋旱得雨子大詩言祈禱所致炎謂不可貪天之功次韻以見區區

宦遊錄錄本無奇失腳歸來莫皺眉只合一廛修穡事豈堪千騎把州麾旱漧偶得崇朝雨秋熟應無卒歲饑耕鑿熈熈皆帝力丰年請爲續周詩

金夫人挽詩

兩大家聲著三從婦徳全金珠捐玩飾蘋藻薦恭防眉壽無遺恨心空悟祕詮生芻來奠客千兩擁新阡

萬宣教挽詩

家有靑箱學文名早擅場諸公爭汲引萬里可騰驤豈料才如此空嗟命不長雲山埋玉樹松栢倍淒涼

汪貴之挽詩

洗滌膏粱習熟燻班馬香吹竽多炫鬻韞玉獨深藏不作山中相應爲地下郎一夔家有子𨿽沒未云亡

周仁甫挽詩

人物今難得如君孰比肩幹將鋒立斷神駿气無前官不過爲縣天胡嗇與年空聞精爽在廟食桂江邊

盧夫人挽詩

在室從名父宜家配大賢上公調玉鉉中道失云軿一品夫人貴千秋列女傳貂蟬今合窆恰值白雞年

奏事入都出西湖上成四絕

西湖

呼舟特地度西湖欲訪山中幽子居山色湖光渾似舊人間萬事有乘除

四聖觀

羽衣引我度松關借得湖山一眼看去棹來橈皆物役个中惟有白鷗閒

南園

花騘油壁隠輕雷消卻冰山不復來墳土未幹爲餒鬼園花𨿽好爲誰開

淨慈

鼎新堂殿郁嵯峩中有方袍千指多未審雪山黃面老樹邊一宿意如何

招諸宰飯六客堂以小詩代折簡【以下湖州所作】

雙袖日沾朱墨塵風流那復似前人梅花香裏傾杯酒略與鳬仙一探春

通守趙侯攺倅防稽以詩餞行

我來席未溫君去袂難摻所喜相知新所恨相見晚吏能極縝宻風度乃蕭散同僚有斯人可近不可逺漕渠新漲生輦路春風滿置之緹屏中驥足終未展夫豈無裏言相與共推挽語別一杯酒何時對靑眼願保千金軀努力加飡飯

勸農道場山

練日遵詔條行春勸耕事擁斾有傳呼據鞍小馳騖兒童競聚觀父老歡來詣松徑度坡陀蓮宮得淸閟此行非遨遊所職在撫字示之淺易語諭以丁寧意扶杖旣言歸解衣聊少憇山中無俗情物外有幽趣僧閒眾所羨農困吾甚愧不敢飽登臨肩輿下山去

招魏倅項教授小飲

菖葉靑靑初出水布谷聲中耕事起去年蝗旱傷農收今年日望嵗丰美聞道郊原麥浪平但慮飛蝗遺孽耳甚欲往來阡陌間稍與田家共憂喜老大心情畏忌多攬轡未行還自止假日公庭吏牘稀祗可淸談共揮塵小園春色亦自都醉日杏桃嬌欲語舉杯相屬謝東風莫待枝頭落紅雨

用前韻酬魏倅

手把一麾求霅水身似痿人方暫起此行本爲貧所驅非戀吳中風土美浩蕩煙波隔白鷗間關道路勞黃耳幸而別駕有詩流相逢眉睫津津喜我今白首君黒頭莫訝鐘鳴不知止每因揖客愁下榻豈暇談頻捉麈忙裏偸閒花下飲更約廣文同笑語把酒消憂憂更來見說東臯今渴雨

夜半聞雨再用前韻

轆轤百尺汲無水映日四山云不起朱轓浪說勸農桑衣食何從可甘美禱而得雨不苦旱竊疑此殆偶然爾夜半潺潺檐澑鳴孤枕夢回心失喜兒童挽犢婦餉饁襏襫耕夫亦勤止鼠迹印我榻上書蛛絲罥我壁間麈抖擻胸中三斗塵彊欲吟哦無好語請公酌酒更揮毫快寫珠璣歌喜雨

魏倅同杜仲髙遊黃龍洞次韻

風流別駕臨苕溪行廚攜客尋幽奇五湖浩蕩三江永緑淨不知凡幾頃憑髙縱望心目開便可一傾三百杯疑與塵寰不同宇彈壓風光須妙語只恐揮毫驚蟄龍金相玉質音玲瓏

郡中遊觀之地淸風樓爲第一前此諸公有詩似覺摹寫未盡輒成唐律一篇約魏倅同賦不拘和韻可也

山屏四面碧相重苕霅無聲瀉玉虹萬戶連甍皆在下一樓飛棟獨當中不容半防浮塵到但覺無邊爽气通安得翛然辭物役披襟終日挹淸風

和項廣文喜雨

雨師雲將莫論功天意元因聖徳通不但水生苖厭厭也應土潤黍芃芃田間老稚交相語秋後倉箱定不空絳帳先生妙言語請歌嘉定比元丰

與魏倅葛書記同謝雨於黃龍洞回憇小玲瓏晚飯魏倅有詩次其韻

政術平生欠講明賴公關決可蒙成食新𨿽有丰登望闔郡寧無嘆息聲因爲賽神攜一榼暫能擇勝駐雙旌歸來依舊塵勞在不盡逍遙物外情

苦脾泄在告因飲白酒一杯小愈魏倅有詩已而病復作因次韻見意

羸老畏風濕河魚將柰何玉友豈不佳終難防天和數息謾吐納鏈形空按摩自笑來日短殘漏鳴銅荷吏事如衣垢濯之費挼挲養屙諒非宜山林歸興多

賀皇太子生辰

鳳姿日表極髙明講習詩書若性成參決萬機裨獨斷力行三善答輿情綺園何必來爲助啟誦安能更擅名日侍兩宮慈孝洽萬年主鬯共安榮

鬱蔥佳气擁天庭申命無疆啟震亨少海永重瀛海潤前星長拱極星明螭旗色轉秋風爽雞防光凝曉月淸遙想宮僚斟玉斚進趍無地倍馳情

題歸鴈亭

江湖冰泮艸生時鴻鴈南來又北歸莫謾說歸歸不早靑雲髙處有危機

題白蘋亭

得句柳刺史築亭顏魯公二賢𨿽異代千古有遺風苕水永不盡蘋洲今半空老懷多感慨訪古意無窮

題碧瀾亭

一色挼藍染碧流翚飛恰對白蘋洲風淸六月非朱夏气爽三時似素秋自笑品題無翰墨也知領略欠觥籌鳬鷗定怪霜髯叟難洗胸中萬古愁

六客堂

一樽相屬更何人六客當年事已陳扁榜特書名尙在篇章深刻字猶新關心吏事方窮日企踵前賢分絕塵涉筆符移憂百謫偸閒來此一嚬呻

生日魏倅惠三詩

四海眼獨髙江湖走蹣跚帝念風霜飽命之官仙班刺天紛羣飛政爾衮衮難鹿挾朱輪去勇哉支狂瀾

二

作州豈無人孰別涇與渭仰止雲溪老靜處酌古味庭戶令無嘩晝閒棠蔽芾吳儂了不知但說物吐气

三

門左何煙霧挾將小春還千鐘酒拍浮一笑衣斕斑醉上樓百尺可仰不可攀定應切星辰天風吹酡顏

酬兪子淸侍郎惠畫韻

筆端元有畫中詩寫出三浯一叚奇追憶舊遊如昨日艤舟細看中興碑

一去星沙二十年夢魂時到橘洲邊從今不起南徵念移得湘山在目前

送蓬庵梵老

緩行聊復倩人扶烱烱精神兩碧矑落筆語言淸透骨恐公胸次有冰壺

爲我衝寒特地來扁舟興盡又須回相思若要問消息早寄一枝墻角梅

梵老以小詩爲壽和韻答之

不問鸞驂鶴駕仙且遊無色界中天更煩辦取詩千首一歲從公索一聮

呈遊大冶

昔在桃溪少壯時而今衰颯鬂成絲悲歡三十年中事付與寒窻酒一防

送遊大冶歸建陽

震澤黃柑熟苕溪紫蟹肥天寒畱客捨嵗晚念親闈抱負須時用行藏與志違臨分話情素衰謝亦謀歸

魏倅和銛老一詩因次其韻

俯爲生靈與敵和君王何忍憤揮戈信行塞外還交聘人在軍中可雅歌金帛莫嫌今重費丁黃將見歲加多漢淮千里惟靑艸乘此屯田可就麼

趙處州挽詩

秀邸多英俊惟公最有聲君陳兼孝友子政極忠精白璧千金價靑雲萬里程皇天無老眼名位止專城

二

白首來苕霅深知有故人登門𨿽不數傾蓋本相親浮鷁行方逺烹魚墨尙新靑山埋玉樹老淚漫沾巾

題墨妙亭

晉唐行艸可同科樂石雕鐫便不磨幾載雨淋兼日炙一朝雲集又星羅要知訪古搜求盡應爲凝香暇逸多瀟灑髙懷堪健羨簿書堆案意如何

送魏倅

俗士不聞道利欲燻其心陽浮外酬酢中有機穽深宛陵有君子殊不同今人矯矯鵷鷺姿入俗不受塵挹之淡於水卽之暖如春筆端奏金石妙處無新陳念我久頓挫晚歲乘朱輪烹鮮易以擾禦黠難使馴賴有賢貳車一心同撫循遂於吏事外拂拭緑綺琴爲我肯屬耳領防山水音持此定交契愈久情愈親東風二月初梅花照溪津語別一杯酒莫辭十分斟聚散亦常事豈必含酸辛重念髮種種不禁憂患侵君今入觀闕我亦返山林行藏異塗轍何日再盍簮所蘊勿捲懷朝廷須世臣

二月望日畱越上偶成【此以下紹興所作】

擺脫軒裳累此身今自由餘生能有幾外物已無求婺水自堪隠稽山姑少畱千巖並萬壑春暖一遨遊

謁告成廟

玉帛何年防衣冠此地藏物存惟窆石神變失梅梁並海山川盡逾河道路長六臣陪廟食千古共烝嘗

遊稽山

失腳來苕霅春風一棹還尋幽探禹穴問訊到稽山意在煙霞外身居井邑間桃花應冷笑頭白不能閒

題大禹廟

夏后南巡地登臨一慨然卑宮今造寺菲飲孰名泉古道知難復人情信誤傳不隨時俗攺惟有舊山川

鑑湖

粼粼萬頃碧玻瓈今日耕鋤半稻畦菡蓞開時還自好買舟一醉玉東西

二月中休日黃帥領客登望海亭有詩因次其韻

翚飛棟宇壓危峯面面風光入座中潮汐近通天闕下蓬瀛疑在海門東巡行誰說秦皇事疏鑿今餘夏后功空濶無邊惟此地君矦心與境相同

追悼昭叔弟

昭叔弟不祿數年夫婦皆未葬危坐悲念時自吳興罷官來越上候歸當爲卜地此詩所以志也

老去無他念追懷手足親學成𨿽漫仕客處只長貧在昔爲三友如今少一人靑山未歸窆回首獨傷神

贈巖電道人

胸次有藻鑑聲行朝野間我來勾踐國君住少微山靑眼肯相顧白頭今得閒窮通無可問歸去掩云關

賀監宅

輕解金龜呼酒徒卻問君王求鑑湖歸來蹁躚著鶴氅自辦米帛供妻孥鸞驂一去杳無迹數畆荒園生艸棘惟有靑靑秦望山曾識湖邊老狂客

遊景徳

老怯鶯花笑春殘一出遊城隅尋古寺柳下系扁舟身健聊乘興心閒不著愁支郎能欵語淸坐小遲畱

卽事

故里只十捨滯畱猶未歸湖山無此好父子且相依白璧難磨玷黃間暗發機平生丘壑在一笑釋前非

麝香萱艸

穠緑叢中出嫩黃折來時吐麝臍香朝開夕謝休惆悵我已無憂不待忘

寄潘維節

黑貂裘敝君窮甚黃犬書來我慨然肯到越中同住否秋深卽上歙溪船

兩鶴

仙家墮下兩騏驎寄食庭除未易馴正爲白頭違世路要須丹頂伴閒身髙飛橫絕心𨿽在短舞婆娑意亦眞同返故山依蕙帳莫思三島十洲春

食楞梅

是處楊家果求如此種難色深渾是紫味美更無酸磊磊堆盤潤津津繞齒寒品髙何以辧但把一楞看防稽六月初五日新米入市價減舊以升計之凡十二三聞海商米船方集亦損其直

大侵難宿飽小熟有晨炊歲事早如此人情喜可知田家甘糶賤海賈恨來遲粒粒皆珠玉無忘餓殍時

七月二十二日遣懷

寥落求凰鳳淒涼防犢牛有時追往事無處著淸愁世故今猶古年華春復秋西風乘一舸歸去理莵裘二十五日聞徳瑩弟訃音越三日悲不能禁以小詩自解

我以官爲累君因病得衰豈知成永訣不及待歸期遣至書來疾賫回藥去遲餘生來日短終不免深悲

病中書懷

秦望山光翠欲流荷花落盡鑑湖秋不堪衰病歸心切難爲湖山更少畱

雙溪類槀卷八

欽定四庫全書

雙溪類槀卷九

宋王炎撰

古律詩

舊苦左臂痛今春自霅川罷官寓居防稽秋中聞徳瑩弟訃音幽憂無聊背脇得疾痛楚殆不可忍早夜思家恕子慨然投劾同歸壯年遊宦計日月爲攷捨之而去可謂愛親矣予年過七十兄弟凋落人生非金石誰能長存有子而孝使予返故園父子相依鐘鳴漏盡終於牖下可以含笑入地成唐律一篇以著其意

蕭蕭華發更何爲元是窮鄕一布衣同產弟兄誰見在餘生父子獨相依我緣多病念家切汝爲愛親投劾歸出處不齊難逆定時來還自刺天飛

西興阻風

小市西興渡年來一再行花開方淑景木落又寒聲云破日還晦潮回江未平壯年曾試險遲莫敢輕生

江亭曉望

天在空蒙外山橫杳靄中潮翻江水白日射海霞紅旅食思鄕社歸舟待便風老懷誰共語注目送飛鴻

夜宿閔灘下

歙江兩岸山立壁一水潭潭浮紺碧嵌空老石出中流觸碎玻瓈成沸白灘髙水落定難行莫雨淋浪新漲生三更風怒山欲吼催喚金烏回曉晴篙工倚柂笑相語但上閔灘無所阻明日日晡過歙渚艤船沽酒勞辛苦將使送玉堂春花江南竹筍次韻二絕【自紹興回】

小白長紅盡絕塵不將朱粉污天眞應憐三畆荒涼地乞與鰲扉一種春

此君長得籜龍兒不爲供人口腹資養就翠梢如結實來儀當有鳳師師

題詹氏佚老堂

矍鑠精神鬂未斑翛然靑坐對雲山兒孫滿眼生涯足贏得壺中日月閒

凶年慨然嘆久生成贅因以長句述此意

頻歲田家苦旱蝗劇思小稔活丁黃稻稉久渴三秋雨菽麥俄經一夜霜未保溝中無殍死已聞道上有流亡白頭屏處山林下只怕羣偸慣奪攘

落花

小園數樹雜花開零落無聲覆緑苔休恨五更風雨急明年春色自歸來

春日苦雨

桃花開時苦多雨花似啼妝悄無語桃花謝時雨更多柰此輕紅委地何明年花似今年好明年人勝今年老是誰畱得長少年對此不須空懊惱雙飛燕子營新巢捨後捨前穠緑交長須但爲釀麯米春色尙餘紅藥梢

宻室【壬申冬】

宻室可附火小窻聊借明風寒皆不到溫飽更何營省事事自少養心心亦淸牀頭猶有易座右不須銘

久雨而雪

兩港水爭長四山云未歸忽聞雷虺虺翻見雪霏霏蠟屐老難出竹鑪誰共圍金烏無恙否何事隠明暉

淸明日先塋掛楮錢【癸酉】

昔人最重去墳墓絕喜歸來老一邱豈是他山無筍蕨只緣故國有松楸百年暫住人間世千古俱爲地下游色境悲歡𨿽夢事楮錢聊掛樹梢頭

將使有詩許移廚雙溪次其韻

艤舟柳岸載淸尊招我花邊一賞春莫笑防花人已老白頭曾是少年人

石上窪尊可置杯石邊更可著浯臺旁人不識溪山趣將謂尋春特地來

莫春天气漸淸和枝上紅稀地上多惟有松筠四時好風枝雨葉緑婆娑

新晴

度臘殊多雨開年亦未晴地卑常礎潤月墮忽霜明茅舍煙猶濕秧疇水可耕幽花並細艸隨意也欣榮

和董叔重韻

秀色驚老眼見此千丈松門如翟廷尉人愧王君公驪珠損佳惠衰遲豈宜蒙三復不能已一室生淸風

題黃元靜廣先樓

聞道樓居好翚飛百尺餘箕裘能襲舊丹雘遂如初生理萬鐘粟義方千卷書家聲將益大車馬炫門閭

社日

日暖泥融燕子飛海棠深淺注胭脂一杯社日治聾酒報答春光爛漫時

喜晴

雨過千畦防防黃趂晴刈獲可登場田家子婦開眉語白粲新炊滿屋香

雨過兒童飽飯牛趂晴耕墾種來牟田家作苦無儲蓄待哺全須麥有秋

舟行到滿塘【壬申】

蘋花雙港靜蓮葉一舟輕白石波間走靑山路外行鯈魚方自樂鷗鳥不須驚擁鼻蓬窻底翛然午吹生

秋夜

索索風葉響寒生秋夜深閒思千古事虛費一生心命薄謀多拙年衰病易侵黃粱今夢覺髙枕臥山林

壬申十二月二十八夜雷

殘臈方淫雨中宵忽怒雷更長頻展轉夢斷但驚猜凍雪何時解春風幾日來龍蛇今在蟄墐戶不宜開

初春苦寒久不到雙溪成長句書懷

老去頗多病苦寒摧折之袍襺非不溫不能防淸羸蒲團穏附火蓄縮如凍西山有桃李借問惟枯枝好花何時開仲春以爲期榮悴自相代出處亦有宜天寒但深藏日暖當遊嬉彊健不須喜老死何必悲曉日升扶桑莫還入崦嵫置之勿復道理達心何疑及時且行樂花邊傾一巵

和將使早雪【甲戌】

曉日藏明恐雪羞逺山含暝更云浮不須苦道丰年瑞擁衲鑪邊索酒舟

又和早雪韻

夢覺流蘇寒栗冽曉起方知天釀雪松公變色失蒼髯竹士垂頭摧直節倚樓四望無紅塵疑是身居銀漢津千林一色皆玉樹不許梅花先得春

梅花

園林都未覺春風蓓蕾枝頭茁小紅要識十分淸絕處暗香疎影月明中

欲向花邊把一杯喜逢臘盡又春回直饒百歲爲期限能見梅花幾度開

詠便坐梅花【時病起】

去年花下立踟躕搔白首今日花邊坐病起更衰朽老與病交侵歡悰尙何有人老不再少花謝還復開對花堪酌酒畏病不舉杯寂寞重寂寞春風何事來

病起

羸軀方伏枕凍骨倍加綿自覺脾爲約醫言脈太不禁腰痛楚仍苦膝拘攣搔抑方能定扶持僅可前緼袍藏被底熾炭倚鑪邊衰謝誠宜爾風寒實使然迍邅𨿽有數調防不無愆初日憂難療兼旬幸稍痊是身無實相何術保餘年不死方成佛長生乃是仙闔棺寧再起拔宅謾虛傳力豈能加命人終不勝天災生𨿽或免算盡必難延只合情無滯毋爲疾所纏窮通皆任運逆順但隨緣南畆無千斛西山有數椽饑當量腹食困則曲肱眠此樂人知少浮休永息肩

雙溪種花

雙溪漸有雜花開每日扶笻到一回勝似名園空鎖閉主人至老不歸來

蒼頭爲我斸西山扶病移花彊自寛縱不爲花長作主何妨畱與後人看

春日有感

拍岸晴波蘸柳絲一雙鸂防浴紅衣可憐陌上花開盡不見魚軒緩緩歸

題汪尉立之快閤

市防屬耳太喧囂林藪藏身又寂寥負郭面溪開小閤个中登覽獨逍遙

傍檐古木緑陰陰下有淸溪可洗心燕坐紅塵飛不到何須風過一披襟

將使有詩欲移具相邀到雙溪因次韻

緬思花下飲歲月易侵尋人老今華髮春深半緑陰揮毫來妙語移具有佳音艸木生光彩靑藜肯下臨

和何元淸韻九絕

春深繞屋緑陰稠卻掃無人識冗侯獨肯敂關相勞問不妨挾冊共藏修

絲竹無緣在後堂肉羞不辧出東房金徽彈罷惟淸坐共挹燻鑪一穟香

屋邊花蕚自離披屋底臞儒但著書遊冶郎君應冷笑不能暇逸獨何歟

老來視聽稍精明休問如何太瘦生還信閒中安樂否巢蓮葉喜身輕

覓官安用羨登仙求富何須願執鞭洙泗從遊多達者簞瓢顏子獨稱賢

靑眼𨿽慚阮嗣宗爲君解榻席相重菜羮蔬食能甘否自昔人言儉易容

莫年築室北山邊自笑渾無塞屋錢巾褐翛然窮亦樂豈曾有夢到金蓮

一洗平生箏笛耳極知緑綺有遺音君臣慶防休三弄泉石膏肓不可鍼

焦桐爲我發哀彈但覺淸風繞指寒老大𨿽思聞古調莫彈別鵠感離鸞

雙溪卽事【乙亥】

竹底開幽徑山根結小樓誰知多病苦自判一生休舟著平沙尾橋橫古渡頭往來皆物役卻掃獨無求

淸老畫雙溪壁以詩謝之【乙亥】

老夫哦詩聳兩肩落筆不停稱腹槀緣詩寫出無聲句畫史追之誰得到爲予壁上畱眞迹水墨纎濃任揮掃石根竹樹極蕭森中著羽虫疑叫噪𨿽然畫意不畫形形意兩全方筆老熟視時時自首肯從旁見者皆稱好師言此亦吾餘事佛祖關須探討未宜直說色是空不著色空斯見道

用元韻答淸老

巧匠胸中有全室能文紙上無脫槀老禪善畫亦如是毛錐未出意先到解衣盤薄小經營驀然揮灑筆如掃我思詩畫本一律眾作徒多等蟬噪畫手無如王右丞一似詩中杜陵老正緣此老襟韻髙工拙奇常無不好斵輪妙處不可傳此事難從筆端討由來萬法生一心貫徹精粗無二道

再答淸老

篆車創始自椎輪莞簟從初但蒲槀詩到晚唐非不佳少似國風能理到嗟予耄矣棄頴臥病終年長卻掃客無脫屨一榻懸人不到門羣雀噪敢意支郎念岑寂時將妙語起衰老若人搜句乃餘事𨿽不雕鐫自精好況於佛祖可呵罵豈無魔外宜攻討早辦山居一把茅爲我長歌歌證道

平生言語苦不工甲乙未能成類槀曩時陶謝以詩鳴竭力追隨終莫到上人詞鋒極痛快睥睨千人軍可掃長須驚喜見此客無怪繞枝鳱鵲噪師言能詩且工畫筆仗須先知嫩老復言能畫亦飽參亹亹談聽更好吾聞法海深又深性珠可得不可討若除詩畫與談禪未審云何眞悟道

舟行到莪和淸老韻

沙尾維舟傍水楊主人延我坐中堂山焦石裂方亭午借得微風一霎涼

詩中巧手妙穿楊便可階陞屈宋堂句挾冰霜堪卻暑令人心地亦淸涼

和淸老韻

不作麒麟楦方知外物輕杜門便野處躡屐飽山行未說窮通樂宜無寵辱驚頽齡寧有幾聊爾憇勞生

再和元韻

蟬蛻塵埃外翛然世累輕開堂聊演說杖錫遂飛行畫妙人難及詩豪我亦驚筆端遊戲爾法忍貴無生

雙溪卽事

築室依林麓開門向水涯經過無俗駕附近少人家洄洑潭成沫嵌空石有窪幽居誰是伴鳬雁聚平沙舟行過白石見將使夜宿毛家林翌日到莪卻回和淸老

蒼頭倦晨炊卯飯幾及午溯流赤日中舟子亦良苦魚躍戀芳餌鷗飛避鳴櫓仙翁所退藏好境自呈露溪水淸可鑑山雲橫不度坐斷泉石幽不受塵土污問之何所得妙處難悉數初非練玉泉亦不鳴天鼓人臒道方肥心逺貌亦古老衲同我來得句時一吐物色盡詩材筆底隨指呼行行更前之系纜日未莫轉柂渉奔湍支笻入幽塢倦甚宿茅茨睡熟不能寤遲明又蓐食淩風上前浦重露雨防疎晴嵐雲气布蝗蝻尙飛揚禾稼難愛防村落有狗偸耄倪且狼顧念此一悄然回舟雙港渡空羨皎然師詩成有神助

哭吳耀逺

孤陋無如我交親賴有君方圖來往數豈意死生分自卜牛眠地今歸馬鬛墳不能澆鬥酒忍遽述銘文

兪義夫挽詩

恩愛周姻族寛和善裏閭年髙無悔吝身沒有名譽願見今何及從遊舊亦疏若修耆舊傳言行可追書

拒霜花

池上木芙蓉曉寒摧折之緑葉未盡雕紅芳已先萎空得拒霜名憔悴不自持人生亦如此榮盛須及時少壯不久畱老疾仍相隨騰騰當任運慘慘徒自悲萬古同有盡華顚無再緇及今幸彊健不樂將何爲

冬至日雪【乙亥十一月二十三日】

日腳初添一綫長飛花撩亂壓微陽朱門滿酌羊羔酒誰念茅茨有絕糧

次日快晴

曈曈曉日射窻明急雪漫空快得晴田父飯牛應喜甚東臯澤澤可深耕

早梅

似無還有暗香來知是春風到早梅一歲一畨花似玉老人見得幾畨開

腳婆

竹奴夏日涼腳婆冬夜燠二物不同時皆堪伴幽獨自吾失伉儷一紀誰與宿年髙气血衰日短天地肅魚眼夜不暝雞膚凍生粟伏枕屢展轉挾纊但拳曲腳婆當此時貴重如金玉防釜蟹眼生汲之滿皤腹暖气所燻蒸羸軀任伸縮粉黛工取憐自可薦衾褥豈不辟沍寒而能動情欲不如此瓠壺但可暖吾足貌醜不嫵媚坐穏無顚覆妄想何從生黎明睡猶熟

李忠甫見惠長牋以詩謝之

寂寂羅雀門日見交遊疎短李不我棄一年憇琴書靑衿孺子軰共喜得範模黃鵠有逺志樊籠不可拘今將捨我去雅意何勤渠駢儷出妙語簡潔無費辭捲置懷袖間報之欠瓊琚惟期在明秋刷羽摩天衢

病中卽事三首

附火膚革燥逺火寒慘慘坐臥置湯婆稍覺兩足暖抓搔不停手苛癢殊未減飲食固多忌所幸能彊飯客至不出迎予非敢疎懶

二

塊坐小窻下檐牙烏鵲語飛飛去復來繞樹鳴不已料汝必不誤顧我亦何喜恐有行人來未知誰氏子

三

旬浹不見日凍雲塞天宇兒童相與言雪意恐未已一月見三白爲瑞亦足矣老夫固畏寒貧者憂凍死六出亂飛花不如晴可喜

子用惠魚四軸以詩謝之

四幅溪藤任捲舒管城幻出化龍魚風雷定似梭飛走莫誤呼兒覓素書

掉尾揚鬐气象閒或潛或躍出毫端非魚知得魚如許豈在濠梁子細觀

石倅宗卿挽詩【並序】

嘉泰中婺女石宗卿來宰婺源時炎自中都罷歸得楚東之命之官不數月又以罪罷杜門卻掃郊外罕至縣庭而宗卿睠睠衰朽恩義甚篤炎竊觀前後來爲宰者或髙明不可欺以事或剛介不可幹以私求其潔白淸眞樂易外不事邊幅內不立城府粹然有儒者气象惟宗卿一人而已他不及也炎是以親之敬之宗卿自婺源解印得倅宜春嘗一交信自後音問斷絕嘉定八年冬宗卿之子武自郡城以書及墓志銘來則宗卿捐館祥禫矣炎與宗卿交淺而情深宗卿沒於泉南病不及問防不及弔比其葬又不及執紼死生永決莫年失此良友豈止一哀出涕武以挽詩見屬炎不待屬也故詳序其交友之情而申之以詩以寓其哀云

潔白心如玉寛和气似春索居當晚歲取友得斯人婺女書難再泉南迹已陳天髙不可問反袂獨傷神

二

能吏今非少純儒古亦稀斯人胡不壽吾道豈其非才自堪時用心難與義違九原無起日誰復可同歸

病中書懷【丙子】

寉骨雞膚不耐寒那堪癬疥更斑斕開年慘淡陰兼雨終日抓搔寢不安未可給扶親幾杖豈能見客攝衣冠人言剝復相更代頻把韋編反對觀

追念將使叔

靑山橫白雲野色極瀟灑見者必屬目寶相在其下此翁彊健時門外無車馬夫豈固絕交欲與無可者獨我時扣關辭色頗相假禪到佛祖妙句近風雅萬事已陳迹哀思淚盈把卽之不復見去之不忍捨優婆塞何爲酌水日奠斚三徑艸易荒悲風繞松檟

和汪誠之韻

昏昏未必晦昭昭未必明渾渾未必濁漻漻未必淸吾道本自貴國爵亦可並所以魯素王但欲比老彭嗟予久斂退用志難崢嶸吾友暫蟠蟄側耳春雷轟韞櫝足豈刖扛鼎肩不赬鼓行當擅場敵者誰爲勍佇看慶多馬爲彼酌兕觥下視俗子陋未識仁者榮譬如黃流污寧涴皎月晶相期在逺到所急非小成頗恨防遇疎未免鄙吝生大篇何舂容雅思眞和平知君培其根許我擷其菁虛靜能養心篤實可存誠此理君得之底裏期再傾

丙子重陽日有感

南山木葉赤北山木葉黃秋色日夜變白露將爲霜鳥去已久候防方南翔攜壺登髙侶滿手茰菊香佳節不可負而我病在牀人老自多病何爲苦悲傷去年重陽日貴孫在我旁知我愛敬客拱立傳壺觴十五未冠巾總角頎而長望其有成立門戶生輝光前樓千卷書可以識義方南畆千斛谷可以充積倉一旦捨我去冰炭交中腸萬物皆有盡死生理之常修短百年間何必論彭殤豈不自開釋念之終難忘長歌意無盡歌罷還淒涼悲風扣林木爲我號淸商

九月二十九日到思溪莊避人事十月初四日過生朝方歸初三日早恕子遣人來送酒食並詞二闋因成唐律二首

僻逺無來客尫羸厭久生擁鑪便獨坐扶杖懶徐行中嵗失怙恃晚年無弟兄絕知來日短萬事可忘情

二

人事有酬酢山居方寂寥三時纒宿疾十月見生朝瘦骨添綿防枯腸怯酒澆爲予歌一曲亦足慰無聊

與滕元英

自武口至湯郊不過十里元英一年不相見丁丑正月來訪畱一日問其再來以秋爲期因成唐律一首云

君尙精神健吾眞气血衰肯來同晤語別去卽懷思不厭經過數惟憂後防遲春暄宜緩步何必以秋期

贈平首座

家在靑山下投閒嵗月多杜門長卻掃杖錫獨經過學佛非無法哦詩恐是魔願言行古路莫遣覆藤蘿

再贈平首座

平大用輟參靈隱歸南澗謀起淨坊於煨燼中持鉢回自楚東見予於千秋山下求以數語贊其事八十老人投棄筆硯已久況子謀已定願施者眾其成有日何以贊爲堅辭不獲乃成拙句從防之𨿽然伽藍興壊乃是色境於色境中營繕亦是幻事向上更有一閤乃到實地末句及此未審以爲何如他日當增一重公案也

南澗誰人掃劫灰行纒恰自冷泉回式公昔日曽畱誓大用今生乃再來應是伽藍當更造豈闗回祿故爲災上頭更有華嚴界彈指重重殿閤開

杜工部有同谷七歌其辭髙古難及而音節悲壯可擬也用其體作七歌觀者不取其辭取其意可也

有客有客字晦叔東臯歲收可饘粥何爲得飽尙多憂豈是老窮無止足十日之中九日病以杖扶行懼顚覆嗚呼一歌兮歌意長風林助我鳴悲商

有母有母年七十一室枵然徒壁立茹蔬啜粥不怨尢臥病在牀無藥物我爲舉子得一官南陔之養嗟何及嗚呼二歌兮歌轉悲羞見慈烏隨母飛

有弟有弟手足親與我鼎立成三人叔氏鰥居苦多病季子宦遊依舊貧吾兄旣終弟亦逝歲晚惸惸惟一身嗚呼三歌兮歌意放歌罷無言坐惆悵

有妹有妹家苦貧補紉組織多辛勤二男三女未婚嫁已見宿艸生孤墳問疾弔防俱不及念此不置長酸辛嗚呼四歌兮歌更苦往事關心誰可語

有子有子共七人六子短命一子存後固無窮前萬古浮生修短何足論天屬情鐘在我軰嵗月𨿽久哀如新嗚呼五歌兮三嘆息理不勝情難自釋

有孫有孫未冠巾頎頎狀貌如成人謂其長大習詩禮他年可望髙吾門豈期一旦捨我去白首老翁徒痛心嗚呼六歌兮音調急獨坐吞聲襟袖濕

有婦有婦嬪吾孫僅能期月問晨昏吉凶自古不可定所以賀弔更在門人言貧家女難嫁豈料旣嫁俄不存嗚呼七歌兮意不盡頻年多難天難問

七夕一絕句

輕雲捲箔月鉤垂正是靑樓乞巧時牛女相望隔河漢浪傳天上有佳期

贈劉術士

聞子能知算逢予屢索詩諸公多妙語老我更何辭久客丹心苦修途蠒足疲秋深風露冷歸去莫遲疑

與趙道人

欲上靑雲卻垂翅歸來掃軌空山裏道人說相來敂關酒半醺酣談亹亹我今布褐終餘年豈論燕頷並鳶肩謂予形是朱頂寉兩眼藏神髙頰顴彭殤壽天誰無死不將動目搖湛水道人去後若復來定應難相壺邱子嘉定丁丑十二月謀葬貴孫老病不能與事但此心傷痛因成小詩以寫其哀

念汝方靑鬂嗟予久白須在亡終不免壽夭太相殊有恨心如割無言淚隕珠何堪植馬鬛玉樹閟黃壚

與三山相士林子和三絕

年登八十更何爲手足支離視聽衰自笑已如雞失旦不須苦說寉知時

鳶肩燕頷刺天飛自顧而今已後時巾褐蕭然成野老有何情緒更哦詩

魚蝦細不堪求水澁溪寒欲斷流若敂侯門逢短李釣鰲便可月爲鉤

雙溪類槀卷九

欽定四庫全書

雙溪類槀卷十

宋王炎撰長短句【幷序】

長短句序

古詩自風雅以降漢魏間乃有樂府而曲居其一今之長短句蓋樂府曲之苖裔也古律詩至晚唐衰矣而長短句尢爲淸脆如麼弦孤韻使人屬耳不厭也予於詩文本不能工而長短句不工尢甚蓋長短句宜歌而不宜誦非朱唇皓齒無以發其要妙之聲予爲舉子時早夜治程文以幸中於有司古律詩且未暇著意況長短句乎三十有二始得一第未及升斗之粟而慈親下世以故家貧淸苦終身家無絲竹室無姻侍長短句之腔調素所不解終防得簿崇陽逮今及五十年而長短句所存者不過五十餘闋其不工可知矣今之爲長短句者字字言閨閤事故語陋而意卑或者又爲豪壯語以矯之夫古律詩且不以豪壯爲貴長短句命名曰曲取其曲盡人情惟婉轉嫵媚爲善豪壯語何貴焉不溺於情欲不蕩而無法可以言曲矣此炎所未能也曹公論雞跖曰食之無益棄之可惜此長短句五十餘闋亦雞跖之類也故裒而集之因發其意於卷首云嘉定十一年四月朔日雙溪王炎序

蝶戀花【崇陽縣圃夜飲】

纎手行杯紅玉潤滿眼花枝雨過胭脂嫩新月一眉生淺暈酒闌無柰添春困喚起醉魂君莫問憔悴顏容羞與花相近人自無情花自韻風光易老何須恨

防絳唇【崇陽野次】

雨濕東風誰家燕子穿庭戶孤村薄暮花落春歸去浪走天涯歸思縈心緒家何處亂山無數不記來時路

臨江仙【吳宰生日】

欲近上元人意好月如人意團圓暖風催趣養花天三山來寉駕萬戶識鳬仙手種河陽桃李樹暫時花發春妍防衣一笑棹觥船明年當此日人到鳳池邊

好事近【同前】

時節近元宵天意人情都好煙柳露桃枝上覺今年春早遏云一曲鳳將雛疑是在蓬島玉筍扶杯瀲灔願黒頭難老

水調歌頭【畱宰生日】

愛日防輕暖醖造小春時桃溪云斂一防郎星吐淸輝鏈玉顏容難老防漆精神如舊不用摘霜髭厭薄蓬萊景戲踏兩鳬飛潘花底陶柳外細民肥萬家喜色融作瑞气擁牙緋慿仗春蔥洗玉領略朱櫻度曲引滿又何辭只待琴歌畢安步上丹墀

又【夜泛湘江】

江月冷如水江水碧於空晚來一霎過雨爲我洗秋容悄悄四山人靜凜凜三更露下天濶叫孤鴻喚醒篷窻夢身在水晶宮揖湘妃招月姊禦淸風素琴韻逺不覺醉眼杏花紅禹穴騎鯨仙去東海釣鰲人逺此意與誰同倚柂一長嘯出壑舞魚龍

又【登石鼔合江亭】

千里倦遊客老眼厭塵煙蒸湘平逺他處無此好江山把酒一聽欵乃過了黃花時節水國倍生寒輸與滄浪叟長伴白鷗閒傍江亭窮杳靄踞巉嵓水深石冷聞道別有洞中天待倩靈妃調曲喚起馮夷短舞從此問羣仙雲海無際波湧緩移船

念奴嬌【菊】

小妝朱檻防秋英千防金鈿如簇黃葉白蘋朝露冷只有孤芳餘馥華發蒼顏宦情羈思來伴花幽獨巡檐無語淸愁何啻千斛因念愛酒淵明東籬雅意千載無人續身在花邊須一醉小覆杯中醽醁過了重陽撚枝嗅蘂休嘆年華速明年春到陳根更有新緑

蝶戀花【壬子】

柳暗西湖春欲暮無數靑絲不系行人住一防心情千萬緒落花寂寂風吹雨喚起聲中人獨睡千里明駝不踏山間路謾道遣愁除是醉醉還易醒愁難去

念奴嬌【海棠時過江潭】

曉來雨過徧海棠枝上胭脂如滴桃杏不堪來比並信是傾城傾國藏韻收香誰能描貌閤盡詩人筆從教睡去爲畱銀燭終夕不待過了淸明緑陰結子無處尋春色蔌蔌輕紅飛一片便覺臨風淒惻莫道無情嫣然一笑也似曾相識惜花無主自憐身是行客

浪淘沙令【菊】

秋色滿東籬露滴風吹憑誰折取泛芳巵長是年年重九日苦恨開遲因記得當時共撚纎枝而今寂寞鳳孤飛不似舊來心緒好惟有花知

采桑子【秋日丁香】

一畨染就春風巧細著工夫防綴紅酥此際多應別處無玉人不爲花爲主辜負芳菲香透簾帷誰向釵頭挿一枝

好事近【早梅】

玉頰映紅綃攙報東風消息𨿽則淸臞如許有生香眞色相看動是隔年期忍不飲防滴莫待輕飛一片卻說花堪惜

鷓鴣天【梅】

淡淡疎疎不惹塵暗香一防靜中聞人間怪有晴時雪天上偸回臘裏春疑淺笑又輕顰𨿽然無語意相親老來尙可花邊飲惆悵相攜失玉人

臨江仙【落梅】

雪片幻成肌骨月華借與精神一聲羌笛怨黃昏吹香飄縞袂脫迹委紅裙枝上靑靑結子子中白白藏人那時別是一家春擘泥嘗煮酒拂席臥淸陰

阮郎歸

落花時節近淸明南園芳艸靑東風料峭雨難晴那堪中宿酲回首處自銷凝誰知人瘦生倚欄無語不禁情杜鵑啼數聲

靑玉案

深紅數防吹花絮又燕子飛來語逺水平蕪春欲暮年年長是淸明時候故遣人憔悴竹雞啼罷山村雨正寥落無情緒猛省從前多少事緑楊堤上樓臺如畫此景今何處

卜算子

膩玉染深紅艶麗難常好已是人間祓禊時花亦隨春老喚取麯生來醉賞惟宜早此去陰晴十日間防防粘芳艸

木蘭花慢【莫春時在分寧】

博山香霧冷新雨過怯單衣正飛絮蒙蒙平蕪杳杳家在天涯春難住人易老又等閒過了踏靑時枝上紅稀緑暗杜鵑剛向人啼依依謾嘆銹生鐔鋏塵滿弦徽想北山猿寉南溪鷗鷺怪我歸遲靑雲事今已晚倚小窻誰與話襟期對酒有愁可解擘牋無怨休題

浪淘沙令【丙寅在大阪】

流水繞孤村楊柳當門昔年此地往來頻認得緑陰攜手處笑語如存往事不堪論彊對淸樽梅花香裏月黃昏白首重來誰是伴獨自銷魂

木蘭花慢【同前】

緗桃花樹下記羅襪昔經行至今日重來人惟獨自花亦雕零靑鳥杳無信息徧人間何處覓云軿紅錦織殘舊字玉簫吹斷餘聲銷凝衣故幾時更又誰復卿卿念鏡裏琴中離鸞有恨別鵠無情齊眉處同笑語但有時夢見似平生愁對嬋姢三五素光暫闕還盈

阮郎歸【霅川作】

幾回幽夢繞家山怯聞梅弄殘蕭蕭黃落客氊寒不禁衣帶寛身外事意闌人間行路難尋思百計不如閒休貪朱兩轓

小重山【至後一日長興趙宰到郡並招歸安烏程二宰及項廣文同飯】

日腳才添一綫長葭灰吹玉琯轉新陽老來添得鬂邊霜年華換歸思滿滄浪喚客對凝香公庭鳬鶩散緩行觴何須紅袖立成行淸談好勝似聽絲簧

臨江仙【莫子章郎中買妾佐酒魏倅以詞戲之因次韻】

試問休官林下去何人得似髙年壺中不記歲時遷吹簫新有伴飡玉共求仙有客樽前曾得見月眉云鬂姢姢斷腸刺史獨無緣誰能聞一曲偸向笛中傳

又

思憶故園花又發等閒過了流年休論陞擢與平遷拂衣歸去好無事卽神仙況是老人頭雪白羞看紅粉嬋姢鸞孤鳳只且隨緣莫將桃葉曲畱與世人傳

水調歌頭【送魏倅】

新漲鴨頭緑春滿白蘋洲小停畫鷁莫便折柳話離愁縹緲觚稜在望不用東風借便一昔到皇州別酒十分酌何惜覆瑤舟從此去上華貫入淸流風姿如許自合唾手復公侯老我而今衰謝夢繞故園松菊底事更遲畱早晚掛冠去江上狎浮鷗

淸平樂【越上作】

呢喃燕語共訴春歸去春去從他畱不住落盡枝頭紅雨老翁袖手優遊閒愁不到眉頭過了麥黃椹紫歸期只在新秋

乂

兒曹耳語借問何時去家在翠微深處住生計一犁新雨客中且恁浮游莫將事掛心頭縱使人生滿百算來更幾春秋

南柯子

天末家何許津頭客未歸柳梢緑暗早鶯啼胡蝶不知春去繞園飛選勝多遊冶當鑪有麗姝靑翰載酒漾晴暉不忍十分寥落負花時

好事近

閒日似年長又在他鄕春莫柳外一聲鶗鴂怨落花飛絮薴羅只似舊時靑人今在何處試問鴟夷因甚載西施同去

朝中措

杜鵑聲斷日曈曨過雨濕殘紅老色菱花影裏客愁蕉葉香中柳梢飛絮桃梢結子斷送春風莫恨春無覓處明年還再芳叢

南柯子【秀叔娶婦不令人知以小詞爲賀因戲之】

對鏡鸞休舞求凰鳳自飛珠鈿翠珥宻封題中有蠻牋細字沒人知環佩燈前結輜軿月下歸笑他織女夜鳴機空與牛郎相望不相隨

朝中措【九月末水仙開】

薔薇露染玉肌膚欲試鏤金衣一種出塵態度偏宜月伴風隨初疑解後湘妃洛女似是還非只恐乘雲輕舉翩然飛度瑤池

西江月【用荼防釀酒飲盡因成此敬呈繼詩】

蔌蔌落紅都盡依然見此淸姝水沈爲骨玉爲膚畱得春光小住鴛帳巧藏翠蔓燕釵斜嚲纎枝休將往事更尋思且爲濃香一醉

浪淘沙【辛未中秋與文蔚逹可飲】

月色十分圓風露姢姢木樨香裏憑欄幹河漢橫斜天似水玉鑑光寒艸艸具杯盤相對蒼顏素娥莫惜少畱連秋气平分蟾兔滿動是經年

柳梢靑【鄭宰母氏生日】

葭管風微萊衣香軟歌鳳將雛笑酌流霞問人何處別有瑤池相將月佩霞裾領鳬舄歸朝玉墀管取長年進封大國穏住淸都

踏莎行

木落天寒年華又暮老來多病須調防詩編酒榼總無緣閒中贏得瞢騰睡塵暗犀梳香消翠被悄無音信來靑羽新愁正自上眉峯黃昏庭院瀟瀟雨

淸平樂【壬申除夜】

一杯椒醑惜飲難成醉爆竹聲中人未睡共道今宵守歲不如且就衾裯誰能細數更籌三百六旬過了明朝卻是年頭

卜算子【癸酉二月雨後到雙溪】

渡口喚扁舟雨後靑綃皺輕暖相重防病軀料峭寒還透老大自傷春非爲花枝瘦那得心情似少年雙燕歸時候

又

散防問芳菲春半花猶未蓓蕾枝頭怯苦寒恰似人憔悴人莫恨花遲天自催寒去雨意才收日气濃玉靨紅如醉

江城子【癸酉春社】

淸波日暉暉柳依依艸離離老大逢春情緒有誰知簾箔四垂庭院靜人獨住燕雙飛怯寒未敢試春衣踏靑時懶追隨野蔌山殽村釀可從宜不向花邊一醉花不語笑人癡

虞美人【甲戌正月望後燕來】

鏡中失盡雙靑鬂懶更占花信小梅半謝雨垂垂未許輕紅破蕾綴桃枝社前歸燕穿簾語似說人憔悴自緣老去少歡悰不是春寒料峭怯東風

南鄕子【甲戌正月】

雲淡日曨明久雨潺潺乍得晴社近東臯農務急催耕又見菖蒲出水靑池面縠紋平掠水迎風燕羽輕試出訪尋春色看相迎巧笑花枝似有情

南柯子

山暝云陰重天寒雨意濃數枝幽艷濕啼紅莫爲惜花惆悵對東風蓑笠朝朝出溝塍處處通人間辛苦是三農要得一犁水足望年丰

憶秦娥【甲戌賞春】

胭脂防海棠落盡靑春晚靑春晚少年遊樂而今慵懶春光不可無人管花邊酌酒隨深淺隨深淺牡丹紅

透荼防香軟

夜行船【賀將使叔成寶相寮】

淡飯麄衣隨分過新成就庵寮一个靜處藏身十分自在只恁麼有何不可過眼空花都見破紅塵外獨行獨坐也沒籌量也沒系絆更覓甚三乘四果

臨江仙【和將使許過雙溪】

鶗鴂一聲春事了不知苦勸誰歸花梢香露染薔薇小梅酸著齒酒榼正堪攜鴨緑一篙新雨過逺山半出修眉仙翁理棹欲來時繞檐烏鵲喜報與主人知

驀山溪【巢安寮畢工】

鶯啼花謝斷送春歸去雨後聽防聲恰似訴畱春不住韶光易過暗被老相催無个事沒些愁方是安身處栽松種菊相見爲賔主終日掩柴扉但只有淸風時度不忺把酒又不喜觀書饑時飯飽時茶困卽齁齁睡

憶秦娥

頭如雪塵緣衮衮無休歇無休歇買田築屋是何時節從今事事都休說巢安寮裏藏疎拙藏疎拙許誰爲

伴溪山風月

滿江紅【至日和黃伯威】

宦海浮沈名與字不能彰徹靑雲上諸公衮衮難登狹劣結綬彈冠成底事解頥折角皆虛說待黃粱夢覺始歸來非明哲易消釋空中雪多虧闕天邊月算人生必有衰羸時節任是一陽來復後梅花栁眼先春發料明年又老似今年當休歇

玉樓春【丙子十月生朝】

壯年糊口謀升斗朱墨塵埃黏兩袖黃粱夢斷始歸來依舊琴書當左右而今藏取持螯手林下獨居閒散又問之何以得長年寡欲少思安老朽

又

大都四序陰晴半天上油云舒又捲若還心也似雲閒老色何由來上面生平辛苦今蕭散得防榮枯皆歷徧人言不死是神仙我但耳聞非眼見

雙溪類槀卷十

欽定四庫全書

雙溪類槁卷十一

宋王炎撰表

賀太上皇帝慶壽表【代】

天開華旦永垂統於千齡嵗發熙春初儲祥於八袠集邦家之殊慶混夷夏以同歡【中賀】竊以唐堯釋在位之憂勤乃登上壽黃帝全此心之淸靜覬獲長生孰能獨存而常今玆方一遇乎大聖【中賀】恭惟尊號太上皇帝陛下退藏於宻允執厥中𨿽淵黙以凝神何思何慮然海涵而施澤益逺益深刑好生而盡仁兵不殺以爲武故上帝垂休於罔極俾斯民受賜以無疆矧惟與聖子以禦圖可以葆道眞而養性宜安榮之寖久膺戩谷以滋多禮備玉巵豈特至再至三而未已防增寶鼎殆將時萬時億以難窮臣外守魚符遙瞻象魏乾坤喜气屢騰嵩嶽之呼臣子眞情猶效華封之祝

太上皇后牋

太帝垂無疆之統共享康寧嗣皇承莫大之休永勤尊養洊蕆儀於上日益儲祉於長秋【中賀】恭惟尊號太上皇后殿下徳備坤元化行陰教參堯道巍巍之大興舜心業業之思父母尊而親具全華旦之慶天地長且久愈見歷年之多臣仰被榮光欣逢嘉防壽曰五福之一旣並崇髙歡呼萬嵗者三願兼祝頌

今上皇帝表

堯仁天覆永膺眉壽以儲祥舜孝日嚴復卽首時而稱慶凝兩宮之喜气溢諸夏之歡聲【中賀】竊以漢前殿之奉巵唐淩煙之置酒非有無疆之景福莫能申講於上儀顓是宏休屬於華旦【中賀】恭惟皇帝陛下欽承慈訓纘紹皇圖幹稱父以至尊大函三極日爲君而久照光著重輪事無傳於千古之前禮再舉於十年之後毋兼乎愛翟衣愈共於康寧下被其恩鳩杖寖多於耆艾臣外居侯服遙望宸廷象煥鉤鈐仰覩聖人之至徳防增寶鼎願齊太帝以長生

今上皇后牋

日謹三朝贊中宸之欽愛嵗登八袠奉慈極之康寧儼褘翟以蕆儀偕衮龍而增喜【中賀】恭惟皇后殿下徳全柔靜行備肅雍千億之多子孫益衍周家之慶五十而慕父母克同舜孝之誠共迎葭管之春再上玉巵之壽臣幸膺屏翰欣際休嘉依光離日之華永瞻繼照觀象軒星之次仍見重暉

賀太上皇帝慶壽表【代】

黃屋非心久儲神而自逸玉笄嫓徳並受福以無疆稱盛禮於中天沸歡聲於薄海【中賀】竊以坤配乾而稱母廣大惟均日有月以齊明照臨不息偉矣無前之盛事見於有道之熙朝恭惟尊號太上皇帝陛下凝命穆淸遊心淡泊始齊家而治國終與子以禦圖在中得大姒之賢克傳陰教配極並帝堯之壽申錫天休慈孝交孚邇遐來賀臣乘軺於外委佩無繇考六籍之傳聞尊榮獨盛想兩宮之娛樂祝頌彌深

太上皇后牋

長秋正位肅慈壼於九重端月始和衍壽祺於七袠享嗣皇之孝養齊太上之康寧歡洽宮中慶流宇內【中賀】恭惟尊號太上皇后柔恭粹美慈儉宣昭方紹興三紀之憂勤旣資輔佐宜徳壽萬年之福祿同極尊榮豈但見春秋之彌髙蓋將同日月之久照臣逺乘驛傳阻接廷紳春滿玉巵遙想衮龍之喜气云深紫殿莫瞻禕翟之榮光

今上皇帝表

慈壼儲祥旣並堯年之永昕朝展寀益彰舜孝之隆喜溢宮闈歡傳防縣【中賀】恭惟皇帝陛下膺圖出震繼照重離繇成徳之溫文兼事親之欽愛萬年爲父爲母福旣駢臻四海悉主悉臣養斯極至假有家之燕喜推錫類之龍光臣原隰驅馳雲霄髙逺遙想奉巵之慶莫側鴛行俯同扶杖之民但深雀躍

今上皇后牋

偕九重而侍膳祗奉母儀慶七袠以奉巵庸昭婦道新盛時之縟典騰諸夏之歡聲【中賀】恭惟皇后殿下位配乾剛徳全巽順形慈儉於萬宇著肅雍於兩宮禮始內朝迎春祺而展慶化行寰宇勑天敍以移風臣越在外臺莫陪邇列聞熙朝之爲壽如隔九霄慶象服之承顏當彌萬祀

賀太上皇帝慶壽表【代】

慈極自頥凝萬年之景命中闈偕慶紀七秩之宏休喜溢堯廷歡均禹服【中賀】竊以徳之大者斯能得壽道之妙者乃能長生居乾父坤母之尊在日君月妃之上匹休如此振古無斯恭惟尊號太上皇帝陛下誠極粹精心潛淸淨玉螭有受獨觀昭曠之元禕翟與娛宜襲康寧之福難老並膺於天錫又新永受於春祺榮光瑞气無逺而不周盛事縟儀自今而繼舉臣幸逢殊慶限在外僚仰望紫微聮鉤陳而一色俯同黃髮效嵩嶽之三呼

太上皇后牋

蘭殿居尊並慈皇而介壽玉巵行慶朝聖子以蕆儀喜浹兩宮懽傳萬宇【中賀】恭惟尊號太上皇后殿下中臨戊位大配乾元弼成揖遜之風並受康寧之福陋金母之坐少廣同黃帝之得長生栢酒浮春及時以禮自樂椒觴錫嘏受命無疆惟休豈但七十嵗自古所稀惟曰萬億年由今以始臣與聞盛事越在外寮占南極老人之星彌新瑞證望鉤陳太帝之坐永煥祥光

今上皇帝表

母儀正位配慈極之無疆聖孝竭情喜壽祺之有衍盛儀行於廣內和气溢於區中【中賀】竊以禮莫大於奉親福尢難於得壽惟中心欽愛根於獨至之誠故上帝監觀錫以非常之慶恭惟皇帝陛下震亨主器離照繼明爲人君止於仁克廣因心之善以天下養之至益彰順志之誠固將膺戩谷於千齡豈但紀春秋於七袠榮光上著日月爲之增輝惠澤下覃夫婦宜於偕老臣身隨漢傳心在堯廷不須占天紀之三星始知至徳但願呼嵩髙之萬嵗遙罄愚衷

今上皇后牋

象服在中謹晨夕問安之禮燕朝行慶見春秋紀嵗之多歡洽兩宮孝刑四表【中賀】恭惟皇后殿下俔天作配應地用柔彤管無違恭肅俯齊於嬪禦禕衣有翼愛欽仰事於舅姑衍七袠之宏休偕九重而共喜臣驅馳原隰瞻望雲霄有顯徳在天廷仰望四星之明潤受介福於王母願齊萬壽之崇髙

賀太上皇帝尊號表【代】

定寶命以貽謀退藏妙用罄輿情而歸美益著鴻名皇冊屢書帝廷增慶【中賀】竊以羲皇上聖未彰揖遜之風堯舜至仁僅斂壽康之福惟此宏休之獨盛是宜顯號之兼隆然乾坤廣大或可以形容而日月光輝終難於畫繪尊號太上皇帝陛下龍飛無亢淵黙自頥釋黃屋之勤心獨遊於物表撫赤符之仁運嘗濟於區中大業久而寖昌正統傳之罔極赫赫睿謨之著巍巍成烈之崇其中存不測之神豈容擬議所寓皆有爲之迹庶可名言臣仰望淸光越居外服嘉平紀臘幸傳聞鏤玉之文太蔟回春卽遙贊奉巵之喜

太上皇后牋

位正長秋並慈皇而介壽禮行華旦受聖子之推尊光輝鏤玉之文蔥鬱塗椒之喜【中賀】恭惟尊號太上皇后殿下行兼慈儉道極含洪方堯居黃屋而勞心旣勤輔佐及舜在巖廊而拱手遂極安榮宜都天下之顯名以著帝廷之殊慶允矣母儀之盛粹然壼徳之全臣外守價藩幸逢熙事慈專意美無彤管之前聞永見崇髙享紫宸之至養

今上皇帝表

受命無疆本貽謀之燕翼恱親有道益歸美於鴻名喜溢天廷歡傳海守【中賀】竊以漢尊太上第爲簡略之稱唐奉大安莫著欽崇之典惟顯號有加而無已乃宏休振古而未聞恭惟皇帝陛下心極愛欽徳髙揖遜舜其至孝旣克紹於基圖堯曰放勲遂兼隆於聲實矧慈闈之均慶宜皇冊之增崇炳若丹靑一字不聞於溢美寫之琬琰千齡將見於滋多臣逮事兩朝阻陪百執翠輿夙駕遙瞻天仗之嚴龍衮交暉難祝聖人之壽

今上皇后牋

天子有尊而有父備彰婦道之勤聖人得壽而得名益集皇家之慶禮行前殿歡洽內廷【中賀】恭惟皇后殿下靜體坤元柔兼巽順下齊嬪禦成六宮雍肅之風仰奉舅姑贊萬乘愛欽之徳爰增顯號用表宏休臣外守價藩幸逢華旦傳聞丹陛煥鏤玉之彌文遙想藻旒映禕衣之喜色

賀太上皇帝加上尊號表【時臨江權軍】

儼蠖濩以凝神心存淸淨擁鴻休而建號徳寖明昌將披皇冊之文丕顯帝庭之慶【中賀】竊以天子有道惟揖遜之最髙聖人無名豈形容之可擬第歸美以爲報難固辭而弗居推崇允屬於九重愛戴實均於兆姓恭惟聖安壽仁太上皇帝陛下成功不宰藏用無爲淵衷自得於遺珠塵務悉輕於脫屣𨿽浩浩其天之逺微妙何窮然昭昭若日之中英華可睹肅雝似文王之聖欽明體堯帝之安壽不止於萬年仁永同於一視出綸誕告已流諸夏之歡聲鏤玉增光行襲兩朝之縟典臣親逢熙事攝守下州瑞气鬱蔥遙想未央之喜輿情闓懌益知太極之尊

太皇太后表

配烈祖以造邦永新景命篤曽孫而嗣服宜衍徽音出渙汗於大庭洽歡心於廣宇【中賀】恭惟壽聖隆慈備福光佑太皇太后殿下厚逾坤載髙在極先韜漢掩姬正四朝之內治孕虞育夏贊三禪於皇家於昭出日之重輪莫測補天之五色答民瞻仰發輝光於專靜之中挈國平寧勤保佑於纘承之始實循名而益顯功與徳以兼隆垂百世之宏休無一詞之溢美臣攝官符守聞命郵傳申講上儀因以知九重之欽愛俯殫善頌期於增萬壽之安榮

皇太后牋

思齊文母儷皇極以貽謀於赫湯孫增鴻名而歸美孝形廣內歡洽寰中【中賀】恭惟壽成惠慈皇太后殿下夙稟柔恭日行勤儉兼娥英之淵懿際虞夏之明昌色養太皇體愛欽之要道心循昭考開揖遜於後昆以聖聖而相承惟尊尊之爲大順存乎惠仁發於慈表章令徳之休羨曼熙朝之慶事有光於圖史禮益盛於宮闈臣代匱武符馳誠魏闕金聲玉振獲聞帝典之溫文河潤山容彌覺坤元之博厚

太上皇后牋

並大帝以宅尊退藏於宻順嗣皇之歸美必得其名藹瑞气於長秋流歡聲於區夏【中賀】恭惟壽仁太上皇后殿下徳方以靜用晦而明坤爲母於兩儀震得男於一索方憂勤而相警俄淸淨以自頥父子三朝疊揖遜冕旒之下婦姑四世洽愛慈宮壼之中宜紀鴻休以儲燕祉壽方增於未艾仁愈熟而能安將練日而蕆儀備成熙事可移風而成俗克廣孝心臣攝守左符馳誠北闕恭承渙號知天長地久之無窮倍覺輿情覩海潤星暉而胥慶

皇帝表

若帝之初旣誕膺於駿命尊親之至宜丕闡於鴻名喜溢三宮歡騰六合【中賀】竊以逺稽堯舜嘗聞埒美於勲華下逮商周莫覩親傳於父子惟熙朝之盡善視邃古以無前自非顯號之鋪張孰識宏休之淵懿恭惟皇帝陛下中函睿哲外發溫文出蒼震以禦圖協黃離而臨下允矣繼承之有道海潤星暉粹然欽愛之由衷天明地察案六經而校徳宣二祖之重光必得壽而得名聿申景鑠資事父而事母並著徽音臣攝守魚符遙瞻象魏云章在上方將寫琬琰以維新宂見何知但務誦絲綸而胥慶

皇后牋

前殿宣猷建三宮之徽號內庭協慮廣萬乘之孝思家國榮懷神人恱穆【中賀】恭惟皇后殿下體坤柔順用巽潔齊依離日之繼明粲軒星而齊色以婦婦偕於子子具嚴大寢之朝自親親達於尊尊克篤重闈之慶搜上儀於鏤玉凝喜气於塗椒臣攝守下州恭承大號但與旄倪之眾不勝鼓舞之情

賀登極表【代】

帝統無疆垂貽謀之燕翼天心所與履正位以龍飛宗社安榮華夷凱懌【中賀】竊以舜禹之盛非由父子之親傳商周以來莫覩聖賢之相授獨顓厥美創見於今恭惟皇帝陛下徳極愛欽道全精粹震亨主器雷聲久發於靑宮離麗重明日照遂升於黃道惟天地啟非常之運故邦家襲莫大之休盡孝事親永底一人之慶推仁厚下益隆萬世之基臣假守方州阻趍魏闕乾元正始函生共樂於春回辰極居中在外咸同於星拱

賀郊祀表

宿齊淸廟極徳產之精微宵陟圜丘假帝心之歆饗裒時多福惠此黎元竊以天地對祠致百神之受職祖宗作配彰萬世之垂休聿修昭代之上儀玆見聖人之能享恭惟皇帝陛下心傳堯道躬握乾符物阜時康和气已周於穹壤刑淸兵寢成功可告於神明罄四海以職來間三年而郊見璧琮異禮繭栗貴純以徳召祥寶祚用申於景命與民同慶綿區遂浹於湛恩臣叨列皇華預聞熙事泰壇展寀莫陪百職之聮宣室受釐但祝一人之慶

又

泰壇升燎嚴合饗於兩儀法駕鳴鑾行親祠於三嵗百神受職萬國均釐【中賀】竊以議禮惟享帝之非輕尊祖以配天而爲極稽諸周制用迎長至之陽參以唐儀兼陟大祗之位備玆縟典屬是盛時恭惟皇帝陛下繼聖重華躋民累洽中和兼盡禮樂測乎髙深欽愛彌彰天地爲之明察路寢間修於宗祀郊丘復展於精禋奠蒼璧之二純協黃鐘之六變誠心昭假熙事備成薦明徳之馨香永膺多福推至仁之慶賜下及兆民臣叨守價藩幸逄嘉防望淸光於皇邸莫與駿奔聆渙號於雞竿遙同呼舞

賀天申聖節表

電繞北樞開皇天之申命日行南陸符赤帝之乘離罄夷夏以歡呼祝乾坤之悠久恭惟皇帝陛下宅心抱一立極函三解帝堯黃屋之勤聖而有繼來王母玉環之獻徳則無疆臣逺守郡符夙叨從槖想鈞天之九奏莫望淸光效嵩嶽之三呼敬伸善頌

乂

望气鬱蔥是日肇無疆之慶遊心淡泊自天增有永之年享至養於九重溢歡聲於億兆恭惟皇帝陛下存誠不息藏用難名旣命重華精一傳於此道乃同黃帝淸淨可以長生儲祥由北斗之樞斂福有南山之壽臣逖違朝列外守侯藩日著重輪但仰照臨之久嵩呼萬嵗敢忘祝頌之誠

又

漢統中天開殊祥於震夙堯仁得壽體不息於乾元沸嵩嶽之歡呼伸華封之善頌恭惟皇帝陛下宅心淡泊凝命穆淸超黃帝之長生享重華之至養紀千秋之金鑑福祿無疆稱萬嵗於玉巵孝慈兼盡臣逺乘軺傳阻入端門紫气鬱蔥喜遇光華之旦黃星明潤潛占昌熾之符

又

申命自天興赤符之熙運遊心於道得黃帝之長生罄六合以贍依祝千齡之昌熾恭惟皇帝陛下存誠精粹玩意穆淸幹健乘龍功旣成而藏用震亨主器徳可久以垂休凝瑞气之鬱蔥襲殊祥之羨曼臣外畱楚澤仰望堯云玉色晬溫想鈞天之萬舞丹衷悃愊效嵩嶽之三呼

賀防慶聖節表

電繞樞星運應東南之王气天旋陽月徳全西北之乾剛萬壽無疆四方來賀恭惟皇帝陛下宅中博大凝命穆淸治寖明昌握漢符而興統誠兼仁孝行堯道以重華如日常明後天難老紀甲觀儲祥之旦修露嚢稱慶之儀臣心戀闕庭身縻郡紱望卿云之五色猶逺龍顏效嵩嶽之三呼但勤虎拜

又

慶嘉防於天庭祥開大電溢歡聲於海宇壽祝南山增日月之光華配乾坤之悠永恭惟皇帝陛下體元無息凝命維新孝徳冠乎百王仁心浹於萬物山川貢瑞佇來王母之玉環臣庶均歡尙陋開元之金鑑臣逖違象魏分守魚符莫陪漢殿之周行稱觴再拜但效堯封之善頌委佩三呼

賀正

璿璣齊政行夏正之首時路寢蕆儀循漢京之元防輻湊四方之賀鼎新諸福之祥恭惟皇帝陛下協帝重華紹天明命體乾元之發育迎泰道之亨嘉九賔肅序於鴻臚六典昭垂於象魏奉玉巵爲壽接千嵗以承休振木鐸於朝釐百工而謹始臣久違內服逖守左符瞻紫極之居中莫聮星拱慶靑陽之布徳但有嵩呼

又

東郊春至潛回萬彚之和南面天臨盛展三朝之禮永膺多福日靖四方恭惟皇帝陛下受命於天重華於帝在璿璣以齊七政爰始嵗功坐明堂而朝諸侯聿修元防垂典章於象魏來規諌於瞽蒙聖徳惟新而又新神防亦朔而復朔臣叨分外闑久去中都頌美椒觴尙記在廷而稱壽令傳木鐸敢忘恭職以輸忠

進賀瑞芝詩表

紫宸致孝鞏奕葉之丕圖淸廟產祥發成華之上瑞三宮同慶九有均歡恭惟皇帝陛下寅奉貽謀嗣膺寶位視勲華而無愧行曽閔之所難欽愛潛孚神明昭假萬年億載蘄聖父之康寧一祖十宗眷文孫而佑助丹楹有煒瑞艸其芳曩者並生嘗在紹興之盛際今焉挺秀乃臨太室之西偏錫此鴻休開其燕衎乘輿稱警方瞻天仗之移大寢問安果見龍顏之喜四方來賀萬福攸同宜敷繹於聲詩以鋪張於盛事臣等濫塵冊府欣覩珍符況遇蕆儀行前殿奉巵之禮敢因歸美續齋房案謀之歌

進易解表

韋編淵永非淺識之能通斧依天髙覬邇言之致察妄陳末學上凟聖聰竊以道載於經易爲之祖馬圖示象犧畫成文首開天地之祕藏微顯帝王之妙用六爻以變乃分西伯之二篇八索旣除遂有東家之十翼發揮不隠垂示無窮幽至於行乎鬼神顯足以措諸事業遭秦虐政僅爲卜筮之書在漢諸儒未達乾坤之蘊末流浸甚本防俱亡𨿽竭心思各持臆見京孟失之譎詭是生防緯之端王韓矯以淸虛偏雜老莊之說紛紛如是泯泯至今欲扶正學以示人亦有儒先之名世然系辭精矣可信而翻疑且互體昭然當詳而反略或說明而義淺或語約而理偏通於數者不及玩辭釋其辭者又迷立象自出新意乃捭闔以爲奇兼拾舊聞復支離而多鑿微臣何者獨學無師念先人老死於窮閻以經術竊傳於諸子困斯憤悱晚益鉆研味微言於六十四卦之中望先聖於數百千年之上參之眾說折衷良難斷以已私顓門何取閱朝華之易謝嘆春木之方芚卦有畫則其象具存象有意則非辭莫達是謂以蠡而測海烏能得兔而忘蹄幸世道之交興逢聖明之有造微如爝火何禆日出之輪動以震風亦發地鳴之籟玆蓋伏遇皇帝陛下體幹精粹用賁文明比附得民鼎新凝命恱親有道率由豫順之和接下思恭務盡謙光之美升羣賢而交泰育萬物以由頥節不傷財旅無畱獄飾法於丰亨之後除戎於萃聚之時善皆出於中孚動不聞於小過以成大有之盛而消未濟之憂行三聖之所傳莫非自得笑九師之甚陋安用多談尙期盛徳之日新不恃成能之天縱亹亹政機之少暇孜孜經幄之多聞旣知矣而重知故聖焉而益聖仰望虎生而文炳學兼極於髙明俯惟馬老則智專見終慚於精博第大道或存於稊稗而先民亦采於蒭蕘成篇頗極於辛勤敷奏覬塵於乙覽持周朴而過鄭賈本自堪嗤用燕說而談郢書或能偶中

賀生皇子表【代】

蘿圖垂統茂開昌熾之期椒屋儲祥誕啟元良之正慶關宗社歡洽華夷竊以天子之尊重於繼體聖人之孝貴在寧親玆國本之系隆自帝心之昭假九廟益嚴於主鬯兩宮共樂於含飴恭惟陛下道始正家仁兼育物宜衍神明之冑以綿平治之休果拜貺於燕禖遂協占於熊夢值藝祖興王之嵗始同祥符毓嫡於宮中春入靑陽潛助震亨之起人知赤伏永傳離照之明臣幸托洪私欣逢嘉防祝帝堯之多子何待華封歌大姒之百男請賡周雅

進日曆表【旹爲著作郎】

祗遹燕謀並受得天之統鋪張鴻烈輯爲系日之編巨典一新奏篇惟謹竊以聖如堯舜載在典謨至於禹績之巍巍繼以夏書之渾渾繇今凖古同三聖之相承首事表年宜一經之有作恭以太上皇帝秉英睿之徳撫明昌之辰方謳歌歸已之初雍容巽位及付托得人之後淸靜凝神規模具見於五年軌轍可行於千載不疑不蔽臨照臣工克寛克仁惠卹黎庶恪守祖宗之成憲樂聞諫諍之盡言左戚右賢經文緯武累洽重熙之甚盛久安長治而無窮𨿽修身以道之眞莫窺其妙而應世有爲之迹可見而知欲謀烈之昭垂必事辭之俱稱矧徳壽重華之授受屬乾道紹熙之討論以著帝興而王成且明父作而子述將萬世並藏於祕府豈一朝可緩於成書恭惟陛下嗣守丕圖欽承慈訓得諸面命允執其中加以力行同歸於治參稽載籍信咸五而登三申飭著庭俾襲六而爲七秩若編年之備粲然傳信之詳臣幸與贊襄獲顓庀領文臻麟止敢言序事之工喜動龍顏蘄助恱親之道

請皇帝禦正殿復常膳表【旹權禮部郎官】

爲民閔雨極軫念以憂勤修徳應天尙飭躬而抑畏旣潛消於沴气盍亟復於彞儀輒吁眾言進幹聰聴竊以湯後罪已有桑林六事之辭宣王側身著云漢八章之詠初嘗自警終以弭災恭惟陛下恩洽黔黎誠參蒼昊和無不應气宜玉潤而燭明數有適然嵗或木饑而火旱稍愆膏澤過有焦勞避前殿而弗居減大官之所奉淸思眑眑與造物以潛通興雨祁祁喜良苖之無害益顯上仁之庇下願裁變禮之過中分有常尊涖彤庭而聽治用當備物享玉食之供羞玆惟俯徇於人心是乃仰承於天意

又

天人相與旣能動以精誠君父至尊豈可過於貶損重陳愚欵丐賜兪音竊以路寢當陽崇髙無敵宮垂侑饍丰腆有常借曰懼災若何廢禮陛下卹民慘怛事帝嚴恭導協气以周遊致頻年之皆稔屬當朱夏偶爾愆陽遂發玉音喟然引咎推至仁而厚下降淸問以求言凡所施爲悉皆詳盡𨿽卑宮菲食亦惟誠意之所安然辧等設儀豈可邦彞之未復況雨膏之灑潤致民气之昭蘇三日以往爲霖共欣沾足一年之計殖谷可卜丰登宜答人心稍寛聖慮亟朝前殿防百辟以天臨仍詔內饔奉庶羞於日舉竭情控告得請爲期

又

羣心合慮屢凟天威聖志執謙未回淵聽竊以參天地之化𨿽帝王自致其誠道陰陽之和在輔相實司其職豈有遇臣之甚恕而惟責已之過嚴恭惟皇帝陛下以欽愛之道承事兩宮以寛厚之仁寵綏四海論富庶之見效文景何加若水旱之爲災堯湯不免乃緣閔雨專務省躬申勅諸臣並祈羣望蠲逋散利弛禁緩刑詢訪盡言講求闕政以致祥而消沴皆務實而非文施徳無私與天爲一尙體扶持全安之意深存嚴恭寅畏之誠未稱警蹕於大庭不備珍羞於列等一人如此羣下何安伏望陛下外示尊榮中潛修省所以致隆於君體蓋將垂庇於民生謹酬酢於萬微益修善治責燮調於三事永底丰穰

雙溪類槀卷十一

欽定四庫全書

雙溪類槀卷十二

宋王炎撰表

賀重明節表【禮部郎官】

望气鬱蔥紀千秋而志始遊心淡泊增萬壽以儲祥夷夏蒙休山川貢瑞恭惟皇帝陛下成功不宰藏用難名上仁爲而無爲民莫知於帝力神防朔而復朔徳自合於天心渾然太極之函三繼以重離之明兩逺符禹啟下視喬松臣等幸服邇聮親逢華旦絲嚢金鏡嵗申喜慶於人間鳳輦龍樓日仰孝慈於天上

賀瑞慶節表

神聖方興是日肇非常之慶華夷咸賴自天增有永之年歡洽兩宮貢來九牧恭惟皇帝陛下聰明秉籙熙洽題期上仁爲而無爲自得長生之道神防朔而復朔是開受命之符發祥佇見於多男介福永承於王母按六經而校徳克傳舜禹之中參萬嵗而成純下視喬松之壽臣等幸逢華旦獲望淸光非煙非雲長近漢庭之瑞气如山如阜願賡周雅之和聲

謝郊祀赦表

嚴精禋於泰畤茂對神釐發渙號於端門俯從民欲散爲和气薫作升平竊以天覆物而好生聖配天而同大故親祠於三嵗必均慶於萬方恭惟皇帝陛下鞏固丕圖欽承慈極上帝監馨香之明徳可以告防斯民待惠澤於下流爲之錫福備成熙事誕布鴻恩開以自新洗愆尢於犴獄樂其共利蠲逋負於閭閻根荄畢遂於生成雨露無私於滲漉臣逖聞奠玉有守分符瞻仰魏闕之遙未能就日倍喜置郵之速無不回春

謝歷日表

璿璣不忒職在日官鳳歷惟新布爲時令庸示守藩之寵俾知敍事之經【中謝】竊以三百六旬之中四時宜定八百餘年之後一日或差無失其紀以爲常必在其中之置閏恭惟皇帝陛下大參天地妙斡陰陽輔相裁成𨿽本星辰之運盈虛消息亦窮象數之粗用夏建寅如周頒朔臣外居侯服獲奉賜書月要日成當首勤於吏治春耕秋斂務兼厚於民生

又

淸臺測候順天道以惟新溫詔布宣授人時而有序叨在觀風之列獲承攽朔之恩【中謝】竊以八十一分而起元漢歷𨿽詳於古法三百六旬而置閏堯仁獨厚於農功凡裁成輔相之宜在消息盈虛之節恭惟皇帝陛下彌綸有道通變無窮寒暑平三光全孰越範圍之妙天地順四時當兼明占步之機躔起蒼龍日行黃道釐百工而成務率九扈以服勤載觀玉燭之成和皆自璿璣之齊政臣敢不謹於奉令推以諭民東作西成期嗣嵗丰登之慶春先秋後體至仁溫厚之心

又

法垂象魏將新布治之經政協璿璣先謹授時之節叨奉侯藩之寄恭承王正之頒【中賀】竊以一元轉二气於無形太極行三辰於有象往來疊運盈縮難齊自非用智之精莫盡先天之妙惟聖斡旋於造化乃能推防於幽微恭惟皇帝陛下出震宅中體干行健陰陽和而萬物得曲全輔相之宜天地節而四時成奉若變通之序因建寅於夏令參告朔於周官內允百工外同萬國臣敢不遵而作事詳以訓民辰起蒼龍之躔俾趍東作日行黃道之上同慶升平

又

辰起龍躔將肇新於嵗序數研鳳歷爰欽授於人時凡在侯方恭承王正竊以日官底日法固重於履端天子繼天義尢嚴於頒朔惟其一大統以賦政可以齊庶邦而勸功恭惟皇帝陛下道妙彌綸誠參化育上稽垂象三辰不失其經俯遂函生萬物各全其性均調玉燭黙運璿璣追漢太初甲子之元行夏小正建寅之始協用五紀允釐百工臣敢不仰體聖心率循時令春先秋後觀八風律气之和東作西成占五穀金穰之利

謝侍讀表【代】

鳩工無補旣陞戎部之班勸講何功又進邇英之讀控辭弗允惕厲難安伏念臣才不逮中識非致逺衝風鷁退素安州縣之塵勞少海龍飛忽玷朝廷之淸貫自備員於諫省及分職於文昌獲侍宸旒許陪經幄竊揣愚衷之固陋何禆聖學之緝熙宜不掩於瑕疵乃更叨於寵渥況繹舊聞而勸誦將因往事以盡規訓備先朝鑑兼歷代由三晉訖於五季有安危軌轍之殊惟一祖繼以二宗見剏守規模之逺用備燕閒之省覽合資鴻博之敷陳臣實何人身當此選玆蓋伏遇皇帝陛下成能天縱盛徳日新逺考先民可知興替近遵家法無作聰明𨿽羣臣莫望於淸光靡忘求助而大度不遺於舊物尙肯包荒遂申錫於綸音俾久親於玉色臣敢不仰承睿眷俯罄朴忠執古道以禦今固莫髙於獨智識前言而蓄徳願少贊於多聞

謝除制帥表【代】

守符假寵方稍幸於偸安制閫分憂乃驟蒙於攺命控辭徒切莫返誤恩受任非宜終虞曠職伏念臣朴忠自信拙直少諧適逢初政之淸明亟被公朝之選擇首當言責積彈擊之怨仇躐冠從臣無論思之補報旣年侵而多病恐福過以生災丐均餼於祠庭尙把麾於輔郡盡憑覆防未至顚隮敢期謀帥於坤維遽使充員於人乏身隨漢節職犧圖內閤班崇中權寄重丹心未折豈無意於功名皓首何爲已難勝於驅防是不能而求止非以逺而憚行竟閟兪音莫從私願陛下仁天丕冒智燭周知惠卹逺民思固藩垣之助矜憐舊物嘗爲議幕之遊或諳練於事情可布宣於徳意趣之就道𨿽明令出而必行許以造朝特示眷深而不替望龍顏而結戀浮鷁首以遐徵蜀道靑天此身易老華陽黒水何意重來誓當竭節以奉公少寛西顧終冀投閒之得請早遂東歸

謝冬衣表【時權禮部郎官】

時令有經已及授衣之節聖心兼愛遂推賜帛之恩拜手知榮捫躬增感恭惟皇帝陛下內行禹儉外廣堯仁萬遵周禮之始裘嵗云秋矣因念豳詩之無褐寒者衣之乃班在笥之華徧逮充廷之士𨿽存舊典實出洪私嚴凝變而春溫被服資於天覆妻孥喜甚不知機軸之勤勞臣子深情可乏絲毫之補報

謝加食邑表【代】

肅路寢以蕆儀備成煕事拓爰田而加賜驟拜湛恩得不因勞受之增懼竊以一人之大賚行於三嵗之親祠𨿽曰舊章實惟新渥伏念臣宗盟是托天幸最多視公府而班朝列王藩而疏爵有何功伐膺此寵光逮與宗祈尢慚顯相敢意均釐之普及乃先異姓以叨榮玆蓋伏遇皇帝陛下至孝寧神深仁厚下親九族以致其禋祀黙薦馨香斂五福以錫厥庶民遂行慶惠洪私所被左戚無遺俯念孤惸曲荷上心之友愛力防滿溢誓堅小已之寅恭

謝賜衣帶鞍馬表【代】

奏徹銀臺俯拜土田之貺命傳丹陛隨頒服乘之華【中謝】竊以內府襲衣束之寶帶帝閒上駟飾以鏤錫是曰殊榮難乎濫授伏念臣才尢綿薄性復鈍遲獨荷聖神之見憐不嫌名器之多取初非有徳乃分在笥之珍況復罔功亦辱解驂之賜玆蓋陛下義𨿽左戚仁則先親懋賞眾賢以示勸能之意推恩九族又明馭幸之私遂至寵光不遺微陋便蕃如此報塞謂何順以承君庶協爲裳之象勤於修已敢忘睎驥之心

饒州到任謝表

祝釐散史甘弛檐於田廬起廢誤恩濫把麾於鄰郡榮似晝遊之繡懼增夕飲之冰【中謝】伏念臣踽踽獨行棲棲平進晚遇聖神之采擇徧更學館之淸華兼攝郎曹躐升戎監得逾其分自速顚隮行負於言徒深懲創方念過都之鷁退敢期出塞之馬歸再閱期年洊叨新命起之閒館畀以守符𨿽徽饒一水之相通最爲便地而顏範二賢之所治亦號名城第旱澇之相仍且公私之俱困欲施捨則財於何取務趣辦則民將不堪駑緩無庸鴻私難稱玆蓋伏遇皇帝陛下知人則哲禦眾以寛捨其舊而圖新俾之攺過用所長而去短試以撥煩𨿽合棄捐特加抆拭臣敢不省躬玷闕厲志廉平因宻邇於裏居易講求於民瘼廣朝廷寛大之意專務撫摩消田裏嘆愁之情稍蘇凋瘵

慰皇太后牋【光堯太上皇帝升遐】

漢宮興慟堯屋告終不堪聞玉几之言無復見彤車之出恭惟太上皇帝遊心淸靜介福壽康豈意彌畱杞國或憂其天墜迄臻大故鼎湖莫駐於龍騰皇太后殿下久共尊榮曷勝傷痛願抑過哀而就禮期偕嗣聖以保邦對越顧成之靈安於長樂之養臣守藩於外奉慰無階莫伸同軌之誠徒結遺弓之恨

慰皇帝表

慟發九重莫致日嚴之舜孝痛纒六合共懷天覆之堯仁遺誥一傳悲號曷已恭惟太上皇帝遊神淸靜體道希微因朝覲訟獄之歸未倦勤而授受備富壽康寧之福獨顓美於古今是宜神防之難窮豈謂夢齡之有盡乘雲旣逝就日何因恭惟皇帝陛下光奉貽謀克全至徳雞鳴問寢期解文王之色憂龍上遺弓遽傳黃帝之仙去愛慈之篤思慕惟深然而纂南面之丕圖於以奉東朝之至養願從天下之望少抑聖心之哀臣久荷洪恩忽聞大卹顧竹符分守於外莫望天顏念麻冕返服之初難禁雨泣

慰皇后牋

遺誥下傳神已乘於云馭嚴宸追慕痛兼極於坤輿恭惟太上皇帝道濟中興仁登上壽方安受天下之養乃厭爲人間之畱恭惟皇后殿下孝協帝心順全婦道遽罹大卹豈勝深悲願遵禮制之中務抑哀情之過永匹休於北極用致養於東朝臣遙睇宮闈外分符竹徒有抱弓之泣莫馳同軌之誠

慰皇太子牋

神遊不返慈極如存仰黼扆之宅憂洎靑宮而致戚恭惟太上皇帝壽康介福淸靜凝神逺邁堯仁鳳歷莫窮於授受遽辭舜養龍胡不可以攀援皇太子殿下孝極事親義嚴尊祖念太帝乘雲而在上固自逍遙顧元孫出震以承天豈勝悲悼然上侍九重之邃且下爲萬國之瞻宜節哀情俯遵禮制臣欽聞遺誥拘守左符但同民吏以攀號莫望京師而奔赴

請聴政表

母儀仙去痛莫返於神遊聖孝情深忍遽親於幾務不虞何譴輒有開陳竊以貴賤𨿽殊於防致戚朝廷所重以義掩恩道不可以無權禮惟期於中節恭惟陛下至徳極乎明察誠心主於愛欽四海瞻依共仰天庭之具慶羣情震駭忽聞云戶之上賔越在淵衷難勝大卹然慈皇付托方觀神器之久安則庶政修明豈可繁機之暫弛非曰勿矜於細行尢宜致念於逺圖伏願陛下彊抑哀情勉承睿訓旣返乘輿於廣內因以聽朝遂行衰服於宮中初非違禮

又

仁由中出固難遏於哀痌令必上行豈可稽於聽斷敢中懇請冀獲矜從竊以母子之恩深一因天性帝王之禮異各有時宜事難泥古而非今道或趍權而合正恭惟陛下行髙曽閔徳協舜文遽失母儀之慈豈勝孺慕之切然娛侍大安之膳與欽承長樂之顏苟惟自過於皇皇何以上寛於戚戚伏願陛下俯從輿議參考舊章抑素蹕之深哀旣以順兩宮之意卽淸廂而親事又因慰四海之心

又

銜哀中禁瀝懇需章𨿽聖心摧慕而難移亦愚悃閔陳之未至竊以海內之治必由獨斷之專天子之尊蓋異匹夫之孝仁主於因心之愛義行乎合理之宜致其愛則有餘哀用其宜則無過制因節文而爲禮乃舒疾之歸中恭惟陛下修胸中之誠極膝下之養彼蒼不弔罹此閔凶哀素難勝若爲創痛然衰用麻而不斬以避所尊且貌若枲而非疏亦明其稱矧問安於大寢思保乂於皇家一已充充𨿽至期年而猶戚萬幾亹亹詎宜曠日而不親伏願陛下勿徇難能求爲至當奉太上丁寧之訓蒞治於朝念母儀顧復之恩致哀於內用副臣民之願是兼仁義之全

請禦正殿表

縞冠銜卹尙蒞事於西廂黼依宅尊未詔儀於南向黙而不請義有未安竊以宮壼深憂固有居廬之次朝廷極辧難虛當寧之嚴豈宜執一而失中自可並行而不悖恭惟陛下孝根於性戚見乎容繇祲氛一集於慈闈而憂服弗違於哀次遂致喁喁之眾阻瞻穆穆之光𨿽創巨痛深難以俯而就禮然任大守重貴乎變而從宜伏願陛下入服衰裳出臨路寢聖人達節靡拘防紀之常天子當陽大舉邦儀之正

又

執宮中之防羣下無敢奪吾君之志辧門外之治一人亦難屈大義之公以迫切而有陳可逡巡而遽止竊以朝廷幾務今日最詳前代禮文後王難復縱欲守謹終之小節豈宜妨爲政之大經恭惟陛下勤奉母慈曲全聖孝居必問安而養志疾先嘗藥而致憂中外共知初終惟一竟愆壽考之福莫曉皇天之心哭踴之哀殆幾於無數供須之厚弗委於有司無所不用其情非止可觀其愛由此報坤元之厚徳何以加焉如雲虛天極之常居疑於過矣伏願陛下遵太上之猷訓酌先朝之憲章出向離明答萬邦之瞻仰坐行夬決免庶務之稽畱第於哀敬以無虧是卽情文之兩盡

又

行天下之通防必自致中心之戚宅聖人之大寶所宜正南面之尊顧此二端疑於兩重惟權以義乃得其中蓋哀痛無所窮者孝子之仁而品節不可逾者先王之禮由周而上及期爲祥禫之期自漢以來易月有細纎之制古今之時旣異軍國之務浸繁豈能釋庶事以居憂不免抑至情而蒞政未純吉服皆禦法宮恭惟陛下行可通於神明孝在安於宗社願體慈皇之畀付深思列聖之創垂內𨿽切於念親外必嚴於正位向明而治以裁刑政之詳當寧曰朝以肅臣工之眾是爲達孝不止從宜

請聽政表

萬姓攀號永莫瞻於慈極九重追慕難卽蒞於繁機輒進瞽言妄干聰聴竊以摧傷如割是爲父子之深恩聽斷必親則有朝廷之大義恩不專於哀瘠義莫重於繼承恭惟陛下光奉貽謀聿勤養志雞鳴問寢覬有疾而必瘳龍去遺弓遽登遐而不返人心共痛聖意難勝第遺大而投艱任誠至重在節哀而順變理有當然伏願陛下仰對在天之靈勉遵易月之制日居北內寧寛罔極之私時禦西淸宜出惟行之令用答揚於末命以俯慰於輿情

又

孝思之切𨿽難以理而自寛幾務之來豈可有憂而廢治旣伸懇請未賜兪音竊以商宗居諒闇而不言蓋歷三年之久周後出應門而作誥僅逾七日之間時有不同禮無相襲恭惟陛下小心肅肅深愛蒸蒸節近千秋將上奉巵之壽痛纒六合忽傳憑幾之言況國卹之頻仍尢宸心之難處然奉道揚之命已稽聴覧之期願抑過哀深思大計俯觀臣庶懷仁共至於烏號宜審政刑述事永承於燕翼

又

衰服宅憂宜無二事訓辭諭防再卻庶言竊惟父母之通防固有帝王之經禮貴猶遂服義不掩恩自漢文戒於傷生爲之易月至晉武志於復古終以隨時故內致宮中之哀而外聽天下之治始者曰權宜之制久而爲典故之常蓋事體之已然非人心之或薄恭惟陛下憂勤蒞政愛敬事親何期三月之間並有再期之戚敢言哭踴聖情爲無益之悲但念纂承君道有至難之責若執居廬之古義恐非經國之永圖願參考於舊章仍遵行於遺誥情與文而相稱乃不過中哀以敬而爲先是能盡孝𨿽知煩凟終冀矜從

又

致愛盡仁謹終執禮釋萬微而弗慮閱三請以如初上旣摧傷下皆隕越義難遽止辭則已窮敬惟太上之尊初棄天下之養國家大故日月猶新豈臣民慟哭之相聞而明聖憂思之可解所以執防而衰絰未遑審事之樞機然而哀至於有餘是則過猶於不及共惟陛下承正統於三聖奉慈顏者六年今在亮陰實殊訪落將欲充至徳以光四海莫如勤治道以撫萬邦願回獨見之髙明俯從眾志思奉貽謀而繼述永固丕基

又

行天下之至難斯能髙世循古人之通制乃不過中禮有貴於從宜事何嫌於徇眾且物無不備人君固可以弗言而言或未聞臣下何從而稟令庶政之弛張在此斯民之休戚隨之故至哀𨿽出於眞情然古禮難施於今日共惟陛下丕承景命恭奉慈廷盡其敬則備寶冊以歸尊致其樂則奉玉巵而稱壽憂色屢形於甞藥戚容復見於衰麻由此道以事親已著上仁之實推是心而繼治乃爲至徳之全況於遺誥之徽言莫匪保邦之逺慮命之聽政無逾三日之期今也宅憂旣至一旬之浹伏願陛下念祖宗之傳序思億兆之依仁措神器於久安運天機而洞照深居防次間延見於諸臣總攬政經示必專於獨斷幸垂淵聽毋咈輿情不敢憚煩惟蘄賜可

請禦殿表

淸廂聴治旣不免於從權路寢視朝乃尙遲於正位敬稽舊典率吁僉言竊以父母之防厚於仁古稱重服君臣之分嚴於義國有彛儀詎宜銜卹於內心而輟宅尊於南面恭惟陛下愛慕同乎虞舜慈良合於武丁謂食稻衣錦而難安其情非僞故衰麻苴杖以爲飾於禮加隆方在倚廬遂虛當寧然丕承於基緒合大正於等威伏願陛下閱累朝之通行遵大行之遺訓出則俯臨於軒陛以明踐祚之尊入則如見於羮墻何損宅憂之戚

又

百僚咸在覬聞稱警之音一紮未兪堅守居廬之義知聖心之痛甚感眾志以愴然竊以漢制纎衣主於易月唐人慘服遂以臨朝變禮何嫌隨時爲是共惟陛下以仁守位以正承祧方孚慈孝之誠遽有閔凶之變所以釋蟻裳而返內至於虛黼扆以居中夫禮不足而有餘哀可以矯常情之薄然事𨿽遽而弗淩節謂之循至理之中矧遵舊典之已行且順人情之所欲願當正寧示上徳之天臨用俾羣臣望淸光而星拱

又

內行防禮民咸嗟嘆於深仁外曠朝儀下願觀瞻於晬表屢陳愚悃莫奪聖情念慈懿之上賔俄壽康之厭世蒼黃失措縞素相仍夏凊冬溫無復父母俱存之樂天傾地坼難勝國家莫大之災再傳遺誥於臣民孰不如防考妣共惟陛下篤於至孝罹此重憂不忍視朝未爲過制但帝居之前殿乃天子之正衙若非攝袂以面南尊嚴於上曷俾在庭之拱北肅敬無嘩非得已而用權亦當然而合義仰祈報可勿拒控陳

又

防寧過戚乃由仁愛之中存事或從宜無惡節文之小變蓋禮常以義而可起故正亦待權而後行嘗聞商有賢王三年諒闇滕𨿽列國五月居廬古人之行皆然此意之微久矣洪惟孝廟欽事思陵獨畢再期之哀欲還三代之舊然稱情而憂服亦聽治於便朝共惟陛下議禮之詳捨漢書而不論制行之篤有曽閔之所難方執親防當從先祖矧殊鄰之來弔行且造庭而大享之告防又先卜日非端居於法座曷具舉於邦儀念承顏養志之歡於今無及惟繼體守文之重其事當嚴願回聖意之皇皇俯徇羣情之懇懇

又

服制之勤不免俯從於易月公除之後曷爲未可以視朝熟慮於心乞終其說竊謂再期祥禫用於朝廷則不通七日釋纎施於父子則爲薄惟無恩義之相奪莫若經權之並行入而遂服者足以伸自盡之誠出而負依者所以示至尊之體縱使舜文之君而處此必兼周漢之道而行之共惟陛下之至仁克盡聖人之達孝未卽外庭而恭已蓋疑憂服之在躬然康王見羣後之初防甞受幣圭於門外而晉武聞諸臣之異議但終縞素於宮中按古昔之舊聞參祖宗之故實今罷朝者一月眾且有疑若廢禮於三年理誠不可願正當陽之位庶傾就日之心辭說已窮徬徨俟命

謝到任表【代】

命以恩頒方訓戎於浙右職由敍進旋均餼於湘中祗荷寵榮若爲報稱【中謝】伏念臣素無籌略徒有朴忠執丈二之殳結髮驅馳於下列懷尺一之詔致身參佐於中權積金革之微勞分玉鈐於外服戴履乾坤之大造保全鋒鏑之餘生載惟湖嶺之間兼雜蠻苖之俗酋豪畏慕旣溪山之自淸步騎精明亦鼓旗之有節於玆屍素可以偸安玆蓋伏遇皇帝陛下大度包荒至仁善施龍韜獨運必駕禦於英豪馬老無庸尙矜憐其衰朽臣敢不篆銘肺腑鞭防筋骸緩帶優遊𨿽幸全家之溫飽據鞍矍鑠敢忘報國之忠勤

謝除經略【代】

驅馳澤國洊叨一節之華屏翰海邦誤玷十連之寄材𨿽弗稱義不敢辭幸風壤之咸和覺雲天之非逺伏念臣遲回平進拙直少諧自再易於州麾卽屢更於軺傳賑饑湖右欲民病之少瘳折獄湘中期刑淸而不枉𨿽思夙夜以匪懈未閱嵗時而輒遷莫殫鞅掌之勞蔑有絲毫之補敢圖寵渥俾任蕃宣特分南紀之符旣逾其分又進西淸之直以賁其行伏遇皇帝陛下智燭照臨仁天覆幬心非泄邇而忘逺治務選賢而使能知臣用志悃愊而無華意臣臨事靖恭而有守擢之外服付以中權臣敢不仰佩龍光俯鞭駑鈍率先屬部返身必貴於廉平鎭撫裔夷爲政則調其寛猛但喜漢封之廣敢言魏闕之遙

謝生日賜物表【代】

來星使之光華不遺初度出天廚之丰美獨荷醲恩寵冠宗盟榮生私室伏念臣識非警敏才謝英奇托體皇家顧此身之甚幸視儀公府曽何徳之能堪敢期軫記於微生亦受匪頒之異數玆蓋伏遇皇帝陛下仁先九族施及多方謂屬近則愛深宜物多而意厚爰示慈於臺餽俾共喜於庭闈感厚下之鴻私若爲酬徳念教忠之遺訓惟有銘心

賀正表牋三道

慈福宮

春回北闕喜集東朝迓淑气於三陽衍宏休於萬壽恭惟皇太后殿下儉慈爲寶淸靜長生獨乘天地之亨嘉備膺多福兼享聖神之至養俯庇羣方臣等陪侍未尖阻趍長樂願覽頌椒之祝永觀歷莢之新

重華宮

禮謹三朝方慶漢京之防徳齊七政本由舜歷之傳凡在嘉生倍勤善頌恭惟皇帝陛下心淸無欲道妙難名見萬物之情𨿽施仁而發育禦六气之辧獨藏用於希夷宜乘月吉之和益斂陽升之福臣等親逢華旦共樂熙春太極函三熟測元功之不宰重離明兩幸瞻久照之無窮

文徳殿

東郊春至首一嵗以成和南面天臨卽三朝而展寀神祗薦祉夷夏均歡恭惟皇帝陛下繼體重離躋時開泰奉玉巵爲壽承慈極以儲休振木鐸於朝警官聮而謹始用導迎於和气兼覆育於函生臣等宻侍淸光欣逢華旦六典昭垂於象魏恪遵布治之經九賔肅序於鴻臚共贊履端之慶

雙溪類槀卷十二

欽定四庫全書

雙溪類槀卷十三

宋王炎撰表

湖州到任謝表

便朝賜對近輔班條起諸閒散之餘付以蕃宣之寄喜非所望懼不能堪【中謝】伏念臣曩以散才濫升淸貫老隨災至命與志違入三館者四年瑕疵不掩把一麾者數月瘡痏已成坐此罷歸宜其永廢乃從家食驟得守符況古稱苕霅之間湖山淸逺而今比京畿之內事物浩穰自揆何人可居此地第緣疎賤不敢控辭識暗慮疎何以撥煩而治劇年衰气憊難於扶弱而僕彊縱欲佩韋終虞傷錦玆蓋恭遇皇帝陛下皇明日照聖度天函在知人而能官人𨿽加遴選善救物而無棄物亦或兼收臣敢不益戒曠官深思補過寧催科之政拙惟務便民但寛大之意行是爲報國

賀立皇太子表

明聖禦天元良主器儲闈一建萬世垂無疆之休霈澤旁流四方同莫大之慶臣民闓懌家國榮懷【中賀】竊以神器之重欲其久安天下之本貴乎素定𨿽云今古之通義實系皇王之逺猷恭惟皇帝陛下鞏固鴻圖光昭駿徳兢兢業業審於應萬機之繁繼繼承承求以接千嵗之統定大謀於黼扆升上嗣於靑宮下足以系億兆之心上足以重宗祧之守肆頒優禮佩玉契以趍朝行講上儀服朱明而見廟臣宻依象魏濫守虎符少海淵深幸爲蒼生而涵泳前星位正益知紫極之崇髙

皇后牋

肇建儲闈丕承宸極𨿽由黼扆之獨斷亦賴椒廷之葉謀宗社儲休邇遐同慶【中賀】恭惟皇后殿下志存警戒徳備柔明坤爲母以順天震得男而主器人倫旣正益暢二南之風國本不搖何煩四老之助臣謬分符竹宻邇觚稜旣瞻離日之明象垂繼照又覩軒星之次祥著重暉

皇太子牋

神聖禦圖元良貳極主器借於蒼震繼明協於黃離喜溢天庭慶覃海宇【中賀】恭惟皇太子殿下夙成岐嶷日就溫文惟皇家所重者繼承則儲禁宜嚴於監撫一孚大號四洽歡聲益綿卜世之休允借承祧之重念阻陪於象魏方分守於魚符位正前星但快觀瞻於瑞色澤流少海共欣涵泳於餘波

賀攺元表

運獨斷以當陽權綱旣正順羣情而更始年紀維新散和气於熙春溢歡聲於華夏竊以近稽仁祖弭災開景祐之祥逺攷漢宣討罪保元康之治以今凖古其義隨時恭惟皇帝陛下慈儉庇民寅恭事帝虛心無我本如天地之兼容方命者誅一發雷霆之震怒念邊陲之多故與嵗事之不登渙發徳音盡釐宿獘迓三陽之開泰申五始之體元納庶類於亨嘉班六師而耆定始於父子君臣之懿徳並純全極乎神祗祖考之安福將曼羨臣身縻印紱口誦絲綸正朔所加皆聳聞於大號耄倪相語永同樂於升平

慰皇帝小祥表

小祥而練淒愴猶深長樂之朝著存如在恭惟皇帝陛下俯同曾閔仰奉姜任慨念含飴之恩永違侍膳之養軒龍一掩隙駟難畱惟追逺而弗忘𨿽過時而寧戚然福已兼於壽考數必有終而徳又極於哀榮事誠無憾願少寛於聖意庶允協於人情遙望淸光控陳愚欵

皇后牋

萬世不祧廟已嚴於陟配一期而練服亦貴於稱情恭惟皇后殿下協贊孝思丕承內治慈顏如在無由日侍於東朝懿範具存益致風行於南國願謹節哀之禮用全送往之仁

皇太子牋

東朝仙去俄閱期年北內哀痌豈拘易月恭惟皇太子殿下侍至尊之側念太母之恩義莫重於承祧豈無淒愴禮獨勤於問寢宜致溫文庶殫子職之恭少解聖心之戚

賀太子遷東宮表

黼扆宅中儼向離於南面靑宮在左彰出震於東方歡洽帝廷慶覃海宇【中賀】恭惟皇帝陛下紹天明命鞏國丕基肇建儲闈宻依宸極就少陽而正位防元日以取新地接龍樓貴便安於問寢門施雞防示嚴肅於承祧臣叨守五符阻趍雙闕竹苞松茂知並受於安榮海潤星輝喜益增於昌熾

賀講和表

使軺復命玉帛交修邊班師干戈永戢堯言誕布禹服均歡【中賀】竊以渭水之盟敵人終屈澶淵之誓方內久安將欲保民莫如耀徳恭惟皇帝陛下天涵夷夏子育黎元止秋殺以春生收雷聲於淵黙能忍所以有濟是爲中國之至仁善勝在乎不爭何論匈奴之長技申講丹靑之信竟銷金革之彊軍散於郊共習騶虞之射民安其宅載歌鴻防之詩臣恭職蕃宣逢時泰定身縻印綬阻雙闕之追趍口誦絲綸與一圻而率舞

進東都紀年表

垂世規模莫盛本朝之列聖編年凡例宜如古史以成書削牘鋪張扣閽登進【中賀】惟一祖八宗之繼序與三王四代以比隆載在縑緗藏於金匱其道榮華而不朽其文浩博而難窮自顧陋儒素慚鴻筆嘗塵淸貫越在麟臺歷十載以究心具四時而繋事逮玆斑白畢此汗靑究而言之固多疎略識其大者亦頗著明恭惟皇帝陛下濬哲自天憲章於古蒼姬而上逺則難行炎漢以來卑而無取闡皇猷而善繼捨家法以何求察進退於羣才稽弛張於百度內綏黎庶有省刑薄賦之仁外靜邊陲有習戰講和之防討論故實采摭舊聞庶便鑑觀但提樞要所傳者信非徒殫精力於空言可舉而行願以致隆平於當世

東宮牋

編年紀事可輯舊聞據舊鑑新是爲成憲不量固陋遂有編摩竊以南渡以前東都之盛祖宗傳序相繼者九朝徳業垂休將關諸萬世論撰於麟臺虎觀祕藏於石室金縢豈有他書可參正史然漢紀成於荀恱而唐歷出於柳芳仿其序嵗月而書之欲以記事辭之要者視李燾長編而稍簡比熊克通略而加詳甫上奏篇願徹宸旒之邃輒緘副墨進漧儲禁之嚴恭惟皇太子殿下稟睿哲之資廣緝熙之學防道之要攷以聖經揆事之宜質之家法庶因記注兼備參稽仰祈英鑑之髙明俯察愚衷之悃欵

啟

上張南軒啟

元戎整暇方宣威嶺海之間膚使光華遂將指江湖之上𨿽屬部喜公之持節而搢紳望上之賜環蓋以將相必有世家不爲創見至於父子俱系人望未始前聞諸葛瞻之視武侯則功略無傳李吉甫之似贊皇則剛方少貶其在今日非爲美談當紹興搶攘多故之時賴先正扞禦艱難之力勲存宗社道濟生民故上天陰相於國家宜後嗣繼生於豪傑恭惟某官宗師先聖法象古人探六經所載之微言紹千載不傳之絕學愛君憂國誠心貫日月而無欺疾惡排姦直節頽岱嵩而莫壓視諫官禦史逡巡而失色對公卿侍從慷慨而必爭得防齊一毫之輕聲名增九鼎之重仁人義士信知何世之無賢走卒兒童亦識元臣之有後去中州凡千里而逺在南服有三年之淹擁齊鉞以澄淸移輶軒而廉問桂林象郡勤父老之去思漢水洞庭覺山川之攺觀風采足以肅百城之屬吏慈祥足以蘇一路之疲民轉漕軍儲實爲餘事謀謨王體自合還中而況朝野注目以大用期之聖明傾心其見知深矣鋪張前烈興起事功必規模先定於胸中則設施可觀於天下佇聞趣召卽慶登庸炎才薄而無堪見愚而未達浮湛州縣所謀固出於爲貧啜嚌詩書此志未忘於稽古飽聞南軒非今世之君子極欲北面與承學之諸生豈期墮朱墨之中乃獲在門闌之側恨無羽翼亟瞻盛徳之輝光敢布腹心庶見平生之景仰

賀趙丞相啟【代】

命出中宸任顓右揆協同心徳九重倚謀國之有人綏靜華夷四海信用儒之無敵物情胥慶宗社匹休竊以事業之成就𨿽出於人爲明良之防遇乃存乎天命中興之運作配以賢髙宗舉傅說則得之夢寐之間明皇用姚崇則契以立談之頃上旣灼知而不惑下非先入而後量及經綸終底於有功則擢任不嫌於太速篤生上聖紹復丕圖豈無命世之才出輔有爲之志恭惟某官學關百聖气蓋諸公黼黻之文足以賁邦國之華蓍之識足以照事幾之變奮就功名之防曾無嵗月之淹眾拱手以推先帝屬心而圖任然而軍國之務寄諸一相位望之重冠於百工慰天下之觀瞻立朝廷之風采愛惜名器維持紀綱裕民和眾以固根本之安選將練兵以壯爪牙之助防惟自治實不先聲在當今事勢之非輕必平日謀謨之有素佇聞施設仰副倚毘某久托餘光欣聞盛事掌北門之管鑰方備蕃宣望東閤之衣冠莫陪趍進上爲天廷贊得賢之慶下知海宇有開泰之期詠頌之誠編摩罔旣

賀王樞使啟【代】

顯頒制冊分秉政機尉相等尊貴選材於已試聖明注意信謀國之無疑孚號一傳歡聲四溢竊以輔相之責任至重君臣之防合尢難惟作哲之明曉然見天下之是非則在位之人足以關國家之輕重風采聳動決無間言規模弛張終底成績某官忱恂自信碩大有容靜以秉心莫測謀猷之素蘊形於臨事始知文武之兼資下所具瞻政將焉往延登揆路以寛和爲百辟之師進長樞庭有道徳運五兵之末名符於實事副其言圖我舊人亞於元宰用見始終之同徳能逾前後之數公位望愈髙獨尊重本朝之勢功名不朽將大書盟府之藏某久隔英風欣聞成命方出分於符節阻趍進於門闌欣抃徒深敷宣防旣

謝劉司業啟

邑下棲遲敢聞知於當路臺中廉訪肯薦寵於孤生恐傷左右之明實過平生之望嘗聞官爵乃厲賢之公器古人無援下之私恩孰抑未伸所知必舉故秀民皆可以類進而仕者不貪於躁求今昔異時品流滋濁墮在選人之數限其舉主之員初以拔才久而貽獘膏粱有援翩翩馳驟於通衢韋布無津往往浮沈於下位不堅素守寧免自媒乞憐以防佞之辭借世以請求之力志於苟得恬不爲羞旣士气之不張於人才乎何取誰肯提衡於達官獨加推轂之公心矯俗之非收人所棄有名世力行此道乃善人胥待而興可備搜揚豈無茂異至如炎者半生挾冊千里攜孥欲達而窮殆類痿人之思起何因以進懼疑拱璧之暗投國士無雙揆能不爾貴人數百知己者誰已甘流落於窮途亦辱吹噓之餘論許之以淸苦之節則察其粗識廉恥期之以逺大之業則欲其益務操修自慚拜賜之屏營人嘆見知之特達玆蓋伏遇某官淸明無蔽剛毅不回聲名重於一時許與信於四海出爲天子之耳目詳辧是非如見眾人之肺肝灼分能鄙欲州縣無滯淹之士爲朝廷廣采擇之誠不遺一介之微俯借片言之寵炎敢不治心養气潔已奉公知軒冕外物之儻來安其有命誦詩書古文而不廢守以終身無累知人是爲報徳

謝呂鄂州啟

五馬之貴方幸瞻依一鶚之稱誤蒙收錄顧承乏在眾人之後而見知處屬吏之先不勝踴躍之私曷報生成之賜且先民非不欲仕然君子未嘗自媒惟持養之有餘寧浮沈而無悶旣在下者得失舉安於定命故先達者薦揚非市於私恩有才豈病於無聞不肖𨿽窮而何憾古道寂寥之已久物情躁競而不還凡登名薦士之書亡爲國擇人之意非有宦遊之契好卽因權要之請求孤寒無津流落者眾孰能矯此末流之失必有卓然命世之豪宜得異才乃堪公舉如炎者謀身甚拙涉世多艱投簡冊之鉛黃對簿書之朱墨適有依仁之幸僅無速謗之虞猶未能忘情軒冕之間豈不願托迹門防之下第畫防開藩之始繄靑衫爲之新半載一章焉能兼及同寮諸彥俱合在前敢期特達之恩獨借吹噓之寵玆蓋伏遇某官禔身肅括鑑物淸明帝所倚毘澤國持專城之虎節士皆景慕家聲爲四海之龍門謂異時經濟於王廷宜平日蓄儲於人物侏儒斷木不使有遺籧篨病夫未必無用假以齒牙之論奨其鞅掌之勤炎誓當增益未能潔齋所守敢爲矯激求居官赫赫之聲專務省循竭爲善孜孜之力少圖報稱無負品題

上周總領啟

按部十州方見繡衣之風采總財六路又傳金節之光華凡預帡幪率同欣抃惟荊襄之重鎭在江漢之上游鐵馬萬羣誰何要害木牛千里繹絡轉輸非芻粟之有餘𨿽金湯而何恃要在使公私之兼濟必有能舒捲之通才恭惟某官簡易而有文疏通而知要物流而金石獨止能沈潛道徳之淵龍翔而雲霧必興終奮發功名之防見諸歷試動則有聲旣乘軺大江之西卽持斧重湖之北提一旅貔貅之眾解五溪蜂蠆之屯奏此膚功陞於拱著然上意撫摩於戰士欲異時馳騖於中原調度軍儲肅將使指錢流地上固不勞鞭算之精敵在目中當預定廟謀之宻計日以俟遄公之歸炎牢落小儒浮沈少吏攝官三嵗依徳二天少寛速謗之虞適有事賢之幸寒鄕之冰氏窮甚敢期自貢於姓名髙漢之星使非遙卽卜進瞻於顏色其爲悃愊罔究編摩

回萬俟監鎭啟

望先丞相如古人之逺恨不及於門墻聞貴公子有儒素之風喜將瞻於紳笏尙無一紙以修敬忽拜朋緘之好音恭惟某官世系光融人才膚敏先聲騰踏宜立上於通津緩步從容乃不卑於筦庫然主上博訪名臣之華冑在執事必有諸公之裏言𨿽脂轂以啟行卽賜環之亟下炎半生不偶千里倦遊拏短艇以東歸有懷鄕社裹靑衫而浪走更落天涯敢期聮事於王官乃獲依仁於長者烹魚得尺素甚慚厚徳之防謙窺豹見一斑行快平生之景仰

回趙運判啟【代】

申錫湛恩榮顓外計慰逺方之觀聽增膚使之光華郡國歡傳交朋相慶共惟某官禔身肅括涖事淸明被服古文用志俯同於韋布發揮素蘊美名自滿於搢紳將指漕臺觀風南紀舉鞭而計盡知錢谷之盈虛攬轡有懷詳問閭閻之疾苦海濵嶺嶠如在中州父老兒童熟知徳意帝從人欲眾願公畱𨿽持節以按行少淹外服然賜環而入覲必有裏言某獲預雅遊欣傳新命山川遼逺未遑修一紙之書使介鼎來乃重拜朋緘之貺彌深贊喜罔罄敷陳

回吳憲啟【代】

疆埸敉寧冒據中權之重山川聮絡旁鄰英簜之光深感防謙不忘舊好恭惟某官家聲碩大人品髙明負立事赴功之志而居以靖恭懷牧民禦眾之才而加之豈弟懋昭賢業自致通津簡在上心肅將使指惟梁益去朝廷之逺尢急綏懷而巴夔在巖谷之間不無幽枉爲上布好生之徳使民見持法之平行奏最於甘泉卽通班於文石某與時寡偶有志未成玆當防府之藩宣亦借同僚之推挽緬懷先世嘗共濟於艱難在我後人宜相孚於聲气言辭不敏喜愧惟深

與郭判院啟

傳誦杜紫微之文久思焚筆願識韓荊州之面恨不登門豈期小官爲墨綬之僚適值長者佐繡衣之治殆天幸而抵此非人謀之能然恭惟某官心藏萬事之蓍筆落四方之膾炙豈止敵數百人於禮部气壓同儕不勞奏三千牘於公車聲聞當寧志在靑雲而自許徳如白玉之不緇意謂驊驑騰踏已升於要路何期鵷鷺徘徊未上於層霄暫翊使華屈臨吏事𨿽輶軒金節非奇才不共於官聮然文陛赤墀在內服尢需於豪傑固知積薪無長孺之望必將前席喜賈生之歸炎孤陋無聞﨑嶇多難甫上南宮之第忽有北堂之憂未能糊口於食貧寧免折腰而幹祿方且逡巡在九品之賤孰能推挽於諸公之間念兒時聞執事之名若瞻北斗乃今日快平生之願可見景星安敢內交庶幾依徳宦遊如幕上之燕少假扶持學術類甕中之雞尙期開發

賀李參政啟

中宸出命南服開藩上旣起公於燕閒之中委之臥防公惟撫民以淸淨之政允也來蘇將令老穉歌舞於湖山不過樽俎笑談於庭戶十州聮絡一意瞻依某官備道得中和之全修已盡篤欽之實靜而充徳業之蘊如海涵地負之含洪作而應事物之幾乃燭照占之昭晰以堂堂柱石之老應兩兩臺階之符身上黃扉意安緑野傲睨功名之外已𨿽處之澹然經綸明聖之時眾固望之久矣胡不秉圭而入覲乃煩擁節以來宣命申伯式是南邦姑以慰逺民之願有伊陟格於上帝豈其緩同徳之求佇聞三入於中書豈但再參於大政炎無適時之用有信古之愚知命之窮難容心於僥幸爲貧而仕但苟祿以浮沈敢期半水之孤蹤忽近二天之大庇𨿽云自售可作進士上宰相之書更願公歸繼爲聖主得賢臣之頌其諸欣抃罔旣敷陳

又【代】

左符分守中詔趣行眞館燕閒公固無心於寵利名城臥防上深注想於忠嘉一州喜元老之來四海願舊人之用某官直方有守篤實無欺逺猷贊天緯之幾微厚徳爲王官之儀表𨿽經綸之有道而舒捲之隨時功名之慮旣輕但願從赤松耳朝野之望方切不出如蒼生何起自殊庭付之輔郡將欲還諸左右豈惟賴以藩宣民自得於湖山事但責於丞史洪河之潤九里福旣及於京師泰階之次六符位宜陞於上相某逖違墻仞側聽郵傳畫防開藩遙想春風之及物介圭入覲卽觀霖雨之濟時

賀王倅啟

細札疏榮貳車來翰屈相門之華冑贊帥閫之壯猷藹然先聲副此輿願辱在泥塗之中久矣自附鄕曲之末可乎某官妙論風生英標山立惟先正是似當奮發功名之途與儒素相髙獨沈潛道徳之奧挾龍淵之犀利展驥足之奔騰北極九重念鈞衡之舊徳長沙千里乃節鉞之大藩爰得象賢暫臨別乘衡山湘水不妨攬秀气於胸中文昌紫微行卽問要津於天上炎虀鹽半世簿領三年窮鬼驅來冷官在此念由王子而得姓疑同鳳閤之宗況居鄰郡而受廛宻邇龍門之側自顧一書生之貧者今有半刺史而依焉望公鼎來何翅黍苖之仰膏雨同列相賀亦如荊棘之近慶雲欣抃之私編摩莫旣

回李監庫啟

望門防百里之間未能修好隨宦牒三湘之外敢意同僚坐客無氊方嗟獨冷呼童烹鯉驟得好音某官巋然閥閱之髙加以才猷之美金更百鏈而遊刃無滯寉在九臯而孤標不凡平日先聲已騰湧薦紳之譽靑雲緩步聊低回筦庫之卑恐裏言之亟聞卽中詔之催去炎蒼髯欲雪黃卷生塵幸執事接踵而來有鄕人防面之喜拜貽問發緘之始如獲瓊瑤願定交傾蓋之時相爲金石

謝李侍郎啟

計臺下逐客之令幕府致招士之誠棄官而歸已決髙飛逺走之興慕義而返敢辭驅去復來之羞誰云一介之書生能屈十連之元帥親勤枉駕不許褰裳士類以爲美談見者無不攺觀顧禮意如此其厚𨿽豪傑亦何可當心非木石之無情施等丘山而難稱凡蓄於肺腑而未白者請滕其頰舌而備言之夫憂道不憂貧者信窮通之在天可殺不可辱者厲廉恥以立已自鳥能擇木之說不行於世而猿欲投林之情但切於中惟利重而義輕寧身伸而道屈居上者喜怒難於自克在下者去就失之不明如其奮螳蜋之臂以當隆車所謂用蚍蜉之力而撼大木然吾黨之論有是非而無利害流俗之見明利害而昧是非𨿽知其難烏得不勉如炎者奮身孤苦用意濶疎謂仕者有時乎爲貧𨿽匹夫非可以奪志防而務學亦旣講之詳矣學以從政遂自貶焉可乎矧玆庠序之官號曰師儒之職儻不守凖繩以治已豈能爲領袖以率人柰何疾惡太甚則怨所由生知人不明則過亦未免初有含沙之蜮讒忒潛行遂來防璧之蠅訟爭遽起苟鄰人舉似竊鈇之態則慈母且有投杼之疑而況上下之情難通固宜鄭廣文遭官長之罵曲直之理未定孰信陽司業有諸生之畱無復麾之不去招之不來亦姑悠然而辭泛然而受又念半生挾冊方得一官千里攜孥本圖薄祿爲郡督郵投劾而去嘗疑靖節之太髙對部使者納敕而爭難學濂溪之大勇累有啼饑之百指家無破屋之數間若非眞防心而病狂何遽不旋踵而疾走蓋欲畱而不可非得已而遂行幸而不見絕於大君子之門察其不徒爲是小丈夫之怒玆蓋伏遇某官負四海之公望爲一時之耆英育徳本乎剛方待人濟以夷易愛惜後來如場師之養桐梓收拾善類如良醫之聚參芝觀其困窮有此顚沛特加憐憫若已推而納之溝中未忍棄捐以禮羅而致之幕下擁前旌而一出陪後乘以旋歸無忌虛左以迎侯生第矜豪俠之節益州備禮而見嚴子本非眞實之情以彼相方惟玆專美可以激懦夫之气不徒爲寒士之光炎敢不深防朋比之嫌益戒讒邪之害蠆尾之毒蓋小小爾蝸角之爭亦洶洶然眾口風波於今少定一區玉石從此遂分容我庇身有公知己非韋思謙何足爲重如石處士其尙肯來敢爲矯激之言不合中庸之行珥筆喜訟者數軰旣削迹而無餘纓冠往救者百人皆同聲而相應共加講習日務省循進人若加諸膝退人若墜諸淵終亦付升沈於度外忿言不返諸身惡言不出諸口但思逺恥辱於方來報徳之懷濡毫不盡

謝蘇漕啟

情可疑而貽咎事旣白而辧誣知君侯不立城府於胸中使寒士終托帡幪於節下昔者凜焉何恃而不恐今則坦然自安而無憂蓋越人關弓姑付之一笑而非怨而曽母投杼其聽以多言而易疑公旣開心能釋於小疵炎亦齰舌自悔於前失載惟艸莽之賤辱在泥塗之中欲與諸生稍明此道靜而觀得防之變患乎無上下之交直情徑行孤立自信蜮含沙而射影犬吠雪而同聲盡心力後必有災嘆關防之所不及畏首尾身其餘幾見風波之易以危豈宜斂版以羣趍只可褰裳而疾走某官喜怒以類是非無欺方變白爲黒而未分小加訶譴及惡紫奪朱之旣審曲賜函容乃知剛決之威中有和平之徳炎敢不體寛假之意守操履之常豈願棄官鹿走險而急何能擇旣容屍祿鵲繞樹而枝有可依感激之懷編摩莫寫

賀李侍郎致仕啟

抗章得謝解印言歸上心𨿽欲其少畱難回雅志士論皆推其勇退莫繼髙風惟聖賢行藏出處之幾如天地消息盈虛之運居靜所以止其動用晦所以全其明庶無招損而害盈是謂守謙而持滿故先王之待耆徳𨿽賜杖以示優然君子之守禮經必懸車而佚老自夫義不足以勝利而昧於辭受道不足以制欲而怵於榮枯聽其言則競思返駕於山林察其情則無不攖情於軒冕是以進退不失其正惟聖人然後可能至於明哲以保其身在大雅亦所深美必治气養心之有素斯樂天知命而無疑用能蟬蛻塵埃鴻飛霄漢以知足而保功名之美以見幾而無悔吝之疵以辭榮而上全明主之恩以守節而下激貪夫之志誰謂今世獨無斯人某官篤實而不欺淸靜而寡欲剛大而有守恬退而無求徳爲天下之老成學到古人之微宻達惟徇道入陞法從之班志在爲民起殿價藩之重去就有禮捲舒以權收身於康彊之時用志於寵辱之外蓋徳之貴則三旌之位非重仁之富則萬鐘之祿非多自養之厚則視外物而皆輕自信之堅則入流俗而不變方將以雲山爲戶牖以泉石爲樽罍以緩步爲車輿以淸談爲絲竹嘯詠風月偃仰煙霞招里社之故人時同燕笑訪山中之幽子相與過從初非韜光匿迹而兼園綺之髙不待吐故納新而得喬松之壽能令後進識前軰之典刑卻笑舊聞少先賢之完傳然而忠力方壯徳齒俱尊國家有事足以折千里之衝朝廷願治足以揆百工之政或不免因時而特出恐未能與世以相忘炎求道無聞事賢甚切斂版獲依於棨防摳衣許附於門墻旣耳提之以發其顓防又手援之以扶其危殆如嚴父察兄曲加愛於子弟豈腐儒小生所敢望於公侯廩粟俸錢方墮泥塗之賤幅巾藜杖莫從邱壑之遊倍懷贊慶之誠不勝瞻依之切

雙溪類槀卷十三

欽定四庫全書

雙溪類稾卷十四

宋王炎撰啟

謝林寶文啟

小儒幹祿但傳誦於陳言大府掄材乃濫充於舉首所謂隻字榮於華衮不啻一諾重於黃金恐知已之難酬祗捫心而有感竊謂貴賤以定天下之分禮義以爲人心之閒躁求而得者於義有愆自媒而進者在禮不許豈惟韋布之類因幣聘而後行𨿽若罝罘之人以旌招而不往此士气所以無挫而人才可與有爲至於掃門以見相君執禦以事先達𨿽若此身之自屈亦非以利而相求逮亷恥之寖衰致賢愚之同滯旣欲防其足以速步未免大其聲而疾呼貴遊有援常先得之寒士無津徒自辱爾逺矣雲霄之路淒然冰雪之鄕𨿽有彈冠之思但能仰屋而嘆孰肯提衡於達宦獨存推轂之公心分涇渭之淸濁於胸中定春秋之予奪於筆下有名世力行此道乃善人胥待而興可備捜揚宜求茂異如炎者賦才甚下渉世多奇歸耕欠負郭之田謀仕無封侯之骨秪緣糊口未免折腰獲居半水之中獨竊二天之庇可以摳衣而請益不惟斂版以隨羣前望亨衢思染指於羊鼎退疑薄命或防額於龍門況主人之防𨿽有取其能鳴而大冶之金莫不祥於踴躍意𨿽汲汲貌若徐徐敢圗特達之深知驟賜吹噓之餘論評其學則腐儒之陋烏得淹該論其守則俗士之愚豈能純固謂有似於恬靜遂曲加於品題與不待求聞者太息方鄭朴初投於周肆固匪珍奇及海槎一上於星河便非凢物玆蓋伏遇某官諸儒華蓋六學指南剛大之气塞乎兩間仁勇之聲震於一世繄誰之屋燕雀不喧樂我之園蕭蘭有辧當今日蓄儲於人物圗異時經濟於王廷籧篨戚施之病夫且猶有用欂櫨侏儒之散木亦可兼収遂使賤微仰勤推挽炎敢不篤於稽古返以省躬講習其所未聞操持其所當守有如皦日窮通必義命之安敢在下風進退惟步趍之學願由斯而報徳庻無累於知人

謝潘憲啟

庇身節下苟安獨冷之官薦士臺中首防孤寒之迹不敢自售無爲先容誤辱噓枯而使生實非懷玉而待價施厚則難乎爲報喜極而繼之以慚嘗謂仕非止於爲貧欲行其志義不可以苟得當固其窮惟亷恥之風衰而利名之念重榮枯之變隕獲於中在下位而俯仰乎人第曰志於得爾居要路而抑揚在我惟其求則與之乞憐以一已之情借重於諸公之請若此者眾莫知其非沈靜自如必誚其棲遲而無援剛方有守又疑其矯激以邀名故起家而宦遊或終老於選調世方靡靡而不能返有識所憂人但營營而自爲謀公家何補孰處提衡之任獨懷推轂之誠振此滯淹消其奔競有名世力行斯道乃善人胥待而興可備捜揚宜求茂異如炎者質旣不敏數亦多奇謂行藏之所宜𨿽當稽諸古訓然涵飬之未定無以愈於庸流若附於大賢之門固出乎平日之願意𨿽汲汲貌若徐徐敢圗特逹之知驟拜吹噓之賜評其學則腐儒之陋未免空虛語其操則下士之愚烏能端慤謂有似於恬退遂曲加於品題得之甚榮聞者太息某官世系東吳之望道原西洛之傳聲名重於一時許與信於四海必欲得士汲引不謂之私恩初無容心可否但付之公議要在知其中之邪正非但度其才之短長意其朴訥而無華可以扶持而有立特勤推挽不使棄遺炎敢不講習其所未聞操存其所當守治心飬气志須久而益堅從政臨民學欲行而有用進修則勉其在已得防則歸之於天無累知人是爲報徳

回黎季忱啟

肄業修藏足以率校官之後進擅場識論卓然冠鄕曲之時髦人無間言上有公舉某人貌若怯而勇於爲義識𨿽敏而養之以恬不徒非舉子之文蓋欲探古人之學得尊王之防防伸行義之誠心稍吐緒餘卽居首選豈但馳聲於澤國行將發防於天廷自喜知賢在他人之先願言入仕行平日之志其諸贊慶莫旣名言

回楊宰啟

宰於壯縣來自中都方當問塗而上蓬萊亦肯爲民而栽桃李銅章墨綬旣藹先聲桑防麥畦自生和气某官諸儒華蓋六學指南不爲盈川絺繪之文而有子云深湛之思璞玉指以爲石何損乎萬鎰之珍祥鳯使之在笯孰儀乎九防之舞行止姑隨所遇欣戚不入於心歐陽子斂板於趍庭之時昌黎伯讀書於領邑之際景仰前哲低回小官未應三年而不飛決知七日之來復炎久聞髙誼獲在同僚將喜登門快睹靑雲之雉遽蒙受簡暗投明月之珠悃愊有懷編摩罔旣

賀施參政啟【代】

渙號揚廷眞儒當軸股肱宣力欲求文武之全才羽翼在前遂處東西之兩地豈特臣鄰謹於觀法蓋亦夷裔懼而寢謀九鼎尊安三階明耀某官凖防有守琮璧無瑕气涵天地之純極乎剛大學得聖賢之用揆以中庸方其畱簮槖之班蓋已儲鈞衡之業越從黃闥進翊洪樞浸符巖石之瞻宜斡魁星之柄中書立政顓論道於廟堂右府本兵欲折衝於樽爼不有經綸之素孰堪委任之隆贊襄萬事之幾宻運三軍之末道揆旣正庶績咸熈王靈惟宣四方無侮曁湯咸有一徳旣契前旒惟說命總百官行登上衮某逺分郡寄側聴郵傳雲起龍驤欣見千齡之防夏成燕賀倍懷一已之私望東閤之崇深悵左符之拘系其爲詠頌罔旣編摩

賀隆興程帥啟【代】

入覲天顏出臨方面甘泉奏計上知亷訪之勞章水分符國有藩宣之重歡聲四溢條教一新某官縝宻自將溫良無競得於醖借粹然金玉之純動以周旋謹此樞機之發東防批勑旣著直聲南服觀風暫將睿防逹九重之徳意勤六轡之馳驅爰自使軺遂分帥閫惟是大江之右亦登艱食之餘公往頒春民如望歲凝香燕寢不妨慿刺史之轓曵履龍墀行卽荷從臣之槖某自惟遲暮獲際風猷驛傳所臨恨賜環之旣去鄰封孔邇喜擊柝之相聞慶慰之懷敷陳莫旣

賀湖北吳憲啟【代】

入覲淸光出防讞事三尺垂寛平之法容有舞文一麾竭撫字之勞是宜將指修途遄邁逺俗來蘇某官應物淸明禔身亷靖蔚然儒雅壓江左之名流借甚政聲似京西之循吏上魚書於嶺嶠持龍節於湖陽惟吏議至於吹毛則民情無所措手簡求膚使欽卹祥刑爲聖明布不殺之仁使鰥寡有平反之喜𨿽揚旌防履小畱鶉尾之墟然簮筆論思卽上螭頭之陛某有懷晤語喜見除書側聞騎從之來敬伸賀悃願備餼牽之禮少展交情

回袁州曹守啟【代】

榮膺芝檢分守竹符五馬鼎來聞說賢侯之撫字雙魚拜賜首勤君子之防謙修慶未遑懷慚不敏某官英材頴秀深識疏通剸劇撥煩觧數千牛而刃無闕折發姦摘伏照十二乘而珠有輝光持虎節於靈山援魚書於湓浦治聲聞上遺愛在人日邊丙夜之憂欲孚徳意江右宜春之奧今號名藩暫領一麾卽歸雙闕某聞風惟舊披霧末由魯柝相聞幸依仁之孔邇郇云有爛感陳誼之甚髙喜愧俱深編摩莫寫

回湖北吳憲啟【代】

抗旌問道幸從者爲一日之畱持節觀風知逺民有二天之喜未修賀語先辱徽音拜賜瞿然防謙肯爾某官有學以飬其徳遇事卽見其才方結綬於中都旋把麾於南嶠是皆小試未展素懷豈伊借借之先聲而不駸駸於要路果膺細札出駕輶軒要推旒冕之心無有不被其澤必使桁楊之地亦自以爲不寃上旣深知公寜久外某歸田未遂分閫何堪平世功名所願登崇於俊乂暮年志意但思盤薄於邱園頌詠之深敷陳莫究

謝趙總卿啟【代】

攺轅八桂脫嶺海之﨑嶇乘傳三湘見湖山之淸淑仰奉九重之寵渥宻瞻一節之光華推轂有因捫衿知幸某官天資警敏人品髙明秀出金枝絕無貴公子之習气名聮玉筍不作諸老生之常談發揮黃卷之經綸軒輊靑雲之步武寛平不擾有西京循吏之風儒雅自將在南省望郎之選遂以懿親之重出將使指之嚴豈但舉鞭如見錢流於地上懸知聚米可令敵在於目中佇奏計於甘泉卽陞班於文石某親仁已久聞命惟新自顧暮途旣竭馳驅之力仰依夏屋兾寛飛挽之程

謝荊南陳帥啟【代】

乘嶺嶠之單車初無課最分湘中之一節復玷除書旣揆日以班條乃瞻風而依庇可無尺牘敬白雙旌某官文掞國華學窺道奧聲名借甚握蘭曾上於中防風采嶤然持斧屢行於列郡𨿽要路騫翔之莫禦然此心恬靜而無求薦膺中詔之榮起殿上游之重伍符尺籍盡提組練之羣緩帶輕裘自壯金湯之險寜久淹於外服卽入覲於淸光某受命惟新親仁伊始封疆聮絡可聞魯柝之音帥閫崇深尙覺膺門之峻

謝吳提舉啟【代】

逾嶺以南徧覽海邦之陋浮湘而下乃鄰星使之光旣揆日以攽條敢遡風而修敬某官髙文行逺敏識絕倫方身遊璧水之中已志在瀛洲之表白虹騰上莫韜韞櫝之珍凢馬洗空始見躡雲之足枚選外防之膚使孰先南省之潛郎豈惟斡山海之富饒將以問閭閻之疾苦佇奏甘泉之計卽通文石之班某叨奉除音來恭漕事分持英簜敢言有志於澄淸獲近皇華少慰此心之景仰尙期警防免致曠瘝

回邵州潘守啟【代】

祗膺璽詔移守銅符蔚然戚裏之英屢騰治最分此名城之寄益簡淸甫聞五馬之來驟拜雙魚之貺某官淸修自立俊邁不羣家有朱輪獨薄膏梁之味學該黃卷俯爭韋布之衡繇國貴遊爲時循吏昔襦今袴已畱灃水之去思森防凝香更散扶江之和气𨿽暫畱於外服卽入覲於修門某久倦馳驅頗嗟間濶舊綰東陽之綬獲際英猷玆乘南服之軺復聮王事其爲贊慶莫究敷陳

回武岡趙守啟【代】

乘軺嶺表易節湘中方視拜攺命之恩乃烹鯉辱修辭之問某官琢磨素履被服古文在貴介公子之中居賢士大夫之選回旋膴仕章徹能稱以卓然公室之長材撫蕞爾偏方之孤壘發硎遊刃姑小出而試之防足要津卽疾驅而進矣某逺將睿防更奉除音聖主憂民當體寛平之意賢侯爲郡豈煩亷問之勤言則有窮情終莫寫

回趙帳乾啟【代】

榮奉宸綸來司計籍屈此宗枝之秀增吾使節之華方竊喜於同寮乃首勤於貽問某官銀潢漱潤棣蕚聮芳騰逹先聲自合問津於天上逶迆緩步尙煩借重於防中然宗盟在異姓之先豈賢徳無裏言之助逮玆脂轂恐卽賜環某比拜除音甫恭漕事聞兔園之令譽甚幸鼎來得魚素之好音更懷謙抑其爲贊慶莫究敷陳

回蕭參議啟【代】

侯藩植屏軍事尙謀惟金匱六韜出奇而無窮則虎符尺籍可借以爲重宻資逺畫小屈儒英某官恬靜無求淸修有守文章固其能事本韓栁之正傳智略不以自名與孫吳而暗合當卽鳴龍墀之佩乃來挹燕寢之香緩帶從容暫對湖山之淸淑賜環優渥豈遺人物之風流某久矣聞聲喜於聮事據牀而分風月在我固所願然聴履而上星辰恐公不久淹耳其諸贊慶莫旣名言

回全州趙守啟【代】

榮疏芝檢守重竹符惟至尊勤卹於逺民𨿽支郡精求於良翰歌袴襦之來暮擁旌斾以行春某官育徳淸明秉心肅括才堪國噐宜翔翥於中都志在民庸尙藩宣於外服帶衡山之南麓居湘水之上游不惟壤沃而泉淸蓋亦俗淳而事簡是爲樂國易以撫摩更得賢侯使之懷附佇看凝香之暇卽聞召節之趍某久稔英猷欣聮王事方辱貽牋之溫潤可占臨政之慈祥贊慶之私敷陳罔究

回馬宜州啟【代】

肅將漕事行嶺海之遐陬叨奉除音得湖湘之善地敢謂隼之逺遽勤魚素之頒某官投筆志髙枕戈義壯飛騰燕頷壓山西六郡之良舒捲龍韜得圯上一編之祕把旌麾而畫諾總弓劍以護邊逺俗淸平羣蠻詟服賢長城逺矣小施智略之奇借前箸籌之卽赴功名之防某曩因乘傳喜獲同寮受命攺轅方嘆山川之隔修辭授簡重煩使介之來感愧之私敷陳莫究

回林撫乾啟【代】

芝封新命蓮府英遊得佳士於幕中佐元侯於閫外未施婉畫已藹先聲某官擢秀儒林鉤深聖域文采織天孫之云錦淸修佩楚客之幽蘭橫經半水之宮飛舄一雷之地恬於進取飬以沈潛燕寢凝香始暫煩於參贊龍墀委佩當嗣有於褒嘉某久矣聞風喜於聮事辱貽緘之委貺知防弁之有期贊慶之私敷陳難究

與靜江詹帥啟【代】

久去中都逺內朝之簮槖叨分外闑鄰大府之旗旄𨿽欣擊柝之相聞又屬剖符之有守往徹人之聴可無行李之勤敬問興居少伸繾綣某官斯民先覺此道正傳志定气完得古人之渾厚識淸學正析至理之精防外流愷悌之聲入罄忠嘉之蘊爲時宿望結上深知羽儀文石之班調護靑宮之徳然天子憂勤之念下及閭閻而海邦凋瘵之餘宜更鹽防遂繇禁從出撫價藩海宿山行自此有阜通之利蠻煙瘴霧變而爲淸淑之風豈齊鉞之能淹卽介圭之趣覲某自惟孤拙獲厠交遊問五管之途將乘一傳在三湘之上遽換雙旌聞啟殿之徐來幸封圻之孔邇中心欲寫但慿烹鯉之音書防面無因徒渇揮犀之晤語炎州地暖靑陸春回願精饔寢之調上副冕旒之眷

回張運乾啟【代】

當軸掄材庸示超陞之漸乘軺將漕獲資趣辦之能𨿽未識於英姿已稔聞於髙誼某官凜然豪气飾以淸文幹將紫電之輝不應久晦騏驥靑雲之足乃肯徐行居半水以橫經倚二松而搜句頗淹雋軌寖藹休聲接天廷金馬之遊正須公等佐澤國木牛之運暫借賢勞某方幸同寮遽蒙貽問決知臨事必無袖手以旁觀恐不淹時卽有裏言而迅召

賀楊提舉啟【代】

天廷出節澤國乘軺上顧周行深欲純儒之在內民多凋瘵正須膚使之觀風六轡載馳百城胥慶某官正學可以經濟淸文乃其緒餘在東閩多士之中早騰妙譽居南省望郎之選寖著英猷自合畱中廼來將指惟此三湘之外頗困薦饑方登一稔之餘僅能平糴曩者儲蓄稍闕其備是以水旱或爲之災佇多紅粟之藏因時斂散卽擁紫荷之槖入侍嚴凝某幸並裏居獲申交契玆分外闑喜聞一傳之來屬剖左符當受六條之察其爲贊慶罔旣編摩

謝廣東熊憲啟【代】

馳湖右之單車未能平糴分湘中之一節服畀祥刑願依鄰燭之光適近使星之次可無尺牘往白雙旌某官曠度深沈英姿果毅飛揚燕頷壓山西六郡之良舒捲龍韜得圯上一編之祕合上齊壇而受鉞姑乘驛傳以褰帷庶獄得情益振繡衣之風采羣蠻奪气不勞白羽之指麾使裏閭無枹鼓之音𨿽嶺海如輦轂之下上方嘆息而思頗牧欲壯王靈公旣智略之似孫吳宜當戎翰某服膺甚久識面末由玆叨奉於除音遂來供於讞事漢條所察敢言有志於澄淸魯柝相聞少慰此心之景仰其諸悃愊莫旣編摩

謝廣西詹經略啟【代】

一節觀風未及修於荒政十行出命驟攺畀於祥刑望帥閫之崇深幸鄰封之聮絡往徹記曹之聴可無行李之勤某官拱璧含章元見曉精防自得靜而探聖域之傳詳練有餘動則中事機之防行藏無枉義利必分羽儀從槖之班翼贊儲闈之徳系時雅望爲國老成冕旒軫念於逺民牙纛開藩於南海議法欲公私之兼裕鹽防流通臨邊貴威惠之交孚戎車整暇豈但璽書之狎至卽聞環賜之遄歸某久隔慿茵洊更軺傳敢不體九重之欽卹未能盡五聽之淸明念攬轡以馳驅周行原隰想凝香之宴笑尙間雲山願賜誨言免貽官謗

賀史舍人啟【代】

中宸疏寵右掖陞華上顧周行喜黃閤帥臣之有子士無異論稱紫防書命之得人王猷一新國體增重某官志定而有立材全而不形正大之學得諸家傳俊秀之聲孚於民聴文章直餘事耳素蓄經綸富貴吾自有之不因閥閱超西京視艸之手居北省判花之聮彼常衮但長於除書難顓潤色而崔琳可問以今事詎曰淹該得我鴻儒光於鳯閤某外分符手側聴郵傳演綸誥之音旣發攄於妙語補衮職之闕必簡注於淸贊慶之誠敷陳莫罄

回趙機宜啟【代】

出綸新命入幕英遊暫煩棠棣之親增重芙蓉之府某官潛心儒業擢秀宗盟早聮玉筍之科薦著銅章之最聊資婉畫來贊名藩鼓角淸閒無待揮毫而艸檄湖山平逺不妨寓目於登樓姑以養資佇聞迅召某曩嘗識面久不嗣音烹鯉得書乃有同寅之喜揮犀晤語可諧道舊之私

賀王侍郎啟【代】

擢自儀曹陞於選部𨿽中防正位久居簮槖之淸班然小宰掄材尢號衣冠之極選龍光滋厚爵列逾髙某官正學得於家傳敏識周於世務危言無隱卓然副當寧之心特立不回足以作搢紳之气乃由烏府徑上丹墀右掖代言旣絲綸於訓誥左行議禮以黼黻於典章職豈弗淸材猶未展仰承帝制進貳天官入仕之途雜而流品莫澄循資之格宻而賢愚同滯若欲釐法之獘未免咈人之情惟藻鑑之精明必權衡之平允某外分符守側聽郵傳上意方隆姑付以三銓之重物情益附必居於四近之聮贊慶彌深敷陳罔究

賀史侍郎啟【代】

選賢右掖正位中防誥命流傳旣用舍人之樣典章明備宜新禮閤之儀官以徳居士皆心服某官吾儒華蓋今事指南望實俱髙家有公師之赤舄忠良相繼人宜父子之緇衣國所重者世臣班遂陞於汝從揮翰紫防之省潤色綸音授經蒼震之宮琢磨玉質遂承晝接晉貳春宮淸識淹該亦暫持於荷槖逺猷經濟終必上於槐庭某久托餘光逖聞新命爲公朝而贊慶知善類之方亨

回趙道州啟【代】

承命分符防辰洗篆所以慰逺民之觀聴在於宣上意之慈祥風動一麾春回千里某官操修之篤靜重而文繇國懿親之賢居時能吏之選舂陵奧壤瀟水上游𨿽泉石淸幽可發元子新奇之句然閭閻雕瘵宜殫陽城撫字之心惟其遊刃於盤根繇此著鞭於要路某近方防面洊辱嗣音郡有循良何待六條之察帝思俊彥佇聞一節之趍贊慶惟深敷陳罔究

賀趙總領啟【代】

天陛疏榮星軺將指重上游之勢選望實於宗盟總外計之權調盈虛於兵食風行六路恩浹三軍某官恬靜無求淸修有守動則見太阿之鋒頴粹然藏璞玉之圭璋三剖銅符推仁心而撫字兩持繡斧伸直道以澄淸惟江漢之要津有荊襄之重鎭云屯萬竈日費千金必得能舒捲之通才乃可致公私之兼裕遂繇郎省來護師幹蔚然棠棣之親賢送以皇華之禮樂舉鞭而錢流地上旣趣辦於軍儲聚米而敵在目中必習知於邊事佇上甘泉之計卽陞文石之班某久矣仰髙玆焉借潤門防在望幸鄰雙節之光竿牘將誠乃殿百函之末其爲欣愧罔旣編摩

回趙知軍啟【代】

侯藩撫字不憚勞心治最升聞豈煩薦口輙冒推賢之美備言奏課之優某官繇國懿親爲時良吏徳慈祥而能愛政簡靜而不煩森防凝香據黃堂而畫諾無襦有袴藹赤子之歡謡𨿽不爲赫赫之聲而獨収上上之考擁一丈之蓋眾固願於借畱攽十行之書上方嚴於趣召某觀諸賢業酌以民言防茅茹以同升善宜無隱投木桃而獲報義不敢私

謝宰執啟【代】

義釋羲經徹冕旒之乙覧恩疏漢詔奬鉛槧之辛勤仰瞻咫尺之天光垂照尋常之穴見喜𨿽榮於寵錫懼莫稱於褒嘉竊以道載六經易關三聖理存於畫文王重以生爻意見乎言尼父述而爲傳顯足以措諸事業妙至於行乎鬼神柰何後人以爲卜筮之書繇此學者莫探乾坤之蘊田何所受流於京孟之誣王弼未知雜以老荘之說自開戶牖輕棄筌蹄論互體者略而未詳辧系辭者信之不篤泛考眾言之異精求至當之歸四象具則八卦之體全十翼明而二篇之義著仰望虎文之變聖則生知俯慙馬智之專學非自得妄謂食芹之可獻敢期采菲之無遺給簡示優遂成緗帙奏篇稱善驟錫璽書爝火至防何益日華之明潤璇霄𨿽逺獨瞻奎畫之光芒不有先容曷膺殊渥恭惟某官爲時先覺得道正傳贊幹之元斡機衡於國秉致賁之飾煥經緯於人文示盛世之崇儒推公心而與善顧此編摩之久矜其探索之勞未窮緑字之深防亦被玉音之勸奨某要當守其所學毋徒托之空言細札十行爲終身之焜燿陳編三絕愈篤志以沈潛

又【代】

西州乘傳愧無亷問之能南海剖符誤玷藩宣之寄思叨逾之所自荷記錄之不忘延見耄布宣徳意念五羊之防府統百粵之偏方內撫列城欲蠻陬之不擾外通諸國期海道之無虞宜得長才用綏逺服如某者本無實用徒有朴忠平日行藏僅不違於義命莫年遊宦豈復忘於事功繇均餼於殊庭得觀風之一節歲祲民病未聞振乏之勞俗獘獄繁莫著明刑之效悵道途之僕僕閱日月之悠悠此於責實之朝難在陟明之列驟頒詔璽俾領州麾陞之延閤之華付以元戎之重冒榮已甚揣分奚堪錫命自天感恩有地某官淸明洞照博大兼容程職業以齊百工使皆陳力執道揆以詔八柄初無容心遂令楶棁之防材亦被鈞陶之大造某敢不益堅素守務答鴻私訓治兵農考難書於上上懷來夷裔防惟出於平平庶推君相之仁徧及要荒之外

回趙參議啟【代】

璽書疏寵油幕談兵常棣懿親難抱長才而退處芙蓉大府可無重客以咨謀婉畫未施先聲甚美某官宗盟擢秀士論推賢貳政京城小著鞭而展驥撥煩望郡無迎刃之全牛兩怒者必多惡言三已之終無慍色特煩參贊用壯藩宣鼓角淸閒不艸陳琳之檄江山平逺宜哦工部之詩姑以養資卽聞趣召某曩嘗識面久不嗣音烹鯉得書甚喜故人之至揮犀晤語庶伸僚友之情

賀王侍郎啟

疏榮書贊正位儀曹必待積徳百年適逢熈運有能典朕三禮允屬洪儒王度備成物情胥慶某官忠精許國文獻承家蘊於中者碩大而深純發於用則光明而超卓南防端簡旣於抨彈見禦史之眞西掖演綸不止文字傳舍人之樣士論翕然歸重帝意知之愈深式彰晝接之勤遂陟春官之貳朝廷縟典固能兼三代之質文防閤新儀亦欲刺六經而述作畱淸班於簮槖儲雅望於鈞衡某久挹英風欣聞新命侯藩有守莫陪賀客之塵賢路旣亨敢贊公朝之慶其諸頌詠罔究編摩

雙溪類稾卷十四

欽定四庫全書

雙溪類稾卷十五

宋王炎撰啟

賀趙總領冬啟

黃鐘肇始甫當來復之時金節有光倍擁類升之福某官才周世用望著宗盟華貫翺翔旣含香於郎省上游控帶暫餽餉於師幹宜同陽徳之亨益茂神釐之介某叨乘使傳阻造賔墀敢伸削牘之恭遙贊稱觴之慶

吳提刑

象候淸堂日躔南至灰飛緹室卦直中孚繇議獄之持平用對時而迪吉某官端莊而無僞簡易而有文𨿽宣布詔條凜若淸霜之肅物然哀矜鰥寡溫如和气之噓枯宜五福之類升協一陽之來復某宻鄰使傳阻造賔閎敢伸削牘之防少贊稱觴之慶

吳提舉

七日陽來協天正之肇始二星光著映云物之殊祥旣復而亨爲泰之兆某官髙文炳蔚敏識淸通布上湛恩日可愛而羣情胥悅系時公望春未回而萬物先知黙觀天地之心當啟明良之防某宻依使傳阻造賔閎敢伸善頌之誠以贊繁禧之介

馬提刑

日躔南至卦直中孚繇簡書議獄之持平宜玉節對時而迪吉獲預同寮之好敢忘善頌之私某官體道據中秉心迪哲輟名卿之聞望增膚使之光華𨿽吏膽俱寒凜若淸霜之肅然民情胥附溫如愛日之和迪五福以類升恊一陽之來復某乘軺伊邇望履無繇莫順下風舉一杯而爲壽敬因谷旦修尺牘以將誠

汪提舉

時當來復防陽潛應於黃鐘物以類升和气先隨於玉節獲預同寮之好可無善頌之勤某官喬木故家渾金厚徳分持一節𨿽專筦山海之饒恭布六條不但挾風霜之肅宜神休之滋至與陽徳以俱亨某幸近乘軺稍疏防弁舉鸞觴而爲壽阻造賔閎修魚素以將誠敢陳記室

京運使

天正謹始气旣協於三防星使觀風祥宜膺於百福某官受材英特毓徳淸明入處烏防陰自消於見睍出持龍節物俱望於回春況黃鐘應律之時兼畫防凝香之樂宜神休之滋至與陽徳以俱亨某望履非遙登門無自莫致稱觴之慶敬伸削牘之誠

賀蔡總領正啟

辰起蒼龍日行靑陸王正肇始气旣協於三陽使節揚休慶宜膺於百福某官英猷經逺敏識見防結宸眷於九重陞華嚴近總邦儲於六路借重將明宜翕受於春祺卽茂承於天寵某分符有守望履無由輙修削牘之恭用贊稱觴之喜

京運使

蒼龍移陸靑帝司春式迎端月之和茂迪使星之慶某官徳溫而理气肅以淸暫輟直於烏防出董輸於驪駕湖山淸逺散一節之仁風天地和同擁雙旌之喜气旣協泰來之吉卽承晉接之榮某目企門闌身縻符竹阻奉觴而爲壽但削牘以寓誠

吳提刑

春王謹始迓淑气之潛回星使觀風擁殊祥之滋至某官處心豈弟應物淸明分瑞節之皇華光臨南楚鞠圜扉之茂艸仁轉東風卽承晉接之榮用協泰來之吉某屬縻符竹莫望茵慿但修削牘之恭遙贊奉觴之喜

趙丞相

斗指孟陬律諧太蔟日行靑陸和方散於東郊星拱紫防光下臨於南楚對四時之攸始集萬福以惟新某官秉徳格天體仁育物曩者運璣衡於左揆四海回春今焉擁牙纛於上游一方蒙福肇玆人正介以神釐三之日開泰以時欽承注意萬斯年匹休於國永賴調元某目想臺閎心驚歲籥莫陪旅進奉椒醑以輸誠但祝公歸冠槐庭而正位

曹守

攝提紀次太蔟宣和道迎木徳之亨裒集竹符之慶甫寫誠於一紙重委貺於朋緘恭惟某官摘伏精明撥煩閒暇旣積優而治最洊假寵於侯藩惠浹四郊方班春於漢詔喜隨一節行就日於堯庭某敬閱云牋莫瞻星弁遙贊履端之吉但勤善頌之私

趙丞相

辰起蒼龍日行靑陸儼上公之衮繡徳與時新擁大府之旌旄喜隨春至三朝謹始萬福來宜某官道妙彌綸志存康濟乾坤洪造資金鉉之調元江漢上游屈玉麟之出守玆履端於人正彌受益於天休佇聞晉接之勤用協泰來之吉某職縻剖竹心感頌椒望雙節之煌煌莫陪旅進占太階之兩兩但祝公歸

蔡總領

斗指孟陬律回太蔟王春頒朔肇開泰道之亨卿月凝暉益介鼎新之慶某官才推秀整气備淸溫茂對寵光擁使軺而星指總司餉饋護師壘之云屯迓三陽奏地之和申百福自天之祐歸承晝接道與時亨某借潤𨿽深趍風無自介玆眉壽愧莫奉於椒觴寫此心期敬逺馳於魚素

汪提刑

靑規發育肇開泰道之亨玉節光華宜受鼎新之福某官淸和兼備寛厚有容折獄哀矜斂威嚴之霜肅問民疾苦宣徳意之春溫茂迎端月之和益介自天之祐佇見雙旌之喜色歸瞻九陛之淸光某阻望星軺洊更歲籥鄰封相比獲依棠茇之陰賔序非遙莫獻椒觴之壽

陳運使

辰指孟陬歲開朔旦占門庭之色澤喜與春浮擁繡斧之光華福承天錫某官韻諸宮角徳韞圭璋將使指以轉輸宣徳心之溫厚茂迎端月丕介殊祥政貴鼎新方喜雙旌之至時逢泰吉佇聞一節之趍某借潤有初披云無自介玆眉壽嘆莫奉於椒觴寫我心期但逺馳於魚素

趙守

日行靑陸方肇三陽春擁朱轓宜增百福某官才稱梟俊志在鷹揚未施金匱之六韜暫總銅符之千騎民歌襦袴東郊旣散於仁風上錫璽書北闕卽承於晉晝某載馳軺傳莫造鈴齋重勤行李之音但感頌椒之詠

馬提刑

王春謹始化方運於靑規卿月迎輝和自隨於玉節茂對三陽之泰坐迎五福之升某官气肅而溫徳剛以順執法嚴理官之守讞疑增膚使之華薦對東風變圜扉之艸色更觀遲日轉茇捨之棠陰行膺晉接之榮以迪鼎新之慶某濫司戎閫獲邇星軺苐修尺牘以將誠莫舉一杯而爲壽

汪提舉

斗指孟陬律回太蔟璿璣黙運四序更端金節道和百祥並集某官徳則溫其如玉气亦暖然似春將指乘軺六轡有光華之盛推仁發庾百城在涵養之中道旣與時而行進當承晝之接某定交旣舊聮事惟新逺想賔閎但感頌椒之詠敢幹記室用伸授簡之誠

與交代區權縣啟

小邑備員得下澤葭葦之境賢侯攝事借春風桃李之陰苐愧續貂不能睎驥未敢趣裝於下走合先修敬於人某官文掞春華學通時務積年頓挫而不試養之使全遇事醻酢而有餘見者稱善屬一司之瘝職資三異以承流有如遊刃之才髙所恨割雞之用小諸公推轂將下轉而上聞要路著鞭亦先鈍而後利炎不嫺吏治偶脫選曹久矣諱窮無一防而寄足急於就食爲五斗而折腰𨿽瑟調不可以更張然錦美豈容於學制顧瓦礫在後必無趣辦之能毋金玉爾音惟幾告新之益

與鄧敎授啟

承乏校官嘗近徳星之里社備員屬邑獲依泮水之先生適有此緣不勝其喜敬致雙魚之素仰塵三鱣之堂某官行必踐言志惟狥道韞圭璋而內映所飬者醇決江漢以東流其文有本聊作外諸侯之客不卑郡博士之官豈惟膏馥之品儒正要淵源之灌注𨿽布衣承學之士願公少畱然金馬著作之庭以賢爲重不煩推轂卽有賜環炎近脫選曹未聞縣譜繇銅章之俗狀望絳帳之淸姿偶然遊宦之同迥若仙凢之隔惟儒學詩書之化一變民風庶訟庭牒愬之稀少寛吏責區區所蘊喋喋難窮

與趙節推啟

開靑雲而覩雉緬懷鄂渚之舊遊泛綠水以依蓮屬在巴邱之下邑其爲間濶之日久矣願申疇昔之好可乎搖我心旌望公眉宇某官圭璋其徳斧藻以文脫腕萬言借借有聲於江漢摘髭一第駸駸可上於星辰繇黃綬以借資贊朱轓之畫諾千里陰受其賜居多入幕之謀諸公交薦其賢行見追鋒之召炎浪隨宦牒偶脫選曹朅來親防鶩之塵乃墮在蒹葦之澤未知縣譜恐戾官箴賴有故人可講一日從容之雅庶幾明府肯垂二天覆護之恩悃愊之情編摩罔旣

與饒節判啟

有事拙謀墮葭葦瀕江之地人誰庇已仰芙蓉幕府之英敬自逹於姓名因少攄其情實某官識精而敏徳簡而文有飛黃致逺之材不行防徑具結緑含章之美可敵連城惟史君撫千里之封故賔佐極一時之選陪畫諾黃堂之上挹凝香畫防之間赤壁江寒洞庭波穏胡牀談笑不妨風月之平分魏闕進趍卽看雲霄之直上炎學非有用仕本爲貧蕞爾井疆之防蕭然風景之陋𨿽所制固非美錦而在前乃有覆車自顧腐儒曾未聞於縣譜幸依君子庶無戾於官箴祈向之私有言莫旣

與梁知錄啟

脫選曹而試縣拙矣割雞攀府掾而事賢難乎附驥妄意快景星之覩終期借慶雲之陰某官族系光華材猷膚敏長離之文五色斂翮將翔豫章之榦百圍深根自養屈居上佐糾正同寮以哀矜察庶獄之情以精練了公家之事英聲借借已聞推轂於當塗緩步翩翩卽見著鞭於要路炎得邑蕞爾揆才闕然豈惟未辦種河陽之花抑亦無以藝彭澤之秫幸逢明府君寛厚之政可以少安更賴大君子挈提之私略其不逮

上林倅啟

與生徒誦說古今夲無他技爲防府督催租賦未必能官幸而依半刺之寛洪或者容一夫之遲鈍敬修奏記仰告戍期某官卓爾眞賢起於華胃龍文赤鼎獨立可以鎭浮驥足靑雲緩步終於致逺深袖經綸之手不萌進取之心曩嘗撫花縣之封民懷其惠逮此貳竹符之守眾賴以安聞將觧綬以造朝必有追鋒之急詔儻或趣舍人之裝於逾月尙能通閽吏之謁以趍風炎無尺寸之長急斗升之祿拙於擇地一鄕蕞爾而甚防責以取材千戶蕭然其無有雞戶之小如此防技之窮謂何拭目緹屏所恨事賢之日淺束身墨綬不勝依徳之情深

與巴陵郭簿啟

談詩書半水之宮技止此爾分民社一雷之地人謂斯何幸魯柝之相聞有潘花之可防自惟依徳之情切矣願講交鄰之好可乎某官佩明月之珍抱靑雲之噐豈但勾稽之縝宻吏不能欺至於剖決之精明民皆相慶發於小試動則有聲飛舄雙鳬安得回翔於壯縣剡章一鶚卽當軒翥於亨衢炎不憚折腰正緣糊口所謂米鹽之務惟旣厥心更期金玉之音俾提其耳庶見發硎之銳免爲制錦之傷

與巴陵吉尉啟

葭葦之中爲縣甚矣拙謀蘭菊之芬襲人幸哉接境謂其聞魯之擊柝而以借楚之餘波詎得無言以申此意某官敏無滯事淸不近名凜然防棒之風生裏閻相賀隱若洞庭之波穏舟楫不驚𨿽雅意不貪於著鞭然諸公願爲之推轂摶九萬里之翼宜致逺於天衢照十二乘之珠幾分光於鄰邑炎正緣糊口不憚折腰將欲束裝而來若爲撫字之防儻獲傾蓋而語可得箴規之詳欣幸之私有言不旣

上嶽州盧守啟

法有所限莫辭墨綬之塵勞事非敢專必聴黃堂之約束𨿽所制未爲美錦而在前乃有覆車惟厚徳恢乎其能容故私心恃此而不恐三薫身而修敬九頓首以馳誠某官淵靜鎭浮淸明燭逺律呂自黃鐘而始气備中和圭璋乃白玉之文道兼華實久儲公望寖著民庸閱栁子黔山巫水之銘旣招懷於蠻獠訪周郎赤壁巴邱之迹薦綏輯於兵農燕寢凝香胡牀坐嘯得其體要足矣不親細務之米鹽何以督責爲哉稍寛屬邑之轡防新賣劍買牛之習興無襦有袴之謡公盍少畱爭願借竹符之守上所注想當徑陞荷槖之班炎無尺寸之長急斗升之祿謬於擇地一鄕蕞爾而甚防使之理財千戶蕭然其無有雞戶之小如此防技之窮謂何防樾焉依儻容其遲鈍之恭職散材無用但誓以庶勤而奉公悃愊之情編摩罔旣

答陰學諭啟

作縣之難今世以爲通患從政之敏儒者未必皆能幸而在君子之鄕或者寛長官之責某人詞華之美操履之純爲領袖於諸生廣弦歌於千室與邑子遊鄕校而議政固所願聞使里人望廬舍而息爭尢爲有賴未遑修記驟辱貽牋陳誼甚髙愧於得錦繡之叚而無以報依仁孔邇庶乎入芝蘭之室而聞其香心之所懷言不能旣

上趙丞相啟

賤有司之爲邑怵惕於中大丞相之開藩照臨其上自顧挈缾之守素無制錦之能孰爲廣廈之帡幪幸近洪鈞之坱圠三薰身而修敬九頓首以馳情某官惟徳格天以誠許國言皆可績副聖主之所願聞事在必爲任諸公之所不敢然而道大則難合所以位髙而弗居進退以時捲舒自我身𨿽逺而在外義則顓於愛君寛朝廷西顧之憂司管鑰北門之寄以整暇練三軍之步騎以慈祥輯四鄙之耕桑緩帶輕裘威譽旁行於邊瑣淸香畫防仁聲充滿於江臯竊聞道塗之言歷數將相之舊惟公耆徳爲世重臣與其鎭撫於山川曷若謀謨於廊廟俯觀物望仰察帝心卽上玉麟再調金鉉展經綸可大之業成恢復無疆之休炎出自困窮安於瓠落𨿽有脫選曹之喜而思爲縣吏之難蕞爾一鄕蕭然千里欲撫字則財於何取欲趣辦則民所不堪厥或曠官若爲苟祿望繡裳之宻邇嘆墨綬之拘縻三事掄材尙不遺忘於防賤十連察吏庶其覆護於孤寒欣畏交懷瞻依在念

迎賀荊南帥閻侍郎啟

上初嗣服欲得封疆之重臣眾有公言無逾防閤之舊徳自漢中而移鎭撫荊渚以臨邊隠如長城扞此方國某官淵源之學經緯之文防通之才剛大之气潛蓄者如此其厚發揮之自然不窮間關出蜀道而來風采在漢庭之右夫內則處六官之列與外而位九牧之尊是曰得時便於行志眾人視此鮮不以利逹動乎其中君子居之必欲以功烈見於當世況方面之輕重系敵情之屈伸玆爲上游之衝古稱用武之國幸而無方內之犬吠可以集目前之燕安民兵散於田畆而虛有其名未能熟旗鼓之節官健聚於營壘而不作其气徒以耗金布之藏私商盛則盜伏其間緩之必縱而急之必變常賦輕而民窮於下督之不可而弛之不能朝廷爲是選文武之英防府所以兼兵農之寄惟閒暇經營之不苟毋務因循則安坐談笑而有餘何憂倉卒在今日淸明之初政宜此邦屬望於元侯然而爲之藩垣特一方之福爾至於授以魁柄又四海之願然炎以一陋儒在此雕邑遇事多掣其肘字民徒勞於心然無異於庸人何以求知於先進踴躍自喜欲少見平昔依歸之誠猖狂妄言不但作尋常賀慶之語其爲悃愊罔旣編摩

迎賀嶽州田倅啟

外諸侯之守鎭撫斯民半刺史之尊通行其政上所識擢眾皆觀瞻某官實浮於名徳見於行噐堪致逺常陪玉節之英遊智在養恬不問靑雲之防徑從題輿之借重承剖竹之維藩三江五瀦𨿽據形勝之地四邑萬戶未復承平之時藹然仁厚之聲慰此旄倪之望專城畫諾固資別乘之功當寧思賢行拜出綸之召炎不暇擇地正緣爲貧有如投足於薄冰憂其不免玆幸庇身於廣夏或者少安欣抃之私編摩莫寫

迎賀梁總領啟

重兵宿於要地以信臣領其轉輸明詔謀於大庭許諸公有所論薦竟繇親擢乃得實能綸命流傳輿情欣愜某官才全而識敏志定而气和術業足以濟時聲名著於將指觀風行而艸偃推善人去殺之仁知川竭則穀虛體王者富民之意帝念上游之萬竈日殫經費之千金選擇自乎淵光華增於星使固吾邦之守衛形敵國以富彊操六路之贏資錢流地上入九關而計奏敵在目中卽綴近班盡攄素蘊炎起家寒甚得邑蕭然繭絲保障不可以兩全簿書期防若何以逃責一官乃身之累發種種以雕殘萬間爲庇之多心搖搖而瞻遡

與周知錄啟

英躔所次榮居府掾之先法守至詳糾正官寮之失依芙蓉而增麗萃棣蕚以聮芳某官學積於身仕行其志髙足安於徐步終到亨衢敏手妙於撥煩常新遊刃使所居之官大見有用之才全吏不能欺財何憂乎不足獄無所枉民自喜於無寃佇聞推轂之裏言別拜出綸之新渥炎於屬邑仰止淸規遙睇茵慿心𨿽馳而身縶敬修竿牘詞則淺而情深

回唐觧元啟

待有司之公選抱先聖之遺經笑談場屋之中自期得雋睥睨譙門之下果見飛英防輩何爲龍媒遂出某人文無蹈襲行亦雅馴𨿽懷璧不可以越鄕幾於賈禍然發矢必期於破的所以運奇從容畫史之神閒披靡小巫之气索取靑氊之舊旣可壓於爭心奪錦標而歸當更觀於巧手

回胡解元啟

寉書求士鶚薦推賢姓名在百里以單傳詞賦於一州而獨步喜英材之翔翥起老令之摧頽某人學務汲深識思致逺擔簦久出素有志於功名挾防來歸果獨先於流輩聞陽春之寡和合月旦之公評樂止一夔所謂少之而爲貴經聮千佛卽當自此以超凢贊慶之私有言不旣

回徐尉啟

裏門宻邇廼無識面之因宦牒差池適有同寮之幸喜蕞爾蒹葭之渚來蔚然蘭菊之芬某官學非空言文得正法決科入仕議論直而無欺歷考借資志意恬而不躁徳兼慰畏盜必逃奔防棒在門將快百里之先覩金閨通籍佇有羣公之裏言炎翰墨陳人簿書俗吏慚無仁術致桑下之雉馴尙倚英風止花陰之犬吠敬酬函賜翹想車音

回彭秀才啟

蒼蠅防璧物惟其潔而易污鴻鴈傳書事或以虛而成實然知過貴於能攺而止謗在乎自修某人將出幽而遷喬無惡濕而居下誰能膠其目而不視未免困於心而後懲𨿽無桑中之期難學栁下之可往者不可諌矣勿蹈前非此物奚爲至哉盍思自返長牋委貺雅意甚勤敢陳藥石之言愧匪瓊瑤之報

賀趙倉啟

平糴惠民顓任皇華之冑使防榮將指孰逾棣蕚之懿親方析魚符就頒龍節先聲借甚輿誦藹然某官體道據中見幾廸哲屬尊且近先周室之宗盟政簡而寛冠漢京之循吏所以蓄儲於公望不惟撫字於侯藩天空而日月自髙仰聖心之繼照夲固而枝葉必茂閱燕齒以求賢暫凝坐嘯之香卽攬按行之轡八政先於足食農末何傷六條顓以察州官曹皆肅不待奏甘泉之計卽當陞文石之班炎困頓半生艱危萬狀只緣糊口未免折腰繭絲保障不可以兩全簿書期防若何而逃責一官乃身之累發種種以雕殘萬間爲庇之多心搖搖而瞻遡

賀薛漕啟

命出中除任顓外計部刺史之選上欲寄以咨詢諌大夫之來下熟聞其風采輶軒壓境輿誦載塗豈無他人可以付漕轉之事必有君子乃能蘇凋瘵之民某官人物超乎漢唐師友得諸洙泗潛心黙識養以湛深之思正色盡言見其剛大之气第知許國不自爲謀調萬物之鹽梅鼎方折足蓄九淵之雷電龍有逆鱗肫然獻忠聞者動色惟仁人獨勇於義𨿽昔賢猶病其難用之則不負所學而求容捨之則自得於中而無悶然有徳去畱之決乃本朝輕重之幾蓋爲之兆而賜環故起於家而持節先聲騰湧協气薫陶姑慰一方之情尙違四海之願謂宜端委盡發經綸防國論於文昌紫防之廷還士風如慶曆元祐之際炎未煩防遣將近終更慮折族庖之刀願歸間道之璧自悲俯啄而仰顧孰肯右挈而左提三年飽百里之艱難一旦有二天之臨照𨿽未瞻於履舄如素出於門墻萬金書紮之中尙防慰薦六轡茵慿之側豈忍棄仰瞻鴻防之飛不勝燕雀之賀

賀張總領啟

逺聞使指近在王畿竊謂一時人物之英豈顓平糴是以千里音書之賀未徹記曹不逾期年果有新命升中郎於華貫總外計於上流喜溢三軍風行六路某官有雄識雅健之文而加之篤實有正大髙明之學而揆以中庸暫擁皇華而按行獨當上意之選擇倚之於封疆扞禦所以飬其望處之於錢谷浩穰又以觀其材江漢數屯半天下勁兵之聚湖廣四面供軍中經費之湏實難其人可付此寄今以明公之至盛際於昭代之有爲春秋如大川之方增聲譽如北斗之髙掲行其平生徳業之所蓄願以逺大規模而自期憂民憂國之深固其素志足食足兵之外別有逺猷勲庸當自此而益新富貴亦鼎來而未艾炎久拘吏鞅忽近師門輿誦藹然皆動色而相語私心喜甚不待言而可知未侍茵慿倍增向仰

賀張倅啟

詔璽疏榮題輿借重外諸侯之守職在藩宣監禦史之嚴事皆關決先聲借甚眾志悚然某官今事指南儒流華蓋倚徙藍田之千竹已著眞淸徊翔葉縣之雙鳬輙騰治最不行防徑以訖外庸對畫防以交輝擁緹屏而競爽得湖山之勝於坐上𨿽可登臨聴雞犬之聲於民間未能富庶特煩半刺來貳五符佇歌別駕之功卽拜賜環之命展一編於籌防復三防於門庭炎不憚折腰只緣糊口有簿書卽有期防觸事懷憂爲保障不爲繭絲視民多愧轍中之魚涸矣幕上之燕危哉活窮鱗以一勺之淸波棲倦翼於萬間之廣夏依歸之切詠誦奚殫

謝嶽州劉守啟

宦牒縻於墨綬幾不自量薦牘出於黃堂素非敢望未去覺吏民之攺觀將歸傳親舊以爲榮竊以作縣之難今世以爲通患入官之意古人亦或爲貧苟無防萃之才難副陟明之選炎繆於擇地何以字民蕭條百里之窮瑟縮三年之久繭絲保障理不可以兩全刀筆簿書罪易盈於百謫幸玉音之有防削版帳之無名部使者亷問至詳明府君奉行惟謹蘇疲民於憔悴之後脫小吏於煎熬之中已及終更未煩防遣念厥初之移病恐至噬臍及其後之丐祠又憂濡尾豈謂升階之漸乃承褒衮之華某官恕以及人淸而容物假借屬縣輙符移趣辦之嚴收羅滯材借廊廟平章之用顧如炎輩所謂鯫生學術蓋空空然何能純正吏事又碌碌耳烏得詳明棄之如犛牛之一毛取之非鴻鵠之六翮誤防慰薦莫稱品題炎敢不行所聞知厲其遲鈍進修則勉諸在已窮逹則歸之於天無累知人斯爲報徳

謝薛漕啟

邑下效官初無善狀防中取士俯及臞儒不止一諾重於黃金是謂隻字逾於華衮未去覺吏民之攺觀將歸傳親舊以爲榮且知人莫貴於知心而守已必先於守道習俗之流也甚矣操履之有常者難哉自非卓爾之賢安得介然之節炎學非適用仕不逮人與物多違𨿽佩韋而自儆蒞官不敏顧制錦以何堪繭絲保障難至於兩全刀筆簿書易盈於百謫幸玉音之有防削版帳之無名遂獲終更免煩防遣此心自揆竊憂日暮之倒行敢意深知乃謂歲寒之可保蓋某官斯文司命善類主盟聲名震於一時許與信於四海顧如炎輩出自寒鄕憐其困躓之孤蹤借以吹噓之餘論苐慚固陋莫副品題炎敢不行所見聞審於義利視桑楡之將晚素髮𨿽生睎松栢之後雕丹心猶在益修志意以答恩私

雙溪類稾卷十五

欽定四庫全書

雙溪類稾卷十六

宋王炎撰啟

通臨江丁守

攝官躐等幸充竹使之丞恭職前期不俟時之代偶塞上之失馬致楚人之得弓將聽命於黃堂敬通名於尺牘某官噐周於用實副其聲有卓越之行而裁以凖繩有精練之識而斂其鋒頴晉居內服思訖外庸分士品流𨿽待陽秋之鑑問民疾苦尢深丙夜之憂乃輟含香小煩慿軾況此江瀕之地適當水溢之餘擁和气以頒春慰空頥之望歳政遂成於五月人皆有於二天白叟黃童已受撫摩之賜赤墀靑猶虛英俊之躔卽可趣裝不惟增秩炎半生平進垂老倦遊郡博士之素餐自宜冰冷邑大夫之墨綬亦分陸沈豈期玷於貳車乃獲依於瑞錦事從其長敢勤教戒之再三志在斯民願贊循良之萬一

與孫判官

竹符立貳驟戒戍期蓮幕得賢相爲交契通問之初宜先於下執同寮之好當倍於他人某官冠冕甲門圭璋寶噐英才在外眾固惜其少淹婉畫佐州民實受其陰賜乃者江流之羨溢至於歳事之大祲旣有潛郎蒞黃堂而畫諾亦資上佐班紅粟以振饑廣此仁聲趍於夷路炎浮沈州縣荏苒歲時玆叨剖竹之丞不俟及之代𨿽曰幸而承乏恐戾官箴惟其有以告新願聞誨藥

答蔣教授

貳五馬之守忽及戌期登三鱣之堂將親寮友緬想采芹之樂重歌伐木之章某官吾道醇儒淸時名士圭璧不鬻於市內心惟貴於韜藏黼黻以昭其文眾目皆驚其炳蔚羞著鞭於捷徑小休駕於泮林靑佩聞風必欲懇切作新而後已黃堂畫諾不妨從容諷議於其間華問寖髙亨途可卜炎半生隨牒垂老佐州𨿽細務米塩難凂師儒之聴然忠言藥石宜資道誼之交願蠲苛禮之拘攣共展雅懷之繾綣

上趙漕

攝丞支郡偶前一歲之期受察外防幸近二天之庇必先齋宿以請命方敢諏辰而造官某官學正而識深材全而气勁風采冠充庭之鵷鷺入處郎闈威稜重固圉之金湯出分帥閫欲廣九重之視聽尙勤四牡之驅馳馭吏在於選才秉公心而藻鑑足用夲乎厚下擁仁气以薫陶值水溢之爲災致歲祲之告病賴有皇華之將指平頒紅粟以振饑眾若更生共詠輶軒之徳朝多虛位合歸文石之班炎冰冷起家陸沈隨牒泮林職散已愧空餐凋縣財殫嘗憂傷錦心未忘於竊祿才不足以佐州當務檢身仰俟六條之亷訪預期拭目前瞻雙節之照臨

賀周丞相

一札疏恩十連移鎭執玉以翼天子孰逾舊弼之良衣錦而歸故鄕暫借專城之重幸帡幪之逮下輙薫沐以輸誠某官命世眞儒爽邦耆哲親逢舜禹之揖遜力罄臯夔之贊襄𨿽端委廟堂獨持天下之正然錙銖爵祿兼得聖人之淸不可招麾自爲舒捲歸休間館疑與世以相忘臥護價藩乃爲民而特起以整暇練和門之步騎以威懷綏徭戶之狌鼯田裏卽安京師防福玆上湘中之節遂分江右之符衮繡鼎來山川攺觀輿情所向甚於從二老以歸周宸眷有加何止倚二公而分陜其忠誠足以主善類其仁勇足以定大疑諒方急於辰猷必難稽於信處炎侵防平進流落倦遊爲客異鄕驟庇身於節下得丞支郡行聴命於府中心方懷疏逺之嫌天乃假攀援之便望緑水芙蓉之地願晉拜於上公無落霞孤鶩之詞敢濫陪於下客

上謝尙書

貳剖竹之符祗戍期而代匱問鳴珂之裏依耆徳以爲師況防推轂之私倍切升堂之願某官識精而學正志定而气全淡泊深醇與世浮誇之習異淸眞樂易使人鄙吝之意消曩在帝廷嘗居言路方未帥諌官而叩閤孰知陽子之賢及其對人主而引裾乃服辛毘之勇故身退江湖之上而名垂宇宙之中間館飬髙𨿽友赤松而謝事嚴宸注想政資黃髮以詢猷炎陪健樂以從遊辱艮齋之與進玆玷緹屏之任可聆革履之聲閱郡事以通行深懼官箴之戾趍門庭而雅拜願聞誨藥之詳

通韋倅

太常奏第偶聮淡墨之名別駕攝官獲在鳴珂之裏三紀嘆差池之久一朝有觧後之因行且登門可無削牘某官學窮道奧文掞國華試其才於繁劇之間不難制錦充於養以安恬之守聊復題輿有如執事之賢實列勝流之數其鴻博宜防書於虎觀其淸修可端簡於烏防胡不髙飛尙玆平進正恐未下車之際卽聞不俟駕之招炎揆日將行瞻風伊邇同年筮仕𨿽慚玉筍之英序齒論交乃等棣華之好儻或許其承教庶不至於瘝官夏令淸和燕居暇豫願謹寢饔之節益申戩谷之休

通向倅

抵戍期而承乏濫陪五馬之車親耆徳以爲師獲在八龍之裏非先揆日以貢竿牘可遽趍風而望慿茵某官六世故家五朝壽俊文簡之典刑未逺薌林之聲烈如存閱義理以飬其心夲不矜於進取攄才猷而見之事曾未究於施爲脫屣如遺掛冠不顧傲睨功名之表倘佯泉石之間𨿽外物輕於浮雲可激淸風而厲俗然世臣重於喬木當勤聖意以貪賢暫安鳩杖之閒別有蒲輪之召炎仰髙甚久披霧無因豈意是行獲酬所願從郡太守之後將勠力以奉公近鄕先生之尊宜齋心而請益瞻承伊邇寤寐不忘夏令淸和燕居暇豫兾精調於寢餗用倍納於休祥

通劉倅

散才無取濫充別乘之員厚徳可親獲在鳴珂之裏幸登龍之有便値展驥之未行某官行修防而無疵學髙明而有用飛王喬之舄嘗自試以撥煩題仲舉之輿姑少安而養望況渚宮之巨鎭實邊之上游中權必屬於重臣貳政亦資於名士如執事之素蘊乃諸公之熟知恐未及於下車已卽趍於召節炎曩嘗披霧久不趍風抽毫難究於深揮麈佇諧於晤語

通王文州

通行郡事濫充別乘之員少憇裏居知有分符之守將欲前瞻於顏色合先自貢於姓名某官練逹多聞靖防有守世家所自源旣逺而流長人品不羣華亦榮而實大甫金閨之通籍卽畫防之凝香防循吏於漢京欲埒龔黃之豈弟數勝流於江左宜班羲獻之淸眞佇拜賜環寜淹間館炎仰髙甚久防潤有初自慚非鳯閤之崇所願識烏衣之俊瞻承伊邇抃頌惟深

通趙知軍

貳車代匱偶前宦牒之期五馬旋歸聞有宗盟之重將欲詣門而伏謁可稽削牘以修辭某官冑出神明志如寒素凖繩其行斧藻以文棣萼聮芳掩周室懿親之美竹符分守追漢京循吏之風旣外振於能聲宜入陞於華貫忠精劉向嘗防中祕之書儒雅李程亦視北門之艸眞材是用公族爲先上心方徯於來朝除目卽頒於異數炎覬防霧潤久仰山髙日虞召節之追趍莫遂賔堦之跪起有懷悃愊不盡編摩

上汪提舉

聴尙書之履衘恩早玷於師門瞻使者之車受察今居於屬部況以佐州之別駕近於駐節之行防代匱之初竭情以告某官承家文獻許國忠嘉三典用中平竹書之讞議一經垂逺廣金匱之舊聞凝旒欲審於觀風攬轡遂煩於將防筦山海之利上專贍於大農備水旱之災俯尢詳於荒政皎皎皇華之芘陳陳紅粟之頒陰徳無窮何止萬人之活休功不揜佇聞四牡之歸且國莫重於世臣而治必生於君子太傅股肱之美蕭咸嘗至於大官贊皇骨鯁之剛吉甫遂登於上宰將由賢而佐聖可考古以驗今炎喜及戍期懼無治狀晚途猶滯空慚鯉躍於龍津舊物不遺尙覬蠅隨於驥尾有懷悃愊莫旣編摩

上譚提刑

攝丞支郡偶前一歲之期受察外防仰戴二天之庇甫諏辰而恭職卽齋宿以修辭願霽威嚴仰陳悃愊某官爲時先覺得道正傳充所飬則噐大而聲宏見於文則芒寒而色正順詩書以造士討論何止於觧頥發倉庾以振民愛利悉形於將指陋矣靑蠅之防璧翻然黃鵠之摩云有以自娛堅杜門而避俗不容退處竟衣繡以觀風其教條簡易而不苛其讞議淸明而能恕環今日乘軺之地無曩時珥筆之甿載考昔人崛興南紀逺則開元之輔相近而慶曆之諫官惟山川之炳靈獨鐘間气如麟鳯之罕見爲瑞淸時是宜五管之提封今復一賢之顓羙暫勤攬轡卽拜賜環髙掩前修盡攄素蘊炎起家冰冷隨牒陸沈制錦之傷偶爾終更於爲縣覆車之戒難乎承乏以佐州自知無尺寸之長未免戀鬥升之祿預期拭目前瞻雙節之光華當務檢身仰俟六條之亷訪

答陳宰

揆日將行叨貳魚符之守瞻風伊邇習聞鳬舄之賢辱貽問以相先愧謄書之不敏某官文傳正法學造大原聲問最髙宜立登於渠觀進趍有節乃屢試於琴歌寜圎枘而方穿不直防而枉尺其淸介益堅於信道其慈祥逾篤於字民熈春常滿於花陰凶歲不憂於菜色觀其感召已流三異之稱自此騫騰何待十奇之薦炎愧當佐郡喜獲同寮抽毫莫究於深傾蓋兾諧於晤語

答常宰

花縣得賢恨親仁之無自時越次喜聮事之有期想聞百里之琴歌遽枉五云之筆札某官東吳秀士西蜀名家望驥足於亨衢尙淹遐武露龍鱗於錯節自試長才昨聞秋潦之餘適値歲祲之病細民相視固有空頥荒政具修皆無饑色繇此可書於優最卽當徑入於修門炎流落陳人浮沈拙宦志未忘於仰祿才不足以佐州恃寮友之切磋兾能聞過贊教條而關決庶免瘝官

上張總領

分敎泮林嘗借計防之庇攝丞支郡又瞻使節之光有天幸而能然如自謀而至此況視前車之顚覆尢依夏屋之帡幪某官行應四科學包六藝緬懷先正勲勞在盟府之藏今見名卿忠力篤世家之美洊更劇任茂著眞材將漕湘中蘇民情於逺服總儲淮右壯國勢於畱都冕旒有北顧之憂襟帶惟上游之重方急采薇之遣戍必先積谷以實邊江漢數屯半天下勁兵之聚湖廣四面給軍中經費之須爰仗信臣肅將隆防望獨髙於喬木禮宜備於皇華旣士飽而馬騰亦粟陳而貫朽武昌風月淸談無取於元規赤壁江山英气可追於公瑾熟籌疆事歸贊廟謨明良相遇之難已親逢於熈運公侯必復其始當力纘於戎功炎起自孤生安於拙宦彊顏爲縣不無傷錦之羞妄意佐州復有懲羮之慮方俛啄而仰顧孰右挈而左提𨿽曰恪勤要在米塩之必計如其遲鈍尙期轡防之少寛免曠防官實慿大造

賀趙提舉

近輔觧符大廷出節澄淸所寄遣膚使以觀風選擇有加命懿親而將指輿情胥慶徳意來宣共惟某官系冑出於神明文雅同乎寒素外司天族使之崇信厚而無違入佐地官有以調盈虛而不匱少緩金閨之步聊凝畫防之香上念大江以西民更儉歲之患裏閭張頥待哺之後政急撫摩州縣摶手無措之時尢期假借遂自股肱之郡來顓耳目之司先聲一聞和气四逹然雅望素髙於中外且明時兼用於親賢誦棠棣之詩豈不懷於召穆閱麒麟之畫亦有取於城陽恐甫駐於華軺卽趣還於文陛炎濫叨佐郡深懼曠官當務檢身仰候六條之亷察預欣拭目前瞻四牡之光華贊慶之私編摩罔旣

賀張提防

使名加大帝命更新廣一時軍國之儲莫先泉府罄諸道山川之產悉星軺幸借庇庥敢稽贊慶某官勝流華蓋今事指南方居璧水以談經聲已髙於周士及入金閨而通籍望遂冠於漢庭右府編摩外防斂散𨿽階華要未究猷爲孰能操天下之贏資要在考古人之圎法盡權實貨專任眞材赤仄大錢不待三官之鑄黃金上幣兼充二等之藏竊謂儒先出逢昭代其宿學宜讐書於東觀其淸文可揮翰於西垣恐持節之鼎來卽賜環而趣覲炎懼叨佐郡喜獲事賢自顧拘縻𨿽難瞻於四牡有懷悃欵輙仰貢於雙魚

賀張提刑

光膺中詔移按祥刑地環江右者十州寄乘軺之亷問境接鄱陽於一水同衣錦之光華望實素髙恩威易洽某官淸通而知逺簡易而有文閱中興諸老之賢孰逾先正歷膴仕四朝之久益振家聲湓浦偃藩湖濵將指上心求舊深思喬木之世臣臬事持平無易皇華之膚使況此俗工於訟牘繇其家習於刑書遂煩四牡之驅馳仰逹九重之欽卹以淸明而察其浮僞以寛大而息其紛爭佇徯褰帷當無珥筆然睿主龍飛之始乃眞才鴻漸之秋恐攬轡之鼎來卽賜環而入覲炎懼叨佐郡喜獲事賢居近鄭鄕慕誼固非一日身瞻漢節依仁獨有二天頌詠惟勤編摩罔旣

賀趙帥

光膺一札就鎭十連攬膚使之繡衣久煩攝事開元侯之幕府今乃爲眞條敎素行歡謡增慶某官嘉猷經逺深識見防昨自郎闈出當戎翰其防事如輕車之行熟路其撥繁如利噐之剸盤根報政旣成亟上夔門之節還中有漸來乘楚尾之軺屬大廷謀帥之難且方面偃藩之闕擁雙旌而將漕聮三組以兼官孰逾文武之全才終畀兵農之重寄煥壁奎而進直跨章貢以分符以惠慈綏四野之耕桑以整暇總十州之步騎然睿主龍飛之始乃眞賢鴻漸之時授任專城𨿽有加於眷倚遄歸淸禁始大展於經綸輿誦云然宸心可卜炎曠官是懼佐郡何堪三月於玆已積素餐之譏誚二天在上倍懷丹悃之瞻依詠頌惟勤編摩罔旣

賀陳運使

天廷出節澤國乘軺申命維新獨奉計防之使指選才已試無逾延閣之儒英望實素髙恩威易洽某官識精而學奧志定而气全司出納於南宮知足用裕民之要正稽違於右轄有奉公振職之稱小出緒餘未攄素蘊屬淵之重外寄淸視以觀風權義利於重輕寜急舉鞭之算謹徳刑於先後豈專持斧之威遂增六轡之光華來導九重之志慮借甚先聲之美藹然和气之浮苐泰道之方亨值離明之繼照以辧博參稽於國論以忠嘉啟沃於君心宜有追鋒按部難淹於鶉尾卽聞前席班朝首綴於蛾眉炎無以佐州未能忘祿方自憐其坎乃獲近於帡幪小吏之事上官當恪遵於約束晚學之從先進又有覬於品題贊慶惟深敷宣罔旣

上周丞相

名位至於絕百寮斯難攀附道徳足以服一世可不依歸況善類宜有主盟則來者固無絕法飛走之從麟鳯殆欲去而莫能山海之集防埃未有辭而不受輒伸悃愊仰瀆威尊某官命世眞儒爽邦良弼從容造膝贊揖遜於睿謀懇惻沃心廸淸明於初政號召四方之豪俊鋪張萬事之規模風采凜然肯燕坐江沱之表浮言過矣何毀傷日月之明敬惟元老之去畱實系本朝之輕重願從赤松爾豈昔賢之雅懷當如蒼生何有天下之同欲況值皇明之繼照正資耆徳之告猷𨿽優遊固可以保身而繾綣豈忘於體國其重望則在廷之九鼎其深謀則當寧之元恐逺人必問萊公不宜在外苟中國旣相司馬又復何憂人心有孚天意自定炎起家冰冷隨牒陸沈年不後人時無知己妄欲通名而自獻初非附勢而有求士上龍津皆受三沐薰之賜身行驥阪亦期一盼睞之榮占小己之賢愚在片言之可否

賀趙提刑

淵所向天指有加民吏聳聞益尊嚴於持斧山川不攺無勞勩於乘軺協气滋多懽聲逾洽某官系時宿望爲國茂親分漢郡守之符治髙近輔持周行人之節望著皇華千艘內給於日畿六轡偏行於澤國其風采精明而可敬其敎條簡易而不煩上念祥刑欲逹虞廷之欽卹孰能淑問少懲楚俗之輕佻乃煩棠棣之賢暫聴甘棠之訟況淸明之初政資夾輔於諸公豈淹耳目之司卽在股肱之列炎佐州何算曠職是憂旣無一日之長難於自免幸近二星之次照以餘光贊慶之私編摩難寫

答歐陽倅

熊軾在前愧乏題輿之譽龍門居右喜諧傾蓋之私輙修敬於尺書預通名於丈席某官操修淸介醖籍溫醇究撫字之心嘗不卑於墨綬貳藩宣之政亦聊擁於緹屏顧玆一壘之封限以重湖之阻半刺𨿽分符之亞未展猷爲諸公有推轂之言宜陞華近卽見賜環於帝所詎容稅駕於裏居炎妄意攝官何能佐郡如將弛擔值從者之未行尙可負墻聞仁人之餘論

答劉監酒

逺宦棲遲偶在八龍之裏髙情灑落驟來雙鯉之書欣防面之有期愧馳詞之不敏某官摛文華贍秉徳淸修郁喬木於百年家聲猶在騁驊驑於千里才气無前暫安筦庫之卑以養搢紳之譽涵今茹古益新黃絹之色絲髮防決科當復靑氊之舊物炎仰髙甚久披霧無因豈意是行獲酬所願逡巡傾蓋可攄棠棣之思勉彊抽毫莫報木之贈

回江宣義

東朝衍慶北闕疏恩嘉黃髮之修齡賜緑衣之新命某官儒流前輩昭代逸民緬想幽居有擊缶引觴之樂決知雅志無彈冠結綬之思然子心必貴於顯親而帝徳方均於錫類喜夫婦康寜而偕老值朝廷希濶之殊榮庭戶增輝裏閭攺觀異王符之縫掖徒號潛夫笑徳曜之荊釵空隨髙士方圗奏記遽辱貽牋齒𨿽宿而意新深嘆屬辭之妙麗年彌髙而徳邵尙期承敎之從容喜愧交懷有言莫盡

回崔秀才

力役先於溫戶法所當然追逮及於寒儒吏安取此薄正舞文之疊遽承執贄之恭閱防綴於華牋知沈潛於黃卷旣免訟庭之牒愬可專黌捨之修藏然籍民𨿽受地一廛而勤動若登仕版則占田千畆而安閒因險阻之備嘗請激昻而自奮用酬來貺少效愚尙兾髙明特垂鑑察

謝沈察院

北闕上書合俟刑於司敗西垣出命驟假寵於成均恍如得仙疑以爲夢且今日求言之匭如古人進善之旌當離照之初升蓄乾剛而未發權臣防扈僞黨附離人誰無私專欲排於利己事旣太甚曽不畏於欺君動震怒於雷霆投渠魁於魑魅丕顯龍飛之華旦旁羅鴻漸之眞賢乃采嘉謀以裨新政豈無智者之慮安用狂夫之言如炎者麤讀古文不知今事亦欲求於富貴圎枘方穿孰肯薦其姓名左書右息政緣冰冷遂至陸沈蒲栁之質望秋發𨿽種種葵藿之生向日心則拳拳願輸一得之愚仰徹四聰之聴書旣成而復毀意欲卻而更前竟幹蕭斧之誅盡獻芻言之陋鈞天帝所烏知蟣虱之防臣璧水英躔忽玷鵷鴻之末綴出綸有自推轂爲誰某官徳備淸和气函剛直鳯九苞而爲瑞識者心降豸一角以觸邪聞之膽落薰蕕無臭玉石自分坐致朝廷之淸明因捜人物之淹滯靑雲今日未易攀援白首同年自甘流落何一貴一賤之勢異而三沐三薰之意勤殆欲與之同升不使終於獨困防於防地寘在勝流自省何人可當此選未憂博士之得咎先慮諸生之見嘲炎敢不仗此挈提起其衰懦籌當世之務非矜掉舌之空談講先聖之經必使洗心於僞習儻無曠職是曰酬恩

回蔣敎授

才識之優素聞第一師儒之選果見無雙得龍友於渥窪空馬羣於冀北某官鉤深學海掞藻士林八卦六爻研羲文之妙防一風二賦振屈賈之遺音負此兩長超然獨步暫時緩帶肯處諸侯半璧之宮不日曵裾徑登上帝羣玉之府豈圗孤陋獲識英髦健筆驚人共嘆陽春之寡和髙軒過我乃防明月之暗投藏以爲榮報於何有

謝張尙書【代】

諫坡承乏初無補衮之忠起部陞華遽玷出綸之寵處非其稱愧溢於榮某非有長才素安拙宦久更州縣之役誤被聖明之知凢十薦而齒周行不三年而聮法從晉居騎省兼侍金華旣未能盡五諌之規亦無以發六經之防苐欲明於國是義不顧私嘗力詆於邦誣言多咈眾方祈補外以避咎乃更畱中而得遷顧晚節之浮沈遂班常伯念平生之夢想不到文昌自視歉然何由得此某官承家文獻許國忠嘉禦眾牧民分吾君之憂顧好賢樂善如先正之公平靖言僥幸之多必借遊談之助方圗敍謝遽防賜錦綉之章但喜拜嘉終莫致瓊瑤之報

賀張尙書【代】

一札疏榮十連移鎭赤文緑字冠學士之淸班絳節碧幢開元侯之幕府敎條風動民气春回某官敏識照防宏才經逺出遇孝宗之神聖遂亟上於亨途仰承魏國之忠勤將大恢於前烈乃由武部洊偃價藩壯邊之金湯謹陪京之筦鑰賢勞如此王覲何遲正緣謀元帥之難且復借中權之重披圗輿地撫一道於西江占象璇霄煥二星於東壁消裏閭之愁嘆變旗幟之精明旣訖外庸上心所向卽還近列僉論攸同某厠迹日邊受廛宇下擬謄書而未果愧貽問之相先久隔英姿思聴漢庭之革履旣知世徳請賡鄭國之緇衣

回丁茶馬【代】

諌省充員甚慚無補文昌分職乃獲超遷靜言徼幸之因殆有遊揚之助某官敏銳而便煩劇激昻以赴功名歷井捫參萬里肅將於使防摘山市駿六軍增壯於戎容裔夷信服其亷平屬部聳聞其風采泛閱當今之人物孰逾執事之才猷豈無裏言猶在外服有如戇拙洊列淸華欲修謝而未遑辱貽音之下逮木有贈不能視施而酬茅茹同升但兾勞來之喜

回吳兩府【代】

擢司事典甫再閱於旬時晉長兵曹遽洊膺於新命殆因長者之借譽遂玷公朝之誤恩某官貴重至於上公淸苦同乎寒士居京師奉朝請絕無悔吝之疵開幕府班敎條輙上循良之最醖籍之美雍容可觀左戚右賢𨿽曰祖宗之舊典經文緯武孰知天下之全材宜繇肺腑之親入在股肱之列某自登朝著獲際下風竊揆雅懷蓋尊主庇民之是念孰觀曠度亦好賢樂善以爲公故此超逾出於推挽未遑敍謝先辱貽音櫽括之工文從而字順金珠之重意盛而禮勤徒極銘藏莫酬珍貺

回朱經幹

上書論事自哂其狂倚席談經甚慚非據誤被聖明之采擇殆因朋舊之吹噓恭惟某官學知本原文有典則始偕郡計早飛第一之聲旋入郊庠果見逸羣之气詎宜屈髙士以主簿聊復爲上客於諸侯蓋舂容旁薄而其進也徐則演迆淵淪而所行者逺將益充於噐業以大奮於功名顧惟學問之荒濫處師儒之後方圗敍謝遽沐貽音八桂間關念故人之方逺雙魚繾綣感厚意之難酬銘佩之私編摩莫旣

雙溪類稾卷十六

欽定四庫全書

雙溪類稾卷十七

宋王炎撰啟

回髙舍人

璧水談經甚慚不學木天挾冊尢愧非才洊玷公朝之誤恩悉繇先達之借譽伏念炎拙於瓦合坐是陸沈已分此生終迷朱墨自憐垂老久棄鉛黃詎期脫州縣之勞輙獲綴師儒之末未知奧義姑誦陳言不能亹亹而解頥豈辦錚錚而折角方憂官謗忽奉除音讀未見之書𨿽獲酬於夙志負寡聞之誚實難厠於時髦非借吹噓曷膺選擢某官斯文司命吾黨主盟未嘗恃己之長顓務成人之美承顏侍教旣許摳衣緩頰遊談遂勤推轂偶緣請告稍稽造謝之恭敢意防謙特枉贈言之寵躬俟進趍之際面陳感怍之情

謝余丞相【代】

銓綜之難蓋繇徳進論思之命乃許序遷仰玷誤恩逺承褒語念久隨於宦牒乃晚綴於朝紳俄備諍臣洊班常伯時無營繕何以鳩工世旣敉寜幸而偃武蓋甚慚於屍素敢有兾於陞華況古號冢卿實位六官之長而今稱劇部仍兼四選之繁借曰充員得無曠職顧玆假寵必有先容某官廸哲爽邦奮忠衞上當少海日升之始冠泰階星拱之聮備著勤勞不居寵利黃金駟馬暫優丞相之告歸赤舄衮衣旋命上公而爲伯乃心王室有意人材顧嘗被於陶鎔獲供噐使尙不忘於推挽遂至階升甫傳郵置之音卽枉記曹之敎防謙已甚拜賜難安將睎行儉之知人𨿽無藻鑑若效巨源之啟事猶有朴忠當自竭以奉公或可期於報徳

回黃少卿

將指觀風固須膚使刺經議禮尢借通儒某官秉徳髙明禔身荘靖有元元本本之學素號洽聞明是是非非之公堅持正論昨繇諌省出奉詔條周行嶺海之間旣騰異最光奉絲綸之寵入冠淸流方欲謄書驟防貽問雙魚甚美空懷拜賜之慚四牡且歸日佇同朝之喜

回武舉李狀元

龍飛防士將收天下之奇才豹變發身遂占廷中之前列某人英姿卓越壯气激昻早厭儒冠思登勇爵欲跨雲霄而直上果超流輩以先鳴臚句一傳僉言無間未及面陳於賀臆乃防首貺於華牋由韋布以起家今見奉親之喜屬櫜鞬而從事更堅報國之忠佇觀富貴之鼎來以副交遊之屬望

賀京丞相

恭惟大廷讀命亞保升華明良防遇之難期諸千載家國榮懷之慶寄在一賢旣有茂勲可無醲賞某官出逢昭代超處宗工有包四海之量而其動也中有周萬物之智而所居者正防鰲足以立極底定丕基攀龍鱗而升云大符公望志惟安於社稷心無怍於神明翊我聖君享於烈祖開淸廟成華之瑞兆慈皇介福之祥定省從容愛欽浹洽𨿽感格本繇於孝徳然彌縫全仗於忠誠喜溢三宮懽騰六合豈錫類不遺於黎老而疏恩可後於元臣畀以篆車俾正貳公之位授之靑社仍關大國之封將恨無官爵之可酬方奮起事功而未艾繄主上擬勲華而不愧則我公視益稷以何加炎鈆槧孤生茵慿下走金門待詔裁詩幸繼於諸儒石室防書記事又陪於太史念朝野之共喜曰君臣之俱榮爲父母億萬年方展盡悅親之道上符瑞百千所又寖彰受命之休凢有識知悉同祝頌用是敷陳於賀悃初非修飾於防辭

賀髙內翰

中宸疏寵內相升華久虛位以俟賢下皆屬目今正名而申命士悉降心豈惟儒者之至榮抑亦朝廷之盛事玉堂增美素推訓誥之最工金鉉在前卽見經綸之有日炎辱知甚厚贊慶尢深納謁賔閎寜鳬趍之敢後貢牋記府蘄燕賀之爭先

賀陳舎人

疏寵中宸陞華左史𨿽曰序遷於淸貫實惟妙簡於淵斯文有光善類相慶蓋步武聮於法從而眡瞻際於淸光此吾儒之至榮非他職之可比兼書言動旣載筆於螭防顓掌訓辭卽揮翰於鳯沼屬趍朝而奏對仍被命以校文仄聴除音阻陪賔序喜𨿽盈於心曲意莫盡於毫端

回趙敎授

宗盟之秀獨立不羣文藝之髙屈居第二敢謂謙勤之厚意肯貽駢儷之華牋某官頴異出於神明淸苦同乎寒素恥隨俗靡欲以文鳴劉子政經術冠於諸儒李長吉篇章傳於天下𨿽公族之希有豈今人之不如暫爲侯泮之明師卽簉王庭之諸彥願充逺業企及前修防茅茹以同升𨿽有見賢之喜投木而莫報空懷愛我之私

賀許國正

掌璧沼之規旣膺妙選通金閨之籍驟進華階在雅懷寜計班級之崇卑然吾黨共喜英豪之選擢向𨿽偃屈今則騫騰嘗幸同寮尢深贊慶適拘謁禁阻造賔閎敬以寸誠寓於尺牘其爲頌詠罔旣敷陳

謝範舎人

掌書藏室已玷英遊汗簡著庭洊叨新命惟記事系於日月如編年謂之春秋孰謂非才可充此選蓋昔者聮名於虎榜而今焉承敎於麟防內揆僥逾悉繇汲引屬拘謁禁尙阻造門敢意謙光首勤削牘其爲感怍罔旣名言

賀易祕書

綸綍之恩並登二妙圖書之府獨至三遷是曰蘭防之英可增蓬山之重逺業益深於涵飬亨途卽見於騫騰念辱在於同僚且叨聮於新命其爲欣愧罔旣名言

謝謝給事

史觀充員已慚非據郎闈攝事尢恐弗勝悉繇汲引之私辱在選掄之數蓋以主張於國是因而愛惜於人才皂蓋蕃宣嘗厠登門之列黃扉獻納不忘推轂之勤方圖面控於謝悰遽荷首攽於褒語罙深感怍莫旣名言

賀姚中丞

疏恩北闕進位南防大司馬列於六官第修邦政中執法長於三院實正朝綱未得其人久虛此職玆自宸之親擢俯稽輿誦以僉同公論固待之而後明善人亦恃焉而無恐炎密叨大庇且辱深知非徒幸小已之有依抑實爲淸朝而贊慶尙俟雁行而進並攄燕賀之誠

賀京丞相

金鑾作命誕告大庭玉鉉增華晉居上宰徳望足以鎭四海宜加體貌之崇名位至於絕百寮愈覺觀瞻之峻三宮燕衎九鼎尊安某官聖域眞儒熈朝元老以寛大納萬殊於度內以精深照庶務於幾先光輔一人逮今五載正邪有辧君子進而小人之道消信義不逾內治伸而外侮之情屈刑淸兵寢人懷其生物阜年丰天錫以福成功若此輿誦翕然如漢蕭何任已顓於一相視周姬旦位合首於三公豈惟主上虛心而待之抑亦中外屬目者久矣自右弼而升左輔可殫經濟之謀以聖主而得賢臣允屬亨嘉之防不移魁柄益煥階符道將追稷契以爲徒治可繼勲華而無間炎自惟困吝初無先容誰賜生成乃有大造衮繡又加其舊搢紳相賀於朝旣幸而逢交泰之休可無以致私心之喜言𨿽不敏誠則難緘伏乞鈞慈俯垂鑑念

賀謝右丞相

誕布制麻晉升宰席運樞機而經武旣展壯猷秉鈞軸以調元宜膺大任三宮燕衎九鼎尊安竊以二相經綸一人垂拱並立有同於柱石相資當似於塩梅亦惟謀國之協心斯可仰成而共己某官气和而心肅學奧而識精當龍飛禦極之初冠鴻漸在庭之列間於兩社今也五年造膝輸忠虛懷納善淸明中正君子進而小人之道消安靖和平內患寧而外憂之途屈五兵不試人懷其生百谷屢丰天錫以福成功如此輿誦翕然宜啟金甌以光玉鉉物情所願思如姚宋當國之太平帝防一頒果同文富並命而相賀炎自惟困吝初無先容誰賜生成乃有大造衮繡有加其舊搢紳皆有所依旣幸而逢交泰之休可無以致私心之喜言𨿽不敏誠則難緘伏乞鈞慈俯賜鑑念

賀何知院

顯膺命防晉位元樞顓借壯猷本萬兵而立武仍贊同徳次二相以經邦朝廷恃此而體尊彊敵聞之而气懾竊以邦國之勢以人而重輕政事之機因時而舒捲廟堂正色百辟承風樽爼折衝六軍增气兼二者之大任必一時之偉人某官學髙明而不羣气剛大而有守君子倚其特立盡卻邦邪異論折於公言大明國是遂以初潛之舊學亟參鬷假之明謨彌縫輔贊道合於一堂安靜和平福加乎四海宜處東西之兩地庶攄文武之全才自行人玉帛之往來蓋歷歲干戈之包裹孰言選將智愚未分孰議練兵健懦無別軍儲欲裕邊瑣尙嚴𨿽旣和而戰非可忘縱不戰而守宜有備圗之亟切事未立而眾先嘩救以舒徐獘漸去而功可集竊窺逺慮必有成規炎無爲先容久分平進晚逢知己敢不歸心苟可酬恩寜辭隕命輒因賀慶之語一吐狂愚之言伏乞鈞慈俯垂鑑念

賀許同知

繼治慈皇勤成巨典疇庸近弼序進崇資君臣俱榮中外咸喜某官秉心廸哲體道據中進翊鴻樞攄忠精而衛上系隆駿命贊孝治以奉親乃作一經以垂萬祀侈家邦之盛事著明聖之宏休今迄終編旣上陪於淸覧曩嘗載筆宜特渙於恩章體貌加隆股肱增美炎仰防大造稍振孤蹤豈惟私已之有依實爲公朝而共慶明良嘉防親逢千載之期富貴鼎來將進羣公之表其爲欣抃罔旣編摩

回王守

鷁首溯江間關萬里虎符畫壤鎭撫一圻慰逺俗之觀瞻布朝廷之徳意某官起於華冑濟以眞才風流覺談笑之多聞慷慨以功名而自許奔電躡雲之足中亦少休防蛟裂兕之鋒今方小試遙知洗篆條敎一新已遂凝香剸裁多暇吏立春冰之上人行古鏡之中卽有賜環不容暖席炎自憐寡與乃幸納交懷綬來朝𨿽喜從容而晤語衘杯話別驟驚隔濶於英姿欲伸竿牘之寒溫浩嘆關山之遼逺敢期髙誼貶賜華牋妙語難酬虛辱雙魚之厚貺中心所願惟蘄五馬之遄歸悃愊之誠敷陳罔旣

謝範侍郎

麟防抱槧誤玷除音鳯沼揮毫驟貽褒語惟唐虞之二典宜輯成書有遷固之三長可顓實錄何下資於寡見蓋旁借於遊談曩共取靑聮姓字於慈恩之塔今將垂白追步趍於著作之庭薄技且窮殘膏可丐

回林判院

哲人制行可爲法於將來孝子顯親欲揚名於不朽謚𨿽一惠法有兩端限以班資之崇在乎貴貴參諸徳義之善又以賢賢豈特廣恩蓋將示勸先正侍郎位不登於三品望實重於一時以淵源六學之精防有充塞兩間之剛大事當立斷詔防奪之而必行義有力爭舉世非之而不顧去就之際雍容可觀死生之間淸明不亂是當求之古人爾可不謂之賢者乎朝惜鑑亡士悲梁壊難拘禮寺之條例當凖淳熈之制書惟簡可以見其正直而無私惟肅可以示其剛方而有守考諸謚法揆以公言用此易名初無浮實方聞奏牘之所請深喜承家之有人逮綸誥之疏榮辱華牋之委貺摛辭有爛陳義甚髙念昔年隨牒於長沙以晚學備員於泮水敎之話言以開其固陋賜之薦墨以振其孤寒顧渉世之多奇嘆知心之無幾緬懷舊事契濶堪傷今見後昆風流尙在偶獲陪於末議覬少發於幽光因念仰髙無復九原之可作惟蘄濟羙庶幾千載以猶生

饒州到任上吳提防

中都結綬嘗陪一日之雅遊支郡把麾遂竊二天之大庇敬裁奏記仰告戍期某官今事指南名流華蓋春陽溫厚外示徳人之容止水淸明內潛君子之智三異仁孚於眾志十奇聲徹於宸聰雉監考工方晉在儲才之地虎符分守乃果於請郡而行望實浸髙眷知彌篤盡提泉貨專屬星軺總十道以鑄山運一鞭而流地但見阜通於九府不煩分於三官佇看外庸卽登近侍炎曩緣超躐自速顚隮散吏祝釐方思循省誤恩起廢蓋有夤緣靖言抆拭之由皆仗吹噓之賜分憂所寄志𨿽切於字民治劇非長心甚虞於曠職瞻承在望欣懼交懷仰借帡幪幸獲依於徳宇更期儆防庶無戾於官箴

翁提刑

祝釐閒館驟剖魚符受察外防幸依龍節敬裁奏記仰告戍期某官體道據中秉心廸哲淸而容物使人鄙吝之意消善不近名與世浮誇之趣異慈祥布政一駕朱轓明恕平刑三持繡斧望日邊而密邇環江表以咨詢旣訖外庸必歸近列其鴻博可演綸於西掖其剛方宜端簡於南防召節且來促裝可俟炎曩緣超躐自速顚隮竊食祠官投閒地冷承流支郡起廢恩深僥幸爲多夤緣有自昔逺遊湖外嘗親飛舄之郎官今假守楚東獲事褰帷之膚使瞻承在望欣懼交懷四牡光華獨近照臨之末六條亷問尙期寛假之私

於倅

引買臣之綬假守何堪題仲舉之輿同僚是恃方將聮事敢不通名某官識逺見防才髙便劇嘗紆墨綬流豈弟之仁聲肯駕緹屏狥安恬之雅志惟是蕃宣之寄資於按察之嚴旣信立而令行卽民懷而吏畏正恐下車之未幾卽聞召節之鼎來炎垂老投閒誤恩起廢固欲盡心於撫字頗憂臨事而鈍遲賴半刺之通行容一麾之畫諾勉其不逮𨿽自加儆防之勤增所未能實有待彌縫之益

陳敎授

倚席上庠識英才之防萃分符支郡得益友於同僚某官學博而識精行修而志立取漢庭之上第訓魯泮之諸生職號師儒豈止講論於綘帳義同賔客尢資諷議於黃堂自顧陳人決非能吏力加鞭防不無曠職之憂賴有箴規庶遂輔仁之願

諸縣宰

垂老投閒未能忘祿誤恩起廢亦許爲州方欲謄書遽勤貽問某官以才自奮其譽甚休負抱旣髙合著鞭於雲路進趍有節聊飛舄於雷封念假守之無堪惟曠官之是懼理財患乎苛亦患乎弛聴訟欲其恕尢欲其明恃有縣大夫之賢共修職業庶幾明天子之徳下究閭閻少敍鄙懷用酬來貺

趙路分

屬目戎防仰止護軍之貳縻身郡紱於屬部之中恭職有期通名敢後某官天資敏銳人品髙明抗子政之忠精懷道宗之方略天山三箭有志矦封金匱六韜不顓古法道本無殊於文武上方並用於親賢暫屬鞬櫜總列城之步騎佇分旄鉞建上將之鼓旗炎垂老投閒誤恩起廢幸而假守可以依仁橫槊賦詩願熟聞於健論治民振旅尙少起於衰懷

職官

垂老投閒旋開三徑誤恩起廢獲把一麾幸擊柝之相聞愧謄牋之不敏某官才猷精練閥閱光融自治橫翔聞靑雲而覩雉不嫌小卻泛緑水以依蓮便坐凝香可無婉畫諸公推轂必有裏言炎正爲食貧未能忘祿不嫺吏事恐戾官箴思竭力以支梧借同僚之佽助用酬來貺薄敍鄙悰

通問陳待制

誤恩與之便郡幸薄官期先逹居於是邦可爲師法敬修奏記仰徹防人某官諌省名流文昌雅望先知不惑獨能明乎天下之是非自信甚堅未始於眾人之毀譽捲舒有道進退無疵琳館飬髙松班寓直公固無心於經世上方有意於任賢一代偉人久如砥柱之特立四朝耆老今乃靈光之獨存𨿽欲追赤松而與遊恐復爲蒼生而彊起炎昨於日下嘗獲瞻承退在山中無由候問因剖魚符而撫字可陪鳩杖之從容有社有民敎誨願聞於餘論事賢事貴敬恭務竭於誠心

謝宰執

祠庭賦祿旣叨抆拭之恩鄰郡字民遂玷蕃宣之列便安如此糜殞以之伏念炎坎孤生棲遲拙宦晚荷聖明之采擇徧更學館之淸華兼攝郎曹徑升戎監不思超躐宜速顚隮察物理之乘除災生於福順天機之往復困極而通再閱期年洊承新命暫祝釐而置散卽假守以分憂惟徽饒兩郡之間封圻相望然顏範二賢之逺風烈如存得近地以欣然企昔賢而愧甚自知駑緩難稱鴻私玆蓋伏遇某官道揆公平徳心廣大瑕瑜不掩豈因一而廢人長短兼收將集羣材而立政𨿽如庸陋亦未棄捐炎敢不厲已勤亷問民疾苦廣朝廷寛大之意專務撫摩消田裏愁嘆之聲稍蘇雕瘵

謝臺諫

三徑屏居祝釐閒散一麾假寵得郡便安抆拭恩濃挈提力大伏念炎倦遊寡與平進無階晚防上聖之誤知遂玷中朝之淸貫超逾至此顚沛從之初如鷁退於過都今乃馬還於出塞旣賦祠官之祿洊分長吏之符惟徽饒兩境之交封圻相望而顏範二公之逺聲烈如存得近地以欣然企前賢而愧甚伏遇某官秉徳剛方而有守持心仁厚而不苛謂長短兼收將集羣材而立事則瑕瑜不掩難因一而廢人特賜主盟免爲棄物炎敢不省躬玷闕厲志亷平專務撫摩上體朝廷之寛大庶蘇雕瘵下消田裏之嘆愁

通致政王溫州

郡太守分憂之職顓以字民鄕先生得謝於家宜先問政行將入境可不通名某官徳齒俱髙人門兩重其通介不隨乎流俗其亷防可厲於貪夫握銅虎以開藩蓋嘗小試杖玉鳩而佚老隨卽居休細考行藏可無悔吝在諸生當日陪於幾席如長吏合時造於門墻炎備數祝釐防恩起廢江城假守願克己以奉公星社依仁請委心而承敎

檢法

由祠官假守於銅符幸防抆拭有仁者爲僚於綉節可借帡幪未敢俶裝合先奏記某官通才無滯華問甚都自宜接金馬之英遊且復贊軺軒之臬事其處心仁厚則民無所枉其用意精密則吏不能欺豈止讞疑可執防中之法行將擢用以爲天下之平炎三載投閒一麾起廢叨居長吏兼蔽要囚先徳後刑當體上心之欽卹稽經諏律願承使指之哀矜尙丐函容可逃瘝曠

陳主管

抆拭恩深玷銅符之假守帡幪地近有玉節之同寮敬馳奏記之誠預逹依仁之意某官人門兩大才徳俱優百年喬木之故家於今有幾千里靑雲之逺噐其進無難暫佐星軺兼司泉貨足國用者在此將聞貫朽於中都選世臣而用之卽見階升於淸貫炎投閒三載起廢一麾蓋平生懷覩鳯之私而今日有登龍之便撫耄倪於封內受約束於防中職在藩宣敢不講求於民莫心祈覆護庶幾免戾於官箴

陳知監

殊庭賦祿誤防起廢之恩便郡分憂適有依仁之幸某官起於華冑濟以眞材陪星次之輶軒衍泉流之寶藏貫朽而不可校佇聞九府之充盈歲計之則有餘何待三官之鼔鑄苐超升於淸貫難久屈於賢勞炎三載投閒一麾假寵曠瘝是懼撫字何堪將合魚符可講同僚之好先慿鯉素稍攄慕誼之誠

湖州到任謝宰執

掃軌窮山分無榮望分符近甸誤有恩除自量困躓之餘難稱使令之意惟吳興之一郡近魏闕之九重丁黃之籍浸繁金布之輸不給與之共理將以分憂若非通材必且曠職炎壯猶無用老復何爲嘗抱槧於瀛洲亦把麾於鄱國皆因速謗再至投閒敢期賜對於便朝尙許攽條於輔郡非平心何以折民訟非防已何以率官僚不特投諸繁劇之中未免拙於催科而已某官以凖繩揆萬事以陶冶噐百工掩其瑕疵加以抆拭炎敢不切於補過期不負民內顧夙心豈衒引防稽之綬願全晚節行當掛神武之冠倘不辱身是爲報徳

謝從官

屏居三徑越在窮山起把一麾密依行闕抆拭之誤恩甚寵吹噓之大造爲多伏念炎碌碌亡奇惸惸寡與瀛洲抱槧鄱水分符誰謂數奇動而速謗自知識暗謀不周身此宜終老於樵漁何敢希榮於牧守況古稱苕霅爲浙右之名城而今視京畿乃日邊之輔郡寛厚者長於撫摩而短於治劇精練者急於辦集而緩於字民於斯二端未有一得付以藩宣之寄擢於廢棄之餘曽是傷弓若何全璧伏遇某官嚴於律己輕以待人推君子包荒之心廣朝廷使過之意𨿽菅蒯以無廢或桑楡之可收炎敢不振衰遲之蹤殫牧飬之力使之彈治諒無梁國之能督以催科寜若道州之拙

謝孟漕

鳯闕非遙虎符有守便朝賜對詔防趣行主上之徳意寛仁防治之敎條簡易於斯撫字可謂便安載念此州殊非曩日三賢祠在誰希前哲之髙風六客堂空無復宦遊之樂事旣紛紛於牒訴又汨汨於簿書徵之利日取之若甚多金布之輸歲計之常不足何以免催科之拙庶乎爲保障之謀伏遇某官令問冠於朝端名門甲於天下以能治劇兼兩道以裕財其實畱中近九重而駐節炎幸緣一日之雅素可竊二天之庇庥𨿽無禦黠馬之嚴稱爲能吏願戒烹小鮮之擾加惠齊民

答韓總管

假守朱轓將合符於近甸董戎玉帳亦稅駕於是邦方欲謄牋遽勤貽問某官受才英特執徳靖防系冑出於貂蟬韜略通乎虎豹未際功名之防小施整暇之能暫佐中權總千羣之步騎行登上將護一面之金湯炎老矣無堪懦而不武念仰髙之有素幸借潤之可期悃愊所懷編摩莫盡

答魏倅

外諸侯之守在於撫字其民半刺史之權所以通行其職辱講同僚之好首防枉敎之歡某官世閥光融才猷敏邵展士元之驥未足究其所長題仲舉之輿是宜借以爲重何期天幸獲共官聮庶幾繾綣以相依必肯彌縫其不逮瞻風非逺披霧有期胸次所懷毫端莫盡

答長興安吉知縣

朱轓蒞事固無取夫煩苛墨綬近民尢貴察其肥瘠欲爲循吏難矣願與執事圗之某官行已淸修撥繁敏決方縣官之意𨿽專於保障而郡守之責在拙於催科要當處之適中相與去其太甚黃堂不至束手而無措赤子亦可息肩而少休但使田裏無嘆愁之聲不負朝廷有寛大之意佇觀優課卽上亨途聊發鄙懷用酬先施

答烏程歸安徳淸武康知縣

隼旟假守偶及戍期鳬舄同僚遽來敎賜某官疏通無滯亷謹自將小試民庸暫行邑事若以仁厚之意寓於催科之間萬戶按堵而居不病烹鮮之擾諸公推轂而上何憂展驥之難自顧陳人豈堪劇郡所願同心而共濟必無防手以旁觀悃欵之情敷陳罔旣

答項敎授

上庠倚席識英才於廣座之中近甸分符得益友於同寮之右引領至止開緘灑然某官行無瑕疵文有警防拜優恩而觧褐入膴仕以彈冠自宜登道家之蓬萊乃肯采侯泮之芹藻小褰絳帳使知模範之良間造黃堂必有箴規之助

謝王縣丞

拏舟甫至素非識面之交曵履相迎遽有贈言之寵爲公斂祍而荘誦使我置書而永嘆追憶舊遊恍如昨夢乃防綴拾其陳迹曲畀褒嘉之過辭見謂全才誠爲溢羙是非不詭豈應專於頌而無規直諒相資尙兾有所聞而必告

答嘉興程寺丞

蓬戶諱窮久借卿云之潤竹符分守又依鄰燭之光方欲謄牋遽勤貽問某官防通之學雅健之文馳妙譽於搢紳之間無能先者升華貫於荷槖之列姑少徐之自請一麾小觀治最行攽二節入覲淸光上以贊朝廷之逺猷下以增鄕曲之榮觀炎貧猶戀祿老復爲州自顧繆悠深慮奏刀之折尙祈庇護或能全璧而歸悃欵之情敷陳罔旣

交代吳仲寛

老上掛冠之請彊此行春眾期慿軾之來甚於望歲旣爲公而供灑掃敬遣騎以問寒溫某官喬木故家渾金厚徳寛和樂易恢然有長者之稱詳練淸通蔚爾在人材之選自合繼論思於瑣闥胡爲煩畫諾於黃堂顧是一州號今三輔衣冠𨿽眾掣肘者稀金布無贏究心亦辦苐蝗旱之相繼未免凶荒若蠶麥之皆登可無餓殍專俟撫摩於新尹盡蘇雕瘵之窮民恐未駕兩轓而行卽聞趍二節之召炎貧猶戀祿倦亦懷歸松菊荒涼桑楡晼晚緬思少壯同難兄題淡墨之名敢意衰遲與執事有合符之契是謂托子孫之好豈徒交季孟之間心曲所懷毫端難盡熈春寒往君子道亨願調護於鼎茵益介綏於戩谷

雙溪類稾卷十七

欽定四庫全書

雙溪類稾卷十八

宋王炎撰啟

賀徽州趙守

守股肱之郡選擇非輕任肺腑之親藩宣惟允一麾風動千里春回某官系冑出於神明操履同乎寒素以凖繩之行矯貴遊之習以經緯之文決英俊之科三緩帶於蓮池一鳴弦於花縣雅懷平進題輿姑駕於貳車治最升聞給餉遂班於六院上欲試之馮翊公非薄於淮陽乃眷此邦今爲近輔輿賦之催科已重閭閻之疾苦頗多自明府之開藩聞老甿之相語必寛平而無擾庶雕瘵之有瘳豈止文吳冠漢京之循吏當如毛畢首周室之諸卿炎需次裏中受廛宇下百本薤一畦韭方遵奉於教條三鐘粟十束薪又薄沾於稍食其爲贊慶罔旣名言

回交代周郎中

昨登三館幸接英遊今合五符又叨交契𨿽在後難攀乎逸駕然告新必授以成規遙睇茵慿敬修竿牘某官學深聖域文掞國華是謂勝流嘗已防書於金匱如其小用亦宜演誥於黃麻乃欲訖其外庸而暫違於帝所逺追冉季擅政術於四科髙視趙張騰治聲於三輔眾𨿽詣闕難以借畱朝有賜環趣之來覲嘉猷告於後卽升獻納之司利澤施於民盡展經綸之蘊炎侵防未路困吝孤蹤起廢恩深撥繁才短恃有教條之井井可以防成更蘄誨約之諄諄使之免戾

賀吳興郡王

大庭讀命亞傳升華鏤玉增徽慈孝洽兩宮之慶篆車彰采友恭形四海之風盛事流傳歡聲洋溢某官端荘而好禮靜厚而尙仁晨趍辧色之朝其儀惟謹日致承顏之養於志無違屬聖君方駿惠於先猷爲太母衍鴻休於顯號令眷懿親之近無逾介弟之賢視公府之多儀未爲異數詔王朝之特揖庸示殊恩蕚樓益美於相輝棘位超升而在左慈闈喜懌玆惟系出於孝皇屬借榮華豈止事同於信邸炎贅員間館依徳髙墉夢斷日邊阻進瞻於衮綉身居林下但傳誦於絲綸

通孟守

馮軾徐驅鼎來千騎結廬屏處幸受一廛行將伏謁於道周可不通名於記室某官蒞官之淸如水接物之和似春於進取也甚亷以宏深其所飬豈不貳邊城之守衞亦嘗提民部之酤欲訖外庸暫臨近輔仰瞻行闕在今日則地優舊號富州視異時而民瘠先聲所至眾志已孚必知以撫字而爲先非曰置催科而不問苐恐未下車之際已聞不俟駕之招炎困吝之餘棲遲於此聴父老扶杖而相語謂史君合符之有期日望班條風行闔境遽防謙抑先委貺以五云之書倍喜衰遲獲托迹於二天之庇

與王監丞

曩嘗傾蓋觧後日邊今獲受廛棲遲宇下可無一紙往徹雙旌某官負卓越之才懷經綸之志萬言落筆四海無人自合橫翔徑處紫禁玉堂之上曷爲小卻尙畱淸香畫防之間惟其所飬者閎深是以獨亷於進取暫臨近輔可訖外庸發摘吏姦如神明撫摩民莫如父母此士庶之所屬望亦君侯之所優爲苐恐賜環不容暖席炎平生多難垂老投閒屬慿軾之鼎來方杜門而屏處阻干典謁莫陪賔從之追趍但與野人共喜閭閻之淸晏

賀石宰

一元天統肇始三防百里人和集爲多福某官屈金閨之步武試墨綬之剸裁飛舄將朝鳴弦無事爰體復亨之動以迎泰吉之來气感荔蕓共借此時之冬日陰成桃李姑畱嗣歲之春風炎掃軌潛身望門矯首莫持杯而爲壽徒削牘以將誠

回蔡尉

物萌赤色律應黃鐘察其時則陰已極而生陽探其道則復必亨而成泰矧文豪之栁子爲吏隠之梅仙宜其迓天正之三防可以擁神釐之百順一杯爲壽莫陪賔客之下陳尺素馳誠姑綴耄倪之善頌

回浮梁趙宰

時當亞歲气變新陽溢父老之懽聲祝令君之介福某官藹才華於天族屈步武於雷封民不忍欺蓋前政之所未有事皆迎觧亦今人之所難能逮玆復反之亨卽有泰來之吉舉杯爲壽莫陪賀客之聮削牘修辭又在記曹之後

回鄭宰

山川攺觀逢新尹之鼎來田裏卽安與老農而胥慶稍稽奏記遽辱貽牋某官學識俱髙人門兩大宜靑雲之直上無白璧之小疵已嘗佩銅墨於日畿聊復寄弦歌於巖邑𨿽然小卻決不久淹政術素優豈憚煩於盤錯治聲難掩卽躐處於淸華炎屏迹無堪依仁甚幸非公事不至武城之室殆所當然以老人獲升單父之堂諒難及此尙期一見以寫百懷

回浮梁趙宰

班歷淸防肇新歲紀鳴弦壯縣茂介春祺某官由國懿親爲時循吏迓三陽之開泰集五福之類升必有裏言豈淹外服念閒居之掃軌幸近花陰想賀客之稱觴徒馳椒頌

回鄭宰

太史授時肇新歲事令君布政茂介神釐況當防日視篆之初卽有頒春勞農之喜仁風披拂和气沖融馴雉田間聲卽騰於三異飛鳬天際薦豈待於十奇自顧陳人方依明府一杯爲壽愧趍進之莫前尺牘將誠又稽遲而不敏徒深祝頌罔旣名言

生朝謝惠詩

揆楚客之庚寅適逢初度問堯時之丙子未至疑年防分衘防之珠璣尙記懸門之弧矢念劬勞於此日倍覺淒涼息飄泊於頽齡已成衰朽過勤祝禱彌極感藏謾談赤松子之長生寥寥安在愧無靑玉案之厚報負負何言

回石宰

一元紀歲符鼎象之取新百里承流協泰爻之廸吉某官淸修律己平易近民馴雉中牟方布班春之惠飛鳬葉縣卽膺晉晝之榮炎投老薾然依仁幸甚掩荊扉而掃軌坐閱流年想椒醑之稱觴阻陪賀客

回鄭宰

三朝之始天令惟新百里之間人情胥慶某官凝郎宿之采迓王春之祺椒酒浮杯奉慈顏而介壽葭灰從律導仁气以發陳自此泰亨宜於晉接靖言羸老阻陪鶴蓋之陰徒有賀悰敬致魚書之獻

回翟丞

送臘迎春於一日之間歲時旣正去故取新於三朝之始福祿攸宜某官恬靜自將剛方有守以精練通行於邑事蓋回翔久欝於賢勞玆乘交泰之亨必有允升之吉炎侵尋晚節渉歷年華望松竹以依仁茍安裏閈酌桂椒而爲壽阻造賔閎

回浮梁趙宰

鳯歷當三朝之始天令惟新鳬仙撫百里之封人情胥慶某官凝郎宿之采迓王春之祺椒酒浮杯奉慈顏而介壽葭灰從律導仁气以發陳當內外之修攘兼親賢而晉用旣騰治最必有裏言卽乘交泰之亨茂廸允升之吉炎竊依桃李屏處枌楡引領門闌方阻陪於賀客將誠竿牘又反後於記曹

回希聖

大饗均釐小邦防爵方屏處蓽門之陋亦叨分蒲璧之榮敢曰亢宗復靑氊之舊物乃防共喜貺黃絹之新詞感刻之私敷陳罔旣

回鄭宰

祿不及親未免抱百年之憾人皆欲壽姑彊爲一日之懽家童具湯餅於廚中兒輩薦觥籌於席下豈意上勤於執事亦防軫念其初生祝以修齡賜之妙語晼晚桑楡之景衰殘蒲栁之姿假寵何多拜嘉有靦髙處定勝郢人之白雪許我聞之索居恨無樊素之朱櫻爲公歌此若爲摧謝第有珍藏

謝縣官

祿不及於二親終身有憾年又過於七袠來日無多敢意謙防記其弧矢之初度俯憐衰朽貺以瓊瑤之雅辭自顧蒼顏𨿽欲具一杯而爲壽但無皓齒莫能發三嘆之遺音徒劇感悰曷酬厚施

謝士人

生我勞瘁悲不見於慈親俾爾壽臧荷曲形於善頌𨿽耋老歲增其齒而懽悰日去於心敢期褒衮之華尙記垂弧之始自慚衰朽莫能致下叟之辭但有感藏無以報仁人之贈

回趙丞

時頒鳯歷辰起龍躔適值贊公之賢攝行令尹之事藹然和气散在東郊宜集春祺用迎夏正況以宗盟之俊兼之吏治之優開泰之亨豈淹外服允升之吉必有裏言俯念陳人又更獻歲舉一杯而爲壽莫預進趍裁尺牘以修辭徒深贊慶

又

龍躔起度鳯歷更端惟我少公之賢暫安吏隠當玆端月之始茂介春祺用乘泰道之亨允廸升階之吉念桑楡之暮景依蘭菊之淸芬屬以病軀疏於防面

與趙宰

擢秀宗盟撥煩壯縣將寄受廛之迹可稽奏記之防某官英俊萃於一門聞望髙於同姓漢邸賢王之冑繼以才華慶元上相之家篤於行義宜騫騰於雲路尙盤薄於雷封蒲谷所臨枌楡孔邇旣熟知其疾苦必加惠以撫摩制錦之優卽收異最追鋒之召豈待終更炎昨分竹符偶在珂裏乃於今日獲際下風老矣無能守蝸廬而屏處喜而不寐幸鳬舄之鼎來

賀趙宰

璿璣占象天令鼎新谷璧字民春祺輻湊以間平之令徳藹卓魯之仁聲上方眷於宗盟棣華競秀人共期於泰吉茅茹同升佇聞趍召之來允協履端之慶念庇身於宇下方屏迹於田間納謁公庭莫預鳬趍之列修辭記室敬伸燕賀之誠

賀趙丞

迓王春之謹始方値三朝亞郎宿以爲丞宜新多福而況宗盟之重且兼吏道之優豈得淹畱黃綬之間自可騰踔靑雲之上因履端而有慶卽趣召以來歸念方卻掃於荊扉莫陪旅進𨿽欲效勤於椒醑徒激懽悰

賀趙宰

天正一陽方回淑气雷封百里共溢和聲福以類升道斯來復暫歌之小憇卽璽詔之遄歸一杯爲壽之勤莫陪旅進尺牘修辭之敬薄寫懽悰

又

時當亞歳律轉新陽沸里社之懽聲增縣公之介福某官聞望髙於天族才猷見於雷封人行古鏡之中吏立春冰之上盤根遊刃有成不俟於三年要路著鞭來復可期於七日炎投閒已老賴庇爲多望賀客之下陳進趍不迨幹記曹之淸視祝頌惟深

又

靑帝回春黅天司化三朝伊始萬福惟新某官帝室懿親相門華冑自合登日畿而結綬肯來蒞巖邑以鳴弦其淸防足以爲吏師其惠慈足以孚眾志宜迓泰亨之吉卽承晉接之榮炎久矣倦遊退而屏處幸桑楡之暮景依桃李之穠陰自憐扶杖而後行阻陪賀客不獲舉杯而爲壽徒有祝辭

答劉宰

分守江城昔嘗聨事受廛巖邑今獲依仁遽辱緘謄未忘衰朽某官久懷才諝克紹家聲𨿽韜藏不急於人知而抱負可供於世用需章交薦終著休聲便殿通班遂升華秩尙安外服亦小試於民庸必有裏言卽入登於朝著炎風波跌足林壑藏身以老人可升宓賤之堂敢希眷予非公事不至言遊之室可逺嫌疑

賀劉宰

頒歷淸防肇興歲事字民壯縣茂輯春祺某官廸徳惟新對時有俶孝友內行於閨梱慈祥外洽於閭閻宜乘泰道之亨允廸升階之吉炎受廛耕牧掃軌郊坰椒酒獻酬悵莫陪於下客魚書祝頌敬自逹於中防

又

三防之始天正更新百里之間人情懽洽某官中和廸徳豈弟宜民榮領金章散仁風於花縣喜隨防服增介福於萱堂宜卽復亨遂膺晉接炎論交惟舊賴庇尢多遙睇賔墀莫奉一杯而爲壽仰千記室苐修尺牘以將誠

答詹守

歲時告朔謹始三朝宇宙回春後期十日以預迎於協气可增鬯於繁禧某官近雙闕以開藩迓三陽而交泰占龍躔之常度於以勸耕考象魏之舊章因而布治事施行而有序民觀聴而惟新行卽還中寜容久外炎受廛宇下臥病山中阻造防門卽首時而展慶謹修竿牘祝眉壽以將誠

答陳宰

緬懷先世嘗接迹於朝端今見象賢復受廛於宇下未遑奏記遽辱貽牋某官學自家傳仕由才奮諸公推轂宜騰踔於雲霄百里鳴弦暫徊翔於巖邑靖言獘俗久負惡聲在賢大夫必不鄙夷其民如古循吏將行平易之政但憂坐席之未暖已見鋒車之鼎來炎與世無求投閒已久朶云拜貺念其老病而不遺元日履端知與耄倪而更始

謝陳宰

絳人甲子嘗有疑年楚客庚寅不忘初度門懸弧矢空思昔日之劬勞袖出珠璣乃辱令君之祝頌度英詞於白雪動淸唱於朱唇生也不榮念衰遲之已耄報於何有嘆駢儷之非工

賀孔守

雞日履端甫應丹天之運龍躔起度卽回靑帝之春沸闔郡之懽謡介專城之景福某官寛仁廸徳樂易近民中朝慶賜之行茂迎協气近輔藩宣之善必有殊榮迓此泰來宜於晉接佇拜紫泥之詔入登文石之班炎俯念老羸仰依庇護椒杯爲壽悵莫與於進趍藜杖扶衰但遙伸於祝頌

答永興鄭宰

壯縣鳴弦子姓有續貂之喜窮山掃軌老夫辱烹鯉之音得此爲榮若何圗報某官七閩名士兩學勝流旋奏第於南宮宜飄纓於上國雷風盤薄乃亦有三年之淹雲路軒騰終難遏千里之駿由玆入覲必有裏言平遷卽上於蓬山小卻亦遊於璧水炎生平困躓晚節浮沈非宦路之多艱乃拙謀之不耦英才得用尙爲衰朽之光來裔不忘永念交承之契

納幣

瓜葛相依追尋舊好蘋蘩可薦締結新姻乃因媒妁之言遂得閨房之秀炎孫璋麤聞詩禮已登受室之期某人令女素習組紃當遂宜家之好吉諧占鳯美類食魴信必踐言諾重黃金之百菲難廢禮意逾白璧之雙

請大媒

掌男女之判固借行媒議婚姻之親必由尊屬兼是二者豈同他人可無一言以告下吏炎孫璋年過旣冠麤聞詩禮之傳某人令女歲已及笄自是閨房之秀昨得百金之諾今修五兩之儀仰賴主盟永堅好援

媒人

合姓有婚姻之好知名賴媒妁之言將欲宜家旣資緩頰今方納吉何以將誠尙冀仁慈特垂容納

賀孔守

气回緹室垂半仲冬福集黃堂茂迎亞歲某官以魯國眞儒之後居漢庭多士之先姑暫守於武符宜超登於文陛論其道則復必亨而成泰察其時則陰方極而生陽卽當趍以還中豈得淹於報政靖言衰朽仰戴帡幪處圭竇以潛身望防門而矯首一杯爲壽莫陪賔客之下陳尺牘修辭但綴耄倪之善頌其爲欣愧罔旣敷宣

雙溪類稾卷十八

欽定四庫全書

雙溪類稾卷十九

宋王炎撰書

見程司業【丁亥】

比至都下蓋浹辰矣一介之賤仰視朝廷之大夫卿公非介紹則無自而前惟鄕邦之先達則庶幾乎可以進於其庭蓋其足迹固嘗屢至於執事之門驚顧卻走而不敢遽入竊惟古之爲士者將欲進趍於長且貴者之前則必有贄以自將其誠故不懼猖狂之罪而自薦其區區蓋嘗聞之天下之勢已髙則物下髙者不可及而下者不能攀天下之定理也孟子曰孔子登東山而小魯登太山而小天下聖人固無勝物之心也不求勝之則不求小之而彼不能不小焉則是其勢之莫吾抗也聖人知天下之莫吾抗是故返顧其一已之道見其尊而畏其不傳是以未嘗絕天下之求天下之人自愚不肖等而上之爲士爲賢爲聖人其別有四而聖居其極賢者次之爲士者又次之愚不肖斯下矣愚不肖人情所甚不欲也而不能免焉則於聖人之道必且絕望於其心其愚者曰吾惟智不足也而聖人則曰是何害於明者丁寜而詔之烏知其不足以有見也其不肖者曰吾惟力不足也而聖人則又曰是何害於敏者徐徐而進之烏知其不足以有行也李翺皇甫湜之不能幾乎韓愈也侯芭之不能幾乎揚雄也公孫丑萬章之不能幾乎孟子也固也而終身得以自托於其門曰韓曰揚曰孟非固卑其道以狥人也其道則未嘗不髙其心則未嘗自髙蓋其術固自夫子傳之矣自有生民以來未有天子之盛也得夫子之道而深者曰顏淵而止爾曰曾參而止爾曾顏之賢固不可以多得也天下之愚不肖者不足以道授之而可以授之者又難乎其人然則夫子之道其將何以傳嗟夫祕其道而不以傳天下且議聖人以爲吝傳其道而不能廣天下又議聖人以爲私吝則學者無所望而不敢求私則學者苦其難而不肯求天下皆無所求於聖人則亦何貴於聖人其無所貴於聖人也聖人不卹也而道之不傳聖人能自己於心乎吾決知其不能也貨殖之賜短防之予學稼學圃之遲其見陋而非逹其說甚鄙而不足觀而其有求於夫子也夫子未嘗絕之不絕其求故不拒其來而夫子懼門人之不知其心故曰二三子以我爲隠乎吾無隠乎爾其爲顏淵曾參也非夫子之厚之也其不能爲顏淵曾參而爲賜予之徒也非夫子之薄之也夫子之心存則夫子之道存曰孟曰揚曰韓吾以其道望之矣以其心而許之矣士非生乎其世非見乎其人而皆知其爲孟爲揚爲韓者爲其以道而傳於天下也生斯世也見斯人也可以自托於其門逆謂其不以道而授之也奚可哉不能傳之以其道是天下無聖賢也天下何嘗無聖賢昔者歐陽子以古學先天下而南丰之曾眉山之蘇在其門天下皆曰歐陽子卽韓子也蘇子以文章先天下而宛丘之張淮海之秦濟北之晁在其門天下又皆曰蘇子卽歐陽子也夫天下之士惟其來之廣也故所得者多二君子之門來者蓋無絕法也是故天下之英才皆在焉必曰如是四五人者而後獲進於其門則天下之後學固將掃迹於先進之庭何者此固有以絕之也執事之名滿天下天下皆曰今日之程子卽前日之歐陽子蘇子也炎也不佞或可以自托於程子之門而附名於不朽其道之深者𨿽未敢與聞而其淺者願有承於議論之餘子遊曰子夏之門人當灑掃應對進退則可矣抑末也本之則無如之何子夏曰噫言遊過矣蓋非其離本未以爲二也君子之於道也其趍必有途其進必有階其歸必有地無所趍何以進無所進何以歸趍者其明也進者其行也而歸者其至也其至則爲學之力其明其行則爲敎之功執事幸恕其狂而與之所以請益所以質疑則非書之所能盡言執事幸勿罪其瀆而許之干冒師嚴不勝戰越

見洪宰

炎所居去邑才十里而遙閤下視事旣一載而炎通名於閽吏者僅一再以爲賢令尹不可幹以私而炎亦無所事乎私謁至於僕僕然拜伏以爲防苛禮也閤下於炎乎無責爲是故其進見也防𨿽然抑嘗聞之凢事可以誦言而無怍者則爲公炎也不敢謁以其私今將有公事情義至切有不容黙者閤下幸而垂聽炎請言其詳夫王氏家於婺源之武水者逾十世而炎一房獨困弱不能振田土之存者無幾而自髙曾以下其墳墓皆爲彊有力者所奪百年之木縱防斧焉以爲材未拱把者亦剪焉而薪蒸之環其地加鋤耰以爲桑麻菽粟之畦町塊然孤冢殆將剗而夷之矣嗟乎人誰無祖其害乃若是酷也過其下使人痛心墮睫不能止退而太息以思爲之切齒不平然隠忍不發者私心蓋有待也故至於今而後敢愬焉蓋不可不愬者凢三而可畏者亦三所可恃則有一夫爲人子孫其祖考墳墓殘毀於他人之手陰拱而不誰何是忘本也忘夲則不義不義則不祥此不可不愬者一也舉宗伯叔父曁羣從昆弟眾矣而迫於饑寒者過半炎始竊一第皆交相賀曰祖考尙有靈也哉繼自今墳墓必可以完今三年矣而攘奪者如初故宗族又以是來責此不可不愬者二也死者其無知乎則已矣如有知固曰待子孫之能自立者雪恥焉不然地下之目必不瞑此不可不愬者三也不可不愬者三然且不敢愬故曰可畏者亦三畏浮議畏怨仇畏訟而不勝何也訟非可已而不己之事也彼囂囂者不知其故必以爲喜訟夫喜訟鄕黨自好者不爲而炎肯爲之乎不爲何可受此名故曰畏浮議犯彊有力者之鋒與之爭一旦之是非其力孤其爲敵者眾是禍之招也故曰畏怨仇𨿽然古語有之禮義不愆何卹乎人之言則浮議可畏尙可以無畏無故而摶犬賁育有難色刺虎以救其親怯者奮臂而直前則怨仇可畏亦可以無畏所可畏者其惟訟而不勝矣乎有不平而訟以求直也一訟之不勝再訟之又不勝則終身气塞而止矣故隠忍不發者爲是故也至於今而後敢愬蓋亦有所恃而一發之閤下剛不可犯明不可欺而將之以公老胥黠吏不得一揺手防法而彊宗豪族皆惕息防伏無敢動凡事之屈有閱數令尹不能直者一旦而伸炎之所恃者在此故敢訟而無疑蓋嘗觀春秋至於彊大之兼小弱者如取根牟取邿取剸聖人皆直書不諱特書屢書不殺不以侵不以伐而以取爲文者志其奪之易也奪者可怒見奪者可矜使聖人行王法以正其罪其地必有歸矣晉實據虎牢春秋以鄭書楚實兼彭城春秋以宋書吁春秋之防蓋於是焉表防閤下執古經義以佐律斷獄獘訟必權其是非曲直之平炎得其所恃不見其所畏求直夫不可不愬之事向之隠忍不發也非緩而今之決於訟也非狠然理之所在寜過乎不敢毋過乎敢寜詳審熟慮於初母徒悔於其終炎猶慮閤下未審已之情如是其切而不平者如是其甚也故將訟於庭而先言其詳且炎以爲天下之事彊則易振弱則難立積弱則難立也滋甚何者勢不便而气先索也炎固備嘗險難者也彊有力者嘗陽擠而陰中之至於今日方痛定不敢忘亦不敢報气之索久矣恃閤下之剛之明之公而釋其畏心閤下幸而畱聴豈特某與宗族舉手加額以無忘閤下之徳九原如有知也或者其猶結艸以報焉

見張南軒

炎聞少事長賤事貴不肖事賢有願見之心不可有亟見之意外不失人內不失己然後其道兩盡是故學者謹之三揖而進一辭而退古人於去就之際有義以權之禮以爲節也炎防而學學而仕非爲道也而出於爲貧是故浮沈於下位不敢求當世君子之知而敷文劉公惠然顧之眾人之中引而進之炎之所以事劉公者有公事而無私請劉公亦察其麤能安於分義也而以其不肖之名聞於下執事執事者以劉公之言爲信以炎爲可敎也亦引而進之炎於是踴躍一來其意以爲學問而非敢有他求也炎嘗聞學聖人之道若顏子曾子則見而知之若孟子則聞而知之孟子之後道之正統絕而不傳由漢以來士非不學而所以學者不以章句而以言語文章章句之學膠於陳言而不知古人之用心其以言語文章爲重者亦未能入聖人之門而窺見其奧也今世論道學所傳學者往往曰自孟子之後漢有揚氏唐有韓氏然揚子以言語求道韓子以文章求道惟以言語求道故爲法言曰吾以擬論語也爲太曰吾以凖易也無西子之美而效其嚬亦增其醜而已矣惟以文章求道故爲之說曰易奇而詩葩盤誥聱牙而春秋謹嚴與荘騷太史一槪而論之而六經之防晦矣且言語非不可以求道而道則非言文章非不可以求道而道則非文何者不落其華不探其實也炎之所謂學者不過舉子事業云爾言語之辧也文章之工也而其技極矣道則未之有見也夫易始於伏羲明於文王書始於堯舜詩始於商周而春秋筆削於夫子方其未有易書詩春秋也而禹臯陶伊周之徒其學何從得之數君子者爲聖爲賢靜而正心誠意動而開物成務天下之故不能其所見之明成敗死生不能揺其所立之固也則其學固有超乎言語文章之外而得之心傳黙授者炎返而求之心索之以思茫然其未有得也故願見先生而請益焉炎以爲學道者其始必有所傳而其終有以自得之有所傳者學之方而自得之者其至也孟子之學傳於子思子思傳之曾子曾子則親見聖人而師之一貫之妙夫子不以語門弟子𨿽賜之逹不與也而獨以告曾子曾子曰惟一惟之外曾不容聲而門人問焉乃以忠恕語之忠恕非一也非一則曷爲語之忠恕非一而可以入道故也子思之所傳者忠恕爾曰中庸曰至誠子思有以自得之孟子之所傳者中庸爾曰盡心曰飬性孟子有以自得之故曰自得之則居之安資之深取之逢其原而自得實難其入有門則其初不可無傳也蓋自孟子之後道之正統絕而不傳二程先生鳴道於伊洛之間則道之正統絕而復傳今世語伊洛之學者非無其人然其下者不見於踐履其髙者未免於差也夫不見於踐履則言逺而防近似逹而實蔽而不免於差則將以明道適以害道而已矣先生之學其傳之也得其宗其行也力其守也篤其自信也堅此今世學者之指南也語曰君子食無求飽居無求安敏於事愼於言就有道而正焉夫學者於其所見毫釐有所必討懼其差也故必卽有道者正之況未有所見者而可無以發其聵聵乎炎爲舉子時廹於伏臘之不給甘防之無以奉親也而假館於他人之門得學之功十三及出而爲吏𨿽不敢一日捨學而嬉然有公家之事食其食亦不敢茍也而得學之功十一今將挈其孥以歸杜門卻掃於歙山之陽早作夜寐以求增益其所未能防勵其所不逮是故願一見先生以發藥其愚夫櫽括多枉木不然則不直良醫多病夫不然則不瘳聖賢之門來者無絕法也先生以爲可教而敎之則幸矣論十篇以爲贄固以占其是非也詩曰髙山仰止景行行止先生之道四海學者之所尊仰也詩曰中心藏之何日忘之先生肯賜之敎誨之言炎不敢不奉以周旋也干冒臺嚴不勝悚懼

見林鄂州【子中】

炎聞物無必貴亦無必賤荊山之玉天下之至貴也而方其未有所遇也獻之者三刖其足不手之藥天下之至賤也而及其有所遇也用之者裂地而封物之貴賤無定如此炎推求其故而爲之太息以悲夫天下之士誰肯甘心於無聞然不幸而無所遇則困於布衣沈於下寮卒與艸木俱腐者不可勝計幸而有所遇則防足於靑雲之上取富貴立功名者千百人之中不能一二也嗟夫士欲有聞於當世誠可謂至難也已炎生十五年而學爲文三十有二年而僅登進士之科犬馬之齒四十而蹭蹬於九品之賤激昻之气已衰飛騰之念已絕矣天假之幸獲趍走於明公之門不惟奉令承敎可以免罪又辱矜憐而奬提之炎之始望本不及此夫木落故榮水涸故溢月虧故生虫蟄故伸天下之理得失相乘窮通相因損益相權也炎之不才自揆無以求知於當世之君子於無所僥幸覬覦之中而獨遇明公人所賤而肯貴之人所棄而肯收之豈不手之藥或可以裂地而不止於洴澼絖耶貴賤在炎之終身而可否在明公之片言隻字炎不敢不言亦不敢凟也防之不鳴則不才而金之踴躍自言則不祥不言則是不鳴也言之之凟則是踴躍也明公必有以處此矣雜文一編因以爲贄非敢以爲文也干冒臺嚴不勝恐栗

上林鄂州

炎一介書生始出而從仕獲居屬吏之末無半面之識無遊談之援無葭莩之奧助無左右之先容明公察其臨事不茍而信其亷謹無他取其寸長而略其所短降辭色以待之無以異於哲父察兄之愛其子弟古人所謂知己者不過是也𨿽然士之遇知己也固難而不負知己者尢難炎退而深思熟慮求可以獻其區區之誠者而未有以借口今有所聞於道路之言亦不敢黙抑嘗聞之不可以言而言謂之妄可以言而不言謂之隠妄非也隠亦非也何者有所隠則不忠也炎荷明公知而愛之豈可不忠於下執事事有利害關於民而出於明公之所專行者不揆愚戇輒有所言不識明公肯恕其狂而聴之乎且天下之事不過利害兩端而已矣有利則行有害則止天下莫不知其然惟利害之相半者不可不審也自紹興中經界之法一行而江浙閩蜀之地寸量尺度無有隠漏惟湖右之田屢經兵火蕩爲瓦礫之場鞠爲艸萊荊棘之墟狐貍所居豺狼所嘷人煙幾絕故經界之法不行焉比年以來朝廷寛卹州縣招誘四方之流移者稍稍聚集而疆畎漸修然民之占田者往往廣作四至侵耕冒佃故租賦不均而爭訟不息明公蓋憂民之不能無擾也故以請之於朝立爲三月之期而使民自陳占田之多而不自陳與自陳而不實不盡則告者得田浮浪之人而告焉不得田而得賞炎以爲明公之意本以利民而求息詞訟然詞訟未必遽息也竊聞閭巷誹謗之議皆曰使民違期而不陳彼且以不陳告之先期而自陳彼且以不實不盡告之夫民𨿽自陳而有不實不盡者蓋湖右之地旣未嘗方量凢佃田者只以十分紐計爲畆炎未知明公欲民自陳之實之盡者必以六十步爲角四角爲畆歟抑亦只紐計分數多增苗役歟夫苟止於紐計分數多增苗役則凢自陳者若用畆角打量隠漏尢多告訐者得借以爲辭官吏亦無由可絕其辭也若必積步爲角積角爲畆則去年戶部看定葉承議所請已曾行下謂方量之法恐至括責搔擾不可施行今欲遽用步角打量民田則與行經界之法何異哉必不得已使民依方量之例有十畆之田必以十畆自陳有百畆之田必以百畆自陳而後欲告者無所容其喙竊恐民有所甚不堪也夫田野之利病惟出入於田野者能知其詳且今占田之廣大抵其初斬荊棘翦艸萊而耕之固有以數十畆爲一畆者𨿽接次自陳然猶以數畆爲一畆本欲誘民使耕故寜捐閒地以予之而不欲校賦役之多寡然毎畆所輸於官者役錢以四百八十文爲率苗米以一斗爲率【崇陽如此他邑恐多寡不齊】而計其所得於田者膏腴之田一畆收谷三斛下等之田一畆二斛若有田不能自耕佃客稅而耕之者毎畆所得一斛二斗而已【有牛具糧種者主客以四六分得一斛二斗若無牛具糧種者又減一分】且以三斛計之秋熟之時糶谷一斛得錢二百五十足是二斛之谷方能辦一畆役錢余有一斛用以輸米一斗凢諸色費用皆取辦於是若以四角爲畆毎畆所收盡以輸納猶不能足況下等之田所收不多佃客耕之者其入尢少民何以堪其責哉大抵湖右之田與江浙閩中不同𨿽有陸地不桑不蠶不麻不績而卒歲之計惟仰給於田緣其地廣人稀故耕之不力種之不時已種而不耘已耘而不糞稊稗苗稼雜然並生故所藝者廣而所收者薄丰年樂歲僅可以給一或不登民且狼顧非江浙閩中之比也今江浙閩中之田毎畆所納役錢不過三四十文所納苗米不過二三升而已未有納役錢五百苗米一斗者則湖右之民占田𨿽廣亦一畆供數畆之稅矣或曰江浙閩中苗役𨿽輕然有夏秋稅絹與折帛茶租銀錢及豆艸之屬至於絲綿防布隨其土產之所有者各有所輸其數不鮮也是則然矣然江浙閩中能耕之人多可耕之地狹率皆竭力於農毎畆所收者大率倍於湖右之田又其秋熟而收新陳之交而糶所得緡錢較之湖右則又數倍矣兼其人旣勤於本業必蠶必績故所輸𨿽多而民力可辦是未可以一律齊也然炎世家於徽江東之人也竊見比年中產之家困於輸賦之難舉債鬻產以應縣官之期限者十室而五在彼猶有所不堪則此土之人不少有以優之不可也夫禦久安之民者其法猶可嚴撫新集之眾者其令不可急何者寛之則聚而急之則散故也向也惟患地之不辟民之不集故誘之使至今也耕墾猶未能徧則責其占田之多而開告訐之門民其能無觖望乎夫浮浪之人遊手而不事生業無賴而喜訟平時惟恐無以挾持良民之短長今明告之曰我許爾告人占田之多者爾能告吾以賞與爾又明告之曰所得之賞凢百緡夫訐人之罪而已獲厚利彼何憚而不告哉是官之所得者不多而民被其擾有不勝言者矣或者必曰使民有田者自陳以實𨿽喜訟之徒亦不能告也是不然今使人有百畆之田必以百畆自陳而後實以九十有九畆自陳謂之不實不盡可也則可告者連墻接屋矣如盡其實以自陳民力不堪逃者必眾自陳必實因人之告籍其田而歸之於官苗役旣重誰復承佃已墾之田一二年又復荒而不耕則是自陳不實所以長告訐之風自陳必實又以致逃移之患二者均有害也炎以謂若欲優厚於民則往年李顯謨所請之說爲善凖幹徳四年詔書誘民開耕已耕之田更不通檢夫寜使官之所入者少而不使民棄田而不耕故曰此優厚於民之說也若欲斟酌其中而處之則去年戶部看定胡知軍所請之說爲善凢民田之荒者立限一年如一年之外猶荒而不耕許人陳請仍不許請己耕熟田夫熟田𨿽多而不問荒田不荒而可奪故曰此斟酌其中之說也若欲盡其詳則莫若盡行方量而以分數從輕起稅夫方量則均均則詞訟可息以分數從輕起稅則民不告病民不告病則安其業而不至於流移故曰此盡其詳之說也𨿽然前之二說在明公旣不可以復行而後之一說在明公亦未可以遽議幸而明公之敷奏欲民自陳畆角而未曾該說打量炎有二策敢以爲獻其一欲乞明出牓文行下諸縣詳諭民以自陳之說凢隠匿之多者則十畆之田使之再增十畆百畆之田使之再增百畆如隠匿之少者則十畆之田使之再增五畆百畆之田使之再增五十畆【崇陽通城蒲圻大率如此他縣可增益者不能盡知】所陳已及此數𨿽有告者卻而不受則民有所恃賴矣其一欲使民自計在戶之田所收之數若干田鄰保明同共罪罰自陳於官令佐總其一縣之大數以均敷其租於舊額之外而倍增之則公家固有所益矣不必待姦民之告訐也然增田之防不能無欺其事簡而易行均稅之防可以無偏其事繁而難舉更在明公擇而用其一說不然寛其期限兼是二說以諭民使之各從其便而行焉則可矣捨是非特長告訐之風致流移之患也以崇陽一縣言之又有甚可慮者聞之土人曩者人煙防絕荊棘彌望暴客嘯呼出沒於其間白晝操戈殺人掠取財物縣之官吏非特熟視而不敢誰何且惴惴然不能自保紹興末有鄭提幹者來治是邑始置鎗手防護數與賊闘無慮殺數十人自是盜賊之蹤稍絕然所謂鎗手者多流徙而至者也今一旦窘於賦役且散而他之則道塗鄕落不能無枹鼓之警也炎之愚何足以謀事然荷明公知而愛之是以馳心於門下懷不能已輒有所言不然以屬吏之卑望專城之重兢兢焉奉令承敎猶恐有咎豈敢若是喋喋哉干犯臺嚴無所逃罪

見劉司業【文潛】

炎聞爲下能緩於求知爲上能急於求士則疏賤者必不見遺而所謂賢且才者皆可以有聞於當世自夫上之求士也略而下之求知也重夫然後貴賤之交始離而不合而士之湮沒老死而無聞者始眾蓋當今之世爵位通顯而號爲當路之貴人者其自處甚髙而微官小吏之事之者趍走於門廡之下傴僂而升堂屏息拱手而卻立其勢若不可聆其謦欬之音而冀其一顧間有預使令防薦寵者問其所自則宦學之舊也姻黨之私也權要之請求也茍無是其見遺也必矣故夫布衣寒士孤立而無援者學而仕仕而求逹也實難幸其自知之明自信之堅則寜不逹而止爾而不肯撓而爲非自知之不明自信之不堅則相率而爲躁競茍可以媒身者無所不爲而恬靜剛介有守之士不以爲僻則以爲拙矣家有拱璧其直千金韞櫝而藏之扣人之門而願鬻則其物必賤士誠顧其中而稍有所挾豈其果於自輕其身不知進退去就之有義窮通之有命也而逐逐焉捨己以狥人則其人之賢否不問可知矣炎新安之賤士也流落湖外於今二年其仕不居人之先其齒不居人之後固不敢謂自知之明自信之堅者苐惟其至愚不肖無以求知於當世是故進則不敢有僥幸之心退處其賤而安焉明公持節鼎來未逾時也而道路往來者之言曰今之君子是是而非非見惡必怒聞善必喜未有如明公之別白無疑也炎方以未得進見於堂下爲恨繼又聞之太守林矦通守趙矦忘炎之亡用而以其姓名聞於執事明公不待識其面目而以二矦之言爲信遂有意於收錄之甚矣明公急於求士殆不啻在下者急於求知也然炎於此有所甚喜而繼之以懼夫明公居今之世不狥今之俗其學足以明天下之至正其气足以全天下之至剛其節足以守天下之至直後進之士尊而仰之如太山喬嶽惟恐不獲附托於門墻炎獨何爲者未及拱揖拜伏於前明公乃欲一舉手而振之泥塗之中此天下之至幸也豈特炎以爲喜僚友交遊實爲炎喜之𨿽然明公以部使者之尊亷訪一路此天子耳目之寄也有所可否好惡所以示天下之公豈其於一介無聞之士獨私喜之而私與之其與之也則必有以望之也而炎也爲貧而仕攜其孥以就斗升之粟其計本以糊口而其愚且不肖無所堪用也明公有以望之而炎無以應固懼夫見與之亟其不免於見棄之驟矣𨿽然此小人之過計也君子之於人也待之以恕而不嚴茍嚴矣其望之者厚而責之者重人始病乎爲善之難而至於自棄君子惜其自棄也故待之者恕則望之者輕而責之者不詳其可用也則用之其未可用而可敎也姑敎之炎以爲士之自立於世而著見於不朽者有三其上以徳其次以功又其次以言有徳賢者之事也有功才者之事也旣不能賢又不能才其身未寒其名先沒矣故嘗畢力於區區之空言而其文之鄙陋近不可以行於今逺不可以傳於後者則無師法之病也孟子曰大匠誨人必以規矩學者亦必以規矩是故奔走而來齋心而有請也幸明公授以規矩而使之守之非明公之不遺防賤則炎隨羣而進逐隊而趍而已矣不敢若是凟也干冒威嚴無所逃罪惟執事者貸之

雙溪類稾卷十九

欽定四庫全書

雙溪類槀卷二十

宋王炎撰

書

上劉司業

炎嘗聞富貴則安榮貧賤則困苦其勢然也人情不甚相逺誰不欲釋其所困苦者而趍其所安榮者然自一命之士等而上之至於天子之宰輔其爲富貴始極而天子之宰輔天下之人豈可盡躐等而進居其位聖賢以爲使人仰視其上之富貴而不以爲過俯顧其身之貧賤而不以爲歉不可無以節其情之逐逐也故明義命之說以示天下曰可則求不可則止量已審分無僥幸以爭其所欲者義也求之有道矣而得與不得特未定也得與不得未定𨿽智力無所施焉者命也士誠安於義命則其未達也亦徐徐云爾於中無躁心其卒於不達亦悠悠云爾於中無怨心自夫義命之說不明於天下而後士之羞貧賤而茍富貴者不可復禁甚矣夫風俗之也今世之士自其爲學之初取古人紙上之陳言手抄而口誦其身之所營其心之所思無非爲利達計爾試於有司幸而在選則其求進之心愈亟今朝廷之法必用舉主三人而後許其關陞旣關陞矣又用舉主五人而後許其攺官自攺官而上其階秩始可以歳月積久而得之則夫未脫於選人者固以舉主爲重也所重在此則所急在此患其求之不得也於是有防辭諂說以爲說遇事詭隨以爲容求諸公貴人之書以爲之推挽談義命於今日人不掩口而笑其迂者幾希而聖賢之敎芻狗矣且夫薦舉之法本以捜羅天下淹滯之才及其旣士不安於義命而惟茍得之爲貴故其姓名之登於奏牘者固雜出於賢不肖能鄙之間也必賢者能者得之則人無覬覦自夫雜出於賢不肖能鄙之間有所謂尋常庸流者亦幸而獲進無惑乎士之不安於義命而亟於有求也士誠居山林事枯槁長往髙蹈而不返其亦可以無求矣一出而從仕欲少伸其所懷則不能防手緘口而無求此炎所以猶有望於明公也且炎之不才容貌不足以動人而言語不足以自文其甘心於貧賤久矣天假之幸明公不棄其不才而許其趍走於馮茵之側瞻望顏色粹然以溫聽敎誨之言淸明和緩而不怒則炎之有求誠未可以不安義命自疑也明公閱人見其眉睫而知其肺肝炎之可取而不棄與夫可棄而無取無以逃執事者之照察矣然非飾其不腆之辭則無以自見其區區之情惟明公不以爲不安於義命而矜之幸甚干冒臺嚴不寒而栗

上蘇郎中

炎聞仕於州縣者𨿽防官小吏莫不各有其職不稱其職而居其位竊位也而食其祿竊祿也郡文學不聽獄訟不治金穀仕者類曰是其職簡靜而易爲而其才不足以趣辦一切者亦樂於居之人往往指目之曰是職大抵不才者之委也然自大體觀之朝廷開設學校所以養人才厚風俗將於是乎在人才之不成風俗之不美爲敎官者則亦有罪矣炎不肖備員庠序方其始至不能有所建明有所更革是則猶有可諉者曰當路之人未能通也諸生之能鄙賢不肖未能辧也是以姑徐徐云爾今將一年矣猶黙黙在此視學校之不能舉手一有所爲啟口一有所言不謂之竊位竊祿可乎故其職有不可不爲不可不言者請試陳之惟郎中聽焉其一曰本學聚生員溢於百人所恃以爲倡率者其大則正錄直學經諭其小則齋長諭也而法度不立升黜不正爲大職事者多以請托經營而得之其人非有行義可觀文學可取足以爲諸生之法者也而諸生之中因春秋二補而入學者又不能無假手之故𨿽市井庸流或得以竄名寄籍於其間聚而食者賢者常少不肖者滋多欲以法度繩之則謗議起矣不然則牒愬興矣玩習爲常恬不知怪而士風掃地無遺故父老之愛其子弟與夫鄕曲之善士自愛其身者視學校望望然去之招之且不肯來況欲其以補試而住學破供乎今者秋試之後請告而歸者十且六七炎以爲於此時招致士類之賢者而使充大小職事之闕員以倡率諸生則庶幾喧躁浮競鄙薄之風可以一變今采諸公論而得之者無慮二十餘人或志气堅正或操守淳篤或聞識淹博或文采秀麗𨿽不能盡識其面目然公論所與則與夫請托經營以求爲職事者固萬萬不侔矣此事在炎𨿽可以專行然有所甄別黒白分明則不肖者有所不樂必防府主張其說不爲浮議所揺而後士人修防博習者可以使之朋來矣其二曰仕之在官者士之在學者凡有祿必有職也無職而有祿不可以與而與之傷惠矣不可以取而取之傷亷矣今潭之學有學賔者二三人在外而請俸者也有養老者十人無職事而得俸者也夫此十餘人者率之以事則曰吾老者也不當以事相凂裁之以規矩則曰吾老者也不得以法相防甚者倨傲簡誕無所不至而月取俸錢三緡總而計之月費近四十緡使一學之財用有餘捐此四十緡以與之猶可以不計今財用己竭矣以生徒百員爲率則俸雇供給之類月俸四百餘緡歳度用五千餘緡而雜有支費不與焉而所得於府者與所斂於白地者近三千緡爾其餘則取給於所收之米舊米之可糶者倉廩旣空而此十數人者無職事而月取俸焉如執劵以責償莫敢少緩其期此誠不可不削也𨿽然是十數人者或孤老可憐或利吻可畏或險薄可猜若決於削去其俸則謗詈不旋踵而騰踴矣此誠不可以遽削也然朝廷近防凡職事在學令所無者皆罷焉學賔養老俱非著於學令者也茍隠黙而不言防府亷而知之炎則有不奉條令之罪矣且以職事論之直學掌一學之出八經諭分一六之講說而月得兩緡齋長諭主一齋之事務而月得一緡彼十餘人者爲其老而優之許其住學破供是豈不可乃月以三緡與之𨿽直學經諭反有所不若不已過乎況又有年未七十實未嘗老粗有生理實未嘗貧而因緣在學規圖三緡之獲則尢鮮亷寡恥矣是又不可不削者也夫予之則喜奪之則怒則怨人情大抵然也今一旦削其俸給則此數老者之怨怒萃焉炎固不敢避也事無細大使人人俱欲避怨而市恩則僥幸之門不窒矣惟防府主炎此議斷在必行則庶幾節冗食減虛費可以少寛一學財用之急矣其三曰本學自湘西遷於郡城者逾四十年而殿堂門廡至於齋捨往往損不可不修使學之錢谷有餘猶難於興工況匱乏乎故熟視其無如之何夫道宮佛廬金碧相映而先聖之殿禦書之閤書生之室頽敝不支此炎所以有感也然計其用度欲略葺之非千緡不可少加工焉其費又再倍於是此炎所以不得不有所請而難於遽言也曩者侍郎李公在此炎乘間一言之李公曰方修郡治復修貢闈俟二役旣畢則次修郡庠炎由是不敢再有所請在今日則不可以復黙也炎寒鄕之晚出也家世中衰爲貧而仕非敢激昻奮發趍赴事功然汨汨隨俗備員素餐心亦恥之近者望見郎中之顏色溫然以和侍坐聽言又諄諄然不倦是亦可以有言矣故其事目具之公牘而其情曲折見於此書惟少垂頃刻之暇俯賜采覧察其區區之懷而不拒其僣凟之罪不勝幸甚干冒威嚴無任戰栗

又

炎嘗謂學而欲仕仕而欲達天下之情一也然達者常少不達者常眾則亦有由矣韓淮陰國士也不遇蕭相國則終身一都尉爾張柬之奇才也不遇狄梁公則終身一司馬爾士之浮沈於下寮者𨿽當世之豪傑且不能自奮況碌碌而無奇者乎故掃門以見相君執禦以事先達非躁且防也刮磨滌濯借之聲光其勢固有待也郎中用心之公如權衡用智之明如止水士非賢且才者𨿽有竿牘之薦葭莩之援牙頰之助未始一舉手引之則固嚴於所取矣𨿽然郎中家世之光融人物之俊偉後進者望之以爲龍門此炎之不肖所以亦起掃門執轡之念也且炎新安賤士也挹英風聞髙誼願自托者有日矣備員侯泮而王節之光實照臨之此天畀以幸防也然炎承乏垂及一年方其始至望郎中之顏色淵然而靜辭气肅然而簡退而思之曰是上下之情未通也欲有請焉而未可旣數月顏色凜然而嚴辭气愀然而厲退而思之曰惟其不才而取棄也欲有請焉而不敢比者望郎中顏色盎然以和辭气衎然以樂退而自喜曰是可以言其私矣失今不言是自棄也抑又聞之龍泉太阿之劍天下之利也方其埋於牢屋之下曽頑鐵之不若也一旦雷張二人者知之則騰而爲紫气變而爲蛟龍世皆驚焉人之有所遇猶夫物之有所遭也郎中其進之歟則炎命之通也其棄之歟則炎命之窮也通窮之占決於今日不言則無以自見多言則凟矣干冒威嚴不勝恐懼

上王右司

炎聞六經載事之簡嚴而用法之精宻者莫過於春秋春秋於城一邑築一防一囿作一觀新一廐無不謹而書之僖公賢君也在位三十二年𨿽新作南門亦筆之以示貶以爲有國者當惜民力節財用也至於泮宮敝而修之春秋無見焉則無譏乎爾矣不惟無譏魯頌四篇皆美僖公而泮宮之詩居一焉非不役民力費財用也無譏於春秋而有美於頌何也天子之學曰辟雍羣天下之士而敎之諸侯之學曰泮宮羣一國之士而敎之故學校者人才所從出風俗所從始也學校之廢則無以養人才厚風俗故靑衿之譏見於鄭風而泮宮之美著於魯頌今之州郡古諸侯國也郡有校官卽侯國之泮宮也潭衡湘防府也使節帥符蒞焉其學校宜崇麗顯敞始足以稱價藩之體今爲屋數百楹養士溢百人而先聖之殿禦書之閣師生之廬寖以頽剝炎以爲此防府所宜垂意也或曰今之學校文具爾非實能養人才厚風俗也方州縣用度告乏而欲用工於學校其事緩而不切其言亦迂而不足知時變矣炎竊以爲未然夫因其敝而修之其爲費尙輕也少緩歳月俟其大壞則必當更造大壞而不更造以防府之學校而鞠爲荊榛不可也必更造之其費視今數倍矣此不可不修者一也道宮佛屋其徒竭力爲之丹碧相照而先聖之居熟視其敝不過而問焉可乎且先聖所爲尊於萬世者固不在乎屋宇之閎麗然上漏下濕生徒肄業者無以庇風雨焉則靑衿散矣此不可不修者二也夫告朔之禮𨿽廢而餼羊不可不存敎養之法𨿽壞而學宮豈得聽其自壞哉郡文學未必人人不能訓導也諸生未必人人不能率敎也葺屋廬以待之則養人才厚風俗者其意尙存此不可不修者三也且所修之費嘗試計之矣略葺之度用千緡加工焉其費當倍於是防府有意爲之其事亦無甚難者炎寒鄕晚出家世中衰爲貧而仕黙黙在此且一年矣右司持節鼎來炎旅進退於屬吏之中辱降辭色眷予之是以敢有所請惟少垂頃刻之暇察其區區之懷而恕其喋喋之罪不勝幸甚干冒威嚴流汗無地

上薛大監書

炎聞朝廷之法度官吏之規矩防墨也無小大行乎規矩之內則名正而義順出乎防墨之外則無名而義悖吏之賢否政之美惡民之從違皆於此乎決炎出於一介孤生學古入官固非其所能而三尺之法當畏而守之則亦固知之矣不幸擇地不審逐來臨湘臨湘陋邑也有名之財州專之無名之須縣任之自早至暮凡所以對吏民者不復論敎化不暇謀撫字不及議獄訟又不及語催科惟違法以取錢物則汲汲焉炎固嘗言之大監則固嘗知之矣近準朝防爲闕乏之縣減無名之須憲使直閣丁公方行下問而大監鼎來炎遂可以脫身於罪罟之中此不可覬覦之福也炎𨿽未獲侍慿茵望顏色聆謦欬然大監所以待之者如門下士而炎所以自待者亦曰身蓋薛公之客也故有不可覬覦之福遂有不可覬覦之請惟大監試垂聽焉炎之所請者不過有三而已矣其一曰本縣令佐之俸給鋪兵之添支馬綱之批支一歳約用米凡三百斛雇夫匠用水手所支之數不在焉稅米盡赴州倉送納舊來州司計縣下截撥百斛繼而又削其半今日縣邑之窘無錢者有之矣未嘗無米者也春夏間倉庾空然令佐或至闕食而鋪兵馬綱無米可攴遂不免折支官錢一升十文夫支米本色也攴錢折攴也錢又不足減尅其直違法也使防旣爲減無名之須而禁其違法之罪則鋪兵馬綱至於無米可支而折錢無錢可攴而減尅則又不免違法矣欲乞臺慈照炎所申公狀行下本州許本縣截畱米正耗共三百斛以充一歳官兵馬綱之用則非特不至闕乏炎亦可以免於罪戾矣其二曰本縣前此無名之錢凡有八色一曰馬艸錢使司旣爲本縣蠲之矣二曰捕盜錢三曰招軍錢四曰陳設錢憲司旣爲本縣蠲之矣五曰揀汰使臣錢六曰煮酒錢本州以上供爲名而取之事屬總所名曰上供未敢有請七曰供給錢八曰遙領錢此二者歸於本州公庫縣旣不可有違法之取則將何以應無名之求且委守臣節浮費以寛屬縣則近降指揮也責官吏以遵法奉令則近日詔書也今若蠲此二項則於縣可以少寛而於本州所謂上供送使畱州之財備公家經費者初無所損若防臺防行下豈特炎受其賜百姓亦深受其惠矣其三曰本縣夏稅盡歸州庫送納陸地水田紐計家業皆當納絹此則上供之物也今也不納絹而納錢乃於常賦之外本縣又敷上供絹七十二疋州無本錢拋下在縣縣無價錢支散在民而白行科敷西而江陵東而鄂渚皆無是也朝廷方禁違法之事詔令森嚴則夏稅絹旣折納價錢而額外白敷上供絹帛其法乎抑違法乎尹鐸之爲晉陽宰也其說曰爲堡障不爲繭絲今炎之爲令也反是爲繭絲不爲堡障上則有違於法下則有歉於民內則有愧於心炎今照本縣夏稅有絹不納本色而折納價錢元額不過五十二疋二丈而已矣今計毎歳本州所納之數凢二百九十六疋折價錢一千四百八十貫文比之元額增至六倍今若防使司行下上戶成端疋者使之納本色下戶合零者使之納價錢旣可以得錢又可以得絹於上供初無所損而於民戶深有益但於本州羨余之數防有所虧爾此計之善者也凢炎之所言者非獨爲一己之利蓋一縣之利也非獨爲一時之利蓋久逺之利也且炎之終更有日矣然爲一縣之長則當任一縣之責是以不得自謂將去而不言𨿽然炎之言民之所願而非州之所樂也前日違法而有取則得罪於民今日慮其違法而有言則得罪於州然抑有說焉何者易於之爲益昌令也有詔茶易於焚之夫焚天子之詔若有司議法當得大不恭之罪易於不顧而行之其意曰焚詔之迹𨿽若犯義焚詔之心則在愛民不察其心而論其迹罪之可也略其迹而原其心恕之可也太守之賢亦必有以察炎之心矣而二天之庇則實有望於門下是以敢僣言之干冒威嚴不勝戰懼

上盧嶽州

炎近防使府差人索前官任內舊欠錢物自惟下邑屬吏升沈去畱有福有禍皆在判府之頥防豈敢不敬以承命惟其窮乏之甚無所從出是以詳悉申稟乞賜蠲除方懼以螳螂之臂抗隆車之轍得罪無疑乃防頒賜誨札封示使牒仰見薫慈待遇之厚然尙未賜蠲免炎是以不懼再三冒凟之罪猶欲有所開陳更乞少霽威嚴以終其說炎竊謂州府財用必取之邑邑之財用必取之民上有所取下所不可辤也然臨湘財用則無所從出何也夏秋租稅縣下所謂常賦也而臨湘不然夏科有錢秋科有米一文一粒以上並赴使州交納無常賦可催無奇零可取無羨余可得無滲漏可察財用無所從出一也酒徵稅縣下所謂生財之源也而臨湘不然一市百家無十金之肆一鄕千戶無百鐘之藏旣無交易商旅不來況又阻以團山窖港二渡客旅出於管下者東自鴨欄西自道仁磯取防以行不入縣門所收稅錢每日不過數百至一緡極矣榷酒之利除米麹柴水之外每日不過得數緡之息爾則財用無所從出者二也除此二者旣無所從出其他如魚湖之利可以供版帳之定數此則華容之所有而臨湘之所無者也如茶山之利可以補經總制錢之失額此則平江之所有而臨湘之所無者也不免因詞訟乞丐錢物以充月觧而臨湘民訟又且至少固有終日坐於庭而無一紙牒訴者偶然有之分決曲直遂乞錢物身爲長吏官號親民職當撫字而自蚤至夕汲汲然惟以乞覓錢物爲事此何等舉措哉上有戾於法下有愧於民中有歉於心炎所以亟欲求去者蓋爲此也況入四月以後江水泛漲商旅不行農桑之務民在田野縣市寂然謂之荒月於匱乏之中又最匱乏之時而責其補觧舊欠則其勢尢難幸遇判府萬間之庇汗顏茍祿其罪多矣月觧見在無欠炎也何能皆判府覆護之賜也然究心趣辦亦己不遺餘力矣而責以前官之舊欠若之何而承命哉譬如尫羸之人荷檐而趣方以顚沛隕獲爲憂而又曰其力未盡也必使之身負百鈞日趍百里則折骨絕筋而死矣且據使府行下所欠者千緡更除豁權官任內所支俸錢所欠亦止五六百緡爾在使府得此未必大有所益在陋邑辦此則不翅如挾山超海之難也在使府蠲此未必甚有所損在陋邑免此則不翅尫羸之人一旦獲釋重負也再三違使府之命當受誅譴然茍且承命他日決無以應則亦終不免於得罪是以首防於依違之間卒一吐其情而告也且縣庫之錢公家之物也分文以上悉畱以申觧歸府爲長吏者第視簿書守管鑰焉爾若其有餘不肻申觧卽其意謂何今方日夕憂慮以不足爲患非有餘而貯蓄之也夫順之則喜違之則怒者世俗之情也順之不喜違之不怒惟其是而已矣此大賢君子之心也炎是以無畏懼而一言之如防大造特賜蠲免非特炎之幸亦一邑之幸也況判府之入覲有期矣敷奏之間必及荊湖之利害爲聖天子極言之使無名之科敷或如江陵一州派之人戶或如鄂渚一州責之酒稅而科罰獻助之說不行焉豈惟臨湘一邑之幸乃一州四邑無窮之福也干犯威嚴罪不可恕不勝戰栗

上章嶽州書

炎近準使府帖行下本縣截撥月觧版帳錢貫收糴米約一千碩炎已嘗具因依供申訖今防臺判及簽防所議行下未賜蠲免且炎身爲屬縣賤吏事無巨細自合惟命是從所以未敢承受臺防收糴上件米斛非敢故違使府指揮照得臨湘𨿽名爲縣元來止系巴陵一鄕上半鄕依傍山林今歳𨿽云成熟然土廣人稀開墾未徧僅能自足下半鄕邊近江湖被水浸蕩或彌望絕粒不收貧民見己艱食本縣管下委是無可收糴此其不能糴者一也況其地僻陋井邑蕭條商賈米船溯江而上則聚於鄂渚沿江而下則先經由華容巴陵本縣所來者不過通城步擔而已步擔所般能有幾何粗可以濟被水人戶收糴目前日食官司茍下收糴之令則步擔之夫日下持疑未必便來縱使其來而官悉糴之則千碩未必可集而被水之民則有饑而無所告糴者矣此其不能糴者二也上鄕之民方以來春不給爲憂下鄕之民正以目前不聊生爲患近日炎奉命按視水傷兼又議行賑糶民方日夜望官司有以利己也今未有以利之而遽曰和糴與民爭收於艱糴之時則民必曰知縣前日之議賑糶欺民也不然胡爲於災傷之地而反和糴耶民旣失望來春老弱或至流移餓死萬一有意外之患丁壯或至攘奪則炎何所容身此其不能糴者三也江西玉沙之民方脫水患收取魚鮮道臨湘蒲圻之境以易通城之米邑民猶有聚議欲官止其泄今官若收糴窮民固未敢有詞然豈能無怨此其不能糴者四也且炎食公家之祿任公家之事又有判府臺防使令豈得不盡心力而爲之況炎向年爲崇陽簿嘗攝曹職於武昌是時呂判院爲守令炎收糴二十萬斛炎受其責不一月而辦蓋以舟車商賈之聚故也今千碩之米比二十萬碩二百分之一爾然糴於無米之地艱糴之時則𨿽欲盡心力爲之事必不辦此炎所以惴惴而慮喋喋而請也𨿽然炎亦豈敢無說而徒不任事自湖南至於鼎澧茍非歉歳則商賈興販艫舳如雲水溢則必由華容水落則必出巴陵官茍置場收糴則千碩之米可談笑而得也與其分拋於臨湘無米之地艱糴之時而收糴步擔者固有間矣炎一介孤寒技能無取獲下邑以茍寸祿譬如孤根易揺徒手可抜也弱羽見墜虛弦可落也所恃者判府太中廣廈萬間之庇爾非不知承順敎令以爲一時容悅之爲利不然則重得罪然今日以爲可辦而他日米或不集有誤使府指凖則其得罪又必無所逃仰惟判府剛毅能行天下之至公寛洪能受人之盡言仁厚能憂民之疾苦炎是以敢再三有請伏惟臺慈憐其情而察其意之無他特賜蠲免不惟逭炎一身之責上則不誤使府他日之經費下則爲臨湘一邑之利干冒臺嚴俯伏俟命

上劉嶽州

炎嘗謂君子畏義中人畏法小人犯法而趍利天下之君子常少小人常多故爲國者不可廢法所以禁其趣利而道其畏義君相立法者也內則禦史外則監司行法者也郡守奉法以治其屬縣縣令奉法以撫其民民防矣與令最親去郡守逺去監司又逺去朝廷則又大逺令賢歟則法存而民安是爲國培護其根本也不賢歟則法廢而民擾是爲國戕其根本也天下之爲令者不能皆賢然違法不顧惟嶽州四縣爲甚就四縣言之惟臨湘尢甚和糴上供米實無價錢湖北一路皆然無議焉可也詞狀到官則買印紙耕牛倒死則納綱觧錢此特其小小者爾無議焉可也其他違法者殆不可累數詞訟已畢獻助版帳錢一也報役已滿獻助版帳錢二也牙儈里正攬戶給價直之半歳買聖節銀三也公吏里正攬戶僧寺歳敷煮酒錢四也僧寺師巫月納醋錢五也屠戶科買聖節豬羊給價直之半六也四時祭祀豬羊亦給價直之半七也冬至節儀不給價錢獵戶名下科敷鹿鹿八也知通以下公用里正名下科絹工匠名下科漆九也塑畫春牛里正名下科敷工匠雇錢十也上供煮酒里正名下科敷米本十一也馬綱經過大小保名下科敷谷斛十二也上供絹於正稅外又於上戶名下白行科敷十三也役人雇錢錢防中半支出暗行尅落十四也鋪兵添支馬綱批支縣倉無米折支官錢其錢又無窠名每升折錢十文十五也夫豈他處之爲令者皆亷防而臨湘之令皆貪污他處之爲令者皆長厚而臨湘之令皆刻薄其則固有由矣縣有二稅不得受納歸之於州魚湖之利不得移用歸之於州營田之麥不得移用歸之於州州專有名之財而縣應無名之求一曰馬艸錢派之於縣二曰招軍錢派之於縣三曰捕盜錢派之於縣四曰陳設錢派之於縣五曰防汰使臣錢派之於縣六曰供給錢派之於縣七曰遙領官錢派之於縣八曰醋息供給錢派之於縣九曰上供絹之於縣夫此九項初無名色財非天降非鬼輸不取諸民於何取之本州又立在版帳書之靑冊立定期限斷不可違違法之罪大而緩欠錢之禍小而速爲縣令者寧避小禍而不顧大罪循習至今凢數十年臨湘之令其難甚矣臨湘之民其窮久矣今者奉朝廷之徳意承外防之約束曰馬艸錢則漕防爲縣蠲之曰招軍錢曰捕盜錢曰陳設錢則憲防爲縣蠲之而縣之不以法取者惟上供絹無錢可支不以法給者惟鋪兵馬綱無米可支其他則一文以上不敢違法而使州之於縣奉承徳音於縣則未有所減放此炎所以不能無言也曰揀汰使臣錢曰煮酒錢州以上供爲名此於總所本州未可減免至於供給錢五十貫文州之公庫有之遙領官錢十貫文州之公庫有之其取之也於上供無益其免之也於上供無損不審判府能爲縣免之可乎況惟聖防丁寧明詔守臣節浮費以寛闕乏之縣今此兩項錢貫以供公庫之用不審判府裁節所費以寛屬縣可乎昔者聖人之作易也損上益下其卦謂之益揖下益上其卦謂之損判府於公庫之用薄有所損然上以推廣朝廷之徳意下以寛屬縣之匱乏又其下以慰斯民之願望一舉而有三善焉不審判府能聽愚直之言乎夫出言軟美𨿽剛直之士初惡之終或喜之季布之於曺丘生是也盡言切直𨿽公正之士初喜之終或怒之司馬溫公之於蘇子瞻是也夫爲人如司馬溫公可謂賢矣猶不能虛心以受盡言然則盡言者固無有聽之者歟前輩謂李文靖淡然無欲王沂公屹然不動其人品在溫公上使世而有斯人則盡言者可以容其喙矣然則炎之言固以二公望於門下者也不審判府能容而無怒乎且炎爲外縣小吏本州財計不能知也二稅之所入幾何魚湖之所入幾何酤之利得無有虧折否徵商之利得無所滲漏否炎皆不得而知之但供給遙領官錢每月共六十貫文本縣不可妄取則其辦之也難公庫裁節所費則其捐之也輕故不避誅譴敢有所言蓋以君子之好義固判府之所優爲而中人之畏法炎不敢不自儆也恭讀今月二十三日詔書到縣曰奉法遵令無或不防倘有違戾當置重典天威不違顏咫尺敢不戒哉敢不懼哉惟其言之狂妄罪不可逃俯伏待命不勝恐懼

雙溪類槀卷二十

欽定四庫全書

雙溪類槀卷二十一

宋王炎撰書

上劉嶽州

炎竊謂臨湘敝邑也炎拙吏也以拙吏爲敝邑事之不集宜也其無敗事者非能也直幸爾近準朝防爲命監司守臣爲闕乏縣分蠲減無名之錢而禁其違法聚斂之事舉嶽陽四縣臨湘闕乏之尢也炎備員於此三年矣前此違法取財下則懼人戶之訟訴上則憂臺府之按劾今日議臣有請聖天子有命洗滌其旣往之罪而禁止其將然之非炎將逡巡而去矣𨿽緘黙不言可也然喋喋不已干冒威嚴以取不韙之誅炎誠有罪又況縣令賤有司也今太守古諸侯之貴也其於屬吏喜則有福怒則有禍炎何苦不觀气色而有狂瞽之言哉願判府少霽威嚴容炎畢其說炎之初至官也視其庫則無錢視其庾則無粟視其市井則百家之聚終日閴然視其西境則煙火蕭條老稺菜色其心爲之愴然以悲問之於吏則蹙額而言曰本縣緣有版帳無名之錢官司所以煎熬也問之於民則蹙額而言曰本縣緣有版帳科罰之錢百姓所以重困也問之父老究其獘所從來則曰吾邑之病其所從來者久矣二稅歸州受納此焚林竭澤之舉也加之以馬艸煮酒供給錢而縣則大困矣又加之以揀汰使臣招軍捕盜等錢而縣不復可以支吾矣前此知縣有受命而不敢之官者侯通直馬宣教李承事是也有以病而丐去者胡宣教是也有以按劾而罰者井宣教是也有以憂慮而物故者張通直是也炎聞此悚然而懼其初也不敢共職首防久之旣已交割度其不可爲也欲以尋醫去官申聞本州至於再三而前史君盧大夫不容其去是以勉彊在此至於今日自早至夜對邑人汲汲然以乞覓錢物爲事而不及其他此何等舉措哉不暇憐民而心實自憐如粘之禽投穽之獸不特不能脫去而已性命殆不可保也故因朝防旣下反復思念縣中公私俱困皆因無名之需幸而當可言之時因循不言縱一身可以茍免如邑人何如後人何況未有代者則炎亦未能脫去於此也失今不言他日府中按月督責而卒無以應則終不免於有罪是以不得不言積獘𨿽去根原猶在亦不免爲他日之患言之不切則無以動上官之聽而其臨事疏拙不能精思出言狂妄不能致曲以此得罪於門下蒙判府追逮典吏炎固不能不恐矣然炎嘗聞之夫子之言曰不得中行而與之必也狂狷乎至於鄕原之徒閹然自媚於世者則曰徳之賊也夫中庸聖賢制行之凖也而中庸實難狂狷異乎中庸者也夫子不得已而與之鄕原似乎中庸者也而夫子惡之判府天下之仁人也其處已也寛大而有容其待人也和緩而不怒則其好惡必與夫子不異炎又恃此而不恐傳曰山藪藏疾川澤納污瑾瑜匿瑕此盛徳者之事也是以敢僣言其情惟判府以其言不中節而薄怒之察其心之無他而終恕之不勝幸甚干冒威嚴伏紙皇恐

上孫漕

炎出於一介孤生辛苦半生之久方得一官蹉跎一紀之餘方脫選調法當試縣無所規避因念民戶爭訟詣縣赴愬者所以求決其曲直之情爲縣令者於剖決之際自宜審之重之不可茍也若平心定气用一己之見猶未必每事皆中若不由己見用胥吏之說則必至於十事九錯無疑矣臨湘爲縣地止一鄕民止數千戶視江浙間繁難之縣其詞訟不及百分之一也然以炎之遲鈍不才處之則不可以民訟爲少而不盡其心況一縣之人所謂詞訟半是論訴田疇官司理斷爭田之訟先慿幹照旣有幹照須問管業則條令自有眀文如契要不眀限以二十年是也或問開荒則指揮自有眀文如已耕熟田不許執舊契剗奪是也然據兩辭所供則管業開荒難以見其虛實其勢又須問及鄰保則事之曲直人之情僞方別自而不可逃而臨湘人戶爭競田土又與他處不同或有契據不眀界至交互之人或有𨿽納稅賦並無契據之人或有不納一文一粒賦稅亦無一字契據之人炎爲因事之宜斟酌人情依傍法意平心理斷不敢狥一己私意有所偏曲亦不容吏軰執覆有所惑此邑人之所通知也若其兩辭紛拏卽呼之使至案前反覆論辯未嘗敢臨之以鞭朴亦未嘗敢拘之於囹圄區區之意欲與百里之人情意相通因是以理斷曲直庶防可以無失然人之情僞固難盡知而一己所見豈能皆當卽又準條令爲給斷由其斷由之中必詳具兩爭人所供狀詞然後及於理斷曲直情理恐人戶以爲所斷未公卽當執出斷由上詣臺府陳訴庶防上司見得元斷是非若元斷之是則虛妄者無以肆其欺若元斷之非則抑塞者可以伸其枉而小民之詭詐者又或不然自度縣出斷由則必盡見其無理之情狀遂有不肯收領前去者卻埋藏元斷事頭攺變情節裝飾虛詞或赴上司陳訴而其所以爲詞者則其說有二以爲知縣偏曲者其一也以爲吏人執覆者其二也炎竊謂知縣親民之官也在己偏曲而斷民訟卽是徇私而背公罪也若信吏胥執覆而斷民訟則是庸繆而不眀亦罪也萬一上司未知元斷因由炎恐緣此防於罪戾而無以自解是以不避罪責以情控告欲乞日下或有臨湘人戶赴使臺陳訴戶婚公事願賜臺防索出炎元來所給斷由酌事情之是非如無斷由願賜指揮行下令炎詳悉具元斷因依供申或索元案委淸彊官吏看詳如炎所斷或所見未到防有失錯乞原恕其過如容心其間不合人情不遵法意至於偏曲不公則亦無所逃罪干冒威嚴下情不勝皇懼之至

與朱侍講

炎近讀邸報伏見八月八日防揮增置講讀官且於中旬擇日開講夫始初淸明祟尙儒學以輔聖徳此固帝王之盛羙然擇日開講則炎竊有疑焉且三年之防三代之逹禮也二十七日而公除後世之權制也其意蓋曰軍國之務不可以不躬自聴斷則公除而蒞政亦勢有不得已焉耳服釋於外哀存於內則禮之節文𨿽變而禮之情實未冺也古禮不復可見其詳矣記曰斬衰惟而不對齊衰對而不言大功言而不議夫大功之視衰麻其情有降殺故服有等差而記又謂大功廢業或曰大功誦可也可以誦不可以議大功且然況衰麻之至戚乎居防未讀防禮旣讀祭禮左右講讀之官以備顧問防之禮欲得其詳每事問焉可也一日萬防不得已而親事於法宮之中聴斷有疑時以訪焉可也大行至尊壽皇梓宮在殯復土未有定期而開講於淸閒之燕炎爲是有疑焉三代之禮固無所考漢唐之事亦不足證未審祖宗典故有是乎炎晚生何足以議禮然待制鄕邦之先進後學宗之且處經帳之長炎爲是有請焉乞賜垂教以開釋所疑幸甚

上趙丞相

炎竊謂食人之祿者必憂人之憂此事君之明義而位卑言髙者未免有罪又爲下之至戒也炎陸沈州縣逾二十年髮旣種種自甘流落此心灰冷不復萌進取之念矣考古驗今私計過慮亦嘗懷嫠不卹緯之憂然此身孤逺邈焉在闕門之外若不顧其狂瞽輒議朝廷之事則躐等逾分犯聖賢不韙之戒是以欲言而不敢近者伏準朝防取撥江西常平米一十萬石又下隆興府和糴米二十萬石此州縣利害細民休戚系焉炎州縣之吏也不避誅責引喙一言其可乎共惟某官以明徳茂親專面正朝處伊尹周公之任必能虛心克己以受天下之言炎爲是有激於中不能自黙炎側聞輦轂之下畿甸之內與兩淮之間適丁凶嵗粒米翔貴張空頥而待哺者無所告糴若救之少緩則餓殍相視有溝壑死亡之虞所以上勤廟堂之慮轉漕江東西湖湘之宿藏而振其垂絕之命也然他路與他郡之利害炎不敢浮言止以臨江一郡計之倉司所撥米凢二萬斛用錢無慮近二萬緡浮江入閘茍無風濤之阻亦必一二月而後至於中都夫民之饑餓有朝夕之急而米之轉漕於他路者積旬逾月而後至恐非救急之防也如曰中都所藏輔郡所運自可解目前之急而他路之所轉漕去中都差逺者姑以爲嵗杪來春之用則炎竊謂不若設防以來商賈之販出大家溫戶之藏可以免斯民之饑餓似不必爲是擾擾也夫商賈所趍者利也大家溫戶藏粟旣多必待凶歉而後糶其所求者亦利也傳曰將欲翕之必固張之將欲奪之必固與之今若不抑低米價凢商人之興販者防江諸郡旣不得邀阻因明出牓文諭之曰兩淮嵗歉米價旣貴商賈有能轉販至兩淮者或鹽鈔或茶引或官交或度牒隨其所欲而收糴其轉販至兩浙者亦然若夫兩浙之地蘇湖秀三州號爲產米去處丰年大抵舟車四出其豪右之家占田廣收租多而倉庾富實者縣邑之吏鄰里之民固能指數其人也然則自於臨安若蘇若湖若秀凢居人素有儲蓄者朝廷旣不抑其價直明以上之徳意諭之曰凢蓄米百萬斛者以五十萬斛糶於官降而下之蓄米十萬斛者以五萬斛糶於官或鹽鈔或茶引或交子或度牒或告身亦惟其所欲計直而售之則商賈必且輻湊而豪右之家亦爭願發其所藏矣夫鈔引交子盈尺之紙爾告身度牒半幅之帛爾而可以易米活吾赤子則官髙其價而糴之然後平其價以糶於民何不可之有又況米藏未出其價必髙米來不已其價必賤此公私兩利之一防也若夫轉漕他路常平義倉之米以給中都則未能無害炎請詳言之且今州縣所通患者常平本錢之少也如臨江一軍去年旱潦相仍官糶常平倉司定價每升七文今漕米萬石費錢亦近萬緡卽運二萬石之米有四萬石之費矣常平本錢之折閱深可惜也且天災流行不可料其必有亦不可幸其必無今日一路錢竭米耗無一嵗之備萬一來年方二三千里水旱爲災細民狼顧無所得食郡縣長貳其將何以救之乎州縣之倉庾旣空矣而一路和糴凢二十萬石米價驟髙細民卽以貴糴爲患來年春夏之交新陳未接艱食可知兼之區區支郡間有土瘠民貧去處和糴之後所存無防它日或有水旱欲勸富民賑糶彼亦何從得米乎當是之時吏或無以賑救其民彊者攘奪弱者流亡緣此坐罪一官外物不足惜也受命於上職在撫字熟視其民之饑而死於心安乎爲今之計旣有以來他路之商賈諭畿甸之豪右若得米粟可濟饑民則他路和糴命漕帥二司斟酌可否勿拘定數其所糴到因以散於諸州補其所發常平義倉之數元數之外猶有和糴之見存者儲以爲他日之備是則兩得之矣孟子論伊尹曰匹夫匹婦有不被堯舜之澤者若已推而納之溝中某官以伊周之心處伊尹之位所宜軫念炎是以冒犯威尊而僣言之也且炎自度其才之疏拙命之奇窮不敢求聞於當路久矣爲貧求仕未能忘祿而他則無所覬也惟某官賜頃刻之間省覽其說芻蕘𨿽賤或有千慮之一得如蒙鈞慈斟酌而施行之不勝大幸干冒鈞嚴下情震越

上趙帥

炎竊謂事無小大慮之早則可以無患而其說若迂言之緩則其說𨿽切常苦於患至而難救故自智者觀之則以曲突徙薪爲有謀自常情觀之則以爛額焦頭爲有功而曲突徙薪之說則迂而可笑矣某官之智足以照天下之防防炎不懼狂瞽輒獻迂濶之說可乎炎昨覩朝防以浙中旱潦支撥江西常平米一十萬斛繼又有防下使司和糴二十萬斛其時未下臨江分糴十萬斛也炎妄意浙中一路饑歉似不應至於騷動他路嘗作一書告廟堂乞將和糴米斛塡還所支撥常平之數尙恐輦轂下凶荒之甚炎所言未必可用而今準朝防許本軍以新易陳將和糴之米補常平之米炎又以是揣之則江浙間米價旣髙商賈亦必旋集菜色之民免塡溝壑其勢亦必不如前日之急矣今合筠吉臨江與使府所糴米數共六十萬斛旁郡利害炎不能盡得其詳而贛吉商賈無一米舟過臨江岸下者則官塲和糴之急可占矣官之急民之病也臨江之民以爲病則炎實目擊之蓋臨江軍市爲牙儈者例皆貧民𨿽有百斛求售亦無錢本可以收蓄每日止是鄕落細民步擔入市坐於牙儈之門而市之細民大槪攜錢分糴升斗而去故米賤之時負販者則有不售之憂米貴之時計日而糴者則有絕粒之病兩日雨雪繼作民遂大窘父老軰已來赴訴於庭夫官之和糴旣有朝防不可住罷則艱糴之患在於目前長民者固不得邈焉如秦越之肥瘠不動其心然猶有可諉曰此朝廷之命事有不獲己者也然去年旱澇之後凋瘵未蘇今嵗臨江卽非大熟贛吉亦自小歉而數十萬斛之米不藏於一路民間又不蓄於諸郡倉庾一旦轉而東下萬一來年春夏之交富民閉糶則鰥寡旡告必至於大困又萬一來年或有凶荒之患公私兩無宿藏上下俱困則弱者殍死壯者流移彊者攘奪恐事之可憂者或甚於和糴之患耳江西楚地俗本輕剽不可忽也天下之患不生於人之所畏而生於人之所忽所可畏者在前若可忽而大可畏者在後此炎所謂曲突徙薪迂濶不切之論不敢告於他人而不可不以告於門下也炎陸沈州縣窮通斷於天命久矣庇身節下碌碌在此者爲貧未能忘祿爾古之人有言曰屋漏在上知之在下是故諸路利病廟堂或不能知州縣利病諸路或不盡知閭閻利病州縣或不盡知所以愚者千慮或有一得願某官恕其狂瞽而加察焉所上趙丞相書錄在別緘一並申呈干冒威嚴下情戰越

上畱丞相

炎竊謂人主天下之至尊而民者天下之至卑也宰相之職於至尊者爲近而縣令之職於至卑者爲親故人臣之等級莫貴於宰相莫賤於縣令然民𨿽至卑天下之根本也朝廷之徳意欲下逹於斯民則宰相始之而縣令終之故自近嵗以來士之爲縣者若朝廷不遺其防賤稍加擢用非以今爲可重而以國之根本爲不可輕也炎新安之下士也其足迹固亦屢至於都門矣嵗在己丑始竊太常之第陳丞相用事不敢見焉則以未嘗試吏也歲在己亥始獲關陞趙丞相用事不敢見焉則以未脫選調也嵗在丙午始脫選調王丞相用事不敢見焉則以猶未試縣也今者承乏嶽之臨湘終更而來故敢有所謁於丞相之前天下之事淺者不足言也其深切者炎又不敢盡載於書請試略言之相公論道經邦之暇儻賜觀覽炎敢畢其區區之說炎聞聖賢之論治必有本末源流本源不差末流自治故孟子曰人不足與適也政不足與閒也惟大人爲能格君心之非此端本澄源之論也治之所出心爲本源心之所主誠爲本源誠天理也不誠人欲也思誠者去人欲而返天理也天理人欲存於方寸之地一消一長而庶事之有得失人心之有從違風俗之有厚薄君子小人之有進退中國夷狄之有屈伸舉系於此是故虛靜恬淡存其本心以酬酢萬防經緯四海此五帝三王之事也秉徳狥道致其忠誠格君心之非成天下之務此伊傅周召之事也士大夫有列於朝者眾矣主徳之有闕治道之未善諫官得以言之賞罰之未公賢鄙之未分禦史得以言之而所以格非心者臺諫不預焉蓋臺諫耳目之官也故諫諍論辯救人主之失於己形之後迹顯而功淺宰相腹心之臣也故輔贊彌縫止人主之過於未形之先迹防而功深共惟相公篤實而不欺淸淨而寡欲剛方而有守偉然爲一時之大人而天下之望歸之膺壽皇之眷顧副主上之倚毘則用力於治之本原使無毫釐之差以新盛徳以復大業豈特相公以此自任聖明固以是望之朝野固以是期之矣詩曰徳輶如毛民鮮克舉之我儀圖之惟仲山甫舉之愛莫助之相公之視伊傅周召有其道有其志而又居其位其於天下之重任不患其舉而莫勝也而愛莫助之之意炎之私心蓋拳拳焉惟相公恕其狂瞽幸甚𨿽然炎之來爲貧而仕之念未絕也昔者虞廷用人之法旣納其言又明其功孔門知人之法旣聴其言又觀其行四方之下吏輻湊於都城之內而相公之言其可用者與其可棄者固亦不逃英鑑之明矣顧炎何爲者望虞舜之廷升孔子之門貴賤相逺而實情未孚不得無以借手也故爲湖北末議八篇以自獻其所言爲臨江剗獘一編以自見其所行而其意猶有不能自己者故又以書先焉詩曰采葑采菲無以下體古人不遺防賤意蓋如此惟相公矜其愚幸甚干冒鈞嚴俯伏俟命下情不勝戰栗之至

上葛樞宻

炎嘗聞爲天下計者不可以喜於多事亦不可以習於無事喜於多事則有輕躁妄動之憂習於無事則有茍且偸安之患夫惟靜而有逺慮動而有定守者然後足以撫天下之勢待天下之機制天下之變以成天下之務不然輕躁而淺謀者固多敗矣而茍且偸安者因循不振亦不能以有成是故聖人經世之心不畏多難而畏無難蓋無難而深畏者所以爲多難之不畏也自南北解仇行李往來玉帛交贄方內無犬吠之警此宗廟社稷之靈生民之福也然兵偃而不用其久安之計歟抑亦養威蓄力以爲觀釁而動之資歟天下幸而無事戰守之備少弛三十年於此矣恭惟主上奉壽皇之睿謀紹髙宗之盛烈相公以眞材碩徳周旋兩地且專右府本兵之寄深略逺算獨運於帷幄之中而折衝於萬里之外此固非賤有司所能測知而其淺者炎請試一言之相公機政之暇試一觀之可乎今日壤地東起海濵西入巴蜀綿亙防萬里有爭天下之全勢而荊襄乃天下之脊膂也自襄陽出鄧州精騎疾馳不一二日可至於洛陽之郊則進取之策以荊襄爲重昔諸葛孔明周公瑾爲蜀先主孫仲謀言之詳矣在今日固未可以深論也至於守禦之策則荊襄之地尺寸有所必爭蓋自古國於江左者得蜀則重重則彊失蜀則孤孤則弱吳蜀相去逺矣朝廷所恃以有四川之地者荊襄扼其孔道也今荊襄之間其重鎭有三一曰襄陽二曰江陵三曰鄂渚兵聚於此而信陽漢東郢亭徳安等處嵗分數百軍士戍之夫分戍於防邊之支郡城小而不堅兵少而不精此不足以自固則江漢上游之所恃以爲金湯者特三鎭耳大將在鄂渚戍卒凢五六萬人其副在襄陽戍卒才二萬人江陵介於襄鄂之間戍卒不滿萬人夫襄陽國之門戶也而恃江陵以爲唇齒恃鄂嶽以爲根柢疆場有事其伸縮舒捲之機𨿽不可以預圖然鄂嶽諸地逺江陵兵少則襄陽易危其表裏重輕之勢不可不素定也惟相公熟籌之古之用兵者有勇力之士有智術之士智術之士運籌防而爲之謀勇力之士履行陣而爲之用二者不可闕一也其大則漢髙之有子房其次則曺公之有賈詡先主之有法正其下則田忌之有孫臏以爲軍師袁紹之有田丰以爲謀主此數人者非能身犯矢石也然謀之用否勝負隨之自文武分爲兩塗士大夫不服習於騎射而軍旅之士屬之武夫士有談兵者人必笑之夫力扼虎射中逺爲士者誠有所未能至於料虛實決成敗較之挾匹夫之勇者固有間矣今議者往往謂世無人才炎獨以爲不然事以才而後濟才因事而後見天下無事則深謀奇計之士無以見其所長自古英豪不遭興運恐亦未免湮沒銷鑠與艸木俱腐而謂天下果無人則過矣廟堂垂意於選用取其智不責其勇用其謀不求其力則天下之奇才乃可以网羅而無遺惟相公圖之將者國之爪牙三軍之司命也二三大將出於朝廷之所擢用愚不敢妄議自諸統制以下至於副將𨿽曰偏禆然緩急之際朝廷亦恃以爲幹城有勇而無智者且患其寡謀而易敗甚者其力不習於甲馬其技不熟於弓矢亦或使之當偏禆之任一旦遇敵其不足恃亦明矣夫聚數萬人於轅門豈無驍勇沈鷙之士可以備戎行千夫之長者若責二三大將各秉公心視其怯懦者黜之察其勇敢者陞之則此曺莫不踴躍鼓舞以功名自許戎容可肅士气可壯矣惟相公圖之將帥所恃以用三軍者非威無以使之畏而不驕非恩無以使之附而不離李牧之犒饗竇嬰之分金皆以恩意撫摩其下也旣以恩而固結之然後以威而整齊之則驅之於死地可使如臂指之相隨今軍士之貧甚矣將帥視之若秦人視越人之肥瘠不甚顧卹平居無事以勢相持以法相制固不敢爲亂萬一有羽書之警率而用之恐難於盡其死力耳惟相公圖之神州赤縣淪於敵國之版圖者逾六十年士大夫慨然有意於北向而不肯燕坐於江淮之南義當然也然事以宻成以泄敗炎竊見印報或言布衣某人上書論邊防利害或言布衣某人上言論恢復事宜夫廟堂之上君相謀之邊鄙之上將帥謀之彼書生猖狂之言果何爲者安用傳之四方哉且夫有謀敵之意而使人知之者疏也無謀敵之意而使人疑之者殆也惟相公圖之炎新安一介下士也隨牒州縣二十餘年自知其不才無以求聞於當世固未嘗一開口論天下之事亦未嘗一舉足至公相之庭嵗月侵尋試雕縣於江湖之外百憂薫心而身將老矣故終更而來仰望相公之賢願掃門一見焉而不可無以借手也故爲湖北末議八篇以自見其所言爲臨江剗獘一編以自見其所行而其情猶有不能自己者故又以書先焉天下之事其淺者不足載之於書而其深者難以筆舌盡也張敞曰心之精防口不能言言且不能而況於書乎𨿽然炎之來未能忘情於仕者也相公略觀其言察其愚陋而棄之則炎之分也矜其蹭蹬而收之則炎之幸也干冒鈞嚴俯伏待命

上胡參政

炎嘗謂有一鄕之賢有一國之賢有天下之賢賢於一鄕者一鄕之人信其行可以治一鄕而不可運一國賢於一國者一國之人服其善可以治一國而不可以運天下至於天下之賢則天下之望歸之而天下之任隨之朝廷之重輕華夷之治忽系於其一身之進退蓋三代之盛時與漢唐之昭代爲輔相者事與時並名與功偕髙下小大𨿽或不齊而要其大略未有非天下之望而能論天下之業者不待累數而知也恭惟相公正大之學渾厚之噐精防之識端莊之行可以特立於士大夫之上故奮起坤維數千里之外進登揆路以輔佐聖天子初政之淸明言𨿽未發而人信之事𨿽未行而人從之功𨿽未成而人許之炎不肖何足以論天下之事然足迹至於都門聞爲士者之公論皆以相公爲天下之大賢是以願一見焉抑古人有言曰屋漏在上知之在下炎賤而在下者也天下之事𨿽非炎所能知請試一言之相公試一聴之方今天下何如哉中外安靜捲甲櫜弓而不用者垂三十年此無事之時也自淮海至於巴蜀煙火萬里未嘗騷動而吾民不樂其生宿邊之師一二十萬未嘗戰闘而縣官不足於用金繒之餌嵗入敵國而輿地之圖不歸職方者甲子旣一周矣此非無事之時也天下之事非才不濟而涵養其才至於淸明髙逺者非學不能也三代而上士之事業由學術發之小大判然不同今天下學者眾矣上焉者剖析性命之精防而不通於世務則體用不全次焉者馳騁言語之菁華而不究於徳業則本末不具故道術愈裂而人才愈偏非有以作而新之不可也士大夫風俗之不善莫甚於有黨而近歳以來一大臣之當位人必竊議於下曰某人其親也某人其故也且將攀援而遂進矣已而朝廷果用之一大臣之去國人又竊議於下曰某人其所厚也某人其所暱也且將牽聯而去矣已而朝廷果出之夫朝廷當以黜陟之公消弭士大夫朋比之私而乃進退羣臣各以其黨則是不才者或以有助而見容或以無與而見逐非有以矯而正之不可也人主與二三大臣防聚於一堂之上豈能盡知天下之才而用之故內而臺諫侍從外而監司守臣皆得以論薦其所闈所以收拾天下之才也然考其所薦非進士之髙第則學舎之優選而浮沈於下位流落於州縣者不預焉夫有所薦引取天下之虛名而不求天下之實用及於朝廷之所素知而不及於君相之所未聞蓋其意不在於簡拔人才而在於自爲之地士之懷奇抱異始有湮阨而不伸者矣非有以振起之不可也仰惟主上紹重華之綂承髙宗之烈賢哲佐之逺猷深策當大有爲於天下而愚以爲事業未成不足憂而人才不足深可慮是以獻此三說不自知其言之僭躐也且炎隨牒州縣二十餘年疇昔未嘗一至於公相之庭歳月侵尋齒髮衰矣沒沒焉與艸木俱腐此心有所未忍也故吐其區區之愚筆之於書以自見其情若夫目擊州縣之利害條列其事而論之則有湖北末議八篇疲精神於雕縣庶幾撫摩憔悴之民以無負朝廷使令之意則有臨江剗獘一編並以獻於丞史夫抗之而在靑雲抑之而在泥塗如萬物賦形於造化之鑪洪纎髙下一皆聴命而不能違焉炎則不敢喋喋也干冒鈞嚴下情恐懼之至

雙溪類稾卷二十一

欽定四庫全書

雙溪類稾卷二十二

宋王炎撰書

上執政【錢防政衞防政】

炎嘗謂人主不任大臣而朝有獘事則其失在於人主人主任大臣而朝有獘事則其責在於大臣恭惟我主上臨禦十有四年無聲色之奉無遊畋之樂無賜予之費無玩好之娛其孝友其仁厚其儉約其恭謹其淸淨盛徳純一天下之人知之天地神祗知之而又開心見誠委任大臣不忌不疑若大臣輔之以道日新其徳則可以爲成康可以爲文景可以爲仁祖無難事也而前日持國任事之臣專輒自用擅作威福內則暱比羣小交通貨賂以凟亂朝綱外則引用憸人輕動干戈以塗毒生靈而又鉗天下之口以蔽塞九重之聰明老繆者庸陋者纎佞者伴食政府唯唯而從之以養天下之大患天奪之鑑自速罪戾某官以賢佐聖不崇朝而去天下腹心之疾此皆宗社之福斯民之幸也今左右丞相虛席而某官參秉國鈞實行丞相之事則主上之所委任天下之所屬望者在乎反前日之所以失求今日之所以得而已矣不反其失不求其得不能救也而某官於更化之初曾未浹日建立儲闈一正天下之本所以安國家重宗社者無大於此此固天下之所同喜大體得矣苐某官未可髙枕無事也夫天下之患不生於人所憂而生於人所不憂人所共憂識者不憂人所不憂識者憂之其所憂者何事哉紀綱之紊正之而已名器之濫謹之而已邪正混殽辧之而已忠言不聞來之而已廉恥道喪革之而已守令貪殘侵漁吾民防之以法而已將帥非才士气不振易置其人而已敵國侵淩邊鄙未靜急於自治而已此人情之所共憂識者之所不憂也識者所憂有二三事焉非炎所當言也請姑舉其端夫城狐不燻社鼠不灌𨿽以漢宣帝之察唐元宗之斷而左右近習或得以竊弄威柄此其一也周公制禮奇服怪民不得入宮況女冠輩執左道假鬼神以惑眾者乎此其二也某官欲消此二憂在乎秉公心行正道而已矣何者邪勝則害正而正勝亦足以破邪也漢人賈誼論輔道太子在於左右前後皆用正人使之所聞必正言所見必正行則太子無有不善矣若正人少不正人多所謂一薛居州獨如王何此知治本者所慮也昔至道元年旣建東宮以左丞李至吏侍李沆兼賔客左右諫議楊防之畢士安兼庶子郎官以下兼諭徳中舎皆極一時人物之選而師傅之官不置也及天禧中皇太子師傅宰臣爲之賔客執政爲之詹事以下從臣爲之因議事於資善堂小事則議定而行大事則稟命蓋與至道異矣舊章具在今日可舉而行之否乎酌今日之所宜按舊章之已然理正而事順可以行之不疑東宮寮屬無非正人某官秉公心行正道以率之皇太子入則侍膳問安出則從容謀議而以天下之事裁決於上則天下之權一矣夫權一則治散則殆不可忽也是故行天下之正道維持此權而使得其平者宰執之責也持天下之正論審諦此權而不容其偏者給舎臺諫之責也宰執行其道給舎舉其職臺諫行其言主柄一於上國論定於朝眾庶之志定於下然後天下之私邪不得入於其間此如元气旣壯脈絡周流𨿽有外邪不能爲病是醫國之和扁也某官用智精宻而慮事深逺顧何待炎之瞽言又況位卑言髙聖人不許交淺言深君子所戒然朝廷方下明詔開不諱之門炎𨿽疏逺今將去國而西歸拳拳之心不能自已是以告違於庭下卒一言之干冒威尊下情震恐

上趙大資

炎嘗謂國家不可一日有者權臣也不可一日無者重臣也前日權臣擅命自乾天討今旣殞滅可勿論矣某官宗室之老勲在盟府聲塞天淵十年去國天下恨其不用一日造朝中外喜其復來其負天下之望如此則今日之重臣舎閤下其誰哉夫天下之重臣天下之責所歸也人臣之道有二而已憂國之心也經國之才也有是心有是才者爲上有是心無是才者次之無是心無是才者鄙夫爾閤下憂國之心九牧之人知其忠精經國之才次定大防見於己試袖手功名之外如此其久而喜慍之幾防未嘗見於顏面今日背丘園趍城闕幡然而來爲社稷計不爲爵祿計爲君父謀不爲一身謀豈特閤下自信其然無論賢與不肖識與不識皆知之皆信之主上收還威柄擅權者誅朋姦者逐國人皆曰朝廷淸明公道復行可以髙枕無憂未審閤下以爲如何若以爲必可無憂炎不敢復有言矣若以爲不能無憂炎請試言之夫權者人君之所獨執固非大臣之所可擅尢非人所可竊而弄之也霍氏之滅漢宣嘗收此權執之矣其竊而弄之者漢宣不能盡察大臣防附貴要是也太平之誅唐明皇嘗收此權執之矣其竊而弄之者明皇不能盡禁朝士交通近習是也宣帝之後有元帝明皇之後有肅宗其獘如何哉愚故曰天下之所不憂者明哲之所甚憂也然則閤下爲社稷計爲君父謀孰大於此事貴於見幾患貴於防防士大夫忠義之气衰以言爲諱闥前數尺之地端秉山立爲主上正言此事感悟宸心者閤下當任其責防閤下將誰使言之𨿽然言之難言而聴之尢難聴而行之又難蓋此事不可不正亦不可驟正不正則弛弛則不收驟正則激激則生變未審閣下何以處此竊計閣下負當世之重望有經國之逺猷慮之必熟謀之必精矣炎向者懷不卹緯之心嘗作一書以告執政然廟堂倥傯恐未必深察其言謹以錄本納於侍史不知可輟片刻之閒而閱之乎炎之所言有舊章可攷理正而事順其說可行閤下勿以人而廢言可也平生景仰下風久矣貴賤殊隔進退差池前日方一千典謁望君子之容溫然而不怒是以私心所懷輒一言之炎老矣功名之念息山林之興多起廢試郡爲貧所驅不免一出更期年掛冠神武而歸矣其有言於下執事亦非爲進取計也夫子曰言未及之而言謂之躁未見顏色而言謂之瞽炎之所言近於躁疑於瞽閤下以此罪之炎將肉袒負荊於舎人之門若憐其有憂國之心尙可從牛馬走之後塵也與之絕之惟命是俟幸鈞慈察之

上宰執【論造甲】

炎竊見湖州先準省札日造鐵甲一副續準省札日造鐵甲二副且以二年爲期買物料雇工匠並令本州於系省錢內支用嵗終具夾帳備申方行支撥用過錢貫且系省錢州郡所入者少所支者多戶部所謂且於系省錢內支用者是不欲直言不行給降姑婉爲之辭爾炎近不免再有申陳防計本州造甲已支過一萬三千餘貫乞於月樁錢內支撥恐戶部以爲難又乞給降度牒付本州變賣支用蓋緣本州困乏挨那不行不免控告至於哀鳴若蒙鈞慈早賜允許行下豈特可寛官吏之責實亦可寛民力也炎又思之打造鐵甲難於興工不已者其害有三境內匠人逓互用工追逮且徧日支錢米可以養其一身不可以養其一家使之拋棄妻孥供官役使已非小民之便又況終日鍜鏈不得休息日以二副爲限比之私家用工極爲勞苦則興工不已其害一也士農工商𨿽各有業然鍜鐡工匠未必不耕種水田縱使不耕種水田春月必務蠶桑必種園圃今已仲春拘而用之使之蠶桑失時種蒔失節終嵗必有困窮凍餓之患則興工不已其害二也季秋以後仲春以前天气旣寒鑪冶鍜治可以用工仲春以後天气向暖仲秋以前天气大熱當是之時聚一二百人而用之自早至暮親鑪韛鍜金鐵不得片刻休息尢非所宜夫彊人而用之不卹其勞必窮其力似非朝廷仁厚愛民之意則興工不已其害三也夫人情有害則怨有利則喜未審可以輟其工役而稍利之乎或曰邊防有警鍜甲治兵事不獲已豈容遽輟炎竊以爲不然古之論用兵者言城郭不堅不可以固守者有之言糧食不足不可以持久者有之言犒賞不丰無以使人者有之言士卒不練不足以戰者有之言將帥不才不足以禦眾禦敵者有之未聞有以甲冑不足爲患也去年邊境交兵蓋以不練之卒付之愚將士卒逃潰棄甲委兵故防失者多且軍器所造甲不知其防年矣日造十副以一嵗計之則造甲三千五百餘副以十嵗計之則造甲三萬五千餘副而用兵未及一年則所存者少所防者多乃遽責之州縣大郡日造二副小郡日造一副若向後用兵士不精練與前日同將無智勇與前日同𨿽諸郡造甲山積恐一二交鋒之後又有不足之患矣當是之時𨿽欲彊州郡以造甲恐州郡無以應命朝廷𨿽欲支撥緡錢使之充用亦恐版曺無以那融也況民力不可使窮乎故炎以爲選將帥練士卒備要害積芻糧以爲扞禦之計此𨿽書生之常談實天下之至論也廟堂若肯賜鈞念防計諸軍士卒若干甲冑若干內而軍噐所外而諸州所造到甲冑若干若大數稍給於用則工役可罷無疑矣昔者仁宗皇帝之世天下全盛民力殷富然北有耶律之患西有拓跋之憂用兵累年範蜀公爲諫官其言曰欲備西夏莫若寛闗中之民欲備契丹莫若寛兩河之民今民已窮而三司取財不已財已竭而樞密益兵不已議者以其言爲切中當時之病今日之民力盡矣襄漢兩淮生靈肝腦塗地村落丘墟此固仁者之所動心若夫自江以南州郡或困於運糧或困於防守或困於招軍或困於和糴或困於造船或困於打甲其禍起於權臣擅命自作不靖以干天誅然其害流於天下至今未息朝廷更化慨然欲與天下盡去宿獘攺弦易轍誠不可因循亦不可苟且則炎之所言不爲過也權臣誅殛之初朝廷首下詔以求直言所以防壅塞通下情則炎之所言不爲僭也干冒鈞嚴下情悚懼

答吳學諭

衰遲之迹備員於此戀祿而來今欲去而未能形神衰悴蒙教以修煉要防及禱雨之法仰荷愛予然炎細思二事其一則炎所不能其一則炎所不暇呂文穆公禱雨攜雨具而往冒雨而歸此古今異事文穆公之賢能行之炎論修身則無徳可稱論治民則無政可紀然一庸人爾爲旱不敢不禱於鬼神其應否敢自必乎前日禱而得雨者再三此偶然爾神眀相此邦之人不使有赤地之患炎何力之有焉故曰此一事炎之所不能也凢人至老誰不貪生畏死然以黃帝堯舜之聖而死烏獲孟賁之勇而死齊威晉文之彊而死樗裏張良之智而死但修短不同爾執事所惠要防炎亦豈不願得此少延嵗月然郡事之殷加以旱蝗日夕憂慮若欲修煉則郡事不無廢弛故曰此一事炎之所不暇也承示祕宻之文今且歸納文府候旱得雨蝗出境西郊有收吏事稍閒執事𨿽不見賜炎當齋祓請教千萬痛察炎平生不善養攝但區區愚見薄滋味簡嗜欲時起居省思慮免致形勞神憊精竭少疾病之苦今冒當劇郡起居不能時思慮不能省無以養其生矣他日叩教尙祈開發

與杜仲髙

前日從者回轅偶病中不得叩教繼蒙攽示杜詩發防兩日小愈方得披玩執事之於杜詩如杜徵南之於左傳顏祕監之於班書用工旣深敬信亦篤炎於諸家詩文渉獵而已不能如是精致卽執事所評炎豈復更可議論但序文中稱本朝至蘇子瞻與其徒陳無已黃魯直始尊尙杜詩而宗其防炎竊謂此一節當有分別黃比蘇𨿽爲後進然專以詩自名書至顏平原文至韓昌黎詩至杜工部二公皆以爲得其大全東坡𨿽尊杜詩然始學李太白晚學劉夢得與杜詩气脈不同山谷外舅謝師厚孫莘老二人皆學杜詩魯直詩法得之謝孫故専以杜詩爲宗然詩法出於工部而句法不盡出於工部山谷所以名世者以此後山論詩其說曰王介甫以工蘇子瞻以新黃魯直以奇惟杜工部工拙新陳奇常無一不佳其尊杜詩至矣然後山自謂其文得之曾南丰其詩得之黃豫章則山谷乃後山之師也後山貧困至骨不肯有所附離東坡欲其見已後山難之蓋不欲以師弟子之禮謁之也東坡知其說後山始登其門故後山論詩則爲豫章之徒論文則爲南丰之徒詩文旣成而後見蘇公則爲東坡之客今置陳無已於魯直之上而以爲子瞻之徒恐未甚安區區所見如此不覺盡言聊謝先施之萬一俟面見方得請教

答淩解元

炎汨汨簿書不得欵教承惠長篇不勝慚怍一雪乃蒙朝廷指揮不敢不祈幸而得雪又不敢以爲喜而以爲憂則古詩所謂長安有貧者爲瑞不宜多故也放房金之利及於一市不及於四境𨿽三尺之童皆知之賑救之法當先於田野之農民不當先於市井之遊手炎起家寒冷農家疾苦知之素熟不待執事之言也富家之大斗鄕司之作獘所至有之不獨湖州如此爲政者但能去其太甚爾若曰剗除其獘無一毫不盡𨿽龔黃不能而況炎之不才乎田野之民食糟糠此誠可憫炎前年在山中自十月至去年二月山居之民盡掘蕨根而食之向在臨湘爲縣亦遇水災濵江之民盡掘大蓼根而食之爲州縣者𨿽知其獘如之何其救之哉又況湖州戶口繁多郡倉常平米斛只有二三千石又如徳淸縣近日窮民來求賑濟者數百人縣倉常平義倉僅有一百六十石以之賑濟則不能徧以之賑糶又不能給未知執事何以教我本州之策不過勸豪右賑糶禁牙儈般販出境用錢數千緡糴米斛散去安吉徳淸歸安之村捨或者可救一時之急本州有和糴三萬九千石朝廷指揮起赴鎭江總所炎已再申都省乞存畱上件米斛以備來春賑糶若得此米則二麥未熟早禾未收以前尙或發廩可以濟新陳之不接未蒙朝廷行下萬一朝廷未從所請又未知執事何以教我天下之事言之易行之難古人所謂旁觀者常髙一著當局者迷執事袖手旁觀必有以處此願聞之況凶年乃民間之不幸荒政自是難事履之而後知爾嘗聞楊大年內翰有詩云鮑老當筵笑郭郎笑他舞袖太郎當若教鮑老當筵舞轉覺郎當舞袖長執事見炎之舞袖長矣若其當筵而舞不知郎當胸中恐有成說幸詳以見教毋吝

札子

論請嶽麓書院堂長

契勘炎承臺防發下士人周愚陳札乞充書院堂長炎前此聞其人頗能爲詩至於學問之淺深行義之優劣炎實未能知之不敢輕於所議但怪其人薄有生理久處山林不宜一旦自薦求爲職事旣而面承誨諭謂其人文采可觀但陳札有請未甚穏當令炎更退而商度可否夫差一職事在使府徑自行下豈有不可又使炎退而議焉不惟見其重於許與蓋虛中待下之徳今之君子所未有也竊謂書院得名由山長周式以行義聞於眞廟之朝今日湘中九郡惟一書院書院惟一堂長先生以命世儒宗主盟吾道士之一經品題者聲價便重視他人所謂差充職事事體似不同也士之制行固非一端而去就進退之間亦可以觀其大略如周愚果堪充上件職事酌之鄕論出自使府招之使來人誰間言如或不然前書院堂長物故其肉未寒遽然有請諸生頗以爲疑今若使居其職聞者只謂其求而得之未能厭服士心也顧惟不肖獲出於先生之門不敢稍有隠情乞照炎前狀所申參酌施行

與潘徽猷

炎嘗謂貴賤之際位貌有間則其情意隔絕不通此今世士大夫之公患也炎近者一再侍坐仰見先生存心淸明洞逹不樂人之狥已而喜聞人之盡言今之君子不能及也然炎獲附於門墻之日猶淺是以有所懷而未敢吐露先生受新命往鎭海邦炎也一官拘系於此遙睇茵慿繇是有雲山修阻之間矣有所懷而一言之玆其時也𨿽然愚者言之智者聼焉顧何所益苐曰猶愈於不言云爾炎之所欲言者其一曰治世者以人材爲急而薦舉取材之門也今之在上位其爲關陞攺官舉主嵗有定數剡削之際不狥於私暱不奪於權要有如先生者炎未之多見也況望其於尺度防墨之外振淹滯防寒畯乎夫十步之內必有茂艸豈有一路之逺連城十數而無一士可薦者近者畱帥尙書之在蜀趙帥侍郎之在閩蓋嘗薦數士矣謂閩蜀有才而他路皆無有可乎士之名過其實行負其言自媒以進者誠不足舉其有所挾者沈靜自守窮則獨善其身而逹則有益於國是不可不舉也先生用心之公耳目聞見之長苟有才者不患不知今日州縣間善類消汨而不振擇其尢者振而起之使之靡然風動而作其功名之心則將羙才軰出所補於公家不細矣其二曰外任之重者大有防府次有職司皆得以按其屬部之吏所以禁貪濁懲不職也昔漢部刺史以六條察州五條以察二千石而一條以察大姓彊宗墨綬以下不與焉非固嚴於其大而略於其小也以爲大吏有所畏忌則其小者不治而自肅也今外之臺府與內之臺諫均則有所奏劾炎竊謂臺諫不論貴近而論庶僚臺府不按郡守而按小吏則人情不服而法不行炎昔在荊州聞南軒先生之言曰帥桂四年但按四郡守防如簿尉縱有姦贓爲害也小不若先治其大者此至論也若郡守斂飭則郡自郡丞縣自縣宰以下誰敢復肆爲不善哉其三曰天下之事公則平私則偏獄訟之曲直多失其實者起於典獄之吏之私也然彼豈能遽行其私哉上之人喜自用其聰眀而先示其下以予奪可否之意下之人設爲遊辭鉤以上之防意以上下其手而陰濟其私上所欲寛則出之所欲重則入之躁者假是以求知貪者假是以求利而幽枉之情無告矣事旣付之有司此不以問彼不以告使之無所觀望平其心而推究焉案牘旣備情法旣正然後從而察之平其心而予奪焉則庶防乎曲直之各得其情也夫人之情不爲利誘不爲害怵惟卓然有守者能之中庸之人鮮不有所移奪是故示人以予奪可否之意者最決獄之大獘也其四曰凢事無全利立法者惟其害少而利多則可以行之久逺矣二廣塩法或官鬻或商販其法屢變而不定近日許商販而禁官鬻其意非不善其名非不羙然利歸於商賈不惟民食貴塩而州縣經費無所從出蓋聞諸道路之言謂廣西州縣之吏有累月不得俸給者夫千里宦遊深入瘴雨蠻煙之間而其妻孥乃有號寒啼饑之患若是而責以廉勤其可哉朝廷近日下都省集議蓋亦知其法之未便矣廣東煮海而廣西販鬻其事勢固相闗也苟有便於民有益於公家從而議其因革之宜毋徒曰此提轉之職也則惠之所及者逺矣其五曰才有短長職有劇易對移之法使之雨易其職而各盡其才此羙意也今則反是爲牧守監司者怒一令則對移以一丞怒一丞則對移以一簿尉怒一簿尉則對移以一監當官所使之對移者間有不曾識其面目況能悉其材之短長乎所謂因材任職者姑以行牧守監司喜怒之私而已矣辧其職之劇易察其材之短長而不參以已之喜怒之私焉則法行而意存人各盡其材材各稱其事不患其有不舉之職也夫炎之所言者書生之常談無髙論也然使平平之說得以逹於司聽先生受而不拒焉士之聞風而起願自效於門下者必眾矣九九之術齊侯設庭燎之禮以待之者用此意也干冒威嚴不勝戰栗

雙溪類稾卷二十二

欽定四庫全書

雙溪類槀卷二十三

宋王炎撰札子

上戶部薛侍郎

炎近嘗具竿牘申稟並錄論茶札及論和糴書仰幹臺覽當已徹幾格炎陸沈久矣血气浸衰筋力向憊順命以定窮通循義以定出處不復敢有進取之私而區區持愚陋之見欲自獻於左右者其說有二炎昨在臨湘雕縣賴侍郎先生持節鼎來削去版帳無名之需身獲自全民亦少蘇其所感者一也炎始出隨牒辱司業劉公南軒張公待之異於稠人二公云亡炎流落下位無復有照其肺腑者矣而侍郎先生收錄姓名於薦牘之中許以介然之節可保嵗寒炎何足以當此而奬借之意則厚矣其所感者二也爲是之故所以欲效千慮之一得今再條列和糴事目具於別緘更乞臺慈推詢於蒭蕘之意察其歸向門墻之誠不責狂斐特垂采擇不勝幸甚

又畫一札子

炎伏承判部侍郎先生正位地官盡掌邦用丁此凶嵗舉行荒政下諸路州軍和糴米斛以救饑民炎門闌下士不揆其愚輒殫宂見揣度事宜列爲數條仰備采擇謹畫一如後

一凢米價丰年必賤不可挈之使貴凶年必貴不可抑之使賤自朝廷行下沿江諸郡不許其遏糴又責其和糴然米價低處不敢遽增其直古人謂知與之爲取者爲政之寶凶年至於艱食米價聴其自髙商賈旣來米價自賤以與爲取其理較然今若下流郡縣不增其直卽商賈遲疑富民觀望是趣之閉糴適以病民不若行下和糴諸州許其隨宜增價則或逺或近皆可收糴仍合使諸郡具水腳支費之數以會子付之逐時起發事理爲便

一諸路和糴所產之多者不如所聚之多當相地勢要去處措置收糴則簡而易辦且如湖湘惟鄂渚最爲要地蓋南則潭衡永邵西則鼎澧江陵安復襄陽數路客旅興販無不輻湊鄂渚若於鄂渚專一置場荊防湖漢之來盡可收糴無疑自鄂渚浮江下至中都亦不甚費日最爲利便推此比類他路防府望郡亦當只擇要地官增米價招邀客人轉販

一州縣受納秋苗皆有水腳錢貫秋收之後辦米則易辦錢則難今若行下江浙荊湖凢沿流州軍受納苗米所有水腳錢貫曉諭人戶或願從便折納米斛因令州軍開具合用綱運錢數給官防還之所有折水腳錢米斛並行起發卽正苗一斛之外其所收米少者二斗多者三斗總而計之納苗米二百萬斛可得米五六十萬斛矣民免納錢官又得米亦公私兩便之一策也此策如或可用卽宜及早施行若稍稽遲輸納已終更無此米

一官防諸處行用𨿽曰準錢一貫官省至於比並見錢或只可代見錢七百二三十文其下或只可代見錢六百七八十文亦合許諸州郡從實供申詳酌施行方可辦事

右畫一開具在前如蒙臺慈特賜采覽斟酌可否敷奏施行不勝幸甚

上宰執【湖州】

炎恭惟今日朝廷紀綱一正號令一新聖天子收還威柄於上某官經文緯武兼東西兩地之寄開言路以逹下情黜邪佞以定眾志頒賞給以作士气朝廷淸明萬姓欣懌𨿽干戈未息和議未定然敵人前日所以借口者今也無辭使軺旣行輿誦皆謂自玆可以繼好息民炎疎逺在闕門之外區區管見固無以禆廟堂末議然聞諸道路外之而邊鄙下之而閭閻亦有利害數條不揆狂瞽輒僣言之謹具列於左

一前日敵人和議未定以首事之臣借口今朝廷大明誅罰則敵人無以爲辭其怒亦怠自此和議可定矣然而徵伐之兵與攻守之備昔人嘗有是言炎竊惟今日廟堂之議當主於和諸將之計當主於守求和之使𨿽行而沿邊守備尢不可少懈也若諸將觀望朝廷欲和而不欲戰備禦稍弛士气沮防萬一和議不成士馬奔衝出吾不意何以捍之炎妄謂和議未定朝廷宜明戒諸將使之嚴飭邊備常如防至庶幾緩急無一旦意外之警兵法曰無恃其不來恃吾有以待之蓋此謂也

一朝廷昨嘗下令申嚴保甲之法不問官戶不問單丁例出一丁使之具器械謹要塞以備盜賊夫備盜賊者巡尉之職耳責其隨舊法措置可也而朝廷施行之詳異於平時官吏一切便文不無騷動今旣定矣又凖制置司指揮保甲中每百人選三十人壯丁就加教閱民間往往驚疑夫選壯丁教閱何所用之將以防境內之盜賊歟則保甲編排久矣不必爲是擾擾也將以外防敵國歟此非策也且內地之民不可驅之出戍若使之起而徵行則其憂不在外而在內此固不待論辯其利害甚顯然也若沿江州郡之民平時不識戰闘一旦率而列於江上與官兵雜處彼前有死亡之憂後有妻孥之戀望敵而潰豈不反爲官軍之累乎不特如此夫民鎭之以靜尙患其擾示之以擾安能保其無變乎選丁壯而教閱之非所以安眾也國家飬兵以備戰闘及其有事兵不足恃復欲使赤子從事於干戈敵人聞之不待間諜得以窺見吾之虛實矣非所以待敵也炎竊謂此事不若自朝廷行下寢罷則民間幸甚

一自兩淮至於荊襄皆有民兵平時稍立隊伍每嵗稍加教閱此可以防防鄕閭助守州縣不可使之出戰也若與官軍雜處驅之在前勝則官軍專有其功敗則官軍不相救援自用兵以來聞荊襄與淮上民兵損折者多今若欲率而用之則荊南之萬弩手荊防之義勇皆有總首宜將民兵團結自爲一軍爲總首者於武階中與一名目使之仍前部其所屬又別選一健將將之用以守城或有緩急間出策應庶可爲官軍一助亦不至於魚肉吾民決不可使分諸軍出戰也

一諸縣有弓手諸寨有土軍本以彈壓盜賊爾人數不多精悍絕少今諸州禁軍已起赴軍前若弓手土軍亦例行調發前出後虛州縣無備鼠竊狗偸或因此出爲良民之害不可不慮也又弓手土軍若驅之戰闘不能禦敵徒以餌敵亦不可不卹也使之城守猶或可以備數若使之出戰徒爲魚肉而已不若不行調發也

一今之姦民爲盜者有竊盜有劫盜竊盜者不過杖罪刺環而縱之劫盜者或配牢城徒費官糧已而逃竄又復爲盜而已事固有一時之權宜而不可拘於常法者炎謂凢爲盜者亦多剽悍之人今以兵少爲慮則凢劫盜一犯者竊盜再犯者其人若稍壯健皆刺軍前亦可爲用非特足以增吾卒伍又足以消鄕閭枹鼓之警是一舉而有二利也

已上數事不足以盡當世之務姑以自獻其誠嘗聞饔人治庖君子食之愚夫獻言明智擇焉炎所言者不過書生常談其可用與否在某官英鑑擇之而已矣干冒鈞嚴下情震越

申宰執乞權住造甲

照對炎於二月初十日曾裁書仰凟鈞聴乞權停罷本州造甲工匠至今未蒙行下區區管見懷不能已再有陳懇竊見紹興二年其時正當敵人慿淩中國多故之時然只禦前軍器所增募民匠造甲不曽拋下諸州打造是年五月二十二日臣僚論列民匠所得逐日錢糧不無減尅天气漸熱監官督責程限𨿽與本所兵匠通同執役終是虐用諸路和雇之人遂中暍而死今後不得減尅工匠錢糧役使之際必均勞逸遇有酷暑量減工料令日中少休詔令戶部措置於是戶部言支給錢糧則無減尅緣所雇民匠多是大鑪近火費力慮日後暑熱多致疾病權行放散至九月天涼令本處依元數發遣前來且紹興之初朝廷艸剏色色不備然軍噐所造甲所雇民匠暑熱放停秋涼防集今本州準指揮日造甲二副所用工匠並是追逮則非應募其人在甲局每日等差支錢日二百下至一百五十文固不敢減尅然只能養其一身而不能養其一家今已過春入夏所謂工匠者𨿽以鍜鏈爲生亦豈不務蠶桑事耕種今已失時但目下向去天气漸熱一二百人聚在一局大鑪近火終日鍜鏈流汗浹背不得休息因此致病必不能免欲望鈞慈早賜行下權許本州放散若防計中外軍兵之數與衣甲之數或無闕少則諸州皆可住工若軍士之數多衣甲之數少不免打造則候秋涼再令赴局用工如此則上可以備噐甲下可以寛民力區區愚慮如此儻蒙鈞慈特賜行下住工不勝大幸

申宰執乞降度牒造甲札子

炎照對本州去年先準省札打造鐵甲日一副續準省札小郡日打一副大郡日打二副本州遂日造二副除已節次解發鐵甲赴內軍噐庫交納通計四百六十副訖本州𨿽曽申乞截撥月樁錢至今未防給降防計上項已造鐵甲長甲一副計鐡二十九貫文鐡甲一副二十八貫五百六文共用過錢一萬三千三百二貫四百六十五文向後日以造甲二副爲限又以二年爲期則費用錢數又數倍於已用之數切緣本州嵗計窘乏軍糧不足而每月收糴起發錢多系酒稅趂辦與他郡事體不同事勢廹切所以控告朝廷前此具申非不詳細止蒙批送戶部勘當戶部吝於歳計恐有虧折不肯遽從所請緣此至今未蒙撥還且本州本自闕乏兩年應辦軍期買船造船又兼打甲皆系軍期非泛支用浩瀚目今委實不能支吾欲乞朝廷徑行下截撥月樁錢應付支用若朝廷或恐截撥月樁錢於戶部歳計有戲欲望給降度牒三十道令本州逐時變賣挨那支遣非特官吏事稍辦集免遭督責民間亦獲稍蘇干冒鈞嚴下情皇懼俟命之至

與臺諫札子

竊見去年朝廷令諸州打造鐵甲大郡一日二副小郡一日一副役使工匠未有休息之期嘗裁書上宰執乞行住工不報繼嘗具公札申朝廷乞暑月暫停工役亦未報炎竊謂鐡匠等人追逮在局拋家失業人情甚以爲苦兼之向去天气漸熱終日大鑪近火鍛鏈不輟極非所宜朝廷革去權臣之獘政此事合宜減省稍慰民願兼自去冬無雪今春至夏不雨田疇枯燥未能栽種秧苗加以蝻虫旋至長大若於人事稍寛民力不使咨嗟嘆息亦或可以感召和气卽暑月暫停造甲亦當行事件之一也所有申朝省公札錄本繳申幹凟臺聼如蒙不棄愚者之慮特賜論奏自夏至秋暫停工役庶防爲鐡匠者非特稍得休息亦可各自還家營趂日食免致妻孥失所實爲大幸

申省論馬料札子

照對本州管下有下菇城系每年步司牧放之地四月馬一匹日支料谷一斗自五月至八月馬一匹日支料谷七升九月回程馬一匹日支料谷一斗開禧三年共支馬料七千四百八十七石九斗嘉定元年共支馬料五千九十五石一斗三升上件料本州卽無儲蓄每年系朝廷截撥上供寛剰錢內用錢防中半隨時價髙下責付牙儈收糴官吏凜凜常恐收糴愆期支散不給況去年蝗旱禾稼消折本州管內多系晚田少有早稲可充料谷兼之早稲去年盡被蝗喫損每年收糴已自艱難目今小民饑餓赴訴於官乞行賑救若更如每年收糴馬料之數奪民之食充馬口腹小民必然饑餓性命不保炎竊見古者行軍用師糧食以供士卒芻茭以供牛馬故費誓曰魯人三郊三遂峙乃糗糧峙乃芻茭不聞峙谷粟以食戰馬也又孫武兵書亦曰食敵一鐘當吾二十鐘此言軍士之糧也稈一石當吾二十石此言牛馬之艸也又按漢書烏氏善畜牧至用谷量牛馬夫馬牛之多以谷量之則不過放牧水艸之地而已安得有谷以食之古禮惟國君有馬在閒廐者食穀與艸凶年則否故記曰嵗凶馬不食穀又曰國家靡敝則馬不嘗秣秣者剉艸與谷雜而食之也況今之馬出於西夷南蠻不過嚙艸飲水於山谷之間豈嘗有谷養之今湖州遭旱蝗之患百姓絕糧可謂凶矣公私匱竭州縣素無凶年之備民間自兩年和糴之後宿藏已空亦可謂靡敝矣目今六縣之民近市井者或買糟粕近碓坊者或糴糠粞安吉山縣最少米谷山居之民或掘野葛或掘野鼠而食之馬之食穀粟者豈可不省昔者廐焚夫子曰傷人乎不問馬人貴而馬賤故也古者師行則秣馬非師行之時蓋有芻而無秣今幸邊防休兵馬牧於郊水甘艸美足以養矣不用於戰陳何必食之以谷武王休兵歸馬華陽魯僖重谷牧於坰野其不食穀明矣民食糟糠食野艸而馬反食穀似非仁民愛物貴人賤畜之意炎妄意謂食馬以谷理當盡數住支縱未能住支則四月九月馬日食一斗當減而與之四升自五月至八月馬日食四升當減而與之三升如此則上可以合古人之禮又可以見主上愛民之仁又可以減縣官之虛費又無損於國之武備欲望鈞慈詳察所陳特賜行下須至申聞者

申宰執撥米賑糶札子

炎緣本州旱蝗之後百姓絕糧烏程歸安徳淸三縣人戶狀乞賑濟者已總計二千九百四十六紙安吉知縣何儒林申居民多掘野葛長興知縣趙通直申居民多買糟粕炎又遣人出烏程歸安管下鄕村詢訪近碓坊居民又多糴糠粞在法減放不及五分𨿽未當賑濟卽與賑糶本州常平米不過一千餘石已申倉司行下許用以賑糶此如一杯之水不可救車薪之火向去望麥熟又望禾熟日月尙長若更無米接濟困弱者必致餒死彊壯者恐爲盜賊炎曾三次申尙書省乞撥和糴米接濟賑糶至今未蒙行下且救荒之政行於百姓已餓死已爲盜之後不若行於百姓未餓死未爲盜之前炎所以前後懇切哀告廟堂非是沽名非是市恩非是避罪實以百姓系國家根本爲守臣不可坐視窮民饑餓緣此上凟鈞聴今來事勢已急本州旋那融官錢糴米分去歸安之郎耶一鄕烏程移風崇孝兩鄕及徳淸武康安吉長興略減價出糶然每處不過二三百石若不蒙朝廷行下將和糴米賑糶委是無米接濟此系痛切利害又況出米賑糶收回價錢樁管在庫秋熟糴還於朝廷無分文之損而於窮民有莫大之恵且炎竊聞建隆三年戶部郎中沈義倫嘗言揚泗饑民多死郡中軍儲尙有百萬可貸至秋乃收新粟有司沮之曰歳薦饑將無所取償義倫曰國家方行仁政自宜感召和气立致丰年寧復憂水旱耶太祖說遂命淮南官吏發倉廩以賑饑民蓋自祖宗以來勤卹民隠涵養生靈感召和气屢至丰年實繇於此況如義倫所請春貸秋償太祖且不以爲難今糶米收錢民有所利官無所損何憚而不爲逺而言之江淮之民民也近而言之嘉興之民民也江淮請錢糴米而得錢不厭其多嘉興請米而得米不拒其求湖州之民亦民也獨屢請而不從炎不知其故豈謂災傷減放之少而不與之以米歟然湖州𨿽號出米之地苗米僅數萬石不及姑蘇二十分之一不及嘉興十分之一而戶口繁滋過於他郡所以歳才凶歉卽便闕食若不賑救豈特困弱餒死彊壯爲盜亦非召和气致丰年之道也不控告於廟堂將安所赴訴州治去行都一宿可至而守臣爲民有請如訴於天此炎所以夙夜徬徨不知措手足之地也不免再具狀申尙書省欲望鈞慈察炎之懇切念民之無食早賜施行以救老穉之命不勝大幸

申省乞休致狀

照對炎昨閒廢七年蒙恩差知湖州以開禧三年冬十二月十三日交割職事至今年十二月十三日已書一考緣炎命薄數奇晚途顚沛加以私門多難齒髮早衰諸子夭折今止有男恕一人爲紹興府酒官身伴並無子弟起居飲食失節日覺憔悴兼炎現在年已七十有一方炎少壯之時猶且無用今已衰頽徒耗廩祿無補公家而況湖州事又繁劇尢非炎衰病不才所當竊處欲望朝廷矜憐特爲敷奏許炎守本官致仕保全末節歸老林下須至申聞者

與雷知院札子

炎孤冷之蹤起廢試郡近在修門之外日依帡幪幸書下考未至曠敗皆大庇所及也然炎命薄數奇立朝則以罪斥試郡又以罪罷念復玷闕之艱難黽勉一出欲竭力自效庶可湔滌宿垢然吳興事繁財匱甚非疏拙不才所堪兼炎平生多難有子七人其六短折今惟恕一子又在紹興官所炎惸然一身獨在郡齋衣食起居將攝失宜衰病交攻若更不去非特郡事廢弛羸老之身亦恐不能自保古語有云失之東隅收之桑楡炎再得罪投閒八年東隅之失多矣今又年過七十更不丐歸或至毀璧則終身不免玷闕見具狀申尙書省乞守本官致仕欲望鈞慈矜念向來綴名龍虎榜尾察其衰遲無用而憫其憔悴多艱特賜敷奏俯從所請譬如山鹿野麋放之櫳檻縱之林藪則未先朝露塡溝壑皆門下之大造也喋喋有請無非眞實之情干冒威尊下情震恐

與樓同知札子

炎備員近郡幸書一考未以罪罷皆賴萬間帡幪之庇自顧孤逺不敢數貢竿牘若其感徳慕誼一飯不置今有肺腑眞情不得不一干鈞聴炎一介書生少猶無用況已衰遲向者再負罪戾家貧未能忘祿不免一出而湖州號稱繁劇本非炎之所堪而又郡計闕乏一切趣辦又非炎之所能勉彊在此日憂曠敗且平生悔吝已多今仰乾造化之地求觧郡歸老山林蓋炎進退狼狽有不可不休致者三說請試言之古語云失之東隅收之桑楡桑楡之收𨿽晚尙或可救東隅之失炎才疏智短不能自衞其身昨在中都以罪罷繼得郡楚東又以罪罷東隅之失多矣今在此凜凜恐不免百謫及早收身尙或可全晚節此炎所以乞休致者一也又緣命薄數奇晚嵗多艱昨在中都連防二子及歸山間又防荊婦平生七男六人夭折今在者惟恕一子爾念其壯年初得一官不欲畱在身伴恕秋間當赴官遲遲不行炎彊之去也於十月間到官炎惸惸一身獨在官所旣無壯成子弟又無可用臧獲飲食起居色色失節夫以郡事之繁日夕憂慮而衣服飲食又自失節更遲遲不去未免防生每竊自憐中夜感嘆此炎所以求休致者二也夫才徳系朝廷重輕者年至耆艾或不得謝蓋國家之所倚賴而君父之所眷顧資其謀猷仗其忠力則不可以翻然引去如炎者一介散才譬如九牛一毛有之何益無之何損兼以多難之餘气衰膽薄稍有憂慮便覺頭目昏憒心志怔悸若更不求引去郡事未免廢弛縱使爲貧戀祿豈可貪得不止此炎所以求休致者三也炎舊因陳舎人英仲劉郎中碩夫獲登門墻瞻拜不過一再及流落去國之後亦不曾一貢記府之問其迹若疎然蒙鈞慈顧念異於他人所以肺腑有懷輒敢罄竭言之炎又伏念若其不能揣分有所希求則不可以仰凟鈞聴今欲歸老山林全晚節保殘喘度相公必然矜念是以言之不厭其詳也澤雉野麋放之籠檻縱之林藪仁人君子不使一物不得其性若蒙大造獲從所請卽未塡溝壑之日皆門下生死骨肉之恩也冒犯威尊下情震恐

申三省樞宻院公札

照對本州於六月十五日未時承受兩浙西路安撫司牒備準江淮制置大使牒備準三省樞宻院札子津遣泗州人北還炎卽合遵從發遣但於四月三日準三省樞宻院札付湖州守臣分明該說𨿽系事目中指名之人如不願行者只作刷防回報自余元無姓名官吏兵民等凢不願行者皆不欲彊遣將所管北來人按時支給錢米常加撫存照管毋令疑懼炎遵從札內事理倍加撫存於今月初二日準安撫司牒出給文榜曉諭如願歸北人前來自陳仰守臣躬親撫諭支給盤纏津發續於初十日準江淮制置使司給下鏤榜如有願歸北人許知委自陳守臣躬親撫諭申取朝廷指揮當議支給盤纏津發本州先出榜曉諭三日無人自陳再展兩日又無人自陳及承制置使司鏤榜掛在市曺亦無人自陳遂申安撫司稱本州無願北還之人今來卻準安撫使司牒備準制置大使牒準發回與先來有願北歸之人令守臣開具人數姓名以申取朝廷指揮前後施行不同兼此事頗系利害守臣不可輕率本州先來存卹泗州人不行發遣系承受宰相執政公札行下令本州遵守今來發遣泗州人北行本州旣無自陳之人可以申取朝廷指揮又不曾被受朝省指揮準發若欲不行津遣卽違制置司指揮於事不便若欲卽行津遣則元來撫存不遣系有省札行下本州今來一旦津遣本州卻不曽有省札執守於理不安須至申聞者右謹具申三省樞密院伏乞廟堂籌度開坐行下以慿遵守施行不敢違戾伏候指揮

內小貼子

大口四百四十一名小口一百九十一名共支銀一千七十三兩市價每兩四貫二百文官防計程共約支錢二千四百七十貫文米約用三百一十九石有零見在市價每斗四百五文官防總計一千二百九十一貫九百五十文已上總約錢八千二百六十八貫五百五十文雇錢差人夫在外不算本州無錢可以那代欲乞朝防或於樁管錢內撥支或於月樁錢內截支乞賜行下以慿遵守支用津發伏候指揮

再申省

照對本州先準省札存卹泗州人不令疑懼繼於六月十五日準安撫司牒備準制置使司牒津遣泗州人北還於六月初十日又準制置司鏤榜行下令泗州人欲得北歸具狀自陳爲申朝省支給錢物發還牒與榜內事理不同兼本州又不曽承受朝廷指揮將泗州人津遣北還於六月十六日具申三省樞密院乞省札行下以慿遵守尋準省札令詢問泗州人願還者支給錢銀遣還部送至鎭江府都統司交管不願還者不得彊遣仍闗防平江嘉興府江陰軍先次遣還訖湖州次第遣行炎今遵守上件省札指揮子細訪問泗州人有願還者令入狀優加津遣有不願還者從應月給錢米不敢彊其北去仍續行關防平江嘉興府江陰軍發遣已有次第本州方當準朝防發行炎又竊詳此事急廹則易擾寛緩則無變此亦不在匆匆除已遵稟省札指揮外須至申聞者

申省狀

昨準省札行下令本州候平江嘉興府江陰軍津發泗州人北還本州續後發遣今來本州知嘉興府等州軍見行發還今不敢稽緩又恐運河人多舟船擁並宿食亦不便今先將有官人李謙等一十戶共計大小五十五口次日將閻本等四十九戶共計大小二百四十三口日下雇船津遣外有郭珎等七十四戶再三詢問稱歸與不歸不敢自必乞本州申取朝廷指揮又外有官人董進一戶並鄭二等三十九戶願在本州不願北歸所有願北歸李謙等支給盤纏不願北歸董進等依舊月給錢米所有乞本州申取朝廷指揮郭珎等七十四戶候朝廷指揮行下或津遣或畱住當遵守指揮施行所有夾細姓名人數候津遣定續次申聞須至申聞者

內小貼子

郭珎等七十二戶僧兩人其意欲住本州又不敢自言所以狀申乞朝廷指揮欲乞鈞慈詳酌若欲存畱或欲津遣早賜行下候得指揮或畱或遣本州卽當遵守施行

再申省

照對本州準朝防津遣泗州人北還去畱隨其情願由有願北還人李謙等五十九戶已於七月十五日已時支給錢銀津遣前去訖有願畱董進等四十戶已遵朝防存畱依舊月支錢米外卻有郭珎等七十二戶僧二人再三詢問堅稱發遣與不發遣乞申朝省聴候指揮炎於今月十二日已具申訖欲乞早賜行下若朝廷矜卹此曹欲行存畱卽當遵稟存畱朝廷欲行發遣卽乞明降指揮卽當遵從津遣前去恐泗州人多已北去獨有此郭珎等七十二戶僧二人不當更津發遲滯須至申聞者

雙溪類稾卷二十三

欽定四庫全書

雙溪類稾卷二十四

宋王炎撰序

送洪宰序

新安在今日爲輔郡而婺源壯縣也自縣抵郡治二百里而遙地巖險部使者按行不至郡將𨿽有方略耳目亦無由盡得民利病租賦獄訟浩穰寖不治豪右得乘間窟穴爲姦執持吏短長目指气使必如意吏巧於舞文者又上下其手以招權鬻獄其勢防出長貳上羸丁下戶有事無所訟縣公熟視不誰何例坐罷軟下職去番陽洪應賢先生來宰邑政明足以發摘隠伏剛足以執法無骫而不解足以行之早作視事率夜二三皷乃休曰當仕有官職某何敢以煩爲諉𨿽精悍少年其力有不逮宿獘無問纎悉細防絲觧髮櫛之殆盡曩時武斷於鄕曲者無一人敢搖手觸法禁老姦畏首尾常若救過不暇屏息奉命惟謹犴獄淸平租賦不待督而前期以辦聞民詣郡匄畱不已郡將及部使者上先生治於朝成命從中下需終更宜顯庸以爲郡國長吏勸某竊謂聖天子喟然欲濺滌振刷興起治功而士大夫拱黙無所建明間有出意見論事者其言良善每用輒不效誠得如先生者十數人位諸廷言卽可用用有功國其庶有瘳乎從者行矣無負輿議所期者幸甚

韓毅伯詩序

始庚寅冬蜀人韓毅伯自行在所欲往豫章道婺源而西過余於雲溪之上一見歡如平生論文字說時事可否無不意合予挽而畱之毅伯亦爲余弛擔盤旋如過故鄕依依不忍去明年夏始入楚東值尙書陳公之上饒邀而館諸其門又明年餘不幸有家艱毅伯得訃音走數百里來唁問予握手收淚相勞苦勤甚復畱一月將過衢梁下錢塘其再來未有日也因出篋中所作凢二百篇曰我去家萬里在道塗五年隨所遇見於詩羇旅無聊之辭大半噫予窮甚矣惟子知我者昔之詩人得名於世如楓落吳江冷不過一句耳風暖鳥聲碎日髙花影重桞塘春水漫花塢夕陽遲不過一聮耳此等語吾軰未肯多遜幸爲我敍之或者可以不朽於他時毅伯余畏友也爲詩無問長篇險韻握筆翩翩立就汗漫如鵬翼垂天之云奔放如滄江八月之濤淡泊如朱弦三嘆之音遒如蒼隼之廹秋風雍容如良馬之就熟淸厲如夷齊之食薇都嫻如西子之靚妝予不能盡狀也夫文者士之一藝詩者文之一端此非毅伯刻意並心爲之者以毅伯之才如此而造物者吝一第使困頓至是何哉天之生才也不偶然其生之有以用之故夫饑寒切於身者富貴之資而謀事齟齬不合者功名之兆也毅伯爲人志气倜儻近似郭元振議論慷慨不下杜牧之用意堅忍折而不沮是豈老於布衣者上方當寧太息回瞻中原思鳴鑾汴京北舉河朔西舉函秦此志士馳騖之秋也行矣予豈以一詩人期毅伯而已哉

送江靜之序

篆至於李陽冰楷書至於顏魯公行艸至於王右軍今古不復敢異論蓋古字法以倉史爲鼻祖自科斗大小篆凢四變而其苗裔有眞有行有艸以艸書得聲者自張伯英始世傳伯英學書濺滌筆研池水皆黒則藝之精非一日之力也而猶未防其極右軍一出毫釐不加矣昔人論筆法曰如印印泥如錐畫沙工書者以是爲筆端有骨字內藏鋒而觀者不見此乃其自得之妙所以獨立無軰也最後至唐張長史及魯公僧懷素徐防稽之倫皆號能艸書一時從事於筆墨者無不甘心落後塵然而猶在右軍下噫事之難工如此哉餘同邑人江靜之以艸書名者往余寓海寜靜之倦遊以歸道過焉實初識之後十有三年餘方杜門辟俗於雲溪之上而靜之又來相問勞旣畢因作而言曰我用力於書且三十年管城子之禿者凢閱防軰矣縱不能著鞭於怒猊渇驥之前亦合可遊刅於春蚓秋虵之間然足幸不刖瑟亦不售造物者不肯赦我一窮何也我將道新安而東歷訪平生舊遊子故人之知我者可無一言爲贈乎某曰予何以贈君𨿽然予不能工書而能論其意世說書之病曰筆枯者易健而瘦甚多露骨筆重者易圓而肥甚多剰肉痛快則無尺度不快則不遒側筆取妍則工左而右不副然未甚害也而最忌者惟俗人俗則陋文俗則鄙字之俗亦無足觀矣靜之壯年咀嚼詩書掉鞅走塲屋間睥睨自許不薄不得志棄去俯首於書欲以奇自見故其筆勢翩翩橫斜上下曲直自得其餘力盤薄於規矩繩墨之內方將拍防稽之肩攬長史之袂求與右軍相周旋其視世之俗書薫猶不類也靜之行矣遇胸中有黒白者必能識之玉潛於山白虹照夜劍埋於獄紫气幹霄苟懷奇而抱異未有終鏟沒不著者太學之經岱宗封禪之銘浯溪磨崖之頌𨿽不用艸書艸書豈終無用於世哉

送齊彥邦序

以五行之休王五緯之伏逆進退而決人之得防壽夭窮通以卜筮而占事之休咎二術難乎精者也而同邑人齊君彥邦實兼之其胸中所得極有根源扣之衮衮不竭如江流於峽河析於龍門底柱之險懸流下走而東其扺掌議論旋轉而掉厲如擲丸於阪走珠於盤鷙鳥髙翔於千仞之上而廹於疾風其愈試而愈中中而愈奇又如巧有力者開數石之注鏃於百步之外而飲羽於的也戊子夏始識諸城之東彥邦謂予曰吾詳考於術執事今年秋登名於鄕書明年春中太常第無疑也予笑曰子言過矣幸無以我爲戱也不然豈輕有所許以求容者乎彥邦不平曰借術賈佞者吾羞焉何待我薄也吾據術以自獻其情縱不信庸何傷予因以失辭爲謝心實未之然也旣而皆如其言庚寅春來過敝廬談笑道舊而不以旣中之言自矜予於是始知其心蓋向之自負其術以介而今之不矜似義得其術未得其爲人則知彥邦之淺者也彥邦不幸防明且不樂苟合聞其言者多不恱故余詳論其術與其爲人以餞其行苟有問焉者勿苦其言之不甘庶防可以盡其所懷云

鱅溪老人集序

文與行相符亦與行相異酒徳一頌可以知劉伯倫之曠逹陳情一表可以知李令伯之純孝此文與行符者也陶靖節之沖淡宋廣平之毅而閒情梅花兩賦詞防婉麗若非二君子所道之語此文與行異者也外祖鱅溪老人汪公倦遊庠序退而徜佯自放於丘壑之間蓋晦其光而不耀矣苐其幽懷淸興時自見於詩文而尢喜爲小詞模冩物態染繪風光意有所寓筆下翩翩立就其髙處視張子野晏叔原秦少遊分道並驅未知孰先後也求諸翰墨意其爲人必以風流自命而公平生素履有與其文極不相似然者其待物胸次明白不立城府人百欺之無疑百忤之不慍也其平昔自處薄嗜欲不喜飲酒不商度財貨有亡終身未嘗一乘肩輿曰吾布衣不敢以人代畜也年過九十步履輕彊對短檠閱蠅頭細字𨿽少年有所不逮其見素抱璞厚自頥養殆如古所謂有道之士者非耶公沒七年某宦遊自沔鄂來歸始見舅氏收拾殘槁旣成編恐覽公之文者謂其止於詞藻淸麗也故敍其編首槪見公之隠徳奧行雲

送黃夢符序

予備員長沙郡文學同舎聚而處者千指而七閩黃夢符在焉未逾時卽辭去問其所向將防湘水過洞庭下鄂渚皆屈原賈誼經行之地使彼人可以慨然增感者也誼由博士來爲王傳未爲不得志也然渉湘弔原其辭气憂憤無聊不平及其賦鵬也同死生輕去就太史公讀其文爲之爽然自失然有心於防理則已與理爲二用意於遣情則已爲情所滯矣吁一窮固難忍哉夢符曩攝武岡教事將翔矣又跌而不升千里倦遊顧安能無感然予聞栁子厚年少气銳軒翥臺省而附離非人遂擯外以沒韓退之應舉則黜立朝則斥連蹇半生暮年尹京兆班從臣人生得防榮悴悲喜相乘除耳銳進則亟退先抑則後伸知道者所以不汲汲戚戚也夢符行矣遇晴暉淑景陰雨悲風把酒哦詩旅懷怏怏不自釋試補誦予說當爲予悠然一笑也

送滕彥眞序

二廣鹽防初變桐廬詹侯以從臣開藩桂林天子旣下明詔戒官吏無得妄言沮吾法又發大司農宿藏以補其用度故人滕彥眞奉辟書往從之予家於歙歙睦擊柝相聞詹侯在先逹中有重望於一時予恨未拜下風也及來湘中聞洺水李公之言曰詹侯愷悌君子也其眂民肥瘠究心焉聞鄕先生彪徳羙之言曰詹侯學術髙明有得於聖賢之傳者也夫以愷悌之心輔之以髙明之學變政易令以便利其民彥眞入幕府位賔佐無議焉可矣抑古人有言曰利不百不變法工不什不易業恐其事未集而獘滋也予不知二廣利病然聞之道路謂官不鬻鹽聴民自貿易此廣東之利廣西弗便也且曩時官收再倍之息州縣經費一趣辦於是今許商賈鬻之則利歸私家而官困瀕海之地大半斥鹵遮邏弗嚴私鬻者負擔竊行則利歸姦民而商困況商賈懲法之屢變且前且卻弗嘩而趍吾令也私鬻者行於瀕海去海浸逺鬻者浸少若是價且翔踴矣而欲無食淡則農民又困夫有天子詔防可以杜議者之口有大司農緡錢可以佐用度之乏然法弗精民弗便支吾一時易矣惟經久計逺無以其難遺後人詹侯始可以復命於上彥眞始可以無負知己也彥眞勉之哉發靑雲之軔在此行也桂林山川淸淑然嶺海間風气終與中州不類當爲太夫人自愛爲逺業自厚也

送相士張舜舉序

蜀人張君習於唐舉許負袁天剛之術其言人貴賤憂喜多中往時李壽翁侍郎未逹張君曰公且貴李公弗之信不十年登法從出守當塗將告歸旣得請矣張君曰公之祿未也其尙爲連帥乎李公笑其言不逾年奉詔起鎭長沙李公門下無食客獨館張不厭以其言不妄也方李公在中朝時趙渭師守臨安張君曰是不旬日當以罪斥也已而果然眾皆以其術爲異呂伯恭在館中人謂且入西掖北門矣張君曰非貴人也其相法不過一倅眾又以其言爲謬及後伯恭得參議官以沒蓋去通守無防耳是則其言之驗也然張君爲人言休咎簡而不浮質而不謟故挾其術以售而嚢無畱貲予謂之曰若相人中多矣自視何如張君笑曰相形不如論心此至論也不以心相而以形相予言烏能盡中況又骨寒命薄乎其窮宜也予𨿽知其術惜其窮而無以振之將有適故以言贈其行庶防好事者肯一問焉

送韓毅伯序

予昔屏居黟歙間韓毅伯自在所西行過焉凢再至而再畱抵掌論事意謂棄繻而出乘傳而歸富貴可以立致予甚壯其志而羨其健決後十有七年予得邑臨湘毅伯遊武昌溯江而來相見掀髯一笑旣又歷道別後﨑嶇艱苦之狀白髮蒼顏相視而嘆予深悲其不遇而惜其志之不伸畱一月將行則曰予不復能返蜀矣今將歸老於淮山言畢其意愴然不樂予解之曰人生非鹿豕豈能聚而不散離別不足恨也水涸魚處於陸相呴以濕相濡以沫不如相忘於江湖子荘子之語云耳關山間隔相忘可也然毅伯與予一別十有七年而後一見於此又十有七年則存亡未可知於其行也豈能無言凢物壯與老異壯宜出老宜復木之歸根水之返壑龍蛇之蟄月之晦雷之收聲皆是物也毅伯壯年去家足迹防半天下今老矣而不免於布衣此命也男子生以弧矢六射天地四方示有志也然窮通有命存焉其得志也舉而措之事業其不得志也捲而藏之環堵之中故逹則身防窮則心亨在我何庸戚戚哉馬文淵謂大丈夫窮當益堅老當益壯夫窮當益堅是矣文淵之壯蓋謂𨿽老而豪气不衰耳其言未盡也士之少也用其壯於功名老也用其壯於道義文淵或未之知也昔林類鹿裘帶索拾穗而行歌其言曰貧者士之常死者生之終此能自寛者也而未若顏歜歜之言曰晚食可以當肉緩步可以當車此巧於處貧者也而未若原憲子貢相衛結駟連騎排藜藿入窮閻見原憲憲攝敝衣冠見之子貢曰先生豈病耶憲曰無財者謂之貧學道而不能行者謂之病若憲貧也非病也子貢聞其言慚而去悔之終身憲之安於貧賤蓋聞道者也毅伯歸乎哉淮水之瀕土厚泉甘米賤而魚肥𨿽非故國亦足以息肩防擔矣偃仰衡茅之下嘯詠東臯之上回軒冕之眼收功名之心以求原憲之所樂浮雲富貴亦於我何有哉夫玉在石珠在泥塗而其光彩見於山川餘潤及於艸木士之所以不朽者富貴不與也逹者或光耀於生前而寂寥於死後窮者或枯槁於一時而芳馨於百世彼此相較其得孰多毅伯試歸而圖之

東山集句詩序

風雅逺矣自栢梁賡詠以來詩體不一最後始有集句曩時荊國王文公喜爲之有胡笳十八拍最髙妙或謂蘇東坡靳公集句索公詠幾間硯公第道巧匠琢山骨不復更能措辭予聞文章天下公噐非人口舌所能翕張公有積李縞夜崇桃炫晝之句東坡謂自楚詞後無人能道此語豈應以不能卒然集句窮公公亦不應一句之外更無他語或者之說陋矣東山先生吾州前軰之賢者來丞分寧吟哦二松千竹之間其集句尢工孫居易集而編之凢二百餘篇先生旣去而予來寓居居易出以示予誦之終帙見其卽事體物委曲親切如肺腑中自出機杼無附離牽合之態使東坡見此必擊節嘆服不疑然先生非特胸中富於詩什也其學貫穿經史根原深長非如後來綴緝文字於舉子事業外叩之空空無有也其蒞官爲政練逹世務視書生誦紙上陳言不習吏道者不可與爲比也抑又有進於此者先生年且七十矣面有光彩紅如渥丹視聴聰明不衰其殆有道以自養者耶若專以集句窺其胸次乃管中見豹之一斑云耳予弱冠從先生遊故知之最詳遂書於編首歸居易藏之

送劉監序

上饒劉君朋舉爲臨湘酒稅官與某同寮且二年防靖之防同缺令部使者直祕閣丁公行部至臨湘訪邑吏賢否某具言朋舉防謹習爲吏卽檄攝防同邑事將行余不得無言靖之民與蠻猺雜居議者往往謂非我族類其心必異然欲靜而患擾喜和而惡乖尙廉而賤貪其情與吾民同非如虎豹蛟鱷不可擾馴者漢永和中議增羣蠻租賦尙書令虞詡持不可曰異俗貪婪難束以禮今猥增之必有怨叛不從蠻果爭貢布非舊約遂叛予聞今猺人衰困邊徼防托吏士不無侵漁甚者掠其子女爲臧獲諺曰禽困覆車此可戒不可玩也固當撫之以靜先漢開涼州四郡吏民相親酒禮之防上下通民是以其俗風雨時節谷糴常賤少盜賊有和气之應賢於內郡余聞猺人與吾縣吏相見若結以恩信至於臠肉行酒與之飲噉不立崖岸則懽然相親否則悍然而怒遂爲怨讐故當接之以和昔孟嘗爲合浦太守郡與交趾比境前此守令采珠無節珠徙交趾嘗到官未逾嵗去珠復還百姓以爲神明今黃金丹砂皆猺人巢窟所產也蠻猺之性本貪爲吏者毫髮無求則彼必敬慕有求焉則以我爲可易矣故當示之以防是三言者非無驗之言也夫富者贈人以財而仁者贈人以言余不敢言仁然同寮之義又不敢無言古今贈行之言眾矣大抵多頌而少防而余於朋舉有規而無頌言之他人必以我爲戇言之朋舉必以我爲忠

魚鱗保甲編序

止盜令職也警盜尉職也令不能止盜故儆盜之事始切而尉之責始重臨湘前此盜區也其所以多盜有三遊手小民遷徙無定一也逋竄黥徒出沒不常二也防泊之人家於林藪爲盜窟穴三也鄕俗間往往剽刧無虛月吏士罷於奔命前縣尉三衢呂君謙始籍編戶爲魚鱗保甲法選其丁壯聨什伍備噐械斷賊蹊徑譏察之謹甚遇有警鳴枹皷眾卽雲集盜皆緣手擒獲無脫者繇是臨湘無盜呂君去保甲之法隨弛閱三年盜再發於境巴陵簿趙君師移尉臨湘復修保甲法視呂君所規畫加詳焉於是小民之遊手者黥徒之逋竄者俱無所容蓋趙君臨事精悍禦下嚴明往來田野毫髮無侵於民故有所施爲民樂趣之是以盜賦屏迹境內安堵將具其事上之臺府某曰趙君勤其官能如是尉之職舉矣若夫教足以馴虣政足以禁姦固有任其責者尉不與也

剗獘撮要序

曩者某脫選調詣天官自念居無廬食無田難以需逺次遂來臨湘不知其自投罝网也交遊相厚者憂其殆相疏者笑其愚某亦意首鼠不自定旣至問何所取財無一事與三尺法合者乃大悔且懼卽欲挈孥徑東歸時徽猷潘丈帥長沙某走一介持書具道所以然潘丈復書曰見幾而作全璧去固善然一令不交職事朝廷豈爲是廢一縣況舎而之他亦猶是將如何第不爲已甚則民自知徳老者之見如此熟籌之某得書反覆防繹如陶彭澤元魯山髙蹈逺引誠所未能遂畱卽首與府史等定要束𨿽一錢出納必書於籍以視民無欺然毎一深念則背負芒刺食不能下咽寢不能交睫以病請告者屢矣州不許侵尋且三年危哉某之措身於此也其能自脫僅如犛毛耳適有天幸臺府奉上防蠲減板帳無名之需憲使直祕閤丁公以救時行道爲心斂大惠施諸一路行部至縣俯已而咨詢焉某竭情以告卽慨然欲抆拭一賤有司於垢污之中而膏澤數千戶生齒於憔悴之餘提舉趙公之平恕合志行之太守劉公之溫厚篤意承之居無何漕使大監薛公鼎來奉使郎中張公又來二先生皆一時之望也顧某何者凡有請無不曲從數十年宿獘一旦剗革略盡遂裒其顚末栞木以傳然符移案牘重復煩碎觀覽不快廼掇其大要綴緝之自爲一編簡而不遺詳而不贅某所以拳拳不釋者蓋爲一已免於罪戾自喜又爲邑人瘠而肥病而蘇與之同喜也故發其意於編首

林待制奏議序

淳熈癸邜秋三山林公帥長沙時某承乏泮林公察其不謟又喜其稍有志於學也而盡出諸經解示某所見有未合或反復論辯公𨿽不能皆從而亦不以爲非自諸經觧說外他文字則未之見也紹興辛亥調官在所陳英仲舎人初爲郎間往見之從容道長沙舊遊因出公奏議一編公時捐館一年矣相與嘆其文章雅健議論鯁切英仲曰壽皇淸燕閱公舊章疏故自豫章召還徑除夏官聖意所向蓋不止以從臣處公也某得公奏議如獲至寶以歸侵尋至今五年英仲亦逝矣私念此文豈終幽晦而不彰冺沒而無傳然英仲旣亡見者猶少則某不可閟之篋笥也遂鳩工刻諸淸江官舎而序其編首曰公少有俊聲而沈潛六藝篤志於學蓋老而不倦故見於文章筆力髙逺難及指陳時事辯明得失其言切而不浮直而不詭大抵通逹之識勁正之气悃欵之誠與漢賈太傅誼劉中壘向唐陸宣公贄可以相爲後先公曩帥防門施支郡也有豪民譚汝翼者其勢力可以挾守倅動臺府根盤蔓熾久且爲亂公欲剪除之汝翼與官兵傳戰旣敗反遁入中都訴於登聞公慨然卻天子之命殱其黨類施人以是徳公而祠事之記者謂公防山以一臂扛鼎以半肩則仁勇之實亦可略見於此然此特小試之效耳使公端委廟堂平居無事未有以愈人臨大節之際當如底柱屹立招之不來麾之不去不可誣也文字又其緒餘自昔漢俗病於軟美而以汲長孺爲戅朱遊爲狂晉俗壞於曠誕而以卞望之爲鄙唐俗獘於朋黨而以韓退之無所附離爲褊僻士大夫卓然不隨流俗以靡者難矣哉故某思公之賢而有感焉不覺其言之盡也

送彭云翔序

曩者某浮食長沙泮林士肄業者逾百員時彭君圖南云翔嘗鼓篋其間及某去長沙二年試邑於臨湘云翔實來又二年佐郡於淸江云翔復來僕僕於行役棲棲於覉旅每相見必以學問爲請今世之士應舉覓官其所當爲就之不足以爲污不就不足以爲髙云翔將種學績文以應有司之程度則上而逹官貴人有聲於當世者下而鄕黨庠序之耆儒見推於後進者皆可就而學焉乃獨有意於某之不肖何哉某場屋陳人又汨沒於金布之塵埃豈復可以論文云翔爲計拙矣秋賦有期辭予西歸於其行不可以無言大抵學者涵泳乎義理使見明而識正志定而气充其於爲善彊立不反此根株也榮華其言幸中於一夫之目此枝葉也培防其根株使根株鬯然日茂者有之矣欲繁其枝葉而賊其根株枯槁可立而待也云翔歸哉𨿽今秋與計偕明年奏第南宮傳臚北闕枝葉將無所用而吾之根株不可一日廢其培防之功也士之隨流俗以靡者多以欲蠧心利蝕義異端賊正道皆吾根株之病也云翔戒哉

淸江集後序

士生而有才與有才而獲用用而獲盡其所緼皆天也賈誼洛陽一少年耳而論事漢庭諸老先生盡出其下今觀痛哭流涕一書終西京二百年其文章議論未有及之者誼之才髙矣絳灌軰非其比也東京之末士方馳騖於功名而諸葛孔明龎士元隠約襄漢之間不輕以身從人司馬徳操曰孔明臥龍士元雛鳯也先主用之俱以爲軍師則其才有以先人未有以相先而誼之爵位不及絳灌士元之功業不及孔明何哉其才富其年嗇也誼之死僅三十有三士元三十有六耳然則生而有才才而獲用用而不盡其緼人歟其天歟使誼不遽死漢之制度禮文不應盡襲秦陋士元尙存則先主兼據荊益可以北爭中原二君短命非特其身不幸也淸江朱元成某同年生也其爲人工屬文喜論事而年止四十遂賫其志以沒某來丞郡元成沒已二十年矣從其子逹得君文一編讀之筆力驅馳意防開闔可以髙視軰流謝艮齋爲序其文曰元成智足以決大疑气足以任大事勢足以馳大名艮齋許與固甚嚴而評論元成斯言不浮也元成官爵不顯於時事業不著於天下而徒見於文如玉有白虹珠有五色𨿽掩於瓦礫汨於泥沙終不可奪其光彩使天假以年閱義理益精更世故益多而防天下事益熟可以不朽者詎止於是哉方今人物然士大夫勁特自立者蓋少故某讀元成之文嘆息以悲非特爲一同年生之無祿也

尙書小傳序

夫子刪書始自堯舜訖於平王凢百篇秦火煨燼之後伏生口所傳授才二十餘篇漢壁腐壞之餘孔安國手所校定止於五十八篇老翁防女齊語之訛脫簡科斗秦之變必有失其眞者西漢諸儒經學各自名家其訓注行於今者惟毛氏詩孔氏尙書昔人有言孔安國說書不如毛公說詩毛公時發大義孔安國章句而已其說誠然然章句所以訓故亦不可略也某不足以知書之大義古語有曰天下無粹白之狐而有粹白之裘爲其緝眾腋而成之也今所解亦不過防緝先儒之遺論間有未安者或以已意發之旣終篇因序其大略曰四代之書堯舜言動載於二典禹之治水見於禹貢武王功伐其略見於武成周公遭變其要見於金縢其餘皆君之格言至論蓋右史之所記也堯舜禹啟盤庚髙宗成康穆王之爲君臯陶益傅說召公君牙之徒之爲臣正也湯武徵伐與堯舜不同伊尹箕子周公進退去就與臯陶益傅說不同變之正也正者道之經變之正者道之權經權舉而聖賢之道盡矣

金剛經序

世所誦金剛般若波羅蜜經皆鳩摩羅什所譯本語似明白意或不圓偶得龍舒王日休校正六譯本其一則羅什所譯次則魏三藏畱支陳三藏眞諦隋三藏笈多唐三藏奘唐僧義淨是爲六譯日休所釋不足以發能仁之防其校正不可廢也劉元城嘗言須菩提解空第一故金剛經佛專爲說空其言未然須菩提旣解空矣佛又諄諄演說不已煩乎予聞佛爲大士說六度爲中根說十二因緣爲下根說四諦須菩提所問首言佛以最勝攝受以最勝付屬最勝無上法也所攝受所付屬必指菩薩欲超四果因緣也佛所答麄自遊根六塵多至一切有爲法等而上之至佛法皆無實相不可染著又不可斷除無斷除無染著方全佛性是爲般若波羅蜜六度中般若最勝故佛謂此善謂爲發大乘者說是爲菩薩根噐說也爲發最上乘者說是爲諸佛根噐說也然經中有三布施一財寶二身命三佛法其福徳多少懸絕世人見有福徳之說乃晨興颒靣盥手誦紙上陳言爲惡者欲以除罪貪利者欲以規福此經之防隠矣佛謂以財寶身命布施𨿽如諸世界須彌山恆河沙之多布施業盡福徳亦盡法施異此最勝波羅蜜是大乘法可至諸菩薩位中是最上乘法可至諸佛位中以此爲人解說使人聴受使人修行得無所住之眞佳皆爲諸佛菩薩是故福徳無量無數無有邊際經之本防如此故發大意於卷首若字字解釋蠅鑽故紙於般豈復夢見

程允夫集序

予與程君允夫居同邑學同術允夫在軰流中借借有聲而予出處差池未之識也及隨牒宦遊始解後於廬陵見其說經史論古今亹亹令人屬耳不厭於是始恨相識之晚允夫亦爲予傾倒底裏過於舊交予自淸江秩滿入中都爲博士久不聞問因詢鄕人之來者則允夫已捐館舎矣又四年予始來歸其壻黃君昭逺集允夫所著詩文屬序予讀之終編大抵理勝而詞彩附之淘鏈櫽括俱不苟作蓋允夫早列薦書晚綴仕籍素所蘊蓄不獲見於事業而惟寓於其文故所成就如此此足爲不朽計於地下無憾矣昔者先友竹溪居士張公生平嘗爲予言爲文猶之善醸稻秫必時麹糵必齊水泉必香投於一噐旣熟去其糟粕沈濁在下菁華在上其色澄淸其气芬郁其味醇防此良醖也惟文亦然讀允夫之文者當以是觀之

雙溪類稾卷二十四

欽定四庫全書

雙溪類稾卷二十五

宋王炎撰序

送曾鴻父序

慶元元年夏炎與鴻父解後於豫章時鴻父方召還匆匆語未竟卽別去二年冬炎自臨江來中都遂與鴻父偕爲博士尋相繼入三館自念場屋陳人流落已久而鴻父春秋鼎盛蔚然有聲於一世志趣所向疑若難於契合而鴻父與予交意良厚鴻父數丐補外丞相愛其材堅畱之不可遂剖滁陽之符以行於是寮友相與酌酒賦詩以餞之炎短於詩拙於文而又不得無言鴻父是行以奉親爲請夫起於布衣諸生甫逾弱冠對防大廷臚傳第二一旦聲滿天下今年僅三十有三卽處顓城之重具慶在堂其騶從供給之人趍走先後以待頥防之使令而朝夕甘膬之奉不索自辦足以遂其承顏養志之願爲子如此親亦榮矣滁陽又淮上佳郡泉甘壤沃而民風朴厚易以撫摩其賦入至簡部使者無所督辦他郡所罕及也求其山溪登臨之要則醉翁遺迹在焉暇日婆娑覽瑯邪之深秀聴醸泉之潺湲遊觀甚羙他郡所無有也夫爲天子守千里之地入則有以娛其二親出則無符移督辦之煩而有林壑遊觀之樂鴻父之自爲謀誠善然吾君吾相狥其孝養者將以責其忠報不奪其私者所以望其奉公竭節也燕坐江沱之南無意北方昔人以爲深譏劉琨敗祖逖沒晉之君臣終置河洛於度外至今無以杜議者之口今自滁陽北望不滿百里衣冠淪於艸莽封略阻於烽煙志士獨能無感乎三國鼎立南北分之際兩淮間常爲天下戰場孫仲謀立塢濡湏曺操先計後戰不能爭也謝防度師於淝上苻堅擁眾山立不能抗也沈璞守一盱眙佛貍傾國南向往復再攻其城不能下也若謂兩淮無險阻決不可守抑過矣且挽彊執銳儒者誠有不能料敵情虛實決兵機勝負亦曰不能可乎哉羊叔子杜元凱貌甚不武其於軍旅之事如何也世之俗吏非習因循以苟目前則尙誕慢而饕富貴此二人者顧何足與有爲而腐儒又多不通世務由是士稍有所負抱語及功名眾且姍笑愚心殊不以是爲然故於鴻父有望焉鴻父才力精悍試以一州蓋安坐談笑而有餘在予不能有所規甲科朝廷所重又以才諝將之異時入處華要猶階而升堂在予不必有所祝故苐以逺且大者期之某老矣結茅南山種黍東臯不以世事攖懷老者所當務也養其經綸之業以俟事功之防無令已失時壯者所宜有志也與鴻父處防二年非不深語而未始及此炎宜去而暫畱鴻父宜畱而姑去要之人生防聚少而離別多故於其將行索言書之以爲贈

二堂先生文集序

炎昔從先大夫讀書於不窺齋是時北山翁卽世方十有四年其遺文編次整整無遺佚者然炎才年十四五學作舉子文字未能詳觀縱使詳觀亦未能識其指趣其後挾琴書鬻文以糊口旣得一官又隨牒奔走於四方曩時家集𨿽欲一見無由矣中間解臨湘縣印歸裏中其孫畤屬炎爲序炎卽如江西寓居久之爲序一通附歸而翁之文寔未嘗得熟復披閱也去年自楚東罷歸首求家集已散失不存再三捜訪乃於其曽孫從之處得書啟雜文二帙又於族孫實處得古律詩一帙合所得編次之分若干捲蓋所有者十之六七亦非全書編次畢喟然嘆曰此天下之傑作也其初也祕而不傳其後也佚而不傳失今不捜訪且將湮沒無傳今幸傳矣𨿽然所傳者翁之文也文之外有不傳者炎咨嗟痛惜不止於喟然而嘆也翁守上饒日靑溪之盜因時升平俶擾東南防睦防杭防歙防處防婺防衢處之守臣彭汝方死之其餘不走則降賊乘銳來犯上饒翁以孤城捍其鋒屹然如巨防之制水奏用其屬吏鉛山宰王舜舉爲倅使城守監鑄錢院髙至臨使提軍出戰而翁調兵食籌守戰之防以授二人使行之賊攻城不能得志其气稍衰退屯栁家都至臨夜率銳士衘枚火其營鏖戰賊狼狽敗走乘勝遂復衢州奏功徽宗皇帝嘉嘆降詔褒奨進官職二等王甫方當國與翁舊有嫌其功用禦筆攺知嚴州上意悟復還信州翁於是作二堂摘詔中語榜以示後人蓋以侈聖上之賜而甫衘之不置嗾禦史摶吠所憎以快意防憲臣張苑者希甫意以事中翁翁論爭之辭色甚厲甫等愈怒益媒孽之是以詔防逮翁欲泄積忿鍛鏈無所得獄吏曰如是不免煩朝散一行翁慨然曰天乎有是哉吾爲人子豈可牽連垂白親入牢戶乃自誣服坐是流離竄逐久乃還家髙宗中興呂元直丞相當國知公之寃乃爲上言其無罪盡還舊秩驛召詣行在所連降詔促其行未至以淮上多盜遂知無爲軍繼而戚方擾江東漕使朱公異奏知信州張琪踐蹂宣徽制置使權公邦彥奏知徽州而公已老矣遂解印綬以歸歸六年終於牖下近年郟升卿師古爲守屬羅願端良修新安誌有族子館於郡壁端良問翁出處本末族子無逺識不能爲翁辧誣又不能明翁之功翁之子孫亦不以告端良遂略而不書然信州之功有天子之詔有內翰汪公藻二堂之碑有信州寓公寄客數十人破賊保城詩頌粲然如五緯七宿光芒在天志𨿽不書未足多恨炎嘗執筆太史氏石室金匱所藏皆得見其副墨意公姓名必載諸汗靑然非特不得立傳並徽宗皇帝紀中於公破賊一事不書又求之方臘傳中首敗於信州一節亦不書蓋王甫用事於內旣娼公之功而童貫握兵於外又欲自專其功故汝方死賊之節見錄而吾翁破賊之功見遺史臣所不得而書也昔者漢之韓安國唐之郭元振皆凜凜爲時名臣而晚節偃蹇困躓而不振然名在冊書千載之下尙得見其行事而知其爲賢翁之智略才气足以傑立於萬夫之上見於小試不見於大用而聲烈奇偉如此儻翁得志謀謨中朝則其所成就者從可知矣不幸以無罪爲小人所誣以有功爲小人所掩重不幸其姓名不著於冊書日逺日忘且將無傳於來世炎之咨嗟痛惜者在此故因而次其遺文懇切言之不能已也翁之詩大篇舂容而力常有餘短章淸羙而意無不足他文亦有典有則皆非苟作識者當能辧之無待炎之稱贊翁諱悰攺諱愈字原道官至朝請大夫職至祕閤修撰晚自號北山老人今題其遺文曰二堂先生文集者著信州保城庇民之功也

緑淨文集序

緑淨文集族伯父萬載丞所著也古律詩四十詩頌三偈一表牋十有七書二序二述一墓表一樂語一長短句一釐爲上中下三卷公諱昭徳字子輝北山翁長子才气秀邁輔以淹博之學由鄕貢入太學三試南宮始中選未及廷對而沒某少時聞諸父皆推公能文然不獲見其片言隻字近方於公從孫從之處得詩文一帙亦非全書編次篇目如右其漏佚者不可復得矣公少從三衢毛逹可學其文逼眞逹可見之擊節稱善今所編次其詩文皆有典則節奏淸越步驟蹀躞而超卓之才秀傑之气於文字中尙可見其髣髴而某於心有感焉集中所言三二叔者族祖墻東先生也眞老者從伯父小雲溪翁也文剛者族伯父鎭江通守冰玉老人也方其時王氏爲婺源著姓而人物文采彬彬如此墻東气豪健自負不薄而老死於布衣公與小雲溪翁又皆早世其年僅及三十北山翁悼公詩有云皎然玉樹照珠林俊逸天材夐不羣天上樓成要作記地中宮闕去修文當年暫泊嘗經此今日重來獨念君撥置淸樽雙涙落人間此恨豈堪聞嗚呼三復此詩云亡之嘆豈特父子眞情宗族中有識者所共也兩翁二父某皆不及見惟於冰玉老人獲侍杖屨承教誨然捐館舎亦四十有二年矣山川如舊人物皆非此某所以起九原可作之念不覺爲之墮睫也

南窻雜著序

先大夫平生詩文遺槁題曰南窻雜著諸孤不天先大夫捐館舎於今四十有五年其不肖孤某用先大夫之學僥幸登科處則鬻文以補伏臘之不給出則隨牒轉徙糊其口於四方嵗月侵尋許久而遺文未及編次追念先大夫事祖母太夫人極愛敬問起居視飲食日日皆有常節有疾不離左右藥必嘗而後進承顏養志惟謹執防苫次三年不飲酒不茹葷不入私室事兄嫂致恭且順行之以禮終其身無違言教兄子以詩書不啻如已子間有違之者待之泰然如常時未始含怒燕居與先太宜人相敬如賔未嘗見其疾言遽色臧獲有恩意蓄產二字不出諸口隠徳奧行如此可以追配古人某不肖旣不能發揚其幽光而遺文在篋手澤如新又不能編次成書局天蹐地何所逃罪曩自臨湘解官歸裏中攜遺槁如分寧及臨江解官入中都歸故里遺槁畱分寜寓居逺不可卽致儻更失於防粹大懼湮沒無傳無以見先大夫於泉下乃訪於親舊得其副墨所傳者輯爲一編分數十卷蓋所佚者三分之二尙俟他日取分帙所藏本足之

冰玉老人集序

某弱冠時見先大夫與諸父唱酬有上元雪詩用崢嶸字韻某不揆斐然成一篇綴捲尾有鼇山聳處尙崢嶸之句先大夫爲一啟齒傳至諸父處族伯父鎭江通守見之莞爾笑曰上元用鼇山事於押崢嶸韻有意思吾軰不如後生乃能爲此語當是時羣從昆弟數十人而伯父獨每見某欣然談笑忘倦其教誨奨提良厚後四年當紹興辛巳先大夫棄諸孤又三年當隆興甲申伯父捐館又五年當乾道己丑某始登科而先大夫與伯父皆不及見某心切切以爲恨自己丑距今三十有七年某髮種種而伯父之後亦衣冠零落不振矣每一念此喟焉太息以悲去年其曽孫師楚持畵像來某敬贊之曰不問有無知其如玉石之淸不校通塞知其如金石之靜所懷不試是曰有命繪事彷佛神淸气定凜然如生見者起敬文𨿽不工蓋紀實也今於族弟夢宣處得家集編次釐爲若干捲讀誦其詩文而味其意防竦然如立乎幾杖之側慨然如聞乎其謦欬之音詩曰髙山仰止景行行止中心藏之何日忘之某於伯父𨿽欲勿思烏得而勿思自伯父云亡某𨿽竊進士第學不加進而曩時爲儀曹郎因牋表諸公頗相稱許追惟所自伯父教誨之力爲多今編次遺文不敢無語敬敍其編首曰伯父今人與居古人與稽內不立城府外不事邊幅故發於詩文易直平淡如行雲流水讀之文從而字順翫之理到而味長與繩削織繢以爲工者異矣自號冰玉老人故題曰冰玉老人文集若其出處本末某將爲小傳以著其詳

本艸正經序

本艸舊三卷藥三百六十有五種梁陶宏景附名醫別錄亦三百六十有五種分七卷唐顯慶中蘇恭增百十有四種國朝開寶中盧多遜重定增百三十有三種元祐中掌禹鍚補注附以新補八十有二種新定十有七種合一千七十有六種分二十有一卷新舊混並經之本文遂晦今摭舊輯爲三卷序之曰衣有蔽膝樽有酒樂有土皷葦籥存古也存古者何不忘其初也世莫古於上古人莫聖於三皇伏羲有易神農有本艸黃帝有素問等書醫在後世防方投疾則聖人濟天下之仁術也古書竹簡火於秦易以卜筮存本艸素問以方技存其天乎西漢去古未逺班固蓺文志序醫四種三十有六家獨棄本艸不錄淮南王安曰神農嘗百艸滋味一曰七十毒醫方始興樓緩少誦醫經本艸方衍數十萬言平帝元始五年舉天下通醫術本艸者吏爲駕軺傳遣詣京師時重本艸如此固不錄何也梁七錄始載神農本艸三卷或者謂初未著文字師學相傳謂之本艸頗疑其不然今考其書論藥性溫涼味甘苦多異殆後人所附益非本文古之人能謹起居薄滋味嗜欲故受病少醫又神聖則用藥三百六十有五種有餘矣後之人不能攝生風濕寒暑侵其肌膚勞苦無極獘其筋骨飲啖無度傷其腸胃嗜欲無已竭其精髓故受病多醫又上非和緩巧非扁倉故用藥一千七十有六種而猶若不足是以刪取本文三篇以存古又以儆庸醫和緩已逺扁倉不生藥視古三倍庸醫借此射利幸而中攘臂有矜色不中病者死醫蓋自如與操刅殺人者相去防何噫

五顯靈應集序

凢郡縣必有明神司禍福之柄庇其一方在吾邑則五顯是也闔境之人旦夕必祝之嵗時必爼豆之惟謹神之靈應不可殫紀然當論其大而略其細何也地方百餘里民近數萬戶水旱有禱焉而無凶饑疾癘有禱焉而無夭折其庇多矣餘威遺徳溢於四境之外逹於淮甸閩浙無不信向靈應孰大於是若夫時出變異以聳動愚民之耳目此特其小小者耳邇者太常加封以聰眀正直之徳著於顯號非論其大而略其細歟夫神人一也神廟食於一方如長吏祿食於一州一縣也爲長吏者亷以潔其身公以平其政愷悌以撫其民是謂循良若其貪若其私若其薄則於善之大者無稱焉或能決一疑獄察一隠慝豈足以爲賢哉故論神之靈略於其大而詳於其細非特識者疑其近誣神亦且以爲凟矣或曰如公所言則神之靈應皆無庸編輯乎曰事神者敬而已矣不因靈響而敬心常存者君子也因靈響而不敢不敬否則慢者愚民也神之意將假是以警愚攝其凶戾而生其善心存而不議不亦可乎

樗叟詩集序

樗叟王氏子字至卿於先大夫族孫行也少從先大夫學某與之友良善先大夫旣沒某宦遊四方而至卿浮沈裏中挾琹書鬻文以爲生某每歸與相見惟話舊論文不厭塵俗事一毫不掛牙頰不相見𨿽千里尺牘問寒溫無虛嵗及某自中都罷歸而至卿已亡其子天隲裒至卿詩文釐爲若干捲屬某爲序至卿少時意亦欲馳騖當世其爲文引筆亹亹不休然性簡率胸次無城府好莊周書李白歌詩頗自放於酒累試有司不得志晚自號樗叟遂棄舉子事業而專於詩𨿽若不甚經意而屬詞精確用韻妥貼他人竟不能過又愈出愈富前後無一語一聮相犯詩之大略如此可傳已至卿始薄有田園不計有無久而貧桑柘數畝茅茨數椽處之泰然不特其詩可傳其人固可尙也故並著於篇首歸諸天隲使藏之

松窻醜鏡序

三山鄭中卿來宰婺源予郊居杜門相見不能數間一見相與論古人成敗得失商天下事利害如指諸掌而緖余及於文章其言纚纚使人屬耳忘倦予因知其蓄之淵淵軫之源源也久之中卿始出平日所著示某其別有六一梅隠二哦松三南遊四北轅五經論六詩餘而總目爲松窻醜鏡且曰廬陵曽防度嘗爲序請益之予視防度之序已詳尙何言然不可以無言也先秦古書不論西漢以文名世者自賈誼始政事一疏過秦一論鵩鳥一賦筆力頓挫卓詭此天下傑作也誼之後文章支而爲三晁錯之文出於雜學主父偃徐樂嚴安似之而廣博不及董仲舒之文出於經術公孫宏劉向似之而純正不及枚乘司馬相如之文出於楚騷王褒揚雄似之而玅麗不及是三者如淄澠合流而異味非易牙莫能辧也自漢而下以文鳴者𨿽接踵而古人秀傑之气渾厚之質蕭散之趣衰矣至有唐詩稱李杜文稱韓栁然後唐之文方駕乎漢之文至我朝有宋文有歐蘇古律詩有黃豫章四六有王金陵長短句有晏賀秦晁於是宋之文掩迹乎漢唐之文夫自漢至今上下二千年間卓然名世者不三十人噫難矣哉今前軰雕謝翰墨中未聞有與古人比肩者予得醜鏡閱之議論以意勝詩以格勝詞以韻勝中卿𨿽慨焉以文鳴自許是誠無與多遜而乃自以爲醜不以爲美何也豈不足則誇詡有餘則貶損故耶𨿽然此一說也而予又有一說予觀韓栁元和聖徳詩與平淮夷雅十琹操與鐃皷歌送文暢髙閒與送浩初序未知其孰優孰劣至羅池廟碑鄆州溪堂詩奔軼絕塵子厚不止交一臂而失之矣是故東坡斂波瀾而爲簡嚴金陵去繩削而爲閒雅豫章罷追琢而爲髙古皆其老筆如此夫文生於才養之以學將之以气中卿才髙而學博其气不挫今日之文可防於古他日之文又過於今其名世也孰禦

送曹成之序

談地理吉凶如魏管輅晉郭璞唐師世不可多見予本不曉此亦不甚信此中更憂患三子短命老婦淪謝或者歸咎先壠不吉予始惑之自楚東罷歸謀亡婦慮術者不可信捜集諸家地理書考其本末如入式歌八分歌指意或可取其言已不雅馴其次如銅函記金華經宗廟祕訣等書未免溺於一偏不可盡用又其次有所謂行程記龍子經等猥俚士大夫不復可稱說矣古書惟狐首經及郭璞葬書尙存論地理者當以是爲祖而庸術往往不讀或讀之句讀旣誤字音又訛其義則懵然不曉所挾以求售者貪狼巨門星有吉凶紫褥紅旗气有吉凶靑嚢飛星壺中放水之類皆變換名目務爲廋隠欲使人不可曉者其大要不過變卦生絕五行盛衰而已而專務誑惑流俗縱橫射利防人於禍患者良多予察見其誕凢登予門者多卻而不受同郡曹成之獨不然狐首經郭璞書尋龍七星歌覆誦如流其論地吉凶皆有據依非臆說罔人於地理家鐡中錚錚者也然性戅直不肯巽詞色以求容故聴其言者皆不喜術𨿽精反不如庸術能售予謂此非成之失聴其言者之誤也順我者言甘而用其言後必有禍忤我者言苦而用其言後必有福善擇禍福者不以言甘爲善言苦加憎斯謂之智矣成之不可謂世無智者堅守其術而不變可也

讀易筆記序

未有書契之初羲皇首畫八卦文字生焉則易之有書由有畫也畫以數起數之用於占者世𨿽未之能學至其本元河圖起於天一地二而變於九六七八天一之畫奇其數以太陽之九地二之畫耦其數以太陰之六蓍之用衍以少陽之七七卦之重定於少陰之八八此學易者所通知也由數起畫畫者象之所寓象者理之所托也捨象則理不著矣捨畫則象不眀矣故三畫爲八卦六畫爲六十四卦畫變則象異畫不變則象同象有體而理無迹也有體則顯無迹則隠本隠以之顯聖人立象之意也卽顯以索隠學者觀象之方也文王猶懼後人未能有見故發其凢於卦之彖周公又本文王之防著其變於卦之爻爻彖之詞具而於象與理可以見其端倪矣𨿽然聖人之經或言約而防博或語宻而義深讀者未必遽了非文王周公故隠而不發也開其端於言之中而存其意於言之外欲學者深思而自得之則象所蘊畜義味深長可玩而不可厭也尼父生知之聖也而讀易韋編三絕且曰假我數年則於易道彬彬矣十翼訓釋不憚辭費學者豈得易言之哉秦焚古文字易以卜筮之書幸存此天地鬼神之所防持以詔來世而自漢以來易道不明焦延壽京房孟喜之徒遁入於小數曲學無足深誚而鄭虞翻之流穿鑿附防象旣支離理滋晦蝕王弼承其後遽棄象不論後人樂其說之簡且便也故漢儒之學盡廢而弼之注釋獨行於今然木上有水爲井以木巽火爲鼎上止下動爲頥頥中有物爲噬嗑此四卦𨿽弼不能削去其象也夫六十四卦等耳豈有四卦當論其象六十卦可略而不議乎弼之言曰筌所以在魚得魚而忘筌蹄所以在兔得兔而忘蹄言者象之筌也象者意之蹄也捨筌蹄無以得魚兔則捨象求意弼亦知其不可而猥曰義苟在健何必幹始爲馬類苟在順何必坤始爲牛是未得魚兔先棄筌蹄之說也或者知象不可去旣不能盡通又不肯闕所不知則爲之說曰易之有象猶書有譬諭詩有比興也象不可去亦不必泥得其意足矣此與弼說無異亦未爲確論也夫易三聖人所盡心也立義深於詩書而措辭嚴於春秋書之有譬詩之有比惟意所之初無定防易象反是以奇耦之畫摹冩天地萬物之形似而寄於六十四卦之中一卦六畫畫有此象聖人卽著之於辭畫無此象不泛然旁引曲取也豈得執詩書比諭爲例哉前軰嘗有疑其不然者故於象數求之加詳然掇拾先儒舊說嚼糟粕之餘失甘香之味其所發明無防耳炎讀易三十年不得其門而入嵗在辛亥始脫爲縣之厄明年歸自中都僑寓古艾杜門卻掃尋繹舊學久之若有所悟譬猶往來熟習於山海之間𨿽未能手探其玉然寶气所在或望而見之因釋然笑曰觀六畫之象而未合於爻彖之辭是未得其象也玩爻彖之辭而未合於六畫之象是未得其辭也象與辭未能融防而曰得聖人之意其中否特未定也管蠡之見何足以窺測髙深本之於畫驗之以辭對觀互考二者如合符契則筆記之其未逹者闕焉以爲聖經不可易知固不可彊通也而河南邵氏曰畫前有易刪後無詩不特以象爲可忘且並以畫爲可遺其說髙矣易而可以無畫但不知三聖人盡心於此以垂世立教者其防果安在也或曰然則易盡於畫乎曰易者變也其變始於乾坤天地闔辟一干坤也吾身動靜亦一干坤也而畫能盡之乎自乾坤而上不可以象求以通變而不窮者命之曰道藏用而不測者命之曰神立獨而無對者命之曰太極而畫能示之乎𨿽然無畫而可以體易伏羲文王之事也有畫而後可以語易學者之事也不玩周公尼父之辭而曰吾求易於六爻之外此系風捕影之類而炎則不敢已矣將以此得罪於傳道之賢哲未可知也將以此見取於好古之君子亦未可知也

懶翁詩序

詩文當論工拙不當論窮逹逹者未必皆工窮者未必不工也唐人尙詩士以能詩取髙科登逹宦者接踵然王昌齡孟浩然孟郊賈島之徒其身至窮而言語之妙有不可揜沒者文章天下公噐其品級髙下當定於公論非私意所能翕張富貴利逹則其言語常重貧賤隠約則其言語常輕乃區區世俗之論識者顧安取此予從兄懶翁壯年慨然欲以翰墨自見於世題所居之室曰鐡硯其學貫穿經史其文自出杼軸不肯蹈襲而終以不耦今老矣惟誦佛氏書不輟其意若有所悟解而不能釋尢喜蒔花卉欲以觀造物之巧其心樂之不厭也出則徜徉里巷間好事者飲以酒卽徑醉絕口不談世事入則蕭然茅茨之下淡泊無營素嗜詩今亦不復吟詠親舊間從索所作乃裒其舊稿凢若干篇以書來屬炎爲序炎誦之終編見其語精而意婉如孤桐之琹淸玉之佩節奏鏘然知音者聞之自當屬耳非炎之私言也郊島困窮詩誠工語多酸寒且有怨懟翁則不然辭气恬淡而和平不激不戚其所得有在詩之外者可以爲賢矣翁名綱字徳維姓王氏晚自號懶翁

東都紀年序

東都紀年三十卷炎述九朝歷年行事成書也慶元三年八月炎奉詔自太學博士入祕書省爲郎眀年兼實錄檢討尋入著庭爲佐郎又明年爲軍噐少監而職兼檢討如故於是金匱石室所藏炎皆窺見副本因念漢人荀恱唐人栁芳吳兢軰於當代正史外皆別自著書成一家言恱有漢紀三十卷芳有唐歷三十卷兢有唐春秋三十卷獲與正史並傳炎今援是比用國史本紀參校爲紀年一書於三朝本紀其辭頗有所損於兩朝四朝本紀其事或有所增視李燾長編熊克通略炎不如其博王稱事略本紀炎竊病其簡丰約中度炎固不能而私有志焉又隨所紀附以提要爲三十卷提要之目有二曰注則有所辧曰證則旁敍其事也炎又伏念神宗皇帝嘗詔曽鞏以三朝兩朝國史合爲一書鞏𨿽承命書不果成炎愚乃欲采掇九朝故實合三爲一甚見其不知量然所述止於本紀不及志傳是以忘其狂斐懷不能已畢力編摩書未及成防某負罪去國居閒處獨再加考訂今方脫槁不敢閟在私室謹齋戒練日進於大庭故序所以記述之意如右起建隆庚申終靖康丁未百六十有八年一祖八宗創業守文宏逺之規模與夫庶事之弛張忠邪之消長敵國之屈伸其大略可覩矣𨿽不足以發揚宋徳之代光紹明惟陛下寛蕭斧之誅賜以一覽若幸而獲傳庶防無愧於荀恱栁芳吳兢輩某死且不朽謹序

雙溪類稾卷二十五

欽定四庫全書

雙溪類稾卷二十六

宋王炎撰考古雜論

禘祫論

禘祫宗廟之大事也祫者合也禘者諦也毀廟之主陳於太祖未毀廟之主皆升合食於太祖是故謂之祫此公谷二氏所傳也王者禘其祖之所自出以其祖配之諸侯及其太祖以審諦昭穆是故謂之禘此戴氏所記也周官以宗伯掌邦禮禘祫無見焉然六享之目一曰肆獻祼二曰饋食皆在時祭之上卽爲禘祫不疑矣鄭康成之傳禮其論禘祫甚詳而有四失焉其亂禮之經者有一其失禮之節者有三祭法記四代之禘虞夏皆禘黃帝商周皆禘嚳所記𨿽未必皆是而禘固宗廟之事也康成則曰周頌廱之禘祀文王也商頌長髮之大禘祭天於圜丘而配以太祖也出一已之臆說汨郊廟之定制所謂亂禮之經者此也旣虞而升祔謂之祫事與大事之祫實異而名同祥禫而後禘以定昭穆之序禘而後祫其先後不可易置康成乃以升祔祫事爲證遂言先祫而後禘此失禮之節者一也禘祫之祭廟祧之主或在然祫則太祖東向禘則祖之所自出者東向而太祖配之祫大於時祭禘大於祫眀矣康成乃謂禘小而祫大此失禮之節者二也祫非不酌祼也而以食爲主故周官饋食又謂之朝享以是知其爲祫禘非不薦食也而以祼爲主故周官肆祼獻又謂之追享以是知其爲禘康成乃以肆祼獻爲祫饋食爲禘此失禮之節者三也去此四失禘祫之禮正矣然則捨康成之失議禘祫可以無疑乎自漢以來諸儒異論其不可不辧者猶有三焉天子有禘有祫諸侯有祫無禘一疑也三年一祫五年一禘二疑也祫禮行於三時禘禮行於孟夏三疑也夫祫祭太祖東向則天子諸侯之禮同禘非常之祭也諸侯止於及其太祖而王者及其祖之所自出則隆殺有辧而曰天子有禘有祫諸侯有祫無禘此因大傳不王不禘之說而失之也國語言荒服終王此蕃國世一見者也顏師古釋之曰新王卽位乃來助祭此乃禘祭之時非是則不禘故防服小記論虞祔祥禫之祭而及於不王不禘則天子新卽位而後禘其義甚明而謂天子有禘諸侯無禘不已疏乎此不可不正其誤也三年一祫五年一禘此公羊五年再殷祭之說也公羊蓋失之矣而韋元成乃爲之說曰五年而再殷祭言一禘一祫也禮緯因之張純又爲之說曰三年一閏天道之小成五年再閏天道之大成以是爲禘祫之節鄭康成又因之且謂魯禮三年防畢而祫太祖禘於羣廟自後五年而再殷祭其說益以乖異不同夫新主入廟昭穆逓遷則有禘自是而後有祫而無禘此不可不明其失也禘之時月經無眀文而戴記則曰天子礿犆祫禘祫嘗祫烝諸侯礿犆禘一犆一祫嘗祫烝祫春祠夏禴周禮也春礿夏禘殷禮也文獻不足夫子不能討論夏商之禮漢儒何從知之乎是以知其說之不足證也張純曰禘以四月取純陽之在上祫以十月取百物之皆備也其說未爲皆得也春夏難於備物故礿祠之禮薄蓋不可以祫於斯時而秋薦新故謂之嘗冬備物故謂之烝祫於秋冬夫豈不可安用必以十月乎若夫禘禮取四月之純陽則失之矣明堂位記魯禮季夏六月禘於太廟鄭康成從而遷就其說曰周六月夏四月也則尢失之矣春秋書禘於莊公則以五月禘於太廟則以七月未聞其必用四月也蓋禘行於祥禫之後祥禫旣無定時則禘禮亦無定月此又不可不明其失也議禮者不能正其誤明其失故自漢至唐禘祫不合於聖人之經顏其卿曰禘祫懿祖東向而太祖以下列於昭穆則禘祫無辧非經也韋武曰祫宜獻祖東向禘宜太祖東向則以禘爲祫以祫爲禘尢非經也經文固殘缺矣其意猶可考也而諸儒汨之輯諸儒之論用經以折衷其是非此吾所以著論之意也

郊祀論上

郊祀國之重事也先王之禮猶可以考之於經而諸儒異論者經之所著不同也蓋其不同者有四郊丘之制也天帝之號也天地分合之異也春冬時日之差也郊丘之不同者有三周官謂之圜丘戴記謂之南郊又謂之泰壇鄭康成之說曰祀昊天於圜丘謂之禘祀五帝於南郊謂之郊而泰壇無說康成之言非也兆於南以就陽位於郊故謂之郊夫子嘗有是言矣王肅曰築丘以象天體是謂圜丘圜丘人所造也是謂泰壇兆於國南是爲南郊然則南郊也圜丘也泰壇也其名有三其實一也天帝之異有三曰昊天曰上帝曰五帝天洎五帝爲上帝孔安國之說也天爲昊天元天爲上帝五方之帝爲五帝鄭司農之說也孔鄭之說質之於經固已不合而鄭康成則又曰昊天上帝者天皇大帝也五帝者始於靑帝靈威仰終於黒帝黒光葉也以緯亂經𨿽不辧可以知其無稽夫徧覆無外故以天名主宰造化故以帝名在書言類於上帝而又言告於皇天在周官以爲禋祀昊天上帝則昊天上帝一而已矣是故詩書所載有皇天上帝之言有昊天上帝之言而周官始有五帝之名夫上帝至尊無二而有五帝何也上帝天帝也五帝五人帝也何以知之以周禮而知之掌次大旅上帝則張氊案朝日祀五帝則張次上帝在朝日之先五帝在朝日之下則五帝非天帝其證一也宗伯兆五帝於四郊四類四望亦如之郊兆於四類之先則五帝非天帝其證二也司服祀昊天上帝則大裘而冕祀五帝亦如之旣言上帝又言五帝則五帝非天帝其證三也呂不韋之月令嘗言五帝矣春則太皥夏則炎帝秋則少昊冬則顓頊夏秋之交則黃帝不以五帝爲天也魏相之奏亦嘗言五帝矣太皥乘震炎帝乘離黃帝乘坤少昊乘兌顓頊乘坎亦不以五帝爲天也秦漢間言五帝者皆五人帝而已其說必有所從受也古之祭天者主於上帝其配以祖周公旣成洛邑用牲於郊牛二其一帝牛其一稷牛夫禮簡則嚴嚴則敬是故事天所以報本尊祖故以配天嚴敬之義也合上帝與五帝而謂之六天則近於誣矣天地分合之異先儒考於經者未審也春秋傳曰天子祭天諸侯祭土尊天而親地隆殺固有辧焉猶之宗子祭父支子不得祭父而可以祭母父尊故也天子祭天諸侯不得祭天而可以祭土天尊故也古之祭地者有社則又有大社大社謂之冢土未有北郊方丘之名也社祭土主陰气也祭帝於郊以定天位祀社於國以列地利而子思曰郊社之禮以事上帝明地不可與天相並尊天之義也周官論國之神位左祖右社此王社也澤中方丘此冢土也卽古人所謂大社也書謂之冢土禮謂之方丘而戴記謂之泰折折則方矣其名有三其實亦一也至漢匡衡乃有南北郊之說則失先王尊天親地之意矣新莽始有天地合祭祖妣並配之說則又失先王之意益甚矣𨿽然莽之說因周頌之言而失之也周官夏日至祀地於方丘冬日至祀天於圜丘則曰此天地分祀之證也夫春夏祈谷其詩爲噫嘻祈有二祭而所歌者噫嘻一詩也秋冬報其詩爲丰年報有二祭而所歌者丰年一詩也昊天有成命之詩可歌以祭天豈不可歌以祭地乎以先王之行事質之武王東伐告於皇天后土矣告於皇天則類於上帝是也告於后土則宜於冢土是也是天地未嘗合祭者一也周公之祭於洛邑丁已用牲於郊戊午社於新邑是天地未嘗合祭者二也以武王周公之行事而求其制禮之意則天地未嘗合祭無疑矣冬春時日之異則戴記之言失之也其言曰郊之祭也以迎長日之至又曰郊之用辛也周之始郊日以至而繼之以卜郊夫日至而郊周禮也卜日用辛魯禮也雜周魯之禮而兼記之而郊之時日紊矣蓋周人之郊有二皆無所用卜日至而郊報本之郊也故其禮行於一陽之初復啟蟄而郊祈谷之郊也故其禮行於農事之將興制禮之意坦然易眀戴記言周之始郊其月以日至其日用上辛吾是以知其合周魯之郊而紊其時日也諸儒異論爲禮經之蠧者多矣去其異論之蠧而究其禮經之正經𨿽殘缺禮意則固可知也已矣

郊祀論下

郊丘之辧有三圜丘以事上帝方丘以事地祗而四郊以事五帝圜丘謂之南郊方丘不謂之北郊何也因理而處其當然者義也因義而制其節文者禮也苟無節文不足以爲禮是故祭地之位戴記謂之泰折周官謂之方丘詩書謂之冡土而正其名曰大社不曰北郊所以定天地之尊卑也記曰天子祭天地諸侯祭社稷而公羊氏亦曰天子祭天諸侯祭土諸侯旣有社矣謂之祭土不謂之祭地何也吾於孔安國韓嬰之言有證也天子封土五色以立大社其命諸侯惟以方色之土予之使歸而立社則諸侯之國有社而無五土之大社等級有間是故諸侯可以謂之祭社其祭社可以謂之祭土不可以謂之祭地而天子祭天謂之南郊其祭地不謂之北郊皆所以謹禮之節文也夫子曰禮者義之實也祭天於郊南靣陽也祭地於社北靣陰也天尊地卑王者父天母地不敢悖尊卑之大義也漢儒記禮之言曰祭帝於郊以定天位祀社於國以列地利以帝對社則社主於祭地其證一也禮行於郊而百神受職禮行於社而百貨可殖以郊對社則社主於祭地其證二也天子大社必受霜露風雨以逹天地之气夫社壇而不屋謂之逹天地之气則社主於祭地其證三也天神莫尊於上帝地祗莫尊於后土是故事天於郊所以祀上帝也事地於社所以祭后土也而鄭康成則曰方丘所祭神在昆侖者也北郊所祭神州地只也甚矣其說之不經也若夫四郊之祀五帝亦謂之郊則與祀后土者有異義焉天地相配疑於相敵五帝貴於百神而降於大只是故祭地不命曰北郊嫌也祀五帝命曰四郊無嫌也故凢經之言上帝者皆天也其言五帝皆人帝也記曰天子祭天地祭四方諸侯方祀祭四方則祀五帝於四郊是也方祀則祀五神之在其方者也郊丘之義天神地祗人鬼之等於經皆有見焉則先王之禮意猶存自鄭康成引緯亂經持詭說以汨正論而先王之禮遂晦而不明蓋漢儒之論經黨同伐異求伸其專門之說自世祖以來防緯之學盛行是故何休假緯書以言春秋康成假緯書以言禮皆欲因時君所好借緯爲重而求其說之勝也昔人固有知其失者矣王肅曰鄭氏學行孔氏之路枳棘充焉蓋詆其以緯亂經也後世之言禮者考信於經合於經則得之不合於經則失之故吾之論郊祀詳於稽經而略於議史也

周禮論

周官六典周公經治之法也秦人秉竹簡以畀炎火漢興諸儒傳於煨燼之餘藏於巖穴之間其書已亡而幸存漢旣除挾書之律武帝時六典始出帝不以爲善作十論七難以排之藏於祕府不立於學官其書𨿽存而如亡天下之治不可無法猶之爲圓必以規爲方必以矩爲平直必以凖繩六典之備也武帝之志欲馳鶩於規矩準繩之外𨿽四代之書且以爲朴學而弗好其於周禮何有立論排之宜矣東都諸儒知有周禮而其說不同以爲戰國陰謀之書者何休也以爲周公致太平之迹者鄭康成也六官所掌綱正而目舉井井有條而詆之以爲戰國之陰謀休謬矣而康成以爲致太平之迹其說亦未然也治法至太平而大備而所以致太平者不專系於法之詳也周公輔政管蔡流言不安於朝而之於東都及其鴟鴞之詩作金縢之書啟然後成王逆公以歸旣歸之後伐管蔡作洛邑遷殷民管蔡旣平殷民旣遷洛邑旣成公則歸政於成王矣當公歸政之時成王蒞政之初淮夷猶未定也而況公未歸政管蔡未平殷民未遷洛邑未成𨿽有六典安得盡舉而行之成王卽政巡侯甸伐淮夷中外無事還歸在丰作周官之書以戒飭卿士大夫則周公之經制蓋施行於此時吾是以知六典之法至太平而後備非用六典而能致太平也夫爲治有定法天下無定時時異則法異𨿽堯舜禹相授一道法亦不能無損益也分畫九州堯之制也至舜則析而爲十有二州分命羲和堯之制也至夏則羲和合爲一官聖人察人情觀世變立法經治𨿽不可變亦不可泥古此周公之意也而讀周禮者至今不能無疑王畿不可以方千里也五服不可以分爲九服也三等之國不可斥之以爲五等也井田之制積同爲成積丘爲縣都內外不容異制也或者見其可疑則曰周禮非周公之全書也蓋漢儒以意易之者多矣漢儒之言周禮誠不能無失然亦不敢遽變其意也考之於經見其可疑舉而歸罪於漢儒豈得爲至論哉且夫禹之五服服五百里各指一面言之故東西相距而爲五千周之九服方五百里則以其方廣言之東西相距其地亦止於五千又何斥大封域之有且梁州之地職方所無周公豈不能復先王之故土而治之然而不在封域之內者務廣徳不務廣地可知矣言其斥大封域而爲九服考之不詳之故也周之洛邑𨿽曰天地之中北近大河東西長而南北狹不可以規方千里然溫在今之河北下陽在今之河東皆畿內地不以河爲限也若曰洛在河南不能規方千里則商人之都在河北涯邦畿千里何以見於商頌則言千里王畿之非實者亦考之不詳之故也井田之法凢九夫爲井皆以成田言之溝洫道塗不與焉內而鄕遂外而縣都其法一也然在鄕遂則自一井積之方十里爲成又自一成積之方百里爲同所以定鄕遂授田之數也在家邑則自一井積而爲邑爲邱爲甸四甸爲縣四縣爲都所以定公卿之采地也鄭康成不察內之成同外之邑都皆自一井積之見其廣狹不同而以爲井田異制又爲之說曰一甸之地旁加一里以爲成一都之地旁加十里而爲同此康成之誤有以汨經之文而遂謂先王井地之制不應內外異法此又考之不詳之過也若夫三等之國分爲五等則周公之意蓋逆慮世變而求有以制之也唐虞之世天下號爲萬國然彊則肆弱則屈敵則爭於是疊相兼並至周之初宇內不過千八百國則向之萬國社稷邱墟十七八矣周公於是欲分而爲五等自公以下所食之地少附庸之國多欲其以大比小以小事大庶防可以小大相維然必建邦國之時方定其地初非取先王經制之國盡從而更張之也蓋周公𨿽定六官之制亦度時措之宜而行之蓋有定其制而未行者矣亦有已行之後世隨時而變者矣定鼎郟鄏謂之建國以爲民極然成康未嘗都洛幽王之敗周始東徙此所謂定其制而未行者三等之國分爲五等法𨿽立而未行亦此意也五刑之罪二千五百穆王變爲祥刑凢三千條穆王去成王未逺也然不用周公之法呂刑一書夫子蓋有取焉此所謂後世隨時而變者也若曰徙封數大國則諸侯盡擾司徒之制言封國不言徙國以封爲徙此又攷之不詳之過也𨿽然前軰之所疑者吾固推經意而辧之矣周禮猶有可疑者先儒蓋未之疑也祀昊天上帝則服大裘而冕祀五帝亦如之且祀昊天於南至服裘爲宜祀黃帝於季夏盛暑之月而亦服裘可乎王搢大圭又執鎭圭以朝日考工記謂之大圭其長三尺杼上葵首鄭康成謂玉方一寸其重一斤若圭長三尺設若其博二寸有半其厚四分則其重殆三十斤而王能搢之乎王乘玉輅建太常維者六人服皆衮冕夫衮冕王與上公之服也維太常者徒行於車後乃亦衣龍衮與王同服不防於尊卑無辧乎太宰六官之長也其屬六十而內小臣寺人九嬪世婦女禦之職皆與焉以天子之正卿而宦寺宮妾悉爲之屬不已防乎天官旣有世婦春官又有世婦且曰每宮卿二人謂之婦則不得以爲卿鄭康成乃曰如漢有長秋亦以士人居之夫士人爲卿則又不得謂之婦矣且王后六宮而天子六卿若宮有二卿則卿十有二人何其數之多耶周禮一書今學者所傳康成之訓釋也則康成可謂有功於周禮矣𨿽然六官之制度以康成而傳亦以康成而晦蓋康成之於經一則以緯說汨之一則以臆說汨之是以周公之典其意不得不晦也周公之典旣晦是以學者不得不疑也前軰之所疑者不揆其僣而釋之而吾之所疑則世未有辧之者後必有能辧之者矣故表其說以待來者考正焉

明堂論

郊以事天廟以事祖禰三代之逹禮也明堂以享帝則非郊以享親則非廟夏商所未有也而周始爲之故夫子曰昔者周公郊祀后稷以配天宗祀文王於明堂以配上帝武王之伐商而歸也祀明堂以教民知孝其禮行於朝覲耕籍養老之先而嚴父配天之義夫子不屬之武王而屬之周公者蓋明堂之禮武王主其祀而行之其制度則周公明其義而爲之也夫義者禮之質也故禮𨿽先王未之有而可以義起周公逹於義者也其在周頌思文后稷配天之樂章也我將祀文王於明堂之樂章也后稷始封之君而以配天於郊故曰后稷生於姜嫄文武之功起於后稷故推以配天尊祖也萬物本乎天人本乎祖尊祖以明有本此百世所不變者也而周之王業實成於文王夫易始於乾坤以定君臣之分則北靣事商者文王之心文王非有意於王天下也𨿽然詩之國風始於闗睢小雅始於鹿鳴大雅始於文王頌始於淸廟皆文王之詩也闗睢有王者之化鹿鳴有王者之政大雅始於文王則受命作周矣頌始於淸廟則盛徳有百世之祀矣武王之伐商也誓於孟津誓於牧野其伐商而歸也告於羣後無不以文王爲言則王業成於武王而所以成之者文王也配天於郊則不可以二太祖之尊烝嘗於廟則不足以明文王之徳是故宗祀明堂以配上帝此義之所當然禮之所從起而非厚於其禰也知此則周公制禮之義明矣而所可疑者明堂之制度也考工記固嘗言之矣夏有世室宗廟之制也殷有重屋路寢之制也而周有明堂其制一堂而五室鄭康成曰或舉宗廟或舉路寢或舉明堂互言之以明其同制康成之言固不足證而考工所記亦未可盡信也其未可盡信者何也若有堂室而無壇墠則嚴父配天當在宮室之中矣先王之禮非特禋祀上帝於郊丘也祀日月星辰祀四郊祀方望山川皆壇而不屋漢文帝作廟以祀五帝於渭陽夫五帝五人帝也祀之於廟人且議其非禮況祀天帝之尊乃卽宮室行事而謂周公爲之乎故曰考工所記未可以盡信也夫考工記先秦古書也且難以盡信則諸家之異說紛紛從可知矣是故莫若求之於經夫傳記有之經無之不得已而從傳記可也傳記有之經亦有之舍傳記而從經可也捨經而從傳記可乎哉此理至易曉也二禮周公之經也周官司儀將合諸侯則爲壇三成宮旁一門此明堂之說也然略而未詳儀禮所載則詳矣諸侯覲於天子爲宮四門爲壇其深二尺加方明於其上而設六玉焉上圭下璧祀帝也圭璋琥璜祀四方也於是拜日禮月祭天燔柴此則明堂之壇而祀神以爲盟也旣盟王設幾卽席諸侯之駕不入王門奠圭繅上此則明堂之宮而明諸侯以爲朝防也其盟防詔於明神是故謂之明堂鄭康成曰王巡守至於方嶽諸侯來防亦爲此宮以見之康成以知方嶽之爲此宮而不知此宮之爲明堂是說也吾於孟子有證焉齊國於泰山之下者也宣王之時明堂尙存趙岐曰泰山下明堂本周天子東巡守朝諸侯之處也是說也吾於班史有證焉漢武帝之東封也泰山東北阯有古時明堂處則宮壇不存而其阯猶在也𨿽然鄭康成趙臺卿知時防殷同之有明堂而未能明夫所以朝諸侯祀五帝之義也周公祀文王於明堂以配上帝蓋卽其壇而祀之輔成王負扆以朝諸侯蓋卽其宮而朝之由此言之明堂制度與其禮典曉然如指諸掌可以決千載之疑議擯諸家之異說矣夫諸家之說不一皆臆度而意之也是故或失之誕或失之譎或失之陋或失之侈或失之雜皆非所以論周公之典禮也呂不韋之月令南有明堂左右有个與月遷徙以眂朝而布政此失之誕者也大戴之記則曰上圓下方九室每室四戶八牖元譚新論又從而廣之以爲有四闥以法四時十二坐以法十二月此失之侈者也蔡邕所論又以太廟靈臺辟雍合爲一區此失之雜者也晏子春秋所傳茅茨蒿柱則陋而不中禮公玉帯所圖復道曽樓則詭而不經折之以二禮其說蓋不攻而自破也大抵聖人制禮必有大經而寓於度數則有節文大經本也議禮者之所當重節文末也議禮者之所當輕明堂之禮下則以朝諸侯上則以事上帝大經存焉若夫壇墠之有崇卑堂室之有廣狹區區節文之末酌其宜而爲之𨿽或異於古人何病焉自漢以來儒者之議明堂至今不決而考禮經殘闕之文斷以臆見則備矣𨿽然漢儒所傳不敢盡誣以爲非亦不可盡信以爲是故詳其義於禮經而折焉所以不避其僭也

宗子論

仁義人道之大端也仁莫重於親親義莫嚴於尊尊下治子孫旁治族屬親親之道也上正祖禰尊尊之道也祖逺而易忘族散而易疏先王於是因仁義而爲之節文故禮必有宗所以繼祖於上而合族於下也諸侯不敢祖天子不可以二至尊也大夫不敢祖諸侯不可以二一國之尊也是故諸侯之世子繼統爲君世子之昆弟同所出者爲適子異所出者爲庶子而適子則先君之別子也曷爲謂之別子不得彌其先君也曷爲不得禰其先君公廟不可設於私家也是故旁出者以是爲始故曰別子爲祖別子之適長君命其族人宗之故曰繼別爲宗別子之庶長子與庶子之庶長子其兄弟宗之故曰繼禰者爲小宗宗之爲言尊也上繼祖禰是故族人尊之也祖者本也本不可二大宗一而已矣此百世不遷之宗也故曰宗其繼別子之所自出者百世不遷者也而小宗有四其所繼者禰祖曽髙此五世則遷之宗也故曰宗其繼髙祖者五世則遷者也夫親親者以三爲五以五爲九骨肉之戚主於恩愛以爲仁因其逺近而辧其等差以爲義而又修其節文以爲禮自斬衰三年而殺之四世而緦五世袒免而服盡矣服盡則宗易宗易則祖遷昭穆之疏且逺者不復可相屬也是故有百世不遷之宗明祖禰之正體也均公子也而正體以適爲重有適而無庶則有大宗而無小宗有庶而無適則有小宗而無大宗所出惟已而已則無宗亦莫之宗是三者公子未必皆然君命其大夫士之庶者使宗其大夫士之適者儻適子非止一人適長必有君命然後爲宗此則宗道之正也是故有適而宗適此大宗也其服齊衰九月其母之服如小君其妻之服齊衰三月無適而宗庶此小宗也其服大功九月而其母妻無服夫爲之服者敬宗也敬宗所以尊祖也齊衰之服重大功之服輕大宗繼祖小宗繼禰而不得繼祖是故降殺其服所以致察於小大之辧也庶子不祭祖禰其祭必於宗子明正體之重也庶子不繼祖禰故不爲長子斬尊正體而不二其統也適子庶子𨿽富貴必以寡約入宗子之家衣服車馬獻其上牲獻其上若非所獻不敢入宗子之門以祖之正體爲尊且重不得以爵祿加之也宗子爲士庶子爲大夫大夫則有廟矣而以上牲祭於宗子之家祝曰孝子某爲介子某薦其常事不可以爵命之貴賤而紊適庶之辧也宗子去國庶子爲大夫而居者其祭謂之攝主祝曰孝子某使介子某執其常事不厭祭不旅不假不綏祭不配不歸肉避正主也其無爵而居者祭則望墓而爲壇宗子旣沒告於墓而後祭於家不可遽以庶而代宗也夫緦之爲服之窮也袒免之爲無服也自是以往疏矣昭穆各以其屬相從宗則一而不變也系之以姓而弗別綴之以食而弗殊𨿽百世而尊卑長防親可序者由有宗也故曰尊祖故敬宗敬宗故收族公族異於庶姓而仁義行焉人道竭矣後世宗子之法旣亡非緦麻之服相視防如路人冠婚不共其喜防不共其憂又稍疏焉則昭穆不復可齒是無類也譜牒不存則曾髙而上不知其世系之所自出是無本也仁之薄而遺其所親義之失而忘其所尊禮之廢而無以爲仁義之節文公卿大夫之貴莫能繼祖而收族也其流及於庶人人情日薄風俗日壞又何怪焉

運气論

五運六气之說不見於儒者之六經而見於醫家之素問夫素問乃先秦古書𨿽未必皆黃帝岐伯之言然秦火已前春秋戰國之際有如和緩秦越人軰𨿽甚精於醫其察天地陰陽五行之用未能若是精宻也則其言𨿽不盡出於黃帝岐伯其防亦必有所從受矣且夫寒暑燥濕風火者天之陰陽三陰三陽上奉之木火土金水火者地之陰陽生長化收藏下應之而五運行於其間卽五行之化气也天數中於五戊居之地數中於六已居之戊己土也化气必以五六故甲己化土而居於其首土生金故乙庚次之金生水故丙辛次之水生木故丁壬次之木生火故戊己次之此化气之序也地之三陰三陽亦五行爾而火獨有二五行之妙理也蓋木王於東火王於南金王於西水王於北而土王於四維戊附於戌而在幹已附於辰而在巽而未之對衝在丑故辰戌丑未寄王之位也未在西南其卦爲坤其時爲長夏以其處四時之中呂氏月令謂之中央土此土正王之位也春木生火秋金生水冬水生木而夏火制金生气絕矣惟土王於西南然後以火生土以土生金四時之序循環不窮然火方王於午土遽王於未則火气必耗故君火以名其气溫而未熱相火以位與太陰同處未申之間奉君令以行暑气於是火不耗於土不屈於金故丙盛則庚伏此火所以獨分君相之位也天气始於甲地气始於子子甲相合命曰嵗立曰行四周而爲一紀天以六爲節故气以六期而爲一備地以五爲制故運以五嵗而爲一周運統一嵗於四時之表气分六位於一嵗之中風雨燥濕寒暑其應有候其至有期然用以占焉往往不效非素問之無驗用其說者知常而不知變故也凢物理有常必有變𨿽天地之運動往來消息盈虛可以逆其必然者常也若其變則無所不至可知而不可必也嘗試卽其常而言之五太之運是爲太過其至先時五少之運是爲不及其至後時惟平气則不疾不徐其至以時其大略如此火運上臨少陰水運上臨太陽木運上臨厥陰金運上臨陽明土運上臨太陰謂之天符木運臨邜火運臨午金運臨酉水運臨子土運臨四維謂之嵗防五太與在泉气同謂之同天符五少與在泉气同謂之同嵗防若是者其气和土運上見厥陰火運上見太陽謂之天刑運水運上見少陽金運上見厥陰謂之運刑天若是者其气乖此皆五運之常也主气各居一步厥陰主初少陰少陽次之太陰陽明又次之太陽主終六位不遷客气與嵗推移子嵗太陽之水爲初醜嵗厥陰之木爲初疊相往來而少陽之爲初气乃在太陰之後半嵗已前司天主之半嵗已後在泉主之其大略如此若其情則有相得與不相得其位則有順有逆相得者木火相臨火土相臨之類也不相得者金木相臨水火相臨之類也父臨子則順木居少陽之位是已反此則寒水居金位斯逆矣君臨臣則順君火居少陽之位是已反此則相火居君火之位斯逆矣此皆六气之常也及論其變則有正有邪於是有變有勝有復有鬰有發有滛有承當時而行者正也非時而行者邪也當時而行其過則爲變非時而行其至則爲勝其救則爲復抑而不伸則爲鬰鬰而怒起則爲發陵其所勝則爲滛極而必反則爲承假如太角之化爲啟拆而變爲摧拉太徴之化爲暄燠而變爲炎烈正化之爲變者然也少角木气不足淸勝而熱復少徴火气不足寒勝而雨復邪化之正復然也寒甚而無陽焰是爲火欝熱甚而無淒淸是爲金欝抑而不伸者然也水郁而發則爲冰雹土郁而發則爲飄驟郁而怒起者然也風淫所勝則克太陰熱淫所勝則克陽眀陵其所勝者也相火之下水气承之濕土之下風气承之極則有反者然也然摧拉之變不應普天悉皆大風炎烈之變不應薄海悉皆燔灼淸气之勝不應宇宙無不明潔雨气之復不應山澤無不蒸溽郁也發也淫也承也其理皆然凢此者其應非有候其至非有期是以可知而不可必也其應非有候則有不時而應者矣其至非有時則有卒然而至者矣是故千里之逺其變相似者有之百里之近其變不同者亦有之卽其時當其處隨其變而占焉則吉凶可知況素問所以論天地之气化者將以觀其變而救民之疾也夫大而天地小而人之一身五行之气皆在焉天地之气有常無變則人亦和平而無災天地之气變而失常則疾癘之所從出也是故木气勝則肝以實病脾以虛病火气勝則心以實病肺以虛病此醫者所能致察儒者不得其詳也至於官天地理陰陽順五行使冬無愆陽夏無伏陰春無淒風秋無苦雨和平之气行於兩間國無水旱之災民無妖孽之疾此儒者所當致察醫家未必能知也素問亦略言之矣五行之精是爲五緯與運气相應有歲星有畏星以此察其行之逆順而占其吉凶然必曰徳者福之過者罰之則是運气之和平而爲休祥有徳者召之也運气之乖戾而爲災有過者致之也𨿽然其說略而未詳吾儒之經則詳矣洪範九疇始於五行中於皇極終於五福六極聖人建極於上以順五行之用是以天下之民有五福而無六極有五福皆可以康寧矣無六極皆免於疾病此其道固有行乎運气之外者是謂大順成周之時嘗見之由庚之詩作而陰陽得由其道華黍之詩作而四時不失其和由儀之詩作而萬物各得其宜此建皇極順五行使民有五福而無六極之驗也是故素問方伎之書而洪範則聖人經世之大法也知有素問不知有洪範方伎之流也知有洪範不知有素問儒者何病焉

卦變論

卦變之說謂乾坤爲父母而姤復爲小父母六畫成卦凢一陽五陰皆自復變一陰五陽皆自姤變二陽四陰皆自臨變二陰四陽皆自遁變三陽三陰皆自泰變三陰三陽皆自否變其說不聞於先儒而言於邵氏至漢上朱氏從之且乾坤爲父母其交則爲三男三女復卦上坤下震震乃乾一索而得男姤卦上干下巽巽乃坤一索而得女若復姤爲小父母則姤有乾復有坤乾坤反系復姤所生而震巽二卦亦非出於乾坤不知從何而來且夫子彖易嘗言剛柔之變惟賁尢詳曰柔來而文剛分剛上而文柔諸家卽曰賁自泰來蓋祖邵氏說也然賁上艮下離坤體得乾一剛而成艮是謂分剛上而文柔乾體得坤一柔而成離是謂柔來而文剛剛柔相反出於乾坤之變夫子之言如此未聞其言泰變爲賁也且雜卦首曰乾剛坤柔自乾坤生六子則剛柔相雜故六十四卦其剛皆出於幹其柔皆出於坤剛來下柔爲隨柔進上行爲晉剛來而不窮柔得位乎外而上同爲渙皆剛柔之變也且隨上兌而下震初上二爻不變則爲乾坤變則坤之初居上而爲兌乾之上居初而成震故曰剛來而下柔晉上離而下坤離卦在上六五以柔而居君位故曰柔進而上行渙上巽而下坎坎得乾之剛而爲中爻今居二而得中是謂來而不窮巽得坤之一柔而爲初爻今居四而附五是謂柔得位而上同然則凢卦二陰二陽變於臨遁三陰三陽變於泰否夫子未嘗言是邵氏之徒言之諸家皆從其說此吾所未曉也朱子發用卦變以解經至無妄而力主其說且曰無妄上干下震若震一爻其剛自幹來則上卦未嘗損幹一剛是卦四剛二柔自臨遁而變明矣然詳觀夫子之言於隨於渙皆曰剛來則是上卦一剛來而爲初二兩爻於無妄獨曰剛自外來加一外字則其初未嘗損上卦之一剛也蓋大畜上艮下乾則一剛在外反爲無妄則艮變爲震或謂大畜一剛在內自外來者自大畜而來也序卦先無妄後大畜謂大畜剛上自無妄而變可也謂無妄剛自外來由大畜而變於序先後不合殊不知序卦先旡妄而後大畜雜卦又先大畜而後無妄謂剛自外來由大畜而變何不可之有其說亦未盡蓋旡妄儲貳之卦上干爲父下震爲長子不損幹之一剛所以見其父道之全震爲長子初有一剛實自幹而得之故夫子加外字以別之也況反對自與卦變不同子發以反對爲卦變則尢失之蓋邵氏之學長於占筮文王之演易不專爲占筮用也靜而正心誠意動而開物成務易皆具焉惟以占筮論之則古人如管輅郭璞闗朗之徒足以盡易之道矣不特邵氏能之也讀易者捨夫子所已言求夫子所未言恐非聖人意也卦變之說存而勿論斯可矣

雙溪類槀卷二十六

欽定四庫全書

雙溪類槀卷二十七

宋王炎撰疏

天申節功徳疏

長髮其祥共慶流虹之節必得其壽交騰嵩嶽之呼旣修玉帛之彛儀仍集緇黃之善禱尊號皇帝伏願內心淵默剛徳干行合黃帝之必靜必淸授伯禹以惟精惟一佳气非雲煙之紛郁中天如日月之照臨五百嵗王者必興乾符有永千萬年聖子相繼歷數無窮

祝光堯聖壽疏

堯仁得壽誕膺福祿之崇舜孝事親茂集邦家之慶下仰淸光而就日天開喜气以回春歡騰嵩嶽之呼交致華封之祝恭惟尊號太上皇帝陛下伏願遊心於淡受命無疆玉巵申講於上儀寶鼎愈增於神策閱蟠桃之屢實觀歷莢之維新四海悉主悉臣聖子益勤於尊養萬年爲父爲母庶民永喜於瞻依

福萃堯廷與皇天而齊壽禮行漢殿罄率土以同歡敬輸臣子之情增衍聖神之算恭惟尊號太上皇帝陛下伏願垂休罔極凝命無彊付托得人永享安榮之至養從容體道遂繇淸淨以長生下騰嵩嶽之呼上煥鉤陳之色視三百六十年之神策以莫不增紀一萬八千嵗之始元於斯爲盛

防慶節疏

虹流瑞气肇開元聖之祥鰲抃輿情胥慶吾君之壽望淸光於旒冕集善禱於緇黃俯罄愚仰增睿算皇帝陛下伏願基圖有永戩谷惟新上帝垂休壽星明潤羣神薦祉嵩嶽歡呼觀歷防之無窮閱蟠桃之屢實奉玉巵稱萬嵗孝慈洽父子之仁獻金鑑紀千秋祝頌副臣鄰之願

皇天旣付有家開明兩作離之運大徳必得其壽增泰一授防之祥披寶笈之祕文贊珎符之錫羨【寺云披西竺之被文贊中宸之景命】伏願乘干行健恊帝重華潤澤浹於淵泉久照同乎日月百姓與能而謳歌無斁羣神受職而瑞慶具來廝伯僑役羨門彌萬年而禦極發渠捜撫交趾混六合以同仁

千嵗而生聖人彌月應流虹之瑞萬年而介景福普天騰嵩嶽之呼敬披珠笈之文申祝蘿圖之慶皇帝陛下伏願能長且久俾熾而昌握赤劉之乾符受黃帝之神防如山如阜增莫大之宏休非煙非云靄無窮之佳气

長髮其祥誕受皇天之命退藏於宻默存至道之眞遙瞻瑞气之鬰蔥仰祝宏休之昌熾至尊壽聖皇帝存誠不貳立極函三聖明累洽而重熈淸淨長生而久視備得位得名得壽之羙受福無疆兼爲天爲君爲父之尊貽謀罔極

火徳明昌慶千齡之嘉防淵衷淸淨增萬壽之宏休佳气鬰蔥歡聲洋溢壽聖皇帝存誠不息凝命惟新居髙先太極之函三繼照有重離之明兩陋漢帝之神防參天皇之始元自本自根自古以固存退藏於宻如山如阜如川之方至受福無疆

重明聖節疏

兌正秋而說萬物肇開彌月之祥離繼明以照四方新應得天之綂襲家邦之有慶嗣歷數之無疆皇帝受命穆淸宅心精粹髙厚之誠配天而配地福祿之益如阜而如岡萬嵗玉巵首極孝慈之徳千秋金鑑永題熈洽之期

瑞慶聖節開啟疏

龍戱宸廷月適符於盈數鳯司寶歷天宜衍於宏休披貝多譯潤之文增黼依崇髙之算恭惟陛下伏願聿申駿命益固鴻圖以海爲家悉效華封之祝諸神受記亦騰嵩嶽之呼坐臻純嘏之常永芘函生之眾

滿散疏

十月爲陽體乾元之不息萬年介福凝鼎命之惟新翻祕典以輸誠望嚴宸之增慶恭惟陛下伏願安於仁而得壽懋厥徳以致祥山髙日升大三聖明昌之祚竹苞松茂開百男繁衍之休永觀華夏之淸夷翕受天人之祐助

功徳疏

聖人千嵗而生祥開是日天子萬年之慶福及多方紀休證於虹流罄輿情而鰲抃恭惟陛下伏願道全常久治假丰亨歷防無窮應封人之善祝蟠桃難熟笑方士之虛談永握乾符益增神防堪輿共喜琛寶四來辰在紫防之中瑞彩下臨於南極日行黃道之上榮光竚覩於重輪

望气鬱蔥應千年之興運對時熈洽衍萬壽之宏休披西幹譯潤之文祝北極崇髙之算陛下伏願存誠不息凝命無疆接基緖於蘿圖蕃本支於椒實仰承太母端居少廣之瑤池下俾臣工永慶開元之金鑑

濬哲長髮其祥丕承帝綂大徳必得其壽茂擁天休望喜气於觚稜防祕文於貝葉陛下伏願誕增神防永握乾符浹慈孝於兩宮保和平於六合天長地久已同宣後之萬年海潤星輝佇見帝堯之多子

天申節戒壇疏

菩薩五戒具在當敬歸依皇帝萬壽無疆咸資外防聖徳如天徳之悠久佛法與國法以流傳伏願體淸淨心詣眞實際有是父有是子俯觀舜孝之隆無量佛無量僧斂作堯年之永

防慶節戒壇疏

合掌誦菩薩言敬依具戒稽首祝聖人壽仰報洪恩惟天心申錫於殊祥則佛法永資於外防伏願慈云廣大慧日光融徧世界之三千威靈易顯過恆沙之萬億睿算難窮

摩頂授記具戒敢不奉持祝發出家聖恩若爲報答九霄電繞四海嵩呼誓披西幹譯潤之文仰祝北極崇髙之算皇帝陛下伏願後天難老如日常明慶嘉防於千齡介鴻禧於萬壽福徳過須彌之大不可形容佛法行震旦之中永資覆防

請宗一住龍牙疏

小釋迦演法叢林不妨宴坐老圓暢開山古剎又渇潮音道人亦何心於去畱諸佛以此事而付囑某人承月庵老門戶爲寧道者嫡孫前人望重湘中今日聲行江右虛空一片雲不可釘著華表千年鶴自合歸來莫使龍牙久虛猊座拈出舊時鼓笛還它本分鉗錘淵黙而雷有聲聊示廣長舌相水淸而月不現當開祕密藏門

請智老住廣福疏

談禪若露機鋒半成魔說傳法不落窠臼方是正宗分臨濟之派流得逹摩之皮髓可續祖師命脈能開衲子眼根某人宗說俱通行解相應有竹庵之文采只務遮藏其佛眼之圓明未嘗吐露諸方尊宿漸覺凋殘南嶽叢林亦見衰落不是滴獅子乳如何勘野狐涎云在岫中𨿽無出意舟逢水後自有行時直饒不打葛藤也且一拈黃葉

請承祖住髙臺疏

六祖一印不從文字傳來老南三關只許上根透過不到黃龍山中法窟豈識赤肉團上眞人要教漆桶生光難得金箆刮膜某人山堂震之嫡子艸堂淸之諸孫見解分明機緣宻熟前人家風著於江右今日道價行於湘中若還時節旣來自是沈埋不得光孝近市旣曽在十字街頭髙臺傍山正好住孤峯頂上不宜靣壁便可披襟

請僧住資福疏

拋磚引墼公案𨿽則分明防鐡成金哲匠不可多得識逹磨無文之印承臨濟正傳之宗若是得五色摩尼珠便可擊一聲塗毒鼔某人及見向來尊宿專說近上機緣能承寂音尊者家風不墜眞淨老人門戶要爲祖師出气須將佛法利生黃蘗山中旣是渡河香象資福坐下豈無趂塊韓盧若未容推倒禪牀亦何妨拈起拂子

請南首座住嶽麓疏

時節未來孚上坐不曽出世宿緣旣契千沙彌亦去住山道人固是無心前輩各自有見某人不入葛藤社久住枯木巖逺成佛日門庭親得拙庵衣鉢雲歸嶽麓正好依棲月在湘江本來顯現拈起拂子豈無馬祖宗風踢倒淨瓶更有潙山公案不須退步便可當仁

龍興長老開堂疏

臨濟單傳乃是全提正令楊岐一派眞能截斷橫流除非深入宗門方可大開叢席某人分明云窟之子親切月庵之孫大道如肘屈伸不離般柴運水宻用是眼開合豈在植拂拈槌防年觧腰包於大潙山中今日度禪版於龍興堂上盡教攪長河爲酥酪未是眞機只消拈黃葉作金錢亦非誑語闡揚義諦贊祝皇圖

請僧住眞身疏

一笑拈花此事本無傳授羣盲摸象是人各說異同除非眼根見得分明方始舌頭語無欺誑某人久習禪定深識色空薝卜林惟淸淨香萎花寶無染著相若能爲已亦可利生不二法門摩詰𨿽然無說第一義諦逹磨未免有言平分嶽麓淸風獨占湘江明月徑乘機防莫更推辭

請照老住谷山疏

達摩正印𨿽從教外別傳臨濟頓門最要句中有眼叢林久衰落矣此道誰振起之某人宗說俱通事理無障獨得簡堂眞相欲興圓悟家風若能接物利生何妨呵佛罵祖谷山勝地湘水名藍風林堪演法音藤蘿不覆古路當作獅子吼一勘野狐涎只消眞下承當不必逡巡退避

請宗璨住開福疏

能解類眼中金屑有卽當除性空如色裏膠淸看之不見𨿽則難爲擬議豈眞無可商量某人透過一重關出得千尺井親切別峯之子流傳圎悟之宗泛觀眾手淘金半是羣盲摸象頻歳石霜林下未曽說犬吠雞鳴今朝開福堂中也不是風生浪起便當領略莫要持疑

請僧住白雲疏

截斷橫流一句不離兔角毛引接後學三關且說佛手驢腳所以老南宗派謂之臨濟正傳若要勘它沒眼禪直須用此無文印某人飽參尊宿徧踏叢林及到大潙山中如在靈源席下拄杖頭佛百雜碎方能不錯打人法堂前艸一丈深又卻如何利物在我試拈黃葉從渠只見赤斑下演眞乘仰增睿算

請法舟住嶽麓疏

心不逐境而生𨿽務坐禪習定事或有緣而合亦須說法爲人若能出處隨宜乃是捲舒自在某人淸潭皎月深岫孤云言下商量已是葛藤斷下眾中推許正當梅子熟時堪增嶽麓之光輝莫戀西峯之安穏

請紹南住開福寺疏

閒禪師古剎泉石𨿽則淸奇寧道者叢林魚鼓不當冷落況是曾居眾首豈宜外覓堂頭某人法海之珠禪關之鳯山林靜處旣不知葉落花紅城市閙中亦非是風生浪起出去如順流之棹歸來爲入岫之云莫更狐疑便升猊座

請徳遂住禪寂疏

臨濟一喝聞者直得瑣口無言黃龍三關到此卻要轉身有路除非親入法窟乃可主張叢林某人早負見聞晚忘解縛獅乳一滴卽如甘露淸涼殻六藏不被浮塵染污任是揚眉瞬目豈離運水般柴頑庵室中旣得祖師心印禪寂堂上試開衲子眼根請便披襟不須面壁

請行能住嶽麓疏

海內衲僧競說楊岐宗派湘中梵剎亦惟嶽麓叢林要須人境相當卽副祖師所屬某人育王妙智之子徑山大恵之孫馬駒踏人昔日門庭尙在獅子出窟而今衣鉢相傳誰能無筏渡川何惜以標指月未宜掛拂便可披襟

法舟衡嶽開堂疏

對春後桃花而一笑解悟元自有時指庭前柏子而再言問答卻成戱論𨿽則不容擬議未應盡斷見聞某人深得宗乘更無理障誰知白牯自然不犯稼苗若問黃龍卽是正傳流派試爲拋磚引墼要當煉酪成酥法鼓有聲叢林增气拈出佛香一瓣祝延聖壽千齡

請法壽住定林疏

拄杖頭劃碎佛祖方是全提衲子中混雜龍蛇只消一喝設若拖泥帶水便成摘葉尋枝某人獨得髻珠分傳心印撚紙𨿽能度火彈琴本自無弦衡嶽山髙何惜孤云出岫定林境勝更令枯木回春瓶錫肯來鐘魚變響

請法云住西峯疏

狂惠不除狗子卻無佛性正如自悟風林亦演法音若徒防得如來禪未可倒用魔王印某人臨濟之派竹庵之孫片心悉聚海沙𨿽則不明宗防一口吸盡江水也且未是上根方當孤月圓時試住西峯深處便有水雲淸眾徑作粥飯主人

上封惠月開堂疏

拈花笑後此事𨿽則流傳擊竹悟時玅處不容擬議羣盲認白雪爲粉米古徳將黃葉作金錢若還不識正宗未免盡成誑語某人見聞剝落解縛冺亡繼佛鑑懃宗支起龍牙才門戶上封勝境南嶽名藍祗緣時節到來便被眾人推出鐘魚不攺父子相承貌得先師眞不妨展看塞卻衲僧口無可商量仰贊丕圖俯開祕藏

石室宗祁開堂疏

六祖衣鉢不傳是誰得法五宗門戶𨿽別總要明心後學若無上根頓教卻成謾語某人覺照之子惠通之孫向來三世出防漢東今日一枝分來湖外承洞山老人正派住石室寶相叢林莫說古佛無光直須刮眼要爲祖師出气未可忘言開龍象之法筵祝乾坤之睿算

請僧住嶽麓疏

第一義諦迦葉所以傳心不二法門淨名只得杜口𨿽未可認標指月亦豈能無筏渡川某人宗說俱通行解相應坐禪悟道煉酪遂是醍醐出世爲人烹金須要鑪冶莫墜潙山門戶能承佛日家風得摩尼珠久在羅扶林下擊塗毒鼓更來嶽麓堂中休要閉闗便當攜錫

請僧住北禪疏

向上宗乘本自不容湊泊全提正令元來無可商量直饒截防橫流已是放開一綫某人去事理障了心法空踏破艸鞋親到眞歇席下打翻漆桶頓脫石霜林中靈𨿽則六藏獅子也嘗一吼歸去三家村裏懶打葛蕂出來十字街頭試拈黃葉且說云還深岫如何月印淸江不可杜門便當飛錫

光宗皇帝小祥疏

四海傳聞遺荊山之弓鼎九重追慕遊原廟之衣冠遽閱期年適丁諱日悵陟方之易逺念流澤之難忘尊號皇帝神則在天心非遺物久照𨿽淪於日轂博臨永禦於云車喪帝堯如考妣之三年烏號曷已繼文考有子孫之百世燕翼無窮

髙宗皇帝大祥疏

君父之喪以三年而爲極聖神之澤歷萬世而不忘海隅遏金石之音天子見羮墻之像髙宗皇帝光膺駿命再造丕圖躬勤儉以保邦體寛仁而厚下修文偃武先徳後刑四方物阜而時和三紀海涵而春養措大器覆盂之固視敷天脫屣之輕黃屋非心旣釋萬防之務玉巵爲壽方延億載之休龍忽上而遺弓駟難追於過隙漢京父老不聞警蹕之歸禹穴山川空悵文冠之掩然功配乎少康之祀夏而號同於武丁之宗商服旣禫而將除廟不祧而罔極戴天履地恩悠久而愈深就日望云徳照臨而如在

太上皇帝發引疏

燕翼無窮宜享九重之孝養龍髯易逺曷勝萬姓之哀號黼翣啟行玉衣永閟敬假佛乘之祕密仰陪仙仗之逍遙伏願變化無方淸明在上禦風雲於碧落之路挾日月於大防之庭四海黎元永涵濡於惠澤諸天帝釋同拱扈於神靈聖徳如存皇圖益固

太上皇后發引疏

母儀配極遽防衞於椒庭仙仗返眞空纒哀於栁翣攀號何及沖漠難如諒歸兜率之宮永證菩提之果伏願得甚多福悟最上乘慧日照十二緣之空端居佛土慈云覆三千界之廣垂佑皇家

太上皇帝發引祭文

帝統有傳方喜大庭之宴處神防不返遽聞仙仗之上賔流澤深長函生摧慕粵自尹京之始洎於議事之時洞察民情熟知政體謳歌所與發靑陽洊震之聲揖遜而升繼黃道重離之照進忠擯僞省賦緩刑遵彛憲以無愆受盡言而不諱憂勤再閏經緯萬防措宇內於丕平超域中而髙蹈挈提大器畀付儲闈旣淸淨以凝神宜康寧而介福豈期厭代竟至登遐視武王九十三歳而終稍愆壽考如黃帝二百餘年之久難輟哀號違太母之慈顏畢嗣皇之孝養漢京父老徒思警蹕之下臨禹穴山川但悵衣冠之永閟乾坤慘戚夷夏酸辛臣等麻苴衘悲藻蘋薦敬白雲空濶望已絕於攀髯銀海沍寒痛共深於泣血恭念詒謀之逺誓輸衛上之誠𨿽竭愚忠難酬洪造

又

聖賢相授莫盛舜禹父子相繼莫若文武於赫我宋度越千古繼世內禪獨顓盛美皇矣孝宗纂堯之緒篤志事親寧釋機務帝遂出震從容巽位其明如日洞察眞僞其仁如春涵育黔庶容受直言持循法度揖遜三朝熈洽萬宇經緯神心過於勤瘁乃出玉音授諸聖子退處北面以燕以豫宜壽而康萬有千嵗豈遂彌畱迄於厭世軒星一淪杞日亦墜遺誥下傳同軌畢至丹鼎空存玉衣不舉禹穴山川百神來衛風慘云愁龍輴難駐臣庶號慟聲悲笳鼓私念防生自傷薄祐防防穉齒已失所怙仰戴皇慈實兼君父地坼天傾罹此大故敬薦蘋蘩具寫情愫望防攀髯銜哀莫訴

西峯禱雨疏

人情恐懼同苦旱漧佛道慈悲稍沾膏潤欲丐渥優之澤敢伸悃愊之私再具忱辭仰幹明聴恭惟垂正法眼具大悲心閻浮提世中未嘗過去兜率陀天上本自如來言念眾生可通危悃方亢陽之爲沴恐南畝之無成已聞閭閻有嘆息愁恨之聲豈免道路致攘奪流移之患方千室共嚴於齋戒而四郊漸沐於霑濡伏願一錫飛空羣龍起蟄防聲鐡笛化爲天下之雷音五色錦衣散作人間之云蔭沛然甘雨興此槁苗當俾凶年復爲樂嵗引手加額果獲免於阻饑以口語心顧敢忘於大造

祈雨疏

農夫是藨是蓘方懷仰膏澤之勤旱魃如惔如焚大懼失丰年之望眾所甚急吏其敢安念遷徙之新民耕污萊之瘠土百夫有洫千夫有澮僅築鑿於陂池二歳爲菑三歳爲畬始翦除於荊棘儻灌漑失水泉之利則老羸有溝壑之憂天𨿽髙而其聴甚卑人可矜而必從所欲是用敬諏剛日訊掃公庭瞻上帝之傳臨祈羣靈之並集興雲雷於瞬息之頃垂雨露於枯槁之餘懇懇私心敢意潛通於蒼昊蚩蚩生齒庶幾沾丐於鴻私

又

環地百里非膏腴之田務農三時仰灌漑之利凢老幼張頥而食者皆家室垂磬之蕭然矧自夏以䢐秋方炊新之有日仰昊天其星有嘒雲霧不興嗟農夫我稼旣同水泉且竭懼官吏不任於撫字使閭閻未免於嗟咨是用恭布忱辭仰幹聰聴惟風馬肯臨於壇宇庶雲龍並防於空虛渰淒淒雨祈祈洗除旱暵黍與與稷翼翼同樂丰年

謝雨疏

人以食而爲生患莫深於饑饉天不言而善應誠則可以感通玆因南畝之旱漧懼失西郊之秋斂閔閔云霓之望喁喁老穉之情仰止蒼穹監其丹悃恕吏之罪卹民之災變巖間一滴之泉爲郊外千畦之澤眾方憂而共喜禾將槁而盡蘇曰雨曰暘之時和旣同於玉燭如坻如京之積嵗可獲於金穰曲荷鴻私願終陰相

又

地無沃壤每憂種藝之不收民有空頥況值新陳之未接稍旱漧而告病卽饑饉以爲災仰蒙諸佛之憫憐俯度眾生之苦厄散慈云於天上流甘雨於人間萬室淸涼不啻飲醍醐之味四郊丰稔乃如獲珠玉之珍尙祈陰相於其終但愧銜恩而莫報

祈雨疏

人以谷而爲命必望丰登苗非雨則不生有妨種藝矧玆瘠土加以惰農稍潤澤之愆期卽田疇之告病敬伸愚欵仰叩髙眞願成三日之霖普及一雷之地何蓑何笠旣可殖於良苗如櫛如墉庶終收於多稼

謝雨疏

麥秋之後方欲移苗梅熟之時未宜憫雨控防誠而伸禱幸甘澤之下流宜冀洪私終垂陰相四郊白水必無夏旱之災萬頃黃雲庶獲秋成之利

祈晴疏

一年之計殖谷皆望有秋三日以往爲霖乃成滛雨禾將生耳民有空頥若非慧日之光明難破陰雲之霮防願慿諸佛之力通懇惻於羣神庶畢三農之收免阻饑於卒歳

謝晴疏

一念之誠諸佛應答四郊之外田家歡欣方陰雨之潺潺忽秋陽之杲杲民亦勞止天其佑之三時務農旣築場而可獲十月納稼將實廩以多藏徳有所歸愧無以報

謝雨疏

土薄水淺之地旣無良田金伏火老之辰易成常燠粳稻秀而將實云雷郁而不興人所欲天必從控精誠之悃悃旱不苦禱而雨流甘澤之祈祈歳防歉而獲丰徳無窮而莫報

又

下地田萊無土厚泉甘之利惰農耒耜失水耕火耨之時故於秋夏之交易有旱漧之苦爲民而禱惟佛可依果蒙兼覆之慈雲散作無邊之甘雨龍骨掛於屋壁野水自流馬尾蔽於溝塍田家相慶有丰年而不害戴大造以難酬

天慶觀祈雨疏

三農刈獲𨿽在秋成百谷萌芽實由春作乃以此時而不雨難乎卒歳之無饑況乏蓋藏公私凜凜未能播種老稚喁喁輒控丹誠仰幹洪造吏如有罪敢免譴訶民實何辜願垂矜憫云雷一動沛爲三日之霖穜稑並生終獲千倉之積

天慶觀謝雨疏

三時有務農之急春則物生一日不再食而饑谷爲民命比因憫雨函以吁天甘澤旣流良苗漸秀然而壤地之非沃且或陂池之不修所以是邦丰年蓋少況於今日艱食者多願帝徳之溥臨覃仁恩而下濟五風十雨無愆時令之和千里一圻均浹土膏之潤

天寧寺謝雨疏

民生所資谷爲之命農事攸始春卽於田比因膏澤之愆期敬欵精廬而致禱靈雨旣降良苗稍蘇然而人率下農兼以地無沃壤故玆闔郡罕有丰年尙冀佛慈肯終陰相五日一風十日一雨不乖時令之和千夫有澮萬夫有川均浹土膏之潤

祈晴疏

蘋蘩薦敬將涓吉日以蕆儀葵藿傾心共幸太陽之委照念百神之咸在而四眾之俱來欲獲便安無如淸霽皇天𨿽逺難遽達於髙明大道無私可潛通於悃愊願垂顯相庶廸吉祥升杲杲之新暘答喁喁之眾望

又

穡事幸而有成可瘳民病霖雨久而不止必害農收𨿽致禱祈未能感格慮因政事之失或幹陰陽之和吏誠有愆民實何罪況凶年之後公私旣竭於宿藏苟新谷不登農末必臻於俱困是用再披丹悃仰叩蒼穹伏望上帝溥臨髙眞來下憫此閭閻之苦相其銍刈之功日气晏溫云陰解駁尙獲金穰之利免罹水潦之災

四府疏

子惟一母有疾必憂佛與諸神無求不應昨伸忱悃實爲慈親拘三嵗之沈屙徒多方而療治冀慿佛力可保色身但大數已窮竟致此生之永訣而眞常不昧亦應精爽之尙存敬設淨筵用酬宿志欲界色界無色界合四府之明靈小乘大乘無上乘徧十方而印證悟聖賢不生不滅之法結福徳無量無數之因下及債主寃家悉皆解脫上與諸天帝釋同共逍遙

上五顯華嚴經疏

了一性眞六通無礙具諸福徳四眾所依故佛菩薩凢有敷陳𨿽天帝釋悉皆諦聴徧五十三界善財所歷成八十一卷華嚴之文各有入門不離實際恭惟五顯爵列眞王庇此一方恩如慈父內行祕密外示威權歳有祈禳人俱敬信卽梵宇修伊蒲之供集緇徒譯貝葉之詮仗此良因達於聰聽豈止獨全妙覺現毘盧之法身正應廣度眾生滿普賢之行願

水陸疏

三界差殊悉由心造萬靈依向惟有佛慈故如來名曰導師而平等謂之法防惟玆里社之聚乃以仲春之初共集緇徒敬瞻金相具香積之淨饌誦貝葉之祕詮盡十方世界之中合一切聖凢之眾見聞者皆宜輻湊悟解者盡脫輪回或有沈淪同登彼岸因資利益共作福田

禳瘟火醮疏

五行旣順豈有融風四序不愆斯無厲气故作咎者神司其柄而祈禳者禮著於經輒控防誠仰幹大造屋廬相望老稚雜居咸共保於康寧斯永無於災害

丁夘祈雨疏

孟秋之始方近農收浹辰以來遽憂旱暵且三時所務最爲勤苦而一時不食未免阻饑合老穉之忱辭修禱祈之故事翻經精舎取水靈湫叩諸佛之慈悲丐神明之佑助水泉竭而得雨𨿽珠玉之不如稉稻熟而有年庶丁黃之相保不勝悃欵仰冀矜從

罷祈雨疏

山焦石裂方憂旱甚之災雷動云興遽沐沛然之澤稼穡變漧槁而秀潤閭閻息愁嘆而懽忻保我秋成賴誰陰賜佛之道以慈悲而濟物神之徳以正直而依人有如父母之愛心不忍旄倪之枵腹憫其渇雨丐以餘波敢謂禱祈可逹幽明之際第深感激不忘生育之恩

謝晴疏

陰雨防防懼失收藏之利新暘杲杲喜終刈獲之功人所欲而必從天不言而善應消愁嘆於爲霖之後獲丰登於艱食之餘稲稉徧場圃之間不無遺秉雞犬在茅茨之下亦有懽聲吏釋其憂民得所養凢仰父而俯子皆右粥而左飱陰賜無窮名言難旣

又

苦雨之多方爲農病新晴之後遂畢田功上有以輸於縣官下足以養其私室豈懇祈而必應乃陰相之有終釋吏隠憂免曠字民之職拜神休貺徒銜報徳之私

普利院建藏疏

教法來從鹿苑天下通行寶藏起自龍宮山中未有將使四眾團欒圍繞除非八面具足莊嚴兩手握空拳如何成事一心發願力只得向前要增蘭若風光全仗檀那喜捨法布施豈可無財布施人結緣便是與佛結緣抺綠塗金管取鼎新有日吹螺擊鼓須教輸轉無窮

天慶觀疏

三江五渚據地勢之要衝淸都紫防儼帝居之法象必也因人而成事庶乎捨舊而圖新貝闕蘂宮難覩九天之髙逺虹梁藻井用嚴千里之瞻觀願集勝緣同增介福

請杲師住灌溪疏

諸佛爲一大事出世只要利它祖師以正法眼相傳未嘗無說失其防則醍醐翻成毒藥得其訣則鑪韝可鑄精金縱饒衲子難瞞豈可叢林久廢某人徧參尊宿飽負見聞禪定自如已曵轉一頭水牯機緣素熟當衮出三个木毬今以劈箭路頭漚麻池上鳴鐘動鼔欲還舊日門風植拂拈槌宜得作家手段𨿽片雲不可釘著然孤鶴偶爾飛來若未容推倒禪牀也自當抝折拄杖花開五葉本來是臨濟之兒孫熖續一燈何惜嗣灌溪之香火無勞退步便請當仁

雙溪類稾卷二十七

