峴泉集明張宇初

欽定四庫全書

集部六

峴泉集

別集類五

明

提要

臣等謹案峴泉集四卷明張宇初撰宇初字子璇貴溪人道陵之裔洪武十年襲掌道教永樂八年卒宋濂嘗稱其頴悟有文學朱彜尊明詩綜載其集二十卷詩居其半王紳爲之序此本皆所作雜文惟末附歌行數十首卷首𨿽載紳序而二十卷之舊已不復存其中若太極釋先天圖論河圖原辧荀子辧陰符經諸篇皆有合於儒者之言問神一篇悉本程朱之理未嘗以云師風伯諸荒怪之說張大其教以視誦周孔之書而闡揚佛老之說者相去逺矣

乾隆四十三年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●峴泉集目錄

卷一雜著

卷二序

記

卷三墓志說

傳書

頌箴

銘贊

卷四題跋祭文靑詞齋意上梁文普說疏

賦騷

操歌行詞

●峴泉集序

天地間至精至微者道也至明至著者文也道非文不明文非道不立析而言之𨿽爲二要而歸其實一也乾坤之所以覆載陰陽之所以變化寒暑之所以代謝日月之所以往來山川之所以流峙艸木之所以榮悴無非道也無非文也其可離而二哉又可以彊而合哉故聖人者作因其自然之道著爲自然之文未嘗以一毫已意加之也是故因其變化之理而成易因其訓詁之體而成書因其治化之迹而成詩因其褒貶之法而成春秋因其節文之實而成禮因其和暢之用而成樂此六經之文所以終天地亙古今而不易者以其出於自然也後之言文者捨是何適焉自周之衰王道熄而百家興競以私意臆說騁辭立辧以相髙求弗戾於道者百不一二焉於是有若老子者其言以淸靜無爲爲道著書五千餘言後世嘗有以之爲治而治者矣其庶幾於道者乎嗣教眞人張公無爲自其家世宗老子之教至公凡四十三傳公天資頴敏器識卓邁於瑯圅蘂笈金科玉訣之文旣無不博覽而該貫益於六經子史百氏之書大肆其窮索至於辭章翰墨各極其精妙是以歷職天朝皆以問學之懿深蒙眷寧凡殊褒前席之榮歲賚有加而王公貴卿縉紳之士亦莫不禮貎焉蓋江右文宗多吳文正公虞文靖公之遺緒而公能充軼之也其所造詣豈茍然哉間出其詩文若干捲屬序焉其詩之衝邃而幽逺文之敷腴而典雅讀之使人健羨不暇視世之占畢訓詁拘拘以才藝自足者爲何如哉矧公領宗門之重任專以化人誘善輔國翊祚爲心其見於此者特其緒餘耳𨿽然予嘗考公徳業旣本於無爲是能遊心太初與道爲一而且沈酣於六藝之文搜獵於百氏之說於是發爲文辭理與意會有不期工而自工者矣其有補於老莊之道者又豈神誕之誇者比哉公以紳有世契相與極論斯事必撫掌劇談而後已故爲序其曰峴泉者因精舍之稱云國子博士金華王紳序

峴泉集者嗣漢四十三代天師張眞人之所作也眞人學行淵邃資識超頴貫綜三氏融爲一塗旁及諸子百家之言靡不暢曉故其發爲文辭論議雄邁偉傑讀之令人擊節不已予嘗愛其文如行空之云昭回絢煥變化莫測頃刻萬狀曄乎其成章也又如入秋之水膏停黛蓄微風興波萬頃一碧湛乎其泓澄也詞賦詩歌又各極其美麗淸新得天趣自然之妙可謂兼勝具羙矣且聞龍虎名山靈气翕聚鍾英毓秀挺生列眞以道徳相傳其來逺矣若道腴內充華藻外振以文雄一代者乃今獨於眞人見之洪惟我朝太祖髙皇帝混一寰■﹝宀禹﹞光嶽气全天運之興文明三十餘年矣今上皇帝踐祚以來气益昌而運益盛𨿽遐陬僻壤莫不呈材獻藝摛文掞藻以自見於時況在文獻之邦神明之冑優遊乎徳澤涵泳乎詩書大肆厥辭鋪張盛羙以黼黻太平之治不亦宜乎𨿽然此特其餘事耳至於眞人超然獨得之妙艶道之士又當於詩文之外求之時永樂五年秋七月吉日遼王拜手謹識

嘗聞有其道者必有其文也日月星辰天之文也山川花木地之文也禮樂制度人之文也蓋道爲體文爲用儒先謂文章爲貫道之器不其然乎龍虎嗣漢四十三代天師無爲張眞人神明之冑也天資超卓學問淵源本諸中者有道徳之崇著於外者有文章之懿嘗銓次其平日所作詩文凡若干捲目曰峴泉集英華煥發照耀簡編以言乎詩則托物寫情優遊不廹得詩人情性之正以言乎文則雄奇汪濊鋪敍有法得古人述作之體是以海內文人碩士傳頌而稱羨者比比焉自非眞人學通百氏道貫三才體用兼該精詣獨得安能發而爲此耶及觀集中所著衝道愼本太極河圖原性諸篇義理之玄微研究之精極議論之閎肆其於天地造化山川人物禮樂制度靡不該貫𨿽專門擅業皓首窮經之士有不能及者非惟有功於玄教其於世教亦有禆焉將見斯集流傳於天下後世與峴泉相爲悠久而無窮也必矣且眞人嘗爲通著尙義堂記俾先祖父之志行亦得托於不朽斂襟三復深有感焉因書此於卷末以致其私意云永樂五年秋七月甲子新安程通謹識

●欽定四庫全書

峴泉集卷一

﹝明﹞張宇初撰

○雜著

衝道

至虛之中坱圠無垠而萬有實之實居於虛之中寥漠無際一气虛之非虛則物不能變化周流若無所容以神其機而實者有詘信聚散存焉非實則气之絪縕闔辟若無所馮以藏其用而虛者有升降消息系焉夫天地之大以太虛爲體而萬物生生化化於両間而不息者一陰一陽動靜往來而已矣凡寒暑之變晝夜之殊天之運而不息者昭而日星威而雷霆潤而風雨霜露地之運而不息者峙而山嶽流而江海蕃而艸木鳥獸若洪纎髙下之眾肖翹蝡動之微一皆囿於至虛之中而不可測其幽微神玅者所謂道也理也非道之大理之精其能宰乎至神至玅之機也乎是所以範圍天地發育萬物以盡夫參贊之道者焉故知道者不觀於物而觀乎心也蓋心統性情而理具於心气囿於形皆天命流行而賦焉曰虛靈曰太極曰中曰一皆心之本然也是曰心爲太極也物物皆具是性焉凡物之形色紛錯音聲鏗戞皆有無混融之不齊而品物流行者特气之糟粕煨燼也人與萬物同居於虛者也然以方寸之微而能充乎宇宙之大萬物之眾與天地並行而不違者心虛則萬有皆備於是矣何喜怒欣戚哀樂得喪足以窒吾之虛塞吾之通哉庶乎虛則其用不勤矣吾老子曰道沖而用之或不盈淵乎似萬物之宗衝猶虛也莊子曰惟道集虛列子曰虛也得其居矣惟虛足以容也道集則神凝神凝則气化气化則與太虛同體天地同流而二气五行周流六虛往來不息者俶擾交馳同其用矣茍虛心淨慮守之以一則中虛而不盈外徹而不混若淵之深若鑑之瑩則吾固有之性與天徳同符豈不爲萬物之宗哉是故養其體也去芬華忘物我絕氛垢以盡致虛守靜之工則復命歸根也深根固蔕也滌除玄覧也抱一守中也則谷神長存思淨欲寡虛極靜篤復歸於無極矣虛寂明通物不吾役而物吾役矣充其用也墮肢體黜聰明以本爲精以物爲粗以深爲根以約爲紀則未有以見夫天地之先气形質之始曰太初太始太素者混沌之昆侖也及判淸濁分精出耀布度物施生精曰三光曜曰五行行生情情生汁中汁中生神明神明生道徳道徳生文章陽不動無以生其教陰不靜無以成其化以之治國以之愛民托於天下而天下淸靜而正也是皆以淸靜無爲爲宗以謙約不爭爲本其所謂內聖外王之道也歟然塞乎無形無極之間者皆天道之用乎是有相蕩相生相傾相形相倚相伏之不可齊不可測也其神之無方易之無體者乎而天地之機事物之數可以前知可以祕藏由虛則靈而神運其中發其知也𨿽有萬變萬化由斯出焉惟以誠事天以和養生以慈利物則上天之載感通無間矣非有甚髙難行之事非常可喜之論也尙何譎誕神怪之謂也哉特沖气以和順物自然而已矣昔之用而驗者廣成之授軒轅曹參之命蓋公黃石之訓畱侯漢以淸靜而治是也或謂竊是以濟其術而自利不知有害夫義也殆亦過歟而史稱黃老刑名處士橫議𨿽雜老莊於管晏以申韓田愼騶孫商呂鼌淳屍叩之徒出於是焉流而爲蘇張甘蔡縱橫之術因以其爲害慘矣固不惟以虛無寂滅病之蓋由魏晉劉阮王何髙談妄肆倫理顚喪而韓愈氏謂甚於楊墨而以老莊亡者也柰何學之之徒溺於偏而失於放卒所以致傾敗之患亦宜幾何其不取世之抵排訾斥也哉殆有甚於刑名橫議者矣𨿽然必審之精求之約也然後知老莊之道大且愽焉噫道一也微玅玄通之體神應幾微之玅豈岐而二哉且窈冥有精恍惚有象吾中黃之扄內虛外融暢於四體合乎百靈則五气凝布而與天地健順之徳合矣乎其要也一其性養其气遊乎萬物之所始終而得夫純气之守焉耳矣抑司馬公曰萬物皆祖於虛生於气气以成體體以受性性以辧名名以立行行以俟命故虛者物之府也彼之謂虛也虛之爲行始於五行一六置後二七置前三八置左四九置右通以五十五行所謂虛以準玄也是亦術數之一端歟惟虛其中則窮神知化原始返終之道得矣若夫制錬形魄排空禦气乘天地之正禦六气之辧神遊八極後天而終以盡返復無窮之世變而遊心於澹合气於漠以超乎胚腪馮翼之初溟涬鴻蒙之表洞視萬古猶一息也死生猶旦暮也若蟬之蛻若息之吹前乎天地之始後乎天地之終皆吾虛之運乎又豈狥生執有物而不化者比焉茍徒竊名徼譽於時其蔽於詖陷於滛孳孳汲汲與塵垢粃糠者殆何異焉其亦屍名盜誇之徒也嗚呼知致虛則明明則淨淨則通通則神神則不疾而速不行而至無不應無不達矣否是則豈善學吾老氏哉其可與語至虛也乎

愼本

學必有本焉經世出世之謂也故學非所當務則不足志矣其所當務者經世之學則聖賢之道焉聖賢之道者何道徳性命仁義之謂也三代之始道在唐虞後之言道者必曰是焉蓋道明者三皇徳著者五帝法備者三王以堯舜禹湯文武之爲君盡君道也臯陶伊傅周召之爲臣盡臣道也孔子顏曽思孟之爲師盡師道也千萬世之所法者未之有攺也聖賢逺矣而其道具在者六經焉夫易以著陰陽推造化之變通也詩以道性情別風雅之正變也書以紀政事序號令之因革也春秋以示賞罰明尊王抑霸之統也禮以謹節文明上下等殺之分也樂以致气運達天地之和也凡聖賢傳心授道之要於是乎具蔑有加矣然六經之精微幽玅悉具夫吾心昭晰明著何莫由夫是哉自堯舜相傳惟曰執中持敬宅心而已耳孔子之謂仁子思之謂誠大學之謂敬孟子之謂心中庸之謂中其歸一也能造乎天人一致之工則致中和存誠明窮事物之理盡人物之性然後位天地育萬物裁成天地之道輔相天地之宜是以智周乎萬物而道濟乎天下也此君子之道本諸身徵諸庶民考諸三王建諸天地質諸鬼神百世以俟聖人而不惑大而爲天地立極生民立命維持綱常扶持世教孜孜焉矻矻焉守之爲大經行之爲大法明則有禮樂幽則有鬼神故不可一日而廢焉須臾而離也必致戒謹恐懼之工於愼獨之頃操捨之際而後體立而用行矣始則止而後定定而後靜靜而後安安而後慮慮而後得久則曲能有誠誠則形形則著著則明明則動動則變變則化莫不得諸已者其惟盡性致命矣乎居仁由義矣乎斂之則退藏於宻施之則小而爲天下國家用大而用天下國家者也下逮荀楊董韓周程邵張朱呂之言皆所以載道足以羽翼六經者歟左氏屈賈班馬李栁歐蘇曾王之文皆屬辭言道而作非載夫道𨿽工無取焉是故蘊之爲徳行發而爲文章皆得夫道之正也抑自秦漢以下有記誦之學詞章之學智術之學於是有別焉舉無以逮夫聖賢之學也其立言將以澤萬世埀不冺也窮天地之大不知其智焉合陰陽之和不知其信焉極鬼神之幽不知其祕焉又豈徒藻繪雕琢剽獵緣飾以驚世衒俗之爲足哉茍不求夫眞知實踐則何出處語黙惟義之從哉此孔孟間闗列國將以行其道焉道不行則退而獨善以全其進退於用捨之間而已矣故髙舉逺引之士將欲超脫幻化淩厲氛垢必求夫出世之道焉則吾老荘之謂是也老子始爲周柱下史已而遷藏室史其著道徳上下篇所謂內聖外王之道也其同老子者鬻子之授文王闗尹之爲令亢倉之居畏壘荘子之居漆園列子之居鄭圃猶巢由之髙夷齊之潔商皓之隠皆持節不屈其視名者實之賓乃寧處污瀆而恥爲文犧也日抱甕荷筱以自得誠富貴貧賤欣戚得喪一毫不足累其中焉斯其一志心齋以得乎環中而應無窮也乎是能官天地府萬物以天地爲大鑪造化爲大冶宇宙不足諭其廣風霆不足諭其神江海不足諭其深山嶽不足諭其髙鬼神不足諭其幽乃蹩躠爲仁踶跂爲義澶漫爲樂摘僻爲禮足以一死生齊物我違窮達獨立特行而不攺者也由是三才以之一也萬物以之齊也物理以之制也形器以之寓也治天下猶土苴也無爲也則用天下而有餘有爲也則爲天下用而不足者焉故以生爲附贅縣疣死爲決疣潰癕外生外物而同於無欲者耶則固多寓言雄論放誕不羈而宏且博焉然而靜則聖動則王靜而與陰同徳動而與陽同波其動也天其靜也地則命物之化而守其宗凡囿乎形气之內者一不能介其中馽其外也同乎天和合乎天樂休以天均和以天倪而委順萬化獨遊乎天也是其天守全乎非體盡無窮而遊無朕與天爲徒而能若是哉其視膠轕攖寧於軒輊之途聲利之域亦復何預焉是非矜僞以惑世軻行以迷眾欲爲矯傲怪誕之資也其道固若是乎後之學者不求道徳之歸性命之本而欲以卑陋謬妄之習而將窺夫太初混芒之始吾見其不可得矣矧有聞者食藜藿棲蓬翟戚其容薄其養饑餓其體膚壊爛其裳衣使人視之殆有不堪者焉所居也樵牧鹿豕所樂也煙雲魚鳥其心固若死灰形固若槁木其自處也髙其自視也逺其自待也重豈外物紛華毫髮之可動哉是𨿽結駟懷金不能至焉茍彊至之倐忽去來不礙其迹不滯其形道合則畱道離則去惟安其素有者焉又豈華羙之奉雕繪之居權勢之位足以羈馽縻束之哉此所謂髙世之士也其接輿荷筱之徒也歟或假是以要世者則不然其退也妄其進也鋭是將釣名沽譽於時一旦起於艸萊之間歘然遭遇卽移所守滛所習華其服甘其食驕其气誇其辭充斥其騶禦侈羙其居處所與遊也穹赫顯貴左右奔走趍爲儔侶睢盱嘽咺更相號於眾曰彼道也徳也學之精也術之神也孰得而不尊且大焉求其所以奔走競逐者勢也利也尙何道徳之云哉噫假名以飾實者若之何不取世之抵排攘斥也耶是欲欺世恱時而作也孰知縱駭一時之惑卒無辧之者其能信夫天下後世哉此固有道者所不爲也吾懼夫頹風陋俗流而不返挽而不止日益滋熾皆不知愼夫本而然也抑亦君子之於出處語黙一失於義乖於道何謬且戾之甚乎可不愼歟知愼所本則會道於一矣捨是則吾未知其謂學也已矣

玄問

或問曰道家者流其謂玄者何也曰玄天也卽道之大原出於天也曰其亦始乎老子玄之又玄之謂乎曰然吾聞諸史氏曰道家者流使人精神專一動合無形澹足萬物其爲術也因陰陽之大順采儒墨之善撮名法之要與時遷徙應物變化立俗施事無所不宜指約而易操事小而功多至於大道之要去健羨黜聰明釋此而任術則無所取焉又曰道家無爲而無不爲其實易行其辭難知其術以虛無爲本以因循爲用無成勢無常形故能究萬物之情不爲物先後能爲萬物主此太史氏之先黃老而後六經者也老子生周末嘗爲柱下史周衰述上下經而隠其徒則闗尹亢倉荘列是也其言一本於修道徳全性命而已內而修之抱一守中所以全生也外而施之不爭無爲所以利物也惟處乎大順動合自然愼內閒外而純粹不雜靜一不變澹然無極動以天行乃合乎天徳者也𨿽用於世以慈儉謙約爲用不過固守退藏不爲物忤一返乎虛無平易淸靜無爲柔弱素朴是以天下之物本以謙則無累含以虛則無礙行以易則無難變以權則無窒使民自化自朴自正焉耳矣蓋將全物之本然而復乎一初也乎故不拘乎仁義忠信政教俗化之絲紛棋布也非以是爲不可用於世也矧周衰俗薄亦將拯獘救危以還乎純古者焉其采儒墨之善也孔子嘗問禮焉其言曰聰明深察而近於死者好譏議人者也博辧宏逺而危其身好發人之惡者也此孔子之謂博古知今而聞諸老聃云楊子之兼愛遇老子而捨者爭席墨子之尙同明鬼殆若類焉而荘列之書且雜其說名家者則治國用兵尙賢愛民近之縱衡家者則翕張彊弱與奪似之而傳世之久爲道之宗莫過精神專一澹足萬物去健羨黜聰明爲要是以虛無爲本也若無欲而朴不言而信其挫鋭觧紛和光同塵後其身而先焉外其身而存焉故曲全枉直知盈守窪知新守獘則明而若昧進而若退辧而若訥巧而若拙直而若屈不割其方不穢其亷𨿽直而不肆𨿽光而不耀以全其用也若其操以誠行以簡待以恕應以黙蓋以事物爲粗迹以空虛爲玅用故儒以其寓言放說皆荒唐繆悠之辭不切於世用𨿽然抑亦不出乎通三才之理序萬物之性違死生之常外事物之迹而爲言也固有以見夫天地之外六合之先斂萬有於一息散一息於萬有者歟是曰凝寂曰邃深曰澄澈曰空同曰晦冥信所以渾乎洋乎遊太初乎且天地之運輕淸上浮者積气也重濁下凝者積塊也周流六虛往來無窮而屈伸消長剛柔進退通乎晝夜代乎四時其風霆流形庶品露生自生自化自形自色自消自息萬物相渾淪而未離其炁形質具皆天地含精而化生是故常生常化之不已其晦明禪續無一息之異也所以外天地遺萬物庶出乎理气之囿而造化無極無朕之先非聲臭之可測象數之可求也溟滓芒昧超乎萬物而爲萬物根本豈不至玄至微也哉揚雄之謂玄也以數準易設方州部家踦嬴之用其亦歷蓍之一端歟非吾所謂玄也史遷曰世之學老子者則絀儒學儒學亦絀老子亦何互相譏議之甚哉然而虛玄之長也後之宗之者舛誕偏繆而至也豈皆老荘之失使然哉善學者故必求夫虛無之本也是之謂玄

或問子之言玄也若本諸實而經籍之謂皆先天地而卑宇宙陋霸功而尊王道其所貴者返求諸身修已以厚生超形以遺幻然後神化莫測後天而終與夫老荘之言何若異哉曰道一而已豈有無虛實之殊也哉予稽諸載籍信不誣也特老子之傳以道徳上下篇爲本後之人不失之雜則失之誕其謂內聖外王之說也非無君人南面之術焉特用之不同耳其於修錬則曰谷神玄牝致虛守靜守中抱一守一處和而已後之倡其說者則有眞僞邪正之辧焉若陰符之言兼修身治世則與道徳合矣若龍虎上經之文則與石壁參同合矣然學老子者捨仙道尙何從焉其曰內丹莫不以神炁爲本外丹莫不以鉛汞爲宗金液與天地造化同途蓋神室爲丹之樞紐日魂月魄爲眞鉛汞也陽升陰降不離子午之方日往月來必居夘酉二位陽火自子而升至已爲陽極而陰生於午也陰符自午而降至亥爲陰極而陽復生於子也神室中虛徑寸圎髙中起以混三才卽吾中扄也出陰入陽以生眞汞內煉玄精則火自坎生水自離降是以坎離以南北爲經砂汞乃其異名惟水火爲乾坤之用卽金土二用也其曰三五與一天地至精順三一而得其理則三五相守金火乃相運持丹砂生於眞鉛之中金火卽眞鉛也故經曰鉛者金精水者道樞也參同亦曰乾坤位乎上下而坎離升降於中坎戊月精離已日光五行爲經以坎雄金精離雌火光也皆居中宮土徳自震而起至幹而滿歷巽而消至坤而盡抑有無相制白者金精也黒者水基也金爲水母母隠子胎水爲金子子藏母腹金歸性初乃水金還性也蓋丹砂乃木之精得金乃並金水旣合則木火爲侶金木相縈水土相配而成丹矣其曰藥物也乾陽生坤坤陰包乾乾金生坤土象乾之中爻居坤之內是乃金水同宗象坤之中爻居幹之內乃木火同位乾坤寄體坎離之中而坎離乃爲乾坤之用火之成數七返歸東震爲七返金之成數九反居北坎爲九還故火錬於土金入於水包裹飛凝開闔靈戶也然必得火煉鉛而成丹也其曰火候也斗樞鍾律之運本九一之數合二六三九之數終則復始含元抱眞播精於子寅申爲陰陽之極策數之法蓋月以十二卦分之卦得二日有半各以本卦之爻行本卦之策自八月觀卦以後至正月泰卦陽用少二十八策陰用老二十四策自四月大壯以後至七月否卦陽用老三十六策陰用少二十二策十二卦周卽爲一月之功十二月周卽爲一歲之運返復循環無有餘欠此與邵子先天圖周始具同皆伏羲易象位次也是故天根月窟之妙陽始於復極於幹陰生於姤極於坤循環六十四卦無毫髮異焉此其陶冶萬類終始無形合乎大通混冥也乎故深閎廣大不可爲外析毫判芒不可爲內抑亦弗畔於道矣其納甲之說幹納甲壬坤納乙癸震納庚巽納辛艮納丙兌納丁皆定位也而坎納戊離納已初無定位也且六卦之陰陽卽坎離中爻之周流升降也朱子謂姑借此以寓進退之候是也則火記之作其有本哉後之人因砂汞假諭之說遂有內外丹砂之別各托文以詫世然以人靈於物又豈全假艸木金石而後能造神化之機也哉參同所謂托號諸石覆冒眾文是矣然𨿽諸子之所罕言而卽性命神炁之謂耳若夫窮陰陽之至理奪造化之至神丹道其盡矣乎■﹝矢攵﹞舟之諭特假象耳又何鑪鼎火藥鉛汞龍虎嬰奼牝牡之謂也若闗尹有曰嬰兒蘂女金樓絳宮靑蛟白虎寶鼎紅鑪誦尼土偶之類老子之時無之或謂僞書者此也茍執象泥文捨源求流姑好爲神怪譎誕以誇世眩俗皆方伎怪迂之言少君欒大文成五利公孫之流是也若抱朴子黃白變化之事類之務以左道惑眾僥幸一時其肆妄稔惡烏有不敗亡者哉噫嘻善言仙者止曰無視無聽抱神以靜是以忘形以養气忘气以養神忘神以養虛而已矣故執道者徳全徳全者形全角全者气全我未之能易也抑虛極則靈明靈明則神化乃與天爲徒遊物之初矣輕淸之气上浮則至陽之質與之俱升或曰聖人不師仙是豈果誣世也耶而求之之道其惟守中乎

或問丹者守中而已矣何教之設眾法異術之紛紜乎是果亦守中之可盡乎而必外資術數而然哉曰道豈岐而二乎天也者積气也上帝則天之主宰也由溟涬未判之初三炁化生卽梵淸景玄元始也玅無者性之始玅有者炁之始由三炁而生九炁卽九霄也虛無之界無窮輕淸之气無體而宰制之神亦無方也以宰之有所隸焉是降經籙以訓之符法以闡之以是法立焉而其傳尢著者漢天師茅眞君許旌陽葛仙翁丘眞君也曰三洞四輔淸微靈寶神霄酆嶽者洞輔之品經籙是也淸微始於元始而宗主眞元闡之次而南嶽魏君陵郡祖君祖宏四派之緒倡其宗者朱洞元李少微南畢道黃雷淵李虛極而張許葉熊而下派益衍矣靈寶始於玉宸本之度人經法而玄一三眞人闡之次而太虛徐君朱陽鄭君簡寂陸君倡其宗者田紫極寧洞微杜達眞項徳謙王淸簡金允中髙紫元杜光庭寇謙之鐂衝靖而趙林白陳而下派益衍矣是有東華南昌之異焉神霄則雷霆諸派始於玉淸眞王而火師汪眞君闡之次而侍宸王君虛靜眞君西河薩君伏魔李君樞相許君倡其宗者林靈素徐神翁劉混康雷黙庵萬五雷方貧樂鄧鐡崖而上官徐譚楊陳唐莫而下泒益衍矣酆嶽則朱熈眀鄭知微盧養浩葉法善倡其宗者左鄭潘李而派益衍矣然究其要也俱不出乎三炁五行之玅焉經曰三五與一天地至精卽河圖三五之數也是以雷霆合九一之數陽雷陰霆雷生霆煞樞陰機陽雷善霆惡皆藏乎太極之中求諸身則中扃雷垣也五炁五雷也心爲靈府五官之主宰也以已之靈合三炁五行之玅可以燭幽破暗者以至陽而煉至陰以至明而燭至暗也南斗陶魂六水數也北斗鑄魄七火數也以煉已之工煉魂聚其昏散之气超其沈著之念而化生陽明之界以脫陰晦之境矣可以縱閉陰陽者會二五之精凝九一之气養之內曰丹施之外曰法以五气激剝而成聲雨暘之用備於呼吸之頃以已之神役彼之神則寂然之中此感彼應矣所以發天地之煞機合陰陽之制化皆已之靈與之合徳通神者也若驅劾邪魅禦除烖癘則猶末事耳且古者吁天禴祭之設流而爲禱祀禜禬者自漢武以來有之傳曰薦之上帝齋戒沭浴以祀上帝皆所以達其誠也𨿽蘋蘩澗沚之微亦可事也特寓其誠焉故曰鬼神無常享享於克誠黍稷非馨明徳惟馨務修徳音以享鬼神茍誠怠徳虧惟假外飾文繡纂紝綴華繪綺縱衡交錯務極耳目之衒以誇世駭俗厥所事也果鐘鼓玉帛云乎哉矧道之設像皆則夫天眞地祗昭布森列之儀是有科範儀典之制焉皆致敬竭誠之端耳使瞻禮之皈斯有格也後之人則不然惟聲利是趍藻黻是尙皆棄本逐末捨眞競僞又何異夫巫祝貪佞之徒以僥口體貨財之爲計哉且髙其閫奧異其蹊徑神其機緘以惑眾鼔類使嗣之者習爲儔侶不究諸內惟眩諸外豈不去道逺矣尙何兾感通之謂也哉噫𨿽授之之異而殊途同歸無二道也善嗣之者必博參而約守以辧疑觧惑而已非徒號多鬻異之謂至也法不云乎眞中有神誠外無法由是觀之果符咒罡訣之云哉抑古之謂師徳者艸而衣木而食饑餓其體膚摧礪其身心澡滌其气慮物欲情垢無一毫足以混其中制其外也則混乎天人一致之工神明與居心與天一吾心卽天也故以天合天不可彼天此非天彼玄此非玄也則感應之機其致一也豈有一發之間哉所謂純素之道惟神是守守而勿失與神爲一一之精通合於天倫不亦宜乎捨是而汨於塵垢流於聲耀蔽於紛華而更相師友若蟻慕蜂聚而曰我仙也我靈也非邪則妄矣豈荘子之謂大宗師者哉嗟夫經所述也微彭魏則幾淪於方伎矣法所祕也微王白則流於巫祝矣然官天地府萬物與鬼神合其吉凶尙於予言廓而求之所謂致命通玄也將可黙識矣

太極釋

太極者道之全體也渾然無所偏倚廓然無得形似也其性命之本歟性稟於命理具於性心統之之謂道道之體曰極五居九疇之中曰皇極書曰會其有極詩曰莫匪爾極以是求之卽心也道也中也周子曰中焉止矣程子曰太極者道也邵子曰心爲太極朱子曰太極者理也陸子曰中者天下之大本卽極也理一而已合而言之道也夫五行陰陽陰陽太極五殊二實二本則一二實者天以陽生萬物地以陰成萬物動而陽靜而陰陽變陰合而生五气由五气而生萬物故曰五殊也五殊本於陰陽互爲其根也両儀生而陽交於陰陰交於陽而生四象四象分而生八卦八卦錯而萬物生焉是曰一動一靜天地之至玅也歟是以五气布四時行萬物生生而無窮五行一陰陽也陰陽一太極也太極散而爲萬物則萬物各一其性各具一太極渾然全體而靜者常爲主焉兼有無全體用涵動靜爲萬化之源萬有之本者妙合二五之精焉朱子謂太極理也動靜气也太極乃本然之妙動靜乃所乘之機機動則气行而陰陽運焉理有不著者乎蓋气負理生理由气形性爲之主而陰陽五行經緯錯綜合言之萬物統體一太極也分言之一物各具一太極也且鴻蒙溟涬之初則元气爲萬物根本其體謂之理其陰陽流行不息者气也是故未分之前道爲太極已形之後皆具是理則心爲太極沖漠無朕萬理畢具陰陽旣形則理气分矣太極判而始生一奇一耦由奇耦而生生無窮則一分爲二二分爲四四分爲八八分爲十六十六分爲三十二三十二分爲六十四是也聖人無以發之伏羲始畫以一象乾一象坤體吾心之太極也一奇一耦以象變重之而爲卦拆之而爲爻皆一陰一陽至著至明之幾也是畫也至廣至幽至精至微非气質形似之可見非聲色狀貌之可求昭昭焉熈熈焉虛而靈明而玅散之爲萬殊斂之爲一本無湏臾之間毫髮之異循環無端浩渺無窮若天地之運行風雨之潤雷霆之威霜雪之肅山川之流峙艸木之榮悴飛潛之微動植之眾舉不違乎天命之流行而同所賦受也所謂有極以理言無極以形言也抑理之至極本無形似而言無則不能爲萬化根本矣邵子之曰無極曰有象有則言其本之實體無卽無聲無臭形而上者是也其見夫道體者固不可以無加於有矣若老子之謂無極者無形無窮也荘子之謂道在太極之先是也若河洛之數先天之象𨿽有詘信進退盈虛消息行乎其中皆以虛中爲極也能虛其中則太極本然之妙得矣尙何晦明通塞之異哉故易曰心學萬事萬化皆本諸心心所具者天地萬物不違之至理也程子謂有理而後有象有象而後有數人道之始於陽成於陰本於靜流於動與萬物同也然陽復本於陰靜復根於動一動一靜皆天地同流惟主乎靜則性立性立則中正仁義定矣是以體用一源顯微無間矣是圖朱子謂周子得之穆伯長穆得之於種放種得之於陳摶以陳摶學老氏故陸氏辟朱子以無極出於老氏也而易曰有極未嘗言無周子通書亦止言陰陽太極明矣然朱子以無形訓之亦弗畔於道矣且考之潘志以爲周子自作無疑或又謂周子與胡宿邵古同事潤州一浮屠而傳焉然其說豈浮圖所知也且先儒以周邵之學先天太極二圖其理一也其傳未必二焉其體至大而無不包其用至神而無不存也故曰自天地幽明至於昆虫艸木微細無不合也將以順性命之理盡變化之道焉萬古聖賢之心同也非返求諸已有以見夫逺而六合之外近而一身之中暫於瞬息微於動靜豈言辭口耳之足知天也哉必致夫會歸之工探索之奧則吾靈明靜虛之體充乎六虛宰乎萬變久則誠精故明神應故妙幾微故幽其立象畫意剖析精微無不備於是焉性命之道死生之說原始返終於是盡矣其銖視軒冕塵視金玉亦孰得而易之敢爲疑者釋焉

先天圖論

先天圖伏羲作也其卦爻次位皆本之始畫非文王後天次位比也夫易有太極是生両儀両儀生四象四象生八卦乃陽上交於陰陰下交於陽生天之四象剛交於柔柔交於剛生地之四象八卦相錯而萬物生焉其位則乾一兌二離三震四巽五坎六艮七坤八四象交而成十六事八卦相蕩爲六十四卦此先天之象也邵子所謂一分爲二二分爲四四分爲八自乾至坤皆得未生之卦若逆推四時也傳曰易逆數是也其位則乾南坤北離東坎西震東北兌東南巽西南艮西北自震至乾爲順自巽至坤爲逆陰爲陽之母陽爲陰之父母孕長男而爲復父生長女而爲姤是以陽始於復陰始於姤也傳曰天地定位山澤通气雷風相薄水火不相射八卦相錯數往者順知來者逆明交相錯而爲六十四也數往者順左旋皆已生之卦知來者逆右轉皆未生之卦也其六十四卦之序卽八卦成列因而重之也故下三畫卽前圖之八卦上三畫則各以其序重之而下卦因亦各衍而爲八也若逐爻相生則邵子所謂八分爲十六十六分爲三十二三十二分爲六十四者皆法象自然之玅也此則四圖所謂先天之學也陽之類圎成形則方陰之類方成像則圎圎布者幹盡午中坤盡子中離盡夘中坎盡酉中陽生於子中極於午中陰生於午中極於子中其陽在南其陰在北方布者幹始於西北坤盡於東南其陽在北其陰在南此二者陰陽對待之數自坤之息歷艮兌而極於幹自幹而消歷巽艮而極於坤震始交陰而陽生乃震坤之接巽始消陽而陰生乃巽乾之接圎圖陰陽消長次苐震一陽離兌二陽乾三陽巽一陰坎艮二陰坤三陰皆自然之理其數自一而二自二而四自四而八以爲八卦圎於外者爲陽方於中者爲陰圎者動而爲天方者靜而爲地方圓之象𨿽異而其布卦次序皆四圖所同也故曰始自伏羲非邵子所作也藉令邵子自作亦本諸伏羲而成也乎且先天之謂卽先天而天不違也余則文王周孔之所不言也或曰先天卽河圖也河圖之數天一地二天三地四天五地六天七地八天九地十天數五地數五五位相得而各有合天數二十有五地數三十凡天地之數五十有五聖人則之而畫卦或曰八卦卽河圖非也況先天之卦與河圖次序同異相半也哉且河圖乾坤縱而六子橫爲數之祖先天不可以數言也其次位皆八卦之生數也陽一而陰二故陽之生陰二而六之爲十二陰之生陽三而十之爲三十是以干始於一而兌爲十二離則十二而三十爲三百六十震則十二而爲四千三百二十自巽而坤皆奇耦之生數也釐之爲六十四卦則以所生之數而乘之此總數也其自子中至午中爲陽初四爻爲陽中前二爻皆陰后二爻皆陽上一爻爲陰二爻爲陽自午中至子中爲初四爻皆陰中前二爻爲陽後二爻爲陰上一爻爲陽二爻爲陰三爻爲陽四爻爲陰在陽中上二爻則先陰而後陽陽生於陰也在陰中上二爻則先陽而後陰陰生於陽也其序始震終坤者以陰陽消息爲數也此蔡氏之謂皇極經世者皆本先天也蓋數皆起於一其周旋六十四卦相生之數若日月星辰水火土石暑寒晝夜飛走艸木分隸於八卦得生生之數是以感而變者之善暑寒晝夜性情形體走飛艸木色聲气味也應而化者之善雨風露雷走飛艸木性情形體目耳鼻口皆先天之數也在經世則天有陰陽曰太陽太陰少陽少陰也地有柔剛曰少剛少柔太剛太柔易所謂八卦也是故陰陽盡而四時成焉剛柔盡而四維成焉天奇地耦之畫陽九陰六之數皆起於四數朱子所謂視萬物爲四片也則日月星辰之類皆由八卦之變也天地之變有元會運世人事之變有皇帝王霸元會運世有春夏秋冬爲生長收藏皇帝王霸有易詩書春秋爲道徳功力各相因而爲十六十六者四象相因之數也凡天地之變化萬物之感應古今之因革損益皆不出乎十六十六而天地之道畢矣邵子所謂一動一靜之間天地人之至玅者歟是曰先天之學心後天之學迹也是以圗皆自中起萬化萬事生乎心也又曰先天圗者環中也圖𨿽無文吾終日言未嘗離乎是蓋天地萬物之理盡在其中矣且圎者河圗之數方者洛書之文也弄丸者以先天之圎象言也皆順陰陽消長之往來而已矣冬至居子之半陽之始於復也月窟乃乾遇巽也天根乃坤逢震也卽自復至幹陽也自姤至坤陰也陽主人陰主物然乾至巽五卦也卽姤爲月窟坤至震五卦也卽復爲天根而其三十六宮者積乾一至坤八之數天根於時爲冬至爲夜半所謂天地心也左方自震之初爲冬至離兌之中爲春分榦末爲夏至右方自巽之初爲夏至坎艮之中爲秋分至坤之末交冬至循環無窮所謂一月一日一時靡不有是理焉其循環不息者自姤至坤陰含陽也自復至幹陽分陰也坤復之間乃無極自坤返姤則無極之前也自幹接復則有象之後也乾坤交而爲泰坎離交而爲旣濟幹生於子坤生於午坎終於寅離終於申以應天時其陰陽生於両傍中虛卽太極也自冬至至夏至爲順自夏至至冬至爲逆和炁周流於一環之中則皆春矣朱子謂易中二十八卦翻覆成五十六卦惟乾坤坎離大過頥小過中孚八卦反復止本卦以二十八卦湊八卦是曰三十六宮也此皆天根月窟來往循環之玅焉是以先天乃伏羲本圗𨿽不假言辭而所該甚廣凡易中一字一義無不出於是者論其格局則太極不若先天大而詳論其義理則先天不若太極精而約而太極終在先天範圍之內而物理本同象數無二致也自初未畫說至六畫滿者所謂先天之學也卦成之後各因一義推說所謂後天之學也邵子所謂先天者伏羲所畫之易也後天者文王所演之易也伏羲之易初無文止一圗以寓其象數而天地萬物之理陰陽始終之變具焉文王八卦之序離南坎北震東兌西乾西北坤西南艮東北巽東南乃入用之位後天之學也孔子𨿽因文王之易而作傳而十翼之中如八卦成列因而重之太極両儀四象八卦而天地山澤雷風水火之類皆本伏羲畫卦之意不以文王所演之易卽爲伏羲始畫之易也或謂是圗邵子得之李挺五十六卦惟乾坤坎離大過頥小過中孚八卦反復止本卦以二十八卦湊八卦是曰三十六宮也此皆天根月窟來往循環之玅焉是以先天乃伏羲本圗𨿽不假言辭而所該甚廣凡易中一字一義無不出於是者論其格局則太極不若先天大而詳論其義理則先天不若太極精而約而太極終在先天範圍之內而物理本同象數無二致也自初未畫說至六畫滿者所謂先天之學也卦成之後各因一義推說所謂後天之學也邵子所謂先天者伏羲所畫之易也後天者文王所演之易也伏羲之易初無文止一圗以寓其象數而天地萬物之理陰陽始終之變具焉文王八卦之序離南坎北震東兌西乾西北坤西南艮東北巽東南乃入用之位後天之學也孔子𨿽因文王之易而作傳而十翼之中如八卦成列因而重之太極両儀四象八卦而天地山澤雷風水火之類皆本伏羲畫卦之意不以文王所演之易卽爲伏羲始畫之易也或謂是圗邵子得之李挺離納甲之法乾爲望坤爲晦坎離升降於中卽幹納甲壬坤納乙癸離納已坎納戊巽納辛震納庚兌納丁艮納丙皆與之合也坤初變震爲生明月出於庚再變爲兌爲上弦月出於丁幹初變爲巽爲生魄月現於辛再損成艮爲下弦其曰晦至朔旦則震受符復卦建始震受庚於西方其象如震卦之納庚也八日則兌卦納丁十五則幹體純陽而幹卦納甲十五則巽卦納辛二十三日則艮卦納丙三十日則坤卦納乙是以壬癸配甲乙乾坤括始終也此與火候同也而朱子則以先天八卦爲一節不論月炁先後且與納甲相應謂天地定位否泰相類者是也故謂伯陽參同恐希夷之學出其源流蓋其卦位布置皆與參同黙符其陽始於復極於幹陰始於姤極於坤則十二月一月三十日一日十二時各行一周天而六十四卦三百八十四爻爲一周天之數以一爻直一日俱與易凖世以參同仿易而作孰知陰陽之玅不求合而黙合也或以先天太極圖同時而出周邵二子不相聞則二圗亦不相通其曰大而天地之始終小而人物之生死逺而古今之世變皆不外乎消息盈虛之理也此邵子之獨見乎恍惚氤氳變化回旋之始朱子所謂向上根源者也且謂但當日諸儒旣失其傳而方外之流陰相付受以爲丹竈之術至希夷康節乃返於易其說始明信不誣矣則其尊信是圗豈小補哉然是信非若揚子云太玄儗易方州部家皆自三數推之闗子明洞極列二十七象司馬溫公潛虛用五之數五十五行皆補湊成書而已非得夫道之全者也善探陰陽之賾造化之機者自太極觀天地則天地亦物也是知天地作於易而易非出於天地也人能盡太極之妙先天之用則範圍天地曲成萬物而造化在我矣則先天一且亦無尙何容言哉

河圗原

易曰河出圗洛出書聖人則之卽易系曰天一地二天三地四天五地六天七地八天九地十天數五地數五五位相得而各有合天數二十有五地數三十凡天地之數五十有五此孔子以河圗之數而言所以成變化行鬼神也卽天一生水地六成之地二生火天七成之天三生木地八成之地四生金天九成之天五生土地十成之之數也顧命曰河圗在東序河圗八卦伏羲氏王天下龍馬出河遂則其文以畫八卦禮記曰河出馬圗龍馬負圗而出也論語曰河不出圗孔云河圗八卦是也則伏羲之則圗以畫易明矣豈得謂之妄哉是圗蓋出於書契未形之先天地自然之理也包括造化之玅無窮萬事萬物象數之源也鄭康成曰河以通幹出天苞洛以流坤吐地符河圖九篇洛書六篇劉歆曰伏羲氏繼天而王受河圖則而畫之八卦是也河圗洛書相爲經緯八卦九章相爲表裏王肅曰河圖八卦也王充亦曰河圗從河水中出易卦是也闗子眀曰河圗之文七前六後八左九右劉牧曰河圗數四十五陳四象而不言五行大戴記曰二九四七五三六一八傳云九寶法龜文又曰秦以前文也歐陽修曰圗者八卦之文也神馬負之自河而出以授伏羲八卦非人所爲天所降也然則八卦者人之所爲河圖不與焉若河圗之說信乎生於神馬負八卦出於水中乃天地自然之文爾何假伏羲氏始作之也王安石曰圗以示天道書以示人道也蓋通於天者以象言也中於地者以法言也蔡沈曰自孔安國劉向父子班固皆以河圗授羲洛書錫禹闗子明邵康節皆以十爲河圗九爲洛書惟劉牧臆見以九爲河圗十爲洛書托言出於希夷與諸儒之說不合又曰伏羲但據河圗以作易則不必預見洛書而已逆與之合矣大禹但據洛書以作範則亦不必追考河圗而已與之符矣而河圗數偶偶者靜靜以動爲用故河圗之行合皆奇一合六二合七三合八四合九五合十河圗體圎而用方聖人以之而畫卦程子曰聖人見河圗洛書而畫八卦古之聖人只取人物之至著者爾如畫八卦因見河圗洛書果無圗書八卦亦須作河圗洛書之中數皆五衍之而各極其數以至於十則合於五十矣河圗積數五十五其五十者皆因五而後得獨五爲五十所因而自無所因故虛之則但爲五十又五十五五中其曰十者分爲陰陽老少之數而其五十者無所爲則又以五乘十以十乘五而亦皆爲五十矣邵子曰圎者星也歷紀之數其兆於此乎方者土也畫州井地之法其仿於此乎蓋圎者河圗之數方者洛書之文故羲文同之以造易禹箕序之而作範也朱子曰河圗與易之天一至地十者合而載天地五十有五之數則皆易之所自出天地之間陰陽之气𨿽各有象初未嘗有數也至於河洛之初然後五十有五之數奇耦生成粲然可見河圗之位一與六同宗而居北二與七爲朋而居南三與八同道而居東四與五爲友而居西五與十相守而居中不過一陰一陽一奇一偶両其五行而已河圗以五生數統五成數而同處其方蓋掲其全以示人而道其常數之體也河圗以生數爲主而十數者因五得數以附於生數積五奇而爲二十五積五耦而爲三十合是二者而爲五十有五河圖主全故極於十而奇耦之位均河圗之虛五與十者太極也奇數一十耦數二十者両儀也以一二三四爲六七八九者四象也吳澄曰河圖者羲皇畫卦之前河有龍馬背毛有此數也其數後一六前二七左三八右四九中五十五奇五偶相配羲皇觀於天地人物無非陽奇陰偶両相對待見河圗之數而有契焉於是作一奇畫以象陽作一偶畫以象陰加而倍之以成八卦又倍而加之以成六十四卦所謂伏羲因河圖而畫八卦者此也河圗之數亦五位合於天星五宮之圎一六居北二七居南三八居東四九居西五十居中河圖之位五每位各有一奇一耦數𨿽十而位止五周之時河圗與天球寶玉同藏於玉府陳埴曰二圗互爲正變主河圗而言則河圗爲正洛書爲變主洛書而言則洛書爲正而河圗爲變二圗𨿽縱衡變動皆參互呈見此所謂相爲經緯也翁泳曰河圖陰陽之位生數爲主而成數配之東北陽方則主之以奇而與合者偶西南陰方則主之以偶而與合者奇也胡瑗曰河圗以生成分陰陽以五生數之陽統五成數之陰而同處其方陽內陰外生成相合交泰之義也河圗數十七者對待以立其體故爲常胡一桂曰書之中視河圗惟有五而無十然一九二八三七四六之合環而向之未嘗無十焉此先儒深究陰陽造化之理探幽索微已極河圗之妙矣然而同異之辧不能無焉劉牧曰一六居北二七居南三八居左四九居右五十居中洛書也戴九履一左三右七二四爲肩六八爲足者河圗也是以九爲河圗十爲洛書張文饒精於邵學亦以九爲圗十爲書而邵子止言圎方而不言數之九十亦以十爲河圗九爲洛書與夫子箕子之言合或謂邵傳於穆修劉傳於種放皆得之陳摶朱子謂陳摶以先天圖授種放放授穆修修授李之才之才授邵子放又以河圖洛書授李漑漑授許堅堅授範諤昌諤昌授劉牧穆修以太極圗傳周惇頤惇頤授程顥程亦本劉氏及朱子力詆其非此萬世不易之論也魏氏復詆朱子謂始以九圗十書爲劉長民作托之陳摶靖士蔣山復以先天爲河圗五行生成數爲洛書戴九爲太乙下行數羅端良嘗謂受河圗於蔡季通得於蜀隠者其象如車輪白黒交錯而八分之以爲八卦白者純陽象幹黒者純陰象坤黒白以漸殺之而爲余卦謝方謂嘗傳河圖於異人其狀仿八卦爲體坎離中畫而相交類於丹道坎離之術張平子幹鑿度中九宮數卽太乙圗劉牧以爲河圗或曰九十二圖皆河圖也又豈紛紜至若是之淆雜也哉朱子謂以河圗洛書爲不足信自歐陽公以來有是說然顧命系辭論語皆有之諸儒所傳二圖之數𨿽有交互而無乖戾順數逆推縱橫曲直皆有明法其說至矣歐陽公惟不見本圖特承用注說直以圖書爲無並疑系辭非孔子作何不思之甚哉圗書所具皆包括萬物造化之機孰有違乎是者且聖人實因圖以畫卦可卽謂河圖爲八卦乎而其所與洛書合也洛書與洪範之初一至次九者合而具九疇之數固出於洪範而洛書以五奇數統四偶數是以奇數爲主二四六八各因其類以附於一三七九之側洛書之縱橫十五而七八九亦疊爲消長虛五分十而一含九二含八三含七四含六參伍錯縱無不黙合此變化無窮之玅矣是故河圖洛書之數皆五衍之以至於十則合於五十矣洛書積數四十五散布於外而分陰陽老少惟五居中則亦自含五數而並爲五十矣洛書主變故極於九而其位與實皆奇贏而偶乏陰陽之數均於二十𨿽陰陽之數異然五居中太陽得五成六少陰得五成七少陽得五成八太陰得五成九則與河圗陰陽相錯而爲生成之數無異也洛書之奇偶相對卽河圖之散數未合河圖之生成相配卽洛書之數合而有屬也故先儒以河圗洛書相爲經緯八卦九章相爲表裏者此也若大衍之數五十者亦五數衍而成之各極其十則合爲五十亦不異焉且河圗洛書皆虛其中卽太極也奇偶各居二十卽両儀也縱橫十五而互爲七八九六卽四象也以乾坤坎離爲四正以震兌巽艮爲四偏卽八卦也先天圗之圎布者幹盡午中坤盡子中離盡夘中坎盡酉中陽生於子中極於午中陰生於午中極於子中其陽在南其陰在北方布者幹始於西北坤盡於東南其陽在北其陰在南未始不與河圖奇偶錯綜同也此先天之爲丹道之祖也而河圗者陽之生數五五行之本也陰之成數十萬化之根也一九四六各合爲十金水同宗二八三七各合爲十木火同體總爲五十有五分爲五方一六居北三七居南四九居西三八居東五十居中以生數除之五方各除本數乃五行之源也又以成數除五方之本數乃五行之本也除外五方各剰五數共二十有五爲五行之根象戊土之體復除五行之本則北一南二東三西四中五則北剰四數象金金本生水而金反自水而生如鉛自銀而有卽金虎也金產水中乃虎向水生也而南剰三數象木木本生火木反自火而有如汞感鉛而結卽木龍也木生火中卽龍從火出也東剰二數象火火生於木砂中抽汞乃木汞藏於離母隠子胎曰七返也西剰一數象水水生於金一气還元乃金鉛藏乎坎子歸母腹曰九還也虛中以象太極四象相合而成十乃眞陰已土之妙理是皆天地陰陽顚倒生化之機至神莫測之妙用存焉又豈太乙歷緯星數方伎之所竊取可同日語哉然或謂傳自希夷者圗書皆作圈故謂三代以後圗書隠晦千有餘年幸方伎家藏之至宋復出而方伎之所取用不過以其數之多寡以奇偶消長配之刑徳生殺此特歷緯術數所本而已先儒以參同爲不足道殆亦過歟嗚呼傳有之河出圗聖人則之是仿之以畫八卦也故不可以八卦卽河圖也且河圗出於伏羲之世其間羣聖人未嘗言至孔子固嘗言矣而不明言其圖孔子而下自闗氏劉氏以來又紛紜各持其見而卒無所指歸焉然朱子之以十爲圖九爲書足以盡之其或以先天爲河圖或謂如車輪白黒交錯或依仿八卦以爲體或以九十二圖皆河圖也是皆無一定之見使後世將孰從之而系辭之本文自天一至地十其中五爲衍母次十爲衍子自一至十五皆本文自然之定位也十五點之如星象故謂之圖也亦何渉於怪妄也歟亦復何疑焉噫程子之言曰有理而後有象象而後有數得其義則象數在其中矣自圖書始止於畫上見義其中反復往來上下消息自天地幽明飛潛動植微細無不該合則易之順性命之理盡變化之道皆托象以明理而已矣或溺於象數而謂專爲卜筮設不推義以求理去道逺矣所謂郭璞管輅之學者也其所謂極其數以定天下之象著其象以定天下之吉凶者得之於精神之運心術之動特其一端耳卒本是以求易文又豈能盡夫體用一源顯微無間以造死生之說幽明之故而彌綸天地之大也哉以是而欲求諸聖人之端緒固余之所未之信焉

廣原性

性命之道一也學者求道而已茍求諸道於性命之源其有弗見者焉蓋求之未力則見者鮮矣韓愈氏之原夫性也發乎未見以繼聖然理有未眀將以廣之古今之言性者多矣得其本者復幾人焉若夫堯舜性之湯武身之得性之本然也故其命舜曰道心惟微是也足以發王道之本焉周衰孔子生足以繼矣其曰性與天道成之者性也各正性命知性則知天矣道之源莫切著於是哉子思之謂天命之謂性天之命於人者爲性知率其性則謂之道孟子之謂性善是也人心統乎性情本無不善所謂天命之性也其具仁義禮智不假爲而能也卽繼之者善也蓋天之命於物爲性善所固有其惡也所謂气質之性也卽性相近也由感於物動於欲蔽於習而然是有上智下愚之分焉則其善也猶鑑之垢水之昏直不過太空之浮翳也若垢淨而明固存昏澄而淸固澈其本有之善孰得而易故於聖賢不能加於愚不肖不能損焉惟能盡其性則物不能感欲不能動習不能蔽則其至虛而靈至淸而明者猶太空之昭昭也又豈善惡可得而混焉是以靜專而動直誠立而眀通眀睿生矣是爲五官之統宰百體之所從令四端之所備七情之所制其大無外性命之正死生之理幽眀之故具焉其小無內洪纎之體含類之情形色之質系焉充之爲周孔悖之爲桀跖行之爲伊傅潔之爲夷齊安之爲顏閔皆特立於眀善之效也其澤夫一世垂之無窮也和之爲禮樂治之爲法制率之爲綱常繩之爲典則凡得乎天秩天序者非天理之公用哉且夫楊子之謂善惡混特情習气質之偏而已豈天之正命也告子以生之謂性是情之所欲所爲皆性也荀子之謂性惡以其善者僞也又情習气質之固於性之正則相去逺矣韓子謂性之品有三其所以爲性者五情之品有三其所以爲情者七則天之所命與者何紛紛之多也將奚自而立焉凡出乎性者皆情也又豈三品之拘而又加五性焉是蓋皆气質之偏耳後之論者特以其秦漢以來鮮言之而愈獨發之也歐陽子謂性非學者之所急而聖人之所罕言也又何大本之未眀哉董子曰命者天之令也性者生之質也情者人之欲也道者所由適於治之路也仁義禮樂皆其具也王子曰性者五常之太極而五常不可謂之性庶幾若近道焉而或有別於孟氏之言而以荀韓爲似是何謬妄也哉其亦未之辧焉耳獨周子曰性焉安焉之謂聖程子曰天所賦爲命物所受爲性性卽理也可謂著眀矣是足以繼孟氏者周程而已矣其度越諸子槪可見矣然而老釋之謂異者何老曰性卽神也元初不壞之靈也釋曰性卽覺也全其本來之虛靈也必絕事物去嗜欲庶幾無所染奪以澈其澄以立其勁則靈眀之積神化著焉是則以天地萬物凡有形气者皆虛空幻妄也故虛無空寂而失理气之實也歟若其究夫死生獨善者又豈與申韓楊墨之徒共轍哉抑亦天人之道一故道之至精至粹理之至幽至微人之不能與天地並行而不違者不能辧夫天理人欲之一間耳是以不能盡聖賢之心也能盡其心則盡性致命之道得矣

問神

或問曰道家者流以鬼神爲務是果有乎曰孰謂之無有也特辧之不精而或疑焉夫天積气也地亦气之厚者形而上者是也炁行形之內卽天命之流行也以其流行不息必有宰之者焉程子曰主宰謂之帝玅用謂之鬼神又曰鬼神者造化之迹二气之良能蓋陰陽之運迹不可見而理可推焉理之顯微有不可窺測而神居焉故𨿽聖人未始言其無也特不專言之而已若孔子之曰禱爾於上下神祇鬼神之道敬而逺之鬼神之爲徳其至矣乎非果無有也特子不語怪力亂神恐溺於誕焉耳易曰陰陽不測之謂神與鬼神合其吉凶是也夫心存則道眀而理著焉其爲陰陽之機出入往來非外乎吾心也其吉凶故與鬼神同鬼神非是則不能存又何吉凶之云哉惟顯道神徳行者有以合之以通神眀之徳則大而化之之謂聖聖而不可知之謂神所謂妙萬物而爲神也窮神知化之道於斯盡矣此聖人體乎天地之妙用合天人一致之極功然後不知其神而所以神也故曰事天眀事地察惟誠其心以感天天感則發乎其機也以不可見不可知者則曰神存其間也𨿽上天之載無聲無臭而感於此應於彼未嘗間也是以𨿽有惡人齋戒沐浴可以事上帝鬼神享於克誠惟知誠其心則足以事天矣其祀之禮燔燎膻薌見以蕭光以報炁也黍稷肝肺加以郁鬯以報魄也是皆气感而至焉若眀之爲神也鼓以雷霆潤以風雨滋以霜露其晦明變化倐忽萬狀是非至神其孰能哉幽之爲鬼也不可得而迹求之然焄蒿淒愴之集或聲或狀或炁感或慮至髙而無形卑而有物其滯而不化屈而不伸者是也所謂精气爲物遊魂爲變乃囿於陰陽屈伸而然也此陽精陰魄所以爲鬼神之情狀也惟觀夫造化之迹則見其有無之端矣問者曰有之理信矣或見世之疾患者輙曰某鬼神之害也必血食禱之則免禱之應則爭相告曰神驗矣或不應一旦有夭壽之變則怨忿而謂曰某鬼之侵神爲之助矣求其禱則果非天地社稷所宜祀之神而皆滛祀者有焉謂之神且不足稱焉又豈能助夫鬼以賊人之天命乎是豈非至愚也哉曰是非一朝夕而然也蓋井巷之習庸夫愚婦惑於流俗之言以驚世駭俗因而成風矣茍知乎生者气之伸死者气之屈伸者爲神屈者爲鬼魂气本乎天體魄本乎地則豈滛僻之足惑哉能存吾心精誠靈粹與天地合其用者若魯陽返戈止日烈婦哭而降霜韓子之開衡山之云驅鱷魚之暴可見矣先儒亦曰有其誠則有其神無其誠則神何存焉道之曰役諸鬼神者發吾之靈眀精一之神合天地變化之神而已董子之謂縱諸陽閉諸陰者是也侍宸不曰先天之气眞皇正法也吾心之神雷吏嶽伯也殆是之謂歟或未之詳而病其爲方外之說是豈果知神化之機鬼神之變者哉

觀植

芒芴子行山澤間見木之喬者偃蹇低者蕃茂曲者拳揉直者森郁大者數尺圍而小者不盈一指丰暢薈郁乎山崕澗谷間雲煙與之上下禽鳥托之和鳴子顧而笑曰吾嘗愛物之藹然生意津津者莫植物若也彼翼而飛鱗而潛足而走者非不皆賦物之性而植之理最可見而可喜也乎若四時之代謝一花一艸或紅或紫或黃或白不違其時不奪其色而寒暑應節萌孽兆焉若其眩彩競妍綺繡粉黛所不能狀而春者不得而使其華於冬夏者不得而使其茂於秋節之踰者不可促其急時之來者不可彊其緩𨿽居之堂室培之盆甕曲其枝體以取容和其性質以就飬𨿽若不能順其天害其性亦莫知其傷於曲且隘而不能遂其自然之質卒死矣亦伺時循節而華且茂焉是果孰使之然哉此其宰造化者之工也至微至妙者於是可見焉而物各賦物而各一其性所謂物物各具一太極者乎然而資於培飬者或時之所至而使然也故不耗其實不抑其長理有不足怪焉今夫山澤間也糞壤之所不及灌漑之所不至若雨露之所濡霜雪之所淩燥溫不時寒暑不均無羙惡薫■﹝艸酋﹞之異一資於風雨之潤土石之固而已耳而其髙者低者曲者直者大者小者各遂其自然之性而蕃衍碩茂無所不至也其得乎賦物之性之全者𨿽山葩野卉爭芬並秀亦不讓盆甕間者又非一花一艸之比也故松柏楩楠足以爲棟梁柟樟檜梓足以爲榱桷其明者可以爲膏爲漆其槁者可以爲器爲薪實之甘者可食本之佳者可藥炁之瑞者可紀且各適其材而未始以其無所可用而產於深山窮林以全其本也其各一其性得天者全皆誠之不可揜也如斯之廣且神哉道之在天下猶水行乎地中無所往而不至焉豈艸木可謂之無情無知而能若然哉余乃今知夫萬殊一本之理古今之所同然塞乎宇宙而不可易也不知其樂之極矣有笑於後者曰子何樂乎是觀也曰非爾所知也吾觀夫植物之性足以盡吾之性故不知其樂歟笑者曰子之所觀者特子之所遊息而目歷者也尙孰知乎木之丰暢薈蔚者閱歷盛衰與時消息豈一日而然哉使非居乎山陵之險僻一旦爭取羣盜之罹斧斤之禍無老弱曲直堅脆大小之擇摧風霜殞冰雪不捨晝夜而■﹝扌虎﹞之剡而爲舟揉而爲耨琢而爲廬斵而爲車摧而爲薪不可勝紀皆眀之爲害質之爲仇也則木之性毀矣尙何生意之足觀哉直不過莊子所謂山木之支離擁腫足以全其天年者或存焉若所謂樗與椿之久且大也則吾未之見矣子不懌而去乃顧之曰孟子之謂牛山之木常羙矣柰何旦旦而伐之木之性傷猶已之性伐而不知存者也豈特木之謂歟矧邵子常達夫數也𨿽木石瓦礫各有一定之理存焉余復何悲抑亦賦物之性固不得而傷也其所適於用則有幸不幸者系焉是則其有定在者也若才之羙者宜爲琴瑟簠簋則薦之淸廟質之勁者宜爲盤盂幾席則處之堂室下者置之卑陋朽者棄之埃壤各信所遭者何如耳於其本之全乎天者孰得而毀絕之也哉此之謂盡性笑者曰然

讀觀物篇

孔孟之書出而其道明逮其道晦則王化獘非書之不傳言道者之不明也列國而下漢唐之盛稱知行者寡矣宋興而道著周子暢太極未明之蘊於前邵子發先天無窮之理於後由是而羲文周孔之旨繼絕學者莫是若也聖人之道本乎心易心學也邵子之言曰心爲太極爲學飬心先天之學心也其言心至矣其論理明矣曁圖方圎以盡易之妙𨿽天地之大陰陽之微鬼神之幽象數之奧有無之變物之至廣理之至神皆出乎太極復歸於無極者斂之於一心而已充而宇宙散而毫忽其潔淨精微淵深幽眇可謂詳矣宻矣此其所謂觀之以心而觀之以理又曰不以心觀物不以我觀物不以物觀物也若堯舜禹湯之禪有徳功放殺之異周秦漢楚運祚之修短擇乎善惡而已是知治亂由義利之所尙邪正由言行之所致凡三皇五帝三王五伯之事若水鑑之燭毫髮不能隠則其反觀者所謂聖人能一萬物之情哉是爲窮理盡性至命之道也大而化之則天地陰陽之數以無體之一以況自然不用之一以況道也用之者三以況天地人也故曰無極之前陰含陽也有象之後陽分陰也則天根月窟之往來存乎無極之間矣與周子之言豈不合歟自有易以來後之疏議者千百其人而造聖人之旨者幾何能達夫未畫之先乎然世之慕者徒求之幽閒逸樂之餘於其道則未知有聞焉韓子讀荀取其近孔子者復以雄亦聖人之徒歟若太玄之於易方之邵子之謂先天之學心也後天之學迹也出入有無死生者道也若用智數由徑而求之是屈天理而狥人欲也其見豈不相去逺矣是足以知其見至廣其聞至逺其論至髙其樂至大能爲至廣至逺至髙至大之事而中無一焉豈非至神至聖者乎其一信不誣矣孰得善飬心者與之言心學也乎鳴呼或曰六合之外聖人存而不論若邵子者可謂窮神知化矣復有謂之聖人所不論者歟

讀董仲舒傳

予觀三代之下周衰而王道息秦承戰國之習气漓志悖火詩書於灰燼道之傳遂竟泯泯無聞矣漢興而天下大治而其腐儒曲士猶循故習不能彰先王之教於旣絕之餘者皆然文帝號稱賢主有一賈生而不能用千載之下讀其言尢有悲憤者焉況有非賈生比者哉若董仲舒下帷講誦三年不窺園進退容止非禮不行學士皆師尊之武帝舉賢良文學而仲舒對策焉當是時君臣遇合又豈秦所敢望哉其言足以發周衰之獘得王道之正者仁義禮樂爲之本也性命情質之辧著陰陽刑徳之論切由是觀之天人相與之際禮節修於身善惡感乎天堯舜禹湯之相傳不已者守一道而無究獘之政也是豈秦漢庸庸之徒所能至哉以武帝之英果卒三策而不能略行之乃出爲江都相亦豈不爲當時惜哉有如公孫弘希世用事以治經得侯乃嫉正論而遷之膠西仲舒𨿽不獲倡其道正身以率下両事驕王而皆尊禮之卒以修學著書終於家是非能全乎進退之道也哉其言曰正其誼不謀其利眀其道不計其功逮宋二程子出而後述眀之始足爲後世法蓋當是時已非班賈劉揚之足倫儗況其後也哉太史公以爲劉向稱仲舒之才伊呂無以加管晏殆不及也爲之過是向子歆之言誤矣使仲舒遇其君行其道亦豈不伊呂之效哉又何管晏之足方歟何也以管晏特霸者之佐所能行者霸者之事也又豈王道之大者若乎且以其師友淵源所漸猶未及乎遊夏則周元公繼絕學於不傳倡道於宋至今學者皆宗之道未始亡也又豈淵源之爲戾哉使太史公其見乃爾矧後之不足知仲舒者乎而或知其槪者欲禮之於廟配祀孔子以不忘乎推明孔氏抑出百家之明而卒莫之行豈不惜哉然以仲舒之道之言故不系乎祀否也抑亦何其遇知之難也歷百代而同焉夫以漢武之智尢捨而弗用矧下乎是者哉其亦不足感也矣

書文章正宗後

三光五嶽之气發而爲文文所以載道也文著而後道明而必本諸气焉元气行乎天地而道所以立矣古之有徳者必有言蓋其和順積中英華發乎外也非道充義明其能見於言哉是以眞文忠公集文章正宗以得源流之正者曰正宗也其編次之目凡四其體本乎古其指原乎經否是辭𨿽工不錄焉首曰辭命次曰議論次曰敍事次曰詩賦惟虞夏列國西漢及唐初之文本於左氏繼而可則者班馬韓柳續以歐蘇曾王首焉余所不載其立法辧制嚴矣蓋以道徳爲之基理義爲之主而發乎詞章者必得性情之正而後合乎是也由是觀之則𨿽古人之言允合者亦幾希矣矧後之未達乎此而妄謂之文欲求名家合轍者其可得乎然亦惟道未之著气未之充焉耳夫學也所以窮理以致用必本乎道飬乎气知所飬則气充而道立文有不工者乎余志於文凡二十餘年間探其要六經而下若漢唐諸家盡味之將上溯三代之言以究與經爲之表裏者焉所愧學力駑怠未之博洽貫通深所自懼及究是編而後眀徹廓達而信之益篤得之益大矣或所適未正所養未至而不足預是者亦了然可辧矣嗟夫世之鮮知此者惟藻繪雕飾纎碎委靡視此不啻千里之逺萬仞之危孰知其行之未至亦必由其方而後達也哉其或知探源流之緒於菁華抹截者求之無斁其於文忠之餘意孰無所得哉且獲忝繼其末者得不自幸歟

辧荀子

荀子書三十三篇其始於勸學修身本諸仲尼而言儒效君道臣道王霸禮樂次之似知王道之端矣而富國彊兵之辧雜焉乃明言性惡之不可治皆得之本然而僞堯舜辟思孟是所以成李斯之亡秦戰國縱橫之習可得而逃哉斯師於卿斯之亡卿之道可見矣當是時孟軻與之時上下曾不聞萬章之徒所記軻之言果何如哉使軻之言性善首對梁惠王曰亦有仁義而已矣其或不足法之當時以及千萬世則卿之言其患去楊墨豈逺哉韓愈氏以爲倡道於不傳之餘乃曰語焉而不詳是果不暇辧夫性惡之誤而亦有未明者焉其必以卿視軻之言未必曰非特信有未及乎抑齊襄時卿以老師大儒見重豈無一人能與論王霸之異而皆宗師之是非以哀公堯問之說以誇誘之乎蓋以營巫祝信機祥之術然哉此其後世惟知其言之善而鮮辧矣

辧陰符經

史稱黃老者以黃老之道同也而黃帝之言未之見焉若子列子之謂黃帝書曰者大率與老同而世傳惟陰符一經爲黃帝書其文質而雅深而要非有道者其能是乎昔唐李筌得之嵩山云魏大武中寇謙之所藏筌之言曰百言演道百言演法百言演術道者神仙抱一法者富國安民術者彊兵戰勝而其句義三者未嘗不備邵子以爲戰國時書程子以爲非商末則周末終秦之先有是文也蓋以其先王之時聖道旣明人不敢爲異說及周衰道晦才智之士鮮知所趍故各以私智窺測而立言又曰正言者或駁不純此獨用反言而合於正其必有取夫大要以至無爲宗以天地文理爲數謂天下之故皆自無而生有人能自有以返無則善矣而朱子謂或曰此書卽筌之所爲也又於筌本非深於道者也則筌之不能至也必矣程邵以其必啇周之文非秦之先則唐固所不逮矣豈非儒者諱言仙而必以其非黃帝作也然朱子之疏正以其詞支而晦吾恐人見其支而不見其一也且夫觀天之道執天之行能若是者與天地同體則道在我矣此爲一經之本天性人心其理一而見乎機者二焉立天之道以定其機過動者變化反復存焉則天人合發矣惟能立道以定之則萬化定基矣動靜自得其常矣𨿽修煉之道亦可知矣若五賊九竅三要生殺克制皆盜夫機者使然其盜旣宜則三才安矣惟君子則知固窮而不敢妄作小人則輕命而致患矣蓋其莫能見莫能知其非不知不神之所以神哉故聖功由是而生神明由是而出矣是以三返晝夜以復其初也絕利以守其源則通晝夜一死生矣以其瞽善聽聾善視則其心專一而用師十倍矣故天之大恩生於無恩至公其存於至私生死恩害道無不然皆理之自然也惟至樂至靜者能合三返之道可以動靜而復見矣其所見者天地之文理人見其爲聖也而我之時物文理未嘗不同乎天地所以謂之哲也此愚人之所以以愚虞聖以奇其聖而我獨以不愚虞聖以不奇其聖也是以自然之道靜而天地萬物生天地之道浸故陰陽勝則相推而變化順矣且天地以至靜生萬物其道浸漸而長則剛柔勝而陰陽相推變化無窮矣此其至靜之中自然之道萬物生生之不息以天地乃奇器也𨿽律曆卦爻所不能測故神機鬼藏也八卦甲子卽邵子納甲之說皆陰陽相勝之術是可以造乎卦象者也其始末文理未始不貫通也然世傳禇氏蔡氏本皆止於時物文理哲而下有二十一句乃朱子所深取者則禇氏張氏本爲正也推是而言之三章之分𨿽曰各具一事然明體達用以至體立而用行其非明乎動靜之機死生之說者所能至哉非黃帝之書亦必商周隠君子所作也信矣孰可偏於道偏於法術語也哉

峴泉集卷一

●欽定四庫全書

峴泉集卷二

﹝明﹞張宇初撰

○序

太上混元實錄序

道之立教先天地爲之始而後天地不知其終也其始於太上世惟傳黃帝時號廣成子帝嘗往問道崆峒山後乃鑄鼎成丹而上升矣乃考之傳記見之他書皆曰生於殷爲周柱下史後轉爲守藏史積八十餘年太史公謂二百餘年時稱隱君子謚曰聃孔子至周嘗問禮焉周衰去而之秦過函谷闗闗令尹喜候气而迎之彊爲著書乃述道徳上下篇以傳世云按氏族之書或謂周氏李幹娶於益壽氏女嬰敷生子耳字伯陽又謂李氏出髙陽氏子庭堅爲堯大理以官命氏爲理氏其後李徵妻絜和氏逃罪於紂食木子得全遂攺曰李又謂李靈飛得道妻尹氏生老子諱弘元字曜靈或曰伯陽或曰老萊子或曰太史儋其說非一若黃帝之先自三皇開辟之初已有之而相傳歷代應化神變動百千劫而不息是實錄之作也其必有考焉夫神之無方可先後可有無其視千百載猶一息故不可以形測以迹求也是故以不可言謂之道以無名觀天地之始以無欲觀其玅故處無爲之事行不言之教以不爭不盜而使民無知無欲此周衰將以厚俗拯化以還乎素朴而已矣使當是時俗流化薄而復訓以有名有欲有爲有言之道又焉知乎曲所以全枉所以直窪所以盈獘所以新也哉以是乃鎭之以無名之朴不知孰爲道孰爲仁義則復古矣故其言行於秦虐之餘漢興以淸靜濟之猶水之解炎也此先黃老而後六經也乎蓋以一時之尙而言之其謂老子所貴道虛無因應變化於無爲故著書辭稱微妙難識良有以焉後之君天下者代師而用之見之其緒餘者祕之爲天經洞錄發之爲靈書隱訣修之於身可以登眞躡景施之於人可以濟世利物是乃兼乎內聖外王之道焉若拘夫鴻生碩士之說一以莊列若散道徳放論要亦歸之自然因雜之申韓刑名之流直有不可者也矧甚則以浮誕空寂病之乎然實錄之所紀載詳備若此豈得一出於私所尊大以取惑於世而能傳之之久若是哉今皇上以天授仁聖自有寰宇首注道徳上下篇是資以淸靜之治矣吾道之幸孰有加焉洪武十五年設道錄司吾山曹君希鳴實職焉希鳴以道行誠篤日承寵光度越前代是豈非有以贊淸靜無爲之化而然哉暇日考訂是錄壽梓以廣其傳間屬敍其端顧某忝竊是懼豈容述其首然而神化玄通之道六合之外聖人存而勿論於斯見矣謹爲之序

龍虎山誌序

道之潛於至微而顯於至著也天地之大陰陽周始而理著焉事物之眾盛衰循環而文著焉此其至微之機潛於至著之間人不可得而見矣迨夫歷千百載之下而不泯絕者而後知也道之謂虛無玄黙者原夫天也杳冥恍惚之內而精粹朕兆存焉是不可見而可知也歟吾太上之教自軒皇文景之下率嘗用其淸靜無爲之說驗於世矣或方之申韓刑名或辟之方術怪誕蓋將有不得而毀斥爲異端者乎故太史遷以其動合無形澹足萬物指約而易操道家者流則古有之也必矣是以闗尹莊列之言有以發其未盡而柔弱謙退之言有足以拯周衰之獘而範世軌俗焉得以幽玄視之且神道設教豈將誣後世以取惑哉迨列國而下秦之茅君漢之我祖天師吳之許葛皆其尢著者焉天師鍾不世出之姿親受於太上由是三洞經籙符法之傳祕於九霄十極者靈詮奧旨盡降於世乃遊蜀之吳而煉丹龍虎山山之名於天下者居福地之一而與三茅合皂並稱焉我張氏畱侯而下四十八世矣有非二山之足儗也歷魏晉唐宋代有褒崇典秩具備若山川之勝宮宇之麗人物之繁仙迹之異道行之神爵望之顯代之慕擬歆艷者或美之於詩文埀之金石相傳逮二千餘載而嗣之者愈久而愈昌棲之者彌逺而彌廣孰非上世之濟物利生禦災捍患其玄徳綿逺有以陰佑生民上禆王化而能傳之不息若是之久且著哉抑亦山靈川後有以呵護資毓而然也乎是山誌之不可無述也元皇慶一年春玄教嗣師吳公集爲三卷進於朝詔詞臣元文淸公程文憲公實序之而予曽大父畱公大父太玄公遭際寵光烜赫當世獲紀之典籍榮亦至矣我朝先公沖虛公在先皇之始元累覲天顏眷渥獨至而予之鄙陋早襲教章上承殊遇宮宇易新已而今上嗣位首承召命蒙恩兩朝博厚之仁鴻厖之澤莫得而盡紀也間病舊志多疎淺凡近竊有慨焉或謂值玆盛世非加以稽古索隱以成一山之盛典豈不使奇芬偉躅湮郁渙漫若珠玉之蔽於淵藪其質可珍而忽不收襲亦豈不自棄也哉予𨿽篤志而學有未逮焉講師李唐眞淸修篤厚乃命搜訪其遺缺而仲氏宇淸志銳而才敏力贊成之遂析爲十卷將完而善士某願壽諸梓能無一言以志之哉惟道之在天下與天地並行而不違其存於人者昌大之而已矣能志是而弗替則善承其已著而埀裕於將來宜與山川同其悠永其有已哉然世逺代異或不能盡其紀載而後之慕其餘風遺烈者未必不有取於是焉敬僣序於首

漢天師世家序

易曰顯道神徳行是故可與酬酢可與佑神矣盈天地間古今不息者道也能顯明於道則功用之神具見而合乎徳者故可與應萬變而贊佑於神矣是所謂參贊天地之化育者也太史遷曰道家無爲精神專一動合無形贍足萬物而與時遷移應物變化立俗施事無所不宜良有以哉太上生於殷爲周藏室史復遷柱下史以神化莫測之迹代降於世爲玄教宗我祖漢天師蒙畱侯遺澤嘗親受道於太上由是仙經洞籙祕劫不傳者悉降於世繼以降治妖魅服煉神丹功成沖舉以劍印傳於奕代者今垂千五百年𨿽運移物攺繼承不替其非以淸靜無爲之教功用之神有合乎天徳而足以贊化育者歟迨今凡名山奧區靈迹具存此其子孫流芳之逺榮達之久信有以陰翊王度博施生民者蓋可見矣漢末而下居龍虎山者巖棲谷隱修煉以自壽宋初漸以道行稱於時曁大觀崇寧間虛靖眞君出焉其神功妙應一發於禦風錬形之實而後益振有足方駕於前矣其下莫顯於曽大父薇山公大父太玄公也凡其禜禬禱祈之著遭際寵渥之極當是時奇徵茂迹𨿽簮纓縉紳之士莫不禮敬之視前或有所未逮焉及我朝先君沖虛公光際聖朝混一海宇其崇資偉望昭赫一時榮被終始又豈昔之可倫儗者哉其爲神明之冑必若是乎某以匪材庸質仰紹先烈惟忝竊是懼代蒙聖恩猶深戰栗間以世家顚末未白於世懼有遺缺昔侍先君手舊編一帙授傳髙道同虛謁宋太史濓序其首而未暇整緝以行然舊文辭意冗腐僣用刪校增次以廣諸梓庶以成先志也嗚呼物理之有盛衰也思所以承先啟後者爲難哉末降以來棄實趨華競於勢利者眾矣茍不能造詣其學輝光其徳以亢厥宗可得謂之克纘前人之緒乎是豈足知夫昔之授於太上者徳行之隆勲烈之大其相傳之無替也果何使之然哉抑神而明之存乎其人後之來者尙必自勵其有以章述者焉斯爲不墜其教矣其曰世家則本諸史云

張氏宗系後序

古者受姓命氏莫非聖賢之後或以國爲氏國滅而氏存其世逺族湮者固常有之譜牒之制史設局以掌之及局廢而學士大夫家自爲譜所以敍昭穆別親疎使凡爲人後胤者知存尊祖敬宗之心是乃君子所務之大者也張氏姬姓系出軒轅子靑陽氏第五子揮爲弓正始造弓矢張羅以取禽獸主祀弧星世掌其職因賜姓張氏殷張穆子唐堯時張果皆以仙名逮周宣王時張仲爲卿士其後張侯爲晉大夫至三卿分晉張氏五世相韓太史公以爲張本韓公族也韓滅畱侯良以擊秦始皇報仇遂更姓焉舊譜始侯爲初祖上無所載焉嘗觀其略因探索以備遺缺侯本沛之丰邑人佐漢髙有天下遂封侯起家至七世多以功烈著傳曁唐列爲安定範陽太原南陽燉煌修武上谷沛國梁國滎陽平原京兆等四十三望族中出宰相凡十七人封侯者八人至十世而生漢天師父桐栢眞人自沛遷杭嘗過鎭江之丹徒縣有畱侯廟而常州仙迹亦名張公洞意必徳其惠而祠焉其後因居浙矣漢天師生杭之天目山是爲玄教之宗嘗以修煉神丹及劾治魔鬼道吳遊蜀遂家信之龍虎山其傳緒悠逺盛倍於前史弗之察以謂畱侯再世國除卽意其嗣絕殊弗知流裔南北若是之繁也自漢天師十世而下丘隴之完系序之存凡居龍虎山者三十八世計侯之上逺不可知者通爲五十餘世矣其支屬之殊同出處之顯晦則無所稽焉或傳閩之石筍信之上饒其張氏皆族也間見其子孫故老猶能道說舊故而求其世次則亦無從考質焉若夫江東西之間世稱穹爵令望而國朝崇尙不息者鮮與之倫其非列祖之神功玄化徳被四方而能若斯之昌且久哉抑嘗慨夫世之好誇譽者每爲譜以自眩其間攀慕貴顯旁引曲證者多矣其於孝敬之心果何在哉而我張氏以神明之冑迄今千有餘載論者徒以繼爵虛玄之宗而已又焉知夫重珪疊組蟬聫而不替者代有之特或文獻之有不足者歟然其未能大白於世者前之人於求本之志有缺故當時鴻生碩士無一言以及之是亦甚可愧惜者也矧今宗裔視昔則十不一二其消長盛衰猶深有足感嘆者焉可復失於整輯也哉顧駑劣無似弗克負荷常懼駸尋墜絕使後之人曷從而知源流之自思亢其宗愼其本哉或謂作譜之法親者宜詳疎者宜略爲子孫者各詳所親則略者亦可互見後之人當體夫祖宗徳澤之重篤志樹立使其流風余澤無至顚墜庶克繼其善也昔韓魏公之言謹家牒而不忘乎先塋者學之大也可不警勉焉則古之譜牒之制所以惇本之道爲不虛設矣玆述其槪於編末以紀其所自其發揚潛耀尙有俟於當世大手筆焉

三十代天師虛靖眞君語錄後序

宇宙之間鍾光嶽靈淑之气者惟人而人修乎身也有諸內必形諸外故凡蘊蓄之素者其能已於言乎𨿽老莊氏之學墮肢體黜聰眀凡役乎外者一切斥絕務一返乎內而至於垂世立教之道亦必因言而後達且著焉由是觀之遊方之外者豈以言爲無所用也哉蓋其於言也若太虛行雲澄淵微瀾隨其動止而成文不可以迹求之也歟與儒之於言也達則雄邁放逸之情肆窮則羈旅感慨之語發者異矣𨿽然其道隆神化之久與天爲徒又豈必以言之有無而後謂之仙哉三十代祖虛靖眞君以靈悟宿植遭熈洽之朝在崇寧靖康間徽廟崇道尢甚而眞仙輩出與眞君上下一時者若徐神翁王文卿林靈素也凡祛禁妖祟平潮孽祠禜禬往往有異徵旣而國運囏否預達災朕及致風霆暘雨特指顧間其道神行著誠足以羽儀天朝澤被含品矣𨿽相去數百載至今人猶道慕之豈務誇一時而後竟泯無聞者比哉舊傳應化錄載述勲行詳矣凡眞君流示世教之語陶冶性靈之篇又皆足以警迷啟蔽非遊神於胚腪坱軋之初蟬蛻於轇轕塵滓之表無毫忽足以介其中者其造詣能若是哉四方傳誦願見者惜不得其全往嘗刋布久亦遺缺間求之名山重鋟梓以廣其傳庶俾冠褐之士慕向之流探索於言外意表以悟火符之祕窮鉛汞之妙有餘師矣以是而進乎道徳之域若所謂廣漠之野虛無之濱當層峯喬木之間風淸月霽之夕哦詠其空歌靈韻林倡泉答又焉知其霓旌霞佩之不來降也哉其可不與老莊氏之言而並傳也乎宇初忝嗣匪材豈足以盡其贊頌揚美嘗恐有所遺墜姑序其槪以俟諸大手筆焉

悠然閣集序

夫物之眾自萌茁兆露而生生之意具焉以及繁長盛大而人鮮知也其所可見者越寒暑冬夏敷榮凋悴之色而已蓋未得乎其初也物且然況已之心尢莫之察也乎人性之善知覺旣形莫不有悠然存乎中者與物同而物欲情慮蔽其私猶寒暑冬夏之榮悴有不免焉而能察其蔽釋欲盡則悠然之善本存故爲學之道由仁義操禮節所以持其中復其初則已心之悠然者若實有之仁於吾無間然也士之立身顯親非求夫是而後達不足謂之學也番陽甲江西他郡以產殖貲貿之富民廣其利五季間賢士巨室爭出而周爲盛迨元集賢司直南翁公以學聞居湖田間山明水秀覽而悅之遂構悠然閣其上或有取夫晉陶處士詩語也未幾入朝時大夫士咸有述始南翁洎左丞伯溫公皆顯宦族姓且繁而郎中公克復伯仲守世澤不墜元季兵興閣毀而克復處仕途旣還若上世手澤皆收襲具存予辱與克復契厚間出所藏屬以言是編辭藻增耀有足見南翁遭際隆盛而悠然乃未達之日所名其諸賦詠皆一時名卿碩士美之於旣達之日𨿽眷眷桑梓間湖山之勝與晉處士所適固異求之世澤之愈久其得乎一心之悠然與景物之托興者又有不同者矣𨿽然景物之代謝常系於榮悴且物俱囿於理气積厚者源深若家世之逺近亦由積之之厚薄也當元盛時四方士人簪擁云合與周氏同輩者視今能幾人哉克復之善繼其業且護重編帙以示將來是使知夫悠然其中有若是耶抑余祖太玄公於南翁伯溫有世契而余於克復凡辱知三世矣言可拒乎惟其後胤尙善珍之則悠然之澤非榮悴之足拘必由至仁之著於無窮者焉予因致其望於是者敬序以復請

丹纂要序

黃老之書出而吾道興史載帝嘗問道廣成子於崆峒山其言非神異深奧而簡明要切易知易行者也至周穆王作艸樓延逸人而後相尊信之若闗尹莊列諸子生戰國間以時上下而言亦異同然其授受之源一也蓋其本則三洞九霄諸經品道藏者其用世之說則內聖外王之道蓋公曹參以淸靜而治是也其要也使有歸於無實返於虛順元气之流行而深根固蒂返本還元則性命混融守其一眞復超乎無而已矣迨秦皇漢武取惑方術而其說淆雜後之所謂金液大丹者始金碧龍虎經大上石壁歌至漢魏伯陽本金碧經作參同契假易以明丹述五行八卦陰陽經緯之說詳火藥消長生化之機或引金石艸木之類以證體用或托嬰奼龍虎之說以隱玄微而踵其後者全以金石比諭之言溺其要義以惑世誘俗不惟內外丹之傳由是迷逸而未知探訪者一槪以藥石爲丹舎身心之實性命之理因譔爲奇言譎語以權衡學者非特鼓惑一時且流獘後世者有之蓋外丹之傳采五金八石之精粹按火候陰符而烹錬與內丹升降進退之道無異故內外之運用一也夫人之形骸屬陰皆由精气凝化必資金石之英云日之華以化煉之則靈化之妙可輕舉飄浮矣故名山川間丹鑪藥竈皆有遺迹若吾祖漢天師許太史葛仙公之流世傳尢著故舎二者之傳則皆妄也元季間有險薄之徒爭倡邪說爲采戰之術盜習成書假先徳之言以相引證誑惑當世富豪大賈之人且多從之以延年縱欲必喪身亡命而後已其始作俑者業識之報當何如哉予嘗欲抵斥之患未能廣耳又或持艸木雲霞按摩導引之文以爲入徑之資𨿽可養生延壽求其成工亦緣木求魚負薪救火尢庶乎邪說暴行而已矣所謂南北二派其全眞所宗金王重陽氏南派則張紫陽氏張之書多文而隱王之書皆直而約張氏之傳必內外合而後成王氏則修內而已矣然其授受之奧必學者力究焉有非書之可盡也予自襲教蒙皇上眷念隆渥嘗勉以精進道宗之學今凡十餘載嘗討論參訪於四方之士不敢少怠苐以質下聞寡無以上副國恩以光宗教是錄平昔所覽經論詩訣上自帝眞師匠沿流而止探考異同擇其精要足爲學門軌範者題曰丹纂要不惟便於玩覽實將發性命之理神气之要一貫而萬偹可因誦心會不惑於謬戾之病亦無取於經世兼善者之訕議其於黃老莊列之傳亦庶幾不失其緒焉使傳之廣且久則蒙吾道之澤有自矣況棲遁山林日積月累進之不已豈登眞躡景之不可繼哉然尢在夫善根上器之士有以自證者也是序於卷首

生神章注序

易曰神者妙萬物而爲言也成變化而行鬼神至神無方聖而不可知之謂神易之言神至矣蓋萬物自一气生气分而太極判兩儀四象五行各位乎气之中由五行之气布而萬彚生生之無窮其五行之運陽極於九陰極於六二五九一之道又備乎五行之中一爲萬數之根而气爲萬有之母气之流行統宰於神然後變化出焉天以積气而成帝以統神而名若一气生二气三气生九气九气生之無窮彌滿六虛皆气之化生是謂之諸天也諸天歸之於虛無言其不可以象求也是以吾教之設本乎虛無自然其虛無自然者神气也知養夫神气則性命之道修矣而修之之方𨿽或同異其原夫三洞九霄之旨則一矣蓋三境梵气結篆成文非人世演說模仿塵言之類也九天生神章經道貫義眀其分章掊句皆至頥之奧毎各府命元而有一天其修煉之徑盡矣內而煉已外而度魂故誦之九轉七誦皆按數之妙可以坐致自然白日登宸蓋非讀誦使然十乃成數天地之造化系焉人身備天地之造化豈登眞應化之道有不可得哉況按金液返還之旨九乃陽數也夫元始之演妙神王之進請其災劫種之訓至矣自赤明開皇以來仙曹之判選若階而升其不修善行不求至道者豈不於是深所感畏哉其能修者不惟度劫成眞乃上證僚擢非由養气錬神回九气於萬靈混三界於一气而然乎所謂知其神之神不知不神之所以神也抑於死生之說則煉已之神可以度幽𨿽闡太上之慈恩亦由修已之功莫大矣故是經與度人大洞救苦之義表裏混融其善習誦者因文解義於道之奧曰有所悟入矣淸源董圭山注釋明達實幽明之津筏者也暇日某命工鏤梓以廣其傳其存心恵澤至矣間書請序其首予何足以開倡其旨使人人知所皈向況幽顯之大者乎然遵是而修之久乃神靈炁化躡浮駕空返已之天於虛無之上則髙虛淸明之景是所遊焉

武夷山誌序

世之謂方輿職方郡誌之書率於名山大川靈蹤遐躅莫之盡詳焉蓋非載籍之遺缺而代之鴻生碩士多病以虛誕而諱言之然古之仙眞其神靈所寓無往不在凡禦災捍患之異有禱輒應豈不足以陰翊皇度者乎抑豈無參贊之功於世也哉而或史之弗書述之弗詳則千百載之下竟遂泯泯無傳焉是亦習教者之所宜盡心致力也歟建寧之武夷爲升眞玄化洞天按傳記晉陸鴻漸謂昔有神人受帝命統錄地仙嘗降於山顚自稱武夷君山因以名而白紫淸傳列仙則謂秦人籛鏗嘗隱於是焉攜二子長曰武次曰夷其亦莫得而辯也漢郊祀志武帝嘗祠武夷君於建命祠官領之山有漢祀壇遺址或曰秦始皇二年八月十有五日上帝同太姥元君魏眞君子騫設會幔亭峯之頂虹橋接空魚貫而上者千百人呼鄕人爲曽孫享以酒核皆彩室綺裀供帳華盛靈樂疊奏已而風雨且作竟失所在子謇始學道於山從張湛孫綽等十三人遇控鶴仙人受道皆仙去下而唐宋迄元得仙者常輩出衝佑觀始創於唐天寶間迨南唐寶大八年李公輔於道有得遂遷今址賜額曰會仙宋初凡殿宇廊廡更新之太宗寵以禦札祥符二年賜田若干熈寧初秩二千石者領之曁紹聖元符端平嘉熈紹定間禱雨輒應復加封號錫田蠲稅之恩累降元天歷亦寵賚如前而貞人介士代不乏焉以是名於天下與三山相後先也蓋建之曰丹山碧水者奇峯麗岫層見疊出於一水縈紆之間而巖姿屏色趍抱拱挹凡洞穴壇壝不可枚紀每皆勝絕孰不有仙眞異人居之是故若朱文公蔡文節公劉文簡公一時名賢巨儒亦皆讀書講學其間則九曲之勝聞於四方者亦豈偶然也哉予嘗異夫三茅山楊許二長史之會於華陽洞天麻姑之會蔡經方平於仙壇也稽之傳記若劉向漢稱博極羣書其言未必誣也以是知幔亭之集必不妄矣其可無所紀述也哉而山誌考載且詳誠足傳逺矣余嘗欲一遊而未遂主觀者某間請序其首余固不獲以淺陋辭而亦尙圖詢諸遺老殘文以補其未備云

白鶴觀志序

自黃帝獲鼎學仙丹成而上升繼則周穆王作艸樓召仙而其說始殷逮秦漢求仙之盛而方士疊出謬以神異誇誕取惑好慕之君淆雜虛玄之授招時訕議者亦宜然豈無眞仙者潛遁窮僻遺名棄迹以修之故其丹鑪藥臼靈書奧訣或祕諸巖洞或畱世隱顯𨿽其迹不同自古相傳代有之矣江西丰城之白鶴觀在陳大建間其地眞仙甘君之靈迹也甘君幼篤孝以行聞於鄕裏學道有年聞旌陽許君善往師之許君與偕往師丹陽女仙諶母得祕授法行日著乃從許君積功江漢間若其圖松禦怪斬蛟蜃祛蛇孽以三尺劍致功可益萬世其名迹埀之無窮必然矣況其功烈尢有不能具錄者乎而許君嘗有淨明忠孝之法行世其說皆本大中至正之理非他符訣咒步比也甘君以孝行之著成仙躡空其功與道豈不得之忠孝尢多矧仙之爲超脫凡俗之徑未嘗去人道而必獨善也此甘君道旣成事母終而脫去則可謂兩全矣抑凡仙眞區宅必山川雄勝而丰城之佳秀宜有以毓其質炁而然也予今春謁西山玉隆宮還經白鶴觀𨿽風雨之夕探采遺逸尢有足起慕焉其地𨿽處闤闠間景物幽麗詢其兩楹乃吾祖虛靖眞君窪盈方丈其前龍潭眞君飛幻處也道會鄔某耆士熊某主觀事且出甘君所爲丹經洎觀志及眞君與任首座書言尢足以有發而事畢名存寧不重爲感惜者焉越夏某來山中以觀志請序余幼嗜名山水間以窮幽索勝嘗歉古今名迹不獲徧覽若甘仙之神徳優著乃獲讀其言履其境敍不可辭矧尢吾祖之遺聲逸迹間可以詳夫紀載者哉然某克盡其職且編次成書欲壽諸梓可謂善究其本矣使他日眞仙之靈蹤異化與是錄同其弗泯於吾道豈不甚盛事哉繼者勉之

張嘉定集序

澹漠先生張公詩集若干捲吾友大椿編次屬序於予其不獲辭也記髫齔時嘗侍公於先君子之側獲請益焉當是時稱鄕先生盧公伯良夏公伯承爲同門師友而學業又皆齊驅並駕而莫知其孰先後焉公爲吾裏著姓自宋元簮組相屬多以文鳴公幼岐嶷才贍气銳曁長博學善記誦猶長於詩元季鄰邑以詩名者若張公仲舉黃公君瑞危公大朴皆嘗頡頏其間而李先生仲公祝先生蕃逺猶所師也間挾所蘊走燕趙間卒無所遇合道吳楚而還居無何天下云擾豪俊並起一時僭竊之徒間聞而聘之竟潛退不屈而其流離忠憤皆見乎詩而雄放之气毅如也我朝國初奄有海宇首以遺逸徵公赴闕授知嘉定州秩滿以老賜還乃溯吳越淮湘而歸晚築畊林壑杜門家授於詩益工州之民嘗有以誣禍構連逮數十人公直其事獲全迨今人猶徳之公之詩其體裁風致本乎風雅而浸淫乎漢魏六朝若盛唐初元而下所不道也蓋其气岸魁偉美姿表故吐辭運思捷若神助宿構不假窮索苦思而成其雄渾淵永若穹華之雲長江之瀾不可涯測而迹求者是所以淺陋庸隘者所不能造也此其知名王公學士大夫間信不虛得矣惜其平素撰述中罹兵燹散軼者多盧公嘗拾襲其千百圖永於梓未完而歿槀復逸不存間愛而不能棄者手錄其十一校大椿所錄居多惜予無似嘗承教於公而不能副其訓育其敢妄序之乎然公之學優辭敏不惟駢華競秀於一時而其盛徳偉望已嘗見於事功其遺聲潛曜豈竟泯泯澌墜者哉矧吾大椿力學好義將繼盧公之志爲不難矣又豈不樂爲斯文道哉公諱率字孟循號澹漠門弟子以澹漠先生稱云

宗濂稾序

予友倪君子正少從學先師夏先生栢承而授陸氏本心之說於彭先生孟悅其踐履篤實推信於鄕裏者𨿽庸夫愚婦皆知其爲君子也窮居陋巷貧窶自守愼交寡言於師友請益不怠而動容常若不足間苦疾鮮爲文辭或彊綴作必稽諸經一出於純正余嘗聞性理之說於彭公其琢礪討論皆君之益凡交處十餘年猶一日也某年以薦辟除新建教諭間兩還鄕裏獲與之研究古先賢哲前言往行陶冶於疎林荒磵軒燈池月間其意味醇愨求之古人不多讓也洪武十七年春服缺赴京示微疾終予悲不勝嘗勉其子衡勿墜其手澤後四年衡持文若干篇曰宗濂稾請曰先君居新建時縣庠乃元江丞相宗濓書院也故稾以是名先君托知之深莫公若也願序其端予不獲辭讀之再而感曰夫士之爲學求足於人者多求足於身者寡矣君育天地之和山川之秀蒙先世之澤質淳气淸性行端潔自非庸儒俗生所能至內旣足於身而外亦無待乎人者也故其言論風旨一本諸簡易之理精微之得道不待究而自明誠不俟立而自著是所以得之本心也歟宜其施諸事爲訓諸講解舉不淪於口耳之習言辭之辧一存乎端本誠身而已矣本端身誠則聖人之道經世之法具矣尙何俟其繁贅也哉其策問講義序說皆發乎正大之要存養之方陸門之楊錢殆不是過也其詩歌篇什得乎性情之實而韋孟之閒雅陶栁之衝澹有焉惜未之大用無以發其和粹之蓄豈聖代之可多見也乎今凡新建學徒在當時嘗聞其言者尢有立是豈其涵濡操勵之工爲少哉惜其學本諸陸而世之宗朱者或有不與焉是故其特立不惑宜世之鮮知也已然究其會同其言可得而竟泯泯者乎使其傳之不替豈不羽翼乎周程朱陸之言必矣墓則友人吳君伯宗爲之銘惜予無足以發之姑以義弗辭序其槪焉

雲溪詩集序

孟子之言曰王者之迹熄而詩亡詩亡然後春秋作夫詩豈易言哉自三百篇古賦之下漢之蘇李魏之曹劉王應去風雅未逺始有以變之晉初阮陸潘左之徒尢未湮墜逮六朝鮑謝顏張出而音韻柔嫚體格綺麗則風雅之淳日漓矣曁唐初宋杜陳劉盛唐韋栁王孟作而气度音節雄逸壯邁度越於前者也而集大成者必曰少陵杜氏在當時如髙李岑賈亦莫之等焉則杜氏之於窮達欣戚發乎聲歌者有合乎風雅而足爲楷法矣唐末風俗侈靡宋之稱善者蘇子瞻梅聖兪石延年王介甫歐蘇朱楊而已及元範楊虞掲輩倡遺音於絕響之餘直追盛唐一時禁林之儒生四方之士人莫不宗師之凡江東西之間言能詩者尢盛蓋得乎已者髙而宇宙山川之大近而卉木禽虫之微無巨細妍醜之辧接於目者會於心其操辭運思若江海之奔而不可遏矣故代之辭人墨客以是名者駢華競秀櫛比鱗次及求之大章全帙可以躋古而式後者復幾何人哉然則三百篇之刪取𨿽出於庸人愚婦之言者其風刺美怨皆足以薦之廊廟禆之政化而王澤具存焉其曰詩旣亡而以春秋續之則爲詩者必欲繼其亡者焉是以後之學者苟不操源遡流發乎性靜之正資養之實務趍於模測雕飾窺古人之餘膏剰馥惟將和鉛吮墨剽獵纎辭騁駕於蘭苕月露之頃以誇時自足是豈足與言詩也哉余友楊君孟頊世以詩鳴余丱歲嘗讀其伯父顯民詩惜不盡見今春延孟頊授業餘甥采其言論風旨恨得之晚且出其平素詩若干篇獲盡讀之及扣其家世其先自伯起者漢爲名儒世稱闗西夫子迨隋唐多顯宦有名某者官江西某處因遷居進賢縣之水北裏實髙宗麟徳元年也至宋有諱仲博者舉進士第擢長沙令轉江西漕運使而終又諱龍偉者亦舉進士爲番陽簿仲父季子元爲中書檢校遷禮部侍郎終贈本部尙書以是族日益蕃今凡居水北者二十有九世矣其學則祖叔能師宋監冑生見心危先生季輔顯民季子皆學於叔能率以家教相承季輔志識閒雅衝澹晚節亦慕道家縱閉之說延名師篤教諸子孟頊徳充而學贍其襟度辭韻淸麗宏達法於杜而備眾體者也蓋世爲簮纓家其淵源之懿研泳之習有素矣予固知其不以顯晦榮悴累其中而向使列之英俊之林又安知其不可續淸廟之音以鋪張盛世之述作也哉此亦其志夫國風雅頌之大者焉抑余無似退臥乎窮山宻林曠意風月寂寥之濵其淺陋良有以麗澤之又豈能盡知孟頊哉然感夫世之知詩者知孟頊且鮮況信能淩厲前古而與造物者爭衡也乎間屬敍於予情不獲辭矧俟於異日豈惟是哉

許氏族譜序

嘗讀周官書其小史之職奠世系辧昭穆以定邦國之制𨿽古無譜牒而嚴大宗小宗之法自宗法不修而尙門地由是而有譜牒之識焉斯所以昭穆不紊疎戚有別也然代之譜其宗者率欲光其先振其後凡得同姓而顯著者必將攀援附竊而成書𨿽自欺以取誇於一時而其尊祖明宗之法胥失之矣又何代夫爲之後者此學士大夫之所不取也蓋遡而上之莫得而詳焉是或有所誣也歟或不求門地之素風俗之淳而徒資產之厚聲利之熾則以巨室名閥尊尙之其於古之人久近之別賜姓命氏之原尙何自而考証之哉髙陽許氏春秋之謂齊侯許男後也春秋之後無復國其後以封爲姓按譜漢許氏侯者七人王莽敗始失侯東漢循吏許荊者其下爲汝南人各有聞許靖爲蜀太傅許禇事魏封侯晉許孜徵孝亷不起其後稱髙陽爲盛許邵爵唐安陸郡公敬宗爲龍翔相孫曰逺天寶之亂以義死宋祥符間許遂爲將作監主簿許怡元爲江淮荊湖兩浙制置使其後族大且蕃累仕於朝至某者由某官遷撫之宜黃因家焉是爲江右著姓某於譚爲世戚外兄碧淵嘗以其譜牒屬序焉予嘗感夫盛衰榮悴之理駸駸於無窮者一何甚哉幼聞故家遺俗莫盛於元蓋以享國之久恩恵寛厚貨殖蕃碩凡其有休聲余澤者靡不思以振復興起者焉故不惟奢靡豪縱之習而詩書之澤孝友之風猶彬彬間有之者矣迨今凡三十餘年運去物攺一旦鞠爲榛莽者有矣其亦消長之數信有定在也耶矧以學行世其家者非假譜牒之存以詳其支派之逺嬋嫣之自則祖宗之嘉猷盛烈曷有不顚隳者哉而能存其譜者亦鮮矣其若許氏之能善寶其存所推本者皆穹爵令望之士可謂惇本知自者焉惜乎未識用衡而於碧淵之言可徵矣是不辭而爲之序

贈禦風子序

世之具形气者有生於無而無復歸於有故形載乎气而气禦乎形也元气運天地而陰陽行焉天之覆地之載日月之明四時之序晝夜之續鬼神之變萬物之眾其運行而不息者皆有無自相生化者也古之善訓人者惟使趍乎道而已知趍乎道則達有無生化之機矣然世之謂學者茍聲務華飾外忘內其於生化之有無又豈能潛求黙識也哉予居耆山中間遊鶴松下值一道者蓬藟翛然揖而言曰吾遊江海間久矣嘗扣異人以金液還丹之道信夫列禦寇指尻輪神馬之說而有禦風之神化者也吾𨿽未知能也其然乎其不然乎願有以發之曰風之爲物也聲而不形蒙莊氏謂之大塊噫炁是焉其禦也果有馮乎所馮者虛則何致福之數數然也所馮者非虛又何福之可致耶況數數也哉是故難免乎猶有所待者也孰若無所禦而行是無待於外矣故乘天地之正而禦六气之辧以遊乎無窮者彼且惡乎待哉彼列禦寇之禦乎尻輪神馬者乃一气之往來無窮是托乎禦風也果何待哉故其遊之不息非以邊涯可得而測焉況旬有五日而後返耶有息而後返返而未嘗不息矣特有之所以乘無無之所以禦有也及乎非有非無而生生化化之機盡矣子之於學也必求夫天地之正六气之辧修之於已日積月至而後形神炁化亦禦乎尻輪神馬之無窮則風不待禦而行矣其視致福乃吾無所用者哉舎是而欲之𨿽使飛亷列缺侍乎飆車霆轍駕乎云道星衢尙何能禦哉𨿽然凡造乎道者必去浮幻絕纎染形如槁木心若死灰視世之貴者爲埃壤身之重者若土苴則其自待也輕舉天下無毫髮之足累其中猶馮虛而行不假於禦而莫知止也𨿽天地之外不可以迹限之也矧子以剛勁之質參究之學使洞視有無之表而遊乎逍遙之墟廣漠之野若萬竅之怒號眾竅之爲虛翏翏乎之不聞刁刁乎之不見又何眾竅之謂地籟比竹之謂人籟吹萬之謂天籟也乎惟聽於無聲視於無形則有無之間皆一吹萬也斯求造物者之所馮哉而吾獨不得而至焉子其勉之道者因請以自號並錄其言而別

送琴士朱宗銘序

樂之所以致和也極乎天而蟠乎地行乎陰陽而通乎鬼神是故大樂與天地同和其感於物而動乃形於聲聲成文謂之音音之發有喜怒哀樂欣戚邪正存焉此君子之於琴瑟斯須不可去也故曰琴樂之統也君子所當禦也蓋凡接於耳目具於四體必禮以節之而琴足以閒邪滌非怡心養性是得乎性情之正焉其與夫鸞和佩玉雅頌之音無故不徹也宜矣其由羲農虞舜文王孔子而下伯牙屈宋之作也或感於憂思形於悲嘆放於恱懌始而淵玄沓■﹝氵陁﹞劃然若怒終而颯爽激烈淒然若悲其急也風雨震而崕石裂焉其緩也波濤作而蛟龍興焉其大也騏驥驟而干戚舉焉其微也泉澑滴而蛩螿語焉此其千態萬狀不可得而盡也信能與陰陽相摩天地相蕩也矣在夫得之心而應之手也非習之有素不亦難乎且必得乎性情之正而後不失乎聖賢之餘韻也豈徒悅乎流俗之觀聽也歟昔之稱師襄師曠師文者其去逺矣其下損益者雍門周司馬相如蔡邕孫登嵇康桓譚楊收之徒各擅其說近代之以是名者惟曉山徐氏子方袁氏敏仲毛氏伯振楊氏學於徐袁而鳴一時者起敬冷氏是有江淛二操之辧後皆徐袁爲宗焉予少嗜其學聞於通都大邑遇鳴於是者必叩焉其曰淛學者皆然而徒誇多競靡而已求其音節雄逸興度幽逺者亦甚鮮矣閩士朱宗銘氏師於袁冷其友也今春來遊吾山相與掃石鼓於峴泉之上其曲也調也皆淸深雅淡雄逸飄縱信非誇多競美者比也采其論說必以得性情之正爲要少遊四方多所資訪我朝國初首以薦赴京力辭獲還凡閩之巨室大姓更相延致之而其齒髮向暮乃得乎音之妙者宜非一日也然昔人謂之髙山流水者獲與之陶情寫意於風林月磵中矣其別去也豈不夢寐乎吾天籟雲濤之聴也乎而亦果何爲黃鍾白雪之音也特恐均不能忘乎耳哉於其行遂抱琴鼓之溪之滸再鼓而不知其有離聲也乃序其槪以爲贈

遊仙巖詩序

予嘗觀夫世人靜躁勞逸之異也其出處語黙必見乎性情之趍好焉是豈得彊而至哉茍彊而至又豈造夫趣之眞也夫吾山仙巖凡居二十有四聞於四方久矣由漢天師錬丹玆山而龍虎現巖因益名由是天下士人無貴賤老壯凡偶經特謁者靡不願一遊焉以是遊帆曳棹而往者歳無虛月矣洪武丙子季秋六日予偕館賓楊君孟頊仲氏湛碧吳甥汝緒侍遊者王景山吳處淵袁止安也命舟溪滸壺酒榼肴而發焉縱波衝渚而下不踰時而達是夕息巖之左曰演法觀乃漢天師祠也危臺傑閣髙出天際水簾斗壇丹竈芝巖交列左右相與偃息踰夕明旦發舟篙人指顧下上應接睇眄之不暇而泜島洲渚之間怪石異木幽葩奇卉穠縟重馥皆聫芳獨秀之可喜也頃而旋汀歷漵若■﹝土幻﹞窪抵岸之觸側竇隱隙之險惟鳥棲猱攀而人迹莫能卽焉或依乎深林隘谷者漁舎隱焉或蔽乎荒榛野渚者樵徑紆焉是殆與武陵桃源不異也已而開罇啜茗溯流而下顚崕絕壁突怒而起者蛟騰豹躍龍襄虎踞俯首而伏者屏列障辟雲奔霧湧千態萬狀層見疊出而穴其嵌空■﹝卸﹐雩代卩﹞眥者庖庾罍牖機杼梁堵畢具其間使人仰視慕羨心融神釋信不知其有人間世矣下視澄潭一碧靈籟四起而其幹霄麗日排空而上者岌嶪嶻櫱惟巖峙谷聳蒼嵁綺錯而已逺而狂瀾淺渚奫泫渟■﹝氵靚﹞余不知其有窮也久之卽巖下摳衣而上懸石萬仞若埀蓋覆宇可坐數十許人遂陳觴羅爼而飲於是吟者歌焉琴者弦焉繪者圖焉盡一日之歡移夕乃已時天風西來恍若欲躡空駕浮而興不可遏遂命舟訪巖之右曰明誠觀者吳大宗師河圖仙壇也天且暮乃明火趨宿主祠者曰吳從善氏善日者術延談竟夕明日乃還所賦詩若干不覺盈袖成捲矣孟頊乃次苐成帙而告曰人生行樂耳今夫名山大川爲仙眞之窟宅吾聞有年矣不啻蓬萊閬風方壺圓嶠之勝也世之願一遊而不可得者多矣或聞而以爲怪誕之誇而未之信焉今也幸遂一覽若安期羨門飛仙狡獪之適盡在目睫間矣豈不自幸也歟願序諸作之首以紀一時之勝集而遺之無窮也余不辭而嘆曰夫開辟以來天地位而山川有焉玆巖也屹立曠劫曷有傾圮前乎千萬載莫知其閱廢興消長之幾何也其能同此樂者已幾何人矣後乎千萬載孰知夫能同今日之樂者幾何人哉然則羈馽軒冕沒溺氛垢或風雨之晦冥人事之欣戚不可勝紀而不能從玆遊者其相去豈不霄壤之間哉矧是遊也且有詞章弦詠之樂視昔之赤壁剡溪之興亦未必多讓也其能已於言乎抑世之躁者思靜勞者慕逸其有得夫天趣之眞否乎遂樂其請而序之

還眞集序

仙道自古尙矣由黃帝問道廣成子世稱黃老蓋廣成卽老子也仙之說始焉若唐之籛鏗夏之嘯父商之宛丘周之王喬三代則固有之而周穆建艸樓以延士其說始著殆秦皇漢武惑方士藥石之術𨿽有王次仲東方朔之徒而不知師而其邪說滋蔓淆雜卒以殞身則世之鴻生碩士並起而訾斥之亦宜矣若漢魏伯陽仿易撰參同契本古文龍虎經而充越之於是丹道倡明不溺於金石艸木雲霞補導之術一明乎身心神炁自然之理假卦爻晷刻以則之靡不合乎奇耦象數也厥後由鍾離雲房授唐呂巖則祖述其說而歌辭論辧庶得乎指歸之正代亦不乏其人焉若宋之張紫陽石杏林陳泥丸白紫淸李玉溪李淸庵皆一時傑出凡其辭旨亦不下伯陽而互有深造黙會者焉夫相去千百歳之間何言之若合符節者不期然而然哉此無他千百世之理同也心同也其所以淆異者必邪妄詭誕之說非取誇於時必鼓惑於後其能果合於身心神气自然之道乎此古之人必得人而授而道不虛行也抑亦非師之祕玄蘊奧不妄啟示而學之者不累功積行之實徒飾虛文僞與馳聲揚耀者無異尙何足語道哉其能見諸言哉南昌臨江混然子以故姓博學嘗遇異人得祕授尢勤於論著予讀其言久矣間會於客邸匆遽未遑盡究今春吾徒袁文逸自吳還持其所述還眞集請一言予味之再信達乎金液返還之旨其顯微敷暢可以明體會用矣使由是而修之𨿽上溯紫陽淸庵亦未知孰後先也矧予嘗憫夫世之膚陋狂僻之習駁潰滋久有莫得而盡絕者猶喜其言足以振發末季之獘也庶或志士貞人有碔砆美玉之辧焉則遊神胚腪馮翼之初煉气混芒溟涬之表爲不難矣是所以盡乎原始返終窮神知化也歟尙容招黃鶴淩空而下相與共論乎湘濵嶽渚之間未晚也是書於編首以俟

○記

蚊睫窩記

吾裏象山之麓綿亙數十里起伏百折隨其淺深逺近皆秀結炁融而幽室玄館必踞其會筱嶺最幽而甫近由嶺南行數十步至楡原茂林曲磵聲潺潺若環佩泉石幽僻而愈勝行不半里爲朋山山之耆徳士張君如愚棲息所也以樂其勝與朋友共因以名焉洪武辛酉薙榛莽築艸廬數楹環堵一室左右竹樹交蔭磵鳴鏘然丁夘秋予與如愚登龍井象山還卽其廬指而告曰此吾蚊睫窩也予少讀列禦寇書聞老商氏之道其言曰焦螟羣飛而集於蚊睫棲宿去來蚊弗覺也螟至小而棲於蚊之睫蚊非大而可容況其睫乎吾少志瀛渤視湘海不啻■﹝土幻﹞水山嶽不啻犁土直欲遊乎無形達乎無隅栩栩而快蘧蘧而覺不知天壤間果何生何化而時其來順其去而已矣今已息我以老其放藪澤逃榛萊所樂也衣短褐食茂菽庇蓬室視昔之志者大而翫物小其大者若此況其至微者歟吾居窩中不知其幾年矣忘形忘物不知有短褐之衣茂菽之味蓬室之覆但存乎一息之微亦不知其居蚊之睫也亦不知蚊之睫果能容乎果不能容也耶予諤然若不知所止與之徜徉樗櫟之下坐臃腫之栂執支離之疏而嘆曰予聞之損一毫以利天下去一毛以濟一世士弗爲也子非不以一毫利物舎國而隱者歟畊者物之以其利而有焉故不以一毫爲小也矧損我一毫無益於世世亦何用於濟此非聃尹禹翟所以異而不爲也乎蚊之睫以一毛微於肌膚螟棲而弗覺此其忘於一毫之容也尙何損益之累亦無所用其覺耶然蚊之睫且望之不見聴之不聞惟心死形廢以神視以气聴然後見之若崇山之阿聞之若雷霆之聲其能以一毫利天下濟一世乎始之不可聞不可見而卒無不聞無不見也其無形之與有迹之相去也豈不甚逺矣哉遂兩俱黙然莫知其孰爲湘海山嶽之大而蚊睫之小也亦不知臥於樗櫟之蔭也惟栩栩而蘧蘧亦忘其何所從來復何所止也返而命其弟子執簡書以爲記

靜復山房記

吾山上淸宮之洞玄院居宮之奧地僻而林水最幽東則象山巋嶷其支隆然特起院據其會西則瓊林臺郁然前則雷壇丹井在焉其重屋奧室皆畊隱劉眞人元盛時所建也其徒吳尙絅辟堂之奧室以靜曰復命之旨扁曰靜復山房一日請以記昔其祖張貴徳氏職教幕間延登覽焉凡庭宇軒戶皆佳山美林不知去廛會而幽僻者也天光四明幽趣互發信足以凝神澹寥日造乎道矣而尙絅居是也不寓於水木園池之好不洽於塵垢凡易之見而獨志乎靜復可謂善矣夫學必靜而能復復所以靜也止者動之君闔者辟之根易之復也動初之體陰剝而陽復道之復也靜極之眞夫物蕓蕓各歸其根若冬之藏气所以培若夜之息動所以寧物之復也人不能復乎靜也萬變汨其靈府旦暮作息之頃意慮交擾機欲紛斗動者流辟者散矣其體天地之運行順陰陽之消長潛於寂感之前發於顯微之際惟能審乎動靜賓主之辧外物不能窒其虛外欲不能蔽其明則洞達融徹周子之謂無欲故靜也若循天地之盈虛齊萬物之生化流行不息推符候以乘其進退抱冥寂以絕其染奪然後若太虛之瑩而不翳止水之淨而不波此守靜之篤也然儒之謂誠之復也道之謂命之復也豈至幽至微而與天地參矣故非造天人一致之工未足盡事物本然之性也若翾飛跂行不能離乎靜轅趨軾憑不能舎乎動大而風霆之變江海之奔龍蛟之怪始寂而忽喧方往而倐返其來莫測其止無迹惟能養其至者所以備其神也乎抑余聞吳爲撫之望族世以儒顯尙絅少穎秀質純而气淸余近職以文史力從山中及江海髙人異士究性命風霆之說其志篤於自修視古之超逸者其將輝揚先徳有不惟吾之所謂也豈徒使人歆艷誇譽之爲足哉且學之至養之素久則神發其知妙著其用視天壤猶一息六气輪轍八荒庭除不知遊乎溟涬胚腪之初觀乎沖漠虛寥之表非動非靜而與天爲徒是豈一室之足居我哉尙絅勉之因記其槪以俟焉

資深堂記

吾裏爲天下名山川故士生其間必多出類之才而吾於黃君叔寅見之叔寅少穎敏有志習進士業值元季弗利乃止遂鋭意詞章而尢業醫時嚴胡稱精於醫皆師問焉是名一時余識之已年七袠與縉紳之士遊老且弗倦觀其論議譚諧常若無慮於世者其非有得乎學哉故其嗣孟律亦以學聞有司薦擢永平推官轉長州丞而歿其孫伯儀幼從良師學業克習嘗請曰某遷今之居也麈湖琵琶聳其前華臺之山俯其後東爲古象西則云錦若夫澄溪激湍層岑秀麓朝姿夕態舉在乎目睫間矣間蒔花卉沿畦圃或閱詩書之腴或佇林泉之幽適足以自娯而尢有慕夫爲學之道以資深名吾堂願有以發焉乃復之曰儒之宗也孔孟孟氏之謂君子深造之以道欲其自得之也自得之則居之安居之安則資之深其旨大矣蓋君子之學必造乎道乃所自得也非自得者皆外務末趨豈能造道也哉其自得也故居處之安固資藉之深逺則日用之間無往而不值其本逢其原矣夫幹之資始坤之資生此萬物之所藉也生生之不息系焉是心也乾坤之體同吾所資也深逺而乾坤始生之道存焉則安愈固而深愈逺是所以不息無窮也伯儀之蜚英騰茂已譽於人尙充所聞擴所知則仁義之趨誠明之則根乎心而備諸身矣養其生生不息之仁推其餘以濟之醫則得乎內者博外之可娯者皆所自悅哉抑世之所患者曠安宅而弗居舎正路而弗由故其所謂得者特簪組之榮紈綺之華寶金玉而違粟帛燕穹廣而陋卑隘其盛衰欣戚有不免焉其得之豈常也歟惟得乎已者可終身焉或不惟終其身將以遺其後而不失者有焉顧所持循之愼否乎矧古之人所以過乎人者非後之人異焉在乎守之篤行之著也伯儀其勉之則玆堂也蒙祖澤之逺據山川之美思有以光其所付焉則亦命扁之志歟予旣交其祖若父尢與伯儀善豈不樂道之勵其進也遂爲之記

倪氏東園記

江西爲郡與閩浙並雄於四方故名宗大氏多出焉吾裏倪氏始唐爲鄕之大姓凡鄰境邑代推其盛子姓皆簪纓相續非他宗所及也先輩倪君晉明甫博學有智略少從鴻生碩士遊元季兵革嘗謀以寧鄕裏眾戴其安曁天朝平一海內君誓以有年遂卽所居之東園辟畦圃蒔花卉建齋曰愼獨齋之東象山雲臺巋然而特立南則麈湖琵琶卓然而隆起臺山華顚秀其後澄溪激湍帶其前奇峯偉岫之覽佳花異木之娯圖書之列詩酒之樂靡不畢具籬菊牡丹之殊品者時則遺親友以花餘乃貯之穹檐廣庭烜爛若綺繡年八袠余尢培撫不倦暇日徜徉其間擷幽芳而蔭喬木聴逺籟而挹層岑信忘其居乎廛闠也余家於倪爲世戚去東園相望不數十步若其幽勝雅麗嘗或濡其故家文物之流風矣間相謂曰余樂玆有年可無一言以紀之乎夫時之代謝物之盛衰今古若夜旦然若夫金張陶猗之徒誇侈於一時使後之慕者求其雕甍綺閣之華絲竹聲容之美相去不數十載逺而百餘歲皆爲深榛余礫荒煙白露之墟其能竟保其久哉是惟世徳之厚猶本植而末茂乃繁衍碩大之無窮也倪之系相傳數百載可謂悠逺盛大矣而東園之勝𨿽遭時變遷而卒宥其存豈茍然哉況君以髙年耆徳與乎喬松郁柏齊其堅貞於嚴霜畏雪之表爲其後胤者宜思以不墜其先業克昌其家他日客有過東園者則指而告曰凡其蔚然蒼者益固燁然鮮者益繁皆某祖之手植也可不愼護之哉則視昔人之特爲耳目之悅其賢豈不逺矣惜余不足以發夫將來之志也遂書其所樂者以爲東園記

安素齋記

西原汪氏爲吾邑故姓其上世九膴仕學仙者有之以徳澤之厚族蕃而子孫多才也大椿氏循秀雅飾知嗜學尢爲穎敏者間偕吾友龔君克紹請於予曰鄕裏𨿽原野之僻而山水最秀若雲臺鬼谷逍遙峯諸葛嶺皆四面環挹淸流曲澗抱其前層巒疊嶂擁其後腴田沃壤深池茂圃錯列左右某世居其地而近復增廣之事親之堂曰嘉樂堂之西屋數楹間凡山霏林靄朝姿夕態舉集於幾席間而某慕學之久亦知素乎安適不事進取幸有以扁而記之餘曰子知素乎安適豈非能安於素歟宜以安素名齋夫物生天地間自形自色皆稟其素有之質而榮落聚散乃若安於自然也人靈萬物而乃不能素其所有而皆有所役焉何也傳曰素其位而行素富貴行乎富貴素患難行乎患難是以先儒致戒謹防閒之工必操踐存養以底於成立者得夫素有則能安而行之安而行之則庖鮮飲醇不足甘其味裳綺衣縠不足麗其服居華燕廣不足悅其處金玉不足謂之富爵祿不足謂之貴則驕吝奢僻之習無自而入惟學之趨之爲貴也是乃不汨於利欲不溺於嗜好所志者無非得性情之正其視內重而外愈輕矣故處富貴福澤之常遭貧賤憂戚之變須臾不能動其心蓋一視得喪不易於常變而然哉抑其系乎天者具夫吾心同也其休祥否泰在已有以致之而後至焉茍能持於儉約謙虛心與天一是存其素有者得矣必充之以弗怠無俟乎外非安於素而然哉若然者家益固徳益厚學益充其光先裕後者又可量哉不徒已之安適而已耳大椿未知以餘言然否乎曩姻且契情有不得而辭焉他日尙容登其堂觀其規制采其言論必不惟耳目之娯以自足者哉矧克紹得館授之賢足以資所未逮因幸質之餘言也遂爲之記

妙靈觀記

天下名山川古今眞仙之名迹在在有焉而大江之東西尢爲仙眞窟宅晉許旌陽興於豫章以地靈而法闡旣祛蛟孽遺五陵八伯地仙之讖嘗遊郡之建昌道過南丰州望軍峯之秀曰異日當產一地行仙也迨宋王侍宸以道著則其人矣按行實侍宸姓王氏名文卿字予道號沖和子世爲撫之臨川人後徙居建昌之南丰今爲縣神龜岡去縣五里而近大溪南環軍峯北峙支阜蜿蜒而气集者嘗產異龜地因以名母夢赤蛇蟠於庭紫雲覆上因躡其首蛇奮起化黒云騰空而去覺而有娠生宋元佑癸酉二月五日也幼卓異不凡事親以孝聞嘗爲詩以告其父有方外志父歿辭母逺遊將度楊子江行野澤中雨暝失途微見若燈明前就之有一老嫗若爲逆旅者得書數卷篝火燭之乃致雷電役鬼神之說因錄之紙盡繼以木葉雨止天且明乃息大樹下也及渡江遇異人舟中神宇超逸遂前禮之叩其姓名答曰吾乃玉府火師也今治華陽洞天子旣得法當佐君佑民以應玄徵他日俟子於神霄玉淸之天復出絳囊祕文以授之竟失所在已而還軍峯宻修大洞回風合景之道飛神玉京遇徽宗駕於帝所顧目之進曰臣昔爲三天都史掌文吏陶伯威降世爲王文卿乃臣也會上夢亦然召侍宸林靈素訊之對曰臣向所奏王文卿是也卽詔求之時方以法稱驗名聞江湖間累召莫可得間遊髙郵軍皇叔祖亷訪巡歷淮南且臥疾有請疾徐愈遂聞於朝詔眞州守臣賈公望以禮聘之力辭不赴復詔道籙董衝元同監司守臣厚禮之乃行時天子崇尙道教入見以肖前夢問對大稱旨拜玉府右極仙卿寵賚益厚每固辭不受時宮人疾詔劾祟禁中俄雷震擊白龜一上飲之酒拜太素大夫凝神殿校籍父肇贈承事郎母江氏贈宜人京師有狐爲妖率祠祀之又黒鯉爲妖奏詔劾之卽築壇墠置鐵甕雷震狐鯉皆磔死奏建司命府於壇上未幾乞還上命修錬度齋於內廷若有現於前者上神之是年冬將有事於明堂雨命禱之立霽有詔奬諭拜金門羽客由校籍升侍宸賜號沖虛通妙先生加贈父曰承議郎母曰宜人淮南北以無雪來奏上憂麥以命侍宸遂雪麥且熟賜金帛辭不受盜起山東徒黨號巨萬累遣師不利上召見便殿以爲言對曰請醮於內廷命神力助討他日獻捷者言交戰之頃天大雷雹賊乃潰上遂歸功侍宸轉沖虛大夫奬賚有差揚州守臣以旱告上以命侍宸對曰下民積罪凡川澤帝命悉禁惟黃河水可借三尺乃仗劍役之數日揚州奏得雨皆泥潦上悅侍宸知天運有變數以靑犬之兆爲奏請修政錬兵不聴遂請歸時三十代天師虛靖先生林侍宸靈素劉宗師混康會於京侍宸嘗請於虛靖先生甲庚混合之道深奬語之復力請還上繪其像親爲之贊會金人犯京師欽宗受禪靖康元年賜還山將上道京師有於元夕爲妖婦馮者來告亟與符遂愈曁還惟怡神山水間郡有妖怪皆頓息髙宗都江南聞侍宸猶存累徵弗起紹興二十三年癸酉八月二十三日爲酒食召鄕裏飲別命弟子視雲起西北俄雷震書頌而化旣殮遂葬神龜岡舉棺甚輕蓋尸解云後或遇於龍虎川蜀其神化常莫測凡經籙科法祕奧之文傳於世嗣其法系者若上官氏而下靡不顯異侍宸歿數百載凡水旱疾癘禱之輒應是能福其一鄕而澤乎無窮者也元至順三年夏同知南丰州事蒲汝霖禱雨應上其事於朝時臨川道士唐樂眞以法術承應內廷亦禱雨應復聞於朝加贈靈惠眞君在元盛法大闡由樂眞發之也洪武二十三年庚午予謁神龜岡時祠墓榛穢弗治遂命建昌之嗣法者章恢彥宏募官重構葺之彥宏志惟謹余仲氏彥璣克贊其成以洪武甲戌某月某日始工而是年某月某日落成凡殿宇門廡像設之具皆畢備仍題曰妙靈觀舊址在城之南久益廢曰更名是祠云其明年伐石請記其槪惟仙眞靈化之迹所以相傳弗泯者蓋其至神與天地並行而不息焉侍宸之功行是也代祠於其鄕以昭其惠宜矣今幸易獘以新之孰知其神之不格降乎煙霞空漠之表歟異時一鄕之人將千百世蒙其靈貺神休之被又豈前之顯著而已哉主祠者必愼其操束善保其廢興以相承而弗墜也則其悠久尙何啻璇宮琳館之無窮期哉是不獲以蕪陋辭爲之記

正一玄壇題名記

道書所載洞天三十有六福地七十有二而吾龍虎山居福地之一也山川雄秀風气融會有非他山比者是以名聞天下爲道門之洙泗東漢之季我祖天師以丰功神徳親受太上之傳肇業伊始而子孫世繼之今凡千有餘載自宋崇寧間遷眞僊觀爲上淸宮厥後莫盛於元而上世之傳以正月七月十月三元日建齋於宮以傳經籙願授持而有請禱者居其首焉凡其澤幽濟顯則隨所請而從於首者禱之此其代傳不息四方皈仰之眾愈久而愈著焉余不敏襲教以來上際熈朝聖神撫運凡故家巨室願有請者歲無虛或聨驅並進不期千里而同者有之是按前制爲之建齋三日而其齊明盛服通誠天帝羽節霓旌星裾霞佩敷闡玄範於陟降之間恪盡寅敬務竭孝感若雨而月霽晦而日麗嚴烈而風和皎亢而露潤所謂祥鸞瑞鶴飛繞乎上下祥風慶雲升騰乎逺邇時若有之而形乎夢寐見乎薫蒿皆精神之所感其祥祉之集禬祈之感有兆焉是蓋由乎神而通之其冥合非可以法術徵測之也然而所藉者國朝之鴻禧祖宗之宏烈山川之神靈有以黙符潛運而至是又豈余之行能足以致焉因恐其歲月之久姓名無所紀載日至迷墜是仿古官署題名之制刻石於亭其氏名歲月之先後用昭一代之盛典非欲矜已之私以取譽於後世也抑其黙運玄機陰翊皇祚因以識之亦抑惟恐有弗逮焉間詢之故老曩嘗立石而後廢於兵燹逸不復舉矣亦甚有足慨者焉而四方之善士其睹夫是也尙必思夫吾名山之重天下在在聞之欲一叩而莫遂者有焉矧獲紀名於無窮也哉然其趨善之澤宜有以同躋乎不泯者焉

頥萱堂記

頥萱堂者九江衛指揮僉事孫君奉親之堂也堂成之明年以書介其甥彥璣屬記於予曰世爲鳯陽著姓上世多顯宦元季兵興我先君以丁酉於揚州歸附上度江之初守禦嚴州戊戌正月克婺源再克嚴州以是僞吳張士誠寇盡平己亥克衢州庚子克和州討浦城策兵以應諸曁復應衢州攻紹興壬寅遷守金華再轉諸曁應建昌取龍遊復遷金華甲辰取溫州五月以功除守禦正千戶乙巳克桐廬富陽余杭杭州悉平吳元年攺除安慶衛正千戶洪武攺元戊申討建寧延平遂涉海道克蘭秀山捕松溪寇寨悉寧復守金華二年己酉授流官四年辛亥贈大父某某官祖妣某某夫人九年丙辰遷建昌千戶十一年戊午誥授世襲武節將軍建昌守禦千戶所正千戶十七年甲子以疾辭某遂襲前爵二十年丁夘討贛州賴寨卜山盜平是年復廣東程鄕興寧長樂義化諸寨二十七年甲戌制下是年復以年深起赴闕擢九江衛指揮僉事二十八年復討廣西盜平守建昌時以女歸彥璣予觀昔之興於一時故皆雄特英鋭之姿必有王佐之才以成之若漢髙起而其將皆產丰沛光武興而其才皆出南陽是豈茍然也哉皇上混一海宇一時大將皆鳯陽故姓若千戶公以雄才大略佐有疆土是其天將降大任於至治必假命世之資而後成其股肱心膂之托者焉若摧堅破鋭儁功茂烈𨿽亷李衛霍殆莫是過也此其家益大而裔益盛天之報施亦有在焉僉事君驍勇善騎射尢溫篤嗜學如弗稱廩祿養親以孝友聞三十五年克五開以天子嗣位賞賚有加擢河南僉事則千戶公之善尢可知矣母夫人頥甘旨於髙堂之上視子若孫累蒙眷知簪組相望世之至樂曷有逮此者也昔曾子之仕也三釡而心樂復三千而心悲蓋以願養而親不待也今君以厚祿穹爵以怡壽康之親而九江爲地雄勝匡廬彭蠡森郁奇秀冠於江左朝姿夕態交映乎幾席之間承歡膝下化日悠永又豈時之所多得也哉予以仲氏某於君有通家之好而雅相善惜未能登君之堂而徒欲誦其榮遇之至者焉爲其後者尙克謹其承世濟厥美而勿墜詩曰焉得諼艸言樹之背惟公以之是猶無媿乎忠節之大也矣

福慶觀記

吾道之謂洞天福地者皆據東南山水之奇勝故非人迹所宜棲息而必仙眞之奧區也信之玉山又曰暉山蓋嘗產玉而有輝因以名焉舊之宮宇益廢黃谷山始於道會李顏則也洪武十五年壬戌皇上聿興玄教詔天下府州縣皆設司以隸從道者吾山佑聖院李顏則以法術稱於人有司檄至命趨闕授縣之道會以董治之所未宜十九年丙寅秋予入覲間指示之曰溪南之峯特秀整下宜居必往擇焉道會遂旋登之遇樵者因問諸樵曰此黃谷山昔謂大王峯也其地去縣二里許崇亢聳拔髙可數十步山之半折徑而上有泉出石竇中布石爲井曰冰壺徑左一石洞去洞數步有石若鑼皷狀擊皆有聲石前近溪爲大黃潭溪之濱曰功曹山山之下爲龍洞唐相國閻公立本宅其東禪師貫休寺其西東嶽祠創寺之右卽懷玉山也寺之北爲三淸山峯秀若筆立吳葛仙公玄曁徳興李尙書某修錬其間宋端明殿學士汪澤亦居其下靑鰲峯拱列其北二十年丁夘道會乃剪蕪芟穢中建三淸殿後爲法堂堂之東曰紫雲軒若廊廡庖庾皆畢備翳以杉松竹柏風磴云檐迂回隱約軒之前下俯鄽邑闤闠近接袵席間而其平洲逺水奇巒秀巘皆層見疊出於雲煙出沒之際惟身與太空爲鄰不知其有塵世信所謂仙眞之境也余趨京還輒登而樂其成道會請以舊額合而命曰福慶觀觀乃宋侍郎韓公某創於鄕廢且久因復以名云玉山之東嶽祠也山水雄麗甲他郡由懷玉山之金砂玉龍洞爲江東發水之源閩水逆出其東而風气會焉故世稱其祠爲泰山之貳余嘗謁其下必低徊不能舎去而黃谷山近在目睫間其爽塏幽勝不亞外祠是豈非宇宙淸淑之气發而爲山川也待其人而後興焉矧道會光際天朝優眷非昔倫比其統隸乎一邑也必發揚吾道之玄徳靈休上翊皇祚於億萬年則山谷相與無窮期也使吾徒涵泳乎鴻釐之間𨿽居閬風玄圃殆不是過也後之繼者亦必是志乎則黃谷之謂豈非吾老子谷神之旨也歟道會名顏則字自勗爲番陽令族其秋還山狀其實請記因嘉山水之勝是不能無以紀之

翠微觀記

撫之翠微觀道士嚴與敬氏間持揭文安公所撰翠微觀記其修創之顚末謁余文余未遑執筆今春謁南丰侍宸王眞君祠道過翠微其膏田沃壤溪山回揖皆層靑疊翠蜿蜒十餘里而岡阜支麓起伏不已信風气所會之佳處也按文安公記應眞之山在旴汝之交是爲金溪之南郡唐天寶元年有道士結廬其下扁曰谷林宋宣和元年賜額翠微觀元泰定二年住持周君應悌復撤而新之是爲之述焉歲久獘陋元季已爲榛莽之墟我朝國初金溪後車何氏以資力雄鄕裏嘗延旴之南城延禧觀道士羅則銘住持延壽觀其徒則熊益謙嚴與敬也與敬於洪武六年請部牒度爲道士七年禮部起充太常樂舞生未幾丁母憂還八年起服仍就樂舞員十二年以故得請賜還益謙則居靑州齊府十七年道會疏延主翠微觀事二十二年則銘解化與敬厚塟之遂率徒黃用素李用光領延壽翠微二觀事凡殿堂廊廡多繕葺之三十年秋構亭山之顚松竹薈蔚顏曰翠濤且得文安公記於裏之李尹誠所抑符其增創之志因重有請焉余聞古之仙眞靈迹率據山川之雄秀所謂地因人勝者信矣吾郡山水丰麗莫過旴撫而翠微始於唐而興於宋元豈非地勝而人傑也哉矧獲托不泯於當世知名之士有如文安公者可謂盛矣而與敬以俊敏之姿善鼓琴繪畫其興創攺作必尢有侈於今日也則主觀事爲得人矣余豈不樂道其成而記之其山川觀宇之規制已備前記玆不復贅

義渡記

南丰之爲州今爲旴之上縣山水崇秀人物繁黟而商帆賈舶常往還爲市其道則上通南臨袁贛下達旴撫閩廣而義渡適當其要衝舟不可不設也溪去縣五里而近溪上重岡疊楚引映若環帶北面軍峯之秀是爲神龜岡也宋崇寧問侍宸王眞君以道行之著受知徽廟晚瘞蛻其地而神龜之徵益名邑之賢良有鄒鐵璧者嘗受法於上官氏上官侍宸甥也已而復遇侍宸親授其奧而道亦顯時有知南丰州事王質嘗師事鐵璧及付受之頃忽雷震壇上鄒曰吾將度矣王驚喜遂傾資奉之鄒謝曰吾雲水徒也用此奚爲王乃請以廣妙靈觀以祠事侍宸故舊觀在他裏乃遷而新之以是凡旱澇疾疢者居民禱之必應懇謁者日至而渡猶病涉有不惟利趨之弗宜也是設舟於渡而亭其上因有以憩息之地焉元季兵興亭廢而舟亦毀洪武庚午春予嘗謁眞君祠時妙靈蕪穢弗治是命旴之嗣法章恢募力新之工旣畢歲乙亥復新候仙之亭設舟以爲義渡且施水田若干畝以贍舟師而備易舟之費其爲悠逺之計亦至矣而惻隱病涉之仁具存矣數徵文以記之夫義者事之宜也舟之象渙以濟不通此聖人於物取象之宜也𨿽凡溪渚不通者皆得設而濟之矧南丰爲之上縣而神龜乃仙眞之遺迹流澤在焉使無商賈往還之劇舟故不可廢也今彥宏推其慕道之心傳於仁愛其亦功用之勤且篤矣尢將托之以義其爲悠逺孰大焉蓋義之所在會眾心而一於久者也眾必持乎義以成彥宏克紹之志尙何廢興雲哉然嗣其守者必公是心以愼其出納則𨿽久而勿墜必資獘者可集守失者可易豈不仁人之惠無窮也哉豈徒便於趨謁之一而已耳予聞而樂其成也遂爲之記

詒善亭記

吾山上淸宮之寮院凡三十有六其源同而支異故毀而復興者有先後焉至正辛夘宮災越數年延焰而毀者更新之紫微李君仲冶作曠逸堂於丁巳冬巳巳歲復構亭堂之南友人周君孟啟爲顏曰詒善仲冶揭扁於上請記於予曰吾鼻祖都監洪公始得於淛之紫微閣因號曰微叟宋天聖間入道於吾山嘉佑間知上淸觀事度弟子王太素等時徽廟崇道益篤太素嘗侍天師虛靖君領祠事於朝寵賚有加及易觀爲宮賜田畝蠲賦稅築﹝闕﹞靖通庵成而院亦就因曰紫微者示不忘也派久益盛五傳爲衝靖鐂公道著孝光寧裏間宮賴以顯重元戊戌壬戌院災者二隱居史公倡諸徒擬新之嘗以上世曠逸金公有光於院宜揭號於堂致存思焉言未就而歿未幾兵興先師汪君伯淸遷安山堂同艸創故址間方如治命也而祖覺庵朱公嘗建玄潤齋以訓其後亭之建尢不忘金史二公慮迪之意亦將若覺庵之有所資焉故孟啟謂𨿽君之祖詒謀之善而君亦善繼之宜寘是扁歟非賴一言以警勉吾後可乎亭成余聞而善之仲冶具告其志此受托於其先者之盛心能無言乎抑心爲身之靈府善吾所固有其或欲蔽物奪而有弗善焉茍能克已自反制諸外無移其內則善固存矣𨿽然仲冶學吾道者其以禍福之戒之爲善則與孔孟荀揚施之事爲者異焉然發乎心而復反乎心理一也是必抗節勵行汲汲於自修則蘊諸心而存諸躬者無不善焉則福不待希而集禍復何自而至哉然人人之宗祖期於將來拯於已廢者莫不欲善而福而後卒以不善而禍古今何紛紛也故凡爲人後者視其先詒謀之善豈不甚可畏哉非愼持而敬守其可謂之能嗣乎矧仲冶敏厚而文於孟啟雅交厚是扁深有契夫望於其後也其必求諸實積深而培逺則不徒繼乃祖之訓亦以副孟啟之命於餘言豈不重有勉焉是爲記

企雲樓記

元運方興天地渾厖之气鍾其餘於山川者一時鴻生碩士並起選出黼黻皇猷以成一代之盛典而遺澤流芳不世而益永者何其偉歟旴爲江西大郡山川之雄秀人士之宏雅風俗之淳美他所不若也是時程文憲公以儒而登顯要光際累朝文章徳業之懿穹爵令望炫赫當世有如趙文敏公揭文安公胡僉事公皆一時以學行名者悉出公之門凡懷才抱藝紆朱曳紫之流多所薦拔者焉其言論文旨雄毅贍蔚具見於忠節集晚以髙年退老猶時錫存問宜其鴻聲峻耀埀之汗簡光昭於無窮也哉公之子若孫簪組蟬聨代官翰苑故以名家顯宦冠於旴焉曾孫彥錫生於燕曁長侍提舉公南還少穎敏有文蓄先世手澤具存以元季避兵遷嘉禾因家焉得西南爽塏之地卜居之已而親老去旴猶數舎身不克侍養而興旦暮之思焉別構重屋數楹日以企望之因顏曰企云蓋取夫狄梁公之義也軍峯峙其北神龜聳其南大江環於前崇麓負其後而麻姑芙蓉諸峯逺近映帶乃引流爲池植木爲林而亭其上若嘉禾之勝舉集於目睫間矣洪武丁丑春予因謁侍宸王君祠獲登其堂而故家余俗藹然具存予之祖妣而下世戚非一日矣然而婣舊凋落豈不重予之感且喜焉間延覽於斯樓也屬以記予辱婣婭不獲辭夫人之營居室也率嘗娯山水之秀城郭之麗溺田疇之養植蓄之奉此特茍一身之資而已耳則托之得所用之有餘其志爲足矣若斯樓也山煙水靄之出沒商帆賈舶之往來魚鳥之適花竹之玩皆足以悅乎心目發乎詠歌者也而彥錫眷眷不忘其親一舉目之頃猶侍親側可謂知孝之大倫而賢於庸眾人逺矣是猶見夫詩書之澤所有庭訓其所企慕之切有不惟梁公之望矣哉且提舉公嘗迎養於玆其奉甘旨篤溫凊必踰年而後還得不謂之盡孝矣乎曁公捐館且斯須不忘時有松楸之慨焉抑上世之休徳嘉猷垂裕於無窮期也而彥錫之企慕亦將無窮也哉後之嗣人尙克厥承異日或復登斯樓其聲華之著殆不惟是而已哉是爲記

靈谷山隱眞觀記

洪之曰名山福地仙眞靈迹之奧區者莫甲於旴撫而撫之奇勝必華蓋三眞君居焉按傳記眞君爲秦人卽古浮丘公也王郭其弟子焉往從之遊已而俱升眞矣世謂三仙云靈谷山在撫之臨川三峯峭拔去郡邑三十里而近髙峻雄峙冠於他山山顚東有古牛石南則漉酒泉西爲石門闗退心石瀑布泉北連文印峯山之半有南北二井水淸冽不竭井傍立駐云亭棋枰石靈鶴常集其下西南第二峯爲謝靈運洗墨池旴江之水縈回於前西若龍虎之麈湖琵琶雲林諸峯曁巴陵華蓋芙蓉軍山麻姑羊角諸山皆環峙互拱於目睫間其層見疊出一舉而皆仙都眞境也宋大觀己丑冬十月山人丘祜樵於山巘遇星冠霞服者三人奕於地遺祜以桃奕畢叱祜歸徐莫之見祜及家越三載矣祜復往奕所掘地得陶燈器三香鑪一眾異之卽累爲龕像三仙祀之疑奕者卽三眞君云正和丁酉道士易安寧始建觀其上請於朝賜額隱眞凡民之旱澇疾疫禱之輒應元盛亦顯著累毀於兵旋復修創我朝眾日益繁而舉廢爲多觀之張大順氏洪武十五年壬戌授府之道紀葉良貴氏二十七年甲戌授山川壇署丞或謂皆山靈之陰有祜焉而皆以法術名間請記於余余方退偃林壑有髙蹈逺引之志凡仙眞靈異之迹豈不願遊而樂道之故不辭然余嘗觀堪輿家之言凡山川風气所會皆合乎天之星曜地之精英聚焉是故扶輿淸淑之气所鍾亦豈茍然哉若靈谷之勝𨿽相去不數舎聞而未卽而三仙之靈休偉貺在在有之其著於是也宜必與山川之壯同其無窮期矣士產其間亦豈非宿修預植而然哉良貴溫實夷靖知其必能大先業矣尙當挾冷風擷飛佩一覽其上或將有異遇焉乃記其槪以俟

凝正齋記

凝正齋者從兄用鼎名其燕居之室也其言曰昔元盛時我宗第宅之壯雄峙於閭裏皆雕楹彩柱幹霄麗日而東南莫之能儗也自毀於兵而向之穹廣者率爲灰燼矣是構居故址之側丘園林麓環其中溪壑洲渚固其外其峯之卓然而秀者山回之地之偃然而紆者徑縈之𨿽接闤闠而幽深自宜吾於是樂夫古之人謂小隱者亦未絕乎市朝也歟乃環吾居植以佳花美竹通以虛檐敞牖蔚然而翳菶然而滋舉足以娯目適懷乃辟一室凝思怡神以致力乎道家縱閉之工因顏曰凝正蓋有取夫易之鼎也吾曾大父三十七代天師希微公視先畱公爲之伯仲則某於子宜親且宻矣幸有以發之予聞易以道陰陽聖人所以極開物成務微顯闡幽者深矣大矣是豈易言哉夫五行根乎太極也陰陽判而爲一奇一耦而六十四卦由之以變易焉鼎居二陰二陽而兆體於臨遁次革而受震鼎之象吉亨以木火從飪而足以享上帝養賢也以柔進而得中宜致亨矣君子之所以正位凝命者觀鼎之象端以正位止以凝命則正其所居之位而凝重其明命也必矣若初之顚趾三之耳革四之折足皆能無咎終吉蓋知愼所之也其二之有實五之黃耳六之玉鉉以剛柔節而無不利矣豈非命凝位正而獲吉若是哉是故天之明命自降衷而具夫人可不克修以致夫吉亨之道乎柰之何悖而趨乎凶者眾矣抑易之道有以見天地之至頥非惟鼎然哉六十四卦吉凶進退靡不然也是以聖賢必正心而後意誠正徳而後道凝道旣凝矣其所以參天地贊化育成變化而行鬼神也者亦未始與吾道異焉從兄嘗以文學見稱而猶篤於致雨暘效鬼物之說求之於雷風相薄水火不相射鼓以雷霆潤以風雨剛柔相摩八卦相蕩之機尙必資於易以充乎道也則其探幽致逺以盡乎窮神知化之工將學益深而徳益茂使予之慨乎族姓凋落者宜必有以振大之抑予之志乎退藏於宻者久矣尙當洗心以聴餘論或必有以啟之是記其言以竢

桃溪丹室記

凡山水之雄秀名天下者莫吳若也其地廣人繁最名者錢塘姑蘓江右則會稽上虞予嘗愧不能徧探力覽以盡其勝而昔幸托知於時彥或從而詢訪江湖之故迹閭閻之餘俗文物之遺風猶足以少慰凋落之感相去不十餘載舊交殆盡予亦退臥山谷志與世遺間涉乎經行目歷之地惟歔欷慨慕而已此亦古今代謝人情所寓之常也乎蘓之吳江有桃溪焉去太湖三十里而近東西洞庭二山不數十步聨屬其上大河繞其前四面膏田沃壤南連沈漲湖東通驛河西接苕溪而桃溪縈帶左右長堤小蕩僅通舠艇而入吳氏世家溪上凡上世隴兆具據其會丹室則文剛氏所剏也嘗以記請於予曰世爲汴人鼻祖諱充宋神宗朝入相其下數世皆顯宦六世祖諱思賢以護駕髙宗至臨安蒙錫田宅於蘓之松陵因占籍焉以是簪組代著而文剛雅不樂世味自髫稚慕道篤學嘗棄生業畱志雷法鍼砭之術窮探博究束書千萬言猶孜孜參問不怠乃別居溪潯之幽日與淸湍修竹奇峯逺渚爲之賓友可謂超逸絕塵者也夫士之窮達或出或處惟義之從初未嘗容心於其間哉然而存心養性之地必山幽木腴則穹若崕谷茂若林麓坻島垤伏汀渚回合是乃崇其居環其室而棲焉則戶庭之間檻牖之外有泉縈焉有池湛焉有卉菶焉若山之髙溪之深皆爭妍獻伎於目睫之頃是乃心融神釋內虛而外暢足以潛心進道於寂寥閒曠之濱其視轇轕塵垢汨溺紛華者爲何如也𨿽然文剛生貴富間一旦能舎妄返眞棄末求本抑亦賢於流輩逺矣獨未知其曰丹室者果神气之變化風霆之鼓蕩水火之運行而亦金石雲霞之謂也耶然其得乎溪山之適心虛慮澄發而爲法養而爲丹何莫由斯道也他日浙水之西能以符藥已人疾疚者大其功用非文剛而誰哉因其志之足嘉也是書以俟充其未逮者歟

歸明軒記

凡士之處顯晦榮悴其窮達常相代也此古今之必然其少也血气之剛心志之鋭凡耳目之嗜好事物之酬措櫛比綺錯於前莫非聲色勢利之競情慮交擾旦夕無須臾之息其能少寧乎中哉及夫血气之定心志之一其視向之膠擾乎耳目事物者如脫氛垢去桎梏所謂聲色勢利競乎情慮之間者𨿽燕趙之麗鄭衛之音綺縠藻繡之華旌旄車馬之盛舉不足以動其心則拳拳乎反身修已是務直欲絕紛華並峻鋭懲忿欲而日趨乎髙明正大之域其有不造乎充實光輝者歟𨿽然求能一旦舎舊習故染而思志乎是者亦甚鮮其終身溺而忘返者眾矣饒之安仁篛嶺張氏爲邑著姓其先皆以儒登仕籍思禮之曾大父伯逺元以能詩與黃公均瑞張公仲舉並名當時大父子東嘗從遊趙文敏公善眞行書父叔達值元季兵興以驍勇授職千戶叔達以老辭冢子某襲未幾不祿侄某繼不踰年升廣東指揮遂家於番之雙溪日有林麓魚鳥之樂詩酒足以自娯若忘乎富貴榮達者也雙溪據湖山之勝湖水周環數里丘樊墟浦挹其涯沍島洲渚抱其中其山之巋然而秀者湖泛之岸之穹然而髙者水帶之浦之窈然而深者阜縈之若夫煙雲起滅鳬鶩浮沈與波光云影上下隱顯朝夕姿態舉集於幾席間堂旣成乃蔭以松筠蘭竹被以菱菼葭葦雜以魚鰕雁鶩望之蔚然而幽就之邈然而邃凡遊觀藏息之美悉專於是矣思禮乃辟一室以篤慕吾老莊氏之言日致力於虛極靜篤之工今夏過吾裏與之道宿昔敍契闊間請顏其軒予告之曰吾老子之言曰用其光復歸其明子嘗從問乎縱閉之說夫以簪組之裔撫事有道是用其光也而能探乎操存之要是能歸其明也斯足以顏之夫老子之謂知子守母塞兌閉門者道爲萬物母也得其母是子萬物也故知其子復守其母卽返其本還其源也能返其本還其源必致塞兌閉門之工焉則終其身而不殆矣茍開其兌濟其事而不知返求其母則危而不救矣是以其所見者大小而盡其微豈不明哉所守者剛柔而去其鋭豈不彊哉以其能見小守柔是以善用其光也故善用其光則必復歸其明用而不知歸乃遺身之殃矣此所以歸其明則造夫天地之始矣抑亦一陰一陽爲之闔辟動靜往來周流不息內而守之曰道外而施之曰法何莫非斯也尙何縱閉雨暘袪劾鬼物云乎哉其有見乎是者必重內而輕外一毫不足以累其中矣矧思禮生豪右之門長奢靡之日能無浮侈驕逸之習乃知求乎返還之道也可謂賢於流俗逺矣斯軒也湖山之幽勝若有待焉而嘉子之志知樂夫靜逸也歟思禮勉之他日或道過湖上尙當相從於煙波雲水間叩其所願講者未知滄浪釣徒能與語是否乎

歲寒亭記

洪武三十二年春吾邑長史林君子行來佐邑事未幾有善政或謂其世業儒誠方正士也曁冬予朝京師獲會焉目其言論容止知其譽信矣頃以督務過吾裏且告曰世爲閩人年未冠爲邑庠生甫四載居母憂服闋以薦貳教延平之順昌洪武二十五年謁告居閒憲府辟郡從事不受送京師達天官以故役淮西二十九年謫戍威虜某年以薦來佐邑事某之居塞垣蹈桎梏被艱涉險非一日也無異歲寒後凋之木𨿽難霜病雪靡不磨礪而幸不至摧圯今復蒙國恩食三釡之祿猶履顚危而復坦道也異日將以歲寒顏吾亭以識是焉請爲記蓋士之處窮達得喪也必以其心志之不移行操之不攺爲難能也然求爲士之道則固當然哉若夫平素居富貴處安逸事物之頃無不適其志意則𨿽抱道懷義之士猶未之見也一旦不幸遭困阨罹險阻事物之變無不折其心神而能凝心正慮以居而處之若平素無悲戚憐悴之色視去就得喪初無容心於其間者復幾何人哉若吾子行先後凡經危難得喪匪一而能攻苦食淡不攺其志操而乃脫然若去榛棘而步康莊之衢遽爾際恩命於休明之世斯亦宜矣是所謂不遇盤根錯節不足以別利器也歟此其謂歲寒也不徒若世之士人有取夫友於松梅柏竹以契其孤髙迥絕而已矣𨿽然抑亦同夫四者之堅貞也當凝寒沍凍天地晦暝之際與煙雲水石相吞吐隱見於寂寥浩漠之濱惟冰霜並潔亦何異夫居洪蒙之表也哉是所以盡其固窮守約之操益確而益固然後能蟬蛻人欲之私而春融天理之妙也然而陰極而陽生剝極而復至故易曰厲艱貞乃所以用晦而明也碩果不食君子之道不可消也此其致命遂志之道而能終亨也乎子行以學行之懿宜知之素而行之篤矣來佐吾邑也獨尙志節不爲庸眾人之歸而澤夫人者已悅於民矣茍持其志之不怠異日之光大顯赫必若松柏之淩厲霄漢傲睨風霜之不可遏又豈暇顧競桃李之紛華也哉予方髙蹈乎穹山宻林以銷聲閟華爲務亦若志乎歲寒者矣惜予無似不能有以發其未逮焉若亭之規制景趣以俟諸後記者

孝節堂記

番陽周氏世爲宦族而在元尢多顯仕攻篆籀書名四方者伯溫父也公曆仕於朝曁出蒞江東海右其冢嗣克復公未嘗去侍側元季兵興克復之官山東道過廣徳值盜起妻子奔竄有女甫八歲背母失所向天下旣定亦聲迹不聞洪武間番商人往來於濡者告曰公女曩以兵革流濡幸故契張光弼氏爲妻許明道生子三人光弼且訓以孝傳女則克家有成立甫長知求父矣公驚駭悲惻久之己夘秋二甥彥升某竟走番迎養焉公且愕且喜詢其母年已四十有七明道早卒以節自勵明日鄕裏婣故交賀焉公益少自慰已而與偕往焉父子相去數十年有死生之隔感慨畱連道說故舊聞者莫不異而悲越踰年還番今年秋來遊吾山且告其顚末而復感愴焉曰子知我厚幸記之予不獲辭夫孝節所以勵風俗厚彛倫也予嘗觀劉向傳烈女自三代而下兩漢多善俗美教而貞順孝淑者代有之然能若曹娥朱女其孝行卓卓可稱道者亦鮮矣今克復之家世承簪組詞章之後其流風余澤之薫陶宜有自矣使居庸下之質亦將有以覺焉矧其聞習之有素者哉其所難能也值時多難奔竄流離之餘猶能習詩書亟求父所在而苦節自持可不謂之賢矣乎且兵興以來若此者豈勝道哉而公幸以耆年而存生死一見則尢世所稀矣而光弼亦可謂篤於友義矣可無一言記之乎是書爲孝節堂記

澄淸堂記

江西僉憲林君子潤淸漳右族以冑監生授職憲臺揚歷淸要而有是命焉蓋由皇上禦極以來勵精爲治猶以憲綱爲重以糾百司爲要必遴選天下英俊之才任之此朝廷所以澄源浚流之盛典也子潤以成均令器遭際昭明足以展其涵蓄之素矣間道過吾裏予獲承顏論挹其辭气之溫動容之粹不大聲色而人知其爲寛厚君子也今年秋介書來曰吾以澄淸扁官舎之堂以警夫朝夕澄心淸慮之志也子知我厚幸記之不獲以蕪謬辭惟君之志夫澄淸者大矣予幸目濡而耳接矣其養夫內者若水之淨若鑑之瑩淵乎澄潭之不激浩乎長江之不竭不以泥滓而混也不以炎涼而動也不以垢穢而昏也湛焉廓焉其淸明昭晰之體莫非全天理之公而人欲之私不能蔽焉其見夫外者若陽春之溢凝冰之潔不以矯亢爲能不以苛察爲明而凡郡縣聞風慕誼而見之者莫不畏愛之也是以所歷之治必振風紀勵俗化而事無不舉無不敷也此其不踰聖君愼簡之盛心而抑亦善澄其源流無不徹之驗也歟然而天之淸者气也翳之則晦地之淸者水也汨之則昏人之淸者質也蔽之則昧物之淸者性也誘之則喪所以聖賢之謂學也致戒謹存省之功惟養心寡欲之爲難也子潤以充粹之質窮經好古之學已經明行修矣非發乎至淸至明之善而能哉尙必浚流激濁誅彊鋤梗而民必阜物必育矣則以子潤之才之賢施之廊廟去痍瘵之色回中和之醇其所澄者又豈一郡而止澄之天下宜無不淸也亦豈昔之人之謂澄淸者乎且堂之構俯大江臨雄藩鑑之於水滌之於心其所涵泳宜何如哉吾莊氏曰水淨猶明而況精神水淨則明燭須眉吾子潤可謂得矣則斯堂也他日豈不重吾民之思乎是有以知君之善不可以不記

尙義堂記

徽爲文公朱子之闕裏朱子繼孔孟不傳之學大倡濓洛之緒天下後世莫不宗之固其流風遺澤猶耿耿在人耳目而不泯者徽若閩尢最著焉是以其民俗士風習厚而義篤皆詩書之澤有所致焉亦宜矣程君彥亨忠壯公後也爲徽右族世業儒大父徳正父以誠曁彥亨三世以義顯其言曰大父徳正以坐事徙邊年且邁彥亨上書陳情髙帝憫之卽詔所隸釋徳正還始其徙邊時坐鄕人與俱一日舎道傍鄕人夜飲酒家暴雨水大至行囊盡沒鄕人責償徳正償如數未幾至徙所病且死徳正棺以塟之鄕人子來省中道聞死狀亟返越四年不至徳正命彥亨負骸歸子復不至彥亨致骸其家人稱爲長者從父以忠洪武間尹潮之程鄕幾絕音以誠趣其子往省不行以誠冒瘴險視之以道病卒於吉安時彥亨居太學員請扶柩還哀毀盡禮鄕裏賢之彥亨官遼府長史博學彊記有文聲王嘉其賢大書尙義二字以旌其堂使來以記屬予不獲辭夫世之於義者不代見之何程氏之訓其惇厚至若是歟自徳正逮戍能周其鄕人以誠復命負骸歸竟以視弟卒皆人所難能也彥亨獲生還其祖而後終父喪躋顯仕豈非天有以佑之而彥亨之食報也驗矣他日程氏之昌大又豈惟是哉蓋君子之所尙者莫先乎仁義之歸莫急乎義利之辧也觀其所尙則知所趨矣彥亨生朱子之邦其尊仁安義行之素矣矧以是三者徵之槪可見矣玆以經明行修以佐藩屛凡厥操踐惟義是遵是以受知賢王徳契志符其爲一國之模楷非彥亨而誰哉予也銷聲遁迹退臥林谷抑聞而樂道之彥亨尙必以是爲子孫訓則伊洛之慶其不在徽矣乎

三峯堂記

撫之金溪吳氏爲邑著姓自五季而下世業儒往往擢髙科躋膴仕簪組蟬聨非他姓所及殆今才儁有文必曰吳氏其居曰吳塘新田曰吉原𨿽疎戚逺近之異而皆自吳塘支分而派衍也其地多據山水之秀或謂風气之會而然歟予嘗辱交元厚伯宗獲讀其譜牒凡書翰文辭皆當時元夫碩士珠暉玉瑩煥耀幾冊間信近所鮮見而吳氏何獨得此哉孟啟之居吉原也膏田沃壤去吳塘不半舎三峯卓然而起峻拔若筆立岡隴林麓環抱映帶中寛而外固溪流畦圃增浚益植回視雲林吳塘層岑疊巘數十里皆黛蓄膏渟獻奇發秀若不可遏孟啟築堂其間修篁嘉卉植焉泓池曲澗鑿焉良疇廣陌辟焉久之山幽木腴丰暢薈蔚日葛巾野服枕藉芳縟相羊乎喬林曠渚之濱惟巖霏谷靄朝夕應接於目睫間不知其有軒冕之足動乎中而枘鑿之足介乎外也以是教授鄕裏有司薦弗就今年春從子從之遊始識之端厚謹願言動不茍一日以記屬予予獲托知數世矣而孟啟且塾客也言能已乎抑予聞古昔之以文鳴且顯者非不多也而其名卿巨夫求其冑胤之逺克紹先緒之不替者幾何人哉是非志夫辭墨之學而於聖賢之謂返諸身心者求之鮮焉其能逺且大乎江右之學宗象山陸氏而求合乎考亭朱子者也吳氏世稱行修其於誠立明通見諸身淑諸人也久矣宜乎詩書之澤不徒衍迆於子姓而其淳風厚俗有以被其鄕裏是以益久而益著豈不與山川之勝同其悠永也哉易曰履道坦坦幽人貞吉予於孟啟之素履見矣尙亦以是訓諸將來則後之登是堂者猶造乎朱陸之閫奧又豈聲利之足盡吳氏之賢也夫

端本堂記

饒之番陽守禦千戶髙君旭瞻來守饒嘗顏所居之堂曰端本偕予弟彥衡屬記於予其言曰世爲句容望族洪武初髙帝有海宇父某以武勲授撫之所百戶未幾旭瞻襲爵廿有八年以功擢饒旭瞻質溫而气和少嗜學一無介冑習予識而愛之宜彥衡相與雅厚也饒爲魚鹽之地通江倚湖其河山之雄曠物產之丰庶城府之壯麗自昔甲於他州是乃闤闠輻湊𨿽洲島沍渚之間卑濕隘陋而屋瓦鱗集商帆賈舶簪盍襟擁此塵氛轇轕之不足恃也而其長江巨湖千里一碧波濤之衝激雲煙之吐吞鳬鷖之出沒與湖光山色下上聚散於天塹之表協逺瀨而凝遐飆朝姿夕態應接不暇舉集於幾席間皆足以怡心悅目而與造物者容與蕭閒乎埃壒之外宜非弓矢狗馬之好所能過也而旭曕乃於是亦無所嗜焉獨有取夫周元公之謂端本者也可謂知務學之方矣元公繼孔孟不傳之緒於千載之下其立言垂世實秦漢諸儒所未造而濓洛獨得之而天之所賦若固有者萬世人心之所同然也其曰治天下有本本必端蓋端本誠心皆切諸身之謂也由家而達之天下在夫身修而已矣身修則本必端而心必誠矣豈曰齊之難而治之不易也哉矧本端者末必茂使致於治其有不足者歟則上而溯之聖人之道入乎耳存乎心以誠爲之本元亨之通利貞之復皆誠之所以具夫五行之性也𨿽天地之大萬物之眾不能越乎是焉又豈齊治之效而已哉旭瞻於學優矣以纓弁之冑際熈洽之朝其有得夫本者信矣尙力行而不怠必以賢聖爲之模準楷式則將見其大而忠君顯親以亢厥宗小而捍禦疆土克盡智略其不媿亷李之才必矣異日爵望之重可勝量哉凡其胤冑尙當以旭瞻是則焉予因其志之足嘉也是不辭爲之記

新城縣金船峯甘露雷壇記

江右眞仙靈迹之勝莫著於旴若南城之麻姑仙壇南丰之神龜岡新城則金船峯甘露雷壇居其一也峯髙踰百仭蜿蜒支阜數十里許去縣十里而近日峯削其前香山挹其後峯之顚爲三濟禪師壇元至正甲申有爲白蓮師者虞覺海聞閩之杉闗戴某延武夷山月閒汪眞人禜禬有奇驗遂迎居焉眞人姓汪氏諱道一字朝道世爲信之龍虎人父文富眞人生有異徵曁長超悟不羈丙子秋武當山張眞人守淸來遊龍虎嘗旅文富家一見異之謂曰是兒非庸質幸侍我後當爲令器遂挾入武當守淸授以金丹雷霆祕訣一語有省復往武夷禮蓬頭金公埜庵卒其業元季兵興閩多疾疫光澤杉闗爲甚戴某黃某聞其賢首致之皆驗一日登髙嘆曰旴之新城山水差秀麗吾當往焉未幾覺海果延居之所治輒神邑大姓若範張王劉者皆禮之於家以是凡雨暘疾魅叩之皆驗一歲三月不雨士民徧禱弗應縣令苗侯命釋道禱復不應時達嚕噶齊特黙齊獨延眞人禱於靈山寺眞人穴地而坐煙松葉爲云須臾雨大注士民爭迎之間乘竹輿從數十童歌呼而行雨隨至禱畢卽火磚撫身自謂假以補眞陽云縣北石硤龍潭深■﹝氵靚﹞莫測一日褰衣躍入竟日乃出衣不濡袂或問故語皆神誕厥後言輒隱異人莫之悟迨辛夘民罹兵燹言皆驗或復叩之黙不復語壬辰兵愈熾覺海延眞人居三際壇登山右低佪久之見山勢奇絕曰此勝地也宜居之因藉茅棲焉其徒陳覺堅復欲募眾充大之眞人笑曰焉用是爲異日自有成者是豈久耶翌日果災隨復新之山素不泉或請之曰但居無憂也一日酒酣踞山陰巨石注酒其下曰是當出甘泉也旋命工起石泉奮出且甘冽𨿽旱弗竭因題曰甘露雷壇云已而或數日不食或一日輒累食人莫能測癸巳二月久不食惟飲荊汁數斗仍火磚撫身起謝眾曰吾從此逝矣乃端坐而化二月二十有六日也世壽五十有三眾瘞於山側其徒盧濟川居焉逮我朝洪武癸丑秋旴江李大顚同邑人黃徳繼裒略庀材度工剏正殿兩廡未畢工邑人裘可大募瓦石完之大顚從子道弘克紹先志禮裘爲師力修飾之甲子建飛天法輪於堂後凡殿廡像設皆邑人江興翁李黃琛成之且甃路百丈以便往來復置水田若干畝以給眾戊午秋眾起藏塑飾事之像儼若生今年秋道弘走謁余文將伐石刻之餘嘗聞於閩人曰眞人居武夷時民有女疾瘵叩之諾命辟宻室抵足臥塌上女號甚踰頃虫出於口疾隨愈時有爲邪所馮亦叩之召健兒數十人以椎交擊眞人欣笑若常馮者旋愈其怪誕神縱多若此惜未能盡述也予讀馬湘傳觀湘狡獪奇誕若投深淵踰日乃出自謂項羽召飲而酒气猶逐人未之盡信今觀眞人靈悟曠邁之迹不異於湘始知其言之不誣也嗚呼吾道之士一志於超脫幻化必外形骸絕氛垢其視埃壒紛華若蟻膻蚋腐乃一切屏斥卓然髙舉逺引而遊乎物初是以餓寒顚困不足動其中日與太虛溟涬爲徒所適者惟恍惚寥廓而無一發之可拘也故乃云馭風行而乘天地之正禦六气之辧而超乎無窮與後天而終者其亦灝气之專而然歟其眞人之謂乎宜其委形若蟬蛻初不系乎迹之存亡也玆雷壇之建葺飾彌備豈不使眞人若遊神閬風玄圃間而或來歸也哉此予聞而樂道之後之人尙克謹其承使悠逺弗墜乃經始者之志焉

易書齋記

上登大寶之攺元監察禦史蔡公分按江西郡邑之間聞風向仰其摧姦剔穢不勞力而畏懾而乃濟以寛厚詳審以是民徳之是年冬道吾裏余適蹈晦林壑獲挹其儀度貌溫而气和宜有得乎儒先君子而然也且告曰吾家廬之舒城爲邑右族嘗受易於先君子而學書於芒先生以是二者揭於齋居以勵志於學焉子幸有以發之予不獲辭乃作而言曰儒之謂學也莫大乎六經而經之所載凡道徳性命仁義禮樂刑政制度學術是非治亂隱微巨細靡不具焉而潔淨精微莫妙於易疎通知逺莫盡乎書而易之本也順性命之理通幽明之故盡事物之情聖人將以憂患後世而作焉故其有聖人之道四焉以言者尙辭動者尙變器者尙象筮者尙占所以觀象玩辭觀變玩占者皆備乎吉凶消長進退存亡之辭也於是乎推驗陰陽奇耦之變化有以彌綸天地之隱頥者焉其至微者理也至著者象也孰有外乎是心之太極也哉必審乎先後天之謂也伏羲之畫而無文此易之本其精微奧宻必深玩力究而後知未畫之妙也庶有以合乎文立而理備者乎書之三墳言大道也五典言常道也其精一執中世爲帝王相授之心法故二帝三王其治本於道其道本於心純其心以事天謹其心以治民其爲訓模教令典章文物皆存亡治亂之具也必得乎心則危微之機可見矣𨿽易之傳疏自商瞿受於孔子五傳至於田何若漢之楊施孟梁丘賀焦費髙氏京房之徒後漢之陳鄭晉唐之韓孔率皆卜筮名數之說迨宋陳搏種放邵雍者出而後明夫理致於王弼之說焉而莫備於程朱則理象兩明矣然後四聖之心法足以開物成務者一旦昭晰乎體用一源顯微無間之極矣曁孔子刪書斷自唐虞以下秦火之餘孔鮒伏勝僅存於屋壁漢伏生得其殘缺作傳授之鼌錯張生張授之歐陽生至歐陽夏侯而劉向亦爲傳後漢賈逵馬融鄭玄隋之王通晉唐之陳孔皆續焉而未盡夫道也逮宋蔡沈以朱子之授始發乎堯舜傳心精微之本經世廣大之用非徒記誦訓詁穿鑿模儗之謂也其體立用行必一本諸心焉噫三才萬物之理二气五行之妙凡備於河洛範疇之祕者未有過乎是二經者焉茍有得乎是也𨿽官兩儀裕萬物以極參贊之功爲不難矣豈特用之家國天下也哉今公以積學之懿由成均而登憲臺上際聖朝之運獻替補納將必盡其職矣至於本植而末茂綱舉而目張其振風紀宏憲度者皆已見諸平素所操而適於今日之用矣予也方退臥窮僻山益髙而林益深其孤陋荒槁尙何以塞公之命乎然公之揚芳邁烈方誌於是他日之所造就尙可量哉抑何俟予之勉也歟姑以致予之願求正於公者以復焉且因自勵云

杏竹軒記

松爲浙之右府且多佳山水士生其問皆有文聲畬友江西左參議胡公爲松右族世業儒公博學有文洪武間有司以能名擢春官居無何官署東偏杏數本竹十个益繁且茂公暇則適乎生意之悅焉上登大寶篤於爲治以史事爲先務首詔京之儒臣以行能稱者纘輯焉公預首選今年夏史成進奏間上悅寵賚有加升今官予辱知雅厚聞而喜且幸未幾會於吾山且屬記曰吾曩居春官杏竹之悅子所知也其肯靳一言乎予方幸公之佐吾郡也豈不樂道之惟杏也孔子嘗壇而植之竹也淇澳之詩嘗以美衛公矣則之二物者豈不有取夫聖人也歟豈他植物者比哉蓋杏之質文而表華君子足以比言以暢其辭竹之中虛外直足以比徳以勵其操然杏之繁也當春陽旣敷羣芳競麗力與穠艷郁縟爭妍奪媚於和風煦日之際風雨不搖其姿其所悅者且皆遊士賞姬相與誇多競美於粉黛間也似與竹之靜也值歲律冬䢐霜雪沍凍百木零謝而獨挺拔森蔚凝蒼卓秀於寒煙肅露之表寒燠不攺其色不逐浮脆摧靡其所契者又皆幽人介士相與抱道守節於淸苦間也則與杏之濃淡喧寂將大有不侔者矣𨿽然而其材也杏可爲棟梁爲欂櫨竹可爲管鑰爲簨簴則皆淸廟之器也皆適於用也其植於斯也知幾何年矣何晦於昔而顯於今也其亦若有所待焉■﹝矢攵﹞竹與杏京畿之廣何地無之而獨有取於公形之詠歌可謂托根得所矣今公上際皇明撫運丰亨豫大之時以夙徳雅望見推於名公卿間則前日杏竹之榮豈非今日之休徵也乎抑公也學聖人之道經明而行修其舒翹振華已名垂金匱又可謂托不泯於千載矣而公不假聲色篤於撫綏康濟使斯民濡公之徳化日躋於太和之域猶植物之育春陽而不知其盤根勁節之敷茂𨿽淩厲霄漢莫之可禦矣又豈區區佳葩美竹之悅而已乎而予之望於公者亦豈止是哉請記之槪以竢

崇仁縣玉淸景云觀記

撫之崇仁以山水穹秀道家所謂洞天福地者多居焉凡邑裏皆浮丘王郭三眞君顯化之地不啻數十區輒據風气之會而獲悠永者也景云觀居縣之西不數里而近巴山屹其前浮黎峯聳其後由峯之隴蜿蜒數十步觀建其支也其南則澄溪激湍北則方池涵碧平衍虛曠林木四翳𨿽居闤闠猶處山林之幽寂也觀創於唐景雲間因以是名旣成額未之書忽一道士夜至篝燈大書而去筆光煥動急追之顧曰吾蕭子云也其識之因珍飾以爲門扁後危太傅全諷爲州將奪寘黃田寨乃逸去蓋以子云嘗爲梁黃門侍郎以善書名後於玉笥山仙去而異焉舊懸大鐘一夕遁去漁者或覩溪潭間取竟弗起後鳴者開元二十七年物也殿設大鑪上題旌陽許眞君名相傳皆以爲異云昔之穹檐廣宇自黃巢之變迄爲灰燼顯徳間彭城劉元載尹玆邑乃延道士蔣道玄辟而新之道玄善科典祈禬乃復振焉遂謁前進士樂史記之皆開寶九年江南李氏未附時作也曁宋復興迨元道士黃養素力新之未仍舊觀其徒傅自成克相之洪武初以樂舞員召赴闕居祠宮者三十年辛巳春始獲請老還復新其未備者授教檄某法師采遺文以記來請予嘗謁三眞君兩過其地今年秋復叩焉則刪薙榛莽建立殿廡曩之狐兔霜露之墟一旦豁然髙出煙霞之表是亦靈蹤奇迹晦於昔而著於今也殆亦有定在矣其非自成才能幹濟將亦終爲荊棘埃壤也矣尙能使山之秀者益明水之麗者益瑩艸木之蕪蔽者益挺拔矣乎■﹝矢攵﹞自成嘗受法於仙官傅公同虛究靈寶雷霆之奧尢以道術稱焉則他日之纘承先業者能不失所托矣後之人尙必是志焉則其悠逺弗墜也必矣又孰知其虛寥冥寞之際不有若浮丘公者擷飛佩禦泠風自華蓋巴湘之山飄然而來下也而其玄休靈貺其有涯哉可無以紀之也歟是次其實以記

稽古齋記

聖人於易則曰探頥索隱鉤深致逺以其精微幽妙也於書則曰稽古師古學古以其微危精一也皆所以致力於學焉聖賢相授其曰博學切問愼思明辧蓋非稽諸古以盡其幽微蘊奧豈足謂之學哉是𨿽孔子之聖猶曰祖述憲章而於夏殷之禮爲不足徵也當是時已典籍散亡而況下逮秦焰之餘也乎故六經火於秦後多漢儒穿鑿附會失聖人之遺意者多矣其非稽探考索之能至哉余從子懋孚穎敏嗜學間請鄕先生楊君孟頊顏其讀書之齋曰稽古謁一言記之予𨿽志乎古其能以已之不逮而淑諸人乎然予聞羲農而下二帝三王爲世至古爲道至尊稽諸開辟之先鴻蒙溟涬邃古之初六合之外不可得而盡知也自結繩書契以來墳典而下鳥迹虫書孔孟之所述惟黃帝堯舜始太史所錄其稽諸載籍未之先焉柰何世之嗜古厭常之士鮮知求夫堯舜禹湯文武周孔之謂道也徒知寶夫三代秦漢之器若神農之耒耜黃帝之裳衣兌之戈和之弓垂之矢軒轅之鼎陶唐之鬲有虞之惇夏后之璜殷之爵武丁之卣伯乙之罍楚姬之寶盤仲之誥義母之匜崇盤離釡湯盤孔鼎桓碑罘刻岐陽之鼓鄒嶧之碣均所謂至古者也人得其一則緘縢庋置扃鐍祕藏若有神護而不敢忽極其嗜好者且求之故家大宅山崖墟莽仙蹤鬼冢竭其才力而取之不倦將以怪奇偉麗有足誇一世之雄而然也故𨿽湮淪磨滅破壊之餘愈獘而愈貴之也亦宜惜不能以是心求諸六經皆上古聖賢爲道之要得之弗逺構之弗艱返身而誠皆吾固有也古之賢哲是以孜孜屹屹不遑朝夕含英茹華研精毓粹於訓詁詞章史氏之末若鬻呂楊墨荀揚管晏莊列申韓騶愼之述屈宋班馬董賈商孫燕丹淮南之言靡不搜羅纂拾攟拾離合該博參互以充其識博其趣焉庶將有以極其探索考輯之工也𨿽然而其汗漫浩漠𨿽皓首不能窮者有焉夫聖賢之謂開物成務也者將以彌綸天地之道輔相萬物之宜凡形諸六藝大而參贊化育立民命建人和皆由得諸心而措諸躬也必求濓洛闗閩之緒非徒事編簡惟操觚秉翰於占畢之末以爭妍取憐於雕繪剽竊之謂足也則不徒志稽古乎哉抑予家上膺祖澤世載厥美某知求乎古而不流乎貴富之習驕逸之趨則其度越庸眾人之歸也必矣尙必旁摉逺紹涵泳膏腴浸漬穠馥然後明體適用眞知力行以觀厥成也則其所造詣又豈讓桓榮專美於前哉此予之望於將來也惜齒髮向暮日就荒落因嘉其知所趨也姑以是勉其進焉

存有齋記浙

東爲文獻淵藪以婺爲首稱其風習多尙節義知詩書是皆東萊呂成公之遺澤也故宋元以來鴻生巨夫每產焉豈非山川穹秀鍾淸淑之气獨厚而士生其間必英鋭卓絕之姿皆沐其流風亦豈偶然哉其篤夫義者世稱鄭氏由五代迄今數十世矣一門之間藹然三代之風凡其鄕邦裏閈皆目濡耳染其化焉馬君全初世簪纓家居諸曁去婺爲鄰邑溫粹有文嗜古博雅曩官廣東僉憲攺佐江右都司所至有能聲道過吾山且告曰某鄕曰雲泉山曰冠山山產石五彩其下爲龍井旱禱之輒應岡隴延衺數百里自東海迆邐不絕越之勾踐嘗居焉東爲陶朱山範蠡巖島夷井西則婺之東明芙蓉諸峯近在目睫間宜隱君子之所居也且於胡文定公爲世婣而得究學於諸孫間吾師南郭黃先生爲顏齋曰存有以勉焉願屬記予弗獲辭且存有之命大矣而世所鮮言者豈予之足知也哉然儒學自宋季以來多剽獵膏馥惟希利祿是趨其不知究濓洛闗閩之緒者皆然此世之所謂學也全初獨知求夫聖賢之道是亦成公遺澤之所薫毓然哉抑孔孟之謂存性存誠存心其揆一也吾之所受於天者吾固有之特知志夫操省之工則存矣茍失乎存則放舎而亡矣是以返身而誠不逺而復時有以致戒謹恐懼於愼獨明善之頃則塞吾體者充乎宇宙矣又豈若珠璣象犀金寶珪璧之爲世所貴者惟有力者所可有也其好而不能有者𨿽歆艷嗟慕卒不能至焉彼能有者亦必窮力竭智得於囏危摧困之餘而吾之所固有者惟制物欲之蔽絕膠轕之混則靜虛而動直至正而明達不勞形苦慮而無不存也矣抑惟持敬矣乎予不敏願學而未逮其樂與全初講益者必習之著行之力則其所造詣當何如哉豈徒舒翹揚英角藝於仕進之途而已矣因以期於全初者記之並以自警云

思植軒記

儒之以世徳聞者予行四方久未之見焉其亦何鮮得也若是哉蓋君子之於學也徳爲之基文以華之而已茍徳弗之修𨿽誇於文辭無取焉撫之金溪吳氏世爲衣冠家族大且蕃重珪疊組蟬聨不絕者數十年矣而子姓皆以文鳴非鄰邑他姓所可比儗斯非世徳之厚而孰使之然哉率正氏居吉原之奧由吳塘而支分焉間致書耆山中曰某家吉原數世矣其山之穹者泉泓焉谷之幽者木蒨焉池之湛者澗回焉故凡軒牖庭楹之辟林巒隴阜之邃篁木菱蕖之茂鳬雁魚鹿之稠皆足以棲遲藏修以自娯適者也是不忘其先徳所致而然歟而旦夕之思爲人之後者敢不求以承先啟後也哉然其所以克厥承者非植徳於將來復何逮焉乃顏吾軒曰思植非徒佳花美竹之玩叢芳異卉之悅而已耳乃所以永吾孝思也幸爲記予辱知吳氏頗詳其能辭一言焉夫人之於居處也舎闤闠而宅幽勝多志夫隱約潛退而後樂之亦或非脫略榮耀而畢於無所用於世也乎是故其居也必窮經廣業以擴其體其出也無不濟其用矣豈皆曰忘情斯世而然耶且吳氏之居皆山舒水抱而其臨淸挹秀也宜矣而率正乃不誘於外適而切於惟徳是植豈不賢矣乎且徳之積於先也施於後者可見矣後復思以植之孰不若木之根培者枝必掩矣未有本植而末萎者也是以植之力則已繁者愈茂而未孽者日滋矣待夫春陽旣敷其丰暢薈蔚𨿽幹霄聳壑有不可遏者矣一或弛於培失於植一旦霜露殞悴其摧折圮腐幾何其不爲荒榛穢壤也哉學茍怠焉必徳墜業毀孰異夫是哉率正少警敏從鄕先達遊克志通經學古間試其所用也嘗尹湖之武康居二考以能聞於朝擢山西太原守未幾請疾還教授鄕裏學者無逺近皆從之遊而率正怡情閒曠學益充而徳益懋未嘗無山水之適而獨懼夫徳之未植無以訓將來𨿽昔人孝思之感殆不是過矣爲其後者必斯志是繼焉則其追逺之思無窮其克紹先徳也必亦無窮期矣是樂爲吳氏勉焉而爲之記

建昌府武當行宮記

旴爲江右郡治之首稱且多名山川若麻姑之著於唐王侍宸丘河南之名於宋皆他所莫倫儗其亦仙眞之奧區也歟武當行宮在府之南去步而近始南唐升平間以陰陽家拘忌或謂不利午水之衝因以祀玄天上帝而鎭之且傳帝嘗降武當太和山示創於旴若有黙符云已而有司請於朝賜今額逮宋咸淳五年安撫使西郢程公飛卿命郡之延禧觀道士宋養浩主祠祀而朱沖虛繼之已而宋社旣屋廢興亦靡常元至正元年辛巳翰林程文獻公巨夫有聲於朝宮賴以振予叔母公之四世孫也施水田若干畝以祀其先大夫敬甫公而眾藉以安至我朝髙帝有海宇凡郡治釋老之宮總轄者咸新之時嗣領者則張太古危本初危大有利洞玄皆以行能稱於人洪武九年大有懼其創始之艱泯而弗舉命其徒王思微具顚末請文刻諸石思微善科典禜禬克志葺治凡象設法器靡不繕飾之增贍水田若干予少遊旴嘗卽其地𨿽處闤闠而爽塏可棲息故仙眞顯著之久其亦宜矣然旴之繁麗常甲於江右自宋元之更絫冒兵燹𨿽昔所謂大姓巨室鞠爲灰燼者有之其亦造物者消息盈虛之常理也而宮乃巋然獨存廢興相續則上帝靈庥神貺信有自也若叔母昭祀之孝其不有所感而至焉今玆增益之備猶先志也後之繼者守而勿墜時能格神明辟氛滓以貯其陟降則儼然云旌霞斾淩厲乎埃壒之表霄漢之間若旴之人必皆蒙其休矣則其宏久之規又豈亞於麻姑諸峯也

哉峴泉集卷二

●欽定四庫全書

峴泉集卷三

﹝明﹞張宇初撰

○墓志

故上淸宮提點樂丘王公墓志

予友王君樂丘卒之二月其猶子無逸狀君事行泣以請銘予辱知君厚義不辭君諱某字亦顯福州長樂人也王氐世爲閩衣冠家君自兒時無凡俗志年十九以兄足事親請從道父命擇師龍虎山遂禮崇禧院李公見山性惇厚警敏公甚器之曁公營繁禧觀於溪濵未完而歿畢工而增大者君力也時予先大父太玄公遭際元盛任才愼許可以君淳謹命爲侍職若吳大宗師之門南野毛眞人盤中李眞人皆聲耀特著俱勉進之晚謁翰林虞文靖公掲文安公於臨川皆美以詩文無何運移兵興壬辰聞四方混擾以君善保持觀賴以存洪武初以租賦繁劇累以顚困嘗傾私帑力扶樹之尢汲汲以葺衰廢度嗣人爲志故殿廡益拯徒不下數人他所莫及先君沖虛公嘗嘉其善欲擢用之君以宮才能讓一志閒曠間徜徉溪南麈湖琵琶諸峯間得勝地編茅爲舎引泉爲池植竹樹辟田圃日陶寫自得素不妄與人交鄕先生張公孟循周公白士獨相契善間過之必樂飲而告曰樂哉斯丘眞子所居也有詩若干篇因名其居並自號焉十四年春予舉爲宮住持公謹不少怠以修治爲己任僅二年辭老肆意山谷延名師訓育子弟營蛻藏於庵北暮齒𨿽貧窶接賓客濟貧困聞義樂爲其惇厚每若此少通經史大義尢以古賢徳性行爲慕或爲古詩以自見蓋嘗從山之有道者金公野庵何公心月逰時有聞焉晚則倪君子正周君孟啟皆雅相厚二十二年春予蒙上眷許新上淸宮以蒞事非君不可是年冬致書千餘言彊起之君倡義復出今年春有以觀役誣之者如京事明以疾卒於朝天宮九月某日享年七十有五無逸扶柩還訃聞悲悼不能已巳或謂舊塋不宜遷兆於其左以是年十月某日塟焉嗚呼予齒齠齓知君爲溫厚君子及辱交垂十年出輔教樞端謹自居處憂患進退猶一日也矧受知予家已三世其所推重宜有在焉惜乎旣逸而出未久遽止竟以是而弗終於家乎然得其壽有其善是固不足揜也已其潛徳信不可泯況有請焉遂不辭而銘曰世逺道晦言益墜美質溫粹篤操礪夙躋盛隆沐先惠克昌厥猶愼終衛晚蹈林泉絕氛翳玄樞振綱肅浮逝邈焉天逰廊無際刻銘幽宮昭百世

故上淸宮提點朋山張公墓志

有篤厚君子曰張公如愚諱迪哲福州長樂邑三溪里人也其先叔祖見獨公爲教門講師會元盛輔翼居多公夙質慕道年十六以親命入龍虎山師事山外孫公於崇禧院越數年孫歿哭盡哀治祠墓且其時院徒尢眾公以亷謹稱有命俾董院事不踰年蓄廩有加眾恱服歲壬辰兵興上淸宮烖院亦毀時各散處公嘆曰人生若夢泡父生師訓曷能忘耶請還省親墓且悲不能舎去𨿽奔走間未嘗棄書其裏有觀曰朝元公先世所塋祠張氏系時兵勢浸隔因葺舊構廣門廡樹墉植木辟巖洞得深谷曰歸愚洞釣鰲石汲古泉日與文士觴詠其間時淸碧杜公泰甫貢公來閩交益厚適歲旱邑請禱公嘿坐一室兩三日官庶神之居六年乃還先宮之推名者玄卿薛公蘭雪周公客翰林曼石掲公詩士均瑞黃公公因師禮之由是詩文篆隸書俱精尢究儒釋家言若丹旨法奧祕篆洞文亦極探討至正間山之有道者埜庵金公心月何公嘗參叩之故其平素涵泳自得處得喪未嘗攺容而學且不輟洪武十七年予擢爲宮住持僅四年請疾居楡原庵常瓢笠杖屨曠意林壑間𨿽樵豎值之皆疑爲仙間尋流而入得僻奧地樂之結茅其麓以與朋共曰朋山庵室曰蚊睫窩因以終焉廿二年春予蒙上眷許募力新上淸宮及還以公端厚宜謁顯貴者秋八月如京寓朝天宮請命有次辭翰尢動一時上嘗優問焉久之謂弟子董仲璣曰吾志報公家恐日衰不能見宮新汝宜促還翌日就途及抵山不踰日寢疾予往視之語對如平常越二日疾且愈言別側臥而化閏月某日也生延佑乙夘享年七十有六以是年十二月某日奉柩塟於外石埉其弟子上官某等錄其實告曰知公辱素厚之其學行不可以不銘■﹝一上自下﹞頁﹞有請予愴其辭且感焉閩世爲詩書之邦公生世冑溫厚博學予辱交有年不惟克輔教樞而講習居多惟其徳操之純無賢愚皆慨悼之可不彰其潛曜也哉是爲銘曰張氏著姓族蕃於閩公稟天質學優行純被囏際盛佐弼溫文發用玄造雨布霆奔師古克粹譽顯志惇出勤報功問下明君適還而逝厥眞常存遐佩靈躅歸神峽原銘石斯立庶貽後昆

故後軍府經歷周公墓志

洪武十四年七月某日後軍都督府經歷周公孟啟卒於官予適畱京爲經紀其襄事命其甥某負柩還越四月其昆弟將卜塟甥蔡孺敏狀其實泣以請銘予辱交厚誼不辭且其歿嘗告焉予悲不勝尙忍銘哉按公諱某字某姓周氏世爲閩大族自祖某由三山分處信之貴溪遂家焉大父某以信行鄕稱長者父某隠徳有文母倪氏某書院山長某女公幼穎敏年十二三通書史能屬文有聲於鄕裏讀書夜至漏盡祖母愛止之亦不怠時縣之北鄕聶先生義方以進士業授徒於家往師焉業成元季兵興弗利乃止鄕先生彭君孟恱明陸氏學爲時所宗公師之久之於性理有得先生益奇之某年盜掠鄕邑伯齡遇寇死野曠罕人迹公冒鋒刃徧求得屍慟哭日夕哀不已聞者悲之倪氏先幾年卒繼倪氏有男某甫五歲罹兵荒貲產喪盡乃教授鄕裏給衣食養母撫弟鄕裏賢之居無幾皇朝混一海宇郡邑累已才聘獲辭洪武十三年上遣冑監生持勅符求士縣以公薦入試內廷以文學授太常司贊禮郎公恭謹嚴祀事侍天子親祀引贊升降必盡敬及祀陵廟亦然處官舎甘澹泊罕與人接𨿽尊官顯人欲交卒辭十五年壬戌以父喪未塟請歸得給驛還太常博士薛公爲銘其墓曁入朝上命建湘府社稷壇壝其府衛官以朝使務盛饌以禮公公止不納惟掄材木善陶冶以勸懲之眾皆恱服工畢還朝禦史驗裝於道惟書衾服陛見間上嘉其亷謹賜衣一襲十八年乙丑仍代祀皇陵居太常凡八年寮屬皆以敬愼推二十年丁夘蜀王守中都奉命佐王祀皇陵者再王嘉其誠篤命譔詩文進乃制詩以寵其還二十一年戊辰丁母憂營塟哀盡禮服除入朝未幾授後軍都督府經歷秩奉訓大夫階五品居官竭忠盡慮朝夕無少怠常懼耳瞶多忘恐失職二十四年二月弟某甥某偕往省某歸勉畱侍七月二十日奏給某官糧誤批上旨復奏攺正近侍紿以坐侵欺公嘆曰吾耳瞶誤聽何侵欺耶及夜食浴就寐凡夜必戒僕隸報更漏五皷則入朝率爲常是夜隸報四皷弗對駭呼勉急明燈視乃自縊死遺文置幾上別同佐及旦都督木公以聞上憫悼之命具棺以塟九月柩抵家權厝享年五十有七以十二月庚申塟某所子二人皆夭死以弟某之子爲嗣女一人適劉娶吳氏其詩文若干在朝曰容臺稾曰詠菜稾有軒曰詠菜素庵蘇公實記之故皆尊稱曰詠菜先生公少嘗從逰鄕之張先生孟循夏先生柏承學古詩文以才見稱及仕受知博士薛公文舉僉事謝公原功儒士戴公叔能皆雄扵文故學亦贍予及樂丘王公子正倪公交最厚嘗圖林泉結托素庵題其意云嗚呼公生詩書家少貧篤學晚際明主歷職淸要日承寵光榮亦至矣蓋其性度淵雅於文辭精麗不茍𨿽夢寐有得必起燈以書兩還鄕裏遂論友好所益多矣惜再任將幕𨿽抱忠篤不克顯用而竟以懼終聞者莫不愴慨矧予托交之久者乎彊爲之銘亦以致無窮之悲焉銘曰

維學也■﹝艸馬﹞以昭其身維仕也愼以竭其淳維歸也誠以潔其屯遺徳有輝聲業斯振孰啟嗣人銘示弗泯

故上淸宮提舉矩庵胡公墓志

世生大有爲之君其承運而際者多出類拔萃之才故協贊其成者亦必雄鳴潛躍之士豈非時符气合而然哉先君沖虛天師國初受知皇上凡宮之稱才者皆佐以行而佑聖院胡公叔直披艱竭智之功居多曁予襲教尢協傳有年此天之所以啟玄教之隆而產是人以輝大之也代固不乏其人而豈不足方之其先者哉洪武二十六年冬以疾卒於京明年冬將營塟其諸孫李某狀其實以請銘嗚呼予若先君皆公輔成焉先君旣往賴公以夙勲元舊足以傳焉方喜其康健豈遽衰者未幾竟逝矣惟哀之無窮尙忍銘哉按公姓胡氏諱某字某號矩庵始祖諱某自南唐從歙避地饒之樂平梅浦因家焉世業儒爲昔衣冠家曁宋擢進士第者相望髙宗賜裏曰梅府淳佑間昆弟四人同登甲科是建聨登書舎鄕裏榮之因以訓礪其族人公十五世孫也曾祖某祖某皆隠徳弗仕父某元皇慶間歷宣徽院使公仲子也幼穎敏嗜學卽有出塵志年十五辭親入龍虎山上淸宮佑聖院禮煥文朱公爲師年十八度爲道士弱冠卓立有譽尢究儒玄百氏之言善歌詩駢麗爲時所稱若先輩李先生仲公前博士胡公士恭前翰林危公太朴鄕先生張公孟循盧公伯良夏公柏承宮之能文者董君蘭深柯君天樂張君鐵礦皆所師友焉歲己亥先君始襲教公披艸昧每身任之無難色凡道家經籙科典皆綴飾之因命掌焉洪武元年戊申詔先君入覲公侍行越踰年又召凡禱祠禜禬問鬼神之事皆贊翼之禮部給符任教門掌書謹靜有謀先君深契厚之十二年新本院十三年予蒙召首相行承寵錫如舊典十四年升玄貞文肅淵靜法師教門贊教法籙局都提點十六年皇太后崩有召予及道錄建黃籙國醮於京之紫金山公職監齋糾劾有文眾咸傳伏十七年教疏升上淸宮提舉其柔退謙畏常度越人二十三年予入覲又侍行奏建上淸宮上嘉納之二十四年道籙司承旨召赴闕淸理道教公復相焉奏護符籙賜銅印示六品命公掌之廿五年秋以宮事如京十月十又三日示微疾終於寓舎生延佑已未九月二十四日享年七十有四其孫朱某侍側負柩還公職教幕幾三十餘年侍行幾十餘覲及新宮宇其協謀宣畫靡不致力焉若天師世家族氏譜系及宮之仙籍皆考訂詳盡其裏之聨登書舎經兵盡毀出已帑新之擇族之良子祀焉又求當世名士大夫文以志之予數擢以本宮提點力讓未遑詩文若干篇名某集以廿六年癸酉十二月十又三日奉冠劍塟裏之壽春觀祖隴之次嗚呼予觀古之人身達而業舉足以托不泯也豈虛玄之教獨不然哉若公之遭歷前後於吾世有勲勞而文彩尢足著其緒餘此豈世之多得者哉是次其實而爲之銘曰

維胡之宗文徳是基公挺玄冑克贊明時被榮際耀實天人師嗣爵旣襲曰傳曰持金科寶訣鵠斾鸞儀領袖名山溫言淑姿誣吝孰翳逰神天倪空歌靈音雲霞與馳潛徳弗泯昭於銘辭

故原宗傅先生墓志

撫之金溪在宋季已稱士鄕予友傅君原宗生故姓家與予有文章交相聞十餘年凡兩接談必極傾倒文成必命從子槖以示焉方惜同輩凋落賴君未衰冀有以麗澤焉間爲序予稾恨不盡以正其可否而有召赴闕未幾歿於京訃聞哀且慟何天奪斯文之甚耶越二年冬將塟其從子某以狀請銘予知君爲深義弗辭然豈忍銘哉按君諱匯字原宗永和白膳里人也曾太父某太父某父某世業儒皆隠徳不仕傅氏之先自五常侍公某由上幕鎭之五岡徙居是焉實唐文宗太和四年也以學顯者五百餘年而尢著於宋建炎間天下靡寜有諱安潛者集鄕丁仗義與裏之鄧氏團結保障眾賴以寧五世祖字子云號琴山爲象山陸文安公髙弟某年登進士第授從仕郎建寧府甌寧縣主簿學者皆師事之尊稱曰琹山先生云君溫厚明敏七歲入小學舉動異羣兒長習進士業從鄕先生葛公元哲遊先生目其文首曰簡潔不雜諸生莫傅若也學成值兵興然研幾析微未嘗少輟元至正丙辰與從弟元藻同中江西鄕試時南北道梗不獲赴廷選乃止自是杜門克志古學從逰者益眾講說五經論辧昭晰時其裏朱公元會師授吳文正公以文稱扵時君獲卒業焉是以文鳴洪武初天朝一海宇首崇學校有司舉爲儒學司訓居七年琢礪有成歲無虛凡自撫之選者必曰傅先生徒也以是鄕試必禮君總之學者得一言皆矜式焉逺邇推重每若此廿七年夏有旨翰林召儒士校書經孟子君預舉列七月朝臣馳驛起之卽日赴京師燕諭者再退而注釋經傳凡客二旬餘君力居多某月某日以疾終於官舎執政者聞扵朝上嗟悼久之賜衣冠以■﹝礻斂﹞復禦制文勅禮部遣官弔祭有司命下孫某載柩還朝之士人聞者靡不羨嘆之君生元至治癸亥享年七十有一自號西堂小隠初娶劉繼室倪俱先卒男二人長某次某先十九年卒女二人長某亦先卒次某適黃某孫男一人某經義詩文凡五十卷以十月某日塟裏之南山嗚呼古今以文鳴代者不一二人非學之者寡焉其在乎踐之之力授受之明也歟君以經行修明措之言辭視不難矣然居庠序樂育才儁足以充時之用晚節操慕有以副朝廷之眷其終也上寵悼之以文君爲不死矣其潛徳幽光可無以發之乎銘曰維古之學兮粹乎聖經斯吾造之兮旣裕而明有是而施兮足以訓後宜達扵朝兮蔚乎已榮卓彼南山兮林谷茂淸啟玆後人兮昭於厥銘

故上淸宮提點了庵李公墓志

有學道而文之士曰李公仲冶諱弘範號了庵其先世居成紀唐爲著姓李衛公靖之後也建中兵亂上世南遷新安有諱某者避黃巣於黃■﹝辶士﹞仲子諱徳鸞因遷婺源之嚴田南唐散騎常侍之後諱仕言宋嘉佑間復遷番陽之萬源遂隸番江書院儒戶十一代孫也曾祖諱夢科咸淳貢元祖諱又新元縣教諭父諱雷啟隠徳不仕公少頴敏年十三請於親從外兄金君蘭石學道於上淸宮之紫微院受業史公隠居至元乙亥得部牒度爲道士會鄕先生祝直淸父創陸文安公祠於裏之象山因從之逰仲丁與舎菜禮以是徧究儒道家言其秋偕宮之方壺方君叔祚吳君拜金公野庵於聖井山復從蘧先生西州逰於鬼谷山請益朱公覺庵戊寅冬謁李先生仲公父跋板橋阡表因命萬源祖祠曰思堂是師事之吳待制養浩實記之己夘春覺庵授玄學嘗逰金溪之祈仙觀會黃先生殷士偕儒彥講學半山池上公極談陸氏本心之說或異之指曰此小鵝湖也至正辛巳奔祖母喪適母疾且亟公奉湯藥惟謹未幾母卒喪祭如禮庚寅太乙天師張公命掌符籙辛夘上淸宮烖公奉祖命新其院立紫微西院法派其秋歸塟父於板橋壬辰兵興建策宮之耆儁舉義保障丙申避兵於閩蒙副都元帥吳按臺不花咨聞東華天師保充延平路玄玅觀主領壬寅族議以元中仲子爲公嗣甲辰以師命買田若干立儒道二書院時先公沖虛天師命掌宮之文籍丁未遷安山舊居於院之故址洪武戊申復買田附祀宗逺乙夘升副知宮事屬院有出祖隴者公爭於有司逾明年復入於宮丙辰作肇堂於琵琶山陽翼以文潤齋以祀親丁巳易鄰院基以新舊構並建玄潤齋於西承旨宋學士濓實記之詒善亭則予記也戊午預卜兆成復以白金構水田市屋入宮以祀木主癸亥嘗嘉號玄文眞士甲子譜序成攜孫侄拜萬源祖墓會族而還辛未升宮之住持提點時朝廷以淸理給印視六品護宮公掌之越三年以疾辭乙亥十二月某日公無疾適自外還徒且出旣還笑曰吾待久矣爾還斯往矣遂端臥而逝生延佑丙辰享年八十惟公少有大志有文尙義累從名師考徳問業而端厚篤實爲時推慕故於出處不易其操予雅交厚非忠謹之言不相告也其匡贊之益不少矣丁丑六月某日塟裏之山田諸孫狀其實請銘焉予知公爲深義不辭是宜銘曰

李盛於唐番爲令族公質純明問學惟篤早味玄言嘉訓彌惇蒞職公敏拯毀復存廣業勤本以紹以葺克大儀刑耆耇罔及黙探道腴不疾而遺允式後裔永昭銘辭

故紹庵龔先生墓志

予友龔君諱繼祖字克紹信之貴溪治南裏源人也君之學行修於身聞於鄕裏信扵士君子益久矣家世業儒唐宋多顯宦而君溫厚篤實有古隠君子風凡士之知言者皆推其性行純潔其上世受業予家君是踵之因獲托交焉若其言論造詣愈叩而不竭而似不能言嗚呼可謂成徳篤行君子也曾祖霆松諱某元漢陽府教授博學能文嘗輯朱陸二氏書爲會同爲時所推重及受知曾大父畱公割地若干築室鑿池以居之遂遷吾裏若道門玄典增輯之故漢陽勅皆畱公力焉今藏於家世稱艮所先生其自號也祖某某州學錄父某隱徳弗仕君少端謹嗜學甫長從鄕先生彭公孟恱究陸文安公本心之學盡通經傳大旨涵泳精粹而尢切於躬行力踐也元季兵興遁迹山谷抱遺經蓁莽間謌誦自得潔身無事扵時人亦莫知也少孤鞠於祖母克孝旣歿每言必涕下尢篤於友弟一門惇睦非他姓所及家素貧常教授裏中洪武庚午始賓予家其訓育務篤愨間爲古詩文蕳而嚴無何予以誣咎趍京君日禱之旣還憂乃釋質素多疾丙子正月甲子以疾卒享年六十有六其疾亟也予往視之泣以別歿則偕諸弟弔哭賻紀其喪妻張氏先某年卒繼周氏皆裏故姓子一人某孫二人紹武是年某月某日塟裏之城門學者尊稱曰紹庵而余與友生私謚曰純徳先生惟君之善學也去華反實視古今之言學夫聖賢者惟爭妍競麗之務而戾扵行義之實也其賢亦逺矣故其隠顯出處志操不易舉不違乎本心之明也哉是以君子不哀其貧窶而樂道其徳業之固也夫友之輔仁不愼乎擇而能爲身之益哉君扵予世契而交篤所謂仁輔而益友也能不思以盡夫道乎其仲氏克誠請銘於墓予方悲夫失輔也尙忍銘哉銘曰

道逾晦經弗殞履囏貞克純謹志韜藏徳彌隠銘於宮昭不泯

故道錄司演法朝天宮提點曹公墓志

道錄司右演法曺公以洪武三十年十一月十五日卒於京其徒吳某奔訃與柩還明年十二月某日將塟焉乃狀其實請銘扵予予於公雅相善義弗辭且公之持安扶危友誼最■﹝艸馬﹞吾道日就凋落方賴公有克匡輔者焉曩予免朝還期必再會遽爾遐棄遂不一面寜不深抱無窮之戚尙忍銘哉按公諱某字希鳴號衝陽子別號光嶽道人世爲番之餘幹人大父巨川元以儒學授本州島學正父慶善隠徳弗耀家世業儒爲鄱之右族尢明陰陽家言公幼穎特不偶塵習貎奇古不常父異之命學道龍虎山師事仙隠院太虛薛公凡道家仙經洞籙玄奧靡不精究初鄕先生孟循張公伯成夏公皆師友之尢善詩歌時贛之紫陽觀元陽趙公以道行聞公事之謹盡究諸法品益名於時洪武十年秋上有祀於嶽瀆北嶽遣公代之明年復代焉皆有異徵十五年設道錄司命下掄材赴選上目之知爲純謹者授司之右演法踰年正一員缺公掌司事並授朝天宮提點公性素純■﹝艸馬﹞尢愼於焚誦𨿽寒暑不少怠眾遵服之故扵禜禬之頃無不應上益嘉之二十五年公以宮之玉皇殿弗如制請於上勅官新之未幾復廣三淸殿廊廡三門畢具二十七年春賜洪鐘一二十八年賜壽星像凡若干軸其年大祀命分獻天下神祗廿九年分獻南嶽三十年分獻歷代帝王歳如式是年春宮中有初育兒夜輟啼勅內侍索符夜卽止上嘉其應每譽於朝廿八年以科典試天下道士悉度以文未習者命再至人皆徳之居職凡十五年世累一不系其中凡道家內文祕授若太上實錄玄史皆捐貲廣其傳四方聞者尢歆慕焉蓋日潛心虛寂處已斂約有髙視逺引之志云故於易畫動靜亦善知來也多寢疾自視若常卒之前三日會賓僚酌酒極歡語若有違世意眾異之未幾示微疾終十六日左至靈吳葆和聞於朝上嗟悼久之卽禦制文遣禮官祭於宮遂殯焉執紼者以千數時人榮之是年冬吳某達京至靈亦聞之上悼之如初賜楮若干爲道裏費生元辛未十有一月十八日享年六十有七塟裏之通眞橋某山嗚呼公生詩書家是於玄學之有聞也洎官於朝遭際寵榮𨿽一時之穹赫者之所弗至而王公貴卿皆以惇厚禮之其終始暉耀若此亦宜矣及柩還而上眷不已賚以內金當是時能蒙眷渥之厚迨此復幾何人哉吾道孰不光焉是宜銘銘曰

有文之裔克志虛玄洞篆天章志純學淵夙被殊渥昭祀名嶽旋佐道樞益範先覺於皇聖神寵錫駢臻繒衣紈綢嘉譽如綸奧論宏旨廣探宻啟霓蓋云珂式降繁祉巍巍貝宮厥迹孔隆帝曰兪哉鎭以金鏞榮煥其逝神應斯契刻銘幽扄永昭百世

故嶽州學正倪公墓志

吾裏大姓世稱倪氏爲右族其紆朱曳紫者蟬聨櫛比他所莫及也非徒簮組之誇詩書之澤亦不怠焉故扵予家爲稠戚而先輩儀型猶扵黙庵公見焉公諱日新字晉明號黙庵其先眞定稾城人唐尙書右丞若水之曾孫康民避兵南徙保歙之祁門官兵部尙書贈魏國公子匡義爲常之無錫令子亞昭宗時爲信之雄石鎭鎭遏使鎭今爲貴溪縣累官至銀靑光祿大夫禦史中丞贈奉化郡王家鎭西之仙源鄕卽龍虎山也歿塟其地久之族大以蕃以是名倪王裏迨公十七世髙祖應云宋沿海制置司參議曾祖南傑得朱陸會同之說元授徽州路紫陽書院山長祖以忠舉遺逸徵弗就父志文善易學授饒州路初庵書院山長擢鎭江路儒學教授母張氏黃巖知州張公與韶女也公幼穎敏始就學不伍庸兒卽岐嶷如成人徵士公每鐘愛之建家塾曰溪山書塾延鄕貢進士祝先生蕃逺甫修明理學公從之逰日益有得作堂扵後以奉親學且有聲湖廣參政蘇公伯修舉以茂材異等授嶽州路儒學正以養親辭未幾祖若父俱歿始有仕志值壬辰盜起眾推公招義保障鄕賴以安𨿽奔竄山谷凡先世手澤必負與俱甲午歲大歉周貧困以粟丙申秋江淛行省以偉迹聞授武略將軍浙東宣尉司僉都元帥同知慶元路總管府事檄下公曰天已厭元用是奚爲遂不赴皇明有海宇公年日益髙乃屏迹弗耀卽所居之東植花竹辟園池顏燕息之所曰愼獨列古書名畫彛鼎之類風日和美每徜徉自得尢善博雅素不妄接人若井巷浮薄者妄慢之終不屈翰林危公素鄕先生張公率盧公貞夏公衍皆師友之賓至淸談竟日一言不及世慮皆尊稱曰黙庵先生云洪武二十八年乙亥十一月二十又二日寢疾終生宋延佑辛亥九月二十又三日享年八十有五娶金溪周氏先公四十年卒子男五人長易以賢良舉授髙州府茂名縣丞調湖州府知事階將仕郎幼厚授夔州府達縣尹階承事郎皆有能聲次時暠昱必皆先公卒女一人適劉素孫男七人昻旦昴景愷晁隆昻爲縣庠生俊敏有學孫女七人曾孫男五人政理信憲徳曾孫女一人以戊寅冬十二月庚申塟裏之長湖山先塋之側持其族叔祖彥敬所狀請銘扵予予扵公辱知厚義弗辭曩公嘗告曰吾老且病異日吾墓非子誰爲銘予謹諾矧諸孫之有請焉而裏閈凋謝莫斯爲甚求公之孤風逺操他莫之倫九原不可作矣誠可悲也夫是銘曰

繄倪受姓邾武子稾城儒宗蕃左史柝圭儋爵曜珩玘維公淵靜而山峙披艱摧凶保閭裏夷猶卉木誓弗起龎眉鶴軀安足止子裕孫謀才檟杞淸白爾模愼無弛確懷雅操慨流駛刻銘幽宮著千■﹝礻冀﹞

故神樂觀仙官傅公墓志

龍虎之稱福地也爲道家之奧區凡學道者皆名宗美質斯足以翊輔教樞者焉神樂觀提點住持傅公諱某字若霖號同虛子撫之金溪人傅氏五季爲縣著姓大父文二元學錄父艮齋廣東路教授公幼穎敏有出塵志甫九歲艮齋命入山之崇玄院師仁齋馮公習道業旣長通經史尢嗜符法凡玄科眞典靡不該究年十五嗣洞玄法扵性安吳公事之敬謹盡授其要元辛夘旱公黙坐間若有神命其出乃登雷壇召役天雨已而有禱輒應復嗣天章靈寶法於復齋戴公公以夢號爲驗徐得之久復得黃髮二字復齋異其符遂悉授之是年職宮之玄壇書記凡科典訛謬者咸正之丙申冬本院災公之祖與齡祝公寓居東山家益貧公養之盡志旣祝歿公以髙道畱京聞訃還塟祭盡禮庚子夏復旱禱亦應教檄授教門掌書記法籙局書記兼靖通庵焚修乙巳秋捐已資新本院錄諸徒相先君沖虛公入覲燕賚皆預之洪武五年壬子先君入覲有旨選髙道侍祠以張鐵礦黃象南畱京六年癸丑公亦應是選居朝天宮數召對錫燕者再嘗應制賦詩講道徳經修較道門齋科行於世教檄且授教門講師禱雨雪復應凡侍祠八年寵眷有加十三年庚申冬請老還十五年壬戌詔設道錄司復召赴闕以老辭是秋孝慈皇后崩召予建黃籙大醮於紫金山皆公贊恊之十七年甲子教疏授洞玄文素貞靖法師教門髙士龍虎山太上淸正一萬壽宮提舉知宮十八年乙丑有旨扵龍虎三茅合皁三山選道行之士充神樂觀提點僉推公應召赴京上恱授格神郎五音都提點正一仙官領神樂觀事勅禮部鑄印如六品命掌之仍依階給俸公固辭乃已十九年丙寅正月三日大祀南郊公導駕趍前上頋曰卿年幾何公對曰臣年六十有五又曰卿出家年幾何曰時甫年十一上笑曰誠老山人也每歲乘與大祀輙道拜於前上必呼曰老仙官及還目送者久之是夏六月有旨免朝二十六年癸酉教疏升充本宮住持提點二十八年乙亥上致齋別宮趍召僕地上憫其老賜還越五日頒誥奬之曁辭闕上眷餞之居神樂者凡十年蒙眷如一八月及山始任本宮提點逾年謝退恬養自適捐已帑新鐘臺樓作歸來軒於院南己夘夏六月公徧謁謝語諸徒曰爾等善自立吾將返吾眞矣未幾示微疾端坐而逝七月二十有一日也生元至治壬戌閏五月八日享年七十有八嘗於石硤原築藏蛻所建祠曰老山人庵前翰林編修蘇公伯衡實記之故凡當世名卿碩儒若翰林宋公濓中書朱公孟辧皆相善咸美以詩文公能詩鼓琴有觀光等集若干捲其徒李唐眞以明年某月某日塟焉狀其實請銘於予唐眞■﹝艸馬﹞厚善繼其志嗚呼若公也贊輔我先君曁予二世矣其嘉猷善迹居多敢不諾而銘諸抑公遭際寵榮發揚道典始終之眷弗替及以老而歸夷猶泉石樂天而終豈世之所多見也惜公之逝予方臥疾不能問弔之豈不慊然而悲乎銘曰

撫在五季傳爲令宗公生盛元道器是充早受玄旨揮叱暘雨克禆教模累祠皇坻宸眷益曦祕宮郁巍啟奧演範樂音禮儀匪曰優耄殊恩彌造言旋故丘鸞躍鶴導再宏祖庭金奏孔鳴髙逝悠邈永昭斯銘

○說

太素說

子列子之言曰有太易有太初有太始有太素太易未見气太初气之始太始形之始太素質之始气形質具而未相離故曰渾淪渾淪者萬物相渾淪而未相離也夫气形質之始陰陽未分而體渾淪分則竅鑿而混沌死渾淪者離矣然三者常包括終始環互棲伏外若離而須臾不離於消息間者去渾淪未嘗逺也蓋气行乎天地者爲風雨霜露山川溪谷具乎人與物爲四體百骸𨿽飛潛動植一本萬殊皆囿扵形質者也未見气之始固莫得而測其備於質者可得而窮焉天之蒼蒼太虛澄澈其正色也而晦冥變化起扵倐忽蒼蒼之色遂翳然非晦冥變化不能盡其在天者矣人稟气質之正其情熾欲濫則剛柔善惡著是漓其淳雜其粹湼其潔若質之素則駸駸乎混矣然非剛柔善惡亦不能盡其在人者矣物皆然動靜往復均不嗇焉故物之質者非文飾不華味之眞者非鹽蘗不調音之澹者非律呂不和此物性之必然也人之所以必懲欲復初而後淳者不漓粹者不雜潔者不湼其淸明之體昭昭焉具矣是足以見吾剛柔善惡猶天之晦冥倐忽其本質之素未始有動靜者焉𨿽然世或持其說以自修特養素而未能逰乎太素非逰乎太素其能見質之始乎抑質者常華者獘質者汨人華者恱人志夫道者必去華以返質能返乎質則慮精神明表裏貞白萬物渾淪而不離是非見其始哉君州武當山五龍宮髙士練君太素學博而行端居吾山二十餘年持踐克■﹝艸馬﹞常靜處一室不與世接昔先君常禮之及予襲教凡吾道家言多所資究焉是豈不能逰乎太素而獨若然哉今秋欲還予固畱不可因謂曰古今名山川必仙眞所居皆所棲息亦何限乎是歸也然予聞是山奇秀冠天下豈無若安期羨門者潛逸其間太素其將徵會焉以廊其渾淪而返乎溟涬之初外乎形气之囿尙何求乎質之始歟扵其行並合其說君喜請書以識別

純一子說

旴江張彥弘氏家世著徳望予去春謁西山華蓋道旴而還始識之愛其姿純■﹝艸馬﹞因語焉知求吾道言尢切嘗以純一子自號值還未暇論也今春來逰吾山予同弟彥璣與之逰龍井觀麈湖琵琶雲臺藐姑諸峯之秀濯狂瀾坐盤石若與天逰莫知其人間世也彥弘因請曰嘗告以純一子之號今獲侍玆逰敢請發其義予指水而與之言曰水靜物也深源窮壑泓一澄掬及發其窟怒騰躍百折下走不知其幾千百里大而江海小而溪谷觸石則怒激風則鳴𨿽遇棘而塞遭穢而濁魚龍宅其深林木翳其幽風雨晦其潤無能禦滯之晝夜不息須臾莫可遏者其勢之所遇然也扵其體之淨明非棘能塞非穢能濁無不容而無不燭者元气行之道之所謂法者本諸气水行天地間猶气行乎身動靜往來一呼吸之頃盈虛消息具焉人心制乎气本淨且明其虛靈昭昭若泓澄焉惟其徇欲而蔽感物而動稍不加持治之功其役扵外者顚僕交錯猶水之窟怒騰躍勢不可禦其气散而爲思慮情欲若塞而濁者宜矣是故聖賢訓之防閒其心正以覺其誤復其流使求猶水之所遭者使然其淨明未嘗混焉而昭昭者存而謂之道行而謂之法則周流六虛與天地並行而不違者發而爲風雨雷霆若固有之何哉蓋河洛二五之數與雷霆三五之道萬有生息一是本焉是以養之爲至和施之爲至神孚以蕩磨通以誠愨則玅用之契若返掌矣特有幽明鬼神之異彼所鮮言吾兼用之也夫是必純而後能一一則性命之道備矣尙何法云哉故觀物之性則知己之性能盡己之性則知天矣知夫天則在我之天卽彼天也感通之道孰得而二焉故內修之士多佯狂使酒談笑怒罵皆可役風致雷頋豈茍然哉彥弘旣備究法奧純一之功熟習而嘗驗者也尙何言乎且予聞其上世有聞道而超脫者其好尙之■﹝艸馬﹞豈非宿習也哉彥弘勉之旴爲侍宸王君之邑裏尙振其遺傳以啟將來是所望焉因請志之遂筆扵磵上

志學說

學之大本存乎性命道徳而已矣夫心統性情而性稟天命之所賦也四時五行庶類萬化莫不出乎命四端五典萬物萬事莫不具乎性然而萬殊一本其理未嘗不一焉是以率之之謂道修之之謂教而必學而後知也其始乎孝悌忠信成乎升降酬酢無時而不學也經之謂學肇扵說命曰學扵古訓乃有獲念終始典扵學此聖之學也聖賢知全乎天理之公則淸明純粹之體具愚不肖惟溺夫人欲之私晦濁邪僻之偏固學之者求去其蔽而復乎本有之善而已耳故必究夫盡性致命明善誠身之道焉是以禮義爲之品節防範以言行爲之涵養省察然必隆師親友而後得則持敬以居之由義以行之久之入乎耳著乎心無入而不自得焉今夫造父善禦羿善射師曠之律倕之弓奚仲之車杜之乘𨿽工伎之小且猶志彀而後中焉■﹝矢攵﹞學也聖賢之事乎夫子旣聖矣而不自聖猶曰吾十有五而志扵學當是時以及千萬世豈有過聖矣乎而猶志乎學哉其設也在唐虞曰成均殷曰太學又曰瞽宗周之太學爲東郊小學爲虞庠此漢唐所以發之也而唐虞之君皆聖矣亦未始不師焉若堯學扵君疇舜學扵務成昭禹學於西王國湯學於成子伯文王學扵時子思武王學於郭叔此性之身之亦有發焉夫子亦嘗問禮扵老氏訪樂於萇弘問氏扵郯子而孟軻學扵子思之門荀卿學於鄒衍此儒之所相傳也倡之爲董韓繼之爲濓洛卒求乎中正仁義之歸而確乎其返身之謂也得乎六經之膏腴者粹中閟外足以參贊化育而形諸至和者著而爲之文經緯錯綜托以載夫道焉是故衡璜琚瑀之儀彛鼎簠簋之制有不待飾而知其爲淸廟之器也豈徒若懷竊鼓鑄之流誇浮文僞惟雕虫刻鏤以爭妍取憐之是效也茍不能達乎正大髙明之域徒競扵矞宇嵬頊之趨若之何而謂之學哉必造其指而底扵成也視向之得夫師友者不啻言之於檃括陶之於埏埴不勞力而有矣蓋得諸己者道之精微學之淵宻充實光輝而日益其視錦繡纂組不足謂之華茵鼎圭綬不足謂之榮是𨿽絲縷菽粟之薄蕭藋抔水之陋不攺其樂也乎抑亦一毫不足累其中而然哉然而騏驥一躍不能十步駑馬十駕功在不舎然其所至𨿽有疾徐之異在乎息與不息哉斯其聖人志而不厭也歟予猶子某純敏嗜學嘗以伯氏某扁其進修之所曰志學請一言申其義予之於學也探蹊而未入扵閫者也其能有以啟之乎某尙勉之使其習之至行之著予將見其所成立詎可量哉是爲說以俟

○傳

紫虛元君傳

元君姓魏氏諱華存字賢安任城人晉司徒舒之女也魏齊王嘉平三年辛未生天質卓異少讀老莊言卽慕道嗜閒居獨處年二十有四父母彊適南陽劉文字幼彥生子二璞遐幼彥爲汲郡修武令二子粗立乃齋心別棲絕飲食反修初服太康九年戊申十二月十又六日夜半感太極眞人靑童道君扶桑暘谷神王景林眞人淸虛眞人來降謂元君曰聞子宻緯眞气太帝君勅我授子神眞之道遂出太上寶文八素隠書太洞眞經髙仙羽玄等書三十一卷授元君曰是書昔受之西域總眞君今以付子且語以存思指歸之訣乃去元君時年三十有七咸和九年甲午淸虛靑童君復降與藥二劑使旋服之克期會洛陽宮是月七日夜半太乙遣飆車來迎元君用藏景之道托形神劍而化享年八十有三遂往洛陽山明日靑童君太極四眞人淸虛王君再降會元君扵隠洞雲臺眾眞各標至訓三日而去元君積誦玉書顏如少女扵是西王母南極元君來迎晨詣上淸宮玉闕玉宸大道君太微天帝金闕後聖君各致命授以玉札金文位爲紫虛元君領南嶽上眞司命秩比仙公使治天臺大霍山洞臺之中主下教學仙者次司命神仙請隸屬南嶽諸眞乃與元君俱詣天臺大霍山洞臺道過句曲金壇茅君叔申燕會二日夕乃共適霍山矣興定二年乙丑六月二十三日元君與眾眞降勾曲金壇楊羲家華陽之傳始此是爲上淸第一代宗師宋元佑間進封髙元宸照紫虛至道元君云

金野庵傳

金蓬頭永嘉人也名志陽號野庵因蓬首中作一髻世呼蓬頭云生故姓家鄕井徳之幼果敢有大志不羈甫長知慕道棄世慮遂師全眞李月溪月溪白紫淸徒也一見器之命逰燕趙齊楚求正焉及參先徳李眞常益有省行經袁州遇守城校尉顚軍子狀貎偉素曰不與世接夜宿神祠間蓬頭異而師之旣久語益有得時紫山鄒廷佐慕道建長春觀禮之未幾命其徒劉志玄典觀事乃逰武夷龍虎二山時龍虎主先天觀者傅師正館於蓬菜庵庵據徵君聖井藐姑諸峯之會蓬頭攀陟崕壑侶鹿豕藉云霿視以爲常間夜坐盤石蛇虎值於前輙愕而遁去因得夷曠地命其徒李全正趙眞純築天瑞庵於峯頂時四方聞其道著無逺近有疾患輙叩之以所供果服之無不驗由是禮者日集嘗天旱叩龍井召龍出語龍出聽踰時漸小躍入袖中乃警以偈龍騰奮入水未頃天雨元統癸酉復隱武夷山居紫淸之止止庵淛東元帥李太平聞而禮之謂曰命嚴則君治心淸則慮寡李益敬嘆及叛賊李志甫寇漳州國朝以其地同知吳公知寇道命爲先鋒平之其子仲良願師事之不許隨果夷滅眾神服或倦請謁者眾謀藥死之卽預知命徒鑿竅地中果服出之今名吐丹井云至元正月一日同輩桂心淵世稱桂風子坐解於廬山旋聞之於四月十日命徒書偈坐逝越十三日面頳若栗肢體溫軟猶生其徒瘞於庵側之古梅下生前至元丙子五月四日髙弟則勞衍素郭處常李西來殷破衲方方壺皆以道法聞世云芒芴子曰古之烈夫義士必苦行潔身以成其志故其視裂肌膚摧筋力若所固然是以其卓絕特立足以垂示千載若金蓬頭是也然欲立名於世且必是而後可況其超脫幻化者哉求能若此而於道無成焉未有也惜能是者代亦幾人哉

趙原陽傳

趙原陽名宜眞吉之安福人也其先家浚儀宋燕王徳昭十三世孫某仕元爲安福令因家焉原陽幼穎敏知讀書卽善習誦博通經史百家言長習進士業未幾試於言以病不果赴久不愈夜夢神人曰汝吾家人向望世貴父遂命從道已而篤嗜恬淡學益進初師郡之有道者曰曾塵外嗣諸法要間有缺文必考述盡詳復師吉之泰宇觀張天全別號鐵玄張師龍虎山金野庵得金液內外丹訣後復師南昌李玄一玄一薦之師蒲衣馮先生馮亦師野庵云嘗逰白鶴山永興觀乃西晉匡仙故迹遂居焉間以所授致雷雨度精爽皆有異感聞者越千里走從之會壬辰兵興挾弟子西逰吳蜀曁還逰武當謁龍虎訪漢天師遺迹時天師沖虛公深嘉禮之欲畱不可宮之學者多師焉還至贛之雩都紫陽觀因居焉凡道門旨奧皆綴輯成書或爲詩謌以自警尢以醫濟人且絕交遊寡言笑聞者願禮不獲其髙行偉操爲時所推慕從逰者益眾歲壬戌正月朔謝眾曰吾將逝矣自今日始鑰靜關愼無有幹迨四月三日夏至啟關祝弟子善自立漱浴更衣趺坐適縣導詔至樂鳴卽書偈擲筆而化雷電驟作白晝晦冥明日官庶瞻敬者羣至門人衷徳淵輩請以棺殮肢體若生旣畢汗出周浹越三日瘞觀後之鳯岡久之艸淨鳥不巢其徒則曹希鳴劉若淵尢入室焉有詩詞若干篇已行世凡奧宻言論則見諸法要云

贊曰玄門之書千萬言內聖外王之道旣備其神仙長生語特曰虛靜恬淡寂寞無爲可謂易知易行矣故代之出世拔俗者必苦行峻節以自持信非志見卓異所不能造又孰可一以眇漠病之也乎若原陽言足範世道足啟後曷可無以紀歟然其昭昭不可泯者亦何俟信乎是耶

○書

通彭先生書

去春獲詢動履之詳莫不推先生純篤自守爲學明正不爲事物所移變素以古道自任此某之願見之急也苐念志力駑鈍讀書究理未知趍進之方𨿽欲致鑽仰之工不可得也況日羈塵俗迹與心違負愧萬萬𨿽嘗欲絕交獨處以守道自期庶幾有足繼乎古人之遺轍者也猶恐世殊時異動招訶議惟坐嘆其不可追也然能不力致心其間乎蓋今之言學也鮮與古先聖賢眞履實踐有所契合者非道不同學之不同也今之所異也誠不過循習腐朽之說以意見疑測未明謂之明未得謂之得卽輙自盈足不惟以古人爲不足追及或以爲不已若者有之及求之奇言卓行則甚相懸絕又豈得以是責夫世哉矧將以究濓洛之緒會朱陸之異則猶親師取友之難而同異邪正不得不辯也古之言學也先儒碩徳之徒言不可泯行不可揜此無他皆由操踐之實也豈茍且循習之可儗似也哉旣知所趍矣必底乎是而後可非是則不足師友矣子正兄嘗辱不棄每相指明其啟發琢礪多矣若俗學淺陋之獘故嘗粗知鑑燭而日有得矣別後凡過山間者皆未足以眞實研究人情薄惡不怪以迂必非以癖豈果盡知所從哉竊惟古之人以道徳性命埀之萬世具之經史子氏者億千萬言充塞煥耀流之無窮而與日月並明天地並久者非積諸中者至大至幽而發乎外也能若是哉其繼承末緒何代不有之而卒若牛毛之扵麟角又何若是之難哉抑道之明晦亦時之系焉況文墨之小道義之大也乎故知言力行之士特立獨行其所造詣必異乎流俗者也𨿽未足抗行古人其無愧乎道則亦庶幾矣士之所以擔簦躡屩𨿽祈寒隆暑驅馳道途所以汲汲不自安席者誠亦已分所當究而已矣先生相去不數舎嘉言善行聞之扵耳見之於目茍不知所從焉是舎近而求諸逺也豈不甚愧乎千里之行也哉異日專圖躬侍講席面究欲言惟左右以先徳接引晚學爲心萬有以終惠之也幸甚

通蘇編修書

某不奉起居倐已一載前冬處城人回貢書想達續於杭城領發下陋像辱賜贊語頋其塵容俗狀何敢煩瀆且蒙與拔之至惟增愧赧後數尋便奉書問斾從赴召晉府遂乃不果及秋京還聞已回至鳯陽甚欲扵杭候謁復以人事窘冗而度畱王門必未卽返駕遂不獲一視顏論此某之分薄心違相去聲聞不逺而不遂一見何賢士君子面提耳教之不易得者若是哉迨今徒深悒怏往來中每蒙齒記及孟啟還獲誦大文並承命錄登捲此又所過望也某向之冒昧達賤姓名貢二三書於座下蒙不鄙棄而教之然某之有請者非世俗徼譽於明公之門也古今之道同托言以顯道是不可無也抑亦健而不息明而不昧塞乎天地與日月並明四時同序𨿽川流山峙鱗躍翼翔靡不同乎是者所謂理性命也惟誠明中正以修之皆相傳不易之說𨿽立言或殊究其實踐無以越此者也凡修之扵身必行於當時澤及後世茍行無所立必托言以自見此文之得之心而所以載道也故先世師匠觀其有徳業文章者皆然且三代列國有文矣兩漢唐宋之文不愧扵古𨿽吾道若關文莊列者皆善扵言是於道勝者文不難而自至也某之志者非欲眩俗誇時記姓名而已思有以造乎道焉往歲蒙賜書開性命之道發經史之旨爲學爲文之方盡矣此某之至幸而至感者也嘗研心編冊𨿽未知有得必待磨光濯潤以揚其光澤辟窒去疵以發其蓄蘊此非惟一鄕之狹陋不足以自廣求之四方亦鮮所契合非有望於明公之門而復何俟焉況此學者之所當盡心也乎玆儗刪訂平昔所作一二俟秋間躬謁庭下以卒所願惟髙明幸不斥棄先尋便下舟抵盛郡納之以進鎔其炁質發其言辭拔其沈溺使淺陋者深廣之卑隘者閎大之一返乎髙明宏逺之域若道徳之源文章之授必不待加驅策而盡得之則其不能甘與艸木同腐者一旦可托之千載之上非先生而誰之賜耶非不親謁括庠以職所拘諒不見咎干冒淸崇伏祈寛宥以兾終惠不具

通徐教授書

某久慕髙風無由瞻謁曩者不愧庸陋以仰慕之切妄以堂名幹大文非惟賴傳永久實候有以開發之旋蒙不鄙允以譔至惟增悚恐今歲秋京還遂獲承顏接論以及古文述作之訓惟髙明已不固靳與之以進教之以方苐某深愧率然輕瀆乃沐過愛奬納甚至諒某晚學無聞何以得此於明公也哉迨今徒益感愧違教日久逺惟文起居康裕爲慰某自抵山塵俗紛冗幸以平素聞師友警策之言不爲事物所羈每求索於編冊𨿽未能有進足以優泳扵內及發乎筆作終爾蹇鈍自揆養之未至求之未達若古人之所積蘊未能混融故也或居山庵去塵濁安寂靜旦夕充擴所志者或有以自慰惜去執事日逺音問日疎不獲證是否扵宗匠碩師之門爲歉耳且今鄕邑間求講學明道之益卒所未見況文辭之大者乎或往還郡邑者特汲汲扵口體之累尙何足與論古人身心之事哉近蒙以古先聖賢格言至訓開其隠奧寢食欣快私竊慶幸惟執事旣以允請必不中棄幸推儗師匠之法經史之訓賜之裁成與之修潤某𨿽志力駑困不足以光斯文顯傳緒得無愧乎今追乎古義之所在豈不感扵中而思以報也執事實以道誼與之故言不能已矣是乃悉敷其情萬乞鑑詧心腑何幸如之玆便翔謹布區區以致萬一之謝遇便無靳賜教不勝至望臨楮無任瞻慕伏兾愛重以肩斯道不具

通吳待制書

某少有文好嘗慕登先生長者之門討索古文探研經史發其所蘊蓄以卒業焉初承鄕先生方壺朗亭艸堂諸師與之以進開廸其說未幾師友淪謝漸益荒怠深抱感惜扵是數年遂銳志求之京師及四方先達之士且亦罕遇豈果無其人哉實未之遇也蓋以賤蹤往還迂逼不能詳求力叩故也往歲獲侍顏論以醮修拘暇不獲請益繼而嘗於闕下瞻覩儀采亦不果盡其所請迨今惟增慚歉曩聞車從賜還田裏實深欣羨以執事文獻名家厥有端緒是欲願見之切也嘗過蘭江念欲趍謁間值令似直閽相過必言療疾鄕戚間相去稍逺又弗果一聽誨益諒非髙明欲固鄙棄而然何以緣羈分薄一至是耶然昔人之相慕平生或合復離蓋其所願見也欲究古明道而已道同言侔則若合轍同席互有資益其未逮也必有以啟激之非徒若世俗之謂學求口耳之辧聲光之誇合則就不合則去而已且嘗求之四方鮮能有以激發頹靡振卓沈俗者正此也某嘗取六經百家之言求其會歸游泳晨夕若知所趍又嘗慕爲古文章苐未聞繩說而求之浙東西間或得一二庶幾有入蓋非欲勉彊扵言以希名眩俗而已維道之在必托言以傳逺固非學貫天人所不能也況某空虛窮陋所慕若此亦豈不深不自量也哉尙冀有萬一之遇故舟便間累欲往見蓋有請於是焉惟賢士君子必有以成人之美宜不固靳也後容叩謁勿拒其愚銘感萬萬

答程訓導書

僕自未冠有志扵學若鄕先輩靡不師以求之未之有得而思之反復求亦愈切及長親歿襲教𨿽肆力吾道家言而誠身修己之道自見必求諸濓洛關閩爲備遂易所習而力求之卒無所逮久之先輩頓益淪棄四頋凋索𨿽志夫特立獨行豈其才質學行所能至哉況日以塵累之纒憂患之逼乍作復輟始明復晦求向之所得已日廢而何能日進焉及奔走京師上而館閣下而所歷州邑凡知名之士莫不親益以達扵成而其施之言辭昧扵事爲務誇一時以取利祿者往往皆然其誠能以周程朱張之謂學者擴其所聞大其所養以致君澤民爲己任竊未之遇焉矧文章家有諸內而形乎言此其立言君子遇之尢難也乃退而反求諸己以自省思爲自昭之工復每爲虛譽所牽不能躬踐明公之訓多矣𨿽然豈能舎近而取逺以名自足而不知求正於友朋哉閣下以家世之舊學業之素於僕𨿽未之面交而觀其求諸逺者若是蓋有可驗者矣況每往還吾邑其往也以敬君之心不敢少怠莫能延滯而還也又以桑梓在望別去之久其情益切故所以不能少從容幾杖間以承誨論此素所慕而有歉者寜不間扵執事文字間興愧焉夏間忽辱臨頋得遂欲言曷勝慰浣使平昔有所願講者沃洽扵一旦寧不私竊自喜焉別去音問少疎而常扵往來者詢動履之祥益增慰快夏末以召赴闕羈畱連月縻迹粗安回過溪上甚欲胥會又以匆迫不果旋蒙惠書辭義周至奬拔過情自非以家學之厚其見趣言論豈能至是苐愧僕疎陋無似不足以副所許儗者銘刻何已卽欲奉答以乍回塵務所稽玆敬此以復緩慢之咎首希寛抑辭不盡意尙圖別究所諭朱進士文就此發上錄畢幸卽擲還辰中乍寒餘惟珍愛以益斯文不具

通倪教諭書

逼歳承別後稍久不知音問伏想抵京動定履端百福區區臥瘡日甚𨿽杖屨相從而惡俗交沸排遣之餘徒增感惜而已臨行蒙發至陸門論太極往復諸書及諸先哲狀銘抱疾研究深所警發區區力駑志下其獲聞先儒之遺緒皆托友愛之切鄕裏之重故也銘刻髙誼豈能少忘嘗欲充其見聞𨿽修踐未至常若洞徹淸快於事物間少所忤累矣自聞先覺之訓與世推移言寡合而行不侔往返山舎托興丘壑間俯仰陳迹切所自奮惟加省察耳𨿽不能表裏混融較之汨沒愈下者或庶幾焉此皆吾兄切磨之益也柰何今之學者率難以實理相究縱有體認模測之工守之不固執之不確其淪溺廢墜特返掌間耳此世之通患而流蕩忘返者莫之知也其亦斯文凋喪之極師友授受之不明也哉此正吾儕自持扵識察之間無所愧怍所以不求知扵人而亦不侔之大端也古之人扵經世出世之道豈視之兩途故其出處有在焉𨿽嘗致力求之又豈能心符志合者哉亦必惟超出獨立邈與世絕庶幾扵己有得無咎於人也書至幸詳箴教是所望焉左右去就想日見次第有便萬卽見示玆便敬布區區臨楮不勝拳拳﹝闕﹞間萬冀以時自重爲斯道砥柱不具

通王博士書

竊聞道之在天下無乎不寓焉𨿽天地之大萬有之眾舉不能違乎是也何哉蓋理無不存焉由理無不存其間而後知道之大也無不著矣求道之有扵己者知率其性則道之在我也若固有之知存其固有也則能立其本以齊其未本旣立則末不治而齊矣然率性之道莫先乎窮理理窮而後能盡性此周孔思孟之謂學也其大中至正之謂歟及夫致命之工焉舎理而言气不兼乎理气而專乎天命流行者言之此老莊關列之謂學也是以自二帝三王之道熄秦漢以來楊墨之言塞而孔孟之道晦下而雜爲申韓刑名若前之荀楊后之韓歐以孟氏功不在禹下以其辟楊墨云耳或謂韓愈氏足以配孟氏以其辟佛老之功亦大矣此無他非吾老子之言有以取先儒君子之抵斥也蓋學之者不善師其道焉若夫內而丹砂方術禜禬祠祭之說外而刑名兵數權謀機符之用老莊之言似是而非也周衰之時天下糜爛直欲以是言拯時匡俗以拔溺捄焚於己獘壞之頃也豈必立其說以惑當世而取誇於後世也哉故其立教初無神誕譎僞之詞不爲怪奇可喜之論其於窮神知化之機六合之外不論也後之爲其徒者務蔽庸俗之所嗜好而一旦舎源求流耽爲狡獪詭異之習飾華背實蜂集膻附號呼而起其趍世競利尢有甚乎弁冠縫掖之士扵守中抱一之道歸根復命之說果何在哉是亦何逃乎不取訾毀扵當世也哉柰何千萬載之下豈無卓識獨行之士或有見夫是也一以淸靜無爲陰翊王化之言爲任也哉亦豈無柱下史之職哉亦豈無老莊關列之謂道哉某也質愚且陋今生四十有三年矣少從鄕先生逰所習者辭章翰墨而已其於濓洛關閩諸儒先道徳性命之說壯而後有聞扵是致力乎性理動靜交養之功其扵天人一致之理或若微有入焉而後一棄舊習之所爲辭章凡六經二史而下若夫孟荀揚韓之宏深左馬班賈之精雅栁歐蘇曾之雄博皆常研精覃思扵占畢之未而未之有得焉然後扵守中抱一之道益有以見夫內聖外王之實也是以常歉乎其不足者願求正乎朝之公卿縉紳迨夫湖海聞望之士有若宋潛溪吳蘭江蘇素庵徐林叟髙嗇庵皆獲師友焉獨以未謁執事爲歉也曩歲幸於姑蘇請益山莊一見之頃歡如平生挹其言論風旨自恨識荊之晚也未幾執事以召入朝往還京師幸托一日之雅又獲承誨扵客邸𨿽匆遽不能少傾別緒而一面之慰何可言諭去秋復聞承恩寵擢有加此固執事名實之效遭際之盛積之有素而發之以時故也豈不於詞林交友之輩預有光矣間嘗不揆微陋以精舎碑文爲請實以托雅契之厚知學業之詳必不固靳也而閱時且久未蒙付下切恐玉堂應制事繁未暇故耳諒不爲世俗貴賤之棄也且某之願托於當世名筆煥耀泉石者非有勲業之盛譽望之假特所以記其歲月述其出處而已矣又豈將藉是以誇世駭俗以誣將來也耶矧某𨿽素庸鄙承乏祖烈其所深愧者不能以蓋公之道上佐明盛而其歷事兩朝每沐隆眷徒竊譽無補此其寢食負赧不能少效涓埃之報爲大咎矣又豈能污合流俗以鼓惑詫眾茍徼一時之趨而取議扵後世也是以恭黙自守隠約自固毀譽不足動其中抑亦燻蕕之不相入也因皆短之曰彼學孔孟者也是舎其本矣亦宜而又熟知某之學夫老子者與彼異歟其耽玩泉石若將髙蹈逺引超脫幻化托空言扵千載而將亦視其無所用扵世也非托執事知之益深愛之益篤言不及是且昔人云士爲知己用女爲恱己容以執事豈非知己也乎孰不有以啟而勵之也乎深愧縷■﹝糹爾﹞煩瀆惟執事裁而教之幸甚

與倪孟衝煉師論火候書

日者承過訪山舎髙論竟日足洗枯寂鄙野之懷甚慰甚慰念欲少淹一宿山雨夜話亦見林泉眞味何禦風長往飄飄然不可追及耶遽增怏怏耳繼辱示髙制洗心玩味涵泳之久誠有黙識心通者矣吾友之學可謂博贍宏逺矣又豈僕之足盡窺盡聞也哉然而正欲探賾幽微攢礪隠奧者邇者罹不測之禍譛諛浸長僥僞競起一時傾危覆奪之勢若火之焚水之溺莫可得而避也惟容之以黙委之以愚引咎自責而已尙復何辯哉當是時求能卓然不攺以禮節相扶未之見一人焉何薄扵道義趍於流俗者皆然抑世豈無若馮驩朱勃之才者亦固鈐口結舌熟視而不發一言乎乃爲濡足之故不救溺人可乎幸賴髙明在上藉祖宗之遺澤獲全而歸而臥疾且久人情世態雷動川湧何一變至有若是之甚其亦可嘆也已是以處蹇困之中將以省心克已戒謹恐懼修徳以俟天命此古人之處榮辱得喪安扵所遇而已𨿽愛者戚戚而悲憎者欣欣而喜舉不足動其心幹其守也故其居屯艱險阻乃所以驗進道之力也是以文王囚而作易宣聖厄而修春秋下而學業文章未有若班馬楊賈韓栁歐蘇者亦常困於放逐貶竄而其學不廢而徳愈修者所謂不遇盤根錯節不足以別利器者此也豈欲文其過以欺後世哉■﹝矢攵﹞僕以愼而取咎思患而預防之乃所以致患也此非命與數而何然而傳曰惟彼譛人投之豺虎豺虎不食投之有北有北不受投之有昊今斯見之矣其獨無愧乎中者𨿽屈扵今未必不伸扵後也幸復茍安泉石日與木石居樵牧逰其去野人幾希乃得肆志扵性命道徳之言視彼碌碌炎涼之輩姦回譎詐肩摩足躩若蠅聚蟻附之逐膻鯹然羣議黨計朝往夕違亦獨何心哉又熟知處進退存亡之道者惟義是從耳𨿽死生窮達之所不論尙何奔競恱媚之下者哉且人受命扵天者必有定在焉豈以一人之私可得而拒哉此固非世之所能知而亦古今之通患也而僕之潛心力究扵吾友之言深有取焉而學之未逮切有疑者獨火候之傳凡參討數十載往來方外之士靡不討論鮮有契者其言之荒唐謬悠者悉歸扵虛則以卦爻晷刻之設特其規式耳循而不必泥也其言之幽深微宻者悉詳扵實則以符後斤兩之數皆其法則也守而不可違也則二者孰善焉若夫乾坤坎離金精木液火龍水虎水中之金火中之木返還顚倒之玅鼎鑪藥物之諭皆嘗聞其槪矣獨百日立基十月胎圓脫胎神化之機火符下手之工卒未之決其疑也而坎離之眞陰眞陽升降往來周流不息卽五行一陰陽陰陽一太極也由太極而生四象四象生八卦八卦演而爲六十四卦六十四卦演而爲三百八十四爻循環無端往來無窮𨿽天地之大萬物之眾有不能逃焉此人身一息之呼吸而與天地之道合而人所以能盜天地之機也以是觀之則一年十二月一月三十日一日百刻也一月總計三千刻十月總計三萬刻三萬刻之中以奪天之三萬年之數一刻之工夫自有一年之節候所以三萬刻可奪三萬年之數故一年十二月總有三萬六千之數是以三萬刻刻刻要調和或有一刻差違則藥材消耗火候虧缺火數盛則燥水銖多則濫火之燥水之濫不可不調勻是故攢年歸月攢日歸時十二時中只一時也其間晦朔弦望沐浴刑徳盈虛進退不可不知也有曰南北宗源翻卦象晨昏火候合天樞隨日隨時則斤兩毫髮差殊不作丹由來庚甲申明令以時易日法神功其火候之有記而聖人傳藥不傳火之言信矣而又曰冬至不在子大藥不記斤眞火本無候夘酉時虛比个中得意休求象若究羣爻澷役情則符候之謂信虛言哉此必始扵有爲終無爲也若天地一年一周日月星辰一月一周人身大藥一晝夜一周一日之內陽生扵子極扵已陰生扵午極扵亥陽始扵復陰始於姤一月之內朔始扵屯蒙晦終扵旣未自巽至坤皆未生之卦故知來者逆自震至乾皆已生之卦故數往者順則一年二十四气七十二候所謂一月一還爲一轉一年九轉九還同仙師之言詳且至矣考亭朱子則謂火候之法乃以三百八十四爻爲一周天之數以一爻直一日而爻多日少則去其乾坤坎離四卦凡二十四爻以應二十四炁炁至而漸加焉況一日之間已周三百六十之數而其一炁所加僅得一爻重輕不相權準其策數之法蓋月以十二卦分之卦得二日有半各以本卦之爻行本卦之策其策多少陽卽注意運行陰卽放意冥寂十二卦周卽爲一月之工十二月周卽爲一歲之運反復循環無有餘欠是則大易之妙豈不與大丹允合也哉以此抽添進退必有消息增減之異豈若沈空滯寂之偏卽禪宗所謂黒山下鬼窟者蓋以黙坐扵陰趣故也殊與吾命宗之旨大有徑庭矣惟吾友皓首窮研徧歷湖海必素會玄微幸有以啟之使僕齒日向暮茍獲有尺寸之進以俟其成其能忘所自哉此非山林契合之久鶉衣惡食與世相絕者共論之豈誇耀當世茍媚聲利之輩之足語是哉然亦察非其人言不及是庶不失扵知言也髙文謹用返璧拱竢一發駑鈍幸甚幸甚

畣張司業書

去冬畱京獲承枉頋客邸傾慰渴懷誠如執熱而濯淸風也第以人事匆冗弗克少盡欵洽臨行又不獲告別迨今愧慊何可言諭及還急欲貢書首謝又以世道之艱不敢造進以此廢禮負咎知萬萬矣諒閣下以婣契之舊必不譴及其如自愧甚若芒背何近便間附繆句至達善先生處亦嘗附寄未審一達聽否益深怏怏耳不面者幾不知梧楓之又秋矣方欲貢狀遽承惠問且沐鶴箑之賜揮沐仁風感怍不已從諗履貺康裕甚慰甚慰某也碌碌無似叨襲宗緒自揆徳之不修學之不逮惟忝竊是懼少從問學數年以來幸獲從縉紳縫掖之士逰篤扵窮經學古之志而道徳仁義之說或有聞矣而學不加進悠悠駒景復何成焉比者以恐墮覆轍之戒實出愚暗蓋以山林樗朽之資不意獲咎乃爾幸蒙茍全誠出望蜀自知運數蹇晦學力荒陋一至是耶惟困臥泉石期以自勵柰何志憊願違宗嗣無托每一興懷寢食不遑少寜惟痛心疾首益增悵惘而已而晨夕切念遭際兩朝國恩未報𨿽攄所抱已度無所用扵世矣徒憂患日至疾疚日侵撫視少之所志忙然若夢幻耳𨿽欲綴輯一二所見托空言扵千載固不足擬諸作者而才思荒鄙竟莫能就俯仰愧嘆惟不能自棄而已復何聞達之求哉此固古昔之人處困亨夷晦之常也特未知扵天人一致之工宜何如哉自非托知非一日言不及是尙惟閣下憫而誨之不咎其率直可也詞林諸宗公巨伯幸念平素之誼明有以教之植之亦仁人君子之■﹝艸馬﹞扵交處者也昔人云士屈扵不知己而伸扵知己閣下非知己何哉抑亦士君子扶植斯道之盛心也裁答簡慢首祈寛宥臨楮不勝馳情秋熱自愛

回吳文正公宅求親書

伏以陽回冬序候應秋成恭審某人尊親家叔翁家承天爵望重儒宗臺候起居神相百福某伏領華緘深慚瓊報尙祈曲鑑庶迪淵衷某啟牘馳誠循彜致敬尙期瞻謁玆獲敍言卽辰菊綻暄風梅含霽旭敢兾善調茵鼎樂禦琴尊茂介休禎容敷悃愊某敬惟先學士文正公道徳淵源文章模範實當時之師表垂奕世之輝光簮組相承芝蘭並秀以紫電淸霜之威略兼烏臺柏府之權衡世之所稀古且未有恭惟某人尊親家叔翁珠玉襟懷丘山仰止盛徳冠名門之長斯文紹家學之宗宛蒙葑菲之勿遺自愧葭莩之有忝幸聨婣好敢拒親盟攀附無辭含宏有賴某玄樞末緒學域疎才慕登四行之門忝繼三傑之裔昨以執柯之善諭擬諧擇徳之良緣謂令侄孫祕譔夙資英粹才不下扵馬融而長小女粗習儀容托必愼乎杜衍蓋所尙者先儒道腴徳博之尊豈乃墮乎世俗銖較寸量之陋特承雅命欣挹嘉猷猶俟吉占先圖治復某僣易恭問貴門淑眷髙第賢宗伏兾慶衍鴻熈福資燕祉引忱聲謝不及別緘或有委裁拱俟條目

回吳宅定聘書

揆辰臘霽松簧春融梅蕚恭惟某人尊親家叔翁學專詩禮志適丘園盛徳日新嘉祥咸集某采露華扵仙掌濡月穎扵墨池庸復菲辭式幹籖史某仰惟源分世冑百八十載之名家自愧派系仙傳千五百年之流裔當寰宇雍熈之日並風雲步武之姿祈茂著扵芳猷是克彰扵慶緒某再惟廣經史而昌文獻典模景仰扵東周葉帷籌而衍宗風道徳益綿扵西漢幸荷儒玄之重復諧劉範之盟感挹蘭金慚依葭玉某伏承髙誼以令侄孫祕譔與某長小女爲姻對者言念玉帛徵賢之後衣冠侍帝之宗起華蓋之臥龍旋靑城之鳴鶴惟此江南之閥閱久齊海內之聲光以先聖之甥得大賢之嗣令侄孫才倫冰雪長小女志謹閨闈吳罕駕並扵張喬劉向言符扵賈誼期謀斯逺結托猶長不揆其愚並有少請俾室家之好旣翕而絲蘿之附維新爰表一忱次修六禮尙祈嘉納允副崇瞻某敬問怡恱桑楡雍和琴瑟珠璧華棠之彥雲霞裳被之儔列致興居咸膺景福某才𨿽疎鈍敢效役令有事扵斯請問其目

○頌

華陽吳先生壽頌﹝有序﹞

余友華陽先生吳君至徳篤文行而年益髙垂六袠有四歳十有一月六日其壽辰也世家饒之安仁爲邑大姓近遷吾裏幼知嗜學凡其鄕先生若李公仲公張公子東黃公均瑞而吾裏張公孟循盧公伯良夏公伯成皆從之逰其友則周君孟啟龔君克紹也故凡翰墨詞章之學靡不精究而性惇克爲斯文所推重曁授業扵西塾凡五六載扵吾昆弟相與研偲之助居多今年冬壽將屆予孟弟彥璣持觴而告曰吳君學力而行修爲吾從子師歲且有成■﹝矢攵﹞講習之益尢至焉扵其壽願得一言以頌美之予喜而嘆曰斯文凋謝莫甚扵斯若前之所師友者不可作矣而旦暮所資迪者賴君耳宜其獨年抑經曰仁者壽智者樂凡君之怡情乎林壑之幽閒文籍之淵雅莫非存乎仁則養扵其心者益充而益壽矣然微吾彥璣嘉斯文之好友誼之厚其奬勵輝揚能若是哉予𨿽鮮文敢不思一辭以永其壽焉頌曰

斯文之宗蔚乎山嶽粹徳淵光龍翔虯躍凡我鄕邑耳薫目濡君爲時彥涵澤茹腴曰經曰史聖訓是緝逰藝其餘繇羲斯習漢迹魏模晉唐實工崕鐫石刻遺玅曷從恱懌無厭日造其蘊微言大章云行霓暎曁授我賓惟貞惟純式範有猷介壽斯仁旣康且祉孰匪天厚偃玆丘園采丰植茂崇酒扵觴福履攸綏峩冠博裳百祿是宜惟我友朋允資麗澤撫凋感殘永爾碩徳貽厥孫謀是則是承仰止先哲協於嘉禎

黍珠龕頌﹝有序﹞

晉王殿下旣膺祖訓光嗣大業畱神聖學有取扵存養之言質諸方外臣芒芴生曰子形如槁木心若死灰類以道自樂而不偶扵世乃鶉其衣鶡其冠與荷蓧抱甕之徒相忘乎大林丘山之間所棲者鷦鷯一枝尙何異夫居一黍之小乎子之所樂而世之所悲也其若是歟然吾志造夫誠明之學會夫虛靜之工嘗有取夫老莊氏黍珠之言暇豫之頃趺坐一龕廓然虛中心與天一子能進一黍之得以告於我不亦善乎芒芴生起而嘆曰夫物有生扵無實形扵虛者皆然心爲形之宰形爲神之宅非中虛則神窒而不通心晦而不明是以學夫棲神煉气之道者虛玄關之規中若浮逰之潛深淵也始則固鼎鑪調火符采鉛制汞以煉之已而金精木液坎戊離已不頃刻而會乎中黃之宮一炁五行周流六虛化爲黃芽白雪若粒黍之微而後返乎黍珠之中陰滓盡而陽質成乃所以爲仙矣卽釋之謂眞如圓覺者以其圓通周徧大千之界凡所有相盡入無際光明藏中皆此珠也其質𨿽元始說經之前空懸去地眾眞交會而入莊周求之罔象皆所以盡變化之神有無之幻也以是亦不知珠之爲中而中之爲珠也則有無虛實之辧復歸扵胚腪馮翼之初尙何究扵言哉抑守道之極惟玄惟黙惟慌惟忽生亦莫能造其極焉莫能言其至焉乃稽首而獻頌曰

帝靑混芒閟奧靈編浩漠中扄一黍空懸愽大眞人煉質大淵凝玅紫虛養珠幽玄辟乾闔坤虎伏龍纒茹和金宮百靈翼翾黃輿流液玉芝產田嘯詠九辰動熈靜專冥棲郁藍駕景云駢廓落逰初靑冥倐旋梵樞洞陽髙視八綖溟涬赤明瓊文內研佇膺寶書浩劫綿綿

○箴

藏修箴

方寸之心宰乎一元所以配乾坤而同體爲三才而並立者曷由而具焉夫必曰理以爲之主極以爲之淵非理不立非極不全不立無以制諸內不全無以合諸天蔵以自晦修以自率庶不爲塗人而已其無昧扵虛靈者孰愆是以靜一以固其本健順以浚其源充之以仁義裕之以辭篇返而求已用則以兼善當世之責舎則以守吾之玄此之謂遁世而無閟居敬而守中古之學者孰越扵是吾何敢怠扵希賢𨿽然究老莊之道探周邵之言固吾之自礪而不偏惟斯言之確踐必日夕以拳拳

○銘

書室銘﹝有序﹞

予年未冠知嗜學有志儒先君子之言凡詩書六藝之文悉嘗記誦之甫長自揆扵文章家未之盡究凡通都大邑以學行著扵時謂之先生長者又從之逰扵是經史子氏之書逮老釋之文庋置日眾然後會其指歸反身而誠乃知皆備扵我也扵道徳性命之說自孔孟而下周程張邵朱呂焉文辭篇章之習左氏而下班馬韓栁歐蘇焉越周程諸子而言學則不足謂之學違班馬諸儒而言文則不足謂之文是以非載道之文𨿽工不取焉古之謂學也爲已豈岐而二哉由是而充之上溯墳典經傳不逺矣其不探本索源而足謂之學哉豈徒纂組葩藻之習以爲取利祿之具而已耳所以克己誠身乃希聖希賢之大端也養諸中者厚發諸外也和大而天地位萬物育幽足以承變化而行鬼神明足以修禮樂而贊化育豈惟致君澤民者哉所謂經綸大經者也然而出世之道必資扵老關莊列之言又豈申韓刑名處士橫議者可同途共轍哉若釋氏之特立獨行明心見性抑亦出世之一助也其邪說戾行則有不能無可訾斥者焉烏可一以虛無空寂病之哉下逮術數禨祥之文則所不暇究也所愧質性駑劣不足善繼其志嘗辟室以儲蔵之因銘於屋壁以自警且貽諸將來以朂厥志其無忽諸銘曰

繄自書契稽於典墳彛秩由序道義之門惟帝降衷皇建有極天命流行必順其則純粹誠明是復厥初形役物化孰潛吾虛惟聖惟賢昭示謨訓愼思■﹝艸馬﹞行滌滓融蘊體立用行動靜克持含英咀華發見乎辭心統性情百慮一致廣帙崇篇大音醇味燭妄返眞探微造玄氛垢洞釋不違乎天聚辧而居孰貴圭組永言珍之尙友千古

古琴銘﹝有序﹞

蘇塊生家藏古琴一或謂雷氏所斵也生嗜琴尢切嘗告芒芴生曰予生也後道不能窺聖賢之域志無聞達之期其托迹扵丘林者惟鼓太古之音與林風石泉相酬答若之何而非羲農間人也予𨿽非伯牙之善鼓也而子之善聽豈獨非子期之所謂髙山流水者哉是宜爲我銘銘曰

質潤而淸於以發吾鳴體圓而方於以持吾莊

恭黙齋銘﹝有序﹞

芒芴子短褐敝裘逰於鳳臺之顚客有咲而告曰子學夫蒙莊氏者也其所知惟淵黙之道乎其亦知夫吾儒之謂恭黙也乎芒芴子避而趨客曰子何懼歟是果不願乎其外也耶吾王賢而愛士自胙土扵安非道徳仁義之說未嘗入乎耳存乎中也是以力學篤行而不怠掲恭黙二字扵坐隅蓋將以自警且遇子厚豈無一言以進之哉辭不獲因作而告曰夫道之於物也𨿽天地之大萬彚之眾無古今之殊晝夜之異極其微玅窮其精粗盡其消長詘信通其往來變化舉不違乎寸心之微可以配天地之至大萬有之至眾陰陽動靜循乎無始無端者𨿽萬殊之紛紜而實具乎一本而已耳操之要執之固則無存舎之失而融會乎天理本然之實也茍息乎操弛乎執則人欲之蔽何狂瀾逸驥頃刻千里之不若也哉然操執之工其惟恭黙之謂乎恭近扵禮也允恭以成其徳靖恭以守其位克恭以致其節是以禮盡乎恭而後安也黙近扵道也守之以愼黙思之以恭黙養之以淵黙而後極乎道之工也若黙識黙容黙契不假力而至矣𨿽然其亦必有以致乎其中也庶無過而不及者哉故行不過乎恭黙不逮乎隠則其恭也盡乎禮之不可不恭其黙也存乎心之不能不黙也則其動靜語黙皆主乎一矣非外欲之足汨吾中也設宜恭而失乎殆宜黙而失乎躁是不足以盡隠微之至也矣所以恭則無息黙則無欲無息則一無欲則靜一則足以制紛靜則足以禦動若是也𨿽極夫存心養性以全已之天亦莫是過也其逰乎沖漠之初乎又豈雷聲之轟乎幽黙者獨何異哉今賢王之有國社卽知考徳問業虔恭愼靖孳孳焉以藩輔帝室爲心其問學之端厥有源委上際聖明在位友愛彌■﹝艸馬﹞猗歟盛哉敢系以銘銘曰

於昭上帝降衷在玆凡厥懿質斯具秉彛卓哉賢王允矣自持克一克存罔敢勿隳於莊於敬曰志緝熈旣恭旣黙曷或殆違穹齋言言令訓巍巍不邇華靡髙明是資守之勿斁執之足熹益佐藩屏益廣徳基世際厥美皇眷赫曦茂翼千祀永昭鴻釐

九光丹室銘﹝有序﹞

京口侯煉師公勉學道馬迹山世傳太上嘗降焉遺馬迹而升居福地之一也性惇厚嗜岐黃書以求養生焉洪武初以選侍祠竹宮者有年法術亦著於時今皇上嗣位授遼府典樂善訓育受知賢王非一日也暇日大書九光丹室寵之公勉居開元辟室燕處掲扁其上以昭寶翰之重王徳之隆也走書黃篛山中以言屬予乃躍然而喜曰吾道之榮幸也亦何至歟公勉尙以昔所聞扵其師者修之■﹝艸馬﹞行之習將見蓬壺中虛黃輿運周金液內凝玉華流輝則其神光燁煜上衝璇霄溢紫極而與三辰爭耀扵穹漠矣異日挾羽翰淩倒景尙當囅然一咲相從乎塵垢之外廓落之墟也乎遂爲之銘以爲後之徵歟銘曰

乾坤爲樞辟虛室泰宇發光注金液神丹九芒兆無質火龍飛奔水虎逸坎離媾精凝太乙有夫峩冠佩鏘翐寶書垂輝耀星日風行雲馳駕軿軼

古硯銘﹝小序﹞

蘇塊生少嗜書蔵古硯一紫質而白章或謂端溪歙者疑若是矣間請銘於石以示諸將來云銘曰

質之澤因以靜爲徳章之素因以嘿而固惟其容斯以書不窮

養性齋銘

虛靈湛然淵澄鑑淨毫髮混漓狂瀾垢鏡秋宇涵空寒江月瑩孰持炁機靜而後定

晦息齋銘

萬有一源洞然至理操存以誠端本克已汨昏蔽妄念慮紛起動靜交養復斯敬止勗哉士徒聖言是啟向晦而息惟仁吾體凜焉廣居愼求厥履

○贊

月鼎莫眞人像贊

心逰乎太初迹超乎空漠施之則彌六虛斂之不盈一握是乃佯狂於曲蘗亦或曠譚於糟粕其餘事也可涓滴以寓靈卽霆奔而川愕世孰睹其身外之身奚可得而描貌

瓢笠像贊

猗予之生玄冑少趍學問之門長有圖史之癖謂其爲顯也則曷嘗析纓衣組謂其非晦也乃已嘗枕流而潄石是豈不羈窮達之所移也必矣惟其脫落扵世故凜乎若孤鶴之唳淸霜冏乎若澄淵之湛寒碧夫又孰庸其博聞彊識之所寄抑將寓其髙潔聊托單瓢而自適者耶

孔子問禮圖贊

孔李殊途道本同源禮吾所履持敬克存天地經法商周典墳大音稀聲余欲無言

伯夷叔齊像贊

商獘周隆運移鼎逝道在彜倫確乎仁義曷存曷亡孰鑑孰視言采其薇髙風百世

重陽王眞君像贊

道著元興運移金墜樓觀終南蓮芳衍系虯龍之姿風霆之炁廓然天逰仙風奕世

樂眞唐眞人像贊

縱閉玄造光振眞宗肖形象外合景規中玅運風霆心見帝則宸眷赫曦湛然淵黙希夷陳眞人像贊蕐山白雲惟意所適曠謝浮榮黙守玄極至人無夢乃踵眞息控駕扶搖象存太易

侍宸王眞君像贊

宿資靈質道契眞傳囊括暘雨超乎象先光贊宸猷淵澤之會木葉遺傳啟我蒙昧

雷淵黃眞人像贊

博大之資淸明之炁混融萬殊了徹無際玄經至道妙範微言俯仰今古具乎一元

衍素勞眞人像贊

江海之器山澤之臞發揮玅用莫測有無秋空林籟石室囊書洞視遐邈風霆捲舒

貞白周先生像贊

於維皇元顯達斯盛徳義之容仁淳之令有大厥宗昭文斯永平湖靜淵冰雪齊勁

潁濵蘇先生像贊

云日之姿芝蘭之炁忠肝萬言文采百世眉山蒼空潁水天際千載遺風肅瞻光霽

耆山羽服像贊

山林羽服江海淸衿冰雪其操春陽乃心翔鶴扁舟飛鴻素琴匪象可圖寥寥大音

峴泉集卷三

●欽定四庫全書

峴泉集卷四

﹝明﹞張宇初撰

○題跋

潘黙成先生書跋

宋稱道學最明凡業儒者皆有踐履之實𨿽片言一字使後世歆慕不已而良知或有警發者豈泛然也哉今觀黙成先生潘公遺新州太守手帖首戒亷謹不茍爲上俯仰無愧怍正自可樂末及澹然無欲之心爲至大至剛之炁躬行之外又以告之後學誠古君子之用心也已豈不使貪夫庸士有所感愧而興起耶然讀其言而不能身踐之視仕而每墮是者爲何如哉宜考亭朱夫子文獻黃公待制栁公皆推仰若此其非嘉言善行有足爲千載模範而至是也夫惜世之知之者鮮矣予畱京獲觀喜而敬題於後

應化錄跋

右三十代祖虛靖眞君應化錄止堂易眞人所述天樂柯講師論贊者也眞君生有異徵長而敏悟以髫齓襲教而遭際徽廟崇道之至若治蛟解水馘祟內庭曁禱禳呵禁之神已非有道者所不能而其忠君愛國之實且累形於辭數驗於兆使徽廟具造道之見度禍於未萌亦豈不於宋朝運祚有所禆益者乎而乃使耳聞面覿之言卒成虛遇豈不深可感哉然眞君之道行卓卓埀之後世不泯非國之存亡可得而系焉況世運旣否一旦示化若脫懸觧久之復顯幻川蜀間或謂仙之說虛誕是可謂之誣哉此吾道之盛由眞君而特著也凡世家所載率或遺略惟是書爲詳抑止堂非有見聞茍失譔次遂亦缺墜而天樂富於問學不加贊述以傳之久永復何稽焉然歳久罕存某忝膺宗緒仰止無補因校遺文壽梓以廣其傳非足以盡報於其先也而四方知識者願聞之若卽所見則眞君之神功妙行亦庶幾不泯也乎

檜堂奏稾跋

古今國之賢良鄕閭之才士山林之英傑皆乘一代運興而生自非气質庸下力學所能至也吾家自漢相傳迄今二千載凡國運更立主教者必有過人之資山中翼副之士皆器識魁特舉措必異於常故玄徳克修家聲無墜蓋有自矣元初髙祖簡齋天師赴召時君臣遭際皆英偉卓絕而相成者又多通道能文其顯赫一時光耀前後宜矣崇禧院檜堂黃尊師時侍行凡箋表供醮之文皆所撰述辭意溫雅志行純篤非惟姑存典實以備後日觀覽讀其言亦足見當時寵遇尊隆之至使後之人知所祖述者也如愚張公暇日出以示焉獲睹先世之盛烈豈不有興發者乎然山林凋悴日甚觀此尢重感惜而已元逮今已百載其遺宗故老若蘭雪如愚皆篤實有文故能珍襲彌久視彼文獻故家多片墨不保存者爲何如哉後之繼者尙無墜其志庶副所托焉

王達善先生梅花詩跋

右錫山名儒王君達善和中峯禪師所賡馮翰林梅花詩百首予趍京道過其地出求予言夫詩之賦情詠景各由所得而成如馮居苑闥遭時貴顯乃獨意於梅或其處家山故林興味有所不忘而感發然也中峯融造禪妙才气縱逸走筆成賦故不難矣二公相去今百年間罕續其後達善以學業之富必有契夫孤髙迥絕者宜其詩思有不能自已而韻度淸贍宜成章之麗也然古今尙梅者眾矣必求夫操行之潔有所自同則不徒嗜其淸標而已矣予亦愛梅者遂爲之題

何滄洲竹譜跋

予嘗稽諸畫法竹之始於唐及五代皆鉤扐設色法也故崔趙輩雜以花鳥擅名特不過殘坡野渚間風枝雨葉曲盡妍態而已求之髙林奇芳老嫰晴雨之狀交錯互映而汀煙水霧幽思畢具大而怪崖顚壑淸冽怒號層見疊出使俯仰屋壁若行其間者絕未之見也唐末李頗始作墨竹至南唐後主李煜爲盛逮宋文同倡其神悟而蘇黃繼之墨竹之大成集矣善學者代不一二間惟得渾濁之气纎媚之姿自成壯弱之筆者皆然逮金惟黃華父子頗飄逸出羣元初髙房山趙松雪李息齋柯丹丘一時競出各擅所長其名耀一代豈偶然哉息齋竹譜傳世已備刻本學者必由而入先師壺公天挺奇資寫竹尢工其髙弟何君伯度少與予同門師焉克造三昧善繼絕學者也暇日爲仲氏湛碧圖是譜𨿽枝葉幹節皆同息齋尢稍增益之而雄逸過焉所謂髙林奇芳怪崖顚壑者舉備諸體使吾湛碧穎敏之資力進而擴充之有不惟是而已哉裝池就索題其末而先師之學獲家承而人習之豈不私自喜快焉遂爲識

李氏族譜跋

予嘗觀古今士人之家盛衰存亡固系乎徳積而善著之若何哉而文獻之後乃多淪弭無聞豈必徳善有不足焉然其秀鍾粹發頓長則驟息理不可測者抑近世𨿽通都大邑趨馳凡千百里求故家大姓之足徵者不徒叩其風俗之美子孫之盛而於學行之歸亦甚鮮矣此非气習有使然哉番陽李氏爲饒之著姓吾山李君仲治惇厚而文於族爲長急於究其氏姓之源嘗示徽饒會譜之略按其始唐徳宗建中間因盜叛乃南遷於新安逮僖宗廣明間黃巢叛故避地黃■﹝辶士﹞有諱仲臯者則肅宗時李衛公靖後也仲臯生三子初遷徽之新門嘗卜以從田爲吉故一居新門之敷田一居浮梁之界田一居婺源之嚴田皆代至顯宦在宋元爲尢盛而詩禮之風藹然可尙者今且猶然其諱仕言者宋嘉定間自浮梁遷番陽爲萬源始祖仲冶其十一代孫也觀其源流之衍不啻宗家望戚之盛其非有徳善之素而然哉予𨿽不及盡識而仲冶篤於求本惟恐有所顚墜其志之賢可槪知矣豈不使嗣之者有所興勉焉因其請遂感而爲書其末

定武蘭亭跋

予觀晉永嘉義熈之末時距一二載興衰相續朝同而夕異皆一時乖於禮度誼烈之風習於狂放其視國之重器身之大節猶空浮土苴故移其廟廊宇社之心一置諸嘉山美流而弗之顧豈時之不可爲而遂勿爲也哉故傳之久因有賴於標韻者宜矣王右軍禊帖爲書法本傳之著而愈重𨿽視王陶溫謝勲迹有殊而於書之久亦過於泯然堙腐者焉世傳數體有梅花定武諸辧而求之逮古者絕所少見若時遷代異多唐宋摸搨於石者故各相淆雜𨿽丰瘠逸伏亦始離而間合代之蓄者非善辧不能也予友吳君志徳博雅嗜書構此本於姻生王氏家王仕於元凡翰墨多所藏襲宜爲搨之佳者以予尢嗜之篤褻池畢屬識其故校予所藏奎章虞公所跋本則甚類矣使志徳之書旣善尢潛味於此其所得之不已尙予所可及哉幸世珍之

趙文敏眞書千文跋

魏國文敏公爲宋宗裔以書擅於元𨿽時之相去上下世莫不本之予嘗讀公狀銘其得肆志於翰墨凡晉唐諸名迹每臨摹不下千百次是使其故王孫宗室余神末度傳之不泯者亦豈非元之寛平隆盛有以養其气習者然哉凡目所歷或家藏而人襲者眞書爲最少見而其可刻石者尢爲書之最難予友吳君志徳藏此有年體畫楷細毫髮無不至是所以人之爭愛而埀之宜久也然或謂公書始法李邕𨿽後力入鍾王而終有類邕者間亦參之邕書公大有過焉抑善學者由是而入之黃庭方朔間若履階而升必達於閫奧豈可若恃盈肆者一並之庸腐而不暇論哉此厭常嗜古之士不得不辧焉志徳旣習之久善充其所造詣者矣因示之遂爲識其末

書兪烈婦傳後

予嘗觀劉向傳列女遺事深足扶綱厚俗爲百世法而於節行峻卓者讀之使人發立神悚果豈易得哉蓋爲女婦之持節也於貧賤顚沛者爲難而遭時喪亂冒兵刃無辱者尢難以資力自全者固不足取矣矧以貴富而乃失持者哉抑由天質之素剛勁不折者有之而或歸於世家大姓聞詩書之化能省立者有之及其以一婦人凜凜然有烈丈夫志與淸冰烈日比潔並明傳之不泯豈不偉哉嚴陵烈婦兪童士淵妻也值元季兵亂顚連奔竄間官軍剽掠以身翼姑與子且累逼污之𨿽折肱皮面義不辱身繼以無辱告其夫而卒其不媿所天者果何如哉此古之爲難也況世降俗薄而能自持不屈如是哉是必由天質之素而又蒙兪氏詩書之化孝姑事夫已見之平時而一旦從容就義視不難矣然詩書之教惟行義是先若兪氏世以文學相授受而有是烈婦適足以彰其學業之實於兪之光有不惟是而已矣宜流馨史冊於無窮也其子英才來試邑弋陽爲吾郡之有聲者嘗以徐太史傳請題予誦之敬嘆者再能無一言哉是所以爲不泯者慶焉

艸堂八詠捲跋

右艸堂八詠先師柏承夏先生所蓄當時賢俊題詠之作也先生少從鄕先生長者逰皆一時知名者是以其問學淵粹文行端純有非他所可同日語也其先英公遺裔始家番陽後遷安仁元季兵興復遷吾裏因家焉艸堂作於乙已歳先生受知先君子沖虛公予伯仲皆從之逰凡道徳詞章之學莫不切聞而篤訓也惜予駑下無似不足以副其琢礪未足見其有成也而其銘心盛徳豈能少忘也哉無何先生以壽終冢子亦繼往此予深抱無窮之悲也其於始終道義得不有愧感者焉孫護嘗請字於予予𨿽欲撫而成之使其克立以昌大其後未知異日何如也暇日因識此卷不能不重予之悲焉因念兒時侍先生之側凡優於詞翰者畢具於此及予長或師或友之豈不私切自幸焉今相去不二十年十無一存者是尢增予之悲也護也尙珍藏之凡一展玩其手澤乃心祖訓以志顯揚則予之望於先生之後者可竢矣故識於卷末

張長史帖跋

右張長史旭艸書十七字乃唐人硬黃搨本也世稱顚素爲艸聖蓋其筆勢翩翩險怪莫測霆皷電馳蛟騰豹躍之勢非心手融放所不能至也信不誣矣或者不求風神變化之玅而特以飄逸之過爲嫌又豈眞知書者哉予學書三十餘年嘗臨摹千文墨刻愧不能造其三昧𨿽間探其遺意雄度尙何足以名家傳逺也哉因觀是書並識其感夫世鮮知者而愧已學之弗逮也彥益素嗜博雅不妄示人其亦知書者乎宜珍之至矣

姚少師書蘇文忠公書跋

右蘇文忠公遺寶覺佛印二禪師書少師姚公書以贈金山適中禪伯者也文忠公以文翰雄一時數百載之下猶仰之若嶽峻川奔其埀之不泯也亦宜■﹝矢攵﹞於禪恱法喜之好尢深當是時禪林巨擘有若寶覺佛印者豈不與之黙識心通也哉而我少師公今以雄才博學光際皇上龍飛之日寵賚彌厚又以元勲宿徳贊輔靑宮其穹爵令望又豈彼二禪師者可比儗哉使獲與文忠公罄同堂共席之論其歆艷禮敬尙當何如也且少師公書札精妙與文忠公之辭珠聨璧合照耀先後其以遺適中也猶足以見其下賢導後之篤固非以貴富自重者豈能若是耶予也山林疏朽嘗辱知於公獲一披玩敬羨無已適中其世珍之豈不爲禪門之一盛典也哉是識於左方

兪紫芝艸書千文跋

予齒及冠而少三齡時嘗侍先子逰錢塘紫芝先生兪公趙魏公髙弟也於晉唐諸書體悉通凡所臨贗去古人毫髮無異遂名浙右予獲執筆從公逰時年將八旬而康健其風度標格玉堂餘韻藹如也凡書法之玅幸盡究之而得公之書居多久稍逸去未幾公捐館矣數年往來京師或見一二令人愛不釋手艸書千文一卷其裏禇文煥氏所藏尢爲佳者𨿽臨仿之工而出入諸體中若鸞停鳳翥之粹風馳電躍之神靡不備矣昔人謂如淮陰出師多多益善者此也考公書時去予從逰特四載耳轉盼之頃凡二十餘年矣而錢塘凋謝故友殆盡撫捲不勝悲慨公不可作矣文煥尙善珍之因爲書之右而並致予之感焉

楊氏族譜跋

予嘗讀史觀三代世表十二諸侯年表皆歷譜牒而後詳焉自殷以前諸侯不可得而譜周以來乃始可著孔子因史文治春秋序尙書則紀元年集世紀五帝三代以來終始五徳之傳尢可考也及讀蘇子古史則譏太史公之失亦不少矣蓋代逺事湮有不完焉故譜牒之制而後帝王世序乃明春秋之後興壊不常至漢法古之制尢存凡學士大夫家乃人各爲譜而官設局以掌者廢益久矣以是大宗故姓莫知有考者多矣華陽楊氏在漢亦泉矦喜太尉震始見傳記楊氏之顯者率宗焉歷唐尢盛遂分華陰蜀浙閩四派皆世顯宦由華陰而居醴陵仕唐宰於髙安除臨江刺史遂居新淦者六樓翁也三子俱仕仲子諱正唐景云元年來守撫州開元初寓臨川小邾裏宋開禧丁夘六世孫浩復遷金溪之印山由是分爲上下派莫善於印山也譜皆可考證焉予少讀顯民詩知楊氏世以儒名及交孟頊其家學源委從可知矣近世稱著姓者子孫弗克繼其業使故家遺俗一旦顚墜不舉者常有矣如楊氏以穹爵令望著於代其後又克大之豈茍然哉宜當世之士具有稱述者因爲題其後以勉諸來者

邵典籍詩文跋

國子典籍邵公原性瑰琦偉特士也曩逰吾山挹其言論味其詞章卓然以气節自尙恨見之晚於是定交焉辱公不鄙而公適間闗道途而顚倒之戚恬不形於辭色相去凡八九載毎惜江海舊逰求如公者絕未之見也前秋忽會於京文益奇而气益壯相與抵掌旅邸歡如平生已而幸會之數而麗澤之益有焉間秩其詩文若干篇示焉伏而讀之若夫蛟騰豹躍之气霆奔川遡之音珠明玉瑩之質鑑鍧炳煥照耀文林間不可得而形似者淵泫浩蕩動千萬言皆足以植世教翼經史者也其非發乎悲憤感慕而然哉宜乎一時元夫碩士莫不推許之而每以剛介不偶於時迨晚方受知明主此故縉紳縫掖之士所深惜而公亦邈無介焉昔韓子謂非三代兩漢之書不觀故蘇文忠公以爲文起八代之衰韓子法於千萬世直欲方駕孟荀而董賈未足多也而公气識雄深使其才驅气駕亦將繼武者耶斯其一以古學自任而舉世少所契許也哉予也山林荒落何足以知之辱公雅厚能無言乎然世不求捐介蹇愕之士則已如茍求之非公而誰歟是書以歸之

○祭文

先祖妣胡氏元君遷塟祭文

惟川嶽之英毓秀令門物必有所歸賴焉嗚呼天錫淑姿生風憲之後配我神明家其處躬柔恵蒞眾寛和母儀婦則持踐克篤遭元盛教興爵位穹赫飾華耀綺他莫與倫而內則相助教樞協承寵渥樹植鄕眾凡廿又八年內外戴之其若舉獘益嗇濟困扶傾一時皆徳之至於嗣生晚噐食徳之報實陰有自焉無何罹變位移撫鞠弱孤匡家畢塟時羣黨爭銳危甚一發卒以和順將成保時固本仁愛結心嚴介立節遂歸者復眾晚值兵興且募義保障逺邇賴寧不數載位返教崇先君光際天朝均被顯榮安享耆壽於甲第已而綸言薦降榮者朝野非徳博智明足以回天寛璧尙克是哉比遷居三載而壽告終福備徳全足慰後人之心啟當時之羨斯亦至矣不謂前兆弗宜厝柩壽藏之側不逾數年而先君仲父繼逝若婦若孫仰藉祖宗休靈襲武無墜矧以多故不獲隨構佳城愧罪曷眚玆卜地南山先隴相望幽宅信吉靈輿將以舉道哀不自勝追思遺徳厚恩言孰能諭謹陳觴以告惟至神昭赫埀鑑於玆尙相我後人嗚呼尙享

祭周經歷文

維某年某月某朔日友人張某謹以淸酌之奠致祭於亡友後軍都督府經歷周公之靈而言曰惟公之生同裏而學同門予在未冠其相切磋也猶馳於駿奔及以薦辟而仕𨿽始不忍別復遂會以究論嘗兩告歸以憂省實喜溢於誨諄果慰平生者研泳古道於斯文故出入班馬韓歐浸灌陶謝韋陳豈非以其所長又厭沃於縉紳蓋當世之凋謝若我同軰猶晨星之麗秋旻宜其志趣之合非籖帙之間則雲水之濱況卽其所踐者廓然並見乎寸心其居職也能溫篤自持以格於聖神而蒞事之謹又能不屈於移淪繼不勝於旅擢也實繁夥之必親𨿽恐慮之莫計意必籌練於熟循豈謂終乃長逰值予會以具陳予之處朋友之分而情親義篤寧不力勉於自新曷期二旬之聚忽死生之要一付其屈伸世𨿽謂或不得其正而公自視者足以守道而全身然逺邇知識皆惜公才學之懿以若用之弗宜是曠視於歸眞愧予不足以盡其托而忍銘之以文惟抱耿耿乎中者徒愴慨於塵氛期彰公之宏文麗藻足示永以弗湮玆乃封窕以訣別其永違於九原惟靈昭昭之弗昧千載曷泯於斯言此慟予之嗟感惟吾道之孰存是潔誠於一觴其來鑑乎吾聞尙享

祭紹庵龔先生文

嗚呼先生竟遂已乎其生也育質名冑授業良模在昔平盛方駕坦途問學該貫味道之腴允紹遺光世賓我塾於昔先猷貞純淵穆是畫是持維矜維朂克廣玄休實禆化育人惟求舊足副厥資醇篤其訓溫粹其辭凡我女侄令善由基方期久齡豈曰遽衰𨿽苦疾疚或作或愈伊此別懷傾我中緒繼玆壽康適欣且慰旋聞困痾驚惻罔諭亟趨以奔湯液具陳日企夕望莫療其源旣以面訣尢懷必存終殞斯疾媿義靡惇曙星麗天曷翳其明芳蘭在谷曷揜其馨斯文凋謝甚若攴傾矧復云亡傷哉斯情世豈無友孰厚且仁再更晨昏靈旐玆舉惟我伯仲曷忘素誼酹此一觴泣涕如雨淸明孔昭來格其至嗚呼先生哀慟何已嗚呼尙享

祭曹道錄文

惟公篤生令宗才識純裕儒玄具師探索淵邃恢度益閎辭華丰銳從禩帝庭衡嶽穹峙玄教聿興百司佐隸宏玅闡微誠感神至矧贊以文猶啟冥戾克大琳宮珠輝玉麗百工告成金奏旋備廣錄宣儀幽逺咸類帝曰爾誠優眷彌譽𨿽其寅寮寵渥靡預予忝襲宗匡翊實美篤厚友情淳誠道義被囏際榮忻躍恐懼凡厥巨微忠深愛屢世謂膠漆炎涼莫諭違別五載馳情益累詞札往還疇滌懷睇且期晤言疏晦是傅曷云歳阻驚聞哀訃摧動寢興形神罔顧吾道何萎遽失儀羽不亡者存千齡非駐皇詞天漿寵際特禦山林被光度越前世柰此凋謝孰庸陶鑄仙靈孔昭千里歸祔祖道郗歔悲感交注再瞻神容明徳衝豫永埀休聲以綿胤祚嗚呼哀哉

祭胡贊教文

嗚呼代之輔吾教者必才能卓立足以翼贊其成也惟公生於名冑挺秀玄門早輔我先君克成教爵其遭際天朝而陳綱振紀凡經籙科典靡不竭力相衛焉歷職玄幕累遷再擢故其元勲茂迹在一時同輩未可倫儗曁先君示化予卽襲教其力於協持視往弗怠故予事之猶邦家之元老未嘗一有慢易而眾益加尊信焉曩貳丈席溫靜不茍未幾朝廷精異符籙護以銅章首命掌之豈非其恭黙有以至焉及累升首席力讓未遑而亡何誣構橫至竟殞於行是豈天之吝全其終耶而生化之機囿於運數而然耶嗚呼使予聞訃顚沛摧慟哀無所容何奪之太速而禍之遽甚也哉然公夙探玄奧超曠之言其無累乎中視生滅乃反眞之遊又豈足傷其明哉矧其佳言麗藻宜與冥鴻遼鶴騰神廓寥之境是乃不死者存尙何悲歟玆歸神幽宮永隔千載是一觴決別以致其哀惟靈其鑑之

祭傅仙官文

嗚呼外方之學超逸是尙翊教之得才必名宗而貞亮當前元之運否慨山林之凋喪我先子之聿興值皇明之大暢首推慕於玄風競雲從而川向際眞主之龍興宻淸光於天仗敷辭藻於文林著靈蹤於四望早侍祠以顯庸校玄科而綢剏曁予襲乎教樞力匡持而協相煥黃籙之標儀振瓊音於簠鬯累遭際以錫還澹夷猶於峯嶂主丈席以儀刑屹耆英之足仰敞宏構之淸輝郁仙壇之穹壯俄微疾以愆和候返眞乎鯨上甚名山之頹靡空撫感而悒怏玆靈輀之介道陳一觴以別餉神其鑑之情辭益愴

○靑詞

己巳年酬醮宿啟靑詞

伏以天壽趨朝仰效國恩之報教宗負任惟依帝造之宏況奏陳懷預患之憂而禍咎有橫貽之變夙攄醮禱允藉終全潔芹藻之一誠畣聖眞之鴻澤俯膺中惕宻徹丹忱伏願聰鑑昭明睿慈溥博釋愆瑕於旣往咸錫陶鎔集安裕於邇來悉埀涵育冀欵言之上格資靈貺以潛敷教脈延禧協春和而日茂皇圖介福回陽候以時雍

張宇明薦父靑詞

自天降質情有禱於玄穹由父生身恩敢忘於幽壤攄忱請命惕過陳詞伏念先考某生際時昌歿逢家難𦇤懷綺繡早罹失怙之哀步陟荊榛粗遂賁園之托屆誕之辰適近云亡之日乃先親違終養之嗟而弟有溺淵之恨累欲陳於醮拔竟連阻於塵羈爰致薦修俾階超悟伏願丹書釋罪靑簡垂慈性地朗明悉洗無涯之沈滯泉扄洞照普資已往之迷淪凡屬含靈均齊解脫

酬醮早朝靑詞

乾道統天爲凡世民彛之主宰皇中建極啟玄科請禱之梯航秉叩夙符陳情昭謝伏念臣某傳宗未冠襲職孔艱災非鼎沸之屢貽繼嗣淵臨之數見志實乖於修滌躬有賴以祈禳時歷因循圓寶臺之萬徧恩埀罔極畣睿澤於一誠仰懷髙厚之慈尢兾回旋之造朝儀曉肅盟欵是酬伏願釋宥無方矜容有在仙曹錄命早育秀於春陽玄教增暉日齊明於景曜洪禧誕布巨澤咸濡

正醮靑詞

乾坤覆載時倏屆於誕辰科範昭宣齋並酬於素欵仰希靈貺恭致謝言伏念臣某嗣職年踰撫躬夕惕駈馳非訟幸身眾之復安昭事宗祧感繼承之未遂晨夕之懷憂甚切省修之勵已維新蕆醮禱於衝科竭忠誠於宸鑑伏願皇猷鼎固敎脈珍符曰壽曰康介萱席春暉之永宜家宜室開蘭闈晝日之長是慶衍於仙基至恩臨於悃愊年齡益茂髫稚咸寧

本宮大殿慶成正醮謝恩靑詞

伏以易昭大壯是宮室之由興道煥重離喜殿廷之遂構仰依覆造恭致謝忱伏念臣某嗣職有年省躬無補上承帝渥幸錫賚之寵頒周率眾誠賴施金之咸集歳月之稽縻良久斧斤之經始惟艱獲棟宇於落成磬衷盟於醮悃伏願皇圖天廣教範春輝宜民宜人介萬姓壽康之祉爰淸爰靜安一山寧謐之基及慶衍於宗傳至恩覃於鼎固百靈拱衛五福攸同

懴紫微臺靑詞

伏以北極拱辰宰乾坤之生育中天禦政司人世之權衡恭叩眞科敬陳衷悃伏念某忝承宗緒仰拜綸恩千里趍朝國社適逢於繼統一心祀帝醮修有命於薦先矧川途驅役之囏多星運遲畱之慮是欵寶臺之虔禱幸符金籙之圓成庸致懴忱並伸酬謝伏願紫微昭煥潛回吉曜之暉黃道開明茂衍遐齡之慶教模增顯眷序咸寧

懴臺早朝靑詞

維皇上帝總司主宰之機欽若昊天式重權衡之任懼災衰之罔測嘗懇禱以預禳禮誥周圓攄誠懴謝伏念臣某嗣承越歳乏歷多艱頋罪業之彌深致憂危之疊見照臨有赫庸敷首過之祈降鑑無違是罄朝元之典馳忱綠奏畣欵玄穹伏願皇極昭回帝心簡在教範光而家道泰壽考益寧萱闈永以眷緣昌宗祧協慶愆尢冰釋福祉春融

甲申普度酬醮滿散靑詞

伏以維皇建極幸歷事於三朝上帝降衷愧未修於一徳攄誠答欵首過陳情伏念某早嗣仙宗累逢昌運愆尢山積致貽災否之屯疾疚日深猶切室家之難請禱之忱兩叩安寧之喜再生符關雎正始之期協中饋閒家之望庸敬酬於素欵並追拔於先靈爰潔蘋羞上祈藻鑑伏願帝臨有赫天聽孔昭丹簡標名回禎祥於否曜玉符度命起沈滯於幽扃教範安隆眷緣寧逸

普度早朝薦拔靑詞

天髙地厚惟徳澤之難忘日往月來倏古今之代謝攄誠請命竭已陳情伏念臣某襲爵懷慚省躬悔過追報幸資於逺邇傷悼彌深超遷仰及於幽冥謝酬敢後所懼愆尢之莫首必祈懴滌以均消爰潔淸朝並周素欵伏願九幽拔罪五苦停酸保命生根咸證逍遙之果登眞樂界全回發育之春教範光亨眷緣協吉

○齋意

己巳酬醮齋意

宿慶幸基早嗣宗傳之爵國恩是荷歲趍聖壽之朝慮接對之孔艱念風濤之涉逺仰祈醮禱已沐玄庥昨陳外累之除實藉終全之佑忽罹橫撓旋遂安還嘗殫禳叩之皈並畣資扶之造伏願帝臨在上靈降有嚴鑑人欲之衷誠宥積愆之瑕垢皇圖鼎盛日增教統之光家祉春融克協宗風之振門庭彌永寧謐咸孚

本府年經齋意

歳歷云周幸叨安於四序教樞是荷惟昭畣以一誠況云爲多積於悔尢而修進常疏於惕勵若災非土木之幹並人事疾痾之患每陳皈叩屢沐保全庸遵餞臘之規敬致酬恩之悃伏念某均依祖澤仰戴國恩缺溫凊於晨昏念憂勞於寒暑匪資懴釋曷遂首禳伏願忱懇上通康寧洊錫聖域咸春至化克揚於宗教福基開泰祥符允協於家庭凡兾未來之佑悉希大造之仁壽永蘐華榮齊棠棣

圓臺酬醮齋意﹝洪武二十五年降香華蓋山﹞

帝君寵臨爲儲君而請福微躬疾困賴慈母以祈安況官非誣橫之幹有逺渉風波之慮省已宜於恐懼希恩必以祈禳神佑黙扶醮盟是踐伏願天錫洪庥星輝景緯家慶日增於逺大仁壽同躋邦基時協於隆平睿慈克廣萱闈椿永棣鄂蘭馨

建普度齋意

伏念某早嗣仙宗累承帝渥祖宗功徳愧未報於初心言行愆尢慨莫修於寸善各從傾逝罔測升沈兼酬祈懇之誠益重勲勞之念庸資薦拔並遂首禳惟大徳之好生實不言而善應伏願東極埀慈南炎受煉玉符金簡卽開五戶之明丹界朱陵洞煥九幽之燭恩覃有造澤被無窮

甲申普度酬醮齋意

伏念某忝承仙緒叨歷聖朝極慚罪業之深莫遂愆瑕之滌顧病痾之久困致家室之靡寧叩兩欵以攄誠幸一忱之有格恭陳菲醮上答宸庥伏願聖造昭回帝心簡在悔尢蠲釋旋否癘之亨通幽壤開明運慈悲而超悟教風鞏固家慶蕃昌凡在甄陶均祈生育

圓臺建醮誠意

日照月臨皆機衡之所囿陽消陰長恐憂患之靡寧仰期潛回厄運之屯敬致上吁昊天之禱禮誥懼稽於四載始生特畣於一誠報欵愆期酬恩俟命伏願皇覽昭明帝慈溥博教統永隆於山嶽五福咸臻宗風益茂於蘅薇百祥駢集災非冰釋嘉慶春融

○上梁文

三淸殿上梁文伏以三境神洲珠黍現虛無之上界五陵福地宗壇開龍虎之名山昨逢塵劫之推移復覩龍虎之壯觀帝恩罔極道化無方欽惟皇帝陛下乾坤同大日月並明經綸正始於萬方文軌會歸於四海丰功盛徳大成至治之基聖子神孫益廣皇猷之永玄門推重華構維新仰惟三淸三境天尊虛無至眞上帝位三界之元尊爲萬天之主宰玄元始成文而有象梵淸景結气於無窮紫檢丹書闡十極九霄之內典金科玉律衍七經八緯之文章是龍文鳳篆之彰致虎衛鸞驂之會象貝闕琳宮之遐仰聳旋臺蘂閣之雄瞻不日而成於斯爲盛再惟神樂觀仙官本宮住持提點傅蓬閬仙姿煙霞儀表振靑瑣紫宸之步領雲門大頀之音多貴達之經營實山林之柱石再惟道錄司主領提點左演法尊師曹黼黻文章宰玄綱之樞轄噓呵風雨握祕笈之機衡日承寵錫之繁深竭謀爲之力又惟住山提舉李玉韞山輝珠藏淵潤探玄科於法海輔教席於淸都曁總務之羣才及施金之多士佳聲俊望嘗光霽於明時美譽芳馨共淸揚於化日斯神道之設教而風霆以流形煥然繡柱雕甍淩空耀日偉矣彩楹綺戶擁霧回風髙明合景於始靑空洞混眞於大赤奇峯靈岫儼蛟騰鳳翥之儀疊轂髙幢聳霞繞云蒸之勢宜萬靈之環拱實千載之宏規爰舉修梁敬陳善頌

梁之東五云瑞气靄空蒙日華烜耀金銀闕山嶽交輝萬壽崇

梁之南千峯萬岫翠堆藍霓旌羽節浮空下一黍髙懸北面參

梁之西瓊林瑤艸白雲齊靈巖列秀靑城表萬劫丹光接太微

梁之北象麓圓髙天一色漢壇玉局萬靈尊福著皇釐朝萬國

梁之上霧輦霞車鸞鵠仗玉京縹緲太淸家神明區奧非無象

梁之下洞訣神經遵妙化虛皇壇上月華圓靈璈四擁眞仙駕

伏願上梁之後皇圖益廣玄教增輝四宇八荒均被涵濡之澤羣黎萬姓咸資淸靜之風道域無窮仙宗有永

勅建祖師殿上梁文

伏以炎漢教興龍虎乃神仙之官府畱矦系出圭璋爲世冑之典儀夙崇天道之歸寧拒劫塵之換人謀注久帝力維新欽惟皇帝陛下九五開圖一元正統宏模巨智立皇極以建中盛徳丰功總天官而授歷湯武之鴻基益振漢唐之茂績斯彰懷禹貢以來庭集虞韶而制禮而儲器正元良之望兼親王隆國社之安宜華夷咸樂於雍熈而道域特沾於殊渥謀猷日廣柱石天開恭惟祖師正一衝玄神化靜應顯佑眞君道尊玄省教闡淸都神气風霆實冠冕三山之重簮裾劍佩著源流奕世之宗累斂福於邦民是培芳於嗣胤矧際天朝之優眷頓宏神宇之雄瞻千載洪規一時壯觀再惟將相良才閫垣英質及四方之碩徳同一代之休光斯道其有在焉至神而無方也六合天經而地緯五城日烜以雲從嘗驅龍吏以運偉材旋捧鶴書而求碧瓦奇木旣成於月府南金時至於云庭紫府十二天幻成蓬閬瑤京三萬戶移自方瀛宛然貝闕丹臺廓矣蕊階瓊殿鳳麟洲渚春融三島而回鸞鵠旌幢樂徹九淸而下駢虹駕霧耀電摩霄非山川壯麗無以表師相之尊由地位髙明足冠人天之仰故靈祗拱衛風雷長挾於仙都而珠璧鮮張星漢上通於帝所瓊書琳札惟許葛之可方璧薤金莖或茅丘之足擬當披承四十三傳復建立千五百世𨿽神運之有孚亦地靈之所至因時而就不日而成六偉敬陳雙梁用舉

梁之東气分光嶽道猶龍春回歷象朝暾麗盡在春風長養中

梁之南塵湖髙與華衡參雲旌霧節非才空翠日護長生白玉函

梁之西仙臺巖岫與云齊碧池瓊樹煙霞表時有天書降紫泥

梁之北道祖飛神超莫測綘衣魚鬛儼層霄漢家自古神明宅

梁之上列帝髙居千仞廣靈璈時謁太淸逰玉府樞機傳世掌

梁之下虎衛龍翔羅鳳駕玉書光照五雲中億劫空同非晝夜

伏願上梁之後聖壽天長皇圖鼎盛輔東儲之光大濟寰宇之謐寧勲名期將相於蕭曹家業兾士民於楊郭福彌川海玄風克振於丕基徳著璠玙教脈益隆於震器宗壇有永道化無方

三門上梁文

伏以龍虎名山著淸虛之福地鳳麟別島開廣大之法門昨經離焰之災是復鼎新之建道摸克顯神化用昭仰惟三境髙尊十方列聖祖師正一衝玄神化靜應顯佑眞君啟正一之宗風闡玄元之玅化得山峙川流之形勝弘天經地緯之規繩寶訣瓊文衍千五百年之仙冑珠宮貝闕崇二十四治之神功門通日月之往來戶象乾坤之闔辟奐輪斯美陟降是臨再惟住持提點神樂觀仙官傅北闕歸來領煙霞之舊席東山燕息衣雨露之殊恩嘉煥號之顯榮實玄門之儀表再惟住山提舉尊師玉質金聲上謁龍章之黼黻明珠完璧儼居鶴署之經綸其贊畫於大成尙謀猷於有永又惟道錄提點尊師左演法曹文史淸襟風霆偉度寵錫金鏞之重恩覃寶閣之尊尢匡贊於山林是相成於棟宇曁神寶之職司及良工之才轄丰功偉迹宜光輔於玄樞美擢佳聲共大膺於淸選惟人有物而有則蓋神無體以無方赫然綺閣雕楹排雲擁霧倐爾璇題璧繪飛電騰空瑯璈協駕於霓旌閣道降靈於羽節琳峯琪樹藹龍翔豹躍之姿云佩霞裾儼鶴佇鸞趍之步斯百靈之拱衛乃萬姓之瞻依快舉雙虹特陳六律

梁之東日華朝聳海暾紅靈壇儼有風雷護紫气浮關曙彩中

梁之南丹輿綘節下鸞驂明庭逺錫天香降帝闕綸音耀寶緘

梁之西瓊林爽气藹巖霏瑤壇夜燭丹光徹金井靈泉咽紫微

梁之北蕊殿朱楹開瑞色虛皇眞境聳中天瑯函徧度羣靈格

梁之上云漢昭回來彩仗玉京縹緲五云浮邦國鴻釐符有象

梁之下羽佩朝珂須並駕玄風四海啟民瞻五福咸歌均聖化

伏願上梁之後皇猷天廣玄徳春輝百福千祥均戴陶鎔之澤五風十雨悉皈覆育之中道化丕彰眞風益振

正堂上梁文

伏以周穆建艸樓仙品位尊於上爵漢髙賜大第邑封顯著於列侯由大教之始彰得玆山之最勝代思偉觀繼作維新耆山髙士早振玄綱洊蒙天眷演濟世神明之化襲傳家靜謐之宗紫禁楓宸累際天顏之優渥瓊函蕊笈嘗披祕典之精微宿志有符髙風足挹脫頴謂出羣之驥處錐猶履薄於冰念報國之在躬職勤頌禱顧匡家之是任意必恢弘涵泳滄溟究性命本源之學菑畬淵海探古今子史之言千燈無處非禪一麈忘言是道煉已得丹中符火康時猶掌上風霆恱古多金石之文詞資學毎縉紳之言論丹靑特胸中丘壑毫墨乃筆下虯龍居客盈門家藏充棟因悚王侯之愛敬莫辭朝野之聲華詞林錯比於鄭虔冊府敢追於張烈富貴蓋源流相續謀謨在胸宇所鍾得失與時而盈虛剛柔視易之終始此非曠視於髙明是乃怡情於閒雅言葺其宇寧無穹檐廣廈之足居有恱乎心別愛翠水丹崖之可鞠信可樂也其有待焉況爲畱國之故基永賴川靈之黙相幸成輪奐喜就謀謨仰惟聖主洪恩王庭大徳內緘之寵錫歳承再惟玄門上宰烈祖休光殊澤之滋腴日至惟麈湖峯若帝座尊其華山麓如雲屛秀孰匪千生之慶允祈百世之昌淸恬有契於輞川錦繡何慚於金穀遊巖歸隠寧期髙帝之招於頔山居不吝戴符之價汀梅雪霽覽重洲逺渚之衡湘檐桂秋髙對絕巘層巒之嵩華月露淸華雲煙吞吐總是詩情文思波瀾起伏水木蒼森都存道味天機送飛鴻招黃鵠寫懷聊適於冰絲鏘羽佩度瑤笙洗耳間聞於靈籟曷儗追周柱下史敢自謂羲皇上人孰不云賢配之助多其勿訝後昆之托晚山川用回佳運歳月允協良辰且美且完爰居爰處必效南華經肆奇言而道大須如鶡冠子棲深谷以書成嘉猷逺播於流芳先範有光於前席且桓榮藉稽古之力故陸贄有克家之稱爲我嗣焉必吾志也今則立柱迎霄舉梁耀日眾陳六偉之章敢布一言自述助爲巴唱以發郢歡

梁之東象山積翠日華中此心瑩徹如淵鑑千古無傳玅理同

梁之南塵湖髙聳碧堆藍翠峯萬疊爭朝拱奕世簮纓與並參

梁之西圖書萬卷照靑藜方瀛只許仙家住一曲川流卽剡溪

梁之北上界星河繞樞極鑪燻朝夕耿丹心百代淸芬戴君徳

梁之上幻出仙都非罔象雲宮天闕望非遙吾道虛空與同量

梁之下弦誦雍熈美朝夜紫芝瑤艸徧崆峒琹書自足娛淸暇

伏願上梁之後皇圖鼎盛萱壽春榮慶衍宗祧福祉所綏之有永壽綿家室禎祥懋集之天來瑤華茂蘭玉之芳神構冠宇寰之仰束書云塢其樂只於玄珠授訓雪庭尙資崇於文憲道隆川嶽徳著璠玙

後堂樓上梁文

伏以地位淸髙畱國著仙家之第宅天基廣厚漢壇開道統之謀謨偶崇樓閣之瞻適壯山川之觀皇恩罔極祖澤彌深耆山逸士師友淵源琴書興味風霆炁脈抱一極於黃中海嶽矜情擅一丘於方內許葛之玄蹤莫繼班楊之儒雅益勤懷帝握於寛閒仰先猷於靜謐爰輯奐輪之美構式符燕處之良辰馬周市宅來棟宇於瀛洲徐鉉盡貲易林丘於玄圃訓子尙容於晚節館甥允協於明時言優片玉何招議於郗超義重千金曷足慚於裵楷松柏色輝於璧府楩楠煥彩於丹丘宛然芝館薇垣宜此雀屏鴈幣花臨綺席陽回鶴圃之春菊綻瑤階雨霽鵝池之月飛雲擁霧麗日幹霄非溪山勝槪無以盡登覽之雄由圖籍駢繁是足極探研之用故衣翩鶴氅招楊許於三神而曲度鸞笙候佺期於八表無偏無黨庶王道之可遵有徳有言其斯文之是重髙興豈倫於庾亮宏襟尙美於陳蕃多懿範之匡維亦忠誠之贊畫遂吾托矣不日成之快舉雙虹用陳六偉

梁之東日華烜彩五雲中春回川嶽和風動佳气從今長鬱蔥

梁之南溪山列秀翠於藍地靈拱衛雄今古鳳翥蛟騰降斾驂

梁之西蓬島瑤華接太微天祿圖書開璧府神光五夜照靑藜

梁之北山聳蘅薇戴畱國琪花瓊樹四時春气勢何須並秋色

梁之上烈祖休光埀上相雲霞星漢接空冥孫枝世世居蓬閬

梁之下奎璧文章光照夜繼承端在振家聲淸白應殊珠玉價

伏願上梁之後睿算天齊萱齡日永家室遂燕安之樂宗枝蕃嘉慶之祥眞風益振於熈朝盛業逺埀於名代箕裘奕世福祉千春

○普說

三元傳度普說

太虛沖漠玄範幽微至極難言玅亦難思夫無聲無臭無形無名溟涬大棾寥廓毋光當爾之時文宇未立不可思議莫可度量自赤明開圖生天生地萬有畢具百千萬重道炁結爲雲篆發爲靈文然後萬範開張五篇敷落保制劫運與天長存眞聖相傳爲道則一蓋自元始說經於黍珠空懸之景眾眞監度以授玉晨道君大範始張開皇之後復授靈寶大乘之道紫微飛天十部之書實元始洞玄靈寶赤書玉篇混洞太無靈文元始煉之於洞陽之館治之於流火之庭乃元始靈寶之玄根空洞自然之眞文生天立極開化神明施鎭五嶽安國康民是以太上演說玉局靈文誕布而我漢祖天師降生應化昔於上皇元年正月十五日無極大道太上老君修注上化八治無極元年七月十五日修注中化八治無極二年十月十五日修注下化八治漢安二年正月十五夜朝金闕後聖玄元道君降而蜀鶴鳴山授正一盟威都功修眞延生飛化祕籙肘後經訣是年七月十五日修立二十四治以付嗣師又於十月十五日建四治以應二十八宿故治有二十四气炁有二十四職男官女官二十四官男職女職二十四職受任之後依按科格領戶化民其有好道樂法心専志一者度厄延年攝邪歸正除害去妖濟生度死大可以飛神躡景度品登眞使三五之教永刼無窮正一之風流傳不息是以授受之者對治度神臨壇分劵以表盟誓之重也蓋聞道君曰吾昔降蜀都其二十四治皆二十八宿之獄謂之陰景黑簿之司乃開紫陽南宮玉宸正一內殿授正一盟威都功祕籙遂得籙中交幹履斗之道三步九迹之要嘗告祖師眞君曰正一之道生於混沌一炁玄黃未形純素尙結至太朴將散澆風日侵吾憂道民爲邪所亂一气混雜鬼魔相纒災害橫生不得道眞天年不竟而爲中傷吾所降盟威諸籙盟誓外邪內正一炁故號正一叩者觀之不失一源之道故吾此法爲眾法之門上淸靈寶十變九化大丹隠書三九素語也祖師眞君亦嘗授王眞人曰混元之炁本一一生二二生三謂之三元三生四四生五是謂五行此三元五气者經綸天地變化萬物是故正一之法本一炁而生動化於五故號三五法也奉其法者帝君三元靜位五行守理日月貞明陰陽順序雷霆無非震風雲無妄興萬物滋澤天下無徵伐之勞人民無疾疫之苦則奉正一之法大感也眞君始居嵩陽遂歷江東名山沿流巨壑乃入蜀戰鬼降魔分幽獄爲二十四福庭降鬼帥爲二十四陰官遂遇玄元道君復授以正一盟威之道三八飛仙延生之術拜眞君爲泰玄都正一眞人攝玄元後聖之位爲玄中大法師封泰玄都正一平炁宮主者由是六天魔鬼平治俱息修煉功成三天命下遂白日上升位賓九淸矣故二十四品祕籙之傳皆攝邪皈正大興靈化以福萬民降二十八宿之炁修二十四炁之治佩法籙之符章役治炁之將吏功滿徳備二官保舉刻書玉名屍觧變遷位登眞人七祖父母超升福堂由是三洞四輔經籙之傳宏衍祕玅普度無窮上所以保鎭國祚與天長存下則福利存亡普天稱慶其於紫陽內宮玉晨正一祕典開闡玄微良有以也迄今四十三傳仰蒙聖眷流演宗壇玆遇上元令節天官校錄之辰都壇首弟子某賫金效信祈降玄恩十方參佩之士雲集宗壇是以法海髙朋講延淸眾洗滌身心欲聞至道嘗聞經曰虛元自然道所從出眞一不二體性湛然圓明自足不墮諸見逺離塵垢學無所學修無所修於中了然不去不住無死無生是眞觧悟豈不深切著明也哉內而修之乃金液返還三五之道外而施之卽靈寶十回眞一之玅演之爲紫樞飛梵之文赤書靈圖之錄普度天人其功無量是以太上諸品經籙之傳出自是者其感通應化之道於玆備矣蓋知造化之津可以化吾之民若天降地升環之以日月發之以雷霆推測機緘之運行不言可以利羣生是知具夫人者非智愚之可加損在乎反求諸已則本有之善念念皈眞純一不二而後抱玄守一復朴全眞則盡性致命之道具矣是以萬殊一本與天地並行而不違也故虛無恬淡寂寞無爲乃吾道之本而修之家國施之天人元適不可其感應無間皆自眞文靈笈有以回祥弭患誠有自也夫若是則不徒福利存亡而已沐我太上涵濡之恵信無窮也玆夕升此法座上帝髙眞爲作證盟六凡四聖咸所聽聞略爲敷揚願臻玄悟一切善信人民凡在有情均躋仁壽無邊幽滯道岸同登久立珍重

靈寶煉度普說

伏聞洞眞妙戒靈寶玉符上保國祚於萬年下超苦爽於浩劫威禁至重神力難思今對道前依科傳度尙慮亡靈宿違眞道甘受輪回先當普宣法乳開明眞性俾令解悟出離冥途原夫無極之始大梵沖漠溟涬無朕由是而大朴始散陰陽始分生天立極發育萬物三才並立人居其中陽變陰合而五行混凝二气周布萬物與天地並生均稟一气而有形形生而性具乃天命之流行若三光並明五嶽分峙雷霆之威霜露之教無洪纎巨細皆有生知之全無一物不具此太極也神道設教度世化人者惟此而已故曰天地之道其爲物不二在孔孟曰仁義在釋迦曰圓覺在莊列曰虛無在荀揚曰權衡在班馬曰文辭流而爲千工百藝不離寸心特殊途同歸萬殊一本也柰何天地與萬有俱屬形气囿於生滅聚散榮枯成壞者皆然人之有生智覺一動晝夜頃刻交擾紛紜無一息之寧耳聽目染口味心思莫非欲蔽情纒境奪物誘蓋性流爲情情熾爲念念積爲慮慮久爲識故七情六欲五蘊三毒凡貪塡憎愛欣怨橫逆纒縳互至愈深愈固遂溺於根塵縳於執想甚至恩愛情欲或生有所負致結寃仇遂爲眷屬一切眷屬妄認寃親寃親相纒互相報復乃緣隨境起境逐心生凡一切逆順好惡境緣動成障礙物之有形自一念之萌逐妄迷想百千萬劫流轉不已東升西沒頭出頭入𨿽木石無情亦嘗感化皆由一念之差遂種千生之苦使已之靈昏沈漂蕩散亂顚倒無有出期初則受想行識卒入成住敗空是有天堂地獄之報皆由心造而然罔知地水火風四大假合一切聲色盡是空花一切有相皆是幻妄自從曠大劫來一段無相圓明永劫自昧九幽長夜苦惱無邊由是太上有好生之徳開方便門起大慈悲接引一切使之舍妄皈眞均證無上道果獲福無量永出沈迷謹按元始天尊在始靑天中懸一寶珠登引千眞說經演妙以授玉宸靈寶道君而靈寶三品之道遂出次傳五老上帝妙行眞人又命玉淸眞王開朱陵火府出破地獄符命靑華大帝開靑華左府出九龍符命韓君丈人開朱陵右府出拔幽魂符命三佐眞人開黃籙院出黃籙眞符由是上古三師以黍珠經法演成煉度玄文超死魂澤及羣品靈寶天尊傳之太淸道徳天尊次傳之大羅無極神公郁羅翹眞定光三眞人流演以及徐葛鄭三眞人大振其教而飛天十部玉字隠書由是發其微奧源源相授至漢我祖天師授太上正一之傳其文猶闡矧龍漢之初混洞赤文梵气彌羅天眞皇人按筆所書皆洞章靈符上以保制劫運度厄消災下則死魂受煉生身受度普告三界無極神鄕北都泉曲疾除罪簿落滅惡根然後魔王保舉地秪送迎拔出地戶登眞度命惟此元量玅旨昨自世降俗薄靈文奧典祕於天府信乎玄科四萬劫一傳自非宿植靈根常培善果少能契遇實以玄襟至重豈泄慢之能造其微玅哉然靈寶之妙出於度人度人之功備於靈寶嘗聞仙師曰靈寶卽金丹金丹卽靈寶若木金間隔水火潛飛安得性命混融還元返本必立乾坤之鼎器煉坎離之藥物擒兩曜之烏兔會二炁之龍虎采先天眞一之气爲根基取陰陽運行之機爲法象動則起於陽九靜則循於陰六按六十四卦爲周天之火候體三百八十四爻爲升降之符節顚倒之玅逆順之機母隠子胎砂中取汞𨿽億千萬言不能載故毫髮差殊不能成妙在三五歸一之道啟偃月運天根循黃道行周天取西四之金於北一之水而制東三之木於南二之火復歸五土之中追二炁於黃道會三性於元宮然後陰剝陽純脫胎神化玄珠成像太乙皈眞矣昔無上元君得九五之道而五雷君得三一之道與此無殊蓋河洛二圖所同實天地生成之本也其謂之靈寶也神凝爲靈炁聚爲寶亦必采混元杳冥之炁煉日魂月魄之精歷南箕涉東井動至陽之眞火降太陰之黃華使坎戊月精離已日光會融五气周天一匝無質生質徑上朱陵是乃普受開度死魂生身魂度朱陵受煉更生卽虛一以象太極復皈於無也故至人修之以煉已推之以度人實乃天地之眞陽點化陰魄時刻升遷矣是知靈寶亦金丹之異名也汝等沈魂苦趣歷刼有年今以會首某修建無上大齋千生慶會得沐道慈頓令開度如上妙義一歷耳根永爲聖種惟汝自性法身本無垢濁無生死自緣染著幻妄無有觧悟經曰三界眾生本無輪轉眞一道炁本無生滅苦海無邊回頭是岸故曰了卽業障本來空未了應須還宿債如智者或有聞見惡知惡覺亦須掃除愚者全毋趍向昧性冥行猶須猛省居富貴者念念纒縳處貧賤者念念攀緣造此業因豈逃輪轉是故前代師徳休去歇去如寒灰死火枯木頑石只爲息此一念方能照了諸妄不著一塵況來無其始去無其終生本無生死本無死一靈玅有亙古長存蓋由結愛爲根積想成業故有種種受生種種儻報千生輪轉萬劫苦惱轉轉不息罔自覺知座下四眾受度亡魂我以非舌言汝以非心聽向非言非聽處猛烈悟來畢竟不落萬緣超出萬幻則三業六根一時淨盡回頭頓省向來一切苦樂纒縳了不可得於此直下體認昔本無生今未嘗死求向繋縛尙不可得況一切有無亂想尙何有哉不可認生前具此死後已無不問出刼至劫舍身入身汝應無壞但汝自昧若了明自性觀汝玅汝明心昭昭靈靈底不落語黙動靜不著有無際畔如垢盡鑑明波澄月現不空之空眞空無念之念正念頭頭動徹念念圓通眞所謂千江有水千江月萬里無雲萬里天若不打破藩籬終存窩臼直須覿面承當更莫當場蹉過百千法門無量玅義盡向一機會悟從此一念不生萬緣俱寂塵沙罪業亦遂滅除惟此本來面目便是眞仙佛祖尙何地獄惡道苦輪不息之繋哉究竟至此畢竟萬幻俱空一眞獨露太空無相乃汝實相大眾聞此法音頓然觧悟識自本眞絕輪回道愼無退轉常自護持則廓然圓明了無罣礙視彼色相竟復何有是乃超淩三界逍遙上淸矣其或下界沈滯之魂於此尙未洞契眞常故宜傳以戒法免致淪墜敬以九眞玅戒逐一宣傳是用先皈依三寶庶有依慿咨示眾魂各宜遵奉

授法普說

原夫太極之初溟涬始判陰陽由是而分天地位而萬物育五行兆而萬化生以是而生生化化無窮焉五行一陰陽也陰陽一太極也以天命之流行而賦與萬物爲之性性萌而理具於中理著而情見乎外皆由乎陰陽之生殺五行之升降所以水火相激雷霆相薄剛柔相摩八卦相蕩鼓之以雷霆潤之以風雨而行乎陰陽二气者神主之宰乎萬物之消長者帝主之然而動靜無端陰陽無始在人心則曰主宰謂之帝妙用謂之鬼神天地之大陰陽隸焉孰毋以主宰之乎是謂帝者此也吾道玄元之宗由元始天王於開皇之後以靈寶大乘之道紫微飛天十部之書授玉宸大道君曁神霄九宸上帝後降峨嵋山授天眞皇人是出煉度之法龍漢之初九陽自然之气元始命天眞皇人按筆成文祕之於洞陽之館及開朱陵火府遂以起死回生之文付之是以黍珠經法演成煉度之文又於龍漢劫中授道君以淸微玅玄之道授老君以玄初應運內法以是靈寶天尊授妙化天帝淸微通玄至式太上授之吾祖漢天師口口相傳是爲淸微正宗及元上侍宸一輝祖元君然後合之是曰淸微靈寶道徳正一是也太極徐眞人修眞成道奉太上命授靈寶十部妙經徐眞人授之三佐眞人凡濟度之事悉隸焉三佐眞人授之太極左宮仙公由是靈寶之派流芳演派倡其說者若杜陸寧張最爲大盛而流之後世者莫詳於林白二宗師焉是曰洞眞出書度人彊名元始洞玄嗣教易曰靈寶洞神演教名曰道徳三者𨿽殊其實一致昔元始天尊命玉淸眞王開朱陵火府命靑華大帝開靑華左府韓君丈人開朱陵右府三佐眞人開黃籙院出玉淸破地獄等符若三簡五符之文凡行持煉度告下幽關莫不開悟是曰神霄自淸微而下皆其文也故髙上神霄玉淸眞王長生大帝專制九霄三十六天三十六天尊惟大帝統領元象主握陰陽以故雷霆之政咸隸焉昔無上玄君得九五之道是以經曰得九五之道者而帝雷霆也五雷君乃得三一雷霆之道三乃東之祖數一乃北之生數仙師曰太一元君泄至眞顯宣三五度凡人在靈寶言之天地之大日魂月魄升降陰陽而不息其所以死魂受錬生身受度之道以我陽神錬彼陰魂然後交姤陰陽而歸太極混合性情而返眞元故曰凝神爲靈聚炁爲寶神卽性也气卽命也蓋空洞降靈大虛生神空气金胎眞中之眞故藏神气於三田五藏之中取在天三光五行之气直不過攝情還性攝性歸根水火旣濟性命之道備矣是以道取自身之日月法取水火之法象以已陽明之性覺彼陰靈之魄假九霄九陽之气煉質蕩形乘上帝之慈光開九泉之幽暗然後罪滅神全而化生矣夫東三之木合南二之火是龍反生於火也西四之金合北一之水虎反生於水也戊已乃中意之土三五合一之玅正所謂坎離旣濟悉歸中到此方知三五功其於符篆簡咒科法儀文則法門之品格所以爲入道之梯航求眞之徑路而已茍不求諸已其能以度已之功度人也哉稽之至理未始不一夫五雷君得三一之道乃二斗之妙用卽河圖之數故三一無殊於九五蓋樞陰機陽雷善霆惡陽雷陰霆總攝雷霆七十二司故魁罡爲檄雷召霆之司以雷霆者得天地之中气甲庚爲雷霆之號令卽九五之用壬爲雷霆之局丙爲雷霆之會子爲雷霆之宗故子爲雷局卯爲雷門戊癸爲雷火之司所以雷霆之威榮枯萬物生滅四時皆由合乎九五之妙也由火師汪眞君侍宸王眞君得雷姥之傳而盡泄矣人稟一靈並天地而爲三才一身之造化陰陽與天地並行而不違也我之一點靈明輝天朗地亙古亙今了毋人識儒曰虛靈不昧釋曰玅淨明心直下悟取非心非法非道非禪覿面相逢煞機在我經曰天發煞機龍蛇起陸人發煞機天地反復天人合發萬變定基其所謂天人合發者豈非樞陰機陽也哉人之合乎天者沖炁以爲和鬼神者二炁之良能以我縱閉之機役之則此感彼應始乎大梵沖漠混洞赤文之先然後五篇敷落萬範開張則五文開廓普植神靈故無文不度無文不生也大可以保鎭國祚證道成眞小可以保已寧家濟人利物皆一炁之往來五行之生克以我曠劫之元神役虛無之神神靈炁合气至將靈故不離當處常湛然覓則知君不可見其爲法門之設曰神霄者若掌心之包褁陰陽斬勘之發號施令使者之斗激天河雷門之交運水火洞玄之開合陰陽社令之策役神祗箭煞之衝激星耀下而酆嶽之文一炁一訣皆出身中玅用非徒紙上之文故曰萬法一法也萬神一神也蓋道乃法之體法乃道之用故法行先天大道將用自己元神充之則彌滿六虛斂之則不盈一握豈不一神動而萬神隨哉仙師曰法法皆心法心通法一通能通乎心則知夫收爲胎息用爲竅此是法中眞要妙故參學者必須先究夫玄關玅用水火眞源歸根復命之玅則可會萬於一百慮而一致矣茍不內明性天道法心地雷霆其能靜則金丹動則霹靂乎然必戒行爲之志節精勤爲之蹊閫師曰眞中有神誠外無法是以存誠養气之爲體洞玅握機之爲用果能抱元守一禦炁凝神六識淨消一眞獨露我卽雷霆大法王尙何符咒罡訣云乎哉𨿽上賓三境超出萬幻亦不難矣其爲濟利之功泥丸蓑艸皆可寓炁棲神是故譚笑風霆特吾餘事耳然而授受之奧符文之祕皆雲篆天書金科玉冊必自盟天而傳庶無始勤終怠之患是以天眞玅寶按劫以傳實天眞元降科條盟誓至重今壇下弟子千生慶幸獲陟仙階今者上聞髙厚依科付度是用宣演靈詮使知源捨流求本棄末則反求諸已有餘師矣必毋致輕泄漏慢有違禁條惟宜精修戒行探究玄微久而進功不怠物我俱忘神明合一得不躡景登眞與太虛同體矣畢竟天地未分之前從何下筆萬法皈一一歸何處爾各勉旃佩受毋忽

○疏

演法觀修造疏

本觀始於漢季創自唐初曁元盛攺剏以來歲久凋獘已嘗修葺功力浩繁敬叩賢門幸思補報以成勝事

伏以祖天師以魁星降世嘗孕瑞於蘅薇云錦山乃梁楚鍾靈固儲祥於龍虎廟宇始崇於漢世殿庭曩建於唐朝歷今千二百年眞風益振由昔二十四治道脈彌尊禁風雨之震零致廊廡之頹圯𨿽教統所當修葺亦眞徒之合結緣筆下生春會見王長桃再熟目前願力指看趙朗鼎重輝幻成貝闕珠宮不異丹臺紫府名著長生籙等沾福慶之綿綿功顯大有書咸覩祥禎之秩秩玄風有永國祚無疆

靖通庵題緣疏

靖通庵者三十代天師虛靜眞君修煉處也眞君生宋熈洽之時嘗結圜山頂功行旣著迨崇寧間徽廟崇道尢篤同王侍宸文卿林侍宸靈素遭際特甚禱祠禜禬皆有異徵未幾宋社旣遷而眞君皆先後坐脫凡其超辭茂迹具載紀述而庵之建於宋元者歷經兵燹劫灰更創非一矧以歲久日逺不無傾圮𨿽本山之修葺宜先而力之弗逮必假眾緣是持短疏徧千好施長者揮金以成勝事庶幾眞君靈貺同埀不冺云

伏以道尊漢室正三十代之仙傳教闡宋朝悟五千言之祕奧屬徽廟尊隆之日協侍宸顯著之功立勇將於殿庭掲妖蛟於潮汐蒼龍白虎猶翠竹而碧梧赤馬紅羊仍靑編而紫閣旣飾皈崇之道敢忘葺獘之勤爰欲圖新必千眾助鶴歸遼海還瞻瓊館翚飛舄化泗州喜見瑤臺傑出共資宸貺均被靈休

本山上淸市修路疏

伏以上淸勝槪肇迹冠於東吳龍虎名區儲祥始自西漢屬聖治昭明之日當玄風盛大之時雜冠蓋於通衢壯閭閻於廣市綿延巨路正浮渚以臨溪浩蕩洪濤乃傾圮而磔岸匪葺飄零之暴幻成久逺之規爰居正工必於樂助鄭涯治道復看砥柱一新管仲失途共喜街逵四辟尙資善力同積福田

上淸市五通廟題緣疏

伏以五顯靈官嘗著靈於徽婺三山勝境獨占勝於仙都昔由元運之興遂纒唐祠之建晨鐘暮鼓壯福地於東隅春祀秋祈鎭名山於西序道尊龍虎景著鳳麟昨因風雨之震零兼以劫灰之變幻致玆摧獘必仗一新自非徧叩於賢豪豈獲成工於土木施泉貨擲金聲慶衍源源之祉種善因揮兔穎福增步步之髙安樂公何須托迹於王瑜道鎔師從此顯靈於史卞卽覩棟梁之煥爛竚看金碧之輝煌國有禎祥民臻康泰

臨川寶應寺題緣修造疏

伏以臨川絕境名推擬峴之溪山寶應禪林法演筆峯之勝槪蜀僧伽如尙在晉浮圖已何存徒聞眞卿有說戒碑謾記靈運遺翻經石劫緣所遇修葺乘時筆下目前便是見世來世中布種人間天上要於卽心非心處悟求無量福因河沙功徳

南唐虎溪東林寺題緣疏

本寺始自虎溪一脈相傳故名東林古稱大剎昨毀於兵燹已復從新剏建道場塑立佛像緣功力未圓莊嚴靡備必資喜捨果願同圓

伏以龍樹佛現自在身如滿月輪無相實相虎溪寺得袈裟地若大千界不空亦空本南竺之心宗實東林之勝迹曩因業海揚塵也作劫中飛燼幸資一念已結眾緣但百丈金身尙資陪於妙色更千年寶藏未照耀於河沙成廣殿唱梵音悟在一彈指次升髙堂演大乘證於三繞座間大檀越生信向法寶心諸菩提報布施功徳念求之往古之善因種此現前之良果卽看寸筆春生便使長河注酪福皈至願恩畣鴻禧謹疏

神霄雷閣長明燈疏

伏以無上玉淸王持九天炁六院宰神霄雷祖帝爲羣生父萬靈師位爲貞明大聖相贊雷師皓翁蕊閣宏開卽郁蕭彌羅之館蘭膏普照乃紫極曲宻之房燈燈相續於無窮月月可隨而有禱一點之光不昧千生之業俱空主一府總四司實由鞭策風霆司五雷臨三界斯其統攝聖嶽將盡種現前善果便揮筆下春風災祻不萌吉福來萃興居協慶晝夜長明謹疏

南城縣南山圓明寺佛殿像堂疏

伏以南山勝地禪林昔創於唐朝東土法門佛脈俱流於漢代惟此圓明之巨擘獨遺旴水之靈蹤殿宇震陵幻相亦空於定劫川源壯觀眞如必顯於明時大檀那共成歡喜緣小衲子同種慈悲果指廩捐金於筆彩結緣建業於福田卽看丈六金身輝天朗地便見百千寶閣麗日幹霄修方便因獲無量祉

資國寺題緣修造疏

伏以徵君山雄秀冠於吳楚資國寺髙深始自宋唐固文安之遺簡尙存儼馬祖之靈蹤猶著柰殿堂之傾圯念風雨之震零古木寒藤𨿽躋攀之可歷頹檐壞砌實棲息之難容旣承信向之勤敢後葺修之舉必千眾力願遂良緣大檀那點額春生兔頴小衲子安單穩坐烏巢佇看翠竹黃花卽幻珠宮寶地廣修善果均證福田謹疏

○賦

澹漠賦

粵太初之沖漠兮紛萬彚之資生爰混沌之始鑿兮列儀象以爲經根動靜而始畫兮疊奇耦以五行曰圖書之是則兮立三極以權衡時俯仰於浩眇兮互消長乎生成維二五之玅合兮宛歷環樞而內凝絪縕以坱圠兮煌耀而恍惚漠虛靜而恬逸兮求玄珠於象罔湛一黍之空懸兮儼云蒸而霓朗抱規中以潛淵兮廓浮游以■﹝氵罔﹞瀁旋乾坤之復姤兮協降升以轅輞濯暘谷而遹皇兮乘扶揺兮沆漭策茞斾聨蕙纕兮謁靈君於輝晃咽玉液與桂漿兮翳綝纚之郁泱乃授而曰惟混茫兮超澹漠乎寥閴是庸滌此淟涊兮返玄精於蘊質駕黔羸之曖曃兮禦六气之丰蔚貫離明以實坎晦兮乃弭節而運一息何周始之無端兮曰涫灊而有淪期羨得而遐舉兮由乃味乎醇眞松喬矯而壽考兮奚椿柏之與鄰彼豈信儉生兮潛崖谷之囏辛志冰霜之髙節兮眇幻有若漏塵豈紛華之謂美兮溺麤穢何由論慨予生之蹇鈍兮徒畱志乎昔芬澷先訓之紛糾兮悒余中之莫伸怡惝■﹝忄羊﹞樂大化兮薠蘅槁而隱綸棄訑謾而釋茦兮叩厖鴻乎問津絕桑濮之蛩嘒兮大音浩乎若聞胡康匏之見寶兮又何顧乎商惇慨枘鑿之鉏鋙兮若異質於■﹝艸酋﹞薫向可眷■﹝火霍﹞煟兮每希榮而嘆悴孰不固予之操兮抑老列之猶貴伊揚雄之守玄兮且美根而宻閟矧屈子之逺遊兮亦中存其灝炁浚沈濁以虛待兮聊漱鑿而猶豫逺姱嫽觀隅隈兮宜殉潔以蟬蛻惟賈誼之哀鵩兮了死生以奚慮孰若禦厥泠風兮造列缺之何繋外爾躬之附贅兮豈爲物之蟊蝟薄辰星之寥落兮徒餘光之衍泄悲埃壒之阨陋兮獨惶惶而憯惻紉蘭佩而欲遺兮搴薜蘿以謇釋睇芳躅之欲追兮邈髙騫而岞峈粲露華於菊英兮感質■﹝卜冖一貝﹐上中中下﹞﹝又上韭下﹞而形踖齊物我於稊米兮曠窮達而奚卹仰威鳳之髙翔兮曷徳輝之愔嫕愳跛鱉之跬躪兮騎膠轕而靡軾將求之以叩丹丘兮詎知無言之玄黙

求志賦

繄予生之抱志兮惟愼獨以自持托衡門以偃息兮情卓犖而不羈廓予心之芒昧兮仰千古之同蹊曷乾坤之汝隘兮眇莫知其所爲嗟垢氛之擁翳兮托桑甕而潛逸斯求志於隱居兮爰棲遲以沈鬱絕流俗之便佞兮耽素履以貞吉莽榛棘之塞途兮涉宕冥其蕩潏衝崄巇之阨隘兮號封狐之跌軼獗磔虺之啖人兮疾驅馳且徒怖栗仰嶱■﹝山孽﹞以浩歌兮■﹝口感﹞剛飆以箕膝奚矯翮之霄崢兮尙嘯羣而墜矰弋彼饕狼之肆摧抑兮歡梟鶚之是儔羗構類以結族兮曾蟻蛭之遑羞挾姦偸而骯髒兮窮巣穴之探摉幸髙蹈於沍涸兮藉鶉■﹝殼鳥﹞以爲裘慨往轍之綿邈兮歘悲風之颼飅俯源泉之不捨兮櫹操繄夫崇丘曠杳眇其遐覽兮仰明徳以愼修合絪縕於恍惚兮庶一气之周流守中扄而寂黙兮又適以夷猶徒組綬之蟬聨兮愧中赤之莫投孟軻之鄙臧兮猶嘆魯之弗遇董子之正義兮卒江都而永棄彼蓬麻之鮮儷兮徒拳拳而結緒播蒼蠅之簧鼓兮感白珪而曷睇聖且有是阨困兮矧予玆之若寄何窮達之累中兮曰媺人之遐逝激頹波之顚僕兮徒郁悒乎奚語侶漁樵之閒逸兮林壑閴其靚深踞潺湲之曲澗兮臨絕壁之嵚崟傲箕潁以容與兮沕淵潛之靡禁恥睢盱其惋媚兮快若趨乎浸滛暏下泉之淸冽兮蔚苞蕭之蒨陰豈膏肓之忘返兮柰网縶之我侵足僶俛以蹩■﹝尊﹞兮志又奚能以斯任冠章甫而縫掖兮聊采苓於髙岑哀道之行廢兮惟明命之莫諶駕言朂此貞素兮庸孰契夫我心

○騷

停雲辭﹝有引﹞

晉處士陶潛嘗尹彭澤不能爲五斗米折腰遂賦歸去來辭謝官歸耕以詩酒自適其亦寓憤世嫉邪之感而然也歟其曰停雲者思親友而作以序其園田之樂朋遊之思也後之慕夫閒雅靜退者率慕其爲人𨿽然或遭時不同用捨之異而其沈溺乎寂寥枯槁之濱固安於恬逸而寧無親友之懷也乎予臥疾黃篛山中寄迹於髙蹈逺引者久矣暇日用廣其意以識其思焉辭曰停雲之思兮思不能已只予兮斯棲有山有林有園有田只山崖卓拔居輙拮據只林木蔽芾時而蒙翳只丘樊衍沃味所茹蓄只田疇嶕峣食以菑畬只仰瞻扶輿宇宙隨所寓只來今往古焉有窮只予兮斯棲復吾廣居只仰止昔人返吾誠只道以爲徑由適趍只徳以爲宅直而方止體仁爲防遵義爲範只大中至和心之醇只閎文巨章道所載只持敬弗愆主厥一隻溥博其淵愼玆獨只制以衡轍爲徳輿只操其淄潾增澡礪只執中無隅神無方只心君湛然淨以虛只聖哲同皈永矢蹈只停雲而思逺遡逰只麗澤其鮮胡盍簮只澆風頹波曰漂宕只孰偕寤言中心樂只平陸修阻慨邈悠只舟車莫從奚促席只洞視千古等須臾伐木以歌悵吾悲只

儗鞠歌

鞠歌奚儗兮感斯道之莫信情郁悒兮無語兮獨黯黯焉慨將乎自珍乘騏驥兮靈氛駑駘竭蹷兮惟敬修以書紳托空言以述古兮或庶幾乎芳澤肥遁爲心兮乃循循其以明徳軼駕兮軾曷慿數千百載兮邈乎靡勝道豈實萎兮則予孰得纉緒末馨

○操

耆山操

山之顚兮莫瞻龜魯山之木兮莫中斤斧山之幽兮祗以棲處志之遺兮世獨予忤皇初有作兮嗟予焉覩

歸樵操

我巣於林孰覿其憂伊我遐慕曷敢不繇懷古之人惟守我常樵斯我采胡使我傷彼牛有蔚我往曷銍世莫予心奚悲我音

佩蘭操

蘭之芳兮其質漪漪我將佩兮孰覿我思溯其逺兮霜雪靡澌陟其邇兮榛棘維滋我植而晦兮悲其潛斯潛兮潛兮無揚爾馨兮無華爾姿

○歌行

槖鑰子歌

太虛無垠浩磅礡孰使陰陽兆開鑿皇皇眞宰執化樞鼓蕩吹噓槖中鑰由來萬有同一源玉檢瓊編祕經略玄元聖祖啟玅機百萬微言示沖漠廓然茫昧天地先無名無象皆自然百煉精金返眞液龍虎烏兔相縈纒古來至士亦罕遇至人珍祕億劫傳祝融之孫得異說垢足麻衣叩雷穴自言縱閉司雨暘霹靂鞭驅隨奮烈少曽飛步金馬門聖嗣勲卿盡傾結翻然不受簮佩羈直駕風霆走吳越是時金璧羅英豪豈意風塵頓愁絕韶華滿眼總灰燼傲睨芳尊肆談閱歸來且識眞主顏仙巖鬼谷思盤桓掃花釣水弄淸嘯塵世俗慮毋毫幹洞觀向來去就不足數登我石磴之上洗耳聽潺湲昨言忽憶桑梓裏天冠之壇久蕪弛雕甍畫棟勞經營越歲前圖復雄峙削空兩璧峨帝宮石室云牀蓄雷雨我亦尋山築茅屋琵琶諸峯美如玉嘗聞大藥宜早營煉就丹光徧空燭洞庭彭蠡波滄溟黃鶴一去安飛行汞鉛顚倒豈細事爲我剖決乾坤精誰云洞天別有書洞中之天惟虛無旣非皇人所筆廣丈餘又非元始所說空懸珠煩君鼓槖訊然否請括溟涬大塊歸元初

題郭熈秋煙平逺圖歌

畫中五代俱匠師荊關董李稱絕奇河陽昔居祕閣內神宗眷遇重一時手圖屏障徧宮府古來籖軸不足數金壺玉椀畱墨香湘雲華嶽生毫楮是時館中千百卷越世相傳不多見劫灰一息江海空彩素因之昧髙逺丹丘自是蘇米徒此筆妙絕當時無風煙黯淡秋樹晚短橋斜屋行人孤逺黛晴嵐隔墟裏山村路暗寒鐘起僧舍人歸別水津鳬鷖聲散漁歌裏河陽時在圭璧間意態落筆渾溪山使人對畫欲絕世閒情倦思懷躋攀我思昔人今有年放曠日已俱拋捐北苑薊丘獲模冩猶好鍾陵僧巨然世傳粉繪競妍醜澹冶人情蘊瓊玖歲寒枯淡見蒼森指顧風標淩不朽滄洲玄圃事莫期蔬飡茅棟臨東菑霜林石磵足棲逸賈公寧有冰鑑知晴囪展圖爲之惜落寞浮名在編籍賞心獨憶雲林翁皓首從誰翫空碧

題何滄洲象山髙節墨竹歌

唐家畫法竹最多榦葉毎貴施靑螺崔徐唐趙雜花鳥五代變更初李頗閻梁諸作皆妙絕獨許蘇文成一窠元盛先稱趙李軰房山京兆俱名代當時聲耀動林府脫頴壺仙猶狡獪壺仙昔自燕吳歸气吞云夢光陸離三湘七澤隘胸宇尺璧寸珠安茍施滄洲老人探骨髓腕臂一掃秋風隨遂令毫楮盈四座快飲肆意令人嗤昨爲黃郎寫髙節緣追卓勁猶奇絕六經百史意莫傳建安靑田事明滅幽繁但詫充棟辭寂寞秋潭冩空月況此超塵涇渭空斷崖絕壁春雨藂黃州嶰谷今幾種落筆獨我先推雄云籜風根象麓趣■﹝虫鬲﹞扁撥■﹝革登﹞俱蠶虫夏山百疊水千尺夜雨蕭騷太陰黒展捲挑燈謁我題尙恐風雷驚四壁勿謂長竿無釣綸滄洲白頭猶我惜

題王右丞雪霽江行圖歌

爲陳無垢作希夷之孫貌若仙臥云不出動十年揮毫自比荊李軰舊藏卷軸皆精傳王維此圖更幽絕澷空積雪愁雲天茆屋誰家舊籬落前山後渚相縈礡袁安屋舍風正寒老木蕭條幹盤錯放舟應有曉行者竹梅亞地溪聲惡煙霏溟漠漁网靜亂絮飛花夜鳴薄尺圖景物興難盡小塢橋通足深隱絕類君家象麓居龍湫石磴蛟蛇影瓊林柯葉冰欲觧飛瀑顚崖兩峯頂客來掃雪開晝門凍葉滑屨篷檐溫坐懷方薛試春茗故舊凋謝今誰存黃塵沸熱未淸泠何事酒壚燒竹根白頭偃臥意未倦會須共筆山南村

題湖山春翠圖歌爲倪晉明作

春江漲流夜喧作霖雨如膏滯山郭新圖坐閱類經行金彩湖山肆逰樂誰家門巷栁煙叢別渚舟帆花霧幕淸都阡陌酒壚春絲管相催鶯燕頻小船風送殘音曲月榭歌幃蒲藻濵黃金買笑輕鄕土白髮朱顏攺秋水歡筵宜厭棾臺鐘晚市何憎荻花雨當時珠璧爛京華湖水荷香今幾家古來消長電驚目莫怪寒潮悲暮笳自緣粉黛擅蒼翠心迹燻酣動忘歲記我林逋鶴隊行江聲海色歸帆尾浦樹汀云送瞑鴻閒情盡付嚴灘句漢家倪掾帶經鋤故業尢存圖與書多君白首素賢裔髙臥松筠耽自娛要知楊鄭等榛礫淸白傳芳看有無

題琵琶雲气圖歌爲張彥弘作

岱輿之山走靈骨化作劫外千奇峯此峯立我茅舍北潑墨許我滄洲雄滄洲酒酣肆揮掃章達髙情尢絕倒浮雲浩蕩隨有無期爾來巣拾瑤艸蒼煙積雨龍怪居云屛石磴相縈紆碧澗紅泉恍疑似夢遊尙記仙人都況是淸修久閒適燕景空蒙潄瓊液坐來黃葉墜西風對此令人重相憶

題宋復古溪山積雪圖

歌空山積雪動千尺太白嵯峨遽今昔墨圖尢儗輞川莊價重南金世珍惜袁安髙臥慣深扃孟嘉獨蹇余空迹歸棹寧忘赤壁鱸幽禪共燕雲巖夕荒亭落木正凝寒磵道冰流墅橋逼巣屋老居固陰崖破凍飛泉灑銀壁我亦滄浪把釣徒曠睨乾坤微一息怡情皓素欲誰侔靜裏春陽惟內溢披圖渾覺滌纎埃霽黛何妨幻空碧只今毫墨謝衰遲詩情澷逐冰絲滴

題吳至靈葆和藏董元寒林重汀圖歌

曾讀屈騷語悵然懷逺逰空山髙臥日慵起對此宛歷江湖秋重汀回抱別淑隱洞庭木落湘妃愁不將巧趣混天眞寒林杳靄迷煙氛鳬翳散亂已冥邈漁捨兩三知幾春江南此景興莫比霜冷蒹葭長新水長松影落空籟鳴小艇殘陽歸鴈尾吳网近著風霆脈雲笈深藏窺莫得野渚平川憶故園林原入夢經年隔顧我曽追老畫師層巒疊嶂探幽奇荊門雅澹推董李隋珠定價今誰知明日京華理歸漿空闊神情夢中想月際潮生晚思多菇蒲過雨寒風響

好靜軒歌奉教賦

太始混開辟玄黃敷判初人文兆三極乾蓋包坤輿宇宙循環渺無間萬有吹息周盈虛至人調元視浩劫豈止區區了生滅靜根於動動復靜互運陰陽赴車轍賢王富積萬卷書漢獻才優獨修潔夙探好靜道之基淸靜正民民乃恱髙軒不貴飾紛華岷峨爲嶂芬瑤花儼持藩屏輔親國忠孝誠明惟帝家執中之妙皆靜力舜禹相傳由建極聖賢確示仁義途湛徹虛明豈沈寂道存編帙千萬辭方寸斂之無別歧冰壺秋月皎中夜渥窪緑耳停奔馳璧水爲鑑靈臺是居黃輿廓象玉液流酥天根來往自晝夜赤水象罔浮玄珠坐燕鴻蒙遊太古仁壽有躬滋樂土曷誇泛海覓佺期羲農至治驚談麈俯愧微臣林野儔累蒙宸眷被鴻庥敢辭蕪陋爲軒祝忝竊遺宗遵內修蒼崖曲磵臥秋水谷鳥巖泉苐盈耳寂然眞宰貯一源風葉云蘿老煙雨仰懷廷闕五雲棲鸞鵠翔驂霞佩躋獨慚攀附渺何及睿算日瞻天與齊綸章飛墜瓊林曲洞吏天姝環拱肅奇英麗藻爛羣芳夢繞鈞天夜光燭餘光烜耀動九埃寂寞幽滯頓爾心顏開願趍璇臺翠岫千萬丈一洗朽腐之凡才謁侍軒居圖史側六合凝虛晝生白道之樞帝之則浩漠玄機啟淵黙鵾鵬神化歸毫芒埏埴甄陶聊一息坐來囊括溟涬會一元千古皇圖光簡冊

題方壺眞人奇峯雪霽圖歌

岷峨太古雪萬劫昆侖巓壺仙灑墨總冰玉劍閣■﹝山贊﹞岏西極天層峯浪湧何奇絕暖動魚龍湘水裂霽色初分欵叚橋松濤夜度峨眉月滄江老屋山之幽極浦陰崖回凍流袁安門巷三尺白古木煥爛珊瑚鉤笑我支離臥丘壑瓊樹瑤芳翳溟漠大澤重裘霧霰深春風漸轉梅花角衰倦謝毫端披圖意忻愕輞川遺興邈復追靜對孤光隱寥廓

淸熈亭同諸玄幕賞紫牡丹卽席賦歌

洛陽花品傳芳秩姚魏名花皆異植劫換塵氛見毎稀譜英辧質探遺籍淸都自是有天根萬片晴霞飄國色積雨園林麗日和艷先桃李東風逼虛亭澷足少娛春眞賞欣諧總玄職韡蕚聨翩況共歡文彩猶多老賓客枝擎翡翠瀉銀河色蕩玻瓈泛金液育秀全資造化功流輝不讓天孫織陳觴稍面畫楹間列席傍依彩檐側恱鳥分明度咲歌好山髙下融衿臆饌香蘭馥錦云披杯面蓮埀珠露滴卻愧妍心慕邵程寧期眩俗追何石怡安尙兾並芳叢歳歲看花醉今夕如此韶華柰興何賓筵爲樂情無極

送別王仲縉先生歌

爲學貴師友斯文追大宗江湖近凋落王子欣相逢昨我髫童慕儒業尊君卓起推文雄先子嘗從謁明主文光萬丈騰奎府固宜英嗣繼休聲云夢滄溟隘吞吐華川鍾秀山嶽奇辭源自昔専吳楚一朝輝彩動賢王九苞鳳羽鳴朝陽鵷行倚馬千萬語班賈曹劉焉足方我聞王書積萬卷探索朝夕髙虞唐珠璣金玉非嗜好聖訓皇謨世爲寶自緣天縱皆宿成況此賢才臻輔導漢唐藩屏知學稀千古鴻名亙穹昊卻愧山林庸鈍資累蒙恩眷徒心馳逢君備語仁睿徳執報未能歡欲趨空山積雨交夏緑聫璧獨肯過茆茨濕云到地繞原隰啼鳥深林晝陰寂翠荷斜帯碧篁妍殘花低亞淸泉急蒲葉傾尊五月涼離情緩逐長淮入錦囊卷帙探遺言禁苑驪珠光四懸極譚精蘊深啟沃述作幸紀名山川世聞久枯木寒泉冰雪情千金難遇論杯酒玉堂金馬虛位方待賢直覩髙騫動星斗品藻慚加樵牧音大雅寧遺鳳麟藪岷峨蒼翠仙者都莫惜因風慰駑朽

題方壺寶晉雲煙圖歌

昔與奉常軰丹靑耽妙年披圖且覽句撫慨心茫然壺仙胸宇丹靑府燕趙歸來隘吳楚襄陽逸法訴荊關海嶽風流雄萬古自緣宿契海嶽情雲煙浩蕩窮滄溟山浮羣樹淸瀬逺雨洗半峯孤墖明濕嵐餘靄紛夏緑墅渚輕風散鳬鶩移家願卜水雲■﹝土幻﹞長竿獨倚淸溪曲奉常髙弟俊彥流泮水橫經今幾秋鵝湖秀色賦眞賞對此宛臥滄江幽畫意非茍精神情會應少落月秋空江海思浪擬浮槎度林杪北海髙風須力追淸衿气吐雲煙姿曹劉沈謝興莫比溟鯤一躍淩天池

題方壺眞人墨竹歌

方壺之山倚空勢陰壑長竿動千歲壺子衿情海鶴閒墨華縱寫雲煙趣遂令倍價重南金怒發揚眉鮮輕與只今寥落散驪珠太息鯨濤渺仙逝我昔瓊臺立雪時毎許餘光發騏驥廿年弄翰興莫追春籜秋筠覧蒼翠云臥丹丘不記年短笻幾顧滄波棄儗招六逸卜芳鄰曠芳浮緣衰懶至坐閱孤標共歳寒冰霜豈折淩霄炁蚤慕還丹煉汞鉛靜探雅操消塵系束書須叩劉長生怡恱何如澹中味

題松陰授道圖歌爲王景山賦

緱嶺仙人結屋瓊林東巣云道者爲寫百尺之長松見山堂前蔭髙蓋根盤鐵石枝虯龍自言泥丸古仙子昔者授道瓊山翁有如靈壇燕白石長蘿秋籟吟天風上摩九霄錯落之云漢下接三山渺漠之星虹泥丸之道視曠劫直與偃蹇蒼翠窺鴻蒙緱仙昔跨嶺頭鶴閩海吹笙訪名嶽故人喜是仲父尊回鷗溪枕梅花閣嘉定雄詞百煉兵細語情深古方朔道山文彩嗟寂寥振翮超騰足鯨角憶過溪上停歸船釃酒松陰溪月圓縱橫鱗影落空翠杳靄竽聲回溟川喬木疏篁不堪寫撫今感昔心茫然畢宏韋偃稱絕筆獨許壺仙踵芳迹云孫宜更追令名磵水林峯暮寒碧後凋之木梁棟材陰崖霜雪應稀擇笑我放歌蘭蕙藂欲剪松花釀春液舉首共招陳白二老仙醉臥雲濤弄秋色

古硯歌答觧性初髙士贈寶晉齋硯而作

空峒山人居嶰谷擁翠成軒種羣玉生平好古陋流俗埀釣揚江岍山曲昔嘗授道袁安門立雪瑤臺書萬束珍圖異玩皆絕奇云錦爲囊善牧蓄時來桂館聞鈞天握手論交踰十年相知不怪有淸癖每贈毛頴兼陳玄石鄕雅制來卽墨蘊質含章尢礪堅銘詞重是寶晉物枝蔓瓜瓞相連綿南塘硯品每無價龍尾洮溪未容詫端歙猶推西北巖靑逼瑯玕紫如赭襄陽本是南宮仙自許蘇黃堪並駕海嶽庵前鐵甕城愛石應須拜其下駑駘過謂追名驑封題逺寄滄江頭磨礲愈鈍鄙精銳體方用靜心與侔窮經朝夕謾披寫臨池一掃春云浮梧竹軒牕共淸夜冰綃雲霧騰蛟虯京華苦惜久離別痼疾翻成臥松雪秦淮春漲鱠思吳京口秋髙潮夢越支離晚契松喬蹤價忝楊休賦應劣願子空峒壽與齊緩調笙鶴梅花月

題董北苑秋江待渡圖歌爲汪大椿賦

山幽幽水悠悠喬林落落依崇丘夕陽在地鳬鷖散二三歸客呼行舟淸霜被野晚風急白露帯袂寒江流蒹葭逺渚飄葉赤浦漵荒橋亂山碧回汀迷岸幾漁家霽月遙天兩飛翼古來畫法惟荊關北苑猶推李郭間不妝巧趣合天造雲煙澹漠江南山汪子才華出羣驥文墨有成探畫意珍藏此幅動十年肆筆鮫綃毎丰勢愧我少年逰越吳壺仙潑墨傾金壺風潮雨瀨盈尺素易畫稍窺龍馬圖久遺毫墨藉云臥喬木重是靑珊瑚雲中山天際水昔欲壯逰今倦矣錦城春色繡圍空畫閣晴光香霧洗湘水閒情蘭蕙叢剡溪逸興林巒許愛子芳年咲我衰琴書滿座娛淸暉靑雲髙步矯馳翮煥耀家聲光陸離得失幾何紛代謝遺墨蕭條動無價塵世驅馳待渡人谷靄川霏競髙下嚴灘釣艇一葉微鱠鱸得味輕王霸

題華山仙掌圖歌

太華峯古名嶽元气扶輿兆磅礡根盤西極嵩岱尊萬丈蒼崖倚寥廓斜傾半月指掌明側掛銀河碧空落摩霄岋嶫張峻屏培塿羣山從良霍天子巡方幾幸臨荒祠古宇淩千尋斷橋逺帯墟渚靜老木低亞川源深浮雲似隔鐘鼔暮鐵索髙懸渺煙霧中有仙人王子喬虎豹爲關石爲戶我朝望秋當隆平徧遣羽士逼精誠遙壇瞻謁莫敢登歸復金門馳聖情雄辭玅刻照千古秦漢徒誇禪梁父山靈川後降禎祥宗社安隆固天府巨靈劈石通川流明星玉女棲丹丘黃河盤渦出天際白帝金精熒彩周車箱箭括通天路我欲因之與天語儗招馬衛駕鹿升翠崖丹谷知何許手攜九節杖咲拍洪崖肩饑飡落雁霞渇飲玉井蓮紫衣朱鬢或相遇借我茅龍飛復旋壺仙白首驚畫絕贔屓遺蹤豈磨滅泠風一息九萬程底須醉向峨嵋月

豫章秀才歌

丰城古劍气化作豫章木上摩牛斗墟下蔭湖湘曲吳剛鍾秀山嶽英入地深根拔蒼玉緑發窮經會化機博究儒玄盡膏馥中罹兵革涉艱危花鳥春深林谷非故園無處覓歸棹琹寓幽尋薌水涯授業黌宮藹佳譽一朝薦剡光彤墀束書祕閣環帝冑藩府歘受賢王知晉祠雄峙太行北燕樹秦峯護今昔我王嗣位煥文明鴻寶珍圖羅貢職聖主深愉孝友情宸衷歲注駢繁錫花蕚相輝古所稀多君輔導聨圭璧誰誇袁粲梁棟材獨許王儉如瑉瓌儒冠早際盛明世紫泥赤紱來天階幾遂東還覓桑梓太行古雪飄飛崖山家夜對紫蘿月班荊石磴歌庭槐袖出賢王珍翰美豫章翻風炁莫比詞源百斛粲驪珠先帝恩濃寵綸語盤根孕秀煙霧深直干淩空霆電起遺芳快覩千里駒塞漠尢期甲兵洗別緒渾添渭北思翻疑夢繞西山雨西山之髙峯羣仙挾飛佩欲擷南浦云神交躡吳匯張華預識劍津龍夜光直射銀濤碎冰雪髙標傲歳寒淸都盡許尋鱸鱠約我玄洲掃白雲底須釣海尋鰲背君不見孔明老柏髙倚天柯葉翠蔓埀千年芳名願與懸宇宙故人應寄歸來篇

野舟行

翩翩一葉舟蕩蕩廣漠野大幻視八紘煙波爲六馬始從振翮沅湘間荊門聲動爭揮詫試業黌宮未有年曵裾每重王公前岷峨覽轡入巴蜀劍閣崔嵬髙揷天一朝令譽達明主美政推賢著天府精忠浩蕩三峽源俊徳輝光百川武錢塘潮落海門秋豸冠驄馬來南陬澆風鄙俗頓除滌湖光萬頃煙氛收自謂天心眷吳越調官復補洪都缺花覆烏臺劍炁寒冰凝鐵柱淩髙節昨過瓊林風雪隈和風暖日姿顏開歡呼倒屣卽知已醽醁細傾歌落梅浮生總類轉篷急櫓棹帆檣幾張翕縱柁長江白練寛雄吞七澤湘妃泣我亦滄洲把釣徒輕浮一葦窮天吳渭川嚴灘儻相值握手一咲哦菇蒲知君南浦多魴鯉不啻空山臥煙雨紫闕靑雲俟逺期白頭共釣瀟湘水

題方壺眞人淇籙堂墨竹行

方壺子仙之徒煙霞炁度冰雪膚靑年適志走燕趙胸吞云夢隘八區手調玄黃仙掌露華嶽昆溟肆吞吐貝闕金門汗澷期照耀奎章渺三顧振衣便作江南歸江雨湖雲春滿衣鶴髮仙翁愛蓬首丹光久與雲龍飛絕崖一咲天地驚顚倒銀河橫玉繩狂瀾浩蕩作霖雨碧玉萬疊泠風生人間謂竹總形似太陰黒入淵龍怒滄海揚塵塹劫空此幅自是風雷護方壺子天與逰瑯玕忽墮鳬仙裔鐵网珊瑚銀漢秋平津劍躍尢神變夢斷鈞天日華逺吳楚湖山阮謝情篔簹翠黛平湖淺淇籙髙堂意綿邈溪靄林霏濕空闊夜聞天籟繞捨鳴惱我囊琴與鯨角浮生轉燭江海空荒岡野渚喧寒蛩赤縣滄洲不可圖坐聽落葉聲悲雄欲假長竿釣秋水獨漱寒泉時洗耳浩歌漫有千古思髙臥空山紫蘿雨

懷友行寄水北楊雲溪

昔喜館西淸今嗟乏東易鍾陵楊君文獻家奕世詩書貫胸臆宮亭湖口春漲號水北溪頭晚峯碧日臥柴扄人迹稀秋聲坐繞寒蛩夕憶昨論交倏有年下榻賓帷絕塵役蒼蠅白璧寧足嗤天藻云葩爛珠璧貳室館甥儒雅流從君立雪春云陬五經六藝富探討風雅百氏追源悠詠雩經史益鑽仰迎刃窺光如觧牛聖哲遺言猶菽粟味澹涵和厭粱肉風辰細語玉樹前月夜髙歌翠微麓一別更秋日爽期切思麗澤盈膏馥悒怏離情渺去鴻蹇予薄世羈榮辱翫幾知患故預圖豈意迂疏墮虞蹙鴆媒曷足達衷誠豺虺揚嗔肆夷腹妖氛翳空晦曙明簧鼓潛期務藩觸東歸臥疾松桂藂脫屣浮塵課樵牧悵懷屈賈亦何悲用捨隨時恆自足雲溪子儒之徒藏器乃肥遁含章謝馳驅願從冰壑侶漁釣奚復君門獻子虛

孝節行爲黃貞婦賦

黃門有令婦孝節今古稀未嫁知事親旣嬪猶在閨家承忠烈素儒裔女則閫儀知所持姑嫜剛毅善容止侍養晨昏具甘美繼宗聘娣遽失天絲枲訓兒欣卓起孀居自抱冰柏貞指日不攺攄精誠孰云墮井殞狂易翼刃保孤終有承危存兩世甚埀綫橫逆艱摧困余喘髙堂白髮屆稀年食報寧嗟信幽逺賢仍富學趍神都染翰累載名中書淸光宻邇侍明主文彩煥爛靑藍如我來忽遇輦轂下帯月侵星語官舍簮紱云蒸曉佩鳴捲籖霧擁春窓暇示我羣公金玉篇凜然行義招重泉綱常誠足惇薄俗靑史必覩芳名傳嗚呼采蘩之事柏舟誓宜共母劉光百世

題靑巖隱居圖歌

靑巖之峯幾千尺中有隱居山別翼龍門髙插勢穹窿宛與齊山並蒼碧澗南澗北環兩溪沃壤平原美泉石翠蒲瑤艸郁芬芳屹立雙楹面森戟徵君素非隱者徒涵泳膏腴富千億華川名冑世儒宗師友囦源重今昔文章光熖煥驪珠詞藻聲華爛和璧偶欣林壑寄閒情豈比煙霞滯飛舄皇明眞主聿龍興卓起幡然應先辟佐州裁史冠文林寵渥駢蕃照淪迹逺使邊夷執節傾精忠耿耿明胸臆漢家馬援誓革屍曷愧荒榛秋露滴佳嗣超騰早曵裾永繼文聲光史籍天朝繼統際仁明太學髙遷宜遽陟曩過空山索我圖爲冩潺湲勉相憶夢追淸瀬聽猿啼落月髙懸當絕壁萬里岷峨別四春京華忽喜離情滌爛熳雄文應墨新不慚班馬傳芳迹繼志寧忘梓澤情白頭終許從安適黼黻皇猷正邇期坐對靑巖猶目歷

謝蜀府賜口衲歌

岷峨髙峯幾千丈西蜀雄藩勢尢壯賢王久著忠孝名巫峽川流屹相向始當茅土立儒玄沐恩庥觧衣每下士道義非塵侔嗟予疏野曷侍逰渺漠萬里何乃逺恵五彩之重裘京華拜領增拾襲片片雲霞相蕩浮自慚樗散爲時棄久托林泉臥榛翳五銖不啻芰荷輕王門敢儗長裾曳盛服俄驚降大庭鶴禁封題逺緘至凝寒陋質變春和沍凍空山消顥气華陽之仙人文徳並前烈拯濟羣黎凍餒除國社安隆仰明哲遂令眷渥及山人亦被輝光起迂劣晏嬰衣被十載忘範叔號寒一朝撒儗營大藥窺洪厖正爾宜擷雪羽云姿裳行穿蘚澗墮晴雪坐倚林籟鳴秋霜千金裘世稀有宮錦袍仰君壽李白狂歌詩百篇應恱丹砂駐衰朽蕭條山谷絕世期緬想靑城勞夢思扁舟倘遂涓滴報拭目相從天一涯

題吳處淵畫山水歌

我有江海思倦爲江海逰空山久髙臥煥耀疑丹丘淸都道士家在塵垢外家有云巣眾峯會白衣蒼狗任往還乃倚西晉仙人舊松檜方壺外史昔授李郭之丹靑拂袂便作江湖行湘漢盡探山水秀盈尺繪畫歷歷窺蓬瀛停策瓊林初話別二十四巖紛嶻嶭馭風彭蠡駕飛蓬雲濤萬傾浮空雪曉泛宮亭十里湖夜醉潯陽萬艘月黃鶴磯頭江渺茫嶽陽城東臺閣張千波萬波帆葉赤十點九點山微蒼江陵墟景四鄰集赤壁扁舟漲流急雲雨昏冥十二峯洞庭梧暗湘妃泣嵯峨陽臺山積雪天際白滄溟倒瀉巫峽來巴蜀層峯削秋色篙師努纜攀洑流星落苔磯亂川側曹劉功異失吞吳楊馬才優漫詞客賢王藩屏近所都殊恩尢眷山澤臞儒玄滿坐劇譚笑霞佩幅巾聨曵裾靑羊瓊館深煙霧露顆冰漿出宮樹濯錦江邊赤履飛蛾眉月裏瑤笙度我祖靈蹈最漢中曽驅魑魅昭神功靑城化迹千萬丈幾復夢逰安爾從歸來且展圖爲語川途興一覽何須汗澷逰應嗟海舶誇雄勝人生去住俱浮雲淨掃舊巣呼鶴羣盈虛洞了人間世天池一息南溟鵾錬眞祇儗棲蓬閬霧屩風飄隨放曠脫屣寧懷聞達期幽尋寫向松蘿障

雪蓬歌爲典籍邵原性作

雪蓬先生紫綺裘曠視八極輕王侯蚤研經史博探索云夢煙霞相蕩浮華川之髙峯秀色並廬霍中有羣碩生文光等川嶽世探淵藪時繼作盛代多君振凋落艱途萍梗付虛舟浩炁盈衿恥悲愕昔過空山瓊樹隈論交泉石傾尊罍雄詞讜論驚滿座玉麈揮雪行雲開間關江漢幾經涉授業侯門卑艸萊一朝聲譽動明主萬卷英華馳儁才成均富髙堂束書雪蓬側夢寐江湖興不忘吳樹秦淮送秋色日招坐客總簮裾畫舫煙波照編冊晚風蒲葦斷鴻西凍靄綸蓑巨溟北渭川嚴灘傲世徒羊裘熊夢知何如數罟爭投漑鬵急長竿澷倚遊鱗疏白銅鞮歌莫止金叵羅爲君起玄陰大澤閟春和松柏堅貞歳寒美我本淸湘理釣緡直欲慿虛與天語闕下相逢後有期共醉梅花雪蓬裏

題讀書松桂林圖歌

髙夫子儒之英妙年卓犖馳俊聲結巣松桂究經史研思探賾皆鴻生一朝聞望光祖武盛代髙超列簮組聖朝嗣位擢詞林八澤三湘隘吞吐愧我山林韋布姿幸從金馬曕風儀南金和璧不待價盡推髙適今昌黎復向容臺協昭祀肅陳典禮名當時尺圖雅淡珍藏久詞藻聨翩粲瓊玖幽馨滿捲繞屏維濕翠盈編到囪牖寥寥古往聖賢心瞇目塵情歳寒守多君自是董賈流夙承文獻嘉謀猷長林落雪驚舞鶴逺瀬迎空回素鷗掃花席月足涵泳豈比皓首徒探摉髙夫子美襟度幽棲勿念松桂佳廊廟方期佐明主經綸不在鐘鼎貴風月寸懷隨出處謝別還山理釣綸願企文光照千古

題淸眞軒歌

右軍昔得淸眞趣蘭樹畱芳總賢裔君侯振起自天朝恩重椒房冠穹貴華軒正面松筠開玉作檐楹金作臺松風墮雪響晴菌筠霧迎春侵曉梅琴書插架牙籖束斜月闌干醉絲竹珠履球纓滿席珍不嗔玉漏催醽醁五侯七貴雄當時飛甍傑閣淩光輝披露彤墀聽鳴鳳簮星紫禁聞朝雞輦轂新承臨甲第玳筵綺食繁歌吹千金寶帯五云裘一朝頒寵傳丹陛世徳由來忠孝家相傳簮組俱才華聖朝累代蕃寵錫許史金張奚足誇丰姿溫雅信奎璧鳳劵鸞章煥今昔頗牧功成萬戶侯願尊聖主隆勲迹愧我山澤臞淸眞愜幽適山陰羽客未籠鵝掃素何由寫空碧嘗謁髙軒翠樹藂落花細雨回靑驄廣庭瀟灑塵不到春色繞簾啼鳥風只今齒暮慚衰槁刷羽髙騫羨靑昊貴冑恆看奕葉繁醉向鵝池臥芳艸

次姚少師茶歌韻

昔我云臥惟丹丘鶡冠旣獘嗟狐裘聿來京國際眞主綺食瓊筵歡眷畱當時故舊鮮知遇客邸養痾空息喉王蒙素謂有茶癖累載憶別方從遊夙聞我師佐幃幄六龍禦極乘樛流中官持節詔趨辟象教頓使叢林稠金張接武肆淸賞茗椀細滌鶯花柔龍團洗翠逐風響蟬翼凝芬和露柚片甲分香顧渚外酪奴衣彩■﹝氵邕﹞湖頭囊収餘瀝傾玉兔乳面一掃浮雲収陸羽嘗爲竟陵第上公況與聨鳴球揮錢寧效季卿鄙盛世豈獨髙巣由頗儗樵靑煮荻葉應憐陶榖羞銀篝松風落雪響淸籟竹雨澹煙吹薄飅誰誇何石萬錢費肯比卜相儲金甌乳窟蒙陽盡眞味著書自足消窮愁王公掎角毎英傑何俟庖丁窺觧牛應副華歆忽黃閣偏宜曹壽今瓊樓輦轂時倍玉堂賜恩榮卓冠踰神州鍾繇白首竟中輔竇固靑眉宜列侯京畿異迹富靈液況汲揚江千丈湫愧我嘗追後塵末天葩麗藻知難酬標格淸雄豈阮謝詞華逸邁過楊劉累承愛遇甚投轄矧被淸光多運籌東歸拂石藉林壑感仰澷使枯腸搜願戴皇圖廣恵澤髙騫奕世蒙天休

送鄭教授叔度之蜀歌東

風破暖楊花宻夜雨翻檐漲流急鄭朴肩輿晝叩扃朝簮猶帯嵐光濕我昔知歆孝義門聚廬合食皆溫醇良金粹玉美昆仲文獻流風欣討論闕下相逢藹辭色東朝恩冠春坊徳景慕踰深托素知王門況值賢賓客旌異東南猶昔時丹楹彩筆張髙楣鐘鳴鼎食系千指內箴外訓嚴規儀五百餘齡同一日應慚劉李爭矛戟巨碣丰碑金石文豈誇張栁相雄軼仙華山秀淛水東文藪詞源爲代宗仁聲義澤世薫漬偉望豈亞靑芙蓉多君令譽遭明主曵裾發軔趍藩府朝鳳鳴陽絕後塵逸駒脫轡鳴前武巴蜀■﹝山贊﹞岏秀揷天繩橋劍閣相鉤連我王祚土建藩屏孰讓漢獻稱才賢君行職教過桓馬絳帳銀燈論璧■﹝斗﹞浣花飛徧錦官城灩澦雲濤半空灑王門富積書萬籖不啻珪璧光淵潛璇源玉葉重當世紬繹萬古窺洪纎我慚荒陋叨寵錫報徳何由致涓滴空羨髙騫勢莫攀日方葛杜偕心迹儻眷棲遲山澤臞爲言齒暮徒迂疏祖道陽關悵離緒栁條綰帶增躊躇蘭金交義知應幾離棹匆匆泛江水願挹淸芬並昔賢蒼蒼泰華橫秋宇

題趙魏蘭石歌

吳興玅年冰雪姿鷗波水暖淸漣漪醉揮兔頴盡書法宻竹幽蘭蒼玉枝湘濱楚畹煙霧濕我欲佩之將何適千載孤芳烈士風一調朱絲對寒碧

題五龍圖歌

至陽之精善神化倏忽云雷動驚詫波濤洶湧萬里奔變態百狀云爲駕九五其位居至尊尙書賢偉宜攀鱗蒼生正資作霖澤拂拭此圗禆聖仁

題中山艸堂歌

鴈蕩髙峯連石橋艸堂別構淩山椒赤城霞气浮五彩奇峯疊嶂爭岧嶤盧遨芳躅素儒裔富積詩書佐明治哦松月夕動遐思官舍淸風落空翠

題積雪觀梅圖歌

王猷才炁淩冰雪貞白髙居抱孤潔梅卉中含天地心重陰不受風霜烈芳縟羞同艷冶姿蘧廬晝暖春陽熈久知陶謝每同調靜對曲囪千古思

題翠濤亭歌

翠微之山美如玉面山築亭傍溪曲長風吹下萬松聲百頃雲濤恍心目手揮五弦歌紫芝兩耳天籟淩空飛人間眾竅不足和羊裘雪滿遲來歸

題雪江獨釣圗歌

衰栁蕭條斷流急短蓑釣雪風煙濕大江渺漠去不還萬頃瑤光浸寒碧林侯重是三山英烏臺久共冰蘗貞俯仰乾坤竦毛骨巨鰲一撤淩空行

○詞

沁園春﹝登眞﹞

溟涬鴻蒙肇自先天無極之初曁陰陽分判乾坤定位循環動靜眞宰中居一點靈明輝天朗地亙古圓融無智愚塵緣斷看碧潭鏡淨月瑩心珠八荒洞照毋隅中宵永冰壺玉液酥正眞鉛投汞坎離交姤火龍水虎槖鑰吹噓白雪凝輿黃芽滿鼎雷震昆侖徹太虛功成後俟胎圓神化同赴天衢

水龍吟﹝法海﹞

先天無象始父母未生前一眞獨露光明亙古著靈源縱閉陰陽內運顚倒五行攢簇浩炁養三田發用殺機處雷電震無邊旣非心又非法亦非禪幽微奧妙千金不與世人傳莫認符塗咒訣直悟玄關宗祖將在自神全瓦礫兼莎艸濟世自超然

風入松﹝問學﹞

十年燈影夜相親寒暑疊催頻短窻幾度停犀管殘編盡知味何人簾外雪深風緊梅花偏旺詩神千經萬史足經綸學業志彌淪天根月窟問今古文章事多少迷津收斂虛靈瑩徹杖藜隨處陽春

無俗念﹝參究﹞

麈湖峯下結雲松巣子動忘昏曉浮世衰榮無限事一咲浪漚萍蓼翠竹黃花水聲山色此味知多少湛然瑩徹色空俱自明了天光云影徘徊寫長空色一鏡澄淸沼春去秋來心自在付與野情魚鳥海闊江平月明風細淸籟傳音杳便須飛步滄溟朗吟天表

水調歌頭

至道無言說寂黙守規中杳冥恍惚周流一气運元宮采取金精木液眞土內擒鉛汞頃刻顯神功測爻符鳴槖鑰震雷風坎離顚倒火飛碧海煉眞空太乙含眞有象玉鼎流珠凝結神化合玄通歸去蓬瀛路曠劫玩鴻蒙

滿庭芳﹝山居﹞

折郤烏藤便尋茅屋誰知剩水殘山鑿池種樹梅竹任縈環芳艸閒花覆地煙霞裏蘚徑柴闗無人到春風秋月松菊伴幽潺簞瓢隨分過無榮無辱樵路漁灣與林猿谷鳥暮樂朝歡掃淨情塵業垢披衣坐眞息養還丹優遊處孤琴只鶴霜露不凋顏

蘇武慢﹝消閒﹞

悟幻尋眞參求幾載自誓頓超生滅風抄雪纂夜讀朝吟探究古今賢哲道玅禪宗萬殊一本勘破底須分則這堂堂無礙眞空非與太陰圓缺堪咲處竹椅蒲團松窓桂牖返步便同髙潔塵世相違水雲爲伴髙臥故園風雪駿馬貂裘翠袖紅螺過目浮華閒說速回頭是岸簾幃光透性天心月

滿江紅﹝閱世﹞

憶昔少年行樂處都非舊景聽海添潮落綺繡四城春永歌舞樓頭憎日暮管弦席裏嗔酣省看目前榮悴幾光陰愁難整夢魂醒塵慮並澷堪嗟空自警慨蘭橈荻閣水寒煙冷無分江湖中緒斷天心月到澄潭影念浮生識破悲歡川波靜

酹江月﹝江湖﹞

曽隨釣艇弄秋波見盡江湖浩漠兩岸白蘋洲渚外露泠荻花楓落半夜潮聲中天月色更轉梅花角推篷試問故人隨處蕭索發棹牧浦漁村夕陽城畔歸雁鳴偏數緑酒黃花煙雨際幾夢故園林壑壞塔風髙海門山小春盡埀楊郭歸來林下振衣髙視寥廓

望梅花﹝絕交﹞

浮世無邊塵累勘破幻緣能幾億劫寃親千生契識薄似片雲情義空自愧姦巧機闗逞英雄徒增業翳用盡深謀詭計奔競是非名利造物無私靈臺自昧苦海沈津如熾淨拋棄野水疏林絕行蹤月明風細

解紅﹝了悟﹞

本來眞性體虛空徧界圓明現情塵揜翳心珠暗溺重淵靈光不昧一點輝煌元非逺掃浮雲萬象無遮礙天心見野花啼烏閒中舒捲看滄海桑田幾淸淺衰榮代謝常消息盡愁山苦海流浪難轉猛省來乾坤總妙玄松筠畔寂寞細玩眞源曹溪路口無陰樹非法非禪直待一陽生坎光騰如波捲誰會取靜飲刀圭浮慮遣視無形聽無聲言毋辧這落魄逍遙眞可羨白雲堆裏容癡倦共寒泉枯木髙隱壺天

風入松﹝和虞學士韻﹞

江城淹病酒難酣疏鬢訝朝簮暑消已覺秋光徧紅塵逺斜日回驂蕙帳累畱殘宿靑霜猶濕春衫秦淮潮定碧如藍歸燕息呢喃白雲幃幔寒偏早更誰問雁字魚緘早晚棹聲歸也黃花白酒村南

峴泉集卷四

