蠡測匯鈔

自序臺灣番社紀略水沙連紀程番俗近古說海外寓賢考明魯王渡臺辧文開書院從祀議示鹿仔港紳士平傀儡山賊黨記後敍書三生瑣談後書彰化縣忠烈祠碑記後勸捐置五妃墓守祠義田疏引游水里社記臺灣府公建同善堂記重修螺靑書院碑記重修海東書院碑記新建鹿仔港文開書院記新建淡水廳城碑記彰化縣界外獅頭社潭中湧現小山記澄臺觀海記

自序

傳安官海外近十年﹐效拙者之爲政﹐恆恐歲月計之皆不足﹐敢不勉乎﹗初爲北路理番同知﹐戴星於役﹐嘗東至彰化界外之水沙連各社﹐北至淡水之艋舺八里坌﹐望雞籠山甚近。迨治郡由假而眞﹐又嘗南至鳳山之埤頭﹔延袤千里﹐皆覽其山川形勢﹑稽其民風土俗。閒有所得﹐輒筆於書。公餘之暇﹐手披卷軸﹐旣因見見聞聞﹐以參考志乘及文集雜記之異同得失﹔又念聖朝聲教被遠﹐𨿽荒陬士子皆知勵學﹐爲導以先河後海之原委﹐俾不囿於所聞﹑不迷於所往﹐亦齊物之一端也。文以足言﹐蘄有裨於掌故﹐而案牘應酬之作不與焉。搜篋得若干首﹐匯爲一編﹔非敢謂蠡測可以知海﹐亦欲來者知區區濫觴﹐尙非無本之學云爾。

道光庚寅初伏日﹐浮梁鄧傳安鹿耕氏書於臺灣府署之鴻指園。

臺灣番社紀略

臺灣四面皆海﹐而大山亙其南北。山以西民番雜居﹐山以東有番無民。番所聚處曰社﹐於東西之間﹐分疆畫界。界內番或在平地﹑或在近山﹐皆熟番也﹔界外番或歸化﹑或未歸化﹐皆生番也。幸沾皇化﹐維有歷年﹐地益辟﹑民益集﹑番益馴。猶恐番黎有不得輸之情﹐爰設南﹑北路理番兩同知以撫之。

北路熟番可紀者﹐嘉義共十三社﹑彰化共三十三社﹑淡水共三十六社﹔每社有通事﹑土目約束其眾﹐廢置皆由同知。此外﹐婦化生番﹐嘉義則內優六社及阿里山八社﹐而崇爻八社亦附阿里山輸餉﹔彰化則水沙連二十四社。其淡水之蛤仔難﹐向在界外﹐今入版圖﹐攺稱噶瑪蘭﹐設官吏如淡水廳﹐通判卽兼理番﹐不隸北路同知矣。內優通事尙由官置﹐餘如土司之世襲。阿里山之副通事﹑水沙連之社丁首﹐皆治贌社﹑輸餉事宜。聞南路之卑南覓亦有官置社丁首。夫贌社﹐卽民番互市也。所謂歸化﹐特輸餉耳﹔而不剃髮﹑不衣冠﹐依然狉狉榛榛﹐閒或掩殺熟番而有司不能治﹐爲之太息﹗安得如噶瑪蘭之攺土爲流乎﹖

南路理臺﹑鳳兩縣番載在府誌者﹐臺灣祗三社﹐皆平地番﹔鳳山熟番亦祗六社﹐余俱歸化生番。以余所聞﹐惟山豬毛四社﹑傀儡山二十七社實與鳳山直接。瑯嶠一十八社﹐山行須歷生番界﹐水行則由下淡水﹐小舟可通﹐而沙馬磯頭爲其盡處﹐故由鳳山往者皆取水洋之捷。若卑南覓七十二社﹐則西南值鳳山﹐北接崇爻﹐又在嘉義山後﹔府誌紀其大槪﹐故系於鳳山下耳。今山豬毛已在界內﹐民番錯處﹐有都司駐焉。瑯嶠與沙馬磯頭皆見於藍鹿洲東徵集。瑯嶠當日已稱樂郊﹐不忍棄諸界外﹔今益繁盛﹐民雜閩﹑粵﹐番甫歸化﹐有司俱得通文告﹐不比傀儡山之有番無民者矣。鹿洲曾爲元戎檄卑南覓大土官文結﹐令搜山擒賊﹐賞以帽靴﹑補服﹑衣袍等件﹔是生番中未嘗無衣冠文物。今其女土官寶珠盛飾﹐如中華貴家﹐治事有法﹐或奉官長文書﹐遵行惟謹。聞其先本逃難漢人﹐踞地爲長﹐能以漢法變番俗﹔子孫並凜祖訓﹐不殺人﹑不抗官。然則𨿽在界外﹐又何殊內地乎﹖

由卑南覓而崇爻﹐其北爲秀孤鸞﹐又北爲琦崍﹐又北爲蘇澳﹐已是海島盡處﹔迆西乃達於噶瑪蘭。自噶瑪蘭旣開﹐人迹罕到之處始知其名﹐宜前此無及之者。獨怪巴荖遠﹑獅頭﹑獅尾至今尙未歸化﹐而府誌附於彰化番社之末。其猴猴﹑歪仔歪﹑巴荖郁﹑新仔羅罕﹑奇立丹﹑抵美簡﹑抵美抵美﹑踏踏﹑新仔罕﹑又毛搭吝﹝卽南搭吝﹞﹑珍汝女簡﹝卽珍珠美簡﹞﹑女老﹝卽裏荖﹞﹑奇武律﹝卽奇武荖﹞﹑勿罕勿罕﹝卽武罕﹞﹑毛老甫淵﹝卽貓裏府煙﹞﹑奇立援﹝卽奇立板﹞﹑抵羨福﹝卽抵美福﹞﹑哆朥美仔遠﹝卽哆囉美遠﹞﹑屏仔貓力﹝卽珍仔滿力﹞﹑擺裏﹝卽擺釐﹞﹑奇班宇難﹝卽奇蘭武蘭﹞﹑打那軒﹝卽打那岸﹞凡二十二社﹐今皆在噶瑪蘭界內﹐當日並未歸化﹐何以府誌載在淡水番社中﹖彰化萬斗六﹑阿里史二社俱設立通土﹐而府誌不載。恐生熟番揉雜似此者尙多﹐非親歷不能核實也。

我國家車書一統﹐聲教無外﹐不宜於一島中判華夷。溯臺灣初平時﹐僅有臺﹑鳳﹑諸三縣﹐已而於半綫置彰化縣矣﹐又於竹塹置淡水廳矣﹐今又於艋舺﹑三貂之東南增噶瑪蘭廳矣﹔誠如鹿洲所謂气運將開﹐非人力所能遏抑者。分界禁墾﹐前人權宜於一時﹔究竟舊日疆界﹐無不踰越﹐所當變而通之﹐以番和番爲柔服伐貳內外合一根本。

郁滄浪稗海紀遊雲﹕「有賴科者﹐欲通山東土番﹐與七人爲侶﹐晝伏夜行﹐從野番中越度萬山﹐竟達東面﹐東番導遊各社﹐禾黍芃芃﹐比戶殷富﹐謂苦野番閒隔﹐不得與山西通﹐欲約西番夾擊之」。又曰「寄語長官﹐若能以兵相助﹐則山東萬人鑿山通道﹐東西一家﹐共輸貢賦﹐爲天朝民矣」。考賴科之名﹐亦見於東徵集﹐是大雞籠通事﹐曾招崇爻八社向化者。所謂野番﹐似指淡水山後﹔未知所稱土番﹐卽是崇爻抑尙在崇爻以北﹖姑存之以備一說。

水沙連紀程

水沙連歸化生番共二十四社﹐在彰化縣界外﹔非與生番互市之社丁不能至﹐而越界私墾有厲禁焉。嘉慶二十年﹐今淡水司馬吳朴庵性誠知縣事﹐因奉檄往逐占墾埔里社之漢民﹐作詩以紀其事。越七年而余來爲北路理番同知﹐讀朴庵詩而嘉嘆之。適又有熟番潛入者﹐當事廑涓涓不絕之慮﹐疊檄申禁。余念非親往不能察實﹐況佳山水之得自傳聞何如目睹﹐豈憚險遠而不一行。顧深入異域﹐未可無衛﹐於是先次廣盛莊﹐令眾社丁屬徒百人﹐益以屯丁四十人﹐田頭社生番亦率眾來迓﹐願爲先導﹐乃韔弓﹑箙矢﹑執戈﹑揚盾以往。

過油車坑口﹐路陡而狹﹐擎兜上下﹐如挽如縋。又沿溪行數里﹐登雞胸嶺。從嶺上望社仔舊社﹐蓋二十四社之最近者﹔旣被漢民占墾﹐生番不能禦﹐俱遷往山內矣。水里社土目率眾番迓於嶺上。過土地公案五里﹐皆密樹。過牛朥澤五里﹐皆修竹陰翳﹐並不見日﹐然樹林有濕气侵人﹐未若竹林之蕭灑可愛。此入山之最奧處﹐海外所未見也。過滿丹嶺至田頭社﹐由奧得曠﹐心目頓開。兩社番男婦跪迓道旁﹐裝束不名一狀﹔見官長皆欣然喜﹐因畱宿焉。時當秋莫﹐山气夕佳﹔社丁指點﹐兩山相向﹐形似龜蛇﹐延佇久之。

次早﹐過水里社﹐望見日月潭中之珠仔山﹔藍鹿洲東徵集所紀之水沙連卽此。因番未艤舟畱俟﹐回輿暢遊。過貓蘭及審轆﹐昔爲生番兩社﹐自被占墾﹐番徙社虛﹐漢民旣逐﹐鞠爲茂艸。由審轆而東﹐穿林下坡﹐行坑中﹐兩山聳峙﹐夾以巨石﹐溪流湍急﹐淺處可厲﹐深處不可涉。登山伐木﹐推而下之﹐頃刻成梁﹐如左氏傳之除道梁溠者﹐以人眾易爲力耳﹔亦有不可梁處﹐仍擎兜渡水﹐縱橫灣轉﹐更險於油車坑。險盡而夷﹑奧盡而曠﹐遙見埔里社﹐一望皆平原﹐此界外之最曠處也。埔里社番及招來諸熟番皆跪迓於路﹐卽延館於覆鼎金山下之番寮。山之髙不三丈﹐登而眺遠﹐四望如一﹔乃知二十里平曠﹐中惟埔裏一社﹐余社俱依山。艸萊若辟﹐可得良田千頃。生番不能深耕﹐薄殖薄收﹐已有餘糧。卽招來之熟番﹐亦不能如漢人之盡地力。今熟番聚居山下者二十餘家﹐猶藉當日民人占築之土圍以爲蔽﹐誅茅爲屋﹐器具粗備﹔官長隨從多人﹐皆免露處。生番旣供薪米﹐並以牛豕犒眾。聞椎牛屠豕聲﹐不啻於京斯依之蹌蹌濟濟矣。

明日﹐以熟番爲引導﹐履勘田原。新墾地不及三十甲﹐尙未成田﹔舊墾田十倍於此﹐早已荒蕪。此地東通秀孤鸞﹐南連阿里山﹐北連未歸化之沙裏興﹐爲全臺適中之地﹐而平曠膏腴彷佛內地莆田一縣﹐眞天地自然之美利﹔惜其越在界外也。民人生齒日繁﹐番黎生齒日耗﹐不知何故。余經過處已見三社爲墟﹐疑他處亦有似此者。過埔里社﹐見其番居寥落﹐不及十室﹔詢知自被漢民擾害後﹐社益衰﹑人益少。鄰近眉裏﹑致霧﹑安裏萬三社皆彊﹐常與嗜殺之沙裏興往來﹐其情叵測﹔偪處者實惴惴焉。番性貴貨易土﹐何所愛於曠土而不招熟番以自衛耶﹖余旣知以番招番之由﹐仍召四社土目﹐詰以曠地之可開與否。音須重譯以通﹐而社丁及熟番之能生番語者各懷私見﹐互有是非﹔及求得能漢語之生番爲通事﹐乃悉其實。蓋眉裏諸社之不願開﹐借口於社仔社之因招墾而亡﹔其理甚正。埔里社之孤立自危﹐不但汲汲招墾﹐卽薙發爲熟番亦所心願﹐其情可憫矣。且此次越入之熟番﹐實緣生番招來﹐異乎當日漢民之彊占者。特以開墾不利於壯丁﹐未免侜張其辭﹐以聞於上。當事慮有姦民混入其中﹐漸次藏垢納污﹐不得不察實申禁耳。余所見已異乎所聞﹐並逆料熟番之開墾﹐將來必無成功﹐不必如往歲實力驅逐﹔惟諭令具狀﹐俟歲事旣畢各還本社﹐可以安番眾而復上官﹐何多求焉。遂於明日回輿﹐爲水里社之遊。是歲﹐道光三年也。

番俗近古說

生番人希土曠﹐地無此疆彼界。但就居之所近﹐隨意樹藝﹐不深耕﹑不灌漑﹐薄殖薄收﹐餘糧已不勝食。積粟無糶無糴﹔其所持以與社丁互市﹐乃射獵所得之皮革﹑骨角﹑毛羽及山中諸藥物取之而不盡者。旣無貧之足憂﹐又何富之可羨﹖非所謂貧富不相耀歟﹗

古之爲市﹐以其所有易其所無者耳。九府圜法之權輕重﹐蓋昉於徵商以後﹐其初固無泉布﹑泉刀也。今制錢爲國寶﹐而不流通於界外﹔番錢來自外洋﹐爲商賈所重﹐而不行於生番。社丁以番之所需﹐入山贌社﹐無非日用飲食﹔不貴異物賤用物﹐生番之所以易足也。

夫輸餉之社﹐歸化社也﹔不輸餉之社﹐野番也。生番何能輸餉﹖惟是贌社丁以社所得﹐納稅於官耳。其冒險趨利﹐與野番交易之番割﹐官不過而問焉。然則熟番之餉﹐卽漢之算﹑唐之庸也﹔生番之餉﹐猶是周禮之徵商也﹐曷嘗責貢於界外乎﹖

界外不通語言﹐焉解文字﹖互市或有賒貨﹐皆以結繩代券﹐如期而償則去之。蓋風之似上古者如此。然而民分番﹑漢﹐漢恆欺番﹔番分內外﹐內能和外。卽如水沙連之社仔社﹐曩皆生番聚居﹐不知如何爲漢人所餌﹐遂奪其地而墟其社。埔里社之膏腴﹐固漢人所耽耽者﹔熟番饋以貨物﹐竟得受地而墾﹐雜居無猜。春秋魏絳之論「和戎」﹐所謂「貴貨易土﹐土可賈焉」者﹐洵不誣也﹗

賈誼云「秦人家貧子壯﹐則出贅」﹔史記滑稽傳﹕「淳於髡﹐齊之贅婿也」。蓋以贅婿爲賤矣。番俗入贅之男如於歸之女﹐順以聽命﹐無敢自遂﹐賤孰甚焉。古之去妻﹐禮有明文﹐今已不行﹔惟番俗娶妻曰「牽手」﹐去妻曰「放手」﹐不合則去﹐亦猶古之道歟﹖

被髮衣皮﹐固是戎俗﹔然上古之民﹐亦衣羽皮而榛榛狉狉。沙連生番﹐女或結辮﹐男發並散垂。蔽體之襦皆革﹐女更增以抹胸﹐或革或布。中古之戎﹐卽上古之民也。至土目見漢官﹐必加裝飾。衣襦皆紅嗶嘰﹐又有束股及腓之褲。女則衣白﹐其襦褲或紅或綠。考之古﹐襦褲本不相連﹔褲之襠﹐漢以後始有之。但古之襦藏於內﹐番之襦見於外耳。其女衣尙白﹐似古之一命展衣﹔男之上下皆紅﹐又似春秋傳之袀韋跗注。睹韎服之振振﹐慨然思載纘武功之遺焉。斷髮不同薙發。春秋傳﹕艾陵之戰﹐齊公孫揮因吳發之短﹐令其徒尋約以系折馘。今岸里社番婦翦其前發﹐以短髮覆額。罩蘭界外之野番﹐男亦翦發下垂。乃知短髮固如此。但番僅翦發之半﹐仍以其半作髻﹐不似吳人之全翦耳。

詩稱「斯倉斯箱」﹐注謂「箱爲車箱」。觀水里社番結寮爲倉﹐而以方箱貯粟﹐累數箱爲一倉﹐或古有小於倉之箱﹐而非謂車之牝服﹐未可知也。曲禮﹕「共飯不澤手」﹐注﹕「澤﹐捼莎也」。禮﹕「飯以手」。記又云「屨不上於堂。凡祭於室中﹐堂上無跣﹐燕則有之」。故衛褚師聲子因襪而登席﹐觸出公怒。是古者上堂登席﹐以跣爲恭。安得謂番無不跣﹐及生番以手攫食﹐不用匕箸之喬而野也﹖

噫﹗自古質文之遞嬗﹐踵事增新﹐文日勝而質日遠﹐何由反本修古﹐尋千百之十一於書闕有閒中﹖不謂求諸海外﹑驗諸荒陬﹐因俗之至陋﹐得禮之最初焉。於是卽經傳之或委或原﹐有離有合﹐附會以申其說﹐竊比於不賢識小﹐亦可備考古者之釆擇乎﹗

海外寓賢考

臺灣未爲鄭氏竊據﹐先來沈太僕光文﹐借荷蘭之一廛﹐比得輿之碩果。太僕﹐鄞人也。全謝山太史眷眷於鄕先輩﹐故鮚埼亭集中旣爲太僕作傳﹐又敍其斯庵詩集。而於同時遜荒依鄭諸君子﹐皆詳載原委。如其說以訂正郡誌﹐則當敍華亭徐都禦史孚遠於太僕之前﹑敍魯王於寧靖王之前﹐而寓公益有光矣。

傳安考臺海外史﹐魯王實薨於金門﹑葬於後浦﹐在成功未渡臺之先﹐別有辧證﹔謝山說祗可存疑。都禦史固名重幾社﹐而成功肄業南雍時所從學詩者也﹐其依鄭氏最早﹔曾自廈門奉使見桂王於粵西。明史本傳稱其遁入海﹐死於島中。鮚埼亭述公自嘆曰「司馬相如入夜郎﹐教盛覽﹐此平世之事也﹔而吾以亡國大夫當之﹐傷何如矣」﹗是豈非棲遲荒島之明證﹖乃外史紀康熙三年甲辰僞鄭挈家東渡﹐明諸王﹑宗室及紳耆王忠孝等皆相隨﹐惟公扁舟歸華亭﹔似與謝山不合。按公初結寨於定海之柴樓﹐距舟山最近。厥後閒關從亡﹐與張蒼水尙書煌言異地同心﹐皆江﹑浙閒所指名者。其不遽東渡﹐殆聞蒼水遁迹於象山之南田﹐欲往相從耳。及聞蒼水已亡﹐漠然無所向﹐乃航海來臺﹐鬱鬱以死。此當據鮚埼亭以符合史傳﹐未可泥於外史矣。況定明史稿之橫雲山館亦華亭人﹐詎有都禦史得正邱首而桑梓不知之理耶﹖

鮚埼亭蒼水傳云「成功喪敗之餘﹐思取臺灣以休士﹐公以書挽﹐不聽。當海濱之民不願遷界﹐復招成功乘機取閩南﹐而並遺書故侍郎王公忠孝﹑都禦史沈公佺期﹑徐公孚遠﹑監軍曹公從龍﹐勸其力挽成功﹐而卒不克。及成功卒﹐閩南遺老謀奉魯王監國﹐公又以書約故尙書盧公若騰以下」。嗚呼﹗成功取臺﹐乃弦上之箭﹐詎千里尺書所能阻止﹗當成功之卒﹐閩南遺老尙在廈門﹐謀奉魯王監國。魯王應是世子極皇﹐非江東稱制之以海。𨿽其事疑信參半﹐然蒼水鞠躬盡瘁﹐幾不愧文信國﹗依鄭諸公仍與蒼水通消息﹐又豈願比遁入占城之陳宜中耶﹗

考鮚埼亭陳光祿士京傳﹐成功賓禮叨之遺臣﹐其最致敬者﹐盧﹑王﹑沈﹑徐諸公而外﹐惟都禦史辜公朝薦﹑郭公貞一與光祿。考光祿未嘗渡臺﹐其餘皆從鄭經於後﹐未隨成功於先﹔外史及海濱紀略並有歲月可考﹐視鮚埼亭尢核矣。郭都禦史與盧尙書皆同安人。尙書家在浯州﹝卽金門﹞﹐有遺愛於甬上﹐故謝山爲作祠堂碑文﹐稱其深入東寧﹔臺灣誌謂其遁迹澎湖社門。考外史﹐尙書至澎湖﹐病﹐不二日死﹐遺命題墓曰「自許先生」。蓋誌書以其未曾至臺﹐故疑遁迹﹔謝山以澎湖統於臺灣﹐故渾言深入﹔得外史而釐然矣。王侍郎籍惠安﹐沈都禦史籍南安﹐同爲閩南遺老﹐臺志俱爲立傳﹐不知何以獨遺徐﹑郭兩公﹖其臺志有傳之揭陽辜朝薦﹐鮚埼亭集中訛「辜」爲「章」。若曹監軍﹐不知爲何處人﹐考之紀略﹐實與護理鄭襲據臺拒經﹐身名俱喪﹐有愧諸寓賢矣。又臺志祗稱盧公遷寧紹兵備道﹐王公以戶部主事榷關﹔泉州府誌𨿽言盧公巡撫鳳揚﹐亦是甲申以前﹔鮚埼亭則系盧公以兵部尙書督師﹑系王公以侍郎﹐其所受職非閩中卽江東也。如必甲申以前官乃可登載﹐則斯庵沈公之稱太僕﹑復齋沈公之稱都禦史﹐豈非甲申以後乎﹖

余故論列如右﹐以備修志考證焉。

明魯王渡臺辧

鄞謝山全氏鮚埼亭集據沈斯庵太僕詩﹐謂魯王曾偕鄭氏同入臺陽﹐薨在成功歿後﹔是康熙元年壬寅﹐非順治十七年庚子。太僕爲海外文獻﹐其言若可信矣。

余久於臺灣訪斯庵詩集未得﹐僅見江東旭日升海濱紀略及鷺島遺衲夢庵海上見聞錄兩書。最後得不知撰人名氏之臺海外史﹐年經事緯﹐紀載尢詳。其人曾於靖海侯平鄭氏後來臺﹐聞見親切﹐不亞斯庵﹐未可疑其無徵也。

夫僞鄭負固不服﹐冀延殘明一綫﹐不幸而受「沈王於海」之誣。謝山憤焉﹐不惜極力招雪。若如阮夕陽集王薨於內地金門﹑歲在庚子﹐猶有形迹可疑﹐必易其年月﹑移其薨葬之地﹐斯羣疑胥釋﹔何幸有海外異聞之證實也。考外史﹐魯王實以庚子十一月殂於金門﹐成功令兵部侍郎王忠孝禮葬於後埔。見聞錄號稱定本﹐必曾經考訂﹐然亦同於外史﹔不皆與沈太僕相矛盾﹑而與阮集符合耶﹖

謝山申沈辟阮﹐言之鑿鑿﹐余初亦然其說。今以理與勢揆之﹕成功之取臺灣也﹐實聽何斌密計﹐掩荷蘭之無備﹐𨿽屬機會可乘﹐然冒重險以決勝於異域﹐實惴惴焉。其時同行惟諸將二十餘人﹐並無殘明遺老﹐何況宗室﹖無論魯王已薨﹐僅世子極皇偕諸王及唐顯悅﹑王忠孝諸遺老餞送東郊﹐卽使王在廈門﹐成功方探虎穴﹐何必挾一若贅旒之監國同行﹖王又何所恃而慷慨請纓﹑中流擊楫﹖此不待智者知也。成功得臺未二年而歿﹐迨鄭經自廈奔喪﹐定亂襲位﹔又明年歲在甲辰﹐鄭氏所賓禮之遺臣自忠孝以下﹑宗室自寧靖王以下﹐始相率東渡依經﹐前此並無一人來臺。不知沈斯庵何所得魯王而與之倡和﹖臺灣大湖之魯王墓又何自而來﹖皆疑事也。

竊意魯王旣歿﹐尊宗室者或卽稱世子爲魯王﹐故太僕與往返聯吟。王之薨𨿽赴告於海島﹐太僕挽詩殆補作於成功取臺後歟﹖王子孫旣家於臺﹐無由內渡﹐或遙望爲壇以時致祭﹐而附近之大湖因有王墓﹐如金人旣葬宋淵聖於鞏洛原﹐而南宋尙攢空棺於東越稱欽宗陵﹐非前事之相似者耶﹖嗚呼﹗魯陽揮戈﹐愚忠可憫﹗幸逢聖朝無諱﹐闡發幽光﹐無嫌鋪張揚厲。似鮚埼亭之表章張蒼水尙書﹐未免抑揚過當﹔今不得援尙書祭王文「十九年節旄」一語﹐爲薨在壬寅確證也。鄭氏優禮遁荒諸賢﹐必不加害於其所左右之故主。王若非得正而歿﹐其子孫與鄭氏不共戴天﹐斷無始終相依之理。卽此而沈王之誣已不足深辧﹐又何必攺薨葬之時與地以遷就附會而予誣者以口實﹖謝山其弗思耳矣﹗

文開書院從祀議示鹿仔港紳士

書院必祀朱子﹐八閩之所同也。鹿仔港新建書院﹐傳安因向慕寓公鄞沈太僕光文﹐而借其敬名之字以定名﹔書院成﹐必以太僕配享徽國無疑矣。考太僕生平﹐根柢於忠孝﹐而發奮乎文章。其鄕人全謝山鮚埼亭集旣爲作傳﹐又序其詩﹐謂「咸淳人物﹐天將畱之以啟窮徼之文明」。今之文人學士﹐可不因委溯原歟﹗

當日隨鄭氏渡臺與太僕並設教而人爭從遊者﹐則有名重幾社之華亭徐都禦史孚遠﹔其忠孝同於太僕甘心窮餓百折不回者﹐則有同安盧尙書若騰﹑惠安王侍郎忠孝﹑南安沈都禦史佺期﹑揭陽辜都禦史朝薦﹑同安郭都禦史貞一﹔其文章上追太僕兼著功績於臺灣者﹐則有漳浦藍知府鼎元﹔禮宜並祀。傳安已於麗牲之碑發其端﹐更爲引而伸之。蓋海外掌故﹐固考信於史乘﹐然以徐都禦史之閒關從亡﹐鮚埼亭表章甚力﹐明史亦稱其遁入海﹑死於島中﹐而府誌不載﹐急應補入。𨿽魯王實未渡臺﹐鮚埼亭不免誤信異聞﹐余曾婉爲辧證﹐未可因一端而疑其它皆無據矣。當沿海之不願遷界化﹐張蒼水尙書煌言以書招僞鄭乘機取閩南﹐並遺書徐﹑王﹑沈﹑曹諸公﹐力勸成功。及成功卒﹐遺老謀奉魯王監國﹐蒼水復以書約盧尙書以下﹐皆見於鮚埼亭蒼水神道碑中﹔若僞鄧之致敬於辜都禦史同於盧﹑王﹑沈﹑徐諸公﹐又見於陳光祿傳中﹐惟訛「辜」爲「章」耳。是數子者﹐不但魯王之忠臣﹐亦僞鄭之諍友﹐不得以一字之誤而疑辜公﹐更不可因府誌不載而略郭公也。

府誌所載龍溪之李茂春﹐明末鄕薦﹐來臺居永康裏﹔臺海外史亦系名於隨鄭經東渡紳士之末。但志謂其日誦佛經﹐人稱爲「李菩薩」﹔似只可入流寓傳﹐未宜配食徽國矣。

勝國遺臣﹐無論南都﹑江東及閩粵所除授﹐皆可結銜文章﹐體例宜然﹐亦聖朝顯忠遂良之至意。如府誌以太僕系鄞沈公﹑以副都禦史系南安沈公是已。乃盧公但稱寧紹兵備道﹑王公但稱主事榷關﹐要是考核未精﹐並非自亂其例。玆於府誌所闕者﹐據鮚埼亭集以補﹐卽志﹑集並載者﹐亦以鮚埼亭爲憑。其藍鹿洲起自廢籍﹐署廣州府知府﹐由世廟之立賢無方﹐更宜以結銜見殊遇﹐蓋其愼也。

全謝山於翁洲之成仁祠祀典﹐曾以議示定海令﹔大滌山房之祀黃石齋先生﹐曾以議示杭守﹔是酌定典禮﹐必愼厥初。今奉諸公栗主以祔食徽國﹐一隅之祀也﹔儻他處亦仿而依之﹐焉知不藉此闡幽以通肸蠁於海島。爰書此﹐以示有事於書院者。

附黃南村廣文紀後

吾師鄧尗邍先生﹐自作縣時﹐所至以興學爲事。道光二年﹐由閩縣遷臺灣鹿仔港同知﹐以海外學未盛﹐課之尢勤﹔士無遠近﹐咸裹糧而至。越二年﹐乃謀所以育之﹐而文開書院創焉。文開者﹐明季寓賢沈太僕光文之表徳﹔先生以臺人知學由太僕﹐放假其字以名塾也。比三年﹐書院成﹐行釋奠禮﹐則奉子朱子爲先師﹐而配以太僕及華亭徐都禦史孚遠﹑同安盧尙書若騰﹑惠安王侍郎忠孝﹑南安沈都禦史佺期﹑揭陽辜都禦史朝薦﹑同安郭都禦史貞一﹐而國朝漳浦藍知府鼎元殿焉。旣爲之記﹐又作從祀議以示之。

之數賢者﹐或系心故國而遁迹炎荒﹐或橐筆戎行而立功徼外。乃自太僕以下﹐迄於今百餘年﹐人至不能舉其姓名。其行事閒見於私家傳記﹐而學者未能徧睹。卓卓如藍鹿洲﹐事遙室遠﹐亦幾數典如忘。得先生搜葺而表揚之﹐然後揭日月而行。諸生入拜栗主﹐則指以相語曰「是勝國之遺老也﹐惓惓君父而百折不回者也。是我朝之不負所學﹐以大有造於吾臺者也」。出則考其流寓之所及其行吟之區與所摩盾作書之地﹐相與咨嗟慨慕﹐以想見其爲人﹐而願其行之出於已﹐其感興豈有盡耶﹗晉史墨有言曰「官宿其業﹐其物乃至﹐若泯棄之﹐物乃坁伏﹐郁湮不育」。夫士之生於時﹐猶龍之生於水﹐若未嘗育而誨之﹐而謂時之無士﹐何異於水官棄矣﹐而責水之無龍耶﹖

先生於今年春奉簡命升守臺灣﹐復卽郡城之崇文書院五子祠增奉八賢栗主﹐率諸生入祀如儀。吾知全郡之士之率先生教﹐猶之於鹿仔港也。文章根柢﹐忠孝爲基﹐由諸寓賢而上溯建陽曁乎濂洛﹐觀摩成就﹐月異而歲不同。銓遊先生之門久﹐又職在司教﹐敢推明先生之教思﹐書數語於簡末﹐以私示所領之士云。

道光戊子中秋後一日﹐署嘉義縣教諭事福寧府訓導受業黃銓謹記。

平傀儡山賊黨記後敍

臺灣南路傀儡山生番﹐載在府誌﹐共二十七社﹔名曰歸化﹐其實桀驁﹐頗爲逋逃淵藪。乾隆三十五年﹐大穆降姦民黃教謀逆﹐臺灣縣誌紀其大略﹔但稱教遁入番社﹐或云死於軍中﹐獲賊黨鄭純﹑黃芳寘諸法。其陳宗寶﹑石桑二賊﹐志未言其獲否。及得讀南丰謝醒葊鳴盛爲前知鳳山縣事譚桂嶠先生作平傀儡山賊黨記﹐乃知陳宗寶獲自先生﹔其出力捕宗寶逼迫至死者爲生番加砅社女土目冷冷﹐可以補縣誌之闕矣。

生番嗜殺﹐居民視爲異類。惟漢姦挾貨以餌﹐得與往來﹐或娶番女爲婦﹐生子稱土生仔﹔往往構民番釁﹐並倚番害民﹐民甚苦之。記稱宗寶生長於番﹐娶番婦生四子﹔殆本生番之出﹐又爲番贅婿﹐實土生仔中之尢狡者耳。先生知鳳山時﹐潔己卹隱﹐恩信浹於民番。宗寶方負固聚匪﹐肆行無忌﹔冷冷實二十七社之渠﹐以戚好故庇焉。先生忽偵知宗寶所在﹐乘夜馳往圍捕﹐宗寶逸﹐獲其黨三十餘人。宗寶懼﹐求冷冷謁告悔罪。先生許自首﹐免死。宗寶果率妻子自縛投案。幸邀輕典﹐輸徒仙遊之楓亭驛。迨先生受代內渡﹐而宗寶逃歸﹐黨黃教爲亂﹐其負恩甚矣﹗

當黃教之遁也﹐監司旣登白簡﹐守令無不惴惴。教已深入生番不出﹐宗寶尙出沒無常﹐有近山閩粵匪徒附會爲害未已﹔大府慮其復熾﹐檄水師李遊擊長明﹑綠營戴副將廷棟來臺剿捕。撫軍知先生素得民心﹐亟令東渡相機行事。先是先生受代鳳山﹐民餞送依依﹐幾擁道不能行﹔聞其重來﹐咸躍然曰「賊不足平也﹗公之徳洽於吾民﹐今復爲卹民除害來臺﹐千里集糧﹐可無以供朝夕所需乎」﹖於是薪米﹑魚肉﹑蔬果之饋﹐接踵於庭。凡有指使﹐競爲盡力。宗寶聞而泣曰「吾不得生矣﹗公不早去﹐吾罪猶不至此﹔今何逃乎」﹖先生請於當事﹐招生番而用之。冷冷聞招﹐亟率鄰社土目﹑番丁來見。先生犒以酒食﹐宣示朝廷柔遠徳意﹔𨿽在界外﹐亦宜歸懷。冷冷稽顙以聽﹐卽日發令捕賊﹐先縛宗寶甥柯求以獻。而宗寶逃入毛絲絲社。冷冷怒﹐督番丁環討甚急。戴﹑李兩將﹐一堵其外﹐一攻其中。先生率佳左莊鄕兵繼之。宗寶窮蹙曰「吾何面目復見譚公」﹗遂自刎死。事聞﹐大府以平賊撤兵入告﹐而臺郡得無後患。蓋教𨿽爲渠魁﹐實劫牛賊耳﹔輔以狡黠之宗寶﹐乃如虎而翼。宗寶死﹐教與石桑𨿽漏网﹐料無能爲﹐不妨以鬥死軍中存疑息事。向使非先生東來﹐焉能摧枯拉朽於咄嗟閒﹖益以知善政得民之深﹐而廉吏之果可爲也。

先生之行﹐有繪圖於冊以旌其功者﹐一時僚釆競題跋詩文於後。傳安早歲侍先大夫在都﹐得見先生﹐承出圖冊柤示﹔時年尙幼﹐未解借鈔諸詩文。及官閩中﹐得交先生次君福鼎大令掄﹐又未及詢悉原委﹐惄焉如有所負。得讀謝君斯記而釋然矣。記中訛二十七社爲一十八社﹐又未悉傀儡山之在生番中。宗寶當日若據玆山﹐先生不得向導﹐安能夜往界外圍捕﹖不稍區別﹐無以傳信將來﹐故爲之疏證如右。

先生名垣﹐江西龍南人﹐乾隆戊辰進士﹐官終彰徳通守。當時人頌通明之聖﹐至今猶思慕不諼云。

書三生瑣談後

自古守易於戰﹐大都有險可恃﹑有城可憑﹐斯不患人無固志。若臺灣昔日之諸羅縣﹐所謂城者﹐僅植竹以爲藩蔽﹐無陴可登﹔禦寇必須出城﹐非能戰必不能守﹐非能出奇制勝﹑以少擊眾﹐更不能曠日持久。故吾讀卦峯陳君良翼三生瑣談之敍守諸羅始末﹐自春至冬﹐大小六十餘戰﹐而嘆其成立卓卓﹐異於尋常守城方略也﹗

君知諸羅縣得民心﹐已選升雲南之嵩明州﹐受代未行﹐值林爽文爲亂﹐破縣戕官﹐君幾被害﹐卒受義民推戴﹐會柴鎭軍大紀復諸羅而守之﹐因再知縣事。大紀果有韜略﹐便能挫賊鋒於彰化﹐孫太守景燧不至於死﹔其翻然奮志保全危城者﹐得君之運籌居多。

林逆聽黠賊陳梅計﹐必得諸羅﹐乃能據有全臺﹔故不惜盡銳攻擊。君念縣失則府不可守﹐故競出死力以遮蔽郡城。方事之殷﹐急需炮械﹐君憶鹽水港曾有湧出大炮二十尊﹐舁其最重自三千斤至千斤者來縣﹐燃以擊賊﹐立成虀粉。迨賊日增而兵勇日減﹐又於各營盤外深溝髙壘﹐力戰退賊。允合兵家先爲不可勝以待可勝之善策。

所惜追賊火燒莊得勝之後﹐君知大裏■﹝示戈﹞賊巢空虛﹐密啟駐郡常制府靑﹐並請大紀約駐鹿仔港之任提軍承恩﹑普鎭軍吉保﹐南北合兵﹐批吭搗虛﹐卒無應者﹐實爲一失機會﹗嗣又思賊黨屯集大埔林﹐請約駐彰化之軍分兩路遏其後﹐而諸羅兵勇攻其前﹐必能擒渠散黨﹔乃普吉保𨿽奉制府檄﹐仍遷延不至﹐實爲再失機會﹗迨林逆聞風遁逃﹐普吉保始來會大紀於塗庫﹐附近莊民冀其合剿﹐爭持牛酒犒軍﹔不意兩鎭相見卽爭﹐忿然作色﹐各撤兵回﹐民眾痛哭而逃﹐各莊皆被賊毀﹐城中義民無不解體。大紀因撤笨港卒伍來縣﹐致府﹑縣音問隔絕﹐糧盡食■﹝米凡﹞﹝閩人名去油存質之落花生曰■﹝米凡﹞。若君言皆見聽﹐何至於是。嗚呼﹗自有肺腸﹐俾民卒狂﹔觀於此而不太息痛恨者非人情也﹗

諸羅沐聖慈錫名嘉義﹐諸義民多得顯仕。推致亂之由﹐大紀功不蔽罪﹔又以矜伐見忌﹐𨿽荷當寧褒嘉﹐卒未貸其一死。但恨有罪浮於大紀者﹐仍保首領以沒耳﹗

君瀕於死而得生者三。守城之危﹐其最著也。先是被賊縛去﹐將殺﹐賴民眾號救好官而免。最後以縱釋無辜虛報寘辟罪應死﹐蒙恩寬免﹐感激著三生瑣談。君始終爲大紀所累﹐罷官後入都祝釐﹐邀復舊階﹐終老牖下﹐較大紀之不死於賊而死於法者﹐所得孰多﹖況今日讀其書猶勃勃有生气耶﹗君爲湖北蘄州人﹐乾隆癸未進士﹐與余先後同出大興翁覃溪先生之門。余來臺後君三十餘年﹐曠世相感﹐爰撮當時辦賊之臧否書於卷末。

書彰化縣忠烈祠碑記後

祠在彰化城內﹐前知縣事﹑今升淡水廳同知吳君性誠捐建﹐以祀乾隆五十一年以後死難自文武官員﹑幕客﹑兵勇以逮婦女﹑僕隸者也。昔金川木果木之變﹐成都當道立祠﹐以祠死事之文臣二十有六人﹐名曰慰忠﹐靑浦王侍郎昶爲之記﹔今吳君搜釆之廣﹐貴﹑賤﹑男﹑女俱無遺﹐實以忠而兼烈矣。

考林爽文起事於彰化﹐擾及全臺﹐踰年始平﹐官民死者彰化居多。陳周全之逆﹐惟彰化一縣受害。若蔡牽由臺灣登岸﹐未來北路﹐彰化死者有兵無官。吳君自撰碑記云﹕死林逆之難若而人﹐死陳﹑蔡二逆之難若而人。核其栗主姓名﹐惟曾遊戎﹑湯千總死於海寇﹔海寇未知何人﹐難遽指爲蔡逆也。吳君又於每人栗主下各系以四言贊語﹐有詳有略﹐婉而多風﹔但以爵爲序﹐無由確知其歲月﹑事實﹐未若慰忠祠碑陰之載諸人籍貫﹑履歷﹐較若列眉矣。

嗚呼﹗臺灣孤縣海外﹐官斯土者不以爲履險﹐而以爲履厚﹐泄泄然肆於民上﹐迨至變起倉卒﹐謂一死可以塞責﹔而卹典不及﹑招忠不祀﹐𨿽以劉郡丞亨基之女及朱大令瀾之媳與女殉節甚烈﹐而不能蓋伊翁之愆﹐不徒然血膏原艸耶﹖吳君憫焉﹐爰獨力經營而成此祠﹐俾靈魂得以妥侑﹐允合從政有所之義。顧匯祀止及一縣﹐惟知府事孫君景燧以致命於彰化入焉﹔此外不遇吳君之闡揚而泯沒者何限﹐不重可哀耶﹗其知彰化縣之兪君峻視事未久﹐去疾過嚴﹐激而速反﹐若使反遲﹐則禍更烈﹔當日業經請卹﹐至今父老嘆其有功無罪。聞未蒙請卹之中﹐尙有如兪君之勤事以死﹐而爲眾所稱道者。然則當事𨿽區別功過以聞﹐究不能無失善﹔所望後來纂修志乘博訪而備言之﹐俾考古者有所懲勸﹐亦大慰忠魂於九原也夫。

勸捐置五妃墓守祠義田疏引

明肄寧靖王遜荒海外﹐值王師平臺﹐從容就義。其妃五人﹐如誌書所載﹐袁﹑王二氏及秀姑﹑梅姐﹑荷姐者皆從死如歸﹔擬之古烈士﹐何異齊二子之從田橫﹑秦三良之從穆公也﹗妃墓在城南魁斗山﹔有司多士莫不矜其節烈。丰碑樹於乾隆十一年範﹑六兩使者。其墓旁有祠﹐並寘守祠墓一人﹐由來舊矣。顧經費無出﹐每春秋之薦繁﹑守冢之需餼﹐仍取給於檀施﹐非所以垂永久。屢議置義田﹐未果也。

夫節烈無論男女﹐皆有浩然常存之气﹐故睹焄蒿淒愴而油然生哀與敬者﹐人有同情。幸義舉已有開必先﹐可無以善其後耶﹖計守祠墓齋糧一人之食無幾﹐而墓有培補及淸明麥飯﹑祠有黝堊及俎豆馨香﹐過嗇亦非所宜﹐大約非得田四﹑五十畝不可。但願好義者推迎神﹑報賽﹑供佛﹑飯僧之有餘以贊斯舉﹐則咄嗟立辦矣。

考寧靖王葬於鳳山竹滬莊﹐尙在魁鬥山南三十里﹐其地𨿽禁樵釆﹐然無置守冢之例。表從死之妃﹐卽所以表王也。曩權臺防司馬周君琢堂﹑現主崇文書院講席﹐撫今憶昔﹐慨捐番鏹十圓以爲倡率。余愧焉﹐爲倍其數捐助﹐並以疏引告郡城慕義者。

道光九年己丑七月朔﹐知臺灣府事浮梁鄧傳安白。

游水里社記

遊之適無過山水﹐而水中有山尢佳。小洲小渚﹑一邱一壑﹐誠不若孤山孤嶼﹑若金若焦聳峙於江湖中者之得大觀﹐顧濤驚浪湧﹐涉險而遊﹐遊者弗暢﹔往往嘆羨澄潭邃谷之爲勝境焉。

東徵集所謂水沙連者﹐山在水中者也。其水不知何來﹐瀦而爲潭﹐長幾十里﹐闊三之一。水分丹﹑碧二色﹐故名日月潭。珠山矻立潭中﹐髙一里許﹐圍五之。藍鹿洲喜得一遊﹐比諸武陵人誤入桃花源。余慕之十餘年矣﹔幸因攺官東渡﹐又有事可假而行﹐誠哉與玆山水有緣也﹗

於是反自埔里社﹐停輿而宿﹐刺舟而遊。舟名蟒甲﹝或曰甲舵﹞﹐長而狹﹐蓋刳獨木所爲﹐有槳無篙﹐蕩漾緩行。水分兩色處﹐如有界限﹔淸深見沙﹐遊鱗往來倏忽。時已初冬﹐四山靑蔥如夏。滿潭皆菱芡﹐浮水白蓮如內地之六月菊。自北而南﹐艤舟山後。攝衣披艸而登﹐不數十步﹐見美人蕉一畝﹐又見萬年菊一畝﹐紅黃相映﹐俱是蔓生。木果亦天成﹐石橊已殘﹑林檎尙可食。風淸云澹﹑鳥語花香﹐怡愕忘疲﹐惜荒蕪中無處可列坐而休耳。

鹿洲所云﹕番黎繞嶼爲屋以居﹑架竹木水上藉艸承土爲浮田以耕者﹐府誌亦載之﹐今皆不見﹔但見庋木水中﹐傍嶼結寮爲倉﹐以方箱貯稻而已。其實番黎不解菑畬﹐旣視膏腴如磽確﹐又安用此浮田爲哉﹖山麓望潭﹐不知原委﹔望遠山﹐不知脈絡。欲躡山頂以得寥廓之觀﹐而艸深樹密﹐無路可尋﹐悵悵而反﹔仍令刺舟繞嶼緩行﹐以愜幽意。

從舟中望傍嶼之寮﹐懸髑髏累累﹔據稱馘自北港之野番。考乾隆五十二年﹐水里社番毛天福以助討林爽文受賞﹔府誌載雍正四年﹐水沙連社番骨宗作亂殘民﹐巡道吳昌祚討擒之﹐搜出頭顱八十餘顆﹔蓋後先之順逆不同矣。彼累累者﹐番耶﹖民耶﹖遊者果無戒心﹐奚庸護衛之挾弓矢耶﹖

嗚呼﹗臺灣乃海中一嶼耳﹐嶼之中有斯潭﹐潭之中又有斯嶼﹐十里如畫﹐四時皆春﹐置身其閒﹐幻耶﹖仙耶﹖眞耶﹖凡耶﹖溯鹿洲來遊時﹐於今近百年矣。儻向之憑恃險阻漸次剗削消磨﹐俾遊屐於於而來﹐歡欣眷戀而不能去﹐更因造物設施之巧而增以人工﹐凡山之峙﹑水之長﹐皆有崇臺﹑延閣﹑層梯﹑曲榭及嘉木﹑異石﹑芙蕖﹑菡萏之點綴﹐彼江左﹑浙西諸湖山能獨擅其美耶﹖山水有靈﹐必不終棄於界外。吾姑記之﹐以俟後之遊者。

臺灣府公建同善堂記

善所以養人也。人苟好善﹐則慕之者不遠千里﹐非重險所能閒。臺灣𨿽在海外﹐實隸福建行省。當歸皇化之初﹐賴一﹑二良有司導民以善﹐故地日辟﹑民日聚﹐遂蕃庶以至於今。

府城同善堂者﹐海內遊客之所稅捨﹐而久於其地之寓賢經營締構以供行李者也。其初因旅殯之無歸﹐置義冢於郊外而瘞之﹔鳩費有餘﹐爰推澤枯之仁﹐成柔遠之義﹐創建會館一所。自前堂﹑後室以及東﹑西兩序﹐但求廓乎有容﹑朴而可久﹐俾初至者得所止息﹐畱滯者得免棲皇。並妥天后神主於上﹐爲人所憑依﹐而以同善名其堂焉。

道光四年﹐歲在甲申﹐余以鹿仔港同知暫權府篆﹐甫聞斯堂經始﹔閱二年﹐復以權篆再蒞府城﹐則落成已浹歲矣。倡議爲陽湖汪味羹﹑徐雪蕉﹑山陰程秋帆﹐襄事者嘉善朱潤川﹑海鹽髙東巖﹑錢塘吳桐並陽湖莊蕚堂﹔而味羹﹑秋帆兩君始終其事﹐尢不辭勞瘁。計費白金二千有奇。功旣竣﹐仍議定經久章程﹐凡養生﹑送死﹑賙窮﹑卹匱所需﹐或取諸租息﹑或按年捐輸﹐井井有條。自閩﹑粵兩籍而外﹐凡四海九州島﹐彈冠挾策﹑洋洋於於而來者﹐無不在聯絡之中﹔洵哉大同而不系於私也﹗

考同人之彖傳旣曰「通天下之志矣」﹐大象又曰「君子以類族辧物」﹐說者謂所以審異而志同也。儻所同弗辧善與不善﹐斯有乖於君子之道而不可貞。卽如臺郡熙攘往來﹐其類不億。占籍之民﹐閩﹑粵各自爲類﹐而閩之中又分漳﹑泉﹐粵之中又分潮﹑嘉﹐但以鄕裏爲異同﹐而善與惡揉而雜焉﹐海外遂紛紛多事矣。誠能聞同善之風而勃然興起﹐何難偏黨漸化﹑徙善遠罪而不自知。卽測水占風以來同﹐亦無不羨樂郊樂土﹐履險若夷﹐其善气之洋溢曷有旣耶﹗

抑又聞唐元和孔尙書節度嶺南﹐貧士之落南不能歸者﹐與流徙之冑百餘族﹐用其才良而廩其無告﹐如昌黎南海神廟碑所稱﹔則斯堂義舉﹐有司當獨任其事﹐而顧諉之寓賢﹐似非無忘賓旅之誼。所期過斯堂而顧名思義﹐勉濟人之善政﹐不苟同以爲斯世善﹐庶無惡於民﹑無愧於神﹐卽後來者皆因斯堂以觸目警心可也。

汪君名和鼎﹑徐君名晉諧﹑程君名裕﹑朱君名浩﹑髙君名融﹑吳君名同﹑莊君名廷梅﹐宜備書。

重修螺靑書院碑記

彰化縣南五十里﹐東﹑西螺兩保合建螺靑書院﹐以祀文昌帝君。昉於嘉慶八年癸亥。廟貌旣煥﹐人文蔚起。已而毀於兵﹑圯於水。至嘉慶二十二年丁丑﹐眾紳士乃醵千餘金修復。越五年而余來爲鹿港同知﹐楊茂才贊元乞文以記其事。

余謂非士子肄業之所而稱書院﹐得毋以文昌列在祀典﹑專司祿籍﹑爲讀書人發祥所自乎﹖今州縣學宮﹐卽古之鄕學﹔城鄕或各建書院﹐卽古術序黨庠之遺意。周禮﹕黨正有春秋祭禜之儀﹔祭法﹕幽禜﹐祭星也。文昌在天爲司中﹑司命之六星。自古徳行道藝之書﹐必以孝弟爲首﹔後世於文昌之神﹐或求其人以實之﹐又權輿於雅詩之張仲孝友。然則書院之崇奉文昌宜也。

方今天下入仕﹐以讀書得科第爲正途。鄕會試糊名易書﹐衡文者從暗中摸索﹐以示至公﹔卽使因文見道﹐僅能考其道藝﹐無由知其徳行﹐此所以名實不相應﹐而競乞靈於冥漠也。苟念赫然在上之神﹐憑依在徳﹐信而有徵﹐則歲時之薦馨﹐曷若夙夜之勵志﹔庠序之敬業﹐曷若門內之修行。上以實求﹐下以實應﹐人所仰服﹐卽神所默佑﹐士習自不懈而及於古。孰謂螺靑人物之自奮於山川和會者﹐徒博春夏弦誦三載賓興之名也哉﹖

蒞斯舉者﹐舉人楊啟元﹑其弟廩膳生楊調元﹑附學生楊贊元﹑候選訓導胡克修﹑羅桂芳﹑附學生周大觀等﹔宜並書。

重修海東書院碑記

教之興﹐固賴官師﹐而鄕黨慕義之士亦與有力焉。

海東書院在臺灣府學之西。昉於康熙五十九年﹔旋爲考棚。至乾隆五年﹐巡臺禦史兼督學太原楊公二酉復建爲書院﹐時有貢生施士安捐田千畝爲膏火資﹔嗣後屢有增修。凡分巡海外能盡厥職者﹐無不以課士爲急。余於道光四年奉命來臺﹐每至書院﹐必詔肄業諸生曰「閩省自唐以後﹐始有聞人﹔然理學之盛﹐莫過於閩。臺郡被聲教百餘年﹐人文不讓內地﹔諸生挾四書﹑五經以專心於舉業﹐自謂能學聖人之學矣﹐抑思學其學者必志其志﹐豈徒以文辭乎﹗溯閩學之上繼濂﹑洛﹐皆由先立乎誠而戒欺以求慊﹔若徒冀科目重人﹐鄕會得雋如額﹐遂爲不失令名﹐恐先有愧於鄕先儒而去聖人之道日以遠﹐非使者所望於諸生也」﹗於是士皆知奮。越三年﹐書院又需修葺。職監黃捷芳偕弟文學廷材捐千餘金慨任其事﹐閱兩月而落成﹔講堂﹑齋捨煥然一新﹐拓於舊者三之一焉。兩黃君能趾施明經之美於奕祀後﹐不亦自待者厚﹐而所思者遠歟﹗

考國初太倉王仲至著蘇學景賢錄﹐而陸桴亭先生爲之序。陸先生固儒學宗主也﹐所稱必信而有徵。王仲至旣爲江夏劉廣文修葺學宮﹐又因姑蘇郡學志告成而別輯景賢錄﹔余未得見其書﹐惟因陸序以知書之大略。陸先生謂學爲聖人﹐弟子員之責也﹔竊喜與余勗士之言相合。景賢錄所載﹐皆蘇郡過化之賢者﹐希賢卽所以希聖也。

海外督學有功於書院者﹐楊侍禦而外﹐則有覺羅公四明﹑奇公寵格﹑張公志緒﹑糜公奇瑜。未建書院以前﹐嘉惠士林則有陳淸端公及夏醴谷﹑林荔山﹑蔣集公諸先生﹐載在郡縣誌﹐彰彰可考。其以寓賢設教爲海外開風气﹐郡誌但載沈公光文﹐而不載徐公孚遠﹔此外缺略者尙多﹐是宜如景賢錄之詳加編纂以爲多士效法者也。

臺郡百發具舉﹐惟郡誌不修近六十年﹐增修勿宜遼緩。又書院曾爲考棚﹐自書院復而考棚攺建於道署廳事右偏﹐府縣試士﹐則各於其署﹔紳士屢議別建而未果。黃君汲汲慕義﹐旣趾施君之美﹐願更趾王仲至之美﹐倡率眾紳以成此兩善舉﹐庶海外風气益烝烝日上矣﹔跂予望之﹗

時道光七年﹐歲在丁亥﹐仲春之月﹐督學臺澎觀察使者闕裏孔昭虔記。

黃君昆季修書院落成﹐乞餘一言爲記﹔時值境內不靖﹐馳驅南北﹐不暇握管。鹿港司馬鄧君菽原﹐古文家也﹔時權郡篆﹐朝夕過從﹐因援韓安國賦幾故事﹐屬代撰勒石。余素不敢攘人之善﹐兼欲各存其眞﹐爰附綴數語於後。昭虔又識。

新建鹿仔港文開書院記

道光四年﹐傳安爲鹿仔港同知已二年矣﹔勤於課士﹐士皆思奮。因文昌宮之左隙地甚寬﹐請建書院其上﹔傳安給疏引勸諭。以海外文教肇自寓賢鄞縣沈斯庵太僕光文字文開者﹐爰借其字定書院名﹐以志有開必先焉。工費旣巨﹐鳩庀不時。又明年﹐風鶴有驚﹐軍書旁午﹐傳安奉檄權郡篆﹔浹歲乃及瓜期﹐士民喜其重來﹐益亟亟於是役。未幾而書院告成﹐輪奐俱美﹐講堂﹑齋捨廓乎有容﹔規制渾堅﹐信可經久。傳安閱視甚歡﹐將筮期鼓篋而先爲文以記。

考戴記﹐凡始立學者﹐必釋奠於先聖先師﹔凡釋奠者必有合也﹐有國故則否。說者謂先聖是作者﹑先師是述者。鄭注曰﹐國無先聖﹑先師﹐則釋奠當與鄰國合﹐若周有周公﹑魯有孔子﹐則不必合。今學宮奉孔子爲先聖﹐從祀者皆先師。書院多祀先師﹐而不敢祀先聖。閩中大儒以朱子爲最﹐故書院無不崇奉﹐海外亦然。若如鄭注﹐則惟建陽之祀朱子﹐可稱國故﹐餘皆所謂合也。臺灣至本朝康熙二十二年始入版圖﹐前此猶是荒服﹔豈有國故﹐不得不仰重於寓賢。傳安前以沈太僕表徳名書院﹐已爲從祀朱子權輿﹔況太僕卒﹑葬俱在臺﹐子孫又家於臺﹐今𨿽未見斯庵詩集﹐而讀府誌所載諸詩文﹐慨然慕焉﹐固國故之彰彰者也。

其先太僕而依鄭氏﹑後太僕而東渡亦設教於臺者﹐爲華亭徐都禦史孚遠。成功嘗從徐公受學﹐渡臺後優禮過於太僕。公自嘆如司馬長卿入夜郎之教盛覽﹐想當日海外從遊必有傑出若盛覽之人﹔惜府誌不載﹐而僅見於全謝山鮚埼亭集中。今祀太僕﹐未可不祀徐都禦史矣。府誌所載﹐避地遜荒固不之人﹐而系戀故君故國﹑閱盡險阻艱難﹐百折不回如二公者﹐惟同安盧尙書若騰﹑惠安王侍郎忠孝﹑南安沈都禦史佺期﹑揭陽辜都禦史朝薦﹐並亟稱於鮚埼亭集﹔其郭都禦史貞一﹐府誌𨿽闕﹐可考鮚埼亭及海濱紀略以知其忠﹐當連類而祀之。至漳浦藍鹿洲鼎元﹐曾贊族兄元戎廷珍平朱一貴之亂﹐所著平臺紀略及東徵集﹐仁義之言藹如﹐不但堪備掌故﹐以勞定國﹐祀典宜然。昔朱子諄諄以行仁義﹑存忠孝勉人﹐玆奉諸公栗主以配享﹐諒亦神明所深許也。諸公皆人師﹑非經師﹐孫業諸生仰止前哲﹐更思立乎其大﹔不僅以科名重人﹐則長者藉書院成功﹐搜羅遺佚﹐以補海外祀典﹐亦未嘗無小補也。

是役也﹐閱四歲而竣工。共費白金若干﹐以歸官閒田爲膏火所資﹐計若干畝﹔當上其冊於大府﹐聞於當寧﹐定邀天語褒嘉﹐如行省鳳池書院之蒙特賜扁額﹑如江南宿遷鍾吾書院之蒙旌獎急公紳士矣。時傳安升補臺守﹐將行﹐善後事屬之來者﹔且因落成有記﹐並書樂輸諸姓名於碑陰。

附周琢堂大令書後

璽與浮梁鄧盱原先生同出大興朱文正公之門﹐嘉慶十三年戊辰又嘗同事秋闈。先生以善教得民爲治﹐所至文教無不振興。蒞鹿仔港五年﹐創建文開書院。歲在丙戌﹐璽權彰化縣事﹐書院尙未竣工。其冬﹐先生權郡篆﹐以璽受代賦閒﹐訂爲郡城崇文書院山長﹐於明年春中來塾﹐見先生課士﹐善誘學者﹐昭若發蒙﹐益知鹿港士子服教之深。是秋﹐先生卸郡篆﹐復回鹿港﹔士庶踴躍以襄書院役﹐卽於歲終告成。明年春﹐先生已拜命爲郡伯﹐尙釋奠於書院而後行。時璽兼主彰化白沙書院講席﹐履端曾至鹿港﹔先生導觀書院﹐喜其壯麗宏敞勝於崇文。及讀先生修建碑記﹐乃知取海外寓賢沈太僕之表徳以命名﹐而搜采同時隨鄭氏渡臺﹑艱貞肥遁之徐﹑盧諸君子﹑及東徵作記之藍鹿洲﹑共八人以配享徽國朱文公﹐於是共仰人師﹐聞見益廣矣。

考鄭氏負固﹐似周初之多方﹐砥行諸賢如殷季之夷﹑齊﹐在當日爲不知天命﹐今聖朝重熙累洽﹐顯忠遂良﹐漳海黃忠端公已奉旨從祀廟廷﹐則遜荒諸賢皆在應褒之列。斯舉之表微以補祀典﹐不大有功於名教耶﹗

先生蒞郡後兩月﹐璽再應召赴崇文講塾。塾東舊有五子祠﹐先生鳩工並書院修葺。璽謂「寓賢從祀﹐禮以義起﹐曷不推文開以及崇文」﹖先生曰「然」。爰於秋仲丁祭﹐奉八賢栗主以配五子。璽不文﹐未敢作記﹐謹書顚末於前記之後。

新建淡水廳城碑記

淡水廳治距郡城三百里而遙。厥初環植刺竹爲衛﹐故以竹塹名城。後又增炮臺於四門樓上。生聚日久﹐周遭皆居民﹐四門如故﹐竹塹已有名無實。夫民保於城﹐無城何恃以固﹖臺郡自南而北﹐若臺﹑若鳳﹑若嘉﹑若彰﹐或先或後並仡崇墉﹐獨淡水闕焉。道光六年﹐閩﹑粵分類之擾﹐淡水受害最後﹐而勢甚岌岌﹐賴制府孫公東來﹐克奏膚功﹔迨去疾旣盡﹐卽請建城垣﹐捐廉千金以勸輸將﹐得旨嘉許。時信齋李君愼彜以臺灣令權同知篆﹐實肩其事。淡水民本好義﹐感信齋之實心保障﹐益赴功如恐不及。經始於是冬之十一月﹐至九年之八月竣工。傳安前後治郡﹐與聞是役之詳﹐旣已遹觀厥成﹐可無文以應信齋請耶﹖

考春秋傳﹐楚蒍艾獵城沂﹑晉士彌牟營成周﹐功皆豫立﹐不愆於素。古今事勢不同﹐今南方城多用磚石﹐不似古之擇地取土﹑峙幹束板以築﹐則無所謂平板幹﹑稱畚築﹑物土方﹑議遠邇者﹐淡水其難其愼﹐而興斯役。欲求工堅﹐先期料實。料之大﹐無如磚﹑石矣﹔信齋念海外磚皆松脆﹐難以經久﹐內外兩面﹐易磚爲石。石條釆自內山﹑石柱運自內地﹐難計程期﹐欲如內傳之畢事不過三旬得乎﹗淡城周四里﹐計八百四十丈﹐卽傳所謂計丈數﹑略基址也。基底掘深數尺﹐用石塡實﹔然後層累而築﹐下旣厚﹑宅更安矣。計城髙一丈八尺﹑基寬一丈六尺﹑頂寬一丈二尺﹐卽傳所謂揣髙卑﹑度厚薄也。四里之城﹐約分一十二段﹐每段各派紳士督工。其自下而上﹐分爲三層﹐石條與細石相間﹔砌至五尺﹐乃用長石一道爲眉﹐內外如一﹐中用三合土﹑碎石層層堅築﹔至第三層乃磚石相閒。城面鋪磚﹐粘以石灰﹐不畱罅隙。城垛共九百七十四座﹐炮臺之建如前。其縱橫曲直之布置﹐皆集羣策而成。工用捐輸﹐皆屬殷戶司出納﹐不假手於在官﹐卽傳所謂屬役賦丈也﹐所謂度有司﹑慮財用也。信齋相度有方﹐然戴星不常厥居。其朝夕巡視﹑諧協紳耆﹑獎勵工匠﹑並程功積事以稟承於信齋者﹐則爲竹塹巡檢易君金杓。信齋職在司馬﹐易君爲其屬吏﹐殆傳所謂書以授帥而臨以成令者乎﹗有城不可無池﹔城旣畢﹐乃浚濠而橋其上﹐並爲水涵以走潦水。向之竹今旣爲城﹐向之塹今復成濠。而又以其餘力﹐修治內外道路皆平。城工於是無遺憾矣。

信齋非擅聚米畫沙之韜略也﹐惟是慮事必周﹑臨事必果﹐積誠所動﹐人自無貳﹑無虞樂於效命。故𨿽三年報竣﹐而人不以爲遲﹔𨿽糜白金至十萬有餘﹐而人不以爲費﹔𨿽聚紳■﹝韋畢﹞蓑城﹐嚴寒酷暑﹐無少暇豫﹐而人不以爲勞﹔維億之費﹐出於官捐者十之二﹐餘皆取於士庶捐助﹐𨿽計畝輸粟﹑按船出算﹐而人不以爲苛。蓋惟公﹐故溥師古而不泥古﹐詎僅無負上官之委任﹐並足副當寧之勤求矣。

溯臺地初辟﹐北路最爲荒涼。其植刺竹爲城之徐君治民﹐爲設淡水廳之第三同知﹐尙僑寓彰化﹔至王君錫縉﹐乃自彰移治竹塹﹔承其後者﹐增設炮臺之楊君愚也。大約目南而北﹐無不如履虎尾﹐栗栗危懼。不謂六十年後﹐竟得苞桑之固﹑盤石之安若此。王君創建衙署於先﹑信齋創建城垣於後﹐皆籍隸四川之威遠﹐亦一異也。信齋已升通守﹐復以獲盜列薦簡﹔大工之竣﹐仍須優敍。行見入覲天顏﹐必得顯擢酬庸。民思舊徳﹐雉堞卽甘棠矣。

維時始終斯役者﹐署淡水同知事﹑今升噶瑪蘭通判﹑前臺灣縣知縣李愼彜﹐四川威遠縣人﹐嘉慶戊辰進士﹔署竹塹巡檢兼司獄事易金杓﹐江蘇儀徵縣人。總其成﹐則在籍前署廣西柳州府事﹑候補同知林平侯﹐候選知縣進士鄭用錫等。襄厥事﹐則副貢生劉獻廷等﹔官海外者﹐前署臺灣鎭事﹑金門鎭總兵官陳化成﹐福建同安縣人﹔今臺灣鎭總兵官劉廷斌﹐四川溫江縣人﹔前臺澎兵備道﹑今升陜西按察使孔昭虔﹐山東曲阜縣人﹐嘉慶辛酉進士﹔今臺澎兵備道加按察使銜﹑兼提督學政劉重麟﹐陜西朝邑縣人﹐廩貢生﹔前臺灣府知府﹑今升四川成綿龍茂道徐鏞﹐安徽桐城縣人﹐嘉慶己巳進士﹔今臺灣府知府﹑循例引見卸事鄧傳安﹐江西浮梁縣人﹐嘉慶乙丑進士﹔署臺灣府事﹑臺防同知王衍慶﹐山東聊城縣人﹐乾隆壬子舉人﹔例得備書。其樂輸姓名﹐書於另碑。

道光九年﹐歲次己丑﹐秋九月壬辰朔﹑二十七日戊午建。彰化縣界外獅頭社潭中湧現小山記

獅頭社爲未歸化生番。臺灣府誌﹐並獅尾﹑巴荖遠兩社附於彰化縣番社末﹐余嘗辧其誤矣。獅頭亦稱獅仔頭﹐在水沙連大山之西南﹑南北投社之南﹑斗六門之北。社南有哮貓山﹐粗坑水出其中﹐北流匯而爲潭﹐不知廣袤幾十畝﹔以在界外﹐非番割不能到。道光七年八月十五日﹐潭中忽湧起四小山﹐絡繹相連﹐如爾雅所釋屬者嶧是﹔土人稱頭浮﹑二浮﹑三浮﹑四浮焉。

頭浮山髙四丈餘﹐寬贏其髙二之一﹐長贏其寬四之一﹔二浮山髙五丈餘﹐寬贏其髙三丈﹐長倍其寬而贏兩丈。三浮山髙三丈餘﹐寬倍其髙而不足﹐長倍其髙而有贏﹔四浮山髙二丈餘﹐寬四倍其髙而有贏﹐長倍其寬而不足﹔山體皆石。初湧時失水﹐魚蝦尙躍躍山頂﹐土番釆食﹐足給於鮮。山麓泥沙之壅﹐皆被溪漲沖刷﹐竟體嶙峋﹐縐透瘦大﹐似壺中九華矣。

夫天地不愛道寶﹐常見精神於山川。彼醴泉湧地﹑器車出山﹐禮經但設言以徵大順﹔不謂異瑞竟如峯之飛來﹐是眞非幻﹐可無紀載以示後耶﹖臺灣沐聖朝禮義信順之化﹐已百有四十餘年﹐民番俱安作息。玆山湧現在匪徒分類﹑制府孫少保東來削平之後。越五月﹐卽聞回疆底定﹐奏凱獻俘﹐恩綸遠沛﹐𨿽盛世不侈言符瑞﹐而異事適當其時﹐謂非祥徵不可也。

自昔勝遊﹐最喜水中有山﹐如水沙連之水里社珠山屹立日月潭中是也。然深入險遠﹐卽耽山水者亦以爲歉﹔豈若玆山距南投四十里而遙﹐距縣城八十里而近。他日三社歸化﹐人人可到﹐吾知好遊者無庸捨近求遠矣。

會余將有修府誌之役﹐爰紀此以俟載筆。

澄臺觀海記

分巡臺澎兵備道聽事後﹐有四方而髙之臺曰澄臺﹔髙一丈五尺﹐覆以屋﹑護以欄。拾級而登﹐四遠在目﹔而西望滄海﹐萬頃茫然﹐尢足開擴心胸﹔故憑眺者以爲勝焉。余作郡臺陽﹐嘗赴觀察約﹐偶一登覽﹐未數數至也。南丰謝怡亭宗維時在余幕﹐承以尊甫醒葊先生文集相示﹐因得鈔錄澄臺觀海圖一記﹐以備海外掌故。醒葊未嘗來臺﹐其從兄退葊與觀察奇寵格公賓主莫逆﹐內渡後猶眷眷於斯臺﹐爰命工爲圖而屬醒葊作記。記中但述公望遠知險﹐撫今追昔﹐廩廩於全臺安危之系於尊官﹐非誇賞心樂事也。

夫官海外者﹐多不以爲履險而以爲席丰﹔如隙中觀斗﹐奚由知輕重緩急﹑險易趨避。誠如奇公不豫怠於平時﹐自不張皇於臨事﹐其神暇﹐其慮周﹐禍患之消於未萌者豈少耶﹗余聞公名而未得見﹐幸與公孫倉場侍郎和桂同舉進士﹐並同出今福建撫軍韓蕓舫師之門。迨服官來臺﹐聽父老愾僾而言奇公善政﹐則向往彌殷矣。乾隆三十五年庚寅﹐卽公再蒞臺灣分巡之歲也﹔甲子一周﹐余以臺守受代未行﹐奉檄暫權道篆。登臺懷賢﹐證以謝君斯記之紀公狀貌言辭﹐而肅然如見所尊。𨿽代庖僅三月﹐未若公三載之澤浹於民﹔然時將扃門試士﹐驟聞北路民聽謠移﹐莊元戎整旅啟行﹐有以停考之說進者﹐余置若弗聞﹔但從容丹鉛﹐兼旬而畢﹐北路亦晏然無事﹐或能與奇公之慮周神暇有合﹐而不以隙中之窺貽譏士庶乎﹗

自海外設官以來﹐惟陳淸端公及奇公兩觀察最系民思。臺以澄名﹐宜因奇公而並懷淸端。至建斯臺之髙公拱幹﹐府誌未爲立傳﹐但稱系陜西人﹐殆無可紀之政績﹔而藝文所載澄臺記﹐乃竊比於淩虛﹑超然﹐誇矣。退葊名本量﹑醒葊名鳴盛﹐宜附書。

道光十年庚寅﹑夏五月旣望﹐浮梁鄧傳安記。

附錄

沈太僕傳﹝見鮚埼亭集卷二十七﹞

明故太僕斯庵沈公詩集序﹝見鮚埼亭集卷三十一﹞

徐都禦史傳﹝見鮚埼亭集外編卷十二﹞

尙書前浙東兵道同安盧公祠堂碑文﹝見埼鮚亭集外編卷十四﹞

陳光祿傳﹝見鮚埼亭集卷二十七﹞

本書「海外寓賢考」謂﹕「全謝山太史眷眷於鄕先輩﹐故鮚埼亭集中旣爲太僕作傳﹐又敍其斯庵詩集﹐而於同時遜荒依鄭諸君子皆詳載原委」。所謂「同時遜荒依鄭諸君子」﹐卽「新建鹿仔港文開書院記」所指徐都禦史孚遠﹑盧尙書若騰﹑王侍郎忠孝﹑沈都禦史佺期﹑辜都禦史朝薦及郭都禦史貞一也。按鮚埼亭集除載沈太僕傳及斯庵詩集序外﹐有徐都禦史傳及盧公祠堂碑文﹐其餘諸公則見於陳光祿傳。玆並附錄於後﹐藉便參考。﹝編者﹞

沈太僕傳

明故太僕斯庵沈公詩集序

徐都禦史傳

尙書前浙東兵道同安盧公祠堂碑文

陳光錄傳

○沈太僕傳

沈太僕光文﹐字文開﹐一字斯庵﹐鄞人也。或以爲文恭公之後﹐非也。或曰布政司九疇之後。以明經貢太學。乙酉﹐豫於畫江之師﹐授太常博士。丙戌﹐浮海至長垣﹐再豫瑯江諸軍事﹐晉工部郎。戊子﹐閩師潰而北﹐扈從不及。聞粵中方舉事﹐乃走肇慶﹐累遷太僕寺卿。辛卯﹐由潮陽航海至金門。閩督李率泰方招來故國遺臣﹐密遣使以書幣招之。公焚其書﹐返其幣。時粵事不可支﹐公遂畱閩﹐思卜居於泉之海口。挈家浮舟﹐過圍頭洋口﹐颶風大作﹐舟人失維﹐飄泊至臺灣。時鄭成功尙未至﹐而臺灣爲荷蘭所據﹐公從之﹔受一廛以居﹐極旅人之困﹐不卹也。遂與中土隔絕音耗﹐海上亦無知公之生死者。

辛丑﹐成功克臺灣﹐知公在﹐大喜﹐以客禮見。時海上諸遺老多依成功入臺﹐亦以得見公爲喜﹐握手勞苦。成功令麾下致餼﹐且以田宅贍公﹐公稍振。已而成功卒﹐子經嗣﹐頗攺父之臣與父之政﹐軍亦日削。公作賦有所諷﹐乃爲愛憎所白﹐幾至不測。公變服爲浮屠﹐逃入臺之北鄙﹐結茅於羅漢門山中以居。或以好言解之於經﹐得免。山旁有目﹝按原文作曰﹞加澑灣者﹐番社也。公於其間教授生徒﹐不足則濟以醫。嘆曰「吾廿載飄零絕島﹐棄墳墓不顧者﹐不過欲完發以見先皇帝於地下﹐而卒不克﹐其命也夫﹗」已而經卒﹐諸鄭復禮公如故。

癸丑﹐大兵下臺灣。諸遺臣皆物故﹐公亦老矣。閩督姚啟聖招公﹐辭之。啟聖貽書訊曰「管寧無恙」。因許遣人送公歸鄞﹐公亦頗有故鄕之思。會啟聖卒﹐不果。而諸羅令季麒光﹝按原文作李麟光﹞﹐賢者也﹐爲之繼肉繼粟﹐旬日一候門下。時耆宿已少﹐而寓公漸集。乃與宛陵韓文琦﹑關中趙行可﹑無錫華衮﹑鄭延桂﹑榕城林弈丹﹑吳蕖輪﹑山陽宗城﹑螺陽王際慧結社﹐所稱福臺新詠者也。尋卒於諸羅﹐葬於縣之善化裏東堡。

公居臺三十餘年﹐及見延平三世盛衰。前此諸公述作﹐多以兵火散佚。而公得保天年於承平之後﹐海東文獻﹐推爲初祖。所著花木雜記﹑臺灣賦﹑東海賦﹑檨賦﹑桐花賦﹑芳艸賦﹑古今體詩﹐今之志臺灣者皆取資焉。

嗚呼﹗在公自以爲不幸﹐不得早死﹐復見滄海之爲桑田﹔而予則以爲不幸中之有幸者。咸淳人物﹐蓋天將畱之以啟窮徼之文明﹐故爲彊藩悍帥所不能害﹔且使公如蔡子英之在漠北﹐終依依故國﹐其死良足瞑目。然以子英之才﹐豈無述作委棄於氈毳﹐亦未嘗不深後人之痛惜。公之巋然不死﹐得以其集重見於世﹐爲臺人破荒﹐其足稍慰虞淵之恨矣。

公之後人遂居諸羅﹐今繁衍成族。會鄞人有遊臺者﹐予令訪公集﹐竟得之以歸﹐凡十卷﹐遂錄入甬上耆舊詩。

○明故太僕斯庵沈公詩集序

太僕居海外者四十餘年﹐竟卒於島﹔吾裏中知之者少矣﹐況有求其詩者乎。吾友張侍禦柳漁持節東寧﹐其歸也爲予言太僕之後人頗盛﹐其集完好無恙。予乃有意求之。適裏中李生昌潮客於東寧﹐乃以太僕詩集爲屬﹐則果鈔以來。予大喜﹐爲南向酹於太僕之靈。嗚呼﹗陳宜中﹑蔡子英之遺文尙有歸於上國者乎﹐是不可謂非意外之寶也﹗

太僕之詩﹐稱情而出﹐不屑屑求工於詞句之間﹔而要之原本忠孝﹐其所重原不秪在詩。卽以詩言﹐亦多關於舊史。今明史魯王傳曰「王不爲鄭成功所禮﹐漸不能平﹐會將之南澳﹐成功使人沈之海中」。是言也﹐如楊陸榮輩向嘗載之野史﹐而予竊疑之。蓋成功之卒也在壬寅﹐張蒼水有與盧牧舟書﹐以成功旣卒﹐海上諸臣議復奉王監國。是成功卒於王之前也。成功旣卒﹐二島爲大兵所取﹐則南澳道斷﹐王之不得薨於南澳明矣。阮夕陽集則謂王薨於金門﹐歲在庚子﹐尢屬傳聞之謬。庚子乃成功自江寧歸之次年﹐又一年始入東寧﹐又一年而成功始卒。以蒼水之集証之﹐庚子之謬不待言也﹔及太僕之集至而後了然。太僕有挽王之詩﹐其序曰「王薨於壬寅冬十一月」﹐是其在成功之後明矣。成功卒﹐諸臣欲奉王監國﹐而王亦遽薨﹐牧舟諸臣之舉所以不果也。詩言王之墓前有大湖﹐蓋王本與成功同入東寧﹐故卽葬焉。是不特其薨有年有月﹐而且其葬有地﹐焉可誣也。予再証之蒼水集中更有祭王之文﹐其中有「十九年旄節」之語。由乙酉起兵數之﹐至癸卯恰十九年。蓋王薨以壬寅之冬﹐蒼水在浙﹐至次年始遣祭﹐正合十九年之目也。考成功之於王﹐修唐﹑魯頒詔之隙﹐故不肯執臣禮﹐蓋信有之。其後蒼水與太僕諸公調停其間﹐言歸於好﹐故𨿽不稱臣而修寓公之敬矣。讀太僕集中﹐王在東寧頗多唱和﹐宗藩則寧靖﹐遺臣則太僕﹐𨿽不復行監國之儀﹐而已可以安其身。中土傳聞﹐因成功前者有差池﹐而加以此事﹐不亦冤乎﹗

大兵入東寧﹐王之子隨眾出降﹐安置中州。若王以非命死﹐則覆巢無完卵﹐不得尙有遺允也。然非太僕之集﹐何從而考得其詳﹖此詩史之所以可貴也。予旣錄太僕之詩入續甬上耆舊錄中﹐復爲序之。

○徐都禦史傳

徐都禦史孚遠﹐字闇公﹐明南直隸松江府華亭縣人﹔太師文貞公之族孫﹐而達齋侍郎裔也。崇禎壬午貢士。

方明之季﹐社事最盛於江左﹐而松江幾社以經濟見。夏公彜仲﹑陳公臥子﹑何公愨人與公﹐又社中言經濟者之傑也。時寇禍亟﹐頗求健兒俠客﹐聯絡部署﹐欲爲勤王之備。陳公任紹興府推官﹐公引東陽許都見之﹐使其召募義勇﹐西行殺賊。又令何公上疏薦之。而東陽激變之事起﹐陳公心知都無他﹐乃許以不死﹐招降之。大吏持不可﹐竟殺都。旣殺而何公疏下﹐已召之。公貽陳﹑何二公書曰「彼以吾故降耳﹐今負之矣」﹗故陳公𨿽以功遷給事﹐而力辭不赴。

馬﹑阮亂南都﹐尢惡幾社諸公﹐乃社門不出。南都旣亡﹐夏公起兵﹐公贊之﹔閩中授福州推官。已而以張公肯堂薦﹐晉兵科給事中。閩事不支﹐浮海入浙﹐而浙亦亡。錢忠介公方自浙奔閩﹐相見於永嘉﹐慟哭。忠介復拉公同行。會監國至﹐再出師﹔公周旋諸義旅閒﹐欲令協和其事﹐而悍帥如鄭彩﹑周瑞之徒不聽﹐公勸忠介以早去。時諸軍方下福寧﹐圍長樂﹐忠介望其成功﹐不用公言。公復返浙東﹐入蛟關﹐結寨於定海之柴樓。已而鄭彩弟兄累畔換。忠介貽書於公﹐服其先見﹐卒以憂死。然公𨿽告忠介以引身﹐而其棲棲海上﹐卒亦不能自割。特其來往風波之閒﹐善於自全﹐則智有過人者。監國自長垣至舟山﹐公入朝從之。時寧﹑紹﹑臺諸府俱有山寨﹐以爲舟山接應。柴樓最與舟山聲息相近﹐以勸輸充貢賦﹐海濱避地之士多往依焉。遷左僉都禦史。

辛卯﹐從亡入閩。時島上諸軍盡隸延平﹐衣冠之避地者亦多。延平之少也﹐以肄業入南監﹐嘗欲學詩於公。及聞公至﹐親迎之。公以忠義爲鏃厲﹐延平聽之﹐娓娓竟夕。凡有大事﹐諮而後行。戊戌﹐滇中遣漳平伯周金湯閒行至海上﹐晉諸勛爵﹐遷公左副都禦史。是冬﹐隨金湯入覲﹐失道入安南。安南國王要以臣禮。公大罵之﹔或曰且將以公爲相﹐公愈罵。國王嘆曰「此忠臣也」﹗厚資遣之﹐卒以完節還。公歸﹐有交行詩集。明年﹐延平入白下﹐不克﹐尋入臺灣。延平尋卒。公無復望﹐飭巾待盡。未幾﹐卒於臺灣。閩中自無餘。

開國以來﹐臺灣不入版圖。及鄭氏啟疆﹐老成耆徳之士皆以避地往歸之。而公以江左社盟祭酒爲之領袖﹐臺人爭從之遊。公自嘆曰「司馬相如入夜郎教盛覽﹐此平世之事也﹐而吾以亡國之大夫當之﹐傷何如矣」﹗至今臺人語及公﹐輒加額曰「偉人也」﹗

公一子﹐鄭氏內附﹐扶柩南還。未幾﹐其子餓死﹐故公海外集佚不傳。

嗚呼﹗明季海外諸公流離窮島﹐不食周粟以死﹐蓋又古來殉難之一變局也﹗幾社殉難者四﹕夏﹑陳﹑何三公死於二十年之前﹐公死於二十年之後﹔九原相見﹐不害其爲白首同歸也。

蛟門方修縣誌﹐以公有柴樓山寨之遺﹐來訪公事。先贈公曾預公山寨中﹐知之最詳﹐予乃序次而傳之。

○尙書前浙東兵道同安盧公祠堂碑文

明故兵部尙書督師同安盧公﹐諱若騰﹐字牧舟。嘗持節巡守浙東兵備﹐駐節吾鄕﹐遷去需次。次年而北都亡。南都命以都禦史撫鳳陽﹐未行﹐南都又亡。閩中晉獨座﹐逾年又亡。公飄泊天末﹐以一旅思維國祚﹐卒死絕域﹐天之所廢﹐莫能興也﹗

公家閩中之同安﹐而二十年棲海上﹐邱園咫尺﹐掉頭不顧﹐深入東寧﹐幾如陳宜中之死暹羅﹑蔡子英之投漠北。故鄕墳墓且如此﹐況吾鄕特其幕府所在﹐能必其魂魄系之也哉﹖𨿽然﹐忠義之神明﹐固如地中之水﹐無往不徹者也。而況吾鄕之遺愛﹐尢有不可泯者。公駐寧時﹐以天下方亂﹐練兵無虛日。已而有雪竇山賊私署年號﹐潛謀引東陽作亂之徒乘機竊發。公不大聲色﹐授方略於陸太守自嶽而定之﹔故婺中塗炭而甬上晏然。其撫循罷民﹐尢爲篤摯。稍暇則與士子雅歌投壺﹐論文講業。迄今百年﹐浙東人思之不能忘﹐而吾鄕尢甚。初合祀於蔡觀察報恩祠中﹐尋卜專祠奉之。

方公以思文之命撫軍永嘉﹐甫至而事勢已瓦解﹐徘徊鎭下關。嘗浮海至翁洲﹐因閒行入大蘭諸山寨。吾鄕父老壺漿上謁﹐公垂涕而遣之。及海上之局﹐同袍澤者吾鄕巨公最盛﹕閣部則錢公止亭﹑沈公彤庵﹐列鄕則馮公簟溪﹑張公蒼水﹑陳公逋庵﹐臺省則董公幼安﹑紀公衷文﹐皆以中流擊楫之蹤﹐與公最睦。諸公淪喪殆盡﹐晚歲獨與蒼水同事最久﹐嘗見林門有閒使至﹐寄聲問曰「賀監湖邊﹐棠樹生意得無盡乎」﹖然則甬上之爲桐鄕﹐固公身後之所勿諼也。

嗚呼﹗公膺六纛之任﹐蓋在國事旣去之後﹔𨿽丹心耿耿﹐九死不移﹐更無可爲。前此一試於吾鄕者﹐不足展其底蘊也﹐而已足垂百世之去思。故曰亡國之際﹐不可謂無人也﹗

明史開局以來﹐忌諱沈淪﹐漸無能言公之大節者﹔聊因祠記而發之。

○陳光錄傳

陳光祿士京﹐字齊莫﹐一字佛莊。其先世本奉化之朱氏﹐明初遷鄞﹐攺姓陳﹔觀察大年﹐其宗老之顯者也。西臯陳氏三十六族﹐難以識別﹐故稱公家爲烏樓陳氏。

公少有四方之志﹐家事不以嬰其懷。天﹑崇之際﹐天下多故﹐遂挾策浪遊湖海﹐北走燕﹑云﹐南抵黔﹑粵﹐其在滇中尢久。思得一當以吐其奇﹐而布衣躑躅﹐竟無所遇。一旦﹐忽瞿然曰「吾堂上有老母﹐甚望抱孫﹐柰何以遠遊孤其望」﹖卽日襆被歸家。已而連舉四丈夫子﹐喜曰「今而後可矣」。

是時溪上二馮先生﹐一掌中樞﹐一撫畿甸﹐大負天下人倫之望。公欲往從之﹐而甲申之禍作。南渡昬■﹝水上臼下﹞﹐公益悒悒不出。畫江之舉﹐熊公汝霖薦公﹐授職方郎。公故與三衢總兵陳謙善﹐謙請公監其軍。會奉使閩中﹐以公偕行。而唐﹑魯方爭頒詔事﹐謙以不良死﹐公遁之海上。鄭芝龍聞公名﹐令與其子成功遊。芝龍有異志﹐卒以閩降﹔成功不肯從﹐異軍蒼頭特起﹐公實贊之。已而熊公以魯王至。時成功修頒詔之隙﹐不肯奉王。列營之奉王者﹐其軍莫如成功彊﹐皆不自安。公說成功﹐當以公義爲重。成功𨿽不爲臣﹐而始終於王致寓公之敬。其時會稽舊臣能籠絡成功而用之者﹐亦惟張公蒼水與公二人。樓船得以南向﹐無內顧之患者﹐其功爲多。戌子﹐王遷公光祿寺卿﹝家傳以爲粵中所授者﹐非﹞。會魯王上表粵中﹐沈吟良久曰「無以易公者」﹔成功亦欲啟事於粵﹐公遂行。而惠﹑潮之路中斷﹐郝尙久之徒陰陽向背﹐使車不敢出其間﹐迂道沿海得達﹔資斧俱竭﹐賣卜以前。粵中見之﹐驚喜。路公振飛亦自島上致蠟書薦之。加公都禦史﹐公固辭不受﹐特賜三品敕命。三上疏陳軍事﹐且言當通閩﹑粵之路。粵中人欲畱公﹐不可。己丑﹐得歸閩中。魯王入浙﹐畱公在閩與成功相結﹐以爲後圖。成功盛以恢復自任﹐賓禮明之遺臣﹐於是海上衣冠雲集﹔然不過待以幕客﹐其最致敬者﹐前尙書盧公若騰﹑侍郎王公忠孝﹑都禦史章公朝薦﹑沈公荃期﹑郭公貞一﹑徐公孚遠與公﹐次之則儀部紀公﹐不以禮不敢見也。

久之﹐見海師無功﹐粵事亦日壤﹐乃築鹿石山房於鼓浪嶼中﹐引泉種花﹐感物賦詩﹐以自消遣﹐別署海年漁長。又築生壙於其旁﹐題曰「逋庵之墓」。丙申﹐太夫人卒於鄞﹐訃至島上﹐諸公唁之。哭曰「此生無雪恨之日矣」﹗己亥﹐成功入江﹐推公參預島上畱守事務﹐觸疾而卒。臨終謂侍者曰「吾幸得全歸此土也」。齊公價人銘其墓﹐得年六十有五。魯王在南澳聞之﹐震悼﹐親爲文以祭之。

公喜爲詩﹐下筆淸挺﹐不寄王﹑孟廡下。及在島上﹐徐公孚遠有海外幾社之集﹐公豫焉。𨿽心情蕉萃﹐而時作鵬騫海怒之句﹐以抒其方寸之芒角。徐公嘗曰「此眞反商變徵之音也」﹗所著有束書後詩一卷﹑喟寓七卷﹑卮言一卷﹑海年集一卷﹑海年詩內集一卷﹑海年譜一卷。

公葬後﹐子式登守墓三年﹐挈家以歸。

