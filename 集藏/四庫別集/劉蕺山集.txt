《四庫全書劉蕺山集》﹝明﹞劉宗周撰

欽定四庫全書

集部六

劉蕺山集

別集類五

明

提要

臣等謹案劉蕺山集十七卷明劉宗周撰宗周有周易古文抄已著錄講學之風至明季而極獘姚江一派自王畿傳周汝登汝登傳陶望齡陶奭齡無不提唱禪機恣爲髙論奭齡至以因果立說全失儒家之本旨宗周𨿽源出良知而能以愼獨爲宗以惇行爲本臨沒猶以誠敬誨弟子其學問特爲篤實東林一派始以務爲名髙繼乃釀成朋黨小人君子雜糅難分門戶之禍延及朝廷馴至於宗社淪亡勢猶未巳宗周𨿽亦周旋其間而持躬剛正憂國如家不染植黨爭權之習立朝之日𨿽少所陳奏如除詔獄汰新餉招無罪之流亡議拊循以収天下泮渙之人心還內廷埽除之職正懦帥失律之誅諸疏皆切中當時利獘一阨於魏忠賢再阨於溫體仁終阨於馬士英而姜桂之性介然不攺卒以首陽一餓日月爭光在有明末葉可稱皦皦完人非依艸附木之流所可同日語矣是集爲乾隆壬申副都禦史雷鋐所刋冠以人譜學言諸書至第八卷

乃爲奏疏然諸書本自別行且宗周所著亦不止於此摘錄數種殊爲掛漏今並刪除惟以奏疏以下十七卷勒爲一編而他書則仍別著錄焉

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

劉蕺山集卷一

﹝明﹞劉宗周撰

○奏疏一

懇賜侍養疏【萬曆甲辰十一月二十七日上】

行人司行人臣劉宗周謹奏爲遵例陳情懇賜侍養以全子道事臣原籍浙江紹興府會稽縣人中萬曆二十九年進士丁母憂回籍守制萬曆三十二年六月除授今職復蒙聖恩於萬曆三十一年旌表臣母章氏節行臣以一介艸茅叨列淸班寵光先徳𨿽捐糜曷圖報稱何敢遽卹私家顧君親並重求臣子兩全之地敢籌緩急而陳至情惟陛下憐鑑之臣有祖父劉焞壯歲喪臣祖母陳義不再娶舉臣父輩三子臣父早夭止遺腹生臣臣二叔父繼夭皆無後形影相弔者祖孫母子三人凶喪頻仍田廬盡廢終歲間半入山半寄食於臣舅氏臣母躬紡績以奉祖而臣祖嚴義方以訓臣伶仃孤苦以有成立臣叨一第臣母終於家匍匐號歸形影相弔者祖孫二人終歳間半入山半寄食於舅氏者如故也玆臣辭膝下致身朝廷孑遺臣祖一人耳見今行年八十身旣無依養且無家流移衰邁朝不暮保而臣風塵羇旅倐焉彌歲不勝烏哺之思積思成病轉病轉思祖孫二人不能更相爲命臣祖勉臣就道也豈不曰敬爾在官無以老耄故持二心而臣滋傷也普天之下莫非王臣誰無父母未有如臣情之苦者子能仕父教之忠不能舎孝以作忠況於鰥祖孤孫勢不能一日相離而臣使臣也欲迎養在官啟處不遑將枉道歸寜簡書可畏輾轉踟躕進退狼狽終不容已於乞身之計念來日無多聊以報祖恩而臣亦得以苟延殘喘尙可報陛下之恩也使臣生不見父長不殮母壯不養祖蹉跎一朝而並三恨臣死且不瞑目尙能靦顏爲朝廷犬馬乎恭遇陛下仁覆光天孝思錫類凡情切父子屢荷矜憐豈敍在祖孫而有異視伏讀大明令凡官員祖父母父母年及七十家無次丁自願離職侍養者聽臣之事委與例合爲此激切上陳懇恩勅下吏部查覆臣疏放臣回籍侍養則祖孫已後之年均荷再造臣𨿽不肖亦死且不朽臣無任戰栗吁懇之至

再懇侍養疏【萬曆乙已三月上】

行人司行人臣劉宗周謹奏爲遵例再懇天恩終賜侍養以伸子情事臣浙江紹興府會稽縣人中萬曆二十九年進士丁母憂回籍守制萬曆三十二年六月除授今職痛有祖父劉焞侍養無人於去年十一月二十七日披瀝烏私未奉明旨復及今春恭逢吏計罔測天威旣望闕而踟躕益瞻云而憔悴伏念臣遭家不造遺腹稱孤臣祖與臣母忍萬死以圖存臣與祖若母並一身而爲命迨臣長而臣母歿今臣仕而臣祖老旣無叔伯又鮮弟兄臣以孤子當室抱疚經年祖以老耄居鰥孑遺萬里竄迹荒山生涯無以卒歳倚門終日郁思至於傷脾昔猶善飯而今寖衰臣欲爲貧而天不弔幸而歸寜在卽或爲骨肉如初臣祖春秋八十有一矣報罔極之恩餘年何及臣齒未三十也急無逃之義他日猶長倘致身之節旣貳於縈家而將母之懷仍牽於持祿俾祖爲聖朝之煢獨則臣實名教之罪人所以臣心日痛欲待罪而無期亦知臣罪當誅敢爲親而請命也伏讀大眀令凡官員祖父母父母年及七十果家無次丁自願離職侍養者聽懇乞聖慈憐憫臣情勅下吏部查覆臣疏放回故里永侍髙堂惟皇天后土昭鑑微忱合鰥祖孤孫銘鏤大造臣無任激切待命之至

條陳宗藩疏【萬曆癸丑四月上】

行人司行人臣劉宗周謹奏爲敬循使職諮陳王政之要懇祈聖明端本教家推恩起化以禆宗藩以保萬世治安事臣聞周官之制宗伯之屬有大小行人掌邦國之禮達天下之六節以有事於諸侯比及返命則以五書述邦國之故每國辧異而獻諸王王乃爲之修其政刑秩其典常恊其度數卹其災疹而後巡狩省俯之制因之蓋行人之職如此其重也其在皇華之什曰載馳載驅周爰咨諏則入告我後有自來矣三代以降官無專設治化蔑焉明興制監前古特授行人司隸於禮部入掌典籍出寄絲綸有周官遺意焉遭世承平鮮梯航之役使節所臨率居宗國歲爲聖天子展親親之典者若而人臣不佞謬膺簡任萬曆四十年四月內奉命副戶科右給事中彭惟成往益府行冊封禮役旣竣爰報成事臣居恆念天下事大壞極敝者未易枚舉而宗藩之政尢爲孔亟敢因馳驅所及俯竭愚悃以修古行人之職惟陛下試采擇焉臣聞宋儒張載有言曰爲治不法三代者終苟道也夫三代之法莫大於封建唐太宗讀周禮嘆曰不封建不井田不肉刑而欲法三代之治其道無繇於是命羣臣議封建終阻異說識者恨之顧封建之法已不行於後世而代興之君分封同姓猶稍稍緣飾其義所謂存什一於千百也洪惟我太祖髙皇帝肇造中夏大啟土宇以封諸王外靖邊陲中制襟腹一時艸創制度載在祖訓中亦略損益前代之遺𨿽未暇盡善而規模已宏遠矣常以封建諸王禮成諭羣臣曰先王封建上衛國家下安生民周行之而久遠秦廢之而速亡晉漢以下莫不皆然其間治亂不同顧施爲何如耳大哉王言眞有意乎三代之治而惜乎當時爲之臣者不能將順其意講求一代經久之規以貽子孫至於一傳而敝也分封過侈葉居升預策之矣嗣後文皇帝起於藩服遂增束濕之政累朝以降一懲於漢再懲於寜而國家所以計防宗室者已無餘力矣乃猜忌刻削之制窮而因仍苟且之政敝澤竭於上威頓於下至今日而宗藩之困亟矣國家受宗藩之困亦亟矣當事者思欲善變之而不得其說顧其標而失其本覩其偏而遺其全亦何救乎成敗之數乎臣以爲欲策時宜莫若行王政行先王之政者莫若法先王之意而通之臣請以六議臚獻一曰議爵臣聞古者天子眾建諸侯列爵五等曰公侯伯子男其施於國中亦五等曰上大夫卿下大夫上士中士下士諸侯嫡子世國其別子遞降視卿大夫士親盡則列庻人猶親王而降有郡王將軍中尉也乃制自郡王至奉國中尉凡七等不已濫乎今準郡王之爵視上大夫卿鎭國將軍視下大夫鎭國中尉視上士輔國中尉視中士奉國中尉視下士則二將軍之爵可裁也蓋君子之澤五世而斬五服之制以三爲五以五爲九無可推矣故宗法惟繼別者稱大宗得世其家小宗親盡則遷皆不得世家則將軍中尉之世爵宜降也又有有小宗而無大宗者無嫡則不立大宗則庻別之封爵宜降也繼別者𨿽庻不降𨿽絕必繼重統也女子於本宗又遞降矣乃制自郡主至鄕君凡五等不又濫乎今準封親王之女郡王之女將軍之女服屬已殫則曽元之女爵可裁也與曽元儀賓之爵可並裁也隆慶中禮部議濫爵事例請親王之子世嫡而外封其四子郡王封其二鎭輔奉國將軍並嫡子封其二無嫡子止許世子一人請封中尉不論嫡庻止許一人額外之子止給冠帶銀兩實本丰林王臺瀚所奏夫限子封爵於禮無所考據恐非所以昭一體普大公之義也且封爵遠及七世七世之孫尙襲中尉而親王第六子卽列爲庻人不旣戾乎孰若明宗法復先王五等之頒庻幾於名正於事順矣一曰議祿臣聞古者地方百里百里次七十里小國五十里百里之國君田三萬二千畝七十里之國二萬四千畝五十里之國一萬六千畝今國初定制親王祿萬石亦略可仿古百里君田所入之數後或限八千石六千石而成化中減例支萬石者實折二千石石折銀一兩則視小國之數且儉矣今請以次國定制可乎君十卿祿則郡王祿二千石不可議減乎卿祿三大夫則鎭國將軍一千石不可議減乎大夫倍上士上士倍中士中士倍下士則輔國將軍之八百石奉國將軍之六百石制在不經無論矣而三中尉之四百石三百石二百石不可議減乎推而郡主儀賓之祿不可議減乎資奩之給不可已乎蓋先王之世士必世祿世祿之等自不得埓於職官之俸卽遞降而至百畝之糞亦已不薄矣而又開之以仕進之路常祿之外復有圭田如近制流官俸薪之例斯不亦親親賢賢恩誼曲盡乎臣計今天下宗藩之以將軍中尉名不知其幾千萬也歲歳而供之則空天下之山海不足以塡無窮之壑又虛額之以廩祿而實坐之以饑寒往牒所載親王以下有給祿僅半者有給十之二三者有經年不得闗領者有三年五年不得闗領者而諸宗乃大困有司莫以上聞朝廷知而不問卽諸宗亦且習以爲固然而無可柰何於是嘉靖中衡王奏辭祿米之半補宗祿不敷者而棗陽王佑楒上書願準漢唐故事得應舉效用力田自活不敢煩歲祿彼豈不樂貴且富如疇昔哉凡以被空名而受實禍也先臣王世貞亦言宗祿不給請自奉國將軍諸子以下聽免祿秩先後議核議減殆無虛日而卒無畫一之規也曷不取王制而通之乎誠使親王而下定以六等之頒則歲歲所供取諸其撙節而不匱而宗藩之實被其澤者不啻涸鮒之起矣一曰議官臣聞古者任官之法公族之倫與比閭族黨之民並齒而論秀列爲卿大夫士今宗藩中長史等官並不任宗室一人而流官之任又率用遷人處之旣薄待宗人以不足用而又輕視宗藩以不必治臣讀皇明祖訓一條凡郡王子孫有文武才能堪任用者宗人府具名以聞朝廷考驗換授官職其升轉如常選法煌煌聖謨固未甞禁宗人以仕進也今姑未暇備極其用之之途惟王府官屬文若長史等武若指揮使司等宗人猶可自效請自將軍中尉聽撫按官歳核其賢者薦之於朝度能受任仍從各王府更相調用如流官之制此而絜短較長豈遽出遷人下且用一宗室卽省一流官亦以淸冗官之獘至若王官之必用左遷與王官之不他轉本朝實無此制國初楊士奇以史官髙等擢爲審理副後入翰林卒爲名臣宣徳中周忱自長史累尙書成化中雷霖以長史升提學副使萬曆中趙世卿自長史累尙書臣鄕周應中亦以王官謫籍起歷光祿少卿此外尙不能更僕數何嫌何異而過生分別以叢任官之獘長史職專輔導王有失例罪輔導官厥系非細而卒充以有司之墨敗者審理以下莫不皆然則王府固天下逋逃藪而王府視其官屬非特贅疣無用抑亦如蛇蠍盜賊之不可近惟恐驅除之不速而又何利焉何怪乎王之徳業罔聞而國日瘁也卽如郡王府教授郡王講讀資焉今歳貢自訓導歷府授已不下一二十年計其齒亦當八十九十虞旦晚就木耳有何文學有何精采責之以效用如以充故事而已則國家廩祿可惜也臣按先朝奏準事例凡長史等官於國子監及在外有學行教官中升授類而推之宜並及有司之聲績優著者仍與宗室中相參擢用任滿之後一體攺遷庻幾官聫肅而輔導宏其爲藩國之禆非小補矣一曰議教臣聞古者王世子王子羣後之世子卿大夫元士之嫡子皆生而有教八歲入小學十有五年比冠入大學與凡民之論秀而升者齒焉大學正造之教以詩書禮樂七年視小成九年視大成諸侯之制天子命之教則立學小學在公宮南之左大學在郊所謂鄕學也亦曰泮宮而其教之行於邦國者家有塾黨有庠州有序而統之以鄕學凡民之秀者亦以時入學焉三年而大比之鄕大夫賓其賢能而升之司徒已升之太學已升之司馬而材之又簡其不率教者而移之屏之遠方焉其庻子之爲政於公族者教之以孝弟睦友子愛明父子之親君臣之義長幼之節焉蓋所以重冑子正公族備造士之方有如此者今國家近制且爲宗藩立宗學矣而制度未詳官職未備教戒未專辧論未時非所以爲訓也方今國家文教休明舉海內窮鄕僻壤莫不修六藝之科服孔孟之道以備薪槱充王國之楨幹而獨於神明之冑忍爲黔首之愚不亦悖乎夫古之學者將以適於仕也今登進之途塞而先資之業荒爲父兄者以何恃而教爲子弟者以何恃而學𨿽日抗之以師保之尊行之以督責之術吾未見其有帥也由是聰明才智之性軼於無所用而動扞文网若楚之訐汴之嘩往往而是當事者乃始操三尺以議其後不少貸焉亦不教而殺謂之虐而已矣臣請郡王府各立小學教授掌之郡王之冑子及諸子諸孫以降生而幼學於斯焉王府立大學宗正府宗正掌之宗副副之又設左右敎授分理之親王之冑子諸子及郡王之冑子弱而冠學於斯焉郡王之諸子諸孫以降簡其秀者進學於斯焉於是提調之以有司衡之以督學憲臣主之以按臣三年而大比簡其秀升之辟雍又簡而進之升之冡宰與科甲一體敍選其冑子必入太學九年視成而後得世爵其眾子必簡入太學九年視成必與大比之選而後得拜爵其不入太學者爲不率則不授以爵禮曰親未盡而列爲庻人賤無能也其教必先徳行重經術本先王詩書禮樂之道而文藝次之其大比賓興略仿選貢例以論行爲主若漢賢良方正孝弟力田諸科最爲近古而科舉帖括不與焉夫鄕舉裏選之典壞而言揚行舉之意微士鮮有用之材朝多幸位之獘甚矣科舉之謬也先臣李承芳丘浚等著論皆以科舉壞天下士習欲復古制而先臣呂柟言歳貢入監有合於古鄕舉裏選之遺誠爲確論今必欲處宗藩以科舉而持帖括之技與郡邑諸生較利鈍此必不勝之數方今立宗學開科舉亦有年矣而賢書列薦者幾人明與其進陰阨其途𨿽有豪傑之士能不灰心觧體乎臣請及今講眀先王取士之法收宗室之賢才而通行於天下郡邑則亦本朝一盛事也一曰議養臣聞古者封建井田相爲表裏井田之制諸侯卿大夫士各有公田與都鄙之民共井而九一之每夫授田百畝合八家之力而助耕公田給君以下之廩祿上下相保忠愛樂利蓋甚盛也若夫夏后氏之貢法鄕遂之制通焉後世取民者往往述之王制旣廢上多取而無藝下兼並而不均生民之困久矣國家之待宗室也奪四民之業而歳給口糧計不下數百萬石世世云礽與天無極長此安窮封爵之祿且不給而況於口糧乎亦終坐斃而已臣請親王而下各授田如古之制其列爲庻宗者編挿都鄙給以廬舎卽佃公族之田毎五世親盡而始分者一夫授以百畝歳視丰歉而賦之公族供親王以下之歳祿其國家租庸調一切除之如大國君田三萬二千畝準輸歳祿一萬石不過江南賦役之額耳或從減例差得準貢助之數而佃者可以無困仍視公田肥瘠以爲差等君祿而下且以類推逮數世之後生齒倍繁量視貧乏給以余夫之田田盡而止仍聽工商自便各從生理則舉藩國之內自親王以下世世不必煩縣官一粒而庻宗亦得以世守常業少免饑寒之困矣其新封之國無庻宗者聽有司徵收或徙外藩貧宗實之開國以來封國碁置勢難盡給公田惟自今伊始子弟續封者聽有司從長設處邇者福王開國常祿之外不賜莊田四萬頃資贍養乎臣以爲賜履所入卽常祿矣而復祿之乎祿不過萬石而侈至四萬頃乎莊田額賜祖制未詳國初固有賜王諸子田六十頃例酌而推之臣請及今定制不用莊田名色準古封國君田所得給以世守免支歳祿額外量加優贍出自特典而先王封建井田之遺一舉而復見於今日矣或者曰公田之說行則數世而後勢必盡括民田以益之而不足不成偏重之勢乎夫以宗室當天下固無幾也且澤以世降田以夫授有定制而無兼並適與百姓通爲肥瘠何偏重之與有今天下困矣井田之制旣不可復計莫若仿中古限田之法寜禁宗室以分田乎此一役也以野人養君子而無專城之嫌以宗人養宗人而無竭澤之患臣未見其迂遠而闊事情也一曰議制臣聞古者天子使其大夫爲三監監於諸侯之國天子五載而巡狩入疆問治慶讓行焉於是乎削不敬流不從討不朝其加地進律則以功諸侯比年小聘三年大聘五年而朝曰述職考禮正刑一徳以尊於天子巡狩之制不行於後世今制歳遣禦史按各省直王國隸焉大夫之監天子之狩卽其義也而法令疎闊例不過考察官屬題行文移而已今請定制凡王國中動違祖訓者禦史劾奏之輕則削地重則削秩其賢如河間東平之流禦史奏聞加地進律將軍而下得從錄用親王報生靖名請婚請封請祭及郡王以下請封請祭皆從禦史報聞郡王以下生名婚嫁皆從親王主之禦史與聞之比五年親王遣郡王朝於天子而述其一國之事類其生死名婚而登之玉牒國初親王有覲禮天順而後廢矣攝卿之聘可通也諸典禮之不必數請於朝也抑有說焉宗藩困矣又重之以奔命數數行賂京師乃得請數世而後空國不支至有逾時而不舉者臣聞親王襲封由內監奏聞索賄萬金郡王襲封及王妃郡王妃封亦不下二三千金他典禮稱是習以爲常否則槪從沈壓不以上聞宗藩苦之刑余之輩安得逞釜鬲之姦壅聖天子惇睦之澤如此如辱朝廷何陛下柰何不一問也夫禮𨿽庻人冠娶生死必告告於宗也今槪經奏請何擾擾也古者八議之法一曰議親公族之制辟也公三宥不得則追赦之又不得則素服不舉如其倫之喪公族無宮刑不剪類也今國家疎忌宗室有司以披剪爲務苟掛吏議動坐深文往者楚獄之寃嘖有繁言死者不可復生而髙墻閒宅之錮尙戴覆盆殊可憫也臣聞先後之發髙墻者或犯在祖父而淹及子孫或坐在夫男而辱及妻女生入獄門永違天日直忍其類而剪之夫宗室之罪倘從民間科斷除大辟外不過發戍巳耳徒流已耳非永戍者則沒身而釋徒者限年而釋曽世世錮之乎臣請亟下所司及時推勘洗其矜疑者釋之昭朝廷好生之徳仍請著爲定例凡應發髙墻閉閒宅者準照戍流徒配之例酌其輕重或限以年或限以世皆得不坐妻子以時湔釋庻幾用法平而宗室無寃民矣中州天下之腹心也周公營洛邑焉往者陳勝發難先趨入陳勝國時紅巾之亂亦起汝潁間蓋四戰之區也今周府宗室之繁甲於天下若唐府伊府趙府鄭府崇府徽府潞府又新開福府所在充斥至竭中土之民力而不能給倘以歲之不時盜賊蜂起變出意外宗室必先受其蹂躪而且挾以貧宗之蠢動一夫作難長驅四潰天下騷然矣曩者宗祿不給至椎行臺陵撫臣不一而足此其漸詎可長也漢時吳楚之禍以尾大而不掉今日中州之虞以挺急而走險其勢一也臣請自後開國不得更擇河南地方仍以周府郡王分王於三楚百粵隸之就近王國並及天下宗藩若陜西韓府等槪議調劑庻可以蘇地方之困周先事之圗乎凡若此者又皆酌古斟今以權末盡之制者也臣聞三代封建諸侯親賢並置成周之制懿親尢重同姓五十國至裂地數百里者詩曰宗子維城無俾城壞言其爲王室衛也迨其後也魯衛曹鄭之祚微而王室因之矣秦亡於孤立晉亂於骨肉相殘尢爲殷鑑漢興過封子弟未必遂七國之謀而文景以後之削弱卒成王莽之簒東京好禮終鮮禍敗禁闥之禍莫慘於唐族轅之釁莫替於宋若其應舉效用代顯賢俊則猶制之得者由此觀之有天下者鮮不與宗室相爲存亡而其善敗得失之故亦略可覩矣臣觀今日之勢蓋已岌岌乎盡蹈漢唐季世之轍矣爵濫而輕祿侈而匱官不惟賢制不盡利庻而不富且教其能久而不亂乎漢儒董仲舒告其君曰臨政願治不若退而更化更化則善治今天下殆更化之日乎髙皇帝創制立法萬世率繇而其推行之勢固未嘗膠於成迹艸昧之初利用建侯經營之後主於彊幹義勝則推之以恩恩窒則經之以制勢固然也是故執洪武之事例於永宣之世則窮執永宣之事例於正嘉之世則窮逮於今日則益窮易窮則變變則通通則久此之謂也若夫髙皇帝封建大旨未嘗不嫓美先王而沿習之陋至降爲漢唐之季世則亦後人之過也今天下吏治之污民生之困士習之窳綱紀風俗之敗壞何者不出於後人之沿習而顧重誣祖宗乎然且指祖宗一二必窮必變之策斷斷持之以借口法祖是亦所謂如水益深如火益熱者也嗚呼更化宜時守成致治本髙皇帝法外之意以行先王之政是在今日矣𨿽然臣所議者致治之具也尢有要焉昔孟子告齊宣王曰推恩足以保四海不推恩不足以保妻子夫推恩必自近始矣傳曰其所厚者薄而其所薄者厚未之有也今夫繼體而主宗廟社禝之重者非皇太子乎太子之職問安視膳一日再朝禮也今陛下深居宮禁務與臣下隔絕𨿽太子至親不一示以面不宣召寢門者有年何論朝夕則皇太子子職之謂何且陛下日溺於宦官宮妾之近而皇太子羣臣處暌隔之勢亦豈社稷之福哉歲在癸夘妖言繁興宮府震愕釁成於暌也賴陛下眀聖愈篤至情而國體亦已虧矣世不乏左右窺伺之姦多方播弄使孝子見疎忠臣被構陛下獨不念之乎本朝家法最嚴儲訓最切更無年久不宣見東宮者惟肅皇帝晚年元修惑於方士二龍不相見之說爲先臣海瑞切諫而是時先皇帝實潛裕邸無闗儲訓陛下柰何效之且皇太子春秋鼎盛猶托於阿保之手亦知他日艱大之業乎昔髙皇帝諭廷臣曰前者令皇太子躬聽朝臣啟事練習國政恐聽覽之際處置或有未當自今後政事啟於東宮者卿等二三大臣更爲參決可否然則儲君之道固不徒在問安視膳間者陛下盍亦法髙皇帝一令練習啟事益皇太子神智乎郊廟廢矣獨不可命皇太子一握匕鬯乎至於東宮講席一曠九年諸臣之補牘亦幾敝矣豈陛下之所厭者賢士大夫而復推厭於皇太子陛下之所狎者宦官宮妾而靳推狎於皇太子良弓之子必學爲箕良冶之子必學爲裘固如是乎臣不暇遠稽祖宗教諭之規卽肅皇帝處裕邸固不若是卽先皇帝昔者處陛下於東宮亦不若是竊爲陛下不善愛皇太子矣由是而推之諸王福王不愆之國之期乎頃者來春之旨陛下能自信如皎日乎臣恐姑息之見終未竟之局也一日未之國則福王守藩之心一日未安陛下義方之愛亦一日未至乃瑞王逾壯而不婚天理人情舛戾已極尢其不可觧者然則陛下於所厚者無所不薄尙能推恩九族而保四海之大乎陛下臨禦以來孝竭兩宮錫類之澤首被宗潢庻幾合萬國之歡心以事其親而顧不能善推所爲使父子兄弟之間反匱厥施則本原之地必有受其蔽者惟陛下幡然悔悟自識本心杜有我之私屏怙終之見因明啟蔽推大孝以成大慈君君臣臣父父子子由身而家而國而天下於以稽古定制起敝維新奠大宗於盤石仰追三代之隆直舉而措之耳先正有言有闗睢麟趾之意然後可以行周官之法度殆謂此與臣束髮受學竊從遺經慨慕古先哲王之化輙欲見之行事長而通籍遭際聖明幸得自效屬羸病久攖懼塡溝壑之不測髙厚難酬用抱耿耿爰以奉職之餘謬陳一得極知戅越干冒天威安所逃罪倘蒙少寛鈇鉞之誅不棄芻蕘之見勅下該部詳看覆請施行一二宗藩幸甚天下幸甚

修正學疏【萬曆癸丑十月上】

行人司行人臣劉宗周謹奏爲修正學以淑人心以培國家元气事臣使署冗員分不得論列天下事至於世教人心之責不擇人而付者固未嘗限臣職守如杞人憂天不以爲過臣因得以熟覩今天下治亂之機輙敢效其狂瞽出位之誅又遑卹焉臣嘗讀國史至正統之世上下恬熈號稱治平然識者以爲經筵徒侈文具國家未必無意外之事未幾果有土木之變當是時距文廟不數十年揆厥所由靖難之役一籍姦黨而賢人君子誅鋤略盡三楊徒以容悅養成王振之亂英廟北狩竟未有較然死節如所謂南朝李侍郎者一人空國之禍至是始驗乃知國家之有賢人君子猶人之有元气也元气削則其人未有不立槁者我皇上臨禦四十餘年髙拱無爲而天下晏如不忝正統初服然國運日已中葉矣邇者皇上於人才進退章疏是非一槪置之不理遂使廷臣日趨爭競黨同伐異之風行而人心日下士習日險公交車之章至有以東林爲語柄者臣竊痛之夫東林云者先臣顧憲成倡道於其鄕以淑四方之學者也從之遊者多不乏气節耿介之士而眞切學問如髙攀龍劉永澄其最賢者憲成之學不苟自恕抉危顯微屏元黜頓得朱子之正傳亦喜別白君子小人身任名教之重挽天下於波靡一時士大夫從之不啻東漢龍門惟是淸議太明流俗之士苦於束濕屬有救淮撫李三才一書謗議紛起卒罹讒困以死識者恨之憲成死而有申憲成之說者其人未必皆憲成於是東林之風槪益微而言者益得以乘之天下無論識不識無不攻東林且合朝野而攻之以爲門戶門戶云嗟嗟東林果何罪哉自東林以淸議格天下而最所樹敵者昆宣之說指顧天浚湯賓尹也二人各以察典報罷坐其黨者因切齒東林不忘報復禦史熊廷弼固嘗詬東林者偶以私事議勘而積怨一發救廷弼者張皇四起逐總憲處臺省總結局於於玉立諸臣而得志焉昆宣報復之禍於是而慘矣乃至以廷弼一勘輙坐東林籠罩朝士使總憲之法不得伸彰癉臺省之權不得爭可否何可訓也說者曰東林末嘗無小人固矣乃今之攻者往往不於其流品而於其意見以意見分門戶卽以門戶分流品如意見而已卽髙攀龍姜士昌劉元珍等固已望而知其不同量倘朝廷一日賜環有不人人爭按劍否獨以於玉立丁元薦爲亂天下乎略迹而原心二臣者亦皆較然不欺其志有國士之風何相迫之甚也然則東林無罪與標榜唇齒已蹈漢人之失而復坐累於淮撫欲盡鉗天下黜貪之口以定天下之國是其誰聽之由是四面樹敵一體之中頓分爾我至於今日報復不已使廟堂之上盡成一片慘殺气象則東林有不得辭其咎者矣然則攻之者是與論朝事則論朝事耳不必以門戶阱也且吾以爲門戶而破之乃今之發難於廷弼者果何人之報復乎是故摘流品可也爭意見不可也攻東林可也黨昆宣不可也臣聞之世之治也君子尙和及其亂也小人尙同今天下非不和之患而黨同之患小人之心牢不可破勢不能彊君子以苟同則不得不黨小人以自異同異立而好惡分觸境生情無非爭鬭勢必至盡网君子而後已此今日之所爲紛紛也然則和衷之道其可不講乎臣請言憲成之學憲成學朱子者也其言朱子也世日尙奇朱子以平平則一毫播弄不得世日尙圓朱子以方方則一毫假借不得今之世變其爲假借乎其爲播弄乎如簧如鼓如鬼如蜮者非乎或以官爵或以朋遊或以名譽或以意气者非乎無有假借方之至也無有播弄平之至也合方與平和之至也𨿽然有諸已而後求諸人無諸已而後非諸人其憲成自反之學乎憲成之上書救淮撫也言者不已而憲成終不辧至論私書發抄則曰旣有書卽有發抄之理可謂能自反矣今之學東林者盍反昆宣之戈而卒業於此以無遺憲成羞可乎善夫憲成之言曰行一不義殺一不辜而得天下不爲方爲利心消盡依乎中庸遁世不見知而不悔方爲名心消盡此亦方之說也曰新法之行吾黨激成如是而後可謂之盡已之性君子當於有過中求無過不當於無過中求有過如是而後可謂之盡人之性此亦平之說也臣竊爲在朝在野諸臣三致意焉審如是幾與天下相忘於太和之域矣又何以攻東林爲哉又何以攻東林爲哉抑臣於是尢感於學術之難言也昔者孔子歿門弟子轉相授受源逺而流益分子夏之後有子方子方之後有莊周流而爲輕世傲物彼以聖人爲之依歸而且一再傳獘矣王守仁之學良知也無善無惡其獘也必爲佛老頑鈍而無恥顧憲成之學朱子也善善惡惡其獘也必爲申韓慘刻而不情佛老之害自憲成而救臣懼一變復爲申韓自今日始夫救世者如調琴瑟焉緩則進之急則反之而已虞廷之授受曰中而孔門得之以爲傳心之要法萬世學者準之斯則有進於東林者矣於戲本虞廷之中以建皇極於上消偏黨之人心追和衷之盛事端有待於聖天子伏惟皇上表章正學明示在廷諸臣弗得肆爲攻擊以傷東林之賢者仍下一切廷臣章奏立判忠邪使賢者安於有位而不肖者亦得洗心易慮共沐蕩平之化宗社幸甚不然殷鑑不遠空國之禍將有臣所不忍言者矣臣愚無所知識痛念時事至此不容隱忍輙忘忌諱冒幹宸嚴伏惟聖明少垂鑑察

敬修官守疏【天啟辛酉十一月二十五日上】

禮部儀制淸吏司主事臣劉宗周謹奏爲感激天恩敬修官守懇祈聖天子躬禮教以端法宮之則以化天下事臣荷皇祖神宗皇帝拔擢備員使署猥以羸疾坐廢有年矣一旦遭際我皇上聖作物覩覃恩海宇以臣微賤濫竽起廢之典天髙地厚再荷生成其敢惜此頂踵不以致君父乃者受事禮曹夙夜於寅淸之地而喟然於禮之可以爲國也臣請因事設規爲當寧獻臣聞古人之言禮曰母不敬而卽繼之曰傲不可長欲不可縱志不可滿樂不可極是以先王不邇聲色不殖貨利不盤遊畋居則被法服親圖史行以鸞和中以節奏盤盂幾杖刀劍戶牖有銘工誦箴瞽誦詩公卿進諫庻人傳語商旅議於市惟恐不聞其過也而治化爛焉皆此物此志也臣入闕未幾仰見陛下朝講時勤畱心治道庻幾具大有爲之資間者道路之言還宮以後頗事宴遊或優人雜劇不離左右或射擊走馬馳騁後苑母乃敗度敗禮之漸與優人雜劇之類不過以聲色進禦爲導欲之媒此其爲害何啻毒藥猛獸卽陛下偶一近之已令此心不克自持況自今以往乎古者投壺射禦𨿽六藝所不廢但恐陛下以馳騁之心爲之則亦未始非導欲之媒天理人欲有同行而異情者此類是也乃禮之大者又莫先於謹內外之閒矣故曰外言不入閫內言不出閫頃者奉聖夫人客氏於陛下有阿保之恩不忍遽出至出而復入夫以大內森嚴恣一宮人出入不禁如此非所以閒內外也而陛下方以人言及之一舉而逐諫臣者三人罰者一人至閣部以下舉朝爭之而不得陛下又以一宮人成拒諫之名矣且陛下卽位以來逐諫官者屢矣若賈繼春以宮侍逐郭鞏劉重慶以輔臣逐魏應嘉馮三元張修徳劉廷宣韋藩以邊事逐而今者倪思輝朱欽相王心一又以保姆逐矣不幾一日而空人之國乎臣於是而有感於宦官用事之禍也古者公卿士大夫有罪則下廷議而理之不聞其以禁中決也乃今朝逐一諫官中旨也暮逐一諫官中旨也此中旨者陛下方用之以快一時之喜怒而孰知前後左右又不難乘陛下之喜怒以快其私乎方且日調狗馬鷹犬以蕩陛下之心日進聲色貨利以蠱陛下之志凡可以結人主之歡者無所不至使人主日視此法家弼士如仇讎而後得以指鹿爲馬盜陛下之威福或降斜封之勅或興鉤黨之獄生殺予奪惟所自出而國家之大命隨之則亦宦官必致之禍也乃今日試問得時用事親幸於陛下如左右手者非魏進忠也耶然則導陛下逐諫官者魏進忠也並導陛下以優人雜劇射擊走馬者亦魏進忠也不然則魏進忠之黨也陛下淸明在躬如蒙泉之初出方將追邁古先哲王以躋盛治而竟爲忠等所誤如此豈不深可恨哉昔裕陵以衝年卽位王振用事卒蹈土木之難當是時上有張太后下有三楊猶不能早除萌孽以貽他日之禍正徳初劉瑾等八閹亦導泰陵以狗馬鷹犬之樂流毒縉紳幾於亡國至今言宦官之禍者必曰二正之季爲千古永鑑方今皇穹降割匝月之間國綂再絕陛下以煢煢之沖齡承天地神人之付托頃者復有川中土司之變以斯時也卽令宵衣旰食與羣臣交儆於一堂之上猶懼萬無一濟乃欲與進忠等共了天下事復蹈二正之轍此臣之所以耿耿而不容已也𨿽然亦在陛下以禮自持而已語曰少成若天性習慣成自然是故目不接靡麗之色而視日明矣耳不聽柔曼之聲而聽日聰矣心不長滿假之志而善言日進矣四體不設暴慢之容而動罔不臧矣法宮之中有不狐鼠竄伏而姦宄肅淸者未之前聞於是而可以正百官於是而可以齊萬民於是而可以安四海皆六禮之化也伏惟陛下毅然以古先哲王爲法將平日俳優馳騁之習一切屏絕而益稽古親賢以自輔開天下之言路還票擬之職於閣臣仍勅內侍魏進忠等各凜髙皇帝鐡榜之戒毋蠱惑君心專權亂政以釀王振劉瑾之禍則天下幸甚至於奉聖夫人客氏者陛下不過一時之依眷本無忝於大信謹禮制而出之當無俟臣言之畢矣臣聞宋儒程顥常勸帝防未萌之欲及無輕天下之臣子宋神宗拱手謝之夫明主旣不廢未萌之防則忠臣亦何必諱明盛之戒臣猶記皇祖時評事雒於仁以酒色財气四箴進規皇祖一時不懌卒感其言培四十八年無疆之運臣𨿽不才致主之誼不敢自後先哲頃者倪思輝等以言得罪旬日以來遂無諫者舉朝將坐視陛下之過而不救臣竊痛之臣禮臣也在禮言禮分無虞於越俎艸野孤蹤不識忌諱冒干天威儻得藉手報稱萬一其敢逃斧鉞之誅惟聖明少垂察焉

請卹神廟罪廢諸臣疏【代總憲鄒南臯先生天啟壬戌三月】

具官臣某謹奏爲懇乞聖明大闡一代幽忠以勵臣紀以勸世風事臣以衰朽無能謬司風紀之任目擊今日世道人心江河日下每爲之撫膺太息計欲障狂瀾而不可得則惟有激勸一法操之皇上而已臣聞之舉直而化枉者勵世之微權彰往以鏡來者勸忠之大法頃者皇上繼體乘幹兩奉皇祖皇考遺詔將建言得罪及一切詿誤諸臣存者召用沒者卹錄已經吏部下檄次第舉行薄海陬隅幽深闇汶盡耀光明可爲二百年曠典顧存者未蒙召用而沒者尙虛卹錄間有子孫陳乞當路揄揚而得之者蓋亦寥寥矣其它艸枯木腐空埋俠骨之香事遠人微永乏靑雲之附者不可勝紀豈所以昭大公而示激勸之意乎臣不肖逮事皇祖初服於今五十年追惟當日共事之臣不乏同心之雅或聞風慕義或覿面交歡知之最悉九原可作吾誰與歸除已往卹錄者不敍外則有若原起光祿寺少卿顧憲成以明善爲體以兼善爲用躬任世道之重力決詖淫之藩者有若原任給事中逯中立四壁屢空一編三絕身退而道彌尊節甘而養益粹者有若原任南給事中陳嘉訓端凝介肅迥絕塵表直節著朝端淸風抜士類者有若禦史錢一本左圖右書日就月將闡天人之奧旨抉動靜之微機者有若原起兵部主事劉永澄豪傑之才聖賢之志精誠徹鬼神行法一壽妖者此五臣者名不必以斥逐顯品不必以事業見卓哉繼往開來之任允矣亷頑立懦之風敢亟請謚典以昭來禩而逯中立陳嘉訓錢一本猶在謫籍所當並與議贈者也自此而降有以犯顏得罪者大理評事雒於仁四勿昌言其最著者也諫廟饗不親廷杖爲民者禮部主事盧洪春也爭國本而謫者給事中張棟羅大紘王如堅楊天民李獻可舒宏緒戴士衡禦史余傑光祿寺丞王學曽而戴士衡則死於戍所者也論閣臣而謫者給事中朱稷楊恂禦史冀體宋燾吳宏濟兵部郎中劉元珍吏部主事安希範兵部龎時雍刑部孫繼有參政姜士昌也論京察而謫者禮部員外徐泰成主事賈巖於孔兼顧允成張納陛國子助教薛敷教也爭山陵者參政李管也爭楚獄者禦史林秉漢也此皆坐忤閣臣者也而諸以別白是非邪正忤閣臣者給事中盧明諏曹大咸任彥蘗李沂禦史馬經綸範儁刑部主事劉志達也以進賢退不肖忤閣臣者吏部郎中王教馮生虞黃縉也因而坐汰者吏部員外錢養亷主事穆深也諸忤權要而謫者行太僕少卿苖勃然僉事汪先岸也力摧言路朋邪謫且被察者戶部郎中李朴也以張差一案坐謫且死者刑部主事李迎俸也爭東倭封貢而謫者給事中葉繼美禦史曹學程禮部郎中蔡宗明兵部主事朱長春也以礦稅論中使謫者給事中郭如星陳維春也論稅官者太常寺少卿傳好禮也有司以稅事被逮者知府吳寶秀推官華鈺知縣王正志而正志則死於獄視諸臣最慘特當議蔭者也其它因事詿誤或中禍於權要者府尹萬自約以買辦金珠忤旨禦史彭應參以斃範祭酒坐吏部郎中蔡應麟以方簡誣而刑部郎中於玉立吏部主事王士騏以妖書構是也若礦稅之役所在地方或逮或降或削籍未審存沒者又得參政沈孟化副使孟振孫知府李商耕趙文煒王禹聲蔡如川同知卞孔時孫大祚通判邸宅羅大器知州鄭夢禎州同邵光庭知縣李來命甘學書鄒光弼焦元卿袁應春王之翰田廓經歷車聖任一名車任重凡二十人焉嗚呼盛矣凡此諸臣或忠效碎首或義存剖腹或持國是於盈廷或決廟謨於前箸或爲民請命而犯當道之豺狼或爲國除姦而觸九闗之虎豹至於身不列於科名職僅等於抱闗乃能存心愛物義篤匪躬抑又難矣而夷考其時大者身膏泉石小者名隠塵埃圜土幽魂猶肅飛霜之气炎荒執殳空揮捧日之誠懷忠不二所遇難齊深可憫痛除已經赴用遷職外當亟與分別贈卹均沐皇仁不當使湮沒無聞偏抱幽貞於冥冥也嗟夫以諸臣之才使得君相一心計從言聽盡究其英挺卓犖之用豈非瑚璉珪璋稱熈朝師濟乎而事多逆而成拒風以激而爭流一往不返河淸難待僅畱此身後之名垂諸靑史而國家曾不得資其半臂之用至於人亡國瘁時事日非俯仰前修徒令人於邑而已然則愛惜人才以自爲社稷計明主當何如哉方今聖天子宏開麟鳯之网旁招俊乂弓旌之使相望於道幾於野無遺賢惟是丁已京察久爲公道所不平者而猶以局面相持藩籬未破間從抜用十不二三竟使五年黜幽之大典終爲賢人君子之錮籍臣竊惜之夫前此諸君子之去國或以國本或以礦稅或忤權姦未嘗無去國之名而今則以門戶受錮夫門戶者朋黨之別名一朝投足終身莫湔令天下噤舌而不敢言嗚呼此漢唐季世所以壞也由今觀之若丁元薦李朴沈應奎賀烺史記事李炳恭之不謹劉定國沈正宗韓萬象塗一榛麻熺王時熈陳一元馮上知史學遷之浮躁荊養喬陳敏中張文輝潘之祥之不及孫瑋孫愼行魏養蒙曹於汴朱國禎喬允升範鳯翼王之宷鮑應鰲王國魏允中馬孟楨之並以拾遺與南察之吳良輔金士衡張篤敬章嘉楨吳爾成皆所謂門戶中人也而諸臣本色竟何如哉說者謂諸臣過於任意不劑時宜門戶之禍皆所自取然人有得罪於是非者有得罪於同異者有得罪於君父者有得罪於儕友者虛中而觀諸臣之罪何居乎負俗之累賢者不免取其大節略其小疵則元薦諸臣均不失爲慷慨气誼之士髙者振功名卑者超富貴詎可令其終淪落以無聞乎或曰今日之昭雪所以錄其賢也萬一此例一開不賢者亦得夤緣而起以淆淸濁則計典不從此而廢乎臣謂宇宙不毀人心不死眞是眞非不可得而亂也卽不能保無一時剌謬之國是而能必有萬古不冺之民彜又豈敢逆料他日爲不賢者所借口預爲今日賢者抑耶嗟嗟千金買駿死馬且然況生者乎錄死者於前所以勵生者於後用生者於今日又所以伸死者於昔時總以奉皇上生者召用沒者卹錄之旨非敢有所濫觴於其間也緬仰皇圖金甌全盛故得一洗萬曆五十年光嶽之气爲皇上振中興之運使人心世道不至澌滅於以少振一日風紀之任則臣區區報皇上之職分耳先臣徐階當國錄用廢籍諸臣諸少年不悅爭以爲言階曰今人用器惟求新者然千古圖書彜鼎玩好之類必加愛重而不敢毀傷者何也爲其古也寜獨於人而有異乎諸少年語塞而退近禦史遊士任有起廢太濫一疏蓋亦當時少年之見臣抱人惟求舊之思自附於先臣徐階以人事君之義如此伏乞皇上畱神勅下該部施行臣無任激切待命之至

劉蕺山集卷一

●欽定四庫全書

劉蕺山集卷二

﹝明﹞劉宗周撰

○奏疏二

辭光祿尙寶疏【天啟癸亥六月上】

禮部儀制淸吏司主事臣劉宗周謹奏爲奉差事竣兩聞新命懇乞聖明辭免殊常升擢容臣以原官趨任以安分義以肅官常事臣宗周於天啟二年四月內奉命差往南京公幹沿途接邸報於本年六月內奉聖旨攺臣光祿寺寺丞及事竣復命行至滄州復接邸報於天啟三年五月內奉聖旨升臣尙寶司少卿臣聞命自天屏躬無地該臣先後望闕叩首謝恩外伏念臣一介艸茅蚤蒙皇祖拔擢筮仕行人後先謝病家食有年一旦聖明踐阼旁求遺逸不棄葑菲遂使臣愚濫邀起用之典超序儀曹臣遭逢不可謂不幸而所以致身於我皇上者亦旣有其地矣不意受事未幾涓埃罔效一歲而兩蒙殊擢洊歷卿丞遂躋下大夫之列臣聞度徳而受任者國家詔爵之典計日而效勞者臣子守官之法故虞廷考績必以三載崔亮停年不廢資格凡以堅豪傑任事之心塞宵小速化之路所禆世道人心非苟而已者我皇上以不世出之資啟雲龍風虎之運仁賢輩出耆舊景從蓋常起以非常之禮待以不次之典忠信重祿度越千古迨爵輕而濫官冗而歧毎令言之者有連車平斗之刺何至以微臣之陋復事濫竽席未暖而輙遷班未列而又擢更爲近事所希有而國家詔爵之典幾以臣一人而壞矣夫今所爲京堂之選者或起家謫籍或揚歷賢勞處之者未嘗無說臣行能不及中人於國家無一籌之展徒以數年家食冒恬退之名猥與諸名徳頡頏淸華之地是終南果爲快捷方式而夜光可以魚目混也豈不辱朝廷而羞天下士乎臣毎念先臣莊■﹝日上永下﹞以三十年行人應召僅遷郎署以終若劉大夏張敷華諸臣皆以郎署有聲力求外轉臣𨿽不肖不敢僭擬先哲而良心夜气亦不敢自後於人伏惟皇上收回成命革去臣今官聽臣仍以郎署供職從此羣臣不復懷徼幸之心而皇上所以勵世之道益至矣豈獨臣一身分義之安已乎故事惟大臣得辭官倘以臣爲越禮控陳徑從罷斥庻不冒以退爲進之嫌仰戴髙厚曷其有極臣不勝隕越懇祈之至

請先臣劉棟謚典疏【天啟癸亥九月上】

尙寶司少卿臣劉宗周謹奏爲先臣忠淸著節百年輿論允孚懇乞聖明特勅議謚以闡潛徳以光巨典事臣惟國家易名之典五年一舉至嚴也至尙論於百年之後愈嚴矣惟嚴故朝廷可藉以操勵世之權惟愈嚴故臣子益恃以彰不朽之節未有節已著於當年名且湮於沒世如故南京兵部侍郎劉棟其人者於臣則從曽祖也臣請略節平生爲皇上敬陳之先臣棟中正徳辛未進士選庻吉士授編修稍遷左中允嘉靖甲申議大禮下詔獄廷杖六十復原官尋出湖廣參政歷河南左右布政南京太僕寺卿翰林院太常寺卿南京兵部侍郎致仕卒賜祭塟祀郡鄕賢先是張孚敬甫釋褐持肅皇帝繼統之議逡巡莫敢發而於先臣同年友也又雅相善一日以疏艸示先臣先臣正色斥之曰子老而博一第不循分服官乃作此壊名教事乎孚敬拂衣去大禮議起諸同志皆倚重先臣曰是首阻邪議者遂同學士丰熙輩伏闕號哭肅皇帝震怒坐廷杖者若干人先臣以宮僚與焉創甚得不死已而孚敬驟貴攺翰林蒞任同館諸人恥與爲列匿不見孚敬獨恚先臣曰元隆亦去我乎指先臣字也蓋孚敬猶兾以夙好相援而不虞先臣介絕乃爾以故坐恚反踰他同館者頃之孚敬浸柄用出先臣外藩矣旣參楚政淸眞持大體竟以骯髒忤按臣意被論當事者心知先臣不爲動得擢汴轄去在汴多惠政入覲修贄朝貴人止靑布二端朝貴皆驚嘆司故存羨鏹數千例入私槖長子乘間言之先臣故不應一日呼子出政事堂堂故懸古鏡令其子臨其下曰汝照面孔何狀能享此多金子慚謝卽日去官不持一錢人以此益重先臣介節而先臣自處義甚髙絕不爲朝貴所援浮沈淸署久之始貳卿畱都旣去復起畱都前後凡六年不遷官以去嘗攝南銓京察考功薛應旗佐之所斥皆權黨至今稱之通籍四十年沒無餘貲見於郡誌可考而知也夫肅皇帝以尊親之孝剏千古未有之彛倫當是時豈不知將順可以希寵而諸臣引經泥古至不惜頂踵以犯明主一時人心士气直與壬午諸臣後先勃發先臣忝在攖鱗之列九死一生忠誠特著況其砥礪名行坎坷中外淸風足以範俗介節足以匡時卽擬之鄕先達魏文靖謝文肅無多讓焉獨不得與丰熙諸臣同類而共稱之此忠魂所以化碧而志士相爲拊膺者也先臣家無令緒門戶久凋臣以支庻幸讀先臣遺書以有今日儼箕裘之可紹顧帷蓋以誰憐玆者恭遇皇上龍飛覃恩曠澤被及枯朽臣欲爲先臣邀一命之卹而事在年遠懷疏而止者再幸值玆五年議謚之日九原可作𨿽千載而上猶待表章況先臣不過百年之久乎臣猶記先臣請塟時會侍郎董玘亦請祭塟肅皇帝卽玘疏下旨曰棟固嘗以議禮哭午門者玘何爲者耶遂格玘而獨卹先臣然則先臣當日一片血忠已獨鑑於肅皇帝不廢易名一節允矣臣查議禮諸臣如丰熙馬理楊愼皆後先與謚先臣事例委與相同伏乞皇上勅下禮部如果臣言不謬將先臣錫與應得謚法庻先臣旣朽之骨可再造於華衮而國家徵信之典且有光於曠世持此以淑世教勵人心殊非小補又寧止臣一身一家世世感徳已耶臣無任激切吁懇之至

辭右通政疏【天啟甲子十一月十七日上】

太僕寺少卿在籍臣劉宗周謹奏爲天恩愈重臣義難勝乞聖明俯容仍以原官在籍調理以終愚分事臣原任尙寶司少卿於天啟三年九月內蒙恩升授今職該臣以分義自裁連疏引疾遂蒙聖恩準以新銜回籍調理臣戴此髙厚輿疾裏門方期與田夫野老永祝聖壽以圖報於萬一忽於本年十一月十二日接吏部照會於本年九月初四日吏部題缺官事奉聖旨劉宗周升通政使司右通政欽此臣聞命自天措躬無地隨設香案叩謝聖恩外伏念臣一介賤儒遭逢聖明遂從田間廢棄屢擢淸華正微臣捐糜報稱之日而遽爾乞身敢於負皇上之任使而不顧者凡以朝廷不卹髙爵以待天下士義不容使匪人庸豎側足其間以辱曠典明矣如臣不肖叨冒踰涯分宜先退以彰朝廷甄別之權則臣之自知甚審而臣之所以自處者猶竊有餘地云爾何意裏居匝歲遽蒙顯擢仰惟皇上始終帷蓋之深仁眞同天地父母之罔極臣未嘗不感極而繼之以泣其如臣義不足以仰承何哉臣聞古人之訓曰君子進以禮退以義進必以禮故進而足以有爲退必以義故退而足與有守兩者相反而適相成乃稱臣節焉臣之進而下足與有爲亦旣曉然自信於平日矣一辭而退終身不再計臣之義也尙敢復問廟堂事乎忽然而進忽然而退又忽然而進進旣不成其爲進而退終不成其爲退世有如是之立身而可語於禮義者乎且皇上所以過聽在廷諸臣之請亟於用臣者謂非以今日之退於自守之義有足多乎哉果爾是以臣之退成臣之進也臣愈無以自解矣世道之衰也士大夫不知禮義爲何物往往知進而不知退及其變也或以退爲進至於以退爲進而下之藏身愈巧上之持世愈無權舉天下貿貿焉奔走於聲利之場於斯時也廟堂無眞才山林無姱節陸沈之禍何所底止臣方懼以前日之進故惴惴焉辭太僕之命猶以爲晚何意前日之退轉成今日之進將敗壞世道實臣一人開其端率天下而趨之臣滋懼矣納言何地通政何官而臣以無行誼之尢者一朝而處之不亦辱朝廷而羞天下士乎此臣所以輾轉踟躕至死不敢趨命也仰祈皇上鑑臣前日求退之心本非假托原臣今日已退之身萬難復用仍量臣未任太僕亦萬無躐躋通政之理收回成命勅下吏部許臣仍以原官在籍調理邀天之貺或終得與田夫野老永祝聖壽於無疆而皇上之所以全臣末路者已不啻生死而肉骨之臣所謂生當隕首死當銜結者也臣無任瞻望闕廷激切控辭之至

辭京兆尹疏【崇禎己巳正月十一日上】

復職通政使司右通政在籍臣劉宗周謹奏爲恭承新命久病不能赴任懇祈聖明俯容以原官致仕以全晚節事臣浙江紹興府會稽縣人中萬曆辛丑科進士筮仕行人不及一考前後以丁憂患病在告者幾二十年天啟攺元錄用廢籍諸臣蒙先皇帝起升臣禮部儀制司主事二十年來歷光祿尙寶累升至太僕寺少卿時臣以分義自裁未敢拜命引疾以歸天啟四年九月內復起升臣通政使司右通政臣復以舊疾未痊具疏控辭隨於五年正月內奉嚴旨削籍爲民追奪誥命自後屢掛彈章坐臣姦黨無所逃罪而先皇帝終貸臣一死屏息田間以有今日恭遇我皇上繼統中興首誅大逆肅淸宮府因念先朝屠毒播棄之餘悉行昭雪一時忠良吐气而微臣亦得以給還官誥仰荷天恩感激之下繼以涕零從此一丘一壑不終貽聖世之戮於臣有厚幸矣何意皇上過聽廷臣之言屢旨起用遂於崇禎元年十一月二十四日接邸報吏部題缺官事奉聖旨劉宗周起順天府府尹欽此欽遵臣聞命自天措躬無地謹北面設香案望闕叩頭謝恩訖續接吏部咨文擬不日就道以終任使少效犬馬未盡之私而臣猶不容已於陳乞者伏念臣之以病乞休者數矣逮削籍以後目擊詔獄諸臣後先慘死多與臣有同心之誼臣禍且不測誓從諸臣於地下而偶不死臣遇獨幸臣心獨苦臣自少善病至此形神盡瘁不覺痰火痞結瘋瘍中於周身支離牀褥間與死爲鄰之日久矣一旦處存亡顯晦之際能不感恨平生之言負玆良友所以心愈灰而身愈困輾轉臨歧不覺進退之狼狽也且臣資性迂拙才識短淺在皇祖時旣以躍冶取憎久甘廢棄及蒙先皇帝不次之擢正宜戮力時艱與諸君子共效捐軀之義而又托之硜硜小節以去則微臣之伎倆盡於此矣尙堪再策駑駘之用於末路乎畿輔重地尹京兆者將表樹風聲爲四方則而漫以臣之庸劣者當之其能免於瘝曠此又臣之所大懼也玆者內察屆期聖天子綜核官方一洗京卿冒濫之穢如臣進不能致主退不能殉友漸負平生浸尋老病正當首從罷斥敢復濫邀今日賜環之典以速大戾爲此萬不獲已冒幹斧鉞仰祈皇上鑑臣罪廢餘生果在久病勢難前進仍念地方重任不宜久虛亟收成命準臣仍以原官致仕在籍調理俾臣苟全微命與康衢擊壤之民同歌帝徳共祝尭年則臣身𨿽退臣感愈深而聖朝所以激勸臣工之道亦寄於此矣臣無任激切懇恩待命之至

除京兆謝恩疏【崇禎己巳九月十七日上】

順天府府尹臣劉宗周謹奏爲面恩陳謝預矢責難之義以致君尭舜事臣以廢籍越在艸野久攖羸疾一旦過蒙聖恩擢以不次處之今官拜疏乞骸未蒙兪允臣猶念不次之擢分義難勝方事再控而嚴旨催臣赴任遂扶疾前來勉圖報稱陛見之後踴躍歡呼仰皇上爲堯舜主輙不勝致君堯舜之心平生誦讀實在於此恭惟陛下聖徳當陽討大逆除大姦釐大獘一時作用固已跨絕勲華而至於堯舜之道所謂繼天而立極者一一行之得毋猶以爲難乎孟軻有言責難於君謂之恭臣𨿽不肖敢不少陳狂瞽以報恩萬一惟陛下采擇焉臣聞之堯舜之道仁義而已矣出乎仁義則爲功利爲刑名其究也爲猜忌壅蔽與亂同事此千古帝王道術得失之林也陛下勵精求治宵旰靡寧時舉祖宗盛事召對文華或至夜分𨿽堯舜之憂勤勿切於此矣猶以爲未也益躬親細務朝令夕考勒限回奏庻幾乎太平之立致然程效太急不免見小利而速近功何以上效唐虞之治乎夫今日所汲汲於功利者非理財之事乎臣以爲今天下之民力竭矣堯舜在上一民饑曰我饑一民寒曰我寒此豈人衣之而人食之哉成賦有經其所取之者儉也陛下畱心民瘼惻然恫瘝其無忝堯舜之仁矣而輙以司農告匱一時所講求者皆掊克聚斂之政正項之不足繼以雜泒科罰之不足加以火耗又三四年並徵疊徵水旱災傷一切不問其它條例紛紛大抵輾轉出之民手爲病甚於加賦敲撲日峻道路吞聲小民至賣妻鬻子女以應勢且驅而爲盜轉而淪於死亡當是時也有司以掊克爲循良而撫字之政絕上官以催徵爲考課而黜陟之法亡以若所爲欲求國家有府庫之財不可得已且今日猶曰邊儲孔亟耳長此不已一旦帑藏充盈或珍奇玩好土木神仙封禪之事作則皆言利之習有以啟之也功利之見動而廟堂之上有不勝其繁苛者矣事事而紏之不勝汰也人人而摘之不勝誅也於是名實罕覯而法令滋章頃者陛下嚴贓吏之誅自宰執以下坐重典者十餘人可謂得救時之權矣然貪風不盡息也爲其所以導之者未盡善也堯舜之世禮官多而刑官少故畫衣冠民無犯者善乎賈誼之言曰禮禁未然之先法施已然之後古者大臣有坐不亷而廢者不曰不亷而曰簠簋不飭其禮遇臣下類如此故人人有士君子之行而無狗彘之心所謂禁於未然者也往者輔臣劉鴻訓以犯贓蒙嚴譴𨿽法在不赦臣猶爲揆地惜乃近者廠庫諸臣旣發覺其見在者矣又勅問旣往不已積獘相仍事屬曖昧所開贓罪不無出於懸坐此而置之重典是謂不教之誅頗傷士气其它一切詿誤指稱賄賂者卽業在昭雪猶從吏議從此深文巧詆杜天下遷攺之路益習爲頑鈍無恥矯飾外貎以欺陛下士節日隳官邪日甚陛下亦豈能一一而問之昔張武受賄漢文賜之金錢以愧其心天下化之則刑罰之不如禮教彰彰已且陛下所以焦心勞思躬親細務而不辭者正以未得天下之賢人君子而用之也昔者堯舜勞於求賢而逸於任人故能成無爲之治陛下亦嘗搜羅遺棄徧天下矣乃所嘉與而樂用之者多奔走集事之人方且以摘發爲精明以告訐爲正直以便給利口爲才諝又安得天下賢者而用之卽得其人矣求之太偹或以短而廢長責之太苛或以誤而成過有動遭罪譴已耳夫堯舜之所以稱聖者以其不自用而取諸人也當是時天下之聰明才技豈復有加於堯舜者哉而堯康衢必訪舜邇言必察故能合天下之愚以成其知今陛下聖明天縱卓絕千古諸所擘畫動出羣臣意表遂視天下爲莫已若而不免有自用之心臣下自以爲不及益務爲謹凜救過不給讒諂者因而間之猜忌之端遂從此起陛下幾無可與托天下事矣夫天下可以一人理乎恃一人之聰明而使臣下不得闗其忠則陛下之耳目有時而壅矣慿一已之英斷而使諸大夫國人不得獻其可則陛下之意見有時而左矣方且爲內降方且爲畱中不報又何以追喜起之風而奏雍熙之上理乎且以王之宷爲國本至死而不蒙身後之卹至今誣贓未豁則邪正之辧幾何而不混乎梃擊一案與楊左移宮髙魏紅丸同宗社至計也之宷宜死則楊左髙魏亦宜死而逆璫之專殺且有功而無罪矣門戶之說數十年來小人用以殺天下正人斵天下元气禍已見於前事矣自陛下登極嚴旨禁勅冀與天下登蕩平之路而矯枉過正欲抑君子以平小人之气用小人以成君子之功是消長漸分而前日之覆轍將復見於天下也唐虞之世豈無讒說殄行乎而堯舜終不以其故貶聖願陛下之熟察之也然則財以不私爲利刑以不殺爲威求天下之賢人君子以自輔遂可以希堯法舜乎未也堯舜之道堯舜之學爲之也學之大者於書見之矣書曰人心惟危道心惟微惟精惟一允執厥中陛下聲色不在禦宴遊不邇躬危微之辧固已得其大端而至於求治之心操之過急不免醞釀而爲功利功利不已轉爲刑名刑名不已流爲猜忌猜忌不已積爲壅蔽正人心之危所潛滋暗長而不自知者誠能自反此心粹然一出於道而精以擇之一以守之則隨吾心所發自無過不及之差而中道在我矣中者天命之性仁義之極則也仁以育天下義以正天下自朝廷達於四海靡不畢舉陛下已日躋於堯舜矣夫堯舜非絕徳也陛下之心卽堯舜之心也陛下之中卽堯舜之中也有爲者亦若是而已矣又何難焉又何難焉孟子曰道二仁與不仁而已矣不爲堯舜此下更無可爲者臣嘗歷考羣辟三代以後如漢宣帝唐徳宗宋神宗皆非盡愚闇之君然神宗急於求治用其臣王安石以新法亂天下卒有北狩之禍則功利之毒也漢宣帝起於民間周知情僞用法無私趙蓋韓楊不得其死說者謂漢業衰於孝宣良不爲誣則刑名之過也唐徳宗彊明自用指姜公輔爲賣直恥見屈於正論而甘受欺於羣小卒有奉天之幸則猜忌壅蔽之爲患也此數君者皆具大有爲之資其經營創制未嘗不欲措天下於隆平之業而操術若此禍敗若彼有如響之應聲而不爽者則信乎堯舜之道不可以不學故也伏願陛下超然逺覽以堯舜之學行堯舜之道舎已以用天下之賢省刑薄斂與一世更始乃制禮作樂以化天下直接三千年旣墜之聖統則宗社幸甚斯文幸甚陛下有爲堯爲舜之資而在廷諸臣不能進之以堯舜之道禦極以來求言若渴啟沃無聞致陛下覃思治理猶在漢唐宋間諸臣不先意以承之則後事而將順之至所汲汲於表章者乃在故相張居正其人考居正立朝無不出於功利刑名確然申商之學與堯舜正相反至舉其奪情一節亦爲忘身殉國之事幾何不率天下而爲不孝乎世教不明人心不正莫甚於此方今救世之本正在人人言堯舜之道使邪說者不得作以生心害政惑世誣民而倡之則自陛下始惟陛下不以爲難斷然設誠而致行焉臣愚與有榮施臣無任感激披陳冒幹斧鉞之至

請修京兆職掌疏【崇禎己巳十月初八日上】

順天府府尹臣劉宗周謹奏爲京兆職掌久廢王畿治化未宣仰祈聖明嚴飭定制以奏郅隆事臣惟古者京兆尹之設視外二千石而體貎加優異時或判以親王遇事專決卽刑部禦史臺不得抗衡焉蓋輦轂之下藉以肅淸姦宄奠安黎庻爲天下要區非斤斤簿書錢糓之任也國朝定制頗仿前代然共事之以撫按分隸之以五城禦史責任不無少輕積而至於今日不過爲各衙門錢糧轉輸之地或轉輸之不以時則計部之參罰首及順天將謂本府力能得之所屬州縣而事又未必然異時外解不前徒費文移絡繹卒無當於緩急之數往往呼之而不應令之而不行法玩人弛誠有如臣同官魏光緒所言者止因各屬之賢否不闗政府故𨿽有統轄之名而血脈不貫又因臣府之耳目未周各屬故漫無賢否之狀而舉劾難行至是而京兆之權廢壞極矣又何以彈壓輦轂爲一人承流宣化表率首善之則於天下乎以故履斯地者率視爲傳舎人懷苟且之志或期月待遷或卒歲而去曽未有以三年淹者誠如是則𨿽有張趙包歐其人亦無以自見而胥吏轉得以長子孫習爲姦利若大興宛平二縣尢稱親民之職也處勢愈卑任事愈難亦惟以錢糧奔走於各衙門如奴隸而傳舎其官甚於臣府上下之間相率爲偸惰日甚一日地方之事遂以日壞玆者聖天子恢宏三五之理思得吏稱民安與天下更始因惓惓於久任之法攺弦更張千載一時寧獨遺此首善地臣不才謬承簡任受事伊始日夕冰兢思得一當以圖報稱義難黙黙而處於此敢祈皇上深維天下治化之所自起特重京兆事權許臣衙門得考察屬吏如撫按其平日查訪賢否許臣歲遣風力推官查盤倉庫獄囚因得悉其官評以偹舉劾自掌印官以下酌行久任之法其本府推官必用新甲科俸滿之日一體考選大宛二令或用新甲科如外縣例或轉自外縣徑論部俸一考之後得升員外郎如此則人心知所激勵法令可以漸施一切前跋後疐之病皆有所不受而風行於畿輔不難矣臣𨿽不才近在聖明埏埴之中一切考功之法惟聖明所躬課或民生未遂或教化未行或紀綱不立或風俗敗壞或人心澆漓或城狐社巤公行白晝爲民害者皆一一問臣坐臣以罪總期不負古京兆職掌而止至於簿書錢谷之事臣𨿽不敢不黽勉救過然非臣之所以報皇上也仰惟皇上特旨申飭仍勅下該部酌議久任等法立賜施行倘積習難破事權難假請自今以後州縣一切未完弗闗臣衙門考成永著爲令臣無任激切待命之至

請發帑大賚疏【崇禎己巳十一月初三日上】

順天府府尹臣劉宗周謹奏爲邊事萬無可虞京城宜先內偹懇乞聖明發帑大賚以固人心以張國勢事臣聞國勢之彊弱視人心之安否而已人心安則國勢自張上之人所以先事而綢繆者固將無所不至也而況有事之際乎方今羽書告急京師戒嚴皇上焦勞於上臣工竭蹶於下亦旣調遣四出兵勢漸張而無如所在人情洶洶四方之民麕至奔入京師煤米爲之騰價臣𨿽下令禁之而不得貧民有漸失所生者況三冬之日啼饑號寒之眾塡塞道路倘遇姦宄不逞者起而呼之便能揭竿爲亂至於營軍素稱疲困枵腹荷戈尢當體卹天下囂陵反側之象未有不乘饑寒而起者則亦不可不預爲之計也夫以皇上聖明不世出天實篤生以昌我明億萬載無疆之祚業已聲靈赫濯廟算全操一時文武吏士計無不爭先用命亦何有於外患惟是內地之景象若此不能不重煩聖明之慮皇上誠能亟下令暫撤九門煤米諸稅使商賈鱗集物價自平隨降一手詔發內帑一二萬金一以給地方各坊鋪煮粥以惠煢民仍收養之各鋪中一以賞京營守陴者一以賞營兵出援之家屬使無內顧憂更發京倉米數千石以平糶或預給軍士月糧一月亟運通倉以抵之將一舉而京師之民歡動若雷然後乃命五城禦史會同臣府用保甲之法以戒不虞隠然有寓兵於民之意環京師之民以衛一人如手足之捍頭目子弟之衛父兄而折衝禦侮之威卽在於此所謂聖人有金湯者此也抑臣猶有說焉五城兵馬坊官𨿽城院之首領而實爲臣外屬臣與城院固共事地方者也必彼此聫絡一體上下相呼應而後可以行法自臣受任來兵馬坊官無一至臣府參謁者臣𨿽有區區文告固已令之而不行聨之而不合官如贅旒何當於地方有無並祈聖明申飭臣書生不能籌邊而責任地方當以民生爲急內憂爲先故效此款款之愚以佐緩急惟皇上采納施行

請推廣徳意疏【崇禎己巳十二月上】

順天府府尹臣劉宗周謹奏爲欽奉明旨推廣徳意以拯畿輔遺黎事臣待罪京兆目擊地方饑啼寒號顚連溝壑之狀不勝酸楚不敢不引爲己辜前蒙皇上特命五城設廠施粥少延旦夕之命復該刑部員外郎李若愚有疏尋奉聖旨京師五城及在外設養濟院收卹孤貧著在功令近來有司漫不加意徒飽貪吏蠧胥深可痛恨順天府及各撫按查明修復積谷偹賑以時給發務令貧民沾惠該城流殍拯救掩埋各城禦史設法議奏巡方總約著都察院進覧該部知道欽此臣捧誦之下仰窺皇上加意煢獨眞不啻天地父母之心而所以責成臣府者又如此其切臣敢不仰承徳意而推行之少塞職掌之萬一臣謹按祖宗令甲如養濟有院惠民有局漏澤有園旛竿蠟燭有寺歲時粟布各有差自畿輔推之天下法至偹也而後稍湮沒已臣請仿故事斟酌行之臣查京城有鋪房不下五百區向以之錮鬭毆平民爲阱於國中者也今下令禁止專以收宿貧民免其露處宵隕之患且簡殘疾老弱之不能就食者量給以粥餌俟來春查入養濟院其壯者除遠方流寓外皆按籍遣還使歸農力死者給槁塟之毎歲一冬可費銀二千兩行之數年京師之爲顚連而無告者亦已無幾矣至於積谷偹賑尢系祖宗良法美意小民所恃以托命而近來有司往往視爲文具卽臣府所屬開報動百盈千半成烏有念此項錢糧原無額設不過取之贖鍰捐之公費而近以兵餉雜項皆有額派所餘無幾此外又有平糶一項以裒之是竭澤而漁也以臣之愚今日亟宜捐此三項爲地方偹賑地俟賦役書成盡有冗濫可淸以補餉額倘舎是而令有司以設法區處不已難乎𨿽然畿輔之民所以日困而瀕於死亡者亦豈一朝一夕之故哉異時朝廷一切大典禮大賞賚率取給輦下勢不得不加派民間及事已而所派不除遂爲成額後事復然畿輔之賦遂甲於天下可爲不均之甚矣如鄕試錢糧當派之八府會試錢糧當派之天下一切上供之費何獨不然則加派之令宜公也至富家大戶一經報商千金立盡有預支之苦復有加墊之苦曷不令各衙門官任之而苦小民爲則編商之令宜罷也錢糧之有火耗也自臣府而上解戶部交納毎百兩必加兌三兩小民已不堪命矣若進宮子粒毎錠五十兩又明加滴珠七錢是皇上身自爲壑也上供之七錢民間之七兩也而火耗之獘遂中於有司而不可問則禁革火耗之令宜自上始也贖鍰之有透支也詞狀不得不愈濫以爲民病臣查大興一縣前任倪卓兩按院透支至五六百金姦書因爲姦利幹沒錢糧復數千金此數千金究將誰抵亦終波及小民而已一縣如此各縣可知一院如此八差可知則透支之獘宜斷從撫按禁也行此數端亦足以少蘇畿民之困矣而其要在愼選良吏持之以久任之法今天下吏治之壞也實自輦下始誅求之令日峻而官吏益得以因緣爲姦數變易不常加以不肖之吏行其苟且之政如臣五日京兆無論矣大宛知縣皆不滿歲輙報遷問其故則曰事多掣肘不可久也審如是官則得矣其如小民何昔齊桓公獵而賜老人食曰願賜一國之饑者賜之衣曰願賜一國之寒者誠能愼選良吏以撫循其民使農有餘粟女有餘布則一切人衣人食之計亦有所不事而已躋斯世於仁壽之域矣臣所謂仰承徳意與比部之言相發明者如此仰祈皇上勅下該部一一行臣之言要使仁恩不竭於平日惠政實究於目前則煌煌明旨庻不徒托之空言而微臣亦得以少逭溺職之罪此畿輔之幸而實天下生民之幸也臣無任激切控陳之至

冒死陳言疏【崇禎己巳十二月十五日上】

順天府府尹臣劉宗周謹奏爲冒死陳言開廣聖心以濟時艱事臣聞古之言敗亡之道者必曰不信仁賢夫不信仁賢則人主孤立於上而已亦何以爲國今天下恨不得賢者而用之然豈無一人足以當皇上之信而皇上以情面之說槪事猜疑舉大小臣工盡在皇上積疑中日積月累結爲陰痞有識者固已憂之一旦國事至此諸臣負皇上任使不忠誠無所逃罪業已天威震疊輕重伏辜而臣以爲皇上亦當分任其咎昔禹湯罪已其興勃焉今日第一宜開示誠心爲濟難之本日禦便殿延見羣臣相對如家人父子從此君臣相得萬化自張以票擬歸閣臣以庻政歸部院以獻可替否付言官而一人主持焉不效從而更置之不必坐錮之以深其罪諸臣感皇上知遇無不爭自濯磨以敵愾爲事旬日之間奏功闕下未可知也乃者聖謨淵遠方且益示以不信之端一切軍機悉取獨斷卽召對時一二建白皆落落不合以罷如軍機重任必用文臣提督定制也乃今以不信文臣之故專付之武臣之手萬一失事又何以處之朝廷縳一文吏如孤雛腐巤而視武健士不啻驕子漸使恩威錯置法紀不行詎可以制治保邦乎至是而文武之途盡矣舉天下無與托國者必將轉思其可信之人而曰吾舎一二內臣無可同患難者內臣又乘間在上前謂左班朝士不足信益務以沽恩自結於上於是總提恊之命稍試以城守將閫以外次第委之乎夫城守其易者也鮮衣怒馬之輩取壯軍容則可耳乃欲十萬京軍一朝而統以素不相習之人事權不一號令不齊能保無萬一之慮所恃皇上干綱獨斷不爲所惑況自古未有宧官典兵不誤國者唐魚朝恩宋童貫可爲千古炯鑑豈皇上聖明慮不及此夫亦不信其臣之念浸假以至於此在皇上亦付之無可柰何而不知處危急存亡之日舎天下士大夫終不可與共安危卽內臣可信人主義不得獨私苐還之以本等職業而匡濟已多不必與聞軍國事也漢臣諸葛亮之言曰宮中府中統爲一體黜陟臧否不宜異同又曰親賢臣遠小人前漢之所以興也親小人遠賢臣後漢之所以敗也臣每念及此未嘗不欷歔飲泣痛恨於先帝之世仰祈聖明翻然感悟念祖宗付托委任安危之幾間不容髮直從焦勞憂患中大破積疑以親內臣之心親外臣以重武臣之心重文吏則太平之業可坐而定也夫臣之所言皆皇上所不樂聞者也中貴人又從而嫉之然臣爲宗社計安危終不敢爲一身計利害不憚冒死垂涕以聞惟皇上采擇施行

極陳救世要義疏【崇禎庚午正月】

順天府府尹臣劉宗周謹奏爲極陳救世第一要義以祈聖鑑事頃者有生員劉栻從良鄕來誦言良鄕教官安上達之死節也緋衣一慟集諸生講君臣之義而闔邑之衿紳弁笄有臣死其君子死其父婦死其夫者一時轟轟烈烈之狀眞足以扶植綱常使所在地方皆得如上達者爲之倡則天下事奚抵於壊繇是觀之道學亦何負於人國哉夫宇宙之所以綱維而不毀者恃有人心以爲之本而人心之淑慝則學術之明晦爲之也三代以上有堯舜禹湯文武爲之君而天下無人而不學無事而非學學之名可以不立及夫世衰道微彛倫攸斁孔子始單提直指之爲萬世鵠至子思孟子而說愈詳凡以存幾希之脈爲君父閒大倫也自後推流揚波則漢有賈董隋有王通唐有韓愈宋有周程張朱上下數千年不過寥寥數子遞衍其脈而終亦不得大行其道於天下或遭讒被錮以死然世道卒賴以不墜功亦偉焉明興太祖髙皇帝以天縱之聖遠接二帝三王之治統獨表章紫陽氏使人奉韋弦家傳布菽二百餘年人文項背相望而其學焉而最著者則有薛胡陳王四君子馴至萬曆之季有髙攀龍卽宋儒楊時遺址講紫陽之學而世遂以東林名其時若馮從吾鄒元標鼎分講席與攀龍並爲世所推晚年一出卒遘逆璫之禍以死幸我皇上登極首表遺忠恩綸駢渙攀龍已與日月爭光而近時言者猶指一二異已者推入攀龍之黨以爲世詬𨿽以方大任之賢而不免焉臣竊痛之臣考攀龍當日門墻髙峻自一二同志外未嘗許通臭味卽他人之爲講學者或聚徒千百人肩摩轂擊而攀龍獨否惟一意躬修力踐發明君父大倫以衛世道獨不便於小人小人遂從而嫉之必殺之而後快今其骨已朽矣更誰爲黨者卽有之亦且嚙指相戒變節易操以保目前之富貴以故起廢徧天下而气象奄奄如是試問今天下亦有開首善之堂朝而問業夕而省成如馮從吾者乎亦有處統均之席震發一世良心扶植善類如趙南星者乎亦有紀綱是司欲借尙方劍討君側之姦如楊漣者乎亦有錚錚封駁諤諤昌言以澄淸世道自任如魏大中周宗建者乎則人才至今日而盡矣非徒無理學並其假理學而盡非徒無事功並其假事功而盡非徒無忠義气節並其假忠義气節而盡令今天下猶有假焉者亦何至國論日卑士气日下任流宼之縱橫無能建一奇出一策以紓君父憂乎故曰求士於三代之下惟恐不好名夫天下未嘗無人才也特患人主不能暸然於邪正是非之辧以爲去取耳韓爌之再入中書也曹於汴之長憲也𨿽未能大有所爲以副聖明之望要其立身本末猶自可原一去已矣何至爭爲羅織此外若李邦華之振刷朱世守之端方胡世賞之淸謹亦皆起廢中有用之才猥以時危見短或次第罷去或以詿誤繋廷尉識者方謂老成人不可不惜旦夕望皇上開赦過之門而立異同之見者無不媒孽其短朝處一人焉坐之曰黨暮處一人焉坐之曰黨猶以爲未足特設爲四面之羅使天下之人不出於假理學則出於假事功不出於假忠義則出於假气節人主又安得有用賢之路乎嗟乎流宼之滋也正臣子臥薪嘗膽同舟共濟之日而小人之不得志於官爵者輙乘機逞報復之端卽大任有戒心焉謂非一詆道學不足以自脫於東林免異日之禍而不知其立論之舛所闗於世道人心非渺小者彼方慮其假也而惡之吾轉慮其眞也而假之居今之世而欲避假之名勢必出於至誠爲惡而後已是率天下之人禍仁義也昔宋有僞學僞黨之禁南渡終於不振如朱熹者異時人主𨿽有生不同時之嘆而眞魏之徒仍遭擯落今天下之勢何以異於是攀龍之學業已蒙皇上表章昭示來禩請弗再以其地裏名號設阱於天下使後之爲攀龍者不至窺左足而不敢前則世道幸甚臣小人也生不知學處此時艱尢不敢以言論滋風波而目擊邪說披猖生心害政之禍將來有不忍言者故敢因教官之節而推之惟皇上躬先聖學日就月將曉然示天下士大夫以孔孟之鵠使人人知有君父之大倫而致士姑從隗始請皇上先用特典旌卹安上達進翰長宮坊等銜以爲當世勸庻幾我國家金甌無恙之天下不令不識字之人相率而壞盡臣不勝跂望仰懇之至

再請申飭京兆職掌疏【崇禎庚午三月初七日上】

順天府府尹臣劉宗周謹奏爲敝習與時艱交困仰祈聖明特加申飭以少效京兆職掌事頃該臣不職自陳席槁待罪間奉聖旨京府職事正殷劉宗周但實心料理不必引咎該部知道欽此欽遵不勝汗煌夫以臣種種庸劣而處聖明之世卽不從封疆起見亦已無逃三尺何意聖度如天開之以自新之路且念職事之殷繁勉以用心料理正微臣畢智捐軀桑楡晚收之日也而臣於此竊有請焉臣之所可自盡者心耳至於料理之有當與否則臣之才終有不敢自必者非徒病於才也且窘於勢京府之職莫殷於錢糧一事臣於二十七州縣屬也而各官賢否不闗臣府居恆相視途人耳積玩之極並錢糧考成不顧矣軍興之告急也積逋未完臣不敢自諉於催科之拙致今日檄催明日守催今日提經承明日提欠戶臣握三寸管已自覺語言無味而無柰當之者竟付之充耳如正月間派買料荳部限甚嚴臣檄如雨至今未報者有大宛房涿通霸丰懷等州縣又派凍糧運車至今未承者有涿寶房保等州縣問其故不曰殘破不堪則曰凋敝有素是固然矣其如軍興之稽誤何哉此臣所蚤夜皇皇也至五城兵馬司𨿽非臣屬實與有地方之責其間職事相闗違玩之習更有甚於州縣者一煤炭也臣府發價在三月前遲至今日而中城之報完猶未一保甲也臣累行申飭見奉明旨而空文見報者僅東西中三城此外並其空文杳然矣一掩戰骸也臣奉旨移會各司𨿽嘗助役之十一而法不及兩縣遠甚屬者春膏愈化浮土就堅臣累次行文令其加土加築莫應也不得已躬行踏勘前至蘆溝橋見中城之役覆土甚淺臣當令地方設法廣其基髙其封以示永久而臣心始無遺憾更有一骸不埋並一字不報如北城者將置明旨於何地凡若此者皆臣所爲窘於勢而難於料理者也況重以臣之不才狼狽其間乎方今聖明撫積弛之運加意振刷臣子稍渉詿誤大者誅死小者褫斥臣何敢復加吹索以貽不測傷一時平明之理然苟不一言之後有重大事亦必漫無照應轉相耽誤臣不足惜如國事安危何仰祈聖明特加申飭於五城二十七州縣許臣摘其尢玩者不時參處俾臣得少展四體畢其區區之心臣愚厚幸再照京師爲首善之地尢宜大法小亷風淸獘絕臣𨿽不肖誓當闗節不通以肅輦下其有大姦小宄壞法亂紀者終不敢借口於勢之難行而溺職其間並祈聖明申飭

劉蕺山集卷二

●欽定四庫全書

劉蕺山集卷三

﹝明﹞劉宗周撰

○奏疏三

請定大興宛平兩縣經制疏【崇禎庚午六月上】

順天府府尹臣劉宗周謹奏爲縣帑告匱已極人情濫觴無窮懇乞聖明亟定經制以垂永久以裕國用事臣聞古之善理財者必有一定之經制而後可以節濫觴之人情易曰節以制度不傷財不害民言傷財害民皆自無制始也今天下之財病於無制久矣所謂取之盡錙銖用之如泥沙者自朝廷達於郡縣所在而是而臣終不敢越俎而言朝廷之經制請姑言其在郡縣者臣自去秋蒞任卽知大興宛平兩縣錢糧之獘因首發積書姦吏侵盜稅糧罪案追贓正法並問從前蠧孔所坐一一思與釐剔會羽書旁午拮據不遑久之兩縣始各以五年經費冊來報則見大興縣自萬曆四十五年起至崇禎三年共那借過經費至八千四百六十二兩零宛平縣自天啟三年起至崇禎三年共那借過經費至八千四百二十一兩零業經前任府尹劉澤深題請奉有巡按禦史查明設法通融銷補之旨至今未結也方今前逋未銷後逋繼之矣臣謹按兩縣經費皆取給於鋪行稅契大興毎年兩項約共徵銀八千餘兩宛平毎年徵入並大興通州協濟約共六千餘兩原以供郊廟朝廷大禮大役不時之需而餘者各衙門年例支銷亦有常額也然年例之漸不能不授以濫觴至於今日種種陋規月異而歲不同計五年中有撫按透支禮儀毎年至三五百金者有各衙門私用夫馬皂隸每月至百金內外者有戶工兵三部檄用車輛無算者有各衙門書辦皂隸鋪司工食私增名數不等者有五年編審鋪行科道紙張工食動支至千餘金本縣編審催頭工食動支至二百餘金者諸如此類難以枚舉多例之所不載者也卽例之所載者內之如禮儀房打掃如廣盈庫染墊外之如五府六部等衙門動支筆炭紙張印色等項撫按八差及本府太僕寺等官上任修理鋪陳等項各所費不貲亦往往事在可已額非原設而最稱繁重者無如鄕會兩場協濟臣考往牒萬曆十九年間鄕場協濟額設七百餘金而今浮至一千八百金會場協濟額設九百餘金而今浮至一千七百金至鄕會武場亦復如是皆所謂濫觴之獘也至是而毎歲之所入已不足供其所出重以宮府非常之役倉卒見告束手無措不得不事那借借院贖不足則及大糧借大糧不足則及雜項而吏胥遂得以因緣爲姦轉手之際朦朧開報莫可究詰七八千金宿逋有自來矣此而不亟爲之設處將極重之勢何所底止臣因念邇者皇上特設科院董修天下賦役全書就全書所載一賦一役皆國家惟正之供猶鰓鰓議汰議裁不遺餘力況全書所不載爲事例之濫觴者乎臣以爲例之所無者當裁之以法一切報罷可也例之所浮者當裁之以義悉行釐正可也如鄕會兩場皆當亟行撙節以復舊規或加派省直以益之可也而要之皆非可以空言勝也頃者兩縣正官並缺臣檄署印官將前項冒濫事例必稟臣府而後行一時漏巵少塞乃中府以年例筆墨責大興稍不應輙鎖縣役去當此之時𨿽有彊項之吏亦不能一一力抵權貴人爲朝廷守此金錢也爲縣官者不亦難乎昔孔子以簿書正祭器而獵較之風息於今亦有簿正焉臣請皇上特命賦役科院將兩縣經費冊逐一磨勘可汰者議汰可減者議減因刋定例款書冊附於全書之後凡非冊中開載一槪不許應付從此經制旣定𨿽有貪官污吏不得開幹沒之門𨿽有權勢私交不得假侵漁之路將一年而那借塞三年而物力盈還之於下可寛編派之額積之於官可免匱乏之憂於以造福畿輔之民豈曰小補而宿逋之銷不銷可無問已臣迂腐之資目擊帑藏匱乏無能措手不敢不力行撙節爲天下先舎此別無他術祈聖明勅下該部會同賦役科院酌覆臣疏立賜施行輦下幸甚臣等府縣官幸甚

請告疏崇禎【庚午七月十七日上】

順天府府尹臣劉宗周謹奏爲微臣患病不能供職懇乞聖明俯賜罷斥以昭分義事臣叨中萬曆二十九年進士筮仕行人天啟元年起升禮部主事二年攺光祿寺寺丞三年升尙寶司少卿連升太僕通政未任削奪崇禎元年起升今職總計臣通籍以來三十年於玆而實在仕籍僅將六年其餘皆棲遲家食之日止因賦質甚羸半生多病不堪自效犬馬故屢事乞骸以安愚分旣遭削籍若將終身何意晚年再際聖明起臣田間擢以今職辭疾不允黽勉趨朝處首善之地竊欲躬行教化爲天下有司倡乃蒞任未幾國事倥傯動闗臣府拮據萬狀遂不暇問京兆職掌而地方凋敝蚤已開罪於守土爰於本年二月有束身待譴之請蒙皇上不加顯戮勉以實心料理臣感激聖恩從此益矢乃心竭乃力無一事敢卽於怠荒冀少圗報稱乃臣素有羸怯之癥拮據一載心血盡耗又因水土不調漸傷脾胃時嘔時痢元气益虧向蒙聖恩假臣調理未及痊可因事見朝又復注籍會祈禱雨澤奉旨切責旋復見朝繼之以補驗煤斤而臣愈不勝其委頓矣數日以來吏書之抱牘而前者臣昏憒無以應輙報罷而去更何問料理之能蓋臣心可以許國而臣力不能以從心臣其敢不蚤自引決以重貽地方之咎爲此萬不獲已懇祈聖明念此輦轂重地終非病臣可效瘝曠已深亟賜罷斥則所以全臣今日之分義者實於斯爲至而區區首邱之私始終得遂銜結固不足道也惟聖明憐而許之臣無任力疾控陳待命之至

參奏閹豎疏【崇禎庚午七月二十三日上】

順天府府尹臣劉宗周等謹題爲閹豎陵辱縣佐謹據實紏參以肅法紀事本月二十一日據大興縣典史王邦珵呈前事內稱本衙皂隸穆貴張登結黨欺官故誤公務向因誤事本府左堂具呈府丞案下蒙批經歷司究解見禁未結豈期張登拉弟內官張進忠闖入經歷司罵詈不堪復統眾數十人身皆戎裝哨入衙門公堂座案等物悉行殘毀衝入衙內辱打家眷毀裂卑職冠裳聲言要銀二百兩見有郭內相勸解等因到臣復據經歷司經歷姚元愷大興縣署印縣丞宋光墀各具呈前事到臣臣不覺髮豎隨拘皂隸張登審鞫口稱內官張進忠果系登弟則登之挾勢陵官固無辭於罪魁矣乃張進忠者何物刑余而敢於咆哮公署所至肆橫至闖縣官之私室毀器裂衣公行毆辱明與縣官爲難實與京兆相讎此其目中尙知有朝廷乎以閹豎之賤而陵侮有司旣難乎爲有司假隸役之忿而報復上官更難乎爲上官此其闗系紀綱之陵替何如哉不特此也臣嘗奉旨行保甲事宜首禁梨園以正風化勢不得不行五城兵馬司查緝至於文票絡繹乃吏目吳時聘一舉犯禁者申臣正法而遽受內官孫國用之辱臣因其事猶未若邦珵之決裂故不行題參今本官竟以此爲城院所劾曰不繇批委妄肆需索而不指其需索之實且詬本官爲越職趨承是本官得罪之故臣實坐之𨿽毛舉不一端而卽此足以快國用之心中國用之計則爲國用之類者安得不效尢而起視紳士不如奴乎異時倘有闖司空之堂圍閣臣之宅以逐大僚如天啟中故事又何以禁之語曰涓涓不已將成江河綿綿不息將尋斧柯臣不肖受事輦下竊爲皇上持風紀將一切豪貴不法是問乃前者京兆之令不能行於司坊致一受侮於宧豎今者少府之令又不能行於輿皂致再受侮於宦豎將異時宦官一切壞法亂紀之事自今日始而皆自臣等不職以階之則臣罪滋大臣懼滋深臣𨿽抱疾求去義難黙黙仰祈聖明勅下司禮監衙門將張進忠提問正法少警將來並查城院參疏究孫國用應否爲梨園欺陵吳坊官至吞聲不敢訴以去則所以肅淸輦下爲四方之則效維萬世之治安者實於是乎在臣等亦與有榮施焉

再申請告疏【崇禎庚午七月二十五日上】

順天府府尹臣劉宗周謹奏爲再懇天恩臣病萬難供職仰候罷斥事臣於本月十七日爲微臣患病不能供職懇乞聖恩俯賜罷斥以全分義事奉聖旨京尹事劇正須實心辦職劉宗周著加意料理不必引疾求去該部知道欽此臣捧誦溫綸不勝惶悚夫京府爲天下之劇司皇上之所鑑也當地方凋敝之後國計民生料理倍艱又皇上之所鑑也此而責之以實心辦職其所以策勵微臣意良獨至臣敢不奉以周旋而臣亦嘗反而求之果能身視民家視事乎肅淸輦轂稱首善乎於此有一毫或歉已成瘝曠開罪聖明死有餘愧不幸又繼之以病處心愈苦曠職愈甚卽今沈痼之身气息奄奄腹堅如土上下痞隔臣猶日勉彊對吏書遣發諸案而精神恍惚管攝難周百獘承之將如皇上加意料理之旨何念及此而臣尙可一日在事乎哉嗟乎人臣策名委贄身非已有死生以之矧遭際聖明一旦從艸萊起崇班何忍遽爾言去卽臣三十年病骨久與溝壑爲鄰其間屢進屢退𨿽不能以三年淹而終未敢果於忘世黽勉此出一博桑楡乃今日犬馬之力已竭區區之心無可自效狼狽支離通國之人知之而獨不爲聖明所鑑察將謂別有假托苟遂私圖此臣之所大恐也欺罔人臣之大惡而臣故蹈之平生所學之謂何仰祈聖明俯鑑臣病萬非假托特允臣請賜之罷斥庻得別簡賢才副京兆之職則皇上爲地方計委出於此而亦臣之所爲地方計也如臣不肖不能仰副皇上責成之意輾轉於懷辜負聖恩直當結之生生世世以圖報稱臣無任激切再陳之至

三申請告疏【崇禎庚午九月十五日上】

順天府府尹臣劉宗周謹奏爲微臣久病難痊續申前請懇恩終賜罷斥事臣因患病不能供職於本年七月兩疏乞骸未蒙兪允煌煌嚴旨勉臣以實心幹辦者不一而足且責臣堅求自使使微臣處此無地可容不得已力疾任事會科場在卽拮據正殷臣以尫然病魄日夕飲水惟恐開萬一之疎虞而今幸已告竣矣自此府事稍閒或得優遊臥理一面便於調攝以就痊可徐圖幹辦少報鴻恩臣之願也不意臣病日痼臣體愈羸前者猶患在脾胃而今則轉授於神明晝忽忽以健忘夜怔忡而廢寐至於膽汁上溢膀胱下遺醫者謂此二陽之癥發於心脾人不常見衰年得之多犯不治者臣念病勢如此報恩之日亦已無多惟有奄奄坐斃以身殉官已耳然其如屍曠之日積何哉時方多事畿輔重地政須彈壓之得人內有京尹外有撫按兩者提衡而論不謂京尹一官果可從臥理也前者撫臣方大任以病請而皇上允其去按臣董羽宸以病請而皇上允其去今道臣張春復患病而皇上又行查勘賜允有日矣此豈皇上有私於三臣哉地方之責重而自便之圖有所不暇問也何獨至於臣而靳之臣平生無他技止此愛君憂國之念矢之天性臣𨿽退處之日長江湖廊廟總無異視卽臣受事以來朝斯夕斯無一刻不從地方起見幾於寢食俱廢智短才困羸病之軀遂不覺浸尋以至於劇皇天后土實鑑臣心使臣力有一毫未盡尙可勉效之君父則臣終不敢爲乞骸之舉況屢旨在前凜然斧鉞臣寧不知所以自處至於一請再請而不已臣之心有不勝其若刺者矣總之臣身不足惜而地方之責終不可負伏望聖明鑑察倘念臣前後悃誠委非矯飾亟賜允放使臣𨿽不肖不致以屍曠之罪久病地方則於綜核職業之中寓曲成人才之道亦勵世磨鈍之大機也臣無任激切待命之至

請卹畿輔凋殘疏【崇禎庚午九月上】

順天府府尹臣劉宗周謹奏爲畿輔凋殘未起聖明軫念時殷謹竭愚悃仰承徳意以固邦本事臣待罪京尹有日愧無絲毫補於地方頃從邸報中屢繹明旨仰見我皇上慮切民艱當地方凋殘之後亟欲起流離瑣尾而置之生全以爲邦本計至悉也至以撫綏專責之府縣有司則臣於所屬州縣其敢以膜外視哉惟是病廢日久一切不能料理毎從州縣文移往來間問民疾苦未嘗不耿耿於心苟可以爲民請命者臣終不敢置之不問也如大宛則稱有僉商之苦中人之家一經報商則千金立盡以其預墊之爲累也及上納本色又以鋪墊累故領價𨿽倍於所估而反不免有傾家之患今度此役終不可罷也當令商人先領價而後收物料至內府錢糧仍令各衙門官收官解庻可少蘇商困如外州縣則稱有派買豆料之苦旣運津矣又運薊矣又運京矣官價不滿半而裏胥坐派之細戶滑者多幹沒焉紛紛科斂雞犬不寧小民尙有樂生之望乎倘邊事尙無稅駕此後宜稍增其價召商承買不以累富民庻可少蘇民困抑又有錢糧火耗兌頭之苦頃大興縣民魯虎納大糧八兩二錢而糧戶勒耗至九錢是加一取耗也臣已久行禁飭而猶若是則從前積獘尙忍言乎至進宮子粒有加三四者矣問其故曰進宮有滴珠有鋪墊明坐加一而衙門吏書遂得借口需索以濫觴至此則莫若法行自近先除上供之近例爲有司倡而兌耗之獘不革自罷至大興等縣嘗請平糶銀兩矣積儲小民之大命而奪於平糶者半又議孤貧月糧及節孝優卹皆另行設處計設處之方惟有多罰贖鍰爲民厲而已不然恐積儲終屬之虛丈而全以平糶奪也則新餉之當暫免者一昌平等州縣嘗請典鋪銀兩矣大兵之後富民莫保其家卽流寓者又挈貲而遁向所取之酌分者勢難望門懸坐也間有開張如故而官家增一畨酌分典鋪復增一畨子錢承平之日富民猶自不堪況此日之貧民乎則新餉之當暫免者二通州又請祗候馬夫銀兩矣該州以賑濟之故並一州各官俸薪盡行捐助能復畱以助餉乎於此而必取盈焉恐本官點金無術也一州如此他州縣可知則新餉之當暫免者三至各州縣庫吏之告瘁也大率半年而破家蓋州縣公費無多又額存節省勢不得不坐筦庫以賠墊而此賠墊者有司又多以迎奉上官如丰潤一庫書在事一年而墊撫按闗三院交際至三百金能不輾轉償之小民乎則新餉之當暫免者四至輿隸人役之紛紛見告也業虎而翼矣猶恃有雇役錢少潤其齒吻卽雇役不無虛冒近已釐之賦役全書中又加抽扣焉是翼餓虎也委吾民以魚肉又孰饜之則新餉之當暫免者五而臣於此重有感焉民生至今日困極矣而畿輔之困爲尢甚外省直之民困於徵繕者役有常供賦有定額至畿輔則頭緒紛然錯出今日僉商明日報役今日派莊頭明日撥墳戶官吏得以因緣爲姦勲璫得以輾轉肆虐遂不禁日朘月削以趨於盡況重之以兵燹安問孑遺自非爲人上者解煩滌苛一意與民休息持之以數年之久鮮有能復其生理登之小康者借曰軍興告急柰何以天下之大不能寛此湯沐子孫乎邇者盜賊公行輦轂之下不時見告孰非饑寒所迫以至於此者漢臣有言安之耶抑勝之耶如安之之道除前項輕徭薄賦外莫若有司躬先教化講鄕約以蒸善良行保甲以戢姦宄而刑罰非所先焉彼固所謂勝之而已今日法网不可謂不宻而姦愈起盜愈甚何故臣嘗奉旨著保甲事宜爲都人倡而權在五城動多掣肘臣毎至地方講約居民多感動者至問司坊官以保與甲位署多茫然不解又何論條教之詳條教且不解又何論身教蓋先王化民成俗之道久矣其不講也臣於是知今天下遂無吏治矣世道之衰生民之困何日之瘳所恃聖明在上毅然以古昔聖王爲法先撫字而後催科重教化而緩刑罰使天下則而象之惠此畿輔以綏四方天下庻有太平之望乎臣去國之身報恩無地猶不禁款款之愚倘蒙當事者不以爲迂酌議施行地方幸甚

應召請寛限疏【崇禎乙亥八月十五日在籍上】

原任順天府府尹在籍臣劉宗周謹奏爲力疾赴召懇乞聖恩少假嚴程以逭違玩事本年八月初三日吏部差人移咨到臣內開吏部題爲欽奉聖諭事奉聖旨召在籍禮部左侍郎林釬禮部尙書孫愼行順天府府尹劉宗周作速來京爾部馬上差人催他就道不得遲延欽此欽遵等因臣宗周聞命驚惶莫知所措隨設香案望闕叩頭謝恩訖臣卽刻日就道趨赴嚴程凜王言之鄭重義不暇爲反顧謀矣惟是臣以犬馬之疾乞恩在告者五年於玆而竟無起色乃者夏秋以來復以暑濕交侵驟染瘧癥江南之人獨此爲虐毎閒日則寒熱交作昏暈數時飲食不進如是者旬有餘日而臣積弱之體益成委頓之勢一旦奉此簡書臣𨿽黽勉就道猶虞風露之不時爲羸體所中因而延緩日月仰辜聖明盱衡求舊之懷則臣罪滋大臣懼滋深爲此據實控聞敢祈聖恩少寛程限容臣一面調理而前至京陛見庻微臣不以違玩受譴而聖明帷蓋之仁於此益著臣無任戰栗吁懇之至

辭少司空疏崇禎【丙子正月二十五日上】

原任順天府府尹臣劉宗周謹奏爲聖恩洊及非常臣義尙難拜命謹據實剖陳以祈聖鑑事頃該吏部題爲欽奉上傳事奉聖旨劉宗周升工部左侍郎欽此欽遵臣不勝汗惶不勝驚隕臣謹卽於城外私寓設香案望闕叩頭訖竊有請者伏念臣向以羸病在告五年於玆一旦蒙恩特召方身在牀褥之日竟以支離就道兩疏控陳未蒙鑑允扶掖至京賜之陛見親承天語之琳瑯曷展臣愚之揚扢艸野寵榮至此已極兼復寵降恩綸自庻僚而蠟九列之班由特簡而廁司空之署臣何人斯當此殊遇而復被此殊恩苟頂踵之猶存𨿽捐糜以何惜惟是臣初抵都門卽因誤聽人傳致有誤朝一事檢舉認罪詞連範仁奉旨下部再擬再奉嚴旨範仁見在覆審間仁案一日未結則臣罪一日未正臣方日夕待罪之不暇而遽叨此殊常恩命臣亦何敢冒昧而處於此卽聖明方開使過之仁其如微臣引身之義何至臣把骨如柴病苦萬狀心知不能勝此重任而臣尙有所未暇及也爲此直披誠悃仰祈聖明查臣前日與範仁一體容臣仍在城外私寓稍事調理候刑部結案之日臣方以生死去畱之身聽皇上之處分則國憲旣彰君恩非幸臣無任激切控陳待命之至

再辭少司空疏【崇禎丙子正月二十九日上】

原任順天府府尹臣劉宗周謹奏爲微臣感荷溫綸再披血悃仰祈聖慈憐臣久病餘生俯賜遣還原籍事該臣具奏爲聖恩洊及非常臣義尙難拜命謹據實控陳仰祈聖鑑事奉聖旨劉宗周新膺簡命著卽祗遵供職其範仁事情刑部作速奏結該衙門知道欽此欽遵臣方席槁待罪間莊誦溫綸再申特簡姑置臣罪不問而起臣供職臣不覺感而繼之以泣𨿽前案未結分宜祗承新命以從事矣而無柰微臣犬馬之疾日甚一日有不能勉承聖恩者伏念臣先年脾胃受傷遂成痞癥百計難攻幾三十年坐使精神日耗漸同廢人臣通籍三十六年而歷俸不滿六年原非有恬退之節足以過人猥以一生臥病艱於服官而臣反用以獵取不次叨冒至此慚負君父若何可言一旦有欽召之命則適因患瘧而前癥復作臣不敢不輿疾自前勉抵國門數月以來無一日不藥無一日不因藥加楚至於气隔胸而不降痰閉脇而不升目眊耳鳴時時昏暈止因前案未結靜聽處分未敢乞骸幸而勉成陛見之禮已不負微臣數千里赴召之本懷矣乃司空何地貳卿何官今天下又何等時而可以五官不靈百骸如偶者尸位其間卽臣不足惜將如邦土重寄何此臣之所以聞命若驚感恩欲絕而終不能已於言也倘臣不從國家量度而徒顧此殘喘乞恩自便聖明在上斧鉞在前其能寛臣一人臣故不敢以假請而直述其乞骨之忱仰祈聖慈俯鑑臣情萬非得已收回成命許臣以原銜回籍調理臣一日餘生尙矢銜結於世世臣無任戰栗待命之至

痛切時艱疏【崇禎丙子二月二十三日上】

工部左侍郎臣劉宗周謹奏爲痛切時艱直陳轉亂爲治之機以仰紓宵旰事臣嘗讀史至唐徳宗一再播遷天下之勢危於累卵而其臣陸贄所以啟告其君者獨本之六經仁義爲一時彊明自用之藥卒以再造唐室臣乃知聖人之道可以治世𨿽其君庸主也而其臣用之效不旋踵況聖明在禦之日乎臣是以慨然竊有請也今天下禍亂相尋十餘年於玆矣乃者剿宼之役聚天下兵餉馳驟五省之地竟不能一挫狂鋒而且南窺江北犯河至煩聖天子焦勞於上減膳徹樂爲修弭計庻幾天心有厭亂之期乎然臣聞之治亂之機系乎事始皇上誠計及於封疆則廟堂之上有先受其獘者不徵前事之所以失不知後事之所以得而苟不直鏡治理之原亦終無以握轉亂爲治之術臣請推皇上修弭之意而誦言之我皇上以不世出之資際中興之運卽位之初鋭意太平直欲躋一世而唐虞三代之甚盛心也至於二帝三王所以治天下之道猶未暇一一講求致施爲次第之間多有未得其要領者於是耳目參於近侍腹心寄於幹城治術尙以刑名政體歸之叢脞天下事不覺日底於壞故自廠衛司譏訪而告許之風熾自詔獄及士紳而堂亷之等失自人人救過不給而欺罔之習轉盛自事事仰承獨斷而諂諛之風日長自三尺法不伸於司宼而犯者日眾自詔旨雜治五刑歲斷獄以數千計而好生之徳意冺自刀筆治絲綸而王言褻自誅求及瑣屑而政體傷自糾劾在錢糧而官愈貪吏愈橫賦愈逋自敲撲日繁而民生瘁自嚴刑與重斂交困天下而盜賊益蜂起自總理任而臣下之功能薄自監紀遣而封疆之責任輕自督撫無權而將日懦自武弁廢法而兵日驕自將懦兵驕而朝廷之威令並窮於督撫自朝廷勒限盡賊而行間日殺良報級以幸無罪使生靈益歸塗炭事急矣天牖聖衷一旦撤總理總監之任重守令之選下弓旌之檄收酷吏之威維新之政次第舉行方冀與二三臣工洗心滌慮以聯泰交而不意君臣相遇之難也得一文震孟之賢而單辭報罷使大臣失和衷之誼得一陳子壯之忠而又以過戅坐辜使朝寧無吁咈之風此其所闗於國體人心又有非淺鮮者於是求治愈殷紛更四出市井雜流咸得操其訛說投閒抵隙以希進用而國事愈不可問凡若此者在皇上不過始於一念之矯枉而積漸之勢釀爲厲階遂至莫可收拾則今日轉亂爲治之機斷可識矣夫皇上之所恃以治天下者法也而非所以法者也所以法者則道也如以道則必首體上天生物之心以敬天而不徒倚用風雷則必重念祖宗監古之綂以率祖而不至輕言攺作則必法堯舜之恭已無爲以簡要出政令法堯舜之舎已從人以寛大養人才法堯舜之從欲而治以忠厚培國命並法三王之發政施仁亟議拊循以收天下泮渙之人心而且還內廷以掃除之役杜後世宧官之釁正懦帥以失律之誅杜後世藩鎭之釁愼宗賢以攺職之途杜後世宗藩之釁除此三大釁而國家苞桑之業已在世世又何虞乎宼亂哉夫蚩蚩潢池之眾皆赤子之顚連而無告者也皇上但下尺一之詔痛言前日所以致寇之由與今日不忍輕棄斯民之意遣廷臣賫內帑巡行郡國爲招撫使以招其無罪而流亡者一面陳師險隘堅壁淸野聽其窮而自解來歸誅渠之外猶可不殺一人不損一矢而畢此役自此四境內外聞風慕義者爭先恐後又奚煩於觀兵乎哉此聖人以道治天下之明效也抑臣聞之有天徳斯可以語王道其要只在愼獨故聖人之道非事事而求之也臣願皇上視朝之暇時近儒臣聽政之餘益披經史日講求二帝三王之學求所爲獨體而愼之則中和位育之功庶幾不遠於此矣至於用人誠爲平天下要務尢在致審乎好惡之機以決用舎之路若武生新授吏科給事中陳啟新者片言投契立置淸華稱一時盛事第本生言有大而近誇情似要而有挾其品未可遽言乞皇上先令以冠帶歷事黃門稍如試禦史例俟數月之後果有忠言奇計足以折大姦斷大疑決大計然後與之實授未晚不然將如名器何古之聖人刑一人而必使千萬人知所懲賞一人而必使千萬人知所勸則操勵世之權者尢不可苟焉以處此也夫以我皇上天縱聖明卓卓有希堯法舜之志而一時爲之臣者不能以道事君徒取一切可喜之術以熒主聽使國論愈紛治效愈後臣竊痛之伏惟皇上斷以堯舜爲必可爲而求之於堯舜之道則上有好者下必有甚焉者誠使天下皆回心向道以事一人而天下有不治者未之有也若徒曰法制禁令而已則短長之效已見於今矣此固非臣之所敢知也伏念臣羸病餘生一旦蒙恩起自田間擢置貳卿𨿽捐糜曷圖報稱玆當受事之初不禁主憂臣辱之義輙敢效此款款𨿽計極迂疎無禆髙深萬一而區區堯舜其君之懷不敢自後昔賢惟皇上少垂乙夜之覧倘念臣言可采得一一見之施行卽與臣以出位之誅身膏斧鉞亦所以畢報稱之分𨿽死不恨臣無任激切屏營待命之至

再申皇極之要疏【崇禎丙子二月上】

工部左侍郎臣劉宗周謹奏爲再申皇極之要以端治本事臣聞天下無道外之治而道之所以爲大者仁而已矣仁者以天地萬物爲一體非物物而體之也道在用人譬之一身然必其血脈先注於腹心之地而後暢於四支達於肌理夫君臣一徳之交亦一身之腹心也故曰堯舜之仁不徧愛人急親賢也我皇上恫瘝民隱固嘗具有天地萬物一體之懷而天下猶有不得其所者何也皇上常用閣臣矣八九年之間而或以甌卜或以廷舉或以特簡又錯出之以票擬至於票擬而爲術愈以疎已帝心己未可慿輿論又未敢信不得已而從特簡識者猶以爲內降之不可長也乃聖明而特簡矣宜其必出於天下之賢者而何以前見賢而後獲罪且有昔者所進今日不知其亡者是皇上終日用閣臣而不足也皇上嘗用九卿大臣矣旣辧官而論之又代爲官之者曰若何而用人而理財而惇典庸禮命徳討罪靡不巨細綜核羣臣拱手受成耳然用人而人才之摧折日甚理財而財用之匱乏日增以至獄濫刑繁兵驕將懦尢稱一時極獘是皇上終日用九卿而不得一人之用也若乃召對時勤自公卿而下咸不乏造膝之談仍令以所未盡者投匭而進亦足稱熙朝之盛節矣然孰有爲皇上獻可替否補闕拾遺者始焉皇上出言以爲是而輔臣莫敢矯其非旣焉輔臣出言以爲是而部院臺省莫敢矯其非卽間有矯其非者而皇上亦無從而得其是非之實國是遂終於不可問是皇上終日懸鞀建鼓以來天下之言而不得一言之效也至是皇上亦誰可與共天下者閔閔焉訪宗潢羅艸澤搜兔置之英參中涓之任誠極一時苦心皇上固曰吾苐不得天下賢者而用之臣謂天下未嘗無賢者也顧上之人能用與不能用耳堯舜之急親賢也詢於四嶽辟四門明四目達四聰蓋聖人不敢自有其聰明而必以天下之耳目公天下之視聽所以決壅閉之路也以今日求賢若渴如皇上而天下之爲賢人君子褁足而不入於廷得無有壅皇上之聰明而逆閉其途者乎語曰君門遠於萬里堂上逺於千里堂下逺於百里言壅閉之易生也願皇上之熟察之也𨿽然皇上自有其聰明而天下皆愚矣天下皆愚而還以其愚者當皇上之心曰此庶幾可以敎而臣之也是皇上終日用賢而轉用愚不肖之士也若是者又何也仁者以天地萬物爲一體而有我之私或累焉故也皇上亦去其聰明聖智而已矣語曰有天徳然後可以行王道其要歸於愼獨是以聖人紸纊凝旒淡然無爲而天下治此之謂皇極之要臣常見廷臣慮皇上焦勞太過有舉職要之說以進者亦稍啟其端而未竟其說臣謹爲推明之如此惟皇上於齋居恭黙之時恍然自見其獨體而於時保之臣有以知天下之不足治也

三申皇極之要疏

工部左侍郎臣劉宗周謹奏爲三申皇極之要以決萬世治安事臣聞古之帝王道統與治綂合而爲一故世敎明而人心正天下之所以久安長治也及其衰也孔孟不得已而分道統之任亦惟是托之空言以畱人心之一綫而功顧在萬世又千百餘年有宋諸儒繼之然人自爲書家自爲說且遭世喪亂爲力愈以艱已而究之治統散而無歸則亦斯世斯民之不幸也洪惟我太祖髙皇帝天縱聰明卽位之後卽表章朱熹之學以上溯孔孟直接堯舜以來相傳之統於是世變風移人心之正幾於三代列聖承之遞加培養其爲人心世敎如一日至於崔魏肆毒首殺天下之學孔孟者而以上擬孔子人心澌滅殆盡此固天之所以開聖人也自皇帝受命中興纂揚前烈復還祖宗之舊天下方延頸以望太平而乃者時艱轉迫籌兵議餉無有虛日臣嘗求其說而不得謂大本大原宜在皇極之地而不盡然也傳曰四郊多壘卿大夫之辱也臣頃伏讀聖諭曰誇詐日開事功罕覯深切近日膏肓此一時也大臣不務講和衷而計出於傾危小臣不務修職掌而計出於救過言官不務持公道而論主於風聞封疆之臣不務定大計而功冒於殺良皆誇詐之類也以故皇上惡情面則諸臣杜門謝客以市公皇上禁饋遺則諸臣引袖交歡以致敬設廠衛之譏卽以廠衛爲夤緣立注銷之法卽以注銷塗至尊之耳目至皇上極力破除門戶之說而諸臣又借以誣善行議論偶違必推求其主使風聲夙著益蹤迹其疑似𨿽彼此各有依傍而究竟總主調停勢必至盡逐正人再起大獄追貶羣賢以成紹聖之紛紛而國事愈有不可言者矣臣於是而痛人心之爲禍烈矣一中於崔魏之毒而傳染至今猶得以機械變詐之巧鬭其富貴功名之捷使國事幾於再壞若赤子而背父母士卒而戕主上亦气類之相因而至者也而臣以爲欲正人心莫如明世敎明世敎莫若道先王之道以道之而其本則在皇極之地臣觀大學一書言平天下之要必推本於用人至引秦誓所稱大臣容賢妨賢兩者決好惡之路而歸之仁者蓋惟仁人以天地萬物爲一體故能好人所好惡人所惡以一天下之人心而化其反側乃其功必原於格致倘非獨知之地眞知善之當好與惡之當惡而又何以能好能惡乎此大學之道所以不可不亟講也今欲求端於皇極則自皇上躬親聖學始方今經筵之臨禦非不勤也然不過循故事而已卽其得之於講讀之後者亦資聞見而已必也首復先儒程頥坐講之規以作崇儒重道之念乃始從容論質上下古今務求端於格致之微而由是進之誠意以審其幾進之正心以踐其實已之明徳旣明而天下之明徳與之俱明矣將修齊治平一以貫之所謂明明徳於天下也夫使天下皆有以明其明徳則人人知有君父而不復知有功名富貴知有亷恥而不復知有機械變詐民風自此而淳政事自此而修國家自此而乂安撥亂爲治在反掌間是皇上繼皇祖而接堯舜禹湯文武之傳爲千萬世開太平也記曰化民成俗必由於學此之謂也至近日理學名臣如鄒元標髙攀龍馮從吾等仍乞勅下廷議酌與從祀之典並論及國初方孝孺曹端而下諸臣補累朝之曠典定一王之道極人心世敎其益有禆乎孟子曰仁人心也又曰無惻隠羞惡辭讓是非之心非人也人心萬古一日則四端之心亦萬古一日今不務發其本心之良而曰吾姑以法繩之計所以防人心之誇詐亦已無所不至矣然文法繁而眞情愈隠伺察勝而苟免反甚民之無良無乃自上導之乎伏念臣少不知學長而無聞溝壑餘生一日遭際聖明捐糜何卹惟是半生羸病無由勉效犬馬輙不勝其款款之愚至再至三感念時艱聲淚俱盡惟聖明憐而鑑臣臣死且不朽

恭申對揚疏【崇禎丙子三月初六日上】

工部左侍郎臣劉宗周謹奏爲頂戴明綸恭申對揚之忱以圖報稱事頃該臣具奏爲痛切時艱等事奉聖旨劉宗周素有淸名召來亦多直言但大臣論事須體國度時不當效小臣圖占地步歸咎朝廷如流宼聽其自窮貪欺任其所爲將何以爲國北宋向無三釁終至南渡可爲殷鑑堯舜事業詎不願慕無柰士風又不及宋總理未任之前有何菜單見以後還宜虛心酌慮毋自誤以誤國家該部知道欽此欽遵臣方席槁待命捧誦明綸仰見我皇上虛懷盛節𨿽微臣之言出於狂瞽之極者猶然不廢采擇至事商求藹若家人父子之告語臣乃不覺撫心欲絕繼之以輾轉回環而不容己於對揚之忱也臣請遂以堯舜之道進夫堯舜之所以爲聖者非以其事業之巍煥與而本之乃在十六字之傳致謹於人心道心之辧求其所謂中者而執之由是以之官人而知人則哲以之治天下而安民則惠極其效至於四方從欲黎庶風動堯舜之道所爲約而易操者如此我皇上英明不世出又生而遠乎聲色貨利之習固己具一堯舜之心矣惟是人心道心不能無倚伏之機出於人心而過不及之端授之政事之地卽求治而過不免於害治者有之而吾固不自知也乃時而提醒之曰得無與亂同事與又時時而謹凜之卽此一念謹凜是道心之主也爲精一爲執中皇上已一日而堯舜矣今曰堯舜事業詎不願慕又若姑自退諉焉何也無乃求之事業之著而反失其心源歟夫事業至堯舜無以加矣然詳考其時洪水爲災昏墊阻饑徧天下而堯舜不以故貶聖亦止恃此執中之心法勞於求賢而用之以坐待升平計其爲時已不啻數十年之久矣皇上誠以堯舜之心爲心政不必預期其事業而轉生一退諉之心以爲不可幾及也惟是有君無臣千古同嘆貪欺成習在位者所在皆是而臣以爲轉移化導之權終不外皇上之心漢臣賈誼有言視之以犬馬彼將犬馬自爲也視之以奴隸彼將奴隸自爲也然則視之以股肱心膂彼未有不股肱心膂自爲者𨿽堯舜之時豈無巧言令色孔壬其人而顧以爲不足畏一時君若臣惟賡歌喜起於一堂之上而已流宼之爲中原毒也原其初朝廷赤子也語曰撫我則後虐我則讎皇上但心堯舜之心以撫民耳不患宼之不還爲吾民也夫宋誠不必有宗藩方鎭宦官之釁而播竄之禍實始於王安石一時君臣驟起用兵之議勢不得不加賦病民於是君子競起而爭之爭之不足而黨論興空國之禍作馴至蔡京用事國勢日蹙遂至南渡此所謂無事自擾者也自此諱言恢復國勢奄奄猶賴朱呂諸大儒道學一綫相與彌縫闕失卒延南渡之業幾二百年至航海之後文信國且奮起而扶三百年已絕之綱常一時人心風俗之厚又有如此者則亦千古得失之鑑也今天下自皇祖以來不幸而有朋黨之說崔魏之亂首殺天下之學孔孟者而一綱盡之謂之門戶自此人人知有利祿而不知有亷恥知有身家而不知有君父士風之壞有由然矣一日聖明在禦漸開蕩平之路而議論紛糾媒孽時起終致人才落落屈指先朝遺直無如惠世揚一人受錮者十年而後用若鄒維璉之病也而用孫愼行之垂死也而用尢恨其用之不早則此外可以類推矣皇上誠鑑及宋事請必以堯舜之道率天下使天下皆學爲孔孟之學永杜朋黨之說於是廣起廢之途酌薦舉之格並絕天下希旨生事紛紛上書而媒進者庶幾士風丕變而國事可圖也總之天下之治從本源執要則事不勞而功集自敎化推行則神不役而智周此堯舜事業所以上下與天地同流者也惟皇上深致意焉昔孟子道性善言必稱堯舜而繼之曰有爲者亦若是乃知堯舜人人可爲此性卽堯舜之性此心卽堯舜之心苟非深信不疑安能立一必有爲之志而不惑於雜霸故𨿽以漢文帝之賢而謂張釋之曰卑之無甚髙論其志不足稱也故又曰君志定而後天下之治成天將以皇上再開唐虞之治惟是永堅厥志而已若微臣識本迂疏未諳時務仰承天語戒飭敢不夙夜黽勉以期逭於自誤誤國之譴統祈聖明鑑察臣無任感激悚惶待命之至

劉蕺山集卷三

●欽定四庫全書

劉蕺山集卷四

﹝明﹞劉宗周撰

○奏疏四

請禁言利疏

工部左侍郎臣劉宗周謹奏爲微臣不敢懷利事君仰祈聖鑑並勅禁天下言利以挽回世道事先是聞冏寺缺馬價嘗奉明旨願捐者聽今大學士溫體仁等及勲臣朱純臣各報捐助有差將遂及九卿以下臣乃不能無說而處於此臣聞之爲人臣者竭股肱之力濟之以忠貞不聞其出於利也如以利卽破家殉國亦利也故卜式輸邊公孫宏以爲不軌之臣不可以化天下今國家禍亂相尋流寇四起日煩縣官拮據中外諸臣孰爲匪躬自效者卽一歲之中捐陵工捐城工又捐短墻以及於馬價亦何當報稱萬一而時奉急公之旨諸臣於此無乃沾沾有市心與此臣所謂利也且夫輯瑞何典也而亦議以捐助罷倘遂行之辱國滋甚傳曰國家之敗由官邪也官之失徳寵賂章也皇上嘗禁天下以賂矣數金見告重者辟輕者戍又嘗嚴贓吏之誅矣自滿貫而上無不重者辟輕者戍一時士大夫方凜然勵羔羊之節而今者賂自上開矣尢而效之又何誅焉凡此一捐再捐三四捐勢不能不割之養亷之餘者也卽內廷之臣苟奉皇上約束亦豈有私藏而短墻之役率先捐助又過從節省以爲邀寵地終將取償於朝廷以足之耳則亦何樂有此紛紛捐助乎哉臣於是而重有感矣皇上自卽位以來不邇聲色不殖貨利身衣三澣之衣口食監門之養固將一意以恭儉化天下而屬者時艱未艾水衡度支動詘經費思欲他圖以佐緩急之計有出於萬不獲已者天下以爲人主而務財用也競以頭會箕斂之說進過此以往有極猥褻不可言者益復申法律之教尙介冑之能長遊說之習決乞墦壠斷之行率天下君臣父子兄弟懷利以相接釀成盜賊公行之世而天下之禍遂日甚一日而不可救甚矣人主之好尙不可不謹也臣聞之天子不言有無諸侯不言盈縮大夫不言多寡誠有見於亡國敗家之禍未有不中於利者故鹿臺巨橋瓊林大盈千古以爲炯戒卽大學言平天下不諱理財而生財之道不過生眾食寡爲疾用舒而尢惓惓於聚斂之戒且以爲甚於盜臣乃知生財之道卽絜矩與民同好惡之道是以謂之大道故曰國不以利爲利以義爲利今天下旣以橫徵之故日驅民爲盜中原赤地數千里已無生財之眾矣所望二三有司多方招撫稍爲農桑衣食之計以保此孑遺而又輾轉困之以捐助試問此捐助胡爲乎來哉語曰皮之不存毛將安附若議食議用則請皇上罷得己之役停不急之務事事從撙節愛養起見而不徒爲粉飾太平與倥傯苟且之計如近日城臺城墻城垜天壇諸興作衡以標本次第孰非事在可已者又如軍需七項四項歲造各不下萬計因陳相積漸歸朽敗倘歲省三分之一亦歲省金錢十餘萬其它可以類推軍前大計仍請勅戶兵工三部通局籌算先定規模不得多兵多餉多器械以自敝如此而亦無事屑屑於言利爲矣然苟非人主明大道之要先愼乎徳而出之未有不以利爲義以聚斂之小人爲君子而用之者伏惟皇上洞觀治忽之機明示取舎之準尊仁義而後富彊特勅自今中外各官弗復行捐助以長言利之習庶天下有正變之日乎臣不肖竊有聞於義利之辧敢爲推明其說如此願與廷臣交朂之耳臣無任激切屏營待命之至

修陳錢法疏

工部左侍郎臣劉宗周謹奏爲遵奉明旨仰佐錢法末議事前者因錢法一事戶部欽奉上傳該錢法侍郎吳國仕回奏奉聖旨是奏內疏官錢禁私錢廣收放俱於錢法有禆至囤販立限收買嚴稽出入尢是疏通要法著確實勅行有仍違禁私販收放作姦者內外各該衙門嚴緝參拏究治務期上下通行軍民兩利該部知道欽此續該侍郎吳國仕參處玩法經紀李八等奉聖旨李八等著送刑部問擬楊大並行緝究其責成坊官盡收私鑄例行制錢及參罰事宜依議但不許衙役乘機生擾在官經紀應否設立該部核議具奏欽此國仕尙未經回奏復於本月十七日見邸抄戶部接出上傳錢法原取便民今新錢六十五文未見通行舊錢聽從民便又稱苦無定數作何畫一至禁外錢原防低假若一槪禁絕是否足以周流通著戶部及錢法侍郎詳詢確議速行奏奪欽此臣伏讀前後詔旨皆責成戶部而不及臣部然臣在工言工亦以提督錢法爲專職者也前接戶部來文事理已該本部尙書劉遵憲札行管理寶源局員外郎許國楨遵行去後而臣時訪之民間俱不便於新令至有因而罷市者臣念行法之初人情難於慮始故靜聽彌月未敢遽有陳瀆而不意聖明已再四回環猶以前議爲未盡因有詳詢確議之旨則臣其敢無說而處於此乎臣聞王道本乎人情人情之所趨國法之所不能彊也況錢之爲言泉也又謂之圜府本以流通上下而成制未有不行於下而可行於上者大哉王言錢法本取便民一語固已得其大端而曉然於王者與民同利之徳意矣今請就明諭之所及者而一一爲闡繹之如曰新錢六十五文未見通行臣謂不必彊之使行也聽其自行而已如曰舊錢聽從民便又稱苦無定數臣謂不必彊之使定也聽其自定而已如曰禁外錢原防低假若一槪禁絕是否足以周流臣謂不必禁之使絕也禁之且以滋擾但嚴低假之防而已然則何以使新錢常貴舊錢常賤低假錢獨常禁乎有法於此請姑因人情之所便而利導之一在酌收法如收之以二八銀錢也新錢有收舊錢亦有收而若事例若稅糧若贓罰皆例收新錢若房號若門稅若贖鍰皆例收舊錢新者制自上裁舊者悉隨時估旣分其貴賤而收之民未有不從其貴賤者也一在酌放法如放之以二八銀錢也新錢有放舊錢亦有放而若官吏師生俸廩衙役工食皆例放新錢若三大營軍需特從優卹皆例放舊錢新者制自上裁舊者悉隨時估旣分其貴賤而放之民未有不從其貴賤者也又一在酌行使法凡民間交易估自一錢以上者許用新錢估自一錢以下者許用舊錢新者制自上裁舊者悉從時估旣分其貴賤而用之民未有不安於貴賤者也於是禁濫惡之新鑄臣查近日所鑄制錢視萬曆以前良楛懸甚而臣部近用刨銅一項爲鑄本銅低而制益劣亦何怪民間之賤值乎法宜加增銅料更定字樣如萬曆時錢式且進而視嘉隆則體質旣殊新錢不期貴而愈貴矣於是禁低假之舊鑄訪九門以外但有進低錢假錢者聽該部以銅價收之訪鋪戶中但有買低錢假錢者聽司坊官以違制之罪罪之則私錢漸盡舊錢不期賤而漸賤矣於是議設在官之經紀毎坊量設一人統領諸小鋪必報土著之有身家者聽其新錢舊錢分別兌換兌換分而行使亦分可知且聽其低錢假錢一例收買收買盡而行使亦盡可知是又所以通上下之血脈制新錢之低昂而行之不以爲擾者也至於舊錢絡繹捆入京師臣頗聞之道路凡以外省直但行新錢不行舊錢故也其但行新錢而不行舊錢則各省直官鑄太多故也官鑄多而私鑄亦多不特舊錢賤並新錢亦賤矣官鑄多而銅本益貴不特京鑄壅並京鑄亦艱矣今請除南京戶工二局外盡廢天下官鑄因禁天下私鑄必使外省直新舊兼行悉如京師例而外錢自不禁而漸絕矣臣非不知隨產起鑪取息饒而裕國便要之國家當權大體不當較小利語曰國之利器不可示人況天地生財止有此數注於彼者必挹於此故必於行法之中不礙人情之所便所爲因其勢而利導之絕無事於一切把持之術此王道也臣敢以是奉揚天子休命若其它已經戶部條議見在遵行臣不必縷縷及之臣識短才疎自愧一得仰祈聖明采擇施行

請告疏

工部左侍郎臣劉宗周謹奏爲微臣危疾陡發萬難報效殊恩仰祈聖慈俯容回籍調理以終帷蓋事臣叨中萬曆二十九年進士授行人歷任禮部儀制司主事光祿寺寺丞尙寶司少卿太僕寺少卿通政使司右通政皆未任削籍恭遇皇上登極於崇禎二年起升順天府府尹叨任一載告病回籍崇禎八年七月內特蒙欽召來京本年正月內升任今職伏念臣一介艸茅荷蒙皇上作養以來洊歷四朝屢進屢退遭際聖明前後起以非常之典從此溝壑餘生誓許之君父以圖報稱於萬一臣之分也乃臣福薄命慳動辜恩遇在京兆已然卽今一日受任輙不勝其支離困頓之狀有勢難終隠而不以告者緣臣中年以脾胃受傷腹內遂成痞積百法難攻攻之愈峻體亦愈羸以至血脈閉塞痰火怔忡其來有漸一旦叨玆劇任黽勉在公疲勞日甚忽於前月二十三日感冒風邪寒熱交作旬日以來或吐或瀉晝夜不寧僅存微息醫生王宏科錢頴咸謂元气在絕續之交非一藥所能驟起則臣𨿽有區區狗馬之心亦不能仰圖報稱可知爲此伏枕百叩懇祈聖慈憐臣久病未痊復感新菑萬難供職特賜罷免仍鑑臣受事未幾負恩深重姑許以前任府尹職銜回籍調理臣𨿽死之日猶生之年力疾惽憒不知所云臣無任激切控陳待命之至

再請告疏

工部左侍郎臣劉宗周謹奏爲臣病久未痊再懇天恩特賜罷斥以重官守事頃臣於本月初三日因驟感危癥具疏控陳旋奉恩旨著臣供職臣感天恩義矢盡瘁會逢郊祀大典職掌攸闗力疾見朝得與於執事之列幸而事竣其間啟處不遑者連日夜而臣體復加憊矣臣所謂驟感之癥在脾虛暴下則驟感似可以驟止而孰知臣癥由來已三十年浸劇者復十年且毎年必劇於夏秋兼之積痞如盤積痰如絮積火如灼致气有升而無降頭旋暈如坐雲霧中近自庚午得請以來無日不與藥餌爲緣而衰齡日逼療法日窮旣而蒙恩起用一時狼狽之狀臣後先披露禦前未邀省察溫命重宣臣遂不敢固請以違臣子之義而今也福過而災愈生任重而力轉瘁至日病一日有不勝其瘝曠之虞者如臣職掌在提督工程而一日不視事則工程之勤惰難稽又管理錢法比較銅商而一限不比較則姦商之宿逋莫問卽皇上能優容一病臣在司空之堂而臣不敢以司空負也頃臣見科抄有民本許瑚者論及於臣一則曰才諝不足一則曰經綸無能視臣近狀可爲實錄蓋瑚爲臣鄕人頗知臣而至其謬相引暱者臣亦不受也總之臣才本薄而重之以多病故愈見其短臣於幹濟本疎而處之以多病之身故愈覺其疎有臣如此又安用之惟是叨冒逾涯終鮮報稱負國負恩且仰累聖明知人之哲臣毎淸夜魂消無以自遣何問煌煌三尺仰惟聖慈鑑臣溺職罪狀憐臣不能供職之苦情量從罷斥永錮田裏倘臣得偸延餘息以終始天髙地厚之造則所爲生當殞首歿圖銜結者也臣無任披瀝悃誠待命之至

三請告疏

工部左侍郎臣劉宗周謹奏爲微臣兩奉恩綸力疾萬難供職仍瀝血悃以祈聖鑑事臣於前月二十八日具奏爲臣病久未痊等因奉聖旨劉宗周前已有旨諭畱著卽祗遵供職不必屢陳該部知道欽此隨該臣於私寓恭設香案力疾叩頭外伏念臣本以夙嬰羸疾驟劇一朝輙有引請實出萬難得已乃蒙聖恩前後両賜諭畱臣敢不仰體惓惓勉延朝夕繼而思之皇上之所以諭畱臣者固將責臣以職掌而非徒名位之虛拘也臣而念及於職掌則司空固天下劇司佐理分猷並稱劇任而臣自罹疾以來欝疾成眩旣受困於神明積濕成風復受攣於肢體其爲日羸日憊之狀有萬難再試於鞭策者使臣而勉畱一日則曠職一日則臣之負譴日甚一日而臣乃愴然於去畱之際也以臣至愚極陋之資浮沈善病將四十年曽無寸豎可錄一旦荷聖明求舊之典至以庶僚而躐九卿自初進而陵左席甚者不由廷推徑取坐名皆故事所希有而臣輙不揣非分惶遽承恩凡以生平有未效之犬馬至此兾得少酬萬一耳及夫報稱無能種種殊恩總成辜負臣始不禁抱頭鼠竄而況欲假聖明之屢眷以曲蓋其溺職之辜則臣義愈有所不敢出矣用是不獲已仍申前請仰祈終賜罷斥倘蒙聖慈鑑臣曠溺未深姑從老疾例量與致仕名色則極辧之朝終無幸位而曲成之徳不廢散材臣𨿽從此溘先朝露亦將瞑目九原臣無任迫切惶悚待命之至

予告辭朝疏

原任工部左侍郎臣劉宗周謹奏爲遵旨回籍恭申謝悃事該臣於六月十五日以微臣兩奉恩綸力疾萬難供職仍瀝血悃以祈聖鑑事具疏間奉聖旨劉宗周屢旨諭畱覽奏情辭懇切特準回籍調理病痊起用該部知道欽此欽遵臣謹遵旨回籍未能力疾叩閽望闕徘徊瞻天咫尺四朝犬馬豈無戀主之私一日首邱忍負致身之節伏願陛下聖徳日新聖修日懋本之靜存動察惟是分理欲而辧長消驗之出身加民乃在謹好惡而端用舎繇知言以知人則遜於乃心終不若逆而求道繇用人以行政則謀之新進亦何如卜之老成苐恐偏聽生姦致解仁賢之體且慮積疑乘隙終開門戶之爭此在先朝已成殷鑑至於匡勷中外之略動闗廟算則筦樞之責難輕更以剿撫順逆之權分任地方則邦本之圖尢亟參罰寛一分民受一分之賜更張多一事吏增一事之姦倘能事事提其大綱自可種種詳於小節乃者上下雷同徒習鋪張之治具焦勞日昃未聞交儆於臣工惟明主獨鏡道揆之原而危時尢切泄沓之戒臣𨿽奄息願效哀鳴忍死須臾庶見太平有日齊天萬壽永隨艸野呼嵩臣今拜表言行無任力疾屛營控辭之至

身切時艱疏

原任工部左侍郎臣劉宗周謹奏爲微臣身切時艱敢因去國之轍恭申慰悃兼附芻蕘之獻事臣宗周因病乞骸奉旨回籍於七月初一日辭朝出國門行次天津始聞邊警臣不勝憂惶驚懼者久之伏惟皇上上厪宗社之憂下切萬姓之慮宵衣旰食當不知若何焦勞臣又不禁痛絕回瞻天表愈增馳戀敢以芻蕘一言爲當寧獻臣惟我皇上注意邊防無日不綢繆未雨而國事一至於此追原禍始丁魁楚之久以病請也業已自知其非封疆之任矣乃朝廷不聽其去卒至敗事不聞吏部有爭執張鳯翼小有才而器識不足久已溺中樞之職矣朝廷又從而嘗試之卒至敗事不聞政府有主持兵垣有封駁則當事諸臣尢有不得辭其責者且夫以丁魁楚等之失事於邊也而與之戴罪何以服劉策之死張鳯翼之溺職中樞也而與之專政何以服王洽之死諸鎭巡勤王之師爭先入衛者幾人不聞以逗畱蒙詰責何以服耿如杞之死今邊庭有警國勢日蹙凡廷臣之累累若若猶幸無罪者又何以謝韓爌張鳯翔李邦華諸臣之或戌或去豈昔之小人一一爲異已驅除者今不妨以同已而互相蒙蔽乎其階之爲禍愈有不可言者矣臣於是而知小人之禍人國無已時也昔唐徳宗謂羣臣曰人言盧杞姦邪朕殊不覺李泌對曰此乃杞之所以姦邪也臣毎三復斯言爲萬世辧姦之要故曰大姦似忠大佞似信我皇上聰明不世出之主也其於姦邪之辧何有不燭照數計然臣觀頻年以來皇上惡私交而臣下多以告訐進皇上錄淸節而臣下多以曲謹容皇上崇勵精而臣下奔走承順以爲恭皇上尙綜核而臣下瑣屑吹求以示察凡若此者正似忠似信之類窺其用心無往不出於身家利祿而皇上往往不察而用之則聚天下之小人立於朝而皇上亦有所不覺矣人才之不競也非無才之患而無君子之患也人人知有身家而不知有君父知有利祿而不知有亷恥則亦相率爲全軀保妻子而已矣此今日國事之所以敗也夫今天下卽稱乏才亦何至盡出一二寺人下而皇上毎當緩急之際必倚以重任此在前日已成覆轍方亟亟更弦之不暇而乃者三恊有遣通津臨徳復有遣抑又重其體統等之總督將置總督於何地總督無權將置撫按於何地撫按無權將置藩臬守令於何地是率天下而奔走於中官也疆事必無幸矣且小人與中官气誼一類毎相爲引重而君子獨岸然有以自異故天下有比中官之小人必無合於君子之小人有用小人之君子必無黨比中官之君子皇上誠欲進君子退小人爲今日決消長理亂之機柰何復用中官以參制之此明示天下以左右袒也當是時乃有明於治理如禦史金光辰者起而爭之亦天下之昌言也臣意皇上卽不遽用其言亦何至並逐其人而光辰竟以言見逐若惟恐傷中官之心者尢非所以示天下也嗟嗟言官亦何負於國哉乃者唐藩拜表而勤王亦有思徐生之徙薪者乎大帥擁兵而不戰亦何問李勉之尊朝廷者乎其它觸邪止佞請南昌之尙方者亦自不乏其人又往往得罪以去遂至天下相顧爲寒蟬之結舌平居無犯顏敢諫之臣則臨難無仗義死節之士此天下事之所以日壞一日而不可爲也至於近日刑政之最舛者成徳傲吏也而以贓戍何以肅懲貪之令申紹芳十餘年監司也而以莫須有之鑽刺戍何以昭抑競之典至於鄭鄤𨿽久幹鄕議而杖毋之獄欲以誣告坐亦何以示惇倫之化此數事皆爲故輔文震孟引繩批根卽向者驅除異已之故智而廷臣無敢言者皇上亦無從而知之也嗚呼八年之間誰秉國成而至於是臣不能爲首輔溫體仁解矣語曰誰生厲階至今爲梗體仁之謂也仰惟皇上念亂圖存豁然永爲皇極之主首以進君子退小人爲挽回世道之根本於是植人才以資幹濟開言路以斷大猷仍請亟罷三協通津之使專以責成中外諸臣各修職業不致再以人國爲僥幸則宗社生靈實式慿之而體仁所以爲桑楡之收者亦庶在此不然而徒計出於苟且舉動乖舛日甚一日天下事尙忍言哉伏念臣羸病去國之身非不知緘黙可以自全然熟念今天下安危呼吸之日𨿽江湖滿地總無投身之路卽臣不言又誰爲皇上言之者臣寧言而冒斧鉞之誅終不忍不言而坐視國家有危亡之禍臣無任激切望闕呼天哀控之至

辭少宰疏【崇禎辛巳十一月二十四日在籍上】

原任工部左侍郎爲民臣劉宗周謹奏爲罪臣驚聞簡命揣分萬難仰承謹席槁剖心懇祈聖鑑事本年十一月二十三日臣於在籍接得本府公文內開吏部具題爲欽奉聖旨事本年九月十一日奉聖旨劉宗周起攺吏部左侍郎該部知道欽此欽遵偹咨到臣臣聞命自天不勝戰栗該臣恭設香案望闕叩頭謝恩外伏念臣於崇禎九年以工部左侍郎蒙恩予告甫出國門卽聞兵變臣因遷延通津之間拜疏陳悃隨奉聖旨封疆重寄朝廷委任邊臣何嘗不專柰平時一味欺蒙遇警輙至疎虞特遣監守查飭夫豈得已金光辰姑從輕處前旨甚明乃謂恐傷中官之心是爲何語且己巳諸臣各有罪案此番失事正在議處有何異同黨比好生悖謬成徳等貪酷鑽刺壞法蔑倫罪狀顯著反指爲刑政之舛又牽揑首輔尢屬不倫劉宗周明系比私亂政顚倒是非本當重處姑著革職爲民該部知道欽此欽遵臣乃戴罪而南謝恩裏門席槁於今幸保首領於牖下何意聖明以求賢若渴之懷宏開使過之途誤及微臣驟蒙特簡起自卿階晉以銓貳仰見聖明雷霆雨露眞同大造之無私卽艸木無知敢忘鼓舞獨念臣前日所以得罪之故仍有萬不能自安者他不具論我皇上以孝治天下所致嚴者在滅倫一案業已早懸睿照而臣猶恐爲輔臣溫體仁所賣故據律文謂杖毋之獄不可以誣告坐則明旨所指亂政之大者也其後詞臣黃道周特以自謂不如鄭鄤終幹嚴譴臣獨何幸罪同譴異反蒙起廢之典豈部臣未有以臣前日罪狀明告之皇上者乎果爾則事渉朦朧寧不轉甚微臣之罪臣爲此凜凜不敢不剖心自陳再聽君父之生死仰祈皇上收回成命容臣仍以薄譴在籍徐俟論定臣死且不朽如謂臣罪委在可原不妨錄用則廷臣之以言事得罪者不可枚舉倘蒙槪與甄別盡堪策勵將來亦何取於臣之老憊無能最出羣臣之下者乎嗟乎君臣相遇之難也經云將順其美匡救其失故上下相親我皇上忠孝作人允垂萬古綱常之則而臣子轉以綱常之說掩君父之美以是屢激聖衷致皇上不能容一狂直詞臣數起重獄自此中外頗以言爲諱積成暌貳之端甚非盛世之福則亦臣子之罪也臣毎念及此未嘗不撫心內訟哽咽隕涕幾欲吁天而無從輙不禁款款及之統祈聖明矜宥臣無任激切悚惶待命之至

再辭少宰疏【崇禎壬午三月二十六日次淮安上】

原任工部左侍郎爲民臣劉宗周謹奏爲微臣遵旨戒途力疾萬難前進三瀝血誠仰祈聖鑑俯容還籍調理事臣自拜殊恩旋嬰癃閉之癥不得已具疏乞骸於本年三月初四日接邸報奉聖旨佐銓亟需貞品劉宗周著作速赴任不得固辭該部知道欽此欽遵臣惶恐無地思得一日以襆被上道冀少慰君父之惓惓柰前癥未瘥自出裏門日增困憊沿途問醫行至淮安地方尙圖舎舟登陸而臣勢難前進矣緣臣衰年患此劇疾積百日而不解迨癃閉之久變爲遺瀝日毎十數遺遺必閟絕以至精血盡耗九死一生抱此累然之骨臣卽能忍死輿疾至京亦萬不能得之服官之日臣姑無問佐銓建豎若何卽今動履蹣跚試之朝參公座且有不禁其隕越者而溫綸鄭重有加無已不徒責之以官守抑又勉之以品格至望臣如此之切則臣亦何以仰圖報稱於萬一乎臣𨿽犬馬有心終不敢以一日未死之身偃蹇家園委君命於艸莾而至此已勢難竭蹶萬不獲已敢仍申前請倘蒙皇上鑑臣踉蹌就道之本心並原臣不得不繼請之故特賜矜全許還錮籍俾臣以骸骨終邱首臣仰戴髙天厚地再生再成之恩眞沒齒而罔極也臣謹於途次候命臣無任迫切惶悚控吁之至

敬陳聖學疏【崇禎壬午四月初一日次淮安上】

原任工部左侍郎在籍臣劉宗周謹奏爲微臣不能以身報主敬竭報主之心終致主於堯舜事臣以老病誤蒙聖簡拜疏乞骸旦晚溝壑長負聖恩死不瞑目卽後之人有以臣爲口實者感玆不世遭逢思圖報稱然能不益重其有君無臣之嘆此臣所以腸一日而九回者也臣聞古之人恥其君不爲堯舜若撻市朝故𨿽定哀之衰庸齊梁之僣亂孔孟猶不忘惓惓之誼苟非若數君者則伊尹之於太甲周公之於成王皆自中主而進爲聖人當日所謂市朝之恥如責左券然況有進於二君稱大有爲者乎臣不肖遭際聖明十五年於玆仰窺皇上希堯軼舜之資前無千古卽位以來孜孜訪落臣嘗數以堯舜之說進而終愧所見之陋非擇焉不精則語焉不詳亦何以仰禆髙深於萬一乃者時艱未艾交警方殷幸以宵旰之憂勤稍起班僚之泄沓而治功猶然未奏得無爲之臣者猶是吾君不能之故習乎臣𨿽不肖自被放以來深自懲艾毎因師友之講求熟念今天下治亂之故斷然不能舎道而別爲手援臣所謂道卽堯舜之道堯舜之道卽皇上之道亦卽臣工見而知之之道而所爭止在學不學之間臣因偹述聖學三篇謹爲當寧獻少畢臣前日之志𨿽屬鄙儒剿說而當寧苟或推其端以竟天徳王道之大全則坐奏升平之業卽此而在又何時艱之足慮臣且藉手效對揚之萬一云謹力疾口占以聞如左

其一曰明聖學以端治本臣聞天下無無本之治本一端而萬化出焉則人主之心是已虞廷之訓曰人心惟危道心惟微惟精惟一允執厥中此萬世心學之源也聖聖相傳迄於文武不離緝熈執競之說其後孔門偹衍其旨於大學首揭三綱表人心之道體【舊言人心是人欲道心是天理非是】次詳八目示精一之全功而執中之義已蘊於此矣至子思子直指喜怒哀樂未發謂之中闡堯舜以來相傳之意其言未發之中卽意誠之眞體叚【舊指正心義云知此則知未發之中非是】故皆以愼獨爲本教【正以本於誠意故曰本教知本者知此而已】而十六字精神盡括於此乃知學庸二書相爲表裏示後人以入道之旨未有深切著明於此者也慨自聖學不講而心宗遂晦言大學者以把持念慮爲誠意之功而道心竟混於危殆【念有克罔意無善惡以念爲意何啻千里】言中庸者以靜觀气象窺未發之朕而中體或落於偏枯於是二書自相矛盾【未發爲本旣以靜生動誠意爲本如何又以動生靜】學術浸以支離從危則近於功利偏執則蔽於虛無虛無功利之說昌而佛老與申韓逓起用事轉相出入惑世誣民更數千年流禍未巳則亦吾儒之說有以啟之也恭惟陛下以生知之資建反身之極契聖歸宗得之心悟端無取於章句之紛拏而正恐章句紛拏或得或失時有異同致陛下之心反受其惑者有之往者臣頗得之傳聞陛下崇信佛法退朝之暇口舉佛號徧及宮中又以天仙菩薩等名並加聖母繪爲圖像虔禮齋供以表聖孝一時得之所感甚摯因有三教一理之說而於道教亦極其推崇特詔起正一眞人處之京師接以恩禮益復佐以禍福之術轉相惶惑天下且有望風而奔走者矣昔者楊墨禍仁義無父無君孟子辭而辟之廓如也又千餘年而得佛老之說卽楊墨之說之深者於是有宋諸大儒特起而排之以爲其害甚於楊墨其說彌近理而大亂眞懿哉斯言乃者陛下表章諸儒進以隆號補千百年之曠典爲熈朝盛事聞者莫不興起夫諸賢與佛老果何如者而曰三教一理乎臣於是仰窺陛下之心矣忽焉而宗儒忽焉而佞佛或合之或離之方搖搖而無定也豈陛下求之吾儒而不得其說不免依傍於二氏至求之二氏而終不得其說乃還歸之吾儒乎夫陛下而不求之吾儒則已苟求之吾儒之正也臣請陛下先反而求之吾心當其淸明在躬之地炯然而不昧者得好惡相近之幾此正所謂道心也致此之知卽是惟精誠此之知卽是惟一精且一則中矣隨吾喜怒哀樂之所發無往非未發之中而中其節矣此愼獨之說也而陛下已一日而堯舜矣道豈遠乎哉事豈難乎哉臣觀凡人之情大抵有喜怒而無好惡有好惡而無是非是以任其情之所發無有不陷於一偏者感之以可喜而喜喜而不已偏於喜感之以可怒而怒怒而不已偏於怒偏則好惡或爽其則是非且失其衡用人行政之間且有次第決裂而不自知者卽今疆場之禍三及宗藩而專閫之臣尙以恩典終帷蓋奪情之舉一無成效而斥邪諸論槪以朋比蒙呵譴豈非喜怒偶偏之一驗乎而今且次第有事於轉圜矣喜怒平而好惡之公乃出好惡公而是非之理自著此之謂不遠之復天心見焉成湯所以攺過不吝也蓋上聖猶是此人心下愚不能無道心故𨿽聖如堯舜卒不廢精一執中之說者以此後之學聖人者亦曰愼獨而已愼獨而知心之所以爲道本一誠而畢貫愼獨而知中之所以爲執合四气而交融所以卑之不近於功利髙之不入於元虛也故曰愼獨可以行王道願陛下深信於斯而篤行之臣聞之君志定而後天下之治成夫以陛下十四年講求治道之餘猶或失之搖搖而無據甚矣定志之難也倘於此而遂求之學問之要折六經之衷而宗孔氏紹百王之統而祖唐虞則其於道也亦庶乎如農之有畔動無越思乎而治功之奏度越千古有不待言者陛下遂爲千古集大成之聖主矣又何有二氏之說則夫九蓮智上等號仍還彼法無以褻九廟之靈齋醮之舉盡放彼徒無以污法宮之地宜亦不待臣辭之畢矣臣所謂明聖學以端治本者此也統祈聖明采擇

其二曰躬聖學以建治要臣聞天下大矣而以一人理非徒以一人理天下也有要焉此又本計中所爲提綱挈領以其至簡而禦天下之至繁卽其至靜而宰天下之至動者也故曰君職要臣職詳不於其要而泛焉以圖必至侵官溺職此虞廷所以戒叢脞也昔者堯以不得舜爲已憂舜以不得禹臯陶爲已憂考二聖人在當時竭一世之焦勞惟有得人一事而絕不分於他務卒享無爲之治則萬古扼君道之要者莫有過於二帝𨿽然知人則哲帝且難之矣故舜攝位首以四目四聰徹壅閉之門而其法在先能舎已捨一已之聰明則𨿽邇言有所必察惡言有所務隱以爲用中之地乃稱大知焉此知人之學也而卽精一執中之實用力地也然則人主之聰明果不可恃乎人之賢不肖未可以耳目盡也上用耳而天下遁於聲矣上用目而天下遁於形矣耳目旣窮於形聲而吾猶察察焉務致其詳則神明之地愈受其疑矣語曰明不至則疑生以疑爲明何啻千里故君子舎其耳目之用專求之道心之微不見之中而獨見出焉所以明目也不聞之中而獨聞出焉所以達聰也此明哲作則之至也陛下以天縱之聰明畱心治道事事躬親日所裁決萬幾動越羣臣意表羣臣奔走受成之不暇則益相與觀望爲自全之計致陛下孤立於上而莫之與卽陛下非不求賢若渴日進三事九列而倚任之而前此卒無有一當任使者豈其知人之學猶然未之或講與一畨黜陟有一畨是非今日以爲賢明日以爲不肖者有之明日以爲不肖他日又以爲賢者有之此無他任耳目而取數窮此心先處其疑故也且陛下所積疑不化者非朋黨之說乎率天下之人而樹私交以背君父豈非人主之所甚惡而其事實有不然者君子以同道爲朋能自絕於小人爲黨故十六相舉於虞而四賢集於宋古今以爲美談卽顧廚俊及洛蜀紛紛皆天下名賢適遭阨遇𨿽膺廢戮無負朝廷讀善善惡惡之論千載而下爲之破涕是故如其道則左儒可以死杜伯非其義則酈寄可以賣諸呂朋黨亦何負人國哉若小人安得有所謂黨者各營其私競濟其惡耳及其一日見外於君子輙自謂之孤立而轉以惡名加君子曰黨人主卒中其說而莫之省也且今之所稱懷姦誤國罪惡貫盈者非首輔薛國觀乎國觀陜人也闗中風气近古異時士大夫雅多自好者獨國觀一人敗羣爲其鄕人所唾而朝士之爲小人者正喜其能立異也而引之進之惟恐不加諸膝一旦以僉堂入政府果誰爲之地乎而此輩遂得以驅除異已動激陛下以黨人之說上自縉紳下自黌序紛紛籍籍日以窺陛下之喜怒而中之至稍持正論者必使之削迹於朝迄於空人之國而國觀猶然無黨也然則陛下之聰明幾爲若輩所罔久矣何幸離照當空魍魎立殛聿開眾正之途漸卜太平之兆而臣猶不能無虞於往復之數正恐一念之蓄疑不徹則羣陰之投間未巳此君子小人進退之闗固宜辧之於蚤而知人之地尢不容不致其力者矣仰惟陛下躬先聖學法堯舜之明目達聰而推本於舎己亟舎其聰明而歸之闇非徒舎聰明並舎喜怒舎好惡舎是非至於是非可舎而後以天下之是非爲眞是非斯以天下之聰明爲大聰明廣開言路合眾論之同建用中之極卽讒說殄行亦不至震驚朕師爲眾正之阨繇是以天下才任天下事首得人以處政本隨得人以處六曹之地下及百執事無不得人乃愼守祖宗法度次第布之有位仍不至以聰明亂舊章自此陛下端拱無爲而天下治矣𨿽然此非特人主之學也陛下爲天下而擇一相已足握君道之要自一相而下逓有知人之責則逓有知人之學𨿽所學未嘗不同而人綦眾而且詳職綦分而加變有未可以一端盡者夫惟合天下明知人之學而事事皆得其要領下至一卒之微亦無有不稱任使矣此今日救世第一義也臣所謂躬聖學以建治要者此也統祈聖明采擇

其三曰崇聖學以需治化臣謹按大學所謂明徳至終篇始指出仁字蓋天地以生物爲心而人卽得之以爲心則曰仁仁者以天地萬物爲一體視天下昆虫艸木皆吾同气顚連殘疾皆吾恫瘝無不有以扶持而安全之渾然天也故徳曰天徳道曰王道天春生萬物而秋以肅之莫非生也王者仁育天下而義以正之莫非仁也臣又請追宗於堯舜史稱帝尭曰其仁如天舜徳協帝則曰好生史臣實之曰臨下以簡禦眾以寛罰弗及嗣賞延於世宥過無大刑過無小罪疑惟輕功疑惟重與其殺不辜寧失不經如是止耳極其效乃至於變時雍四方風動二聖人以徳化天下其盛有如是者陛下撫有成業承神光兩廟積弛之後不難振之以明作庶幾得救時之權矣而邪臣遂日導陛下以申韓之術致訟獄繁興犯者日眾傳染海內徧爲殺機兵刑交毒上干天和無歳不罹災沴至此民生國命內治邊防次第決裂岌岌乎有不可收拾之勢聖天子乃發憤更化舉十四年以前一切繁苛之令一朝告罷臣民鼓舞歡若更生如霜雪之後繼以陽春薄海內外業已重覩堯天舜日气象而臣猶以爲未可徒求之政事間也必也求端於聖學以明徳化天下乎化天下自廷臣始自先朝學禁以來士大夫不知有本心久矣陛下復用重典以趣之益習爲苟免之計因而心術愈壞今誠欲使天下回心而向道莫若先以手足腹心之誼養天下之元气不特寛之以文綱而且樹之風聲令天下爭自見其本心焉惻隱之心勝而君父之戴堅矣羞惡之心勝而身家之計奪矣辭讓之心勝而進退取與之界審矣是非之心勝而成敗利鈍之幾晰矣合此四者斯可與事君矣而仁其大端也未有上好仁下不好義者也乃者陛下隆三五之業不難進股肱大臣隆以殊禮一時風動中外計無不灑然易慮者而苐恐禮貌之虛拘無以遽作其腹心之報臣請因是而推之如詔獄之典祖宗以來固所不廢然亦借以懲大姦大逆而未嘗槪及士類也今者東廠之譏呵𨿽罷衛尉之煆煉猶懸請自今廷臣有犯一切下之法司永除詔獄庶不至以非刑辱士而至於廷杖一節原非祖宗故事辱士尢甚士可殺不可辱仍願陛下推敬禮大臣之心以及羣臣與廠衛一體並罷還天下禮義亷恥之坊禮義亷恥之坊設而惻隱之良愈著矣繇是化羣臣以化兆民流宼之徧天下也原其始禍之日皆由朝廷嚴刑重斂威暴其下使之偸生無路悔罪無門以有今日卽陛下非不下哀痛之詔特與此曹以自新而所司莫承徳意卒未有以天地父母之心相感諭者一撫再撫毎同兒戲惟其恩信不立是以負固愈堅自此廷議一意用兵日驅數十萬生靈於鋒鏑之下無不玉石俱焚更堅天下從賊之心而今者剿與撫而兩窮矣計莫若有以化之而化之術仍本之陛下父天母地之心推誠而致之乘此中原殘破之餘亟議撫循之法特遣才望大臣捧朝廷尺一詔書宣示徳意一面經理農田因悉捐天下剿餉金錢攺爲牛種廬舎之資聽有司設法招徠聫以保介進以鄕約乃罷所在督師等官明示天下休息而專責兵事於巡撫俟賊勢旣窮賊徒漸散渠魁未有不授首者也且賊之攻城不已凡以求食耳掠而得食猶之朝廷食之也莫若遂來而食之曰吾以父母食赤子可乎至誠而不動者未之有也此化之之說也化兆民之眾使之鞏戴一人而天下之勢安於盤石矣臣願陛下及今蚤定廟謨躬修明徳至此見大聖人本身出治經緯萬端眞如天地之無不覆載舉一世而甄陶之歸之至仁此眞學問之極功盡性之能事所繇與申韓之效天淵異已而臣謂此固非可以旦夕幾也王道無近功至治非小補若規小利圖近功不旋踵而害已隨之臣願陛下從事愼獨之學先去其欲速見小之私而日就月將以卜化成將隆古絕業不難再見於今日矣臣所謂崇聖學以需治化者此也統祈聖明采擇

辭總憲疏【崇禎壬午八月二十六日次臨胊上】

原任工部左侍郎爲民臣劉宗周謹奏爲微臣連叨寵命揣分更難仰承懇祈聖明俯容辭免以肅憲紀事臣蒙聖恩起升吏部左侍郎該臣屢告在途未蒙兪允行至山東臨朐縣地方接邸報吏部爲缺官事奉聖旨劉宗周升都察院左都禦史著星催到任欽此欽遵臣不勝惶悚無地隨該臣恭設香案望闕叩頭謝恩外伏念臣艸野孤蹤荷聖明使過之仁寵以非常之遇佐理銓衡處非其據已不勝進退狼狽之狀乃臣旣未經受事再躐榮階進叨憲席揆諸分義有萬萬非臣所敢仰承者臣聞明主官人必循資而考績人臣受事務揣分以盟心故事都察院以侍郎轉者絕少而以一日未任之侍郎躐轉者自皇上禦極以來亦未之見也而始見於臣臣豈敢冒昧自處以辱官常且仰負聖明如不得已之盛心乎夫都察院風紀之司也百司庶府於是乎資彈壓一切政事於是乎贊可否海內民生吏治於是乎行激勸當此中外多故聖政維新之時所系得人良非淺鮮一旦俾臣越次而處之將壞法亂紀實自臣始又安望其有展布之地乎如臣學本迂疎資兼菲劣素無一割之長可奏匡時之略而其爲中臺覆餗懼尢有不待言者矣仰祈皇上收回成命別簡賢才如同推尙書傳淑訓而外資望多度越臣者以充任使容臣仍以骸骨請得賜首丘則所全於臣之分義無幾而所禆於官常國紀實大伏望聖明鑑允臣無任戰栗惶恐之至

劉蕺山集卷四

●欽定四庫全書

劉蕺山集卷五

﹝明﹞劉宗周撰

○奏疏五

陳沿途見聞疏【崇禎壬午十月二十二日上】

都察院左都禦史臣劉宗周謹奏爲微臣艸莽有懷敢因諮諏所及入告聖眀事臣宗周幸得從陛見之後俯垂淸問遂及臣沿途見聞仰見聖明軫念時艱殫精治理冀得之臣子諮諏之暇以爲補救之方臣敢無說以處此而愚衷猶有所未悉也嗟乎民窮至今日甚矣臣鄕於江南頗稱樂土而今年春村中猶有殺子以食者則所在四方可知矣臣於五月初旬辭裏門而北維時江南方事挿種曽未幾而陰雨連綿繼以霪潦新苖淹死復行布種盡多拋荒米價驟踴相傳人多枕藉死者行至江北水災相似淮揚之間二麥尙多被野浥爛則挿種益已後時矣時廬州所屬已次第報爲賊陷賊哨前探至天長地方逼近維揚人情洶洶漕撫先遣兵三百聲援揚州迨兵甫至揚卽行刼掠因而散去從賊者幾半上官亦未之問也旣而賊騎亦限於水漲不果至揚矣臣住淮安日久漕撫史可法間顧臣臣問之曰曷不剿賊曰方事儧漕時漕撫旣以攢漕爲重而鳯皖二撫馬士英徐世蔭又先後履任方新尙未有協剿之議也至於漕事旣畢可法乃事練兵以圖大舉而彼此聲息轉復杳然至今未聞有一旅向廬州一步者則所練之兵果當何時始用乎而一時撫按諸臣遷延玩宼之景象大約如是矣區區數百里之間環錯以三督撫而不能成一旅以向賊護漕者止言護漕護陵者止言護陵守安慶者止言守安慶則賊亦何時辦乎說者曰正以督撫之多員也力薄而權分偸心生矣且非惟不能辦賊也而今者淮揚按臣又以殺傷老穉告矣臣嘗遇科臣陳泰來叩以時務之要曰必不得已而去曰去兵蓋亦有激乎其言之也兗束一帶行李猶有戒心臣乃遵靑州而進見地方農事登場頗勝淮北但人煙往往斷絕故拋荒甚多而其地到處有水利可講屯種可行惜無人以經理之耳遇有司則無不以催科爲蹙額曰甫經招聚之民一見上官督賦輙思掉臂去苦無法以羈縻之於是紛紛陳告又向臣求減十四年糧矣而最苦者以東三府而代西三府之米豆百倍維艱且以東路而代西路之驛遞又百倍維艱上官亦未有以處之也臣嘗遇督運侍郎王正志因言此差之無當於事誠爲運道計莫若亟復西路驛遞之爲長便矣驛遞復而運道通旣可以招集流移亦可以開墾荒蕪而議者猶不免西路遺孽是慮見今東路有護餉之兵若並之於西而亦充然有餘倘遷延日久終讓兗東一路爲賊藪扼斷南北咽喉徒使東三府並受其敝眞計之左也且也各省直藩司不催糧而另遣部郎徒嘆鞭長之莫及兵道不護鞘而特委卿貳轉多掣肘之文移亦計之左也比臣行至河間所屬獨苦無雨秋收告歉僅支眼下畿南一帶幸稱有年特小民以召買米豆爲艱多坐有司不職所致蓋召買𨿽有官價而準以時價已苦賠累況給價不全賠累之中又賠累焉甚則有全不給價者總之今天下瘡痍未起流亡未集民少而賊多官增設而事愈壞今但緩得一分催科便減一分盜賊省得一人差遣便息一方騷擾因使隨處講屯田水利與人以衣食之望則流亡自集卽可隨處行鄕約保甲絕人以爲盜之原則瘡痍漸起而所謂去兵之說古聖人斷斷乎不我誣也今日日言練兵而終無一兵可用日日言調兵而終無一兵不助賊以害民致反授辭於賊曰剿兵安民一時文武諸大吏何啻巾幗之辱則亦安用此多兵爲乎而且事紛紛多餉乎臣在臨朐相傳劉總鎭領兵過河未半渡而輙爲賊所擠溺死者無算此豈兵少之故乎又聞小袁賊聲言就撫而該督遂遣一典史蒞賊營反受其挫辱踉蹌而還繼以兵將多人盡遭屠戮種種舉動眞成兒戲一旦驟遺河決之患天乎人也則諸援師觀望玩寇之罪愈有不可勝誅者矣臣𨿽一隅之見聞未足槪天下大勢而其端可以類推惟皇上獨觀萬化之幾深酌時務之要首念民艱多方收卹或量核災荒徑減見年錢糧或深懲覆轍盡罷前日練餉因勅各撫按令所在官司各舉兵農錢谷之任無恃一切專官專遣從此本計旣修勝算自握坐見中州釜魚縱未滅亡亦當終有向化之日矣臣謹據實指陳以聞

條列風紀疏【崇禎壬午十月二十五日上】

都察院左都禦史臣劉宗周謹奏爲敬循職掌條列風紀之要以佐聖治事臣惟國家設立內臺與六部相提衡爲天下風紀之司固理亂安危之所自出也惟是官不得人則法久而弛令熟而玩種種受獘之端遂開天下犯義犯刑之習所不至以人國爲徼幸者幾希而臣乃凜凜於此矣臣聞君子之徳風也風無形而所及者神所被者逾廣故又曰知風之自此其權固於皇躬之邃宻操之而在臣衙門因以法紀奉揚之故亦得繋風於紀顧名思義於端本澄源之說亦有不可不亟講者則在諸禦史且然況其爲之長者乎臣以不才忝荷皇上任使受事伊始不敢遽求之官也而必反而責諸身苟其一念不可以對君父與一事不可以質天下士大夫臣不敢不席槁服皇上之大法法行自近臣乃進而與諸禦史約繇是以求之綱紀之地自朝廷以及天下端不乏風行艸偃之機惟皇上正心以正朝廷以正百官以正萬民以正四方臣敢不受成於下以庶幾無忝厥職乎臣請指其要者而類陳之

一曰建道揆臣聞商邑翼翼四方之極京師首善之地固道揆之所自立而天下繇之以感發興起者也先臣馮從吾常因舊址建首善書院於京師率士大夫之同志者而講肄其中會廣寜告陷人多迂之者從吾曰今日正不可不講學此其意固自遠矣而竟以是罷去卒遺崔魏之禍首善一席鞠爲荗艸識者傷之天啟聖明躬先問學日禦經筵方將闡明孔孟之奧以紹聖綂而獨不令士大夫仰承敎澤乎臣請亟復首善書院卽袝從吾爲瞽宗而令京師子弟之秀者專爲肄業地仰昭聖明興道致治之憲不亦休乎先是皇上特重孝經小學二書頒示天下一時士習多向風者而臣以爲有小學之教而無小學之地猶然空文耳倘因首善之舉卽用之爲都人士小學因並勅天下府州縣各復國初社學舊制選名徳老成者爲之師聚裏中彥士而教之因而繇黨庠州序以達於國學將異日賢良方正諸科未必不因此而起而所禆於聖朝作人之化非淺鮮矣伏候聖裁

一曰貞法守臣聞五刑五用繋之天討非人主所得而私也我國家設立三法司以治庶獄視前代爲獨詳蓋曰刑部所不能決者都察院得而決之部院所不能平者大理寺得而平之其寓意至深遠開國之初髙皇帝不廢重典以懲巨惡於是有錦衣之獄已讀老子民不畏死柰何以死懼之之語立命焚錦衣刑具事寛卹而歸訊讞於法司至東廠緝事亦國初時偶一行之於大逆大姦事出一時權宜後日遂相沿而不攺得與錦衣衛比周用事致人主有私刑自皇上禦極以後此曹猶不難肆羅織之威日以風聞事件上塵睿覽輦轂之下人人重足浸傷九重好生之徳幸今朝廷有淸獄大典從前一切株連蔓引之寃始得盡出覆盆中外歡呼聖徳而皇上且已攺定勅書不復畀此曹以事權矣請自今一切輕重獄詞專聽三法司聽斷不必另下錦衣其或有不公不法傳於道路蹤迹彰著者獨許臣衙門以五城禦史覺察亷其情罪之重者送刑部究擬倘禦史不行覺察事露並坐禦史禦史得職而衛廠之譏呵可以不事自此耳目無旁寄之門朝端享淸靜之福於以仰追三代刑措之風其庶幾乎伏候聖裁

一曰崇國體臣聞堂髙亷遠古人借以諭上下之分亦曰體統正而後朝廷尊耳今天下之勢何啻指大於臂臂大於腰者所謂失今不治非徒病腫又苦■﹝炙﹞盭卽今中原喪亂士卒非不林立而主帥之約束不行何故卽大帥非不碁布而文臣之節制不受又何故則陵替之勢其所由來者漸矣推此以往部臣而叛官長靑衿而抗師帥僕奴而殺主翁皆積漸之勢也臣乃知今之號爲尙書侍郎者名位𨿽尊而語其權藉之地不過一吏胥之任耳朝升堂而受事夕繋囹圄矣方伏謁而趨承倐從維紲矣則當其在事之日而人人以囹圄待之維紲伺之曰此五日京兆耳下陵上替轉相尢效等而進之王公一階耳此臣所爲寒心也請自今著令大臣自三品而上有犯罪者先行九卿科道會議議詳乃付司冦司冦議定坐殊死者得收繋其它卽以其罪行遣此𨿽於僇辱之中而不忘禮遇之意豈其人之足卹哉凡所以尊朝廷也頃者皇上業已行九經之政敬大臣而體羣臣何所不曲致其恩禮而終有感於舊銓諸臣之一案頗爲聖度累不小則臣不得不慮及之以爲將來戒伏候聖裁

一曰淸伏姦臣聞在外爲姦在內爲宄以見腹心之冦爲明主之所愼防云今天下流冦之禍易解也而所難者乃在姦宄前此枚卜之舉何等闗系而朝堂禁地忽有以匿名揭告者胡爲乎來哉賊在內矣則必有爲之外者此非一輩罷閒官吏欲然旣死之灰必系一時貪鄙縉紳冀幸非望之福因而闗通綫索表裏爲姦至不難以門戶之說羅朝士而一綱之動乘人主之所甚忌此其膽大包天爲王法之所必誅而皇上亦姑置之而不問以全大體豈不適遂狡謀後且一逞再逞而無已乎語云不見其形願察其影臣請此後除匿名文字一切立毀不問外但有朝紳結交近侍蹤迹顯著者不妨立置典刑此外大小臣僚不論見仕廢籍或借事呈身或假途干進因而勅類斜封官同傳奉者許臣衙門竟以白簡從事立破姦謀庶魑魅魍魎不至跳梁於淸晝而保泰之業或亦不外此而得之矣伏候聖裁

一曰懲官邪臣聞國家之敗無不由官邪者而官之失徳自寵賂始往者京師士大夫與外官交際自臣通籍時有科三道四之說識者已爲之噦嘔其後稍稍濫觴未甚也我皇上禦極以後加意澄淸間有以賂告者必罪不赦以爲是足以令行而禁止矣豈知禁愈嚴而犯者愈眾情愈巧臣受事冬官時見內外官相見以贄輙袖手授受不令左右窺見至列柬投逓必托小書名色曰十冊二十冊以示諱此其事詎可令穿窬見乎而其途必自臺省而上權貴人久之白鏹易以黃金致長安金價日髙如是者習以成風恬不爲恥頃自薛國觀敗而人心稍有警惕次第攺觀易聽矣倘其積習盡洗臣幸得與天下更始共奏澄淸之理若猶未也但有輦金而入長安者臣衙門風聞卽單詞檄之立置三尺至於士路紛囂久構成一搶攘世界而近者復有起廢之典不禁紛紛陳乞廢者乞不廢者亦乞至廢而起者又乞決裂四維尢爲不小相應一並禁止以挽頺風伏候聖裁

一曰飭吏治臣聞史治之闗生民休戚自古而然矣矧今天下魚爛瓦解之日乎而察吏之責獨臣衙門專之則巡方之遣是也臣姑先言今日吏治之污如催科而火耗詞訟而贖鍰已視爲常例未厭也及至朝廷頒一令則一令卽爲漁獵之媒地方有一事則一事卽爲科斂之藉官取其一吏取其九一者常見持而九者遂不敢問民費其十上供其一十者方取贏而一者愈苦不足以是百姓視上官如仇讎一旦有事或獻城或甘心從賊計不反顧而後乃知此輩手攫之金錢亦直以軀命易耳至問其所以姦贓之故殊似有可原者一令耳上官之誅求自府而道而司而撫而按而過客而鄕紳而在京之權要逓而進焉肆應不給而至於營升謝薦用諸巡方禦史者尢甚卽其間豈無矯矯自好者而相沿之例有司已稛載而往遺其家巡方不及問也如是者一番差遣一番敲吸欲求民生之不窮且盜以死可得乎然則臣亦不必詳言吏治若而良若而楛苐專責之巡方但令巡方不黷賄則自巡撫而下皆不黷賄守令卽黷賄亦無所用之有不吏畏其威民懷其徳者未之聞也臣嘗念今天下用人行政宜歸寛大獨於風憲受贓之律毫不容少骫而臣乃執之爲回道考察第一義以爲吏治風並亟罷減俸行取之例行久任之法自此吏治當有起色乎伏候聖裁凡若此者臣𨿽不敢盡謂有當於時務之要而於風紀所闗大者以尊主而庇民小者以修政而立事亦稍稍得其要領倘聖明弗以爲謬勅下各該衙門特賜施行世道幸甚

請嚴考選疏【崇禎壬午十月二十七日上】

都察院左都禦史臣劉宗周謹奏爲辟門大典澄敍宜嚴敢定流品之衡以禆激揚之憲事臣聞進賢退不肖固銓序人才之法奬恬而抑競尢轉移世道之權乃者考選之役臣宗周特奉皇上面諭不敢不凜凜從事因思臣衙門風紀之司固淸議之所自出也此一時也功名之路驟啟囂競之途轉捷郎署中有自行陳乞者矣推知中有減俸行取者矣臣以爲斯二者皆不可爲訓也夫遴選之典朝廷所以深致求賢若渴之意而自人臣處之惟有退然引避若弗克勝今乃紛紛媒進自鬻不已幾與乞墦壠斷者同類而共譏之何士節之隳一至此也且郎署亦考選中階也薄郎署而不爲能必考非郎署乎抑以禮曹而乞考將必徑攺省郎而後快以樞曹而乞考又必並薄臺郎而不居是視臺省爲必得之物也吏治之爲天下最也保障綢繆何莫非本等職業今則賑濟也而減俸建城也而減俸防河也而減俸有減至三年者有減至二年者是視臺省爲微勞之勸也嗟乎禮義廉恥士君子居身之本系焉有廉恥而後有功名有功名而後有事業昌言偉伐惟所樹焉未聞立身之本蕩然放棄而異日有建立之可言者也臣頗聞先朝名碩有授臺省而辭者辭而得之遂以郎署顯辭而不得卒以臺省顯而其人皆炳耀千古稱不朽今之君子宜何居焉此攘攘而來者不懼稱職之難而矜體統之倨不以爲效忠之資而以爲恩威之府苟可以極其營求無所不至不難呈身如彼速化如此一身之廉恥旣不卹又奚有於立殿廷爭可否者若何而其爲植黨營私欺君罔上誠可握劵而待也臣於是深有感焉姑請以往事折之臣入長安人言籍籍如給假禦史諭上猷居鄕不簡至短喪起復爲名教所不容又如河南禦史嚴云京前令山東至賄賊冒功終見巡方之溺職此二臣者孰非淸華之選至今不能不爲前人咎倘失今不愼又以匪人廁足其間臣恐後之視今甚於今之視昔猶記大姦得路之日舉國寒蟬而二三挺松栢之節者自袁愷成勇而外未易多屈指臣謂必袁愷成勇其人而後始不負臺省之選可以攖鱗亦可以借劍今二臣身𨿽廢而道自光如愷在起用之列無事臣言獨勇尙錮戍籍知聖明已有裁鑑旦夕下賜環之詔亟復臺員以終後效所謂鷙鳥累百不如一鶚者也仰祈聖明嚴勅該部是番考選必以恬競分賢不肖之槪凡自行陳乞與歷俸之最淺者皆罷黜不與而擇其廉靜退讓者以風示之仍乞並勅該部將禦史諭上猷嚴云京分別議處戍籍成勇卽與昭雪則惟此斤斤澄敍永足爲狂瀾之砥所闗於世道隆污有非渺小者而皇上饑渴求才之意亦庶幾其小慰云

申救熊大行姜給諫疏【崇禎壬午十月二十七日上】

都察院左都禦史臣劉宗周謹奏爲恭承聖諭感激時艱敬矢責難之義以圖報稱事日者邊方告警致煩皇上焦勞宵旰下詔求賢宏開辟門之典益切引躬之思惓惓以責難望諸臣爲人臣子處交戟之下不覺心膽俱碎況臣忝列風紀仰承聖諭指及憲綱所以責備於臣者尢切其敢不兢兢日夕與諸禦史勉圖言責以當官守而臣乃竊有感於今者禍敗之故矣我皇上聖明天縱嗣服之初方將大有爲以光守文之業首誅大逆除大姦業甚盛也顧餘孽猶延踵相傳護遂得以小忠小信之計逞作威作福之私上搖國是則無人不羅爲門戶下困民生則無法不峻以誅求至於天變人窮兵連禍結而不知所止則小人用事之禍其足肉乎所幸聖明更調化瑟聿新庶政舉向來一切慘急煩苛之象盡還之惇大朝野方喁喁想望太平而不圖前此之作孽已深後事之幹蠱不力禍敗相仍至有今日誠剝復相乘之一會也乃識者於此不無隱憂矣今日科臣姜采司臣熊開元並以言事觸聖怒下之掖庭臣不知所挾何說而第於朝會之間拱聽禦傳在熊開元則以指摘輔臣詰在姜采則以闡繹聖諭因追論舊事匿名廷揭詰臣不勝骨栗退而思之如熊開元所坐正爲今日之幹蠱不力者言而第其奏對之際欲屏人宻語以翹人之過豈臣子進言之法乎此端一開而天下之爲告宻者爭蠭起而禍人國矣此其心可原而其言可罪也如采所坐正爲前日之作孽已深者言而第於引詔之下欲盡避規卸之名以掩人臣之罪豈臣子善則歸君過則歸已之義乎此說一倡而天下之爲營私植黨者益弁髦憲綱而不顧矣則其心可原而其言可罪也聖明在上於諸臣是非得失之辧豈不洞若觀火推見至隱二臣卽有罪可原正不難借此一斥以作正直之气發忠愛之忱而矯枉不無太過至以衛獄處言官自今日始所傷國體似非細故臣猶記枚卜會推之役干觸聖怒諸臣各得罪以去然若惠世揚章正宸者輿論至今惜之輙有言於皇上之前則夫大譴大呵之法終不可不愼所施矣乃臣於是而更有進焉我皇上旣以責難望諸臣矣今試思難者何在則必從所難受之言曲諭於轉圜而逆耳之中有利行且必從所難克之私推究於幾微而舎己之後有樂取審如是又何必口道先王之言身爲禮義之則乃稱責難之恭以自當於明主乎臣聞之人之言曰爲君難爲臣不易而孔子遂進之以知難之說曰予無樂乎爲君惟其言而莫予違也興喪之機於此決矣故子思子告衛侯曰君出言以爲是卿大夫莫敢矯其非卿大夫出言以爲是士庶人莫敢矯其非則國亡無日今幸有矯卿大夫之非者矣又何意聖明於刻責引躬之下得聞狂夫之言乎臣願皇上姑寛此二臣以彰聖度攺勅法司勘問少存言官之體以作將來怒蛙之气則聖徳於此益著而以之爲匡濟時艱之本亦有餘裕矣臣素性愚戅屬蒙皇上優容之下輒敢不識忌諱伏惟聖明鑑察

請飭覲典疏【崇禎壬午十一月初二日上】

都察院左都禦史臣劉宗周等謹題爲遵例請旨嚴飭禁諭以肅覲典事照得崇禎十六年天下官員例當入覲除一切官評臣等加意采訪外先期例行榜示如徵逐過從有禁送程設席有禁山人墨客往來有禁揑欵肆揭揑情肆辧有禁計後潛住京城有禁已經節年申飭內外官相應一體遵奉而其最幹法紀者無如饋遺一事竊照近世士大夫不以苞苴及門爲恥如外任官歳時問饋京邸亦旣習以爲常矣至朝覲年則自守令以上必人輦一二千金入京投送各衙門及打點使費其截俸畱考諸員又特有一番鉆營之費惡薄相仍愈趨愈下今聖政維新嘉與天下共奏澄淸之理責成實在臣衙門臣請特設厲禁行五城禦史轉行各兵馬司預加緝訪至期遇有入覲官員賫金如故事在各衙門饋送打點或轉托親故投入者不論與受立行開報城禦史參送法司仍立限五城至期若無舉發本官卽以不職論特行參處卽已經風聞有據而城禦史不行舉發城禦史卽以不職論特行參處再聽五城禦史互相覺察但能發姦一事二事禦史紀錄兵馬司優升蓋臣𨿽不敢薄待天下士而移風易俗之敎豈能一朝而得之禮教之窮也不得不佐之以法法在必行請自臣等及諸禦史始綂祈聖明埀鑑勅下臣衙門遵奉大書禁約通將舊禁各項款以下責各該衙門一體施行應拿問者卽行拿問應糾參者卽行糾參庶舊俗爲之攺觀而士風於焉丕振所闗一時計典之重豈其微哉

申明巡城職掌疏【崇禎壬午十一月十一日上】

都察院左都禦史臣劉宗周等謹題爲申明巡城職掌以肅風紀以建治化事臣常有感於風紀之說而知天下之治必有所自始則京師其首善矣臣請遂言所以風京師者臣衙門禦史之差巡城也專以督察輦轂而下承之以兵馬司官屬所至必令行禁止頗視漢之司隸自城職不舉朝廷一切發姦摘伏之權不得不別有所寄致往者亂政亟行遺爲厲階無足怪者臣考之故牘城禦史不徒爲喧鬧設也進之爲禁賭博爲捕盜賊爲參奏打點饋遺又進之爲裁抑豪橫爲懲罰奢侈遊戲又進之爲察問九門官吏不法皆其職掌之大者臣宗周受事衙門之日淺諸禦吏日有報月有稽於諸條款纚然具也而毎項則注曰無犯果爾豈不比戶可封一旦有事後發覺者將何以置對天下事之敗於文具類如斯矣而臣謂此固非可以武健嚴酷勝也臣聞之先王之治天下也必設爲裏井之規而聯之以比閭族黨之法於是以鄕三物教萬民陳之以愛敬而民興行道之以禮樂而民和睦漸摩之以仁義而民尙徳故化行俗美奏上理焉聖王不作一切良法美意蕩然久矣若後世所稱鄕約保甲二事猶爲近古乃者業已累奉明旨申飭舉行而終未有實實舉行者何也本教疎而風勵之權弱也今臣等請與諸禦史力以風紀自任推明徳意令所在地方特設鄕三老申髙皇帝六言大訓務以其時講明之而卽以鄕約行保甲之法使比閭而居者有善可以相長有過可以相規平居而親睦宛如同井有事而捍禦卽爲幹城將先王化成天下之效不難再見於今日乎而行之自京師始則請自城禦史始舉京師之眾五方雜處之民盡收之鄕保之中遇有前項得逓相舉發重則題參如打點饋遺九門官吏不法之類輕則拿問如賭博盜賊之類又輕則徑行驅逐不許潛住京師如私娼小唱戲子遊僧遊尼之類所不令行而禁止者未之聞也臣等於是乃立責成之法請於城差報竣之日城禦史先以鄕保法甄別兵馬司官旌過善良何人糾過非爲何事倘縱姦不舉至爲別衙門所舉發卽坐本官以不職小則罰俸大則降級臣等因卽以鄕保法甄別城禦史旌過善良何人紏過非爲何事倘縱姦不舉至爲別衙門所舉發卽坐本官以不職小則罰俸大則降級且攺札差爲題差復季差爲年差以重事權庶幾成效可覩綂祈聖明裁奪如臣言不謬立賜申飭俾臣等奉以施行其鄕保二事恭候命下之日容臣等裁酌事宜先行所屬並通行省直各地方一體遵依邇者宼警驟聞尢可恃以安集人心爲城守要務則臣宗周已於己巳之警行之京兆府矣

糾參饋遺疏【崇禎壬午十一月二十五日上】

都察院左都禦史臣劉宗周謹奏爲特糾官邪行賄有據謹自劾不職以肅風紀事臣於本月二十四日辦事衙門訖有起復加銜太僕寺少卿武英殿中書王育民者與臣素昧平生進而謁臣於私寓坐定手出書儀一封周方可三四寸許臣因問所從來則原任綘州知州今升戶部浙江司員外郎孫順所賫以爲打點外計地而育民其部民也因爲之過付時育民方左右顧而無人幾欲作袖中之緣而臣乃毅然揮之而去臣不覺處躬無地退而自思以臣忝列風紀一席而此曹猶不難爲非義之幹視國憲如弁髦然實臣之生平固不足取信於人與昔人云人心如靑天白日何至相疑臣實愧之又重以爲國憲辱臣眞大負皇上任使矣乃者臣方奉皇上面諭責臣澄淸計典一事隨該臣豫行題準惓惓於饋遺之禁方在大刻榜文張掛間都人誰不知之者而不意令之不行首中之臣則自臣以往一時賄賂公行徧染各衙門當又有莫可窮詰者矣臣聞古之爲政於天下者令懸而不犯刑設而不施貴其所以感之者豫也若待其已犯而後繩之亦已晚矣臣眞大負皇上任使矣仰祈皇上先將臣亟賜罷斥以爲秉憲無能者之戒仍勅下該部將孫順重行褫革王育民並與懲處庶幾計典於焉少肅仕路爲之一淸臣無任戰栗隕越之至

申飭憲綱疏【崇禎壬午十一月二十八日上】

都察院左都禦史臣劉宗周等謹題爲遵奉明諭申飭憲綱以昭法守事臣宗周於本月十三日恭承召對隨於禦前發下欽定憲綱一書諭臣遵行以訓飭諸禦史諄諄有加臣恭領而退悚栗不勝隨該臣次第諭諸禦史各靖共乃職一照憲綱行事並其在差者另行札示去後訖臣等因恭繹憲綱一書大都求詳於諸禦史而於臺長不及一二焉聖意蓋曰諸禦史之職卽其職也則表率之地愈有不敢不勉者矣然臣等𨿽自愧率屬無能而成憲犂然稍一申明輙使耳目新而精神肅自臣等以及諸禦史敢不灑然易慮精白自矢以圖報稱仰副聖明惓惓責成至意臣等爰取三十四條櫽括其旨約爲數事仰塵睿覽倘蒙鑑允容臣等再行所屬永爲遵守以竊附於不愆不忘之義將聖天子垂憲一世之風猷不至托之空言而無用臣等與有榮施謹具列如左

一曰重臺員之建白臣謹按憲綱首重建言曰直言所見蓋爲禦史處風紀之地爲朝廷耳目之官以言爲責者也故言及乘輿則天子攺容事闗廊廟則宰相待罪其道有直而無遜古稱名禦史往往繇之𨿽至貶竄誅夷而不顧天下卒收其言之利而不然者計身家懷利祿繞指易剛腸矢口皆虛說或事出風聞或類從毛舉或顚倒是非或雷同附和或攻訐陰私或借題營窟或上言徳政或濫薦私人甚者附下罔上比周爲姦招權納賄威福自恣有一於此皆直道所不容爲言官之溺職臣當擇其尢者而重事參處以警其餘此振揚風紀第一義也伏候聖裁

一曰定臺員之差遣臣謹按憲綱特申禦史出巡之任則注差固有定例矣曰小差以試禦史充曰中差以實授禦史充曰大差以資深禦史充不相紊也偶臺員缺人則或初試而注中差淺資而注大差推移之間因得以趨膻避冷舎難就易而成法亂矣至諸差中其坐大差者自巡方而上若管理章奏若十三掌道尢不可不重其事權如章奏不職則建白於何定流品十三掌道不職則省直於何稽文案而今也槪以故事視之沿襲日久卽欲問其職掌而不可得至兩畿督學一差地方之風敎寄焉原系會同禮部爲特選此外有監軍一差兵事之安危寄焉又系會同兵部爲特選此則未可槪以資序論以資序論多至不舉其職矣今臣等請於成憲之當遵者必立爲畫一之規於舊章之已湮者必加以整飭之法而於時宜之當酌者又必通以遴選之方使所在各舉其職𨿽其間有題差札差不同一皆勒以成限不致遊移久近生畔援之端則亦鼓舞人才之大端也伏候聖裁

一曰正臺員之體綂臣謹按憲綱禦史主糾劾百司所至地方自六品官以下得徑自拿問煌煌豸繡其重如此而又許內外臺得互相糾劾以共處於無私之地此體綂之所以益重也然則臺員固以人重耳非徒以官重也而今也或官非其人狐貍是問而舎豺狼鷹鸇弗逐而伺貓鼠其重安在且夫巡方在外固有定體矣藩臬之品級固甚懸也而執刺用手本知府之品級亦相懸也而謁見行跪禮至教官有師模之責而亦行跪禮郎吏以下出自貢監也而槪行叩頭禮皆非憲體之舊也乃巡方竟坐是以矜貴倨而日與地方官相趨以勢相取以利相與以迎送饋遺充其情或多乞墦壠斷之不若其重又安在而至於近日陵替之漸尢有不可言者催科有考成矣詞訟增贓罰矣一切助工助餉日有濫觴矣此𨿽一時功令之變使然乎而巡方遂得以行其誅求無厭之計則決裂又甚矣臣請自今爲禦史者必以人重官爲百司表率而無取諸虛貴也庶不至下交而瀆轉開陵侮之端而且以催科還撫字以刑罰還教化以一切助工助餉之義量取之於其所有而盡捐成額於朝廷因使得益著其攬轡澄淸之節夫如是而禦史體綂乃重禦史之體綂重而朝廷之體綂益重世道其與有攸賴矣伏候聖裁

一曰核回道之考察臣謹按憲綱有巡方失職之條至舉劾不稱者遂以煙瘴戍而尢重犯贓之法於是回道例有考察之典乃後世相沿視爲故事率取養交避怨而已近趙南星以張素養舉貪吏也而處髙攀龍以崔呈秀犯贓私也而處一時以爲空谷之音聖明在上累經嚴旨法在必行而臣等猶懼無以仰承徳意也一則文具之呈詳易飾一則采訪之聞見難眞坐是苦無下手終成憒憒者有之今請禦史回道之日另奏一簡明文冊如其察吏也果舉得眞廉吏某人某事糾得眞貪吏某人某事而尋常之舉劾不與如其安民也果於某地方招集得流移若干人又於某地方開墾得荒蕪若干畝並淸察過糧差積獘若干件事拿問過大姓豪橫若干件事表章得眞經明行修眞孝亷眞儒幾何人而向來例套所及者皆不與於是考其殿最登報一一及格爲上等有舉有遺爲平常全不舉者爲不稱職而次第按以功令姑酌爲攺調降級罰俸三等眞如執尺度以繩長短握權衡以定重輕未之或爽也至犯贓者另事采訪特從重論而考察之法於是乎行矣伏候聖裁

一曰嚴臺員之選轉臣謹按憲綱選用風憲必取公明廉重老成練達之品而禁新進初仕者法如是其嚴也則臺員之所以自待者可知乃前此有以甫釋褐而聯翩蒙欽簡者此誠一時曠典乎而幸端旣開遂有爭欲速化者矣且有甫拜恩而卽自陳實授者矣及其獘也旣得患失何所不至臣稽往事臺省之選轉或內或外未嘗有軒輊也自人情重內而輕外於是卿寺之途日競而外攺監司者因有年例之名人多視爲畏途臣觀前輩臺員其賢者多出爲監司以自效兵農錢榖事事可觀一日肩鴻任巨聲施爛然而今也不特薄監司而不爲且並薄督撫而不屑而其爲監司者反得借邊才以攘之於是內與外爭競於榮進之途視一官如傳舎職業日隳人才日耗禍患日臻以至有今日嗟乎難言之矣請自今選授臺員一遵憲綱故事至遷轉之日除回道考察處分並閏升者另論外積至資深望重槪以一內一外行之而斟酌於才品之間罷去年例名色使內者旣備節鉞之選外者亦配京卿之望庶人情之囂競以息而於天下事有可次第言者矣臣聞之禮義廉恥國之四維四維不張其何能國伏候聖裁

被放謝恩疏【崇禎壬午十二月初二日上】

原任都察院左都禦史今革職臣劉宗周謹奏爲感激天恩恭陳謝悃事該臣於閏十一月二十九日隨閣部諸臣後召對中左門以奏對忤旨屏息出朝房隨奉上傳劉宗周愎抝偏迂朕屢次優容念其新任望其更攺今乃藐法徇私大負委任本當重處輔臣奏其年老姑著革職金光辰將諭旨及面諭皆不理詐稱不知姜采等罪狀明系說謊其奏對尢屬恣肆姑從輕著降三級調外用該部知道欽此欽遵於本月初一赴鴻臚寺報名今早恭詣午門外行謝恩禮訖戰栗之下感激天恩不勝耿耿伏念臣生逢聖世先後蒙皇上三起田間皆出特恩爲一時諸臣中異數而臣以衰病之餘形骸漸廢神智漸昏報稱漸窮至此輿疾而出實爲感痛時艱不暇自揣菲劣叨玆重任日夕冰兢旣蒙面諭尢凜憲綱乃前後條陳多以艸野之資載其至愚極陋之狀臣亦自知罪戾難逃幸荷優容勉圖懲艾而質成偏駁磨切無功輙於召對之際仍敢效其狂悖仰幹聖怒自分虀粉猶復念臣年老曲賜矜全天地父母之恩眞出臣之望外一息尙存犬馬知戀瞻望闕廷不禁雨泣惟望皇上聖徳日新聖躬日葆勅幾康於知要少紓宵旰之憂擴問察以用中益禆髙深之助庶羣策舉而羣力益張將廟算周而廟勝自卜尙何近日禍氛之足慮臣未見自古以聖人在天子之位而天下無治平之望者也臣溝壑餘生始終願皇上爲堯舜之主而已爲此少陳謝忱冒幹慈鑑臣無任泥首請死以聞

恭陳辭悃疏【崇禎壬午十二月初五日上】

原任都察院左都禦史今革職臣劉宗周謹奏爲戀闕瞻天敬陳辭悃事臣聞忠臣去國不潔其名孝子幾諫不違其志臣毎有感於斯言爲之飲泣伏念臣老病支離不堪鞭策業已久徹禦前況重以狂悖之罪乃蒙聖恩曲存帷蓋觧其職事俾得以長林丰艸再陶聖世從此遂當遠違闕廷瞻天尺五亦復何言而臣輙不禁其涕之欲雪也百年頂踵永畢於此臣能不少抒去國之懷乎臣惟自古國家治亂之數莫不有人事以感召之故曰或無難以喪邦或多難以興邦以我皇上有道聖人之主也而適遘時艱一切匡濟之資動無足恃致煩皇上下哀痛之詔爲之引躬刻責以承天譴且也辟門訪落益與羣臣講交警之誼至躬親庶務不卹夜分習以爲常一日出行間火噐戰車手自演試以示羣臣如是者焦勞亦謂至矣而臣猶以爲未覩其要領也夫人主所自托於天下者止此一心耳誠使操之無本而用之或失其要卽焦勞於已亦何益於成敗之數卽今聽政勤矣而紀綱之條布或紛求言廣矣而謀猷之入告猶少用人亟矣而仁賢之奏效尙疎委任切矣而上下之猜疑轉甚防姦宻矣而法外未必無遺姦慮患深矣而術中未必無隱禍無乃本原之地有先受其病者乎臣常讀髙皇帝禦制心問篇有神役心心役神之辧猶是一心耳而役神與見役於神爭在毫釐判以聖狂況役神不已轉以心爲役乎然則皇祖之治天下亦豈無所用其心哉特不以神爲役焉爾甚矣皇祖之善言心也臣願皇上以法祖之心學爲救時之大權務時時自格其神焉何以事神曰敬不顯亦臨無斁亦保無徒以焦勞代兢業可乎何以致敬曰誠顧言於行愼終於始無徒以鋪張爲實事可乎敬則誠誠則神神則天惟天不言而信惟神不怒而威此天徳之粹而王道之純也且聞之古者天子端冕而聽政則前疑後丞左輔右弼其職皆主於論道故陳平不問錢糓曰自有主者丙吉舎盜賊而問牛喘宰相且然況天子乎以天子而親細務問宰相所不必問之事則宰相不復舉論道之職而六卿以下惟有奔走於文法而已矣是率天下而曠其官也何治平之能幾臣願皇上日進諸輔臣講求誠敬之學以爲萬事萬化樞無令輔臣下侵六卿之權各舉其職以事一人而天下固已治矣又何必苦形勞神惟日之不足以重其敝乎此臣所爲芹曝之獻不自知其迂疎如此惟聖明寛其罪譴而賜之采擇臣死不朽

糾參輔臣王應熊疏【崇禎壬午十二月初十日上】

原任都察院左都禦史今革職臣劉宗周謹奏爲戀闕瞻天恭申謝悃事臣宗周以罪蒙譴已於本月初七日辭朝出城際此時艱惓惓不能忘君父因而棲遲累日恭遇萬壽昌辰以艸野效封人之祝而臣乃逡巡行矣伏念臣通籍四十二年前後仕於朝者僅六載有餘遂荏苒以逮老終攖罪戾辜負聖明猶荷鴻慈俾得暫延耕鑿於聖世從此永辭闕廷而臣之頂踵與之俱盡矣臣能不泫然於臨岐之際乎蓋臣毎痛念時艱而重有感也今流冦之禍亟矣言守言禦萬無幾幸所恃一人克艱於上臣工交警於下相與一徳一心共奏臥薪嘗膽之效而事殊有不然者上愈艱而下愈玩上愈亟而下愈緩上轉愈疑而下亦愈以解體於是上知廷臣之不足與有爲也而一日起舊輔王應熊矣臣頗記應熊初進閣時曽經舊科臣章正宸糾參正宸因而下獄未幾應熊以罪去始召用正宸至今應熊之彈墨未漧也而陛下復毅然用之諸臣亦付之無言將前此之彈者是乎非乎夫世道之所以常治而不亂者徒恃有區區淸議爲維繋人心之本而下操之爲是非之衡上決之爲用舎之路合之卽所稱國是焉者也我國家重熈累洽世道休明幾三百年至皇祖之末小人始倡爲門戶之說以阨君子迄於熹廟在禦遂有崔魏之禍賴陛下起而撥亂反正一時正人君子彈冠鵲起而溫體仁復祖崔魏故智爲當門之鋤彼時廷推如孫愼行遂終身不及用以死卽辛酉浙江科場實臣官儀曹時首發其事而科臣惠世揚因而糾之其後累經法司勘問舉子坐假闗節而試官實以文藝中舉子亦旣水落石出矣體仁必彊坐之爲試官闗節而甘心焉曰吾姑以破朝士之朋黨者此正所謂一网而盡正人君子者也自此體仁遂得進用益以小忠小信自媚於上而外行睚眥殺人之毒其間蓋亦有托之公忠者矣實皆借以行其私也在政地十年引用王應熊楊嗣昌薛國觀以及謝升一脈殺機自朝而野而徧天下致上干天和海內數百萬生靈次第驅之鋒鏑之下不足又重之以連歲災祲以趣之盡嗟乎流冦縱橫兵連禍結天下無生齒世界成艸昧果誰爲之者乎一日陛下悟前事之非也因而慨慕古先哲王推明道術發政施仁海內如獲更生蚤以卜太平之有象矣而不意猶有今日之禍則前此諸人之作孽已深有非可以旦夕濟也然則今天下果足恃乎臣切慮之矣情面破乎苞苴絕乎寵利捐乎進思盡忠退思補過者誰乎最可恨者輔臣周延儒猥負捄時之略終無許國之誠尢可怪者樞臣張國維動有集眾之思全乏濟變之略則一時之曠職實多豈可盡委前人之過乎而陛下乃始低回今昔之故不得已而有故劍之思一腔心事有鬱鬱不可告之廷臣者矣臣請平心而解之以流品而言君子小人自不能無夾雜之獘以學術而言孔孟申韓終不能無理亂之分故謂今之諸臣見擯於體仁輩者未必皆君子則可謂體仁一流人爲君子則不可謂今日諸臣力不足以匡禍亂致太平則可謂前日諸臣終足以辦太平中興之業則往事之效亦已彰彰矣而可乎不可乎昔宋人再相蔡京或問之陳瓘瓘曰使京正其心術𨿽古伊周何以加臣於應熊亦云而今旣儼然宣麻矣一日君臣作魚水歡幸陛下特勅應熊以只手匡扶宗社無植黨無營私無報恩怨無流毒生靈無以聚斂爲長策掊克爲嘉謨好大喜功爲遠略則天下幸甚不然臣不知禍之稅駕也嗟乎淸議之不立也與邪正之相蒙也所賴一二諫臣起而明其槪乃自應熊用而向之侃侃而論者今何黙黙而容乎上之不可效補衮之職以爲近於謗下之不敢讀對仗之文以爲近於陵遠之不可折旣死之姦雄以爲近於瀆近之不可袖新參之彈章以爲近於黨凡終日言兵言餉亦幾如風影之不可幾以爲近於冗言路盡矣將是非於何而明舉措於何而定人心於何而一世道於何而理亦甚非朝廷下詔求言之意而國事愈可知矣臣終願陛下以好惡公天下而無徒恃一已之見以用舎卜人情而無徒狃一時之急任老成爲腹心集羣議爲耳目進君子退小人以淸仕路明王道斥霸功以端治理而聖明且益從事於二帝三王之學以爲制治保邦之本而太平之象可翹首而竢也臣六年朝籍望七餘生自揣無黨無援仰恃聖鑑輙敢開此不諱之口再冒天威死亦何憾臣聞古之人畎畝不忘君況微臣尙叨帷蓋之下乎臣無任冒死以聞

劉蕺山集卷五

●欽定四庫全書

劉蕺山集卷六

﹝明﹞劉宗周撰

○書一

與陸以建年友【名典】

道形而上者𨿽上而不離乎形形下卽形上也故曰下學而上逹下學非只在灑掃應對小節凡未離乎形者皆是乃形之最易溺處在方寸隠微中故曰人心惟危道心惟微卽形上形下之說也是故君子卽形色以求天性而致吾戒懼之功焉在虞書所謂精一在孔門所謂克己在易所謂洗心在大中所謂愼獨一也後儒所謂一所謂主敬立大本致良知一也又安見形色之爲下而性天之爲上哉是故無顯微無精粗無內外無動靜無大小無之非下學則無之非上逹又安見視聽言動非所以求仁喜怒哀樂非所以致中和人情事變非所以立大本哉道固不涉空虛學亦不落象罔此古聖賢相傳心法所以迥別二氏今世俗之獘正在言復而不言克言藏宻而不言洗心言中和而不言愼獨言立大本而不言心官之思言致知而不言格物遂不免離相求心以空指道以掃除一切爲學以不立文字當下卽是性宗何怪異學之紛紛也故曰道不逺人人之爲道而逺人古人十五年學恭而安不成有多少病痛在孔子所謂聞義不能徙不善不能攺顏子三月之不免於違此學問思辧之功所以終身不容已而不厭之學孔子所以成大聖也執事提主腦之說蓋慮頻失頻復日月之至無當於學問而不知孔顏已難之矣是將不免爲躐等之見也

復周生

僕少而讀書卽恥爲凡夫旣通籍每抱耿耿思一報君父畢致身之義偶會時艱不卹以其身試之風波荊棘之場卒以取困愚則愚矣其志可哀也然且苦心熟慮不諱調停外不知有羣小內不見有諸君子抑又愚矣其志尢可哀也嗟乎時事日非斯道阻喪亟爭之而敗緩調之而亦敗𨿽有子房無從借今日之箸有載胥及溺而已易曰小人剝廬終不可及也此曹何利之有吾儕爲天地立心爲生民立命萬物一體亦全爲此曹救敗若夫一身之升沈寵辱則已度外置之久矣惟是學不進徳不修取容足之有地而忘其所爲天地立心生民立命之意於世道人心何當焉此僕之所惓惓而不容自己也昔韓退之中廢作進學觧以自勵遂成名儒其吾儕今日之謂乎伊川先生讀易多得之涪州朱先生落職奉祠其道益光埀之萬世由是觀之一歲九遷非惟不足爲賢人君子重而誣謗之交困頓之地反足以玉成賢人君子矣丁長孺不忘他山以僕言爲攻錯僕其敢忘先民之遠猷乎敬佩明教之辱

與周綿貞年友【名起元】

春間會貴鄕楊致吾公祖云年兄已出山適粵西矣弟聞之喜而不寐也兄乃能超然於出處之際如此乎今天下事日大壞莫論在中在外皆急需匡救以緩湏臾之決裂況遐荒逺徼尢非帖然無事之日又重以茸闒子之釀成其獘今得一二正人在事地方之患猶不至一旦瓦解耳時事孔亟當事者鬥蟋蟀而處軍國無一舉動可人意恐旦夕有變吾輩士大夫誠不知死所以二三兄弟相次去國一网而盡遂貽君父以空虛之患舉祖宗二百五十年金甌之天下一旦付之銅駝荊棘中吾黨與有罪焉今天下原無新舊法可爭南北司相軋不過人主委轡於上是非予奪聽之眾政如失舵之舟隨風飄蕩同舟者旁觀睥睨洶洶焉將覆溺是患未敢有攘臂而操之者苟有人焉熟識人情事勢徐起而操之爲同舟請命則人亦未有不拱手聽之者而惜乎其悻悻以逞也且左右手而忿爭已甚焉則覆溺之患反若出於操舟者之所爲安得不羣起而攘之且擠之溺乎迨羣起操一柁而舟遂覆誰生厲階至今爲梗至於吾輩出處語黙之間亦多可議往往從身名起見不能眞心爲國家其所以異於小人者只此阿堵中操守一事然且不免有間隙可乘安得不授以柄哉所云吾黨之罪在宋人之上不爲虛也然則天下眞虛無人矣今日之禍宜矣念及之良可悼痛年兄此出非偶然正當熟識人情事勢而圖之承覆舟之後載胥及溺之日舉世無操柁之人而今不難徐起而觀變爲吾黨畱一維楫地將天下事尙可爲未必非天心悔禍之日也然至此亦愈難矣弟歸田七載無一善狀可報知己去冬得爲先大父卜葬稍免平生罪戾餘無可言者賤體亦時多病七載暌違不知魂夢之擾擾於左右也小詩錄一扇頭情見乎辭不盡

與張太符太守【名魯惟】

時事多艱南北交訌越瀕海之地素稱瘠土旣加賦無虛日而又近警於海冦患切剝膚越其岌岌殆哉仰見門下悉意拊循日與吾越以淸靜和平之理而綱紀肅然民自以不犯吾儕小人所恃以偸旦夕之安者此乎然而桑土之籌則有之矣不佞居恆念亂竊有一得之見敢效諸左右地方之事不出備冦安民兩者然而行之有次第操之有標本則安民又備冦之本似是所宜亟講者安民之要其一曰儲常平近者民苦饑饉米價日貴所望秋收接濟不至洶洶如萬曆戊子年事倘更罹水旱歲一告歉倉廩無粟更誰恃乎先儒朱子社倉法常行之諸路而效救荒之策莫善於此今欲仿其意而地方已無積貯矣更操何者以時斂散謂宜秋冬之際米價漸平發官帑給富商大戶逺近糴榖數千石入倉凡一切罪鍰以谷又不足或將應給散之項皆攺折色而以其米貯之常平積漸而盈遇來歲靑黃不接之時出散貧民秋成之後量息還官歉則蠲息歲歲如是使富者不得居奇貧者有所待命𨿽有水旱災荒不能爲患矣髙收在卽歲爲徽商所販以給土民者不十五更可禁也禁之則米價可平低收益裕以儲常平且有餘米一曰禁梨園梨園之爲天下病不能更僕數𨿽三尺童子知之而於吾越爲特甚斗大一城屯擁數千人夜聚曉散日耗千金養姦誨盜甚且挾宦家之勢以陵齊民官司不敢問越之亂必自此始近奉兩縣禁示語多剴切而終之曰凡宴會不在此例所謂曲終雅奏不已戲乎豈亦逆知此風之決不可革而姑寛此一條以爲通融地乎是明導之也旣明導之又陰縱之禁之何益誠欲禁梨園當先禁之於宴會欲禁宴會當先禁上官之宴會夫宴會亦何取於梨園乎崇雅黜浮挽一切江河之習在此舉矣審如是而小民猶有犯者請一切以法懲之服色入官不以勢奪朝令而夕行矣先公祖蕭拙齋公嘗行之四十年前化流俗美士民至今頌之不衰不圖於門下僅見之旣以爲之兆矣特在允蹈之耳一曰行保甲頃見盜賊竊發或禦人國門至煩捕廳以下昏夜單車徼巡道路漏下數刻亦已勞矣扞掫東指而賊已西逸豈能十百化身窮追徧緝使姦宄之無所容者莫若行保甲之法牌編十家比十爲保保十爲鄕董以鄕約凡一切遊手遊食不安生理及來歷不明面生可疑之人皆不得居停故縱事發一體連坐此於初下令時似近煩苛久而習之令行禁止自可安然而無事此所謂身不下堂而治者也生記十年前有司奉上司文移行保甲法令下數日偶會邑侯見犯法者生起而請曰此不當坐主者乎邑侯笑不應竟置之十家輪牌曽不能一周而牌已投之爨下不復問矣凡季世法令之不行皆此類也苟行之有數善焉一革盜二禁姦三戢賭博四料民實五里井親睦六寓伍兩卒徒上下相保皆保甲之法有以馴致之而無難也其一曰淸訟牘凡民之所以不得於安田裏而興嘆息愁苦之聲者以訟獄煩也訟之煩大扺誣告者十九其迫於不得已而以情質者十一去其十之九而一者所存幾何是則地方本無事而姦民故爲此擾擾也亦利上之人漏网吞舟幸一得志可甘心弱肉云耳律曰誣告加三等誠遇聽訟之際有詞而誣者必坐以其罪雷霆之下孰敢有徼幸者將旬日之間而案牘一淸囹圄有空虛之象矣夫一詞興而坐累者數家小事且然況命盜之大者乎末世之政多姑息而姑息之害偏中於彊有力者使姦宄得志訟獄繁興豪彊者旣利於兼並貪暴者益乘以多取甚可痛也語曰養稂莠者害嘉禾崔實政論所以作也其一曰端士習士習之壞也自科舉之學明經取靑紫讀易規利祿自古而然矣父兄之教子弟之學非是不出焉士童而習之幾與性成未能操觚先熟奔競一登學校出入公庭等而上之勢分𨿽殊行徑一轍以囑托爲通津以官府爲奴隸傷風敗俗寡亷鮮恥卽鄕裏且爲厲焉何論筮仕之後尙望其居官盡職臨難忘身一效之君父乎蓋士習之壞已非一朝一夕之故矣頃者吾越觧額鮮少士人輙議人文不振咎在地靈稍用形家言以厭勝之此計之左也夫使士而必出於靑紫利祿不爲國家用則得一士增一蠧江南人物幾爲天下互鄕投足者至以爲阱用是故也門下以學問文章緣飾吏治作我師保千載一時諸士且蒸蒸向化乃積習猶存心志未回徑竇日捷豈所以風勵之者猶未盡善與計莫若於朔望謁廟之日羣博士弟子員大會講書叩擊疑義而以門下折衷於上隨舉士人立身行已之要忠孝亷恥之防兵農錢榖之用與夫國家所以明經取士之意一一闡揚俾聞者汗流泣下如寐得醒隨甄別其才器之髙下而激勸出焉士始有感動而興起者至於考校之日則必防代筆杜私情務錄眞才以充上駟攺觀易聽尢在此舉矣夫士者四民之首也士不安則農工商賈遞困而不安此豈迂不切事情者哉舉是數者小民庶得安乎民安而後可以議偹冦之策也往者海冦至六七巨艘出沒三江上下間鄕民奔竄未聞一示以官兵數日後掉尾而去浸有輕視地方之心一旦向岸越之殘破可立而待也然嘗考舊制有將領有戍卒歲久廢壞僅存空伍不佞向嘗建議海道請特設重將督領諸衛所增兵防守不特防冦且防倭臨觀瀝海之間居然要害也而議者以爲反滋多事不若申飭舊章便誠能申飭舊章請兩道公祖嚴督臨觀把總時訓練汰老弱用賞罰之法申之以親上死長之義無事則金鼓旗幟往來相聞以褫敵膽有警則彼此救援矢石齊發務斃賊於水不使艤岸而門下提衛兵居中調度隱然有折衝之威則亂自可弭矣萬一冦賊臨城沿海之衛已不足恃獨門下爲張許耳明乎本衛武備不可不亟講於今日者已凡此以上數端𨿽戔戔無所指畫誠未知有當於髙深與否然以當門下虛受之衷未必無芻蕘可采況不佞辱知有日苟有所見曷敢自隠以負明徳故敢效其狂瞽如此夫天下事必得其人而後行門下固世道之寄重輕者也況區區一小郡當門下之時而不一爲起敝維風爲吾越保百年無事則後更無望矣仰惟門下馳域外之觀破拘攣之見深維一郡利病之由先事豫防羣策畢舉則吾越之民庶有起色乎惟髙明進而教之地方幸甚

與朱平涵相公

頃讀閣下所著書𨿽遊戲筆墨間事然於當世之故亦旣娓娓及之矣使能一一見之行事則此書未必非先資之言而相天下之道思過半矣曰小品志遜也𨿽然道固有大於此者乎愚生請臆而進之今天下大患第一在學術不明而於大臣特甚大臣之學術不明則必以正心誠意爲迂闊而趨希世之邪說以之致主必以堯舜爲不可爲而踵亂亡之覆轍則亦適足以賊其君而已矣方今聖天子固嘗有意於堯舜之治矣一二大臣亦嘗以堯舜望其君而至所操術以自進不免賊害其君而不自覺髙者調停卑者觀望調停觀望之術窮又思反其道而用之頃者江陵一案不難盡詘皇祖之睿斷與之昭雪且日以號於眾曰事君者學江陵而已矣問其故曰江陵能以申韓之道事其君擁少主當疑國而天下謐如今天下獨不得江陵而用之何卹時艱噫擁少主當疑國古大臣獨無伊周其人與江陵學申韓而失之柰何復從而燃之人心不正學術不明未有甚於此者且夫以江陵之才使正其心術以濟𨿽古之伊周何以加焉先正有言曰正心誠意平生所學惟此四字此萬世相天下之善物也閣下居恆學孔孟之學亦旣有聞於誠正之說矣今試取伊周當日之事揆之果能恥其君不爲堯舜一夫不獲時予之辜與果能不以寵利居成功與果能仰思不合坐以待旦與果能吐哺握發來天下士與果能聞流言而不愓與此非眞有得於誠正之學者不足以語此閣下試取而證於今日果能一一致之吾君將見君誠莫不誠君正莫不正用人行政各得其理而吾君已一日而爲堯舜矣吾亦何忝爲伊周哉倘道不出此進之必爲調停觀望退之必爲江陵無一可者先正有言才讓第一義不爲便無第二第三義可爲方今廟堂之上綱鮮目弛君子日退小人日進其病實由君志之未定然則轉移啟沃之權所責成於閣下者豈其微哉夫正心誠意大學也伊周大業也堯舜其君大任也閣下先資之言旣嗛嗛乎小者而不居得無意在斯乎意在斯乎不佞敬爲天下賀矣辱愛瑣瑣自忘其陋幸閣下進而教之

答李生明初

性旣善則率性仍是率此善之性而率亦無不善可知故曰乃若其情則可以爲善矣乃所爲善也人生而靜以上不容說所謂性善全在率性之道上見中庸說道只是五達道五達道豈有不善父坐子立君尊臣卑其常也不幸而至於臣弒君子弒父則豈其道之故哉君子道其常而已

楊氏之爲我墨氏之兼愛小人之弒父與君未嘗不同此至善之性也而仁者見之謂之仁卒流而爲無父義者見之謂之義卒流而爲無君百姓日用而不知卒流而爲弒父與君蓋習與智長而不自覺失之於不學故也小人無論矣卽楊墨自以爲學亦學其所學而非吾之所爲學本天命之性以求率性之道不使之湏臾離而已矣此之謂修道之教

楊墨亦性中之人則道亦性中之道教亦性中之教而不能不流爲過不及之差只爲蚤失一段戒懼工夫始以毫釐卒以千里𨿽謂之外性以爲學也可

天下無性外之人則亦無性外之物物卽道之散於事者今曰性善而率性之道有不善則質之物理有礙

子思子旣言率性之道不可離豈非以性善道亦善故不可離乎今曰有道善有道不善而槪曰不可離則將訓人以善不可離耶抑惡不可離耶且曰率性則非作爲此性可知今曰才說率性便屬作爲則質之子思子文理均礙

習旣不能失性卽以杞栁爲桮棬而杞栁之性自在正是𨿽習爲楊墨小人而聖賢之性自在終不可曰𨿽習爲大聖賢而奇杌之性自在

率性之非性猶飲水之非水讀書之非書然飲只是飲此水讀只是讀此書卽讀此書未必盡此書之理則亦讀書之功有所未至而終不可以讀爲罪曰讀不是書另有書在何異握燈而覓火乎且書與人終二物非人性比也率正是性性卽是道習於善是修道之教不可以言率習於不善是悖道之教不可以言率習可相逺率本一致

下愚之不失性非謂弒父與君是性只弒父與君而心有不安處是性他做此等事有多少陰謀造作來可謂率性乎

古人言善都從源頭上無思無爲處看來故曰性善道亦善後人言善都從末流上有造有作處看來故曰有性善有性不善有道善有道不善有造有作之善原無定名惡亦無定名是故孟子以楊墨爲異端韓子則以墨子爲孔子後世李卓吾以秦皇武瞾爲大聖人而學者又以李卓吾爲孔子卽陸象山以朱子爲僞朱子又以陸象山爲禪此等善惡名目皆從私意私識輾轉卜度總不是定理若論源頭武瞾未始非聖人所以亦是堯舜而非桀紂學者湏從源頭上窺尋性道教是善是惡自知確實學者差處只是不識性不是不識率性

答秦履思一【名宏佑】

相念之久忽承枉顧一吐新得慰可知也商及進學之功未免爲進取所奪至於日用之間𨿽良知不昧而去彼取此終亦墮於恍惚之見此等病痛非眞用力人不能勘破亦非眞用力人不能道破不佞謂學人種種病痛只坐志不立若能眞立志時毅然以身任道決不肯將天地間第一等事譲與人做自當爲天地立心爲生民立命爲往聖繼絕學爲萬世開太平視區區蝸角蠅頭曽不屑介意而又何進取之爲累乎今世之言學者只隨世就功名卽學問一事不過傍門依戶以爲隨世功名之資安禁當境時不手忙腳亂若行徑旣熟將來又恐無所不至者故學先自辧其志也至於喫緊工夫止有打破義利闗此後方有商量若此處憒憒一切見解都無下落安得不墮於恍惚故恍惚之見不可不求其病根也果求之卽是入良知路頭良知在我有何恍惚有物焉蔽之故恍惚耳顧後世學術不明學者專取良知以爲快捷方式於古人用功處一切廢置師心自用認賊作子以遂其自私自利之圖而仍欲別開徑竇以認取良知之面目祇覺愈求而愈逺終自墮於恍惚之阱者也聖遠言湮在有志者或不免有亡羊之惑而況其它乎幸髙明有以裁之

答秦履思二

仁者以天地萬物爲一體以天地萬物原與人爲一體也若人與天地萬物本是二體必借仁者以合之蚤已成隔膜見矣人合天地萬物以爲人猶之心合耳目口鼻四肢以爲心夫以七尺言人而遺其天地萬物皆備之人者不知人者也以一膜言心而遺其耳目口鼻四肢皆備之心者不知心者也學者於此信得久見得破我與天地萬物本無間隔卽欲容其自私自利之見以自絕於天而不可得自然親親而仁民仁民而愛物義禮智信一齊俱到此所以爲性學也然識破此理亦不容易看下文誠敬存一語直是徹首徹尾工夫若不用誠敬存之之功如何能識破旣識破後仍須用誠敬工夫作兩截見者非也學者大要只是愼獨愼獨卽是致中和致中和則天地位萬物育此是仁者以天地萬物爲一體實落處不是懸空識想也近世一輩學者亦肯用心於內多犯懸空識想將道理鏡花水月看以爲妙悟其獘與支離向外者等今但時養未發之中是喫緊工夫捨此更無理會處幸髙明致力焉

答秦履思三

君子有持世之責者莫先於持身昔人云士君子立身行已自有法度謂之法度自一毫走作不得且如龜山從蔡京之辟朱子譏其做人苟且不免胡亂如此誠由斯言推之則昨所及和靖先生事母亦恐有未盡處不免朱子之議也今人多說本心如二先生所行斷斷無違心以害理可知而是非得失之歸猶不免更有商量則不及二先生者更可知矣吾輩學者且從持守入可也來書及此深足發明正學鞭策吾黨今且將此意再加體勘到自己身上隨事而精察焉當必有行年五十始知四十九年之非者願相與勉之

答陳生一【諱梁】

千秋絕學朱夫子其至矣後人鮮有能發明之者何論不侫卽一時出處之槪似信似疑亦往往不得於心仰止昔賢死有餘愧況由此而要其至如來諭所期許者乎至於大學中庸之道𨿽絕韋有年實茫乎未窺涯涘姑以其所疑者質之大學言格致而未有正傳獨於誠意章言愼獨明乎愼獨爲格致第一義故中庸止言愼獨而微之顯直逹天載後之入道者必於此求之矣然則學不務闇然而翹然以口耳自侈皆小人之道也仕不盟幽獨而皎然以身名自樹皆不忠之尢者也不佞知過矣敢自此而守遁翁之業以無負明主之玉成是所以酬知己而終承明訓於萬一也惟足下更有以進我

答趙生君法【名重慶附來書】

來書云困心衡慮之餘覺得力在一心而非古人所能與者執古人之言以制事猶執古方以求癥也不若按脈審癥而用古人之方蔑不濟矣苐當其得力於心𨿽事之是非得失了然於心目乃俄焉而昏者又曷故今後將求於古乎抑信諸心乎求之於古時有不恰當信之於心覺其善矣又恐私意之發亦認爲吾心也

手示惓惓問心又得之體認之餘於昏明之辧似是之幾三致意焉則於事心之學已思過半矣僕亦何說之辭苐謂求之古人與求之吾心分爲二事則認心猶有所未眞而並其認古人處亦往往未眞可知也古人不過先得我心同然耳是以千言萬語只是欲人將已放之心約之反復入身來便能尋向上去所謂學問之道如斯而已矣故學而不求諸心則已學而求諸心則於古人橫說豎說皆有用處正如因病立方隨病檢方兩兩比對有何彼此說敬便是肆之藥說靜便是動之藥說中便是偏之藥說誠便是僞之藥說窮理便是誕妄之藥諸病總是一病諸方總是一方惟捨此而尋章摘句問奇鉤深乃與吾心了不相似而欲彊吾心以附古人之糟粕是以髙者涉於元虛卑者狃於功利終其身入於迷離恍惚之境而莫之覺亦可嘆也已足下從前之功力倘有坐此者乎宜其一旦恍然於是心非心之際以求至當而不容己也要之求心之法亦無難如足下所言求本明之體明只是明个是與非明得盡滓便渾化無是非可言其間離不得聰明亦專靠不得聰明離不得言觧亦專靠不得言解湏於百忙時一切不涉時痛著一下討个分曉方是入路若只是頭出頭沒便終身作門外漢矣才明此便曉彼何患臨事不得力才識眞便無妄何患認賊來作子願足下立定腳跟寛限程途謹持轡策以從事於此久之必能自得來諭及時事每爲撫心先輩云去山中冦易去心中冦難姑作第二義啇可乎惟足下自愛

答葉潤山民部【一名廷秀附來書】

來書云董子曰道之大原出於天中庸言天命之謂性愚意性本從心學者不先治心是起念已差才欲治心又恐墮於虛寂是質疑者一大學言明徳親民愚謂明體達用如車二輪如鳥二翼必不可離者也然於道理重一分定於功名輕一分今欲身世咸宜其何道之從是質疑者二先儒謂學各有本領如周子之無欲二程之主靜張子之主仁朱子之讀書窮理張南軒之辧義利是也竊以讀書窮理乃俗學對癥之藥而辧義利尢爲藥中鍼石不從此處理會恐腳跟不定未有不東西易向者今欲直求入手其何道之從是質疑者三大學言修身至正心微矣至誠意微之微矣而又言致知終之格物分明大學第一要義而格物之觧宋儒紛若自朱子卽物窮理之說出而折衷歸一但有疑於致知己入細而格物又涉迹是質疑者四

僕生也黯馴至老大平生出處半屬憒憒無足爲知己道者獨是向學一念老而未灰猶幾幾乎求友而正之此中積疑有未敢向人吐者何幸來教便便先得我心之所同然乎請姑就教所及者商之其一曰學莫先於知性只爲天命之謂性一句蚤已看錯了天人杳不相屬性命仍是二理今曰天命謂性而不曰天命爲性斷然是一不是二然則天豈外人乎而命豈外於吾心乎故曰盡其心者知其性也知其性則知天矣言性而不要諸天性無是處言天而不要諸心天無是處說天者莫辧於中庸之卒章正不諱言空寂也學者以爲佛氏也者而去之曰吾欲捨是而求心焉何異捨京師而求長安斷無適從之路可知矣其二曰大學言明徳親民而其要歸於止至善善卽天命之性是也陽明先生曰明徳以親民而親民以明徳原來體用只是一个一者何也卽至善之所在也學不見性而徒求之一體一用之間曰車兩輪鳥雙翼不問所以轉是輪鼓是翼者將身世內外判然兩途旣宜此又欲宜彼不亦顧此而失彼乎所以然者止因見得學問一事是義理路頭用世一事是功名路頭故曰於義理重一分自於功名輕一分畸輕畸重世無此等性命今僕請更其辭而曰於明徳明一分自於親民親一分則所謂至善之止亦不外此而得之矣是以孔孟汲汲遑遑正是孜孜學問處而顏子之曲肱陋巷亦不失爲禹稷之同道學以見性者作如是觀然則吾儕終做不得獨了漢也其三曰本領之說大略不離天命之性學者湏從闇然處做工夫起便是入手一著從此浸尋而上並語言思議俱無托足方與天體相當此之謂無欲故靜靜中浩浩其天自有這些生意不容已處卽仁體也窮此之謂窮理而書非理也集此之謂集義而義非外也今但以辧晰義利爲燕越分途而又必專恃讀書以致其知安知不墮於義外之意至於中道彷徨東西易向而不自主亦勢所必至也告子求仁而不識義與今之求義而不識仁其病一也其四曰大學八條目向來與誠意一闗都看錯了今來教曰學至誠意微之微矣卓哉見也意有好惡而無善惡然好惡只是一幾易曰幾者動之微吉之先見者是也故莫粗於心莫微於意而先儒之言也無善無惡心之體有善有惡意之動無乃以心爲意以意爲心乎知之爲言良也以其爲此意之眞窟宅也故曰誠意先致知物之爲言理也以其爲此知之眞條理也故曰致知在格物物有善惡而其初則本善而無惡理有萬殊而其本則至一而不二眞格物者非粗非精非內非外正是天命之性一直捷津梁故大學以之爲第一義信非誣也擇焉不精明儒之見誠有之不獨胡薛也然而道在反求學求自得今卽將諸儒剖辧分明孰是孰非因而得其所歸仍是依門傍戶之見不願門下有此也又其後及著述一端大扺著述有二有知道之言有求道之言知道之言句句說本體不妨存所信求道之言句句說工夫不妨存所疑學必有大疑而後有大悟偶語三卷大抵疑案也故其言曰學到有疑處方好商量倘由此而更求信地必有不容思議一著工夫此時方慿門下信口說來是橫是豎卽本體卽工夫無非大道勉之勉之不佞非知道者握寸莛而發洪鐘庶幾在斯將何以塞明問之萬一惟有遙遙神往而已

答王右仲州刺【一名嗣爽附來書】

來書云先賢論性詳矣而天命之謂性一語最爲直截子思自詮之曰上天之載無聲無臭無之安得有善善且無之安得有惡此論性之會歸也然告子以無善無惡論性何以見非於孟子性旣不容說孟子何以說个善字旣有善便有惡旣有善惡便有可善可惡一定善一定不善紛起而與之爭如何得其會歸耶先儒論性固有義理气質之分其實義理卽寓於气質不得分而爲二義理气質旣不可岐則性之發用亦不得純謂之善矣故夫子止言相近而孟子亦曰乃若其情可以爲善可以爲善則可以爲不善可知性本無善無不善而乃兼有善有不善者以落於气質不得不爾也竊謂分言義理气質微覺支離不如橫渠合虛與气爲渾然而先儒又非之何也

竊謂戰國時諸子紛紛言性人置一喙而孟子一言斷之曰性善豈徒曰可以爲善而已乎他日又曰天下之言性者則故而已矣故者以利爲本可見此性生成恁地不假安排造作此卽天命流行物與無妄之本體亦卽此是無聲無臭所云無聲臭卽渾然至善之別名非無善無惡也告子專在無處立腳與天命之性尙隔幾重孟子姑不與之深言汲汲以惻隠羞惡辭讓是非指出善字猶然落在第二義耳性旣落於四端則義理之外便有气質紛紜雜揉時與物構而善不善之差數覩故宋儒气質之說亦義理之說有以啟之也要而論之气質之性卽義理之性義理之性卽天命之性善則俱善子思子曰喜怒哀樂之未發謂之中非气質之粹然者乎其有不善者不過樂而淫哀而傷其間差之毫釐與差之尋丈同一過不及則皆其自善而流者也惟是旣有過不及之分則積此以往容有倍蓰而無算者此則習之爲害而非性之罪也故曰性相近習相逺云爾先正有言髙聲一語是罪過類而推之顏氏之不遷怒猶有乖於中體者在才一遷怒與世人睚眥而殺人者亦無以異耳蓋事𨿽有徑庭之殊而心之過不及總之只爭些子此一些子可以言偏不可以言與善對敵之惡而況其失之於偏者善反之而卽中乎故性無不善而心則可以爲善可以爲不善卽心亦本無不善而習則有善有不善種種對待之名總從後天而起諸子不察而槪坐之以性不已寃乎爲善爲不善只爲處便非性有善有不善只有處便非性合虛與气有性之名气本是虛其初誰爲合他總之太極陰陽只是一个但不指點頭腦則來路不淸故中庸亦毎言前定前知前處正是無聲無臭一路消息學者從此做工夫方是眞爲善去惡希聖逹天庶幾在此文成公曰只於根本求死生莫向支流辧淸濁不知門下以爲何如也

答王右仲二

承論及萬物皆備之說盈天地間只是此理無我無物此理只是一个我立而物備物立而我備任天地間一物爲主我與天地萬物皆備其中故言萬物則天地在其中天亦一物也西銘之意就本身推到父母又因父母推到兄弟方見得同體气象蚤已肝膽楚越矣禪家以了生死爲第一義故自私自利是禪家主意而畱住靈明不還造化是其果驗然看來只是弄精魂伎倆上乘所不道吾儒之道旣云萬物皆備於我如何自私自利得生旣私不得死如何私得夕死可矣分明放下了也

答徐蓼莪兵垣【諱耀時】

居長安數月滿目風塵而獨存一二知己於傾蓋之間時時心相許也還家以來鑿壞自遁不敢一交通人𨿽以使節儼臨尺五台光久稽訊候乃爲髙誼所先翰貺交賁道義之愛不啻盈之毫楮間感何以當督逋一役於今日似屬駢枝而在賢者旣膺此任便應就駢枝中理出痛癢血脈以爲下手之方乃者小民之膏血已竭而計部之誅求不已斬木掲竿行且及之江以南誠亟亟爲消弭計則竣此役以入告我後必有說矣又如敝縣山會來歲之催徵已及五七分而藩司起觧尙不知坐在何年卽累歲之逋欠間有分釐而當事之參罰亦往往難以數計由一邑而全浙可知也言吾浙而天下又可知也臺臺在事有日必已盡得要領似湏會同藩司徹底淸查一徵一解永昭畫一使中飽者無以措其上下之手而墨綬亦從此望風則所以黙扶宇內之元气以培國命於萬一者計必於此矣願門下力圖之

答胡生一

比讀手教灑灑千餘言示我以樂天之學眞不啻引淸風而濯甘雨不覺其夙滓之去體也因以仰窺足下之用心亦有然者豈所謂曽點雕開已見大意者耶然不佞竊有問焉憂樂之閱心也蓋亦有故矣憂一也小人憂得其情君子憂得其道故樂一也小人亦樂得其情君子亦樂得其道夫憂得其道𨿽憂樂也樂得其道樂中亦自有憂也故曰發憤忘食樂以忘憂此孔門眞血脈也後之學聖人者亦從可知矣苟不學其所謂憤者機而惟學其樂以忘憂之進地𨿽偶有所見終非實際況其流失而爲猖狂爲無忌憚乎僕故不敢以樂字拈學則而惟凜凜乎憂勤惕厲之法以鞭辟爲已且以爲俗學坊非得已也若來書所及自是韋弦敢不猛加省發以有負於三益白沙先生詩曰雪消壚焰冰消日月到天心冰到渠吾儕須是消得盡自有到家時不然說憂說樂總無是處也

答胡生二

前足下第一書言樂天之誠亦已見得聖賢心地活潑潑景象但多失之懸想未有實際僕所以借憂勤惕厲之說以救正之第二書才說到自已分上有俗腸俗骨浮態浮情因事累心離心成性等語乃知前日見地眞是數他家珍不涉自己也今只一味自鞭自痛覺是俗腸便與洗刷覺是俗骨便與磨煉覺是浮情浮態便與之振拔則於古人立志之說亦已思過半矣因事累心心本不受累離心成性心本不可離亦去其所以累之離之者而已第三書言學術似是之辧而獨服膺薛文淸且欲以敬字爲入門與前日樂天之說不啻燕越矣只恐仍是借古人成案評論一畨稍過時日見地仍是不同耳夫文淸學程朱者也朱子言孟子道性善一段直是爲學者指出眞血脈與人看學者若不合下信得自己原是个聖人如何有親切下手工夫卽主敬之說亦至此方有依傍耳若藥不瞑昡亦是要藥去一个信道不篤之病也至於習染最難掃除气質最難變化身心最難相貼言動最難無過種種苦心具見足下發心之眞鞭已之力但此等病痛依舊只是從信得及處下手急將性善堯舜之說切已理會得个通身汗下眞知古人之言不我欺便是瞑眩好消息終靠不得寜靜一機作光景玩弄聞見一地作口耳工夫也今且堅植志气以聖賢爲必可學而至而又不預擬一得力程途失之於助長欲速之私則日就月將其進自不能已惟足下勉之

答秦履思四

學者只有工夫可說其本體處直是著不得一語才著一語便是工夫邊事然言工夫而本體在其中矣大扺學者肯用工夫處卽是本體流露處其善用工夫處卽是本體正當處若工夫之外別有本體可以兩相湊泊則亦外物而非道矣董黃庭言爲善去惡未嘗不是工夫但恐非本體之流露正當處故陶先生切切以本體救之謂黃庭身上本是聖人何善可爲何惡可去正爲用工夫下一頂門鍼非專談本體也而學者猶不能無疑於此何也旣無善可爲則亦無事於爲善矣旣無惡可去則亦無事於去惡矣將率天下爲猖狂自恣或至流而爲佛老者有之故僕於此只掲知善知惡是良知一語觧紛就良知言本體則本體絕非虛無就良知言工夫則工夫絕非枝葉庶幾去短取長之意云爾昔者季路有事鬼神之問不得於鬼神又有知死之問總向無處立腳夫子一則曰未能事人焉能事鬼一則曰未知生焉知死一一從有處轉之乃知孔門授受只在彜倫日用討歸宿絕不於此外空談本體以滋髙明之惑只此便是性學所爲知生便是知性處所云事人便是盡性處孟子言良知只從知愛知敬處指示知愛知敬正是本體流露正當處從此爲善方是眞爲善從此去惡方是眞去惡則無善無惡之體不必言矣今人喜言性學只說得無善無惡心之體不免犯卻季路兩問之意此正夫子之所病而亟亟以事提醒者也我輩口口說事人依舊說到事鬼上口口說知生依舊說到知死上連訓詁亦失所以不佞當日有是言蓋欲學者拳拳服膺聖訓以爲入道之地耳

答祁世培侍禦【名彪佳】

令嶽秉銓國家治亂安危端在今日處斯地者闗系良非淺鮮賢者在事自當有一番光明磊落作用第時局難調物情未悉不免動成棘手尙須門下宻爲指南將世道實嘉賴之萬一偶有跌足則至戚如門下豈宜置之膜外不闗痛癢乎昔王墨池負一時淸標及佐銓衡舉動頗失物望髙忠憲公嘗向僕指名而斥之當時僕頗以忠憲爲過然由今而追思前日之事則墨池委有未當處矣居進退人才之地者其未易稱任往往如此辱諭及敢附聞幸門下畱意

與侯陸珍司農【名恂】

承發鈔議因坐病不及遽覆且寡昧之見自揣無可效長短也竊謂國家立一法必要於可行而行之要於可久非徒苟且目前而已捧誦部議驟而行之歲得一百五十萬金錢充度支甚利也然止此一百五十萬金錢之鈔一上一下間自一歲而後安所再得一百五十萬金錢充度支乎譬之短販然其博子母也以日月計而不可以經久久之未有不立敗者也語曰長袖善舞多錢善賈似不若仍仿國初之制而行之猶爲無獘蓋國初之制兼利民而還以利國今日之制專利國而害或遺於單戶貧民還以病國則明旨駁正之意固可深思也偶與王云來中翰商及之越數日中翰手書條議來閱至雲藏富於民不當先言利以駭民之觀聴深得僕心然其它款項亦灑灑可觀敢以聞之左右

劉蕺山集卷六

●欽定四庫全書

劉蕺山集卷七

﹝明﹞劉宗周撰

○書二

與溫員嶠相公【名體仁】

原任具官劉宗周謹再拜上書相公閣下宗周一介孤蹤久甘棄廢乃蒙君相特逹之知起自田間濫竽卿貳受事未幾不幸有犬馬之疾屢控宸嚴遂荷兪旨宗周從此辭闕下辭閣下而行矣臨岐養養不禁中夜彷徨自恨此生無以報君恩酬知己恐一旦溘先朝露死不瞑目則請以狂瞽之見敬效一言於左右宗周自入朝以來仰見我皇上敬天勤民孜孜望治精誠所至隨事足以格蒼昊而對萬方無忝堯舜在上而閣下以淸執風猷佐之於下君臣相得可謂魚水近者宗周從九卿後得與召對見皇上處分禦史詹爾選一事益見大聖人之無我且仰閣下之能將順其美匡救其失也宗周不勝舉手加額慶太平之有日矣𨿽然請因是而推言之今天下禍蔓兵連未知稅駕動稱匡濟無人耳我皇上求賢若渇不難種種破格以盡天下之才至起廢一節尢稱曠典該部彚題奉賜環者僅十二人特首錄惠世揚黃道周中外無不頌聖人知人之哲而惟是該部之於世揚也始擬邊撫則曰邊才而蒙駁擬南缺則曰文武全才而蒙駁至再駁之後竟成寢閣人乃不能無望於閣下矣夫世揚在先朝居諫垣與楊左同調幸而九死一生聖明首禦起廢宜莫先世揚而廷臣之爲異已者方操門戶之見以擠之禁錮十年數窮理極冡卿𨿽有意憐才曲爲調劑而終不令其入長安果奉何人之風旨與閣下身秉國成固有進退人才之責者也苟天下有一賢之未進與一不肖之未退必責之閣下而閣下所爲進退天下士殊有不可解者自皇上禦極以來所廢置天下士百餘人多天下賢者而閣下不聞出一語救正時有因而下石者至羅諭義之以忤閣下也而廢吳家周吳執禦瞿式耜輩之以彈閣下也而廢錢謙益之以與閣下廷辧也而廢尢其彰彰者矣夫揆地一席固所稱比肩事主者也卽有殿爭何妨虛已而閣下時見其寔不能容之狀如巴縣【王應熊】之以人言去也奏辧之蚤自嘉善【錢士升】輾轉相聞而閣下不能正言告主聽其以家奴枉戍則近於賣友長洲【文震孟】爲皇上特簡數月參知天下未見其有可摘之過而竟以許譽卿之處一語不合遽激聖怒以去則近於罔上夫長洲骯髒之姿以語言得過閣下誠有之矣是時香山【何吾騶】並未嘗贊一詞而亦以長洲同調故坐腹誹去則近於誣下邇者嘉善之去其建言大闗國體閣下實與聞之曷不曰臣當同坐聖明未必不轉圜如詹禦史而雷霆之下頓成縮朒致嘉善獨以言得罪則近於陰擠同官審如是也將後之爲閣臣與閣下共事者不亦難乎門戶之多依傍也與崔魏之惡門戶有以激成之也其誰曰不然乃閣下不免以分門別戶之心成矯枉過正之見一日入朝遂有科場之訟錢謙益本無罪閣下特因瑕釁以阻其進而不虞其重得罪且閣下竟以此進自此人人樹敵處處張弧人之所以議閣下者日多而閣下亦積不能堪一朝發難明借皇上之寵靈爲驅除異已之地二三匪類又稍稍起而應之以爲牙爪使昔之立異同者皆裹足而去朝端之上亦見風恬浪息無有不利於閣下而閣下亦已安如泰山否耶此殆昔人所爲騎虎之勢也卽閣下自許孤立法不阿貴怨不避私其最可自信者無如參鄭鄤一事鄭鄤之禔躬不檢參之誠是也第令鄤非門戶中人閣下其亦毅然爲之否耶如是而猶號於人曰吾爲名教衛也吾爲朝廷伸三尺法也卽閣下平心自問必不謂然矣故人謂閣下將以門戶殺鄤也又無如掲張壽祺成徳一事二人一犯贓一溺職業已有應得之罪而動激聖怒以詔獄士可殺不可辱頗令聞者寒心況煆煉不已終成文致人將謂閣下以門戶殺二人也夫三人誠足爲門戶之累在閣下何妨別白昔賢云吾心如秤不能爲人作重輕閣下未之聞耶閣下而不爲別白門戶計則亦已矣誠爲別白門戶計莫若就廢籍中擇天下之賢者而用之自世揚始又舉其所最不利於已者而容之舉親舉讎共偕大道於以匡濟時艱上報聖明稍收末路豈不心事昭於潞公功名埒於夷簡從前恩怨總屬飄風若猶未也元佑紹聖紛紛無已諸臣卽自居邪枉根株連引並楊左亦邪枉殺邪枉者必正直將何以處紅本一案國是如是身不足惜其如宗社何乃者囂訟起於縲臣格鬥出於婦女官評操於市井訛言橫於道路淸平世宙成何法紀願閣下之熟思之也宗周偶閱先朝載紀如張文忠大禮大獄等事彪炳宇宙而終以不能愛惜人才取譏當世至今有不能爲文忠諱者嚴分宜於楊沈之獄坐不能救正耳豈必眞如傳者所云若其它封疆失事之誅多所自取後人亦一槪坐分宜張江陵功在幼主奪情一事竟以棧豆殉百年尢爲可惜閣下自分相業孰與文忠賢稍或不愼吾不知於張嚴二公又何居矣尢願閣下之熟思之也宗周少不如人長而無述徒以同籍之雅兄事閣下有年而云泥聚散末由時沐淸光乃私心懇懇終不敢自外左右輙不禁抒此胸臆似痁似狂計閣下得之必詈爲黨人余唾然宗周老矣病且死旦夕耳意復何爲而自陷依傍取譏後來私心政自不敢負故人因而負君父語云美疢不如藥石君臣且然況朋友乎閣下姑寛之徐取而思之卽其言誠有過者亦將有以諒其心矣臨書激切

答王金如

前者艸率作答區區之衷宜有不盡亮於足下者玆敢進而請益焉竊惟斯道之傳至吾夫子而集大成矣其微言載在四書六經可考而信也學者童而習之白首而不得其解遂於此中猶存乎見少而求助於外何異盲者處大明之下覓爝火以索照乎或曰取善貴廣學不諱博也正謂有得於孔孟之學而因以折衷於諸子百家定其瑕瑜存其去取亦無往非證道之地若其苟存一不足之見博討旁稽竊竊焉取而附益之未有不操戈還向者也嗟乎孔孟而旣往矣微言日冺求其能讀聖人之書者幾人惟是老莊之徒首蔽於長生之見崇尙虛無絕仁棄義各著書以垂後世其爲叛道也顯不足辧也獨楊墨言仁義而孔子之道晦故孟子辭而辟之不遺餘力七篇出而二氏廢學者遂專言老莊若堅白異同之類皆寓言之支流也漢魏以來一變而言黃老又曰易老合羲皇於老氏不勝其畔援之情然祖其說者亦不過競標名理以資談柄其旨淺陋易窮此時有聖人者出而一倡吾道以正之何物淸談摧枯拉朽耳惜乎崇有之論不足以厭當世而徒以相譏卒無補於天下之亂於是西方之教乘虛而起儼然雄據其上矣猶是虛無之說也而益反其本破尊生之見超於無生而其功行則歸之明心見性時有通於吾儒之說者讀儒書者又從而附會之出入變化莫可端倪當此聖逺言湮學絕道喪之日學者驟聞之而喜以爲此吾聖人之所未嘗言及者也又有進者曰非禪也卽吾聖人之精言也安得不掉首相率而趨之乎天不殄吾道特起有宋諸儒後先犄角相與修明孔子之學炳如也遂惓惓以辟佛老爲已任比於孟子之辟楊墨其功偉矣然當此之時佛教大行求其粹然獨出於儒者濓溪明道而外無聞焉其它或始就而終去或陰茹而陽吐則其於吾聖人與佛氏毫釐似是之辧容亦晰之有所未精者以故解經之際或失之支離舉吾聖人之眞者而歸之禪不敢一置喙間有置喙者亦卽距之爲禪不復置辧故𨿽以師友淵源而羅李不能驟得之晦翁𨿽以一堂契晤而鵝湖不能盡化其我見一彼一此之間固已開門而揖盜矣況末流益復獘焉者乎夫辟佛老美名也辭之不勝至貶吾聖人之道以殉之寜不益受以柄於是爲佛氏之徒者私聞之而喜曰彼之爲儒者如是何以辟吾爲哉卽學聖人之學者私聞之而恚曰此之爲儒者如是何以辟佛爲哉此禪學之所以日新月盛而未有已也又三百餘年而陽明子出始固常求之二氏之說矣久而無所得始反而求之六經特舉前日所讓棄於佛氏者而恢復之且周旋於宋儒之說相與彌縫其隙兩收朱陸以求至是良知之說有功後學斯文賴以一振由今讀其書如曰佛氏本來面目卽吾聖人所謂良知又曰工夫本體大略相似只佛氏有个自私自利之心所以不同又曰佛氏外人倫遺物理固不得謂之明心可謂中其要害吾意後之學聖人者由陽明子而朱子及於明道濓溪溯之孔孟如是而已矣然學陽明之學者意不止陽明也讀龍溪近溪之書時時不滿其師說而益啟瞿曇之祕舉而歸之師漸擠陽明而禪矣不亦寃哉則生於二溪之後者又可知矣𨿽使子輿氏復生亦且柰之何哉僕常私慨以爲舉今之世誠欲學者學聖人之道而不聴其出入於佛老是欲其入而閉之門也譬之溺者與之以一瓠而濟一瓠亦津梁也學者患不眞讀佛氏書耳苟其眞讀佛氏書將必有不安於佛氏之說者而後乃始喟然於聖人之道直取一間而逹也審如是佛亦何病於人乎然言至此亦甚不得已之極思矣僕生也晚不及事前輩老師大儒幸私淑諸人於吾鄕得陶先生學有淵源養深自得不難尊爲壇坫與二三子共繹所聞每一與講席輙開吾積痼退而惘然失所懷也一時聞者興起新建微傳庶幾有托其它若求如之斬截霞標之篤實子虛之明快僕自視欿然以爲不可及因而往還論道十餘年如一日不問其爲儒與禪也至僕之於足下私心期望更有不同於泛泛者足下志願之大骨力之堅血性之熱往往度越後進由其所至成就正未可量不敢遽問其爲儒與禪也其餘諸子可知矣然而世人悠悠不能無疑曰諸君子言禪言行禪行律禪律遊禪遊何以道學爲哉且子而與其從學佛之士寜若從吾流俗士僕聞之笑而不答諸君子自信愈堅其教亦愈行而其爲世人之悠悠愈甚噫嘻今而後將永拒人於流俗之外不得一聞聖人之道者是亦諸君子之過也傳有之中道而立能者從之又曰魯人獵較孔子亦獵較諸君子而誠畏天命憫人窮有溥濟一世之襟期盡一世之流俗歸之大道上接孔孟之傳下闖陽明之室則心迹去就之際宜必有以自處矣若止就一身衡量諸君子行履盡足自信亦安往而不可乎然僕有以知足下之必爲彼而不爲此也僕資性不逮人老而未聞道猶竊願學焉斤斤救過之不遑苟足以匡吾之過而進吾之不及皆吾師也請從而終事焉小學之訂願足下勿疑亦並無致疑於僕願足下終以教我

與黃石齋少詹一【名道周】

學術不明人心不正而世道隨之遂有今日之禍一絲九鼎獨賴吾黨淸議猶有存者陰以褫姦回之魄而扶國命於無疆則亦所謂功不在禹下者也僕以衰病伏枕彌歲日不接朝事友人時時傳門下昌言累牘輙爲擊節無何又得去國狀復爲之太息不已嗟乎君臣相遇自古難之矣今日者門下方幾幾得之而終復不遇也豈非天乎語云漢文不能用賈誼誼與有過焉以徵近事千古同慨僕不意門下學古之道而僅以長沙擬也𨿽然天而果欲平治斯世將必有操大人之學如孟夫子者起而一遇𨿽齊梁之君猶足用之而況進而聖明乎世無其人惟門下終勉之

答胡嵩髙朱綿之張奠夫諸生【嵩髙名嶽綿之名昌祚奠夫名應鰲】

比辱手教累累數千言具見衛道苦心於今之世殆亦空谷之音而況以不侫之寡昧者當之又不啻大聲之呼而疾雷之破耳也敢不拜嘉僕於此竊復有請焉夫道一也而釋氏二之教本分也而托於釋者混之則其爲世道之病信有如足下所言者固已不煩更端而請矣今之言佛氏之學者皆其有意於聖人之道者也不幸當聖逺言湮之日又無老師大儒以爲之依歸遂不覺惑於二氏而禪其尢甚者耳則亦聖人所謂賢知之過也彼其於聖人之道旣嘗童而習之矣彜倫日用托於耳目之近者槪可知也稍讀佛氏書而異之其言單提性宗層層折入亦復層層掃除以視吾儒言天載尙隔幾重階級而自詫爲妙道自嘆爲希有安得不去而從之乎此厭常喜新之惑也夫聖人之道不落虛無事事有可持循宜乎學之易矣乃以吾夫子之聖竭一生功力至七十年而始幾於從心之域及門之徒三千七十傳道者不過一二人亦僅具體焉況聞而知之者乎蓋求道之難而學爲聖人如此其尢不易也孰似彼佛氏者以悟性爲則一念回機卽同本得從其教者無不人人證聖諦諦傳宗吾寜不捨難而就易乎此欲速助長之惑也且所貴乎學聖人之道者爲其有利於吾耳不然亦利於天下而儒者首禁人以功利之說苟不得位蓬累而行鄕鄰有鬭閉戶云耳若佛氏性宗旣透起願卽是道場懴悔卽離苦阨滅度盡六道冥報通三生而身復超於三生六道之外以了生死一大事胡於自利利人無量乎則尙俟一切有爲法乎此計功謀利之惑也凡此三惑者一言以蔽之儒門淡泊收拾不住彼家所爲自供自認者也而不知聖人之道本如是其淡而不厭也進必以漸且逾進而逾無窮也出乎義而不出乎利也此所謂惑之甚也子曰素隠行怪後世有述焉殆謂是與當世不乏雄深警敏之士其中所見往往有過人者而反之性地仍自茫然曽不敢望彼藩籬而況於卓然有志於聖人之道而升堂而入室者乎則一彼一此之間固未有以相勝也不相勝而相譏猥欲以語言文字挽其一往不返之心亦祗以重其惑已耳然則柰之何哉僕於此有說焉今之言佛氏之學者大都盛言陽明子止因良知之說於性覺爲近故援之以廣其教而衲子之徒亦侵假而良知矣嗚呼古之爲儒者孔孟而已矣一傳而爲程朱再傳而爲陽明子人或以爲近於禪卽古之爲佛者釋迦而已矣一變而爲五宗禪再變而爲陽明禪人又以爲近於儒則亦元黃渾合之一會乎而識者曰此殆佛法將亡之候而儒教反始之機乎孟子曰逃墨必歸於楊逃楊必歸於儒今之言佛氏學者旣莫不言陽明子吾亦與之言陽明子而已矣譬之出亡之子猶識有父母時時動其痛癢則父母固得而招之自禰而上益恍惚矣陽明子者吾道之禰也今之言佛氏之學者招之以孔孟而不得招之以程朱而又不得卽請以陽明子招之佛氏言宗也而吾以陽明子之宗宗之佛氏喜頓也而吾以陽明子之頓頓之佛氏喜言功徳也而吾以陽明子之徳徳之亦曰良知而已矣孟子曰無是非之心非人也夫學者而不知有良知之說則已使知有良知之說而稍稍求之久之而或有見焉則𨿽口不離佛氏之說足不離佛氏之堂而心已醒而爲吾儒之心從前迷惑一朝而破又何患其不爲吾儒之徒乎此僕所以姑與之言陽明子也夫道者天下之達道而言道之言亦天下之公言也孔孟言之而不足則程朱言之程朱言之而不足則陽明子言之陽明子言之而不足則後之人又有言之者但不許爲佛氏之徒所借言而苟其借之而足以爲反正之機則吾亦安得不因其借者而借之以一伸吾道之是乎孟子曰楊墨之道不息孔子之道不著僕亦曰陽明子之道不著佛老之道不息道陽明之道言陽明之言因而參考異同於朱子之言以發明朱子之蘊善繼朱子之心求不得罪於孔孟焉止耳僕聞之春秋之法先自治而後治人故曰君子反經僕亦與二三子共學陽明子以臻於聖人之域而已矣今而後願足下偃旗息鼓反其分別異同之見而告自邑焉於以尊所聞而行所知日進於髙明廣大之地則天下之士必有聞風而興起者吾道之明且行庻有日乎僕旦暮跂之

答諸生

承寵命謁祠有日敢不拜嘉但僕因攺葬二親日夕不遑寜處苫塊餘生才及旬餘安能遽從諸君子作雅會以上辱先聖之靈而且不孝之罪遺恫二親終天罔極更無顏面可對諸君子以是不揣少掲罪狀自擯宮墻而執事猶復不棄而寛其鳴鼓之誅則不肖亦何以自捫寸心乎今而後願諸君子允僕累請終削門下之籍姑與以不屑之誨聽其徐而自艾焉苟其寸心終可以自遣不難復出而請事於諸君子則侍教尙有日矣不然僕奄奄餘生之不保諸君子縱憐而與我其能及乎昔西河氏見罪於曾子至投杖而拜友道之嚴如此若曰不楚而呻吟姑爲是謬言以相誑掩其規避之迹則又與於不仁之甚者也

答葉潤山二

曠歲不相聞夢想徒殷有懷靡及忽接手教喜可知也且承門下相信之深日有加而無已至不恥下問如此僕亦何以慰諸大抵學者之於道不日進則日退而進退一機於已取之自以爲進者進也卽自以爲退者亦進也今者門下已不安於前日之見則濯濯新知必有進於前日者矣而且以擇不精行不力是病則自今以往又必有進於精且力者矣此所謂日進者也𨿽然使徒落想象邊事亦第二義耳所舉損益二卦自是反躬實踐之地學者所當終身用之不盡者但此中進退之機亦甚微細最宜時時加體認工夫不得臨渴掘井等是懲忿窒欲耳常人有常人之懲窒學人有學人之懲窒聖人又有聖人之懲窒不特取效有難易之分亦其下手有精粗之辧也僕意讀易湏以乾道爲綱領幹知大始便是懲窒工夫綱領處得此綱領則入細入粗把持在手矣何如小著蒙批示幸甚所舉視無形聽無聲持行無地等語亦只是戒愼不覩恐懼不聞之意歸之愼獨而已獨卽前所謂幹體也然不免悠謬其辭近於佛老之說反晦本旨質之修辭立誠之意殆不如此乃知吾輩論學只是朴實頭地一是一二是二卽指畫身心性命亦須一一有著落若天道有已然之迹方可逐步尋求不墮落虛空窠臼耳目下所可商者出處一節吾輩所學將以用世耳時事多艱主恩未報可雲長往山林乎若言學則隨地皆學也言道則隨地皆道也亦豈有內外人已體用之可岐乎勉之勉之幡然而行可也辛復元平生似有來歷僕嘗與之言見其議論頗正但未卜其持守若何凡人門面闊大者多不易持守亦甚畱心世道而不免太熱恐有枉尺直尋處論人不得不取其長耳陶文簡公集一部奉覽慰前命也

答秦履思五

承諭近溪之學𨿽以赤子提宗要非吾儒大中至正之脈也赤子之心純乎天者也孩提之童其在天人之間乎天非人不盡故君子盡人以盡天而天其本也不有赤子之心安得有孩提之童之知能故赤子提宗最爲端的先生之學可謂直逹原始正陽明意中事也然赤子之心人皆有之信得及直下便是聖人所謂信得及者只於此心中便覺一下耳才覺一下便千變萬化用之不窮𨿽千變萬化用之不窮卻非於此心之外又加毫末也此心原來具足反求卽是反求卽是覺地覺路卽是聖路不隔身心不岐凡聖不囿根气不湏等待方是眞潔淨學者但時時保任而已別無他謬巧也如先生所言悟入處不免反費推敲果如此說凡是善根不宿慧目不淸者又將此一項人頓放在何處意者先生所言悟處終是■﹝囗外力內﹞地一聲消息黃面老子於此費卻幾許工夫方得了手如逹摩且面壁九年況其它乎彼惟不識赤子之心而求之未生前所以當面蹉過反費追尋先生何故又起鑪竈也

答曹進士諱廣

不佞老廢杜門息影之日久矣一旦以世講之未僣援聲气披示教言惓惓焉不啻其口出也捧誦再三欣然以喜至知恥近勇一語殆是吾輩頂門鍼不佞請先服瞑眩焉乃足下復不加鄙棄而欲進商所未逮益愧惘然無從也不佞請姑就來教所及者而請事焉可乎夫恥者人之本心也而體蘊有辧孟夫子曰不恥不若人何若人有他日解之曰指不若人則知惡之心不若人則不知惡今人之懵懵焉無所用恥者鮮不以一指易肩背此可謂之知恥乎不能知恥𨿽有恥與無恥同亦何怪日卽於忽忽而不振乎此知恥近勇之說也曽子嘗聞大勇於夫子正以自反欺慊一著爲一生定命符此眞能知恥者也降而北宮黝孟施捨𨿽矯然自喜可以目無萬乘然由君子觀之直一指之伎倆耳是故與其貌而法三代之事不若尙論三代之人而尙友之之爲眞與其泛而窮六經之書不若擇其要者而圗之如南容之復白圭屏山氏之讀易之爲約而易操與其知交盡天下賢人君子不若闇然日章不出戶而知天下則其於當世之務亦固無事於數數然矣以足下之抱負異日者卽一當路而平禍亂起生民於溝壑措宗社於安瀾亦豈異人任然苟學不聞道而徒以一切悻悻者當之卽幸而得之亦正一指之伎倆不足爲賢者道也晦庵先生曰眞正英雄每從戰兢惕厲中來請爲足下誦之

答沈進士【諱中柱】

夜來讀言志錄大爲擊節門下志操雅自耿耿如此將來豎立亦何可量人患無志耳此志大用之則大效小用之則小效君子亦求其大者而已承教孟子求放心一節眞是吾儕終身進學之要人心至神操存捨亡之間往往問不容髮已立志後方許商量此語也又云知求正是學問得力處學問者致知之路也心外無知故曰良知知外無學故曰致知又云思則得之思卽致知之別名原來卽本體卽工夫也又曰愼思懼其放也又曰近思懼其放而外也古人立言字字鞭入心裏其要歸於知止耳所謂思則得之也性者心之理也心以气言而性其條理也離心無性離气無理𨿽謂气卽性性卽气猶二之也惻隠羞惡辭讓是非皆一气流行之機呈於有知有覺之頃其理有如此而非於所知覺之外另有四端名色也卽謂知此理覺此理猶二之也良知無知而無乎不知致知無思而無乎不思不可以內外言不可以寂感界收動歸靜取物證我猶二之也告子不得於心不致知故也故孟子反之以知言不求於气不識性故也故孟子反之以養气養气卽養其性之別名先儒以爲擴前聖所未發蓋取其善言性善云非謂此一項工夫至孟子方說破也總之一心耳心一知耳許多名色皆隨指而異只一言以蔽之曰學問之道無他求其放心而已矣入門究竟更無別法隨時用力隨處體認無有喫緊於此者來書剖晰詳盡猶或以名色致疑要在反身而求之可也

與王雪肝太守一【諱孫蘭】

荒政萬難下手所幸公祖悉力講求孜孜延訪當必有得其要領者如社倉一事誠爲標本兼治之計已托祁世老條列事宜想能得當報命但鄙意謂是舉也必官與民交任之仍以官爲主而後可要其成所謂君子之徳風也目下一面急宜先頒一明示張掛四城曉諭士民以倉社之利決當舉行不宜遅緩庶使士民便於遵依一面令所屬各發贖鍰召商往糴東路分發三十九坊以爲倉本乃聴各士紳富戶次第捐儲一面立官簿籍分三十九坊各報社正委以出納則事且旦夕行矣若上官不率先鼓舞恐人情皆在觀望中誰肯一破頭面以犯眾忌且以身家殉乎卽如官糴果系正項所那不妨出糶之後仍還在官此後乃以一切科罰者充之積少成多爲長久計城中稍有端緒便可推及四鄕總之公祖設誠而致行於上不患士民不響應於下也

答王雪肝【二】

承發余祁兩公書見示生細讀之其於目前救荒急著亦已檢點無遺似可仰承徳意於萬一矣生𨿽有社倉之說止是虛著原無異同小異者兩公言暫而生兼言常兩公言平糶而生專言積貯耳生慮平糶之說可一而不可再今但勸士紳以儲米則所積之米卽是無形之社倉明年聴其以時價出糶仍將此糶本候秋成之日復儲米如前復時價出糶如前則儲米年年有息而待糴者歲歲得平稍以官簿經紀其間亦可望數年之後丰凶各有攸賴年來雨暘不時此等景象日日可虞故不得不酌標本而言之若今僅爲目前計則年年議儲米年年議平糶終亦惟日不足矣祁世老似謂不佞竟欲彊士紳出米立社爲公家之物而已不得與焉則厲民之令甚於平糶委有難行者況有建置之擾擾乎今鄙意旣已掲明乃知原無異同目下且言急著再爲善後之圖可也

與王雪肝【三】

頃承本縣頒下儲米坊冊仰惟痌瘝徳意在在流注一二孑遺稍有半菽之望矣但念此十室九空之時卽富室終鮮蓋藏計必以招商爲第一義方得備此八千正額而遏糴之禁所在而是商人寸武難行臺寜設禁猶曰隔府新嵊而設禁則同府矣同出臺臺怙冒之下而忍令一肥一瘠咫尺之間頓分吳越乎想臺臺已移文日久不知本縣何故尙不遵依日者宗周遣人告糴於嵊稍蒙鄧父母推昔年宗周有賑嵊之徳而沾沾報之得米五十斛此外有販者輙遭姦民搶掠垂槖而歸官亦不之禁夫此之不禁而禁糶乃計之左也且嵊人固自爲計耳殊不知嵊禁弛則臺禁亦弛一路源源灌輸而至是無損於嵊而大有造於郡城也更通四明一路以濟之將逺近之米價漸平而行販者亦無所利於竭蹶矣夫遏糴固王政之首禁也卽前日西路之遏亦可暫而不可久且越郡一撮土固無當於錢江以北吳會數省之緩急也若以東路視吾越其事懸矣倘當事諸君子而懷天地父母之心宜必有不終屑屑於一日之權宜者矣前日本坊曽具一呈未蒙準行意其中有申丈兩道語未必果得之兩道乎今復稍易其詞補牘以進仰候裁奪或止給一批令本坊商人一行之何如然以不佞私計之儲米不得不招商招商不得不弛禁卽弛禁於嵊而不弛禁於臺寜嵊人豈能獨受其累則兩道終須公祖一通情款詳述利害而得之倘此法不行將儲米一事委之空文一旦有急饑民嗷嗷而索平糶於富室何以應之事且有不可知者矣統候臺裁

與成臺道【諱仲龍】

我越人之告饑也祖臺亦旣耳而目之以視臺郡丰歉相懸大是向隅抱泣蒙祖臺軫念痌瘝方與郡大夫商拯濟之策隨聽本府一面申文行糴臺寜等處我越人歡若更生宗周乃敢率二三里人賫本府印批告投下執事宗周遵郡大夫之政統計郡城中限坊儲米宗周所求給於臺者不過二百石其加賜焉則祖臺曠蕩之澤也伏惟照驗施行俾不至爲地方所嘩仍乞掛號批回且無虞於出疆之阻宗周藉此舉爲一方社倉張本稍俟靑黃不接之日平糶而出之自此時斂時發垂之世世而祖臺再造生成之徳亦將垂之世世矣且郡大夫請糴之舉亦豈爲是沾沾者果能家賜而人給政欲借以厭人心而通地方之血脈陰杜其囂淩爭攘之气耳今必曰丰歉不齊之數委之造物有餘不足之見聽之人情則一家之中父子兄弟之際且有秦越視而不顧者矣豈知天下之亂卽從此而起甚矣遏糴之不可訓也非祖臺由已之饑而本之以大道爲公之志亦孰與化近日之風气挽扼運而導天和臻一世於仁壽之域乎

與王雪肝【四】

宗周仰遵儲米之令率二三里人告糴於臺寜以爲社倉張本而臺寜遏糴之禁所在而然小民之囂競固甚上官之厲禁尢嚴輙曰我臺人寜人之不保而暇爲紹謀乎聞是說而里人徒手以歸夫凶荒薦臻大難措手所恃四封有卹鄰之誼庶幾源源而來小民得藉以無恐而不意疾痛杳不相闗一至於此也彼曰自謀之不暇生直謂其未嘗自謀也譬之人身血脈欲其相通未有手足委頓而腹心可以安然無恙者故紹亂而臺寜亦亂安紹正所以安臺寜此不待智者而自明矣嗟乎四封閉糴自今以往小民其無孑遺矣惟是公祖爲一郡主小民之饑寒皆仰給焉生輩𨿽不能得之於兩道其忍坐視而終不之救乎更乞再四申請爲秦庭七日之哭或者彼見憐而有一粒之遺亦未可知也勢孔亟矣惟公祖亟圖焉

與王雪肝【五】

時事日亟意外之虞眞不能以刻待知遏糴之令在當事有不得辭其責者矣猶是凶荒耳一日雨而米價湧再日雪而米價大湧豈一日之雨雪果爲民厲乎良以人情之變喜於思亂有如此者故今日救荒之策必以安輯人情爲第一義官販之說便是今日急劑官販之說行將見言未脫於口而人情已平一二矣官販之計決將見米未觧於途而人情已平八九矣則上人爲民請命之心固足以稍稍取亮於人而頓奪其囂淩愁苦之气也但以鄙見揣之臺寜一路湏得公祖玉趾親移方出萬全卽不然亦湏得陳公祖一行蓋此時不特道府縣之情難調而道路亂民之勢尢不易輯陳公祖綽有經濟雅著丰裁誠代公祖一行而領以押運之官所濟不旣多乎不然文移之往來動成故套卽小吏之奔走豈足當洶洶之亂民乎但官販之說不知專召官商單那庫藏絕不與於民乎抑仍是三十九坊儲米之說每坊給批各自賫本而但以在官領之卽爲官販乎從前一說則徑而易行而難在散米收銀從後一說則物情未必盡齊而終省在官一番會計與前日一番給簿之說不相戾如二說並行則頭緒更紛我之求於販地者取數必多而彼將有不易應者矣如專從後說則各坊行販皆當分爲兩次每次一百石庶幾接濟有漸統祈臺裁昨接祁世老條議一通想已上之臺覽矣內中旣有官商之說又有換批之說似官與民交任其責也今生昌安坊前日所領之批竟未之行敢暫繳上或銷或換統候臺裁且本坊見貯銀二百兩外爲販本或官或民亦惟裁奪又海運之說人情所在觀望或得大家通融徑以臺溫接寜波以寜波接紹興又以臺州接嵊縣以嵊縣接山會又以金衢接諸曁以諸曁接山陰則血脈流通事半功倍審如此正湏陳公祖親行痛陳一體痛癢之說與所在當事者使從前痿痺元气立營銷化則太和便在宇宙間而人變可弭天災可禳矣

答範質公

春暮接翁手書有味乎人學政教之說卽未窺枕祕已令人憬開茅塞何時奉有成刻啟示吾黨乎別諭感念時艱不已彼時禍敗相沿以爲固然士大夫幸免者如釡中魚幕上燕尙得偸生數時豈知河南襄漢之報接踵而至使髙皇不得有其孫神廟不得有其子朝廷安賴有吾儕臣庶圖苟活以享富貴吾不知謀國諸公亦何顏處交戟之下相與歌喜起頌太平恐九廟有靈終不使黨錮諸君子獨赴西市後之視今今之視昔千古已然悲夫目今江南半壁徧罹奇荒所至人相食幸而暫遅掲竿之呼終不聞廟堂有一休養生息之徳意益復誅求不已徵繕四出不盡驅之爲盜不已時事至此尙忍言乎翁臺胸包經濟進不得大有爲於時退而修其素業以淑諸人以俟諸後長夜人心由此一旦亦世道之慶也弟老矣一切無以報知己惟闔門待盡而已臨風布懷仰候興居萬福惟爲道自珍

與章格庵掌垣【諱正宸】

道駕歸省甚渇鄙懷會衰病日深艱於出戶不及走晤數年作別所欲一言者嫠婦不卹其緯而憂宗國之將亡僕之謂矣況身當其事處漏舟之地岌岌乎與舟爲存亡者乎執事久爲諫官所言天下事幾何昔陽城爲諫議大夫五年不言事昌黎作諍臣論諷之自若也其後陸宣公貶而延齡相城乃起而取白麻壞之痛哭於廷城卒以諫顯蓋宣公在事時城於天下事固無可言者乃知士君子語黙各有宜而賢者之不可測類如此也今天下豈無宣公其人而貶且死而不克生者乎而執事竟無一言也𨿽然此猶一事耳請進而求其大者今天下之亂固必有所自出矣則君心是也執事亦旣已知之矣而付之不言不聞有格心之效也且天下之亂亦必有所自成矣則政府是也姦佞相仍十餘年如一轍執事亦旣已知之矣而付之不言不聞有請劍之舉也且天下之亂亦必有所自決裂矣則邦本是也鳥窮則啄獸窮則攫執事亦旣已知之矣而又付之無可柰何而不言卽督糧之役何爲者上有一給事督糧則自有司而下至胥吏皂役莫不給事矣羣千萬人爲給事以督一細民之糧其尙有死地乎然則天下事蓋可知矣捨是三者而不言更無可言者矣且執事而不言更無人可言者矣已矣哉此嫠婦之卹所以鼠思泣血而不容已也或曰天下事亦甚無樂乎以言濟也執事將別有一當以報國其爲彌縫匡救之力亦已隠矣僕則以爲今天下救時之急務宜莫有過於開言路者執事言官也開則自我開閉則自我閉後之人曰崇禎之間率天下爲寒蟬導人主以杜絕言路之禍者爲章某其人是則罪之大者執事將何以自觧乎執事生平自許萬萬不後陽亢宗向也舉天下第一流人以奉之一旦處棘手之日惴惴乎全軀保妻子之念重而置宗社安危於弗問幸而天佑人國萬無他虞蹉跎歲月卿貳在前宰執迎刃終爲嚼蠟之無味耳何若向者爲諸生之猶得俯仰於天地之間也哉或曰古之君子遇不可爲之時未嘗不危行言遜以避禍若梁公之於唐是也何獨於執事尢之深乎曰吾固不爲執事尢而深爲諫官惜也無已請姑就今日之職掌言吏垣固進退人才之地也其自宰執以下至督撫提學等官孰不以吏垣爲咽喉者朝推一人焉吏垣以爲可孰敢以爲不可者暮舉一人焉吏垣以爲不可孰敢以爲可者此而猶曰我不能謂非溺職而何往者已矣計執事自今入朝倘有一姦進要路一地不稱職則執事有不得辭其責者而勤勤焉思所以報塞庶所云七年之病而三年之艾也取效𨿽緩天下事尙可救十之一二然亦非全軀保妻子之念洗滌殆盡終不能有所建白也冀執事深思之嗟乎今日之事大可寒心上無責難之臣子下並無責善之朋友見人主則曰堯舜見同列則曰臯夔終日惟以阿諛逄迎爲事無敢出片言拂人之意局面已成牢不可破至於流氛橫行藩封荼毒賊臣破陷疆土而猶蒙身後之卹是孰使之然也興言及此豈不深可痛哉僕私心恨之輙敢剖此肺腑少效朋友之誼於萬一惟執事進而教之幸弗以爲嗔也

劉蕺山集卷七

●欽定四庫全書

劉蕺山集卷八

﹝明﹞劉宗周撰

○書三

與王雪肝

不侫擁榻間靜聴嘉猷所以活我百姓者幸甚比兒輩相傳一二諸士紳仍不岀通販之說如此則亦無煩一畨擾擾矣今曰通之於官而禁之於私此攘攘者何難盡攺私而公且曰官虛其禁而士紳實其政此士紳而擾擾者又何難並以禁爲貨乎遏糴之不可行也不佞豈不知之但其法有小遏而大通者上臺之不可逆也不佞亦豈不仰體之但其說有似逆而實順者則亦不可不思其故矣上臺之求多於吾越也不過爲省下饑民請命耳豈知自七月以迄於今杭嘉湖以往食我紹興之米亦旣無算矣不足又以官商尾其後我越人又迎送以將之幾空國而出亦庶幾周人之急不啻孝子之奉其父母矣今者省下秋成業已告登人人頗慰樂生之願但一二姦商乘機射利相與罔上而行其私上之人爲其所愚猶然以饑告非其情矣越之人將遂終聽之是竭澤之漁也詩曰缾之罄矣惟罍之恥我越人之罄抑亦杭人之恥也孰若少節其一二於今日以待杭人靑黃不接之日乎有前日之大通斷不可無今日之小節有今日之小節又可以裕來日之大通此所謂一張一弛文武之道也故曰遏之而適以通逆之而乃以順也然則祖臺何憚不持此說以明告之上臺乎傳畢公祖之言曰招商於今日而販米於明春此說似善矣又孰若招商於眀春販米於眀春之爲尢善乎且不佞所以有暫閉米商之說者蓋爲民間晚收頗薄亟待登場之日使一二有力之家稍稍爲蓋藏計庶幾徙薪之策若目今外販絡繹米價日騰貧民苟利於得錢而富人皆觀望不肯爲他日計將來欲販不能欲賑不得滿城百姓人人轉眼死矣卽公祖𨿽有一切良法美意亦安所措之且公祖可以越人之米空國而濟三吳不能以臺寜之米空國而濟吾越眞坐困之術也救荒何等事焚溺及身焦濡不暇顧忍爲一切利害升沈寵辱計要須通融長算旣不可抱一膜之見以自封而亦豈可爲從井救人之術以自愚惟公祖熟思審處但以士紳爲言而辭之其亦可矣宗周我躬之不閱不憚再瀆統惟臺涵

與祁世培

諸君子謀荒政毫無濟於事今不阻外販而言積儲不言積儲而他日又言賑濟皆必不可幾者也遏糴有禁夫人而知之且身遭臺寜之毒矣其忍以身行之省下但此事須通盤計算譬之一家之中爲父母者但可顧其子女耳爲祖父母則顧及其孫行而廣矣爲曽祖父母則顧及曽孫行又廣矣此其間各有分願互相俯仰乃相與聨絡成一體之誼勢不能以一父母任祖父母之責且任曽祖父母之責也是以爲人上者無分民而有分土縣顧其縣府顧其府道顧其道省顧其省各相顧也而後出其餘力以上供而互相轉輸於不竆庶幾可大可久之道計不出此有載胥及溺而已前者吾鄕早禾大熟聽浙西以往三吳之商日夕稛載而出鄕人之射利者又從而迎送之賓至如歸無不恣其所欲又以爲不足上司又以官批通賑稇而去者又不知凡幾旬月以來亦足以報命矣而越之當事者猶惟恐或失上臺之心也守成事而不變區區私販之禁何爲者乎僕恐今而後必無有私販至越者矣何也越之人旣明招省下以官販矣一江之隔卽操一二金者皆得請一批而來浸假羣省下人及三吳中人不論士農工商皆持批而至吾不知當事者何以應之且昔日臺寜之爲厲禁也撫臺封銀千兩至二郡而猶然遲遅其應之今外販之米果僅千兩乎前吳中人來謁僕者云自鎭江以南食紹興之米者已兩月於玆矣一張一弛文武之道也一節一宣政之常經也有前日之太通斷不可無今日之小節有今日之小節則又可幾後日之大通法在與時消息而已今僕意謂目下但暫閉兩三月使登場之物一二富室稍爲蓋藏計需至明春縱省下人空國而至亦可聽之今日猶爲省下寄外府也亦何不可之有且自今省下一路秋成告登𨿽云非大稔旦夕且可支吾今之熙熙來者皆姦商射利之舉固非出於告饑者也至明歲乃告饑耳阻目下而通於他日仁至義盡兩得之矣令當事者眀以地方利害及彼此一體之誼剖告上臺苟有血气心知者誰不聽之而必謂持數月之禁便當得罪上官不敢一出此也亦殊非仁人君子爲民請命之初心矣今當事者但知媚上官不知有地方吾儕又但知媚公祖父母不知有桑梓嗟乎吾死無日矣眀年一郡生靈命脈仍系之吾兄一人不可不亟爲徙薪之計弟偶有所見不憚力疾艸艸幸鑑而裁之或再以上聞之當事者可也

與永侯族侄

昨舉不變塞之說謂頗不易識非也此塞字不必作道理解只就眼前境遇稍一對勘便是了然塞對通言卽今冠進賢日逐勢利之場動得如意可謂通矣回視前日窮秀才气味豈不大有徑庭人情以此爲艶稱而不知本心之地日移而月化者亦已多矣今但於時至事起時將平日窮秀才气味置在目前一味與之冷落與之消減便立了無數腳跟而終身逺大之業亦便不外此今只是隨俗忽忽且恁地去蓋順逆之勢異而當境萬難自持也幸賢侄勉之昨遺乞言冊子似乎太文君子暴貴不爲父作謚況動作稱述俱涉影響爲無鹽之刻畫吾恐識者譏之矣未敢遵命

與張自庵

學會數年全不得力諸君子登致知之堂全不知良知二字何狀止因前輩講究不親以致後學涵育無地興言及此每增愧嘆賴先生以躬行之教新感發之機吾道幸甚乃者如王素中以義方之過坐小事而殺孺子質之良知二字亦打得過否父之親子天性也聞有不中不才之養矣責善且不可況棄而殺之是可忍也弒父與君恆必由之止因平日講習不明神明之地往往認賊爲子以至措之家庭日用有認子爲賊者矣吾輩因此自反一念睚眥便屬殺機一事暴戾卽成逆行其時時中於君父之身者當亦猶是也特素中顯坐之而在吾輩尙未經一一摘發之耳吾輩幸以此一事爲前車知人心天理人欲之幾間不容髮時時檢點念念提撕反而求之不學不慮之天恍然而自得焉則火然泉逹自有不容己者矣孟夫子曰苟能充之足以保四海苟不充之不足以事父母危哉危哉夫人不能事父母畜妻子亦安用此昻藏七尺享嗜欲之樂而號衣冠之類乎望先生痛切爲大聲疾呼僕且在閉閣訟過之日也

答劉幹所學憲

披省來教曠若發蒙吾輩無撒手懸崖伎倆不得不借一方便法門如良知天理是也鞠躬之說亦復近之易艮卦便是此義注腳如曰艮其身止諸躬也不善會卻是艮其身止諸身也之謂矣因思盈天地間凡道理皆從形气而立絕不是理生气也於人身何獨不然大易形上形下之說截得理气最分明而解者往往失之後儒專喜言形而上者作推髙一層之見而於所謂形而下者忽卽忽離兩無依據轉爲釋氏所借口至元門則又徒得其形而下者而竟遺其形而上者所以蔽於長生之說此道之所以常不明也僕亦近見得此道頗親切簡易全著不得捕風捉影之解只是工夫粗時爲形器所滯耳旣摭實便須致精以入之精則神神則一矣請執事於此三致意焉

答陳生紀常

所諭克已而克之不力捨已而已私愈甚如此無柰已何則亦安貴學也學者須立志志立後便所向無前見道益親止此一已何取何捨旣無取捨亦何順逆得失之觸而動其心乎道者心之體也心體中本無動靜寂感內外彼此之岐則人已二字又從何處立名乎今懸空言本體不實按此心之體遂覺此形骸爲障其實形骸何能障人善反之則天性卽此而在今只爲形骸之障而不知吾志之未立所以愈不得力耳工夫正要更向前一步討消息勉之

答史子虛

僕積病之軀不謂遷延至此遂增奇癥度無起色一味聽之卽醫亦盡人事而已𨿽拜君命有日竟不遑遵不俟駕之義稍展臣子之忱老臣處此無地可容直付之無可柰何耳若謂或髙難進之節或抱相時之幾而故爲遲回焉則義所萬萬不敢出者也自顧生平絕無寸長何以自挾而處此主憂臣辱之日普天之下誰不切同舟之懼而謂山林尙有暖席乎今且自度此身可以許國則輿疾一行自不容緩惟眀教之是遵倘日加困頓卽欲襆被載塗不任也抑終柰之何哉耿耿此心不敢以欺君父其敢以欺朋友旣不敢負吾友其敢終負吾君也乎然而大義見繩寥寥空谷得之者輙爲毛豎而心戚戚其靡寜其敢不奉爲指南以從事乎力疾艸艸不盡欲言

與黃石齋

金在礦而眞得火而變出火而精進以人工乃成令器此門下今日之謂也故前者之役人以爲所遭之不幸而自僕旁觀則猶恐所爲鍛煉者火力之不足及其足於火而喜可知也則今者之役人無不相賀以爲幸而自僕旁觀轉慮其工力之有所不繼矣得火之後向者躍今定矣向者浮今沈矣向者偏駁今進於純矣乃從此制器尙象焉若何而偹世道用若何而偹吾道用爲鼎爲呂或方或員亦惟門下所位置焉庶不至躍冶不祥負君恩於玉汝也古來傑士如門下所遭殆亦不少其能卓然獨立自奮於天地間爲可觀法者幾人抑或舉其在礦之本質而失之者有之此其成敗得失之機所爭甚危願門下勉之一言相訊神與俱長

答錢生欽之

力行二字甚佳而所該亦詳以盡如體認是力行第一義存養是力行第二義省察是力行第三義踐履是力行第四義應事接物是力行第五義善反之則應事接物正是踐履之實踐履正是省察之實省察正是存養之實存養正是體認之實歸到體認二字只致良知足以盡之此正所謂力行之實也今人以致知爲一項以力行爲一項所以便有病痛又就其中每事都作逐件看或後先錯雜或支離紛觧愈逺而愈不合矣人之气質不同不免囿於所見而不能相通若良知則只是一个也然僕作此言亦是影響不知於良知二字有分曉否幸交勉之可乎

答陳紀常

竊念學會一事以陶先生主盟固將偕同志諸君子共衍文成公良知一脈也先生之意豈及身遽已乎九原有靈其屬望吾輩何如者今法堂艸深每月間會文成祠少存餼羊而諸君皆裹足不至公私起見乎異同起見乎賢否相形起意乎異同之見自古而然陸子不必化朱子文成不必化涇野諸君子但自講自學人講人學便皆是聖賢路上人殊塗同歸道正如此若必執而不化可者與不可者拒古人嘗見譏於同列如之何其明蹈也惟是公私一闗則所系學術甚大諸君不可不察冷眼看世人初無大惡只是私已一念造成無限藩籬做起無限罪過故克己二字顏子猶用得著𨿽大賢亦是頂門鍼何況吾輩僕深不願諸君子有此矣往者僕嘗發同人於宗於郊之說金如深感動未幾爲一場閒話而罷豈諸君子之見不及金如乎私已之見一萌因而有異同異同之見一起因而有賢否則所傷於吾道大矣諸君子卽口口言學無乃聚沙蒸飯此意一化宇宙太和气象卽在吾黨人人志聖而聖希賢而賢矣願諸君子深紹諸前哲惓惓之心來月之三齊赴文成祠再訂初盟秦越一家幸甚是日聞自庵先生主盟張先生年八十而毎會必赴又絕不開口一字亦絕不聽得一字卻爲何事豈非吾師乎吾師乎諸君但學張先生可也

答葉潤山三【附來書】

來書云傳釋誠意古本原爲第一章

誠爲有見注意者心之所發因誠意傳中有好惡字面當屬動一邊若以爲心之存存豈卽中庸言未發之中歟格物所以致知此本末一貫學問先生云向末一邊畢竟是博是約抑博約互用歟

意爲心之所存正從中庸以未發爲天下之大本不聞以發爲本也大學之教只是知本身旣本於心心安得不本於意乃先儒旣以意爲心之所發矣而陽明又有正心之說曰知此則知未發之中則欲正其未發之心在先誠其已發之意矣通乎不通乎然則來教所云好惡正指心之所存言也大學自知至而後此心之存主必有善而無惡矣何以見其必有善而無惡以好必於善惡必於惡也好必於善如好好色斷斷乎必於此也惡必於惡如惡惡臭斷斷乎必不於彼也必於此而必不於彼正見其存主之誠故好惡相反而相成𨿽兩用而止一機此正所謂幾者動之微吉之先見者蓋此之好惡原不到作用上言𨿽能好能惡民好民惡總向此中流出而但就意中則只指其必於此不於彼者非七情之好惡也意字看得淸則幾字才分曉幾字看得淸則獨字才分曉孟子曰其好惡與人相近也者幾希正此之謂也豈平旦之時未與物接卽是好人惡人民好民惡之謂乎大學以好惡解誠意分明是幾以忿懥憂患恐懼好樂觧正心分明是發卽以誠正二字言之誠之理微無思無爲是也正之理著有倫有脊之謂也此可以得誠意正心先後本末之辧矣陽明先生惟於此觧錯故不得不提良知二字爲主柄以壓倒前人至他日觧中庸亦有致和以致中等語兩相遷就以晦經旨而聖學不明於天下矣至於本末一貫之說先儒謂本末只是一物蓋言物則無所不該盈天地之間惟萬物而必有一者以爲之主故格物之始在萬上用功而格物之極在一上得力所謂卽博卽約者也博而反約則知本矣本者止之地知本則知至而知止故授之以意誠意誠則心之主宰處止於至善而不遷矣故意以所存言非以所發言也止善之量𨿽通乎身心國家天下而根據處只主在意上謹其微者而顯者不能外矣知此則動而省察之說可廢矣今非敢謂學問可廢省察也正爲省察只是存養中最得力處不省不察安得所爲常惺惺者存又存个甚養又養个甚若專以存養屬之靜一邊安得不流而爲禪又以省察屬之動一邊安得不流而爲僞不特此也又於二者之間方動未動之際求其所爲幾者而謹之安得不流而爲雜二之已不是況又分爲三乎率天下之人而禍仁義者必此其歸也然則學問之要只是靜而存養乎曰道著靜便不是曰不睹不聞可乎曰先儒以不睹不聞爲已所不睹聞果如此除是死時方有此耳然則幾者動之微何以有動有動則必有靜矣曰此之謂動非以動靜之動言也復以見天地之心是也心只是一个心常惺而常覺不可以動靜言動靜者時位也以時位爲本體傳說之訛也惟易有寂然不動之說然與感而遂通作一句看非截然兩事也𨿽然陰陽動靜無處無之時位有動靜則心體與之俱動靜矣但事心之功動也是常惺惺此時不增一些子增一些子則物於動矣靜也是常惺惺此時不減一些子減一些子則物於靜矣此心極之妙所以無方無體而愼獨之功必於斯而爲至也

答門人祝開美一

此道本不逺於人學者只就日用尋常間因吾心之所明者而一一措諸踐履便是進步處且不必向古人討分曉也卽如今日驟遇期喪自是本心迫切處因此發个哀戚心不肯放過卽與之制服制禮何等心安理得奚必更在此外求道乎由此而推則所謂三年之喪期功之制祭祀之禮家庭拜跪亦皆以是心裁之而沛然矣心所安處卽是禮所中處其間有古今之異宜風俗之沿習固未可一槪而施惟大節目處有斷然從之則人違之則獸者不可不自勉然亦只湏時時認取良心自有不容已處不湏從外邊著力也流俗病痼鮮能自拔只爲胸中所見蒙蔽才肯辟開見地便稍稍有立腳處此處發个猛省便當一日千里也期喪百日內飲食居處宜變於常日此外通融可也若嫁娶亦湏旣葬方以不得已行之

與祝開美二【時開美欲掊擊用事大臣故規之云云】

不虞得譽遂屬千秋此道因緣有天作之合者僕敢謂少有當於知己惟是晚年進步端有望驊驑之影而恐後者矣乃者驟得人言致以質疑不知胸中塊壘之气怡然冰化否耶浮气病心浮名害道僕亦過來人不敢不苦相告卽如古人最磊落者所謂陳少陽其人然以聖門視之猶然暴虎馮河伎倆況後人之學識萬萬不及少陽而妄慕邯鄲之步多見其不自揣矣且足下豈以前日之舉不免失知人之明未可爲千秋之重遂不惜再有奇舉旣以蓋前愆又以垂後名作堂堂男子耶審若此則一團私意本領已一齊差卻又何以自信於道終能髙視闊步於人間乎嗟乎人心之病於私也如千尺浮雲層層難撥凡人之認賊作子而誤盡一生者往往而是不然古人一生學力說惟精說擇善當在何處用伏望速整歸裝倘終蒙不棄得相尋於雲門鑑湖之間爲幸多矣

與祁世培

旅處通州又彌月勢不得不行矣回首五云百爾感愴因念把袂之日彼此眷眷而在門下尢若有不豫色然者抑何念僕之深乎亦借以灑羈人去國之淚也嗟乎天下事至此不忍言矣門下處交戟之下計當必以諫諍明職業一言而當不有益於君必有益於國則庶幾太平之一機也卽不幸而碎首玉階甘斧鑕以如飴亦臣子分內事此時死則死耳猶大愈於鬱鬱坐長安邸求死不得而徒以七日不汗死願門下畱意學求日進徒曰我不能誰爲能者時下兩正相阨尢非佳兆想門下必有以處之磊齋幸致言道求自信可也

答門人惲仲升

接來札見相愛之切至不難處以非分一至於此然而害道甚矣在前日開美已多此舉況待今日學人平日只是信道不篤每事不免向外馳求往往陷於過舉而不自覺如此類者甚多不可不深察而懲艾之昔賢云卽向好事猶爲物化況未必然乎吾輩只合素位而行才涉位外便是私意習熟不已終身墮落矣幸二無早爲救正省卻多少事不然當此多事時只吾輩二三人壊天下事而有餘矣僕從玆益反而自艾名利場打不過洗不淨盡必有一種聲音笑貌爲人所窺及處至使朋友中遂有迎風而動者益覺闇然一闗不易過也

與祝開美三

凡禍福之來若是意中事則當安之固然若是意外事則當付之適然適然之謂命固然之謂性盡性至命之學卽斯而在世人以七尺爲性命君子以性命爲七尺知道者曷於此辧之

答史子復一

小語批示匆匆略讀一過蓋亦有與鄙意互相發明者如謂弟之所云意蓋言知是也則其它可以類推知意之與知分不得兩事則知心與意分不得兩字矣分晰之見後儒之誤也意爲心之所發古來已有是疏僕何爲獨不然苐思人心之體必有所存而後有所發如意爲心之所發孰爲心之所存乎如心以所存言而意以所發言則心與意是對偶之物矣如意爲所發而知爲所存則意與知亦是對偶之物矣總之存發只是一機故可以所存該所發而終不可以所發遺所存則大學誠正一闗終是千古不了之案未可便以程朱之言爲定本也陽明先生曰有善有惡者意之動僕則曰好善惡惡者意之動此誠意章本文語也如以善惡屬意則好之惡之者誰乎如雲心去好之心去惡之則又與無善無惡之旨相戾今據本文好惡是意則意以所發言而不專屬所存明矣然好惡云者好必於善而惡必於惡正言此心之體有善而無惡也故好惡兩在而一機所以謂之獨如曰有善有惡則二三甚矣獨卽意也知獨之謂意則意以所存言而不專屬所發明矣總之一心耳以其存主而言謂之意以其存主之精明而言謂之知以其精眀之地有善無惡歸之至善謂之物識得此方見心學一原之妙不然未有不墮於支離者但此等分觧亦只是訓詁伎倆吾輩能切已反觀於生身立命之原時時有把柄不復墮落影響則此心此理自有不言而相諭於同然者矣

答史子復二【附來書】

頃承翰教敢重爲請焉分合原不相妨只貴分晰得諦當自然不至鶻突穿鑿耳故合言之則意爲心之意知爲心之知物爲心之物無容二也析言之則心之發動爲意心之精明爲知意之所在爲物無容混也是所謂理一而分殊也尊諭謂心體必有所存而後有所發因以意該存發此卽前答問中意爲心之主宰而意爲體心爲用之宗旨所自來也鄙意以爲心者虛靈之官𨿽曰有體要非塊然實有可執著指名者也曰體用曰存發皆不得已而彊著名言耳蓋心卽理也理無極而太極心無體而爲體故曰神無方而易無體是故以言乎體則虛體也以言乎用則靈知也以言乎所發則爲意而所發外別無所存所存則仍此虛靈也如明鏡然對妍媸而影現焉鏡之所發也而影之外別無所存之影所存則虛明之體也夫心也者無聲無臭物物而不物於物未發也寂然不動已發也感而遂通而感通時非截然與寂然者分爲兩時兩件也必欲求其所存而以意實之則心亦窒礙而不靈矣烏能宰制萬物而與天地參爲三才也哉獨也者以良知所獨知而言恐不容別以好惡兩在而一機而以意當之也有善意而知之有惡意而知之無善無惡而亦知之寜僅二三卽千變萬化交錯紛紜而良知炯然獨照初無兩知故曰通乎晝夜之道而知夫晝夜之間其構鬭乎吾前者寜可數計哉而知故自如此良知所以爲至妙至妙而萬萬非憧憧擾擾之意所可同年而語者也竊謂知心體之本虛則不必於所發外別尋一所存者以實之知獨之爲知則不煩曲倩好惡兩在而一機者以當之心意旣認得淸楚不作異觧則聖經條目先後一一自然誠正一闗初無不了之案而前所云意爲心之主宰意爲體心爲用種種創論自可冰釋矣

承教理一分殊之說自是通論合言之意爲心之意知爲心之知物爲心之物不待言矣析言之心之發動爲意心之精眀爲知意之所在爲物大段亦是鄙意稍加婉轉此動字卽易云幾者是動而未形有無之間者幾也是動之微注腳若如此觧則以意爲心之所發亦何害乎若除卻已發之意未發之心就中又有將發未發者之幾作三截看弟竊反之自心實有不然者周子誠神幾隻就中指點出名目並不以未發爲誠感通爲神將發未發方感未感爲幾如泥感而遂通爲神一句則心爲神心果以所發言矣故知心之有意卽幾希之地也心之精明爲知弟申其觧曰知好知惡之謂知方是精明一毫混不得處如鏡子不遁妍媸然若但知善知惡而已語意猶未該括蓋必好善惡惡而後謂之知善知惡也意之所在爲物旣以意爲心之所發矣則致知之功全在發處用矣僕則以爲致知之功全在存處不在發處如在發處則箭已離弦如何控持若箭未離弦時作控持依舊在存處也惟泥意爲心所發並疑格致爲所發之功宜乎謂誠意之後又有正心之功也曽記鄧定宇先生曰知善知惡謂良知權論也知者照心也言心者不直指人以月言鏡而使觀其光愈求愈逺矣此意更可參考他日又有言曰心是天意是命此確論也愚嘗爲之觧曰命原不以流行言以主宰言也故曰維天之命於穆不已蓋曰天之所以爲天也帝者以天之主宰而言出乎震齊乎巽正就流行中見主宰也故曰體用一原顯微無間恐如此婉轉則與先生之說亦不至大有異同乎弟所喫緊者總之不爭存發二字而爭有善有惡意之動非大學本旨終不若認定好善惡惡爲意之動爲親切也此外亦不及細申聊質以大意如此惟裁正幸甚轉呈令兄待正何如

答史子虛【附來書】

來書云如以意爲幾謂是動而未形則動而已形者又何物乎豈意之後更有一物爲之流行運用乎

僕誠意之說蓋亦偶窺聖經而及此一則不欲說壞意字謂心意知物只一串事不應心與知合作一事而獨置意於膜外姑以陽明四語推之意是有善有惡之意心亦是有善有惡之心知亦是有善有惡之知物亦是有善有惡之物卻又如何得一一反之無竊以自附於龍溪駁正之旨非敢爲倡也一則不欲說粗意字謂大學之教只是知本不應致知後首入粗根先蕩此一點靈光於末梢一著而且云欲正其心之本先誠其意之末終屬顚倒竊以自附於陽明古本序大學之道誠意而已矣之說亦非敢爲倡也至來教云動而已形者屬何物竊謂誠則自形形又何物誠卽形形卽是誠其旨見於誠意本傳故中庸亦云莫顯乎微又曰知微之顯又曰夫微之顯可謂深切著明古人學問全向靜存處用更無一點在所發處用並無一點在將發處用蓋用在將發處便落後著也且將發又如何用功則必爲將爲迎爲憧憧而後可耳若但云愼於所發依舊是存處用功僕每痛古人微言一一被後人說壞使大道不明髙明之士輙存見少紛紛多岐未能歸一故往往不惜破荒開口而曲折頗長不敢盡呈於有道俟髙明斧正後再有開發隨便請益耳

答祝開美四

道體何以數數委頓至此僕又失此良晤感念無已聞之醫家言咯血出於心而通於腎嘔血出於肝而肝爲血海治之差易然肝主東方生气气有餘卽是火而又乘於心風火相挾作疾易狂則亦惟有治心爲要法平日用心大過如一切躁妄心經營心期必心並義理思維研慮心皆且放松但減得一分便是減一分人欲減一分人欲便增一分天理人安有日置其心於天理之中而猶膺無妄之疾者乎無妄而疾可弗藥也或妄焉其容已於暝眩乎先儒指之曰無欲作聖斯其旨也存心之外更無藥已養徳之外更無身已來教似頗傷於猛厲只此便是欲也此等意思皆湏放在平日用則得力若到手足忙亂便是心爲形役非徒無益而反害之矣道不可聞聞則非也古人云無心之爲道吾亦與之爲無心則刻刻有聞矣適然固然之外得此又進一籌幸於病中理會此意何如僕還山失路情緒無聊每恨不得良友一把臂日望足下如望歲一見不可得足下幸自愛倘得握手以春爲期乎使者來適在山中修先塋忽忽作答悵邑而已

答門人張考夫

里人還領手言知垂念惓惓愧老人近狀無似無可舉以報知己出處之際撫今追昔轉有不自得於心者黙黙餘生何處是投死之地每一念之不禁於邑耳辱有見訪之示敢祈且止昔人云尊所聞行所知足矣老人亦頗苦應酬知道義之愛必能亮我同志中幸槪以此意相致今乾坤何等時猶堪我輩從容擁臯比講道論學乎此所謂不識人間羞恥者也僕是以入山惟恐不深求死惟恐不速也風便布懷並亟來稿希照不盡

答駱學師

昨承枉顧殊失倒屣抱歉何似冷然之會神正王也歲計在春吾黨幸不辜此惓惓而僕亦竊愈爲神往已乃僕則更有請焉宮墻本設教之地自官司無教而降之有事於鄕社如吾越和靖文成兩席猶之乎古人之下庠也然而聖學不明於世久矣士而號爲有志於道者猶不免各私其見各守其方視下庠一席且如畏途往往望之而卻步於是不得已復有冷然之會屈師席於梵宮將使環橋之聽謂吾道有所不足而必假途於別所以爲接引之地非所以稱師嚴道尊也況當異教如簧之日乎僕竊慮之矣今請先生於是月再舉二祠大會稍存餼羊之意以爲士子鵠此後凡與大會者不必彊之冷然而凡與冷然者斷不許不赴大會如此則風尙之地端而於世道人心亦有少禆矣僕老而坐廢僅作隔膜之見如是以俟采擇

與祝開美六

身所住處心卽在此甚善湏知此身非止七尺腔子滿世界皆心滿世界皆身也故又曰天下何思何慮何曽止向七尺討分曉乎爲此說者恐其神明受錮於形骸而漸起一種自私自利之見耳不如大易曰兼山艮君子以思不出其位認得位字淸楚亦何至坐馳之有

答史子虛

吾輩遭時則得君行道扄戶則誦讀詩書自謂均之可以抗志千秋了足百年豈知陽九數奇一朝相違時命旣窮茫茫天壤舉無容足之地偸息之鄕乎傷哉僕之有今日固宜來故人之弔矣遘難而不能死圖存而無禆於生是所謂丈夫而再辱者也時事至此盡有不可究竟處人生至此盡有不可作商量處惟吾丈有以教之若如來教所云是乃往日誦詩讀書一副淸平道理施之今日誠用不著也然而時位不同通人建逹節之舉志士守固竆之業亦各成其是耳守先待後於丈有厚望焉若僕則俟命待死而已

答史子復三

承示格致之義三復之餘已徵同調但其間不無手輕手重之勢亦一時成見使然非果相矛盾也夫學者覺也才言學已從知字爲領路豈惟學知困知卽生知之知亦是此知則誠意之必先格致也與誠身之必先明善也夫人而知之僕亦嘗竊聞之矣一日有感於陽明子知行合一之說曰知之眞切篤實處卽是行夫眞切篤實非徒行字之合體實誠字之別名固知知行是一誠明亦是一所以中庸一則互言道之不明不行一則合言誠明明誠可謂深切著明矣惟是立教之旨必先明而後誠先致知而後誠意凡以言乎下手得力之法若因此而及彼者而非眞有一先一後之可言也至於所以致知之方不離誠之之目五者而陽明子更加詮注則曰博學者學此者也審問者問此者也愼思者思此者也明辧者辧此者也篤行者行此者也可見捨此之外更無學問思辧可言他日又曰約禮是主意博文是工夫又縱言之曰道問學是尊徳性工夫惟精是惟一工夫明善是誠身工夫格致是誠意工夫將古來一切劈開兩項工夫盡合作一事眞有功於學者尢恐其不能合也直於大學工夫邊事輕輕加一良字以合於明徳之說以見卽工夫卽本體可爲費盡苦心凡此皆丈妙契有日而僕亦頗見一二於參疑中竊自附於同調者也至所謂手輕手重云者丈有見於工夫邊事重捨工夫別無主意可覓以自附於一先一後之本文僕竊有見於主意邊事重離卻主意亦安得有工夫可下以自附於古本諸傳首誠意與所謂誠其意者直指單提之本文政如射者先操弓挾矢而後命中與欲命中而始操弓挾矢不能無少異然其實同了此一射而已又如道長安者先辧出門路程而後入京師與必有欲入京師之意而始出門以取路程不能無少異其實同是長安道上人則亦何害其爲大同而小異乎此外略有可商者丈言致知之知非聰明情識之知而謂徒知修身爲齊治平之本不足以言知至似矣無柰經文明言物有本末修身爲本此謂知本此謂知至明白直截前人衍之而陽明子復之衍之者是乎復之者是乎復之者而誠是也則知本之知可易言乎學必知止乃能知本知止之知可易言乎知止則止矣止至善可易言乎由知止而定靜安慮得所謂致知者也卽所謂誠意者也是以謂之知本是以謂之知至故曰知至而後意誠知止之知合下求之至善之地正所謂徳性之知良知也故言知止則不必更言良知陽明子之言良知從明徳二字換出亦從知止二字落根蓋悟後喝語也而不必以之觧大學以大學原有明徳知止字義也今於一章之中必分格物之物非物有本末之物必分致知之知非知本知止之知且以爲猶有所不足也必撰一良字以附益之豈不畫蛇而添足乎若曰以良知之知知止以良知之知知本則又架屋疊牀之甚矣大學言致知原以工夫言不特致字以工夫言並知字亦以工夫言乃明明徳句中上明字脫出非下明字脫出今若加个良字則知字似以本體言全是下明字脫出矣所以又有知良知悟良知之說則又架屋疊牀之尢甚矣夫曰知良知悟良知則本體工夫一齊俱到此外更有何事宜乎誠意一闗不免受後人之揶揄矣竊嘗論之據僕所窺大學之道誠意而已矣陽明子之學致良知而已矣而陽明子亦曰大學之道誠意而已矣凡以亟復古本以破朱子之支離則不得不尊古本以誠意爲首傳之意而提倡之至篇終乃曰致知焉盡之矣又鄭重之曰致知存乎心悟亦何怪後人有矛盾之疑乎前之旣重正心而曰眼中著不得金玉屑後之又尊致良知而以知是知非爲極則於學問宗旨已是一了百當又何取此黍稗雙行之種子而姑存之而且力矯而誠之誠其有善固可斷然爲君子誠其有惡豈不斷然爲小人卒乃授之知善知惡而又爲善而去惡將置大學之道誠意而已矣一語於何地乎僕不敏不足以窺王門宗旨抑聊以存所疑竊附於整庵東橋二君子之後倘陽明子而在未必不有以告我也豈敢以倡論寃抑前人一日讀龜山先生之言曰古人修身齊家治國平天下本於誠吾意而已詩書所稱莫非明此者故於觀曰盥而不薦有孚顒若夫不以薦言誠意而以盥言誠意其義可思也又一日讀象山先生之言曰如惡惡臭如好好色是性所好惡非有出於勉彊也夫以性言好惡而其爲好惡可知也而並其性之爲性可知也又一日讀陽明子之言曰人於尋常好惡亦有不眞切處惟於惡惡臭好好色則皆發於眞心大學就易見處指示人大學盡於誠意而意之所以誠見在如此而已夫以如惡如好爲僅是指點語則指點著落處果安在大學旣盡於誠意則所爲格致處尢自可思僕乃竊自幸其說之不謬於前人而從前著論眞可付之一炬矣誠意之說明而其它可以類推未發之中委是難言姑請以誠字求之朱子曰中庸言中又言誠何也曰橫看成嶺側成峯至宋人看气象之說蓋不得已而誘人入路之法姑當別論陶周望曰虛空中大蹬一實地殊可思也道者天下之達道學者天下之公言前人呶呶而爭久矣辧異致同端在今日如果同也借寸莛之叩以發洪鐘如其異也道無異學無異願丈指其同者而同之僕敢獨爲異乎然丈之啟我亦已多矣

劉蕺山集卷八

●欽定四庫全書

劉蕺山集卷九

﹝明﹞劉宗周撰

○序上

馮少墟先生敎言序

少墟馮先生今之大儒也倡道關西有橫渠子之風而學術醇正似之其教人多本於人倫五性惓惓於正人心息邪說析人禽凡聖之分爲海內學者所尊信比官京師會羽書告急先生慨然曰嗟乎此學術不明之禍也於是率同志爲講會限日集城隍廟之齋房一時人心謐如若不知兵禍者予嘗側席講下見先生論說大都使人思而自得而誠意懇惻油然盎然士之向往先生者日益眾簪履雲集至不能容則創首善書院以居之未幾僉人目爲迂闊異議籍籍而先生拂衣去矣其講學教言爲友人王堇父輯錄凡若干捲予授而卒業焉昔者禹抑洪水而天下平孟子辟楊墨明先王之道以救世而識者以爲功不在禹下方今之禍過於洪水當事者定亂之議茫無借箸而先生僅以緒說渺論激發天下當十萬師使天下曉然知有君臣父子之道三綱之道明而樽俎之容威於折衝則先生學之所及者於是乎逺且大矣今者宵小盈廷比黨合謀以害正人而撓國事其害果甚於異端第令先生之道明於日星彼邪說者終不能肆魍魎以憑人而首善之地且當與淸廟明堂永垂不朽𨿽謂先生今日之功不在孟子下可也維時吉水鄒先生道同心同而出處同其敎言相發明者別有傳玆不復贅云予辱二先生之敎最深一時聚散出處之故感慨系之姑綴此數語以告同志非敢謂智足以知先生也

尹和靖先生文集序

孔孟旣沒傳聖人之道者濓洛諸君子也而程氏之門獨得其傳者爲和靖尹先生夫先生何以傳聖人之道聖人之道卽聖人之心堯舜之兢業禹之祗承湯之日躋文武之緝熙執競皆聖人之心法也是心也仲尼傳之子思子以作中庸則曰君子戒愼乎其所不睹恐懼乎其所不聞而約之曰愼獨遂爲萬世傳心之要道之不明也小人之中庸小人而無忌憚異端曲學充塞仁義至於率獸食人人將相食其流獘有不可勝言者後千餘年河南程氏兩夫子繼濂溪氏作直遡孔門心法以一敬爲入徳之方使聖道復明於世及其門者首稱四先生晚年更得先生與張思叔云今試論之兩程子道大而詣髙門弟子各以質之所近爲學上蔡定夫中立皆髙才敏悟出入師說而或雜於禪中立晚年一出終遺後世之疑思叔蚤世亦未見所至惟先生獨以一敬爲本自動靜語黙推之出處去就生死之際無不粹然一出於正而程叔子亦遂稱之曰我死而不失其正者尹氏子也其後乾道淳熙間言程氏之學者多推本先生而中立不與焉則先生之度越諸子得綂於程門信矣遺文若干捲手著者壁帖數百條爲門人所記者曰師說而其上朝廷札子以明出處之槪者合之皆一敬字耳先生所至辟三畏齋以居壁帖卽其齋中物居恆誦言之曰畏天命畏大人畏聖人之言此之謂傳聖人之心以傳聖人之道也學者幸無以著述求之先生汴人隨宋南渡告老終於越世祀郡城之古小學舊集刻於前太守洪西淙公逾百年浸失其傳會今督撫蔥嶽王公行部至越首訪先生俎豆所寄令有司新之且重刻其遺文以惠多士予不敏竊嘗向往先生之學因搜得舊本稍加詮次付之梓人以副王公之志而僭引其端如此嗚呼王公之刻是編也蓋亦有感於後之學者

方遜志先生正學錄序

天下之生眾矣有欲而不能自遂有性而不能自通與禽獸無以異也苟非聖賢者出而任君師之責以道濟天下且埀之萬世而無竆則倫類之滅也久矣故天生聖賢以爲天下萬世也而聖賢生其時亦善承天心以天下萬世爲己任不敢有幾微自私自利之心若堯舜禹湯文武之爲君伊周之爲相孔孟之爲師一而已矣且夫堯舜之有天下也而讓諸賢禹受禪也而傳於子湯武臣也而放弒其君以有天下伊尹周公相也而放太甲攝衝人之阼孔孟布衣也而歷聘春秋戰國之時主終不遇則發明堯舜禹湯文武伊周之道以敎萬世此數聖人者創局甚奇處心甚苦總之以天下萬世爲己任不敢有幾微自私自利之心也則亦何疑於後之君子乎忠臣之事君也服勤至死已耳甚者殉以妻子若乃死而殉以十族者千古以來自本朝方遜志先生始說者謂靖難之役非易姓比在三楊固可以不死卽死矣王元采周是修諸君子非乎而先生必以十族也則亦未知天所以篤生先生之意矣天之生斯民也至元季而亂極矣天降我明聖人再造亦僅足以辟洪荒之運而滔天之禍猶未艾也天其能無意於先生乎先生當是時生不得堯舜其君唐虞其治則亦已矣將一死以救天下之亂計非以十族殉君不可惟先生以十族爲一身而後能以一身易天下使天下盡化而爲忠臣孝子庶幾克承天意云耳其任大故其心獨苦其心苦故其事特奇堯舜之揖讓湯武之徵誅伊周之放攝孔孟之轍環而先生之禍十族其趨一也一者何也蓋天之心而堯舜以來相傳之道也又何疑乎先生生有異質蚤師宋潛溪氏接考亭之正傳學者尊稱之曰正學先生舊刻遜志齋集二十四卷行於世子反復卒業無一言不合於道而猶慮學者不免以詞章目之因節其粹者分爲三卷而題之曰正學錄蓋憂天憫人之旨具是矣予不敏少知學問輙向慕先生私心謂國朝理學之傳必以先生爲稱首倘得及時闡揚特舉從祀之典以興來禩則是編實尙論之地姑以一言弁之簡端且就正於海內同志云

同心策序

同心策者吾友中表沈中一有志於學而求盟於予以爲久要地者也中一端凝溫厚有載道之質居恆恂恂自好旣有聞於朋儕間而未卜其有志也去年自南雍落第還會子亦罷官家居因子過從予講論慨然曰今天下亂矣士不務爲有用之學何以救世學而有用卽不遇於時未嘗無用也柰何以科舉自錮予始聽其言而異之一日以一編見投求所以訂盟於同心者而曰學不可以無盟也惟吾子蒞之且重以辭子因躍然而起曰甚矣子之有志於學也何以盟爲昔者周室旣衰天下不復知有天子之尊而日相尋於簒弒時則有五霸者疊起而倡尊王之義以連與國於是乎有盟葵丘之會束牲載書而不歃血五禁森嚴猶有先王之敎焉而周室卒賴以不墜故聖人亟稱之大其事於春秋方今世道交喪人人不知有孔孟之學中一不得已而大聲疾呼求天下之同心者而盟焉則亦春秋之意也孔孟旣沒二千餘年間董相一盟於淄川文中子再盟於河汾有宋諸儒特盟於濓洛關閩之間而閩學最著本朝薛胡陳王各以其學盟而文成於吾越最著大扺皆霸討也中一其殆聞諸儒之風而興起者乎𨿽然春秋之義貴王而賤霸霸之盛王之衰也盟誓之繁忠信之薄也色取而心違言堯而行跖口血未干操戈相向皆霸之餘習也善乎中一子之論取友也曰忠信本也行誼次之文藝次之講說又次之不勝其有敗盟之慮焉得是說也學而進之以紹明聖統撥亂世反之正意在斯乎吾乃今知所以盟中一矣敬書之以告天下之同盟者

張愼甫易觧序

子讀友人張愼甫氏所著易觧至陰陽消長之際不覺廢書而嘆也傳不云乎作易者其有憂患乎故云其辭危危者使平易者使傾其道甚大百物不廢懼以終始其要無咎而約之於三陳九卦夫聖人以神明之徳生衰季而遇暗主猶不勝其憂且患而思所以處之之道況中才而渉亂世之末流乎嗟乎憂患之故難言之矣洪荒旣辟結繩之敎衰民生日以多故凡相攻相取相感之途正而勝者常少不正而勝者常多聖人有憂之故以陰陽分淑慝以消長推人事而深致其存陽之意其言皆重爲君子謀也小人之乘君子也君子實有易心焉在幹謂之亢在壯謂之罔在夬謂之頄持此以處廢興鮮有不爲世道病者而其身之不免於憂患不足言矣夫君子非僅能處憂患也化天下之憂患而已矣以憂拯憂憂愈生以患遣患患愈至君子曰安得返天下於結繩之初而與民恬焉無復憂患乎愼甫氏之談易也獨有取於幹之元爲六十四卦綂宗因有取於初之潛爲三百八十四爻根柢合之全經皆從此發明至於陰陽消長之際往往不欲過爲別白而一以長養爲主深自晦匿務畱餘地於小人以爲潛消黙化之術予始讀而訝之君子卽不敢爲亢爲罔爲頄亦何至貶損如是將履不以素乎謙而鳴乎復不必中行乎恆徳而乘之羞乎三人不言損而凶事不言益乎困不必致命遂志井不攺邑而巽下牀乎則九卦之徳何以稱焉已乃三復而得之愼甫蓋善言憂患者也夫元天徳也其道生生不窮爲萬有托命人得之爲元善亦生生不窮爲萬有托性而潛則元之停毓地也故虛而不詘動而愈出三才之所以萬古不朽也世道有升降而人心之元善萬古一日同在元善生生一气之中亦萬古一日何有君子小人於其間哉世道之降也若江河之流而不可止也與其力遏於滔天不若早塞於涓涓之爲得也則與其以君子勝小人也不若以君子還君子也而與其爲九徳之君子又不若干元之達於本也世愈降而憂患愈深易道亦愈興姬孔而後一興於涪再興於考亭憂患之情後先一轍迄於後世陰慘揫斂之气日甚一日愼甫於此不勝穆然嗟咨焉而回以陽春之气讀其書殆將轉殺機爲生機視結繩猶旦暮焉夫人人而遊羲皇又何憂患之與有此包羲氏之本旨也嗚呼如愼甫者斯可與學易也已愼甫積學不試孜孜著述通五經而尢邃於易書成予爲序其大旨如此世有用愼甫者執此以往可也

張愼甫四書觧序

歲戊辰愼甫先生辱予家塾授經豚子間出其平日所著四書觧示子子爲之擊節不置又時時向予商訂所未到旣別去數年其書始出其門人徐上生軰相與梓之與其舊所著易觧並行於世云先生易觧一編予嘗僭爲之序至是先生復問序於予則益謝不敏罷去一日先生慨然謂子曰昔人有好財與好屐者𨿽所好不同而用心於外物則一予之顓顓守一編迄於老也無乃妤屐者流乎予曰唯唯否否先生之所好者道也進乎技矣昔者夫子以天縱之聖爲萬世師而獨發憤於六經至三絕韋編故其自道也一則曰好古再則曰好古所好者道也而古人其階梯云後儒之言曰古人往矣六經注我耳吾將反而求之吾心夫吾之心未始非聖人之心也而未嘗學問之心容有不合於聖人之心者將遂以之自信曰道在是不已過乎夫求心之過未有不流爲猖狂而賊道者也先生博雅端介造次言動不詭儒者其平生絕無他嗜好而惟用心於五經四書如布帛菽粟之不離昕夕沈酣蘊藉需之以數十年之久而後乃恍然有見始一一筆之於書以授學者獨四書晚出宜其所得尢深讀所謂觧義奧而不元該而有體字櫛句比鮮不合古人之意旨此豈猶托之辭章訓詁以自見者哉好古人之好心古人之心因此而遂至於古人亦復何疑乃先生於此猶欿然若不敢自信者何耶君子之於道也博取而約守之非徒能言之實允蹈之允蹈之不已而後得之於心不知吾之非古人與古人之非吾也斯其至已矣夫學自以爲未至日遑遑焉若將終身者其日至者也甚矣先生之善學也若遂以語言文字爲支離欲別求一觧以神明乎其間則向者信心之故智固不足爲先生道先生聞而首肯者久之因命其門人書之以冠於篇端

曽氏家乘序

吾越有曾謙父者盛有才藻以編摩著述自娯尢工繪染爲逺近所珍予未之識也一日手輯曽氏家乘成造予請序予喜而諾之且知其爲宗聖後也則更喜聖賢之生也數千載於今而一日得見其後裔慨然追慕豈不益厪向往之思乎予嘗過闕裏瞻孔顏孟廟貌接其子孫濟濟舄奕及訪宗聖祠宇子孫皆無有旣而知其散徙四方惟居南丰者最著則肅皇帝所訪求而爵之者也詎知吾越之曽實爲南丰之嫡而世其傳者乎浙之衢有至聖裔相傳爲孔氏大宗蓋宋南渡時其宗子抱祭器隨駕因而襲封而畱曲阜守孔林者其支庶子也越之有曽考其世系不啻衢之孔矣是何浙以東一水相望而聖賢苗裔若魯鄒然事殆有不偶然者鳴呼聖賢吾不得而見之矣得見吾謙父而喜可知也按曽氏自宗聖十六傳而據徙豫章又二十五傳而延鐸始分居南丰又四傳而文定公鞏以文章學行鳴天下爲宋名儒文定公再傳怘通判溫州次越州合門死金人之難少子崈獨免遂家於越是爲會稽曽氏祖又十傳而至謙父上距文定一嫡相傳信宗聖之宗孫乎古人作譜致譏逺冑恐傳疑亂宗且忘祖也由宗聖至文定其遷徙淵源傳之故老不無恍惚而文定之後自南丰而會稽則歷落如指掌世近而事有徵豈亦有傳疑於其間者乎羅文毅序文定公集求公後於南丰無存者豈意盤根奕葉竟植之會稽衍之謙父則謙父此舉可謂光復舊物無忝爾祖矣𨿽然世稱吾夫子之道惟曽子獨得其傳故系以宗聖正如宗法然小不得幹大似不得亂眞故足貴也今觀曽氏之後一變而爲文章再變而爲气節至謙父三變而爲才藝不亦愈逺而愈失其眞乎所貴乎後曽氏者非徒後其宗已也必且後其宗傳後其宗則是編足以譜之矣後其宗傳則請逓遡才藝气節文章而反求諸身謙父能一一以微言譜之乎允若是則曽氏之文孫也宗周𨿽不敏請從事焉

禪宗定案序

吾友張愼甫以經術名家孳孳聖賢之學見世之學者多雜禪因取佛氏書嘗一一摘其紕謬處爲定案又附以關中馮先生語錄及瞿布衣所述各數條合爲一帙示予予讀之灑然有當也他不具論馮先生今之大儒也其學醇乎醇其言剴切正大能令當之者不寒而栗居今之世有以六經爲斷案討二氏之罪必先生爲正宜愼甫有取爾也予嘗謂佛氏之敎遺世獨立空其性而歸之覺與吾儒迥不相及如南北之殊方人物之異族使貶吾道而從之固其所不受卽張吾道而攻之亦其所不入也而學者厭常喜異往往借其言以脫略世敎漸且彊相附曽混而爲一爲吾儒者安得不辭而辟之夫辟之則亦類族辧方明吾所是而已明吾所是而非者與似是而非者胥不能竄而入之定案之意庶其在此猶懼其不勝也請無以辭辟之以身辟之昔者孟夫子承三聖而楊墨之迹熄韓子道濟天下而佛氏之敎爲之少衰今世之服膺馮先生不置者非徒其言是其人誠是也其人誠是故其言立嗟乎先生往矣有能言先生之言慨然以世道人心爲己任卽先生之徒也而況其孳孳焉身之也哉吾於愼甫有厚望焉

陶庸齋慥慥集序

弘正間吾鄕理學之儒蔚起婺有章楓山先生赤城有陳克庵先生二先生學術相似而楓山最著平生一意躬行不事著述嘗曰儒先之言至矣刪其繁蕪可也又曰程朱後學術又太壞必有眞聖賢起而救之蓋亦有感於箋注之繁學者或漸離其本而是時越有陽明先生者起而乘之遂以朱子爲支離一反其居敬窮理之說而約之致良知此豈楓山所謂眞聖賢其徒與乃一時尢不乏異同之見爲朱者或詆以爲禪如吾越則有陶庸齋先生先生固學宗紫陽者也獨服膺楓山不置曰九原如可作也捨先生其誰與歸因不滿於良知之說特著正學衍說以自附於孟子能言距楊墨之意其用心可謂勤矣其後良知之說大昌而先生此書竟罷爲一家言夫先生服膺楓山以及紫陽其於後人支離繁蕪之習必有所不安於心久矣乃復無取於良知之說何也箋注之獘還當以躬行救之今曰良知聞其說者猶然箋注也而其旨甚峻耳食者求其說而不得將使人轉增眩騖或幻而入於禪反不若儒先繁蕪之說猶爲斤斤也是故以箋注救箋注而不得也先生救以躬行而得之他日別有論著曰慥慥齋集其諭意蓋如此云先生起官師儒恥爲詞章之學所著詩文自講學明道外凡以紀其平日行履而辭旨平淡簡朴時時見有餘不盡之意洵乎其爲慥慥也予乃卒業而嘆曰先生其不愧孔氏之徒與何言之近也夫學至孔氏止矣其家法不出慥慥君子而顧猶以爲未能則後之學聖人者斷可識矣先生之後有文簡公及君奭伯仲間並以理學師模當世大抵篤信文成之說而直逹之非復弓冶之遺矣然二君子終不愧先生聞孫無乃反躬不言之地有適得吾良知者與夫使世之爲良知之學者而皆如二君子之以躬至焉𨿽正學一編不作於先生可也嗚呼吾是以知學術之終歸於一也紫陽之後有文成可也文成之後有先生可也請以質之楓山予不敏嘗後先辱交二君子而於仲氏切劘尢深一日以先生之集問序於予敬爲之述其淵源如此

辛復元先生集序

歲丙子處京師獲交河東辛子一日出示予所繪古今聖賢圖像各系以論贊凡若干幅題之曰生生集辛子亦旣自識其所以生生之義矣宗周受而卒業焉肅然如有臨又藹乎若將就之迫欲叩之一堂之上也夫古之聖賢往矣而精神有曠百世而相感者何也語云心之精神謂之聖惟心不朽故聖人之精神與之俱不朽君焉而聖者此心也相焉而聖者此心也師焉而聖者此心也爲儒爲諸子文章气節勲業之不一其途而同歸於道者此心也在虞廷謂之中在周頌謂之敬在孔門謂之仁在後儒謂之極謂之天理謂之良知皆此心之精神所謂生生不朽者也乃子輿氏則曰人之所以異於禽獸者幾希庶民去之君子存之夫聖人不過盡其所爲幾希者以異於禽獸云耳非有以異於人也今曰中曰敬曰仁則視心不逾逺乎聖人恐人之逓傳逓逺而逓失其心也故爲之親切指點之若曰存者存此去者去此也夫人驟而語之以聖人之心未有不錯愕自廢以爲絕徳今曰卽此而在能不憬然思浡然奮乎故曰人皆可以爲堯舜夫學不識心而欲求聖人之道者未之有聞不自識其心而欲求聖人之心者尢未之有聞也辛子之學本之先河東薛氏庶幾能從事於心者其所論贊往往肖其神骨語曰惟其有之是以似之辛子之謂也宗周自反猶是禽獸不逺之心耳一旦披之以聖賢之像敎而肅然如有臨復藹乎若將就之迫欲叩之一堂之上者是誠何心哉請以質之生生氏

李懋明西臺疏艸序

予抱屙田間吉水李懋明先生緘其舊疏艸一帙示予皆神廟時官西臺封事也先生在西臺正色敢言稱眞禦史然未嘗毛舉細事以塞責而獨言其大者若宗社大計則有藩封一疏若治亂大機則有分別邪正一二疏若職掌大利獘則有廠庫諸疏所謂西臺封事僅如此而先生竟以言去國久之向之從邪而樹讎先生者次第敗人乃思先生之言爭推轂先生浸浸大用又罷去又起又去先生三起三見斥皆以西臺封事爲左劵而所指邪流竟與先生始終相爲消長云予蓋乃深有感於先生言治亂之故也世道之所以常存而不毀者系之君子而小人每足以敗之故聖人於否泰之際特別言君子之道與小人之道至於剝盡而坤相疑而戰猶爲之稱龍稱血分元黃之位若曰身𨿽敗也而道自存也則君子之所以常勝於小人而卒寓來復之機者卽此在也我國家至神廟之際重熙累洽號稱治平不幸而有國本一事君子與小人逓爭而逓相勝負君子曰國本小人亦曰國本而君子之道始見陵於小人至錮之以朋黨之名而禍中於人國𨿽經兩朝鼎革啟維新之運而一燈相續愈出愈奇質以先生屢進屢退之身何以始終若合符節乎此一邪一正之說先生所以醒一世之夢者至今猶朗朗也倘先生之言不終廢於世則君子之道常勝於小人矣今天下無問識與不識無不知有李先生者時事至此卽二三小人亦且撫膺自嘆鼠竄無地而獨難於用先生卽一旦有用先生者先生其執此往乎抑審幾觀變別有說也夫道神明變化而無方故君子稱龍焉是刻也先生固曰已矣敝帚今無所用之矣予乃爲引其端而歸之

重刻傳習錄序

良知之教如日中天昔人謂天不生仲尼萬古如長夜然使三千年而後不復生先生亦誰與賡復旦乎蓋人皆有是心也天之所以與我者本如是其虛靈不昧以具眾理而應萬事而不能不蔽於物欲之私學則所以去蔽而已故大學首以明明徳爲復性之本而其功要之知止又曰致知在格物致知之知不離本明格物之至止是知止卽本體卽工夫故孟子遂言良知云孔孟旣沒心學不傳浸淫爲佛老荀楊之說𨿽經程朱諸大儒講明救正不遺餘力而其後束於訓詁轉入支離往往析心與理而二之求道愈難去道愈逺於是先生特本程朱之說而求之以直接孔孟之傳曰致良知自此人皆知吾之心卽聖人之心吾心之知卽聖人之無不知而作聖之功初非有加於此也先生其得孟子之心者與傳習錄一書出於門人之所覩記學者亦旣家傳而戶誦之迄於今百有餘年家風漸替宗周妄不自揣竊嘗掇拾緒言與鄕之學先生之道者羣居而講求之亦旣有年所矣裔孫士美鋭志繩武爰取舊本稍爲訂正而以親經先生裁定者四卷爲正錄先生沒後錢洪甫增入者一卷爲附錄重梓之以惠吾黨且以請於予曰良知之說以救宋人之訓詁亦因病立方耳及其獘也往往看良知太見成用良知太活變髙者元虛卑者誕妄其病反甚於訓詁附錄一卷僭有刪削總之不執方而善用藥期於中病而止惟吾子有賜言予聞其說而韙之果若所云請卽藥之以先生之敎蓋先生所病於宋人者以其求理於心之外也故先生一則曰天理再則曰存天理而遏人欲而後之言良知者或指理爲障幾欲求心於理之外則見成活變之獘亦將何所不至乎夫良知本見成而先生自謂從萬死中得來曷故亦本變動不居而先生云能戒愼恐懼者曷故先生蓋曰吾學以存天理而遏人欲云爾故又曰良知卽天理先生之言固孔孟之言程朱之言也而一時株守舊聞者驟詆之曰禪後人因其禪也而禪之轉借先生立幟分門別戶反成燕越而至於人禽之幾輙不容分疏以爲良知中本無對待由其說將不率天下而淪於禽獸不已甚矣學者之不思也若士美可爲善繼述者與斯編出而吾黨之學先生者當不難曉然自得其心以求進於聖人之道則道術亦終歸於一而先生之敎所謂亙萬古而常新者此也遂書之簡末以遺士美並以告之同志云

錢緒山先生要語序

予讀天泉證道記知王錢二先生並傳陽明子教法也子嘗有言無善無惡心之體有善有惡意之動知善知惡是良知爲善去惡是格物王先生推明之爲四無之說而錢先生則謂是師門教人定本不可易遂舉以質陽明子曰汝中所言可接上根人徳洪所言可接下根人世傳王門教法有此兩端予嘗謂一有一無語語執著不免王先生駁正固也故子亦不覺訝然自失至許爲顏子明道所不敢言是果信以爲然矣乎子所雅言良知而已矣又曰良知卽天理爲其有善而無惡故也知爲有善無惡之知則物卽有善無惡之物意卽有善無惡之意而心之爲有善無惡可知也古之言道者至性善一語發泄已盡卽言及無字已成剰語云何得有上根法惟佛氏則曰不思善不思惡時見本來面目王先生四無之說意本諸此此眞顏子明道所不敢言而王先生獨敢言之甚矣其敢言之也王先生方以爲與已筆之於書以艶來禩無乃與良知之旨適相剌謬乎錢先生嘗有論學諸書大抵不離良知者近是予獨喜其言良知絕不作有無善惡注腳語墮學人以執見尢爲善發師蘊乃知當日定本之言殆亦一時權論而未可遽以槪先生也先生嘗謂王先生曰凡爲愚夫愚婦立法者皆聖人之言也爲聖人闡道妙發性眞者皆賢人之言也此可謂天泉斷案先生有裔孫集生能讀先生遺書因與友人王金如摘其尢粹者若干條爲要語示予予曰何儉乎曰先生之學𨿽不盡於是而教法則已備是子不云乎錢某接下根殆爲吾儕而設予曰有是哉其下也乃所以爲上也故曰下學而上達夫不離愚夫愚婦而直證道眞徹上下而言之者其惟良知乎此非直錢先生之言而子之言也學者欲求陽明子之教必自先生始而集生與金如獨能闡揚先生之言亦可爲善學也已

河漕綱目序

崇禎壬午冬河決汴梁先是流冦圍汴城中人拒濠而守者前後幾一載欲棄城無可爲計稍引河流灌濠冦乘之水大至諸守土官軍遂奉藩封眷屬攬舟濟河北而居民之淹者以萬計城遂陷當寧猶論城守功行賞於是天子大發金錢遣重臣治河而決口出汴左右且三費巨萬萬計無奏績期幸漕事不廢國家暫免意外憂時予待罪歸田從吾倩王紫眉出天津達衛河而南因以其暇考求故牒紫眉爲予言衛河卽古黃河故道流東北自天津入海者也漢時首決瓠子勢南徙歷唐宋漸逼而南與淮合蓋九河旣湮阡陌廢溝洫之政冺使水不受地以至此而衛河失其故道僅遡源輝縣而止明興踵元之遺開會通渠轉漕南北輙有資於河益利河南徙然亦爲漕患且爲泗州祖陵虞故縣官歲歲治河治漕無虛日予因稍窺古今升降之運關於四瀆者甚大而河其最著云頃之紫眉歸越遂著河漕綱目言河又言漕志時務之要也遡自堯時九年之役迄於皇明世廟間有關河事者書有關漕事者亦書又集河事叢說專采國朝諸名公之所撰述以資參考合之述海運者卓然成一家言間以示予予聞覩河洛而思禹功知後有作者之弗可及也漢賈讓疏治河三策卒未有行之者而河害至今不息嘉靖間勲卿黃公綰引僉事江良才言宜通河於衛有三便一復黃河故道完地軸之全气以壯京師形勝二便漕一由會通一由淮達衛遡流而上兩利以備緩急三言溝洫略從井田制以開粒食之源而綰爲申其說據堪輿家言兩山之中必有水兩水之中必有山所謂水由地中行者也治水者不順水之道而徒欲與澤流爭一旦之命以施疏鑿功𨿽神禹弗能其後周恭肅公用言溝洫事尢詳予嘗往來南北咨諏所及北自臨淸至分水髙可十餘丈南自徐沛至分水亦髙可十餘丈則汶濟之間正岱嶽之春而南徙之河所必由之道水旣逆行欲其不橫流四潰亦胡可得故昔人謂張秋之決殆有天意惜前人智不及此若運道所資南旺諸湖以時蓄泄頗足任漕艘而必引河之爲快此眞所謂引狼兵以治內冦未有不中其禍者也前歲長山之決可謂殷鑑今天下三大患並作大司農日持籌軍國之需亦旣熟講水利屯田諸務見之施行矣將遂循本計量以九年期歲移數十萬金錢有事河陰原武之間爲萬世奏平成豈異人任而苟非聖天子行所無事追蹤神禹之智亦何以蚤定廟謨則斯編其左驗已艸莽臣當手額以俟

禮經考次序

秦火之餘六經半出灰燼而三禮之殘缺尢甚周禮儀禮古今異宜並置不講至二戴所傳諸記本不出自一人眞贗混雜種種錯簡尢難位置後人以小戴文頗近古獨立學宮傳之至今然欲遂廢大戴而不錄亦非通論也夏小正丹書蔚起彜鼎實三禮之冠冕曾子十篇所謂參也竟以魯得之端在於斯槪而與諸篇同擲可惜也宋儒朱子慨然悼三禮之淪亡無以見先王治天下之大經大法乃始表章周禮爲周公身致太平之具已而又葺儀禮欲以戴記爲之傳而合之以通行於世顧猶苦於二書之時有異同其論莫歸於一至晚年始有儀禮經傳通解之編與原旨不無少異而讀者終不無牽合附會之疑於是元儒吳艸廬氏復葺爲三禮考注及禮記纂言等書二禮較朱子頗爲完整惟戴記不無遺憾而纂言割裂尢甚無補朱子之萬一言禮家遂爲千古疑案矣宗周蚤年發憤讀書嘗次第六經之業至戴記輙不能章句因而有慨於朱子之說妄事編摩旋亦罷廢間嘗表章曾子十篇及學記小學諸記合之大學爲學校全書而所遺於戴記者已少矣顧欲遂進而傳儀禮弗可得也今年夏抱屙家園會門人余杭鮑濵以讀禮之暇顧予問學偶出通觧考注等書以質異同而予乃恍然有會於心因取二戴與濵重加考訂往復數四已乃喟然而嘆曰禮在是矣儀禮者周公所以佐周禮致太平之書而禮記者孔子所以學周禮及夏殷之禮進退古今埀憲萬世之書也蓋先王之禮至周大備猶必折衷於孔子而後定惜也微言大義薄蝕於記者之口旣盡取孔子之言而私之又時時假托於孔子以附會其說而雅言之敎幾不傳於後世幸而有家語一書頗存源委以參戴氏之說眞如珠玉之混泥沙而文繡之錯以麻枲敗絮也宗周因稍稍取而詮次之合大小戴錄爲一十四卷捲若干篇每篇表章孔子之言錄爲正經而其後乃附以記者之說各從其類先後次第頗存條貫又於其間錯者正之訛者衍之間有缺者以家語補之昔也戴氏一家言今盡取而還之孔子進而與易詩書春秋並埀不朽其在斯乎因尊之曰禮經而僭附其義曰考次云大都孔子之言禮也急於本而緩於末先其近者小者而後及乎逺者大者是故可以範圍二禮亦可以羽翼二禮中庸所稱考三王而不謬建天地而不悖質鬼神而無疑百世以俟聖人而不惑非吾夫子其孰與於斯宗周愧於前人無能爲役姑因卒業之後附陳一得之愚以俟後之君子云樂記別有錄玆不載

史雁峯詩集序

言非古人之所尙也至於不得已而有言往往發於嗟咨詠嘆以寄其情而止乎禮義之正如三百篇所陳至今讀其辭如見其人而時有有餘不盡之意寄之引物連類之中而終無尙口之病則學之不貴有言也審矣詩敎之亡也漢魏以降率務爲俳優相說而不顧其心之所安至於誣善行私而莫知止也又奚暇問其雕櫛字句協比聲律之獘乎予性不觧說詩而間從人學因知詩固有不易言者家塾師史子復與予論學屢矣一日出其曽大父雁峯公所遺詩稿若干篇示予皆近體也而能不失古作者之意有溫厚和平之風一再讀之轉見其質而不俚淡而有致慕古而不失之誇感懷而不傷於激眞能畱不盡之意於有言之中而時溢其無言之趣者因遂進而論公之世爲名諌議而不必以諌顯爲良二千石而不必以循良課雅志林壑而不必以肥遁名𨿽畱心經濟之學而亦不屑屑於功名之會眞能畱不盡之意於無言之中而時溢其有言之趣者而公乃一傳爲州刺公再傳爲觀察公三傳吾友子虛以學術鳴當世爲士林祭酒其季卽子復與之競爽公之不盡之意且愈傳愈逺愈大而公於是愈不可測嗚呼不盡之爲道也天地萬物且然而況於人乎況於君子之言學乎子復因以遺稿請序予爲率意書之愧不能盡知公轉無所容吾言矣

明儒四先生語錄序

宗周東越鄙士也生於越長於越知有越人越人之言道者無如陽明先生良知之說家傳而戶誦之𨿽宗周亦竊聞其槪也一日括松嬰中毛子來司訓吾會稽出其所纂四先生語錄示予由陽明先生而進之爲白沙先生敬齋先生敬軒先生題曰明儒心訣云皇明啟運世敎休明士之知道者不止四先生而四先生首祀宮墻尢爲一代斯文之的故海內皆盛稱之獨越人私陽明先生予乃今得讀四先生纂言而旨焉薛先生布帛菽粟不離日用踐履而直窺性天之妙胡先生推本其旨更加謹嚴歸之愼獨陳先生自然爲宗頗循無欲作聖之說漸啟良知之宗而王先生遂暢言之發薛先生以來未發之蘊洋洋乎一時羣言之統會乎𨿽謂四先生前無古人亦可學者由四先生而達於孔孟是入室而由戶也蓋嘗論之舜文上下千載又東西夷不相及而孟子斷之曰先聖後聖其揆一也一者心也道之所以爲道也薛先生謂之性與天胡先生謂之獨陳先生謂之自然王先生謂之良知一也善學者亦求之心而已矣求吾之心以求四先生之心卽四先生之心以求四先生之言無往而不一也道之不明智者過之愚者不及學一先生之言而求所謂道髙之蕩於元虛卑之滯於形器皆過不及之見也善學者求之心而已矣𨿽然求心有道焉心一而已而攻取之途百出故濓溪亦曰學聖之道一爲要必也以良知爲端而進之持守進之踐履乃徐而幾自然斯可與言一也纂言之意其在是乎毛子以原稿付梓而問序於予乃爲推本其意如此今而後誠自愧吾越人之沾沾矣

古學經序

記曰古之敎者家有塾黨有庠州有序國有學自庠序而下皆謂之小學國學天子曰辟雍諸侯曰泮宮卽所謂大學也天子諸侯亦皆設小學以敎世子及公卿大夫元士之適子如庠序至入大學則凡民之論秀而升者齒焉保傅篇曰古者年八歲出就外舍學小藝履小節焉束髮而就大學學大藝履大節焉內則曰十年學書計十三學樂誦詩舞勺成童舞象學射禦旣冠以後學禮舞大夏惇孝弟博學無方蓋先王立敎之方如此其備也當是時上焉者以聖人之徳作之君師嘉與天下士大夫化行俗美太和在成周者數世降及後裔浸以衰息於是孔子秉素王之權以師道自任日與門弟子修明其說時有出於先王之意表者其訓大學也自格致誠正推之治平獨所以訓小學無明文及觀曲禮少儀內則玉藻諸篇所載抑何獨切於門人小子乎惟是戴記一書雜出秦火之後不免篇章失次文義混淆宋儒朱子乃始表章大學中庸配論孟爲四書而復著小學補遺經之缺分門別類引諭精微有老師宿儒所不能究者則亦朱子之小學而非古文小學也古文小學則曲禮少儀者是而朱子固有所未暇及至他日著儀禮經傳通解立有學禮一類先之以學制次之以弟子職次之以少儀及曲禮而終之以大學中庸頗得古人立敎之意矣宗周不敏間嘗反復三禮之體知學禮不與諸經類因而推明朱子前後異同之說特立訓學一書首曲禮次少儀內則玉藻附以王制凡五篇爲小學全書乃進之以大學而以文王世子合大戴保傅爲學記上篇原記爲學記下篇總名之曰古學經序十三經首尊其道也然則戴記可廢乎曰朱子固有儀禮經傳之說矣出之數篇而其爲儀禮之傳益信學庸配論孟若外記然推之爾雅孝經則小學之翼也易詩書禮春秋則大學之翼也至是古人典籍皆有原委不至散而無統雜而無序道術庶歸於一乎昔孔門之論學也曰博學於文約之以禮又曰下學而上達夫博文卽小學之敎約禮卽大學之敎下學上達卽大小一貫之說也故君子之學無時非小學亦無時非大學而特其與年俱進之候則必自下而上由小而大如堂室之有序而不可躐百物之有時而不可彊此孔門之學所以絕異於後之異端曲說也後之學者語大則浸淫佛老旣失之大而無綂語小則轉入支離復失之小而寡要至於施爲之序斆學之方又失之淩躐扞格而終不可幾於成徳吾不知於古人立敎之意何如得是編而存之庶幾有瘳乎因於手抄之暇述其大意於簡首如此

古小學集序

國制皆社學也而行於吾鄕獨稱小學且進之曰古小學祀以和靖尹先生蓋曰學古人之學云爾一日鼎新之役旣竣學士稍集欲求所謂古人之學而不得也進而請事於予予乃取和靖子立敎之意而推廣之輯爲集記以示學者凡九卷首學的示所本也次躬行示所重也次六藝示所習也終之以聖統望的而趨赴的而止也周禮大司徒之職以鄕三物敎萬民首六徳曰智仁聖義中和次六行曰孝友睦婣任卹次六藝曰禮樂射禦書數鄕物云者蓋王國有虎門之敎鄕大夫取而布之鄕下行於黨庠州序爲小學之法物仍令士子限年而升諸大學云其後孔門遂取以爲敎法四科之設博約之旨率本諸此其不系徳行之科及身通六藝者不得稱儒術爲髙弟子古人之學其大旨居可見矣夫聖人之道聖人之心爲之也學得其心之爲徳聖其通明者也智所以知此也仁所以體此也義所以彊此也中和所以節文此也六經一徳也行之爲徳行著之爲藝文莫非心也是故君子之於學也本心以稽行而理無間於顯微卽物以求心而功不失之徑躐此所以小學大學通爲一貫而馴至於聖人之域當世收成才之用也學術之壞也士不知心而卑者混之以聲利髙者蕩之以虛無居恆自飲食男女而外倀倀無所適從則僅相矜以記誦相傲以詞章相糾以訓詁以進托於大學之業自命爲老師宿學而中實茫無所得適以就其聲利之習與異端曲學而止豈非失之於小學者素乎當是時而欲使退修灑掃進退之業寜不倒行而逆施乎𨿽然亡羊補牢未爲晚也君子亦卜之心而已矣是編也寡陋之裁誠無當於古人萬一而於下學立心之說或庶幾焉蓋吾不能言聖人之心而姑言小子之心小子之心得而聖人之心亦可次第而求也則尹子其階梯已聞者憮然曰吾乃知古人之學要而可循也遂書之簡首

學的小序

言學所以學爲人學爲聖人而其功自幼學始故易稱蒙以養正聖功也其曰童蒙求我貴誠也又曰初筮告筮以交於神明之道也敬之至也養以誠且敬之爲養正敬則誠誠則聖故曰聖功古之言敬者莫詳於程門而髙弟子和靖先生其嫡系也祀之下庠允爲萬世師學者誠欲自幼學爲人學爲聖人必自先生始譬之學射必先設侯以祈中操弓挾矢其後也先生其小學之正鵠與爰述語錄若干條並其淵源所自以示訓

躬行小序

學以敬爲入門立天下之大本本立而道生乃授之以行大者在五品之遜所謂五逹道是也其說昉於虞廷而通行於三代庠序學校之敎故曰皆所以明人倫也庠以養養此者也校以敎敎此者也序以射射此者也古之人繇小學而入大學故學以明倫必自庠序始而鄕先生之沒而祭於社者則其儀表也爰彷朱子嘉言善行之意斷自鄕人之賢者若而人備錄之以爲景行資苟其猶存乎見少則天下之大古今之逺亦惟所取法焉可已夫行亦何窮要不離乃躬者近是故曰君子之道譬如行逺必自邇譬如登髙必自卑

禮學小序

子云不學禮無以立禮者躬行之地也周禮禮有五經一曰吉禮以事邦國之鬼神祗二曰凶禮以哀邦國三曰賓禮以親邦國四曰軍禮以同邦國五曰嘉禮以親萬民而其曲而殺者見於威儀言動之常出入起居之節又所以分紀五經爲行禮之本有經緯之義焉故學禮者宜從曲禮而入卽子所謂執禮者也但三千之文未能盡述今姑取其切於小子者約爲一篇如下

樂學小序

禮樂非二事也凡禮之登降上下節文度數之間𨿽若出於至嚴而莫不有和樂之意以將之是卽所謂樂也故曰禮樂不可斯須去身若推而大之自古王者昭徳象功莫盛於六代之樂故典樂之職皆舉以敎冑子及學士而尢爲小學之所不廢內則曰年十三學樂誦詩舞勺成童舞象二十而冠舞大夏是也然古樂於今不復作矣並其聲容器數而亡之獨元聲之在人者萬古一日書曰詩言志歌永言聲依永律和聲學者姑務求志焉志立而學半學斯樂矣樂則生生則惡可已而所謂聲气之元隱然在是舉而措之一身之近靡非九變九成之形容區區聲容器數有不足言者矣

射學小序

儀禮天子諸侯及卿大夫禮射有三一爲大射天子諸侯將祭擇士之射二爲賓射諸侯來朝天子入而與之射或諸侯相朝而與之射三爲燕射爲燕息之射士無大射而有賓射燕射庶人無賓射燕射特有主皮之射而已燕射卽鄕射蓋州長春秋以禮會民而射於州序之禮五州爲鄕州者鄕屬也而仍謂之鄕射射之時鄕大夫或在焉不攺其禮故也鄕射必於序故曰序者射也此小學之主教也儀禮具載其文頗近煩謹節略如下

禦學小序

周禮五禦之法一曰鳴和鸞和在式鸞在衡升車則馬動而和鸞相應爲疾徐之節二曰逐水曲謂車隨水勢屈曲爲周旋之節三曰舞交衢謂車在髙道其旋應舞爲折旋之節四曰過君表謂褐纒旃以爲門裘纒質以爲槸間容握驅而入擊則不得入君表卽褐纒旃也爲作止之節五曰逐禽左謂逐禽獸者使左當人君以射之爲驅逐之節法如是其備也故學者童而習之少事長賤事貴必繇之然禦法𨿽存而禦學已不傳於後世習之者爲辱人賤行又南北異宜舟車異用言禦於南方之澤國是操章甫而適越也故士益罕言禦士不言禦而於民生日用所需引重致逺之具亦並置不講甚矣其疎於用也況五禦而終之以逐禽左文事之中有武備焉易曰田有禽利執言長子帥師弟子輿師所謂逐禽左也是以黃帝不廢車戰之利中古頗矜騎射之能大抵皆禦事也則君子之有志於當世之務者胡可不講求有素而於禦學一加之意乎今略載禮家諸禦說於前而附以近儒車制馬政之說使學者有所考焉

書學小序

內則十年學書計書則古之六書一象形二指事三會意四諧聲五轉注六假借是也六書爲創立文字之祖學者誠不可不童而習之而離古人文字亦別無六書可考太學之敎曰春秋敎以禮樂冬夏敎以詩書學者旣習六書豈有不先事詩書之理詩書而外可以類推矣愚謂讀書必先折衷於孔氏孔門之敎盡在四書而刪述大業乃在六經學者本之大學以求其端參之論孟以肆其說進之中庸以約其旨而後乃旁通曲暢於六經以要其至則窮理之法隨在裕如而心益可以不放矣又以暇及古今諸史惟綱目集其大成稱史中之經經世之道具焉此外諸子百家未必盡規於道語曰羣言淆亂衷諸聖又曰多歧亡羊學者審諸

數學小序

數學肇於黃帝之臣隸首與歷律一時並作佐書契以代結繩傳之後世遂有九章算法爲萬事萬化彰往察來之權輿周禮保氏立數學以敎國子是爲六藝之一唐時猶設算學博士督課試舉一如三館博士之法頗爲近古後世徑置不講以爲九九之技而卑之不知盈天地間一數也天地之大也而可以數盡況其它乎故洪蒙旣判首泄苞符河圖顯易洛書陳範皆倚數而立數卽理也言理而不言數理亦不立理不立數不行乾坤或幾乎息而人事中廢𨿽聖人亦無以效範圍天地之用則學者當務之急豈徒握算縱橫云爾乎

聖統小序

學者從事於六藝之途優遊而進之徳日崇業日廣一日而爲聖人不難夫聖人之道非有加於此心此理之外也亦曰敬而已矣小子此敬聖人亦此敬故曰敬者聖學始終之要若堯舜禹湯文武之爲君臯陶伊周之爲相孔門之爲儒聖聖相傳若合符節載在詩書可考而知也降及後世斯道不絕如綫天啟有宋以及我明諸儒軰出學焉而不謬乎本心之說皆孔孟之的傳也昔人以私淑諸人爲幸學者誠繇諸儒以求聖人之道遡流窮源逓而進之殆庶幾乎語有之士希賢賢希聖聖希天言學以漸達也後人喜言頓悟謂卽心卽聖不假修爲更無階級然謂吾心卽聖人之心則可謂吾已放之心卽聖人存存之心則不可故與其頓也寧漸必言漸者亦小子之學云爾

劉蕺山集卷九

●欽定四庫全書

劉蕺山集卷十

﹝明﹞劉宗周撰

○序下

古小學通記序

予旣集爲小學記以示學者有日矣或病其有體而無用也予聞之唯唯旣而曰天下有無用之體乎因復本小學之意而推之以極其至得古人全體大用之說著學通一書凡分四編編若干卷首政夲仍言學也次問官卽以官學也次進以入官卽學卽政也終之以王道卽學之大成也然則治天下國家又何以加於學乎盈天地間一道也盈天地間一學也自其小者而觀之無用非體也自其大者而觀之無體非用也故曰顯諸仁藏諸用又曰小徳川流大徳惇化此之謂體用一原顯微無間古之言學者莫辧於孔子其小者日與二三子修灑掃進退應對之節而其大者卽以之進退百王且自托南面之權二百四十有二年載在遺言定在刪述後之君子有志於當世之務者亦可以折衷於斯文矣爰夲孔門論政之說以類而推上溯唐虞下述近代舉宇宙間一切典章人物盡收之學問之中歸之素王之的醇如也如有用我執此以往殆庶幾乎然則是編也曷不遂系之大學吾懼其有侈心焉因吾之小而小之𨿽大小也命之曰通記亦曰以其小者通其大者耳吾志吾學也又以訓吾門人小子云

政本小序

古之君子言學而政在其中故曰政者正也又曰其身正而天下歸之而莫備於大學一書約言之曰修身爲本而已程子曰有天徳然後可以語王道其要只在於愼獨尢得大學之旨後之爲章句者吾惑焉八目平分各爲一事若不能以相通者至誠意正心本末之辧益仍訛襲舛曲解難通於是大學之教不明於天下而誠正之功且爲世主大禁西山衍義離矣瓊山補義愈離矣嗟乎皇王而降治日常少亂日常多則亦諸儒言道者之過也一日讀曹魏石經而有當焉千古殘經於焉一快因爲表章其說略放衍義附以古今傳紀次第爲之發明𨿽條目犂然如故而義夲相通意實一貫庶使後之君子臨政願治者知所退而反求焉述政夲

問官小序

子曰吾說夏禮杞不足徵也吾學殷禮有宋存焉吾學周禮今用之吾從周周禮之大者莫過於周官故亦稱周禮云後人以爲周公身致太平之書又曰周公未成之書也故與尙書篇小異要之異同之迹姑置弗論而第考其規模之宏偉布置之精詳誠非周公之聖不足以與於斯易曰神而明之存乎其人則亦萬世治天下之金鏡矣自漢迄今建官立法代有損益而莫盛於我明總之不離周官者近是故曰其或繼周者𨿽百世可知也後之君子苟能學古而師其意不惟其迹漸推之當世之故庶幾免於面墻抑亦仲尼之雅志也述問官

入官小序

語曰士先志官先事事固所以職志也是故天子以天下爲官諸侯以國爲官大夫以家爲官士庶人以身爲官亦各言其所有事也官不同事亦不同事不同而所以事事之道同故曰自天子以至於庶人壹是皆以修身爲夲天下者一身之積也士庶人以身爲身天子以天下爲身故又曰儒者以天地萬物爲一體此安身之說也安之也者修之也修則安不修則危危身敗官殃及天下有官君子其尙各敬爾身而無自隕其天地萬物一體之身庶幾乎述入官

王道小序

易曰有天道焉有地道焉有人道焉函三才而一之者王道也堯舜之所以帝三王之所以王皆是也假之而伯者五霸也霸極而暴者秦也此天地一大升降也漢興撥亂世反之正其在王伯之間乎晉宋六朝無足言者唐太宗貞觀之治自以爲親行仁政然主徳未修推行無夲蓋亦僅與漢治等趙宋家法修整較勝於唐而王政之大亦未有設誠而致行者迄於元季紊亂極矣亂極復治乃進而王其惟我明髙皇帝乎蓋世不能常治而不亂統不能皆正而不閏而獨是王道者君倡之或臣和之上夷之或下著之或野修之此天理之所以常存而人心之所以不死也爰本夫子刪書之意取春秋以降迄於我明凡若干篇備累朝大法述王道終焉

測史剰語序

昔謝上蔡自負該博每對明道舉史書不遺一字明道譏其玩物喪志其後見明道看史輙逐行仔細不差一字乃大省悟每以此接引博學之士夫等一讀史耳而或離或合得失霄壤學之不貴徒博也如是吾夫子刪述六經以教萬世至春秋亦魯史耳而一經筆削遂爲萬世不刋之典此之謂善讀史者他日則曰吾志在春秋又曰與其托之空言不若見諸行事之深切著明也夫聖人之志卽所謂見諸行事者是而其深切著明莫過於春秋春秋大義數十華衮鈇鉞凜如日星懸諸象魏故後人遂以爲天子之事而其道乃行於天下萬世此所以爲聖人之志與然則玩物喪志之說亦讀史者之指南矣夫學不尙志而欲网羅百代以自附於著作之林鮮不爲伯子所譏者況後世經生家侈言該博乎大江以西有馮鳳城先生學粹而行尊生隆萬間稱巨儒邦人士奉爲模楷垂數十年顧數奇不遇晚以明經髙第試廣攵一席歷靖安河南所至橫經講道諸生咸被服其教久之不衰平生著述半付祝融獨史測剰語若干篇則先生上下千秋托以自見其志者間嘗岀示靖安人士爭珍重之遂刻之以廣其傳附諸小品尢多見道語距今百年矣遺本尙存讀其書大義必折衷於聖人歸之經術經世假令先生幸登朝寧爲國家陳大計獻可替否進賢退不肖直舉而措之耳而先生徒托空言卒以廣文老識者曰此先生志也而卽先生行事之實也先生沒而其後人相繼以家學顯於朝中星氏遂稱名禦史一日視鹺兩浙謀重刻之因乞言於予予不敏不足窺先生所學姑用先生所以測史者轉測先生之志以爲讀史法

宜興堵氏家乘序

今春闗使君堵子仲緘越江命使以其所著居廬事狀及裒史見遺乃知仲緘有釋褐後追服廬墓事予爲之低回泣數行不能竟讀世道江河復有仲緘其人乎已又讀其所輯家乘二帙作而嘆曰美哉洋洋乎世徳備矣按乘堵自通五公當元季步淮渡江著籍宜興秉一耒而居固甚微也其後遂以耕讀爲業耕者不廢讀故多隠徳以學行著讀者老守一經不汲汲於榮利或進而需次選人不過冗員下吏髙者擢州縣長罷至仲緘十世始以科第顯堵氏之業浸浸起矣乃其家教獨以孝義聞自樂耕公而後若月川公棄產避地彌惇諸父之好衝宇公處約能甘克飬二人之志代有令徳以迄於仲緘堵氏之興豈偶然乎今夫河出自昆侖其始不過濫觴輙行地數千里漸推以納眾流而後極而放之海有夲故也夫孝徳之夲也教之所由生也故始於事親中於事君終於立身仲緘其知夲者與水之爲道也積而善下惟積也故始於濫觴終而之海惟善下也故納百川而不盈漑萬國而不涸君子於此可以有志於學矣仲緘廬墓一節僅以補前日生事之缺憾亦濫觴類也積而大之由事君而立身則放而之海也仲緘之學亦旣遡之有夲矣今而後益務善下焉吐納眾流至爲百谷王所進寜有量乎是編也以之推揚祖徳質而文詳而有體而且大書特書以昭勸戒竊附春秋經傳之法其用心可謂勤矣然艸創實自心瞻先生先生於仲緘爲仲祖偶讀其所著論朂仲緘諸語可以知其人益以見堵氏之多賢也仲緘諱錫胤崇禎丁丑進士今以南京戶部主事督北新鈔闗

張含宇先生遺稿序

予辱與孔時友因知張氏有浮峯先生文成髙弟子也已而又示予含宇先生遺言若干篇正嘉以還文成倡良知之學一反宋儒以來支離訓詁之習入其門者推流揚波惟恐不盡天下遂不復言朱氏學獨浮峯先生惓惓於戒懼謹獨之說至含宇先生則全以紫陽之家法格王門之異同𨿽猶是浮峯遺旨而語加峻切劘益加嚴其自許爲文成功臣亦逾甚先生之言曰文成之良知己非孟氏之良知而今日學者所言之良知益非文成所言之良知矣苦心哉知心哉又因文成以及前輩敬仲氏駁辧不遺餘力自擬孟氏之辟楊墨云大抵象山之後不能無敬仲文成之後不能無龍溪蓋亦吾道盛衰離合之會與而後之人必欲推尊兩家弟子以並叛其師不盡決吾道之藩不止則亦其師與有過與宜先生之誾誾以諍也先生篤信聖人近於卜子夏其言文成亦時有過者終不可謂非文成功臣惟是斯文未喪賢聖代興朱陸楊王遞相承亦遞相勝而猶不無互相得失遞畱不盡之見以俟後之人我知其未有涯涘也後之君子有志於道者盍爲之先去其勝心浮气而一一取衷於聖人之言久之必有自得其在我者又何朱陸楊王之足云宗周生也晚猶及奉先生顏色坐間不輕發一言而气宇惇重使人望而莫測其際時予未知學遂不及事先生乃今始得讀先生遺書如太璞未雕渾乎質有其文益以想見先生之爲人深愧請事之晚矣

陶石梁今是堂文集序

蓋會稽有二陶先生云文簡公著名館閣爲一代宗工所著歇庵集行世久矣介弟石梁先生吏隠州郡間聲光逺遜文簡而懋實埒之識者以擬正叔之於伯淳旣沒而所著今是堂集始出於是海內漸得以窺先生學問文章視文簡稱雙璧而其人皆卓然可以傳後也宗周辱交先生相與切劘於文成致知堂近十年因頗知先生梗槪今復得讀其遺文慨然人琴之感遂爲次而傳之今是堂者先生取淵明歸去來辭以名讀書之所也蓋先生自托逺裔時時聞其風而悅之晚更號柴桑老人夫淵明在當時不過酒人自命耳間發爲詩文大抵皆寄傲於酒非有意於文也而說者以爲晉朝無文章惟歸去一辭豈非以其眞勝與予最愛其獨酌篇曰試酌百情逺重觴忽忘天天豈去此哉任眞無所先又曰形骸久已化心在復何言淵明所見如是宜先生有取爾也乃先生一日讀止酒篇吾今眞止矣之句而感焉卽以眞止名其齋且志曰淵明非眞能止者若終致其不滿之意夫淵明托諭於酒者也先生又托諭於淵明者也兩公之意不在酒而在止不止之眞若合之若離之非必有所取舎也先生自少從文簡公沈湛於性命之學久之而有所得也其於形骸事理之縛灑如也身世浮沈得失之遭泛如也嘗一命司理報遷卽自免以去宛然彭澤在官之風晚而吾黨始奉先生登致知之堂揭良知之說以示學者嘗曰大學言致知必先言知止止在何處一時聞者汗下或疑先生學近禪先生固不諱禪也先生之於禪政如淵明之於酒托興在此而取諭在彼凡以自得其所爲止者耳先生終日言儒而不言禪其得處往往見之詩文興念所乘自備諸體別有語錄系之喃喃則尢其極口痛切不落語言伎倆者予嘗私論以淵明之資得聖人爲之依歸便當躋諸淵點而淵明正不屑屑也先生靈心映發相遭於千載之下獨於知止一著猶自謂過之知止斯眞止矣眞止斯眞聖矣儒可不立況於禪乎先生他日謂學者曰儒釋理同而爲教則異吾輩衣儒衣冠儒冠自合尊儒教以稱於天下又曰知儒釋之所以分始知儒釋之所以合信斯言也可以觀先生矣集共若干捲淸眞衝粹如其人然予不敢作文字觀而直推夲於先生之所學使讀者終不以文字求先生也先生私謚文覺故學者又稱文覺先生

重刻方正學先生遜志齋集序

方先生死事距今二百五十年而凜凜生气愈傳愈逺尢恃有先生之遺言在也遜志齋集若干捲已盛行海內日久獨吾浙寧海爲先生桑梓地向無專刻生於其裏與宦於其裏者不無杞宋無徵之嘆抑亦後人之責與乃者旴江張君來令寧海下車則首謁先生祠宇愾焉嘆息至欲讀其遺文闕如也因謀之所知姚江盧生生偶從雲間市肆購得善夲歸以遺令君乃亟付之梓梓成遂因盧生請序於予予不敏竊嘗一再讀先生之書矣先生以間出之資上下千古發爲文章昭代之業未有尊於先生者也而先生非徒文而已予將因是以窺先生之學先是先生教授蜀中蜀獻王聘爲世子師因表其讀書之廬曰正學故後人遂稱正學先生昔者孔子作春秋而亂臣賊子懼孟子七篇蒙好辧之譏而一時無父無君之禍息蓋學術之邪正世道之污隆系之此古之聖賢所以身冒天下之疑至犯天下之大不韙而有所弗顧也孔孟旣沒禍亂相尋者千有餘載而有宋諸賢始起掇葺微言紹厥墜緒然身遭中廢皇綱未張衰微至於勝國而天下之亂極矣天乃篤生髙皇帝奮起淮甸撥亂世反之正先生遂應運而生自附於見知之列淵源考亭進溯洙泗其著述之大有周禮辧正大易考次等書皆佚不傳而心術之微幸寄此編自箴銘雜著以往想見其踐履之密操持之固願力之宏與經術經世之富有則先生之於道已卓乎升堂而啟室矣其處也非孔孟不師其岀也非伊周不任世以爲程朱復出眞程朱復出也乃先生抱此耿耿方將次第見之行事而不幸處鼎革之會至以十族殉之創古今未有之局無乃忠而過者與易曰大者過也又曰大過之時大矣哉獨立不懼遁世無悶先生有焉皇王而降世不能治而不亂亂不極不治道不能通而不窮窮則變而通且久是故春秋有孔氏而匹夫可以擅天子昭代有先生而一死可以塡十族其過而不過同也然則遜志一編其殆今日之麟經乎乃者令君遂以先生之書還寧海而盧生又爲先生創立年譜自此世有讀先生書者孰非人臣孰非人子有爲者亦若是此固人心之所以萬古不死也而令君之有功於世道亦豈其微哉盧生志士也從予遊遂贊令君以有成徵吾浙一時風尙因書之簡端以歸

別門人祝開美序

自聖人之學不講於後世而士生其間惟知有科舉之習相與沒溺於辭章聲利人欲肆而天理亡極其流禍所謂率獸食人人將相食者卽其間不乏有志之士慨然薄流俗之所爲思有以自見而錮習已深羣瞽相導髙者砥飭於行履卑者矜勵於气節以質諸聖人之學槪乎其未有聞也然古稱入道之資自中行而外首錄狂狷則此其近之者與卒聽其冥冥無聞𨿽欲自邁於流俗而不能抑亦吾黨之過也海寧祝子開美與予素未相識昨年以公交車入都下一日邊警告急聖天子特開宏政門以來羣策時予方待罪中臺偶言事不當觸聖怒奪官舉朝失色開美奮起上書爭言甚切直並觸聖怒下部議當是時開美自分禍不測幸聖天子終鑑艸茅言無他得不深罪是年遂罷南宮試若開美非所稱當世有志之士乎無何開美肅禮來晤予逡巡謝曰前日之舉得無小過開美曰何哉曰意气乎聲名乎開美憮然請益予因進以逺且大者而謂一節之士不足學開美得之復欣然會時患未紓開美益感激欲上書掊擊一二用事大臣予聞而亟挽之旣而開美亦終以予言爲然不果行予乃與開美買舟南下相與昕夕對而商所謂學問之道於古人微言奧義無不灑焉相視莫逆而開美遂體驗於身心之際气日靜識日深趣日恬以超予自視弗逮喜得開美晚今而後予將與開美坐進此道如遵萬里程歷羊腸九折予則竊附老馬之識耳夫聖人之道非辭章聲利之謂也求其在我而已矣淡漠不極不可以通微堅忍不極不可以定性惟其入之也深而後其擴之也大得之也愈艱而後守之也愈固率是道也以推之斯世斯民直分內事開美能無意乎嗟乎世道至今日不忍言矣將別姑書此歸之以志久要

陳太母徐安人七十壽序【代孫鑑湖座師作】

予閱古女史載婦人女子之芳烈詳矣瑰意琦行揭日月而動鬼神至夷考其事則遇變而顯者十居八九如伯姬之焚共姜之誓孟母之三遷何周旋患難之際如此其亟也幸而逮其夫若子而又未必賢則有緑衣之賦不能感其夫東海之智不能保其子者彼且藉夫子以成名而身親其亡國敗家之禍亦豈其得已者乎故夫婦人女子而顯者皆婦人女子之不幸也世不乏履常蹈順稱賢女子者事不越酒漿胾醢之間而已矣身不踰閫以內名不出巷裏而遙當是時𨿽有操如姬共訓如鄒孟幽如綠衣智如東海亦卒無以表見於世而徒以其夫若子流景耀於當年埀功名於來禩人且曰此非獨其男子能也意必其交儆之徳聖善之令聞有不可誣者則從而表其一二微事以當之而天下後世亦遂從而稱艶之斯其名亦已儉矣而其人竟不可多得何也豈富貴而名湮滅者不可勝紀耶史氏載梁鴻之婦不過舉案齊眉一事及二程之母呂正獻公有申國夫人也亦不過曰馭家有禮而已意豈出姫孟諸女子下哉時乎蹈常履順則然也古之君子易地則皆然然則士君子遭時遇主不幸而以節義顯爲龍逄比干幸而優遊嶽牧之烈爲夔爲龍無智名無勇功亦若是己吾越有門人大行君劉起東氏者予辛丑禮闈所錄士也旣辱交起東知起東有母夫人賢又知起東之姻家陳安人賢夫人節行不愧姬孟可爲近世女範予旣熟聞之若陳安人者亦庶幾有舉案之風乎予嘗徵安人之賢於起東也其爲婦道乎起東曰無有其爲母道乎起東曰無有其爲姑母之道乎起東曰無有然則安人何以賢起東曰吾知安人之君子思石公及其父子間而已思石公方以碩徳典型爲鄕裏所矜式而其子若孫繩繩譽髦起也以是歸安人之賢可乎噫其幸也其不有其賢也乃其所以爲賢也求安人之賢而不可得意者事不越酒漿胾醢之間而已矣方且爲鴻婦方且爲程母爲呂夫人君子曰二母同道夫道時而已矣時處其變則伯姬共孟固得以顯九折不回之節而不爲過時處其常則徳耀以饋食一小節跨軼千古而不爲不及斯二者皆道也易地皆然者也起東氏生而承母夫人之教常志慕龍逄比干之爲人也一日登朝卽慷慨論天下事以去去而倡道於稽山鏡水之間者前後十五年將終身焉以視予潦倒風塵棲遲交戟之下何啻塗炭而去之而起東素不鄙予且謬許予爲同心豈岀處語黙之間亦各有致乎乃予則終不能無疑於起東者以起東之學居今之時而不用於世得無處徳耀之任而試共姜姬孟之道乎請以質之安人何如於是起東聞子言而爽然失也會安人七十之辰起東復走書京師索一言以爲安人壽遂次第其語而歸之以侑三爵安人固知道者當必以予言爲善頌且將進起東而告之曰明天子方恢宏堯舜之治起東其可以仕矣

王母司馬氏六十壽序

日者王子朝式數從予論學也曰學在求仁乎予告以克己之義而王子以爲未盡也曰學不識仁無己可克學苟識仁亦無己可克予甚韙其言似有見於伊洛之旨者苐恐其泛言識解不免蹈虛而王子方日有意於聖賢之學靜參動證無不以求仁爲事迫欲識之也一日予迎謂之曰子識仁何狀王子則黙無以應夫家庭日用之間問所與周旋者非父子之親卽兄弟之愛也彼所爲一人之身也而體之爲一與否不自知況天地萬物之泛然而陳者乎於是王子始知識仁之功不事逺求也一日乘間請曰式不肖見棄於先君子若而年賴吾母之教以有今日日者初度之辰周一甲子矣敢邀一言以爲壽予方謝不敏旣稍徵其世家則曰母固嫡也而式等三子又各一其母也嫡撫之如出一體焉式是以銜罔極之思予乃喟然而嘆曰若王母始可與語克己者矣信乎其能一體也人孰無母亦孰無子然非其子弗子也而王母獨否其閔閔焉樹人於君子爲廣嗣計也如農夫之卜嘉種焉旣耕旣殖卒收其獲食其報當是時王母不自有己也而惟以君子之心爲心卽眾母亦不自有己也而惟以王母之心爲心合而觀之盎然仁也黙而識之渾然仁也然而向者問之王子不知也予將進而問王母意母亦未知之乎使知之則其爲體也二而一矣是故君子觀於此而可以識仁矣詩云伐柯伐柯其則不逺夫子誦之曰睨而視之猶以爲逺王子之取則於家庭可謂近矣使王子果有意於斯毅然以聖賢爲可學而至他日幸有聞焉人將曰此司馬夫人之教也則王子所以壽母氏於無窮者至矣又奚事予言於是王子起而再拜稽首曰是可以壽吾母式不敏其敢隕越明訓以遺母羞客有聞之者請次第其語以侑觴遂書之

丁長孺元配吳夫人六十壽序

蓋予讀二南而知君子之徳動有徵於婦人女子也大者如葛覃樛木采蘋采蘩猶門以內事若江湖魏闕之思亦何與於婦人而汝墳之詩曰魴魚赬尾王室如毀𨿽則如毀父母孔邇則其所以感之者不益逺乎於以見周人之化行於士大夫間如此其深且摯也及夫北門之刺作而室家之累殷君子曰士而爲室家累亦其忠不足也故詩人又刺之曰謂爾遷於王都曰予未有室家王教旣衰士不明致身之義往往以全軀保妻子爲得計方其無事則紆朱曳紫戀戀不能釋一朝患失計無所之不難以君父爲貨又何論疾風板蕩之日乎哉是皆爲妻子之故遂乃奄冉以至此也若吾友愼所先生可謂卓爾不羣者矣先生通籍四十年前後服官僅以月計輙爲國家陳治亂消長之機所摘發大姦爭起欲殺之竟以黨人廢先生視諸君子爲前茅識最微力最勁而得禍最淺疑亦有天幸使先生在今日其肯讓諸君子先赴淸流耶蓋先生忠義之性平生無一念不在天下不知何者爲身家計𨿽其妻子信之予於是知先生之配吳夫人亦有丈夫槪焉先生難於一起終身無一命逮夫人縞衣椎髻雅稱鴻妻使夫人稍艶世態必不免交謫之聲夫乃知先生之髙夫人實有以相之而庶幾相與以有成也夫人爲大司冦吳公之孫旣歸先生爲婦數十年矣富能儉貴能勤慈不弛眾子孝不匱尊嫜而上舉詩人所稱閫教者蓋莫不備焉而吾黨之頌夫人顧在此而不在彼抑有以知夫人之深而非可令一二流俗見也崇禎春王正月八日夫人屇懸帨之辰諸生辱遊先生者謀舉觴爲夫人壽且托陳生年徵言於予予方病謝不敏念夫人素曉大義有汝墳之思卽先生往矣煢煢老嫠心惟國難而不卹其緯而不見聖天子一日握乾符而禦世乎意者王化復行立洗如焚之痛俾我得歌孔邇是可以報先生矣夫人得之而喜可知也予乃慨然進南山之祝以爲夫人壽而追述其說如此

族叔原鑑翁七十壽序

予族父鑑翁之尹貴邑也踰年而年七十矣因自引謝事上官素賢翁持之不爲下或曰禮大夫七十而致政不獲則賜之以幾杖況在下僚宜若無可自遂者翁曰士固有志始吾占畢而事諸生自謂須眉男子耳一日屈首簿書气懾於伏櫪之餘而力殫於搏顙頓膝之下𨿽有區區之心無所用之矣竟去官聞者嗟異近世縣佐引年自翁始也始翁以茂才髙第入太學與其伯氏虞初聲價相頡頏旣伯氏得雋去而翁獨蠖落諸生間日久亦需次天官選矣會太夫人年髙方促伯氏以祿飬綰百里之符至歲久不得歸覲翁乃依依子舎爲嬰兒娯者十年而翁乃皤然老矣虞初翁數移書勸之仕翁謝曰寧陳李情不絕溫裾其後太夫人執翁手而訣曰爾獨吾子虞初翁亦歸勞翁曰吾負爾兄翁得之而愈自傷也至此遂無捧檄之情矣黽勉一出亷謹自持民以事庭謁者煦煦慰諭徐理其曲直以去終不加箠楚邑人戴之以是爲當道所知云古之君子出則龍見處則鴻冥其就也千駟萬鍾有所不必避而其去也一介有所不能奪惟其道故也是故見利而忘親非孝也志不行而苟祿非忠也諂事上官非禮也老行不休恥也禦人於國而驕語鄕邦賊也數者皆道所不許而今之君子未嘗過而問焉卽王公貴人能以其功名勢利震耀一世而往往不能慊志於隠約其賢者或依附爲名髙非初終易節則纎巨見情以視我翁何如也則翁之所挾以爲重者可知矣翁其古之有道仁人與翁歸又閱歲初度之辰族之父兄子弟競爲翁舉古稀觴且繪圖以獻喜翁之歸隠鑑水之原也而命宗周爲之志其勝宗周唯唯遂書以侑觴且系之以歌歌曰鑑之源在南山之巓厥流滿澗白雲滿天樂子之寤言又歌曰鑑之水在南山之涘流泉如斐白雲如綺樂子之來止於是羣從子又和而歌曰山之髙矣維徳之植源之逺矣維慶之積其徳維何憲憲令聞其慶維何福履千億

按察司副使累贈資政大夫太子少保兵部尙書烏石吳公家廟記

予讀子輿氏言商周之際以故家遺俗流風善政徵代興之不易則喟然嘆曰甚矣家國之相依以有立也昔先王代天理物首以封建制天下大者開國爲諸侯其次承家爲卿大夫世食采地家國並建稱屏翰焉若諸侯之別子不得祖諸侯則身自爲宗以統族人死而立之廟世世別爲大宗諸小宗不得而擬也是爲宗法亦通行於卿大夫及士庶人先正有言曰宗法立則公卿各保其家忠義立而朝廷固又曰宗子法壞則人不知所本往往親未絕而不相識甚者父兄不能率子弟蓋宗法如此其重也故先王行之與封建相表裏世之降也封建廢而天下無善治宗法亡而天下無世家久矣代不乏名卿碩輔應運而起猶得列五等之封食租衣稅而建制旣殊又或扞以文网及身而廢或及子孫一再傳而廢若房杜之僅立門戶者何限所謂宗法壞而世業輕忠義不立故也晉王謝氏頗稱世家徒以風流敗俗千古嗤之下此則一二微俗僅表風義而已在唐爲張氏在宋爲陳氏在我明爲鄭氏亦咸垂聲當世焉吾越故仕國也而州山之吳最著相傳出於延陵唐徵士文簡先生始卜居州山宋元間子孫散處不一而愼直公復自蕭山長山裏遷州山爲皇明吳氏鼻祖愼直公傳四葉而吳世益大隆萬間大司馬環州公秉鉞七鎭宣聖天子徳威政教之略國家於今賴之後復以勤王功世祿錦衣千戶侯海內列爲世家乃吳自文簡先生以箕光之節避地鄕居擅勝山水其流風餘韻猶足振起苗裔及數十世之逺若質庵公之偉義云窩公之素風細山公之孤忠烏石公之純孝州東公之理學長谷公之風雅咸足冠冕人倫不愧祖徳以是刑於有家日討其子姓而訓之與子言孝與臣言忠慮無不蒸蒸雅化式榖似之者予嘗聞之長老言吳世有家法以宗老一人董家政又立宗理二人以懲不法子孫有犯則告廟伐鼓而杖之俟其悛也不悛則不齒於宗死而不入於廟非有大故終不致於官至爲邑長吏所詫曰他家有官法吳氏獨有家法裏中至今稱之率是道也以保宗祊世世弗壞歷唐宋迄今州山之墟若建國然世資忠義以奬王室勲在盟府宜矣先是吳大小宗各有祠僅備士庶禮至憲副烏石公以孫貴進爵孤卿制得視古之卿大夫而公固大宗子也於是環州公從致政之暇創烏石公家廟準大夫而三楹由烏石公上逮始祖爲一廟旁逮宗子之昆弟爲一廟下逮諸子諸孫爲一廟而一切提以宗法云上逮祖宗以訓孝也旁逮昆弟以訓弟也下逮子孫以訓慈也孝弟慈立而家道備矣蓋三代以後宗法已湮數千年於玆而吳氏乃得修明其緒與浦江之鄭掩映後先會國家運際休隆規隨三五之業思得故家遺俗以風海內將必以二氏爲權輿吾於是有感於先王之禮𨿽不盡行於後世而猶得行之一家一鄕之近以爲轉移風尙之機倘由此而遂行之天下將三代之治旦暮遇之而惜其竟以一家一鄕止也則亦當世君子之過也廟成於萬曆癸巳向未有記裔孫有鼎博雅士常修吳氏世家言思以亢宗甚鋭懼宗法之旣久而斁也因徵記於予予乃夲其大者而志之以示後之人且以風天下於是乎書

重修紹興府儒學記

越郡學宮其來舊矣累經先朝鼎輯以迄於玆而頺圯日甚當事者或掉臂過焉崇禎之癸未郡太守於公還自覲會時艱孔亟冦賊交訌所至郡國騷然公旣竭蹶爲徵繕計而且進謀其大者於是始有事於學宮自寢殿以往及稽古閣則廟享禮器若簠簋勺幕琴瑟匏敔之所藏也次明倫堂爲官司設教地也次敬一亭肅皇帝禦制箴碑建焉終以齋房翼明倫而左右者四皆士子肄業地也於是墜者起之朽者飭之污且剝者丹鉛刻畫之經始於癸未之九月越明年甲申二月落成爲費頗不貲而公率取之俸余不以累公帑於是廟貌儼如堂廡廓如拱衛周垣或輪或奐而向之鞠爲茂艸而不可問者悉還舊觀役旣竣王子兆修曁予族子世鵾輩爲不可無記也過而請之宗周宗周謝不敏姑進兆修等而告之曰諸子亦知公所以興學之意乎世道之壞也人心受其病而人心之病首中於學術請試以肅皇帝敬一之說質之人皆有是心也克念焉而聖罔念焉而狂則天理人欲貞勝之幾也心本一也而人欲二之必也主敬乎惟敬故一一則誠誠則聖故曰敬者聖學始終之要又曰聖學一爲要申之曰無欲其旨嚴矣伊洛之教衰而後儒進之以良知直指夲心爲敬字提宗視古人無異旨也乃後之學者一訛以情識則認賊作子旣不諱言人欲再訛以性空則認子作賊尢不喜言天理於是誠敬之說爲世大禁浸假而以良知授之佛氏矣佛氏之說昌卽良知亦所厭聞而吾道竟爲天下蝕是率天下而窮且盜也浸淫旣久安得無今日之禍昔孟子辟楊墨比之洪水猛獸而曰我亦欲正人心佛老之禍甚於楊墨自古而然況後世乎識者以爲莫若救之以敬也煌煌聖謨炳若日星得是說而存之爲伊洛發蒙爲姚江救獘推之斯世斯民猶掇之也公聞之曰其然哉請自越士始宗周遂次第其語以授兆修俾登之石公諱頴字頴長直隸金壇人其治越亷明多惠政爲一時良二千石冠雅志理學嘗著公餘錄行世此其經濟所自云董役者兆修世鵾也

劉氏義田小記

昔孔門論仁以博施濟眾爲猶病而僅取足於欲立欲逹之心循其夲也天下無心外之學亦無心外之事功徒取必於事功而愈馳愈逺立匱之術也古之君子若文正範公旣以其道大行於天下矣其未盡者又以行之家爲贍族之惠曰義田無亦博濟類乎君子曰其義則美矣而其仁轉病夫學不識仁而從事於義並其義病也義也者行吾仁而宜之者也日者予宗有事於祠田族之人鐻金而成之得二百金予因謀之先方伯公量節其餘者以爲贍族貲於是有義田權輿之說迄今不十年積貲十倍遂得置田若干畆又以其暇經營十世之堂構及中廢軍田次第告竣而予之心悴矣成法具在後之人循而行之又遲之十年二十年其於文正之田猶掇之耳不見世之爲撲滿者乎銖銖而儲之及其久也積而散之其力大饒吾宗之爲義田也何以異於是裒前之多而益後之寡挹此之有餘而注彼之不足方且恢世世以爲藏聚千百人以爲生浚不涸以爲源資善貸以爲息而並忘施報以爲利濟美哉義乎轉覺文正之猶沾沾矣若宗周僅有是心不患無是事亦不必遂有是事宗周慕義而不遑將學仁焉夫仁者已欲立而立人已欲逹而逹人人皆有是心也吾求諸心而知天地萬物之無非己也其於家猶一指也因姑爲之記以示來者

貞烈祠碑記

越郡城之東北隅筆飛裏中有祠曰貞烈以祠故王貞女沈烈婦而創於天啟三年時有里人張宇侗者與貞女同裏繼感烈婦事因念此兩人節行魁奇足禆風教於是具牒上鹺臺使者請給以専祠卽報可立成之故其役亟而制儉內外兩楹左穿一門限以土垣其地割之官舊爲織染局廢基僻處委巷中未足肅通都大市之觀聽而兩人貞魂烈爽亦足慿依埀不朽矣祠成里人伏臘如禮一時麗牲之石未備也迄今數十年而吾友宇侗出其所著兩人傳示予因乞言於予又鐻金礲石以供事予乃得載筆從之謹按王貞女者三江所人父子淸生而慧讀書一過目成誦輙解大義幼字郡城劉某已劉客於燕私一外婦十餘年不歸竟死於燕貞女時年三十矣父母議再聘不可會劉有母瞽且無別子遂歸劉依姑家貧拮據紡績養姑七年而姑死又營塟其姑獨居守墓者數年忽微疾而逝時方仲夏屍香徹數里縣令巴蜀楊公楷聞之親往祭之生卒未詳按楊以萬曆丁酉任山陰滿六載始去貞女之卒殆其時乎沈烈婦者郡城之萬安里人幼從其父旅京師字林大茂爲繼室年二十四而林沒無子林固蕩子嘗吏於宛平日事樗蒲六鞠罄其家至不能爲生烈婦安之旣稍稍攺行垂沒念其婦勢不獨生也而托之婦兄婦輙以死誓盡鬻其衣飾器具制二棺以待有一婢一僕並檢身券還之曰俟吾柩出寧爾家可也比殮林畢卽絕食跪坐於柩旁積十四日乃絕發其坐下苫簀盡赤長安士人聞而異之來赴弔者及操文而祭者累日不絕司城禦史上其事於朝旌之時萬曆癸丑秋日也去貞女死可十餘年一方淸淑之气特鍾之閨閣表異如是宜生同裏死同徳沒而同享千秋之祀也或疑詩人之賦栢舟也有母不諒而矢死未聞必以死爲義卽江漢遊女不可求思寧必終身不偶廢人道之大經而兩人計不出此無乃苦節艱貞乎予請得而尙論之昔者遜國之際方練諸臣九死不顧十族不以易一臠說者以爲猶有屈子之過焉乃至金川一卒終其身不受聘以死曰吾仕不難恐負往日城門一慟此其人固未嘗有君臣之分也至此乃見所謂無逃之義者則其於屈子又何疑乎貞女稱婦於平生不識面之人而卒飬姑以全孝其有金川之風乎烈婦立槁屍側視方練有餘烈此二人者一從容而展義一慷慨以捐軀易地皆然均之與天壤俱敝者也嗚呼世有委贄稱臣至君危不能持國亡不能死視烈婦可以愧死矣世有士而寡亷鮮恥甘爲鑽穴踰垣之行而不顧視貞女可以愧死矣敬書之以詔吾鄕之爲學士大夫庶幾有所觀感而起也則亦宇侗諸君子志也

重修古小學記【附從祀論】

越郡之有古小學也昉自前太守洪西淙公珠以祀寓賢宋大儒尹和靖先生云先是嘉靖中有詔許天下各建社學公遂毀郡中淫祠卽其址建學大集士子弦誦其中而重師模於和靖遵時亦憲古也其制前爲臺門進之卽和靖先生饗堂左一楹曰義路右一楹曰禮門分二門而入爲飬正堂爲遊藝所左右各列號房繚以周垣仍余隙地落成者嘉靖九年庚寅都禦史姚公模爲之記讀其辭想見一時風規之盛歷隆萬以來師徒罕聚學舎盡圯尹先生遺像退移之遊藝所敗楹且爲風雨所剝落其隙地亦多分割之居民不可問矣天啟甲子宗周言之前撫王公遂下檄山陰令馬公鼎新之且首捐俸鍰爲各屬倡無何逆璫忠賢亂政詔毀天下書院禁師徒之講學者用是工未半而告寢迨今上禦極四年辛未郡諸生復具狀上臺時太守黃公欣然任之爲經理公費諸大夫後先在事曁前學臺劉公今令君汪公會稽周公鹹有同心次第建各堂廡如舊制距今歲庚辰通計前後十七載而告成於是吾儕士大夫曁二三子衿歲時有聚講其地者而風規已不逮西淙公時逺甚宗周退而有感焉世道之升降學術之古今系之古人之學先王所爲陳之庠序學校之間者蘄以至乎聖人之道也小學以始之大學以終之其序也有要其爲道則一也曲禮曰無不敬卽小學立心法也而大學則惓惓於愼獨故曰敬者聖學始終之要善學者終身於小學而已矣自小學之教不明於後世而本心先病言大學者一變爲辭章聲利家塾之地父兄師友之所詔語不過曰取科第耳博金紫飽妻孥耳其爲世道之交喪可知也尹先生學聖人之學者其言以主敬爲要尢得古人心法推之出處去就之際風義凜然學者推程氏正宗晚而幸以桑梓惠吾越越之人始與聞大道之要自此名世大儒有相望而起者則亦先生之力也三王之祭川也先河而後海越於先生亦河也祀之於小學之中訓小學將以明大學也學古之學契聖之眞以挽回今日之世道抑亦吾黨小子之責也王公諱洽山東人劉公諱鱗長福建人黃公諱炯河南人馬公諱如蛟和州人汪公諱元兆婺源人周公諱燦吳江人其它與襄厥事皆見別狀監督工程則沈生應位張生元迪呂生孚王生毓蓍相繼爲政先生舊像仍處遊藝祔以西淙公而新設木主於饗堂從太學制也

吾越固不乏理學之儒祀瞽宗者惟是小學之制尢稱特典有専祀則有從祀並得視大學乃小學以尹先生爲宗則生於先生之前者法不得與矣其生於先生之後者惟陽明先生爲再起儒宗崇奉已有専祀自此學者多言王氏學其著者從祀王氏自王氏以前四百年問最著者凡得四先生石先生墪羽翼斯文參講大儒之席兪先生浙發明理學進窺中庸之旨韓先生性當元世而隠遁不仕克全介石之貞潘先生府際治朝而昌明倫紀永埀孝治之極皆不愧尹先生門墻卓卓乎百世師也然四百年間而裒舉僅四先生法綦嚴矣尙俟後之君子詳加論定而續補焉

鳳山葬記

孤宗周生而不幸夙遘閔凶先君子旣捐館則先大父家赤貧不克葬舉殯於邑西村梁枋之原祔曽王父母殯側越二十餘年卽丁先慈憂聞訃奔喪是冬卜地得會稽第十九都下蔣村水田一片或曰吉遂啟我先君子殯合塟焉然蔣村旣系水田風气不完頗切五患之慮誓另卜吉壤爲攺塟計以故其葬也累然抔土而已宗周痛念生不見父仕不逮母旣區區一抔土且不能爲長久計何以生爲坐是郁悒漸攖羸疾前後廢處田間三十餘年無日不以先人大事爲念歲時浪迹溪山不問風雨晦明惟饑與病構則暫輟心欲腐矣竟未有遇也先是崇禎七年甲戌親友中多勸孤罷此役者謂蔣村未嘗不吉且塟久矣可柰何孤喟然太息而聽之其冬始有修墓之役因起土加封遶以石砌辟明堂可令流水稍成規制業已付之成事矣獨乃心抱痛不解也丙子喪我淑人又卜地久之無所遇越戊寅春子壻陳生剛與姚大理家有墓地界址相嫌兩家皆求直於孤因邀孤上城南之幹溪裏一爲閱視平解之事竣言歸行次孤偶念卜地之難悵怏不已剛進曰去此不逺有一地可擇也孤欣然親往同行者門人呂信夫及江右徐體幹皆工堪輿家言者也遂自幹溪踰野狐嶺至會稽卅一都裘村之鳳山而剛爲指其處孤環顧良久曰樂哉斯丘乎剛曰果爾壻力能任之以塟外母孤遜謝剛乃別去孤與徐呂二生出宿於近裏東嶽祠詰旦二生再上鳳山探其巓遡其所自還報曰果吉壤也乃買舟歸頃之壻剛遂得間而引鳳山業主裘應聘者立劵交價訖伊叔裘大琦知之訟之官又增價付大琦大琦亦無言其冬孤拜壻之徳姑任徐呂二生往開壙以塟我淑人有日矣比報壙中土頗佳孤心動曰幸哉有此豈先人有靈天賜之土乎孤乃計決攺塟我二人無何有張氏之訟先是張大理家亦嘗卜地於裘而得之與予界相聮因謂裘盜賣其地其事絕不然相持久之孤終不出一詞而大理公乃感悟竟聽裘氏贖故地而止孤遂以冬十二月十有八日啟我二人蔣村之藏迎至鳳山窆焉方蔣村旣啟亦絕無蟻水之患先慈一柩幾四十年而完好如故惟先君子歷年愈久則其柩不可舉矣乃易殮孤得親捧先君子遺蛻進之冠服慟欲絕旣攺塟人多咎孤妄動者孤又時時慟欲絕而識者終以新宮爲吉但倉卒舉事塟未合法則有之矣孤問之曰坎太深虞水孤又時時慟欲絕旣而人言籍籍如是孤因謀之門人張灰侯又卜攺塟越庚辰秋八月朔惠侯以蓍決得巽之蠱其繇曰先庚三日後庚三日神告之矣遂擇今年辛巳三月初六日破土而以初九日啟元宮先穿一磚秉燭入見槨四圍及頂埀埀結水珠大小不等其色白識者曰气所成也气旺故聚而成顆積久不散不下注吉兆也然以手探之絕無暖气周棺皆水珠而棺底反幹孤方彷徨間惠侯又詳審槨內濡潤狀曰陰气太重攺塟無疑也遂起柩穴前卽故穴而退前者尺許捱右者二尺七寸許起基一尺五寸蓋輾轉更端而定焉會中表沈中一來弔亦贊決遂以十有四日巳時下窆次第築三和加封其兆處山麓上下間坐戌向辰兼辛乙三之一分金曰庚寅庚申故老相傳其地爲丹鳯銜書蓋取主山秀竦如鳯形而右臂環抱有銜書之象也其近穴左右各小沙二重狀如眠弓又重沙疊出障其下水如舞袖其南來若耶大溪自右過左環穴前如帶其隔溪前向爲日鑄諸山髙下重疊如鋪錦其下諸小山遞趨而北遶過穴左以障大溪則山與溪重重交織入其中者東西南北使人不知來去如迷桃花源爲若耶最勝處說者謂於堪輿家種種合法我二人久圖庶幾在此乎則不肖孤宗周自此可以死矣事旣竣宗周告我二人曰生六十四年而始葬吾親此生何苦死六十四年而重見吾親吾生猶幸傷哉情見乎辭也先君子別號秦臺蓋世家郡城樓頭南見秦望如臺云及今先君子埋玉鳯山其來脈分自秦山而秦山仍暗拱於肩左右如列戟頗增形勝則別號殆預爲兆焉惟是宗周奉二親不誠不信數遺播遷之慘魂魄靡寧通天之罪若何可言倘先人從此保有寧宇得免一切不可知之慮以垂之千萬年而宗周洵可以死矣鳯山之得名也其鄕本名鳳林相傳神禹會計至此受圖籍有鳯凰來儀銜書之說或夲諸此去鳯山十餘里而北卽禹穴也嗚呼先君子何幸得托體其鄕兾佳山佳水與古人同不朽則先君子亦同不朽一日友人張自庵顧而弔之因爲之題其華表曰丹山起鳳陰面曰秦峯符瑞宗周又涕不自勝陳剛字小集邑諸生孤長女於歸五年而夭剛眷眷伉儷推恩如此類者不一張惠侯諱元迪邑諸生久從孤問學周旋艸土中依依不置並推髙誼呂生信夫諱孚亦佳士今已故

聞魏廓園諸君子被逮記事

廓園者故吏科都給事中大中也淸貞孤介舊遊髙景逸先生之門一時師友立朝與太宰趙儕鶴先生同心許國有攬轡澄淸之思羣小人怨之入骨去年夏太宰破例用鄒維璉爲銓曹廓園諸君子實主之小人遂乘釁起柰維璉賢者索之無所得於是省中傅櫆力糾廓園及僉院左光斗不當與史館中書汪文言往來結黨専權亂政亦暗指維璉事而汪文言往來實無左驗中旨處汪廷杖去二君子在位如故而小人與中璫魏忠賢表裏日甚諸君子惴惴不免矣於是副院楊大洪漣列魏璫二十四大罪昌言於朝廓園諸君子繼之薄海內外以手加額謂君側且淸太平指日而璫寵彌固降中旨切責漣謂爲汪文言報讎璫勢益張杖主事萬璟至死逐禦史林汝翥圍首輔葉向髙宅迫之去且洶洶及部院矣會山西缺撫臣小人私薦郭尙友而太宰不聽用賢者謝應祥禦史陳九疇糾應祥不可用坐部院阿黨廓園與選郎夏嘉遇各疏辧廓園且言於應祥爲師友素知其賢狀得旨大中不應私座主與陳夏並落職三級去已而部院趙髙二先生皆自劾理魏大中夏嘉遇枉狀亦奉嚴旨去於是小人羣起而攻君子無虛日首設道學之禁追奪鄒元標等官毀京師首善書院碎其碑仍毀天下各處書院理張差之獄奪王之宷官還鄭飬性於京師定移宮罪案借事奪楊左二君子官復賈繼春禦史尋超擢陳九疇京堂而小人與中璫之怒未解也復逮汪文言至京逼供楊左魏及河南道禦史袁化中故給事中周朝瑞故刑部郎顧大章六人各受監犯官楊鎬熊廷弼等重賄爲之脫死及趙太宰以下鬻爵交通狀又立殺文言滅其口乃分遣緹騎逮六人詔獄至則下錦衣五日一訊備極楚慘六君子遂以七月廿九日後先身死仍下詔暴六人罪狀轉行各省撫按提家屬追贓趙太宰以下行撫按追贓者十五人坐黨人而奪官追誥飬馬當差者百餘人天下震駭六君子者廓園於宗周爲同鄕稱同志友楊大洪舊以給諌去官宗周嘗薦及之及宗周去官左浮丘躬來挽而袁熈宇復薦於去後皆有千古之誼焉惟周顧二公未識面茫茫天壤呼搶無從靦然視息終無如諸君子何矣痛哉痛哉汪文言者故奄王安門下客嘗遊劉是庵相公及諸正人之門安敗文言亦爲人連及擬城旦後事白輸粟入監以諸正人力題中書故櫆論及之楊熊之獄羣小人皆欲脫鎬死罪而廓園力糾之至以孤身受眾嗾不顧而事始定至廷弼失事諸正人頗欲寛廷弼死罪而廓園力持之至首倡公疏以授刑科糾正之而事亦定乃昔之脫鎬者皆聮翩用事而反誣廓園以賄今之借廷弼以傾正人者皆用事爲大官而幷誣廓園以受賄亙古以還未有如廓園之寃者也六君子旣死邏者告廷弼謀叛立斬西市傳首九邊鎬獨不死嗚呼鎬何幸而諸君子一何不幸耶天王聖明臣罪當誅自古而然予亦何恫乎諸君子尙冀皇天后土二祖十宗之靈赫赫鑑之

劉蕺山集卷十《四庫全書劉蕺山集》下

﹝明﹞劉宗周撰

●欽定四庫全書

劉蕺山集卷十一

﹝明﹞劉宗周撰

○箴說

學戒四箴

人生大戒酒色財气四者予問學有年日嘗從事於斯而未之有得將終身擾擾已乎爰不憚與諸生發憤讀書共究大業時相交儆遂勒成箴言數則深切觀省用以警厲諸生庶幾爲攺過遷善之地云耳

酒箴

翼翼聖修靖恭朝夕豢口維旨曰疎儀狄一獻之禮百拜終席賓主孔嘉令儀令色傲述竹林五斗一石匪疚厥躬亦沈神室矧予小子三爵不識謔浪笑傲百爾罔極爲貪爲嗔或爲淫慝絕囮去媒登先殺賊元水在禦齋明有赫懿哉初筵衛武之徳

色箴

莫毒匪鴆莫威匪虎誰謂袵席而憑斯侮螓首蛾眉伐性之斧豈無傾城鑑於往古克己先難如狂如蠱有儼者思於所不睹夙興夜寐神明爲伍寡之又寡以至於無【葉舞】非曰尊生葆玆靈府勇埒上蔡識超忠武學聖之和男子系魯禮義亷恥永言配祜

財箴

茫茫千古一闗天塹曰義與利壯夫色痁不有呼蹴曷徵本念餓死事小失節甚玷毋曰暮夜鬼神所闞凡若穿窬語鉤黙餂擴而充之作聖之漸苦節惟貞奢也寧儉原憲敝幃黔婁薄殮亦有童子不因人焰朂哉先民夙夜無忝我心匪石孰可以砭

气箴

浩然之气與天地調蹶而趨之其焚如燎裂眥指髮或呼歊歊日食彗竟雹擊風飆上天徵咎於人曰妖妖徳之棄厥心孔囂辟彼攻疾不於其標君子至止握符斗杓靜觀气象動直以擾【葉饒】擴兮證性法在日消有所忿懥曾不崇朝膂絕推山彊哉其矯【葉驕】

自朂箴

客有目我以狷者又有目我以狂者因憮然而自命曰似狂非狂似狷非狷二者之間亦中亦願夫夫也殆有志於道而實無所踐不免自囿於鄕人碌碌浮沈去禽獸之一間者耶噫可不勉與

獨箴

聖學夲心惟心本天維元維黙體乎太虛因所不見是名曰獨獨本無知因物有知物體於知好惡立焉好惡一機藏於至靜感物而動七情著焉自身而家自家而國國而天下慶賞刑威惟所措焉是爲心量其大無外故名曰天天命何命卽吾獨知一气流行分陰分陽運爲四气性體乃朕率爲五常殊爲萬事反乎獨知獨知常知全體俱知本無明暗常止則明紛馳乃暗故曰闇章的然日亡君子知之凜乎淵冰於所不睹於所不聞日夕兢兢道念乃凝萬法歸一不盈此名配天塞地盡性至命此知無始是爲原始此知無終是爲反終死生之說晝夜之常吾生與生吾死與死夷彼萬形非我得私猥云不死狂馳何異

尋樂說

先儒每令學者尋孔顏樂處所樂何事或曰樂貧貧無可樂也或曰樂道樂道不足以盡顏子而況仲尼乎畢竟道亦無可樂故也此中下落直是深微不可湊泊近儒王心齋先生所著學樂歌則曰人心本是樂自將私欲縛私欲一萌時良知自然覺一覺便消除人心依舊樂又曰不樂不是學不學不是樂又曰學則樂樂則學天下之樂無如此學天下之學無如此樂可爲一箭雙鵰學樂公案滿盤托出就中良知二字是喫緊爲人處良知之在人本是惺惺從本體上說卽天理之別名良知中木無人欲所謂人欲亦從良知受欺後見之其實良知原不可欺也吾自知之吾自致之此之謂自謙只此是人心眞樂地子云飯疏食飲水曲肱而枕之樂亦在其中矣正謙此良知之謂也顏子之樂亦然故曰有不善未嘗不知知之未嘗復行也聖人直是無所不知耳然致知工夫又自有說子曰不義而富且貴於我如浮雲義利一闗正是良知當判斷處於此判斷得分明便是致知工夫然信如子所言則將擇富貴之義者而取之將擇不義之貧賤而去之乎是終身無疏水曲肱分也窮人欲而滅天理孰大於是子常言非道之富貴則不處至非道之貧賤又不去可見道義總是無定衡全憑良知判斷良知安處便是義不安處便是不義至此方是義利闗頭最精密處亦便是致知工夫最精密處必去富貴處貧賤者只爲利之溺人莫甚於富貴學者合下從堅苦刻厲中做起便將那人欲之根一齊砍斷因顯得良知眞面目出來前輩常言天下無成見良知是也孔門當時敎人一則曰求飽求安再則曰惡衣惡食又曰懷居又以顏氏之屢空斥子貢之貨殖而子路縕袍則直美之曰何用不臧至到頭一著猶然以人不知不慍爲君子作斷案可爲深切著明且夫子明以疏水曲肱言樂𨿽謂之樂貧也可疏水曲肱而可樂𨿽謂之樂道也可但昔賢不可分明說破故懸此公案示人要人思而自得之他日有無欲作聖之旨已是分明說破在只是說得太髙了不若心齋尢爲穩當語曰如凡人飲水冷暖自知人人此良知則人人此天理人人此樂地惟反求而自得之者能識此中意所謂只可自怡悅不堪持贈君卽學樂一歌亦豈有是處乎

人說一【示汋兒】

予與塾師陳子夜集兒汋侍謂之曰汋乎汝年漸長矣而質庸甚吾縱不敢望汝以學道好修將不克爲庸人乎塾師曰先生言過矣苟庸人也何克爲之有正患此子庸庸耳願先生有以進之予曰兒得爲庸人幸矣世之學道者如麟鳳騶虞不可多見或累世一出而惡人往往徧天下不得已而思其次則如庸人者其立心制行𨿽不免猶有鄕人之累而已浸遠於惡矣是故庸未易言也然則學爲庸人乎曰非然也謂學人必自庸人始也語有之𨿽髙必以下爲基𨿽貴必以賤爲本是故好髙而欲速者躐也飾詐以近名者姦也道聽而塗說者誕也知見湊泊者妄也此四者皆學道者之失也庸人無是也由庸人而進徳修業若築室於基而爲山於平地也說在夫子之思有恆矣然則庸亦有道與曰淺言之饑食而渇飲夏葛而冬裘男女而居室莫非道也深言之飲食之知味室家之宜妻孥之樂蓋亦有至焉者矣仲尼之聖也而學於庸曰所求乎子以事父未能也所求乎臣以事君未能也所求乎弟以事兄未能也所求乎朋友先施之未能也則庸徳之至聖人猶病故曰庸未易言也若夫心不存愼終之規口不道先王之訓不擇賢以托其身不力行以堅其志見小闇大圖近忘遠欲敗度縱敗禮以速戾於厥躬此古之所謂庸人者也而實予所謂惡人也則亦不學爲庸者以致是耳使庸人而庸學焉又烏知其不進於士人且進於君子乎庸之未可忽也如是師聞之曰進之時義大矣哉遂舉以示兒

人說二

他日兒跪而請曰爲人之序亦旣聞命矣敢問學之方曰於已取之而已矣詩云伐柯伐柯其則不遠執柯以伐柯睨而視之猶以爲遠故君子以人治人攺而止子庸質也姑爲子試庸法夫庸者必闇闇則宜矯之以哲庸者必懦懦則宜矯之以彊庸者必流流則宜矯之以貞庸者必隘隘則宜矯之以寛庸者必淺淺則宜矯之以沈類而推之隨其所病而矯之皆爲人之方也然則其矯之也將若何曰闇不自知也試之以是非而闇見則哲者亦見懦不自知也試之以利害而懦見則彊者亦見流不自知也試之以嗜欲而流見則貞者亦見隘不自知也試之以忿懥而隘見則寛者亦見淺不自知也試之以言語而淺見則深者亦見是故窮理所以啟覺也斷義所以養勇也窒欲所以貞操也懲忿所以擴量也謹言所以沈幾也然而不必求之於逺且大也日用之間有是非焉起居之常有利害焉衣服之地有嗜好焉睚眥之交有忿懥焉惟諾之際有言語焉積小所以致大也毖近所以及遠也故君子一日用而不敢忽所以窮天下之理也一起居而不敢苟所以斷天下之義也一衣飲而不敢恣所以貞天下之操也一睚眥而不敢加所以懲及親之忿也一惟諾而不敢輕所以謹天下之言也窮天下之理而闇者有天下之大覺矣斷天下之義而懦者有天下之大勇矣窒天下之欲而流者有天下之特操矣懲天下之忿而隘者有天下之大量矣謹天下之言而淺者有天下之淵衷矣則學問之能事畢矣此謂天下一人而已矣語曰作之不止乃成君子其始也出之以矯彊則庸人之所事事也矯之不已而體於自然非學道君子之成徳乎小子朂之然則其不能矯也又將如之何曰在立志

人說三

他日又問曰矯治之法譬之治病者首療首足療足分投而應不勝窮也將亦有一言而操調元之七者乎予乃喟然而嘆曰是非汝所知也是非汝所知也無已汝姑識人而已乎夫人者天地之秀也萬物之靈也將謂其能饑食渇飲夏葛冬裘男女居室而已乎則亦與禽獸無以異也而何以稱焉孟子曰人之所以異於禽獸者幾希庶民去之君子存之夫此幾希何物耶以爲非口體不離口體也以爲非男女不離男女也以爲在一身仍不離天下也微乎希乎正明目而視之不可得而見傾耳而聽之不可得而聞也其稟乎命也則元之善也其具於性也則喜怒哀樂未發謂之中發而皆中節謂之和也其宰於身也爲視聽言動視曰明聽曰聰言曰忠動曰敬也其率之於人倫也在父子謂之仁在君臣謂之義在夫婦謂之別在長幼謂之序在朋友謂之信也其達於天下則民之胞也物之與也其俯仰於天地之間則幹之健也坤之順也日月之代明四時之錯行而鬼神之柄也而孰知日囿於七尺之軀者則豎首之禽也獸也然則人也禽獸也合體而分之者也忽然而去之人卽獸忽然而存之獸卽人是以君子有存之之法擇之精守之一也本吾獨而戒懼之所以致中和也天地位焉萬物育焉存之之極功也堯舜之所以帝三王之所以王伊周之所以相孔孟之所以師濓洛闗閩之所以斷斷辧說焉而儒皆是物也然而庶民未嘗不存也夫婦之愚可以與知焉夫婦之不肖可以能行焉有時而去耳知其去斯存矣是以君子有存之之法以戒愼還不睹以恐懼還不聞以中和還喜怒哀樂以仁義還父子君臣以位育還天地萬物如斯而已矣故孟子又舉舜以爲法而曰明於庶物察於人倫由仁義行非行仁義也其旨微矣後世學術不明有二氏者旣欲棄倫物槌仁義而逃之於虛無若申韓之刑名管商之富彊蘇張之短長汨沒於功利者無論矣其有稍知聖人之道如楊墨荀楊馬鄭之流又或失之頗僻附會影響支離而幾希之脈薄蝕於人心久矣幸有宋諸子起而紹絕學一綫相傳爲濓溪之立極伊洛之識仁考亭之居敬窮理指示最爲親切又數百年我明有陽明子者特掲致良知之旨爲幾希寫照而人益有以識尋眞之路決起死之功此眞所謂良醫折肱一劑當調元而紛紛隨病補治之方亦有所不必用矣學者欲爲人不必問庸人與聖賢等級但自反吾身中所謂幾希者存乎否乎存則人人卽聖人之人更無所以爲之之法去則非人非人卽爲禽爲獸亦更無所以爲之之法於是兒起而茫然曰敢問幾希爲何物曰此予終身所從事於斯而未之得也將何以答汝乎汝還問之幾希從讀書而証之乃再拜而退

讀書說【示汋兒】

粵自天地旣判萬物蕓生時則有三綱五常萬事萬化以爲之錯而約之不外於吾心聖人因而譜之以敎天下萬世後之人占畢而守之始有以儒學名者故讀書儒者之業也曾子曰所遊必有方所習必有業豈其徒事乎文勝也哉而太史公列九家謂儒者博而寡要當年不能究其蘊累世不能殫其功則亦因其不能詳說反約從此以得吾之心而求道故耳堯舜禹湯文武而旣沒矣其間暴君污吏更相蹂躪橫政之所出橫民之所止至春秋而極典謨微言不絕如綫於是仲尼起而修明之刪詩書定禮樂修春秋贊周易以憲萬世而尊之曰經使天下後世復知有唐虞三代之道故語聖而儒以博鳴者莫仲尼若也而非仲尼之得已也乃時有老聃出而譏之曰六經聖人之陳迹也而豈其所以迹哉審如其言以之獨爲學可矣以之爲天下萬世則吾不知也孔孟而旣沒矣其間異端曲學更相簧鼓邪說之所淫暴行之所壞至五季而極洙泗微言不絕如綫於是朱子起而修明之著集注或問補小學修綱目纂濓洛之說以敎萬世而定之曰傳使天下後世復知有六經之道故語賢而儒以博鳴者莫朱子若也而非朱子之得已也乃象山出而譏之曰支離又曰六經注我我注六經審如其言以之獨爲學可矣以之爲天下萬世則吾不知也然則生於孔孟程朱之後者捨孔孟程朱之書不讀又何以自達於道哉夫人生蠢蠢耳此心熒然喜而笑怒而啼惟有此甘食悅色之性耳迨夫習於言而言習於服息居處而服息居處而後儼然命之人則其習於學而學亦猶是也人生而有不識父母者邂逅於逆旅亦逆旅而過之一旦有人指之曰此爾父母也爾卽子也則過而相持悲喜交集恨相見之晚也吾有吾心也而不自知也有人指之曰若何而爲心又若何而爲心之所以爲心而吾心恍然吾心以爲是矣人復從而指之曰此若何而是則爲善也不亦勇乎吾心以爲非矣人復從而指之曰此若何而非則去惡也不益決乎吾心習以爲是非矣人又指之曰此是而非此非而是則遷善而攺過也不益辧乎由是而及於天下其是是而非非也不亦隨所指而劃然乎夫書者指示之最眞者也前言可聞也往行可見也多聞擇其善者而從之多見而識之所以牖吾心也先之小學以立其基進之大學以提其綱次之中庸以究其蘊繼之論語以踐其實終之孟子以約其旨而所謂恍然於心者乃隨在而有得矣於是乎讀易而得吾心之陰陽焉讀詩而得吾心之性情焉讀書而得吾心之政事焉讀禮而得吾心之節文焉讀春秋而得吾心之名分焉又讀五子以沿其流讀綱目以盡其變而吾之心無不自得焉其餘諸子百家泛涉焉異端曲學誅斥之可也於是乎博學以先之審問以合之愼思以入之明辧以析之篤行以體之審之性情隱微之地致之家國天下之遠通之天地萬物之大而讀書之能事畢矣儒者之學盡於此矣故曰讀書儒者之業也自後世有不善讀書者專以記誦辭章爲學而失之以口耳且以爲濟惡之具於是有志之士始去而超然卽心證聖以聞見爲末務而佛老之徒益從而昌熾其說其究至於猖狂自恣以亂天下嗚呼溺者挾一瓢而濟一瓢千金也蓋亦有不善挾而終以沒其身者矣見者不咎其挾之不善而以爲瓢固不足以濟人也其亦率天下而歸於溺也夫

予嘗從陽明子之學至拔本塞原論乃以博古今事變爲亂天下之本性有然乎充其說必束書不觀而後可夫人心不敢爲惡猶恃此聖賢經傳爲尺寸之堤若又束之髙閣則狂瀾何所不至偶閱一書爲江陵欲奪情盡指言者爲宋人爛頭巾語此事惟王新建足以知之夫江陵欲奪情與新建無涉何至以新建之賢而動爲亂臣賊子所借口則亦良知之說有以啟之故君子立敎不可不愼也予因有感而著讀書說

中庸首章說

盈天地間皆道也而統之不外乎人心人之所以爲心者性而已矣以其出於固有而無假於外鑠也故表之爲天命云維天之命於穆不已天之所以爲天也天卽理之別名此理生生不已處卽是命以爲別有蒼蒼之天諄諄之命者非也率此性而道在是道卽性也修此性而敎立焉性至此有全能也此三言者子思子從大道紛紜薄蝕之後爲之探本窮源以正萬世之道統然則由敎入道者必自復性始矣道不可離性不可離也君子求道於所性之中直從耳目不交處時致吾戒愼恐懼之功而自此以往有不待言者矣不睹不聞處正獨知之地也戒愼恐懼四字下得十分鄭重而實未嘗妄參意見於其間獨體惺惺本無須臾之間吾亦與之爲無間而已惟其本是惺惺也故一念未起之中耳目有所不及加而天下之可睹可聞者卽於此而在沖漠無朕之中萬象森然已備也故曰莫見莫顯君子烏得不戒愼恐懼兢兢愼之喜怒哀樂之未發謂之中此獨體也亦隱且微矣及夫發皆中節而中卽是和所謂莫見乎隱莫顯乎微也未發而常發此獨之所以妙也中爲天下之大本非卽所謂天命之性乎和爲天下之達道非卽所謂率性之道乎君子由愼獨以致吾中和而天地萬物無所不貫無所不達矣達於天地天地有不位乎達於萬物萬物有不育乎天地此中和萬物此中和吾心此中和致則俱致一體無問極之至於光嶽效靈百昌遂性亦道中自有之徵應得之所性而非有待於外者此修道之敎所以爲至也合而觀之遡道之所自來旣已通於天命之微而極敎之所由至又兼舉夫天地萬物之大推之而不見其始引之而不見其終體之動靜顯微之交而不見其有罅隙之可言亦可爲奧衍神奇極天下之至妙者矣而約其旨不過曰愼獨獨之外別無本體愼獨之外別無工夫此所以爲中庸之道也後之儒者謂其說昉之虞廷信矣乃虞廷言心則曰人曰道而中庸直指率性之道無乃混人道而一之乎此言心言性之別也虞廷言心非分言之則不精不精無以爲至一之地中庸言性性一而已何岐之有然性是一則心不得獨二天命之所在卽人心之所在人心之所在卽道心之所在此虞廷未發之旨也或曰有气質之性有義理之性則性亦有二與爲之說者正本之人心道心而誤焉者也程子曰論性不論气不備論气不論性不明二之則不是若旣有气質之性又有義理之性將使學者任气質而遺義理則無善無不善之說信矣又或遺气質而求義理則可以爲善可以爲不善之說信矣又或衡气質義理而並重則有性善有性不善之說信矣三者之說信而性善之旨復晦此孟氏之所憂也須知性只是气質之性而義理者气質之本然乃所以爲性也心只是人心而道者人之所當然乃所以爲心也人心道心只是一心气質義理只是一性識得心一性一則工夫亦一靜存之外更無動察主敬之外更無窮理其究也工夫與本體亦一此愼獨之說而後之觧者往往失之昔周元公著太極圖說實本中庸至主靜立人極一語尢爲愼獨兩字傳神其後龜山門下羅李二先生相傳口訣專敎人看喜怒哀樂未發時作何气象朱子親受業於延平固嘗聞此而程子則以靜字稍偏不若專主於敬又以敬字未盡益之以窮理之說而曰涵養須用敬進學在致知朱子從而信之初學爲之少變遂以之解大中謂愼獨之外另有窮理工夫以合於格致誠正之說仍以愼獨爲動屬省察邊事前此另有靜存工夫近日陽明先生始目之爲支離專提致良知三字爲敎法而曰良知只是獨知又曰惟精是惟一工夫博文是約禮工夫致知是誠意工夫明善是誠身工夫可謂心學獨窺一源至他日答門人愼獨是致知工夫而以中爲本體無可著力此卻疑是權敎天下未有大本之不立而可從事於道者工夫到無可著力處方是眞工夫故曰勿忘勿助未嘗致纎毫之力此非眞用力於獨體者固不足以知之也大抵諸儒之見或同或異多系轉相偏矯因病立方盡是權敎至於反身力踐之間未嘗不同歸一路不謬於愼獨之旨後之學者無復向語言文字上生葛藤但反求之吾心果何處是根本一著從此得手方窺進步有欲罷不能者學不知本卽動言本體終無著落學者但知卽物窮理爲支離而不知同一心耳捨淵淵靜深之地而從事於思慮紛起之後泛應曲當之間正是尋枝摘葉之大者其爲支離之病亦一而已將持此爲學又何成乎又何成乎

第一義說

朱夫子答梁文叔書曰近看孟子道性善言必稱堯舜此是第一義若於此看得透信得及直下便是聖賢便無一毫人欲之私做得病痛若信不及孟子又說个第二節

工夫又只引成覸顏淵公明儀三叚說話敎人如此發憤向前日用之間不得存畱一毫人欲之私此外更無別法此朱子晚年見道語也學者須占定第一義做工夫方是有本領學問此後自然歇手不得如人行路起腳便是長安道不患不到京師然性善堯舜人人具有學者何故一向看不透信不及正爲一點靈光都放在人欲之私上直是十分看透遂將本來面目盡成埋沒驟而語之以堯舜不覺驚天動地卻從何處下手來學者只是克去人欲之私欲克去人欲之私且就靈光初放處討分曉果認得是人欲之私便卽是克了陽明先生致良知三字正要此處用也孟子他日又說道二仁與不仁不爲堯舜則爲桀紂中間更無一髮可容混處學者上之不敢爲堯舜下之不屑爲桀紂卻於兩下中擇庸謹自便之途以爲至當豈知此身早已落桀紂一途乎故曰紂之不善不如是之甚也學者惟有中立病難療凡一切悠悠忽忽不激不昻漫無長進者皆是看來全是一團人欲之私自封自固牢不可破今旣捉住病根便合信手下藥學者從成覸顏淵公明儀說話激發不起且急推向桀紂一路上果能自供自認否若供認時便是瞑眩時若藥不瞑眩厥疾不瘳正爲此等人說法倘下之不爲桀紂上之又安得不爲堯舜

求放心說

程子曰心要在腔子裏此本孟子求放心而言然則人心果有時放外耶卽放外果在何處因讀孟子上文云仁人心也乃知心有不仁時便是放所謂曠安宅而不居也故陽明先生曰程子所謂腔子亦只是天理至哉言乎程子又曰吾學𨿽有所授然天理二字卻是自家體認出來夫旣從自家體認而出則非由名相湊泊可知凡仁與義皆天理之名相而不可卽以名相爲天理謂其不屬自家故也試問學者何處是自家歸宿須切已反觀推究到至隱至微處方有著落此中無一切名相亦並無聲臭可窺只是維元維黙而已𨿽維元維黙而實無一物不體備其中所謂天也故理曰天理才著人分便落他家一屬他家便無歸宿仔細檢點或以思維放或以卜度放或以安排放或以智故放或以虛空放只此心動一下便是放所放甚微而人欲從此而橫流其究甚大蓋此心旣離自家便有無所不至者心齋云凡有所向便是欲有所見便是妄旣無所向又無所見便是無極而太極無極而太極卽自家眞底蘊處學者只向自家求底蘊常做體認工夫放亦只放在這里求亦只求在這里豈不至易豈不至簡故求放心三字是學人單題口訣下士得之爲入道之門上智得之卽達天之路

靜坐說

人生終日擾擾一著歸根復命處乃在向晦時卽天地萬物不外此理於此可悟學問宗旨只是主靜也此處工夫最難下手姑爲學者設方便法且敎之靜坐日用之間除應事接物外苟有餘刻且靜坐坐間本無一切事卽以無事付之旣無一切事亦無一切心無心之心正是本心瞥起則放下粘滯則掃除只與之常惺惺可也此時伎倆不瞑目不杜聰不趺跏不數息只在尋常日用中有時倦則起有時感則應行住坐臥都作坐觀食息起居都作靜會昔人所謂勿忘勿助間未嘗致纎毫之力此其眞消息也故程子每見人靜坐便嘆其善學善學云者只此是求放心親切工夫從此入門卽從此究竟會得時立地聖域不會得時終身只是外馳更無別法可治不會靜坐且只學坐學坐不成更論恁學學者且從整齊嚴肅入漸進自然詩云相在爾室尙不愧於屋漏又曰神之格思不可度思矧可射思

應事說

學者靜中旣得力又有一叚讀書之功自然遇事能應若靜存不得力所讀之書又只是章句而已則且敎之就事上磨練去自尋常衣食以外感應酬酢莫非事也其間千變萬化不可端倪而一一取裁於心如權度之待物然權度𨿽在我而輕重長短之形仍聽之於物我無與焉所以情順萬事而無情也故事無大小皆有理在劈頭判个是與非見得是處斷然如此𨿽鬼神不避見得非處斷然不如此𨿽千駟萬鍾不回又於其中條分縷晰辧个是中之非非中之是似是之非似非之是從此下手沛然不疑所行動有成績又凡事有先著當圖難於易爲大於細有要著一著勝人千萬著失此不著滿盤敗局又有先後著如低棋以後著爲先著多是見小欲速之病又有了著恐事至八九分便放手終成決裂也蓋見得是非後又當計成敗如此方是有用學問世有學人居恆談道理井井與言世務便疎試之以事或一籌莫展此疎與拙正是此心受病處非闗才具諺云經一跌長一識且須熟察此心受病之原果在何處因痛與之克治去從此再不犯跌庶有長進學者遇事不能應只有練心法更無練事法練心之法大要只是胸中無一事而已無一事乃能事事便是主靜工夫得力處又曰多事不如少事省事不如無事

處人說

應事接物相爲表裏學者於天下不能遺一事卽於天下不能遺一人自有生以後此身已屬父母及其稍長遂有兄弟與之比肩長而有室又有妻子與之室家至於食毛踐土君臣之義無所不在惟朋友聨合於稠人廣眾之中似屬疎闊而人生實賴以維助合之稱五倫人道之經綸管於此矣然父子其本也人能孝於親未有不忠於君與友於兄弟信於朋友宜於室家者夫婦一倫尢爲化原古來大聖賢多從此處發軔故曰刑於寡妻至於兄弟以禦於家邦蓋居室之間其事最微渺而易忽其惡爲淫僻學者從此闗打過便是眞道徳眞性命眞學問文章不然則是僞也自有五倫而舉天下之人皆經緯聨絡其中一盡一切盡一虧一切虧其要在時時體認出天地萬物一體气象卽遇惡人之見橫逆之來果能作如是觀否彼固一體中人耳稍有絲毫隔絕卽爲斷滅性種至於知之之明與處之之當皆一體中自然作用非闗權術人苐欲以術勝之未有不墮其彀中者然此際極宜理會陸象山先生曰除了人情事變無可做工夫要知做工夫處果是何事若不知此事只理會人情事變仍不是工夫學者知之

向外馳求說

今爲學者下一頂門鍼卽向外馳求四字便做成一生病痛吾儕試以之自反無不悚然汗浹者凡人自有生以後耳濡目染動與一切外物作緣以是營營逐逐將全副精神都用在外其來舊矣學者旣有志於道且將從來一切向外精神盡與之反復入身來此後方有下手工夫可說須知道不是外物反求卽是故曰我欲仁斯仁至矣無柰積習已久如浪子亡家失其歸路卽一面回頭一面仍作舊時緣終不知在我爲何物方且自以爲我矣曰吾求之身矣不知其爲軀殻也又自以爲我矣曰吾求之心矣不知其爲口耳也又自以爲我矣曰吾求之性與命矣不知其爲名物象數也求之於軀殻外矣求之於耳目愈外矣求之於名物象數外之外矣所謂一路向外馳求也所向是外無往非外一起居焉外也一飲食焉外也一動靜語黙焉外也時而存養焉外也時而省察焉外也時而遷善攺過焉亦外也此又與於不學之甚者也是故讀書則以事科舉仕宦則以肥身家勲業則以望公卿气節則以激聲譽文章則以動聽聞何莫而非向外之病乎學者須髮眞實爲我心每日孜孜汲汲只辧在我家當身是我身非闗軀殻心是我心非闗口耳性命是我性命非闗名物象數正明目而視之不可得而見傾耳而聽之不可得而聞非惟人不可得而見聞𨿽吾亦不可得而見聞也於此體認親切是起居食息以往無非求在我者及其求之而得天地萬物無非我有絕不是功名富貴气節文章所謂自得也總之道體本無內外而學者自以所向分內外所向在內愈尋求愈歸宿亦愈發皇故曰君子之道闇然而日章所向在外愈尋求愈決裂亦愈消亡故曰小人之道的然而日亡學者幸蚤辧諸

讀書說

朱夫子常言學者半日靜坐半日讀書如是三五年必有進步可觀今當取以爲法然除卻靜坐工夫亦無以爲讀書地則其實亦非有兩程候也學者誠於靜坐得力時徐取古人書讀之便覺古人眞在目前一切引翼提撕匡救之法皆能一一得之於我而其爲讀書之益有不待言者矣昔賢詩云萬徑千蹊吾道害四書六籍聖賢心學者欲窺聖賢之心遵吾道之正捨四書六籍無由夫聖賢之心卽吾心也善讀書者苐求之吾心而已矣捨吾心而求聖賢之心卽千言萬語無有是處陽明先生不喜人讀書令學者直證本心正爲不善讀書者捨吾心而求聖賢之心一似沿門持缽無益貧兒非謂讀書果可廢也先生又謂博學只是學此理審問只是問此理愼思只是思此理明辧只是辧此理篤行只是行此理而曰心卽理也若是乎此心此理之難明而必假途於學問思辧則又將何以學之問之思之辧之而且行之乎曰古人詔我矣讀書一事非其導師乎卽世有不善讀書者捨吾心而求聖賢之心一似沿門持缽苟持缽而有得也亦何惜不爲貧兒昔人云士大夫三日不讀書卽覺面目可憎言語無味彼求之見聞者猶然況有進於此者乎惟爲舉業而讀書不免病道然有志之士卒不能舎此以用世何可廢也吾更惡夫業舉子而不讀書者

气質說

聖賢敎人只指點上一截事而不及下一截觀中庸一書可見蓋提起上截則其下者不勞而自理才說下截事如堂下人斷曲直莫適爲主誰其信之形而上者謂之道形而下者謂之器人生而有此形骸便有此气質就中一點眞性命是形而上者惟形上不離形下所以上下易混作一塊學者開口說變化气質卻從何處討主腦來通書曰性者剛柔善惡中而已矣中便是變化气質之方而中庸曰喜怒哀樂未發謂之中卻又無可著力處從無可著力處用得工夫來正是性體流露時此時剛柔善惡果立在何處少間便是个中節之和此方是變化气質工夫若已落在剛柔善惡上欲自剛而克柔自柔而克剛自惡而之於善巳善而終不之於惡便落堂下人伎倆矣或問孟子說善養浩然之气如何曰才提起浩然之气便屬性命邊事若孟施捨北宮黝告子之徒只是養个蠢然之气正是气質用事處所以與孟子差別

習說

或有言學問之功在愼所習者予曰何謂也曰人生而有習矣一語言焉習一嗜欲焉習一起居焉習一酬酢焉習有習境因有習聞有習聞因有習見有習見因有習心有習心因有習性故曰少成若性並其性而爲習焉習可不愼乎習於善則善習於惡則惡猶生長於齊楚不能不齊楚也習可不愼乎曰審如是又誰爲專習之權者而愼之其人不能答予曰學在復性不在愼習或曰何謂也予告之曰人生而靜天之性也渾然至善者也感於物而動乃遷於習焉習於善則善習於惡則惡斯日遠於性矣無論習於惡者非性卽習於善者亦豈性善之善乎故曰性相近習相遠蓋敎人尊性權也然則學以復性也如之何曰性不假復也復性者復其權而已矣請卽以習證習於善則善未有不知其爲善者習於惡則惡未有不知其爲惡者此知善而知惡者誰乎此性權也故易曰復以自知旣已知其爲善矣且得不爲善乎旣已知其爲惡矣且得不去惡乎知其爲善而爲之爲之也必盡則亦無善可習矣無善可習反之吾性之初本無善可習也知其爲惡而去之去之也必盡則亦無惡可習矣無惡可習反之吾性之初本無惡可習也此之爲渾然至善依然人生之初而復性之能事畢矣然則習亦可廢乎曰何可廢也爲之語言以習之則知其語言以愼之爲之嗜欲以習之則知其嗜欲以愼之爲之起居以習之則知其起居以愼之爲之酬酢以習之則知其酬酢以愼之如是則卽習卽性矣凡境卽性境凡聞卽性聞凡見卽性見無心非性無性非習大抵不離獨知者近是知之爲言也獨而無偶先天下而立以定一尊而後起者稟焉是之謂性權或者乃恍然而觧曰吾乃知愼習之功其必在愼其獨乎

苫次說【示汋兒】

喪禮苫有次以志哀也君子之居喪也齊衰之服飦粥之食亦旣足以表哀矣而非其至也又求之於居處之節必寢苫枕塊以示不遑寧處卽夢寐之間若將見吾親竟三年如一日則非其根心之痛有天生而不可觧者詎能幾是故曰所以志哀也嗟乎喪禮之壞也卽齊衰之服世俗亦有寛之者進而飦粥之食千百中不得一二又進而苫塊之處舉世不得一二豈古道之難行亦流俗之敗壞然也曽子曰吾聞諸夫子人未有自致者也必也親喪乎而朱子又申之曰於此不用其誠烏乎用其誠本朝理學之儒惟胡敬齋先生於此最有聞又陳孝亷先生茂烈五十無子居喪人多觧之者而先生竟歿於喪次近世吾年友劉靜之職方居母喪哀毀過禮誠信可泣鬼神此數君子夫非盡人之子與按禮親喪服成男女各歸喪次男子出次於中門之外無故則不入內室其女子亦不得輒至男子喪次所以辧嫌明微也昔晉陳壽居喪有疾偶使侍女治藥弔者見之遂殞其名行終身坐廢乃知嫌疑之際尢爲君子所致謹誠有見於天下之惡莫不始於微而造於苟且故一念之失而或遂醸爲無窮之疚一舉動之忽而或遂積爲不白之疑如壽者往往而是也嗚呼可畏哉詩云戰戰兢兢如臨深淵如履薄冰曾子嘗取以明守身之學如此後之君子可以知所用力矣予少而懵且未學不能以禮事親至今抱厥悔遺之終天今也不能無望於後人庶幾蓋我前愆念爾汋生有父師之訓久矣借曰未知亦旣抱子爾其愼勉之

良知說

陽明子常言良知最有功於後學然只是傳孟子教法於大學之說終有分合古本序曰大學之道誠意而已矣誠意之功格物而已矣格物之極止至善而已矣止至善之則致良知而已矣宛轉說來頗傷气脈至龍溪所傳天泉問答則曰無善無惡心之體有善有惡意之動知善知惡是良知爲善去惡是格物益增割裂矣卽所云良知亦非究竟義也知善知惡與知愛知敬相似而實不同知愛知敬知在愛敬之中知善知惡知在善惡之外知在愛敬中更無不愛不敬者以參之是以謂之良知知在善惡外第取分別見謂之良知所發則可而已落第二義矣且所謂知善知惡蓋從有善有惡而言者也因有善有惡而後知善知惡是知爲意奴也良在何處又反無善無惡而言者也本無善無惡而又知善知惡是知爲心祟也良在何處且大學所謂致知亦只是致其知止之知知止之知卽知先之知知先之知卽知本之知惟其知止知先知本也則謂之良知亦得知在止中良因止見故言知止則不必更言良知若曰以良知之知知止又以良知之知知先而知本豈不架屋疊牀之甚乎且大學明言止於至善矣則惡又從何處來心意知物總是至善中全副家當而必事事以善惡兩糾之若曰去其惡而善乃至姑爲下根人說法如此則又不當有無善無惡之說矣有則一齊俱有旣以惡而礙善無則一齊俱無且將以善而疑惡更從何處討知善知惡之分曉止因陽明將意字認壞故不得不進而求良於知仍將知字認粗又不得不退而求精於心種種矛盾固巳不待龍溪駁正而知其非大學之本旨矣大學開口言明徳因明起照良知自不待言而又曰良知卽至善卽未發之中亦旣恍然有見於知之消息惜轉多此良字耳然則良知何知乎知愛而已矣知敬而已矣知皆擴而充之達之天下而已矣格此之謂格物誠此之謂誠意正此之謂正心舉而措之謂之平天下陽明曰致知焉盡之矣予亦曰致知焉盡之矣

劉蕺山集卷十一

●欽定四庫全書

劉蕺山集卷十二

﹝明﹞劉宗周撰

○墓志銘上

江西布政使司左參議稷峯章公墓志銘

予先外祖以經術行誼推重海內學者稱爲南洲先生蚤從族兄東偁公稷峯公遊才名辟易呼章氏三傑二公先後成進士而先生卒老於行與二公爲窮交自藝文外尢以道義相成始終弗替先生晚年輒呼予小子談平生縷縷足述也稷峯公病且歿囑先生曰知我者弟也異日之狀非子而誰先生許諾憶先生作狀時予以齠年受學每事筆札必命予脫稿距今二十餘年公仲子持狀來請墓中之石而先生歿且八年手澤依然能無感愴予𨿽非其任猶竊以終齠年之役也按狀公系出福之建寧全城練氏之後子孫以世徳顯於宋隨駕渡臨安散處三吳兩浙間其卜居會稽偁山則自添十九公始凡十二傳及公自宋歷元曁我明興二百年間科甲相望族指萬人稱東越世家公父某號東山以公貴贈某官母徐贈孺人遡而上曰某某某則祖父曽髙也東山四子其季爲公生而頴異十歲能屬文爲東山鐘愛十三受業於從兄孝亷東稷東稷稱賞不置曰他日當退舍避之則已嶄然露頭角矣辛卯丁東山憂甲午補郡庠生乙未同先外祖及東偁會課於柴塢山三人稱莫逆公尢深造自得肆筆成章出入秦漢韓蘇間爲學者斂衽無何東偁脫頴公獨與先外祖久困諸生中自丁酉觀場後連擯有司落魄垂二十年家日貧齒日邁而自負日益奇曰世必有知予者巳未遊京師假籍更名補順天生員尋爲督學趙方泉識拔聲名蔚起驚動館閣甲子遂登解額第一人成戊辰進士年已五十七矣方公舉順天北人飛章攻詭籍會華亭當國偉其文進呈請禦裁肅皇帝嘉之破格完之華亭舊督浙學政進公膠庠知公曲爲公地遂荷先皇帝特簡蓋異數也釋褐授大理寺評事晉禮部歷精膳郎出爲江西參議司督儲公才識警敏遇事立辦所至輒稱其官凡十年拂衣歸裏又十年以壽終於家凡人困阨不極則不奮彼蒼於豪傑之士所爲苦心勞形而玉之成有如此者公之爲諸生也嘗客遊雲間有富家楊以馴善聞會構訪當道屬之邑丞丞以給捨左遷於公爲梓裏公偶會丞所言及之輒爲觧之事竟寢公去楊知其故走金三十鎰爲謝公卻之更倍以進終不受曰辧爾誣義也終之以利初心之謂何楊感嘆而去後楊子九華貴締爲世講公初出華亭之門繼更鄭州繼又館於江陵爲諸子授經不以爲凂也華亭去鄭州代其後公見鄭州爲白華亭事侃侃不挫鄭州恚曰子獨不諱華亭耶公曰非某誰當白華亭者鄭州義之江陵秉軸方初政未底於壞公處以離合之間放意自若而論及國家事匡救居多類皆引大體持長厚切中江陵膏盲如齊魯開河之議罷犯禁連引之議寛蘇松大水之議蠲賑𨿽得其首肯而心實厭之卒相矛盾出之外藩假星變例左遷以去江陵敗公卒不罹淸議人皆多其大節云公性孝友蚤違東山徐孺人有孟母風公體其志勉承其訓家貧授徒資館谷以養不違其歡比喪哀毀幾絕皆以不及祿養爲痛伯兄蚤世事仲兄叔兄怡怡友愛垂白無間言嘉靖癸甲間連大祲二兄坐困公曰有弟在忍遺同气餒耶出所餘金益以稱貸而饘粥共之姊蚤寡撫其孤卹其婚喪尢力侄婦寡而貧以姑老誓守贍之以完其節宗黨告急輒應之不責其報捐貲新宗祠助蒸嘗之禮其內行雅足法也公徳度深遠脫略苛細喜恢諧赴機如響與人油油然闊恩怨報施之情岸幘垢衣人莫測其涯涘輒呼之曰愚公乃不愚以公之才宜大有所建立顧蚤見遄歸不必盡究於用而有以自完卒享令終之福蓋有明哲保身之道焉嗚呼如公者可爲克全於其天矣公初名紹更名禮字某稷峯其別號生於某年月日卒於某年月日享年若干娶齊氏贈孺人生庠生某娶某繼董氏封孺人生國子生英娶王氏繼董氏女許某許某某生國子生懷徳娶某英生某娶陳某聘某女一許葛一許龔懷徳生某聘某塟以某年月日兆以某里予生也晚不及知公姑據狀如右愧於先外祖無能爲役先外祖且爲予言柴塢之會虀粥畫斷不減長白卒相與有成公屢試屢北且老矣先外祖不以爲病曰子終必遇公之北上也先外祖實促之公猶豫先外祖謬激之曰所不能決者徒以閨中系耶丈夫之謂何遂行他日公讀書勞苦得心疾棄家走遡金華久之有蘇乃返鄕人謗之坐以他故先外祖每從士大夫力洗得白公貴先外祖猶偃蹇諸生蹤迹相失旣罷官先外祖亦罷諸生爲聚首如初先外祖每有所不可輒面折曰爾忘貧賤之日乎公爲攺容知我之誼深矣語曰觀人於其所友君子益以是知公也

銘曰峣峣易缺皎皎易蒙允矣君子令徳永終大智若愚至和掩恭援止而止委蛇羣公色斯舉矣羅者冥鴻千金之介不違固窮展禽曰惠老氏猶龍我徵百世長者遺風

江西寧州知州竹渠章公曁配兪宜人子孟嘉婦何孺人兩世合塟墓志銘

嘉隆間會稽章氏聨蟬起科第者六七公而雙渠公與竹渠公從兄弟也其人皆有遠韻非一切膻情勢利者比故一則以部郎中廢一則以州刺解組並杜門卻掃怡情山水間數十年以老竹渠公尢擅風雅之業所著思魯齋集若干捲鄕之縉紳先生序而傳之至今行於世則公歿已五十年矣昔人謂死而不朽以言立者公其近之乎宗周固章之所自出於公爲外祖行恨生也晚不及事公一日其嗣孫冠敍公狀而問志於予且贄以遺稿予乃得次第卒業想見公之爲人公詩長於選體而得意處在和陶諸篇其和時運篇曰活活淸流脫纓可濯矗矗蒼山舉目可矚佳景無窮賞心易足班荊坐飲物我同樂又曰旋自東郊憩我茅廬足𨿽倦矣心實宴如宣尼嘆興點獨先餘一時托興有古狂士風姑借彭澤以自況而意若有不止於彭澤者此其命集本指也如和遊斜川曰露凝眾芳落日入羣動休人苦不知止輕身事浪遊和飲酒篇曰醉醒自有時一悟須脫頴醉翁不在酒斯言婉而炳其和雜詩曰徇祿如涉江探道如登嶺就岸始爲安陟巓方覩景曝日豈不暄日入依然冷莫矜一蹴功須悟前途永月彈有遠音燭照無寧影何事離本根徒隨轉蓬騁一飽不須多羣動制以靜又次雲門曰湖興移月艇山蹤入雲林湖山如有待雲月本無心系艇月還在臥雲林更深難窮野遊趣靜奏邱中琴皆翩翩逸興與昔人競爽近體不屑屑求工而意指近是公自中歲謝事歸始爲詩每於五更枕上黙誦古漢魏詩數卷興至攜朋舉酌或獨酌忻然放歌一切戶外事鮮有以易其慮者獨與上虞山人葛公旦爲倡和友時時相過從已而嗣君孟嘉亦工詩父子間又自相倡和並翛然有塵外之想一時詫爲嘉事而孟嘉詩跅■﹝也﹞自放多不逮乃公檢押故自稱爲天籟云始公弱冠補諸生年二十四以春秋舉嘉靖甲午鄕試七上公交車不售謁選爲羅源知縣再升眞定府通判三擢江西寧州知州所至有惠政去羅源二十年人猶立石頌徳公爲人溫和簡曠大都如其詩故其居官落落少俯仰卒爲含沙以去晚年陶情詩酒間觧地深微居然揖魯狂之堂洵其所養有過人者公諱秉中字性之竹渠其別號卒年八十一旹爲萬曆辛卯距生之年爲正徳辛未考曰忭任建昌縣主簿妣王氏祖文泰曾祖以誠任髙唐州知州公之生也母王夢髙唐公南向坐廳事旣寤生公卒步武焉配兪宜人生於正徳某年卒於萬曆某年享年若干生一子二女子卽孟嘉女長適張仕修縣學生次適何繼髙以進士歷官參政孟嘉諱啟謨別號太元蚤工舉子業不售雅好賓客所交皆一時名流如徐文長董思白輩其爲人髙視闊步不可一世晚以太學生選藩司首領方待詔而卒於京年五十五生於嘉靖庚子卒於萬曆乙未配何氏生於某年卒於某年側室劉氏金氏羅氏劉生一子卽冠一女適沈伯霖太學生孟嘉之卒也冠甫十齡而何已謝世使冠卒有成立者劉等三慈母力也里人嘖嘖稱女丈夫云冠以太學生授長蘆鹽運司知事歸亦工詩傳其世業娶薛氏生二子觀廣觀庶廣娶某氏生二子升階庶娶某氏孟嘉始塟公於鑄浦施家嶼之陽以兪宜人合之後冠復塟孟嘉於公穴之右以何孺人合之玆崇禎壬申七月十有三日冠用日者言攺塟公於原圲之上並攺祔孟嘉而又以金氏祔其側劉羅二穴相去稍遠從故圲也

銘曰奕奕髙唐華表連云感夢來裔是祖是孫競爽流芳亦有季昆乃季者何古之逸民三仕州郡不辱其身蹇蹇羅源時揚海氛以徵以繕拮據宵晨百年保障去久逾新已倅三輔中外交訌未皇六師先詰兵戎肅淸雈苻買犢歸農晉而江右勞勩是酬秉心維一敷政優優乘以貝錦公則倦遊慨焉懷歸東臯西疇眷眷良晨交交好仇行行仙島泛泛芳洲以琴以書以倡以酬以忘難老以消百憂緬懷狂簡彭澤其次彼丁運艱爾當盛世胡爲效之其心則似無懷葛天觧得其意百年髙風邈矣難嗣有其嗣之霏霏手澤一傳再傳珠璣拱璧鑄浦之陽列仙是宅出谷遷喬有梓翼翼亦有閫儀葛藟冰檗後千百年徵公遐則愧我勒銘髙文典冊

福建布政使司右布政馬湖來公墓志銘

予髮未燥卽聞西陵有來公道之其於書無所不讀顧落落狂簡類晉人人多異之以是不及交公晚一見公於司馬郎署聆其議論破囊而出大驚以爲經濟才旣別去又十年公懸車在裏間一顧予裏中適大會羣士公欣然臨講席神情散朗謦欬間風生四座未嘗不爽然自失恨知公之晚也無何而公捐館比塟有日伯子彭禧來請志於予予恨知公晚卽晚知公有不盡知者其何以爲公役謝至再而彭禧頻申前命不獲巳爲按其族銓部君之狀而節略焉公來氏諱斯行字道之馬湖其別號也系出微宋之後傳至宋直龍圖閣學士屏山公始自鄢陵扈駕臨安因家於蕭山歷五傳爲潭居公始卜居長河其後代有顯人爲於越望族潭居凡七傳而至公厥祖畏齋公某考靜觀公某皆以公貴贈廣西按察使而靜觀公博綜羣籍稱通儒娶贈淑人沈氏生四子仲卽公公負異姿讀書不再過成誦自少卽淹貫經史百家言倚馬成文千言不加點總角補邑弟子員遇試輒冠軍顧獨阨於棘闈凡七舉始以萬曆丙午得雋明年丁未成進士丁靜觀公憂服闋謁選授主事刑部著獄志四十卷代王子爭立朝議將立長鼎渭獨公申濫生之例謂庶生者鼎沙有成命不可輕廢仍請治渭訐父罪當是時貞皇帝在東宮處嫌疑之會外廷恆切隱憂故公及之而實與立長之議相成其後卒從公議壬子典試廣西事竣聞沈淑人訃歸服闋補工部管理器皿盔甲兼督山陵竟以不行請托忤津要坐察典論調補永平府推官旹邊事日亟備邊將帥多聚天下勁兵而苦於轉餉公駐天津管南北二餉南北餉者海運也由山海而進爲北道登萊而進爲南道公拮據其間皆有良策然猶謂是未可以收海運之全也請復元人膠河故道挽江淮之粟直達天津在今日爲救邊之急務卽一旦中原有事漕渠爲梗可恃以無困尢萬世定鼎之吁謨因繪圖自南海芝麻灣至北海海倉凡二百四十里其間地形髙下挑浚淺深與夫沿革便宜皆種種如列眉而系之以說且課費不過十萬當事者心韙之而卒不能決也漕舟守凍卒數千預索來春口糧不得輒鼓噪赴軍門爲亂公馳檄諭之卽定隨縛首事者正法秩滿擢兵部主事卽陳備邊機要請屯兵海外若月坨島馬頭營並居要害宜分宿水陸重兵以資應援當事者頗欲用其說乃擢公監軍僉事整飭天津公申前請期得當一面自效然亦終無用公者久之卒報罷會山東蓮妖倡亂撫臣告急津撫檄公提兵五千往援道過景州妖黨於宏志聚眾數千人將攻州城城中人出遮畱公殺賊公陽謝之而密署所部援兵一鼓而進殱之白家屯遠近歡聲如雷諸士紳疏畱公鎭餘孽公不顧疾趨山東旹賊首張東白據鄒縣徐鴻儒據滕縣相與犄角禦官兵殺傷無算而鴻儒尢黠桀公請趨滕以孤賊勢會總兵官連戰克之鴻儒棄城走至弋裏兩伏山據險立營眾尙十萬我師躡之先是公遣子燕禧焚其輜重於他所賊勢益蹙至是復迎戰弋裏再戰再捷擄其掃地王僞太師等鄒城聞之欲乞降鴻儒憤甚乃自弋裏入鄒城斬欲降者三百餘人爲死守計我師驟薄城下失利築長圍以困之穴城城破鴻儒潰圍逃間道爲燕禧所執械送東撫獻俘闕下山東平公遜讓不屍其功循例升參議仍備兵津門久之貴陽有安酋之亂水西遠近諸苖長爭附之而長田阿秧其魁也所居田當偏頭辰沅上下扼我餉道當事議調兵十萬駐平越卽擢公平越道乃稍錄平妖功進級按察使而以兵事聽公贊畫公曰是未可以兵威勝也適黃平州吏楊政啟訴寃行間問之舊嘗習秧者公喜曰吾得間矣密授以計令其叛而投秧不五日函秧首以還諸苖震懾其後安酋卒就擒黔蜀間次第底定則秧之敗有以啟之而楊政啟者公許事成賞以五百金官都司當事者靳之公頗不平屬有微疾遂得請而還今上戊辰起補郁林兵巡仍用公靖土司公至而反側者以安止用恩信招撫而已尋擢福建右布政可一載舊疾復作公曰知止不殆此其時矣遂乞骸家居築梧栁園徜徉其間編經摹史無虛日或與二三衲子深話無生或從子弟論文講道又申宗法以訓族人遇月夕花晨一詠一觴陶然自適終不聞有戶外事越癸酉之某月日以疾卒於家距其生爲隆慶丁卯享年六十有九公英爽開霽率性自可居恆不修小節而識略偉然風馳電掣故所至以功名顯其論道則出入二氏從宗門之旨以達於儒者家居師事海門先生講良知之學曩時所見漸臻實際惜予性椎魯一席請事未足以盡之嘗讀公書曰見太虛以內無一非知是爲致知見太虛以內無一是物是爲格物又曰爲善去惡善惡之念未除無善無惡有無之見猶在其發明新建大略如此燕禧者公仲子也爲諸生不欲以文自見自少喜韜鈐之略膂力過人年二十餘從公徵廣川徵鄒滕徵水西皆橫槊躍馬摧鋒貫陣積以功次擢至遊擊將軍世襲外衛鎭撫其生擒徐鴻儒尢稱壯烈當是時山東兩撫並以平妖功晉司馬世爵錦衣實攘之公父子其後燕禧欝欝不得志以死而公處之坦如也識者遂以窺公所自信云公所著有經史典奧四書問答五經音詁經史淵珠槎庵集燕語家乘等各若干捲行於世其小品曰宗談六種皆以證學者在官中外封事若干首行間始末皆有成帙配沈氏累贈淑人其它家庭懿節及子女婚嫁皆詳狀中兆在某之陽而塟也以某年月日是爲銘

銘曰神廟以來天步嵬東西羽檄紛如埃禁中頗牧人爭推髙旗大纛幕府開矯矯我公騰龍媒倐忽九天風雲回提戈所至殱其魁金印斗大懸者誰儒子負戟英憤摧我公掉頭云何爲【葉】滄江把釣白雲陪手編竹素天人詼力絕千古跨九垓出聖入禪雄辯才公今一笑遊蓬萊無生之旨安在哉盍歸乎來姚江隈春風動地轟如雷題此貞瑉光夜臺其不朽者惇史裁

刑部河南淸吏司郎中日幹趙公墓志銘

萬曆昌啟間吾鄕有日幹趙公者嘗筮仕爲刑部郎間一徙官已復爲刑部前後三十年竟以刑部郎懸車又十年卒於家世莫能知公之爲人公常曰吾幸效一官始終不負也刑部郎已矣又多乎哉時有唁公白首爲郎者故云嗚呼是可以知公矣公諱會禎字衷如一字先之號日幹先世出宋燕懿王之後南渡始家於慈溪曰某公十八傳而及公考宦橋公以公貴封如公官母方贈宜人公生帀歲而方宜人卒因育於母家自少端靜異羣兒嗜學嘗病目𨿽瞑坐一室指畫口吟無曠晷故其學日進長補諸生久之以萬曆甲午舉於鄕再上公交車成戊戌進士起家刑部主事歷員外郎郎中凡十一年所讞疑獄如巨豪李二者坐姦利殺人無左驗懸案不竟已五年所矣公一訊立決起沈屍視傷狀如新創也諸司傳以爲神李素雄於貲能奔走權要人權要人多爲之請間公屹不動也其持法理枉無所回撓多稱是出爲福建參政道由漕河舟子與漕卒閧而誤斃一卒公坐是左遷補祁州知州居二年政聲著三輔間復入爲刑部郎公旣久於法曹曉暢律意而本之以矜愼故所治獄率麗於平會妄男子張差持梃入靑宮所當閽者輒僕羣起縛之下法司訊公適主曹判時貞皇帝在靑宮久違問視而福藩母鄭貴妃日有寵於皇祖宵人乘之數進蜚語窺禁中事二三柄事者又坐戚畹往還率多觀望於是臺臣劉廷元有瘋顚之說而主事王君之宷窮治差頗得其交通內官狀詞連戚畹鄭國泰坐以主使請劍甚力公乃揚言於朝曰何物姦徒闌入禁庭洵有主之者然執內豎龐保劉成而城杜膽落矣縱姦則下疑朝士株引則上疑宮闈疑而事愈有不可知者因亟定爰書以上報可於是皇祖宣貞皇帝於靑宮奉聖母同禦便殿見羣臣諭以兩宮慈孝無間意甚切至人心乃安一時淸議諸臣猶鰓鰓爲國夲計爭袒王說與倡言瘋顚者水火益甚明年大計王削籍諸邪臣益用事馴至魏璫借其說以定要典會王召用爲刑部侍郎尋罷歸逮死詔獄天下寃之而公亦遂罹淸議矣蓋公持論類調停坐遇雨之嫌爲王疏所摘方王起召用公亦自劾罷刑部郎歸旣而邪黨用事構殺王君諸夤緣爲姦者次第彈冠登要津獨公以刑部郎家居如故迨今上龍興諸姦亦次第服辜卒無有引繩公者而公以刑部郎家居又如故異時公交車追訟之言曰調停之與請劍議本相成特惡其以黨姦爲調停至倡大東之說敢於叛君父而不顧也懿哉斯言已足以白公矣始公旣斷梃擊事尋以外艱去又起補原官平囚江南所縱舎矜疑數十百人時張太宰問達頗知公欲引用公不果公固未嘗數數也公爲人簡素居長安二十年率敝裘羸馬官舎蕭然與人落落不苟合至當大任決大疑輒不動聲色得之予通籍後公三年與公同朝每望見公穆如淸風自顧以爲不可及旣而出處時相左而公亦竟以前議不克竟其用惜哉會公旣沒之三年其嗣孫重慶將塟公於某之陽而以其年家子馮水部君之狀來請予志予辭不文乃重慶從予遊有日必假予言以爲重也因爲據其大者書之系以銘銘曰此侃侃而爭者君子之朋何不附以矜名彼炎炎而勝者小人之勢亦不乘以射利臣筆如山臣心如砥曰臣二十年爲郎不負爽鳩氏嗚呼庶以永而來祉

奉政大夫南京吏部文選淸吏司郎中醒涵臧公曁配誥封安人吳氏合塟墓志銘

吾友丁長孺先生負一世人倫鑑不輕許可晚於懿戚中得二臧伯曰存涵仲曰醒涵時以學問文章相切劘並成國器因舉示予曰此吾鄕後起之彥也尢亟推其仲云比予過苕獲接二君子皆相視莫逆予私識之曰伯也當以經濟顯仲也當以志節著無何存涵起家大行捐館矣醒涵則自大行稍遷南銓郎後伯不數年亦捐館平日所期經濟志節或酬或不酬卽酬者十不一二因念天之生才旣不偶而又往往成之難而奪之易如此悲夫仲氏旣卒之二年厥配吳安人亦卒又七年嗣子基辰始以其季父照如之狀請志於予以待塟曰惟玆墓門之石以知己之賜予乃憮然讀其狀而節略書之按公諱照如字明逺醒涵其別號也臧爲長興望族其先徙自無錫自公而上逮始遷者凡十七世而近世七葉相仍皆顯於科第公之考靜涵公曆官廣西僉事公又與其伯並舉南宮一時以爲盛事公由萬曆己酉舉應天鄕試越丙辰以南宮髙第成進士連丁僉憲公及母沈宜人憂服闋猶毀瘠久之熹廟攺元辛酉謁選行人歷崇禎戊辰今上攺元轉南京吏部文選司主事尋晉郎中己巳給假還裏竟以病卒年五十有一君子惜之郡士人因上公品行於學使者請祀鄕賢云公少負異姿讀書一目十行下益攻苦自勵爲諸生卽名噪一時顧獨有志於聖賢之學嘗掲夏正夫先生三言於壁曰此生不學一可惜此日閒過二可惜此身一敗三可惜識者以此占公志操時髙忠憲倡道東林當世方奉爲龍門公心師之而獨不喜事交遊附貴勢居恆處之落落旣總憲席益引嫌及忠憲從容蒙難之後公乃拜墓登堂執弟子禮而去曰不負吾夙心也其立志較然如此公爲大行凡八年四奉簡書所至以亷幹稱會逆閹魏忠賢亂政大興鉤黨誅不附己者羣姦心惡公久不調無何有楊左諸君子之獄公於魏忠節同年尢契厚下獄之日公已奉使節出都門復滯其行而居停其子學洢輒觧槖中金以佐緩急已又毀產數百金助輸其所懸坐贓及諸君子寃死公又各爲文奠哭聞者咋舌忠節之難獨周忠介締婚吳門與公破產都下事最著而忠介竟坐是以死公偶不死耳逆閹建祠都城自府部而下無不輸助公慨然謂諸僚曰此何等事而碌碌隨人合署竟不行當是時舉朝附璫稱功頌徳者徧天下岌岌勸進而獨公一人正色山立以散僚著臣節終始不移則公之幸而不死亦豈偶然已乎今上禦極誅閹方次第錄用諸舊徳而秉事者猶閹私人忌公居言路遂得南銓以去臨發念職猶在進賢退不肖關中興大計因兩上書言國是反復邪正是非之辧若遣戍之孫公愼行削奪之文公震孟擬辟之惠公世揚皆出之萋菲中並齒及予而若某某爲一時遺姦公又摘發之公論翕然歸公時方擬公北銓矣忌公者後先接踵亟晉公郎中故事北銓無以正郎攺故也公重忤柄臣卒不爲宵小容其立朝風節類如此此予所謂志節之一班也公嘗建宗祠立義學以收族又分宅卹孤爰及親知脫驂觧綈動有古人風至或操數百金乞公一竿牘不可得曰恨吾心不靑天白日致疑乃爾亦足以觀公之微矣所著有五經注疏諸司典則及詩文若干捲藏於家配吳安人出自華族亦有賢行方沈宜人病亟安人刲股以進人稱其孝年踰壯無子爲公進二室後生一子卽基辰顧復備至不自知其非所出也公生於萬曆己卯安人先公生二年爲萬曆丁丑而年得五十五其合塟也以某年月日兆在某里其世系子孫婚配詳狀中嗚呼以公之志而得要其終以遠且大迨於今日時事瀕危何啻孤棟之依明堂往者聖明初政天下想望治平乃自先朝崇長中涓以來宵人气類剪而復蔓日浸月長醸成空國之禍又有不止於前日者而公已矣試問公異時所推轂賢士大夫竟安在九齡老矣韓休病矣獨愧予鹿鹿容容躑躅老病之間以負知己予能無餘慨也乎系之銘

銘曰古人三可惜惟公服之無斁此生此學與此日廹以律此身粹然完璧惜此世道陽九孔阨矢公之志未竟公徳公所自惜者百年已往而其爲世道惜者亦吾黨之責公也慰諸勒此金石

諌議大夫原任工科右給事中聚洲王公墓志銘

諫議公旣沒之七年而其嗣子開以範尙寶之狀來請志於予予旣辱公同籍且同志寥寥吾黨晨星盡矣予而不志公又誰爲公志者公諱元翰字伯舉別號聚洲先世鳳陽人自鳳陽徙滇則始祖珊也當髙皇帝時從徵六詔有功授世官於滇遂家焉而厥後子孫散處他郡邑已沒滅不傳獨其家於臨安之寧州近而可紀者曰機曰暹曰鋭曰絅逓傳及宷是爲贈公自贈公而上皆隱於農畝而絅以行誼著於鄕至贈公奮起諸生益磊落負奇气王氏之興有自來矣配黃孺人生公有異徵年十四補諸生時𨿽童子已傑然恥爲凡兒萬曆戊子舉於鄕卽丁贈公憂當贈公病革公吁天請代刲股以進人稱其孝屢上公交車戊戌署竹溪教諭辛丑成進士選庶吉士公气骨英勁𨿽讀書中祕輒感慨天下事不屑隨世以就功名因出爲吏科給事中七閱月轉工科右給事中領巡視廠庫時神廟方深拱不視事秉政者以養交持祿爲得計轉相授受羣邪附之致正人日落舉世不知有淸議久矣公慨然曰與其披鱗無寧借劍會沈四明被言乞歸輒援王山陰自觧公劾其誣善行私顚倒混爚旣而沈歸徳並罷舉朝愕然公獨上疏爭謂鯉賢不當與一貫並罷皇上一日罷兩閣臣其當罷與否舉朝知之而不敢爲鯉伸一辭夫是非可否能使舉朝不敢言皇上不得聞大非有國者之福不報四明去吾鄕朱文懿當國援李晉江公又上疏爭謂廷機無相識無相才無相度徒小亷小勤似忠似信竊取大柄他日必至僨轅至引安石禍宋以諭前後三四上語多切直其後晉江遽出綸扉待玦者踰年而去公又念時事之日非也上疏極諫列可痛哭者八事復因災異疏論廖爕理無狀比周一貫廷機驅除正人汪若霖姜士昌宋燾等卽賢如鄒元標顧憲成趙南星髙攀龍錢一本方孔昭逯中立薛敷敎於玉立劉元珍龎時雍王士騏黃正賓等皆不得大用傷割天心及兵部尙書蕭大亨贓穢如山左副都禦史詹沂柔媚無骨戶部尙書趙世卿末路回邪均宜罷斥以應古者災異策免之例當是時公直聲震中外數十年小人營窟賴公摧鋒力抵幾幾乎勝之而國是小定其它建白皆通達國體至摘晉江漏泄邊情自取辱國一事其論尢偉詳在國史公益自負一往不反顧在省三年積數十萬言朝士視公足左右爲榮辱於是小人人人自危日思所以中公矣一日詞林湯賓尹者托其私人進結於公爲大拜地公故不應其人怏怏去省中王紹徽尢恨公切骨與其私人日夜謀遂揑公廠庫贓及暮夜之金至百餘萬嗾禦史鄭繼芳發之百足競起公抗疏辧且詈賴神廟心知公皆弗問公益憤憤度無以自白乃集五城司坊官役若干人於正陽門出其行李十餘擡家屬肩輿五乘眾白之而公則向闕叩頭痛哭曰臣無能簪筆事陛下矣遂掛冠出都門於是南北臺省交章訟公寃而銓曹竟以擅離職守降公刑部檢校辛亥大計遂列公浮躁公之視廠庫也數上條陳計所以節虛冒卹商民者百方且連章參剝商中官楊致中李進忠吳進王道等請逮問追贓至諸閹切齒亦造蜚語中公嗚呼墨者如是乎公去國十五年而熹廟禦極趙忠毅出爲吏部尙書乃起公湖廣按察司知事明年甲子晉工部主事未幾逆閹魏忠賢竊國柄逐忠毅去禦史張訥並論公奉旨閒住而向之讎公者爭起而附閹據大位王紹徽等復理贓款讕詞兩疏論公必殺公爲快遂奉旨削奪又二年今上繼統首誅閹及其黨皆罹刑書一時眾正彈冠而公獨爲冡卿王永光所扼不得召公曰已矣吾其汶汶以沒齒乎因上書自理臣二十年孤蹤前後爲小人所錮而張訥者復參臣以東林黨臣與顧憲成諸臣師友聲气何黨之有君子以同道爲朋小人以同惡相濟君天下者弗問黨之有無當辧人之邪正永光益惡之遂報罷其後有薦公者會己巳之變不果行而公已無意於世矣越四年病卒初公之去國也旣罄身以自白而言者未已公以是不敢遽歸滇攜其家僑寓蘓門言者復謂輝縣腴田半入其手公乃去輝南下所至士大夫皆匿影引避若將凂者獨年友劉靜之逆諸河滸而勞曰知子有今日久矣因相與渡江謁顧端文諸君子定交講性命之學意爽然自失也歲餘歸滇旣拜工部之命行次江陵遭錮力不能返滇浮江而下暫止眞州旋入吾浙變姓名匿西湖中訪予山陰道上黨禁觧還眞州己巳自眞如金陵爲投老計遂卒於金陵而公自被放以來所至輒縱情山水東躡岱峯西窮華巓中條歷少室嵩髙南入吳會渡錢塘泛東海禮普陀大士還過金焦滯武陵問桃源善徳之奇出巴蜀上峩眉登其絕頂飄然有遺世之想還滇十餘年出沒大華昆池間逺及點蒼雞足洱海無不窮其勝槪皆有記有詩常曰吾平生以山水爲家緣道義爲知己持此自老足矣臨沒槖無餘錢賴尙寶諸君之義以成殮至是百餘萬贓迹竟歸無是公而公亦可以死矣悲夫予因追念公一生出處之際有不勝其感慨者國家自神廟之季黨論方興小人潝訿髙張變白爲黑正人君子之禍至熹廟而極蔓延迄於今日元黃戰而愈雜天日朗而更晦國事至此有莫知所稅駕者而公實以其身周旋於四朝之際每仰天發憤曰吾進之不得與忠介輩暫慶彈冠退之不得與忠憲輩同歸化碧而猥被黨人之名黨乎黨乎予聞而傷之朋黨之禍君子見詘於小人固也猶幸吾爲君子耳獨公並疑君子辛亥之察孫太宰丕揚曹吏垣於汴皆借公以謝小人平夙怨而禦史史記事復下石焉故小人益得憑陵公蜚語悠悠終其身流布海內每鼎革之際語及公輒擬議而不敢進𨿽吾黨猶然卒使公躑躅於東西南北荒嵐野水之問以死迨公死而公心乃白公之品磊磊乎掲日月而行舉天下知爲先朝名諍臣有功於世道不小也悲夫公卒於崇禎癸酉年六十有九配趙孺人側室陸氏生一子卽開應天府學生英毅有父風而公卽塟於江寧之太白鄕遂稱江寧寓賢後之君子亦尙有以論公世云系以銘

銘曰何來乎天一方東西南北山水淸狂死卽埋我樂彼帝鄕何以殉之諫艸如霜何以永之知己彷徨梁溪一席足千古不願芳名齊李杜

誥贈資政大夫兵部尙書原任南京刑部浙江司郎中文源李公墓志銘

今皇帝禦極之十有二年時艱瀕亟流氛徧豫楚震及陪京念無爲之綏靖者於是特詔起吉水李司馬於陪京凡所以爲根本計至深遠也時司馬尊人文源公年將九十矣再疏請終養不獲命公乃謂司馬曰老臣義不忘國卹而乃以老臣故戀戀家園養志之謂何藉而不就咎在老臣而行矣吾其偕往於是司馬奉公以行公體與神康笑談甚適畱三月思歸歸而司馬仍再申前請不報無何訃音至矣司馬痛絕徒跣奔喪以不得視含殮爲恨識者曰天下喪亂忠孝道虧勢不得兩遂獨公能以子之孝成臣之忠則非太公之敎不及此君子謂是父是子洵能相與以有成也宗周請遂因而尙論公方司馬爲臺郎時國是日非元黃未判其黭者往往墮小人之窟而不知獨司馬蚤見爲眾正指南而異己者百計咻之又遺書公咻之司馬弗顧也頃之公以南國子學博報最入都見長安縉紳情態曉然謂司馬曰始吾虞子錯趾今乃如是毀譽何常功名數定守正而行卽以賈禍吾亦何憾乎司馬得之志益堅旣而羣邪得路不利於吾黨會司馬方按浙公遺書曰磽磽易折盍去諸吾亦從此休矣司馬遂去浙明年京計司馬外調復以余罰及公公恬然安之而司馬引罪不已公曰吾乃不能爲孟博母乎公坐是終身不起司馬一起輒報罷至以身之進退爲世道污隆者垂四十年大抵公啟之也始公偕司馬同舉於鄕年已遲暮矣而素操卓然𨿽一衣一履不苟且謂司馬曰世人以科名爲金穴一日得志美服禦盛騶從至不惜妄取以逞志終身敗壊實在於此而其務淡薄爲師以堅忍筋骨異時或膺事任庶可上報國恩司馬奉命惟謹鄒忠介聞而喜曰不意前輩素風乃見君家父子則司馬一生樹立固有素矣公居恆謂司馬輩曰古人言行不愧影寢不愧衾今世學者每易視之及徐觀其所爲有不可以對朋友質妻孥者小子戒之須從幽獨中細加檢點無嘵嘵欺人又曰吾自少至老未嘗一日不在戰兢中從善如登須時時刻勵操持一息少懈墮落何等他日見學者言良知則曰天下豈有見成良知今人直說得本體如澄潭止水乃利欲攻取敗名喪徳不知所知何物鏡自有光塵垢翳之不務刮磨而曰鏡不受翳吾不信也或言及鬼神事則曰君子修之吉小人悖之凶吉凶不在天也如晝無妄營夜夢亦淸一事仁義終身欣鬯此非卽吉乎小人肆行滅理無所不至卽塗飾甚工人不及知每到屬纊時怨家寃魂歷歷在目豈眞有鬼心自爲耳其它格言不能盡載公其學焉而知道者與乃者司馬方以忠介淵源振鐸仁文之堂爲士類景從率本之公指君子以是知公之善教也公少而孤奉其母夫人盡歡遭家中葉鋭志力學學成九試始以萬曆庚子售甲辰就廣徳州學正戊申遷國子博士壬子量移大理評事攺刑部浙江司主事晉郎中皆南京冷署少所建明而其在廣徳也遇諸生如其親子弟勤勤督課未嘗有倦諸生有以細故開詿誤於上官者公必爲原情觧之直指使者行部廣徳與前守某有私議欲祀名宦公按守在官無狀持不可曰公論出於學校吾其敢以一官辱瞽宗大典事竟寢直指恚甚削其薦剡其在刑部時有叔侄爭產累訟不決者公特亷其交構者懲之徐諭以天性語尢剴切各悔悟相持一慟以讓終人服其徳化保定劉督撫某之子詐爲其同鄕官省郎者郵符往來南都事覺爲省郎所執送法司時省郎勢張甚督撫遂請殺此子以謝省郎公謂父子天性何遽乃爾況所坐不至是其子懼遂逃去省郎抗疏劾公骩法公曰殺人媚人吾弗爲也頃之其子復來卒擬城旦省郎以此見擿於時而皆稱公爲長者其它折衷情法往往類是公性醇實居恆議論多本之平恕至臨大義決大閒則凜然不可犯取予進退之際斤斤如也或勸之稍貶以要榮則曰與其捷競無寧鈍處故前後在南都皆報最不調旣罷歸惟日以誦讀課其子孫而公亦手一編如經生有以自樂也不治生產不邇聲色𨿽登臨山水之興未嘗數數然亦不喜著書大都歸之質行迹公一生自樹允矣前輩典型亦足托於世稱不朽云公諱廷諫字信卿文源其別號也仕終刑部郎中晚以司馬貴累封兵部尙書階資政大夫配周氏繼劉氏萬氏周萬皆以公比部考滿封安人又偕公封進夫人考秀以公貴贈刑部浙江司主事晉贈如公官妣周氏歷封同考先世出自唐忠武西平郡王晟凡四傳至始祖唐始占籍吉水又四十傳於今世爲吉水鼎族至司馬益大子男五人長卽司馬邦華次邦英曲靖府推官次邦藻邑諸生次邦著拔貢生次邦蔚邑廩生孫男十五人孫女十一人諸子姓婚媾備狀中公生於嘉靖癸丑卒於崇禎辛巳享年八十有八以無疾考終其塟也以某年月日墓在元潭松林塘附十三世祖妣鄧氏側先是司馬旣奔喪卽陳情請卹例得祭塟司馬不遠數千里使命持狀乞言於舊治宗周宗周遂節其大者書之貞瑉以示天下之爲人臣子使得有所觀法焉復系之以銘

銘曰鬰彼林塘閟宮有姜文江之源大忠孔揚卜世卜年再啟新疆是曰聞孫生而徵祥箕裘不替聯武頡頏橫經振譽洊歷曹郎誾誾執法白首馮唐景運嗣新象賢彌光一命再命三命循墻以其教忠媚玆明王以其治孝將父則遑弈弈畱樞綱紀四方爲宗社金湯惟厥考肯堂丰碑載銘庶有俟於旗常

劉蕺山集卷十二

●欽定四庫全書

劉蕺山集卷十三

﹝明﹞劉宗周撰

○墓志銘下

大中丞張浮峯先生曁配胡淑人合塟墓志銘

大中丞浮峯張先生卒將八十年而其聞孫孔時氏始以竁中之石請銘於予蓋前此先生卜塟未定也方伯公方逡巡有待以迄於今而孔時乃修厥曠典自非當世尙論君子不足以與於斯而予豈其人哉然予旣辱交孔時有年竊有聞於陽明先生師友淵源之際不禁其向往之私有不容己於論著者蓋先生固文成髙弟子也文成以良知之說教天下一洗學者訓詁支離之習返之踐履而要歸於當念卓然孔孟之旨也乃學焉者往往不得其說動求之狂慧不免轉增元解解愈元而知之良愈晦浸淫趨於邪說下者仍不離訓詁而已文成在日目擊及門之士固已知其不免明示詆訶獨橫山東郭中離數君子佩其師說不忘而在越復有先生云文成常曰吾門不乏慧辧士至於眞切純篤無如叔謙叔謙先生字則先生之學於文成可知也居恆每謂學者曰孔子之道一以貫之孟子之道萬物我備良知之說如是而已又曰學先立志不學爲聖人非志也聖人之學在戒懼謹獨不如是爲學非學也其發明師旨類如是迨文成沒而慧辧之業日新月盛先生獨以反躬鞭辟卓立其間使後學有所持循則良知宗旨傳之至今不盡爲邪說所蝕先生力也先生宦轍前後在江西最久政事之暇日與東郭念庵洛村楓潭諸公聯講會以訂證文成之學因辟正學書院於省會羣彥士而修業焉先生歲時進考其成喁喁如也異時名世巨儒多出其中已又建懷玉書院於信州以處湖東諸郡士且特迎龍溪緒山兩先生逓主講席江右宗風丕振遂畱緒山卒文成年譜之役相與上下其議論踰年而竣先生之有功於師門如此先生有至性甫二周而喪考郡守公輒知哀慕飲食居止異常時年十六自塾歸猝逢虎患傷其臂神色不渝識者知其气量及旣登文成之門篤信其師說而力行之大端以戒懼爲入門而一意求諸踐履事母唐恭人終身孺慕不衰閨門雍肅服官蒞政所至有建明不愧其學同門之士稱純粹似伯淳篤誠似君實云晚年見地益髙嘗掲座隅曰惟有主則天地萬物自我而立必無私斯上下四旁咸得其平亦足窺先生所至所著語錄及文集若干捲歿祀瞽宗又陪祀文成於天眞於越允矣其有光於吾道也先生諱元衝世家山陰白魚潭裏自皇考少參公以來累世簪纓爲於越鼎族先生弱冠舉於鄕五上公交車登嘉靖戊戌進士筮仕中書舍人攺吏科給事中疏論分宜入相謂其心術不光不宜在天子左右分宜憾之又疏罷中官之遣織造者遷工科都給事中時世廟方事元修居齋宮日久先生數以視朝請不報同時言事者禍不測咸爲先生危之弗顧也頃之出爲江西參政晉廣東按察使視海道縛海賊徐碧溪何亞八敍功賜白金大計考天下第一丁母唐恭人憂服闋補江西右布政轉左尋以都察院右副都禦史巡撫江西會閩中流賊犯境勢披猖先生疏請旗牌行便宜命將出師日以斬獲聞餘黨方次第授首而汪副使出戰忽爲賊所戕贛院被論落職省中忌者復及先生並奉旨回籍公論爲不平而先生處之怡然代者未幾觧兵事乃追頌先生云先生歸二年卒於裏門年六十有二配胡氏封孺人以子方伯公貴封太宜人而孔時列狀稱恭人佐夫子以恭儉則成其令徳啟哲裔以義方則世其家聲悉而數之其事上也敬其禦下也嚴其接姻黨族裏也惠而周蓋內徳之茂有如此者享年若干而卒斯足以徵先生刑於之化也子一卽方伯公一坤而孔時則仲孫鎡晉府左長史皆世其家學其它詳狀中先生生於弘治壬戌卒於嘉靖癸亥恭人生於弘治丙寅卒於萬曆乙酉始方伯公塟先生於麟寶山越若干年而孔時卜之不吉乃以某年月日攺塟先生於秦望山之陰某山恭人合焉是爲浮峯先生合塟墓始先生讀書浮峯寺文成顧而登其巓曰此山卓絕不羣叔謙似之爲題浮峯書室而去故學者遂稱浮峯先生

銘曰浮峯髙髙不可極何年聳出神鰲脊昆侖一气於焉息溟渤流沙盡揮斥蓬萊之島洞天側朝宗遠近培塿匹惟有浮峯立如壁傍睨恍惚爭辟易豈知平地無奇特實者其履虛者識合下良知獨爲則淵源紫陽相羽翼終古靈光且不蝕秦碑夏簡遺文寂紫气還浮讀書室

徵士印臺章公墓志銘

予少孤養於外家年十七從塾師假館於印臺公予於公中表行而公已儼然前輩不敢進而論席硯交間聆其言論風采未嘗不望以爲天下長者旣謝去稍稍闊疎於公而公名徳日積而施於鄕予過母黨詢人物無不首屈指公者無何公遂以仲子黻委禽予女益習公平生及公歿而公諸子持公狀以乞予隧道之銘予何能辭公章氏諱懷徳字天成印臺其別號也世家會稽偁山裏代有令人科名爵位炳朗三朝而以徳行稱者於今則推徵君焉始公以諸生進冑監需次日久謝去晚由廷臣應詔薦公有治郡材被徵不起終老於家故稱徵君云公考靜齋公蚤世公進承其大父少參公修趨庭之業顧不屑章句而惟謹身飭行以惇儒風期不墮少參公箕裘而已少參公宦槖不踰中人公力佐以儉約且耕且讀迨少參公歿而公竟起家至素封予每見近世士大夫以墨著者輒不及一傳而敗少參公之所遺子孫者戔戔耳而獨能取償於今日蓋世徳相承服禮秉度之效非徒居積致然也少參公繼配董夫人生子英少公十齡而公事之如嚴父析產之日惟董夫人指己又掖英起家行業與公埒世以爲難又推以及裏黨貧乏者多待公舉火絕無沾沾市恩意與人無競而中實介然不爽涇渭與之謀必盡其心動鮮敗績論事尢有遠識故人皆不忍欺公亦不能售以欺也間有匄貸負公者公視其力不任輒焚劵而已以是公終身不投牒官府𨿽處殷盛門庭闃如嘗於元旦啟門獲盜者卽其逋佃客也跪而請曰久負公徳故自縛來謝耳公曰勞苦爾亟飲之酒而遣之命佃如故其好行其徳類如是或方之陳仲弓云公𨿽終老儒生守耕桑以爲業聲施不出鄕裏而寛足以得眾辧足以知人亷足以鎭物愼足以當機令得筦郡邑符一展其所蘊蓄功名豈遽出龔黃下漢世得人多取之孝弟力田賢良方正諸科公實無愧焉今上鋭志中興將罷科舉行古初制而公竟以石隱終蓋是時公年已老矣海內被徵者若而人輒續食公交車無所表見致以虛聲詬處士竟格薦舉行科舉如故人多思公者臨歿謂諸子曰古人積徳如耳鳴自聞近名何爲又曰信吾初心卽是善行有意爲善喪厥善矣公內行尢醇備詳載章爰發所爲傳中公生於某年月日卒於某年月日享年七十有二以某年月日舉塟於某里初娶袁氏生子黼太學生繼倪氏生子某某皆邑諸生其婚嫁皆士族少參公諱禮世所稱稷峯先生以經術盛鳴海內者也系之銘

銘曰信爾心成爾行積爾徳韜爾名耳薨薨達帝廷月旦孚賢良徵公不起薄樊英吁嗟乎士以徵重兮抑還以士輕後有作者式公平生

特進左柱國少師兵部尙書都察院右都禦史總督貴湖川云廣五省軍務兼巡撫貴州等處地方恆嶽朱公墓志銘

鄕前輩恆嶽朱公自辭學政家居足迹未嘗入城府宗周無由一奉顏色接其緒論居恆心儀公亷靜長者當坐至公卿未必盡了天下事旣而公起隴西曆蜀右左轄累擢巡撫總督控制西南所至平大難策大勲始知公之才有大過人者當祖宗全盛時聲靈震詟四海猶不能靖安南至麓川之役糜敝天下十年僅博中國一大縣而當事者猶徼封侯賞至今有遺議焉以公而觀竟如何者蓋時事至今日而難言矣自邊事告警以來海內騷然蜀中遂有奢酋之變奢酋者苗屬也世居藺州爲蜀外徼與黔徼安氏爲界皆爵宣慰而世相讎殺雄長於諸司天啟辛酉奢崇明以應調出兵重慶乘釁賊殺督撫以下各官遂據重慶一呼得二十萬眾分道進成都所過郡縣望風瓦觧時公先以左轄入覲就道矣省會無主勢洶洶蜀王亟率士民出東門遮道畱公公慨然曰事不避難臣之職也立返旆治兵爲守禦計約二十餘日得勝兵七千佐以鄕勇而賊已薄城下公出誓眾曰必致死無二心眾皆感泣遂登城分屯四門賊百計仰攻不得利乘賊懈直闖賊營揉之斬馘千餘生擒賊目數人因得賊中要領一日盡搜城內間諜誅殺二百人出示賊益出奇用間多方以誤之而賊將羅乾象來歸賊計始窮有退志我兵漸出營城外毎接戰公輒當陣前矢石如雨而目不瞬諸將感奮殊死戰久之援兵大集戰益急賊乃潰奔越明年正月成都之圍凡百日而觧公始得巡撫報矣賊退至敍州復合攻城公以大兵倍道逐之又先勅所過郡縣截其歸路所殺傷過當賊前後死者數萬人乘勝逐北定敍州復重慶斬其驍將樊龍賊乃渡瀘水去會餉乏不及窮追又明年三月加公兵部侍郎總督川湖陜西七月遂入藺州淸其巢穴拓地千餘里公因請以外四百里膏腴地隸永寧衛內四百里蠻瘴之鄕分給各降將使世爲藩衛詔從之無何安氏復反水西至是安奢觧讎賊逃水西界上互相唇齒還擁眾掠藺公勒兵敗走之會黔撫覆沒於大方甲子公出師遵義爲黔聲援晉兵部尙書時黔師屢衂賊勢復張廷議攺公專徵賜尙方移撫貴州節制貴川云湖廣五省軍務公受命還鎭重慶大治兵分道並進別用降將招奢氏其親拍登等斬崇明之子寅首來獻寅最雄狡寅誅而崇明益無能爲公遂一意討水西尋以父喪歸公旣歸黔事大壞己巳仍起公貴州總督如故安氏之亂於玆九年矣公蒞事具陳從前所以坐敗之故與之更始首斷以戰爲撫破一切欺罔之習於是選將練兵大懸賞格募敢死士招耕墾以資屯粒爲久駐之計而公復徧歷險隘定營壘因勢乘便以規進止遂會黔滇蜀三方之師進攻各絕其犄角之路公督大軍駐六廣逼大方諜安兵有抵赤水者令首將佯北以誘之賊深入至永寧大兵出其後奮擊賊背腹不相顧大潰遂斬崇明及安邦彥等餘賊竄匿計一鼔殄之而蜀將以爭功故拔營先歸示以瑕隙於時安位年幼爲遠近諸種目所脇復羣起抗我師公度水西山溪險阻霧瘴陰毒不辧昏朝難與力爭務以計困之屯兵近地相持百餘日稍出遊兵四面疊攻漸蹙以進焚其積窖斷其樵牧賊饑坐困別將劉養鯤密遣人入大方燒其宮室安位大恐乞降公弗許要以四事一貶爵二削水外六目之地歸朝廷三獻故賊殺王巡撫者凶首四開通畢節等驛路位皆唯唯惟命遂率首禍納款而黔人不樂罷兵復起釁相讎殺公立誅首隨機數人乃定丙子移師誅擺金兩江巴香狼壩火烘五洞叛苗益剪水西羽翼滇中沐氏土捨普名聲作亂公會師討平之名聲伏誅蜀帥侯良柱貪橫不法公劾奏有旨劾議而侯以奧援行反噬且修向者爭功之隙因指水西侵地齮齕公謂公曲庇安氏並奉旨行勘坐誣旣而安位死黔人復欲用兵且構老烏等酋叛黔以爲公罪公一戰而定仍以款終自此貴陽上下六衛及楚之淸平偏鎭四衛計道裏一千六百里皆設亭障通商旅無竊發之虞方蜀事之初定也諸將吏咸欲郡縣其地公曰爾等徒自爲功不爲疆域萬世計輕言攺設釀釁異時咎將誰諉夫苖疆不可以中國之治治也其地深箐而徼荒其民鳥獸聚散耳力持不可乃寢諸將吏聞之皆不喜遂啟異日爭功之端及安氏之亂公旣以款終力寢郡縣之議遂上奏曰臣惟邊徼𨿽安不可忘戰制冦之法必先固本水西自河以外六目九司之地亦頗廣衍今已悉入版圖沿河要害臣所築城三十有六所近者控扼邊地制出入遠者聯滇蜀通商賈皆立邸捨繕郵亭建倉廩煙火相望部曲相保塹壘木譙聯絡不絕冦必不敢卒入爲禍鴨池安莊計河旁可耕之地通溝洫者不下二千頃事定之後無慮常屯萬人人賦水田二十畝旱田六畝稍益之使自贍鹽酪芻茭出其中諸將士皆身經數百戰披艸萊立城郭咸願得尺寸以長子孫卽割新疆授之使知所勸謹條便宜九事不設郡縣置軍衛不易其俗中外相安一也地益開墾聚落日繁經界旣正敵不得以民借口不耕地漸侵軼二也黔地險瘠仰食於外今自食其土省轉輸之勞三也國用方匱出太倉金錢以勞諸將不足以爵酬之爵轉輕不若以地於國無損四也旣許世其土各自立家計經久永遠爲折衝五也大小相維輕重相制無事易以安有事易以使六也春夏治農秋冬治兵耀旗河上揚威武使冦不敢窺伺七也從兵民之便願耕者給之且耕且戍衛所自實八也軍耕抵餉民耕抵糧以屯課耕不拘其籍以耕聚人不世其徵使各樂其業九也臣布置有緒昧死以聞其後蜀人爭功不已又欲得水西地以自廣公復上奏曰臣惟禦邊之法治以不治旣來則安不專在攻取也今水西旣已納款殘藺安敢負固惟當明定疆界使諸酋自耕牧遵往制職貢賦數世之利也若設官屯兵臣愚以爲不便夫守邊者但聞扼險不聞入險此地陡臨賊穴四面孤懸中限河水不利應接築城守渡轉運繁費捐有用以資無用且內激藺眾必死之斗外挑水西扼吭之嫌兵端一開未易卒止如臣襲雷同忘本計誇開疆辟土之功此人臣一時之利非疆場之福也奏上明詔詰責數四公持議益堅及安位死無嗣朝議必欲用兵郡縣之公復奏略曰水西各酋恃其險固向阻聲敎今安位殄絕疎族遠支紛然爭立臣奉明詔一切禁止聖威遠揚有苖來賓納土獻印相繼於道臣惟水西有宣慰之土有各目之土宣慰公土宜還朝廷各目私土宜畀分守籍其戶口徵其賦稅殊俗內向同於編氓大方西溪谷裏比那要害之地築城戍兵足以丕振國威永銷反側夫西南之境皆荒服也楊氏反播奢氏反藺安氏反水西滇之定番彈丸一州爲長官司者十有七二三百年未聞有反者非他酋之好叛逆而定番之性忠順也地大者跋扈之資勢弱者保世之策也今臣分水西之壤授諸酋長及有功漢人咸俾世守凡酋俗虐政苛斂一切除之使參用漢法可爲長久計累詔可否竟從公議迹公前後條奏眞得古王者馭邊之策動可以爲後世憲當羣議沸騰貪功喜事之輩後先接踵蠱惑朝論致天子不難鐫公一官謝黔人而公卒畢誠身任不以利害毀譽動其心決國家長久至計倘公智不出此爲西南宿禍本中國之憂自此方大此予所謂度越前人者也公爲人悃愊有識量知人善任人樂爲用其用兵謀定而後戰尢善用間因敗爲功矢石之下神气愈閒指揮不亂至爲降將羅乾象搶首曰公天人也敢不爲公死乎後乾象屢立戰功其禦邊一以恩信未嘗妄殺一人故所至爲人歸附旣沒皆罷市巷哭始公起隴西以剿礦冦至臨洮行經首陽山下遇一老人與之談當世事甚契因載歸授以奇門遁甲六壬觀占諸書盡得其術故公尢長於占候而內江有牟康民隱者也精術數之學預卜西南有事定之者朱公云公初釋褐授大理評事慮囚三晉有囚某犯殊死而豪力走權貴公未出都門有暮夜投金爲囚地者公毅然卻之後按某坐殺多命辭驗公特疏論辟事聞廷中稱平擢蘇州知府淸羨余愼刑獄卹災傷政務畢舉又以暇集諸生執經問業風采卓然擢廣東督學副使瀕行郡中以織造監激變嘯聚數千人將甘心於中貴人諸大吏撫之不能定公片言而觧在粵力任風紀謝一切請托按使者林某累牘薦士公卻之最後竟以二十人檄藩司應試棘院公不可曰侵官非法仍榜其姓名於市林恚甚卽誣公他事朝論竟直公謫禦史在粵六年所拔多名士及公告侍養十年而再出遷蜀右轄時朝廷方以營造殿門采木於蜀積二十年費帑數十萬官吏坐瘐死者相望而寸木未達於京師責在右轄公心疑其事趨駕至涪州木廠會官司立第其上下而去取之以其不中程者給商人爲道裏費以北進五日而竣役又淸通省漏籍田若干畝歲抵新餉七萬五千有奇蜀人徳之及水西底定卽其地築城建堡設公署開荒屯種諸役皆公身自經營犂然可記而費則取之公餘公才之不可量如是然居恆則事韜藏謹繩墨絕無岸異於人識者以是愈窺公微蓋嘗尙論公沈毅如魏公忠誠如汾陽練達如文饒亷正如孝肅而將略大類趙營平允爲本朝經濟名臣冠冕終愧予知公之晚也公諱爕元字懋和別號恆嶽世居山陰白洋裏始祖琛以次子辛從龍功世襲壽州衛千戶封武略將軍長子昻傳絅四傳導弘治壬子舉人任內江知縣五傳箎正徳庚辰進士任監察禦史六傳京七傳璘配趙氏生三子而公其季也公生神骨淸異識者早卜爲偉器少讀書警敏十歲能文二十舉萬曆乙酉鄕試成壬辰進士累官至少師兼太子太師兵部尙書都察院右都禦史戊寅三月二十四日卒於官祭塟如例享年七十有三距生嘉靖丙寅配莊氏封一品夫人推恩三世皆如公階子男四人長兆寧以藺功世襲錦衣衛指揮使無嗣次壽宜承襲三兆憲以水西功世襲錦衣衛指揮僉事四兆宣官生任南京後府都事婚配別詳女一適太學生祁象佳賜塋在九里山其塟也以某年月日

銘曰川嶽儲精篤生人豪東南巨鎭禹穴胥濤世爲才藪有譽斯髦我公崛起參井之交孤城一戰如虎怒虓席卷千里深入不毛討貳捨服同歸覆幬要荒之義厥貢包茅於昭聖武不僭不慆丰功大節麟閣名髙臣寧不侯臣職無逃我思頗牧中外建旄九原可作指揮蕭曹爰勒斯銘式歌以鐃永爾萬年惇史孔褒

北渠章公曁配顧安人合塟墓志銘

會稽章氏予母族也而北渠翁爲先外祖族叔予太公行也憶予少孤依於章巳乃析翁舎而居之奉翁父子間最久是以知翁最悉翁諱漸字某北渠其別號父某母某氏世系出全城練氏爲偁山里人族最繁盛代有顯者而翁以窮約廢棄儒術翁平生質重惇尙孝義裏中稱爲長者家故貧稍稍貸貲觀貨鄧林之材走閩歙三衢間終不徙業以老然僅給饔飱而已翁𨿽隱商賈中未工壠斷也翁旣歿諸子或耕或仍父業漸以起家配顧安人出上虞右族與翁守寒約椎作備嘗晚而佐諸子起家後翁十年而歿先是翁得疾危甚安人露禱請以身代度不可則刲股和藥而進之疾遂瘳里人頌之安人沒諸子後喪踰前喪哀毀骨立叔子天祚素食三年旣免喪思父母不置木刻二像奉於龕盥櫛起居如平生出入必告有事必卜吉而後行宗周聞而嗟異之禮失而求之野矣世傳丁蘭刻木疑不必有是事何意得之翁子哉抑亦與安人刲股事後先相感者與其事近愚而其心無所爲而爲亦匹夫匹婦之至性也斯二者胥足以勸矣宗周感其事爲翁志之墓石翁生四子長某娶某氏次某次某次某翁生於某年卒於某年享年若干安人生於某年卒於某年享年若干卜兆在範橋之陽則天祚婦翁陳岐陽實有造焉其塟也以某年月日旣塟若干年而諸子始得備墓石且以其舅工部郎回瀾先生之述來請銘於予思以不朽其親也嗚呼吾未見庶人而寠而塟其親有如此者是宜銘

銘曰範橋之陽有懸者宅望气如虹其人孔碩元扄千年維舊之徳舊徳伊何陳門弈弈旣卜旣瘞旣封且植宜爾子孫其麗不億生我者三天也罔極載鏤之金載刻之石禮失求野孝思維則

從祖太虛公曁配沈安人合塟墓志銘

予劉氏之聚族水澄也深巷數百武門第相屬無他姓錯處其間其風聲習尙往往自成一家蓋家世詩書而鮮生計又挾市廛下流故其人文弱而儇中世士大夫益習爲浮華以導之靑靑子衿羣居狎處每豎牙頰月旦人以爲髙人至相戒不敢出其裏輒曰水澄水澄云當是時有足不踰限目不習交遊終歲扄戶讀書不輟若處子者獨吾從祖太虛先生一人自此子姓有望先生而趨者水澄之俗爲之少變乃自先生歿而巷無居人矣恐後之視今甚於今之視昔悲夫太虛先生者予先君子始終同學忘分交也又居比舎無一日不聚首談藝或砥礪名行以爲常及先君子歿先生撫而哭之哀予小子以遺腹生稍長登小樓與姊妹行窺西窻聽吚唔讀書聲不絕夜或篝燈火光自帷中映徹心喜之後予去故里漸識人事始稍稍向慕先生間謁先生道先君子同讀書事予低頭不能仰視久之先生年浸髙及耄私心耿耿擬操短章爲壽一道平生而先生已卒矣然則今而後苟可以不朽吾先生者非予小子責耶會從叔氏儀以志請憮然太息爲志其墓曰先生惇朴篤行古君子也其事二親孝晨昏寒燠之節斤斤如禮疾則吁天願以身代居喪哀毀骨立孺慕終其身其處昆弟垂白無間言又推其誼及諸父諸父以析箸有言幾投牒於官矣先生從中力劑之輒乘間進曰兄弟手足也柰何以爭財傷天性諸父大感動遂爲歡好如初尢穆然惇源本之思宗祠圮身先拮據者數年乃還舊觀嘗輯宗譜承司馬公遺緒百年間世次名第皆可考信晚年益虔祠典或間日至祠拂拭幾筵如生事禮且以訓宗人其處家庭雍睦與其配沈安人朝夕相莊白首如賓家人化之其待親故咸有恩戊子大饑舅氏困先生分饔飱給之有佃者告急稍捐租與之爲粥糜以食全活頗多其它好行其徳類是其自奉甚菲糲食布衣自少至老不攺步而中心安之卽衣食不給宴如也其持己介恥干謁雲間何士抑素交也後司理吾郡數年先生不一通竿牘從弟蕺崖歿有張姓逋負百餘金先生索償之不私一錢其與人衝然無競無少長見之皆抑抑自下然終無媚骨其動容有常度行不趨立不倚坐不箕笑不至矧怒不至詈性喜讀書歷寒暑不鑪不扇垂老一編不去手絕無絲竹博弈曲糵之好雅志在靑雲之業蚤年奮勵嘗以諸生髙等食廩有年方待貢太學而尼於例竟以庠序老命也嗚呼此亦足以窺先生之槪矣善乎儀之狀先生曰先子胸次粹白無纎介欺隱不虛設一事不妄發一言口不談道學而平生處心積行無非眞道學者嗟乎此先生屋漏中所自考鏡也外人何自而知之乃予小子質以目所覩記而信其有然者所稱古之君子人與先生諱炯字仲靈先世出宋五忠臣裔始祖文質公八傳至父西河公某母王氏以某年月日生先生庚申補邑庠戊寅食廩丙午鹺院舉徳行庚申今上登極覃恩遙授訓導卽以是年某月日卒安人生於某年月日卒於某年月日與先生同徳同壽先生之姱修懿行安人動有相焉向所謂白首如賓者也生子儁娶傅氏儀邑諸生儀娶季氏女二長適邑庠生陶允敎次適六合知縣沈綰儁生子釗文女二儀生子鋐文女二以某年月日合塟於河塔山陽予小子重念先君子當年於吾宗同學相切劘者自先生而外爲贈駕部玉笥公州刺史昆侖公皆莫逆也二公或發於其身或於其子卽宗周最不肖猶得藉先人之澤以邀一第獨先生阨窮以死後之人亦無能振起爲先生吐气惜哉然先生風儀髙整而爲徳不倦裏中仰之若陳太邱王彥方二子恂恂又足以承父教一門孝義挽近難之則先生之爲劉氏重而傳世家於不替也固不必以區區名位矣是宜銘

銘曰浮華蝕徳木訥近仁外求不足內遡厥根於時保之其仁肫肫率而履之弟友子臣𨿽曰未學孰此之眞悠悠澄水弈弈徳門不祿而富不爵而尊其所未竟以俟後昆

陳母劉氏姑婦同圲志

蠡城西數里靑甸之原有姑若婦同穴而圲者爲太學生陳至仁之配劉氏生子邑庠生剛其配亦劉氏也於陳爲姑婦而於劉又姑侄之親也予先從曾祖少司馬艮所公有孫曰某爲先伯考太寧公娶某氏生女仲予姊也而繼室至仁其婦則予之女也太寧公有文學行誼繩其先徳故姊素嫻於閫敎歸陳執婦道性勤警雞鳴而起督臧獲咸治事舅思石公起家素封獨以內政委健婦錢榖米鹽之類靡不操其鍵而出納之惟允用是益以陳氏大生一子卽剛數歲而議姻予女則太寧公主盟焉及笄歸剛吾姊私以侄之親撫憐之特甚爲婦五年舅姑及太舅姑無不籍籍稱賢者相其夫子勤於學凡以吾姊之敎也期年而生女彭又二年生子春又明年生子夏將彌月以產疾死舅姑上下皆哀之思石公曰入門五年而耳不聞有新婦聲姊哭之曰事我五年而無忤色其宗人因誄之曰孝哀嗚呼哀則哀矣何孝之敢聞及女死五年而太姑徐卒又五年而吾姊亦卒其年女子彭繼殤陳氏之祚非復向者三世伉儷蘭芽玉茁之盛矣裏之人且有追吾姊之徽以及其媳者孰謂婦人女子不闗門祚之興替也家司馬世遺淸白後人食貧姊自歸陳未嘗一錢私外家間修鮮膬之奉於母氏取豆鼎而已臨終牀頭有金一鏹出以犒侍婢餘者歸其夫子其卓然不亂如此及其死也誄曰孝恭視吾女爲稱情云女之生也爲母章初乳及見予先貞節氏故名曰祖愛字貞元自少婉娩聽從授以論語孝經列女傳次第成誦頗知大義及其爲婦之日無幾也故無善可稱然而不若於訓者蓋亦寡矣法不當天而夭且亟予是以哭之哀又十年而哭予姊其感予懷當何如哉姊生於某年月日卒於某年月日享年五十一女生於某年月日卒於某年月日享年二十一姊塟於某年月日而其年冬後遷吾女之殯而祔之祔塟非禮也生而戚死而依情也是宜銘

銘曰人孰無姑婦而爾之生也同祖生孰非姑婦而爾之死也相聚孰爲爾夫孰爲爾子能不憾百年而心腐賴有斯文也以慰爾私還托爾以千古嗚呼懿哉永昌爾佑

劉子曁配誥封淑人章氏合塟預志

嗚呼淑人辭我而卽世者二年於玆九原長夜將謀諸隧道之石以爲不朽計顧余自顧奄奄安所稱鴻妻萊婦相引以爲重而卜諸彤管甚可愧也亦姑存吾淑人而已淑人會稽章氏予母族侄也父巨川公仕華母弈氏生七歲而孤家且貧母鞠之備劬長而學繡刺卽工時以其力佐母乏日無停晷當沍寒挑燈至漏盡卽十指凍裂不輟也以是得賢女聲吾母擇婦令母姨往視之曰女有福乃啟舅氏而聘之不備筐篚年十九贅予越三日來我舅氏以予生而孤長而育於舅氏也至是已析箸家無應門淑人親操井臼奉吾母惟謹至備嘗艱苦予惟下帷攻舉子業而已入夜仍挑燈佐讀往往後予而寢先予而問旦無忝雞鳴之風偶予网髮巾未具淑人輒手結一巾遺予數年乃除去筮仕以來終不能備淑人翟冠耿耿予懷矣淑人歸予之明年爲萬曆丁酉予補郡庠旋領鄕薦登辛丑進士時吾母謝世惟淑人視含殮稍拜官行人復承先大父重自此予抱羸病會淑人亦病一榻相對者三年支離之狀極人世所不堪予病稍起又拙於逢世因而坐廢家食者前後計二十年淑人日禦裋褐操作略不自識爲官人婦也又以其間嫁二姑娶一從叔婦娶一再從叔婦撫一孤甥娶甥婦以及孫甥孫甥婦皆淑人黽勉以相予而予乃食貧日甚且與淑人將終身安之越天啟辛酉熹廟攺元予自行人起禮部主事連擢光祿丞尙寶卿太僕少卿淑人一隨尙寶任僅數月偕予謁告歸一年起右通政會逆璫魏忠賢亂政辭遂坐削奪崇禎戊辰今上攺元復官誥起予順天府府尹淑人再隨任踰年偕予謁告歸乙亥廷推閣員奉召赴京丙子以工部左侍郎謁告因寄津城上書刺時宰誤國狀奉旨削籍歸則淑人寢疾於家浸劇未幾卒時丙子十二月十五日申時距生萬曆戊寅九月十七日申時享年五十九與予同庚後予八閱月淑人乃竟止於是乎始以予官儀曹封安人繼官僕少進恭人繼官京兆進淑人中年生二子長汋以官京兆遇今皇太子冊立恩補官生次者殤女四長適陳剛次適王毓蓍三字章黻殤四適秦祖軾皆士人汋娶周氏舉二孫曰茂林鄧林嗚呼予於淑人重有追感焉淑人始歸予予性多恚旹遺淑人詬語致上忤吾母淑人從容進曰子爲人子事母可如是耶予大悔恨輒自創久之淑人喜告所知曰吾夫子能攺過矣吾母晚年體浸臒淑人躬承起居凡巾櫛匕箸皆服其勞母事事宜之依若左右手及大父病予滯京師淑人典簪珥以奉湯藥周旋問視間如其奉吾母也晚年晨起必盥櫛謁於祠堂然後理家政十餘年如一日則予之有愧於子職多矣予坐逆璫之廢朝論洶洶欲殺予視東林六七君子淑人聞之必勉予忠義無偸生予方自危若朝露而淑人意自若也予因之感奮曰彼婦人乃能如是及守京兆都城被圍火光徹衙署家人皆號泣欲遁獨淑人不動曰予從夫死予曰何至是淑人曰子幾幸乎予又因之感奮曰彼婦人乃能如是則予之有愧於臣職多矣淑人頗信佛氏言日夕持經咒數十年予挽之不顧歿之前病痰喘甚苦屢絕問以鬼神事曰無有乃曰生老病死人人不免耳終無一亂語翛然而逝若淑人者殆有得於生死之說與淑人性剛明處心行事動稟質誠一生無謔語舉止端重𨿽處閨合無惰容筦家政數十年𨿽出入米鹽斤斤節嗇而恩施上下必均以有禮又以其暇躬紡績爲婢妾先至老不衰斯可稱婦徳矣及其死也予哭之曰失吾良友因題其旐曰孝莊是爲孝莊淑人志客聞之而嘆曰美哉淑人朂哉君子其相與以有成如是予曰有是夫因冠以劉子稱合塟預志後有求劉子者亦於此得之昔鄕前輩鈕石溪公自述墓志以病天下之諛墓者予聞其風而悅之因並不自志而稍附淑人以自況君子有以哀其志云劉子晚號克念見志也

銘曰此累然而起者爲誰氏之圲不名不行返其天先不日不月不紀歲年先萎非促後死非延淸風明月白石丹泉時與俯仰一气翛然噫嘻我偕淑人兮非言之傳

劉蕺山集卷十三

●欽定四庫全書

劉蕺山集卷十四

﹝明﹞劉宗周撰

○墓表行狀

丁長孺先生墓表

記白沙先生傳羅文毅公曰倫必爲君子不爲小人無疑私心訝之以文毅之賢而猶致審於君子小人之際以定其品何也世有眞君子必其能自別於小人者也自別於小人而小人嫉之還以爲小人則其負世俗之疑必甚此在文毅且然而況後之君子乎白沙蓋有感於斯也後文毅百餘年有君子之榜曰東林於吾浙得一人焉爲丁長孺夫世有弱冠策名終其身不遑一席暖於朝顧孜孜切切饑溺當世有物於中必欲一吐之君父而後快𨿽刀鋸鼎鑊有所不避斯其爲人則亦今之文毅也嗚呼已矣宗周椎魯愧無能爲役如白沙而辱知頗深後死之責非予而誰請摭其平生大者表之墓曰長孺先生丁氏諱元薦別號愼所湖州長興人生而慷慨負奇气遇事直前無所回互然一本之忠孝惻怛嘗從無錫顧涇陽先生講紫陽絕學於東林書院先生深契之又學於其鄕許恭簡公自此趨操日益髙明夢寐先哲奉爲矩矱及見世道陸沈慨然有矯勵澄淸之思於富貴利達視如敝屣不屑也少有異姿弱冠錄諸生髙等廩於庠卽從顧先生授尙書已請益馮具區司成遂擅經生業北遊太學舉萬曆乙酉京闈成丙戌進士丁外艱家居八年以癸巳謁選授中書舍人甫匝月上封事萬言極陳時獘可寒心者三可浩嘆者七坐視而不可救藥者二皆闗天下大計旹貞皇帝儲位未定有三王並封之議先生封事中多責備婁江婁江惡之尋請使事去還朝丁內艱己亥以京察鐫先生不赴調者久之積十二年庚戌起廣東臬司經歷尋召爲禮部主客司主事又踰年以辛亥三月之官時京察甫竣大宰孫富平爲反噬者所訐其黨和之舉朝鼎沸度無能解之者先生乃起而抗疏臚諸姦罪狀並發其邪謀害正凡數千言識者以爲經世之文其黨轉攻先生先生再疏以爭又發三疏皆反復君子小人消長治亂之機而攻先生者益急神廟並畱中不報先生乃謝病去家居不勝忿乙夘復馳疏闕下語多激壯亦不報丁巳京察遂以不謹削籍是役也一网道學淸流盡矣因刻程朱道命錄以見志天啟攺元漸起廢籍諸臣至先生獨以察典格士論不平久之臺省交訟起刑部檢校尋晉尙寶丞少卿而先生已病會小人復起用事挾中閹大創門戶先生病中輒扼腕旹朱元寧罷相歸詢及時事故答以謬語先生怫然起口喃喃罵揮手而別前易簣數日也卒未幾詔削先生新官諸正人坐門戶者多寃死詔獄獨先生先期獲免今上聖明建極反政由舊而先生之言往往奇中人於是知先生昔之矢口而爭其爲世道慮至深逺也當先生之在禮曹也福淸當國且待以少卿先生不應丁巳之錮或謂稍通款要人可免也先生曰此膝一屈可復伸乎及熹廟初沈烏程以大拜趨朝向慕先生甚邀西湖邂逅謝不往再邀前會江都先生笑曰豈有白首曹郎艤小舠於相公舟側者乎沈怏怏去謂人曰丁儀部彊項未易用也魏孔時給諫還朝過髙梁溪先生在焉因請先生一交給諫先生曰吾老矣不能涉嫌要津便飛棹而返後孔時奪官歸方通尺素定交先生𨿽雅志世道而風儀介然恥爲人所援故晚年同志諸君子無不起彈冠者惟先生終老林臯予常以爲空谷音不虛也先生自謫祕書歸卽小築北山之華瀨溪時集同志讀書談道有終焉之志間往來梁溪商訂學術是非陶然樂也而乃心實惓惓君父晚年及神光熹授受之際每語及輒嗚咽流涕欲借劍而無從賫志以歿識者恨之初先生考少參公慮先生以骯髒取禍輒加裁抑先生曰寧璧碎毋瓦全公臨終執先生手曰勉之無忘前言其家庭相砥礪如此先生事二親和婉備至𨿽貴而勞不色忤事繼祖母吳曲有禮意忘其非吳出也母夫人歿而事外祖母陸如母存林臥十年奉陸以終舅應奎非陸所出而渭陽之眷彌篤又推少參公意卹及祖母之族蔣時時待以舉火公有側室嚴無子而矢栢舟先生事之惟謹旣歿力請於當道旌之其推恩九族與故人子弟無所不厚也歲甲子元旦賊吳野樵等二十八人斬闗入縣署刼令君庫獄不屈死之並殺徐主簿家人皇迫請避先生叱曰義不共國無可避也且吾一舉足如全城何立召思義等設殊賞殺賊且飛書告當道乃入縣撫令屍慟哭而出丞若尉於頺垣積薪中相與灑血誓眾當擒賊首吳野樵追至西門又擒殺數人餘黨走遁事甫定而城中民訛言殺令者屠城自辰至酉竄匿殆盡有素憾令君者因倡爲報讎之說先生曉諭居民使各安堵而誦言令賢無報讎事人情洶洶一夕數驚謂先生袒令君將不利於闔城先生處之兀然不少動三日殮令君如禮馮推官來署縣事益相協謀爲善後計人咸頌先生之功先生自少勵亷節所居郡邑謝一切造請以是爲諸大吏所嚴重有投以暮夜金者峻拒之或亷其枉而解之亦不令人知也先生通籍四十年前後服官不滿一載其廢與起必闗世道污隆昌言勁气一時諸君子爭視爲前矛而小人嫉讎之特甚其論婁江也於先生爲舉主則以爲叛師辛亥之疏摘及其同鄕友人又以爲賣友身旣廢矣復起而論天下事則以爲懟君三者皆不能無疑於天下而先生斷斷有以自信實本之所學如是黨論初起元黃未判而先生抉之最蚤獨扶君子之正气於眾口謠諑之日使世道終賴以不墜則學焉而見道之眞其必爲君子又何疑焉卒年六十六所著有西山日記及奏疏雜稿若干捲藏於家其生卒世系子女詳狀中配臧氏繼娶吳氏皆有賢徳嗚呼後之爲君子者尙有感於斯友人劉宗周曰初予於先師許恭簡座中見先生抵掌談天下事神采溢發輒嘆服謂非當世士遂相與定交然間與師語及先生之爲人必曰意气意气先生聞之戄然夫子不得中行而思其次則曰狂簡夫惟狂簡乃能卓然有立所由與浮沈當世者異矣

資政大夫禮部尙書兼翰林院學士加贈光祿大夫太子太保謚文介淇澳孫公墓表

今上禦極之八年念前此置相不得其人無由建太平之業也始大破資格進羣臣於廷親試才品拔其尢未厭復用夙望卽家起毘陵孫公屬公已嬰疾聞命力趨間闗水陸疾浸劇抵國門上亟趣公陛見而公竟不起上驚悼良久下所司議卹贈公太子太保祭葬如新銜仍任子一人皆異數也易名文介識者以爲稱情云予嘗私慨謂今天下安得古之大臣以道事君者而用之以致君堯舜坐奏升平之業則心儀孫公一人當世士大夫方推轂公無虛日而爲之小人者獨害公致公前後困折瀕死晚際聖明殷懷夢卜𨿽害公者不得不聴公一出乃公卒不及大用以死天乎人耶公死而若後先並命之文公震孟林公釬亦相繼死吾黨不禁人亡之慟嗚呼公死矣予請尙論公大臣之道公起家詞林歷編修中允庶子少詹事皆職在編摩不具論論其大者方公之以禮部侍郎視篆也值神廟端拱久諸典禮廢弛公首疏闗治亂者數事遂及福王之國期當是時福府挾母愛以有寵於上諸窺伺者乘之致東朝積處危疑二十年廷臣爭冊立爭並封爭出閣無虛日而坐落籍永錮者半天下也旣而廷臣屢以之國請至四十一年癸丑始奉旨卜吉明春貴妃猶日夜巧營上前至莊田取盈四萬頃捜括數省曠日持久不可得舉朝患之公奮然曰此禮臣責也疏八九上輒謂人主當以大信示天下不得以難繼之土田借口輒奉旨切責又連請東宮出閣亦不報一日內降旨更期後年且責政府以必行無附和廷臣煩聒政府惶恐持未下公立率九卿以公疏爭度不可得則舉朝伏闕而公方待命時出入殿廷與諸大臣旅會辭气慷慨曰今日是某死所還揖諸政府曰今日是相公死所九卿相顧皆感激爭出危言佐之聲朗朗徹大內政府乃得以前旨反汗頃之戚畹私人有偵公者公與之語所以爲福王母子地且曰自古國家何代不封王何王不之國而動煩過計畱千古不決之疑上聞之大感動於是貴妃令王自請減莊田以行而大典如期告成是役也賴神廟始終英斷不難割數十年椒房之愛奠國本於泰山而苟非公忠誠貫天壤仰邀帝鑑亦何以得之於是人多頌公功者公謝曰聊逭禮臣責耳又數年有妄男子張差闖靑宮梃擊事人愈推公爲曲突徙薪而忌者遂曰居功其它若慈聖太后廟號王貴妃遷主諸王選婚皆闗聖孝聖慈之大者公動持典禮爭屢忤上意久之多得兪旨公遇事必核舊章杜僥幸風采肅然嘗有中官非例索內供金錢至持駕帖坐需公執不可召役於庭而呵之中官口噤而去一時直節聲震內廷故自天子以下皆嚴憚公公於是得行其志焉楚獄久寃賴公平反釋其幽滯者數十人代藩廢長立少公念其事正與東朝類亟正之以杜姦人窺伺者庚戌科場之獘羣小熒惑久滋盈廷議卒按法持之又請從祀豫章延平皆報可在部踰年請告去去八年繼爲禮部尙書而鼎湖再泣矣先是先帝疾大漸有鴻臚丞李可灼者因政府方從哲進紅丸先帝連服之崩廷臣交章劾可灼聴引疾以去從哲亦引疾去公以爲未正厥辜甫入朝卽抗疏劾從哲略曰春秋許世子進藥於父父卒世子自傷與弒不食死春秋不少假借直書許世子弒父然則從哲宜何如處焉伏劍自裁以謝皇上義之上也合門席槁以待司冦義之次也乃宴然傲然支吾紛辧至滿朝攻可灼僅票回籍調理是可忍也縱無弒君之心已有弒君之事欲辧弒君之名益難免弒君之實並及貴妃以遺詔封後神廟擬謚恭例貶李選侍不蚤移幹淸宮有垂簾之漸皆坐從哲不能先事匡正爲弒逆顯據語加峻切得旨九卿科道議議上詔奪從哲官而戍可灼朝野快之當公建白時禦史大夫鄒忠介首袒公以爲卽不殺從哲亦當直筆書信史爲後世戒於是公論翕然歸公獨二三宵人不懌也頃之以爭秦藩封爵非例忤旨又請告去自神廟以來士大夫以學術持淸議者積爲羣小所不容相沿有門戶之說公旣去侍郎值京察竟以居功定策糾公坐永錮矣至是小人益嫉公如讎公去之明年會逆閹魏忠賢用事聲勢灼天下羣小附之遂修門戶之怨抵誣正人無遺類又明年大起詔獄副院楊公漣而下死且戍者若干人越丁夘公議戍得寧夏極邊因以公論紅丸合之刑部侍郎王公之宷爭梃擊楊公論移宮爲三大案特修三朝要典頒布天下坐公等皆罔上不道公得之欣然曰何不遂從楊公地下遂戒行天佑皇圖其年秋今上以藩邸繼熹廟大統赫然正始誅逆璫及其黨與乃詔卹死事諸臣而公解戍復原官其時璫孽猶布滿朝署多尼公出者獨詞林倪元璐南銓臧照如發憤爲公上疏旣而廷臣交薦公戊辰攺元始以原官恊理詹事召公三辭不允璫孽閃爍尼公八年如一日上不能無疑亦不彊起公公已若將終身矣晚年特召當羽書狎至聖天子齋宮引咎之日公義不俟駕途次謁告奉溫綸公捧而泣恨餘生不能報主悲夫始公爲侍郎方爭言國事而枚卜及公葉文忠當國雅知公則私謂公曰少委蛇相矣公曰吾敢以一官誤國家大事爭益力及公再出文忠再當國旦晚且相公竟以討賊一疏而罷人多惜之公狀貌不踰中人而性獨鯁介孤行岸立不可一世嫉惡旣嚴卽於賢者亦未嘗苟同故人莫得而用之然一日立朝斷大事決大疑動爲國家樹典禮之極用是夾日兩朝功存社稷卽不相天下其聲施固已宏逺矣臨革謂子比部君士元曰吾輩若將道理不讓與聖賢自然君父念重身家念輕何事不濟又曰吾平生於出處最分明嗚呼公眞凜凜以道事君不可則止者與公諱愼行字聞斯別號淇澳晚好石更號石齋以自況生有異姿母唐氏荊川先生女也故淵源有自舉萬曆乙未進士第三人始入詞林以文章負盛名獨扄戶讀書不妄交與謝一切竿牘非其義一介不取世咸稱爲苦節至居家處鄕曲動有坊表士大夫以此益髙之卒年七十二配封夫人李氏無子子其兄之子卽比部君生卒世系皆詳狀中始予官儀曹嘗備公屬員引予知己追感同心之誼良用耿耿遂因比部君之請據狀爲之表諸隧道以示永久劉宗周曰予讀文抄而知公之學出入於辭章佛老無所不博繼讀困思抄而知公之學一稟於正折衷羣儒克繼絕學讀愼獨義百通而知公反約之功依乎中庸讀一易二易三易四易而知公屢絕韋編探河洛之源心存憂患與時消息於戲盡之矣及讀公奏議若愛梔愛畫病龥裏居曳尾諸記而知公於出處顯晦生死之際無一不以言顧行子臣弟友歸之慥慥之地是謂稟龍徳而正中志天民之所志後千百年庶幾有以尙論公世與

亞中大夫江西布政使司右參政誥贈太常寺少卿養衝姜公墓表

今天下所急者事功所需者幹濟才而置理學行誼風節文章於不問以爲此皆啖名者之所務而亂天下之嚆矢也數十年來轉相祖述積爲驅除禁錮之術久矣乃今天下未嘗乏才也疎闊而取之狼籍而用之上之人從而顚倒乎其間寵異而摧抑之者百方而竟無一割之效可以備緩急致國事於累卵轉增乏才之嘆豈非所用非所長所急非所習之故與宗周因而追感往事吾友有姜養衝者固所稱理學行誼風節文章之標凖也而竟坐是不得大用以死後之人尊事先生亦止知先生學養如是意者持論有餘而試之用或不足耶卽可以大用而不可褻用猶然啖名者流耶乃先生固有不然者先生筮仕爲戶曹主事也甫弱冠耳旋出而司倉徐州徐倉以儲該衛官軍俸月糧及所至領運官軍行糧故事僅支放而已先生獨畱心軍民利獘計及纎微放糧必稽日月爲次第先是有預放因有壓放皆至一二年至是通行平準夙蠧一淸收糧則稽地方逺近積逋不得借口那借先是各地方坐派倉糧不載考成先生特與申部題準入考成自此得按期徵解解至仍聴與候領官軍交兌無停刻而胥吏不得措其手又徐左二衛之有軍便名色也扣軍糧爲免役錢稱便軍實以厲軍逺年逋役無可稽考遞相干沒而衛官與部使者亦染指焉一軍化爲空籍至是一切報罷且永著爲令至舳艫往來榷課槪與以寛政而歲入反浮於前異時收稅聴左右縱橫爲市姦利者得以行其私先生示畫一使不爲行役者病其發姦擿伏往往老吏不如則先生之用一效於錢谷者如此旣而以按察副使視學三秦先生念秦士朴厚可教也首肅憲範彰軌物有以夤緣進者卽入彀必擯置之以示懲風采凜然尢加意士行旣公核之裏舉矣又使就試諸生各舉所知合之學博有司之所舉者以定優絀乃大啟秦中書院進諸生之文行兼優者而深造之資以餼廩肅以規條主以博士先生之賢者仍分立五會一曰經學二曰史學三曰理學四曰古文詞五曰昭代典故聴諸生各占一會或二三會會之日各以其學互相質難收麗澤之益以底於成材又拔其尢立定性堂以處之儼然積分之法時引其儁者從容凾丈以牖啟之如家人子弟又於書院中立祠祀三秦名賢逺自蘇子卿而下近自靖難死節張公紘而下各若而人凡所以示鼔舞激勸者備至異時醇儒名世背項相望咸歸先生陶淑功實前此所未有也於是壬辰大計詔錄先生卓異爲天下冠則先生之用再效於風紀者如此其後卽家起江西驛傳當事者以供應不給議加編先生曰民困極矣居官者苟能身視民家視事郵事亦何獘不釐於是一意奉功令去汰去奢而立寢加編之議方神廟之以中貴人視榷省直也所至擁傳而行例得専制不闗主傳者或水陸兼支或溢額數倍莫可誰何先生曰吾職掌何事乃不敢問傳客往來遂勅有司一槪無私應而中貴人以他事銜命者皆不得専制矣仍立循環二簿一給有司一給夫馬戶卽乘傳貴人供應一夫一馬必以登候歲季查考懸以厲禁並夫馬折幹有禁額外需索有禁夫馬工食之稽遲有禁掊克有禁一時津人候吏不啻出自湯火而地方歲省金錢以萬計遂用節省所餘免派進賢十縣歲供七千餘金次及各府州縣嘗一視學篆舉祀其鄕之賢者南塘王公蒙山陳公専祠祀健齋曾公孺東徐公又祀江右督學名臣黃公仲昭而下若而人在江右二年江右人戴之如慈母嚴師則先生之用三效於簿書期會間者如此而先生自此罷官歸矣初先生通籍爲郎卽與海內名賢及同捨諸正人定交遂慨然以世道自任會神廟始不視朝國家大計未定柄人相繼工煬竈之術以籠絡天下諸言事者紛紜斥落先生扼腕益與諸君子風義相期在徐倉疏列四事一杜畱中二延忠讜三舉召對四躬節儉自徐還部應詔陳言請冊立儲宮並請宥廷臣之言儲宮得罪者旣而以郎署起補則疏薦直臣鄒公元標呂公坤亷吏陳公有年許恭簡先生而下各若而人至是以江右賫俸復疏薦鄒忠介等而刺政府不能容賢娓娓數千言時李晉江方新入參知嫉先生疏語以王介甫刺已竟奉旨降廣西臬僉尋以禦史宋燾疏救遂謫先生興安縣典史歸田十五年會顧端文主盟東林先生率諸同心左右之風期達於海內而先生每謂性命之學政無取於髙談但四端中於羞惡辭讓是非不見譏於有道卽是眞學問聞者韙之先生自少奉宗伯公家教旣通籍益以古人樹立自期孜孜問學其樂善慕義之懷尢得之天性故人品日粹而物望亦隆隆起謂旦暮且柄用而先生泊如也旣守難進易退之操又念宗伯公及母賀夫人年髙數請終養前後棲遲子捨者復十餘年以此不盡究當世之用而識者謂先生前後諸論列皆闗系國家治忽大機使其言次第用而先生亦以其身階眾賢而進將躋一世於平康正直之路無難也則先生之用而不用終不諱其大用又如此先生居家孝友兩遭大故皆毀瘠至哀慕終身操履嚴潔不以一介自苟而獨喜周人之急至捐宗伯公所遺產之半以贍宗戚故人無所靳於此亦足窺先生學行一斑而先生用世之略其得之素所蘊蓄者蓋有本矣往者先生督學秦中適哱承恩反寧夏寧鎭則先生屬也聞變卽驅車而往會賊已闔城拒我師先生周旋營壘間以待事平旣入鎭城訪諸生之死義者優卹而旌之其學博鼠竄者立罷去一時人心震悚嗚呼是豈可以聲音笑貌爲哉今日者誠得若人布之有位何至流冦之警舉世望風盡成巾幗此固先生所爲幹濟才也卽先生之理學行誼風節文章也而世猶用是詆吾黨曰啖名曰亂天下亦已過矣先生諱士昌字仲文宗伯公督學蜀中時夜夢文星入室越日賀夫人舉先生於官舍故名長而丰神秀朗濯濯如仙子讀書不再過蚤以制義擅名年十九舉於鄕明年登萬曆庚辰進士歷爲郎至副使參政旣謫籍物望益歸晚以太常寺少卿推者再皆畱中光廟登極將錄用先生而先生已卽世熹廟初遂錫贈典如原推士論以爲未厭云卒於天啟辛酉年六十一配於淑人名臣景素公女也子男四長志亷舉萬曆戊午舉人次志潁志沂志濝皆世其家學宗伯公諱寶以嘉靖癸丑進士第三人歷官南京禮部尙書加太子太保世家丹陽宗周姑志其大者表諸墓使後之人知所矜式焉

勅封侍禦盤石金公墓表

古之君子修之於家獻之於天子之廷豈其身獨優爲之蓋所謂父兄之教不速而成其政不嚴而治也況又重之以師友之燻陶乎後世父兄師友之際多曠於教非豪傑士自命其能崛起大業一舉而聲施人國乎古今人之不相及以此予比叨紀綱一席得與天樞周旋一堂之上莫逆於心每至人才進退國是可否之際未嘗不奉天樞爲蓍蔡天樞亦不予棄也而時時匡予所不逮方期艱難共濟仰佐聖明屬有中左召對之役予以捄言官觸聖怒禍叵測天樞起而申救予甚力由是兩人同罷天樞當外謫因子請終養而封公盤石先生之訃至矣天樞徒跣歸以不逮含殮毀甚久之將奉先生之靈返葬於椒先生世椒人故從治命云於是天樞緘書以先生墓道之石屬表於予予則何以表先生猶憶天樞將發都門流涕爲予言先生屬纊之際勉之以言臨風北睇曰詩有之夙夜匪懈以事一人又曰旣明且哲以保其身兒勉之又進之曰上不負天子下不負所學語不及私予爲之咨嗟心折曰有是哉先生之言醇乎醇允矣其爲臣鵠也蓋先生之學所以本諸身者如此因以教於家啟其後人至倉卒不亂如臨師保如式珙球聞先生之風亦足以興矣旣又讀其門人方曼公翰簡之狀得悉先生平生如約以褆躬儉以訓家惠以和鄕裏皆縷縷可述而大端一本之孝弟蓋自髙祖東園公以儒術起家再傳至存吾公稍進爲教官及先生昆季而日大先生遂授之天樞父子兄弟世以學行文章相友入其門雍雍如也先生垂老猶手持一編率諸子課業風雨晦冥不輟金氏之興有由然矣先生𨿽不遇以韋布終猶及得之天樞不啻其身親之也是爲施於有政嗚呼先生其古逸民之遺而中倫中慮者與是宜豎之丰碑昭示千古令過者矜式先生諱九殿字承明配某氏享年七十有五天樞名光辰卽先生仲子而先生舊以光辰禦史得晉封故又稱封公其它詳狀中

表曰遡潛徳於東國以箕以裘五世而昌紹家聲於儒術遞相師友再傳而益光蔚起中臺蹇蹇諤諤不負天子不負所學庶幾夙夜永有譽於先覺

累封太恭人加贈淑人劉母貞節周氏墓表

予與去非同舉南宮三十年出處去就多步去非後塵稱同志去非少而孤育於母周太夫人以有成視予所遭又有同者憶癸亥同官尙璽時去非每念太夫人年髙欲謝去已而竟去將發聞艱予爲之分痛相別六七年又得聚首京師老而益親每論心道故忘其非同气也久之去非遷南司馬行矣遂持太夫人狀而請墓道之文於予予讀之復痛痛去非之母似吾母也嗟乎非予又誰爲去非道母徳者因特表之墓道曰劉母貞節太夫人周氏女中須眉也有古孟歐之風焉生而端慧父曰鹿野公擇婿得贈公於歸若干年而贈公奮自諸生登隆慶戊辰進士世稱華江先生褎然儒者也未拜命以疾卒於邸時太夫人偕來京師所舉二子長者十四齡曰炅次五齡曰定國卽去非也皆遘疾且劇二女子又殤太夫人且顧且號晝夜不交睫而忍死以二子扶櫬歸涉江遡河淩風濤不測中幾葬魚腹者數矣太夫人輒拿他舟載二子而身依贈公櫬攀號以濟自此稍稍病悸病中取女紅自力不輟久之復病痿宛轉牀褥三十年時誦佛號皈依淨土稱未亡人而已初太夫人之稱未亡也撫棺而泣曰死非吾所難念君讀盡天下書常扼腕當世之故頗欲有所發明而竟賫志以歿吾姑畱此身以待二子聞者哀之比二子頭角漸露則次第授以父書誡曰在昔爾父坐一室披簡編如對嚴賓耳目無他營卒底於成爾曹能如是吾亦何憂二子益奮久之長君以萬曆戊子舉於鄕去非則遲至辛丑成進士太夫人爲之色喜猶時飭二子曰幸有今日無負爾父志可也其後長君自滕縣令考滿貤封積官至同知去非揚歷中外遭時中廢會貞皇帝登極三起官至尙璽丞猶不忍割裾太夫人曰三命異數也而忍傲之如臣誼何且幸際覃恩進爾父淸華亦慰吾志耳去非跪受教上京師攺官太僕少卿晉贈公如其官太夫人垂病聞之含笑而逝乃者去非又以光祿卿晉贈公如其官且推贈公所生如其官而去非自爲令積至今官所稱慷慨發明當世者亦已見其大槪今而後太夫人可以報地下矣嗚呼一婦人耳相夫有成矣又翼二子有成以繼志不愧其言如握劵而償生賢於死多矣撫棺一慟皎然志气感天地泣鬼神世以爲純貞其它婦徳多可紀者太公卽世時贈公方上春官諸含殮皆太夫人身任之而衷於禮不遺贈公以所憾其教孝如是贈公遊學昆季私析產太夫人持之不得僅取所析之餘者示承祖意及煢煢撫孤之日昆季欲還所讓產不可曰此夫子志也其教弟如是伯翁守泉公晚舉子而有佚志太夫人身任母道閒之惟謹卒以成立其親族子女之無依者往往收撫之繼以婚嫁其教慈如是方歸贈公頗食貧則盡出其簪珥綺繒以椎布自前身操井臼旣寡貧益甚日以女紅給饔飱且佐二子束脩從師而口啖饘粥竟坐是以臒其教勤且儉如是節嗇之餘又得羨金稍拓廳事基曰吾後必大又喜周人急宗黨中諸爨火不能舉者病無醫者喪無具者率走向太夫人爲之經紀晚貴視二子祿漸厚益好施不倦未嘗讀書識字而能辧古人大義或以事質者得其片言冰解而去視二子所交客時從屏後偵輒知其端衰卽端士勉具飲食資麗益非是坐趣之去其種種才識如是方之孟母歐母間當無所軒輊卒啟去非爲時名卿宜矣卒年七十八兩封太孺人進太恭人加贈淑人先是督學使者錢公檟奉詔旌其門曰貞慈榮壽而太守盧公復采懿行載之郡乘嗚呼視予在妊而孤長而不逮一日養終愧顯揚其親者竟何如耶因灑泣而系之詞附之碣後

古亦有言殉死非難孰解斯義乃笄者流生不讀書堅持其志志之所之精以誠通鬼神可避之死而生肉我良人重開國瑞厥瑞維何如璞斯剖瑚璉未試爰啟後人善貸斯息一本雙穗靖共司馬承考軼兄曰母所畀母今已矣若母吾母淵然雪涕

光祿寺少卿周寧宇先生行狀

明興二百餘年至神廟之世士大夫涵濡於道化日久爭自奮勵進之爲功名退之爲義節爲理學文章彬彬盛矣然考其時大抵猶矜聲名聲名盛而標榜隨之遂有朋黨之禍君子惜之獨吾鄕周寧宇先生迥然自樹於風气之外𨿽屢進屢退率隨所至爲表見而終不依附當世獨完大道於渾朴之天可謂蓋代典型後之論世者尙取衷於斯先生諱應中字正甫寧宇其別號也先世出宋相益公後自江右徙居睢入國朝再徙會稽從戍籍也始遷祖曰徳轅公徳轅生二庵公二庵生朴素公朴素生古愚公古愚生仁齋公則先生考也世有隠徳而古愚公尢尙義好施人稱爲長者仁齋公娶沈氏生二子長曰岐山公次卽先生先生生未彌月而沈宜人殞於蓐育於伯母王宜人故伯考愼徳公遂子之先生之生也沈宜人夢豸入室祥光回繞而王宜人亦夢日投懷以是卜先生他日必貴先生生而岐嶷弱不好弄長勵志讀書至忘寢食屢應童子試不售而家貧無繼晷資度讀書無成兩父彊之攺業時年已二十餘矣有衛尉者以軍余坐先生轉漕先生不應拘而庭辱之乃不勝忿棄其家北上京師落魄日久得給事少京兆府中治簡牘少京兆邢公見先生气貌異之呼而前曰子嘗讀書乎曰然應舉乎曰然卽試以文亟加稱賞立進爲館師以其子受業焉竟以邢公得占籍順天補博士弟子員會予外王父章南洲先生以名儒開絳席都下名噪公卿間先生從之遊三年盡得其所學又與閩中名士林璠及北地李海石輩下帷窟室學益進隆慶庚午舉順天鄕試明年辛未舉進士時先生年三十二未有室也始聘裏中陶氏奉旨歸娶未期而陶殂繼娶陳氏謁選授直隸元氏知縣先生起家赤貧十年顚沛淬礪冰霜又得南洲先生指授蚤已立志不羣矣旣下車元氏則慨然慕古循吏之績亷潔自持畱心吏治所至與民興利除害無所撓避民以事至縣庭輒相與延問如家人卽受訊者多所恩宥所持三尺獨以繩豪右不貸一切苞苴竿牘不得至門居一年政績偉然有巡方使者駐元氏候代日久先生以邑小供應不堪一日饋進四菓曰棗梨圓柿巡方得之悟曰豈欲我蚤離元氏耶卽日移節去而心重先生遂舉以調眞定眞定隸郡下衝繁特甚先生一意爲民如元氏不以簿書期會擾民其最著者爲築城之役眞定居京師右輔鄰邊徼無城歲遣防秋戍卒自別郡至者若干人則歲有戍卒金錢會承平日久秋防祗文具而所設戍卒金錢多屬文武吏士瓜分襲爲故事先生曰莫若城眞定也亟請於當事當事爭難之度不效誰任辜者而太守某持之尢力先生請身任其役卽不效亦身任其辜當事不得已姑聴之先生乃召邑中諸父老與謀計裏而派役欣然受命因起土爲磚采石爲灰其衡量度數與良楛之品多先生手自監定久之城工成萬雉巍然甲於三輔僅取縣賦及防秋錢一歲而足上官大慚先生又疏滹沱河以通水利教民種稻田北方水田實自先生始其後徐尙璽貞明踵而行之邑患盜先生以保甲法淸之有兄弟三人爲盜者訊得情特貰一人以全宗祧其敷政寛猛相濟多類此民有一亷如水萬井風恬之謠會梁尙書有子怙勢橫鄕裏先生懲之以法中貴馮保爲其父母塋地樹崇楔先生獨不署名並憾之切骨而江陵相於先生爲南宮舉主又嘗移書刺其奪情在位亦大恚於是向之爭言築城不便者咸以先生爲贄當大計遂誣以贓私過吏部堂堂上大呼曰周知縣貪先生亦大聲應曰知縣不貪顧問眞定守守曰委不貪苐坐傲耳乃調湖廣崇陽崇陽巖邑也積獘相沿閭左民爲勢家供繇役苦不堪則逃亡轉徙邑乃大困時朝廷有淸丈天下戶田之令有司多文具應之先生徧歷窮鄕赤日中行隴畝揮汗如雨遂逐畝逐戶一體起科人無漏者而賦役以均小民如出湯火然勢家終病之有縉紳招飲投蔓毒害先生歸至夜半毒發一嘔而解先生亦不言苐亟著冊而崇府審理之報至矣頃之上官已遣署篆者亟索篆先生持篆弗與曰公事未竟時庭中郎吏皆散去先生手自持篆印戶田冊日夜以萬計目不交睫者浹旬冊成召主者一一給之又存冊於官以爲永憲而先生乃行崇陽之人至今呼其田爲周田先生又著便民三苦論言言可涕也後入縣誌云庚辰大計仍以諸權幸下石復列不謹坐錮先生旣歸田宦槖蕭然時愼徳公已捐館而仁齋公遐齡在堂貧無以養也先生率陳宜人躬執爨以侍晨昏或時治圃與傭奴雜作所以承歡者百方備至仁齋公亦安之忘其子之在錮籍也越二十餘年都禦史艾穆特疏薦先生時陸莊簡公爲太宰號憐才素知先生獨病察典二百年成例難破及得中丞疏喜甚卽會訪九卿科道百口訟寃遂奉旨起先生原官補直隸曲周知縣不數月升河間府同知連擢山西潞安兵備僉事故太宰王國光裏居坐不法有司多不敢問先生按治之王竟伏辜而其私人在朝者百足擠先生復論調家居七年壬寅再起湖廣荊南道荊地臨長江漕舟時虞覆溺先生酌爲幫運支收之法官民兩便之楚藩構亂殺巡撫趙某獨憚先生威名聞先生至拱手就縛先生復疏請爲未然之防在荊南三年於民生吏治無事不講求旣一一得其要領則著風憲錄行於世而三年中所積鍰金以萬計悉推以惠地方或設賑民倉備賑或疏沙市河便涉或所在起義冢或繕城或建閘皆百世利也朝廷有知先生者內擢光祿少卿將大用之而荊州司理王三善僉邪士也先生嘗以法懲其胥役坐憾及先生去任竟以大計中傷於史按君轉嗾南北交章復論調然公道愈彰當事者方懸霸州兵備待先生需次巡撫先生曰吾老矣不能事羣少年再辱也遂抗疏自理枉狀故事坐察無自理者因奉嚴旨歸先生雅負經濟之略𨿽遭中廢時時不忘當世及再廢再起益侃侃發抒思得一當以展平生而竟爲宵人所構不究於用識者恨之瀕年時事孔亟內地戒嚴眞定人多追誦先生築城功朝士傳之皆傾慕爭欲推轂先生而先生老矣杜門卻掃不以姓氏通人間亦絕口不道平生事卽海內知己如北地趙夢白吳中姜仲文及吾浙丁長孺數人間相聞問亦落落間闊夢白起冡宰嘗移書先生欲爲先生進一階先生不答及夢白坐黨人禍遣戍始答書唁之其介如此先生林居後終日危坐一編課子暇則覃思著述積至數百卷皆道其胸中所得與身所經歷處一字不蹈前人非文章非語錄信手疾書其深處往往與圖書之言相表裏一夕夢神人囑曰子著述盈箱盡泄天巧犯造物忌自今當還之造物弗著一辭先生戄然悟遂絕筆焉時戊辰長至前一日也明年冬先生年九十先期語諸子曰吾將歸矣及屬纊家人忽聞空中車馬聲塡然而先生遂逝先生廣額丰頤神采英毅雙眸炯炯望而知爲正人其處心積慮動可質天日切切以康濟生民爲己任居恆抱拙自守若一無用於世者至臨利害遇事變奮然肩承百折不挫自少歷艱苦敝衣菲食於耳目玩好一無所庸登其堂凝塵滿座入其室殘書數卷而已蚤年意气豪舉不可一世中更困折深自動忍一變爲溫恭矯輕警惰時時若將不及顧専用心於內斂迹韜藏其深造自得有人所不及知者始先生以幼失怙撫於王宜人非爲人後之義也及縣令考滿頒綸命先生曰育我者已矣非一命無以慰九原生我者尙有待也遂貤封愼徳及仁齋卽世且無後先生從裏居上疏歸宗並乞覃恩封典於所生朝廷許之因贈仁齋亦光祿少卿異數也子三人女二人皆陳宜人所出長惺例貢生後先生數月卒娶劉氏予族姑也生子熈幹邑庠生次正國太學生娶陶氏繼娶趙氏生子祖淸祖獻次愰邑庠生娶秦氏生子熈咸祖茂女一適陶崇烈邑庠生一蚤卒先生生於嘉靖庚午六月初五日卒於崇禎己巳十一月十二日墓在破塘裏之某山陳宜人先先生卒葬已若干年自有狀至是啟壙以先生合葬則庚午之十二月某日也正國輩旣襄厥事乃手撰先生行實造宗周而請狀焉宗周不敏以外王父通家之誼辱先生愛最久誼不得辭敬爲之詮次如此宗周束髮侍先生以迄於玆每見先生進道之力歲異而月不同晚年徳盛禮恭淵乎莫測涯涘窺其所得殆堯夫茂叔之流近世儒者不足道也近復得其遺稿讀之益爲之斂袵顧予猶自愧管窺不足模先生萬一尙俟立言大君子詳核其所未盡而志之而傳之以垂不朽則世道幸甚謹狀

先考誥贈通議大夫順天府府尹秦臺府君曁先妣誥贈淑人貞節章太淑人行狀

不肖生不及見先君子長而僅獲所聞焉音容行履總歸惚惚無端緒可紀重以茹痛之極卽在先慈膝下亦不忍致詢生平始末以故益不詳向有短狀藉以請志於大人先生如黃口小兒作啼聲未有當也荏苒歲華滋懼潛徳未彰爲千秋遺恨謹更端次序以及先慈太恭人如左

先考秦臺府君劉氏諱坡字汝峻行第四十七位世家山陰水澄裏先世出漢苗裔始家山陰者曰縣幕公文質五傳爲贈兵部右侍郎怡軒公鐸怡軒生守直公濟守直生茅山公槪茅山生兼峯公焞兼峯公娶陳氏生三子長卽府君府君生於嘉靖戊申十二月初三日丑時越乙丑年十八補會稽縣儒學生戊辰娶我太恭人又九年病卒是爲萬曆丁且八月二十三日夘時府君先舉一女旣卒之明年正月而子宗周生又二十三年辛丑宗周舉進士甲辰授官行人先是辛丑九月神廟冊立東宮覃恩宗周已身逢慶典至是授官例得貤贈府君修職郎行人司行人蓋異數也又十有七年今上攺元天啟辛酉宗周自廢籍起官儀曹郎復周登極恩晉贈府君承徳郎禮部儀制淸吏司主事又二年癸亥宗周連擢冏寺卿復用皇子生恩晉贈府君中憲大夫太僕寺少卿乙丑宗周卽家起右通政辭遂奉嚴旨削籍並奪府君誥嗚呼家門之禍尙忍言哉府君生而瓌秀弱不好弄大父延師教之授以舉子業甫齠而能文年十二試童子邑令楊公賞之錄名上府太守某公偶顧府君則訝曰孺子乃得濫竽何令君之眊也卽畱侍席間面試立就出語多警拔則又詫異曰果佳兒也然不宜速成錫以楮筆而出頃之丁陳安人憂旣免喪而進膠庠則名籍籍起藝林矣嗣後三舉棘試庚午癸酉皆爲巡按禦史識拔禦史臨場試通省士百不收一二得儁者爲殊遇人或賀府君曰劉君見小敵怯見大敵勇迄於丙子竟未及聴鹿鳴而卒府君體素羸每入棘闈輒眩憒日中乃愈一拭目操觚疾書不加點隻字而文理丰美人盡以冠軍期之外大父南洲先生夙負人倫鑑每射覆科名士十不爽一二而獨失之府君府君之弗售殆命耶乃宗周讀府君遺書二十年而脫頴去抑又何也宗周少多病歲讀書不能以日月計自愧疏略而每獲僥幸從天啟入棘闈若有神助人皆曰此先公之靈也及宗周旣第又不能入官數請告家居忽起又廢又起未嘗及一考竟得以三命貤封皆覃恩異數事若非偶然者人又曰此先公之靈也洵然哉府君春秋僅三十而以所未盡者憑於遺腹子之身如取諸寄卽曰不於其身於其子猶二之也乃今者以宗周不肖事明主自幹大戮致上累府君嗚呼痛哉府君性至孝喪陳安人時年甫十五六哀毀踰成人大父感之不再娶以義夫終府君旣失恃則恃於祖母茅安人及茅安人歿府君哭之哀如喪先妣時有科舉之試縣已拔髙等及府試遭喪輒告罷或曰國制無期喪不應舉者府君泫然曰方寸亂矣豈能操筆作試牘竟不可奪府君嘗讀書羅文懿公家久之歸謂大父曰比處羅氏見其父子兄弟皆有禮教不似吾門苟簡者兒願取以爲法大父聞而喜之府君素褊急自此力加矯治徳器日底於和粹而家庭間風尙幾一變接吾太恭人相敬如賓友無故不晝處於內見燭乃入卽內處亦無不冠不履時女兄育於乳媼府君未嘗手授提抱必自太恭人轉相接也其矜嚴好禮如此府君褆躬岸飭動履必謹所禦衣冠圖史皆有常度無或卽於褻居恆閉戶讀書目不習浮薄之態意惟恐凂之所交裏中長者裏中人皆愛而敬焉嗚呼天實鍾府君之徳以孝弟禮法爲士林坊表而竟嗇於年未試於用宜有後人起而藉府君之靈以爲身後之榮而今也佹得之宗周而又失之倘世有憑而弔之者曰有是父乃有是子則宗周不肖之戮永永不朽而府君之靈亦於是不朽矣乎

先慈章太恭人系出會稽道墟裏父頴以學行爲海內士人師稱南洲先生母楊氏太恭人生有懿質自少閒靜寡言笑先生鐘愛之因命名爲淑且卜曰他日必貴爲擇配而難其人會先生教授吾族水澄裏府君年方舞象而■﹝女間﹞於文客偶遺所作至先生所亟賞之問是誰家兒曰吾擇婿如是可矣先大父因納采而楊安人有難色曰柰無姑氏何先生曰嫁女嫁兒郎何姑之問意遂決比歸府君則旣遊膠庠矣太恭人肅雝以相有雞鳴昧旦之風事大父及曾大父母咸得其歡裏中人無不嘖嘖稱賢婦者積十年而府君捐館捨太恭人年二十七手抱一女子而宗周猶在姙也則誓以死殉先生慰之曰兒卽死柰爾夫無後天道有知假爾生男以報地下死未晚因操文祭府君曰爾欲有後上叩帝閽且哭且酹而太恭人勉稱未亡人以待旣彌月宗周生當是時大父之室罄洗矣先生素愛女而楊安人又懟先生之擇婿也曰僅恃此藐諸孤慮誰爲托命者因趣返太恭人於家太恭人辭以舅氏在堂不得盡婦職歲時往來起居不遑頃之水澄之居捨又他鬻大父去而依所親韓氏太恭人尙往來韓氏家不絕踰年韓見卻大父挾兩叔氏投山莊遂聴太恭人大歸母家矣時楊安人已歿伯仲舅惇手足之情無煩孤寡拮據太恭人顧刻苦自勵躬操紡績習寒暑以爲常迨宗周勝句讀出則隨先生而入侍太恭人課讀機杼之間未嘗不篝燈相向也太恭人竟坐是體日臒宗周年十二仲舅萃臺公司教壽昌先生從之任太恭人慮宗周之失學也特遣之壽昌從先生時酷暑徒步九十里至卽病一足攣中冬持病侍先生歸明年春足疾瘳復侍先生之壽昌旋病目經年而愈又明年歸已復侍先生之壽昌又病目又明年萃臺公遷官去任宗周隨之歸年已十六矣五年中三上壽昌道千里而險太恭人無絲毫姑息又屢攖疾不顧而宗周竟以是讀書有成年二十遊膠庠是秋隨薦於鄕時劉氏不識所謂宗周也一孺子養外家一日而成名人始知先生之教而推本於太恭人三遣壽昌不啻孟氏三遷云然太恭人未嘗一色喜也意若轉自傷者每諭宗周曰勉之無負爾父之志會女兄嫁於章者復寡太恭人哭之奄奄成疾庚子冬宗周依戀膝下不欲上計偕太恭人促之行明年辛丑宗周試南宮得儁發榜之明日太恭人遽以一疾不起人方頌太恭人之教不衰而又傷之曰子可以祿養而母不待惜哉又有解之者曰此未亡人志也一日而立孤一日而殉死者於地下足矣奚其待宗周聞是言而深痛如不欲生也先是大父居山莊日久兩叔父繼殀無依宗周年且長太恭人數遣宗周迎大父至外家盡晨昏禮大父處之不樂也旬日復去太恭人彷徨累日歲時必遺之甘脆太父每嘆曰吾不能撫孤反以累婦時大父年已暮且攖病及得宗周捷音而霍然則謂宗周曰非汝母吾安得有今日人又稱太恭人純孝云歲癸夘禦史馬從聘按浙采其事上之朝奉詔旌表貞節之門而浙東觀察使王公時熙特下所司豎坊於裏中顏之曰宇宙完貞辛酉以宗周官儀曹郎贈安人癸亥以宗周官冏卿加贈恭人天之所以報太恭人者至矣惜宗周之不能爲子也始宗周宴鹿鳴而歸天且暮便服謁見太恭人太恭人恚曰爾幸爲舉子豈無舉子服而以褻服見也簡親棄禮恐自此始矣宗周急更衣謝罪終不懌而罷一日宗周隨眾謁當途以賄聞太恭人又恚曰爾母之爲乎母則有舊飦粥在爾胡出此懼爾福祚之不長宗周得而攺之又見宗周气宇輕浮則時時勅曰無多言多言敗徳無多動多動敗事又常曰人須有剛骨方能自立不然鮮有不敗者其它因事督責類此宗周奉之兢兢不敢忘及違太恭人日逺致過日叢材日薄爲明時所廢家食二十年一日立朝思得當以報聖明因上書論政事指斥權璫天子薄其罪不深坐會黨人議起宗周投劾歸未幾黨禍作遂奉旨削奪上及太恭人嗚呼宗周惟不克終奉太恭人教以至於此天乎母之無罪也故宗周仍稱太恭人以志痛云太恭人幽閒靜正得女徳之純居恆自操女紅外輒扄戶靜坐終日不移席動止雍容一中規矩步趨而裳襞不動謦欬之聲未嘗聞廳除處外家子弟往往不言而化有忿爭者得太恭人一言卽罷去太恭人喜慍不形每事有不可於心惟終日不語而已笑不至矧怒不至詈其天性然也宗周自少及長奉膝下有年見太恭人一言一動無不閒於內則其處心積慮純乎坤道之隤然而剛方之操凜不可犯方之古人栢舟而下不知於孟母何如彼所謂得其子而名益彰以視宗周今日又何如耶昔範滂以鉤黨坐戮其母謂之曰汝今得與李杜齊名𨿽死吾亦無憾若滂母者世所稱賢母猶不免以聲名動其子稍戾聖賢中道假令太恭人逮今日會見其子坐鉤黨之戮知其智必出滂母上矣太恭人卒於萬曆辛丑三月二十八日未時距其生爲嘉靖辛亥正月初二日夘時其卒之年偕府君合葬下蔣之原同邑陶文簡公旣志其墓而徳淸許恭簡公又爲貞婦傳行於世

劉蕺山集卷十四

●欽定四庫全書

劉蕺山集卷十五

﹝明﹞劉宗周撰

○傳贊

祭文

大司成芝臺陳公傳

天啟崇禎間有經濟名臣曰大司成陳公諱仁錫字明卿別號芝臺吳之長洲人登天啟壬戌進士第三人授翰林編修丁母憂服闋起補原官充經筵日講以忤逆璫忠賢削籍歸今上禦極用廷臣薦起原官尋晉春坊中允攺國子司業再補經筵晉諭徳謁告越二年卽家起南京國子祭酒甫拜命以疾卒是爲崇禎甲戌年五十六天子念講幄舊勞賜祭塟而鄕人仍祀公學宮錄賢也公著述甚富其大者凢若干種各若干捲行於世君子以是窺公夙抱之大云公生有異姿自少辧博屈其宿老益務攻苦治舉子業蚤有儁聲年十九薦於鄕明年下第父崇徳君謂公曰兒不患不貴顯正患知遇早學殖不固他日無以報君父耳公唯唯乃大肆力於古人之學首讀孔孟書曰吾向者所治帖括之說微言大義不在是因日積所疑抉其指要久之得數十萬言於是有四書語錄已聞毘陵錢啟新先生倡道東南尢喜與學者言易公復負笈從錢先生受易學久之印可錢先生恨相遇之晚也於是著淵天紹易羲經易簡錄等書公旣治經學有聞乃進而旁治史家言遂畱心經濟之學始公父爲崇徳令公讀書署中習知民艱念東南物力已竭而惟正之供不盡歸朝廷獘坐中飽因核掌故紀見聞爲吏治砭石於是爲賦役一書以今而觀吏道之污抑又甚焉時公固經生也而熟籌天下事早已井井及公旣遇矣職在編纂益取史家言商搉古今理亂興亡之故無不洞如觀火讀資治通鑑曰美哉辧忠邪審治忽箴諫深切其啟沃之資乎於是有通鑑論校綱目會紀二編一時傳者紙貴旣晉經筵會魏忠賢專國命時事日非公進講之下惓惓以博謀廣詢進賢逺姦爲言其黨聞而惡之一日忠賢以軍功冒爵上公給世劵公當視艸辭不可或怵以禍公曰死卽死耳劵不可艸忠賢乃別屬所私而尋以朋黨謀報復坐公削籍詞連文文起翰撰欲並殺文起公去惟闔門待死而已顧乃心不忘當世復考經濟之說兼總條貫以類成編於是有經濟八編每顧逆焰日張衣冠之禍不已輒飲泣曰吾終無以報君父乎會今上臨禦天日重朗次第進用而公著通鑑一書上巳從藩邸蚤塵乙夜之覽以是頗知公進用之公之晉司成也佐祭酒顧公錫疇申飭祖宗積分法爲儲才地而公則時進國子生諭之曰吾所司何業徳業乎學業乎功業乎教不行而敗若類如曠官何聞者相顧色起會先朝餘孽猶時時布要地錦衣某者忽蜚語中公禍不測未幾錦衣自敗獲免公遂以官諭捧節周藩役竣請告還裏公前後輶軒所至若邊陲要害建置沿革及一切吏治民生無不得之咨諏一日讀西山氏大學衍義好之已讀文莊公補義猶病其漏也間取時務之要續補之於是有衍義合刻有皇明衍義刻而公復囅然曰詳於古而略於今艷記載之空言而忽祖宗之成憲非所以昭法守也於是又仿二氏之意爲皇明世法一編紀髙皇以後累朝創守鴻模於天徳王道之間炳如也公一生著述之文莫大於是然心神亦遂已殫竭猶力疾成書竟以不起至公所扼腕於當世之故者一則曰重閣權則旁竊自杜閣臣得人則閣權自重一則曰任將者刻於持議而寛於課功故不能不事欺罔將兵者掣肘平時而責成臨敵故不得不出而敗衂又曰天下事尙可爲惟言路與閽人隔絕𨿽劉瑾汪直不久當自敗乃者中外之故難言之矣流冦交訌積十餘年不解聖天子經營禍亂之日久亟思得帷幄臣以責幹濟意未嘗不在公也卽海內識不識無不注意公一人旦晚且相而公已先卒不及待豈非運會之阨使然乎始公旣久困公交車念母吳夫人老不欲應舉會神光二廟相繼賓天公泫然曰吾獨非顯皇帝所錄士而廢艸莽之義乃進請於母曰兒將此進哭二陵乃圖終隱母頷之壬戌之役旣上春官卽策蹇走西山拜二陵徘徊灑淚而去其至性天植如此是年竟上第後公除母服正權奄肆虐彪虎縱橫之時公欲弗起因謀之文起諸君子僉日國事至此某等坐廢無可爲者子尙寄朝籍而圖潔身自便乎公感其義幡然起當是時朝士稱上公勸進忠賢無虛日致伏謁稱九千歲宗社大命危於髮絲天下已無君臣之義矣劵誥一拒凜然掲一代綱常還之君父卒啟今上中興之祚可謂功在世道而識者終惜公之未大用也公束髮以天下爲己任又痛崇徳君蚤世不竟所施輙奉其遺訓一生孜矻大要歸之經術經世晚築無夢園讀書其中公之自命居然逺矣而卒限於年稍讀公無夢初稿亦足想見其先憂後樂之致云初崇徳君蚤世而太翁太母皆尙在耄年衰病公承歡昕夕代崇徳君終子職者八年太翁毎嘆曰吾兒不亡及二人相繼謝世公哀毀一如喪崇徳君也母歿痛含斂不逮廬於墓所者三年嘗出前後經筵所賜鏹及八年餘俸置莊田若干畝贍族最後又推以及姻友及病亟猶勉裁成籍以示後人於是有病中一念錄是爲公絕筆公英敏博逹志气偉然濟之以學遂稱通儒其於出處去就間介然中立不激不隨淵乎其近道則得之學易居多故公於錢先生沒輒制一主私祀之終其身其篤於友誼又如此予生也陋不及交公然蚤知公爲正人心相許也比公歿而公子濟生偶顧予輒以公千秋之役見委予以不文辭越二年公倩吳子守質又來而吾會邑周令君又代爲請者再誼不得辭遂夲經世之志以綴公傳補楊太史所未備俟史臣兼采焉崇徳君諱允堅萬曆乙未進士仕終崇徳令其它世系卒塟別見令君爲公禮闈所錄士來治吾會稽有聲予又因會稽以知公也

外史氏曰熹廟初海內正人自皇祖五十年培飬以來一朝而畢聚於朝其間髙者談理學次之樹風裁下亦不失爲慷慨气誼相與狎主齊盟共效澄淸之志惟公及文閣學最晚進已褎然壇坫而公獨一意弢光斂鍔矻矻鉛槧間談經濟業人莫窺其際後諸君子次第坐鉤黨或廢或死或鬱鬱牖下說者已爲門戶之禍諸君子與有過焉公𨿽不幸免實愛其死以有爲而所談經濟業卒不顯嗚呼宋之衰誠正而迂矣卽陳同父不能開南渡之運公亦何負於淸時乎

徵君辛復元傳

徵君辛子諱全字復元山西絳州人崇禎中廷臣交薦學行以貢入京師待詔故稱徵君云徵君生而岐嶷丰度玉立識者知其非常人九歲入小學通孝經論語會族人誣構繇役事破其家徵君遂廢學去而治生或謂其父小亭公曰而子千里駒也而局促轅下終乎遂聽之竟學時徵君年十六矣則從塾師讀書太山祠偶及程朱行實心慕之以聖人爲必可學而至也遂焚香端坐紀錄言行其立志如此顧猶未知所入年十九讀讀書錄知入道必自敬始作主敬箴以自朂自此棄去科舉之習一意聖學時人聞而笑之弗顧也未幾小亭公卒以七戒名所居葷酒笑遊歌詠燕會及諸吉事皆屏絕著孝經闕疑年二十三門人始進徵君益深自期負玩心髙明悟河洛之說因以契天名齋自稱天齋子郡守張公某聞而異之叩其學大驚以爲程朱復出卽向之笑者至是偵其惇篤嚴苦狀皆折服於是門人日益進年二十七始就室於張補行冠禮於學宮之明倫堂從學師曹公茂孺請也其年督學南公居益校士至絳特延之就試而終不以舉業應因策以明體適用之說則條對井然遂令冠多士餼廩之學官檄赴秋闈辭明年巡撫吳公悌薦於朝不報又明年過關中執贄馮少墟先生先生稱之曰辛子年少而知學充其詣薛胡不足多也又踰年過安邑執贄曹眞予先生自此徵君之學益有師承風動逺近所至登壇鼓篋答問如響同志雲集嘗一會於垣曲再會於安邑三會於平陽四會於長安五會於洪洞六大會平陽二十四郡邑士於明倫堂皆從當道所請其守令而上有擁篲之風徵君則益以名教是非爲己任軺車所至必謁其裏中先後名賢湮廢者則請之當道表章之而於河津則謁薛文淸於太平則謁王文忠尢以寄景行之思仍錄其門人之賢者配饗於嗣爲舊典所未載雲天啟中魏璫擅政屠戮忠良則爲文以告關忠義聞者裂眥流冦渡河貢士盧若水首建義旗攖難及婦女王氏等皆不屈而死爲著存烈編以哀之比歲凶饑殣載道徵君繪圖上之直指因上聞得發帑行賑其惓惓不忘當世類如此母陶安人卒哀毀如其考三年不入內室時徵君年四十六矣居恆有感於當世之故嘗著衡門芹經世石畫二書擬效龍門故事上書以獻旣而不果嘆曰資格不除科目不變而求人才飭吏治是卻步而希前人也先是巡鹽李公日宣巡撫祝公徽又繼吳公後先薦於朝皆不報及督學袁公繼咸亷訪所屬人才得徵君接以殊禮貢於朝至京入冑監大司咸倪公元璐令講學辟雍聽者環橋風動輦下一時薦紳先生皆折節下之會流冦孔熾震及鳳陽皇陵徵君痛憤著治平謀野擬上聞而上方下詔命廷臣各舉賢良一人以備守令選遂中止而侍禦路公振飛首以徵君名應詔旋給假還裏其後內閣賀公逄聖上書曰辛全忠孝特根天性尙友古人所謂窮不失義而得已達不離道而民不失望者全足以當之非守令噐也今卽用爲守令臣亦敢爲得人慶矣遂奉特旨召用而徵君卽以其年九月卒於裏門則崇禎丙子云年四十九疾革門人叩所學曰來時無一物去時無一物復謂其妻張曰吾始終止此持敬語不及私謚曰文敬先生因祀之養心書院卽徵君講學地也先是絳守笪公繼良擬爲徵君建講院會選去則解所佩銀帯貯庫爲他日鳩工貲至是成笪公之志以祀徵君亦足以表一時人心推服之誠矣所著書數十種而四書說及養心錄頗行於世其它語錄復若干帙徵君旣歿之五年庚辰其門人賈黽來越請爲之傳因慨然許之

劉子曰予往年赴召得接徵君於邸且讀其所著書數種未嘗不向慕其人以爲眞儒復出而徵君方急於用世不惜援周流歷聘之風以自見意者大直若詘道固委蛇及徐考其平日立志之卓制行之醇已足爲吾道建一壇宇則其於出處去就良非無據其眞聞龍門之風而興起者乎自洙泗風微典型日逺士大夫溺於自私自利之說不復知有天徳王道之大全久矣徵君不由師傳蚤印聖矩遂毅然以世道爲己任使得竟其用由賜不足讓也而僅止於此乃其學則已升堂爾矣嗚呼吾今不得而見之矣

文學沈本人傳

予蚤歲得交沈子相處頗落落而心實器之晚益加嚴重引以爲益友一日予卜葬內子犯人祖瑩沈子來解予有難色沈子言未終而去予因自訟曰沈子竟以爲不可乎自後毎見沈子必內愧久之而事解得竊附於補過之列曰吾不敢負沈子也而沈子巳謝世矣悲夫沈子性坦直與人交語必由衷遇意所不可輒侃侃陳說或面折人短長當之者始若不能堪而卒亦亮其無他也其在鄰里親族解紛息爭多一言而決與人期𨿽久不渝遇急難輒多方周卹往往陰行其徳而不以告人夫沈子𨿽困諸生中已隱然爲一方中正有逹官貴人所不及者然居恆扃戶讀書絕不妄與人事其於聲利之途岸如也故終身不揖見一有司識者以是稱其有士行予所爲嚴重沈子者此也沈子諱祖誠字本人世家郡城西之霞頭鄕其王父龍津先生校以淳徳見稱父烈積學有聲配謝繼汪舉四子而沈子居仲爲汪出云少補諸生輒下帷攻苦數試有司不利年旣遲暮而志不衰久之子姓多鵲起者顧兆錦夢錦曰二子勉之矣吾𨿽老當先爾著鞭及撤棘復報罷意亦豁如也父卒事其母汪極謹汪晚年痼疾沈子湯藥必躬親隨臥起以爲常昆季並長於文學而塤篪和鳴友愛備至伯兄謝出也先故無子爲之定嗣且撫其所遺二女如已出兆錦軰早孤亦撫如已出人尢難之歲庚辰吾越告饑沈子獨率其鄕之人行賑裏中全活者甚眾明年饑益甚上官亷知沈子賢遂委以一鄕之政而沈子徵發期會次第井井至措置粥廠事宜纎悉皆具逺近就粥者歸之如投懷而沈子益出其私捆不貲以佐緩急鄕人皆相感而勸時酷暑中沈子往來經紀竟以勞得疾旣革猶惓惓言粥廠事不已鄕人感之多爲望禱云年五十六配章氏爲予舅萃臺公爲漢長女而沈子竟無子旣卒兆錦遂進爲嗣子因思所以永其親也向予稍述岸略予喟然曰予志也具書之二錦皆從予遊有志操贊曰仲尼論士首行已次孝弟次言行必於信果此外無聞焉嗚呼上焉者吾不得而見之矣得見其次斯可矣後世士風日薄髙者馳騁詞章下之奔走勢利至有名噪公卿行同市賈以自誇詡於人曰名士而士亦爭艷慕之以爲榮使世道卒受其敝當是時求一扃戶讀書其人已如空谷音況進而語士行吾乃於沈子有餘慕焉

外大父章南洲先生傳

先生諱穎字叔魯號南洲會稽道墟章氏章於會稽舊爲望族而先生家世隱約父信齋公樂善好義裏中稱長者先生生九歲而母林卒則刻苦讀書以承父志年十四五從上虞孝亷狷齋謝公受易公噐之已又學於徐公二公以易名其家後皆登進士第爲名宦而謝公風節更著卽世廟間以禦史四劾姦相嵩者也先生英偉夙成長而漸被二公之教益挺挺自立傑然有塵視珠玉銖視軒冕之志乃大肆力於經術久之遂以易學顯名於時發爲制義追琢古致而多獨解一時知名士無不願交先生毎邀先生聯講社得疑義必顧先生云何先生徐出一解則四座嘆服因益奉先生爲祭酒諸文懿公累上公交車不第一日過先生再拜請教先生具言其故授以指南公躍然復再拜謝去尋登上第因終身聯爲金石餘所交知名士後先登第去者徳先生不忘類如文懿公也少與族兄少參公禮僉憲公煥號章氏三傑先生獨數奇以郡諸生試於省者連十一舉輙報罷年踰艾矣乃去而從所好以處士終始先生困諸生旣久一日以蓍卜遇蹇之謙其繇曰大蹇朋來則喟然嘆曰吾其已矣將在及門二三子乎已而門人日益進數十年間吾鄕以易顯名制科者多出先生之門先生遂儼然爲當世師無論識不識無不稱南洲先生云先生之設科也量人材器而程之髙者抑之下者舉之其要歸於彀率發必命中乃已至率作之際風雷迅厲又使人鼓舞忘倦故及門多所成就始而教於族族之士無不爭延先生者其後族孫如鋐以孝亷舉已教於鄕鄕之士無不爭延先生者若陶允宜以駕部郎顯羅光鼎以比部郎顯沈校楊大成並以縣令顯已進而教於郡邑郡邑之士無不爭延先生者若馮景隆以大參顯趙璧及吾族祖烶並以州刺史顯宋某以縣令顯已進而行教四方及京師則所至皆爭延先生者華亭徐文貞孫元春以進士舉中州郭蒙吉以別駕顯順天周應中以卿貳顯及其老而再遊京師則朱張二翰學陶宗伯爭延教子弟而陶望齡以南宮第一人舉以司成顯朱敬循以通政顯張汝霖以憲副顯張汝懋以禦史顯巳申少師瑤泉公獨延教其壻郭生頃之還家年已七十餘矣再延陶氏陶允嘉以鹺運副使顯年八十而不肖宗周弱冠舉進士則先生所手植而成者也及年幾九十猶爲諸孫授經周光祿聞之遣其子來學人以爲伏生再出其它後先及門者不下千餘人傳先生經學世其家者又數十人乃先生𨿽不發於身而仲子爲漢亦受先生一經舉於鄕爲名邑宰先生之道不終蹇矣始先生教如鋐三年而有成曰鋐自此舉矣然艱於第得周光祿曰奇士也但不宜遲暮則盡出其枕中祕授之曰熟習之取科第如寄光祿唯唯一舉而連捷得陶司成曰吾非子師也行當大魁天下得朱通政曰子他日名位埒望齡及周光祿數起數僕則誡之曰子病太剛終不能大顯朱通政以先生九十來稱觴先生睇視其俯仰狀私恚曰叔理不久矣未幾死自少愛宗周曰兒必有成宗周之舉於鄕也先生方隨任仲子有粵西之行舟泊江幹宗周出初場以試卷呈喜曰甥必舉矣予何爲事萬里行遂辭仲子還而得宗周捷報然猶以少年登科第爲不幸其負知人鑑一切奇中往往類是先生性豪爽嗜酒毎晨起爲諸生授經畢輙會客飲飲醉後輙罵座不顧尊貴人尊貴人在座者次第竄匿去益逹夜飲不休甚則推食案鼎肴狼籍委地主人不敢俯而視又整席如初以進然此外不呼盧不射覆惟髙談古昔稱經史及當世人物賢否而已故聽者悚然忘倦酒罷復考諸生課一一勸誡有差而諸生益日夜進於學館申少師邸一日偶自他所歸夜深矣問郭生課不應先生震怒命長跪不起聲逹內庭少師起而聽翌日躬捧夏楚至謝曰願先生終教孺子自今不率則請撻之復顧其壻曰世安得善教如先生者自此待先生禮益隆先生𨿽日館貴人而語不及私未嘗一渉足勢利久而隸卒皆信之聽先生出入交遊蚤夜不問兩處師相家皆長揖上座或曰不已倨乎先生曰師道然也先生偉幹修儀丰骨峻整面浮赭彩奕奕望之如神人而剛正之气得之天授當其發揚蹈厲一往而前能令千夫辟易𨿽自謂賁育莫能當之先生常自稱曰使予得志楊忠湣事業不足多也先生旣有志不遇益憤嫉流俗往往發之酒後旣老而罵座益甚常自笑曰气足以配道義又曰吾生平嫉惡太嚴然人有片長輙頌不啻自其口出與人交終身不替遇有徳於己者一飯不忘友人朱在川嘗助先生麥舟十金越數十年朱君物故其子落魄京師先生酬以夙金且給道路費命之歸其子曰伯何贈之腆也先生具道舊誼因拜謝而去又喜周人急族子某某罹於遣戍皆藉先生援得解先生終不言徳也族弟某與先生比鄰子孫思欲並其第以自廣一日陷危法乃書劵納先生求援先生曰吾敢乘危以射利哉還其劵而解之晚年家居裏有遊手博塞斗狠無賴者必匿避先生卽不及避必自縛悔罪乃去俗幾一變云先生律已動循禮法𨿽造次不設惰容而心事磊落如晴空胸次洞然無纎毫隱伏故所至人望而敬之年八十命工繪靑天白日圖小影曰吾平生以之則先生所挾以師表一世者非偶然已又曰吾平生學行得之謝徐二師居多益以知教之不容己如此也先生配楊氏生二子一女長爲云次卽爲漢女爲宗周太恭人二子皆先先生卒而孫輩復世其家卒於萬曆乙巳享年九十二疾革謂宗周曰此常事不足怖也先生所著易解存河南郭氏故不傳而詩文雜稿藏於家宗周於先生孫行也然不敢言戚屬而以師道事先生志不忘所教也

贊曰師道之重於世久矣語曰師道立而善人多先生蚤傳謝公之學擁臯比談易數十年淵源所漸多成名士宗周齷齪不足道如周光祿陶司成二君子皆卓然樹立其出處有無爲世重輕而一出自先生之門則先生造就人才之功乃在世道矣周光祿嘗謂宗周曰吾平生得之先生不啻先生之於謝公也嗚呼今亡矣夫

章端齋曁配先姊合傳

吾姊之嫁於章也其夫曰端齋處士有賢行而夭久之姊復夭因合爲小傳以志予骨肉之痛亦大略爾矣且閱時旣久一二事狀恍惚胸臆間莫能吐也一日復得其弟體衡君之狀而讀之曰有是哉乃復爲著傳曰處士諱養仁字完素而端齋者則處士旣歿而其宗人之賢者私贈之以當易名者也處士生而端方性至孝方弱冠喪其母謝哀毀殊甚竟三年蔬食飲水終喪猶不禦彩服人多難之苫次中手書孝經一卷詳加考釋以示幼弟妹讀之志所痛也處士旣喪母其父賓峯翁欲弗繼娶則泣而請曰弟若妹皆幼失母大人弗繼得母以兒長致有他慮乎若此兒以一人兩傷父母兄弟心將不得列於人賓峯翁感之卒娶後妻陶而處士奉之惟謹得其歡且飭弟妹曰有異子無異母故孝必稱舜弟必稱閔汝軰識之於是弟妹亦能宜其父母如其兄庭無間言處士少讀書不甚慧會賓峯翁歲歲客都下其兄某又隨入都下不歸以是處士稍長管家人鑰而廢讀書然旣長則向慕古人所傳懿行毎事輒取法至所以檢身克己時時常若不及然嘗手署當戶出入處曰爲善難作惡易一日之內三省乎身故其居恆坐臥行止皆有尺度而遇吾姊尢莊姊於歸數年絕不聞有宴暱嘻啞之狀處閨闔之中肅若大庭見者或迂之弗顧也裏婦有不潔者嫉之如讎卽偶至其家去必浣其所經幾席以示絕遇裸者於途望望然避之家居聞里人相詬聲輙掩其外扉如不欲聞翌日或召所詬者理繩之其人亦慚服去以故鄰有詬者輒曰不可使聞於執方先生族某者其塾師也夫婦反目數年不解處士多方解之卒悔過爲夫婦如初毎曰吾賴此子得完一叚天倫其漸爲鄕裏信服如此乃處士竟以母喪坐毀浸病瘵瘵數年不起年二十四予外大父南洲翁處士族伯也爲易名端齋鄕人以爲信處士貌甚寢賦質尫羸宜無壽理然眇小丈夫而卓然至性過人𨿽未嘗學問動律準繩有有道仁人之槪天假之年充其至曾閔可幾也惜哉始予少不更事見人稱處士執方先生予亦曰執方先生旣別處士三十年予老矣自顧行履猶不能當此稱使處士而在予將以畏友事之撫今追昔不覺流涕泫然其所以感予懷者深矣嗚呼孰謂處士果不壽乎

姊貞範劉氏姊之歿也宗人誄之曰貞順而弟宗周以爲未盡其美也攺誄曰貞範云父贈公某母淑人章氏始予母之稱未亡人也姊方周歲而予在妊鞠育甚劬旣而母子皆長養外家姊惟母之訓起坐相傍未嘗輕出外家戶性慧朗蚤工繡刺而體頎然倩雅外父爲擇壻於族得處士方抱廬中痛不暇問燕爾姊因之益修婦道旦晚執饋以爲常賓峯翁甚稱新婦賢旣免喪處士亦旋卽病瘵久之不起則姊年甫二十三遺一女一子次第𦇤褓中時予母子皆沈痛欲絕卽其家人亦無不痛絕者且爲姊難所處而姊擁衰終喪如禮哭泣之聲未嘗過廳除若不知人間有孤寡事者頃之孤子稍長則奉賓翁指延師教之漸有成而拮據米鹽益勤時賓峯翁家浸落矣又終不得於後姑遂與分庖又數年病瘵以終時年三十八稱未亡人者十六年而病而支離牀褥者將十年則姊心死於處士之日久矣心死之而心毀之以至於病而同穴之意又不欲見諸辭色以爲近於情而遠於義有傷處士之徳也至此始以報處士地下昔敬姜晝哭其夫君子以爲知禮吾姊乃以能爲敬姜續者始能爲端齋妻且不愧爲劉氏女表以貞範有以也夫貞範生於萬曆丙子少端齋一歲而死於萬曆癸丑端齋生於乙亥卒於戊戌女適何光捷邑庠生子一匡邑庠生撫於予終姊托也後姊十年而匡又死婦朱氏守節於今有姑氏風遺孤孫安民聘兪氏孫女一未字

世父學可公傳

宗周近輯宗譜見先世有日渉翁者其行義爲先少司馬艮所先生稱述輙嘆慕不已以翁之徳卽托志圍林如靖節宜必有福祚流於子孫可操劵而俟及夷考其苖裔何寥寥也翁八傳而與予同輩稱孫枝者僅五七人其世嫡曰應麒麒考曰學可公亦以行義聞宗黨而父子間式微日甚伶仃一綫苟延門祚薄田不能給飦粥敝廬不能蔽風雨一二期功之親又無論已予於是不能無感於天人之故予先所自出曰遂安卽翁之仲兄嘗三上黔中脫父戍世傳孝子其後發予支千丁衣冠聚族人以爲有天道翁大節讓其兄成名而姱修篤行不愧其兄至食報後人若霄壤豈天道有定不定耶抑一乳而分挹於此注於彼耶公諱壯字汝男學可其別號世爲山陰水澄里人始遷祖曰文質公而日涉其曾孫也公祖曰西橋公森蚤世配王安人勵節撫孤鄕裏稱之考曰列泉公庶配傅氏生六子二女祖考皆世有隱徳而公加耀云公生有介節於聲色貨利處之淡然方盛年偶館於僻巷鄰有婦殊色忽暮夜寢室壞婦覆其下創甚大呼劉君救我公趨而掖出之時月色正皎四顧寂無人婦啟公無遽歸請逮於旦府君辭之婦曰非有他意處覆巢之下心神惶怖稍仗福人護持耳公許諾對戶而榻自鳴衷曲至曉不二婦乃謝曰古有展禽氏君得非其後身願君世世受天之佑公曰某固願學古人耳因自號學可自此公意欣然若有得也益以向慕古人之道而學之因黙坐一室左右簡編經數月不出檢身益嚴日遠於非僻之習自燕居幽獨推之大庭無二履要在不欺此暮夜心而已如是者數十年人未有知者家貧歲爲人塾師資館糓以養未嘗有戚容篤於事親及母病劇嘗刲股和粥以進母飲而甘之翌日乃瘳及喪公方出遊在外忽一日心動趨歸父病革矣踰日乃屬纊哀毀終喪猶以無財不能爲禮爲恨至飲之終身遇諸弟妹友愛如孺子患難相卹不避湯火迄今再世合食人無私財子無常父皆公之教公之學其可見於躬行者如此𨿽未卜其道之有聞與否亦異乎占畢自侈繁多而實寡者矣公蚤業科舉業有聞及一再舉不售輒棄去以處士終享年七旬卒於萬曆丙辰八月二十八日而距其生則嘉靖丁未八月初八也配顧氏生二女一子子卽應麒頗能繩公志其後當有聞焉吾知公之學行且日光而日涉翁之裔未嘗不積而大也此予所謂天道也

族子宗周曰刲股而傷生逮婦於旦而至於瀆禮皆道之所不載而公安之正坐未嘗學問耳公有感於是始有意於學而猶未卜其道之有聞則學亦難言哉昔孔門論孝弟爲求仁之本而中庸言上逹天徳乃在屋漏不愧始知乎此者𨿽謂公爲知學可也

孝湣周氏傳

吾鄕故光祿少卿周寧宇先生立朝忠淸一節有古社稷臣風卽吾鄕諸懿行未能更僕數鄕人多化之者而先生又有令女孫曰周氏嫁於汪而死義君子哀之私謚曰孝湣言不愧爲先生孫也禮婦人謂嫁曰歸義重於夫恩輕於父矣周氏之爲湣也曷不從婦而從子曰爲義絕於夫不得爲汪氏婦也不得爲汪氏婦乃其爲先生孫也先生長子曰太學君惺蚤故遺一女一子女卽孝湣氏初太學君擇壻而得蕭山之汪某富人兒也先生有難色曰吾家儒素非若耦會中冓有主之者竟諾而歸汪先生滋不懌也已而先生亦謝世其舅姑𨿽知先生亷苦猶覬宦門女不乏艶妝一日顧氏短褐椎髻狀輒怏怏移侮母家姑趙又繼母也不卹其子益開釁其婦時時詬誶不忍聞舅汪某時喜時怒喜則相爾汝追隨爨下如廝養習爲嘻嘻怒則助姑爲厲而已氏乃還母家而雨泣也曰吾死不歸汪矣此豈可與久居者乎其母不解所以輒遣之如是者數年忽一夕縊死時其夫方館於外亟走還視殮質明曳而葬之中野里人愕然有訃母家者曰死之夕汪某有獸行焉氏方厲聲逐之而某走挾乃姑爭持械來亂擊其頭額抱傷悶絕因闔戶自盡其弟熙幹訟之官閱三月起屍烈日中顏色如生然當事者竟無能斷斯獄也予嘗進熙幹慰之曰舅不義而殺其婦還以舅抵是父子相殺也且氏固念之矣天下豈有無父之國哉辱親之名以偸生殺人之父以立節無一可者熙幹感之事遂已然而氏之志愈不可以不白也卽汪氏可無婦先生不可無孫因作爲孝湣傳俟采風者擇焉

外史氏曰予讀書至中冓之刺莊公而醜之衛竟以是亡其國下及唐季髙元之際何獨不然當是時假令宣姜諸孽有秉孝湣之志■﹝扌間﹞然制人主之惡而不得肆國亦奚底於壞方且三綱由此而明九法由此而敍其有裨世教視栢舟一誓僅以從一終者節烈不更遠哉然則孝湣固不特爲先生孫也蓋亦永爲汪氏婦

章貞女傳

予母族章會稽望族也風气岸直別於他著姓入國朝以來貞臣志士代不乏人卽簪笄女流亦往往以徳操著如先太淑人撫孤宗周尢其皎然者異哉於今又得貞女焉其父曰太學生方揚母劉氏爲予族兄先方伯公女有賢行而蚤世先舉子曰英士女子二人貞女其長也生而柔婉有至性母歿哀毀骨立旣免喪遇忌必慟工於繡刺暇則學書史稍覽詩易兼通釋典長而閒於閨門之禮足未嘗輕置戶外也初太學君之考司城公方官京邸時王新建瑞樓公有子族壻也因以其孫求配於貞女曰此其爲文成後者也司城公曰吾女孫得奉文成祀幸矣遂字之乃王氏之子固嬖人所生也一日家釁作瑞樓公遽出其子曰螟蛉也且以其事聞於朝太學君曰誰氏子也而稱秦晉乎因絕婚王氏瑞樓報可然猶爲族子所持未敢顯言絕之也至己巳貞女待年二十矣王所謂螟蛉者自燕歸乘瑞樓公故而陰覬世襲且來請婚時太學君方謁選都下托故謝之女微聞所以心竊自傷適有議姻於妹氏者貞女疑以爲己也一日引佩刀自截其髮家人驚問故苐曰吾毀容自廢得依吾父膝下終其身於願畢矣如其不可請以死誓人孰無死者已而遂請疾不起疾數月時以不一面父爲恨臨革坐起持佛號而逝且謂家人曰吾死命也幸弗悲悼時卽己巳之某月某日也嗚呼女何爲而死乎以爲死所天誰爲天者以爲死所暴又未嘗有鼠雀之訟也一日陶石梁先生與予講居易之學人皆指處患難之中爲蹈險者而先生以裏中二女子爲證曰只此是易二女子者其一爲張氏女旣聘於王而夫死竟歸夫家易服守志其一卽貞女此其事皆甚奇而貞女所處爲尢難云方絕婚之議未決也英士嘗謀之於予予無以應旣思而得之絕婚義也完姻禮也與其廢禮無寧廢義蓋亦爲生女子地當出此耳不意女子能誓死女子死而禮與義兩全無害又曲全於父子間豈所謂居易俟命者與險易之數貞於道不貞於遇如以遇而已苟且偸生動有完地何苦而以六尺從之無乃行險儌幸之至乎則貞女辧之審矣英士有志於學一日以其妹之狀來請因有感而爲傳

共姑傳

共姑者王父兼峯府君之女而宗周之姑也姑生六歲而陳安人卒育於大母茅年十九歸章立鎬時章門方汰而吾家中微非匹也甫入門卽失姑母歡姑沈侍禦女孀而悍視婦椎髻而服練則女奴畜之日開釁鎬亦不禮焉沈乃錮姑別室聽鎬出而私外婦沈私其外婦猶婦也而益虐其婦朝一盂飯夕一盂飯穴而入日不飽姑處之惕然分也而恭順有加口無嘅息聲聞戶外且日理麻枲組紃之職以爲常沈稍稍感動𨿽妯娌及往來鄰媼見之無不泣下者由是出姑呼鎬前復行同牢之禮頃之鎬坐外婦故復不禮其婦還開釁其母又錮姑而虐之如前狀久之解又出姑呼鎬爲夫婦凡三爲夫婦而姑始成章門婦會沈且死矣自此鎬出入內外姑浮湛而已姑羞之亦不禮鎬鎬不悛竟以流蕩破其家姑操家政黽勉力嗇無可爲者猶思以禮教延家聲毎伏臘祀先歲時問遺親故皆有節姑取諸女紅或脫簪珥佐之鎬不一問也聞之或反以爲恚晚年益窘竟憂悴以死猶手遺飦粥田十畝聽鎬一朝而盡之亦死所遺三子皆側出姑撫之如所生所生者二女子宗周少時從祖姨陳道先姑姑婦間憂釁狀甚詳姑之幽囚而不死且不至終逐則陳有力焉及宗周旣長侍姑幾二十年絕不道平生一字晚年偶及之方一二大略輒捫舌曰天擊我矣一揮涕而罷且曰吾平日不言而今言之何怪也吾死矣夫已而遂不起嗚呼以予所聞見我姑平生何異詩人之詠綠衣我思古人俾無訧兮我姑之謂乎求之圖史蓋姜詩婦鮑女宗之流孰謂古今人不相及宗周追感其事因私謚姑曰共而傳之祖姨陳卽陳安人之妹孝亷章孝泉公之妻而於鎬族也孝亷死姨操方嚴以節行著云

張守齋像贊

行方而嚴制禮則謙學博而偉厥用則潛故所至望風郡邑奉爲師表而王公失其炎炎嗚呼先生不知其人視其所自占曰守之云乎庶幾秉志不回古之矜而亷也與

黃白安侍禦像贊

金玉精神鳳麟儀止峩冠絳袍觸邪則廌凜正色於蘭臺抗直聲而如矢及夫一死與日月爭光久矣不愧男子而惜公者猶存乎少試奉公八年以往之音容儼然臯夔自擬初試虞廷讓九官而作士噫嘻曷賫公志以爾茫茫千載伊誰後死【侍禦遺像得之官司理時距蒙難之日八年所矣故云】

王聚洲年友像贊

嗚呼吾友以爲館閣之英也而雅志錚錚願出入於禁庭以爲公輔之器也而慷慨自喜恥浮沈於聲利故上書掛神武之冠去國收黨錮之籍爲五湖長曳五嶽屐終棲棲而皇皇奚喪家之足惜公且放比靈均而品則矯矯北海之匹與

陳中湛總憲像贊

進而奉公之教也戔戔愧相與之淺退而聞公之風也欣欣何慕用之殷一日得步公武而公其已矣凜秋稜之肅肅標嶽峙以膴膴我瞻斯像三嘆平生不有作者云胡以興

祭趙儕鶴先生

嗚呼莫髙匪山厥宗岱華先生以之峯巓髙跨莫浚匪川其流河漢先生以之澄襟浩瀚偉哉先生曠世人英卓犖不羈還就準繩子長之才希文之志北海風標東山韻致蚤踐銓司孜孜品槪洞觀消長深維否泰六計是澄羣小所睨滄桑幾更屈指癸巳晚年一出鋭意太平激揚進退仕路以淸庶幾慶曆君子滿朝旋開黨釁席捲風飆辭連寮宷禍酷身家蕭蕭白髮萬里黃沙怡然就道視險如夷執戟待盡邱首何期卓哉先生始終一節爲國樹人歲寒冰雪胡不憗遺再逢明聖天网新開秉銓誰競回思哲人愈增嘆息悠悠世道曷知其極嗟予鮿生慕交英俊晚獲同朝惓惓後進登先生座光風吹鬢叩先生音蘭芬玉潤退而惘然消吾鄙吝一日歸田銀臺三晉昌言不足手書以訊國士遇我一官相殉魂夢徒勞懨懨在疢雲山萬里遙聞旅櫬先生已矣我來趨覲生死此心致君堯舜

祭孫淇澳先生

嗚呼君臣相遇自古難之蓋有有臣而無君者矣未有有君而無臣者也我聖天子禦極九年求賢若渴金甌徒卜夢寐時殷竟無有一副其望者已乃物色及先生不啻儀形傅巖之下特起蒲輪而先生已委頓不能就道矣猶扶病抵國門遷延陛見竟爾溘焉虛九重延佇之懷訃聞之日殷懃問故震悼靡寧同朝之士咸爲嗟咨失色若摧孤棟然噫嘻何天之未欲平治天下也以先生之品之學而僅行其道於典禮一席或挽之或阨之次且將十年而一片愛君憂國之心無日不懸之魏闕也乃復佹遇而佹奪之撫今追昔人也天乎然先生之道𨿽未行於揆路而千古綱常待先生而扶植者已在典禮一席一時昌言偉議聚訟朝端九重爲之動容羣姦因而落膽傳之信史直與趙盾之書同嚴斧鉞而先生不朽之功已在宗社矣乃者聖明昭鑑孤忠身後之典悉從異數亦可謂生榮死哀而先生之目其亦少瞑已乎宗周久辱同心林臯相望千里迂回晚而從先生後塵復登朝右孰非先生余庇所及而先生已不我顧矣撫蘭臭於當年悵萍蹤於帝裏能無引紼心摧臨岐膓斷耶敬陳一奠附以生芻冀先生之顧我也

祭魏廓園給諫

茫茫宇宙萬古斯文闡爲正學洙泗是尊爰及宋儒濓洛關閩距邪放淫益嚴以謹道之將行小人所病是非紛起邪或勝正僞學有禁僞黨有碑圍匡伐木先後一揆世道愈降如導岷江亂臣賊子日以披猖後之視今視昔尢甚煌煌大明而申學禁學禁伊何東林射的二十年來飛矢孔亟一朝發難忠諫駢首詔獄株連積屍如阜嗚呼哀哉人百其身卓哉我公度越人倫我公之品冰寒玉潔壁立千仞轟轟烈烈蚤遊梁溪與聞正學守學之貞信道之卓以此事親以此事君以此事師以及友人戮力同心用補衮職遂忤權姦以中讒賊以進以退以榮以辱以生以死惟此學鵠是學非學請折諸聖是道非道請卜諸命致命遂志如此而已賢聖之學莫大乎是嗚呼我公矢死靡悔臣罪當誅於學何罪講之則明行之乃至抑之愈揚挫之愈厲世有升降道無污隆江河行地日月麗空所腐心者待罪友生千秋之誼定有前盟生離不逮死別徒云臨風一慟仰叩帝閽

祭周海門先生

嗚呼士有曠世相感不啻一堂而或覿面而失之其爲人之賢不肖何能以寸乎有目而不覩辰星之麗謂之瞽有耳而不聞鐘鼓之陳謂之聾士之於道也反身卽是而不知求幸遇其人矣示我以明白坦易之說而猶不知求則亦聾瞽之夫而已嗚呼斯道之不傳於世蓋千有餘年而吾越陽明子以良知之說啟天下及門之士於吾越最著者爲龍溪先生又百年龍溪之門於吾越最著者爲先生先生於陽明之學篤信而謹守之由禰而祖一嫡相承讀其書宗旨有述宗傳有編一時學士大夫又相與維持左右底於無獘懿哉先生其於道也可謂辰星之麗天鐘鼓之在序凡有耳目者皆得而聞且見而況其閔閔焉望道而趨者乎始先生盛講良知之學往來吾越予髮未燥也及稍有知頗欲澡雪身心爲受教地進而及先生之門而先生揚歷仕途云泥相失晚年懸車會遭學禁交遊盡謝一日際聖明表章斯文首起先生爲士紳蓍蔡冀天假之緣宗周不進而奉先生於朝亦將退而奉於野而先生忽已逝矣嗚呼世有覿面而失先生如宗周者哉先生之於道固如是其明白而坦易也從之者徧天下而終不能得之於宗周此予所爲聾瞽者也世之不爲聾瞽者蓋亦寡矣猶賴先生之學呼寐者而覺之自學禁以來諸名宿略盡正當斯道絕續之候而又不少畱先生爲後死者地則其所關於世道之不幸爲何如者予能無泫然於先生乎哉先生捐館之時正宗周趨朝之日不遑走哭姑臨風灑涕一志平生仰止之私冀先生有知終不置我門墻外也嗚呼業已聾瞽自廢矣而猶知先生之道之可尊非良知有不昧者耶其先生之啟予耶其卽先生之啟天下後世耶尙饗

祭張二無副院

嗚呼孰有以一身之出處卜斯世與斯民且以一身之存歿關斯道之亨屯俯仰古今罕儷其人何意出處存歿交感一時獨系之先生之身嗚呼傷哉惟先生鍾川嶽之間气生有異姿夙契道眞少而學羲文之易晚而通河洛之神遂爲東南學者領袖而舉世亦望之如威鳳祥麟故先生𨿽雅志林壑視珠玉如敝屣軒冕如土芥而世亦不能終廢先生之儒而醇紀綱一席幸予以道契之雅參彚徵之慶識者於此卜世運之維新夫何予旣罪放先生亦以病請後先去位席不及溫吾道窮矣爾生何辰陽九之阨一疾奄淪痛山頺而木壞在扵平昔從遊之侶安得不念此而愈殷於斯時也旣人亡而國瘁亦索處而離羣奕奕先生其重顧我於稽山鏡水之間亦發宛委之鴻文予敢不踐玆夙訂請事逡巡行過仙鄕惄焉如搗望靈輀之旣返載生芻以遙陳敬臨風而拜使恃肺腑之可申哀哉

祭丁長孺

嗚呼弟今永與兄辭矣平生之誼若何可言日者兄病革猶切切念我二三友生以其子書來召而弟不果至未幾訃聞匍匐來奔欲一見兄相與永訣而不可得豈不痛哉弟之初與兄遇蓋在許敬庵先師之門時弟初向學見兄神气骯髒幾不敢仰視乃輒有當於兄心相視莫逆旣別去將十年弟兄蹤迹闊絕而兄私於士大夫間推轂遊揚無虛日一日緘書鄭重不勝其愛慕之誠而弟乃辱與兄友其知我有如此者當是時廟堂之上黨論初起兄首以直道見錮退而隠於合溪之上惓惓乎世道之憂生民之計凡有所見必於弟乎發之弟因得廓其蒙鄙以堅定其志出處進退惟兄之指是承十餘年來不致以其身爲小人之歸者皆兄賜也一旦時事轉移弟與兄先後起官弟出而兄不出居恆輒念曰吾愧長孺多矣遽投劾去會黨論復起兩人復相繼削籍而兄已病且死兄死而二三友生禍日酷吾不知當日垂死時繾綣深情更何如者猶憶黨禍之初起也兄謂門人陳子曰劉師得無罹不測言已泣下假令弟終罹不測兄眞不難與弟俱死者惜乎兄死而弟莫之從也嗚呼噫嘻彼蒼者天實生吾黨千秋上下寥寥幾人其生也不偶則其出也有爲孰是兄也學古人之道抱當世之憂竟不能一日試於淸時卒江湖憔悴以死而生平肝膽徒激切扵二三友朋間恐其禍之不免而莫之救也天乎人乎其吾道之窮乎兄旣死而二三友生遂已次第死於讒而殺於賊獨弟尙偸一日之生亦倀倀如窮人終歸一死以報知己而已日月云邁我心悠悠會弟有殤子之戚聊具尊酒遣一介之使進之幾筵用陳永訣之衷知兄必有以鑑我也

祭張愼甫

嗚呼三代以前士多尙行而後辭章三代以後士或尙言儒術漸龎及其獘也以文滅質道乃淪亡聖逺言湮人綱不振邪說披猖士生其間家置一喙如鼓如簧不有哲人尊經翼聖曷挽倀倀猗與先生英姿卓立惇毅剛方沈酣典籍淵源紹述直溯神潢擁臯談易師嚴道尊朋來遐方爰及詩書春秋戴禮因略致詳進之四書凡所折衷布帛稻粱非聖不讀非學不講夢寐羮墻九經卒業伯仲之間康成紫陽詎云訓古實資羽翼斯文耀芒生平大業盡在編摩入室升堂嗚呼老矣壯而不試蓬蓽深蔵士命千秋區區靑紫曷足短長矧其今日道喪千載長夜茫茫得我先生如炳以燭日入之光功存世道吾黨小子庶裁簡狂再窺先生實踐闇修玉質金相非徒言之實允蹈斯爲表爲坊行年八十雙目已廢黙誦不忘眞積旣久豁然一旦覿體承當古云朝聞又云聞知先生可方嗚呼可矣人誰無死賢者流芳彼後死者悠悠天壤孰爲韓張瞻望幾筵言采江蘺以酹一觴靈其鑑我飄然乘風鸞馭相羊

祭王生金如

嗚呼求友道於今日抑何寥寥乎蓋勢利之溺人深而講學論道之風絕不聞於天下也始金如甫弱冠而及吾門負志不凡比聞已得所師承予姑逡巡謝之而處以朋友之間自此往還無間每相見必以學問相切劘絕不及流俗一語至於患難則相卹徳義則相勸過失則相規者匪一而足當是時予以爲求友於天下而不可得也乃得之於金如私心甚喜之金如亦不鄙夷予而托爲同志者幾二十年晚而相信益堅相切劘益摯毎有所規益予必攺容以謝而金如自鞭自策亦不少恕也予輒因是以窺金如其超世之識過人之才隨處傾倒之肝膽有非流俗輩所敢望其萬一者古所稱豪傑之士非耶而世已有知金如者矣天假之年我知其必有用於世卽遺大投艱無事不辦而何意其止於是乎乃予所尢憾於金如者金如有天下之識而不必印之於古有天下之才而不必韜之以靜有天下之眞肝膽而不必出之以養如是者凡以成其爲金如之學而止卽質之金如平日所志宜亦有未副焉者金如遂肯中道而止乎天假之年我知金如必有進也予猶記同社之席金如偶舉立誠之說及省察克治之說予心喜而目之曰金如自此進矣竟以同人意見相左不竟其說而罷予卽欲效一語於金如不可得以迄於今此事遂成空谷嗚呼吾負金如矣若二三諸君子之辱交於金如者其所取捨政如人飲水冷暖自知固不能一一而要之百身之贖皆有同情古稱三益金如近之予於是益知朋友之道不可一日不講於世也嗚呼今亡矣夫

劉蕺山集卷十五

●欽定四庫全書

劉蕺山集卷十六

﹝明﹞劉宗周撰

○雜著

三統考

天之道莫大乎時王者繼天立極裁成輔相以左右民亦莫大乎時上古三皇氏靡得而紀云傳稱天開於子地辟於丑人生於寅故稱三皇氏則三統之義所自祖也黃帝受河圖仰觀日月星辰之象始有星官之書顓頊受之命南正重司天北正黎司地其後三苖亂徳二官咸廢帝堯氏作乃命重黎之後復典天官書曰乃命羲和欽若昊天歷象日月星辰敬授人時歳三百六旬有六日以閏月定四時成歳所正春夏秋冬四仲之序犁然而歷法大明舜攝位察璇璣玉衡以齊七政後世因之由此以觀則唐虞之世歳必首春月必建寅巳開百王統矣夏受襌其道主因其四時之書則有夏小正視唐虞之法加密焉若日星昏旦之次分至啟閉之期雷風冰雪雨暘水旱之節百榖艸木稊秀之候羽毛鱗臝蠕動蟄興陟降鳴雊之應以及王者因時行政慶賞刑威之準三農以時種植耕斂作息之宜靡不畢具此夏時之善所爲考諸前王而不謬百世以俟聖人而不惑者也至仲康之世羲和廢厥職俶擾天紀季秋月朔辰弗集於房王命胤侯往而徵之蓋夏正始亂也其在後世可知矣是以殷克夏則攺夏正周克殷則攺殷正殷周以徵誅得天下其敬天授時之法未始不肇修夏正之遺而必逓攺正朔以新一王之大法則繼大亂之後者利用革也易之革曰湯武革命順乎天而應乎人而大象曰君子以治歷明時義取攺正朔也夏正建寅殷正建丑周正建子天地人三統也天以斗杓運乎中央爲四方之綱逓建十二辰而以初昬爲候如日躔星紀之次而月行會之則建子也日躔元枵之次而月行會之則建丑也日躔娵訾之次而月行會之則建寅也必取三辰之月以爲歳首者陽气始於子子者孳也言萬物滋於下也進於醜醜者紐也言萬物厄紐未出也長於寅寅者引也言萬物至此畢逹也天以生物爲心以三辰爲功於三辰見天地之心故王者義取諸此以攺正朔然必三陽履泰盛徳在木協風乃至於時爲孟春而歳功著於地上此夏時所以稱善也其曰天地人三統者子一陽始生於重泉天數之始律應黃鐘大哉乾元萬物資始故得天統醜二陽地數之始律應大呂至哉坤元萬物資生故得地統寅三陽三才始偹律應太簇地天交而爲泰後以財成天地之道輔相天地之宜以左右民故得人統也又曰天開於子地辟於丑人生於寅者按邵子皇極經世以元會運世之數推之天地人從出之序得三辰之會今以十二月準十二會而知夏統得人殷統得地周統得天也漢劉歆三統歷志曰三統者天施地化人事之紀也十一月幹之初九陽气伏於地下始著爲一萬物萌動鍾於太陰故黃鐘爲天統律長九寸易曰立天之道曰陰與陽六月坤之初六陰气受妊於太陽繼養化柔萬物生長楙之於未令種剛疆大故林鐘爲地統律長六寸立地之道曰柔與剛正月幹之九三萬物棣通族出於寅人奉而成之仁以養之義以行之令事物各得其理寅木也爲仁其聲商也爲義故太簇爲人統律長八寸立人之道曰仁與義是爲三統其於三正也黃鐘子爲天正林鐘未之衝丑爲地正太簇寅爲人正云蓋漢以律起歷以十二律恊十二辰應十二月而推本於三正之義如此亦自然之應也又曰夏得天統謂嗣世而王者冬至得十一月甲子朔爲歷元也殷得地統謂殷曆統首得甲辰也周得人統謂周曆統首得甲申也天施復於子地化自丑畢於辰人功自寅成於申也故云然三王正始所攺者正朔而已若夫春夏秋冬之時十二月之次則周不能攺乎殷殷不能攺乎夏夏不能攺乎唐虞一也何以明之舜攝位以正月受終於文祖先得夏時也殷以十二月爲歳首故伊訓曰惟元祀十有二月乙丑朔伊尹祀於先王奉嗣王祇見厥祖告卽位也太甲篇曰惟三祀十有二月伊尹以冕服奉嗣王始免喪朝見羣臣也而漢書律曆志謂伊尹之嗣以冬至越紼祀先王於方明以配上帝謂殷以建丑之月爲正月而以建子之月爲十二月故乙丑日長至而配祀上帝也則非攝祀見祖之義矣是誣經也周以十一月爲歳首秦誓曰惟十有三年春大會於孟津武成曰惟一月壬辰旁死魄蓋十三年春正月二日也蔡沈傳曰卽建寅之月則夏正是也如以爲建子之月則不合書春矣洪範四五紀一曰歳二曰月三曰日四曰星辰五曰歷數範出神禹所敍則五紀卽夏小正之法也曽謂以武王之聖箕子之明而攸斁之乎故豳風之詩曰七月流火九月授衣又曰五月斯螽動股六月莎雞振羽七月在野八月在宇九月在戶十月蟋蟀入我牀下又曰七月流火八月萑葦七月鳴鵙八月載績又曰六月食鬰及薁七月烹葵及菽八月剝棗十月獲稻爲此春酒以介眉壽七月食瓜八月斷壺九月菽苴采荼薪樗食我農夫則皆夏時也宛然有夏小正之遺意焉其曰一之日觱發二之日栗烈三之日於耜四之日舉趾者則從周朔也故稱日焉益以見月之必用夏正也而律曆志曰初發師以殷十一月戊子後三日得周正月辛卯朔明日壬辰癸巳武王始發丙午還師戊午會於孟津明日己未冬至二月四日癸亥至牧野夜陳甲子昧爽而合則以周正建子曲爲之附會云耳執是而可以通春秋之說矣孟子曰春秋天子之事也董仲舒曰春秋受命攺正朔易服色謂春王正月行夏時也按左氏傳曰周正月建子之月也而胡安國傳曰仲尼以夏時冠周月謂建子非春仲尼首易之以春王正月也建子非春則魯史故書冬正月乎而仲尼易之是矯誣上天也抑故書冬十有一月乎而仲尼易之是紊亂二百四十二年時事也且以夏時蒙時王義則舛而以臣子攺正朔罪則僭也春秋何居乎然則春秋之春正月卽夏時之春正月明矣仲尼作春秋卽因魯史實錄明矣但魯史編年紀事每歳必托始於冬十有一月而仲尼手經筆削則托始於春正月所以爲攺正朔行夏時志天子之事之實也至於春秋所記時令一一以夏正通之如桓公十四年春王正月無冰志春和重民命也僖公三十三年十二月隕霜不殺艸李梅實言冬有愆陽終冬隕霜不殺至於李梅且華而實也成公元年春二月無冰言陽气初協至仲春始解凍也昭公四年春王正月大雨雹言陽爲陰陷也定公元年冬十月隕霜殺菽言五榖不登見人主棄民命也則亦奚必以周正建子之序定災祥乎哉況周入春秋以來王迹熄矣天王不頒朔諸侯不視朔天官失職莫考異同於是魯文公元年失閏月不告朔猶朝於廟告朔之廢自公始至襄公二十七年十二月乙亥朔日有食之傳曰辰在申司曆過也再失閏矣故二十八年春無冰則二十七年之冬也無冰災也梓愼曰歳在星紀而淫於元枵以有時災至哀公十有二年冬十有二月螽傳曰火伏而後蟄者畢今火猶西流司曆過也火八月猶西流而愆在十二月則三失閏之故也然則魯歷之不正久矣定哀之春秋非隱桓之春秋矣四時災祥莫考而定矣欲區區以周正紀其終始不已誣乎夫閏失則四時不正四時不正則歲功不成歳功不成則百工無所釐而庻績乃隳先王繼天立極之統冺絕乃盡故仲尼有感而作春秋春秋云者互舉以見四時履四時之變以紀二百四十二年之衰亂屬辭比事而撥亂反正之道炳如也首書元年欽昊天也繼書春王正月正天時明王道也絕筆於獲麟以天道終也董仲舒曰元者大也言萬物之所自始也正次王王次春春者天之所爲正者王之所爲其意曰上承天之所爲而下以正其所爲云爾使仲尼得邦家之任必將舉春秋之法見諸行事首得夏時而行之撥亂反正臻斯世於唐虞之盛故他日告顏子爲邦首曰行夏之時行夏時將以夏時見行事之實非區區攺周朔之謂也仲尼旣歿又百餘年而入戰國迨於暴秦事不師古克周之後以孟冬之月爲歳首按史記始皇推五徳終始之運以爲周得火徳秦代周徳從所不勝方今水徳之始攺年始朝賀皆自十月朔漢興因之髙祖始入秦紀年書元年冬十月乃知秦漢之際蓋以冬十月爲歳首而非以冬十月爲春正月也暴秦且然而況於周乎況於殷乎況於孔子之作春秋乎善乎孔子言之曰殷因於夏禮所損益可知也周因於殷禮所損益可知也其或繼周者𨿽百世可知也而董子推明之曰道之大源出於天天不變道亦不變又曰繼治世者其道同繼亂世者其道異盡之矣漢興百有二年孝武用諸儒議始攺正朔行夏時太初元年冬十一月甲子朔旦冬至爲歷元復得天統定太初歷爲萬世典常嗚呼盛哉

題張幼靑弔忠錄

過武陵年家子張幼靑以舊所著弔萬工部詩及申理舊令周季侯寃狀示予予讀之欷歔泣數行若重起二先生白骨者因念幼靑諸生耳何與天下事乃能慷慨淋漓言人所不敢言如是夫亦曰斯民也三代之所以直道而行也悲夫方逆璫杖殺工部時凶焰大張向之同聲借劍者且抱頭鼠竄一時士气已盡卽海內學士大夫有憑而弔之者亦已寥寥空谷矣及季侯諸君子難作則勢益燎毛方大索黨人偵卒布天下所至道路不敢偶語而幼靑獨率諸友生具呈上官請以百口保季侯上官爲之咋舌非復向時文人弄柔翰生活其後幼靑竟坐是爲讎家所持得免於禍幸耳吾是以知幼靑果不可及也吾鄊張文恭公爲諸生時聞楊椒山先生之變操文以祭識者知其不凡視幼靑今日其識力何啻徑庭將來豎立殆未可量先正云宇宙內事吾分內事願幼靑更廓眼孔進而窺其大者區區殘墨數行出之笥中固不足爲幼靑重好事者爲付之梓人聊以存二先生也幼靑亦云

題勤王紀略

辛酉之役天玉何公破家殉國仗勤王之義力𨿽不任天下壯之會時事已壊公志益無可展嫉公者因中以危法權璫爲政卒就吏訊遣戍去而其時與公周旋兵事者有徐無夢云無夢慷慨任俠以布衣遊江湖間故嘗受知於公者也一日募兵吾浙卽拜爲上客委以調度多中肯綮旣領健卒六千人行次邗關以片言定庚癸之呼自此北進無嘩者竟爲楡關一借聲援惜其謀不盡用於公僅結募兵之局而公亦旋以讒去無何逮詔獄禍且不測無夢復徒步走楡闗謁闗大吏袁公解之袁公固嘗按公所募士甲乙纚然無隙可乘第恐以公事坐累稍縮朒不任而無夢力以大義持之卒爲公地得不死人以是益多無夢無夢居恆慕要離聶政之爲人期得一當報知己是役也濟於行間者猶策士之常而濟公於九死一生之日則視孟嘗賓客逺矣嗟嗟國士之遇國士之報往往不相償自古嘆之卽君臣且然況朋友乎友人有談無夢風義者復授予勤王紀略因慨然想見其爲人而書之

題楊椒山先生佚稿

嘉禾陳子則梁緘予椒山先生佚稿一通則先生在詔獄時贈提牢比部應養虛公序也先生文集若干捲及獄中手著年譜旣盡行於世而其佚不傳者尙得若干篇近始爲天臺陳木叔捜錄付梓以補全集之缺而贈養虛公者其一云予因莊誦數四而有以窺先生之微夫養虛與先生傾蓋交耳提牢之役亦不過舉其職分之所當爲稍異於前此諸公之下石者而先生秉彛相感一時知己之誼滿紙淋漓至不難刎項以見志且書之譜曰吾地下必有以報應生嗚呼朋友如此況君臣之際乎吾乃知先生之心如萬斛源泉隨地湧出無處不徧滿在子爲孝在臣爲忠在弟爲悌在朋友爲信蓋天之所以與我者如此而先生偏有以完之宜其忠義光天壤事業亙古今稱本朝有數人物不虛耳乃先生之言心也必試之死生利害之際以觀其素卜其所養又推之見道之分明可爲知本矣孟夫子曰生亦我所欲所欲有甚於生者死亦我所惡所惡有甚於死者此亦人人皆有之本心也而獨歸之賢者之弗喪則亦何以得此於賢者乎誦先生之言亦可以憬然矣則梁好古士也辱與予交因問序於予而予爲推其說如此將以示天下學士大夫之求心者木叔者則梁友也予𨿽未識面觀其所好可以知其人並借以請事焉

義倉先聲

予嘗感朱子社倉法以爲荒政之前茅無有善於此者而後世率鮮能行之俗之獘也人樂苟且之謀事規旦夕之便孰有以王道爲心生民之饑渇爲己饑渇者夫社倉其小者也質之三代限年耕余之法猶然移民移粟之陋習而後世且視以爲創典如井田封建之不可復何怪民生日蹙致有今世乎說者曰今天下三空四盡之日也當事者鰓鰓補救苟幸目前之小康不得而迂議社倉是垂絕而爲畜艾謀空拳格鬥而講坐作止齊之法也其然乎其然乎則請以責之吾儕譬之父母衰老鞅掌婚嫁不能給諸子其諸子之成立者尙有餘力也不手足是念而擁肥自殖必無幸矣歳甲戌吾越大水西南一帯瀕江之民多爲魚鱉者三縣人情洶洶請赦不得請弛徵不得請常平粒米又不得於是當事者慨然議賑賑無幾也又無法或反以爲厲一二有心者乃起而私賑轉相勸導得金錢若干計三縣罹災之民不下萬口各得持數日糧以去尙剰有餘糧會當事者再往賑而吾黨遂弛其擔諸君子乃進而請予以此嗛嗛而狼戾者爲郡中義倉權輿可乎予欣然贊厥謀隨有某友者卽首捐百金逺近輿情輻湊而進甚於前日之捐賑予因謬計其事以某處置倉厫以某甲司典守以同志若干人爲逐年交盤之次以某時爲斂發以若干年權子母而善息一聽之首事者至於今日貯本之資或捐或貸隨豊隨約皆不敢彊需之歳月以漸而進持之十年之久而其事漸有可觀一旦旱漧水溢地方或得少恃以無恐較之乃者家賜人給之勞不相什百乎是諸君子之明徳且垂之世世而無窮卽一錢一勺之助與江海等無量也今天下胥岌岌矣亂自吾儕人人知有利而不知有義將一膜之外皆秦越誰與救其菑而卹其患者乎今者倉以義名是合千萬人以爲義也合千萬人以爲義凡以解吾兄弟之顚連而上慰父母之懷也知乎此其於西銘之指不逺與

賑嵊緣起

季春有白馬山房之會偶及鄰嵊災其民菜色有不忍言者蓋自去秋不登迄於今死亡流散之狀日異而月不同勢岌岌盡矣一時諸君子相顧嘆息若身罹痛而莫爲之所予因商之祁世培侍禦請上官暫捐帑金召商轉糴庶幾米集而價平官不費而民沾微息亦小康之道乎或曰官帑如洗柰何無已請以吾儕士大夫之有力者任之而終難其事卒付之虛■﹝自頁﹞而已旣輟會語稍稍聞之王生爾吉慨然爲諸友倡計以千金行一販而身任四之一於是逺近傳之揶揄相勸方舉事有日而社中王金如亟顧予曰嵊民死者垂盡矣幸有存者手無一錢而欲以平糴博半菽之飽此索之枯魚之肆也請如昔年天樂鄕故事設廠爲粥以食餓者予思以一邑之眾而計口求活於二三措大之手猶西江之涓滳耳𨿽然士苟存心於愛物於人必有所濟必博且眾將堯舜其猶病矣因聽諸君子隨其願力爲之嗚呼口分世業之制壊而議常平常平不得而議借販至借販不可得而又議授餐斯其爲救荒之策愈苦亦愈下矣顧予思往者天樂之役郡邑諸大夫實爲士紳倡吾儕相與仰承之不過推揚徳意以報成事至今一方之民歌樂只者歸之諸大夫又安知前徽之不可繼乎則吾黨今日斯舉將爲之嚆矢也聞者曰然因相與踴躍行事其條例署之金如頗悉不再具

蒙求句解引

有亡子者日與裏中敗類遊相習爲流蕩漸去其家旣而益習其所客之風土人情而安之且爲終焉之計矣一旦有示以鄕井之樂而招之使返者掉臂勿顧也設也伺其亡之未逺而招之主人無辛苦之勞而亡子有旋反之喜豈不大幸此性習之說也易之繋蒙也山下出泉涓涓而淸駛猶未逺其初也君子則之以果行育徳有亟呼亡子之義焉然間以語今之人鮮有知者族兄遵晦氏古朴有行誼蚤謝舉子以蒙師教授裏中念流俗之敗自後生小子始也因仿古人小學之意演爲詩歌十餘則陳之家塾以佐句讀所不逮其言或雅或俚一一出之肺腑一二父兄視之以爲巴人之聲學究之語耳安取於蒙求者而稱之而不知偶入於蒙者之耳如一一談其意中事不啻簫韶之可聽也彼其心固未逺其初也𨿽然彼父兄者業已身爲亡子久矣語之以道而不信告之以聖賢之格言而不知將遂無所用吾招乎有建鼓而趨者大聲疾呼不得或談言微中而得之蒙求數語非雅非俗之間偶與之會心猶足以通其夜气而立發其鄕井之思未可知也庶有偕子弟而追亡者此又遵晦氏嘉惠吾裏無窮之意也並爲弁其首云

大宗世業引

予先世自支子而降一嫡相傳以至予不肖本小宗也進而援吾近祖贈司馬公亦得稱大宗而予復荷祖宗之佑忝竊祿於朝以有今日則先世未竟之箕裘皆予一人事也予少而有志頗窺逺大中年不競乃始退而營累世烝嘗之計以及贍族貲積十餘年告竣其一二贍八口者皆遺自先世及先太淑人紡績之餘終亦不能敵其贍族之半因並書之冊以示後人後之人思以世吾家則必世吾業有敗之者曰不孝敗吾家猶可言也敗吾族並敗吾先世烝嘗不可言也嗚呼宗周向時所志何若而幸有成事者僅如此而已乎

會稽縣荒政引

宗周居恆私慨生今之世安得視古太平之民豊衣足食家用平康如所謂使民富且壽者而稱之思之而不可得謂將必井而田必肉而刑則𨿽聖人不可行於今日夫爲政者亦師其意而已矣語曰人情莫不欲壽三王生之而不傷人情莫不欲富三王厚之而不困夫惟三王知天下之有同情也而通天下之情以一之則人人各遂其情矣此井田之意也易之象井也君子以勞民勸相故曰井養而不窮誠如是卽有水旱凶荒何所病諸今之天下非古之天下而獨其含情而載魄者數千載如一日善治天下者因之而已吾鄕庚辛間連遭大祲里人之餓殍而轉徙者日相告也今年春饑民嗷嗷賴當事者預爲徙薪議儲粟議通商議平糶竭蹶從事未已也則又踵庚辰議相養法委其鄕之士大夫而綱紀之朝一期會焉曰賑應以賑暮一期會焉曰粥應以粥又以其貳屬分巡四郊逺至窮山僻戶一一期會其裏胥三老曰賑曰粥無不應以是死傷𨿽日眾而所全活亦不下萬萬計當是時吾儕士大夫感上官徳意無不矜奮用命爭出其私囷畫地而區計口而給朝夕如家人父子相慰藉者久之而一切傭夫賈豎皆好行其徳日手數錢施丐者又或壺漿載道姑半取其值以爲嗟來而食者諱蓋人人有獨爲君子之恥焉其餓且死者又施槥收之疫而病者扶持之上官聞之益喜更爲之設法補助以有終蓋自歳首元夕以迄於玆七月晦閔閔如一日也語不云乎君子之徳風也人性之善也與其情之必然而不容已也苐患無以勞來之乃者當事諸大夫自監司鄭公而下無不極一時人倫之選相與同心共濟如主伯亞旅謀其家事而會稽周侯尢以敏才練識受成於下消萌杜蘗大者斧斷細者川涵動中機宜迄於有成嗚呼豈偶然哉侯固曰吾以民養民已矣非能以官養也卽上而諸大夫亦遂曰吾以邑養其邑鄕養其鄕已矣非能以吾養也君子以爲一時有王政焉無何有秋告登一二孑遺欣欣有喜色相與扶攜而望太平則又感而泣曰哀哉吾儕何自有今日乎一時痛定思痛之情仍有鄭俠不能圖而舉其父母兄弟妻子不能聚而相告也於是侯遂摭其往事書之成冊以示我郡人侯固曰此爾鄕後事之師也宗周遂受而書之簡首

易經古文抄義引

予年十四五時從先外祖南洲先生受易先生毎脫略章句獨攄所見時於前輩講義中彈射不遺力則以已意朱書附之以朂予小子予小子唯唯而已不識爲何語也然亦稍能記憶一二焉及長予取科第去不復理前語而先生亦長逝並其朱書舊本亦歸先生孫行予因念易道精微非後生小子所能知竟不敢從人問易予先人舊存遺書止得古文易一部與今文回異予少時讀之又不識爲何語也謹封識藏之笥中日久旣而聞前軰知易道者談及古文如是予因心識之竊自念曰使小子有知能讀先人遺書請必自易始歲時每閱封識輙低回不能仰視蓋五六十年如一日也今春罷官京師居外邸頗與友人論太極之說覺語不可了輙舉易以對因憶先人所遺古文取而稱述之隨爲之援筆立書敍其位次爲羲易爲文易爲周易爲孔易𨿽四家之旨犂然猶未能竟捨今文而從之也而姑從其理之可通者以存古文之萬一敢謂遂能讀先人遺書哉至於手抄之下間存疑義亦竊忘其固陋而記之則大抵本先生昔年所口授者衰廢潦倒舊學罔聞念及父師之遺不勝愴絕遂不敢棄去越月而成帙題之曰古易抄義脫稿校正者婿王生毓蓍而門人祝生開美淵更加訂定焉若乃易道之大則夫子贊之已詳予何敢復贅所遺種種謬見不無挾勝心以出尙俟暇日攺正云先生授易時年已七十八矣後壽至九十二而卒學行髙古爲士林祭酒其易解有著向存之河南新鄕郭氏不復攜歸遂不傳

王堇父廟制書跋

友人王堇父廟制一書蓋不佞官儀曹時問答也今上登極會廷臣集祧廟議太常洪桂渚先生議所以處獻皇者甚正舉朝韙之卒爲禮官所持比不佞承乏郎署則役已告竣久矣不佞猶追維扼腕欲踵太常言之會有以成事阻者亦竟寢此書蓋予所商之堇父將以入告於我後而未果者也其揚扢古今甚核而臚陳四疑尢足以補太常所不逮可爲一代鴻猷令明廷一旦舉而行之豈不卓然有光前人垂憲來禩而獨愧予之無能爲役也予因是重有感焉語云禮樂積百年乃興亦謂明良作合待其人而興之難故有君無臣自古嘆之獻皇之稱宗入廟始於一二邪佞之口當時已有詆其謬者特肅皇帝尊崇孝思愈引愈伸一時廷臣將順之不暇以至於此逮世廟升祔給事中王治遂首昌言之而時不能用至今以爲缺典今上聖明不世出臨禦之初虛懷訪落正臣子畢智劻勷之日稽古定制善繼善述千載一時而不幸又以齷齪禮官軰失之豈所謂必待百年者耶考王給諌之建白得之其友朱徳懋史冊書之以爲美談乃堇父竟不能得之於不佞君臣朋友間胥失之冀堇父之言終不可廢他日有舉而行之者推其自寸莛之叩不佞且托堇父以不朽視昔人有餘幸矣故紙在笥漫書數語於後遺堇父亦以志予之素志云

芳齋公三世家乘跋

宗周述我祖三世事狀不覺肅然斂容焉嗚呼芳齋弗可詳矣若遂安昆季之克孝克友素庵之善繼善述可謂世濟其美至居安思危四字尢足以見祖宗相傳心法凜凜乎盤盂幾杖之嚴後之人苟能守之弗失亦可以永保家聲於無恙而惜也蒙業而安者之久而忘之也至於今宗風亦浸以偸矣語曰生於憂患死於安樂我祖宗遭家不造父子兄弟間間關萬里行則裹糧居則荷戈出萬死一生以延我劉氏我子孫一絲一粟何莫非祖宗之賜其忍忘之耶夫惟有前日之憂危而後有今日之豫大亦惟有今日之豫大而卽釀有異日之衰微安危倚伏之機亦誠可畏哉祖訓具在後之君子有繩武之思者尙三復於斯按司馬公固有三世墓表然未之豎也玆崇禎之戊辰公孫玉宇翁重修墓道更於三世墓前各立石幾而表題其上方頗足補昔人之遺時翁年已八十矣孝思如此允光世徳云

芳齋三世祀典跋

劉氏處郡城者以芳齋爲鼻祖一傳而遂安再傳而素庵則二府君以後私之矣惟其私之也故並芳齋而私之遂不復知芳齋有宗子而宗子亦遂失其宗子之職享祀之不衷於禮所由來矣族屬之降也其不能不自親而疎者勢也而使無有乎親疎之間百世如一日者宗子主祭之法也予不肖居恆有感於斯因勸芳齋宗子之後特立祭田示芳齋有專享而因以二府君祔之歳時上塜三大支或分或合姑聽其便而不之彊將劉氏二百年薄惡之習稍稍挽回以此乎若曰喪祭從先祖則宗周滋戚矣

素庵忌祭跋

忌有祭志哀也君子有終身之喪忌日之謂也子以事其父母自父母而及於祖及於曽祖及於髙祖法無可推矣窮於情斯窮於禮窮於禮轉窮於情然宗周近閱故相沈龍江先生家祭法自其始祖而下皆不廢忌祭蓋亦大宗子之禮然與芳齋於劉氏亦大宗也而傳世旣逺廢忌久矣惟素庵之子孫自今日主祭者而言於素庵猶稱髙祖忌祭弗替昔也各房分之而今也合之甚盛舉也然則世世忌素庵乎曰易世議祧小宗子之禮然也夫大宗也而已在所祧不祧素庵何居且也遂安芳齋之不忌固不特在今日矣君子於此又傷之也無已請俟諸素庵議祧之日卽前日之忌祭攺而爲時祭由素庵及芳齋三世合享以補從前之缺憾亦禮意也宗誼之渙也莫甚於素庵所分今也祫芳齋使大小宗子孫皆得與於祭以伸合渙之情則一舉兩得者乎

明徳淵源錄跋

劉氏祀典軍政皆有籍始自先宗長敬亭翁翁秉家政頗立紀綱爲經久計見前僉憲公序中是時三世祭產不敷公嘗用此惓惓𨿽經宗周軰日爲經營猶未及慰翁志以歿旣歿十餘年今宗長翀宇翁益引孝思加毖舊章用是宗周不敢忘前日之緒而竭蹶從之久之始以不腆之產告成事歳足以供烝嘗而若軍產之日有淩替者亦復不卹怨徳以繩之稍可垂之世守矣追念昔人良用憮然暇日取舊本更爲潤色付之剞劂以示族人首載家乘具見世家之淵源如此書曰黍稷非馨明徳惟馨故題之曰明徳淵源錄是錄也其事則祭祀燕享而已其義則尊祖敬宗而避豊禰之嫌收族合渙而通一體之愛宗周將竊取之庶以貽後人使無忘先緒云

恩綸冊跋

恩榮世錄者錄恩數之最異者也何異乎爾先是宗周釋褐於萬曆之辛丑殿甲之資當拜京朝官而宗周先期以內艱去是年秋冊立貞皇帝爲東宮覃恩下逮凡應選京朝官而需次者皆給誥比宗周報闋謁選行人詢之當事者曰應補封從京朝官需次例於是驗封司特爲題請得以正八品官誥貤贈我先君則異數一也旣而宗周請告坐廢八年不赴官會貞皇帝哲皇帝相繼禦極錄用先朝遺逸之士起宗周儀曹郎而是時登極覃恩凡新被命者皆與宗周因得以赴官之日卽補官誥至此先慈並被一命矣又一異數也及宗周自儀曹攺光祿丞晉尙寶少卿連擢僕少未任請告方候命間會冊立東宮覃恩宗周以去國之身未任之職而並邀新命又一異數也及宗周自僕少在告旋起銀臺被命禠奪不二年今皇帝登極又覃恩給還舊誥且起宗周爲京兆又給京兆官誥於是晉贈我先考妣三品勲階且追贈我先大父母品亦如之旋奪旋予又加予之錫及三世尢稱異數云國制臣子服官非滿考不貤封此外以國慶覃恩者普天曠蕩於臣子爲特恩或畢世而不一遘如宗周不肖官行人得兩載余不及考官儀曹者十閱月官勲丞者幾一載官尙璽者三閱月官京兆者一載倘必待滿考有尺寸之績而後推恩於所生則俟河之淸終無日矣浮沈三十年之中而四遇覃恩邀此種種異數實惟我祖考積徳累慶非朝伊夕天道有知𨿽阨於生前而終必獲伸於身後如操劵然捧誦溫綸可爲信而有徵矣夫以弱植如宗周居恆碌碌靡所表見卽冗員下僚已蚤爲淸時所棄顧乃數僕數起徼幸躐級至有今日信非徼惠我祖考之靈不及此詩曰貽厥孫謀以燕翼子我祖考有焉孝經曰立身行道揚名於後世以顯父母宗周其能乎哉顯揚之無當而燕翼是恃心滋愧矣庻其全而生之全而歸之日有孜孜以幾於無忝所生之義則宗周𨿽不肖其敢不自勉焉

書管石峯捲

石峯先生不急急於榮進不規規於利祿超然逺引急流勇退意其胸中雅有邱壑趣非苟而已也觀其與秋江公書槪可想見先生出入通津家無長物所至惟圖書數卷而相傳阨於一炬僅此書數通並雜詩藏於秋江家其後人遘而得之表章成軸寶爲大訓宜哉予從其元孫徳隅受而讀之慨然想見其爲人其曰年踰耳順不及時行樂何爲遐哉先生不可作矣試問先生所樂何事非榮華非利祿亦非泉石膏盲聽其子孫抽繹而光顯之予將於徳隅父子間問弓冶焉行矣勉之

贈朱綿之進學解

予不敏與綿之共學有日每朋聚間綿之嗒焉不輕啟一語意自得也一日綿之以進取見商近例許輸粟爲明經髙可謁郡倅下亦不失作仕進階親暱多慫恿者事且遂矣予正言解之曰子方有意於聖賢之學而以榮利聞是背馳也曷亦從所好乎綿之曰敬受教明日朔友人私謂予曰今日之會綿之當不至矣或曰必無宿諾已而綿之忻然在座諸友旣各商所疑予因諄諄於義利之辧反復數千言意未嘗不在綿之也綿之黙黙而已越數日始叩以前事曰已矣奉吾子之教勿再計矣予得之忻然居今之世學古之道有卓然不惑乎內外輕重之辧者必綿之也綿之其可與進於學矣予聞之君子之於學如饑渇之於飲食然彼飲食者亦旣知稊稗之不如菽粟與膻酪之不如醴漿矣而猶未有濟於饑渇也必菽粟充腹醴漿入口而旨且飽焉至於厭足而後已始知向者稊稗膻酪之果弗如也藉令菽粟當前而弗禦醴漿在列而弗舉則反不如稊稗膻酪可以濟一時之急而又棄弗取終聽其枵腹以死猶自詫於人曰我知味其誰信之夫學亦若是已耳綿之旣知斯道之大性分之尊之有加於榮利矣請從而進焉如飲食者必期於入口不飫且飽不已庶幾其有成矣乎曽典漆雕開已見大意及夷考其所學終不克躋諸顏冉蓋進道之難如此況又有前後異軌者綿之勉之矣𨿽然世有知菽粟醴漿之爲美而終棄而弗顧者幾人綿之旣智足以及此而苐患其不能進觀其近日用心所爲嗒焉不致一語應必有獨領其趣而不可以名言者將毋此道已津津入口在齒頰間耶予是以知綿之之必有進也暇日偶書之以示同志使後之學者法焉

書王生伯含扇頭

伯含雅有志於學一日偕其雁行素中請益予則何以益伯含𨿽然語有之志立而學半蓋言其難也必也首試之流俗之衝以防其溺也進試之气質之蔽以矯其偏也又試之意見之似以淸其脈也又試之夢寐之交以卜其安也斯可與言立志矣問所志何事曰閱此數闗更有何事請以商之素中

劉蕺山集卷十六

●欽定四庫全書

劉蕺山集卷十七

﹝明﹞劉宗周撰

○賦詩

淮南賦【有序】

淮南誄亡友也亡友劉靜之氏稟狷特之資鍾淸明之气苦心慕古矢志匡時其大節辧辭受出處之幾而躬行篤父子君臣之教筮仕京學量移辟雍狐鼠縱橫振衣冠於塗炭桑楡崦逼慰朝暮之門閭【時沈四明錢給舎等朋邪亂政誣罔善良先生官大學恥與同朝遂謝病會先生大父年髙念孫不置因決意歸寜去】處江湖而懸廊廟之憂懷瑜瑾而奮塵埃之迹慨方正之不容漫謂淸流可濁會讒邪之交構幾令白日無光【沈錢去余氛未淨會東林顧先生以淸議自任不容於宵小遂被讒中而先生於顧先生固忘年友也呶呶者切齒先生輩幾羅一网自是海內分門戶云】而惟靜之氏者遁不系尾見申屠蟠之先機隠不違親免郭有道之黨釁徒使憔悴行吟托離騷以見志【先生嘗著離騷若干捲藏於家】庶幾優遊素業玩河洛而終身【先生欲講求河圗洛書之蘊因衰聚古今易說推演象數玩心髙明云】啟手足以全歸【先生病亟令介弟抉掖坐起坐稍倚復令正之曰吾平生鮮不出於正者死而倚之非正也】恨頂踵之未報淵源學問不忝紫陽之傳風節行誼抑亦羅一峯鄒吏目之流亞也【先生學宗朱子亟慕本朝二先生爲人云】嗚呼靜之氏英年登第服官一考前後家居凡八年乃召起爲兵部職方司主事朝命及門而卒年三十有七大用未試君子惜之嗚呼誄以哀死名以著實何朝野之殊焉文中貞耀古有之矣敬質公評擬上私謚曰貞修先生嗚呼爍哉淸標振俗彌堅不二之操學古好修無忝所生之義允孚旣往不愧將來千秋有托意在斯乎爲之賦者孤友山陰劉宗周也

淮之南兮淮角樓孤城倚兮落暉愁我來行役兮宿艸已抽孤鴻飛去兮怨鳥啁啾大江洸洸兮信宿扁舟慷慨悲歌兮淸流在眸緬懷古之人兮汨羅沈而■﹝氏鳥﹞夷浮悼賈傅之痛哭流涕兮擊祖楫之中流亦有處濁世而不滓兮若著帽與披裘越曠世而相感兮有美人兮同儔迥風塵以蟬脫兮振奇服而逾遒暎冰壺之寒玉兮騫孤鶴於芳洲遡淵源於閩洛兮駕長轡於魯鄒篤忠孝於君親兮履信義於朋遊爰委贄於明王兮托蘋藻以薦羞慨容容之多福兮訝白璧之招尢秉介石以先幾兮謝冥鴻於丹丘張羅网於藪澤兮愓震鄰以躬憂履九地而局蹐兮戴皇天之罔酬旣人道之反復兮亦陰陽之雜揉何回跖之仁戾兮易彭殤之短修夢彼蒼蒼兮夫孰能辧其薫蕕神聖不作兮麟泣鳳謳蘭蕙先摧兮荊棘叢抽柱維缺折兮嘆流轉於神州怨復怨兮我何求行復行兮歸休念昔肝腸涕淚與子爲一兮今徒使我托魂夢以悠悠將雙飛以整翮兮忽離羣以分投望天末而相思兮悵往來之綢繆聽廣陵之濤波兮陰風怒而颼飂腸一日而九回兮淚交頥而莫收乃瞻幾筵載哭載酬梁塵委積庭艸荒稠自我不見於今已周北堂浩嘆稚子低頭酒澆墳土劍掛松楸已矣乎曷不觀化於無生之始兮等身世於蜉蝣庶使我心瘳兮無蘊結以罹憂念羣生之擾擾兮孰如子之得正而無訧身後之名其不沒兮靖彼彭澤康此黔婁夫子之謚允矣貞修千百年兮尙考信於華褒

知命賦

不佞罪戾餘生奄焉臥疾積有歲時歲丁卯初度五旬春日懸弧扃門謝客惋抑無聊間輒有慨於先師知命之學因述賦以自勉言𨿽不文識者亦或有取於其志云

感大化之循環兮陟時序於靑陽暢條風以沕穆兮迓淑气於勾芒律中太簇以和地天兮敷萬彚而昭章惠風渙陰崖之積雪兮微泉動石澑以漎漎有美苦蕺兮滋靈根於山之陽日融融以麗景兮云靉叇以舒祥忽轟雷其先蟄兮亦乍雨而乍暘破林臯之寂寞兮起春興於淸狂撫良辰而增躑躅兮駕言出遊以徜徉柰予生之嬰疾疢兮擁孤衾於曲房嘆鬒髮之一朝而攺化兮曽不知代謝夫星霜意恍惚而不自持兮時翹首以彷徨家人忽告予以初度兮騁百齡之中道敢載醑以陳詞兮天錫爾以難老曰予何用此腥俎而膻斚兮又混之以裏缶壽元鶴於樊籠兮豢神龍於沚沼世齷齪而不我歡兮逝當去而從君於瑤島於時輕陰移蓋薄霧褰帷彩蜺曳旌羲馭停軌芒芒沕沕靄靄垂垂東皇兮禦車元鳥兮緘素靈剡剡兮山之阿悵仙人兮來何暮予乃囅然伸睂謝二豎之繾綣兮挾盧扁以載祖奏枚生之七發兮歌驪駒以拍舞束脩容之窈窕兮禦奇服以軒楚佩長劍之陸離兮挾弧矢以厲武載玉軫之闐闐兮鳴和鸞以服驤朝發予軔於東海兮夕予至於扶桑攀若木以超乘兮排閶闔而覲上帝之光侍玉女以靚麗兮薦綺席於云房西望王母而致詞兮指大椿千歲以飛觴吸咸池以爲醴兮炊朝霞以爲粻蒼龍蜿以就俎兮左孔翠而右鸞凰咀瓊英之獨秀兮和芍藥於蘭芳攬陶令之柳華兮摘逋仙之梅蕚問武陵以桃源兮采首陽之薇藿肴核從橫兮獻酬交錯引商刻羽兮鈞天響作云和洞陰兮非絲非竹迎風上下兮流丹舞翟燕燕兮差池嚶嚶兮友伊怨莫怨兮子規血哀莫哀兮烏夜啼歌闌兮舞罷興盡兮神悲朱顏渥赭以微酡兮步言旋而少畱啟款款之丹誠兮借往事以推求昔陶唐氏之神聖兮何儆予於洚流繼重華之協帝兮亦野死於荒丘禹八年以胼胝兮湯文並罹患於幽囚尹放桐不爲口實兮旦乃破斧以安周迨光嶽之愈分兮大道日脊脊以紛糾申生孝而待烹兮子胥忠而抉眸聽楚狂之歌鳳兮爰息駕於周流髠滑稽而嘲孟兮終廢阻於爭利之彊侯謂明良之不作兮賈生遇前席而致疎策天人之煌煌兮董相亦投老於江都若黨錮諸君之駢首兮禍尢慘於坑儒頤讀易於涪水兮熹投蓍而終遁世滔滔其不返兮哀吾道之屢困洵蒼生之不幸兮抑世主之多蹇也意造物實爲權輿兮何人事之多舛也幸蒼昊之我質兮垂元聽於九京神湛湛以無言兮网恢恢以何憑忽飆風之怒號兮列缺閃光怪以耀冥斧霹靂以震疊兮聊以寫予心之不平予乃鞭風雷以叱吒兮辭帝庭而夙駕擁欃槍以揮斥八極兮掃魍魎於幽夜總山川於指掌兮行歷覽乎荒夏首泰嶽之峩峩兮帶蓬瀛以出沒藉封禪之遺址兮求靈藥以何物傷中土之壞亂兮發乘桴之嘆咄蹈魯連於東海兮駕鯨鯢而倏怱轉馳騁於南州兮躍龍泉之孤雄湘流浩以石沈兮衡嶽嵳以云封陟蒼梧之渺渺兮二妃胡爲而弗從薫風凱以流響兮解吾民之蘊隆想皇王之遺化兮遂西次於雍丘閱堯舜之故墟兮及周秦之短修馬與鹿其何似兮漢亦燼於黨鉤鏡百代以如新兮灑涕泗於幽州按予轡於燕然兮市金臺之駿馬發易水之悲歌兮白虹貫於日下哀宋帝之北轅兮憤童蔡之覆社維皇都郁其壯麗兮壽天子以純嘏周四隅以飄飄兮極迂步於章亥欲逺集而無所止兮望崦嵫其不我待忽悵怏以懷歸兮跨中州而遵海過建業之靡麗兮訪六朝之文采涉三江而淩五湖兮將息駕於畏壘浮紫气於巖壑兮三徑歸來乎春未攺兀蓬垢於一榻兮謝形骸以尸解噫嘻樂哉天地擴以爲宇兮陰陽互以合辟四時環以爲紀兮千古通於一息總六合之外內兮超無始以無極遡予生之渺渺兮同儲精於二五靈根皭而不滓兮抱微尙於往古偕良朋以矯勵兮遘陽九之奇數旣云蒸而龍變兮復泥蟠以蛇步負君父之生成兮罪敢辭於椹斧日冉冉其何之兮托蜉蝣於朝露齊壽夭於彭殤兮洞死生於日暮彼聖賢兮動遭時侮仰稽造物兮孰知其故豈天心之玉汝兮故彰君子之行素景前修以匪懈兮吾將視年華於尼父亂曰尼山不作大道亡兮功利日騖世態狂兮讒邪得志爭狓猖兮厝火積薪將罹殃兮委命元化順行藏兮修身以俟用乃臧兮含眞葆素中煌煌兮伯玉知非庶可方兮

皇祖念祖以砥修也

慘慘菅屨可以履霜累累雞骨可以支牀靡愛匪生靡憂匪死喪心之憂矣淪胥以亡有愴幾筵祖考皇皇

皇祖曰咨咨我孺子如孑如遺如惄如饑藐躬不閱遑卹我私夙興夜寐靖共是祇子愼無疚無一人貽疵

皇祖曰咨咨我孺子汝杜門以作慝峻用惂徳譬彼曀陰當日而蝕譬彼飄風忽自南北動曰予智鮮不爲僻

皇祖曰咨咨我孺子子心匪石曽是不可磯維淵維嶽維徳之基毋失尋丈而矜毫釐毋耘人之田而忘其饑

皇祖曰咨咨我孺子子有粱肉不可以扶羸子有藥石不可以起死灰非藥石是謬子方徘徊取道不逺有覺者誰先民有言惟果確是資

皇祖曰咨咨我孺子敬之敬之克念作聖不顯爾神及爾視聽神以知幾幾冺神定於戲不顯立天之命

皇祖曰咨咨我孺子維子有神儼而密豫而貞厥徳日新神之往矣何有何存我聞爾聲不見其人

皇祖曰咨咨我孺子爾心之疚惟幽惟潛帝臨孔威及玆毫纖載興載寢將爾影是監人知爾一不知爾百千

皇祖曰哀哉肆皇天不祿降爾荼毒大命近止先祀隕殰惕用憂懼黽勉令淑弗卹其孚於食有福孝子慈孫俾爾彌爾性如綫斯續

皇祖九章七章章十句二章章十二句

酬別長安友人呈於參政張副院

弱柳千章鎖鳳樓春風送客不勝愁杜門重憶十年病束髮誰先天下憂消盡壯心吾自老驚看歧路子何求卻教空谷傳驪唱落日浮雲滿帝州

河幹別諸父昆弟

潞河濁如膠去去孤帆系春風三月三把袂別昆季上奉諸父行相將水之裔酌酒三五行骨肉多眞意田園多荒蕪天涯苦淹滯此路已可知守拙性所肄學仕愧朝簪學農足家世浮雲去不停執手一相視朂哉臨岐心百爾在敬忌

過張灣【張從壽寜得名新有李尙書宅】

張家渡口灣如織綠水朱門望不極夾岸枝枝楊柳垂春煙猶帶五侯色畫船簫鼔日紛紛得意歸來休論貧回首張灣何處是不堪新說李家邨

陽榖道中辭春【六首】

客路辭春春可憐客心愁對艸如煙憑將景物畱春色一路楊花燕子前

病客傷春歸便休滄浪一曲棹扁舟抽簪及早寜非訃不趁東風嘆白頭

野水荒郊屢問津浮雲孤寄一閒身可憐陽榖城西柳不是靑靑帝裏春

放浪浮生未有涯薄言春盡且還家故鄕畱得靑梅熟煙雨邨邨刈麥麻

春入桃源許避秦武陵舟子是前身可令歲月隨流水一任鶯花綣主人

靑峯入望初如沐一半春前作客還黃石不知何處是教人指點榖城山

旅懷

春深無柳不垂堤撲簌徵衫落燕泥一水遙飛淮海闊千山暮合楚云低天涯姊弟憐多病客子江湖路自迷何事兩牽家國恨悠悠萍水嘆仳離

湖上贈別丁長孺

春潮夜夜泊臨安客思連朝酒禁寛宿艸空埋金簡恨孤梅猶帶玉人看相逢萍水占星聚共歷冰霜指歲寒南望一峯天目秀欲將雙劍倚巑岏

山居卽事

病軀三月夾衣寒髙臥袁安帶雪看春到落花風細細曉披仙藥露漫漫窮探幽勝憑藜杖自數行藏付鶡冠吾道只今輸陋巷息肩應指白雲端

自慰【時有亡女之痛】

避世曽誇管幼安雙穿木榻膝如盤家余苦蕺堪塵甑掌憶明珠悔夢蘭已識彭殤生是幻轉憐兒女糲同餐多情最愛西牕月幾度徘徊濯影寒

答■﹝日上郭下﹞弟書

三徑行吟獨倚欄一春魚雁報平安人逢四十餘生半病返林臯晚節難自昔孔門方鼔瑟不聞曽點更彈冠東周出處西周夢都付浮雲過杏壇

和楊龜山先生此日不再得吟示學者【有序】

客歲門人有索予和楊龜山先生此日不再得吟者予以病謝筆墨未果也蹉跎歲華忽周星鳥搔首而追往日無一得可言相將去來而往者已不可追矣此日不再得古人豈欺我哉喟然太息者久之遂命門人歌先生之詩屬而和之是詠也蓋陳白沙先生先之矣一日而名動京師以爲龜山復出予豈其人乎乃千秋舊案拈起重新龜山寜僅私一白沙哉將有爲者亦若是矣和闋復命門人歌之予再歌先生之詩以亂之於是油然而興灑然有以自得也時丁巳夏四月旣望

農夫雨耕隴蠶婦幹采桑雨暘各有爲節物懸彼蒼懷哉衣與食宵晝卹流光矧伊丈夫子人道立陰陽獨稟造物秀生而射四方行行少且壯發硎試光芒勤心追往哲所用何不臧神聖非絕級慮以斤斧戕千金握摶黍拱璧塵粃糠生不蟪蛄值死與狐貍藏豈無婉孌時朱顏鬭春芳花月玩朝夕膂力悞方剛哲人驚拊髀中夜起彷徨日昃不再中髮短不可長決此須臾命刺虎奮卞莊萬法持一心三復愼獨章六籍無眞訣猿狙浪登場亦有朱與翟食人肆犬羊尼父援空空顏生誣坐忘遂令西方教乘虛逞雄彊齗齗洙泗間閩洛一葦航中啟龜山氏後先秩天常幹愓指心法致儆荒與亡少壯不努力老大徒悲傷道喪復千載吾與點也狂

寄懷李懋明兼呈王止敬【李故以禦史按浙請告歸今年內察外推矣而王亦以禦史出僉浙臬今年內察並落職者也】

去年李公初罷官今年復起行省垣橫金作翰何桓桓淮陽不薄都尉權出入中外羨才難胡公不投磻溪竿自言臣故從長安奉職無狀烏臺端城狐社鼠恣般般一日怏怏歸掛冠靑螺白鷺秋漫漫心懷報國猶辛酸東西南北敢辭艱會逢王公解浙鞍頗言世路多巑岏時乎感慨心愈閒相與怡然樂考盤君恩浩浩天地寛

題百福衣【爲衝倩叔兒】

眾法合成嬰兒衣一法不解嬰兒機出聲喤喤孩且啼爲兒說法知良知長則學爲裘與箕

吳興道中

吳楚東南勝憑虛攬洞庭邨邨桑柘沃岸岸荻蘆靑子夜傳孤唱淸流逐斷萍百年看意气都付畫溪汀【丁長孺家長興罨畫溪】

酬昆侖叔勸駕

何似蒹葭招隠篇淸饑如病兀如禪東山久臥看兒輩北極新班誤壯年止合一鳴聲已黙不聞三獻足猶全相逢若問桃源路爲報人間別有天【叔嘗守楚未幾坐墨榜歸】

采蕺歌【有序】

予家蕺山爲北郭勝處卽王逸少故里也時或上山采蕺望郡大夫官舍倚鐘山蜒蜿如龍佳气蔥鬱昔人呼小蓬萊者近之而郡大夫泰符公以風流儒雅治郡事不減元微之暇時風日晴好或花明雪霽輒命駕登蕺上其巓倚亭而嘯夷猶自得旣而訪逸少之遺蹤杳不可見則悵然回車予每從圭竇間望見公眞飄飄有淩雲之气也昔華歆隠居走窺官人道上君子識其不終乃公固得稱吏隠於予何愧爲賦采蕺以懷之山有亭卽郡大夫所重建一時詫勝事云

上山采蕺畱山阿衱蕺下山日午蹉回首白雲漫漫多雲中仙吏脫佩珂停驂獨上舞婆娑九秋鶴唳搖林柯孤亭髙標白雲窩俯臨萬井如星羅悠然懷古山之陂右軍遺迹今苔莎蓬蒿是處少經過叩門不見羊與何止畱淸池浴鴐鵝旌幹欲去道不呵北郭先生寤也歌蕺山窈兮鐘山峩鐘山鳴琴聲相和爲我洗耳淸云蘿

大柳客店見髙存之題壁慨然和之

馬首西風衣滿塵喜來茅店見伊人淸言一唱盤山去月在松梢露在筠

金陵懷古

大江橫據壯南垂北控中原采石奇閶闔萬年開帝造衣冠六代返民彜煙浮夾道長楊樹水引晴春太液池往事無煩賦離黍祇今弓劍倍堪思

經梁武墓

空山落照日陰晴古木荒荒流水鳴下馬獨尋梁武碣斷文無復記臺城

詠姬僕

我聞義僕有髙永事在河西禍洶洶髙公一死殉封疆僕義亦與封疆重爲臣死忠僕死義綱常萬古同一視於滕復有姬公僕節槪稜稜若符契姓名附見絕命辭李子守務堪揮涕守務之名何獨彰廟貌且與魏豎峙君不記前者白蓮賊倡亂滕陽越鄒嶧妖術一呼千百羣所至空城挈家室賊兵未至官輒逃紛紛不數丞尉職豈無黃堂別駕尊擁幰鄒城如傳客滕陽之令甫下車慟哭巡城城已虛賊從東方破門入橫來縣堂索縣符縳令不誅三日許手執笏板身衣朱再拜闔門乃雉經淒涼官舎奴子俱魏豎遂以滕印完收骸甫畢先後誅賊黨相顧多縮頸慷慨義烈生不如封疆小吏分固爾此僕此死何其愚食人之祿分人憂各爲其主心非殊髙臺道傍築京觀視彼完印功無算縋城之日一筐免捷書只奏都堂彥錦衣世爵身上卿盡是平民膏血換到今畱得數空城猶勝遼陽熊李竄因見近來官爵多亷恥少功名重忠義小板蕩識忠臣疾風知勁艸髙官與大祿願得太平保淩閣擬形容福堂享壽考𨿽有靑史名豈能及輿皁我今一日扶起髙參軍【巍】李侍郎【若水】堂堂正气垂風霜要令節義髙千古身𨿽磔裂名猶芳人生百年終一死安能靦顏苟活坐取侯與王

歸興【滁州道中二首】

幾陣寒鴉待臘殘石尢風健旅行艱人隨雪色看秦望馬帶松聲度楚關梅柳欲舒春信早煙嵐如醉碧峯環便當乘興穿雲去不問南山與北山

無端歸興擬陶潛計日淸華俸亦亷未卜山妻堪並食先教穉子解抽簪三年似爽還山約一事眞成避世嫌今古乾坤何處了舊時風月寄緗縑

官梅

梅蕊參差放晴光轉陸離江春隨浪點山翠帶星移乍慰鄕心近頻畱客夢悲隴頭人已斷好寄一枝誰

初訪雲門【用正韻】

五云深處指瑤京六寺名存半有僧松頂待棲孤鶴穏溪流時照野花明空題禦筆髙秦望誰問桃源到武陵燈影長明風雨夜獨令終古證無生

同洪溟上人天衢弟登秦望

雨霽山光紫翠開分明洗出小蓬萊鳴琴一帶溪流迥絕壁千尋鳥道回杖錫老僧飛欲到采芝仙客定頻來不知身在天門上猶望雲霞信手推

贈王聚洲年友

天涯浪迹去匆匆匿影韜光托冥鴻東下望門誰破產西歸變服任投傭晨星數點兄還在萍水交情命不同若向瀟湘逢屈子卜居何似故鄕中

贈吳元水舊寅

眞人自天際有气如虹垂精光跨鬥牛下連滄海湄邂逅逢故人恍然隔世疑巖廊未可問丘壑歡相知積陰破微曜天地開光儀羣龍正翺翔云施貴及時皇虞久不作珍重臯與夔

壽健甫兄七十

吾家世明徳忠孝遡淵源誕啟司馬公奕奕淸譽騫遞傳諸子姓遺澤流潺湲我公正霞舉後先推季昆雁行𨿽稍疎一气宛同根相期紹祖烈如奉指南轅猶憶通籍時示我書紳言千里始足下淸白當共遵時予尙童穉多愧中心諼蹭蹬世途久雙鬢如霜繁居恆失晏笑急難呼在原一日風波夷相戒守田園因思僨轅犢終輸逸駕奔貞不與俗絕淸尢避人援當其義所在墨守失孟賁以此衡出處完璧誰與倫抽簪近十載佩芷襲芳蓀聲光歸肅穆珍重玙與璠老成日云謝尙有典型存公年視昔加神气如朝暾屆玆懸弧日玉色淸且溫朂哉忠孝思先徳畱根痕願舉南山詩千載長氤氳

還山小詠【四首】

晚年一出拜徵書來往匆匆只歲餘剩有丹心懸落日仍隨流水付東渠烽煙北望天垂斷鴻雁南徵澤已虛安得山中髙臥穩夢回塵慮盡刪除

忍卻癡心別帝鄕不堪歸路九回腸上書自信終和氏前席人疑待洛陽太息時艱何日濟感懷主眷與天長懸知紫禁深深裏日昃猶傳哺未遑

風雲一代感中興濟濟仁賢集九卿莫惜埋輪三輔理空聞補衮仲山名臣愚自放江湖去主聖何難檻殿旌爲祝圜扉開詿誤憐才首自易中丞

水宿風餐系客舟計程前日到滄洲逢迎是處少郎吏題品由他作馬牛髙閣祇堪容我輩異時猶得免淸流一番擾擾成何用身後能無靑史憂

長安

頻驚客夢又長安霜落瑤天病骨寒肅肅風稜虛輦下行行狐鼠問朝端止慚京兆無簪筆不信南陽有豸冠贏得湘累頭似雪靑衫憔悴到河幹

卽事用前韻【四首】

乞恩初得理方書自謂良醫肱折余試把風波看幻質豈無舟楫濟亨渠一毛盡識周身痛二豎皆乘正气虛端的與君投勝劑本來無妄莫教除

咄咄深源屢罷書一腔心事棹歌餘天涯對酒呼明月澤畔行吟問古渠小決行藏應得爾只言老病亦非虛淸時饒有孤臣淚百轉江流意未除

老去空悲三上書自言工瑟未工餘天將斗柄回春旦地與河流出舊渠世道已看圖鳳杳功名先辧鼎牛虛十年一壑仍無用辜負君恩自廢除

古人不作見遺書萬事茫茫感慨余舂臼灌園空朽腐鴟夷馬革等溝渠莫言狂狷非中道肻信須眉是子虛行矣歸休吾自老空山蛛网罣檐除

無題

駑鈍何能報主恩靑山了卻舊閒身敢云薄命捐中道轉憶成言望美人佩擬蘭芳猶自惜媒同鳩拙可相親多情卻顧滄江伴笑與風前采白蘋

白鷴

何處淸聲破曉嵐霜衣縞帶兩毿毿非關日暖春將晝知爲風柔土向南逸翮起來初伏枕閒情會得早抽簪仙蹤若便還山去秦望峯頭好結庵

挽周寧宇先生【二首有序】

先生旣歿之明年宗周以請告還裏始得一哭幾筵未幾執紼送先生九原往矣竟不及以辭哭先生平生之誼深用缺然玆者兀坐山樓追悼不已因述挽歌臨風展誦冀泉路可通庶幾再永神交耳

一別衡門隔暮煙歸來惟見隴頭阡空懸北斗推前輩悵望東山憶舊緣暇日每歌元亮句晚年深契道州傳論心小友容呼久老大風塵祇自憐

首陽髙塜郁嵳峩碩果搖風得幾何獨與羣賢畱晚翠終令兩浙起頹波楓山名徳朝參少楊尹風猷家食多此日身驂箕尾去寒芒夜夜照林阿

送祁世培北上【二首】

淸時起威鳳乃在丹穴藏羽毛紛五采徳輝周四荒負此儀世姿竦身猶彷徨天路不足儗乃志在明王止必擇梧陰鳴必於朝陽遂爲虞周瑞躋世以平康

晦昧塵土間有物遺瓊琚一朝還故吾欣賞知焉如什襲不足珍淸光照乘車佩之以逺行夷險非所虞會當勤拂拭莫羨他家玙諒爲天下寶永使時艱紓

雲門雜詠

同呂信夫遊雲門時衲子六如洪溟闇然輩在焉及友人李道之郭爾章諸君盤桓者累日得雜詠八首和陸放翁韻

碌碌塵寰大夢酣幽居勝事郡城南秦山入望迎如輦耶水回波織似蠶品入畫圖眞第一行逢仙島恍成三卽看別業宜園去也是陶庵與邵庵

落日依依林杪暉老僧相見把徵衣重來古寺傳忠孝惹得新辭和去歸市虎暗隨蕉鹿換靑山長待白雲飛當時化鶴人何在容我生還丁令威【昔遊雲門正緹騎四出之時荏苒七載重見洪溟不勝感慨】

千古名山一代狂數尋遺事意倀倀殘碑永護風霜迹老樹新分松檜秧若个宗門堪繼缽幾番滄海又成桑辛勤六寺今重復隻履西歸是故鄕【時六如新創雲門闇然艸結廣福皆復舊剎云】

一座山僧伴一回薄遊如臥小崔嵬永和遺帖停雲散王氏新碑染翰開看竹有樓隨地主乘風無閣待朋來眼前興廢都相似莫遣空林放酒杯【時王季重比部豎有雲門新碑其墨妙殆不減右軍藏帖】

老腳登臨不似初秦峯一跨七年餘苦無靈藥將顏駐擬有哀辭待篆書破釡賫糧君莫誤當途築舎事誠疎懸知天上冰壺洞迥隔人間六月廬【時欲登秦望並進峩鼻老僧阻之不果】

寂寞任公舊釣竿千溪並作一溪寒人橫小渡看鷗沒目送危磯立鷺酸未許風流供病叟且傳名姓帶微官竹林幽處山家好狼藉新蔬餉午盤

轉上秦峯捫碧苔雲蹤縹緲悵悠哉回風幾度馬蹄送驟雨一番牛背來處處人家殘照倚邨邨煙樹曉涼栽探幽更指丹山穴鳳羽麟毛載网回【時信夫解堪輿家言相從化山指示形勝至李氏先墓而返遂宿道之家】

最愛巖居荊作扉主人霞佩芰荷衣論心吾黨推狂簡握手春風待詠歸林靜偶過朱鳥媚尊闌坐進紫魚肥剡溪歸棹餘淸興洞口迷津不可依【畱別道之】

再上雲門仍次前韻得八首

翩然一往興何酣再訪雲門道自南不盡溪山供野鹿幾多營窟老春蠶風隨樵徑仍朝暮病減維摩可二三此日寄聲同調去故人今已卜茅庵【前日雲門歸赴小學之會信宿而來云】

重來山月半含暉啜罷甘泉又袒衣艸砌流鶯驚暗度松窠老鶴故遲歸禪心欲印三更寂福地親占五彩飛坐久不知零露重頓教人世洗炎威

山水情緣柰老狂追尋古迹已倀倀正疑丹井終埋土直問盤松始放秧峩鼻一峯臨越絕龍池六月掛扶桑欣然便欲移家去不坐並州憶故鄕【裏中有盤古樹不知來自何年甚偉觀】

日日秦山面不回坐間公案是崔嵬疑情未觸懸崖破撒手難移寸步開萬壑松風吹夢盡一潭蘿月送秋來分明此事傳消息老衲將茶又舉杯

此事端求信地初此中無剩亦無餘雲門座下新拈法老子生來誤讀書家計只隨笻節辦世緣都傍梵鐘疎從今莫問廬山面身在山中已是廬【時六如會諸衲講起信論】

瀟瀟瓊玉數千竿寄隠西窗半榻寒撈月漸看水底徹望梅徒惜齒根酸誰能定腳當嚴夜自笑空門度宰官一點摩尼最端的猶煩諭燭轉加盤【有瀟然樓】

雨色霏微碧潤苔溪橋淸興坐悠哉野人何事掩關去山鳥不啼排案來滿地風光還自認當門荊棘爲誰栽莫教衣絮行多礙打破虛空證一回

我來幾度叩禪扉擊竹拈花老衲衣執著兩邊都是病悟餘一法竟何歸略圏圓相形容似才點些兒面目肥不信道州先說破勞勞此地覓皈依

題廣孝別室得鳬字

澤畔行吟起宿鳬旅情嘹唳帶僧孤不辭累月畱方丈那惜浮生過轆轤小徑暗荒筠作杖新巢先落燕將雛繁華莫問前朝事止許西來度一蘆

壽章鴈峯舅

五月南風江荔薫江臯有客傍淸芬形容老得披裘似矍鑠朝看抱甕勤此日白衣堪送酒何方靑鳥又停雲百年重許登山屐取次追陪興不羣

拜疏辭朝

閶闔雲中拜纊旒老臣無地展嘉謀空遺梁笱平生在忍負弓旌歸去休進退一時存小節功名自古誦先憂今朝淚落徵衫盡贏得身閒似野鷗

送紫眉應試

長楊猶未獻作賦擬西京孰謂風塵日能忘去住情臨岐泣楊子中酒病劉伶蚤識先資器弓旌慰聖明

入雲門

緩步通樵徑穿林掛籜冠小尋溪磴坐又過竹樓看蕉鹿雙心化魚磯一水寒薄遊從此發前路正漫漫

秦望

積翠浮天鏡飛丹跨海虹五云縹緲下六寺有無中彈指違秦世披襟憶晉公鷓鴣啼不盡春事在田功

和周我萬

重得溪橋句悠然見白雲風流憶爾輩感慨寄斯文境與身名盡情從山水分禪關如可叩莫遣悟聲聞

寄懷商諶軒瓊州

秋風何蕭蕭遊子嘆逺行川途曷云極去去淩南溟俯仰夙昔懷歲月忽已徵炎方多瘴癘胡爲君久停相望不相卽各言崇令名在逺苟無虧轉見千秋情

避暑廣福庵【二首】

空山宜避暑盡日老僧閒時與微風會偏來修竹間淸齋畱福地小品格禪關萬慮澄然後孤云自往還

紛寂無二見往還不住緣偶乘秋興發自覺道心便趺坐懸危磴行歌答細泉五花天外落深鎖石橋邊

遊天衣寺

漸覺溪聲杳山深古木稀爛柯無客到飛錫有僧歸寶蓋臨丹闕蓮花傍紫薇祇疑諸祖後此地說傳衣

和灌云叔懷古【用正韻】

鑑湖之濱有賀監故址叔顧之有詩步前輩而索和於予

長憶風流賀季眞承明乞得晚閒身遺芬猶拾鑑湖曲勝事空傳明主恩老去不才同見放新驚髙唱孰爲鄰烽煙滿地今何世是處深山學避秦

上雲門

平生事業在林阿晚卜雲門幾度過不盡名山恣俯仰空餘親舎倚嵳峩樵漁老伴分家計煙水閒情付病魔從此吾行亦已矣茅庵應住白雲窩

志感【用轆轤體】

綘帳傳經憶馬融千秋大道孰爲東夢回幾度嚴陵道老去長咀澹味舂黃鵠餘歌哀動地靑雲逸翮倦摩空平生事業看流水徒抱遺編學鄭傭【馬融思外祖也外氏故有澹味軒予久讀書其中又予上壽昌經過嚴陵】

過鳳林

云滿峯頭水滿溪一天杳靄路封泥何來靈物幹霄上忽傍淸輝振羽低陳迹漫憑千古弔佳名重借後人題匆匆逆旅俱行腳底事傷心日又西

謝恩口占

望闕陳情淚滿袪孤臣九死罪何如止因報主憂逾切卻愧匡時計轉疎白髮蕭蕭淸禁外丹心耿耿夢魂余自憐去國身如葉畢罷朝參返故廬

春日示王紫眉【時寓蕭寺爲舊日居停】

流光一度一榮枯始信行藏逐歲䢐芳艸王孫歸路並白衣蒼狗宦情孤且容姓氏呼牛馬莫問居諸轉轆轤笑卻劉郎前度是年年春色在元都

自嘲

幾番逐隊數時賢老去仍教淸禁傳枉尺直尋寜有是纓冠被髮總徒然上方未效朱君借宣室宜陪賈誼前贏得俸錢過兩月五更朝罷突飛煙

除夕【時壻紫眉侄君玉子汋同守歲】

忽忽何太息顚毛亦已斑身懸行止地道在廢興間一夕爭千古新愁換舊顏家緣聊爾爾尊酒話宵閒

癸未元旦【時寓接待寺】

一任東風自往還曉來春夢破家山無官尙合宵聽漏此日偏宜晝掩關路屏禪林烽火寂營開細柳陣雲閒【時城外宣府兵匝營】椒盤柏酒初添勝都付餘生汗漫間

次韻酬劉湛陸翰撰【三首】

君子有攸往周道矢如直輿衛日以閒輪轅豈徒飾是用鮮覆敗危途自匡敕胡爲適千里彊弩無末力終虞駑鈍材中道曠乃職先民有典型儒迹不終熄願言後來人聊從老馬識

濯濯園中梅矯矯雪中植凡物貴後凋君子尙消息稍逢天運周春風意何極但嫌少嫵媚妬彼桃李色孤賞賴伊人庶以葆元徳

寂寞寰中人去住乖通塞君爲威鳳翔我將冥鴻適各言期千秋矢死靡有忒所愧還山去生不辧黍稷謀生亦已疎東臯有餘式往年惜分手愴惻長相憶良晤難再尋行行發京國

答陳生章侯

姜桂固吾性苦亦不可貞甘苦無常好所貴聖中淸一觴見孔思再觴徵周情便當百千舉冷然成獨醒獨醒不成醉還以薦嚶鳴願子欣然來無托髙陽行劉伶與李白千載畱芳名

春暮和紫眉通城感懷

無限春愁帶客濃殘書數卷出塵封空懷建策同三表莫問畱行是萬鍾南國鶯花隨夢盡孤城涕淚爲誰容憑君且博淸齋坐明月瑤琴風入松

別祝開美兼示紫眉汋兒

千里或一士百里或一聖何來得斯語誤人如坑穽矮夫事觀場笑啼安取正大道不擇人有志視所竟況負超世姿襟期互爭勝歷落風煙中時危气逾盛以此話昕夕千秋良可訂行行惜分手轉發林臯興進修貴及時行止則云命各言勵初心弗復疑孔孟巧拙𨿽殊方勉之誠與敬

過錫山同張奠夫訪第二泉用濓溪先生萍鄕詩韻

牛斗斜橫劍气寒第來泉品讓儒酸道心一掬塵開鏡仙掌孤撐露在盤滿地江湖悲寂寞半天猿鶴可平安匆匆指點山亭上畱得宗風幾許般【顧髙諸先生皆有祠堂在山麓】

哭殉難十公用前韻

和奠夫詩後歸途無賴又次第著十哭詩以弔殉節諸君子就中想見諸君子精神結撰處非徒一死而已者而皆辱與予交而予獨何以生爲也俯仰身世彌增嘆喟

太常磊齋吳公【海寜】

公登第之前夢一隠者誦文山山河破碎風飄絮身世浮沈雨打萍之句見投問其姓名曰劉宗周也公不省爲何人及壬戌旣第子時爲儀曹郎知貢舉聞予姓名而訝然越廿年餘公與予後先赴召相見於京師予心識磊齋君子也而公視予亦日親予旣見放公與友人稍道舊夢以爲不祥曰劉某竟隠矣予聞之復訝然旣別之明年甲申公由吏垣擢太常而遘三月十九之變曰吾不可以負劉公遂死之

何人後死骨先寒二十年來夢裏酸錯繡山河空一擲注金身世打通盤終嫌世事稽文信不見東山起謝安寄語悠悠沈醉客男兒事業盡多般

大司農鴻寶倪公【山陰】

公官大司農知國事不可爲時懷一帨於袖中曰時至卽行及三月十九之變公卽以已刻死自此遂有繼公而起者公所著有兒易予嘗受而讀之

臺閣文章星斗寒風期與俗異醎酸回瀾紫海皆通漢照乘明珠只走盤擬絕韋編年待假爭先殉節死逾安讀書所學知何事蒙難堅貞爾許般

憲副四明施公【姚江】

公過越嘗惠教白馬山房

淮南一別竹齋寒再拜班荊話屢酸國難敢忘嫠婦緯時危轉憶菜根盤身擔風紀綱常重節自平生學問安白馬巖前懷舊處臨風嗟嘆有千般

禦史大夫懋明李公【吉水】

公在籍嘗開同仁書院與諸生講學旣起總憲於國難之前密疏請皇太子監國南京二王皆分封淮泗間先帝曰不可同死社稷而已臨終作絕命辭

肅肅丰裁亞相寒匡扶九鼎和鹽酸欲存趙氏孤何處枉泣公孫淚滿盤燕市賡歌畱正气鹿巖風景紹新安可憐一木難支處遺句猶慚溝瀆般

宮諭湛陸劉公【中州】

公之殉國也自妻子而外若壻若外孫若僕從無一免者以時而言鴻寶第一以事而言公第一嗚呼聖矣乎

陰雨蕭蕭道路寒一回把袂一回酸周情孔思聯聲气憂國傷時共郁盤十族止憐朋友在九原誰問此心安異時伊洛推人物誠敬淵源似爾般

閣學質公範公【河間】

公固吾黨之翹楚也至晚年气質益醇先帝之特簡有神鑑焉遇變以夜半從井

白日無光止水寒臣心逾苦骨逾酸時當陰雨憂方切勉濟云雷屯且盤致主有心歸一徳招魂無厲逐偏安南都應是神遊處羊祜碑前淚萬般【公無子時議於南都建祠祀之亦以公固嘗官南司馬云】

職方元升成公【北地】

公令滋陽以忤時相下詔獄再訊再廷杖論戍先帝晚年深悔悟起公職方才任數月卽遇變持斬設奠梓宮前立殞

飽歷風霜心骨寒餘生返國事辛酸六師不借郎官箸一劍應加司馬盤哭拜鼎湖攀莫逮魂依泉路體方安時人早識楊忠湣百錬成鋼仿佛般【司馬指張大司馬縉彥壬午冬邊警告迫輿論起公宜興相公昌言於朝曰此楊椒山也只此一語見先帝之處宜興頗過矣公固椒山鄕人又後先同官久傳張司馬爲賊所殺今已得敍功擢用】

車駕伯玉金公【順天】

公弱冠登朝卽以言事謫謫十餘年而起官差視皇城遇變卽投玉河死母太夫人聞之亦投河死公嘗數過予問學焉

燕市論交指歳寒靑靑松柏望中酸蚤騰汗血駒千里驟折羊腸路幾盤國難傷心甘誓死親闈無計問宵安王陵有母同歸死畱與傍人話兩般

司冦肖形孟公【交河】

公古心古貌人也遇變而死子章明以進士釋褐從焉癸未榜四百人惟章明空谷一人耳

鐵漧冰心古色寒淸臒猶自帶儒酸雲中鳴鳳先歸漢榜下驚鴻起漸盤【盤通用】仕以教忠先教孝生非求飽復求安卞壺父子英風在今古同情只一般

潛忠布衣【許公】

潛忠吳人也以布衣教授裏中一日聞先帝之變投繯數數竟死之里人沈桐江子著潛忠傳以表之舟過吳江桐江攜以見示愴然不已公許氏名琰字玉仲

韋布家風姓氏寒裏中世守一經酸中朝遇變驚塗炭幽谷何心賦考盤若个衣冠猶乞活幾時簪笏上長安葵忱自昔傾陽處廊廟山林豈二般

示秦壻嗣瞻【殉難日作三首】

信國不可爲偸生豈能久止水與疊山只爭死先後若云袁夏甫時地皆非偶得正而斃矣庶幾全所受【時嗣瞻遺書以數子見商故答詩云云】

示汋兒

子職未伸君恩未報當死而死死有餘悼

絕命辭

畱此旬日死少存匡濟意決此一朝死了我平生事慷慨與從容何難亦何易

劉蕺山集卷十七

