《定山集》

﹝明﹞莊昶撰

欽定四庫全書

集部六

定山集

別集類五

明

提要

臣等謹案定山集十卷明莊■﹝日上永下﹞撰■﹝日上永下﹞字孔暘江浦人成化丙戌進士官至南京吏部郎中事迹具明史本傳■﹝日上永下﹞官檢討時不奉詔作鰲山詩進培養聖徳疏以是遷謫垂三十年與陳獻章羅倫皆講主靜之學寔開姚江之先其爲詩祖擊壤集多爲人所嗤點其中病眼詩殘書漢楚燈前壘艸閣江山霧裏詩之句楊愼亦嘗稱之其它如山隨病起靑逾峻菊到秋深瘦亦香土屋背墻烘野日午溪隨步領和風酒琖漫傾剛月上釣絲才揚恰風和等句亦頗有詩意然此類如沙中金屑深苦無多且有句無篇亦罕逢全美其文多本太極之旨以闡明性理爲宗與古來作者尢當別論矣是集詩五卷初刻爲弓元所編再刻於定山書院爲陳常道所編三刻於蕭惟馨此本乃其裔孫淸佐所重刋也

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

定山集卷一

﹝明﹞莊■﹝日上永下﹞撰

○五言古詩

柳塘春意

萬物吾一身著眼無不是大程方少年曾點亦狂士眞樂本忘言一笑乃深契還知萬栁中春塘雨方霽

梅花卷

老矣孤山中那復他料理惟玆太極心點綴寒梅幾暗香疎影詩戲劇乃如此安得無極翁共此無極旨

江湖勝覽捲

滄溟水一漚天地一芥子我問具眼人此眼何處使從今打撲破此眼吾眼耳

雪梅

太極圖偶封天地若混沌不知滕六誰乃打無極諢安得邵堯夫閒與一究竟

題竹

獨坐湘江潯見此叢篁幽風雨日暝晦萬雀聲啁啾垂垂正結實恐爲鵷鶵謀豈無九苞羽飛下十二樓延竚久不見此意良悠悠我因王者瑞極意垂鴻猷采之欲往食道路阻且修問之在何所乃古西康州西康有西伯已矣三千秋至尊應昌運致此能無憂淸時一再睹咄哉何所求

送白沙先生門人容彥昭陳秉常回南海次韻

君子久不見一書凡幾月開門見髙徒儀形宛相接可久亦可大自抱賢人業束書不可覊含情送歸楫

橘潭和杜韻

攖寧何處所天地此溪堂世物如凋瘵醫門有棟梁寒泉眞自冽老橘故須香水晚畱蒼翠花深到渺茫淨回眞本色定有碧圓光實好垂垂大根靈故故長緑非懸宿雨黃豈弄秋霜沆瀣仙漿裏方書聖道傍野夫長老病白首幾低昂多謝扶持力殘生豈敢忘

沃洲山爲新昌石秉殷賦﹝元忠臣余廷心韻﹞

我聞沃洲山渺絕如仙洲仙洲不可到夢想空自遒淸風爲我禦白雲爲我輈欲憑萬古心窮此天地幽何時沃洲仙與我相綢繆振衣鰲峯岡濯足津溪流把畫庖犧圖開卷大禹疇六經不得志萬古重刪修悠悠天壤間邈矣吾何求

養庵爲永興馬貞夫元題

北嶽霜雪幹玉漢彊千尋南溟珊瑚枝玄宮極幽深應誰見毫末積效踰山岑撫捲得玩頤隠幾亦觀心辭琢豈金玉受厲須黃金無寐月自生無覺日自沈回首人間世坐騖復行吟枵然捨予琴誰哉賞此音

○七言古詩

題蒙泉葡萄捲

古今萬妙眞無窮飛走動植皆化工葡萄楊栁幾千卉堯夫老眼觀物中蒙泉學士燕山傑平生邵學王天悅白頭一覩甘州英老癢欲搔搔未得濡毫大叫掃不停墨花一放三千城須臾萬紙各飛動累累總是皇極精相馬無將九方處不向驪黃論形似要知花栁過前川閒弄程家眞意思

和石翁贈鄭通政雲山吟

云蒼蒼水悠悠靑山萬古人白頭華山老母一渇睡天地枕席今未收塵纓自濯已堪喜敝屣旣脫何足畱河圖鳳鳥至不至仲尼已沒無人愁嗟乎仲尼已沒無人愁乾坤誰解生民憂羲文堯禹正今日千年治道還西周

與竹泉道士

燕城道士馮竹泉定山風雨來相過向人兩眼如兩星頭上笠子五尺大開門握手延入坐須家詩書攜一个自言仙道亦頗佳老死人間已除破古今詞翰豈易得吾子髙名吾所慕盧老神丹我解傳老杜長篇子須作嗚呼道士吾與汝黑髮紅顏何用那痛惟老父雙膝拳日夜髙牀五年臥倉公兪附竟何人仰首蒼天淚交墮刀圭相乞倘不辭嘔出吾心吾亦可道士道士何須再拜苦索我

雪蓬爲盛行之作

雪蓬老人瘦且淸前身想只梅花精墨梅一寫幾千萬雞林交趾知其名南京小兒不曉事相逢盡喚梅先生一蓬有屋鳳城裏土脊茅檐竹椽子蝸牛半角祗藏頭我爲量之剛丈許不題偃月晝錦堂扁作雪蓬聊爾耳北風大雪五尺深無限傍人愁壓死老人髙坐方掀髯大叫狂歌對兒女大兒捧筆婦捧觴一醉梅花三百紙籬邊竹樹往往佳萬个弓弰千鼠尾忽然幾處鼎石根便是懸崖活梅樹此時天趣不可當誰人肯許同淸狂花光補之己非敵當時空有王元章定山先生無一好雪蓬老人當笑倒只有區區觀物亭半庭茂叔牕前艸

定山歌用杜韻

定山不與靈山白萬古江淮一峯碧靑天作蓋擁層巓北斗當空掛巖石我今借此一榻云欲與希夷華山敵豪來得句不肯眠醉筆一揮千丈壁

定山泉歌和杜韻

此泉門外不可斷日日來過如相依小扶藜杖看淸濁老人雨後鋤園歸遊人一見詎敢唾白鷺偶來何忍飛耳聾眼暗與世惡此泉磊落人間稀

木石圖爲許志完作

定山破袖無尺大東歸袖取蓬萊峯峯頭老禿幾千樹槎牙萬古撐長空箕山老人不曉事問余欲向靑天住醉中見許不作難袖中滚滚傾天地老人覩此造化權返卻而走心茫然忽然江海一平地千仭萬仭飛蒼煙錦樹蒼峯不須買艸閣秋崖明月在白頭得此當有知還我東坡袖中海

蒼松爲許志完作

箕山老人松樹圖開卷淩亂千人呼畢宏已老更誰手南京老盛天下無此松畫本得何處元是公家掛瓢樹虯髯偃蹇老鐵蟠雷雨蒼龍未騰去嗚呼此樹百錬鋼數千萬變冰與霜忠臣義士我所拜山中萬古文天祥

和司馬提學倡和詩韻﹝八首﹞

來教和王尙文司諌見懷之作奉和一章兼呈司諫

江山契合膠漆凝君子小人炭與冰兩公投分忽京國一洗世間桃李色同心契合眞斷金老眼乾坤誰並得一公海月照木難一公天馬辭塵鞍靑天英爽總髙興白日坐收千古暝與人同善眞我思古今四海皆相知

來教謂尙文再和只有梅花知之句甚動野夫尋梅之興復和一章■﹝日上永下﹞亦奉和請教

凍雲四劃天地凝一口嚼碎萬里冰借天欲賞梅花國天許先生無吝色白頭中坐太極圏醉點萬花歸未得天心子半知者難一枝笑撚隨歸鞍乾坤萬古有眞興夢中說夢空癡暝定山老我徒爾思此樂惟許先生知

來教謂尋梅之約已訂然不知此中梅易得否李貞伯和章𨿽有相尋不難之句然亦約莫之言耳故更和一章問尙文土人云■﹝日上永下﹞爲貞伯解圍遂亦不揣和奉一章然亦不知更爲約莫之言否也

江山雪冷凍欲凝梅花萬壑藏深冰數枝何處更江國淡影無香亦無色看花須看花未開公欲尋梅尋便得徒然約莫尋本難白頭爛醉空吟鞍李君平生亦淸興未始歸途日空暝公才自出人所思那得李君眞不知

來教謂從者云此地故少梅追念舊樂悵然興懷復和一章■﹝日上永下﹞亦奉和一章以答従者

人間一理萬物凝夏虫底用多疑冰我曾爛賞萬花國每謂乾坤總形色梅花肯欲爲公尋江北江南皆可得指燈爲火諒不難不然枉跨城東鞍萬紫千紅總佳興影響前頭路空暝髙齋獨坐幾深思此意我知公亦知

來教謂尙文尋梅詩比類精絕思致深逺但微近相褻不可爲訓更和一章爲老梅寫懷請教亦不知老梅之懷果如此否也

艸牕萬物生意凝梅花豈憚霜與冰平生不解作傾國古淡只隨眞本色春風自許先羣芳豈是羣芳同未得古今何許眞賞難風花蕩滿靑驄鞍萬紫千紅總佳興老眼梅花肯孤暝乾坤此意君且思物各付物誰大知

來教謂陳師召太常久稽和章以此見促■﹝日上永下﹞亦以太常非久稽者以全取勝故耳故揣太常之意亦奉和一章

詩壇四野凍雲凝重兵十萬屯堅冰梅花相遇幾敵國戰酣落日天無色相持不勝不肯休不是老梅禁不得太常先生豈和難手持巨槊橫吟鞍養威自待有餘興一鼓坐收天地暝詩家老將須更思仁者無敵何人知

來教謂尋梅告勞且將移梅一章■﹝日上永下﹞以移梅尋梅難易何如亦以一章奉和

折膠萬里爭嚴凝瘦笻拄斷江南冰尋梅約到羅浮國瘦馬疲童總難色先生乃謂尋頗勞豈若移梅兩相得移梅恐比尋更難天機吹到春風鞍風光聊遣適吾興肯被梅花惱春暝有無難易何足思乾坤禮樂先生知

承不鄙見賜諸作命和登捲敢逐一依韻請教不勝愧感更和一章

深山破屋苔已凝敲門忽枉淸玉冰問之何來自京國淸詩潤澈珊瑚色梅花句句太極圖合是濂溪乃吟得老夫奉和不敢難詩肩出聳驢背鞍短才無學更無興信口風花醉初暝無他意義公莫思野老山歌吾自知

和愳庵先生定山石

乾坤何物非鴻造奇妙極爲千古好愳庵天挺觀物豪老腳溪山無不造定山此石絕奇古地祕天藏得深奧萬形吐露總天機呈怪爭雄各軒鬧回身菌縮龍屈蟠仰首獰猙虎蹲嘯鴻蒙自判各付與髙者巉空下深潦流形彼此固已安誰復歡忻與悲悼世人劍首吹吷然渾沌那知有眞竅愳庵覽此萬丈奇撫掌陰陽叫眞妙笑拈水火土一揮天地精靈愈輝耀雨風雷露交相形日月星辰炫髙照庖羲畫裏春熙熙皇極眼中天浩浩縱觀萬古我何人也一掀髯與公笑

題通伯先生山水畫

乾坤萬物吾一體此意人間幾山水平生畫者知未知一幅煙雲春萬里蒼然蔚然神莫涯動者植者妙何擬平溪欲靜蒼天畱白雲忽散靑山起世人看盡只是畫眼底誰能會斯理愳庵天挺觀物豪天地斯人能有幾鳶飛魚躍忽滿前正契吾心妙斯旨三十六宮徧掛之一日一宮春煦煦明月天心舞邵雍春艸庭前夢周子先生不鄙癡老翁持向定山拈一語老翁髙坐溪云亭春在千巖正紅紫笑將此畫聊捲之更與先生看眞此

泉山爲新安吳以魁作

結吾廬兮山麓濯吾足兮泉央邈斯人兮何爲隨吾道兮行藏知聖人兮在上慕洗耳兮虞唐泉有魚兮活活山有木兮蒼蒼慨箕潁兮不見聊自適兮徜徉如有我兮夢卜胡斯世兮敢忘

松石歌爲周禮作

老翁夢攜東海來袖中猶帶鴻蒙胎天蓬亭下一點綴歘然散作三蓬萊中峯聳抜極天巧旁有三峯更奇峭蘇家父子俱下風勾曲三茅猶老艸層巒起伏意不窮更從奇處著兩松雲煙幾筆天幾峯天然李白金芙蓉老翁此手無他妙能將松石供談笑王維馬逺絕古今老筆𨿽工猶未到老翁老翁須天生前身只是松石精呵呵一醉白雲裏笑將松石呼翁名老翁謂我假松石但呼周禮名自實嗚呼老翁言最直乾坤夢幻人豈識狂夫此語休過劈老翁作山假與眞我且向翁深一揖

祈晴有感爲滁陽曽太守作

陰陽升降眞何如正蒙欲著吾無書胸中不飽龍眠馬老夫敢望張橫渠環滁太守溫如玉古人黃憲今張黻祈晴大手西臺文千古爲公剛一讀空山破屋縣靑燈天地至誠當果靈程氏遺書蠧魚裏呼兒夜半尋金縢

馬逺畫刪去楊妹子題愳庵以余爲俗

平生看畫眞模糊一字不識之與無家藏古筆𨿽馬逺兩行細字其誰乎愳庵先生畫中傑一見心神便飛越憑陵大叫尋品題俗眼謂余那認得九臯看馬將無同豈在牡牝玄黃中看畫且須論畫外婦人軟語徒匆匆牝雞晨鳴家國醜老夫此眼眞俗否

題玉川畫

江西老丁天造深一樹一石皆有法忽然得此奇人圖天下良工吾久瞎皴如馬逺翻老蒼勢比董源還峭抜芾乎維乎空有名誰能寫此水兩峽中間兀坐忽兩翁白髮溪風若飄颯一人古貌而古裳一人不巾而不襪欣然欲問此老誰老丁已死誰能答我聞古亦有至人非聖非愚亦非達茫乎蒙乎無所取一兮混兮而不雜婁捲膻行已笑虞非仁非義似嗤發世間萬事只土塊何物斗筲堪用伐伊人石戶豈其徒不然亦是王與嚙子州支父當佳哉壺丘子林那易得世人固不知此流許由巢父徒髙節吮癰舐痔術已工侈然秣馬丹其轍癡奴老僕誇豪雄達士先生殊不屑此波已倒𨿽莫收鈍牛未死猶堪策老丁老丁爾何人世上小兒眞豕虱

瓊林宴歸圖

永淸有僕雙赤足手持一畫剛五幅自云此是瓊林圖一幅主公眞面目瓊林宴罷醉歸來十里香塵馬蹄速一日看盡長安花栁汁宮袍春正緑望中隠隠宮闕深萬片彩雲人一笏人間萬事豈足榮進士出身良可錄進士出身良可錄臺閣阿衡俱此卜從容一代眞明良萬古朝堂正都咈人臣爲報當何如盛治豈容前史獨願言一拜各勉旃稷契臯夔幸毋惑

夏太常畫貓

花竹蒙茸太湖畔細細東風春欲轉老貍明月睡正酣玉漏無聲夜將半乾坤萬物理不誣買魚底用深相呼人間坐鎭自雅俗翻盆倒甕何時無君不見一菜誰甘論藜藿猛虎在山非自惡

鍾欽禮畫牛

東風渺渺平原緑幾鼻浮江春帶犢短蓑耕罷一犂歸數畝山陂雨初足薄田我亦耕定山六角未能終日閒一笑還尋飲牛處夕陽疎栁前溪灣君不見江山萬古驅牛樣用則耕田閒則放

題劉侍禦畫

東之太古英老眼庖羲畫文字六經前心了不須讀山川流峙鳶魚中看畫得此將無同李成馬夏何足數此心直欲窺鴻蒙乾坤此卷忽披看數點靑山正濃淡眼中何處俗與眞一笑天機俱爛漫世人見畫空茫然安知畫外無眞傳先生萬古有眞趣白頭還我羲皇天古文篆籀藏科斗我羨東之不容口尙書宅裏聞劇談天地斯人世何有人間一黙歸玄元老夫更欲觀無言手持此卷已一月病回閣筆城東軒

溪雲水碓短歌行

山中水碓活水中老夫起坐觀無窮源頭活水不用借活水自舂無日夜

題畫鳳﹝有序﹞

余往來濟寧見姚江蔡公懋成其老練其洞達甚可人意至磚河又得見其兄懋鄰眞可謂翩翩兩鳳凰也懋成以呂邦振此畫索題余以爲聖人出則鳳凰麒麟皆在郊藪遂書以爲朝廷賀焉

鳳凰非聖世不生非竹實不食非梧桐不鳴比之爲太華爲滄溟應之爲文明得之爲干戈息爲天下太平古今四海誰與盟姚江兩蔡當代英乾坤到處有髙名畫中呂紀稱兩京回頭天地須此評翩翩兩鳳凰忽爾飛丹靑偶然見者無不驚皆言摹擬眞絕精嗚呼皆言摹擬眞絕精吾於兩蔡心忽傾虞廷老鳳快一覩簫韶天地終九成岐山萬古更忽此文王一怒西周興舜有二十八相武王曰予有亂臣十人其世瑞其數寧皆可以爲麒麟爲鳳凰爲慶雲爲景星方今堯舜正在上樂和禮備刑更淸嗟夫姚江蔡氏兩夫子愼勿負所學孤朝廷

題海陽謝氏族譜後

海陽謝氏譜牒存萬古世系稱名門至今不絕乃如綫祖武繩繩還子孫南雍上舎眞文冑人物元爲謝家秀不知苖裔果出誰想只東山謝安後欲將孝悌油然興逺尋族譜蘇氏亭表章且此求大作誰爲天下名公卿咀嚼鶯花老牙痛天地一丸吾自弄人生萬事須勉爲文字他人空借重君不見仲尼譜系果亦眞乾坤萬古今一人

誠齋捲

聖賢一脈傳無窮誰家燈火西牕紅韋編斷盡蠧魚走中庸豈在書版中於穆此天吾一理周孔羲文長不死此齋一過一悚然白髮披披已垂耳爲堯爲舜無古今天人分數誰復深莫怪不知楊萬里艸廬文字子思心

定山集卷一

●欽定四庫全書

定山集卷二

﹝明﹞莊■﹝日上永下﹞撰

○五言絕句

江遊

秋來乘艇子出浦更悠然鳥白江初闊天空月正圓

和杜韻

山晚溪喧減天秋月放多棹歌如未起其柰老夫何

其二

有詩俱月底無酒不松根問我今何處堯天擊壤村

其三

老翠山皆洞深紅樹頗花人誇仙世界我笑是貧家

細雨

細雨攤書卷風花坐晚軒開籠拜鸚鵡鸚鵡會人言

其二

短帽花能舞長歌袖亦軒鬩墻詩最好不是聖人言

其三

黙黙閒思坐蕭然閒此軒田家荊樹好好亦不須言

其四

俯仰無窮樂春風一艸軒此心還大舜不見有流言

題畫

道人一片心雲水活潑潑何處問天機天機此秋閣

其二

坐亦豈非行行亦豈非坐問我我不言笑舞溪云破

題蘭

幽蘭在南坡愛之亦何趣爲愛幽蘭香須識香來處

其二

此蘭我何愛對之終日坐萬物我一蘭天地乃一我

活水亭雜詩

出門山水遊小孫每相喜殷勤捧鳩藤請與老翁拄

其二

讀書眼已花半板未能過只向小藤牀閉眼終日坐

其三

布褐聊自溫豆粥長一飽只此深山居逍遙以終老

題孫癡春艸

未了物何我了了我一物道人活潑心一片西窓緑

題沈石田畫鵝爲文元作

天機我不言言之欲誰領栁塘春水深弄此白鵝影

其二

老鵝秋菊中我欲畫幾畫萬古天地間且讓庖羲獨

寄婁一齋

炯炯平生心白日靑天在深山南斗髙無夜不再拜

其二

江門風月詩蓮塘水花趣安得二先生傾倒鵝湖寺

其三

朱學本不煩陸學亦非簡先生一笑中皓月千峯晚

其四

斯文久寂寥所望未云絕一夜老頭顱添卻千莖白

江湖勝覽

江湖萬里船天地雙老腳笑我不出門一个天峯閣

題畫

一雪正如此乾坤何處看都將無極妙千古一憑闌

其二

千古闗仝畫江山意不窮老將無畫意今且問闗仝

其三

天地一驢子溪山坐晚煙古誰先有意畫我過前川

其四

太極吾焉妙圏來亦偶誇此翁江閣路騎雪又梅花

靜觀亭爲南川先生題

睡起湖亭坐乾坤意自深靑天無一滓明月在波心

其二

萬物無無里斯亭亦偶然道人閒不過聊爾弄湖天

其三

微月此波寂逺峯何處靑我來閒與坐不記是誰亭

題夢白蓮池詩

賦詩白蓮池夢中聊爾爾寄謝無極翁此吾夢中語

施孝子

天下本無孝人間曾閔多誰將施孝子一詠老夫歌

攺施公正執庵爲程庵

天地無窮擔頭昏老病深我無衣與缽聊寄百年心

其二

明道𨿽人人君須愛明道莫笑荘定山徒能攺君號

翎毛

何處乾坤妙天機各灑然相看今滿眼老子更何言

題畫

逺山靑兩峯老樹紅一葉我懷不可覊空江下明月

題蕭尹翎毛

幽鳥啼自哀秋風竹枝怨哀怨情豈勝月明寒影亂

其二

佳木求幽鳥幽鳥求佳木佳木與幽鳥感嘆白頭禿

其三

一見雪滿顱能不懷平生誰將單父臺畫此作西銘

其四

感玆原上情相傾或相顧老我空此心愛亦莫能助

送博羅何孝子

贈別疎籬下冬來菊又殘只惟三兩朶畱著自家看

其二

白酒江門暖北來風正寒釀方君不錄明日寄書難

其三

萬事都難問相逢坐夜闌寒燈靑的的莫照酒杯幹

其四

人間何孝子此日更求官何以江門老無詩送子完

友泉

一體乾坤妙諸君且未知已將無限意分付友山詩﹝友山李茶園也余嘗爲之一詩矣友泉非友山意乎諸君且將爲我打作一片﹞

玉溪爲謝汝申作

何哉川上心欲語還自黙安得玉溪翁問我溪中月

梅花

梅花一太極老我一梅花點筆無言坐寒溪月滿槎

騎驢浮海圖和韻

堂堂白日中鬼怪何用見誰乎江海遊不趂風帆便

海棠雙喜

不有平生戚安能極稱時無邊此花鳥方是野人詩

松風

何處淸風里長松古縣門海風吹不斷明月滿乾坤

題畫

百年圖鳳心空江坐頭白只有古靑天還我磻溪月

題小畫

何處戲場中閒來舞獨速放下鬼臉兒俱是眞面目

其二

數聲老瓦盆一曲古村篴熙熙歌舞中不知皆帝力

其三

輸贏每自如萬事亦何有君且莫揚拳輸還酌吾酒

其四

蛇麻失其性道眼眞不花我當幻中見天地皆蛇麻

謝氏八景

芙蓉卓筆

萬古寫不停玄天無一墨我欲往從之蒼蒼本無色

華蓋仙蹤

亭亭一華蓋仙蹤長萬古萬古一六經六經一尼父

南山拱秀

南山天地中千古一拔萃此秀眞泰山當出尼軻輩

北沼涵淸

一泓北沼深涵泳在天地何自眞不污孕玆龍馬處

象嶺朝陽

何處觀朝陽日日天東極吾人孤鳳鳴長向朝陽立

瀧岡夜月

吾心萬古天明月一池水以心觀吾心吾心是如此

蒼松競秀

謝家芝蘭庭更著幾松蓋堂堂老翠圓撐住靑天在

丹桂秋香

秋香五株桂謝氏還幾株要識乾坤中魯國今一儒

題菊

莽莽乾坤雨秋香豈未知秋風將短鬂千古一東籬

題畫

浮雲籠晚照野樹亦輕陰莫道無人迹春山也自深

其二

昔日千年調而今兩禿翁都將無限意髙坐釣船中

其三

靜坐方虛極開門江月深梅花今夜好天地亦吾心

挽查姓民

公恩在燕北更活江西命問余何以知冷庵印公印

其二

公在春在公公死春何處門前病鬼寃哭倒紅杏樹

其三

人生旣已死生理那可得千古一孤墳空山落寒月

浣靈捲爲當塗李都憲作

朝浣浣此靈暮浣浣此靈湯銘此誰後得見當塗英

其二

浣天天光明浣地地歷陸大哉吾一心浣浣聖賢出

其三

萬古天地中此脈未應絕拜讀浣靈詩一夜頭盡白

茅林八景

太山擁翠

雲水閣雲峯斜通幽鳥徑巨石莫相尋蘢蔥看隠映

曲港拖藍

九臯昨夜露孤鶴散淸響驚起弄波人長嘯星河上

林溪漁釣

白頭據盤石長竿弄煙水爲問夢中怨孰與溪魚美

禪寺晚鐘

暝翳寒城雨明催古路人胸中紛擾夢斷我幾黃昏

龍潭秋月

神物本天用寒山深見底不得抱珠眠明年春雨裏

牛隴春云

野外如膏雨天邊披絮云眼前春事急公是耦耕人

竹軒詩興

列國壇皆廢千年風未開洋洋兼沨沨季子幾時來

芝館書聲

平生用不盡古人一卷書持此爭愚聖今人萬卷余

○七言絕句

九鷺圖

白雪數拳元自好老夫門外一江淸滄洲倚杖忽相近晚日靑天吾眼明

食豇

一畦微雨淨無塵紫豆銀茄更可人觀物亭中聊一飽先生眞个是淸貧

石翁見寄次韻

逍遙遊侶逺來尋萬仭煙霞一片心難向眼前人說得眼前人只解鄕音

山盟投老會相尋無復人間不了心鐵笛試吹峯頂月山靈依舊是知音

新歲寄雷徳輿

西捨東鄰笑接筵與君歌舞最畱連風流一段丹靑興不動而今十五年

梅花當戶酒當筵花笑孤斟影不連不見及時行樂伴獨將新句伴新年

題縣主山水畫

家具生涯且釣舟黃公臺影漾浮漚波心間有鴟夷笑不把牙籌礙釣鉤

水斾山幢到眼眞丹靑筆手壓紅塵休衙午睡千峯面江北江南一樣春

題松筠詩卷﹝成化辛丑作﹞

滿城二月花驚眼風雨尋常便打殘雪冷江空何日是來人眞憶二公難

讀謝疊山與劉忠齋書

盡把夷齊許後身薦賢當日果何人山中宋史人希見元是忠齋也宋臣

寄新昌王樂用侍禦

白頭放酒太平春君舞蓑衣我釣綸可是山人能共闥山人元是老山人

落花聞道滿蒼苔可是東風又許開洞裏白雲𨿽泠淡不教容易出山來

題江湖逸興捲

江波閒弄打魚船酒醒狂歌酒醉眠分付蓑衣休舞破他時畱著補靑天

平齋爲南昌劉司訓作

稱量萬事與均停君在南昌主六經莫笑老生隨起倒我家秤卻是無星

寄詹大尹

一縣春風萬縣同經綸試手歷城公白頭到我思君處笑倚長鑱荳壠中

讀楊時秀詩集

江湖此卷三千首今古何年二百春明日會尋畱鶴老北山燈火拜劉因

姚禦史畫竹石爲周景明作

洋州食畫惟兩竿米老見之須一拜景明對此眞何如艸閣秋江明月在

枯木竹石

萬里乾坤冰雪中百年心事幾人同二公只恐徐劉是死戀厓山老禿翁

釣魚圖

誰拈禿筆寫漁船我作漁翁又十年畫裏欲尋誰是我白頭髙帽頂靑天

何處煙波滿釣翁桃花流水各溪紅而今合是唐虞世都在堯天蕩蕩中

溪上春云與浪飛溪頭春水鮆魚肥野人只是閒無事日出船來月出歸

謝陳漢崇少參歷日

甲子書來問釣舟江邊艸木領春秋野人不作經綸夢笑撚花枝坐白頭

石衢

裁成白首全無用黙坐髙齋幾石衢肯笑老人迂闊甚買田爲井亦橫渠

十里徽人藉此翁車徒眞免哭途窮病夫只有閒中計萬古乾坤大道中

題吳山春景畫

風光曾記擁肩輿花栁無窮一笑余爲說驢鳴公案在乾坤眞个有橫渠

淵明

聖賢自古在知幾膰肉那知女樂非問我當年陶靖節柴桑可是折腰歸

五栁淸風一布袍百年風味也吾曹古人豈必今人是且放先生酒處髙

贈容一之別和白沙先生

江蓑許共白鷗羣萬里秋帆又水雲不是苦畱君不住老夫無地可畱君

君忍爲白沙門人倪聖祥作

世事百年誰適意須君空洞一毫無白沙門地皆滄海莫下長江問老夫

送林秋官謫滇南和韻

一點浮雲眼已過滇南明日未蹉跎丈夫气節前頭路敢向先生拜說多

題淵明歸莊圖

眼中晉鼎睨誰頻五栁歸來別有春若把君臣徒造次轍環天下是何人

萬古人心萬古看中原如此可能安先生醉倒東籬意得恐驅馳老病難

送直夫陳侍禦

芙蓉秋水與詩淸禦史平生極有情若道此花眞个好老夫還折贈先生

白頭驄馬與垂綸一曲梅花太古春髙坐廬山三萬丈誰知彈與不彈人

寄淮安鄺同府

江雨黃紬夢覺時行藏肯與別人知秋來若見江門月讀爛前年送別詩

贈溧陽費醫

帝伯皇王事不疑痬醫又是小兒醫而今肯作華胥夢須遣江南扁鵲知

奉親堂爲古溪賦

孝子人間果是非肯堂春酒白魚肥程家二子平生計只有吟風弄月歸

三江漁樵捲

水月山云可認眞三江人醉古岡春一雙我有平生眼看盡人間幾樣人

題畫竹林七賢

放酒溪山此數翁長■﹝扌棄﹞潦倒醉春風先生亦有疎狂意只在隨花傍栁中

題林良畫史滄海亭

送老西家畫益奇江門花鳥是誰詩此亭得恐眞風月畫外無人別有知

題菜

物物乾坤一雨新小園今日意全眞許誰說與牕前艸不是人間別有春

承愳庵先生題定山溪云亭和韻

笑只溪云是我山百年那愛此亭閒匆匆但恐霖難作飛去人間不易還

奉答司馬提學

行藏牛背把書行老子能無後學情木鐸肯教天不管羊裘也可累先生

畫本煙霞迹已殊且將行止問何如後生誤恐尋眞樣也墮深山鹿豕居

萬古經書萬古明聖賢言語聖賢情乾坤倘與人描畫日月山川想更精

風花舞弄江亭月水石煙花共酒緣老我醉中都忘卻是誰吾道是誰禪

正道妖風不兩能是非千古自分明與公且把無窮意分付江流月滿庭

憶秉常

天北天南且夢君一杯何此隔江云五更哦得相思句只有梅花月最聞

陵陽山人

天地斯人術比精白頭何限古今情尼丘肯與陵陽別萬古斯文只子平

贈黃池袁義官

西江一斗依違裏短褐髙軒激宕中我度與公同一大許酣天地作春風

梅花

天風何步此西湖偶把梅花醉一塗笑我十年書卷廢也拈禿筆注河圖

此機造化如眞語混沌誰能更鑿之周子不知天亦妙乃圏太極與人知

送董孟吉﹝以烏蒙通判移守渾源荘定山出陸克闕詩卷求教﹞

眞州聞已片帆東五馬何來艸屋中萬里故人還一見老夫當拜打頭風

今昔總無悲與喜浮雲萬事諒能諳肯將萬里烏蒙意來醉靑山活水南

日午來過到日昏短蓑釣石坐能溫不慚活水貧家淡也勸山瓢帶月吞

讀文山別集

感慨文山別集章白頭老淚幾淋浪若言君父無情者除是當年趙子昂

殷士周家亦可推大元此老殺何爲我知世祖終寛厚天授非人識者誰

神在知幾道亦行存亡進退古今情堂堂如此文山輩要亦人間萬古英

題靜學捲

天機滿眼欲誰看到處逢人一語難此學平生眞問我無弦琴自不須彈

妙極吾心果到時傍花隨栁也無詩五經若謂眞糟粕只恐人間未盡知

太極乾坤自古今許將圖說到誰深白頭萬古翻公案惟有元公得我心

古今吾道本難精每與空虛佛老爭肯識一毫千里意人間眞拜李延平

挽吳呂山

古今生滅誰與言十二萬年天一元道人欲作呂山哭一溪明月湖東軒

春風流蕩呂山歌野月肩輿到已多轉首煙花𨿽易別老天畱與太湖波

送小兒會鄕試

牕紙還塗丙子鴉人間裘冶未須誇明朝領取君恩處莫畫靑山舊樣花

堯天一屋盡容安萬丈須還寸補看分付諸頑須汝是菜羮休顧老夫難

人間萬事可終閒更際明良拜舞間我病旣深扶不起吾兒何敢亦靑山

桂花一樹幾人分喫著三場應舉文富貴汝知何物是浮雲之外且浮雲

華亭金藻休寧汪循上海張澡諸友枉顧定山且索一言於其別詩以道意

庭艸眞傳到晦翁無端萬紫與千紅可知肝膽朱門學不在經書傳注中

風月無邊問答時靑山活水滿吾詩若除流動天機外老子平生自不知

斯道乾坤自古今濂溪主靜獨吾心孔顏樂處眞何事願與諸賢更一尋

舉業經書也聖功人間道眼費圓融夜來睡醒羅浮夢月滿秋江數十峯

司訓廖先生家觀菊

睡起疎籬點物華四三童冠幾黃花浴沂此日秋光裏不屬曾家屬廖家

年年老菊費栽難每到秋來借倚闌老我白雲紅樹子如今都作此花看

短籬黃菊滿秋暉把酒相看醉不違卻道我家元自有帽檐不與一枝歸

秋光莽莽到東籬要識陶家以外詩倘把傲霜徒自看此花天妙沒人知

花到金相玉質精眞純和粹更幽淸憑誰笑與梅花說且合推尊作大成

聖池長共此花評一句淸深萬古靈天味倘知眞个好欲和朝露咽先生

太極人間物物新龜書龍馬各精神泮池我愛三夫子認得黃花綠葉眞

天意秋香未肯涯遶籬黃白盡容誇物中若道無凡聖豈有人間不落花

雪鴈

江山萬里雪如此老鴈北風何處灘欲識陰陽千古夢乾坤聊在睡中看

雪兔

人間物物天何礙老兔泉聲亦妙如笑我天機無點處白頭拈筆是鳶魚

半山亭

一墩千古且閒爭抝鬼何知更此平蕉鹿也知眞夢夢此亭吾恐亦虛名

老眼蒼茫醉欲還數椽聊復半山間誰家亭子靑天上只屬虛空不屬山

思親樓

乾坤了盡了何如怪偉公然一大書明日肯君參欲破老拳搥碎此樓居

友山

一語乾坤更幾關白頭師友恐須閒友山若問眞何說萬古中間我一山

題江村捲

溪山驢背不藏春花栁東風眼自眞道得程家新句子老夫今日拜何人

送王判簿歸蜀時蕭尹在邑

世務閒聞到寂寥鵂鶹潦艸得鷦鷯誰眞笑我長鑱柄斸斷山腰枸菊苖

僻塢桃花已失公買刀何許更相逢餓夫半勺秋來夢須遶巫山十二峯

詞組丰幹偶覺違一年風雨幾柴扉可知老子黃山月也送巴江萬里歸

上西華山先隴

丱髻殷憂遽海涯松吳來夢幾江花那知此道千年拜我祖靑天是起家

漢老乾坤日月光一亭千古幾綱常也誰知此鷗波地更與頹風大主張

萬古平章與後先餕余唐漢總垂涎可知花栁乾坤裏我祖風流六十年

鍼芥勞勞漫古今幾徒魚水艸廬心千年獨有精英槪不與靑山殼子深

抔土長埋蓋世姿西華撼動小孫詩終身諸葛無人識聊與靑山緑水知

孫翁衣缽只中庸馬僕牛醫奠酒同我輩不知誰是伋松梢擘紙掛西風

遺編甫律也翺文世難寥寥只此墳不識我來誰與看江風天擺萬秋云

江蓑水月老還披許大乾坤一片碑千古無船橫釣瀨墓門能拜子陵誰

寄沈愼之

鴈蕩天臺且未堪春潮能許掛江帆空山十丈丹厓裏一个癡人一艸庵

老拙元無半寸長逢君不語只空狂白頭靜裏焚香坐長記移舟過溧陽

子陵釣魚圖

行止丘軻總未裁江波祗个釣魚臺誰知也有漁舟畫不照嚴光影子來

挽香巖和尙爲僧寂庵作

來來去去非眞幻此理人間本妙哉公是寂庵吾敢問師今何去昔何來

鐘聲誰打定中魂那有三才別立根我正問公公已死豈勝哀淚灑乾坤

死卻香巖未可談个中何者不香巖靜無動有吾何說試著西庵老寂參

贈星命者和東白先生

人間幾許臥誰龍談命談星半醉中且莫相逢開口易老夫富貴是苓通

梅花

元自貞來妙亦深梅花何處見天心憑誰說與堯夫老莫向乾坤子半尋

艸閣半牀疎影月梅花今夜妙何如老夫自起焚香坐周易誰知不在書

一花太極一丸春何夢林逋看未眞自有暗香疎影句相知千古是何人

一白已爲天下絕千紅還許獨開先若將齒角丘軻論野店山橋亦老天

圖繪相逢已太頻天誰傳說許前身白頭豈誤和鹽夢只恐匆匆畫未眞

菊花曾許是龜書豈有寒梅不共之周子通書程子易孫翁須愛紫薇詩﹝余嘗和愛暉地官紫薇詩故云﹞

羅浮眞興許誰狂暗暗頻通萬古香昨夜酒醒何處夢五更霜月滿溪堂

眞香妙影舞溪園每共山人月一軒全體等閒俱露卻莫言天地不能言

天妙相逢幾稱情平生老菊尙淵明千年著放蓮花眼莫遣南枝气不平

題僧惠堂捲

此公元自一仁來根向三才肯別栽散得人間眞種子乾坤花滿萬靈臺

摩頂閻浮手欲痡不知曽惠自家無明朝且把收歸我康濟乾坤一丈夫

眞惠憑誰問且眞百年偶醉十窩春定知老禿明朝頂模著陳綱太極巾﹝余嘗許陳綱爲惠堂講太極圖說﹞

落梅

不從貞處不看元玉篴春風總浪言明日中間仁一點始知開落是同原

梅花

盡遣東風問化工南枝何與北枝同誰知無限春消息都在寒煙一抹中

竹梅

神翠眞紅萬古妍化機相與蕩何天披圖多少尼丘夢空有乾坤雪滿顚

雞冠花

古今物物疑相似一體乾坤到幾人笑把天峯秋色看萬紅何片不同眞

紅梅

萬物相形本各眞東風何意醉花神相看道眼休輕亂白白紅紅總是春

萱艸

何聞謦欬不羮墻曽與忘憂樹北堂畱得孤兒千古淚不知憂在幾時忘

何處空堂夢欲殘白頭片蕚偶相看可勝精衛無窮恨滄海塡幹淚也幹

代弟孔髙答大中時遊香泉

天納吾家古朴城祗將頑鈍學癡兄知君不誤眞衣缽付與溪山執屨行

題徐端本畫

雲水艸亭閒自蕩風花老子動相隨如今我問徐端本一體乾坤卻畫誰

題畫朱永隆吳大宜求

兩眼堪盲病老窮橫云當面唾靑松大風可怪悲歌甫捲我山茅屋幾重

寄司馬先生

溪云曾每拜公來共我漁蓑濫釣臺萬里不知皇極手誰家今又點蓬萊

書來無語不言還出處誰能付等閒公有鳶飛魚躍意武夷山亦會稽山

糟粕將無此學看三年一語聽終難白頭肯許相忘地更與濂溪拜肺肝

別無書寄去無詩形迹俱忘老病時昨夜朱弦彈絕意只惟溪月洞云知

題畫

一獵何心更許馳此中天妙只天知誰知滿眼溪云趣不在庖羲畫卦時

若此煙雲若此山豈無版築个人閒不知畫者今何意只畫天松屋數間

完節堂

玉鏡空臺一片秋古風髙月也全收兔園何自須眉地籬落遮闌補未周

釣臺圖

領得堯夫七尺綸白頭終蕩五湖春千罾寧也魚難得斷不移舟下孟津

紅梅

春雨東風色未寒杏花曾笑北人看若除牝牡驪黃論只恐南人認亦難

題畫

溪云十畝一瓜園誰識山中此破軒伊呂巢由還認錯老懷天地共誰言

辛亥大寒梁塘道中有作

春暖秋涼自不難梅花何愛雪邊看自知不及堯夫老今日梁塘是大寒

凍雲江路本知難山是山人分所看自裹木棉粗破衲老夫何怕北風寒

樂道齋詩定山居士爲彭世英書世英十過定山所得止此昔東坡鬻馬方叔不免更鬻然於此紙世英豈待一過宿哉世英之戚必有此紙者尙亦知世英之不易得也

此妙人間各自眞天機流動靜中春誰知庭艸才拈後猶有髙談隔壁人

題沈天趣梅花禽鳥捲

花鳥閒尋雪半枝瘦笻拈到酒醒時莫言無極乾坤妙只許濓溪一老知

琴鶴雙淸捲

一笑乾坤道眼余盡將琴鶴認鳶魚老夫霅水昆山坐莫道舟中妙不如

松風梅月爲孤鶴翁作

云影天光拈仲晦溪聲山色舞東坡四千八萬今如此我問先生意若何

素庵爲蕭貴贊作

平生本質今如此老去未能污一毫俯仰仲尼磨不燐百年天地鬢蕭騷

劉振之挽捲徐子仁題曰惜才

百年塗抹皆成學吳郡徐霖正惜才安得不虛生死話夢中呼起振之來

題畫和韻

滚滚雲山蕩此身不知何物更疎親年來我問天峯閣笑恐回頭錯應人

僧一庵

云在靑天水在瓶古僧何處說今僧一庵若問眞何一昨夜庵中火是燈

蘭石

流水香風亂石中隨花傍栁與人同不知皇極書成否莫問天津擊壤翁

和張子如尋梅詩

梅花一笑有無間消息徒將問定山是水是云皆是樹老夫驢背送君還

梅花

江亭自笑讀何書此意乾坤忽有餘四十四年癡老病梅花才見是鳶魚

天機誰與漏春痕獨寫梅花到石根老子欲收元气坐直從開闔看乾坤

題竹爲五叔父作

多少金相玉質溫百年髙節老乾坤憑誰欲把栽培問个个淸風是子孫

畫馬

苜蓿空山戀肯肥性龍骨馬本相違古今分定庖羲眼伯樂𨿽看認恐非

野艸寒風捲雪幹病軀斜閣瘦■﹝奭斗﹞幹相逢芻豆人間者誰把行天步驟看

寄吳撫州

深山忝竊舊相知旣別還勝未別時老夢秋來如不到靜中閒看浴云池

萬古人心萬古眞續騷亭上續騷人閒來莫笑山中坐不是前年活水春

縣桃臺柏已無休五馬金溪亦細侯知我尙多狂妄意有人大刻在黃州﹝王黃州行贈以文有臯夔稷契之望而謂龔黃卓魯不足多也黃州不以爲鄙而大刻於石以自勵余於昌期又非黃州之比其於詩也安得無所援例焉﹞

和盛文元

花鳥人間本自妍相爭出手肯徒然機心已與狂夫盡不對棋枰二十年

人間萬事有淵源六籍誰聞是出言畫本不教花樣亂後來人說盛文元

寄祭酒林先生

狂謬無端似病風少年此處幾人同如今萬事消磨盡甘做乾坤一病翁

問簡山林敢自迂豈知霄漢與樵漁果看忘世眞忘否又寫三山祭酒書

今年雨中盛文元又至

細雨疎籬晚菊邊茅齋又坐盛文元作詩寫字閒無用相與山中一醉眠

弘治三年秋七月喜雨有作

一拜甘霖一滴春山中念念幾斯民往年記得塡溝淚猶有僧堂粥外人

滿放天瓢浩蕩春一年飯碗盡吾民如今萬事無髙眼國慮天心到幾人

蓑笠焚香祝帝春任人嘲笑是何民深山若有爲霖者肯作田頭拜雨人

旱到雙泉也半春四方還有桔橰民而今有飯家家飽才滿峯頭活水人

畫菜爲楊黃門作

人間何處覓虛空曾點源頭路未窮若把邵家樓閣看士夫風味只涪翁

百可亭中𨿽自淺千紅堆裏本非深南園若與前川別不是乾坤萬物心

客有妄解余笑恐回頭錯應人之句者用韻

一髮云何是一身不知吾父是誰親寒山莫把鐘敲破或有姑蘇不睡人

此人元本是天身何物人間看不親卻笑南泉無大手不知還有熱瞞人

一山爲張子如作

乾坤萬物見非私萬古誰言不子思我卻是山山是我於今要與一山知

斗山雜詩

漁蓑爛舞釣船中誰遣先生此夢同偶到南湖看月色元來天地亦髙風

禪者王福省號覺庵余不知禪何以應福省聊據已見塞白然乎否哉太虛老僧千眼觀音當一照我

莽將覺悟了心傳坐透鳶魚自在天我亦鳶魚中坐看此身元是碧圓圓

一坐蒲團幾百功渾淪打破作圓通腐儒只欲泥君竅萬古仍收混沌中

挽詩

剛道生薑樹上生百年奄忽可須驚若知戌亥天還老萬里秋空月自明

嚴陵釣臺

東漢雲臺迹已休萬年風節在羊裘西來定是桐江水不與漳河一處流

傳俸

袖手功名二十收乾坤何處不公侯釣臺昨夜因君舞舞破蓑衣未肯休

跋山谷墨迹

老涪一笑古風天宋雅堂堂二百年點盡白頭山閣雨爲誰聊泊太湖船﹝余與豫軒素庵二友過吳興旣還吳呂山請觀山谷老人墨迹求數語歸至宇門春意堂用卷中戲贈米元章韻作一詩以復成化壬寅孟夏二十四日也﹞

植松爲葉掌教作

欲效人間長養功霜根數寸了春風何時肯作羲皇夢送與浮雲十八公

一松

英風偉格動髙寒一蓋堂堂萬古看養得茯苓天味別我來丸作正心丹

挽人

世間白髮不容見善惡老天難與言未必張生眞夭絕請從周易論貞元

南安張太守評白沙詩集有請予折衷之言

風花醉个點中春誰與癡人說夢頻問我折衷張太守而今我亦是癡人

瑞鵲爲周六合作

白髮靑天一笑中龜書龍馬古今同憑誰說與周夫子我亦人間賣兔翁

題竹

千溪鸞鳯舞蒼空虛直分明是此中玉振許誰知萬古白頭天下領淸風

友蘭爲林處士作

天伴眞香空谷裏老人剛好結深期回看桃李諸兒女莫怪平生夢不知

題畫

午鵠隨春得化工碧桃花綴牡丹紅乾坤又把庖羲眼分付先生半醉中

緝熙子爲潘二教作

在我文王肯未如天光元本透眞虛老生更與提公案靜坐何須更讀書

方山道中

萬物此中元活脫眼前何處不流行去年記得方山路甘雨和風說大程

題陳瑞山水畫

萬里江山陳瑞畫白頭開眼定山村誰人得與靑天闊獨有孤帆島樹痕

作小車成何子完諸友有詩和之

康節車兒且共閒萬花扶得幾翁還定山也有飛雲頂不是羅浮別有山

人間何處問忙閒黒髮天涯白髮還認得玉臺巾樣好先生須愛玉臺山

種瓜

巧拙天心自不差人間分付各生涯白頭如此深山裏我不種瓜誰種瓜

題畫

如此風雲際會辰丈夫誰肯負經綸我知茅屋深山者多是人間老病人

題竹名曰石泉淸節張司冦求

老鳳虞周萬古同霜梢能事盡蒼空誰知水石空山意也到金聲玉振中

遊定山寺和司馬提學

古邑天畱眾壑幽小溪隨步領眞秋源頭水到相忘處也戀天光不肯流

泉上請司馬賦詩

如斯山水客如斯滿眼鳶魚活動時欲了相逢千古意先生只索要吟詩

華亭張博父子持司馬書來且有求教之說於其別也詩以送之

乾坤一札到何深兩夜梅花許臥林老我白頭肝肺在此心之外更無心

古今父子蔡西山君在西山父子間千古路頭休認錯海涯風月看君還

古愚捲爲白沙乃兄作

簞瓢許與靜中春萬古天畱此味眞若道老兄甘起倒石齋夫子是何人

可亭

誰將無可仲尼心來向人間可處尋我亦欲憑無可可古今天地共吾襟

梅花仙子和韻

梅花幾點天心妙太極濂溪認果眞莫只花神惟只汝先生今也是花神

月宮仙子和韻

山河影子無還有玉兔嫦娥幻與眞我欲虛空都打碎老夫拄杖捷如神

遊平湖南寺

緑陰撐入傍湖州水作淸深樹作幽是畫不知還是寺晚峯斜日更登樓

寄壽州廖同府

家雞到處不須爭醉點風花亦有情我見白頭張汝弼今年又在壽春城

答定山僧

山僧問我梅花妙何事無詩只笑看萬物本知梅一我老夫今日對誰談

梅花

古今世態本無窮只在千紅萬紫中他日肯將調鼎意白頭分付各春風

看到梅花眼莫狂梅花狂豈易商量而今莫把林逋笑猶有林逋識暗香

梅花明月寫天機寫到無詩乃是詩若說無詩還錯否邵堯夫也不能知

笑把梅花醉一歌九方臯柰簡齋何溪云老子胡塗甚盡說庖羲一畫多

折桂圖

蟾宮何說到荒唐和月連根句偶狂識得吾心眞桂否不勞扳折自天香

蘭

猗蘭楚楚各溪春亂葉香風本自眞莫道伏羲難再見出門何處不同人

九老圖

或弄瑤琴或酒壺一人林下已難呼相逢莫問知幾否九老深山世亦無

挽傅昆乃翁

求詩長盡過江頻每向迂夫托老親安得顯揚成孝子定山終且是他人

桂軒

幾曲西闌月滿軒桂花香本壓秋園此香若問來何處分付詩人莫浪言

跋李賓之詩卷

此卷題來墨未漧詩才如此古今難山翁肉眼何勞見請與人間道眼看

病中

湛然長謂此心天病裏何來念百千不學老衰還自譴謹當鞭策領伊川

和答許巡按枉顧定山韻

老病心隨去節髙百年雙鬂未應凋閒來莫道山中眼不見銀河萬里橋

多少風花濫此亭白雲流水正泠泠大觀肯把蓬萊意打作西山一片靑

千古眞逢一豸冠靑山何怪萬人看可知襟抱明良地元有乾坤一个寛

妙句何來一小亭古弦淸廟自泠泠老生欲和無天趣只有西山數點靑

何處朝冠與病冠靑山一籠荷同看也知不與行藏別畫得丘軻樣子寛

秋家元气領誰髙霜裏春無半葉凋笑把鷹鸇鸞鳳想拜公千拜拜溪橋

與栁嘉興

山水湖州看未休嘉興曽亦減湖州有懷詩在天峯閣都只嘉湖兩郡侯

魚在深淵鳥在天平湖幾日對南川嘉興老守眞知我說與離懷二十年

一濫春風北海樽山麋遊走愧難論若將魏野閒評我魏野當年不出門

贈奚舉人

歸去雲霞費幾藤家山容有未曽登一燈須了相傳意莫作人間應付僧

宜樂堂爲文鑑主事作

一家畱眼是經綸三代乾坤只此春慚愧柁樓開卷子西風閒送過淮人

送張地官且壽乃翁

皇極乾坤共此堂人間何處看滄桑白頭不誤人人是千古堯夫一炷香

題周敬叔菊花孤鶴出韻

酒杯無語問江州曽許淵明共唾劉倘更白頭成晉史老夫當拜數枝秋

大方海水一江湖天地那分越與吳莫笑幾枝開眼錯分明畫畫是河圖

酒琖東籬欲領春陶家霜月幾精神眼前若把天機認只恐先生亦未眞

陰靜圏分動與陽又將太極問周郎可知自是公家物一本西風萬朶黃

送太學生冠帶還蜀

聖世誰將老釣臺傍人行止莫相猜太平欲盡詩歌妙須到山中靜處來

孔孟行藏只此心病來今日且山林先生若問終身計作養君恩正海深

敗荷鶺鴒爲文二作

萬古岐周治亦隆鳳凰千仞幾梧桐我知此日文家意不在秋荷數鳥中

訪人不遇

問水尋山偶自行瘦笻聊復盡吾情山禽不識賢東意盡向花前管送迎

徘徊屐齒久蒼苔漫把東君一笑猜老子但知人是我看花明日又須來

小車兒自傍花行到處無人識姓名分付山童休拜我先生不是邵先生

李黃門瓊林燕歸圖

宮袍隨馬舞春羅栁色花香滿禦河欲了賡歌明日分春風還柰此恩何

老眼羞還此放開東塗西抹也曽來如今扶漢輸公在只有桐江一釣臺

過六峯問買田黃山

賣犢年年得幾錢移家何處問安眠白頭笑恐黃山尹他日催租更賣田

雞肋尊拳豈足供一時何怪此元戎問田亦是癡人夢天欲窮吾處處窮

歌風臺

漢家猛將已成多故里歸來柰樂何安得賢臣思更切大風千古一賡歌

張秋夜泊憶季升都憲時出巡兗州

孤舟旅泊果堪情明月黃河水亂傾兩夜老人渾不睡別懷長戀兗州城

張秋

神禹誰知自聖功人間大智本無窮分流盡卻漕夫伎萬古黃河水只東

經國能終瓠子甘轉漕萬里只東南屯田果得京師計請爲朝廷拜邵庵

本覺神龍欲可嗟人間水性豈容加往年記得徐夫子用盡山東鐵萬家

楊靑驛

楊栁靑題舊驛亭人來楊栁半凋零可知自有吾心栁萬古無窮一樣靑

題菜

風月人間有正傳一花一葉意無邊數莖何自狂夫地也夢濂溪太極圏

題竹

人間萬事本無窮都在金聲玉振中老我平生空愛此鬢毛蕭颯滿秋風

碧溪捲爲張潤之作

滿鏡秋風鬢不知一囊天地一囊詩須眉莫把東坡百了得人間一潤之

菊花

霜枝幾葉醉陶家秋色南山也自佳千古無窮開老眼豈徒太極是梅花

過張秋行臺憶東山

欲同何處許同論著眼云泥老自昏畱取行臺髙萬丈他年一笑醉龍門

天地芻蕘自古今訑訑千里豈公心可堪世路無窮態搔盡行藏白髮深

送程郎中弟致仕

來誰具眼識行藏歸去靑山策頗良多少京師誇不盡聖君賢相在虞唐

小程天地是誰傳明道先生想更賢百尺竿頭仍一步莫將風月負伊川

題畫

淸時許下釣魚臺猿鶴深知苦怨猜萬古行藏天與定靑山不久便歸來

移家自約沈都臺陽羨靑山更不猜七十二峯眞可臥夢中夜夜太湖來

何處靑山不是山天機活活水雲間老夫髙坐天峯閣花裏柴門自不闗

千古迂狂此定山更將何物老人間破瓢只也虀鹽意打透功名富貴闗

萬行煙栁萬桃花拍塞東風滿意霞若論我家還似否眼中不是是誰家

西泛東遊興欲狂邵家春暖與秋涼四時老子俱堪出緑樹榦坤夏日長

千山木落眼全眞到處乾坤到處新安得淸秋長萬里古今不見一毫塵

老眼江山處處新雪中天地更精神人間豈識堯夫意未有深冬未有春

題扇

秋風篋笥有炎涼此道誰知白日光俯仰乾坤吾與爾千年用舎一行藏

見賢堂見賢思齊之意也

客中一飽外何知仍把諸公捲裏詩老我不勝驚坐起耳根華髮正披披

授南京吏部郎中

六十年來老倔彊也容白日簉鴛行京官體面知生澀先遣庭趨拜侍郎

一官老許向南京遁卦同人萬古情迂闊自知無一用祗能開眼看升平

題畫

平生老筆鍾欽禮細艸奇花故故新安得此心吾再拜靜中常見自家春

棃云

靜無動有只狂夫龍馬乾坤各負圖滿眼棃云今幾樹老禪剛道有還無

人間道眼許誰分禪伯中間我與君秋在滿庭黃菊子不知都可是棃云

禪機何處與人同泡影風燈一夢中如此白雲如此樹不知何物可言空

一笑冠巾萬古同莫將形迹到衰翁定知肯把棃云誤不負相畱一月中

萬栁莊

滿懷天地隠疎簾捲盡人間萬栁檐安得風花無我處江山隨地醉陶潛

題邵國賢畫

瓜熟西園兔已窺藤深葉暗子累累乾坤豈少宜瓜日老子分明說與誰

陰耦元歸太極中一圏天地妙無窮人人各有庖羲眼莫向成都問老翁

寄羅洗馬

舊學相期祗自云一言羣議正紛紛白頭看盡浮雲過明道先生果是君

靑天萬事本無窮巢許夔龍柰不同一笑肯容千古地他年端慶有溫公

答白沙

南海春風一古琴天涯回首幾知音野人未有鍾期耳只有鍾期一寸心

題小仙畫付小兒乙仝

道人何處領天機都在吳仙手一揮千古乾坤千古夢誰知魚躍與鳶飛

題畫

天地頹然此禿翁逢人何處托焦桐瘦笻短日柴荊外萬一山人不耳聾

東風笑弄野棠春生意乾坤我亦人布襪靑鞋春步遠小將詩句答芳辰

春日郊行

春滿江山桃李新芳菲洗眼是何春大賢爲政今如此不道今人少古人

黃僊洞

溪有淸流木有顚朝來我飲夜來眠許由千古將巢父信史無慚一路編

黃龍池

俯恨鶯宮乘羽气仰攀龍馭奏新題光明何處蒼生眼一角東南看白霓

上洪山頂

懶愛山僧不掃苔前身我是徳云來淸虛看出諸天外眼孔從今合大開

入洪山

翩翩皂蓋又靑山住世人還出世間萬轍一途歸去住不應非禹不非顏

靑春作伴入山來花鳥平生不受猜割斷紅塵雄劍在肯教腰下繡生苔

宿洪山寺

了了渾忘色與聲朝來誰夢復誰醒五根七竅休疑我同向白牛車上行

白龍池

神龍妙用應天上十雨五風時一吟能潛能躍公知否影對寒湫笑不禁

登山

千里桑麻壓畝低恩風徳雨逐輪蹄富民侯印如天上云是樓臺風是梯

與報山靈太守來山花山鳥亦遲回麻衣倘寄山中榻肯對寒鑪一畫灰

息陰惠魚漧

筍蕨腰鐮委所窮魚鹽分味忽煩公一毛不抜楊朱利今古人情亦或同

劉媼送酒

康衢聲響罷陶陶饑餓相尋到我曹美醞二升殊可戀野人何事笑東臯

誰將白鶴與靑蚨十五橋邊賣酒壚賴是東鄰劉老媼一筒滿眼不須沽

襟顏何處不曾開世短情多白髮催一曲髙歌還自聽靑山笑覆白雲杯

承嘉弟遣弟承規挈舟送客武昌舟還金磯適族弟承敬會磯下許相挽而上舟覆規與敬得拯規遂捨舟而歸承嘉欲令規求舟止以詩

爾弟磯頭眞陸沈茫茫不記此來心扁舟值得曾多少天與平安抵萬金

承顏弟書來有眼底流涎揺尾之嘆詩以復之

商人門戶幾黃昏雲際疎星過雨痕赤腳大匡千丈雪婆娑短褐半生溫

畫龍

作醢相逢信不虛神靈應迓犬羊如普天霖雨當年寄不到寒湫祗臥余

畫虎

短薄逺山葵藿知也教馮婦下車遲曉天一嘯長風起試問人間老畫師

崧臺別意捲爲巴陵方氏

瘦馬炎荒寄宦情烏紗巾外野雲靑而今萬里髙秋興猶在三洲與七星

謝惠魚

竹籮犯曉壓肩低枉辱鮮鱗色色齊冰雪有人煙浪裏幾畨昏曉不聞雞

曉枕

風尋裏裂幾年衾樓外梅花月色深流動春光都滿眼自將功業問成心

寄嚴先生罷任

紗帽閒眠背夕陽幾年歌裏聴滄浪夜來風雨宣城夢千里蘼蕪滿地香

和沈大有國賓韻

人間難記定難忘眼底魚潛共鳥翔開戶一畨飛動意滿檐春雨墨花香

戚裏春光未易逢朱門■﹝穴上叫下﹞窱杳難窮不多岐路驅馳裏無限珠璣咳唾中

花園四時詞

殘山剩水也春光何謝園池舊洛陽秉燭放歌天欲曉雨香檐外更花香

藤牀兀兀己拋書起倒無餘懶有餘花到薔薇好報道老頭今亦爲渠梳

月亦停杯花亦停又生卹緯後來情聲橫南徼千山馬勢破西天萬里鷹

短褐人間無紫鳳連村﹝闕﹞足淸波气含公鼎花神笑影對寒崖十丈蘿

次韻升卿弟

拖犂蚤穗已成科拾穗有人行且歌弋路自來還自去今人心契古人多

泯泯日長人獨坐闗闗風靜鳥同歌塵心生死全消未天損分明不愛多

七尺自臨潭底影一瓢不聒樹頭風安心了了無言說興味都歸半醉中

彼此衰榮並一空夜來急雨戰驚風午牕忽啟初晴日宇宙無端過眼中

魯仲連

東海停波萬頃余天行物化捲還舒一誣千載憑誰說曽射聊城一紙書

畫梅

鐵橋曽識春風面玉鉉終和上帝亨散步江村霜月午仙香萬斛引丹靑

偶題

泉石淸涼寄此身市廛喧聒不聞人玄同自得今猶古分別應慚我到君

阿母棚中犬骨收仰眠對語小詹頭﹝孫名﹞少將故事畱詩活不爲兒孫骨相謀

桃林書屋爲臨江方文亨

片霞香點萬書堆手倦拋書撥篆灰多少旁人迷指顧是天臺不是天臺

嶽頂精舎爲巴陵栁汝瀾

坐久有人苔澀扉頹然深處見天機午幃風啟跏趺去影在靑天幾翠微

寄沈大有

水月相磨勢兩忘千尋水月有蛟藏鄂城今夜思千里一首書殘一炷香

枕竅孤眠夢已忘人間兩手漫收藏祝融風滿遊人袖一片崖蘭萬斛香

夜聞鄰舟鈴

闕足牀旁折腳鐺全成人是我全成洞庭混沌淸波耳不聒人間昨夜鈴

感昔

抝鬼紛更智已疲魚羮無復艸根知只今回首金陵地炰鳳烹龍去合遲

寄諭祁陽子幹

十丈靑霓落語溪茅茨移采午天低焚香閉閣君侯夢千里煙霞路更西

謾說鴉山與建溪九疑仙谷露叢低輕黃脆緑香凝玉坐醉中秋月影西

次韻諭祁陽子幹見贈

拂幾彈絲風滿城此刀千載■﹝圭上石下﹞然驚千尋一進竿頭步始信前賢畏後生

竹繞官衙水繞城簾前不到野人驚坐殘水竹邊頭影十丈婆娑月又生

瀟湘雲霧鎖叢林玉色荷花許樣深只恐塵巾看花眼龍宮幽渺不知尋

樵歌落日風滿林漁唱前灣夜气深此曲人間元不解離鸞別鶴會相尋

度十溪深更百溪野雲茅屋打頭低云香莫遣聞猿鳥逼得靑鸞駕又西

破笠不眠云在溪兩肩詩竦竹篷低波喧厲气風來北山吐微光月出西

寄曾復初先生

艸艸當年啟一音洞庭東下笑魚沈瘦笻拄破郴山雪興繞梅花獨不禁

宜章再寄髙揮使

小隊貔貅影作雙云爲傘蓋栁爲幢遙瞻萬里元戎气吞盡東南未肯降

陽溪圖

溪北溪南著樹遮一溪風日一溪花君王莫遣丹靑得畱與桃源一樣誇

題楳

影落寒空月一痕煙霞剰馥倩誰聞和羮欲試人間手商鼎秋塵淨幾分

墨牡丹

本看魏紫與姚黃開卷誰家澹墨光意思但知花一我眼中色相已都忘

定山集卷二

●欽定四庫全書

定山集卷三

﹝明﹞荘■﹝日上永下﹞撰

○五言律詩

雨中陪沈仲律僉憲宿長蘆用韻

孤帆兼日下髙樹與秋迎天地眞能大江山各自淸宦遊吾馬倦塵夢此鐘鳴黙黙同趺坐誰知萬古情

秋行

老夫攜一杖岸幘向林臯九月木將脫千峯秋更髙乾坤眞寓舎世事直秋毫我與巢由輩眞爲莫逆交

憶舎弟

天邊聞一鴈杳杳向南䢐今夜西風冷他鄕小弟孤五人千里去九月一書無欲作千行淚憑誰寄客途

泛江和壽卿

放艇夫何意天機忽逺林川云元浩蕩魚鳥自髙深萬里平生眼三人此日心因思邵康節終日打乖吟

次孤鶴老人觀物亭坐雨

江山通一雨深似老夫淸稍稍花全落沈沈鼓未晴坐當新竹拜睡起早霞明知我出門懶連陰故有情

其二

小閣題詩坐髙懷散逺秋風花聊沈謝行止自軻丘野暝微孤樹江淸著數鷗與君眞自厚不是雨相畱

送李徳孚林緝熙還南海

細雨桄榔樹淸泉苦竹根先生舊家業風日短籬門歸計攜諸友迎舟立兩孫能尋白沙子同醉濁醪尊

其二

契合乾坤大逢君勝白頭江山如會意天道此停舟久大賢人業稀疎軟布裘千峯不可見明月在髙樓

和容彥昭

世人無限事南畝領農夫佳气山長在秋江鶴自孤風流還我老塵俗是君無朗月孤舟夜能來共五湖

芝軒爲江陰王景悅題

萬古禎祥意如今付此吟朝廷眞極治芝艸又江陰薄霧千莖紫微風眾葉深商歌人共賞誰復會予心

聖像寺

聖像移舟入僧佳寺亦佳白雲何處所秋徑此袈裟細雨憐棕葉香風問橘花野人幽僻甚隨意宿煙霞

與孤鶴翁泛江

江晚眞堪畫煙中樹樹淸兩人攜小槳萬里蕩秋溟醉眼岐周鳳虛名楚國萍西山知我意个个矗銀屏

雨中招廷信

往來頻舊雨今雨可相辭畱取一尊酒賞公千古詩風流眞麈尾跌蕩更花枝自掃門前立能來莫遣遲

答廷信

花鳥三年句江樓坐不辭風騷眞有此老子是何詩印月深江水盤空老鐵枝君無憐俗眼我已識君遲

送任生之

軒騰都治鳳淡寂祗冥鴻尊酒堪誰別人心自古同行藏眞此道天地各深衷相對秋江上芙蓉正晚紅

寄奉吉水周先生

十載師生義千年父子恩投桃眞可報沒齒豈須論白首滄江逺靑天泰嶽尊平生衣缽夢長繞鑑湖村

其二

幾年仁水望別恨不蹉跎一老應誰似諸郎過我多春尋扶過子酒醉舞東坡不得親藜杖其如感愧何

其三

稽顙西江使今年又手書先生眞會面弟子喜何如坐問猶消息緘開數起居自憐鞭策逺癡鈍老難除

其四

一仕開曾許當年本未能回頭非自愛多病果相仍把釣渾孤艇攤書又幾燈冰兢他日地切恐誤師承

重慶堂爲何侍禦作

食報無涯地誰言我易論此心還日月老眼自乾坤白髮垂諸老靑雲蕩一門更知堯舜事四海一君恩

寄掌教吳先生

三年懷此老何處是衢州眼界眞千里空中正一樓人心周鳳鳥天道魯春秋此意今誰領空江自白頭

藏書室﹝八景爲大司馬王公作﹞

太上初寥寂人文只可悲汗牛千卷是注我六經誰日月開尼父乾坤自伏羲病夫何所有黙坐定山癡

洗硯池

兩在眞難測先生示此傳浮雲𨿽白日本色自靑天朱子方塘鏡濂溪太極圏此池吾亦有觀物艸亭前

蒼松軒

古今如此老蓋世幾英豪艸閣三千尺蒼龍五百條乾坤中獨立冰雪气難驕欲問平生業撐天手正髙

牡丹圃

玩物非吾事聊觀造化功春深三月後公醉萬花中蓓蕾先天妙衣冠太古風此園𨿽獨樂還與眾人同

門外栁

萬物皆爲我開門栁忽深江湖閒坐處天地此時心風月豪眞在簞瓢樂可尋元來程主簿今古一閒吟

隴頭云

陰偶爲陽得頹然只太虛偶觀神妙處一笑老橫渠黙黙從升降無無自捲舒靑天橫老眼吾亦坐吾廬

繡衣記

六經元土苴天地只微塵蝸篆曾誰筆酰天偶自春我非文字眼公殆屋烏人回也簞瓢樂無言萬古貧

太史銘

造化俄千古文章便六經百年須我在此石更誰憑英爽軒河朔鳶魚蕩艸亭乾坤畱老手著與太行靑

得閒老人

總總紅塵是匆匆白髮皆不知何處裏乃有此翁來僧與看山得江從釣月該莫言忙絕少趂雨菊尋栽

其二

每將迂自哂此老似還迂世上千年調山中一卷書病長無擾擾靜只有如如老我靑天眼浮雲看捲舒

其三

何處龍江叟堪專水月盟眾人皆此坐天下與誰平不有終南病能甘谷口耕題詩搔短鬢老子不無情

遺愛爲揚州劉同知作

揚州何處月老去更江湖赤子千年戴靑天片石孤乾坤堯舜事賢聖禹臯謨我問程夫子浮雲是有無

謝景瞻送蒲石

老子書齋可虛明小弟成已交庭艸翠可少石蒲淸拜受吾儕感攜擎此老情虛靈終藉服豈但得長生

挽劉員外母

感激三年戴悲傷萬古圖長江如可斷此淚亦須無何忝眞員外無成遂老夫哀歌雲水地病眼血流枯

寄新安宋同知

把臂華亭縣匆匆一語間■﹝扌雙﹞身頻要路回首獨空山人與何年別書曾幾字還題詩無限意分付菊花斑

承孫侍禦枉顧失迓詩以謝之

山嶽眞成動柴門乃肯過看山𨿽我病失接此心何感激靑天望畱連白首歌可勝垂老意舞破釣魚蓑

其二

蛇鼠聞風竄豺狼破膽愁巡行皆此老當寧更何憂春每隨流轉謳長管去畱誰知定山子詩略似春秋

鳶飛魚躍亭與壽卿小酌

釀熟麻姑酒攜來就樹陰我狂能自恕杯小不須斟溪水魚同活花叢鳥坐深此時如不飲不是此時心

其二

圖鳳蒼天有霜毛老鬢垂相逢眞可笑不飲欲何爲拄杖公才出壺觴僕屢隨醉來𨿽只我不記姓名誰

其三

萬事隨天作生涯半耳聾滿斟今日酒閒與壽卿同潦倒三杯後氤氳半醉中夕陽花萬朶扶下小西峯

題畫和沈豫軒

乾坤秋淡泊萬里見眞空誰識此中趣我懷無極翁江湖還野艇今古各光風安得神遊共靑天作主東

雨宿大潮寺

坐便山寺雨更愛宿山中此壁孤燈影何鄕老病翁詩平容自考靜極與天通亦有蒲團債吾儒但不空

浴香泉

老著天遊步江山不肯違春方玄酒淡人每太初歸是妙何言樂無塵可振衣笑看曾點處似或此狂非

臞庵

平生眞面目分付幾峯煙病裏歌惟鳳人間瓠亦天坎離吾藥妙山水爾藤賢醉盎還誰我梧桐月滿川

東原道中和大中

何處東涯路乾坤醉眼空溪山吾老腳日月此虛籠白帽天將近芒鞋雪半通梅花消息好還與問東風

香泉道中和大中

江山同一枕何夢與神遊紫气圍黃鶴靑天坐白牛古今云泛泛天地水浮浮莫道雙鳬外王喬不可求

香泉和大中

老信風花腳香泉又一來偶同賢輩浴爛醉野人杯明月天無夜光風路不埃行藏天地在處處有髙臺

虹橋道中和大中

風光隨闊步處處眼俱新酒琖冬天趣梅花句子春忘形幽壑幾把手白雲頻自笑閒瀟灑靑天一幅巾

謝尙同以胙城尹謫重慶衛幕

人才丁未榜天地楚中英況有今巴蜀寧知且胙城從吾惟子好玉女是天成短髮今渾白題詩更幾莖

其二

逺近遷難問安危病不知書來空父執老去見何時川蜀天非逺行藏道可疑長江千萬里滚滚是相思

贈丰城李士逺用韻

白髮今何去來過亦此天子能畱幾日吾且慶雙泉世事云難定靑山雨結緣好看溪上月還與共衰年

謝醫士爲謝汝申作

老向秋風幾長驚白髮根何身無禮樂此匕亦乾坤紅杏誰家洞山藤破屋門題詩從謝老倒盡菊花樽

寄靈璧縣博陸先生

蓋自云傾後人間病各癡生涯貧不定世故老堪疑擾擾終何益堂堂肯自知好看相憶否抖盡小囊詩

其二

往日梭山老三年夢欲猜交平千古定天送一書來魚鳥眞堪約溪云只老懷梅花堪寄否惆悵釣魚臺

無錫遊秦方伯池亭和韻

池亭天放手都付浴沂翁此樂眞誰得狂夫亦偶同春遊三月幾酒更萬花中敢向鳶魚眼乾坤誤主東

客至

野磬閒投止寒山莫欲深醉畱三日雨狂了百年心雲水靑藜杖乾坤老布衾蒙頭閒不管何處是晴陰

梅牕

艸閣方虛坐江空月色新乾坤還此夜今古是何人稍稍寧辭晚茫茫忽見春平生打乖意今夜任天眞

送畢都憲致仕

南國來何晚龍門去未遲四方無事日一老是閒時天地憑藜杖風花任酒巵大臣終體國去就不嫌疑

送嚴中書用韻

君隨黃閣老我愛定山泉廊廟才無忝山林性只偏飛揚誰過分行止豈無天肯作虛相愛春江亂別弦

雪中和懷玉

我意畱公厚蒼天知此無朔風三日雪淸世兩迂夫玄酒污樽禮梅花太極圖無言還對坐何必論鵝湖

其二

對坐無言處無中更有無聖賢公自是宇宙我非夫人世開天境江村掛雪圖此中憑打過老眼送江湖

其三

陳叟題詩去江湖夢寐長主人惟老屋夫子更匡牀東魯千年脈南丰一瓣香可堪知已恨殘月管江方

其四

天心何處問黙坐正寒更古調今疎越天和此太羮夜深羣動息冬老一陽生料得梅花月乾坤只麼淸

其五

未盡孤撐力風波卻少回江湖今日好天地此帆開水靜天平閣山蒼雪漫排行藏應此老眞見仲尼來

梅花用韻

艸亭天正闊老眼又河圖靜坐千年後誰知一畫無鳶魚還此老天地本眞吾不見庖犧氏掀髯一笑孤

白馬席間和白沙先生

萬里何鄕老靑天白帽來神仙在人世隨處是蓬萊云影千江月天心數點梅平生夫子意又許鑄顏回

龍洞和白沙

何年畱此洞想見太初來風月誰張主陰陽此蕩開地靈眞孔竅元气古胚胎悟得庖犧意狂歌月滿臺

浴香泉和白沙

我是白沙門塊然一頑鐵仰視林緝熙天地自懸絕感玆鑄顏功紅鑪一點雪何處浴沂歸吟弄香泉月

和白沙秋夜述懷

此老眞何意我來更憶家西風聊短鬢細雨只黃花慈母誰無老京師也自佳玉臺巾樣好戴著有人誇

其二

萬里行藏意先生不遣疎此心無系著到處有鳶魚白髮看𨿽滿靑山不受呼前年荔枝熟童子報徵書

宇門承沈愼之任以荘送至句曲詩以道別

櫻筍江南路扁舟興不孤儀形吾豈敢風韻子眞無水月歌潼渚風花坐練湖烏頭何足慮老力更能扶

挽李仁貴大理母

萬古坤寧意人間又委形平生交白髮兒輩與滄溟南國人三代西江女一經百年堪幻境江冷各山靑

喜聞謝元吉子諮領鄕薦

萬里湖南信誰將到蓽門此翁眞有後天道豈難論伯雨生何忝元城死亦存何時堪慰藉騎馬下江村

同年蔣侍禦枉顧和韻

古洞斜陽外柴門得晚江桃花迷處所驄馬問何邦坐客茅亭幾歌詩稚子雙鹿門𨿽愛我我豈鹿門龎

中秋無月和廷信

乾坤今夜月本色共靑天縱有三更雨能遮萬古圓妖蟇徒自絕顧兔豈誰憐老我浮雲眼尋常北斗邊

十六夜晴月朗復用韻

此夜江邊月淸光昨雨天自知𨿽小待曾不減髙圓以往復何悶今看豈足憐老夫觀否泰起坐釣臺邊

徐光嶽至

江寺畱詩夜今年又八春溪山惟一我肝肺更何人偶此來還否相看夢與眞白頭無限意分付月溪濵

其二

江門千古地來往有南川夫我何爲者相過亦此賢水花無別趣庭艸有眞傳活水亭前月能畱共老年

活水亭贈光嶽

活水如斯活佳山更莽佳已畱莊叟坐也直壽卿來拄杖隨行老風花信口開百年尋樂處須子得吾懷

月溪雨後同東川光嶽二徐賢叔侄坐鳶飛魚躍艸亭

此亭誰謂好最好夕陽時老我三人意黃鸝兩个知花枝揺太極云影蕩玻瓈遂以天機妙匆匆著小詩

同東川諸友溪上晚釣

諸老斜陽外長竿共把時雨深花倒醮溪晚釣頻移聖代漁翁我人間此樂誰醉來溪上舞老鬢白披披

其二

潦倒靑溪上閒隨放宕緣請誰畱白日任我釣靑天酒舞長蓑爛花簪破笠圓醉歸扶不逺家只小東煙

溪上和光嶽

幾點庖羲畫風花數子尋茫茫人物我滚滚去來今杖履平生事溪山此日心更看扶老步雲水幾峯深

西峯和光嶽

天下閒人幾靑山一短笻莫言知我少還有白沙同南海五千里羅浮四百峯白頭雲水地飛動意無窮

活水亭和東川

莽莽鰲峯子區區活水村百年眞眼孔一个小乾坤幾榻諸公下吾家萬古存與君風月處剛對白沙樽

宿伯顯家

平生安老睡此夜獨何期病枕風誰礙疎欞葉放欺山畱人愈靜月有句専奇若許論更鼓因知某亦知﹝劉因感興詩云若使此時俱瞑目知更數鼓是何人﹞

將往平湖寄白沙

石翁何處是何處石翁心南海夢長到平湖別亦深槳移花在蕩瓢飲月同斟明日南川至相思各苦吟

送吳明府獻臣

門前何處客問是廣東船行止𨿽殊路江山共一天閒隨花意思老結酒因緣未了茅根念天峯望子旋

壽邊處士

野日蒼峯路靑天一布巾鶯花眞老計天地此遺民海甕仙醅熟仙居帝畫眞白頭今太古公外更何人

王審理封贈捲

歲月靑山在春風短髮前乾坤遺此老兒子定吾天破衲存深計秋藤結老緣封章天與在終亦到林泉

其二

此日三遷教何慚丌氏前築埋𨿽惡地賢孝果靑天萬事慈中分封書意外緣我當賢母墓酌以定山泉

徳州

兩月京師路今來尙一千虛名非雅事薄計只蒼天夜泊隨孤驛雞聲各放船小詩畱一雨又了徳州緣

與國賢和西涯

人間文字眼千古得吾師山館深畱夜京師在見時虛名吾道在垂老瓣香遲靜坐忘言妙終身是此期

榮慶堂

詔書新命下老子況眞賢歲事匆匆日人間活活天老無非分福生有聖賢緣萬古春秋在題詩肯自偏

和白沙韻

一老眞南海乾坤此定交花深長自愛根好不須澆雲水天無極江山月滿瓢可人今在眼何意欲相招

挽人

浮雲成慘戚天地動哀吟白鶴江山淚孤兒父母心百年恩自切天意報還深萬古封章在窮碑倚墓陰

挽人

人生荘叟癖死樂果誰傳此固𨿽虛誕何憑更惘然乾坤都父母今古幾親賢一灑烏臺淚人間肯自偏

宿寒山寺用韻寄文太僕

位此天何說才今道所然相逢渾舊雨此別更靑天周邵平生契江湖白髮緣不朦僧寺月惆悵過江船

張明府惠傘

皇天迓不雨靑蓋領初陰畎澮枯遮看巖泉脈引尋此時須大廈何處不流金一卷蓑衣薄雲生楓樹林

病暑

暑無今歲劇病甚往年侵月瘦頻池曲風微空樹陰飛情霄漢健潛意泳遊深道暍人人是金巵恐乏斟

用韻寄李公冶

倚徧東樓柱孤吟暝色侵人情限一舎天道伏羣陰黍熟黃雞在人閒白屋深家慈愧吾子交酒兩回斟

和周憲長時可畱別

靑靑階下艸生意又逢君往古春餘幾而今始屬人看看涵宇宙兀兀斷知聞不注圖書腳探玄笑子云

其二

千古韶音歇一聲何處謳華堂人半醉紅燭影交流象緯羅天闕云霓護客舟楚江黃鶴唳淸夢亦髙樓

其三

身著紫藤蓑門掩碧煙蘿辟人甘鳥獸行路愧丘軻長醉兼長舞一丘還一窩紫虛率道士許我日相過

和廣西吳憲副

我本楚狂人荊州此識君雲山還昨夢世路與人分短褐曾嫌醜虛名自愧聞兼金數字至髙義激浮雲

其二

無民不淸靜有吏與歌謳古調何人會明公是此流長風破巨浪孤影落虛舟獨倚闌干月幾回明逺樓

其三

繡斧昭州路並茗透宻蘿陰符兼老子劍術陋荊軻竹護新氓捨煙消舊獠窩倘余經略此不惜重經過

定山集卷三

●欽定四庫全書

定山集卷四

﹝明﹞莊■﹝日上永下﹞撰

○七言律詩

與南海陳秉常容彥昭宿新江書院

萬里髙人萬里航遲回今日更江鄕湖山幾處延佳賞天地三人會此堂白鳥靑天誰眼界淸風明月我藜牀道人拜約重來此畱與今朝一瓣香

淸江別業

茅屋江村映白沙百年此地是生涯雨香花气渾三月暖日和風自一家鄰里相邀同社酒門人候出禦牛車此中多少悠然意開眼靑山个个佳

壽徐母

老去流年祇暗驚一生心膽解誰傾靑裙白髮終無恙老眼皇天亦自明舊業此身眞不阻綱常萬古恐非輕薫風六月橊花酒謝得鄰姬感嘅情

陪南川浴香淋泉

下馬淸泉坐兩翁風光隨處與人同百年盡放三杯裏萬象同歸一洗中土屋背墻烘野日午溪隨步領和風兒童拍手休相笑此日狂夫興頗濃

寄萬廷器

乾坤此日聊攜捲文字當年略濫觴玉樹偶驚吾眼在菊花相對酒杯長山林放手招明月江海歸帆掛夕陽明日老癡如問訊欲將秋思托潘郎

遊靈巖山

百年未了靑藜杖又向靈巖坐晚晴我與白雲同自在月交秋夜極分明靑天曠野眞能大白鳥滄江本自淸俯仰崢嶸男子事肻將容易負平生

泛江和徐壽卿

風光滿眼欲無邊老子心情亦浩然晚日行行飛白鳥小舟个个泛靑天誰能此地眞無礙我與靑山似有緣幾欲奉身思乞退不知明主肻哀憐

遊瑯琊寺

窅然天地豈人寰紫翠無窮十里間閒看古松尋坐石偶隨流水入深山四時花在巖巖好何物僧來个个閒我有新詩三百首蒼巖題徧不知還

偶上蓬萊第一重道人今夜宿芙蓉塵埋下界三千丈月在西巖七十峯江海幾年畱老眼乾坤今日寄微蹤酒醒無限題詩意起立層巖看萬松

觀龍泉寺泉

一泓瀉此下煙蘿坐我幽深古澗阿樹靄散分千太極鏡光揺動百東坡雲天蕩漾看時滿風月招邀坐處多巖畔有人如會意數聲全是濯纓歌

觀莊嚴寺大樹

杏壇風雨有桓魋此樹能容老翠微夢裏幾畨全是幻人間萬事果誰非繁陰蔽日三千界黛色參天五十圍我欲南堂借斤斧不勝三匝繞斜暉

承馬侍禦過訪

淸江大樹老夫家只許衡門管歲華雲谷有詩皆感寓柴桑無酒不黃花百年事業長鑱老萬里風雲醉眼賒何處西臺賢禦史也來垂眼釣魚槎

江天萬里一貧家此老能來共物華到處小灘橫釣艇我家明月照梅花山中野鹿元相伴江上淸風不用賒拾得支機遺石否年年星漢望仙槎﹝白沙先生送胡提學有曰不知今夜梅花月又照誰家釣瀬船侍禦誦之餘遂翻其意以贈侍禦﹞

承楊侍禦枉顧

江頭深樹艸堂孤故舊諸公過此無小吏忽來傳子到老夫𨿽病遣兒扶繡衣禦史靑驄馬田舍翁家濁酒壺肻爲交歡■﹝扌棄﹞一醉莫嫌禮貎老農麄

送劉同府之栁州文介公裔也

天將明月與江村許我狂歌閣酒尊人物已■﹝扌棄﹞眵﹝闕﹞眼此髯誰使到吾門鄙人何敢當賢友文介須應出此孫莫怪劇談畱更住瘴江回望合淸魂

送吾掌教子還開化

愛此娟娟玉樹柯眼中今日更須多人才江浙堪吾氏文字蘇家又小坡詩卷袖寒攜海嶽夜船江穩坐星河英年自古多難料此後軒騰柰爾何

瘧起偶作

幾隨藜杖起方牀肻信吾鄕似瘴鄕百計可誰驅瘧鬼三年以命托梹榔山隨病起靑逾峻菊到秋深瘦亦香寛盡寒衣誰敢怨詩書爲祟是尋常

采石

落日孤舟進此村北風浪浪打山根忠臣萬古虞公廟詩鬼千年太白魂舊壘不知何世代長江曾戰幾乾坤風沙瞇盡登臨眼只有長安望不昏

靈巖山逢大虛僧

雲水秋江與別蹤三年不見意何窮誰知小榻靑燈裏又是寒巖白髮中坐久可忘今夜月夢回誰喚此堂鐘相逢更有梅花約畱取他年一笑同

香山九老圖

山林我極勞千慮宦海誰能著萬牛自古更無陶靖節而今須﹝闕﹞白江州尋常此日才多病八十他年更幾秋俯仰乾坤無一語道人乘月坐江樓

榮慶堂爲大理作

萬古明良分付定早從堯禹到如今小臣肝膽天堪照聖世恩波海未深紫極逶迆春蕩蕩天風寥廓路駸駸滄江回首多迂病愧盡賢人用世心

送張廷玉司訓河南

自從尼父一傷麟斯道傳來恐未眞更識老天當此日肻將木鐸與何人師門萬古眞堪柱檀杏千年也自春到此精神須會領莫教銅狄笑人頻

泰山和通伯侍禦

極爲東南鎭此寰巖巖气象許誰攀九天日月摩千古萬里華夷鎭一山培塿眾形從起伏乾坤此老自安閒也知開辟從眞宰領得中原正气還

萬象同歸造化門含弘光大總無痕中原有子誰輕魯厚徳何人不仰坤絕頂最髙惟日見陰巖極下有雷奔諸公肻作尋常看自古山存道亦存

挽周景明父舊曾請余銘墓

中郎有道非吾汝石尾何由亦賤名大手誰家無愧色善人此老或平生百年可考諸兒子千古何窮一墓銘曾過蒼峯竹山路白雲眞个滿佳城﹝墓銘有曰竹山之東白雲蒼峯墳乎此翁﹞

云潭爲周文都作

天地斯文元未老百年曾到嶺南無偶觀陳子云潭記便是濂溪太極圖龍馬龜書千古在靑天北斗幾星孤憑君著我西窓眼賣免人間或老夫

拾地耳

野老貧無分外求毎將地耳作珍羞山晴老僕還堪拾客到明朝更可畱人世百年閒自樂山齋一飯飽還休曲肱偶得同疏食不是乾坤又孔丘

重陽雜興

柴門兩月閉蒼苔老病何人得好懷短髮亂從頭上白重陽偏是雨中來黃精瘦地鋤空把北斗滄江首正回賴有黃花知老子東籬深傍酒杯開

醉倒江頭枕石眠淸風剛灑竹門邊蚤聞世計皆春夢肻放江花送老年鳳鳥河圖皇極理西江南海釣魚船狂歌急起披衣坐今夜梧桐月倍圓

臥林亭雜詩

雨裏靑山眞可愛此懷可許托張袁誰教老竹剛三个獨與癡人共一軒蹇淺謾勞吾子愛迂疎敢顧眾人言吾公滿壁淋浪墨何日來看獨樂園﹝吾景端爲余大書獨樂園記於臥林屏風﹞

塵埃滿眼君東海明月髙樓每見之幾載別離今酒共兩人肝肺此燈知支離萬事何如我潦倒千年卻與誰伍月孤舟還問路老懷甘與水東隨

和陳允崇登定山

萬里風光散逺林晚峯羸馬正千尋手中日月丸天地眼底風雲變古今幾筆化工山水趣五經尼父聖賢心可堪白首猶多病老鳳西周意自深

南川至﹝白沙先生京中將回﹞

老我天行雲臥處白沙消息又南川也知風月無邊者合與鳶魚自在天世計東遊西泛酒天心南去北來船臥林更有明朝興多少神仙一處眠

魏爾瞻以濮陽璚之言請予寫碑

南安太守老東坡天下能書孰敢過萬里不能攜捲去人間將柰此碑何君圖茅紹名還久我笑丰幹舌最多明日肻隨陳太史墨花臺上墨花歌

捨弟爲予作一軒以爲讀書之所旣落成諸友來賀作此詩歌以奉客

千古風花弄酒巵乾坤許我一茅茨吾齋灑落今如此老子心情自可知小弟放歌兄亦舞主人能勸客休辭去年有此今年好又得江門數首詩

容膝今年辦小齋數椽髙傍讀書臺公看土屋休相笑我老農夫分只該花爲客來還起舞燕知人好亦飛來兄酬弟勸從今日一日須傾一百杯

贈湘陰夏進士

何處湘陰是所思江籬剛有十年詩忽然艸閣寒江上飛下靑天玉樹枝故舊偶逢如未識病軀畱坐不知疲相看細數諸朋舊祗我山中白髮披

都隠爲包春官作

胸中皆馬未皆癡雪裏芭蕉始畫師到處鳶魚眞活動人間影響莫相疑須還禹稷憂勤處便是巢由放浪時此意老夫知萬一老夫今日想君知

挽金川張公贊

將詩長與洞庭爭奇气胸中老未平夢裏靑山空有債人間白髮苦無情百年萬事了不了四十八年生未生我欲爲君歌一曲水寒江冷月三更

挽南昌劉氏雙節

苦節收來烜古今百年當日爲誰深須還婦女無窮計亦是人間本分心馮道胡爲千古唾劉家卻此兩眞金我知東白文章淚鐵石人看亦滿襟

栽樹

一徑梅花一徑桃東風移得滿山■﹝土幻﹞肻愁明日靈根萎自有貧家活水澆著眼風光皆此意醉人春色自吾醪白頭笑爾靑藜杖一日煩君更幾遭

送得春光活水窪大棃紅杏更梅花和風甘雨來何處萬紫千紅在我家好處天開花洞府老來人作酒生涯眼前浩蕩眞如此那得堯夫不自誇

桄榔杖不妬春晴扶我南園自在行二月半多春富貴萬花中一老先生百年何幸長康健自古難逢是太平安得可人吳禦史一壺春酒共啼鶯

寄李少參﹝往年予登采石蛾眉亭公乘小艇而至﹞

風花水月滿江湄到處閒將拄杖隨何處老翁攜小艇也隨風漢醉蛾眉流行大塊天如此落魄古今吾似誰何日更同長笛去曲欄橫倚大江吹

早禾爲官馬食踐殆盡

山田幾月全無雨抱甕安能坐老夫粥食已安今歲減馬羣誰遣一禾無眼昏口燥眞欺得天逺山深可用呼且直區區餘事裏坐攜書卷看河圖

壽栁處士用美宣地官韻

年華不敢去堂堂老戀山光及水光塵夢幾看浮世短白雲交付此杯長栁根怪石方牀枕眼底秋燈細字行小阮年年無限意長江分遣到壺觴

城市山林

靑山何賴點紅塵此語無稽更覺新夫子不須頻說夢老生元本是癡人何誰不信魚非我道眼分明俗是眞我亦有家城郭裏閉門長坐定山春

答孝感張都憲

靜坐一丸閒弄處都臺拜問有詩無百年此道誰知已今日王公下匹夫元气一時回宇宙虹光千古照江湖下風欲作門前拜老病支笻不可扶

送人出守姚安

五月山中憂旱坐送人作郡豈農夫冦恂黃覇眞公許桀溺長沮是我無行止此天元自定知愚吾道果安圖眼中若總姚安政甘與元經送五湖

乾坤劇許此肩擔五馬今年走瘴嵐此老朝廷何可去南方民命亦須堪百年西蜀誰張詠自古潭州也晦庵王道寛平君識否當時孔孟豈迂談

畱秦用中

世故驅人百未休江山何地可堪畱乾坤此日還重九風雨今年又一秋碧樹可驚遊子夢黃花偏愛老人頭且須急把東籬酒回首江天獨倚樓

送別秦用中

欲來消息滿江湄果見堂堂小僕隨幾夜好詩全壓我百年老眼更看誰宋唐大手諸公在日月羣經自古垂回首梧桐孤鳳逺東南天闊海西陲

題項羽廟

一從天命捨歌謳龍戰中原苦未休天地我能悲楚漢古今誰敢罪商周英雄可廟人千古赤子何辜血九州島惟有長江知我意對人無語只東流

奉和蔣侍禦見憶之作

萬里乾坤任所之風花指點過江時百年何處非沂水老腳今朝又武夷兩手正堪天靶柄一家剛了聖藩籬憑誰喚起朱元晦把酒長歌感寓詩

餘生來自陜西求文謝其醫師程文進將行詩以送之

蹇驢何處自闗西藥裹新安手更攜天下果誰知李■﹝日上永下﹞眼中須子愛丹溪古今王道醫非緩文字山林世頗低別去有丹憐老病白頭書禮候封題

寄新安周朝美司訓

十年聾坐靜修龕傾耳江邊一夜談鞭策有情君自厚駑駘無力我何堪菁莪夢裏兒童感雲水天涯老病甘何日鳶魚攜手地天機流動白沙庵

夏汝明持畱鶴翁送行詩求和

圈點江峯一語深十年分付幾登臨浮生日月浮生夢太古乾坤太古音一枕煙霞聊我鼾滿川花栁是誰心與公笑把明朝事共倚欄干酒一斟

和云東逸叟畫花

乾坤一畫本誰無看到羲爻看禹謨何處梅花非太極眼中龍馬又河圖有形萬物皆堪我無水人間不可湖多少天機言不盡花枝今夜鳥頻呼

挽劉衢州

夢走滁峯若个深衢州何許到沾襟畱連此道千年付感激兒童詞組心駑馬正須資控勒麒麟猶愛鎖黃金白頭硬寨何時已落日悲歌下晚岑

南川書來知領平湖教官

乾坤到處有知音何自千峯又古琴世外浮名眞腐鼠人間木鐸有天心百年道大吾何病自古官卑職易任欲采芙蓉何處寄空江十月水猶深

朝陽傾耳鳳凰音此日虞廷有舜琴賢聖一時通治道先生萬古管人心浮沈在我先難斷花栁隨時老更任且放平湖閒酒琖千紅萬紫看春深

滿耳虞周治世音平湖分與杏壇琴好憑煙月千年手彈出英雄萬古心歲月虛名雙鬢攺乾坤大擔老肩任白頭多少江門意海上靑山个个深

何許書來遺好音春風剛坐艸堂琴靑天白日憑誰眼流水行雲得我心弄枕箕山眞有許釣鰲東海久無任先生自與行藏熟不悔深山入未深

太古乾坤太古音不彈今日乃公琴病中我有癡聾耳天下人無各自心軒冕雲山難錯料千鈞一羽果誰任酒杯何日平湖共舞到梧桐月影深

歸裝頻送棹歌音還把南川去日琴十載幾談周易卦一官方是攬山心吉凶悔吝平生準用捨行藏老力任毎憶秋江臨別話一年惆悵釣臺深

乙已元日

東風造次滿江涯花鳥無窮眼又開病痛百千餘種在先生四十九年來古今到我眞無謂賢聖如天豈易階欲與春光共流轉一丸閒坐讀書齋

梁都事焚黃卷

展轉平生罔極恩光榮何念不乾坤蠧魚白首𨿽經笥黃紙靑山果墓門富貴許人生死到孝慈爲分古今存山齋可到題詩意大舜曾參欲與論

花嚴山

乾坤忽此是何方風景居然不可當雞犬幾家仙洞府煙雲一幅米元章平生眼界何容易老去行藏費主張箕頴料知難過此巢由何敢負虞唐

過仙蹤和光嶽

潦倒煙雲任不覊乾坤隨我放顚癡毎從問寺尋僧處點出隨花傍栁詩拄杖毎行眞老僕靑山到處是相知白頭莾道無巴鼻只有吾心孔孟師

黃山

幾度黃山見客談黃山此日果無慚春藏太古三千洞天與遊人五百巖毎覺晚晴猶壑雨才言好處輙僧庵千年豈敢論誰到老子題詩滿石嵐

黃山道中和光嶽

拄杖閒隨自在行八年今又共徐生扶持一老閒尋樂起動諸峯出逺迎毎處詩還遊寺好老人眼卻看山明我曹分定該雲水毎謂蒼天賦極平

登雞籠寺

一蹬盤空一蹬回白雲蒼樹打成堆題詩朗月淸風到招手千峯萬壑來今古此峯天棟柱煙雲何處佛樓臺我來不肻題名姓莫笑堯夫是打垂

與東川雪潭諸友遊定山眞珠泉

黃山地主老詹隨此地如今地主誰諸子欲尋深處去源頭先卻老夫知短藜水石閒須可老筆風花醉頗宜某樹某丘眞了了歸來明日點新詩

登西峯和光嶽韻﹝西峯定山傍一小峯也大兒會取以爲號﹞

定山峯下小西峯此日相攜又一笻稍稍煙霞聊傍我匆匆雲水莫勞公贅疣水假閒文字髣髴兒曹祇父風總愧明朝東海袖鰲峯夭姥正芙蓉

定山和東川

悠然萬古一同觀眼底天機果萬端天地風光休少避老夫酒量頗能寛偶曾帝伯皇王熟肻放風花雪月漫周邵後人如論我堯夫腳下任誰安

鳶飛魚躍亭晚坐和光嶽

領略無弦太古風孤亭小坐意何窮自知魚躍鳶飛妙都在雲閒水淡中玄黙不言天本靜淸光無我月能公細看太極當年說老子而今意偶同

和東川定山莊

白雲多謝此山靈識得先生杖履情巨梃毎勞相見扣洪鍾非是敢無鳴客畱知已貧何厭屋傍秋山破也淸自枉羣仙長過我我家何敢冒蓬瀛

泛霽月溪用韻

一曲川云一酒壺武夷誰道定山無杖藜偶自隨花栁老子分明在畫圖滿眼風光剛活動百年老腳正胡塗不知往日朱元晦雲水風流有是乎

曹城和東川

雲水蒼天已付公百年遊走意何窮好山到處𨿽眞好風漠如今卻更風到底此身閒自樂與人佳興老眞同白頭明日閒衣缽肻負徐家二阮東

仙蹤和光嶽

大帽寛衫晚袖誰逺峯羸馬欲何追風光醉屬先生管山水生來地主隨到處放懷皆可樂老來得手莫言遲山人只愛山中走如此行藏斷不疑

溪山和東川

醉點溪花看水流白雲畱我此溪頭不知川上無窮意數到濂溪是幾秋老興正狂花亦舞天幾如此鳥頻謳釣臺正在無人處天送先生到此遊

作春風亭以處光嶽

春風誰遣月溪潯我屋居然又我岑豈有一人如子到可無半榻此云深眼中豪傑誰徐孺天下人家幾臥林毎夜小趺明月坐傳衣或此是傳心

作東風亭和東川

小亭活水澗之阿占我溪山景亦多何處偶看春暖日我家須辦子行窩卑微幸托髙眠久褊窄其如大舞何彊說春風眞錯許軟夫正有一團和

溪上與東川雪潭石泉橘潭諸友釣飲

九曲風光主客分一人一曲弄溪云浴沂毎自論前古此日相看似昔聞飲量且須容病叟老狂何敢讓諸君醉扶童子歸來晚花栁前川漾夕曛

川上和光嶽

潦倒前川鼓枻歌浮雲流水豈勝過也知聖世千年裏未始羊裘一个多酒琖漫傾剛月上釣絲才揚恰風和誰將出處閒相比我與嚴陵竟若何

和光嶽津字

何許乾坤活水濵風光邀得酒杯頻果誰風月無邊處坐我神仙四五人醉裏此天眞一幕眼中萬物總吾春煙霞萬古天教管莫笑先生不要津

和光嶽再遊霽月溪﹝光嶽會稽人﹞

風光諸子屢相攜又泛吾家霽月溪已醉酒還能大酌漫遊詩不厭重題我惟活水聊江北客有佳人是會稽萬古乾坤無彼此眼中觀物莫相迷

和光嶽

艸庭涼露未眠時歌盡劉因一卷詩何處客同玄酒坐三更月在碧梧枝花兼醉影閒相舞蛙有天機自不知欲把朱弦彈一曲白雲隨處有鍾期

和光嶽

人間萬事本難覊酒琖花枝未許辭山水自該吾軰管廟堂焉用野人爲身於靜處眞能樂意到悠然勿有詩今夜老懷當不淺靑天明月莫來

遲題雪潭

川上何來偶坐時天機之妙乃如斯乾坤此脈那能斷今古何人更許知五六輩中吾與點三千年後我還誰平湖邀我南川老許到鰲峯和此詩

送東川雪潭至摩尼峯

懶散乾坤信步行棕鞋布襪頗能輕偶從老樹孤云頂又盡南風半日情何地暑堪畱酷吏此涼天乃贈先生堯夫十二行窩處此是行窩第一淸

送東川雪潭至眞州有作

白頭揮汗未能幹五月眞州在馬鞍盛暑爲誰曾逺出病軀今日可容難江山幾處眞風月今古何人此肺肝明日短笻誰傍我祇應淸夢繞漁竿

和韻贈東川別東川至先與余遊黃山

白帽何來坐我齋衣裳片片是云裁便同雲水千峯去也做神仙兩月來世路可終無活水鄕山元舊傍天臺相逢眉宇居然別莫怪山中伴侶猜

與王汝昌魏仲瞻雨夜小酌

我家玄酒無人共忽此陶然弄瓦壺贈我一杯陶靖節答君幾首邵堯夫艸堂今夜能來幾我輩人間此會無醉倒莫孤江上月明朝空伴釣漁徒

送吉水張兼嶽宿守兼素弟一峯先生戚也

西山眉宇閣淸秋何處騎驢自宿州小榻一年三敝館靑燈十語九金牛老懷天下惟張觷吾弟蘇家又子由何日湖西尋宿艸吞聲同上水心樓

上元道中有作明道先生曾爲上元主簿

茂叔江亭艸一窓四時佳趣果能降川云浩蕩眞如我花栁靑紅又過江明道先生能有幾上元風物本難雙天遊偶到忘言處一笑乾坤正滿腔

遊茅山

莾莾空塵漫幾毫天風鵬輩豈知勞山教太極圏中闊天放先生帽頂髙萬里風光全倜儻百年人物且英豪茅家兄弟誰相報說我箕山太古樵

秦用中過江贄以詩奉答

東南正气撐天地此卷憑誰更一攜吾子不愁無杜甫老夫今豈是須溪長江直與靑天北老鳳孤鳴越水西毎笑低頭拜東野白頭今更不勝低

出港

老子江南自在行無端詩思繞湖生舟從小港揺初出天與靑山看半晴醒裏風花元脫灑眼中魚鳥自分明化工多少悠然趣縱有王維畫不成

中村書屋爲貴溪葉以貞賦

誰將萬卷老顏回碎屋三間紫翠隈萬古不花文字眼先生元是活書堆自家朗月天無限到處浮雲水一杯打得人間糟粕透庖羲畫畫是秦灰

淸溪

淸溪緑樹遶東西處處逢詩不敢題無賴雨能連甲子最佳山直到苕溪江湖有債閒遊老世事無能白首低肻爲思家長再拜孤舟半夜子規啼

送張博秀才還永丰博求一峯墓銘

不見人龍蓋世英眼中今是老門生百年朋友斯文淚萬古師徒骨肉情此老平生眞不忝何人死後敢辭銘棲雲有石撐天地先請君磨萬丈平

承宿州守張兼素不逺數百里過訪坐我艸亭數日於其別也詩以送之

明日江沙到晚秋見君還似見金牛孤燈小榻聊三宿白日靑天又九州島今古有懷停酒琖乾坤無語坐江樓明良又是君臣會鳳鳥河圖莫浪愁

義手東風紫水涯獨將雙耳洗黃埃山中白酒偶然熟此老靑天何處來浮世百年教我坐老懷今日見君開明朝匹馬休回首自古雲臺卽釣臺

送張兼素至東葛

君乘舴艋來何處賤子騎驢是送誰二老白頭今酒夜萬峯明月此樓詩畱連別館非無謂去住靑天想自知我正桐江扶漢鼎先生行矣莫多疑

遊香泉陪兼素

南川老子烏江別畱鶴先生龍洞回此地天畱吾友到中秋月與老夫陪神遊一路逍遙國詩在千峯紫翠堆如此風光如此輩百年何苦不三杯

重過莊嚴寺觀大樹

定山居士老騃癡又作莊嚴大樹詩老去萬無元宿在種時多隻此山知不分孔墨依身世無補興亡過漢隋斤斧欲尋吾手病力扶名教古人誰

送司寇張先生﹝二首﹞

一元自古君臣會又見明良到聖朝恭已無爲眞帝舜我公今日自臯陶憂勤社稷頭顱白斟酌乾坤斗柄髙天下得人吾所願敢將聖徳頌唐堯

聞在朝廷薦士公卑人何敢列豪雄公門固是人才藪野物何堪藥籠中病使逍遙扶白日老將行止托蒼穹銓曹果說吾堪用請選滄江作釣翁

賀懷玉先生定山枉顧

蓬萊人毎到蓬萊此老眞堪此地來眼底風光拈筆有空中樓閣放天開敢■﹝扌棄﹞千古畱公醉卻有雙泉是我醅何處江門閒老子題詩到此亦忘回

挽任員外父母

何處傷心寫肺肝桂林無樹不秋丹凝之墓木今𨿽拱原父文章漢亦難萬事天容兒子定平生人打墓碑看百年父母終誰在老子題詩淚不幹

施公節枉顧

水華云石盡溪涯何許柴門到子開笑肯靑山甘我共逺攜書卷過江來一瓢天與斟風月半榻吾寧惜釣臺別去明朝須費眼洞門畱取認天臺

寄題六江橋

禮樂乾坤已備任江山底處許孤襟六江老眼吾眞到惠愛何人此最深欲濟無梁須爾是買田爲井亦如今深山惟有區區在得盡裁成萬古心

和呂大僕見寄

一瓢偸枕華山春閒與希夷作後塵老懶自惟甘水石不才何敢廢君臣許知天地行藏了肻惱江云奉答頻但恐終南終快捷方式白雲他負眼中人

送馮進士之京

踴躍秋江送此舸深山衰老亦容過累朝治化今逾盛海內才名子正多何路可階須進士有君如此忍漁蓑明年我病扶堪起倘許同賡舜禹歌

送郁先生以國子助教升長史

師道千年一語還要知天下此賢闗偶然天遣工齊瑟何處人還補雪山天地謾言夔樂里治平有例漢廷間白頭許更靑燈眼不放中庸大學閒

寄宜春張大尹

雪龍野鹿本誰親萬古英豪見略眞明府軒車若無勢老夫茶果亦忘貧也知傍栁隨花伴不作呼牛應馬人多少老懷無著莫閉門閒坐幾年春

泉上和司馬

萬古乾坤萬古心一泓瀉此托孤吟天機在我眞魚鳥逝者如斯自古今羲卦畫來元有易朱弦彈絕已無琴鏡光且莫輕相照老子驚看白髮深

遊定山和韻

乾坤契合有吾山公馬來時便一攀老眼不隨塵俗亂此心元共白雲閒石逢古色看何厭水愛源頭坐不還只我相畱貧艸屋洞雲溪月也三間

和再遊定山解嘲

杖履頻過活水灣我山眞果是何山煙霞豈斷千巖路天地誰偸萬古閒明月髙梧無俗照桃花流水有仙寰時人識否公休問此樂予心自孔顏

送昌期禦史出守撫州

送老江蓑已釣船撫州還我更詩篇平生知已眞承愛老去靑山敢自偏一代功名逢聖主百年衣缽愧眞傳奮飛多少相隨意笑恐行藏是此天

久與霜臺謂不空皂囊容有補天功更誰一視同仁妙又到朱旛繡斧中風展巨鵬天自闊古存老馬意何窮天空目短風帆逺分付秋江更幾鴻

送江淮陳經歷謫官廣西宜山

天涯莾莾著行舸得把離觴醉不歌萬里瘴煙那此送兩京戎幕本誰過斯民福總宜山厚世路堆何灔澦多我有東籬黃菊贈秋風欲采柰愁何

跋文司訓贈行捲

萬事蒼天已作遲一氈白首更何辭爲貧在我從誰論飲水惟人只自知白酒醉來元有菊靑山老去得無詩百年總與行藏熟人世浮雲夢豈癡

資正書院和趙太守韻

麻菽乾坤畫不如笑拈化筆古人余龔黃卓魯眞何事稷契臯夔未有書學術有人憐冦凖井田無地老橫渠倘知萬古眞文字閣束標題累幾胥

讀白沙先生詩集

飛雲一卷逓中來上有封題是石齋喜把炷香焚展讀了無一字出安排爲經爲訓眞誰識非謝非陶亦浪猜何處想公堪此句絕無煙火住蓬萊

天然無句是推敲詩到江門品絕髙幾處風花眞有此古來周邵本人豪冥心水月誰堪會盥手山泉我自抄讀到烏啼春在處江山垂老覺神交

海上千峯閣病輿傍花隨栁意何如老誰靜裏都無事笑此山中亦著書帝伯皇王鋪敍裏乾坤今古笑談余我看此意終誰領略與人間一破除

才力凡今我與翁百年端許自知公橫渠老筆𨿽終勁周子通書自不同南海巨觥都水月臥林狂句也溪風酒杯許更何時約爛醉羅浮四百峯

壽夏地官用韻

恐恐人間白日臨片松何地肻容侵百年動止供非易一我乾坤備亦深夢裏蜉蝣人白首眼中塵土世兼金無窮會與尼軻共除有靑天萬古心

接樹

白頭無語及行藏偃仰乾坤一艸堂靜裏深山眞太古農家萬事只耕桑麥根雨後渠通急水日春分樹接忙滿洞碧桃花自愛豈圖人說是仙鄕

答巴山王叔毅

幾障寒云一我軒白頭萬事已隨緣但知潦倒終丘壑豈有行藏得聖賢畫本定誰無巧匠金丹容別有神仙短笻莫笑千峯裏意者巴山肻祕傳

贈孤鶴翁僕者咸永安

十日泉頭執履行儼然孤鶴一門生酒邊著語心如在竹底貪詩夢欲淸自古何誰君實量幾人吾輩魯齋情古今堯舜人人是況有回仙老樹精

孤鶴翁過江阻風還釣霽月溪次韻

白頭難了看山緣半日東風又此泉老句天知還有興山靈吾恐亦垂涎風花肻攬千人柄蓬島猶堪幾日仙笑倒周黃詩與字醉呼煙艇釣溪邊

送白馬僧如景往沂洲

雲水沂洲幾日舟我看白馬亦沂洲人間九萬非難到心外絲毫卽逺求江領白雲樵洞雨天誇紅柿定山秋贈言不若無言好老子狂言活水頭

送晏弟鄕試

江風吹馬舞靑衫老桂連根醉欲堪聖世有才皆用此徵車無路豈須慚晦翁在古曾何礙子靜時文自不凢俗債想知明日了笑將風月與君參

送張暉使並其子宗還遼陽

六丈璚花爛漫開揚州風月倦樓臺腳根幾處誰能到此老何人子更來味若果眞知爛賞眼須無處不堪擡明朝又作遼陽看緑栁紅桃畫滿齋

送施公節﹝工部施勉仁子也﹞

老屋溪云病欲深幾年長許拜幽尋我𨿽白鹿煙霞主君總西山父子心薄酒毎堪畱幾雨朱弦聊許托孤琴別離肻遣他時夢失誤桃花古洞潯

齊壽堂

天地殤彭各與之酒杯何更老夫詩乾坤此壽眞皇極琴瑟通家是浴沂舞爛萬花春蹲蹲醉歸諸老夜欹欹酣熙各枕堯天夢安得人間不許知

送馮養正進士出宰江陵

老眼賢豪許未窮乃將刀水得疲癃挨排我直千年上磨勵天還百煉中今古乾坤猶茂叔扶溝風月也純公欲知久大無窮業一縣經綸四海同

廣信婁懌領應天鄕薦﹝懌一齋先生侄蓮塘先生子也﹞

秋榜羣賢起各經裒然吾子得榮登科場夫豈眞婁學尺度聊存應世能千里計階須勸駕幾年俗債了寒燈家庭此外饒誰語向上工夫更幾層

送陳孔章會試

萬年天地幾賡歌機會明良柰此何聖主求才猶夢卜有司拔俊豈蹉跎偶眞天挺無雙器更此龍飛第一科老野泥金堪一字江風舞爛破漁蓑

愛石洞老師南山花也北山花之句有千萬古瀟灑之趣亦效少參數語

紅紫千般遶洞斜溪云花也洞云花山河影裏𨿽殊相太極圏中是一家泉水各溪都有月靑天無處不同霞更須與佛閒分辧識得鳶魚意便佳

看得乾坤睡是佳與公山簟各鋪霞飲幹玄酒方髙量吟到無詩始作家夢裏功名云過影指間富貴槿開花東溪醉倒西溪醉枕徧秋根老樹斜

五十三初度太虛以詩見壽且有見促從仕之意

堂堂吾道且俱亨五十三年已半生天地此幾容我病古今眞眼愛誰睜山中毎見諸公起天下何無一老耕迂野一時惟覺此敢言時止復時行

運到黃羲已極亨此生今日肻虛生萬年期會空誰負老眼乾坤又一睜自枉鷦鷯能鳳翥本無天馬代牛耕盡■﹝扌棄﹞花柳前川老笑拄芙蓉杖子行

與謝汝申登定山

振衣千仞果眞無老睡溪云病欲孤拄杖偶同登此頂靑天何夢到狂夫道誰皇極千年眼天掛長江萬里圖欲比泰山吾豈敢醉中聊但小東吳

與謝汝申逰石洞

肩偶橫擔拄杖斜一頭山月一溪霞閒隨夢覺人間者未醉天樵洞主家禪自西來多柏樹詩非參透在梅花夜來堪笑廬陵米又向山翁酒伴誇

與謝汝申飲北山周紀山堂石洞老師在焉

千峯但只許平生方竹才圓拄杖成禮到村翁純傍古酒同僧飲亦忘形溪邊鳥共天機語擔上梅挑太極行安得可人徐與謝暮春來共浴沂情

寄休寧程詹事時先生家居

海鷗何處可相疑歸是先生未病時老夢黃山元我共此心白日祇天知云來云去人間故時止時行靜裏詩誰許白頭情劇地處分江樹莫離離

送婁武庫贊理白亞鄕治水黃河

丈夫天地皆吾事迂野誰呼送別歌病裏我眞徒白首此中君自有黃河經綸𨿽許神功妙疏鑿其如水性何肻許司空容及此禹功千丈倘重磨

送兪潤夫子錫

敢憶尊翁詞組知別來生死本何期豈聞雲水閒停處得見風花舊點詩杯酒偶逢兼喜戚父風眞認豈須眉別懷更有無窮在不敢輕添白首悲

和孫地官喜雨

聞語天心卽此心漢陰老甕抱吾霖犂鉏自卹眞無暇上帝平生若有臨何物災祥非我召瓣香天地感誰深微臣蟣虱無他謝詩也天峯艸閣深

和盛文元答儲吏部

眞渾天機自幾分中興公已是元勛子瞻談笑皆成句老杜憂虞亦在君巾幗毎遺非辱我病羸眞本不能軍可容百尺竿頭路二雅周南更許聞

和愛暉員外定山觀紫薇花之作

舞爛眞紅月滿池老人誰道不相宜偶同山閣傳杯處不記瑤臺作夢時周子一圏天地易堯夫幾句牡丹詩諸公也與天機透笑揷烏紗各幾枝

愛暉地官題孫守禦扇偶及賤名用韻奉答

樹宿何年拙老生乾坤只語更誰情古今大雅眞容筆樽俎元戎豈在兵倒屣片時何偉觀度遼雙耳誤虛名白頭終豈能傾蓋了得風花水月盟

孫地官以詩賜會兒且有第三句之說及韋齋扛鼎子之句遂和以自解

靑山分付此桑麻笑祗甌窶欲滿車父子箕裘𨿽筆耒茅茨雞犬自農家古賢斯道頻扛鼎天飯煙樓但煮沙幾杖不知誰北面得容癡遣問桃花

盛文元畱活水亭數日將去暑中涼雨爲我更畱一宿作此

人間客暑卒難收袒裼吾齋可自由行李誰家剛我送艸堂涼雨是天畱夢隨小簟還鋪月詩到靑山卻領秋肻把天峯眞謂好與君終坐水西樓

寄晏運使

病野山眉愛打寛也無湖水也無官不知天竺蒼峯月曾照崆峒老道冠騎鶴揚州眞十萬啖虀天甕自寒酸肻知老癢何時腳公冕漁蓑看兩般

送任地官參議福建

圖畫風雲已放看一言那且濫漁竿十年定坐求心易萬古相逢屈指難歸我舞雩曾浴後送誰風漢更江千武夷倘進孤舟夢九曲歌聲月滿灘

冬至和石翁

江蓑寒動釣魚臺陡覺陽隨至日回幾點梅花新句子一年節酒老山杯回書薊北鴻何去同病江南客又來短髮無多還亂白不勝懷抱向誰開

何處飛龍捧禦牀年年朝北拜焚香深山豈有如臯傅聖主眞聞過禹湯天地辜容身毎病風雲燦爛眼俱狂春來滿圃參苓在誰謂衰翁授藥方

乾坤一枕破茅堂圍斷溪墻五畝桑人事幾番逢令節天心一畫是微陽病難拜客門還閉酒爲尋梅醉不妨睡起天峯三萬里欲將衰朽問蒼茫

天風九萬未云摶欲向人間問一官病裏山林閒處老眼前今古夢中看道才消長論何節棋又輸贏看幾盤花鳥無窮春漸到已■﹝扌棄﹞扶醉上吟鞍

滕地官枉顧定山

利名已透更無闗那問還山與出山活水偶來同此坐黃花不定愛誰閒忘形本自無賓主畫影終該照孔顏向晚欲歸言不斷天峯月掛亂松間

謝醫姚昌裔求

一語裁成漫古今幾回天夢欲沈沈疲癃偶拜千年手天地終知一匕心活水我眞茅屋老春風人亦杏花深酒杯爛醉姚昌裔不苦深山抱膝吟

和韻

老眼逢春病也佳閉門風雨活溪涯百年俯仰閒無用天道乘除自不差送藥客來懷片腦求詩人到問梅花不看飲汝長星在世事朦朧更敢誇

送張伯顯貳教長淸

爲貧千古一官同何更人間管化工夫子幾人還木鐸杏花明日是春風世無先覺那成我天且南川足見公努力步趨堪不忝也光源委到山翁

承黃地官枉顧公予里人先世徙居南海

敝鄕人物果空論南海黃家更有孫老蓋一江能故里風光三日此柴門白沙嶺表奚容獨朱子徽州欲兩存我亦東西南北者不妨風月共乾坤

寄沈提學先生

三年詩到楚江分張栻求詩更柰君老面平生非故冷山歌廊廟本難聞貧交揣盡惟當日老硬消磨亦世紛可得更辭門外客小樓春獨盎花燻

風江拈筆便詩還剛滿衡山又泰山天地放公千里外煙霞老我一丘間鷦鷯可學鵾鵬大顏子難教禹稷閒欲寫相思愁不答梅花折盡釣臺灣

契合乾坤各有情雲臺那與釣臺爭平生自覺眞難信我輩公知不好名水石姓名非我注風雲人物是天生移官更近西涯老一月詩筒到幾評

雨中承通政張先生過訪賜詩用韻奉答

一雨江帆許卸時溪云五日拜公詩天知畱客應難霽馬到看山亦緩馳何地斯文堪此會十年今日舉吾巵可今分付梅花月畱與山中別後思

公畱宿天峯艸閣數日告別奉贈以詩

靑山久不拜車塵忽坐天峯艸閣春十載別離渾夢寐一言天地幾經綸平生意气那杯酒明日梅花是故人送上孤舟還又拜滿江煙浪欲無津

公旣去雨止風順更有是作

我愛公來連日雨公辭我去下江風誰知若此交遊際也有靑天客主中詩在梅花還俗否夢隨春舫亦西東平生所得尼軻幾出處而今亦與同

公去予送至老人港是夜宿於舟中明日言別而儀眞之興尙勃然也更有數語

靑山幾夜語無休更與孤汀宿浪頭一片雲山閒艸閣滿江詩趣此扁舟交遊以道夫何彊行止隨天且自由興在明朝還不盡許將鞍馬過眞州

公已舟往儀眞予追送之六合道中有作

病眼眞州兩日船白頭東坐馬鞍眠平生誰遣山林腳老去天還鳳鳥緣夢寐尋常頻萬里心交三百幾同年春江欲采香蘋去與共明朝別酒傳

予送公儀眞不免更別仍賦一詩

不盡溪云興欲畱相攜那免又眞州先生北去登仙路野老南歸上釣舟魏闕肻將丘壑忘交情愈到別離稠可堪二十餘年意分付春江一點鷗

明日儀眞與公旣別以不盡之意更作一詩相贈以解嘲也

吾道行藏亦偶聞斯人能謂不同羣明良此去眞同會山野何心不送君彼知我愚那可問山林朝市不須分時人莫訝輕遊走我豈瓠瓜系白雲

儀眞與公別後至西浦橋有懷

東風一酌又離觴欲別無言意更狂西浦此鞭仍我馬揚州今夜是公航孤鴻北向心隨去江水東來夢與長回首不知人近逺幾行煙樹入淮陽

題梅和韻

舞罷眞香艸閣風瘦笻水月放天蹤有圈太極眞成借無畫乾坤妙莫窮此外可尋桃李聖眼中誰認古今雄憑君莫說陳莊句已費天機浪語中

題翎毛和韻

古今何此不胚胎分付人間莫浪猜動植飛濳皆我與馬龜疇畫是誰開生成道總歸元化位育天難負老懷認得眼中眞一體三才那把別根裁

與相士和韻

茶瓜活水共悠然不問窮通不問年富貴倘來稱宰輔淸閒極處問神仙我惟一卷山中坐公有千般相外傳老眼明朝張主定也將夔許到靑天

寄淩秋官時謫官嶽州

江花無語問南遊偶憶先生在嶽州動履幾年終去鴈行藏何處是髙樓事隨天定人難勝道許心知病不休手撚黃花堪寄否秋風渺渺送予愁

除夜和黃子明員外

老醉屠蘇今夜酒一杯千古獨何思送窮文字眞誰是應節梅花略小詩病痛百般羞此夕乾坤萬事了何時明年又說明朝是靑鏡剛添雪幾絲

人世經綸元自在山中日子沒尋思乾坤病手惟堪酒山野桃符不寫詩萬事新挑明日菜一行剛了歷頭時嚴光腳板無人夣知可淸風是釣絲

何處江山眞孟浪狂拈一語一沈思古今怪事都儺鬼老病悲歌是節詩四海風花年過日一元天地午初時舜衣欲補深山臥慚愧人間五色絲

和白沙先生封何孝子詩卷之作

一丸點化有神功盤木曾渠透幾冬何夢許眞言下醒先生剛爲此賢封百千病痛三年艾九萬扶揺一日風感嘆不勝還捧讀焚香幾日拜天峯

孤鶴翁過訪出韻命詩以其涵監險也易以函椷二韻余喜東坡不爲險韻所拘遂並前韻通一賦之世有蘇子瞻者見之當復以爲何如哉

天地何來此放談溪雲水月共涵涵老懷太極一圈子醉影池亭兩破衫有夢聖賢隨卽到無州山水未愁監明朝相憶公何去幾點梅花个石巖

萬古窮通付一談人間糟粕幾千函酒杯何處堪明月艸閣天峯坐白衫古瑟不知還此調孤鴻且托寄誰椷明年可到公尋處老子黃山四百巖

往年寄無錫秦方伯有定山泉亦龍山好卻愛香茶兩寺僧之句因與慈溪孤鶴翁誦之不勝有懷更作一詩奉寄非敢望其見和前作也

公在龍山我定山尋僧兩寺一般閒短笻怪石蒼峯頂淸思香茶活水間自古山林該有此人間富貴是何闗三年記得詩曾去不見梅花一句還

田戶侯病愈求詩以謝何醫余諾之旣去田致何語無作譏語康節謂自從刪後更無詩詩何道哉乃爲我輩所壊如此眞可疑也然余之不能取信於人於此亦可考矣遂作拙詩一章以致愧一以謝何

乾坤已錯浪詩名此道寥寥更許評醫國且堪疑誹水定山眞足考平生匕中一念倉公術刪後千年大雅情從此無言眞的當老夫分付與齋銘

答王提學先生﹝曽蒙薦剡﹞

行藏天地盡無疑分付明良各有時白首本誰堪此念不才眞是累相知都兪朝廟元無我放宕溪云尙有詩把酒隔江無限意蒼峯晴雪正離離

和提學王先生弔梅花宛陵

秋風無廟薦芳馨只有空山一破亭造物屢憎惟疫鬼精魂可化亦詩星曲中潁水千年緑門下眉山一點靑大雅無言堪老我白頭何處仰孤軿

和王提學先生雪後遊玉山

乾坤何處且詩名三十六峯剛雪晴病野我誰堪鹿駕此山天本做仙城人徒瑤艸拈相謔公有儒丹自養成石室肻容分半榻靜焚香坐了心兵

和王提學先生遊茅山

華陽今古未堪裁我亦曾攜拄杖來禹貢無窮姬孔路仙家此地老君臺江山各做人間夢天地同分太極貽問訊茅盈無恙否洞門癡倚碧桃猜

用韻答提學沈先生

各人光霽各人分豈有濂溪不是君一派此傳眞日妙百年吾道本該聞有圏自古含無極一靜人間息萬紛肻許香風同碧洞白頭終歲嚼蘭燻

古今何處得畱情腐巤鵷雛豈浪爭世事不醒惟鼾睡人間可惡最虛名朱弦棄我千年絕白髮愁誰一夜生笑把此身從萬古與公他日細推評

早出樵雲暮則還山人行止亦靑山誰知俯仰無窮意不在風花一點間此處豈眞忘帝力故人當不笑吾閒相思可許溪雲月更在梅花活水灣

承劉祠部先生枉顧定山作此詩謝之

靑天許我破柴門十里花圍一个村何處風光隨老腳也將醉枕問松根病夫聊且尋吾樂忠湣眞還到此孫但苦白雲畱未切貧家慚愧濁醪尊

送劉祠部子回江西鄕試﹝忠湣先生孫﹞

放浪雲山一此裘豈勝眉宇閣淸秋屏山气格今猶在忠湣靑天覺已收科目果誰開具眼古今如彼放登樓何當與子飛雲頂濯足滄江萬古流

贈廖司訓

孔尼極處無今古道眼人間更與能但盡此途論木鐸不知影子亦廬陵置郵早暮渾千傳吾道乾坤卻幾燈放斷小橋飛步意不勝明日爲君登﹝廬陵爲孫先生也﹞

賞臧有原西窓牡丹和韻

何處尋春得老遲江南還有牡丹期可知邵子曾吟後也到而今坐看時無極分明容我眼太湖傾倒放公巵人間且問花眞妙千古能言更幾詩

畱別靜學

老腳江南本謬悠求田問舍亦何謀相逢橫玉千年主豈但平湖兩月舟月到風來尋邵子水承山管送湖州憑誰萬古溪云閣斷好移來傍白鷗

訥齋爲林大參題

回軻此道本無殊一辯千年更一愚果欲照依眞樣子也須斟酌此吾廬挨排今古非輕事語黙乾坤有聖樞老我只將時字看欲題山閣問何如

天全亭爲秦方伯作

天人此著豈空私可向龍山浪一詩肝肺自家眞許照古今何感不容知百年鼎鼎成今日造化憨憨說小兒論到山亭仍及此莫從將聖得癡疑

畱別王湖州

老腳江南不厭頻百年眞擾夢中身停雲欲往知何處傾蓋相逢亦此人眾妙已窮蘇子論有餘還共小坡春畱詩只在湖東水明月相思意更眞

畱別湖州沈秀才

南潯西霅此湖濵十日扁舟未肻嗔病裏老狂隨處謬意中吾子十分眞盡堪酒濫吳歌月不放花隨我輩春那得污尊亭上坐等閒長記浴沂人

寄臧靜學

老分偸閒活水邊東風忽泛過江船主人髙興杯傾海風漢狂歌月滿天橫玉不畱行客債金沙長記茗甌泉虛名潦倒湖州路愧盡云卿賣屨年

送陳掌教

官到瓜期鬂已皤好隨諸少問鑾坡一犀水怪燃初盡白日靑天照已多胡丈悟來當易退馮唐老去欲如何蘇庠但問蓬萊地公有仙風道骨麼

寄黃州劉太守同年

天地長畱萬古緣百年老腳是山川東坡自古黃州地太守而今赤壁船萬事倘來眞大夢人間了處是浮煙相思豈浪無詩和艸閣西風月正圓

和羅黃門先生梅花

東風春管盡江城除有梅花更沒淸何物陰陽漫邵子儼然淸苦畫延平絕眞妙處無詩夜最好看時是雪晴老我相期無限意一溪寒月半窓明

雨宿羅漢寺和藎鄕員外

萬壑無杯濫一莊白雲隨可借飛觴行藏夢有平生路回禹家無各自墻局促轅駒終日短扶揺鵬背此天長好知黃石山中伴畢又乾坤一子房

天地那容也謬莊白頭還醉我公觴溪聲夢醒偏隨枕山色樓髙不得墻定性無書天我泯風雲有趣古今長可知漏泄西林意詩滿寒衾月一房

天峯閣堆石山成

周翁堆石巧於畫我遣會兒聊拙焉自笑偶來扶病處豈知重見結繩前溪泉漫引間流轉野樹移栽老屈拳莫道野夫惟愛此深山面目本枯偏

定山甘雨彌日懸想松厓諸田亦皆沾足秋成碗中飯矣明日桑柘影中斜陽社酒松厓與我傾倒令叔酒中名仙亦不得髙坐無分也書以志喜錄上一笑

江疇四顧總如焚一夜甘霖遂解紛活水我猶堪飽飯松厓天況與斯文■﹝皷上冬下﹞■﹝皷上冬下﹞社皷堪酬雨攘攘秋田辦割云酒米許同三百斛也招令叔共醺醺

聞縣中祈雨連日未有得而宻云北來定山已如注矣明日縣侯謝雨■﹝日上永下﹞無籍之人天地久不收管縣官不當顧盻蒙此佳貺蓋出望外遂用前韻聊以志喜

何處心香與帝焚人間祈禱亦紛紛蒼天自管仁民意下土誰爲謝雨文春毎不幹花縣樹帽眞狂戴定山云催租不有蘆塘犢誰雨誰晴只醉醺

寄任生之參議用送行韻

秋爽曾攜坐馬看是爲垂紱是垂竿畱連萬古知非淺老病深山見頗難鴻在雪泥畱指爪天來艸閣了闌干行藏斷定公知我潦倒終焉七里灘

醉把浮雲笑笑看黃紬被裏日三竿孩心未覺相非是狂藥寜知痛飲難民物自公眞可拜乾坤何我不相干古今認得眞相契不到無詩寄釣灘

許將南北欲成看空有人間百尺竿但恐獨行寒影亂不知進步白頭難匆匆描畫何勞顧了了浮華漫不幹問法沙門眞護否小亭癡坐月溪灘

忽忽那言信眼看巨鰲元不論長竿昔賢枉說屠龍易此日眞聞出手難洛下小車知邵子國淸饒舌笑丰幹相思敢只無多話月在千峯水在灘

施公節枉顧定山詩以贈之

堯夫窩里正生涯何處能來客更佳九曲天機眞活水兩人意思在梅花伯休偶自同雲谷仲黙那知又蔡家千古相畱眞委息本無文字向人夷

寄東昌謝通府

賢聲川湧到柴檐本分人間可浪嫌別駕一官方此去東昌老菜至今甜斯文天下眞同與聖學階梯未捨廉萬古北窓閒醉處得無安穩睡陶濳

種唐球子樹於天峯閣前周景和加櫽栝馬詩以贈之

弄得唐球緑樹柯畫𨿽馬夏亦難過天峯往日三分看風景而今十倍多何處鳶魚還此妙自家意思柰公何病夫不是文章手慚愧當年郭槖駝

送施工部出守嶽州

醉眼茫茫信欲看百年契合古人難誰知老病扶犂手也得先生共肺肝聚散有天擡皂蓋行藏無地了漁竿嶽陽樓好湖天闊倘許相思一倚闌

贈丁侍禦印馬還京和呂少卿

一馬能教問豸冠兩淮要使見祥鸞休言衮職眞能補只此吾民亦自安天上使星還此老人間廷諍是何官歸臺若畫龍駒進一卷饑民一卷寒

壽馬氏母爲其壻金戶侯作﹝松厓求﹞

靑山勞馬問風騷且與溪花放酒瓢舊業此誰誇蔡琰貴人吾敢論韋臯天乎賢孝眞佳壻詩也幽閒亦壽桃此意松厓吾敢拜古今開眼不須髙

廣信二周生枉顧定山贈之詩

千里敲門到白雲山深地逺亦勞君百年此學眞誰問二子人間自不羣道豈尋常何敢負我將六十且無聞斯文但囑丁通府又許西江一派分

用韻寄黃提學先生

白雲反手亦靑雲不把荷衣又蓋君萬物且知皆可與斯人能謂不同羣一絲九鼎難偏重伊傅臯夔也共聞稽首故人知我意山林朝市不須分

寄沈方伯

意到爲云亦頗濃更誰東野化爲龍一言此老平生外千古詩人五字中京國交深賢故舊太湖天結主人翁斯文豈止論韓孟安得無詩七十峯

用韻寄黃提學

秋老靑山色更濃年年此地問元龍狂搔短髮孤鴻外病臥髙樓細雨中詩寄故人如見面年過五十敢稱翁何時許作西巖會一日一壺傾一峯﹝定山西巖奇特甚﹞

歐陽侍禦乃尊挽

是子人間有是翁烏臺不減釣臺風朝廷但說今程灝此老誰知又大中塵夢本無生死隔賢豪長見古今同可堪短世傷心淚送與斜陽沒斷鴻

答嘉上人

方曲往年聊障面曾無一語到平生偶承和尙垂慈念也及山翁賤姓名夢醒梅花憑艸閣詩來星斗動江城老知詩句多隨口不敢吟壇濫結盟

老子平生何所有半軒蝸殻一干坤病軀豈敢求他顧老馬聊知得自存屋後居山那計破溪當濯足不言渾髙僧果許頻來往落盡巖花自掃門

定山和老癡韻

斯文無地與狂瀾到處浮屠到處山世有異端終自惑道無孟子托誰閒風光冉冉聊隨伴今古寥寥只靦顏安得從人南海上太虛歸後便東還

江上偶作

蕭蕭艸閣管江煙已分從今到老年明月可人垂鉤坐北窓隨我枕書眠東坡老子門冬酒康節先生擊壤篇到此無榮亦無辱老懷何以不翛然

白雲爲吾掌教作

白雲紅樹擁江臯展轉衢山望已勞歸計可無憐此老虛名終是累吾曹親知孔孟眞難遇始信巢由不是髙明月滿天眞自好老夫今亦買魚舠

答李西涯

十年風雨別長安笑把無窮作夢看縱許浮雲終日定誰知去縛此心難蘋花采采江空逺湘水茫茫道路艱讀罷離騷風偶急釣船吹上子陵灘

送南海範規

毎見江門說範云花山日日遶吟魂小童忽報來何客野鶴昻然立我門口中公甫詩無數手裏芙蓉杖一根一語未終還別去月明人自白沙村

送廬陵陳先生

十年衣缽笑人狂何許書來問異鄕世路誰知今夜雨師生相見此茅堂聖門自古眞傳妙吾道中天白日光萬里巴丘離別夢定先舟楫到門墻

張戶部彥質過訪有作和之

敢將知已定平生二十年來幾合並一驥天涯還萬里兩人今夜自三更病夫江上漁樵計孝子人間父母情把酒長歌無限意閉門風雪滿江城

和李白鳳凰臺

千載荒臺鳳不遊靑天江水各東流九嶷有地埋虞舜四海何人識孔丘歲月勞勞悲白髮古今滚滚換滄洲憑誰放起登臨眼分付諸公莫浪愁

陳九疇過訪

正作希夷睡一齋夢中有客打門開誰知陋巷窮居處也有閒人爲我來吾子少年希聖解老夫白首釣魚臺臥林一語眞肝肺莫遣他時誤不才

別徐光嶽宿靜海寺

展轉松牀睡未安可人何處此燈殘江湖到底身堪老風雨今宵夜只寒天地行藏知我少師生恩義似君難欲知孤館勤拳否會把僧房此夜看

寄蜀中徐山甫

秋江一去渺難尋白髮漁舟坐滿簪天下鵷鸞渾此世山中龍馬老何心聖賢自古嗟誰過此老而今見亦深江北鄙夫眞可笑也憑堯舜學山林

送新友弓大方會試用大司寇張老先生韻

數峯酣枕華山窓世事乾坤已乞降到我白雲麻屨幾共君玄碧酒杯雙賢人道本蕓香閣漁者天須白鷺江消息杏花春萬里殿元明日在吾邦

無逸子

驅馳百聖無遺力此老平生亦健哉上古羲圖今獨玩壯年周夢老還來百千萬古天流轉三十六宮春蕩開肻信定山癡老子兀如泥塑坐髙齋

萬古能教白髮新聖賢何限此中頻心齋自得顏眞樂恭已何爲舜亦人動蕩風雷還日月閇藏天地卻星辰莫言此意誰知否輸與江門老病身

生挽史孟哲

儵哉殤子眞千歲遐矣彭籛只頃時太始未生吾有我乾坤卻盡子無誰達隨螻蟻烏鳶食謬許雞蜩蛻伏知識得邵家元會了也誰呼酒爲天癡

和老癡

乾坤從子聊相問看到梅花也妙哉此數卻從何處起老夫親見伏羲來有言已便妨談道無物何由更惹埃獨有癡翁知我意閒隨殘雪共西齋

與懷玉三宿官舍和韻

誰見霜威不可涯麻衣也許就賓階公如司馬今還有我豈堯夫也一來明月梅花三夜坐小窓書卷兩人開或行或止皆吾道說與傍人莫浪猜

懷玉送至龍江舟中而別用韻

三夜攤書共燭花先生髙興尙難拏還騎烏府靑驄馬來送龍江老釣槎水鳥野懷𨿽決去雲龍深望本無涯何人更有相思夢不到長安禦史家﹝白沙答叔亨禦史有此語余借答玉亦有爲也﹞

弔易羽士姜守一

一鶴西來瘦有餘毎將生死問何如幾回見我扶還拜兩月來書病不除枕上希夷千古夢手中莊子十年書人間若果神仙有願候新江舊艸廬

白雲丹室坐霏微生計那知與夣非鏡裏白頭誰再黒人間病鶴本難肥題詩巖好書頻到止宿寮成願卻違世道交情終一痛秋山老淚許誰揮

皇都盛覺

一个長蓑掛木瓢山人也許看天朝希夷在古𨿽辭宋巢父而今卻拜堯此日聖君賢相出京師十雨五風調明朝得見朝廷治歸去山中睡益牢

林泉詩卷

誰能一日忘天下髙枕靑山白髮深鳳鳥河圖終此夢白雲流水亦何心明良契合從天地孔孟行藏自古今俯仰百年供抱膝不須閒起臥龍吟

唐莊別業

買斷乾坤萬頃煙土牀明月枕書眠天分皇極三千運我領煙霞一百年流水空山圍艸屋小車白帽戴靑天也應悟得程夫子堯舜浮雲過眼前

挽容彥昭

墓中誰打彥昭碑﹝一之來送彥昭墓志彥昭所作﹞老淚西風可盡垂敢向靑天呼此友不知白髮長何誰﹝彥昭壽止四十﹞九京夜路書難到萬里江門我自遲﹝予嘗欲詣江門會白沙彥昭宿約也﹞多少交情言不盡長江畱寫哭君詩

寄白沙

一夜風雷喧海角先生方枕曲肱眠蜉蚍大樹人徒撼太華中峯自不偏豈有酖人如叔子莫將朋黨論伊川廬山絕頂眞無有請看公來屋數椽﹝先生去歲除夕有曰明年此夕公何處好在廬山最上層故促其來也﹞

東圃爲胥江範能用乃翁作

不墮人間醉夢中此身誰道是懸空何人敢唾胥江水白首今看範老翁人物古今還幾个風光天地本無窮我詩莫道無差別臝蜾螟蛉舊本同

答周天慶用韻

夢中換骨紫陽巓又是人間五百年江北人無今孔子句容君是大茅仙武夷白首扶笻坐太華靑天枕石眠傍栁隨花通幾日可忘攜手過前川

蜀山艸堂爲沈月作東坡舊堂址也元爲獨山東坡去犬爲蜀今從之

誰許人龍萬古眞艸堂還作一畨新東坡老黯眞何物太白如來又後身自古山𨿽曾有犬後來秦亦豈無人公墩我屋休相較滄海看飛白日塵

丁大尹枉顧定山夜話

何許書來識姓名遊心樓上白沙城平生自信陳夫子此日眞逢尹彥明病眼一燈三皷坐斯文四海幾人情與君多少難言話一夜千莖白髮生

休寧汪進士枉顧定山有詩和之

畱君五日溪云坐共看溪云且莫歸詩思兩人秋澹澹老懷連夜雨霏霏菊還戀節移盆瘦蟹略經霜送酒肥倘肻重來須記取桃花流水是柴扉

送張司寇老先生

劍气誰消魍魎疑逢人不恨十年遲名從天下兒童識淸有江門處士知煙水釣徒應我是朝廷元老捨公誰奮飛無限相隨意祗是雲霄病翼垂

修縣誌新江書院作

老子頹然病一齋今年誰遣著書來史官天上無名姓縣誌山中作總裁大筆總煩諸彥俊白頭髙坐老迂才逢人莫訝書成否萬古羣經萬古埃

壽素庵母

未信扶輿自有身三年此日報誰頻肻無天下尋常計何止人間八十親朝■﹝困﹞南山惟此母陳嬰虞舜豈他人題詩許刻堂前石萱艸花開十萬春

一葦爲蘭雪翁作

如此江山如此翁一瓢無始亦無終偶忘南北東西處自泊淸虛一大中老鶴夢回驚白日片帆天闊掛光風我家亦住逍遙國萬里虛舟月滿蓬

滄江吏隠

巢許伊周無彼此江湖何處不堪居人𨿽世綱埋頭處天在先生放酒餘蕉鹿豈知身亦夢濠梁吾恐子皆魚眼前識得無窮趣一點浮雲只太虛

挽呂處士

老看身世等浮漚還與乾坤造化遊海岱白雲聊自晚魯山明月爲誰秋百年先友空碑記一代髙人只土丘索莫新莊何限恨開門紅葉滿書樓

與太虛覺天二禪僧

覺公儀度人誰識升也玄微我似知石上相逢松寺晚天涯畱別艸亭詩靑山作伴誰當主白首同心想未遲我有冠巾俱在此魯齊何恨不同時

霜崖洞天追和羅一峯

萬古金牛老洞仙白頭黃鶴此靑天羲皇風月閒吟裏周易乾坤未畫前古石大書南嶽敍虛崖橫閣武夷船可堪一灑千秋淚山自空靑水自湲

白沙先生至定山和韻

湖西不了曹溪約江北扁舟未肻閒多謝先生眞好夢﹝白沙詩云莫言但是夢好夢亦云慳﹞果然此會不人間﹝白沙詩云何時到江北此會非人間﹞紫金丹好神仙過太極丸空日月還但得晦翁同老此定山須作武夷山

病眼

天嗔白眼陳參政我輩山中白眼誰世事相乘難兩得先生內照恐無虧殘書漢楚燈前壘艸閣江山霧裏詩一點明通終可藉濂溪夫子是神醫

病眼今年病欲枯山中長弄藥葫蘆誰爲龍腦空靑主我自丘明子夏徒世事豈須求黒白人間到處只模糊故人莫怪程文炳不遣醫方到老夫

寄吳憲之侍禦

玉節畱詩老樹灘可能還憶釣魚竿相看雲水無三捨不寄梅花又兩寒醉枕栁根容我睡諫書天下爲公看相思欲采芙蓉寄只恐江深水冷難

老眼橋湖見使旌東風吹滿過江城人隨一路山花舞春共前年禦史行此老自堪邦國俊二吳元與淛江淸腐儒不管人間事飽食能無愧太平

驄馬朝天爲戴元吉侍禦作

行色秋江萬里深山中頻送馬蹄音諫行言聽眞誰事主聖臣良是我心肻許巢由甘自老本知堯禹在於今相逢莫怪題詩懶兩月頭風痛不禁

落葉秋霜送馬寒題詩迂蹇竟誰幹聖朝海內長無慮野老山中睡亦安禦史祇今爲寄重諫垣從古盡言難明朝或有垂衣論願與山中拭目看

壽陳天益乃翁

輸贏不作人間夢老气平生亦頗豪醉裏江山憑酒琖眼前金紫付兒曹閒隨白日漁舟過老放靑天拄杖髙我亦何時同艸屋飛來峯頂看江濤

送劉參政之陜西

河山萬里陜西東此地曾分與召公聖世祇今須此老天心自古托疲癃太平經濟俱分付異代人才自不窮笑我生逢堯與舜卻將衰病作漁翁

和蔣侍禦中秋賞月詩

廣寒何處渺層霄翹首無言思轉寥仙兔有情憐老病桂花無艶托誰嬌天心自古圓還缺世事隨潮長復消欲把霓裳聽一曲人間天上不勝遙

挽

蒼天水月許孤襟不遣靑山白髮深障曲幾年猶我眼折衡千古更誰心浮雲世事愁難昨流水長江哭至今欲擬招魂歌竟短夕陽秋樹冷空岑

梅溪艸亭爲新昌胡處士賦東川舅也

夢中天姥鰲峯幾不到梅溪小小園徐氏外甥今偶見舅家風槪頗能言萬峯明月長三琖十里梅花可一軒老我漁舟他日路不知可許進桃源

登定山和光嶽

萬事人間偶喚醒數椽我屋傍秋藤醉眠老石三千丈知在靑天第幾層望外虛名何我敢眼前門戶是君撐十年面壁收心坐祇好平生去一矜

我山只有我乾坤光嶽今看乃謂尊何更泰山何更華是誰祖父是誰孫源深豈覺人難到溪晚聊知月可捫幾處只堪狂老子年年牛背舞斜矄

閒叟爲梅溪胡處士賦和光嶽

聖主狂奴自古容溪山此意便無窮誰知宇宙千年病我與先生一樣風越水以東惟剡曲子陵而下幾漁翁閒忙莫問今誰是時止時行道只同

送郭子升同年和韻

姓名久接靑雲後江海相逢白髮前夢裏浮雲那自定眼中龍馬竟誰鮮五千書卷吾甘老三百英豪子最賢萬里江西臨別酒一杯何日更同年

寄奉宗伯一夔謝先生

南京分手各西東一紙書來十載中皂蓋與君憑聖主靑山老我任蒼穹乾坤萬事人難定朋友交情道與同獨坐五湖無一語滿灘明月伴漁翁

雪晴

老腳長河已斷冰忻然檐日偶東升陽和果得眞相愛殘雪支吾自不能眼底梅花俱笑笑馬頭山气各騰騰明朝便有扶笻計何處西華第一層

養思堂

肝肺君恩已四方此身天地可容忘百年存沒眞吾事萬古綱常只此堂涕淚總深收豈易斑衣未破舞須長可知本分無窮意大舜曾參孝子常

爲南海何孝子作

誰將罔極報能深萬里尋詩到臥林滄海白頭𨿽此老人間孝子是何心道須在我光前後人有何言賴古今安得古人參與舜毎憑天地共吾襟

文太僕之京過定山言別詩以贈之

下馬相辭坐釣蓑君恩極口又鸞坡蒼天臣子吾誰者白首溪牀病獨何自古行藏𨿽有道太平田野豈無歌髙才總萬區區輩簡拔如公更可多

一笑曾蒙舊雨知相畱今果得吾師平生邵學心徒切老去凡庸拜悔遲燈火定山聊我榻艸鞋天目更何時白頭但恐還相棄寫在溪云贈別詩

與孤鶴翁夜坐活水艸亭

溪云把手共幽淸酒醒香茶罷復傾可了百千餘柄話豈朦三十五年情月明艸閣看橫榻風在江樓送打更卻憶白頭王處士幾時同此共鷗盟

南山爲滁陽傅翁作

雲水芒鞋不放勞半牀秋占子綿袍肻誰眼孔無窮在見此人間一个髙西華有人徒費賣北徵無句敢言豪可知萬古蒼峯頂更有靑天屬我曹

周禮過江爲余作假山成謝之詩

秋山老癢欲誰搔又爲西崖過晚潮活水源頭容點綴天峯閣下見岧嶤道心我豈朱元晦畫意公如盛子昭會把乾坤拳一石不將眞假到山樵

焚黃卷

風燈何自許堪憐容有人間萬古緣晝夜死生眞此夢乾坤竹帛果誰賢百年盡了觀貞意兩誥初收斷髮天老坐枯松扳哭盡畱詩吾獨愧三遷

九日同吳獻臣登定山髙

登髙不把病中休笑挿黃花各滿頭醉倒酒杯還不放也知明府亦風流斯文幾處能今日山寺他年說此遊但恨老衰詩力減絕無一句似羅浮﹝時獻臣出示白沙先生詩集﹞

送衡州龎檢校之官袁州都事

浪蕩分宜眼又開題詩何許是蓬萊石鍾蘇李𨿽天與南嶽朱張已袖來天馬有空須放馽楩楠無地莫悲材老狂也直無憑據吟爛沙頭月一臺

方景瞻還南城借松厓韻

四海無家更說家且將行止問江霞知君腳力嘗應徧老我頭風痛愈加萬事到頭終外物孤舟何處不天涯故園到日重陽近莫向尊前負菊花

送髙大用進士放回

禮記余姚世絕髙君還禮記冠余姚才名不忝眞如此鴈塔誰能久寂寥天地聖恩吾不死臯夔相業子應豪明良正此賡歌日莫向靑山濫濁醪

送王提學之大理寺丞

黃紙東來命亦新恩光流動滿秋旻萬年天地眞逢主一代明良實有人何處斯文能此際誰家桃李似公春白頭莫道終忘世夜夜山中夢紫宸

薦剡羣公一尺中也勞牘尾著漁翁淹畱歲月眞非錯老病山林自合窮自古冠誰無貢禹近來香只爲南丰別離欲寫無窮意都在靑天幾斷鴻

獻臣明府枉顧定山去年自嶺海至今年自京師至此意此情何可當也於其別去詩以送之

嶺海來過不作難一年一度問漁竿黃花病裏𨿽眞愛朽木山中豈足看今古短檠閒對酒江山晴雪此憑闌殷勤欲了相酬意折盡梅花贈馬鞍

兼美堂爲劉祠部作

人間報答可虛徐大扁髙堂意有餘今古書香誰父子乾坤盛事幾熊魚百年恩寵𨿽無比三代忠良更可書此境倘能眞了了天髙海闊仲尼居

書哭親十詠捲後

罔極深恩本昊天此心爲報亦何緣膽肝欲盡無涯吐精衛那知不可塡何地拄塗無大記向來歌哭且伊川倘看割刲昌黎說稻錦人間更孰賢

徽州方純吉枉顧定山有詩和之

溪云眞愧此衫長老去山中百事荒貧叟略無他敬客山中惟有一焚香詩人本自方幹後賢者還生仲晦鄕明日碧梧陪坐處便將畱鳳扁茅堂

壽章太守乃翁

人間萬事果蒼天旣與褒恩又與年自比籛鏗無別語老知茂叔本誰賢民心冬日黃堂裏杖屨春風白髮前此壽此封那止此千年東海一神仙

寄元敬性夫

性夫論別與詩辭元敬山中亦寄詩病老虛名何足齒二公髙誼可從知經書在古眞糟粕義理人間自繭絲撥盡寒鑪煨栗火不勝相憶弄殘巵

玆節堂爲方節婦作

人間節婦共稱賢一死當時肻自憐此念無窮眞白日遺孤何累不蒼天門衰祚薄家殘後海闊江深晝哭前萬古綱常聊自許不知旌表減何年﹝節婦不肻以減年而得旌表﹞

答畨陽丘太守

桃花池上果誰栽公有桃花遶屋開官是往年還俗做仙從何處脫胎來風花老去何書卷煙水閒來祗釣臺莫怪寄書狂不答本無言說更誰猜

南海梁宗烈枉顧定山有詩和之

何處芒鞋步欲穿幾錢還上過江船戴將笠影江門上來照溪雲活水邊古气看來元自別新詩拈出盡堪傳靑山可到南川外更結斯人萬古緣

穹蒼萬事豈難知閒與溪云一笑之聖世我慚非稷契華山天賣與希夷尊堯有頌眞容拜注易無言毎過頤活水遶家都是酒客來閒共兩三巵

答志學員外

短札新詩毎寄將廟堂何意也茅堂𨿽看此老深相愛自覺樵夫不敢當流水行雲無固必靑山粉署有行藏山籬莫嘆無緣到細雨年年老菊香

送介卿主事

一歲柴門爲幾開老將何處答髙懷毎尋竹底泉聲坐不喝松間道子來歲月堂堂吾病叟乾坤的的子淸才英年如此人如此萬古他時肻易猜﹝末作李卿滕子如相問籬底黃花只舊栽蓋兼簡滕李二公以公爲二公之代某不敢忘情於舊知也﹞

送冒地官出守武昌

未把乾坤了鬢蒼十年京國漫爲郎帝將赤子求賢牧天派先生在武昌萬古不磨眞俊傑吏中可愛獨循良定知明日湖湘路人快靑天覩鳯凰

浴香泉和韻

湧湧眞源混一方孰知根底自陰陽間才握髮知非旦老卻銘盤欲愧湯千古吾身誰疥癬一杯此水漫硫黃月明浴罷歸來晚春已氤氳盎八荒

流出靑天月此方一泓滚滚一春陽人傳蘇子門冬酒天作江門附子湯投足豈能忘浣濯置身端未判玄黃也知地勝因人勝井渫何論到寺荒

敷山書院

千年糟粕幾兒童燈火山堂夜夜紅世道不知文字下心傳豈在蠧魚中難嗟此學全無術肻沒人間寸補功我問敷山今主者誰家庭艸自春風

寄姜惟貞太守

釣竿乘老問東風千里鷗波更向東閒笑龜蒙曾似我便𨿽張翰不如公江聲海色畱孤艇月影湖光弄兩翁卻憶西涯今學士廿年無信托歸鴻

答主敬少參

風漢癡人果是癡人間此謎豈無疑夢中說夢元非夢詩外求詩自一詩周茂叔圏無極後邵堯夫弄一丸時白頭豈有圓融妙深謝西邕少伯知

雪中和允崇

梅花香影正匆匆下馬勞君活水東雪片不愁如席大主人惟怕酒杯空興非安道眞能盡詩豈徽之所得工今此可堪成故事太丘翁又定山翁

我有何能敢屈尊也勞雲水下柴門溪亭此樂𨿽堪賞薄酒山瓶也自溫雪月滿前都若此乾坤今果欲何言無端點盡天幾妙千古詩家一字恩

除陽殘日在歸驂更莽天峯問結庵吾子溪山元有味老夫天地只迂談尋常有酒君須盡如此無詩雪亦慚眼底梅花更何處不尋山店過溪南

溪山何必畫羸驂活水癡人不出庵雪月風花閒自弄陰陽奇耦共誰談無言自得玄天妙有畫還成賣兔慚到此北溪終可語得朋眞是在東南

連陰不出果無驂只也蒙頭破艸庵獨把一杯看雪坐便知終日與天談擁殘敗絮貧忘累和毎無詩老不慚笑我不畱門戶在龜山立處是河南

雪中和趙地官

六出人間管去畱自須尋樂不須愁許誰太極圏中妙不向梅花雪裏求到處江山眞樂土此身天地只虛舟也知淸透詩家被富貴都忘說夢州

人間萬事是天畱元本無愁可浪愁閉戶總非顏氏懶執鞭眞豈仲尼求對局兩陳敲凍子歸蓑一■﹝日上永下﹞臥漁舟明朝有興還堪至莫問靑州與趙州﹝靑州酒趙州茶也兩陳以徳允崇也﹞

尊酒眞勞半日畱風花開眼欲誰愁人逢此雪誰能厭詩到今朝豈用求君總觀梅如玩易我歸騎馬似乘舟年丰敢自山中拜直北遙看是帝州

答允崇

江山隨處便堪畱何物公眉肻上愁天地此杯那可失古今同气自相求晚峯殘雪詩都畫暖日晴江客有舟開卷英風髙格在二公元不數蘇州﹝允崇欲待雪渡江﹞

霸橋驢子是誰驂不信詩成活水庵人有伏羲還我否天將坤卦與公談一幾未泄梅先露萬里交輝月不慚天地斷分南與北如何看北自成南

東坡雪詩善用險韻王介甫趙昌谷諸老和之皆以爲不可及余因其言遂戲和之

萬物乾坤都自在莫將詩律鬭精嚴一陰有片皆成六天味無窮不在鹽貧老但惟偎拙火北風徒自撼茅檐新晴又與新詩約忽露西山十二尖

人間道眼畱眞妙雪令相看一果嚴萬里江山無色界一團天地水晶鹽梅花野店藏詩句羸馬西山閣帽檐往日獨思朱仲晦朗吟飛下祝融尖

四時佳興皆堪出白帽光風映小車萬古乾坤畱卦畫一年消息到梅花門墻峻地伊川學雪月髙天邵子家開眼天機無不是有人詩句只魚義

讀書懶對西窓坐糟粕回看亦五車自古無言知本靜人間有眼識空花天非个者難言妙詩笑東坡也作家幾夜懶頭漁艇子騰騰睡倒月溪義

和石洞僧

花樣還眞有別傳一花開更一花鮮大音本只無聲妙老局能誰一著先到處癡人堪說夢人間瘂子最能言年來人我都忘卻不管誰爲後與前

何處圓融是的傳本無奄處本無鮮我生太極才分後誰見乾坤未辟先果老晦翁元不偶定山石洞豈徒言鷲峯百尺竿頭上又舞溪云大雪前

定山集卷四

●欽定四庫全書

定山集卷五

﹝明﹞莊■﹝日上永下﹞撰

○七言律詩

送廷賁通政侍親

何處鹽山此故林靑天開眼白雲深有君理固難言去無母臣誰得至今一代明良終我念百年忠孝是公心顯揚要識乾坤妙萬古臯夔萬古參

與李敬熙

細月肩輿病坐遲相逢連夜幾相思欲將老眼號天淚痛灑秋江教子詩﹝秋江敬熙號敬熙有詩教其子﹞蠻貃虎狼尼父嘆中華男子邵雍癡喜音日望檐前報先有山家凍鵲知

多承攜拜令翁前一尺長眉八十年忽憶老親埋土壤可勝血淚漲靑天百年欲死成吾恨千古何心累子賢毎望聰明長不及此懷還莫老夫偏

千言萬語在溪橋逆耳深知老舌饒自覺此天無半寸欲將何處動分毫綱常父子誰甘滅斧鉞春秋敢自逃以我舊從親黨後得忘天地幾長號

五世堂前忍淚過誰知微泣變滂沱傷心萬古明朝緩揩眼三綱半月多縱不尋常吾輩攺其如天性自家何若將他日尋慈孝遺臭流芳耿不磨

傷心泣涕否還眞只把譊譊瀝膽頻鷹隼鸞皇都在我曾參大舜亦何人但知天下難爲子豈有人間不是親倘肻幡然慈赦後拜公千拜拜蒼旻

子道誰卑父道尊可將定位問乾坤人言莫謂何須卹天鑑還知略未昏千古是非良自我人間禍福恐無門老泉明論公曾讀但識雷霆亦理存

百拜焚香不隔簾靑天只尺罩茅檐老親念苦慈還在聖主恩寛律頗嚴得罪舉凡皆可禱揲蓍除此欲何占千莖老發垂添白幾夜因君白更添

彊通致仕

艸閣傳詩還再拜一江其柰老懷何先生此去眞休早賤子平生是病多天地幸逢今聖主江山誰肻戀漁蓑老臣要盡深山睡莫忘明良萬古歌

題馬秋官謫判廬州捲

朝躋廊廟暮山州南國衣冠得壯遊郡郭荒寒𨿽此謫天王明聖是臣尢焚香有閣終朝閉失馬無心萬事休豈有賜環今尙早乾坤何處不天畱

廬墓捲爲惟則軒賦

廬墓聖賢中道否而今廬墓卻稱公百年自盡親喪裏萬事還堪義起中此論宰予言果謬當年子貢意何窮平生大記成虛讀敢向人前說異同

雙挽捲爲李都憲題

一與江亭坐月髙浣靈風气蕩吾曹江山不管論何自天地安能見此豪磊磊教終程與丌堂堂天果稷還臯千年畱得傳家在不但天恩老豸袍

一樂堂爲何都憲作

往年重慶拜詩遲一樂而今更許詩厚積何人眞自管皇天老眼更誰欺平生讀易羲親見終日焚香邵亦知俯仰不須呼孟子本無愧怍是吾師

吳宗道醫已入神品張旭艸書宜僚弄丸非誑也百尺竿頭更進一步又在宗道詩以謝之

醫國堂堂到幾豪向人說夢本徒勞名家大手公眞妙此日天峯眼更髙艸聖百年元醉旭弄丸千古只宜僚老懷天下都無恙願與人人拜聖堯

六合別兪邦誠

孤舟一雨帶秋開何處弓旌萬里來已分深山甘朽木豈知優詔起非才人間百事添霜鬢老去虛名愧釣臺把手欲將離別句不勝千古送秋懷

髙郵王鴻漸母挽詩

一夢詩豪不自由短篷疎雨問髙郵毎將斷髮憑誰氏果見移家在少遊萬里升堂空再拜百年開眼信浮漚佳兒楓落吳江淚一灑西風萬古秋

過淮

渺渺秋風送客懷醉臺老眼看金臺三千里路今猶在二十年來此度淮天地豈勝容俯仰聖恩何處答埍埃邳徐幾點飛鴻外又長秋帆帶雨開

房村將至呂梁用前韻

漭泱無窮放此懷人間著處有髙臺病隨山水還欹枕老愧風花又過淮幾句自家眞意思滿船書冊古塵埃雲山圈出洪頭路一幅分明太極開

過徐

上洪亂石總煙汀滿爲徐州欲小停一代乾坤今險固千年楚漢舊襟形問人燕子渾非昔遺墨東坡尙有亭向晚移舟初入沛不勝回首亂山靑

和叔毅

北山一夢可忘君不道移文更有文到處河山終與點人間富貴本浮雲朝廷禮樂眞三代治世人才自幾分閒倚柁樓無限意白頭詩句滿秋曛

桃源寄家書

秋風莾莾問何如兩月長淮更望徐幾處客懷憑酒琖不勝兒女又家書無程不急趨君命有夢空歸到艸廬安得聖恩憐老病靑山還我舊樵漁

兗州逢白顯

小系朝天萬里舟豈勝懷抱在西周老忻吾道逢知己天送先生到兗州旅館添杯更短燭暮林隨興寄深秋白頭又作明朝別多少行藏醉倚樓

曲阜道中

岐路周回午日光萬叢紅棗萬家桑自知白首觀吾道何夢今朝入聖鄕天下幾家還孔廟眼中數仭忽宮墻可能尋得源頭水洙泗無窮一派長

謁孔廟

萬里乾坤萬水東偶從廟貎得瞻崇六經此學千年外萬古心香一瓣中自有此天人不夜𨿽無壇樹杏長紅何人主靜濂溪後不到門墻自聖功

許季升都憲父母挽

江山何許問天開生卻能榮死卻哀河朔精英終萬古太行天地幾幽臺眼中許把英豪論天下誰無父母來我識偉人眞間出朝公雅量富公才

挽許舉人季升子也

鼎乎何可論爲蓋柱也焉能夢作車邢子秋風𨿽宕蕩顏淵八十豈乘除珊瑚水底眞成脆天馬人間得久居哭爾豈徒今折桂千年老淚欲橫裾

濟寧舟中

長安渺渺送歸鴻詰曲舟行樹靄中能走豈如閒睡穏老年爭與壯年同滿將海气供詩興難把荷衣犯北風安得聖恩憐老病江湖滿地著漁翁

不管靑天問去鴻百年都只此杯中千家小聚村村暝萬里河流岸岸同逺樹入河畱返照布帆隨力飽西風南來北往奔波地畱與兒童笑老翁

東昌舟中

萬里江湖數起居乾坤歷歷過靑徐得風水逺孤帆外牽月河長百丈餘俗債可容還醉筆老魔猶與戰殘書可知酒興今多少自點秋灘問買魚

何地江山不可居風光滿眼已非徐王程算路三千外老病趨朝五十餘北闕到應還幾日南舟來卽問家書子陵灘水蘆花月猶憶秋江舊釣魚

舟中

暮靄千家望欲平風光著處有詩情秋燈小榻畱孤艇疎雨寒城打二更石自隔河分別界人將望驛問何程同行我亦朝天客兩鬢羞看雪亂明

百年髙興未全平在處風流在處情老夢到家還萬里小詩欹枕欲三更詔承君命羞吾駕驛送官船愧客程曙色滿河船盡發隔波天映海霞明

憲副陳瑞卿乃兄哀挽

霜臺共雨醉臨淸許爲難兄打墓銘老淚遺碑空自灑蒼天豪傑偶虛生諸公斗印皆懸肘此老何誰托請纓他日我來尋八陣敢題詩葛與新塋

直沽

乾坤何地許孤襟夕雨霏霏島樹陰時止時行吾病在潮來潮去海門深魚鹽自足民居利奔走全非老去心白首偶同劉憲副小樓春色醉豪吟﹝謂西涯侍郎也﹞

匆匆光景到香醪萬里天涯兩鬢毛北海風回帆腹飽長河霜冷岸痕髙寒城斂霧山俱出老句橫秋气亦豪拱北樓髙滄海近夕陽闌檻倚秋濤

客中九日

九日去年籬底醉今年九日是他鄕深秋萬里孤舟逺心事無端白髮長老鴈自隨洲渚去黃花不減故園香孟嘉𨿽老烏紗在畱舞東歸舊艸堂

蔡村

孤村逺水入潺湲眼見河流又一灣萬里小舟連夜發幾灘秋水白鷗閒淺深雨亂移篙地西北秋連出塞山問訊京師還幾驛不勝淸夢五雲間

宿白家川

淺灘還離寸膠前稍稍頻催上水牽偶到人家多處夜逺隨明月各灣船客非逆旅愁難到鼓合鄰燈醉不眠向曉聽雞還亂髮欲將行止問河煙

送冒廷和主事

年才十六已香名可畏眞當拜後生活水幾年頻夢寐揚州前日是豪英秋官主事𨿽南部聖世金陵共一京短句殷勤還把酒午門殘雪醉都城

送黃文敷之靑州司訓

醉漁畱艇白蘋秋一笑京師更白頭到處江山容物論百年天地任虛舟贈行極厚詩無句處世虛名酒在甌天與行藏終自定可須相憶在靑州

壽奚侍郎

布衣文字得交遲偶到深山豸繡時一笑人間眞此夢百年雙壽又公詩爲郎有子同曹念再拜升堂兩鬢絲二十八年猶爾耳浮雲千古亦堪知

送楊明府

髙平渺渺隔燕闗山路寒風在客顏何處花封今此老兩年千古一昆山東南才力民初起西北朝廷意肻閒明日疲殘安已竟中朝禮樂待君還

上西涯先塜和程學土

肻將黎杖負康彊采藥尋詩每日忙龎老盡容吾拜晚瀧岡眞托此碑長髙名豈更垂今日厚徳何慚蓋一鄕墓木我來今漸拱可勝哀淚到淋浪

登元故城和程處士

人間萬事只陰陽艸樹空城果自荒夷夏君臣天地老春秋正綂古今長乾坤乍啟文明運邊塞才淸烽火埸處處弦歌當聖世九重宮闕正垂裳

靜庵爲文輔乃翁作

花栁平生夢獨頻開軒終是廣東人悞來佛氏言相近看到濂溪派亦眞無極乾坤心上肻古今文字眼中塵可知動靜俱堪定明道先生意更新

送夏黃門參議湖南

蘭芷隨舟到楚都黃門風采動江湖行藏易卦千年定湘水離騷半字無憂國此民終一念忠君萬里只嘉謨要知此去今明詔也到山中起病夫

壽祁侍禦母

何處親賢是子賢老樵人拜廣西船江山不了劉因句賢孝初開邵子天有念寄衣慈母切無緣獻酒侍臣專可知忠孝無差別一日埋綸一壽筵

送景武主事奉使湖南

虛名肝膽更無疑下馬金臺便與詩絕學髙山那此念應魁敷五是吾師眼中人物公何去病裏行藏我自知萬里輕舟眞莫問空江殘雪寄書遲

寄時暘都憲

兩接東南使者音不勝回首動孤吟朝廷大義臣何切陽羨靑山夢亦深雲水江湖東道主榦坤禮樂萬年心莫言一曲無窮調流水髙山別有琴

白頭夜夜是云暘老夢春來毎自狂分陜幾人終此老召公無樹不甘棠書隨老雁聲隨北心在天涯病在牀安得相逢同一笑大江東海倒離觴

寄東昌謝通府

曉來凍鵲毎檐前𨿽覺無書亦未嫌老子京師貧故態先生郡閣意何甜三杯薄酒無窮計幾載官居一味廉白首相思他日夢濳夫何處不吾濳

送楊地官之邊

回朝聞語策安邊也逐羣公論子賢白首豈知相識晚虛名先愧十年前此公國計三千萬邵子文章二百年﹝國賢先有敍贈公邊事爲公處置歷歷甚有分曉﹞我亦區區仁義外武侯充國更屯田

壽塗太守

南都裏第許相連消息東西各杳然毎恨相尋無羽翼不能飛墮此翁前小詩京國逢諸子萬里蒼天得老緣莫怪無書空逺壽一歌一字一千年

壽孔母

憶昔畱詩與壽鄕一年一度醉瓊漿偶從白首還朝日又向髙堂盡此觴幾萬古今都傳捨無窮天地一滄桑平生更有鄕鄰在略比諸公舞意長

永思堂

半點元無分外幹百年聊與鬢毛殘民彛在我還誰泯精衛何時到海漧罔極恩深天地在人間此念古今難白頭且與終身淚大舜曾參後代看

和韻

白沙詩在臥愚亭萬古髙人萬古馨何處有亭長合在人間此夢豈該醒頹然白酒三杯盡只麼西山數點靑看到堯夫眞意思無名公本是無名

送別

城西寺裏一相逢癡倚門前別後松王氏我惟尋子敬九江天與看芙蓉舟中人在三千路江上詩成四百峯老子南還君正別幾聲離思送朝鐘

榮壽

旣與遐齡更與封白頭堂上坐春風平生教子麄酬盡此日靑天蓋已公萬古恩隨黃紙下千年功在此杯中一官須了無涯分老母年光尙未窮

挽良貴郎中乃翁

何物人間不與同箕裘天地幾春風千年此夢還誰覺一脈賢郎是老翁神禹伏羲今仲黙老泉孟子長蘇公誰知程珦功非小墓碣靑天寫未窮

挽林黃門父王府官

短檐疎雨晚成昏下馬何來正扣門哀挽一歌尋老病麻衣雙淚灑乾坤恩還罔極他誰報詩送江門愛亦存﹝江門謂白沙也白沙嘗有詩贈黃門其冊尙在黃門欲求某詩先以此卷送觀﹞鼓瑟可知空故迹顯揚何夢領君恩

送張黃門出使便道拜母

喜承君命不彤闈萬里親庭願不違進士恩榮先拜母黃門官好況言歸乾坤楚越看須逺鄕井山川也共輝萬里可知吾分內成都負弩是還非

送程大尹之官■﹝需阝﹞縣郁長史在義烏時門人也

一書吾友自天涯歷歷諸公盡可誇夢裏煙霞眞肺腑塵中顏面各京華杯深旅館相畱月雨送孤舟別後花萬里衡陽何處是欲將離思過長沙

喬節婦宗大希大祖母也

晝哭黃河涙未幹人間此道本難言冰霜歲月平生定天地綱常後代看從一無人知大易靑天有鐵鑄心肝我詩知更諸喬在風節能無到不刋

未亡人卻與誰同垢面如灰兩鬢蓬老涙吞聲空白日落花已死在泥中此心百折終難攺世事浮雲總一空萬古綱常交婦女不勝搔首更東風

與王先生某識其人於西涯處

何處相逢一語同李膺門下久知公京華客騎紅塵裏蔬菜僧齋白飯中易數有傳聞邵學玉闗生入論邊功何時掃地門墻下白首休嫌病老翁

與儲靜夫

一派濂溪自聖賢肻教庭艸失眞傳也誰此老無窮意分付人心一个天明鏡非臺那拂拭空中有月本虛圓可知作聖明朝了萬古還看是自然

挽

盡卻名公下士心秋官難弟更言深偶誰如此看吾輩可見先生教子箴鴈塔慈恩前進士浙江民瘼舊棠陰薤歌欲補傷心涙哀血能無下滿襟

嶽伯老妻貞淑配侍郎賢母太夫人下機斷發言𨿽切贈典封恩報亦頻史傳古人收列女路碑賢行點麒麟落花亦任斜陽裏不管東風片片春

拱北樓爲劉憲副作

北門鎖鑰在燕東一鎭江山萬古雄臣子意惟知本分此樓天或鑑吾忠眾星在斗隨天左萬水朝宗到海同白首向公畱一語曲闌天闊晚潮風

王湖州父母挽

萬里艱危病不扶肻將老涙灑窮途欲行千古平生獨管有人間叛去無贈死封生他歲月天經地義此師徒堂堂樣子成今古豈但曹南一丈夫

坤承此道且無窮笄珥誰家欲與同辛苦斷機人丌氏艱危舉案女髙恭平生心膽應須竭死後靑天也自公移孝湖州推第一恭人豈止玉函中

紫誥褒封爲王湖州作

都咈明良本自開東南父母更誰才淮揚汲黯寧終薄天上褒書果自來萬里煙霄何俯仰此心天地只涓埃使君可把行當次略與桑麻小屋猜

靜觀亭和南川

人間安樂果誰窩小占當湖十頃莎亭子靑天眞自在道人言句亦平和盡堪今古無窮否老柰鳶魚一笑何再拜我來還許竟滿湖明月到深坡

池亭一坐一成詩頗覺風光與醉宜小弄煙霞𨿽此興盡貪花鳥亦吾私將誰點也眞堪與前我濂溪笑亦知多謝風花同與醉老狂何敢望林沂﹝沂工部主事莆田人嘗有詩靜觀亭﹞

齋宿和韻

老隔垂簾病亦侵夢回西閣漏沈沈報酬主上平生分對越靑天此寸心布絮不溫麄被冷朝衣端坐燭花深相應郊祀寒仍在昨夜圜丘雪尙陰

靑燈耿耿火逾紅數起披衣滴漏中寒雪小臣聊此夜至尊今晚尙齋宮尋常一敬吾心在自古南郊大禮同毎記他曹同寓宿白頭何夢更諸公

和西涯韻

二程夫子舊家風烏帽長髯大袖中畫格豈徒今日似白頭元只此心同孤亭野竹叢叢瘦老筆西涯字字工許可無邊他日意隨花傍栁各溪東

挽沈秋官乃翁

人間罔極報能窮姬舜勞勞幾念中一語小堂空白髮百年老涙各秋風封書贈典恩誰別紫閣靑山夢果同癡把大中風月計許能千古欲隨公

石翁見寄次韻

花下一杯還一歌梅云細路隠垂蘿春來紅紫花無數此外東西路更多影子靑天從放誕頭顱明鏡笑蹉跎悠揚乘興前溪曲戲撥流澌潄碧波

萬里長風擊楫歌了無此夢掛煙蘿溪山到腳長嫌少車馬臨門不愛多瓢掛樹稍風淅歷鶴巢松蓋夢蹉跎一聲引起漁家傲兩兩三三唱隔波

寄沈仲律先生

掉頭自愛逢人言賣卜何疑趂市喧風日西山還有蕨蒿萊金穀已無園頗知公議定千載肻信頭銜光九原甫裏幾年閒老子扶揺一羽入云掀

桃李無言定有言采花食實信人喧先公天上何熊兆後裔人間愧漆園門戶羣鴉歸返照杖藜獨樹倚髙原懶回浦口經年首幾度長髯付一掀

標榜何曾敢浪言不應耳目厭囂喧抽頭臥看千山雨送老窮甘五畆園殘夜茶甌供短詠嚴風竹壁露寒原孤帷不爲梅花發不放跏趺不一掀

山林形影復何言言有桑麻墅老喧總爲食貧歌帝力不妨抱甕向人園行無愧影終然好罪或欺天不可原種樹書常畱枕畔把鋤手倦把書掀

祗有東風竟不言吹開萬化不曾喧光陰放我還收我花栁南園又北園紫气何來逢尹喜采絲無計繡平原狂颷莫送長江目浩浩東流勢共掀

沈公見寄次韻奉答

婆娑獨對皇天影談笑都來俗子喧芥子須彌還我闥千紅萬紫亦春園心無牛口漧秦穆迹繼龍頭愧邴原江上神龜尾方曵放情泥淖不須掀

一回人物如公少三楚姓名從古喧滄海會同都活水芳菲次第各名園藜羮莫道無萊婦蘭畹應誰負屈原自古是非看汗簡一畨披抹一畨掀

階前驚犬虎頻過門外催租吏更喧欹枕月橫千丈石種芝雲裏四時園崇髙楓陛今惟聖貧病桑樞舊姓原苦雨閉門如坐井一簾垂地未教掀

閒來一坐都忘卻爲有東風入耳喧春意宜人何獨我花光著處不皆園燕泥軟趂髙髙履鶯谷斜連短短原回首江門去年道兩三連袂任風掀

攻心眞樂濃如酒避俗髙人寂不喧接羽雲霄千仭鳯交陰椿桂一家園趨庭舞罷星臨戶倚竹詩成風滿原更愛紫荊花意動花根活水手隨掀

衡州鄧貳守示寄石翁詩次韻奉答

隠幾靑山疑有約展才皓首笑無功白牛車子終居洛金口人家莫薦雄衡嶽主人開洞府湘江煙月狎鳬翁憲臺東老書頻到鴻鵠遙連萬里風

花栁音非曲徑通尋幽莫道我無功天和得處人方樂地主豪時客亦雄榮願已教都絕夢頭顱不恨半成翁從君欲飯諸峯蕨只恐香飄口角風

蕩蕩乾坤無異境熙熙造化有同功雲霞繚繞孤眠穏霄漢飛騰一羽雄文繡蚤知非趙孟鹿裘老去是榮翁衡山笑與箕山較瓢掛林稍不斷風

隨州守士修見寄諸作次韻

宦遊隨國吾何薄夢入華胥晝亦酣有限光陰眞自惜無端世事不交談公門卻掃云生席流殍歸來月滿庵收拾江山閒調笑淸風萬壑捲晴嵐

朱戶垂楊迷畫轂玉河流水漾春襟普天弓劍莓苔臥萬國簫韶龍鳯吟領郡有人生色少握犴無地托交深吾宗不取當年美衣振靑天萬仞岑

送勑侄奉母之官所

鶯花三月揚州路傍母東徵覲父官作伴靑衫供色笑如雲緑髮襯斑斕後生滿眼應誰畏門第當時亦不寒官署日長閒展卷中郎有眼在毫端

奉沈都憲和韻

豈無魏野忘情得只有萊公著眼眞卑賤不知誰是我謙光自信福膺神焚香詩讀兩三卷洗手歷開十一春不盡長歌還短舞典衣沽酒共比鄰

兩腳東南萬萬峯悠然雲水一行蹤地鑪撥火常煨栗巖谷鋤云只種松睡過茅檐余丈日衝來風雪只蓑翁閒拈周易從頭讀能躍能濳道是龍

寄馬侍禦思進

一回白簡朝廷近萬里靑雲屬望遙我老升沈須異地公觀南北自同條人間榮顧非英與天上經綸到理料須聽朝陽鳴鳯鳥卻教次第感簫韶

黃公山釣臺浸水答陳二教先生

浩蕩煙波笑此臺悠然雲水不安排餞無溪友相畱去饌有江魚自入來大放絲綸看月上小將舴艋認風開相看歌子還相戲誰仿前人舊體裁

山色水光相上下酒瓢詩卷日挨排早知長日不虛過肻道吾生是倘來一點靑天南極眇全臺白眼老夫開荷花菱葉無人管畱取襟裾次第裁

贈蕭恆實

千秋鳯鳥來空舞湖北湖南不斷飛文彩我驚千仞表交情君重一年違知無秋捲呈親恨喜有江魚入饌肥赤壁磯將黃鶴景月明收拾一囊歸

送友卿還上虞

袖滿煙霞屨滿風會稽面目許誰同此功天地本無外行迹水雲都自空冷暖一年蔬飯裏往來千變不言中臨風挿羽仍霄漢約我重來五嶺東

丘壑生涯甘自適路岐迂僻問相尋爲人機恐除根晚非聖書曾著意深剡曲雪來空有興鴛鴦繡出已無鍼因君獨起孤山夢坐弄梅花月底陰

聞華容劉東山先生致仕

蒼生何處共東山善自爲謀去不難塵外有人瞻紫气鏡中疑我尙朱顏一官自笑三年往百歲長非頃刻閒三十六灣風月好魚龍昨夜舞灣灣

謝天與攺官汴臬幕東嶠兄有詩次韻並寄

梁國何曾還哧我今人情或古人同電懸雙眼欺秋水髻擁三花禦野風柱史官來頭已白醉鄕逃去頰初紅吹臺獨上髙回首各各溪河落照中

活動天機切太空四方上下本玄同坐臨梁苑梅花月行倚汴堤楊栁風醉掉頭顱紗帽側倦遊車馬軟塵紅詩成愧我空相憶都付蘇門一笑中

太守馬公墓志成詩寄其子侍禦

翰墨非徒此著勛欲從地下起斯人文章老去還須悔語黙元來只自眞罔象幾回悲夜雨雪山終古共秋旻還吾第二碑今日零替髙才一愴神

寄會卿弟

蔡公旣種下秧吾宗已得其價豈可使弟獨出田補之只今年了得則可亦時卿弟言也小詩爲我讀而和之

丘原老樹半交陰取次栽培正賴今井渫收來同是福淵魚眼底可曾深相應事許齊齊好正謂人無各各心果欠狐裘三十載長刀短笠只孤吟

贈通山葉秀才相有敍﹝時相館鄕約堂﹞

日短日長憑大化人非人是信當時豈無湖水甘神瀵更有溪毛當紫芝步入塵埃遲亦得樂非形器熟曾知泯然獨與溪堂坐畏壘千年或在玆

寄雷敏

舊雨亦畱今雨畱而翁中表分相投山居老我爲兄愧兒軰還君與道謀經笥破胸書萬卷筆鋒落手欠全牛靑燈長夜相逢教分付而今愛黒頭

下莊栽禾呈諸兄弟

樹緑陰底壓竹籬山靑面好闞茅茨隔花老眼看人悞煮石山童報飯遲苖意懷新時雨效人情依舊濁醪知蓬蒿剪盡兄兼弟賓祭年年合有支

指迷中路須童子拜號村山亦具茨杖屨已空天地闊頭顱聊得雪霜遲呼牛應馬誰無事運水搬柴君得知世短意長無俗念靑簾影裏酒頻支

十畝山田都漸次數間野屋有塗茨施爲正處勞神少租稅先時見吏遲容足江山如有待候門童穉總能知不栽溪口桃花樹勾引來人恐莫支

任仲謀仲祿萬鈞諸弟載酒訪田所

人好烏鳶同鳯鳥迹髙黃閣亦茅茨荒村載酒相尋少嘉種逢年豈患遲拾穗獨憐公不悔締交曾許鸛先知五風十雨天終定弟勸兄酬樂不支

和升卿弟

弟許長歌兄許和情須相愛法須排天光人耀休同調城市山林不兩來眼底孤燈憑夜剔腳頭荒徑到時開池塘艸色如鋪錦刀尺今畨看巧裁

寄答會卿弟示詩

分付周遭不挿籬云爲簾幕霧爲茨堂堂大路容人去稍稍灰心得老遲元亮醉鄕同此醉叔牙知已是誰知隨身官殿皆堪適何許勞勞費四支

林待用擢方伯不赴

風滿南窓一枕宜懶將心迹較皇羲髙山大谷看龍變流水行雲到我知今古英雄都百歲輪蹄世路但千岐歸來老子揮金少笑共桑麻話雨時

用前韻寄雷鳯卿

落景世情休暫畱早知明月是輕投瑤臺驕我雲霄勢吾道欺人歲月謀野鶴不知官落羽波神無意辯來牛淸塵不別紅塵路看取東西在屨頭

寄雷震東讀書塾湖並寄震場諸昆弟

一瓢蔬食非難受萬里毛錐亦易投靑眼今宜惟古是黒頭命未與仇謀小將一杖扶岐路何許孤槎訪鬥牛柰可逝波頻洗眼等閒不漫過橋頭

白沙爲役兩年畱杖屨朝昏不暫投膽內虀鹽無世味案頭螢火共書謀功名堪折中郎屐鼎鼐終函上帝牛弟子爾家佳且眾東頭住好接西頭

手未攤書意已畱兄知拈掇弟知投門庭諸父無遺蠱館榖經師更善謀盤錯幾年都利器楅轅前日有童牛儒生回首吾家季弱冠當年應鵠頭

贈吳別駕獻臣復之成都

蒼梧飛檄蜀都臺病起今年別駕來千古事功人毎後一回巖谷眼初開路經灔澦波方定心許乾坤老未灰相慶一冠逢太守黃堂元不著塵埃

送成都謝外郎

隔歲益州來從事並舟別駕且衡山艸蔬旅食秋將盡鉛槧孤燈夜向闌淚落猿聲歸少應官隨蜀道去何難芳菲收得盈箱篋碧杜紅蘅更紫蘭

嶽陽樓

九江有水來天地三楚玆樓冠古今日月宏開雙照耀行藏偶此一登臨霓裳無復君山奏蘭茝空悲屈子心了了世情歸涬溟巴陵小放酒杯深

嶽陽樓畱別張公

千尺雲樓萬頃湖我公雄槪眼中無霜天幾度入坐定縹渺長歌步到虛鷗畔野舟都蕩蕩簾前香影共如如當年信有東山眼宇宙中間合自孤

石翁又有書至詩寄兄東嶠

又拜封書到石翁非商行我復非戎百年老只門墻下幾樹花畱欄檻中白髮庭闈兄早暮靑郊菽水子西東明年鸚鵡洲邊路活水和風百尺篷

邑二教陳先生以詩贈行用韻奉答

此志平生遂則宜回看頹魄與傾羲幾詩秋砌佳花領一雨春盤早韭知江水無魚曾入釡昆丘有鳯未歸岐靑松夾路龍潭雪獨撫交柯屈鐵時

用前韻寄東嶠兄

舉足千尋欺凍壑抽頭三丈看朝曦身遊物裏都何意事到人間了不知囊有洗螢臨稺子行無怒馬出他岐直衫圓帽東山老全楚風流見此時

無心雲水一虛舟競注江河靜不流蛙鼓耳邊三兩部橘奴眼底百千頭道非身外朝朝樂事付人間種種愁幾夜月明無限酒逍遙只對洞庭鷗

扣舷淸唱影相隨臥有星房馭有羲天放靑山南面熟波催采鷁北風知籠中日月非髙鳥屨底煙霞是舊岐曄曄紫芝朝暮足敢將腸胃傲當時

寄兒教與

常自激昻攤夜捲不將盥潄待晨曦侵云鬂腳能虛櫛抵頂天公合有知廚北編籬聊護筍樓南築圃細開岐董生記得昌黎語蹙蹙咨咨不動時

長沙王守話舟中問還期曰明春因識一詩

三寒空把隴頭梅兩地心情未入灰客路三千餘里在慈顏七十四回開師恩滄海汪洋見鄕思靑春作伴來莫結浮漚舟上伴長沙把酒話徘徊

書東山艸堂扁﹝東山謂華容劉戶部時雍也﹞

封題云臥東山扁歌詠司空表聖詩天闕星辰遺舊履橘洲歲月有殘棋石橫流潦濳蚪角梅迸垂蘿屈鐵枝自笑野人閒袖手雲煙濃淡忽交馳

黃落空山滿地知江湖殘綫一襟詩是天榮瘁元無意犯手輸贏不會棋沙苑艸非騏驥秣瀟湘竹是鳯凰枝紫虛有約千回醉笑指僧趺亦坐馳

喜諸生夜讀

短檠深夜一船虛三尺藜牀幾卷書枕外坐聞心慰我波中出聽喜知魚政求入處門墻是豈乞人間富貴余聞說天孫云錦好大著心眼看何如

聲自何來穀本虛敢將糟粕委諸書不求安飽思無益頗賴朝昏食有魚巢鳯依梧輕萬里篝燈承晷借三餘欲歌子建箜篌引淸響云梯愧不如

實逐花來實不虛今來芳躅古來書頻將心手翻緗帙也替芝香辟蠧魚戰勝此身無嵂兀攻堅人力不遺余請看三五天邊月後夜淸圓尙昨如

疊前韻

迂腐年來笑壑舟曉波不住夕波流眼欺幾卷畱燈燼鐘散羣雅落樹頭短髮江湖天欲雪長徵土木路皆愁驚湍數罟相連續未許天機到白鷗

峽束蒹葭帶客舟江涵星月傍人流悲歌絕意闗人世縱飲無錢解杖頭海角往來都此興心端涬溟浪誰愁不眠猶抱閒來膝山狎浮雲水狎鷗

又向淸湘弄一舟笑將雙腳問淸流囊收風月非窮相夢熟煙霞﹝衡嶽峯名﹞最上頭招隠誰甘同寂寞著書獨不爲窮愁稻粱滿地悲鴻舊馴得滄波萬里鷗

蕩蕩白虹揚一舟乾坤孤影在中流風髙物外浮溟興天蓋人間岸幘頭歷岅鹽車騏驥病委霜人路菊花愁也知萬戶封侯樂一點眞閒不及鷗

次韻王良卿

豈難挿羽會髙風亦易收名上景鍾族並河汾源不淺門傳文武道初同酒杯照減靑燈影日晷催成黒發功七十二峯雲霧裏不知玄豹在何峯

次韻余秀才

門墻不外千桃李澗谷誰甘一蕨薇足底煙霞宜我未竹間香采是梅非雲開萬里天無意海放孤槎我有歸閣寄紫虛年五百鐵笻扶路此通微

到我連篇都月露疑人有策頌巖廊齒牙不薄紅綾餅風月宜歸紫錦囊黃鶴髙登知後念朱陵今話記前忘儒家莫悔生涯薄舍下詩書墻下桑

演武亭爲衡陽王都閫

疆圉豈圖誇臥鼓孫吳不謾話陳編奇兵指顧此堂下全楚山河都目前法外是人知長上心來應手得戈鋋太平尊俎羣公會記得今年十二年

用前韻寄歐陽汝魁

燈燈夜續一淸光寒捲深扉暑捲廊除卻靑氈皆長物待來紫荷看新囊靑山白日文猶在敝帚千金價亦忘此意君知髙引領童童紫蓋影籬桑

寄汝賢乃兄

聨轡炎風笑語長愜謀舊雨嶽西廊蓬壺不讓容濳息行止何方此括囊人自別來頻入夣路從徑處不能忘托尋云侶無煙火木葉爲名不種桑

用韻寄於廷玉

只看老屋臨流水不遣彤庭植紫微早歲是君馳廣譽明年遲我到知非怡怡中饋輕車馬亹亹元郎識止歸問我陪鄰來岣嶁豈專巖谷話幽微

耒陽弔工部祠墓

不遇龍蛇有屈伸悲秋可忍更傷春唐虞回首封比屋孔孟樂天非旅人淸世獨來眞自笑黒頭何處不堪貧靴洲五百年來水誰照逍遙七尺身

應葬不葬等是休有生無生情肻畱壽遲殤子千年在詩與江河萬古流天借人心都日月山藏廟貎自春秋拾遺苦被蒼生累嬴得乾坤不盡愁

次韻郴州博韓先生

儒衣寛博與懷開只此斑爛便老萊自愛日長如歲在不知氈冷有官來奇觀具眼東溟是閒夢何心北闕回右手承歡須捧檄何妨更舞左持杯

用韻簡孔貢士

梅放仙香滿意開郴山誰道不蓬萊新杯幾共殘杯續今雨還同舊雨來冠玉相逢顏色在淩霄倘許腳跟回曲肱驚起先人枕又進乾坤水一杯

郴州畱別髙揮使

昔歲潭州話熟君文韜還許此重論黃金帶重新開府黒發冠峩舊將門玉帳中宵刁鬥靜天河一洗甲兵存蠻煙幾試巡遊馬桑柘陰陰日色溫

用前韻再寄韓州博

相逢笑口幾回開落落長松帶艸萊苜蓿有盤誰合共乾坤無語客初來南驅竹幾行偏穏北轉雲山首重回樂意滿腔推不去教兒又進濁醪杯

與致政孔千兵

紗帽閒眠心兀兀金戈不枕夜沈沈要知此老無官府須是昭文不皷琴細字蠅頭雙眼在逺塵鹿伴一丘深果畱不盡遺孫子玉樹瓊枝總出林

答王朝儀貢士

可是貞心世不磨珊瑚枝上看余柯情傾一面逢君晚酒載雙瓶過我多坐久客檐聽夜雨路長塵世隔秋波光芒未試衝星匝十丈無前有太阿

郴州葛別駕兩過寓捨見訪

楚國人才壓上流胸中著此一監州開門君屢春風面乘興吾方雪夜舟官府淸虛身似寄烝黎勞憊鬢添秋姜佽未到先聲喜云影天光共一樓

木昌道中

瀧石橫流盡犬牙千林不見鳥爲家沿山曲曲無名水夾岸鮮鮮空好花赤腳舟人寒逆棹靑煙洞獠手燒畬眼前幾盞催詩酒歲暮無錢何處賒

逺去江湖志不違今來未覺昔來非眼穿海月籠沙白足倚燻籠貯火微行客自知無歲暮飛鴻不記有家歸腳跟自有平生路未許緇塵點素衣

五羊寄鄧先生俊

追隨獨愧共江門今昔交承信有神一舉十觴聽雨夜七年三徧度隴人好山我有朱陵洞空谷君該鄭子眞艸色河邊春意動重逢肻負可憐春

後時自許甘丘壑前席將無問鬼神浮世虛名非得已出山小艸卻悲人別時笑語風吹斷會處迷離夢寫眞四十餘年一回首乾旋坤轉有冬春

寄答廣州黃別駕

風流信自東山裏咸會更同南楚情滄海方能乘寶筏監州政爾得仙城臨岐杯酒歲將晏識面芳菲春欲生半畝楚雲臺主我獨來弄月又殘更

寄答朱推府

髙才雅足當府政餘子自知無宦情海國風潮催夕棹蠻方花栁被春城名香簾引淸朝動病艸風醫昨夜生澤物洗寃兩無憾遺編殘燭有深更

贈方文粹奉親之官京師

方駕前賢不翅過相逢休要問如何喜承毛義當年檄笑聽武城盈耳歌尊酒小傾眞話盡江湖誰爲宧情多長安十丈香塵馬滿眼何人淨緑波

次韻沈都憲

王公作意下郊人廊廟江湖夢亦眞投老千峯聊自約初交一臂此何神靑山兩坐曾他雨白雪連歌別是春髙逝鳯凰九千仞淸都只恐絕無鄰

鶯花笑弄祝融峯來往應誰認此蹤老子夢多山水癖中丞情有歲寒松可無巢父安唐世況得南軒待晦翁黃鶴樓前一回首白雲鄕裏看騎龍

贈文二

一燈何處寫相知對坐寒窓暮雨時詩本平生非杜甫琴才臨老遇鍾期盡堪出手名家早但覺忘年得友遲肻許無言眞妙處欲將千古慰深思

無題

酒杯三十六天峯爛醉溪云艸閣翁水木本源江北意鳶魚飛躍白沙風眾人耳目寧須別萬古行藏豈必同明日老懷何處寫幾叢寒菊遶籬紅

用韻寄常邦靖

自古賢甥有舅風後先大呂倚黃鍾襄樊新徙嚴君鎭耆舊應知叔子同萬里山河宜聖世千年苗裔策元功遙看塞上淸烽火彛鼎勲名愛玉驄

定山集卷五

●欽定四庫全書

定山集卷六

﹝明﹞荘■﹝日上永下﹞撰

○序

滁州誌序

環滁江北一畫醉翁瑯琊環滁一畫韋應物滿執中之詩歐陽修曽子固蘇東坡之文醉翁瑯琊一畫言醉翁瑯琊而不言丰樂醒心龍蟠者以環滁之大言也夫地因人勝天下之大豈無奇絕可畫如環滁者哉無韋應物王元之歐陽修者之爲守無蘇東坡曽子固滿執中者之爲客是以無所題詠無所描畫而山川形勝徒滅沒於荒煙白艸而文獻不足徵也使有其人則凡山水之可畫者當磊磊自勝而不落莫於天地間矣嗟乎天下之物固有遇不遇者蓋亦數也𨿽然數豈盡乎物哉而物豈執乎數哉以余觀之環滁之遇不足以爲遇也韋應物滿執中者詩果何哉詩人之詩也歐陽修曽子固者文果何哉文人之文也以詩文之人而當此環滁之遇其視尼丘之孔泰山之軻舂陵之周龍門伊洛之二程紫陽雲谷之朱子其所遇者當何如也一元十二會豈細事哉萬古一大開辟天地一大幾會人固思境而境亦思人山川與我固欲各無恙也而騷雅余談文章小技者惡足以當此哉吾聞梅花五百銅狄三千將必有爲環滁增气者矣天豈虛負乎我哉而環滁之勝豈徒爲可畫哉天之生此山川自然有此人傑是惟在乎精去取秉化筆者之何如也然畫筆以天而不以人其所以陶鑄乎天下者此其所以造化乎今古者此使修郡誌而不知天地之有化筆則山川盛徳固𨿽有以包容乎我而天下萬世豈無具大隻眼者哉此又可與知者道也今年夏太守曽公謂郡文獻不可無志乃取陳侍郎之所修者而筆削褒貶不敢一茍此何例哉蓋知韋蘇歐滿不足以睨化筆之一毫而拳拳收領乎孔孟程朱者無非欲以天地聖賢爲一大畫軸也夫詩文之人以畫而爲畫工之畫化筆以畫而爲天地聖賢之畫由此觀之則環滁一畫果何畫哉書成命滁兩生劉鍾嶽石允髙者過定山以序爲請■﹝日上永下﹞亦嘗有詩瑯琊而又以公爲滁賢守也遂不腆爲公一序

近思錄序

聖人之道貴無言而不貴有言非不貴有言也影響形迹而糟粕文字已落第二義矣而無言則眞靜圓融若憒也而眞見若冥也而眞趣若虛寂也而眞樂彼以天得而此以天與極其自得之眞而出乎意象之外是以聖人不貴有言也聖人不貴有言然亦卒不能無言者聖人不得已也郢人運斤成風斵終日而鼻不傷九方臯相馬得其神而驪黃牝牡有不顧得於心而應之手取乎內而忘乎外𨿽父不能以傳子而臣不能以告君非不傳以告也九方臯不可以常得而郢人不能以常有也有則可以心傳可以神會如其無也聖人安得以恝然哉有所蔽者通不能忘有所迷者指不能忘故羲文周孔不能無六經孔曽思孟不能無四書濓洛闗閩不能無太極圖不能無通書無西銘無近思錄譬之天地欲明也不能無日月星辰欲潤也不能無江淮河漢人之欲聞見也不能無耳目口鼻是皆不得已也不得已而己爲隱得已而不已爲聒聖人無隱無聒是以𨿽不貴有言亦不能無言也懷玉婁先生提學南畿以近思錄注於建安葉采者不能無少魯魚乃命棠君周文化以刻於棠將以教夫天下學者先生行視郡邑毎至定山必宿我臥林相與危坐三日而後去先生之容與進退未嘗不鳶魚其間而凡所以示■﹝日上永下﹞者無非不言之教也■﹝日上永下﹞𨿽不能黙契萬一然謂之無言則未始不知之矣先生以是教之天下豈得已哉或曰先生非不得已者以無言之教■﹝日上永下﹞以有言教天下也■﹝日上永下﹞曰是可以槪以無言者非專於無言蓋以觀夫欲言以有言者非專於有言蓋以待夫將欲無言孔子欲無言而子貢曰何述孔子言吾道一貫而曽子曰惟先生以曽子待天下學者而子貢夫■﹝日上永下﹞也於乎天下學者安得不思所以爲曽子哉書成棠君以序屬■﹝日上永下﹞乃不敢自棄僭書於此固亦非得已者

送潘應昌提學山東序

河出龍馬洛出龜書天地之祕泄矣而伏羲神禹之後惟邵康節得之光風霽月魚躍鳶飛道之妙形矣而仲尼顏子之後惟濓溪二程朱晦庵得之國風雅頌刪自仲尼人之善惡著矣而三百篇之後惟杜甫李白陳后山黃山谷得之雲行雨施山峙川流天地之文著矣而典謨訓誥之後惟班固馬遷韓愈蘇軾得之夫楚人得弓楚人失弓得可失可然何用於得哉蓋天地吾也吾天地也圖書吾之陰陽性理吾之旨趣詩吾性情文吾威儀茍陰陽不知吾斯汨已性理不明吾斯懵已性情不達吾斯滯已威儀不肅吾斯鄙已於乎其可以不知得哉然古今完器造物所忌而得亦有不可易者康節講易伊川謂其好聽而朱子又有與聖門不同之說蓋康節得易之數而易之理不得也朱子謂子美夔州已後之詩自出規模橫逆已甚李杜陳黃得詩之辭而詩之理不得也先儒又謂六經已後無文蓋班馬韓蘇得文之法而文之理不得也惟周程張朱之學可以無間然孔子自以爲不試故藝而子貢又謂孔子天縱將聖又多能也是則康節之數子美之詩太史公之文又豈足爲吾道君子之累哉余嘗考夫數千百年之間學程朱之學有康節之數有李杜陳黃之詩又有班馬韓蘇之文吾友應昌先生不可辭也先生與余爲同年進士釋褐之初余識其人於眾人之中觀其風神聽其議論已有天馬行空之想其後北轅南楫與先生不相見者十年而先生倚霞結屋其養愈髙其學愈富而今其官大理也則充斥橫發欲遏難止而新詩健筆雄文大手蓋已震蕩出沒於玄蒙間矣余得而讀之若示以杜權若示以杜徳機者其反卻而走不知其幾也逮乎卽而親之考其所存則居然陳邵之所與徒而頹乎周程張朱之終與歸而先生之器完矣夫先生之器豈獨自完而不完於天地者哉莊子曰知天之所爲知人之所爲至矣蓋必有主張乎是而爲之者不偶然也何則天開於子地辟於丑人生於寅而人文則盛於午未離明之時而今正午矣豈無一人以當其時乎我國家列聖相承仁漸義洽涵養百年人才之出莫盛於此豈無一人以當其盛乎然古之人非無以當其盛者而容有不及其時非無及其時者而容有不當其盛此所以不能無容議其間而先生不可及矣先生今年用薦者擢山東按察提學僉事先生之學有本有末而山東鄒魯之地孔孟之鄕其餘波殘馥猶有存者先生以其道教其人而又以是數者兼舉而並行則今日之杏壇未必非古杏壇也今日之顏曽未必非古顏曽也收南丰之瓣香續仲尼之正脈余敢不於先生今日有望哉先生行其門下士某求言以贈然昔蘇子瞻謂言有大而非誇達者信之眾人疑焉嗟乎余之於先生其言大矣安得有如蘇子瞻者與之以論此哉

壽六合鄭闇庵六十序

天地以十二萬九千六百爲壽人以百爲壽此定數也天地人之壽𨿽有一定之數然人則有與天地同者又不可以數論也何歟天地有日月星辰水火土石而人則有心膽脾腎肺肝膀胱天地有雲雷霧雨而人則有吹噴噓呵天地有陰陽五行而人則有健順五常天主用聖人亦主乎用天主體聖人亦主乎體天地一人也人一天地也天地何異於人哉人亦何異於天地哉天地不異於人而眾人不知故不能養浩然之气以塞乎天地聖人知之故能上識天時下盡地理中盡物情而通照乎人事是以太極以之而丸弄造化以之而出入古今以之而進退人物以之而表裏心天心言天言行天行矣聖人旣與天地無異則其壽也豈異於天地哉故上而堯舜禹湯文武下而周公孔子周程張朱其壽𨿽各止於百歲其道之行於當時傳於後世則亙古今而無窮歷萬世而無間天地之壽十二萬九千六百聖人之壽亦十二萬九千六百矣聖人之壽果十二萬九千六百哉邵子曰欲知仲尼之所以爲仲尼捨天地將奚之焉是知天地之道卽聖人之道天地之壽卽聖人之壽道之所在者壽之所在也世之人以俗眼觀壽者以壽爲壽以道眼觀壽者道其壽矣嗟乎人可以不知道哉六合鄭闇庵先生壽六十風流彊健耳聰目明髮漆墨齒牙無一搖脫先生以進士主事刑部養髙林下二十年矣先生殆亦知所飬也使或不然二十年林下亦奚事哉古之人以虛生爲夢夢夢者易乎其所飬然養亦未易其不易也先生於此果能道其所壽若朱子所謂人𨿽八十亦當硬寨做去則道之在我者亦無不盡而吾之上位乎天下位乎地而中位乎兩間者亦將無所愧怍而夢夢者亦可一噴而醒矣是其壽𨿽以百而其道不以萬哉武徳蔡揮使某者先生乘龍壻也一日以先生初度之辰求言爲壽某野人耕於定山此道之外無可務者遂因其請也與之言道

送戴侍禦提學陜西序

浮梁戴先生以侍禦提學南畿旣數年績用告成擢陜西提學副使江浦掌教吾先生送其行先生謂宜有詩吾先生曰吾詩豈足爲先生重請一言以重於予夫吾先生以屬予以迂屬者不足爲先生重迂者豈足爲先生重哉吾先生曰何謂予曰世方病迂見夫迂者不以爲狂輙以爲怪予知世之病此輙謹閉其口不敢茍出一言戴先生𨿽不予病然越雪蜀日不疑足矣尙敢望其九鼎予乎吾先生曰言之吾請致之當有擇也予乃告曰楊墨之害甚於申韓佛老之害過於楊墨人皆知之科舉之學其害甚於楊墨佛老者人豈知哉夫何甚爲我兼愛寂滅虛無楊墨之學蓋足辟矣至於富貴利達患得患失謀之終身而不知反者則又佛老之所無也是故古之學者八歲入小學十五入大學灑掃應對進退之節格致誠正修齊治平之理自近而遠自易而難施之有本進之有序科舉之學亦有是哉惟能斯能蓋夫必也屬聫比對而點綴紛華某題立某新說某題主某程文皮膚口耳媚合有司五經四書擇題而出變風變雅學詩者不知喪弔哭祭學禮者不知崩薨卒喪學春秋者不知嗚呼此何學哉富貴而已利達而已覬覦剽竊而已明徳新民果如是乎性分之內果有此乎昔朱子謂廬山周宜幹有一言極好朝廷若要恢復中原須罷三十年科舉始得科舉得士恢復中原計也周宜幹乃欲罷之何哉豈以科舉爲媒利之階而其人不足以知親上死長之道故欲罷也昔胡楚浚又謂科舉之外自有義理曰外云者科舉自科舉義理自義理科舉無義理也夫道不明豈道罪哉科舉害道也凡人得所恃以爲人者道也所恃以參天地者道也所恃以經邦國者道也科舉之學害道人何學哉今之世科舉之學盛行求者曰是取者曰是教者曰是學者曰是三尺童子皆知科第爲榮人爵爲貴一得第者輙曰登云輙曰折桂輙曰登天府歡忻踴躍皷動一時自童習以至白紛率皆求之殫竭心力必獲乃已至於所謂義理所謂性分曽不知果何物也糜爛橫流不可收拾把持斯道今果誰乎先覺後生今果誰乎予則不能不有望於提學諸君子也戴先生安能辭其責哉吾先生曰有是時王之制要之不可盡廢予曰君子仕道必科舉哉如慮廢也利達絕之義理開之教其涵養道徳於平時不得已而發爲科舉亦無不善昔東萊得一文卷便識爲西江陸子靜時王之制廢乎否乎吾先生曰似矣毋重自迂請書以告戴先生

贈鄕進士陳孔章序

天之生人未嘗不待之以爲豪傑而人不能以豪傑自待者負乎天也豈天過哉故古之人知天之所爲我者如此故周孔以聖顏曽思孟以賢周程張朱以大儒名世以接千載不傳之統蓋汲汲然也後世科舉之學行天下之人始不知所謂豪傑矣故凡領薦一鄕登名一第率曰此豪傑也而人皆以豪傑自負幸而出一頭地得魁一省魁禮部又幸而得魁廷對則又莫不以爲豪傑中之豪傑也夫魁廷對者謂之殿元而殿元又科第之至顯者以殿元爲豪傑則王曽殿元已而王拱辰非殿元者乎陳文龍殿元已而劉夢炎非殿元者乎由是觀之則科第未嘗無豪傑然不足以恃爲豪傑也使得恃以爲豪傑則凡抽靑儷白而駢爲四六者皆可以參夫兩間講承破結而工爲時文者皆可以指爲聖賢掇靑拾紫而儋人圭爵者皆可以貫乎古今而萬物皆備於我之身皆可以視血气之軀而周程孔孟所謂盡心知命之說鳶飛魚躍之妙皆可以目爲老生迂闊之談夫天之所以待夫人者固不如是其小而吾之自待亦應不如是其薄予少也學夫科舉固嘗以豪傑自負旣而竊登一第稍知所趨則俗學卑陋悞我歲年蓋已過半𨿽欲攺弦易轍而髮種種則已不可及矣毎誦古人俗學已知回首晚之句未嘗不爲之撫心大痛也予毎告夫吾弟晏者使知所猛省庶幾不蹈吾老悖之故轍也鄕進士陳君孔章上計春官往來省其父江浦予毎見之學宮英年白晳何所不至請予一言予忍不以告吾弟者告哉於其行也書以贈之陳君將亦知所以爲豪傑也

壽蔣母序

金陵謝汝申過予活水請言以爲其嶽母壽予辭汝申曰吾何敢以婦人辱先生教也得一言藏之笈以爲蔣氏光足矣吾聞有善非婦人有惡非婦人也吾嶽母婦人也壽之有善矣吾豈敢畏影而走乎日中哉當亦有所在也予曰道不易言果若是則名重而實輕文字重而道輕矣子亦知所謂道乎道不外乎太極太極一陰陽也陰陽一五行也五行一萬物也太極動而生陽靜而生陰太極判而陰陽分矣陰陽分而五行布矣五行布而乾道成男坤道成女而萬物生矣萬物生生而變化無窮矣故伏羲以八卦爲乾坤爲坎離爲艮巽爲震兌而文王以幹爲父以坤爲母以震爲長男以巽爲長女坎爲中男離爲中女艮爲少男兌爲少女而邵子以無極之前爲陰函陽有象之後爲陽分陰陽爲陰父故母孕長男而爲復父生長女而爲姤而洛書之合於先天八卦數圖又以乾坤生於老陽之九四坎離生於少陰之三八巽震生於少陽之二七艮兌生於老陽之一六是又未嘗生於陰陽男女之外也周濓溪作太極圖說謂聖人定之以仁義中正而主靜蓋一動一靜各臻其極而天下之故常感通乎寂然不動之中而寂然不動果何物乎所謂無極之前陰函陽者在矣坤爲母之妙存矣而坤爲母不根於太極之靜乎易風火家人曰男正乎外女正乎內男女正天地之義也又曰父父子子兄兄弟弟夫夫婦婦夫婦正而家道正家道正而天下定矣婦亦可以少乎婦不可少者非杜撰得出也易太極也不然則男之爲堯爲舜爲禹湯爲文武爲孔孟爲周程張邵爲紫陽朱子者可以爲聖爲賢而女之爲嬀汭二女爲太任爲太姒爲丌氏爲紀叔姬爲公父文伯母爲衛共伯妻爲曹大家舉不足言矣而詩所謂文王嘉止大邦有子舉不足信矣易太極果若是哉有善非婦人也有惡非婦人也特以坤爲至靜資生萬物乃順承天婦人從夫不可以有爲者豈言婦人不足論哉母之善予不知而太極予則知也由是觀之則坤爲母者道之根也太極之妙也造化之原也以文字求且爲斯道之糟粕而況以重乎文字者哉予言至此汝申不覺以首至手曰先生之言易矣皇極經世矣箕子之疇矣某何足以知此哉乃以史癡壽圖諸大方家壽軸請予書其上持以壽母而母庶幾其有言曰仁義中正而主靜者𨿽吾婦人亦不能無分也

贈禪老淸上人授僧錄左覺義序

釋淸上人以相術居京師京師之人欲求知所謂富貴窮達者未嘗不之上人相也而上人之相亦輙應以故上人之善相名滿天下𨿽予之騃魯退處深山窮谷無所事於此者亦知上人之善相人也和陽尙廷臣曰上人豈特能相人哉上人自祝髮居京師四十年衣未嘗識華食未嘗識飽顧嘗閉閣靜坐脇不及席足不及戶外尋尺之地以求佛之道所謂明心見性者亙五六十年不倦寂寞苦空無所不至人皆謂上人與王公貴人交可以富貴自處而乃如是何也豈所謂惡逸而好煩者哉上人曰不然農執耒耜出粟以供上工作貨器以供國家用兵執干戈以衛社稷皆亦人耳吾亦何以異於人哉吾得世之所謂淡修者去其勞而取其逸蓋亦幸也茍於吾業有未能精吾道有未能勤夫豈不愧於彼哉上人以爲道𨿽勤而其心則又甚公以恕非若他之學佛者膠固而不通也故毎語其徒曰道一也天下之爲道者曰老曰釋曰儒儒者常非釋老而釋老二氏又常自以爲是不少屈毎與之相抗相詆訾自不相容此不知何也吾嘗讀儒者之書有曰無極而太極與吾之所謂萬法歸一一歸何處者似矣讀書不如靜坐與吾之所謂不立文字直指明心見性成佛者似矣毋意毋必毋固毋我與吾之所謂眞空絕相事事無礙者似矣夫旣似矣然又有所謂似是而非一毫千里者豈將儒者之說謬哉不然必有所見也人之道惟其中以爲是而已吾之道果是也吾則以爲是而從吾之道吾之道果非也吾則以爲非而從儒之道非從吾與儒也從道也吾知從道而已夫庸知其吾與儒哉茍曰吾業專矣吾道勤矣而執之者非所以爲道也至於與王公貴人交也則亦不徒與之貧賤富貴其面目而已而若今之某亷某忠某貪某佞某君子某小人上人又未嘗不洞見其肺肝也上人豈特能相人哉予曰古之人謂靜能照物而上人所以能若是者有靜以爲之主也使或不然而上人之相僧繇之畫也髙閒懷素之艸書也夫豈所謂道哉而今也謂上人爲僧繇髙閒懷素者吾不信也上人今年以髙行得領天下僧錄左覺義事廷臣與上人爲方外交偕其戚曹某者求言以贈夫一覺義豈足以輕重上人哉釋之道以天地萬物爲空而視吾身爲假借而吾亦不敢以是重煩上人聽也而乃述廷臣之語予者如此且質諸上人嘗有是言否哉遂爲之序

友山詩序

天地一我也萬物一體也天下古今知者誰哉子思知之故曰致中和天地位焉萬物育焉孟子知之故曰萬物皆備於我周濓溪知之故曰窓前艸不除與自家意思一般朱子知之故曰天地萬物本吾一體是數聖賢者何以知哉見道眞也見之眞故心與道一自不知其天地萬物之爲我而我爲天地萬物也陶淵明不知固嘗曰采菊東籬下悠然見南山夫可見者誰之山乎韓退之不知固嘗曰某水某丘吾童子時所釣遊矣夫可釣遊者誰之丘水乎嗟乎天下耳目安可盡塗固自不能無具眼者也友山其亦知所以爲山者哉其亦知吾聖賢之所見者哉友山以吾聖賢之所見觀之尙隔一闗矣天地萬物之中而曰無山亦不可是山者不可謂非吾一體之物也山可謂之友哉友山未必無所見也人但病夫見未眞耳友山見果眞見則萬紫千紅再來朱子溪聲山色又一東坡茍或不然而徒影響形似優孟叔敖亦奚以哉𨿽然人人有分个个圓成友山安得謂我獨無分也友山居南海茶園吾見南海有茂儒焉具子思孟子之道濓溪晦翁之學友山歸而以是質之當必得以吾子奉之上下以求吾道之眞以求不愧於古聖賢者殆亦可矣子毋徒以爲東家丘也友山詩成帙委其引於予予固嘗爲友山拈一詩也人皆以爲宋頭巾不可甚解遂敢申其說以爲之引

送陳直夫先生序

予在京師時見天下之賢者多矣得與十人者交焉如陳白沙之大羅一峯之廓陳直夫之直李賓之之敏婁克讓之公潘應昌之偉章徳懋之浩沈仲律之溫黃仲昭之暢林緝熙之雅皆予所不敢望而及者予皆取以爲友是十人者不以予爲不肖亦皆有願納交之想而直夫與予又有婚媾之雅視他人尢厚善未嘗不責過未嘗不規凡所以教誨予者無一不盡而予亦不敢負直夫也其後予以憂歸病不能出是十人者或遠或近或去或不去與予聚散不常而直夫亦十年不一見今年直夫起復禦史予喜得侍時或聽其議論以助不及未幾直夫又與應昌出而僉憲大藩矣予之喜者又不能不爲之懼也予終於何所歸哉直夫將行過江與予言別予畱之三宿不能捨去直夫亦以遠別於是極論古今上下人物題品略盡凡所箴規予者亦無不至直夫視前日蓋加直矣直夫因自謂去其官居於鄕者十年鄕之人皆以直夫之直爲好奇𨿽直夫亦不能與之以自辯者於乎直夫果好奇哉世俗之人軟美圓熟上下雷同不以爲怪偶見吾直夫之直抗不容物譬之夏雪冬雷見者必駭不謂直夫之好奇吾不信也直夫學聖賢之學以孔孟爲法直夫之奇其殆孟子之英气伊川之過剛者哉人以伊川孟子爲非聖賢不可𨿽然聖賢以純粹爲質寛恕爲心攻其惡不攻人之惡見其短不見人之短坦坦乎寛平廣大之地廓落乎天包海納之中而泯然渣滓之渾融形迹之俱化也若夫英气過剛者不能無少瑕疵圭角一世而淩厲萬古自攻之旗累僕累踣而攻人之陣則雷動鼓行於鴻門井陘之間爲之不少貸矣嗟乎嚴霜烈日果如和風甘雨之可親乎龍蛇熊虎果如鳯凰麒麟之可愛乎孟子之與伊川吾固知其非顏淵明道之比也直夫於此當何如哉賓之贈直夫之詩曰病來緘口坐今日爲誰開事忌於名近身寧與世猜鸞凰終瑞物鷹隼亦雄才畢竟將安作煩君次第裁蓋將進直夫於聖賢廣大之中而望其剗削乎﨑嶇稜層之地故耳故予於直夫之行亦以是爲言非以孟子伊川爲非聖賢也吾聞白沙以東白先生之請將主白鹿洞直夫出此以求印正當知予與賓之爲不敢誑

羅鶴子應字序

江東羅鶴旣冠求予字予字之曰子應鶴曰鶴何以爲有應哉予曰雲從龍風從虎應也水就濕火就燥應也鳴鶴在陰其子和之亦應也故君子居其家出其言善則千里之外應之出其言不善則千里之外違之夫其所以應與違者其故何哉蓋亦气類之相感者也夫其气類之相感者豈徒感哉以一人之心而通乎千萬人之心也以一世之心而通乎千萬世之心也惟其心之同也是以曰朱先生安在曰中國已相司馬天地間之相應者豈止千里之外哉𨿽四夷之遠無不應矣曰禾盡偃大風拔木曰郊焉而天神格廟焉而人鬼饗𨿽大而天地幽而鬼神無不應矣曰鳯凰麒麟皆在郊藪曰鳥獸魚鱉罔不咸若𨿽微而艸木鳥獸無不應矣夫君子之道自微而至著自近而至遠自涓滴而至於爲海自一言一行之微而至其極也乃至於四夷之應天地之應鬼神之應艸木鳥獸之應如此果何謂哉所謂修已以安百姓是已所謂致中和天地位焉萬物育焉是已所謂不顯惟徳百辟其刑之君子篤恭而天下平是已是其應者聖賢之學問周公孔子之能事也嗚呼人非周孔何學鶴其可以不知其所以爲應哉鶴曰有是遂書以爲羅鶴子應字序

湖上靑山詩序

湖上靑山者何贈文林郎監察禦史王公自題其墓也湖上靑山詩者何公自題其墓諸大夫士爲公作也諸大夫士爲公作者何以公湖上靑山之事爲奇而公之死不失其正也死不失其正者何夫死生晝夜然死亦人之大是以古之死亦固有不同焉者未易論也而惟不失其正爲至子疾病子路請禱子曰丘之禱久矣曽子有疾召門弟子曰啟予足啟予手而子路於孔悝之難又必結纓而後死莊周列禦冦之死不然而以死爲決疣潰癰劉伶使人荷鍤隨曰死便埋我而荊軻聶政又皆以慨慷激烈而身死夫孔曽季路之死以道聖賢死也莊周劉伶之死以誕曠達死也荊軻聶政之死以憤豪俠死也孔子曰朝聞道夕死可矣曽子曰吾得正而斃焉斯已矣古之死不一惟聖賢得其正也林和靖臨終詩曰湖上靑山對結廬又曰茂陵他日求遺稿猶喜曽無封禪書其死𨿽未足以語聖賢然觀其詩則於司馬相如之死已過萬矣公愛和靖故其死也擇地鑑湖偃臥其上朗吟和靖詩呼其子鑌之曰吾死葬於此以湖上靑山題吾墓明年公死葬焉其事類矌達而其志和靖則亦可謂不失其正也夫聖賢者人之成法公之死不失其正乃不於此而於和靖者何公豈無所見哉和靖隱者也隱者之迹長晦而聖賢之名常不可掩古之君子其處已也厚其取名也亷是以實浮其名而世誦其美不厭予不識公與和靖不知同否今以其子提學公考之知其父公以和靖自退托也孔明自比管樂孔子自同丘明竊比於我老彭後世實則不至而有侈心焉者非公謂也公亷於名太僕文公以詩引見屬者何亷於名者公之心懼公徳或泯而無所彰者提學人子事也人子不忍死其親之心豈有窮已然汲汲以成人之善使有規於後世者亦予分所不敢辭也而予者何定山居士莊某也

壽開化汪處士七十序

古今一大旦暮也天地一大傳捨也人物一大浮漚也何爲壽何爲而不壽哉人有以爲壽者自觀者小而不知其大也不知其大十二萬九千六百惡乎其不以爲大乾開坤闔陽動陰靜惡乎其不以爲久盈天地間齒髮爪牙水火土石動植飛走惡乎其不以爲繁然人但知一元十二會以爲大而不知元會爲古今者亦有時而窮盡也人但知陰陽動靜乾坤開闔以爲久而不知造化往來爲天地者亦有時成壞也人又但知乎生生長長總總林林以爲繁而不知凡有所生者亦有時生死也嗟乎果眞可以爲大爲久爲繁者哉知其不可以爲大爲久爲繁者故所觀者自不容於不大也邵子曰道爲天地之本天地爲萬物之本以天地觀萬物則萬物爲萬物以道觀天地則天地亦以爲萬物是其所以爲大者無有出乎道也而道則何所爲哉是故古今有先後而道則無先後也天地有成壞而道則無成壞也人物有生死而道則無生死也惟其無先後也故貞而元元而貞而古今無窮盡矣惟其無成壞也故成而壞壞而成而天地無盡藏矣惟其無生死也故生而死死而生而人物無停息矣是以知其大而所觀者大也故凡所以短古今爲一時小天地爲一粟薄人物爲微塵者非自誇大也亦無非以道爲天地之本有是道則有是天地有是天地則有是人物有是人物則有是古今也夫古今天地且然人物且然而況爲壽爲不壽哉今年夏鄕進士開化汪君金恩以其父處士壽七十走自成均過定山求予一言以爲壽且謂處士讀書好學汲汲於愛人之仁謂仁之施於人者惟醫爲速故於醫學爲最精夫道𨿽以生乎天地萬物爲大然道亦未有過乎仁者而仁亦豈有過乎愛人者哉以天地萬物觀之先儒謂天地以生物爲仁人以愛人爲仁至於植物之微亦各以核所藏以生者爲仁而謂仁非道不可處士於道亦未必無少見也予蒙昧之人道𨿽未有所得然以其請也則又惡敢以已而負乎人哉故於處士之壽不以壽而以道

貞庵詩序

天地有大間架有大樞幹有大疑惑有大間架有大樞幹可以至矣然亦有大疑惑者何哉夫大之極者疑之極也疑之極也故舉天下之大者皆可以而爲一大疑團子矣是故天地之間架莫大於易而易之樞幹莫大於貞易始於元而成乎貞成乎貞而又起乎元是易之元亨利貞者時之春夏秋冬也經之易書詩禮也世之皇帝王伯也人之耳目口鼻形體情性而物之飛走動植也此豈細事也哉是貞者天地陰陽之妙羲文周孔之傳周程陳邵之學天地之間凡言大者豈有過於此哉天地之爲大者如此大何大而笄簪鬒鬢之流謂之婦人乃得以貞而名以貞而居而世之吟詠嘲笑者又得以風花梧月其妙而牛鬼蛇神其怪亹亹焉惟恐有一之或後此其爲疑也夫豈小哉疑不小也而解之者亦可小哉易曰夫子制義婦人從一丈夫有此易也而婦人無此易乎太極圖曰乾道成男坤道成女丈夫有此太極也而婦人無此太極乎易又曰男正乎外女正乎內男女正天地之義也丈夫有此天地之義也而婦人無此天地之義乎君爲臣綱父爲子綱夫爲妻綱謂之三綱君臣有義父子有親夫婦有別長幼有序朋友有信謂之五常無一不可婦人豈得謂無分哉新塗周某爲其母求貞庵詩序周母貞矣予於綱常之大得無解乎遂書以爲貞庵詩序周某觀之乃驚起而謝曰疑團子今日打破也

爲餘生謝程醫序

蜀有餘生者學醫於新安程文炳先生旣三年其尊甫僉憲公有今陜西之命生侍行明年乃持幣帛走數千里謝先生於新安且詣定山求一言予之言豈足爲先生謝哉予以先父母故識先生於南京往來十五年如一日先生之醫予知之予非徒知先生醫𨿽先生之心予亦深知之矣先生之醫主李東垣朱彥修至於河間戴人之論若不足以屑者豈河間戴人不可以爲醫哉搴旗斬將之能𨿽足以快於一時終不若補養元气者之可以萬全而無失而先生之醫王道之醫也先生之心長厚仁愛不問富貧病有所急𨿽萬金良藥不以貧者而靳病有所緩𨿽牛溲馬勃不以富者而遺而先生之心王道之心也昔有生從風角於攺醫者旣歸醫爲合膏封簡書曰有急發之生至葭萌爭渡吏撾從者破頭乃開封曰到葭萌與吏破頭者以此膏封之其人乃還卒業夫以攺醫觀之則先生之醫若未可以盡得者醫且不可盡得而況可以盡得其心哉古之人不爲良相則爲良醫先生以良相不可易得而良醫可以易行於是擇其易者而行之故先生之心與醫皆汲汲王道者堯舜君民之心也良醫之具也生思所以自立於天地之間者何事哉先生之心不可以盡得也世之人有從師以學言下頓悟遽有所得者皆是生之從先生非一日矣豈無所得哉然知弟子者莫如師生果能有所得也先生必知之果不能有所得也先生必知之知其無所得也必當以攺醫合膏之事警之以卒其業不可聽其去也知其有所得也又當使之以致其謹謂學書者紙費學醫者人費茍有一毫不謹則其費人也豈有窮哉是生之得與否者又皆在乎先生也使生於此果眞有所得而又能致其謹焉先生之道可以南矣先生之衣缽有所托矣先生之心必無不樂而生之謝先生者亦無不至生茍不知出此而徒欲致區區於幣帛文字以爲謝者豈先生之心哉予與僉憲公爲同年於生爲父執誼不可辭遂書以告且致鄙意於先生者亦不敢負忠告於所知也

壽朱處士七十序

往年予讀杜子美人生七十古來稀之句未嘗不嘆浮生短世光景飄忽而謂長生術不可以不學及觀朱晦翁感寓詩有曰飄飄學仙侶遺世在雲山盜啔元命祕竊當生死闗以近所謂但恐逆天理偸生詎能安則又以爲人之所學不可一日不正而神仙家之說𨿽學無益也二者將安取衷哉一日予坐臥林偶得程伊川語錄讀至所謂節飲食寡嗜欲定心气三者予乃大悟曰飲食不節則饑飽失宜而有內戕之患嗜欲不寡則邪僻日生而有自賊之虞心气不定則靈臺以昏天光不發而吾之主人翁常不敢望其惺惺而百體無一從吾令矣是知三者豈特爲養生之要而人之爲學而凡所以爲聖爲賢思以自立於天地之間者亦無以加於此也故予毎以自持毎以告人未嘗捨是而他有所適但予以騃魯之質而又加以懶惰無匹不自鞭策言之未必能行行之未必無少間斷毎自念及則又未嘗不爲之衋然內傷惕然汗出浹背也淸江朱處士彥淸年七十筋力彊健耳聰目明若四五十人人有問者處士曰吾鄙人豈有他哉吾但能安於田裏與人無鬭格無爭訟意外之虞不一擾於吾心朝夕食一蔬一飯寢處一室此外泊然無有也予聞之以爲有會予心有得於伊川氏所謂三者之說毎欲往造其廬而有請焉但予深山野人麋鹿蹤迹乃與城市略相枘鑿而走未遑暇也今秋客有毛云翰者詣予求言以壽處士予遂以云翰故有及於此且有請焉處士倘不鄙予大帽長衫坐我活水有以話及予於處士亦不敢少恡何如何如

壽謝母序

石居子以書告於■﹝日上永下﹞曰吾友昌母壽敢請一言以壽■﹝日上永下﹞曰惡壽石居子曰壽其壽亦不罔其壽■﹝日上永下﹞曰乃若玆壽彼可壽此亦可壽約途之人也曰吾欲以是壽亦罔不壽而況乎請以子哉況乎出於其■﹝日上永下﹞者哉石居子曰子有以壽敢請其壽■﹝日上永下﹞曰天下之物無所終亦無所始有所始者自始不始其始有所終者自終不終其終是以聖人一始終齊壽夭等萬物同古今壽不壽其壽夭不夭其夭不醜其窮亦不榮其達不雄其成亦不毀其不成悅乎其相忘沛乎其不拘也澹乎其無悅也種種乎其無所與有爲也以天爲徒而欣不入不禦儵然而來忽然而去而已爾故其在太始也不以爲崇在魚躍之下不以爲深先宇宙生不以久長是以古人亦有之人挈天地得之以襲气母得之以騎日月處玄宮得之以坐少廣莫知其先莫知其後得之以上及姚姒下逮五伯得之以乘東維騎箕尾而自比於列宿者壽不然而妄意乎壽吾見負山以蚊馭陸以舟而尙曰求其幾幾者不已艱哉石居子曰果若玆也殆可與之以入無極之門遊無何有之鄕與日月參與天地爲常人其盡矣而我獨存者乎壽之大者莫過於此請書以歸景昌以壽其母

定山集卷六

●欽定四庫全書

定山集卷七

﹝明﹞莊■﹝日上永下﹞撰

○序

壽大司馬王公介庵七十序

有大付托之天必有大負荷之人有大負荷之人必有大感通之天此自然之理有不可誣者在昔堯舜禹湯文武之時天欲平治天下也謂天下之大可一人有不可以一人治茍不得人以共理之天下不可以平治也於是付之臯陶付之稷契付之伊傅付之周召厥後漢唐宋之時又付之丙魏房杜付之司馬光付之韓琦付之範仲淹富弼是時諸聖賢之臣知天之所付托在是也又各能極其負荷之重而不負焉有是天者未嘗無是人也天以其能不負所付托也於是與之以桓圭衮冕髙牙大纛無少吝惜使之出入將相各極其榮盛而又享之以期頤耄耋𨿽至於老而不衰有是人者又未嘗無是天也天人之所以相感通者豈有他哉蓋以天下大器非有非常之才力兼萬人者莫克舉之而非常之人又不可不以非常待也今我聖天子左右之臣有克大負荷天下大器相與感通於天者若南京參贊機務大司馬三原王公豈非其人哉公以戊辰進士出入侍從受知列聖幾四十年朝廷系其重輕天下以爲安危君子賴之得以自安小人畏之而不敢肆天下之士無貴賤無小大莫不熟公之徳知公之名望之爲泰山喬嶽仰之爲靑天白日也始公之來南京也舊邦之人各相自慶謂如東人之得周公西土之得司馬溫公及其去也莫不咨嗟嘆息如赤子之失慈母而於再至又皆歡忻踴躍以爲天不棄我民而使我公之來得以終其惠也至於鎭撫南詔巡撫南畿莫不皆然而退休巖壑之人如張東白者至爲中流砥柱圖贊以寄誇美而■﹝日上永下﹞亦有和魏野上冦萊公有官居鼎鼐無地起樓臺之詩以頌公而景仰之無已公何以得此於天下哉是皆天以我列聖爲堯舜爲禹湯爲文武而慭遺是老俾之以輔成唐虞三代之治故也不然何以有此萬人之英克大負荷天下大器而挺然不拔如公者哉■﹝日上永下﹞嘗聞公之名觀公之大私竊念之以爲天人之理𨿽至相合然亦不茍合也而公之於天夫豈無有以爲之大哉往年公巡撫江北■﹝日上永下﹞始拜公於江浦今又得拜公於南京公不以■﹝日上永下﹞爲不肖毎見必與之坐以論古今天下之事■﹝日上永下﹞聽其論議叩其學術公之大者莫過於誠故公於天下之大計無一言一事不出於誠也記曰惟天下至誠爲能盡其性能盡其性則能盡人之性能盡人之性則能盡物之性能盡物之性則可以贊天地之化育矣又曰至誠無息無息則久久則徵徵則悠遠悠遠則博厚博厚則髙明公之誠至於如此是宜徳望愈老愈重功業愈老愈大福祿壽考愈老愈尊而公所以有是天者有以爲之大也以公有以爲之大也則爲稷契爲臯陶爲伊傅爲周召以及司馬韓範之得於天者夫豈徒然哉今年公上章求去聖天子以公元老不可一日去朝廷勉畱如成王之畱召公者公不可辭十一月十八日公初度也公之子某求諸名公卿詩以爲捧觴之圖聫爲大軸不可無引因駕部主事某以命諸■﹝日上永下﹞公之壽蓋天付之享之以期頤耄耋而命之以福我天下之民負薪傴僂之夫何敢贅一辭哉然以其請也猶得以致夫天與公之大於一言間者亦■﹝日上永下﹞私竊景仰之意得以因是而少見也

壽張處士序

張處士克正者予裏中父執也與予父交予父少處士十二年以兄呼處士凡裏中歲時伏臘秋報春祈未嘗不在或行坐或飲酒處士先而予父後長衫巨袖揖遜雍容人見之莫不嘉賞以爲一家兄弟不是過也頃予父患風攣不出門者五年處士見予未嘗不問予見處士彊健踰昔亦未嘗不衋然內傷以思痛予父也予父之齒少於處士而其衰老反在處士之前其故何耶以爲天也夫天至公不私於人天不可誣以爲自操之有不同而彊衰視之處士人爾固不知所謂神仙久世之術而予老父亦非輕冒寒暑之人而亦不可以厚誣於自操此果何哉以予觀之祇自痛也處士生四子曰麟曰龍明經爲儒者曰鳳曰夔居貨財爲商賈養志承顏甘旨罔缺朝夕之間而處士之心固恬然而樂熙然而處也而予老父則甚不然予茍升斗之祿於朝北馬南轅陟屺陟岵殆無虛歲而乃以垂白之親屬之孱弟而甘旨之奉𨿽曰罔缺然視麟輩之所以奉處士者終不如矣予父奚以不衰而處士奚以不彊耶予父之衰者予之罪也古人以親在不仕予始未之思耳褰裳出門所爲幾何往昔之非悔不及矣今予老父𨿽在牀席猶幸未至於困予當上書闕下懇血竭誠願乞終養明天子倘不加罪而得所請焉而予老父藥石之餘殆將平復得以復從處士之後一日二日之間麟率麟弟吾率吾弟相與聚二老於一庭稱觴戲彩拜舞蹁躚以終百歲則予之願始畢而予之罪始可以贖其萬一矣不知其何如也處士初度友於麟者請文爲壽予敢一道其私處士厚予父者亦固其願也遂書以獻

送掌教歸養序

君子不必仕不必不仕時而已矣時可仕也則仕時不可仕則不仕惟其時也故仕非茍祿不仕非忘世然亦有時可仕而不仕時不可仕而仕者又不可執一論也夫時可仕矣吾病焉不能仕有他故焉不得仕則又不可仕矣時不可仕吾則貧無以爲養罷無所於歸則又不可不仕矣世之論人者取其迹而或不知其心守夫經而或不知其權執於不仕或以茍祿加於仕執於仕或以忘世加於不仕嗟夫傳說之版築呂尙之釣渭果忘世哉孔子之嘗爲乘田嘗爲委吏果茍祿哉君子之所爲眾人固不識也三衢吾先生之在京師與今翰林編修楊維立劉景元齊名學者日望其大魁天下先生竟以親屈來掌江浦教事旣五年復恐他日致有子路風木之悔遽白所司具行李買舟卜日東歸江浦學者又不能一日畱也是先生之仕非茍祿而不仕非忘世出處正大去就分明人孰加矣先生之在江浦予方築艸亭淸江之上閉門臥病不與世接先生毎不以予爲不肖朝至夕往與予髙坐危言談論終日病體忘倦予不知爲主而先生不知爲賓也予所得於先生教者豈可指計然予之不仕病也先生之不仕親也病也自爲親也豈自爲哉孟子曰人人親其親長其長而天下平又曰堯舜之道孝弟而已矣先生出處去就人或可同而其爲親之故又非他人之所能同矣先生將行予懼人無以知先生而將謂其忘世也又以人之無以知先生爲親之故而非人所能同也故發憤爲眾人一道然予久處荒寂寡學無徒先生行過蘭溪見吾徳懋先生出此論之以示可否又一教我

迎養詩序

曹人徐君居仁以進士來尹句容旣閱月慨然嘆曰吾親居曹君祿不能逮其親吾何心哉遂卜日走使迎養於曹其親樂畊翁亟思見其子也亦慨然就道將及治居仁巡行阡陌忽心動遂叱其馭還果迎翁境上翁乘車居仁禦父子歡動顏色邑之老穉聚觀道左莫不嘆賞稱頌以居仁之能迎養其親爲孝子也其能詩者又皆形諸詠歌以頌其孝一時父子之樂何如哉定山居士莊某聞而嘆曰世之忘其親以趨君祿者比比皆是居仁食有邑而能惓惓不忘其親可以爲孝子矣然孝有大有小譬之焉江河淮海一水也海則水之大觀水於海而他固可略也居仁迎養其親孝已亦豈無大於是者哉昔孔子以徳爲聖人爲舜大孝又以善繼其志善述其事爲武王周公之達孝夫舜爲聖人不可加矣善繼善述果何事哉文王聖人也武王周公之善繼者繼聖人之志善述者述聖人之事是孔子以聖人爲孝子矣夫天下後世何信信孔子也人之疑者又曰孝不過能養而已定省色難而已過爲異行者又不過割股廬墓而已孝子何取於聖人哉嗟乎是知其小而不知其大者吾惑也且吾之有身受形父母旣有此形則有此理旣有此理則吾之所以備萬物者此參天地者亦此使吾身有一理不盡則仰愧於天俯怍於人吾於父母之形爲徒受矣尙何取爲孝子哉故爲孝子者惟恐其不能爲聖人也能爲聖人則天下之理無一不盡而於父母之所以與我者爲不徒受不求飬而自無不飬不求孝而自無不孝已爲聖人而吾之父爲聖人之父天下後世必曰某之父某之子聖人萬世聖人之父亦萬世矣孝子之大孰有過於此哉居仁之孝知夫大者當不止於能養而已也詩旣聫爲大捲邑之諸生周天慶者求予序予將進居仁於孝之大者遂以聖人告之今之世以聖賢爲諱久矣凡言聖人者不以爲迂輙以爲怪然告人者不可不盡迂與怪何加損於我哉敢書此卷末以爲知者道

安逺陳大尹挽詩序

天地有大付托旣已交付世𨿽有大眼目大胸次者亦可以厭而足謂之了了更復何事更復何悲然世變何常春風桃李豈可常有仁人君子不可多得故武城之弦歌未忘而泰山之猛虎已躅一路之福星猶光而亙天之彗孛已燦天意何在人心何在酬酢者誰交付者誰光明之燭自謂徧滿天下而逃亡小屋畫本流移更復誰照於乎其不可悲也哉莆田陳君尹安遠其旣沒也人悲之非悲陳也悲安遠之無陳也安遠之無陳和而聽之者誰而照之者誰於乎其不可悲也哉安遠之民天下之民也悲陳君者有詩而定山居士爲詩序

陳重器挽詩序

予歳之己卯舉進士春官與今刑部郎中長沙陳君宗器會予白下舟中時其父封君其兄公器在焉封君則古老蒼勁公則精敏浩博而宗器則又豪俊英爽可敬可畏自是與公器聯翩北上相與日親乃得宗器家世之詳宗器謂其兄弟七人皆有可觀稱其兄重器尢不置口且曰於公器不減而自謙其不能過予遂識之於心亟欲見之不可得也丙戌予與宗器同登甲科其後北轅南楫奔走四方與之不相見者十年毎見傳記所載如髙辛氏之八子周之八士荀氏八龍馬氏五常眉山三蘇者未嘗不思念陳氏父子兄弟也前年夏宗器與亷州守劉君用光偶自公暇過江訪予定山握手道故舊歡甚竟一日夜乃去宗器將行出一帙示予曰此吾亡兄重器挽詩也敢請一言以序諸首予曰此豈予欲見之而不可得者哉宗器遂歔欷不自己予亦不能不爲重器悲也予不識重器奚爲而悲世之賢者常少不賢者常不能無賢者人之眼目國之蓍龜世道賴之以立人紀賴之以正君子有所恃而不怠小人有所畏而不爲不賢者常至貴壽賢者常至夭死如往年吾友羅一峯者亦可悲矣重器果如宗器之所稱論亦不可謂之不賢者予於重器何爲而不悲哉重器挽詩皆今天下士大夫所爲哀者宗器以爲今士大夫皆文章俊傑之士而予山人文章之人文采絢爛而山人之言野朴絢爛之言美浮於實而野朴者後將可信而傳也嗟乎此吾宗器之慮之過也周公孔子顏回孟軻其死也孰誄孰銘孰傳孰序天下後世稱爲大聖人大賢人者亙萬古不衰名之傳與不傳者人之賢與不賢也使重器果賢也人將傳之不遑暇食使其不賢𨿽百予山人亦豈能有所傳哉矧夫至人無行至徳無名以鴻蒙渾噩於太古之天者又不系於傳與不傳而亦俟乎汲汲於是宗器曰固已諸士大夫之意其可孤哉予不能絕遂筆其言於尾簡以爲重器挽詩序

六合縣誌序

郡邑之有志猶國有史也史書天下之政誌書一邑之政二者𨿽有小大之殊其紀事紀言則一而已曩者予以史職攺官南京謁今大理卿夏公於太常時公與博士方公者方修太常誌書予得而讀之見其所載某少卿死節洪武末時其事甚備蓋某非公則將終於泯沒而已予遂以爲國史之命予旣不足以辱然又不能卓然以退飽食終日豈予用心茍得從夏公後修所謂行人志及吾江浦邑志其或得載如太常某者亦於世道不爲無補而吾素飱之譏亦可以少逭矣未幾予老父母俱病大故薦罹痛入心髓自卹不暇而況有及於是乎予時未嘗不羨夏公之得以從容文字而嘆予之迂拙也今年夏秋官主事六合鄭公過予請序所謂六合志者予辭以爲未暇公未信也旣而公之子時柰曁國子生孫國輔者以大尹唐君之命來請且持一帙示予蓋六合志已其間所書風俗人物善惡褒貶無不可觀蓋編集於教諭李先生校正於周先生筆削於公而綜理提調以成於唐君者予於是又不能不爲諸公羨慕而益以迂拙自嘆也夫古之人不得以行於時者必有所著述以垂訓於後世如孔子刪詩書定禮樂贊周易修春秋是已豈獨孔子然哉下至於司馬遷劉向賈誼之徒亦各以其說與表見於時以垂於後不自汨沒也今之人何所希及惟古聖賢人而已予於一志之成且將羨慕今人之不暇而況能有以及於古之人哉予益重可嘆也唐君鋟梓是帙已告訖工而亟請予文夫予𨿽朽鈍無補然亦豈不知所以自訟者乎遂敢僭書於此以識首簡

壽陳掌教序

邑主教陳先生壽燕諸生學宮諸生曰顧無所壽不可人於所愛願其貴富祝其壽考且罔不至而矧曰其師然壽吾師不吾定山不可乃相與詣活水亭曰先生其爲我壽哉是時予方與陳大中論靜虛動直論敬以直內義以方外乃遽應曰是亦可爲先生壽也諸生曰何謂予曰先生師也儒也儒道所在師道所出壽先生以壽不以道乎況先生言出於口洞見肺肝人有附耳語以私者初若有所納領旣而輙語人曰此某事某告我人有惎先生以他故弗類者又輙曰此非我某主我𨿽家人父子告必以公亦不敢以私先生惟恐其耳一接而口遽吐而害成也先生胸次明白坦夷洞達無礙幽暗巖崖無鬼無魅淸平郊野鸞凰蔚如先生之質近於道矣先生質近於道今𨿽老矣吾告以敬以義以虛以直必將奮然曰吾何人孔孟何人周程張朱何人而於朱子所謂人𨿽八十亦當硬寨做去爲不誤矣由是而敬而虛以養吾道之命脈而直而義以固吾道之幹質不違動靜交飬內外吾知百二千歲不足當抱和守一之萬一臺背兒齒不足以讎樂天知命之多寡孔孟之道萬古壽萬古矣程朱之學無窮壽無窮矣道之所在壽之所在也先生何慮乎壽哉伊川謂不學則便老而衰惟先生力行之耳諸生曰是可以壽明日以其子鄕進士孔章來授予簡道不予悖皆可念也於乎西山父子風月師生異代誰借但予衰謬不足重輕爲可愧也聊書以謝

壽艾叔明母八十序

安仁艾叔明自江淮過予定山請曰熹老母八十熹將歸安仁稱觴膝下願一言以爲老母壽可乎予曰玆賢母也壽安可辭叔明喜不自任踴躍而前曰吾老母生長深山不離閨壼以縫衣裳冪酒漿精五飯爲職此外無他可稱也今先生以爲賢母何哉予曰叔明知有善非婦人有非非婦人爲母事然豈知三遷以教其子爲孟母之大者乎叔明客江淮二十年矣抱靑囊祕術每在予門恆以蔡牧堂固子之能但不知白鹿主人今有無於溪雲活水間也叔明笑曰有白鹿然後有牧堂安知活水之無白鹿也哉自是凡有所遊霜厓雪洞叔明未嘗不與予同往蒼峯錦壑叔明未嘗不與予同坐一有所遇叔明輙忻然拊掌予𨿽於叔明未能盡知然浴沂之趣山峙川流之妙鳶飛魚躍之眞叔明外亦不能無他有所得也毎有所得輙危坐不去叔明笑曰先生又一癡也夫定山天下僻地予末小子天下之風漢癡人叔明負楊郭之資求以售其奇不於通都大邑而乃於天下之僻地不於富貴豪賢而乃於天下之風漢癡人辭繁縟而就雅淡驅勢利而近迂闊自非眞有所養不能以至此也然以丌氏之事觀之叔明豈無所自哉語已叔明乃再拜曰熹母未嘗無教然不知以爲賢也今以熹母爲賢吾母似矣熹則何以當之維自今熹不敢不自力於先生之言也明日舟人告急叔明攜捲來遂書以畀之使歸以壽其賢母且使凡得以壽其母者要自賢也

嘉興府誌序

嘉興府誌郡守儀眞柳侯纂修平湖縣博南川林先生校正江浦荘某爲之序曰孔子刪詩書定禮樂贊周易修春秋道不行於時蓋欲淑人心於後世是六經出於孔子爲萬世法也六經𨿽大而郡誌所書則無不該一郡之志豈大於六經哉郡有民人則有政事有政事則書有山川則有題詠有題詠則詩有星埜則有陰陽有陰陽則易有上下則有和節有和節則禮有人物則有褒貶有褒貶則春秋是六經一志已一志該乎六經而愧乎六經可哉書政事者必無愧書書陰陽者必無愧易書吟詠者必無愧詩書上下者必無愧禮書褒貶者必無愧春秋如是則嘉興府誌非府誌也嘉興之六經也侯與南川何以爲是地哉侯以名進士地官卿屬領郡六經此學禮樂一邦而吾南川又以無極主靜之派法印平湖皆可謂一世之豪願學孔子者也而是書之修豈無見哉其必以書以易以詩以禮樂以春秋而必非無所張主者也是書一出天下之人必將爭先洗耳以聆六經之論拭目以觀六經之作𨿽予深山頑鈍之人亦將褰裳踴躍以求二公之出手如何矣茍或不然於吾所論一有不類豈侯謂哉世嘗以六經爲天上人語孔子爲萬古一聖故志自志而六經自六經也嗟夫典謨何病乎芻蕘途人豈乖於堯舜志自負侯而侯不負志矣𨿽然侯力亦大吾知其必將以運斤成風斵終日而鼻不傷之手不容有所欬唾其側而吾南川又將危坐竦觀以聽其英論而袖手於筆削間矣侯何人南川何人而亦有是乎哉一忘其勢一忘人之勢相與鳶魚流動於幾格鉛槧之間而必將無一抵牾者二公之學也吾於是有以知是書之不爲府誌而爲六經矣吾聞侯以嘉興人物莫大於陸贄名宦莫過於楊季琮修志之餘皆欲大其祠宇實錄其行以萬古其人於天下而又以嘉興之學未知其大欲辟嘉慶亭以捨南川而尊禮之以求乎靜觀自得之妙相與以注我乎六經求乎內而忘乎外也眞天下之賢守矣故於是序與之以言六經

長興縣誌序

長興志成邑士臧有原以慈溪周子詣定山求某爲序某曰昔孟子謂春秋成而亂臣賊子懼志不仿乎春秋之例哉周子曰春秋不已僭乎某曰邑之有志猶國之有史也史與志𨿽有小大不同其示勸懲則一而已矣故春秋之法謹華夷之辧嚴善惡之等別冠屨之分撥亂世而反之正者豈有他哉聖人以天自處故操縱予奪皆出乎已如天之造化萬物有所發者有所藏也有所生者有所斃也故中國而夷吾則夷之夷而猾夏吾則膺之天王冡宰而下賵諸侯之妾則貶而稱名以天子諸侯而盟夷狄則譏而書會以春秋盟主而伐謀不葉則貶而書人至於簒弒之罪書法愈嚴從賊而實非爲賊者爲首惡非賊而不討賊者爲弒逆罪之所至推見隱微無少假貸至於褒善則尢汲汲惟恐不至衮鉞榮辱存乎一字故古人謂春秋爲傾否之書又曰五經之有春秋猶法律之有斷案夫邑志懲勸旣同乎史修邑志者茍不仿乎春秋則善何所勸惡何所懲故書一臟也極其銅臭書一賣城也極其婢膝則凡欲爲贓欲豎降者其瞬一接則必竦然而毛髮豎矣必將省曰彼亦人也何爲其污若是哉何爲其背若是哉陰以寢淮南之謀者未必非吾黯也以至書一忠臣書一孝子書一賢聖其使人勃勃莫不皆然邑志之修豈止爲山川道裏建置沿革而已修邑志者其可不以春秋自處哉古之人謂春秋成亂臣賊子懼予於邑志亦未嘗不曰亂臣賊子懼也蓋春秋之懼以天下邑志之懼以一邑邑志同乎史矣天下一邑又豈有不同者乎周子曰果若是也天下之邑將無志矣某曰天下無志非志病也不能以春秋自處病也孔子以天自處修志者以春秋自處有原於是書也其果以春秋自處乎不以春秋自處乎其果以春秋自處也是以天自處矣吾於獲麟之賀又當拜有原於長興不然吾不知其所謂志矣周子曰是固一論也某遂書此以爲志序不知有原以爲何如

壽李母九十序

李氏母壽九十九十之壽可易得哉故凡神完气昌聰耳明目歲至百九十者人皆曰此異人也此其有吐納導引之術也茹艸木餌金石之能也不然而若人者亦奚以至於此夫以吐納修餌爲壽世之奇人僻士蓋或有已堂庋閨閫之人以烹調紝織爲務者乃亦有是能哉而母無是矣母之於此果何道乎古之壽也無事爲神心安爲泰而母之子某粗布菜根與世淡泊無一紛擾而其孫某又以奇偉之气拔去流俗奮迅馳驟以自趨於賢人君子之黨而父子之間又能輕煗怡悅父以勤母子以順父各振其孝世之忘身辱親以貽親悔者莫可勝紀而李氏父子之賢一家之間又皆怡然熙然以樂無事而母之心安矣而母惡得以無壽乎是母之九十者母有賢子孫也母有賢子孫而母之壽亦惡得止於九十乎嗟乎思尼父子輿之徳則必思顏之何似思伯魚伋也之賢則必思上官之所由泰山之上而李氏父子果知其有不屬者在而母之壽也尙可涯哉尙可涯哉今年十二月八日母初度世奇請予壽而某謂予有一日長而予以壽母庶幾李氏父子之知壽其母者當又不止九十也

壽尙公七十序

和陽麾帥尙公壽七十其厚橘潭請於予曰公可壽乎予未有以應也明年七十添一籌矣潭又曰公可以壽乎予戚於公善其子廷臣予不敢絕物於公也乃應之曰壽有三以道以天以修養也以天稟命有生賤貧富貴不可移易老弗以戾而失少弗以徳而畏以修養吐精咽華超生出死刀圭入口而白日羽翰以道則異於二者之撰矣天髙海闊月到風來蕭蕭馬鳴無一而非天理鳶飛魚躍無一而非眞妙千紅萬紫可句可觴楊柳梧桐可懷可挹茍非眞虛眞靜眞有所得眞無所礙其孰能有以與於此哉是以道脈千古而壽脈亦千古也道之天無窮而壽之天亦無窮也公孰居一於此哉潭曰以公七十而耳聰目明筋力彊健謂公非資於二者不可然曰以道壽者乾開坤辟幾何人哉公茍妄意於是者非予茍妄意於公非予予不敢以是望於公也嗟夫孔孟周程非人則已使果人也公何不可望哉昔朱子謂人𨿽八十亦當硬寨做去公𨿽老矣使公果能一噴而醒硬寨不已務求夫天之所以生我者何如吾之所以得於天者何如於此而不自絕焉則凡人之所以堂堂萬古而長存者尙何少於公哉使或不然徒以七十而議夫千古吾見誇父逐日徒渇而斃而公不可以爲壽也潭曰公不絕物予尙敢絕於公哉果若玆也公之壽也得無日乎

遏惡傳序

靈璧縣博陸先生以遏惡傳一帙致書某曰此紀善王君爲吾府推李公所大書者靈璧吳尹謂有警於世欲鋟梓以傳乃借懇於某曰先生傾蓋定山其將何以處乎是哉遏惡玆序敢惟吾子是托其無辭某取而讀之觀其書公之審克明允發擿姦伏罔不精到𨿽古良吏有弗過者乃竊嘆曰世之司刑安得皆若公哉爲史傳書若公者又安得皆若此哉公與傳皆可謂無愧序而傳之宜矣然君子講學則又不可以不審也書曰彰善癉惡樹之風聲易曰君子以遏惡揚善蓋善善所以勸君子惡惡所以戒小人而遏惡揚善又可一日廢哉予嘗觀公治水黃河拯民於魚𨿽胼胝手足有所不辭其一念之仁蓋炳如也至凡佐理郡務陽噓春育旌孝表賢亦無不至而公之可書豈止一遏惡哉而遏惡之書今亦屢矣至所謂有善而勸邈乎其無一語不知何也夫長於仁者未必或短於義專於秋者未嘗不根於春而書獨於此蓋將以公職在推讞據以耳目之所見聞者書也又或以不有所殺曷有所生以遏乎惡者爲扶乎善也而或者又曰春秋爲傾否之書五經之有春秋猶法律之有斷案而書公遏惡者又將有以法乎春秋也不然則是書也以鸞鳳之悠緩不若鷹鸇之明快和風甘雨之溫粹不若迅雷風烈之奮疾可快人意矣夫以安流伏槽之家而書之者乃獨有取於此哉於乎四凶不有而流竄放殛將何施姦慝不作而墨劓剕宮爲焉用明刑固所以弼教而禮義人人婣睦比比而皆相與流動於黃羲周旋於周孔者而刑又將何所施也有刑豈若無刑之爲妙乎爲公遏惡者固不知聖賢之大所謂善善長而惡惡短者何如也知聖賢之大夫又安得無所見哉紀善君以撝謙自處不多上人其心必曰吾以遏惡傳公以吾濠梁一郡之大爲公書儻公有揚善可書而紀善君遺之亦將以補其傳予𨿽迂鈍無狀犂鉏之暇尙當爲公一序如今之序遏惡不腆也陸先生以其髙弟吳景來遂書以爲遏惡傳序可否請一教我

壽施翁八十序

天下之壽道而已矣以壽則壽以道則無所壽非無所壽也無所役於壽也豈無所壽哉邵子謂人以百爲壽天地以十二萬九千六百爲壽然以百視萬以人視天地何遼絕哉記曰博厚配地髙明配天悠久無疆然曰配曰無疆者蓋萬其百天地其人矣豈人力能哉故曰道而已矣何哉道同則其壽同也故如堯之壽百五十曰惟天爲天惟堯則之者𨿽歷萬世而無窮也堯何如壽哉文王之壽百曰維天之命於穆不已文王純亦不已者亦歷萬世而無窮也文王何如壽哉豈特堯與文王爲然孔子之覆幬如天持載如地錯行如四時代明如日月無不然已豈特孔子爲然若曽若孟若子思若周程張朱於道有聞者皆然已壽豈偏於聖賢哉以道則無所往而不壽也由是則彭籛非壽殤子非夭回何害其爲不壽跖何害其爲不夭哉嗟乎人固有挈天地襲气母騎日月出入於不生不死爲壽者嗟乎此何道哉此可與老氏謀不可爲吾儒道也朱子以偸生爲昧天理吾儒之學果如是哉黃巖施翁壽八十公嘗爲民牧羅源長官爲賢令通府濠梁爲賢倅且其子司訓和州以嚴以勤又知翁教子爲人賢父矣吾指而屈之翁之賢當縷縷也翁由是以沈濳乎姬姚孔孟之思咀嚼乎周程張朱之味而不以老爲勌翁之壽去百無幾也將特止於此哉𨿽與天地始終可也茍曰吾老矣吾老矣古人謂人𨿽八十亦當硬寨做去又謂衛武公行年九十猶作抑詩自警者皆誑語也翁何如翁何如翁子司訓之僚邵先生率諸弟子詣定山謁予文壽疾風雨中命舟秋江一日百里意亦勤矣翁亦可以想見其人矣因其請且偕吾行也遂相與以壽其道

壽李君懷玉海屋添籌圖序

金陵李君懷玉壽其朋友鄕黨繪海屋添籌圖求諸大夫士詩壽之張秉忱持以掛予天峯艸閣求序予觀之曰美哉圖乎其所以幻吾懷玉者乎而曰壽懷玉不可也秉忱曰有是予曰海屋添籌幻也神仙以其所幻天下之人不知其幻遂各以幻之幻之已幻之親幻之君幻之朋友幻之鄰里鄕黨爲所幻者人以爲幻則曰是𨿽幻我以神仙幻也以之視幻也豈厲也哉故荘周列禦冦以蝴蝶蕉鹿夢幻其身而王母以瑤池幻穆天子以三偸桃幻東方朔韓湘以藍闗雪詩幻昌黎林靈素以怪誕幻徽廟無於其有虛於其實相與枕籍於幻而不自知其不至於毀滅仁義棄絕理道不止也海屋添籌謂非幻乎皇極經世以元十二會十二萬九千六百爲天地數海屋一籌滄海一桑田𨿽十二萬九千六百爲幾籌哉海籌盈屋天地幾混沌海屋之籌豈復別有一天地哉天開於子地辟於丑海屋之人果安寓哉此海屋之籌不謂之幻不可也而以壽懷玉哉秉忱曰果若是也懷玉奚壽予曰易也去其怪去其幻而已矣去其怪以還吾天理之正去其幻以正吾仁義之常老氏毀絕仁義也而吾堯舜孔子則安夫仁義而不去神仙滅棄理道也而吾堯舜孔子則守夫理道而不戻堯舜孔子天下古今之所法也懷玉何所從哉將以從夫幻乎抑以從夫仁義理道之正乎從夫仁義吾不敢以非仁義者壽從夫理道吾不敢以非理道者壽理道仁義懷玉之所固有以其所固有者壽故曰易也曰老氏曰神仙夫豈固有哉懷玉之質朴茂近道儻憤然硬寨力謝其幻而曰堯舜孔子爾何人哉不至不已由是而臺耉由是而耄耋從容於仁義酣熙於天理壽愈髙而道愈髙年愈尊而徳愈尊也不然徒以幻得壽不可以入於堯舜孔子其爲懷玉壽何如哉秉忱曰非子言幾誤懷玉然諸大夫士詩必有同此以發者豈能無待於先綆而深汲者乎予識髙景陽識懷玉懷玉亦予二十年前故人也於其幻也得無念哉遂抗顏以書他日酡顏鶴髮盎然道气而大趨闊步有過於天地間者未必非懷玉也

月軒序

安仁艾君叔明號月軒夫月也有詩人之月有文人之月有詩顚酒狂之月有自得性天之月韓昌黎盛山十二詩序謂追逐雲月文人之月也杜子美詩謂思家步月淸宵立詩人之月也李太白捉月采石而其詩又謂醉起步溪月詩顚酒狂之月也黃山谷謂周茂叔人品甚髙其人如光風霽月自得於性天者之月也夫詩文人之月無所眞得無所眞見口耳之月也詩顚酒狂之月醉生夢死之月也惟周茂叔之月寂乎其月之體感乎其月之用得夫性天之妙而見夫性天之眞自有不知其我之爲月而月之爲我也所謂曽點之浴沂孔子之老安少懷二程子之吟風弄月傍柳隨花朱紫陽之千葩萬蕋爭紅紫者是已蓋與天地萬物爲一體者也上下與天地同流者也所謂聖賢之月也叔明之月果何月哉叔明深於地理學毎以蔡牧堂自負非得地理之性天者不能嗟夫人之性天何往不在牧堂之性天豈異於叔明之性天叔明之性天豈異於茂叔之性天哉叔明於吾茂叔之性天不知果眞得否也叔明往來予溪山雨閣最久要之當亦有得也人凡有叩叔明之性天於靑囊者不以曽楊廖賴之專而視叔明可矣凡厚叔明者有詩月軒而某於叔明尢厚遂爲之引

韋氏族譜序

世嘗以族譜爲譜一族表世系使宗族子姓無所紊亂於一族此一家之史也然其書年書月書邑書郡書裏道必書曰此某姓也此某氏也此某賢人君子之後也書姬姓者必曰周文公旦之後書吳姓者必曰延陵季子之後書姚姓者必曰虞舜之後書孔氏者必曰仲尼之後書司馬者必曰程伯休父之後至於小邦僻郡卑官陋邑無所聞於天下者又皆蔽而不書此何故哉蓋操欲上人者人之同情也惟其有欲操上人之心故以吾之郭而拜子儀之郭以吾之狄而哭仁傑之狄何所不至也嗟夫堯舜孔子之先豈皆堯舜孔子者哉有堯舜孔子然後其族始大也顏孟程朱之先豈皆顏孟程朱者哉有顏孟程朱然後其族始不可及也丈夫當磊磊明明以自樹立而軒豁於天地之間不以第一等事讓人也惟其能自樹立不以第一等事讓人天下後世自曰某族某人周公孔子也某族某人子思孟軻也某族某人程子朱子也吾之族不求大而自大又豈待有慕於同姓之大者而後大哉或曰天下之事未可執一而論吾之族不出於周孔程朱固可以自力也使吾果出於是吾將亦何以哉予曰出於周孔程朱者幸也出於是而又能以之自勉是吾之族又能軒天轟地出一周孔程朱矣吾之族豈不益大以光而爲幸中之又一大幸也哉慈溪孤鶴周惟坤先生攜長興韋氏族譜詣定山求序予觀其譜略無有所扳緣依附者眞一家之信史也韋君某以進士出宰某縣質直厚重觀其譜略亦可以知其人矣天下後世之譜凡有能自樹立而無所依藉者未必不自韋氏族譜始也

贈司訓洪先生秩滿序

甚矣天下之師不一也有心傳之師有講說之師有句讀之師有位號之師位號之師非弟子之所願學上有所命而下不得以不從者若今冑監與夫郡邑之師是已句讀之師操持鉛槧析句分章而皷弄雌黃而於義理若罔聞知若今之所謂村學究者是已講說之師坐擁臯比明白義利毫分縷析無少差謬若朱子所謂已落第二義者是已惟心傳之師則有不然眞乘法印以心傳心其不言之妙而自昭融於光風霽月之天流動於鳶飛魚躍之境若周濓溪之於二程李延平之於晦翁是已世之儒者不知心傳之爲何物率然自號師曰某弟子也弟子曰某師也上下恬然不以爲怪正心誠意之傳果安在乎吾道一貫之旨果有此乎是以師道率至不行天下率無善教教與治相須有闗雎麟趾之意而後周官之法度可行無善教者所以無善治也故孟子曰楊墨之道不息孔子之道不著是以邪說誣民充塞仁義仁義充塞則率獸食人人將相食程伊川之序其兄明道又曰道不行百世無善治學不傳千載無眞儒無善治士猶得以明夫善治之道以傳諸後無眞儒則天下貿貿焉不知所之人欲肆而天理滅矣故孟子之與伊川夫豈無所見而故爲是以聾瞽人哉蓋以師儒者爲天地立心爲生民立命爲萬世開太平之本茍師儒之教不行則人心不正天理不明邪說橫流天下望治其可得哉故古之人謂孟子之功不在禹下謂明道爲孟子後一人而已者不我誣也莆田洪先生貴忠以鄕進士分教錢塘未幾以憂去三載服闋來補江浦教事旣滿諸生陳允崇求言以贈予定山鄙人聾瞽世務已十年矣先生之教之善否予豈得而知之以應吾允崇之求哉予辭之再允崇求之再不徒再也至於三至於四允崇猶有所不倦焉夫世之宦於四方者恆有推之不去之說使先生之教不善何以致諸生之惓惓者如此哉是先生之爲師必非所謂句讀也必非所謂講說也必非所謂位號也其將有所得於心傳者哉不然其亦將有所見而未及於行者哉抑未能行於今日而又有待於他日者哉予𨿽至陋然果於忘世亦非所敢願者則又不能不爲一言以爲先生地也允崇退人有謂予者曰以心傳心之說恐未可以告洪先生也予曰不然胡安定之蘇湖陸子靜之九江夫豈非位號之師哉予遂書以爲洪先生行贈

恩榮爲馬主事乃翁序

皇帝二十有三年春上太皇太后徽號詔若曰惟朕有親惟天下獨無親乎乃推其孝於天下俾凡有親者咸得盡厥孝焉爰詔廷臣弗年以例咸賜誥勑封其父母肆兵部主事臣讞已官其父安人其母不寧是已老老之政天下靡不至焉大矣哉皇帝恩也昔者禹舜天下謂之大孝武王謂之達孝夫孝曰大曰達可以至已然皆止其身孝未有推之天下如今日之盛者我皇帝之孝何如哉臣讞旣受厥封定山臣某告曰惟我皇帝推恩其下匪有求厥臣也老吾老以及其老惟玆臣下蒙恩其上非有能以自致也推玆老老故亦得以老其老夫老老及其老恩莫大已蒙其恩以老其老幸莫大矣惟其幸故天下罔不以爲榮父焉於子必曰不仕何顯子焉於父必曰不顯何孝故一命未沾其封勑已畱涓滴未盡其顯揚已竭嗟乎玆豈常得者哉我皇帝之孝曠古所無乃若玆典亦曠古之所無者故惟有復子明辟者然後有魯封有明徳廸知者然後有陜議有施有報懋徳懋官厥或跅弛以惰冒昧以偸然欲藉玆以顯揚其親吾恐龍章鳳勑有弗可以多貸其下也臣讞何克以堪玆哉惟父以勸其子惟子以勸其父忠其忠以職已益圖報稱有弗計其得益玆感激有弗謀其功乃若玆誥乃若玆制乃惟顯揚亦惟分也有弗過也於乎其式敬哉臣讞乃曰是用玆警請書於素遂不敢辭

贈姚廷偉序

予性拙不知時務毎聞人有淳朴不矯餙者輙愛重之企慕之若父子昆弟然惟恐其不與予接人有浮薄躁妄者輙遠棄之疾惡之若冦讎然惟恐其與予接今之世君子固多而小人亦不能無予之性𨿽僻如此然不得以直遂其所願欲者十常八九也予欲與接常不可得予不與接者動輙滿目至有推之而不得去者古人謂俗子推不去可人費招呼又曰書當快意讀易盡客有可人期不來世事相逢毎如此好懷百歲幾回開古之人已有先我而爲浩嘆者不獨予也去年予過鄕人髙景賢求所謂淳朴者與之遊景賢舉廷偉告予亟欲見之而不可得也未幾景賢之子俌及儒士李天祿過予予問廷偉天祿曰彼豈易得哉居浮華之中綌絺不識夏紈綺不識冬溫飽之外泊如也人有欺朴而侮弄者輙不應至有叱其名出惡語以見侵者輙走閉其門不出有問者又輙曰世豈無同吾名者哉予曰眞朴人彼豈不稔予而子之來不與俱哉天祿曰彼但以冠組爲柴柵宧達爲土苴固恆戒其子曰毋近勢毋逐利毋與貴人達官者遊自取敗辱子之宧況𨿽若此其能畏影而不走於日中哉予曰是之謂麞矣麞之始生未知鹿也見夫侈然其大巍然其角粲然其斑則駭然而走以爲若吾類者固當專其野一其質今乃炫然自露如此何所與取朴哉彼蓋得非以予爲鹿哉天祿笑曰子果欲其來也吾當致子之言買靑山煮白石與子終老於荘泉之上予不誑子也予曰子能爲我言之敢借此以爲先容遂書

贈張君良弼僉憲福建序

世有常談以爲迂闊然行之自我卓乎萬世以爲傑論而不容毫髮有所少間者豈眾人之所知哉仲尼之後歷千萬古而知乎此者惟子思孟子明道三人而已子思以至誠之業爲悠遠博厚孟子以覇者之民爲驩虞王者之民爲皥皥明道以理之是非爲禦史論列而不主於攻擊聖賢豈有他哉天下之事有巨有細有緩有急各有所見也丘山可重而鴻毛可輕吾則捨夫輕而卽乎重取夫大而忘乎小也世之人以激烈爲職淩厲爲務苛察爲能率曰不如是不足以稱吾職嗟乎職固如是稱哉職茍稱矣其於國家之大體何如朝廷之元气何如聖賢之所以如是悠緩者非自怯懦也蓋存大體而養元气也聖賢之外人亦何所學乎彼以激烈我以吾厚彼以淩厲我以吾緩彼以苛察我以吾徳處一事也發一論也必於國體果無所損元气果無所虧吾則行之如其不然則𨿽一日之間可以坐致太平吾不爲矣故如範我馳驅吾寧終日一禽不獲而不詭遇一日而獲十也嶷乎其泰山喬嶽蔚乎其鸞鳳郊野充乎其參苓芝術而所謂孤峯絕壁陣馬風檣而斬闗奪將之能可以束之髙閣而不見其有餘用矣忠厚迂闊而以邵以畢老成遲鈍而以傅以周吾之學聖賢者如是庸詎知一國非之天下非之亙千萬古而非之者乎黃岡張君以地官員外郎僉憲閩越張君有事江北嘗過我定山相與終日危坐𨿽未嘗一及政事而气質凝重固磊磊非俗吏也其同寅諸公於其行也托吾李君藎卿求言以贈予惡敢以他圖哉他日茍皆有以知重國體養元气壽我國家之命脈於無疆而不規規於天下之末者未必不自張君始也

壽鮑翁六十序

天地果無數乎曰有數天地果有數乎曰無數天地果何如有無數乎曰以數言則有數以理言則無數一元十二會十二萬九千六百者天地之數也夫天地有數而況於人乎而況於物乎此天地不能無數也以理言之顏子貧且夭也然知其貧且夭也而人可以不學夫顏盜跖富且壽也然知其富且壽也而人可以學夫跖閔然禦人於國門之外蕩然自賊於淫亂之區而曰吾有命吾有命者道固如是乎哉此邵子之學而二程子之所以不屑爲也往年浙友余中之過我溪云以皇極經世之學授予讀其書至王天悅所謂推以某甲之年月必得某甲之時日而後富壽必先以某甲之年月而後賤貧以至水陸舟車之所產東西南北之所居精粗巨細之事無不皆然而至所謂福善禍淫作善降之百祥作不善降之百殃略無一二授受之際予𨿽口惟其義而曰一事不知儒者所恥而心實不敢以爲學也其故何哉蓋以仲尼顏子之樂爲周程的派不敢爲隔壁好聽之語以亂我吟風弄月之眞花柳鳶魚爲程家生意而不敢以雷從何起之贅以奪吾起處而起之妙天下之事固各有眞理人固各有眞見也新安鮑翁六十溪南吳以魁之戚蓋賢而得數之壽者以魁父子萬古西山實深契我托以一言而理數肻綮正在我輩之所運斤而又不得有所以惜於翁也昔人謂天下之事不離於數亦不執於數翁之壽也其可執於數乎

送許生還上虞序

戊午之歲正月初吉有生白袍艸屨通予門謂浙之上虞許璋生挾一衾風雨寒暑不顧言若不出口而所言皆根據在昔可與共學者乎予坐之大崖山中逾三時有問疑則復至門予嘗語之曰拘拘陳編曰居敬窮理者予不然嘐嘐虛迹曰傍花隨柳者予不然罔象無形求長生不死之根者予不然生欲往白沙謁吾陳先生夫自生之鄕去彼五千有餘裏囊無粟衾裏裂錢掛杖頭有幾生又有老親雙垂白於堂只子不可再遠吾於此未嘗不嘉其志而又未嘗不恨其窮也不然吾自有樂地夫何恨其將反而求尋乎予贈詩二章予兄大理復和之塵旣歸歌數詩上巵酒於堂上暇則靜坐以觀心且讀聖賢書其樂何如也

定山集卷七

●欽定四庫全書

定山集卷八

﹝明﹞莊■﹝日上永下﹞撰

○記

宿州儒學會講亭記

成化戊戌吉水張君兼素以進士來守宿州其始下車卽慨然有興學之念會明年蓮塘婁先生奉命提督南畿學政符移郡縣修葺敝壞君曰是吾志也於是歷學宮至諸生退息之所曰號房者廢靡不治庀材鳩工作室三十有二自室牖戶乃俾諸生人處其一童冠則附昔也隘陋而今室完好眞可以居學也又作亭數楹於諸號之中虛其四方以迎所受且命諸生皷篋之暇分則退息於號聚則講學於此題曰會講亭成致書於某道其所以且曰爲我記之某定山鄙人閉門髙坐不學不講已十年矣乃欲記此不亦謬乎然書屢至有不可辭者而告之又不可不盡其愚也夫學不可不講亦有不必講講𨿽至精已落有言之境而若朱子所謂第二義也然有言者夫豈無所言哉孔子曰予欲無言天何言哉四時行焉百物生焉天何言哉又曰黙而識之學而不厭誨人不倦黙而識之亦無言也夫欲無言豈獨孔子然哉堯舜之精一執中亦無言者也顏子之終日不違如愚孟子之求放心亦無言也以至周子明通公溥程朱二子又以讀書不如靜坐亦豈有所言哉數聖賢者豈不知學必講而後明以爲不得於心𨿽講無益也故聖賢之學惟以存心爲本心存故一一故能通通則瑩然澄徹廣大光明而羣妄自然退聽視聽言動一循乎禮好惡用捨各中乎節由是而參天地者此贊化育者此爲聖爲賢者亦此茍心不存則身無綂主而徒欲置之頰舌之間而謂有得也譬之摘埴索塗舐天以舌而欲其至也不亦難哉中庸曰君子尊徳性而道問學致廣大而盡精微極髙明而道中庸溫故而知新惇厚以崇禮朱子又曰讀書不足以爲學非讀書無以知爲學之方蓋讀書學問致知之事致知本於存心而存心又不可以不致知也夫人之言各有攸當以君之賢夫豈規規於講說者哉教人者貴乎有言爲學者欲其自得自得之者某願學也學之不講是吾憂者君之教宿人也萬物並育而豈相害道並行而豈相悖哉君爲吾友羅一峯之友以一峯知君也君可與言者遂書此以爲會講亭記

吉水張氏義田記

予讀錢公輔所爲範文正公義田記未嘗不嘆文正公之賢仁於其族而又不能不慨先王之道不能行於天下而使文正之得以私於一家也夫先王之道方裏而井井九百畝中爲公田八家各受私田百畝耕則同力公田然後敢治其私田卿以下又各有圭田五十畝而余夫亦二十五畝天下無無田之家而百姓亦無無田之人老者有養幼者有字鰥寡孤獨者又各有所賑貸而無一人不得其所蓋聖人以天下爲公而人自不得以私其家也自秦用商鞅變法之後廢井田開阡陌而天下始有富貧之分富者田連郡邑而貧者無立錐之地是以文正知族人之不免寒饑乃以爵祿之入置爲義田以周其乏其心可謂仁矣然古之人有賜之衣者曰願賜一國人之衣有賜之食者曰願賜一國人之食以文正之賢其在宋也與韓琦富弼司馬光同稱可謂得君以行道者使能告其君曰井田之法不可以不復其君未必不聽聽之未必不行行之則天下俱被其澤而三族之間亦無無田之人而文正義田之舉亦有所不暇爲矣茍使言之不聽聽之不行文正可以去也則將焉用彼相哉文正之爲執政乃不知出此而顧汲汲於族人之寒饑者不知何也蓋井田之法奮爲是論者千數百年之間惟孟子橫渠二人而已而文正之學識其小者而於此有所未講耶抑或知時君世主之不能行故有所不言耶是皆可以發一嘆也吉水處士某積徳行義隱而不售慕文正之義割田百畝收其毎歲之入以公於祠堂號曰義田命其子兼美擇族一人長而賢者爲主其計凶年則散於族人之饑者而丰則償之其不能者置之煢獨無告者周之處士蓋嘗斟酌於吾友羅一峯以爲儲粟爲義而盈虛不繼惟田爲久故其法爲最善也處士之心不下於文正矣然文正仕也處士隱也隱者欲爲而不得爲仕者得爲而不能爲不能爲者不可以小不得爲者不可以大故仕者常任其責而隱者常任其義是以處士有文正之義而無文正之責嗟乎君子之道窮則志之達則行之達之所行卽窮之所志也處士果無責乎𨿽然處士老矣不可仕矣處士之子兼素仕於宿天下謂之賢守將用於朝位通顯有文正之寄也他日茍有若予之有喙三尺於仕進間者兼素其何以哉處士又當斟酌講明其大者以授兼素兼素之行處士之行也兼素之弟兼嶽過予求記予迂闊之人知井田之法不特可行於古而不知不可以行於今故與之極論如此處士其將以予爲迂闊否哉

六合縣科第題名碑記

應天府之屬邑七其五邑皆江南而吾江浦曁六合者則獨於江之北也人才之多往往稱五邑而吾江浦自有國迄於今登進士者才七人鄕貢士亦不過三四十人六合亦然抑何少也世常以扶輿淸淑之气鍾而爲人故靈而吾兩邑者山窮而地僻故其人多鹵裂而不知學科第則視他邑爲獨後嗟乎此果謂之何哉國家三年一大比一省則合諸郡之人才其多不下數千人而得與其名者百人而已禮部合天下之人才其多不下數千人而得與其選者不過二三百人而已斵石以求玉而疵瑕莫掩而必盡其良士之得由是而出者亦難矣又吾兩邑之大小其視江南之五邑曽不二十之一二夫科目之嚴又如此而吾之兩邑者又如此故𨿽家置一庠序而人人爲儒服亦不能以相及矣以吾兩邑之人之少爲不知學而以其地者或非也𨿽然人亦何病於少哉大路繁纓一就次路繁纓七就珪璋特琥璜爵者此以少爲貴也是故舜有臣五人而天下治武王曰予有亂臣十人五人十人少矣天下後世凡稱堯舜文武之治則莫有能及之者不貴於多也魯哀公以儒號於國中無此道而爲此服者其罪死於是無敢儒服獨一丈夫立於公門問以國事千轉萬變而不窮是魯一儒耳世稱魯爲禮義之國一儒何少於魯哉由是觀之人才不惟其多惟其人而天下無不治已不如是𨿽多亦何以哉是則凡爲吾兩邑之人者其少也不足憂惟其不能如所謂十人五人如所謂魯一儒者斯可憂也六合科第題名碑闕侍禦陳公士賢來督南畿學政乃命縣尹張公恆次第其名氏於碑而求予記予未有以應明年陽信唐君詔者繼厥尹事而復以是請予江浦進士七人之一者遂書吾兩邑之人所以少者如此且以勵吾同志毋使天下後世之人得以少吾兩邑之人

一樂堂記

巡撫南畿都憲何公作堂於新昌裏第題曰一樂孟子所謂父母俱存兄弟無故意也父母俱存兄弟無故一家樂耳公以天子耳目朝廷風憲上有是君下有是民四方萬國之所觀瞻天下後世之所儀則公不樂以天下而乃爲一家之樂何哉公之意曰人情莫不欲其親之壽也莫不欲其兄弟之無故也然父母俱存兄弟無故豈易得哉父母存矣而兄弟不能無故兄弟或無故矣而父母不能俱存然父母兄弟俱得以遂其所願欲而無一之不足焉此豈細事也哉書曰祇載見瞽瞍夔夔齊栗舜未嘗無父母也司馬牛憂曰人皆有兄弟我獨亡牛未嘗無兄弟也然舜𨿽有父母也而瞽瞍未嘗一日安其父母之道牛𨿽有兄弟也而桓魋未嘗一日安其兄弟之道瞽瞍桓魋如此舜與牛之心果何心哉憂惶悚懼日且不暇又安敢望其爲可樂也今吾老父母俱以八十之年垂白在堂荷蒙明天子之恩龍章紫誥霞帔烏紗照耀天地而吾之弟某又能躬耕自給用力於養以奉二親於天姥雲水之間而吾之得以盡心國家揚歷中外以效尺寸於朝廷之上者未必非吾父母兄弟之力也茍或不然又豈無所累於吾之心哉吾以一樂名吾堂者亦不爲過也定山莊某曰孟子謂君子有三樂而王天下不與存焉父母俱存兄弟無故一樂也仰不愧於天俯不怍於人二樂也得天下英才而教育之三樂也三樂一系於天一系於人其可以自致者惟不愧不怍而已余嘗熟公之名而不公識今年公枉顧定山始得拜公於天峯艸閣觀公之淵深和睟言動盎然自非不愧不怍者何以至此是以知一樂者未必非公所致也然一家四海一世萬世以一家之樂而爲天下之樂以一世之樂而爲萬世之樂明良相逢都兪吁咈於一堂之上蔚然爲一代名臣以熈無窮之樂而天下後世稱之曰此臯夔也此稷契也此周召也豈非公哉公命作記予乃道其實以復於公如此公其以爲何如

婺源三賢祠堂記

婺源有三賢者有朱子也有朱子何以有三賢之祠哉朱子之學出於三賢也天下之論皆曰朱子集諸儒之大成猶孔子集羣聖之大成謂之諸儒則濓溪二程皆在其所集矣朱子之學何以出於三賢哉孟子曰伯夷聖之淸伊尹聖之任柳下惠聖之和孔子聖之時是孔子之所集者伯夷伊尹柳下惠之大成非集堯舜禹湯文武周公之大成也朱子之集大成何以異於是哉彼當孔子絕學不傳之後屈原長於騷董賈長於策揚雄韓愈長於文李挺之穆伯長邵堯夫長於數司馬遷班固歐陽修司馬君實長於史皆諸儒也朱子以聖賢之學有功於性命道徳至凡四書五經綱目通鑑以及天文地誌律呂歷數之學又皆與張敬夫呂東萊蔡季通者講明訂正無一不至其所集者夫豈濓溪二程子之大成哉濓溪接孟子千載不傳之緒其太極圖說發千古前聖所未發之言二程受學濓溪毎令其尋仲尼顏子樂處所樂何事其後竟得其傳吟風弄月以歸而朱子亦曰濓溪性諸天誠諸已合前聖授受之綂又得河南二程子傳之而其流遂及於天下是濓溪二程之與朱子初不可以優劣論也譬之四徳周程之謂元亨而朱子之謂利貞譬之四時周程之謂春夏而朱子之謂秋冬元亨之徳未必過於利貞而收藏之功要不可以爲優於春夏也予毎與吾友蓮塘婁先生論及於此先生未嘗不首肻予言而某亦未嘗不服蓮塘之爲確論也天下之論豈大朱子而小三賢哉𨿽朱子復起未必以爲是予二人之論豈小朱子而大三賢哉𨿽朱子聞之未必以爲非聖賢之人大公至正理而已矣諛之者不足榮而正言者無所忌也故有見於此者謂婺源爲朱子父祖之鄕鄕之人有爲聖爲賢磊磊軒天地如朱子者其可不問其學之所自乎問其學之所自則朱子可祀也三賢亦可祀也祀三賢則朱子之學之有源委從可知故三賢之有祠者朱子之學出於三賢也或曰朱子學出於豫章延平而豫章延平果誰出乎自夫吾道一南驚汗浹背而豫章出矣羅學再傳果自得師而延平出矣考其源流程門一脈其可誣哉宋之大儒曰周曰程曰朱而已數子之外不多得也祀三賢則豫章延平在其中矣三賢宋舊有祠立於婺源大夫周侯玉淸而記於朱子廢祀久矣成化戊戌蓮塘婁先生以禦史奉命提學南畿至則披圖志謂是祠不可以不復乃命邑侯某掌教陳君某作堂若干楹於大成殿之右序濓溪坐南向明道伊川東西向以侑食焉仍舊制也陳君遣諸生某詣定山求予記嗟乎是祠舊記於朱子予何人斯可以繼是作於數百年之後哉婺源千數百里而陳君之請不以屢至爲倦而蓮塘復爲之懇予懼婺源之學者無以知三賢之道而曰是祠之作爲無謂也遂爲之記

壽州修學記

孔子之道至大如天至厚如地至明如日月人孰有如天地日月而不知所以尊者哉尊之何如如孟子而已矣如周程張朱數子而已矣孟子之學非孔子不學周程張朱數子之道非孔子不行孔子事君盡禮孟子之與數子事君亦盡其禮孔子爲學不厭孟子之與數子學亦不厭孔子進以禮退以義孟子之與數子亦進以禮退以義孔子辟異端孟子之與數子亦辟楊墨而排佛老孔子之步亦步孔子之言亦言孔子之趨亦趨其尊孔子也至矣若尊孔子者不此是求而徒隆之以位號丰之以祀典而侈之以宮室豈尊孔子者哉夫孔子之道以內而不以外以實而不以名彼其付其子以家而其父賢也其子之於父也但溫之以輕暖而已飫之以甘旨而已而於父之善則置而不問而惟非僻之千父之心其可得而悅乎而子可得以爲孝乎孟子之與數子者如此謂非孔子之孝子不可其尊孔子也孰有過於此哉成化已亥蓮塘婁先生以禦史奉命提學南畿先生端已率人立法以嚴行法以寛嚴則易行寛則易從不三年而學政大成壽州儒學故不治知州陳君時良乃克修葺爬污剔穢易腐爲新居數月而孔子有殿生徒有捨庖廩有次百爾器備無不完好是𨿽先生之教故如是哉先生之來南畿也行視郡邑不以予爲不肖毎至江浦未嘗不過予臥林艸亭毎與予言未嘗不稱孔孟之道周程張朱之學其步趨起坐未始不鳶魚於容與而光風霽月之天豁如也予𨿽至愚不能引領先生之萬一然所謂程邵月坡朱陸鵝湖而於吾二人者則不知其瞠乎其後與否矣至所謂丰以宮室侈乎外觀以尊孔氏者先生無一言也先生豈無一言於是哉以爲尊孔氏者亦有眞在也昔宋元君將畫圖眾史皆至受揖而立舐筆和墨在外者半有一史後至者儃儃然不趨受揖不立因之舍公使人視之則解衣盤礡臝君曰可矣是眞畫者也陳君以是爲先生之教夫豈知先生不以舐筆和墨爲畫者哉以舐筆和墨爲先生畫則解衣盤礡羸爲眞畫者君不知也嗚呼今之世豈惟君不知哉記曰古之學者家有塾黨有庠術有序國有學又曰大學之教人也時教必有正業退息必有居學茍於庖廩不繼而居學無所則先生之教陋矣而人之學孔子皆將以樹居而裸走也陳君之政夫豈無所見哉學旣成學正陳君淑瑞輩以爲無一言以書君之勤不可乃命諸生胡璉嚴軫詣予求記予鄙人不能學孔氏而能言孔氏之道乃不辭而書之使刻於石以告夫壽之學孔氏者固亦有在

汝嘉堂記

皇帝十有五年以右副都禦史臣瓚克官外內用底成績乃賜褒勑有曰則予一人汝嘉臣瓚拜手稽首小心戰栗受命惟謹乃作堂居第奉汝嘉以顏蓋祇受帝命用圖報稱也夫帝命以尊居第以私私以尊顏世謂爲過爲偪不可於乎玆豈知祇受意哉臣之於上竭其所分忠其所職鞠躬盡瘁以效於上上之嘉不嘉焉吾不問也茍可問焉覬覦窺望靡所不至臣不如是臣之嘉且不敢以問而矧於得哉故嘉之得爲望外而吾之報也亦豈稱是者哉職不徒忠分不徒竭所謂身不足以委首不足以隕斃而後已不足以稱夢寐羹墻不足以忘紳不足以書而盤盂不足以銘不但顏乎是堂而已吾朝夕入吾堂而見焉必曰吾法有未執乎吾嘉愧矣而必吾執吾民有未安乎吾嘉愧矣而必吾安吾賢才有未進乎吾嘉愧矣而必吾進吾不肖有未退乎吾嘉愧矣而必吾退凡可以用吾嘉者無一忽焉是吾有望外之得無望外之報茍以是心而惴惴不已將不庶乎其萬一者哉過與偪者不若是也堂旣顏乃下俾爲記嗟乎山林枯槁之人豈可以作廟堂語哉然所以次第其堂者又不可以迂病廢也遂書以復

鳳陽府修學記

鳳陽府我太祖髙皇帝龍飛地也兩京爲天子之都鳳陽爲天子之鄕其地視兩京其學視國子監𨿽有大小其爲重一已保定南公騰霄以冬官主事簡畀是邦其始至也進諸生知學官闕狀大懼學宮廢弛人才放失非所以重我聖天子故鄕之意乃復侵地乃庀美材乃命經營修治惟恐或後不數月孔子有殿師生有捨庖廩有次百爾器備無不完好天下郡邑之學未有過於此者嗟乎公之所以惓惓是學豈徒鋪張彌文以爲太平盛觀計哉自古聖帝明王之治天下未有無其地者堯之興以唐舜之興以歷山而成湯以亳周文武以岐豳其間賢聖之臣出而輔成一代之治若臯夔稷契伊傅周召又皆北方之學者虞亳豳岐之所產未聞其爲荊揚南服之人出於避僻要荒之地也豈徒堯舜三代爲然𨿽漢髙之蕭曹光武之馬鄧亦莫不同產於豊沛南陽之間蓋光嶽气完豪傑並出有一代之君有一代之臣故耳我聖祖篤生鳳陽誕膺天命聖子神孫相繼萬世其帝王之業可以比隆堯舜三代而下視漢唐奚翅百倍其地可謂至靈其所產可謂亙萬古而一見當時之臣攀龍鱗附鳳翼以武功定天下者旣已雲蒸霧起無愧古人況夫學校庠序之彥俊出而輔翼聖子神孫以成一代之盛治者豈無臯夔稷契伊傅周召之人哉故公之意曰天之所產者質人之所養者學有聖賢之質未有不學而成者是邦之人材欲有以養成其學以爲國家用果誰之責乎故於學校之修無不用其極者公任其責也公於天下國家之大計至矣公於是邦之人才厚矣是邦之人茍曰吾之學文藝而已科舉而已聖賢之臣豈予所可學哉於乎功利刑名其視都兪吁咈之气象何如學爲千祿其視精一執中之奧旨何如孟子謂豪傑之士𨿽無文王猶興是邦之豪傑旣皆產於精英之气有聖賢之質固當知所自奮以求無愧古人而況有公以爲之興起也哉其間名世之臣他日有爲稷契爲臯陶爲伊傅周召以成我聖天子堯舜之治者又未可以爲非公之力也學成掌教事某乃命諸生王卿詣定山求予爲記予與公同丙戌進士然同年之中爲良二千石有能爲我國家作飬人才如此得無一言以爲吾道賀哉且予與是邦之學者同爲南畿之人皆有不可辭者遂書之使刻於石

工部主事夏公育才儀眞徳政碑記

尙書工部都水主事夏公育才治儀眞之明年予訪醫至儀眞之人相與稱公者不置口耕者曰吾得夏公以食商者曰吾得夏公以利士者曰吾得夏公以勸役者曰吾得夏公以佚往來京師者曰吾得夏公以不病於行諸父老謂公有徳儀眞詣予求一言以垂公於不朽公之言曰是可以告夫杜預羊叔子者予何足以知此哉天下事何往而不浮雲也予於儀眞閘東闗以急五坥祠文丞相苖再成姜才以勵忠節石五坥衢以利商賈屋螺螄橋以抑權勢以厚農畝凡去菑興利以不敢棄夫民者盡吾職耳然獨不知程子所謂堯舜事業者乎夫堯舜何事業也程子且曰一點浮雲過目以予於儀眞遽曰有徳而欲以垂於不朽則凡視夫巍乎其有成功煥乎其有文章與夫所謂黎民於變時雍者其將何以待之𨿽舉天下石不足以盡其大書特書者矣歐陽子以杜預沈碑襄陽謂預知陵谷有時變遷而不知石亦有時磨滅天下古今以爲極論然亦豈知事業之出於我者舉皆浮雲也哉諸父老之愛我過也嗟夫浮雲一語自孔孟後千數百年誰復能道程子拈出他固夢中語耳公亦何自而得哉自非脫灑通透流動於鳶魚滅沒天幾於煙影者豈易及此非具隻眼自得於驪黃牝牡之外者豈易知此公之學當有所見而於所謂浴沂之妙吟風弄月之眞必有以瞠乎其後矣不然將以儀眞之人其在我者必川視而嶽睹而堯舜事業況可以浮雲者哉孟子謂然而無有乎爾則亦無有乎爾二程子後不可謂無人也爾諸父老惡可以易夫公哉堯舜事業果浮雲也而羲畫禹疇亦浮雲也典墳丘索亦浮雲也國風雅頌亦浮雲也春秋筆削亦浮雲也百家子史亦浮雲也區區文字曽不足以視土苴而反欲托之以求公心畫以垂公不朽此墮涙擬峴汲汲後世者之駭也豈公志哉予不敢爲是嘵嘵以累公也諸父老憮然而退曰有是又明年公以瓜期得代儀眞之人相與挽畱遮道借冦一年公以例不可徑去蓋以是亦浮雲者諸父老復詣予定山請益力嗟乎有所固者無所鳶魚也予敢爲是固哉遂次第公語與之諸父老當自得公於事功文字外可也不然而果欲托是以垂不朽百姓日用而不知者夫復何怪

大梁書院記

大梁書院者集天下書以資學者遊學之處也嗟乎書不一也有吾心之書有紙上之書吾心之書者吾心之神也吾心之道也而紙上之書者不然不吾心之書而吾心之書著之於言語也不吾心之道而吾心之道托之於文字也書果何集乎吾心之書乎紙上之書乎吾心之書無形也無見也無見而無所見則眞見也紙上之書有形也有見也有見而有所見則無見也書之所集𨿽三尺童子必皆知有以集矣而人復有曰紙上之書何書耶六經四書書已子史百家書已子史百家不足言也而文至於四書書至於六經而亦不可集乎嗟乎聖人貴無言而不貴有言有言則不以心契不以心傳而言徒言矣如六經莫大於易而易言陰陽也方其無言也易具於心渾然而無破及其有言則孰爲陰孰爲陽而陰陽之授受皆得之紙上而易始散矣易非散也紙上而易者散也四書莫精於中庸中庸言性道教也方其無言也中庸具於心噩然而無名及其有言則孰爲性孰爲道孰爲教而性道教授受皆得之口耳而中庸始亂矣中庸非亂也口耳而中庸者亂也至於詩書禮樂春秋論孟無不皆然故善觀六經者不觀六經而觀吾心之六經善觀四書者不觀四書而觀吾心之四書果何書哉不楮墨而文也不文字而見也不誦讀講說而明也秦火𨿽烈而不可以焚漢儒𨿽陋而不可以鑿也不河圖不洛書而九疇八卦自形也不詩不禮而溫柔惇厚之妙自著也品節防範之等自嚴也不春秋而華衮鈇鉞之賞罰自當也極之而天地位推之而萬物育幽之而鬼神感微之而神化妙也克之爲堯舜爲孔孟爲周程爲張朱也用之爲百姓安爲禮樂和爲人心正爲異端息爲臣不敢以僭君爲四夷不敢以輕中國也吾心之書至於如此豈索之於玄冥求之於罔象哉此以心授而彼以心領也此以心得而彼以心見也郢人之運斤九方臯之相馬得之心而應之手也取乎內而忘乎外也神交黙契於不言而圓融渾合於眞靜也悟則眞悟見則眞見知則眞知也一理融而萬理融一境徹而萬境徹也書不於是而集哉集之何如集之以主靜集之以居敬集之以窮理而已矣蓋心非靜則無所斂主乎靜者斂此心而不放也心非敬則無所持居乎敬者持此心而不亂也理非窮則無所考窮乎理者考此心而不失也往年陳白沙先生過予定山論及心學予以是質之先生不以予言爲繆亦不以予言爲是而謂予曰此吾緝熈之在淸湖者之所得也而子亦有是哉蓋先生之學在是予竊其緒餘而乘之無有得也世之好事以詆陳爲禪者見夫無言之說予與先生之論如此必以爲禪夫禪之所謂無者無而無然無極而太極靜無而動有者吾儒亦不能無無也但吾之所謂無者未嘗不有而不離於有禪之所謂無者未嘗有有而實滯於無禪與吾相似而實不同矣嗟夫天下之人豈無眞與僞哉天下之事豈無是與非哉有以辧之耳然茍不知夫周行之大者惡知曲徑之爲小不知吾儒之眞者安知他道之有僞遊學於是者其亦以予言爲禪否哉是役也始於憲副劉公欽謨中於僉憲吳公伯通成於開封守張公九云而維持上下則都憲李公也旣成提學僉憲石公宗海謂不可無記於是張公九云謀之僉憲傅公商佐以請於予予與商佐九云爲同年宗海爲同裏爲同學而又爲同年皆予友也予所敬慕而請益者也敢盡所衷以復亦未知其是與否也諸公將亦教乎我哉

竹雪軒記

予在定山種竹天峯閣左右各千餘竿毎大雪竹益蒼翠淸映窓牖予坐其間觴詠嘯傲無不相對意甚適也𨿽窓艸不除花柳前川不過是矣夫窓艸不除春意也前川花柳亦春意也雪竹何春意哉夫春意不過以道言耳道無不在使其果以道何春何夏何冬何春艸何花柳又何雪竹一大渾淪者散在萬物散在萬物者俱可打成一片而眾人則不知也窓艸自窓艸矣而與花柳無干花柳自花柳矣而與雪竹不與嗚呼冰亦水也火亦燈也吾之親亦吾父也茍不知是而徒捉以趾徒飲以鼻而徒向夫天者指鴈以爲吾羹豈道也哉故予於是未嘗不以雪竹爲庭艸而又未嘗不以庭艸爲花柳矣萬紫千紅總是一般溪聲山色無非至道人豈盡知之哉予至眞州毎下總戎蔣公之榻而公之軒名竹雪者適與予同蓋無意於同而自同也公豈非天資之所到哉予以是告公公其勉之而尙無以天資自恃也

東洲記

衡東南名山古今多異人出入乎其間石翁陳先生約某將於此焉居之衡山之陽有王君良卿者願有以主我良卿世有勲閥師閫元器若不屑於世尙予固聳然異之其郊居有曰東洲先阡神山也懇妙賞於予一言夫以飲其水不唾其井遊其山不唾其地古人之心抑何心哉某𨿽未登東洲而觀其勝以衡嶽之神靈可以信其羅列者東洲也以古今之多才可以信其嗣末者良卿也顧安敢有愛於一言而以謙讓爲事乎嘗聞之太史公曰海上有神山曰瀛洲諸仙聖及不老不死之藥皆在焉蓋嘗有至者翁與某迹不載吏籍槁項黃髮吸風飲露神形相忘虛實相通死生相無𨿽四荒四海四極何往而不暇況居枕席之間者而良卿將於我乎與乎孔子乘桴浮海豈將友諸仙聖而求不老不死是未可知也翁主良卿有日矣當與良卿徙倚於東洲徜徉於祝融諸峯之顚尋孔子之所以不老不死者相與於無窮不特爲東南流勝事而已良卿知之哉故先爲之記

云臥軒記

云臥者在理爲靜爲翕聚者也庖丁解牛者也其怵然爲戒視爲止行爲遲動刀甚微謋然已解提刀而立爲之四顧爲之躊躇滿志善刀而藏之之時者也所止之地者誰乎古岡有叟名章白沙先生裏中同姓叟也先生嘗宿叟家而題其壁曰云臥然自其不變者而觀之孔子之曲肱孟子之隱幾者皆是也自其變者而觀之則黃帝之華胥莊生之爲蝶者歟然而變化不測者神龍也若夫犬豕則逐於形气矣棚頭傀儡其悲也人啼其喜也人舞遠以或其遠冥以或其冥經營焉以世爲事者也偃息如此冥然如彼遠而近冥而眞不有於我不有於人不有於世不有於身斯可以語此矣叟自名軒得先生而名也遣其子紹裘請予記之夫先生生於中州之濵處於東海之上漠然與世無聞兀然不屈於里巷之外者幾年於此而信宿叟我叟何如人也予能無言也乎

遊衡山記

予往年嘗遊南嶽自與心約徧七十二峯毎峯一日七十二峯不徧毎峯不一日不還時總憲東吳沈公奉詔禱南嶽適相值總憲石翁舅也翁言寄老南嶽約與予俱總憲慨然願爲東道主總憲促予還舟聚語予告七十二峯不徧毎峯不一日不還總憲曰觸熱生病根胡乃爾不得已而東下弘治丁已六月也旣而石翁以老病卒不來今庚申十一月予還自白沙至臨蒸南望諸峯魂爽飛馳不傍身矣於時分治藩府豫章塗公憲府信陽馮公永丰鄭公許躋攀俱皆曰使前後絕呵呼之具而登臨同一羽之輕乎佩冕有絲竿之樂而箕頴混巖廊之風乎往來見生化之機而榮悴有同其舒捲者乎往此同襟神孚其契適馮公以足疾不果攜予者兩公也自是月之晦日禮神嶽祠祠南左爲雲開堂塗公居之也右爲雲霽堂鄭公居之雲開左爲光嶽道院予棲焉各更衣會天宇新霽人人自覺神形快健遊東北觀水簾洞止壽寧宮半江曰此境絕世何殊桃源世短心長吾不能明目極心醉而去半江塗公別號也由西南歷諸峯卽上封冰雪凝樹風撼樹如甲馬聲冰片隨落葉下大石取而飡之予曰無乃冰齒寒乎大石曰此所以歷吾腸胃也予兩肩背已起粟大石卽解綿袷衣二襲曰借子也鄭公別號大石也上祝融峯下飛仙橋大石芒屐羊裘下上鳴軒半江曰登髙臨深吾亦不能還止上封上封南十里許爲比和洞有王野人業篐桶者大石使召來葉黃須髮單獘紵衣問之已獨居洞三十年又問汝何爲者見何境界耶曰非釋非老不知爲善惡何境界見也大石將贈米帛曰夜牀鞋腳公等知乎長揖而去淸晨踏霜管觀初日上扶桑臺風冷冷四至兩耳若著鍼鋩衡山史典史郝驛丞進巵酒金醴之酸不可醺焉者也西行奪篁竹由雞鳴巖鳥祖庵庵中有詩大石示從遊諸生詩庵西天柱峯有僧巖居食生菜百結衣如粟穗見人卽膜拜黙黙而已南行數里兩公肩輿如颷輪予不可追獨觀南臺故址嘆曰此非僧守澄之蓬廬乎南臺之南有紫虛閣諸道士悉不省識靈源勝迹曽幾何時寥寥無聞見使復有子亷輩醉臥其間又復誰識之耶爲之一長嘯望中靑衣童子十餘人馳報兩公少憇文定西廟候行禮是夕各止行爲十二月之四日也諸所過兩公輙畱題予則和之而謌於山中相樂也不復磨崖題名厭近名也故凡峯巒崖洞大小奇怪髙下之勝紀載於先民者悉略之云

南楚貞遊記

轍迹徧天下憂道之不行憂人生之不遂古之人有行之者矣孔孟之遊也轍迹徧天下以一已之貧困爲心以諸侯相攻伐爲務古之人有行之者矣儀秦之遊也茫乎忽乎乘雲禦風與世漠如古之人有行之者矣荘周列禦冦之遊也予遊白沙還藩府塗公憲府鄭公撫治湖南邂逅臨蒸謂予曰歲聿云莫境土無虞古人謂士夫去故里捨丘壠馳驅宦途宣力之餘亦欲取樂人之情也於是歷衡嶽諸峯與日相競得日六焉下潭州登嶽麓書院禮朱張像讀壁間石刻古今詩文前憲副四明楊公使圖畫者也又讀西涯閣老重修書院記山水人文實相資重古今然也西循曲徑奪管蒯篁竹入嶽麓招提殘僧敗屋鐘磬無聲鑪無妙香燈無紫熖鄭公曰是何祠人其人火其書廬其居乎招提占幽勝而書院得偏狹此以易此彼以易彼正將勝邪其有自乎下洞庭謁黃陵廟佩蘚帷塵亦已久矣廟祝曰前年水湧廟傾而韓碑巋然土聚壓之今移右階下露豎而已下巴陵將■﹝舟羲﹞舟君山舟師謂泥淖不勝鶴鸛爪力夏秋之交湖波深大淸一武可卽岸予乃烹雞溫酒調東坡骨董羹執兩公望君山以償玆興而予不閒壺矢百發百輸醉頹幾上兩公輕步而去予泯然不知也明日兩公笑曰赤壁近矣昔東坡以黃州赤鼻爲赤壁而賦之赤壁故址與烏林相望登危撫景賦其時乎舟師又以水涸不可卽舟告遂乘風東下抵魚山兩公謂必訪艸茅山中明日凍雨半雪優遊而來殊不作意拜家慈於堂上始兩公來也兄茂卿迎之途中及歸也予中途送止而兄送江滸焉玆遊也始仲冬迄歲暮前後各有詩幾所謂味貞天遊而忘年與予僭題曰南楚貞遊夫以玆遊豈敢模擬古先而僞遊哉各取適意志

定山集卷八

●欽定四庫全書

定山集卷九

﹝明﹞莊■﹝日上永下﹞撰

○記

籌河臺記

天下有大裁制有大承受丈夫大事業也禹稷契臯陶夔龍伯夷周公敷教明刑節禮和樂播百榖平水土分田制井爲學校封建以各盡其裁制各大其承受者知天下之責任在我也易曰裁成天地之道輔相天地之宜以左右民記曰經綸天下之大經立天下之大本知天地之化育古聖賢知其在我故凡有所裁制有所經綸豈冒焉自爲不經意哉必將以素定之學於其臨事爲之籌劃經理以上下其勢使出門合轍於閉戶不敢以易而處難以小而處大固自有張主也然萬古天地萬古人心聖賢事業後世安得謂我無分哉弘治已酉秋河水爲患四決支流衍漫民多死溺有司以聞聖天子命今刑部侍郎白公治之公曰是大責任予可獨往乃以舊屬兵部郎中婁君元善薦公意以爲成天下之大事者固不可不得人以輔相之也詔曰可於時元善會公宿遷相視原隰至符離謀曰天地間治水一大事水能濟人溺人治水者捄人於魚治之不以其道是人等耳水將魚我況能捄天下於魚哉然治天下有要固有不出戶庭而能坐了於萬里之外者操其要也治水之要亦惟因其勢之通塞爲之上下耳鯀湮洪水無是要也且封丘金龍口其勢漸塞不因而堤之不可其中牟尉氏之決勢與河通不從而道之不可河溢梁宋之交𨿽泄未易然集義得小河口廢渠東與泗接可引汴而通不遡而西距歸徳飲馬池受汴不可河經符離橋狹水隘勢不可制不月河其旁不可河勢曲狹湍悍不浚其淤經其折而疏之不可飲馬池小壩諸決喧豗迅疾不驟築之以遏奔潰不可是河之費工役之長丁夫之需又皆極其籌劃纎芥毫髮罔或遺滲豈有他哉亦惟謀其要也舉其要而操之何所不可於是而塞於是而疏於是而浚是以曾不數月河之爲月者一爲渠者二十爲閘者十有五爲堤者七百里爲塞者三十有七水皆復其故道由汴入睢睢入泗泗入淮以達於海而民不魚矣符離之謀無不效者誰之功哉孟子以禹之行水行其所無事知者亦行其所無事則知亦大矣今公與吾元善之治河也因其勢之通塞爲之順焉未嘗鑿以私智能言距楊墨者聖人之徒也公與元善其功視禹𨿽有大小要亦非其徒哉方元善受公薦也予贈以詩曰丈夫天地皆吾事迂墅誰呼送別歌病裏我眞徒白首此中君自有黃河經綸誰許神功妙疏鑿其如水性何肯許司空容及此禹功千丈尙重磨予病𨿽不能隨公後仕於朝顧嘗與公同鄕薦又嘗爲公治下老生又幸托交元善父子叔侄皆熟知其經綸裁成之學胸中之稷契自有素定故期望元善而見屬如此公與元善果不予鄙而使深山迂墅之談爲不靦者亦其相知深也𨿽然成功易居功難禹以掀天之業猶不敢以矜伐自居而程子謂泰山頂上不屬泰山堯舜事業浮雲一點性分之內於我何加損焉嗚呼丈夫事業豈止一治水哉學校廢於科舉井田廢於阡陌封建廢於郡縣禮樂廢於刑名有志於大裁成以堯舜其君唐虞其天下者未嘗不爲之慨然撫髀也予之空言旣不足取信性分一談古今迂闊公與元善又能以予爲病風狂惑也哉功旣成宿之耆老皆以拯於墊溺𨿽其治河之功然符籬之謀而操有其要者未易少也乃相與築臺其處命曰籌河以不忘所自臺成萬守伻來持學正顏實敍事請記予敢以裁成輔相之大而加一言以求教焉言似大而誇者嗟乎夏時殷輅周冕韶樂事業何許孔顏一問答間遽爾拈出如此吾儒家數固不敢以卑陋自處也是役也巡按禦史某實同其議鳳陽守某實董其役提調上下則皆元善而公総之興事於庚戌夏四月辛丑告成於秋八月甲辰籌河則先是春三月某日而成也

徽州府修學記

徽州府學故不治蓮塘婁先生以禦史奉命提學南畿至則嘆曰此吾朱子之鄕也而是鄕乃不治哉於是郡之守貳莫不鼓舞振作積材鳩工以後爲戒而奔走執役之人亦皆晨夜展力不以勩告越明年徽學大治且爲南畿諸學之冠定山莊某諗於眾曰蓮塘所以汲汲是學者豈止徽哉將以汲汲天下之學也夫以朱子之鄕而止於徽則天下之學所當治者皆古聖賢之地而必孔子之魯孟子之鄒濂溪之舂陵二程之河南以及是徽而以天下無古聖賢者其學皆不治也蓮塘之意止於徽哉蓋曰自堯舜禹湯文武之後惟一孔子自濂溪二程之後惟一朱子有孔子則堯舜禹湯文武之道益大有朱子則濂溪二程之道益明是孔子朱子者天下斯文之主古今學者之師也世之爲學者得似朱子可以無愧爲人者得如孔子亦可以足而曰朱子之鄕則鄕之人學聖賢者庶幾其可以不出其鄕而不至以爲東家丘矣嗟夫鄕之人去其國千里見夫故鄕之人則必談笑而喜其不然者必未吾故鄕之人也居於稠人廣坐之中有笑夫聖賢人者其鄕之人必曰此豈爾所知哉吾知其詳也吾裏相同而居相接也至於學也獨無然乎此徽人所以學朱子者吾蓮塘之意也𨿽然朱子亦可以槪學哉一朱子也有吾之朱子有古之朱子蓮塘之所教徽人者古朱子乎吾朱子乎古朱子者影響糟粕聖賢紙上而吾朱子者在我也吾心之本體吾朱子也吾心之神明吾朱子也吾之朱子居吾敬也以立其本窮吾理也以致其知精以察之一以守之涵養操存以虛靜其神明之府而吾之主人翁常固惺惺也如是而已如是則吾之所以參天地者此吾之所以繼往聖而立人極者亦此吾謂朱子者豈有他哉在我而已乎朱子之後又一朱子矣蓮塘每與餘論學未嘗不以是言而至所謂敬所謂靜者未嘗不爲之切切也夫以予之頑鈍而蓮塘且爲之不棄如此而況夫徽之豪傑出於聖賢之鄕者將無所處哉或曰朱子之與孔子終有聖賢分學朱子而不學孔子何也曰以徽人言也以徽人言故謂之朱子也朱子學孔子者學朱子乃所以學孔子也孔子者自然之朱子朱子者勉然之孔子學朱子者將止於朱子哉教授某命諸生某詣定山請書於石遂書以畀之蓋將以告夫徽之學朱子者得以爲何如也

漏月軒記

君子之道富以貧處貧不以富處君子豈惡富而甘心於貧哉蓋貧可恃以常富不可恃以常貧可恃以常故不見其不足富不可恃以常故不見其有餘是以君子不汲汲於富不戚戚於貧也孔子大聖人也其處富也亦曰飯疏食飲水曲肱而枕之樂亦在其中矣不義而富且貴於我如浮雲又曰富而可求𨿽執鞭之士吾亦爲之如不可求從吾所好孔子貧也無四海之富無九五之尊其處貧富也固已若堯若舜若禹夫豈不極其富貴者哉極其富則何欲不遂何求不得堯則土階三尺舜則漆器不作禹則菲飲食而致孝乎鬼神惡衣服而致美乎黻冕卑宮室而盡力乎溝洫孟子曰如其道𨿽舜受堯之天下不以爲泰如其非道一介不以取人一介不以與人堯舜禹之富非以道耶堯舜禹之道孔子之道富以貧處而不以富處也世之富貴者不然沾一命之榮則以自挾眩千金之細則以自負嗟乎豕虱天下人果誰乎泥塗軒冕人果誰乎常人之於聖賢其分固不同也金陵邵某年少彊學乃於所居築軒以爲讀書之所題曰漏月朝夕寢處其下夫居所以庇乎風雨也軒以漏月則居之不庇風雨可知居之不庇風雨則人之貧也可知吾聞其出有所代入有所給其所居𨿽不甚嬴蓋亦非眞貧者也而乃以貧自處如此是豈非知所向慕而不落乎眾人之窠臼者乎不爲眾人則有希聖希賢之志𨿽然聖賢豈易至哉人之學聖賢者貴得其眞而不貴其似優孟之學孫叔敖矣聖賢之學仁義禮智根於中故𨿽大行不加窮居不損使在我者無所得而徒取乎聖賢之似者而學之是亦優孟之學孫叔敖者矣邵君之學聖賢其亦取乎似者否乎軒旣成求某一言以爲記某棲遲定山衡門破屋其所居風味不減漏月遂書以復思與邵君共勉

儀眞東闗閘記

儀眞東闗閘工部主事夏公育才所建也公以上命來督儀眞謂儀眞京師喉襟之地轉輸漕運之所必由朝覲商賈之所必涉有京師不能無儀眞也然儀眞五埧又非取給於東闗不可五埧盈則蓄東闗以待其涸五埧涸則泄東闗以濟其急有五埧又不能無東闗也是五埧者用於儀眞東闗者用於五埧也公之汲汲於此豈爲儀眞計哉京師計也天下計也公之用心朝廷可謂至矣公旣閘人有謂公於某者曰儀眞五埧之地一窪沼也以京師之大賴其力於此尋丈之濟豈可深慮哉然欲爲京師計使儀眞五埧不廢餘力而國用自充豈有難者昔虞文靖公送祠天妃二使者謂國家之東萑葦之澤濱海而南者廣袤相乘淤沮可稻之地何啻千數百里使若東南之人堤圩而田之給牛種農具爲之屯種寛其賦之入可省江南漕運之半而儀眞五埧之力當亦不可費也今謂儀眞距急水河之地髙下不下數丈使塞瓜埠決六合野浦橋之淤塞乃自急水河以達於儀眞長江大河風帆浪舶瞬息千里孰之能禦而儀眞五埧又將可以並省矣公之所以爲朝廷計者乃不於此而於彼何哉某曰不然子將以已之所涉者以料公也公豈不知乎此哉某以病廢所謂國家濱海而南之地足迹未嘗一至不知果可以屯田否也又不知虞文靖公之說行於古者而亦可以行於今也使其可行從前之說則屯田之入但可以省夫江南漕運之半而其半又果能不藉夫五埧之力哉從後之說其策𨿽無可議然水之髙下亦未可遽以口舌而爭使果如是則江空水落之時而視夫夏潦彌漫之日又不知其能同否也茍有不同而五埧又可廢哉而東闗之閘不可廢也蓋公之學有本末故其政有緩急緩者效大而用力常難急者效速而用力常易公知三者皆善故先其易而後其難而若所謂以急水河達於儀眞公之友夏官主事婁君元善已上聞矣元善之論公有不知者乎知之公有不爲之成乎以元善之論而公成之公之功也至若文靖之說眞不甚易非有回天倒海之力不可以某觀之公可辭乎使公不以爲難而又極其力焉則國用尙何不充之有公殆將以是三者次第行之而謂公不知出乎此者不知公也不然則善與人同不■﹝忄求﹞不忮者又豈無一道乎知急河水之論儀眞之水未可遽達使並五埧而遽廢之則往來京師者以捄於目前閘東闗者急水河地也知屯田之說以天下之事能無齟齬使急水河之舉茍有不善則爲迂談何以取信於上成急水河者屯田地也此裁成左右之精經綸造化之妙人不及知而公獨知之而某竊窺見之者公必居其一於此矣嗟乎天下之治使皆結繩使皆野鹿則已如欲酬酢乎其它則計之大者亦無以過於此也而若公者尙可爲之訾哉是役也巡撫都憲李公周公實可其謀管河禦史姜公郎中曹公實贊其成守備都指揮昌公實同其事而管理則有指揮張旺知縣陳吉千戶郭眞縣丞謝賓主簿李俊劉興典史史述而奔走執事吏則丘紀老人則潘宣鍾鎭兪悌陳滄而吉則尢爲勤事者也公求記某於公非泛愛者遂與公以商確天下事如此公其以某爲迂闊否哉公名英世家吉水育才其字云

儀眞井記

易曰井渫不食爲我心惻可用汲王明並受其福何也井之道以及王明豈易汲哉上焉者如臯夔稷契之汲堯舜伯益之汲禹仲虺傅說之汲殷湯周召榮畢之汲文武下焉者如諸葛孔明之汲先主韓範歐富司馬光之汲宋仁宗是也諸聖賢之臣何以有是王明之汲哉蓋其抱經濟之學負裁成輔相之能退而隠處巖穴豈欲獨善其身而已必將得大有爲之君後車之載三聘之勤而其心亦未始不欲汲汲以行其道於天下上以致其君下以福其民以成一代之盛治然世豈無大有爲之君哉其或不幸有所沮而不遇有所遇而不合則寧甘心隠處耕釣雲月以汲周孔以汲顏孟以汲周程張朱不茍焉以出而使敝其甕而羸其瓶也何哉有非常之才者必有非常之抱有非常之抱者必有非常之施其所存者大故其所汲者亦大也儀眞縣鑿井於儀門非徒爲其寒冽可食而已蓋亦有汲王明之道焉夫十室之邑必有忠信武城𨿽小且有滅明然以京師喉舌之大天下輳輻之廣山川气化之神豈無經邦濟世之才以臯夔稷契自許者哉如其有也退處巖壑而不自售則凡寄命玆土則必明告於上曰吾邑某才非常之才也吾邑某徳非常之徳也其可使之久處於野而不偶乎今明天子在上以堯舜禹湯文武自負而其求賢之心又常若有所不及則於是也必將竦然而思有以處矣儀眞之賢必將彈冠振衣幡然自慶而思有以汲矣茍或不然素飱尸位而惟寒冽可食之汲而又蔽焉不以上告則是井也其與所謂檜之玉兔辧才之龍井姦以辱之夷以法之者一矣嗚呼井何負於彼哉而使人咳唾於百千萬古之下不得以伸一气者何不幸也或謂井爲家至人有之物汲王明者恐非其所及也夫天下莫大乎道易謂攺邑不攺井邑不大於井乎邑之道可攺而井之道不可攺也古之人又謂道在糞土道在瓦礫井不大於瓦礫糞土乎瓦礫糞土道無往而不在也汲王明者不可以爲井哉井旣成式尹張君請於予曰儀眞之井東坡所謂以沮洳斥鹵化爲城邑聚落之區而得美泉蓋亦難者又其與事於知縣陳某而助其役於主簿某典史某不獨成於予也至凡歲月始末甃治無咎皆不可無記願有以記之何如予以井之汲王明出於易出於易者出於伏羲周孔也予於是井又安敢自棄於伏羲周孔之大乎因其伻來遂不腆而書以爲記

濳庵記

君子以濳濳天下天下豈易濳哉濳之道有幾君子見幾而作故濳天下以濳也伏羲以易初九而濳孔子以齊人歸女樂而濳孟子以嬖人臧倉而濳朱子以用韓佗冑而濳聖賢豈偏於濳哉易初九爲濳龍勿用之幾女樂臧倉韓佗冑爲聖賢道不可用之幾幾之所在濳之所在幾之於濳如此是以聖賢於其濳也則濳其所濳於所不當濳者無所濳也後之君子凡學爲聖賢者無他亦惟濳聖賢之濳而已出處進退非幾莫存故或濳或見或飛或亢則曰吾有易也易有幾也孔孟程朱知幾其神見幾而作不俟終日吾敢捨孔孟程朱以學其幾哉學聖賢不以爲難而學聖賢之幾者爲難也眾人夫豈知其難哉故凡有所譏評匆匆注腳輙復一語必曰某巢某光某沮某溺某矯激某好名某忘世夫豈知聖賢以潛潛天下爲不易哉而潛春以冬潛振以蟄潛天地萬物之紛以靜而夢中說夢而果學聖賢之幾者爲何人也新安汪文光以潛名庵乃以予戚倪某者問潛於某某潛天下久矣而潛之道則懵乎其未有聞也文光豈無所潛者哉乃以聖賢之潛告之蓋亦夢中語耳吾聞南海之山名玉臺者有巨人焉靜而無欲若深知所謂潛之道者子能不勩萬里而往問焉當必有說子歸而參以予之夢語使得以一噴而醒予亦不敢忘乎子也子亦溫故而知新矣何如何如

貞齋記

工部郎中施公勉仁以貞名齋蓋取諸易也定山某爲之記曰有天地則有易有易則有元亨利貞有春夏秋冬有仁義禮智有易書詩禮皇帝王伯有水火土石日月星辰風雲雷露有形體性情耳目口鼻有飛走動植凡天地間可以動靜日用者無不以有易也天地未有豈無易哉有天地然後見元亨利貞是元亨利貞非有易而有有易而見有也易故所以爲元亨利貞易之道則始乎元而成乎貞成乎貞而又起乎元而貞又爲易之樞其義則正而固也故曰貞者事之幹貞固足以干事又曰利永貞利艱貞含章可貞安貞之吉又曰利貞無咎嘉遁貞吉中孚以利貞介於石不終日貞吉易以正爲吉易豈爲小人謀哉堯舜以貞而讓湯武以貞而伐禹以貞而傳子周公孔孟以貞而爲窮達文王箕子以貞而處明夷古之聖賢歷萬變而不失其正者有貞以爲之主也非主於貞也易之理要其於貞主乎貞者從乎易也易爲天地之心從乎易者心乎天地之心易曰大人者與天地合其徳日月合其明四時合其序鬼神合其吉凶又曰其惟聖人乎知進退存亡而不失其正者其惟聖人乎有志於聖賢者貞可一日而無哉記謂天下至誠能盡其性者能盡人物之性者可以參贊乎天地天地何物也而吾參贊之蓋天地爲一大我而我爲一小天地天地之心在易聖賢之可以參贊天地者在易吾之學爲聖賢者易其的也茍易有所未盡而一毫有愧於天地則欿然而餒不足以參贊矣不足以參贊者不足以爲吾學也公以貞名齋夫豈無所見哉公使蜀治閘儀眞課歲課南甸皆能處人所難不茍同不立異非深於易者不能然其講學又不以仕而廢每過江必枉顧敝廬不厭其子公毅公節公正又皆以命而至而公節尢若有所汲汲焉者何可當也公一日以是見托某老病深山進退無據懵乎其易何以爲公地哉然公父子萬古西山雅懷髙誼則有不可辭者而相與言易又爲講學中一事遂書以請教不知果可以隔壁聽乎否哉

恩江漁隠記

君子一身皆易也易其進爲周周豈不樂於退哉當可進則進而不必於退也易其退爲孔孔豈惡夫行哉當可退則退而不必於進也退而可進而不固於退進而可退而不固於進是其進也常活其退也常不死君子豈徒進退哉蓋有易以爲主也易何物聖人何心易萬古而不死聖人之心體乎易亦萬古而不死也世不知夫易者出其處退其進非乎隠者則恆當乎仕疾乎仕者則恆髙其隠是以老鳳饑烏羊裘艸屨而雌黃天下之口皆是也嗟夫易固如是乎哉永丰程處士號恩江漁隠其旣沒也厥子瓊上捨成均過我溪云請記處士隠於恩江終其身不出觀瓊之述處士之隠槪知乎易者易豈易言哉處士天資乎易故與易合也處士蓋棺事定無可言也然世亦有如處士之隠權進退存亡之機於我而處夫仕隠之間乃以嚴光魏野自晦人將以爲仕乎予因處士是記申以問瓊

義塜記

君子之於天下也莫大於仁莫要於監司而監司莫易行於風憲孟子謂人皆有不忍人之心又謂無惻隠之心非人也是仁也眾人之所必有天下之道莫大於此監司之在風憲何以爲易行哉監司職尊位重上而去天子左右之臣不逺下而視守令親民之職亦頗爲近惟其尊也故上之情無不通惟其近於民也故下之情亦無不通通上下之情𨿽在監司而監司則亦有二一在薇省一在外臺使其監司果外臺也而其心又能拳拳於聖賢之道堯舜三代之治而一念之間無不在乎仁也借彼之權行我之志則其勢也何令不行何禁不止何獘不革而天下之事又何慮其不濟也哉仁道𨿽大故監司之在風憲其仁所以爲易行也嗟乎仁政之說乃吾堯舜家法孔孟的傳齊梁不知故以仁義爲迂漢唐宋不知故其國止於小康仁豈眾人之所知哉古晉陳公瑞卿予二十年前嘉興老故人也以侍禦擢任山東憲副總治臨淸公至令行禁止臨淸翕然以寧山東之人莫不倚以爲重公養壯士三十人人一騎與以甲冑弓弩凡城狐社鼠竊發於風塵艸莾間者動徹剿絕而又易以余楮買地兩河各二十畝周以垣畫爲井字凡商賈無告客死臨淸者輙收葬其骨有主者便其攺藏無主者亦不使其有所暴露以傷吾仁也嗚呼公之來鎭臨淸也蓋以兵備蓋以總治而其義塜之說又至如此其一念之仁眞有以流行於法治之外公以不忍人之心行不忍人之政也公之學蓋夢寐乎堯舜而心印乎孔孟矣公可及哉予嘗靜而思夫公矣公職外臺其位𨿽近於上可以易行然其職猶在監司也義塜之說𨿽得以行夫臨淸要害之處而其地猶在一方也外臺之與天子左右何近一方之與天下四海何廣古者明王之於民也爲之井田爲之封建爲之學校爲之醫藥爲之塟埋爲之賑貸而使幼者有字老者有養鰥寡廢疾者有所矜卹而天下之大無一人不被其仁者孟子所謂王道之大也公監司一方其仁之所施猶且如此然使公居天子左右當伊傅周召之柄必有伊傅周召之舉而於所謂以不忍人之心行不忍人之政又當流動於天下後世矣豈止一方也哉古者國君有賜人衣者具臣曰願賜一國人之衣有賜人以食者其臣曰願賜一國人之食予於公之義塜亦曰願爲天下之義塜可乎不特一義塜也𨿽井田封建庠序學校醫藥賑貸之事凡有以仁於民者有以行於天下萬世乎𨿽然公未老矣予日有望於公也是意也蓋權輿於公而成於知州事河陰張君去年予過臨淸公以是記爲請而公同年吳撫州者予戚也又爲公請甚力公大議論大手筆人也予告以是公其以爲何哉

○墓表

宜春張處士墓表

嗚呼此宜春張處士之墓也處士之墓予何爲而表哉予江浦賢大夫張侯鳳處士之子江浦瀕大江居壤南甸要衝天下貢賦舟車乎是需給公私乎是民命固已弗堪至或不幸加以邑政之虐橫取姦竊民人憔悴困苦又忍言乎去此而蒞吾土殆未可見去年冬侯以進士下車知吾民肻綮於是乃曰是可以蹈乃爬污剔穢悉去敝政咸與維新一邑之間曾不踰月而歡聲雷動農賀於野士賀於學行者賀於其途止者賀於其家凡具齒髮爲人者莫不以侯爲賢父母也吾侯何以得此於民哉蓋憔悴之民昔固倒懸而今解昔固旱魃而今雨昔固執熱而今以濯矣嗚呼吾侯其得已於民哉予鄙人生長於斯四十有六年矣邑大夫之賢者𨿽多至如一邑之人奔走稱頌以爲不可得者僅三見也廬陵彭侯烈均州馬侯丈麟及侯而已侯𨿽在三人中然二公又各有說彭持正已或有安於之緩馬偉拔已或有西門之急至有二公之得無二公之失者其惟侯哉此侯所以賢也居無何處士卒侯遂以憂去不敢以民故少緩一邑之民挽畱百計而侯轍不可止矣乃相與號呼痛惜浹旬日不去嗚呼處士不能少待以惠吾民哉天能不以民故少待處士哉蓋處士修短有數而吾民不得以及其賢大夫者亦不偶也抑或天之於侯固將望其大有所施而不以窮邑之民久相累也不然何見侯之難而見奪之速哉侯將行乃縗絰詣予求表處士之墓予以爲有是父則有是子有點而後有參有太中而後有程子有韋齋而後有元晦有處士所以有侯侯之賢處士之賢也處士墓予何爲而不表哉處士予不識表處士者非爲處士也爲吾侯也爲吾一邑之民也處士之子能爲吾一邑以爲賢大夫吾獨不能爲吾一邑以表處士之墓哉予以侯表處士親沐侯化者知之而徒信乎耳者鮮不以侯未久而予爲佞也嗟乎七日而誅少正夘三月而賈不敢飾行別於途者亦未爲久而深山野鹿之人與世何所卻顧乃不佞侯於割雞之日而顧佞於其去古人謂我觀九京而與武子百世之下當識其何心而況乎是哉然予是心要亦識與否也處士世系文行尙有寒山一片石在予非溫子升何敢贅

唐貳守墓表

予隠居淸江時嘗聞六合有廉大尹焉予問之皆曰山東唐公詔也旣數年又聞姑熟有亷貳守焉予問之又皆曰山東唐公詔也嗟乎士者之亷猶女子之潔是亷爲士者常矣夫廉爲士者之常而人奚取於公哉是故今之廉者𨿽滿天下然求其間如續如震如抃如拯而苞苴女謁無一念之少加於行已間者連數十城曾不一二見也公之廉如此惡得無所取哉公惟其廉也是以凡其無所於茍無所於不公無所於不明故於歲課於折獄於捄荒於榷木凡有以加於民而無不得其當者皆其廉以爲之地也不然則六合姑熟之間而其人之汲汲於公者又安能有以邑庠生升冑監授六合尹以禦史佀公薦升太平府同知公字廷宣詔其諱號敬軒曾祖諱某父諱某太興典史以公貴封文林郎母丁氏封孺人配某氏亦封孺人子二人長愷戊戌進士歷戶刑二部主事員外郎中揚州知府次忱女三人長某適某次某適某又次某適某俱邑庠生孫男一某孫女一某愷篤厚廉潔不失爲公之子可敬也愷以某爲山人定山東去六合不三四捨許而南去姑熟只參差一江之隔而已以某爲知公之政甚詳故自公之沒遂拳拳於某欲得一言以表其墓意甚急故不自知其言之可以垂後與否遂不辭而書以畀焉蓋亦公父子間故人意也

封工部主事施公景榮墓表

嗚呼此封工部主事景榮施公墓也公墓何墓天臺鴈蕩公之墓已天臺鴈蕩越山之髙無有過者公之墓同其髙矣公墓一抔封三尺土耳公得與之髙哉世有原父凝之之墓則與廬山五老同秀也世有軾轍明允之墓則與可龍諸巘爭髙也有是父有是子有是父而勉仁爲公有矣勉仁公奚有也天下之人無少污哉勉仁處眾污而獨淸天下之人無少萎哉勉仁處眾萎而獨立天下之人無少闇哉勉仁處眾闇而獨明勉仁舉進士仕於朝使於蜀治於儀眞天下皆曰公賢子也公以勉仁賢而進士許君銘公墓且以惇徳履善稱公拯溺捄災稱公篤於義方稱公凡知可稱大乎公者不一而足公之磊落自足以蕩乎天地軒乎古今是其敬夫之賢且有以成於魏公而松年之美有不待吾元晦而自彰矣越山之髙公墓之髙也磈奇挺拔以千萬其仞者又豈能以獨秀於越人之墟巨海之東也哉昔延陵季子墓題者何人曾無數語而季子萬世公之墓詞說費矣世無題季子之墓者故也嗟哉負公者予愧此石者予

○墓銘

封戶部主事石公墓碣銘

封戶部主事石公文華者今古醫也公諱金其先溫人徙江浦曾祖廷圭祖思義父景嵒公幼從醫學於臯曾先生先生得長桑君之術甚精公早夜刻勵盡得其術業成而歸遂爲江浦間善醫晚得蠱證方西江史氏尢奇其法主消導蕩滌謂誤下則虛其虛死誤補則實其實死惟以意乘除攻補不執而方亦無不具也有病是者輙惟公倚其所活甚眾而公亦以是自負每曰古之醫者古之醫者而人亦莫不以古醫者與公也夫醫豈易言哉醫以天地爲心聖人之道爲用天地以生物爲心而醫以生人爲心天地於人生而不養性而不復壽而不能保豈天地不能盡天尊地卑聖人中處天地付物而聖人成能故聖人於此裁成輔相耕織以養學校以教而醫藥以壽故古醫者如黃帝岐伯如秦越人如東垣河間戴人其疾病視人如已惟不得其生是懼是皆知醫聖人不廢而天地與我同也世醫者豈盡知哉故予每見公醫輙欲爲公傳且欲敍所從蠱證方者傳之天下使人人得以感其惠也又以醫𨿽裁成聖人然若河間戴人攻溢於補東垣兼補溢於攻仲景專外感而失內傷是又不能無待斟酌者故予每欲反其異而合其同俾天下後世歸死生虛實於一而不使其有所偏倚予𨿽不知醫每與公言公亦不予謬也予有是意未及於行而公不起矣嗟乎斟酌裁成豈予事哉予自不知其量也公配王安人子男四長淮丙戌進士攺庶吉士拜地官四川提學僉事文行所至有聞公以其貴封次淳義官次浦又次澄邑庠生女五孫男四長柱予壻他尙幼成化庚子冬十二月八日卒壽六十有六公聰穎卜筮星歷無不通曉好老氏伏气說𨿽於生死無少助然自少壯至老死不一日病也醫蓋其精者明年淮奔訃回又明年正月四日塟公於裏之石山請予一言於墓然如予者惡可辭哉乃敍而銘之曰反其異而合其同公醫之攻予何人斯乃欲搜百氏而折其衷井田橫渠禮樂夔龍或志或行其達其窮乃罔不同公不少待予將誰從柰何乎公

眀故吳母倪氏墓志銘

予裏中吳母倪氏卒其弟橘潭攜其子瓛縗絰詣請曰吾姊吾先府君之女江浦吳廸之妻是兒瓛之母是兒天秀之祖母邑庠生大儒之叔母太學生毛鵬之妻母生永樂戊戌卒弘治庚戌壽七十有三明年辛亥正月壬寅瓛將合墓葬吾姊於繆家山原吾姊歸吳吳宗人咸以爲賢謂於舅姑克婦於廸克妻於瓛克母其賢不在吳諸婦人下凡婦於吳者其死也冡介之墓罔不銘吾姊何恧而弗銘乎子其爲我銘之予性不懌銘墓而笄衽尢也然自憶吳節婦死吾銘其藏十年炳如昨日乃不念乎儻玆或靳則溪云老腳已我芒背而洞吾履者必在王喬巢父間矣世道以天予敢攖其天哉乃按鄕進士林君世美狀銘之觀葬於吳者當知深山老病其於世何如也銘曰死生造化旣付而還飄風野馬孰操其闗千年有道一片寒山孰籍以顏世有扶搖一日九萬而覩若銘將或得以具眼其間

髙一龍母墓銘

孔子不生於气化伊尹不生於空桑后稷之生也豈眞履夫巨人之迹哉要亦未嘗無父母也惟其有也是以中也則中才也則才賢也則賢水花庭艸而識濂溪有千載不傳之妙斷髮三遷而知亞聖大賢爲百世可師之人父母賢而子賢子賢而父母賢也行人正髙君一龍之父母不可謂之賢哉予於一龍僚也而一龍與予有不僚者存科舉制也而一龍於科舉有不囿於制者存行人正職也而一龍於此職也有素其位而行者存一龍之父以壬辰進士出守六安將攜其母往便道省其舅懷逺而母以病竟死一龍扶其柩歸塟於新興裏某山之原今二十年矣一龍請予銘曰饋之修者修於中也有惪於髙者有惪於翁也萬古於一龍者乃所以萬古於其躬也然若銘者何人而乃敢永其封於無窮也

番陽餘潤夫墓志銘

番陽餘潤夫旣葬之二十年其子錫始以其遺命持姑蘇君丘先生書來曰願有銘予與潤夫正相識成化丁亥予自翰林得罪黜爲南京行人司副潤夫以成均上捨來歷事潤夫儀觀舉止偉然一儒予意其必蔚然有文者也亟詢之潤夫出所業舉子文字視予其頓挫布置若栁子厚樊宗師家數者屢屢視今所謂時文殆五陵年少而衣以深衣大帶其安於體者𨿽殊而所以待夫人者則已厚矣旣又出楓落稿詩一帙其不得志者類郊島其理到之語𨿽山谷後山少減其鬯達而茂者又皆出入簡齋若所謂鈍如茶山易如放翁亦瞠乎其潤夫後也由是姑蘇沈仲律紹興徐大華嘉興沈元節諸公莫不與爲文字交而潤夫之名隠然起京師間矣居數月潤夫以代去謁選天官有自京師來者皆曰潤夫死矣識潤夫者以其不得一第而死莫不爲之痛惜爲之延訪以爲其眞死否也方未定潤夫以癡兒事了歸其鄕過南京別予予見之驚曰君何自而至哉豈傳之者誤也君曰非誤自非納言劉先生深於醫厚於戚璠登鬼錄久矣而今得先生見者幸也予與潤夫一時相對如在夢寐言畢潤夫抗乎去且顧曰天不死我我當熟五經往拜白沙先生而學焉歸而就正其是非於先生矣時潤夫去甚急予不得更以一言入蓋成化庚寅也潤夫去未三載潤夫與某禦史救張同知書傳至矣未幾病灼艾答族兄某詩又傳至矣未幾屬纊之言乞墓銘於予者又傳至矣方潤夫以書與禦史爭張同知事其气何壯曾幾何時灼艾屬纊之言相繼而出亦獨何耶嗚呼豈潤夫之死昔固非眞而今固亦非眞耶抑誤潤夫者乃復誤耶臨訣之言一何瑯瑯乃若是耶而潤夫乃眞死耶非耶潤夫之可與言不特區區文字之間而已其寡默其謹肅已可入於君子使其未死得捨所學以周旋於白沙之門潤夫未可量也而江門品第豈在陳秉常下哉𨿽上下林南川無恧已惜乎天不假年而爲聖賢糟粕也名之聞與不聞第之得與不得直潤夫之浮雲者耳惡足爲潤夫惜哉潤夫之曾祖諱可載祖諱杌齋父諱思誠娶於徐氏男三人長男某次某次卽錫邑庠生女一適劉生宣徳庚戌七月十四日生成化壬辰十月十八日卒葬古城山予與潤夫非泛然朋友比而錫之來也抱其遺言又重以丘公之懇錫可無銘於潤夫於丘得無銘潤夫哉銘曰道以口者噪道以心者了其噪其了潤夫亦早有拜潤夫墓者將亦知其千萬古之抱耶

髙景賢墓志銘

景賢姓髙氏諱能景賢字也世宣城曾大父聰從戎伍南京武徳父旺景賢商於上新河因定居焉配李氏子四長倫次價又次傑女一黃適享年六十有三卒以弘治三年十二月二十九日墓葬久矣俌舊予客其可辭哉遂銘銘曰神無生死畱此查滓元收會了天一爾萬古乾坤那用此老我瞢騰無一語一天月色空江水

明故朱君本徳墓碣銘

君諱永昌朱姓本徳字也其先世家定逺階武龍虎爲五十夫長乃定浦予口淸江居焉曾祖時輝祖瑛父彥淸母吳繼張庶席君亦張娶子三俊傑信俊早卒侄二倫仁仁業舉子女一適橫海周百戶珍孫男女七俱尙幼幼治己酉六月十有四日卒壽五十有三君天性孝友其卒也君老父方以恩八十冠帶君將易簀召語其弟永隆曰吾父老且憊吾乃先吾父下地他日吾父子獨任之愧吾弟矣吾不瞑目地下矣言訖而逝嗚呼君亦可哀也已予幼不相識君成化辛夘予歸病買田淸江君屋之西予農屋之東也始與君父子兄弟識每晨夕一瓢風月坐我觀物艸亭君之父不與君亦與君不與君之父與弟亦與也居無何予以林木未深猿鳥少也結廬定山君父子兄弟往來予煙雲水石中視淸江不少減世之雅愛斯文者若君父子兄弟亦絕無僅有也君旣卒傑將以是年十有二月七日葬君滄波之北嶼持鄕進士林君世美狀請予銘諸墓嗟夫予得以無銘於君乎銘曰北嶼江峯滄波水月萬古堂堂靑天此碣

寧波太守馬公墓志銘

寜波太守馬公西蜀內江人諱琴字廷宣以直道能聲無所於求合世旣遺公而公亦遺世矣登丙戌進士拜主事刑部雲南司攝京畿奏訟故多熾貴人所恨人平人所庇人是能枉直不依違人公用是有名轉廣東司員外郎廣東有副使爲不法瓊州兵部奏檄公往鞫之公嫉其爲人舉正以法還遷郎中用能差慮囚江西公親按諸州瑣煩不爲憚屈欝而得伸者殆千五百餘人其生之非吾仁殺之非吾威理各當心不專主已庶民塡路遮呼皆曰此制使哉尙書林公每詘已見托法與心自待不疑人亦無猜用大臣薦能擢守寧波公嘆曰今天下益奢靡而吳越尢甚示儉朴先地不能咸爲政之道惟化與權化則屬我權則屬時吾何爲眾皆以爲緩郡內逋負久積數萬公與設方計完之而民不擾夫故非才者而能之乎日本人時入貢勞來之費﹝闕﹞屬邑而民始便夫故非平其政者而能之乎使臣私覿常以寶器方物公一不納夫故非廉以自飭者而能之乎饗祀鬼神而禮秩則丰化導士徒而廉恥是先交承賓使而儀物惟當爲橋梁四在江東者在門南者在定海者在東湖者夫故非知所先後者而能之乎自邇及逺因民之利害而興罷者尢多在任蓋五年矣當是時廣東副使之鄕人爲冡宰仇副使之報公卒以此去其官公亦未嘗以此出毫髮語意告人而人知者亦少也公生於正統丙辰其卒也爲弘治甲寅五月十三日也以某年月日塟亭溪山公平生於人厚施薄取去采如遺有村翁育疾且貧者以子女二人來鬻公旣酬其直且曰予並養若歲久育者告還公並以女子還之予嘗拜公吾賓館觀其容貌語黙之間侗然長者也其先扶風人五世祖仕閬中元末避兵瀘州徙今內江考諱惟慶贈刑部主事妣盧氏贈太安人妣王氏封安人子三人長湛然次禦史炳然次烱然女三人孫男女各三人禦史嘗爲予邑大夫超拜禦史禦史旣除喪過予曰先公事行吾必托子旣敍之系以銘曰厭厭九原急於求名竊竊萬變求急於榮求心公急我否人能幽哉微哉文以寄明

定山集卷九

●欽定四庫全書

定山集卷十

﹝明﹞莊■﹝日上永下﹞撰

○雜著

字黎氏二子說﹝■克源瀾回源﹞

古今可以充擴天地可以斡運果謂誰哉果謂誰力量哉蓋有是人則有是本有是本則有是力量有是力量是以古今度內天地掌中有不知其難者故如欽明文思之堯光被四表格於上下何謂其非充擴平治告成之禹兼夷狄驅猛獸之周公作春秋距楊墨之孔孟挽回旣倒收拾廢壊何謂其非斡運世之具大眼目者不可謂無人也孟子曰聖人與我同類然聖人何人哉我何人哉聖人之能如此我何謂其獨不能也灝其充乎瀾其回乎沈君洪濟眞具大眼目者乎然世固有名畱實去外然中否以自夢夢者具隻眼如沈君者又自有眞見也駕部王公二生之戚托此告之然古今到我老而無謂其爲後生地者亦至二生其亦知所領哉知所領哉

魏節婦傳

魏節婦者江浦蘇翁之女也節婦幼慧淑善女紅翁且老子幼騃指節婦曰吾攸屬以終養者其玆女乎致裏中魏氏子庭時壻尙幼未婚也旣其壻疾經歲月弗瘳殆爲廢人人曰是淑女宜他配右族佳子弟毋固也節婦聞之曰禽獸之行弗玆若已世固有爲是者哉及笄卒婚壻壻竟以是卒卒十七日始得一子節婦哀毀極至欲自絕乃更念曰吾爲老父屬且有魏家一塊肉在是惡得無少忍哉肆以奉親撫遺孤自任績紡紝織事旦暮不以勩告伏臘甚無憂也翁𨿽以節婦然爲節婦念亦每泣下不可已節婦見之輙抱遺孤於其旁曰天若少貸吾兩家使是兒從諸舅得成立吾何憾哉吾何憾哉大人毋重煩也翁之解節婦亦若是自其壻卒至於今六十年翁之二子及節婦之子始幼騃而孤今皆皓首蒼顏而諸子孫且各森然玉立也使無節婦彼二家者其替興惡可知哉節婦不可得也予與節婦同裏閈每語其孫鏜曰吾當爲汝祖母傳以勵吾鄕人鏜再拜曰鏜何幸也未幾聞有爲飛語中節婦者予曰果若是哉古之立言者不若吾之易也乃徧於其鄕之長老者詢之將三年焉蓋其弟通嘗欲奪節婦之志而不從故爲是以重傷之而節婦之行固炳然若赫日之在天也遂次第其事以付鏜以爲節婦傳

題忠湣公事迹

春秋書陳殺其大夫泄冶說者謂治𨿽忠其猶在宋子哀魯叔肸後以其在異姓則可潔身而去在同姓則可不食其祿夫微子去之箕子爲之奴比干諫而死孔子曰殷有三仁焉仁者當理而無私心使其果仁也或去或死皆當於理同姓可不食其祿而比干之死非同姓乎異姓可潔身而去而微子之去果異姓乎春秋書陳殺者咎其君不納諫而爲徵舒楚子之端垂後戒書冶無貶詞也顧以爲在子哀叔肸後何耶聖人天地也春秋化工也以聖人而爲春秋後世豈易窺哉正統中忠湣安成劉公以死事爲天下慟𨿽販夫孺子亦皆知公之爲烈也愛公者以泄冶事惜之謂其爲可去嗟乎世皆以去爲貴乎使其皆去國無其人誰與興理公以不去爲是茍無所建明非公謂也況公與冶其忠𨿽同所以處夫忠者則有不同冶以犯顏極諫取戮知其君不可諫而諫之以成殺身之仁而公則不然公職絲綸居講讀地謂權不可下移蓋朝夕納誨以輔臺徳啟乃心沃朕心非若冶與史魚之忠侈然贑直而不顧以自嬰其禍者比蓋天下事亦固有忽然出於不可測者而公當之也昔漢谷永輩於其君直攻其過弗怪至王氏則嫵然媚竈不遑暇食觀王章死出於王鳳永之事公肻爲乎是以知殺公者非上意也是公之死與冶又有不同者矣或曰知幾其神子哀叔肸近之夫三仁外子哀叔肸亦可以彊至於知幾其神聖賢之家數何等恐未可以爲二子畫像也以二子言冶無分矣公於此亦將磊磊以軒乎天地哉公有以及之必將有以處之而忽然不測以至此極者天也嗚呼公亦不可悲哉公之孫祠部主事縝以天下之悲公者各有述乃集而帙之題曰忠湣事迹命爲之引某遂以春秋書法畀之古今人物不敢茍然一評唱也後之作春秋者尙亦知有以大書公哉

題陶云湖畫吳次翁像後

吳次翁畫品髙絕稱其人陶云湖不打誑語然次翁亦終有以爲之地也次翁學易求羲文孔子之道方在白晢使其果有所得則於是也豈非所謂弄丸餘暇而自遊刃於煙雲水石之妙也哉

書朴庵挽詩卷後

此朴庵詩挽也予不識朴庵安知所以爲朴庵哉予老病無狀偃蹇林壑三十年矣天下之人莫不以予爲迂予淸源盛暑長河孤舟老岸一泊三日王君廷璧再拜請予避暑眾樂堂祖孫父子間茶甌詩卷相愛之意又不止不以予爲迂也抑何故哉古人謂稱人之善必本於父兄師友予聞廷璧爲朴庵冡器觀廷璧又可知朴庵也予於此卷安得不深有以嘆服諸公具眼而凡知朴庵者未必若予之有所警惕而後省哉人之才識器宇相去之逺眞若此也可勝嘆哉可勝嘆哉

鄭氏家藏古畫圖捲引

畫一也而有以心以畫之不同者何哉蓋以心則天地萬物總吾一體窓艸不除皆吾生意元會運世皆吾古今伏羲周孔顏曾思孟皆吾人物易書詩禮春秋皆吾六經帝刀何有太平無象皆吾化育畫一吾也吾一畫也吾之與畫未嘗有二又豈可以差殊觀哉茍或不然而徒惟畫是尙則𨿽輞川一畫不過描之精而已十日一水五日一石不過彷佛之似而已以至斧劈千仭雲山煙雨花鳥寫生不過優孟之學孫叔敖而已天機之妙𨿽未嘗不曰爛漫而所以爛漫者果吾心之神品哉天機之精𨿽未嘗不曰流動而所以流動者果吾心之神品哉昔張旭艸書觀公孫大娘舞劍器而遽有得朱子謂茍移此於道何所不至然凡術藝之精者又惡可以不學夫道哉天曹主事廣信鄭君行之手持一帙過予求引南道禦史式之行之兄也顧嘗以公過定山講學不厭式之好古信道江西以爲二鄭此畫首顚元章次亦不減宋元名家其意蓋亦有在固非徒以畫者予𨿽衰老無用西窓燈火尙當與吾二鄭展捲之餘相視一嘅何如何如

題王應韶立馬稿

魯靈光不巋然也而巋然者誰哉滕王閣不千古也而千古者誰哉年少俊才流動軒豁固自如此立馬主人過數年方三十觀其奉使河南諸作可考矣𨿽然固自有一著尙在花栁前川鳶魚化育以心印心之學又不在言語文字間理會也百尺竿頭更須努力一步某辱愛立馬似有宿契然於此稿安敢謝以不敏而不爲主人一拈出哉何如何如

書南徵錄後

予家食每聞鄕之長老凡稱吾邑之人才必以今都憲張公爲第一予問之皆曰子不見夫劉運同乎廉則廉矣以公視之則有文又不見夫史郎中乎能則能矣以公視之則有守又不見夫魏檢討乎文亦雄矣以公視之則稍謙予與公𨿽同裏閈而宦途南北不相見者動以十年又予不得與劉史同時不知二公之行事與公何如每聞是言未嘗不竊疑也成化壬辰公以廣東方伯升都憲巡撫南閩道過其家旣而卽訪予艸亭出所自著南徵錄及白沙陳公甫所贈詩命予和之夫予後生又卑且陋而公乃忘其自髙過其廬而加禮焉且和恱之气可探使人遇之如飲醇酒不覺自醉公之謙徳何如南徵之文拳拳有濟時行道之心憂民愛國之意非嘲弄風月者之可比公之文章何如白沙先生何如人哉其所贈詩有公徳淸南服之句公在廣十三年使公所守有一毫之或渝白沙固亦未得如是其孟浪也公之所守何如予益知公之不可及而益信鄕人之不我欺而其言爲至公矣夫吾邑人才爲江北第一而公爲吾邑之第一此吾鄕人及吾輩之所論者如此公不止於此也是故孔顏之道徳雅頌之文章伊周稷契之事功爲天下古今之第一萬世之下所瞻仰而稱頌者公未耄矣予安得不有望於公乎予以公之子伯■﹝礙﹐口代石﹞持南徵錄請予題乃敢並置其喙如此

題吳以魁族譜

新安吳君以魁以其先世譜過定山請予訂其可否予郇國文簡公後宋南渡子孫漫處閩越先世自浦城徙松吾祖又以世變流寓玆土一百餘年方言之訛轉章爲莊予每欲會譜諸曁溫州浦城以續先派以正其訛舛又以病臥林壑願莫之遂四世而上不知爲誰自卹不暇尙能爲以魁贊一辭哉以魁沈深雅博況其世譜皆其手筆易簡明白圖系派續一覽可見予𨿽欲贊以一辭亦莫能置寸尺於步武間也西窓燈火但相與檢閱一再以增永嘆而已以魁別去不惜此稿畱我溪云他日病暇會譜之願容或少遂亦得以資矜式而以魁於我尙亦有益哉何如

書李筠傳後

李筠功𨿽不成其气壯其理直千萬古綱常系此一舉筠亦偉丈夫也哉其曰吾周朝宿將與世宗義同昆弟禁衛皆舊人聞吾之來必倒戈歸我是可謂視人猶已而以忠臣義士待夫石守信髙懷徳也於乎曾謂舊人者反目以相視返戈以相擊而天理不存人心已死有如是哉𨿽然他人不足道也而筠之子守節方其起義兵而沮其父於生存之時及其守上黨以城降而忍背其父於肉未寒之日襲衣金帶銀鞍勒馬設宴從官而亦預其賜貪饕狗彘之富貴而甘心於叛臣逆子之列筠之不幸而乃有守節如此又尙何責乎趙匡胤石守信髙懷徳也哉

題使節淸風捲爲劉侍禦作

以廉爲淸風淸風小也不以廉爲淸風淸風大也淸風不可以爲大哉四方風動時乃之休禹臯之淸風也何以爲禹臯之淸風哉堯舜一禹臯也彰善癉惡樹之風聲周畢之淸風也何以爲周畢之淸風哉文武一周畢也記曰風乎舞雩詠而歸黃魯直曰周茂叔人品甚髙其人如光風霽月又果何以爲曾點茂叔之淸風哉孔子一曾周也堯舜文武之淸風以治孔子曾周之淸風以教治莫大於堯舜文武教莫大於孔子曾周然其淸風如此謂不以爲大哉人茍於此其出也不以禹臯不以周畢而其處也不以孔子不以曾周是其進不以道退不以禮又烏足以知其大乎侍禦劉君東之爲行人時奉使遼國同道贈之以詩題曰使節淸風其所以爲淸風者夫豈規規於陸賈之槖薏苡之辧以自處於小廉曲謹之簡哉今東之爲禦史蓋禦史中禦史也其進殆未可涯然其自處其果小乎其果大乎其果無所於小大之間乎處之必有其道也不然何以爲東之

書堂塗碑陰答黃司訓

泰山髙矣泰山頂上不屬泰山堯舜事業也只一點浮雲過目浮雲過目堯舜事業可遽了哉許大二程果眞病語孟子以萬物皆備於我又以君子所性大行不加窮居不損爲有分定則在我爲重在外爲輕堯舜事業何事業也浮雲過目且可遽了世之瑣瑣更復何言而湖西老子乃爲此設其故何哉夫豈漚利浮名巍乎其有成功者有所不到泡緋幻紫渙乎其有文章者有所不及然世之英雄豪傑顚倒乾坤舞弄古今作爲戲劇以北成南者固有而其間大鞭大策大斤大斧亦無不具而亦在人眞自猛省也湖西把臂一峯人龍道眼豈不勘破第恐聰頴分多樂至顚蹶忽墮此境而夢爲蕉鹿枕弄邯鄲有所彷佛以顚倒斯世至此而石上諸公被其叫喚被其玩弄眞未醒哉眞未醒哉如有所醒堯舜事業只也浮雲區區榮辱更爲土苴而性分之內有一鞭地矣湖西果無異哉𨿽然聖賢眞境更無比擬不落商量不知何日曳杖當塗不懼此石拔地倚天磨崖萬丈一■﹝暹﹐走代辶﹞而倒使湖西熱謾手段無所措處不知容否不知容否濮陽爲我問哉爲我問哉

跋羅一峯先生書宋文丞相答劉教授啟

孤忠大節文文山者爲宋一人髙風直气羅一峯者爲今一人有文山此啟故有一峯此書有一峯此書故知文山此啟此啟此書蓋有不待駢枝縣附而自會者亦自然也予讀前史每見文山之烈未嘗不起千古淩厲之想但予晚生不能接見文山眉宇徒切想望而已然越人去國期年得見似越人者喜予𨿽不見丈山得見似文山者喜矣今之世豈無似文山者哉成化丙戌附驥一峯之尾登第得拜一峯泰山喬嶽白日靑天蓋眞文山者矣不徒似也嗚呼曾幾何時而一峯謫矣及其再見又未數月而一峯病矣又不數年而一峯卒矣嗚呼予於一峯當何如哉一峯跋文山此啟自謂一字一涕張東白跋一峯此書又謂一字一涕予於一峯吾道之哭世道之哭朋友道之哭𨿽一字萬涕有不足以寫吾痛者夫豈曰止一字一涕也哉

醉月跋

觀吟風弄月之言而知霽月光風之有在讀傍花隨栁之詩而知太極圖說之不亡觀文芳之所以爲醉月者夫豈不知枕糟藉曲而沈酣於酒不可以爲文芳者哉𨿽然人貴乎自得不貴乎摹擬貴乎眞見不貴乎彷佛優孟之學孫叔敖人徒見其抵掌談笑無不相似以爲眞叔敖矣殊不知去冠解衣謝其摹仿而故吾猶自凜然而所謂眞叔敖者終不可以爲固無恙也文芳可不求所以爲眞醉月者哉

跋夕惕齋詩稿

絕無人力而有天機造絕境也此卷割所深愛拈出玆語𨿽於超脫容略少間豈易得哉滅沒天機於煙影之外者知之自得於驪黃牝牡之外者知之木假中峯豈不聳然爲益尊乎

小學圖跋

此畫朱子小學數段皆明倫敬身之事無非欲以所行照此樣子不敢失其正者亦可敬也哉或曰此皆小學所載若所謂大學之事則未有一二不知何也嗟夫小學之與大學但知大小精粗生熟之間而已小學此明倫也大學亦此明倫也小學此敬身也大學亦此敬身也豈有異哉趙子昻不知惟以畫乎髙下爲論是其所知者惟以畫也惟其所知者畫故凡君臣父子親疎內外之分俱有所不知故至貪富貴而事讎敵棄仁義而甘污賤無所不至其視此畫數段使人惕然有所警者豈止可爲愧死也哉嚴汝學世寶此畫久矣過予定山求跋汝學之先父某與吾戚祝信攜古畫一卷見示亦此卷也予𨿽未嘗題跋一語而其心則甚耿耿至今汝學之父子亦可謂知所愛哉

王氏母哀詞﹝並序﹞

江淮車駕衛屬車駕之政江淮首也汝舟未至江淮不在車駕在江淮汝舟至江淮不在江淮在車駕在江淮紊以瀆在車駕治以理玆汝舟以憂去也繼汝舟者無一汝舟哉江淮長屬若郭若余若田坐汝舟之天久矣不能乏汝舟念也朋走定山求哀詞哀汝舟之母謂太夫人假以數年汝舟得有是哉某遂援其意以爲詞某屬汝舟厚若某哀汝舟母又不止此也詞曰

彼端矢兮斯賢煦無告兮春無權羌世事之靡定兮盛或遷不終我惠兮胡然豈亢乎其邈斯世兮忽此外捐轍可臥而遏兮檝可溯而前嗚呼斯世兮乃孰與之畱連顧事有重輕兮弗可以全豈吾軻母之臺壽兮偶得以終乎天年惟聖世以孝爲理兮何可倒援將吾人之不淑兮孰敢以求乎天蓀壁塵兮神可憐機杼空兮魂不旋櫋方蕙兮背有萱仰云霓兮何可言袂安得以返兮衿安得以畱褰流沛澤之洋衍兮將復以終乎此壖嗚呼涕有所殞兮而言亦終有所宣恐阻彼宰明兮又不得以憫予輩之多愆

贈賈君惟善之新昌典史詩﹝並序﹞

賈君惟善者吾同學老友也賈君今年得典史新昌將之官求予文以爲贈吾有所懷豈忍棄吾老友而不言乎作短歌一章與之夫賈君所求者文也予所歌者詩也世之人以文與詩爲二予豈未知文卽無韻之詩詩卽有韻之文賈君其亦知予之詩非文者哉因著於引以釋賈君之惑

有泉莫作盜泉水有官莫負貪官名盜泉之水渇不飲貪官之名終不淸貪官之名終不淸崔烈銅臭元載胡椒𨿽有孝子慈孫百世誰復更城南節度屋萬楹城西刺史田百成輕裘肥馬冠侈靡粉白黛綠誇輕盈問之乃是剝民肉歸來大舸金滿■﹝聚﹞一家溫飽極富樂豈知塡溝倒壑俱蒼生蒼生兮蒼生朝廷爲爾用民牧爾乃如此民牧榮白日悠悠照下土人𨿽不監皇天明我無斗柄酌元气無可柰何心未平賈君賈君吾明英短歌激烈君愼聽愼聽新昌典史官日看取多賢聲傾

祭松江靑龍先世祖文

嗚呼我祖夙罹世難流落江湖煢然獨立孰如荼苦屢曰我先粵稽諸譜富滿江南貴亦與伍禮樂文章煌煌簪組惟我三世松吳淮楚不遑暇卹孰曰予土渺渺然予白雲江滸我車旣東我舟斯櫓父老重詢喬木可數瞻望故丘平原膴膴禾黍夕陽我心千古我酒載斟侑以殽俎嗚呼尙饗

祭封戶部主事石公文

嗚呼公其已乎公有倉公盧扁之能孰謂能起人之死而不自起其死乎公有呼噓咀嚼之能孰謂抱和守一而亦有所阻乎孝子不匱永錫爾類公有不匱之子孰謂龍章命服方且薦至而孰遽褫乎嗚呼豈死生命也天定勝人而人定有不與乎將神鬼神帝生天生地能與豨韋堪坯斟气毋騎日月而出入無始乎抑又承其所來順其所往而不橫受而逆取乎嗚乎公其已乎天人渺莾果予闇塞者之可語乎公其有知其可訾乎矧玆祭也肉其不胾酒其不玄公其來格此乎嗚呼尙饗

祭吳侍禦母文

嗚呼學異而遷學惰而丸於惟母氏今則有言曾不待夫告勩而自不惰初不用夫揉直而自不遷不忌不爭不黨不偏彼佞我直彼取我廉卑於我者而不以爲可侮異夫我者而不以爲可嫌惡人善人類各醜妍不恣而長不覆而顚究其所抱則正正堂堂磊磊明明掲日月而行中天此奚故哉有是母有是子有幽貞靜一之資而自產夫光明磊落之賢吾聞古有胎教夫豈不然嗚呼女經一代億萬斯年彼軻彼郢孰紹孰傳蓋天下之勢難以人而易以天勞者躓而逸者前要其儶軌必有以知其孰後而孰先予惟謬悠曾不以爲可侮而旣久益堅而母氏之澤於我者亦有及焉臨轝一奠有涕泣漣嗚呼哀哉尙饗

祭程阿婆文﹝代兄作﹞

坤法而靜雪以徐徐非此之宜嗟惟孺人夙有閫則徳門以歸姑章貴丰田不加辟居不厭卑子廩黌宮緩示嚴戒穆穆如師惟哲惟一作法古先豈富貴爲懿範不同鄕鄰則傳交往則儀宗依我來壻孺人孫吾弟之兒夫先其歸十有餘祀玄堂有基友誼在昔戚情非私吾甚其悲嗚呼尙饗

與司馬提學書

自古聖賢所爲甚活天下事未嘗不欲其行有不可行者亦不欲其必行如孔子隳三都至於不可隳處亦止朱子上封事門人諫亦中止先生看之極熟某何敢措一辭於其間哉昨得來諭爲欲異端不兩立謂起頭沒了沒當恐非道理必欲緣此討个歸計先生所學鳶魚活動豈如是執著者哉但憤世之心極多故自不知其如此激切也聖賢於世不過爲人立个標準使天下後世觀感而已天下事有不如意者皆欲起而以力勝之吾恐不勝其僕僕矣惟先生熟察而裁審之幸不以某爲山林偏僻之論竟束之髙閣而不顧也髙作俱敢僣和一章但別後遊山少出而雨阻者十餘日聊此潦艸奉復承寄示麾下之作更容遲遲謹當逐一奉和請教也不宣

祭馬禦史思進書

令公墓文發付里人公務者去未示隻字如何今歲秋蝗盛葉節根實次第而災百年未之聞官旣不肯民聞民亦不肻聞官富兒已無可柰何況貧窘而拙於生理如某者其迫促可知矣衡陽設有之國民之勞瘁可勝言耶近者常徳又有封建吉贑臨江非版圖內耶天下皆民也執事方當言路恐未能忘均平一視之心而失勲名於千載之下也相知之深遽忘其言之罪也

復張嶽州書

執事威而能容文而不泥通而得已介不失人大行逺到可以望而知之無似迂疎尺寸之資不益向徳深峻之勢也明矣然而君子譽之而益勸小人非之而不沮旣以此始亦必以此終古人名言也昨者邂逅傾蓋執事不失朝夕禮溢而事固精通於誠在心無間於大小又如是者方寸之私久而益醉相去逺矣愛之至而望之深不覺其言之盡也

吳孺人眞贊

白頭聖善子爲大夫室廬擇舊荊布惟粗迹愛苦空心亦如如命子備官而靡私圖我拜於堂語實聞吾我述懿行坤徳其謨

竹山汪先生贊

天下之事有不可常者無一掛目天下之書有可觀者無一不讀輕眾人之所重不敢忽眾人之所忽江海大觀雲山老足萬古靑天烏巾一幅噫此亦眞可謂逍遙塵外而凡天壤間可以動吾心者不知其爲何物

貢郡博先生贊

人其所居天其所施不墨不老而儒其軀不茅不土而芹其池雍容進退風月乎南雄之俊遊戲放宕飄灑乎東海之詩噫若斯人者其可謂苓通萬故豕虱諸有而獨立自守他固有所不暇知者歟

奏議

翰林院檢討臣莊某等謹奏爲培養聖徳事成化三年十一月二十九日內閣遣郎中韓定持小掲帖到於東閣及史館分與太常卿兼翰林院侍讀學士吳節等令各賦詩以爲上元賞玩之具臣等各受一帖內開花果煙火等項面帖詩講題目仍令照依舊詩格式擬述進呈及觀舊式俱是玩好之物鄙褻之詞甚非所以養聖心崇聖徳也臣等竊議以爲此事必非陛下所爲陛下以天縱之聖日新之學遊心經術邁迹堯舜凡所舉動必欲爲法於天下可傳於後世方卽位之初首下溫詔赦田租絕貢獻停不急之務與民息肩又開言路凡朝廷政治得失軍民利病許諸人直言無隠天下欣然以陛下應天心承祖徳而所以太平萬世者在是矣及觀去年以來如遣人造楮國家舊制也一聞大臣之言而遂寢節令宴樂每歲常例也一因大臣之疏而遂罷向因災異勑諭羣臣同加修省凡此數事皆臣目擊耳聞未嘗不拜手稽首稱頌以爲陛下從善如流攺過不吝自禹湯以來未之有也在彼者旣皆陛下所不爲則煙火之事臣等又決知陛下之不樂於此也今日之舉或者兩宮皇后在上陛下欲極孝養奉其歡心非爲一身娛樂之計然大孝在乎養志不可徒供耳目之玩好以爲養也臣等伏覩兩宮後母恭儉慈仁之徳著於天下坤儀貞靜舉天下之珍奇玩好皆不足以動其心豈以煙火爲樂哉況兩廣弗靖四川未寧遼東離亂然敵情難測尙費區處不可置之度外北人瑪拉噶包藏蛇豕之心窺伺間隙所當深慮江西湖廣一旱數千里民不聊生其它災傷處所尢多未易悉舉生靈嗷嗷張口待哺𨿽蒙優詔賑卹然公私匱乏計無所出可爲寒心此正陛下宵旰焦勞不遑暇食兩宮母后同憂天下之日臣等又知陛下之不暇爲此也至於翰林之官以論思代言爲職𨿽曰供奉文字然鄙俚不經之詞豈宜進於君上若不取法聖賢而曲引宋郊蘇軾之方致以爲比是以三代而下之君望陛下而不以三代而上之君望陛下也臣等遭遇聖明發身黃甲叨與庶吉士之選陛下養之翰林教之誦習六經師法孔孟二年於玆矣近又授以今職感冒國恩至隆極厚夙夜惓惓相與戒飭惟恐曲學阿世無以補報於萬一何敢以此鄙詞上瀆天聽以自取侮慢不恭之罪哉臣等又嘗伏讀宣宗章皇帝禦制翰林箴曰有啟沃之言惟義與仁堯舜之道鄒孟以陳若今煙火之舉恐非堯舜之道煙火之詩恐非仁義之言臣等知陛下之心卽祖宗之心故不敢以是妄陳於陛下之前且知不可曲順而爲之是不忠也知其不可爲而不以實聞是不直也不忠不直臣罪大矣古之帝王盤盂有戒幾杖有銘目不視非禮之色耳不聽非禮之聲兢兢業業惟懷永圖𨿽在紛華靡麗之中獨幽得肆之地而所以戒謹恐懼操存省察以致其精一執中之功者無所不用其極誠以人主一心攻之者眾一惑於耳則凡侈靡之聲皆乘間而入矣一惑於目則凡侈靡之色皆抵隙而進矣人心愈危道心愈微天理人欲不容並立若曰上元之樂乃微事耳煙火之舉乃細故耳此不足爲聖明累是殆不然書曰不矜細行終累大徳又曰不役耳目百度惟貞若於此一事厭常喜異之念興則他日之甚於此者將無不至不可以爲微事細故而不知謹也且漆器之作何損於徳而舜則止之旨酒之甘何害於事而禹則絕之露臺之費不足爲奢而漢文則已之彼聖賢之君何汲汲於是哉正以欲不可縱漸不可長故耳臣等伏願陛下寛斧鉞之誅采蒭蕘之語將此煙火之事亦皆禁止不使接於耳目而移此視聽爲文王之視民如傷爲大舜之聞善若決江河省此冗費以活流離困苦之民賞徵伐勞役之士則干戈可息災異可消百姓可以富庶四夷可以賓服億千萬年享太平無疆之休則陛下之所以奉養兩宮者其孝豈有大於此哉惟陛下深思而力行之不以臣等爲沽矯不以臣言爲迂闊使天下後世皆知聖人之凡所作爲出於尋常萬萬矣豈惟臣等之幸實宗社生靈之幸也臣等昩死以聞

定山集卷十

●欽定四庫全書

定山集補遺

明定山莊先生墓碑銘

賜進士出身朝議大夫南京國子監祭酒前翰林院侍讀兼修國史經筵講官增城湛若水撰先生諱■﹝日上永下﹞字孔陽號木齋江浦人卜築浦口淸江建亭而東莞林緝熙適至扁曰臥林遂號臥林居士遷定山橋曰雙泉閣曰天峯曰活水曰溪云則又號定山居士四方人稱之亦曰定山先生本姓章氏宋丞相郇國得象之後子孫由閩越而浦城而松江至祖曰志甫者以儒術名洪武初不樂仕進逃名更姓莊氏遊淮泗至江浦家焉父諱詡贈徵仕郎行人司左司副妣任氏贈太孺人配李氏封孺人先生生於正統二年丁巳十一月十二日爲兒甚異十一歲充邑庠生十三補廩膳景泰丙子領鄕薦成化丙戌舉進士選庶吉士授翰林檢討風志慕古文尢奇偉與之交遊者皆一時名儒如白沙陳先生一峯羅先生其尢者也憲廟欲設上元鰲山燈先生同編修章公懋黃公仲昭上培養君徳疏言甚剴切忤旨杖之調湖廣桂陽判行間用給事中毛弘禦史陳壯言攺南京行人司左司副迎二親就養尋遭二艱丙申服闋不起復超然肥遁有示門人徐光嶽無弦太極之詩巡撫都憲王公恕訪於定山欲以白金十五鎰理其敝廬卻之曰受官辦以理私廬可乎十九年癸夘正月白沙先生起取入京過定山相畱越月送於揚州及南還復送至龍江闗故白沙詩曰憶昔經江東多士余所欽論文一杯水惟我與子斟豈意千載下復此聞韶音我病不出戶何時還盍簮俯仰宇宙間與子契其深或問張汝弼艸書先生曰好到極處俗到極處問何如則可曰寫到好處變到拙處曰何居曰邵子所謂行墨因調性者是已白沙先生亦曰定山先生艸書迥然自成一家者也定山論詩文曰取乎內而忘乎外得之心而應之手如相馬之神非牝非牡如斵輪之巧不疾不徐斯其至矣若夫優人之學孫叔敖抵掌談笑得其形似者也奚系哉其持身則慕伊川法度斬然而難犯接人則慕明道和气油然而可親嘗曰天之生聖賢將爲世道計也或裁成以制其過或輔相以補其不足孔子之於六經朱子之於傳注喚醒聾瞶所以引其不及者矣今世降風移學者執於見聞入耳出口至於沒溺而淪胥之者非制其過可乎故進而當行道也吾義所安不違道以干譽退而當明道也吾志所在亦不立異以求名弘治七年甲寅二月後軍都督府經歷周廣榮薦先生恬退自守涵養有素乞起用曰取來用巡撫何公鑑躬詣定山勸駕繼遣應天府侯行先是冡宰王公恕司冦張公瑄都憲虞公瑤侍禦朱公徳提學王公鑑之知州萬公本諸薦疏皆出部檄非特旨也故先生曰吾向以諫被謫旣而退處幾三十年矣今乃出特旨敢不行乎且學士丘瓊臺嘗嫉曰引天下士夫背朝廷者■﹝日上永下﹞也吾當國必殺之丘今入閣矣承特召而不行罪其可逭乎七月遂行九月入京朝見大學士徐公溥語郎中邵二泉寶曰定山亦我朝出色人當復翰林乃協輿情丘語人曰我不識所謂定山也徐公又語學士西涯李公東陽曰定山君之故人君當注意我已致仕不能爲朝廷薦賢矣李但唯唯子會謂西涯初見先生入京戲曰公今復能用大筆字作拜帖乎謁吏部三揖不跪冡宰耿公裕起延之以茶令四司送出部門先生曰第令不失已官職外物耳吏部題復行人司副子介及王巴山弘謂西涯語吏部曰畱都根本之地定山還當官此八年乙夘三月升南京吏部驗封司郎中以八月八日到任十二月病中風疾遷延野寺彌畱日甚明年丙辰八月二十日赴通政司告行本部卽歸定山自是屢告部不爲題處時瓊臺丘公亦卒越明年丁巳三月遇考察尙書淸溪倪公嶽以老疾退之乃先生告歸已攺歲矣故白沙詩曰欲歸不歸何遲遲不是孤臣托疾時此是定山最髙處江門漁父卻能知或曰先生與白沙之詩可謂世稱兩絕者曰言語文字之學昔人謂落第二義矣先是江西張公東白元禎書曰獲睹近作不勝仰慕向裏工夫惜不得聚首論之往年陳白沙會間當盡所言矣張公汝弼書曰君子居閒患無書可讀又恐書多而亡羊耳晦庵教萬世學者不得已而有言亦爲魯齊所惜也先生之於白沙必有定論更一示我先生俱以白沙之說答之新安進士汪君循從學亦首示以白沙之學循曰欲知先生之心者當觀先生之詩善觀先生之詩者亦可見先生之學甘泉子曰予癸丑下第南歸謁先生於定山瀟然灑落望之知爲有徳人也今觀先生及諸公之言卽先生之學宜與白沙先生同矣而白沙先生語我曰定山人品甚髙恨不曾與我問學遂不深講不知其後問林緝熈何以告之此猶若有未盡然者何耶或曰以講習不足以入道也故忘言以默識終默不可以示訓也故因詩以立言懼詩言之召禍也故應召以混世見世不可以久處也故再告以歸山歸山不能以自潔也故委物而辱身乃先生超然而還大化矣或曰先生之出處進退未易言也其始也激之於瓊臺其中也乘之於西涯其終也成之於淸溪而又悞於子弟門人之不力焉使瓊臺而不入相入相而先物故則先生退居三十年矣未必出出而有知己故人調護之以累薦之賢則必復內翰必不南及南而疾作不知人矣使子弟門人而力焉則必知今法不但一狀而可掛衣長揖以去而必知自奏知自奏必不罹淸溪之忍使淸溪而不忍則自八月至明年二月如彼其久中間一念同鄕之義全天下之望必有以處先生而不至從考察退也噫或曰先生旣病風不知人其進退當是子弟主之𨿽然昔者栁下惠爲士師三黜而不去猶曰直道而事人令尹子文三仕三已而無喜慍色寗武子邦無道則愚古之賢聖人立身遇世其逺意豈常情所可測哉十二年巳未九月疾大作二十九日終於正寢十二月二十曰塟定山之原其明年庚申邑尹胡君昉請祀於鄕賢祠子男五曰會曰仝曰介曰全曰兪仝全兪先亡女三長適尙書張公瑄猶子織次適僉憲石公淮之長子柱又次適憲副王公弘會介詣南雍懇甘泉子曰知吾考者白沙白沙之門則子也非子莫可銘吾考者二十有八年未之銘若待子也銘曰峩峩定山四方之望薄雲不雨奄望悵悵雲中之隠哲人頎頎維以奄望維以狐疑蟄彼龍蛇出而見毀龍蛇之毀龍蛇之否孰惑龜山孰惑下惠三黜何傷孰知逺意定山不頺哲人不萎後有作者觀銘於此賜進士出身朝議大夫南京國子監祭酒前翰林院侍讀兼修國史經筵講官增城湛若水撰嗚呼此定山荘先生墓碑乃甘泉湛先生爲南祭酒時撰也嘉靖甲午湛先生復爲大宗伯始命江浦令劉君縉刻諸石而豎於墓南歲甲寅守勲出督浦儲敬謁先生之墓而碑已僕矣竊甚憫焉使賢者碑碣壊而弗修殆非維世教者意哉況先生與白沙爲莫逆交甘泉又白沙髙弟皆吾鄕先達也遂爲之經畫而重新之贊玆役者邑令侯君國治協相而觀厥成者浦守禦趙君勲也嘉靖三十三年秋九月朔前進士南京戶部主事後學番禺唐守勲謹識

定山莊先生祠堂記

夫祠堂者江浦劉尹之所建以祠定山莊先生之堂也或有問於甘泉子曰若定山先生者誠可謂知道也矣乎曰然曷謂道曰夫道飲食言語取捨進退時焉而已耳昔者孔子庶聖之雄也孟軻氏稱之不過曰可以仕則仕可以止則止可以久則久可以速則速時焉而已矣時也者道也道一而已矣定山先生初以成化丙戌進士攺翰林庻吉士授檢討不奉詔作鰲山詩上疏責難杖之調判桂陽尋入爲南京行人副久之以二艱去不復起王巡撫公恕訪之欲以白金十五鎰理其廬卻之居定山垂三十年累薦不起學士瓊臺丘公浚嫉之曰引天下士夫背朝廷者自■﹝日上永下﹞也使吾當國必不容之及丘入閣薦者又累至有旨取用先生曰此其時矣況出特旨非尋常部檄者比其可不行遂行大學士徐公溥語邵二泉寶曰當復翰林乃愜公論其語李學士東陽曰定山君之故人君宜注意及赴吏部三揖不跪曰第令不失已官職外物耳吏部題復行人副西涯語吏部曰畱都根本之地定山當官此遂遷南驗封郎中到任二月得中風疾遷延野寺明年丙辰十月告疾歸定山丘公亦卒又明年遇考察例南冢宰靑溪倪公嶽以老疾罷之乃先生告去已攺歲矣或曰定山公不奉詔作鰲山詩而上疏以養君徳玆非言語之道乎落職判官尋攺行人處之恬然及以親喪而後去去而山居者三十年見幾而出出不屈已故其言曰進而當行道也吾義所安不違道以干譽退而當明道也吾志所存亦不立異以求名白沙翁詩有曰欲歸不歸何遲遲不是孤臣托疾時玆非進退久速之道乎以巡撫王公之賢捐金飾廬卻之不受非取捨之道乎是故道一而已矣知進退久速之道則知取捨之道知取捨之道則知言語之道知言語之道則知飲食之道故寧耕田食力饑餓不能出門戶而不肯少求於人而天理之幾決矣夫道也者天理也夫理一也天豈有二乎哉然則定山先生可不謂知道矣乎其論學曰取乎內而忘乎外得之心而應之手如相馬之神非牝非牡如斵輪之巧不疾不徐斯其至矣此定山先生之道也甘泉子曰予癸丑下第南歸訪先生於定山瀟然灑落望之知爲有徳人也今觀先生及諸公之言卽先生之學宜與白沙先生同而白沙先生嘗語我曰定山人品甚髙恨不曾相與問學不知其後問林緝熈否緝熙又何以告之此猶若有未盡然者何耶或曰以講習不足以入道也故忘言以默識終默不可以示訓也故因詩以立言懼詩言之召禍也故應召以混世見世不可以久處也故再告以歸山歸山不能以自潔也故委物而辱身乃先生則超然而還大化矣或曰先生之出處進退未易言也其始也懼之於瓊臺其中也乘之於西涯其終也成之於靑溪而又悞於子弟門人之不力焉向使瓊臺而不入相入相而先物故則先生退居三十年矣未必出出而有知己故人調護之以累薦之賢則必復內翰必不南及南而疾作不知人矣使子弟門人而力焉則必知今法不但一狀而可掛衣長揖以去而必知自奏知自奏以祈允必不罹靑溪之忍使靑溪而不忍則自十月告去至明年二月如彼其久中間一念同鄕之義全其節以副天下之人望必有以處先生而不至從考察以退也噫𨿽然昔者栁下惠爲士師三黜而不去猶曰直道而事人令尹子文三仕三已而無喜慍色寗武子邦無道則愚古之賢聖人立身遇世其逺意豈常情所可測哉先生之卒江浦尹胡君昉請祀於鄕賢祠後二十八年爲嘉靖乙酉予旣爲志銘其墓又十年從余遊者今新尹桂林劉君縉甫蒞江浦吏治民安不勝景行之思乃承前尹陳君文浩之志捐俸辟地治祠堂於江浦之涯且將請祀典於督學聞人侍禦巡按虞侍禦歲時以祀先生以淑人心治之首務也凡爲堂三楹其前堂如之其爲大門亦如之爲左右廡各三楹劉君又欲創樓三間於其後以爲來學者之登眺遊息焉助其費奔走而先後之以成其事者邑義官滕氏泰也故其成也易然公之宗孫庠生莊貢爲予道之予善焉遂爲記之於石庻幾後有同心而興起擴充而大之者

重修定山荘先生祠堂記

定山荘先生祠於江浦三十餘年於玆矣祠之建也先邑令憚於創造縣西梓潼祠者舊爲先生讀書處乃卽其祠肖先生像祀之其祠則浦民許琰攺已宅爲之者今以祠先生梓潼神像竟無所棲先生之裔庠生如岡應試輩咸謂吾先子之存也兢兢致嚴於取予卽三原王端毅公巡撫江南時欲節其廬而禮之且不欲以一金自累梓潼祠爲先子邁迹之地玆儼然居之而使神祠無所恐非先子素志用是歉然不寧者久之然未敢誦言於其上也隆慶元年監察米公以行部至拜先生祠下詢考建置之詳如岡等具以其故對且言不安狀宋公是之謂宜辟爲三區中復梓潼像攺左傍新江書院﹝闕﹞下其事於縣無何宋公代去邑令亦遷秋行逾年吾師三楚王先生由中書左遷量移玆地比至觀風問俗銳然崇往哲興教化期以畢其學道愛人之心荘生告先生以祠事如其所以告宋公並以宋公之意爲請先生曰定山祠歷歲久矣惡容遽變無已將別建樓閣以處梓潼庶其兩得乎復與學博少韋陳君近泉張君及諸弟子員共相咨議咸謂建閣爲宜先生遂因眾志請於監察馮公公報允且斥贖金以助乃貿樓三楹移建祠後顏其上曰文昌閣祠前爲柵欄者二並顏其上左曰新江書院右曰文昌閣道祠之內外堂廡垣序率起其獘而新之煥然秩然殊非習觀矣少韋諸君與莊生輩詣愚謂王侯此舉一材不以煩民梓潼之祀以復書院之舊不攺而委曲以全定山之尊幽以妥神靈明以倡道化是大有俾於風教子其記之愚惟古者惇徳礪行之士足以維風而範俗其存也人稱之爲鄕先生沒則相率而祭之於社今之制鄕賢有祠古之遺也專祠之必其人所系者重也歲久而祠益飭祀益處則其人又可知也是以孟子之論取友也次第其一鄕一國天下之異極之於論世尙友至其願學孔子則惓惓然幸其世之未逺而居之甚近豈不以居近則澤之所漸濡者深世之未逺則推衍有人而私淑之者易爲力乎定山先生以直節閎才蚤官史局慨然有志於聖人之道當其時海南白沙陳先生倡明正學屹爲學者宗盟先生與之合志切劘雅見推重要其精詣其所自得於內者實多以故其律身也寧甘窮約而不一介以自污其立朝也寧甘放棄而不媕阿以求媚其發之爲文辭因時感物陶詠性眞殆與堯夫擊壤諸篇異調而同趣卽其所至將謂天下之善士非耶今玆浦之人士尊信而俎豆之者是固一鄕之所同心至諸監察與邑侯學博諸公以四方來仕之人而合謀以成多士之志又無非寄其論世尙友之心也夫以四方之人官先生之鄕拜先生之祠考遡其學以慰其尙友之心固四方之人之所大幸矧浦之人士與先生生同裏閈且距先生之時未逺其耆儒故老必有能傳先生之學與稱述先生之爲人者在不出其鄕而獲友天下之士則儀型仰止以求無愧於前聞視四方之士其爲幸不旣多乎若狃於俗而匪程於先民與鶩於逺而反遺於切近均非所望於浦之人士之所以自待也𨿽然古有之善弓者師弓不師羿善舟者師舟不師奡善心者師心不師聖浦人士而善師心焉則步趨陟降固動與先生遊也不然卽日侍先生承謦欬於幾席之側亦惟貌焉已耳𨿽先生其如何此不肖所夙聞於吾師三楚先生之緒言也因述之以塞諸君子委記之意賜進士出身中憲大夫南京太常寺少卿前修正庶尹吏部考功淸吏司郎中夷陵劉一儒撰

定山莊先生祠田記

定山莊先生祠在江浦之涯先生出處進退與祠建始末吾師甘泉先生記之詳矣先是先生嗣成定歲時春秋二祭其祭儀修葺之廢皆取諸里甲然不奉額設故公私皆稱未便嘉靖乙巳秋侍禦史午山馮公奉命提督南畿學正倡明正學殫精竭思乃謁先生祠諏祀事顧張尹峯曰此有司責也其盍圗諸尹學道愛人志在興教聞命經度維切爰諏孝義裏民奚瀛有定山北麓田若地凡八十八畝時將他售尹乃以俸資二十三金貿之蓋不欲重煩民也田去先生故居北三里而近酌肥磽丰歉之常歲得租約凡五十石歲會所得料理二祭公輸之外稍存羨余以備荒歉修葺於是尊崇先生始有成典矣典成白侍禦侍禦走書幣以尹徵懷記諸石懷惟幼時嘗侍先君爲言憲宗朝羅公一峯抗疏論大學士李公起復之非先生與章公楓山黃公未軒不賦賞燈之詩抗疏陳言先後被謫時有翰林四君子之稱稍長又聞陳公白沙與先生倡明道學惟是日益傾慕比登進士讀書翰林而先生巳捐館也懷私淑先生非一日況辱侍禦惓惓之請義何以辭懷聞之也道之在天下不可一日無也道者人心生生之機天理流行之路也是故天地之大古今之逺君君臣臣父父子子夫夫婦婦兄兄弟弟天地萬物以位以育焉者皆斯道流行之功用也是故古之聖賢達而在上則行其道以經綸天下不幸窮而在下則孝弟忠信明先王之道以待後之學者皆非自私已而已也昔有周盛時大司樂掌成均之法以教國子弟有道徳者死則祭於樂祖以爲瞽宗所以振興道教其義至矣先生負豪傑之才以斯道經濟自任始爲翰林檢討二月奉閣帖賦詩以爲上元玩賞之具先生不賦詩乃與二公上疏培養聖徳尋被謫家食二十餘年甲寅之召先生翻然復起此其心固欲行其道於天下也桂陽之謫畱都之遷展轉得咎動遭困踣而先生之道之不行於天下又可知矣惟是退居定山日事倡明斯道尢銳志以詩文立言是故其爲言也不曰太極則曰鳶魚不曰乾坤則曰經綸曰位育揮霍古今吞吐宇宙橫騁乎羲軒堯舜之上追蹤乎風花雪月之豪是以當時海內名流佳士慕先生之風者日造先生與之眺天峯之閣臨溪雲活水之亭逍遙尋樂各足分願眞有使人蕭然灑然如濯淸風弄明月洋洋潑潑思有以振刷而自磨濯者先生之道非後生末學所敢輕議而其興起人心如此則又豈眞後世以文字立言者所可能哉昔先生嘗以橫渠老筆自況予竊爲之說曰先生之言髙明廣大得於天質之美爲多橫渠之言則精思力索之功所深造也又曰橫渠廣大精微蓋顏曾閔冉之亞先生七十子才髙意廣之流也皆聖人之徒也侍禦督學南畿南畿先哲咸次第表章崇教興道之心盛矣哉作祠田記以俟諸聞先生之風而興者嘉靖十有三年歲在甲午三月二十七日賜進士出身掌南京翰林院事右春坊右中允前國子司業左春坊左司直兼翰林檢討經筵國史奉勑同校經史諸書兼纂修會典後學永丰呂懷譔

釐正理學名臣定山莊先生祠堂碑記

郡邑有祠祀其鄕之先賢蓋本於禮有祭其先賢於東序及祭鄕先生於社之文顧其選甚重且嚴自黌挍鄕賢之通祀固巳稽其實迹協諸輿論靳不輕授況拔於鄕賢之中而特祠者乎特祠而又名曰理學爲百世道學淵源之所系者乎惟我明興賢才輩出謀謨勲業足以勤事而定國者代不乏人君子已錄其行實嫓美信史已彰我國朝之盛矣然於其間潛心聖學洞究原本直從濂洛闗閩以沿洙泗思起而繼千載之絕學者薛文淸公而下有若而人則特表而出之題之曰理學名臣而定山先生實與焉重道統也以是而觀其選亦嚴矣哉先生自幼頴悟絕人早有志聖人之道學一本於主靜其發爲文辭根極理道非太極則乾坤言皆有教而動皆有法非茍知之者是以進而立朝也卽思陳善而閉邪退而隠處也足以廉頑而立懦古所云明體達用之學先生有焉大抵昔人之議祠祀者不外乎道徳功言而已蓋本諸傳穆叔所稱太上立徳其次立功其次立言云云也其說曰道其總名徳者道之本功者道之用而言又其載道之文予嘗誦其說而竊慕之誠有味乎其言也予則以謂三者旣同出於道義實相須不容岐而二之非有所謂太上次之之說容或有道矣而三者不得兼三者而旣有其徳矣若功與言又寧有不足者乎乃先生履道旣臻實際𨿽未獲大究其用於時而其徳行文章風聲气節亦足以啟後人而繼絕學豈小補哉今日之特祠江上蓋出於人心之公論稽之禮而合揆之義而當者也夫孰曰不宜邑有梓潼觀一區可一楹先生嘗與門人講學其中因題其楣曰新江書院今其額具存手澤如新云先生祠與鄕賢舊矣嘉靖間陳令始攺觀爲祠以特祀之而居文昌於別所無何予鄕甘泉湛公來謁覩湫隘狀曰先生與我白沙公同志師友淵源興起之任其不在我乃爲捐資貿民地爲堂左右各三楹左爲書院右以祠文昌而中一楹祠先生仍舊制猶未稱蓋若有待也迄隆慶間直指宋公自中臺來巡南土起敝維衰樹表彰物謂是祠尢理道所系特示崇勸之義旣親拜祠下尋罰鍰若干大飭祠宇爲建閣於後以祠文昌公意猶未愜頃以総儲至道浦再捐俸攺祠先生於左復文昌舊物而易其右爲書院百年墜典一旦釐而正之神罔時恫人心胥恱矣猗與盛哉邑令孔祖堯素欲攺爲並祀白沙會有此舉欣然不啻在已晨夕展力用承公休徳倐爾卽功意亦勤矣旣成欲志公徳不忘來詣予徵文謀紀諸石予不佞忝治府事適覩玆盛美旣嘉祀事之有成而因卜斯文之遂興也義不容諉庸書以識之萬曆十三年歲次乙酉孟冬之吉賜進士出身通議大夫應天府府尹番禺袁三接撰

按院駱駸曾擬謚轉部稿

原任南京吏部驗封司郎中莊■﹝日上永下﹞江浦縣人少頴異書過目成誦嘗讀山谷詩至俗學已知回首晚之句曰幾誤年歲自是力於聖賢之學成化丙戌登進士選庶吉士一時名士願與之遊而江西羅倫南海陳獻章尢爲契合常與獻章夜話曰不覩不聞大段著力不得才著力則已發矣戒愼恐懼莫若勿助勿忘爲至丁亥授檢討居未兩月憲皇帝命作鰲山詩■﹝日上永下﹞不奉詔同編修章懋黃仲昭上培養聖徳疏略曰煙火詩讚俱是玩好之物𨿽曰文詞甚非所以養聖心崇聖徳也至於翰林之官以論思代言爲職𨿽曰供奉文字然鄙俚之詞豈宜進於君上疏入謫桂陽州判尋奉天殿災以給事中毛弘禦史陳壯論救攺南行人司副值內外艱哀毀骨立免喪以病不起遂卜築定山居焉譚道授徒四方羣集教人以當先學理不當學事學理當有脫見處學事𨿽聖人或不能盡也居定山垂三十年薦者前後章十數上弘治甲寅特旨召用及赴部長揖不屈乃以舊職供事未幾遷南吏部驗封司郎中甫三月疾作明年乞告歸陳白沙貽友人詩曰欲歸不歸何遲遲不是孤臣托疾時此是定山最髙處江門漁父卻能知居數載卒■﹝日上永下﹞論學肻綮主於靜坐而以不放義理爲分內事要其邃養所自得直與周張諸儒潛孚默契尙友千古列諸理學不虛也應謚奉聖旨謚文節萬曆四十四年奏請

時祭儀品

﹝圖表略﹞

祭品取諸祭田祭器借諸學庫

時祭告文

維隆慶三年歲在己巳月朔祭日應天府江浦縣知縣某等謹以牲醴香紙之儀昭告於定山莊老先生之神曰公之心止水澄波公之行泰山喬嶽公之文戞石鳴球公之望鳳毛麟角故公之出也爲當代名臣而公之處也爲後學先覺某等沗牧玆土竊沾余濯旣得聞休風於浦水之濱又幸瞻神祠於定山之埆彷佛公儀參前立卓式齋宿以陳虔假生芻之一握倘公不以爲不潔豈徒聽我於藐藐尙饗應天府江浦縣知縣前直內閣理制勑翰林院帶俸中書科試中書舍人夷陵王之綱撰

祭定山莊先生文

維嘉靖十八年歲次己亥六月丁酉朔越二十二日戊午禮部尙書掌詹事府後學南海霍韜謹用香幣敬謁於定山莊老先生之神曰先生豪傑也任翰林不作樂人嫚語且爲疏曰天子不宜聽娼優詞曲防褻損聖徳气正義直有補名教柰何同時翰林皆不能先生與章公楓山黃公未軒獨抗顏爲是同僚所痛慚忌所由起也三公謫外憲宗弗深罪帝徳天徳也何所不容況於直臣哉旋召復乃不復三公翰林攺公行人司副同僚忌嫉之致也公翔鳳千仭气槪也豈齷齪混网所得縶拘哉先生歸居定山名益重天下髙節卓行有俾風教敬皇帝起公公翻然就列豈忘世爲遁謂義可行道可達也不謂忌臣擠先生南京司屬四十年髙節郎署數斗粟豈所以餌先生臥病巽辭禮也竟聽先生辭歸已非敬皇帝優崇髙節意矣況明肆擠忌猥加老疾名始也以聘禮起先生繼也以考察黜忍人自謂得計有識負妬賢之恥於先生何損先生任翰林不爲樂語道格君也髙臥定山節礪世也應薦而起共臣禮也不合又歸罹世嫉也直道正气不偶於時孔孟且然於先生何損或謂先生再出懼丘瓊臺忌及出而黜爲倪靑溪忍心是未知先生之大也先生於憲皇時不爲樂語不奉天子詔天子威柄能殺生人且不懼乃懼瓊臺四十年髙節隆重山嶽養可知也豈禍害所能怵者哉如曰不畏天子乃畏大臣誣先生也矧先生起時瓊臺已薨在閣下實劉晦庵北吏部實屠丹山南吏部實倪靑溪先生不懼生晦庵懼死瓊臺耶是不惟誣先生並誣瓊臺也巳時李西涯與先生交不聞翊先生王守溪吳匏庵與先生同鄕不聞譽先生倪靑溪亦先生桑梓人居隔江水耳復同翰林反加老疾名黜先生世情士習可占也論者惟咎靑溪黜先生不察西涯晦庵守溪匏庵致先生黜故使忌夫逃罪已非史案也已乃移罪瓊臺俾先生重負怵禍變節之辱瓊臺蒙嫉賢之誣豈不戚也豈不惜也謹伏謁祠下申以鄙見或者得先生心也香幣表誠尙饗

祭定山莊先生文

維萬曆十四年歲次丙戌四月乙丑朔越十四日戊寅應天府府尹孫丕揚府丞杜友蘭謹以淸酌庶饈之儀致祭於理學名臣定山莊先生之靈曰羲軒之上原有大道孔孟以下遂無眞儒寥寥千載吾道其孤詎意先生崛起東吳而毅然以斯文自任耶先生精研濓洛印證程朱闡性情心術之蘊遊髙明廣大之途士林欲瞻先生之丰采者如希世之珙璧而不可獲方先生之上疏陳言也天下頌其得養原之精及先生之謫判桂陽也天下望其下復官之召夫何安石卒臥於東山君實竟沈於西洛識者以先生之出處卜世道之興衰諒哉言也敬皇嗣天僉謀起廢郎官斗粟豈足以羈先生者乃先生感慨時艱拂袖而去日與四方朗士髙賢眺天峯羣卉之閣臨溪雲活水之亭辧析羣言一歸大道玩諸書感虞廷之儀鳳斷諸史悟孔筆之絕麟先生於大塊間始終得失蓋了然而鏡也世有未究先生之深者乃曰其始也懼於瓊臺其中也乘於西涯其終也成於靑溪而又悞於子弟門人之不力誤矣誤矣先生不云乎進而當行道也吾義所安不違道以干譽退而當明道也吾志所存不立異以求名深有味乎其言之也則先生大致槪可覩識矣奚容置喙哉揚等保釐南土景仰山髙陳辭遣告澗沚溪毛江幹古墓鶴涙風濤尙享

祭定山莊先生文

維萬曆二十有五年歲次丁酉正月壬辰朔越二十八日己未南京禮部右侍郎晚學生楊起元謹以牲醴致祭於理學名儒定山莊先生曰嗚呼予小子何足以知先生哉予讀壽張處士之文見先生篤於孝養讀迎養詩之序見先生銳於作聖讀培養聖徳之疏見先生致主之忠讀恩江漁隠之記見先生用易之善夫孝其本也而忠卽孝之移聖其趨也而易卽聖之用大矣逺矣性斯反矣深矣微矣可與幾矣气節安足以擬先生之槪名理安足以測先生之蘊耶小子起元白沙先生鄕後學也每過先生之廬輙徘徊而不忍去然徒慕先生之名未旣先生之實玆者竟讀遺編恍若神會爰瞻遺像釋菜陳詞嗚呼定山峩峩長江浩浩萬古哲人於焉廟貌匪徒足以立懦廉頑實待後學以先王之道也大禮必簡質言不文惟先生鑑之尙饗

謁定山墓

張璧

曉傍流云問錫泉蒼茫霜樹翠微巓偶尋朋舊煙霞會似結平生水石緣日月浮沈驚過客乾坤俯仰愧髙賢定山景象眞殊絕願借懸崖障百川

吳性

入寺先尋卓錫泉振衣直上定峯巓喜看病骨今逾健似與山靈舊有緣終古乾坤畱勝槪東南文獻仰髙賢欲乘淸景歸江晚風靜秋聲月滿川

過定山先生故居卽詩一首卽效其體

楊巍

此老平生鐵作腸詩篇每帶梅花香若知出處惟漁父自信麤豪過楚狂江海髙風元滚滚乾坤正气尙堂堂至今人道墳頭上松柏常時有雪霜

書定山先生集後

嗚呼此吾定山先生平生之所著作也先生之捐館捨星周已半紀矣丙寅歲予奉命來按山西始與按察使李君宗元等校而刋之求少宗伯王先生序其首嗚呼先生之學之詩之文髙古淵粹機軸自成一家不肻寄人籬下作活計天下後世尙有能評之者予何敢贅一辭第先生之出處不得不辯予與先生少同裏閈且辱在師友姻戚之間知先生頗深先生雅與南海陳白沙先生以理學相推重書使往返甚密白沙自領鄕薦後會一隨計偕北上不偶遂隠居弗仕後因薦者之言始出朝廷授以翰林檢討因疾辭歸竟以壽終牖下先生登進士第拜官翰林檢討以言事謫行人司副丁家艱久而未起後亦因薦者之言勉彊一出擢任南京吏部郎中未幾以疾去位壽終於家二先生之出處大槪略同白沙之出人無可議矣而議者往往以先生之出爲不韙何耶予意以爲先生之出則是而當路之處先生則非夫以先生養髙林下胸中豁豁者垂三十年一旦起而官以郎署限以職業是猶丹山之彩鳳而系之樊籠曠海之長鯨而置之沼沚則𨿽少選之間亦不能以安其位而行其志宜其官未久而疾遽作也若必以先生之出爲不韙則時方淸明羣賢彚進當時孔子之爲魯司冦孟子之見梁惠王亦皆非耶必以先王之去爲不早則有君如此何忍棄之當時孔子之去魯遲遲孟子之三宿出晝亦皆非耶嗚呼君子之出處去就隨其時而不狃於一偏因其宜而不膠於一定固必有道此豈常情可得測識而擬議之哉或者以予爲齊人惟知有管晏聞其言則將抱耳而走食蛤蜊觀爽气何所不可哉正徳丁夘歲孟春上澣吉賜進士第文林郎奉命巡按山西監察禦史同邑弓元謹書

讀定山先生集

聞人子曰定山先生眞所謂當時之豪傑也已道宗孔孟而志不迂學紹程朱而業不陂其所演繹洙泗之微言也其所詠歌濂洛之遺響也銓幼嘗從遊舅氏海日翁因得見先生之作輙固之以爲奇私之以爲喜每恨所見之不多也已而宦入維揚地鄰江浦恆冀一造其廬以訪遺迹職事塡委竟未能及此心切切如惄懷餔殆亦有年比今督學行部訪其存稿而盡讀之乃知其造詣淵泓植本深固故言出道存𨿽居常諷詠亦不徒溪禽野卉之娛上極廊廟之宏謨下盡民俗之庸行隨事精察無不可師恨不得同遊獅子峯親與上下其論議以破胸臆之迷藏也邑令劉氏縉旣嘗有請於予而專祀以祠甘泉湛公爲紀其詳矣今復梓公之集以廣其傳呈覽而復讀之忽見海日翁之序於首簡欣然有所感於昔者懷冀之念而筆其槪嘉靖十有四年秋八月廿有六日奉勑提督南畿學政山西道監察禦史余姚聞人銓著

定山集補遺

