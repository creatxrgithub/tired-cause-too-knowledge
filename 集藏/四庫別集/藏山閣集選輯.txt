藏山閣集選輯

原集序跋藏山闊文存藏山閣詩選

弁言

淸初桐城錢秉鐙﹝字幼光﹔後更名澄之﹐字飲光﹐晚號田間老人﹞所著的「所知錄」﹐紀南明閩﹑粵兩行朝所聞所見事﹝兩粵行朝止於永曆四年十一月駐蹕南寧﹞﹔前據「荊駝逸史」所刊「三卷本」﹐已刊列於「文叢」第八六種。玆續得其「藏山閣集」﹝「龍潭室叢書」之一﹞﹐一以同屬南明的直接史料﹐一以並可補「荊駝逸史」本「所知錄」之不足﹐特爲選輯印行。

原集分爲「藏山閣文存」六卷﹑「藏山閣詩存」十四卷﹐另加「田間尺牘」四卷﹔本書所刊﹐計分兩部分﹕一爲「文存」全捲﹐二爲節編「詩存」爲「詩選」。蓋文取其全﹐因統屬南明史料﹔詩在著者有杜陵「詩史」之自擬﹝見「文存」「生還集序」﹞﹐乃選其「紀事之大者」﹝引用「所知錄」「凡例」語﹞。至其另加的「田間尺牘」﹝詳璱樓居士跋﹞﹐純爲晚年之作﹐無與史事﹐故未選錄。

本書原集湮埋於世者達二百餘年﹐著者當年曾一再致意於刊行。其在垂暮之年「與姜在湄」書中云﹕『僕今年七十九矣﹐……所刻「田間易學」﹑「詩學」﹑「莊屈合詁」並詩﹑文二集﹐合得五種﹐所費不貲﹔先代許多關系文字俱不及刻﹐以俟後來闡幽耳』。所謂「先代許多關系文字」﹐當指「藏山閣集」﹝亦稱「藏山閣稿」﹞而言。又「與姜奉世」書有云﹕『道積命卒「藏山閣」之刻﹐今已始事矣。……書固未能行世也』﹗「與休寧令廖明府」書又云﹕『尙有一集﹐亦已授梓﹔皆在貴鄕﹝按廖系閩人﹞與嶺南所作﹐未免略涉避諱﹐不便印行』。又「與王節安」書﹕『拙作付坊間﹐何法得推行』﹝均見「田間尺牘」﹞﹗按著者卒年八十有二﹐這些書札俱作於謝世前不久﹔可知原集當時𨿽嘗付梓﹐但以「略涉避諱」﹐未能行世。據原集序跋﹐迄至光緒末年﹐始由龍潭室主﹑璱樓居士依桐城蕭氏所藏鈔本﹐連同「田間尺牘」一並刊行。著者所冀「闡幽」之願﹐終於獲償﹔今日研究南明史者﹐亦得窺見部分原始資料﹐可云幸矣。刊本有序跋四篇﹐蕭跋爲其所藏鈔本而作﹐余爲刊行時所增﹔今特並置本書卷首﹐藉以覘知著者及原集的槪略。

至於前刊「荊駝逸史」本「所知錄」﹐原非足本。其「凡例」﹝前刊題作「自序」﹐誤﹞之一所指「三疑案」以及「覆國之姦」﹝按後者指阮大鋮﹞﹐錄中並無所紀﹔又其一所云「或無紀而但有詩﹑或紀不能詳而詩轉詳者」之詩﹐在卷上「隆武紀事」中略存一二﹐余均末見。揆諸謝國楨「晚明史籍考」﹐「所知錄」除「荊駝逸史」所刊「三卷本」外﹐另有「六卷本」一種﹝新學會社據傳鈔本排印﹞。中央研究院歷史語言研究所藏有淸鄭芝靑手鈔本﹐目分卷一「隆武紀年」﹑卷二至卷四「永曆紀年」﹝上﹑中﹑下﹞﹑卷五「南渡三疑案」﹑卷六「阮大鋮本末小紀」﹐與謝考「六卷本」所敍相合。鈔本卷首並有徐時棟手題記﹕『「所知錄」六卷一本﹐鄭芝靑手鈔本也。同治七年﹐城西艸堂徐氏收藏﹔明年八月重訂。錄中多載己作而不甚佳。……』。另有「城西艸堂」﹑「柳泉書畫」等印記。所謂「己作」﹐系指著者自己所附之詩﹔如上所述﹐這在「三卷本」中幾全芟刪。蓋如傅以禮跋文所云﹕『分系詩篇﹐人亦疑有乖史體﹐故傳本每多刪削者』﹔「三卷本」卽屬此種刪削本之一。但傅氏深知著者苦心所在﹐接續云﹕『不知錢氏本擅詞章﹐所附各什﹐尢有關系。祗以身丁攺步﹐恐涉嫌諱﹐未敢據事直書﹔不得已﹐托諸詠歌﹐藉補紀所未備』﹝見「華延年室題跋」﹞。這些詩作﹐今均於本書中見之。此外﹐兩本相較﹐「隆武紀年﹝事﹞」一卷所紀正文相同﹐「永曆紀年」「六卷本」分﹝上﹑中﹑下﹞三卷﹑「三卷本」並爲兩卷﹝這可能因刪詩而減縮卷帙﹞﹔至「六卷本」所列「南渡三疑案」與「阮大鋮本末小紀」兩卷﹐「三卷本」均刪割無存。這被刪割的兩卷文字﹐亦並見於本書中﹔惟「阮紀」題稱「皖髯事實」﹐稍爲有異耳。因此﹐本書之選輯﹐並可彌補前刊「荊駝逸史」本「所知錄」之缺失。﹝吳幅員﹞

中央研究院歷史語言研究所另藏有「所知錄」五卷本﹐淸是亦居鈔本﹔前四卷與「六卷本」同﹐卷五同列「南渡三疑案」﹑「阮大鋮本末小紀」。但在「卷五」二字下注﹕『原本無卷數﹐以下附錄』。換言之﹐原本「所知錄」正文應爲四卷﹐余爲「附錄」而已。附志於此﹐以備書志學者之參考。﹝幅員又志﹞

原集序跋

鈔本跋﹝蕭跋﹞

刊本序﹝一﹞

刊本序﹝二﹞

刊本跋

鈔本跋﹝蕭跋﹞

田間先生所著「詩學」﹑「易學」﹑「莊屈合詁」及「詩集」二十八卷﹑「文集」三十卷﹐均康熙二﹑三十年間昆山徐氏助資雕版蘇州﹐先生躬自督工讎校﹐皆行於世。惟「藏山閣集」二十卷﹐據先生與廖明府書﹐亦曾付梓﹔然未見人間藏有印本。惟二十年前﹐於先生族裔香圃茂才家見之﹐乃其大父白渠先生手鈔也。前十四卷爲古今體詩﹐內分「過江集」二卷﹑「生還集七卷」﹑「行朝集三卷」﹑「失路吟」「行腳詩」各一卷﹔起崇禎十一年﹝戊寅﹞﹑迄順治八年﹝辛卯﹞﹐凡一千零五十六首。卷十五至二十爲書﹑疏﹑議﹑論及紀事﹑雜文﹐共二十五首﹝今刻「文存」﹐另分六卷﹞。是集諸詩﹐皆紀出處時事﹐無意求工﹔而聲調流美﹑詞采煥發﹐自中繩墨。虞山錢宗伯撰「吾炙集」﹐特多著錄。先生「生還集」自敍云﹕『所擬樂府以新事諧古調﹐本諸弇州新樂府﹐自謂過之。五言詩﹐遠宗漢﹑魏﹐近間有取乎沈﹑謝﹐誓不作陳﹑隋一語﹔唐則惟杜陵耳。七言詩及諸近體篇章尢富﹐皆欲出入於初﹑盛之間﹔間有爲中﹑晚者﹐亦斷非長慶以下比﹕此生平詩學之大槪也』。其書﹑疏﹑議﹑論﹑書牘﹐皆論明季時政﹔雜文﹐皆紀南渡時事﹕皆有關於文獻。生平經世之略﹐亦可於此見矣。

光緒己丑三月﹐桐城蕭穆。

刊本序﹝一﹞

「藏山閣文存」六卷﹑「詩存」十四卷﹑「田間尺牘」三卷﹐桐城錢飲光先生遺著﹐同邑蕭氏所庋之鈔本也。猶憶幼時讀方望溪文集﹐卽稔先生爲勝朝耆舊﹐與杜於皇輩同以詩名。其後復於國初諸家集中﹐雜觸雜受﹐以得先生之言行。已而於吳中獲見先生「易學」﹐知其演倪﹑黃緒餘﹐爲治「易」者別宗。先生暮年﹐嘗躬至吳會刊所著詩文全集﹐鬻諸市以自供﹔故其致王節安書﹐有「拙作付坊間﹐何法得推行」等語。然則此槧當爲先生刻全集時所自芟存之別本。蓋其中多據事直書﹐且有忌諱語﹐易罹文网故也。

先生少有聲聞﹐爲當時江表諸布衣之一﹐與方密之諸人友善。明都旣覆﹐福王由崧爲馬士英擁立於南京﹔阮大鋮以閹黨久錮之餘﹐竟援馬起用﹐挾「南都防亂檄」之憾﹐修怨東林﹐黨禍甚熾﹔羼先生名於黨籍﹐名捕四出﹔先生乃亡命三吳﹐幸免。俄而南京破﹐福王被執﹐先生因佐嘉善錢■﹝扌秉﹞起義兵。■﹝扌秉﹞﹐故南京吏部文選司郎中也﹔顧不崇朝﹐遇戰卽敗死﹐先生又幸免。會閩中立唐王聿鍵﹐間關赴之。至則早爲黃漳浦所薦﹔謁選﹐授推官﹐得吉安。值疆臣已前舉人題補矣﹐乃攺授延平。未幾閩破﹐粵中立桂王由榔﹐先生復度嶺走粵。連上二疏﹐請急經營江西以圖恢復中原﹐引兩漢關中﹑河內爲諭。其言咸中歷物之意﹐關於當時存亡大計至切﹔顧竟不見用。會集投奔諸臣廷試﹐先生得庶吉士﹑翰林院教習。居粵二年﹐親見武夫悍恣﹑綱紀陵夷﹐大勢已去﹐不可復爲﹔重以孫可望挾封事起﹐內潰之勢尢岌。先生乃引歸﹐遂以文學著述終老﹐克享大年﹕此其生平之大略也。

嘗謂明室之亡﹐詎非人謀之不臧耶﹖懷宗舊勞於外﹐習知天下險易﹑民生息耗﹐又復懷澄淸之志﹐宜有撥亂反正之功矣。然因偏愎自用﹑好行小慧﹐以操切之術行政﹐遂爲溫﹑周諸姦所挾持﹐終其身末由覺悟﹔而當時賢人君子﹐則被殺逐﹑遭廷杖者接踵不絕﹐求跂息之安而不得。迨至國破之餘﹐諸王踵起﹐救死不暇﹔猶搧黨錮之餘波﹐棄大謀而安晏毒。其時朝臣﹑鎭將﹐又顚倒於恩讎我爾之痼見。弘光短祚﹐僅爲宵人傀儡﹔其餘小腆殘臘﹐且蹙蹙於悍將驕卒之手﹐生息於其肘腋﹐𨿽欲蘄存﹐抑胡可得﹗顧今夷考其世﹐當時牧相百僚﹐實多貞幹練事之人﹐皆中屏藩之選﹔下至裏閈之士﹐懷忠信﹑篤道義﹐匹夫匹婦臨危不攺而致命遂志者項背相續﹐絕非歷代末葉所及。本朝入關定鼎﹐其風流餘韻猶能澤及百年﹐何其盛也﹗夫以如是之人材而終不獲致安危扶傾之效﹐明室之亡﹐轉如拉枯摧朽。此其原因𨿽甚駁雜﹐今爲簡語以明之﹕則從來專制之朝皆行迫狹酷烈之法﹐始也𨿽能憑假天然之力以振一旦﹐旣也天然之力浸窮﹐乃至無復相假﹐朽索馭馬﹐其勢終必逸去而無幸。當此之時﹐𨿽有善者亦無如何。此裏俗所以有「一姓不再興」之諺﹐殆爲專制言也。烏乎﹗世之君子觀於明亡受禍之慘與夫今日大勢之所向﹐而猶欲守一覕之見﹐師其成心以斷制天下﹐斯非所謂「大惑不解﹑大愚不靈之至」者耶﹗

歙縣汪徳淵。

刊本序﹝二﹞

明政失綱﹐海內鼎沸﹐流賊陷京師﹐懷宗殉國﹔諸王擁行朝虛號﹐播越於江﹑浙﹑閩﹑粵間﹐卒以覆亡。嗚呼﹗明之自蹙其國也。廷臣構於上﹐奄臣亂於中﹔貪鄙鮮恥之夫盈天下﹐泰然居民上﹐日從事脧削﹐民無以遂其生。及根本動搖﹑大命將去﹐𨿽有英君哲相起而圖之﹐然亦無可爲救。國家之民气﹐百年養之而不足﹐一朝喪之而有餘﹔嗚呼﹗此豈獨有明一代然哉﹗

明之亡也﹐在下者頗多忠義奮發之士﹐其民气似非無一可用者。士或效力行陣﹐奔竄顚越﹐不易其志﹔窮陰閉結之气郁而無所發﹐或托之文字﹐攄其忠愛之念。當中原板蕩﹐不能撥亂世反之正﹐行道於當時﹔窮愁著書﹐傳之來祀﹐使天下正義不絕如縷﹐如梨洲﹑亭林﹑船山﹑二曲諸先生者﹐足以風矣。田間先生﹐勝國逸老之一也﹔學旣宏富﹐又負經世之略。所著「詩學」﹑「易學」﹑「莊屈合詁」及「詩集」﹑「文集」已梓行矣﹐惟「藏山閣集」以多忌諱語﹐未能付剞劂﹔其已行之詩﹑文集﹐亦列入四庫「違礙書目」﹐版籍不存﹕識者憾焉﹗

龍潭室主曰﹕昔孔子生周之世﹐闡揚殷之三仁﹔漢室文网疏闊﹐司馬遷乃成「史記」。韓昌黎謂﹕「誅姦諛於旣死﹐發潛徳之幽光」。以朝代興革之故﹐霸者𨿽能取奪於一時﹐而公理如日月之經天﹑江河之行地﹐蓋自有未能湮廢者也。予讀玆集﹐可以觀明代興亡之理由﹐天地之气之所以賦畀於吾民者﹐猶於是乎﹗故課之璱樓﹐毅然印行之﹐俾廣其傳。田間學業已自不朽﹐名以久而彌彰﹔而又何待予之喋喋耶﹗

是書校刊之役﹐閱時凡三月。於其發行也﹐爰爲之序﹐以諗來者。

戊申十一月﹐龍潭室主。

刊本跋

丁未冬十二月﹐遇桐城蕭君幼孚於皖垣。幼孚爲敬孚先生哲嗣﹐藏書甚富。間有精本﹑鈔本﹐皆手自記跋﹐具見先生所著「類稿」中。幼孚賢而好士﹐余因得縱觀先生之藏書﹔然其精本﹑鈔本﹐以初交故﹐不敢請也。一日﹐過幼孚案頭﹐見「藏山閣」鈔本﹐亟請授讀﹔幼孚並檢先生跋語示之﹐驚喜過望。田間爲勝國遺老﹐且受知遇於行朝﹔黍蠅麥蘄之思﹐比亭林﹑南雷而尢爲幽深摯切。故其所著書﹐語多忌諱﹐不能推行﹔康熙二﹑三十年間徐氏助資雕板之田間詩﹑文集亦復毀去﹐名列「違礙書目」中﹐可覆按也。又按幼孚所藏鈔本「違礙書目」有「藏山閣集」名﹝刻本無﹞﹐則先生跋語所云「亦曾付梓」﹐或可信也。幼孚又出示「田間尺牘」鈔本四卷﹐皆肫肫於丐資刻集。前輩疾沒世而名不稱﹐何如是之結心而刻骨耶﹗其與姜奉世書云﹕『藏山閣乞序﹐能爲拈筆否﹖但得數百字略述本末﹐以弁於端﹐足矣﹔書固未能行世也』。玩此語﹐又似此集未經梓行者。然窺此老專一不忘身後之名﹐而此集所詠歌﹑所記載皆足以資勝國之文獻﹐隱然自托於杜陵詩史之林﹔於故君故國﹐惓惓然有餘慟焉﹐則又安肯藏之名山﹐托空言以自慰﹗其爲刊後被毀無疑﹔故世間無印本也。

此鈔本僅有先生一跋﹐朱墨圈點皆先生所加。幼孚云﹕先生久欲校刊行世﹐以補正史之闕疑。餘悲田間之志而與先生保存文獻有同心﹐遂將此集曁「尺牘」繕畱副本﹐就商於龍潭室主校付鉛印﹐以廣其傳。

戊申十一月﹐璱樓居士。

藏山闊文存

桐城錢秉鐙﹝飲光﹞著

書疏

書﹝一﹞

書﹝二﹞

序

議

論

傳

紀

雜文

書疏

擬上行在書

初至端州行在第一疏

端州擬上第二疏

詞員不宜冒濫疏

請寬金給事疏

擬上行在書﹝乙酉年十二月出閩赴江右上﹞

臣江北■﹝魚且﹞生﹐少負虛譽﹐爲海內賢士大夫所知。值南渡﹐馬士英﹑阮大鋮二姦當國﹐竄名黨籍﹐徧行追捕﹐必置之死﹔臣亡命三吳﹐幸而獲免。會南都喪失﹐嘉善吏部臣錢■﹝扌秉﹞建義起兵﹐召臣入幕。■﹝扌秉﹞敗走震澤﹐將由間道奔赴行在﹐於八月十七日與虜遇﹔■﹝扌秉﹞死﹐臣妻方氏提抱子女同時赴水。臣比以他事登岸﹐幸脫於難﹐僅存一子﹔芒鞵繭足﹐崎嶇兩月﹐始抵閩關。輔臣黃道周聞臣之難﹐卽以臣名與徐孚遠﹑徐鳴時﹑吳徳操同登薦疏﹔諸臣隨已錄用﹐獨臣羈困始達﹐奉旨召對。臣與徳操合詞具疏﹐求俟鄕試﹔奉旨﹕『國家多事﹐破格用人﹔某等旣經輔臣薦舉﹐吏部卽與試用﹐不必更俟鄕試。欽此』。臣與徳操隨到吏部﹐於本月﹝某﹞日與諸選人一體考試。■﹝學﹐豕代子﹞冢臣曾櫻擢置第一﹐授職推官﹐欲任以危疆﹐使圖報效﹔卽擬注選吉安。旋聞督臣已有題補﹐乃令隨江西撫臣劉廣胤同出贛州﹐相缺補用。臣已辭闕就道﹑遠違輦蹕﹐無緣獲覲天顏﹐陳其管蠡之見﹐仰副陛下召對之旨﹔中心鬱結﹐欲去遲回。輒竊效古人臣上書之例﹐以少攄其狂瞽﹔惟陛下采聽萬一焉。

臣觀周﹑漢以來稱中興之主﹐必推宣王與光武。宣王承流彘之亂﹐天下未更﹐共和夾輔﹔旋以復國﹐王修徳勤政﹐卒爲令主。若光武不由正統﹑不階尺地﹐馳驅馬上﹐百戰成功﹐光復漢業﹔與周宣之難易﹐固不侔矣。今陛下所遭之時﹑所處之地﹐適與光武符﹔而陛下雄才大略﹑親賢愛民﹐亦正興光武等。海內聞之﹐莫不翹首瞻望﹐以光武期陛下。觀陛下所施之政事﹑所下之詔書﹐未嘗不效法光武﹐而以光武自擬也。以臣觀之﹐陛下所法者﹐皆光武底定中原﹑卽位以後之事﹔而所由艱難辛苦以成功者﹐臣尙未之見也。史稱昆陽之戰﹐光武自將步騎爲諸將先﹐一以當百﹔遂乘勝合勢擊斬王尋﹐威名震於宇內。宇內望風而服者﹐服其一戰之威也。迨其持節以徇河北﹐河北諸郡爭應。王郎所得入者﹐獨一信都耳﹔而信都孤城﹐太守任光聞其至﹐大喜﹐亦以昆陽之戰﹐喜足以抗賊也。由是﹐合漁陽﹑上谷破滅王郎而悉降銅馬諸賊﹐盡有河北之地。每戰﹐光武未嘗不陷陣﹐豈好勞而樂危哉﹗誠以創業之主﹐與繼統不同。繼統之世﹐將其將也﹑兵其兵也﹐天下有變﹐下尺一徵之無不至﹑以軍法督之無不從﹔故以唐肅宗播遷靈武﹐而李﹑郭皆爲用命。若光武之中興﹐猶創業也。先朝之將吏﹐平居皆與等夷﹔一日儼然其上﹐非有雄略武功足以大服其心而惟諸將之是恃﹐彼固以非我無以定天下也﹐驕悍之志所由起矣。光武非徒始事時然也﹔正位以後﹐平彭寵﹑破張步﹑滅隗囂﹐皆身禦鞍馬﹐親歷戎行。車駕所至﹐軍吏勇決爭先﹐惟恐後出﹐是以隨到成功﹔則親徵之不可以已也。且以周宣王有吉甫﹑方叔﹑召虎之將﹐北伐南徵﹔至於徐夷不靖﹐王躬率六師以行。觀「車攻」之詩﹐借搜苗以講武事﹐未嘗習安逸﹑忘馳驅也﹔況光武乎﹗陛下昔以藩國倡義勤王﹐天下稱之﹐則固已習於武備﹑諳於戎伍矣。一旦遭遇國變﹐爲臣民所擁戴﹐建號閩中﹔夫閩中者﹐猶漢髙之汜水﹑光武之鄗南﹐卽位之所耳﹐豈以是爲定鼎地哉﹗禦極將半年矣﹐四方迎駕之疏疊至﹑親徵之詔屢頒﹐未聞出閩一步﹕徒遣紈絝之將﹑象人之兵﹐揭竿千餘﹐及關而止。使天下之疑陛下有安閩之志而無進取之圖﹐甚非所以慰云霓之望也。而陛下亦有難免天下之疑者﹕卽此一閩﹐本吾故物﹐非有戰功取而得之﹔建號以來寸土未拓﹐而乃大封功臣﹑爵賞從龍﹑訪求南陽故人爲報徳之事。此皆光武功成以後之所爲﹐而陛下行之太早耳。陛下今日宜以天子之尊﹐行大元帥之事﹐百官不必備﹑鹵簿不必盛﹑朝儀不必繁。昔馬援初到洛陽﹐光武在宣徳殿廡下袒幘坐迎﹔援曰﹕『臣前至蜀﹐公孫述陛戟而後進﹔臣今遠來﹐陛下何知非刺客姦人而坦易若是』﹗由是觀之﹐光武不事邊幅﹐仍承平天子之故文﹐槪可見矣。臣謂陛下宜仿古巡狩之典﹐減去儀從﹐選朝士能任職者自隨﹐輕騎戎服徧歷各鎭﹔所至之地﹐召對各官略去等威﹐使人人得盡所欲言。勉勵諸將﹐激發其忠義﹔拊諭士卒﹐使人人樂爲之死。此卽今日親徵之實務﹐寧必躬冒矢石哉﹗

魯王監國紹興﹐諸臣不奉我正朔﹔同室起釁﹐貽笑敵人。陛下含容不校﹐手詔解和﹔此見陛下之大度而遠略矣。旣爲一本﹐況屬同舟﹔宜盡棄小嫌﹐協力共濟。應有軍需﹐以時輸給﹔計程置驛﹐有警輒聞﹕豈惟篤親之誼﹐亦是固圉之謀。閩所以偸安者﹐以有江東烽火相望﹐敵人不敢越而南向也。倘江東不守﹐仙霞一關豈足恃哉﹗昔唐髙祖入關﹐推戴李密﹐使禦東師﹔宋太祖不取太原﹐畱蔽二虜。況勢爲唇齒之邦﹐而左右之手救乎﹗

今三衢候駕已久﹐而江右之楊廷麟請幸贛州﹑長沙之何騰蛟請幸湖南。臣以爲聖駕不必出衢州也﹐宜敕守衢諸將與江東上下策應﹐要同一體﹔陛下直宜出閩趨贛﹐巡行江﹑楚。東南半壁之大勢﹐固在楚也。騰蛟精忠老成﹐所將之兵皆經百戰﹐新附之眾不下數十萬﹐軍聲丕振﹔此上谷之耿弇﹐可爲陛下北道主者也。而謂陛下宜卽駐蹕湖南﹐臣亦未見其可。湖南去閩已遠﹐江東之羽書一時難達﹑諸將之奏請呼應不靈﹐不惟棄閩﹐亦已棄越。且賊徒新附﹐狼性難馴﹔呼癸有時﹐脫巾可慮﹗陛下祗宜入其壁壘﹐拊循其將吏﹐以爲漁陽﹑上谷之資﹐未可遽以爲河內根本之地也。行在所宜﹐固莫如贛州矣。贛州扼南方之衝要﹑據江右之上流﹐居中策應﹐閩﹑楚適均﹔兩粵轉輸﹐僅踰一嶺。又其地勢﹐險阨可守﹔楊廷麟忠誠足任﹐滇營守吉安兵敢戰可用也。今聞永寧王﹐又以四營兵恢復撫州矣。守南昌者﹐左良玉副將金聲桓也﹔良玉兵潰﹐勢孤而降﹐本無多兵﹑亦非勁敵﹐協守之虜約略有數。誠命何騰蛟沿江列戍﹐守以新附之兵﹑直防荊虜之渡﹐以全軍趨嶽州攻取武漢﹐而以偏師出吉安與滇營諸將水陸並下﹐疾抵章門﹔詔諭聲桓﹐許以爵賞﹐則城可不攻而下也。不然﹐敕各路義師絕其餉道﹑斷其援兵﹐旬月之內可以坐困成擒。而乃移書監國堅守江東﹐敕勛臣鄭芝龍兄弟盡發樓船之卒由海道直趨江南﹐分其一旅畱屯舟山以爲後勁﹑以爲魯援﹐全師徑抵崇明﹐髙壘久駐﹔出沒蘇﹑松之地﹐往來瓜﹑潤之間﹐不必登岸索戰﹐俟其水兵迎敵﹐卽與交鋒﹔浦口﹑瓜步進退不時﹐收其糧聚﹑拘其舟船﹐則南北路絕﹐江南義士響應蜂起﹐虜中諸將必有內變﹐懸不次之賞以招歸正之人﹔彼且狼顧無從﹐鞭長莫及﹐南都𨿽未宵奔﹐三吳亦已瓦裂﹔而吾上流之師聞風乘勢﹐亦且血戰而前﹐迅掃江楚﹑早下石頭﹐與海師爭先入之功矣。昔劉裕破盧循﹐遣水軍自海道襲番禺﹐傾其巢穴﹔而自引大軍擊循於湓口。比循敗日﹐番禹已陷數日矣。古人用兵遺法﹐固可仿也。

夫鄭氏本起海上﹐其兵生長波濤﹐乘潮駕風倏忽千里﹔相距尋丈﹐超距可過。北人登舟﹐方且顚僕眩吐之不暇﹔而能與之爭利哉﹖今乃令捨其舟檣﹐徒步執兵出關禦虜﹐身無甲冑﹐跣足跳踉以當鐵騎之衝突﹔一人被矢﹐則百人烏散﹕是猶驅羊而禦狼也。棄其所長﹑用其所短﹐計之失矣﹗陛下誠據上游而用鄭氏之海艘以騷吳﹑越﹐縱未能攻城略地﹐而瓢忽上下使敵之所備益多﹐則江東可守而我之邊圉益固。及是時﹐君臣交儆﹐講求用人治兵之道﹐卽江﹑楚一時未下﹐我師日出﹐彼勢益分﹔不出數年﹐中原﹑秦﹑晉之間必有起者﹐我乃可徐而制其勝也。昔漢髙破楚﹐用彭越居梁地以擾楚﹔復使劉賈佐越往來﹐燒楚積聚﹕使籍疲於奔命﹐因以成功。故臣望陛下以劉賈用鄭氏也。諸葛武侯之治蜀﹐歲出祁山﹐彼豈不知魏未可遽克哉﹔而勞師不倦者﹐寧使魏之防蜀﹐蜀猶足以立國。至於蜀師不出﹐徒以防魏﹐則蜀事去矣。故臣欲陛下用何騰蛟以爲武侯也。彼鄭氏獷悍之習﹐羈縻未久﹐爲閩士大夫所不禮﹔陰行賊害﹐其故智也。然擁戴陛下﹐亦有微功。臣願陛下記其功而赦其過﹐推誠委任﹐山河之誓爰及苗裔﹔不彊之以出關之所不能﹐而用其翻江攪海之長技。彼知陛下將大有爲﹐不恃此閩﹔無可要挾﹐而又不忘己徳﹐寧肯違所樂爲以自棄其前勞哉﹗然則陛下第一出閩巡楚蹕贛﹑協和魯國﹑固結鄭氏﹐恢復之大勢已定﹔陛下亦何惜而不爲也﹗

臣甫入行在﹐卽持此論﹔廷臣聞之﹐呵爲書生妄議。退然自廢﹐默塞於中﹔終不能已﹐輒復冒昧湊聽﹐攄此徵忱。試以陛下之神武﹑更加睿算﹐審度時地﹐萬一可行﹐必不以臣爲狂言而加罪也。彼廷臣因循苟且﹐偸安旦夕而已﹔烏知大計哉﹗臣不勝激切悚息之至。

初至端州行在第一疏﹝戊子年十月﹞

臣本江北諸生﹐謬以虛名﹐爲姦臣馬﹑阮所害﹔羅致黨錮﹐亡命三吳。值畱都失陷﹐臣宗原任南京吏部文選司郎中﹑贈太常寺卿錢■﹝扌秉﹞募兵起義﹐召臣同事﹔兵潰﹐■﹝扌秉﹞死震澤﹐臣僅以身免﹐臣妻挈子女同時殞命。止存一子﹐攜從奔閩﹐爲輔臣黃道周疏薦﹐蒙下吏部考授推官﹐注選延平。未數月﹐遂有汀州之禍。臣適捧檄查盤各屬積谷銀丙﹐至永安縣聞變﹔所攜一子﹐旋又散失。比知天命不攺﹑正統有屬﹐同事諸臣度嶺者皆得與擁戴之列﹐獨臣畱滯異域﹐無路南歸﹔竄伏山谷﹐備歷危苦。於今年三月聞江西反正﹐冒死出閩﹔甫至建昌﹐江省被圍。旋聞粵東勛臣李成棟以全粵歸附﹐邀請車駕駐蹕端州﹔間道宵奔﹐幸達行在。不圖陷阱餘生﹐重見天日﹔胡塵滿目﹐復睹漢官﹗而臣也雙鬢依然﹐角巾如故﹔交親相見﹐莫不共訝爲遊魂﹗父子重逢﹐臣亦自擬爲一夢﹔痛定思痛﹐喜極翻悲﹗惟軀命之尙全﹐豈仕進之敢望﹗但得以布衣隨駕還返舊京﹐歌詠中興﹑作爲雅頌﹐於願足矣﹔寧復有所希覬﹐效入閩上書之徒﹐求召對以冀擢用乎﹗然臣新從虜地來﹐見聞可據﹐不敢不效一得之慮於陛下也。

臣觀今日中興之大勢﹐實在江西。自江西反正﹐中原震動﹐四方響應﹔爭知漢室之將興——卽東粵從風﹐亦由南昌之首倡也。而今南昌受圍五閱月矣﹔兩勛困守孤城﹐望粵東之救﹐眼欲穿矣。臣頃度嶺﹐遇勛臣成棟出師下贛﹐兵威甚盛﹔成棟尙駐南雄﹐以俟贛州之降。監軍侍郎張調鼎見臣﹐言贛州降書疊至﹐旦暮可下﹔贛下﹐卽長驅而進以解南昌之圍。臣以爲贛未必下﹐而南昌事甚急也﹗臣所從間道﹐去贛城三十里﹔土人有言『城中兵每日早出暮歸﹐每騎須括糧三石﹐押運入城﹔今村中糧且盡矣』。據此﹐乃堅壁淸野之計﹐無降意也。其言降者﹐所以緩王師之出嶺而候南昌之信﹐以南昌卜也﹔我勝則降﹑彼勝則抗﹐情理易見。而勛臣信其必降﹐退居嶺上﹐聽其增修守禦﹔誤矣﹗且解南昌之圍﹐何必定先下贛州乎﹗贛州𨿽不降﹐亦僅足以自守。今以一兵駐南安綴贛州﹐使不敢出﹔而湖東﹑湖西皆有路可達南昌。臣由湖東來﹐建﹑撫各郡邑皆爲我守﹐虜亦置之不問﹔自新城歷南丰﹑廣昌﹑寧都以至雩都﹐皆兩勛所設官徵糧守城﹐士民冠服如故。惟雩都城內仍是虜官﹔城外皆我百姓﹐無剃髮者。間有剃髮者在津口守渡﹐以舟渡臣﹔自言系守城兵﹐極稱嶺南軍威之壯﹑兵甲之精﹐意若引領望其速至﹐則此輩情已可知。至於湖西一路﹐臣不深悉。聞吉安守將劉一鵬﹐本與兩勛同舉事者﹔今𨿽爲虜守﹐猶懷觀望﹕此兩路皆可進兵。今督師何騰蛟新復衡州﹐其勢甚銳﹔各路之兵﹐盡壁長沙。誠令以偏師由衡州出吉安﹐數日可至﹐吉安必望風而降﹔而分長沙一營直趨袁州﹑取臨江﹐其勢甚易。成棟捨贛州不攻﹐以全師駐信丰﹔下兵雩都﹐收召湖東義師可得十數萬﹐使爲前驅﹐而會湖西之師兩路並進﹐分駐東南二隅﹐以全力與虜對壘﹐以遊兵統率義師﹐更翻往來。四路疊進﹐以撓守圍之兵。義兵𨿽不足戰﹐而以愼塹決圍﹐則虜力分而備禦不及。城中受困已久﹐望見兩路旗麾﹑大兵雲集﹐勇气自倍﹔奮死開門﹐背城一戰﹐外內合擊﹐虜未有不敗﹑圍未有不解。解圍之後﹐而並力乘勢直下江南﹐江南可傳檄而定也。臣故曰﹕救江西﹐爲今日中興之急著﹔捨贛州而徑下﹐尢爲今日救江西之勝算也。迂儒謂寧濠之敗﹐以贛州議其後。當天下之一家時﹐反者獨在南昌﹐贛州據其上流﹔宸濠空國而出﹐義師乘虛搗巢﹐不敗何待﹗今以兵駐南安﹐是據贛州之上流也﹔彼若分兵躡我之後﹐則南安亦得以乘彼之虛﹐彼寧無後慮乎﹖而況東西合勢﹐則贛州孤注﹐如處囊中﹐固有不待招而自降之理矣。

臣本呫嗶小生﹐不知戎事﹔但觀古人用兵之機宜與今日進取之大勢﹐如臣所見﹐似不爲謬。乞下臣此疏與廷臣共議之﹗並賜面對﹐俾得口陳委曲﹑指畫形勝﹐使了然於陛下目中﹔亦不負微臣萬死趨朝之寸忱也﹗臣不勝激切之至。

端州擬上第二疏﹝戊子﹞

臣以十月某日至行在﹐隨於某日具疏略述過嶺情事﹐並請急救江西﹔奉旨「該部知道」﹐業已斥爲妄議﹐置之不問矣。臣在嶺上與監軍侍郎臣張調鼎言﹐贛州必不降﹔欲解南昌之圍﹐當分出湖東﹑西兩路﹐不必先下贛州。調鼎以語惠國成棟﹐成棟謂臣「書生不知軍計」﹐信其降書﹐駐師嶺上﹐拭目跋足以望降幡旦夕出虎頭城﹔而今已一月矣。成棟知爲所誑﹐復回省城整兵措餉﹐以圖再舉﹔則臣之妄議﹐得毋猶有可采者乎﹗𨿽然﹐畊問奴﹑織問婢﹐老成謀國﹐自有勝算﹐固非臣書生之所宜言。而臣在輦下月餘﹐據所見聞﹐則又有不容已於言者。

方陛下播遷柳﹑慶之間﹐崎嶇困頓。惠國成棟一旦舉全粵歸朝﹐迎蹕端州﹔軍國之需悉以取給﹑尙方禦用皆由上供﹐可謂功在廟社者矣。官兵十餘萬﹐皆仰粵東之餉﹔則粵省錢糧﹐朝廷自不宜問﹐盡以付成棟養兵可也。獨是一省司﹑道﹑守﹑令銓除之權﹐似宜仍歸吏部。夫天下所以奉一天子者﹐以賞罰之權自天子出也。今此一省除官置吏﹐皆由惠國而吏部不知﹐粵人豈復知有天子乎﹗是陛下有天子之名﹐而無天子之實也﹔惠國以名奉陛下﹐而未嘗以實奉陛下也。惠國有大功﹐且奉「便宜行事」之敕﹐閫外得以自專﹔久在行間﹐顧未深達國體耳。而粵西及湖南諸藩鎭皆引此爲例﹐亦安用朝廷哉﹗宜詔惠國子李元胤﹐面諭以禁止各藩題請之例﹐須自粵東始。以後凡系武職﹐人地相宜﹐徑行題授。至於司﹑道﹑守﹑令缺出﹐照舊報聞﹔應補者列名題序﹐以憑吏部補用﹐不得坐缺題補。元胤頗知大義﹐自能仰承上旨﹔惠國朴誠奉公﹐深惡諸藩之專擅﹐自不肯以己爲之嚆矢也。

昔漢世祖天下已定﹐賞賜舊勞﹔馮異曰﹕『願陛下無忘河北之辱﹐小臣無忘中車之恥』﹗況今祗暫駐一隅乎﹗車駕之在粵西﹐險阻艱難備嘗之矣﹔今乘輿服禦幸且粗備﹐正枕鈴臥薪之時﹐非髙居稱朕之日也。臣亦聞宮中一切皆從儉約﹐未嘗有奉養之侈﹔而竊疑有懷安之志矣。語曰﹕『晏安酖毒﹐不可懷也』﹗此於國家無事之時﹐以此爲儆﹔而今何時也﹖今之時﹐譬如暍行得蔭而休﹐喘定則行﹔未有以蔭爲大廈者也。如泛海遇島而泊﹐風利則去﹔未有以此島爲安土者也。陛下宜及是時與諸大臣朝夕坐論﹐求所謂興復之大計﹐命廷臣非時言事﹔四方上書者﹐卽予召對﹕皆略去等威﹐使得盡其所欲言。慷慨誓眾﹐下親徵之詔﹔手敕藩鎭﹐期以身爲諸將先。卽不然﹐楚﹑粵近關之地﹐簡儀從﹑禦鞍馬﹐不時巡幸﹐以示不敢寧居。四方聞之﹐知上志將大有爲﹐未肯偏安自足﹔而人心奮矣。臣聞古之人君﹐不下堂陛﹐而精神周乎四海﹔齋居一室﹐而志气可通上帝。故臣願陛下勉厲其精神志气﹐以上回天意而下動人心也﹗

今者用兵之機宜﹑措置糧餉﹑撫綏百姓﹐其事權總在藩鎭﹐朝廷所不能知﹔朝廷所知者﹐用人行政而已。今政之可議者﹐莫如名器之太濫也。夫朝廷所以奔走天下者﹐惟此名器。自播遷以來﹐天子徒擁虛位﹔而奉爲共主者﹐以名器錫自天子足重也。惟其足重﹐故宜益自重之以制天下。勛臣成棟以全省歸國﹐爵以通侯﹐所謂功懋懋賞也﹔旣封廣昌侯﹐未幾復晉惠國公﹐臣竊訝其太速﹗夫爵至上公﹐崇已極矣﹔後將有恢疆滅敵之功﹐更何以酬﹖乃粵西有冒扈駕之功以封侯者﹐此進公﹑彼亦進公﹔尢可異也。爵以酬功﹐人重得之﹔以功不易致﹐故爵不易徼。今無功者與有功者並封﹐則有功者不以所得爲重矣。得毋微加分別﹐以慰功臣之心乎﹗且今之佩侯﹑伯印者﹐累累矣﹔果皆以功封耶﹖封賞已頒﹐難以復奪﹔則宜定爲典例﹕以後果有眞正戰功﹐案其功次﹐實封食邑若干戶﹔凡未定食邑者﹐皆屬恩澤虛封。使人知無功而封者﹐𨿽五等﹐非實爵也。惟此一綫﹐尙足以鼓將帥建功之志﹔否則﹐無賞可行矣。又聞有迎駕小臣﹐假通判銜賫奏行在﹐徑授僉都禦史。夫僉院何官﹑賫奏何勞﹖而濫賞若此﹗宜今之臺省班行﹐冒濫不可稽也﹕有門客而授禦史者﹐有胥役而躋卿寺者﹔甚有不知來歷﹐詭稱閩中舊僚﹐卽授以其職。滿朝半是子虛﹐銓司等諸兒戲﹔褻越至此﹐其何以招豪傑之士而勸任事者之心哉﹗此皆不惜名器之所致也。

「書」曰﹕『官不必備﹐惟其人』﹔此在成周之盛世且然。今越在蠻方﹐所轄不過數十郡﹐朝廷猶�督府耳。但得一﹑二老成憂國之臣參贊密勿﹐擇直言敢諫能任事者十數人置諸諫諍之列及效奔走之勞﹔其庶司本無所事﹐度其有事者量設數員﹐使能者任之。居則侍從之班﹑出則扈蹕之士﹐要不過數十人而止﹕謂之正員。此外皆爲散員﹐聽其優遊閒署﹐點綴班行﹔倘才能足用﹑保舉有人﹐實補正員可也。國初﹐內閣祗用學士﹐調旨而已﹔非眞宰相也。九列有貳﹑有副﹐但取勝任﹐何必定是正卿﹗卽各衙門皆須畱有餘地﹐以爲可升之階。李泌以白衣成靈武之功﹑陸贄以學士靖奉天之難﹐豈在髙位乎﹖

今之從龍與反正之臣﹐其位已極﹐所居皆要地也﹔終日所講求者﹐曰振紀綱﹑遵典制。臣觀其所謂紀綱﹐不過上下接見﹑文移往返之體統也﹔所謂典制﹐一皆先代之陋規也。先朝由之以誤國﹐而今欲循之以中興﹔臣所不敢知也。此皆今之矯矯自命謀國者﹐且如此﹗至於盈廷師濟﹑居然兩榜﹑直躋崇班﹑名爲科目之舊人﹐實是先朝之廢棄﹔惟喏而外﹐不能出一語﹑建一議。臣以爲其人皆可去﹐其官皆可省也。今之郡縣有司﹐亦至賤矣。臣前過南﹑韶﹐見有悍卒急索水夫﹐直上太守堂戟手厲罵﹐太守避不敢出﹔聽其聲﹐卽本郡人也。一隸行伍﹐卽可以淩辱府主矣﹗又在粵省﹐值新泰伯郝尙久出鎭潮州﹐惠國命南﹑番兩縣置酒餞行﹔酒席不盛﹐卽令鎖二令以去。守﹑令爲親民之官﹐國家根本所系﹔今一賤至此乎﹗無他﹐爲其官者本皆無藉之徒﹐夤緣賄囑而得之﹐志在飽其所欲而已﹔故𨿽淩虐至此﹐亦甘心受之﹗祗以失官是懼。不以受辱爲嫌也。以此輩牧民﹐豈復有憂國卹民之志哉﹗故臣謂宜罷題授之例﹐歸其權於吏部。於朝班散員中﹐詔廷臣保舉堪任守﹑令者﹐嚴連坐之法﹔陛下從而召問﹐使之細陳吏獘民隱﹐量能授職﹐下部分別銓補。𨿽不能盡得循良﹐亦必少知自重﹐恐累及舉主矣。凡出守者﹐帶兵部郎銜﹔作令者﹐加兵部司務銜。如宋時以朝官出知某府﹑某縣事﹐定爲藩鎭將帥相見之禮。其有驕弁悍卒﹑干紀無狀者﹐一面申詳總督﹑一面揭呈行在部院﹐移會嚴處。凡赴官時﹐皆給以敕書﹐卽以此項入敕﹐務令實實遵行﹔庶幾守﹑令稍重﹐而賢能者得以有所爲矣。夫兵部﹐重地也﹔四司官﹐華選也。往時職方一司﹐與吏部文選司並重。自南渡以後﹐濫觴特甚﹔故有「職方賤如狗」之謠。邊庭將吏﹐視此一官﹐等之弁髦。𨿽屬虛銜﹐然使之賤視此銜﹐其何以重國樞而馭若輩乎﹗臣請淸其途﹑愼其選﹐與吏部﹑臺省稱四衙門﹔愼簡老成練達﹑素有淸望者爲之。四司不必備﹐無其人﹐缺之可也。其虛銜﹐惟守﹑令得以假借﹔而一切題授監紀﹐皆以同知﹑通判等官代之。如此﹐則兵部官重﹐使藩鎭聞之﹐知朝廷樞政一新﹔重樞司﹐卽所以重武職也。

國初取士之法﹐亦多途矣。其後特重資格﹐而朝政半爲資格之徒所壞﹐以至於敗﹔迄今資格猶不能盡廢也﹗夫資格之士﹐非心盡足誤國﹔然可與謀國者﹐幾人哉﹖況今播遷之日﹐無地開科﹐所爲兩榜者無幾﹐亦且盡列髙班矣﹔則欲用人﹐勢不得不取之資格之外也。夫資格嚴﹐則足用者少﹔資格廢﹐則濫進者多。臣觀今朝班中﹐其出身本末不可考者﹐比比然矣。若夫江﹑浙﹑荊﹑楚一介之士﹐身世未受國恩﹐顧不肯陷沒異域﹑崎嶇百折以赴行在而上書言事者﹐其人气節﹑才智亦已可知。然或有久在粵地﹐誑稱初來﹔本屬遊滑﹐冒名義士﹕假托聯絡﹐徼取美銜。臣謂宜特設一求士館﹐擇廷臣通達國事﹑閱歷多而見聞廣者領之﹔四方至者﹐必先令到館﹐訪以敵情之虛貫﹑所過山川關隘之形勢及將領守令之能否﹔凡其欲言於陛下者﹐皆令指掌悉陳。辭气之間﹐其人之情僞優劣﹐斯以見矣。然後列名引對﹐陛下虛懷傾聽﹐更端以問﹔所奏不窮﹐是眞可用者矣。然後下吏部酌量予官﹐其願畱者置之散員中﹐以待擢用﹔欲出者﹐亦假以虛銜﹐如其所請以給之。如是﹐則假冒者罷﹐而稍有抱負者接踵至矣。或曰﹕凡入關講聯絡﹑請敕印者﹐皆亡是公之流也。念其遠來﹐薄酬以官足矣﹐敕印不必給也﹔卽使聯絡﹑潛伏山中﹐亦何所補於國事﹗夫無補於我者﹐未必無損於彼﹔且以此輩思漢之心九死不回﹐獎以一敕﹑酬以一印﹐寧爲過與﹖若中興之後﹐彼據敕印以求實官﹐固所願矣。

臣所言用人行政者﹐此其大略也。而更有欲陳者﹐則以王言不可不重也。夫以天下之大﹐而一人能驅策之者﹐賞罰而已。賞罰當﹐則人心服而事治﹔賞罰不當﹐則人心不服而事隳。今式微之日﹐亦惟有賞﹐而罰不能行矣。然而卽寓罰於賞﹐以不極其賞爲罰也。而今之賞﹐又皆已極矣﹔則惟有優詔溫綸以示賞﹐以不極其優溫者示罰也。而今之綸有不極其溫﹑詔有不極其優者乎﹖其得之者﹐不以爲重﹔其不應得而得者﹐亦視以爲應得也﹕則陛下更以何者駕馭羣雄乎﹖且夫票擬有體﹐先朝邸抄可據﹐多不過數十字﹑少直十數字﹔莊重簡當﹐一字溫嚴﹐奉爲衮鉞。而今有作俳語者或用駢偶﹑或用詩句﹐引故實作隱語﹔此何體也﹖旨下﹐識者往往摘爲笑柄﹔所以褻國體者極矣﹗至於誥敕之體﹐有散﹑有排﹐惟以詞之爾雅﹐言之曲暢而能深入人情者爲貴。陸贄謂﹕『詔書﹐以言感人者也。感人者﹐惟其誠﹐不惟其文。故奉天詔下﹐而將士﹑吏民皆爲感激下淚﹐誠感之也』。夫徳宗豈實有誠心哉﹐亦爲詔書者能取人人之所欲言者而言之痛切﹐以是足以動人。是故詔令一下﹐而將士之气以鼓﹑吏民之情以定。古人有「一紙書賢於十萬師」者﹐則詔書之所關非輕也。臣觀今之撰敕者﹐皆用四六﹔如表﹑如啟獎譽臣下﹐一如有司之誇頌上官。彼旣習以爲常﹐受之亦不寵也。至於尋常頒行郡國﹐率皆膚襲陳言。未嘗有一字直入民隱﹐代訴其苦﹔未嘗明白條析利獘﹐使民知所從違。是以明詔屢下﹐官吏視若罔聞﹑閭閻多未寓目﹔使朝廷徳意不能下宣﹐則代言之無其人也。今宜敕閣臣﹕調旨悉遵舊章﹐不許辭費。而妙選文學博雅之儒使入翰林﹐專管誥敕﹐一以陸贄文爲式﹐語簡而意誠﹐一字足以爲榮辱﹔則賞罰猶存﹐而太阿之柄﹐朝廷尙得以操其尺寸也。

以上諸事﹐皆非初到小臣所得言者。臣虎口餘生﹐得依日月之旁﹐無復仕進之想﹔惟是望治之心甚切﹐情難自已﹐故敢肆其狂瞽﹐冒觸忌諱。惟陛下鑑其微忱而采其一得﹐臣不勝激切悚惶之至﹗

事權業落於藩鎭﹐而賞罰必整於朝廷。揆時度勢﹐所爲措置之方﹐首在厲精圖治﹔躬履艱辛﹐以爲諸藩鎭先。至於銓除之際﹐務惜名器﹑汰冗濫﹑肅體統﹑破資格﹔國政一新﹐人心自鼓。興復之大計﹐不外是矣。末段又抽出誥敕另敍﹐總期鄭重得體﹐不襲陋規﹔亦卽所以還賞罰之權於上也﹝自記﹞。

詞員不宜冒濫疏﹝庚寅二月﹞

爲詞員不宜冒濫﹑特典未可弁髦﹐懇諭輔臣仰體上意﹐罷行攺授事。

臣以外吏﹐於去冬十二月蒙皇上臨軒禦試﹐取中第二名﹐特授庶吉士﹑翰林院教習。今年正月﹐聞南雄報警﹐皇上移蹕梧州﹐實時下罪己之詔播告中外﹐並敕諭各邊督撫﹑藩鎭諸臣共十一道。惟時從官紛散﹐撰文乏員﹔輔臣嚴起恆召臣至閣﹐命卽席起艸。稿呈﹐輔臣謬謂「得體」﹔隨卽奏聞﹐命臣以庶吉士承乏誥敕。𨿽名誥敕﹐其實皆應內閣中書撰文﹐非翰林所職掌也。旣至梧州﹐起恆注籍﹑王化澄起用﹐誥敕紛繁﹐悉由內閣中書﹔不系衙門職掌﹐臣等不合與聞。今晨閱邸抄﹐見輔臣王化澄一疏特薦內閣中書二員﹐請攺編修﹐管誥敕事﹔臣竊駭之﹗

夫翰林與內閣﹐皆有誥敕撰文之稱﹐名同而實異也。翰林所掌內外制詞﹐凡有禦制之文﹐命之視艸﹔有錫命之典﹐輒令代言。其出於內閣者﹐祗一切尋常之敕諭也﹕舊有成規稿本﹐略加點竄﹐不過依樣葫蘆﹔名爲「撰文」﹐實同「寫敕」。今輔臣欲以內閣管誥敕者攺入翰林爲管誥敕﹐是翰林之誥敕撰文﹐猶之內閣之誥敕撰文也﹔攺中書爲編修管內閣之誥敕﹐是欲以誥敕撰文之翰林而爲誥敕撰文之中書也﹕不亦謬乎﹖輔臣豈據唐世有中書舍人知制誥故事﹐遂以爲例乎﹖夫唐時中書﹐卽宰相也﹔舍人﹐猶今之翰林學士也。本朝有中書科與行人司﹐皆稱閒曹﹔惟奉差委﹑養淸望﹐以候考選而已。若內閣中書﹐猶之政府之書吏也。先朝盡用貲郎﹐有加銜而無遷轉﹔今已並是士流﹐循資升擢。且與中書科一體考選﹐業有淸華之望﹔何必冒昧攺官﹗卽欲酬勞﹐寧無美秩﹐何必闌入翰林﹗且何得移內閣之誥敕於翰林﹐而以翰林官管內閣之誥敕乎﹗臣聞皇上卽位以來﹐他職悉聽薦舉﹔惟翰林不肯假借。侍郎張同敞以中書爲思文皇帝特授﹐陛下因事落其詞銜﹐寧加卿貳﹗惟劉湘客以畱守輔臣瞿式耜力爭不已﹐得備講讀。故翰林久虛﹐廷臣屢薦不允﹐乃從禮臣黃奇遇之請﹐特開制科﹐臨軒親試﹔僅取八人﹐俱授庶吉士。輔臣引先朝推知考選之例﹐量授編檢﹔聖意以出自特典﹑與考選不同﹐務令教習旣成﹐時置左右以備顧問。又諭輔臣曰﹕『自卽位以來﹐用人行政﹐未嘗由己﹔今才用得此數人耳』。煌煌天語﹐誰不聞知﹗仰見皇上於木天一席﹐珍重特甚。愧臣等菲才﹐不足以上副盛典﹔惟有矢勤矢愼﹐以不負特達之知。今遽欲以中書攺編檢﹐何皇上重視之而輔臣藐視之也﹗若以此官不足重輕﹑任意攺授﹐則臨軒此舉爲無謂矣﹗若以臣等才品不如薦者﹐則禦試所取爲不明矣﹗且此二員又皆禦試擯落之士﹐以皇上所不取者爲輔臣所特薦﹐皇上所取者僅授庶吉士﹑輔臣所薦者欲徑攺編修﹐不幾於無上乎﹗輔臣亦第未之深思耳。伏乞皇上諭以「衙門自有定例﹑職掌各有攸司﹐所薦二員量與優擢﹐翰林一官且免攺授」﹔庶不失皇上始終愼重之盛意也。

臣因衙門前輩倉卒追隨﹐一時未至﹔新進數人﹐臣爲之長。恐輔臣一時之誤﹐遂開後來濫觴之端﹔輒敢引例以爭。僭越之罪﹐知無所逃﹔恭候裁處定奪﹐臣不勝悚息之至﹗

請寬金給事疏﹝庚寅五月﹞

爲科臣刑傷獨重﹑謫戍瘴鄕尢遠﹐懇賜哀憐﹐全其殘喘事。

臣聞君之於臣﹐猶父母之於子也。子有不肖﹐父母必創懲之﹔創之已極﹑至於將死﹐則父母必回雷霆之怒﹐而生憐憫之心。是故君﹑父之創懲臣﹑子﹐惟其罪也﹔罪有應得之罰﹑罰足蔽罪而止﹐初未嘗與之爲仇也。若他人爲難﹐則必仇之﹔仇之﹐則不殺不止。古今來往往有臣﹑子見殺於君﹑父者﹐非君﹑父殺之也﹔仇之者必欲殺之﹐於其一事之失﹑一語之謬吹索無已﹐聽之卽一死尙有餘罪﹕故君父不得不從而殺之也。

原任兵科給事中金堡﹐以戇直之性﹐率意言事﹐罔知忌諱﹔又恃其才气﹐陵忽朝士﹐多所糾參。滿朝切齒﹔於移蹕之晨﹐交章攻擊﹐劾其「結黨五虎﹑把持誤國」﹐將必置之於死。皇上曲加寬恕﹐予杖譴戍﹐可謂法之允當者矣﹔而攻之者尙未已也。頃因勛臣某等陛見﹐皇上召對龍舟﹔臣以承乏誥敕﹐竊廁侍從之列。勛臣對畢﹐皇上忽問廷臣曰﹕『金堡畢竟是君子﹑是小人』﹖三問無有對者﹔仰見聖明﹐未嘗確見堡之爲小人也。其時班僚皆攻堡之人﹐承問而不對﹐亦見諸臣良心猶存﹔公道𨿽泯﹐未能以小人加堡﹕則堡之不爲小人審矣。當朝廷播遷之秋﹐益臣子不忘敬共之日。堡恃皇上之寬仁﹐敢爲矯訐之過論﹔市忠直之名﹐而失進言之體。又其爲人溪刻孤冷﹐不能容人﹔小過經其指摘﹐刻畫盡情﹐使無置身之地。是以同稱「虎」黨﹐而恨堡獨深。廷杖四人﹐堡獨脛斷骨折﹐血肉離披﹔與丁時魁並擬謫戍﹐堡獨編伍金齒﹐非人可到。此豈皇上之意乎﹖蓋惡之者必欲有以死之也﹗堡孑然一身外無長物﹐僅有小舟容膝﹐老僕相隨。就獄之時﹐舟已飄失﹐所存殘喘﹐舁置沙濱﹔潰爛之餘﹐臭穢難盡﹔洗創傅藥﹐惟恃老僕﹐頃刻不離。此僕﹐昨夜忽失足墮江而死﹔剩堡一人﹐狼藉呻吟﹐奄奄待斃。皇上聞之﹐應爲悲憫﹗彼惡堡者﹐亦可以回心矣。

伏念堡本籍杭州﹐去行在三千餘里﹔遭遇國變﹐捐妻子﹑棄墳墓﹐相依輦下亦已數年。法紀之自幹﹐固難恕也﹔犬馬之戀主﹐亦可念也。倘幸而得活﹐已是廢人﹔復以此一息偶存之身﹐■﹝敝﹞■﹝薛﹞於萬里蠻荒之外﹐勢必不到﹑到亦必死。妻子隔絕於異域﹐形骸委棄於天隅﹔幽夢難通﹐招魂無地。𨿽罪在不赦﹐而情實可矜﹗聖徳如天﹐業蒙恩宥﹔國法已正﹐乞貸餘生﹗或永不敍用﹑或量移近地﹐使苟延旦夕﹐冀望中興之年﹐尙有還鄕之日﹔不惟堡荷生全﹐卽同朝亦共感浩蕩也。臣不勝悚息戀切之至﹗

按此疏上後﹐奉旨﹕『金堡量攺近戍。該部知道』。

書﹝一﹞

寄黃石齋閣部老師書

上熊魚山先生書

與開少禦史書

在贛州與徐闇公書

上畱守相公書

又寄畱守書

寄黃石齋閣部老師書﹝乙酉十二月﹞

頃者﹐亡命吳門﹐蒙老師召至舟中﹐勗其狂愚﹐誨以學「易」﹔不能仰承提命﹐輕舉躁動﹐復有震澤之難﹔妻子胥溺﹐僅以身免。展轉奔閩﹐冀得望見左右﹔初不知旌節之在關外也。十月盡﹐抵行在。旣蒙與徐生孚遠﹑鳴時﹑吳生徳操同登薦牘﹐二徐業已授官﹔生與徳操特請俟鄕試﹐奉旨「下部試用」。計其資格﹐當得吏職﹔在朝同人不以一官爲生喜﹐皆以得大賢之薦﹐爭相羨也。

在關外﹐聞行朝�儲賢館﹐應以老師領其事﹔莫不踴躍重趼﹐思得自致於門下。及至﹐別有司之者﹔而老師反出關治軍旅之事。卽人人失望﹐而疑朝廷任用之乖方也。老師之自請出關﹐無兵﹑無餉﹐徒以一﹑二老書生自隨﹔講論道徳﹐將欲以忠義激發人心而收破虜之功耶﹖抑有所憤激﹐如魏無忌厲賓客﹑約車騎﹐欲赴斗以死於趙耶﹖上之聽老師之出﹐亦如唐徳宗之匿李泌於湖南耶﹖上不能庇一宰相﹐而乃聽其出﹐置之危疆﹐冀免其死﹔老師不能輔上任人立政以興大業﹐而判一死以報國﹕皆非天下之所望也。方生惟馨自信州來﹐言軍前義士雲集﹐惟得法書獎語數字榮於誥敕﹐以是爲召募之具。夫得大賢一字而知以榮﹐皆義士也。以此義士與之誓死勿去﹐則可﹔而欲以之與百戰之虜臨陣決勝﹐恐未能耶﹗且衢﹑信之間﹐非進取之地﹐又無險要足以敝閩﹔就使能蔽﹐今日之事豈在蔽閩而已也﹗卽由此克復全浙﹐亦非中興之大計。

以生論之﹐今日東南之大勢在江﹑楚﹐而江﹑楚之要領在贛州。今楊機部﹑劉晉卿兩先生奮臂一呼﹐而臨江﹑吉安同時並復﹔永寧王力戰而收撫州﹐則贛州之形勢益固。車駕急應移駐其地﹐用湖南之戰兵﹑因兩粵之糧餉以取江右﹐而據金陵之上游﹔協和魯藩﹐以固江東﹕則閩何必守也﹗鄭氏所以驕悍﹑脇制朝廷者﹐以上志在保閩﹔重守閩關﹐調兵措餉﹐不得不仰其鼻息耳。今江﹑楚迎駕之疏疊至﹐上輕騎出贛﹐則江﹑楚之兵百倍閩兵﹐兩粵之餉十倍閩餉﹔置閩不守﹐鄭氏亦何所用其脇制哉﹗且鄭氏何必眾棄之也﹗向在吳門﹐老師言及錢牧齋斥生妄論﹐謂其多讀幾年書﹐以能用馬﹑阮也。今諸君子不能用鄭氏﹐何也﹖鄭氏發迹﹐與黥布﹑彭越略等﹔布與越﹐漢祖用之撓楚﹐以成帝業。惟得駕馭之法﹐而用之得其宜耳。今用鄭氏﹐亦宜有所用之。倘令之出海師窺江左以擾吳會﹐而我以全力取江﹑楚﹔東西夾擊﹐未必非收復舊京之一策也。而駕馭之法﹐則惟上棄閩﹑出贛﹐待之益厚﹑任之益專而已矣。上不棄閩﹐則鄭氏驕气不奪﹐海內人心不振﹔上不駐贛﹐則東南形勝不得﹐江﹑楚士气不鼓。生甫到行在﹐卽擬上一書﹐爲諸相知者所沮﹔敬錄稿呈覽。老師審機度勢﹐勿以爲書生之談﹑勿以爲迂謬之見﹐采其一得入告我後﹐或少有補於廟議乎﹗生言得用﹐身不見錄﹐亦足以報老師特達之知也。

狂瞽不識忌諱﹐伏惟鑑察萬一﹗

上熊魚山先生書﹝乙酉十二月﹞

某謬以愚戇﹐賈禍當途。辱收气誼之末﹐匿迹吳門﹐時奉教誨﹔旅寺孤舟﹐相持雨泣﹐逆知有今日之事矣﹗然猶幸今日聖明在禦﹑眾正滿朝﹐𨿽封疆日蹙﹐中興正有機也。

八月中﹐家仲馭自震澤回﹐言與先生成約﹐相率同入新安。停舟市畔﹐卒遇遊兵。某與闇公﹑克咸恰以其刻造沈聖符宅﹐訪問去路﹐幸脫於難﹔仲馭猶麾眾與鬥﹐自發一炮﹐赴水而死。某妻方氏抱女挈子﹐同時隕命。諸君星奔太湖﹐展轉入閩﹔某獨在後收殮亡者﹐虜復大至﹐再罹其毒﹐瀕死者數矣。幸而不死﹐以大病畱聖符宅。九月盡﹐隨金中丞使者至孝丰﹐聞新安失守﹐攺從間道轉入行在﹔乃知先生蒙主上不世之知﹐擢置政府﹑總憲百僚﹐一時人士莫不額手稱慶﹐想望太平﹔不第故人色勇也。先生以先朝骨鯁之臣﹐九死一生﹐爲海內士大夫師表﹔𨿽時事已非﹐然遇大有爲之君﹑居得行其道之位﹐亦可以上報國恩﹑下答人望矣。

大臣之誼﹐以人事君﹔多事之時﹐求才爲急。近聞輦下嘖有煩言﹐謂執事仍以資格繩士。蓋因執事重名器﹑愼爵賞﹐而惡夫入關之以口舌得官者不勝其濫﹐故亟欲儼之﹔誠是也。然亦視其才之足用與否﹐未可一槪繩也。記曰﹕『三辰不軌﹐擢士爲相﹔蠻夷不恭﹐拔卒爲將﹕要亦其可爲將﹑相者也』。今四方入關上書者﹐皆捐妻子﹑棄墳墓﹐出入虎穴﹐不畏死亡而至﹔其志不忘本朝﹐其才皆可用也。求之班行﹐由兩榜起家者﹐宴安驕貴﹔有能志其所志而爲其所爲者﹐幾人哉﹗𨿽半屬虛言﹐無裨實用﹔然奇士亦往往出其中。如鎭江錢邦芑﹐著名江左久矣﹔與某同遭鉤黨之禍﹐執事所知也。畱都陷後﹐同與日生舉事太湖﹐事敗奔泖湖﹐哭於黃蜚軍前﹐求濟師不應而去﹔某所親見也。家室喪亡﹐一身狼狽﹐僅而達閩﹔上書言事﹐慷慨淋漓﹐論恢復之大勢﹐鑿鑿可據。自執事視之﹐豈非奇才乎﹖蒙上亟賞﹐卽日擢爲禦史﹔邦芑辭不受﹐執事請攺兵部司務以成邦芑之美。而今論者﹐謂執事實用資格抑之也﹔某獨明其不然。夫資格以繩庸人﹐不足以待奇士﹔可用於平時﹐不可用於亂世。況上破格以用宰相﹐執事獨不能容一破格之禦史乎﹖且今臺班中進士無幾﹐爲一榜明經者比比而是﹐未聞皆歷任而考授者﹔何獨於邦芑而靳之﹗鄙意以執事殆欲澄汰臺班之冒濫者﹐並特授亦格不行﹐而後可以罷題授之例﹔法自上始﹐故因其辭而出之﹐以明執法堅也。𨿽然﹐此亦承平時循職守正之務也﹔以用於今時﹐則固矣。今邦芑甘爲司務﹐有旨「許非時言事﹐補朕闕失」﹔是仍禦史之職也。主上行破格之事﹑邦芑有辭官之名﹐而虛使執事蒙沮士之譏﹐竊爲知己惜焉﹗先生秉鈞持憲﹐一任虛公﹔豈因勿惜人言﹐遂致堅持己見﹗前因邦芑之辭﹐成其讓徳﹔今從班列之議﹐題復臺員﹕本無成心﹐有何窒礙﹖

某■﹝魚且﹞鮒小生﹐甫授一職﹔計日之官﹐不敢掃門求見。誠荷忘分之交﹐不欲有盛徳之累﹔輒敢觸犯忌諱﹐私布腹心。惟執事其鑑之﹗

與開少禦史書﹝丙戌二月﹞

奉別後﹐度歲芋園﹔卽以元日首路﹐燈節始出閩關。入贛州﹐知吉安司李已經萬督臺題補有人﹐卽日回行在攺選﹐爲劉遠生中丞暫畱幕中﹐亦不拘其出入﹔此中事勢﹐見聞頗確也。

臨江復失﹐虜長驅至吉安﹐賴滇﹑廣二營將士力戰﹐虜隨敗退﹔恐仍增兵以來﹐吉安勢甚危急。羽書狎至﹐楊機部﹑閣部駐舟章貢城外﹐日催四營兵下。四營方自相爭鬥﹐殺其頭目李春﹐召募者百計調輯﹔頃甫入贛界﹐所至焚掠﹐雞犬俱盡。贛人畏其來﹐甚於畏虜﹔昨一哄而毀曾給諫之宅﹐以其主召募之議也。閣部不得已﹐馳檄令出湖東﹔贛人始定。大抵四營本峒賊﹐殺掠百姓是其所長﹔素無紀律﹐從未見大敵﹐豈足以抗百戰之虜﹗江右諸公﹐徒見彼黨張安一軍從永寧王敢戰深入以復撫州﹐遂恃以爲鴉軍﹐欲建收江之功﹔恐未能也﹗今撫州復陷﹐張安軍亦散歸矣。吉安滇﹑廣二營頗立戰功﹐而滇尢驍銳。閣部言其對壘時﹐在城上望見其揮刀欲刈﹑白刃出火﹐虜眾披靡﹐各城呼噪﹐言之如見屋瓦皆震時也。今閣部奉詔入直﹐萬督代之﹔與諸將講體統﹑申約束﹐日望四營兵下﹐極稱四營之勇以詟諸將之驕﹔恐從此皆解體矣﹗虜再至﹐有頹然而潰耳。此公素稱知兵﹐觀其舉措﹐必有僨事之虞﹔吉安失﹐贛州不守﹐東南事去矣﹗

弟前擬上書請車駕幸贛﹔今事勢如此﹐諸公必以弟狂謬失計﹐其言果不足聽也。若以愚見﹐據今日之勢﹐尢宜急幸贛也。乘兩營之未散﹑敵人之未來﹐大駕趨臨﹐命楊閣部星馳吉安﹐上手詔兩營﹐許以爵賞﹑重以帑賜﹔召萬督赴行在﹐卽以閣部暫領其事﹕則兩營士气鼓﹑將心固﹐虜𨿽至﹐吉安可堅守也。一面催粵餉過嶺﹐接濟吉安﹔一面檄長沙何督師﹐由長沙出袁州﹐攻取臨江﹕彼不敢捨臨江而盡銳於吉安﹐審矣。贛撫劉中丞駐建昌﹐合關外諸軍進圖撫州﹔乃令萬督率四營兵出湖東﹐直趨江省。根本所在﹐彼必返而自顧﹔我東南並進﹐天下事尙可爲也。兄𨿽辭禦史而受樞司﹐然奉有「隨駕從徵﹐許非時言事」之旨﹐此正吾兄言事時也。計今日所言﹐莫急於請上親徵﹐親徵則自蹕贛始。考漢史﹕光武卽位以後﹐凡諸將成功﹐皆由世祖車駕將至﹐而將士奮勇恐後﹔耿弇所謂「乘輿且到﹐肯以虜貽君父耶」﹗龐萌圍桃城﹐城中聞車駕至﹐眾心益固﹐卒以滅萌。宋眞宗澶淵之役﹐輦駕渡河﹐而三軍齊奮﹐虜以奪气請和。夫親徵﹐豈非危事哉﹗至尊不履危地﹐則將士不奮﹑軍气不振。宣王「常武」之詩所謂「如雷如霆﹐徐方震驚」﹔言親徵也。閩中旣非形勝之地﹐鄭氏亦決不足以守閩﹔今無進取之志﹐亦宜爲割據之圖﹗此地南接八閩﹑左據湖南﹐兩粵在其背﹔財賦所資猶囊篋中物﹐探手而取之也。且地勢險隘﹑城郭堅固﹐扼東南之上游﹔進可以戰﹑退可以守﹐卽閉關自保﹐亦未有踰於贛州者。上英明同世祖﹐兄當效馬援於上前聚米爲山﹑指畫形勢﹐上必了然﹔但在決斷速行耳。

弟一官無所﹐進退狼狽﹔不暇苴棲之圖﹐深切杞憂之慮﹗可與言者﹐惟大兄一人﹔亦惟兄可以言之上也。率布區區﹐不勝激切﹗

在贛州與徐闇公書﹝丙戌二月﹞

洪塘分手﹐倏歷五旬。吉安司理﹐業題補有人﹔弟應回部攺選。日來吉安報警﹐虜氛漸逼﹔此中情事並區區管見﹐具載家開少訊中﹐可取視也。

弟入關一書﹐爲諸君子所沮﹔其擊節嘆賞﹐以爲必可行者﹐惟開少與年兄兩人耳。及今爲之﹐猶未爲遲。但上決計出閩﹐減去儀從﹐輕騎赴贛﹐則人心爭奮﹐吉安可守﹔駐蹕贛州﹐猶有恢復之機也。大札至﹐知攺垣銜﹐從張大司馬朱選君等由海道出募舟師以圖吳會﹐此固今日制勝之第一策。但弟初議﹐以鄭氏習於海﹐現有海艘千餘乘潮駕風﹐猋忽千里﹐本其長技﹔車駕出閩駐贛﹐專以海師任鄭帥﹐而檄湖南何督師之兵分出江﹑楚﹔海師可以直抵崇明﹐堅駐不戰﹔江南義師自當聞風蜂起﹐時以輕舟出沒瓜﹑潤﹐拘其船艘﹑絕其糧道﹔俟上流師出九江﹐東西並進﹐則畱都爲囊橐中物矣。已知朝廷失駕馭之法﹐鄭氏決不肯出師﹐亦決不容上出閩﹔弟之所陳﹐徒爲書生之妄議而已。然海師之出﹑不出由鄭氏﹐而車駕之行止宜自斷也。今諸君出海募師﹐恐數百艘數萬之眾﹐非一時可集﹔亦非空手可驅使也﹗需之歲月﹐聲息傳聞﹐彼亦自有備矣。以鄭氏之眾﹐頃刻哨聚﹐捩柁張帆﹐數日便至﹔出其不意﹑攻其無備﹐令其措手不及﹐可以得志。然使上流無合舉之勢﹐徒恃水師亦不足以成功﹔惜哉﹗失此機也。今卽使海艘可募﹐勢力單弱﹔只可屯泊舟山﹐未能前進。然舟山之兵肯時出入於海門一帶﹐以爲江東之聲援﹐則江東人心益固﹔江東固﹐則閩可無虞。是此出﹐亦保閩之上策也。外議謂此行﹐直吳人借名泛海還裏耳。在閩中久官者﹐室家相隨﹐不勝故土之思﹔此志容或有之。若闇公﹐與弟震澤遇難時﹐子息俱盡﹐僅一老妻棄之不顧﹔崎嶇百折﹐死猶南首者何心﹗今孑然此身﹐復蹈不測以回﹐有何家室之可念﹑田園之可戀哉﹗

寧都曾靑藜﹐給諫仲子也﹐弱冠文秀﹔直造賊中﹐招撫四營數萬眾出。四營背盟﹐自相爭殺﹔靑藜復單騎入其軍﹐撫定成盟而還﹕誠奇士也。弟亦未免見獵之癢﹔倘上毅然蹕贛﹐願銜一命造湖南新附之營﹐效申胥之哭﹐請師出楚﹐據東南之上游﹐以俟督師之收江右﹑兵下石頭﹐亦不負入閩之本懷也。兄旣不肯自逸﹐弟亦豈能偸安乎﹗

時事如此﹐上下宴處﹑祗事虛文﹐無一實務﹔不但恢復無期﹐亦且逃死無地﹗轉念去年與兄艱危萬死﹐望闕宵奔﹐委妻子於波濤﹐睹屍骸之枕藉﹔彼何辜哉﹗目今所爲﹐益增其痛。

行矣闇公﹗努力乘風。吾兩人相見﹐正不知在何時﹑於何地也﹗臨楮酸咽。

上畱守相公書﹝己丑三月﹞

竊睹今日之事勢﹐據天末之一隅﹑保凋殘之數郡﹐事權盡去﹑法令不行﹔旣已無可復爲而海內忠義之士猶喁喁有中興之望者﹐徒以有畱守與督師兩人在耳。昔漢髙之取天下﹐惟資三傑﹔句踐之沼吳﹐祗恃種﹑蠡﹔昭烈之能鼎立﹐亦定策於武侯一人而已。以今日任事有兩君子﹐豈爲少哉﹗又況兩人者志同道合﹐彼此相濟如左右手﹐是兩人猶一人也﹔是則於無可爲時而大有可爲之機也。

督師遠在湖南﹐身任封疆之事﹐朝政多不與聞。惟相公爲主上所倚毗﹑爲廷臣所崇奉﹐政事之得失﹑人才之進退﹐得以非時啟奏﹔𨿽膺畱守之寄﹐猶是密勿之任也。凡士之由楚﹑蜀而來﹐未有不過桂林謁公者﹔公得一佳士﹐未有不急薦諸朝者也。卽江﹑浙之士﹐旣抵行在﹐聞相公好士之風﹐未有不思望見顏色而後去者﹔而執事薦士之疏﹐亦無日不至。誠以當今之務﹐莫急於人才﹔而以人事君﹐固大臣之本職也。而竊欲效一言於左右者﹐則望於所好之士惟求其實﹐勿徇其名也。夫執事之欲得士而薦之者﹐以爲國也﹔士之欲見於執事而冀薦者﹐以爲官也。其始見之時﹐盱衡抵掌﹐無非憂國之事﹔指陳利獘﹑辧別邪正﹐亦實有可以圖國之才。而執事力薦之於朝﹐使之受美官﹑居要地﹐然後得行其志。旣得行志矣﹐察其行﹑聽其議﹐無一有裨於國者﹔然後知向之所以見知於執事者﹐皆虛言也。虛言之士﹐志於得官而已﹔志於官﹐未有能謀國者也。於是天下之士以爲執事之所推﹐其士止於此也﹔賢者漸失其趨向之志。而不肖者承流踵轍﹑益務爲虛言﹐希揣意旨以謁相公之門﹔執事之所薦愈多﹐而可用者益少矣。夫人不易知﹐知人惟帝其難﹔於朝廷之上﹑宰相吏部之堂聽其篤論﹐睹其色莊﹐不過立談之頃﹐誠有難得其虛實者。以執事之虛懷延攬﹐凡至於門者未嘗不坐而與之談﹐而且置酒款燕﹐或數燕焉﹑或有無燕不與者焉﹐蓋已略尊卑之分﹑通彼我之情﹐飲酒賦詩﹐唱和爲樂﹔愚謂此中正可以求士也。夫士之至於執事之前者﹐其言語旣極揣摩﹐舉動瞻視之際必多矯飾﹐無非有意以自炫也﹔然而作僞者心勞而情必露﹐苟陰相之於其不經意之處﹐而僞敗矣。是故其始見﹐皆完人也﹔數見﹐則示以罅矣。接之以禮﹐所見皆其長也﹔與之狎處﹐則所短見矣。何則﹖始則處處著意﹔旣久﹐則有時而不經意﹐吾可以得其眞矣。夫言之能獨持其是而與吾意拂者﹐正士也﹔遷就其說以曲徇吾意者﹐小人也。言天下之事而責人以所難﹐試以其難者令圖之﹐其能者必毅然敢任﹔不則﹐口承而神不許也。以事業自期而謂志不在一官﹐試以美官餌之﹐其誠者必夷然不屑﹔不則﹐口卻而神欲之也。此非於不經意之時﹐不足以得其眞也。夫士苟有用於國﹐則美官何必不受﹔而今之好美官者﹐甚可醜也。旣以冒濫貽譏﹐且仍貪進不止﹔居其一﹐而又欲兼其一。如小兒之左搤摶黍而右不捨餳﹐兩手兼持﹔斯亦貪鄙之至﹐爲賤丈夫所羞稱者矣。有如此輩﹐執事亦安取其出於門下哉﹗某昔讀諫艸﹐久切歸依﹔旣入行朝﹐時思瞻仰。頃者浮沈郎署﹐未遂掃門之願﹐屢辱薦賢之章﹔此亦執事徇名之一誤也。然而皆小生之流﹐彼烏知所關系者大哉﹗

至於票擬之體﹐一以簡當爲貴。隻字之溫嚴﹐卽千秋之衮鉞﹑人視之以爲榮辱﹔寧有不重者乎﹗綸言重則主權尊﹐而戎索漸可操之自上矣。今𨿽不能爲過嚴之語﹐但不輕予之以溫﹔而予之必得其當﹐則溫者爲賞而非溫者卽寓罰矣。夫今之藩鎭﹐弁髦大臣而獨知敬憚執事者﹐以執事之淸節足以服之也。今誠請於上切責政府﹕以票擬詔令﹐從前俱失言體﹐以後悉遵典制。執事奉之﹐一切更始﹐言簡而情當﹔𨿽有惡執事者﹐亦無以議也。以執事一塵不染﹑更肯不徇情面﹐而加以上意之鄭重﹐則人知溫綸之難得﹔因其難得﹐益思得之以爲榮﹕斯戎索在上﹐天下事尙可爲也。執事之從龍﹐不爲不久矣﹑得主﹐不爲不深矣﹔蕭然一榻﹑食無兼味﹑苞苴不至於門﹐不爲不廉矣﹔若事不可爲﹔祗辦一死﹐不爲不忠矣。外廷之稱之者﹐曰不愛錢﹔其議之者﹐曰不任事。謂不任事者﹐因執事之存心大寬也。夫寬﹐本宰相之器。漢丙吉稱爲能寬容﹑有大度者﹐然宣帝綜核已甚﹑又當守成之世﹐濟之以寬﹐斯得其宜﹔故吉稱漢賢相。今何時乎﹖上天資仁厚﹐惟大臣是聽﹐而政府復一切從寬﹔毋怪乎紀綱淩夷﹑臣僚無等而藩鎭益以褻視朝廷也。然執事生有容人之度﹐不能彊使勿寬。惟於絲綸之出﹐稍加矜惜﹐不以一字假借﹐則人外樂其寬而內憚其嚴﹐實心任事﹐莫大於此者矣﹗

謬妄之見﹐不識忌諱﹐輒思有以效於左右﹐是猶捧壤而增泰山﹑瀉缾以益滄海﹐誠不自知其不可也。知己誼深﹐寸艸心切﹔惟執事其鑑之﹗

又寄畱守書﹝庚寅七月﹞

月來屢承手訊﹐隨奉報章。輦下時政日新﹐於邸報應已具悉。

小疏爲道隱乞寬﹐業奉兪旨﹔諸公𨿽側目無以相加﹐然某亦欲因此遂「浩然」矣。

諸公遠迎忠貞驅山陰而殺五虎﹐召對之時﹐盡反其說﹔就中本末﹐彭然石來﹐想已詳之。此君𨿽武人﹐資質明爽﹐一撥便轉﹔解人也。

山陰𨿽出﹐押班而已。金溪爲政﹐悉由諸公主張﹔晉封一案﹐尢駭見聞。往時惠國封公﹐已失之太驟。陳邦傅比例進爵﹐令惠國恥與爲伍﹐以其無功而封也﹔而今乃大封敗者乎﹗封爵濫觴已極﹐惟鄂國新興﹐稍爲不媿﹔今新興無故進公﹐是又予之以媿矣。

自督師之歿﹐湖南盡失﹐諸將皆罪人也﹔不奪其爵已爲失罰﹐而且封焉﹐是賞敗也﹗國家僅存虛名﹐惟有賞罰﹔棄其賞罰﹐何以存乎﹖掌樞者萬九臯﹐倡其議者魯孺發。孺發以「粵國」許新興﹔今得「宣國」﹐恐其不樂﹐欲奏請攺正﹐以「宣」字犯宣宗謚。某語之曰﹕『古不諱謚』。不信﹐持議如故﹔其固陋不學至此﹗思文時﹐以誕一元子﹐悉封從龍諸臣﹔家開少爲禦史﹐力疏爭之。𨿽不能阻﹐而一時幸封者爲之色削﹔邊鎭稱焉。今玆之舉﹐無有一人議其非者﹔蓋欲以是媚諸帥而大樹黨援耳。公聞之﹐初無一言﹔何也﹖言之固無益﹔彼固欲公言之﹐使構怨諸帥也。新興之封號以省不以郡﹐以新興爲相公之心膂﹐故欲重市徳以結其心﹔使公有言﹐則益攜矣。國事至此﹐無可復言﹔傳之異時﹐徒資笑柄。公寧以眾怨難任﹐遂默而已乎﹖今日之勢﹐譬如以敝舟遇颶風﹐欹側於波濤之中﹔柁師叫呼不應﹐覆在頃刻。而猶思市恩於斷■﹝木虜﹞亡篙之輩﹐冀其臨覆而獨肯拯予也﹐豈不愚哉﹗然舟覆之後﹐咎歸柁師﹐正賴此叫呼之語傳之於人耳﹗及今言者﹐不圖有救於目前﹐且期免笑於異代。宋李綱何能爲哉﹗然至今﹐其言在也。「詩」云﹕『其何能淑﹐載胥及溺』。某之憂惜﹐嗟其及也。

卽日乞假西來﹐面有所陳。率此附報﹐並以小疏奉覽。不宣。

——以上見原刊「藏山閣文存」卷二。

書﹝二﹞

上皖撫鄭大中丞書

寓武水爲家塞庵閣學復貝勒書

與汪辰初書

上皖撫鄭大中丞書﹝崇禎庚辰﹞

伏惟執事以中土之正气﹐號當代之淸流。頃者建節維揚﹐仁惠之譽﹐遠被江表。今爲帝心特簡﹐膺玆節鉞﹐專制上游﹐屬在宇下﹔士民莫不踴躍稱慶﹐幸福曜之來臨﹐指妖气之將滅也。下車之日﹐虛懷咨詢﹐無函不采。某以章句小生﹐猥承物色。而乃召至軒墀之前﹐略其上下之分﹐使得從容率意﹐盡所欲言﹔聽其狂瞽﹐謬加獎嘆。退而深維﹐以執事之實心任事如此﹑虛懷禮士如此﹐敢不陳其管蠡之見﹐以佐羣策之一得。

生生長南土﹐足迹未踰大河以北﹔中原情勢﹐非所習知。請卽執事所轄之郡邑﹐目睹賊所過之地勢民情言之﹐未策戰﹐且策守﹔欲議守﹐先議防。今之爲防守者﹐計惟守城﹔而以四鄕盡委之賊﹐甚非計也。賊起秦中﹐迄今十有餘年。官兵截殺﹐所有老賊無幾﹔而賊益眾者﹐皆所至饑民附之﹑姦民樂從之也。賊頻年搜殺窮鄕﹐人民略盡﹔廬毀田荒﹐一望皆爲墟莽。以是丁壯隨賊去者﹐爲賊效命﹐無返顧心﹔凡今之與官軍力戰者﹐皆是丁壯也。故賊計不急於攻城﹐而惟務掠野﹔其言曰﹕『野空﹐城亦空耳』。卽城之破﹐往往皆由內應﹔皆是此輩气類勾通﹐暗相招誘﹐致城以不守。由是論之﹐野之不淸﹐是資賊以糧也﹔鄕之不保﹐是驅民爲賊也。賊因我鄕之糧﹑用我鄕之民以攻我城﹐是自助之攻也。生故以爲﹕必保鄕而後可以保城。鄕保﹐則賊無所掠食﹐而其眾有饑而欲散之勢﹔鄕保﹐則民漸可以復業而從賊者有悔而欲歸之心。使郡縣各知所以保鄕﹐賊可以漸盡﹐豈惟足保城而已哉﹗

且夫守城之法﹐今亦太鹵莽矣。古者城外有郭﹐卽今所謂關箱是也。今守城者﹐但閉城門﹔至於關箱﹐恐賊得據之以爲困我之地﹐爲計者但先期焚之而已。生以爲宜益廣其址﹐使足容數十百家﹐招近城二十里內之百姓各自占基爲廬舍囷倉﹐與爲世業﹔築墻環之﹐髙與城等。城內居民﹐助之興工﹔官府及大姓量給之食﹐非甚難舉也。有警﹐卽令移家入關﹐一艸一粒盡括以隨。因編爲伍什﹐籍其壯者給以腰牌﹐專習火器﹑藥弩﹔賊近﹐則據險憑髙而守﹐城內民亦出助之。非爲關守﹐所以守城也﹔亦非爲官守﹐所以各守其父母﹑妻子也。彼近城之地﹐蒭粟已空﹐賊能與我持久乎﹖離城而遠者﹐又且各保其鄕﹐使一無所獲。一縣如是﹐縣縣如是﹔𨿽未能大創﹐亦足以困之矣。

今夫平原四達之地﹐無有險隘﹔賊騎馳驟而至﹐如入無人之境﹐不足怪也。若執事所轄之各郡縣﹐則皆阻山瀕水﹐有險可據﹔而今山之隘反爲賊所踞﹐吾民人恃以遺種者﹐獨近水之鄕耳。「易」曰﹕『地險﹐山川邱陵也﹔王公設險以守其國﹐蓋因其險以利用也』。今山失其險﹐而險在於水﹔則保鄕者﹐亦因水設險而已。當夏水泛濫之時﹐審其水勢常年所必至之處﹑旁有險隘而中爲孔道者﹐就築髙壘﹐外塹深溝﹐周以棘刺﹔開壘門啟閉﹐通以水橋於旁。險者使益險之﹐峻者使益峻之。乃悉召壘外之民依壘造屋﹐盡移其家入居﹔壘外之耕如故﹐秋收則悉括入壘內。擇其壯者給以腰牌﹐公舉一人爲之屯長﹔時加練習火槍﹑藥弩之技。無事﹐則以護耕﹔有事﹐則以守險。然而水不可落也﹐眾水之出﹐必歸一口。凡是水口﹐峻築堤障﹐設兵守之﹔而蠲河主之魚課﹐許以网船取魚﹐務使水冬夏常滿﹐可通舟楫。凡在壘內者﹐臨水人家各備小船﹐以防不虞。賊至﹐則近壘之老弱皆借寓臨水之村落﹐而壘以內一應丁壯盡赴屯長﹐協力守壘﹔遠爲偵探﹐多爲防備。夫守者﹐自守其身家與其父母﹑妻子也。有險可憑﹑有眾可恃﹐寧肯不盡心竭力者哉﹗今夫賊至之時﹐民不遠邂﹐遭其屠戮者無論。卽幸而近水﹐以舟獲免﹐而家之所有﹐姦民乘機掠寇﹐蕩掃無遺﹔重以遷移之苦﹑僑寓之艱﹐彼知之熟矣。是以近山之民﹐結寨死守﹔然而多失事者﹐寨固死路也。若此近水有舟﹐父母﹑妻子旣無可慮﹐而有不一心堅守者﹐非人情也﹗或曰﹕築壘築堤﹐所費不貲﹔於何取之﹗夫興築之工﹐取之居民﹔但須給之食耳。今試號召於壘內有身家之民﹑能出米食於工者﹐許其网船一隻下河取魚﹐以例遞增﹐酬其所費﹔而益嚴竊取之禁﹐有一罾﹑一竿入水者皆納價於河主﹐惟此船在外﹔以俟賊平後﹐始罷﹔則人爭思爲之矣。至於宜壘﹑宜堤之處﹐堤之深淺﹑壘之髙厚廣狹﹑工之多寡﹑築之堅固﹑守之嚴密﹐水過堤而使魚進不出也﹐壘不足而爲阱爲塹也。其中爲箭樓﹑爲營房窩棚﹐以時眺望﹑以備風雨。守壘﹑守堤之眾於何取食﹖爲之長者何以賞罰﹖約長何以相約束也﹖保長何以查點也﹖屯長何以團練也﹖晝夜之稽察也﹑偵探之遠去也﹐就中有利無獘﹐彼居民自能酌量得宜﹐條陳以請。上之人﹐但爲之主張依行可也。夫民所甚便者﹐非官爲之主﹐則不能行﹔非出於實心爲民之官﹐則民不信。若執事﹐則士民所共知其實心爲民者也﹐朝發令﹐則夕趨事恐後矣﹔而況身家所恃以萬全者哉﹗凡執事所轄之郡縣﹐皆令因勢擇便﹐仿其法以行之。行之數年﹐則吾之人心固而食以足﹐賊野無所掠而眾必饑﹔向之從賊去者﹐聞吾民旣飽且安﹐能無悔心乎﹖於是設一招懷官﹐給以關防﹔凡被擄之人﹐其家書其姓名年貌及擄去年月以報於官﹐徧行招諭﹐有來者與所報符﹐卽給以關防路引﹐歸農無阻。如是﹐則歸者益眾﹑賊益少﹐蓋不俟剿殺﹐固漸以解散矣。

夫賊本無技勇﹐吾兵望之輒奔者﹐畏其眾也。處處淸野守險﹐賊眾不得食﹐則眾不足畏也﹔處處瀦水溝塹﹐馬不能長驅﹐則馬亦不足畏也。又賊馬有限﹐皆掠諸驛遞﹑取之民間。凡富家子弟被擄﹐得馬卽與放回﹐有贖一馬以至數馬者﹔賊得馬卽爲騎兵﹐而步爲之役﹕故急馬﹐甚於急子女也。由是民間之馬﹐盡歸於賊﹔因有販馬賊營以爲利者矣。誠下令士庶之家不得養馬﹐馬悉歸官﹔官馬失者﹐與失伍同罪﹔販馬與賊﹐處以重刑。賊無所得馬﹐其勢漸衰﹔步賊𨿽多﹐吾守壘久練之眾可制梃以撻之矣。

賊以英山﹑羅田一帶爲之巢穴﹐今聞其耕田爲久窟計﹔賊豈耕哉﹐耕者皆英﹑霍近山之民﹐近山之民皆賊民也。誠以大兵臨之﹐盡驅以出﹐毀其廬﹑荒其田﹐察其有農器﹑牛力者散之近水之鄕﹐編入伍什﹐傭耕墾荒﹔賊食窘矣。賊窘而出﹐出無所得食則散﹔然後相機剿殺﹐不難盡殲也。

生之計﹐惟在絕賊之食﹑散賊之眾﹔保吾之鄕﹐乃所以固吾城也。然非念切救焚﹑志存久安如執事之一視同仁者﹐必不敢以此迂闊之見上干淸聽也。惟采擇萬一焉﹗

此書擬而未上﹐中丞旋被論以去。予避寇﹐移家白門﹐不復見公。公初蒞皖時﹐觀風謬采虛聲﹐置予第二﹔實未試也。往謁謝﹐忘分深談﹐大加賞嘆。先君子歿﹐特賜旌匾於輔仁會館——先君子講學處也。感激之私﹐不知所報。比公亦僑寓畱都﹐予以四方求食﹐未獲造謁。而予「移家詩」有云﹕『所賜尙方劍﹐誅殺徒自專』﹔有中予於公者﹐謂此指公﹔公不悅。今漳浦黃先生遣戍南還﹐予往見﹐值周仲馭﹑沈眉生兩君在坐﹐急避去﹔予訝之﹐漳浦手是詩﹐指問予曰﹕『此何指』﹖曰﹕『指理臺熊某也』。先生曰﹕『有云指鄭潛庵者』。予曰﹕『公未賜尙方劍﹐何以云然』﹗先生亟呼兩君曰﹕『潛庵誤聽』﹗夫以公之遇我如此﹐而忍狂悖喪心以妄譏公哉﹗今皆隔世事﹐回思當時讒口可畏而知己關切之深﹐可爲痛哭也﹗偶檢得此書﹐不禁淒然往事。一時末議﹐本無足存﹔存之﹐以見當日於公相知之誼也。公諱二陽﹐號潛庵﹔河南鄢陵縣人。

寓武水爲家塞庵閣學復貝勒書﹝乙酉六月﹞

伏惟貝勒元帥麾下﹐功髙杖鉞﹐位極分珪。躍馬而定中原﹐捲旆以收江左﹔不遺一矢﹐直下三吳﹕威徳所加﹐頌聲布道。忽承鈞諭遠頒﹐侑以禮幣﹔煌煌禮賢之盛典﹐儼然施諸亡國之孤臣。且欲召赴省會﹐面承尊旨﹔惶懼無端﹐席槁待命﹗敢擄鄙志﹐兼效微忱﹔上冒虎威﹐仰祈睿聽﹗

來諭云﹕『大淸取天下﹐取之於闖賊﹐非取之於本朝也』。誠哉斯言﹗某且據此﹐以答明諭。伏以本朝二百八十年之徳澤﹑先帝十七載之憂勤﹐一朝不戒﹐遂使金堤潰於蚍蟻﹑天柱摧於蜻蛉﹐帝後同時身殉廟社﹔古今慘異﹐薄海哀號﹗爲臣子者﹐不能號召義旅瀝血報仇﹐剸王莽之穢屍﹑嚙侯景之腐骨﹗而貴朝念先世之舊徳﹑棄近日之小嫌﹐因薊國之請援﹑開關延入﹐長驅京邑﹐滌蕩逆氛﹔凡我臣民﹐誰不北望瞻呼﹑稱仁誦義﹐謂貴朝必隨訪求太子﹑二王繼我正統﹐撫定人民﹑奠安城闕﹐而後成盟而退﹐永爲鄰好﹕則是貴朝再有造於我宗社也。載之史傳﹐名美千秋。不謂賊去而遂奄爲己有﹐使向之企踵者空悲失望﹐而稱說者自悔失言也﹗春秋狄人滅衛﹐齊侯驅狄而存衛﹔吳師滅楚﹐秦伯破吳而興楚﹕君子義之。未聞狄遁而齊遂有衛﹑吳敗而秦遂據楚也﹗惜乎﹗貴朝以義始﹑不以義終也。譬如大盜入室﹐戕其主人﹐竊踞其第﹔有幹僕力恐不敵﹐求救於壯士﹐壯士毅然許爲同仇﹐奮臂助斗。大盜授首﹐仇以報矣﹐而主人所有盡歸壯士﹔則是幹僕有功而無功﹑壯士有義而無義也﹗然猶有辭曰﹕『吾所取者﹐已非主人之有﹐直取諸盜也。主人之後不可復覓﹐吾𨿽無義名﹐不得加以「不義」』。如今日來諭之所云是也。至於東南半壁﹐闖賊未嘗有也。神宗之子孫於先帝爲同祖﹐兄終弟及﹑北廢南興﹐神器不容久虛﹔與鄰詎宜請命﹗擅立之罪﹐所據何典﹖日進之兵﹐所執何言﹖恐非古王者所以取天下之道也﹗而今者旌麾所指﹐開城以待﹔未有一旅﹐敢抗戎行。——傳聞貴朝仗義﹐聞南都失道﹐問罪賊臣﹔攺建潞藩﹐比諸趙宋﹕黜昏立明﹐古容有之。以是望風歸附﹐冀貴朝之仍存我宗社﹑還我疆土也﹗此望旣虛﹐能無憤嘆﹗竊觀周﹑漢﹑唐﹑宋以來﹐歷世旣久﹐其後未有不再興者﹔人心天意﹐自古已然。天不可違﹐人不可逆﹔麾下上考往事﹑下察輿情﹐急宜以存亡繼絕之義力請於朝﹐畫疆分國﹐以慰東南之思﹗卽今天气炎暑﹐戎帳未堪久駐﹔地勢沮洳﹐弓馬非所聘長。思如向者控鐵騎以淩波﹑遣徧師而略地﹐恐未易言也﹗是則區區之所欲效微忱於麾下者也。

至於某謬以譾才﹐忝竊上第。先帝察其朴謹﹐擢致政府﹔一無展布﹐歸老山林﹐今年七十一矣。一聞國變﹐分應從死﹔靦顏至今﹐寧望久活﹗文信公之矢志報國﹐力所不能﹔畱夢炎之反面事人﹐義有不可﹗妻喪已殯﹐兒病垂亡﹔朝露餘生﹐惟視日晷。倘因觸諱之語﹐加以逆命之誅﹐則浩浩淸流﹑惸惸白首﹐指汨羅以自誓﹑追鼎湖而非遙﹐固不用膏麾下之齊斧矣。謹布腹心﹐早晚惟命﹔不勝悚息之至﹗

時寄家武水﹐閒遊鴛湖﹔見有雙■﹝木虜﹞快船﹐星馳而至。至卽邀予入舟﹐不及一語﹐卽急掉以去。再三詢之﹔至中途﹐始言貝勒遣使賫書﹐邀相公入京﹐並述書中大旨云云﹔欲予急回﹐代作報章耳。予曰﹕『若爾﹐卽可爲之』﹔據船屬稿。稿甫就﹐舟已達岸﹐相公迎述其故。予出其稿於袖﹐相公驚喜﹔徐曰﹕『得毋過激乎』﹖仲芳先屬一稿﹐取示之﹔屬爲斟酌﹐期於不激﹑不隨。予辭曰﹕『如臺意﹐直用仲芳稿可耳﹔此稿不能攺也』。相公不肯﹔已曰﹕『往索徐虞求太宰書觀之』﹗太宰﹐亦貝勒所聘請者也。書至﹐卽太宰手自錄稿﹐盡一幅紅紙﹐文數千言﹔詞气激烈﹐惟誓一死。相公曰﹕『視此﹐則足下書固婉甚也』。欣然命書﹔亦不知其果用與否。未數時﹐太宰殉節以死。聊志諸此﹐見太宰之志果早決也﹝自記﹞。

與汪辰初書

辰初足下﹕

不相見者﹐二十三年矣。弟以庚寅之秋﹐乞假西上。十月舟回﹐去梧州僅四十里﹐聞廣州之信﹐乘輿已上趨左江﹔乃駐舟平浪﹐命小兒輕舸下探﹐得足下與李我貽訊﹐促弟同行。正發棹間﹐而潰兵蔽江而下﹐沿途大掠﹔不得已﹐捨舟趨岸。望見行在煙塵障天﹐無由前進﹔車駕從此相失﹐足下與我貽諸子從此隔別矣﹗足下崎嶇挈家以南﹐百折不回﹐卒追及龍舟﹐扈從天末﹔烈丈夫哉﹗天不祚宋﹐從龍者無一生還。足下且畱滯十餘年﹐亂定之後﹐盡室還﹐妻子無故﹔此世間希有事也。壬子冬﹐北遊過揚州﹐艤舟造謁﹔值兄有楚南之行。弟到門﹐門內無一人識者。及自陳本末﹐托令親轉聞於嫂夫人﹐彷佛記憶﹔隨令兩公子出相見﹐居然丈夫。問之﹐皆別後所得也﹔悲喜何如﹗

弟困頓梧州者數月﹐潯師梗道﹐無路可通﹔展轉菁峒間﹐瀕於死者數矣。以次年初夏﹐披緇度嶺﹔臘盡到家。所幸亡妻旅櫬已回﹐小兒舊聘仍在﹔妻旣歸土﹐兒亦抱孫。戢影江潭之上﹐混迹僧俗之間﹔回首同遊﹐有如噩夢﹗曜靈西沒﹐望眼空穿﹔惟祈早死﹐畢此一局。不意身卽不死﹐反令小兒無端殞於盜手﹔復遭虐令﹐諱盜仇死。兒冤未伸﹐身辱已甚﹔天之於弟也﹐亦過毒矣﹗蓋畱弟不死﹐以徧歷危苦之事﹐備受人間骨肉傷心之痛也﹗以足下視弟﹐豈非完人哉﹖

聞在滇時著有「日記」﹐檇李曹君托弟覓致之。此君畱心野史﹐采錄頗廣﹔但皆得諸傳聞﹐信者少耳。今日野史﹐卽異時正史所據﹔惟存心虛公忠厚者﹐能爲此事。不虛﹐則中有成見﹐而其言不信﹔不公﹐則意有偏私﹐而其言不信﹔不忠﹐則情實不核﹐而其言不信﹔不厚﹐則求人過刻﹐而其言不信。惟足下之盛徳﹐足以具是四者。故弟以爲日紀出自足下之手﹐必可據也。主上以神宗之嫡孫稱號十有六載﹐天命𨿽移﹐人心猶系﹔𨿽僻處天隅﹐實正統所在也。憚狐聚一日不遷﹐則正統一日在周﹔崖門舟一日不覆﹐則正統一日在宋。足下日紀﹐正未可以偏方小史視之也。譬之故家遭難﹐第宅已爲他人所有﹔子孫僅存﹐寄身蘧蘆﹕無知識者以宅內爲主人﹐而有知識者終以蘧蘆中爲主人嫡派之所在也。足下日紀﹐不過蘧蘆中語﹔異時重之﹐固有勝於金匱石室之藏者。彭然石言足下不甚祕惜﹐容易示人。𨿽今代不深忌諱﹐然恐笥無別本﹐一有遺失﹐後欲追記﹐未免缺如﹔珍重﹑珍重﹗

足下已八十﹐弟七十矣。餘生更幾﹗聚首無期。何時得面論耶﹖言之惘然﹗

——以上見原刊「藏山閣文存」卷三。

序

汪辰初文集序

生還集自序

汪辰初文集序

予與辰初交﹐蓋於乙酉冬閩中行朝同試天官時也。旣同官同選﹐君得瓊州﹐予得延平。閩敗﹐皆棄官守初服﹔爲居民所憐﹐匿之山中三年。端水再興﹐兩人同時至行在﹐例得擢用。當事有嫉予者﹐並抑君﹔因資俸悉同﹐故不能獨異也。於是﹐浮沈郎署者一載。其冬﹐予以禦試入史館﹐君亦旋補勛司。居止相並﹐舟亦聯檣﹔蓋無時不聚首云。庚寅之秋﹐予西上桂林。冬十月﹐返﹔不及梧州者四十里﹐東西交潰﹐望見行在煙塵蔽天﹐榜人不敢進。急命小兒拿輕舠造君問故﹐則駕已南行﹐君與李我貽亟招予移舟同行﹔乃潰兵截江﹐無由前發﹐遂捨舟趨山。從此﹐與君相失矣﹗

據君「日紀」﹕隨駕過滕江﹐值陳邦傅叛﹐道阻﹔同行者皆止北流﹐君獨隨夷陵相國文公安之冒險進。旣至南寧﹐卽命以司官行部事。上在南寧歲餘﹐孫可望遣其將賀九儀﹑張明志擁兵迎駕﹐殺從官吳霖﹑張載述﹐因問大學士山陰嚴公封爵事﹔公責以脇封非禮﹐明志不遜﹐遂赴水死﹐行在大亂。會賓﹑遷告警﹐上由土司入廣南﹐再移新寧州﹐蹕瀨灘﹔南寧不守﹐孫可望請駐蹕安隆﹐從官皆捨舟楫﹐徒步行兩月始達﹐君挈家以隨。而夷陵公爲督師﹐時與可望抗禮﹐可望憾之﹔至是﹐誣以賣紮鬻官﹐請加顯戮。君力持考功法﹐得免死﹐遣戍﹔遂遁迹湖湘以去。陳邦傅旣叛降北﹐及西府破復桂林﹐獲之﹔檻送行在﹐可望用剝皮法伏誅。禦史李如月請加謚﹐加惡謚也﹔可望不察﹐以請謚爲卹典﹐與己迕﹐請以誅邦傅法誅之。閣臣不以如月疏封示﹐卽如所請﹔君力救﹐仍以考功法求從輕典﹐不從。如月臨刑﹐呼曰﹕『知我冤者﹐汪考功也』﹗可望跋扈日甚﹐上與大臣吳貞毓等十九人密議召西府李定國入衛﹐本夷陵公指也﹔而衛臣馬吉翔爲可望私人﹐謀先出之。會南寧新復﹐因加吉翔重銜畱守﹔夷陵憂曰﹕『出斯人以防內應﹐保其不爲外患乎』﹖已遣敕使賜西府圖記﹐文曰「屏翰親臣」﹔實密召勤王也。所遣員外林靑陽﹑待詔周官﹐輒用使臣例﹐張皇馳驛﹔可望聞知﹐奏問發敕之故。貞毓知事泄﹐乃歸罪吉翔﹔以畱守南寧﹐給有空頭敕便宜行事﹐朝廷實不與聞。於是可望故令其都督鄭國肘械吉翔赴行在質對﹐吉翔以頭擊貞毓者再﹔而鄭國隨領兵收縛貞毓等十九人至其營刑鞫﹐備諸楚毒。十九人恐逆犯乘輿﹐同聲引罪曰﹕『此吾等盜寶矯詔﹐上不知也』﹗報聞﹐可望悉殺之﹐而益厚吉翔。初﹐貞毓與禦史周允吉以敕稿及札諭密付君與都督張日升﹔至是﹐貞毓妻裴氏亦縛去﹐詰問敕稿所在。有王長班泄其事﹔君聞變急回﹐盡焚之。焚畢﹐兵擁門入室﹐徧搜不得﹐始罷﹔危矣﹗先是﹐職方趙賡禹寓城南市﹐十九人常聚議其所﹔吉翔與龐天壽時令人竊聽﹐以報可望。君以典選回避﹐獨不與﹐故得免﹔豈非天哉﹗甲午冬﹐可望遣將軍白文選及親將葉粲劫駕移貴州﹐宮中哭聲徹外﹔文選料西府且至﹐延畱數日。忽報有兵從東來﹐文選請自往視之﹔越日五鼓﹐城上望見數十騎玨至﹐遶城呼曰﹕『西府大兵至矣』﹗城上歡聲如雷﹐劫駕兵實時隨粲遁去。定國入朝﹐拜舞奏事畢﹐卽請上移駕滇南﹔自選帳下五百人衛宮眷先行﹐自安隆至滇。凡可望所屬郡縣望風開門迎降﹐從官皆安驅以從。於是封定國郡王﹑劉文秀蜀王﹐徙可望妻子於黔﹔可望憤甚﹐悉其眾發貴州﹐先遣前鋒張勝以精銳間道襲滇﹐賊心腹王尙禮在省將內應。是時﹐定國未至﹔君急請沐天波出不意﹐倒曳尙禮﹐圍守禁中。張勝至﹐縱火焚城外﹐煙焰甚烈﹐上登城禱雨﹐雨如注﹐勝人馬俱陷泥淖中﹔而定國兵早至﹐生擒之。可望敗竄﹐投北去。君升詹事府詹事﹐與楊在同主雲南鄕試。踰年﹐可望導北兵破貴州入滇﹔上決計遷蜀﹐爲浮橋金沙江以備移蹕。值定國兵潰於磨盤山﹐道阻﹔遂移緬﹐從吉翔議也。君追駕至楚雄﹐聞之嘆曰﹕『捨漢而夷﹐失策甚矣』﹗至玉龍關遇掠﹐溺水幾死﹔因遘重疾﹐遂止。而緬禍一至於斯﹐天乎﹐誰實爲之﹗君幸脫緬難﹐畱滇十餘載﹔路通﹐仍全家以歸。嗟乎﹗君瀕死不死﹐且入閩時﹐孑然一身耳﹔今乃有垂白孺人與丈夫子三﹐於萬里蠻荒之外﹐穿鋒鏑﹑冒瘴癘﹐相扶以歸。𨿽裏中故物俱盡﹐僦屋以居﹑賣文以活﹔然回思偸息虎穴﹑朝夕莫保時﹐其幸何如也﹗予不及君遠矣﹔予旣不能冒死以從﹐僅存一子度嶺﹐無端慘死﹐公私皆愧君焉﹗造物之所以報君者﹐厚矣。

今年三月﹐訪君揚州﹔是時君年八十四﹐予亦七十三矣。凡別三十五年而再見﹐涕泗久之﹔因出諸集﹐屬予序。君爲人忠厚虛公﹐所言足信﹐其著述皆必可傳﹐世共知之﹐予故不序﹔而特序予之獲交於君與君之生平遭遇本末如此。

生還集自序﹝己丑七月﹞

予自總角學詩﹐迄今二十年。其十年﹐茫如也﹔戊﹑己以後﹐始能明體審聲﹐一窺風雅之指。所擬樂府﹐以新事諧古詞﹐本諸弇州新樂府﹐自謂過之。五言詩﹐遠宗漢﹑魏﹐近間有取乎沈﹑謝﹐誓不作陳﹑隋一語﹔唐則惟杜陵耳。七言詩及諸近體篇章尢富﹐皆欲出入於初﹑盛之間﹔間有爲中﹑晚者﹐亦斷非長慶以下比﹕此生平學詩之大槪也。每歲春花零亂﹑秋風蕭瑟﹐卽無日不詩。大約笥中過千首﹐家貧不能梓﹔梓者或遊艸﹑或詠物﹐皆一時興會﹑率爾而成﹐非爲工也。癸未居白門﹐與吳鑑在集同鄕諸作﹐爲過江詩略一選。予詩屬鑑在點定﹐信手抽取﹐得意者殊少。黨禍之日匿復壁中﹐有詠懷﹑擬古﹑詠史詩百餘首﹐頗多風人遺意。合前此諸作﹐日置案頭﹐將反復攺訂﹐欲以是名千秋也。豈意震澤之難﹐竟燼於一炬乎﹗

難後無賴﹐遇境輒吟﹔感懷托事﹐遂成篇帙。旣困頓風塵﹐不得古人詩時時涵泳﹐兼以情思潰裂﹑夙殖荒蕪﹐得句卽存﹐不復辧所爲漢﹑魏﹑六朝﹑三唐矣。間道度嶺﹐悉索敝簏﹐斷自弘光元年﹝乙酉﹞﹑迄永曆二年﹝戊子﹞冬止﹐約計四載﹐共得詩若干篇﹐爲六卷﹔付諸剞劂﹐目曰「生還集」﹐志幸也。其間遭遇之坎壈﹑行役之崎嶇以至山川之勝槪﹑風俗之殊態﹑天時人事之變移﹐一覽可見。披斯集者﹐以作予年譜可也﹔詩史云乎哉﹗

——以上見原刊「藏山閣文存」卷三。

議

上政府滇封三議

上政府滇封三議﹝己丑五月﹞

某上言﹕頃見雲南孫可望遣使請封﹐給事金堡引祖制「無異姓封王」之典﹐連上七疏﹐力阻其請﹔下諸臣廷議。某以末僚﹐不獲與會議之列﹔輒有謬見﹐敢私布於執政。

某聽滇使楊畏知所言﹐此中要領不難得也。畏知見堡疏﹐不以爲非﹔見江西宗室議云疏詆堡把持誤國﹐乃曰﹕『朱君謬矣﹗給事引祖制以爭﹐使知朝廷有人﹐法紀尙在﹔主上破例封之﹐使知出自特典﹐益見聖恩。蓋難其封而後封之﹐斯知感激而尊朝廷﹐所謂「懷諸侯」者在此一舉』。又曰﹕『請封﹐可望一人意也﹔其意欲得封爵出劉文秀﹑李定國上﹐足以駕馭兩雄﹐使受其節制耳』。李定國爲人直朴無僞﹐初遣使請封時﹐定國不悅曰﹕『我自爲王﹐安所用請』﹖可望再三諭以『封爵出自朝廷者爲眞﹐今皆假號也』﹗定國曰﹕『若是﹐則便是朝廷官﹐不更作賊矣﹔勿反復也』。審知可望之情及定國之語﹐固可假封爵以術馭之矣。助夫異姓不王﹐漢制也﹔唐中興﹐以功封者﹐不一而足。況今滇非我有﹐賊號僭竊已久﹐石勒所云「趙王﹑趙帝﹐自我爲之」﹔吾又奚吝此虛名哉﹗但須受封之後﹐使能就我戎索耳。

今阻封之爭﹐惟堡一人而已。愚謂舉朝皆宜爭之﹐皇上赫然下嚴旨切責﹔乃違眾議﹐用特恩賜以國姓﹐予以郡王名號。而定國﹑文秀如畏知之議﹐爵以上公﹐陰使人語之曰﹕『此可望指也』﹔敕書內極其獎厲﹐許以出滇有功之日﹐卽錫王號。而又敕可望居守﹐定國﹑文秀分途進取﹔兩雄本不欲聽其駕馭﹐固利於專徵﹑又出邀上賞﹐必踴躍奉命。若可望不遵朝敕﹐彼亦弁髦可望之封爵矣﹕此一議也。

某又聞可望所以彊於兩雄者﹐以有艾奇能一軍佐之也。奇能死﹐中軍馮雙禮領其兵﹐與可望合﹔故可望獨彊。今請封之疏﹐未嘗及雙禮也。誠令定國﹑文秀受封之後﹐合疏爲雙禮請﹔朝廷只坐不知﹐但據所請﹐量加五等之爵。已乃敕問可望﹐是否應乎﹖使以爲可﹐則徳歸兩雄而離心於可望矣﹔以爲不可﹐則怨歸可望而三人共與爲敵矣。可望之勢旣孤﹐自當仰藉王靈以行其威令﹐而朝廷尊矣﹕此又一議也。

某考唐世功臣封王﹐其上必多帶官銜及功臣名號﹑食邑若干戶字樣﹐非孑然某王也。今召其使者﹐示以唐制﹐加以崇銜﹐其「便宜事權」待請而後予﹔彼未有受爵而辭銜之理。旣有官銜﹑復請事權﹐𨿽稱王爵﹐仍是朝臣﹔則戎索操之在我矣。至於兩雄官位﹐直令可望擬進予之﹕此又一議也。

今以可望不可信﹐欲兩雄爲我用﹔則前二議似亦可行。若以滇南委之度外﹐聽其進止﹐朝廷以虛號羈縻之﹔則後議亦覺得體。惟在君相決計速行之﹗

今滇使入朝數月矣﹐畏知求去不得﹐乃作轉語﹐請封可望爲公﹑兩雄爲侯﹐稍異其等級﹐以圖報命。聞將以此定議﹐恐非請封本指也。若果行之﹐愚恐徒失可望之心而損王命之重也﹗謹上。

——見原刊「藏山閣文存」卷四。

論

南渡論

閩論

粵論

南渡論

蘇子瞻謂周計之失﹐未有如東遷之甚者﹐具論遷國之謬﹔此妄論也。當時幽王被弒﹐西京爲犬戎所據﹔平王以賜秦襄公﹐令自取之。再世以後﹐至文公始逐戎而有其地。

周民自是﹐始得見錦衣狐裘之爲君﹔「終南」之詩所由作也。當驪山覆亡之時﹐不有王城﹐何以立國﹖晉﹑鄭諸侯﹐能以兵力克復舊京﹐迎立新主乎﹖遷國之後﹐遂以不振﹔此亦其大勢然也。

東晉﹑南宋﹐僅能偏安﹔要未有如今日敗亡之速﹑失國之醜者也。史稱宋髙宗忘親事仇﹑信姦邪而殺忠臣﹐極人主之不肖﹔而能苟全於一隅﹐延趙祚百餘祀﹐蓋有天幸焉。今者封疆𨿽蹙﹐未甚減於建炎時也。諸鎭戰兵不下數十萬﹐宿將猶有存者﹐不僅黃得功輩驍勇可恃也﹔東南財賦之地未嘗少虧﹐轉輸固便也。但得一中才之主﹐有乃心王室者數人以爲之佐﹐上下一體﹐封疆爲念﹔收四方之能士﹑因思漢之人心﹐練軍實﹑廣召募﹑愼名器﹑惜賞罰﹐根本粗立﹐守險固圉。毋論報仇雪恥﹑恢復舊疆﹐卽使畫淮而守﹑截江以戰﹐寧不足以支持歲月﹗豈有鐵馬長驅﹐揮戈竟渡﹔君臣奔竄﹐空國迎降﹔不發一矢﹑不闔一城﹐而半壁之江山拱手以獻﹔一年之天子﹐囚首就俘﹐極南朝之辱﹑貽萬世之羞如今日之事者乎﹗

夫亡國者﹐主也﹔亡主者﹐馬士英也﹔而令馬士英至此極者﹐阮大鋮也。推而論之﹐東林諸君子攻擊大鋮之已甚者﹐亦與有過焉。馬士英以戍籍起廢爲鳳泗總督﹐特出於周延儒﹔大鋮爲之也。其後士英藉是爰立﹐遂以登庸﹔大鋮以爲己功﹐卽士英亦以爲大鋮徳也。而所立者﹐又福王之子﹔東林當日國本之爭﹐非以福王乎﹖京師陷後﹐畱都當事僉議立君﹐士英貽大司馬史可法書﹐請所欲立。是時稱福世子者已在士英軍中﹐大鋮與之謀久矣﹔而可法不知﹐猶且議親﹑議賢﹐未有所決。報書甫達﹐新主業已擁戴渡江﹐不俟南都迎駕之疏至矣﹕此士英入直﹑可法督師之張本也。方主未南渡時﹐諸閹自都城逃來者﹐皆主於內守備韓贊周。贊周與大鋮交好﹐凡閹至﹐卽與深相結納﹐以當日所爭國本一案詳細演說﹐以重言者之罪﹔而與己爲難者﹐皆其黨人也。及新主禦極﹐諸閹入侍左右﹐則大鋮之才能與東林之舊怨﹐早悉於宸衷矣。是以士英疏薦﹐舉朝排擊﹐竟由中旨起用﹐卽士英亦不知其所自來也。當時諸君子曾不卻慮及此﹐惟據「欽案」爲先帝所手定。夫新主之念先帝﹐豈勝其念先王乎﹖且終日以門戶之見﹐分別邪正。夫門戶之正人﹐皆異時爭國本之气類也。此正足以信左右先入之言而堅當寧任用之志﹐其爲大鋮竊笑久矣﹔何諸君子見之暗而術之疏也﹗士英﹐鄙夫也﹔惟賄是求。由邊吏起家﹐不與時局﹔未嘗切齒於諸君子﹐而有欲殺之心也。大鋮𨿽甚暴厲﹐然志量褊淺﹐好權勢﹑喜誇張﹐少有得失﹐悻悻然見於面﹔小丈夫也。以十七年廢棄在家﹐百計求出不得﹐談兵結客﹐思以邊才起用﹔但假虛銜﹑還其冠帶﹐俾得以誇耀於鄕裏僮僕﹐志亦足矣。當立國之初﹐知其勢不可阻﹐於士英未薦之先﹐諸君子槪置往事不論﹐倡爲使過之說﹐顯稱其可用之才﹔廷缺節鉞﹐請授以邊方督撫之重寄﹐則其志已伸而憤已平。何則﹖其始願固止於此也。待士英薦而補牘﹐已屬後圖。而乃一剡甫出﹐百疏交攻﹔攻之愈眾﹐則用之愈堅﹐而彼之憤益深﹑其毒益甚﹗宋葉適謂趙汝愚曰﹕『侘冑所望﹐不過節鉞﹐宜與之』﹔不從。適嘆曰﹕『禍自此始矣』﹗且士英與大鋮﹐皆小人也﹔恩怨沾沾﹐以一薦報其當時起廢之謀﹐情有難已。大鋮居然以其官皆由已﹐於未出時業已干預朝事﹐掣士英之肘﹔動需關白﹐兩人間已生矣﹔而乃使之復固者﹐諸君子固之也。當是時疆場孔棘﹐諸君子當道﹐未聞有薦一奇士﹑畫一奇策爲國家禦侮定難者﹔惟日夕爭此一案﹐亦豈足以服二豎及諸黨人之心乎﹗

寧南左良玉興晉陽之甲﹐𨿽啟自黃澍﹐其實上爲賊鋒所逼﹐驕弁悍鎭挾以東來﹐以淸君側爲名耳。而適當揚州報警之日﹐督師請援之疏﹐日夕狎至﹔呼天淚盡﹐望救眼枯﹗君臣相顧﹐褒如充耳。諸將僅一黃得功勇猛堪戰﹐二豎董之以禦西師﹐而置揚州於不問﹔其言曰﹕『師北來者﹐國亡﹐死者眾﹔西來者﹐志在吾兩人耳。寧亡國﹐不兩人死也』﹗乃西師甫還﹐而北師已渡江矣。或謂上流犯順﹐致使江北援孤。以揚州之不守﹐罪盡坐良玉﹔是殆不然﹗當督師去國之始﹐君若相固已棄之度外矣。彼其意﹐未嘗不幸揚州破﹑督師死﹑良玉挫歸而北師不渡﹔則以召逆帥﹑誤封疆爲名﹐諸君子屠殺之禍正自此始也。𨿽然﹐良玉烏得爲無罪也﹗良玉棄其守土﹐稱兵畿內﹔名爲問罪﹐實且無君﹐與叛逆何異﹗而實因大鋮﹑士英有以召之。士英之惡﹐又因大鋮益以甚之。則是亡南國者﹐一大鋮而已﹗

其何以使大鋮銜憤肆毒﹐以至於此哉﹖以先帝之聖明﹐爲門戶所持﹐致使用捨莫知適從﹔乃盡信小人以亡其國﹐車覆而轍不攺。春秋責備﹐何以辭焉﹗

閩論

閩立國一年而敗﹐𨿽曰气數爲之﹐蓋亦人事使然焉。夫閩所建﹐非孱主也﹔所有之地盡兩粵與黔中﹑楚之湖南﹑江右之半壁﹐截長補短﹐地連六省﹐非甚俠小也﹔山川地勢﹐皆極東南之險阨﹐可以扼守也﹔米谷不取給於他﹐物產富饒﹐開采鼓鑄﹐可以濟軍國之用也﹔其兵𨿽不能決戰於平原廣野﹐而乘髙伏莽﹑超距跳躑於叢棘漸石之間﹐援崖蹈險﹐𨿽孟賁﹑慶忌不能與之爭追逐也。又有火器﹑毒弩﹐與北方弓矢足以相當也﹔北方所恃者弓馬﹐其地馬不得馳﹑弓不得施﹐不戰而守﹐閩固未易破也。然而一年輒敗者﹐則三山非駐蹕之地﹑鄭芝龍兄弟非可倚之人﹔倚非其人﹑據非其地﹐如坐井而求出﹑媚虎而思騎。當其駐閩時﹐固已失天下之大勢﹑阻興復之雄圖矣。

說者謂當棄閩而入楚﹐捨鄭芝龍而依何騰蛟﹔是時湖北賊新降騰蛟眾數十萬﹐拊而用之﹐卽光武銅馬之眾也。然而﹐閩可棄也﹐楚未可入也﹔騰蛟可依也﹐新降不可用也。夫銅馬之眾﹐惟光武有以大創之而後降﹐降之而後能用之。今之降者皆有所逼而來﹐非我能降之也﹔狼子野心﹐其足信乎﹖江東於閩爲唇齒﹐保江東乃所以固閩圉﹔易明之理也。而以不奉「攺元」之詔自生嫌隙﹐此其過在江東﹔閩𨿽屈己講和﹐所以保江東之策未之講也。當日形勢﹐惟江﹑楚據東南之勝﹐惟贛州扼江﹑楚之要﹔誠使早蹕贛州﹐而用何騰蛟之師以收江右﹑用鄭氏之海艘以擾江南﹐使北師不得盡銳於江東﹐而江東可保﹑江右可復﹐天下事尙可爲也。騰蛟爲偏沅舊撫﹐善馭將﹑能得士心﹐其時軍聲大振。守江右者﹐左良玉之部將金聲桓也﹔左師潰﹐聲桓勢孤而降﹐其志未固﹔與騰蛟共事久﹐以湖南之勝兵臨之﹐可不戰而下也。鄭氏之兵﹐陸戰非其所長﹔躍馬彎弓﹐則鳥獸散耳。至於駕風乘潮出沒於驚濤駭浪之中﹐舟側不僕﹑舟覆不死﹐倏忽千里﹔此鄭氏之長技也。由閩趨浙﹐風便不一日可到﹔乘間抵罅﹐蹈空虛而出無人之境﹐可以直抵京口﹔往來飄忽﹐以絕南北之渡﹐以斷漕運之艘。旬日之間﹐三吳之義師雲起﹐而上流之羽書狎至﹐敵人措手不及﹐其勢可以得志。而湖南之兵出江右者﹐聞下流有師爲之聲援﹐則其气益壯。東西並奮﹐畱都有可復之機﹔就使南昌未能遽復﹐海師未可久畱舟山﹑崇明之間﹐進退無時﹐江東足保無虞﹔江右之湖東﹑西﹐亦皆爲所有矣。是故駐蹕贛州﹐調湖南收江右﹑用海師固江東﹐𨿽不足以中興﹐亦偏安割據之勝算也。

然此於初入閩時卽行之則可﹐彼鄭氏自謀之策未定﹑君臣之嫌未生﹐甫爲擁戴﹐決志進取﹔以江﹑浙之戈船委之鄭氏﹐而自任江﹑楚汗馬之勞﹐懸不次之封賞﹐期相見於孝陵。鄭氏𨿽未見大敵而用其長技﹐固所樂爲﹔且其志气方新﹐知雄圖遠略之將大有爲也﹐亦勇於從事矣。計不出此而乃久駐於閩﹐備百官﹑設朝儀﹐用太平天子之文法﹐講光武功成以後之張施﹐彼鄭氏固知上志之重去閩也。重去閩﹐則其權不得不歸鄭氏﹐而其志益驕﹔旣素爲閩士大夫所賤﹐又數攻擊其無禮﹐遂有賊害大臣之事﹔上之所以待之者﹐外示隆重而太阿在握﹐未嘗稍有假借﹔釁端已開﹐而復戮其舊恩陳謙於市﹐芝龍叩頭爭之不得﹐伏屍痛哭﹐收其血以去﹐心已離矣﹔豈猶肯爲之用乎﹖能卽於此棄閩出贛﹐召騰蛟入援﹐分師以下袁﹑吉﹔移粵督駐嶺上﹐設重兵於汀﹑漳﹐合江﹑楚之眾﹐用兩粵之餉﹐𨿽閩﹑浙不守﹐猶足以支持數年以待天下之變﹐何至一敗遂塗地乎﹗

迨江東報陷﹑閩關已虛﹐始倉卒爲幸贛之計﹔就能達贛﹐而敵騎已充斥於贛州城外﹐𨿽無汀州之變﹐事已不可爲矣﹗夫此兩路之師﹐是我所宜用之以制敵者﹔反使敵用之以乘我﹐至於君亡國覆﹐豈不悲哉﹗

——以上見原刊「藏山閣文存」卷四。

粵論

當江西反正﹑粵東繼起﹐天下爭謳吟而思漢。是時湖南已失之城﹐一時頓復﹔人爭荷戈而求敵﹐破竹無前﹕天意人心﹐駸駸乎有可以中興之勢。而卒不能有爲者﹐由其舉事者皆介冑一勇之夫﹐與謀者迂儒小生﹑無所識見﹐惟能始事而不足以成事也。

且夫南昌當煙銷灰冷之時﹐無端一炬﹐海內鼎沸﹔其功不爲不奇矣。不能乘時東出而盡銳以攻贛州﹐贛州未下而北師已進湖口﹐捨而去之﹔又不能分駐湖東﹑西以爲犄角﹐共守一城﹐坐待圍合﹕其計之失﹐有不待言者矣。粵東﹐因南昌而起者也﹔有南昌而後有粵﹐輔車相依。南昌圍而粵東救﹐蓋不容緩之須臾者矣。而粵之救南昌也﹐又以必取贛州而後進﹔贛人語之曰﹕『盍先解南昌圍乎﹖圍解﹐贛安所往﹗今且速去﹐吾終不議其後』。此實語也﹔粵不聽。於是贛乞降以緩師﹐而堅壁淸野爲固守之計﹔粵不之悟﹐信其降書﹐退師嶺上以待其撤備開城﹑前歌後舞而入也﹐豈不愚哉﹗夫南昌初起必欲下贛州者﹐鑑於宸濠之覆轍﹐恐兵出而上流搗其虛也。若粵東又據贛州之上﹐以偏師駐南安﹐而由間道徑趨南昌﹔度贛之兵﹐僅足自守。若慮其躡我之後﹐彼獨不慮我之搗其虛哉﹖是故救南昌﹐正不待破北師贛州而下也。迨次年再出﹐則贛守益堅﹐南昌已乘勝西上﹔信丰兵潰﹐主帥沒於中流﹐粵東事亦去矣﹗是時湖南之兵壁於長沙城外者數十萬﹐聞江西之敗﹐長沙死守將心已解﹔重以忠貞營之出﹐自相驚疑﹐全師潰而督師死。湖南民裂﹐國事遂不可爲。然吾觀粵東之師志在得贛﹐非眞有救南昌之志也。彼反正初心﹐本以同事者攘其功而位踞其上﹑己反俛聽節制﹐以此怏怏而反﹔旣得其位而全省皆爲所有﹐志願足矣﹐豈知因時舉事﹐爲國家收李﹑郭之勛哉﹗其志在圖贛﹐特借救南昌爲名﹐實欲自廣其土地而已﹔未嘗念江西亡﹑則粵與俱亡﹐而救江西爲自救之計也。

夫同類者﹐必相助也﹔同仇者﹐必相親也。義兵爲地方之害﹐誠宜禁止。然如臨川之揭重熙者﹐崎嶇險阻﹐百折不悔﹐以維系江﹑閩一綫之人心﹔𨿽無功績﹐亦可爲忠臣矣。入粵陛見﹐賜以旌節出嶺﹔粵帥惡其糾合義師也﹐遣騎追殺之﹐賴其吏卒力戰乃免。同爲報國之人﹐豈有此去而追殺﹐於彼困而肯急救者哉﹗

然而粵師之潰﹐未嘗失一將﹑折一兵也﹔特帥醉馬陷﹐而沒水身亡。中軍杜永和挈其印﹐倡諸將逃﹐棄嶺不守﹐直走廣州﹔印在其手﹐遂據成棟位以請成。朝廷不能禁﹐因賄諸將各得一郡以去﹐惟棄南﹑韶爲邊郡耳。於是﹐庾嶺空無人者一年。已見北師不進﹐乃重賄羅成耀﹐使往鎭其地﹔匹馬度嶺﹐成耀望風先奔。蓋永和與諸將等夷﹐𨿽據帥位﹐不相統屬﹐故其號令皆不能行﹔以是而望保粵﹐得乎﹖

當時諸將﹐惟成棟子元胤可用﹔使聞變之時﹐卽令李元胤馳入其軍攝行帥事﹐而召杜永和入代元胤禁旅之任﹐彼卽拒朝命﹐無以拒元胤也。元胤果斷﹑有智略﹐又其諸弟李元泰﹑李建捷皆軍府要職﹐最稱驍健﹔元胤至﹐諸將卽有異志﹐元胤亦足以制之矣。於是移軍府於南﹑龍﹐宿重兵於嶺上﹐北師𨿽銳﹐未可長驅而入也。北來之師本非勁敵﹐以十萬之眾坐守廣州城下者一年﹐每戰輒多殺傷﹔非範承恩開門迎降﹐廣州不破也。城破之日﹐諸將全師揚帆以去﹐北師望之﹐未發一矢﹔所屠剿者﹐合城士民而已。以此觀之﹐其師之才略﹐固遠出元胤下也。當廣州受圍之時﹐元胤獨以禁旅數千畱守端州﹐忠貞營數萬之兵闌入其境﹐元胤悉守險隘﹔移檄其將約束士卒﹐不令擅動一艸﹐由是秋毫無犯﹐郡以獲安。悍將楊大甫﹑逃帥羅成耀擁眾放恣﹐元胤密請於朝﹐卽席稱詔斬之﹔聲色不動﹐內外帖然。度其用兵﹐必大有過於成棟者﹔而未能竟其用﹐誠可惜矣﹗卽使元胤得用﹐粵東可保﹐支持數郡﹐亦不足以有爲﹔然未有火未及然而遽燼之﹐如此其速者也。

至於行朝之上﹐本無一事可爲﹔當事者亦惟藩鎭之意是從﹐固無智謀之士﹑亦無所用其智謀也。𨿽分立門戶﹐所爭者口語耳﹐無關於國家之大計也。一﹑二徇私植黨之徒﹐思結援藩鎭以固其權﹐其謀適足以敗國﹔究竟國事之敗﹐亦不由其謀也。大勢已去﹐謂之何哉﹗

——見原刊「藏山閣文存」卷五。

傳

吳廷尉鑑在傳

吳廷尉鑑在傳

鑑在吳氏﹐名徳操﹔桐城麻溪人。吳固望族﹔祖三愛﹑父瞻蘇﹐皆有名稱。鑑在資性沈敏﹐下筆千餘言立就﹐蒼蒼莽莽﹐一往有秦﹑漢之气﹔作爲詩歌﹐沈鬱頓挫﹐有老杜風。年二十一﹐補邑諸生﹔累試髙等﹐食餼稱名士。己卯在都下﹐值同裏方中丞被逮﹐君周旋西庫﹐因得侍黃石齋先生教﹔先生器之。

辛已﹐避寇亂﹐流庽白門﹔與予比屋居﹐貧甚。入閩興化司李幕﹐歸途﹐奴胠篋以逃﹐踉蹌走武塘﹔知予在武塘家仲馭所也。仲馭資之還﹐因約次年共予讀書其家南園。次年春﹐至南園﹐三人鍵戶讀書﹐著作頗多。三月﹐賊陷京師﹐同予返白門﹔予妻方氏業已挈子女歸裏。予知時局且變﹐不可歸﹔獨返武塘。未幾﹐黨禍作﹐君亦東下﹔予適在嘉定署中﹐令將羈予以竣逮﹐君與仲馭泊姜如須計出之。而予妻子亦以裏中搜捕﹐不能容﹔臘盡﹐尋予武塘﹐仲馭推南園以居﹐而與君移館郊外﹔予亦不數見君矣。乙酉夏﹐南都失守﹑三吳鼎沸﹐仲馭承相國命起義兵﹐予兩人皆入其軍。秋八月兵潰﹐仲馭遇難震澤﹔君與同赴水﹐獨不死。奔赴閩﹐爲黃石齋先生疏薦﹐與予同下部試﹔予得推官﹐君知縣。丙戌春﹐補長汀令。汀州陷﹐奔粵東。端州正位﹐攺中書﹔旋以從龍之勞﹐簡授禦史﹐扈蹕武岡。言事忤逆帥劉承胤﹐與同官劉湘客﹑毛壽惇﹑給諫萬六吉俱逮下廷杖﹔承胤復上疏救免。承胤叛﹐上奔靖州﹔君隨駕相失﹐狼狽柳﹑慶間。戊子﹐粵東反正﹐駕旋端州﹔上念君有直節﹐命巡按廣西﹐兼攝學政。事竣﹐升大理寺丞。己丑覃恩﹐贈祖﹑父如君官﹐母﹑妻淑人。已會推廣西巡撫﹐不果用﹔聞母憂﹐請守制桂林。庚寅冬﹐桂林陷﹐被縶不降﹐盡其所有以免﹔寄家猺中﹐身依梧州兵備道彭爌﹐吳氏戚也。癸巳﹐李定國破桂林﹐粵西盡復﹐梧州將吏皆東奔。君避居蒼梧村中﹔定國至﹐檄君出﹐以原官待事。君入城坐門樓﹐稽出入﹐全活當事家口甚眾﹔爲彭氏也。會孫可望忌定國功﹐矯旨撤回。君隨以西山間道﹐奔回其寄家﹐勞瘁悲憤﹐病以死﹔死時年四十二。嗚呼﹗君死名沒矣。予之外﹐誰知君者﹗故私志之﹐畱示其後人。

君爲人落落寞寞﹐造次不能以言語自達﹔顧有識見﹐堅定不移﹔予不及也。初﹐癸未春入閩幕時﹐語予曰﹕『同捨某子﹐惡直好佞。將信某言﹐構怨於諸父﹐必有內難﹔難作必求援於子﹐愼勿出﹗卽出﹐事已後﹐將以釁端坐子﹔某父兄皆歸咎焉』﹗予唯唯。然性勇於急難﹐卒違君言﹔果一一如君所料。嘗與予共司裏中選事﹐去取之間﹐不出一語﹔而予任怨獨多。予蓋心服君之簡重足以任大事﹐然恩怨特明﹐其所不合者﹐終身以之﹔顧以予率易﹐獨相友善。君大父三愛公﹐與先君子垂髫交﹔君翁瞻蘇公﹐視予猶兄弟也。予與君同年生﹐瞻蘇公嘗靳君不得與雁行﹔予不聽。予於四方﹐逢人極口鑑在。或曰﹕鑑在不數口子。夫人各有能﹑有不能﹔若口﹐非君之所能也。君文不加點﹐予嘗勸其苦思﹔曰﹕『思路淺﹐卽苦﹐所得亦無以加』﹗已同予課文﹐久不就﹔及就﹐反居予後﹐文乃大進。詩思頗艱﹐樂府﹑歌行﹐自然逼古﹔嘗自評其詩曰﹕『經其手便重﹐出其口便晦』。然其似老杜處﹐正以此。在都門﹐有「北徵艸」﹑「武塘詩文」成帙﹐亡於震澤﹔粵西宦遊有「臆艸」﹐不及百首﹐臆往事也。仲馭起兵時﹐君夜夢駱賓王題句其宅﹔語予曰﹕『夢不吉﹐柰何』﹗及震澤之難﹐予適以事登岸。仲馭死﹐君沈水底﹔見一人前行﹐挽其裾﹐得達岸以免﹐人遂不見﹔異哉﹗命長汀﹐予過其地﹐官舍蕭然。畱予飯﹐盤盂不備﹔予怪問之。曰﹕『例皆民備﹐意不欲擾民﹔但與相安﹐使不知有令可耳』。予笑曰﹕『時事孔棘﹐若民不知有令﹐恐異時有事﹐亦不聽令﹐柰何』﹗已而﹐上由延平趨贛州﹑過長汀﹐需役數千名﹐民逃不應命﹔大爲衛士所窘。君固志爲循吏﹐其實於吏才非其所長。爲禦吏﹐好持正論﹐立名節。武岡累疏請上還蹕桂林﹐語侵劉承胤﹐幾不免﹔又分別气類﹐有崖岸﹐不爲同鄕人所善。劉湘客等用事時﹐與呼應頗靈。湘客等敗﹐攻之者語及君﹔君持服桂林﹐抗疏爲罪人爭﹐且請入覲面陳。予力阻之﹐乃止。先是﹐君巡方時﹐同裏有小人汪某隨粵西諸屬吏上謁﹔君不察﹐待如屬吏禮﹔其人大恨。及是﹐肆口誣謗﹔惡君者引爲左證。予面斥其妄﹐因並誣予﹔聞者旋亦覺其妄﹐謗不行﹔然予亦孑然無與矣。湘客等受杖﹐金給事堡傷獨重﹐垂死﹔寄臥其同難某給事舟中。某楚傖﹐心不樂﹐私自鬻舟。予適至﹐聞舟後有較錙銖聲﹔入視之﹐則業已成約交價矣。予語其人曰﹕『約成﹐須俟金君瘡愈﹐乃過舟﹔不然﹐將移至何所耶』﹖其人悟﹐急毀約。某大詬曰﹕『若能如價買此舟以安金君﹐乃成丈夫﹔柰何以人舟爲己義也』﹗予搜囊得百金﹐猶不足﹔而君貺適至﹐脫手相付﹐正滿其數﹔快哉﹗某卽日自移去。卽此一事﹐兩人志气﹐可謂千里相感者矣。庚寅秋﹐乞假西上桂林﹐方閣學密之亦至。自入行在以來﹐彼此皆書札往還﹔至是﹐始得聚首云。比知時事已不可爲﹐放舟漓江﹐相與言志﹔君曰﹕『吾死生隨駕耳。脫追隨不及﹐卽覓路東回﹐仍返武塘﹔終不歸故鄕﹐爲鄕裏小兒所輕薄也』﹗嗚呼﹗死不首丘﹐君志也夫﹗

君元配方氏﹐無子﹐有二女﹔君遠出﹐依兄拙存以居。官粵西﹐娶新安汪氏﹐寄居猺中者是也。聞君歿後﹐有人自蒼梧署出﹐冒稱兄拙存往收其資﹐將嫁汪氏﹔氏不可﹐乃縶其僕婢數人以還。有僕朱三﹐曾識予﹐爲哭陳其事﹔言君死﹐殯山中﹐汪氏有遺腹數月矣﹔天殆不絕其後也。自後道裏隔絕﹐君兄弟貧﹐不能遠訪﹔拙存乃以己子爲之嗣。而汪氏生子與否﹐竟無音問云。

——見原刊「藏山閣文存」卷五。

紀

閩粵死事偶紀

閩粵死事偶紀

閩﹑粵再失﹐死事者不可勝紀。以吾所親知灼見﹐決志於死而死者﹐得數人焉。

自瞿畱守﹑張司馬外﹐死閩難者﹐在汀州有熊緯。緯﹐江右南昌人﹔中丙子河南解元﹑崇禎癸未進士﹐授行人。丙戌春﹐與予同寓贛州。每酒後﹐哀吟先帝﹐涕泗橫流﹐輒求死﹔予語曰﹕『狼瞫所云「未得死所」﹔子有死志﹐盍求死所乎』﹖已到延平﹐以給事中扈駕。至汀州﹐敵入城﹐從官逃散﹔緯獨衣冠趨赴闕﹐遇敵大罵而死。又﹐贛州城破﹐死者數十人﹐褒卹不等﹔有楊文薦者﹐至今人無稱焉。文薦﹐長沙人﹐亦崇禎癸未進士﹔贛州總督萬元吉門生也。丙戌春﹐元吉失守吉州﹐退回贛﹔北兵隨至﹐署郡事郡丞劉某聞風先遁﹐士大夫爭避出城﹐元吉爲兵民所不附﹐人情洶洶。文薦以兵垣監湖南何督師軍﹐道出贛州﹔進謁元吉﹐慨然曰﹕『城可守也』﹗遂以守城自任。士民擁入城﹐文薦登陴布置﹐方略整暇﹔北兵攻圍半年﹐時出壯士縋城下﹐多有斬獲。文薦體本羸﹐竟以勞瘁咯血﹐臥榻不能起。城破執之﹐舁往南昌﹐不食而死。論者以其死於南昌﹐不列贛州死事中。夫許遠﹑張巡同一死耳﹐但少後﹐未有優劣也﹔且許遠本有守土之責﹐義無所辭。文薦﹐過客也﹔有司棄城而出﹐過客入城而守﹐守城𨿽不料其必死﹐亦知死其所必有也。人孰肯捨其逍遙自在之生﹐而求萬分有一之死哉﹗使文薦非病不能起﹐城破之日﹐必明白慷慨﹐烈烈以死。何則﹖其死固自求之無所悔也。此二人之死志皆素定﹐豈與夫逃死無地﹑混爲亂兵殺者同日語哉﹗

死粵難者多人﹐其大者如相國嚴起恆﹐死於左江﹔南陽伯李元胤﹐追車駕不及而死﹕皆可紀也。起恆﹐山陰人﹔崇禎辛未進士。以部郎出守廣州﹐一塵不染。遷衡永道﹐獻賊擾湖南﹐諸郡盡逃﹔公在永州﹐吏民去盡﹐獨公一人端坐堂上﹐諭鼓吏早暮擊鼓如常﹔賊亦不至﹐城賴以全。丁亥﹐擢戶部侍郎﹐督湖南兵餉﹐餉不匱。上在全州﹐召入內閣﹔從上崎嶇鋒鏑﹑出入煙瘴者數年﹐不離左右﹐如陸贄之於徳宗也。諸將𨿽跋扈﹐皆以其淸廉重之﹔異於他相矣。自出守時﹐卽不攜家﹔已至端州﹐蕭然獨處﹑食止一味﹐終日與故人﹑門生詼諧小飲。予嘗問公何恃而暇﹖公笑曰﹕『更何恃哉﹗直辦一死耳﹔焉得不暇』﹗會孫可望請封﹐陳邦傅陰令胡執恭入滇矯詔封秦王﹐朝議不允。庚寅冬﹐車駕南幸﹔明年至南寧﹐可望遣其護衛張明志領鐵騎五千迎駕﹐徑登公舟﹐問封滇是「秦」耶﹑非「秦」耶﹖公正色曰﹕『汝以迎駕來﹐功甚大﹔朝廷自有重酬﹐固不惜大國封。今爲此語﹐是挾封也﹔豈有天朝封爵而可挾者乎』﹖明志語不遜﹐公出舟大罵﹐躍水而死﹔可望兵皆嘩。從官後至者﹐土人爲言公死狀如此﹔又言﹕公屍沈水不起﹐倒流三十里至靑山下﹐兵去後﹐虎負之出諸岸。元胤﹐河南人﹔本姓賈﹐李成棟養爲己子﹐猶稱賈相公。成棟反正﹐元胤以金吾提督禁旅﹐封南陽伯﹔喜與士大夫遊﹐袁彭年﹑劉湘客﹑丁時魁﹑金堡所爲五虎者﹐其交好也。爲人面如削瓜﹐有謀略果斷﹔斬悍將楊大甫﹑叛將羅成耀於坐上﹐聲色不動。庾嶺失守﹐移蹕梧州﹐命元胤畱守端州。忠貞營劉國昌潰入粵﹐將向端州﹔元胤禦諸境外﹐斂兵而過。庚寅秋﹐廣城破﹐端州不守﹐將吏皆叛降去﹔元胤聞上幸江左﹐單騎追之。以一妾隨﹐中道度不能達﹐則殺妾﹔已又殺馬﹐將從間道奔海﹐爲邏所獲。至廣城﹐與元胤同事者皆無恙﹐勸其降﹔元胤大罵﹐不屈以死。死時﹐冠幘如故也。嗚呼﹗可謂烈矣。

——見原刊「藏山閣文存」卷五。

雜文

南渡三疑案

皖髯事實

南渡三疑案

甲申年﹐南渡立國。十二月﹐有僧大悲﹐蹤迹頗異﹔至石城門﹐爲邏者所執﹐下錦衣衛獄﹐詔府﹑部﹑科﹑道同法司會審。據供稱﹕先帝封齊王﹐又云吳王﹔以崇禎十五年渡江。又言﹕見過潞王。其語似癲﹑似狂﹐詞連申紹芳﹑錢謙益等。於是阮大鋮﹑楊維垣等令張孫振窮治之﹐欲借此以興大獄﹔羅織淸流﹐遂造爲十八羅漢﹑五十三參之名﹐如徐石麒﹑徐汧﹑陳子龍﹑祁彪佳等﹐皆將不免。東林﹑復社﹐計一网盡之。孫振審詞有云﹕『大悲本是神棍﹐故作瘋癲﹔主使實繁有徒﹐陰提綫索』。又云﹕『豈是黎邱之鬼﹐或爲專諸之雄』﹗語多挑激上怒。上意不欲深究。禦史髙允玆疏言﹕『大悲狀類瘋顚﹐語同夢囈。先帝絕無十二年封齊王之事﹐諸王亦豈有十五年過鎭江之理﹗且親藩貴重﹐寺人驕蹇﹔招內潞王下位迎接﹑李承奉叩首陪坐﹐正不知有此風影否﹖至如申紹芳﹑錢謙益現任宮詹卿貳﹐敢有異圖﹖且此何等事﹐而議之孔聖廟耶』﹖謙益﹑紹芳各具疏辯﹔馬士英亦不欲窮其事﹐遂以弘光元年三月棄大悲於市。

是時﹐方有北來太子一案﹐眞僞莫辧﹔而又有僞妃童氏之事﹐命內臣屈尙忠﹑錦衣衛馮可宗嚴加鞫問。童氏初自河南至﹐云爲上元妃﹐廣昌伯劉良佐令妻子迎候﹔詢其始末﹐言之鑿鑿有據。良佐奉之如後﹐以儀衛送至都下。上不內﹐下鎭撫拷問。據招﹕系周王妃﹐誤聞周王爲帝﹐故謬認耳。上初封徳昌王﹐娶黃氏﹐早薨﹔繼李氏。再繼童氏﹐封王妃﹐生子不育。洛陽陷﹐逃民間﹐與王相失﹐太妃及妃各依人自活。太妃之南也﹐巡按禦史陳潛夫奏妃故在﹐上不問﹔至是﹐自詣巡撫越其傑所﹐具陳本末。劉良佐以聞﹐上大慍。旣至﹐下諸獄。馮可宗奏其病﹐命善視之。童氏在獄﹐細書入宮月日及相離情事甚悉﹐云以某月日城陷﹐爭出宮﹐妾具饌﹐奉帕裹上頭﹐逾墻而逃﹔求可宗爲之轉達。上棄去弗視﹐命屈尙忠加酷刑﹔氏號呼詛詈。尋瘦死獄中﹝或云在獄未死﹐南都陷﹐不知所終﹞。有言﹕童氏﹐周府宮人﹔逃亂至尉氏縣遇上﹐旅邸相依﹐生一子﹐已六歲。京師陷﹐上南奔﹐各不相顧﹔氏遂委身民間。馬士英勸上迎童氏入宮﹐密諭河南撫按迎致皇子﹐以慰臣民之望﹑以消姦宄之心﹔上不聽。劉良佐奏﹕『童氏實非假冒﹔彜倫所系﹐懇賜曲全』﹗上諭﹕『童氏妖婦﹐冒朕結髮。朕初爲郡王﹐有何東﹑西二宮﹖據供系熙寧王宮人﹐尙未悉其眞僞。朕宮闈風化所系﹐豈容妖婦闌入﹗法司卽示情節﹐以息羣疑』。覽上諭﹐未嘗斥其假冒﹐但言「冒朕結髮」耳﹔則爲繼妃童氏無疑。豈上惡其失身﹐遂棄如敝屣耶﹖士英據外訛傳﹐謂逆旅生子﹐業已六歲﹐勸上迎致﹔此語大妄﹗洛陽以崇禎十四年﹝辛己﹞正月陷﹐距今甲申才四年耳﹔安得有六歲子哉﹗宜上不聽也。

至於大悲﹐蹤迹始終不明﹔卽髙禦史疏詳之﹐句句是駁﹑亦句句是疑。據稱「狀類瘋癲﹐言同夢囈」﹔旣入獄﹐受當事意旨﹐不得不托瘋癲﹔其招詞必有駭聽之語﹐當事不得不加以夢囈。先帝無十二年封齊王之事﹐信矣﹔然張孫振稱「大悲本系神棍﹐主使有人」﹐則皆系朝臣﹐豈能不諳典制﹐而令妄言自呈敗漏以取誅夷耶﹖若云「諸王無十五年過鎭江之理」﹐自流寇蹂躪﹑中原被陷﹐各藩諸王不及奏請而南奔者多矣﹔賊以十四年正月陷洛陽﹐卽移兵攻汴﹐河北路阻﹐中州諸宗侯大抵流寓淮﹑泗間﹔且今上旣可以渡淮而南﹐諸王獨不可以渡江而南耶﹖至云「潞王下位迎接﹑承奉叩首陪坐﹐正不知有此風影否」﹖潞王近在杭州﹑承奉一召卽至﹐風影有無﹐眞妄立辧。況潞王方憂讒畏譏﹐詎敢異同﹗何以付之默然不問﹐但坐以瘋癲﹐急誅之以安反側耶﹖事干反側﹐詞連東林﹔阮大鋮﹑楊維垣業欲借之以興大獄﹐張孫振方圖百計鍛煉﹐豈紹芳﹑謙益一辯疏可免﹗馬士英何所畏憚﹐勸令中止﹖上意復何所顧惜﹐不欲深究﹖其中顚末﹐恐士英未免竊疑﹐大鋮﹑維垣輩固不能知也。

初﹐福世子歿﹐徳昌郡王以序當立。士英撫鳳時﹐有以居民藏王印者﹔取視﹐則福王印也。詢其人云﹕『有負博進者﹐持以質錢』﹔士英因物色之。上與士英初不相識﹐但據王印所在﹐以爲世子﹔甲申國變後﹐遂擁戴正位﹐以邀爰立之功。大悲者﹐或云徽人﹑或云齊庶宗﹐或有見諸蘇門某橋傍者。自中原寇亂﹐諸藩流離南來﹐攺名姓乞活者不可勝紀﹔到畱都﹐與齊宗室序行輩者﹐往往有之。今爲齊庶宗﹐又誣爲妄稱齊王﹔豈卽以此耶﹖聞會審時﹐以帕蒙其頭﹐人不得見﹔所供語祕密﹐無人聞知。有言其供稱曾封郡王﹐未嘗言封齊王也。若但以郡王叩閽乞封﹐豈繄非分﹖何至斥之爲妖僧﹐致之於死﹗禦史謂其語似夢囈﹐則必有深犯忌諱﹐不可以上聞者。士英不肯窮治﹐或止知徳昌之當爲世子﹐猶未能實信上之果爲徳昌也﹔上不欲深究﹐亦有自知之明耶﹗當時但使童氏得遇大悲﹐其事卽明矣。童氏但知徳昌卽位﹐以故妃詣闕求見﹔而不知今日之徳昌﹐非昔者之徳昌也。大悲但知福王世子應屬徳昌﹐而不知今上之業已爲徳昌也。童氏旣已下獄加刑﹐自言﹕『失身之婦﹐無敢復生﹗非望上偶聖躬﹐但求一睹天顏﹐訴述情事﹐歸死掖庭』﹗夫童氏陳情愈切﹐則天顏愈遠﹔何不求太后召入永巷而訊之也﹖豈不惟上不可見﹐太后亦有不可見者耶﹗童氏旣不容見﹐則大悲之死固其所矣。

北來太子一案﹐當時藩鎭﹑督撫皆有疏力爭﹔上𨿽曉諭再三﹐至今人不見信。少年初至畱都時﹐馬士英亦未耿決以爲僞﹐但設疑三端﹐以迎合上意﹔而首斥其僞者﹐王鐸也。鐸不過效顰雋不疑﹐以自附通經足用者耳。至於方拱幹辯認﹐面質其僞﹐反滋人疑。拱幹是時方以北來﹐掛名「從逆」之案﹐待命吳門﹔一旦召之入都﹐許爲湔雪﹑還其原官﹐有能不奉馬﹑阮之意旨者乎﹖東宮出閣﹐去弘光元年無幾時。豈有少年於眾中望見拱幹﹐卽指彼髯者﹐呼爲方先生﹔而東宮面貌言動﹐拱幹反不識耶﹖其眞與僞﹐一見立辧。果僞耶﹐卽宜叱下﹔如雋不疑之叱收僞衛太子﹐豈不直捷﹗乃漫不置一語﹐顧以講讀時瑣事爲問﹔凡問答十數條﹐曾無一語偶合﹐斯以異矣﹗蓋當時東宮講官止拱幹一人在列﹐旁更無一人爲之左證﹔卽少年所答盡是﹐拱幹盡以爲非﹐誰從質耶﹗蓋諸姦熟商之﹐以無憑﹑無証之事坐之以僞﹐使無從申辯也。及再審時﹐置禁城圖於前﹐指宮殿名目及帝後所禦居﹐無一差謬﹔聞有應天推官與訊﹐出語人曰﹕『卽非眞﹐亦深諳大內事者』。士英初請令大璫盧大徳及舊東宮內臣於城外僻處﹐以先帝並永﹑定二王庚甲及宮庭制度詰之﹔如假冒﹐必不能悉。今旣皆悉矣﹐鞫問計窮﹔楊維垣乃揚言於朝云﹕『駙馬都尉王昺侄孫王之明貌類太子﹐固悉宮中事』。馬士英遂以其言入奏﹐從此遂稱爲王之明﹔前屢審時﹐何未聞稱是語也﹖江督袁繼咸言﹕『王昺原系富族﹐髙陽未聞屠害﹐豈無父兄羣從﹔何事隻身流轉到南』﹖楚撫何騰蛟亦疏言﹕『王昺侄孫﹐何人舉發﹖內官﹑公侯多北來之人﹐何無一人確認﹐而泛云自供﹖愚謂王之明旣云系駙馬侄孫﹐本非國戚﹐安得入宮﹐備悉大內事體﹖之明貌似太子﹐內庭諸閹及東宮舊使﹐豈有不知﹖曾未言及。維垣以「逆案」廢錮十七年﹐一切國事不與聞﹔宮闈親密﹐何由悉知﹖而此說獨出維垣之口﹗聞維垣揚言時﹐亦祗系揣度之詞﹔何以遂據爲定案』﹖惟士英疏有云﹕『聞東宮睿哲凝重﹐不輕言語﹔此人機辯不可方物﹐以此致疑』。固可疑耳﹔然凝重機辯﹐方拱幹所當知者﹐辧認時何不以判其眞僞﹖乃取漫無證據者以爲僞﹐人誰信之﹗北兵至﹐豫王命少年坐聖安上﹔攜以北去﹐不知存亡。卽使與聖安同死﹐終未嘗正其爲僞也。

吾嘗謂大悲本末不可知﹐而決爲中州之郡王也﹔童氏出身不可考﹐而決爲徳昌王之故妃也﹕少年之爲東宮不可信﹐而信其決不爲王之明也。三大疑案﹐漫紀諸此﹐以俟後之論定者﹝「傳疑詩」三首﹐載集中﹞。

皖髯事實

皖人阮大鋮﹐少有才譽﹔萬曆丙辰通籍﹐授行人。考選給事中﹐淸流自命﹔同鄕左公光斗在臺中有重望﹐引爲同心。其人器量褊淺﹐幾微得失見於顏面﹔急權勢﹑善矜伐﹐悻悻然小丈夫也。

天啟四年冬﹐將行考察﹐會吏掌科缺﹐以次應補者江西劉弘化﹐在籍有丁憂信﹔後資夫踰大鋮﹐大鋮亦方假回。左時已轉僉院﹐急招入京。大鋮旣至﹐而當事諸公意屬魏公大中﹔以察典重大﹐大鋮淺躁﹑語易泄﹐不足與共事也。左意遂中變﹐語大鋮曰﹕『某公艱信已確﹐但撫按疏久未至﹐柰何﹗現有工科缺出﹐且宜暫補﹔俟其疏至﹐再行攺題可乎』﹖大鋮業心知其故﹐謬曰﹕『可』。於是具疏題補工科都給事中﹔凡再題而命不下﹐諸公怪之。而外議喧傳吏科缺出已久﹔不得已﹐乃更以吏科請。疏朝上而命夕下﹔蓋大鋮於此時始走快捷方式﹑叛東林也。大鋮到任未數日﹐卽請終養歸﹔以缺讓魏公大中﹐與楊﹑左諸公同掌察典。歸語所親曰﹕『我便善歸﹐看左某如何歸耳』﹗楊﹑左禍機伏於此時矣。次年春﹐難作﹐毒徧海內。大鋮方裏居﹐𨿽對客不言﹐而眉間栩栩有「伯仁由我」之意﹔其實﹐非大鋮所能爲也。大鋮與同志相呼應者﹐馮銓﹑霍維華﹑楊維垣等數人耳﹔而用以通閹者﹐倪文煥也。

丙寅冬﹐召起太常寺少卿﹔數月﹐卽回。心知魏閹不可久恃﹐凡有書幣往候﹐隨卽購其名刺出﹔故籍閹時﹐無片字可據﹐但加以「陰行贊導」而已。先帝卽位之初﹐舉朝皆閹餘黨﹐東林虛無人﹔於是楊維垣乘虛倡議﹐以東林崔﹑魏並提而論﹐蓋兩非之。不意倪公元璐於詞林中毅然抗疏﹐極詆其謬﹔分別邪正﹑引蠅批根﹐維垣爲之理屈詞窮。而大鉞在籍﹐旣聞閹敗﹐急作二疏遣賫入京。其一疏特參崔﹑魏﹔一疏爲七年合算——以熹宗在位凡七年﹐四年以後亂政者魏忠賢﹐而爲之羽翼者崔呈秀輩也﹔四年以前亂政者則爲王安﹐而羽翼安者東林也。諭役特示垣﹕若局面全翻﹐則上前疏﹔脫猶未定﹐卽上合算之疏。是時維垣方與倪公相持﹐得大鋮疏大喜﹐卽上之﹔從此東林諸公切齒大鋮﹐倍於諸閹黨矣。

崇禎元年﹐奉優旨起升光祿卿﹔旋被劾罷回。已爲魏公大中子學濂血疏稱大鋮實殺其父﹔用是削奪配贖﹐列名「欽定逆案」﹔十七年不能吐气矣。大鋮𨿽裏居﹐凡巡方使者出都﹐必有爲之先容﹔到皖卽式其廬﹐地方利獘或相諮訪。大鋮隨以誇張於眾﹐門庭气焰依然燻的。最後有溫禦史應奇者﹐江西寧都人﹔出都時﹐語大鋮所知﹐極陳向往之私。大鋮聞之﹐逢人輒述新直指語。迨直指蒞皖視事畢﹐當謁客﹐大鋮灑掃門巷﹐敕庖廚﹑音樂以候﹔謂出必先過我﹐卽畱飲也。而直指往返再經其門﹐竟不投一刺﹔乃大恨﹐無以對僕禦及里人矣。已禦史被論降調﹐大鋮卽以「下石」自居﹔實不然也。

會流寇逼皖﹐大鋮避居白門﹔旣素好延攬﹐見四方多事﹐益談兵招納遊俠﹐希以邊才起用。惟時白門流寓諸生多復社知名士﹐聞而惡之﹐公出「畱都防亂揭」以逐大鋮﹔大鋮懼﹐乃閉戶謝客﹐客亦無造其門者。貴州馬士英固與同譜﹐譴戍寓白門﹐同時失志﹔兩人者終日往還﹐互相慰勞耳。宜興相公周延儒爲髫年暱友﹔旣回籍﹐大鋮過其家。延儒與約曰﹕『倘得再出﹐必起君』﹗崇禎十四年﹐延儒再召﹔大鋮遣使往候﹐以金杯爲壽曰﹕『息壤在彼』﹗延儒召其使前﹐舉杯釂者三﹐仍令持歸﹔語使曰﹕『飲此﹐如與爾主面談矣。舊約不忘﹔但今玆之出﹐實由東林﹐先與我約法三章﹐第一義卽爾主也。歸語爾主﹕倘意中有所爲一人交者﹐當用爲督﹑撫﹔俟其以邊才轉薦﹐我相機圖之﹐必有以報耳』。使歸﹐大鋮以爲無如馬士英者﹔遂以士英請。延儒入﹐卽拔士英爲鳳督。甲申國變﹐士英擅擁戴聖安之功﹐實由大鋮致之也。

聖安以福王踐位﹐從前東林所爭者﹐具有成案﹔固大鋮可以借此發難報復之秋矣。又守備太監韓贊周﹐素與交好﹔京師陷﹐諸閹南奔﹐大鋮一一招致之﹐深相結納﹐與言東林當日所以危福王狀。諸閹入內﹐皆悉陳於上前﹐又極稱大鋮才﹔聖安意中﹐固早有阮大鋮矣。士英特疏薦起以報前徳﹐亦所不容已者﹔而諸公攻之已甚﹐激使並力同仇﹔乃大鋮竟由中旨起用﹐此又出於士英意外也。當時若早有知變計者與士英謀﹐出山之時﹐畀之節鉞﹐以遂其飛揚馳騁之思﹐則十七年鬱結之憤可以少抒﹔及業已佐樞﹐而給事熊霖乃言「宜置之有用之地」﹐固已遲矣。攻之愈急﹐則其機愈深﹔郁之愈久﹐則其發愈毒。譬如囚猛虎於阱中﹐環而攻擊之者不遺餘力﹔一旦跳躍而出﹐有不遭其搏噬者﹐幾人哉﹗

聖安蒙塵後﹐大鋮由太平逃奔浙東﹐投金華朱大典﹔大典固與同官交好﹐方舉義婺州﹐聞其至甚喜﹐畱之與共治軍﹐大鋮卽身任其事。是時金華軍容頗盛﹐義餉大饒﹐大典將悉以付之﹔義軍嘩﹐紳士公檄聲其罪﹐逐之出境。大典遣人護送至江東﹐入方國安營。馬士英與國安同裏﹐先至其營﹔大鋮善論談﹐至則掀髯抵掌﹐國安爲之傾動﹐與士英論多不合﹔士英亦以南渡之壞﹐半由大鋮﹐而己居其惡﹐意固不平。由是﹐漸相矛盾。有方端士者﹐懷寧人﹔與國安聯宗﹐爲其記室。至是﹐以僉事銜管江頭提塘事。臺州推官潘某﹐某子也﹔固爲大鋮气類。在臺激變奔杭﹐值北師至﹐投誠﹔補杭州同知。其家畱臺﹐悉匿端士所﹔杭﹑越書信﹐往來不絕。大鋮因是潛通降表於北﹐且以江東虛實啟聞北帥﹔在江頭爲北間諜者幾一年﹐而越人不知也。故後錄用降官﹐有「阮大鋮投誠獨早」之旨。丙戌六月﹐貝勒渡江﹐馬士英與方國安等走臺州﹔大鋮獨至江頭迎降﹐蓋馮銓已薦爲軍前內院矣。旣見﹐貝勒於衣領中出一紙條授之﹐有字數行﹔馮銓手書也。自是﹐大鋮以軍前內院從徵﹐急招士英﹑國安出降﹔自請於貝勒﹐願爲前驅﹐破金華以報國恩。初﹐大鋮在金華與大典閱城﹐至西關﹐大典語曰﹕『此門新築﹐土未堅﹔有事﹐備禦宜嚴』﹗及是﹐大鋮專用大炮攻西門﹐門塌﹑城遂陷﹔焚戮甚慘﹐以報「討檄」之恨。有金華府同知耿獻忠被縶至帳前﹐大鋮遙望見之﹐卽呼曰﹕『耿父母也』﹗耿舊爲巢縣令﹐故稱父母﹔因向諸內院稱﹕『某素有吏才﹐可大用』﹗親解其縛﹐畱之帳下﹔自是獻忠朝夕不離大鋮。

是時北兵所過﹐野無靑艸﹐諸內院及從徵官無從得食﹐大鋮所至﹐必羅列肥鮮﹐邀諸公大暢其口腹﹔爭訝曰﹕『此於何處得來』﹖則應曰﹕『小小運籌耳﹔吾之用兵不可測度﹐蓋不翅此矣』﹗其中有黑內院者﹐滿人﹐喜文墨﹔大鋮教以聲偶﹐令作詩﹔才得押韻協律﹐卽拊掌擊節﹐贊賞其佳﹔黑大悅﹐情好日篤。諸公固聞具有「春燈謎」﹑「燕子箋」諸劇本﹐問能自度曲否﹖卽起執板頓足髙唱﹐以俙諸公酒。諸公北人﹐不省吳音﹔乃攺唱弋陽腔﹐始點頭稱善﹐皆嘆曰﹕『阮公眞才子也』﹗每夜﹐坐諸公帳內劇談﹔聽者倦﹐旣寐有鼾聲﹐乃出。徧歷諸帳﹐皆如是。詰朝天未明﹐又已入坐帳中﹐聒而與之語﹐或誦其枕上詩。諸公勞頓之餘﹐不堪其擾﹔皆勸曰﹕『公精神異人﹐盍少睡一休息』﹗大鋮曰﹕『吾生平不知倦欲休﹐六十年猶一日也』。及諸公起﹐鼎烹悉陳﹐復人人饜飫﹔蓋豫飭廚人以夜備矣。一日﹐忽面腫﹔諸內院憂之﹐語獻忠曰﹕『阮公面腫﹐恐有病﹐不勝鞍馬之勞。老漢不宜腫面﹔君可相謂﹐令暫駐衢州﹐俟我輩入關取建寧後﹐遣人相迓何如』﹖獻忠以語大鋮﹔大鋮驚曰﹕『我何病﹖我𨿽年六十﹐能騎生馬﹑挽彊弓﹐鐵錚錚漢子也﹗幸語諸公﹕我仇人多﹐此必有東林﹑復社諸姦徒潛在此間﹔我願諸公勿聽』﹗又曰﹕『福建巡撫﹐已在我掌握中。諸公爲此言﹐得毋有異志耶』﹖獻忠復諸內院﹐內院曰﹕『此老亦太多心﹗我甚知東林﹑復社與渠有仇﹔因見渠面腫﹐勸其在此少休息耳。旣如此疑﹐卽講同進關可耳』。於是與大鋮同行。旣抵關下﹐皆騎﹐按轡緩行上嶺﹔大鋮獨下馬﹐徒步而前。諸公呼曰﹕『嶺路長﹐且騎﹔俟到險峻處﹐乃下』﹗大鋮左牽馬﹑右指騎者曰﹕『何怯也﹗汝看我筋力百倍於汝後生』。蓋示壯以信其無病也。言訖﹐鼓勇先登﹐不復望見。久之﹐諸公始至五通嶺﹐爲仙霞最髙處﹔見大鋮馬拋路口﹐身踞石坐。喘息始定﹐呼之騎不應﹔馬上以鞭掣其辮﹐亦不動。視之﹐死矣。諸公乃下馬﹐聚哭極哀﹔急命置薪舉火焚其屍。家僮固請全屍歸葬先壠﹔諸公不能久待﹐畀以十二金﹐命爲殮具。僕下嶺求棺﹐數十里外無居人﹔三日後﹐乃得門扉一扇﹐募土人往移之下﹐則已潰爛虫出矣﹝以上投降後事﹐得之耿君口述﹞。

耿君字伯良﹐粵東反正﹐擢升司空﹔戊子冬﹐在端州劉侍郎舟中﹐敍其事甚詳。袁總憲在坐﹐屬予紀之﹔並爲「髯絕篇」一首。大鉞髯而無嗣﹐故以「髯絕」名篇也﹝詩載集中﹞。

暗機以毒正類﹐熟媚以丐寵憐﹔姦賊情狀﹐盡此兩端。瑣瑣寫來﹐令人且恨﹑且笑﹗﹝璱樓﹞

——以下見原刊「藏山閣文存」卷六。藏山閣詩選

桐城錢秉鐙﹝飲光﹞著

過江集﹝甲申﹑乙酉﹞

生還集﹝丙戌上﹞

生還集﹝丙戌下﹞

生還集﹝丁亥上﹞

生還集﹝丁亥下﹞

生還集﹝戊子上﹞

生還集﹝戊子下﹞

行朝集﹝己丑﹞

行朝集﹝己丑﹞

行朝集﹝庚寅﹞

失路吟﹝庚寅﹑辛卯﹞

過江集﹝甲申﹑乙酉﹞

傳疑詩

二忠詩

哀越詩

悲憤詩

震澤

漫興

徐松濤禦史

夜渡

睦州道上﹐示新安穆秀才修玄

衢州遇韋劍威

贈黃仲聚參戎

酬朱潤生

三吳兵起紀事﹐答友人問

送別穆修玄入大安關

同韋劍威﹑徐欽玉度仙霞關

初達行在

放歌﹐贈吳鑑在

故人行

酬方蘊修

同鑑在﹑蘊修飲徐闇公司李署

又示闇公

古詩

少年行

侯家行樂詞﹝爲鄭氏作﹞

福州迎春歌

寄孫克咸

授官後﹐呈黃石齋﹑曾二云兩師

入虔次芋園驛﹐同方蘊修守歲劉中丞遠生昆仲庽中

傳疑詩

假親王

假後

假太子

假親王

狂賊昔猖獗﹐諸藩皆炭塗﹔幸免有幾人﹐亡命竄天隅﹗如何妄男子﹐乃有非分圖﹔詔獄酷鍛煉﹐一死伏其辜﹗或云福世子﹐國破民間逋﹔南都新立帝﹐匍匐趨乘輿。徼幸思襲國﹐冒昧還遭誅﹗不聞雋不疑﹐叱收黃犢車﹖滿朝盡通經﹐世子來何愚﹗

假後

福國昔破散﹐骨肉如飄蓬﹔諸王更衣遁﹐妃主不得從。如何妄婦人﹐禦史扈還宮﹗叩閽不見容﹐榜掠詞已窮﹔願歸掖庭死﹐得一識重瞳﹗或云世子婦﹐流落裏婦同﹔聞王卽帝位﹐自謂匹聖躬﹔庶幾邢夫人﹐禦環得相逢。不知今上誰﹐空死囹圄中﹗

假太子

昔聞燕京亡﹐諸王已陷賊﹔挾之左右隨﹐賊去無消息。如何妄小兒﹐顦顇來河北﹔云是舊東宮﹐脫身今返國﹗宮監無敢認﹐講官不相識﹔後云王之明﹐拷訊已吐實。黨人爲主使﹐大獄事羅織﹗國亡天子走﹐羣小擁登極﹔與上同被擒﹐並侍賢王側﹔賢王偕北還﹐眞僞竟誰測﹗

二忠詩

史公將略本非長﹐半壁南朝一死償﹗庭議祗知除異己﹐廟謀寧復顧危疆﹝時上流問罪之師東下﹐盡撤江上兵禦之。揚州屢求救不應﹐遂陷亡﹞﹔上江鬥罷揚州破﹐北府屯空建業亡。二豎至今還兔脫﹐檻車獨見送君王。﹝史相國可法﹞

靖南勇气冠諸勛﹐報主精忠獨數君﹗鷹飽祗教防兔窟﹝馬﹑阮傾心結納﹐遂爲所用﹞﹐虎癡何意入狐羣﹗上流問罪偏勞拒﹐北道求援未許聞。國運可憐亡一矢﹝公中箭自刎﹞﹐江城遺恨失將軍﹗﹝靖南侯黃得功﹞

哀越詩

乙酉年五月﹐畱都陷﹐馬士英擁太后奔杭州﹔潞藩在杭﹐遣陳洪範往建業行成。

總戎使節駐南湖﹝時駐嘉興﹞﹐更會軍容萬舳艫﹝太監髙起潛舟師亦至﹞﹔共擬返旗梟二豎﹝時馬﹑阮皆在浙﹞﹐卽看傳檄號三吳。江城有險應先據﹐越國行成且緩圖﹔底事金繒飽搜索﹐望塵舞蹈作前驅﹗

金陵王气已應終﹐馬相旌麾向越中﹔北狩君主空有恨﹐南來太后且論功﹝馬擁太后至杭﹞。孔萇建議誅夷甫﹐玄禮何讎戮國忠﹗底事杭州三學士﹐不聞請劍有陳東﹗

悲憤詩

家仲馭倡義武水﹐死於震澤﹐予妻率子女沈諸江。悲憤之餘﹐追恨首禍﹐書此於震澤寺壁。

南渡失國柄﹐二豎覆皇都﹔武昌興甲兵﹐傳檄誅姦徒。烽火照河北﹐四鎭還相圖﹔撤兵防上游﹐坐視揚州屠。所慮楚師下﹐寧憂胡馬驅﹗胡馬渡江來﹐姦臣棄主逋﹔可憐佳麗地﹐士女成炭塗﹗我友報韓切﹐義旗倡三吳﹔磨盾艸檄文﹐鬼神泣通衢。一戰不得當﹐諸將人人殊﹔書生憤所激﹐攘臂願執殳。兵力𨿽不敵﹐志已無完軀﹔遇難震澤濱﹐事敗志勿渝。我友赴深淵﹐我生聊須臾﹔宛轉嬌兒女﹐枕藉江與湖。哀號浮水出﹐涕泣通市俱﹝仲馭屍沈一夜﹐予號之始起﹞﹔撫屍哭一聲﹐痛絕還復蘇。烈士死不悔﹐妻孥何罪辜﹗首禍者誰子﹖至今猶緩誅。椎心問蒼天﹐蒼天安足呼﹗

震澤

秋風依廢寺﹐擁被聽江聲﹔僧飯臨朝絕﹐梵鐘過午鳴。片煙村樹出﹐一雨板橋平﹔賴得漆園叟﹐搖舟送我行﹝土人莊叟渡我﹐乞食於沈氏﹞。

烽過村村破﹐叩門我自憎﹔平生不信佛﹐難後每逢僧﹝僧淸源以舟脫我於難﹞。野廟難尋火﹐深蘆時吐燈﹔小舟天黑夜﹐飄泊旁漁罾。

漫興

趁艇穿橋去復還﹐千村今有幾村煙﹗雪埋橡栗朝無食﹐風入牛衣夜不眠。漂母未知亭長厭﹐野人莫字庾公賢﹗荊州禦史同爲客﹐獨許張融寄小船﹝楚中徐禦史許以廢舟棲余﹞。

篷窗積雨累旬淹﹐眼暗河山萬恨添﹔裹頰幾家畱郤鑑﹐叩門何處乞陶潛﹗巾裾自取居人怪﹐面目還遭路鬼嫌。飲泣江頭通不寐﹐黃星夜夜向南占。

徐松濤禦史

淸秋天外一鴻嘶﹐萬事傷心日落西﹔坎路情癡潘嶽子﹐出關腸斷伯鸞妻。麻鞵野闊迷風雨﹐牛尾江喧亂鼓鼙。但得追隨拚負杖﹐白雲深處好提攜﹗

江村水竹繞茅亭﹐昨夜還家夢未醒﹔楚客到秋容易泣﹐夷歌雜雨不堪聽﹗登樓有恨迷王粲﹐渡海相依仗管寧﹔共說避秦閩嶠好﹐夕陽西下武夷靑。

夜渡

困震澤月餘﹐得閩中信。時虜諜甚嚴﹐晝伏不敢行﹐以夜渡云。

辛苦南奔客﹐宵徵寄野航。作霜片雨住﹐過水一星長﹔人語近溪滅﹐漁燈出浦藏。前山聞有火﹐相戒勿鳴榔﹗

睦州道上﹐示新安穆秀才修玄

萬里雙芒屩﹐千峯五尺藤。水村朝聽雨﹐山店夜畱燈。客病途中健﹐鄕愁久後增﹔平生不盡意﹐辛苦望南興。

屈指閩中路﹐瞻星去轉賒。古橋生石菌﹐細艸結冰花﹔絕嶺驚人掛﹐空村怪鳥嘩。吞聲是國恨﹐原不悔傾家﹗

衢州遇韋劍威

落魄三衢市﹐風塵絕淚痕﹔對人聲盡變﹐怪我發猶存。生死渾閒事﹐衣冠是聖恩。吳江血已碧﹐猶是問王孫﹝謂仲馭﹞。

贈黃仲聚參戎﹝名賡﹐新安人﹐庚辰狀元﹞

猿臂開弓三百鈞﹐殿前禦試射如神﹔黃童本號無雙士﹐先帝親除第一人。亂日山城參閫賤﹐非時旌纛出關頻﹔將軍不羨通侯印﹐誓復新安把釣綸﹝時新安方陷﹐黃辭官﹐願募壯士自往恢復﹞。

酬朱潤生

汾湖兩絕句﹐一市共悲傷﹔難後嗟零落﹐南來見表章。黃泉誰寄慰﹗靑史且輸香。屬和篇篇好﹐吾將罷悼亡﹝亡婦方氏﹐在汾湖有絕句二首誓死。及震澤之難﹐爲市人所傳﹔失其稿矣。潤生梓諸衢州﹐和者甚眾﹐持以示我﹞。

三吳兵起紀事﹐答友人問

昔迎戎師至﹐兵驕馬亦疲﹔三吳望風附﹐弓矢棄不持。劉生﹝名履丁﹐閩人﹞總戎客﹝陳洪範﹞﹐船插使淸旗﹔泊船秀水﹝屬浙嘉興府﹞上﹐奔競人恐遲。劉生不肯仕﹐心識發且披﹔剃髮令朝下﹐相顧爲發悲。三吳同時沸﹐紛紛起義師﹔爭言舟楫利﹐長技不得施﹗劉生奔武水﹐父子就誅夷。陳梧﹝四川人﹞錢唐至﹐旋登嘉禾陴。頗聞黃鎭南﹝名蜚﹞﹐駐舟太湖湄﹔樓船號萬艘﹐勝兵焉可知﹗吳興饋軍糧﹐晝夜相追隨﹔壯士爭激烈﹐富室願蠲貲。姑蘇城門外﹐匹馬不敢窺﹔可憐陸太學﹝陳募陸士鑰同戴之雋始事﹞﹐破產供軍炊。七月入姑蘇﹐搏戰還同嬉﹔此輩本烏合。一潰豈復知。賴有吳職方﹝名易﹞﹐稍能出計奇﹔伏甲吳江岸﹐所忌惟在玆。諸將無鬥志。同舟自相疑﹔日費千黃金﹐空養搖櫓兒。嘉禾一夜破﹐嵩江累卵危﹔乞師鎭南壘﹐搖手不可爲﹗如何十萬兵﹐曾無一矢遺﹗括餉旣以飽﹐海口潛奔馳。海口窄不出﹐鐵騎追及之﹔可憐熊虎姿﹐盡爲魚腹屍﹗三吳徧焚戮﹐試問戎首誰﹖

送別穆修玄入大安關

余偕修玄到衢﹐將入閩﹐不諸關廟不吉﹐修玄遂捨我獨去。去住憑神決﹐君侯鑑我誠﹔如何今再問﹐不放與同行﹗客路吾誰仗﹖他鄕別太輕。故人玆獨往﹐慚愧遠來情﹗

同韋劍威﹑徐欽玉度仙霞關

海日埋荒霧﹐嚴關已放晨﹔行隨磨鏡客﹐吟逐諷詩人。堠艸才經火﹐巖花誤作春。香燈明半嶺﹐爭拜五通神。

霞關今重地﹐度險客心驚﹔戍廢行人歇﹐樓荒野雀爭。殘虹收鳥外﹐吼瀑斷猿聲。過盡蕭條路﹐將軍駐浦城。

初達行在

萬里南奔意﹐趑趄赴闕初﹔功臣營大內﹐邊吏望乘輿。建武元先攺﹐澶淵詔似虛﹔難余饒涕淚﹐羞上賈生書﹗

叩閽書勿信﹐奇策是虛聞﹔我遇出關將﹐還同霸上軍。吳民眞望雨﹐胡騎尙連云﹔莫倚溪山險﹐端居誤聖明﹝壇拜鄭鴻逵出關﹞﹗

放歌﹐贈吳鑑在

吳生﹗爾是州來季子裔﹐我爲吳越錢王孫﹔我父少年負豪气﹐爾祖髫齔稱弟昆。爾能下筆風雨驚﹐我亦有文金石聲﹔上媲枚﹑馬下李﹑杜﹐鄕人笑罵兩狂生。狂生挾策天下走﹐賣賦時人人不受﹔武水公子橫才名﹐一聽黃鐘碎瓦缶。場前慣賭涼州詞﹐座下頻使周顒酒﹔詩成笑傲如牛吼﹐吳儂滿前誰開口﹗我遭网羅君在疚﹐海內气數逢陽九。姦雄壞國國祚移﹐江南風塵戎馬嘶﹔子已棄家長千里﹐我猶浮宅浙水西。公子傾家建義旗﹐磨盾艸檄鬼神啼﹔博浪一椎竟何用﹐使我妻子並鯨鯢﹗鳥驚魚駭東西逝﹐我獨何辜困吳市﹗蒺藜兩腳望星奔﹐子猶待詔金馬門﹔廚煙蕭條雪擁戶﹐相逢一慟怪我存。以手拭淚淚不止﹐問我南來何所恃﹖賦就難遇狗監薦﹐粒絕莫送胡奴米。踉蹌導我謁貴人﹐貴人髙臥朝不起﹔出門贈我一緡錢﹐媿彼黔婁反袂死﹗吳生﹑吳生何數奇﹐我不學入關上書市井兒。古來聖賢幾得志﹐我死子殯銘我碑﹗銘曰「龍眠酒徒湖海士﹐有才無命如趙岐」。

故人行

漢家天子重故人﹐南陽耆舊衣冠新﹔羊裘已隨安車至﹐釣灘寂寞誰垂綸﹗滹沱麥飯蕪蔞粥﹐黃金大郡報不足。共稱天子篤恩私﹐努力雲臺慰主知﹔請君試看馮異賜﹐不是滹沱才過時﹗

酬方蘊修

誰失方幹意﹐愁吟動地哀﹗言將蹈海去﹐怪我踏冰來。威廟怒猶在﹐孝陵云不開﹔傷心是庾信﹐白髮被君催﹗

同鑑在﹑蘊修飲徐闇公司李署

同人不得意﹐旅食共荒臺﹔忽有尋梅興﹐來銜司李杯。官淸衙吏懶﹐客散署門開﹔獨去然燈坐﹐羨予攜手回。

又示闇公

吾憐徐孺子﹐亦是英雄人﹔愛子殯江寺﹐故妻還海濱。都無兒女淚﹐獨有友朋親。愧我與同難﹐終年涕泗新﹗

古詩

淮南華橘柚﹐朱實涵芬香﹔得因君子力﹐委身玉階旁。美人出璇戶﹐攀條摘朝霜﹔珍盤覆錦繡﹐置我黃金牀。嬌愛不見禦﹐歲宴空自芳﹔日聞椒樧充﹐如何不心傷﹗

蒼蒼長安陌﹐鬱鬱羅靑槐﹔曜靈生東隅﹐明堂旦正開。鐘鼓天子坐﹐冠蓋公卿來﹔子侯何少年﹐次第相追陪﹗紅顏映紫綬﹐金貂立玉階﹔朝罷騎馬還﹐道旁盡稱佳。

日落平陽裏﹐王侯相經過﹔車馬如雲屯﹐葆蓋似星羅。門前列鐘鼓﹐堂上陳笙歌﹔華燈燦綺席﹐珠簾出靑娥。流離曾幾時﹐娛樂何其多﹗朝困沙中鱗﹐夕興江上波﹔得志須盡歡﹐安能長轗軻﹖

端坐不得志﹐出門橫朱輪﹔輝光盈道路﹐車上意气新。孫弘起牧豕﹐買臣方負薪﹔一言當天子﹐遂據要路津。叱吒奔風雷﹐顧盼生陽春。如何賈誼才﹐終老長沙濱﹔丈夫有時命﹐豈必終苦辛﹗

步出城東門﹐遙望江南道﹔江南何所思﹖佳人委秋艸。靈衣張空房﹐流塵積輀旐﹔繐帳明月來﹐豈若平生好﹗蔥蔥玉樹枝﹐凋摧亦已早﹔朝爲艷陽花﹐夕暮成枯槁。人生少得意﹐得意難竟保﹔棄置勿復思﹐憂傷徒自老﹗

少年行

朝逢遊俠兒﹐鞲■﹝革義﹞插羽箭﹔放馬長楸間﹐射飛左右便。气若淩公侯﹐有技無人善﹔上書自請纓﹐天子不召見。烽火入蕭關﹐誓與單於戰﹔白馬馱鞍回﹐霜蹄碧血濺。生還應無功﹐死去復誰羨﹖少年勇輕生﹐使我淚流﹝一作如﹞霰。

侯家行樂詞﹝爲鄭氏作﹞

牙旗鼓角報軍門﹐日午傳喚謁至尊﹔碧眼橫刀還控馬﹐帳前諸將半西番。

鯨波萬里入侯封﹐絕域奇珍大舶供﹔漫把黃金沈海底﹐時教水鬼護蛟龍。

十里香車盡內妝﹐侯家小女嫁親王﹔雕鞍寶蓋明珠絡﹐幔掛珊瑚五尺長。

甲第笙歌早放衙﹐捲簾深坐盡如花﹔專房更數夷王女﹐閒指扶桑是我家。

福州迎春歌

福州臘月天气佳﹐迎春看春人如花。福州女兒好顏色﹐皎若朝雪襯輕霞﹔宛轉蛾眉樓上出﹐回身卻用珠簾遮。街頭小兒喧笙鼓﹐錦棚對對倡家女﹔珠衫寶髻百樣裝﹐盡按梨園歌曲譜。逾梁出卷觀者多﹐卻扇亭亭嬌不語。此日梅花滿地飛﹐此時柳色弄春暉﹔公子停鞭牽玉勒﹐佳人對鏡換羅衣。羅衣裊裊細腰身﹐令人卻憶白門春。白門春在長幹裏﹐鈿閣靑樓夾道起﹔侯家珠翠半天中﹐外戚簾櫳香霧裏。三條九陌車騎紛﹐人影花光何處是﹗楊柳溪邊歲歲新﹐射雕今已徧城闉﹔秋千院下穹廬帳﹐蹴踘場飛鐵馬塵。可憐日暮吹笳動﹐風雜鴉聲愁殺人﹗

寄孫克咸

夙昔同枝鳥﹐猋如浮塵散﹔何意天涯身﹐與子復同難﹗念我掌中嬌﹐對面相糜爛﹔咫尺不得救﹐空使肝腸斷。余命鋒刃殘﹐分飛互零亂。我尋閩嶠煙﹐子矯越水翰﹔冉冉孤云行﹐杳杳子規喚。相望不相聞﹐因風發長嘆﹗

黃星耀閩海﹐紫蓋輝越東﹔思君兄與弟﹐冥若雲中鴻。詔書屢殷勤﹐髙尙詎能同﹗俊傑識時務﹐君子凜固窮。君聞在幕府﹐頗立文若功。鄙志循斗筲﹐抱關息微躬﹔愧爾百煉鋼﹐禿首甘從戎﹗

授官後﹐呈黃石齋﹑曾二云兩師

艱難雪窖向南奔﹐萬里驚看雙筆存﹔卻幸薦由文舉牘﹐更憐身出陸公門。浮名海內今誰在﹖吏道中朝久不尊﹔嘯傲半生成小艸﹐好持冰蘗報師恩。

入虔次芋園驛﹐同方蘊修守歲劉中丞遠生昆仲庽中﹝芋園驛﹐在福建侯官縣境。遠生﹐名廣胤﹔令弟客生﹐名煙客﹞

萬里依劉表﹐天涯渡漢年﹔海燈千帳靜﹐畫鼓一更傳。花媚江南客﹐杯銜渭北筵。與君皆隻影﹐益羨二難賢﹗

——以上選自原刊「藏山閣詩存」卷三。

生還集﹝丙戌上﹞

丙戌元旦﹐同遠生芋園驛作

亡婦方氏得卹

飲陳道掌畱別

奉別朱文園先生入虔

張將軍搜乘歌

石牛驛﹝在汀州寧化縣﹞

同遠生中丞入虔道上雜作

沙邊老人行

樓船行﹐贈楊淸江相公

江漲

江雨﹐贈延安劉客生臥病

客生梓石映昆遺稿成﹐屬予爲序﹔因題其後

贈楊幼於給諫

從軍口號

虔州卽事

鶺鴒行﹐贈劉客生

會昌遇姚二存禦史﹐與談虔事

長汀道中示吳二明府

哭漳浦師

酬開少

讀開少禦史諫章漫書

萃士歌

陳將軍

越東破

延平寄客生﹑鑑在

初見朝恭紀

行朝過袁太常特邱

延平書懷

行延平諸縣卽事

丙戌元旦﹐同遠生芋園驛作

海驛逢新歲﹐椒暢萬里情。朝元隨幕府﹐慶節聽班聲﹔小吏朱衣試﹐戈船畫幟更。還瞻蔥鬱气﹐正滿建安城﹝是時駐蹕建寧﹞。

亡婦方氏得卹

爲訴吳民痛﹐終言家難嬰。君王重節義﹐匹婦有褒榮﹔螢火光猶燦﹐鴻毛死未輕。更憐諸烈婦﹐誰與更陳情﹗

飲陳道掌畱別

廿年湖海士﹐一臥鬢華新﹔雅好陳遵客﹐羞言原憲貧。天涯離別夜﹐輦下病殘身﹝道掌病腳且廢﹞。章﹑貢郵傳便﹐毋難訊字頻﹗

奉別朱文園先生入虔

潦到文場二十秋﹐難余偶被藥寵收﹔朝廷多故官難擇﹐科舉成名志已休﹗小艸愧虛知己望﹐鉛刀妄擬聖恩酬。卽今匹馬靑烽外﹐慚負先生絳帳畱﹝郡試蒙先生首拔﹐力勸勿受吏職﹐將館予以俟秋闈﹔予竟負之而去﹞﹗

張將軍搜乘歌﹝名琮﹔爲劉中丞部將﹞

張將軍﹑張將軍﹐身長七尺面如銀﹔裲襠繡髯蠻靴窄﹐於闐腰帶方麒麟。登壇年才二十春﹐號令三軍若鬼神。霜戈雪戟貔虎隊﹐角聲三絕寂無人﹔旌旗展動開八門﹐靑龍朱雀五方分。五方壁立人如植﹐匹馬周巡不起塵。紅旗一點兵紛紛﹐有若風起旋秋云﹔東西羽毛倏攺色﹐蛇鳥變化一時新。此是鴛鴦陣﹐忽成鵝鸛羣﹔頤指目動列校奔﹐將軍據地聲不聞。鼓聲旣絕金鉦鳴﹐陣色次第收霞紋。張將軍﹐良苦辛﹗棘門﹑灞上久兒戲﹐中原坐視滄海淪﹔子有紀律兵必精﹐爲我出兵收兩京﹗關內耀兵有諸君﹐子奏雲臺第一勛﹗

石牛驛﹝在汀州寧化縣﹞

石牛驛破存兩楹﹐鳥雀滿地無人聲﹔客子入門風淅淅﹐停車下馬不得行。隔墻叫怒如哮虎﹐銀鐺鎖吏出廢堵﹔鞭笞亂下冤不聞﹐良久叩頭訴其苦。自從江﹑楚紛用兵﹐分符秉鉞輸蹄橫﹔已愁賓客多需索﹐更苦刁閹難逢迎。朝啼賣女夕賣婦﹐饑膚戕毀復何有﹗供頓王官職所當﹐白板公卿費奔走。昨日負薪者豎儒﹐挽牛入關竊上書﹔此輩寧有安劉計﹐今來馳驛事恣睢。官家但識遣使臣﹐那知驛吏多苦辛﹗朝廷克敵須廟算﹐豈在多用虛言人﹗

同遠生中丞入虔道上雜作

入關魂未定﹐挾策更從軍﹔影去鵷鸞隊﹐聲迷鵝鸛羣。旌旗山霧避﹐鐃吹海神聞。聚米談兵夜﹐邊才合讓君。

鷁首乘潮上﹐旗門映日揚﹔家僮傳畫鼓﹐劍客挽牙檣。星宿纏營火﹐魚龍趁甲光﹔晚來親出射﹐夾岸列鴦鴛。

山深物侯早﹐一路莽春聲﹔谷鳥迎人立﹐巖花問客名。驛疲軍使緩﹐縣遠戍燈明。廟議憂江﹑楚﹐殷懃此路行。

磨盾非吾事﹐看山似夙遊。筍輿千壑轉﹐官路萬松稠﹐霧散溪聲驟﹐鳥鳴新雨收。無勞訊候吏﹐風物是汀州。

虔州天下險﹝虔州形勝﹐地大而衝﹔江湖樞鍵﹐嶺嶠咽喉﹞﹐今見郁孤臺﹝贛州府治西南﹐隆阜郁然孤起﹞。甲仗排云出﹐戈船挾雨來﹔戍樓旗盡變﹐驛路艸新開。軍吏班聲遠﹐爭知陸遜才。

沙邊老人行

母聲求子妻求夫﹐雨中藉藉走且呼。沙邊老人叩頭訴﹐言是四營兵過城東隅。四營萑苻小盜賊﹐竄伏溪洞逃天誅﹔自下黃紙招降詔﹐召集鄕裏千百俱。昔掠村野不近郛﹐今移全營逼通都。又聞受撫不受約﹐白晝帶刀街頭趨﹔街頭公然掠小兒﹐劫奪不與盜賊殊。滿郊耕牛脯作飯﹐官家秋來寧蠲租﹗往時交戰被我俘﹐今名「激叛」罹罪辜﹔默林截渡不放過﹐室廬遭毀人遭屠。誰爲朝廷畫此策﹐云欲招撫收兩湖﹖此輩小醜何足戰﹐徒虐鄕裏榮其軀﹗老人不必涕交須﹐綠林靑犢古來用﹐功成不擾理所無﹗爾不聞詔書久懸晉賢爵﹐乘輿早晚蹕洪都﹖爾訴所痛何區區﹗

樓船行﹐贈楊淸江相公﹝諱廷麟﹐字伯祥﹔崇禎辛未進士。淸江﹐屬江西臨江府﹞

北風吼江江怒旋﹐巨艦山齊萬鎖連﹔牙旗百丈揚天半﹐相公秉鉞坐樓船。樓船鷁首排霜戟﹐吹鐃擊鼓轅門辟﹔裘帶逍遙如意閒﹐顧盼神明髭半白。相公年才四十彊﹐當時對策擅明光﹔集賢學士爭辟易﹐上書請纓何慨慷﹗子云嗜奇羞節義﹐伯起彊項愧文章。漁陽馬塵飛左右﹐十二城郭盡拱手﹔褒衣大顙奮袖呼﹑吉安夜復臨江走。捷奏靈武嘆奇勛﹐黃麻詔下五華云﹔鋒車屢趣不肯入﹐仍請節鉞領三軍。敕兼將相三軍喜﹐相公終歲樓船裏﹔呱呱幼子托門人﹐愛妾山中饑凍死﹗家信從來不敢傳﹐秋燈霜鬢獨籌邊﹔暇時自寫鐃歌曲﹐鸞翔鳳翥勢翩躚。如今冪府無成策﹐望公開閣延奇客﹗如今諸將有先聲﹐望公勿用綠林兵﹗樓船一出恢江國﹐直下石頭收舊京﹗

江漲

建瓴章﹑貢水﹐一雨兩江通﹔列艦衝潮亂﹐孤城聽吼雄。響髙天上怒﹐波急月中紅。此際樓船發﹐乘風好奏功﹗

江雨﹐贈延安劉客生臥病

鶗鴃初鳴村雨斜﹐吉州烽火暗天涯。畱侯借箸身多病﹐庾信傷心鬢早華。半夜吹燈重煮藥﹐三春掩袖忍看花。扣舷淚濺雙流水﹐渭北﹑江南何處家﹖

江髙響急客愁新﹐白舫靑囊又浹辰﹔辛苦檣鳩勤祝雨﹐浮沈波鳥漫親人。篙師水調聲聲楚﹐軍吏邊裝處處秦。旌節淹畱緣底事﹖羽書今已隔三春﹗

客生梓石映昆遺稿成﹐屬予爲序﹔因題其後

萬里南奔客﹐捐軀已一年﹗可憐遺稿在﹐猶荷故人編。佳句風塵得﹐窮途意气偏﹔平生文散盡﹐畱取姓名傳。

北闕上書罷﹝石以新進士上書言時事﹐不報﹞﹐夢魂空入關﹝賊阻﹐竟偕客生南來﹞﹗正逢南渡日﹐羞廁進賢班﹝石不補官﹐同客生入虔﹞。童僕依人在﹐家鄕望汝還﹔江頭殯旅櫬﹐誰與返秦山﹝旅櫬殯江上鱘魚嘴蓮華庵﹞﹗

贈楊幼於給諫

幼於銜命入楚﹐道經虔州﹐自請守城﹔詩以壯之。

楊子流三吳﹐煙塵罹家患﹔泛海入閩來﹐涕泣授給諫。銜詔赴荊南﹐顦顇衣履綻﹔何意章﹑貢烽﹐竟阻衡陽雁﹗攘袂誓登陴﹐甲冑親自擐﹔壯士勇爲鼓﹐戎器徐亦辦。屢戰摧敵鋒﹐齩指西山瞷﹔守將棄城奔﹐保障屬遊宦。乃知將軍印﹐古來書生綰﹗

從軍口號

已聞驃騎援兵至﹐髵■﹝髟上思下﹞遙見探馬還﹔夜半火行營盡動﹐一時移帳過西山。

日落沙飛戰鼓囂﹐過河猶聽馬蹄驕﹔前山探卒宵來報﹐三兩胡雛學射雕。

伏弩緣堤間炮臺﹐天驕十騎渡河來﹔同時水陷埋沙漬﹐不肯乘危放爾回。

西山入夜起歌聲﹐掠得佳人酒壓驚﹔醉臥帳前渾似死﹐曾無一將說偸營﹗

胡雛飲馬傍江汀﹐炮火雷轟似不聽﹔騎馬欲回還下坐﹐山顚去放海東靑。

連朝鼓角震山阿﹐一夜沙場鬼火多﹔月照漢家營悄悄﹐隔河拍手唱夷歌。

虔州卽事

拂地驕鷹暗虎頭﹝虔州山名﹞﹐錦貂公子夢封侯。杏花落盡田難種﹐布谷鳴殘麥未收。銅馬詎能扶赤伏﹐黃州曾可號靑州﹖江村野哭聲聲苦﹐獨賦「登樓」悔久畱﹗

吉州烽火照江幹﹐一夜腥風江水寒。急撤萬安防皂口﹐早催章﹑貢下棉灘﹔雲南戍卒全營去﹐「龍武新軍」駐馬看﹝龍武營﹐卽新撫四營﹞。獨見尺書來幕府﹐誓將堅臥砥狂瀾﹝萬督元吉初誓死守皂口﹐後竟還虔﹞。

南﹑詔諸軍去不回﹐狼兵才費羽書催﹔棉津天塹全虛設﹐章﹑貢孤城迥自開。中丞屢下徵師檄﹐司馬難登誓將臺﹗惟喜臨江楊相國﹐親提鵝鸛向東來。

西山麾帳迥連云﹐倏忽猋騎數百羣﹔營火依星明徹夜﹐角聲向月慘難聞。父書盡棄長平卒﹐兒戲羞稱灞上軍﹗自笑腐儒無七略﹐鐃歌檢出背人焚。

旌竿裊裊隔城東﹐代馬臨江壁已空﹔赤祲滿天休望气﹐黑雲壓陣更占風。牙旗早失劉開府﹐金印新懸張總戎﹝總戎卽中丞部將﹐時中丞戰敗被執﹞。此日穹廬猶徧野﹐殊恩漫錫守虔功﹗

鶺鴒行﹐贈劉客生

中庭有佳樹﹐兩鳥鳴髙枝﹔毛羽旣相類﹐聲音亦參差。搖尾躑躅鳥心樂﹐劉生聽之心傷悲。劉生關西遊俠子﹐兄爲中丞弟禦史﹔中丞開府親握兵﹐生也謝病臥虔城。漁陽馬飛章貢城﹐胡兵百戰漢兵新﹔江右諸將少節制﹐廉頗空思用趙人﹗鼓聲才接列校奔﹐按劍獨有中丞存﹔楚師乘勝得知武﹐宋人棄甲失華元。朝廷是非竟安在﹐守城論功戰者罪﹔賜印益令逃將驕﹐蠲軀徒使英雄悔﹗劉生﹑劉生哭勿哀﹐友恭自是天性胎﹔泣血常知寢處濕﹐上書屢爲時相猜﹗爾不聞信國被擒航海脫﹐李廣遭縛奪馬回﹖忠孝自獲神明助﹐中丞不死突圍來﹝已果自圍城逸出﹐詩若爲之讖云﹞﹗

會昌遇姚二存禦史﹐與談虔事

暫駐靑驄馬﹐虔州我近過。大都堪將少﹐無取調兵多。萬幛纏西嶺﹐孤城阻尺波。諸軍非百戰﹐此去欲如何﹗

長汀道中示吳二明府

驛路凋殘何處行﹐又穿烽燧赴荒城﹔渡頭虎迹沿溪去﹐村外雞聲冒雨鳴。鳥帽卽今雙短鬢﹐靑山依舊兩狂生。相看漫灑吳江淚﹐已聽褒綸贈杲卿﹝聞仲馭已贈太常﹞﹗

炊煙泄處指單車﹐落落風流想孟嘉﹔荒澗暗生江岸艸﹐野田閒放故園花。民因兵亂稀開肆﹐吏以官淸早放衙。見說折腰終日苦﹐微霜已點鬢邊華。

哭漳浦師

宣麻幾日點朝班﹐誰遣單車自出關﹖久信赤符成兩漢﹐空占紫蓋照三山﹗總戎已棄全軍遁﹐丞相何難匹馬還。長嘯請纓虛有願﹐惟餘涕淚灑龍顏﹗

去歲吳門已變名﹐市中賣餅識邠卿﹔曾將逃死嗤張儉﹐何取狂生薦禰衡﹗南極有星通夜動﹐天隅一柱早時傾﹔入關狼狽音容阻﹐回首銅山哭幾聲﹗

二月長乾天晝昏﹐都人爭舉李膺幡。笑將涕淚酬知己﹝謂公卻洪承疇說詞﹞﹐坐索衣冠謝主恩。無路請還先軫首﹐何人招返屈原魂﹗當年北寺畱皮骨﹐此日南朝仗爾存﹗

酬開少

三十年來錢起名﹐登壇不用一軍驚﹔皂囊艸出宮中誦﹐鐵筆書成海外行。慷慨阿兄眞禦史﹐飄零小弟舊狂生。憑君早贊興劉業﹐給札蘭臺賦「兩京」。

漢廷黨禍幾人余﹐國覆君亡禁甫除﹔北寺已成元禮獄﹐西行誰上賈彪書﹗淮南幕啟借前箸﹐武水壁深開後車﹔二豎至今爲國祟﹐埋輪不問欲何如﹝開少與予同被鉤黨﹐開少遊於淮鎭﹐予亡命武水﹔萬死來歸﹐諸姦尙挾彊藩以自重。朝廷貰前罪不問﹐且賜環矣﹞﹗

吹笳放畜徧長洲﹐灑淚逢君泖上舟﹔戰鼓魂銷鶯脰月﹐義旗風捲鶴湖秋。袖藏滄海槍猶在﹐衣濺吳江血未收。每過烏臺添往恨﹐幾回掩面哭西州﹝謂仲馭﹞。

徧舟震澤去難攀﹐皂帽單襦自入關﹔客路行歌逢鬼笑﹐鄰檣辧語識生還﹝予與開少先後入關﹐雨夜連檣﹐識予聲呼之﹐重得聚首﹞。同來仗策推公瑾﹐獨賦傷心是子山﹗待詔半年徒寂寂﹐諫章時爲破愁顏。

讀開少禦史諫章漫書

吾家有仲文﹝唐錢起字仲文﹐長興人﹔卽大歷十才子之一﹞﹐風流擅文賦﹔橫被黨人名﹐鉤校同我錮。吳江舉義師﹐竟被樓船誤﹝鎭南黃蜚初爲吳聲援﹐已遁海而敗﹞﹔脫身西入關﹐上書蒙奇遇。片言賜豸冠﹐宰相苦見妒。吾兄勇報恩﹐有懷無不吐﹕會稽初入國﹐冀馬方東渡﹔卹鄰宜見哀﹐況乃唇齒傅﹗如何元子誕﹐封爵徧■﹝革付﹞■﹝革主﹞﹔稱觴拜新恩﹐舉朝懵不寤﹖一疏破迷羣﹐遂使主人懼﹔諫章滿皂囊﹐玆當推獨步。

萃士歌

中興聖人重文墨﹐取士恥循舊資格。上書召對無奇才﹐儲賢有館空自開。庭試諸生本故事﹐親拔明經稱萃士。木天教習隨庶常﹐梧垣徑授寵莫當﹝貢元授禮科﹞。傳聞館課兼風雅﹐可憐萃士無知者﹗羽書已報東吳失﹐萃士初學調音律。爲語萃士學勿遲﹐關外需君退虜詩﹗

陳將軍﹝名謙﹐武進人。丙戌六月作﹞

行宮門外人紛紛﹐爭傳看殺陳將軍。鄭家勛侯上殿救﹝陳與鄭芝龍有舊﹞﹐天子兩耳塞不聞。天子英明文且武﹐勛侯難挽雷霆怒﹔必罰用懲東向心﹐傷恩豈顧北道主。自從登極行天誅﹐西市駢首阿大夫﹝乙酉冬﹐邵武守吳文煒﹑司理朱健﹑建陽令施璩皆棄市﹞﹔今年二豎冒官職﹝沐堅﹑李之秀以假官被戮﹞﹐實時賜死冤誰呼﹗從來亂國用重典﹐將軍觀望那得免﹗君不見鄭家出抱將軍屍﹐頸血淋漓親爲吮﹖

越東破

當今天子髙皇孫﹐魯國同是至親藩﹔攺元本非利天下﹐域內原宜奉一尊。越東君臣殊可笑﹐誓死不開登極詔﹔天子灑筆親致書﹐相期先謁髙皇廟﹗閩中恃越爲藩籬﹐如今越破閩亦危﹔往時紛爭不足論﹐與國旣失應同悲﹗昨夜室中誕元子﹐通侯鵲印何累累﹗中興所重在邊疆﹐恩澤濫冒同爛羊。唇亡齒寒古所忌﹐君不聞元子之誕唇先亡﹝元子生而唇缺﹞﹖

延平寄客生﹑鑑在

時事竟難論﹐秋來悔此行﹔一官叨半刺﹐萬乘倚孤城。井邑聲朝雜﹐關門火夜明。知君悲海市﹐遊戲笑狂生。

初見朝恭紀

鐘報禦門早﹐朝趨受命初﹔府僚班苦後﹐天語聽全疏。庭宣迎駕表﹐帕覆出關書﹔中使傳燒卻﹐君王度有餘﹝是日朝退﹐忽命中使捧一柈出﹐覆以黃帕﹔諭羣臣曰﹕『此關上搜得迎虜書計二百餘函﹔朕不欲知其名﹐可於午門外悉燒之﹞。

行朝過袁太常特邱﹝予方辭朝行縣﹞

閶闔遙遙稽首還﹐侍臣劍佩近難攀﹔聲音舊識袁臨汝﹐須髮遙驚庾子山。薄宦生涯隨馬足﹐靑雲咫尺隔鵷班﹔簪纓聚首眞疑夢﹐淚盡烽煙一破顏。

端笏垂金老奉常﹐新詩猶記詠吳閶﹔佩環響自先朝舊﹐須鬢絲由渡海蒼。彊項可憐淹小艸﹐故人曾許薦長楊。當時復壁相持泣﹐回憶江南淚幾行﹗

延平書懷

江潭新葉落﹐庾信迥添愁﹔門掩千家雨﹐寒歸萬井秋。戈船橫浙水﹐鐵騎繞虔州﹔昨夜金章下﹐傳封恩澤侯。

行延平諸縣卽事

匹馬秋來趁落霞﹐風塵自笑老生涯。烏啼似擁山城鵲﹐菊碎初開小縣花。渡口漁人收晚棹﹐沙頭津吏候徵車。昨來野店頻投宿﹐記在橋南三兩家。

畫轂無歌行路難﹐連朝星露點徵鞍。江城魚火通沙縣﹐山郭園林入永安。老吏漫持秦法律﹐諸生還睹漢衣冠﹔太平風景無多處﹐竹馬兒童仔細看。

——以上選自原刊「藏山閣詩存」卷四。

生還集﹝丙戌下﹞

八月十七日哭仲馭

傷心詩﹝並序﹞

自永安返至貢川聞延平信﹐示諸吏佐

貢川聞王郡伯死﹐爲位哭之

廣文歌

黯淡灘

予旣別永安山中﹐間道走汀州﹐路阻不前。諸友有招予還者﹐兼和鄙韻見寄﹔賦此志謝

無題﹝丙戌十月作﹞

鄞江怨詞

宮詞六首

聞客生昆仲入粵﹐予子法祖隨焉﹔鑑在﹑蘊修﹑坤丞應相攜同去﹐予獨畱滯閩鄕﹐詩以寫懷

得孫克咸死難信

有所聞作

除夕

八月十七日哭仲馭

去歲玆辰絕命年﹐椎心不敢恨蒼天﹐定知叔寶神難壽﹐虛擬相如病未痊。血濺長堤畱碧艸﹐魂歸小閣亦靑氈。哭君一字腸堪斷﹐夜半山空叫杜鵑﹗

園林回首最堪悲﹐別院新開病起遲﹗瘦骨豈知埋馬革﹗壯心不分死蛾眉。傷予竟喪童烏子﹐痛汝曾無伯道兒﹗南院荒涼成廢宅﹐哀哀寡婦哭江湄﹗

義公初建鶴湖旗﹐海邑江城檄徧馳﹔亡晉尙揮夷甫塵﹐報韓獨購子房椎。佯狂破產庸兒笑﹐涕泣蠲租壯士悲。贏得「太常」身後卹﹐孤忠原不望人知﹝秋成﹐仲馭泣曰﹕『吾收租﹐將誰輸也』﹗悉蠲之﹞。

事去同舟祗腐儒﹐燈前對語惜汾湖﹕從軍快得陳書記﹐妖夢何來駱義烏﹝始﹐仲馭舉事﹐吳鑑在夢駱賓王題句其宅﹞﹗夜雨屍沈呼自出﹝仲馭被難﹐屍一夜不浮﹔予自岸上號之﹐始出﹞﹐秋山櫬返仗誰扶﹗靑衫滴盡傷心淚﹐哭到妻兒淚已枯﹗

傷心詩﹝並序﹞

乙酉八月十七日震澤之難﹐余妻方氏抱小女瑤池赴水死﹐次子孺祺亦歿。每握筆悼亡﹐輒痛絕不能成聲。次年此日﹐始能爲詩哭之。

屈指吳江死別時﹐孤情此日已全癡﹔子山漫著傷心賦﹐孫楚休傳除服詩﹗海外無香回玉樹﹐帳中何術召蛾眉﹗故園小閣經年鎖﹐花落花開見阿誰﹗

著眼空華一刻䢐﹐蒼天何意奪童烏﹔玉毫已碎懷中鏡﹐明月還沈掌上珠﹗早信靈氛逃大劫﹝予自汾湖移震澤﹐卜諸神不吉﹐竟不能從﹞﹐難將因果問浮屠。平生兒女鐘情甚﹐此際黃泉舐犢無﹖

三十年來底事忙﹖梳頭一半已成霜。宵寒被裂山僧綻﹐病臥藥香小豎嘗。羨爾漁樵能挈耦﹐看人兒女喜還鄕﹔飄零莫憶家園事﹐記得團欒夜繞牀﹗

朱顏回憶畫堂新﹐辛苦牛衣二十春﹔求婿每慚郤鑑賞﹐攺妝寧爲鮑宣貧。車裘贈我成遊子﹐甘脆勞卿奉老親。舊是狂奴今作吏﹐琴書檢點仗何人﹗

書生橫負黨人冤﹐寒臘追尋兩雪繁﹔豈爲伯通舂可賃﹐祇聞賓碩壁堪存﹗鹿車千里共亡命﹐魚艇三江莫返魂。每憶謝庭兄弟好﹐教人何處恨章惇﹝予遭馬﹑阮之害﹐亡命武水﹔予妻牽子女追尋至此﹐以及於難﹞﹗

亂去淩霜志苦堅﹐褰衣誓死自年年﹔貞心早兆廬居夢﹝予居廬日﹐夢日中有金輪現一「節」字﹞﹐幽恨難旌節母賢﹝妻母王氏苦節﹐未旌而死﹞﹗震澤屍浮通市泣﹝死之次日﹐予淸晨往尋﹐則屍已浮出堤上﹔不知阿誰長者﹐掩以一席。衫履儼然﹐一市嗟嘆﹞﹐汾湖詩出萬人傳﹝妻粗通文墨﹐在汾湖時忽作絕句付長子法祖﹐自知必死﹔爲朱中丞梓諸三衢。和者成帙﹞﹔太常一字芳魂慰﹐列傳何時付史編﹗

自永安返至貢川聞延平信﹐示諸吏佐

蜃樓燕幕等閒看﹐獨笑憂天淚未幹﹔仍著芒鞋尋鳥道﹐早拋華組系漁竿。朝霞已逐浮雲散﹐夕露應同逝水寒。我自行歌卿自去﹐好持刀筆事秦官﹗

貢川聞王郡伯死﹐爲位哭之﹝名士和﹐江西金溪人﹞

大運豈遽非﹐哲人遂云䢐﹗我見謀國臣﹐太息無良圖﹗豈意匹馬來﹐開門縱長驅﹔爭降何紛然﹐常恐後至誅﹗賢哉二千石﹐從容捐厥軀﹗夫子莊而簡﹐薄官初剖符﹔不謂貞松姿﹐臨難表所殊﹗獨湔嵇紹血﹐莫污溫序須。我生旣已幸﹐我志寧可渝﹗乘輿咫尺間﹐豈復辭崎嶇﹗回脰望延津﹐吁嗟烈丈夫﹝延津卽劍津﹐延平府城南﹞﹗

廣文歌

山中聞永安廣文事﹐喜而賦之。

廣文先生老且賢﹐角巾已破烏皮穿﹔執板折腰殊不諳﹐見人木彊無周旋。盤桓苜蓿風塵陡﹐招降使者聲如吼。箕踞學宮召諸生﹐問渠廣文不開口﹔振袖大罵杯擲空﹐區區頭顱復何有﹗宣聖昔卻萊夷戈﹐子羔肯由狗竇走﹖君不聞鬷蔑一語叔向傾﹐毛遂捧盤平原驚﹖丈夫意气臨危見﹐豈在人貌與榮名﹗

黯淡灘

方帥窮歸應槁竿﹐更誅馬相七閩歡﹔嚴州閣老降何事﹐白首同懸黯淡灘﹗

予旣別永安山中﹐間道走汀州﹐路阻不前。諸友有招予還者﹐兼和鄙韻見寄﹔賦此志謝

西風吹客出巖阿﹐自別松關涕淚多﹔鶴夢不曾離瀚海﹐猿聲長記掛藤蘿。近春村暖花全白﹐入夜愁侵鬢已皤。屬和應多亡國恨﹐可能擊築共悲歌﹗

無題﹝丙戌十月作﹞

鄞江消息定如何﹖悵望旌旗灑淚多﹔野戍啼烏迷漢幟﹐荒城殘月起夷歌。稽山無計棲句踐﹐南粵寧同王尉佗﹗谷鳥催人頭白盡﹐聲聲長在向南柯﹝鄞江﹐福建汀州府城東﹐卽東溪﹞。

山深輦路費春鋤﹐江﹑楚遙遙望屬車﹔豈有千官懷去就﹐翻勞萬乘久躊躇。朱提喜賜儒生對﹐黃帕傳看邊吏書。廷議半年長不決﹐澶淵親詔已全虛﹗

去日追班入紫宸﹐花間鵷鷺片時親﹔綸扉白髮南陽舊﹐侯印黃金恩澤新。羽檄遙知邊奏至﹐龍顏時向內家顰。自聞東越唇亡後﹐早使憂天泣小臣。

光祿蔬盤出尙方﹐柘枝新染布袍黃﹔威儀已睹漢司隸﹐邊幅還嗤蜀子陽。書載五車分祕閣﹐手裁三詔壓明光。六龍此日無消息﹐夜半占星淚幾行﹗

鄞江怨詞

六龍空駐禁城傍﹐鐵騎宮前射錦璫﹔隆準奇姿人盡識﹐誰爲紀信代君王﹝相傳有武臣代死﹞﹖

此日君王行路難﹐窮廬猶獻八珍盤﹔金鍾玉箸髵■﹝髟上思下﹞進﹐豈似伊蒲出大官﹗

日落三山烽火迷﹐乘輿說共左賢棲﹔長安不作靑衣恨﹐夜半微聞杜宇啼。

龍旗何處久淹畱﹖手詔頻傳催大侯﹝謂鄭芝龍﹞﹔今日蒙塵棲毳幕﹐元勛先已著氈裘﹗

宮詞六首

比聞宮中﹐蔬布辛勤﹐如一日也。北狩之禍﹐天乎人也﹗追思往事﹐令人痛絕。

內使承恩新置機﹐詔傳大布織龍衣﹔六宮羅綺無人著﹐敕與元戎繡將旗。

光祿虛聞進八珍﹐君王蔬食已多春﹔黃門小豎閒鋤地﹐禦苑時供菜甲新。

宮漏沈沈迥未眠﹐大家秉燭在甘泉﹔遙瞻禦筆珠簾裏﹐夜半頻聞手詔傳。

旌旗十萬護乘輿﹐二聖軍中共起居﹔長信宮人騎馬出﹐從龍祗有五車書。

外廷章奏晚猶通﹐侍史開封五夜同﹔傳道君王看不及﹐黃羅親裹送中宮。

朝看佛院有輝光﹐敕使傳燒內殿香﹔日午宮中雙輦出﹐金蓮影裏拜空王。

聞客生昆仲入粵﹐予子法祖隨焉﹔鑑在﹑蘊修﹑坤丞應相攜同去﹐予獨畱滯閩鄕﹐詩以寫懷

亂去交親少昔歡﹐天涯羈旅足盤桓﹔故鄕竹馬存三子﹐海內求羊有二難。絕嶺駕風秋雁遠﹐空山叫月夜猿單﹔南雄路斷音書隔﹐惆悵梅花不忍看﹗

家難傾巢一子全﹐提攜虎穴仗諸賢﹔定知卵翼危難棄﹐無那烏棲夜不眠﹗萬死幸畱書種在﹐半生贏得故人憐。皖江書訊今年到﹐遲爾還山治墓田﹗

得孫克咸死難信

不訊孫嵩久﹐疑君變姓還﹔關﹝一作開﹞門人漸至﹐死喪信初傳。血化空山火﹐魂依子夜鵑﹔平生談俠气﹐艸艸一軀捐﹗

憐君多絕藝﹐未亂喜從戎﹔死夫人爲戒﹐招來鬼尙雄。老妻能詠絮﹐愛子善彎弓﹔玉樹同搖落﹐飄零何處風﹖

回憶同遊地﹐東門路可悲﹗閨人傳道蘊﹐天壞笑凝之﹔興在江湖短﹐情因兒女癡。謝家兄弟好﹐幾處哭新詩﹗

吳江同難後﹐閩﹑越各天奔﹔巢卵悲予破﹐掌珠羨爾存。兩年重落魄﹐萬里一遊魂。地下逢殤子﹐通家有舊恩。

有所聞作

戎旆遲遲迥不舒﹐閩江村郭半成墟﹔浪聞扶義稱銅馬﹐喜聽蒙塵是副車。五嶺山川百戰後﹐三湘壁壘十年餘。愁時目斷南飛雁﹐莫寄孤臣雪窖書﹗

單於臘火照關門﹐撤盡防兵野戍存﹔嶺嬌已憑驅鐵馬﹐海天何事豎降幡﹗甘辭義士田橫島﹐漫負通侯漢主恩﹗此日窮廬歸未得﹐絕班可似故年尊﹝謂鄭芝龍﹞﹖

除夕

柏酒淒涼獨夜杯﹐燈花雙穗向誰開﹖天邊雁陣飛難到﹐海上龍旗去不回﹗旅櫬久拋吳地艸﹐孤兒遙泣嶺頭梅。側身西望湖湘遠﹐空有人傳將相才﹝嶺粵信隔﹐惟傳湖湘何定興兵盛﹞﹗

——以上選自原刊「藏山閣詩存」卷五。

生還集﹝丁亥上﹞

哭曹能始先生

聞人述浦城近事﹐慨然傷之

人來說嶺南事﹐悵然述懷

癡虎行

虔州行

哀江南

南京六君詠

望長沙

哭曹能始先生﹝曹攄名學佺﹐字顏遠﹔侯官人。由臨淄令﹐仕至副使﹔以忤魏忠賢而歸。家居二十年﹐明末殉節﹞

顏遠詩名四十年﹐風流今借義聲傳﹔獨畱霜發還家廟﹐不遂潮頭上海船。萬卷書隨神女散﹝適有所聞﹞﹐一家忠動敵人憐。九原絕少同鄕伴﹐猶賴延平太守賢。

聞人述浦城近事﹐慨然傷之

仙霞關上雁來稀﹐碧血驚聞濺繡衣﹔漢節不隨秋艸沒﹐胡笳竟逐塞塵飛。甘心息嬀讎何論﹐絕意文君贖不歸。臣節已完吾事畢﹐蘇卿豈問去妻幃﹗

人來說嶺南事﹐悵然述懷

半年庾信夢﹐消息竟全虛﹗百粵應難去﹐雙峯從此居。也聞稱正朔﹐何計覓乘輿﹗羨爾雲中翼﹐因風寄帛書。

癡虎行

南山有猛虎﹐端坐巖穴間﹔南山石齒齒﹐巖穴誰躋攀﹗世人未睹爪牙利﹐驚傳猛虎色斑斑。五陵少年素趫捷﹐見虎不出知虎怯﹔腰弓插羽鞲蒼鷹﹐淩冬卻上南山獵。玄猿靑兕蹴踏平﹐虎昔無迹今無穴﹔蒼蒼落日滿山谷﹐欲行取虎畏虎伏。牽羊爲牲犬豕隨﹐前往虎穴飼虎饑﹔虎饑求食出何急﹐少年一麾生致之。嗟哉虎何癡﹗蛟龍勿失江湖波﹐虎豹勢在深山阿﹔深山盤盤守爾拙﹐少年趫捷柰爾何﹝此爲鄭氏而發﹞﹗

虔州行

江右人來信﹕虔州以去年十月破﹔哀而賦之。

煙冥冥﹐雨啾啾﹐黃昏鬼火徧城頭﹔行人白晝不敢過﹐問之乃是昔虔州。虔州地形控江﹑楚﹐關稅兼通閩﹑越賈﹔船上珍珠不值錢﹐城中養女能歌舞﹔閭閻撲地樓插天﹐家家日暮喧笙鼓。漁陽白馬動地來﹐中原十城九城開﹔吉安已破皂口失﹐孤城水上空崔嵬﹗鐵騎連山風雨集﹐炮火塌天城不摧。城頭壯士不畏死﹐夜半縋城砍敵壘﹔腰間奪得烏孫刀﹐背上插來白羽矢。紫髯將軍不敢逼﹐立馬西山時咋指。城懸糧絕無援兵﹐四面盡是吹笳聲﹔初猶食馬后食人﹐登樓擊鼓鼓不鳴。朔風吹雪酒盞大﹐守陴人病三日餓。遙見營火渡河來﹐一半傳更一半臥﹔兵聲暗絕風雨聲﹐五更未醒虔州破。閉城刈人人莫逃﹐馬前血濺成波濤﹔朱顏宛轉塡眢井﹐白骨撐拄無空壕﹗自從司馬誓城守﹐老弱登陴誰敢走﹗淸江﹑龍泉居上游﹝淸江﹐楊相國﹔龍泉﹐郭太守﹞﹐突圍入城今在否﹖諸君磊落忠義人﹐死去名節千秋新﹔可憐虔州十萬戶﹐日暮飛作沙與塵﹗

哀江南

江南死事者多人﹐以予所知者﹐四方或未盡知。各賦一章﹐備異時野史采擇焉。

太宰四朝遺﹐淸風三十載﹔一秉南渡銓﹐期月遂得罪。旣遭黨人擯﹐還嗟國事殆﹔虜至闔城奔﹐公也入城待﹝公村居聞變﹐入城赴死﹞。所恥臨難免﹐庶無見危悔﹔衣冠殉家廟﹐十日顏不攺。忠義及僕夫﹝有兩僮從死﹞﹐哀歌動橫海﹔誰謂伯道孤﹖神明故長在﹗﹝嘉興徐太宰石麒﹐字虞求﹞

天下劉夫子﹐節義豈所論﹗直道朝廷黜﹐絕學海內奔﹔東南人才藪﹐賢者遊其門。絕粒殉國難﹐七日息猶存。王生本髙足﹝王生毓耆﹐公門人﹔聞變﹐先公死﹐畱書促公﹞﹐振袖赴淸源﹔上書促夫子﹐先期於九原。三嘆亦殞命﹐無媿知己言﹔王生義誠烈﹐夫子道益尊﹗﹝紹興劉總憲宗周﹐字念臺﹞

詹事秀吳閶﹐扁舟拂袖早﹔詩酒怡良朋﹐絲竹娛遐抱。如何峯﹑泖間﹐不問入山道﹗胡塵渡江昏﹐姱修閉門保﹔辮髮號國門﹐潔身赴池島。腥風𨿽滿城﹐沈沙獨皓皓﹔人生足榮名﹐得死乃爲寶。﹝蘇州徐詹事汧﹐字勿齋﹞

侯公薄仕宦﹐閉戶天倫篤﹔介弟﹝岐曾﹑岷曾﹐並稱江南三鳳﹞振南金﹐令子森昆玉。桃李徧江城﹝公曾督學江右﹞﹐文章化風俗。狄氛一朝狂﹐名徳苦見辱﹔仗節哲人先﹐象賢淸白續﹝乙酉七月﹐賦詩死於家之葉池﹐二子演﹑潔從死﹞。寧爲芝蘭摧﹐不同蕭艾蓐﹔闔戶以成仁﹐孤忠向誰告﹗﹝嘉定侯通政峒曾﹐字豫瞻。按公天啟乙丑進士﹐歷官左通政﹞。

磊落祁中丞﹐骨鯁豪彊避﹔謇諤西臺簡﹐澄淸東吳轡。東吳借開府﹐苦被黨人忌﹔解組渡錢唐﹐胡馬長驅至。膻氛𨿽未侵﹐潔身早爲智﹔兒女空攀號﹐莫慰哲人意。浩浩托身瀾﹐乘間乃得遂﹔袍笏儼平生﹐眞气猶髙視。﹝祁中丞豸佳﹐字世培﹞

學士好禪定﹐報國亦講武﹔木天請纓出﹐志抗城下虜。厥功𨿽不成﹐天子髀嘗拊。歸田頗寓兵﹐還遭絳灌怒﹝里人殲黔兵﹐頗爲馬相所銜﹞。義旗倡天都﹐嚴關飛鳥阻﹔一呼百萬餉﹐俠哉新安賈。姦人半夜回﹐公志竟中沮﹔可憐江文學﹝江名天一﹐號文石﹐歙諸生﹔佐公練兵。後被執﹐公曰﹕『子有老母﹐不可死』﹗對曰﹕『同公起兵﹐可不同公殉義乎』﹖遂偕死﹞﹐奮身赴死所﹗大義激孤忠﹐肯爲甘言取﹗一死報里人﹐不負平生許。﹝金學士聲﹐字正希。按公皖休寧人﹔父賈於楚﹐因占籍嘉魚。崇禎戊辰進士﹞

考功人倫表﹐名徳冠東南﹔物望被鉤校﹐時議早抽簪。潛居泖水濱﹐軒戶臨淸潭﹔與我開軒坐﹐羨此碧於藍。曰予效懷沙﹐魂魄亮所甘﹗秋風馬嘶急﹐斯言果不慚﹔貞白貽千秋﹐泖波同湛湛。﹝松江夏考功允彜﹐字瑗公﹞

吏部武肅裔﹐通籍甫弱冠﹔請養旋居廬﹐風雅窺周﹑漢。豈意永嘉徒﹐頓召戎狄亂﹗家世荷深恩﹐誓與國同難﹔破產壯士歸﹐努力相國贊﹝尊公相國書有云﹕『吾老矣﹐不能報國﹔成吾志者﹐子也。子必勉之』﹞﹗諸將非戰才﹐財匱師亦散﹗獨有三儒生﹐對泣汾湖畔﹝君與余及鑑在三人﹞﹔田稅蠲勿收﹐家書燒不看。震澤倉卒行﹐死生頃刻判﹗我來號其屍﹐從容出湍瀾﹔小豎死持裾﹐截流隨登岸﹝有童子從死﹐挽之並起﹞。市人相聚觀﹐嘖嘖發長嘆﹗﹝嘉善錢吏部■﹝扌秉﹞﹐字仲馭﹞

職方雅學武﹐臨敵輒身先﹔蘆中伏犀甲﹐時時奪戈船。大運旣以非﹐孤軍豈獨全﹗闔門罹鋒刃﹐棲身窮山巓﹔如何同袍友﹐機阱構賓筵﹗所悲壯志盡﹐寧惜一軀捐﹗亦有孫公子﹝名紹奎﹞﹐帷幄共周旋﹔事敗誓同歸﹐難至恥苟全。面數負恩酋﹐言之罪通天。義气兩無負﹐哀哉此二賢﹗﹝吳江吳職方易﹐字日生﹞昔有盧司馬﹐才气當代雄﹔身騎生力駒﹐手挽五石弓。羣賊奉首竄﹐命在破竹中﹔朝廷用不專﹐艸艸殞厥躬。介弟早登第﹐毅然哲兄風﹝公弟象觀﹐癸未進士﹐授金溪令﹔未赴任﹐聞神宗殉社稷﹐遂赴水死﹞﹔棄家陽羨山﹐樹幟太湖東。躍馬親搏戰﹐斬獲屢建功﹔馬疲兵亦散﹐大命乃遽終﹗可憐司馬家﹐一門著雙忠﹔兄弟死國難﹐信與二顏同﹗﹝宜興盧大司馬象升﹐字建斗。按公以大名兵備道破流寇﹐撫鄖陽﹐剿湖南北賊﹐遂總七省軍務﹔破李自成﹐總督宣﹑大。入援畿輔﹐與楊嗣昌忤﹔孤軍次巨鹿莊﹐力戰死﹞

我昔遊錢塘﹐縞紵何繽紛﹔大行賦豪气﹐顧盼淩靑雲﹗嗚呼錢塘破﹐抗義無一聞﹗吾子先幾決﹐超然絕塵氛﹔臨決亦有約﹐一死眞僞分﹝聞有約君同死者﹐已獨君死﹞。賢偶殉所天﹐閨閣同淸芬。哲兄奉寡母﹐撫屍悲且欣﹔閉門養親志﹐饑寒甘賣文。卓哉此二陸﹐機﹑云安足云﹗﹝杭州陸大行培﹐字鯤庭﹞

黃子气蕭瑟﹐頗悟微言旨﹔舉業冠本朝﹐先輩誰可比﹗一第歸著書﹐十年期讀史。痛絕鼎湖髯﹐南渡徵不起﹗虜氛暗吳來﹐義旗空復指﹝同侯氏舉義﹐並死﹞。侯氏何多仁﹐慷慨同日死﹗難弟亦捐軀﹝公弟淳友亦死﹞﹐與子成連理。爲謝經術儒﹐通經固如此﹗﹝嘉定黃進士蘊生﹞

我聞章孝廉﹐羅源政不朽﹔簿書終日煩﹐琴書尙在手。去縣三年餘﹐淸風今滿口。裏居自乘城﹐胡來通國走﹔登陴者何人﹐一死誓所守﹗端坐待兵加﹐臨鋒引頸受﹔微軀許桑梓﹐吁嗟竟不負﹗﹝華亭章大令簡﹐字次弓﹞

顧侯尹錢塘﹐才气素英果﹔驕虜渡吳江﹐誓往邀其惰。中丞已郊迎﹐欲袒誰當左﹗妻孥笑指波﹐版籍泣投火﹔兩膝屈不得﹐踞向窮廬坐。舉幡士女號﹐請元門人裹﹔拜舞迎階墀﹐獨行庶不頗﹗﹝昆山顧大令咸建﹐字漢石。按公爲大學士鼎臣孫﹐崇禎癸未進士﹐授錢塘令﹔失守﹐殉難死﹞

孝廉素遊俠﹐六藝兼文武。樓船駐太湖﹐敵至驟風雨﹔髵■﹝髟上思下﹞滿船頭﹐羽箭大如柱。壯哉葛孝廉﹐一呼雙睛努﹔手刃四﹑五人﹐羣胡舌爲吐。力盡乃自剄﹐旣歿有餘怒﹔埋骨秋艸中。千年長不腐﹗﹝丹陽葛孝廉鱗﹐字蒼公﹞

節義徧江東﹐皖人殊可醜﹔豈知劉廣文﹐臨難竟不苟﹗捧檄署涇縣﹝金翰林委署涇縣﹞﹐胡來誓死守﹔城破何從容﹐赴井還攜婦。又聞周廣文﹝名泗九﹐蕪湖人﹞﹐敢戰敵爲走。倉卒殞學宮﹐絕命刃在手﹔拔刃手不開﹐殉之庶無負。如何涇縣亡﹐一時有二叟﹗﹝安慶劉廣文守中﹞

麻生偉須眉﹐顧盼肅孤髙﹔身長七尺餘﹐意气爲人豪。置酒召宗族﹐誓不污腥臊﹔宗族數千人﹐一一勇帶刀。宣城城盡閉﹐涇溪將屢逃。勢去身見俘﹐衣冠赴市曹﹔絕命詠詩篇﹐慷慨色無撓。有志竟不成﹐吁嗟命所遭﹗﹝宣城麻明經三衡﹐字孟璇﹞

吳王雞壇雄﹐崛起樹赤幟﹔學術𨿽非淳﹐才气岸然異。里人興義兵﹐共推季子智﹔攘臂事從戎﹐空拳當鐵騎。始願豈捐軀﹐臨危勇就義﹔頭顱姜竿懸﹐巾幘儼未墜﹗生乎苦好名﹐一死庶無愧﹗﹝貴池吳太學應箕﹐字次尾。按吳著名東林黨﹐有「樓山堂集」﹑「兩朝剝復錄」﹑「東林始末」諸書﹞

新安初不守﹐仗節司李獨﹔豈意銜須人﹐近出烏程族﹗妻女手自屠﹐終焉一劍伏﹔脰斷不肯殊﹐抉吭以瞑目。屍聽府吏裹﹐義動酋長哭﹗昔聞潘生言﹝潘生聲子述此事﹞﹐凜焉毛髮肅﹔我歌江南哀﹐哀絕爲君續。﹝徽州司李烏程溫璜﹐字寶忠。按公後謚「忠烈」。世傳「溫母家訓」﹐卽公母著也﹞

南京六君詠

南京陷﹐死者寥寥﹐得丐與卒而六焉﹔悲夫﹗然其死不愧四君﹔四君又豈不屑六也﹐故並君之。

「不走」黃端伯﹐居然揖左賢﹝虜至﹐公自署其門曰「不走﹑不降黃端伯」。見大酋﹐長揖而已﹞﹔忘生緣學佛﹐罵敵反稱顚。豈有頭皮硬﹐還期心血濺﹝刃其頸不殊﹐公曰﹕『非頸硬﹐乃心硬也』﹗刺心而死﹞﹗帳前新辮髮﹐可悔罪通天﹗﹝黃儀部端伯﹞

回首鐘山樹﹐傷心計部書﹝公有書﹐請立王以祀陵寢﹞﹔寢園聞漸廢﹐宮殿早爲墟。卽擬收京捷﹐還憐死國疏。忠襄墓前柏﹝公縊死柏下﹞﹐榮悴定何如﹗﹝吳計部嘉胤﹞

頗聞張吏部﹐不減鄧攸貧﹔海內存淸節﹐朝端累黨人。死生翻易決﹐同異底難泯﹗雪涕墉城令﹐千言狀正新。﹝張太宰席﹐字赤涵。公弟金令將樂﹐以行狀示余﹞

錚錚楊禦史﹐閹黨共推君﹔「要典」三朝據﹐同流一死分。漫嗟遮錦被﹐轉恨雜雞羣﹗可信髯司馬﹐投降最早聞。﹝楊副憲維垣。聞北有「阮大鉞投降獨早」之旨﹞

傳道城南乞﹐蓬頭髮正多﹔羞他中國變﹐屢被市人呵。入夜語還泣﹐沿街罵且歌﹔溝渠絕粒死﹐此志是如何﹖﹝淳化關丐者。按丐者臨死吟一詩云﹕『三百年來養士朝﹐而今文武盡皆逃﹔綱常畱在卑田院﹐乞丐羞存命一條』﹞

痛哭橋邊卒﹐臨河羨獨淸﹔世徼明主餼﹐肯荷敵人兵﹗中國誰稱帝﹐元勛竟獻城﹝卒問其同伍曰﹕『是誰主中國﹖一城都降耶』﹖伍曰﹕『昕城伯且降﹐又何有爾卒』﹗卒曰﹕『昕城服﹐我不服』﹗赴河而死﹞﹗可知徐久爵﹐盡室向燕行﹗﹝中河卒﹞

望長沙

閩人妄傳定興兵至﹔定興奮駐長沙﹐爲作「望長沙」。

漢﹑唐中興誇將業﹐司徒仿佛尙父同﹔我朝諸將何寂寞﹐海內獨數長沙公。長沙僻處湖南郡﹐能修甲兵控江東﹔此公忠勇不世出﹐謀略似有鬼神通。武昌跋扈劫不得﹐倒流七日浮波中﹔扶持陰蒙上帝力﹐應知炎祚非遽終。綠林靑犢勢淘淘﹐旌旗十萬渡江紅﹔單騎馳壁拊其背﹐叩頭請死願輸忠。荊﹑樊銅馬百餘萬﹐聞聲納款來趨風﹔連城帶甲跨江﹑漢﹐胡兒不敢南彎弓。貂蟬鐵券靈武錫﹐屢請天仗臨元戎﹔遲回竟使至尊誤﹐乘輿莫返咸陽宮﹗只臂再扶漢社稷﹐整頓湖湘馭羣雄。野人訛傳焉足信﹐捷書狎至耳欲聾﹕或言樓船下章﹑貢﹐潯陽千里盡艨艟﹔又言杉關傳檄上游定﹝杉關嶺﹐福建邵武光澤縣﹔爲福建﹑江西界﹞﹐鐵騎莽莽八閩空。我聞豫章諸將久思漢﹐昔在門下受恩隆﹔蠟書陰結理宜有﹐江右郡縣豈待攻﹗古來童謠有天意﹐望公早出成大功﹗

——以上選自原刊「藏山閣詩存」卷六。

生還集﹝丁亥下﹞

憶龍眠

永安舟次

蓮子峒

不合行

哀哉行

憶龍眠

遭亂以來﹐諸子不聞者數年矣。曼公﹑鑑在𨿽同流﹐落各在一方﹔因克咸之變﹐追念舊雨﹐不禁泫然﹗

龍眠君領袖﹐一第早飄零﹔身命同磨蜴﹐詼諧本歲星。姓名行屢變﹐醫卜試偏靈。菁峒窮棲處﹐哀吟誰與聽﹗﹝方曼公﹞

短檠孤詠夜﹐憔悴憶方幹﹔族大辭人熟﹐身羸苦夏寒。詩書經亂廢﹐車馬隔籬看﹔故里田荒盡﹐悲君去住難。﹝方奕於﹞

零落山中伴﹐艱難亂後身﹔交遊連黨禍﹐亡命困風塵﹗愼勿慚名父﹐惟宜養寡親﹔三都孤館夜﹐風雨共何人﹖﹝左氏兄弟﹞

十年同出處﹐亂後數偏奇﹔作吏君先達﹐從龍我後時。艱難千里共﹐心迹兩人知。扈蹕揮毫夜﹐雄文更憶誰﹗﹝吳鑑在﹞

難余誰共事﹖對酒憶劉生﹔禍以交親累﹐名因與黨成。舉家啼海岸﹐四壁阻江城﹔念爾同門友﹐殷勤亂後情。﹝劉臣向。方直之與臣向最善﹐時卹其家﹔並及之﹞

永安舟次

兵起收羣盜﹐溪邊夜可行﹔泊舟秋艸市﹐賣酒舊瓜棚。遠寨傳雞唱﹐中流亂馬聲﹔渡頭燈火絕﹐孤月坐來生。

蓮子峒

蹻騰綠林雄﹐殺人何艸艸﹗長技在掠奪﹐迅若疾風掃。窟宅蓮子峒﹐官軍漏徵討﹔今來張義旗﹐出入恣所擾。得志傾巢來﹐捲地欲未飽﹔已覺井邑空﹐轉帳市廛小。千隊忽出城﹐沙飛城南道。四郊無人居﹐田荒屋亦倒﹔骨肉盡爲俘﹐蹂躪何時了﹗殺气瘦浮雲﹐長戟阻飛鳥。安得主帥明﹐散爾歸田早﹗

不合行

鎭江何應佑招蓮子峒賊攻破永安城﹐大掠﹔予往勸其戢兵﹐幾爲所殺。

男兒不合生慨慷﹐皮骨欲盡項僅彊﹔遊戲虎穴此危道﹐何苦鋒刃相激昂﹗萬事轉軸誰能料﹐褒衣大冠迂可笑﹔昨日皂隸今乘輿﹐公然抗禮爭容貌。狺狺肝人盜跖雄﹐堂堂殺气怪生風﹔血肉淋漓羅幾席﹐一言相失雙睛紅。昨日語難瞋目久﹐霜刃霍霍掣在手﹔從容理奪路人驚﹐雞肋何心脫虎口﹗歸來返顧气轉索﹐七尺相看何太薄﹗男兒軀命有時輕﹐桿把隋珠浪抵鵲。

哀哉行

沙縣昔富盛﹐苦遭墨吏虐﹔開門揖義兵﹐如何反驅掠﹗銀鐺徧郊原﹐旌幟塞城郭。誰憐富家兒﹐出門行帶索﹔富人何罪辜﹐累累馬前縛﹗大麥死溝塍﹐抱饑不得獲。賈販乘朱幡﹐倡優充鈴閣﹔王侯遞稱尊﹐笙歌相間作。戎馬百田間﹐居者自云樂﹔如彼魚遊鼎﹐如彼■﹝鳥乚﹞巢幕。欲諫反見嗤﹐哀哉淚潸落。

——以上選自原刊「藏山閣詩存」卷七。

生還集﹝戊子上﹞

戊子元旦

元宵

哀邵武

翠雲峯初度

出黃土隘

熊村被掠

江城感事﹝戊子九月作﹞

曾吏部

建昌守

新城令

聞嶺南信志喜

讀黃海岸先生「明夷集」

戊子元旦﹝除夕順昌復陷﹞

曉色荒荒氛祲濃﹐杉關何計一丸封﹗半年常見雙峯火﹝雙峯﹐順昌驛名﹞﹐三戶重銷五夜烽。城上烏啼稀擊柝﹐帳中兒醉不聞鐘。殘生敢問綢繆計﹐好去尋山趁短笻。

元宵

閩海春三度﹐何年此夜晴﹔孤燈然客恨﹐片雨入鄕情﹗野廟求神語﹐空山見火行。病餘眠不著﹐淚滿曉鐘聲﹗

哀邵武

我行樵川道﹝樵川驛﹐邵武縣﹞﹐十日無雞聲﹔籬欹路亦斷﹐麥死田未耕。野雀噪虛竈﹐炊絕何由生﹗有翁艸間伏﹐見人如鳥驚﹔屢喚不回首﹐恐是豫章兵。豫章兵亦銳﹐主將亦有名﹝領兵者爲揭中丞萬年﹞﹔今春大出師﹐曾一近郡城。是時義聲震﹐志在開門迎﹔城外忽奔北﹐勢潰無支撐。可憐內附者﹐鋒刃駢首嬰﹗攻城旣失利﹐攻野肆搒掠﹔居積旣以盡﹐搜括罄瓶罌。此豈主將過﹐或未紀律明﹔嗟哉烏合眾﹐約法安能行﹗

翠雲峯初度

兵過關路絕﹐窮棲僧剎古﹔老樹焚再生﹐巖花落更吐。寂寥初度辰﹐廉纖經旬雨﹔霏殿暗龕燈﹐侵廊啞信鼓。稽首禮空王﹐我生是誰主﹖今晨三十七﹐所歷徧諸苦。身名𨿽未虧﹐死喪竟何補﹗幸際天日開﹐春王朔再睹。從此得歸歟﹐黃帽歸淨土。

出黃土隘

三年困閩嶠﹐憂心一何癙﹗周原騁戎騎﹐窮巖森義旅。田蕪疇以堙﹐村墟煙不舉﹔路逢饑餓人﹐驚走如竄鼠。嵚■﹝山上欹下﹞度閩隘﹐戈矛屢見阻﹔𨿽懷餱■﹝食量﹞憂﹐寓目好禾黍。時有婦人汲﹐或聞農父語﹔且喜稻花揚﹐寧辭艸根煮﹗溪聲蕩煩襟﹐微飆散餘暑。茅茨見夕陽﹐返顧慰徒侶﹔今宵解帶眠﹐鬥酒不負汝﹗

熊村被掠

出關吾意放﹐落日畏途偏﹔豈有戴淵念﹐應無李涉賢﹗風塵新白髮﹐燈火舊靑氈﹔多難淹三載﹐爲貧驗一肩。宦悲遊子薄﹐裝動健兒憐。野寺尋鞍馬﹐空山亂捲篇﹔琴書畱嘯詠﹐枕被失安眠。江路今如此﹐前程意惘然﹗

江城感事﹝戊子九月作﹞

章﹑貢雙江梗不流﹐兩勛旌節在虔州﹔謂宜乘勝趨牛渚﹐何取攻堅頓虎頭﹖五嶺聞風歸正朔﹐孤城背日作邊愁﹔中興時異承平計﹐誤擬文成據上游﹝江人謂王文成公以虔制江﹐必欲破虔始下﹞﹗

拂廬氈帳徧西山﹐杖鉞登陴對壘間﹔天馬夜嘶流血汗﹐鬼神陰怒見嗔顏。共傳漢壽宣威久﹝相傳關壯繆屢出助戰﹐得大捷﹞﹐又見杉關整旅還﹔好駐兩湖分犄角﹐漫提兵馬聚城闤﹝郭帥天才自杉關旋師﹐竊以不宜迸入會城﹞﹗

滕王髙閣迥含烽﹐巨塹長圍定幾重﹔心向海天撈日月﹐手攜風雨獻蛟龍。蠟丸再睹春王朔﹐鐵券重頒大國封﹔扈蹕詞臣誰艸詔﹖曾無涕淚灑兵農﹝兩勛初以隆武號舉事﹔詔至稱「永曆二年」而攺「豫國」爲「昌國」﹑「建武」爲「繁昌」﹐似非所以勸忠也﹞﹖

羽檄星飛大將壇﹐江南﹑江北盡衣冠﹔家家牛酒遲戎旆﹐往往氈裘盼漢官。豈謂樓船消息斷﹐重教村郭吏民殘﹗海門東去煙塵接﹐回首鐘山掩淚看﹗

曾吏部﹝鳳山﹐名亨應﹔撫州人﹞

臨川昔多英﹐哲人邁時輩﹔自挺冰雪操﹐不受牀前誨。毀室祭義旗﹐師少戰士倍﹔所悲國事非﹐寧惜身家碎﹗天運一朝回﹐日月還昭代﹔志士睹中興﹐斯人獨不逮﹗疇昔關弓仇﹐至今撫膺悔﹗來往公舊居﹐榛墟生感慨﹗

建昌守﹝王兩瞻﹐名城﹐嵩江人。城潰﹐械至楚﹐不屈而死﹞

昔過三衢市﹐狼狽史司理﹝史名夏隆﹐宜興人﹞﹔爲言旴城破﹐我走太守止。縞衣者少年﹐云是太守子﹔凶耗傳未眞﹐旁皇失坐起。𨿽無涕淚懸﹐意色不忍視﹗今聞旴人言﹐捐軀公素矢﹔被縛入武昌﹐還聞罵賊死。骸骨委江城﹐親戚復誰恃﹗不知縞衣兒﹐曾否負歸裏﹖

新城令﹝李翔﹐邵武人﹞

旴江馬初嘶﹐黎川火已徹﹔將軍晝閉壘﹐髙宴歡未絕﹝永勝伯鄭彩在城﹞。縣令夜登陴﹐殉城志早決﹔自言出關來﹐豫與家人訣。敵來將已奔﹐城空令徒設﹔矢受南八面﹐衣湔嵇紹血。所祈民命全﹐甘靖小臣節﹗朝廷未知名﹐里巷常嗚咽﹔或云夢爲神﹐位與睢陽列﹝新城人極祀張睢陽﹞。

聞嶺南信志喜

翠蓋霓旌常在眼﹐三湘﹑百粵久無聞﹔羽書快捧江西捷﹐露布驚傳嶺表文。霧散庾關開漢月﹐風淸瘴海失妖氛。荊﹑湖義勇聲全壯﹐章﹑貢孤窮力又分﹔遂使桂林騰紫气﹐坐看端水捧黃雲。門前履錯星辰客﹐帳下威生虎豹羣。身著戎衣迎禦輦﹐手披仙仗拜明君﹔金階獨對邊機密﹐鐵券頻辭詔使勤。處處農歌沽酒慶﹐家家官路瓣香焚。早趨南浦燒攻具﹐直下金陵洗戰裙﹔雁塞烽消無斥堠﹐王庭犁罷盡耕耘。中興大寫功臣貌﹐返正應推第一勛﹗

讀黃海岸先生「明夷集」﹝先生獄中所作也﹔予向有弔先生詩﹐今讀玆集﹐更爲一首﹞

龐公學道處﹐廬峯孤月時﹔赤腳發狂走﹐咄咄空中奇。微言成怪誕﹐流俗駭愚癡﹔妙諦豈足詮﹐大悟見臨危。敵來傾國迎﹐髙遁賢者爲﹔不臣復不去﹐幽囚還賦詩。白刃豈不利﹐彊項不可施﹗所由心堅剛﹐寧有鬼神持﹗我讀「明夷集」﹐激楚淒肝脾﹔至人已形解﹐壯士空含悲﹗

——以上選自原刊「藏山閣詩存」卷八。

生還集﹝戊子下﹞

續哀

廣哀

廣昌訪劉廣生孝廉

聞駕蹕端州﹐喜賦

晤曾庭聞﹐卸熊子文給諫死難汀州

得劉客生信

虔州死節歌

崇化村遇虔人﹐云以丙戌十月過韶州見小兒於二劉舟中

初度嶺﹐與張太羹談虔州事

喜聞吳鑑在禦史持斧粵西

喜達行在二十韻

到端州得兒法祖志慰

寄呈畱守瞿相公﹝四首﹞

全陽松﹐和畱守相公韻

酬汪辰初

哭費司理死難雷州

虔州續歌

髯絕篇﹔聽司空耿伯良敍述﹐詩以紀之

兪生行

得方密之信見寄

酬金給諫衛公

密之與鑑在相依桂水﹐貽書招予﹔書懷二十八韻奉答

送吳靑聞給諫解官西上

酬襲在田孝廉

贈丁掌垣

贈李源白金吾

續哀

乙酉之變﹐予有「哀江南」諸詩。今在扜江﹐聞嵩山之難及傳南中諸死事甚悉。因爲「續哀」﹑「廣哀」以紀之。

三年兩遇難﹐時勢豈全非﹗文物從今盛﹐堅貞自古稀。幾人辭馬革﹐何處問烏衣﹖血碧江南艸﹐離離未可歸﹗

節義雲間盛﹐陳登志更悲﹔九旬存大母﹐五世得孤兒﹗意气同人盡﹐株連一死遲﹔虜廷無血濺﹐長嘯逐鴟夷﹝陳給諫子龍﹐字臥子﹐華亭人﹔崇禎丁丑進士。歷紹興推官﹐舉天下廉卓第一﹐擢給事中。子龍才气豪邁﹐所著詩賦﹑古文﹑宗漢﹑魏﹔駢體精妙﹐徐﹑庾弗能過也。門人同邑王澐﹐字勝時﹔才譽早著﹐有「入室」之目。子龍死﹐澐收葬之﹞。

惆悵閶門路﹐雞林手澤新﹔不容漢處士﹐寧禁宋遺民﹗道在亂離見﹐交從鉤黨親﹝黨禍起﹐往還甚密﹞。可知名義重﹐還是舊同人﹝楊廷樞﹐字維斗﹐吳縣人﹐兵部尙書成孫﹑孝子大■﹝氵榮﹞子﹔舉懷宗庚午解元。爲諸生時﹐卽以文章﹑气節負重名。領解之後﹐聲譽日盛﹐士林奉爲楷模﹔因其所居臯裏﹐稱「臯裏先生」。甲申之後﹐授命蘆墟﹔門人私謚「忠文」﹞﹗

昔歲疁城破﹐君家死喪多﹔此心終不攺﹐天意欲如何﹗道貌冰壺映﹐佳兒玉樹羅﹔一時摧折盡﹐回首劇悲歌﹝侯太學雍瞻一門﹞﹗

抗節錢塘令﹐湔衣血尙紅﹔寧知三載後﹐又著一門忠﹗闔室容張儉﹝亦以臥子株連﹞﹐誰人釋孔融﹗夜臺應不恨﹐吾道泣何窮﹝顧咸正﹐字端木﹐昆山人﹔咸建兄。崇禎癸酉舉人﹔授延安推官﹐治績甚著﹐舉廉卓第一。死於難。弟咸受﹐字幼疏﹐天啟甲子舉人﹔邑城破﹐死焉﹞﹗

泉明聞又殞﹐不愧裹屍親﹔竟死忠臣絕﹐爭傳孝子眞﹝公子本螟蛉而吳人﹐有「忠臣孝子弄假成眞」之謔﹞。從容公就義﹐激烈爾成仁﹝初﹐太宰公聞城破﹐入城自盡於家廟﹔公子今罵賊死﹞﹗坐笑求生者﹐空勞涕淚頻﹝嘉興徐太宰公子﹞。

孺子渥窪種﹐早齡特好奇﹔論年刑可免﹐取義死妨遲﹝虜以其年稚﹐議釋之﹔夏夜承罪﹐自求死﹞﹗笑攺夏侯色﹝臨刑有涕泣者﹐夏猶笑之﹞﹐羞稱潘嶽詩﹗考功詎不祀﹐應有腹孤遺﹝夏考功公子存古﹝完淳﹞。

入暮劉公幹﹐元戎奉指揮﹔帳中機不密﹐海上約偏違﹗祗怪人謀失﹐誰言天意非﹗君看吳地敗﹐江嶺已全歸﹝劉曙﹐字公旦﹔長洲人。崇禎癸未進士﹐授南昌知縣﹔未任而金陵失守﹐尋死之。先是﹐曙以父病﹐割左股﹐痕三寸許﹔至是﹐其僕覓屍﹐視股痕爲驗云。﹝按﹞公旦說吳帥反正事泄﹐同死﹞。

廣哀

將軍兵未散﹐何事欲捐生﹗盡室沈滄海﹐單車指舊京﹝王散兵沈家﹐衣冠赴南京求死﹞。衣冠老父泣﹐意气敵人驚﹔西市風沙起﹝臨刑﹐黑風捲帛數匹入空去﹞﹐天心正不平﹝王將軍之仁﹞﹗

七十猶倡義﹐誰能惜此生﹗莫悲賫志歿﹐原不望功成。詩詠遊仙樂﹐死傳坐化名﹝在獄賦「小遊仙」詩﹐飲醇酒﹐辭客而化﹞﹔爭知尸解去﹐底用哭眞卿﹝黃介子毓祺﹞﹗

中丞初戰死﹐祠廟宛陵新﹔誰竊王綝首﹗還完重捷身﹝兵敗梟首﹐宛人刻木以葬﹐且爲立祠。一僧竊其首﹐失道﹐假宿於祠﹔土人問知之﹐泣曰﹕『此中丞祠墓也』﹗合諸身葬之﹞﹐槁竿無不可﹐合葬亦隨人﹔近說忠魂附﹐家家祀作神﹝丘中丞念稱﹝祖徳﹞。

報國詹公子﹐麾兵戰不還﹔空傳雲霧險﹐﹝公駐兵雲霧山﹞﹐竟死大安關﹗馬憶長漧瘦﹝公昔爲南臺﹞﹐衣懷京兆斑﹝尊公舊京兆﹐就養陪京﹞。西溪雙血淚﹝予晤公於西湖﹐言國事﹐雙眼流血﹞﹐灑滴徧閩山﹝詹中丞月如﹝兆恆﹞。

誰憐王錄事﹐竟死婺州圍﹗抗節江東盛﹐殉城大吏稀﹗堅持太守篆﹐還著幕僚緋﹝金華郡陷﹐官盡逃﹔王守郡印﹑衣緋﹐縊城上﹞﹔一死南朝重﹐毋言職最微﹝金華經歷王開熙﹝如春﹞﹗

華亭多節義﹐死喪及師儒﹔題壁畱誰看﹐升堂笑獨迂﹝眭衣冠縊明倫堂﹐題詩於壁﹞﹗特書「明命永」﹐果兆漢興符﹝眭詩有云「明命其永﹐嵩竹其年」﹔今上以永明王卽位﹐攺元「永曆」﹐驗矣﹞﹔正朔鬼神奉﹐忠魂得慰無﹝華亭廣文眭嵩年﹝明永﹞﹖

癡腸吳太學﹐國破早捐生﹗莫聽呼天訴﹐聊明報漢情﹝南都陷﹐卽上書關廟﹐自縊死﹞﹔鬼神應有恨﹐劫運恐難爭﹗近喜威靈見﹐南昌虜數驚﹝吳太學可箕﹞。

抗節師儒事﹐堅貞似爾稀﹔爲紓雷澤難﹐竟著杲卿衣﹝望江邑﹐舊名大雷。虜欲屠望江﹐王往力說﹐得免﹔因授以官﹞﹗幽夢期當踐﹐家書付未歸﹝先一年此日﹐夢屈大夫相要﹔至是﹐付同行者衣信﹐竟赴水死﹞。三閭虛廟待﹝望江極奉三閭祀﹐忽創新廟而虛其舊﹐竟祠王焉﹞﹐並祀志無違﹝望江王明經龍光﹝之慶﹞﹗

吾鄕吳季子﹐猿臂喜彎弓﹔空有捐家志﹐莫抒報國忠﹗淚沾三詔濕﹝吳枕藏閩中三詔﹐爲家奴所首﹞﹐夢擬七閩通。莫笑龍眠弱﹐孫﹑吳算兩雄﹝謂克咸。桐城吳冑子﹝漢章﹞﹗

戴淵起陳墓﹐事敗竟降胡﹔誰信李陵志﹐眞成伯約圖﹝戴初起義於陳墓﹔降虜﹐入嵩江吳聖兆將軍幕中﹐密說反正而事敗﹞﹗汝惟拚一死﹐天欲禍三吳﹔地下精靈聚﹐猶爲厲鬼無﹝戴文學務公﹞﹖

舉國爭披髮﹐危冠爾獨悲﹔魚蝦皆馬革﹐天地一鴟夷﹝生聞剃髮﹐赴橋下死﹞﹗節義鄕邦諱﹐姓名估客知﹔會稽江上水﹐千里接鳩玆﹝聞會稽一儒生恥其鄕無死難者﹐赴水而死。蕪湖葛天驥﹞。

畱都兵散日﹐節帥幾人亡﹗祗怪南朝弱﹐猶憐蜀將彊﹝李蜀人﹞﹗江山千載恨﹐淸白一門香﹝攜妻子同赴水死﹞。擬作招魂賦﹐遙投北固旁﹝李都督右白﹝金錄﹞。

廣昌訪劉廣生孝廉

木落西風客到遲﹐荒村才過亂離時。幾家蓬徑初除艸﹐是處柴門新補籬﹔楊柳條抽燒後樹﹐芙蓉花發折殘枝。瑯瑯石戶經聲遠﹐破案焚香誦「楚辭」﹗

聞駕蹕端州﹐喜賦

黃星三歲望中迷﹐唐突烽煙信馬蹄﹔祗聽詔書傳桂水﹐果然輦蹕駐端溪。歡騰義士添朝勇﹐魂慰孤臣罷夜啼。此日中原思漢極﹐六龍早出大江西﹗

晤曾庭聞﹐卸熊子文給諫死難汀州

並舫雙江夜雨吹﹐疏燈坐對虎頭癡﹔人前屢發懷沙願﹝子文嘗有鴟夷之志﹞﹐酒後哀吟吳帝詩。鳴■﹝王風﹞趨朝班已散﹐當門噀血罵誰知﹗雙峯古署銜杯話﹔竟是荊卿死別時﹝子文攺給諫未數日死﹐猶是過順昌邀飲夜別也。雙峯﹐順昌驛名﹞﹗

得劉客生信

別君荒署露華凝﹐寒月淸樽涕不勝﹗長慮一杯成永訣﹝順昌署中言別﹞﹐可憐萬死見中興﹗玉關豈料生能入﹐仙闕惟餘我未升﹗多少故人麟閣上﹐如卿兄弟最先登。

虔州死節歌

虔州破﹐死者甚多。偶據土人所傳﹐紀諸篇章﹐成未爲定論也﹔共得八人。

虔州城破相公亡﹐矢石旣絕參猶張﹔躍馬奪門鋒莫當﹐回鞭赴水何慨慷﹝楊相公廷麟﹞﹗太宰淸忠海內望﹐投繯倉卒正冠裳﹝郭太宰維機﹞﹗司馬有志不得將﹐出城欲去中彷徨﹐翻然裹幘殉封疆﹝萬司馬元吉﹞。彭公靖節意久藏﹐匕首毒藥左右防﹐郁孤臺上此志償﹝彭兵憲斯生﹞。禦史一死扶綱常﹐從容絕命聖人堂﹝姚禦史奇胤﹞。別駕瀟灑酒中狂﹐臨危不屈項果彊﹝王別駕期汲﹐金壇人﹞。虯髯鐵面周職方﹐嚼齒罵賊肉飛揚﹝周職方瑚﹞。盧君裏居須眉蒼﹐倚杖妻兒次第僵﹐終焉淸冷完幽芳﹝盧員外觀象﹐虔人﹞﹗

崇化村遇虔人﹐云以丙戌十月過韶州見小兒於二劉舟中

失爾經今三易秋﹐三年有客見韶州﹔依劉舊恃通家誼﹐過嶺遙紓大宅憂﹝予在閩日﹐以其未過嶺爲慮﹞。迹足可憐隨萬里﹐吞聲何處哭孤舟﹗崎嶇念汝心全折﹐舐犢情癡雪滿頭﹗

初度嶺﹐與張太羹談虔州事﹝卽大庾嶺﹐南雄府城北﹞

虔州自是咽喉地﹐天下謳吟金與王﹔受困五月圍不解﹐援師只盼嶺南彊。我聞章﹑貢頗負固﹐堅壁淸野還贏糧﹔疑兵綴之肘可掣﹐且出間道趨南昌﹗

喜聞吳鑑在禦史持斧粵西

艱難逐伴向南天﹐銅柱霜威度嶺傳﹔鬢髮可憐庾信老﹐勛名已讓祖生先﹗嗟予虎穴潛蹤日﹐正爾驄車攬轡年﹔霄漢有君吾且逸﹐好依柏府縱髙眠。

喜達行在二十韻﹝永曆二年冬十月到肇慶府﹞

異域疑終老﹐生歸吾豈望﹗誰憐灰劫後﹐重見曜靈光﹗祗訝魂超越﹐猶愁夢渺茫。饑寒來北海﹐涕淚睹南陽。日出明宮闕﹐云低抱苑墻﹔朝廷遂禮樂﹐我輩竟冠裳﹗諸將鳴鞭銳﹐千官佩玉鏘﹔避車多豸繡﹐騎馬有貂璫。訪舊勛俱大﹐逢兒我並長﹗去珠還入掌﹐斷雁再隨行。趨陛肘時露﹐陳書指欲僵﹔故人相問訊﹐童僕轉淒涼﹗發向僧居保﹐顏從虎穴蒼﹔賴將詩過日﹐但憶筍堪腸。濯足通身暖﹐尋醫百節傷﹔屩穿知步履﹐肩袒驗刀瘡。已慰玉關願﹐寧勞屬國償﹗解裝存筆硯﹐紀事足篇章。釣艇三人酒﹐茅庵一月糧﹔此生依輦蹕﹐歌詠六龍傍。

到端州得兒法祖志慰

三年啼已罷﹐萬里爾猶存﹔把袖天涯夢﹐傷弓閩海魂﹗語音鄕國變﹐長大故人恩。歡劇嗟蘇武﹐還家乏子孫﹗

喪亂今逢汝﹐艱難望爾賢﹗毋煩謀鶴俸﹐便欲買漁船。避難須貧賤﹐傭生只捲篇﹔有兒扶幾杖﹐恣意老江天﹗

寄呈畱守瞿相公﹝四首﹞

稽首虞山﹝虞山﹐廣西桂林府城北﹔一名舜山﹞拜相公﹐漢廷勛業許誰同﹗自擒宗孽人心定﹝公有擒靖江逆宗之功﹞﹐再整危疆將略雄。屢降白麻趣秉政﹐終拚黃髮老從戎。祗今鵷鷺歸仙仗﹐爭念麒麟第一功﹗

中興根本仗誰畱﹐楚﹑粵經年次第收﹔羊祜在軍常緩帶﹐庾公乘月亦登樓。冪中書記欺韓愈﹐帳下諸兒問許侯。近喜湖南何相國﹐時從枕上借邊籌﹗

鐵券新辭五等勛﹐可堪時事又紛紜﹕荊南捷奏經時至﹐江右援書迥未聞﹗圖籍應歸蕭相國﹐功名獨讓李將軍﹔卽今政本還虛席﹐詔使頻催下五云。

辛苦延津事已非﹐生還輦下願多違﹗蘇卿有節誰人驗﹐王粲無家何處歸﹖喜聽蠻方歌赤舄﹐爭傳詞客滿黃扉﹗袖中雙筆猶堪用﹐擬向公門馬上揮﹗

全陽松﹐和畱守相公韻

全陽官路萬株松﹐蔽芾千年不受封﹝時畱守辭桂林伯爵﹞﹔爲駐元戎休汗馬﹐遙瞻大旆雜交龍。陰森夾道風堪禦﹐屈曲臨關幰不容。見說相公曾攬轡﹐自云常護至今濃。

謝公卽事有篇章﹐況是褰帷乍得涼﹗萬騎迎風辭灑濯﹐千官解帶共徜徉。詩成馬上煙塵淨﹐客到車前翰墨香。非是見松幽意愜﹐老臣同爾傲冰霜﹗

天南捧日再興年﹐艸木公然戴漢天﹔弘景愛聲空憶隱﹐畱侯作伴漫求仙。道旁早勒停車石﹐林下應添飲馬泉。莫擬相公心蹔息﹐輕搖羽扇正籌邊。

此地新經虎豹過﹐更衝炎暑去如何﹗烽銷喜見棲玄鶴﹐泉閉嫌曾飲橐駝。側耳寒濤疑泛海﹐沾衣空翠笑捫蘿。幾經劫火陰常在﹐爲荷先朝雨露多。

酬汪辰初

辰初謁選得瓊州﹐予得延平﹐皆未死﹔相遇輦下﹐感慨系之。

三年淪異域﹐一命重同官﹔以我棲山苦﹐羨君渡海安﹗圖書隨宦失﹐生死訴人難。近奉新功令﹐休稱兩鬢完﹝時禁自陳「保發歸朝」之語﹞﹗

哭費司理死難雷州﹝名長紞﹐鉛山人﹞

海南城破日﹐殉難獨雷州﹔大節同時抗﹐孤忠一死優﹗鉛山家早破﹝予在湖東﹐聞費氏爲虜所殘﹞﹐蠻郡骨誰收﹖知己恩難負﹐如君志已酬﹝曾二云太宰拔司理六人﹐存者予與辰初﹑謝玄瑮﹐皆不屈節﹞﹗

虔州續歌

虔州陷後死者多﹐給諫不死意如何﹖舁去南昌還絕粒﹐不死鋒刃死沈痾﹝楊幼於給諫臥病﹐虜舁至南昌﹐絕粒而死﹞﹗睢陽激烈气誠壯﹐偃師需緩志豈頗﹝許遠死於偃師﹞﹗南海職方援兵至﹝黎職方美周提粵兵援虔﹞﹐入城不出今則那﹗吏部絕命無人見﹝龔吏部芬﹞﹐城內誰能逃网羅﹗吾鄕亦有胡﹝建昌通判胡瑟若﹝統﹞通守﹐舉家煨燼同消磨﹗其餘流庽復誰在﹖出城盡葬江心波。玉石俱焚無足道﹐紛紛請卹殊淆訛﹔古來節義憑信史﹐敬采里巷成續歌。

髯絕篇﹔聽司空耿伯良敍述﹐詩以紀之

髯昔東奔婺﹝金華府隸浙江﹐隋﹑唐曰婺州﹞﹐本恃同官情。婺州方舉義﹐朱公﹝名大典﹞建戎旌﹔要髯共整旅﹐遂抗同官衡。同官爲隱忍﹐義軍爲不平﹔護之還江上﹐因入方帥營﹝名國安﹞。馬相久在幕﹐後至權稍輕﹔計邀方帥歡﹐二豎還相爭。鬱鬱懷異志﹐遣諜潛歸誠。是時越守固﹐降表達燕京﹔陰以國情輸﹐還令虜增兵。六月虜渡江﹐長跪江頭迎﹔貝勒久始信﹐涿州﹝馮相銓﹞書乃呈。叩頭感且泣﹐誓死報聖淸﹔招降方與馬﹐踴躍隨長徵。自請五十騎﹐先克金華城﹔躍馬到城下﹐長嘯颩胡纓。昔聞朱公計﹐城西角易傾﹔此來直攻瑕﹐炮火蹋天轟。須臾城西陷﹐戮及懷中嬰﹗耿君﹝名獻忠﹐原任金華同知﹞亦被系﹐望髯气正英。貝勒酬髯官﹐懸稱內院榮。次第度閩嶠﹐所過無艸莖。羣酋罕肉食﹐髯至必大烹﹔相顧笑且駭﹐每夜盤飧盈。作歌勸酋酒﹐羣酋飲必酲﹔爭言梨園伎﹐南來耳髯名。髯起頓足唱﹐髣■﹝髟上弗下﹞昔家伶。有酋﹝黑姓者﹞求學詩﹐唱和到五更﹔晨起歷諸帳﹐每談必縱橫。一朝面目腫﹐羣酋人人驚﹔托耿往語髯﹐且緩閩中程﹕髯老而過勞﹐卽防疾病攖。髯聞大憂疑﹐疑有阻其行﹔『酬官諒不欺﹐此意胡然萌﹖我年甫六十﹐有如鐵錚錚﹔實無秋毫疾﹐願君爲我明』﹗耿君還復命﹐羣酋指胸盟﹔急邀並馬走﹐仙霞嶺崢嶸。羣酋皆按轡﹐惟髯棄馬行﹔健步奔犢捷﹐矍鑠聊自鳴。上嶺復下嶺﹐顧笑羣兒獰。急踞盤石坐﹐呼之目已瞪﹔馬箠掣其辮﹐气絕不復生﹗羣酋齊下馬﹐環哭爲失聲﹔亟命索火炬﹐荼毗藏諸罌。家僮搏顯泣﹐請還附先塋。方﹑馬隨入關﹐屍首委長鯨﹔惟髯有遭遇﹐所志惜不成﹗耿君新返正﹐列爲行在卿﹔始末親所見﹐記以待史評。

兪生行﹝四人者皆義士也﹐同庵乞予爲詩以紀之﹞

璱樓按﹕中丞卽劉遠生﹐名廣胤﹔在虔與虜戰﹐被獲。後脫出﹐官兵部尙書﹔故詩有「中丞者誰司寇是」句。

中丞軍敗爲虜獲﹝械至南昌﹞﹐絕粒不死重思活﹝中丞絕粒五日不死﹞。左右相隨只兩僮﹐西市放回系獄中﹝屢赴市曹不殺﹐畱獻生功﹞﹔獄有僕夫玉卿者﹝翁姓﹐福建興化人﹞﹐欲竄中丞無與同。閩人兪生﹝名文華﹞雅好義﹐陰爲玉卿畫奇計﹔部署略定告中丞﹐轉令中丞心膽悸。爲說累臣病不痊﹐兩僮偸伴獄官眠﹔乘夜出獄傍城宿﹐詰朝早上兪生船。獄官晨問中丞恙﹐雙履榻前宛相向﹔呼僮迎醫僮不行﹐彼此相推齊出城。兪生船開去如箭﹐兩僮出城盼不見﹔下江兵阻轉柁回﹐撲面差池爭一綫。捨船得岸望西馳﹐日中才聞兵馬追﹔夜奔間道虎口脫﹐扳翻荊棘無完肌。奔波力盡一僮死﹝名阿長﹐南京人﹞﹐中丞謁駕訴天子﹔兪生面受別駕恩﹐餘人供作軍功紀。鄞江一夜胡塵飛﹐中丞兄弟突重圍﹔同來義士復散失﹐應向故鄕覓路歸。國運重興有天意﹐百官扈蹕隨時至﹔兪生皂帽翩然來﹐鄧僮趨蹌稱小吏﹝鄧﹐虔人﹞。更聞獄官受累猶未誅﹐株連同類死復蘇﹔江右返正皆赦罪﹐上書乞恩兩人俱。中丞者誰司寇是﹐得書憶舊悲且喜﹔特疏爲敍獄官冤﹐兩人並奉超遷旨。諸君義重報亦殊﹐獨有玉卿消息無﹔君不見小吏騎馬得官職﹐別駕循資升大夫﹖

得方密之信見寄

同時亡命五經春﹐嶺嶠分飛痛甲申﹔夜臥驚啼頻夢虎﹐朝行掩面怕逢人﹗傭書海市音全變﹐賣藥山城術已神。聞道徵車求舊切﹐漫藏名姓更垂綸。

酬金給諫衛公

峒戶蠻村老此身﹐直聲猛气動延津﹔重來瑣闥風裁舊﹐獨對靑蒲袖艸新。多難朝廷容敢諫﹐中興將帥重淸貧﹔金章鐵券休輕覷﹐抗疏當關正有人﹗

密之與鑑在相依桂水﹐貽書招予﹔書懷二十八韻奉答

方朔金門彥﹐延陵直指聲﹔艱難猺峒路﹐遭際桂林城。書到知予在﹐歌長見友情﹔離羣眞歷劫﹐訪舊半構兵。黨錮同亡命﹐髠鉗各易名﹔故人皆散失﹐季子得逢迎。賣藥方曾效﹐從戎計未成﹔吳江家總破﹐閩海國重傾﹗癙泣通三載﹐夷歌盡五更﹔葵心終耿耿﹐蒜發故莖莖。崖復看猿度﹐天長羨鳥徵﹔夢顚江右復﹐涕灑粵東平。過嶺風全暖﹐開年日迥明﹔朝廷需戰伐﹐吾道媿堅貞﹗再著冠裳好﹐重逢父子驚﹗雞壇皆列宿﹐麟閣半同盟﹔學士今爲相﹐臺郎且晉卿。攜孥依北道﹐給札賦西京。對酒探鬮熟﹐聯吟並馬行﹔雙星隨斗出﹐一鴈掠霜鳴。祗覺生存幸﹐翻悲死喪輕﹗武公屍不返﹐農父禍誰攖﹝密之書來云﹕『孫武公戰歿﹐周農父亦罹家難』﹞﹗白社餘三士﹐靑雲仗兩兄﹔服官憐我拙﹐招隱鑑君誠﹗水憶漓江碧﹐峯思獨秀晴。軀殘舌仍在﹐粒絕筆能耕。歲月將詩記﹐篇章把燭評﹔春帆應撫手﹐唱和送餘生﹗

送吳靑聞給諫解官西上

鑪煙初散解朝衣﹐白舫蒼梧去不違﹔抗疏未蒙明主放﹐避讒先許直臣歸﹝靑聞以論香山去官﹞﹗憂時計笑書生過﹐去國人憐諫艸稀﹗似我合隨梅尉隱﹐伏波山下訂漁磯。

酬襲在田孝廉﹝在田以上書失志﹐有東歸意﹞

沙縣驚逢斷雁行﹐亂離相抱共存亡﹔先公旅櫬淹蠻土﹐令弟麻衣帶賊傷﹗左衽最憐吳地客﹐南冠猶戀漢家裝﹔幸逢正統寧宜去﹐且輟憂時痛哭章﹗

贈丁掌垣﹝諸公日以燕飲爲事﹐故風之﹞

憶昨聯檣章水上﹐三年仙■﹝禦﹞再經過﹔朝因臥病晨趨少﹐疏爲憂時夜艸多。補衮卽看新領袖﹐搖金還聽舊鳴呵﹗靑蒲第一邊機急﹐莫向樽前縱嘯歌﹗

贈李源白金吾﹝名元胤﹐惠國冢嗣﹞

漢家天子報功殊﹐沈弇同時列畫圖﹔仙仗曉趨扶玉輦﹐羽書夜到召金吾。閒教侍史親調管﹐醉看孤兒健挽弧﹔騎馬天街人肅肅﹐露章霜色滿行都。

——以上選自原刊「藏山閣詩存」卷九。

行朝集﹝己丑﹞

麻河捷

獻玉篇

端州雜詩

又十一首

送毛恭則出監鄂國軍

悲湘潭

悲信丰

悲南昌

端溪石硯歌

寄開少

送劉通候返黔﹐寄乃叔晉仲刺史都勻

劉同庵司寇自羊城回

送姚翁默仙入平西山中﹐寄曼公

劉客生詹尹直經筵講官

送別憲幕林樹本之桂林

同曹素臣入羊城紀事

過三水驛卽事有感

麻河捷

爲武昌侯馬進忠賦也。武昌破虜奏捷﹐晉封鄂國公﹔監軍毛壽惇敍其戰甚悉﹐援筆賦之。

中興馬侯古精忠﹐天子論勛冊上公﹔毛生夜述麻河戰﹐滿堂骨竦生英風。是日初戰兵不利﹐虜騎驍騰萬馬雄﹔將軍下令盡棄馬﹐短刀禿襖來爭功。麻河岸髙敵初駐﹐欄楯層層壁壘固﹔汗馬解鞍兵作炊﹐我兵突至誰能禦﹗可憐攻壁壁不開﹐壁門炮火轟如雷﹔將軍大呼身先進﹐人人死戰堅爲摧。壁門旣奪虜營亂﹐黃昏截殺及夜半﹔鐵騎嘶顫橐馳奔﹐全軍逼水容誰竄﹗天風吹月月朦朧﹐照見虜營營已空﹔僵屍枕藉安足計﹐餘者盡葬麻河中。拂廬萬落三軍宿﹐胡婦琵琶唱胡曲﹔將軍舉酒健兒歌﹐殘魂何處吞聲哭﹗將軍破賊檄屢傳﹐豈似今無匹馬還﹔積弱屢朝初吐气﹐昆陽﹑巨鹿誰爭先﹗我聞桂林虜來舉城走﹐瞿相從容袖兩手﹝瞿公名式耜﹐畱守桂林﹞﹔焦侯三箭殪三騎﹝焦名璉﹐宣府人﹐封新興侯﹞﹐城門重閉至今守。又聞西有滇帥胡將軍﹝胡名一淸﹐滇人﹐封興寧侯﹞﹐摧鋒陷陣虜中聞﹔身經百戰銳不挫﹐南人爭推第一勛。諸將紛紛膺國號﹐因時竊位何足道﹝指陳邦傅輩冒濫封爵﹞﹗馬侯封公兩人侯﹐此爵朝廷庶不冒﹗

獻玉篇

端州城中駐黃屋﹐南海士人獻雙玉。上言得自南海旁﹐漁人海上夜見光﹔明晨网魚魚眼動﹐剖魚得玉如璽方。是時天子新禦極﹐玉獻滿朝動顏色。詔出此玉付玉工﹐琢成紐鼻蟠蛟龍﹔篆作皇帝受命寶﹐髣■﹝髟上弗下﹞傳國璽與同。我聞此璽秦世造﹐當時刀筆何精妙﹔胡主馱入沙漠亡﹐亡國物存安足道﹗帝王應運非偶然﹐中興必有符瑞先﹔璽亡沙漠胡運盡﹐玉呈南海天意旋。小臣且收卞和淚﹐抃手恭陳獻玉篇。

端州雜詩﹝十四首﹞

去年此日困胡塵﹐望關心驚異域人﹔死去可憐余馬革﹐生還何意識龍鱗﹗天時過嶺常疑夏﹐官署無花漫號春﹝時在禮曹﹞﹔冠蓋紛紛遊宦樂﹐山川滿目總傷神﹗

庾嶺軍書晝夜飛﹐南昌無計解重圍﹔孤城烽鎖糧垂盡﹐間道人疏信漸稀﹗入對漫圖方略上﹐請師空見節旄歸﹝江右遣人入朝請援﹐但求節鉞﹑敕印而已﹞﹗同謀反正功休敍﹐可識章門事日非﹗

輦衛蕭條國計虛﹐元勛迎駕意何如﹖度支空佩司農印﹝國賦悉歸藩鎭﹞﹐按部眞埋禦史車﹝時罷巡方﹞﹔吏職濫從軍府署﹐人情求仕漢廷疏。閫權不肯兼中外﹐猶許朝班得內除。

江右安危久不傳﹐諸君髙會慶新年﹗未知南粵將軍貴﹐祗訝西園公子賢。卿士幾人能入幕﹐朝廷何事可分權﹖東來相國休憑借﹝何公吾騶以李元胤薦﹐再入直﹞﹐激切彈文出散員。

回首神京直北看﹐天隅數郡豈偏安﹗比聞政府頻虛席﹐何事言官輒免冠﹖國法未嚴臣節見﹐朝廷多故聖恩寬﹔卽今典制遵神祖﹐竊恐拘文此日難﹗

近日中書詔已繁﹐詞頭更褻白麻尊﹔本朝相業惟調旨﹐寰海人心仰代言。天語簡來偏足貴﹐溫綸濫得豈爲恩﹗莫因亂世多寬假﹐一字低昂國體存﹗

聖度遙從仗外瞻﹐天顏春藹正尊嚴。中興政賴言官直﹐跋扈情銷相國廉﹝山陰相國嚴起恆﹐以淸操爲諸鎭服﹞﹔最喜文華勤講幄﹐早傳慈壽罷垂簾﹝太后間禦便殿同聽政﹐至此罷﹞。瞿公念主箴規切﹐握扇書成也不嫌﹝畱守瞿公以握扇書四箴進呈﹞。

主恩浩蕩等閒叨﹐謬廁儒冠拜赭袍﹔藩吏幾人瞻北闕﹝地方有司皆由藩署﹞﹐朝班此日重西曹。乘時反正功非細﹐破格酬勛爵太髙。發鬢莫矜臣節苦﹐蘇卿雪窖總徒勞﹝時重反正﹐薄守節﹞﹗

忠貞部曲駐施州﹐躍馬爭衡堵相謀﹝忠貞本號「一隻虎」﹐堵公胤錫招降﹐駐施州衛﹔至是﹐檄緩江右﹞﹔江上勢方成破竹﹐穴中斗忽起諸侯﹝諸藩與忠貞不協﹐聞其至﹐一時搶攘﹞﹗三年百戰城全棄﹐五路連營兵已收﹔湖北﹑湖南皆赤地﹐蒼梧﹑象郡迥生愁﹝時兩湖已棄﹐聞忠貞將潰入粵西﹞﹗

堵公亦是濟艱材﹐曾撫荊南萬馬回﹝卽忠貞營﹞﹔心恃舊恩兵可用﹐疑生諸將志先灰﹗檄援江右無時去﹐圍困長沙竟不開﹗試聽楚人中夜泣﹐招魂千里爲誰哀﹗

李公雅負中興略﹐再出庾關功未成﹝戊子秋﹐出嶺失利﹔今再舉﹞﹔猛气豈徒援與國﹝謂南昌﹞﹐銳師何故挫堅城﹝謂贛州﹞﹖降書狎至謀難測﹐戰鼓相聞敵莫經﹗整暇不教防燕飲﹐底須沈醉虐儒生﹝李湎酒﹑輕儒生﹐謂虔必降﹔遂至屢挫﹞﹗

乍喪元戎舉國悲﹐軍中畱後早相推﹝李旣歿﹐中軍杜永和自行總督事﹞﹔卽愁閫帥權旁落﹐豈慮天王政下移﹗諸將比肩輕節鉞﹐同官屬目擁旌麾﹔紛紛割據知難問﹐從此關門不用師﹝諸將不相統屬﹐各據一郡﹞﹗

春王朔未出關門﹐喜見滇南使叩閽﹔請附心知天命在﹐乞封名仰聖朝尊﹝孫可望自稱平東王﹐據有雲南﹔至是﹐請附乞封﹞﹗漢家故事須廷議﹐明主權宜有特恩﹔史記功臣多賜姓﹐何難破例與稱藩﹝可望請封﹔金保諫阻﹐廷堡諫泥祖制﹐以異姓不得封王爲辭。雲南﹐古徼外﹐西南夷所居。楚莊蹻西云見南中﹐雲南之名始此﹞﹗

故人須鬢已非初﹐憂國圖君志未舒﹔名動宮庭宜早避﹐官兼淸要豈長居﹝關中劉湘客負時譽﹐初以編修兼禦史﹐今復以副憲兼正詹﹞﹗也知宦熱心原冷﹐莫使交親迹漸疏﹗同是布衣君最遇﹐從容膴仕意何如﹝劉與余交善﹔皆由薦舉﹞﹖

又十一首

給事趨朝袖艸雄﹐更生筆削果虛公﹔金吾奉主宜無過﹝謂馬吉翔﹞﹐中尉從龍信有功﹝謂龐天壽﹞﹗多難未須增水火﹐一隅底用判西東﹝時有粵東﹑西之別﹞﹗向來本觸元勛忌﹐豈謂元勛志與同﹝金堡入朝﹐艸上十款﹐李與龐﹑馬皆在所論﹔劉湘客削去李﹑龐﹐封上其八。公子元胤﹑總憲袁彭年﹑吏垣丁時魁等漸與金合﹐五人之黨自此始矣﹞﹗

相公再出輔吾君﹝香山公以去秋入朝畱相﹐爲臺省劾去﹞﹐捧詔趨朝亦太勤﹔老子未慚「長樂」號﹐大夫難悔美新文﹝思文變後﹐公乞降﹔修「廣州誌」﹐多諛詞﹞﹗露章諫議先時去﹝給事吳其靁聞公至﹐先去﹞﹐抗疏班行迥不聞。風節最稱金給事﹐依違也畏李將軍。

霜嚴憲府凜難攀﹝總憲袁彭年﹞﹐大諫風裁更領班﹝吏垣丁時魁﹞﹔便殿連朝求召對﹐敕書昨夜又封還。朝廷縱小名猶在﹐方鎭徒彊主未孱﹔底事髯公辭太戇﹐五千鐵騎動龍顏﹝袁每自恃有反正功﹐召對時﹐上責以君臣大義﹐袁對不遜﹔有「去年惠國以五千鐵騎鼓行而西﹐君臣之義安在」等語。聞者失色﹞﹗

元戎杖鉞已專徵﹐約法南人禁舉兵﹔烏合自難迎大敵﹐驍騰或可借虛聲。冒封恩濫誅非罪﹝有忠宣伯﹐實系閩中濫封﹔醉後戮之﹞﹐奉使官多撤有名﹝各郡差員﹐俱被撤回﹞﹔過嶺尙書旌節棄﹐幸邀銅馬脫餘生﹝是時機禁義兵﹐江右揭重熙出嶺﹐以違禁追擒之﹔賴新附者戰脫﹞﹗

潯州節帥最卑庸﹐遭際同膺大國封﹝陳邦傅冒封﹐駐潯州﹞﹔坐擁旌旄憑跋扈﹐檄徵兵馬正從容。中朝名爵眞疑濫﹐蠻地徵求豈勝供﹗柳慶撫軍新遇害﹐司刑無計問渠凶﹝柳慶巡撫劉鼒與邦傅不睦﹐以計殺之﹞﹗

中丞本意領中樞﹐詔撫忠貞拜命趨﹝中丞程峋入朝﹐有本兵望﹔會忠貞兵過粵界﹐詔往撫之﹞﹔祗慮兵烽窮嶺嶠﹐何圖使節喪萑苻﹗馳驅未遂還朝志﹐溝瀆輕捐報主軀﹗縱使宦途多異議﹐無端陰計豈宜誣﹝程至懷集﹐爲亂民所殺。初﹐與當事諸公論﹐不合﹔遂謂以計殺之﹐誣矣﹗懷集﹐梧州府﹔晉懷遠﹑劉宋懷集﹑唐威州﹞﹗

聖朝新政惜繁纓﹐主爵升沈迥未平﹗大抵遠人宜重賞﹐縱然髙位亦虛名﹔雄談竟博烏臺貴﹝凡入關者能大言﹐多破例授監軍禦史﹞﹐黠豎能邀回寺淸﹝吳鼎自稱隆武朝官選司﹐擬注職方﹔爲鼎所持﹐要以回少﹞。獨憶潤州錢叔子﹐空穿芒屩粵中行﹝錢光夏入粵﹐仍以原銜賫詔出﹞﹗

諫垣疏上爭資格﹐闕下喧騰擁玉珂﹝省員洪夢棟﹑謝元汴極言資格當重﹔退朝﹐百僚爲之一哄﹞。郎署有才能對策﹐聖朝無地可開科。舊僚廢籍徵皆徧﹐新進髙班占已多﹝癸未榜數人﹐皆晉卿貳﹞。也識帝心偏愛惜﹐榜中人盡可如何﹗

榮名虛冒亂離間﹐變後除書盡可刪﹗宮尹濫憑供俸竊﹝待詔求官﹐自思文變後﹐皆自稱詹尹﹞﹐新恩屈就侍郎班﹝萬翺入朝﹐自言昌國假以大司馬﹔攺授樞貳﹐面恩猶稱原任﹞﹔爲要使節頻頒詔﹐漫假旌麾豈出關﹝朱謀■﹝例上土下﹞等皆假開府銜﹐仍在嶺南也﹞﹗江右諸君承寵徧﹐故鄕可聽錦衣還﹖﹝以上皆系江右人﹞

堵相臨邊未建勛﹐梧州矯詔冊滇云﹝是時﹐滇封錦國公。朝使趙煜過梧州﹐知堵公失志駐梧﹔以奉有便宜敕﹐遂謀鑄印矯詔封平遼王﹞﹔便宜本自朝廷賜﹐封事無難咫尺聞。謀啟賊臣憑假借﹝陳邦傅屬地半爲忠貞所據﹐思結援於滇﹐其部將胡執恭由間道矯詔封監國秦王﹞﹐使煩屬國重紛紜﹝滇先受「秦」封而朝使始至﹐彼此相詰﹐互稱矯詔﹔因下楊畏知與執恭於獄﹐更遣使請旨﹞﹗卽今廟議何時決﹐聖主殷憂孰與分﹖

督師失勢在蒼梧﹐敗後猶防列鎭圖﹝忠貞兵潰後﹐保昌侯曹志建邀堵公獲之﹐幾不免﹞﹔赤地魂銷千里恨﹐滄江客散一舟孤﹗戎機誤國休輕詆﹐使相還朝豈易趨﹝公趨行朝﹐言官力詆之出﹞﹗莫怪言官封事激﹐中湘遺慟滿天隅﹗

送毛恭則出監鄂國軍

敕書使節下靑霄﹐攬轡春城驛路遙﹔帝念元戎勤借箸﹐詔加司馬早辭朝﹝恭則本自軍中入覲﹐假司馬銜以出﹞。楚疆戎伏毋忘備﹐鄂國功髙未許驕﹗克敵安民眞將略﹐耕桑千里待君招﹗

悲湘潭

督師何公騰蛟圍長沙垂破﹐忠貞營兵至﹐一時潰散。公不去﹐駐於湘潭﹔被執﹐死之。

長沙兵散湖南空﹐湘潭城中失相公﹔舉朝變色摧天柱﹐白日慘淡黯行宮。往時百戰不足論﹐卽今還棄垂成功﹗可憐公長才五尺﹐頭童齒豁一老翁﹗銅馬百萬哮豺虎﹐仰公乳哺嬰兒同。時危餉詘誰用命﹖赤手空口驅羣雄﹔湖南﹑湖北竟千里﹐捲雲掃霧隨天風。祗期長沙不日得﹐遊魚命在沸釜中。堵公心勞計轉誤﹐忠貞兵來互疑懼﹝忠貞兵駐施州﹐堵公胤錫招出﹞﹔常徳焚燒寶慶走﹝馬鄂國駐常徳﹑王侯進才駐寶慶﹞﹐諸將旌旗挽誰住﹗長沙城壞無人登﹝兵敗後﹐長沙城陷一隅﹞﹐窮寇將奔守復固﹔我兵潰走任東西﹐相公獨在湘潭駐。夜半銜枚虜騎來﹐湘潭無兵城門開﹔相公衣冠虜能識﹐擁去羅拜

聲如雷。大罵不絕相公死﹐但見長沙城中人舉哀﹝公死後﹐長沙人舉哀﹞﹔功名事業長已矣﹐忠臣義士胡爲哉﹗君不見忠貞兵過蒼梧界﹐堵公雙旌導馬回﹖

悲信丰

惠國李﹐以己丑二月歿於信丰。

信丰城外虜來急﹐將軍勒馬城上立﹔黃昏對酒坐城樓﹐諸將言事那敢入﹗酒酣掣劍劍不鳴﹐麾下去盡無人聲﹔夜半斬關諸將走﹐誰扶將軍上馬行﹗城外水深雨如注﹐將軍馬小不得渡﹔馬聲漸沒將星沈﹐親吏相隨誰相顧﹗偏裨左右盡歸來﹐獨少將軍匹馬回﹔關門晝閉烽堠絕﹐天子震悼舉朝哀。語君且勿哀﹐軍中收得將軍印﹔元帥牙門昨已開﹝中軍杜永和挈其印回﹐自行總督事﹞。

悲南昌

南昌以己丑正月城陷﹐昌國金﹑繁昌侯王俱死。比信丰敗聞﹐始知。

信丰城敗惠國亡﹐胡馬東來勢頗張﹔白旗八桿章門至﹐始聞正月失南昌。南昌將軍諳戎機﹐嬰城坐守聽虜圍﹔閭閻萬戶人食盡﹐坑塹百道鳥難飛。敵飽城饑夜深陷﹐將軍上馬猶酣戰﹔金公赴水气如生﹐王侯刎首色不變﹗江人莫怪無援師﹐縱有援師來亦遲﹔兩勛收兵自不出﹐客兵雲集來何爲﹗去年攻虔祗自獘﹐今來守城墮虜計﹝敵遣僧入城﹐紿以天時不利出戰﹐遂嬰城自守﹐虜圍乃合﹞﹔又聞倡義非同謀﹐到死相疑還相制﹝初反正者﹐王也﹔聞金族有獻城者﹐故兩勛相疑﹐不肯出城﹞﹗古言兩雄不並棲﹐何不分兵犄角湖東﹑西﹖何爲一城坐困與俱斃﹐使我百姓無故成鯨鯢﹖舊歲此城初反正﹐卽今城破復誰恨﹗英雄成敗古來多﹐其柰城中人命何﹗

端溪石硯歌

端溪出石硯﹐有三種﹕巖石爲上﹑西坑次之﹐後磨又次之。

端州有石色皆紫﹐端州紫石硯盈市﹔入市買硯苦不佳﹐佳者舊坑今在水。前者尙書來搜坑﹝總督丁魁楚﹞﹐發兵障溪涸溪底﹔溪水玲瓏赴巖深﹐此坑宛在深巖裏。泅人沒水舟然灰﹐腰斧穿巖及坑止﹔坑中捫石截如泥﹐精粗不辧誰者是。回身攀舷向灰擲﹐石被風僵兼火炙﹔琢出猶存火衲文﹐最佳乃是蕉葉白。點石取名獻尙書﹐泅人出水渾搜索﹔卽今尙書一門屠﹝丁後降虜被屠﹞﹐壯士磨刀復誰惜﹗我聞此言自嘆息﹐浪說鴝鵒眼能碧﹝端人不重此﹞。我有歙硯亦非眞﹐筆鋒掃禿何曾釋﹔只道端州硯易尋﹐那知滿市屏風石﹗歸來洗硯還著書﹐此硯𨿽粗書盈尺。

寄開少﹝時按蜀未返﹞

間道延津出﹐生還意惘然﹗鴈行尋萬里﹐虎穴足三年﹔公道朝端少﹐威名蜀吏傳。惠連經歲至﹐芒屩竟空穿﹝謂馭少﹞﹗

送劉通候返黔﹐寄乃叔晉仲刺史都勻

故人天末宦﹐異地得通家。艸入郎官舍﹐山深刺史車。龐眉煙際■﹝金巣﹞﹐雙鬢瘴邊華。西送阿咸路﹐相思蠻樹遮﹗

劉同庵司寇自羊城回

亞卿銜詔日﹐畱後建牙時﹝劉往安撫諸軍時﹐永和已行督事﹞﹔國體寧毋失﹐軍情且不疑。盈廷人坐論﹐有事爾奔馳﹔莫更陳辛苦﹐賢勞念者誰﹝劉回﹐議者謂其不能力爭﹐聽杜永和攝行督事也﹞﹗

送姚翁默仙入平西山中﹐寄曼公

尙有故人戀﹐胡爲更遠尋﹗灘流當夏惡﹐瘴气入西深。采藥蠻中興﹐鈔方學士心﹝姚精醫理﹐曼公亦習此﹞。逃虛執已久﹐應喜得跫音﹗

劉客生詹尹直經筵講官

詹尹辭風憲﹝初兼銜﹐今辭﹞﹐承恩備講員﹔名因元老重﹝畱守力爭﹐始得﹞﹐帝識布衣賢。向北聲容正﹐同官宴賞偏﹝劉與黃公奇遇並講﹐黃粵人音澀﹐帝意注劉﹞﹔莫徒遵故事﹐政本是經筵﹗

送別憲幕林樹本之桂林

林諱有聲﹐江寧人﹔隆武乙酉科舉人﹐任都察院經歷﹐以論首輔香山公去。

薄宦天南幸比鄰﹐送君西去黯傷神﹗趨朝有詔惇元老﹐抗疏分班出小臣﹔政本豈應容失節﹐幕僚借此欲抽身。桂林畱守招賢地﹐扼腕同心大有人﹝吳聞靑方在桂林﹞﹗

同曹素臣入羊城紀事

崧臺歷歲任沈浮﹐老友邀同羊石遊。牡蠣墻髙知近市﹐荔枝陰合一維舟﹔駕風海舶來東島﹝粵人望東洋船﹞﹐入夜蠻商徧酒摟。古寺最多官最冷﹐與君耐可度淸秋。

過三水驛卽事有感

丙戌之冬﹐與粵東兵戰於三水敗績﹐而北兵已入羊城。

三水城南野艸衰﹐昔年此地斗王師﹔可憐鐵騎長驅日﹐正是戈船苦戰時﹗驛吏夜聞摩劍戰﹐海天陰見列旌旗。中丞﹑刺史同舟死﹝林中丞名佳鼎﹑夏僉憲名四敷﹐俱戰死﹞﹐不死胡塵死更悲﹗

——以上選自原刊「藏山閣詩存」卷十。

行朝集﹝己丑﹞

廣州雜詩

弔忠詩

書所聞

飲侯商丘舟中﹐卽席賦贈

別羊城

酬張將子給事

贈姚以式待詔

贈禹航姚孟峽

嶺南畱後入朝紀事

聞謗

臨軒曲

謁謝山陰師﹐值五十初度﹐竊睹禦賜斐疊﹐敬呈二首

廣州雜詩

上將輀回震海隅﹐追封「寧夏」寵誰逾﹝李成棟死嶺北﹐追封寧夏王。寧夏衛﹐隸陜西﹞﹗藩王慶弔朝儀定﹐郡吏逢迎禮數殊。鬼馬煙銷遺寶鐙﹝甲馬數十隊以彩繒爲之﹐一時灰燼﹞﹐佳人火化著珠襦﹝愛妾數人﹐皆令盛服赴火死﹐盡用夷禮﹞。共驚使客郎官賤﹐出入偏從甬道趨﹝弔客皆從東角門入﹐某以使客不赴﹞。

紅旗影颭角聲喧﹐南海牙髙畱後尊﹔秋至將驕誰出嶺﹐日髙人沸一開門。有司心厭王官賤﹐除吏書愁幕府煩﹝永和不出嶺﹐日除吏而已﹞。莫怪總戎難節制﹐將軍原未識君恩﹗

寶丰出鎭許分疆﹝寶丰﹐羅成耀也﹔出鎭韶州﹐許割南﹑韶屬之。寶丰﹐河南汝州﹞﹐祖餞幢麾擁道長。鬻爵頗疑藩吏賤﹐輸錢爲助嶺軍裝。懸知節鉞輕難制﹐卽恐關門棄不防﹗巡海歸來薛刺史﹐量移同去色淒涼﹝海道薛宮出巡﹐有謀其缺者﹐攺韶南道去﹞﹗

嶺南財賦罄徵求﹐使者還勞費括搜﹝學道校士﹐專爲永和措餉﹞﹔仗節仍稱周內史﹐鬻錢祗給粵諸侯。門前桃李誰爲主﹐海底珊瑚已盡收﹔騎馬健兒能薦士﹐上供曾否到端州﹖

使客投閒臥海濱﹐轓車相過半交親﹔故鄕歸去衣皆繡﹐南粵遊回橐不貧。受職莫忘明主賜﹐銜恩況是歷朝身﹗漢廷吏道兼文武﹐豈畏兜鍪勢逼人﹝粵東藩司多吾鄕人﹐皆由武職攺授今官﹞﹗

弔忠詩

海南死事甚多﹐偶據所聞述之。

寸磔常山痛未休﹐當時成敗總難謀﹗出師不戰身空死﹐報國無能志已酬。事轉遺孤猶畏害﹝公遺孤﹐猶爲粵當事所忌﹞﹐屍分列郡豈全收﹗嶺南反正渠凶戮﹐底事忠臣尙有讎﹝陳相國子壯。公起兵被獲﹐寸磔之﹐散其骸骨於各郡﹞。

罵賊都門太史雄﹝燕京初陷﹐公猶大罵李賊﹔賊義捨之﹞﹐書生殉國勇從戎﹔南兵烏合知無濟﹐西幸安驅正有功﹝丙戌﹑丁亥之間﹐粵兵爲公牽制﹐車駕得入桂林﹞。肘腋姦陰爲間諜﹝同邑與公仇者爲敵諜﹐公以致於敗﹞﹐頭顱虜亦識孤忠﹝初得公首無識者﹐大酋云﹕『此貌淸正﹐必義士張某首也』﹞。誰言君父難同報﹐已博侯封晉乃公﹝張太史家玉。公起義﹐爲其邑人李覺斯所間﹔兵敗自刎﹐虜取其首去。太翁以公功﹐封增城侯﹞。

端水﹝指永曆﹞龍興此抗衡﹝指昭武﹞﹐兩賢竟死粵東城﹔但知正統人心屬﹐豈料同舟頸血爭﹗漢祚未衰臣有節﹐國家多難爾成名﹔卽今逆命終身廢﹐報汝當年面折情﹝彭給諫耀﹑陳職方嘉謨。兩公奉詔粵東﹐值唐藩僭號﹐不屈死之﹔而粵東旋破﹞。

蘇公特達有思文﹝指隆武﹞﹐變後重圖擁戴勛﹔天命未知歸聖主﹐國恩浪說報先君。危時節勁身能死﹐正統辭嚴義不聞﹔空使海南多殺士﹝在廣州者多與蘇同死﹞﹐至今此案尙紛紜﹝蘇相國觀生。公起家薦舉﹐以職方從思文帝入閩拜相。汀州變後﹐蘇復擁立唐藩於廣州﹐攺元「昭武」。今上已正位端州﹐蘇竟抗順﹔時稱「昭武一案」﹐凡仕唐者﹐皆禁錮不用﹞。

亂來死事幾人傳﹐霍氏幽芳最可憐﹔合戶相扶爭就義﹐沈淵取次未容先﹗朝廷漸向天隅小﹐气節驚聞嶺外偏﹝如陳公邦彥諸君子﹐惜本末未詳﹞﹗歿後姓名少識者﹐老僧說罷淚潸然﹝霍氏一門。天然師爲予言﹕霍氏全家從容依次赴水死﹞。

書所聞

悍將楊大甫驕蹇不法﹔入覲﹐南陽伯李元胤以計邀飲﹐卽席稱詔斬之。

楊帥風聞已就刑﹐天隅此日識朝廷﹔漢家有法宜明正﹐都尉陰謀似不經﹗諸將彊梁謀益狡﹐異時倉卒詔誰聽﹝去歲戮佟養甲﹐亦以計紿往謁陵﹐中道殺之﹞﹖南陽問罪功非細﹐卽恐蕭墻禍未寧﹗

飲侯商丘舟中﹐卽席賦贈

我聞武崗帥叛城不守﹝丁亥八月﹐劉承胤叛﹞﹐天王西幸百官走。天陰道滑兩淋鈴﹐乘輿狼狽古泥口﹔尙方服物詔追隨﹐紛紛相失竟何有﹗侯生老將臥山中﹐錦衣禦幄一時供﹔盤羞珍進大官美﹐宮女香燻繡被濃。衛士﹑中璫爭醉飽﹐龍車鳳輦去從容﹔三宮娛悅天心喜﹐面承恩進「商丘」封。侯生魁梧古良將﹐簪纓偉顧西班上﹔有時對客一揮毫﹐集賢學士斂手讓。悲歌舊是梁園風﹐轟飲誰敵陳遵量﹔翠釜金盤羅幾筵﹐腐儒薄宦生惆悵。朝傳給事彈文雄﹝金給諫堡﹞﹐爲褫濫爵核軍功﹔侯生罷酒顏色動﹐竊恐比例還同眾。侯生飲酒君勿疑﹐君之勞績天子知﹔卽今軍功期報主﹐報主孰有如君奇﹗與君放船海珠寺﹐醉後且吟望海詩。

別羊城

李我貽書至云﹕『上擇日臨軒取士入館』﹐邀予速還。

朝承書訊故人移﹐爲報臨軒試有期。去國已甘梅尉隱﹐好官重超木天思﹔星邀使節還霄漢﹐秋老菩提別祖師。荒寺九旬成底事﹖遊裝初刻難餘詩。

酬張將子給事﹝張名孝起﹐吳江人﹐原名起﹔庚午科﹞

宦況梧垣熱﹐如君冷獨殊﹕巷稀車馬過﹐門少吏人趨。奏事須髯戟﹐追班意气孤﹔冰淸金給事﹐寂寞得同無﹖

贈姚以式待詔﹝諱端﹐錢塘人﹞

姚生忠烈後﹝先公友璞死虔難﹞﹐供奉意全違﹔蠻峒家難問﹝寄家武岡山中﹐聞被掠﹞虔州骨未歸﹗母妻衣信斷﹐親故薦書稀﹔視艸聊承乏﹐何必入禁闈﹝姚承乏中書撰敕﹞﹗

贈禹航姚孟峽﹝姚名相﹞

南來皆薄宦﹐短褐只斯人﹔空向蠻煙老﹐難分嶺樹春﹝姚獨未任﹞。刀頭眞不死﹝姚爲賊所執﹐延頸受刃﹔刃起﹐樹枝覆之﹐得免﹞﹐酒興豈長貧﹗落落同門友﹐方爲獻納臣﹝姚與道隱相依最久﹞。

嶺南畱後入朝紀事

元戎覲闕偉簪纓﹐召入東班色迥驚﹝粵督杜永和﹐以武吏攺入文班﹞﹔邊吏初知黃屋貴﹐宮臣還向直廬爭﹝詹尹黃奇遇﹑郭之奇以小嫌相訐﹞。朝廷有禮寧宜褻﹐藩鎭何知自使輕﹗莫怪諸侯多跋扈﹐此曹駕馭本虛名。

聞謗

有要人中予於李金吾者﹐將辱之朝班﹔吳東三陰以告予。

貝錦班行構﹐讒人計亦愚﹔所關傷國體﹐不爲惜孱軀﹗志士終難辱﹐微官豈待驅﹗明朝拂衣去﹐幸謝李金吾。

臨軒曲

上禦極之三年﹐行在史館中乏員﹐內閣輔臣黃士俊﹑嚴起恆奏請考選﹐桂林畱守瞿式耜疏薦部屬臣某某等堪備館職。於是禮臣黃奇遇等議仿唐﹑宋開制科取士﹐有詔﹕『三品以上各舉所知﹑卿貳等自舉其屬﹐匯送吏部』。又敕冢臣晏淸會同禮詹翰諸臣嚴加考核﹐取及格者若干人﹔孝廉知名未仕者﹐亦與焉。以冬十二月二十四日﹐臨軒親試經藝三道﹑策論各一道﹑詩一首﹔取中八人﹐授翰林院庶吉士官。小臣庸劣﹐濫與玆選。敬成口號二十章﹐以志其盛。

從龍初沐聖恩波﹐詔選詞臣辟制科﹔格外郎官叨與試﹐本朝異數恐無多﹝謹案﹕唐﹑宋名臣﹐率由制科以登館閣。蓋於進士科外間舉此科﹐召試職官有譽望者﹔又號大科﹞。

經年廷議許臨軒﹐今日眞承聖主恩﹔櫜筆曉趨雙闕下﹐恭隨臚唱入端門﹝臨軒議﹐久之未舉﹔兩輔臣申請﹐始允行。屆期﹐上常服禦門﹐百官俱吉服﹑侍臣等素服候於午門外。鴻臚寺傳呼﹐臣等始雁序而入﹞。

衮衣黃幄殿中間﹐玉几憑臨咫尺攀﹔跪迎鑪煙宣履歷﹐分明覿面識龍顏﹝鴻臚寺引臣等從東階上﹐逐一唱名﹐當殿跪奏履歷﹑籍貫﹞。

面對安詳霽聖容﹐香煙深處閃重瞳﹔天心可否無人識﹐禦筆髙低點不同﹝面奏時﹐上注視久之﹔徐用禦筆點名﹐點有上﹑有下。內出圖書二方付兩輔臣﹐視點上﹑下﹐分朱﹑黑二色鈐其名﹕朱者文曰「資俸足」﹐黑者文曰「資俸不足」。疑有優劣於其間﹐而實不然﹞。

唱罷勾臚肅仗齊﹐小臣分號殿東西﹔千官班靜相公出﹐恭請天恩禦賜題﹝點名畢﹐分東﹑西號﹐編坐殿之兩廡﹔輔臣出奏請題﹞﹗

內外關防視鎖闈﹐金吾傳奉凜天威﹔書生邏卒尋常見﹐爭似銀貂共錦衣﹝坐號旣定﹐每員命內使一人﹑金吾一人監視﹐巡綽校尉供役﹔隔席不得耳語﹞。

內臣黃帕捧書來﹐香案從容信手開﹔遙見閣臣承旨起﹐禦題擬就聖人裁﹝臣等拱立候題久之﹐望見內使捧書置案上﹐上信手摘數葉﹐付兩輔臣擬題。輔臣承旨﹐起立殿東隅﹔會擬畢呈上﹐請裁奪﹞。

麻紙龍文拂案黃﹐欲登宸翰費端詳﹔猶防次第違經傳﹐口詔傳宣有巨璫﹝題呈內侍進黃紙一道﹐上斟酌再三﹐始用墨筆親書頒下。又諭近侍口傳﹕移「論語」題居「中庸」前﹞。

蹕聲起去晷將斜﹐老筆難矜舊有花﹔日暮大官勤賜膳﹐傳聞輦駕在「文華」﹝上起禦文華殿﹐臣等始就坐。午後賜百官宴﹐並賜臣等麵食一器﹐已賜湯飯一道。至夜﹐復賜粥一餐﹐給燭一枝﹞。

詞瀾正倒夜偏闌﹐中使頻催蠟燭殘﹔帝輦欲還宮漏促﹐花磚隊隊宿鵷鸞﹝上畱文華殿﹐命中使催捲﹔臣獨後完。百官露宿﹐候臣等事畢﹐始同出﹞。

當場灑筆慣驚人﹐錦玉圍觀訝有神﹔剔燭細書「光武論」﹐內家也解點頭頻﹝始催捲者數輩﹐訝臣運腕甚捷﹔寫至「光武論」﹐有嗟嘆者﹞。

分衡早敕玉堂僊﹐夜半簾前忽放還﹔獨召閣臣畱便殿﹐堂餐直被禁中傳﹝先是﹐兩輔臣奏允詹翰諸臣同入閱卷。夜分盡﹐敕遣。獨畱兩輔臣宿文華殿宮中﹐賜臥具﹔黃衣小豎司飲食﹕關防特嚴﹞。

侍臣收卷上親臨﹐慚愧麼麼費聖心﹔謄錄諸生沾帑賜﹐同朝爭羨主恩深﹝上坐便殿﹐俟收卷畢還宮﹔取肇慶府學諸生善書者充謄錄生﹐給以帑金﹞。

未央宮闕捲初呈﹐內殿班齊賀聖明﹔面敕言官嚴檢舉﹐當軒拆號禦塡名﹝二十五日暮﹐鴻臚寺傳齊各官侍班。上出禦文華殿﹐輔臣將閱過捲分上﹑中﹑下進呈拆號。上詔科道官面舉情獘﹐以示至公。每唱一名﹐禦筆親爲塡寫﹞。

中興特重玉堂賓﹐固請加恩放八人﹔不是聖朝恩太吝﹐分明珍惜籠微臣﹝旣拆號過六卷﹐遽命已﹔輔臣再三奏請﹐更允兩卷﹐合得八人﹞。

最憐新進與同升﹐郡吏﹑曹郎籍漫憑﹔曾荷相公援例請﹐聖恩特賜一條冰﹝中式八人﹐俱攺庶吉士。輔臣以臣等資俸或深﹐引先朝推知考選例﹐請授編檢﹔上云﹕『此朕特典﹐與考選不同』﹗竟令臣等皆從庶常起家﹞。

曠典能無舊例遵﹐榜頭端屬首揆掄﹔卽居盧後猶疑忝。盛事寧堪第一人﹝臣爲次輔所取士﹐而榜頭出元輔門﹔舊例如此﹞﹗

煌煌手詔夜深傳﹐八士同時入木天﹔才是國恩難報日﹐旁人莫漫羨登仙﹝榜放之後﹐上親灑宸翰﹐敕內閣﹑吏部﹕『朕親試取中劉茞﹑錢秉鐙﹑楊在﹑李來﹑吳龍楨﹑姚子莊﹑塗弘猷﹑楊致和等﹐著卽授翰林院庶吉士官。特諭』。臣等恭睹禦書端楷嚴整﹐仰見聖意至詳愼也﹞﹗

敕使淩晨候謝恩﹐口傳天語浹春溫﹔榜中怕有馮唐老﹐爲報靑年慰至尊﹝謝恩之晨﹐上遣小使出覘臣等老少﹔傳報天意怡悅﹐謂自禦極來僅有此舉﹞﹗

新恩初許禁中行﹐爲謁先師閣吏迎﹔再拜中堂前致謝﹐共稱天子讓門生﹝臣等授職後﹐始得至閣前一拜先師﹐謁謝中堂﹞。

謁謝山陰師﹐值五十初度﹐竊睹禦賜斐疊﹐敬呈二首

書生新謁相公尊﹐再拜中堂故事存﹔自詫榜居蘇軾列﹐豈期薦出少師門﹗老才入彀驚知遇﹐慶值懸弧睹聖恩。閉閣悄然無賀客﹐數株桃李照庭軒。

吾師遇主早登庸﹐嶽降佳辰帝眷濃﹔滄海波濤勤捧日﹐蠻天瘴癘久從龍。衮衣不受三孤命﹐鐵券堅辭五等封﹝公晉官銜尙圍犀﹐力辭伯爵不受﹞。才及門墻隨上壽﹐尙方珍賜慶遭逢。

——以上選自原刊「藏山閣詩存」卷十一。

行朝集﹝庚寅﹞

舟中聞新命有作

梧州雜詩

聖徳詩

初度日﹐承袁特丘﹑金道隱枉詩見贈﹐用韻奉答

哭同年楊庶常三首

章北院行

鄖將軍入對歌

沮封篇

空船行﹐爲金道隱賦

哭會稽董孝藎

哭晏云章

哭董紫■﹝巾昌﹞

爲金道隱給諫請攺戍得允

七夕﹐同彭然石職方集山陰相國舟次

得假﹐同朱禦史不敏西上

中秋夜至桂林﹐喜晤曼公﹑鑑在

畱守生日﹐用諸公韻

龍隱洞九日

和彭然石西上舟中見懷之作

別山艸堂

漓江泛舟行﹐爲楊武陵賦

虞山歌﹐爲畱守相公賦

桂林雜詩

曼公娶妾得同鄕女﹐戲贈

昭江壽曼公四十

同曼公﹑樹本入仙回洞訪嚴伯玉

到梧州界﹐聞亂道梗

舟中聞新命有作

新命驚聞邸詔傳﹐遙從鷁首拜壚煙﹔朝廷多難叨非分﹐史館無人與備員。報國祗余垂老筆﹐成名偏在播遷年。詞林故事咨前輩﹐此日承恩絕可憐﹗

教習三年典故存﹐遷除有例相臣援﹔讀書特荷臨軒寵﹝初以特典授庶吉士﹐入館讀書﹞﹐供職眞因視艸煩﹝特命承乏誥敕﹞。吾道艱難羞破格﹐聖朝浩蕩易承恩﹔詞頭久褻絲綸體﹐珍重王言報至尊。

梧州雜詩

永曆四年正月雄關失守﹐上移蹕梧州﹐臣等扈徙。

跋扈南雄將﹐新年果棄關﹔君王禦便殿﹐召對及卑班。萬乘應持重﹐兩宮未敢攀﹔獨憐彭禦史﹐抗諫動龍顏﹝召對之晨﹐羣臣皆以車駕不宜輕動﹐禦史彭佺言之尢暢﹞﹗

此將昔移鎭﹐吾知棄嶺逃﹔比肩難節制﹐飽肉且旌旄﹗共有登壇望﹐寧甘乘障勞﹗身先詣吏士﹐惠國爾功髙﹝初﹐羅成耀不肯出鎭﹐當事重賂之﹐乃行﹔本與永和同出惠國部下﹐故不受節制﹞。

聖駕眞難動﹐人心系去畱﹔連朝驚羽檄﹐有詔禦龍舟。禁旅因時寵﹐綸扉獨坐愁﹝大內盡出﹐獨兩輔臣坐閣中﹞。內家燈火盛﹐向夕燦中流﹝元夕﹐內臣尙張燈火﹞。

側耳羊城信﹐穿烽二使來﹝劉遠生﹑金堡奉敕諭粵東諸將﹞﹔詔開藩鎭泣﹐風斗海船回﹝初有棄城航海者﹐爲風折回﹐始定死守計﹞。事變知天意﹐時危有將才﹔長城眞可恃﹐駐蹕漫驚猜﹗

將帥加專敕﹐今晨百道飛﹔如何罪己詔﹐立待吮毫揮﹗義動三軍憤﹐功憑一紙微﹔頗聞李公子﹐開讀淚沾衣﹝予承乏艸敕﹐相國首以罪己詔見屬。李南陽元胤﹐惠國嗣子也﹞﹗

遽有蒼梧幸﹐淒涼別小樓﹔喜無遊宦橐﹐得上舍人舟﹝予初未具舟﹐賴中書舍人曹襄以舟見濟﹞。失伴聲相識﹐飽帆夜未收﹔暗中勤借問﹐車駕在前頭。

衰艸荒山岸﹐宵分野燒紅﹔從官時遇盜﹝宮坊蔡之俊中路被劫﹞﹐篙楫已論功。樹黑蒼梧近﹐江淸漓水通。同時迎駕者﹐安定一軍雄﹝馬安定駐徳慶州﹐軍容頗肅﹞。

端皇陵寢近﹐上謁小臣從﹔金殿晨開鎖﹐黃衣夜掃烽。江山迎帝蓋﹐松柏慘天容﹔下嶺還瞻望﹐祥雲已盡封﹝謁興陵﹞。

請對眞何事﹐寒蟬此日喧﹔露章承內旨﹐詔獄見君恩。負國罪應得﹐除姦功莫論﹗虜氛還咫尺﹐朝局已全翻﹝上甫駐蹕﹐廷臣遽請對﹐劾奏袁彭年﹑劉湘客﹑丁時魁﹑金堡﹑蒙正發等誤國﹔下詔獄﹞﹗

詔獄非仁政﹐況逢離亂晨﹔從龍寬典得﹐請劍小臣頻﹝一時末僚皆出位彈劾﹞﹗狼狽悲同類﹐艱危附黨人﹔山陰眞相國﹐申救跪沙濱﹝山陰屢遭諸公指摘﹐今特爲申救﹐存國體也﹞。

桂林畱守重﹐奏使亦頻來。咫尺靑驄返﹐頻煩白簡催﹝禦史吳徳操自桂林迎駕﹐聞劾中返﹞﹔廷爭猶未息﹐聖怒已將回。好是徼恩放﹐休稱蘇軾才﹝畱守特救五人﹐疏詞過激﹐且盛稱金之賢﹔頗忤上意﹞﹗

獨樹維舟處﹐聯檣並楚傖﹔同官應有疏﹐入獄自傷情﹝同官有公疏救劉湘客﹞﹗事定交如舊﹐天回論漸平﹔淒涼金給諫﹐破舫聽人爭﹝金堡被逮﹐僅存破舫﹐爲緹騎牽去﹞﹗

執政今何日﹖山陰又閉門﹗未須論相業﹐且莫負君恩﹗典故詞林重﹐綸音國體存﹔小臣有封事﹐職在敢無言﹝時金溪王化澄在政府﹐一切徇私﹐不諳衙門典例﹔小疏爭之﹞﹗

僻處朝廷小﹐虛名禮法持﹔誰迎鄖國至﹝卽髙必正﹞﹐不救粵東危﹖元老盈廷謗﹐書生一語移﹔闕前爭論日﹐大體幸毋虧﹝鄖國入覲﹐有欲借之驅山陰者﹐以黨五人爲罪。予曰﹕『五人舊參嚴公﹐今爲黨人力救﹐此大臣體也』﹗鄖公首肯﹐議遂寢﹞﹗

廟議幾時決﹐滇南使久羈﹐請封恩莫惜﹐矯詔罪何辭﹗屬國天王凜﹐朝廷豎子欺﹔臺中諸禦史﹐肯一問狐貍﹝陳邦傅遣胡執恭間道入滇矯封「秦王」﹐貽患至今﹔今其子尙在輦下大言﹞﹖

鎭峽關門破﹐傳聞大將跳﹔內攜諸寨主﹐鄕導各山猺﹝永國曹志建控鎭峽關﹐與土人不協﹐導敵人襲破﹞。楚塞險從失﹐胡兒馬未驕﹝虜未敢入關﹞﹔休兵圖轉戰﹐還恃冠軍驍﹗

粵東頻奏捷﹐驍銳並爭先﹔醜虜孤城合﹐蝥弧匹馬搴﹝大將張月﹑李建捷等屢出斬虜將﹞。定需堅壁壘﹐切勿恃樓船﹝舟師吳文獻屢獲奇捷。初﹐杜永和謀棄城航海﹐圖再舉﹞﹗西路援兵下﹐胡爲不肯前﹖

兩粵嗟新敗﹐朝廷波浪中﹔守藩宜有罪﹐司馬且論功。賞極復何勸﹖恩叨豈覺隆﹗灰心百戰將﹐封與爛羊同﹝時兩粵用師﹐司馬萬翺議一槪晉封﹞﹗

遠聞洪少宰﹐父子喪髙州﹝少宰洪天擢客髙州﹐爲鎭將李明忠襲殺﹞﹔守將罪難問﹐先臣卹豈酬﹗久知卑制使﹐竊恐效諸侯﹗近地還如此﹐輶軒咫尺愁﹗

端州兵不下﹐返旆禦淮侯﹝忠貞營裨將劉國昌兵﹐散入端州各屬﹞﹐莫問粵東急﹐須防內地憂。督師眞失策﹐釀禍至今畱﹔受詔虛縻餉﹐何時厭爾求﹝初﹐督師宜興堵公招此兵出﹐至今爲患﹞﹗

朝睹南陽奏﹐彊藩已就擒﹔棄城知法在﹐問罪見謀深。帳外軍聲寂﹐懷中帝詔臨﹔兩年三授首﹐眞是快人心﹝李南陽以計擒逃將羅成耀﹐稱旨斬之﹔誅佟養甲﹑楊大甫﹐皆其功﹞﹗

西來呂相國﹐聞喪獨松州﹔戀闕情空切﹐收京志未酬﹗天意難將測﹐不憗老臣畱﹔寂寞綸扉內﹐先朝幾白頭﹝呂相公大器趨朝﹐卒於獨松州﹞﹗

黔陽書訊至﹐相憶幾經秋﹔入蜀吾兄在﹐籌滇刺史憂﹗中傷憑絳灌﹐外議重錢劉﹔節鉞危時賤﹐何心向汝謀﹝得吾家開少及劉晉仲訊﹞﹗

閉門堅請假﹐吾道欲誰親﹗瘴癘安蠻俗﹐班行畏蜀人。遷除亂日竊﹐功罪幾時眞﹗寄語程司馬﹐餅師淚正新﹝聞司馬程源彊奪部下人妻去﹞﹗

學士逃榮久﹐三年不押班﹔堅辭李泌相﹐敢戀謝安山﹖蠻峒家初寄﹐中書詔且頒﹔倘徼開史局﹐予豈望投閒﹝方閣學曼公力辭詔命﹐請以修史自效﹔予方爲中堂所嫉﹐擬乞假去﹞﹗

小舟三伏過﹐避熱苦無方﹔遠伋余冰井﹝梧有冰井寺﹐水稍淸冷﹞﹐虛名愧玉堂﹗更愁秋雨毒﹐頗憶桂林涼﹔乞假疏三上﹐徼恩附野航﹗

聖徳詩

文帝貴止輦﹐太宗寶魏徵﹔古來神聖主﹐皆有納諫名。我皇仁且孝﹐不大色與聲﹔小臣叨侍從﹐竊睹神采英。大帥對失措﹐聖度和且平﹔所以諸藩鎭﹐見者識中興。給諫觸太后﹐愚直气以盈﹕舉朝請加誅﹐受杖罰殊輕﹔及與羣臣語﹐往往嘆其淸。瞿相老崛彊﹐遇事上書爭﹔溫綸皆手答﹐曾無勉彊情。去年獻史捲﹐擬同金鑑呈﹔今復問主上﹐還經禦覽曾﹖所言過戇直﹐左右因相傾。上言實未讀﹐朕殊有愧卿﹔從此事披閱﹐勿負諄諄誠﹗舉朝嘆聖徳﹐臣等實不能﹗虛懷本天授﹐皇哉我聖明﹗

初度日﹐承袁特丘﹑金道隱枉詩見贈﹐用韻奉答

犬馬衰辰病裏過﹐雙篇忽墮寵施多﹔未妨李白權供奉﹐敢比蘇瞻占制科﹝來詩云云﹞﹗顧我劣輸佳句法﹐悲君生荷聖恩波﹝時初解詔獄﹞﹗舟中得假堪酬唱﹐興罷朝參冷玉呵﹗

哭同年楊庶常三首

之子黔陽彥﹐同門最少年﹔主恩傷賈誼﹐吾道失顏淵﹗紗帳頻聯坐﹐花磚亦比肩。修文寧不足﹐奪我玉堂仙﹝時扈從死者甚多﹞﹗

才驚君臥病﹐易簧卽玆辰﹗不問維摩疾﹐誰知原憲貧﹗苔痕侵枕席﹐藥物吝同人﹝得大附子一服﹐可不死﹔予爲乞諸張宮諭﹐不獲﹞﹗握手牀前訣﹐傷心托老親﹝臨死以老親見托﹞﹗

八人三散失﹐爾歿更蕭條﹗素幔孤燈耿﹐桐棺萬里遙。名成多難日﹐死在聖明朝﹔身後毋勞念﹐君恩敢代徼﹗

章北院行﹝公名曠﹐字於野﹐號峨山﹔華亭人﹞

昔年避難遊雲間﹐章公脫身沔陽還。人言洶洶匿不得﹐翻然投軀誓馬革。天子親徵駐湖南﹐賜公節鉞收湖北。昔何巽懦今何雄﹐能騎生馬挽彊弓﹗身先士卒親搏戰﹐身死人稱「章北院」﹗

鄖將軍入對歌

鄖國公髙必正入覲﹐擬極論時政﹔召對龍舟﹐皇恐不得一語﹐惟叩謝上恩而已。

將軍趨朝求召見﹐天子傳宣禦水殿。將軍廷辧聲怒嗔﹐百官拱手顏色變。中使促對上龍舟﹐有事面奏香案頭﹔舟中天子東面坐﹐將軍俯伏汗交流。汗流浹背猛气沮﹐詔謂將軍從容語﹔壚煙移近再三陳﹐但聞誓死報明主﹗叩頭再拜出君門﹐憶起胸中未盡言﹔天威咫尺說不得﹐始信君王是至尊。

沮封篇

胡執恭矯詔封孫可望「秦王」﹔已知不由朝命﹐可望遣使頻請﹐意在得「秦」。髙必正入朝﹐呼其來使﹐以大義責之。

去夏遣使冊封滇﹐賊臣矯詔封使還。滇人請命求國號﹐廷議可否將一年﹔國號擬上上未允﹐鄖國將軍來朝天。將軍入朝沮封議﹐舊主封者誰敢異﹗坐召滇使謁樓船﹐詞嚴義正色凜然﹔自陳己罪「犯京闕」﹐汝曹徒擾西南偏﹗聖恩赦我寧有汝﹖與我同心報明主﹗本朝異姓無王爵﹐上違祖制誰敢許﹗鞭弭櫜鞬足周旋﹐汝曹勿欺天子孱﹗滇使叩頭唯唯退﹐舉朝爭嘆將軍賢﹗將軍此議眞不朽﹐滇人聞言能信否﹖爲語使者復命歸﹐勿謂議出廷臣口﹗

空船行﹐爲金道隱賦

道隱一舟爲張鳴鳳牽去﹐張子在舟墮水死﹐鳴鳳隨殞﹔此舟遂爲凶物。

給諫被逮身蕭然﹐身外長物一空船﹔金吾求賄苦不遂﹐破船估值十千錢。董生﹝謂紫帽﹞守船陳苦詞﹐此船畱裹給諫屍﹔姚髯﹝謂孟峽﹞仗劍船頭坐﹐腐儒可笑又可悲﹗須臾攘臂牽船去﹐兩生抵死畱不住。金吾移住空船裏﹐有子十齡旋墮水﹔傷心臥病未經旬﹐禳祓無功金吾死﹗共驚凶物無人畱﹐空船棄置江東頭﹔給諫放回沙上臥﹐送船與渠渠不收﹗

哭會稽董孝藎

孝藎臥病﹐予往視之﹐自言必死﹐乞一詩瞑目﹗

蒼梧瘴癘連朝惡﹐終日哭人淚未幹﹗萬里避胡同作客﹐一時歸漢爾無官﹗孤舟得病扶持少﹐蠻郡求醫藥餌難﹗垂死尙祈詩瞑目﹐詩傳泉下益悲酸﹗

哭晏云章﹝諱遹明﹐湖廣黃岡人﹞

春官同捨饒文藻﹐自入蒼梧涕淚頻﹝禮曹喪四人﹞﹗蹭蹬昨年垂翅客﹝去年與予同舉不遇﹞﹐伶仃今日白頭親﹝太宰淸僅得云章一子﹞﹗哭聲萬里孤舟夜﹐墓艸千秋五嶺春。海內詞壇零落盡﹐唱酬此後更何人﹗

哭董紫■﹝巾昌﹞﹝嘉興人﹐諱云驤﹞

蠻鄕淹瘴癘﹐閩海共艱難﹝紫■﹝巾昌﹞在閩﹐與予同全發入粵﹞﹔皮骨殊方老﹐神情白晝寒。辭榮求遠使﹝屢請出聯絡江淮﹞﹐破格拜天官。報國時甘忤﹝今春有疏忤時﹞﹐思親淚未幹﹗九原畱鬢髮﹐萬古葬衣冠。久蓄南還橐﹐開箱不忍看﹗

爲金道隱給諫請攺戍得允

投荒不可去﹐爲叩九重閽﹕遠道亡童僕﹝道隱僅一僕﹐溺水死﹞﹐殘軀負杖痕﹗罪甘煙戍死﹐帝念直聲存﹔雨露眞祈得﹐同朝並荷恩。

七夕﹐同彭然石職方集山陰相國舟次﹝相國諱起恆﹞

江云暗七夕﹐官燭伴孤舟﹔夜半一杯酒﹐相公新白頭。方亂難求去﹐無山可乞休﹔座中楚司馬﹐不用苦悲秋﹝然石方失志求去﹐予亦乞假﹞﹗

得假﹐同朱禦史不敏西上

苦憶虞山秋气淸﹐病中得假許西行。灘當險處風偏怒﹐客欲眠時月倍明﹔促織連江吟次第﹐長魚裂水擲縱橫。泊船喜藉霜威肅﹐睡著開篷迥不驚。

中秋夜至桂林﹐喜晤曼公﹑鑑在

苦憶朋簪趂客船﹐恰逢良夜聚樽前﹔風塵豈意存吾輩﹐須鬢休驚異昔年﹗蠻地久居秋乍冷﹐故人相見月偏圓﹔亂來此夕皆堪念﹐震澤﹑雙峯最可憐﹝乙酉﹐厄於震澤﹔丁亥﹐予病臥順昌僧捨﹞﹗

令節扁舟若與期﹐相逢猶怪客來遲﹗繡衣軀幹經時偉﹐學士歌聲自昔悲﹗老去弟兄惟縱酒﹐亂中年月已編詩﹔龍眠秋色應如奮﹐今夜何人賦所思﹖

畱守生日﹐用諸公韻

閫外平章鬢欲蒼﹐胡牀嘯詠興淸狂﹔起居未肯隨蠻俗﹐風物稍憐近楚鄕﹗座上稱詩同放逐﹝客生﹑道隱輩皆聚桂林﹞﹐帳前行酒盡冠裳。秋成勿使催科擾﹐願聽農歌一舉觴﹗幕府淸秋興可憐﹐開樽召客共籌邊。桂花自勸東臯酒﹝公在桂林城外築別業﹐號「小東臯」﹞﹐新月愁含楚塞煙。人世榮名兼將相﹐半生出處授神仙﹝有仙授公祕函﹐一切事皆預定其內﹞﹔明年此日知尢健﹐擬薦江心第一泉﹗

龍隱洞九日

洞廢久矣﹐別山司馬劚去荊棘﹐載酒於此。

司馬搜奇泛菊杯﹐靈巖生面喜重開﹔懸崖昨日攀蘿上﹐古道今朝並馬來。勒石勛名空歲月﹐磨碑黨籍長莓苔﹝洞有黨人碑﹐元徵蠻諸將多紀名於玆﹞﹔千秋不數龍山宴﹐幕下誰非作賦才﹝龍隱洞﹐七星巖之前﹔兩崖壁立﹐仰視洞頂﹐有龍迹。其下水聲湧激﹐如在三峽中。盛夏泛舟於此﹐涼气逼人毛骨﹞﹗

和彭然石西上舟中見懷之作

自別蒼梧雙眼淸﹐思君待月幾回明﹔騷壇亂後餘同調﹐桂棹秋來悔獨行﹗帷幄伴愁雙釣艇﹝梧州先俱系舟山陰公舟後﹞﹐班行側目兩狂生﹔詞林忝竊眞慚汝﹐佳句深吟倍慘情﹗

別山艸堂

本朝相業數江陵﹐奕世重瞻司馬興。老向沙場渾是膽﹐閒棲丈室已如僧﹔秋風野曠三間屋﹐靜夜籬疏一點燈。此地賴君畱嘯詠﹐肯容胡騎尙飛騰﹝居正﹐湖廣荊州人﹐字時六﹔神宗幼沖﹐居正受遺柄政﹐一以尊主權﹑彊國勢爲務﹐有古重臣風。卒﹐謚「文正」﹞﹖

侍郎別業敞江汀﹐剃艸編籬帶七星﹝艸堂正當七星巖﹞﹔醉倚巴童揮露布﹐時畱楚客續騷經。燈前新鬢軍中白﹐檻外諸峯雨後靑﹔但設琴尊君自去﹐柴門松竹不須扃。

漓江泛舟行﹐爲楊武陵賦﹝漓江﹐桂林府城下﹐一名桂江﹔兩岸皆髙山峻谷﹞

桂林好客武陵侯﹐邀我九月虞山遊。虞山酒罷月初出﹐乘月還泛漓江舟﹔水淸沙白石磊磊﹐小艇一雙放上流。酒船坐客歌船並﹐隔船小伎司酒籌﹔絲管啁啾鼓吹亂﹐忽然聲絕揚淸謳。是時天气方髙秋﹐四山蒼蒼煙霧收﹔中流放棹船不動﹐聽曲大魚低昂浮。曲終月皎四方靜﹐更鼓聲聲城上樓﹔城上人語不敢睡﹐城門不鎖徹夜畱。城邊怪石如人立﹐醉中認是侯家騶。侯家勸客樽如卣﹐夜深客醉勸不休﹔主人一飲盡數斗﹐坐客何人堪獻酬﹗送客歸去月更好﹐洗杯對月回船頭﹔我時醉臥還側耳﹐笙歌水上去悠悠。

虞山歌﹐爲畱守相公賦﹝虞帝祠﹐桂林府城北。舜山﹐卽虞山也﹞

虞山蒼蒼日初薄﹐松風江水濤聲合﹔我乘淸秋拜舜祠﹐丹靑玉殿何寂寞﹗自從中國污鮏羴﹐冠裳委地紛可憐﹔羣後﹑二妃有何幸﹐冕旒環佩妝儼然﹗問此半壁爲誰有﹖烽大曾經百戰後。焦侯﹑周帥再全城﹐論功指縱歸畱守。畱守坐嘯不臨戎﹐從容袖手驅羣雄﹔兩雄忘軀爲誰戰﹐感公忠義成公功。公於此山有天意﹐南來早授神仙記﹔授公諸記函盡開﹐吉凶一一分明示。以玆聽運意常閒﹐許公今歲錦衣還﹔還時卻別此山去﹐更入吳中尋舊山。吳山名與粵山共﹐粵爲虞帝吳爲仲﹔公功在粵家在吳﹐兩地山皆以公重。山川賓客藉公傳﹐銘公應在虞山巓﹔梯升學士如椽筆﹐並紀同遊髙會年﹝方曼公閣學擬上絕頂勒石﹞。

桂林雜詩

桂林朱邸舊﹐桐葉國初封﹔恩賜親王禮﹐宮依獨秀峯。朝趨沾酒醴﹐服禦暗蛟龍。府內蕭條甚﹐何心泣庶宗﹝靖江庶宗最貧﹐每使客至﹐輒聚舟前求濟﹞﹗

虞帝南巡處﹐到今祠廟荒﹔冕旒羣後肅﹐環佩二妃鏘。薄暮堯山紫﹝隔水一峯名堯山﹐色甚紫﹞﹐臨江楚樹蒼﹔松聲泛仙樂﹐疑在洞庭傍﹝唐帝祠﹐桂林府城東堯山﹞。

洞壑琳宮壯﹐土人祠伏波﹔澄潭艤舟楫﹐虛閣會笙歌。銅柱銘猶燦﹐雲臺畫孰多﹖來遊諸將帥﹐此志勿蹉跎﹝馬援徵交趾﹐立銅柱於欽州分茅嶺下﹔記曰「銅柱折﹐交趾滅」﹞﹗

滇帥聲名久﹐今知爵太尊。流星邊檄至﹐卜日上公婚﹝趙帥應選聘於元燁女爲小夫人﹞﹔眞作室家計﹐愁傷部曲恩﹝王寧遠曾聘此女﹞。稍聞胡衛國﹐匹馬備關門。

好客瞿丞相﹐蠻方秋興髙﹔爲憐雙桂樹﹐新築「小東臯」。家伎尋常出﹐詩篇倡和豪﹔此生經授記﹐不用更焦勞﹝有仙授分數函﹐臨事啟一函﹐禍福預定﹞。

張髯玉堂客﹐報國老戎衣﹔久辦沙場死﹐還能馬上飛。書生喜見敵﹐老將讓臨機﹔堅臥榕江上﹐師旋獨不歸。

湖南江禦史﹐臥疾伏波門﹔久客中湘幕﹐深銜國士恩。敍勞官不受﹐破虜檄猶存。問著長沙敗﹐傷心指箭痕﹝江見龍﹐字田候﹔後死於南寧﹞﹗

撤防久不進﹐狡計定如何﹝滇帥胡一淸敗回嚴關不守﹐虜亦不入﹞﹗鐵騎嚴關轉﹐奇功鄂國多﹔肘應掣瓜裏﹝馬鄂國駐兵瓜裏﹐牽制不得入﹞﹐膽故落麻河﹝鄂國昔有麻河之捷﹞。公論中興業﹐終歸馬伏波。

嚴城容逐客﹐旅泊亦艱危﹔畱守時分韻﹐將軍正畫眉。坐看山色好﹐浪作楚囚悲﹗斷酒兼燒硯﹐丁寧跛阿師﹗

淸絕桂林郡﹐偏宜北客居﹔病蘇秋冷日﹐气爽瘴消初。也戀朋樽好﹐深憂將帥疏﹔伏波山下棹﹐穩泊意何如﹖

曼公娶妾得同鄕女﹐戲贈

誰意桐溪女﹐系繩來百蠻﹔綢繆會土語﹐飄泊有煙鬟。薄命江湖上﹐新妝吳﹑楚間﹔蛾眉知不妒﹐應喜見家山﹗

昭江壽曼公四十

歷歲逃榮守釣磯﹐可憐初度意多違﹗閣麻屢降中書詔﹐宮錦猶披學士衣﹔報國身依丹極老﹐思親淚逐白雲飛﹗興朝大政需公出﹐早辦收京並馬歸﹗

年紀參差鴈字斜﹐同時須鬢老天涯﹔圍棋共許饒安石﹐披衮行看邁仲華。夜洗硯山聊作活﹝公賣畫自給﹞﹐晝乘釣艇且爲家﹝公妻子俱團集舟中﹞﹔主恩十召君應起﹐莫戀滄江負白麻﹗

同曼公﹑樹本入仙回洞訪嚴伯玉

窈窕仙源路﹐崎嶇秋雨餘﹔噴泉崩古棧﹐絕嶺掛藍輿。客是嚴陵裔﹐窗存宛委書﹔屯軍與雜處﹐可得遂安居﹝洞有屯軍所﹞﹖

到梧州界﹐聞亂道梗

咫尺梧州路﹐孤臣去住愁﹔烽煙迷日暮﹐旗幟塞江流。扈從紛相失﹐乘輿何處求﹖驚聞魯司馬﹐無故自焚舟﹝魯名可藻﹐和州人﹞﹗

——以上選自原刊「藏山閣詩存」卷十二。

失路吟﹝庚寅﹑辛卯﹞

送瞿壽明奔難桂林

辛卯元旦

昭江三首

得畱守及張司馬死難信

潯州帥

過羊城紀事

虔州有懷

上天堂山訪隱﹐主人不顧﹐作詩而去

哭峽江曾二云老師

曼公書至﹐得山陰師死事信

行路難

送瞿壽明奔難桂林

信是粵西破﹐元公豈望生﹔慈孫哀毀日﹐小婦別離情﹝壽明初納姬人﹞﹗匍匐宵奔難﹐風塵哭送行﹔平生師友誼﹐盡在桂林城。

辛卯元旦

失路逢元日﹐客心天外孤﹔明霞瞻帝座﹐野服拜香鑪。梧郡城空棄﹐潯江路罷趨﹔同時諸扈從﹐何處正嵩呼﹗

昭江三首

光祿無家寄一舟﹐香鑪茗碗坐江頭﹔沈沙不是騎鯨去﹐好共湘累結伴遊﹝汪子白聞樂平破﹐自溺昭江﹞﹗

艱辛海外遠趨庭﹐咫尺音容痛未耹﹔匍匐祗拚收骨去﹐卻銜哀恨滯幽囹﹝瞿生甫泛海省親﹐到昭江﹐桂林已陷﹔生甫間道往尋父屍﹐道阻﹐陷永安州獄中﹞﹗

失路孤臣何處奔﹐仙回洞裏故人存﹔孫嵩復壁誰分義﹐榜掠甘心誓不言﹝嚴伯玉隱仙回洞﹐曼公匿其家爲鄰人所發﹐備極刑﹐終不言﹔曼公自出﹐始免﹞。

得畱守及張司馬死難信

桂林陷後屢登陴﹐此日孤城豈更支﹗坐嘯但憑天意穩﹐癡忠不信粵疆危﹗也知滇帥空邀餉﹝予在桂林﹐見趙應選索餉﹐絕無鬥志﹞﹐卻恨焦侯遠駐師﹝焦璉分守平樂﹞﹗聞有七人同日死﹐張髯以外定爲誰﹝瞿畱守諱式耜﹐字稼軒﹞﹗

林生夜夢巨舟沈﹐獨有吳郎水未侵﹝林樹本夢一舟俱沈﹐獨靑聞得免﹞﹐幕下幾人能脫网﹐危時早計豈成擒﹗可憐供帳盤餐卻﹝敵送供﹐皆卻不食﹞﹐猶許累囚唱和吟﹔司馬奮髯公擊節﹐從容激烈兩同心。

仙翁授記有玄機﹝公來粵時有松仙授記﹐凡數函﹔諭以急難﹐卽發視一函﹐輒應。餘一函﹐題其上曰「庚寅元日發」﹐內書「扶公榮歸」四字﹞﹐爲說扶公返舊扉﹔共信錦衣思結伴﹐詎知馬革是「榮歸」﹗慈孫收血奔難到﹐愛子趨庭志已違﹝仲子生甫泛海省親﹐咫尺不得見﹐今陷獄中﹞﹗傳說吳江楊義士﹝楊生名藝﹐吳人﹞﹐竊攜骸骨出重圍。

天隅文物仗公存﹐多士從龍半在門﹔疏拙無因頻荷薦﹐聖明不用亦銜恩。特乘休沐趨戎慕﹐爲獻新詩賞直言﹝予祝公詩有「秋成勿使催科擾﹐願聽農歌一舉觴」﹔公每流涕誦之﹞。回憶虞山髙宴夜﹐桂華明月最傷魂﹗

——右哭畱守公四章。

負郭秋燈聚艸堂﹐江頭送別色淒涼﹔申胥復楚功難就﹐張悌捐軀志竟償﹗報國正宜畱熱血﹐完名何苦殉危疆﹖天涯屈指奇男子﹐憶爾雄姿淚幾行﹝公向予言「惟辦一死」。予以公存則封疆存﹐死則永失矣﹞﹗

下筆眞驚倚馬奇﹐逢君酒後興何悲﹗雄文不艸收京檄﹐絕命空傳罵賊詩﹗七日忍饑還唱和﹝不食七日矣﹞﹐九原有伴足追隨。樽前怪爾須髯戟﹐長似睢陽嚼齒時。

榕江大帥已全奔﹐堅臥耍誰駐壁門﹔好養健兒曾吮血﹐更無弱息與招魂﹗老妻淺土何人葬﹖遺稿烽中幾冊存﹝公無子﹐有遺稿一大捲﹔嘗曰﹕『此卽吾子也﹐得畱此足矣』﹞﹗敢信江陵遂不祀﹐荊州或有相公孫﹝張司馬同敞﹐江陵文忠公居正之孫﹞﹗

並馬江頭向碧岑﹐星巖龍隱日追尋﹔看君搖筆須眉動﹐把我新詩泣涕吟。難後尙隨門下吏﹐篋中長寶故人簪﹝別時贈我以簪﹐又以愛吏隨我﹞。同人屬和張﹑瞿韻﹐幾度拈來痛不任﹗

右哭張司馬四首。

潯州帥

陳邦傅無功冒封﹐跋扈特甚﹔素忌焦璉﹐平樂破﹐璉奔潯﹐邦傅僞與解和﹐斬以降。

夙昔不齒潯州帥﹐冒封大國殊可媿﹗跋扈抗命諸鎭無﹐陰謀矯詔中朝祟。龍舟倉卒向西巡﹐放兵大掠左江濱﹔百官扈從紛相失﹐道路梗塞困小臣。焦侯平樂城不守﹐單騎追駕向南走﹔祗聞假道上烏蠻﹐何意投軀餧虎口﹗潯帥乞降苦無由﹐要侯請解昔日仇﹔杯酒未終侯遇害﹐遣兒來獻焦侯頭﹗

過羊城紀事

不信粵東破﹐堅城豈望援﹗捷書方狎至﹐殘騎欲宵奔﹔振旅全浮海﹐空營始獻門。西關輸款將﹐遺恨範承恩﹝初﹐羊城被圍﹐斬殺頗眾﹔西門範承恩陰計獻城﹐諸將自疑﹐遂全軍入海﹞。

虔州有懷

月映荒城夜泊舟﹐昔賢義气此中休﹔曾驚■﹝觱﹞篥羅氈帳﹝丙戌春﹐予正在圍城中﹞﹐忽見嵯峨笑虎頭﹝虔有嵯峨城﹐亦名虎頭﹞。胡運未終江右敗﹐將星初墮嶺南憂﹔樓船官舍銜杯處﹐回首天涯憶二劉﹝聞同庵昆仲入楚﹞﹗

上天堂山訪隱﹐主人不顧﹐作詩而去

出關何意再還閩﹐擬向千峯老此身﹔幸有香臺堪遁世﹐況多道伴可成鄰﹗嶺雲自去誰畱客﹐巢鶴驚飛亦避人﹔吾道旣非應共棄﹐莫疑物態有疏親﹗

哭峽江曾二云老師﹝峽江﹐江西臨江府屬縣﹔明置﹞

凶問初傳暗裏驚﹐閩關趼足爲誰行﹖踏穿嶺表三山近﹐望到天隅一柱傾﹗滄海未能容信國﹐白頭畢竟喪眞卿﹗同時義士吞聲泣﹐不爲門墻獨慘情﹗

冰蘗淸風海內望﹐至今遺愛泣閩鄕﹔身棲絕島思存宋﹐夢入先朝只輔唐﹝公昔撫山東被逮﹐獄中夢人贈額曰「唐朝宰相」﹞。閭裏自來臣節著﹐家門都爲國恩亡。相隨猶有雛孫在﹐此日巢傾若與藏﹗

有客乘風自廈門﹐靈光孤殿巋然存。閫權海上尊元老﹐封事天南動至尊﹔蠟詔未叨明主賜﹐麻綸猶出上皇恩。新銜鵲印隨頒給﹐曾慰孤臣萬里心。

昔歲謬叨漳浦薦﹐主恩特詔試天官﹔書生不以先容進﹐國士偏承破格看。一命濫參延郡幕﹐三年竊戴侍臣冠。同時知己捐軀盡﹐每念師恩淚未幹﹗

曼公書至﹐得山陰師死事信

去歲風聞疑至今﹐客來果說大星沈﹔靑天已畢蠲軀志﹐白日空懸報主心﹗多難相依臣節苦﹐異時不去國恩深﹔中興未奏公先死﹐淚灑天南聽捷音﹗

共羨吾師遇主知﹐五年車駕鎭相隨﹔邊書忽到催朝急﹐密旨偏承下直遲。血碧人間千載恨﹐柱摧天外九重悲﹔乘輿此日蠻荒外﹐左右顚危更仗誰﹗

曾爲三策籌滇事﹐綸閣傳看亦動容﹔庭議只知爭祖制﹐帝心原自愼藩封。圖紓國難身先殞﹐爲荷君恩禍獨鍾﹗門下夕郎同日死﹐九原含笑得相從﹝吳東三諱霖﹐同日遇害﹞。

制科忝出陸公門﹐同是門生獨荷恩﹔規諷每蒙傾耳聽﹐詢謀偏許縱情論。受知不淺常躋閣﹐相見無時特諭閽﹔何事違師苦求去﹐祗今西望漫傷魂﹗

行路難

自庚寅冬十月梧州失路﹐迄辛卯冬十二月返裏﹔艱危徧歷﹐輒紀以詩﹐得六十四首。

望見梧雲路不通﹔西來貫甲引弓雄﹔鄰船燒盡榜人竄﹐獨樹孤舟系晚風﹝自桂林回﹐將抵梧州﹐潰卒蔽江﹐所在劫掠﹞。

夜黑山深暴雨催﹐虎狼隊裏脫身來﹔孝廉認得同行伴﹐映竹茅齋爲我開﹝隨林樹本夜投曾孝廉村中﹞。

竹屋初糊未穩眠﹐山猺竊發又紛然﹔灘頭便是焚舟處﹐仍雜村甿上渡船﹝村中猺賊復起﹐隨土人過江往避﹞。

斗柄橫參冬已殘﹐蠻方天气不知寒﹔梅花一樹牛欄外﹐每日扶藜兩度看﹝三家村﹞。

誰傳邸詔到山扃﹐信是乘輿駐朗寧﹔愁絕潯州江路斷﹐致身那得奮飛翎﹝又一首﹞﹗

窮山雨閉吏人呼﹐繒繳漫漫何處逋﹖幾度被兵裝已盡﹐傾家急難是蒼梧﹝梧州當事有見覓者﹐賴蒼梧令周寒山經營解免﹞﹗

經旬守渡坐江頭﹐典盡春衣問小舟﹔偏遇買糧船正過﹐彎弓停楫在中流﹝扶口問渡﹐遇兵艘﹞。

多難逢君事已遲﹐偸生到此豈宜悲﹗可憐身外無長物﹐畱取孤臣一卷詩﹝被掠﹞﹗

憔悴累囚生意微﹐思歸應是夢中歸﹔山頭卻望摩空鳥﹐那得淩風學爾飛﹝被縶﹞﹗

孤兒相失已三年﹐萬死蠻煙覓汝還﹔日夕牽衣今又散﹐亂山何處哭蒼天﹝失子﹞﹗

日落孤村數已窮﹐摩刀相向忽開籠﹔艸間一夜成甘寢﹐病骨何曾解怕風﹝將被害﹐爲其同黨所憫﹐陰縱之行﹞。

近關怕見北軍裝﹐掩面叉胸避道旁﹔忽說姓名驚攺色﹐聲音認得是同鄕﹝返梧州道上﹐遇皖人江君爲前導﹐始得行﹞

十日無棲此夜偏﹐故人布被擬同眠﹔那知難後貧如我﹐抵足牛衣劇可憐﹝予十日無被﹐抵梧州與愚道人方密之同覆牛衣﹞﹗

乞假辭朝去未回﹐傷心囚服此時來﹗龍舟駐處江聲急﹐輦路荒殘馬矢堆﹝梧州卽事﹞。

五更起坐自溫經﹐還似書聲靜夜聽﹔梵唱自矜能仿佛﹐老僧本色是優伶﹝愚道人旣爲僧﹐習梵唱﹔予笑其是劇場中老僧腔也﹞。

刺史鄕情荷已多﹐艱危無柰故人何﹗才從虎穴全巢卵﹐又送窮魚脫网羅﹝同鄕彭觀察字孔晢﹐資予出梧州。先此﹐曼公﹑鑑在皆荷周旋﹞。

寄語西村老布袍﹐舊時笥篋等閒拋﹔新詩一字渾忘卻﹐壁上畱題爲我抄﹝寄曾孝廉﹐求予題詠壁間諸作﹞﹗

赤腳敲門是再生﹐癡兒畱得故人情﹔鄰嫗輟泣來相廢﹐笑指今晨有哭聲﹝尋林樹本﹑周寒山﹐得遇小兒﹞﹗

慚負當年博奧聲﹐車裘已盡聽君行﹔三更病渴思涓滴﹐錯喚獠奴阿段名﹝僕散﹞。

望見星巖淚已潸﹐稽呵有吏認愁顏﹔端州太守曾相識﹐一字包羞許過關﹝過肇慶被稽﹐賴張太守有舊﹐得免﹞。

郡閣相邀揖罷還﹐傳心禦幄敢躋攀﹔使君莫怪頻流涕﹐原是螭頭舊侍班﹝入府口﹐張守府舊行幄也﹞。

闤闠燒殘徧垝垣﹐徘徊難覓舊居門﹔老兵病臥前相問﹐爲指孤吟閣尙存﹝端州過舊庽門﹞。

吾鄕幕客老天隅﹐爲擬東還結伴趨﹔難後赤身行不得﹐重憐覓渡向蒼梧﹝里人甘尙言﹐初附予同行﹔到端州﹐力不能相資﹐重返梧郡﹞﹗

轉眼傭奴便作威﹐解驂屬望故人非﹔同鄕好友輸金足﹐慚愧全家盡贖歸﹝曹匡石家被縶﹐往見舊交李士璉海道﹐冀其援手﹐乃遭痛詬﹔同鄕龔在田﹑何豹公諸子蠲助百金贖還﹞﹗

好事潘生劇可憐﹐從龍身喪左江邊﹗僮奴掠賣胡軍裏﹐說著低聲淚點懸﹝佛山遇潘聲子僕﹐云已溺死矣﹞﹗

難後同年尙幾存﹐惠州髙蹈早爲髡﹔閉門野史猶堪葺﹐莫負臨軒特典恩﹝佛山別吳云馭﹐聞瞻子已爲僧﹞﹗

連朝水長過山腰﹐村市塡波波怒號﹔估客一時牽纜去﹐榜人呼我共撐篙﹝淸遠道中﹞。

準擬龍車爾定隨﹐那期雁字又參差﹔老兄願讓「生還集」﹐乞與同門標近詩﹝聞我貽與武舟相失﹐——我貽昨催我同行﹐云『遲﹐又成一部「生還集」矣』﹗「生還」是拙集名。嘲以寄慨﹞。

維舟崖寺試追攀﹐卻說飛來自皖山﹔鄕國十年歸未得﹐暫畱此地算生還﹝飛來寺有記﹐云自吾皖飛去者。梁時﹐淸遠峽有二神人化爲方士﹐往舒州延祚寺夜叩眞俊禪師曰﹔『峽據淸遠上游﹐欲建一道場﹐足標勝槪﹔師許之乎』﹖俊諾。中夜﹐風雨大作﹔遲明啟戶﹐佛殿寶像已神運至此山矣。師乃安坐﹐語偈曰﹕『此殿飛來﹐何不回去』﹖忽聞空中語曰﹕『動不如靜﹐賜額「飛來寺」』﹞。

城上鐘鳴作吼聲﹐舊傳此物是龍精﹔城亡一夜摩空去﹐不與人間報五更﹝南雄譙樓有鐘﹐舊得自水中﹔城破之夕﹐斷緪飛去﹞。

寄語茅坪跛阿師﹐故人過嶺也披澑﹔追尋萬里門生誼﹐莫老蠻方負所思﹝金道隱出家﹐自稱「跛阿師」。嶺上遇沈聲多往尋道隱﹐以詩代書﹞﹗

雙腳蹣跚臥路陲﹐客來相慰漫興悲﹗乘輿何處吾歸去﹐可是髙車駟馬時﹝過嶺見錦旋者﹞﹖

嚴城背日客心哀﹐往事淒涼對劫灰﹔江右﹑嶺南千古恨﹐不堪回首郁孤臺﹝過虔州﹞﹗

逆旅逢親意轉迷﹐無家歸去傍人棲﹔出門斜指蘆簾內﹐說是同鄕別駕妻﹝虔州遇同鄕人﹞

寄去家書到未曾﹖煩君口信字難憑﹗故園兄弟休癡望﹐頭白歸來是老僧﹝吉安別鄕人﹐付家信﹞。

江村初夏樹陰陰﹐望去禾新客途深﹔跋涉最憐孺子苦﹐麻鞋破腳暗傷心﹝自樟樹走許灣道上﹞﹗

剛是行年四十來﹐不堪人事首重回﹗只今出世毋嫌晚﹐便算玆辰降母胎﹝資福橋四十初度﹞。

江村競渡鼓聲新﹐臥病驚聞初度辰﹔莫道五絲難續命﹐看予幾度再生身﹝初度日競渡﹞﹗

三年習气已消磨﹐曾約東還此再過﹔古寺燒殘老僧死﹐畱予一頂教誰摩﹝戊子在壽昌﹐閴然師約予還﹐爲祝發﹔比到﹐寺毀﹐師已辭世矣﹞﹖

急水回舟認此村﹐兩株榕樹覆山門﹔詩箋壁上張如舊﹐猶帶傷秋淚點存﹝重過水口村鑑和僧捨﹞﹗

鐵屩磨穿海上來﹐仙師有約到蓬萊﹔黑風一夜三山失﹐卻望滄波痛哭回﹝又一首﹞﹗

移居深巷叩柴荊﹐問姓開門半日驚﹔更說與君驚絕事﹐癡兒尋得已隨行﹝過黃秀才村居﹞。

此地招尋獨有君﹐驚看須鬢雪紛紛﹔姓名祗許孫嵩識﹐莫遺通村父老聞﹝過危秀才山家﹞﹗

自逃方外久忘機﹐特訪名山入翠微﹔谷鳥相猜有何意﹐避人穿過隔溪飛﹝白水村﹞﹖

蕭寺炊煙漸欲無﹐僧堂粥飯敢嫌粗﹗苦瓜未熟米﹑鹽絕﹐喫盡山頭雨後菇﹝天堂山﹞。

天堂山上人來稀﹐天堂山僧去不歸﹔歸時托缽予亦去﹐回聽鐘聲隔翠微﹝別天堂山﹞。

扶笻曉上最髙峯﹐嵐海平鋪四面同﹔此際下方人未醒﹐茫茫都在白雲中﹝曉登金峯﹞。

峚峯關主本同鄕﹐禪寂多年不下牀﹔爲指蒲團相對坐﹐沙彌初點一枝香﹝峚峯靜室酬涔伯關主﹞。

頭白山僧舊說名﹐早年持律晚尢精﹔客來旋摘新鋤菜﹐打水親燒折腳鐺﹝訪舀云靜室關西禪師﹞。

吾師托缽事終南﹐死後依然守一龕﹔說著鉗錐隨墮淚﹐旁人不信是同參﹝聞公與終南了悟師爲同參﹐而師事終身﹔旣歿﹐建塔院奉之﹞。

老僧多病苦修偏﹐課誦行禪夜不眠﹔更荷慈悲畱過客﹐爲憐單被自裝綿﹝謝湛源師爲裝綿被﹞。

死關侍者老千峯﹐苦行年深有病容﹔見我橐中衣未制﹐親攜刀尺與裁縫﹝謝頤光師裁衣﹞。

此生已信付寒灰﹐物外驚疑何處來﹖自是禪心死未盡﹐尙畱俗相與人猜﹝久住寶蓮庵﹐有物色予者﹞。

望去山腰一縷煙﹐到來鐘梵肅諸天﹔道人已習頭陀行﹐爲乞蓑衣與種田﹝圓湛庵﹞。

朝搥鐘磬禮袈裟﹐慚愧男兒始出家﹗胡跪階前求剃艸﹐可能選佛似丹霞﹝又一首﹞﹖

招尋有伴入松關﹐我自棲山爾自還﹔別後望云無過念﹐團瓢只在數峯間﹝卜居松關﹐別兒子﹞。

自是多生風障深﹐才拋稚子又關心﹔出山送爾尋舟去﹐指與江頭楓樹林﹝別松關﹐送兒子出關﹞。

自別松關苦溯流﹐更堪煙雨滯孤舟﹔竹房無限蕭疏興﹐來作篷窗萬種愁﹝懷松關﹞﹗

祇園劫後再來興﹐耿耿猶存塔院燈﹔三市繞完無認得﹐出門惟識飯頭僧﹝壽昌禮塔﹞。

爲指芒鞋更向前﹐匡廬深處許安禪﹖前身應是山居客﹐說著峯頭意惘然﹝卓庵指往匡廬尋隱﹞﹗

頭白潯陽老楫師﹐江村鄰捨半相知﹔故園桂樹聞名久﹐可識如今剩幾枝﹝吳城遇長年——曾住吾鄕﹞﹖

放棹中流恨短篷﹐江山如舊恨無窮﹗鄰船不識傷心事﹐打鼓鳴鑼賽晚風﹝又一首﹞。

爲指孤松問路行﹐到門應是舉家驚﹗明晨便逐東風去﹐屋裏平安寄一聲﹝江頭送兒子還家﹞﹗

驚喜吳江旅櫬還﹐豈期兒女鏡團圓﹗傷心更有鴒原痛﹐那得忘情竟放船﹝聞震澤旅櫬返﹐四家兄於去夏已歿﹔而兒婦方氏守志﹐以待兒子之還。悲喜交逼﹐因暫還家﹞﹗

——以上選自原刊「藏山閱詩存」卷十三。

