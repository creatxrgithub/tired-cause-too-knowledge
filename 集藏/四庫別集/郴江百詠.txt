郴江百詠宋阮閱

提要原序郴江百詠

提要

《郴江百詠》一卷﹐宋阮閱撰。閱字閎休﹐舒城人。趙希弁《讀書附志》稱其建炎初以中大夫知袁州。其事迹則未詳也。所撰有《松菊集》。今佚不傳。此《郴江百詠》﹐則其宣和中知郴州時作也。其詩多入論宗﹐蓋宋代風气如是。而閱素畱心吟詠﹐所作《詩話總龜》﹐遺篇舊事﹐采摭頗詳。於玆事殊非艸艸﹐故尙罕陳因理障之語。如《東山》詩云「藜杖芒鞋過水東﹐紅裙寂寞酒樽空。郡人見我應相笑﹐不似山公與謝公。」又《幹明寺》詩云「直松曲棘都休道﹐庭下山茶爲甚紅。」往往自有思致。又如《愈泉》一首﹐所謂「古來詩病知多少﹐試問從今療得無」。語𨿽著相﹐然自爲其《詩話》一編而作。是亦詩中有人﹐異乎馬首之絡者矣。此本出自厲鶚家﹐百詠尙闕其八。考《郴州誌》亦不載。吳之振選《宋詩鈔》及曹庭棟選《宋詩存》﹐均未及收。存之亦可備一家。惟每題之下不注本事﹐非對圖經而讀之﹐有茫不知爲何語者。或傳寫佚之歟﹖《袁州府誌》載其《宣風道上》詩一首﹑《題春波亭》詩一首﹐鮑氏知不足齋本錄於此集之末﹐以補《松菊集》之遺。今亦從鮑本﹐並錄存之焉。

原序

郴﹐古桂陽郡陳迹。故事盡載圖史﹐亦間見於名人才士歌詠。如杜子羙《寄聶令入郴州》﹐韓退之《郴江桞子厚登北樓》﹐沈佺期《望仙山》﹐戴叔倫《過郴州》之類是也。山川寺觀之勝﹐城郭臺榭之壯﹐未經品題者尙多﹐亦可惜爾。余官於郴三年﹐常欲補其闕﹐愧無大筆雅思可爲。然因暇日時彊作一二小詩﹐遂積至於百篇﹐𨿽不敢比迹前軰﹐使未嘗到湖湘者觀之﹐亦可知郴在荊楚自是一佳郡也。

宣和甲辰二月中和日舒城阮閱序

郴江百詠

東樓

危城雉堞對東山﹐誰剏髙樓十二欄。獨鶴不來松已老﹐春風動處日三竿。

上仙閣

曲檻危梯紫翠中﹐蘇仙宅畔古城東。不須更著登山屐﹐萬岫千峯一日窮。

俯春亭

城上危亭可摘云﹐四邊山色翠爲鄰。下窺城郭無餘蘊﹐艸色花光盡是春。

山陰堂

修竹蒼蒼似剡川﹐浮觴可繼永和年。不知誰有羲之筆﹐欲冩蘭亭第二篇

。

藏春亭

百紫千紅一徑深﹐臙脂爲地粉爲林。有人來問春何在﹐向道花間無處尋。

靈壽庵

結茅編竹對髙叢﹐不種修篁不植松。但得數枝花似雪﹐何湏裁截伴枯笻。

淸淑堂

三仙一相有遺風﹐淸淑誰言到此窮。寄與郴陽忠信士﹐得名端合謝韓公。

篔簹亭

娟娟細細兩三叢﹐卻厭桃花相近紅。已有數枝湘浦月﹐不消千畆渭川風。

三懷堂

東京吏治孰稱循﹐範曄才書十二人。前日桂陽三太守﹐許誰來此繼芳塵。

射圃亭

不似投壺謾雅歌﹐縱賢無柰罰觥何。若知蓬矢桑弧意﹐不用穿楊中鵠多。

紫芝亭

和气薫蒸庶艸靈﹐昔年聞有紫芝生。史官不絕書祥瑞﹐幾欲圗形獻此名。

擷芳園

萬萼千枝二月春﹐只愁風雨便成塵。不知誰擷香英去﹐自有尋芳拾翠人。

砌臺

翠瑉斜倚若危梯﹐上出髙城下枕池。不但綺羅爲戲事﹐又將臺使補廬兒。

西樓

危樓百尺對東山﹐簾幙秋風捲暮寒。每向殘陽新月看﹐幾人曾此憑欄幹。

眞仙亭

雕甍畫棟對羣山﹐逺目增明盡日看。無柰人心多險僞﹐湏求拳石作峯巒。

碧虛亭

笻竹枝彎屐齒搖﹐登臨身覺在煙霄。千峯險似三川峽﹐一水深如八月潮。

北湖亭

檐楹山影水光中﹐攜酒來時伴釣翁。四岸煙雲芳艸緑﹐一欄風雨落花紅。

緑淨堂

綠如靑艸淨如淵﹐逺近山光上下天。有客憑欄若相問﹐爲言此處似蒸川。

湖亭

城外髙堂俯碧灣﹐山如螺黛水如環。有時鼓棹來尋勝﹐直到斜陽未欲還。

北園

一塢春風北苑芽﹐滿川流水武陵花。溪東舊觀仙人宅﹐城內髙樓刺史家。

輝松臺

靈壽峯前路有苔﹐松門依舊對山開。幽人野叟尋僧至﹐時有輝輝大斾來。

燕堂

山有香鑪水有瓶﹐齋無塵榻合無鈴。胡牀塵拂枯藜杖﹐門對江山日夜扃。

竹軒

軒戶蕭條對北垣﹐誰來此地種檀欒。無人會得靑靑意﹐雨洗風吹葉葉寒。

白蓮亭

石甃方池種白蓮﹐庵僧欲紹逺公禪。文皮麈尾來遊處﹐誰似廬山十八賢。

南樓

雉堞譙樓紫翠環﹐紅塵擾擾白雲閒。蠻煙瘴雨千■﹝山夅﹞外﹐邑屋人家十里閒。

東園

芳春合外茂林中﹐池上新橋路徑通。誰種松篁藏古意﹐我栽桃李引春風。

蘇仙觀

寂寂星壇長緑苔﹐井邊橘老又重栽。城頭依舊東樓在﹐未見當時鶴再來。

成仙觀

仙去寥寥幾百春﹐隠居依舊在湖瀕。枝頭禽語人難會﹐石上騾蹤事已陳。

露仙觀

寂寞荒壇枕水邊﹐長沙施藥已千年。松間風露如前日﹐何事無人更得仙。

騾穴觀

朝辭湘楚暮山東﹐今在蓬萊第幾峯。可笑時人空擾擾﹐武昌山下問騾蹤。

景星觀

聖世休祥見景星﹐曾聞瑞日慶雲生。羽人中夜來朝斗﹐透過松梢一點明。

東山

藜杖芒鞵過水東﹐紅裙寂寞酒樽空。郡人見我應相笑﹐不似山公與謝公。

五蓋山

五■﹝山夅﹞如蓋色蒼蒼﹐隔斷蠻陬與瘴鄕。才見山中冬有雪﹐郴人預說歳丰穣。

黃相山

東帶連山接五羊﹐西分郴水下三湘。路人到此休南去﹐嶺外千峯盡瘴鄕。

百丈山

縈迂鳥道少人通﹐只有豺狼夜過蹤。自衒崚嶒踰百丈﹐安知七十二髙峯。

孤山

瘴山蠻嶺鬭嵯峩﹐髙可躋登不可磨。萬岫千巖皆闒茸﹐一峯孤秀不如多。

雕玉山

■﹝山咅﹞嶁﨑嶇面碧霄﹐何曾溫潤似瓊瑤。一堆頑石郴江上﹐縱有昆刀不可雕。

桄榔山

休言鳥道與羊腸﹐鳥道羊腸不可方。卻喜年年種麰麥﹐山中不用有桄榔。

馬嶺

牛山日日夕陽紅﹐鹿洞年年艸色濃。更有當時馬行處﹐郴人猶指舊騾蹤。

話石

人世嘵嘵已不根﹐更堪頑石亦紛紛。何如緘口藏長舌﹐道路如今已厭聞。

白鹿巖

風馭雲軒鶴羽輕﹐野麋常此望霓旌。當時巖下藏身處﹐依舊春來艸自生。

坦山巖

空山夜雨鬼神愁﹐怪石層崖虎豹憂。鳥道不通車馬到﹐只供衲子羽人遊。

兜率巖

泉如鉛汞流丹竈﹐石似珊瑚出海濤。不會當時融結意﹐區區𨿽巧亦何勞。

王履巖

勾踐因何渡楚川﹐蒼蒼雙石臥寒煙。當時縱使爲滛巧﹐片石安能作履穿。

郴江口

扁舟斗轉急如飛﹐對此令人憶退之。不但郴江有佳句﹐義魚禱雨盡畱詩。

靈湫

老蛟力鬭死池中﹐山下流泉暗谷通。風雨年年常十五﹐休將涓滴彊邀功。

中洲

捲地江流遶古城﹐參天喬木一洲橫。年年秋雨無情甚﹐沙觜才髙又壓平。

崇徳河

楚俗聲音誤最多﹐近來方證桂門訛。分明流向郴人道﹐此水今名崇徳河。

怨溪

濺濺溪水石燐燐﹐兩岸山花野艸春。流去前灘何處問﹐不知當日怨何人。

千秋水

不求至道不修眞﹐一穴涓涓豈有神。王錫蘇耽已仙去﹐未應皆是酌泉人。

潮井

朔月盈虧已可疑﹐隨泉上下更難知。錢塘江在吳山外﹐誰見來時與落時。

浪井

可畏人情與世途﹐險如波浪起江湖。豈知荊楚山川地﹐坎井泓泉無處無。

橘井

蘇仙舊隱已藤蘿﹐橘井空來歳月多。摘葉汲泉皆朽骨﹐郡人猶說愈沈痾。

愈泉

未載人間肘後書﹐此名直恐是相誣。古人詩病知多少﹐試問從來療得無。

圓泉

淸洌淵淵一竇圓﹐毎來嘗爲試茶煎。又新水鑑全然誤﹐第作人間十八泉。

溫泉

誰將炎■﹝熱﹐火代灬﹞換淸涼﹐可使澄泓作沸揚。從賜驪山妃子沐﹐人間處處重溫湯。

香泉

僧捨靈源靜不流﹐只供齋缽與茶甌。直應老衲投薫陸﹐石罅云根久未收。

醽醁泉

玉爲曲糵石爲壚﹐萬榼千壺汲未枯。山下家家有醇酒﹐釀時皆用此泉無。

蒙泉

流出山根無盡時﹐潛深不似瀑泉飛。此時非淨還非垢﹐欲洗須知是鈍機。

劍泉

太阿气在鬥牛邊﹐報惠論讎世有仙。黥賊東來攜敗鐡﹐地靈安肯爲生泉。

貪泉

玉潔冰寒徹底淸﹐不因汲引有虧盈。亷泉譲水貪無異﹐空使時人惡此名。

寒泉

春欲爲霜夏欲冰﹐一山寒气逼人淸。應知炎冷難同處﹐甘與湯泉各自生。

郴江

不分涓滴漑田疇﹐只有重灘礙巨舟。險似瞿塘並贑水﹐豈能如鑑瀉淸流。

靈壽木

聊依枯木伴寒藤﹐曽爲當年孔傅生。寂寞空山窮谷裏﹐如今文杏又爭名。

茶山寺

莽艸寒蘆事不經﹐八峯深在亂雲層。只因一句鵝湖讖﹐直至於今有此稱。

會勝寺

靈壽山前古梵宮﹐粥魚齋鼔白雲中。衲僧若會蒙泉意﹐竟與曹溪一徑通。

香山寺

十里城南古道場﹐一泓寒水翠微傍。幽人衲子時來汲﹐疑是山中艸木香。

崇毅寺

城外招提竹隠門﹐更無一點利名塵。蒲團紙帳松■﹝穴口心﹐上中下﹞下﹐卻有安禪藏捲人。

幹明寺

寺古僧殘丈室空﹐我來試問老禪翁。直松曲棘都休道﹐庭下山茶爲甚紅。

開福寺

郴江東畔小禪林﹐誰見當年地布金。夜磬一敲僧定出﹐水聲東去月西沈。

開利寺

修篁喬木水西涯﹐古屋頹垣逹磨家。持缽但聞僧乞供﹐杜門不爲客烹茶。

東山寺

竹外長橋過水西﹐林中鐘磬舊禪扉。笻迎殘月僧包去﹐■﹝巾凣﹞背斜陽客艇歸。

太平寺

石虎城西郴水邊﹐支提突兀祖燈傳。有人認得雙巖桂﹐何必庭前柏子禪。

南塔寺

江岸南■﹝山夅﹞對石城﹐僧房髙在亂雲層。臺前天闊秋多月﹐塔上風微夜有燈。

妙勝寺

誰營僧捨近西城﹐今與行人作短亭。庭下秋風花■﹝敕﹞■﹝敕﹞﹐門前春水竹靑靑。

永慶寺

空庭生艸路生苔﹐寂寂荊扉小徑開。有客試泉方到此﹐須知不是爲僧來。

尊勝寺

老僧不復識叢林﹐只說幽棲是息心。可惜一溪東去水﹐更無軒石稱登臨。

白虎城

楚人未築上游城﹐千古寃聲尙未平。雉堞已然無石虎﹐不知何用昔時名。

石城

郴江渺渺接湘天﹐層壁重崖北水邊。數日東風春浪惡﹐漁舟不是莫愁船。

蘇仙祠

羽節云旌事已空﹐舊庵今在最髙峯。拂壇不見當時竹﹐系馬猶存舊日松。

孝婦塜

國史班班有舊聞﹐欲將重說與郴人。教知蔡婦澘然意﹐可比神仙潠酒神。

久畱岡

潁人間欲問郴人﹐衛颯如何似寇恂。只恐當時遮道者﹐不應皆是惜畱人。

劉相國書堂

疏林翠竹水滄滄﹐問是劉公舊隠堂。但得靑編有完傳﹐故居寂寞亦何傷。

窊樽

山中聞有酒官泉﹐復有窊樽在水邊。荊楚人皆喜羣飲﹐見時應有口流涎。

迷橋

林花岸桞艸芊芊﹐山下長橋跨碧川。往事茫茫無問處﹐不知迷俗是迷仙。

桂門關

惡名辧正可無疑﹐已有金華學士題。寄語往來荊廣客﹐鬼門關在欝林西。

漏天

從古常聞有漏天﹐此言恐是里人傳。山深自合常多雨﹐不是媧皇補未全。

飛仙橋

櫃中飛出過遼天﹐樓上歸來又幾年。云物已閒松已老﹐芝田依舊在橋邊。

棲鳯驛

鳯出明時欲覧輝﹐棲桐食竹屢來儀。空山窮谷無丹穴﹐肯伴鴟鴞共一枝。

龜峯鋪

山似龜形古戍西﹐路人到此欲稽疑。刳腸鉆灼猶難信﹐頑石何緣解有知。

蔡倫宅

竹簡韋編冩六經﹐不知何用搗枯藤。自從杵臼深藏後﹐采楮舂桑事已更。

西湖

岸艸江花對夕陽﹐滿船新月夜鳴榔。秋淸菡萏紅千柄﹐風靜琉璃碧一方。

附錄

宣風道上

馬蹄西去夕陽催﹐濃淡寒山翠作堆。北鴈無情怕秋熱﹐帶將寒信過江來。

題春波亭

數葉荷衣一短藜﹐春波亭上倚斜暉。無人會得詩中畫﹐憑盡闌干又獨歸。

