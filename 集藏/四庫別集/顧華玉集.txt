

欽定四庫全書

集部六

顧華玉集

別集類五

明

提要

臣等謹案顧華玉集明顧璘撰總四十五卷璘有近言國寶新編別著錄是編凡分六集一曰浮湘槁四卷由開封府知府謫全州知州時作二曰山中集十卷移病家居時作三曰憑幾集五卷四曰憑幾續集二卷皆官湖廣巡撫時作五曰息園存槁文九卷詩十四卷並刻於嘉靖戊戍附錄曰緩慟集一卷官工部侍郎時傷其亡女之作朱彛尊明詩綜稱其尙有歸田槁今未見不知其佚否也明史文苑傳稱璘與同裏陳沂王韋號金陵三傑後寶應朱登繼起號四大家然璘與登羽翼李夢陽而韋沂則頗持異論又稱璘詩矩矱唐人以風調勝今觀其集逺挹晉安之波近驂信陽之乘在正嘉間固堪以之首舉者也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

浮湘槁卷一

﹝明﹞顧璘撰

申思三首

戚戚歲雲暮我行適瀟湘兄弟持我泣父母淚縦橫云有薄田疇卒歲具粢梁胡爲去萬里骨肉相乖張局蹐訴父母兒自戀家鄕舉事觸眀憲置理竄南荒程期若星火不得少畱行勿復逺思念兄弟善持將吞聲出門閭沈痛絕衷腸

白日匿西景扶桑復東輝岐路南以北往來更踐之人生百年內賦命良不齊鳳凰翔九霄聞韶下來儀朝食丹山粟夕飲天漢涯駑駘服鞭策曲阪驅且馳驅馳豈遑卹所嗟意乖違一爲北山嘆聴者心傷悲蒼天髙無極悠悠當訴誰

南徵上衡嶽長顧望舊都日月光逥薄鍾陵欎蒼梧朱鳳何葳蕤竹實日摧蕪虎豹對我號梟鴟噭相呼我行迫日暮駑馬忽匍匐戰兢傷心魂栗栗憂道途朅投主人舎脇息告勤劬憐我客異縣攜我就大巫服我勾漏砂佩我太乙符再拜謝主人歸來始安居棄置勿復道多憂令人老

自龍江發舟至京口江水如鏡呈陳大魯南

海門東下大江平畫舸夷猶盡日程綠樹倐過瓜步堰靑山背指石頭城離筵醉酒思髙枕獨客辭家慰逺行況有故人同晚泊西津相引看潮生

金山寺

俯檻江心寺濤聲兩帶分天晴秋見海山潤午生云短棹今重到名泉昔有聞西風吹別酒斜日未成醺雲霧空江水維舟陟翠岑坤靈開別島佛界淨空林巖洞攀躋險魚龍窟宅深行逢黃葉下秋思轉蕭森

虎邱寺

逺遊訪名山虎邱得初陟溪門乍深隱石徑轉崔嶪陰壑注鳴泉風林振疎葉巖僧解將引探古恣幽躡波沈貞娘魂灰冷生公業傷哉劍池名祗見寒流渫酹酒呼幹將千秋激豪俠

石湖同陳亨父泛飲

浩渺石湖水泛舟宜素秋羣山倒波下樹拂靑天流白日光蕩潏蛟龍互沈浮長風激簫鼓放歌銷人愁觴行金逶迆鸞刀薦羣羞請君但酣飲歲月不我畱越城空黃土範碑委榛邱陵谷恆變易頋之增煩憂

呂翁南莊

漁樵三五戶恬淡自成村亂竹深藏宅平田近繞門松髙巢水鶴花老過河豚長醉丰年酒還思零雨恩

苕溪同劉西安元瑞話舊並棹至武林港別去

念子苕溪上孤舟逺過従去鄕身萬里對酒意千重歲計看秋稼離心寄曉鐘柴荊期白首何日定行蹤良晤殊方重交情晚歲深兩溪秋並棹孤燭夜論心謔浪輸肝膽飄蓬變語音因悲辭骨肉轉憶向山林

峴山浮碧亭呈黃湖州子和

平湖短棹鏡中來翠岫紅亭罨畫開霧樹散分洲渚斷雲峯橫帶海天回登髙共續黃花節藉艸仍探白石杯傳道使君多暇日每攜賓従恣徘徊

西湖

羣山窈回合豁爾開洪區澄波匯且廣宛在都城隅靈秀自天辟臺觀絕世無虹橋蔭芳樹煙渚發紅蕖蘭橈闘轉捷越女誇容姝蓮歌蕩人心揮金盛中廚靡靡卽歡宴豈遑頋菑畬但苦白日暮西風吹水枯

遊靜慈寺因訪孫山人一元

晨遊招提境愛此幽勝偏南山峙其後西湖漾其前華標淩波起邃閣承崖懸修竹挺寒翠長松濯秋鮮豈惟會禪悅亦以招靈仙吾生厭塵网久懷奉眞詮刀圭脫相授情愛亦易捐攀援洪厓侶翺翔淩紫煙

孤山

孤山蔥而欎仰止林逋宅舍舟入荒蹊森森蔭松栢往代雲龍會夫子戢鴻翮臯夔道已沈巢許心所獲豈無桃李顏寒梅自貞白皎皎空谷遺長愧纓冕客西瞻嶽山墳淒其暮煙碧

靈隱寺

水泛趣已綿山行路仍窈迆■﹝辶裏﹞經層巒花宮冠林杪峭壁槪微霄下映樓觀小崖傾樹孤撐亭逺泉重繚蕭條僧气閒肅穆人聲悄來遊屬秋暮蕉葉靑裊裊入徑薫名香憩澗狎幽鳥顧瞻桃源幽捐佩苦不早寄言都城子來者一何少誅茒儻吾遂庶離寰中擾

飛來峯

靈峯自何來嵚嵜待蒼鳳羽翮不肯斂時時欲飛動海云結輪囷■﹝山含﹞岈互勾控虛房綴懸蜂橫梁亙垂蝀巨靈苦雕削眞宰資玩弄初臨側躬入稍深復軒洞蹈危若浮槎瞰空疑覆甕窪深日影墜谷轉風馭送陰森絺衣寒躑躅芒履重班荊趺舊席剜苔紀新頌歸來眠不穏一夜勞噩夢

嶽王墳

崔巍中興業浩蕩英雄才刺身誓日月驅甲鳴風雷艱哉朱仙鎭天地劃再開君王亦何意自捲旌旗回中原本吾土突騎胡爲來家昏鬼蜮嘯國破長城摧宰木空南向厓山益悲哀舉觴酹宿莽歌罷魂俱頹

桐廬江行寄汪僉憲一夔

曉發富春渚暮望桐廬宿江空寒水淨岸轉雲峯矗孤帆緬逶迆霽景聊寓目渺渺沙際村浮煙靄叢木垂巖杞菊班覆壠禾黍熟玆方靜無虞生理見耕牧髙賢蒞行臺敷政況淸肅睠爾鴻雁居幸脫豺虎毒沈憂正浩蕩且用慰心曲

嚴子陵祠

垂綸客去今千載猶見髙臺對碧流幾戶蓬茒余鳳種萬方戈甲一羊裘天空大澤星辰動露下秋山艸木愁豈料平生逃紱冕卻遺名姓在鄕州

常山道中

旅況逢秋盡山行嘆路賖旱來無野渡亂後少人家橘柚寒多實夫容晚自華愁雲黯無極腸斷楚天涯

迢逓常山道千巖落木風客程憂患裏秋色亂離中問俗嗟生理逢人說戰功傷心烏桕葉黙黙不禁紅

泊弋陽溪

孤帆逗何處殘月弋陽溪晚水澹相照寒鴉驚自啼逺遊慚薄養多病憶幽棲豈是懷榮祿來過楚水西

寄廣信朱太守亨之

南州腰笏始經年美政相傳過昔賢洞冦買牛捐帶劍野人無吏索租錢霜前禾黍孤城雨月下弦歌萬井煙慚愧樗材亦何用皇恩又遣到湘川

雨中溪行雜詩

十日溪中舟格格響溪石孤篷過鳴雨忽失沙上脊

暮雨寒溪急秋煙逺岫微扁舟衝浪去何日順潮歸

暮程投野鎭逆旅戀鄕人怕有金陵客逢舟借問津

懸薄者誰室宛在水邊居停舟試借問髙人或姓徐

秋容殊可悅客棹且須遲霜葉飛紅雨煙岑抹黛眉

小舟亂如葉沈雅深淵中銜魚自飛起不敢驚蛟龍

盡知爲客惡還見別家多風雨空愁在山林柰晚何

楚天寒信遲況入小春月冉冉橫山煙靑靑綴林葉

逺客經時節孤舟積雨寒無心爭道路嬴得夢魂安

滄波生暮靄渺渺釣船歸細雨寒蓑重斜風並棹稀

艱難傷物役澹泊愛舟居晚飯客遺酒夜燈兒讀書

雲斷雨聲歇水淸天影流苦吟雙短鬢髙枕一扁舟

山水行蹤美風霜歲序闌髙堂遙送喜遊子且加餐

日暮爭渡喧天陰野風急孤客來何遲蕭蕭荷鋤立

晚雲橫樹薄寒雨入簾微川淨魚堪數人間鷺不飛

過余幹

古城云暝艸蕭蕭廢井人稀晝寂寥三戶凋零傷舊楚百年熈皥憶先朝江頭白骨烏鳶噪洞裏黃巾虎豹驕聞道將軍饒戰略不應多壘徧蒼郊

獨吟

湘浦孤舟玉露寒戌樓鳴鼓燭花殘靑雲悵望孫弘閣白首飄零子夏冠秋夢過家惟伏枕月華臨水獨憑欄參差欲就淮南隠已見山中桂樹團

平川渺渺客愁生極浦丹楓映晚晴江水正連楊子渡離人何賴楚歌聲天涯一郡空勞夢雲裏千峯不辧名長路棲遲陽月盡繁霜揺落瘴煙淸

戎馬中原鬢已華一麾迢逓向天涯荒城白屋猶徵稅故國靑山更別家秋夢南歸江漢闊暮程西望鬥牛斜扁舟獨宿空灘冷野戌悲風急夜笳

章江畱別李憲副獻吉屠少參文魁

惻惻傷逺別睠此淸江流悲風激長薄浮雲隱重洲去家邈千里惘然增百憂弭棹適洪都果諧心所求良友始邂逅道言互賡酬感嘆風波事委曲舟車謀傾觴逺餞送畢景情未休嘉晤殊慰悅旅泊何淹畱

豫章江上逢方大參文玉

甆罌酒湛碧玉漿雕盤雞割黃金肪故人停舟勸我飲捲簾四座臨蒼茫江山信美客抱豁白日未午空罍觴气酣談劇增嘆息悲歌起舞江云黃憶昔先朝侍東署冠簮濟濟朝明堂芝蘭閒館重交結金玉藝苑騰文章一朝風塵忽澒洞故舊轉盼多凋傷紛紜羣盜亂中土大夫負劍従戎行與君相逢江水上值予憔悴流南荒贈予荊南玉練紙相邀作賦廬山陽羇懷齷齪那能爾眀朝拂曙下瀟湘

臨江叢竹間虎

西林白日暮溪上無村塢牽夫倉皇啼入舟幽叢虓虎幾噬汝艤舟側望白額獰雙睛■﹝火霍﹞電對人怒吁嗟爾虎太不武近渚黿鼉肉磈礨巖穴豺狼飽而舞爾何不往搏食之顧來溪頭驚我小兒女惜哉我無蛇弓鵰羽箭一發斃爾臘爲脯嗚呼豫章猛士千百羣安知無一李將軍

暮泛秀江

桂嶺望何極孤舟行轉迷秀江斜景裏衡嶽亂雲西宿雁衝帆起哀猿傍客啼多愁厭鄕夢夜坐聽鳴雞

逰梁方失意適楚更悠悠寒野牛羊夕空江雁鶩秋腐儒悲末路幽興狎扁舟欲向桃花水垂綸待白頭

路轉淸江外舟移錦石中爪香分綠橘目艶對丹楓檢藥防山瘴陳詩敍國風冒霜梳短髮應愧鹿門翁

石壁攢江狹風檣逆浪飛漸看湘國近轉與客心違芳桂臨波發遙岑隔霧微眀妝浣紗女妍笑競斜暉

蓬舠依瀨轉筦簟枕肱眠急浪鳴舷過危峯就幕懸茭蒲時礙楫魚鱉不論錢自喜幽襟洽渾忘物役牽

嚴太史惟中東堂

新堂誅茒仍故墟寒溪度郭鳴階除春風入簾語巢燕朝日映戶坐看書酒熟時來長者轍山深何厭廛中居詩筒獨驅一黃犬塵壁宛掛雙銀魚

贈嚴太史

皇風振休藻夫子播淸芬興洽山水際心將賈宋羣市朝思大隱封域藉髙文講幄虛懷切諸生待問頻古稱兼善義眾擬上公勲莫學桐江叟終身逺漢君

宣風館題壁和王大伯安

候館哦詩銷燭痕地鑪煮茗惡溪渾叩門乞火有鄰父打鼓報更還近村仲冬寂寂野霜落殘更淒淒山月昏苦遭砧杵逺相聒獨憶故園傷旅魂

浯溪

系舟浯溪下策杖登崇臺嵚崟石壁古手撥蒼雲開媧皇彩煙滅遺此靑瑤瑰元公性奇崛首發雕鎪災靈光落臺斗照耀衡湘隈白日映寒野曠望江流回山僧指陳迹故宅久已灰污尊依然好飲者安在哉感嘆惜形役長歌下崔嵬

初至全州

跋渉旣累月始聞及淸湘長風捲舟幕忽見湘山蒼黃髮數老叟迎予具壺漿面色頗黧瘦艸際各蹌蹌拜起問生理輒言困兵荒云望使君至冀免溝壑殃我聞老叟言垂涕意彷徨比歲牧梁宋兵戈劇流亡逮此越萬里民瘼乃同方憶昔始觀國徒行不賫糧皇輿非攺轍恵澤恆汪洋閔玆丰儉故所罪吏非良噬膚遂及髄割肉救瘡瘍天髙不能愬仰失日月光矧予旣朽廢豈有仁風揚登途入城府惻惻心自傷

答孟望之侍禦時謫桂林郡博

燕臺對酒感離羣麓口移舟更失君萬里飄零同落葉孤城惆悵各停雲書回桂水交情切人對星巖藻思芬遙想髙齋長隱幾應憐案牘日紛紜

積雪﹝湘南舊無積雪是冬深尺﹞

楚水浮煙斂湘山積雪晴瑤華垂古木素月滿寒城吏散公庭靜溪喧客棹輕僕夫早嚴駕吾欲訪袁生

南雪舊希見苦寒今乍逢空林愁虎豹積水喜魚龍瘴癘全寛客禎祥復慰農千山如削玉長望倚庭松

再答孟侍禦期予入桂林之作

春風桂嶺憶同遊臘雪湘江獨倚樓星漢依微天北極歲華揺落水東流山蔵散吏衣冠懶云掩荒城鼓角愁正月望君騘馬色紉蘭搴芷共淹畱

除夕喜金曼甫至

天涯除夕倍淒然客舎逢君轉自憐瘴海風霜凋舊質荒城雞黍對新年來時閭井人多換謫地音書鴈少傳華冑正湏揚藻業腐儒惟欲傍瓜田

同金曼甫飲兒嶼呈詩乃和之

聖世思柔逺孤臣敢愛身中年爲客倦寒夢到家頻道廢傷新歲顏衰愧古人鄕園今萬里梅蕊爲誰春

杜陵飄泊日驥子逺遊身夜讀居家慣羇吟對客頻流年非孺子鄕國有賢人桃李無貞性繁華祗競春

上元十二夜飲蔣方伯誠之第觀燈

日色漸落天宇澄月華灔灔東方升錦堂鳴鐘集嘉客玳筵珠履紛相承飲君天臺沆瀣之玉醴觀君錢唐錯采之華燈佳辰髙會感人意淸歌繞梁樂何勝君家貴盛不可言於今海內稱徳門公居嶽牧領全蜀次公秉鈞調化元英雄想望見顏色愧我流落叨攀援歌牛枉側桓公聴棄馬虛傷田子魂靑雲轗軻徒垂翅白日畱連且舉樽公將整駕登西路予亦懷鄕欲歸去共惜相逢不可長它年一笑知何處

春日寄徐伯川兼柬孟侍禦

尋花東郭傍殘曛伐木空山動鳥羣髙士難逢徐孺子故人猶戀孟嘗君虛疑鬢髮經年老屢喜詩篇向客聞已辦盤飱開竹徑會湏車馬駐江濆

浮湘槁卷一

●欽定四庫全書

浮湘藳卷二

﹝眀﹞顧璘撰

正月鄕飲賦一首

國典崇先訓禮飲及元辰鼔鐘閟宮間樂玆黃髮賓犧尊湛醇醴肴核旅百陳鹿鳴侑行爵獻拜敷皇仁緬彼虞周代養老敍彛倫執匕躬饋醤天子屈其尊四海漸美俗負戴不及親蹇予負眀譴具位牧斯民顧慚惟風徳何能冀興仁爰申孝弟義庶以詔邦人

湘山初遊

湘國湘山天下稀靑春幽覽歷巖扉云疎列岫攢空起雨歇新泉出樹飛石勢參差依酒案佛香淸淨繞人衣南遷得就長歌地不用憑髙嘆未歸

春思

正月湘南春可憐李花如雪栁垂煙殊鄕剰借芳菲節莫向東風惜酒錢

粟家渡頭春艸齊栁侯祠下早鶯啼傍人莫笑山公醉請看城頭白日低

來時江艸帶霜華忽往城南杏已花把酒對花如建業離人何事不思家

庭前古松髙百尺屈幹回姿如老龍我欲據牀還散髮簿書堆案不従容

弔宋刺史栁仲塗書院廢址

昔賢政多暇學道恆山居遺構儼像設流風激鄕閭時代屢遷易勝觀鞠爲墟居人伐嘉樹野火灰堂廬有作不肯述益嘆今人疎始聞慕芳躅旣來乃重歔指顧亭臺迹嘆息經營初林澗有餘憤曲水但空渠誓將理荒穢心逺力不如朂哉同官客勿俾初願虛

送鮓孟侍禦孟有歌罷無魚之句因嘲之

廣文今在桂林居徒壁曽無擔石儲我儗封筒遙送鮓君毋彈鋏更歌魚

春日盤石江上

歷歷春山色畱人坐不歸空園花自發芳艸雉爭飛多病懷鄕切端居出郭稀塵冠將白首無乃負漁磯

夜歸值雨

沈沈城郭近咫尺路行難靜夜千山雨長林二月寒石泉驚馬住野水濺衣殘未覩眀蟾色何因厚土幹

郡圃桃花爲風雨所敗

寂寞山城二月闌桃花無數倚春寒可堪綽約風吹急更著離披雨打殘

遊龍巖

龍飛何日起蒼岑洞壑蜿蜒窟宅深玉乳垂花春不盡石田承雨晝長陰盤云座古畱仙迹流水聲寒淨客心擬約東風重載酒碧桃迷路恐難尋

題龍巖額有賦

蒼崖積鐡古中空若天開軒豁容萬夫窈曲千丈回不知寒泉水潺湲自何來向非神龍力山鬼空虺隤石田莽重疊上有仙人臺淋漓濕元气玉黍長蓓蕾靑春始來遊桃花映樽罍主人邀痛飲酣歌日西頺獨掃菁茅帚書破巖上苔巨靈拍掌笑大刼俱揚灰吾意在山水短長安計哉

寄西蜀郭僉憲魯瞻

長歌寒女素絲詩直道難逢郭泰機白簡威名西蜀逺靑雲朝省故人非身危獨灑瀟湘淚道拙空懷艸木衣東望鄕關萬餘里歸心江漢轉依依

懷王車駕欽佩

落落王車駕門庭不可私官聮同故國離別已多時藝絕圍棋賦情閒洗墨池惟應謝太傅風雨共幽期

懷陳文學魯南

金馬文章署斯人气不羣玉階今對策吐論動眀君惜別錢唐水懷鄕桂嶺雲幾時書札到蹤迹慰相聞

寄羅八廷尉質甫

萬里鄕園地音書望不來桃花三月暮客思轉悠哉江動盧龍樹春深鳳鳥臺時時一舟楫遙向夢中回

古意送蔣中丞撫贛州

峩峩衡山嶽奠彼朱方尊洪蒙判淸濁屹與三光存曠視眇六合泰華相弟昆培塿一拳石瑣細安足論蹇予竄南粵始獲窺■﹝山贊﹞岏窮髙歷參井大觀驚心魂仰淩雲漢闊俯厭匡廬繁匪見東海若詎慚河伯源

其二

騶虞含利齒噬肉不戕生麒麟𨿽有足罔躡春艸莖仁者貴物命重徳靡淫刑中山放麑叟乃獲秉鈞衡斯鞅屠黔首傷哉國同傾茫茫楚粵會圭組羅百城春陽徹幽照艸木咸敷榮但恐豺虎吼鴻雁靡時寧我願化咆哮允諧鸞鳳鳴毋遺溝壑下惻惻吞悲聲

其三

直道易摧折烈士匪阿親志義茍不逹抱關甘隱淪往昔股肱宰吐哺接賢人所以風雲气長隨龍虎身四嶽舉眀聖天下稱堯仁鮑公進仲父齊桓霸圖新聖朝理文化羣材登鳳麟東方列城士承風望車塵願公廣末照勿棄輿臺臣

飲栁山上

白日空山靜靑春結駟來江橫羣水合野闊萬峯開栁子弦歌室章公射飲臺並餘芳艸色黙黙對銜杯

把酒髙臺畔靑山落案前飛花三月雨垂栁萬株煙勝地堪吾醉淸風愧昔賢塵纓何處濯深澗有寒泉

春日湘江偶泛

春日湘江江水深春風蕩槳一開襟羣山夾浦靑無盡芳樹揺波綠更沈細雨忽來沾客鬢啼鶯何事響前林長歌漫倒淸尊酒獨坐終傷異域心

下馬江亭入畫船緑波芳艸媚陽天娟娟秀石垂蘿上泛泛輕鷗逺照前勝賞並催幽興發髙辭空羨古人傳驅馳已負深春月潦倒空悲謫宦年

首夏江上

萬里歸心倚釣絲空舟無伴獨吟時江涵逺樹沈沈淨岸隱髙帆黙黙移白髮行藏愁對酒黃塵悲喜笑觀棋古來竹帛蒼天事惟有陶公老不疑

不見春花憶故鄕更愁炎月滯炎方柴門舊對滄江迥野服無如白薴涼海內形容猶道路天涯恩澤更農桑何時掛卻塵冠去散發行歌與世忘

落日子規啼近林空江愁坐獨沾襟古人曠放豈復及壯歲飄零違寸心詔發金雞何日到夢投朱鳥萬峯深靑魚白飯殊堪飽去國辭家自不禁

同海陽舒教諭登湘山絕頂因贈別

兀坐不快意起登湘山頭九疑崢嶸忽到眼洞庭湘浦遙爭流盤空蒼磴路險絕四月爽气疑淸秋波濤微茫指海南彷佛十二仙人樓欲行更止魂惕栗聲動河漢驚牽牛舒君好奇更豪宕攀援絕壁枝撐幽拂拭苔花坐崖石把酒長笑觀潮州下窺城郭彈丸小但聴兩耳風颼飅西瞻蒼梧弔虞舜滿江淚竹湘靈愁尉佗孤墳竟誰是紛紛白艸埋荒邱憶昔樓船下南粵連天雪甲橫戈矛祇今陵谷已非昔況乃楊僕諸王侯古今成敗等翻掌天地逆旅俱蜉蝣與君且醉蒼玉甌對面但喜莫復憂眀朝解纜靈川水卻望湘山思舊遊

寄七弟英玉登科

愛爾能文早吾家玉樹枝年居三十下名動九重知禮樂開黃卷衣冠上赤墀泥金遙送喜萬里慰流離

玆晨金馬詔復爾映蓬門耕讀吾家業搜羅聖主恩蜚騰才豈乏盛滿戒俱存莫向靑雲上徒慚簡冊言

答孟望之

長憶孟夫子題詩過郡山舟檣春不到庭館晝長閒瘴海身飄泊雲溪夢往還何時薜蘿月雙照逐臣顏

葡萄陰夏院急雨響深更醉裏忘鄕國天涯戀友朋髙齋回夜爽虛閣殷灘聲無限幽居意懷君百感生

夏季試諸生作

朱炎啟長夏恱玆天宇新公庭幸休暇展席招儒紳羣材競崇術揮毫各融神摛文析疑義吐气幹靑旻皇皇宣尼業六籍祕道眞蠖伏繼刪述龍躍思經綸窮逹委大運所貴在一身曹劉惑初駕竟汨班馬塵斯意倘有獲要我於迷津

盤石崖下泛舟

盤石江頭景殊絕放舟幽興幾人同風飄鼓角晴波外雨洗峯巒夕照中狼籍椰樽浮酒白淸泠冰碗削瓜紅尋僧更訪山腰閣半醉題詩峭壁東

羣峯積翠水縈回仙舸分眀畫裏來百丈澄潭揺艸樹半空盤磴見樓臺風流赤壁誰應繼潦倒滄洲晚未回聞道西疇秋稼好不妨迂叟日銜杯

送舒教諭赴海陽

憔悴行吟地逢君意灑然同歌湘水曲何啻竹林邊待月收銀燭鳴簫轉畫船莫言春色盡長覺野情偏

荒郡少人事淸筵時對君投壺驚澗鳥題石掃山云暫喜羇愁減俄聞去路分轉嗟塵世短離恨日紛紛

滄海潮陽郡靑山刺史祠遺文眞作者直道更吾師采藻懷眀薦歌芹托盛時寥寥前聖統無使後生疑

次孟侍禦酬何舎人仲黙見寄之作

京洛何平叔傳詩動我哀同時座上侶共向嶺南來暮笛梅花落秋醅竹葉開相期不相見悵望碧梧臺

秋懷三首

久客懷骨肉況爾臨秋風公餘辟閒館舉目驚衰桐附書南飛雁何時至江東

秋風西北起浮雲終日低悲哉金天气萬物慘以淒獨客對湘峽中夜聞猿啼

落葉隨去水回風或停之風止且復流赴海終有時嗟我系此鄕欎欎無還期

移疾

獨臥藜牀懶報衙古槐啼鳥似山家愁中不記秋深淺起看東園桂子花

山頭雨晴泉入池黒牽牛花開滿籬閉門三日簿書歇恰值逺人來問奇

藥裹蛛絲手自開湘簾揺浪動髙齋吳僧獨在山中住也著袈裟問疾來

秋至一月暑仍酷西風忽振庭梧飛白雨連山云匝地滿城兒女覓秋衣

栁山諸詩

靜觀寺

獨遊秋山靜偃蹇羣松蒼田家榖新熟平郊散牛羊野艸搖眾色寒花淨孤芳悠然忽終日塵鞅聊相忘

詠歸亭

愛此羣石秀披襟就淸風羽觴泛回澗不覺匏樽空醉歌幽蘭曲行穿疎竹叢浴沂有遺叟俯仰將無同

杏壇

漁父譏仲尼孤鳳遂辭楚誰畱壇樹枝揺花映江渚眀眀虞夏謨白首困行旅臨河歌猗蘭千載復誰語

熈熈亭

亭下澗水淸亭上髙云浮魚鳥各有托遂此巖居幽慮澹已忘遣境空復何求相期碧艸色共對蒼山秋

俟賢亭

古人不可作髙亭復誰俟赭衣供井稅寂寞循良事白日照閭閻憑髙墮淸淚春風雜花低何因見馴雉

登春臺

髙臺倚靑嶂下顧城郭間茅居散花竹雨餘春意閒相將理農務朝畊暮來還寄言長民者勿使恵愛慳

仰髙亭

緣云陟盤磴俯見飛鳥脊側身最髙峯去天不盈尺星陳上皇宮風舉神仙舄長嘯落遺音沈沈洞庭碧

極髙眀亭

倚杖絕壁上烈風従空來蒼梧亙千里萬壑秋陰哀思將謁虞舜上歷金銀臺浮雲暗南極爲我湏臾開

去年予謫湘源朱升之副使以二詩寄慰玆聞升之調按滇南淒然奉答

題詩慰我瀟湘謫灑淚看君巂外行悵望故山俱萬里苦吟秋月向孤城風摧羽翼靑雲隔塵滿頭顱白髮生世事近來無所愛溪門春起欲歸耕

曽揺彩筆歌天馬更借單車訪碧雞棧道西盤秦塞險滇池東壓楚宮低行臺日月無來信世路風波少定棲莫向空山求薏苡馬援祠廟使人淒

宿靈家山僧居

夜宿招提舎秋云冷石堂天河斜掛戶瀑水靜依牀疊嶺攀躋險虛空夢寐涼眀朝登寶頂期與玩神光

遊覆釡山諸詩乃無量主人成果地也

靈家山

灌木攢云猿嘯悲崩崖截澗馬來遲龎眉老衲忘人世只取朝山記歲時

苦煉庵

竹裏流泉殷地喧古堂猶是給孤園山廚筧水深龍穴石嶺尋蹊聴鳥言

七十二峯

七十二峯髙下懸天梯云棧互勾連芒鞋竹杖空林裏一路行吟破暝煙

大峯

城中遙望碧氤氳擬是瑤空一片雲來上峯頭看气象分眀平對玉宸君

小峯

天低石角雲長擁風掠巖腰樹半摧秋气忽寒髙隼避午陰將合老龍回

定心橋

石壁上接浮雲齊下臨不測之回溪道人來往渾閒事時有驚猿落樹啼

掃階竹

髙巖短竹餘一尺纎葉裊裊靑鸞毛空山無人月華冷西風滿地秋蕭騷

神燈﹝是夜散見諸峯凡十二點﹞

雲間疎焰冷光凝千古空門不盡燈一宿林中驚乍見卻畱殘語付山僧

九日登栁山

佳節登臨感歲華蒼梧云影向秋賒髙空獨鶴翻風去返照澄江抱郭斜南國音書催白鴈東籬歸興倚黃花衰遲自愛茱萸酒瘴癘誰悲薏苡車

湘山雜詩

古塔

古塔已千載白骨爲黃金寒燈耿不滅照見西來心

雲歸庵

松林有茒宇白雲往還來山僧愛云好柴門夜長開

飛來石

誰騎蒼鸞來啄破苔花碧經年不歸去化作山頭石

甲亭

不信湘中好江山天下稀如何萬里客終歲澹忘歸

卓錫泉

老禪卓錫處石上泉猶淸紅塵不相染惟有蒼苔生

玉虹泉

一條寒泉色迆■﹝辶裏﹞穿石下秋雨何處尋猶餘白虹掛

法華泉

寂寂空山深荒泉四時冷惟餘月眀夜山猿弄孤影

玄通洞

下窺杳無極仰視白日微山人把火入照見石燕飛

獅巖

綠艸斷行迹鍧然石門開分眀洞天裏不遇仙人回

露勝亭

髙亭行處盡逺岫望中微日月開禪觀雲霞護客衣

寄大梁賈道誠兼簡王左諸賢

不見賈生久天南空斷腸雅文淸廟瑟儒術仲尼堂心事疎鴻鴈賢羅失鳳凰乾坤正澒洞愁絕爾摧藏

秋至梁王苑何人賦最多傳書堪白首欹枕卽黃河興憶登臺飲悲憐擊築歌無端洞庭渚終歲浩煙波

寄賀長史王景暘乃子登科

董傅儒流重韋郎世業新陳詩閒白晝學禮富靑春大府髙槐色皇都走馬塵此時金殿上直欲醉逡巡

湘中送榮老還金陵永寧寺

揺落三湘外經年愛爾來故人書捴至異域眼俱開放逐憐親友悲歡向酒杯衲衣經雨暗橫笛伴秋哀試與尋風洞何如對鳳臺寺幽詞客滿松古老師栽夢寐惟吾土羇累愧不才江山孤興減瘴癘暮顏催澧浦難捐佩龍門異曝鰓相看移去棹轉見脫塵埃煙水滔滔地隨緣易往回

奉答喬衡州

荒城聞系馬使者有題封尺牘驚文古綈袍感意濃霜淸楚澤水雲霽祝融峯咫尺神交地經年阻過従

甲戌除夕

南郡迎春律東風罷雪花毳衣辭冷節蓬鬢受年華性僻爲邦簡身危去國賒祗應與田父歸種故園瓜

堂吏封州印家兒獻歲盤春兼梅蕊淺興落酒杯寛瘴癘全生足驅馳向晚難不遑將父母何以慰承歡

嶺雪初消臈紅泉已動春兩年遷客地萬里獨吟身黃鵠長垂翅蒼鷹不附人山林無限好猶自戀風塵

細雨知冬盡催花故媚春瀟湘逢獻歲幽獨正愁人嶺海猶遷客乾坤有戰塵何時一尊酒相對白頭親

湘江行寄孟侍禦

逐臣逺系湘江上散髮行歌日悲壯郡門江水急東流廨宇山云作炎瘴去年花發悲陽春今歲花開更泥人種瓜不及靑門客懷橘空思白髮親少年意气幹雲起中路摧藏乃如此徒勞毆血走風塵不救折腰臨督史桂林夫子舊同心獻玉君門共陸沈千首楚歌猶跌宕一瓢顏巷自蕭森春風閉戶意何如遙遣嬌兒奉素書倘蒙大府眀公檄莫惜荒城使者車

寄蔣中丞

山擁羅浮萬仞靑水涵章貢混滄溟春深烏府文書簡白日垂簾誦五經

浮湘槁卷二

●欽定四庫全書

浮湘藳卷三

﹝眀﹞顧璘撰

春夜歌立春夜試燈同張陳二進士飲後作

東郊春旗平旦回泰壇燈光夜復開太平天子運元極佳辰令節參差來湘南小臣復何有陽和亦到寒城栁巷陌羅旛掛玉敍樓臺畫燭臨朱牖家家夜坐吹笙竽對此忘卻居邊隅千金鬥酒不愛惜五夜宴客同歡娛陳孟公張子房兩枝玉樹臨中堂髙才八韻並傾座少年百步能穿楊駟馬初過桑梓裏雙星更度銀河水日射金屏孔雀飛池開錦浪鴛鴦喜洗觥酌君君莫辭人生難得似君時且趂春花欲爛熳與君終日醉如泥

相憶行寄魯南欽佩

金陵帝城行樂多荏苒獨柰春宵何樓臺壓空云構麗通衢曲巷相盤佗城頭月起光如日萬戶華燈映街出風窓霧閣隱玲瓏寶馬香車意非一虎頭橋下是吾廬淸夜邀賓樂有餘漏轉幾回飄火樹酒酣千徧倒硨磲座中髙客讓陳王風雅紛紜翰墨場學士爭觀杜陵賦尙書不怪孟公狂嗟予中路忽分飛戢羽湘江久未歸明朝客舎逢元夕獨坐思君淚滿衣

元夜

眀月滿千門時淸樂事繁酒香浮夜市花影裊春旛漏靜鳴簫逺燈輝狹室溫苦吟酬節序飄泊任乾坤

春寒

燕寢文書靜春寒物候遲滿庭猶宿艸何日且黃鸝云逺三華樹江深二女祠不湏添細雨愁緒已如絲

柬陳宋卿

頗怪陳無已尋詩日閉門空庭疎系馬細雨負淸尊節序過梅蕚春陰積蘚痕不嫌官舎冷燒燭對黃昏

東園分菊苗有作

解帶理荒圃及玆春雨餘叢菊被嘉澤芳苗欎以舒伐根辧眾色間植周前除汲澗沃新壤秉鋤散故苴匪惜悁勤意愛爾气淸殊秋華旣幽靚夏葉亦扶疎靄靄軒楹側頗慰陶潛居

湘南二月大雪戲作春雪歌

桂嶺長年冬欎蒸湘江今歲積春冰北人飲酒歌黃竹愁殺桃花與葛藤

二月雪花飛楚關渾如李白對燕山祗愁曉日融城濕詎惜飛花罥鬢斑

山郭桃花且未紅撲檐栁絮太匆匆山公久醉渾顚倒不記湘南二月中

四野荒云接地齊雪花如掌下寒溪招邀白鷺翩翩舞孤負黃鸝恰恰啼

繞郭千峯玉作臺連林素纈盡妝梅同誰跨馬腰弓箭山口盤旋射鹿來

南方食麥勝食土瓦礫不救饑腸苦今年春雪如隴西蒸餌家家作端午

雪霽登湘山露勝亭

勝地意何限新晴還獨過眾山殘雪滿孤嶂烈風多浪迹畱巖壑幽襟到薜蘿俗塵休見染欲此問維摩

得徐伯雨太平書奉答

殘臘江門望使車新春忽枉麗江書嗟予已作三湘別念爾那堪萬里餘絕域風煙居暫定深山官府事應疎絕憐雅興耽詩律滿紙瓊瑤愧不如

贈周典膳

寧親西下馬蹄勞文采驚人一鳳毛南粵江山歸陸賈梁王賓客羨枚臯薇堂祝壽花眀酒風動題詩月滿袍異域逢君又傷別離心春水共滔滔

送張進士自全州成婚歸桂林

馬卿持節下江鄕鸞鏡新歡得孟光寶劍龍鱗橫北斗金屏雀影照東牀九天禮樂周京盛三月煙花粵徼香采服卽看宜壽酒門楣還喜映巖廊

淸眀病中作

萬里淸眀節三年放逐臣已無花共照況有藥相親嶺徼饒蒸霧江湖一病身聖朝容腐朽歸去老垂綸

偶題

道窮何嘆拙身病始知衰座有靑山對門無俗客來浮名消短鬢雅興寄深杯頗笑劉伶輩沈冥負爾懷

臥病四首寄諸兄弟

南州瘴霧三年客西塞淸江萬里家春斷壺觴疎竹葉病移衾枕失桃花英雄自分塡溝壑魑魅空勞礪齒牙獨有蒼天能料理底須醫卜浪矜誇

江漢滔滔繞上陽五龍京闕拱髙皇輿圖四塞靑山固陵寢千秋翠柏長綺麗春風開畫障鬱蔥佳气護金湯蒼苔白石靑溪曲愛有巢由舊艸堂

細雨濃花思不禁春山何處獨登臨髙鴻實寄傳書淚老馬虛馳伏櫪心肺病閉門聊穏睡窮愁抱膝且長吟閒情已逐歸云盡獨柰人間枳棘林

十日春陰槲葉齊午窓吟坐到雞棲歸期漫阻桃花水客淚重沾燕子泥萬里弟兄空夢寐百年岐路尙東西請看舎側垂楊樹已映東橋舊釣溪

病中憶魯南欽佩

空齋髙臥動經旬逺夢天涯憶故人典禮近聞劉向起艸玄猶柰子云貧江樓積雨鳴長夜山郭餘花墮晚春人世幾何將白髮年年離恨獨傷神

寄文徵仲

儒林揮筆掩羣賢湖海傾心二十年藻鑑塵埃無伯樂規模鄕國有顏淵黃花別淚臨湖水白鴈鄕書斷楚天山館窮愁欹枕日拭君圖畫轉淒然

遣懷絕句

月落猿聲苦風髙虎气腥山雷春送雪江霧夜藏星

花豹金錢背文鷴蜀錦毛廚泉山筧細江稻水車髙

猺女招歌劇蠻郎步射彊花環垂耳大竹弩掛腰長

澗冷菖蒲翠山春躑躅紅艸驚秋盡火樹厭夜深風

夜靜云生室春深水到門松髙多繡頂蘭古自懸根

野鮮蒼兕猛山鮓鷓鴣香市筍撏苞出倉禾帶把藏

不忌梟鴟暮何悲杜宇春蛩催三月織雞報二更晨

送陽春歌和陳宋卿

南風吹春辭九垓百舌怨訴黃鸝哀老夫臥病亦彊起把酒勸花俱一杯我家舊住金陵曲開門正對梁王臺桃花盈蹊栁映地年年愛見春風來千金買鞍裝駿馬山髙堆粟成新醅雲臺功名不足取富貴於我如蒿萊古人白骨穴螻蟻亦知王喬安在哉一従棄擲向湘水轅駒局促慚非才羇棲厭見春色至教兒剗卻東園梅縦有韶華滿郊藪弄花鬭艸隨嬰孩靑春爾今去勿爲吾徘徊吾衰今久矣吾視天地萬物眞浮埃

湘山寺同客作

一麾迢逓天南頭名山頗愜平生遊日飽窓中列岫色更起策杖窮巖幽窈曲煙霞入空翠招邀不識神靈意自従竄逐得逍遙始嘆風塵昔蒙昧升堂笑問無量師爾住靑山今幾時翻經願従弟子列洗缽愧乏頭陀姿誅茒小乞巖前地痛飲狂歌日來去聴法閒看虎伏時懷鄕莫近猿啼處幽花細竹俱堪憐燒丹服藥期長年費公未啟王屋鼎華老謬語天池泉神仙渺茫竟難測古往今來豈終極但願道路風波平江上故園歸卽得

楚歌二首

侍禦李君師文傷余逺放爲楚歌二章遙寄全州予亦念君久廢怛焉會意輒繼來響

靈渺渺兮焉窮下無極兮幽宮登岷峨兮逺望波龍鱗兮揚風赤螭兮黃鼉噴霧雨兮駢羅望子之駕兮伊邇交不締兮柰何睠予心兮東歸君不顧兮疇依將以承兮巧笑揆皇道兮慮非蓀壁兮蘭堂結桂枝兮芬芳羌離合兮有期聊容與兮徜徉

右天吳

坎坎兮擊鼓望君山兮屢舞陳煩辭兮仰空渺夫君兮何所波四漫兮湯湯會百川兮同量津無梁兮不可以涉測地彌廣兮度天愈長駕蘭橈兮揚桂旗飄風起兮又汩之浮余瓠兮水際理余佩兮川湄眾紛紜兮磔肥牛顧玄醴兮增余羞陟虛壇兮佇立徒終歲兮離憂

右洞庭君

和英玉覽栁山圖見寄之作

昔人弦誦地古木已如玆恵澤宛猶在池臺空爾爲棠花依澗發薜茘繞墻垂更掃蒼厓石新鐫水部詩

聞英玉拜南京屯田主事戲寄

二月除書飛帝京屯田新注省郎名親庭鄕國捴在眼把酒賦詩無限情三徑盤桓花歷亂九關開闔虎縦橫金門大隱無人識方朔應傳笑賈生

答喬衡州汝修

傳道衡山郡棠花滿路春寂寥循吏傳將老見斯人玄發丹靑地孤標玉雪身平生傾倒意絕域爲誰親

鮑叔元知我陶潛久悟非身經畏途老夢想故園歸失路沾靑眼餘生乞采衣相過知不逺長望嶽雲飛

寄內並示二兒

滿堂風雨燭花殘獨客思歸坐夜寒遙想故園當此夕畫樓眀月影團團

小閣書聲夜漏稀東歸潘嶽奉慈闈湘南山水𨿽云美不及橋陰舊釣磯

和英玉聞秋佳亭新移悵然作兼簡王禮部欽佩

秋佳亭子臨秋水伐木新移向近陂小徑有時迷客入長楊無數遶檐垂卽看野鵲春來喜莫怪羣鷗晚下疑寄語東鄰王禮部好攜樽酒數追隨

答李川甫

昔予牧大梁庠序多俊民峩冠列廣座雅論何彬彬思慕信陵義宻爾申交親輸心誓白日永懷越千春驚風西北起奄忽暗流塵巾車一何迫泣別長河濵生死忽乖隔淚下沾衣紳

南遷度湘渚湘渚阻且深蛟魚淩波起駭浪如髙岑巖巒仄無地艸木多毒淫三歲棲絕域長恐遂幽沈鳴鴈自北來銜書置庭陰開椷覽流藻乃是瀟湘吟薄俗昧交義貴賤異中襟與子絕會面庶以眀逺心

楊儀賓東臯

路轉漓江曲林間逸士家避人成獨往隱幾坐無嘩舞鶴穿行徑遊魚傍釣車時聞蕭史輩駐此共飡霞

江上送馬錦衣按事回

貞士不可見淒涼飲冰言徒慚金吾使萬里馳輶軒馬君伏波之子孫西觀桐柱迹猶存江上相逢多意气髙歌一曲下湘沅

其二

雅歌皇華詩送行傾玉巵薫風吹船下湘渚回首誰憐斑竹枝君來安坐人莫窺判如南山何可移漢庭賢士𨿽無數四海偏誇張釋之

初聞望之量移汶上

逐客承優詔寧親得近居主恩天地大臣節死生余魯邑雞初割長沙鵩已袪餘歡兼舊侶應免塟江魚

江上迎望之逆風舟不得進

兩年望君君不來渇心捲水生黃埃昨聞津吏報君至秉燭傳更夜無寐曉雨移樽江上迎南風吹船船倒行五里停篙十里泊側聴鼔角前灣聲君乘畫舫蕩雙檝澗壑下瀉灘流平眼中遲速亦復爾何況出處關人生萬事未須問會面安可輕與君月出共舟去山水湘南無限情

江上感秋呈望之

昨日梧葉落今日蘋花開秋光向人不相貸客子感物令心哀三湘水闊髙云凝羣峯雨餘遊气澄豈無淸歡待爾至轉恐欲別愁難勝我畱絕域更誰依君望家山只欲歸若到襄陽騎馬處閨人應理舊斑衣

共泛東潭餞望之

髙人同野興移棹水西東岸仄垂蘿古沙虛積蓼紅哀箏淒斷壑輕幘倚秋風更有浮萍感俱忘痛飲中

贈別望之兼寄諸相知十首

五嶺炎蒸地三年共謫居送君南魯去予意獨何如大舶依流水歸心指故廬江門今夜月相對暫踟躕

相逢殊不易相別且従容落日畱羇鳥驚雷起臥龍獨吟江路永多難故情濃回首傷心地無勞望桂峯

白髮倚門久淸江催棹頻榮枯知聖澤瘴癘脫危津烏鳥心偏苦驊驑气有神風煙千萬里愁殺未歸人

何處瞻飛舄秋風汶水波黃塵淸市井眀月照弦歌宓子非凡吏宣尼有四科平生霄漢意摧折未蹉跎

直道臺端謫淸風嶺外還諸生依日月雅興發江山痛飲神逾炯哀歌鬢已斑看君置心迹渾在古人間

昔別空同子封書發豫章君今還汝水渠已客襄陽苦別交親老時名歲月長斯人常坎坷天意竟茫茫

不見邊丞久於今更四年衡湘悲鴈絕臺省賀鶯遷屢夢攀嵇叔無詩寄鄭虔經過問消息漂泊已華顚

舊遊紛雨散京國祗崔何東觀摛辭貴南天灑淚多雲深愁問信月好憶聮珂贈別畱長句時時發醉歌

汶陽臨大道喜近趙東曹竄地傳書數他鄕念我勞名髙連泰嶽心逺折江濤擬共觀周禮無因接譽髦

吾生堪太息世路易浮沈物色悲遊子風波損壯心同人桂林少積水洞庭深渺渺傷神極還愁老欲侵

夏日雨中與客飲朱別駕宅

閒館投壺白晝長榿林鳴雨送飛觴千山濕翠云垂地萬壑平流水映堂塵世幾回逢酩酊瘴鄕三伏遂淸涼休辭櫪馬喧東道愛對庭中短燭光

贈靖江王孫

大雅詩書志髙情洞壑居風流宜鶴氅雲气繞鸞輿摛辭過梁宋召客得應徐投簮吾未老猶可曳長裾

紫閣投朱紱靑山臥白雲鳳笙流祕曲鴻寶枕靈文近得臨卭客飄然思不羣時傳古詞賦爲我洗塵氛

快哉行﹝七月十六日殪二虎作﹞

東方日出曉衙集壯士衝關突然入背負猛虎手彊弩短鏃稜稜血猶濕斑文白額委中庭空閃金眸灑寒泣我嘉壯士飲之酒拔劍刲羊發仍立觀者如墻方笑呼殺聲落日喧城隅眾豪復提一虎至洞胸直貫長蛇殳垂頭狼藉類黃犬猛物失勢堪嗟吁快哉二害同日盡何啻並殛凶饕徒田家兒女開戶寢余恵況及犬與豬可憐爾虎何太愚鷙害自古遭神誅爾類好殺終亡軀胡不早走深巖居轉易猛性爲騶虞爲民獻瑞登王都

月

秋月光如洗髙臺夜轉寒江流鋪雪去松壁影龍蟠玉兔棲難穩蒼猿涙欲幹楚天多霧雨坐對判更闌

題張東海艸書後

絕代風流逺名家艸聖傳龍蛇餘萬紙鸞鳳渺孤騫俊拔歸張旭蕭條老鄭虔天南看舊帖三復嘆前賢

挽李將軍

早窮黃石略逺佐伏波軍入幕推英選橫戈策壯勲驅馳仍白首特逹且靑雲逝水悲雄劍長星落古墳範增心未已李廣命何屯閥閱遺驃騎文章起鳳羣將門收藻色史閣播淸芬偃蹇蓬蒿子那能百代聞

寄上司馬白巖喬公

北斗樞衡控上都南臺司馬握兵符河山地正乾坤位雨露春融造化壚分陜雅推周有道戍江應笑晉非圗朝廷白髮憂相倚寰海蒼生望已蘇幕府吁謨趨老將錦堂觴詠列文儒心當大任何曽動身致升平得自娛謝墅賭碁花正好秦淮吹笛月同孤王風竚聴歌麟趾公子振振見玉顱

浮湘槁卷三

●欽定四庫全書

浮湘藳卷四

﹝明﹞顧璘撰

將赴灌陽

累歲倦行役玆晨仍灌川路危纒嶺脊艸盛隱人肩逐客窮愁地荒城大有年不才寛罪譴何以報皇天

入金盆山訪唐孝子

舊聞刲股事今見結廬情篤行關風俗殘軀效死生秋原雙淚苦春艸寸心傾獨夜悲風切偏聞宰樹聲

秋日觀風地靑山五馬荘荒廬依大塜烏鳥泣衰楊孝子人倫重髙賢世緒昌磨崖傳故事林壑借餘光

至灌陽平賦作

我聞黃虞民罔識官師名老翁被素髮壤歌如孩嬰季世廣法令民心始忡■﹝忄營﹞馬牛急租稅雞犬紛鬥爭玆邑苦窮僻曽巘紓荒城謂雲華胥國頗遂桃源畊咨諏逮幽隱轉痛閭閻情山深吏治猛裏胥日縦橫執熱不以濯煎膏難及明府帖增新役賦籍何由平水枯网罟亂孰使魚不驚投筆坐長嘆淚下沾緌纓

中秋日學宮試諸生

宴坐中秋日云晴灌水陽玉麟橫郭見文筆映波長隱幾饒幽勝登堂總俊良英靈占萃聚神采愛舒張頗訝遺珠逺誰云古道荒多聞沾栁教妙悟近周鄕僻壤緣人勝儒紳貴志彊嗟予牽世网垂老覓亡羊

學舎見紫薇花

學宮古苔滿陰壁一株紫薇當戶新矜持幽意故逺俗點綴秋光時近人

中秋縣署值雨

此夕中秋月他鄕兩度圓孤云生夜翳萬象失秋妍雨气饒侵客風期又來年誰能攬眀鏡爛熳掛靑天獨客佳辰思空山積雨愁縦能斟綠蟻何處望瓊樓巖桂蕭蕭落江云冉冉浮願余吳地影聊破老親憂

華山對雨寄陳魯南索畫

眾壑行雲逓有無灌潭秋影照人孤題詩寄向王摩詰乞寫華山對雨圖

灌江見夫容因憶王禮部欽佩許予作此賦未至聊寄一首

兩度湘江見爾開水淸沙逺轉悠哉池頭舊日西風面正對東鄰作賦才

聞灌人云有栁子厚遺迹因策馬往尋歷大源塘入仙源洞不得其處而返

栁侯昔放逐頗好山水事觀其著文詞動以諭來世逮今歲月攺陵谷莽遷異我行䢐灌川聞有招隱地懷賢慰遐想弔古積幽思塵館休吏衙秋原散遊騎度嶺疲登頓涉溪苦沾漬空潭激哀流古木墮餘翠窮搜盡陽景屢剔斷碑字豈無會心觀往往悖圖志興盡且須返聊以展同致

尋山

曲阪淩虛度七盤仙源何處問三韓溪門古木蒼云濕澗道疏花白雪寒短髮漫衝霜霰老靑山聊撥簿書看須知野興秋難禁莫怪巖陰日易殘

華山舜祠

隱隱蒼梧映郭門滔滔江水抱山根羣峯獨捧重華廟大地誰言五嶽尊云暗九疑迷塟地月眀孤竹見啼痕長將澗藻修寅祀願就琴薫仰徳溫

訪仙源洞得道人蔣馨故棲石題

水曲桃花暗靈巖信有僊虫書畱古洞鶴駕去何年白犬眠金竈蒼龍飲玉泉愧非嵇叔夜來此竟空旋

小泛得黃樓諸山之勝

不柰城中役重尋水上游秋光俱白舫山翠忽黃樓竹覆溪門淨雲藏石洞幽誅茒饒野意畱語報沙鷗

遊通眞巖與數子商作思栁亭

蕩舟緣西溪風物始虛爽忽得通眞巖眾喜得奇賞石壁倒千仞洪濤潄中廣通天貫靈竅雲气恣來往玉髄墮陰滴蓮花抱煙長居然神仙窟所愧系塵鞅緬懷栁愚溪千載寄幽想其人𨿽已沒精華尙星朗願言作新亭延此煙月黨今古兩悠悠江波日東響

出灌江峽

羣山髙束灌江流雪浪淸秋灑客舟古木倒垂云上下亂灘交瀉石沈浮猖狂阮籍窮途哭浩蕩王陽度阪愁料乏雲臺酬馬革願攜霜鬢老狐邱

宿白水渡

積水吞寒瀨孤舟宿暮煙邀人壺蟻泛作賦燭花懸發變風波境神驚四十年壯心空感激夜起拂龍泉

歸自灌陽望湘山口占

十日別湘山見如故人面何況石頭城是儂舊鄕縣

白露

乙亥登髙作也年榖旣丰朋遊斯樂覽物寄懷仰詠皇澤

白露淒淒原艸具腓日月於邁載授我衣北山有堂江注其麓薄言出遊以寫心曲山木斕斑江云差池樂以旨酒委蛇委蛇爾樵爾漁來往無怒爾農獲斯黍稷如岵戔戔守臣實蹈百愆何以逭之曰維丰年丰年伊何維民之徳民之頌之天子之澤

寄葉澄

髙士多異標驊驑隱奇骨拙匠昧玄理紛紛寫毛髮曹覇畫馬權奇髙裴公之面飄三毛始知能事貴得意恥與形相論纎毫燕山葉子心目靈少年刻意工丹靑閉門解衣日盤礡興起落筆通幽冥我謁南曹大司馬五嶽崢嶸走堂下煙霞■﹝火霍﹞目不敢前熟視乃知是君寫一謫瀟湘今幾秋思君不見增煩憂絕憐山水最奇處苦乏妙筆移滄洲覆釡峯湘江水世傳蓬壺無乃是我有長綃寄向君煩君寫入茅廬裏欲訪形容問吾子

盤石秋望

信美江山映郭西淸秋覊客思淒淒黒波跳雨蛟龍鬭蒼峽摧云虎豹啼萬里辭家饒白髮一邱歸臥有黃虀蠻煙毒霧傷心地馬援何因到五溪

酬王欽佩見懷之作

長憶西鄰海雪荘主人従宦日徜徉穿花跨馬趨東省斸筍烹魚上北堂靜室幽蘭無限意小山叢桂幾回芳天涯逐客歸期逺歲暮懷君枉斷腸

酬陳魯南見寄靑溪看月之作

靑溪明月引長唫湘浦寒云滯客心歸思不堪楓葉盡故情俱向楚江深荒城寂歷山當戶舊葉凋零鵲繞林身世與君同未逹卻憐霜鬢映疎襟

酬劉元瑞黃州見寄之作

秋風旌節過黃州杪歲椷書到嶺陬交誼死生歸气槪詞華今古接風流江翻荊口天齊落山轉滇南地半浮聞道柏臺多暇日況逢陶謝好同遊

奉次司馬涇川張公打魚短歌

漁舟曉集澄江灣設柵布网如重關兩曹分張鼓齊發風雷簸蕩波濤間大魚踉蹌浮額鼻挺義入水喧羣蠻小魚往往脫疎目獲少不怪陽侯慳割鮮矠槁總民力地利在余焉敢匿載登鼎俎享羣公退食庶幾無赧色羨余頗饜僕隸腹細瑣亦任漁人得堪嘆結繩遺禍階物命公然恣人食南臺司馬初辭官香秔細膾且加餐倘聞涸轍遺枯鮒更借西江萬頃寛

對雪

山郭陰沈雪片稠凍雲重疊傍城樓風回亂木飛花合夜靜寒窗素月流北望自誰旋气軸南遷今始問冬裘欲畱蟻酒臨春賞正恐鶉衣徹夜愁

謝平樂張太守恵蓮花酒

暮冬雪寒風飄飄湘城凍酒甜如蜜傾杯欲飲復推去空對江山坐終日漓江太守神仙人雙罌逺致蓮花春開軒曉起試三爵頓洗百斛胸中塵髙歌梁甫曲脫卻淵明巾眼前萬事底須問且從爛醉陶吾眞

丙子元日於郡齋作四十韻

南紀江潭逺東風節序移流年傷久客多病負明時稼穡功何補鶯花興匪宜嶺梅虛照眼江栁莫揺絲憶昔爲郎日承親樂在玆都城依斗極畫省綴云司祿米供調膳家園奉杖藜閒情潘嶽賦燕喜魯人詩棣蕚連庭發槐陰拂地垂書編長枕藉酒斚亦淋漓契合多良友招邀慰所思聲華傾座重精白寸心知松檜寒逾勁驊驑老不羇已堪徵道義況更得師資西漢才方盛東周夢豈衰立談期化理傾倒絕猜疑中路罹多難専城試一麾梁陳髙賊壘河朔走徵旗苦乏勤王略空懷報國私援枹臨矢石飲血撫鰥嫠僅免投豺虎方思伴鹿麋愚蒙仍觸法覆載本含慈斧鑕逃輕典丹靑發朽姿恩波猶五馬竄地異三危水鏡開城觀星躔壓地支國風饒比興民俗重耕犂桃水居人樂華胥帝載熙頗容山簡醉未釋賈生悲信美非吾土浮名已後期形容麟閣逺羽翼鷃圖卑卽事驚華髮無階叩赤墀大歡惟菽水野性一茅茨納履思投足談經得解頥文章闗不朽气格許誰追能事輸前列洪鈞貴自持陶鎔兼物類渾朴斷人爲鬱鬱希遊夏勞勞去管伊行藏俱自得筋力豈空疲細雨衣襟淨深山臥起遲時尋老漁父同釣楚江湄

連陪諸公栁山春遊

湘州城北古堂幽十日春晴兩度遊山畔數亭俱可醉林間孤澗亦銷憂巗巒气色迎車發艸樹風光繞郭浮況與羣公陪勝踐豈輸山簡習池頭

春雪初晴翔鳳樓春煙已揚賞花眸江山面面因亭勝物色年年賴酒酬異代風流如昨日幾人遷放得滄洲栁絲桃蕚參差暖堂上疎簾漸可鉤

贈陳宋卿

落落靑雲器天南一鳳麟詩書過目得孝友發情眞舊笏傳華冑髙詞見古人腐儒遷謫地幽抱爲誰新

以奇石獻涇川公辱報長歌輒答一首

湘西石洞涵杳冥濕云倒結蓮花靑山童采斵送官舎風雨黒夜號山靈蟄龍驚雷聳頭角怒豸蹲巖猶撲朔崢嶸石柱髙幾許眼底分眀瞻華嶽簿書堆案煙霞愁塵顏齷齪眞可羞碧山學士負仙骨此物正合供幽求綠蒲朱艸映漣漪淨幾疏簾日詠詩不誇醒酒千金價獨玩通靈五色芝

悼李千騎

渭濵久寂莫何人應非熊不識一丁字空持六鈞弓桓桓李將軍詩書浩塡胸艸檄鞍馬畔折衝樽俎中𨿽孤雲臺畫至今稱英雄

贈別陳宋卿

把酒夭桃下飛花逐浪流湘江春二月無柰別離愁釣渚銜沙岸書堂枕石邱眀朝懷舊賞獨倚郡南樓

栁山石壁凹深涇川公每至坐臥其中余遂表爲司馬巖並紀一詩

北山多幽蹤靈怪具玆石窈曲壺峯房巉巖老蛟脊寒泉界遙靑煙蘿綴疎碧雲構儼成居神仙合來宅司馬眞天人輔世應帝謫稅駕歸故鄕徜徉此投迹艸樹徵文章煙霞衛巾舄俯仰皆有餘動靜隨所適我願標嘉名大刻示無易盛美垂千秋畱光照山澤

觀玉柱巖作

列炬窺玄府搴裳步紫壇石田云子白龍井玉漿寒巨棟垂千尺幽房隱百盤仙靈多幻化造物自雕刊異境今初辟淸遊午未還爛柯如有遇何用戀塵寰

辯蛤和涇川公

漁海窮潏泬獵山歷■﹝山含﹞岈生人胡多勞養此六六牙聖哲著禮經細不遺蟻蛙食黿不染指因以傾厥家末俗貴珍異載籍紛喧嘩美哉爾石蛤奚免网與義黃鵠終見炙安可矜髙遐修脛雪長荇腴中剖團瓜烹以實下豆亦慰賓筵嘉南荒盛虫族大者蛇與蟆瑣細及百種射影兼含沙食者苦嘔泄傷者困瘡瘕例舉混美惡頗笑昌黎差幸蒙匕筯賞重以褒辭加河豚自此賤況復論魚蝦

辱涇川公恵詩談止足之分奉答三章

泛覽前古志衋然增中酸賢聖困胼胝黠俠炙人肝門丙子歲山民初發之雀嘆貴賤市犬驚悲歡是非亂無定千載勞鉛丹徒令腐儒輩怒髮時衝冠璘也生最晚履道慚孤寒南遷濟湘水始陟橫渠壇玄功無棄物朽骨蒙雕刋孤羇戀恩義逆境知憂患鷦鷯自云微冀飽鼠壤殘營營飛蛾翼竟爲烈火燔近枉大雅什益聞逹生言如病居膏肓得投兪扁丸波濤息中境魂夢寂以安朅聞靑春盡期詣西園觀遙攜林中弈試洗花間盤斯遊漫成阻後約良非難蒲輪頗安穏何必憂輊軒

其二

涇公鼎鼐器一徳調鹹酸委身奉眀主卽事恆披肝雲龍際嘉會魚水投至歡秉笏四十載寸衷晚逾丹班馬記言筆房杜進賢冠所至見挺直凜凜姦諛寒朅來守畱京建節上將壇軍容一時肅政蠧隨手刋遂令鴻鴈居悉逺豺狼患翻然憶蒓鱸匪謂傷秋殘叩閽累十疏纓冕先自燔止足不殆辱永懷伯陽言回駕太勇決何啻如轉丸至今四海心忽忽憂危安嗟予愧河伯謬向東海觀時沾勺水益已足盈盂盤曲士束小教語大固所難且願待函丈日聴歌虞軒

其三

食桂亦足辛食梅亦足酸至味貴適口安用珍龍肝誇毗好怪異旁觀損人歡楊雄抱淸靜車轂惡朱丹杜欽事薄遊齷齪簮小冠有名映千古何必論饑寒赫赫衛與霍巡遊扈祠壇出師燕然北功成竟鐫刋髙明鬼所瞰竟致傾覆患鵲巢豈不髙飄風自見殘象齒徒雲長厥身因以燔所貴儒者事功徳與立言富貴眞小物一擲輕彈丸賢哉大司馬遺子獨以安戒酒𨿽短章齊物因大觀巨細罔玷缺完此白玉盤髙朗惟日月自卑仰彌難發蒙及小子志气豁且軒

晚庭納涼作五平詩呈涇川公

林風揺髙梧山雲飄秋霖飛泉揺城西聲垂湘江深空庭當涼宵端居淸人心齊紈停輕揮絺衣開疎襟遙鐘従何來悠然流餘音琴絲煩空彈壺漿慵孤斟檀煙生陶壚閒憂幾銷沈髙歌昌黎詩千秋期追尋

和涇川公納涼以五平屬上去入聲作三詩

煩心如枯魚展轉想斗水涼飆従西來猛雨爽我耳初臨前軒看返灑已滿幾靑松披鮮云野景晚轉美庭花瑤簮長韡韡擬縞李誰懷逢秋悲且展解暑喜涇川神仙才匪與朽腐比新辭敷煙霞縹緲起短紙

其二

勞勞南州符詎遂閉戶臥休衙經旬居茂樹恣意坐生涯嗟蓬飄世事付甑破民憂瘡彌深歲序夢易過江鷗邀東還戲棹見萬个長風驅洪波聚散互蕩簸髙人逃深巖靜嘯厭眾和陽城何其愚計駕奏下課

其三

蓬萊従靈仙絕粒食白石何如臨淸秋忽釋觸熱厄江云翻鳴濤洑沫雪一尺疎篁揺涼颸隔屋葉摵摵淸泠畱侯居月閣辟七夕陶情時開尊博劇或設奕伊余嬰離憂契闊薄物役公母懷南徵卒乞別北客

八月一日舟下漓江

雲間千壑瀉漓川日下孤帆出曉煙萬里行蹤始安嶺九秋晴望泬寥天江山故作殊方色道路今酬逐客緣風洞星巖應可到還家嬴取故人憐

興安陡江口號

江擘山頭出舟騎石背行問君緣个事辛苦作南徵

試院呈同事陶判府

歸心遙下楚江東塵鞅猶牽粵徼中興在山林如倦鳥老持文墨愧雕虫流光坐數經檐日秋思爭隨落葉風不有多情陶判府雅唫髙論與誰同

夜遊韶音洞同徐蕭二君

重華昔南狩乘雲蒼梧岑元徳被千載山川渺崇深伊誰慕遺迹號此空江潯坤靈唘虛竇孤嶂叢篁森南風従中來鏘然協韶音上有孤鳳皇揚采儀靑林遊覽值初夜盤桓劇幽尋二子興不淺髙歌五弦唫榜舟渉水府秉燭躋嵚崟依微歷石徑寒露淸人襟照壁頌古文時赴役場屋虫書黯銷沈感之嘆陵谷濁酒聊共斟賦詩亦何謂祗以昭遐心

北覲將歸呈涇川公

紫微髙拱五云端淸夜焚香正北看幸履階墀瞻日月敢辭舟楫犯波瀾江湖自笑虞翻老故舊誰憐範叔寒臥病山城長閉閣臨岐空惜歲華闌

奉和總制陳公江西平賊詩

栢府勲名冠兩京淮西還仗白旄行登壇气色無羣盜報國謨謀有太平萬壑鼓鼙聲震疊五營刁鬥令分明紛紛驕將皆兒戲豈識轅門節制兵

春風花發楚江西犂鼻峯陰罷鼓鼙已見妖狐靑冢血不辭歸馬錦障泥東溟倒洗羣方淨北斗髙懸萬象低爲喜洪鈞開泰運廟謨仍報定燕齊

南國同歌時雨施丈人威徳稱行師風雲气勝旌旗轉日月功髙帶礪垂金馬史臣爭點筆杜陵辭客莫憂時衣冠不攺先朝樂長捧龍光集鳳池

白扇閒麾野翯翎前軍佳气貫臺星班超虎食元殊相呂望鷹揚獨暮齡忠藎向天回太白英雄於寶勝空靑従來康濟關吾道莫嘆頻年轍未停

海嶽分眀屬吐吞太阿聊爾試盤根江湖盡轉澄淸色豺虎潛沾肅殺恩凱奏金笳翻舊曲功銘銅柱勒新痕遙聞獻馘龍樓下赤羽雕戈麗午門

登石鼔書院合江亭

滚滚雙流合稜稜獨渚髙亭臺含气色城郭俯波濤望嶽川途迥懷賢意緒勞江風吹客鬢秋思兩蕭條

長沙阻風呈陸郡伯良弼

五日長沙浦顚風滯客舟江神吁可怪地主幸堪畱鄕夢揺燈影閒情倚釣鉤若無文酒樂何以慰羈愁

謁嶽麓書院

瞻彼衡嶽麓松栢何靑靑蒼云被曽阜石室延空冥朱張命世儒潛玆考遺經悠悠過化迹仰止猶華星蹇予泊湘渚風濤限揚舲掛帆決所濟杖策臨幽扄薫香謁虛位周覽循階庭物色信多美山川郁鍾靈後賢力紹述堂構逓經營羣植擬孔林曲池方蘭亭旣云備遊息亦以宏髙明玆方盛才彥禮樂遵儀刑精修詣閫奧庶續千秋盟母爲汩塵土永以羞巖峒

○詩餘

一叢花﹝湘南見池上梅花作二首﹞

東風花髮小池邊移種是何年江南舊日看花處更回首多少山川聊折一枝瓦瓶斜插惆悵早春天

淩波何處見銖衣池畔月明時春風莫作顚狂態好堪耐璚雪葳蕤樓上笛殘隴頭書逺人在楚云西

采桑子﹝甲戌正月十三夜風雨作﹞

華燈光射銀屏影斗起春光月轉回廊羅綺風飄滿路香金陵自古豪華地不似殊方堪笑潘郎流落天涯獨舉觴

春城簫鼔無端鬧說近元宵華燭髙燒偏對良辰更寂寥斜風細雨敲窗戶又送蕭條愁病無聊何日行歌白下橋

摸魚兒﹝春寒作﹞

向小園花叢飛數蝶懊惱又飄輕雪倚畫欄獨望湘山影縹緲半峯殘月風料峭羅袂生寒黙黙愁難說家鄕萬里想綠艸池塘碧桃院落更自傷離別柔情結看湘娥舊恨班班竹上難滅問東皇何日金烏撲帳春云熱扁舟獨自歸去髙堂菽水同歡恱班衣笑舞再莫道中朝緋袍金印門前建旌節

訴衷情﹝桂林徐伯川屢約不至有詞見寄作此答之﹞

瑤箋新調寫烏絲字字說相思傳聞幾度來也又盼過落花時停畫舫駐金羇枉參差乾天何事伏雨闌風故誤佳期

念奴嬌﹝湘山懷古﹞

振衣嵂■﹝山上兀下﹞洗長空初過一天新雨萬壑千峯爭聳秀猶有微云吞吐撲地閭閻橫江城郭總是閒塵土寺前松檜讓渠曽見今古漫說衡嶽巡遊郁林開拓身後還誰主淚竹斑斑空灑血玉輦而今何處水底靈均江邊刺史蔓艸埋荒宇舉觴浮白竟須爛醉休語

浮湘槁卷四

●浮湘藳後序

鄕進士門生江左金大車撰

詩也者志之徵也志蘊諸中而言出焉言之不足形諸歌詠而詩成焉是故之其所樂而暢如也之其所戚而淒如也之其所思而悠如也之其所激而憤如也之其所困而郁如也𨿽言以材逹人以代更而迹有顯晦情有慘舒各隨所之焉君子遡辭以審音揆衷以度徳作者之志可窺矣吾師東橋顧公以直道忤權姦謫刺全州感時觸興一寓於詩題曰浮湘藳紀其地也愚嘗受而卒業焉其气隱欎而弗舒其辭衝寂而弗華其調悲楚而弗耀其憂心之存乎其抱濟世之志而弗獲伸矣乎是故以卹民隱以惇禮教以尊遺經以詠皇澤以表懿風其經綸之蘊不得大行於天下而思試於一方有遺憂者矣夫君子之得志也雍雍衎衎如將有獲非其逹之謂也幸其道之行焉爾其不得志也遑遑奕奕如將不勝非其窮之謂也憂其道之廢焉爾道行則澤漙道廢則民殃君子每用情焉昔少陵之志自比稷契而憂國憂民𨿽一飯而不忘托之聲詩邈焉寡儔匪辭則工志所寓也讀公之詩而不知其志非知言者也公今歷官禦史中丞階則崇矣而卒不獲大伸其志諸門下士乃請是集梓行之其有感焉乎哉烏乎後之尙友於公而求其志者將於是乎有徵矣

●欽定四庫全書

山中集卷一

﹝明﹞顧璘撰

○閒適詩共一百七首

初至山中

楊子疲執戟龎公息巖阿所志旣匪同仕隠乃殊科蹇余究墳素弱冠掛賢羅一往四十年功鮮憂患多朅來返初服城郭困經過睠玆空山曲閴寂患微痾喬松周四厓嘉谷被前坡鳴禽戲叢筱遊魚泳淸波塵氛一以逺形神稍相和況有舊田廬偃仰可婆娑疏食茍無恙永言憩煙蘿

新理松塢艸堂

家世本吳趨明代徙東楚服勤傳素業展轉力田畆逮余薄劣資懷筆幹斗釜鷃翼希鵬圗搶楡惟自苦眇哉竹帛心仰負三聖主解龜返田園荒涼舊茅宇羸軀倦城邑衰志慕林藪伐木理摧棟荷杵築環堵茍完棲故書所重守先墓巖崿倐生姿卉木咸就序流云暢疎襟淸風待揮麈但恐尼父譏垂老學農圃

松塢艸堂新成雜興十二首

空山卜築敢辭煩城郭逢迎太近喧老病移家惟藥物野人乘興自丘樊頻來白鶴如求友舊種靑松巧護垣已辦鹿車供出入竹林多類辟疆園

野日遲遲陰更晴山人睡起絮袍輕松梢宿露因風墮艸際浮雲傍水生一壑無多堪獨往百年彊半復何營神仙服食長相誤不及淸尊對客傾

山畔堂成祇自憐憑髙送目慰餘年江橫木末風帆轉寺隠峯西午磬傳野興夤緣雙短屐齋居顚倒一靑氈嘉賓莫爲憂岑寂澗澑園禽盡管弦

何代新亭動客悲皇都髙拱控華夷梁陳割據今誰數王謝風流空爾爲王气接連天北極江流襟帶海東涯平岡極目煙霄迥鴻鵠冥冥信所之﹝地近古新亭﹞

投簮本意弄斑衣痛哭郊原萬事非玄壤遺封空石馬白頭殘喘尙荊扉乾坤有恨身同盡五十無聞願已違細雨山前新艸長寸心何以報春暉﹝堂在先墓側﹞

牛峯東南髙觸天大石小石西蒼然疎簾對隠烏皮幾濁酒閒吟白雪篇六代英雄埋野艸一川花柳媚江煙無端人世升沈事莫近山翁醉舞邊

衰年多病自宜休避地棲巖事事幽風檻落花催釀酒雨窻啼鳥喚梳頭柴桑剰著陶元亮款段何孤馬少遊野衲村翁俱接近茗杯香篆足淹畱

萬峯雲气入髙齋谷口冥冥細雨來實喜芳春能潤物虛疑殘臘早聞雷誰家健犢臨田出無數寒鴉繞樹哀已約新晴扶杖去東風畱綻野塘梅

茅廬寂寂倚雙峯懶散無心擬臥龍階下水流分細澗檐前云宿擁髙松何顒獨有談襌癖阮籍偏於作吏慵早識人間行路惡肯因書劍悞明農

郭外新移野老家舊書猶載兩牛車樽空北海虛耽酒地薄東陵漫種瓜小徑衝門分野竹短籬臨水透溪花優遊行樂元無盡落魄浮生詎有涯

五嶽殊方誰竟遊誅茅吾自愛吾丘林巒歷歷羅窻戶竹樹蕭蕭擁道周梁燕每驚春夢破野雲能伴醉鄕畱欲看明月生秋海指點東巖架石樓

手種桃花傍短墻老人殊自愛年芳風晴數蝶穿紅蘂日出孤鶯囀綠楊薄飯時兼芝菌味春衣渾帶薜蘿香前朝戴墅知何處芳艸還生麋鹿場﹝舊名戴墅村﹞

種柳

桓公居漢南覩樹感搖落而我瀕衰年甫植數枝弱來者方無窮何必在身樂

移松

小松擢新莖春雨欣初移從今逮何日始見虯龍姿峩峩棟梁具念此乃知奇

引澗

山澗雨新溢黃流浩縱橫晨興事疏引下匯方池淸物理各有因匪人曷由成

洗竹

林竹有佳色蔽翳空山阿一爲伐榛莽遂露靑瑤柯幽懷寡相契落目聊行歌

落梅篇

金陵野老棲空山肺病養恬長閉關端居十日阻春雨梅花零落溪山間老幹橫煙慘難訴殘英覆地嗟誰數蜂黏香粉下蒼苔鳥啄璚瑤涴黃土城中看花長恨遲來時池水含冰澌冷蕋猶封去年雪韶華未動新春枝凖擬入山開病眼一日遶花千百轉釀酒期邀友朋至揷籬苦避兒童剪丘壑蕭條還自愛榮華飄落那相待始知春厭衰病人轉覺天厚雄豪輩君不見五侯七貴開名園梅花當春如雪繁和風麗日依期至玉笛銀箏對酒喧開時令鼓催靑陽飛處仙娥點靚妝花將地主相矜盛人助花神剰鬭狂物性隨人異哀樂我心與爾甘寂寞且尋世外逍遙遊開落榮枯付冥漠

夜雨

夜雨臥山齋山空百泉響飛嵐度虛欞孤燈燰幽幌餘花愁盡落細艸忻初長春夢莽纒綿獨繞丘原上

晨起新霽

朝日出松際幽禽語窻間盥櫛事從緩行坐意彌閒方沼水新綠曲欄苔舊斑林風會人意逺送孤云還

復雨

新晴動方起復雨靜更嘉反關向幽室焚香誦楞伽白日隠重云靑松坐羣鴉明晦齊一觀嗒爾何咨嗟

對雨

密密春林雨沈沈晝日云陰陽隨气序膏澤自吾君積水鷗鳬下條風艸木欣殘軀勝耒耜何敢廢耕耘

山迥雷聲近春深節气殊江天雲霧濕林壑畫屏紆鳥困投檐戶溪狂掠坐隅老夫不出戶無意問泥塗

春睡起何遲茆廚濕未炊竹梢欹拂水花片舞過籬老病消浮念迂疎冷舊知獨憐山郭雨能與靜相期

宗伯嚴公枉駕艸堂惠詩因謝

寂寞山人宅能勞長者尋烹葵同薄飯刻竹動髙吟艸藉星辰履云諧鸞鶴心寄言泉石畔曽見幾華簮

遣興和三弟舜玉

三月餘寒散縕袍夕陽行藥過東臯金花抱雨松枝重紫籜穿雲竹筍髙逺躡煙霞逃世网細吟風月調朋曹春來病骨殊輕健盡日登山未覺勞

幽居和徐禹亮

弱雲橫路颭逰絲春去山花不自知門巷艸深玄鹿乳池塘煙暝白鷗饑風鳴竹嶼寒瀟灑日照荷衣翠陸離多病邇來人事減深巖髙臥復何爲

苦瘍出息東郊田舍

東莊久不至偃蹇廢田作新桃堪系馬舊樹已巢鵲兒童詫相問黃犬吠頗惡自緣容鬢攺敢怪爾輩錯吾生知有涯塵鞅苦自縛每云遺冠裳乃復戀城郭瘡瘍非我災相邀就林壑心源儵以靜口味日應薄循畦摘嘉蔬披艸采靈藥患去四體輕塵逺六根脫溪流日洗耳保此長寂寞

明月入我帷照見牀頭書攬之起坐讀冥心向黃虞君王旣神聖黎庶儼如愚禮樂少虛文法令頗寛舒民力盡耕鑿暇乃事畋漁生無凍饑苦死也何羨余浩蕩宇宙間聚散任所如周公太多事六典過爬梳遂令斯鞅輩展轉生虫蛆燎原日以甚伊誰之過歟

幽居十二詠和魯南

煮茗

爲有餘酲在還牽睡思繁汲泉敲石火先試小龍團

焚香

煙生沈水細火宿博山溫鼻觀自相媚無勞矜返魂

洗硯

舊污滌乃去新美淨乃畱淸淸池水側與爾勤交修

檢書

眼迷四庫籍手倦三絕編願尋槖駝傳送此龍鐘年

掃徑

淸心惟素月滿意祇蒼苔落葉時相妬那能不掃開

捲幔

每報庭花發煩余捲幔看東風先會意吹搭小闌干

移榻

花開前後圃月照東西檐總爲憐花月移牀不自嫌

拭幾

遊塵彼何物暗我淨幾光拂拭誠多勞憎愛各有常

養蒲

芳根惡浮塵纎葉愛澄露它生願化汝濯濯居淨土

灌花

眾芳植庭曲地潤花自饒物情茍相賴可憚抱甕勞

摘蔬

右丞齋露葵拾遺飯蒼葈朱門競肥穠野老獨宜此

種樹

種樹取柔條人言老難待所貴適目前胡爲計身外

喜雨柬東鄰陳叟

艸閣平池細點分柴門雜樹亂聲聞遊龍倒吸滄江水舞鶴低翻紫阜云田舍病來懷稔歲山瓶喜極判沈醺莫欺老手扶犁怯荷策驅牛未讓君

復雨

松林雲气拂人流茅屋雨聲鳴不休庭潦旋添鵝鴨喜稻苗先慰鴈鴻謀疎簾寂靜宜書卷野壑蒼茫憶釣舟寄語鄰翁多釀酒放歌沈醉送淸秋

作亭後丘之上名淸曠系之短吟

蓬萊微茫不可求匡廬迢遰非易逰掌中佳景任攬擷不如後圃登吾丘吾丘淸曠招逺風謝客妙語遺山翁古今樂事畱宇內天地於我何終窮天印蒼蒼鍾陵紫左右倒影山杯裏白鳥南穿楚岫云片帆東落吳江水盧鴻艸堂何處開陶令柴車日往來花間築室搘丹竈石底穿池立釣臺形勝隨心動生趣謳吟觸口皆成句無官迹已混樵漁有家誓不關婚娶髙空鵰鶚橫秋目近捨流鶯鳴夏木但願丰年秫米熟山翁爛醉死亦足

午日

五月五日在田舍城郭風光應自新燕女彩絲纒蠍尾吳兒畫楫鬥龍鱗山中祇見橊無色病後初知艾有神落日一杯桑柘底鄰翁相對野情眞

東郊田舍戲占

北望紫山橫紫煙南窺天印削靑天柴門古木行荒徑柳堰回溪抱野田蕉葉舞墻凡幾處藤根縈石自何年穿巢鳥鵲初將子落簇紅蠶已上綿行客賣茶微雨裏農夫依餉古槐邊身拋歲月何須記地逺塵埃亦自憐賣卻異書多買犢收將狂性且逃禪申屠卽樹成居屋陶令逢人饋酒錢云至剰添閒伴侶花開新得小嬋姢眠驚鶴啄彈琴石坐愛魚吞洗墨泉四大有生皆夢幻一眞無累卽淸玄所希畏壘庚桑子莫羨丹陽葛稚川

憂旱二首

南國久無雨皇皇六月交池幹魚伏网林熱鳥移巢淬魃臨祠廟迎龍就澗坳祇愁秋稼盡何以度衡茅

野人遺世慮水旱獨關渠垤鸛鳴何驗江龍飲亦虛田疇堪一哭禱祀竟何如夜坐看星月臨風益嘆歔

松塢答魯南對月見憶之作

良宵愛對空山月赤旱愁侵獨坐人江鸛不將時雨至林烏還帶晚霞新家依百畝心同切地隔孤峯夢亦頻野寺相隨又相別人間離合本無因

秋至亭上

關心惟碧樹豁目更蒼岑雨喜蜻蜓出秋驚蟋蟀吟狂歌穿竹響瘦影照池深豈好逃城市喧囂自不禁

屏山田舍

小溪風露帶漁舲曲塢松杉接艸亭夜久野雲橫樹白秋髙山色過江靑長親拙政知農事暫學淸齋適性靈獨笑吳中狂處士彊將身比少微星

食菌

嵇康食石髓安期棗如瓜虛無不可致想象生咨嗟深谷隠松桂雨露抽靈芽名齊金光艸品異仙掌茶采采供晨飱色瑩味亦嘉金膏溢齒頰五內生雲霞腥腐一以蕩神明發精華吾聞古靈僊餌芝乃升遐從玆謝厚味服爾登云車

中秋山中夜起玩月

中秋萬古月城闕玩每同今年展奇觀對此空山中圓魄出東嶺海气開洪蒙長風掃浮翳淸輝蕩遙空吳山翠千點錯列指顧中澄江動虛影下徹黿鼉宮天地同一色蒼茫浩無窮顧兔露其爪冥冥避髙鴻把酒發商歌聲激河漢東古今一瞬息過客猶轉蓬而我寓宇內薨薨侶微虫生存不自樂溘死徒忡忡雞鳴且莫寢坐遲初陽紅

山夜

秋气振庭枝山空響易悲艸寒蛩語澀樹老鵲巢危古道因書得衰顏賴酒持未忘蟬蛻念眞笑虎頭癡

積雨

積雨蓬門客過稀野人吹火炙寒衣禾疇乳鴨鳴相亂柳徑愁鴉坐不飛抱膝漫吟梁父曲勞心眞厭漢陰機淸泉白石從吾好駟馬髙車悟昨非

秋思

露下風髙燕鴈斜秋光平落楚江涯霞綃墮樹飄楓葉雪浪排溪漲葦花愛酒𨿽貧多釀黍避人無事逺移家經旬積雨憐衰病斷絕門前問字車

野步

出郭病身健還山秋日長雲光漏疎木嵐翠集虛堂逺害愁防虎全生擬牧羊那知巖壑外隨步有康莊

野興三首

花巖控牛嶺連峯碧嵯峨秀色亙千古我生能幾何行幾苦難屢築室枕其阿坐臥長對之所獲庶可多朝云結丹綺夕月流金波采之煉眞液永以蠲沈痾

落日滿秋野獨步登平丘山經夜來雨寒泉出溪流緬懷古時人開荒廣良疇深山寡人力勞此千歲謀去者水長逝存者纎云浮往來但瞬息百慮徒煎憂不如飲美酒坐嘯空巖幽

蒼隼摩天飛黃鵠志千里秋空莽寥闊快爾南溟徙浮雲東北生風雨颯然至六翮困沾濕吹之墮寒水南山松桂陰西疇稻粱美萬事難預期不如早棲止

夜坐

白露中夜寒蟋蟀鳴牀下簌簌葛衣裳慘淡謝炎夏閨人戒機杼田畯課場稼睠此歲載陰蹇予日多暇朱顏黯以蒼短髮不盈把商戰詎能肥蘧年未知化兀兀迷陳編何以酬夙夜

鄰叟見過

場雀驚且飛籬犬隔樹嘷開門見田父餉我攜濁醪寒暄甫及席首陳入城勞繼云太廟災策免數大僚京兆歲大比薦拔多英豪請君望泰階淸平在崇朝聞言謝田父野語胡大謬我袖恨不長無以掩君口進退國大政柄在相與後揮霍如雲雷小民但奔走爾我服稼穡所憂惟百畝出位而妄言它人恐相詬山廚蒸藜熟與君酌君酒明月生東山移牀就衰柳

幽懷二首

文章經緯業制作貴有程六籍出元聖道奧非華英自從刪述來爾雅存西京馬遷綴古史筆力驅滄溟蘇李起介冑詩辭靄和平今觀宇宙間日月垂天明小儒競綺麗瑣屑如繁星吾衰志未泯願締諸賢盟揚雄彊模擬何啻蒼蠅聲

昌黎文章伯後代罕儔匹李杜𨿽云雄气格差甲乙柰何賦長篇退讓如自失想象巨刃揚魂魄生戰栗乃知作者苦窮探極幽密譬對百戰場動靜愼師律守正兼設奇變化貴神出左車井陘謀淮陰幾見絀多畏乃勝人名家有深術

散步

理生就田疇辭喧出閭裏自嘆乏髙風時歸念妻子棲鴉迷夕嵐浮鴈唳寒水散步數羣峯日從天闕始

中秋對月和羅女文

髙秋明月滿天涼露坐風生薜荔裳蟋蟀近牀還獨語蟾蜍離海已深藏人間忽敞淸虛府地上平鋪雪霰光笑玩素娥敲藥杵不勞銀漢問舟航

雨後漫興柬羅女文

春花落盡垂楊低竹林鳴鳩相應啼夜來久旱得微雨門前細艸靑萋萋飲虹橋頭西日落橋下水光搖艸閣莫嫌野客杖藜來瀹茗攤書殊不惡

東野

天印山如天斵方秦淮水縈練帶長夜坐船頭看明月垂虹斜掛幾飛梁

東山茅屋野人家謝傅薔薇春著花入市懶騎從事馬開園時種故侯瓜

新涼夜坐次彥明二首

獨鶴夜何事松頭棲復遷樹涼占老態禾熟受丰年細竹枝枝裊明星个个懸年來知物化無意更求仙

殘暑金風攺中宵白露寒秋期來朔鴈野服罷齊紈蛩響喧陰壁熒光點石欄荷衰葉更起畱伴蓼花看

八月四日熱

八月江南毒熱新火雲欝欝尙蒸人井梧葉落太傷早庭戶蚊喧難及晨不見金天流素月思沾玉露洗黃塵重尋篋笥開紈扇始笑西風誤認眞

許彥明過荒齋看菊

寂寂柴桑宅黃花但滿園相將秋意晚無柰曉霜繁珍重殊方種艱危隔歲根玩來終澹泊莫向美人言

雪中承劉司馬許顧二司徒見過

北風吹雪擁籬根髙駕翩翩午扣門倒屣自憐庭戶濕圍鑪同待酒瓶溫江山積素看松翠閭井占年喜麥蕃茆捨蕭條虛盛賞殷勤燒燭伴黃昏

憲府王公載卿命酒期過艸堂阻雪不至奉簡一首

不誦淸詩三十年晚城佳會又虛傳書來送酒春生戶興盡回舟雪滿天獨向瓊枝勞悵望非干霜簡絕攀緣江梅近暖參差發還擬乘驄野水邊

和陳魯南遂初齋漫興

投老書千卷棲眞屋數楹放形依鳥宿仰面看云行雪棹誰乘興風瓢莫弄聲歸來追往事無味是浮名

除夕二首和女文魯南

時序驚心獨倚欄敝裘猶耐故年寒餳餻餉節鄕風舊秫米逢秋酒債寛萱葉向陽鋪砌綠茶花衝雪透林丹靑山已結登臨約且喜籃輿老更安

條風中夜轉東方醉戀殘年更舉觴白髮空添壽者相朱衣曽玷大夫行貪聞雪壠遺蝗隕愛見春林舊柳長閭裏髙人多典則追隨何忝鄭公鄕

除夕

桃茢驅儺畫蓽門椒花頌壽瀉芳樽生涯喜傍農夫老社會慚登大父尊長有蠏螯持左手更添鶯舌弄前軒天時代謝非吾事莫爲增年意轉煩

和徐子仁除夕

蓬鬢休嗟老不堪餘生都已付沈酣身旋蛙井元無幾歲歷龍飛又十三江艸向人寒更綠塞鴻何事早辭南年來結念投禪寂且喜維摩屢放參

和舜玉春日偶題

小園泉石占淸華竹塢松堂靜不嘩懸薄護寒藏橘實曲池■﹝奭斗﹞水灌蘭芽緇衣老衲時求飯紗帽幽人共煮茶門外東風搖五柳居鄰閒擬似陶家

和魯南元夜雪

雪飛元夜玉盈除燈射玻瓈燭影虛林借月華疑宿鳥池添冰力困逰魚春愁正賴寒欺酒老眼空勞夜照書火樹銀花交映地畱歡休問五更初

雪夜觀燈和彥明二首

春夜邀賓景物宜雪華燈焰兩爭奇鶴翻玉羽迷僊駕龍吐驪珠照酒池樂劇不辭金管噪坐寒頻喚畫屏移祇緣郢曲髙難和豈是東君賞興疲

雪花凝素照虛臺薄暮誰披鶴氅來酒熟似邀燈節至梅開應被笛聲催臨觴幸免當官累投轄慚非勸客才莫笑田家無所獻火輪冰柱亦詩材

和魯南新春

白雪釀寒仍送臘紅燈窺暖巧偸春神君彩仗鞭牛早逰女羅旛綴燕新泉石投交忘主客齒牙垂老厭酸辛閒門舊友皆星散惟有陳雷晚更親

閒居四首

太湖之石紫崔嵬溪上茅齋對爾開指點庭心分泰華依稀巖背宿風雷雙飛鵲鬭穿晴樹百轉虫書印古苔明月不知吾懶散夜深來照讀書臺

黃閣朱樓槪太淸江山襟帶舊神京開園更擬閒居賦近市非干大隠名聊養孤豚供菽水尙勞羣雀戀柴荊薫鑪藥竈眞餘物合伴狂夫過此生

城郭秋陰襲薴袍林園稀到長蓬蒿蠨蛸傍樹生羅网野鶴臨池惜羽毛年長漸驚朋輩少形枯眞悔簿書勞追歡未斷淸尊酒左手猶堪擘蟹螯

種柳今春拂地垂黃鸝來掛最長絲髙城過水銜靑嶂古樹搖花照綠池猿鶴忘機堪結侶馬牛多病枉逢時揚雄錯指玄經好覆瓿他年總莫知

答許彥明見夢二首

浪迹惟方外勞生總夢中逺公開淨社玄度有髙風塵世閒難得禪機病易通所希情性合何必往來同

禪宮元寂靜況復雨連陰座有僧同飯門無客見臨妙香團狹室逺磬落髙林誰信城中夢超然契此心

和陳太僕生辰二首璘與太僕及惕庵總憲公同生時惕庵亡矣

天當流火生同日人羨乘車貴一時忍望列星悲傅說愧顰衰貌對西施山中學道丹誰授花底聞歌酒莫辭敢謂風雲隨變化願從泉石盡交期

秋來臥病懷山閣老去逢生怯酒尊拙政幸能追騎省逺遊初免怨王孫亭亭野鶴閒過砌寂寂雲峯對掩門點檢交知還自惜白頭今見幾人存

雪中和王存約刑侍五首

杪歲呈三白農談喜及時麥傳全稔信松挺後凋枝海凍愁龍伯沙寒泣鴈兒惟有袁安捨髙眠竟不知

積素明幽館爲祥表盛時風回先帶霰气暖不封枝被鶴無髙士懸鶉有凍兒君王憂四海多少自應知

天地云同色江山皓一時梅狂花覆野柳困絮黏枝魚蟄堅冰壑鴉迷返哺兒侯門炙朱火寒透不曽知

璚樓無盡地玉樹不移時地脈消氛祲園容發故枝裘輕飛獵騎酒碧■﹝貝貳﹞歌兒灞涘許情好惟應野客知

南國窮陰候東樓獨坐時興牽孤棹水情遶野梅枝愛酒閒中聖慵書臥遣兒衰年疎懶意還賴故人知

春夜飲女文宅大醉翌日病眩負黃懷季之約詩以識過

東橋老人田野客一生愛酒腸腹窄春來忽到羅含家銀甕盈盈搖琥珀傾壺便飲不須勸連舉兕觥過累百據案狂歌驚四鄰但笑諸公太拘迫玉山欹仄夜方歸不寐坐倚平泉石天明始覺中聖人眼光錯莫亂朱碧地如車輪忽旋轉欲立還驚足盤躃黃公臨壚復召我安得奮飛生羽翮乃思旨酒古有戒人生樂極終何益

元夜奉諸公飲瞻辰艸堂

老去風情異少年元宵畱客紙燈前淸筵素月宜觴詠繡陌香塵隔管弦火樹逺飄煙靄處星河斜掛雪晴天更闌不醉休辭去回首歡娯易惘然

山莊卽事和周子庚

十年無夢到東周坦腹髙眠杜若洲狂吐肺腸投甕盎老持骸骨付菟裘當樓月上山回晝接畛風鳴麥弄秋笑坐胡牀歌散調不須吹笛也風流

漫吟

萬事浮雲莫問天發毛元解記流年春秋按節投花種兒女分畦理芋田辟地多方求怪石買山初意爲流泉城闉自古稱佳麗獨笑先生野性偏

柴門

翠蓋平遮松栢林畫屏分映兩靑岑坐收秔稻三秋色行踏垂楊一徑陰雨突煙沈人臥穩風簾花落燕巢深幸無奇字藏書篋不惹輶軒使者尋

九日亭上獨酌六弟送盤飱至有懷

九日山亭獨舉杯盤飱逺送白衣來乾坤大夢堪髙枕林壑衰年切孔懷近水脊令還自得傍厓黃菊未全開茱茰且莫迎霜落後至還期揷帽回

九日喜何叔皮至山莊

山館際佳節川原秋气澄白日照禾黍頗適幽居情曳杖登髙丘停車延友生契闊良已展歡悰亦交傾濁酒寫情愫三爵匪充盈古處道所貴澆漓安可徵風淒碧艸變露濕黃花榮感玆時物攺朂爾沒齒盟

夜觀陳鳴野畫艸堂壁作歌謝之

艸堂素壁燭影孤照君夜作山水圖墨華如雲生手底髙聳山嶽卑江湖連林老樹根株古蛟龍盤拏撐爪股顚厓忽掛飛蘿莖長繩系日垂靑冥天臺石梁宛在眼武夷幔亭亦非逺桃源可覓秦人家竹林似近梁王苑愛君胸次多崛奇靈區勝槪任爾移荒村每恨少疊嶂艸堂特地生幽姿猿驚隱隱號淸夜麋鹿依稀走階下只恐城中好事知天明戶外喧車馬我有窮愁愁不醒感君遺我夫容城年年釀酒三千斛閉門獨醉雲中行

望雪懷陳鳴野二首

野雪淸如許髙人不見畱誰家金帳酒能及剡溪舟羣木瑤華積千山素影流幽懷狂不定孤嘯一登樓

風急雪紛紛樓髙野望分霏霏過樹逺片片灑窻聞林凍玄■﹝犭員﹞哭云迷白鶴羣正思陶隱士漉酒共淸醺

飲女文宅冒雪夜

歸醉後那知雪片稠瑤花千點集貂裘淸吟乍別梁園宴豪興能欺剡曲舟素羽風前迷鷺渚玉鱗云外見龍樓顚狂欲上城西閣坐玩寒江練影流

閏十二月三日蒸燠其夜迅雷大雨同魯南紀變一首

季冬閏月忽暄燠驚見蚊■﹝虫民﹞當戶飛自緣雷雨好解作誰道陰陽難範圍四時呂覽有定令五事箕疇無少違爲檢金縢看故事分明人道應天機

元夜樓望

夜閣臨衢倚醉憑江南佳麗尙堪稱春光竟惜千門月節序仍誇九市燈香霧橫街人似錦歌鐘何處酒如澠長吟秉燭星橋曙猶記狂夫少日曽

山中集卷一

●欽定四庫全書

山中集卷二

﹝明﹞顧璘撰

○遊覽詩共八十四首

登太崗慈善寺

野寺冠山椒溪門下弘敞荒蹊緣澗入危磴躡雲上松花風際飄麥苗雨中長髙樹倚巖生特立气森爽何年刼火余紺殿滅銀榜徒聞佛道尊胡乃失龍象悠然憩前軒雲峯矗相向下有良田疇平視如指掌春鶯流逺音修竹愜幽賞何必五臺山始可資靜養斜陽且歸去暇日期再往

宿祝釐寺晚浴

山居少塵事行吟步髙舂連林不知逺倐度雲間峯寺門幽徑熟婉■﹝女戀﹞撫長松禪老款虛室情親色彌恭玄論燼華燭疏食臨暮鐘浴我淸淨水形骸緬沖融虛襟釋滯念眞炁生靈宮蒲團結跏趺宛坐靑夫容就枕忽成寐夢覺忘所從天明返蓬戶日出山煙濃

遊丘常侍山園二首

山蟠大野翠堪憐樹老深巖忘歲年畫閣地淸臨水見紫泉聲逺隔花傳前林別墅通三徑暇日禪牀借半氈叨際聖明空懶散狂歌時復和薫弦

采芝深谷賦歸休幸有鄰莊水竹幽畫障日開山九疊素封秋倚橘千頭長懸片月延僧住滿放閒雲伴客遊桐葉已齊春去久翻階紅藥爲誰畱

與陳大魯南遊天寧寺二首

野寺靑霄畔攀厓扣法堂山鋪平野闊江繞大都長鑿石開花塢梯云架竹房城中車馬客誰解就荒涼

峻嶺香臺峭髙林夏气淸山分龍阜色澗別虎溪名野酌臨歸鳥昬鐘吼臥鯨坐依雲霧窟那有市朝情

同魯南祝禧寺結夏八首

酷暑欺吾病空林共爾尋云髙羣木爽日落半巖陰散發忘賓禮淸心恱梵音坐依禪榻畔幽思自蕭森

斷酒狂全減拋書懶更成山深人事息僧老道心平坐石分松影橫琴理澗聲夜涼淸不寐披艸月中行

身住淸涼界那知有欝蒸蒲纎梳翠發瓜冷嚼紅冰病退生爲我家忘味近僧老禪麾麈尾時見落靑蠅

愛爾山中靜猶憎蟬噪繁松杉气無暑賓主坐忘言翰墨陶眞性瓜蔬點薄飡悠然泉石味難向貴人論

翻經非有願擊磬果何心偶爾依蓮社翛然近竹林松風餘萬頃蘿月抵千金莫買深山隠禪關日可尋

金堂虛隠霧石壁凍含霜坐久收葵扇吟多問豆漿虎眠渾不猛鶴舞暫爲狂滿目無塵事虛襟亦自涼

祇園不盡景畱客易經時野竹團寒翠池蓮散素姿茶香修夜供杞菊訂秋期吾已嗔吾擾無勞大眾知

淨社難求友髙人合在山泉甘出石井樹老映蒼顏暑月誰偏爽勞生今始閒秋風何日至疊巘擬重攀

同諸客雨後登牛山絕頂

晴巒臨晚照懸磴躡秋空地勝羣賢集天淸四望通猱升攀仄石鸞嘯激悲風獨仰皇居近彤雲護紫宮

登牛首兩厓顚

雙闕峙天表巨鰲戴云浮秋空气先爽預愜登髙逰攀緣千仞起曲折百盤周蒼林忽在下手挹河漢流累累搘機石荒池飲牽牛崢嶸羅眾山俯視但微丘北瞻黃金闕五城十二樓髙帝聖圖逺設險開皇州鼎湖不可望蒼梧云影愁長江渺一髮孰與吾乘桴舒嘯振鈴閣諸天風颼飅落日下西嶺慘愴增人憂

登華巖

花巖久不至修竹倐滿嶺息駕大觀堂塵目快秋騁短衣陟中峯仄見西日影天低鵰鶚近云重松杉冷列嶂難爲雄長江不知永牛山亦下對樓觀綴佳景莊嚴侈象教喧卑薄人境捫蘿步兢兢憩石心耿耿它生果無因玆逰固何幸風林忽暮鐘謖謖動深省

祖堂寺逢海天僧

古融始入道開山此爲家疏泉策兩虎嚙洞驅神蛇天龍作人像獻供持巖花一聞眞空詮振錫卻諸邪跏趺了無事竟乘大牛車影堂燈悠悠白日長西斜幽尋入山麓庭宇忻靜嘉門深蔽古樹澗冷生靑霞柿實寒少葉桂枝蠧仍華老僧余道气款語談楞伽自言非中孚請饋仙掌茶相送過溪別歸路喧昏鴉

寧海寺訪達公不遇

禪龕寄林杪信是髙僧居蒲團間陶缽不置貝葉書幻火惱維摩飯蔬長晏如誅茅輯佛宇鑿地延僧廬有金盡布地只衲不畱余入林拾橡子一室但空虛侍者守松院迎余駐柴車焚香設淸供道念爲之舒朱門厭腥腐駟馬馳雙旟豈不羨榮貴反側多憂虞頹年向短促薄俗背迂疎永願結蓮社優遊度桑楡

弘濟寺江閣

北山髙無極江水下浤深飛閣嵌虛無宛掛垂蘿陰危柱裊相拄欞軒控千尋遊目信絕奇躡足懼弗任旁臨得平阪雲水際蕭森參差羅髙木傾仄懸靈岑洪波動其前浩渺空人心勞歌不自慰濁酒時一斟天長去鳥沒日落淸猿吟欲止神悚惕踟躕下空林

燕子磯

名山意自勝臨水趣轉幽況玆燕磯秀復枕澄江流孤根托何所上抱雲中樓空冥瞰水府下見黿鼉逰衝濤蕩危石翻恐地軸浮元气旋混茫長風吹不休西來疊浪色發自岷峨陬杏靄眾山影依微行客舟徙倚白日暮極目令人愁

關祠

漢季昔鼎沸孫曹竊王疆帝冑擁劍門龍虎爭奮張桓桓萬人敵東盼無荊襄運移見傾覆孰云謀匪臧生爲吳國仇死食吳人鄕烈气橫四海遺靈戴今王江邊廟門古松栢寒蒼蒼英爽如有臨風起旌旗翔君看祠前水萬古東流長

崇化寺梅泉

昔遊巖中寺梅花覆寒泉不到三十載梅摧秖空巖陵谷幸無攺豈嗟浮物遷淸源出細竇淺艸涵微涓山僧誦經處獨有龍蜿蜒衝襟靜相照塵鞅忽已捐潄齒敍幽事洗缽修淨緣古殿夕陰起蒼林生逺煙佳興不可盡延佇情悠然

嘉善寺觀石壁

蒼石斵蒼云誰遺空山裏藤蘿覆細路披煙得奇詭巉巖負龍脊■﹝山含﹞岈露鰲齒修竹照人靑幽花傍泉紫樹古走危根欲斷不可止金陵百名勝無地可勝此老禪墮貪癡祕匿胡乃爾天地終刼灰況我二三子取笏端下拜托交自今始

幕府山望江

昨夢江上逰巨浪動枕前今登山頭望江色轉可憐靑峯幾千仞倒臥中流天人聲落浦漵樹杪浮行舡物理反相媚樂意良已偏因尋達摩室仰叩西來禪面壁恐心死渡蘆事亦顚不如結同好嘯詠攀雲煙一醉更一醒明日還復然

顧氏北麓艸堂

谷口花冥冥井上梧桐淸山人築巖戶避俗兼逃名種黍牛犢長養蠶桑柘成野外無別儲濁酒貯甆罌上以奉墳墓下以延友生客來款茆檐山大了不驚大兒富文史楚楚解將迎藥院共遊衍松林屢經行三宿竟忘返屐齒緬已平乃知隱淪者秖在王都城

登茅山三峯四首

上界靈宮懸碧落層巒飛步躡彤霞塵身乍禮金銀闕天路疑逢龍虎車三洞南盤通海嶠五云西拱見京華淸遊勝覽歡無極卻嘆人間日易斜

迢遰三峯得峻躋到宮惟見眾山低天池水碧蒼龍伏巖樹風髙白鵠棲雲際瑤壇開日月林間丹井隠虹霓仙人只在華陽境松葉桃花咫尺迷

頭白逰山恨已遲徧尋靈迹慰幽期云根變幻陰晴石海眼潛通霹靂池絕壁傳觴臨過鳥深林炊黍茹生芝踟躊陵谷傷今古不見前朝宰相碑

東南佳气擁三山臺殿參差指顧間福地巖巒天下勝神君笙鶴夜深還林銜落照秋仍麗人對寒云意轉閒晚下前峯明月起更臨幽澗弄潺湲

龍池

蛟龍宅大海山椒非所藏吾疑蝘蜓種野語誰張皇禱祠興雲雷歷代紀禎祥神物變乃爾化理焉能詳

喜客泉

嘉客入門笑靈泉應之翻豈因孟嘗死化此山中魂迸珠疑貫縷羅星或按垣喜余果何事欲叩竟無言

華陽洞

穹厓積鐵古下嵌仙人宮流觀洞天記渺與林屋通把火驚石燕吹簫動潭龍微茫失歸路返照秋林紅

巧石

三茆奠神臯靈槪萃玆谷怪石非一狀蛟虎爭起伏苔花爛如繡藤根走相束殘醉吾未醒曲肱枕云宿

左紐栢

仙翁煉金鼎化自秦漢前祠樹歲月古霜皮相糾纒道家騁神怪謾語誣人天吾嗔雷君忍一火無畱煙

隠居墓

薄俗昧上善髙賢葆淸眞圖牛憚爲犧古墓今猶珍松風有餘聽艸露無長春徒使輕舉士依稀慕芳塵

曲林歌贈曹君時範十首

華陽隠居空舊名曲林精舍築新成山頭一片靑蒼石領略髙人萬古情

大茅峯頭多白雲誰能持取贈東君髙車駟馬當年事海思霞情後代聞

靈蹤古迹蓋江南中館居中日可探云洞斜封埋壁地石峯髙揷積金庵

楚王澗前秋水生泠泠遶捨玉琴鳴道人獨愛林中靜瀉向圓池一鏡平

山腰石樓風露新桂枝蕉葉拂遊塵幸無七貴傾髙蓋長禮三峯作大賓

元符宮連秋樹林煙巒霧壁晝陰陰芝潭對飲斑文鹿竹塢孤飛雪色禽

凋盡山中宰相松長風無地吼蛟龍曹公種子蒼髯老更引寒濤響後峯

匡廬江濤不可經武夷南天空自靑何似三茅近京國纒聨王气會仙靈

曲林主人蹤迹奇前身陶公安可知修殿靈官投化主朝山香客拜生祠

方瞳墨發地行仙誰信山翁七十年興劇夜遊輕猛虎身輕朝陟俯飛鳶

茅山步虛詞

太儀拓洪宇靈山開福庭洞天竅華陽地肺浮金陵展公始羽化茅君遂遐升王老發玄旨上元授眞經乘風出埃壒飡霞謝膻腥三眞登虛府九錫冠仙卿百神鎭侍衛八極恣遊行金堂日星耀玉洞煙雲冥天地咸得一萬古歌淸寧

還家同金士希諸君遊牛首

金陵山水四方聞天闕嵯峨更不羣臺殿散臨云外起岡巒遙向日邊分幽人興發淸虛界正月春生錦繡文莫怪還家先到此他鄕魂夢每殷勤

早秋過斌公山房和許彥明三首

鐘磬花臺寂雲霞松塢深石林秋不熱水國晝多陰結束非吾意逍遙近佛心莫言追往昔聊喜悟來今

靑嶂白雲蒸髙臺野客登鳥迷方外路云護定中僧對酒狂何在翻經老尙能摩挲巖下石坐語記吾曽

濟勝無彊足幽尋亦據梧僧門逺市井秋色澹菇蒲定息看香篆逃禪托酒壺浮名百年祟遣盡莫重沽

永興寺結夏

濯髮蓮花水淸風滿面吹松髙迎日早僧老下牀遲施食鳥頻至翻經鶴靜窺物情渾不逺幽興自相宜

九日同太宰嚴公城西泛舟二首

九日江門蘆荻秋登髙何似泛蘭舟城臨曲水天河轉地接仙臺苑樹浮佳節壺觴隨酩酊上公軒蓋倍風流迂疎獨笑陶彭澤漫揷茱茰亦滿頭

蘭橈東蕩曙煙開菊斚西衝落照回夾岸山嵐飄幾席遶城波色動樓臺都人節序遺風舊詞客秋吟發興哀偃仰皇州多勝槪揮毫何以繼仙才

同陳魯南雨飲永寧寺

南山飛雨滴殘巵野寺鳴鐘客散遲醉眼耐薫紅杏色韶華催換綠楊絲衰年感舊重重恨故苑尋春步步宜擬上花臺觀淑景濕雲橫路正低垂

次趙克用遊靈谷三首

禪宮寄在萬松深紺殿陰陰入紫岑古碣長畱開士影頹廊堪惜畫師心嗟余臥病虛春色愛爾淸齋聽梵音石室乘涼十年事詩成幽興轉難禁

入山飛翠滿衣襟一徑松蘿曲塢深龍寢云髙橫王气鶴林風定淨襌心開堂爲有眞僧出避地應無俗累侵響石靈泉多勝迹與君扶杖細相尋

紫厓蒼巘隠云房春盡惟聞藥艸香風磴噴泉晴欲雨石林含露午生涼醉憐半落花辭樹坐嘆西飛日轉廊回首碧城燈火亂淡煙疎柳路微茫

同魯南宿天界竹居

白首同歸桑梓日舊遊山水得重過聊依僧飯炊菇米更理漁蓑綴薜蘿花老不知春事盡竹深偏愛雨聲多旁人莫訝追歡劇歳月翩翩柰爾何

同魯南天界方丈對雨

與子避俗祇園深髙閣雨鳴如洗心芳艸杜門無馬迹墨云纒樹有龍吟堪憐把筆臨池水況復銜杯對竹林終歳驅馳城郭裏幸於支遁此開襟

祝禧寺羣公遊集二首

桐館延髙駕霞門集繡裳山深寒隠日松老翠含霜共洽壺觴興仍探翰墨場臨風意披豁飛鏑試穿楊

舊國開今代新亭異昔遊江山銜日轉宮闕抱雲浮勝賞羣公得髙情百世畱蹇余丘壑陋觴詠托名流

和徐子仁遊虎丘四首

勝地遙相引淸川澹自臨散懷盤石大洗耳劍池深僧气饒雲月巖居傍竹林坐來神易愴松籟莫哀吟

溪門藏曲塢入寺始知奇石悟生公法山傳白傅詩浮雲催短世裋褐傲淸時蓮社容吾酒終當共爾期

漫踏書臺路那逢講席人泉爭惠山品地避子城塵幽林云隠見峭壁玉嶙峋本性宜巖穴勞生負此身

詩書貧自得雲水老何厭世味僧邊減山容雪後添狂摩試劍石醉眺大吳巖莫笑歸期緩名藍客易淹

夕陽同王禮部陳太僕過東山僧房

落日過山寺懷賢傷古今謝公去已久淥水歌聲沈云壑延髙駕風林淨夏襟傾杯莫愁晚明月在東岑

和魯南永福禪房二首

支公本是禪林秀更愛祇園在近鄕問柳尋花惟竹杖解衣支枕有山堂云浮世界知空寂雪滿頭顱嘆老蒼聞說庵摩羅結果燈前攀取一開嘗

山人每爲看山出惟有山云不待期艸長乍經春雨後江明偏近夕陽時前林犬吠僧歸逺古殿鐘鳴客散遲除卻陶潛貪酒盞不知蓮社復容誰

秋日尋城東諸山頗歷深險得詩八首

秋日端居愁不眠出門騎馬踏蒼煙衣沾濕翠經厓崿耳灑寒聲接澗泉夢到桃源詢往代疑逢石髓見靈僊金陵豈獨稱佳麗咫尺名山是洞天

馬首遙隨碧澗東人家多住白雲中龍泉沸處還生虹虎洞腥來自起風向子正當婚嫁畢阮生休嘆路途窮曽聞天漢支機石肯信髙巖不可通

紫山東轉接江門萬壑千峯擁孝園逺結雲霞連海島回瞻日月蔽昆侖牽蘿步入巖間寺選樹來傾石上尊猿嘯正堪淹白晝鴉棲渾已報黃昏

鼎邑元當萬方會橋山今集百靈朝宮城抱日云常繞陵樹擎霜葉後凋衰晚空林從坐臥太平深谷有歌謠此中合共漁樵老叢桂淮南莫更招

盤空石路艸纎纎白鶴仙人尙有巖松偃卽披云作蓋瀑飛還掛水爲簾采芝綺夏何須出食蕨夷齊亦太廉種黍滿田長釀酒棲遲何嘆歲年淹

六代干戈龍戰殘靑山依舊繞江幹石麟不省玄堂攺漆閣徒傷翠栢寒庾信歸來空有賦陶弘老去竟何官飛鴻欲避林間犬萬里冥冥振羽翰

官路橋東錦石峯平原開出玉芙蓉髙標雲霧天中積逺勢波濤水上重喜近魚梁堪把釣擬修丹室預栽松紫苔蒼蘚饒秋色埋骨它年萊爾封

竹杖逶迆躡紫霞羊腸山徑莽橫斜林深更隠彭城館寺古猶傳謝尙家陰洞閉雲飛石燕寒藤懸樹墮風花周顒去後移文在此地何人領物華

冬日同諸公飲憑虛閣

寺閣吟詩臘月中擁裘行酒气彌雄江山過雪生新色天地凝寒渺太空獨去鷹鸇迷落日後凋松栢倚髙風須知霜月光偏勝莫道冰林賞易窮

卜得彭城樂丘漫賦用魯南韻

買山初費賣文錢預卜新丘古澗前舊日髙人招隠地此生逆旅待終年煙霞寄傲深成癖去住忘情澹入禪白髮光陰知幾許紫泉丹壑且夤緣

雪後歸自南郭

雪後帝京聊騁望冰天懸影照人寰遙瞻丹鳳分銀闕周覽靑龍展玉山廣野漫鋪明月色白波搖動大江灣多情獨倚新亭樹更愛長風灑醉顏

祝禧寺望積雪

巖谷素華積禪房朝倚闌爲憐珠樹麗宛坐雪山寒白以空爲色冰因凍作幹太陽休見恐生滅本同觀

山中集卷二

●欽定四庫全書

山中集卷三

﹝明﹞顧璘撰

○明顧璘撰贈答詩共一百八首

陳魯南學士自山東寄遁志十絕和之

門接登山徑窻臨洗藥泉艸堂幽意足況復近皇川眺迥蒼茫外探奇紫翠中忘機同海鳥脫迹比云鴻淸玄非晉代巖壑勝山陰羣從差彊意時來醉竹林攜樽登樹飲抱被枕流眠本性疎狂甚非關慕昔賢眞閒聊野服至樂止人寰肯爲神仙誤虛尋度索山新亭髙處望今代異風雲紫殿開京觀龍成五采文星散南山寺乘春取次登封筒來往數隨處得詩僧牛峯懸殿閣對削獻花巖感慨千年杏摩挲十丈杉江動新林浦天垂大石峯四圍山萬點雲海濯夫容舊路石岡僻新堂松塢深春風猿鶴侶扶杖逺相尋

寄答陳大藩參二首

官重今方伯旬宣事獨賢情飄五湖外詩出萬人傳玉署虛仙籍春江夢釣船祇愁鳬舄影難離紫宸天

臥病春山裏勞君省閣思衰顏丹鼎笑晚計白鷗知應接才仍拙漁樵興頗宜萬緣空欲盡猶自未忘詩

貽霷僧

埋頭不振蒼龍錫合眼猶持白馬經門外任教雙轂轉堂中長對一燈靑

贈金山僧圓濟

山僧扣我門秀發金山骨相見了無言空庭踏秋月

送斌上人遊杭州﹝有序﹞

上人禪業淸淨解楞嚴法華妙義余與石亭陳公時往談說輒移日不倦今晨挑包荷錫來扣山居云將東遊吳越訪諸名山參大知識以證圓覺請余作偈導之餘不善偈爲贈一詩因憶杭州郎沈諸君陶謝流亞也往開蓮社暢塵外之風不愈於縛禪寂乎爾行矣請擇於斯二者

斌公禪林秀前身海潭龍明珠濯淸水本性長玲瓏少事大虛老空門初發蒙拜趨陳莊座金箆刮雙瞳低心達摩壁捧缽曹溪宗天界大叢林跏趺坐堂中頭陀滿四座發難如扣鐘吾衰謝抖擻臥疾維摩宮與子彊答問而豈明眞空支許方外交聊以息微躬今晨告余別遊方海之東禮佛普陀島參禪雪竇峯靑蓮被寒沼白月懸秋穹行色有佳景歸云無定蹤我有振衣地寄在杭萬松浩渺湖海接逶迆巖壑重爾往結蓮社陶謝將無同長謠寫心曲托寄東林風

分題得秦淮壽龍致仁

秦人鑿淮古城磧秦時流水今如昔地下黃金空自深天門紫气逾輝赫六代煙華漲錦雲龍江鷺渚澄靑碧形勝今開天子都風流更隠幽人宅幽人抱藝入承明能使四海傳髙名翻然解組歸淮水笑弄漁舟自濯纓聞道捨傍葛仙井的爍丹砂徹夜明與君共泥紫金鼎手把霓旌遊太淸

壽姚孟恭七十

修竹老翁何所求紫芝歌動傲王侯逃名豈羨金門貴學禮仍看玉樹稠大道長生惟藥鼎淸談終日有茶甌堪誇世範傳儒素已許鄕評占勝流

壽易太守士美

淸修鄕國老文儒後輩蹌蹌總不如黃霸有才聊試郡伏生從少已傳書髙才晚剖荊山玉美政新還合浦珠林壑光陰方灑落莫教門外候安車

答汪中丞見懷

雅望同歸天下賢知心初附白頭年擬將東海論交誼幾向西湖費酒錢石澗行臨三竺水茅亭吟對萬松天相望千里能相憶滿紙髙情護碧煙

送林伯章

金陵帝城天下會名勝從前特稱最觀風季札自何來巍冠峩峩垂緩帶龍山虎阜翠煙浮曲浦澄江素月流唱罷驪歌向人別城西一訪謫仙樓

贈秋官葉敬之奏最北上

三年持法白雲司直道人歌張釋之竹簡下帷工舊學桃花畱縣有餘思每緣正气瞻臺嶽幸接交情老鬢絲才俊爾來多近侍看君搖佩入丹墀

贈沈少剛

東浦淸淸連太湖太湖水光秋可娯美人乘舟明月底戲引驪龍出弄珠黃公壚頭沽酒醉一曲吳趨天下無請君早出濟黔首歸來東浦隨吾徒

贈胥大夫

洞庭水波混天色君山嵯峩奠江國嶽陽樓頭一開眼造化髙深坐中得紫綬若若方離腰浮生萬事如雲飄采服諸郎逓起舞醽醁滿泛黃金瓢醉醒不復問天地日倚南窻詠松桂仙老休傳九轉丹大夫自度三千歲

雛鳳行賀李少宰夢弼生子

雛鳳本出西昆侖百鳥奉之巢帝閽大聲皷鳴震海水羽毛煥爛光朝暾銜書獻瑞降神徳門乃爲少宰之子司徒之孫英物生來不嫌晚秀骨墮地人傳喧犀頂雙開日月角公侯異種由根源鄴侯萬卷行可展立地便見乘華軒家書飛鞚入東省看君黃气眉稜鶱兩鄕競作湯餅宴莫惜爛醉雙金樽

相士吳立

希夷漫讓麻衣術禦冦元藏杜徳機燕頷紛紛食肉相龍門寂寂釣魚磯

贈謝應午

志士抗髙節末俗寡所諧出門各有務疇能諭中懷契合將焉托睠此庭中槐孰謂爾無心達性乃弗乖榮謝委時義彊幹屹不摧吾志茍如此何必求形骸

贈馬大承道超貢上禮部

金膏水碧不易得馬生才華傾眾人昂藏場屋每脫略一躍便致靑雲身聖朝禮樂復元古隋唐科目安足數玉階獨對天人篇舉頭思與夔龍伍鄕國從來盛俊英蹇予乖剌老無成拂君寶劍出門去早取千秋萬古名

贈惲司勲器之

幹將無畱割奇驥刷千里磊落惲司勲天才豁所委研精綜天人識微洞玄理排蕩五行家力破管郭壘領郡懋循良司農廣儲峙策功龍飛鄕天子知姓氏三命登吏曹士類鑑如水古稱裴叔則朗照宛相擬奏績明光宮履聲徹階戺畱之置左右啟沃自玆始

云厓

匡廬蒼蒼五老峯彭湖倒蘸靑芙蓉峯頭雲气日五色散落厓谷生春容子晉吹笙紫宮裏拄笏看云時隠幾云兮云兮心共閒不逐秋風渡江水

贈黃仲實太常

嘉遁息巖壑朋遊寡諧親匪玆慕狷獨動靜理自因同人念蓬宇惠然逺來臻契闊旣以展觴豆亦間陳衝襟共披豁時卉況鮮新神聖恢皇綱朝有明哲臣流惠及畎畝粒食終垂綸

贈馬督府

將軍美白皙朗然玉山行胸塡六韜書膽气森縱橫往年鎭幽朔軍令肅且明彎弧揷白羽破的矜驍騰設伏殺彊虜開邊廣屯營犬羊悉敗北咋指逃榛荊太行竟爲險嶻嶪亙長城千秋屏翰地再見李樂生時平納虎竹袖手居畱京讀書不出戶緩帶含餘情調笑射楊葉猿猱屢號驚雲間鶖鶬羽往往落虛抨把酒登鳳臺北望煙雲平醉拔龍劍舞繡澀鬼血靑頗聞燕趙士踴躍思雄名朅來拜新詔起握南府兵驊驑試按轡無乃枉其能近者居延塞烽火劇流星天子日側席籌策勞公卿君今謁丹陛嵩呼致忠誠何不請長組奮臂抗先旌蛇矛耀白雪直搗單於庭丈夫貴許國退遜非豪英子儀伏回紇充國制先零豈必待擐甲折衝由先聲畸人臥山谷十載懷相傾簮盍𨿽云樂所希王國寧

於淮水東贈徽守王行之二首

王尊元直道顧凱一狂生邂逅風波地相看義气傾云消山自得秋近水偏淸握手旗亭暮那堪去住情

新安江見底擊楫興如何日轉雙旌影風傳五袴歌名髙翻借郡道古拙催科此地賢人眾毋辭握發多

柬金許二生下第歸臥病

二仲來疎榻滿塵靑靑林竹映階新還家頗恨垂髙翼閉戶應憐養谷神長路風雲難適意故山薇蕨有餘春聞君已斷窺園路更注春秋紹獲麟

和羅女文悼妾二首

斗帳紅羅雜組裯陽臺雲散夢無由靈飛月殿仙爲侶鬼落星宮命見仇金屋舊恩何處所銀河秋望此生休欲知淸夜傷心地畫燭燒殘獨倚樓

水榭花臺失舊蹤新秋風雨罷芙蓉也知尢物終先壞恨殺傾城不再逢墮淚難禁圑扇賦埋愁空起若堂封魂歸莫向家鄕去楚水淮山一萬重

送廣寧伯還京﹝代人作﹞

江上樓船畫鷁飛波搖采眊倍光輝功髙大室山河誓令肅行營虎豹威白露迎寒沾客斾彤雲開霽引朝衣獨憐南府多賓從離恨依依望轉迷

贈蔡別駕﹝復元﹞

蘇臺對酒忽經年淮水論文更別筵麗藻流傳都下賦甘棠歌頌召公賢宮袍曉濕鍾陵雨官舸秋回震澤煙臺內借籌均二稅願將周禮贊成宣

短歌贈羅女文二首

鐘山嵳峩入紫冥百靈獻秀開金庭大江奔騰龍虎躍千峯散落南天靑道人築室天印下丘壑重重到茅舍謝墅花驕羅綺春秦淮舟泛星河夜人生彊健早歸來日月持光送酒杯麟閣功名有時命何須長戀黃金臺橋東曳杖隠淪客抱琴來尋莫相絕

世路羊腸莽荊棘江上漁舟獨瀟灑五湖何地非吾家相逢並是同心者北風起兮雪片飛山川搖落鴻鴈饑地映吳天白如掃惟見松栢靑依依大魚浪蹌飛不得小魚僵死手可拾妻孥白飯盡一飽豈向朱門乞殘炙黃天蕩深萬魚聚我與老翁蕩舟去

送楊督府還關中

林塘小隱帝城隅時枉元戎問腐儒傾蓋交情惟古道塡胸兵甲有陰符廉頗去國仍彊健蕭相成名在轉輸歸去灞陵秋獵晚莫嗔醉尉夜喧呼

送彭年

畫舸來自吳江水皇州踏徧諸名山天門表裏金銀闕陸海東西虎豹關橫笛正逢秋月滿題詩渾亂錦苔斑柴門久待嵇康駕願爾棲遲且勿還

寄蔡九逵

縹緲峯髙碧霧重仙人樓閣隠玲瓏新文出世諸生法大道行天萬古同未見江湖徵李泌每勞卿相問王通休誇林屋煙霞勝霖雨蒼生望未窮

寄王履吉

石湖東畔艸堂低日日乘舟泛越溪鼎轉丹砂驅鶴守匣封雄劍惱雞啼林中餉客蒸黃獨澗下褰裳弄紫霓愛爾棣華情不淺詩成彊半憶徵西

送羅誠甫訪新安王太守

黟江水澄淸見底黃山裳發暖薫人京華欲問新安政十月聞君踏早春

沈懋學遊金陵歸杭﹝六首﹞

王會車書一統尊神京南北控乾坤長江險作雷霆鬭鍾阜髙爲龍虎蹲

吳越千山斷續靑西湖那似大江澄東來歷歷看形勝獨見彤雲護紫庭

茱茰錦帶系吳鉤半醉來登太白樓喚取美人歌白薴任教明月下西洲

君到金陵秋气新紫茰黃菊照江滣崔嵬一片龍山石又見荊南落帽賓

靑山一洗煙華色徐庾空流怨曲長才子來觀商邑盛卻歌殷武頌湯王

詞鋒撇捩鮑參軍畫法侵淩鄭廣文長傍牛車歌白石空傳鵷侶滿靑雲

賦陸如愚白溪上

倒注銀河水潛通石澗泉月寒鋪素練云淨濯靑天照影須眉見澄心冰玉懸時看气五色隠隠發龍淵

送王子新遊溧川

王生龍鳳姿夙慕嵇阮蹤舉目局四海何心顧樊籠詞標文苑秀書擬絕代工端居不出戶華譽溢金鏞浩蕩五嶽懷婚嫁猶未終問訊罨畫溪結想三茅峯采芝共誰飱石髓或可逢顧予疲薾人枯魚困泥中望望紫煙駕引領遡長風

送許彥明往松江二首

結友不知心履綦空累百與君山林交心迹兩無隔不見輒相思相見終昕夕歲暮誠寡徒繾綣荷三益今晨叩蓬戶車馬有行色臣恣山水遊亦以衣食役畬田間三泖霜落事秋獲言念四體勤顧此十口迫浮生寡歡悰玄發亦已白天寒早返駕勿作久遊客

東吳多勝友逺念因君勞累歲不一見每慚平生交扁舟過蘇臺覽勝虎山橋笠澤控海口登丘望雲濤髙詞競摛錦古意相投膠水國早寒夜霧盡霜月髙淸宴出美酒鱸魚解鸞刀窈窕子夜歌依稀白雲謠因之發幽興並令塵慮消

贈汪生然水

愛爾溫如玉丁年卽善詩名從三辟重身作五侯師醉月淹京國觀濤歷海涯還家事幽討長下讀書帷

題濯足圖壽陳隠翁

尹山山下湖水浮仙人髙居湖上頭歲取灌田供薄飯時來濯足弄扁舟塵埃濯盡玉體淸手攀瓊樹踏雲行子孫學文兼學稼咫尺不入夫差城我心愛之恨莫從蔦蘿空思附長松遙持海上千年酒寄向湖東七十峯

贈雪舫君

北風天地肅大雪何繽紛長江夾萬山千里同一雲江水東北流素光靄氤氳恍如黃天蕩歷亂鷗鷺羣又如海門口白蜺駕龍君道人發髙興放舟龍江濆燕磯風飄飄石帆浪沄沄中流自鼓楫前浦金焦分手持一斗酒坐玩波濤文浩歌黃竹篇十斗乃微醺登艫指東海蓬閬窮無垠誓把安期袖看曳飛瓊裙回風卻返棹未得通殷勤下顧濁世士塵网徒糾棼歸來雪微止西山帶殘曛卻笑剡溪上杯水安足云

贈朱子價

入洛新傳小陸才通家能爲李膺來淸風坐發幽蘭詠逺興春流曲水杯舊樹閱人經兩世啼鶯向客囀千回翩翩彩鳳雲中翼徙倚髙梧病眼開

送王九之入京

澄江館前江水流徵帆五月下揚州玉京臺省多知己會聽常何薦馬周

贈蘇州教授錢宏甫二首

傳道靑鞋入舊京亂山何處覓經行因君卻夢西湖色一夜垂楊滿目生

蘇湖敎法胡安定漢代醇儒董仲舒組繡空文麾舊習虛無髙論大新書

書畫上贈總憲王公

煙霞地隔靑林逺日月天回紫殿深浮世行藏非二道達人憂樂本同心

陳九臯將遊五嶽過餘贈詩輙答四韻

白鶴東來毛羽奇翩躚上國振光儀云隨五嶽仙人仗錦爛三都才子辭過眼江山皆有色懸壺日月漫無期嗟予老病蓬茅下煙水逍遙劇夢思

與王佺

長安季主洞幽明市肆談玄折賈生抱病老人茆屋下倚風欹枕聽江聲

和答同年朱君佐邦伯二首

四方綱紀日夫子耀龍光小試關民社髙才失廟廊風嚴松力勁艸盛豆苗荒耿耿循良傳千秋數趙張

馳驅空病骨偃仰負淸朝獨采山中藥期尋海上橋懷賢歸水鏡憂國望星杓千里聞金奏泠泠勝九韶

贈王光祿克明遷北寺

燕山控華夏中天開紫京聖皇握宸極萬國朝繁星金陵舊丰鎬庶府羅公卿夫子光祿彥雄才能發硎討叛奮南楚四海馳英名五等未儋爵三命詎爲榮密勿紫泥詔宵旰側席情簡知由一徳而豈資割烹五味濟其和雍雍事調羮髙爵日以峻泰階行且平山人伏巖谷永願歌徳聲

贈別張汝益還松江

金陵菊黃酒如乳吳船系在江亭樹玉尊狼籍猶未收浮雲已暗君行處艸堂索莫增離愁羨君髙義古人流縕袍不恥狐貉立千金一諾憐交遊愛而不可見去亦何時來明來挾策朝天去遲君一醉鳳凰臺

贈鄔戶部佩之入賀元正

魏闕元正會萬方鎬京奉使羨仙郎旌旗過岱衝祥雪冠佩朝天近禦香龍護衮衣當五位鳳調蒼律應三陽兩都擬就張衡賦並獻丹墀薦壽觴

哀歌行弔周封君

君不見太阿錚錚豺虎讎鉛刀繞指矜和柔又不見寒松蒼蒼澹無色桃李榮華耀朝日蕪陽封君不可起前輩典刑今遂已片言鄕黨倚泰山千金散義如流水蔡邕不愧有道碑涇野傾心逸民史嗚呼故老凋喪人則哀髙門赫赫空成灰

寄壽仲憲長與立

淮南小山眞得地洛下耆英最長年入竹琴尊明繡服倚云蘭桂布芝田門庭舊訓鄕人法服食奇方海客傳後圃種松今已長稱觴應傍老龍邊

寄壽方僉憲時鳴

淸朝早脫惠文冠石浦雲濤拂釣竿伯仲大名天下重行藏全節古人難居山歲久松鱗老閉戶秋髙桂樹團靑簡丹砂皆長物酒杯花蘂足交歡

和女文自壽二首

天印峯頭望太空海天冥漠快髙鴻煙霞窟宅將儔侶玉雪襟懷見始終曳履那沾東郭雪枕書長占北窻風虛無大藥千年鼎潦倒滄洲一釣翁

風塵無路上漁蓑林壑逍遙樂事多花底笙歌傳酒賦水邊臺榭散行窩素心一任浮雲變華發其如大藥何新買小山皆種桂綠陰靑子任婆娑

送譚子羽歸眞州

鄕國富才英譚生最淸發眾中挺眉宇開云見華月腹笥書崢嶸罄折口恆訥賢關三千士讓爾名突兀長江隔家林定省暫歸謁槐黃赴秋闈一戰建奇伐手持靑瑤篇騰踏獻金闕

贈斌老

山僧無事睡方濃夜半何人忽打鐘背卻松陰還露坐月輪髙照殿西峯

送徐禹量逰溧陽

寶劍靑驪照國門飄飄豪气識王孫車前掛得椒漿去瀨渚先澆烈女墳

贈孫三

江左孫郎義士風解披心膽結才雄耕田帝力果何有避地隠淪將爾同淮水皛茫雲霧外艸堂疎散竹林中更憐天印山頭月長照樽前酒不空

挽白巖太宰喬公

世業韋門盛時名魏相優銓曹標宿望畱鑰領諸侯廟議山難轉人才网盡收金天髙太華滄海納羣流國有蓍龜在人傳藻翰遒江山饒賞詠劍履獨行休再擬經綸起俄成汗漫逰丹靑歸大化帷幄罷前籌殄瘁邦家卹風猷史閣修舊交紛雨泣異域眇云愁一奠猶無所相知豈盡酬惟應晉川水遙會海東陬

送劉生承恩歸太原秋試

麟角鳳嘴見者奇火齊木難光陸離太原劉生气殊眾年甫二十髙名馳韋賢相業更三世戴聖明經傳博士白壁風儀不動塵洪鐘扣答如流水寶劍腰懸明月光秋闈小捷何足當看拖內殿靑絲履笑踏君家白玉堂白玉堂非難取胸中家學貫伊呂千秋萬歲奉明主

淸曠亭酌酒同許隠君贈別臧子明進士春試

臥病空山孤艸亭玉人髙駕扣巖扄開樽勝地臨千嶂揮麈淸風倒六經三月杏園看走馬幾年書閣照囊螢丈夫事業須彊健羨爾登朝兩鬢靑

和趙克用自壽

髙人定性謝韋弦可怪臨書尙作顚白髮交遊多後輩靑山行樂有前緣忘機盡散談棋社好事仍抄種樹篇塵海風波終日異醉鄕泉石自年年

壽華母

萊婦仍聞住帝城班姑何必敎宮庭家規累世傳爲訓子姓成行頷不名舞鶴自能翻壽曲蘐花元解散憂情瓊筵繡軸尋常事總讓髙門孝友聲

壽徐禹量母

綺閣斑衣呈壽酒玉山丹實走仙桃傳詩令子人倫重開國元功地望髙河鼓雙星爭送巧秋千百索逓分曹相誇彩綫淸燈下閒繡宮云滿素袍

贈仲庵鄔封君

俗士各有營髙人澹無欲締構靑霞居吟諷紫芝曲境空遺安排形忘破羈束莊生賦逍遙老氏捐殆辱杖屨金焦峯夢寐江樹緑有子奉滫瀡無煩問缾粟

贈顧生斯道

昆侖鮮頑璞丹穴無凡禽吾宗著東吳挺拔皆秀森羨爾甫弱冠器宇遂澄深神駒未展足龍泉斂銀鐔耽玄托雅志和眾敞虛襟古稱黃叔度汪洋浩無潯若翁信不忝克肖生寧馨朅來遊建業周覽龍虎岑髙歌臨長江泠泠有餘音顧我山中居慰意良已深彈琴對秋月款語修竹林明朝動歸檝遙懸天末心

金元賓自吳赴山中商定王履吉遺槁臨別有贈

王子不可作遺編重南金珊瑚逸海底鐵网勞行尋元賓奮髙義搜羅逮幽沈玉札聚緗帙虹光耀詞林玄經不覆瓿侯芭名至今完此連城寶重爾傳燈心四海莽寥闊誰應嗣知音

送吳銑入楚

嶽陽樓頭江月輝洞庭湖邊燕鴈飛秋深獨客興方逺天際孤帆風正微九日他山茰菊酒百年空谷芰荷衣武昌沈約多詩興聽賦蒹葭贈爾歸

田舍聞柴京兆致仕

臥病空山秋艸深愁聞京兆謝朝簮吾民薄分去慈母野老獨吟傷寸心茂樹淸流從所好朱弦瑤瑟有遺音扁舟東下三江水極目浮雲白日陰

和嚴太宰生日

丰鎬幾年淹吏省虞廷多士望朝衣臺衡地重公何晚金玉文髙世所稀共識皇情優且渥莫疑吾道是邪非傳聞稷契頻推讓黃閣風淸正啟扉

贈陸司諫浚明遊金陵還吳

陸子入金陵飄飄若神仙足著逺遊履髙詠名都篇朝攀虎踞石夕弄湯池泉窮搜六代迹下拍靈運肩它人安得近相攜惟惠連睠余臥江海杖策枉茅檐會面驚發攺吐心知性偏問渠解綬故舉眼睨靑天呼酒不停飲竟醉眠花前淩晨告別去往就丹陽船浩蕩震澤水相望空雲煙

山橋候送王道思

念與髙人別郊圻出餞遙陽烏先羽節夏葉暗河橋鳳起文堪羨鵬摶勢莫招願旉鄒魯化終贊聖明朝

壽楊山人

巾舄飄飄山澤臞偶然遊戲入皇都花前絲竹堪陶寫橘裏碁枰絕叫呼舊說登仙多鶴骨誰家生子盡龍駒漢廷丞相張蒼老羨爾能傳大藥壚

題印空捲贈楷僧

皎月天空那有影寒潭風動始生鱗心從定後離塵刼眼在無中見法身可信住山元是幻也知荒殿不須新須彌亦合俱推倒臨濟曹溪若个親

贈施子仁入汴二首

君上夷門瞰大河遶城秋色起洪波梁王賓客知誰在莫唱蓬池阮籍歌

熊轓皂蓋大梁遊回首金陵二十秋聞道西關子城下鴈鴻飛盡水空流

郊居寄陳九臯

髙人棲道院逸思滿秋山鶴立天壇淨梧飛露井斑幽探行獨影麗句動羣顏可信金陵勝皇居紫翠環

陸浚明再逰金陵

一片行旌去復來名山千疊系髙懷不辭淮水迎風棹要縱秋臺玩月杯李白綺裘人競看謝安歌扇客重開雄豪今古知誰識玉笛胡牀漫自哀

贈張濟民

長桑飲上池能見垣一方華陀得神授爲人滌肝腸豈不絕塵軌終然稱譎狂張生仲景後起自秦越鄕少年讀素問淹貫靈樞章執脈炳內照先幾決存亡聲名徹四海豈獨傳維揚訪余空山曲相畱但壺觴形骸委大化何心扣災祥惟有好山癖所願足力彊囊中有靈藥請授一匕嘗

送陳九臯還山陰

秦望山人艸木衣能令巖壑動光輝逺逰吳楚詩名大長揖公卿禮數稀摩詰風流兼善畫嵇康豪宕本忘機都門不久畱君住手把幽蘭賦式微

贈別張榘還眞州

長江水如一匹練與子隔江少相見春來對酒花滿枝冬去寒林積冰霰人生萬事在少年功名早奮三才前舊穿楊葉有妙手此飛便合衝靑天爾不見漢家文學稱揚雄晚詆詞賦爲雕虫它時得路展經濟後有韓範前夔龍

哀攝泉居士三首

天意眞難測仁人竟不延長辭淮水月何賴攝山泉尊滿仍余酒囊空豈剰錢想應生滅際已悟大乘禪

玄度先朝露逢時輒損歡城春花月慘江晚水雲寒苦調悲鄰笛淸風憶素冠山南多舊寺那忍過長幹

感激投膠契酸淒屬纊言白頭余積恨黃壤誓酬恩往事成今古交情接子孫獨憐孤鳳羽能慰九泉魂

答蔡九逵新春旅懷見投一首

把耒空山學治生雪寒人靜始歸城倐驚江檻新梅色猶記春梁乳燕聲過眼歲華添老鬢閉門交態任浮情中郎好古翻多事爨下仍聽朽木鳴

壽張時琢﹝東海翁子也﹞

海翁醇儒冠文藝乃餘事巋然英憲朝海內勤仰企天人騎箕歸龍種發神驥伯仲忝周旋晚交屬其季詩名動巖壑家雞習書字穆穆孝友姿五常白眉異庭階衍芝蘭諸孫更嫵媚西來乞我詞獻壽爲遙致旣驚瑤環相益嘆箕裘世大徳享未終後嗣宜爾熾祝君壽千年孫子據髙位源源餘慶流乃盡天報意

送楊晉卿赴桐鄕

飄飄黃綬早臨民鄕國髙才每羨君官棹近連藩省水縣齋長對甑山云蛟龍遇物多濡澤奇驥追風自出羣世徳循良應不忝祇今臺省重求勲

山中集卷三

●欽定四庫全書

山中集卷四

﹝明﹞顧璘撰

○賦詠詩共一百二十二首詞六首

以鐵冠壽徐子仁

幹將煉神劍遺我鐵一丸道逢洪厓公爲制頭上冠形模半月偃金波錯微瀾晶熒金天气照耀素髮寒贈子介眉壽綴之瑤華簮偃蹇靑林側魑魅焉可幹

題叢篁白兔圖

贈喬太宰公千歲靈毛雪點幹九秋仙杵玉聲寒爲懷修竹長洲苑暫下天邊明月團

詠幻住庵辛夷花寄袁尙之

野寺春風二月餘辛夷著花紅錦舒詩人夢把一采筆佛海幻出秋芙蕖芳菲宛入右丞塢馨香儗載靈均車明年欲棹酒船去袁宏雅興終何如

瓜

靑門子母互勾連五色如雲亦可憐試問故侯提劍舞何如髙壠枕鋤眠

題許經歷詞所藏雜畫冊

畫山貴生气畫水如欲流哲匠精思得神解俗工乃向丹靑求僧繇以來到馬夏一變精工入蕭灑後來沿襲失本眞卷軸顚狂恣麄野許君天機深愛畫得玄理收摭滿緗囊筆力盡奇詭層巖疊嶂通杳冥艸木生態俱含情神遊飄飄淩八極紫芝宮闕芙蓉城由來妙藝貴賞識如君精鑑不易得君不聞中郎不向柯亭宿龍枝終然作枯竹

賦陳中丞家雜畫五首

駿馬在異骨權奇揷面髙人間那乏此難遇九方臯

牛可理百畝書能知經綸耕罷究千古阿衡果何人

作詩驚百代何辭苦雕裁方與元化冥豈知軒車來

山中千歲鹿毛如白雪花禦爾恣來往穩於蒲輪車

海上鰲峯萬疊靑歸來鐵杖帶龍腥黃塵世事如翻掌都付仙公幾夢醒

紅梅素帳

皎皎吳綾雪瑩累累梅蕋紅殷五夜瑤臺素月千羣玉女朱顏

修竹吟和鄔戶曹佩之十二首

二月金陵桃李花春風吹醉五侯家修修畫省篔簹谷玉气蒸云化碧霞

蓬水浮筠路何許月明共接飛仙語云邊靑鳳去無聲遶徧幽庭獨愁佇

落花風雨逗餘寒春恨詩成醉懶看曉起前庭新竹長墨華書滿翠瑯玕

出墻初見雨梢齊拂石還憐露葉低淸影靜搖明月苑碧沙寒漾浣花溪

攤書獨據烏皮幾洗硯時臨墨池水日斜何處散幽情散發行吟修竹裏

纎纎細竹映虛廊紫筍穿苔自布行時有髙人來嘯詠他山十丈漫爲長

空堂三伏轉淸秋滿院重陰瀉碧流竿澑素霜寒挺挺葉含輕吹晚颼颼

荒云漠漠荊江滸霜霰蕭條殘野■﹝古﹞堪羨仙臺尺五天枝枝碧玉承春雨

籊籊淇園靑竹竿移栽華省映朱欄吟空鸞鳳淸風逺墮地龍蛇白晝寒

靈女雙雙下紫霄踏歌江渚采蘭苕憑將嶰谷伶倫管送入鈞天協鳳韶

竹君不及花奴色可惜相知眼中少阮籍元非曲糵徒王猷獨擅人倫表

小徑中林宛轉通薇花秋晚墮疎紅三三五五含香侶耐可婆娑退自公

寄題文徵仲玉磬山房二首

曲房平向廣堂分壁立端如禮器陳拊瑟便應來鳳鳥折腰那肯揖時人詞華價並金聲賦壽酒歡生玉樹春法象泗濵眞不忝畫梁文藻翠光勻

小構山房護竹垣道人行坐自云寛湘簾散映圖書亂石枕橫搘夢寐安世祿後先三曳綬詩懷今古一憑闌堪憐海月經檐白正照前溪綠水寒

題宜男便面寄朱銘甫二首

宜男照耀後庭春笑雜蘭芽揷鬢唇良夜繡帷傳吉夢雙雙抱送玉麒麟

北堂靈艸忘憂種南省尙書積慶家欲頌螽斯歌子姓試開紈扇數叢葩

丹泉歌贈顧生

葛翁煉藥吳山巓丹砂入井流丹泉洞門一閉緑苔滅至今寶气橫靑天山人築室幽澗東飛泉灑壁秋霞紅飲之不饑復不渴碧眼漸換爲方瞳買藥金陵未歸去月明猿鶴空延佇束取陰符向白雲燒丹直傍泉飛處

宗伯嚴公禦書樓三首

宗伯樓成气槪雄賜書遙拜渥恩隆千年聖澤傳金版五夜文光貫玉虹稽古桓榮元好學談經劉向獨輸忠欣承明主崇儒日一體君臣志業同

重樓髙揭楚云低中有圖書護紫泥子姓傳家開閥閱山靈潛地守封題蕓箱積架無殘蠧月案研朱有降藜恩寵自天光價重鄴侯遺事豈能齊

樓上新藏萬卷余法筵元是舊陳書虞廷際會風雲合孔道光輝日月舒未許旁人誇寵數自憐家世得菑畬遭逢卻嘆千年事空使孫通起漢初

嚴子寅小閣

幽棲易爲足容膝豈願餘日覽陶謝篇時臨蘇董書樂此永昕夕自顧無斗儲往往賦佳句馳聲滿鄕閭

周臣爲余寫水墨山水大障徐子仁特賞其妙口占謝之

崢嶸華嶽三神峯移置艸堂雲霧濃泉飛樹挺气生動羽人彷佛中林逢周生作此特神妙髯僊見之欲狂叫眼中失卻梅花翁人間豈乏鍾期老

刻絲梨花

素娥春舞翠綃衣宴罷梁園月影微水底靈鮫何處見卻偸嬌艶入仙機

牧牛圖二首

牛背澤且適牛肩髙嶙峋登之挽其角歡如就文茵原艸被雨綠芳樹夏葉新行歌重陰外何羨輶軒塵

牧兒三尺箠烏犍惟所使吻渴不及泉奔逸顧乃爾大徳在順情民物同一理馭眾有安危毋謂悉由己

施子仁湖山畫障歌

吳趨祇誇金閶麗何如震澤東山美夏后舊導三江流範蠡初逃五湖水波心羅列七十峯蓬壺散揷碧海中塵寰斷絕煙島逺靈橋上與銀河通棲巖架壑多隠居樓懸閣轉傍靑虛侯封共指千秋橘飽飯仍兼萬頃魚此中遺逸盛才傑樂志披心任交結春申賓客廣文詞慶忌後人能射獵人生有緣生福地有酒長對包山醉但持緑鬢傲林泉何用靑衫走城市不到山中三十年忽開圖畫興翻然春來裹茗搖煙艇與爾先嘗悟道泉

鶴泉歌爲王偉純賦

白鶴夜啄飛霞峯山頭泉飛如玉龍泉鳴鶴唳天地肅長風吼徹千巖松泉上髙人毛骨靈十年洗心箋六經文詞出口戛金石已卻煙火辭膻腥當今聖人出禮樂昭典刑爾棲林泉胡自寧巍巍阿閣五云上試展垂天彩鳳翎

棟塘行贈李封君

山翁種棟野塘上歲久根株如鄧林髙標上拂星漢迥長枝下蓋千人陰气淩風雨力排蕩根盤厚地窮幽深甬水回波恣潤澤龍山飛翠連蕭森玄蟻移封不敢近遊龍掛影時興霖白鶴生子於其上露下靑天揚逺音山翁依之結茆屋百里亭亭望喬木手校詩書課子孫身備人倫化鄕曲萬石何慚古朴風太丘善變澆漓俗憩陰看山誰與語投竿取魚非所欲有子乘驄淸四方顧此謳吟意恆足君不聞陶令五柳垂淸風王氏植槐生上公李翁之棟兼二美家聲世澤何終窮

陽湖曲贈王禮部直夫十首

陽湖在何許乃在婁門西雲水相澹泊能令髙士迷

陽湖媚煙霏不減欹湖道宛轉子夜歌賡酬有同好

扁舟蕩雙槳琴牀兼硯幾旖旎傍丹鉛笑殺鴟夷子

鸂鶒對人浴鵁鶄夾船飛物性各有適幽懷澹忘機

生事在湖水與世了無陵淺渚拾紫芡深潭撏碧菱

陽湖信自好五月荷花鮮移舟就楊柳驚問逰女船

震澤浩無涯三江風浪惡彌彌陽湖水艇子隨住著

長洲不復苑齊云那有樓陽湖淸淺水千載長悠悠

舟居無往來端坐披白帢閒釣季鷹鱸戲牧龜蒙鴨

明湖落天影澹澍古城邊春風艶陽月滿鏡百花然

金陵八詠和湛宗伯

牛首山

天開雙闕定神京羅立千峯拱衛成形勝金湯誇百二紫煙長抱日華生

觀音巖

江橫北郭水浮天拔起靈巖紫翠懸夜向空冥歌海唱魚龍掀舞佛樓前

靈谷寺

曽是前朝古佛壇天皇畱此侍金棺松杉十里蒼云暗陵寢千秋玉露團

雨花臺

古臺開士說金經傳道天花落紫冥廣舌不來塵海變春風惟見艸靑靑

東山

相公逰時花滿蹊盡道秦淮勝剡溪回首洛陽輕一擲江南花月使人迷

梅花水

泉生石底無泥滓復映梅花淸可憐山人濯纓明月下一夜髙詠蘂珠篇

淸涼寺

禪宮逺嵌碧山幽亭榭淩風居上頭舉酒天邊賖月色振衣林表拂江流

雞鳴山

金陵佳麗四方聞雞嶺平窺錦繡文萬井煙花纒碧樹九天樓閣護彤雲

謝許司徒惠金露酒

蓮城名醞美走送荷情親芳露承僊掌淸風近聖人藥和宜老病梅賞稱先春野客慚空腹陶然得醉醇

和陳魯南遂初齋四首

地縈淮水曲門枕市橋頭城郭煙花遶山川紫翠浮開林通鶴徑架檻弄魚鉤興洽蓬壺外飄飄賦逺遊

涉世齊諸妄冥心近四禪有言皆象外無物逺尊前古帖臨池搨春酲枕石眠懸車自吾志何必問行年

曠志髙云上浮榮逝水東狂歌隨楚老力稼習豳風道盛賓長滿心淸室屢空揮毫多妙墨誰謂晚疎慵

灑落陶元亮孤髙管幼安葛巾逢酒漉木榻借書看嘉樹光風轉遙山積雪殘苦吟近成癖終日懶衣冠

以紫瑉瓜杯壽女文侑之以詩

東陵五色瓜精彩化雲英墮地結紫玉流光燭巖扄仙人夜采掇剖之爲巨觥神工謝雕琢朴質疑生成瀉以丹霞漿日月炫晶熒長跪獻翁壽雄飲吞長鯨五內忻灌沃上藥資流行三載換緑髓十年骨盡輕出入紫煙表壽與天齊傾

謝顧新之惠緑萼梅

閬苑仙人萼緑華天風吹送蔡經家煙紈夜透冰肌白正映西墻素月斜

題徐翁仙老障子

長松並立摩髙空深山何日無淸風倚樹不語者誰子眉髮似是商山翁白石可飯泉可飲下視濁世飛塵紅

水僊

翠羅裙帶玉搔頭渺渺湘波素月流莫遣紫簫吹斷續碧天寒露不勝愁

題畫

千峯流云送鳴雨萬壑長風戰髙樹擁蓋山人何處歸林深野寒日將暮日將暮行路苦天地陰陽倐忽殊山人愼勿輕出戶

題徵仲雲山

江聲喧艸閣雨气濕楓林云外靑螺影匡廬幾許深

爲全老作世尊像偈

我聞大世尊淸淨心卽是若求莊嚴身亦復墮諸妄居士設此相妙在無相界有無悉歸空佛寶咸具足一切供養眾當作如是觀

以藤枕贈魯南辱謝四韻次答

石牀筠簟鬭淸芬把贈應知薄綺纁虛質含風延爽气碧絲縈霧動波文瑯玕比徳應無玷瑪瑙論材漫有文臥向北窻魂夢穩海濤千里隔南云

夢中天子命詠玉覺後記

至寶終難璞裏藏琢磨今始見蟾肪連城共重千金價陳器還增九廟光獨秉珪璋勤對越時搖佩璲動琳瑯願教聖主崇明徳大鼎神龜共久長

汪中丞乃子子睿秀才持西湖圖索賦長句

同人昔泛西湖水錦纜牽船鏡光裏雲霧難窮夾岸山樓臺亂擁前朝寺吹簫夜登保叔樓靑林明月影倒浮逺窺天竺西方景近指蓬萊東海逰當庭揮翰疾如雨簿書不得妨歌舞風流蘇白疑可招意气雷陳暗相許鸞鵠分飛西復東尊酒放歌難再同汪生提畫忽示我竚立感嘆懷髙風看生豪气吞四方轉眼便登冰玉堂承家節操豈相忝東人歌頌長洋洋窮巖舊詩如可識爲掬湖波洗苔壁

題王鳳梅小畫

艸閣柴扉映水開雲松不著市朝埃扁舟載得蒹葭興何必溪山雪後來

寄題張希孟都閫隠居四首

石出江門蹲玉龍白雲橫束括蒼峯幽林坐嘯無人見祇聽鸞音振萬松石門精舍

永嘉城北水心寺寺下髙人鑿石居向老拈杯渾懶慢滿牀拋散六韜書水心別業

山夾回溪抱日流荷花百里錦云浮人間擲卻黃金印長破蒼煙弄釣舟東溪

龍湫瀑水逺聞聲鶴嶺仙云變采呈瑤艸滿亭抽碧玉道人趺坐學無生逍遙亭

麗卿宅觀燈席上賦

美酒華燈樂此宵詞人髙會慶淸朝條風累日春初動明月千門雪半消未許峭寒欺鶴氅且傳新曲度鸞簫江南舊勝依稀在羅綺塵香十二橋

賦料絲燈

畫架髙懸寶炬紅文綃光透彩球空雲霞巧織天孫縷水火潛輸鬼國功珠箔玲瓏宜映月玉屏虛薄自含風殷勤萬里提攜意消得詞林賦詠工

簡亭爲殷奉常賦

山人苦多事卻走林中居孤亭結疎竹一榻了無餘手撫陶公琴口誦莊生書赤足不裹襪直鉤時釣魚客來自傾壺醉臥方蘧蘧毋勞問名氏葛天之民與

寄題袁永之列岫樓

髙樓隔金閶乃瞰橫塘水畫棟切云浮雕題翼風起曠望臨大荒川原敞千里洞庭七十峯羅列窻戶裏矧玆靈巖近松檜森可指美人樓中居懶慢謝冠履輕舉希靈仙髙臥儗豪士支頥對靑蒼傲然薄城市林煙潤琴絲湖月漾書幾舉酒歌慨慷神逰蕩無涘玄暉儻可作詎羨郡齋美

薛吏部君采園四詩

牡丹亭

朝下天老堂夕歸臥丘樊揮金買花種長恨不滿園牡丹花之王千本豈厭繁火齊大盈尺錦障羅成藩日張金穀宴娙娥滿前軒丹粉艶華色含情各無言但覺麝蘭薫潛惱蜂蝶魂此時對美酒春風散微暄髙歌淸平曲竟坐空百尊誰能逐駒隙束帶遊朱門

瑩心亭

秋至金气肅池水日澄停遊氛夜消盡徹底靑天明道人心源寂塵事了莫嬰飯餘隠幾坐興起緣池行鷗鳥飛相親鯈魚樂無驚羣動各自得生理澹且平與爾兩無取誰復思濯纓

大寧齋

眾人皆棄我我始有一身百年握重寶何事殉他人伊尹樂兼善引世以自任阿衡𨿽達志五就亦艱辛列禦憂五■﹝將上食下﹞老耼西出秦放形無何有混混泯疎親松栢中棟梁丹雘損其眞檏■﹝木敕﹞山中樗庶以全吾神

退樂園

薛子蚤登朝吐辭驚眾人蛾眉遭眾妬局蹐長不伸自從返初服遂與漁樵鄰心淸故無累迹逺乃遺塵開園當近郭樹藝招陽春時卉循節攺親交敍情親列席藉芳艸漉酒脫絺巾醉來任聚散豈復知主賓寄言謝當世結束非吾眞

於按察泉莊雜詠

左山

靑蒼萬古色日日落吾幾吾已忘吾生山乎爾誰氏

上泉

錯落萬頃田潺湲百丈泉山人日秉耒飽飯對山眠

淸流關

頗笑古函谷曉出雞鳴客四海今一家巖關石門坼

赤湖

古邑今爲田城闉復何有時見遺世人長歌一回首

云屋

茅屋依靑嶂松枝拂戶低鶴來休便住畱著白雲棲

月池

淸池如半璧下浸靑天月依稀玉兔邊側露金銀闕

院卉

園花滿百種種種足春光百年春盡醉才得九千場

園蔬

盥口就晨飱靑菘間黃獨還聞石家廚啖乳薦豚肉

逺嶂

窻中列逺岫傲殺謝玄暉地是煙霞窟身仍薜荔衣

平巒

翠屏髙千尺行坐日相對宇內有紅塵盡在巖巒背

魚沼

眾魚聚淺水誰謂鱗甲微中有赤色鯉雨卽隨龍飛

鴈疇

昔飛逺塞外映月落虛弦今向仁人側隨陽宿野田

柳堤

手種春楊柳盈盈緑滿堤居人不自覺過客竟須迷

篁徑

竹下有幽徑本爲裘羊開淸風滿庭戶時聞抱琴來

對菊十首和魯南

羣芳搖落候生意獨欣欣欲趂霜前賞曽勞雨後分黃金開正色紫麝散奇薫願以蘭爲友那知竹是君

幽藂多傍砌淨植故當軒葉抱孤根起花分五色繁石湖方勒譜栗裏漫開園請看東籬下成蹊豈待言

種來分小徑護處揷疎籬欝欝淩霜葉亭亭閣月枝气淸渾絕俗香逺更忘私本愛金風爽誰云獨後時

漫爾稱花品天然謝俗妝金精應太白土徳正中黃雅韻宜丘壑貞心傲雪霜頹齡如可制永願薦壺觴

丹桂香殘後名花見亦稀一枝零曉露三徑總芬菲飲水人多壽飡英世已違惟餘黃染色猶近內家衣

孤標霜莫祟弱植露多恩爲問重陽月誰言芍藥尊品奇千里致根老來年存千古知心地蕭蕭五柳門

濁酒嗟何至淸吟幸可酬獨憐盈把色掇取一籬秋制枕功偏永緘書意更幽騷人歌令徳蘭蕙本同流

鬭種矜多葉臨開愛獨枝名髙隠君行情逺逐臣詞慘冽神逾王摧殘性豈移不隨梅共落玉笛任君吹

直幹依孤竹繁叢混眾蒿幽香一散漫秋意失蕭騷落帽山人醉移尊使者勞郊居日相對隨興坐亭臯

黃菊眞宜晚霜寒色轉鮮栽培元得地服食擬登仙丹粉休論色笙歌別有天杜陵憔悴客相伴艸堂前

賦陳鶴飛來山房

何年泰嶽峯頭石飛落東溟海上沙雲气摶成丈人影霞標開出隠侯家

題徐禹量畫上

山人學稼築郊居已與人間萬事疎走狗飛鷹身手倦獨臨殘照看農書

雪

白雪吹花散艸堂晚檐爭舞北風狂微陽力戰重陰候素影潛回午夜光髙步卽思行鶴氅淸酣無謝薦羔羊郊原萬木皆搖落獨見中林古栢蒼

雪和魯南二首

雪積寒城曉人眠野屋深二儀元气合萬木早春臨白掩羣峯色靑含寸艸心潭冰知徹底猶有凍龍吟

雪飄何所似玉樹落晴菲雜霰融還凍因風集更飛糟牀催猛注書幌借餘輝灞上騎驢者紅鑪肯漫依

繡球花

不惜荊山玉裝成素錦球春風解憐汝拋擲與誰收

白芍藥

繡幄千金種朱門百寶闌一枝煙月影偏耐道人看

和魯南後臘月六日對雪三首

歲暮風仍積春臨雪並來寒聲偏戀竹陽信早傳梅點樹疑花綴迎風學絮回捲簾同客賞還愛蟻浮杯

向老年增臘多情雪媚人神京移白玉絕調抗陽春潤麥歡成澤凝階幸滅塵最憐丰稔瑞先慰艸萊臣

地逺平能布簾疏巧解尋云低圍素野松勁擢靑林食盡烏難下池融水漸深閉門僵臥客何有畏寒心

夜雪

色換虛窻曙寒侵陋室窮鴈迷天一色雞唱夜方中客棹帆應重燻籠火不空此時鍾嶽影白晝宛疑同

題蕃王閱馬圖

遼西畨兒好鞍馬一生射獵長城下權奇嶽聳汗血溝不惜千金鬭髙價蕃王𨿽老心未衰沙場愛養蛟龍姿日中牽出自閱視剪鬃刷尾調奚師屏間美人誇眼力能按馬身知馬徳就中選出千里蹄左右相看俱動色祇今朔漠淨風塵良馬皆充上國珍畨兒不敢向南牧歲歲來稱獻馬臣

竹泉詩爲邵正甫作

南山靑靑修竹園下有泉水流其根雲中有源深且逺澗底無泥淸不渾月明似見鸞鳳浴風過忽聽笙竽喧道人睡起自洗耳散發石上開淸尊

○詞六首

木蘭花﹝答介溪禮書二首﹞

望紫雲宮闕曽出入更行遊向鳳閣揮毫龍墀曳履籍甚淸幽千載明良慶會天地徳獨抱寸心酬魯史專行筆削虞廷疊和歌謳華旃日侍豈畨休殿東頭朱扉黃閣班行回回歲月悠悠遙想而今樂事西苑畔碧樹正淸秋玉醴長沾鳳斚繡袍緊趂龍輈

慨山人老矣逃澗谷息朋遊盡細竹成園寒松夾塢自占巖幽天與淸風皓月從受用不費一錢酬管領匡牀石枕安排野調村謳餘生莫更賦行休眼前頭淸閒滋味無何境界盡已悠悠莫笑先生太赸些个物相伴度春秋濁酒新烹郭索閒窻靜聽鉤輈

點絳唇﹝元日陰﹞

殘雪明階擈簾微雨東風峭狐裘貂帽可信春曽到令節神京合遣陽光照天公抝暖顚寒倒一任梅花惱

意難忘﹝鷺洲宅賞燈﹞

光爛紅燈正珠簾盡下玉斚髙擎銀屏烘夜影火樹迸春星人散誕歲丰登對偉麗神京雪尙凝微風料峭澹月疎明那堪主客多情任銅壺漏水報過三更傳香添鴨鼎選曲度鸞笙連夜醉不須醒更告與良朋盡元宵都無十日莫揀陰晴

玉連環﹝和石亭賞燈﹞

彩棚燈障千花簇影搖紅燭更闌客醉且淹畱月影在闌干曲滿座錦衣花襆雅吟追逐不須檀板共金釵如此樂今生足

臨江仙雨﹝中柬譚子羽﹞

抱病登樓無意緒滿城寒雨蒙蒙一樽何日與君同捲簾芳艸碧呼酒夕陽紅堪恨賞心多不偶依然枉卻東風扁舟歸興莫匆匆江梅他自落別有海棠叢

山中集卷四

●欽定四庫全書

山中集卷五

﹝明﹞顧璘撰

○賦類

適賦

華峯子時之逸民也淸標髙格碧髯彤顏或者謂其有絕俗之風倫出塵之骨榦也嘗考盤於白華之陽喜呻吟乎南華之章朓屐恭■﹝敝上毛下﹞房杖然韁時逍遙乎華峯之麓或登賞乎華峯之崗興至獨往物我以忘矢心永樂結盟相諒乃自號曰華峯子也室堂之偏捲阿孔腸拓名囿布羣芳結孤臺跨長岡靈筠百尺夏木千章葳蕤紆郁■﹝火燕﹞煐蔥蒼奇花錯陳怪石交相枝構虯驚葉團掌張蕚浴日以移姸鳥命風而流唱當是時也主人出坐客至呼簋言纚纚其不窮志飄飄而孤舉紉蘭佩之陸離制荷衣而容與修洵雅潔禔禣倎俁掲軒幌而云流擁茨亭而山出引淸奏而魚遊抗髙音而鬼哭柔風爽腋蹴踘回而窒僚丸明霜滌場弓矢調而愁羿日退則時舞袖臨階或過庭問禮是以和心神固膂力不事乎虎顧熊經而自胎其鶴齡龜息止山子嘆曰善哉華峯子之適也客有進而言曰若知其致是也乎其上焉以後阪翁之爲父繩武而光貽燕以祉下焉以新泉甫之爲子琬琰待沽瑰琦映席惟夫作之有人述之有繼是以謝鞅掌於衷營獲悠揚於廣適也止山子曰然哉夫人並生天地之間物我相形得失交著不能不啟牖於謀圖而懷機於知慮也是故私竇通而眾欲投嗜端燃而饕門燥眈眈虎視僕僕形勞故惟無畔援於歆羨乃樂吾生之閒休盍觀諸物乎雕籠熟粟非冥飛之所願屬彩縶鏤膺非林走之所托性無他求其適耳是故至人漠富貴於浮雲倐乾坤於逆旅方其適也將不知寥廓之爲容會運之爲久沈藏之爲無貌色之爲有挈日月於弄丸幻萬物於芻狗謝法制之牢籠齊羈系於斷藕是以軒服不足爲之安鍾鼎不足爲之飽譽流不足爲之芳黼黻不足爲之繡眞葆玄元彭眈先後陶朱執鞭王謝引驟𨿽萬乘不得以臣鄰況五陵而可以執而友耶客曰曠哉子之言也至人之適華峯子其或幾乎止山子曰吾將言其適也未言其至也精明所之出闇入知望境投趨登堂造室

逸士賦﹝有序﹞

晉上淸節吾於隱逸傳得五柳先生一人耳觀其詩原之性情暢之天眞而沖淡之味蕭散之姿孤髙之節有如寒泉出石靑蘭伴谷獨鶴翔云疎桐倚月每嘆飽淸風於百世而恨不得相與論志於一時也時客有攜五柳圖請言爲柳塘翁壽者邱子曰吾之慕陶久矣吾不得靖節而見之得見有似於靖節者吾愛焉吾不得似靖節者而見之得聞有似於靖節者吾愛焉夫自周道衰而士棄徳世皆朶頤腥鼎附體犧文以誇饜耀間有懷異以矯趨者亦惟取終南爲快捷方式耳柳塘翁信能澹然無欲與世相遺而少似於吾靖節吾當爲其賦之賦曰繄天地其逆旅兮日月吾之軺輪惟造化爍鑪錘於神巧兮疊詘信爲之始終羌萬彚胞貫於坱圠兮奄蜉蝣之寄蹤惟達人之洞■﹝山尻﹞■﹝山宒﹞而趨悟兮無畔援以歆乎華榮顰腐鼠競鳶烏之吻啄兮將裵回擥輝而奮翥於崗桐葆吾眞於貞一以不解兮竢修短而順享乎旻穹開三徑以成趣兮來五柳之淸風依稀乎吾陶翁之不汨兮臥北窻之羲農祝子之壽考兮樂斯志於無窮行將考盤於子所兮與子弄丸於天宗

升平賦

夫自桃谷迷津遺恨武陵漁父芝山兌道流聲商洛碁翁遂令後世耽情肥遁薦志陸沈者莫不屬心髙潔景止芳馨焉然予嘗讀髙士傳及桃花源記未嘗不憮然罷捲慨其所遭方嬴氏之亂天紀顧民生之如露晞號嚴迅震法密凝脂當是時也揺首犯禁重足懷疑是故知者逃名達人遠迹奮鴻舉而甘豕遊避危機而謝繒及恐恐焉入山不深投林不密則其所以種朱桃啖靑芝放身長往與世相遺者乃其不得已也而又何樂乎締觀其歌夷考其事則慨唐虞之世遠托深谷之逶迆懷富貴之憂大甘芝艸以療饑率妻孥於絕境樂艸木之無知世秦服而昧漢況魏晉之推移則其情可悲而志固可識也肆今吾人忘日月以優遊順陰陽而消息夏葛冬裘倦眠饑食羸稚相保上下各適儐籩豆翕兄弟靜琴禦衎家室時賓四鄰或來三益俯仰寰區讎論今昔感莵絲於女蘿固纒綿而交結廛城郭以憩幽林登壠邱而掃紅葉死徙同鄕桑麻連業樂彼逍遙順其生滅夫所以獲此者豈無自哉當我皇明啟運萬姓攸隮列聖建中四方來極文承武開漸仁摩義所以垂今百有八十餘年重熈累洽林鳳郊麒烽寒斥堠兵寢潢池民稼而饔婦桑而衣是以天下皥皥四海祁祁爰擊壤於康衢忘鼓腹於帝力而曾莫知其故也昔者武成奏功歸馬牛而士女來綏宣王復古歌鴻鴈而流離安宅夫當傾否亨屯之餘乃遂其室家胥慶之願則吾人丁久安長治之世而保其休養生息之樂者其相去亦已遠矣況於艸昧而引去者邪使後世有桃源翁芝山老未必不自嘆惋而追賞吾人之遭幸也誕今享有諸樂咸不自知因感而賦升平焉

山中集卷五

●欽定四庫全書

山中集卷六

﹝明﹞顧璘撰

○敍類

贈諭少府歸豫章

諭子簿崇持簡而守默抱直而屏諛君子慶其必得於上下諭子曰繄古先王大同而不有分定而相忘上安下協是謂太康古道惟郁名乃用趨剖同爲有功惟已出上者亢其位下者甘其屈此簿屬所以難也𨿽然其能捨吾志以從人乎於是守官三稔秪承庶正分惟謹不以重惟疾趨爲謹業惟修不以承意集事爲修君子謂其能立蒞玆有民吶吶然示人若訒粥粥然示人若無能問之故曰言以加民治之厖也能以乘知政之擾也蓄徳以觀民作乂也君子謂其達本有弗若於訓抵於法明而刑之有難色問之故曰教之以昧民乃作僞柰何肅刑以逞乎君子謂其知愛行不幹於時故聞弗達一日暢然歌於庭曰十畆其堂兮沃有桑緬彼邱陽兮樂且康時姑蘇唐子攝於崇聞其歌而曰諭子其解民事乎殆將隱矣趨而入諭子曰來何適也子知夫物乎鶴不能備其彩以滿人之愛也烏不能變其聲以奪人之惡也況於人乎吾固不能逐逐於時也吾其歸矣不謀不卜不欲變於是唐子出謂子霄曰信已者仁之勇也惠人者仁之順也達時者仁之則也諭子其有道之士乎子其昌乃言張乃行吾將號於眾以振俗子霄曰嗜善若饑揄善若售厚之道也吾何愛於言

贈建州守鄱陽詹公奏政

肆我聖天子奮治中興惟安民知人是急累諭宰臣愼重守令夫民邦之楨也令民之怙也守令之綱也是故統令在守裕民在令壽國在民宜國家將是務急也歲丁亥鄱陽詹公以衡部郎出守建州夫建閩之大國也匪才弗任公至謂其寀曰治大國猶治甫田也勤乃薅無俾莠驕以妨我嘉實也夫下玩則行犯上玩則回刑行犯治之梗也回刑民之冦也是故治世之政上有直刑下有順民僉曰兪旣敷政滛善者刑無舎圮族者刑無舎匪彜者刑無舎侮文者刑無舎勇以干分者刑無舎於是四民攸墍羣宰舉職期而政興三年而治成公乃報政於天庭時汝參軍攝崇事民化於公之政可臥治冬十月公取道於崇其小人曰行必得君願藩臬我土以惠我有眾其君子曰行必得君將弼我天王以大惠於天下汝子謂子霄曰試卜之遇漸之巽子霄曰自下而上曰漸大順於人曰巽艮山也巽風也風行山上被物廣也其輔政以漸惠於多方乎於其行紀兆以贈不敢致其私愛而豫爲天下之公賀也

送範浯洲北上

浯洲子將北徵過止山子爲別有憂色止山子曰吾聞諸夫子丘也東西南北之人也子能樂一邱一壑也乎何別之難也浯洲子曰咈吾聞君子居順則事志困則事祿吾將以事志也非事祿也憂進也非憂別也蓋重進則位升位升則志光是故君子愼進而後悔亡止山子曰咈昔函冶氏得艮劍獻之齊侯齊侯不以良還之愛不及鎰越人載千金折而不售一劍也輕於齊而重於越君子憂非良耳良必無獨知子憂不亦惑乎且吾聞歐治子之道矣恃剛則缺恃芒則鈍寶良者之過也是故函之仁以韜其精飾之禮以文其用淬之義以養其斷礪之知以全其鋒將焉往而不利哉浯洲子作而喜曰子其良冶乎笵不遺物

贈邵北淵明府報政

惟我國家分職庶位三載乃考續以上下其秩監古制也惟按臣廣耳目於四國巡其守土察其俗尙體其情隱徵其治迹稽其聲實有嘉續焉夫然後與報聞於上酌古制也北淵邵侯初拜上髙令甫期月更賢崇安旣敷政崇之民富人詛之窮民謳之侯恐而疑詢之故或曰侯之政先農野而後富室急公賦而緩私稅故民之向背乃爾侯曰咨皆民也夫奚而不字夫治民猶治水也疏其壅滯後緩先急則利漸且及東堤西防左漰右壑其傷實多夫勢有所弦組行有所後先事有所巨細義有所重輕情有所若逆順而循之治之則也兩而參之政之厖也夫富羨其畆耕食其力羨畆者給人者也食力者給於人者也蠲此錙銖助彼鈞石損此絲縷益彼尋尺夫誰而不可詩曰哿矣富人哀此惸獨是文王之所先也夫國取於民惟制是經上之禮也方物畢獻罔敢用怠下之義也紆徐以市恩容與以納逋攣連箭徵夫然後盡取之一朝民不以急乎是故積而取之重其困也分而出之疏其力也傳曰用其一緩其二王政之所不廢也而煦煦而沾沾而求悅於人人非所能也君子聞而嘆曰易有之君子以裒多益寡稱物平施其侯之謂矣時當道有謀遷崇學宮者侯私憂曰玆役也民無困於財力者乎謀旣協乃曰崇有廢寺之產足充材甓民且滌場可輸力徵玆其時也乃鳩工程役而敕之曰惟棘惟度其毋廢我穡事七越朔告成乃功富無困徵農無困力於是謳者繼詛者一君子曰侯其能崇乎政謀於義不謀於民於時侯以報政行士人相與餞之郊子霄揚爵而壽之曰侯行當懋官侯惟大崇政以敷治於多方絜矩之義備矣益乃位損乃志是謂不有其始侯其圖之侯起而謝曰藉二三子之力倘末及大王之寵靈敢不奉以周旋祖飲而別

壽彭母丁氏

彭子遂與邱子嘗遊晉安返於延津彭子得目疾阻道於建安一日心惻謂邱子曰必遺母憂問之故曰心惻旣明日至自崇者曰彭子之母疾且篤彭子憂之邱子請蓍之遇復之頥蓍者賀曰吉其辭曰維鳩於飛其子及及載翔載集爰得我食彭子疑邱子曰復亨出入無疾朋來無咎反復其道七日來復利有攸往又奚疑也夫坤母道也居而志在外震長男也出而志在內是故心動則神馳心郁則气讎其疾之由乎坤震會而爲復陰至七而陽復子母之會近在七日疾其交復乎坤土也坤而復生道盛也震雷也雷而復聲遠聞也母亨子其將得名乎坤變之艮艮山也其壽之祥乎詩曰如岡如陵三壽作朋復變之頥頥養也震釡象也艮居上所以受養也上九之象曰由頥厲吉大有慶也其子之終孝乎吉又何疑旣七日彭子歸子母之疾尋復越明年而母壽六十或謀諸邱子往修慶事邱子曰往年觀彭子母憂而心惻可以覘子之能孝子出而憂瘁可以覘母之能慈母徳子賢有足徵矣吾請以昔蓍終之夫坤而艮也彭母之壽其得安貞之吉乎進此固弗艾也已復而頥也彭子之孝其爲上九之養乎進此其弗禦也已玆其慶之始也是言也蓍之辭也神之告也非邱子之言也僉曰然往以蓍徵終以蓍信亦理也哉

贈旌奬汝文川參軍攝政崇安

汝子攝崇政簡而民安之旣三月道靖而商歌年登而農慶深谷有老人曰今者神人胥和國其有君子之治乎倚杖出而觀政時柱史東浙虞公聞而旌之以勵庻正或告邱子曰崇之君子聚而謀禮將實篚修敬造公堂而享焉子盍往之邱子曰不知所謂曰將以言其獲譽也邱子曰示民飾聲非所以昭訓也復有告邱子曰崇之小人聚而謀禮咸簞食壺漿登公堂而享焉子盍先之邱子曰不知所謂曰將以言其獲上也邱子曰示民習諛非所以昭訓也汝子其將不享乎昔汝子之攝崇也予進而謁焉嘗與之論治汝子曰惇實成徳名浮損志今之攝崇也予復晉而謁焉嘗與之論人物汝子曰職命自天定志由人夫朂人以實嗜譽非情也示人以命援上非義也締觀其出政也民之有爭化之修睦使自相枉直晦其廉也衝雅自飭人無私謁嘗曰非謝之也民直不幹耳晦其廉也其上交也無諂容其臨事也無執從嘗語人曰分以輿禮舎禮謀恭非所志也政在宜民泥法妨義吾不忍矣夫譽處之來物之寄也汝子必不以爲華是故旌別淑慝邦之典也政之紀也物之則也於汝子奚與汝子聞之曰邱子知予哉敢不勉而使子言之弗信

送竹鄰吳少府入覲

今之謂良吏者於其才焉已耳是故文簿書者爲業修棘徵輸者爲能賢果聽斷爲勤敏按臣以是求監司監司以是求郡守郡守以是求宰職則今之仕者得無以是賢乎夫簿書古以稽實今以飾欺徵輸古以定民今以病下聽斷古以殉直今以殉其好惡則今之所謂良民之所謂蠧也我崇位閩上游山髙而土寒地衝而役重故民易以困急或長貳以艮稱才愈優政愈敝而民愈促吳君丞崇適宰以艮擢吳以貳攝政易以近民靜以居業慈以惠物寛以憫過政不煩而民不擾時按臣監司郡守問之簿書則曰案牘未淸也問之徵輸則曰民力未紓也問之聽斷則曰民志未孚也讓之退而嘆曰夫訟貴平不貴斷賦貴均不貴聚簿書貴情不貴浮吾不能以是職矣或語之曰上以是求之子而子不以應吾懼子之於譽也吳君曰君之命臣以爲民所柰何棄民以要聞於上君子聞而善之夫徳萃渙之本也才理渙之器也徳以基之才以出之古之所謂良吏也今之爲政者才足以售藝其蠱於民者幽以深鈍足以養拙其疎於治者章以淺章以淺猶可禆也幽以深不可爲也是故與其才也而寧鈍與其藝也而寧拙玆吳君將述職不知今之宰相所以求於羣辟者亦猶今之按臣監司郡守之於宰職與否而民所依以爲安者則在此而不在彼也於其行疏此以贈或因得聞於宰相

送宋穆齋照府還任建州

子霄學古而未能信恆締觀今之從政者以徵學焉夫位民上者政有所乖順澤有所屯究眾有所戴貳皆由民隱之壅達焉耳壅而弗逹有三病焉明不足以燭其情其病也蔽動不足以宜其政其病也僻行不足以厭其心其病也欲崇久而無政職此之繇哉歲丙申崇宰遷秩民起而告病當路者曰崇急矣乃愼其所委而誤信於所任政由舊而敝日滋民又起而告病當路者曰崇益急矣若之何時文登宋侯爲建州幕賓行浮於位於是委崇篆焉至而嘆曰紀綱者民之閒治之幹也是故政之有紀綱猶國之有墉家之有垣也垣圮而墉敗侮將及矣其何以衛民夫維蔽而後綱紀缺僻而後綱紀亂欲而後綱紀壊是故缺則民玩亂則民憂壊則民攜夫誰而與於治宜崇民之病也於是貞其號令察其向反修其墜闕剔其敝習程其章度肅其防戒甫三月而綱紀振興始而森如而民畏旣而井如而民馴卒之晏如而民懷宋侯喜曰民畏而後知政民馴而後知義民懷而後知教治可幾也已冬崇宰至侯將還政歸建州民相萃而憂曰何以獲侯之終惠以觀善政之成旣而相謂曰安知我宰之來不猶侯之子我乎哉安知侯之去不以其子我者以告我宰之子我乎哉吾人可無恐矣子霄曰觀感應而信王道之易易也宋侯告我多矣

壽黃粹翁

邱子臥靜於止止山中客有以黃翁之壽來言者邱子曰嘗聞子粹翁之治生也植之以勤培之以儉故達且茂也夫風鵬不任其翅不能扶揺乎九虛神駿不任其足不能馳騁乎千里勞則獲不力不振道之順也市中之井泉不盈尺山下之蒙流而爲澤無他積與耗之分爾宜其壽也客曰勤儉壽乎邱子曰壽之輔也又聞子粹翁之治身也重恩報謹然諾夫重恩報厚也謹然諾信也天不積厚不能冒萬有地不積厚不能奠眾形況於人乎日月不守信不能售其貞明四時不守信不能集其歲功況於人乎宜其壽也客曰信厚壽乎邱子曰壽之基也夫人之生心爲气主气爲神馭神气之藏性命之鄕也是故勤則無怠心儉則無侈心信則無欺心厚則無偸心不偸則神不賊不欺則神不浮不侈則神不耗不怠則神不眊夫神之所萃气之所赴也會神於靜與道爲命會气於順與道爲性會性於命與極爲眞壽不足言也子粹翁質美而未學守其有固足以壽達吾緒論啟其戶牖可與天地相悠久惟子告之

送程貞父應選貢北徵

惟我明選士有三皆監古也惟歲貢得周遺制世惟辭章競而本實荒法久而敝士畫而不奮於是乎朝廷曰貢不如科天下亦曰貢不如科聖天子奮治中興復古更化詔天下貢在得賢罔攸濫否有常憲於是有司進鄕之老與其裏之長敕而告曰於汝鄕汝裏有積學以待問蓄徳以待庸者乎有則以告有而不以告惟汝辜於是庠論其雋鄕紀其徳裏呈其行憲臣讎其藝而賓興之君子曰選士之法壊祼袒視情坊範蓋至士蓋輕古制復賢其至哉嘉靖壬辰程伯貞子應崇貢旣行邱子上父會藍子周子徐子範子任子於幹溪以觴程伯貞子貞子曰某惟粟妄抱四方之志敢不徼恵於二三子以終所貺邱子曰子治易有司廣經明行修之士而選於子易其備矣觀之辭曰觀國之光利用賓於王夫天王賓之戒以盈也故謙之辭曰無不利撝謙夫君子不以能上人撝其謙也孚於有眾是以利也貞子曰敢不戒溢邱子曰謙而不已業乃廢故幹之辭曰君子進徳修業欲及時也子其毋忘初心貞子曰敢不勉以辱君子徳邱子曰上行不已道乃困故坤之辭曰敬義立則徳不孤夫臨事知難曰敬見可而動曰義協於上下曰不孤惟子圖之程子再拜曰子言盡矣遂爲別於是諸子擊觴以爲節歌捲阿之九章程子繼音而謝曰兢兢徵夫長懷靡及中心藏之何日忘之君子於是乎知程之行不負於上下

贈無盡上人

邱子講學於雲山僧舎浮屠氏無盡者年六十其徒請言以紀其壽邱子許之時相與遊者不悅曰孔墨楹立而道璋判宣父以攻子軻以辧彜訓聿章開我後人今夫子之與之言也言而上之潰其坊言而下之棄其忠無乃不可乎邱子曰子蔽於時哉昔者周徳衰而左道熾將以瞶眊於天下孔孟憂之其攻而辧之也恐恐然弗縝弗嚴是懼故歷越千載吾道丕明賴厥弼也肆惟我祖爰敷文徳抵於海隅明體而視之禮畫式而視之規俾服裔於佛老者咸執從於禮樂祀祭朝慶之辰俾得締瞻君臣上下幽明之節化久而孚故今問釋於釋釋曰不知問老於老老曰不知則今之謂釋者守其冠服宗其稱謂焉耳其服徵輸稅奔走王政致愛饋親執喪三年皆相忘於堯舜之習辟之鱗泳於水而忘於水也君子曰歸斯受之矧入之久而顧欲言以出之邪且無盡慧而能謹敬賢如弗及恭禮如調饑珍文如護貝毖行如執盈其必深探吾道之中正直畫於其教而潛以赴之矣吾將與其進也而奚病二三子喜曰夙聞末世之教有三今知聖人之化維一爾因述以贈無盡無盡笑曰邱能愛人

贈顧少府述職

邑之有簿明勾稽一賦稅裕國定民其職也夫軍國之需朝廷責之藩司藩司責之郡郡責之縣縣責之簿簿不能徧諭於其民又責諸其裏之長勾其所已輸稽其所未入按籍而刑罰之絿則失上弦則失民是故簿亦不易職也或曰國有常賦斂有常期君子行所無事亦何難於簿哉昔人嘗言之物或過求難於抱影事或倚辦急於奔星是將任怨於上乎將任怨於民乎則簿亦誠難矣昆山顧子簿崇至而嘆曰民國之幹也財民之歸也奪其歸失其所以爲干國將奚依於是歲徵每緩徵而後期數爲監司短之顧子曰得罪於上患在主簿得罪於下患在吾民主簿可患吾民不可患故崇里巷無胥吏之呼而民得以優遊卒歲不知邑之有簿者皆其恵也歲辛卯顧以攝宰述職天子曰能恵宜於簿再蒞崇無攺昔政越三載甲午顧復以攝宰述職諸裏之長咸依依焉邱子曰民心不可以彊致恵之萃人也如此夫政所以利民亦所以利國也中正惟則上下交裕治之成也與其先國而後民無寧得勤撫字拙催科之陽城爲保障不爲繭絲之尹鐸其末世之良吏也乎於其行敢以是說爲當國之進退人才者言之

壽安溪嶽處父夫婦雙壽

邱子讀書武夷山中坐伏羲洞取易而觀天地萬物之原時彭子以嶽處父夫婦耆年疏其行徵文爲壽疏曰處父矢志林壑嗜乃儉朴稽古自師適分而樂施政於庭式榖是似內相克敬閨門雍穆邱子嘆曰予方讀易於乾坤而得天地之性情焉於否泰而得天地之功用焉幹之文曰大哉幹乎剛健中正坤之文曰坤道其順乎承天而時行夫處父履遁無慕剛也稽古不怠健也懋行而休中也刑家而從正也不亦近幹之義矣乎厥配不違有終含美無譽是謂順承之道其得坤之常乎夫健而不息幹之壽也靜而有常坤之壽也法乾效坤享年永久夫誰曰不然夫天地順其性情安其功用則上下交而爲泰不交則否否者原之乎乖者也泰者原之乎和者也是故陰陽和則天地泰君臣和則邦國泰夫婦和則家道泰是故五行布而三光正四時行而萬物通天地之泰也四維張而九疇敍庻績熙而兆民植邦國之泰也父父而子子兄兄而弟弟夫夫而婦婦家之泰也是故天地泰壽在萬物邦國泰壽在社稷家道泰壽在祚胤蓋泰者大也諸福之萃大有之慶也而況於一身之壽乎請書之取徵於其子

大觀之遊贈金子

金子將遊京師邱子語之曰今之士勤占嗶以鳴學競雕鎪以鳴文申刻論以鳴義執徑行以鳴節彼所謂豪傑之士也夫乾坤之淸寧艮坎之流止日月星辰之懸象風霆雨露之變易寒暑晝夜之往來昆虫艸木之消息會運之升降帝王之禪繼聖賢之潛顯制度之損益錐簡之縱橫人道之綱紀聲音彩色之錯紛象數形體之同異皆文也是故俯仰得於觀察感遇豁於登臨參伍通於變化探索入於髙深反身體於性情考問協於古今靜觀會於象意酬酢順於感應皆學也是故君子必交萬變而後盡文知周萬物而後盡學全體不息而後盡守旁行不流而後盡義吾所謂豪傑之士者然也豈守井甃之樂負篆璧之能者得窺其戶徑邪今子之遠遊也出閩關下湘楚度吳粵望齊魯遡淮徐抵燕都吾知登崇嶽而攺觀濟驚濤而新目會物采而辧方聞歌謡而采俗緣禮制而顧趨仰帝居而敬度萃衣冠而讎論感興亡而弔古一寵辱而定志歷夷險而增慧則會其萬足以博天下之文貞於一可以一天下之學夫然後虛中而應不固必以梏其守權定而從不適莫以戕其義是則大觀之益也不然交於外適以奪其中所謂出之彌遠得之彌少者也傳曰一鄕之善士斯友一鄕之善士一國之善士斯友一國之善士天下之善士斯友天下之善士夫曰鄕曰國曰天下非以眾寡大小言也第善之次耳子之玆行也亦可以自考金子曰敢不敬訓

送藍汝汲領歲薦之京

邱子少而狂壯而不返動而咎於俗邱子懼而疑曰吾行非邪何困乃爾也旣而得程伯貞子剛植不僕而相與翼焉於是執而不變繼又得藍子叔汲通敏不滯而相與翼焉於是信而不惑矢相砥淬而免於戾時聖天子吁俊更治詔下諸監司舉經明行修之士歲一人焉壬辰崇簡程伯貞子而賓興之明年癸巳簡藍叔汲子而賓興之僉曰得人夏藍子行過邱子爲別邱子曰吾之有二子也猶墉之有幹車之有輔也舎若輔去若干吾懼及矣子行吾其隱也何以與我藍子曰吾聞窮達曰命庸舎曰人見可曰時殉正曰貞故君子定志以懋貞變通以趨時虛已以竢人體道以居命所以造徳也故知遁不變謂之固戒哉惟子邱子拜而曰霄不敏敢不銘諸牖藍子曰自吾之得子也猶畦之得鋤近鋤則治逺鋤則蕪吾今懼子是遠矣何以與我邱子曰吾聞至足不富於祿至貴不華於位至明不眩於俗至勇不奪於欲故君子反直以養勇窮理以養明尊義以昭貴蓄仁以昭足所以立業也故知進無義謂之溺惟子圖之藍子拜而曰渫不敏敢不志之軾遂爲別

壽雙溪伯兄艾年

雙溪伯子雲霄同曾祖之兄弟也及艾萃族之眾凡若而人皆同髙祖之兄弟也率其子侄章其物采戒其牷醍陳其音器屬雲霄修其頌辭往爲之壽雲霄曰咨吾聞之太上有民徳而忘分其道曰淳中古有民分而忘禮其道曰化下古有民緣禮而飭其道曰治是故徳衰而後分辧分夷而後禮始禮敝而後文熾文廢而後天下之情四潰是故古人重分而愛禮今人重禮而愛文𨿽然文以輿禮禮以閒分分以位徳故君子之於禮也不以文廢昔者先王重養老之禮所以教天下之孝也重昭穆之禮所以教天下之弟也重宗子之禮所以教天下之睦也孝以仁其老弟以仁其長睦以仁其族仁立而親親之義盡矣玆役也三善之道備焉尙齒以昭敬也隆長以昭敍也惇族以昭厚也在昔先民之訓曰人人親其親長其長而天下平道不亦重乎古禮不講俗日下偸厚薄親疏長幼之分日以■﹝氵梟﹞裂君子無寧緣文而愛禮哉夫厚薄乖謂之紕徳親疏乖謂之紕義長幼乖謂之紕禮三紕作俗日不可爲矣吾樂玆役之能懋俗也夫萃族可以觀仁萃愛可以觀義萃敬可以觀禮萃順可以觀報眾美萃可以觀徳詩曰俾爾戩谷罄無不宜言所萃之多也伯子其將輯熈於純嘏乎僉曰善於是子軻子權以長於有眾則屍禮子昉子柄子林子萬以達練董所有事而統之曰岱曰瀚曰桓曰朴曰惇曰旦以恪而顓所執不以攝懼勞而或弛也曰雲門曰雲臺以嘗學問節文其所習命之擯以佐禮云翰雲霽云鶴云鴻授之聲歌以侑觴曰良材曰一桂曰一柟曰京曰所道曰之道咸與旅酬之禮故以少從時伯子率諸子盛冠服迎之表門之左再拜而升於兩階禮旣成乃延諸父之長以次陳席卑尊咸集萃族而大享焉諸子起而歌行葦再歌常棣其聲紆紆然司歌者起而歌角弓以和之其聲殷殷然君子聞而曰邱氏之族其後乎上下和而能敬

贈胡丹山少府還政甌寧

崇小國也當七閩之衝不百里而服郵傳之役凡三捨歲產不足三萬而供具無虛日蒞玆土者皆以爲繁劇之國或任才以逞令有所必行政有所必從罰有所必加役有所必徵供具有所必費刻期以集事凡裏胥之役於官者蹶蹶焉相率於路窮力張喙而應接弗暇自謂優於其位不知政日修而民日困上恬下憊久矣崇之爲敝國也歲辛丑崇乏長貳時胡子簿甌有懋聲當路簡任而委篆焉胡子嘆曰木煩於振風者不秋而脫水煩於危川者不激而號物煩則病民煩則困知其所由困則知所由安之矣於是緩不棘之役省得已之費去妨民之政無從已之令有質平於庭𨿽得其情必曲諭以義使自相悔勸事有咈於情亦不輕箠撲以將其怒未數月民是用親裏胥之徒獲就其業以供其役而從容於寢哺之安境治帖然若不知有縣官者邱子嘆曰吾嘗讀詩至無羊篇而得牧民之道今於胡子徵之夫牧以牧爲事者也縱其降飲寢訛之適而事於薪蒸雌雄之獲是舍所有事而職思其外矣詩人何以取之惟其不以牧牧之乃所以蕃其牧也使謀地而日驅之引縶而時聚之𨿽芻若邱陵失其所以爲性爲牧何哉蓋勞逸異情順之則適擾之則困大都然也此任才者所以勤而寡功而相安無事者之速效也太上之治耕而食鑿而飲出作入息而相忘於帝力夫豈有他無爲爾胡子之政不能使民之不知亦可語行所無事之知因其行紀其事以贈且以告作聰明於多事者

壽範母

徐孺人者浯州範伯子造士之母少府石泉翁之妻也初少府翁將仕請母卽祿母曰吾勌於勤憚道於回遠汝惟懋乃業吾蔬食且旨汝罔懋業吾將祿食不飽往哉勉徳事君毋以予故翁退有憂色孺人請曰夫子將有君而不色豫何也翁曰豈予知哉昔人不屑斗筲之役以違色養表陳情賦思歸是亦人子也柰何去母從君吾悔吾志也孺人曰竊聞之善親者養志其次養體善子者勞之義不敗之以姑息今夫子仕遊而母不閭望知母將義之勞不知夫子將志養乎體養乎吾聞歐陽子謂無離憂者無志樂亦君子所與也而謂非邪翁曰予行將女以相則母氏奚依孺人曰婦人之道義莫重於從禮莫大於孝夫飲食衣服細故也羈旅之從用具孝敬承事禮之大節也敢不敬事請以羈旅辭而願待命於姑所也夫臣業或■﹝垂夬﹞君子之羞婦事罔飭將誰其咎往哉勉徳事君毋以母故翁謝曰女惟克順吾無懷矣乃戒裝以行時翁之子在總角翁曰隨母曰居孺人曰吾訓諸於是祗承於姑敬而能禮恵而有恪和徳而孚衷動順而便體備物而用具先事而投隟且日訓子以親仁來善師業聖賢爰樂姑志故翁𨿽賢勞王事間關在外凡二十有年而母頥享康樂不覺翁之去其左右而翁亦得以攄其抱而立其位無內顧以亂方寸者皆孺人有相之力及翁致臣母尙豊顏彊力心神不衰而子亦徳業大成邦人推慕故君子每以刑於頌翁而以安貞之義歸孺人也夫擔榮爵而享尊逸性豈於人殊哉孺人去此而甘獨旦以周旋於姑側不忍一日而逺去者必其性分之不可解而天下無足以奪之也其去眾人奚翅十百歲癸卯孺人年六十因書其行槪壽之以俟職史者之采以告天下後世之爲人婦者

贈董東屏明府膺奬

崇七閩之喉國也仕遊者往來於南關日相踵武居土之民富其餱糧飾其驂乘備其供帳戒其從衛執其徒役日不遑處是故民日病而財用日困守土之臣於送往迎來儉則失上丰則失下失上則謗興失下則怨生崇亦難宰之國也東屏董侯拜崇令或爲之恐曰國之敝也如之何侯曰吾聞治敝民猶烹小鮮也是故民擾則疲魚擾則飥善調者定之以靜而熟之於漸耳是故不患國之無政而患治之無權也奚其敝旣至首與民相約曰吾無新若令以眩女聽無更若政以亂女從女惟閒女分職女業吾民之良也於是開誠以比下鎭靜以休力裁節以舒用擴度以容過緩期以視成甫期年上下相安崇國用治於時禦史南湖徐公巡其疆土嘉其政尙而旌其治績以爲諸郡勸於時二三君子相率爲侯壽命辭於子霄霄曰諾敢不供筆墨之役以從執事乃言曰夫庶臣分長牧之責其業官也滌志明義修其潔也守箴恪位貞其度也鞠躬盡瘁坊其瘝也因時立政酌其動也四者庶臣之所以自成匪名之務惟夫按臣有耳目之寄其業官也周詢廣諏懷靡及也旌別淑慝明典章也章采樹聲廣勸懲也升賢引能成忠藎也四者按臣之所以自成匪市之私也夫在下位者業下不畔援以歆名在上位者業上無黨比以樹私二者勢若相戾而實相成也今董侯以靜定牧眾不更張以自逞不炫耀以謀譽是圖其所以宜民而不圖其所以自宜侯之仁也徐公以綜核采實不上政於紛更不錄才於炫耀是取人於所知而不取人於所求知公之明也吾聞有道之世明於得人而仁於得政是故觀動可以知政觀政可以知徳觀徳可以知治世道之升行於此卜之

壽表姑曁氏六袠

予嘗讀禮經至內則見古昔後王命冡宰降徳於眾兆民當是時自朝廷宮壼以及委巷閨門之間莫不有女師姆訓以教其婦人女子所以養性情之正習禮義之閒者莫不備至及讀二南詩僅二十有五篇而十有九篇皆爲婦人之詠夫二南紀文王之化何南國之風顧無足采而獨於婦人女子之詩居多是知閨門爲惇化之原夫婦乃刑家之始古之王者所以深致意焉故於內則而得王政之端於二南而知王化之成末路教荒驅善疎術𨿽丈夫子有終其身不辧點畫者況於婦人女子尙望其知學乎宜其行靡靡而俗混混也然予嘗謂教有湮逹而性無今昔世豈無懿質懋行潛合古人之教者乎得若人表焉閭黨之間使凡婦人女子習聞而奮興將必知所騁取以自善亦足爲軫轉風俗之助時予表姑有曁氏者早適畏軒吳孟父孟父初業儒日以宦學逺討爲事而曁於內政周舉無墜不少分其營慮以坊所業有所來之賢則精具燕俎以應其罄娯之饗旣而孟父洗志於進取遂與宴然邱壑贊其嘉遁及中歲不育乃數請備副貳以爲似續計於其所生而鞠訓之勤視如已出其視昔之剪機爲諭解佩無愛樛木成詠更飾以就隱感誠而自訟者當不多讓矣則予謂表焉閭黨之間足以軫轉風俗者非邪歲甲辰曁躋壽六袠張子鵬以戚屬請言於範子仲梁梁曰予分壻也闡徳爲阿孰與傳信於公邪乃讓於邱子伯霄霄固讓不得命因論教化抽緒於閨門而風俗薫襲於觀感使世知師而承之則於凡爲人婦爲人母之道將無缺矣夫以一而風百以百而風於無窮俗不其幾乎吾聞壽之爲言久也傳曰久莫久於立徳壽莫壽於令名夫善俗立徳之章也立徳令名之幹也考成有終請以紀壽

贈張南疇遷教瀧水

止止山人將祿隱於下位乃謀諸心曰民社匪寄案牘弗勞率禮度而周旋托師道以自重莫如教職於是遂乞教職旣而感宣父於乘田委吏必敬厥業則日求所以立乎其位者恆恐恐焉或曰師道莫如嚴是故孟處賓師泰山其巖遊楊立雪程道以南故曰師嚴而後道尊道尊而後人知敬學山人以爲然及觀南疇張子典司崇訓則心易而气和簡外而願中體敬而達恕其爲教也和徳以觀之粹容以比之巽說以繹之順節以造之人未嘗見其有嚴顏厲辭之變士皆得其展布志意攄其見知從容於辭問之間以就正焉退而往往有坐春風之嘆君子曰載色載笑匪怒伊教張有之矣於是化日洽而聞日流歲甲辰乃遷教瀧水山人感而悟仰而嘆曰吾得師矣昔舜命契爲司徒以親百姓首敕之曰敬敷五教在寛易於蒙之九二取包蒙之吉在上九有擊蒙之戒旱麓之詩美文王也詠其作人歸之豈弟則古人所以教者固在此而不在彼也夫天下之物涅之可以更其色燻之可以奪其气亦曰襲染於漸非力致而彊取之也使進而不顧其安授而不諒其材去輔而不反者幾希則南疇張子養材於裕者其有所授乎然則所謂嚴者果非邪曰惟夫模範失則受直而怠事於是乎有嚴之說以矯之夫嚴非嚴也去其寛非所寛耳是故張而不弛文武不爲弛而不張文武不能則張弛之道固寛嚴之濟也𨿽然山人別而言之治已莫如嚴待物莫如寛是故愼言動之節嚴義利之辧戒諂瀆之交達用舎之命是君子之善用嚴也優之遊之以俟其安饜之飫之以俟其化若江河之漬膏澤之潤是君子之善用寛也南疇子之教崇者吾旣得之不知其將以教瀧水者猶夫是也抑復有他說乎詩曰古之人無斁譽髦斯士子之行其無斁哉

山中集卷六

●欽定四庫全書

山中集卷七

﹝明﹞顧璘撰

○記類

賓菊堂記

賓菊先生治周易順陰陽之消息謝聞達於當時結白雲之廬開靑艸之池壘石而甃編篔而籬鉏云竟畝種菊成畦惟時金風振宇玉霜肅林羣芳駕艶瑞品流馨負眾彩以呈姿殿百花而不伐臨風橫態舞日生媚先生瞻對終日沈坐敬止樂而嘆曰眞吾之佳賓也左右曰何哉取爾也先生曰盍觀乎其含化者如待沽以自韞展榮者如應期而觀光挺而拔者如賢秀拳而曲者如蹇藏疏者如特立不僕繁者如連茹而將傾而顧者如語翹而拱者如望其交加也如親其次苐也如讓其正而直也如端人向而輔者如明相淡者如淸修之彥麗者如貞淑之荘就凋者退於功成吐華者展其含章困霖而披者如沈醉乘颷而鬭者如大壯羣品咸賓乃聚斯堂相觀而善樂不可忘子霄聞而嘆曰昔者孟嘗君客珠履三千萃庭千古爲侈卒爲雞狗之雄貽君子之鄙今先生羣芳是賓輔仁於已其視田文之門何如也自晉以還卓哉靖節開荒徑謝彭澤日與田翁野老忘機而侶相飲而陶撫景而賦詩感物而寄傲將不知俯仰之髙深升沈之明晦鬼神之詘信形色之散聚況區區富貴貧賤亨屯順逆能少掛其膺臆哉今先生之居此堂也陶翁之樂克備有之敢爲先生壽於是先生載色而興抗音而歌曰結廬人境心逺地偏采菊東籬南山悠然又歌曰曷彼穠矣燁其華矣我有嘉賓徳音懷矣君子與其有陶之風焉

畫錦堂燕記

惟歲壬辰範子叔致政歸自慱羅且陟艾張子伯開彭子伯遂謀諸子霄丘子先期簡於四郊爰集厥旅講修慶秩仲秋旣望之三日癸已藉溪連子鐘子汶彭子雅至自東郊劍嵓程氏云鳯子仲文奎子孟亦至自東郊屏峯丘仲甫幹亨氏雲門氏至自西郊平川董仲子大爵至自南郊曁中城彭一徳子孟翁一秀子季徐子伯佶相與會於止山艸堂恊敬而戒豫甲午之旭卜從陳樂樹彩納繒而發子叔之子梧偕弟桐禦於道子叔禦於門三揖而入讓而升堂敬交以成禮乃陳幾縟獻酬旅錯樂具和奏子叔曰二三子惟玆寵辱敢請卒貺以承訓徳於是乎伯開賦泂酌子遂子徳子秀子佶和之子叔曰昔藉天王之寵靈輔牧惟民罔敢施厥惡以懟於有眾其何能徳子鍾連子賦采繁子汶子雅和之子叔曰匡輔之猷進退之節盛徳者當之不敢拜辱子梧進而曰公侯非儗固所辭宜恪共於有位閒於勇退夫子有之請受其卒章仲甫幹亨氏賦陟岵之二章雲門子和之子叔曰垂白倚閭其何能自貽伊阻乎猶惽順徳惟閔牖子衷子鳯賦小宛之三章子奎和之子叔曰翼善不敗實二三子是依義方愧也子爵賦鳲鳩之卒章子叔曰綿徳比俗其何敢貪天之佑以爲已助子霄晉而不賦子叔請之子霄曰重辭曰瀆又何賦也夫張子之言君道也連子之言臣道也子叔父仲甫之言子道也程子之言父道也董子之言天道也是故能牧之謂仁能臣之謂義能子之謂孝能父之謂慈能若於天之謂敬五者行於不替何徳如之吾聞之古人之燕左監而右史廣儆修昭紀訓也卒禮而不亂懋徳而不荒是謂能享其得而無錄霄不文請爲直史子叔曰愛徳之辱浮實是懼載錫永訓敢不顧諟以對揚休僉曰錄子霄拜而錄

遊武夷記

張子講學於崇將歸泛舟窮武夷之勝其徒二三子從焉遡流而上觀大王峯曰羙哉壯乎嚴而紓鎭而毅矯而不回可以觀徳矣觀兜矛峯曰武哉恍恍乎弗可禦已進善其足興乎觀鐵障峯曰二三子愼哉障以防欲懼其弗崇障以蔽心錮將奚通是故君子貴善用也觀玉女峯曰羙哉溶溶乎肅而不厲婉而不褻峻而不危正而不倚麗而不飾其聖徳之至乎詩曰云誰之思西方羙人文王之謂也有餘慕矣觀大藏峯虹橋棧列仙槎橫壑曰幻哉神乎莫之悟也已夫流峙之崇深陵谷之變態吾不知天地其幾刼矣風燈泡沫其紫陽之感乎過金雞巖聞洞聲相應曰二三子聽之夫虛則通通則應天下之道感與應而已矣可以觀學也謁紫陽書院登髙明樓望大隱屏曰羙哉渾渾乎鬰而不亂廓而不蕩區而不渙涵而不隘回而通夷而辧非大儒之居其誰能収之有遺刑矣觀仙掌峯曰君子貴平也觀天柱峯曰君子貴玄也觀題詩巖曰君子貴藝也不貴名也觀茶竈石曰君子貴用也不貴棄也觀天遊峯曰崇履非難崇徳非難觀鼓子峯曰不聞非病不實是病窮九溪而後返曰曲而通利而恆循度而趨可以觀知矣觀一綫天曰奇哉數之原乎畫一而象著乾坤定而八卦列可以玩易矣登三仰峯曰昭明哉其治世之气象乎萃羣秀而位之卑尊定小大宜可以觀政矣巍乎其不可踰也可以觀極矣恢乎其不可量也可以觀度矣𨿽峻造弗是過也乃返丘子曰張子其能師也乎心通乎道故忘物言通於訓故道章二三子識之乃記

佩蘭記

袁子愛蘭開九畹種之風露交香蕭艾俱化一日掇其芳英紉以爲佩援琴而鼓孔子之操曰蘭非眾艸伍深谷能獨芳緑艶不自媚當爲王者香其友聞而曰得無袁子出乎訪之果出鹹賦同心之言以贈之於是度閩關下楚澤歷吳越齊魯之郊所過香名滿耳至燕聖天子聞其淸馥拜貴溪令至則爲治馨香人服媚之未幾秋風拂佩遂動九畹之思卽命車復開九畹種之止山子慕風而造其室袁子握手若故知享之酒酣袁子出其友所贈之捲相語曰今者與子同心獨無言乎止山子曰昔子之往也諸子賦其出今子之來也吾當賦其歸矣遂醉摘蘭英取莖扣尊而歌於九畹之堂歌曰淵明愛菊君愛蘭淵明歸來君亦還異世气味絕相似同有詩聲天地間於是引火更酌頹然相對如夢寐亦不知歌聲之爲蘭臭蘭臭之爲歌聲也

蘿峯記

江子托迹於江湖之間而自別其號曰蘿峯主人丘子曰吾聞諸尼父山水異形動靜妙會若子得無仁知兼體者與汪子曰否吾奚敢能托適已耳丘子曰子能言子之適乎曰鄙人之國去東北二十里許有松蘿山焉吾考盤其北而南其山惟山之半石壁嵯峨惟山之巘松蘿交錯孤峯亭立列屏張幙拂天關於空蒙拒地維而盤礡崟崟嵚嵚鬰鬰盈盈傲疏簾而抱秀排衡闥而送靑登堂若拱出門如賓開一方之雄鎭貫四時而長春方時之晴霽也風交垂蓧春花落而香浮月浸疏蘿寒光凝而翠滴惟時陰暝則老藤蜒蝘驚虯起而動云雷接葉帡幪髙螺擁而籠煙靄順時變態曠心怡神每忘言於獨坐時舉酌而相親樂哉此峯永矣訂盟故引之以爲已號非靜與性宜如仁者所樂也丘子曰否子愼所適哉夫君子善用其情則感象而得師不善用其情則玩物而喪志同行異情彼得此失是故君子逺取諸物近取諸身恊於克一乃成其名蓋因物則悟象因象則悟性在物非逺而在我非近也故曰得象者忘言役情者滯物子日求之行當自獲視彼仁者之樂於吾行乎奚悖汪子晃然曰由子之言萬物偹我豈惟蘿峯哉豈惟蘿峯哉

山中集卷七

●欽定四庫全書

山中集卷八

﹝明﹞顧璘撰

○說類

廣圖說

徐子之昆弟將異居其友圖管鮑爲贈丘子因圖以廣義凖經以昭倫作圖說以貽之其義曰聖人則心其次循言其次悟象則心者無迹循言者利行悟象者振志是故易感莫如觀象啟性莫如繹言速化莫如養心聖人逺矣則心者微循言而入感象而起其君子之志乎今夫天下之物孰爲大道盡之矣道孰爲大倫盡之矣倫有五其四曰昆仲也其五曰朋友之交也古之聖人觀物而知通觀感而知化觀性情而知樂觀音聲而知文故播之雅曰棠棣之華鄂不韡韡凡今之人莫如兄弟乂曰相彼鳥矣猶求友聲矧伊人矣不求友生雅以正國棠棣其肫肫乎親親之道至矣故先之伐木有倫哉其尊賢也故次之傳曰弗順於親弗信於友昭其敍也親而弗弛故而弗棄厚之道也是魯之世訓也知敍則行不迷知厚則道不廢管鮑之義今古與之篤友者慕圖之有足感矣徐子於其弟親也異其居勢也順勢於情無垣於勢倫盡而風逺矣或曰昔人羙仲山甫云侯誰在矣張仲孝友惟賢者致賢善諸友必善諸昆弟可以觀徐子矣

達齋說

張子伯海以達名齋有取於水也訪義於丘子丘子曰思無泥理文無泥辭售無泥取達乎張子曰不丘子曰獲上無泥志冝下無泥令流逺無泥聲達乎張子曰不丘子曰言而無跲行而無躓從心所欲從容中禮達乎張子曰達丘子曰善夫子之志達也請語子山下出泉蒙達之本也流而不息達之實也江漢朝宗於海達之至也是故養其初之謂蒙緝熈其學之謂不息致其道之謂朝宗於海是故善學者其達也如流水不善學者其達也亦如流水蓋善則達而不已不善則達而日卑可畏也已張子謝而歌曰水乎水乎逝者如是夫載音而去

愛云說

云敷澤雨下土苞者甲者萌者達者華者實者槁而零者皆浡然興莫之或禦用不旣溥矣乎然咸歸功於澤云弗與焉今讀雷處士傳自托愛云觀其行皆軌動以風世務施而不徳之事人但知爲隱君子是能退然不有其有故莫之或知愛云得無取象之然乎今厥孫龍津子業儒志在民物不知亦有得於王父者不有得充而拓之相業也

雲巖說

丘子嘗遊於白塔山抵萬仭之巓據盤石而坐俯首而縱睫焉時曉云初隮充斥六虛萬彚潛形漂漂漠漠鬰鬰英英有如混沌肇開剛柔未立而渾乎無際又如溟渤汪洋波濤翻沸而茫乎莫測也丘子顧左右曰眞大觀也頃之暘谷寅賓巽鳴天籟忽爾練飛縞斷輪轉蓋縣或蕩胸而度或捧足而團或飄揚而奔騰迅倐或徘徊而意態俱閒詭變駭眸千態萬狀丘子復顧左右曰眞奇觀也又頃之耀靈旣晼碧落長澄則斂迹藏蹤神驅鬼策而杳乎莫知其所也於是丘子振衣而起浩然而嘆躊躇萬仭之岡而莫能去也左右請曰先生若有得而又嘆何也曰非爾所知夫君子之道如雲無心故天下用之足以冒四海而潤萬物則與時捲舒隨在安閒至其成功斂焉以退不同物而滯迹不與時而爭能故其始也天下莫知其有而終也天下莫知其無其有感於云乎左右莫之諭越時晉安鄭子持雲巖捲相視丘子因述昔遊以相語鄭子喜曰善夫子之能道我雲巖也請書之乃爲之染翰焉

半窓說

雷子結屋讀書而南其窓於時撫捲而會心參化而悟象緣感而暢音多於窓坐焉得之乃自號曰半窻子丘子曰半之義何謂也雷子笑曰甕牖耳僅足當他窓之半非有說也丘子曰否不然也夫半全之分也君子體其全而處其半謙之道也是故用其全則盡物而不足用其半則資深而有餘君子所以居謙而自亨也故易謙之辭曰天道虧盈而益謙地道變盈而流謙鬼神害盈而福謙人道惡盈而好謙夫謙有而不居之謂盈所以用其全也吾嘗博觀古人之道周詩祝其君曰如月之恆夫恆半也不言望而言恆何也蓋望則虧繼而恆將就進也孔子觀廟器而注之水中則正滿則覆可以觀戒矣老子曰大成似■﹝垂夬﹞有其全居其半■﹝垂夬﹞之義也人亦有言畱有餘不盡之利以利天下畱有餘不盡之福以遺子孫畱有餘不盡之用以還造化請廣半窓之意雷子曰子之言則吾豈敢吾嘗坐窓之下時見春艸流靑夜月流素掩映之間但見其半而景意不窮故吾樂吾適乃名吾名而奚有於子丘子曰有而不居吾固嘉子能以謙道有終也或聞而曰丘其納約自牖

○跋類

跋靑山雙璧捲

傅氏二子幼善屬詞皆蚤死君子惜其不壽丘子曰壽之義曰久存沒年也非壽也百歲曰期亦且死泯泯而委之壑何眾也二子才以言見必名以言存庻幾古人謂其次立言𨿽久不廢者則視泯而期者孰爲久近丘子曰二子壽

跋武岡守傅公交際書簡捲

公沒於宦啟笥惟交際書簡若干幅鄭宜人藏而歸之授其二子二子著重而藏之示守也丘子曰公貪於官可以觀臣道矣重於交際可以觀友道矣宜人知義其所藏可以觀婦道矣二子知守而弗失可以觀子道矣一事舉而彛倫具可以觀傅氏矣

跋林丰二翁詩卷

見素翁成化間疏光徹天地五溪翁嘉靖初疏明爭日月見素翁爲禦史中丞撫江右如冰雪徵西蜀如震霆位司冦如秋霜五溪翁魁天下如景星位內翰如春陽晚謫漳海如閒雲於戲玆二翁之至文也詩其餘耳

跋周少參汪刺史與傅丁戊詩文卷

丘子曰幹旄詠息下賢之禮廢孟篾旣死友徳之義荒今楚八厓公參知藩政白泉公爲郡刺史皆以二千石大夫下布衣愼賓客禮使二公相必握沐必吐哺以接天下士其文章必鬱鬱乎駸諸古之盛玆特其文之一與

跋董氏世徳錄

東屏公治崇之明年政簡而庭淸民安而吏習因暇出其所藏世徳錄若干捲載謀重梓子霄歷覧而言曰竊聞之次以相繼之謂世善以成性之謂徳是故君子兼善於通獨善於塞時而出之爲可繼焉已耳締觀董氏自唐侍郎乂公以下凡若而人其出也皆推道鳴義上而爲良臣下不失爲循吏自宋盤澗先生以下凡若而人其處也皆翊經正志上而爲名儒下不失爲髙士前芳後武父作子述歷有時代而似引無替古今可多見邪今東屏公爲政一無所茍其將世徳作述也乎夫修徳以啟世仁之訓也修籍以紀實義之承也修孝以事先禮之本也修文以詔後信之徵也是錄修而四善備世徳之光也於是乎跋

山中集卷八

●欽定四庫全書

山中集卷九

﹝明﹞顧璘撰

○觧類

賁丘觧

賁丘先生初事儒而飬器於鄕校事母至孝時將試策於主司筮而得賁之六五乃感於象而嘆曰賁內離而外艮也夫離爲文艮爲止國外而家內也君外而親內也內文外止顧遺親而急君邪吾飾其躬以事其親何賁如之遂陳志求飬於是矢心丘園竭菽水之歡樂曰用之常而慈愛交輝焉或謂之曰吾聞君子之事親也大孝尊親其次顯親其次樂親子安於素樂則樂矣而謂尊且顯則未也賁不云乎觀乎天文以察時變觀乎人文以化成天下子盍圖之先生曰六五以陰爲賁之主象在丘園蓋陽進而陰退也陽動而陰靜也陽顯而陰晦也吾奚惑及親沒守賁益堅遂自號曰賁丘示志也因復質義於止止山人山人曰富哉易也夫五君位也六以陰柔居之有下賢之象故其辭曰賁於丘園束帛戔戔又曰吝又曰終吉夫帛招之旃也戔戔淺顯之貌故賁於丘園也今聖天子廣求山林隱逸爲國家得人其將有束帛而來者乎𨿽先生抱賁不渝若可吝矣茍從人以成賁之功不終吉邪先生笑曰否涼徳綿行猶帛之戔戔在束無足多也惟不荒我園丘遺怨猿鶴賁在中也吾守吝以求終吉他又何慕然自六五進而生上九有子之義上九之辭曰白賁無咎上得志也吾將以白爲訓使兒曺補賁之過而無咎焉或上而得志吾願也山人曰善用賁

素軒觧

素軒子早學孔孟而以所學善其身行年五十林臥霞棲充焉內足不願乎其外也因後溪子問壽於止止山人山人曰吾靜觀天下之物素則渾堅華而易靡是故惟素爲最壽曰可得聞與山人曰吾嘗遊藍原之埜飲於素軒之下觀其鑿池數畝引流千尺雙澗澄縈百卉環植亭約波光樓依云直下虯枝於前楹屹盤石於中坻花次第而長春竹扶疏而藏日朝濯纓兮暮濯足靜洗心而動洗耳風交疎栁臥壯牕之羲黃月倚髙梧泛小舠於鑑碧蘭佩籜冠翎氅■﹝革京﹞舄南燻鳴琴髙舂玩易時則呼月招云歌狂興逸縷銀絲而傲冰霜浮金鬰而揚芬苾忘大小之往來同鳶魚之潛戾此其爲得之素而胎之乎壽者也後溪子戄然曰子之言素得無絢乎山人曰子何隘於知素也亦不聞乎昔者凋林剪彩花砌甃錢其苑囿也金龍吐斾玉鳯銜鈴其戶牖也乳■﹝犭屯﹞飴釜畫夘雕薪其食享也雉裘鷸冠錦幛肉屏其服禦也山節藻棁而室龜約軧錯衡而軒鶴其玩蓄也是以士夭身大夫夭家君夭國萬乘而夭其天下然則素軒之素也何有於絢邪是故君子樂彼日用與物相忘禮閒弗越義路是蹡不僣不濫匪琢匪章罔炫已以矜物無飾表而中戕是皆素之爲義也惟夫有諸已之謂徳及乎物之謂仁惟徳惟仁惟壽之楨吾故曰道莫壽於素也素軒子聞而喜曰富哉素義我行其無貳

仕難解

浯州子將仕止止山人亦托幹祿隠行將有別乃感於時作仕難以遺之曰昔者山人與子共燈火時嘗語山人曰丈夫子須特立於時毋湼於俗茍與艸木同凋朽非所以謝造化也山人曰子之言然旣而子宦學成均山人亦奔走圗飬𨿽相逺去而砥礪前言洎今弗怠顧今之世舉好尊而悅諛茍有分位相臨則責備罙至欲方履而蹈直已而酬或顯則承羞幽則斂妒取疏而敗名卒無以售所志茍欲位升而聞流展其志意廣其眉睫非淟涊媚幻不可必得而君子終疾首不屑也今山人托祿隠於教職乃今之卑官猶得藉師道以自重周旋儀度可謝奔走以避譴怒子行將有民社得無分位相臨之勢乎簧舌罄腰脂容韋體非所便習而謂能將有遇耶夫芻狗簮綬非人所難君子貴投身於燐淄而免也將執故不渝抑變武以殉之與或者曰尺蠖之屈所以求信與其悍悍無益於時無寧由由以偕俗也或者又曰寧範馳驅而不獲計枉直於尋尺之問而降志辱身𨿽泯泯於屠市釣荒有死不爲也二者將安從哉山人爲之解曰夫人剛則失物柔則失已二者偏之爲疢耳夫君子之道有似剛而非者義之正也有似柔而非者徳之謙也夫列爵所以辧分分定則禮立禮立則和行君子所以重素位正之秉也善蓄徳者不以其所能者先人不以人之所不能者媿人故大知若闇盛容若愚謙之從也二者相錯以酬於天下吾知其免夫是故君子不窺徑以求捷不捐階而自沮道之光也至於遘不遘乎時庸不庸於位命之屍也子能執以試諸磨湼之問乎浯州子笑曰吾聞之安貞之吉應地無疆地道也妻道也臣道也丘之言然

○辯類

怪辯

丘子遊山與翁子夜宿武夷之髙明樓中夜有怪作人語倚門不進曰同遊不樂乎何睡之蚤也丘子應之曰我戴晨而逰抱日而歌汝胡不吾和而同吾樂胡深暮而來也怪應曰不能丘子亦應之曰我亦不能怪嘆而去丘子就睡翁子蒙頭屏息不敢語明日路問丘子曰物之常人之怪也人之常物之怪也翁子曰語胡而通丘子曰物常其常我亦常其常耳翁子曰能役乎丘子曰彼不能變怪而常所以物也我不能變常而怪所以人也翁子曰能害乎丘子曰彼之於我猶我之於彼也翁子曰能去乎丘子曰天地自然之理爾理可去邪翁子之疑釋

啽囈紀辯

止止子曰蕉鹿具而寐寤混蝴蝶交而物我忘夢覺之不辯久矣是故晝夜者促夢也今古者大夢也孰爲啽囈而孰非啽囈邪人亦有言尭舜夢治孔孟夢教禹夢水稷夢稼周公夢禮樂泰漢以下各以其知之所能爲夢而六經百家皆其啽囈也然與不然其實境今安在哉然則華胥散仙之紀啽囈者啽囈也非托也且其日以遊仙爲事不知其以世爲夢而求覺邪以世爲覺而求夢邪散仙笑曰是亦子之啽囈也

醫辯

藍子者學於老氏淡然於外物而嗜於醫或告之曰是亦欲焉已耳夫情有所偏重志有所定趨而能謂無欲邪吾聞有道者心無所系而適適爾也藍子曰執術以求直天下之通誌也役役焉耳吾將工於濟而不工於報也吾將得術而忘術也吾將一物我而忘之欲天下皆我忘也吾將以求仁也而子謂欲不亦異乎君子於是乎多其能術於時或有病气者鳴而走痛治者曰痰熱中鬰气由邪道耳劑之寒而疾日益或又曰郁乘溫則散抱寒則窒乃劑之溫而疾日益藍子曰二者不知中和之道也溫涼並施寒燠兼劑夫誰而憂治丘子曰有是哉子之昧也吾聞醫之道輔其弱抑其彊而已矣何有於是藍子曰人之一身猶天地也天地之气陰陽而已矣在人之气寒燠而已矣陰陽相勝則天地疾寒燠相勝則一身疾善者調而和之是故天地之气和則春無淒風秋無苦雨冬無愆陽夏無伏陰而萬物不疾人之气和則六脈不亂五內不傷九竅不窒七情不郁而百體不疾夫益弱而損彊治之善政也益之益之弱將彊至損之損之彊以弱憊是豈利於和物之道哉是故善將者無定算趨其利於勢則彊弱皆精兵也善治者無定法趨其利於從則善惡皆馴民也善醫者無定方趨其利於性則溫寒皆和劑也故曰膠漆之子不能授以弄丸之巧藜藿之家不可語以大烹之調無他所執者固而所知者拘也丘子戄然曰達子之說可以使功可以使過可以任賢而位能相之道在是矣作醫辯

玄虛辯

玄虛子養眞於石洞之白室一日過止止山中止止子相與坐於艸堂而問曰玄虛之旨可得聞乎曰守吾之靜養吾之虛虛乎其虛乃玄之居止止子曰敢問何謂虛曰守吾之靜探吾之玄玄之又玄至虛之門曰曷二乎曰玄爲虛祖虛爲玄毋合玄與虛至道之府曰然則子之道外靜則無事矣曰子之道不云乎吉凶悔吝生乎動者也是故耳動於聲目動於色味動於口臭動於鼻意動於順體動於適夫惟動之不已則六根相摶眾欲投之如水赴壑於是閉玄竅以張王據虛臺而跳躍或投富貴之鑪錘或抱利名之槖鑰競徙薪以就燃甘搧焰而同鑠則其爲害也不亦虐乎是以吾將収吾明回吾聰安吾息淸吾唇降伏意魔拔去動根存三抱一守靜合眞於以周流乎六虛之表而出入乎玄■﹝牜乚﹞之門也止止子曰吾聞守靜之家尙無爲貴自然以子之言必致此身於枯槁絕物而後已則亦勤且苦也夫陰陽者道之體動靜者道之機感通者道之會死生者道之紀故君子養靜以閒動玄虛以待應守正以竢死盡性以至命不亦循其自然而安其靜定也邪今充子之操𨿽遺世獨立重關深林不能不以艸木爲徒泉石爲鄰晝夜爲交寒暑爲賓則其觸外感中安得斬情而冥其靈邪吾聞古聖人之行至其爲用也神故不疾而速不行而至發微而不可見充周而不可窮非天下之至玄其孰能與於此其爲體也靜故無思也無爲也寂然不動感而遂通天下之故非天下之至虛其孰能與於此故曰體用不離與道爲體動靜交定優入聖庭玄虛執而不下旣三日復來山中止止子相與探伏羲洞大演周易乃憮然仰太虛而嘆曰至玄之道盡在是矣旣別去復請言於止止子止止子曰至玄至白至虛至實先天者極後天者迹迹不離極極而離迹渾乎無端超然自得

儒辯

藍生以秀選入儒學丘子揖而進之曰聖人以儒設科子事於儒而知所求乎哉昉周官有曰儒以道得名夫道物之則行之極也昔者魯哀公問儒於孔子孔子數儒行而備對之說者謂非孔子之言直戰國之習蓋以爲漢人語也予於是益慨今世之不知儒其去漢人又逺矣夫漢人猶知儒者戴仁而行抱義而處慱學待問懷忠信以待舉先勞後祿難合易去於道不亦近乎今之爲儒占畢於章句刻畫於詞藝窺快捷方式以前人務臨深而髙已其視漢人之命儒何如也夫儒之學曰明徳新民止至善是之謂天徳王道而已矣士之命志於儒也必思國家所以設學校以育之將以陶吾之徳也設科選以升之將以登吾之才也其博學彊識必曰吾致吾知也修辭立其誠必曰吾居吾業也有司知之進吾進也其不知之非吾事也上而宰相知之進吾進也其不知之非吾事也是之謂君子以成徳爲行日可見之行也使博學而彊識恐恐焉人之不吾知也將以昭焉修辭未立其誠恐恐焉人之不吾知也將以昭焉其爲儒也異乎吾所聞矣昔夫子語卜夏曰女爲君子儒毋爲小人儒儒一而已矣君子小人於是乎分可不愼與可不愼與詩曰令終有淑蓋言君子善愼始也子知所正志哉

山中集卷九

●欽定四庫全書

山中集卷十

﹝明﹞顧璘撰

○傳類

髙石門傳

世之慕曠達者皆謂嵇阮劉李諸賢得醉鄕之樂爲能飬其眞以成其名丘子曰醉鄕之徒乃負其不覊以俛仰於時不得直其志乃托諸酒以自廣焉耳當其酣■﹝酉面﹞沈著任眞率出繩度以傲睨一世眞若有以忘天地之爲髙厚日月之爲晦明古今之爲久暫與萬物相忘於無何有之鄕矣使其酲解寤寐或觸而感其能釋然於懷邪愚謂醉鄕之徒非眞樂也晉安石門子早善屬詞不樂進士業每謂文至牽飾比偶猶之畱須眉以傅脂粉無足學也遂洗意爵祿之門而結霞上之居又自號曰霞居子善畫善隸艸善八分書家貧性嗜酒日以飲爲事禦飲輙盡醉醉則狂叫放歌由由焉任所適醉甚則散髮赤腳飄然舉舞仙幻宇宙又自號曰峯仙子由是孤潔一世知名海內時軒蓋造之廹則見之求其所能則不得蓋不欲以所能工媚也及醉則𨿽尋常人投之楮素歡然揮墨任意縱橫而結構峻古意態突兀醒則𨿽工意爲之皆所不逮蓋其適在酒而神在醉故邪鄕有宋子者與之善瘧歲弗愈一日造問之宋彊疾移榻就堂相見因享之酒酣宋出素請畵遂染筆寫鞠數本倒垂懸厓而掩映於江波之間香姿隠隠有飄拂流動之狀宋子冷然疏爽因再請復冩奇石亭立雙竹淩空蕭蕭數葉風韻若有聞焉宋躍起視之毛髮俱竦是日瘧不復發而就差焉時爲之語曰少陵有佳句不若霞仙茟醉後掃丹靑往往神鬼泣其妙入神態有如此者夫求樂而得所樂樂在物也樂所樂而忘所樂樂不在物在我也石門子於酒視醉鄕諸賢托以自廣焉者何如也歲癸夘行年五十疾革夢有畫舫載巵促其登舟者遂呼家人進之酒再飲而卒先數月武夷霞峯子卒相去千里不及有聞垂沒之日曰霞峯子先我往矣此人志在當時不酬所欲惜也聞者謂其讝語而不知其守靈不亂而能前知如此旣沒聞者惜之北子曰孰謂忘勢分一貴賤者顧不能了生死邪夫生寄也死歸也彼不悲而人悲之不能使彼之不悲人也石門子姓髙氏名濲字宗呂居石門山貧以自耕又自號曰庖羲谷老農氏云

文信侯傳

文信侯者姓石氏名方字文古先世事混沌氏兄弟分鎭諸嶽嘗從女媧氏立大功封爵不及遂隠焉其族由諸鎭居布天下五方殊習而气類遂分家於越之靑田山者其本宗也子孫視他族尢爲溫克秦漢以來朝廷聞其賢遣使奉金聘之旣至質而少文因未命官乃痛自琢磨日就規矩而習好古史籕氏書於是文雅日著上悅賜之彩命就史館授著作佐郎於時國家有聘問交鄰之禮於詞命經其潤色者益信重於其國天子以善於其職封文信侯食邑南方雅好仙術於是辰州貢丹砂蘄州貢艾他隨方物或貢鵝翎貢絮貢萆麻貢芝麻膏以供丹事乃鑄顏渥如頳如見者咸愛重之而朝廷信任益篤但性剛或館寓不得其所輙怒自傷由是寵任少衰間取有庳君子孫之齒者與木氏代其職而規度悉遵石氏無能攺於其業而石氏世官亦罷置不常他族間有文彩精粹賢於本宗者率多取顯於時不廢其世爵至我皇上特起金氏爲之専從事上卿執政者有宻聞許直逹禁闥而其職益重矣

茅中書傳

茅君名聚字約之初爲中山王護衛卒歲經烽刃有死不去王嘉其忠分封其子孫共有疆土茅氏之族遂廣焉歷勾芒氏祝融氏之世族類皆柔弱罔克任事故無登用者及白帝西巡所過以肅殺爲事茅氏始化其習稍稍勁直可用而世猶以微族見遺秦始皇時忌古史剛方不便事於是蒙將軍迎上意薦羊氏居史館爲中書以柔順便旨歷世因之遂爲世官當時無有知茅氏者茅氏不用散居南荒者反側不常漢世祖興命伏波將軍討平之乃樹銅柱視功宣天子之命令曰吾居夷者夷之居中夏者中夏之自是茅氏據我疆土者悉風靡效順及宋以來欲史氏大書以昭垂於後始病羊氏軟美順從非古良史於時有薦茅氏者乃遣采訪使以其先世爲衛卒持兵刃招之一時連茹彚徵上命爬疎汰其柔不克立者余悉以次整齊之慮其渙散不用命茅氏悉受約束詔金湯侯以風灰元酒飲之令醉乃梃之少剉其剛悍之性明日卽拜中書果丰神勁厲大非羊氏所及羊氏自此不得職因訴其世居史臣有功與茅氏爭位上遣石方鎭烏中丞白內翰治其訟三公會辧於庭謂茅氏剛而疎可大受而不可小知羊氏柔而宻事無纎細未嘗胡塗宜各錄用以器其材上可其奏於是並位中書焉

景榮傳

工者景榮氏巧人也精於制器凡厥施巧𨿽大匠莫之諭者蓋忘於法而得之心也有索其器必越數月然後得或期年得或一二年得或四三年得遲回而出之昭其重也命以眾之能則辭設難以困其知則踴躍窮思以應之戹於貧必窘餓然後出一器而鬻之市好事者奔之僅免則否弗病力焉一日見北子北子曰廣若巧則富若直何憂於貧對曰小人工於巧而不工於求富也取者弗誠我且弗輕以眾遇我心且弗樂又何枉其巧爲亟亟器於家僕僕衒於市𨿽得之如倚頓則如死於餓北子悵然曰今之工仕者不泚若人也其幾作景榮傳

楚人傳

楚人有入閩業鎖鑰者居淸憲河之上巨足求履於市弗可稱者乃囑皮氏爲制之成持以鬻之又弗稱楚人自憤曰約而還之是不信也取而寘之是不情也終身而不履是亡禮也遂引槌鑿刖左一趾噴血滿室不色變又刖其右趾雀躍於河之幹濯以就履焉視者環堵而愚之楚人莫之顧傲然若得北子聞之曰使天下皆能痛治其私以循厥度如楚人之勇焉俗其幾矣其後北子遭之途果無二趾

山人操舟傳

止三子與程生君正將適越舟次城村有山人將之市呼渡甚急渡者曰舟楫具盍自渡而嗚嗚然也山人遂取楫放舟未中流漂蕩而下山人驚悸不自支將遡流而順鼓欲左舟而右楫顚倒失措而舟愈蕩有浣童子紿之曰急跪拜可止山人卽跪拜環江而視者爲之拊掌絕倒山人力窮乃呼救甚哀爲有力者泅而渡之止山子顧君正子曰子識之學不逹於經濟使居位操政柄不至顚倒謬戾而淪胥以敗如若人者幾希其能免天下後世一拊掌邪故曰上者舟也下者水也水以載舟亦以覆舟蓋善操則濟不善操則溺

○箴類

禮義亷恥四箴﹝有敍﹞

予嘗善管子之言曰禮義亷恥是謂四維四維不張國乃滅亡夫禮不立則亂興義不殉則悖生亷不飭則穢及恥不逺則辱至四者有一於此未或不亡可不畏與因大書四字於堂壁復爲四箴以自警云

天地定位乃立厥體萬品流形雜然終始三千三百人道綱紀如圜有規如方有矩出入不由刺興相鼠物得而敍嘉會爾止君子之門敬哉率履

右禮箴

萬變之質此心之權列敵度宜匪利其眩議而後動擬而後言剛以斷之方其外焉利用惟和乃罔後艱無適無莫與時周旋砥焉大道敢不顧瞻

右義箴

哲人持介乃徳之隅是非克明取捨不渝萬鐘不足一芥有餘得不我加失靡身累胡冒貨賄爲天下罪借曰冥頑職性斯戾不監饕餮千載形穢

右亷箴

人有聖賢亦惟我族有靦面目乃禽乃犢惟奮作鋭忍辱曷續甘下以居聚流於谷天匪我嗇胡爲不淑棄善若塊護短如玉百爾君子誰無羞惡

右恥箴

山中集卷十

●山中集跋

詩之敎曰溫柔惇厚夫心正而後辭順辭順而後聲和聲和則溫柔惇厚舉之矣周轍東而雅亡孔聖刪而絕響敎學不明治心無術是故性情戾而聲淫趣鄕卑而言陋詩道熄矣𨿽然文與世相升降制格變而道存律調殊而聲一後世言詩率以盛唐近之以其渾含有三百篇遺意焉他其無足興乎吾師止山先生早治詩以明經進時其吟詠蓋得之三百篇者而以唐人之音律發之耳獻忠恆侍於先生辭溫而气平能羣而不比論學必要諸心而不執於聞見論事必質諸義而不滯於成言是知其詩皆原之性情成之學術其爲敎者卽此焉在嘗得其北觀集與在門二三子私相筆授慮其弗廣載謀梓之先生夙負四方之志學浮於位而隨所履歷感斯詠焉有山中集南行集東遊集西居集北觀者乃觀光於北時所錄特其一耳嘗並請登梓先生不可於戲玉抱潤不以璞固而蔵輝珠含光不以浦淵而沈彩縣知諸集終當並珍於時也嘉靖丁未蒼梧門人李獻忠謹識

歲丙午吾宗師止山先生旣蒞敎元鍈進而問學先生曰心有所匯𨿽瓦甓可以語道趨眩於的卽謨訓亦爲粕燼子無泥焉旣數月進而請益先生曰道豈多乎哉比類則通株守則固子無疑焉又數月得先生舊所著詩文數十卷莊閱間輙復收之曰是未足以敎也元鍈作而曰昔聞諸先生夫茍善學奚物而不資夫茍不善學奚資而不物是故觀雞雛而得仁觀怒蛙而得養觀擔夫爭道而得書夫亦人之學也況先生所著人倫備而物理該而謂斆學將不在是也則弟子焉惑先生咲而不答於是得北觀山中二稿卒集焉因與同門者載鋟之木用鳴吾人之篤信且以廣所聞於先生者門人石元鍈頓首跋

●欽定四庫全書

憑幾集卷一

﹝明﹞顧璘撰

出蒲圻飲廖學士山莊畱贈

雲峯繚繞午橋莊學士邀賓坐艸堂細指江山論气槪久瞻星斗煥文章靑霞覆道幹旄潤丹桂飄庭語笑香大石巖巖堪下拜野人休訝米公狂

謝馬戶曹飲別桃花山下

旗亭嘉樹露華淸徵馬投南戀別鳴十里壺觴勞曉餞一川禾黍快秋成桃峯路接煙霄色石道風飄鼓角聲老臥東山空再起了無分寸答蒼生

通城山中赴嶽陽

本作觀風使何辭度阪行幹旄惟帝命田野有民情石出泉爭響林幽樹漫生那逢古召杜羅列在連城

初出嶽陽期登嶽有賦

浮湘未了嶽峯緣夢寐煙霄二十年問俗再逰荊楚路乘風須到祝融顚神馳滄海看紅日路指朱陵上碧天赤帝肯分賓友席莫教雲雨暗山川

九日風雨同昆山張水部誠之飲嶽陽行臺

霜臺對酌重陽酒同在他鄕似故鄕萬里江湖樓閣迥百年家國鬢毛蒼鴻飛豈爲秋田下菊綻從知舊徑荒霧雨君山登未得西風休爲孟嘉狂

雨中旅懷用前韻

南天九月披重褐可信寒生自水鄕多病怕逢秋雨積小晴欣見暮山蒼云迷巴國行來逺江漲吳田別後荒自理行藏還自笑接輿誰道是眞狂

觀湖二首

來爲荊楚使愛覽洞庭湖一水天髙下諸方地有無行舟隨鳥盡飛閣帶云孤憂樂平生志陰晴任爾殊

七澤名何辧三湘水旣同影揺坤軸動形鑿楚疆空浩蕩吞南徼平成賴禹功中流操楫者破浪愼長風

觀洞庭張水軍

楚南洞庭天下險冦盜不與潢池同幹城頗設諸將在格鬭正賴三軍雄秋髙日晴水如掌傳令千艘出湖上畫鷁分張羽士林靑龍獨擁中軍帳旌旗照水雲錦明魚龍下伏不敢驚三步五步一齊止左哨右哨連行營健兒使船如使馬變化風霆殊整暇須臾一舸逺飛回戲縛生俘獻麾下船頭將軍紅繡袍橫弩坐射波間鰲兩行金鼓震水府萬夫大喝江云髙吳王余皇誠可嗟黃蓋艨艟未足誇若將逺較昆明水定數威雄勝漢家

自大荊驛往平江

霜重林木疏日出山霧豁襜帷發荒館鳴雞亂相聒豈不憚險艱我職在咨度窮巖蔽白日幽隠難自達吏鮮拔薤能單羸困豪奪赤子墮眢井陫痛焉可遏拔劍淬淸水爲爾試一割

平江江邊馬上作

信馬微吟野水邊水光人意靜相憐祗今吹角歸城府何似持竿入釣船

翠華嶺

疊嶺各殊狀翠華云靄霏深溪魚下見半壁鳥平飛磴路客行少野人生事微林巒𨿽滿眼佳處亦逢稀

曉發有感

荒林昨夜試新霜曉起桑楡一半黃行子不知身是客白頭猶自別家鄕

瀏陽山中

老來重作宦逰身車馬空巖起路塵日出寒云猶戀岫地偏幽鳥不疑人行藏已被靑山笑稅斂空悲白屋貧安得簡書無一事壤歌相伴葛天民

山行有感

艸徑緣山百折回霜臺旌斾幾人來可憐萬丈幽巖外白日無光凍餒哀

漫興

勞生浮世已蒼顏習靜空門又出闗身被朱衣慚再命手持黃紙歷千山林廬乞火徵徒飯寺閣鳴鐘宿鳥還莫怕塵纓無處濯半厓懸澗碧潺潺

喜山中幽槪

楚山秋色滿熊轓涉澗攀巖不彈煩菊放那逢元亮酒竹深空愛辟疆園村墟盡理桑麻地老稚稀聞市井言雞犬數聲雲霧裏祗應風景是桃園

蕉溪嶺

蕉嶺何嵯峨峻極侵漢聳巖巒勢崚嶒艸樹影蒙茸羊腸仄徑回螺髻尖峯擁危訝天與摧突疑地俄腫曦輪僅平過星緯翻下拱罡風勁而衝遊气蓊以壅循厓必蹲躬躡級難舉踵聫升貫行蟻疲臥縮僵蛹髙隼翮每搶健馬息亦慂韓愈豈虛哀王尊乃眞勇輕輿苦陟降牽掣資眾捧𨿽謝脢腓勞屢動毛髮竦昏黃履坦道虩虩抱余恐

解嘲

三千道路內臺臣六十光陰舊逸民煙霧窟中行畫障簡書叢裏布陽春身將許國那堪老性慣耕田豈厭貧寄向鐘山猿鶴道暫時相逺莫相嗔

再過蕉溪嶺往長沙

云梯石磴細盤旋人蟻成行上九天霜葉點林時五色巖泉飛澗只孤懸風煙百粵虛無裏舟楫三湘指顧前追憶舊遊驚鬢雪獨余狂興似當年

野飯

輕車度嶺歇野飯趂墟煙半席小茅舎一杯幽澗泉民情懷使節露積喜丰年寶劍冰三尺豺狼爾莫前

入長沙

巖城鼓角擁儲胥郡將橫戈導隼旟漢國提封存萬戶楚騷哀怨起三閭淸朝禮樂無荒逺內史巡行自古初衡嶽動揺應愧爾召南歌詠正愁予

重到嶽麓書院

不到書堂二十年浮湘遷客已華顚惟應嶽麓山前樹曽記哦詩曲水邊

賈太傳宅

漢文亦令主胡乃棄賢人本志茍非合多言徒累身賈生八九策絳灌固宜嗔長沙一謫宦舊宅遺千春淸泠井泉水孰謂非公神

長沙陶公祠

典午厄陽九彊臣犯京闕匪懾勤王師社稷幾淪沒桓桓長沙公上游秉旄鉞志𨿽屈掃除功已安■﹝揑﹐木代扌﹞杌舊邦仰遺靈明祀耿無歇

嶽麓書院

大道隠浮華稽疑在明哲心交限千里命駕勇所決幽討向空山三月語未輟微言世非逺橫議今復烈願因江漢流一濯永淸澈

熊湘閣﹝宋忠臣李芾死節處﹞

天運將移易孤城安自全家辱等身辱十口同時捐義士舞白刃烈火揚朱煙傷哉熊湘閣浩气橫雲天江山今中土四望風淒然

獨燎

冬巡仍野宿獨燎向更深報國將何事臨民負此心風燈揺短暈霜角裊哀音百感方無那猿啼況近林

荷塘館曉發

戍鼓沈沈漏短長百年浮迹此荷塘三更早報荒雞月獨樹寒翻野鵲霜人影候門排節鉞郵程呼燭倒衣裳此時天上朱門客髙臥方添燕寢香

雜興六言六首

碧水澄溪日瑩黃茒覆隴霜幹鳥下平原片雪人登峻嶺千盤

古寺厓懸疊閣危橋澗架孤亭泉水歸池始靜墟煙過樹猶凝

路絕每稽廚傳山深罕識行旌人過荒村犬鬧笳嘶逺岫云驚

軒冕煌煌獨貴幹旄孑孑誰賢正恐五漿先饋空令一榻長懸

境向靜餘生動身從冗地求淸嘉樹陰邊聴訟流泉聲裏傳更

光陰逝者皆客行藏寄也非吾野宿身仍畎畝鄕心夢失江湖

懷學稼郊居

中歲抱微痾乞骸歸林下衣食寡所營因之學耕稼披蓑唾老手鞭牛自蕓耙四體𨿽力勤丰稔荷天借壅瓜復畦芋妻孥獲存藉豈云偕隠淪聊取禦冬夏今春應詔起楚臺策髙駕法家貴深嚴迂疎非流亞黔黎茍無補安用積罪罵次且答皇情歸與舊茆舎

懷松塢艸堂

先公埋玉山種松千萬株直幹老龍立淸陰髙蓋敷逶迆石岡南秀色纒靈區肯堂僅數楹養痾遂閒居著書托遊息種黍給朝哺𨿽乏雞豚產頗辧杞菊廚嘉賓或至止雅歌每傾壺柴門鎖秋雨菊徑將無蕪

懷屏山小隠

愛山久城癖築室依山阿指山作屏障日玩靑嵯峨春夏雲霞色秋冬霜雪柯榮悴𨿽殊觀我心矢靡它榮名果何物委身任風波纓冕困微官無乃損天和請辧主賓分所得誰爲多

懷息園

我非仲長統樂志開家園鄰人助幽勝陂池廣無藩魚鳥以類聚花木逐年繁種梅亦結子種竹亦生孫居家每涉趣近市復辭喧煌煌都城側寂爾成丘樊丘樊不自愛乃從兼善言兼善本大義無施成素餐孟軻去已久此義當誰論

六憶

羅印岡

憶昔觀光初羣龍起鄕國駿馬聫華鑣出入動生色升沈四十年風波轉傾仄存者僅三人華發亦衰逼劉公去吳興獨幸奉君側芝蘭晚逾馨金玉久無忒枵然野人腹恆飽君子徳爲別甫踰時言念靡終食惠書竟長紙在逺心益惻諒哉歲寒交終古不多得

陳石亭

流觀文章苑君才如錦機觸手生萬象五采騰淸輝神情旣效能理性亦洞微蜚聲天壤內調絕和益希蹇余朴拙資磨琢夙有依瓦缶附黃鍾巨細本相違欣欣裏中兒謬許諧音徽韓孟豈其伍皮陸是邪非所幸山水際時從蘿薜衣賦詠盡花竹遊衍徧巖扉臨衰忽分散夢想恆漁磯微念早相遂白首終同歸

趙雪巖

年殊交匪僭道合意自諧吾慕淮陽公抗俗敞髙懷山嶽凝莫動江海蕩無涯不言與不笑一靜眾妙該衝夷自爲寶任取世嫌猜鄕閭稱長者翕爾歸於■﹝髟上思下﹞蹇劣愧非偶狂斐得所裁溫溫瓊瑤澤時獲沾尊罍不見倐三月鄙吝萌舊荄安得一披對靑天雲霧開可念不可卽展轉令心哀

邵前川

邵公神仙人中散或可偶攀龍翔九霄誤落風雲後濁世糠粃目何足識瓊玖拂衣早歸來萬事付杯酒時過竹林園兄弟共賓友顧典千金裘多多備瓶甊激烈梁甫吟爛醉時在口好攜兩玉童淸歌擊秦缶長使蛙黽腸慷慨容十斗別來念此樂幾欲棄官走賦詩遙寄之請君試翹首人生有眞懷捐佩當不久

趙鷺洲

鷺洲情坦夷與物澹無競兩世早棄官金緋一門映蕭然就耕稼素業樂淸淨生男眞聖童詩書發天性我生寡徒侶愛君豈面敬弱女𨿽非才絲蘿托嘉慶匪祗終交期實欲通子姓形骸無爾汝歲月有衰盛願言愼眠食永以娯壽命

徐九峯

篆法久衰絕中興有徐翁鐵筆漬膏澤屹爾纒蛟龍李斯作者聖後世安與同得意且遺象舉世乃歸工商鼎欵識古孔碑額畫丰邇來出新制彷佛傳遺風惜哉翁已老無金鑄其躬洞庭水之大衡嶽山之崇安得置其間大書刻穹窿東望乏鵬翼浩歌意何窮

寄內

與子爲夫婦侵及五十春糟糠逮鼎食同事白髮親兒女儼成行孫枝復侁侁顧瞻親交內偕老幾何人世短恩義長千金當一晨如何衰暮年離別各艱辛鐘鼎難自期金石非我身念之不自慰將思解朝紳

寄諸兒

居常理家教怪爾逺詩書對面起嗔恚恩情乖本初朅來逺離別音耗閒居諸豈無公家飯念爾靡來胥童孫及稚子漸已分龍豬茍能應門戶豈必乘軒車天意難預識多憂徒自拘采衣但在目至樂固無餘

寄諸弟

我顧本著姓家運遞衰榮逮我封君行隠徳益休明爰及昆季列英英萃瑤璚孝友篤同气文藻各馳聲林竹交晚翠池艸競春生今玆大江右隠起王謝名我衰復幹祿爾樂俱躬耕願申止足義終諧孔懷情

至日雨坐

冬至野城逢沍陰萬山雲隔雨聲深吹葭谷底寒灰濕校綫宮中晝景沈陽道願隨君子長歲華愁向老人侵閒情恐被蒼生誤萬里煙波滯客心

問訊全公

禪有大知識圓明乃其奧累刼修性靈凡士詎易造早脫夢幻塵期覓安樂道南山逢全公澹泊頗同好招邀無礙子結社恣髙蹈作佛無妄想習靜有眞操空巖小茆齋旬月常一到逍遙數年餘已覺平競躁朅來秉臺麾靜念每潛悼行藏有機宜勿謂吾已耄

獨坐

家逺三千道年衰六十秋殘軀余畎畝榮望豈公侯古昔觀風政迂疏學道謀倘輸分寸力歸去老狐丘歲晏宋玉長嗟秋气悲天寒

歲晏

益淒其浮雲一望江湖逺短日微明艸木衰實少陽春祛雪霰虛令羸老拜旌麾埋輪攬轡俱前哲轉愧迂疏負盛時

茶陵山行值雨

山行殊跋涉急雨況紛紛澗水橫侵道墟煙重積云馬羸鞭不起雞逺聴微分數問郵亭憩應憐僕從勤

雨中觀云陽秀色

靈峯出云晝蒙蒙秀色不與他山同望之紫翠拂天起宛轉數疊靑屏風單車飄飄轉山麓寒水盈盈帶冰緑冠纓相傍塵自淸十里搴帷意難足靈藥定隠韓伯康白石或放初平羊待余捐佩逰五嶽此地願借開丹房

賦云陽絕句擬作靈光亭

玉琢云陽練折溪虛無靈气隠虹霓山川未許含光焰化出天宮太乙藜

嘉靖丁酉冬行部入茶陵經云陽山覩其秀潤特異然則西涯挺生龍湖繼起信有地靈然哉因賦絕句付郡吏並命作靈光亭於巖阿永標奇勝

車中雜言十首

前魚棄龍陽余桃罪子瑕請看恩易盡毋矜色勝花

虎背危可騎龍鱗逆堪折宛轉母子間亦掉茅焦舌

西域開何益雄哉漢武才殷勤諭父老書生非本懷

耕莘起三聘釣渭載後車遇合非湯文終然老農漁

本無戒飲意累月斷開壺怪得阮嗣宗祗念黃公壚

山鳥啄山果飛鳴髙下叢適性乃眞樂豈羨黃金籠

事向動中至思從靜餘生晝夜每遞代內境何由淸

一日修一事王官森如林逝矣運甓子誰哉念分陰

窮巖數椽屋名姓系王民窮年辦租稅不見官府仁

襜帷穏於榻行鑪火微溫不知外寒暖側聴輿人言

新晴

積雨寒生凍新晴令借春日穿深樹白雪點逺峯新馬足偏宜道狐裘不戀人崔巍衡嶽上堪禮祝融神

自嘆

自嘆百年客離塵復入塵闗山南徼路風雨獨行身向物情俱淡還家夢已頻須知千白璧難買一陽春

安仁曉發

揚旌伐鼓曉匆匆三五明星碧漢東寒日映霜浮白霧長林穿谷起鳴風舟車路遶天涯徧簿領期催歲序終苦竭衰羸元不惜祗愁民社竟無功

看山詞

生在江南地始逰湖南山江南看山山在地湖南山在靑天間髙者大嶽衡山靈散爲諸山無盡靑天門玉帝窺彷佛旌節導引龍鸞形飛泉噴薄石齒齒洞房窈窕云冥冥忽然浩蕩開巨壑萬頃波濤揺洞庭邈哉鬻熊開國年昭平喪亂殊紛然伍員申胥小豎子國運興敗隨之遷仲尼書社竟難就白公豈知日月賢接輿識威鳳乃歌靈徳衰河濱鳴犢不相待卻望龜蒙歸去來

謁嶽神廟

萬山如馬赴湘沅衡嶽超騰勢獨尊派別昆侖蟠楚蜀位均嵩岱奠乾坤車書一統提封逺雲雨諸方徳澤存七十二峯髙屏翰天皇元自重南藩

九成臺殿神居迥百里松杉石道賖海內名山惟五嶽天南星漢此孤槎來隨使節修禋祀願祝威靈保帝家主器皇儲新定位千秋萬歲樂無涯

宿雲開堂

難逢魏母彩鸞車聊試彌明石鼎茶翠羽金支云縹緲紫厓丹洞石■﹝山含﹞岈五峯黛色消晴雪萬木靈暉散晚霞願借雙公玄鶴羽月明騎上太淸家

半山亭

云爲衣履石爲梯白日靑虛步可躋天近祗疑三界合煙開渾見四方低寒松掛雪明前嶂瀑水轟雷下別溪早晚臺端捐佩去誅茆來與道人棲

登祝融峯宿上封寺

人間長望祝融峯天上今登赤帝宮山勢總朝星極北海門遙見日華東淸嚴辛借千林雪浩蕩眞披萬里風莫笑題名巖石畔髙情聊盡百年中

芒屩桃笻踏紫岑蔚藍天外快幽尋煙霄逼近星臨大海色微茫日出深下界俯看惟一气浮名回首澹無心神仙總謂非靈骨巖穴眞看敞素襟

冰雪髙巖樹半殘罡風侵夜不勝寒齋臨老衲翻經石步上仙人禮斗壇望逺正須峯萬丈探奇何憚路千盤淸歡竊荷皇天惠彊健衰年最所難

上下諸峯間作

紫蓋峯頭弄白雲朱陵洞口謁玄君湘妃竹點蒼梧淚神禹碑傳玉薤文未遂著書藏石室空嗟提劍傍人羣中林散發何由得徙倚西巖到日曛

藍輿曉禦八風輕重疊靑山接續迎畫壁倚空看石勢玉琴喧澗得泉聲人疑天上重開地峯向雲中自現名試傍紫霄瞻絳闕崔巍如見九重城

巖松挺挺大夫身石澗泠泠靜者神云蓋不迷韓刺史書堂曽隠李山人英賢舊迹風俱逝旌節初逰雪正新喚取鄒陽吹暖律願教寒谷轉陽春

丹山碧水傲仙眞絕澗荒途隔世塵道學共尊胡父子衣冠能避晉君臣長鑱采藥知何日白髮遊峯有夙因肯許移家分一壑爲君當面解朝紳

南巖元居大火功霜寒松桂自靑蒼穿林馬踏煙霞色煮澗茶分藥艸香天畔星纒窺翼軫雪余風景憶朱張衰殘萬事皆慵懶獨有登臨興尙狂

玉書金籙紀先賢野老都無一二傳石上剜苔尋古刻巖陰開雪引靈泉銷沈盛事堪長嘆料理閒情只自憐問訊鄴侯三萬軸不知埋向若峯前

方廣寺

寒溪十里帶殘暉古木陰陰一徑微僧飯汲泉和雪煮客堂明燭見雲飛田開白石分千疊山擁靑屏匝四圍行盡衡峯多佛宇無如此地好歸依

一宿霞門便出山泉聲雪色送君還金書尙荷君王寵石髓難醫俗士顏洞府逍遙塵土外冠裳慚愧去畱間武皇亦說捐妻子何事吾人過爾慳

往來道中漫興

靑山夾道引行輿百疊屏風步步殊霧窟盡容玄豹隠風林時聴白■﹝犭員﹞呼賦傳臺嶺行仍逺嘯比蘇門興更孤安得龍眠李居士寫余衡嶽訪眞圖

糝徑淸霜午未消背巖寒日照難交天分福地藏朱鳥地拔危峯出紫霄虞舜巡來羣後會祝融居處百靈朝江湖滿眼千山小始信人間五嶽髙

壯觀平生屬此逰快心眞勝拜通侯虛空秀嶺呈丹鳳陸地仙人隠率牛木食艸衣那送老酒瓢詩版暫忘憂不知曲曲寒溪水洗耳何人據上流

登山不自見奇峯平地方憐紫翠重石壁半含殘雪冷煙林斜映夕陽濃深溪絕岸危橋接古洞無仙亂艸封問法擬投蘭若宿回風先報隔林鐘

水木相牽野念興艸堂歸夣繞鍾陵久知白石饑堪賴況說靑山盜不憎老陟烏臺眞失計生圖麟閣本非能鋤瓜壅芋生涯在底用求田向越僧

晴峯早布雪迎人歸路仍飄雨浥塵地主莫言乘暇日山靈眞爲借佳辰窮髙一覽乾坤小誌怪初驚耳目新信道宣尼登泰嶽吳門白馬望皆眞

憑幾集卷一

●欽定四庫全書

憑幾集卷二

﹝明﹞顧璘撰

衡臺對雪有懷

衡山吹雪散瑤華且喜湖南歲事嘉云暗髙峯回旅雁水寒平野噪饑鴉殊方臘盡仍爲客好景情多倍憶家江左故人金帳底聴歌誰肯念天涯

宿排山道院二首

苦厭塵纓縳歡投道院淸不逢黃石異惟見紫芝榮澗水增茶品山光冷宦情寒宵得洗耳金磬雜經聲

動靜不可執山深生暗喧霜寒警怨鶴風逺嘯哀猿供飯誇云子爲官號漆園儒家衡斗政莫與道人言

排山曉發

五更吹角起徵夫百里傳餐戒晚廚烏府自慚成忝竊熊轓那敢惜馳驅塵埃長逺云生榻瘴癘全消雪滿須惠愛倘聞千里洽江湖從遣一身孤

冒雪往會錢邢二使君

五更吹角起徵夫均有程祗今湘水棹何異剡溪情瑞采千林雪皇華萬里旌天涯分袂意畱語記芝城

祁陽道中雪

南雪常傳到地消湘東今見踏瓊瑤水鋪練帶平爭白樹簇銀花靜不揺野色倍添梅蕚寵土膏先動艸心驕天涯莫自傷遲暮早報丰穰慰寂寥

瀟湘之景淸且妍雪中行吟更可憐亂峯插地萬圭出髙鳥背云孤鶴鶱連林古木各生意一望江天彌素煙惜哉相如未始見作賦漫爲梁園傳

熊羆嶺望雪

熊羆嶺頭望雪花千林萬壑玉交加若爲掃盡浮雲色夜擁狐裘看月華

夜至祁陽以錄囚行

篝火熒熒夾道明夜江寒浸百家城天王不棄南荒逺直布陽和及死生

祁陽懷故通參程徳和

特達千人俊醇良萬石君遺書畱學閣宿艸滿荒云後輩推耆舊南曹奉徳燻頗傷身後事不愧墓前文

題笑峴亭

浯山竊笑峴山碑也自磨厓向水涯陵谷變遷皆瞬息不緣金石有名垂

污尊

元公古天民污尊表其徳堂堂刺史身甘隠漫郎宅

元顏書院用錢給事韻

元顏驚代傑精爽結靈云運屈英雄力山垂琬琰文皇圖天自逺世變雪徒紛倚杖看碑客淒然仰徳芬

漫郎宅用邢侍禦韻

炯炯舂陵作丹心白日明幾人能體國遺愛在専城使節臨湘楚心香仰法程看公流浪迹寵辱底須驚

辱奉錢邢二使君髙山寺畱別

別思憑髙集徵途向粵遙嶺梅春候轉湘浦雪痕消斧鉞隨王命蠻夷拱聖朝澄淸聫轡去雙璧聴新謠

朝陽巖奉餞錢邢二使君

水府攀躋險云房結構重晴筵移甕蟻勝侶得人龍古刻曽誰在今逰不易逢黃昏仍秉燭明發有離蹤

十二月念六日出永州值迎春新霽

江城鳴鼓曉迎春霽日和風應候新蒼帝早矜時令正紫微元握斗樞均梅花弄粉相將出栁眼舒靑太劇眞曝背老翁皆報罷莫愁窮谷有懸鶉

全州唐宗周文世範訪於芝城行臺

雪後扁舟撥棹來湘江何減剡溪懷燈前軟語濃於酒庭下春光早報梅棠樹尙畱聴訟處栁山長憶讀書臺殷勤白首相逢地不盡行臺五夜杯

澹巖題石

玄云結宇白日回光神靈所辟仙眞斯藏

遊澹巖

楚南多名洞澹巖絕幽奇崇山豁中空石壁支云欹匪伊神靈鑿詎備房櫳施夾徑周窈窕盤折乃盡窺天窻白日皎百用宛相宜初聞避世士傾家樂玆移世往祗虛宇好事紛遊嬉森羅盡深刻漫讀知爲誰惟輸振代豪屹爾髙名垂以玆嘆物理不朽由人爲微生亦蛙黽難與千古期

瀟江泛舟入道州

瀟江淸且駛舎車泛輕舠稍恬蕩漾趣暫謝登頓勞石腳揷潭腹危峯疊爭髙牽夫不可度孤猿攀樹號灘水日傾瀉觸石怒成濤逰魚擲影過尾赤憚所遭絕流百具備嗟爾將焉逃信哉法网密民生始嗷嗷周公有令典無取斯鞅曹

丁酉除日道州作二首

驅馳驚道逺衰白感年除浮世皆爲客他鄕亦可居酒杯從僕進風物向春舒眷戀殘更漏挑燈展舊書

老來憐歲月除夕每題詩正自悲揺落那堪怨別離家園繁節物耆舊儼光儀賦就宜春帖淋漓映戶施

戊戌元日道州作二首

聖壽岡陵固蠻荒歲序新熊轓隨使節虎拜慶王春禮樂周天洽陽和播物均願明四門目照爾萬方人

瀟水碧於玉瀟山靑滿天褰帷臨勝地駐節度新年嶺近梅花盛林和桂葉妍空庭無訟牒端坐詠詩篇

舂陵懷古二首

道喪餘千載天南得異人玄圖開太極絕學指迷津庭艸長交翠池蓮不斷春願因風月地瀟灑挹公神

舂陵賊退作灑血示中襟狼狽干戈際勤惓禹稷心溪淸甘寄宅運去阻爲霖工部惟良語仁賢痛至今

全州蔣司空景明來會於道州白雞營

虎榜同袍舊魚書隔歲盟闗山千里駕雞黍百年情容鬢非前少勛名屬晚成湘南謝安石早出爲蒼生

新晴

獻歲晴偏好新晴暖卽隨樹憐遲旭映艸愛惠風吹逺岫分靑靄平池蕩緑漪緣原車馬健偏與省方宜

月巖

靈巖象惟月盈昃巧爲妍正掲團圓影旁分上下弦龍開厓畔石日轉竅中天雕琢須神力伊誰測帝先

人日寜逺山行三首

人日輕雲漏日華髙山晴景應吹笳東皇挈取陽和气散滿衡湘十萬家

萬嶺千峯蔽楚天盤厓石路馬啼穿秦人住向桃源裏猶想重華問俗年

上下郵程祗在山白雲蒼霧苦躋攀閒情獨被梅花覺引領春風破客顏

谷日桂陽山行雨

谷日風兼雨農家抱歲憂占書期不驗王政戒先修野色抽寒麥春聲喚暝鳩行人本田父荷笠愛驅牛

郴州十三夜試燈

今夕何夕春燈明此鄕何鄕非我城物華滿眼各殊態月色映階無限情梅花乍逢已爛熳萱艸欲發初分明卻憶故園諸酒伴錦屏圍夜坐吹笙

元夕

上元佳節在山城逝水流年忽自驚燈火殊方同節候歌鐘何處起春聲衰殘斷酒江梅笑飄泊懷鄕鬢雪生四海幸逢陽道泰官曹端坐詠升平

郴臺官梅

郴州行臺風日妍官梅兩株淸可憐祗緣老幹臨髙榭故著繁花媚逺天遶院蜂聲喧不去隔江魚素渺誰傳修篁怪石俱無賴點綴幽情向客邊

至郴訪司馬李貽教同年夜話二首

仄疊郴陽阪懷君夙駕過風神淸不減著作老仍多飲量開江海幽棲脫网羅素絲勞枉贈疲薾柰吾何

屈指分攜久披心舊好諧懸燈如夢裏接席自天來世變秋云攺民窮澤雁哀莫嗔無酒興深語阻銜杯

乍暖

陰厓春令幾時回卽有山花映路開冰雪祗今無處著栁絲桃蕚莫疑猜

度嶺赴耒陽三首

斜日半巖陰回溪百丈深蹬危元借石葉老不辭林

元夕村村鼓春山處處花韶光宜對酒行客倍思家

椒團黃粉膩栁染翠絲勻獻頌宜新歲攀條愴逺人

口占次鄭時明國學梅花詩韻二首

玉體珠衣豈洛神前生姑射是元眞芳菲管領先天气風格依稀絕粒人明月池臺橫淺水艶陽桃李隔紅塵廣平見說心如鐵別有調羮萬斛春

閒將標格品花神獨許梅花自有眞雪裏淸香無俗艶水邊瀟散一髙人盟心特挺冰霜節透骨那薫腦麝塵招引東皇回淑气任教紅紫領餘春

耒江夜行

耒江春浩蕩蘭棹夜夷猶風止燈花喜天空角響愁灘流嗽欹石岸犬吠行舟累月勞車騎篷窻得暫休

重到石鼓書院

石鼓靈蹤渺不存朱陵仙洞已無門洋洋弦誦歌鄒魯只仰朱張道學尊

花藥寺﹝宋徽出家處﹞

古佛祗闍苑前朝帝子居龜龍纒石碣虎豹守松廬塵海波翻覆人天事有無想臨煩惱障應悔就金輿

春意三首

正月垂楊緑映堤傍山新澑碧澄溪暖風消盡寒巖雪換得黃鸝向客啼

日滿髙原云滿汀天涯隨處艸靑靑山茶落盡櫻桃發遙憶家園載酒亭

郴南周覽幾山城更向澬州問客程春色平鋪三百里梅花千樹伴經行

逺筆鋪夜坐待藥

老境形神減徵途藥餌隨長勤應損壽多病漸通醫公事誰能了仙人不可期憑將行止意淸夜叩靈龜

大雲山

衡嶽有餘秀大云如削成春煙濃染樹晴嶂曲連城采藥懷仙隠經丘暢野情飄飄霞外賞眞薄世間名

髙樓寺二首

靜夜宿髙云心淸逺世氛奇峯移座得鳴澗下階聞瓶注楊枝水燈翻貝葉文經年塵土面借爾妙香薫

蘿徑衝云入松房聴雨眠佛旛揺殿吹野火照蠻煙院靜那成夢形勞不近禪閭閻茍無補空使負林泉

晚投髙樓寺讀石沙王侍禦詩愛其奇戲擬四韻

乘春問俗行何逺望寺停車興亦奇激澗水喧髙下石晚林鴉競後先枝巖藏峭閣鳴鐘隠雨濕流云出樹遲一樣江南風景好踏靑難共美人期

入寶慶

林稠廬落聚壠斷路岐分曠野迎遲日長天失過云金湯城據險斥堠野屯軍長吏岑曦似邊笳夜不聞

寶慶府澬江之上有石磯焉當水之衝甚峭特舊固無名余偶登之題曰砥柱磯系四韻

昆侖一卷石飛落碧江滣盡日浮佳气中流立此身樓臺懸峭景桃李點芳春閱盡狂瀾色何須顧水神

出寶慶四首

十日澬城未出門登車芳艸暗平原深紅淺白花無賴轉爲春光一斷魂

過雨泉聲遶樹來隔雲山色映花開吏人若過橋東少喚取村翁共酒杯

樹樹桐花素雪披行臺迎暖試羅衣逢春到老能多少一度韶華忽已違

細雨沾衣不見飛隔墻桃李霧中微家園酒熟梅如豆稚子應憐客未歸

禽言

行不得哥哥

楚山造天楚水揚波輕舟良馬敗亦孔多二物不備將柰楚何行得不得寄言爾哥

不如歸去

置酒髙堂佳殽且庶白日未晡有狂者倨我性亶愚懼不我與不我與將必有處不如俛首及晝歸去

姑惡

姑兮我母胡寜我虐弗愼於儀釁自下作母也爾容姑乃義合上行其義怨者歸薄是究是圖誠匪姑惡

泥滑滑

終風發發周道如刷零雨沾之足不得札匪足不札覆車及轄爾行弗時勿謂泥滑

婆餅焦

阿姥作餌婦也燒之承令弗虔火則燎之古有順婦叱犬摽之爾婆有餅宜爾婦焦之

看蠶看火

蠶生於原匪溫斯癉火以煬之烈則殺我爾將崇利毋貽我禍旣看我蠶請看爾火

武岡道中雨二首

界石記州名旗亭報客程山行頻陟降春雨易陰晴樹引荒塗直花撩客眼明蠻方行欲捲翻憶武昌城

風狂花片輕春事惱閒情急雨潛魚起新雷乳鴨驚浮生悲代謝大造劇生成笑斷杯中物來幹身後名

宿蘭橋山館大雨

山雷劃輾長空過檐雨平添積水深去住總闗神物算陰晴何與道人心

雨度車輪嶺二首

野館三更雨山溪一尺泥王尊馳折阪馬援下蠻溪髙舉羞鴻翮長途厄馬啼聖朝方用壯冉冉獨龎眉

山潑風前雨人浮道上波農家戒耕作行者答勞歌云暗遙峯少春深緣樹多行藏兩孤負身世轉蹉跎

宿西橋鋪聴雨舊有西橋月色之榜

西橋月色昔人遊南楚春光野客收堪笑地靈多愛惜一宵鳴雨送羈愁

空山

空山行盡不逢人三戶曽傳舊楚貧幽冀如山收貢稅丹砂仍備尙方珍

至武岡望雲山可愛因憶金陵東郊武岡山甚動鄕思

楚國春花傷客情臺居頻夢秣陵城名山忽向殊方得客路如從故里行碧水護田生野興黃鸝穿竹送歌聲歸時若上崇岡望正想南云萬里橫

自武岡行邊往靖州

淸晝行邊列校隨貔貅十隊擁軍麾靑山得云美如畫駿馬當路平堪馳泉明寶劍懸金甲風引崇牙揚繡旗老手十年椎鈍極更來橫槊一裁詩

飯山口堡

平巒髙捧百夫城四野花開戰壘平飯罷獨行觀戍卒枕戈閒調凱歌聲

度楓木嶺

初謂山拂天飛鳥不可度逡巡躡危磴乃卽我行路百折頓攀援十步九回顧髙林忽在下衣襟有雲霧倒景猶照人平地黯將暮方當日月過似可捉鳥兔飛瀑如天河所少鵲成渡東北望故鄕江流莽傾注長風動萬里獨立難久竚

嶺傍深溪見花栁甚幽

孤峯天畔絕人家山杏山桃夾路花欲訪韓終求石髓洞門深鎖一溪霞

出武岡闗

連嶺橫天白日微溪流下塹客行稀山花照水開還落野雉出林鳴且飛萬里承恩虛仗鉞九重柔逺正垂衣巡行本欲輸筋力敢謂乘春布徳威

度磨石嶺

磨石嶺頭春日晴白雲如絮遶車生前生似得丹砂力長向靑天掉臂行

度火甲諸小嶺

大嶺何如小嶺多車如鳥翼倐經過千巖萬壑窮奇狀閬水蓬山更若何

度退田安樂諸坡三首

平巒絕頂路逶迆飛蓋靑霄引畫旗只恐人從千里見誤傳旌節降云師

千仞峯頭見日光起揮袍袖拂靑蒼蠻天且喜浮雲盡拭目長安紫極傍

仰隨飛鳥起髙天俯逐逰魚墜九淵若遣王陽經此地定知中道卽回鞭

靑靛山

望望靑瑤柱登登碧漢梯石角垂髙壁泉流響暗溪朱萍仍布沼紫蕨乍生荑好尋黃石約相傍偓佺棲

靖州弔宋義卿

皇天不弔顏公死湘水無情屈子沈彊圉一身闗國體忠貞千古動人心精魂白日濤猶怒祠廟空山栢已森宿艸孤墳何處奠只餘淸淚灑衣襟

靖州閱武

聖代輿圖廣襟包及夜郎連城嚴屏翰萬旅肅封疆星駕行春逺霜臺校武彊六韜呈戰略五善肅邊防花暖蠻煙息風雄士气揚戈鋋寒雪色旗幟錦雲光力羨爭超距材精許擅場射鵰飛迅鏑走馬背長槍本藉皇威大還資國器良轅門推轂重帷幄運籌長羽扇吾眞忝幹城爾各當紫宸宵旰慮應免顧南荒

登飛山

渠陽眾山內飛山鬰岧嶤平嶂蟠近郭孤峯插層霄仰攀萬丈梯弱袂飛狂颷股栗不能定地軸如動揺云房妥明神百靈儼相傳風雷在左右倐忽應招邀丰凶非所遺祈報爭喧嘵苗夷伏石陛犦牲時獻膋磴邊數小樹野火不敢燒誰云俗尙鬼實以威靈昭神道可設教勿謂同昏妖

謁鶴山祠

魏公聖人徒志比曽閔肩講道振西蜀學子從如煙一朝動九重黃紙飛傳宣郡吏俛負弩小夫爭執鞭持議或矛盾風雲俄變遷時相旣側目眾口森戈鋋漢世錮黨人唐賢投濁川渠陽一掬水豈縱蛟龍旋所賴坦蕩懷安土樂其天福坡采秋薇書堂酌星泉教覃儒化逺身老士節堅啾啾鬼蜮輩糞壤何足捐空堂仰遺像淸風猶灑然殘編等白璧願爲浮世傳

出靖州

黃鶴秋云已來年五溪春色異風煙池心濺墨生科鬥花血流紅綻杜鵑孤負江南挑菜會了還天外掛弓緣比來濕病全拋酒且喜家貧省秫田

下雙厓嶺入會同

雙厓分劍門石道中貫出危如墜淵下經過已非一所荷皇天慈惠我得晴日翩翩轉輕輿犖確千怵惕嗟爾冰雪晨行者愼其術

下松厓嶺入黔陽

荒云莽蒼石厓橫不見靑松但有名嗟來誅求貧到骨肯容材木遂生成

石亭寄詩和答

休官獨向山中住久厭疎狂學孟公盤薄解衣時作畫跏趺臨水亦談空松蘿野興宜明月海嶽文光貫彩虹愧我離君走塵土髙情徒寄夢魂中

石亭避暑祝禧寺作曉夜午暮四詩寄餘春深始達予適在五溪泛舟遂賦舟景答之眞天上人間也爲之憮然

舟曉

溪流漲新綠稍浣塵中衣岸艸媚春色林霞開曙暉檣燕驚忽去水煙晴漸微倚篷悟節攺輕風飛絮稀

舟午

窻中日气暖杜若花微芬舟輕後浪邁野晴前嶂分炊煙隔浦見鶯聲臨岸聞蘭橈兢利涉界破波心云

舟晚

揚帆背落日云昏半溪陰歸鴉已喧噪遊鳬尙浮沈奔程促櫓節警戍悲笳音龍標夕煙暗悠悠傷客心

舟夜

道人愛夜寂習靜虛舟中開簾恐辜月系纜詎憂風眼鷗戀暖渚歸雁喧晴空鄕心不及水坐馳徒向東

自沅溪擁小隊泛舟向辰

雙櫓夾船鵝鸛鳴五溪春日照行營朱旗耀水翻風影畫鼓憑厓殷谷聲蠻洞卉裳趨使節轅門花帽擁儒生當年銅柱勞筋力此日輕裘凜甲兵

黔陽順流下灘

云鎪嶺腳跨盤渦怪石浮沈萬駱駝一片輕舟飛箭過卻疑槎影渡天河

寄壽陳石亭

夢裏鐘山萬仭靑江天東望少微星當朝舊擅揚雄賦有子新傳卜氏經止酒先生逃淨社焚魚學士住巖扄遙憐耆舊稱觴會獨少塵容在畫屏

憑幾集卷二

●欽定四庫全書

憑幾集卷三

﹝明﹞顧璘撰

五溪曲六首

皇天辧下土夷夏各有防冠冕與椎祼人獸本殊方三五聖哲代建國但中疆有苗或侮予干羽舞階隍悠悠七旬內卉服歌來王

五溪何滔滔夷落限窮岑天王主嶽瀆衡山屹南臨秦皇苦多事漢武志亦淫樓船渡牂牁銅柱開鬰林輿圖自此廣戈矛長見尋

殷宗伐鬼方三年始休兵淮南諫南徵瘴癘哀羣生山多蛇虺毒水有含沙腥茍非蠻種類白骨死榛荊寄言兵家子勿與絕域爭

白金如流水丹砂血色殷羌兒急衣食闗市委丘山珍異𨿽雲貴采掇良艱難不見乳穴記戕生猶等閒所寶在五穀逺物何足慳

百里屯一軍五十置一堡舂陵達酉溪士卒聫部伍財粟日轉輸外禦苗夷侮況復粵嶲間歲益徵戍苦楚人今凋殘請勿拓邊土

孤戍髙山顚鳴角夜嗚嗚月明尙苦顏況臨風雨途主將位日貴重帷錦模糊李牧今去久誰聞捐市租哀哉古人言一功萬骨枯

出武溪

龍標逺在夜郎西鼓楫揚歌下武溪卻笑伏波無猛气水鳶何事動悲啼

見水上飛燕

辰溪燕子點波飛恰似江南帶雨歸對入畫梁相並語滿庭紅艶發薔薇

返辰州

生憎江艸喚愁生悶見垂楊暗古城隔歲家山仍北望五溪煙瘴返南徵閭閻未報寛租稅軒冕空嗟拂性情歲歲深巖求大木不知陵廟幾時成

滿江煙浪一官舟直指巡行徧幾州楚國封疆通塞徼庾公江漢盛風流飛鳶墮地還蒼水瘴嶺愁人易白頭五栁先生眞傲吏暫來彭澤卽歸休

石壁

一水回流抱古原兩山對起立江門崩厓半出溪心渚古木斜懸石背根逺見虞羅傷翠鳥時逢洞穴羨蒼猿摐金伐鼓勞生地不及漁竿弄曉昏

風作

乘船休謂逸便有阻風愁且任黿鼉勢誰同鷗鷺謀病多休對酒岸近一登丘滿目淒淒艸王孫怨薄遊

大風

白波飛舞雪山摧蒼野喧轟萬壑雷猛勢欲翻坤軸側大聲遙向昊穹來昆陽虎豹寒應栗瀚海魚龍倒卻回有客披襟還借問此中噫气爲誰哀

辰沅之間

武陵西上酉溪東信有仙源不可窮峭壁淩空欲飛起淡煙臨午亦空蒙舟從鏡裏移丹鷁水向云邊掛白虹何處招尋陶謝手恣渠揮筆競才雄

過壺頭山

伏波兵甲駐壺頭南望蠻煙泣楚囚馬革裏屍徒爾爾獸心回面竟悠悠愁聞鬼域憑巖隠怕見虫蛇出浪遊萬里枉開秦漢土九圍元拱帝王州

聞客談桃源諸仙

瞿桐石上千年樹桃老川邊滿目花鐘鼎誤人空老去不如來此學飱霞

武溪灘

亂石當流奮虎牙扁舟飛出浪前花瞿塘象馬何如此猿聲休自怨三巴

江上石峯

江上靑巒映碧空垂巖花葉颭春風樓船蕩漿開簾去忘卻行人是客中

次韻呈陳兵侍髙吾楊太僕聞山二年丈兼自述三首

東山歸臥久何日理安車待月橋臨沼吟風竹滿墟道髙公望屬心逺俗塵袪白首樞衡地經綸力有餘

暫辟畱侯谷聊巾陶令車淸風髙省閣禮俗變鄕墟庭曉鶴常報座寒蠅自袪崢嶸康濟略仍在笑談余

偶回驅犢手來上畫熊車問俗仍周史揚旌漫楚墟鳳麟忻並覩豺虎嘆何袪直道三王化空懷百代余

次韻答聞山

逺至逢今雨相逢嘆曙星雲披瞻北鬥龍臥近南溟醒酒無奇石談玄只舊亭雷陳居接近笑傲共巖扄

實少匡時策虛傳拙政聲中臺慚寵命倒囷負鰥惸訪舊春生座論詩雨滿城最忻髙士側下榻領深榮

再次答髙吾

麟閣終當畫鷗波此暫盟冥鴻霄漢志野鶴水雲情按劍心長逺傳經艸漸成丈夫隨出處終不負平生

不畏羊腸阪遙尋雁塔盟風波悲往事雲月見髙情技笑飛鼯盡名嫌畫虎成還思萬松塢種麥了餘生

避洞庭取道安鄕山行自嘲

宗愨破浪思長風而我取道行山中人間禍福豈自料古人意气眞豪雄何不髙掛十幅篷飛橈直渡馮夷宮嶽陽樓前望夏口月明吹笛楚江東

安鄕曉發

缺月尙中天殘星落落懸露寒蛙不噪艸暗蝶猶眠病怯春衣減行妨野水連老農乘雨過相並理畬田

次韻寄答九峯徵君

道許心交密詩傳醉墨溫鄕閭稱丈行藝苑服専門花月臺端瑟江雲樹下尊何時分一座謔浪睨乾坤

羅簡翁去秋夢餘賦詩見寄經春始達次韻奉復

題封入手移春月離別經心屬暮年交誼擬同泉石老宦情慚被簡書牽山中耆舊詩誰健江上形容夢獨懸細捲瑤箋藏篋笥子孫他日會相傳

華容馬上

白馬朱幩不動塵豸袍龍劍照靑春多憂敢謂先天下拙用眞慚對古人萬事推移心匪石百年衰病鬢如銀經綸本屬當朝傑懶慢終隨擊壤民

嶽州臨江驛見亡友淩溪子題壁愴然興懷倚韻追悼

滇海形容老瘴煙文章驚代已徒然讒多城市俄生虎運去英雄莫問天舊學傳家今有後新詩題壁迥無前顏回子夏元方駕何處修文作地仙

鸚鵡才髙失帝庭人間窮達轉冥冥久將塵土拋金紫自慱聲華付汗靑避地盟寒空卜築招魂歌就或來聴笛聲莫愴山陽舎琴操期聞中散靈

詞筆飄飄壓兩都當年聲價許誰俱爭傳庾信雄江左竟誤虞翻落海隅友道金蘭三世合詩篇陶冶萬人模扁舟舊約江門路千古傷心甓社湖

哀按察華容八厓周公

海內詩家流按察名不細仰溯風雅源俯拾文選例詞鋒捷如神學海蕩無際灑翰迅風雨旁視驚巨麗士衡允如流正平豈停綴居諸幾何間充棟積篇系奇葩燦繁英野鶴抗孤唳眾人惡其上轉面生怒恚矧玆豪士懷髙論激當世萬乘猶可幹豈復避貴勢鑠金每潛機下石憎毒厲靑雲竟塌翼黃壤俄揮涕楄心憤難平幾欲愬上帝觀風臨徳鄕感舊重悲逝慘怛堂上容酸淒艸間祭結念江漢靈愁雲暗松桂

自嘉魚掛帆歸武昌三月晦日也

蒲帆滿駕順流風黃鶴樓臺在眼中栁色已經春候盡城闉何啻故鄕同塵埃白髮空奔走巖谷蒼生自困窮萬事闗心無料理漫蕪瓜地國門東

附錄

登廬州鎭淮樓同項守飲後作

天畔飛樓誰構成畫欄朱檻倚空明江湖一片當窻瀉雲霧千重對酒生獨立淮淝雄舊國俯聽弦誦藹新聲夜深燈火同星散不盡風流地主情

坐蘄州西池驛作

衰年重作宦入楚問民風豈謂山川異還嗟杼軸空官常存國典惠澤自皇躬千里旬宣寄安危仗數公

贈鄭主事觀兌運還京

使君才調出羣雄來試蕭何饋餉功坐運軍儲輕在掌笑吞云夢浩塡胸南徵羽檄飛星過西漲川波洚水同聖主深宮憂萬里歸朝何以獻民風

贈馮巡按孟元得代還朝

君來祇見衡山動君去猶聞漢水淸公輔眼中須屈指別離江外獨闗情霜飛歸路秋仍肅日麗髙天道正行宣室若承明主問楚民皆喜罷南徵

黃鶴樓野望

黃鶴樓髙玉笛哀江聲長遶碧窻回孫劉去後空殘壘夏鄂登來有壯懷重鎭旌旄虛竊祿荒洲詞賦獨憐才鄕闗只在煙波外何日揚帆破浪回

三弟舜玉六十

仲兄官未罷愛弟壽仍髙白首違瓊樹靑山落布袍鄕評元獨重酒興近誰豪卻恨塤箎會無因附爾曹

喜雨二首

雨聲來夜壑天惠洽秋成自有神龍作那同旱魃爭白波俄滿眼黃稿盡回生六事桑麻責君王本聖明

兒童沈蜥蜴道士召風雷人事空多枉天心自欲回時非湯世運地薄楚人哀云漢憂方劇聊輸笑口開

新竹

犢角初穿地龍稍倐過墻孫枝髙勝母野色翠侵堂林許淸風入人將俗抱忘難逢嵇阮輩終日弄壺觴

午日以杏實橊花饋開府譚公

蜜脾已釀東林杏腥血仍妝後苑橊莫道端陽渾寂寞也修時令薦王侯

寄賀李序庵相公新第次浚川公韻

天衢甲第丹霄迥樓閣虛明望轉微海日重光開冉冉宮云五采映霏霏喜延賓客時分席靜玩琴書晝掩扉退食從容無一事願歌隆棟答垂衣

寄賀夏桂洲相公新第次前人

天上神仙居有府海中樓觀淨無塵檐甍直捧丹霄日竹樹長含碧苑春夢兆麒麟生蕙閣文裁鸞鳳贊楓宸攸寜實荷周王寵近市元非晏子眞

入園偶題

菜隴橫斜竹徑成海橊紅噴亞枝明臺居理得山林景不負衰翁入楚行

贈李戶部孟川

不識幹將利聊看試象犀使君監楚餉五月渡淮齊逸气淩黃鶴髙才亞碧雞襄陽閒點筆傳滿白銅鞮

旱

楚困那宜旱雷藏不肯鳴增﹝是年入夏猶無雷﹞蒼天乖歲令赤土廢春耕巢燕愁泥竭池魚怕火生不知從政者何以格神明

夜坐見螢火有懷故園

髙城螢火夜深飛帶雨中林轉細微腐艸餘光皆物化乘風髙舉亦天機流年過眼催仍急浮客懷鄕嘆未歸義範堂前皃女小遶庭團扇撲簾衣

過馮子和新亭次答

松筠手種待成陰髙士常懷出世心正望蛟龍作霖雨肯容麋鹿戀丰林花煙拂座扶春醉蘿月窺簾伴夜吟慚愧西臺塵土客偶來何解抱淸琴

池上有懷張水部

江濤渺渺暮云陰南去輕帆悵客心雀舫暫停開省閣驪珠頻出動詞林芝蘭並秀參差見黃鳥相求上下吟永日臨池空洗耳迢遙難近子牙琴

雨後池亭偶坐

雨過回塘新水平鏡輪圓印碧天明貪魚屬玉渾忘去抱葉蜻蜓忽自驚吟處愛當芳樹立興來思蕩小舟行臺中飽食慚無補不及垂綸稱野情

六月六日大雨用前韻

六月六日雨如注遶庭懸澑決淸渠不是太陽相避卻祗應知我腹無書

古城寺山與東臯公晚酌

寺古仍臨水燈明更泛巵共懷臨海作重對白頭時往事浮雲變生平皎日知殷勤家國語不記下山遲

贈潤夫黃門

昔愛仁人政今傳直諫名采衣歸暫樂靑瑣貴非榮門閥靈椿茂才華漢水淸論交千載上吾願取西京

仰止吟爲黎師召兵侍作

眼中磥砢萬文峯儼立大賢爲世宗丈夫有靈塞天地肯不拔地爭巃嵸朝亦一仰止夕亦一仰止平生積小以髙大巍乎山哉何愧爾嗚呼武公九十猶勉■﹝施﹐冉代也﹞願獻他日攻玉篇

南江吟爲孫從一按察作

漢水東流散百湖家家懸鏡寫菇蒲錦袍獨坐扁舟去月裏垂竿釣鱖鱸

承天樓閣似京華江上人煙簇錦花直到東頭髙栁裏孤撐艸閣伴漁家

漢江龍起萬方淸舊渚何殊興慶名使君家在新丰社長沐枌楡雨露榮

文武遺風江漢流水濵遊女絕思求觀風今值黃虞世惟見溪翁擊壤逰

入郢雄心笑子胥仲尼書社總成虛不如載取中山酒來就江心丙穴魚

四面方城開楚都憑將漢水壯雄圖神靈一統歸今代散與髙人作五湖

西上襄陽百里程揺船買酒醉樊城接■﹝罒離﹞墮卻無心拾杜預碑猶水底橫

我愛前賢太白豪欲呼此水變春醪四海淸平身不老與君終日醉蒲萄

洪波吞卻內方山大別都來一掌間伏臘移舟祠大禹魚龍窟裏棹歌還

我泛南江望漢陽碧波千頃浩汪洋使君度量元相似何物艨艟不可藏

江雨

江流愁太溢更遣雨添波气逐陰陽變天公柰爾何

寄梁儉庵罷司徒歸鄕

詔下天門許罷官明王親賜老臣安十年大計黃金賤六省淸風白日寒直道功名元自得野人徵稅復誰寛東門瓜地相鄰並欲擬投簪續舊歡

寄唐漁石司冦賜告歸養

橫玉紆朱八座身重闈列鼎百年親君王孝理先三事司冦髙風動萬人平法正資於定國陳情偏柰範純仁中堂問寢餘淸夜還向深山禮北辰

漢江獨泛

水雲蒸日楚天浮滿眼江湖伴客愁三國雄豪何處問卷簾猶自見荊州

鄭生風骨豈超塵水府能逢解佩人靑鳥去來煙漠漠渚蘭汀芷自含顰

三日樓船聽棹歌江湖歸興滿漁蓑功無銅柱長爲客浪笑壺頭馬伏波

郢城遙向武昌還千里風帆三日間直到漢陽聊艤棹推篷先措八分山

所見

襄河西潰水連天禾黍翻成魚鱉淵鬻卻兒童修网罟移家江口就漁船

賈客牽船入郢遙泥行千里水齊腰靑樓錦瑟誰家子一醉揮金太劇驕

鬼薪白粲動成羣刀筆銛鋒自舞文鄭國不緣誅鄧析孫僑黒白詎能分

憑幾集卷三

●欽定四庫全書

憑幾集卷四

﹝明﹞顧璘撰

○詞

蝶戀花﹝巴陵山行﹞

秋色那知行近逺翠竹丹楡遞換撩人眼導騎才隨山麓轉漁舟又渡溪流淺數過奇峯千萬點野興疏狂轉逗身輕健懸崖絕澗皆平坦寰中只柰人心險

驀山溪﹝平江馬上﹞

肩輿謝卻曠野獨鞭驄馬縣令小家風似道橋翁疏野笑渠豈解瀟灑念本來舊面目無虛假不在官髙下當年庾亮玩月荊州夜釃酒向江樓顧官屬與之同把而今遙想此老興飄飄風流盡堪模寫莫對時人話

瀟湘逢故人漫﹝過瀏陽石洞嶺﹞

山城曉發正初陽微暖宿霧方消林澗路迢遙愛雲峯翠滴霜葉紅燒旌旗宛轉又何知步入丹霄回望處江湖滿地不禁煙浪滔滔村墟逺幾家煙火道邇來閭閻生計蕭條試說向當朝正海晏河淸雨順風調知他甚事掇薪火漫燎鬢毛焦且休談觀風設教煩公少損徵徭

望江南﹝離思﹞

澄江水別後幾回潮黃鶴笛聲愁裏咽靑龍山色夢中遙秋空正泬寥記來時楊栁暗河橋簫鼓臨風喧祖帳旌旗和月引徵軺離愁何日銷

如夣令﹝曉行﹞

紅日海東乍吐消盡千山宿霧無數暗棲鴉歷亂林梢飛去安步安步錦石碧沙江路

滿庭芳﹝見村社﹞

黃菊摧殘霜寒云冷村墟別有風情白蘋紅蓼相映水痕淸且喜時和盜息是人家倉廩丰盈擊社鼓迎神答願兒女笑歌聲茅堂開濁酒橙苞剖密芋乳堆璚任相逢簡禮爛醉呼名愛殺人間眞樂休打算憲府神京推恩念幾時酬卻歸伴艸堂靈

水龍吟﹝見水田樂之﹞

潺潺碧澗歸田山人自識山家趣開春陽動土膏融暖便修農務黃犢翻泥靑秧刺水愛逢時雨但完官兩稅供家八口萬事何思何慮細數古來豪傑犁鋤邊盡多樂處伊尹深耕孔明薄種甚生出處江左夷吾終南快捷方式豈堪儔侶判窮達由天捲舒在我證卻此生公據

燭影揺紅﹝攸縣山行遇雨﹞

微雨空蒙靑山一帶如煙隔緑楊霜後正凋枯特地蒙恩澤野艸何知喜悅謂春轉江湘二月凍雲覆水朔吹鳴條較來還別仄徑遊泥馬蹄滑處頻蹉跌天時人事好商量合變峯頭雪大地園林寒徹盡飛起滕王蛺蝶衡山南去報个丰年臘前三白

疏簾澹月﹝攸縣冬至風雨﹞

深沈臺院獨自在他鄕怕逢佳節春盡離家忽地一陽時月雁書不到衡陽外盼闗山幾多重疊滿城寒雨一庭衰艸助人愁切想兒女家園歡笑道而翁擁旄持節體國勤民掲天勲業吾衰不似當年矣對大川悵無舟楫竹籬茅舎不如歸去當家溫熱

如夢令﹝雨懷﹞

夜靜猛風將雨落盡紫楡千樹行客憶江南渺渺碧天窮處無緒無緒獨與寒燈賓主

少年逰﹝念往﹞

南山豆隴東門瓜地天與十年間傍水栽松向風調鶴俗事了無闗東君送上觀風駕逗畱幾時還薄暮浮雲淸宵明月目斷過江山

憶秦娥﹝旅思﹞

王程迫旌旗催度金陵陌金陵陌一畨回首一畨頭白飛篷逺逐天涯客江梅又報年華來年華隔莫教孤負舊京春色

長相思﹝同前﹞

山花香水花香宛轉湖南官路長怕見早梅芳愁三湘度三湘煙水無邊是此方登樓堪斷腸

玉燭新﹝寄兪魯用﹞

飄飄黃綬客向溟海東邊參陪鳬舄從來短簿非凡事認取鳳凰毛翮春秋滿腹舌瀾翻曽傾詞席數斗後豪气淩雲看舞玉龍三尺今棲枳棘叢中且奔走風塵奉行條格丈夫舒捲隨時耳聊布蒼生膏澤雞羣野鶴當自有知音求索從容展經濟雄才治安長策

渡江云寄﹝徐君敍﹞

葛巾新折角道衣儒履誰識舊王孫帝城髙隠處寂靜槐庭碧栁暗朱門鴻儒上客長不斷載酒論文盡永日調琴對局生怕鼓鐘喧堪慚一身潦倒兩世攀援但柴車每造桂亭深醉來自散坐久忘言春風一別江門路劇相思最是黃昬更無柰楚山暮雨啼猿

過秦樓﹝寄王子新﹞

虎臥天門龍騰鳳闕書法王家元妙畫爛衣襟磨幹池水透得舊來闗竅更狂僧醉聖探奇掇雋縱橫顚倒愛靑年方盛髙名歘起萬人稱好嘆拙手勉彊挑戈依稀撥鐙那識就中天巧欲取金丹並攜洛賦子細從君論討只恐揮毫遲畱迅疾肘腕不禁衰老判千金買紙如山倩渠長掃

虞美人﹝自嘲﹞

少日功名蹉跌過老去還將那楚臺風采竟如何堪恨筆端無力挽頺波澄淸四海男兒事李範今誰是曽看舞袖笑郎當請公當筵自問短和長

謁金門﹝雨聲﹞

聲滴滴似近小窻偏急獨客羇懷正愁寂謝君攛斷力夜靜顚風寥歷颯颯幾畨如織家逺長憑歸夢覓此宵歸未得

蘇幕遮﹝晚行﹞

日西沈寒又作掠面斜風欺負徵袍薄逺近村墟煙漠漠宿鳥歸林何事閒喧聒算歸期無定著臘盡春回客意偏寥落向老重教名利縛雪月風花白地成擔擱

摸魚兒﹝十二月十四日自衡入永﹞

逺山低半畱殘雪望中淸景殊絕寒云漸逐西風散村落午煙揺曳行路客被簿領沈迷又度隆寒月歲盡陽回何日是春來早梅花蕚看透幾分白憶江左多少闗河分隔異鄕空望明月衡陽飛雁都回矣欲寄音書那得情如結更斷酒拋詩幽恨憑誰說霜髯雪鬢不柰老年華禾畦麥壠覓取舊生業

倦尋芳慢﹝書懷﹞

閒窮往古萬變榮枯總歸無有樂善安常本是自家操守馬革功名蕉覆鹿麟臺畫像芻成狗太虛中看彩雲濁霧誰工誰丑堪笑殺子蘭譖毀亷藺交歡枉多生受坎止流行物理本無紛糅天日淸和聊散步風波變動須回首牢把定此心中外一生前後

花犯﹝冒霧往郴﹞

曉雞鳴登車就道殘星尙明滅水霧山云偸曉弄陰晴四望凝結太陽髙起靑天上有光難下徹更莫論奇峯佳樹一槪渾遮隔陽回時候想南園綠艸意欣欣思換春色願淨掃昏霾滿地飛蝴蝶喜行客身軀麄拙請毒瘴蠻煙休見嚇三飯外淸心寡欲任爾天寒熱

蘭陵王﹝武岡春晴﹞

晴光好正映李花穠縞連朝怪山雨林風適與東皇助工巧染垂楊野艸布滿靑靑行道升平世徧五嶺三湘處處韶華動歡笑誰家兒女鬧競院落秋千彩繩飛裊江南此景知多少輕風南陌上寶馬穿花金龜換酒恣顚倒祗愁城閉早煩惱想當日拉酒伴詩朋著意尋討靑鞋踏徧閒亭沼自背卻鄕井一齊都掃商量出處誰勝休只戀旌纛

白薴﹝浴起﹞

浴蘭湯起坐向芝房桂室薫蒸百體頓覺形神和適視盤銘警戒安能及且落得淸泉疏瀹盡三冬垢積聊抖擻白袷單衣更換著飛雲舊舄焚香靜憩相與澄觀定息量浴沂此懷能幾人窺測堪惜靈均作賦謝客傳圖火風假合妄比金身玉質豈解識虛空來去消息神奇臭腐從何生五蘊翻騰聲色古有形骸土木嵇康讓他知得更羨莊生直認身爲客

減字木蘭花﹝春畫二首﹞

緑陰亭沼天南二月春歸早起覓殘紅萬點隨風西復東檐牙乳雀啄破苔花新試角栁外黃鸝欲弄新聲不住飛

柔萱如帶輕風粉蝶狂無柰院靜人間坐數行雲度逺山驚心節序滿庭忽見吹飛絮莫憶家鄕碧水無情千里長

瑞龍吟﹝辰溪舟行﹞

辰溪水想是銀漢分流桃源舊沚楚中勝槪奇觀瀟湘云夢參差難比峯巒美可信舟移天上人行圖裏稍經蕙浦蘭汀忽惹閒鷗一雙飛起曽訪蘇公赤壁栁侯黃廟而今荒矣豈似萬丈丹梯千重云壘天翻地覆紫翠無成毀試卷起疏簾危坐遊絲飛絮亦爲春風喜淸明兩岸開桃李戲作穿花士笑伏波衰萎向門生哀詠自傷邊鄙

眼兒媚﹝舟雨﹞

逍遙老子怕閒愁冒雨蕩孤舟煙開栁岸風生桃浪人渡蘭洲靑山萬點分濃澹雲气學波流倚窻無事吟殘飛燕數徧眠鷗

蝶戀花﹝同前﹞

畫舫輕揺風外櫓帶雨聲微乍似新鶯語午夣遙隨江燕去醒來尙遶靑楓浦覊遊枉卻流年度故國桃花落盡長松塢載酒何人來扣戶殘紅踏徧亭前土

菩薩蠻﹝二首同前﹞

靑山雨洗精神出趂得簾開飛送入鸂■﹝氵束鳥﹞逞毛衣船來來故不飛落絮生萍葉水面畱輕蝶沿溪菜吐花池塘鳴亂蛙

溪行五日逢城郭耳靜愁聞喧鼓角到岸喜新晴登臺卻趂情杜宇無幽緒喚得春歸去春歸了不闗花開元耐看

憑幾集卷四

●欽定四庫全書

憑幾集卷五

﹝明﹞顧璘撰

○賦

祝融峯觀日出賦

嘉靖丁酉仲冬幾晦姑蘇顧璘巡方至衡謁嶽神訖乃登祝融宿上方翼曉觀日出景象特奇遂述而賦焉賦曰維南衡之崇嶽標祝融之危峯下蟠據乎厚地上峻極於蒼穹匪丈引之可度盡他山其難比隆睇四極而無蔽又何限乎寰中觀其嵚嵜崒嵂直上莫止捫歷參井靡髙弗至躡浮履霄帝居或指足踠汗栗不敢俯視何其髙也若乃斗杓旣仄啟明未升漏刻己盡荒雞甫鳴天莽蒼其一色泯萬動猶無聲謂日出其可覩乃跂望於髙亭爾其遊氛且凝灝气欲豁萬里乍近沕沕穆穆睠彼陽輪尙爾淵汨冥迷遼漠恍不可度少焉先景上燭髙漢舒白如火將炎太暗微晰羣望方勤目不移盼積靄倐裂閃爍驚電駭指失叫乍見一綫漂沈揺曳湧出波面燭籠外赤鳬卵中黃上殷下闇半吐半藏依微滉瀁如覿海色水火交爭良久乃脫於是金烏髙舉若木影離羲和叱馭八表馳暉所可疑者視扶桑於咫尺東曠望而無窮日遲天於一度何環周之莫同參渾儀與宣夜猶想象其若懜大哉天之爲天也固致詰而難終

巡方賦

烏臺大夫衣繡豸之服乘畫熊之轓環行下邑周訪窮巖軫民瘼之益劇輸精思於已殫方憑軾以省咎忽不知涕泗之橫潸俄而厖眉老人鞠躬次且而進言曰夫旱苗興於一漑渇吻津於望梅翳我山氓困極甚幸夫使君斯來矣今觀顰蹙無聊之狀豈有不足於私懷乎惟玆巡行磔一豪則百夫展色黜一貪則萬堵貼席稂莠旣拔嘉谷乃粒亂絲不棼綱紀咸秩釋滯格者若積汗蒙濯服新令者若離羽就戢公如不至則懸者孰釋其縛壓者孰發其石乎今也柔良承風而趨先凶慝望影而辟易所謂曝寒檐以斯須之陽濡涸轍以升斗之澤斯亦蠲疾疢於什伯也何厚責過望不釋若此耶大夫曰謝父老甚苦柰何惠我猶未忠與吾聞王者立政以道爲公陰陽陶冶雲雨帡幪衣人帛者惟樹桑飽人食者惟重農何嘗分簞救餓挾纊被寒力瑣屑以爲功乎楚𨿽一藩幅員萬里山澤綿曠材筱修美白金丹砂羽毛革抵生之波興積之山委賢哲何以廣仁吏才因而致理也乃若荒間大野隠隠鱗鱗將不可使盡墾而舉趾乎惰子遊女食非其力將不可使條桑以治枲乎長林巨浸生息繁滋將不可時取而阜利乎秕政冗役如穽斯布將不可芟薙而更置乎非仁非賢其何能國吏顧不可以訓法而歸亷士顧不可以迪教而廣志乎古者成都之守俗化太丘之令盜恥節義之島由一夫君子之鄕由一士矧余總節度之權宜爲天子之命使顧且倚刑威以紏邪繁科條而議制其何以弘濟廣被也斯固鮮學寡聞弗克自樹於當世較然明矣已矣父老吾誠不能應安民之命請終返乎明農之事

○序

常徳府誌序

按周禮大行人掌四方邦國之志說者曰卽史也愚謂史者左右史所紀詳於人主言動志則山川食貨刑法禮樂之類皆是也秦燔先王典籍後世無傳焉至漢滅秦入闗蕭何先入丞相府收秦圖籍賢者韙其意豈不謂圖籍者王制官政所闗切乎故司馬氏史記作八書班固漢史作十志皆王國之大政譬之人身手足耳目具而後成人必不可闕也是故觀其志可以知其政矣近世乃不然張皇形勝藻飾藝文徒以備方冊之玩率非其本實耳嗚呼志之設謂何乃亡本實至以侈觀乎不如無志愚行部至常徳府考問風俗疇咨政理諸生乃呈郡誌一編曰咸具是矣愚受而讀之乃少司馬髙吾陳公洪謨所著志凡十目曰地理曰建設曰食貨曰學校曰祠祀曰官守曰兵防凡疆域之經緯財賦之劑量政教之綱維灼如指畫可備損益志之體也曰人品則舉乎史矣曰藝文所以徵此者也曰方外蓋國典之所不廢殆兼苞與發凡舉例必先其大皆遷固書志之正法一切非今人所主存也昔韓宣子適魯見春秋曰周禮盡在魯矣今愚見司馬公之志將謂常徳何哉遂序而傳之以爲四國式庶幾乎繁文之損自楚始矣

髙吾詩集序

兵部左侍郎武陵陳公嘗築室髙吾之山讀書其中自稱髙吾子東橋顧璘問俗其邑往候之接殷勤道故舊三日不能去乃爲說髙吾之義曰人惟不尊其身故不知吾之髙斯終下矣知尊其身者非仁不廣愛非義不立方非禮不飭躬非智不發慮非信不固節夫然後卓然爲萬夫之望蓋以吾自髙乃能髙吾於物也公曰有是哉吾有身惴惴自牧不敢狎孺子而矜芻蕘猶恐有失於道何知身之尊乎璘曰非是之謂也君子之求道也患不盡於物故抑而下諸庶民其待身也患不貴於道故舉而配諸天地惟下下則盡其道惟髙髙則尊其身下下髙髙並用而相成者也公何讓乎哉公自爲士以至登公卿莫不以古人自期待故隨宦所成輙出物表以其樹功之顯故必進進諸巖廊之上則士大夫宗之爲領袖以其執節之峻故必退退諸丘壑之下則蒼生望之爲霖雨非公自髙其身而能巍巍若是乎哉公笑而不答乃出所作詩一編授璘爲序捧而讀之聲律體裁卽所謂期古人而出物表焉者𨿽作之殊地要自髙吾山所養發也爲題曰髙吾詩集云公名洪謨字宗禹同璘舉弘治丙辰進士方以兵部侍郎致仕居於家

聞山詩集序

凡天下巍然隆起皆山也曷盡聞乎得人而聞於世者眾矣眾則不暇悉舉請舉會稽之東山璘嘗陟其顚不大奇特今與會稽秦望諸山並聞天下不以謝安石爲之標乎安石初居是山未起與王逸少諸君盤桓泉石天下望之者以蒼生爲憂及出輔東晉中興卻苻堅平王惇之後復築吾江左土山以寓舊好亦號曰東山至今佳名不泯嗚呼人望所屬乃能光重山水如此乎吾榜太僕卿楊公初自諸生舉進士選入翰苑時大司徒九峯孫公方居文選領袖縉紳乃以文章道義引爲忘年友名翕翕動京國隠然楚南一安石也厥後歷諫垣數進讜議陟卿寺益持大體時方以公輔見待公遽拂衣謝歸築室聞山耕樵自給不求當世其雅度衝夷恬於巖壑固若是逺乎方今民物凋瘁廟堂求戮力共濟之賢屬公甚切願杖策一出整頓康裕就京圻擇佳山效安石土山故事以移聞山於天上復成宇宙嘉話顧不偉也公幸母忘於蒼生公爲詩有天趣律調音節不厭繩削期於必合蓋風雅之正音也讀者常識其致固無容於多言公名褫字介福武陵人舉弘治丙辰進士號聞山山人

題少傅桂洲夏公應制集後

自昔大人奇合莫不本於問學夫問學以養則深以包則巨對揚施措咸適機宜故能使堂陛之間驩欣交通若魚水鹽梅之相得復何間然之有非是則幸矣伊傅最盛見諸訓命純粹爲精秦漢以下弗論論諸本朝髙皇帝之於劉宋帷幄坐論苑囿同逰何其親密哉今觀覆瓿龍門之編海蘊日耀乃知迓寵結知胥此焉出不然神聖首出而豈他道可投合乎至今則少傅桂洲夏公再見矣惟主上睿資淵性同符髙祖一時臣下莫能爲役獨少傅公初在諌垣言事露其芒頴其後經略三晉兵事具合廟謨旣而抒忠守正持論朝省陳禮樂之制撰風雅之詞無不大當上意益委腹心恩寵優渥鮮克與儷海內之士疇能測其萬一哉曩辱不鄙示教奏議若干捲旣覩器略之大未暇序贊今再誦應制集益仰天才超邁譬之神龍天馬絕出尋常萬萬矣觀夫機神所屬應答如響吁謨仰濟脗慊斯深遂使都兪喜起之風還在廊廟至其圖回治理贊決機務以措天下於泰山盤石之安者又非疎逺所能悉斯殆宇宙間明良一大會夫豈偶然之遇也乎然非其問學淵閒左右逢原則亦安能契合無間若是其深也古稱伊傅朝美劉宋於公後先比徳矣吁盛矣哉輒敢僭題緒言於末簡使天下後世知大人奇合有本非可幸焉者也

題靖陽沈生辧禹碑集前

余登衡山陟祝融之顚下尋方廣經峋嶁之麓未上訪從行道士雲山無禹碑𨿽巖間或有古刻皆已磨滅不可識矣沈生所得碑本乃嘉靖初長沙太守新安潘君鎰得於嶽麓書院後小山艸莽間剜苔剔土搨傳人間蓋宋人所模刻也生誤傳以爲禹本刻甘泉亦未之考蓋禹去今數千年衡山石質疎厲當時無碑碣必刻之巖間風雨冰雪之所剝落泯沒久矣計宋時亦已無迹故歐陽諸公集古錄等編皆無載此又貴於宣王石鼓使有之豈皆或遺之哉度宋人此刻亦前古流傳搨本余初見亦疑禹稱王不宜稱帝今乃知帝禹刻三字卽宋人所題偶誤耳余昨經寜逺搨九疑山蔡伯喈隸銘亦出宋人所補幸有題識可考則漢刻山巖者在宋已滅況三代之初乎泰山石堅故秦刻猶存昨觀衡山前代題名唐惟李義山三字在祝融尖六朝以前無存者大扺山石易損故耳豈前此一無題識邪然上古書迹自是異寶𨿽傳刻固可貴也古者書法之興皆取象山川虫魚艸木之類禹精於水今篆體皆有流水形出禹無疑獨幸沈生精思妙契釋文見義謂非神授不可也楊殿元用修在滇南釋之僅數字不同尢可見人心之靈聖迹之妙天然符合有莫知其所以然者否則千載之下萬里之外安得不約而同若是乎嘉靖戊戌二月旣望東橋居士顧璘書於靖陽行臺

題登衡小記前

鄙人自入楚臺旁皇案牘屏絕文藝者兩攺火矣比登衡嶽在車者四日宿道院僧寺者三夕絕無公事覽觀奇偉托寄幽遐隠括情景綴而成篇有若不能自己焉者至郡命吏人錄出凡文與詩至滿若干首昔晦翁遊此與南軒倡和得詩累帙乃愓然警曰吾黨數日得無荒於詩乎遂禁不作今鄙人旣還視事所謂鞭朴喧囂牒訴倥傯者已交至於前應接不暇給矣欲再取所錄一諷詠之竟未可得尙何憂於荒哉是無待禁用藏巾笥俟他日歸呈諸泉石舊侶知余膏肓痼疾蓋若沾沾云爾

書楚臺贅錄前

余視楚臺浹歲小史捧帙跽進曰臺政日萌而月薈今歲且周則壅矣弗輯而檢之必有遺忘復出之患將爲法守憂余曰不已贅乎善言人斯誦之矣善政人斯循之矣否猶涕唾然出則棄之而何有於輯哉祗贅耳然性好忘其曰檢之云者或有取於爾勤矣抑孔子曰三人行必有我師焉擇其善者而從之其不善者而攺之茍存其大都儻亦少爲攺者資乎於是芟其繁猥存奏疏若干道案驗若干通批答若干條

○記

逰衡嶽前記

嘉靖丁酉姑蘇顧璘以都察院右副都禦史建節撫楚維十有一月巡方問俗自長沙赴衡期謁南嶽屬雨雪沍寒彌旬弗解至安仁始見日入衡乃霽煦若春半念七日厥明同按察副使姜君儀謁奠於廟訖事乘筍輿由中嶺登山過集賢峯麓望胡文定書院不及謁訪鄴侯宅皆無知者沿絡絲潭逶迆以上水聲潨然盈耳左右望天柱紫蓋諸峯掲在云表諸嵂■﹝山上兀下﹞崚嶒如它方名山者支分疊出不可指數卽所謂七十二峯也問從行道士多莫舉其名從者持旌戟前後列行續續如行蟻漸陟霄漢人不自覺午至半山亭飯問所謂祝融峯者尙不可望再歷側刀峯益峻絕夾徑多竹樹積雪披壓撥塞履危凡幾陟降乃見祝融兩尖猶未卽至盤旋半厓度飛來船石觀宋徽壽嶽大書再經觀音巖則巃嵸■﹝山上累下﹞岢窮奇峭之狀蓋山之勝處在是也晡時至絕頂見石上唐宋人刻名甚多略知李義山陳從古數公餘不悉記踏雪尋太陽泉凍結不流下循石壁題名過會仙橋立懸厓小飲而返宿上封寺勁風終夜震撼戶牖僧云四時長然𨿽盛夏亦擁衾當晝無汗豈所謂罡風者乎其髙可想翼日黎民被貂裘登望日臺觀日出如火輪湧起水底遲回揺曳漸上髙漢奇莫能狀凡此皆以晴霽得盡其勝至二十九日出方廣歸城中途而雨是後遂陰晦雪霰連集矣或曰使此行前後一二日皆不獲遂亦可謂甚幸矣哉夫五嶽名山也歷人甚眾相傳爲故事者特鮮將難其稱然乎泰山以孔子小天下傳特出孟子寓言固非其實嵩山傳漢武三呼萬歲之事頗涉虛誕亦著爲典蓋孔子大聖漢武天王也其尊大實重於嶽茍有寄托則交賴以爲勝故傳不朽何必事有無哉若衡山所傳乃韓昌黎開云朱張霽雪二事其實亦偶然語耳今書林藝圃誇詡欣艷張爲七十二峯之藻色言必舉之不亦系乎其人哉璘今日之逰較諸三公之迹若猶有奇焉者然過則泯矣實以璘莫爲之地也然則人士微眇欲馳聲千載之下事豈在大要亦先修其大者爲之本乎因感玆事遂書爲記以警

逰衡嶽後記

夫登山者貴知其情不在勢也衡嶽之逰不至祝融不足以知其髙不至方廣不足以知其邃余初至嶽下道士指天柱石廩紫蓋夫容四峯導予望之仰面極視排漢礙日若云可望而不可登危乎髙哉旣歷香鑪道間則四峯之椒皆與身等方詫步履在空外及坐半山亭乃下指諸頂疑前舊見非是也至登祝融之顚俯視四極蒼然一色山川雜陳瑣細莫辧風自逺來其力甚勁候與地下絕殊比曉觀日出海體象洞見近若彊中東余遊氛浩漫無際限以扶桑其外尙逺乃嘆寰宇所周僅當天地之中耳再尋天柱諸峯皆培塿丘垤隤乎其在地矣記曰祝融去地二萬丈豈其然乎然靈巖怪石僧寮佛宇深者僅托澗阿林■﹝土幻﹞之間可一覩而窮未足言邃明日乃下西嶺歷南臺出諸峯至平地回望蒼欎始若不可量復陟某嶺入山尋方廣之道峯回澗折徑盡復通髙下連嶂陰晴異壑有溪迢迢夾厓而出觸石澎湃聲自逺至中多菖蒲水艸靑被石上兩厓喬木挺生陰若洞房日照弗入積雪縞地間有山茶雜生含蕚未吐自午達昏上下坡陀幾二十里許其狀如一入寺復極幽奧髙山壁立類城郭狀有宋徽金書榜曰天下名山懸正殿額假榻閒房夜靜泉澑益喧聒寺僧云自此入西南山益深水益淸幾不可窮矣夫然後知衡山之邃乃若此也夫名山之在天地猶聖賢之在人類也匪髙莫立其體匪邃莫造其微髙而易踰丘陵類也邃而易盡苑囿類也故堯舜樂民之治而揖讓湯武憂民之亂而放伐皆舉古今未有之事特立獨成拔乎羣倫之表其髙如何哉至若精神心術之微天理人倫之極窮神盡性愈深愈宻探之莫測其端究之莫悉其奧諸人固不易及豈亦諸人所易窺乎所謂邃已此之謂聖人是以樹置卑者眾易踰蘊藉淺者眾易盡易踰易盡山與人皆非其盛者也作後記

奇會亭記

會何云奇也地非通道期非王程壤連楚粵之交人殊出處之迹同心久離而暫合同年多逝而僅存不謂至奇也乎嘉靖戊戌王正四日璘以職事問俗道州去全州百三十里同年少司空竹塘蔣公曙時謝政家居聞之躍然單車來會於白雞軍營蓋自丙辰同登至此四十三年爲別亦二十年矣一榜凋謝存者無幾吾兩人昔並壯顏今已白首鄕國相去四千餘里气誼投合每許膠漆日以暌絕爲恨庸詎知天作之合乃有今會乎秉燭銜杯款語達旦天壤間事固莫樂於此亦莫奇於此也遂名假宿艸舎曰奇會亭刻記巖上百世之下必有得吾兩人之心於言外者各賦詩四韻別去副都禦史姑蘇顧璘書

養竹記

行臺隙壤植竹不記年所矣■﹝執上目下﹞禦弗戒采竿食萌索然就盡丁酉余至已夏仲榮候過已亟護其後發者僅僅得數挺除穢剪繁稍存幽致秋冬南巡弗獲壅培逮戊戌春晦始返於臺卽申諭羣小視衛惟謹時雨旣沃土膏乃融銛萌微見參錯競出始求之累累然如犢斯角甫冒茆特生再望之林林然如矛斯卓已森乎其前矣由是釋籜爲筠布條爲葉不踰月而翠蔭蔽於軒序嗚呼快哉夫物無所戕乃生其易如此此天地之仁也況得其所養者乎古人論民休養生息二十年則可富可教此義不可不熟因刻於石以告諸將來茍戒其下之毋戕則吾黨采竿食萌固享其利無窮也

○銘

筆銘

言而不朽惟汝資臧耶否耶

硯銘

澤者柔砥者剛用之所先匪以陽

墨銘

晦爲之體明爲之用君子法之乃善其動

紙銘

幽而顯者子之功也近而逺者子之窮也一以貫之與天齊終蓋存乎眇躬吁其念哉

冠銘

成人有貴自束髮始優遊皤如惟爾之恥危且結纓庶幾君子

服銘

非法斯戾不衷斯災文質有度惟義是裁

帶銘

斯上帝之命弗修其職則喪其重

履銘

稱名曰禮式表愼微彼顚而蹶動也或非

舟銘

安危有幾在備具而審時君子毋徒以流連爲嬉也

車銘

乘者大夫負者廝徒貴賤之別惟爾其圖之

牀銘

夜不夣晝不寢爾職維其人

席銘

孔子曰席不正不坐偏倚箕踞非過耶

幾銘

物也老老而尊尊者也吾少也賤則有司存

鏡銘

匪平匪明鑑則枉矣而今而後善自養矣

櫛銘

朝理吾發神斯淸矣夕理吾發寢斯寜矣理亂之懸大象斯徵兮

劍銘

殺一不辜得天下不爲不貴爾利貴用之宜

篋銘

其藏不可窺心則知之

○祭文

告嶽神文

徳有善惡報有吉凶天人一理惟帝宰之故官師執賞罰於有位鬼神司禍福於冥冥所以治幽明而安人鬼也惟神雄峙大嶽作鎭南維膏澤下土屹爲世望璘不敏猥秉節鉞臨制玆方幸獲與神相爲表裏國家奉神以禋祀養璘以厚祿所屬實同惟神聰明正大無隠不燭璘則塵濁蹇劣易於蒙蔽凡民之良暴吏之廉污𨿽夙夜究心無補闕漏得無仰丐於靈慈乎玆者行部至衡敬謁祠下陳牲奠漿特申虔告伏惟神鑑其愚不愛開翼俾璘免罪於國亦神所以效能於帝也若璘怠於職任枉於吏民亦難遁於明聴神其無廢至公以咈帝命璘不敢悔

沅州修書院成告薛文淸公文

維嘉靖戊戌月日巡撫湖廣右副都禦史後學顧璘問俗沅州訪故大理卿文靖河東薛公書院堂廡就圮時祀久禋遂命知州周積僝工秩禮用虔尊向以風來學謹具牲酒之奠命積代祭敬昭告曰聖人之學躬行以爲之本言非其所急也行至焉而言不逮固亦聖人之徒多言而不能行其去道也益逺矣孟子曰行一不義殺一不辜而得天下不爲是聖人之所同也夫何系於言哉曽氏顏氏學爲孔子固止乎克己於視聴言動三省於人已師友之間而已豈不的然其可見乎宋儒周元公二程夫子上繼絕學於千載之前誠敬踐履之外何假多言爲也季世淺儒支離訓詁馳騖玄逺殆與異端橫議之學無異故曰道喪於小成言隠於浮華不亦大可哀乎恭惟先生會際聖朝崛起三晉璘生也晚不得親炙其道夷考名臣錄所載公之嗜義如飲食逺惡如探湯去就辭受之節確乎死生禍福之不可奪玩繹所著讀書二錄有爲必思有得必記省察以愼幾微體驗以固操執知行之序坦如堂階義利之辯較若黒白其於所謂不行不義不殺不辜之道凜然不敢失其尺寸故道明徳立卓然爲一代之傑使聖人之道不墜於當今聖人之學可傳於後世非公其誰與歸視諸行不由道而恃言以爲教者祗謬且贅終亦何益於傳耳公監銀礦於沅薄利緩徵衣被沅民至渥則夫今日屋室之輯俎豆之報其孰曰不然又孰曰不永固非璘一人之私願也謹告

祭東山公文

維年月日具官某謹修特羊鬥酒之奠遣訓導某致祭於大司馬東山劉公之墓曰維公輸忠契合之辰峻節艱危之地卓然一代之傑人鮮企及矣金石旣隕徳流彌光璘觀風楚藩爰式仁裏瞻望靡由涕泗橫積淸醴寓忱庶明仰止尙饗

祭大司馬遜齋李公文

大司馬遜齋李公之墓曰公蚤奮髙志晚樹偉名視爵位之崇如鴻毛也璘最不齒於俗獨濫心賞方璘在巖壑之幽公獨言於廟堂之上𨿽聞者不屑受知則深今之感念抑豈以引薦之私也乎璘今再出公已先謝爰經舊裏無任含情不知淺薄所效果有當於靈鑑否與幽明匪殊幸相開啟以副楚望非特璘之幸也

祭八厓周按察文

江西按察使八厓周公之墓曰維璘奉公於官聫得公於道軌不可不稱知心爲別幾何存亡異路所不昧於公者見於序贊數辭玆者入康成之裏撫彥升之孤亦旣痛心而隕魄矣乃錄蕪辭侑以淸酒専遣儒吏焚之墓下公不棄余尙其昭鑑

祭沈崇實文

維年月日具官某謹以牲醴之儀致祭於陜西按察司副使年兄沈君之靈曰君昔蚤奮气橫九區比及晚退言噤形枯契闊來覿旣驚且吁居幾何時溘焉告殂嗚呼痛哉君彊力足以任重精察足以洞微果決足以斷議通敏足以應機視公卿無難致遭讒媢而中歸又不使之偕仙人之難老竟疾苦而凋萎豈才賢之多厄抑幽漠之難稽自往古而已然又何嘆於今玆余獨傷同袍之寥落酹淸醑而增欷尙饗

祭龔參政文

嗚呼龔君徳則璠玙才則豫章天下望之者莫不曰將薦淸廟而柱明堂玆參湖藩之政余獨幸其且展秕政之斤斧遺瘵民之膏梁目未轉盼溘爾云亡慨仁者之不壽值天道之非常嗚呼龔君英爽不昧必知幽明之故余不得而詰其詳也靈輀將返奠此淸觴上以重王國之慟下以導楚民之彷徨

○書

啟序庵公

山嶽出云小艸亦潤大賢廣度微才必收故秦誓表其休休周詩頌其濟濟忝惟門下首秉國鈞風動海宇恢大綱而羅細類挽熱物而濯淸風士類彈冠民庶帖席璘久沈山澤之臒遽秉節鉞之任感恩知自俯已懷慚辯通國之匡章罔疑眾口起居家之蘇軾獨斷一心誓竭迂愚期全晚末茍無孤於任使尙何計於驅馳

啟桂洲公

猥以畎■﹝畝卜﹞之餘生再臨節鉞之要地敢忘所自實懼難承竊以以人事君相臣大體因才授任政府平衡若璘者徒以綈袍之故歡遂屬専茵之重薦用馬識道冀暮齒之或能驅蚊負山恐綿力之將敗承恩鮑叔願將致戒於巾車觀行宣尼期免貽譏於朽木初任多冗申謝不周伏冀垂亮微忱寛照重罪

啟松臯公

竊念無書乃薦溫公見取於元城不請而言祁老何恩於叔向在古僅見於璘實慚恭審門下世秉樞衡兩朝之人才由之進退身當柱石四海之公望系其安危乃於當軸之初遂及同袍之賤謂汲黯之戅直或有取乎愧顏駟之衰遲無能爲已飾之丹艧幸再起於溝中收於桑楡冀弗玷於榜末

啟浚川公

脫叔向之囚入朝誰托登山公之啟在野奚堪竊念璘少縈簪組謬許同心晚隔泥塗倐云白首詎意簿書之末技尙勞衡鑑之兼收老馬識途幸見憐於管仲舊劍出土敢終負於張華

啟介溪公

白駒空谷久絕意於弓旌彩鳳髙岡每遺音於艸木元城手札敢上溫公巨源私囊不忘嵇老自甘獨往敢望同升恭惟門下以一身系天下之安危以片言定人士之輕重方當入朝之始遂援合志之儔腐艸生光𨿽微虫之莫數柔蘿上漢髙髙木之相憐懷恩有由刻骨無已

與後渠書

契闊久疏懶致罪何言比歲起廢幸從大賢後入楚以來謂左右旦夕入京因循闕候狀何乃至今絕聞邪不足論不足論比來形神當復壯王如舊璘則老矣鬢盡白須猶蒼然三年前與蔣子云痛飲幾痿至今小飲則濕病百出豪興索然矣公尙能百榼乎六十後恐宜少損之勿謂璘衰也文字仍工苦否璘惟信手拈出取適情達意而已甚愛薛君采茍以舊作名家今一切爲淺語何其達邪此亦外物不足以愽一生也如何如何璘已乞封茍遂此念秋冬當引去過時果蓏自不適口勿俟吐出也輒因一笑暑令萬萬加愛是顧

寄薛君采

離家時見盛價云尊體未彊甚念後來詢得的耗無任忻忭比靜久想泰宇益廣小物何足以撓之但國家於公不當不早用耳近得漁石書云聞君采髙人聞近來専毀中庸此論不知何由起若中庸則眞不可毀豈病其言神化太髙恐後學馳於玄逺邪此乃子思傳道之書不得不言吾道之極致以破老莊虛無之論不可與論語教學之言一並觀也冗甚不及細談新刻論語類抄序亦略及漫往一覽髙見幸垂示荷荷

寄王道思

入楚後屢見齊使不得公書甚訝問之陳僉憲約之亦云往來有書愈疑之昨得手教乃知少書之故云云感慰無已承榮擢且釋考士之累甚爲知友喜然國家人才近日甚敝非公等賢者轉移其間不知士風文體當何所極也僕近上士習疏論此當道竟不覆是謂迂言非是耳勿論勿論前承教聖人之學別有授受僕已於贈言略及之不知髙見謂然否聖人之學卽小學大學具已所以聖狂異途只在天理人欲之別至於爲賢爲聖亦只以勉然安然定之如今時所言靜功乃禪家徑造直詣之旁門切不可認爲篤恭之妙用也公天資絕世亦置疑其間豈程子所謂今之入人也因其髙明乎灼見如何萬萬因便垂示士林領袖所系非小幸勿姑息是望

憑幾集卷五

●欽定四庫全書

憑幾集續編卷一

﹝明﹞顧璘撰

○雜詩

寄和三弟舜玊六十自壽

壺頭空老伏波公欵段鄕園羨爾雄隠者風流髙物外誕辰家慶正天中﹝饞五月也﹞身彊閱世初稱壽詩好逢人不諱窮俯仰乾坤俱白髮趨庭猶記兩兒童

紫气靑牛逺度關華陽近在秣陵間久懷松塢同燒藥且喜丹砂已駐顏修竹林深春酒緣棠花樓晚布衾斑優遊羣從追歡地應笑衰翁獨未閒

閒身愛向醉鄕眠百畆惟營種秫田盡有鶯花娛勝日不須牛酒賜髙年園開涉趣常攜客志在逃名莫問天王衍元憎阿堵物牀前聊免積餘錢

鴻寶傳來石枕函懸壺久矣脫塵凡紫霞自醸山中酒靑鳥時通海上緘萬事虛舟何解怒一官腐鼠不生吾今苦憶林泉好爲剪秋荷制短衫

雨過

風雨秋隨至園林气一蘇院涼蛩獨語巢晚鵲相呼客意疏團扇山光近酒壺滿庭飄落葉能不憶蒓鱸

寄七弟瑮

士龍富文藪子由蓄詞鋒平生伯仲間斂手讓精工世人貴齒髮恣口妄雌雄矧玆盛徳士乃示外愚蒙吾家惠連氏馬羣一蛟龍浩气騰虹霓恥隨蛇與虫仕宦十五載囊槖惟屢空吐論忤當路拂衣甘困窮懸室無儋石反關臥雪中揷架十萬軸伊吟日塡胸下筆掩前古隻字無雷同金玊苦珍祕四海虛承風飯糗似黔婁嗜酒非揚雄太息天壤間何人測深衷

贈文徵仲

志士厲髙節夫君狷者流舉足惟大道邪徑焉肯由田仁甫弱冠卻賻矜淸修元城寡內欲亦自旣壯秋掩面過行女閉門拒王侯天然冰玉操不與思慮謀師資快吾黨少長咸低頭五車聚腹笥發詠崇溫柔鮮云澹華澤美玊辭雕鎪待詔入金馬玩世存薄遊脫冠掛神武遂返蒓鱸舟頥神擊磬室放歌埋劍丘掉筆弄圖畫盡掩松雪儔乃驚鐵石腸遺韻仍綢繆伯陽信龍物變化不可求

贈蔡九達

文章有神秀譬彼造物宰變發雲霞章煥爲日星采自非研精人妙解詎能逮糟粕莽成苴瘡疣祗增痗蔡君事鑽攻搦管四十載攀危屢登天會極已歸海謂玆耀爛間乃有黯者在玄珠得罔象至味失鼎鼐翻然恣揮灑塗轍忽而攺天機互奔湊神化絕需待有靈驅萬象無色備五彩遂使郊島徒總獲刻薄罪蹇予離羣久索居益荒猥日誦林屋編充然慰饑餒

和答馮三石勸其此上二首

勿薄淮陽守家居竟來年頗聞宣室召將起賈生賢郡政冰霜體詞林錦繡篇靑雲公望逺玄發萬人憐

金玉千鈞價人間有至公仁心多政拙直道豈詩窮入相需黃霸推賢愧鄭崇虞廷車服寵明試待論功

邵前川納妾

燦爛衾裯展洞房雙星秋夜渡河梁玊臺固是老奴物金屋雅宜嬌女妝云發繞鬟光可鑑蚌珠歸夢兆應祥華筵湯餅休偏我已辦犀錢賀弄璋

贈陳行人邦修

末俗濫文詞華盛本先撥寕知昭蘇化本自淵靜達二曜天地精沈晦乃眞括向使恆照臨光應有時奪陳君起天南理性早疎豁探玄自太始析微辧毫末閻浮煩惱障勇猛歸一喝乃知英明人靈根本來活楚臺三日談泠泠慰饑渴情緣多糾纒慧劍資剸割學道豈在年所貴知解脫

諫議潤夫使君自應城數百里訪余武昌適值中秋風雨大作且公私見奪不克夜敍殊負良晤明日送於黃鶴樓匆匆別去意所難盡綴以短詩

隔面倐十載枉尋適中秋況臨江漢渚聚玆黃鶴樓明月好負人光暗鸚鵡洲淒然作風雨翻爲別離謀攜樽曉出餞掛帆且須畱繾綣故舊情隠軫江湖憂同心語難竟何啻膠漆投君行侍靑瑣獻替匡宸旒雲霄樹鴻業映楚諸前修吾衰憶林壑旦夕歸狐丘進酒莫拒滿後會良悠悠

贈沈君華甫赴常州別駕故南京人

武昌二沈推難弟別駕毘陵豈足多千里分符看制錦萬言揮筆詫懸河王畿密邇官仍貴民力東南困若何經過故都尋往迹應招耆舊一長歌

贈蘇州節推陳君天佑赴任

星文髙執法地望切專城司馬家風峻王畿宦籍榮吳都包海闊震澤際天淸此去懸霜月偏臨萬戶明

秋日同總鎭二公飲黃鶴樓三首

虎帳同分聖主憂時平聊共賦髙秋江經神禹多平土山去仙人有故樓風起魚龍還自駭醉來弦管欲生愁亭前石鏡知何在明月依然照白頭

髙樓騁望楚天寛千古閒情一倚闌黃孟史家稱最孝孫劉王業恨偏安休憐往事成翻掌且對秋風一正冠說與幽人應愧殺漁歌遙起蓼花灘

樓前野色散秋容樓下浮煙晚更濃江漢水深龍窟宅衡廬天逺楚提封蒹葭白露愁歸客禾黍黃雲慰老農賓從滿筵笳鼓急庾公那得任疏慵

朱侍禦子宜別山亭

髙人厭囂閧結構臨幽深井絡僅尺咫窈然得山林江淸動城表竹密羅庭陰風籟浣塵聴野容延賞心上奉白髮歡春酒時開襟下偕連枝樂塤箎和且湛閉閣復晏坐累遣慮已沈潄齒誦玄書焚香揮玉琴冥鴻渺天末悠悠遺我音

漢川道中六言二首次郭雨山中丞屏間韻

空林殘照啼鴉逺水寒煙飛鶩春風何日歸來吹暖野田茅屋

綠橘霜寒已熟黃花歲晚初香可惜山人野興不逢故里秋光

應城曉發

秉燭通窓暗披衣起漏殘烏啼臺樹曉蛩咽井蕪寒向老嗟行役爲官愧素餐循良求不易凍餒待誰安

景陵五華山﹝道士言上有伏羲煉丹臺﹞

五華山頂煉丹臺方士虛傳太皥開未悟先天眞水火卻依鑪鼎撥殘灰

弔司成魯公振之已有園

郢水秋風入艸堂仙人歸去白雲鄕莎衣芒履難重遇惟有中林橘柚香﹝公號蘇橘﹞

蒼鳬散盡水盈洲白鶴那因隴稻畱兩兩鳳雛毛五色背人常自宿丹邱﹝兩郎進士不居城市竟不獲相見﹞

野田見菊

陶令柴桑菊滿闌得錢呼酒毎盤桓熊轓虎節成何事卻引黃花道上看

沔陽湖濵

蒼菼暗湖雲長楊夾徑分風晴宜蝶性水斷失鷗羣舉目堪垂釣勞生漫學文鐘山舊猿鶴應笑老徵君

贈北村路中丞赴晉陽

路公廊廟器特達瑩珪璋學道出鄒魯雕文陋班揚舉政必王道豈隨俗士行手挈萬黔首盎然履虞唐初提北門鑰燕冀塵不揚再擁南鄧麾按堵淸四疆天子愛雄才三命遷晉陽譬如大旱雨所至民悅康韓範在邊重何如立朝堂謀國有深意中外非公量

議修沔陽堤垸覽童司成士疇河防志示官吏

漢沔古沃壤凋殘慨今玆禹書竟誰修洚水仍堯時鱗鱗煙火居化爲魚鱉池惰吏諉天運素餐寂無施我行踐淤澤流亡痛仳■﹝亻離﹞興言乘橇績永嘆涕淚滋載考太史編河防炯然垂偉哉維揚守長疏列安危屯膏罔終惠徒勞叫天墀感之起中夜墨檄紛四馳版鍤及冬舉貴不病農時丁寕戒羣吏開歲期耘耔匪躬乃臣職勿間災祥疑

又別北村

結交三十載會面苦不易相逢鄖楚間復判三晉轡昔見猶朱顏今並黃髮次惟公展經綸麟鳳見靈異神化俟丹靑臺鼎有餘地蹇余耕牧身中臺本非位倚玊聨旌麾日抱鰥曠愧終當乞骸歸初服返荷芰願公加餐飯力任天下事

垂淚一首

十月南湖水拍天屋廬漂盡少人煙河防不救柴林院王賦誰蠲漢上田疏排後代無神禹生息何方有計然衰老空垂憂國淚幾曽恩惠及顚連

行漢水堤上大似秦淮風景因念兪魯用之亡

漢江江上玩晴波恰似秦淮月下過歸去扁舟載簫管誰人復唱采蓮歌

望湖濵紅蓼甚麗

湖外秋容淡晚霞桃源何處泛來花西風也自嫌寥落點綴芳菲付水涯

湖濵作

霧渚煙汀散客愁江南佳麗夢中遊羣飛白鷺渾翻雪翠滴垂楊不受秋凶歲蕭條傷稼穡野情搖曳傍漁舟年年負卻蒓鱸約豈爲人間斗米謀

漢沔諸湖二首

神禹導江流東歸入滄海三澨阻大別曠壤實瀦匯鬻熊開荊疆縱獵固斯在坤輿獲所安流峙各無攺云胡後代人邑聚擅髙塏曲防破先制魚鱉遭俎醢履畆料租庸妄言廣財賄籍定牢弗刋始重黔首痗水至循故區往往歸歲罪豈知小智私祗以增凍餒何當鏟縱橫一洗謝眞宰

大哉云夢澤浩蕩吞荊襄分爲百湖陂委折各有防水闊混云日魚多聚■﹝秋鳥﹞鶬天寒見洲渚网罟映地張扁舟垂綸叟楚歌樂洋洋昔聞漢陰老無乃斯人行西伯茍不遇六韜沈渭陽

贈水部張誠之采木南楚有功擢山東憲副

聖王禦六合孝敬百禮崇祠壇及寢殿如天開法宮大木出南楚肅詔騰雷風層厓伐梓楠斧聲震髙穹萬牛痏肩領巨筏亙長虹山靈獻材異波侯開道通賢哉張使君來秉玊節雄豈不念王事而哀切民窮獻謀廣財用厚直來商工優優播慈令蹇蹇竭匪躬譬如求才俊傑者必登庸梁棟入內苑■﹝山截﹞嶫起天中巍然覩巨麗偉績歸司空落成大慶賚錫命先有功曰君冰玊操風紀責所隆煌煌獬豸衣執憲山之東授官副雅望萬口稱嘉同靑雲快翔翥展翼隨鵷鴻臺斗豈足踐令譽歌永終

沙陽曉渡

水闊殘星小汀寒宿霧沈馬聲喧櫓亂燈影照江深漢沔非吾土風霜滯客心驅馳何敢憚筋力爾須任

馬上見霜

十月繁霜滿原艸漢南栁枝猶自靑長路獨憐塵滚滚老人休怪鬢星星從來沙苑皆騏驥何處松根少茯苓終歲簿書催物役幾時還續太玄經

小江口

漢水霜前落微波一葦通沙然紅蓼色岸裊白茒風興在煙霏際年銷馬迹中浮雲休蔽目流盻送歸鴻

落日過白鶴寺山僧邀讀元將破宋碑

慨息元軍破宋詩老僧邀請讀殘碑山中竹院堪幽賞無柰斜陽欲下時

飯舊口

霜舟乍渡沙陽水午飯仍趨舊口煙楚國山川行欲徧祗憑詩興送流年

登陽春臺

楚客歌陽春和者才數人調髙少知已絕徳難爲鄰荒臺滿碧艸四顧傷我神不知當年士果爲何國賓慷慨三閭子離騷風雅陳明明君臣義照耀天地新斯人𨿽沈湘萬古仰芳塵荒哉髙唐賦淫哇何足珍與君登髙臺瞻望郢城樹龍飛登九天故宮莽雲霧日月相蔽虧江湖各奔注優遊丰沛間父老日歌舞先皇流仁風橋陵萬神護蛟龍纒穹碑金字勒長賦艸木藉華滋新冬豈寒沍惟玆盤石崇乾坤永同固徘徊詠丰芑日暮更延竚

與王司禮燾馬司諫汝彰盧氏園燕坐言別

臺居倦文牒野步愜園田旣偕金宮彥復招靑瑣賢旅泛暫聚合心賞相夤緣疏羅罥髙壁密竹媚淸漣歲晏眾芳歇時菊亦解顏共傷節序攺況軫別念牽去任殊道路南北間山川引觴競浮白臨樂惡繁弦感此羇遊情慨余薄暮年終當解龜組農圃安自然

郢中對雪十月二十二日

我遊郢中地孟冬風淒淒不聞白雪曲徒見白雪飛羇旅節忽攺自顧寒無衣四境遭水潦黔首況啼饑帑廩率空匱漂蕩靡托棲政理屬舒捲咎責果安歸將反牛羊牧俛焉歌式微

哭陳石亭

吳楚天一方書至每不易哀鴻從東來屬我墓間志痛哭裂肝膓天道乃乖戾平生金石交中心兩無異公今棄我去如喪左右臂哀哉遂初堂庭樹日憔悴他時一杯酒空灑林下淚

哭徐九峯

宇宙同一寓死者爲過客公年豈不髙痛惜如夭折鄕國信多才雅道洞明哲古篆今不存髙辭難再得吾生有幽抱出戶誰與說不聞子期亡伯牙弦遂絕知音古來重日月增哽咽

哭金子有

後來騏驥羣金生千里駒云衢𨿽未騁剪剔毛骨殊一經發鄕薦俊气蓋九區穆穆孝友姿允爲邦國模造物常忌才玊樹望秋枯顏淵竟短命黃憲乃先殂異地空泣血何由奠生芻

黎司空山堂對雪

髙筵對雪多淸興況復江天落艸堂漠漠凍雲低野樹霏霏風絮過山墻寒疑點綴侵簾影坐判虛明映燭光莫怪夜深吟不就舊歌元讓郢人彊

過雲臺山聞山中有普明寺未至

雲臺路接短長亭十里煙林不斷靑說有禪宮如海藏山僧來現老龍形

丰樂河

丰樂河邊楊栁疏半黃渾似早春初晴風不著行人面欲問桃花開也無

黃憲墓

爾年昔不永爾墓今猶存英英弱冠子誰遽探淸渾廣哉郭有道成美由片言

淳於髠墓

籠鵠誠譎誕鬥酒亦顚狂談言𨿽微中滑稽令人傷不如鬼穀子黙黙能深藏

馬上憶曩在全州送孟望之歸汝有襄陽騎馬之句今亡久矣長途獨暮淒然沾襟

湘國題詩贈使君襄陽歸馬踏歸云垂鞭此日斜陽道淚雨遙凝汝水墳

入襄陽

黃龍山北樹含煙白馬亭東水拍天傳道樊城風景好酒家樓閣鏡中懸

龎公愛就鹿門居孟子愁封北闕書此地髙人多隠徳靑山應笑碧油車

大堤曲

大堤多美女顏色春花殊逢人解巧笑但笑秦羅敷傳道楚王宮細腰金屋中自甘餒爲鬼爭效體如風大賈千黃金買面不買心東家登墻者繡履蹋羅衾婀娜墮馬妝誰言近不祥客性喜逐臭惟誇鮑最芳白石映寒冰徒矜漢水淸遊魚不肯住空名何足榮

羊侯祠

叔子不鴆人敵國亦信之赤心動金石黔首豈相疑千秋墮淚者何必見墓碑

習家池

山簡遊習池長攜葛彊兒民牧多政理倒載亦何爲怪底彊仕年不爲家翁知

襄陽鎭南樓

髙樓特起鎭南邦城郭飛雲度碧窓東流漢水聲長繞西踞鄖山勢總降望裏封疆分汝鄧古來耆舊有諸龎吾衰不及秦公子偉觀渾無健筆扛

十一月二日自襄陽赴谷城將遊太嶽

曉出襄陽郭暮投谷城徼地勢益髙衍山形稍奔峭風霽雲霧豁殘陽露微照天乎借良辰人也諧宿好明登崒嵂間千里騁遐晀

界山

山巘隔塵氛入山皆碧雲淸澗飲猿父白石起羊羣物華暄寒異世界人天分將邀東方子同會上元君

入山

萬山西來髙武當靈區物物非尋常溪邊石黛轉爭碧霜後艸花猶自黃棲巖人共鳥鼠穴行空馬逐鵷鴻行不知王烈在何許明朝可逢石髓嘗

山行絕句十三首

開戶霜如雪登車日勝春舉目見千里獨慰遊山人

天如碧玊版羣山各寫形髙空無障翳龍鳳互鶱騰

靑山八百里蟠結千蛟龍頭角忽聳起秀出雲間峯

髙低度嶺頻淸淺涉澗屢恐已入天宮山空無人語

澗口架飛梁山腰束微路懸厓有茒屋盡是賫糧戶

開山種云子汲澗探乳泉可羨巖穴民得養龜鶴年

山風一披拂千林舞寒葉恍如艷陽時花叢鬧狂蝶

蒼厓切云髙深澗萬丈下低頭聴泉聲風雨號靜夜

徑踏雲邊石衣飄樹杪風繡鞍行一馬玊管引雙童

胡然掠雲起忽爾落澗行幽叢不見底潏潏聞水聲

澗道蒼杉林云寒白日陰石壁相映起肅穆愁人心

槎枒半折樹傾欹欲墮石行人如飛僊渺渺下靑壁

磈砢萬石底滴瀝泉一泓裹茗欲煮嘗未有龍頭鐺

遇眞宮

唐皇禮果老漢帝延河公金門一遺步玄圃渺煙鴻冥冥三仹子軒聖慕其風使軺窮滄海靈嶽虛瑤宮靑鳥竟不來鼎湖恨何窮

玉虛巖

九渡越淸澗七盤轉層厓髙樹落余雪陰壑靑夏苔云龕舉步險風穴流音哀方隅問屢眩昏旦候莫諧路盡益岑寂俗駕何因來

題玉虛巖四句

蒼云抉膚碧玊琢肋眞宰運斤成此仙宅

紫霄太子巖

王子煉神鼎乃逃髙巖居金銀結眞气天人傳玊書磨鍼悟志苦揷梅知化殊千乘𨿽雲貴九霄樂有餘長令電露子悵望龍鸞車

南巖雷神洞

雷神棲何所巖洞深杳冥幽林蔽日影寒澗余龍腥經年尙畱雪當午仍見星石奇出變相境勝通神靈譎怪山海事流傳信前經

五龍宮

日出雪仍積林深路不分行過千澗道來謁五龍君仙人余故宅玊簡空靈文對此煙霧窟徒然慚垢氛

五龍隠仙巖

尋眞極玄覽訪古窮荒遐載淩靑虛界遙扣洪厓家往古列仙人悉此煉丹砂經臺照白日石洞空桃花何時遂辟穀潄齒來飡霞

登天柱峯次路北村院長舊韻

天柱峯髙白日晴華嵩相對最分明扶桑倒射東溟影銀漢平流上界聲空裏金宮陳帝座云邊鐵鎖度人行不緣旌節巡方嶽孤負塵埃過此生

進士蔣君養孚會余天柱峯下授宗伯公移

仙山髙處幸逢君縹緲宮袍五色云身到峯頭金殿裏手持天上紫泥文詩成似有神靈助境勝休傳俗客聞好取姓名深篆刻長令巖壑借淸芬

贈蔣僉憲芝赴雲南

愛言幹將器利刃能吹毛武昌盤錯地斷割手不勞盡令十萬家同口興歌謠我持行臺政舒慘賴所操豈惟逭罪咎實已弘甄陶每思四域內安得皆君曹如古元道州獨重工部褒天官論嘉績奏授獬豸袍乃不奠三楚復秉滇南旄逺人何足平早願歸中朝別我鄖襄野徵言意忉忉行囊無所贈獨解王祥刀

鄖洲曉發時已膺司寇之命二首

解纜鄖洲霧開窓漢水淸亂山舒野望急浪快歸程搖落歲華晚馳驅使績成東風何日至弭棹石頭城

天靑江霧重霜白石林疎官滿拋公事情閒悅道書試論麟節貴何似鹿門居再過襄陽去羞逢龎老鋤

鄖江張帆

兩崕倚列障一水中逶迆掛帆沿流行日影互遷移石瀨揚飛湍風潭蹙文漪瞬息踰百里長年豈知疲導舸角鳴樂悠悠轉朱旗遊目恬野趣浩蕩忘前期

登峴首

峴首瞰長江髙深屬遙睇兩儀拓雄觀況值風日霽水淺別洲渚林寒出松桂曠然洽今歡遑以悼先逝羊公經世人興懷局千歲立徳竟長冺長聞泣遺惠

同路中丞登鹿門山顚

維舟訪嘉隠淩崄躋峻巓逺水浮白日疊嶺霾蒼煙龎公去已久詎識躬耕田何功勒鍾鼎卒使髙名傳赫赫劉荊州遺安讓其賢此道今豈有流塵暗弓旃

望隆中山

雲山如龍蟠紫气騰晴空緬想諸葛賢引領望隆中間气產王佐弱冠稱英雄白水眞帝子三顧屈其躬摧曹發妙略復漢懸精忠大業𨿽不就兵圗傳無窮君聴三峽水哀響流長風

渡襄江懷孟浩然

孟公本逺俗垂釣漢江水雅志豈在魚玩弄雲煙美沈浸顏謝場唐風美新制右丞虛薦言工部實知己飄飄鹿門遊何心慕金紫

宜城冬至

去年冬至攸城雨今歲宜城曉日輝暮景兩年愁作客故山千里幸言歸鶯花入夢撩春興兒女承歡動舞衣北闕簡書恩似海老翁非欲羨輕肥

至日往荊州一帶視水利

葭管陽生日天門詔下年未能辭簿領何敢厭山川禹鑿功非舊民饑食最先荊州喉舌地撫字賴多賢

荊州明月樓

樓中望明月淸光白如晝寒江回逺天冥鴻掠髙宿對之逸興飛翻然振長袖豈無一樽酒良友不可遘緬懷庾徵南風流絕前後

曲江樓

曲江黃閣老滯此天南州直道旣爲釁讒巧亦易投載歌鑠金詩明夷多隠憂賢哲通塞地天運非人謀惟餘樓前水佳名永同流

仲宣樓

公子跌宕士作賦窺才雄劉表不解用遺之歸曹公君看大廈就得無資眾工慷慨從軍作亦足揚魏風登樓想髙韻木落寒山空

憑幾集續編卷一

●欽定四庫全書

憑幾集續編卷二

﹝明﹞顧璘撰

○雜文

登天柱峯謁玄帝金殿賦

吁嗟髙哉瞻望弗及矣攀援躋陟憊莫爲力矣一重一峯路不可窮一峯一天上乃穹窿勾雲結霧構接聮通容足之外悉爲虛空乃若根蟠楚蜀勢抗華嵩奠北極之玄武卑南天之祝融滄海一勺扶搖上風俯視廬霍坡陀迷蒙抑何如其雄哉惟我文皇之禦宇內宅中圗大向離中華謂此神君宜鎭幽遐非髙弗位非虛弗家秩望妥靈測圭崇厓削危標而成砥開紫極以布基列萬冶以鎔金範法宮而建儀仡仡兵將蓄猛山立文蛇大龜蟠糾脇息揚光吐輝閃皪耀熠日月經之詭道相歷雷車電鞭來往辟易故萬神詟其威靈四方希其響肹也璘塵質凡垢忝分符節云和日明來禮嶻嶪踰襄度谷靡步非陟天門沈沈千盤萬級鐵鎖仰攀布絆前拽望之愈遙足重气結載奮載憩乃至其極望長安而莫覩魂怵惕以長徵覽九州島之浩蕩感王道之平平於是斂袵肅容再拜陳謝意愜形舒翩然而下

遊太和山前記

曩昔聞客談太和山髙且奇宮觀偉麗皆天下所無有竊疑未信嘉靖戊戌冬餘以臺務巡方至襄乃謀觀其勝十月二日出襄陽信宿於谷城界山道中見岡阜迆邐相屬人曰此卽山麓也蓋相去二百里已然矣四日入山將至遇眞宮則童冠羽人數十提香鳴樂持旛斾來導悠悠然度灌木溪橋之間恍陟仙界自是凡過一宮觀皆然是日宿玊虛五日曉循澗道往尋玊虛巖凡三里始至徑險石益奇靈艸異木靑蔥不類人境平時人所不至也宿紫霄六日乃登天柱峯謁眞武君金殿歷路門者四皆金榜石蹬曲折不可計旁皆有石欄鐵鎖人攀援以升或憊則引布推挽凡數十憩乃躋其巓平臺設眞君殿殿可三咫許冶銅爲質鋈以黃金棟柱門屏題甍並具其像與四天兵皆銅精工踰土木非竭天下之力不可作誠盡勝矣哉其上四望莽蒼凡山皆下莫見惟北見華山隠隠耳拜禮贊嘆徘徊良久始下入南巖石壁無古人題識惟今少傅夏公大書福壽康寧四字殊雄偉其雷神洞捨身嵓皆險峭可駭初七日問山北僻道訪五龍宮景甚幽邃澗泉淸泠可聴時從髙厓低緣澗道不啻千仞如飛鳥翩然下靑壁愛且悚惕荒茅密竹聞往時多虎今人盛亦不見也蒼杉參天有大十圍許者時成林亦他山所無間訪巖居道士問呴噓吐納之方頗指鍾呂孫陳諸仙人居處相示使古無仙則已有則不居於斯安往哉八日仍抵玊虛得故人司法陳羽伯自南陽至乃共再宿而別入均州遊淨樂宮至紫霄亭云是眞君誕所或有之雲山遊凡五日曆宮九皆絕工麗堅壯而南巖五龍多石爲幽觀凡十一多居巖阿仁威觀前有白石特奇余題曰玊麟榔梅舊木已無今乃後植者廟凡三因事而作無幽槪嵓名者五玊虛太子隠仙尢奇澗不可數九度磨鍼特名重眞君也凡宮殿皆擬天庭帝座之崇嚴𨿽行寮寄寓皆費中人百家之產莫狀其勝志云聚南五省之財用人二十一萬不知作之若干歲信有之乎按眞君其書所傳本淸修得道士也其後乃有大威力所顯於宋元及聖朝如此惟我文皇大聖首物垂訓作事爲天下法非眞君有大功於國大惠於民報典奉祠烏能臻是哉遽未可考若客談則固嘆其未盡矣

遊太嶽後記

夫險易者地之理也幽明者物之情也廣大尊崇皆易也而人道宜之故曰明奇峭險邃皆幽也而鬼道宜之故曰幽地形殊類物用相成莫知其然而不能不然此則天之道也天且不違況於人乎況於鬼神乎今夫君王侯伯之居必大都廣土日月所照人物萃之否則舟車難通政教難達人道斯妨矣神靈仙眞之棲必深巖幽林雲霧所積怪妖憑之否則精气莫潛變幻莫作鬼道斯詘矣由此言之兩間之內凡山川之幽險爲仙佛依不爲吾人有斷斷明矣夫五嶽天下之名山也其神壇壝恆居坦明之地其幽乃有異類托之故曰五嶽視三公不其然哉今吾遊太嶽觀靈峯峭壁空巖陰谷信天下之絕奇矣然止於仙鬼所附淸虛所修無禮樂政治之用以達諸人事卒歸陰道已矣將希諸聚落井邑且不可得敢望大都廣土類邪易則大險則小固天道之不可易也客有聞而作者曰豈惟山哉髙明洞達大人之度也斯賢聖同域矣卑塞險暗小人之趣也斯鬼蜮同流矣請以子相山之道相人可乎對曰吾烏能達於是其理或然因書爲後記

王履吉集序

嗚呼觀今滃然云興燦然星耀豈不有羨於當世之士哉然性緣情汩志以習乖考之溫仁成徳固已鮮儔矣姑略言之自視有餘者驕視人有餘者妬驕妬所終敗於人國烏用士爲也得夭猶幸若吾友王履吉氏遹發鄕國早聞四方龍鳳爲章山海爲蘊不謂有餘旣甚者乎然逡巡若處女俯詘若蒙士自余所覩未嘗失色於人及其遇一善覿一才若饑渴之於飲食不厭不止故年殆彊仕而海內勝流什五齒交矣乃抱屙長終玊毀牖下嗚呼慟乎人皆曰履吉之才不可再得也余獨曰履吉之徳不可再得也蓋傷人國焉其兄太常履約氏刻其詩餘得而論曰古體五言沈鬱有色可憤可樂蓋類曹植鮑照七言跌宕瀏麗號幽吹而靄春云蓋類杜甫岑參近體亦步驟杜岑而自攄神情殆與盛唐諸家相雄長可謂詩人也已特非其致也所取於履吉者非以此

重刻劉蘆泉集序

余自弘治丙辰舉進士觀政戶部獲與二泉邵公國賢空同李君獻吉蘆泉劉君用熈友未幾余謝病歸用熈意古寡徒遂絕問遺然余甚愛其詩藏其數篇以爲有杜法時獻吉名尙未盛後用熈入吏部守京口謝歸益聞其著書不逐世好竟汩沒長往矣嗚呼孰謂斯人而止斯任哉今年來蒞楚臺訪其子鄕進士箐得所著易禮諸傳疏遂授諸屬刻之其詩文嘗刻於元山席公板惡且漫因爲再刻以傳夫國朝之文本取醇厚爲體其敝也朴弘治間諸君飭以文藻盛矣所貴混沌猶存可也然華不已則實日傷雕不已則本日削不幾於日鑿一竅已乎吾用是益貴蘆泉之文觀其與毛公書之論詩思齋序之論文豈無力以進斯技蓋本志止於此請讀所贈唐文載序云云其要諸後來者如何哉世毋淺乎蘆泉也

損鑑序

易損之大象曰君子以懲忿窒欲嗚呼身所當損止此乎俛而思之忿勝气也凡意弗平皆屬之忿固不可勝計矣欲邪志也凡意有愛皆屬之欲固不可勝計矣君子苟志於克己復禮之功以希靜虛動直之域其視外物之所交內念之所作孰非忿欲之類當損乎用是益知方寸之多擾矣璘不肖竊亦勤志於此損而復有有而復損猶未已焉故於觀書之餘取古人之言資於損者集之一編題曰損鑑蓋反復誦味以自照焉有涉二氏之教者並錄不棄緣二氏以虛爲宗於損爲近譬之烏喙赤戟取其攻病姑略其性味也先正東坡蘇子尢洞斯趣今采其語居多

題郭杏東作雙崖疏槁序後

嘉靖丁酉八月十九夜翰林學士儀封杏東郭公卒於京師是夕爲兵部侍郎雙厓樊公作雲中疏槁序成朗誦數過就枕而逝今讀其文明整慷慨气貫金石不應倐忽殞滅也人人疑之璘則曰死生之際明者或亦先覺故好言其平生至於亂與不亂則君子之所養固與人殊也曽子曰人之將死其言也善言反本也夫雙厓保雲中之事發乎忠義天下所共仰杏東道同軌心同歸欲爲文傳之此豈尋常然諾之比乎方卽化歸眞之際援筆屬詞精誠之所感發鬼神之所開啟有莫知其所以然而然者要之其人與事炯然於心素定矣气安得亂之乎昔人有絕命辭遺令等文皆成於臨終之頃彼非人而傑者尙然況君子乎璘於是見杏東所養之固而嘆雙厓忠義感人之深也亂不亂無足疑

文端序

文始於六經正學也其大壊乃有六朝綺麗之體衰宋瑣弱之習比見楚學諸生爲文率務奧奇而不知適入於壊嘗教之讀西漢書矣懼其學之無本信之不篤也至荊學乃命教授楊奇逢取易傳尙書禮記各數篇以爲準的次四書長篇始及於西漢其究至程朱諸先生文而止抄爲一編付李守士翺刻之用布於諸郡學宮題曰文端端始也正也引其始以歸於正將不由是乎俟其自得必知取全書優而遊之以臻大成庶幾爲天下之正學道固在其中矣若夫文選文苑諸書正詞人雕虫之小技吾方悔其少習乃所願諸生勿蹈吾後也

明故山西行太僕寺卿石亭陳先生墓志銘

先生吾南都文人也穎異蚤見軀不甚長神采朗秀眸子可照少好蘇氏之學筆勢瀾溢人謂其類東坡亦自號曰小坡中歲再變其格詩宗盛唐文出入史漢歸於簡古晚益好著述浸淫理奧不以綺麗競能厥趣逺哉璘自登第後相結爲文友傾心四十餘年切契許日益膠固眞如兄弟骨肉頃年先生以山西行太僕卿璘以浙江布政使各請老居山中與諸耆舊大夫修淨社甚歡丁酉璘召起爲副都禦史撫楚與先生別殊怏怏戊戌秋忽以訃聞實卒於六月二十六日璘哭之慟其子時萬等致禮部主事許子谷狀來請爲墓銘嗚呼吾與先生交期止此邪乃又不獲執手永訣痛矣夫天道負人每如此也恨恨何有窮日乃志曰先生名沂姓陳氏初字宗魯後攺魯南號石亭居士本宋丞相秀國公升之之裔曰澤以言靑苖謫四明爲靳人曰珤國朝以醫徵入太醫院始家南都其詳載長沙公傳中長沙公諱鋼稱遲宜子卽先生父初爲黔陽令再擢長沙通判皆有遺愛祀於土母金安人以成化己丑七月二日遲宜公先夢釋氏奉明珠入室旦生公五歲能屬對八歲能摹古人畫十歲能詩十二歲能舉業率奇拔驚動長者總角著孔墨辯赤寶山賦諸文傳誦人口自是行誼文學日益隆茂辛酉始舉鄕試曁丁丑始舉進士𨿽久處韋布時名燁然出人上閣老野亭劉公太宰白巖喬公少宰柴墟儲公宦南都時皆海內具瞻鄕定山莊先生負學行髙望皆引爲忘年友旣仕攺翰林院庶吉士除編修與修武宗實錄推內館教書癸未禮部聘同考官甲申與編修鄒守益等及與修譔楊愼再論大禮實錄成進侍講賜白金文綺隨充經筵講官譔講章善寓諷勸上問宰臣知其名丙戌授冊封楚王踰年出爲江西布政司參議先生素抱經濟樂於惠民於是備設科條以杜姦完賦同官驚服進山東左參政按沂莒滕費諸郡邑察其災荒發官帑市牛百餘頭給民墾藝且寛其稅期年皆熟又爲蠲除種馬薪木運布諸徵民獲蘇息嘗至巨野察有盜將發調卒襲捕散之卽言於中丞職兵者不謂然已而盜竟破縣去眾許其略嘗遇執政於徳勞之曰先生久外將召矣對曰齊民困甚茍行吾疏勝受徳意大忤吏部舉河南福建布政司皆不遷遂攺山西行太僕卿再上疏請老歸築遂初齋於家園杜門著書絕意世事乃今天不愛賢遽爾見奪蒼生已矣又如鄕國何哉先生孝友忠信出於天性事二親死生情文備極人所難及素廉於財長沙公沒後營弟妹婚姻貸以備禮及貴周卹南都與四明族屬往往曲殫心力嘗有大臣後流落不能歸葬必圗爲之所居京凡鄕閭人急難匍匐拯之惟恐後蓋平生舉事造念率歸忠厚固不可以數計也所著書有皇明翰林誌金陵圗考金陵世紀畜徳錄誨似錄花巖志遊名山錄晤言詩談總若干卷詩文拘虛集若干捲又金陵志山東通誌南畿總志皆出筆削狀謂其淸修厚徳文藻惠政合而歸之有道仁人吾鄕稱爲實錄初配楊繼馬婦徳並茂馬尢能文贈封皆淑人子男四伯時萬鄕進士仲時億叔時兆皆才哲方向進季時﹝闕﹞尙幼孫男幾女幾其興蓋日熾云卜己亥﹝闕﹞月﹝闕﹞日合窆於楊淑人之墓墓在岔山祖塋兆內銘曰文以章物惟道是則發藻於才立本於徳小儒偏長下乃剽竊於惟先生秉徳自天企彼四科庶幾閔顏乃述乃作是謂善言達諸大業僅試旬宣乘雲禦風言返天門有遺在壤瘞玊彼岔赫赫其光燭於九原匹躬斯已百代攸聞

前吏部侍郎燕泉先生何公墓碑

嘉靖甲申國家用今少傅張公孚敬等言更議大禮固一代典則內閣楊公廷和等各持論不合時二家附和者甚眾非必自能深考極論以折衷禮制甚者懷觀望圗以國爲玩惟吏部侍郎何公孟春前後三上疏勸從初議辭意明懇實由其衷間得張或問十三條卽夕具疏辧析尢盡復偕百官伏闕以請且號泣於廷豈蹇蹇匪躬勿欺而犯者耶上怒奪俸一月調南京工部旋引疾歸及明倫大典成詔削籍所謂求仁得仁又何怨也天下愈重其望夫君子之事君也有所見於道則言之不隠有所得於道則行之不撓曰吾求忠國家利生民以無負所學而已窮達禍福有天命存吾何慮乎哉斯道也聖賢之所共由而世俗之所不及知也嗚呼何公眞君子哉旣沒之三年璘以職事觀風於郴拜其墓未有碑衋然傷之曰古者髙行士皆有碑況公大卿邪屬其子仲方爲碑璘乃敍曰公字子元先世廬陵人遷於廣元有爲都統鎭郴桂者因家郴至公曾祖義堅爲合州同知後貴矣祖俊雲南按察僉事父說刑部郎中以公貴俱贈通議大夫吏部右侍郎祖母廖繼李母李俱贈淑人公少穎異稱奇童長遊李文正公之門文正嘗稱曰子當表吾楚登弘治癸丑進士第任兵部主事貟外郎郎中大司馬馬端肅公劉忠簡公大見器重曹無滯政嘗使山陜淸馬政條目畢舉還上五事並劾撫臣不職朝論韙之爲河南參政稱仁明擢太僕少卿究極馬政利害兵部著爲例武宗朝嘗欲取馬價他用公力言不可竟止晉正卿拜都察院右副都禦史巡撫雲南多所興革詳見撫滇條約討十八寨叛夷立永昌府增五長官司五守禦所歲增賦若干石升俸蔭子皆辭不受召爲南京兵部右侍郎尋攺吏部以引拔人才爲己任與喬太宰宇林司寇俊彭司馬澤汪少宰俊同心謀議時望治平焉天性至孝父卒扶櫬舟還遇飄風人各奔免公誓與櫬存亡獨守不去竟全母病痿不能言公色養必得其心嘗扶母避寇臨急棄櫝以脫母比還則櫝猶在人以爲神庇公神充於貌臨事敢言人信其剛直然仁厚儉約著長者風博訪師友𨿽歷數兵法皆精其學詩文少騁荘騷後一歸於義理所著書有餘冬序錄六十五卷閒日分義百卷皆討論今古參訂是非爲學士矜式政事所紀則又有撫滇條約軍中耳學平夷錄備荒書卹刑書奏議藳通數十卷注孔子家語陶靖節集易疑初筮西涯擬古樂府行於世所居有泉以燕來去時消長故學者稱燕泉先生子二長仲方已舉於鄕有節操次仲平方力學向上公以丙申年五月一日卒春秋六十有三塟永寕鄕祖墓兆內嘗語方曰吾於忠孝大節幸無失𨿽以士禮塟宻邇先墓奚憾哉璘爲贊曰烈烈何公气貫日星靡言不直矧切國經白刃可蹈朱紱何榮於道無枉生順沒寕孝徳惟風學澤惟海鼓之潤之百世攸在前作有基後述無攺乃復乃昌竚焉斯待

祭陳石亭文

維年月日具官某謹致香帛牲醴於南都命子嶼敬祭於山西行太僕寺卿契兄石亭陳先生之靈曰兄生吾國文如麗錦行如美玉徳如慶雲量如虛谷蓋四海之特見非一方之可局璘何人斯敢與追逐所幸年隨雁行而生得以志同切磋以老故爾長資麗澤獲偕終好窮通出處無替毫眊忽四十餘年同臻於蒼皓矣𨿽司馬之於純夫每許以異姓骨肉而東野之望昌黎實效矉以貽笑也璘昨適楚別兄甚彊惟衰晚之暌違各衷臆之隕傷豈浹歲之不覿遂永隔於幽明令子來告將卜永藏屬以不朽志在玄堂淚盡於辭實摧肺腸薄奠附陳物豈馨香惟兄昭格無間存亡

啟桂洲公論顯陵形勝書

比拜手教感切至深念公上應顧問贊萬機下酬四方咨啟神用固無停乃復念鄙人如此邪何云希闊耳不敢望不敢望璘輒有獻頃者奉命告謝純徳山得縱觀我獻皇陵寢之盛其山東自京山中盤諸大山發脈而來再起於聊屈蜿蜒而西屏聨障疊至今純徳山而止乃幹龍之盡處以其過北更無山前界漢江是以知之所謂界水而止亦曰勢如萬馬從天而下也或言主山太小兩沙太直其理殊未切凡言主山非指塟地之山乃溯其龍脈所起之處正不貴其逼近如中盤五泉聊屈等山皆崔巍秀拔接於百里數十里之間何謂小乎楚地山多正嫌其偪仄阨塞而難於寛廣此地自陵山以北龎厚寛舒四望千里儼有京都之象光嶽所聚非偶然也兩沙爲修築墻宇欲成制度稍去坡陀今望若直然大勢則靑龍回而作岸極得環抱何可謂直乎其南五泉之野古有曰天子墓在今俗呼天子岡舊志載其靈變蓋異兆也古者天子所興之地必有符讖物象之祥豈可不信乎璘又謂天下之地各有極貴之處今都城與天壽山諸陵據燕冀督亢之勝不俟言矣古稱芒碭有天子气則我髙祖奮起又祖陵據爲宅兆金陵曰龍蟠虎踞眞帝王都髙祖旣定鼎於此又爲鼎湖升遐之區杭州曰龍飛鳳舞至於臨安我太皇邵太后適出其地鍾靈之所固已湊合於皇家矣今荊郢之間亦海內一大都會自春秋楚莊稱霸以來代有竊據而偏安者亦其地气素貴也國朝郢梁祚薄而不能承乃大發於聖宗自獻皇埋玉以來我主上當陽禦極聖躬康彊皇嗣疊降景福嘉祥可謂極天下之美善無加矣仄聞道路之言云皇上孝思誠切若有遷陵之議璘逺臣疎賤不敢與聞欲言中止者屢矣竊比富貴之家塟地得吉尙不敢輕動況萬年之宗社乎左右乃國之親臣位在輔佐不可不極言𨿽少違主上之孝而實臣子之至忠也且商周遷都未聞遷陵況我髙祖不遷祖陵太宗不遷孝陵此數聖人必有深意不可不愼無俟後日稍有慮悔噬臍難及昨鎭守張太監謁顯陵至省見璘亦曰美哉陵山之盛長陵可以頡頏諸陵皆不能比渠乃內臣熟見國家規模其言亦如此可以占人心之同今諸臣不敢言者恐未見之耳若再奉此議執事宜請遣大臣稍知堪輿學者來此徧觀熟視庶知璘言不妄不勝拳拳及此幸勿以爲愚也

啟介溪公

吏還辱示賀二相新第詩語格精嚴正燕許的派海內風雅當爲一變若諸硬語麄气彊附杜門墻者烏可云被金石哉禪宗必正法眼方具大知識難與眾人言也尊仰尊仰玆上拙疏爲九峯司徒公請謚前輩典刑安可缺此諒門下必有處不敢多言顯陵祭祀儀注旣以謹禮亦以省財此方民力竭矣伏乞照察秋暑方闌瞻望遐邈萬萬爲天下加愛是願

啟浚川公

吏還辱示新得二目思深義精益仰晚節研究之力周公所謂繼日待旦者想皆此類也尊官大人任天下之重皆能力此以爲權衡之本何患泛應之不當哉宗社所賴欽仰欽仰近得蘇州所刻有涯集衝夷爽朗絕類其人孰謂言不可知人大抵藝文苟涉其界不須深求亦占精力若君采近來著作盡去從前脂澤似爲得之空同後渠之詩文璘嫌其老而益工不知此義是否或賤性偏著耳望有以示教髙子業集附覽可惜此人夭去臨政處世甚覺寛闊今不得已重其遺文其實非所重耳難盡難盡秋暑方闌萬萬爲國加愛是願

與呂涇野

久不奉問多罪時於過客承道履安勝爲慰近浚川書至示僕中庸喜怒哀樂一節謂未發之中已發之和皆由君子存養省察乃始有之非謂人皆然也璘竊以爲不然蓋此節正子思明率性之道不可離之意專言凡人性情皆具道之體用未有不中不和者也惟君子存養省察馴致聖域乃有位育之效其存而不中發不中節者皆眾人私欲之害非道之本然如此則前後發明義始完足而於道無病若如浚川之論則人必由學乃能仁義亦成何義哉此於學甚切萬萬因便教示以定取捨幸甚

寄後渠

郵使還得奉手書甚慰久絕同心之言奚翅如蘭把玩不忍釋公果悔嗜酒攻文之癖則萬年之慶然結習極難除恐見獵復動耳如何如何文序詮古人之文死者自當心服璘精神衰耗祗見此道非用力可盡所謂得之於心應之於手𨿽陳言然至理實不出此譬之聖人之道動容周旋中禮者安有點檢其間必至耳順從心乃神化之域也作者其始病於有意其終病於有迹自曹丕立意爲宗一言啟六代雕鏤無窮之禍孟子曰始作俑者其無後乎五經四子姑勿論歷代文人吾所深服者屈原莊生荀況賈誼太史公其人皆直吐胸次無所鉆研粉藻於筆墨溪徑故文詞明直意味深永可續諸經傳視左傳國語猶夷惠也其後韓愈氏獨得其宗當觀其原道諸作爲的若進學解諸文必其少作未可論定宋歐王蘇氏父子所見甚確老蘇得矣王傷刻歐蘇傷易乃其天性使然猶師啇之過不及不可深病也六朝之非不俟更談若揚雄王通與栁宗元諸君皆見其末未見其本栁氏晚年覺之故栁永之作極可誦惜乎不久而遽沒也詩則風雅之後惟漢十九首及建安得其傳兩晉若阮陸左郭靖節諸公猶有存者可怪宋謝氏一出倡爲刻畫鑿死混沌卽他日西昆之義山學者靡然從之而末流遂至陳隋之靡麗古風盡滅可爲痛哭至唐陳李崛起蘇州繼之眞可謂大雅工部及王岑諸公格律雄健當孟氏泰山之巖巖謂非聖人之徒哉髙氏品彚槪題李杜曰大家而別於正宗未盡是也僕衰矣無力供簿書矣得遂贈典後將請歸去計與足下相對無時因貴鄕馬司諫便輒奉此書望賜教訂以代面談余惟加愛是願

書甘泉贈路北村文後

誦甘泉東西南北皆可至道之論惘然若失然則楊朱之泣岐眞異端邪而後世翕然許之何也它日至南都相見甘泉當與細究之

跋王陽明與路北村書卷

陽明嘗與余講學力主行卽是知之說其言具載其傳習錄余以爲偶出奇論耳今觀與北村書取子路何必讀書然後爲學之言乃知其學亦不必專信孔氏也此其獨往之勇何必馳險冦虜降王類邪

左警辭

言行擬之古人則徳進功名付之天命則心閒報應念及子孫則事平受享慮及疾病則用儉

右警辭

好辯以招尢不若訒黙以怡性廣交以延譽不若索居以自全厚費以多營不若省事以守儉呈能以誨妬不若韜精以示拙

憑幾集續編卷二

●欽定四庫全書

息園存稿詩卷一

﹝明﹞顧璘撰

○賦

述徵賦

嘉靖元載天子冊皇后於中宮朝儀載辟坤徳斯貞帝宗乃昌萬方胥慶臣璘列職東藩與觀察臣廷用祇奉懿典以朝京師際大禮之光榮欣斯役之有適自慚謭陋敢效賡揚而躬逢盛典欣忭之私有不能已於言者乃各作賦以攄義展懷焉若履險樂平倦勤圖逸則衰臣之私衷故見諸卒章云爾

睠龍徳之玄穆兮衍皇胤之蟬聨釋屏翰而履紫微兮維義鈞而卜賢恢明烈以丕承兮踵遐軌於周宣赫於變於旣期兮暢聲靈乎八埏緬內則之正位兮亶王化之斯由詠關雎之風始兮曰窈窕之好仇虞令徳之不易兮厪寤寐之殷憂俔天妹於魏墟兮協任姒之徽柔仰乾坤之合徳兮儲萬國之嘉福紹宗承於罔極兮溥臣工之歡祝顧薄質之靡靡兮叨東藩之下牧修大禮以奉職兮抑何憚於匍匐曰獻歲以揚舲兮遂歷覽乎故吳慨艅艎之漂沒兮哂夫差之左圖檟欝挺於國門兮哀莫返夫伍胥𨿽範蠡之逺害兮終貨殖於陶朱越大江之天塹兮山崖崄巇以中峙割南北以界分兮壯地險而爭利吳蜀日尋於戈鋋兮五胡擾而未旣茍厥徳之弗修兮胡金湯之足恃渉海陵與淮壖兮禹書固卑厥壌覩今玆之庻富兮乃究夫地利之升降信戮力而卒禽兮舒守道而出相夫旣弗諶於文武兮玆西都之日喪徐方膴膴其疆理兮引黃河之洪流王偃麼而興峙兮速周穆之見囚悲重瞳之暴戾兮冀裂鼎於鴻溝天道錯輔於善人兮奚介心於恩讎邈泰山之不可登兮指曲阜曰聖裏儼金石之遺聲兮若洋洋其盈耳將擔簦以裹糧兮從諸生以觀禮六藝殽亂而莫徵兮願折衷於夫子歷平原之故郡兮弔尙書之精忠■﹝立乞﹞孤城以扞河北兮回突騎於奔風遡易水以適燕兮壯士噓气兮猶成虹豈劍術之或疏兮悵雄圖之不終窮潞渚而登塗兮肅四鸞之鏘鏘望閶闔以祗入兮靈宮矗其云翔嗚委佩以便旋兮綴鵷鷺之末行捧玊函以跽進兮覲咫尺之龍光靦微忱之不足呈兮荷綸言之下逮沾旣醉之恩釂兮如湛露之汪濊瞻商邑之翼翼兮森舊章之具在集咎夔以徳輔兮頌天保於昭代亂曰天淸地醇兮範我形蠖屈跧伏兮壯乃行馳騖道路兮轍靡停老服斯役兮王化成兩疏宦逹兮去國城馬生薄遊兮全令名造化嗇施兮誰與並捨動卽靜兮庶娛我生

楚頌亭賦

黃門史君從道種橘後園亭其中名曰楚頌上溯騷人之懷下終蘇子之樂意亦廣矣南都顧璘乃掞而賦之其辭曰

粵后土之磅礡兮遺偏美於東南衍澤壤之膏沃兮發羣植之茂繁惟四气有所私兮羌獨殺其隆寒日月交以煦育兮雨露下以沾涵陽離宛其蒸蒸兮固物性之所安有嘉木之秀出兮後皇名之曰橘旣受性之芳馨兮又秉志之專一乘靑春以敷榮兮殆杪秋而成實爛黃章以外文兮內實含乎精白森剡棘以頴利兮示剛以爲衛也不順遷而茍生兮寧從枳吾不悔也充包實以致貢兮將以報吾所生也備五藥以利用兮匪自伐以干名也惟嘉木之備此眾美兮固後祗之攸珍丰隆庇其枝葉兮玄武守其靈根鳯皇下啄其蠧兮麒麟擇蔭而來馴茍非靈仙之與幽逸兮夫孰得而長新惟靈均之抗行兮乃宻契於南楚願寄情而申頌兮節交固而心苦牽菌桂以儷美兮綴椒蘭以爲伍植堯舜之明廷兮藝夷齊之芳圃惟盛善之得善兮髙名抗而不下嗟末俗之瞶瞶兮徹醇■﹝施﹐酉代方﹞而漓之登菉葹而要蕭艾兮桃李黙而成蹊擯芳潔而好穢兮咸色艷之從嬉豈予性之澹泊兮固知者之益希嗟海南之遷臣兮紹靈均以自涓指陽羨而問捨兮旣與予而成言慨美要之多敗兮情耿耿而莫宣飄風逝而迹滅兮眇虛名之耳傳曠宇宙之寥廓兮俟成敗之有期亦孰知靈均之同志兮閱今玆而得之惟金淵之奧區兮實美人之所降靈昭融以內辯兮外沈抑而憂章琢良珵以充佩兮畏行聲之逺揚研精義以正行兮蹈規武於先良鳯鳥之具文兮豈巖穴之曀藏排金扉而入瑤室兮思諤諤以展忠也處雌伏而獨昻兮眾方惡其雄也豺虎跳梁於中林兮取所憎以實爪牙鴈銜莽以髙舉兮固知避乎网羅望故鄕而遄徵兮返初服以爲華豈富貴之不可樂兮視性命其孰多欲娛心而揚志兮信莫美於眾芳矧嘉橘之異秀兮非百卉之能方泛洞庭以致之兮又南踰乎荊湘萃嘉植而列樹兮紛蓊欝而縱橫飾欄檻以增觀兮日偃蹇乎林薄覽芳菲以永慰兮羌獨美其後落心隱忍其有托兮豈時俗之所知世流從以多變兮又孰若玆芳之能祗掇遺實以三緘兮固將貽乎逺人恐中道之多故兮又物微而招嗔思蹇產而內遏兮仰矌閬而莫陳卒懷美以狷處兮用申娛於所珍重曰物失時而無當兮吾旣獲情於前修道不可以眾說兮姑容與而獨遊睇玆壤以托足兮又何吾生之足憂

宜祿堂賦

夫自楝宇以來至於輪奐之代堂觀之盛極矣宣輔神明囿養徳藝咸資厥用匪徒肆安云爾稽古春秋賢哲之令式或辟埜表逸或樹槐兆興莫不事以號彰地由人勝𨿽顯晦殊致其要同軌焉淮南朱先生履道用賓三令巨邑上徳緩刑遹昭休聞繼軫讀禮之戚遂尙掛冠之志長子應登握蘭省局仲子應辰給廩學官褎然競爽實丰鼎養乃有棲息之堂號曰宜祿揆徳考言厥旨懿哉大易曰積善之家必有餘慶雅頌之報徳恆祈爵祿子孫之昌若斯堂者可謂事紹前美名應典義者矣東吳顧璘竊辱遊從之末未展誦禱之願爰因誕慶乃遙賦焉賦曰

惟玆堂之閎啟乃明哲之攸居據吳楚之名會應斗牛之奧區究瓌材以總萃紛磊砢其相扶桂棟棼紏以揭孽杏梁偃蹇而橫舒欝穹窿以靜穆豁顯敞而通虛凖奢儉以合度咸協正於垂輸觀其面衢背市趨陽舍陰風气匝合日月代臨飛梁屹其相翼回川繚以浤深居鱗次以駢列實義裏而儒林於外則有嘉樹交植叢筱縈回盤欝冬檜敷披夏槐璚蘂當庭芍藥翻階揚榮布蔭異色同荄欄楯掩翳紆直疊見步櫩重回物采殊變周隅靡廣日不窮盻發志怡神居者忘倦其中則屏風藻繢堊壁含光刻方連絡玲瓏夜明簾薄重匝內不見陽隆冬煦燠盛夏淸涼備物有容分陳按方左圖右書充溢兩廂亦有琴瑟間設於旁沈沈肅肅煜煜煌煌蓋埃堨所不近而幽貞之宜藏者焉惟夫先生解組而居之也釋喧囂之煩慮澹淸虛之衝襟溯玄風於邃古騁逸駕於來今悼湘累之徒化慕柴桑之可欽惻行道之多露寧閉門以陸沈於是斂塵容修靜理整員幘納方履褒衣半結蘭佩雙委延蒙莊之隱流究老氏之玄旨或彈琴以永歌或選辭而遐詣或據梧以坐忘或玩芳以徙倚𨿽偃仰於一區固神遊於萬里窮四序以愉樂蓋不可以殫紀至若玄冬將半潛陽始萌霜融日出天朗云澄乃屆初度百體和平則有龎眉故老峩冠友生威儀且閒三揖而升賓筵旣秩壽斚徐行酌金莖之靈液誦大雅之遺聲殆旣醉以宴息覺神超而體輕於時伯子馳函獻賦仲氏雍雍奉履於戶覩孫子之繩繩樂兄弟之無故垂正則於有家蠲羣憂於內顧睇重楹以舒顏履中庭而安步調醇气以長存同斯堂而永固引百祿乎蟺延庶嘉名之無負

送逺賦贈陳侍禦琳赴謫所

出國門之莽蒼兮渺長路之悠悠溯江潭以遄徵兮將從役乎炎洲伐菌桂以爲檝兮刳貞松而爲舟驅湘漁以方之兮要尼父與之同浮獲予心之所安兮𨿽顚隮其何悔茍調劑之中制兮啖荼堇以爲美緬修名之有則兮非矯飾之可希指九皇以矢心兮百神下而察之冀皇路之無頗兮何顧乎予之中私遺綿力以它效兮奚芥蔕於崇卑嗟靑春之凝沍兮屬戒行而淫雨風披離而熛怒兮云觸石而遊宇潢潦滉瀁以彌望兮泥淖縱橫而淤沮心一日而九馳兮車欲發而齟齬友生瞻望而野泣兮瀝桂醑而畱連靑衿遮道而攀轅兮足頓地而呼天懷徳義之滲漉兮固去而不能捨也蘭蕙逺而逾馨兮豈惜夫知者之寡也鳯皇跱乎丹邱兮餘音嘹唳而振八極賢哲耿介而抗行兮四海尙其明式眾增羨而侈美兮予獨潛悲而於邑俾余躬之昭昭兮寧均戴乎白日亂曰桂棹夷猶越南荒兮■﹝氵裔﹞■﹝氵裔﹞江流經舊邦兮登甘獻醇承北堂兮善以爲寶樂何央兮抉幽展屈惠彼方兮皇鑑其昭道將昌兮鴻名駿烈允無疆兮

雪村賦

彭城之野有髙士焉隱居衡門履道抱藝厥聲四聞乃有名逹之流款焉過存載瞻其廬榜曰雪村冬官大夫嘆曰子誠吾徒也夫人孰不知春林之娛也陽气奮盈華葉紛敷條風煦日暖人體膚蕩心冶遊挈榼提壺樂而忘歸與時俱䢐子不慕此其志誠殊豈不謂夫朔風且陰上天雨雪飛璚積瑤髙下同白雲龍削素呂梁冰立郊居閴寂車馬斷絕古木旣僵修竹緑色凍鹿饑烏來就人食子於是時擁鑪支膝稚子舉觴老妻行炙哦詩寫圖逮夜未息俛仰古人宛其在席旁視俗子天壤懸隔髙士唯唯未出言說觀化老人進曰淺哉大夫之言豈足論於髙明者哉夫雪以至潔爲體善化爲靈弗累於物乃全其淸髙士之居彭城也抗志霞表善鑑物情稽偃王之委國厭膻徳之喪精撫魋生之石槨悟朽骨之無成劉項之迹溘焉泯矣何異乎觸蠻氏之爭矧蕭曹之與綘灌誠附驥尾而效蒼蠅是以韞玉圖史之林脫屣王侯之廷雪哉雪哉固將從其變化豈徒效其淸冷邪髙士囅然而笑愕然而驚非有惠子孰知莊生於是虛白先生抗肘而上曰髙士之志受抑於大夫故快心於老人抑猶末也願撤藩籬以揚道眞惟天多恩何貴霜雪斂於不用乃歸藏之澤惟地多方何貴邨野處於不爭乃順受之所多恩多方厥道乃張不用不爭厥道乃凝可以養徳可以養生庶曰皓首觀子於成髙士再拜再謝然後二子豁然自釋咸知雪村之所由名

鳴蛙賦

嗟余病之眩瞶閴虛館而澄神何污池之湫隘聚羣蛙以爲鄰遭暑雨之淫溽鳴聲沸其聒人增予懷之煩瞀竟長夜而逹晨嘗觀夫蛙之爲狀也蠕動沮澤化始科斗匪鱗匪介形質甚陋修脛何趨怒目何詬囊气於腹鼓聲於口呱呱閣閣不中音奏羣喧眾噪不辯誰某幽人掩耳覊旅疾首矧予臥病無所避走將垂餌以斃之又不足以充君豆少焉陰曀旣澄皎日初出鳥鳴嚶嚶蛙聲盡息予乃策杖臨水倚嘉木而嘆曰吁嗟萬物隨气陶鎔音量異度莫可齊同幹鵲何吉鴟梟何凶嗚鴈何拙鸚鵡何工故唐虞受禪舜禹雍和湯武放伐伊呂攫拏七雄虎鬭頗牧橫戈稷下濫說百氏諠嘩大化斡以軒輊𨿽天地其柰何星何塞而滅景雷何侈而轟車彼眾籟之噭嘯一惟噫气之所加萬化誠莫逃於天倪吾又何怪乎鳴蛙

誚沙燕賦

河朔之野川厓壁起有鳥曰沙燕穴居鷇化以陋見全厥類日夥人舟過驚則飛噪憑怒余與八厓子惡其驕也並作賦誚焉

嗤彼沙燕翾翾川湄不巢而穴托體何卑族類冗瑣毛羽■﹝衤離﹞褷大不盈握弱靡自持象恧玊釵棲惴華榱祥乖玄卵貴失烏衣堁塊堇戶鼠壤資饑朗日弗照淸風鮮吹童稚攸害蹂轢橫施莫假矰繳矧乎罔罝嗚呼是淫噪而雜處惡濕而居下者邪是獺以爲魚鳶以爲鼠者邪是泥啄而風舉者邪是旅羵羊以爲厲藪者邪羽不飾旌旄肉不登鼎俎狡伏而惡寒躁動而附暑譬之人倫穿窬是伍請付之鬵釜

息園存稿詩卷一

●欽定四庫全書

息園存稿詩卷二

﹝明﹞顧璘撰

○樂府雜詩

將進酒

今日何日景媚辰良嘉客四五雜坐髙堂主人羅廣宴炮兔炙肥羊金壺注淸酒放歌笑千場安能坐愁郁徒使須髮蒼君不見阿房崢嶸髙入天楚兵入關三月煙又不見柞宮桂館通滄海茂陵孤墳竟何在不如劉伯倫杯行到手不肯停天地且以爲席幕睨視貴介如螟蛉今日樂相樂急管交繁絲淸歌聲宛轉華燭光參差對酒不痛飲孤負夭桃枝拔劍自起舞向君肝膽披黃金去還來國士難與期男兒墮地抱意气何用碌碌錢刀爲

扶風豪士歌

蛟龍一勺水四海觀滂沱舉頭笑鳳皇空鳴岐山阿扶風賢士昻藏身中隠磊落之經綸時來仗策謁明主襟期直與夔龍親世事悠悠不自保反復浮雲變昏曉丈夫有志不得伸抱關老卻夷門道君不見長沙賈傅稱少年口吐禮樂翻雲煙堂中綘灌一側目枉殺吳公推轂賢又不見漢家舊日李將軍百戰孤軍陷塞垣可憐獄吏揺空筆遂令妻子俱煩寃焚卻頭上冠且制芙蓉衣君看避矰鴈直入靑冥飛魯連竟蹈東海水夷齊獨采西山薇生乏功名映麟閣何用失路長依依對君解卻腰間劍歸覓磻溪舊釣磯

傷歌行

靑春欲去不可畱白日欲落花含愁銀鞍白馬分明別故苑夫容傷素秋不惜紅顏坐凋歇可憐君恩難再得夜簟香銷巫峽云寒衣淚落秦關雪掩卻靑銅鏡不忍生塵埃且畱蘭膏燭有心莫成灰風吹蓬枝往復回去年團扇今年開小物無情尙如此何獨君恩無去來買賦無黃金挑絲不成錦欲因魂夢逐車輪願君莫惡珊瑚枕

春日行

漢家三十六離宮桃花樹樹揺春風武皇當年正好武天馬七尺如飛龍淸晨蹋踘過新市薄暮鳴鞘入禁中中人盡戴鵕■﹝義鳥﹞冠猛士半跨黃金鞍彎弓向云仰射鴈一發兩禽皆道難大官賜酒硨磲甌一春擊盡千肥牛撞鐘伐鼓獻奇舞燈前變幻魚龍浮宮門沈沈金鑰收明月掛在城西樓東方漸髙復來遊

羽林郎

胡姬酒家女年紀十五彊白日自當壚肌膚雪色光兩鬟垂過耳美目泛淸揚窈窕衣紈素珍珠綴香囊盈盈曵絲履紅羅雙鴛鴦自持耿介性不解閨中藏使君且莫近況復羽林郎自有蒲菀席何用黃金牀自有淸樽酒何必玉壺漿富貴徒旦夕禮義古所防作女茍無體不如犬與羊寄謝道上露愼勿沾我裳

登髙丘而望逺海

豋髙而望逺不見天地端日月互上下東西如跳丸長風自何起瀛海翻波瀾六鰲正抃舞五嶽無時安恍惚靑天中仙人跨飛鸞邀我謁帝室金門欝盤桓靑龍對人怒玊女傾笑歡彷徨返故路北斗方闌干坐地仰天嘆三日不能飡

東門行

出東門拔劍擊門關唶它人駕駟馬富貴遨遊王侯卿相間嗟我獨何欝欝中夜憂晨飡生不得五鼎食死當長逝不願還少婦牽衣悲啼聽妾致一言舜禹疾走以避位謳歌頌其賢黃頭棹郎鑄山而餓死卒不得懷一錢伯夷食薇蕨盜跖乃炙人肝惡來髙位紂殺比干萬族各各有生命上懸滄浪之天富貴與貧賤自計誠獨難

怨歌行

白日何皎皎浮雲變重陰忠義𨿽云烈讒巧間君心子椒毀屈平宰嚭惡子胥懷沙沈湘浦鴟夷棄五湖大義貫金石何能顧微軀居髙忽下議卒受傍人愚楚王終俘虜吳國竟丘墟杳杳九泉暮銜恨當何如我欲竟此曲此曲傷君神往者勿復道寄謝後代人

公無渡河

願公渡滄海不願公渡河海水有定性河水多回波金堤失上策瓠子遺悲歌山陵且震蕩將柰公身何白骨塟黃流化爲黿與鼉不信妾言苦請觀龍門津自古斷舟檝公今徒殺身殺身亦不易竟使傍人嗤妾言公不聽公心妾不知箜篌之曲令人悲

善哉行

前有江水東注其流日月出沒直與年讎髙車駟馬其憂孔多握金而泣孰與行歌夷齊抗首枵腹泉下伯陽和光均謂賢者炰羔膾鯉速我親交以何解憂惟有遊遨遊遨四方金門玉堂不如羸馬■﹝敝﹞■﹝薛﹞故鄕

獨漉篇

獨漉獨漉水多泥滑泥滑道阻傷我車轂持膏作燭將以照夜虛花掩光不逮盤下猛虎在山百獸畏威陷穽三日垂首訴饑鐵生礦中入冶爲器劍負威神錘則委地男兒生身萬事綱紀突梯無施不如女子

長歌行

神龍躍溟海天地生云雷猛虎嘯深谷大風山木摧靈物固有象烈士自有懷經綸萬物理上與聖哲偕三光鑑丹府百神司形骸舉手奠山嶽揮霍雲霧開功成不受賞長揖歸艸萊嗤彼鼎彛業瑣瑣何爲哉

獨不見

憶妾嫁君日云發未成鬟飄揺紅羅帶窈窕秦珠環董香閉綺閣對坐春風閒許妾心不移長指門前山詎意靑樓女巧笑矜朱顏春風忽飄轉一往不可還君如雲間月舉手杳莫攀妾如歸海水日夜空潺湲

秦女捲衣

拂拭君王衣宛轉五龍文光華動寶席恐是瑤臺雲貴人金屏側天語杳莫聞願持小星義誓以奉朝曛

上之回

回中道何逶迆千乘霧列萬騎云馳北歷蕭關戍東謁汾陰祠金幣四方至牛馬盡爲犧君王勞玉體侍從敢言疲

戰城南

嚴秋朔气至敵騎冦邊城軍符星流急中夜起徵兵魚麗按圖列龍韜應機呈前軍白刄交格鬭聲鏦錚控弦若滿月飛鏑競先鳴流血原艸赤塡屍坑谷平洗兵下隴水獻捷奏承明天威赫神武戎狄震且驚孰知折衝略乃由一書生伐謀貴廟算匪在多戰爭

塞下曲

千里驊驑丈八矛男兒畫地取封侯黃昏塞上傳烽火一夜吹笳坐戍樓

百戰摧胡未許彊馬前生縛左賢王麟符鵲印須臾事只博淩煙字一行

黃河冰厚馬橫行朔气稜稜古鐵明恨殺夜來風雪緊匈奴逃出受降城

破產潛收古湛盧願馳西域斬休屠十年未拜千夫長聊試邊城牧馬奴

古壯士歌

山西壯士何才雄虯須燕頷生英風靑春挾槊三邊外白晝探丸九市中一身列侍麒麟殿跨出龍駒萬人羨狐腋朝裁趙客裘鵜膏夜淬吳王劍生年十五事橫行肯學操觚記姓名當衢賈勇萬乘避臨危重義一身輕田文雞狗眞餘子有足不曵春申履眼前國士稍傾心慷慨橋陰爲君死

長相思曲

長相思在何處吳岫云深隔江樹江樹臨春花正榮人今已向天涯去璚樓繡戶橫蘭煙中有緑鬟金骨仙星河隱約秋期杳坐捲朱簾望月圓

明妃怨

掩抑哀弦別上都玉顏那遣嫁匈奴人生覿面猶相忽何況君王隔畫圖

翠娥顰雪度龍沙欲悔還愁卻自嗟爭似後宮無履迹此生長擬見中華

白薴辭

玉房圍冰夏气淸黃金作柱橫鳴箏風紈霧縠麗且輕君王近前嬌不迎牽儔顧侶若有情情有餘言不足團扇掩唇揚妙曲五花繡茵坐相促

春江詞

荏苒際韶景纒綿結芳情蕩舟淸江曲云物麗波明夾岸花齊發間渚艸新生唼喋遊魚散差池飛燕輕名都勝侶集終宴眾歡並衣香襲芳芷酒影含飛英陳詞擬吳趨選樂雜秦聲詎羨鏡湖隱匪矜龍池榮樂莫斯會樂白日且徐傾

懊惱曲效齊梁體

小時聞長沙說在天盡處人言見郎船已過長沙去家雞各有塒海燕各有窠郎家撲天屋作底愛風波玉刻蓮花斚碧酒湛若空與郎雙杯送出門耐霜風春風上燕京秋風下湘渚黃鵠有六翮定自不及汝

粵南曲

白豕兮黃羊竹挺挺兮莖方顧異物兮心濳傷我何爲兮客殊方北風吹衣兮思故鄕

夜雨嘆

朔風吹雨西北來南山晝晦夜不開寒聲悲淒雜霰落暮色黯慘兼云回仰窺箕斗不辧影俯晀八極彌黃埃羣雞啁啾登樹語城角斷續餘音哀此時野人正愁欝短漏頗柰銅龍催殘燈微明鼠上下兀坐自畫鑪中灰北漠羣胡踐邊壘西江狂賊生禍胎主上動色念溝壑何況司馬諸行臺長星流天火墮地熒惑擾紀何爲哉去年三吳遭赤旱萬戶鬻子無遺孩今年州司索官帑肉瘠不捄瘡痍災空田蒼茫飛鳥盡野水震蕩驚鱗摧備民誰繼子產智足國正望夷吾才龍鳴劍匣壯士老黃金臺古空崔嵬海內故人掩關坐尺書累歲誰爲裁陽春何時動羣蟄九域浩蕩揚風雷江河倒洗皇路淨臺省洞逹無嫌猜花明艸媚日杲杲男耕女織天恢恢野人多病有歸處養雞牧豕王城隈

霖雨歌﹝有敍﹞

聖皇禦天大歷踰紀明徳布昭利气攸洽木饑水毀之災絕書史氏邇者驕陽厄於南國麥不入土汲井見鮒爰有股肱元僚曁諸承事齋禋露禱蜚蠁濳逹玄云宵興解澤下施欣欣然咸嘉天人之符也畎畆末臣守痼蓬室譬諸艸木咸荷生遂於是按義作歌諧諸巷頌若曰協以宮徵承之宗廟豈不悖謬乎歌曰

乾樞尊坤極靜人之靈感斯應於皇徳歆帝心湣下土施丼霖霖之絕土膏歇物以殘民益懾霖之來天睠回物旣蘇民乃懷霖之沛汪且濊海靈翔潢澤潰霖之足靈爽伏沃八埏蕃百榖人已悅神益和精禋舉戩福多昉天邑流海宇國祚隆永無圮

其一凡三十二句句三字

赫赫皇邑戢戢王基亢陽肆烈下民其咨天子有徳百僚師師奏假且嚴受於神祗霖雨旣降百物咸熈鞠哉之詠嫓美周詩

其二凡十二句句四字

帝裏驕陽三月外神車靈雨萬家中爲歡解澤周窮壤共喜皇情逹上穹

其三凡四句句七字

東隅气舉屏翳乘風奔龍騰鯨掉橫飛厲天門玄澤滂沱飛湍激昆侖如繩如麻下注廣且繁

其四凡八句四句句四字四句句五字

玉宇垂玄液瑤圖紀上祥堯云方薈蔚舜海轉汪洋气合晨樓暗聲兼夕漏長桑林奚用禱明徳邁前王

其五凡八句句五字

帝載恊天應王仁同化遊冬原偃赤魃春畝茁來麰泛舟川可濟濡綆井堪汲元功布黔黎休徵順皇極

其六凡八句句五字

招靈師兮海之滸來無從兮去無所溥神功兮被下土四民阜兮永安堵

其七凡四句句七字

武皇南巡舊京歌

紫蓋黃旗擁六軍金陵王气日氤氳龍君渉海移三島鳯女排空結五云

北固江濤控海門南都山勢疊昆侖金宮暫啟雙龍見玉帳遙臨萬馬屯

狂鯨吹霧暗江潭聖主仁恩似海涵聊唱大風過泗上卽飛霖雨洗淮南

緑水朱樓佳麗城君王行處彩雲生煙花一望三千里遙送春風入鎬京

趙國新裁短後服漢王遙嗔側注冠且揮神劍淸方嶽莫著褒衣聚將壇

千年寶歷自南開八葉神孫暫北來日月更臨龍虎阜雲霞重抱鳯凰臺

朝閃龍旗入建康暮收飛檄定吳疆會稽勒石羞秦帝滄海歌云笑穆王

靑龍山北接飛猱白鷺洲東射海鰲不爲芳春浪行幸寢園聊待薦含桃

金陵千古帝王州髙廟衣冠月出遊傳語三邊貔虎士莫須喧近鳯凰樓

舊都何讓古新丰父老稱觴拜舞同金馬詞臣休候直獨宣京兆問民風

射虎南山黒霧摧斬鯨東海白波回吾皇一出淸天下豈爲揚州花月來

白髮棃園老樂師錦胸花帽對彈絲行宮只奏中和調解厭南朝玊樹詞

石壁斜臨玄武湖中開天府貯民圖文魚在藻承皇澤來傍龍舟夜吐珠

幕府山根江接天昭明樓下月橫煙六韜自可銷長夏不蕩蘭舟唱采蓮

朱雀橋連翠柳衢銀鞍絲鞚錦模糊君王行樂千人出遙認飛龍天馬駒

六代繁華何足誇而今四海共爲家暫看吳苑環城水終憶燕臺夾路花

燕京地圖天下吭幹樞髙運整羣方南巡淨掃風煙色北上長懸日月光

張侍禦平海凱歌

將軍受脈廟謨同禦史臨戎使節雄早向海濱銷白刃卻歸天上拜彤弓

繡服南行艸樹榮樓船南下海波平儒生舊負勤王略天子新聞破虜名

閶門晴日射金戈馬上常麾白羽過貔虎曉屯云作陣鯨鯢夜斬血成波

南郡冰霜肅憲威東吳山水拱皇畿靑春冉冉江花發白日遲遲海燕飛

宮中詞

太液紅雲重昭陽素月斜龍香浮蕙艸鳯輦過桃花翠扇揺歌席銀屏隱臥車雙雙紫鸞羽飛上玉皇家

復道通瀛海周垣隱洞天云隨珠佩女霞覆羽衣僊秀艷疏丹粉濳悲咽管弦春光閒永巷愁坐惜流年

詔省長楊獵虞人夜啟關霜鷹騰紫籞天馬躍朱閒寶劍秋蓮色琱弓朔月彎非熊誰協兆看載後車還

綺閣延朱夏花陰晝漏長研砂養蜥蜴刺繡學鴛鴦細字中官扇奇燻外國香午窻蘭玉夢驚起謝君王

擬宮怨

水殿夫容隱暗霜夜臨新月自焚香窻間畫扇含秋思帳裏華燈隔禦光四壁椒塗花靄散六宮蓮漏水聲長君恩未必緣歌舞無那昭陽掌上狂

紫殿繁華夢已沈掖庭苔色晚陰陰浮雲變態隨君意朗月流輝鑑妾心屈戍橫門金鏁冷轆轤牽井玊瓶深空將錦瑟傳哀怨寂寞誰聽空外音

翠靨金蟬入帝家擬將新寵屬鉛華君王自信圖中貎靜女虛迎夢裏車帳殿秋陰生角枕屧廊空響應琵琶含情獨倚朱闌暮滿院微風動落花

漢皇宮殿月明時曽侍宸遊百子池舞馬登牀春進酒盤龍銜燭夜觀碁禦前卻輦言無忌眾裏當熊死不辭舊恨飄零同落葉春風空遶萬年枝

咫尺長門萬里遙恥將裠綬曵纎腰盈盈璧月沈鸞鏡渺渺銀河斷鵲橋上苑旌旗回夜獵建章鐘鼓散晨朝此身不及雙棲鳯處處隨君聽九韶

流蘇帳冷璅窻虛雲月差差度玉除百歲精靈悲故劍九重恩寵附前魚蓮花有恨凝芳履竹葉無光引屬車人意已疏言更淺莫將詞賦倚相如

不見彤墀日月旗庭隅艸木掩淸輝金輿到處無新故玉貎從來有是非暮雨樓臺雙燕入春寒池館百花稀監宮一去無人語獨自含顰詠緑衣

擬夏日宮中行樂詞

紫霄不與下方同秋爽常回六月中風羽對揺雲母榻冰池全浸水晶宮

玊面朱唇映月明影娥池畔繞花行夫容不耐凋殘色祇恐新涼一夜生

霧縠云綃細欲無倚風臨水弱須扶玊魚療渇辭盤露紈扇傷秋對井梧

天子宮中調五弦南薫新曲萬方傳向離一一遵堯典解慍人人頌舜年

九成臺殿碧山陲雲霧寒交玊樹枝金輿歸晚宵鐘徹和就岐王避暑詩

喞喞曲慰友喪女

喞喞復喞喞問君何所憶生女長不成門楣待誰立

容色比桃花持將結貴家東風不作惡作底委泥沙

拜月甫離懷詠雪可憐才鵷雛墮逝水一去難重回

阿爺仰天號阿母蹋地哭不忍舁黃土脈脈蓋汝骨

采樵歌效竹枝體

萬嶺千山春日晴女郎逐伴采樵行歌中暗恨無人識惟聽云邊裊娜聲

利斧樵山得大枝良媒結好有佳期十八女兒空谷裏玉面花顏誰得知

儂家兄弟舌翻瀾百丈淸潭一瀉幹深山黒夜獨歸去肯信儂心鐵石般

阿母朝饑待早糜還家常怪得薪遲快刀畱惜不將用空手攀枝那得施

松栢畱栽作棟梁安排桃李引春光荒榛亂棘惟須剪刺手鉤衣不易量

腰鐮空出負薪還上嶺身輕下嶺艱東方黒雲將雨至培塿險過太行山

近林蕭條無可薪逺山猛虎嚙生人寄言城市遊盤子何地生涯不苦辛

息園存稿詩卷二

●欽定四庫全書

息園存稿詩卷三

﹝明﹞顧璘撰

○五言古詩

擬古十一首

四方多岐路出門難與期逰子適萬里三歲間音徽不惜離別苦但恐中心乖人情非山嶽感物易遷移釋我金跳脫緘書寄君側願視故人心勿視新人色

髙樓臨大路中有傾城姝夭夭若桃李的的如明珠欵欵理機杼洋洋誦詩書蕩子久從徵歲歲空牀居借問女何名云是古羅敷

日月經天流四時相代序靑靑園中艸奄忽殞霜露冨貴始爲娛死者恆不具陽春扇萬物倉庚振其羽翩翩春羅裳冶逰經鄠杜郊圻多■﹝目匿﹞親速我諸舅父華樽芬狄香烹魚割肥■﹝羊占﹞繾綣歌王風靈鍾間鼉鼓爲樂貴及時多憂徒自苦

良時置髙會四座羅嘉賓佩玉雍雍至天子解威神羽爵交上下犠尊絡繹陳主垂彤弓恵賓沐湛露仁工歌贊令徳何忌讒諛人感激千載會爽然傾一身豈無父母恩王國如至親

髙樓在何所乃在驪山隈復道通天行華旗揭軒階趙女理長瑟朱弦一何哀流響入靑雲飛鳥盡低回顧瞻邯鄲道白露沾蒿萊昔日繁華處但聞狼與豺安得周周羽銜爾棲叢臺

涉江采芳桂日暮且徒還豈無葳蕤色所往固迷端人生多憂患白露凋朱顏盛年失道路皓首空長嘆

烈風吹西園繁霜中夜落彼美三春花顏色盡銷鑠蟪蛄潛空野潦水息大壑鷹隼厲羽飛商气日以廓古人重交歡大義良不薄臨命沈黃壚永不負然諾野鳥多采章檀園亦生籜貴盛非云美貧賤詎云惡瓶罌各有量貴子善斟酌

河洲雙鴛鴦比翼乘春飛嘉禽非好合天道有雄雌賤妾充君室婉■﹝女戀﹞希光儀十載絕音耗六禮靡時施容華豈不惜禮義焉可虧噭噭鳴鴈翔悠悠感我思

靑靑山上松下有千載苓采之遺君子願以延遐齡人賤物亦鄙陋質難爲呈棄捐勿復道嘆息此微誠

昊天何皎皎列宿舒榮光經緯備萬象乃是太陽英精爽一相失殞落隨塵揚文豹澤以霧神龍俟云翔物理資化遷誰能越其方玄機茍不會百爾愼所

將桃李生東園開花倐垂實狂風動地起榮落間欣戚人生苦多故通塞會所值百年復幾時玄髮忽已白嘉會茍參差呂望老漁澤時乘風雲會木石生羽翮所貴崇令名髙爵非所卹

朂志二首貽沐君

貧賤憂不足富貴思有餘刀錐競蠅睫憤郁諒何舒彼美函闗叟冉冉驅牛車賢哉顏氏子簞瓢恆晏如沐侯本雄達■﹝糹九﹞綺夙所居戰勝願爲勇道積生膏腴邁心絕浮艷逰目閱冥虛俟彼天光發永以謝昏衢

大易重居豫如石乃稱良五子憂國亂興歌戒淫荒冨盛難爲居徳薄固生殃桓桓簪纓裔秉麾鎭南疆朱門迥且深列鼎坐華堂況乃寶玉窟四海矜玆鄕願言砥淸操爲國揚休光先民四知訓懷哉安可忘

贈別劉元瑞因懷都下諸君子六首

矯矯雙飛龍蟠彼洪川揚歘乘風雲會羽翼周天翔與子生南國丱角兩顒昻弱冠攺初服謁帝升金堂聨翩就下列茝佩曳蘭禳皎潔中懷曲持以比珪璋

帝城何巍巍九門十二衢飛觀淩雲表王侯夾巷居它人盛馳逐白日恣驩娛流塵泛髙蓋輕風振華裾索居寡儔侶曠志眇相疎低心弄柔翰散帙覽賢書永諧金石交此樂良已紓

楛矢戀急弦大義難久安飄飄逰宧子岐路多離嘆雙鵠逰河沚飛鳴樂且閒風波一乖別悵望傷心顏顏傷有時懌心傷何亡寛迢迢滯西北黙黙限東南無舟濟江海會面誠獨難

嚴風切肌骨大壑層冰堅百艸悴中野繁霜下靑天念子涉長道過家■﹝辶藐﹞以綿孝義隆所願匪以親交然淸晨策駑馬攜手此河壖上問王國事下以敍鄕園信宿不能寐宛轉展離言

置酒東城曲廣燕羅眾賓玉樽湛淸醑鱠鯉辦廚珍獻酬一以瀆見子各諧親旣來不旬日又不履城闉道逺別日促百念未及伸哀歌激齊瑟慷慨傷心神

民生信多故天道廣且慈白日燭下土回光徹幽微秉節歷皇甸四牡騑以馳孟春陽气應萬物發華滋周行布嘉會緩獄憲天施先民有遺軌愼刑釋其疑鄙哉誇毗子察察於淵魚

送程通參歸黔陽展墓

楚水不可極東南煙浪深孤舟日千里渺渺浮鄕心淸世逢孝理賜歸展邱林風木九原淚蘋蘩二南音黔陽八月交霜露增蕭森烏哺就衰艸獺祭臨寒潯時物各生態周覽傷中襟義範式閭井薄俗歸所欽嗤彼季子歸獨謂多黃金

梧竹亭雅集﹝得樹字﹞

朱明啟初節朝日麗芳圃淸風起蘋末髙林泫零露嘉梧旣繁蔚修竹亦交互浩浩淸淮流交交鳥音度眞賞方在玆豈謂春物暮達士守閒寂塵鞅寡所務髙堂良宴會鬥酒集親故炰羔間蒸猳膾鯉灸■﹝鹿外加內﹞脯酬酢展光儀情親見童孺旣醉無庸歸染翰極歡趣蘭亭緑竹金穀盛文賦匪矜千秋名聊以慰良晤顧慚蒹葭姿何能倚璚樹

送儲司徒入京三首

紫微耀中天列宿馳淸輝巍巍四門辟羣賢歘來儀明公秉淳懿皎皎金玉姿北起旣鳳翥南遷亦鵬飛止水鑑羣類凝霜肅臺威抗志秋漢迥振藻春林菲於今乃獨秀視古允同徽

煌煌整嚴駕肅肅赴明召矯迹登中臺於玆輔邦教九賦正王度六禮率先道防淫廣同風訓物釋異好小人思恵澤君子仰華照願言王國楨永爲神所勞

瞻彼冶城曲風物何融明嘉樹參差發谷鳥下上鳴理棹及玆逝踟躕郁離情列筵總髦士陳詩並朝英眷眷依蘭思欣欣拔茅榮嗟予抱陋質亦得奉休聲𨿽蒙略年義投報愧身輕

試院獨坐感懷

浹旬限淸禁勞形理賢羅南檐白日影入室漸已多輕葛不可禦秋風振庭柯蹇予寡籌策五馬臨大河仰懷保釐憂俯慚來暮歌生身匪金石歲月猶驚波悠悠閱晨夕鬱鬱將柰何

費少傅書樓

髙樓渺何許宛在橫林深龍溪旣縈帶珠峯亦前臨先公植嘉樹蒼蔚敷重陰神靈蘊從昔天造開方今太傅臥東山雄構結叢森寶書數千卷縹囊疉璆琳探玄閱道論墜緒窮幽尋管樂莽荊棘伊傅漫爲霖害馬苦捶策朱弦間希音曠然華胥逰獨契黃虞心杲日鑑緹幕淸風蕩絺襟煙光澤幽卉气序喧鳴禽傾杯稍醺洽覽物自謳吟不復知有我此樂當誰任

玉輝堂成有作

朔風吹日夜雪霰正飛揚太陰天气肅積素明瑤光蔓艸總蕪沒靑松郁蒼蒼騁馳臨幘峯閭閻皓迷茫興懷屬凍餒悲歌慨以慷被褐者誰子英英登我堂鄭君閩南彥應黃秀玆鄕宛彼三白鳳矯首雲中翔聿瞻璠玙色載攄追琢章玄言極太始雅意遺巖廊俯論九州島事浩气不可量淸輝被棟宇隱隱回晶芒枯槁籍華澤忻如兆農祥勝事宜昭垂嘉名允相將願言誓貞白千載傳芬芳

董子祠

周道昔云季王風蕩無章宣尼輯麟史誅賞愼天常秦灰詎終泯漢教方再昌夫子隱龍徳下帷正迷方發憤綴道論述聖冀升堂統眞建禮樂稽疑質災祥鬥酒礙吞舟魚目妬夜光迢迢江都相鬱鬱東南行王澤永凋歇明略不獲張作賦悼遲暮空文竟誰償蹇予緬遐代祇役邁維揚弭棹訊幽逸慿軾仰堂隍朱軒覆重墄瓊棲妥靈相禮崇祀彌肅迹往徳愈芳懷賢軫遙眷悠悠聖謨長雲龍古難際惻惋令神傷

漂母祠

步自城西門古祠蔽荒垣借問道傍子云是漂母魂慨昔逐鹿代英俊殢邱樊桓桓淮陰侯韜鈐富心源龍蟄厄叢蟻豹隠翳霾昏少年恣淩侮列卒同趨奔範雎身屢辱張儀舌徒存流離伏河涘狼籍蒙壺飱艸具固云鮮居窮易爲恩獻塊獲晉賞羮頡列漢藩矧玆賢嫗惠興哀逮王孫旣啟萬戶封竟殘千金言

答謝生

夫六籍攸始標道立經遊夏以還摛章宣義古今殊致可略而觀然朴質鮮靑黃之飾華滋乖情性之源揆之文質咸乖厥宜故達藝者折衷於屈馬蹈軌於曹劉斯云至矣俗學滋獘雅音響絕晚遇吾子振頹沃凋抑以二董漢始雙韓唐季者乎奇之羨之曷其有極適荷大篇見投濯塵刋腐敷其精英可謂沈重淵而出玄珠剖荊璞而呈夜璧斯世斯才誠不易得所稱賤子云云心實慚之不敢引謝久遊吏局少業悉荒兼迫衰途藻思日塞無以承麗澤之惠聊述鄙辭用攄愛助幸吾子教之而已

楚南有奇士毓秀自荊衡气涵百川潤才苞羣彚英操觚涉詞苑仰蹈作者程璘■﹝王扁﹞蘊玉藻■﹝勹外盍內﹞沓騰金聲落羽詎云失登龍咸爾榮遇我齊魯郊瀉心類平生繼枉瓊瑤作侈價溢連城大雅喪久矣顧玆心震驚矧聞偉麗士矜气靡和平具美鮮疵徳羣彥嘉令名吾衰伏巖壑願爾充國楨

張處士園葵

逸士逃江海息影臥邱園育物蒔嘉植冥心觀化原百卉各爾媚乃睠傾陽根丹蘤耀朱夏翠莖承露繁衛足智以周淩寒道彌存眾美旣有合貞性固宜惇撰徳擬松栢襲芳偕蘭蓀永懷愼勿伐玄契渺忘言

上職方叔父封君壽詩

葛仙隱方厓陶公棲曲林邦圻聚靈藪往哲寄幽尋季父慕嘉遁卜築東山岑丹楡夾門徑平疇間淸潯勞形理耕織曠望悅髙深親交集近局濁酒時共斟豈必絲與竹俯聆淸澗音機心一以息宴坐但衝襟醇和會玄理愷悌契神心渥顏永無攺萬壽樂且湛愛子解組歸娯彩蘭堂陰列鼎力豈逮苦節播休音簞瓢進菽水俯仰展歡忱內盛匪外備物理徵在今

東郊田園四首

璘本江東腐儒無廊廟之骨從宦三十年濩落下就謝歸秉耒遂與野人相親養雞牧豕能任蓑笠擊缶醉歌禮法俱廢或肅容對客如猱狙禦衣冠隨卽褫去聞談官政如爰居聽鍾鼓目掉心眩乃知情質煙霞不可以彊變也新營田園輙賦此篇

陶公歸桑裏謝客營石門於世旣無競努力事田園春還理荒穢良苗應時繁豈不念歲丰天道難預論列槿藩艸屋藝蔬備晨飱郊居漸成趣益厭城市喧菽水茍無闕萬事奚足言

出門見靑山幽意日瀟灑修竹遶舎東流水在田下衣冠不須著犁鋤亦時把日與山翁遊禮貌樂疎野風俗重時令相邀作鄕社濁醪滿浮蟻蛙魚剖新鮓交酬各酩酊至樂絕無假長笑宇宙間誰是忘形者刈麥思時暘分苗望時雨彼蒼於農人遷就亦良苦好雨從東來原田白膴膴老穉荷蓑出緑縟紛可覩引耜驤且鳴餘歡及家牯連歲荒負租頗遭官長怒今幸占有年且願給公賦絮酒兼灸雞殷勤祝貓虎散步龍山麓石馬髙嶙峋蕪沒野田側行列不復陳不知何代墓感嘆爲沾巾慨昔六代交紫宮架天津虎鬭盡英辟鷹揚皆貴臣回眸耀白日吐气貫靑是見者恆辟易況敢托交親詎知百世下骨肉化飛塵樵牧無人禁姓名亦已湮念此返田舎秫酒正芳醇傾壼且一醉兀兀忘吾身

陸如昆紫芝亭

彤雲垂靈液瑤邱孕芳根奕奕粲三秀粼粼含五文云何兆嘉祥允玆昭徳門柱史秉貞性忠諫排帝閽云衢一失路六翮斂不鶱天道往斯復物理輊乃軒盲風郁前美慶源開後昆一發產祥麟再發翔文鵷眷言食舊徳爲園樹崇勲聊歌瑞芝曲用以諭蘭蓀

贈黃秀才

省曾見訪養痾伏園廬秉耒顧微養藝苑嘅荒落賓階緬虛曠黃生大雅流金玉振髙響念我來飄遙澄江進吳舫霞裾泛秋塵羽爵洽朝餉披襟神偕暢析疑道彌廣繾綣淹旬畱契合終古賞臨岐重解攜竚立增惋悵

四皓

髙士遺世网一往豈再招飛鴻絕四海弋者徒爲勞已輕髙祖業況顧恵儲邀畱侯一何詭皓首忽來朝物色果誰識國本竟不搖嘆息紫芝曲空令來者嘲

髙司寇盤谷宗祠詩

永嘉辟靈壤茗嶼啟神鑿公孫兆南逰開荒此棲托蘭蓀日以滋瓜瓞薦綿絡仁人重同本親義懼疎薄蟬聨大宗祠巨榜照寥廓

崇祠象云構盤谷緬逶迆巖巒倚欞檻松梧蔭階墀宗祧肅天序烝嘗展時思旣覃親睦恩亦愼長少儀昭昭世家體懿則良可規

司寇國楨幹履道先厥躬繩武念有始貽謀逮無窮族恵廣晏子祖徳述謝公禮容邇旣洽義烈逺彌隆惟玆教家理恊彼調元功

息園存稿詩卷三

●欽定四庫全書

息園存稿詩卷四

﹝明﹞顧璘撰

○五言古詩

客居雜言七首

睠睠都城隅流云泛春陌餘寒散林莽羣芳展佳色賴此淸尊酒慰我逺遊客獨酌臨髙堂淸吟遲華月

客思何悠悠堂深澹孤燭遙情續更漏流光變春服道拙幸逢時名微恥懷祿靑雲有修程所向貴知足不讀老氏書何以蠲殆辱

遲陽照東軒淑景媚淸曉暖吹蕩輕花晴光悅幽鳥披衣俯前楹茸茸見新艸感時思故鄕懷人傷逺道南望登髙臺長河波浩浩

端居忽成月頗協幽求盟探書仰聖蘊染翰輸芳情開軒枉儔侶促膝敍平生所樂幸有諧虛名何足營

艸生不擇野雨落不選池曠哉天地心含弘本無私楚弓昧得失魏寶恣誇毗秉心戾大道菑害良由玆

閉門散書帙覽古復觀心卓彼聖哲徒逢時善升沈在埜道爲土登朝身卽霖垂輝照千古耿耿流華音

象弟慕琴抵蓋井入舜宮管蔡騰流言周公安得忠利害茍相軋骨肉且莫容海深舟可濟山險梯可通梯山畏天雨濟海憂天風風雨固弗測我行焉不窮願言鏟髙深坦坦四域中

夏日觀畫障作二首

端居抱煩郁赤日懸庭央展圖掛素壁暗爽生虛堂潏潏水鳴瀨蕭蕭樹含霜道人多浩思坐閱羣山蒼把筆念明哲空令毛髮涼

秋容曠千里冉冉入舟墨山靄朝夕云湖明滿堂色林聲隱瀟颯崖勢宛傾仄扁舟鼔枻翁圖史昭隱徳深衷諒有在沈冥詎能測

植竹

山人抱衝襟幽居植修竹靈籟間風雨疎陰靜炎燠至性茍相成浮生澹無欲聊持一樽酒長歌片雲緑

晤言

抱道思避喧結茅在空谷忽枉同心人來共山中宿落落泉掛巖蕭蕭葉辭木林寒物態減歲晚天气肅幸有盈樽酒可以慰幽獨

知山堂雅集二首

嘉會終夕景初星映寒池寂歷山水思聨翩風雅辭淸夜方向永舊歡良未移無爲坐乖別忽復懷今玆

晏坐淸觴疎苦唫寒燼落幸逺絲竹喧轉羨幽抱廓畱歡就閒軒延望倚虛閣寄謝招隱篇居然得邱壑

有贈

寶劍千黃金相逢托相贈千金良已多誼气乃足稱匠石不虛斵子牙輕眾聽鳳凰鳴靑梧恥與羣雞應朂爾抗髙風相將謝卑佞

行藥至溪南偶成

抱痾掩荊扉出戶已寒節新晴步南溪艸際見殘雪仰視日光微始驚天气冽敝裘有餘溫濁酒堪獨啜羸軀尙能存暄月會當別

碧溪

落落髙梧陰俯瞰寒流碧微云過疎雨秋容澹無迹魚逰緑藻晴鳥下靑蕪夕興至每垂綸歌罷還岸幘漁父兩三人時來共爭席

淸風

幽居屏羣慮散髮坐虛宇淸風捲帷入偶爾成賓主歌諧眾籟鳴醉散長襟舞列仙眇何之神逰越千古

築室

蚤懷嘉遁志築室山之偏室中何所有古書且千篇飛雲流空淨皎月當戶懸獨覽髙士傳遙心兩悠然

贈孫思和

東林一片石緑蘚生秋痕時招葛巾客對坐傾匏尊俯愛澗下水仰觀枝上猿誰能策羸馬日夕依朱門

燕臺夜贈人

寒宵漏方永華月生髙林道人有幽抱起步東巖陰淒惻海內事浩蕩平生心髙歌燕臺下曲盡意彌深

古意

靑靑瑯玕葉粲粲黃金花枝葉相糾結不殊松與蘿雅操歷霜霞幽意諧巖阿豈無眾艸色不久當柰何

湖上

舟聚湖水渾舟散湖水淸潛鱗畏夜泠浴羽驕冬晴潮回沙篆合風過波文生片帆掛暝色乘月中流行弱櫓泛浪怯長篙觸石驚艱難渡前浦寂寞泊孤城冒險諒知悔所志功與名何如澤畔漁扁舟寄身輕揄竿踞溪石長歌對滄溟

春日奉懷邊庭實期遊道院

思君昔去逺迢迢千里程見君今且邇峩峩限嚴城逺別心尙緩近別苦牽縈弱栁布芳景流鶯變新聲羈棲獨成感荏苒空含情願攜同心侶共恣中林行行歌踏瑤艸逺眺春煙生

逰道院一首倚前韻

靑春客京國王事靡見程佳辰結儔侶覽彼夫容城髙興如逰絲縹緲雲中縈花嶼列棋局松林聽經聲偶然謝塵鞅亦慰煙霞情俯瞰碧艸出仰視白日行乘時不娛樂偃蹇虛吾生

對燈次金大仁甫

西軒夜深沈燃燈坐相對丹虹臥騰光朱虫聚成軰雨熖拂檠低風輝裊窗碎燭幽犀角靈投炎蛾腹潰堂深望轉孤漏永剪還再紅燼墮寒灰蒼煙浮夕靄淩寒气彌和待旦心非昧隨君照逋亡仁功起殘廢

贈半隱老人

南山秀中野山气秋逾淸云髙碧松偃月冷丹楓明猿鶴對巢語煙霞遶林生中有緑髮人石上吹玉笙尋丹勾漏井醉酒維揚城錦韀飾白馬豪俠類橫行誰知守雌意黙黙解天刑

贈吳山人

昔逰洞庭麓蘿陰覆君堂開窗湖水緑舉酒橙花香別來嬰時网欲濟苦無梁東風送君至煙霞滿衣裳冷冷泉石談洗我塵上腸山僧忽已化階樹今漸長嘆息浮世事因之念滄浪

贈姚山人

我愛震澤水浮煙陷人寰房櫳間艸樹風景如蓬山問君果何爲來逰京華間賣藥禦風出買書乘月還靑春忽已暮石上桃花斑相思眇難見極目髙雲間

不寐

虛堂生夜寒殘燭照孤寢自撫平生心輾轉不安枕浮雲久彌煩往事靜堪哂立徳旣已違催科詎能忍悠悠古循良空令急相軫

發縣東門道

縣軄苦煩促出郊始悠然油油野田黍嘒嘒髙枝蟬物情固匪異客感自增妍新雨夜來霽遊雲尙浮天靈曜隱喬樹淸流溢廣川覽玆會佳賞勞役非所牽長恐坐衰歇戚戚悲華年

東鄭生

圖史聊足娛胡爲苦多營經旬謝賓客春艸當門生白髮午未櫛靑山時獨行蕭蕭樹上瓢莫與風俱鳴

賦得霞觴壽吳翁

金母釀玄醴日采扶桑霞靈光化浮蟻片片揚橊花神仙善幻相陰陽注精華酌以美顏色炯如三春葩眞气固元命令人壽無涯願啟長指爪獻之山翁家

雜言送延平朱使君十三首

亰華季冬月雪滿十二街飲馬鑿堅冰王程指天涯云鵠下遼海霜鴻渡長淮形影望不極歷亂平生懷

使君金閨彥英气橫四海鍾懸抱洪音劍動發殊采文林千秋契宦轍一朝攺風江波鱗鱗行舟何處在

北風吹河水晚澑明寒澌舟師理長纜指直不得維感時抱虛警惜別呈苦辭君今在江湖遺我千里思

燦燦靑雲器振藻耀詞埸眾中每揮翰吐气炯虹長縱橫敵枚宋調笑卑曹王腐儒苦齷齪低眉詎能揚

曉出石城門古道映寒日昔人經此地離別已非一江回舊市攺水淺新洲出君當樹榮名契闊非所卹

朱輪何煌煌樹羽擁朝俊心將秋水澄气帶春林潤古道暎靑編來勛倚玄鬢豁達廊廟姿馳驅試侯印

金陵四方會皇都六代陳畱歡歌子夜行樂賦陽春逰軒方結駟離舟忽在津更向攜手地獨憶同心人

殘月照虛牖饑烏起前林物色豈殊昔今晨傷我心攬衣出庭戶載酒候城陰贈子涉逺道何以比南金

天馬逐流電善禦得其良丈夫負烈气所貴愼王章羣黎愛膏澤眾艸惡嚴霜赫赫學錦士徒爲知者傷

郡城何巍巍畫閣映空起展旗散羣峯化劍餘寒水帶臘茗舒黃迎秋荔垂紫遙謝列岫篇淸唫會當擬

江左金蘭社憐君最英妙平生冰玉心皎皎兩相照銜羽附孤鶱顰額蒙羣笑叨承大賢容誰云本同調

寒江澹無影孤帆穩如停淮南雪初霽逺見羣山靑芳樹集烏鳥髙原飛鶺鴒故鄕本伊邇之子不得寜

紫絲約金勒五馬如錦新雲開海色霽雪盡林芳春搴帷省殊俗慿軾禮嘉賓寂寂楊子業非君誰見珍

野亭公雜詠六首

野堂

晉公歸緑野開堂近林邱遂掃車馬迹時招麋鹿逰羣盜近方息髙臥吾何憂白雲宿檐際來自商山頭

野閣

小閣何亭亭臨郊俯淸樾虛棟駐山雲閒窗納林月浮煙坐來消飛鳥望中滅衝襟寂如水那知有炎熱

野山

誰鏟太嵩角置向莘野前相看僅尋丈宛若萬仭然淸華發艸樹秀色生雲煙下有謝安石閉戶方髙眠

野泉

蒼郊雨新過淸流泛平池渟泓鑑萬象應物初無私禾黍漬餘潤萍藻含華滋本來絕機事桔橰爾何施

野圃

植蔬旣展甲種荳復引苗主人久不來蔓艸忽齊腰微雨曉初霽園丁載芟穮剪艸自剪艸愼勿傷良條

野籬

挿竹遶荒畹扶疎亦成藩牛羊絕來往養此幽蘭根芳菲與眾賞何用髙重垣況對南山色可以傾吾樽

宗伯邵公壽藏詩四首

彗山一片石萬古沈荒煙𨿽畱蝌斗字精光暗當年邵公命世佐埋玉封髙阡移爾置道左佳名永相傳

二松何代物挺峙﹝闕﹞靑冥長風度萬里吹散波濤聲天意庇明徳宛遺衛佳城行人過山麓仰止余陰淸

前山石盤紆後嶺秀不如龜龍奠經緯松栢守門閭邱中曠以奧結構千載居下置靑玉几上覆白雲廬

公昔構齋居泉源益淸冽公今作生墓泉澑互環折諸方仰灌漑萬類鑑澄澈乾坤第二泉彷佛爲公設

贈別周別駕王司理入京十四首

湛湛靈江水東注滄溟深不知結交義詎明離別心匣藏靑萍劍囊韜緑綺琴因君罷拂拭緘愁謝知音知音日以逺離恨方自今

訪古逰天臺八極神飄颻笑逢兩仙人把袂申久要饗我白玉醴侑之紫鸞簫淸歡意何極冉冉暮復朝流萍忽飄散悵望空魂銷

髙人難邂逅齷齪徒爲眾百鳥漫喧啾何如一孤鳳與君結兄弟胸次兩空洞咫尺每相見倐爲千里夢長亭一杯酒惻惻不忍送

海風吹洪濤髙浪逺明滅飛流濺林莽散作巾峯雪靑松抱寒蒼梅花寄愁絕郡齋敞疎帷濁酒正堪啜如何同心人苦欲話離別

周子觀定海下窺東極深王君誇鴈宕歷徧靑瑤岑我有山水癖聞之熱中襟短屐蠟已屢長笻鏘有音今將別我去何時共登臨

剖符守東海所職在黔黎才疎寡恵愛莫救饑寒啼多君美無度三益開我迷常恐膠漆解詎意參商睽君行樹鴻名余當還故溪

歲華不可畱日月去如水蹉跎風塵間奄忽將暮齒丈夫參三才萬物聽綱紀時來值嘉會乘雲附龍起公等非凡才騰踏自玆始

靑靑陵上栢歲寒無攺柯四海爲兄弟所貴心靡他管鮑白頭交蕭朱晚節訛貞心如砥石反復任風波願因折麻地載申伐木歌

行行及辰良律轉寒序畢東風來幾時江艸忽靑出幽鷺濯輕澌疎梅耀遲日蘭棹從此逝佳興諒非一倘賦淸水篇貽我慰蕭瑟

周瑜擅風雅王粲多文章皎皎冰雪心熒熒金玉相近愛莫爲助逺別令心傷贈君靑桂枝物微意彷徨慿誰報天子並置黃金堂

赤城山水窟勝觀標靈奇鰲峯控東海瞥見扶桑枝窈窕桃李園慘淡蛟龍池前逰忻共賞後會杳莫期風景宛如昨黙黙勞相思

聖皇禦六合神武由天開按劍淸朔方萬里無飛埃猛士若虓虎超乘四方來期門賦羽獵正乏相如才行行入幽冀莫羨燕昭臺

斯人多瘡疣君門嗟萬里先民諭安危卽事指舟水銀章掛君腰承宣軄所委奏功赤墀下願言報天子不聞四郊亂無乃大夫恥

霜風撼庭戶夜坐披貂裘離心似江水宛轉隨君流忍寒作悲吟一吟四五休此夕復何夕令我成白頭短篇本非苦長別增煩憂

徐學士子容薜荔園十二首

思樂堂

久家湖山上解攬湖山奇先君嘉遁地堂構開洪基嘅昔未窮樂貽今無盡思傷心夜臺日不照春園枝

水鑑樓

淸池若明鏡照見池上樓開簾對秋月影動靑狐裘崚嶒金銀闕毛骨寒疑秋莫教彈劍舞夜久驚潛虯

風竹軒

幽軒繞叢竹四壁風淒淸端居不出戶日夕聞秋聲炎暑永難至塵氛何自生翛然覽元化黙契千古情

蕉石亭

怪石如筆格上植蕉葉靑蒼然太古色得爾增娉婷欲攜一斗墨葉底書黃庭拂拭坐盤薄風雨秋冥冥

觀耕臺

微雨開靑春田家事東作早起臨平臺間與僮僕約鞭牛莫鞭腹束艸莫解縛腹潰傷神明艸散滋蔓惡

薔微洞

百丈薔微枝繚繞成洞房密葉翠帷重穠花紅錦張對著玉局棋遣此朱夏長香雲落衣袂一月畱餘芳

荷池

紅蓮日相鮮白蓮色如故穠華多攺移澹泊無外慕眾人愛顏色君子樂貞素蕩舟方池陰日暮獨延佇

栢屏

壁立靑玉屏下見古栢根相憐歲寒葉郁作蒼云屯貞姿洗霜雪老气橫乾坤名園非此種誰可當君門

畱月軒

明月出海底掛向珊瑚枝玉鏡飛不去中夜光離離滿持洞庭酒長歌謫仙辭西風吹桂影瀲灩翻金巵

通泠橋

橫溪斷山麓危梁架云徑飛雨鳴寒泉泠泠發淸聽莊生濠上逰孫公天臺興無勞千里逰卽此托相贈

花源

靈源出山逺曲澑通溪斜春風自何來片片浮桃花我聞林屋巖中隱神仙家遡流一相見共爾希飡霞

釣磯

子陵隱嚴瀨呂望棲磻溪龍潛息雲雨虎變揚虹霓徐君一片石乃在震澤西功成拂衣去名與二公齊

林廷尉以吉四詠

先菊庵

嘉華耀令節歲寒羨孤芳君子先時降貞素乃含章馥馥掩蘭芷亭亭淩雪霜嗤彼桃李花徒然驕艷陽

莫庭

鮑魚相與化下流難爲居肅肅義方訓永懷猶厥初旣掲座右銘復置懷中書彷佛聆謦欬陟降臨庭除

石厓讀書臺

峨峨崖上臺萬卷此俱積玄聖閟其神幽討悉肝膈吐之經四方廊廟行旦奭輪扁愚蒙人何足語心迹

瞻紫亭

朝瞻紫峯明暮瞻紫峯晦華表白鶴歸云端見冠佩天地無終窮日月互謝代血淚如流泉迸注難自愛

息園存稿詩卷四

●欽定四庫全書

息園存稿詩卷五

﹝明﹞顧璘撰

○五言古詩

觀郡守胡公所開虎坵新迹

胡公絕代才宰物有精識剖符鎭全吳揮霍破餘力公庭寂無事恵化浹疆域虎坵古名阜標榜歷千億豈乏巖壑姿往往厭偪仄公來登層巓四顧生壯色海嶽气蒼茫曠然吐胸臆剖垣發蒙蔽芟穢出嘉植洞庭七十峯歷歷移坐側古人總含愧神鬼難祕嗇華構篏靑巘面勢各有得匪惟拓形勝實以表名徳奇文掞精靈光映斗南北古篆蛟龍蟠穹厓示深刻裁成演心神丕變昭政式奕奕千載名永以重吾國

子魚南軒看菊

新霜下庭除寒气薄叢菊幽花泛余馨殘葉抱枝緑佳人惜流序玩此竟昏旭開筵敍同心漏轉更秉燭飛觴不停手旣醉情益屬憶余別君堂三歲始再復前時笑歌人今日半成哭君顏漸非朱我髮素將禿悠悠百年期流轉亦何速功名有天造升髙易顚覆不如邱園中放浪展心曲月出但髙歌無用太拘束

與王氏履約履吉文氏壽承休承袁氏補之永之六賢上方山玩月

幽懷洽淸夜興言陟穹窿寒景自憭栗況玆山間中明月出海嵎浮雲淨遙空二八輪正滿桂影虛玲瓏河漢近人瀉衣袂多烈風俯窺震澤外一气涵鴻蒙慿虛意戃恍酒酣興彌雄浩歌楞伽巖向振馮夷宮山川閱今昔代謝焉可窮今玆歡樂趣往者誰復同吳越且黃土安問陶朱公不如林壑間偃仰息微躬神超形無閡道合契有終彷佛絕塵境髙舉淩煙虹

和何司空委心亭題壁四首

司空夙穎脫五車富詩書摛文南宮選老師謝弗如兵曹執樞要策足躍天衢道腴篤眞想聲利誠闊疎矩步匪蹢躅義路豈回紆所志在忠亮而遑顧其餘以玆三十載中外恆疊居朅來謝帷幄南食建業魚君子重求已匪以外牽拘皎皎金玉心不殊在蓬廬

仕止辯時義豈徒決歸休措意非中和亦復乖天逰陽至百物熙商淸火西流一爲機心間徒愧海上鷗所以魯東門遲遲出尼北陶公會末造矩矱難與儔山林豈不美堂陛貴獻酬仰懷海嶽恩吾力詎承不古人當齟齬遙情屬沈憂道有均休戚貞則宜黽求

髙名耀寰宇白日行靑冥大旱思爲霖睠焉系羣情胡爲念獨善渺渺懷南荊安石昔巖棲幡然慰蒼生昭烈厪三顧永懷遺孔明堯舜玆禦天泰階旣已平海鵬負風力九萬將南徵君子歡在朝小人樂深耕後圖良未艾宿好詎可縈豈不見伊叟匪忻竹帛名

蹇余抱孤劣戢羽還故山惕然覺昨非奄及知命年爲山念覆簣結网薄臨淵先春曠麓蓘而敢效禳田司空憫弱質引蓬置麻間獵道六籍內論世千古前延頸矚霄漢藐爾披雲煙出幽喜遷喬敢希泰華顚但恐筋血枯夙夜多餘閒離羣復索處白首徒紛然

桂洲詩代夏公謹給事述

夏子情悠悠遮我賦桂洲桂洲亦有始請從先世起雙溪何滔滔中洲坦如砥羣峯互環帶錯落奠屏幾琵琶特奇峭西回■﹝戚﹞髙趾其陰倚靈象儒先托仁裏其陽抱龍虎仙眞夙攸止桂樹紛籠蔥盤據固根柢華葉揚芳馨林壑被余美吾宗聚廬居瓜瓞旣多祀滋洲昔知名爰且因夏氏家運值陵歇洪濤忽淪汜皇曾僅一綫伶仃迫它徙延綿桑梓區顚倒鳩鵲壘孤墳沒寒莽弔望增顙泚皇考役四方歸櫬獲所委桐檟漸可材町疃日荒圮賈宅空廢井孔壁漫殘史淒涼首邱念蹉跎歲華靡顧攀桂樹榮沈憂卒難理儻云返柴荊永懷釣溪水

答談舜耕臥病池館見懷之作

朋遊苦星散君今復多虞抱痾忽經年寄我空中書靑鳥翔雲間翩翩來舊都豈不限江海辛苦爲誰踰書言久契闊欲往阻舟輿芳尊湛桂醑美人安可俱明月遙相望眷此兩踟躕君昔戰藝苑有才敵相如王門棄白壁空谷生秋蕪惟餘東園石不廢髙人娛幽懷日已逺世网日已疎天運諒有復委心隨捲舒

別攝泉

今晨對君飲庭樹慘已黃燕齊十月交北風凜難當黃金不須惜盛辦貂狐裝郵亭選健馬去路生輝光令子鳯凰羽天衢定髙翔蘭臺淸華地气骨自可量江南故人少願君早還鄕共指紅藥叢花開日相望

與田司封雅論呈王考功

世路多曲徑人命有定錄野鳥亂雌雄塞馬分倚伏徒馳烈士心詎厭小人腹頹顏感秋蒲逆境傷暮鵩采藥懷名山棲衡念空谷曄曄紫芝餌飄飄緑荷服桃花夾門生蘭葉依井覆焚香諷靈言酌醴延靜福遙迎老君牛永辟畱侯榖玄契屬君啟雅志匪予獨爲訊王子喬何年謝微祿

贈葉原靜逰鴈蕩歸金陵兼呈大司馬喬公

泛覽名山圖鴈蕩天下奇天吳舉蓬島亂擲滄海湄巉巖老蛟脊詰曲盤桃枝攢峯蔽靑冥星斗晝陸離靈湫倒銀漢六月飛寒澌仙人隱洞府玉簡靈文垂白石充餱■﹝飠量﹞紫芝可療饑鳳笙乍縹緲鶴駕時逶迆緑髓茍未變丹梯詎能窺葉子道者流夙稟煙霞姿去冬遊武夷未愜心所期今春策短杖直往了無疑天臺逢李生拍手欣相持遡流問桃水探穴尋仇池俯瞰不測淵仰淩萬仭危端坐天柱峯要觀日出時扶桑射東影瞥見蒼龍■﹝髟上目下﹞太湖僅一勺匡廬忽平夷呼酒酹蒼梧鳳鳥來何遲浩浩浙江濤伍胥今謂誰桃花落已盡芳艸含碧滋啼鶯勸客飲正與煙花宜滿舉白玉斗吞卻東南陲坐覺方寸間云嶠相撐搘歸來回風亭目光如玻璃磈磊作奇畫琳瑯吐新辭顚倒雷電走蒼茫神怪悲十日說不輟齒頰生涼颸四座煩郁散聽者俱忘疲靈祕自此泄海若安能私還拜大司馬請陳賤子詩定知■﹝山贊﹞岏勢縱橫列階墀迢逓金銀闕夢寐如見之謝客休掛席孫公應解頤何必舉五嶽髙下論等差至樂有同好難與俗子知

贈別同年王大參惟忠

孝皇丙辰歲臨軒策賢良嘉運屬休暢羣才兢騰驤搖筆演明略階墀殷琳瑯天顏豁開納宰輔勤明揚蕞爾泥塗身並遂雲霄翔服官列庶位展義各均當述作備文物論思補遺忘彬彬愼六軄肅肅司羣方小大𨿽異適風烈互成章王度凜繩直而誰越官常公曹幸暇豫朋從藹相將郊圻陽春候出入儼顒昻朱樓上客座賦詠飛羽觴通家披露驩膠漆難比量綢繆誓靡隔沒齒奉軒黃匪若蕭朱儔晚節竟參商中路厄陽九昏陰暗巖廊明明聖哲姿垂拱示貞藏靑霄走罔兩妖彗擾天綱誅求竭井裏流竄連冠裳赤眉稱亂首萬姓疲■﹝扌匡﹞攘翠華無時出六軍行褁糧眾人貴附和直士死路傍吾儕嬰禍网駢首投豺狼窮途莽星散音耗眇相望壯者半投竄耆宿多喪亡時觀禮闈籍涕淚空彷徨皇天眷周曆中興啟宣王四凶潤齊斧元愷森朝行宿霧一朝豁賜環皆老蒼春風洗顏色仍余舊冰霜武林大藩嶽與君忝同堂生涯百憂後感激意彌長努力奮末路願收桑楡光相期舉反側置彼席與牀提攜雙玉龍永夜謌慨慷長嘯登吳山引首望八荒至哉虞舜徳威鳳來何鄕逢時樂無度陳義規太康淸秋萬壽節獻表合四方當君整冠佩告別兩倉皇始餞出國門再餞臨河隍持袂累成泫沈痛咽中腸匪以私■﹝目匿﹞故重爲同袍傷君才久外屈淸廟需珪璋我官已踰分敞﹝闕﹞思魚梁祇恐遂乖隔薫身失蘭房所願崇一徳安國系苞桑仰謌天保什用抵伐木章

周氏世壽堂詩

神堯禦宇宙舉志法三王政始重養老下詔聞萬方昆邱壽誼翁徳儷四皓行年紀百十六眉鬢若秋霜召之上殿見作步甚康彊淸問得孝理賜歸教其鄕郡有魏太守治行尙循良老老率先訓賓主體相當降階奉幾杖親滌豆與觴臨郊再拜送觀者盡稱揚闔郡感滋化斑白不自將老翁旣仙去孫子皆淳龎明智誦詩書彊壯力耕桑三世並上壽爲國增休祥四世產玄孫俊拔如鳳凰三命作觀察肅肅振王綱信哉仁者後終然柱巖廊鄕裏表厥宅名曰世壽堂遐邇傳盛美作頌比絲篁蹇予附末響朴拙匪成章太史倘有述終始差較詳

寄朱升之

少小負奇气唾視豪俠流腰懸蒼龍劍未肯幹王侯挾策逰京師天子忽見收濩落風塵中傾蓋罕相投逢君東華省金蘭結綢繆陳義比臯契摛詞狎曹劉虛名附驥尾隱然橫九州島中路忽分散風波起離憂天南瘴癘地鬢髮各已秋黃鵠畏彈射蒼鷹恥隨韝買田西郭門將以備瀡滫年饑水彌漫鴻鴈不自謀鬱鬱斗釡間撫膺發長謳借問五湖水何處容吾鉤

送梁子材入京

蒼隼立臂鞲側目望丹霄驊驑伏芻秣志在千里遙撫軍磊落器英妙稱譽髦曠志局文史投筆誦龍韜舉意萬人敵一劍恥所操扙策謁司馬气吞四海豪對眾彎雕弧百步猿先號名亞虎榜列價重龍門髙還鄕拜慈母走馬升仙橋寶■﹝王央﹞珊瑚鞭錦帶雙飄颻天子調薫弦海晏無淫濤蠻夷一蟣虱邊鄙聞繹騷雄劍鳴夜匣怒髮如揚翹報國指天日奮身豈蓬蒿翻然赴京闕六月方炎熇揮汗宛成雨驅馳甚煩勞伐謀負多算賈勇挺奇標南徵慕馬援北遊希班超崢嶸雲臺業慷慨誓所遭烈士執髙義顧盻輕兒曹

贈徐一之

質如荊山玉辯如巴江流淸言析玄理晏坐消人憂挾策獻南宮五上未見收精深田何易爛熳東南州今王好儒學賢羅姿旁搜小者待金馬大者封公侯君行叩閶闔吐論鏘琳球天顏一顧笑朝省皆回頭快哉風雲會密爾膠漆投伊呂艸澤人功成與天流古來盡如此乖合非人謀

書張大夫事

張氏大王父髙皇之故人執殳從前驅﨣﨣稱虎臣請老解冠劍歸耕長淮濱擊壤歌神堯何心瞻紫宸一朝召上殿慰諭展情親手持黃紙符授爾軄宣旬衡鄂大嶽牧藩翰廣敷仁淮陽勞長孺河內借宼恂殊恩報思稱臣節實致身全歸保終始天造良無垠賢孫述玆事奕世寵如新大哉神聖謨求賢本因民文武惟所用功成任洪鈞請著大史策垂訓詔千春

密止堂貽王錦夫方伯

良賈貴深藏上徳戒睢盱金人三緘口內葆恆有餘繄君景前哲履道抱寘虛逺彼市朝喧闇然林中居叢木旣蔭蔚巖壑亦回紆素琴不安弦對之萬慮除寄謝車馬客毋來駭吾廬

贈丁溫州敬夫

秋艸淒以黃鴻鴈銜哀思赭衣供井稅寂寞循良事穆穆丁溫州愷悌自天懿制錦輸良材展驥控遙轡薤拔少彊宗風淸無黠吏環海數縣侯奔走敷徳施露冕循郊圻戢戢馴野雉頗聞溝塍畔狼籍廣遺穂天南百萬象庇覆罔不至輿人興長謠聊以存國志

息園存稿詩卷五

●欽定四庫全書

息園存稿詩卷六

﹝明﹞顧璘撰

○七言古詩

送按察周仲鳴赴雲南

東風滿目悲春艸使君逺渉滇南道萬磧千山路眇綿車煩馬頓人愁倒陰洞生獰白象牙古崖錯落檳榔花西隅漠漠窺天際北極低低見月華烏蠻號令歸王制繡服威儀尊漢吏共言俗逺要人和卻嫌才大爲身累東門別酒玉杯深上客離歌拭淚唫翻然上馬揚鑣去不似尋常兒女心

送陸良弼赴雲南

東吳陸氏古稱雄今日君家邁古風父子弟兄紆紫綬麒麟偏在一門中與君作宦漢西京十載追遊暢性靈飛觴謝傳圍棋墅彈劍周郎灑淚亭春來秋去歡無歇星流雨散從今別君提矦印赴滇南浩蕩靑冥動雙節雄才健筆人不如況乃腹內多詩書盛年黃霸初爲郡紫閣歸來日有餘

答徐昌榖博士

前年共飲燕京酒髙樓雪花三尺厚酣歌徹夜驚四鄰世事浮沈果何有一爲法吏少書來心結愁雲慘不開昨傳學省移新籍坐嘯空齋日幾回

君莫悲歌慰許侍禦喪子

玉顱雙角磽磽起圓碧凝光射眸子鸞刀鏤馬竹尾長翩翩入花如鳯凰妖魑潛釀星垣厄愁雲壓空空夜白仙媛飄裾挾玉童調龍禦鶴三山東桂樹光銷蘭甲脆繡𦇤褵■﹝衤走﹞濕秋淚飲君酒君莫悲人間百事會有時君不見漢庭獄吏髙朱門司徒何得無良孫

賦得落星穴送李師文宰將樂

海風吹星落天地寒芒燭地光參差金精不向土中死龜山劍水含靈姿世代悠悠挺人傑一卷遺書字難滅神騎箕尾軼浮埃道煥奎文照余雪李矦墨綬飛雙鳬仙槎夜挽郎星孤余杭舊恵有殘碣莫惜弔古過平蕪

贈周子庚太僕行邊

寒沙射日明衣鐵蒼巘擘云千丈裂闗河南北气全殊八月陰山卽飛雪丈夫勲名在逺道玉關銅柱非徒老鵬摶九萬回天風下視燕然一丸小

石峯歌贈陳侍郎玉疇

髙哉烏石之靑峯天梯掛地騰蛟龍星辰照耀翠光發雲霧吐吞嵐气重寒泉古木絕塵滓菖蒲芝艸秋蒙茸東南名山亦無數愛此奇峭多靈蹤紫薇大夫有道者淸標秀骨神所鍾十年讀書住峯下攬結邱壑歸心胸乘風一上赤霄迥步武稷契矜遭逢蒼生洗濯足霖雨學士仰瞻稱岱宗秪今臺鼎逼掌握洪波砥柱殊從容功成拂衣豈難事仙人有待巢雲松武夷神君幔亭女金枝翠蓋期追從須君峯頂荔枝熟來借江心桃竹笻

李大夫壽歌

李大夫眞天人骨靑髮黑善養眞昻藏野鶴七尺身中隠磊落之經綸獻策早充觀國賓豸冠直諫驚羣臣低回郡縣豈塌翼霖雨一灑蘇疲民石梁雪竇古名勝東風坐玩桃花春珠璣往往落揮翰五言破的如有神翻身嶽牧已騰踏轉盼臺輔非逡巡大夫髙義超風塵長歌拂袖辭要津敬亭天柱吾故物靑霞倒映蓮花巾空厓燒藥紫金鼎白日飲牛靑澗濵千秋萬歳樂無極人間富貴安足珍

夏山歌贈張常州大輪

夏山髙山髙入云杳莫攀乃在東海之畔金華之間攢峯抱壑飛瀑白古木礙日垂蘿斑張矦昔未遇結茒連翠微胸蟠五千卷落筆蛟龍飛時隨牧羊子飡霞療朝饑乘興歷參井誤觸織女機獻策明光直紫微専城畿輔擁朱衣萬家凍餒今何有十郡諸侯似者稀公庭書閒無鳥雀燕寢香淸拂羅幕夢魂千里長周旋一片靑蒼枕前落祗今當寧愛賢才君矦且勿思艸萊待得功成銘鼎鼐卻逐山雲歸去來

劍池歌送李司法赴蘇州

幹將乃是金天精爪髮墮鑪神劍成龜文縵理踴髙價駿馬千匹三都城盤魚騰光壯士死闔閭恥作吳公子鳬鴈長埋白虎峯蛟龍竟化寒池水池水泠泠百丈深春花覆水紅香沈池頭歌舞日歡賞地下誰識君王心君王已去河山攺千年符竹紛光彩畫戟紅旌綺句飛韋布風流至今在使君才俊傾梁園登朝執法臨吳門秦鏡光明照人膽漢网疏闊流餘恩靑春多暇應出遊劍池正對齊雲樓不厭橋東老居士時來散髮共扁舟

東原行贈金士希

蓬萊近在都城隈髙原如掌風塵開長江疊送波濤色鍾嶽橫分紫翠堆疏林曠望豁心目四時花艷紛相催皇居咫尺接靈气雲霞繚繞金銀臺橘洲桃水竟恍惚終南太華空崔嵬先生泉石性所好紫綬裹體心潛哀専城虎竹棄如土夢想此鄕歸去來掛冠散髮對髙木閒門白日生蒼苔手提長鑱劚春雨東陵瓜田身自栽興起髙歌拂衫袖虯髯仰將何毰毸江山開辟幾千古孫郎突來生禍胎干戈六代闘白骨四十二帝翻云雷旌旗紫蓋轉滅沒瓊樓綺閣俱飛灰當時豈無攀龍附鳳侶功成運去多嫌猜良弓已隨髙鳥盡至今空泣英雄才不如有田盡成秫當春潑作葡萄醅硨磲爲甌玉爲杯買金便鑄十石罍上藥浸之可養性爛醉勿論西日頹儻予出郭來相訪莫遣醒醒騎馬回

松谷歌贈戚侍禦

金華之山峭而突巖壑空冥含大谷長松落落蔭其中連林直上蒼云矗蒼云拂天不可幹白日漠漠生秋寒棟梁森立鬼神守琥珀下閟蛟龍蟠誰其居者戚夫子茅齋髙棲靑壁起雙溪泠泠三洞幽靈峯下瞰芙蓉水閉戶著書三十餘翻然載筆登公交車澄淸天下獨攬轡素心不啻山中居靑鞋艸衣日在手富貴浮雲亦何有致君堯舜卻歸來谷口靑松兩無負爲憐向日牧羊徒空然叱石何爲乎

相逢行贈何司空子元

去年見君丹禁中今年逢君舊京道問君年來亦何事笑而不答顏自好朝廷禮樂非等閒大臣執論安如山師丹祗知正廟議朱云非好犯龍顏龍顏轉變分怒喜臣節堅貞等生死只今義烈貫雲霄大爵髙官安用爾蹇予結交三十年一見知君是謫仙文章落筆波濤用風骨當朝玉雪妍司馬分曹力有餘兩河藩翰亦區區天閒來牝三千頌栢府風霆萬里車臺衡虛位需調爕太史濡毫敍功業霖雨方諧天上歡浮雲忽作江南別江南佳气郁巃嵸洛邑秦關未可蹤滚滚江流傳渡馬蒼蒼山邑號蟠龍謝傅東山幾落花荊公精舍自啼鴉由來勝槪歸髙品再喜斯文得大家我家住在淸溪曲終日閒持一竿竹不怕宮袍混艸衣時來共詠春波綠

溪壑髙閒歌贈史巽仲

句曲之東陽羨之西屯雲疉霧郁爲靈溪洞天三十六杳莫窺端倪天皇祕金簡勑授仙人棲仙人舊居靑瑣宻躡足星漢攀虹霓胸塡百萬經濟略沛作霖雨滋黔黎鈞樞侯印立可握忽然長嘯辭金閨金閨𨿽雲貴榮華易銷落何如中園移取蓬萊山雕斵煙霞置樓閣玉女成行備灑掃靈君對坐燒丹藥丹藥功深九轉成羽翰身變八風生時朝天上黃金闕那顧人間白玉京

異風行

季春之月日應栁野客維舟汶川口此方赤旱罹百憂復爾顚風示災咎黑雲勃郁西北生輪囷直上掩太淸噓煙噫气塕然至白日不得爲光明沙飄石走檣柱折雞犬竄匿皆狂鳴艸茅半捲向空落大麥小麥揚枯莖陰霾沈沈血色赤赫如伯益烈火焚榛荊萬竅雷呼動天地又如眞宰下與羣妖爭宋郊六鷁飛且退昆陽虎豹各戰驚蓬窻孤坐不敢寐旅魂慘怛傷和平憶昔壬申羣盜起梁宋災徵每如此十年白骨撐亂麻父老悲號未云已祗今堯舜居明堂辟除凶慝登賢良璇璣方調七政理此事乖剌誠何祥世無瞽史知天道獨立沈吟向蒼昊

重別行送李川甫還沔南兼訊李獻吉

長安道上春雪飛薄暮逢君疑是非揺鞭駐馬一相問雪花亂點白鷴衣江海茫茫重相見客捨張燈促靑宴愁兼別涙墮金尊漏轉寒更澀銀箭君今三十方少年秋云刷羽摶雲天簪裾色動麒麟殿詞賦聲傾玳瑁筵沔南作牧殊辛苦抱哺黔黎一萬戶近聞四嶽舉循良須知黃霸先臺輔樓船吹篴漢江流乘月經過黃鶴樓往時崔顥題詩處復見新句淩髙秋嗟予垂老气凋朽天臺崢嶸亦何有寂寞桃花何處吟縱橫豺虎空奔走送君將歸舊思翻悵望南云回白首倘過夷門見李白問渠詩興春多否

張司徒所畫山國圖歌

滇南一道盤云上永昌巍巍更相望水流直下洱海深陸地夫容矗相向小石紛磊磊大石髙盤陀連空互撐疊仰睇靑嵳峩攢峯揷牛斗飛澗懸天河崩崖傾斷下無地但見猿猱掛罥號煙蘿丹砂空靑的皪巖阿寶玉夜烱靈光蕩摩天門洞開紫宮逶迆玉女對侍星官駢羅至髙之極始見此遼絕下柰諸方何馬蹄緘鐵尙不得度行人跛鱉焉能過我生水國多見水不圖山髙乃如此畫家山水貴相半吁嗟誰悉寰區理南園大老司徒公維山降神爲世雄晚張能事發新格盡吐磈礧之心胸引縑迅掃鳴長風顚林倒壑貎不同蒼云黯慘喧霹靂白日照耀開鴻蒙蛟龍盤拏古木死蝀螮漂疾飛梁通千巒萬嶂堆墨華忽然平曠披風沙飛楡開鑿嶲君國桃源點綴秦人家孤城四面削玄壁危樓仄立明丹霞時淸頗知官府靜化逺亦愛蠻夷嘉老翁戲獵逐黃犬嬌女明妝簮素花形勝分明在指顧風俗想象增咨嗟騰衝靡莫餘千里部落微茫分逺邇更揮淡墨灑餘姿遂使天涯窮尺紙昨逢伯子示此圖瞠目驚嘆從前無乃知山嶽气磅礡不用濫漫談江湖今之好山有二老太原司馬吳門都見此寄書定相索公乎公乎須寫數本萬里絡繹傳吾徒

昭君寫眞圖引

漢宮九重類天居宮中美人粲璚琚姱容淑態意非一网戶文窓煙霧虛就中絕代稱明君錦江波浪巫山云素月嫦娥獨光彩明星玉女徒繽紛君王行幸恣歡■﹝目匿﹞蛾眉短長難具悉可憐睇盼隔重霄竟使畫圖欺白日金珠不操靜女手丹靑更甚讒夫口妍媸反復在錙銖移愛爲憎忍相負明珠萬里沈胡沙哀歌一曲畱琵琶今看靑塜千年艸豈是夭桃三月花君不見無塩入宮粉黛羞齊宣美譽雄諸侯樊姬進女虞邱罷楚荘持麾霸天下君王重色後隠賢吁嗟畫史欺嬋娟古來治亂各有始爲君三復關雎篇

陽羨山歌贈吳隠君

東臨具區水西見峨眉靑誰將陽羨山倒景浮重溟此山上應須女星雕琢雲霧開仙庭桃花洞戶列千室夫容旌旗朝百靈神人種藥畱巖崖化爲苦艸黃金芽水品流傳逸士譜月團飛上天皇家山南今有樵漁客八十須眉未全白日飲茶漿茹紫芝塵胎暗脫雙曈碧鶴鹿呼名任驅使龍鸞整駕當朝夕曽聞至人言此翁千秋自會生毛翮我厭塵寰思玉舄名山相去況咫尺鼓楫何時罨畫溪稱觴一訪煙霞宅

範氐娛永堂歌

艸堂宛在淮之陽周除萬頃淸湖光鳬鷖鸂■﹝氵勅鳥﹞走階下靑蒲碧栁揺瀟湘傳家矗矗列圖史宴客稍稍鳴絲簧堂中老翁八十彊龎眉皓首神揚揚萬事惟知道古昔一生不省幹侯王河上仙公道書就漢陰丈人機事忘翻匙紅稻美且足出水白魚鮮可嘗頗矜淸世得笑傲況有令子傳芬芳我知老翁應壽昌膝前簮組歡稱觴𨿽無磻水非熊載且拜天門彩鳳章

午谷歌贈周別駕仲仁

終南之陰子午谷秦關襟帶紛回復渭水斜連紫閣峯石腳揷入黃河腹雲霞勃郁非人寰靈仙往往遊其間靑牛流沙去不返洞門白日苔花斑周子倜儻士致身靑雲裏不肯忘巖棲呼此爲宅裏只今揷笏領蒼生片言折獄稱神明臺衡要路在轉盼丈夫大業終崢嶸種松日長虯龍枝白髮還山應未遲江南杜老有髙興待爾相邀遊渼陂

五馬圖歌贈鄭紹興

畫圖五馬云錦文誰其有者鄭使君房星降靈渥窪裂龍種邁出駑駘羣金河蹴踏精爽振玉珂脫落權奇分使君人異馬亦異气槪萬里含風雲四明美政那可狀閭井小兒知禮讓風化渾期太古前功名特出諸侯上昨乘此馬朝王正錦韉光照長安城天閒騄駬盈萬匹此馬一過人皆驚鄭君五馬眞絕奇塩車局促將何爲穆王正要追風足報爾王良伯樂知

砥柱歌上陳畱劉相國

黃河之源出昆侖萬里震蕩排中原行雲翻空日月闘急雨倒海雷霆喧下民咨嗟上帝怒乃遣神禹淸乾坤手握巨斧開龍門中標砥柱气勢尊白波一道永深穏靑山兩岸無崩奔從此平成歌帝載休气榮光應淸代效靈已見出圖書論功不用誇嵩岱柱乎柱乎安無頗狂風惡浪柰爾何

五老圖歌壽祝封君

天地乃萬化之門陰陽乃五行之根太始逮今幾萬載一气不息綿綿存瞻彼五老靄若云屯降神玄漠凝質胚渾眉垂暮雪顏映朝暾玄冠朱紱素旄靑幡履彼黃道出入氤氳非五行之變化果孰得而究言靈風結駟馬迅雷走駢車列缺叱右禦須臾周太虛上帝洞天三十六勑守互代羣仙居息駕廣漠野晞髮扶桑津西觀蟠桃樹一花三千春曽同二龍父下應宣尼辰六經始爛熳照耀垂生民不須神鼎煉大藥盡使壽域回淸淳祇今皇帝軒轅身山林父老華胥賓邇聞牛渚生至人長生寶訣傳更眞飡霞服玉好顏色坐玩風揚東海塵

西江漁父歌

西江老漁父舉步隘九州島逺尋鑪峯踞廬阜釣竿直拂番湖流修綸巨餌知幾許長鯨一掣皆吞舟楚人分膏更飽肉魴鱮瑣屑休深愁興來杖策謁明主禮樂縱橫邁三五拾遺補過列明光盡使蒼生獲安堵旬宣暫爾下錢塘翻斾春風覆斾玉閒探禹穴上會稽望極海天無盡處歸來向予言拍手笑無已君來海濱遊未知海中事海上三山時動揺其下負戴六巨鰲我欲釣鰲置山穏長風未至心徒勞君不見磻溪玉璜事幽眇太公望子今將老又不見澤瀨羊裘傳者訛故人待我知如何不然便可拂衣去莫負西江萬頃波

文仙石歌送田景瞻

髙平仙人棲穏處長林疊嶂含風露仙人一去不復還山中白石長如故蒼龍時上石牀眠老鶴猶窺丹竈煙金枝翠蓋知何所洞門月色長娟娟南州太守有仙骨分符亦得煙霞窟平郊微雨動朱輪多少髙情坐超忽春城春物好融神捫蘿曳履上嶙峋倘逢石髓歸來日好憶東曹抱病人

松居歌贈金元美

帝城飛甍接淸虛道人獨在松巖居金花飄庭野風細翠葉拂檻涼陰疏身披鹿裘皎如雪日把一卷神農書斸芩采子煉大藥玉杵夜搗銀蟾蜍偶然懸壺秣陵市手活小兒千萬餘五大夫封等塵土十八公夢今何如䢐徠峯頭絕人路列仙同遊駕雲車

廣成仙人歌贈秦隠君

崆峒嵯峨入紫冥中有至人云廣成呼吁元化爲气母偃仰天地同長生昔日軒皇禦八荒謂言得仙貴可忘萬乘親過巖穴下俯首不敢窺藜牀洪言如鐘剖玄旨金液融光化塵滓白日騎龍登絳霄下視六宮如敝屣海變陵遷春復秋瑤臺金闕漫悠悠云誰象外得眞悟東海隠君秦少遊隠君顏色少如童八表冥冥睇逺鴻桃花洞口人煙靜橘樹州邊歳事丰廣成仙今安在靑山拂石長相待何時招手一歸來鶴駕飄飄度雲海

逺招十五疉

按察陳君亮之沈命嶺南年才不惑﹝璘﹞忝知心傷其旅歿乃作逺招十五疊歌之靈筵幽明不逺庶見悃愊云爾

歳雲暮兮風蕭蕭索居逺想心無聊魂歸來江水迢撫膺泣血歌逺招歌始倡兮天地愁英靈秀骨當王矦二十操觚見天子三十馳名蓋九州島四十金章方熠熠長松忽萎天南頭蓍龜無靈相失驗古來賢逺爲神仇魂兮莫嗟當自尢

歌再疊兮憶疇昔川嶽含精孕雙璧太邱之名風雅宗元方季方俱籍籍盲飆震蕩滄溟翻棣蕚凋傷鶺鴒只愁生閭裏慘無光閉戶哀號失朝夕魂兮飄飄粵天碧

歌三疊兮思舊恩明公遇我如弟昆三年驅雞走下邑手挈駑劣還君門風塵折腰半失墜如我在枳何宜存誓塡溝壑無死所地軸倒陷摧昆侖仰天痛絕聲長吞

歌四疊兮憶將離孤舟理檝江之湄臨觴醉語共被宿滿口王事捐中私壯年分攜各慷慨詎意永隔存亡岐魂兮遺我長相思

歌五疊兮去路長嶺南迢遰通炎荒窮崖少人嵐气■﹝覀上心下﹞艸間跳蝮如龍驤不見漢時徵戰苦極諫乃有淮南王聖朝職貢化平上君胡爲乎獨罹殃魂兮愼勿畱其鄕

歌六疊兮歸路逺水懼波濤陸愁阪山魈木魅闘崢獰林薄陰幽竄狐鼴公有陰功載金籙煒煒神光燭諸巘皇都旑旎飄雲霞寶幢玉節開行幰魂兮亟歸莫遲晚

歌七疊兮气難平天心倒錯無權衡八荒納納恣羣動祿壽乃與髙才爭萬金璚玖易缺折礦石匝地頑然生布衣白髮騎欵叚何用鄕裏稱賢明魂兮謬致生前名

歌八疊兮心欲絕野哭江頭涙雙血蘭枯蕙死薦筵空衰艸酸風燭明滅空冥精爽獨歸來凜冽平凝萬山雪冰飡水飲禦淸虛回厭南中獨炎熱魂兮歸來皎而澈

歌九疊兮君有家桂楣蘭■﹝木邊﹞芳且華圖書充筵賓客美豆籩圓方肴核佳願君亟歸棲故處鬼神呵護無龍蛇魂兮歸來樂無涯

歌十疊兮君有親胸蟠藻繡含眞淳七十狂歌顏美好祿米頓減憂其貧願君亟歸在左右庇護杖履延長春玉山有禾瑤水液何爲黙致資元神魂兮歸來孝且仁

十一疊兮君有兄儒林騰踏揚鴻名三千文學滿鄒魯拱立階下觀儀型願君亟歸相出入累累百福資和平魂兮歸來友愛成

十二疊兮悼君婦今年孀居去年娶迢遙萬里好將歸故山年年哭君墓知君身後百不憂闕裏淸風被裙布魂兮歸來慰朝暮

十三疊兮悼君子捴角煢煢尙兒齒眉稜削玉骨揷犀一疋龍駒躍秋水冥漠知君愛不殊袪除災難通文史魂兮歸來歆世祀

十四疊兮傷同心蚤年種樹晚思陰誓輸筋力康濟畢懸車息馬還中林柴荊不逺數來往兒孫更抱開長襟虞淵白日忽捨去使我無意於冠簮魂兮托夢時相尋

十五疊兮歌已終聲微涙盡心難窮九原鍾逢不可作髙山流水悲枯桐英雄去矣余浩气萬古潺潺江漢東魂兮爲我流長風

掛劍圖

延陵公子有道者義气千秋動華夏去時寶劍心許君死後仍來懸墓下白日靑天一片心豈因生死惜千金寄言反復輕薄子三步腹痛休哀吟

秋浦歌贈觀察汪徳聲

髙堂誰張秋浦圖秋浦佳麗天下無長江西來一回薄齊山秀結眞蓬壺千峯夾水逓隠見峯削蓮花水明練巨靈鬼斧力雕搜羽仙翠蓋長遊衍山山時見白猿行樹樹倒掛朱花明疑從瀑布觀廬阜似拂霞標過赤城敬亭銅陵相對起玄暉太白多稱美地靈必有傑人生於今特出汪夫子汪夫子非等閒眉宇朗朗行玉山豸冠中外二十載繡衣鐵斧誅讒姦天子書名禦榻上轉眼黃樞拜卿相勲業爭期郭令公田園晚憶陶元亮我今歸去弄煙霞秋浦相望一水賒何日共君蒼玉峽提攜日月煉精華

息園存稿詩卷六

●欽定四庫全書

息園存稿詩卷七

﹝明﹞顧璘撰

○七言古詩

醉歌贈別劉希尹

江湖之情廊廟器歷城劉郎無乃是髙云塌翼墮泥塗靑衫來醉金陵市金陵市上少人知擊築正遇髙漸離十年閉戶淮水畔雄劍繡澀長低眉喜君下馬握君手但說家饒步兵酒眼前肝膽向誰傾身後功名果何有龍蟠虎踞古名都走馬背槍多壯夫陳編爛簡不足數英雄快意無時無新亭灑淚河山愁北山移文林澗羞謝公坦蕩稱逹者美人一去空江流君昔提衡當吏曹龍門拔地吹波濤一朝謪宦歸江海雀羅掛戶生蓬蒿此去朝元謁金殿世情冷暖應自見翻身臺閣𨿽等閒著作林壑須輕健泰山巍巍五嶽尊上有日觀通天門與君共坐東巖下靜玩桑田海水翻

贈劉欽執

劉君十五攻文章胸次隠隠含星芒射策甲科屢摧挫上書太學空昻藏落魄塵埃少相識日抱陰符事黃石嚴生賣卜不論錢匡子傳經徒鑿壁生乎顧我長開顏相思來過天臺山入門正值新酒熱爛醉共話煙雲間夜長風狂銀燭冷雪花灑面衣斕斑勸君且莫求神仙武陵桃花迷歳年勸君且莫學劍術五矦驕貴輕才賢詩書滿腹不餓死古來豪傑盡如此君不見商王圖畫求宰臣直是窮巖版築人

送陳子魚往霅溪訪劉南坦

故人歸耕霅溪上白日閉門無客往扁舟乘興吳門來一片髙情落煙槳越王臺西春雨深震澤波濤方泱漭楊花幾時飛已空碧艸靑蒲抱堤長艸堂相逢將柰何但云酒熟來經過傾壺一醉便歸去莫問門前張雀羅不見劉君幽恨積憑君附書報衷憶人生彊壯豈長得何用驅車逐南北

周別駕宅看花

周侯方庭大如案四敍種花香不斷日髙散衙一事無手汲淸池自澆灌鮮英的皪赤瑛珠宻蕚紛披紫絲幔芳根異種多難識粉蝶黃蜂暗相喚西鄰迂叟饒閒情叩戶時來索花看一來一醉酒千鍾月俸依稀費多半君侯莫厭頻來過人生樂少憂患多與君聚散同落葉不醉花前將柰何

平寜藩後上喬司馬

太行西橫天下脊降神昭代生喬公突如大嶽起中域培塿瑣細安能同又如巨壑動千頃澄鑑品類含光融今之畱都古丰鎬九廟翼翼崇玄宮周南節鉞帝所授文武韜略雄江東羊祜綏懷亙千里蕭何塡撫熙羣工石城鍾阜倍生色龍虎吐气長蔥蔥去年劉濞逞凶獷烏合羣盜持刀弓出門北望色沮喪髑髏已屬提攜中亞夫髙臥足不動兵符飛羽須臾通上游屹張掎角勢諸道兢奮勤王功舳艫百艘竟崩潰烈熖一舉鯨波紅我皇英年孝且武金戈鐵甲臨元戎喬公泣血扣馬首小醜詎足勞皇躬獻俘受馘大禮畢跪捧翠華回六龍三軍凱還伐金鼓聲動海宇連穹窿明堂奏頌朝貢入解澤下沛蘇疲癃勒功且立會稽石鑄鼎直盡荊山銅雲臺功臣誰第一國論共聞歸發蹤侯王圭壁行照耀山河帶礪何終窮■﹝土粦﹞也都門老賓客十年江海嗟飄蓬喜聞鄕國再安堵遙逐父老歌淸風但願天子壽考億萬歳置公左右開宸聰芻蕘之言無少蒙永絕前日憂忡忡

己巳十二月十四日夜雷

歳暮月望夜云午南山殷雷夾鳴雨蟄虫驚詫雞走藏靑帝玄冥果誰主巫咸上天瞽史亡空臺無人識妖祥披衣起坐殘燭下一夜不眠愁思長

寄髙州太守陳洪載

雪霽寒鴈髙登樓見明月故人在南海幽思坐飛越憶南宮羅眾賓感君遇我最相親解韈誤承王子重推金偏念管生貧靑春縱酒長乾道白日行歌淮水濵髙涼迢遰別經年美政紛紛過客傳海畔明珠還夜浦花間馴雉滿春田平生萬卷不虛用坐見古人歸席前男兒立身貴磊落安得瑟縮推誰先爲報田郎近爲郡可無書札問湘川

送陳漳州宗禹

九龍山前春艸生麥苖覆壠雌雉鳴使君五馬齊雪色錦韀左右垂朱纓玄發淸揚負才局兩都豪士傾心腹山人聞君佩印來兩兩賣劍牽黃犢炎海風淸不起波滿城明月照弦歌想應露冕經行處把酒題詩柰樂何

送劉養和入臺

四月江南路積雨開新晴省郎躍驄馬健作靑雲行看君皎皎揚英姿回山倒海自有時匣中龍劍皎如雪那肯繡澀空藏爲玳筵酒盡雙金樽仰天烈气不可吞男兒奮臂報知己豈顧一飯哀王孫

李少參宅林良花鳥圖

寫生之家不易得崔白以後稱黃筌國朝林良亦神妙意會物象皆天然何年畫此雙孔雀尾上金錢猶爍爍疑從五嶺翻然來飛入君家翠綃幕眾鳥瑣屑未辧名鳬鷖燕雀各有情白晝如喧杜陵宅靑春忽近長安城攀條啄粒相頡頏時和自見萬物昌新蒲淺水雲淡淡落花飛絮風茫茫髙堂展圖感我私卻憶先皇臨禦時朝廷無事友朋樂日聴春鳥吟芳辭一從羣盜亂中土萬姓倉皇執金鼓東村西落少人家燕子那尋舊門戶虯髯將軍才且武一洗羣盜無死所見畫還思熙皥時題詩卻欣流離苦春來百物倘如舊勸君有錢多釀酒

題柯行人所藏秋水纎鱗圖

伊誰掇取瀟湘水鋪向長縑光彌彌碧牽文藻舞風柔黃落衰荷抱霜死中添淡墨爲羣魚魴鱮瑣屑各自殊纎毫尾鬛空明見萬里江湖气勢舒姑蘇野老困奔走震澤扁舟落誰手展圖漠漠雲水生便欲垂鉤掛魚口君失此圖何許年完璧再返非徒然請君袖取入京國天邊時一賞林泉

安平鎭

安平鎭前石岸髙飛薨夾水壓巨鰲千門碧栁起春色安居豈知排難勞昔日孝皇君萬方河水忽決黃陵岡洪濤蕩汨失齊魯神禹不降蛟龍狂此地崩頹運道攺巨舸連翩落東海下民昏墊軫堯心朝廷經濟需元宰司徒劉公社稷臣一心報國攄精神胼胝身任四載苦版鍤淚墮千夫貧沈船墜埽黃泉下鐵石如山不論價五丁叱吒驅風雷功成遂絕奔湍瀉宣防竹楗何足多野哭一夜回謳歌司徒哀痛轉謙抑中官武將碑嵳峩碑嵳峩廟赫奕廟中牲牢今絡繹嗚呼誰人獨慚色

送沐將軍兄弟歸滇二首

將軍白晳美靑年滇南世世操兵權君王重是攀龍裔推轂親呼玉案前揺旌擊鼔歸荒服駐鉞張油向宗國五鼎陳牲入舊祠萬燭迎鸞出華屋城頭日出徵馬鳴五矦供帳花連營紫衣官妓呈瑤瑟錦帶家奴抱玉瓶曲罷揚鞭淩逺道萬里長風動秋艸土吏椎牛勞後車山氓驅象迎前纛諸蕃叩地當行軒世世樂受君家恩古來卻縠稱儒將誰似風流在一門

樓船倚江揚大旗回風簸日光離離百夫轉舵櫓如翼千里只作終朝期金吾將軍年絕少牙弩射潮閒調笑釃酒金陵王浚城焚香赤壁周瑜廟愛君文雅眞特奇大兄金印鎭西夷府中寶劵山河誓閫外丹心艸木知君到滇南春物美鶺鴒飛處棠花紫未開姜被說家園先降韓壇問天子靑萍切玉能成灰奔塵絕電須龍媒上將用才多爲國它年看薦謝玄來

宗伯毛公宅畫菜

貴家金屏冩生者競取纎穠鬭髙下獨憐意匠非世情戲點嘉蔬气蕭灑瑯玕作葉璚瑤根筆底畦徑移西園菁華荏苒過雨濕紫翠歷亂淩風翻黃花丹纈各未吐胡蝶蜜峯俱已喧南宮宰相白玉堂掛之素璧生淸涼誰爲灌漑劇抱甕我欲采擷盈傾筐豈無犀盤象筯大官肉肥腴不快水雪膓對此薄飯每易飽疏簾欹枕靑春長虀盬之味安能忘鳴呼虀塩之味安能忘

碧雲寺

山中樓臺一何麗路人告是碧雲寺入門莫問造者誰建寺以來初見此黃金爲中門白玉爲四墻檀心及桂枝斵作棟與梁班倕督工墨顚倒窮肺腸但令偉麗後莫比不用局束循王章主人退思坐中堂精神動天天爲忙山靈擘洞石開裂海若驅水龍彷徨眼中諸寺失顏色可憐艸木俱輝光吁嗟爾山何幸哉昔聞磽確彌蒿萊牛眠應兆亦偶爾綺繡雜沓從天來爾不見列侯金印何累累城踰百雉聖所裁又不見閭閻流冗多餓死溝溪白骨無人埋攬衣上馬不忍顧臨風長嘆令心哀

沈生來天臺示予董子繁露

沈君布衣人藏書滿千卷開口談黃虞何心恥貧賤我生與世多乖張交誼向君偏繾綣九月山城桂花白塵飛郡齋無過客蹇驢篛帽雲中來忽若炎天墮松雪解囊乍讀繁露書舉觴新薦望潮魚生逢奇事卽快意何必歌舞爲歡娛我亦未得樂君亦不肯畱仰視天臺路坐負桃源遊會須共釣石湖去莫遣歳月共悠悠

哭馬原思

斯人不可見荒臺空暮云素琴漫發子牙指狂書豈及羊欣裙騎鯨上天歸玉堂後米英俊日淒涼空餘故宅髙槐在淸陰滿院斷人腸

寄題兪魯用分綠軒

江南五月百艸長芭蕉遶檐十尺彊疏欞曲檻靜相映坐覺幽綠生虛堂波文隠約微風動紅塵不到蒼云重橊花照眼徒爲繁葵枝孑孑將何用太湖靈石髙突兀此外惟須數竿竹名園廣宅非君心一詠一觴殊脫俗我欲入軒分半主獨恨終年走塵土郡齋秉燭爲君吟蕭蕭一夜聞秋雨

送京兆聞君移順天

巍巍京兆古所雄民之父母稱聞公昔傳趙張不易得今見徳政將無同去年饑饉多流亡溝壑白骨寒秋霜今年甘雨起枯槁禾穂滿田如帚長南車北駕情悠悠風吹甘棠馴雉愁冦恂河內竟難借汲黯淮陽誰見畱折楊枝揷江路楊枝他年作髙樹萬歳千秋憶我公香火常來乞晴雨

題王元章梅花和韻

墨池五夜飛玄霜素靈幻出梅花芳艸堂忽爾見春色气序不得由勾芒空山慘凜層崖裂千枝萬枝綴瓊雪水晶屏風疏影寒舉頭卻見黃昏月江笛橫飄黃鶴韻遷人莫報長沙信欲取寒芳寄逺書轉愁旅思催蓬鬂簾外靑香撲酒缸千金莫惜日飛觴解道明珠交玉體風流獨羨陳思玉狐裘蒙茸不知冷醉臥花前不須醒夢來直上羅浮巓占卻默林千萬頃

題唐子畏山水圖

赤城霞气連東海九嶷綿綿舜陵在曽逰兩地縱奇觀疊嶂塡胸何礧磈洞庭波濤拍雲天吳江長橋絕可憐扁舟夜攜二三子髙歌月下招靈仙歸來艸堂老無力山水迢遙苦難得蘇臺居士好畫手一幅盡冩蒼茫色林壑髙深气杳冥空潭颯颯水風生開簾對此坐淸晝彷佛邀餘萬里行

題王元章梅竹捲次祝鳴和

畫家妙品古亦稀髙人每號無聲詩淺夫拈筆率信意豈解盤薄凝深思聊希形似卽滿意難與神化論等次子喬老仙煙霞骨劂出心肝洗塵俗身化西湖一樹冰气吞湘岸千竿玉映縑姿態闘纎穠轉手枝柯分直曲山空自喜野人同歳寒敢謂吾曹獨補之墨梅稱絕倫與可冩竹恆逼眞今之畫圖兼二妙始信苦學能通神艸堂六月气淒爽彷佛坐我淸江濱白頭豈知老將至對爾眞足忘冬春憶昨靑陽廽綠艸橫斜桃李長安道一夜飄風歷亂生可憐花葉紛顚倒塵世繁華有盛衰朱門一閉無人掃與君開卷玩髙標絕勝對客談虛藻

賦煮茶圖

朱門酒肉如山海沈湎徒云性靈攺松關冥坐眞天人朗如玉樹生華采澗阿霽雪新泉淸風吹石鼎茶煙橫悠然對語白日晚俯聴萬井蒼蠅聲

秦翁

江南賊來萬室驚太守倉卒呼鄕兵翁持黃金募壯士長殳短劍如堅城猛勢憑陵賊逺徙眾欲論功報天子老翁掉頭不相顧獨弄魚竿下煙水君不見古時魯仲連一書飛矢聊城全功成卻賞蹈東海慷慨長爲人所憐翁今持此亷退節何慚靑史共稱賢

鄒平王畫竹爲羅子文賦

冩竹貴神不貴色畫師俗筆難爲力古來能事自天成蕭郎文老何由得國朝作者夏奉常祇今僅見鄒平王金殿晝閒一揮灑遂令縑素移瀟湘兗州太守得眞迹艸堂白日寒云積風葉當軒簌簌鳴霜柯倚座森森碧淸泉怪石映帶成卽恐春筍驚雷生炎天對坐毛骨爽便欲掉臂林中行嗚呼絕藝不可遇千金競買珊瑚樹君不見寒士瀟條土木形遮道時逢貴人怒

送劉方伯赴河南

梁宋繁華古無比凋殘近自丙寅始私門剖刻盡錙銖羣盜誅屠及妻子我分虎竹當亂離膏盲之疾安可爲公爲方嶽會昌運撥亂扶傷又一時春風病艸回靑未一望傷心墮淸淚

同祝鳴和賦長歌贈方思道

詩人雅尙惟林麓脫略功名輕汗竹有時大隠入金門瞥視浮雲立幽獨棠陵山人少工詩風雲萬變含精思東南名勝不可數悉化肺腑生神奇狂逰狹小四百寺醉醒只在西湖裏瀾翻筆勢雄萬人觀者如墻盡稱美昨宵醉後抱膝歌佹詞怪語何其多旌旗繽紛躍天馬鐘鼓颯沓騰江鼉看君工詩已成癖把筆千言不須廹恥裁舊體駕曹劉直舒豪气吞元白橫絕四海如冥鴻伯勞飛燕徒西東今年泰嶽登日觀巨篇失卻東蒙峯歸來過杭畱小艸頓覺風花動流藻吾衰愧乏倚馬能嘔血破研長枯槁

送潘方伯歸衛水

桂酒蘭舟湖水傍西湖六月似探蕩眾賓赤汗灑成雨羨君道服南燻涼髙歌返棹日將暮靑山倒映浮雲黃荷花絕勝美人面勸客畱連各盡觴白壁靑蠅豈堪數富貴何如道傍土君不見二疏脫略東門歸赫奕髙名照千古

紅拂圖

紅拂蕭稍紫麟尾夜半蒙羞見君子佳人絕代失相知越國麄豪一何鄙天造艸昧兮臣擇君幽憤結遏兮女求士捲衣杖策趨軍門末路英雄儻如此蘭心夭嬌含風雲莫歌行露嘲文君

賦芙蓉小畫送羅汝文赴鎭逺

錢塘十月交淸霜落江水芙蓉蘸澄波顏色勝桃李可憐桃李三月花紅雲碧霧競繁華亦知霜霰饒寒苦素心所好何咨嗟君今五十已有餘南嶲猶乘郡守車彊賦幽花贈君別臨觴三嘆意踟躕

送歷下陳生因柬花泉子

齊城七十何彬彬國風闊達多才人田橫海島五百士孟嘗門下三千賓當年義气振四海至今作者猶殊倫陳生遇我燕臺下鴻翔鳳舉驚靑春回鞭走馬復東去落花飛絮悲行塵我欲因之向歷下華峯一訪平生親笑騎天門雙紫麟周攬豪傑同逡巡上朝玉帝泰嶽頂下見羣仙滄海濱丹砂入口生羽翼呼吸日月存元神惜哉此志未易遂送君竚立空沾巾

京師三月謝張愈光恵料絲燈

客從滇南來京師遺我采燈光陸離伊誰鬼物歘作此玉縷細滑明波瓈媧皇煉石結靈液織女摛錦盤文絲蒼龍拔髯老蛟泣畢獻技巧爭神奇空齋秉燭試張設五色炫爛驚妖魑東方月出相映射還似鰲禁元宵時便呼鬥酒縱春興忘卻江南歸已遲丁寜篋笥好珍襲明年相對還相思

贈錢實夫

君不見蒼龍鬐風雷未遇藏深池又不見丹鳳毛失路慘淡依蓬蒿乘雲忽起沛霖雨向日長鳴衝紫霄錢君磊落方少年立地可以升靑天髙堂白髮須斗祿黌宮墨檄來翩翩世人相見莫漫憐寶劍腰下懸秋蓮丈夫勲業在反掌應侯蔡澤非徒然

沈金吾東麓

鍾陵之山天下無東麓佳麗傾南都五雲宮闕抱龍虎萬井煙花張畫圖金吾將軍連梓里甲第髙起臨方壺錦觴醉月調鸚鵡玉硯吟春教鳳鄒日領皇恩承雨露時余飛夢繞江湖

送南丰曹明府

曹侯若孤鳳不與羣雞同揮毫振風雅岸幘輕王公見余燕京市把袂披心胸放歌登樓飲擊築意气雄新持縣印南丰裏墨綬翩翩映秋水鸞刀瑩雪初發硎得君亂絲爲君理西江赤子罹罔羅頻年婦女持干戈願施單父彈琴手聴取亷公五袴歌

贈謝少南

江左才華紛秩秩中間小謝最淸出逢人咳唾吐雲霞況復塡胸富經術今年攀桂登南宮大鵬擊水乘天風璠玙聲價吹噓裏鍾鼎功名指顧中東橋野叟病且老每望長安絕西咲致君堯舜在英年殷勤送子龍江道

贈許仲貽春試

淮河冰壯不可涉徐方走馬蹄凍裂念子苦寒當北徵到京恰換陽春月南宮栁絲揺綠煙曲江杏花紅欲然三三五五少年侶半醉題名鴈塔邊

雲泉歌

蒼厓積鐵蒼云鮮中有百丈之飛泉銀河西傾鵲橋斷玉龍下掛天梯連仙人愛向山中住日玩雲泉不知去淸涼一濯毛骨寒紅塵飛來無著處

許彥明白蓮詩卷沈石田畫金赤松題

珍圖白蓮何皎然盈縑風露臨秋鮮丹靑豈同俗匠伍貞素獨與幽情便璚瑤滿池琢不碎翠葉雨重欹仍顚盛開欲落比雲散乍疏復密如星聫何不放筆鋪十頃中間蕩漾吳姬船嬌歌艶曲互酬答冰肌玉面矜嬋娟風流領袖自石田好事遺之歸攝泉赤松郢倡復絕世後來和者難爲前我欲西湖招勝侶金樽美酒斗十千林逋宅前放舟去六橋曲曲相回旋古人今人盡如此安得壽命金石堅人間富貴艸頭露不須錦瑟調朱弦與君雪藕擘蓮子共唱新詩湖上眠

題楊司徒古松障子

昨從山中還艸堂入門雲霧迷日光問之驚怪胡致此司徒畫障懸東墻幾株古樹形突兀老龍怒立當我屋泰山東巖五大夫參天气勢無卷曲雪柯霜幹當夏淸耳邊謖謖風濤聲儼然邱壑在左右始信妙畫通神明司徒應詔天上來捲亷淸晝坐髙齋不須把玩山林趣正爾相資梁棟材

夜飲西麓道院得秋字

天壇露下叢梧秋故人置酒消我憂淸歡不知白日晚明月忽照城西樓道人橫笛試一叫寒龍水底聲啾啾何不髙張二十五瑤柱邀取湘妃弄月遊

題羅侍禦所藏周必都古松障

昔年我登柱史堂古松畫障何昻藏樛枝從容豸角勁霜皮錯落龍鱗蒼不知墨漧凡幾尺气勢直欲淩雲長移牀盤桓坐其下六月不熱回淸涼畢宏韋偃骨已朽乃有周老傳芬芳祇疑畫手太奇崛人間無此眞棟梁昨經南湘湘水曲夾道萬株俱突兀根老居人忘歳年陰深過客逃炎燠郡齋正當蒼翠中三歳捲簾看不足鸛鶴秋棲不敢定猿猱夜度愁還哭有時枕書相對眠宛在君家畫圖宿君今作牧向東魯泰山大夫更奇古我詩恐未盡君意請君自作喬松譜

息園存稿詩卷七

●欽定四庫全書

息園存稿詩卷八

﹝明﹞顧璘撰

○五言律詩

山中晚興二首

古原浮夕照灌木轉晴風人影梅苔上雞聲竹樹中炊煙通壑瞑積黍驗年丰長吏無苛政農家樂事同

野曠少人煙雲霞起暮天飲牛臨古澗射雉出平田林屋松然火山醪榖算錢班荊有遺老髙論上皇前

秋居雜詩六首

披襟臨莽蒼覽物玩芳華庭宇淸風滿琴尊逸興賒梁空歸社燕林暖綴秋花卻嘆居年久西飛白日斜

翠筱縈三徑金飆肅九秋蛩聲依廢井鴈序落平洲竹靄寒浮水嵐光曉近樓蹇予幽興逺蹤迹轉淹畱

自謂浮生晚何嗟未路新驅車登古道斂袵向時人夢覺求衣早愁深攬鏡頻永言周道盛誰見泣祥麟

冉冉舊林泉風光滿四筵鳥啼連樹響魚戲點波圓方域文明晝郊圻大有年聊歌擊壤曲共和慶雲篇

病卻林塘爽園扉盡日封寒聲連蟋蟀秋色罷夫蓉土木形偏野雲霞思頗濃茅齋殊不惡窗戶引羣峯

落景掩衡門虛檐蚊亂喧天空涼露早月淡小星繁簾晃蘭膏燭庭薫桂醑尊悠然歌古調何厭處山樊

送髙介夫入京

歳令初回斗河流已過冰風煙春岸艸兒女夜船燈驛路緣云上離心對月增慿君語朋舊多病苦騫騰

送鄭信卿春試

元正初吉日逰子北徵時馬色經山疾鶯聲過水遲忍能江上別如與杏花期何處袍堪染南宮栁萬絲

秋興和金大仁甫二首

物候催巢燕秋聲報野蟬樹深全隠屋池小恰廽船白鳥梳晴羽丹楡綴古錢故園棲遁樂畱語記玆年

葵老初辭蝶槐疏不翳蟬臥涼收簟竹飲減怯觥船自蠟登山屐長賒對菊錢浮生最難得邱壑度丰年

客舎聞李侍禦師文至未獲晤對悵然有懷

乘驄來日下聚梗及春邊擬得論心喜猶遲見面緣夢魂懸此夕容鬢憶當年迢遰嚴城隔燈花望不圓

鳬塘

彌彌平塘水寒鳬靜自羣日斜雙影下沙逺數聲聞菇米飄香雪夫容護錦云主人機事息長對閱朝曛

經鐘山

鹿飲紅泉細猿啼翠壁重仙云凝舜塜王气拂秦松地接金椎道山蔵玉檢封鼎湖長在望何處仰宸容

送趙生

白馬餙朱憤回鞭駐蓽門國風吳季札家世趙平原闘飲投壺捷停歌說劍喧歸途多緑艸黙黙望王孫

弔程公子

書劍早從軍南徵誓策勲弓刀爭白日圖畫失靑雲地迥魂長往天髙語不聞英雄長扼腕揮淚灑孤墳

送陳斷事

宦轍紅塵畔時名白髮前星移驃騎幕江動孝亷船祖席橙分蟹離亭樹罷蟬秋風將別思天外兩淒然

觀音閣望江

塵服乍辭鞍花臺共倚闌林端慿樹短閣上見江寛地拔千尋險山藏四月寒東流爲誰逝終日浩漫漫

卜居

爲愛紅塵逺何嗟白屋貧琴書惟舊物花竹有新鄰偃仰堪吾寄蕭條免盜嗔攜壺顏巷口半是問奇人

秋葵小畫

慘淡生綃色秋花擢露森黃勻塗粉額赤抱向陽心節序誰雲暮風霜爾獨禁艸堂披拂處黙坐寄情深

贈李副使獻吉江西視學

輶軒分羽節髙義豈爲榮南省文儒化中朝國士名嵩雲兼雨動楚月出江明莫道風塵暗君行自有情

贈侯員外入秦冊封

皇澤開新國文星出上都河流經雨漲山館帶云孤下榻淹髙駕開襟接壯圖炎天正煩郁何幸對冰壺

寄潘侍禦宗節

兵甲縱橫地音書久不來豺狼當道吼鴻雁向人哀奔走成何事沈淪惜異才圑山南望迥千里漫黃埃

祭敬甫墓下淒然作

故國秋風至髙墳宿艸生獨修蘋藻薦何限死生情水淨孤潭影風流宰樹聲重臨石苔路空憶舊經行

八月十三夜與文濟時範質甫城西泛舟逹秦淮三首

落日淸川裏輕風已自涼秋懷生白舫山翠撲胡牀問路疑天上停杯待月光何人橫鐵笛吹過鬥牛傍

六代煙華地狂歌得夜遊山河橫王气水月弄淸秋木落長幹寺云殘太白樓共君須痛飲沈醉傍滄洲

浩蕩平橋飲畱連落月西衣冠洛陽社風物武陵溪逺泛移龍窟髙吟振鳥棲不知今夜景能使幾人迷

贈張徵伯﹝求昏江南未遂詩以贈還﹞

俊逸張平子才名動地傳文章侵大雅騰踏正華年未射金屏雀仍還雪夜船離尊不相送愁夢隔江煙

吳都臺東湖書屋八首

夢想嘉魚裏東湖有釣磯遙聞精舍勝似向故園歸禮樂攤黃卷亭臺坐翠微曽經逰息地艸木自光輝

水匯蒼梧郭天開緑野堂雲山秋滳翠水井夏生涼藥滿尋山徑花垂點易牀少須康濟罷散髮任徜徉

滿目潯漓水涵虛淨客心塵埃飛不到弦誦有餘音坐傍梅根瘦行臨竹塢深湖頭鳬鴨隊來往自浮沈

拂座松枝古塡門石壁靑聊垂馬融帳獨坐子云亭問字諸方集談經弟子聴人傳南斗畔光彩應文星

五嶺精靈聚當朝更曲江大名千古敵直節萬夫降化俗身爲度摛文筆似扛如聞鄒魯教今日在南邦

曲曲開幽徑迢迢接故邱蒼云深洞壑白露滿梧楸莪老詩篇廢蘋香祀事修慈烏千萬个啼斷北林秋

山林元自僻棲息易爲安鄴架書千卷嚴灘釣一竿桄榔披露重薜荔掛云寒門外無車馬時時岸鶡冠

市逺寂無嘩身閒樂更賒靜中全道气物外送年華避暑探孤洞尋春聚百花髙歌紫芝曲餘響落靑霞

崔司成後渠精舎八首

汩汩寒渠水迢迢落太行震雷崩斷石懸澑別淸漳灌注分林麓棲遲得艸堂頗傳崔子玉新有浣花荘

淸渠橫捨後碧色動城隅寒掠垂檐幕光揺揷架書斜風飄白鳥落日倚紅蕖渺渺江湖興投竿豈羨魚

司城捐佩日歸去濯淸流雲水傳靑眼雞豚共白頭雨添雙棹興花動四鄰遊欲看西山色林間更起樓

幽棲臨水瀨野興洽春郊帖石成魚笱分泥上燕巢琴尊宜暇日農圃得新交已識玄仍白無勞客獻嘲

聞道銅臺下鸕鶿舊有陂新渠自誰鑿春水亦漣漪枕席心愈靜園林物自私相望淇澳近移種竹千枝

開園非洛下抱膝且隆中出處關吾道文章有至公祗今瞻嶽立誰與嘆途窮一息圖南翮仍摶九萬風

學士還書屋銀魚向壁懸王通才不小劉向論何偏抱甕開蔬圃披裘弄釣船那知升斗水中隠蟄龍眠

小築家林接幽尋野興通雨麻翻徑緑風棗墮階紅地僻衣冠懶心閒著述工渠頭秋水至東望意無窮

贈何司空子元

白日難廽照丹心盡此生司空官豈左集議禮多名國是歸牽引皇衷自聖明玉階沾泣日眞見老臣情

贈徐堂

小阮龍駒子長途拂劍歸毘陵三尺雪寒滿黑貂衣骨肉行蹤散風塵客鬂稀平原招不起豪士竟誰依

哭李師文憲副二首

激烈先朝疏沈淪積歳年初聞登憲府倏爾掩黃泉伯道終無子馮唐豈乏賢彼蒼猶忌刻那望世人憐

誰奪千金璧俄崩萬丈松羈魂逢鵩鳥直气化蛟龍吏道循良傳人倫孝友容長號呼不起淚滿若堂封

哭景伯時中允

中允璠玙器臨年失廟廊江山空爾秀科第竟誰光志屈經綸略名蜚翰墨場石渠劉向隕徒使漢庭傷

寄顏惟喬

顦顇淮陽別歸田近若何應知閉戶後祗是注書多龍去逃江海鴻飛掛罔羅雪深僵臥夜縣令莫相過

贈別劉元瑞還寄苕溪四首

出處意誰測去家今幾年病辭烏府節歸泛太湖船琴鶴居何定蒓鱸味獨偏長歌自南下不問買山錢

仗鉞臨雄鎭輸忠翊大廷紫霄搏鶚隼白日走雷霆卽擬參元化何因賦獨醒風塵聞望眼歷歷太行靑

不築江東宅仍尋苕上廬乾坤俱傳捨邱壑且樵漁托迹龎公隠陶情逸少書終泥紫金鼎安坐講玄虛

郊居塵事息嗒爾寄禪房菜甲供晨夕松林傍雪霜客來幽興起官罷病身彊頗笑陶彭澤醺醺混道場

寺宿再別元瑞四首

寺閣懸燈宿幽期記昔年風煙幾分手湖海各回船疏廣辭官切稽康習性偏相逢多貰酒嚢罄莫論錢

余病隠吳市君歸辭漢廷鶴棲宜獨樹龍臥惡驚霆江月維舟久風泉喚酒醒南山多舊意相贈十松靑

世業劉公幹仙才漢子房翻身下霄漢礪齒潄冰霜閉戶詩書逺還山步履彊時應振餘韻爛熳壓詞場

赫赫中丞貴歸與一艸廬委心同野馬垂釣卽溪漁節映冰壺立名遭汗竹書平生行己意披豁對靑虛

東園分韻

竹塢紅亭隠松巖碧磴懸雲光浮蟻爵秋律應鵾弦緩坐延明月髙吟對暮天不因開洞府何以狎羣仙

雨再逰

細雨秋塵淨林亭異昔觀淸逰吾屢得宻坐客齊歡艸樹春無淨池塘暮轉寒殷勤巖桂色已謝兩廽看

飲振之館限韻

髙館臨槐栢淸筵引桂觴淮南秋望迥江左故歡長气色瓊枝映詞華翰墨香只應今夕會星聚比陳鄕

寄吳縣楊尹

滿目循良事賢侯卽古人彈琴變民俗飛舄雜風塵棠樹千家頌桃花百歳春枳棲難久滯天上待持鈞

寄沐參將崧

異姓王孫貴偏裨將帥雄威行蠻部落名並古元戎緩帯辭兵印長歌綴國風不須傷薏苡天聴自多聰

嘉鄭老至

鄭老交親久新詩近見多好奇逰泰嶽爲客傍黃河故里餘松菊幽尋更薜蘿養痾茒屋下愛爾此經過

寄水南田勤甫

耿耿綈袍贈頻經灑淚深相看萬里別獨抱古人心岐路俄星散髙才竟陸沈辭官眞得計怡老乏黃金

宴守溪相國園亭二首

黃閣辭榮早丹邱托興遙蓉池窺海島芝館踏煙霄臥處蒼生望憂余素髮飄當筵心盡醉秋爽詎能銷

窈窕平泉宅淸華獨樂園煙霞深晚景花竹靄春溫招隠臨叢桂懷仙倚洞門自慚塵土質聊爾奉琴尊

逰虎邱二首

畫舫疏簾雨溪門落木秋黃花仍對酒白髮兩登樓古井泉香發荒池劍气浮驅馳吾已懶誰共老玆邱

故園初入望嘉客且同盟倚檻觀秋稼吟詩對晚晴浦寒鴻雁起天暝水雲橫急管休催發悲歌正有情

贈子魚

與子三年別重來鬢已蒼論心風雨夕下榻水雲鄕畫閣燈花暖秋杯竹葉涼怱怱行止意相對兩彷徨

贈吳醫

更入壺中市新林種杏多閉門看古典汲井起沈痾愛酒狂方朔能醫老華陀茂陵方病渴愛爾數經過

將往吳下成少子婚羅質甫徐一之兪魯用泛舟送至令橋二首

千古秦淮水離觴我軰來山河形勝出舟楫畫圖開秋色丹楓映覊懷片雨催吟詩別親友重發謝公哀

婚嫁人間累猶然及老夫未成逰五嶽先遣入三吳戀別停孤棹劉歡倒白壺摩挲葛仙鼎相向嘆迷途

十三夜質甫諸君別去乘月行舟

霜月明如晝沙溪見底淸客疑燈下坐舟向鏡中行讀易無昏字看山辧逺名祇應歸棹上翻遣別懷生

溧水道中值雨

旅次畨畨雨山行活活泥長途添馬病午飯迫雞棲作客歡應少勞生晚尙迷誤辭賢宰約忍聴僕夫啼

野店

急雨官塘道篝燈野店門茅茨連霧靄車馬帯泥痕男子四方誌王孫一飯恩年來乍安穏無乃吒心魂

逰光祿史巽仲宅溪山不值光祿

咫尺千峯聚周回一水通壺懸蓬閬界槎犯斗牛宮野竹排云碧溪花傍雪紅無勞見安道幽興自難窮

夜度九里湖

煙波東郡闊此水亦無垠風起揺坤軸云生抱月輪蒹葭秋後思江海病中身夜舫迷茫去逢誰可問津

暮雨登上方山

暮踏孤峯雨蒼茫下界分平湖鋪大野髙閣掛行雲霜气明楓葉天寒叫鴈羣擬投僧舎宿淸梵夜堪聞

陸子潛子逺攜酒過宿贈一首

二陸吾邦秀攜壺問艸亭醇醪雨中醉寒燭夜深靑寶气騰雙璧人倫贍六經坐余玄論洽傾耳爲君聴

壽太守姚大章

耆舊襄陽滿耽吟復此翁名躋作者列身有古人風避寵辭朱紱含精守絳宮誰云眉覆雪轉覺面如童

除夕和邊太常庭實

守歳椒盤宴歡然傍老親誦詩從稚子分肉徧鄰人菽水慚三釡柴荊寄一身靑燈能送喜金蘂夜開頻

正旦

乾坤仍獻歳車騎正歸休禮樂今王作門庭舊客畱老余耽酒癖貧有買書謀所願皇輿正吾生豈浪愁

宿宜興東坡祠下

先生聊一念遺廟竟千年不返遼東鶴長悲陽羨田月髙羣木影人語一溪煙世事皆春夢吾今且醉眠

瓜洲江眺二首

把酒臨江閣洪波滿目來卻看浮玉樹靑壁轉崔巍水鳥孤飛下風帆萬葉開古人輸郭老賦味盡雄才

日嶠攢紅樹云湍擁碧沙春生江有色地盡水無涯虛閣歸晴望深杯領物華亂山西去好隔岸認吾家

望焦山莫至

石闘東溟起雲含北固靑江山分气槪風雨走精靈處士輕龍詔仙巖祕鶴銘由來玄圃路少許俗人經

飲仲氏山池二首

鳳葉揺新竹虯枝結古松宛臨三畆宅翻上九華峯池淨深深見花繁處處逢愛君多美酒畱賞興從容

池月銜樓影巖云沁酒香扣門無俗駕開宴有韶光暗水鳴軒砌幽花近石牀淮南招隠地叢桂更芬芳

舟次對月二首

穆穆春宵月沄沄春水流直窺千尺下寒影動瓊樓煙艸迷晴渚風花入夜舟關山吹玉笛遺韻渺生愁

孤舟明月好春思結川云岸暖桃花近洲香杜若芬良辰空作客薄宦未離羣不分淸輝隔鉤簾過夜分

舟膠

川涸惟泥滓舟膠不可過安山一步地千里渺銀河雨澤經春斷風霾徹夜多欲尋滄水使長楫請餘波

暮春四首

旅次移春色沙暄碧艸深逰絲橫渡水飛絮巧穿林物態催年序風光攪客心不禁蒼鬢短衰白忍爲侵

故國春殘日暄風綻牡丹詩成傳綺席人醉倚朱闌久種能多蕚無言獨耐看十年虛此會何用系微官

暖覺春衣重閒知晝漏長蛙聲今日有花片晚來狂懶性憎書札衰顏信藥方絕交非逹論那敢學稽康

齊魯春全旱焦原麥不肥幸逢天子聖端怪雨師非世難占農務吾生指釣磯懸鶉行滿眼空著大夫衣

答邊太常華泉二首

逺別書盈篋相逢淚滿襟年均誰黑髮交久各傾心並棹淸川永開樽短漏沈與君論舊迹轉覺愛光陰

坐挹松筠气追憐玉雪姿先朝名獨盛直道宦猶遲骨肉交情老風波世路危蒼生方切望天意更誰疑

贈唐員外云卿二首

特逹靑雲器蹉跎白首郎行藏身自得今古意何長秋日饒詩卷江天一艸堂空憐賈太傅流涕弔沈湘

京口通鄕井臺南接宦逰誼先傾蓋宻詩及倒嚢收黑綬眞微物淸談足勝流新裁芰衣就應許並漁舟

夏日桐巖道中二首

野日正矜午嶺雲難自涼祗愁山石裂漸覺黍苖黃物役煎衰鬢吾生習瘴鄕眼中多茂樹安得置蔾牀

居人猶灑汗行子獨何堪鳥翼垂難戢龍鱗渴未安只疑臨火井誰暇乞冰盤稍待涼秋至蕭蕭見爾殘

飲定公竹院分韻

片雨飄庭竹微涼泛坐隅不須千畝盛且喜一塵無避俗逃金界忘情倒玉壺眼中淸供滿余賞及盆蒲

舟次呈林郡牧楊司理二首

昔結蕭朱綬今登李郭舟秋隨人共爽晚覺意俱投古樹分堤緑回川抱市流疏簾同慰藉無酒亦銷憂

十日仙舟並三秋逸興多天空披積霧河潤飽餘波星斗連檣宿風煙舞劍歌百年饒意緒傾倒柰君何

經賊處復聞警

舉目堪流涕蕭條戰伐塵野花搖白屋江燕啄靑蘋將帥恩私厚朝廷法令新連城憂盜賊嗟爾異方人

蔡林屋舉酒愛日亭玩月

露下碧天涼空庭明月光幽人愛叢桂舉酒近池塘河影塡烏鵲簫聲下鳳凰莫教秋興淺不盡夜歌長

同諸君逰碧峯寺

淨域秋如昔佳賓勝在玆壺觴牽野興歌詠發巖姿殿古髙云積林深落照遲莫畱殘醉去他日怨暌離

宿逹公房

舊地人重宿勞生夢一醒亂峯明積雪虛殿納疏星僧髮老逾白佛燈寒更靑悠然生道念對坐閱金經

送同年王奉常赴闕四首

鵬運方南海鶯遷更上林禮容恢國步人望簡天心朱紱羣公列彤墀委佩音臺衡應不逺四海望商霖

王氏名流眾韋家相業優滿牀亂簮笏奪目見琳璆一臥畱丹壑崇班尙黑頭鼎彛千古業晚節會須收

虎榜論交後差池有歳年相逢俱暮矣懷抱各依然余釣東南水君還尺五天離愁將去棹冉冉隔江煙

觀風來幾日覽勝有餘情漢闕畱關右周王重鎬京乾坤纒水府龍虎抱山城紙價休驚重班生兩賦成

張參戎園十首

時物易代謝名園偏較遲松杉無攺色花卉逓生姿托興雙樽酒澄心一鏡池請看新種竹取次發孫枝

鬱鬱吳山色居然隠幾看巖巒排闥至風雨捲簾寒盡日開圖畫伊誰振羽翰差差龍鳳嶺飛舞繞朱欄

兀坐華軒下相邀待月生未看離大海先喜照前楹庾老情非淺陳王賦欲成繞池多少樹蕭索送秋聲

遲日散花影離離幽意新美人嬌寫照狂客醉畱春醒酒宜眠石搴芳莫動塵年來空色相己悟淨爲眞

東風吹玉蘂晴雪謾離披石徑寒香積蒼苔晚色宜多情沾短屐故作泛殘巵無限相思恨君聴橫笛詞

一春長病酒小啜向寒塘掬得梅花影添畱齒頬香塡胸無俗物吐論發餘芳悟取淸冷味何須列鼎嘗

月痕如半璧下印碧池深光動虛無境寒龍不敢吟空林垂露采淸夜淨人心坐盡西巖影悠然萬籟沈

石洞夜何扄雲歸宿杳冥海天藏蜃气山雨帶龍腥大隠聊同憇髙飛本自靈翻然看出軸萬里震風霆

怪石■﹝山含﹞岈立雄姿對吐吞平泉三品貴泰嶽丈人尊摠謂云根秀誰當砥柱存定教狂老米袍笏拜轅門

將軍池下水洗硯變成玄地覺風流勝人疑造化偏龍蟠云共黑鵝戲雪矜妍報爾山陰縣王家舊事傳

送紫光祿入賀嘉禮二首

十年天祿閣白首老楊雄直諫名猶戅新詩語太工遙瞻溫室樹緩步禁墀風應傍鑪煙裏還過靑瑣東

禮正羣心協恩覃萬國歡月輪重合璧云鑑更翔鸞露艸沾行佩風花擈去鞍新箋文爾雅傳書九重看

永寜寺春逰和殷文濟二首

勝侶皆靈運名僧有道林行歌穿竹徑醉舞占花陰寺好偏宜古山幽不厭深春城無限酒愛向野間斟

有懷思痛飲無病愛春逰地主全雙美禪心破百憂鳥啼連樹響花落照溪流莫怪城闉隔山中醉可畱

宿祝釐寺值雨

名山堪避俗好雨更宜人塵淨竹林翠堂虛金气新焚香殘夜火薦粥煮秋蒓轉覺空門趨能令客意親

答攝泉見壽

迹忝緋衣後心疏白髮前常時來古寺獨坐聴鳴泉露榭臨花飲星牀傍鶴眠有書渾懶讀將欲廢丹鉛

內官墳祠

寂寞近臣祠天恩不在滋塜寒長作燐樹蠧半流脂未覩銘功鼎空傳護勑碑遭逢固應有王制恐非宜

秋日與諸文士息園宴集各賦一首

上客東吳彥芳樽修竹林飛觴催染翰列炬耀華簮蕉葉暮陰合薇花秋序深淸言藹羣玉雅義重兼金

孟中丞後園

客有丹霞想官居洞壑隨松云沾散帙竹月照銜巵吏隠誰兼遂風流眾所推時邀二三子髙詠習家池

張郎中宅晚集同孟中丞

曲榭臨秋水芳筵及暮鐘稽康眞野鶴郭泰摠人龍賦接風襟爽杯浮露醑濃霜威方豫悅玉漏合從容

秋日郊遊同劉希尹祭陳中丞墓

翠壁含纎雨丹楡醉晚秋幽尋今雅社勝槪舊皇州時序登臨興江山浩蕩愁侯巴情不極腸斷子云丘

同劉子登雨花臺

登臺秋色逺對酒暮云生海气浮金闕人煙接錦城佇談王霸迹轉見古今情江水東流急滔滔無盡聲

送盛箴

博學蘇明允多才盛孝章計偕隨漢薦賓發自周鄕雄劍照秋水靑袍含禦香遺珠君莫嘆天子重明揚

朱氏園對月

淸秋多逸興月出更相宜城郭滄洲迥園林白露滋竹深邀送酒魚躍喜鳴絲忍向寒光底徒歸不詠詩

送袁經歷歸信陽

舊業申臺下歸心汝水東人皆幹厚祿君獨有髙風學圃家園側逃禪野寺中靑天雲霧豁流目送冥鴻

呂太史仲木舎對菊三首

客心驚日月對爾惜年芳取醉開金盞流馨滿玊堂不辭霜霰苦聊伴鬢毛蒼寂寂靑宵半含情傍燭光

幽貞移楚澤搖落對吳天采采三秋後依依獨客邊深杯搖素月孤燭耿寒煙一別陶彭澤何人更爾憐

飄蓬俱異域聚面復都城幽興闗時物衰年戀友生黃花堪一醉白髮苦多情坐久渾忘去鄰雞且莫鳴

許彥明過息園同作

永日靑林靜來過賦采薇琴尊畱晚興泉石借淸輝翠筱經年宻丹橊過夏稀秋風知尙早梁燕遽先歸

保叔寺

閣飲云相對鐘鳴客倒聽林風兼夏爽山靄過湖靑濟勝身俱健逃禪意己冥詩成多秀句轉益道心靈

和劉光祿觀潮

把酒驚潮至鳴絲且罷彈錢王莫漫射枚客正須觀濤捲日爭白鯤騰天譲寛當筵疑濺雪醉舞不知寒

九月八日飲振衣亭歸有懷三首﹝亭余作也﹞

勝地湖山槪浮生嘯詠情崖傾松徑仄亭逺石門橫暇日衣堪振秋天酒共淸城昏合歸去林月向誰明

落日山亭飲含情遲月華髙秋何負我逺客正思家桓老開萸酒陶公把菊花匏尊空野興菽水自天涯

主客臨髙賞江湖近座流長筵欺短日濁酒傲淸秋亭榭開新迹風煙愜壯遊不知千載上誰醉此山頭

贈樞使李竹坡四首

臺郡論交日靑雲屬望勞韜鈐顧榮扇契合呂虔刀王事輸肝膽軍容肅羽旄毎從公退處杯酒接風騷

薇垣參下列樞府喜同升迹忝雙龍起才看一鶚騰諸侯趨紫綬直道引朱繩獨立將軍樹謙光眾口稱

憶遂樓船後朝天上赤墀衣冠同拜舞殿陛借光儀擊楫春江穩投壺夜漏遲往來行樂意披豁慰支離

垂老東藩長官聮復對君交親方有數勲業更超羣气壓麒麟閣春生虎豹軍吾方棲退舎端坐羨風雲

息園存稿詩卷八

●欽定四庫全書

息園存稿詩卷九

﹝明﹞顧璘撰

○五言律詩

都城春雪

白雪爾何意經春猶漫飛節移靑帝令寒逼逺臣衣物態傷揺落天心懼隠微客居愁不寐開閣望朝暉

答鄭禮部繼之

寥落混風塵憐君意獨親同吟山郡雪稍醉帝城春海月通幽思宮鶯吒逺臣期尋石梁去還待謫仙人

同蔣參軍子云七弟英玉登靑龍山

躡履靑龍阜天虛四望幽山河吳楚槪城郭古今愁杯就髙云瀉詩臨怪石畱多情紅葉樹邀醉梵園秋

同二子宿祈澤寺

寒宵宿古寺愛爾且淹畱忽向蔣生徑仍登謝氏樓詞華依玉樹行李敝貂裘爲樂須閒散那能待白頭

龍女泉

神女乘雲去靈泉滿澗淸蛟龍余窟宅雷雨變陰晴樂飲來浮斚勞歌對濯纓還期明月夜同聴佩環聲

古銀杏

突兀蔽庭戶長繩那可量掄材掩荊楚問歳失蕭梁雲實時堪結雷枝半已荒離奇難爾用匠石轉神傷

畫胡

歷歷塵沙貌稜嶒怪爾殊寒云纒毳服猛气映虯須萬里明王貢羣方混一圖追傷衰晉末無力斬休屠

夏仲昭畫竹

石瀬涓涓水風篁裊裊枝塵途貪見畫艸閣夢題詩枕簟橫秋薄樽罍過月遲蒼林殊可老朱紱果何爲

聞邊廷實已有三男戲寄

商瞿四十後已有幾男兒滿目麒麟種驚人鸑鷟姿問名堪屈指學語遂傳詩想象提攜樂閨中臥每遲

贈陳魯南上陵

松栢西陵路詞臣冷節來衣冠瞻漢寢弓劍拜軒臺細雨春山濕明星夜殿開年年揮涙地不得長蒼苔

與太史魯南逰西山二首

城闕三千界煙花一萬重漫乘金腰褭同玩玉夫容景色傷心麗春光引興濃來逰乘暇日佳處合從容

淨域藏春逺覊逰出郭遲馬驕翻碧艸鶯老宿深枝行樂浮生夢風光故國思謝君催曉發垂老遂幽期

飯普恵寺

綠樹邀行騎靑山擁寺門不勞鐘磬響久厭市朝喧解帶楡煙午鉤簾竹日暄老僧鋤菜甲隨意具盤飡

登平坡寺

雲裏平坡寺門臨碧嶂懸山河回萬里日月會諸天短杖扶吾老空林續勝緣去城才咫尺渾已隔人煙

飲普福寺泉亭

夏木雙崖合寒流一澗紆云髙山路細天逺艸亭孤看竹無車馬浮觴卽畫圖吾儕乘興處不與俗人俱

逰花巖洞

踏雲尋古洞風袂晚颼颼花引三天路山藏四月秋金鰲扶殿閣玉馬戲王侯曲澗東流水滔滔入禦溝

五月四日二首

午日明朝是愁添早閉門橊花新節序芳艸舊王孫望渴回鑾詔名虛賜扇恩幸除朝賀籍髙臥類江村

客況無佳節宸逰尙故京龍舟競渡逺鶴髮倚閭明南苑愁移仗西江望洗兵早聞班瑞罷家慶拜升平

朱臨安僧捨橊花

北地花開少紅橊五月繁深叢偏弄色落日故當軒白髮羞春事淸尊惱客魂莫教人散後獨自憶家園

懷周太僕子庚

伯冏修王命東巡遽未回行臺卿月好誰與對銜杯虎旅方揚斾龍媒正選才千羣閱淸峻畱盼及駑駘

送張含還永昌二首

去國虛春事還山戀月華鴻飛入煙霧龍臥傍泥沙文許諸儒列家憐萬里賖同臨嘶馬地愁思極天涯

漢道於今盛君才過古人少陵無近習靈運有前身鸑鷟生殊種驊驑气自神司徒眞不忝朗譽接秋旻

臺郡元夜

夜景圑花市春愁豁艸亭燈輪銜海月火樹迸林星令節仍飄泊狂歌幾醉醒只思梅栁曲歸臥故園聴

春日病起十一首

抱郭靑山麗侵門碧艸長閒居悲物役病起惜春光看竹仍扶杖臨花暫舉觴莫嫌多意緒蓬鬢已滄浪

治郡衰逾懶辭家病更悲淸心五湖水歸路片帆遲絮舞過閒幔蒲生滿故池丁寕踏靑社已過落花期

一月攤書卷悠然識故吾久懷滄海釣猶系赤城符竹帛書能事丹砂卻腐儒攜家將白髮吹笛洞庭湖

幽興關生物呼兒灌果園海風春易盛林日午增暄影動葡萄蔓芽香枸杞根苦嗔雞犬惡伐棘補籬門

野情隨步屧春色映羅衣樹彩丹靑雜花香腦麝迷雲疏吹片雨江迥動斜暉無限登臺興猶嗟足力微

谷口新晴景山禽滿樹懸翻飛淸淺水羣噪艶陽天挾侶爭巢闘調聲學語妍稻梁須自愛林外有鷹鸇

迢遰燕京道音書海畔稀幾年勞按劍萬國憶垂衣彩鳳梧桐老驊驑苜蓿肥中天看太白亭午尙光輝

久作天臺吏虛招地主名云深華頂色春逺石梁行藥艸傳神聖桃花脫送迎荒涼劉阮迹千古獨含情

盡攬羣松色聊分片石靑風煙兼萬壑天地此孤亭發興含蕭逺吟詩動杳冥廢興他日事書記誤丁寜

三月雷猶伏愆陰柰爾何土龍行雨少海鳥避風多瘴癘憂仍劇安危望非他尙餘朱紱在那忍議徵科

自怪山中住邀人更冩山爲期風雨夕長對戶庭間雪片衝炎落花枝積歳斑殷勤謝眞宰煙景浪相慳

歳暮

壠麥已靑出春風隔歳回天時頻自換人事轉堪哀雪少冬全熱云昏晝且霾儻聞關政理調爕望塩梅

春雪

先臘望不至經春何太狂弄寒遲麥候積素妬梅妝客館狐裘敝鄰家蟻醞香今年好元夕切莫負燈光

陳中丞園

栢府辭朱紱蓬山敝素襟樓前得湖水庭際散園林霧閣穿龍窟風箏咽鳳音花時多釀酒能費幾黃金

道院齊樹樓

梧桐髙十丈虛閣正相齊戶敞龍飛入檐垂鳥下啼山光開畫障人語落丹梯夜有逰仙到流云濕暗題

挽程良用侍禦二首

結綬爲兄弟通家及子孫髙才先見奪天道竟難言玉樹光埋沒江潮气吐吞傷心甬東水猶有未招魂

同年程柱史抱道邁時賢路絕靑冥上身摧白髮前聲名天地老魂夢死生懸宿艸芊芊逺空歌薤露篇

答徐昌谷博士

舊愛張廷尉今知鄭廣文髙情疏法网麗藻播詞芬臺省爾何戀交情殊有聞南樓望明月一倍惜離羣

會稽雜詠同周觀察作八首

滄海臨東極稽山建國標樓船三島路玉帛萬方朝舊迹開王會淸風徹使軺如聞窮徼外將獻越裳謡

勾踐城何處西施宅有村山靈銷霸气春恨倚香魂野鳥空啼血溪花不解言怒潮來往地應愧到吳門

王謝人倫表風流異代師能書垂典則髙臥系安危古木圍棊墅寒云洗墨池蘋蘩何限意誰遣到荒祠

舊傳山水郡未到問奇觀禹穴靈文祕秦碑古篆殘夢魂飛月下臺殿隠云端愛殺長康語千巖秀色攢

莫惜無飛雪乘舟向剡中聚沙春鳥浴背日晚花紅書卷追隨滿詩人賦詠工玉郎儻同載髙興詎能窮

春艸孤舟逺春波百頃開鏡湖猶在眼賀監不重來酒換金龜去身辭玉署回文章眞小技跌宕見髙懷

城闕經營固山河控帶深絕憐南渡事非復上都心鐵馬沈雲海銅駝委棘林祇余今古限揮涙向登臨

十日山陰道靑山應接重泛杯虛酒興拂幔惱花容簿領回回亂漁歌處處逢支公如可訪捐佩入雲松

送陸進士伯載還京四首

明珠光照夜因爾嘆才難紀事金書祕尋眞玉洞寒衣隨行處敝劍就醉中看去事天皇側攀云坐紫鸞

古寺層巖曲招尋屢爲君石門通細徑江木冷遙曛崛起眞龍性幽棲但鳥羣歸朝畱舊迹泉壑借餘芬

路異行蹤攺交親別思多簮裾趨鳳詔絲竹瀉驪歌古道嗟翻覆淸言寄切磋西湖他夜月千里柰愁何

禮就先朝典行縈故國思身將旌節返文動廟堂知準擬畱司艸無勞賦采芝天光開鳳詔春水正漪漪

寄劉元瑞

苕水淸如許憐君得洗心暫辭朱紱貴來臥白雲深芝澗多靈藥茅廬一素琴王程愧余急相望阻相尋

和七弟英玉始逰天寜寺

古寺堪幽賞長歌醉卻回巖虛畱晚照谷暗隠晴雷對此忘晨夕誰能數往來池塘春艸思還愛恵連才

雪中鄭少谷黃石龍過郡

大雪滿山城驚聞屐齒聲本非安道室眞接剡溪情小閣梅花笑寒燈秫酒淸相看興難盡樓鼓下三更

寄答孫太初

瀲灔西湖水何如太白山南峯燒藥處石上錦苔斑寶劍橫星气霞漿換雪顏題詩投俗吏三復愧粗頑

禱雨志感一首

露禱周羣望靈威儼在玆黑風吹水立白雨夾雲垂喜溢農夫稔恩沾造化私不才叨郡紱端合坐吟詩

柬王存約司諫

司諫南遷日還家艸木香海云秋不散何處望潮陽奕有商山樂辭無楚水傷惟餘靑瑣夢萬里繞龍驤

雨中送王存約司柬南行

千山風雨急離況轉蕭森栁色春難透梅花冷不禁誰嗟行路險獨抱古人心瘦馬藍關句煩君細細吟

息園存稿詩卷九

●欽定四庫全書

息園存稿詩卷十

﹝明﹞顧璘撰

○五言排律

丙子元日於郡齋作四十韻

南紀江潭逺東風節序移流年傷久客多病負明時稼穡功何補鶯花興匪宜嶺梅虛照眼江栁莫揺絲憶昔爲郎日承親樂在玆都城依斗極畫省綴云司祿米供調膳家園奉杖藜閒情潘嶽賦燕喜魯人詩棣蕚連庭發槐陰拂地垂書編長枕藉酒斚亦淋漓契合多良友招揺慰所思聲華傾坐重精白寸心知松檜寒逾勁驊驑老不覊已堪徵道義況更得師資西漢才方盛東周夢豈衰立談期化理傾倒絕猜疑中路罹多難專城試一麾梁陳髙賊壘河朔走徵旗苦乏勤王略空懷報國私援抱臨矢石飲血撫鰥嫠僅免投豺虎方思伴鹿麋愚蒙仍觸法覆載本含慈斧鑕逃輕典丹靑發朽姿恩波仍五馬竄地異三危水鏡開城觀星躔壓地支國風饒比興民俗重耕犂桃水居人樂華胥帝載熙頗容山簡醉未釋賈生悲信美非吾土浮名已後期形容麟閣逺羽翼鷃圖卑卽事驚華髮無階叩赤墀大歡菽水野性一茅茨納履思投足談經得解頤文章關不朽气格許誰追能事輸前列洪鈞貴自持陶鎔兼物類渾朴斷人爲鬱鬱希遊夏勞勞去管伊行藏俱自得筋力豈空疲細雨衣襟淨深山臥起遲時尋老漁父同釣楚江湄

送蕭侍禦提學南畿得扵字

柱史巖廊秀髙名迥不虛融心標禮樂麗藻潤詩書騁驥鞭何力屠牛刃有餘一飛橫憲府累疏掖皇輿蹇諤驚劉向精深仰衛蘧周南分節鉞孔道賴菑畬宿霧披先路文星下直廬英流從妙選化理屬端居時雨三千外長風九萬初神淸衡鑑徹心逺簡書疏士習非鉛槧人倫自裏閭醇儒終得效直道果誰譽五月西都餞金盤膾白魚三江南下舫瑤水艶紅蕖良契芳蘭宻新詩爛錦如迂疏叨末照何以答相於

逰張公洞

風雷開洞府傳自赤烏年峭壁斜傾地盤云半覆天林抽千挺筍池綻九華蓮螺殻回旋入蜂房芥蔕懸虛窗通白日奧室聚蒼煙石髓滋璚蘂丹鑪閉雪鉛吳山惟此勝張老是何仙輕舉應霞外冥搜破物先緬余問桃水遂爾涉芝田憇澗心方寂尋眞興已偏步淩靑嶂出杯倩紫雲傳落景幽襟積飄蓬去路牽永懷飡大藥從此謝塵緣

溪南別業

數畝溪南墅林塘盛物華逍遙居帝裏詰曲轉仙家菉竹春稍並梧桐夏葉遮髙人拜奇石公子送名花大隠宜居市淸吟屬退衙望中云嶠近醉後葛巾斜池系山公馬林藏邵子車暢情酬日月拓地占煙霞雅抱元無累浮生詎有涯平泉多節目梓澤漫豪奢祇取袪塵俗無勞後代誇

贈嚴太史

皇風振休藻夫子播淸芬興洽山水際心將賈宋羣市朝思大隠封域藉髙文講幄虛懷切諸生待問頻古稱兼善義眾擬上公勲莫學桐江叟終身逺漢君

壽許冡宰

肅肅羣公表經綸恊大猷髙名懸白日正气凜淸秋遷謫君臣分安危社稷憂孤忠排眾楚逺夢戀東周郡化餘波溢軍容古法修遲遲登汲黯侃侃見韓休薦徳輿情共圖王廟略投艱難支廈木契合濟川舟赤舄星辰近文袍彩翠浮殊恩沾賜予庻品屬甄收禮樂恢天步岡陵邁海籌詞林森玉樹鼎位入金甌柱石人方倚丹靑地已優願乘川至運千載奉宸旒

送田景瞻赴寶慶

漢署論交日周京樂化年春臺調玉燭淸廟協朱弦北斗樞衡正西都徳政偏升平歌有慶典雅見多賢自忝蚊虻質俄隨鵷鷺肩斷金深契合奉玉愼周旋吝對黃生恥貧逢鮑叔憐經綸精化理藻鑑表官聫黙黙長埋采寥寥獨守玄知音空四顧立徳眇孤騫漫以文爲友還因靜擬仙飛觴臨水飲下榻對花眠雪苑相如賦春江太白船髙情隨曠逹盛事足畱連喜接披心槪驚違握手緣明庭鸞詔下大郡虎符専聚散浮蹤別施爲宿望懸萬山分楚道五馬下湘煙問俗悲塡壑推心戒察淵艱難三戶後悵望九疑前江漢東周夢風波弔屈篇古人應已矣吾道固依然卽事看龍劍臨分贈馬鞭餘春生客路積雨間離筵膓斷雙輪轉神馳尺素傳丁寜兩鄕月好向望時圓

送費學士南試還朝

拜命臨黃閣趨程下赤墀徵才承漢典奉使詠周詩禹甸今王重郤林夙望宜龍光占劍出漢影見槎移藻鑑涵羣品文章得主司朱衣窺暗燭黃絹奨髙辭愛國惟崇雅和衷更絕私淚削荊客玉囊脫趙人錐物論歸華衮皇恩動錦旗禮卑門士仰興逺地靈知謁聖瞻龍阜懷賢訪鳳池山河佳麗色井邑太平規行紀傳詩卷離心對酒巵城回秋艸徧江迥暮潮遲省俗舟沿溯歸朝佩陸離相將南浦上空有折麻悲

挽白司冦﹝代王中丞作﹞

海嶽當昌運星辰降碩賢弓裘門下族龍虎榜中仙早擢畱都輔初從瑣闥遷諫行焚艸札政洽示蒲鞭大道風雲合淸暉日月懸西臺分節鉞東海靖塵煙地峻忠逾著天髙眷獨専股肱三聖寵帷幄六師權雅量涵羣品仁風動九淵論全攀檻吏才省治陵錢借箸籌邦計乘橇道運川公才蕭相國使節杜延年執法尙書省陳經太子筵麒麟騰賜錦鸞鳳翥封箋疾病君王問勲名儒子傳典刑存柱石契合應燻弦老乞閒身退歸持禦墨鮮煙霞貽鑑水花竹訪平泉菱美家依港禾登義在田親知疏傳會詩酒白公禪灑落尋園綺逍遙問偓佺年拋紅日外夢斷白雞前化鶴仍歸島騎箕更上天池臺餘月榭旌旐展霜鉛樹冷徐君劍江空範蠡船聖朝隆具禮史閣綴新編馬鬛孤峯聳龜跌萬字堅始終公事定生死故情憐莫聴山陽■﹝遂﹞臨風正黯然

詠雪和徐黃門宣之

宻雪先春落長風匝夜吹亂拋和霰急緩舞下云遲響散樓頭瓦光揺殿角罳澤堅龍背冷樹重鵲巢危梁苑初迎客周田遂及私淸嚴天獨賦皎潔物難移表瑞恆居臘憎炎不附離凝華承賞鑑知止釋窮悲地下齊蝗避山中越犬奇顏心幾欲化孔徳竟誰緇入野親蓑笠臨軒逐履綦論功霖可並望景月還宜肅气收玄律丰年愜素期騷人蘭儷曲穆後竹申詩郢唱今稱絕賡成愧與持

定上人院內竹

定公庭內竹雨後色逾新細韻兼僧梵涼陰助酒神修纎搖翠羽瀟灑辟紅塵盡日對君子別家逢故人去來期結夏休厭扣門頻

喬衡州母夫人

慨息夫人節艱危烈士心盛年孤影立中路百憂侵淚苦惟啼血兒嬌況在襟機絲秋壁靜篝火夜堂深突爾看紆紫終然慰脫簮金珠收寵數閫合正規箴轉嘆君臣際空爲板蕩唫

湘中送榮老還永寧寺

揺落三湘外經年愛爾來故人書摠至異域眼俱開放逐憐親友悲歡向酒杯衲衣經雨暗橫笛伴秋哀試問尋風洞何如對鳳臺寺幽詞客滿松古老師栽夢寐惟吾土羈累愧不才江山孤興減瘴癘暮顏摧澧浦難捐佩龍門異曝腮相看移去棹轉見脫塵埃煙水滔滔地隨緣易往回

髙司冦義塾

聖代人文備名家義塾修先公垂典則奕世衍弓裘禮自儒門有規仍古道求移風期至魯設教慕從周造物開靈祕揆方協逺猷山川劃增勝堂構煥相繆子姓靑衿集詩書素業流光儀歌振鷺異種躍驊驑瑚璉須追琢丹靑豈贅疣有才終大用惟哲善貽謀禮樂關王化貧窮匪士憂頗聞弦誦習今已徧東甌

○七言排律

上喬司馬

北斗樞衡控上都南臺司馬擁兵符河山地正乾坤位雨露春融造化鑪分陜雅推周有道戍江應笑晉非圖朝廷白髮元相倚寰宇蒼生望已蘇幕府吁謨趨老將錦堂觴詠列文儒心當大任何曽動身致升平得自娛謝墅賭碁花正好秦淮吹笛月同孤王風竚聴歌麟趾公子振振見玉顱

息園存稿詩卷十

●欽定四庫全書

息園存稿詩卷十一

﹝明﹞顧璘撰

○七言律詩

寄和趙戶曹叔鳴西寺遊矚二首

水香花气鳳樓西宿雨初晴禦苑泥萬里曉含蕭寺暗五云春壓漢宮低行經繡陌啼鶯滿廽望蒼郊逺樹齊獨念江南愁病客竹窻斜月臥聞雞

逺公精舎禁城西陂水芹香紫燕泥齋鼔迥依雙樹起禁鐘淸度百花低春陰海日光猶薄地冷山萱葉未濟向晚繡旗盈輦路競看公子鬭回雞

同潘朝貢分山題寺壁

江城南畔擁羣山野寺蕭條萬壑間客徑逺隨寒澗入禪扉長倚夕陽關澄潭气冷遊龍伏隅地冬深健犢間擬結靜緣嗟未得小橋羸馬共君還

臥病寄京中諸相知

滄流翠巘故城隅寂寂門無卿相輿霄漢獨懸歸後夢風塵誰寄病中書春花逓映溪船逺秋水平揺艸閣虛泰畤侍臣休薦引恐無詞賦擬相如

鄒水部監眞州水利出餞不及因寄

桂楫夷猶緑水潺離亭尊酒杳難攀江頭別恨逢涼雨天外詩情見逺山驛馬深秋迎客健庭花淸晝對人閒遙知覧勝多新詠好慰紫門病客顏

吳門懷古

南眺荒原思惘然闔閭城古澹蒼煙吳宮已沒彈絲處胥渚猶傷賜劍年渺渺晴湖浮逺岫萋萋春艸下平田長洲廢苑那堪問落日祇余麋鹿眠

送徐憲僉成章飭兵河南

棘矢蜚騰慷慨名外臺風紀望澄淸龍章獨擅三司寵虎竹兼分一郡兵河水東浮通故里嵩山西起作長城到來申伯遺靈地秋日蘋香野廟晴

代挽程公子

靑春提劍逐輕車料敵非徒讀父書李廣有功終不賞馬援多謗欲何如蠻方霧雨孤生後故壘風雲百戰餘安得漢家思舊業爲開煙閣冩新圖

淸公山房

斜日髙臺霽景鮮共超塵界望諸天虛檐直架長松外古塔平臨落鴈前野燒山河千刼地秋風禾黍萬家田巖僧閱世頭今白端坐蒲團說往年

元夕和湯將軍

皇州春色媚良宵燈火光連十二橋佳麗山河元自美升平歌吹晚偏饒千門皓月迎人轉九陌穠花映客嬌遙想宸遊淸禁裏陽和先得應云謡

答徐昌谷

十年書札阻交親忽枉篇章轉愧人何日行臺堪倒屣殊方離恨久傷神楊雄摠畏才難敵王翰還要晚共鄰肺病一春拋酒盞問奇虛負故園賓

慿虛閣送劉元瑞入浙校書

畫閣虛明瞰逺空髙秋釃酒對長風靑蓮法界炎蒸外碧艸離心悵望中年少說詩推子夏家貧好事羨楊雄歸依自是諸生願莫以周流嘆道窮

述謝陳亮之邦伯時自廣平被召

銅章叨拜庻官中先達從君見古風鄕誼每勞開閣待民情長許置郵通才疏謬得淮陽召身在應懷鮑叔功已幸枳棲能脫迹惟扵離索嘆西東

匹馬今爲赴闕行腐儒初荷一官成圖書向客翻多累城郭今年自有情隅地桑麻歸昨夢訟庭槐栁識平生堪憐少小逢明主未有前朝卓茂名

都下送史禹臣赴南臺

艸深洲渚鬱蒸天南客移舟曉漲前庭下學詩懷往日臺中持簡及芳年家支月俸供調膳手采鄕風進奏箋爲說裏門諸父老競看車馬過升仙

同劉考功送乃壻姚秀才畢婚還成都

羊車擲果見潘郎鸞鏡同飛得孟光采服辭家初作客金屏移席並還鄕東逰文物周京盛西去風煙蜀道長冰玉已看人共羨門楣今更待君彊

臥病寄錢元抑

潘臥愁多病不禁南樓髙枕獨長吟懷人更度西風節望逺徒傷故國心芳艸卷簾空暮色亂山回首正秋陰遙憐積雨凋新稼歳計應資賣賦金

贈黃刑曹

楚水東來望舊京參差宮闕麗秋晴城隅古寺行應徧湖上靑山畫不成官注閒曹如寄隠地余王化好明刑南川況與慈闈接早晚吳船得送迎

喬奉常席上次韻別諸君子

別館張燈二鼓聲詞林觴詠接髙情羣龍喜奉雲中會匹馬愁分雪後程春盡鄕書先鴈到山寒歸路怕風生江南回首瞻依地明月蒼蒼滿帝京

壽羅處士

芳艸閒雲伴歳華曽無名姓到公家陳君坐擁兒孫盛費老壺懸歳月賖金檢祕文垂薤葉玉樽春酒浸桃花東風散滿枌楡社處處看山到日斜

得郭侍禦魯瞻書

豸冠髙臥賦閒居海上靑山入座隅歸去棲遲惟一壑春來消息有雙魚籃輿傍水尋僧寺茅舍垂簾看道書聞說申生方注易莫教門外候安車

答何舎人仲黙

嚴城寒夜共聞笳馬首西來客路賒落景離心臨碧艸故山幽興繞黃花髙歌舊憶燕京市多難今逢洛水涯到處交親爭下榻魯人元自敬東家

送王侍禦子衡巡關中

經過故國逢迎處忽憶先朝宴樂時此夕寒樽須盡醉明朝岐路又相思風光不攺長安陌艸色應連太乙祠行部豈惟山嶽動知君幽賞盛文辭

送荘伯仁還彭城

千山積雪映朝暉匹馬東歸舊路微梁苑樓臺行處盡輞川圖畫眼中稀兵戈滿地愁看劍桑梓何年對掩扉懷抱向君輸未得玉壺淸酒重相違

送時將軍平蜀冦

百戰曽聞靜虜塵七擒今見破黃巾蠻方帥印提金虎內殿恩袍刺玉麟萬里風煙歸指顧一生忠義屬艱辛雲臺擬畫封候像銅柱無勞羨古人

和少傳陳畱公夏日野庒臥病之作二首

茅齋寄在古城邊堂下猶存舊硯泉芳艸閒門無俗駕亂鴉疏栁對秋天艱危周勃安劉后慷慨溫公入洛年聖主賜金堪養老故山醇酒且安眠

聞道裴公返近郊野堂瀟灑自誅茅城隅古道人孤往門外新松鶴已巢京洛上公時問訊江潭漁父或求交向來丹轂非吾願白首談玄任客嘲

贈臧懷慶瑞周

海內爭傳國士風梁園傾蓋意何窮已聞徳政過黃霸更愛儒宗自魯公客久授衣秋色裏夜寒彈劍月明中離愁祇隔長河水莫遣雙魚恨不通

早秋日宴宗伯喬公宅

南宮新第早秋涼東閣延賓逸興長蓮薦碧房浮玉碗梧飄黃葉下銀牀孟堅奕旨精玄理逸少詩筵重罰觴暫向門墻依北斗預愁飄泊向炎方

代範祖教酬朱靑州

海內朱輪俱赫奕下賢誰是信陵君能將直節全元亮肯以私交負孺文古道分明如皎日世情翻覆祇浮雲酬恩獨有詩堪寄極目靑齊鴈影分

寄寶應範老

竹杖紗巾映白頭淮南耆舊讓風流身閒對酒忻無事禾熟逢人說有秋花塢云香歌扇動鷺湖天晚釣船收憐君住處堪乘興擬傍淸溪共飲牛

和趙金華叔鳴除夕早朝

紫極開春禦气淸靑陽臨午聖顏明風前羽葆揺龍影雲裏簫韶下鳳聲蕃使總陪端笏列近臣長傍禁階行腐儒謬接専城寄慚愧來朝朱紱榮

元日早朝呈同覲諸君子

宮云拂曙金旟列禁雪迎春玉殿開禮樂摠兼三代出衣冠遙會萬方來嵩呼共捧龍箋上鎬宴還沾栢酒廽同覩盛儀誰更紀詞林獨有長卿才

答徐昌谷廣文

楊子翛然居學省閉門安坐日談玄共嗟朝市畱眞隠轉見風流勝昔賢深巷馬嘶聞過客古臺花發動韶年逢君卻愧塵埃悞苦憶江南種秫田

出京和殷伊陽文濟

白日浮雲暗鳳城逺臣辭闕倍含情愁經異域逢春色忍別前溪對水聲馬首東風猶自急山腰新月爲誰明與君莫近蘆溝宿水冷沙寒鴈鶩鳴

見道上老馬

霜毛凋盡錦云斑落日長鳴大道閒老去誰鋪金埒臥戰時曽度玉門還塵沙風斷三千塞苜蓿秋空十二閒願取敝帷終恵養敢希枯骨動君顏

過肥鄕柬郭侍禦於藩

曉風吹馬度淸漳遙指幽林問艸堂驄馬歸來成隠逸黃鸝啼處有春光愁多更厭干戈滿別久應憐鬢髮蒼獨愧腐儒無所用報君將欲賦滄浪

過廣平舊邑柬孫令

春風舊邑經過處城郭依然感客心眼見故民多識面手栽新樹己成陰郊迎父老羣相問地主仙郎日對吟聞道近來歌杜母愧無前譽比南金

贈陸良弼赴楚雄陸舊守雲南

京國逢君更送君浮生離合類浮雲長才出眾仍爲郡久別生男已解文滇嶲蒼山酬舊約循良靑史繼前聞東曹故友無多在莫遣音書滯鴈羣

答張愈光畱別

淮南阻絕兵戈際冀北逢迎瘴癘餘萬里知心仍此別他時攜手定何如荒臺修竹經梁苑匹馬孤煙度楚墟彩服到家安穏甚早揮潘筆賦閒居

送池州施司理

長才竟失金門第大郡聊懸黑綬行斷獄好師於定國賦詩還繼謝宣城家山日送登樓色江水秋回繞郭聲土物況宜調膳美白魚靑筍飯香粳

同汪希會錢塘觀潮

使君駐節錢塘口曽見江潮突兀來雪影障天千仞白雷聲喧海兩山開孤舟簸蕩行難穏往事銷沈去莫回南渡君王吟賞處峯頭空指舊樓臺

息園存稿詩卷十一

●欽定四庫全書

息園存稿詩卷十二

﹝明﹞顧璘撰

○七言律詩

庚辰元日

諸侯玉帛會長安天子旌旗下楚關共想正元趨紫殿翻勞邊將從金鞍滄江飲馬波先靜黃竹回鑾雪正幹北極巍巍天咫尺五雲長護鳯樓寒

贈玉枕山人

石洞霞生玉枕陰下窺南極海波深仙人築室虛無裏俗子傳聲何處尋終歲著書藏古穴有時淸嘯落空林知君自愛逍遙樂莫話人間出處心

白羊口淸泉次周太僕

碧澗淸泉映地來黃塵白艸向人開澄心不亂秋云色照影還牽獨客哀曾洗甲兵淸朔漠擬浮舟楫望蓬萊賦詩亦有臨流興攬轡慚非躍馬才

送徐登州用中

送君相對戀殘曛鄕裏衣冠最出羣手綰虎符臨海郡腰懸龍劍動星文行過泰嶽逄春雪望盡扶桑隔曉云待到政成觀蜃市新詩應許四方聞

寄壽大司徒洪洞韓公

臺省巍峩一正臣太行冰雪洗心神雲霄羽翮回孤鳯丘壑風流接古人臥穩朱衣長在篋憂深斑鬢總如銀諸郎籍籍專城貴走送瓊筵壽酒新

鮑太守新堂

鮑叔新堂泗水濵虛檐瀟灑隔風塵巧當竹徑開庭戶直取雲山作主賓病起馬卿多懶慢位髙文子亦淸貧疎簾曲幾觀書地白髮投簮興更新

宿香山寺

禪宮髙起萬峯頭曲徑幽林不可求佛向海中移碧水人來天上坐朱樓垂垂星斗憑闌見颯颯云對酒愁借取西巖明月影直依旌斾望揚州

自香山往臥佛寺馬上作

馬首靑山處處新林間幽徑迥無塵樓臺映水皆成畫竹樹含煙不讓春潦倒欲謀千日醉升平那送百年身五侯歌舞歡娛地野老憑髙獨愴神

送鄭繼之歸鰲峯

四月燕山雨雪寒省郎多病復辭官路經海上三神島興在仙人九轉丹玉洞桃花畱笑靨滄江秋水濕漁竿爾家谷口空長往安石東山望未闌

與夏徳澍遊戲龍院暮歸

城郭誰知澗壑涼秋天何似野情長煙峯九疊迎曛紫雲木千章過雨蒼滿地山花淸爼豆髙飛溪鳥避冠裳同遊況有天臺侶共繞流泉話石梁

九日登巾子山

隱幾朝朝愛翠微佳辰來醉菊花巵千門落照低秋影萬里長云接鬢絲擊鼔每疑髙塔動臨崖方見古松垂風光絕好鄕闗異北望長唫有所思

寄趙叔鳴

澄江瀟灑散柴門暫弄漁竿玩曉昬九鼎猶增淮海重數篇誰賦泰山尊黃塵白浪歸心逺藥褁書籖舊物存與子同袍未同趣髙城吟望幾銷魂

入康谷

巖巒嵂兀步淩兢時有人家住翠屏磴路盤峯云曲曲山田開石水層層髙林落照懸餘靄古澗流泉咽斷冰不識前朝陵谷變獨尋殘碣問山僧

宿康谷曉歸

山寺鳴雞促曉騶籃輿衝黒過峯頭天低路向雲中落霧重山如海上浮竹葉隨時供野酌桃花何處問漁舟松泉滿眼行將盡已動紅塵簿領愁

寄陳魯南

羨子談經侍石渠雞林聲動四方初家僮可解呼君實監吏無勞薦子虛紫禁花深揺委佩玉堂云迥下公交車新詩寄我侵騷雅潦倒泥塗愧不如

春日遊永慶寺

城郭晴光蕩客車古巖髙寺切靑虛鶯花不斷人天界龍象長依水竹居雲裏壼觴吞海色山中風物似秦餘靈蹤咫尺長難到莫怪歸遲月滿衢

遊雲峯寺

層峯行盡入巖扉石上煙霞點客衣云淨海天諸島出雨晴山郭亂花飛淸歌送酒驚春鳥緩步尋芳帶晚暉聞道眞僧長閉戶欲來談法共忘機

謝答景伯時往歲見寄之作

移官東海已經年長憶瀟湘灑涙篇鴻鴈獨能踰嶺去梅花何意向人妍艱危轉覺同心貴懶散空勞眾口憐﹝景詩云他年應自憶全州故云﹞齒髮似君情獨倦只應歸種汶陽田

閒居對雨憶欽佩

山館雨聲鳴不休空階野泉交互流己思吏散得髙枕無柰花發增煩憂風波中座忽反復鄕關在望空夷猶安得王郎共促膝一寫幽抱登江樓

補寄張司馬九月六日憶湘山寺舊遊一首

遙憶東山張太傅去年今日共離觴淸江畫舫愁中別古寺寒松夢裏蒼黃菊再逢非舊客白頭相見定何鄕題詩欲寄衡陽外目倚西風送鴈行

春憶野亭少傅

夷門回首限風煙遙夜天涯有夢懸頌徳敢言三代下受恩今憶十年前安危海內占容鬢貧乏山中倚俸錢早晚上書辭郡紱野堂還借片雲眠

寄答陶世和

十年京洛事堪傷歸臥稽山鬢髮蒼祖徳未忘陶靖節鄕賢還見賀知章龍墀舊疏今誰記虎榜同人倍有光珍重寄書秋又晚夫容零落滿溪霜

贈別冀承忠

揺落空山獨送君十年多故嘆離羣歸期夢隔淮南月世事愁翻海上云共有深襟封舊恨不勞寒燭引殘醺神駒自昔非凡種看取行嚢寶劍文

正旦雪

除夜殘寒結海云新年瑞雪曉氤氳梅花映閣參差見竹葉臨窻浙瀝聞色點朝衣隨拜舞春生農扈啟耕耘遙思聖主西徵地椒酒傳宣徧六軍

贈別舒廣文還湘南兼寄故人二首

曾下湘臯采菊英漫勞朋舊記微名軒車己作三年別城郭仍含萬里情海畔來同河朔飲燈前驚聽楚歌聲浮雲世事多翻覆莫對靑山意不平

湘南山水最宜人風物蕭蕭絕世塵盤石江淸見魚影甲峯松古長龍鱗幽棲問字吹藜火爛醉回船倒葛巾舊種桃花今在否相思煩爲賞餘春

補寄張司馬戊寅九月六日詩

山城菊蕋兩逢秋湘水夫容萬里愁社稷獨懷宋司馬神仙難覓漢畱侯詩成緑野人誰寄酒散黃金客未憂臺海東邊尋舊約不勝幽夢落滄洲

侯城裏

萬壑千厓控海門愁雲不散晝長昏王裒枉積林間淚荀息難招闕下魂直以孤忠懸日月不勞遺艸落乾坤椒漿欲奠知何處古木含風自吐吞

一點麻衣入帝庭九天風雨晝冥冥云迷杜宇逰魂黒艸染萇弘野血靑四海衣冠牧節槪萬年宗社屬神靈英雄已去心難死長倚南箕化列星

同李別駕登巾峯

臘月己去正月歸梅花滿林飛漸稀海峯積雪白壘壘江樹映日寒輝輝丘壑對筵須縱酒朝廷旋凱正垂衣臺南物色殊堪賴秉燭題詩興莫違

辛巳元日回風亭作

元日東風花气香卽看蝴蝶過茒堂山含碧霧霏霏色時隔丹霞閃閃光楚水旌旗收戰略漢廷誅賞布王綱何時栢酒開春甕醉舞斑衣白髮傍

春日與客宿金山二首

江上春山靑可憐角巾同泛過江船峯光仄起通人徑海色平鋪到酒筵煙月光揺洲樹動風濤聲撼石堂懸驅馳久恨妨淸興徒倚廢知廢夜眠

靈峯爲愛及春遊冉冉風煙數倚樓海上帆檣夷夏接江間臺殿古今浮行逢嘉樹韶華動坐傍髙云客思愁鐡甕不孤開大府紫宮遙拱對神州

答周觀察獨泊焦山

江心髙嶂擁靑鬟羨爾維舟紫翠間明月滿山春淡淡長風吹浪夜潺潺寒鼉下抱孤根宿獨鶴遙橫別島還悵望煙蘿虛勝踐滄波愁爲洗塵顏

過揚州有感

前年客棹經芳甸武帝龍旗爛錦川北日蕪城仍對眼五湖雲水共淒然春光泛灩璚花月旅思纒綿碧艸煙俛仰不堪陵谷變白頭唫坐向江天

飲淩溪新園

二月揚州淑景新西園花月解畱人仲長樂志因逃祿潘嶽閒居遂奉親行坐不離醒酒石逢迎俱是問奇賓看君種樹今盈尺會見欹檐合抱身

沛上懷古

漢祖還鄕歌大風髙臺提劍气成虹闗西父老三章約垓下河山百戰功祇見枌楡生故社屢聞雞犬變新丰經過又是髙陽侶醉折桃花薦酒紅

送牛總兵赴貴州

當朝郤縠最知名開府西南握重兵白社分茅專節制烏蠻鎖甲避先聲威行銅柱提封逺官挿金貂閥閱榮更憶雅歌同燕語儼然風度古儒生

天津喜雨二首

赤旱彌冬復度春今晨飛雨落江津雷聲出地喧羣蟄雲气行空走百神卽有鸕鶿矜水影尙餘麰麥感皇仁迂儒破悶開金盞捲幔憑闌晚興新

靈雨乍破風霾昬灑空胡不卽翻盆林花一洗仍春色川漲初來已舊痕沂浪同時﹝缺﹞泛泛銜泥無數燕翻翻羣情共荷桑林禱剪瓜齋心慰至尊

贈李一之都閫

將軍心膽向人傾緩帶垂腰玉劍橫韜略全過漢飛將交遊半是魯諸生風江畫楫春同逺月席金杯夜更淸莫道腐儒渾落魄醉深猶自索談兵

贈張含還金齒

上國遙攜愛弟來人傳二陸總奇才承家文學豈易得失意天門仍暫回馬色飛雲開萬里劍光沖嶽照三臺堪憐南去風流逺詠盡寒齋蠟炬灰

桐江夜行

畫舫懸燈一水遙鑪煙相伴坐良宵江云掠幔寒仍重山月垂波靜不遙豈有風猷宣列郡漫輸心膂答淸朝嚴陵灘上垂欽石猶見殘星動紫霄

重過嚴陵釣臺

千年釣叟披裘地客子張帆兩度過朱紱頻經風雨後靑山其柰古今何松杉落落連祠屋蘋藻馨馨滿澗阿嘆息雲臺諸將相幾人圖像獨嵳峩

衢州道中呈子賢憲僉

江上相逢衣繡客靑雲髙況映霜天玄談屢接淸尊酒麗藻初傳寶劍篇長路羣山催染翰中流明月照行船淮南桂樹空揺落歲暮天涯共惘然

雪後泛湖和周子賢

西郭羣峯積雪寒畫船湖上倚篷看樓臺隱見靑松色蘆荻蕭條白鴈灘沈醉放歌新歲始陽春和曲古來難期君盡訪山中寺細艸微風石路幹

登南屏山絕頂

霧璧霞岑路有無下窺平地散江湖靑天咫尺星辰濕滄海周回島嶼孤吳越向來悲粉黛乾坤何處覓蓬壺淸尊坐接流云飲白日蒼茫對畫圖

江西亂後侍禦朱守忠檢勘公牘還會余會稽感事羨才敬贈短律

柱史西行早卻回觀風幾夜宿霜臺江山滿目生春艸城闕傷心變劫灰諌疏直論天下計班行眞見古人來共知吳濞千黃鉞秖恐無辜潤艸萊

寄許州七弟瑮

千官扈從羨能文謫牧新聲天下聞落魄吾家蘇季子風流南郡小馮君魚龍路怯黃河險鴻鴈聲愁碧海分莫上吹臺瞻越嶠五湖回首隔重云

同塗明府遊南明山石佛寺

背郭巖深洞戶重風回云竇裊寒鐘相邀縣令飛鳬舄同上仙人玉局峯溟海倒空浮日月臺山分壑走蛟龍期吟勝槪題僧璧倚徧前林四五松

入鴈山二首

落日雙旗度竹村靈峯歷歷引輶軒秦人避地空桃水謝客開山自石門松栝藤稍俱刺眼斷崖巉壁易銷魂捫蘿欲上招提宿轉見云深細路昬

春歸幽谷見桃花問訊安期海上家石壁虛無通鴈蕩星河漂轉坐龍槎林香定有千年藥雲起皆成五色霞且訪名山消俗慮未論勾漏隱丹砂

風洞

幽澗泠泠洞壑哀靈風不斷石門開鯨波直撼三山動鵬翼遙搏萬里來日落餘寒飄大野酒醒孤嘯發層臺披襟擬賦靑蘋色慚愧同遊宋玉才

靈巖寺

削壁回巒翠且重寺門雲霧晝蒙蒙銀河暗注蒼龍水玉女髙棲白鴈峯僧住寒巖殊寂莫客遊春日倍從容侵晨車馬還城邑漫指層林憶舊蹤

石梁寺

陰洞龍宮鎖石梁寶珠中夜有虹光千章古木藏風雨六月飛泉灑雪霜逝水年華流不盡孤云禪觀澹相忘坐沾空翠淸毛髮絕勝醍醐灌頂涼

能仁寺

竹樹煙生暮景沈西巖髙閣迥難尋幽溪錦石垂花麗古殿寒云接海陰荒徑散分燈火亂春山數勸酒杯深經過勝地渾難並不負幽人十載心

龍湫

龍湫之水從何來昆侖倒注靑天回絕壁風吹動髙練暗潭石轉喧晴雷終年野僧對閉戶暇日老翁來洗杯酒酣且去莫狼籍玄猿瞰客啼聲哀

宋陵

玉輦橫江一葦通靑山聊此鑿玄宮兵戈不救長河外劍履終沈瀚海東末路彊胡休自得中興諸將果誰雄當年定鼎虛籌策千古愁雲泣梓桐

登臥龍山閣

飛閣淩空爽气淸半巖欄檻壓髙城天分嶽鎭千峯合海坼江湖萬派明共喜泛霞來送酒便須乘月坐吹笙仙人宛在金銀闕不見秦皇石路成

遊陽明山

澗道橫遮松栢林紫泥遙護洞天深香鑪絕頂應須到石傘遺銘尙可尋禹穴久疑神聖迹秦碑堪痛覇王心往來身外無窮事不及當歌酒滿斟

嶽墳

玉曆將窮宋鼎移長江東下水如馳皇輿播越邊塵暗歲幣和親國論危殿陛有讒難自拔英雄無主竟何爲厓山海色連天盡精衛空銜萬古悲

約逰天臺不果緬懷周觀察已遂髙躋用寄

不到天臺古石梁羽衣金節閉云房塵埃實少神仙分藥艸虛傳服食方海曰弄光開曙早城霞懸采建標長聞君直到華峯頂倚醉題詩獻玉皇

贈王惟忠赴江西左轄

昻藏雲路識英雄薄俗浮沈恥見同南楚蒼生今有主中朝淸論總歸公松筠歷歷冰霜節竹帛明明社稷功白髮同袍悲聚散一尊愁對海潮束

乞骸後奉答周觀察子賢

燕河舟檝三春水浙路旌旄十郡山海內交情傾蓋晚江南歸思乞骸還靑霄气偃松杉老丹壑秋深杞菊斑祇恐逺遊辭膝下敢云髙舉出人間

慶禮畢辭朝口號

曉漏遙辭丹鳯門鑪煙近對紫雲軒金函拜表趨王會玉饌宣筵識聖恩宮花影轉千官肅海日光臨九極尊願使逺臣分嶽牧長瞻明主正乾坤

贈大司徒秦公入朝

寰宇大名懸日月臺階髙步絕雲霄新遷天上司徒貴重惜周南建節遙劍履班齊黃閣老威儀光映紫宸朝從今畫省歌財阜長倚燻風和舜韶

遙和太宰喬公致政

赤冩飄飄別帝鄕髙風肅肅動朝行天曹藻鏡還多士國典蓍龜祇舊章安石山中聊獨臥溫公天下竟難忘惟憐杖履追遊客各自煙霞老一方

息園存稿詩卷十二

●欽定四庫全書

息園存稿詩卷十三

﹝明﹞顧璘撰

○七言律詩

殘臘書懷復殷文濟

江上故園松菊荒歸來髙臥舊茅堂頗憐修竹新移雨遂有疎梅迥破霜原憲豈知貧是病陶潛元倚醉爲狂肯攜碁局時相訪未乏淸風助晚涼

正旦偶興

斗柄東回耀碧天山林欣度漢文年鄕風一醉屠蘇酒王政三垂琬琰編日抱海霞通曙早花融城雪占春偏已聞云物書祥兆野老從今且晏眠

十三夜試燈和南原

畫障銀燈照夜初月華如雪滿庭鋪煙橫庵陌迷行馬春入池塘起睡鳬文雅風流仍舊社太平恩澤在皇都祇慚勝日淹佳客除卻淸歡一事無

徐君敍宅與諸君懸燈賞梨花

銀燭髙懸玉樹寒素花流影冕朱闌驚看月出層柯裏惡說風吹一片殘弦管橫催春爛漫房櫳斜見雪檀欒明朝此樂知難續莫惜殷勤醉後看

和龍致仁秣陵山庒

負郭靑靑二頃田荷蓑驅犢下東阡貧資禾黍成婚嫁老伴漁樵度歲年陶令秖知歸去樂稽康無柰性情偏悠悠一水東城下已得吹簫夜放船

壽趙雪巖

五月五日夏令分白頭賓客壽田文橊花弄色明深樹竹葉邀歡到夕曛棋局不輸安石墅墨華長滿阿欣裙江南剩比燕京樂令子無勞望白雲

過蔡九逵雞鳴寺客捨承詩見謝率爾奉答

髙人學捨無官事依舊幽棲坐碧山永日讀書云閣靜新晴開戶蘚花斑李膺未仕多推引蔣詡何人數往還桃竹詩筒勞枉贈丹厓瓊樹迥難攀

送伍中丞還石首

拂袖金門不可招中丞淸節楚山髙西江義旅雙龍劍南國幹城一豸袍九鼎銘功藏石室孤舟垂釣入雲濤丈夫出處俱無忝銀漢遙瞻彩鳯毛

和文濟遷居二首

大隱何勞訪碧岑帝城佳處卽雲林陰陰栁覆溪門靜宛宛鶯啼竹塢深安石東山堪獨臥孔明梁甫莫悲吟鳯臺雪霽多佳景不負扁舟五夜尋

碧煙虛檻樹千章最愛疎桐掛月光勝地別開碁局墅仙人新住水雲鄕西鄰修竹靑稍細南郭羣峯翠黛長閉戶注書稀出入莫言門外有風霜

次華泉早春鳯凰臺

古臺誰見古人遊臺下秦淮今自流鳯鳥不來空故國梧桐千載倚荒丘雲間雪霽芙蓉殿江上春生杜若洲聖代登臨多樂事側身天地更何愁

送彭給事汝寔奉母夫人還蜀

灔澦霜幹石道微南舟安穏奉慈闈江魚白白供行饌峽樹蒼蒼媚采衣華國文章多麗藻過橋車馬盛光輝朝廷衮職須公補且莫山中戀蕨薇

鄭作至問訊空同

北裏築居何歲成南山種豆苦逃名百年丘壑眞長往千里驊驑羨獨行每見披裘過道路漫聞揮翰動公卿神仙竟合邀中散婚嫁何勞問向平

送林貞孚還閩

北闕上書何所求南宮臥病倐經秋秪緣禮樂須幽討豈謂雲霄竟薄遊江漢趨庭宜彩服乾坤髙枕對滄洲承家禾止今方嶽司馬流風蓋九州島

送吳與成會試

瘦馬狐裘犯雪風靑年文藻動南宮誰應避舍推蘇軾己忝通家識孔融燕市醉歌春未逺吳門髙論夜還同臨行把贈幹將去共惜池陰老劍工

次南坦同白巖公登蒼巖聨句

蒼巖髙出太行顚下瞰南州數點煙海外忽來玄鶴駕人間重見白雲篇行藏玉雪誰相染咳唾珠璣並可傳不向山林瞻气象豈知臺省有神仙

逰故相守溪公園亭﹝見中捨君新栽花木﹞

丞相園亭舊數來平泉花木後重栽武陵桃花逶迆轉太華蓮峯綽約開月出眾賓俱酩酊云移髙閣更徘徊門墻恵澤思無盡踏徧三槐樹下苔

陳君汝璧自永嘉來南都省其伯兄摠戎公且締新婚

愛弟新從東越來塤箎聲徹鳳凰臺他鄕棣蕚生春興故苑楊花攪別懷幕府眠云應共被皇都覽勝幾銜杯風流將種眞無忝看取金屏射雀才

送祝時泰守思南

朱轓南去領提封淸代蠻荒聖澤濃云轉舟車通萬里煙含城郭擁千峯印臺地重蹲金虎劍匣塵淸臥玉龍尙有經綸需大用不妨吟嘯暫從容

會陳亨父

西園虛閣對髙林閉戶焚香養道心勝地幾年頻悵望歸帆千里一開襟云深獨鶴蕭蕭舞海近寒龍細細吟明月倚闌無限興莫因人世嘆浮沈

十一月五日同子魚風雨舟往治平寺訪履約履吉

伍胥城東月映樓越王橋下雨隨舟石湖噴薄魚龍气水國沾濡鳥雀秋竹徑松房人隠隠酒杯香篆夜悠悠平生白首相知侶對宿空山興轉幽

唐京兆應韶侍母夫人還楚

太君歸棹下淸虛京兆承歡奉起居千里遙將春色去一封偏荷寵光余桃花夾岸明衣繡荇葉浮江簇饌魚莫傍庭闈懷定省都亭竹馬待還車

送郗武庫元洪入京

三年帝廏閒驊駿一日天書降鳳凰時論同歸小司馬朝班重識舊鵷行風神玉雪窺淸潤文藻江山助渾茫豪俊從來須大用看君飛步入巖廊

宜興謁東坡祠

學士祠堂傍水扄蜀山蕭索向誰靑歸魂省識毘陵道好事空傳楚頌亭萬古雲霄瞻气象滿林風雨護精靈湖東月出光如許照見燕山相國銘

寄陳宗禹中丞

暫下烏臺短鬢靑楚南新望少微星書成自去藏衡嶽月出時聞釣洞庭江海澄淸風憲體松衫夭矯歲寒形空慚叔夜非儔侶漫點封章誤主聴

送劉叔正憲僉入蜀

巫峽巫山霧雨蒸繡衣持斧下靑冥從來直道非時好況復髙文絕代能野鶴昂藏寒自警海鵬寥廊气彌騰諸生鼔篋江南北泰嶽雲髙望不勝

壽鄭戶部惟東母夫人

北堂酒浮金爵光東曹帶系銀魚長栢舟節操冰霜迥翠翟威儀錦繡香列鼎端居餘慶澤稱觴詞客盛文章從今老福如川湧看列孫枝玉樹行

對雪二首

千峯急雪灑茒檐久旱微陰冷亦堪獨賴諸公憂凍餒不勞明主顧東南髙標一任寒梅得餘潤偏宜宿麥含薄暮倚欄看絮舞鬢絲相伴兩鬖鬖

孤城日落云垂幕大地陽回雪舞花采石江濤冰磈礧蓬萊宮樹玉橫斜淸光恍徹三千界朔气平侵十萬家半夜兔園賓客醉擁鑪揮翰气成霞

贈王司冦乞養歸臺南四首﹝王舊尹應天﹞

千巖萬壑乞閒身風節分明見古人愛下更無包孝肅戀親誰似範純仁天顏咫尺傳優詔海角逍遙理釣綸明發都城新雪霽甘棠何限總含春

抗疏曾聞動武皇一麾迢逓過沅湘靑冥直气幹星斗白首孤懷映廟廊韓愈歸朝公望重王陽辭阪聖恩長行藏歷歷俱無忝拭目臺南皎日光

脫身霄漢賦閒居暫息鵬風九萬餘母氏在堂思戲采人生當路幾懸車燒丹試鑿皇華井閉戶應修禹穴書料得晨昏調鼎味長將竹筍膾江魚

天臺石梁天下奇龍湫鴈蕩碧逶迆平生蠟屐今方用向老奚嚢每自隨海浸樓臺云五色洞藏花竹露千枝知公此去能髙臥秪恐商王起夢思

贈張秋厓虞卿

柴門風雪印行蹤竹杖新辭鴈宕峯中散獨行如野鶴老耼一見是神龍英雄蹭蹬誰靑眼道徳希微又赤松欲撥紅塵攜手去匡廬石上話從容

送金子有陳羽伯春試

久拋鉛槧伴樵漁二妙年來謝起予粲爾鄕邦生鸑鷟居然淸廟對璠玙辭家並赴看花約理國無忘種樹書天子秪今過舜禹許身千古欲何如

上邃翁壽和文濟二首

鵠立鵬摶五十春玉階揺佩上星辰黃扉大業闗元化白首孤忠動鬼神壽亞潞公凡幾歲名齊溫國竟誰人紛紛寒士歌恩澤厚祿千鍾祇自貧

玉燭均調四海春風雲嘉會慶玆晨朝廷禮樂前無古臺閣文章妙有神寶歷天長遺大老金門地迥隠仙人休憐道貌殊淸峻夙夜常憂白屋貧

與陳石亭雪後逰牛首山

隆冬季月歲云䢐策馬牛山興不孤削璧倚空云點綴古松沿澗雪模糊堂垂塔影傳靈怪人轉巖腰學畫圖形勝江南無可比武皇龍駕合踟躕

逰花巖

風林下馬叩龍宮雪磴扶笻踏虎蹤把酒峯頭看海月開門庭際俯雲松鐘聲夜傍諸天動巖翠寒交萬木濃苦說移家身已老暫來猶自未從容

和望之中丞春日對雪二首

春風拂拂自東開春雪盈盈落鳳臺江栁破寒先舞絮宮花應候盡妝梅霏微向日相矜媚輕簿迎風卻倒回野老茒齋方臥穏叩門休報大夫來

大壑春生冰欲開靑皇將雪下瑤臺先教潤澤蘇原艸故送淸寒勒野梅鳷鵲云髙鴻影度盧龍江動練光回東郊前日迎春侶裘馬翩翩射鹿來

己丑元旦和陳京兆佑卿

不上王矦典謁箋獨吟風雪度新年柴門絕迹無車馬秫酒陶情謝管弦卻老自泥燒藥鼎求閒何待買山錢喜聞京兆寛租稅白日沈沈祇醉眠

送姚文進秀才迎婦

三傳精華已徹微少年文采眼中稀龍駒得水呈圖出鳳侶迎春入鏡飛內館芙蓉生繡褥後庭萱艸待班衣由來骨相非凡種日下人當薦陸機

春日逰髙座寺二首

佳辰聘望給孤園白祫初成气候暄春日漸添風物美空山眞隔市朝暄歌催酒盞當筵急坐愛花枝滿目繁眼底同君聊一醉吳臺梁苑底須論

花發其如逸興翔春山釃酒惜年芳臺髙忽見江流近寺古惟聞松栢香並逰驕馬花邊去獨囀新鶯竹裏藏尋壑經秋共忘返還憐白日轉添長

和望之惜園花盡開之作

十日春晴花盡開一年春事半莓苔疏枝宻蕚相將盛粉蝶黃峯莫浪狼漫舉金杯當月榭誰吹玉笛傍霜臺芳菲未忍隨流水遶樹攀條意獨哀

吳太宰新堂初成有鵲來巢

相國新開緑野堂堂前靈鵲早呈祥來依喬木營門戶欲傍靑雲化印章幽砌頗宜迎客噪髙檐何礙順風翔雕梁畫棟相鮮地最愛詩題素璧光

春日顧吏部武祥張兵部惟靜攜酒過息園重辱佳篇漫謝一首

淸溪竹徑久荒蕪二仲逢春試玉壺卽有荊花當戶紫更多萱艸映階鋪衰顏屢喜依璚樹秀句時驚落蚌珠髙駕往來殊不惡莫因疏懶厭潛夫

壽姜節舉人父母

七十二峯如列戟太湖深護隠君廬家貧萊婦能逃祿身老龎公不著書生理剩栽巖畔橘旨甘時薦捨前魚靑春令子方騰踏雲路遙乘駟馬車

贈朱銘甫還松江

太學賢名眾不如九峯歸省老尙書才華獨擅三都賦門閥重髙駟馬車吳苑天寒收橘柚松江霜落薦鱸魚遙知彩服趨庭後讀盡家藏萬卷余

送陳子文赴廣西

八桂西瞻嶽牧尊使君持節下湘源星巖風洞山殊秀雪片霜華地不暄永日賦詩薇閣靜靑春行部繡旗翻從來逺地多名宦銅柱猶聞頌馬援

送陳京兆佑鄕還南海

疏傅懸車緣底事溫公避位本初心蛟龍逺適江湖性鸞鳯髙辭枳棘林多病逢人求大藥有懷浮海發孤吟移家勿向羅浮住使者來徵恐莫尋

西爽艸堂

艸堂寄在國門陽西嶺蟠回入戶蒼含云洞壑泉臺迥礙日松梧露徑長歲歲采蘋修爼豆重重栽竹護垣墻南州髙士今難作惟聴慈烏弔白楊

送王文光宰定海

曲江落羽人皆惜東海分封眾所榮喜見疲民投父母願因明主致升平花間艸長逢馴雉谷口春歸聴早鶯看取漢家循吏傳獨憐卓茂最知名

孟中丞命酒息園集諸文士賦一首

山人避俗野園開憲府邀歡載酒來浮杯豈讓山陰會授簡還徵鄴下才暫遣閒雲依紱冕更呼明月照池臺錦筵爛漫惟須飲畫燭闌珊未擬回

登淸涼寺後西塞山亭四首

霄漢秋髙煙霧開舊京西望一登臺皇居迥映鍾陵起海水遙吞鵲鎭來半嶺顚風頻落帽孤亭斜日更銜杯乾坤轉盻皆陳迹況復浮生白髮催

晚上髙亭對落暉萬山寒翠濕秋衣江流一道杯中瀉雲樹千門鳥外微古寺頻來僧盡老重陽欲近蟹爭肥霜楓惡作蕭條色故弄殘紅繞客飛

山閣難禁宋玉悲六朝遺恨滿殘碑靑山自擁蟠龍勢玉樹空傳落燕詞寒節授衣傷老大醉鄕隨鍾愧支離歌筵舞妓非前代文采風流又一時

劍化人亡有故城東來海气帶龍腥煙花樓閣三千界錦繡河山百二形老托神京堪自隱醉眠秋澗不知醒長江只在朱闌外莫遣哀歌動杳冥

梅開答孟中丞厭客之嘲

驄馬能過問野梅柴門何惜向陽開空勞野客巡檐笑實少髙人載酒來地僻誰懷元亮宅月明深負謫仙杯須知竹下三三徑本爲招邀二仲裁

和許隱君遊西湖

千峯萬壑斷飛埃百頃湖光演漾開大塊丹靑隨意得炎天冰雪傍舟來不禁楊桞牽衣袂況復荷花近酒杯曾是君王遊賞地采云猶護舊歌臺

拜嶽武穆廟

水白雲靑廟貌明墓門喬木盡南生天髙竟吼三人虎國破誰摧萬里城望斷白龍無死所歌殘黃鳥有餘情海波東去厓山逺精衛千年恨未平

文徵仲翰院約遊西湖不至次韻奉嘲

懷君不見動經年有約猶慳訪戴船艸閣自含懸榻愧蓮舟終少聴歌緣徒聞避俗稱髙士未必尋幽損大賢落日倚欄空佇立海山千點澹蒼煙

和許隱君畱別

丹山碧水古王城處處登臨滯客程幽壑風煙須縱酒暮年朋舊獨闗情勞生苦覺滄洲逺別路空餘白發明客裏送君秋又至臨岐休怪旅魂驚

天眞寺訪薛尙謙因懷伯安王尙書

江邊寺裏爲君來絕璧髙亭對酒杯萬里海波衝鳥落半天風雨挾龍回蒼松解引尋眞路宿艸空傷濟世才莫上書堂歌伐木寒泉嗚咽使人哀

湖寺觀雨

濕云吹墨濺湖波急雨翻盆落澗阿江郭眾山當面失寺門孤樹柰風何浮生白髮余髙興暇日淸尊且浩歌蓑笠醉歸還自笑晴天曾得幾回過

和劉光祿觀潮

江樓再上思前事十度流年指一彈滿目波濤還自至舊時賓客不同觀玉龍气湧澄江動雪練光揺大海寛欲挽靈槎上霄漢祇愁風露弄秋寒

遊三竺後暮泛西湖歸城呈汪按察

風度疎鐘出萬山天成樓閣掛巖間松林落日暉暉白石澗幽花細細斑修竹禪房堪載酒亂峯雲樹暫怡顏蘭舟蕩漾西湖水悵望嚴城暮始還

云居送蔡武庫赴南曹有懷故國

云寺迢遙來送客松關繚繞不逢僧堪憐把袂臨秋艸轉愧齋心對佛燈旅況鄕愁依去棹月華風影亂寒藤髙巖總是銷魂地天畔危欄莫盡憑

思歸和劉介夫中丞

寒月滿天鴻鴈飛中宵獨立明星稀棲遲東省愧官俸悵望西湖思釣磯采服家園三徑逺白頭天地一身微才迂歲晚竟何補早晚孤舧江上歸

息園存稿詩卷十三

●欽定四庫全書

息園存稿詩卷十四

﹝明﹞顧璘撰

○五言絕句

春日郊行三首

條風曵微雲山色差可美日出湖上行春光滿湖水

麥壠揺新葉梅塘泛落花前村天欲雨雲裏見人家

白石明春泉蒼林暗春霧馬蹄從東來失卻山間路

寄楊太康

明月生遙岑淸光轉華薄樓上憶君時秋風動羅幕

送客歸吳

艸際日華淡水邊云意閒翩翩五陵客騎馬入秋山

與陳魯南

浮雲淡秋水落日橫暮山與子有幽抱時在山水間

幽人

竹靜風己歸亭虛云自過幽人了無事坐玩閒芳墮

詠扇畫寄諸故人八首

詠松寄喬白巖光祿

靑松髙千尺知是何年栽獨有憇陰者時爲淸風來

詠山水寄易後齋進士

故鄕宛如昨近郭多池臺一別同心侶無因子往來

詠葵寄郭東厓侍禦

花色亦何貴畫葵愛葵心豈無桃李顏要非君所欽

詠芙蓉寄張南園太常

旖旎芙蓉花蕩漾木蘭檝相思隔湘水欲采不可得

詠菊寄潘團山侍禦

寂寞東籬下幽花裛露黃自緣寒節至不是愛秋霜

詠桂寄王陽明主事

明月皎如銀中有丹桂影懷人坐良宵衣裳露華冷

詠芍藥寄李崆峒郎中

春芳已揺落一枝開庭陰遲暮不自惜東風詎知心

詠菊寄何白坡中舎

寂寞三徑下亭亭帶晨霜行人愛嘉色君子懷淸香

夜泛

四冥波浩浩一葦向空渡月近星斗寒始識天上路

憶殤女

愛盡哀還積年踰恨未除空階殘日裏愁見舊羅襦

客裏維舟夜懷中拜月明邇來三五夕見月倍傷情

衡山雜畫二首

巖壑飛塵絕孤亭壓水雲偶來乘野興非是厭人羣

雨霽春湖闊扁舟坐不還放情親白鳥覓句贈靑山

葉澄雜畫四首

雪積千山素行歌履迹穿腰間有樵斧猛虎莫當前

釣竿靑裊裊孤影照云汀莫遣靑天上浮光動客心

古琴調古調今人誰愛聞獨往山中去因聲寄白雲

平湖瀉明鏡上有修竹林把酒對山月誰同秋夜心

和張水部雜詠八首

栁溪

春雨夜來急溪流朝已深栁絲揺淺緑垂影到波心

檜徑

蒼檜夾芳徑蔥蒨饒佳色霜天獨不凋然後知爾徳

看竹

水曹愛看竹一日分幾時峩冠不須著美酒聊自持

蕉雨

髙葉戰風雨歷亂不堪數詩思與翩翩坐深良獨苦

荷風

峩峩紅粉妝冉冉出淸滓風來忽倒垂照見新蓮子

水亭

淸溪坐來澄白鳥望中度酒熟無人開詩成有神助

江樓

野望面蒼茫海思坐超越云生鸛鶴林日射蛟龍穴

魚陂

朝銜新藻遊暮托淤菹息幸無涸轍憂不望監河澤

和見素林公雲莊雜詠八首

英英巖際云相將庇幽獨肓風自震蕩愼勿憾我屋

朝暮耕鮮云結子如黍密煮作山中飯還共山人食

孝思亭

苦心日宛轉九原竟寥寞服盡淚隨盡此道今人薄

髙風亦有隳明祀亦有匱千秋萬若心直與雲山對

見素洞

白玉開洞房藥田元气濕老龍雨四海向晚隨云入

臨滄亭

隔海望三山銀濤立靑璧神逰挾飛仙玩弄扶桑日

三影池

三峯峭而尊凝神入虛靚靑天動光彩滅盡浮雲影

隠屏

石屏在巖幽不習見冠蓋時有明月期散髮坐相待

贈嚴別駕

春到鶴林寺川鵑花最紅使君幽興劇獨步問東風

蕭侍禦麗川雜詩三首

曾行麗川路解道麗川景山停鸞鳳形水動魚龍影

星巖七曜麗風洞四時秋玉壺揺小艇日日醉中流

羣峯夾江流十里餘百折春來詩興多鑿徧千巖石

秋霽會王履吉朱振之諸君

良友四方至秋月此宵明鬥酒集虛館踟躕無限情

秋海棠

陰葉翠瑤濕薄英紅粉香絕憐秋苑下復爾見春光

蘭

幽蘭兩三花淸香暗中起日暮望美人盈盈隔湘水

畫竹

陰叢含雨气燥葉領風聲卽是圖邊見猶令客況淸

書畫上二首

平江浮夜色逺鴈帶秋聲渺渺孤帆去前山月正明

微風被芳渚菇蒲亂如髮爲問紅蓮花含香待誰發

題畫二首

吳山碧相續具區深不流孤舟行薄暮短髮照淸秋

野曠平巒小云寒古木垂自緣詩思苦非闗歸騎遲

雨山圖

雲滃雨翻盆千厓互吐吞歸人愁路窄切莫近黃昏

鳳仙花

碧玉靑樓女盈盈妝粉紅不應試醮甲翻令妬守宮

倦繡美人幛

罷繡非闗暝含愁詎爲春秪恐燕臺下花月解畱人

白蓮便面

玲瓏白玉斚置在翡翠盤淸池明月夜怪爾生秋寒

史知山納妾以翠瑉斚爲賀

碧玉雕螭斚鮮於翡翠毛美人春夜飲芳暈漬櫻桃

定公房小畫二首

斵來東海骨長惹老龍爭寫作如來供猶含風雨聲

洗盡塵埃色湘江暮雨餘誰將明月影畱照艸堂虛

對菊

野客愛寒芳經旬再舉觴名花不在色美酒獨宜香

○七言絕句

阻淺撥悶十首

船腹沈泥尾生坼風日更燥莫禁當鸕鶿鸂■﹝氵束鳥﹞喜川涸灘上銜魚來去狂

白晝風號夜不休那能寸水爲人畱千艘並注江湖想萬室兼懷云漢憂

上閘閉水絕涓滴下閘水生輒復開我舟公然閣平地碧波銀浪曷從來

七十二泉元自多水曹疏導力如何宋公不作陳老死沙滿涓涓黒馬河

尺水無柰眾相爭大官髙艑鼔先鳴估人漕卒且安坐勿謂爾曹舟重輕

萬方舟楫赴天門表頌椒宮慶至尊海若縱無波泛轍云師湏遣雨翻盆

三日不下一閘門幾時端可到淸源老夫白飯尙可飽漕卒赤拳誰可論

正月樓船發古杭三春■﹝弓且﹞棹汶河傍未愁緑酒追行樂卻恨班衣逺故鄕

吳苑出門春艸萋汶川行色栁依依故園薔薇絕堪賞候水阻風歸未歸

岸頭古栁緑絲輕傍石系舟非我情黃鸝不知客愁思時來底枝送春聲

苦熱絕句十首

齋中五月暑太甚縱到天南知不如豈是衡山移岱嶽東蒙分與祝融居

作書海上訊龍公耐可停舟烈日中天外洗塵須法水波心淸暑借離宮

家住江南古帝城江風長夏遶門生不知頭白緣何事兩月官舟觸夜行

迎風觀上天如水寒露臺前月似霜好待甘泉新賦就持歸此地獻君王

原塵勃勃艸全稀林木炎炎鳥不飛縱酒須逃十日飲乘風那掛一絺衣

赤云西擁火爲峯紅日東驅燭作龍聞道峨眉多積雪若爲飛去蔭長松

周武殷湯在眼中今王聖徳古人同禾枯卽灑桑林雨道暍仍噓栁下風

西照人家晝掩門船窓渾是暑風屯淸川沸作湯池熱涼樾蒸爲火樹繁

雲中夜滴金莖露天上冬藏玉井冰安得九重憐肺病一時傳賜解炎蒸

葵扇桃笙湘竹牀捲簾髙臥汗如漿何如赤鯉澄波冷不及玄蟬密樹涼

積雪樓上把酒四首

髙樓映雪雪生光云外神仙白玉堂枉殺相如新賦就定從何處謁梁王

雪滿空林萬木寒玉峯巉■﹝山爵﹞倚樓看銀瓶酒緑狐裘熱六六文窓夜不闗

樓上題詩滿硯冰城頭殘雪晃疏燈瑤臺月白靑雲冷下有寒潭漾列星

啾啾寒雀拂檐來榾柮鑪深欲作灰雪上紅纓髙大過王孫西去獵黃臺

公宇納涼四首

庭樹重重拂院西更無殘日透簾闈胡牀一片堪吟嘯卻付余陰眾鳥啼

散髮乘風怯病身出門途路觸黃塵每愁入夏妨髙興不似靑春解著人

跋涉山溪气欝敲日中生恐鬢毛焦南薫忽借閒庭爽羽扇冰漿總不消

不愁赤日遶檐來但取淸風灑面開塵事盡拋心似水使君何必愧無懷

偶題

云連樹色千嶂合雨挾泉聲一道飛盡有山林溪澗趣好將佳境暢天機

舟入天津

天際亂山橫暮靄水邊喬木起秋風扁舟欲過聊停棹明日京塵便不同

村居

山回水合樹成村不是桃源是鹿門但有扁舟能送酒莫言人世五侯尊

再過仲木捨對菊四首

舊摘黃花半已稀重來相對莫言歸甆罌緑酒深如海判取新霜點客衣

陶令舊無栽秫地杜陵新借浣花堂白衣緑酒今重至翠蓋金錢晚更芳

歲寒心事特相親莫怪畱連倒葛巾夜半苦吟寒燼落錦屏愁殺按歌人

露渚芙蓉次第殘風林桂樹不勝寒靑霜素月蕭條地獨有黃花耐晚寒

月夜飲九峯山人快園二首

露橘霜橊接葉存古藤修竹覆階繁誰家池館深秋後能遣髙歌盡玉尊

桂樹檀欒蔭小山夜深畱客不知還池頭月起光如鏡更爲殷勤照醉顏

麗江同蕭侍禦作二首

笑共江妃采采霞錦袍乘月坐浮槎桃花兩岸知何處中隠秦人數百家

聖主乘龍日好文髙賢簮豸起靑雲長才漸入麒麟畫雅興猶懸鹿豕羣

同黃參軍登巾子山二首

上客牽蘿到石門老僧分澗引瓠尊靑山萬點浮東海落日慿闌望不昏

一上髙亭野興幽坐慿松頂瞰江流海中樓閣三山霽天畔風煙六月秋

康穀道中見梅花

萬木蕭條積雪寒空齋愁坐歲華闌春風十日知多少己得梅花道上看

雞鳴寺訪錢元抑遇雨

觸熱尋君汗似漿坐依髙竹掛冠裳濃云忽送空林雨人與靑山相對涼

夜泛罨溪

銅棺山月二更生罨畫溪流百里平一夜棹歌歌不盡倚蓬斜坐到天明

自荊溪問道往錫山

荊溪一水逶迆去震澤羣峯歷亂來縱使路迷都莫問秋光隨地可銜杯

京城西湖漫賦

萬頃澄波浸太淸先皇開鑿擬昆明錦帆不羨揚州路櫓櫓誰誇下瀨兵

寄李獻吉二首

一醉洪都金屈巵再唫臺海赤霞辭梁王臺上靑春月共折桃花未有期

太史論文戰國同杜陵詩體次王風卽看今代詞林伯未覺前賢采筆雄

贈寄張童子合二首

羨爾伯兄來萬里錦嚢詩卷爛珠輝今看十歲能長賦何用從前吒陸機

麟子鳳雛難可見碧蹄丹喙定堪誇詞源莫倚翻三峽經笥還須富五車

贈夏惇夫守恵州二首

問於胡爲到海陬仙人共去住羅浮莫辭荔子開樽酒無柰梅花繞郡樓

欲采芙蓉贈使君滿江紅錦漲秋云相思莫道音書逺南海春來有鴈羣

髙吏部公次奏績自大江攜弟入荊州卻赴京師

猿聲霜夜憶三巴姜被淩寒路不賒直到荊州始分手將詩徐轉入京華

送徐來秀才

日彩浮金丹闕曉煙光凝翠碧山秋長安舊路天西北醉裏題詩送客逰

送楊進卿入吳二首

茒堂寄在石湖西麥壠桑田咫尺迷愛爾通家好傾倒放舟頻過越來溪

出門隨意得靑山雲樹秋髙滿目斑一醉一醒堪潦倒不須身掛利名間

贈吳煦

緑樹涼生十畆陰柴門永日少相尋紈衫不礙跏趺坐石硯聊隨散誕唫

汴中逢殷文儀將赴蒲州省乃兄刺史二首

異域逢君感亂離春殘何處見花枝江南縱有池臺在不似當年對酒時

河濵垂栁系行舟坐對靑春未解憂池艸萋萋千里夢逢人先自問蒲州

松泉

空林急雨暗蒼煙松下寒泉落澗泉滿耳塵埃湔洗盡道人中夜不知眠

美人幛子二首

晚多幽思不成妝徙倚閒臺玉漏長明月漸低天杳杳梅花枝上有新霜

霧縠微涼玉露淸銀河西畔水盈盈桂香蟾影秋無限一曲霓裳萬古情

春燕

緑樹花飛半作泥江南新燕已來齊雨聲不與幽人約暗送春光出小溪

海棠花

嘉州名花香觸人調朱弄粉淡含春沈香亭上微醺處可怪君王不忍嗔

梨花

一枝繁雪亞墻東千樹夭桃枉自紅腸斷不禁明月夜縞衣珠佩倚微風

同文徵仲贈許隠君

一別西湖今幾秋重揺蘭棹伴君逰碧山樓閣懸明鏡壓盡東南數十州

送葉戶部瑞監稅還南都二首

杭州北闗天下通大艎小艓往來同寛稅幸逢堯舜理無人不頌使君功

北峯南峯夾西湖煙景四時張畫圖暇日使君揺艇子新詩的的似明珠

承朱臣策張汝益顧世安自松江送菊至東省謝以短詩二首

離披五色散秋容三泖風流得坐逢好語繁霜知愛惜寒天畱爾伴靑松

後圃香雲拂曉臺吳船新送菊花來深秋客思渾無賴野興崢嶸特地開

題周臣畫二首

疊嶂寒松護碧霞一溪春水夾桃花山■﹝土幻﹞若見漁舟入莫問人間舊歲華

石壁煙霏夏淸淸水光人影靜分明綸巾羽扇者誰子來共沙頭賦濯纓

○六言

小畫二首

斜日雲橫薄暮空江木落髙秋云外稻梁自足人間矰繳何求

澤葦江楓共逺玄鳬白鷺爭飛借問漁舟安在欲來垂釣妄歸

息園存稿詩卷十四

●欽定四庫全書

息園存稿文卷一

﹝明﹞顧璘撰

○序

謝文肅公文集序

或問謝文肅公之文璘曰是醇气之積也夫文章盛衰闗諸气運而發乎其人非運弗聚非人弗行豈小物也哉昔周之盛也文武成康疊興謨訓雅頌之辭爾雅深厚意若有聖人之徒操觚其間何其若是善也幽厲以降辭命寖繁黍離板蕩之篇气索然矣非行人史官矯誣眩眾則覊臣棄士哀思悲鳴以紆其憤懣者也卽國家何賴乎是故觀文體之險易可以知气運之盛衰而人材由之矣惟我皇眀聖祖神宗體道惇化至憲孝二朝盛矣禮樂聲敎之澤醇龎湛濊蓋天地一大運會也時則有鴻儒宿學出乎其間吐發正義抒揚宏辭以潤色治理培植道脈何其符合歟如丘文莊公程篁墩公吳文定公李文正公及謝文肅公與今存者不述皆館閣之望儒林之宗也考慮徳藝其淺深厚薄何如哉蓋不俟百世乃可知也璘執此仰嘆有年矣比來守臺州文肅之孫必祚見其遺文若干捲蓋文正手選者其文明健閎博根柢經傳以剛維人倫爲宗以剖白事實爲用以抑揚邪正爲志以遺外聲利爲情詩與文同致合發情止義之則鍜煉馳騖莫爲有無蓋其所負者獨逺大矣嗚呼公居朝汲汲於爲忠而常恐愧乎其祿居家汲汲於爲義而常恐愧乎其生是以方進而輙退旣老而益勤克其極𨿽周召由是也豈不曰聖人之徒乎璘故曰醇气之積合世與人言之也僣偸之罪無所於逃所冀同好之知我爾曰桃溪淨稿仍舊名也刻在學宮

司空羅公外集序

讀羅司空傳夫然後知先皇作人之勤也用才之允也貽謀之深長悉也先臣之效官不於其躬也社稷不其有利哉初文皇帝開巾祕之館選二十八臣陶鑄其間非有所凖於成事也厥後鵬鶱嶽立駢迹而興以表見於當世如司空者非一士豈皆定於天乎抑亦砥蠣激昂有所感會云爾夫若司空我仁宗自翰苑遷之禦史宣宗自禦史擢拜司空亦惟其才是任其所疏闊於銓格逺矣非上有灼知下絕讒慝抑何能議於繩墨之外若此乎故司空居翰苑則文居臺諌則諤餉邊則敏而惠使外則節而禮易地異施應給不乏孰任匪職俛焉不怠於其淸濁散要之階無幾微望於其間亦豈非社稷之心乎夫帝王之代官惟其人人惟其功是以百僚師師九徳咸事殆於季世越乃成憲道用下衰皆公植黨之風競方命離次之法沮人臣之志始藐焉於其國家矣璘讀司空傳考其際會行事安得不爲之三嘆乎公之孫溧陽簿廷相刻公外集以貽於世其傳實存故僣述如此公名肅字汝敬以字行別號寅庵仕終工部侍郎其出處履歷具見斯集玆可得而略也

大司馬王公愼言序

天下之言夥矣神解爲上夫道緣率性奚有於解哉然物聚而類廣時易而變生位列而分別由是幽深轇轕不可究而原者非自外至皆道之實際也惟夫狃常襲故徒任口耳是以泛而不洽守而不化學焉弗通於微政焉弗周於用幾何不爲說鈴已乎爰有上知之士澄心以浚源窮經以植本辯物以通方體事以踐迹斯乃鏤精內注掞義旁通敍學則達乎聖奧謀政則貫乎王綱融而宗之不固前聞約而綂之不詭物則卓乎達神解之機而成一家之言矣嗚呼靈稟罕遇管窺易蒙旁求斯品厥亦艱哉頃者大司馬儀封王公枉余中林接論弗逆乃出所著愼言十五篇俾相﹝闕﹞訂閎深洞達超詣玄精上索幹樞下該物變人倫運世學綂政模參伍選析必要聖軌至其原五行則先水火辯性質則主緣生論學術則貴經練取施措則尙神識殆所謂神解之機不束曲教而成一家者已璘也質闇學荒何足以知之昔王充著論衡蔡邕得之閟不肯傳人亦異邕有得今其書具存特枝辭耳乃猶沾被若是使是編出人間其於來學發蒙脫梏不猶掲日月以燭冥塗孰不進於解乎公奚閟之未傳也願序以請

嚴太宰鈐山堂集序

顧璘氏曰余讀太宰介溪先生集獲見古文之在今也集旣出而復閟擬爲書報之其略曰文章之道與政同也其具質文而已矣質以立體文以澤用本末相維貴適其中然義有輕重故取舎擇焉質過則野文過則華與其華也寧野故治先尙忠禮貴反本孔子之從先進其義一也道喪俗敝然後色澤雕鏤之文興豈不艷哉本之則無卒歸浮僞而已矣夫浮僞者士之惡也顧引以爲業也何居又爲大者曰六經夫六經聖人之學不可以彊幾也有彊焉者浮僞之類耳君子不視常聞君子之教曰騷賦期楚文期漢詩期漢魏其爲近體也期盛唐此數則者文以質化言由性成古今同韙所謂適中豈非詞教之正宗文流之永式乎茍操筆者斷斷乎不可舎此他適矣今人士論文於宋齊梁陳之間率皆醜其不振徐取其業觀之則盡是物也猶曰第師其辭不師其體嗚呼辭旣然矣體又安所求哉是罔人而已矣粵自前元襲衰宋之纎弱世無文矣比其亂也賢者振於幽遁醇气醞發昌運乃開我髙祖皇帝綂一聖眞鏟雕濯采返之古朴於時上倡下和渾噩浤深建皇極之典則東浙諸公爲盛蔓延熙洽之朝過崇白賁闇闇然幾於無色矣宏治以還作者翩起挺望南北承學翕然向風宗爲領袖南楚則介溪先生稱特焉居翰苑三十年窮究淹貫揮翰成業刋陳批俗允蹈先格其文以厚人倫析事理爲典訓辭尙眀直意歸惇大儼然臨朝端笏之風其詩寄興淸逺結體溫厚意深妙解達乎天機視慶曆諸賢惟恐步驟之相及也總其大致所謂文質彬彬然後君子斯文運極隆之會矣或者乃曰日中則昃木膏則蠧文之所極滛溢乘之末學屢變吾安知其底止哉夫淸廟之音一倡三嘆邃矣代以濮上之繁節則聽者駭耳溫潤縝宻良玉之容也珷玞雕鎪其前則觀者瞪目何則凡情易流邪道善眩也如臨之以曠質之以和是非烏能罔邪故先生之集一出吾幸夫雅學之有規矩末流之有堤防矣乃聞間者將復閟而蔵之豈憚夫呶呶之難調乎夫絕浮存雅與撥亂世反之正文與政責均也先生未絕意斯人之溺乎毋多讓焉懼傳之不亟者方眾書艸具屬委璘詮校其集遂括略書語綴之未篇

開國功臣錄序﹝代作﹞

皇明之興髙皇帝以神靈睿聖不階尺土而綂一海宇再造華夏帝王之烈於是爲盛於時文武之士崛起淮泗翼奉輦轂運籌發蹤攻城野戰之士不可勝紀傳至於今蓋百三十餘年其顯融特盛盟帶礪而勒金石者人人習聞其或未封先逝或功髙罪大因以相掩者皆名隨身滅功與爵亡𨿽其子孫有不知其祖考之迹況他人乎是亦大可痛惜者也夫食糓思稷踐土思禹君子謂之知本今吾承平之人去鱗介卽冠裳離戰闘死傷之厄以遊文明雍熙之化庸非諸君之賜哉享其惠不顯其功凡知義者咸知恥之況乎有道而生於其鄕者哉定逺黃君良貴生於聖鄕今之所謂有道也及諸公遺澤之未斬慨然有作攟摭搜羅發微抉隠詢諸耆舊世族之家采諸殘碑斷碣之載參之往籍定爲一書自某至某凡得若干人爲錄若干捲履歷緒業一覽畢盡將以傳域中而慰地下可謂知本者矣昔炎漢之初蕭曺張韓之功固偉然大也非司馬氏述而傳之於武帝之世其後班固之史何所考焉夫紀事之籍近則詳而實逺則略而失眞愈逺愈失其蔽也罔然則黃君之作固他日之所稽也其可少乎哉或曰開國之功甚偉其事甚大國史所載弗論也已其所遺逸當世深山窮谷之中豈無良史之筆修而蔵之何待今乎嗚呼是不可得而知也卽有焉詳略得失之間所獲多矣使其無有則黃之作其可少乎哉

家事錄序

讀栗庵王先生家事錄其善於行禮者哉夫禮也者人情之本軌物之則也自天子達於庶人不可以斯湏去身者也去禮則亂生稽古三代致治以禮其制宜詳尊卑隆殺之差必有儀節然後能四達而不悖秦火以降所僅存者多王國卿大夫之制庶族賤品莫克舉之嗚呼庶人與天子同學先王之意豈遂野鹿斯人已哉其隆殺繁略之節顧今無可考者斯錄之所由作也存其本不泥其文舉其實不備其物孝弟禮讓之訓若舉物號以詔盲子諄諄焉惟恐弗聞也流俗異端之戒若作堤防止水之濫惴惴然惟恐弗固也故曰善於行禮者哉傳曰人域是域士君子也外是民也夫茍知愛其身者無亦士君子之勤而民是逺乎其曰家事錄者先生自謂云爾先生名瑭字良玉以廣信守致仕謹身篤行得禮之本者歟

會心編序

客有雜坐談古今文者其一曰邃古之道修於仲尼六經垂焉六經者禮義之綂紀文章之凖繩也以談道者探其精以摛辭者軌其度又奚取諸子之紛紛乎其一曰風隨世遷簡繁成變文由變生古今成體故才哲疊迹而承學有由然矣玆欲紀宴逰之迹而上擬冠昏之義不亦逺乎哉文章異體存乎世變莫可廢也新昌令洪都塗子者從而平之曰旨哉二客之言幾備已乎文章之難患之久矣不根六經無以成學不參諸子無以成體諸子者文之變也上世之事簡而大後世之事詳而纎故文體由之譬之衣服宮室適今之制眾矣何必彊同古原而令乖戾不諧也乎反其敝存其實由今之辭道古之道𨿽聖哲不易也或曰諸子太繁柰何塗子曰才有近似道有獨得觀古人之書茍有會於心焉則鏤精而內注神變而時發𨿽守一氏俗如矣何必多乎哉語曰鼴鼠飲河不過滿腹此之謂也抑諸子之文今體也若猶未免爲今人也安可廢乎二客遂去余適過新昌遊南明之山塗子因間以告余曰得之塗子遂以所讀韓栁氏以下文若干首請刻爲編以著學文者之例余因題曰會心編謂存其所會非選錄也並次第其語敍之塗子名相字夢卜以起家爲賢令蓋稽古之力也

闗西紀行詩序

弘治丙辰間朝廷上下無事文治蔚興二三名公方導率於上於時若今大宗伯白巖喬公宇少司徒二泉邵公寶前少宰柴墟儲公瓘中丞虎谷王公云鳯皆翺翔郎署爲士林之領袖砥礪乎節義刮磨乎文章學者師從焉璘方舉進士得從宴逰之末奉以周旋竊見諸公契誼篤厚切切以藝業相窺疑無猜嫌𨿽古道徳之世無以加也逮今上禦極以來羣盜並起向用武力學者恥言文事加以逆瑾中害善類好修之士凜凜以言爲諱然浮靡之習旣昌而忌疾詆害之意起人務自異不相輸衷矣抑其勢然邪癸酉夏璘赴湘南謁白巖公於南京示璘闗西紀行一編乃祭告華嶽日所與虎谷倡和諸詩計同行旬日耳大篇短章如向斯答凡若干首正者凖雅則奇者抉幽險君臣師友之義發乎胸臆而靡所不同前輩風誼宛然復見蓋不覺其羨慕之久而繼之以歔欷也嗚呼文章與時運相盛衰風俗之變自賢者始淳澆同異之間矯而復之顧不在吾徒也邪遂懷而刻之湘南俾後來之士得覽觀焉匪徒以其文也

東園雅集詩序

夫名勝者天地之靈標文章者江山之藻色遐阻不足以偉觀故方域宗乎神京微眇不足以大承故川藪主乎世冑徒大不足以振奇故妙用裁乎幽抱徒物不足以名世故事實托乎雅言蓋地隆則靈族尊則顯情幽則邁言淸則華具四盛者其惟東園乎東園者中山王孫錦衣將軍徐君申之所築也在南都東城隅去賜弟僅數百武許蓋別墅焉疊山疏池力奪天造崖壑廣逺囿在庭寧嘉樹叢生華構間起疏宻有象采朴適衷儷諸前古豈曰無間然曲陽引水而犯禮奇章品石以宣驕卽玩成愆於斯爲劣矣當夫芳時令日秩筵永燕則有王公大人縉紳先生與夫江海間遊之士宴集乎其中尊簋陳乎商周殽羞備諸山海交必以禮言而成章敍景則陶鑄極於崇深舒情則放誕齊於衝邈瑯函湘帙寶襲而錦呈藹乎道徳之膄郁乎煙霞之馥豈徒季倫金穀托潘陸爲絲簧晉卿西園藉蔡爲藻繢而已哉誦斯知之弗俟贅已噫嘻盛哉惟我皇明之有南都猶周丰鎬漢西京也龍山虎阜長江大湖之勝盤鬰滉漾控天下之上游可不謂百二乎維居守保釐則中山孫子恆執其柄飛龍羽翼長夾輔於二南盤石根砥實衛翊乎九鼎故江淮以南晏然永寧者伊誰之功也乃若瓜瓞之英進未膺推轂之寄退不爲山澤之臞抱明質以間居挺幽襟而特起又安寄其髙朗乎是以東園之築匪惟招名流廣文賦以潤飭於侯門抑亦引升平之渥澤招佳麗之奧區用輔相於皇邑云爾古人有言曰名園之興廢洛陽之盛衰也洛陽之盛衰天下之安危也亶其然乎園有亭榭並太宰白巖公前爲南司馬時所題園曰小蓬山夐哉仙乎遊諸霞外矣堂曰逺心迹近而神超其大隠之道乎亭有六曰迎暉曰摠春順天之時於山熙熙爾揚而暢也曰一鑑曰觀瀾察地之理於水淵淵爾陰而寂也曰萃淸資之竹者深矣曰玉芝丹室所以全其身乎歸云洞息也拄笏峯固也司馬公所教於徐君者如此

新安唐氏永懷冊序

璘聞顯姓茂族有貽必先豈惟基慶迓休延及支裔抑亦重綂正方得所似續云爾新安唐氏其茂且顯者乎何其多賢也初璘爲廣平令識今按察公於平鄕愷悌宜民遹駿有譽璘退然慚之幾不敢履乎其位繼又聞其季氏起進士爲名禦史繼又聞其羣從殿元公以多聞崛起至動鬼神多所見奇兆竟魁天下其它子姓彬彬繼起不絕固心駭之夫何唐氏得天之厚稟性之良萃玆一族也乎非有道焉不至是也今獲讀乃祖槐川翁墓表且表仇太君之節然後信璘之善觀人之世矣槐川翁孝而能思弟而能儉任而安直而義處隠約而能理人視其先世若教授公之道詣山長公之篤行紀善公之牧愛𨿽所遇罔齊亦謂不替其範矣仇太君之爲節也力貧躬苦撫孤安嫠卒保其家而興其子孫有下國貞臣托孤之烈守國之艱焉由是二道以內外範諸唐氏以家則子以國則臣譬之飲食習調劑也而奚多賢之駭故福祿顯融皇天所以應徳厚善亦若磁砥在側金乃就之有不能以釋焉者天人相與之符何其昭哉是故觀唐氏之先可以知人道矣詩曰貽厥孫謀以燕翼子其先有焉觀唐氏之後可以知天道矣易曰積善之家必有餘慶其後有焉觀察公思述祖徳彚其銘誄之詞附諸家乘璘故得而序之

司馬侍禦榮孝冊序

夫孝子之尊親也尊身爲大謹行厲官所由尊身之術也志意修道義立身處髙明之域徳標羣物之表君上曰職執友曰賢後生學人曰師遡所自生而致隆於父母豈非孝之盛哉夫士莫難於厲官仕宦而居鄕閭恆見格閡禦史爲尢甚謂法吏也法理尙刻近■﹝目匿﹞尙和取舎違則毀譽叢發吾鄕患之久矣惟賢者道以一情才以達政然後平直公確而兩順其常司馬魯瞻自擢進士卽授斯職其來居之也慮動愼交是非不盡於口喜怒不戴於色中心縣辧若衡稱物剖別剸裁順應而不畱入臨公庭其體也肅肅出遊裏門其气也雍雍凡受聽斷者莫不退悅而內服三年譽於國中而達於四方問其先君者則感而嘆曰何生徳人而早亡慶在來者問其母夫人者則祝曰是宜鼎食去年天子推孝覃恩贈其先君愛芝翁爲南京廣東道監察禦史封母夫人吳氏爲孺人告於墓壽於堂鄕人又莫不稱慶過其門忻忻如也魯瞻則告余曰吾父績文礪行求仕弗遂而爲醫大有惠利於人人吾母茹貧矢莭力教諸孤以無墜門祚皆天所篤是宜膺天子寵命慰諸存沒不肖惟沗於前徳是懼其何顯揚之有璘曰孝哉司馬君修其實不有其勞斯其盛哉夫國典人所同耳其或不宜於眾而誚以爲負適貽多慚今吾子處難而得眾際慶而致譽可謂尊親之善孝之成徳也已詩曰豈弟君子神所勞矣此之謂也魯瞻曰某不肖將謁諸大夫聲詩以昭先懿以侈君賜願惠斯言於首簡璘曰諾

楊秀夫挽詩序

方予舉進士試事戶曺時壺闗楊秀夫爲郎中英毅朗潤顏如卓玉不以予爲不肖遣子弟問經義締爲道義交旣而吏部奏君拜嘉興太守別去踰五年以會州太守入覲會予都下勞悴之餘顏始蒼然黧也又三年擢兩淮鹽運使道南都會予而鬢已華矣又三年君任浙江大參遂以訃聞嗚呼痛哉予多乖寡偶海內知心如君者不啻三數人耳十年之間甫三覿面壯老異態竟爲死別其視斯世豈不眞若鳥之寄棲來去倐忽無定哉君淵沈廣博通知國家大體甞從逰擊許將軍徵哈宻能言邊事述山川險塞夷虜種落指畫屯田戰守便宜方略如在掌上使人聽之奮起予心器君謂旦夕且致公輔其出爲郡守固有忌之者也及其經冒險阻勞瘁困劇乃能振舉廢亂益大其聲名其晉居大藩是又有知之者也忌者擠之名乃日逺知者揚之壽乃不延禍福反復之端烏能究之哉其所不朽又皆君所自致造化且不能與其內也況於人乎予於是益有感矣其孤江等以大夫士挽詞一卷贈予序幸其有以出予哀也遂序而歸之

夔夔先生挽詩序

夫人欲相逐於死生之際固未易言也時順逆不常事機或會與否或先爲之約而不逢或有其心而未之效舉未可以言遂也夔夔先生吾鄕篤行君子也中葆貞素外修文辭事親孝交友信自進士起家爲郎官有典法爲郡守有惠愛視予晚末固陋之質殆若騠駃之於駑駘奚啻相去十駕間哉顧睠睠下取不置予忍終負也自予爲吏部郎中先生以少子議昏弱息且曰吾兒慧吾老矣不及觀其成君幸教之予時惶懼謝不敏然意甚盛不敢不敬承正徳庚午歲予出守開封先生固無恙辛未夏或得先生書發緘乃易簀時所托曰某已矣不復相見喪塟丰儉惟君諭之以禮婿半子也君幸教之吾目瞑矣字已弱脫失常固端整不少茍嗚呼先生之視予豈不厚甚矣哉死生之言入於肺腑每一念之未甞不泣下也於時盜亂境內次且遣弔而先生已殯且蔵所謂丰儉以禮者不得贊一辭所幸諸長老先生及諸子弟殯蔵者一舉於禮而無遺憾在予則固負之矣惟所屬教少子者冀得以殫吾心今不幸又逺謫數千里外妻孥不能自將又安能挈人愛子狷狷然赴嶺徼之南乎此予所以痛心汗背而愧於地下者也昔季札重徐君一顧之諾棄千金之劍而不卹乃予以葭莩之親死生之托獨戀戀於冠佩之末而莫之遂亦獨何心哉時有可不可方俟其會吾婿朂之予日望之也濵行叔子璠以士大夫挽詩一帙屬予爲序予不暇陳君之心爰發予哀標諸首簡用明斯誼焉

九日逰栁山詩序

九日登髙古云辟不祥也後傳爲故事至詞人學士侈以賦詠益重其辰焉蓋九陽數也日月並得其數爲君子所利且序當三秋節爽气澄萬物告成尢於登覽爲宜古人之意或取諸此安在辟不祥乎正徳甲戌是日予與別駕朱君挈榼登栁山之巓乃招楊範二郡慱蔣文江三進士共追斯樂天日朗霽極望幽遐興合誼投無不沾醉乃各賦四用暢厥致云

翫月詩序

中秋翫月古也昔人云稽於天道則寒暑均取於月數則蟾兔圎不其然與然風雨弗時人事靡一所遇旣殊而感慨系之故良辰佳會古今以爲難得也維正徳乙亥之秋八月十七日至十九日夜天宇並齊明月有輝時家弟英玉與李君師文陳君魯南衛南王君欽佩咸在江南故鄕於王氏淨香亭爲翫月之會賓筵疊張雅興互發情景畢會契誼交傾斯亦文苑之勝事焉獨予流滯湘南不與斯會而諸君臨文興懷亦屢屢見諸辭矣嗚呼吾從諸君遊舊矣或浪迹山水之事或興言離合之感靡不神情內契惠然肯同然自牛山賦詠之外鮮克偕集矧夫盈缺常度歲僅十二鐘情畱賞萃於數夕者哉固有意適而歡歡而生感感極復悲者矣此陳詩之大致也越明年予遷天臺過家獲誦其詩追念是秋予客灌陽值雨亦有詩二章並錄於後覽斯捲者庶有會於同心

東湖亭納涼詩序

正徳辛巳六月六日實聖主繼統之二月也於時渙號自天黔庶躍舞屏姦進良再啟康乂何其暢哉郡務旬暇璘乃集嘉客尙書郎禮部陳君子直吏部余君仲栗刑部髙君汝白大行趙君宏道秦君從熙與諸僚俊納涼於東湖之浮碧亭水花幽恬林藪靚茂快雨淸風蕩滌煩暑脫巾行觴如涼秋序逮月出而後言歸也璘性好逰昔在南曺與陳魯南王欽佩諸君盛追山水之樂蓋自丁夘以來十五年無是舒舒者矣乃今復及見之甚幸哉吾生也夫今王陳各在一方璘幸逐諸公於此然陳秦以使事過家旋且別去余君等亦彚進伊邇矣若吾寮寀固東西南北之人非有定迹也自今固知多樂但不知此身復在何處同會者復得幾人相對耳盛衰聚散之變豈不重有感於中乎用是各賦詩以識玆會庶他口誦而懷之知哀樂所從興也詩以竹深畱客處荷淨納涼時十字爲韻客居前璘以下主也序諸後﹝自得荷字﹞

近郭乘風出幽亭引興過涼云停澗竹疏雨響池荷澤逺從天降時淸柰樂何頓忘三伏暑遙拜五弦歌

靜樂得言序

眞州黃子致爲臣而歸耕於江滸日取其居官時賢士大夫所貽靜樂之言或居而讀焉以玩其義或行而歌焉以驗其情旣樂靜之樂而又樂其言玆將梓而壽之以永其樂於無忘屬余題其首簡余惟人動斯勞勞斯戚靜斯逸逸斯樂樂之生於靜也審矣逸樂之極茍無善言以養其心則情欲撟起而或向於動所謂勞與戚者又從而代之矣安能保其終乎黃子先樂以靜繼樂以言吾知靜保於樂樂保於言黃子之樂終無窮矣於是乎書

春江遊燕詩序

嘉靖丙申春三月南泠蔣子自眞州渡江訪余兄弟於淸溪之曲諸賢聞者沓至並一時名徳或開筵以坐花或命駕以覽勝臨觴賦詩咸中金石非徒窮浹旬之歡蓋將紹千古之風矣蔣子將還餘爲集爲卷軸內之行囊以傳故事夫詩生於情情生於慕慕生於徳蔣子一稅駕間慕者之眾如此眞令徳之風也乎吾兄弟何幸而爲之友也後之觀者毋秖謂遊燕云耳

贈呂涇野先生序

涇野呂先生可不謂天下之士哉非以其科名也觀其言必由中行必由道其事君也恥不若舜禹其交友也惟恐不竭其情以善養人人有不歸於善愀然若擠之穽也居江南四方來學之士戶屨常滿璘聞其教曰孝弟以立徳志義以明操誠篤以積眞入聖以標凖嗚呼使其道大達於天下其去平康正直之化殆庶幾乎斯謂善爲人師也已今天下之師三曰文辭曰經義曰道學文辭者選辭煉文擬量作者掞國家之章采誠不可缺然其務華失實不底於大義使人蕩而忘本君子所懼也經義者抱六藝之遺尋繹衍說渉獵支膚不爲無助然破裂聖眞假筌蹄以干利祿一切不求之身徒美口耳而已道學者談性命之微別天人之分𨿽未必實有諸已然指示門戶分析幽眇庶幾究大道之實際及其敝也立異尙新不遵先聖之途軌槪執玄論瀆諸孱孺失區別之教悖善誘之法使人躐意髙逺廢下學而希上達視前二端取利差大其害亦隨以甚孔子孰先傳焉孰後倦焉又曰中人以下不可以語上也豈有所隠於小子乎等固若是也是道也可以自成不可以教人璘甞曰夫聖賢之言或以教學取諸切已論語所記是巳或以明道究厥始終中庸所述是已弟子者猶未知孝弟而遽語以天命之原篤恭之極得無長其僞妄也乎故一貫之教非曽子子貢不敢舉以告之懼罔夫三千之徒也璘爲是憂焉久矣是以聞涇野子之教及奉其心腹恆樂爲之執鞭也先生今奏符臺之最枉過言別曰吾且歸髙陵矣璘恐東南之士遂失所師故具是說進之先生果未履鈞軸邪庶幾一來以惠吾鄕小子尙亦有據依也

息園存稿卷一

●欽定四庫全書

息園存稿文卷二

﹝明﹞顧璘撰

○序

贈太子太保兵部尙書鳯山秦公歸無錫序

夫進退人臣之大莭也所謂大臣者其言行由乎道不由乎俗故其於進退也聽於已不聽於君由乎俗則因陋襲非以就功名言行或非其正聽於君則牽前掣後以全祿位進退或乖其宜古之君子徳義範乎人人聲光揚乎百世自伊傅周召以至韓範司馬諸公可數也豈不謂其一進一退光明潔白如靑天皎日之不可緇翳者哉自浮沈俗勝典刑寖微匪躬盛莭始若麟鳯之間見君子每爲之寤嘆矣殆今太子太保南京兵部尙書無錫秦公乃獨作起而振之公奮郎署陟藩臬其所籌邦計作人材必尙大體守道憲古先國後身言行所立一以公輔自待未甞狥俗俯仰而大業偉望實成於撫綏鄂漢之間於是聖天子居興邸簡在淵照深矣繼登大寶召置左右先命爲南京兵部尙書贊制機務保釐靖謐士民倚爲父母旋入爲司徒邦國賴之議或弗恊歸而家居者數歲復召起爲大司空未幾主上卹其憂勤再行畱務公至之日上下忭舞如被時雨謂疾痛有所號也公又以年至請謝詞動上眷溫詔優許養以夫廩遂其晚節然則公之進退可不謂聽於已不聽於君耶視古諸君子無少愧讓矣惟我南都之人有位噓嘆無位悲愁莫不謂聖主徒卹老臣而遺我臣庶公徒尙完徳而靳其後恵也郊市閧閧踰旬未巳璘童子時嘗見三原王公去畱都人情有此數載後起司銓衡竟爲一代之名佐公後來名位過王公與否有天命在何敢爲公慶而獨人情所歸如此深幸老成徳愛之再見也故不以悲而以喜相賀焉公行之日野人不能隨餞送之塵六軍都綂都指揮李光榮指揮周平以下合若干人追戀徳惠設祖帳都門外而來徵璘言爲頌遂書此其上

贈少司馬莪峯潘公入京序

夫世家之興以貴乎抑以賢乎是故將相鼎貴履衡握樞簪纓珪組蟬聫累葉貴之謂也道以飭躬業以輔世詩書禮義前後相承賢之謂也以貴則魏晉門閥眾矣而陳荀王謝之族珠淵玉穴覩者艷羨不以多賢爲之地乎究觀漢唐之世闗西之楊以震顯河東之裴以度重是則賢者有闗於世系又在賢不在眾矣今天下宦族之盛不過數姓其一爲婺源潘氏潘氏譜牒璘未獲見聞自唐以來稱貴矣乃再盛於明代今則有司冦司馬司空三公及嶽牧郎曺諸君子一時並顯世謂之難得然其徳學行業溫醇惇大莫不冠冕士林豈不尢難得乎璘無似間得承侍其間一望顏色惟司馬莪峯公在南都獨宻時薫炙焉以蠲鄙吝今乃去此而遷之京璘又烏得不增眷戀耶夫惟莪峯公大賢也是以任事而績效著執憲而風采揚居畱臺佐本兵則屹然爲周南之偉望明天子召諸左右誠爲社稷計自今出將入相舉天下安危而系之身偕昆弟子姓並樹功名益大其家以與古陳荀王謝相甲乙其於人才世運顧不增九鼎之重哉此天下之所共願非璘所得顧其私也公之行都指揮張侯輔以下將士合若干員咸願頌祝造余郊居請言上之此又見公得人之深如此遂不讓而爲之序

送順渠先生謝病歸武城序

夫儒者之學修身愼行以安國家平天下爲已務視聖人之道有一焉不行於時天下之人有匹夫匹婦不得其所其心戚然曰惟我罪故古之人幼則務學長則貴仕誠志於安人也傳曰三月無君則弔豈謂其急也乎哉孔子孟軻大儒也行不稅駕居不暖席以歷試諸侯之邦果樂冠服慕鐘庾然乎閔王澤之不覃於時也君子之仕其急若此然有不可仕者二﹝闕﹞乎人之本朝而道不行則虛位身病焉莫修其職則虛祿焉有君子負其祿位者哉故居常則進有故則退一龍一蛇不失其身斯謂之儒者矣武城王順渠先生學孔子孟軻之道而志於天下筮仕正徳間以主上好武弗克致用乃請爲教職未幾召爲天官郎以病謝去家食十有餘年當主上厲治復召爲郎擢置宮僚道駸駸乎行矣乃又以病謝去旋卽召爲南京國子祭酒感激知眷慨然以儒道教四方之士雨被風動罔不振發然用志過勤火自內作或曠日弗克視事曰士可以縻祿乎哉遂具疏乞骸主上溫然眷欵暫許歸養於是六館之士怏怏失其依歸其受講授者數輩來問於東橋子曰道在身不在政教在率不在言順渠之病何病於政乎諸生薫徳而化望景而從𨿽閉閣而臥教猶是也何以去爲乎其去也或有所托將立言成書衍孔孟之道以遺百世乎非取一時一官也東橋子曰否否程日而受廩者官憲也計功而略迹者私議也居官而私議不幾於自恕乎順渠子病而廢日必不安於中不安必去吾子何求之深若著述則仲尼六經道之元气不可無也𨿽孟軻氏殆亦六翮之一羽乎至餘子腹背之毛固不足有無矣順渠子志於大豈以腐後世口耳爲哉吾知歸而靜則必體平平則聖天子必召之出出且握天下之樞衡矣復聖人之道定四海之民此其事也吾請與子靜觀焉毋多談

送太常牛公歸南陽序

西唐牛公之爲南奉常也齊明而間處肅恭而臨事懋修之績不溢乎儀章靖共之勤不盈乎晷刻屬四方多眚上下交修公曰餘位髙功寡不當然耶乃上疏請解印綬以贖過愆天子賜允歸第東橋子聞而嘆曰諒哉牛公何執義之固而責已之工乎夫君子之仕也效智竭忠以期無忝其職大小廣約惟其所授安焉所謂義也力優地局系乎職也志勤事悖懸於命也君子義之與度而奚二者之患公之歸也何居也昔公居吏部別才如鑑試功如衡視人材之在四方猶指之掌論者謂其有生生民利國家之功宜秉鈞軸以惠天下直少需耳顧乃爲太僕爲太常弗逞所畜則恆下帷絕編博極羣籍益自廣拓遇諸縉紳大夫論當世之務援古究始敷治推亂俾鑿鑿可見諸行事此璘所洽聞天下所共望者也今也遽聽其歸豈聖天子謂尊官大吏與天爲近或有譴怒姑使避位遜祿以■﹝衤襄﹞之乎行且有意乎其後矣不然公未宜有此行也中丞孟公聞璘言大解於心遂書之供帳爲祖道贈

送太常少卿黃公歸南海序

國家因事建制操諸一切之格有當弗當是謂官政臧否是非自一人達之天下不謀而斷不約而同是謂公議二者恆交勝於天下之間官政所與公議則奪之君子弗榮也官政所奪公議則與之君子弗辱也眾寡廣狹之情道所由出焉爾屬者災變薦告公卿大臣率引咎還政天子允賜則歸不允乃復就位太常少卿南海黃公與有賜歸之命邸傳至縉紳大夫吒曰以天子神聖乃舎黃君豈違逺弗徹耶閭閻小民視其裝出都門則曰是公亦去邪凡隸奉常之役者又相泣曰豈細民不造天靳君子之澤邪嗚呼公何以得此聲於人人間哉璘甞聞諸給舎汪君曰子任朝廷直臣朋遊益友也曩者西戎之事犯眾持論豈不偉丈夫哉太史林君曰黃君前後在諌垣十有四年凡權近祁請必據法參格或已行則抗疏請止必止乃已用是爲左右所銜三擬崇要皆報罷鯁直益厲太史倫君曰毅庵樂易誠直論事必先大體鋤姦剔蠧不避險﹝闕﹞君子斯勸小人斯畏可以爲大臣矣由數君子之論以揆今日人人之言則公議所與可謂同矣書曰天視自我民視天聽自我民聽若公謂宜於天乎不宜於天乎天子固神聖公且必歸恐不得髙臥於羅浮之間也

送應天尹聞公遷順天序

惟玆嘉靖二載江淮之間大侵南都物價踴貴四民困蹙疫癘大作道殣相藉眾心搖搖云昔未有部使者謂天下根本不宜弗固飛章告匱乞廣綏安之方於是冢宰請於天子乃命甬東聞公自南通政擢爲南京尹是舉也天子厚本而篤惠冢宰簡任而進賢賢人力勞以宏道孰曰非治兆乎公來入大府愀愀然如不勝皇皇然如有所失公饗不禦私交不親發蔵省賦緩徵弛役剗苛繁剔姦蠧任能布才各效其慮三月而市肆和民乃底安於是黃髮之老相與扶攜而歌於路曰庶幾復見先朝之樂乎在朝夕矣今年八月之朔忽傳言公移尹順天吏民駭顧如去慈母失南都猶古丰鎬也在昔二南分治厥體﹝闕﹞均匪若五服之列而有所軒輊今天子豈謂南都逺可薄而必置公輦轂之間乎抑今二京等耳曷取數數於大賢之躬也哉或者陟明之次勢有相因然乎如我公懿徳俾居天子左右以綏四方則吾人之沭浴膏澤又奚啻今日若也彼私其恵利以貽安一隅者斯婦人孺子之慕其何圖於邦家之有璘辱於君子者厚固於其去也不敢以私獻戒塗之辰臺南王公旣來代過予而問所以贈公遂僣陳此

贈右方伯劉公赴河南序

聖天子入踐寶祚釐正庶政旣罷去公卿大夫不任職者乃選方嶽長吏入參左右又重遷其貳以備秩序於是眞定劉公自淅江右參政擢拜河南右布政使嚱吁稱哉蓋至是公旣仕二十三年更天下之故眾矣夫皇天生才與眾殊等也其所培植成就之意務厚且勤豈繄有物以寵惠之無亦俾更天下之故練而廣之以充其具也譬之金玉將俾之幹莫爲瑚璉必先鍜煉琢磨而後神明之器完齊莊之用達矣古者傳說管夷吾覇王之佐也孟子歆其賢聖而謂得於胥靡士師之窮豈惟二子哉𨿽文王周公亦莫不有然者考其渉歷可知矣皆天意也今之稱公者咸曰天下之巨才也明毅簡肅臨事如破固天生之而亦孰非天所成之觀其居庠序之日久則修之逺矣旣仕爲禦史當逆﹝闕﹞之際竭心固莭樹其義聲遂拜太原大守太原三晉之會都也供億浩繁無爽應濟遂拜淅江右參當東南錢賦之半比年之事急矣條畫適宜上不憂乏下不告困玆三仕者皆仕之難其時又有大難爲者陳才以充具積勞以就功公皆易爲之詎不可以觀天意乎夫大臣輔弼天子任天下之政貴無失也無失在練公自此升矣璘敢不爲天下賀且述皇天生才之意以告諸稱公者焉驪軒在塗大方伯張公以下設祖奉別遂用璘言爲之贈

贈方伯潘公致政歸衛水序

大哉君子之行乎觀於進退之際可見矣夫進退亦大矣號曰富貴貧賤斯亦生人憂樂之分也夫人得無甘苦其間情也有義焉君子奚情之殉記曰三揖而進一辭而退言有難易也蓋進主行義所以正始退主樂志所以保終難其所甘而後無邪枉之行易其所苦而後有狷介之莭是以君子於進也寧後時而不爲捷於退也寧悻悻而不爲濡大道所貴非所語於眾人也叔世士大夫不有附權躐資以干融峻貿貿然夜行而不止者乎斯君子棄之矣孔子孟子大聖賢也驅馳四方於數十君而未遽委﹝闕﹞至色禮稍忤則納履去之惟恐弗速豈不誠善進退者哉若衛濵潘公亦猶行孔孟之道而不失其方者也公自舉進士入諌垣凡十餘年而後爲都給事中人謂公卿可立致乃以不附逆瑾出爲漢中太守瑾誅始擢爲參政無左右華要之交竟淹兩考始晉爲右布政使又踰年公竊笑曰知我者寡遂上疏乞骸以歸視古致仕之期猶八年未逮吁亦偉哉夫士惟無忘於富貴故惉懘進退而悖道從欲猶之負販云爾考公平生凡進必靖恭遜愼若持盈履危擇地而蹈之且猶蹊徑是戒故若彼其難也今其退也朝請命夕治若舉敝器委腐壤揚揚弗之顧也豈非善處進退眞君子之行耳詩曰庶幾夙夜以永終譽公其有終矣同官諸公仰歆髙義而莫之克從屬璘昭序大致揚諸祖次以贈

贈嚴州太守盛君斯顯序

夫太守吏民之表邦國之幹也任之農桑生養之政使利民生任之徵繇庸調之政使制國用任之學校選舉之政使育人才任之法比鞠讞之政使弼王化所以佐天子安兆民守特爲重使士大夫得方數百里之地指揮五六縣尹俾斯民飽徳含醇以遊三代之盛顧非所大願乎乃今有弗然者俗累之也體貎仰於上毀譽怵於下舉肘見掣動唇觸諱長才宏議無所於試豈國家設置之意端使然哉固有執其咎者間有特起之士信於道弗惑於俗修於已弗求於人煒煒乎策功而樹名斯乃豪傑之士百一之儔也今年大覲黜陟兵部武選郎中盛君斯顯得守嚴州人皆曰盛君不足於藩臬而乃守郡乎璘曰噫不然也今天下之政禦史總攬於上守令分理於下藩臬殆枝指贅疣類也守不猶愈乎若斯顯抑何患於守也斯顯初在吏部凡文吏淸濁臧否考察必以實及其遷兵部凡將吏淸濁臧否考選必以實乖合毀譽一切不置於心殆所謂信道修已豪傑之舉動焉者也執此以往上知有國下知有民外知有職內知有道凡守所得爲者畢力以舉之而何有於俗累哉矧嚴在兩淅稱易治譬之舉鏌鋣割凝脂無煩餘力矣其伯﹝闕﹞大摠紀值庵公直道從政當海內之重望過家取斯言質之必有告也余杇人何足以圖之

贈鄭子惟東守徳安序

三山鄭子將守徳安過東橋子曰淮不佞甞爲司徒郎惡夫惰也而好舉廢或失則煩惡夫隠也而好直言或失則激亦旣有懲矣今且從外吏之後將亦不利於斯道乎東橋子曰惡是何言也事茍不廢安常爲功何尙乎首議人茍無過與善爲徳何取乎過論君子之取舎揆諸道而已矣夫何容心之有是知其廢而不舉者是見大廈之顚一木也知人之過而言不直者是見沴厲滋之以參苓也陷人於敗亡謂之不忠況以從政乎哉太守百度之綱舉之猶懼其廢況憚煩而安惰乎承上臨下言不直則養蠧於政且流之民也況畏激而彊隠乎子行矣率子之故與道爲徒𨿽三公猶是也至於毀譽利鈍人作之天成之吾又何與焉

贈方君赴山西憲臺序

璘不佞竊伏畎畝不復與聞國家之政久矣時士大夫枉存道當今魁梧賢哲之行事未甞不歆羨焉意謂仕者之有人然後吾黨居者之獲安也前年客有惠鐸訓敷言檢之乃閩健庵方君令徳淸時所著以教民者布利以厚生惇本以崇化其古之遺愛乎今年又獲誦方君爲禦史所著屯田事宜原制申令廣惠飭禁蓋慮無不周施無不宜矣乃喟然向隅嘆曰政惟罔圖廢厥先患惟罔除敝厥後使司政者皆若而人布列中外王政不足舉也邇者大同悍卒戕主帥負城通虜震撼邊圉眾惴惴恐方君毅然上討正方略數事當道韙之無何擢拜山西按察僉事整飭兵備用才也夫天下事常患不得其才才常患不得其用以長才濟難君其快於所遇哉是故植患有本成功有機惟賢哲遏亂於未萌扶顚於旣墜此豈可與俗士言乎如諸逆卒本赤子也至於反刃內向胥爛鼎鑊豈其本心哉要之必有廹蹙其間而莫能爲地者今掃蕩削平皆將帥力耳以宗社靈長之慶夫何足慮獨念夫平定以還安其反側疏其壅墊作其親義繁其生息開其康樂貽以子孫之澤永保疆場其有病乎此者在上必紏之在下必黜之顧豈非按察事乎此健庵所饒爲者璘何容喙耳𨿽老且朽敬當傾耳聽於下風畱守左衛指揮許侯信等謁贈言於璘輙書以復

贈劉叔正守永平序

自文士鄙郡縣不官於是守令無髙賢矣守令無髙賢則治教無善政斯民安得蒙其澤乎此士人自便者之爲非國家用才安民之義也立功立言大小有差歐陽子亦曰文章止於潤身政事可以及物嗚呼上天生才豈欲其自潤已哉旣曰負天且自負也守令責兼君師正患其難稱而可鄙也乎哉惟有道者乃異乎此東阿劉子叔正負文譽於海內先爲禦史遷尙書郎並有駿聲今乃擢永平太守時人皆曰非所宜處劉子奉檄惕然憂所以爲治教者皇皇如不及以璘甞歷郡縣欵門問政至再三不厭夫劉子今之文士又髙賢也永平借以爲守乃不鄙其官而獨憂其難不見已之有餘而勤問於不足𨿽治天下沛然矣尙何患於一郡乎璘喜自便之風變始於今而髙賢及物之政國家賴焉者廣於是乎贈

補賀方矯亭先生擢淅江布政司參議序

矯亭先生初拜淅江布政司參議兩淅大夫士仕南都者爲徵賀言於人人則皆辭曰方君雅望翹然縉紳之特也僅僅斯擢猶然以爲華乎蓋無辭以名賀者踰年東橋子歸職方石窓子又以及焉且語之故東橋子曰過矣夫士志道宦志業奚有於名位哉余請賀之今夫天子之吏多地矣內曰近外曰逺執權曰要弗任曰散藝文曰淸簿書曰冗莫非士所居也惟其所受敬修其共是之謂業而道存焉夫茍樂其華而厭其弗若將誰與任大雅云予曰有疏附予曰有先後予曰有奔走予曰有禦侮言文王之世百職修而王道成也夫何間然之有若夫論徳而官程才而任斯太宰代工之責君子弗與焉奚爲無辭於矯亭也夫淅東南之大藩據天下之衝財賦最巨參司者上貳方伯爲諸侯之表任固重矣哉正已以率吏宏化以導民廣惠以裕財展才以集事君子之學其幾矣而謂非上焉者無抑習常眩俗之論與矯亭淵而廣易而厲多聞而善蔵蓋文王之士也其有所授將道謀之不遑於名位乎何有餘請終賀之居無何石窓子訊曰矯亭遷矣銓司果不足於前擢攺拜山西按察副使視學政殆用其文焉東橋子筦然曰銓司其明哉抑其公哉於矯亭乎何有請並以賀

贈司空方君擢兩淅鹽運同知序

浮梁方君汝賢以都水郎中擢拜兩淅鹽運同知眾嗛嗛弗平陳君國華曰切玉之劍不以剖石千里之驥不以服車物有所宜器有所長此理之恆也方君之才巨矣早以文學登上第揚歷中外司民而民懷任事而事治理棼割腠何措匪宜縱不得陟臺省卽藩臬何少乎顧得一鹺司使局焉弗逞命所會若是乎敖君子發曰否不然也仕無中外才傑則尊職無華闇績懋則顯故銓人者惟才是掄而弗於其人地也今國家之利仰於鹺而鹺司在天下者五淮最巨淅次之豪奪姦蠧者下之患也賄僨庸弛者上之憂也惟是銓司擢方君將國家是務厚而豈遑方君顧乎矧陟明超雋必先諸難試難以發其才越資以表其異庸詎知非大用之階也夫璘聞而告曰事有憾不足以咎天者怨也恃有餘以徵人者幸也怨則昧義幸則僥功斯二者非所以望諸朋友也夫君子之仕也非崇卑之患而弗盡其分之難盡其分則盡其道矣其遇也𨿽伊尹阿衡吾與與爾其不遇𨿽孔子乘田吾由由爾矧方君所居亦宦格宜然者乎肅官箴裕國用軫民隠率是而往吾不知其它也二君曰然願書爲方伯贈

送夏惇夫守惠序

惇夫旣拜恵州之命枉吾廬問之曰某不恵憂富貴而樂貧賤甞逃諸山澤矣辱天子以郎召懼沗嘉會次且以來從事固且奉成例參末議悠悠然居之矣今乃領民社之寄崇哉艱乎吾恐不閒吏事而將有罪積也子甞三爲郡豈亦有以開我乎璘曰道有所重言有所偏一乖一宜難以兩諭今吾子所謂難皆易易者也吾所謂難而人不可及者惟子之心乎衝乎逺泊乎無欲蓋驀乎其上矣今之吏辯者競異察者摘微猛者重威健者務作競異則乖乖斯離摘微則刻刻斯急重威則殘殘斯怨務作則勞勞斯竭四者皆政之惡民之禍也其端生於不能無欲以故幹諸功名之階出入機械之塗而薦進於惡其究至於喪徳而隕位殆甚矣子甞憂而逃焉固去之逺矣率所舉武其何荊棘之見柅乎故曰正其本萬事理此之謂也若夫郡政則案牘問故期會督吏庶事課屬庶政責令舉綱視成簡能汰惡𨿽端居堂序之間而治已四達矣子又何問爲惇夫曰政在是乎吾將力之矣抑安恃夫成心

贈戴辰州序

南京戶部郎中戴君遜之出守辰州姑蘇顧璘往而告曰君知夫天下之患之所由乎夫患生於激激生於敝敝生於循甚哉循之害甚於水火亡弗覺矣夫剛柔之體國家代行焉循柔者廢廢激乃剛循剛者殘殘激乃柔剛柔道也循而究之乃召禍亂故善變者不循亢則調之抑則舉之順成而不敝和平而不激謂之曰盛治古之人若蕭何曺參懲秦酷烈解弛禁斯豪傑之獨智也豈與俗士云乎哉我孝宗皇帝禦極仁恩優渥哺民於懷痛恨任事之臣養蠧積污罔稱徳意逮今上赫然勵精本意振廢而已而郡縣之吏遂至滛刑暴斂乖傷民情此皆循之過明者所共見也猶之爇火於庭擁薪灌膏又從而風之幾何不焚棟也哉今荊襄冦盜克斥主上以辰州授君所望於蕃翰幹城者甚重君彊健髙明執天下之事猶權衡物不爽其則所謂豪傑者也夫豪傑者士民之表恆離俗以致功名今往矣辰州之治果循而成之乎抑變而調之乎弛張盈縮蓋取諸胸臆有餘也璘不肖何足以知之翌日見南都諸君子贈詩一卷言率同也乃僣書前言爲之序

送朱延平循良屬望詩序

夫長民莫先於道徳道徳衰而後有教誨教誨衰而後有法制法制衰而後有刑罰刑罰者末也道徳三變而後至是也太上安民其次治民最下刑民刑民者極矣古之長民者有亷潔有彊幹有愼有寛有循良有污黷有酷善惡之成名不可以指數也太史公作史記立循吏酷吏二傳而已其它行不詳見焉是誠何說哉循者道徳之歸也酷者刑罰之害也二者善惡之凖而取舎之趨也是故長民者有天之道焉有父母之道焉天道則生父母則養生之養之取道徳舎刑罰斯已矣不可以多求也多求則惑惑則敗班範作兩漢書紀郡縣之吏於二傳之外亦無所加誠知其極無所復之也故曰天生蒸民有物必有則循良者長吏之則也道貴於當何必髙逺哉故曰至圓不能加規至方不能加矩此之謂也淮南朱君升之拜延平太守治裝上道璘與文學陳魯南考功王欽佩徵詩贈之亦惟取兩漢循良爲望誠貴其當也或曰少焉夫升之自弱冠以來卽負海內重望要其終豈止以一吏自效然居位謀政君子之道也過行則亂過思則狂過望則諛不及則廢吾■﹝黨阝﹞與升之交離形體出肺肝久矣知升之之不爲亂且狂審矣抑又安能舎君子之道﹝闕﹞爲諛言也乎人𨿽百疑之固不可易也因序其意以置諸首簡

贈安慶太守陸君鈳入覲序

徐君公敍備皖城頃白事大都督府過予論戍江險要之利余曰止止毋多談兵上人和由今之制非子所得專也徐君曰先生不聞郡守陸君之治民乎聚其所欲去其所惡刑法惟恐殘其膚徵斂惟恐移其食一年民有私蔵官有庫實二年而百姓歌之老穉巷舞婦女庭嬉風行化孚聞者易慮士勸於學吏勸於亷過則內悔不煩督罰先生所謂人和得無近之乎璘聞而嘆曰有是哉奚惟卽戎抑可以贊皇化矣夫民之弗輯久矣不肖者爲殘爲廢惟病之滋其賢者乃飾吏牘以獵虛聲亦猶爲之病也其何兾於安堵乎仁哉陸君心無遺力政無遺恵黙然誕敷不顯其光古所謂循吏斯其然歟璘甞聞陸君先爲駕部郎中憫南都供禦官艦師卒匱憊奏立朋役之法莭其才力蓋國家百餘年來眾人知憂而莫知爲計者也嗚呼達哉其通變以宜民者乎仁且達𨿽微子之言吾固知皖之不足理也子其有賴乎徐君旣別去越數月陸君乃將入覲徐君復走書詞林俾歌其政聞之當路幸其不以崇階奪賢守也謂璘頗詳退以爲序

贈張將軍守浦口序

天下之大勢二太行界東西之疆大江限南北之塹經野者立圉用武者競利古今同然莫可易也南都國家之舊京九廟百官同制並建蓋控制六合之雄略而形勝倚大江爲重在畿內設四守備曰浦口儀眞安慶金山所以布爪牙固幹城以共成四塞之險者也疇昔之迹黠盜覆於金山逆藩敗於安慶金鼓之聲不得驚鐘虡者豈非列鎭爲之彊幹乎前守安慶有楊侯進之者今登督府守浦口有佴侯元素者今遷閩閫皆南都虎臣之俊也今府君左衛指揮張侯廷佐又拜浦口之命實代佴而升嗚呼何江左之多賢哉抑自吳晉之代鷹揚虎闘英雄特起眾矣如瑜焚赤壁玄拒淮淝固不可以猛力視也余聞張侯領京營六軍教訓簡練具有古法沈機捷辯響應靡窮本楊佴之伍也玆行也增大江之气揚吾國之風藩翰皇京垂休竹帛又豈於瑜玄多讓乎哉其友倪生國英軰徵言散人搦管長揮用發羣意

送佴元素赴閩閫序

世言文武二道豈其然乎由藝則二由道則一君子不謂藝也夫細思者短力猛鷙者違方標其所勝名以類分若手足之不相能冰炭之不相入𨿽智者謂其二矣然聖人之道體無不該用無不利故君子學以聚之心以蘊之身以踐之業以成之以而經緯焉曰文以而蹈厲焉曰武會其所值措其所宜其何專藝之有伊呂修於耕漁之間而建弔伐之功豈甞試於桴鼓之側乎是以君子學道以爲宗應世以爲務非剪剪焉偏長小成以競諸功名之階而已國家設武舉一科羅將相之才然必舉於文儒試以謀議自宏治興行以來往往豪傑由是出矣吾鄕佴君元素其一也元素沈毅莊直勇奮智蔵能讀諸經史及司馬兵法早遊學宮應文舉不第往就武舉一飛衝天非所謂傑出者乎由能學道應世故翺翔雲路隨所去就而易易若是也初試事甘肅習西北邊略气量拓邁繼還南都摠水軍守浦鎭聲聞日流乃今拜入閩都閫之命余聞元素始祖某公布衣仗劍從髙祖奮起爲都督府同知固亦聞伊呂之風而興起焉者傳曰公侯之子孫必復其始噫嘻元素宣皇威於南徼紹休烈於前聞將不在玆行也乎錦衣袁君世傑篤君姻好屬餘贈言請舉文武同異之說爲二君承教焉

息園存稿文卷二

●欽定四庫全書

息園存稿文卷三

﹝明﹞顧璘撰

○序

贈李元任序

夫士欲相謂知心豈不難矣哉璘觀古今人才智相傾權勢相軋構讒飛謗立興矛戟若此者是豺狼也斯亦眾矣下是嘻嘻愉愉見善不嘉見過不規悠悠然若坐市門視路人之往來若此者是牙儈也滔滔然皆是也有近焉者揚其善掩其惡愼其禮節卹其患難斯可以爲友矣未盡知心之道也夫所謂知心者淵然而合泊然而親知其志不俟其言知其才不俟其功旅犯而不怒積毀而不惑斯盡之矣嗚呼其難矣哉若李君元任於璘有是矣元任於璘生同裏業同術元任先舉於鄕璘先舉於禮部蓋二十年友矣其始見元任之容質直少文發言由中曰坦哉中乎其簡而易親者乎乃樂與之友也旣而見其文博洽而理曰奧哉文乎其深造者乎又久而見其固窮寡求泰然其容曰固哉節乎其內葆其直者乎庶幾乎泊然親矣今年奉命理餉河南見其疏通而核不煩而輯民忘其貴士忘其功璘乃嘆曰簡哉政乎其修已而遺人以安者乎居河南五越月終日相語不移其初由是璘之視之猶已肝膽璘固簡陋無足取元任視璘亦不覺其油油然深矣若世之所患者斯免矣夫以元任裏閈之舊踰二十年始洽嗚呼士欲相謂知心豈不難矣哉大梁諸生窺元任衝然居公室之中乃橫經升堂讎問疑義五月之間咸大有得聞其事竣而歸惘然若有喪也瞻戀之不足乃詠歌之詠歌之不足乃請予繹言之予言豈能足乎哉聊述璘與元任知心之槪使二三子觀之今而後知有托也

別鄭繼之序

晉安鄭子養痾武夷之下杖策裹糧東觀於海返於天臺訪應黃氏二子者語焉莫逆於心相與講道於委羽之陽浹月而後出將至郡余往逆之郊見其容充充然若富子歲飽膏腴而發其澤其气淵淵然若大人處宻勿旣致理而燕閒其居也嘆曰異哉諸君其浸漬窖奧而嘗其深者乎其晤言有融亦旣亡其積礙者乎夫何其表之若是殊也遂止之幘峯精舎與之談天地萬物之理及古今天下事是非成敗人物臧否屈伸之變莫不犂焉的焉漫焉會焉𨿽予之心亦莫逆於三子者之心居浹旬鄭子且告行余請曰子將致其所具而康斯人也乎鄭子曰未也方且鏟精斵明塗遊於天下以求名徳之論遽斯人之能康余曰抑揚揚忘人已乎鄭子曰吾烏敢忘任其會也余乃興曰璘聞古有達人者居若遺之行若性之是以將有委焉而功格於上下伊尹曰農吾老焉耳太公曰釣吾老焉耳惟無求於世而後世之求之者眾凡今之人喪於有求久矣子幾無求者哉行矣吾將濯吾耳以聞世之所以求子也遂與二子行觴以爲別

贈別王道思序

夫天將興一代之文必生天資絕出之賢力學好古以成其業考之前代可見已今余觀於海內若王子道思其人也道思弱舉進士爲郎讀書過目成誦文詞爛然甞主廣東試事刻文甚奇余以故志其名今年來爲南京禮部主客郎中會余余稱其試文乃蹙然曰公罔某邪某初學文好擬古最先六經語已而學左氏又之遷固試文則是物也殆揚雄所謂雕虫技乎近乃愛昌黎爲文日見其難及不知昔者何視之易也璘驚曰有是哉今英賢並易昌黎文而淺晦庵於道子睿質彊气乃遜志如此乎再會則又曰古之聖人必有學後世或失其傳故秦漢而後𨿽純徳篤行之士盛矣終不可以稱聖豈所謂得其門者或寡乎余因斂袵向之曰子眞絕出人也今天下有大患二異端惡徳不存焉學道務虛學文務奇其究至於蕩人心傷國體非細事也夫聖人之道自灑掃應對以至精義入神初無二物在安勉之間耳今學者遺躬行而索虛無蓋不知聖人之靜爲無欲而以爲無事也顧又曰非佛老之玄寂非罔乎至於文則明道達意止矣淺深大小惟其所造六經異體非羣聖人之殊致邪擬之𨿽肖繪工耳故君子丑之道思曰今之賢者其言皆異於是某請識之又數月道思乃拜山東督學之命二者則其所從政也諸公賦詩贈之餘遂書前說爲引是非之衷願君子終裁之修大業以承天意其在此行矣

贈楊子任監稅蕪湖序

楊子子任將監蕪湖之稅病其雜也憤而作曰吾聞襲芳者唾鮑肆持節者逺污泥財利之柄髙士所恧政闗聚斂仁人蹙額吾何事於此乎吾寧納檄於省乞骸於朝潛伏以從吾好安能抑志苦身以蒙世俗之疑議乎東橋子聞之笑曰異乎吾所聞莫非政也子取其淸孰處其雜擇便而順私此巧宦之所希也而謂吾子爲之乎君子務彊夫已之所不可易而不患夫事之所不可爲故徳成於獨立功絕於羣疑夫然後謂之貞固良玉磨而不燐其質堅也水華泥而不滓其性潔也伊尹放君人益頌其忠柳下惠昬夜懷女人益信其介非以已勝者乎子之執是政也公私別則官政淸矣義利嚴則中徳固矣毀譽置則浮言沮矣若夫操籌而挍權金而貢乃斯職之所有事也抑何與於我乎子節髙而器遠人方以公輔見期幸毋淺焉自視而令有道者窺子也明日子任遂束書裹糧告行而去

贈謝應午遷北省序

嘉靖癸巳天子遷用在廷臣工南京刑部尙書郎謝子應午乃調北省人曰南北異乎東橋子曰職則均也北近南遠北讞天下之獄責益大賢者固宜居之斯選而調之意也抑賢者自效豈以遠近大小異哉夫刑民之司命國之威憲也不曰中正明決盡之乎然有四善焉一曰弼教本二曰愼法守三曰質經義四曰達治體夫事有致重情有由來執法傷教不如無刑古之人有行之者王尊卓茂是已美陽則射之宻掾則釋之斯裁寛猛矣故曰弼教本法歸於當𨿽夫子之令不可從權貴之勢不可奪古之人有行之者張釋之所持於廷尉烏能動之哉故曰愼法守冒天下之道在經正天下之情在律情無窮道有定故法有所遺則凖經以制刑孰有加於聖人之道乎古之人有行之者黃冒竊戾園之名眾且惶惑不疑舉春秋之法繩之𨿽戾亦聵耳故曰質經義刑以定國也刑一人而國亂則尙輕縱一人而國衰則尙重古之人有行之者公孫弘論誅郭觧俠气奪谷永論釋豈非所以深明刑罰之微權乎故曰達治體夫先王議事以制不爲刑辟刑書者後世之事也應午毋執一焉則官守善或又曰官守者守之則已非若言責可議也噫是非知道者之言也治天下有道行之爲官守議之爲言責不粹於天徳不合於先王謂之非道非道可謂善乎使應午有言責亦猶官守也謂異焉者非吾所聞也

送判府王拱之閩南購大木序

正徳己卯皇帝重建乾淸坤寧二宮徵才海內使者蒞浙藩檄判府王君拱之往購大木於閩南徒禦在門矣余與耆舊大夫設祖贈別耆舊大夫曰武夷天下名山也東海天地之壑至大水也判府君往則入名山斧大材歸則乘巨筏以臨汪洋浩瀚之浸亦天下之壯觀矣乎其尙毋歲月之淹以闕我民望則吾郡之惠也璘曰國家需材成巨室分命及子子知材難乎夫木猶人也古之人貎恭色莊以僨人家國非一姓矣子所悉也木之不材其何以異是故有膚挺而理邪外固而中蠧巋然輪菌而液樠是病肖楩梓豫章而實則樗櫟之弗若皆不材類也舉足以僨宮室斯選者之咎子其愼之哉判府君再拜曰敢不嘉大夫之榮而兢兢吾子之訓行𨿽劇請書而懷之以善斯役

贈沅州學正舒道徵序

舒子道徵旣領沅州教事過金陵宿於予而有請余視其容溫春其文波湧其何有於一學職哉進且未巳竊亦願有告也夫君子之生也仕學兩端而已今玆仕之始以道教人則學之成也始也貴端成也貴大是故君子謹禮而篤是以有莊敬之容履道而固是以有忠信之教徒和則媚徒順則隨凡仕咸病奚止於教乎是故君子之爲文達於旣盈斂於旣慱去其杳滓存其神明刋其枝葉立其本根斯文之大也故讀之者可感傳之者可法毋徒取繁縟而已矣繁縟者飾也六經之文不飾子行矣諸生將於子乎取法愼毋示其飾哉

送馮子靜序

北郭馮子靜氏拜柳州融縣令撫軍梁子材曰人亦甞言楩柟隆棟珪璋特達其然乎其不然乎吾觀子靜之少也資頴才俊儀冠卓玉吾黨器望之謂至今且樞鼎矣乃逡巡庠序殆四十始隨計得遠方令事固不可以逆覩耶東橋子曰吁不然人患無具耳蚤暮奚足以定之公孫弘垂白牧豕山東一老農也及應賢良登金馬門遂陟丞相封列侯傳之後世豈謂遲晚乎今之士惟貢近古卽周鄕舉裏選與漢郡國歲薦士耳所得實行居多視科目較一日空文不論平生者相去遠矣矧天子方鋭情復古諄諄以詔有司而士且彬彬然興乎子靜孝弟溫良言必顧行此行也率悃愊之素以趨功名之會則吾黨昔所器者斷可期矣子將謂楩柟棖戶而珪璋茍以■﹝亠執目﹐上中下﹞禦也世豈有是理哉已而吾諸弟■﹝王方存﹞也告曰仕者鄙遠民而蔑禮教獨不曰居夷桴海何心乎子靜曰子厚之爼豆於柳也何以不敢不圖也瓚也告曰惰多遺忽多謬子其勉旃子靜曰傭惰則逐於主行忽則蹶於途況食人之祿而泄泄以負責人也忍之乎瑮也告曰女滛士污大醜也人言遠方毋潔潔則生禍猶言野可倮也而世無不衣之人願子飲冰而食蘗可也子靜曰吾知辧於舜跖耳足至則心至焉何謂遠近乎東橋子聞而復於子材曰吾子何惑乎子靜言必道也法必賢也歸必聖也他日徵明堂淸廟之具於西南者必子靜也夫吾數人者相與祖而餞之遂書斯言以爲左劵

贈博羅令羅君惟昭序

泰和羅君惟昭故司成冰玉先生之子初以蔭授南京刑部檢校遷都察院照磨以勤愼聞今擢博羅令尙書郎李君某等徵言爲贈璘竊有感焉夫任子者抑猶行古之道乎𨿽三代之盛所不廢也昔者先王先君嘉心膂股肱之佐延賞選勞以及其子孫諸侯世國大夫世家用衛於公室是謂政典其子孫之有國家亦罔不曰圖報於我先王先君懼弗克忠圖嗣於我祖考懼弗克徳是故世祿之族代有令人獨不觀伊呂周召之後與春秋列國公子之炳然者乎豈其報禮之重象賢之勤是以敏徳效功少所顚墜也世降道衰上鮮爲公下鮮由禮舉公器以賞私勞而天下弗勸然其賢而特者固惟古昔之慕君子謂其忠且孝焉今若羅君之守官幾可語於古道矣初冰玉公仕於成化弘治之際與文正李公文肅謝公及當時三數名流爲道誼交譽望隆起海內擬爲臺輔而公早世厥施未溥將不在其子孫乎夫博羅者嶺南巨邑去京師遠甚不爲眾惠久矣君玆行振今典師古哲酬天子之厚施敷先臣之蓄美沛曠澤於遐遠永終譽於方來博羅氏之民其將有瘳乎昔杜少陵贈魏鄭公孫爲交廣少府旣舉其先烈終必致公侯復始之望余敢引以祝君君幸毋卑州縣也

送楊郡博宣成書院講易序

夫聖人之道廣矣大矣孔子雅言詩書執禮又其言曰興於詩立於禮成於樂加我數年五十以學易春秋實所自作孟子曰春秋天子之事也由是觀之六籍者豈非學者本始哉經解別其教昭昭矣後世儒者往往盛推其功用自漢以來列之學宮各立師授有以也故學者博識詳說不考信於六藝謂之不經國家以經取士積習累葉旁暢曲達言義理者析秋毫矣而通辧之士乃或掇華廢實茍罔資位仕宦績效日贊於前有道者以爲懼巡按廣西監察禦史莆田林公按治之初偕藩臬大卿議集師儒講五經同異於宣成書院於時聘經師五員召諸郡成材生員至者三百人甚盛舉也全州學正楊君葦以易師聘且行予惟六籍之教修身以達之天下匪徒以文也已師儒之職傳道解惑育徳達材正之以行糾之以刑率三年六年視其成否以進於王國其法具在周禮大司徒亦匪徒以言已也君玆行萃諸生俊秀者相與繹羲文周孔之道以求其心斯古之教也蠲故習圖新功俾底於大成至當以無忝於學士其爲國家利博矣哉如此則我林公亦懋有休澤以流於粵之人以光副天子之寵命惟君等惠其或恃言以設教飭位而鮮功則諸郡邑之學固完而奚取道路之僕僕乎吾知楊君必不然也爲我語諸君與諸來學之士舉大者不安小成否則名囮也又徒言之不若幸勗之庶幾有成焉

送陳於嶽序

吾甞慨三代以後學者之業不專故下無成材上無善治古者六徳六行六藝之教本大而目詳𨿽俊秀之士終身修之有不能盡奚暇外慕乎漢興以來昉有科目求於士者日淺韋褐小生挾數冊書閉門彊記皆足以射聲利而釣官職其頴異過人者才智有餘而名譽不足安得不爲支離汗漫之習乎出於異端則入於技藝出於技藝則入於貨殖遊俠之邪能者倡之不肖者和之此士習所以日分而人才所以日降也吾蓄是說不敢以語人其居教人之職又無與予深交者無可於托今年吾友陳於嶽親老請祿得掌麗水縣學教事於嶽和粹髙明業專材成且與予同志非罪予者疇昔鬱鬱之懷安得不一吐乎行登麗水之堂爲我語諸生曰三代之教故典斯存今科目之學𨿽不可易而學之有道焉也經未明乎則專於經旣明乎則六藝之習專其一以致用惟徳與行則專心遜志俛焉以終其身有爲支離汗漫之習者則大司徒造士之法吾不汝假如此積三年六年三代之教將不自麗水始乎於嶽之門人負其師之爲親屈也謁予請言以勸其舉進士激厲焉爲禦史此在吾於嶽易事也予方惡學者之志不專故不要其後而獨論其職

送藍本和掌教遂昌序

吾少讀書至孔子曰善人吾不得而見之矣得見有恆者斯可矣甞疑待天下若是薄也乃今始知其難夫謂有恆云者豈不曰見諸言如其行施諸事如其心行與心一言與事符則終身由於道而不變𨿽聖人君子無難至者況善人乎吾所友於鄕國四方之士亦旣眾矣始而得什五焉徐而察之得什三焉又久而驗之得什一焉乃知有恆者之難得而嘆聖人不我誣也吾友藍君本和魁岸凝毅言論侃侃遇事義形於色不作矯僞庶幾所謂有恆者與以易學擢應天鄕舉今拜遂昌縣學教諭且舎予去夫求友甚難得君焉而又遠去得無戚戚其間然君去以教人爲職予旣不得畱乃幸予私懷得有所托也今天下之俗患在於少誠實修文詞而忽徳行喜逰談而廢道業貴浮華而賤朴淳士修於家率如此故其出身致用見勢則附見利則眩見憂患禍害則惴惴然以恐而無所不至波蕩艸靡不復知有善人君子之事國家率受其禍此則無恆之過也使得吾藍君數十輩師儒之職彬彬焉錯列於天下俾後生小子聞其言見其容貎觀其所行事日攺月化相漸以誠而消其不肖之習其於國家之利豈曰小補之哉予失一友一方得一師余又何戚戚也

逆蔣汝正入京序

汝正禦史中丞梅軒公之子大宗伯敬所公從子也大宗伯未有子時甞以汝正爲後今以前少宰之勲當任子故以汝正往入冑監服天子榮命宗伯公之意厚甚矣哉汝正英年篤學故人親戚愛者咸曰子務敏學績文以策上第爲門閥重毋畫於是是不足盡也余聞之曰善哉言亦故人之私非天下之公言也夫論士於三代曰禹稷契臯陶伯益伊傅周召下及百執事之臣詩書所稱爲聖賢爲君子或頌其徳穆穆師師而已未聞曰某出世閥某出徵舉瑣瑣然以登進之路爲重輕也兩漢以後乃有對策設科之制所取於士者策文書判詩賦經義大率言語類也嗚呼士果可以言語盡哉其入仕也以內外爲輕重以遠近爲散要以繁簡爲淸濁士大夫之心日逐逐於得喪榮辱之間且猶不可繼何暇議徳行之淺深乎此人材所以不逮古昔後來者日寥寥也今時若梅軒敬所二公自爲諸生時已毅然以道徳爲己任言必稱先王行必本仁義鄕人望其家莫不曰徳門士大夫觀其舉動莫不曰社稷之福其文章之美爵位之隆不與焉汝正前居中丞公膝下聞詩禮之教稔矣今往侍宗伯公惟日孜孜修徳象賢以克肖世美如伊召子姓盛矣若夫登甲乙取靑紫凡明敏藻飾之士皆可能之何足爲子願乎汝正勉旃勿以予言爲迂也

贈周鍼醫序

殿講石亭陳先生長子曰時萬士族之佳子弟也鄕人好之丁亥正月小疾醫汗之過陰耗而火炎眩掉格塞呼莫應飲滴瀝莫下咽目瞠視手足木彊諸醫墻立無措气翕翕向絕委之弗救諸見與聞者莫不惶痛時石亭使於楚余與半窓羅君任其托乃爲召客議凶事客有許君彥明引金君載陽至且視之載陽曰脈未宜絕刼病起死莫速於鍼盍延周君圖之餘兩人躍然遂騎迎周君至則秉燭矣周君曰殆甚矣乎吉凶立決其誰承之餘兩人要之曰死分也生功也吾儕固存勿重厚慮君乃啟囊探鍼審病則脈刺諸人中之穴炷火而守之眾環視莫敢出气有頃鍼蠕蠕動孟錫乃微咳若且有覺目瞬體柔夜旣半吐凝涎半盂遂索飲將旦矍然曰吾夢其窹乎不知向者何之也遂索糜食眾莫不踴喜自親戚上下傳之公卿大夫一日殆徧顧子曰甚矣聖人之生斯民術幽微矣究腑臟之經悉營衛之運察其治亂調其損益而行之鍼火是以應天之化循气之紀功應若神厥後愈徧述而傳之駭異變幻震動耳目甞或疑其無有乃今信之矣若周君者襲其器數而妙應若此況其深乎聖人不作斯民之夭閼又何可勝道乎此一事耳余有以知天數之不可彊也人謀之不可廢也醫之道神而聖人之去凡人甚懸絕也石亭還將往謝周君命余述其顚末以告諸人人

壽光祿陸儼山先生序

稱生人之福恆曰祿位名壽夫亦有辧矣祿位命於君也壽命於天也惟名則自已出立名而祿位隨之斯壽有光榮而享於無極矣名也者人道之精華士林之標望所謂無翼而飛不火而照者也斯非人情所同好乎孔子曰君子疾沒世而名不稱焉蓋貴之矣何耶是故道徳以爲本才力以爲幹文章以爲華功業以爲實名之所起豈易易云然哉夫自一鄕如幹人而得名爲士又如幹士而得名爲才又如千才而得名爲賢亦褎然特矣自是進而一國天下稱名曰賢其度越人倫又不知如千萬萬也夫茍至於名天下賢豈非福之至大至大者乎余登朝四十年周旋海內人士眾矣其以天下賢名者僅可屈指吾東南不曰雲間儼山陸先生其人乎先生發觧於鄕登第於朝職史於翰苑造士於司成肅教於外臺宣化於行省所謂文章功業者緒見時出而名各炳炳皆自其道徳才力者致之非徒致也詔進光祿則天子之下卿也祿位駸駸乎盛矣天下之望先生莫莫不怏怏然以爲論徳之階懋功之具弗稱乎其名然則聲光之所震動不亦廣且逺乎由是陟三公極臣位然後乃可厭羣望也是先生之名旣榮乎祿位矣去年壽六十居蜀表弟顧世安氏不獲捧觴致頌今及其過家乃謁余爲詞補之夫以眾人所取於祿位者如彼則夫祝先生壽者固若鳲鳩之詩𨿽萬年不足也名之所以爲壽榮者又何如哉世安祝先生以壽餘獨頌先生以名昔者伊傅周召以及孔孟皆是物也謂壽至今永可也先生謂餘言然乎否乎至於祿位君自命之天下自望之在先生則土苴耳此諸福輕重之辧也頌於是至矣

補壽簡公六十序

簡翁者印岡羅先生六十請老時所自號也璘曰何居翁曰某治兗銓司論曰宜簡乃移鎭陽治鎭陽禦史又論曰宜簡再移石阡然吾鎭陽之治簡矣慮無以應石阡也遂請老而歸今且惛惛以居泯泯以遊抱吾之簡樂之終身故甘斯號也璘曰君子哉善受人言抑人言翁簡豈誠有之乎璘方效徳不遑而翁見躓命之不可彊也如此翁少力學愽而有要探本六籍證義百氏罔不注乎其心聽其論天下之務至辯而弗窮至理而弗濫爲莆司理其政察爲南臺禦史其言諤其治兗也舉二十七屬之政若錯階序之間令之風行禁之防止吏不覩督責之威民不奉號召之格方武皇帝南巡兗居繁會自車馬糗糒之外不載供藉監司問以佃遊之備近幸之餉曰非守宜職是以有鎭陽之遷翁曰鎭陽鄙而夷適用吾簡於是因俗設教罷出苛令庭無諍辭則讀易演騷衎衎如也率其所操寛然優於郡國𨿽天下之大不足理也彼課功論才之司動以簡詘豈仲尼所稱子弓非邪余求之不得其說故以歸之命翁無所怨尢且引以爲規又安取於餘言抑老子有言曰毋勞爾形毋揺爾精此簡之至徳山澤之士長生久視之要道也翁今有得乎吾不知其所終矣歸旣越歲踰六加一諸鄕大夫卽其誕辰舉觴追壽而以辭屬璘遂述斯言爲祝翁旣不得彼其必得此也

壽印岡先生七十序

嘉靖甲午印岡先生行年七十神充體彊無有衰相距丙辰筮仕蓋四十年矣同榜官南都及退家食者僅四人在不亦難得乎四人者圖所以壽印岡宜有深於人人者大司空紹興何公曰惟天降福於大人視其功徳以爲隆替隆莫如壽公初爲推官明淸庶獄入爲禦史執憲以忠上若豫發寧藩姦逆不黨眾誣蔑司馬張公澯事尢卓卓再出爲郡守寧犯天子之威而不忍耗民財仁心直道如此位乃不盡其報其意殆隆於今日乎廷尉南海洗公曰石剛故存水柔故散人之莭固者體故宜永乎印岡自外吏入內臺人曰達矣而公不加盈自會郡遷南鄙人曰抑矣而公不加歉所謂確乎其不可抜也夫安得而摧毀乎按察江左龍公曰吾聞壽者得於靜印岡之歸田也泯泯而處蛇蛇而行手不理箋記之牘口不議公府之政目不視黜陟之條耳不納毀譽之聲形無或勞精無或搖其年又孰得而或撓也璘乃進曰善哉三公之祝美矣盡矣何稽之天洗徵之物龍取之身印岡之功徳莭行罔不宜壽矣璘又何言哉𨿽然不可徒賀也願衍其說以附諸稱觴之後夫人生气候有盛衰气彊由志志彊由道也古之至人持莭以禦气守道以定志夫然後煉气以保生而體無老少之殊是以長永焉記言之君子向道而行中道而廢忘其身之老也印岡先生動而效功定而矢節靜而葆眞不以其身一日或懈乾道守道不分物乃難侵傳曰道生萬物況於一身乎苟謂養生不本於道者豈足語天人之微乎印岡行年七十而無衰相可以覘守道之力矣三公之祝美矣盡矣不可以有加矣璘又何言哉

壽攝泉隠君序

余甞聞長老言宣正之間吾鄕先輩丈行醇願質木好行古典恥言人過何其厚哉吾毎以不親見爲恨今渉世五十年所以朋儕執友之際苟得若人焉未甞不愛慕繾綣樂與之披心今攝泉許隠君其一人也隠君之操行也棄末俗而從舊風肫肫黙黙有古篤行之遺軌吾何以觀其然哉世俗詭文飾貎厭常自奇輯威儀爲羽翼駕聲譽爲笙簧其修身有如此者隠君則擇言而言擇地而蹈知白守黑居進若退信古昔尊先王如蓍龜鬼神之不敢侮故其肺腑之奧無隠慝也世俗聚貨競奢喜名盛大吉凶之禮簡情而煩文輿馬僕從外內必備其植家有如此者隠君則臨財戒得處丰戒盈器服必稱其用婚喪賓祭必顧其力食不謀肉出不謀馬族戚知舊不使怨其不親故其戶庭之邇無溢行也世俗勢交赫如利交綢如匿怨而市好朝親而暮讎飲食宴私人莫之間而忻戚不與同情其交友有如此者隠君則以善相求以心相原合不見其宻離不見其疎憂人之憂急人之急如在其身與余交三十年而未甞聞其言人之過故其交友之眾無怨言也由是觀之吾不知宣正諸老翁其操修醞藉竟孰爲上下也邪是又不敢論其世也隠君愛攝生聞攝山多藥艸可養性命毎毎逃隠其中故自稱曰攝泉居士老子曰善攝生者陸行不遇兕虎入軍不被甲兵言自全之極物無所投其害也由前所疏無隠匿無溢行無怨言者其自全孰大於此物莫能投壽固安可涯涘邪今年壽六十國人來稱觴者多舉神仙瓌瑋之物唇腐莫畢其說余請以隠君之徳自爲隠君壽之故申之以老子之說也君有令子曰榖以文薦於鄕孫亦殊異得天且然物尙何言哉

壽梅南君序

梅南君與予友幾三十年矣始見於南濠之上君時未三十讀書好談時褒衣曵履退然一儒生也人猶侵易之又十五六年餘竄湘南過吳再見君君握重貲爲魚鹽大賈日執牙籌坐中堂僮僕累迹頥指目令奔走從意州郡有大舉動必召君計劃動適幾宜人尊之曰丈行又六七年餘自臺州入朝過其家盡傳家事付兒輩已築園種樹作虛閣眺望湖山日談範蠡陸魯望之幽事曰古今人貴同趣耳何拘形迹哉嘉客時至傾壺敍歡官政市井一切掩耳鄕裏愛而依之四方賢士望其廬歡然如歸也嗚呼梅南君其善居斯世也哉夫人生亦大矣𨿽出處有命苟不自樹立而泯泯碌碌屈體人後徒羞賤貧者眞亦自負矣乎君少而愼修壯而彊立老而靜藏善變若龍蛇順代若四時眾犯之不加貶眾附之不加溢君眞善居斯世者矣毎見士大夫僥利幸得訑訑奮張莫克自制至臨利害則首鼠兩端持祿若錮鍾鳴漏盡貿貿焉往馳而不止其視君賢不肖何如也前年君壽五十眾皆賀余不及賀今年還郡始克敍平生之槪寄壽之俟百歲時當與再定君必無替於今言

壽張翁序

翁鐘山隠者也少不治文字淳懿惇信尙邃古逸民之節附郭有田二頃以耕爲業或漫逰湖湘淮揚間托商以自資與家君愚逸翁締交五十年凡更利害患難均任之不巧於自便財貨有無相通弗校彼我家君兄呼之兩姓子弟呼伯叔惟敬惟愛一如族家體婚姻慶問內外壺榼往來續於道自中表姻連而下其恩義禮節之宻什伯不相逮夫道義之喪久矣親戚友朋之家悅則親弗悅則疎相拂焉則傾奪以讎丰已而儉人薄中而厚外睚眥生隙茅盾覆宗者不可勝數故晏嬰見稱於孔子而朱育劉孝標嘆惜痛恨於季世豈不謂是哉家君凡所交內必推誠其負而背去者亦屢屢見矣若翁者忘形篤義久而彌親豈斯世易得者哉易曰天之所助者順也人之所助者信也翁宜得天之助矣今年壽七十顏渥髮蒼形神壯王子經與予同齒而誕月居後予謂之弟謹朴有父風童孫嶷嶷如王諸婿若甥並良俊所以亢宗風成宅相者蓋已勃然其不可遏然則謂天道無知者豈不大妄乎誕日諸子婿置酒張樂集故老宗姻申誕慶以餉歲事賦聲詩以侑觴算固隠居之至趣莫齒之嘉樂也璘執爵其後不可以無言爰述親誼之所由始俾覧者知翁厚徳

壽李君惟漢序

洪惟我皇祖握劍起濠上爲天下王一時附會風雲之侶何其雄哉非天意不至於此非獨當世其躬然也至其子孫亦往往傑出與常人殊余家南都數遊諸世族間見徐沐湯鄧羣公子气岸幹局志烈才藝率磊落融朗有英雄之流風視閭裏寒■﹝齒﹞之習大不相近每心醉焉樂與之交無厭也譬之麟子鳳雛其鱗介羽毛卽墮地已絕於凡禽何必髙步長鳴而後爲珍瑞哉甞與四桐子論玆事四桐子曰子亦見吾南郭李公子惟漢之槪乎請舉其大惟漢者太師韓國公之後臨安公主五世孫也自乃祖不知何自削籍貴閥華冑於是乎在君開明倜償樂與豪俊逰手致千金之產視義施散不甚顧惜早喪兄事嫂盡禮成三孤侄稼孤女於吾兒繼文不啻已出年甫五十卽以家政付諸子築別墅於牛山之陽浪迹登臨飲奕之際遊無遺地樂無失時古所謂逸民者殆庶幾乎余聞而嘆曰韓國事皇祖帷幄有畱侯衛公之勲而帶礪早替毎爲之慨然聞斯固樂其有後矣天道豈終謬哉徐沐之世■﹝立乞﹞然同休湯鄧繼興乃在孝代語曰公侯之孫子必復其始然則復韓國之舊以昭慶緒將不在斯人也天審若君言天方寵錫之厚抑又何賴夫人爵也善語李君余方結侶林壑且求之乎南郭也乃丙戌仲夏之望四桐子忽欵吾廬曰前所稱李君今之日其六秩之誕也敢與子賀余方有家冗且憚暑而不能出遂書所願者先之

寄壽王母吳太宜人序

嘉靖戊子春正月客過東橋子曰屯田永溪王君母太宜人壽八十其誕則三月五日裏俗以歲首稱慶盍往焉旣旅進修儀而退未幾王君負謗還吳乃及誕日申慶於故里客復告東橋子且纂言爲祝東橋子仰而嘆曰盛哉宜人之祉幾備矣哉曩戊寅之歲壽七十王君爲處州別駕吾在臺州聞其舉賀也太守朱衣捧觴前跪爲壽倅貳以下序進致祝縣大夫慱士以及耆長史胥列拜階下酒行樂作慈顏爲之一粲觀者嘖嘖稱盛時則未有封也𨿽榮而未貴今也翟冠象服曵佩而坐堂上戶外之賓鳴騶飛蓋至者皆公卿郎將之貴綺繡雜沓觥籌逶迆其視前舉益盛矣舊聞太宜人語人曰使我飲建業酒何如閶門水乎謂子姓親戚相逺𨿽貴未適也比歸故鄕則凡所愛念咸拜膝下賀者入門皆姻婭內子體便禮儀耳熟音聲口慊殽羞果蓏之味良與老人爲宜然則視前舉又孰多乎哉夫君子之修身苟求其是而已匪計諸得喪其事親也茍求其安而已匪要諸有無永溪礪徳如玉守官如女然以謗去位而士大夫益稱其賢所壽乎宜人抑旣多矣矧其歸也又宜人之所安乎由此而耄慶期慶不知樂事復當何如永溪宜有味於吾言也

壽葉母太孺人九十序

太孺人吾臺某邑令葉君守正之母侍禦一之之祖母也諸耆大夫爲餘言太孺人行年九十容貎充澤視微嚙堅有童子能家倚中峯之麓日常弄孫曾以嬉下上亭榭間無休武有小憊則飲巵酎卽愈不藥石殆古所謂地仙者流與璘聞曰異哉吾郡之祥也已奚仙之足云惟邃古民俗顓蒙不競不慆故天眞不鑿而人獲壽考季世蕩焉湛於酖毒於是髮弗華者始眾豈獨气數然哉惟深山長谷之間乃有不然者吾臺其一處也臺居東海之濱崖阜巉阻不通都會小人力穡而儉享惇恪向方君子彊義勤禮亢節槪以爲風聲論者謂有古之淳風焉風淳則其气龎固而弗散弗散則永宜其民之多壽考也矧葉氏世修其懿以鍾於太孺人之躬而令尹及侍禦君服教象賢勿替引之所以培徳續休者益篤又豈諸人所易及乎夫邃古之風徵於臺而葉氏者獨有承焉斯謂之祥也固宜余又聞終南中有老人年至數百若吾天臺委羽間不啻過也太孺人倘其人乎且將觀令尹君黃髮擊壤以弄雛左右或可幾也殆且將觀侍禦君蓍龜人國以享五鼎養亦或可幾也所謂仙人者烏足云云此黨樂賀意也

壽趙孺人序

顧子之仲息嬪於兪季子璉於是夔齋大夫卽世三年矣趙孺人勤撫惠以樹其家聲隆隆然亢乎其先今聖天子攺元之歲孺人甲子五十春正月某日實維始降余內子沈將賀之請於余曰某不佞篤懿親之義馳信使越數百里以踐孺人之堂繄我婦人之饋不越乎榛栗棗脯之實刺繡組織之工已爾其微錙銖而可云獻乎光昭孺人之令徳以表於內外惟夫子之言是賴曰內徳惟婦實聞請舉其類內子曰吾聞之仲息孺人悼兪大夫之逝也黜華裒丰以禮自閒凡祭必罄哀其處尹恭人易居均享戒諸子姓曰不以我視恭人者有如皎日訓二孤以義方必俾克立今旣有年所矣叔璠登於國庠季璉選於京庠猶日孶孶課之猶社師之於幼子也至禦臧獲則卹其饑寒勞苦而煦育之不使怨乎不具此其槪也乎余曰至矣備矣婦徳盡於是矣執徳不忘其夫貞也居富不忽其長敬也愛其子必謹其教義也懷其下必卹其私仁也體貞率敬執徳廣仁善之積也易曰積善之家必有餘慶吾知孺人之慶不惟於其身而且於其子孫累累然至矣今之壽其始乎內子曰善於是緘牘裹饋肅拜者再召使者授於門外以登諸塗

息園存稿文卷三

●欽定四庫全書

息園存稿文卷四

﹝明﹞顧璘撰

○記

瞻辰堂記

天以北辰爲樞樞居其所而運大儀四時正焉百化流焉故辰爲中爲極象大君也聖朝都燕居北上應辰極四方戴爲宸居余家南都實北向先驗封公名正寢曰瞻辰不忘尊也公之言曰安天下者天子也三公以道格心六卿以政贊治百司羣工各以其官修其職事一人旣正庶績咸熙斯天下樂其樂矣否則責在有位而天下亦同其憂方今幹樞正萬方共矣此聖主任賢百僚承徳之嘉應也吾儕野人徵繇不及官政不闗安楝固宇飲食衎若顧乃優遊朝夕罔惟所自無乃闇陋已乎天淸辰明玄夜方寂端服望拜歸我帝力復爲之歌曰紫極巍兮瑤光明萬姓歸心兮四海淸我畊而食兮壽且寧皇澤蕩蕩兮安能名於是諸孫受之教諸會歌而肄焉璘在膝下謹識冊書以傳諸家乘

義範堂記

義範者我先毅皇封先臣驗封公制也不肖臣璘謹拜首稽首掲名堂顏上侈皇賜下昭世訓兢兢念哉乃召孫子蒲伏末階申諭若曰若等知先公得此於先皇者乎夫義天之制人之執所以別於利也國不義則無眾家不義則無親士不義則無友其爲道也至重利以間之而能施者寡矣我先公不占一命義施於家而不被於逺觀其總家政五十年友三仲父若飲食若衣服若婚姻必相均一不殖私蔵不辟子愛伯大父旣異居顧養靡替卹二姑之孤之衰咸假有家可謂施父族矣奉舅大父於家養其老而厚其終可謂施母族矣勤母氏兄弟子姓之喪塟婚姻凡十餘舉可謂施妻族矣至其脫急振乏己責滅券力人所不肯力忘人所不能忘又可謂施及朋友有眾矣凡是四端皆樂之中心行之永久而無矯飾是以孚於國家達乎天子以有今王言之華國人誦之無貶詞子孫寶之無慚色我先公亦何忝於厥世哉顧余謭有祿仕孳孳俛焉而弗克嗣續於萬一所謂不肖之行無足言已若等其懋修哉其仕與否有天命存均之人也均子孫也富貴貧賤惟其所逢必義是蹈而罔規於利庶幾逭我於罪且不徒爲先公之羞況夫好義者昌好利者亡先訓炳如也若等其懋修哉是爲記

松塢艸堂記

我顧氏蘇人也自曽大父府君始塟金陵石岡之南今四世矣其山自石岡崒立橫亙東鶩支分蜿蜒而偃踞於此旁爲曲阜南紆以環前對若幾焉都人往往詡爲勝域其勢窈合成塢東坳砥平余乃遷故廬其上以修祀事以托隠棲四山皆先二世植松不啻萬木巨植鱗皴穉枝羽簉卽云連幄因風鳴竿慘舒異觀忻戚殊念余每來居之情有所屬戀戀不能去題曰松塢艸堂懷先澤也復爲記曰吾子孫來居斯堂乎修時祀已榱桷瓦甓毀則新之樹木竹筱敗則易之或秉耒而學稼或蔵修而績文一舉手措足焉必曰吾何以紹先人又其上者曰吾何以光先人由是行墟墓之間以遊廊廡之下汔可無靦顏者其或挾羣小以朋遊貯聲色以滛泆多其木伐以爲薪美其地貨以爲利斯謂不仁不孝閭裏弗唾焉矣玷名教辱宗祊不亦甚乎然則今之輯是堂者斯顧氏罪人也已

息園記

東橋子築園居室之後袤五十武廣半損之中取纎徑通步餘盡蒔植以延叢縟修竹後挺嘉木前列周除芳卉美艸期四時可娛﹝闕﹞甞曰疊山郁樹負物性而損天趣故絕意不爲中亭曰愛日本以奉先驗封公養天乎今無及矣虛窓淨幾宜飲宜讀西有謀齋三楹置諸孫讀書於中占畢可悅耳作載酒亭以待夫問奇來憇者東有小軒曰促膝諸故人至解帶密坐談農圃醫藥之事恆至移日相向爲緣率室居則掩視納息存吾元和起則觀童子理圖史之帙時寄雅抱合而名之曰息園其南乃有廣圃連數十頃頗雜池沼屋廬其中達於淸溪非盡顧氏有按志當爲謝尙江總故宅今廢爲墟而齊民業之闤闠間所絕無也檉楡蒲葦掩映森蔚風靜鳥鳴音變巧慧夏鶯好飛移往來擇蔭暫息倐爾逝去鷺散立靑蒼中皎若積雪時驚起翻回水上久乃復下居人多蒔蔬養魚雜治生業或星散居皆有徑可往吾園開戶向之籠取其勝時與二三子曵履周遊無異深林窮谷之趣此又鄕鄰所以息我者與夫息之義止也生也形貴止神貴生動而不止形乃日敗靜而不撓神乃日生一止一生壽乃長久然則息也者寶形養神之道具是矣造化遺我以年先人遺我以地鄰里助我以勝我顧糾纒外物而不知形神之爲貴殆莊生所謂顚倒之民乎

屏山小隠記

凡居恆藉山水爲勝山以屏水以鑑非徒爾也屏於山則端凝尙體峭厲尙節而吾有得於實鑑於水則量以容廣智以澄別而吾有得於虛若夫日月煙雲之麗艸木禽魚之生晦明慘舒之變以達其用以成其文一皆有助於徳此眞知山水之情者然也吾南山之居逺水而獨近山故惟屏焉是賴山北環而南正北如駝如象勢若奔湊者爲小石大石迆東伏而忽起曰戴山特髙且奇者曰牛頭花巖祖堂三大峯逶麗南回其上佛宇紺碧可覩正南與吉山對獨立不倚形凹突如筆格諸山旦暮異彩紫翠交映雨作則吐云蒸嵐因風蔽虧或有或無不可辧過是岡巒連延弗斷然不甚髙而亦無名西南蒼林郁然而近曰廟山西山髙者在江北卓靑橫黛隠隠來赴如人知心夢寐潛達吾廬處其間藐焉回兵之麓顧左左見顧右右至前瞻後矚皆莫避去或角巾杖履出戶四望山所露見悉爲我有使吾舎城市而婆娑於此凡以屏故故取以名吾居有笑者曰牛頭花巖名阜也遊者沓至至則得之諸山則此方之人所環居也子獨屏之何邪子諭之曰凡言得者以心不以目余彊盛時志在四方每欲抉云漢攀日月垂光旗常之上時一至山率目寓心往弗能有之而山亦不吾與乃今動躓神恧度無所用其愚然後一篤於泉石始駸駸入今無間矣倘諸人猶吾少心則固有勝者在也𨿽家山中殆天壤哉亦遽曰屏焉屏焉吾不之信

淸曠亭記

東郊課畊之廬臨淤田醫灌木居之鬱鬱夏月尢病乃相後圃有丘突然且髙且明四顧甚暢於是誅茅而亭之刪繁理秀風自逺至气爽意開不識炎暑南盡天印北盡鍾陵東盡靑龍西盡都城以至幕府皆金陵名山也一坐間得之可謂不勝乎客以淸曠名之取靈運詩語也顧子起謝曰善哉名亭教我矣抑知斯亭之所以淸曠乎由地髙明耳惟人則亦有然者夫不混於物之謂淸不牿於物之謂曠古之聖人皆然不然不足以言聖第今未可造次論也後之人有陶元亮者吾慕其爲人觀所著五栁傳與歸去來辭何其灑然異哉究厥所操不事二姓蟬蛻一世志先爲之地也人惟用志卑暗則富貴貧賤幹其情毀譽利害束其動跋前■﹝士冖田疋﹐上中中下﹞後日蹙蹙然窘矣君子知道義之貴履而樂之以有諸身超然立乎萬物之上是以可欲弗欲可憂弗憂環宇內性外之物舉退聴於千里之外靈襟湛然以道取舎孰敢混而牿之無混無牿不亦淸曠乎故曰極髙明極則過人逺矣吾作亭得進徳之方敢不謝客之教

載酒亭記

東橋子學圃多暇時有好事之賓命駕載酒欵於息園討論古文奇字辧義析疑日樂其趣殆且薄芻豢而鄙絲竹矣無所於憇乃結竹覆茅作亭西隅以展遊息未知所名客有遺兪紫芝小篆載酒亭額者若指楊子云問奇事適與意會遂掲之楣甞考子云生漢季淸靜淡泊逡巡執戟踰三世而不遷篤志太玄法言之文以傳百世烏可謂不賢乎然浮沈濁世不擇所托至其晚節投閣以歆累符命以莾喪又何其憊也多聞將焉用之哉或曰雄非愚人也欲茍生成書耳生旣茍矣書於何有此又惑之大者也嗚呼見不明則志亂志亂則交瀆交瀆則胥溺並喪以沒於邪𨿽它美莫之贖不亦可懼也夫

郡圃秋佳軒記

余家江南有亭臨池曰秋佳荒蕪無足愛自余謪湘中離親戚去閭井日思返乎故鄕𨿽是亭亦未甞忘於懷郡圃故有池乃作軒其上以象之慰歸思也疏竹前挺芙蓉後耀杪秋揺落蔚有佳色時釋簿書而來詠謌其中油油於於若使吾身周旋故園之側去其離索者不亦大可樂邪或曰湘中山水甲天下當以金陵諸名勝或莫上下又何一池一亭之足慕乎余曰不然人情懷土君子重去其鄕漢太公養以天下不忘新丰謝安石位太傅道行廊廟且猶築丘以象東山古人之情有同然矣矧予覊旅之吏乎由是言之則斯軒之可樂𨿽等以湘栁諸名山余不知孰先後也因爲文以識東壁俟夫知餘懷者

雨逰花巖牛嶺記

牛頭山與獻花巖對峙並金陵勝地在郊南二十五里許陳氏孔彰居相近故主予輩爲是逰自春凡三易約乃定於四月十又二日曰𨿽雨必往至日晨風颯然纎雨斷續余與錦衣徐君君敍策馬出郭門徑趨花巖時避雨道旁農舎比至寺雨蓋急侍禦王君士招行後五里假蓋野人乃獲至衣盡沾濕南昌守羅君質甫先宿方山別墅濘不得至時孔彰餐具亦阻於途予三人躡屫登夫容閣髙倚空際雲霧生自下方疾風橫過開闔明晦倐忽萬狀木葉滴瀝懸澗泉落四璧嘈然莫聽人語相顧嘆曰霽逰者安知此奇哉下飯僧寮君敍以大夫人無宿命荷蓑苙而去孔彰始攜二子負尊罍至歡然共酌夜分乃已遂連牀臥談古今且寤且寐不知倦憊之去體雨竟夜有聲衾枕皆潤薄寒襲人殊異城市其實身臥雲霧中也晨起宿靄抹半峯間逺近崖崿如人新沭畢露情采興不可遏遂乘馬沿嶺背爲牛峯逰至則殘雨復落不可登陟小飲天闕丈室徘徊睇望神逰萬峯之間乃誦杜工部詩曰蕩胸生曽云決眥入飛鳥殆爲今日設乎雨旣止日亦且暮遂別寺僧出山夫玆逰值雨爲勞然情景奇勝亦復相稱乃知憂樂之方得失之迹固不可以意校也所得詩凡若干篇

萬松山始開石路作三亭記

萬松之勝以石石乃在莾間不可以步嘉靖庚寅璘長東藩適觀察使池陽汪公珊樞使臺南李公節同在三司休澣登焉顧瞻羣石蒙醫飄泊標見而秀弗逞乃相與嘆曰地有材而俾弗見非吾黨之過與於是乃議疏抉之役召吏鳩工厚之直餼斬荊棘芟蓬蒿凡延蔓爲石障者去之必盡然後平險通礙蜿蜒石間因髙卑爲之徑夫人始得步觀焉見石之端偉壁起者若正人立朝巖巖然有不可犯之色磊落亷厲陳奇獻異者若眾士布列效其功能其鎖屑參錯四散不可窮者又若方聚羣分物物各安其居也嗚呼勝哉翌日僚佐諸公林壑髙逸咸來賞視又相屬曰功則偉矣非有臺榭爲遊憇之所則迹少而徑將荒安知來者不如前之蕪沒乎眾皆曰然於是相地面勢作三亭焉路自書院門西而上達山顚畱月巖凡若干丈又自山半而下達圭石凡若干丈前山之亭曰振衣璘作後曰池陽汪公作李公作於山麓曰秀水於時僚佐布政使司則具官某某並一時勝品或謂與地靈相感會云是歲冬十月望日左布政使姑蘇顧璘記

臨海縣學講堂記

余始遷臨海縣學於北山之麓郡民周臣捐百金作講堂半山間平挹諸峯俯瞰闤市具得郡之勝落成之日余往勞之乃進諸生謂曰學聖人之道自講習始必有恆居焉而後師友聚於斯朝夕業於斯無渙散荒怠之習以墜其學庶幾有成焉然非靜深無以寧志非髙明無以發慮此其區也乎居其區不事其學事其學不務明其道𨿽堂堂乎衣冠孔氏余則曰非孔氏徒也譬之玆堂前此惡壤耳經營締構之工具而後庭戺輪奐煒煒若此繼是茍不輯又將塗以污濁塞以荊棘復荒爲惡壤可立俟矣可不懼乎哉諸生曰謹受教請刻石堂壁將以無忘斯言於耳也

應天尹王公生祠記

應天府居國家畱都職任政教率同郡格而綂體平大內供禦府監局外承百司徵求毛委率同順天府然去天子旣逺權力差損尹尊官大臣遷自卿寺與藩臬之長茍厭事自崇受成邑令則勢詘弗支悉貽艱於我民厥惟病哉病之大有三曰冗役濫費亂賦壊爛莫視久矣南渠王公來任斯職躬視庶務不自愛其體力知則必爲爲則必盡甞曰仁心上溢而澤不下究財力下竭而情不上達惟我責故早夜皇皇以圖康濟一政不得其理一夫不安其居若止於棘居任三年疏請於上者凡十數事牒申臺省檄布屬邑者吏厭於書我民歌頌至今歷歷在口其革諸藍緣入神帛堂新匠一百八十有九戶歲竹匠一百六十有八人銅匠三十有二人守庫夫一百二十有八人部薪夫長三百一十有六人花園夫若干人皆裁役之冗也減齊庶供應制中使浮餼籍記縣司所糜丁錢使諸司不得恣取及罷去本府一切無經之役皆以節費之濫也議罷京邑種馬議發內庫供織神帛議輕荒稅以蘇流亡議料田出賦使貧富適均議鹽賦出納以銀不必易錢皆以理賦之亂也此余所謂三大病者爬梳滌濯咸破舊憾至若政教常恵競爽循良又未易一二錄嗚呼公其我民之父母與抑前諸政其間忤內旨撓權近犯眾怒冒浮議皆政人之所諱爲非公立政以心立心以誠急民而緩位先國家而後其身其孰能必舉且致累十數無倦哉嗚呼公眞我民之父母也公旣擢少司冦請養太夫人去位民懷其徳益甚相與立祠肖象爼豆於聚寶山下璘上元人也適請養家居聞公政與民心如此乃爲撰記勒石傳於永久敍曰公名爌字存約臺之黃巖人初舉進士授給事中事武皇帝以直道貶嶺南今上超致大位今其還也天下日夕望爲公輔云

南坦子埋佩刀記

南原王子旣沒塟諸國南之野南坦劉子自越來奠解所佩滇南刀埋之墓前曰南原子甞顧斯沾沾爾吾何愛爲哉顧子曰南坦亦猶襲古之義也與哉昔季札使魯過徐徐君愛其劍未與旣還徐君亡乃掛劍墓樹而去與今南坦子之事何其類也夫君子行已之情焉爾何謂襲云乎哉襲而彊之與嫌而靳之者皆僞也君子無僞夫朋友之交篤其義也篤其義斯浹其情浹其情斯通其財矣是故求而弗恧與而弗有施而弗恵無間於死生焉斯義矣生諾而死違可以謂義乎哉南坦子之所操也達諸天下確然信矣敢不識之

處州君省吾齋記

正徳庚辰璘與處州君會朝於京師處州君先至一月璘乃至蹙然謂曰子亦見大都之情乎吾不勝愛憎交於前而毀譽之言聽聽也豈若處山澤之幽可以曵吾履乎璘曰子方憂人甚乎吾幾釋然矣且人情亦何取衷哉吾甞被華裘而適市其子弟艷予而要之揖長老憚予恧也避之戶內夫裘則華矣而好惡移諸其身人情亦何取衷哉吾聞之人道至大一心至微百年至速也以至微盡至大而祈於至速之間日有孳孳且猶殄闕是懼奚暇役役然以愛憎毀譽之故效犬馬馳哉處州君曰不已悍乎璘曰否忘已曰悍忘人曰專故君子有省躬之憂而無狥眾之戚是故可欲莫如善愛與譽系之抑有否者君子省諸已焉不謂非惡而遽安也孔子曰眾好之必察焉眾惡之必察焉不狥眾之謂也孟子有不虞之譽有求全之毀省已之謂也夫狥眾則貳貳則遷省已則專專則勇以此爲善則徳日固而有缺成以此去惡則過日逺而有功君子之學如斯而已矣而奚暇憎愛毀譽之爲憂處州君曰約哉修身之道未耄以上敢不服子之言余甞以省吾名齋未有言也願書子言爲之記

靈徵記

柴墟儲文懿公正徳癸酉以吏部左侍郎告終於南都子■﹝溫頁﹞扶柩歸海寧之第丙子塗甃攢於墓舎丁丑十月啟而塟諸制域發視棺上變生黝墨成繪畫文具畫家鱗皴烘染之法前則倚石枯松旁出二筱莖葉咸偹左則梅株夭嬌稍綴數花其杪右如左而樹差短全無花古雅蕭散非俗工所能爲後有文隠隠未就吁亦異甚矣哉殆有鬼神爲之其間者家人驚愕走聞州大夫馳駕來視削而究之深入木理於是四境喧詫觀者塡溢莫不駭嘆以爲神異■﹝溫頁﹞乃拂楮於上模其大都蔵於家廟余聞未信今年■﹝溫頁﹞來弔余堊室乃示且問曰是何道與余曰靈所徵也非異也夫靈气寓於兩間生人爲聖哲文秀其發於天地則爲卿云景星麟鳯芝艸之祥彼此更見有無定質龜龍呈文是爲圖書果孰使之然哉昔公孕天地之靈端方秀睿耀諸徳藝天子祝其萬年以遺楷式乃不登於下壽其精華之所蘊蓄固宜有未盡也歿而歸諸大造必且爲神靈精昭著或體物而示象蓋理所宜有無足怪者譬之椒蘭之澤漸物成芳嘉種下符蒸且爲菌謂公之靈不能爲此豈達於天人之際者乎或曰圖書爲祥大矣是固非祥也與夫祥以和致大者闗百世其次天下其次家國未有徒至焉者謂是爲公家之祥固宜璘特本其徵見者爲之記余則不暇論也

東山君記

靖江某王幾世孫中尉君生有雅抱好巖壑幽勝之事甞拄笏望國東諸山曰吾幾席巖巒飲啖煙霞足了一生賓客相從者因號曰東山君無涯子孟洋爲來請記璘曰善哉東山君之心足以保其家國矣三代之際同姓伯叔夾輔王室功登太常名施到今當其時鞠躬戮力奔走附疏於王所罔敢或豫周公大聖人也行有不合坐思待旦以致其勤況其它乎自漢以後因事更制同姓有國者皆令縣官治其事諸王食租衣稅而已國家持此隆親親制海內得以兩全由是宗戚之功烈罕見於世賢者無所於施率篤意於古書雅樂泉石圖畫之事蓋專一其好以禁其邪心抑其勢然也東山君居宗室藩輔之尊錦衣玉食其爲可樂者甚眾而獨樂乎此可謂能自擇矣夫爲可爲於可爲之時以效其功忠也其致智也樂可樂於可樂之地以謹其度智也其致忠也智且忠庶乎君子之道而永保其國家矣君不旣賢矣乎吾又聞君讀古書樂琴瑟與賓客賦詩恆絕出若是則東山之樂由其中不由其外益可重也已是爲記

曲林祠堂記

夫祠者盡敬致報之道也曺子何爲生有祠哉厚施於弟其弟卽所樂之曲林爼豆而奉之所以致報且垂諸後也傳曰鄕先生祠於社禮固宜然與且曺子何樂乎曲林曲林者陶隠居之故棲也曺子抗霞外之志方赫赫爲禦史時卽懷引退覩中館遺墟萃三茒之勝遂購而有之於時𨿽未獲周旋其中恆寤寐在是矣故自稱曰曲林子仲氏曰吾伯子之樂具是則像焉以寓其志因而傳之百世願無替也君子謂之禮何與夫祠之系於典法也親親尊尊賢賢必有居也故祖考祠於所生鬼神祠於所主聖哲祠於所法皆以致報而盡敬禮之經也其大者也達而廣之其等𨿽有差茍無傷於教亦猶典也故曰禮可以義起豈天造地設而致然乎夫曺子之居家也事父母孝處兄弟友弟某少孤鞠育成就恩至篤厚甞有危疾輙潛禱於茅君願損年以延弟余前所謂厚施者指此推而及諸族則捐金以卹貧置田以廣義立家約以戒不淑由是同姓之親無不歸其徳者其爲禦史修職之所宜言人之所訥其劾巡按不職及輔臣誤國二事尢峻直無何升廣西按察僉事乃囅然笑曰吾言果不當然耶吾不以曲林易恵文也遂掛冠歸益修睦族厚鄕之義由是一邑之人無不歸其徳者此所謂鄕先生之行也故曰祠之亦典也夫末俗繁文亦眾矣事有出於情實附於禮經可以奬善興仁昭諸來世固先王之所不廢又安取於刻核之議乎此余所以記祠堂意也曺子名鍷字時範句容人登正徳戊辰進士事孝武二宗今壽考居於曲林

迎勅軒記

軒何從名侈榮也榮不可侈樂乎親𨿽侈奚病惟天子踐祚之歲勑秋官大夫三衢方子豪平讞齊魯之獄七越月而牘具旣郵報內庭乃取道歸省其封君煌煌鸞書昭賁裏閈而華構適成封君歡然喜曰歸來乎兒生斯冺乎乃斯士耳今玆還也乘大夫之車爲天子命使司祥刑功澤溥洽儀觀韡然乃若以蓬藋之室迎金泥之書蔵之篋笥方氏不大有榮乎善乎張柱叟名吾軒吾無敢辭也姑蘇顧璘記曰若生子教之義方貴有成也夫豈特軒冕旌越之飾以耀諸觀瞻要亦有名徳之實以爲之本耳本具矣以飾則華而歆艷者眾茍無其本𨿽飾何觀今大夫有才焉以濟繁有文焉以昭逺有節焉以立軌有識焉以明刑有仁焉以惠眾五者不愆而守之良易謙卑之懿可謂具矣故宦成名立不媿乎其親也食不浮徳不媿乎其官也肯堂有終不媿乎其居也推孝達忠不媿乎其事也率五本以遂四安斯軒之名秪見其榮耳何嫌於侈乎璘不佞請書爲記

晚靜閣記

璘自開封謪湘源過故鄕訪九峯徵君徐子仁遊於曲池之上仲秋水澄芙蕖菱藻靚麗可悅有閣屹起梁而登焉淵沕無塵坐語忘返閣名晚靜客有誦工部之詩曰君淹畱嘉賓於此邪君曰然抑有寓然也屬璘記之璘曰夫日出爲旦旦則興是故動靜分焉日中爲午午則事是故吉凶生焉日入爲晚晚則息是故憂樂冺焉息也者靜也此天地之定气人之所歸也君自少濯礪文行志行當世之務年未三十名滿人耳又好工諸家書超古蹊徑海內好事者操金幣及門幾絕其限駸駸乎向於動矣深嫉巧毀之人從而媒糵厲階競以禍君君曰吾早不爲馬少遊幾與栁子厚蘇子瞻爲犬馬矣茍不止且覆吾宗遂杜門息交絕意斯世搜蘿前聞以藻術業及今二十餘年道明心愉養和守固家之所儲悉以輯池觀艸木之玩日與賓客從容其中不出軒序而具山林之樂不鏤鼎彛而獲百世之名孰非靜所得乎宜哉益樂於晚且咎其往也君曰靜乎靜乎不撓吾精不匱吾神吾斯與歸矣又何用役役輿馬之間與造物爲奴隸也夫璘方躓於動有離羣逺適之戚慕君之志遂書是言於閣以訂終好

來雨軒記

知山君有軒居叢竹之間曰來雨東橋子遊而息仰天而嘯曰事有同行而異情知山君於杜子果若是同乎抑何校於客也昔杜子四十無位臥病長安賓客棄遺靑苔及榻故閉門竊嘆其客曰舊雨來今雨不來誠有感於貴賤之際也知山君二十賓興三十登庸入金閨司衮職日月獻納功加上下丈夫康濟之願庶幾焉盡之一拂其衷解帶脫綬退歸故鄕家本公族兼素侯之奉崇禮範飾藻業傳之云仍及其暇日則旁究彭籛之學期與大化終始由斯言之進亦樂退亦樂非所語於盛衰者非惟客不擇君君且將擇客矣故客惟其人則命駕以訪置驛以迎惟所施報無乎不可茍非其人𨿽閉戶以拒可也又何校於其來若杜子之嘆非所以嘆君也皆翟公罷官書門人多狹其語余請署君軒扉曰嘉客雨來幽軒洞開惡客來雨吾穆爾主一闔一開乃適予懷一納一拒道固其所君愕然曰有是哉相顧大笑記壁而別

介壽堂記

東橋子請養於田初問諸南原子曰璘去閭裏久矣年鈞以上則舊所周旋也已誰哉後之英乎南原子曰庠序之間彬彬如也蓋多有其人焉有若陳生鳯者秀而淵粲而且理可語於遊夏之業矣居無何陳生執經奉贄盤辟以造吾門乃與之講道析疑踰年而不懈沛然若決江河下注而不止也森然若陳武庫矛戟畢見而神惴肅也表吾國者其鳯也乎間甞請曰鳯也有父行年七十孝義惇固鄕黨稱逸老焉褐衣藿食無斗粟之奉鳯也恥之乃築室淮水之上虹橋之東藝圃而蔬樹菓而薦潔爾肴漿怡爾昕夕將適吾親以解於鳯之私同門之士號其堂曰介壽夫子其何以教之東橋子曰異哉二三子之壽人親也抑視諸眉睫之間乎夫孝子之事親也修之以徳義和之以心志敷之以文辭夫然後功烈以表之名譽以昭之故能保其爵祿而大其家邦此之謂盛節此之不務必曰華宮侈服旨味備物以爲養是猶養生者遺其精神理其藥石者也安在其知輕重之分乎生也天下之才也基道構藝何修而不至以是介諸逸老之壽𨿽魯閔之行其何以加於此二三子顧以爲逺乎璘不佞願書以此非敢竊比於孔氏也

中白記

永嘉王生偉立築巖洞而居之內含石耀外映天光榜曰中白國人遂稱曰中白子問義於松塢山人山人曰白者無色之謂又分辯也中不可以言色其無欲乎無欲則淸淸則辯天下之物如別黒白奚有於差謬乎要不越乎是非邪正兩端而已辯乎此則所執必中所由必義道自已出矣夫無欲亦難矣乎學之道一曰審義二曰信命如知夫是非邪正如燻臭之不可亂則凡天下之所同惡者皆不妄爲矣如知夫富貴貧賤如寒暑之不可彊則凡天下之所不可希者皆不妄思矣爲無妄爲思無妄思幾無欲矣中不旣白矣乎中白則外自辯矣易曰敬以直內義以方外其斯之謂與偉立曰謹受教

南可堂記

英徳朱君道叔佐予守全悃愊無華能外得失以自適予與之深甞屬予曰吾英在嶺南多佳山水山有奇石天下致以爲玩某家邑南有堂三間得地之勝吾往年罷官家居角巾宴坐隠幾而觀之凡漁舟鴈騖煙雲竹樹舉不出軒序而見諸目睫因名南可先生幸記余曰凡物當其理之謂可適情者亦云然理寓於物故一定而不可易情發於吾心隨所寓而無不得奚以南北云乎故情有所適則環堵蓬蒿浩然與天地萬物周遊上下凡山川魚鳥之類悉吾玩具要不足爲有無也若有所累則𨿽山川映發於前後魚鳥出沒於左右猶置墻壁之中一無見矣乃若吾子之情衝夷澹泊𨿽無是堂與英之山川魚鳥固樂也顧獨以南爲可不亦狹乎君答曰余固卽所居者言之也使吾居果北或且東西也余安得不以爲可乎余乃囅然大笑曰達人遺物至樂無方所寓則殊不失吾常彼擇地而居待備而足者烏足以知吾黨之情

重修湘山柴侯廟記

湘山之東有柴侯廟代著靈應郡祀之嚴兵荒以來廟圮不治大宗伯蔣公讀禮時始捐金率鄕人輯之予至之明年廟成具狀請記予典侯祀夫將安辭侯之靈應前志多傳之是以不論論其所由神夫天地間一气而已幽爲鬼神明爲吾人嶽瀆山川气之所聚必有精也是謂之神猶血气生人而精發乎其心也人之死也气反爲鬼聰明彊正則魂魄之精合於大化妙應而不冺亦猶嶽瀆山川之神無形而有靈也故古者忠孝義烈之士其死往往著神應於世吾於柴侯夫何疑乎哉按志侯仕唐守邢州棄官來居覆釡山從寂照法師修無爲之道沒而爲神民祠至今要其避世捐榮利必有大過人者志又稱郡人初作侯廟時有巨人至引掌自言甞用此掌鼓眾遏黃河逆流夫邢黃河迆北郡也豈侯任官時有治水績邪傳曰用物精多則魂魄彊其此之謂歟宜其精爽神應與湘山之靈恆洋洋也廟本在大陂宋隆興元年勅賜顯佑廟嘉定十一年復封爲威信侯此固其行祠今號曰湘山柴侯廟其曰湘山王者則法師遺文所稱述者也凡今次輯廟姓名並金糓之目具刻於碑陰

息園存稿文卷四

●欽定四庫全書

息園存稿文卷五

﹝明﹞顧璘撰

○墓銘

浙江按察副使李君師文墓志銘

嘉靖二載甲申夏四月十日浙江按察司副使李君師文按部於定海暴卒踰旬訃至南京余往哭於其家仰天呼曰國之貞臣也命止此乎初李君爲禦史當正徳初太監劉瑾等始亂國紀君抗章請誅犯眾怒矯詔系錦衣獄庭撲三十罷歸髀肉盡銷不死瑾猶銜之踰年復擿舊牘得君名文致微過詔於南京庭撲五十囊舉而出人謂死矣已而膚附骨生竟活意其有神相乎瑾伏誅廢者率起君獨以先擊刺貴要多抑不得用家居一十六年今上禦極乃起之守饒甫遷今官遽已嗚呼君得气之貞會命之厄人將柰何哉君將葬葬宜有銘餘事也且金君明卿列狀至乃序而銘之君諱熈師文其字也先世蘓人入國朝始爲上元人父昊浙江布政司左參議母王氏繼母趙氏俱恭人君淸夷簡重才行修美孝於親友於兄弟交友以胸臆初仕爲將樂令不以少而鋭旣起守饒不以廢而倦意所注錯準古條格去官之日玩無奇石器無精瓷君子曰廉爲禦史居桑梓之間執憲行法親戚無敢請謁居家時杜門息交𨿽公卿存訪僅一往謝而已居飲虹橋側時輩稱曰飲虹先生亦況其負气而善藏也喜賦詩所存有尙友集明農稿初娶羅氏贈孺人參議羅公仲祥女明慧柔則旣貴而歿生一女適明卿子昆繼娶王氏封孺人無子以其弟黙之子瑞爲之後君生於天順乙酉某月某日生三十一年登宏治丙辰進士第今年甫六十爾壽邪天邪葬在鳳西鄕李家庫祖塋之次銘曰爲龍爲蛇有烈者存匪气斯幹而道則根靈光融融視諸墓門

陜西按察副使徐公墓志銘

嘉靖辛卯秋八月璘休居有鳳陽徐氏兩生來謁視狀則故同榜徐公兒也與之坐問其家僅僅度歲蓋廉吏子孫率然無足怪者已而起拜出其從兄進士行健所撰尊公行狀及維揚鄕進士馬君駙所撰傳請曰於是大人歿且葬十有八年矣墓尙未銘凡以恕等弱且窶故遲遲迨今嗚呼徐公在吾榜特著尢推心於璘矧其子孝思若此銘安忍辭敍曰公名聨字成章長淮衛人其先本南丰人曽祖梅始籍於衛父景春以功升百戶進階武略將軍嫡母李氏母髙氏生公沈毅簡逺學詩補郡學生宏治乙卯舉鄕試丙辰第進士言必法行必端不茍交接爲眾嚴憚拜南京大理寺左評事明習法比獄多平反嘗率同官劾罷刑曹舞智亂法者一時無敢故髙下手歷九載轉左寺副尋遷右寺正乙丑升河南按察僉事整理信陽兵備其地當四省交會多山谷盜匿爲姦公靜鎭仁煦察見善惡不知難治以母喪去位百姓遮泣郡縣致賻咸不受己巳服闋復授前職得巨盜盜賂鎭守太監廖堂求脫公執不變廖欲中以他禍竟不得間而止升陜西布政司右參議時吏部尙書張彩當權有欲爲營私第者假官政檄取帑積公擲地不從升按察副使理肅州兵備適有邊警乃置家口於鞏昌單騎卽戎指授方略虜不敢近由是謹斥堠厚糗■﹝備﹐飠代亻﹞精簡閱軍聲大振乃禁諸將侵漁及絕入貢哈密土魯畨諸夷私覿內外帖服方經畫逺圖辛未得瘖疾遂乞致仕淸修苦節視平時加峻居五年卒於家蓋正徳乙亥九月九日也年五十有七公爲人孝友忠信篤厚倫理喪嫡母毀瘠如喪武略公時少受學從兄訓導公海終身師事維謹同母兄繼以詿誤戍威逺公遇於逆旅畢力贐護攜其子女赴官教育子卽行健也及請老歸復遜故居與兄友愛益篤寡嗜好仕宦垂二十年圖書之外無長物每去任凡有司器什必按籍檢還信陽嘗有小罌貯藥出藥還之爲文有典則晚益深造非禦公牘手不釋卷所著有畏齋稿若干捲藏於家娶田氏封孺人側室張氏倪氏三子孟行恕仲行義皆府學生季行已三女其二適陶鎭沙栢一尙幼嗚呼天下之業成於志節顧世不易得吾榜得公乃不踐公輔竟廢於疾天何可詰哉用是飲泣銘之銘曰孰鑄大鼎庸烹小鮮中道而顚又孰使然以欽以悼千載之下咸視斯阡

武略將軍劉公墓志銘

武略將軍劉公者西安知府劉君麟之父也初璘與劉君舉進士俱弱冠竊見劉君行己若處女應事若大人上書言事犯天子顏色馳其聲於四方心甚偉之一日得拜將軍於邸舎論議諤諤禮甚恭下其敎束劉君猶若社師導蒙兒然者退乃卽劉君問故君曰大人敎家固嚴麟生五六歲卽置膝上口授古詩及古名言步趨必準規矩成童授四書史略廢課限卽笞大人早備行伍毎四鼔輙起坐讀所錄將鑑卽呼麟起立誦所授書聞敎場鼔節嚴乃進糲飯率三四器卽躍馬去歸必冠帶不入市肆飲或月一肉食而已母無故不令歸寧麟無故不廢書不入於市諸女無故不聞戶外麟未就外傅諸女未適人時凡市井果餌器什不識也璘嘆曰有以哉無惑乎劉君生世冑獨褎然也竟相與爲莫逆交正徳辛未璘守開封劉公守西安忽徒跣過郡舎哭且拜曰吾大人亡矣今奔葬需子爲銘時大盜劉六亂境內璘方治軍旅未遑也越二年謫全州乃得承命按狀公諱蒼字伯春行春一先世本南陽白水人宋開寶中有諱正卿者依兄興仁監正常卿來家安仁始爲饒人傳五世至俊康行康三者洪武中率萬人來歸髙皇帝命爲山西朔州衛正千戶傳孟庸失之孟庸子甫復以武功授副千戶攺南京鷹揚衛卒無嗣以孟庸弟孟雅孫曰輔曰翼曰亹者逓繼亹卽公父生公九歲見背公自安仁來授官十五入武學能讀孫吳諸家兵法學趙松雪書食祿五十年不聞其過務行長厚僚佐有支軍糧誤浮本數當抵法君適不與乃自補署文案事白人異其故公曰某素謹且吾兒方稱奉法吏人信爲誤若諸君何以自白嘗督軍采官冰天未別色一人或僕冰間眾不避蹂踐幾絕公遮絕挽活之又嘗得遺牒於途乃逺方人入糧戶部所給者公往候其處三日一人號頓至且曰某家坐此死獄者五六人矣復失柰何公還牒其人出金帛謝不受成國莊簡公守南京置公幕下記校將吏功過黜陟咸當人莫知其由公終廣洋衛副千戶誥封武略將軍初娶胡無子卒繼娶蔣亦先卒江陰衛指揮忠之女生子一卽麟娶南莊公主曽孫女胡女三長適南京畱乎後衛指揮楊泰次適南京國子監孫助敎長子遷次適福建按察司彭僉事長子愼之繼娶曳生子一曰鳳女二俱未婚孫女一聘兵科周給事中長子詩孫男一曰牗聘長興處士吳珫孫女公生正統甲子二月十有三日卒於正徳辛未八月十日其葬也以壬申六月十有八日墓在吳興夏駕山石鼔之南第三隴上銘曰維蘭有華爰視其根維豹孔武乃變於文矯矯虎臣善飾其身復淑其後昆名以永存式昌其門

明故仁和縣令陳公墓志銘

顧璘曰甚哉郡邑吏之鮮才也理棼以達惠窮以仁勝侮以彊剗蠧以廉四者備而後無闕職矣何其艱哉若吾鄕仁和縣令陳公豈不濯濯然稱乎是己仁和居東南都會財賦重困且附省城藩臬司臨轄使者道出旁午迓見廚傳之節率日數畨未厭公爲令戴星出入案無停判然篤意愛民不以毀譽禍福置慮𨿽政出監司有戾民者必請更令歲旱請減民租什五監司曰二亦足矣公曰災應如此柰何厲民以丰國乎卒守前議方冬發民築海堤民多凍死公曰邀逺利以蹙近害民何以堪遂罷役有權璫至杭修梵敎謬聲張爲侵斂公執義辯折竟免濫耗其它政由己出者悉豈弟有則協於羣心踰年政成野有歌頌乃興庠序之敎毀尼舎增飾學宮建社學十許所導迪詳至禮俗日振凢禦史歲巡罔不旌禮之嘗上禦史吳公一貫時政十二事曰愛民力正風俗崇節義戒侈靡惠良善屏豪惡育人材厚彛倫懼刑罰長仁愛謹出納淸囹圄蓋推已效之績達諸人人吳公薦之銓司將擢華要忌者以飛語中公遂去位乃買田南郭竄迹養恬終身不言仕進之事殆今老且卒矣嗚呼民失父母久矣有良如公而卒莫大施天固靳王澤於斯人耶何其不幸也卒之六月將葬其子府持鄕進士李曉狀丐銘於璘其何辭按狀公諱榮字仲仁其先括蒼人始祖朴元湖州路通判二世祖徳一元中書省丞髙祖尹嘉國初贈奉天觀察使曽祖道成湖廣左布政使祖某以閭右實京師始爲上元人考某妣吉氏公生而頴異器幹偉岸爲諸生卽有令聞中成化甲午鄕試拜斯職孝友恭信孚於內外配張氏克謹婦徳子男二長卽府張出今年中禮部髙第值公喪歸娶鹽運副使李公用文女次庭側室髙出娶欝林守王公勛女女四伯適刑部左侍郎朱公銓孫云先逝仲適撫寧尹徐公夣麟子鳴玙叔適禦史鄒公子轉季早逝孫男二長南齡娶羅氏次東齡娶童氏公生正統丁夘二月一日卒於正徳庚辰四月二十三日年七十有四墓在李家庫山之陽從先兆也銘曰有龍矯兮歘沛而雨帝慳澤兮中乃處靈之藏兮今返其所茂士怏怏兮惋爾中古

故崇府左長史黃君元質墓志銘

君諱琮元質其字也先世本撫州樂安人系出山谷後裔大父伯夷公有四丈夫子其季曰度浩君父也娶栁氏居樂安旣生二子曰瓊曰瑛成化間應閭右之役來南京觀都會丰熾曰此弗宜居乎乃附籍上元已而曰吾忘吾鄕乎仍號望云以見志故上元之黃氏自公始居六載而生君穎秀絕出逸而多韻補應天府學弟子員間作平蠻金陵二賦文譽騰起舉宏治乙丑進士遣纂修湖省孝宗實錄歸拜靑田令時逆瑾擅國秕政蔓作君舉意髙逺不規規與俗俯仰遭忌謫長樂學諭劃然嘆曰所不足於縣令者果予也夫教吾所樂也乃升堂講授期以其學傳諸弟子及瑾誅吏部檄君爲郯城令時盜冦山東城惡弗可備君至二十日而塹成又三十有四日門圉完民恃無恐謂山東之困獘於馬著馬政二篇行於官作問官祠祀孔子及郯子自爲記大抵欲學者知孔子之聖由問學至也升橫州守益練牧惠之體民無隱瘼得秦少遊海棠橋址於荒墟乃拓置堂宇以風起夷俗擢拜岷府左長史以栁夫人年髙再疏乞養侍奉之暇灌園藝圃泊如也及栁夫人卒致哀盡禮且痛望云公先喪時貧不得爲悅合窆爲若堂之封服闋值今上繼統謂王傅宜重故君復有崇府之命方抉污振頹輸其嘉猷昊天弗弔中道摧殞嗚呼哀哉夫文與政弗兼久矣君抽思則藻展事則練其可謂通才者與然用不副才年不副用斯天之靳也惟文燁燁可以永世所遺詩文若干集曰宗說曰求志稿曰行義稿曰楚徵日錄曰靑田稿曰謫逰稿曰郯城稿曰嶺南日課曰續課曰東歸稿曰乞養堂稿生於成化庚寅十二月十九日卒則嘉靖甲申二月十七日也配燕氏子二伯畊娶任氏仲牧娶丁氏能世其學女三孟適張昂仲適江鎧季尙幼孫男二其子自汝陽奉柩還上元卜今年月日將葬君於夾岡祖塋之次乃持尉氏學諭丁孔章狀乞銘於余余不得哭君殯葬而銘也奚其辭銘曰駿乎駿乎局靡馳銜以瑤珥爲世儀斯名永嘉千祀垂

攝泉隱君許彥明墓志銘

彥明許隱君耿介沈黙處富不盈居賤不詘人鮮與合獨與姑蘇文徵仲南都陳魯南王欽佩及餘四人爲宻友四人者亦愛隱君無他樂爲傾倒時時賦詠相酬和攄展情素不相較淺深工拙也其子榖從余遊嘉靖乙未舉禮部第一聲動海內南都公卿貴人咸走賀隱君隱君唯唯無幾微矜張色莫不擬其福量之逺乃丙申六月疽發之背卻藥安臥家人彊之醫則曰我命在天不在醫數誠盡藥將柰何比劇自制棺起臥其上曰牀笫暫也依此爲長召魯南及余訣別但言負負無可報了不及他事遺榖書曰我亡如風月淸明絕無罣礙居官當師古人喪葬從儉亦無他辭是月二十二日竟卒得年六十有八嗚呼不暱生不戚死可不謂達也乎哉踰三月榖歸自京師哀且定卜丁酉正月二十二日葬隱君於安徳鄕王家山祖墓之次持禦史謝君少南狀乞余爲銘徵仲書石魯南篆題其蓋並先好也遂不辭爲之敍曰許氏本福建侯官人國初徙實京師始占上元縣籍今爲南都人父榮讀書精醫卜朴直成徳母黃氏生隱君克肖焉君名鏜彥明其字也外龎中理事其父母能備色養堂室幾杖必適所欲二老並壽與樂俱終伯兄不事生產積逋見困力爲償復略無顧恡寡姊貧迎歸奉終厚其殮葬其它姻屬賴以生死者尙眾故終老無餘貲平生不言人過𨿽遭侮謗不兢不怒謀事精愼不失人任雅好山水金陵名勝無不至樂與禪宿遊淸齋玄論坐以終日嘗因事南遊三茅虎邱以躡武林泛西湖北渡淮涉沛歷齊魯至燕覽西山諸陵之槪賦奇弔古往往寄懷其間登攝山愛其泉因自號攝泉居士樂養生也晚乃買田東海上期扁舟往來效張志和陸魯望之樂孰知一試遽止耶詩務道情不爲奇怪語曰作室不固基而繡其棁節非吾所能有嘉會齋稿若干捲藏於家欽佩嘗曰昔韋中有瀟散閒曠之趣者僅一攝泉今亡矣吾黨哀可知已初配汪氏繼賈氏生子男一卽榖初授戶部主事旋攺禮部女一適福建布政司經歷王君經之子延祚孫男四曰恆吉元吉貞吉逢吉貞吉三歲而夭銘曰惟仕匪易隱也亦難不亢不隨居道之間有翹者男載振其翰泉室其永安

明故鄕貢進士張惟忠墓志銘

張君惟忠諱翊本姑蘇長洲人也洪武初易置海內編戶徙其先世於上元遂爲京師人君以上四世皆善人不顯父諱晟倜儻有風誼嘗憤憤思大其家謂儒者取靑紫在詩書非眞天人也吾老矣責在兒輩乃大購古書藏於家君性沈逺知父志力修學業能讀歷代史記及國朝典故居常非定省及父召不逾戶限或出過市里人不識爲張氏子也家本在市凡俚語玩劇一切不通曉毎對客自尋奧義謾不知客語云何唯唯而已人多以爲癡嘗從司勲陳宗之受尙書宏治甲子以應天儒學弟子員中鄕試再上禮部不偶其勤學在館如家在舟如館不奪於可欲及家家人問京國事與所過城邑皆不知也試事大理日取獄案勘詳輕重曰用世貴知律否則腐學究耳其學𨿽天文地理星卜艸木之書無不渉獵非以干祿爲也今年夏夢神語曰金公請作調覺而愀然曰金秋气也調與弔同音秋人將弔我耶一日往別墅有自城中來者曰某坊火君曰吾裏也恐毀吾萬卷急馳馬歸馬羸多頓逺得疾竟以九月六日卒生才二十七年而已嘗補蘇伯修名臣事略缺遺纂定元名臣言行錄四卷又采宋史臨奠大臣之禮爲一編曰臨奠錄示大臣宜厚也夫六籍道衰學者率汨意於利祿自子夏髙弟且曰出見紛華盛麗而喜況下者乎惟忠五歲露芒頴太常陳公師召呼爲徳美而不名七歲屬對過人十三知讀書二十二舉鄕進士世所嘗言聰明者易流而君恂恂謹願如此豈所謂篤信好學者非邪惜乎未見其止也母周氏前母羅氏配鄭氏與君居年久耳熟文義至能屬辭男曰鶴齡女曰淑賢皆幼君疾革遺言屬執友陳魯南爲狀十月某日將葬君於建業鄕張家山之原其弟翺持狀來請銘銘曰顏氏好學以夭終也噫玆有同志夭復同也噫豈曰斯道不可宗也噫天乎天乎莫得而窮也噫

華亭何隱君墓志銘

余前耕秦淮之陽聞華亭柘林有兩何生出曰良俊良傳文詞爛然如晉二陸氏四方驚且艷之餘曰柘林下瑞安得生異材如此乎華亭人曰何氏故法家勝國末有名某者判雷州國初其弟廣爲禦史有聲殿中歸徙去上海餘子孫畱華亭陶宅裏傳四世曰復者贅柘林李氏生泉以剛方見憚生二子長宗胤次宗本長君淵塞善謀畫次君倜儻籌策有文理內外夾助騰起鄕邑中爲豪雄人然不獲遇合展拓才抱故敎二子以儒發科非徒其資異也未幾兩生以文學優等拔貢入國子監朝夕過從吾廬知其賢益審今年二月良俊衰絰來見且乞銘其父墓余何能逆良俊實次君生而以爲後於兄按狀君諱嗣宗胤其字也兄弟相友愛初次君气軒舉意狹柘林莫肯居君曰自曽大夫徙此𨿽未有恢廓世不墜義問玆土南負海北枕廣原種藝不憚水旱且魚鹽可賈民俗椎魯易興事見功吾兄弟拮據其間何患不大於是殖丰美田產多買奴僕芟辟灌莾廣其水利無風雨寒暑身自臨視其下人人效功能生息遂十倍於昔乃構堂宇立廟寢參準古禮修喪葬嫁娶燕聚問遺之儀自是華亭人稱柘林爲仁裏郡中賢豪及隱淪之徒聞隱君兄弟名爭來內交賢者得合不賢者多見卻謝亦不怨次君又好圖史小學諸家好事者亦多遊從時時具酒食相歡樂不倦咸爲語曰人中磊砢有二何又曰仲子英英標出長公好顧養貧乏逺近待以舉火者凢若干室舉貸度不能償輒毀其券嘗督裏中賦裏中人稱平見禮於郡公與縣大夫時輩莫敢敵等年踰五十輙嘆曰死生旦暮耳政使百年吾已過彊半矣安能偪窄自苦以需短漏乎於是寶儉守黙或終日無一言自稱曰訥軒老人惟種樹養魚自怡而已郡公延鄕飲及奉詔加力田冠服皆不就兄弟未嘗異財見子孫旣長乃曰木大則支水溢則別吾不忍子孫他日有言乃營別室處良俊令良傅與其兄良佐居舊宅比疾劇遺令良俊曰施徳自親廣愛惟眾善睦父母之族及姑姊妹之家母虐僮僕此外賓裏鄰敬長老不皎皎先物吾目瞑矣良俊涕泣拜承敎越數日卒實嘉靖乙未九月二十日享年七十有九配張氏不愧其儷生三女其婿爲費勉兪介禇悅初育翁氏甥賓爲子先卒良俊實母側室衛氏又育次君一女適顧應錄孫男五懋學懋才懋徳賓出玄白良俊出白繼良佐之後卽其家友睦可見已君以卒之年十二月二十八日葬於半岡東祖塋之次逮今丁酉春三月朔始克銘之銘曰不落落爲奇居賤而身弗卑究其報視其兒墓前孔道何逶迆後若干歲石馬施

陳府君亨父孺人主氏合葬墓銘

府君諱蒙字亨父其先汴人徙吳爲吳縣人以醫鳴自從父太保公鎰從弟按察僎貴屹爲望族曽祖佶祖濙濙二子考榷妣張氏府君實生於伯校而爲後於榷體貌魁岸夷朗有大度少孤生業中落弱冠後卽拮據振起其家遭疾病訟獄與諸讒怨叢集撥捩排抵气益安裕裏中長老人驚曰此陳氏巨棟旣累資至萬金乃笑曰吾分素薄安用厚藏以媒禍乎於是內修仁讓外重交結不復以積貯爲意布衣逶迆退然若儒生然好義重諾翩翩國士之風也沒之日其從弟文藝狀其行曰申嚴家廟祀規特建太保公祠刻其遺文飾閨門修先墓皆傾囷爲族人倡沈毅善謀凡賢豪貴遊樂與談議守宰見之必禮至去爲公卿猶問遺不絕嘗監修郡縣學並建金鄕侯祠如營居室用闕輒自繼之不言於官以故學士歌焉鑿鑿皆實錄也俗敝無賢不肖皆有號殊厭人府君種梅別墅亦自稱曰梅南主人吳及四方人則樂稱曰梅南梅南不舉其字卽知爲眾所好矣素敬鬼神歲己丑往祠武當山病歸十日卒若府君可謂善人矣乃死於祀將謂鬼神何哉孺人姓王氏同邑望族性嚴肅內政皜皜賓祭之奉不煩府君無不修潔先府君三年卒府君生於成化庚寅六月十四日以嘉靖己丑四月九日卒享年六十孺人生於某年某月某日以某年某月某日卒享年若干子男一曰鰲溫良可繼府君末歲復得一男命名曰垹曰鰲未有子善育之旋夭女一適錢帛孫女三長適劉管次受王科子有齡聘鰲今生男一曰實爲府君冡孫初鰲於己丑十二月二十有二日葬府君於吳山上金村新阡卽屬余以志銘乃餘憂病相仍今五年矣始克成諾所恃府君知心必不怏怏泉下也銘曰修於獨聞於國宜於人惎於神維玆玄宅以永安乎二徳

樂稼火君國用墓志銘

火君諱城字國用揚州人倜儻有气度家饒於財能逡巡謙約以下儒生諸儒生多與厚善故太子中允景伯時自窮時相交知數向余稱其爲人余以伯時方貴盛遊者固自厚不甚入心比伯時卒遺孤孑孑門戶衰落曩時親眤人多不相往來獨火君顧念益篤時時遣人過江問遺踰於生時伯時有遺文數十卷火君出百金梓行之曰吾不忍故人精華遂殞於地此庶幾貴賤死生無替交態者乎余與尙寶卿呂仲木敍景文頗著其事意傾愛之乃嘉靖辛夘九月七日火君卒其孤鈞卜葬於甲午某月某日乃奉戶部右侍郎葉公狀乞銘於余按狀君先世本朔北貴族勝國時南徙其支系居裏皆莫詳入國朝髙祖諱某有翊從功始授揚州衛左千戶所副千戶傳至父晟髙才能官晚進指揮僉事母張氏封宜人有三男子君爲仲少無童心長而丰顱重頷儀觀凝整沈機善慮其父官政與諸族人外內事多咨決人所難措畫能數言盡其肯綮由是名騰起徹大都凡尊貴人及豪賢士皆樂過從談議早賈鹺益富視鹺賈華侈慮不足善後乃買湖田若干頃躬蔍蓘獲刈之事如農夫勤自稱曰樂稼或問曰君樂乃爲稼抑稼而樂邪則笑答曰吾勤斯獲斯妻孥食於斯子孫業於斯不知其它遂大書足矣二字掲於堂示無他慕性損儉篋無華衣庖無兼肉酒不甘味居不飾采嘗輸粟膺冠服矣非公謁不施於身惟治親喪葬務周於禮敎子延師友則歲費百金不愛人咸服其丰儉有度也又能憂人之憂急人之急族黨婚喪不能給輒補其乏嘗恨無位惠窮困值江淮疫癘乃合良藥施諸病者全活甚眾其仁心緒見類如此距生成化乙丑十月十有五日享年六十有五配饒氏繼張氏林氏劉氏黃氏鄔於孫側室也男子三長鉞先卒娶葉氏次卽鈞府學生能力學待問娶黃氏次鎡聘張氏女三婿太學生陳銓及喬堅沈俸孫男一小字重陽保孫女三俱幼墓在城西雙墩之原銘曰履盈若虛提提其居家步用舒友也崇義乃惇旣世薄俗是厲彼峩者墩有閟其墳昌於後昆

明故隱翁姚用恆墓志銘

姚氏金陵著姓先世本仁和人明興以閭右遷實京師始爲上元人初文玉有弟文俊最良二兄卒身獨當戶家累萬金恆自禦布素好施賑人以匱急赴告多寡無不應以故義聲洋溢都人號曰三老士大夫稱曰朴庵處士年殆百歲始歿文敏生宗啟以子源貴贈南京中軍都督府經歷隱翁實其次子名淇字用恆少孤奉母汪氏孀居克篤孝愛十歲治尙書十二能文最爲朴庵君所器愛擇同裏周彥淸女娶之與之對室居朝夕規誨三歲不聞夫婦步語聲益知其謹厚乃傳家政令與其子宗旻共治之翁持巨貲商江淮間出納明愼內外歸心凢家婚喪悉準禮法不殉時好克勤儉廣恩義無攺朴庵之風嘗植竹於庭自稱侶竹翁曰性直心虛我庶無愧耳太僕王欽佩稱其有士行司業景伯時謂爲姚氏白眉邦人以爲確論應天尹黃巖王公正人也特賓之鄕飲年八十有七能於燭下作小楷筆意淸勁寢疾彌畱言語不亂臨終諭子孫扶掖沐浴易服而逝蓋嘉靖已丑九月二十八日卽隱翁所養若此以考見朴庵家範之遺姚氏之興夫豈偶然乎哉子男二長桂周出次楫側室汪氏出今爲朴庵孫用深後孫男四曰勲曰煥曰燧曰點並頴秀而煥早卒孫女三長適府學生羅楠今寡次適徐敔譚翀皆太學生有文譽曽孫男一曰應壽女一尙幼皆桂所生楫孫男二皆幼將以是年十二月十四日葬翁於安徳鄕岔山祖塋之次桂持戶部員外郎楊君諫狀來丏余銘乃銘曰姚之先興以義維良孫紹其世昭祖徳綏福履祔玄堂永安只

姚子東墓志銘

子東吾江東茂族也江東沿吳晉流風舊多國士其衰則殖富作雄傲睨賢徳爲四方恥乃若子東娟秀特出異夫人人子東衝而章廣而能下親賢樂善惄如饑渇八舉弗第礪業彌堅初居應天學一鄕之名士樂與爲友旣入太學天下之名士交履其門喜賦近詩意興閒逺作字務師古人不好服玩獨愛藏法書名畫客至鑑玩移日意豁如也嘗見鳳凰臺東有老栝蒼欝可亭遂購得其地作候鳳堂因號曰栝原居士今年夏忽自歌曰髙臺峩兮蔓艸生鳳凰不來兮栝且傾四月三十日遂以病卒鄕閭涕泣無間貴賤將以十月三日葬於岔山祖墓弟軫持文學管子山狀乞銘於餘子東厚餘者今弗作矣銘惡忍辭按狀子東姓姚氏諱奎其先浙之仁和人父蘭母尢氏生子東於成化戊戌十一月十日孝友仁惠動則形見服父喪致其哀也勤母養致其悅也友愛弟不私其躬也撫孤甥不私其家也善先友後忠所親也施及流人溥其徳也孔子所謂富而好禮非斯人也乎配陳氏有婦道無子側室髙生一女子東卒之夕亦死今且孕人皆曰尙有天道且子東有言曰使吾弟嗣吾終不嗣何病乎君子謂其厚銘曰慶源繩繩於爾振乎生也或嗇遺爾娠乎毋謂天逺視其人乎

洞庭友朴陸君墓志銘

陸君之先本江陵侯遜之苗裔子孫散處三吳代有顯榮其嘉遁者乃居洞庭山中元季有諱泰五者軒舉不羣意隘山澤乃挈家往客淮西富雄中原值亂復還於山樹業如故五傳至伯良爲友朴君父亦負四方之志當路議廣江南馬政發憤上書極論弗便之狀事竟獲寢眾歸其力生友朴君體幹魁梧性度淵厚以醇謹著尢修孝弟之行伯兄均顯蚤亡君懼傷父母心服勞承歡就養曲備護二女殆如已出父母忘失長子丰財而力義多智而守雌不峻獨行不府眾怨宏治間秦晉大饑願輸粟往賑授承事郎嘆曰損益盈虛天道也出有濟乏國章也顧煩君上榮我乎乃遣子豸補郡學弟子員冀效世用久之弗第遣入太學曰吾豈固爲門庭圖將昭祖徳以酬國恩非仕無階耳暮傳家政獨與耆舊大夫觴奕爲樂稱其山棲也嘉靖癸未六月九日寢疾卒將以乙酉某月某日葬於蔣塢先墓之次豸乃乞鄕進士嚴君瀾修狀屬姜生節來南都謁余請銘其墓按狀君諱奎字均昂友朴其別號也生於永樂癸亥享年八十一配王氏慈順壽康範諸其家子男二長卽豸次彖女四其婿曰朱繼珵葉瓏張節葉性孫男四曰元臣元爵元兆元士孫女三銘曰有貽者先嬗乎爾延有承者後脗乎爾遘隆隆蔣塢亦孔厚後百斯年作崇阜

金處士墓志銘

處士諱純字尙徳其先姑蘇吳縣人國初易置海內曽祖某隸籍錦衣遂爲金陵人處士坦夷諒直能委心任物凡世俗陰詭矯飾之事一切剗去之不畱於中能與人交故終身無怨敵嘗曰吳俗浮故京俗誇皆吾土也生而沿之如艸木焉服其土奚取於吾人其刻厲如此商於靑齊燕趙吳楚甌粵之間靑齊燕趙吳楚甌粵之人日與之爲市不見其爭及其久也爲之主者忘其客爲之僕者忘其富家居客至輒止飲不厚供具值興盡客或欲去不彊爲悅也善成人之謀紓人之急客有賴處士脫於難者懷百金爲謝乃正色揮曰非純之心室中潛盜出有皦日蓋天性固然也有三丈夫子仲子輿服家政伯子軒季子治周易與璘同師志廣業精咸負逺大具𨿽伏未仕鄕人望處士之閭固己隆然矣論爲善之報必曰曷視諸金君薄其身而厚其子彼陰詭矯飾者往往夭絕至其子孫或什伯不相逮又焉所用乎正徳三年十一月十九日處士卒將以是年十二月某日葬於鳳西鄕孔家山之原軒等持吉水知縣淩君云翰狀乞璘爲墓銘銘曰莫非土也玆原維處士之藏以徳而名以貴而封處士將玆原之光伊誰兆之允成其臧

明故周君用謐墓志銘

君諱寧用謐其字也其先廬陵人自大父子昌始籍上元居南都父端母劉氏家素饒君生而早孤能彊立不墜節縮冗費杜止華習非衣食之物不以入其家視裏中遊閒子弟避之惟恐不逺治家甚嚴諸子居常侍食未嘗命之坐諸女未有家者不得踰壺限嘗敎之曰家政猶國也非勤弗獲非儉弗聚非嚴弗齊三者闕一焉家其替乎於是授諸子生業俾各事事乃買良田自耕寄情樹藝之樂作靜室扁曰隱齋志息喧也今年嘉靖甲申五月一日以疾卒距生成化乙酉十二月初八日春秋六十配沈氏克相內理生男子三孟曰溥娶胡氏仲曰洋娶蔡氏季曰濟娶朱氏女子三適郭樞張濟顧■﹝山直﹞■﹝山直﹞余兄子也初伯兄擇婦語媒嫗曰吾家近市不習爲農少子弱弗克攻苦爲士將令學賈婦翁得良賈乃可依嫗曰上河周翁謹恪能敎家宜托郎君於是周之季女歸於顧溥等將卜月日葬君於鳳西鄕孫家山之原持鄕進士沈君觀狀乞銘於余乃銘之曰躬嗃嗃正厥儀居末業家政施後而良奕且垂閟幽宅安於斯

故太子太保兵部尙書王公夫人田氏墓志銘

夫人姓田氏諱某金陵人贈太子太保兵部尙書竹堂王公敞之妻處士仲實君之女也生有貴狀處士君愼擇宜歸聞太保公才譽遂嬪於王氏婦徳茂著璘舉進士時太保公方爲兵科都給事中厥後累遷至太子太保兵部尙書璘以裏閈後進獲遊門下公融朗樂易交友務盡厚凡鄕之貴賤人至京必召與飲殽醴丰旨僮僕侍奉謹恪門內秩秩大不類尊貴家聲勢太保公語人曰吾畢力於官政凡此皆夫人相我也及謝政屏居歲時伏臘爲酒饌以召親戚知舊相與娯樂視仕宦時無替太保公又語人曰吾倦勤於人事凡此皆夫人樂我也是以人咸知夫人之賢太保公歿且葬殆十有八年矣爲嘉靖壬辰十月十一日夫人卒仲子仝將次年三月十七日啟窆合葬來乞璘銘乃又讀吾友荊州太守姚君原學狀云夫人孝謹慈惠善處盛衰之際初太保公以從子蔭補國子生當官盛時卽乞骸骨二事並髙行夫人勸成之力居多若然則校義取舎明決不吝豈不毅然如奇男子哉長子會夫人出蔭錦衣衛百戶先卒次仝幷二女側出二女之壻曰劉芳白雲孫鎭聘贈光祿少卿蔣公孫女孫女三長適呂應登余尙幼墓在上元縣東山之原銘曰維盈若虛善偕行嗚呼柔順徳乃成玄室共藏其永寧

王太安人吳氏墓志銘

嘉靖甲申吳楚大疫人多死者乃若吾友王欽佩氏橫罹其厄初三月內君張卒欽佩哭之哀乃病太安人憂甚遂亦病四月二日竟卒欽佩曰天乎奚生扣地求絕者三舁臥棺下蓬跣嗚嗚弔者莫不哭吾執友二三子奪遷之室日進勺粥數月而痞見醫曰疾名伏梁郁其甚矣夫踰年竟槁死嘗屬余曰子必銘吾母之墓璘悉母徳而哀君之孝曷敢辭諸他人志曰太安人吳姓以欽佩貴封其先山後人胡元時大顯貴入國朝祖諱良﹝缺﹞武功拜五軍大都督父政母馮氏生太安人於﹝缺﹞夙備四徳能讀孝經列女傳諸書不輕許嫁旣笄乃歸竦齋公公方嚴難事太安人內不見惰容外不聞言聲獨見賓禮事楊大姑以孝承徐夫人以恭接諸媵娣以惠凡壼政內議聽制明截屹然爲家主公以給事中言事謫普安判官太安人從行跋涉艱瘁恆有嘉容蓋知有榮於逺竄者生欽佩頴異敎育成就毎取陶孟故事爲則好瞽誦小說使家人女婦聞賢孝之槪嘗論魯義姑事曰婦人內夫家後子而急侄禮與誰哉義者虔於奉佛燻供必親竦齋公有疾輒灼肱請禱公沒而值忌辰亦然凢灼百餘瘢太安人性多畏日恆兢兢老彌甚故欽佩乞歸以侍然卒沒於憂也母子慈孝之際何其哀哉太安人春秋七十有五子一卽欽佩舉進士以修正表見當世歷官河南提學按察副使請養太安人旣沒擢南京太僕少卿踰年亦卒自有志公二女咸母太安人長適湖廣參議方公子宏綱次適都察院右副都禦史劉麟孫男一曰逢元女三長適南京刑部右侍郎張公子恕次適南京戶部員外郎李君子芹次適徐應坤逢元將以丙戌二月二十九日啟竦齋公之窆合葬於祖堂山之原璘乃銘曰夫君乎履忠曁厥子乎孝且恭猗夫人乎允承其中宜萬年乎息幽宮

顧孺人墓志銘

顧孺人者史處士之妻禦史良佐之母也生而貞慧長而恭黙習事通道不煩姆訓其所聞於人人悉不類常婦女爲也純皇初詔舉天下經明行修之士有司奏處士名行應舉下郡吏趣上道處士少孤獨養老母行止且弗決孺人曰夫何疑哉夫何疑哉人盡臣也子實無二顧養而廢仕其誰曰無君子曷辭焉處士遂辭不就旣而嘆曰甚矣疑之生禍也微子言吾幾失進退之衷哉後良佐拜監察禦史今天子踐祚之二年以言事忤旨遣錦衣使者械系入京師城中竦然良佐辭就執告以無恐孺人曰是非義也死生命也視義以行視命以終事莫不然矧於君臣汝今蓋吾君之臣矣吾弗克汝愛又何恐之有獄成奏禦天子赦爲齊民歸拜孺人孺人乃泣曰徳薄寵厚謂之不祥吾不意汝之來矣荷聖慈活汝使更爲母子惠莫大焉退修汝徳毋怏怏以益過嗚乎婦人孰不欲貴其夫孺人稱孝焉弗有其利也孰不戚其子之禍且失位孺人稱徳義焉弗有其害也古稱老萊子之婦範滂之母善爲婦爲母若孺人者近之矣今年秋以疾終於常州次舎良佐舁柩歸屬璘作狀乞考功王欽佩銘欽佩疾復以屬璘其何能辭孺人年八十生爲宣徳已酉十一月十有五日卒爲正徳戊辰八月初四日子男三爲良輔良佐良弼子婦三爲郭氏李氏龎氏女一壻爲朱氏子綱孫男二爲崇簡崇古葬之地爲鳳西鄕向山之原葬之日爲十一月日處士諱瑋字符昭號緝熈道人銘曰柔也婦剛也男孺人之行也吁其難

徐母湯孺人墓志銘

湯孺人者雪樵徐處士某之妻也初吾友太僕少卿王欽佩有愛女願擇善人爲婚聞處士賢且孺人內則整整遂以女歸其仲子應坤應坤果端恪有行因事余爲父執余家亦與其兄弟相婚姻知其家世爲悉今孺人卒且葬應坤以墓銘請夫安得辭孺人本金陵望族父貴母沈氏生而靜婉早知孝敬旣配處士事舅姑如其父母生事死祭必盡婦宜柔巽勤恭克主家政條其所成若謹儲備以裕用修儀節以立範周乏絕以廣仁戒華腆以愼禮皆女婦之令徳自是處士家聲大張而徐氏益重於國多孺人助也及處士膺末疾適會炎月湯藥扇浴偹效勞苦及其歿也慟絕至再喪盡其禮忌盡其哀中誠所發匪幹外譽每訓二子曰謙損接物寡怨之道也凡爾臧獲宜子視之處士先娶禇氏早卒未有主比處士終喪乃命應坤並設主於祠曰豈以我故而令若父亡禮邪且示吾隘也其眀大義類如此長子應干先卒次卽應坤女二長適張憲次適梁鏊亦先卒孫女二長適孫鉞次適羽林右衛指揮伍永昌俱應干生孫男一曰某則應坤所嗣再從兄斆季子也生於天順戊寅十月二十九日卒於嘉靖庚寅十月二十三日壽七十有三將以辛夘某月某日葬安徳鄕石湖西村以合於處士之封乃爲銘曰爰古家國興以婦吁嗟徐宗有湯母石湖之封並邱首億萬斯年宛相守

劉介婦喬氏墓志銘

東橋子耕於國門之東郊有孺生褒衣逡巡欵衡門訝之山澤間安得斯人視其削則大司馬紫巖劉公仲子承恩固貴介也而循雅乃若此旣見出狀以其妻喬氏墓銘請妻又故太宰白巖喬公從子於璘皆有世誼遂不獲辭次且數月劉生歸晉舉鄕試第二人復以書至曰今日之幸固我世徳之庇吾妻實亦有相之力也歸土有日願卒慰諸幽乃按狀志曰婦名松樂平人曽祖毅工部侍郎祖鳳兵部郎中俱贈少保吏部尙書父宗光祿寺卿太宰公兄也劉喬俱太原世族姑夫人某與其母淑人黃居亰師通家往來厚時婦方八九歲見其溫淑寡言舉動異常女愛之喬亦愛生頴秀遂爲婚姻未幾光祿公卒無子婦喪之哀毀事母盡孝母忘未亡比當歸劉沾沾不能出時太宰已致仕家居乃拜懇曰吾母老無依惟叔父是賴泣數行下旣爲婦敬順莊睦末嘗見疾言遽色資裝𨿽有金綺非歲時見舅姑不服姑在南都念長子及三女不在側意恆怏怏輒抱幼孫嬉戲於前以相慰樂有疾調膳嘗藥衣不解帯姑視之儼然一孝女也生常夜讀則執女紅相伴稍倦卽以廢學爲諷生以茂才選入河汾書院講學卽勸之行曰逺去庭闈樂明公造就幸甚願毋內顧專精道業爲世名儒豈不偉乎毎生與諸生講會則親執中饋以厚館谷𨿽中夜必兀坐中閨待之曰子能夜以繼日吾忍安席及生鄕試下第恥見之乃迎慰曰士知積學耳遇不遇有時顧乃鬱鬱自損邪其明達有辯多類此生兒甫能言卽口授小詩動以安詳恭敬爲訓少縱卽訶之不徒爲慈也甲午正月舉一女忽疾作暴卒實二月一日無何女亦沒得年二十有三而已子名珙嗚呼劉氏之婦何懿徳夙成如此哉良由世家詩書之澤入耳燻心以成其習非獨天性然也今考其行事於姑爲崔孝婦於夫爲樂羊之妻天假以年使壯且老則敎子範後𨿽陶孟非難幾耳旣生之復奪之天意胡可原邪墓在某地卽劉氏制域之次銘曰玄黃由漸匪天則然瓊玖易折匪躬斯孽旣大其偶有昌在後赫赫方來於彼泉臺

雷州知府易君妻王崔二安人墓志銘

嘉靖乙酉冬後齋先生歸自雷州甫二旬而崔安人卒先生哭之慟曰天喪內君吾奚以家乃拜執友南昌守羅君質甫爲狀敍其徳懿拜璘銘諸墓石且曰先妻王安人葬亦未有志子其並紀之璘與先生居比舎悉二安人其何辭志曰王安人諱淑方裏中王隱翁女莊嚴沈簡不妄言笑年二十歸先生家方困誦讀刺繡嘗共一燭率至夜分不寐營辦姑養捃摭家累力任其難而俾先生專志於學及膺戊午鄕薦三上禮部不第家益索安人持之愈力且慮先生無子慨脫簮珥聘一妾其事嘖嘖在人口宏治乙丑八月五日以疾卒崔安人諱慧英守禦浦口鷹揚衛指揮崔公鈺女生七月而孤少有秀質母儲難其配故以繼室先生歸二年先生登戊辰進士歷官中外殆今服金紫可鼎食矣安人素衣疏食以儉率家若不出紈綺族先生初慮雷州逺難往安人曰逺獨非郡乎惟貧乃明夫子之操及被構致政安人曰歸與歸與夫子之命也人乎何尢初王安人有長女適南京通政夏公崇文子宏濟後還湘陰側室關氏生子一曰同女一安人懷逺撫近一如已出敎同讀父書爲聘婦姚氏比病彌畱曰同兒長矣速娶婦來承我宗祀及見新婦拜牀下環佩鏗然曰吾瞑矣夫明日遂卒蓋十二月十三日也嗚呼二安人之歸先生王一十七年崔二十年終姑之養成夫之宦舉不可以云促也勤而居貧儉而履貴錚錚然操賢媛之節以聞諸鄕閭亦何負於斯世乎安人之號俱以後齋刑部主事初考拜命葬同窆在某鄕之原後齋姓易氏名蓁字士美本吉安人今籍居南京璘忝通家故舉其號稱先生云銘曰愒兮懟兮不可以處匱僄兮憑兮不可以處盈二媛疊修兮厥家用成幽魄並棲兮玄壤其寧

贈承徳郎南京刑部浙江司主事野全謝先生同繼室贈安人湯氏合葬墓志銘

國朝詩至成化宏治間再變維時少師西涯李公主淸婉尙才情吏部郎中定山莊公主渾雄徵君白沙陳公主沈雅並尙理致名各震海內吾金陵有二才子曰謝氏子象徐氏子仁淩踔詞苑陶冶其模廓謝得其雄徐得其婉名亦不細初謝公八歲善詩客命賦暮秋援筆立就至紫塞風寒鴈叫霜客驚嘆呼爲奇童稍長從工部郎中吳公元玉學見其詩曰深林下馬蒼苔滑野寺入門秋爽多擊節鑑賞謂𨿽長宿不易逮自是日就深博吏部侍郎柴墟儲公靜夫爲南考功作檀園詩社引與諸文士聨句往往出奇絕眾器局儁朗才情綺麗負气自好不與俗伍與達人髙士論古今商文藝據案髙談如倒囊櫝或酒酣引紙命辭常屈一座兄弟四人各善詩畫風流淸邁時擬謝庭諸郎公侯貴人往候與之分庭抗禮藐不加意毎應舉率用古文字作經義累十舉不第乃擲筆於地曰吾本不樂爲此柰何效老驥局蹐車下邪且鵷鸞其儀者立朝鹿豕其性者居野吾乃今知旣往之誤也退耕國門之南自號野全子鄕人稱曰野全先生又以其美須髯行九稱曰髯九翁所著有采毫錄東村稿西遊錄在客稿日得錄廣陵雜錄湘中漫錄總若干捲臨終囑其子少南曰爾能貴我乃圖志吾墓弗能毋以士題墓門吾所厭也旣葬若干歲少南乃舉進士任南京刑部浙江司主事遇詔恩贈公如其官以文行茂異尋召入朝攺監察禦史今年妻亡乞假護子還得拜墓下屬進士陳君鳳具狀幷載母氏湯安人懿行請余合銘之嗚呼先生魁岸磊落茍得勢發所停蓄振起頹政轉移卑俗譬若舉羽顧今賫志長逝而使吾徒永嘆於梁木今且忍銘之哉且忍不銘之哉敍曰公姓謝氏初名璇字文卿一字子象夢神授其名曰承舉遂行焉先世贛人國初徙金陵後從文皇駕遷於京三世烈考諱芳仕終永州知府致仕歸南京始籍上元妣張氏封宜人公生於天順辛巳十月二十有八日卒於嘉靖甲申三月十有七日春秋六十有四安人湯氏厥考文玹東甌王四世孫公初娶李氏禮部郎中秉中女繼娶貫氏錦衣衛貫指揮女再繼安人生於成化丙戌四月十有一日卒於正徳庚辰九月六日春秋五十有五卒後受今贈生有令資精女工備婦徳爲謝氏壼內法詳見任子仲修志語中墓在江寧堈墓村前二安人皆葬祖墓壙內公攺卜今阡惟安人祔焉子一卽少南女一適府學生劉階孫男二長曰懋坤次懋垣孫女四其二已納聘乃光祿卿王公以旗太學生徐君敔之子二尙幼葬於乙酉十二月四日至乙未十二月二十五日始克埋銘石也銘曰昊天弗雲龍伏爲蛇矯矯揚采其光滿家生子於飛澤彌四宇雄雌偕藏永安泉戶

息園存稿文卷五

●欽定四庫全書

息園存稿文卷六

﹝明﹞顧璘撰

○墓碑

明資政大夫南京都察院右都禦史張公神道碑

公諱琮字廷獻江寧人也其先本蘇郡吳縣人國初始徙今籍曽祖豫以伯祖文僖公益封徵仕郎行在中書舎人祖晉贈通議大夫都察院右副都禦史父翺贈資政大夫南京都察院右都禦史前母髙氏母李氏俱贈夫人公端凝靜恪弱不好弄旣學易於方伯吳公彥華遂厲問學見東萊讀書記悟曰吾乃今知學非過目成誦爲奇抑在爲之不厭耳立限誦讀日造弘博好親仁賢切劘於徳義在鄕如故副都禦史陳公鎬按察副使陳公欽太僕少卿王公韋在太學如大司馬彭公澤咸所友善恆自嘆曰人於己喜聞善於人喜聞過反是思過半矣成化丙午舉鄕試弘治庚戌登進士第任工部都水主事三年調禮部儀制主事歷員外郎郎中凡十餘年升陜西布政司參議丁李夫人憂服闋值太監劉瑾亂政以先在儀制停晉邸紹封事降知濟寧州拔遷山東道監察禦史巡按甘肅尋升湖廣按察司副使撫民襄陽遷貴州按察使歷四川左右布政使正徳己卯丁父憂服闋補廣西左布政使嘉靖壬午升都察院右副都禦史巡撫湖廣甲申升南京工部侍郎旋攺刑部丙戌升南京都察院右都禦史已醜以疾乞休疏四上始得請致仕仍歲給人夫月給祿米以示優厚公操執簡重臨事不輕發深思詳畫務當禮法故大小官政冰淸嶽立人不敢以私意請亦不能以浮議奪居儀制時孝廟不豫免賀長至節東宮親王如故事公白尙書曰東宮禮再議親王斷不可舉已而有旨如公議占城世見請封有憚渉海者倡議止行公曰占城自祖宗以來遣使就封無故止之何以示信卒行之提調掌行國家吉凶大禮及藩邸封典稽古凖今損益與奪不失尺寸大學士南海丘公浚洛陽劉公健咸謂公器識可任逺大知濟寧一月地當水陸孔道日省民供給錢數千至今頌不輟口巡甘肅當安化叛後正法廣恩抑彊植弱舉賢吏劾不職人情帖然深履虜酋營窟示以威福莫不震戴此皆禦史巧宦者不肯爲公易易行之爲按察布政使各有大體巡撫時值修繕顯陵綜理精宻民不告擾又活饑民數十萬平徳安芒部等處妖逆數十輩皆不煩餘力績用丕著總憲南臺時當考察庻官公曰進退人才大事也古人云恩欲歸已怨將誰歸於是察核慆邪者咸見罷黜士論允服庚寅九月三日卒於家訃聞天子閔卹詔賜葬祭有加乃今殊典也夫大臣上近天子體大責重以安民濟世爲才格主守道爲徳凡煩苛躁狹非所語於其職也公自爲諸生及小吏時已見端緒𨿽躋崇峻矣施用不竟豈非天命哉男七人恕舉鄕貢志京學廩膳生悊國子生余𨿽長少異觀並世徳善墓道旣成法宜有碑恕等委之小子再辭不獲遂序而銘之銘曰惟臣承天大乃佐輔匪篤忱恂職罔克舉稽古名世有燁其輝治亂異績厥道同歸穆穆張公秉徳不二山嶽端凝基自小吏工虞裕用儀曹愼典執憲西巡厥操蹇蹇奪藩典州崇卑何尢廚傳弗飾民瘼用廖外臺巖巖正是嶽牧弼教宣猷以奠王國帝曰良憲惟女紀綱出貞吏治入振王章冦亂是彌憸黷是黜豈不■﹝艸聚﹞怨畏曠司直羣望方崇公曰止且鑑於天道榮保懸車邦人弗惠耆徳告哀王室𨿽遐言卹愸遺惇大篤誠今也則鮮末俗疇希先進斯逺孝子顯徳式圖永遺惟石弗朽刻此銘詩

四川參政葉公墓碑

公姓葉氏名天球字良器婺源人其先出春秋沈諸梁葉公之後居南頓漢季太中大夫望始渡江居丹陽至都綂公績始遷歙承直公林秀遷婺源之中平細三公夢志遷今外莊環溪夢志生友友生亮亮生炳炳生朝宗朝宗生玄否玄否生觀武玄否爲公曾王父觀武爲王父皆隱力善稱長者父兆允多聞善詩以子貴封文林郎崇仁縣知縣贈中憲大夫東昌府知府母遊氏封孺人繼贈恭人生四男子公行三幼頴解從封君商坐肆獨吟誦乃遣從仲兄饒州公天爵授禮經於崇仁不任貴勢與寒士攻苦大通其學選克邑弟子員輸粟入太學並試髙等癸酉中順天府鄕試甲戌登唐臯榜進士第授戶部雲南司主事動謹道揆不怵禍福監京城太倉有巨璠縱卒索運官錢暴甚公縳卒寘之理督運宣府力寒就道其納郡縣輸不爲嬴羨曰足斯已矣何必厲民植官監淮陽倉設格窒中貴賄孔比還中貴賄以金贐且謝曰辱拜寡怨之賜敢以此報公卻之去之日官場有薪蒭余直甃石步民頌其弗私監居庸倉適武宗北巡費巨而儲罄畫上招商策尙書猶豫公馳見請曰事己急非此莫辦公主於上某持於下必濟毋多疑乃簡約順情固閉托冒減常價三之一趨者糜至凡得芻粟十餘萬一日道楡河突傳駕至伏謁上望見遣問報者曰主事葉某卽疏乞回鑾並劾郭太監者上頷之去已卯遷江西司署員外郎受知大司徒委攝諸它司事庚辰遷福建司署郎中時南巡多故能參決羣議相於國家辛巳升東昌府知府郡號衝劇公至詢民利害期與更始善摠條綱授僚屬以事故自處整暇百度聿舉初立團甲法籍民丁業出入民莫爲邪差州縣瘠沃爲三等凖定繇役輕重荏平遷民苦賦重謂地兼於土著公白當路卽縣鄕履畒料賦灑然趨平流亡來歸廣給牛種俾服作業稅不以逋告壬午癸未饑爲請蠲貸廣儲備處流亡勸分弛禁民得免死且弗爲盜尢篤意風俗人材旌孝節正文體大有攺化余若修廢拔彊辯獄止盜特出經綸緒餘未易一二錄嘗愧外吏工阿上容亡丈夫气故東昌所操一如戶部時昭聖太后北上或備所過供具公曰聖善廣照南北異宜難相學也乃率禮修儀卒克畢事郡武吏故任俠逞首劾桀黠罷去余悉斂手監司執三囚罪死公按法當釋卒論出不顧漕卒怙勢閉水聚毆津吏關市騷動公縳杖數人始定督運都禦史過郡怒問郡杖吾漕卒邪公曰知治不法不知漕卒都禦史衘其戅比掌內臺乃風出按禦史奏移登州太宰喬公曰東人殊宜葉某遂格不行丁亥進河南布政司左參政管郡事旋實拜四川右參政民涕泣遮送公素羸加之憂勤七月至京口疾劇時子玢以南京戶部主事監倉鳳陽還侍側瞠顧曰死吾安也報國維汝端坐而逝得年四十有八公學術醇實讀書務得意不襲成說詩文典雅雄渾由乎其衷嘗謂古人尙行故內外符今人尙辭故言行背事求無愧於心毎以淸談虛立門戶爲深恥是宜孝友信義孚洽倫類人無間言所著有上谷稿淮南稿硯莊稿荏山行稿娶汪氏封孺人加封恭人子一卽主事君學行並有聞孫一懋之孫女二己丑五月葬於來安鎭後山之原制宜有碑主事謂璘與饒州公同榜交知爲深屬爲之銘銘曰葉氏之先實始南陽曆歙䢐婺支蕃以昌爰毓封父有特斯男二美競爽疊爲邦翰穆穆東昌曄其如璧筮仕司徒秉道獨立經國理財曰惟惠民掊克是杜吁謨用勤彊禦靡耎巨費靡匱遹駿其聲幹旄斾斾侯於東服作民父母以哺以鞠罔俾失所歳饑我食賦亂我理附我頌我死弗它徙濟濟髦士行歌采芹展也政成視爾作人方嶽甫遷大命用顚厥施罔究天也則然孝子永懷述事昭徳勒銘女堂百世有烈

張氏世徳碑

世家巨族之興夫豈徒哉其始也必有惇固忠厚之本爲之基故種徳累行而燕翼之業垂焉其後也必有敷施藻潤之度爲之飾故席寵亢宗而門閥之澤弘焉莫爲之始則源淺易竭莫爲之後則炎微易泯今夫豫章生七年而後可知其本大也荊玉琢磨而質乃見其理密也是以西京秺侯篤愼開國其孫渉乃以明經見稱東京好畤按劍拔起其孫秉乃以博學自樹文武濟美前後交映掲雲霄之望掞龍虎之章當代仰其世業後世歆其冑華巍巍乎莫之及矣余讀溫州張氏譜牒觀其上世聿興與今都指揮浩所承傳未嘗不嘆羨於斯也侯固今有文者稽昔始祖百戶公諱四本河南光州布衣沈毅好義慷慨有略直太祖皇帝駐兵廬州遂仗劍從附陷陣突前屢預克捷授所百戶洪武二十九年卒塟通州子貴嗣亦勇壯多智遹紹父風從太宗皇帝起兵靖難自雄縣至渡江入京攻城略地大小凡百餘戰並著上功洪武三十四年升山東大嵩衛正千戶永樂九年乃從英國張公南徵交趾屢犯險固剿殪夷酋進大嵩衛指揮僉事居英國幕中來往交趾撥亂解紛勞勩日茂宣徳六年奏遷溫州衛乃世繼焉曰鵬曰鋼侯祖父也代領海防並礪官箴有華勲系逮侯而家世益大詩書之藝賁焉潤身折衝之略屹而敵愾正徳壬申誅江右逆冦有功進指揮同知榮問日流由是都禦史陶公琰監察禦史王公尭封鮮公冕連章推薦進浙江都指揮僉事分符秉政大沛厥施煌煌乎炳炳乎虎臣之特也功崇禮重遂得誥封祖考皆明威將軍上輕車都尉祖妣宋氏江氏母葉氏皆恭人人道允修天寵攸協上光義方下裕似續玆非有啟有承積仁流慶而能暴興若是也歟然丹靑之飾增輝素朴枝葉之蔭庇及本根君子謂張𨿽舊爵其業維新矣侯惟簮組其延先澤有渥而金石未鐫世徳罔耀咎在厥躬乃礱貞瑉爰樹墓道璘也不敏仰承雅托嘉此孝思弗克終遜敬勤銘詞用告罔極銘曰於赫髙祖奮旅逐胡率土有傑靡不應呼桓桓張侯握鼎超距聿款轅門來佐神武雷奔虎騰奄有戰功策勛承家用亢厥宗孝子孔力克紹克濟翊我文皇載振先緒南徵交夷贊籌綂軍朱紱輝燁乃來於溫惟孫及曽振振弗替官著允修衍於來裔卓哉玄孫璆琳瑤琨武烈旣抗爰飾於文建節執樞門閥有爛譬彼巨材靑黃是煥乃顧乃懷玆惟世遺肆今弗圖後胡迪斯靈塗皇皇穹石如峙不顯惟徳百代攸視

○碑

茅山重修玉宸觀碑

夫道其邃古之事耶以虛無淸靜爲宗以因應神化爲用其靜也天其動也神無爲而民自化無欲而民自正非邃古之代不可以行之也以之禦世則淵黙和平之化成黃帝軒轅氏是已以之治身則葆性全神之道修廣成老聃是已豈惟三聖哉自盤古以至三皇率是道也逮世再降民僞滋而法制出安得以無爲治之故帝王之治貴徳不貴政𨿽不獲盡用其道而不能不用其情以道爲生人之本不可捨也下至漢代文帝用以小康曹參假以寧一而黃石蓋公隱君子之流猶各負其所得以髙一世豈不信然乎哉末世言道乃一切流於神仙輕舉與夫鬼神符祝之說欣欣焉希於禍福之塗良可鄙已句容雷平山玉宸觀者世傳髙辛時展眞人修煉之地歷周秦魏晉以還有姜杜楊許繼起至梁天監中陶眞白居之稱朱陽館立昭眞臺道業爲之一張夫晉以前諸君非史傳所載不可考已若眞白脫屣濁世遊神八極豈非蓋公之流亞乎使得其君任之則粟陳刑措之化庻幾可致未可謂斯道之弗效也歷唐而後太宗以桐栢棲眞攺曰華陽觀玄宗以玄靜修經攺曰紫陽觀至宋太宗祥符乃定玉宸之號至今傳焉所謂金陵地肺華陽洞天此其奧區也不然何羣眞過化歷代褒崇靈貺昭繼若此也乎傳至國朝禋祀靡替嘉靖間遭欝攸之厄殿宇煨燼名碑古栢毀斷幾盡道士鳩材營構再火再空有揚州山人張者夙稟淸虛行業精白爰棄妻子修道勾曲乃竭皈依之誠奮興復之志廣募磚甓洞建石宮於是少傳魏國公徐鵬舉太監陳公林傾囷爲倡眾心歡同不數載而大工吿成規模甚爲壯麗惇固可冀垂無億又鑄銅像若干軀永肅瞻向措其餘財復構諸宇廊廡齋廚煥爾一新可謂希情無上圖功不朽者矣夫道有興衰時也業有成毀數也謂道無衰寒暑曷因代謝謂業無毀天地曷因開辟善振其衰而後玄風恆流善營其毀而後靈區永奠然則崇慕淸眞餙舉廢墜不能不有望乎其人也山人之功不其偉哉於是眾信歸誠咸願勒石紀成以詔來裔余嘗躬踐名巖目覩勞績遂秉筆特書不事多讓焉復爲銘曰勾曲神臯是曰洞天展眞錬化玄教開先於穆茅君發迹漢炎帝降九錫靈向弘延琳宮玉府羣方具瞻孽火肆烈遭運適然鞠哉幽士秉志維虔謂木易毀易之甓磚崇垣屹屹穹宇言言金像儼設神兵拱旋大壯斯固回祿永蠲玄風惠暢天子萬年澤及九有富壽無愆

○墓表

長洲楊處士順甫與其配呂孺人墓表

璘去蘇三世始還嘗問鄕國氏族於中丞毛公圖所宜近毛公旣歷敍縉紳大夫諸名貴次及隱淪之儁曰有楊處士順甫少窮經爲士不振懼失養遂棄去服田事又賈湖湘間大拓貲產慷慨髙气岸不與俗諧疾惡如讎見不義輙面斥不相貸性好賦詩結漕湖詩社感時遇事喜怒悲適言意所不盡一發之詠嘆積十數巨帙曰吟秋槁曰湖湘紀行頗傳於人璘曰異哉處士古人言窮然後能工詩何處士富乃能乎毛公曰處士有婦呂孺人善治內若能吏之治官耕織務時家無遊童逸妾謹賓祭牲酒葅醢必精必備教子若女咸有法宜大約歸諸勤儉門內井井故處士應徵徭接賓客之外無所顧慮得一盡力於詩璘曰婦徳之益如此哉又二十餘年與其子中和等姻婭往來密益口悉其家政處士及孺人先後卒已中和等乃持其姊夫汀洲太守劉君綗狀來請表其墓其何容辭按狀楊氏長洲舊族處士生景泰辛未某年某月考諱舜民母某氏正徳辛已三月十三日卒年七十有一塟宅西錦藤巷新阡太僕少卿都氏穆志其墓呂氏亦長洲人居黃埭孺人生景泰壬申六月十一日考諱岐母陸氏年若干歸爲處士妻嘉靖甲午八月九日卒年八十有三合於處士之窆翰林待詔文氏徵明爲志其所序徳善大略如毛公言又載處士有寡姊無告迎歸養之厚割膏腴田若干畆入郡學供釋菜孺人善待側庻視其所生如已生處士毎以侃直見讎惡少孺人輙暗爲遣謝俾無深銜此數事世俗所難非二老能見大義不及是也有三丈夫子長卽中和次元儀次元仁孫男女合二十六人曽孫六人蘭馨玉采薫映閭閈嗚呼盛哉惟吾蘇以多賢跨天下徳藝彬彬如鄧林之難爲木蓋其大者眾也以處士之所操執名僅馳於鄕井身不顯於位著豈非地勢使然哉觀其別白淸濁見義勇爲刑家裕後之道舉足爲浮競硎範使居他邦豈特末見已乎凢今過墓下者要亦欽其風誼思所向羨毋但校諸隠顯出處間也

○行狀

通議大夫南京吏部左侍郎儲公行狀

公諱巏字靜夫別號柴墟本毘陵茂族元末始徙海陵曽大父諱某字仲文倜儻負義嘗隆冬載布數乘入遼遇警道阻人多凍死遂立市門散之又嘗行道中得遺金歸其人其人分謝悉不受此其種徳所自夐哉厚矣大父諱玉字景榮以公貴贈通議大夫戶部右侍郎父諱信字宗實累封至通議大夫戶部右侍郎母王氏繼母董氏俱贈至淑人公生而頴異六歲讀書過目成誦九歲善屬文選克州學弟子員十六食廩應鄕試名聞京師成化乙亥年二十三王淑人疾祠藥不愈乃刺股救之延數旬卒時尙未室宗戚彊公娶公頓足號天足指俱碎乃己淑人遺命勿塟先兆內家貧無資公極力別營墓域毎旦伏哭塜上夜則苦誦讀以圖顯揚癸卯舉應天鄕試第一歸至儀眞卽號泣赴家痛母氏弗及見也甲辰會試禮部第一廷試賜二甲第一觀政吏部太宰濟南尹公欲選爲屬公懇求便養遂授南京吏部考功主事尋升郎中弘治甲寅太宰巨鹿耿公奏攺吏部考功郎中公畱意人才考注臧否無不曲當一時人士竦然戒曰儲君陽秋可畏居南部時考察庻官有悍吏肆暴不法或憚黜之生亂公毅然贊罷之北部當朝覲考察𨿽執政親戚不職者咸無假借天下服其公丁已擢太僕少卿次年遭董淑人喪辛酉起復仍補舊軄行部禁吏迎送除民苛費及馬政積獘乙丑升本寺卿首舉馬政便民者四事疏於朝語在奏議中悉見施行譽望日重性狷介寡合執政不相悅奏擢都察院左僉都禦史緫督南京糧儲釐革倉庾宿獘裁省供費及條陳應議四事多所惠益正徳戊辰擢戶部右侍郎己已遷左侍郎督京儲其蒞政一如南都沈靜端毅中貴同事者咸見嚴憚時逆瑾用事大臣多爲屈損稱公爲先生而不敢慢庚午春以疾乞休詔賜乘傳還仍勅有司候病痊奏聞起用同事太監蔡用素重公亷饋白金五十兩爲贐辭不受冬十月仍起爲左侍郎辭不就壬申春復起爲南京戶部左侍郎時四方多故京儲虛耗公籌劃深遠務善後圖癸酉正月攺吏部左侍郎時方望其大用遽以疾終公體貌淸羸若不勝衣端黙簡重凝然具臺閣之器爲文簡古多思尢深於詩衝澹沈蔚兼晉唐之風士林寶之爲訓好賢惜才凡海內知名之士無老少逺近咸見推引阨窮弗達者必思振起之辟逺非類不惡而嚴未嘗有不善人至其門也初璘舉進士今司徒無錫邵公嘗相語曰子持身當以柴墟爲方終不爲非人累其見推重如此毎與學士大夫語必政事文學等事否則端坐終日而已人莫敢言其私居常與家人言亦恆引古賢孝貞烈故事爲訓絕無燕眤語事親至孝侍郎公年八十在堂少有違逺凡飲食衣服之養顧慮周至兩蒙恩賜綺幣悉制衣以爲悅自主事至侍郎四奉勅誥推封每臨母淑入忌辰必齋戒祭祀以致思平生須髮爪甲不敢棄遺藏至數大裹竟以殉斂其謹身愼行此可類推巳晚爲朝廷倚重故誥辭稱其雅操不羣長才傑出學有本原志存貞固簡在固已切矣易簀時召璘與車駕主事王韋屬以後事至不能語猶舉筆作國恩未報親養未終八字泣數行下無一語及其家事非素養堅定烏能至是哉公初娶周氏十有七年而卒志稱相夫多賢累贈至淑人繼娶朱淑人寶應封禦史朱公之女通古經傳惠妾媵育遺女咸稱於人女三長適陜西按察使仲公子承佑早卒仲適泰州守禦所千戶周沐皆周出季未適側室嚴出無子以從弟昆子灦嗣云生於天順丁丑九月二十一日亥時卒於正徳癸酉七月十一日未時享年五十有七所著有柴墟文集若干捲奏議一卷駉野集一卷其傳世式後無疑也璘淺陋辱公不鄙誠不足以知公其所知者文又不足以發且將適湘南程期廹急焉能圖不朽之事第心已許之又慮失此無以報公故掇拾爲狀十不具一所恃廟堂巨公爲其心交闡幽發微埀之金石庻大賢之迹來世有貽云爾

僉事潘君宗節行狀

曽祖恪不仕曽祖母楊氏祖嶽雲南道監察禦史祖母徐氏封太孺人父積四川布政司左布政使母王氏繼母許氏封夫人潘氏居廬之六安州六安當淮淝之衝世亂多兵火故上世譜牒無考五世祖諱霞元末千戶緫管緫管生萬一萬一生仁三仁三生恪恪生嶽有子五人其三曰積舉進士仕天順成化間累官四川布政司左布政使亦有五子其二爲僉憲君名鏜字宗節能言卽解記誦七歳賦詩輙出奇語驚丈行十歳能讀史略論古成敗十六侍布政公入京公疾不脫冠帶而養周防僕禦內外無失才行已緒見十九娶單孺人甫四十日憂布政公赴蜀道險力請侍行居三歳始還實成化丙午遂舉應天府鄕試逮弘治丙辰登進士第授滿城令愷悌子育不設厲禁凡徵輸善量緩急常獲寛省邑有巨猾張某者好敗官政或諷君殺之乃笑曰獨非民邪吾知自檢而已丁布政公憂去任治裝不滿一車父老與諸生遮道泣送曰乃今見古亷吏相隨數百里乃捨去樹碑頌其遺愛居喪哀毀骨立殮塟有禮服闋除滑縣知縣滑爲畿輔大邑賦重民玩前令率坐廢君下車首聽滯獄風行雷斷五日而囹圄爲空乃理逋賦壅蔽者曰民猶水也塞則潰疏則流於是解棼剔蠧犂然有條人人以爲惠爭先輸納閱三月而租入大集郡守韓公嘆曰民豈不可化哉何滑民昔狡而今良也縣籍口賦裏胥故多爲姦君誓諸社曰所不惠於民者神有顯殛籍成踰月忽有抱策愬庭下者曰某等負公作姦者盡疫死某幸生願正此籍因許釐正爲式人謂君誠信通於人神初至滑前令擅移官帑銀數千兩籍亂不可稽君曰殆哉殞身非予其誰掩此乃檢括規畫俾克其數竟不令前令知也被徵去府人出羨金二百爲贐君曰欺人不誠黷貨不貞吾豈以毫末而敗吾素令籍之庫父老請立石以識君曰無庸苐無忘今日可也甲子拜四川道監察禦史首論時務大計四曰審大勢權時宜重將權倡士气太監髙鳯蔭從子君曰此王振曹欽之漸不可長也請加黜罰奉命勞軍遼東亷公有威邊將斂手歸上備邊五策曰酌戍守之冝憫戍卒之苦處將來之用豫未然之戒革科斂之獘皆中肯綮一日北風寒甚思許夫人年老闕溫凊上疏請養得攺南京湖廣道無何內降削籍明年秋七月詔罷黨惡君與焉蓋正徳丁卯也家居以禦史罪前後輸米三百石鬻產供命惟恐後庚午詔復冠帯文安賊冦六安郡人視君爲去畱君謂子弟曰我世臣也當爲國捍惠若等宜避地以存宗祀遂與守臣設策拒守城被圍者三日竟得不陷癸酉起授廣東按察司僉事持法平恕人不以爲寃有縣丞楊某者以貪見黜辭去泣下不已太守李君嘆曰焉有奪人官乃感泣者哉吾不知潘公何以致此有知縣黃某者懷百金見謁君曰與尹處及期而不見信是吾不徳也若暴尹罪以章已亷吾亦不爲黃慚謝去廣山猺摽掠爲近鄙患君奮計率兵夜搗其穴諸公首鼠兩端君曰我任之毋憂公等也功成不失一矢眾咸嘆服有韋氏兄弟爭財久不決君開諭義利自相引伏乙亥君年踰五十乃嘆曰顚毛種種矣猶俯仰逐人後志其終不可行邪遂上疏請老銓司下檄慰止禦史丁君浚曰請小屈以易腰帯君笑曰歸敝廬後當卉服與野人俱帶且棄去何有於金復上疏不待報而行蓋入廣往返僅一年耳歸五年遂不可作矣豈非天命乎君孝友之誠出自天性事繼母許夫人曲盡顏色寒燠饑飽躬自慰問珍菓名醞獻而後嘗謹於祭先非疾病不敢不親尢重立春之祭曰謂有僣於禮乎非此則祧與殤不血食矣吾其忍諸祭畢會宴昆弟子姓務盡歡愛凡臨父母忌日則素服屏居不禦酒肉善事孀姊俾安其節處諸昆弟及兄弟之子內不吝情外不吝力推至宗■﹝尙阝﹞及母族妻族𨿽親疏有差無不各當其分性寛大明坦能恕人所不及忘人所不道與人交不設城府久益誠信其爲學有源委不事枝葉嘗曰古人之學惟求此心今人外心以爲學故汗漫無歸凡與學士談聖賢之道如啖飴蜜甘而有餘味也文尙气骨下筆輙千百言奇正變化具有繩度作詩沖淡爾雅酷愛陳拾遺及韋栁古詩故擬古之作恆得其髓初號石湖後田於團山之間更號團山野人所著有團山集十卷藏於家示兒編未成書而卒生成化乙酉冬十二月十八日卒於正徳庚辰八月二十八日春秋五十有六卜塟於望江之原去先兆一里許配單氏封孺人先君十四年卒繼室黃氏男女子六單出者四男曰子嘉女孟適指揮使劉定仲適庠生江稷早卒季適指揮僉事喬志道黃出者二男曰子壽女在室女孫一聘指揮同知之嗣子笏君葬旣久子嘉學於甘泉先生之門懼先徳無徵於將來乞銘納諸壙來請爲狀璘念團山之交非特同升已爾實相知心焉蓋同爲畿輔縣令時得之至深也惟吾榜當孝廟景運號多賢哲方釋褐通藉時如某君某君數十輩人已擬爲公輔之器團山其一也逮逆瑾擅政摧折正直諸君流竄輸作遂多喪亡其不遇焉者亦自凋謝滅沒而其存者今可數矣何其落落邪𨿽禍自逆孽興然天道舛錯亦往往相符誠可怪也若吾團山乃復奪於厭亂之後安所歸咎哉璘詞筆淺薄不足以狀髙明而發精微其所深知者略見言表惟先生神會其致勒之不朽以慰幽明是非璘所及也謹狀

○傳

長沙通判陳公傳

公名鋼字堅逺南京人也其先本建安人宋昭化節度公申之實丞相秀國公升之之弟有子澤以言靑苗貶明州遂籍爲鄞人國初有名珤者始以醫徵籍太醫院家南京子某實公父也醫有奇效京師語曰陳君劑何待二生公頴異太醫公曰兒學醫當復入神公不愛學醫獨愛讀儒書寓書族伯都憲公濓勸太醫公乃遣之從儒師金克明授詩經遂舉成化乙酉鄕試舉進士不第授黔陽知縣公性豈弟治事通大體初至縣稽民丁稅多寡均定徭役招復流離辟磽田數千畆給無業之民置養濟院衣食無告積義倉粟俾民不怵荒歳省刑抑訟杜吏爲姦居一年庭無煩寃野無凍餒公曰民可教矣乃置社學修孔子廟興孝弟禮義之教楚俗居喪擊鼔夷歌乃諭歌古哀詞民知向風老者語子弟曰微陳公汝其終於夷乎公曰民可役矣沅湘二江合流縣城下數決壞民居公作小舟數十舠募民采石甃堤自南門抵西門亙千丈水乃不溢縣南山間有三里厓路狹甚石堅不可鑿辰沅諸路軍往戌靖州夜每墮崖下死公督郵兵積薪烈之淬以醪酰拓廣其路丈許外繚以索行者不害掘地得古義士張捍碑及宋令饒敏學寶山書院碑乃建書院於赤寶山下祀二公於後寢將圖新縣治忽大水漂木數百至乃底績又建面山艸堂休沐讀書其中以考得失凡興作民如子來知以佚道使也公病民憂惶禱神𨿽老羸者亦拜稽竟日曰願以餘年報公病愈過市婦女子望之皆曰公貌得無少損邪鄰縣猺夷與民爭田不決監司檄公往公開譬切至咸踴躍服輿公出山嘗過他縣道旁小兒捕雀爲嬉問知公名兒相顧曰公必惡我等戕物命悉縱雀去官滿當代民上狀乞畱監司不許公行駕小舟送於江者數百里爭獻疏菓公品取少許還之殺羊豕設祖道禮成頒惠無不攀泣歸爲立生祠監去思碑曰以無忘仁人於世世拜長沙通判察吏民所苦苛禮冗費悉刋除之決疑獄出寃民民祠於家監修吉王府程工節用倍省其費王嘉公忠亷屢賜金帛皆謝不受議復嶽麓書院初渡江有僧來迎公曰安知迎予僧曰夕夢緋衣使君來訪書院故址是以來公喜掘砌得故甓識曰陳某造適同公名益大喜乃白吉王得故殿材成之祀晦庵南軒二公於中弘治丙辰奔繼母喪歸得疾卒長沙人聞之無不泣下乃請諸監司從祀於嶽麓書院公居長沙黔人歳遣子弟一人來問安卒之數月鄕人過黔者云公卒黔人痛哭罷市後邑令以春秋祠山川後一日祀公於祠歳爲常至今長沙與黔人來南京者多就其家乞公像拜哭之公弟鏡官亦終武昌通判以亷謹聞子四長沂文學行誼並有聞論曰人嘗言叔世民誕不可率以徳一功刻深爲治何其薄哉通判公循循守道遲久化行而漸於匹夫匹婦之心要不可以智襲廟食百世有以也士大夫學道致身與卓茂侯魯中牟並傳盛矣何必髙位哉

南原王先生傳

先生姓王氏名韋字欽佩上世自睢徙江浦再徙金陵子孫遂爲南京人父徽彊直有大節成化間爲給事中劾大權貴忤旨謫普安州判謝歸弘治初三原王公爲吏部起爲陜西參議以直道處巡按禦史不合遂乞致仕先生旣負異稟復閒家訓徳器遂蚤成不爲不義不交非人自諸生時屹然有公輔望莆田林公俊海陵儲公巏並引爲忘年交又與陳沂顧璘友善切劘爲古文辭獨愛唐風意興蕭逺士林往往稱服警語舉進士選充庻吉士以才第當授翰苑顧參議公年髙請南便養授南京吏部考功主事考課功行及舉五年考察之典力持公論不少假借百司並見嚴憚從弟由國學生試政欲言文選求閒曹乃正色曰安有身爲銓司爲兄弟擇利便者乎南曹權輕且然使居此當何如也竟不以言後居憂服滿攺除南京兵部車駕主事所攝有快船者主薦方物領以中貴故擢卒之長率被誅索破蕩無所排救先生厚其資給損其班列嚴其節制害遂減半升儀制郎中政與國學相關舊格以諸生衣冠流一切姑息其一二事目頗傷禮教先生曰政尙法不尙情茍以情選何所不至馭民以刑馭士以禮禮有弗協於士何觀於是釐正條布𨿽喧閧終弗少動擢河南按察副使督學政迪以禮法綏以恩義士鹹歸心以吳太夫人老不能迎養遂乞致仕值憂擢大僕少卿卒於家先生性純孝其奉參議公禮恭气和養豊惠備故公在晚暮淸不知乏老不知衰吳太夫人性多恐左右就養未嘗有大聲遽動其喪之也適病在牀哭必慟絕水漿不禦數日遂毀損至槁以沒四方聞而衰之子逢元亦有時名先生嘗曰生兒貴佳不必仕宦故逢元精究文藝不應科目論曰吾登都城望鍾印諸山欝欝蔥蔥隆偃辟翕興雲霧以敷澤采何其龎厚邪是宜生人之多賢也若王氏父子文行卓卓燦然麟鳯見諸郊藪豈徒然哉而卒不獲大施海內殊爲可怪及觀大江洶湧日夜泄尾閭不息又慊然憾矣不然如近時李按察熈景中允暘噐中瑚璉而卒早喪文學金子琮謝子承舉皆有文不第以死抑又何說哉聞諸人言如使都城左右有大澤比吳洞庭楊五湖庻幾鍾水豊物而气不散越黨亦有輔相之冝乎或曰天地之英率難鍾而昜散此又物理消息無容置意也

東園金先生傳

先生名賢字士希江寜人上世本籍永平曽祖洵國初始徙江寜先生性資頴敏魁岸閎逹有巨人度少學易於吳公彥華之門窮探妙解有聲庠序於時晉江蔡氏著易說行海內乃與董生林輩推衍傳授盡其精微以之發科登進士第乃嘆曰聖人精蘊盡於易矣而妙用見諸行事則在春秋學者不通春秋終不逹聖人之用遂取三傳及諸家之說研究異同發所未發著紀愚若干捲其自序略曰昔壺遂問於司馬遷曰孔子何爲而作春秋哉遷曰周道廢孔子知時之不用道之不行也是非二百四十二年之中以爲天下儀表逹王事而已矣夫平王東遷周室𨿽微遺法尙存禮樂徵伐尙或自天子出及齊桓主伯天下宗齊而禮樂徵伐自諸侯出矣溴梁之會羣臣主盟降自大夫出矣陽虎作亂季斯見囚又降自陪臣出矣此春秋之大勢天下幾於無君經不容以不作也若其誅亂臣討賊子內中國外吳楚崇仁義黜詐力尊君卑臣貴王賤伯程子所謂大義數十炳如日星眾人皆可得而知之至若有功者或不錄有罪者或見原如齊桓違王志而令世子反或許之鄭文承王命而背首止乃致譏焉晉厲弒於臣而書國蔡昭弒於臣而書殺晉昭徵令欲示威也而或取其功吳師從蔡欲謀楚也而或進其爵桓公無王定公無正權衡獨裁於聖心是非不狥於眾見此則程子所謂微詞奧義時措從冝者也學者非深於道其孰能識之哉或曰仲尼之意發於傳左氏述事公榖研理廣發於諸儒大備於文定盡矣紀愚何謂而作也曰今夫山艸木生之而樵者不能盡采今夫水魚鱉生焉而漁者不能盡取聖言淵微義理弘博傳者𨿽多而各有所得探之益深推之益廣譬之飲河者各充其腹而源不竭此紀愚所由作焉夫先生之學識其大者如此故其逹於政事恆以王道爲心不殉俗矜張以希近譽初爲仁和知縣事上以誠接賓以禮禦眾以義蒞事以勤文而無害寛而不弛竟與杭守楊孟瑛疏復西湖數百餘頃民賴其惠召入爲兵科給事中時閹瑾擅國流毒薦紳先生獨持大體不亢不隨嘗勘淮安獄正知府某罪明周給事自殺之寃𨿽拂瑾意而莫之能害他如論宗室寘鐇逆謀議圻輔平冦利害於時都禦史有治軍無狀濫殺無辜者並見奏黜君子謂之有識服父喪再起轉右給事中時瑾旣伏誅錢寕繼起亂政以事見銜求補外避之遂出知大名府下車以後淸淹禁止橫政繩長吏之桀鶩辯黠盜之牽誣民以安堵乃繕城浚池興舉百度修子貢祠又以狄梁公冦萊公有惠於郡爲建祠置祀刻元城劉公語錄以興學者地瀕黃河民罷障塞乃建議請疏支渠分殺其流俾無泛溢爲害臺臣是其議而不果行郡藏有籝金三千兩不登於籍吏言之先生先生曰吾不忍厚私以負國家遂白禦史籍之官入覲言官有不悅者漫詞誣劾乃攺知福建延平府先生曰官非吾志矣不往則迹不明因之郡受事者七日卽上疏乞骸不俟報而歸旋得請致仕日與朋舊爲樂公卿不先加禮未嘗往見孜孜以興起後學爲念講析疑義終日不倦譲舊業於諸弟仍出歸橐之餘治其家室婚嫁其友王太僕韋歿嘗貸白金百兩以上往哭之卽曰嗟嗟欽佩毋念吾逋以卹而後於是義聲重一時嘉靖戊子大禮成推恩進亞中大夫年七十一卒於家子男四大車大輿大輹大軏大車鄕進士有文行大輿府學生善詩並稱於鄕論曰六經道之綱也茍舉其綱萬目咸正今仕者治經用世往往棼紏耗亂而乏治理以文不以道也金先生學易與春秋皆盡其微斯身心與之化矣故治民則惠司言則直豈非綱舉目正之效耶夫然後知六經可貴而聖人之道果濟於世用不誣也

謝孝子傳

謝孝子名廣字志浩祁門人系出南唐銀靑光祿大夫詮之後由大嶺三遷而居王源由詮公十六傳至忠是爲廣父母汪氏父性涓逸出賈梁宋聞神仙遐舉事志竊慕之遂逰名山求至人以圖不死不歸其鄕廣幼母教之學年十六授春秋於從祖方伯廷憲公讀頴考叔遺羮事廢書泣曰古人一羮不忘其親余有父失養不顧獨何心哉抑聞朱壽昌失母求之五十年竟獲廣不生空桑乃忘父母耶顧母氏無他兄弟侍養卽納婦李入門七日決計出行纒擔簦誓周四方以冀必見次大梁得父於小窯旅邸號泣抱持如得再生父摩其頭曰兒孱孱遠來良苦今與兒歸矣相依旬月戀戀顧慕如嬰兒信父已變前志顧乃紿廣往汴北取浮貲云同歸會伯龍起偕兄祿自魯山來會因托二人代侍緣父惑彼道深得間卽脫去滅迹矣比還躃踴幾絕莫知所適忽傳父在魯山卽匍匐往尋弗得有郭駝氏者儒生也哀之因館谷爲圖計諸儒生來唁盡憐愛之欲挽畱就學取科第云爾父聞之必來廣以書復諸生其略曰舜不得親𨿽攝天子之位猶怨慕而懷憂若余則失其親矣乃欲務虛名沮實念是誠何心邪仕以求忠安有不孝而可爲忠乎已矣吾求吾父矣辭旨懇欵諸儒生不能彊咸嘆曰孝子孝子聽其辭去歷陳蔡鄭衛之墟達於荊襄反於河上皇皇如追戚戚如喪舟渉陸跋弗禦酒食夜則稽顙北辰以控精懇凡諸寄宿之舎輙勸人修孝弟行感動甚眾人亦毎毎導送窮索幽險渺不得彷佛母在家病作族黨寓書召之歸歸乃持母泣曰天何乎置我於蹙蹙間邪人有𦇤抱稱孤者毒矣我幸有父而不得見有列鼎調膳者福厚矣我徒有母而不得供菽水𨿽謂非子可也仰天大號聞者酸鼻旣侍母疾愈聞武當有道人影響類其父卽銜哀辭母以死爲誓嚴戒步拜以往腰貲販賤營給口食至則非是又聞終南山中多學仙侶乃衝暑雨躡冰雪歷風濤崖磴之險深入窮探艱苦萬狀足痺且跛竟不得遇匍匐河汴又十餘年形羸發禿悵悵待斃而已家又報母大病倉皇吁天挽輿兼程歸至家跪牀下泣曰兒罪當誅求父弗得復棄母養天地不覆載矣於是躬奉湯藥衣不解帶唾涕必手承之踰三月而母安又數月乃復逡巡進曰兒初意父志神仙索居方外窮矣事久不可料嘗聞河埠館人云有徽商毎二三年駕巨舶一至貨盡卽去述其容貌行事儻而翁乎兒因置行篋在彼計今秋冬當來欲往候之天其或者遂此也母許之乃輿痺往候踰年又不至彷徨計無所出長號而歸母亦老且病矣日維率妻子竭力供養結樓日北望冀父來歸又以意繪像朝夕哀臨或夣挽父裾不能畱則號哭逹旦至動雞鳴凡飲食及其所嗜輙投筯不食殆母氏以天年終乃具父衣冠招魂以窆焉哀慕之心至老不替也年六十有九忽疾作且起命制衣衾仍口占曰正气還元造余辜積厥躬一生行止定千載是非公遂卒卒後二十年其子祚錄其孝徳委悉成帙謁余爲之傳予讀之移晷乃盡訝焉踰年未敢捉筆問其鄕人曰信然乃作傳著其槪論曰父母所由生也是謂之親生致其愛死致其哀豈待慮而能哉其或事變外迕獘精殫力以濟所願固亦天性之自然非有加乎其外也惟夫世教衰替耰鋤徳色往往路人其親而後孝子得著其譽吁亦痛矣如謝孝子之事間關險奧憂愁疾苦亦云窮矣而持念專篤至於蓋棺猶抱遺憾斯天性純良無慚於薄俗者乎其可謂篤行士矣

周汝衡小傳

周汝衡蘇人也上世善陰陽星歷之學國初徵隸欽天監遂徙家金陵又以醫行至汝衡資絕人見世工率習近世脈訣方書諸雜家說不究本原卽見病莫知從來一切揣度施治乃悉屏去眾習書獨取內經本艸難經等書徹晝夜讀務窮精奧初爲小兒醫輙有奇效聲稱歘然時有楊茂者學古大方脈醫羣工視爲迂怪背笑之獨考功王欽佩與余等數人尊信之時時賴其效汝衡好其論議獨相與往來講究甚密益歷閫域由是吾黨並重汝衡後楊茂死南都病家獨爭迎汝衡凡汝衡至診病立方多與眾殊指諸富貴家所饋金錢恆倍它工汝衡獨知斯道深永或失手則殺人重於用藥遇有故輙不赴人召及赴召或見病疑輙不投藥大率如倉公所設意凡以重故諸人弗測所操或謂其難致汝衡終不言又善談名理及神仙幽怪家說毎過士大夫言卽移日多失諸富貴人召故所獲金錢反不逮它工士大夫久益愈重汝衡余家人病無貴賤必迎汝衡汝衡無不至藥亦皆應手效余嘗問之曰若子於醫可謂入室矣乎汝衡曰噫嘻言過矣言過矣夫醫者聖人之學也非盛徳莫能操其慮非明哲莫能通其說如銓者尙未能瞥藩籬安敢望堂階乎是故士有能知艸木金石昆虫之藥辧類審性析經致能弗乖其宜弗亂其忌是謂知物知物者巧士有能知人之疾病淫於四气薄於五臟動於七情見外知內按微知巨占始知終執生知死由是以審施湯液醪醴鍼砭按摩之治是謂知證知證者工士有能知臟腑之所表裏經絡之所離會榮衛之所輔勝命脈之所消息選物設方制於未形體微發慮決於眾惑是謂知生知生者聖士有能知天地之情陰陽之本變化之因死生之故立教布法使人專气含精以握樞機汰穢葆眞以固根柢疾疢不作神乃自生是謂知化知化者神夫神聖者上智之能事未易冀及工巧之道術學之所造也醫不臻此不足以名業請借事實譬之是故不知藥理盲投鉤試是將兵者使人以弓刺而引矛盾射也察病不定揣摩施治是相國者昧國所患而寛猛倒施也尙焉得爲將相乎哉此敗亂所以接迹於天下也銓爲此懼是以聞召如赴難臨病如對敵探匕握勺兢兢如不得已心有所重也今怒者乃以慢詆安得戶說而家告乎已矣已矣盡吾之心愼吾之術茍餬吾口而已請勿以醫名我可也東橋子斂袵謝曰仁哉汝衡知道之難而不輕治人其所全活可勝量哉昔者齊桓公欲相鮑叔牙叔牙曰如欲霸天下必管夷吾可相秦始皇欲以二十萬卒伐荊王翦曰非六十萬不可此眞知將相之道者也故卒有功於人國汝衡之於醫殆類此夫余患世之人終不知汝衡爲作小傳

○祭文

開封告山川社稷禱雨文

璘懈職鮮仁忝於命吏神鑑弗豫移罰我民東作告興雨澤弗降甫蘇之眾復懼捐瘠璘食其力實深憂愧謹滌躬自薦願當明殛早濡甘澤以安庻人惟神聰明璘言不縷

祭大司馬靜庵胡公文

惟公亷厲端執不爲融通明白坦洞不爲隱匿秉節如嶽𨿽危不欹嗜義如食𨿽老不怠故其歷官也剸繁劇其若割臨鄙夫而見化履外臺則逆夫寢謀立中朝則佞士捲舌所謂蹇蹇匪躬國爾忘家者也璘嘗語人曰矯哉胡公若久處中臺必能使志士大行懦者有立久處邊圉必能使士馬精彊中國安固古所稱社稷臣非其人乎嗚呼恬心易退率爾拂衣再召司馬逡巡弗就蒼生方憾其髙臥梁木遂至於永壞抑獨何哉四海興嗟曷其云已公之生也不以璘爲不肖南都被召俯焉下問許其契合及其沒也璘適造門甫聞疾作握手相顧遂成永訣璘何人斯而叨此宿誼於公側乎公殯無期璘去伊邇生芻白酒來瀉哀私公神洋洋冥漠如格

祭喬衡州文﹝喬溺於皖﹞

屈原被讒懷沙楚湘太白沈憂汨沒佯狂猗我喬君身尊道昌事旣弗類天胡見殃嗚呼君爲子則孝爲臣則良於民則柔於已則剛處濁弗玷玉則珪璋任重弗撓材則棟梁何壽乃不稱其善事有大戾其常天豈假君爲江湖之神化蛟龍之祥奠厥海嶽以安四方不然則奇崛之气文采之精震蕩勃欝何所發揚也君有賢子善服義方君有賢配善事髙堂勿憂垂白之失養而齠齔之皇皇也故人之義永乖隔矣幽明𨿽殊宛同此傷衷寄於言淚寄於觴精爽伊邇來格洋洋

祭王南原文

維年月日友人某敬具殽羞淸酒頓首跪獻王母吳太安人柩下乃獻於亡友太僕少卿南原王君與其配張安人之前再拜哭曰嗚呼痛哉茫茫天壤積此疚哀二世三徳累然並摧有孤煢煢乳孫去懷孰使慶門而罹百災嗚呼痛哉君稟茂質金純玉粹立徳行仁始於孝弟耿介所操位賤身貴擢之匪光抑之匪墜厥考有烈克紹克類秉鈞敷化公望攸企卿階甫升遽爾顚蹶嗚呼痛哉嗟余小子謬曰同心葭以間玉材固匪任君弗鄙我契托彌深善必加礪過必加箴庻幾夙夜以奉徳音居旣比屋樂亦共襟孰有美酒不爾同斟君今已矣心迹俱沈素車載發黃壤斯臨遺恨千古悠悠自今觴豆言別知君我歆詞所難旣尙鑑於陰

祭王履吉文

嗟嗟履吉粹徳弘器孝友溫恭不習而利顏曰近仁黃曰化鄙學道夙成庻幾嫓美嗟嗟履吉弱歲多文金聲玉色四國流聞鄕豈乏才巨細有倫徐祝旣喪今逮於君有識興嘆謂大運存嗟嗟履吉竟失祿仕云何弗能屢黜於試譬之驊驑摶鼠非技顧此域中事亦多悖浮沈小物曽是足齒嗟嗟履吉朋友之良文蔡丈行乃輸肺腸璘室則逺義猶一堂言誓白首今也則亡嗟嗟履吉慈父仁兄奄爾永棄孰侍孰從有孤濯濯孰撫於成莫仁匪天胡忌哲明化者長已尙卹其生嗟嗟履吉非子誰慟死生之情於斯爲重喪也莫奔斂也莫賵椷詞致哀空言誰控惟子神明鑑此潛痛

祭羅敬甫文

嗚呼敬甫憶與君別君病在寢遭罹大痛泣涕沾枕余撫君牀黙焉中傷伶仃弱質豈勝百殃毎逢黨裏首訊必君往覲在都忽以哀聞嗚呼敬甫英年懋學如駿之駒騰踏雲漢何逺弗如人孰無終嗟君太早豈無騃愚皤然俱老薄俗寡義君惇孝友庭中雍雍世徳彌厚雅道弗振君博前聞下搜稗史上括皇墳吾鄕晚後望君爲英君今已矣山川失靈緬念同心惟四三人愧君於予獨托懿親不鄙孱子委以令女固曰非偶骨肉實齒易簀之念屬予不忘聞言內隕益切慚惶君母吾母君子吾子親故之懷乃在生死

祭祖母太孺人文

正徳五年九月七日璘在開封聞大母太孺人陸訃至爲位哭踴五內如割越十日遣吏人還致牲醴之奠乃泣血頓首稽首而致辭曰吁嗟乎天邪吁嗟乎大母撫我孫子恩何篤邪方其幼也見嬉則喜聞疾則悲日欲其笑不欲其啼及其長也士也恐荒商也恐蕩日撫而祝俾勿予喪鞠我哺我疾病藥我饑勞有容覘我卹我凡我孫子或在或天凡三四十人吾大母憂煎而及老也恩何篤邪璘自筮仕恆懼逺遺惟我大母亦逺之悲一載在朝請告而還三載在邑遷秩而南五載在捨旣樂且耽孰曰無酒菽水其甘維夏告行載撫載憐云何在郡甫三月而以訃傳也天邪大母今永捐矣大恩恢恢報無緣矣何其痛邪吁嗟大母孝讓慈良根於秉彜閭裏孩孺無不知也恭儉端肅爲家儀刑內外女婦無不師也今玆逝矣云誰不悲凡我子孫悲何如之林林孫子哭踴於堂璘獨何爲在天一方悠悠蒼天仰愬維黙瞻望於南我淚維血遣使南行長跪陳辭大母慈我下鑑哀思

祭三叔母馮安人文

維嘉靖九載庚寅六月璘起家守藩甫三月耳家人匐匍來告叔母之喪心摧骨崩痛何可任惟我父叔之世早喪其季叔父以上皤焉俱存邇歲不造先慈見背今春降割奄及仲父胡忍復聞叔母之訃邪旣哭虛位遂載牲帛遣吏歸奠乃申告曰惟吾叔有家造於崩析惟吾叔有子賢聞四方相之教之母徳寔厚貞慈惠柔崇其徳也明斷詳則崇其言也端飭雅儉崇其容也組繡綴制崇其工也鄕國咸矜況我家族倐爾永棄伊誰弗悲且我令弟有行如玉有文如錦方顯輙沮旣困且災謂天道不謬吾不之信也哀哀叔母姑享此忱謹告

祭五妹文

惟我兄弟爾生最晚親心則憐有家獨逺良人少孤舊業日零爾善處命中壼惟寜克孝克順是曰女徳惟良弗慧時遺爾極扶襯西江翹望言旋天胡降割遽以訃傳嗚呼痛哉生也戚戚獨逺父母沒也煢煢復去鄕土人誰弗悲矧我同气少者先凋痛裂五內遣奠致哀享爾性醪竟爾有知慰此迢遙

祭亡妾文

昔甲子之歲五月廿二日予始納汝逮今丁卯之歲汝亦以是月是日棄予而死孰主張是而爲是可訝也數亦有心於其間哉生甫二十年爲婦甫三年來日悠悠汝去不享身無遺孩死不見母生人之悲莫毒於此嗚呼痛甚也已汝本燕女予本吳人相去數千里孰使之合又孰使之離也其數短遽若此曷不爲造物者不爲是離合而使予與汝無是長恨也幽者以爲戲明者以爲苦殆造物者之咎邪自汝從予面無嬉嫚之過背無踰犯之請刺繡剜綴之業目覿手應予內多汝淑而不以言恐汝之驕而弗汝假也憐汝去父母兄弟寄身於予而弗汝厲使汝將予忠也是皆思終身之規而過計若此今也若漂萍落葉暫聚卽散回念前事可勝悲邪汝病向愈予念已釋在公怱怱忽爾告變維此大病寔有幾微予不能早詧而亟藥使汝竟死是予慢也痛何可言汝今合化歸眞气必有靈宜邪枉邪謂之何哉入室莫覿出野見柩壺漿豆饌來寫此哀

息園存稿文卷六

●欽定四庫全書

息園存稿文卷七

﹝明﹞顧璘撰

○雜銘

約庵銘

正徳庚辰之歲璘來京師太僕少卿周君見於舎曰吾竊幸乎子來吾方有解於中未以語人請質之子始吾論學恥弗慱也故綂覽聖經泛渉羣言多識廣思惟恐或漏作爲文章旣被云漢囊山嶽且而慊慊焉羞其鄙瑣今也多言而患支多誦而患馳苟有會焉兀兀終日而已始吾論才曰震奮爲雄曠朗爲特剸裁巨細弗見棼糅者斯天下之通才也古之人廣謀若平宏辯若誼吾甘埶鞭其門今也覩沈黙淵宻之士外木而中理動簡而節周有餘味矣服今吾取其素也味今吾取其薄也居室今吾取其適體也交際今吾取其不廢禮也推之百物靡不以約爲尙乃築庵稱約志吾警焉豈釋故郎新有遊於道階乎抑气衰志頹將戔戔自居齷齪以茍終乎物有自蔽道有自疑故目不視面燭不輝跋明所弗逮也乃今願得承教於子於是璘乃正容起賀曰善哉先生之學乎所謂黜華掇實舎凡而埶要者也按約之義爲省爲束爲要均道本焉是故大饗之玄尊大路之素幬省也服之用大帶射之用拾束也稽數以籌張网以綱要也匪省則華華則濫質匪束則散散則滛志匪要則泛泛則隳功故君子之學省焉而後質固束焉而後志莊要焉而後功篤三者旣修聖人之道具矣然則先王之務約也又何以加諸璘不佞無以復髙明願修銘於庵以相厥志乃銘曰

道本一原物始大朴維皇建則貴順惡鑿澆風旣澶繁縟紛錯士尙彌荒靡所止托君子孔憂遡懷渾噩爰究道眞綂玆守約內存必專外動必確豈無多方匪我攸學

率性堂銘

於維人心其靜曰性率厥善端動罔非正或誘於物乃滛於私以匡以直教訓是資維我民斯亦罔咸覺先民孔憂爰迪於學選秀肄業臨玆髙明民之聽之弦誦洋洋維子允仁維臣允義愼厥大閒百善從類余罔有識言則聖謨有來斯覿毋謂爾誣

育徳亭銘

乃決於汗乃釋其蒙胡斯人斯抱闇以終

逵池銘

有源乃來乃盈乃流君子學道胡不是求

省齋銘

人心難持譬彼奔馬銜橜或弛幾敗乃駕持之維何反聽內觀善邪惡邪貴察其端孔曰愼獨湯曰檢身維聖斯惕矧畬士人參也則魯道續厥躬考徳絜義三省之功夢夢百爲省則有覺持志弗遷立徳乃恪靈府淵沕鬼神其森匪曰旣聖孰敢從心

全懿堂銘

婦徳莫大乎節從一守貞節之體也妻不貞於夫猶臣不忠於主是謂之悖其何語於懿乎安吉陳安人都氏年二十七喪其夫君備歷艱難執節以終斯無忝於妻矣矧其爲女則孝爲婦則敬爲母則慈邵宗伯撰其墓志乃言與行皆中閨之令式王國有典旣表其節以風天下大夫耆老曰令人多善泯不盡彰鄕國之恥也又卽其堂顏曰全懿上昭備美下訓來世其子禮部郎中良謨聞人也事母稱孝圖闡先徳乃謁姑蘇顧子請爲之銘銘曰惟人秉靈性備五常婦徳匪一承夫爲网巹酳旣同爰矢生死罹變則它禽心是恥王澤斯微凱風興尢不有貞操內則曷修矯矯令人金玉其衷曰嬪君子夙履敬恭昊天弗慈猗蘭中伐豈愛我生有孤孑孑弗膏弗沐辟纑夙夜教爾伊何云慰泉下困心瘁射嗜荼如飴豈無逸豫懼隳天彛令人孔善爰始童孺以婦以母徳罔弗舉天子錫命旣旌其節具美弗昭羣心則闋中堂言言標曰全懿匪以榮觀風教是曁孝子克念寔永其思孫支繩繩視此銘詩

○贊

左丘明像贊

序曰仲尼作春秋討亂賊以匹夫之賤執天子之刑何其峻哉非微文隱義不可以行世斯淵然奧深矣乃有左氏罔羅史氏舊章而悉焉俾學者得所考見故曰北明素臣也至其命辭爾雅建百代之則抑非偉丈夫然乎錫山二泉宗伯相公嘗命燕杜堇氏繪春秋故事北明列焉璘爲之贊曰周京東遷皇綂乃闋不有素王三極奚列惇典討罪春秋斯赫旣明且玄譬彼日月乃有作者潛精采擷比事析疑發凢啟格惟深惟幾罔不昭晣豁爾雲天作我羽翮文垂世模有永稱傑

中丞周約庵野服像贊

寵辱旣捐故能泯於物我內宇旣泰故能樂乎山林非夫逹人大觀君子樂天其孰能與於此敬觀中丞約庵先生神气克王風儀蕭散其所處於出處之間定矣乃爲之贊曰

道勝乃肥神充故泰髙視物表獨見其大手補衮闕身爲國楨爲而不恃孰知其成張弛維時一龍一蛇菑畬樹藝施於有家溫國洛涘安石東山羣望孔棘我心寔閒

少司空何公子元像贊

堂堂司空王國之望維學淵微維志忠亮弱冠登朝逮玆華艾謇謇匪躬靡勞弗瘁執鉞滇嶲秕政畢刋復爾郡邑反側以安歸貳銓府衡鑑斯朗拔幽揚陋四海均仰宗禮廷辯如鍾如砥豈不爾隨萬世攸視維象嚴恭瞻罔弗竦矧聆讜言胡不震恐貞臣在中社稷允賴我儀祝之億萬斯載

又贊

中興之運南衡之靈生本神契徳以道凝學標士則議正國經侃侃良輔王室以寧

少司馬雪洲黃公贊

少司馬儀眞黃公好古惇道百行咸輯至於表物範俗亷節尢厲當其摠轄湖藩衣大布之衣飯脫粟之食及進尹畱京晨興徒嗽浹旬再肉士林苦其過峻公丼而行之兩陟臺省終始如一嗚呼士徳滛於侈溢久矣公澡雪污泥之中以白自見要欲有所風示烏可與封已厚享茍適其生者校其勞逸也哉淸範如存九原弗作乃歆盛美贊而揚之贊曰肅肅司馬秉徳維淸茹苦服介守白居貞儉以厲亷爰自筮仕豆羹或盈赧顏興恥厚祿曰富吾履吾素崇階曰尊吾義是惇百用斯經羣吏斯餙我躬罔裕四方其式維昔阿衡一介弗取魯相子休園葵是去先民有則豈不爾希巍巍令譽千古同歸

大方伯平軒李公像贊

浙江左布政使平軒李公仕於憲孝武三宗之廟與其弟贈工部尙書舫齋公聮第甲科蜚聲郎署朝端謂之二鳯公溫文廣朗領袖縉紳後以直道回翔方嶽感事懸車正首林壑璘早奉周旋受教多矣旣亡二十年嗣子原性乃以晝像示觀屬題頌語蓋並夫人韋氏共爲一軸因敍淑徳焉

方伯蔚興於明治朝金鏘玉朗冠彼郎曹二鳯接翼揚輝煙霄乃遷方嶽旬宣允勞公輔伊邇雅志難招一辭而退滅影林臯婉婉淑徳內範齊標孝子繪像百祀其昭

教諭舒君朝舉像贊

坦坦心宇飲醇者慕諤諤言鋒逆耳者怒慕以徵道怒以徵操四海寥寥庶有同好

楊逺林像贊

莫撓者性莫兢者心儀刑孫子嘉遁山林玩世則奕陶情乃吟景福攸集洋洋徳音

義夫馬仲叟贊

馬仲叟者姑蘇鐡瓶里人也質木沈毅有篤行君子之風於其伉儷貧不食盟喪不繼室從一而終若女子於丈夫然者斯亦人情所難矣或以禮規其過厚幾以其所易以便乎從薄者哉余從而贊之曰桓桓焉叟執義維烈天降有貞俗染罔湼女也從人之死靡他士也二三揆衷則那睠彼鴻鴈不二其逑胡斯人斯乃弗爾侔有男翹翹有孫濟濟無乏我後奚亂我配先民有作曰曽氏賢維叟懋徳亶乎與肩

蓮華石贊

柳山徑旁數石有文如花大類組繡所爲侍者曰此石蓮花不常有之有宜爲祥因以名石並爲之贊曰湘祗秉靈擢秀於石鎪霞抉云詭變呈質精腴中弸暈結膚華服名垂休永禎邦家

○說

政說

凡位皆爲下也政也者效於其位者之事也弗戾乎下斯可以爲善矣是故雨露下濟而萬物生霜雪下肅而萬物成天之政也匪時而動則憾之豈樂利惡害者固凡物之大情也邪政之所出詭道拂情民用不堪謂之虐政虐政之所號者災必逮夫身古之人求免夫虐政之號災身之由者無他焉積眾人之思以殉夫細民之情而已矣周禮內史外史禦史之官掌四方之志以逹於王小行人采詩四方以觀民風官師瞽禦各執藝以諌士傳言庶人謗於市於時周公位冡宰勤吐握之節以延天下之士幽隱纎悉咸通於朝上無獘政下無窮民率是道也末世人賢其才弗顧其下而用言之道廢用言之道廢而天下無刑措之治矣振廢侮彊自持曰剛其獘也暴優柔撫懷自持曰仁其獘也廢勤事樂舉自持曰能其獘也亂疏幽抉隱自持曰明其獘也察沈潛玄黙自持曰靜其獘也隳五者自賢而不用人者之過也欲善其位不亦難乎是故先王之政逺矣爲政者誠使細民之情通於守令守令之謀信於嶽牧侯伯嶽牧侯伯之職辧於冡宰冡宰之慮盡於天子其庶乎言無弗庸而政之戾乎下者鮮矣然則其戾乎下者吾無惡夫人之自賢也已

讀書圖說

遼陽王生持杜堇氏所繪孔子讀書圖請於予曰古者聖人立言以成書書自聖人有也然則孔子之所讀何書邪予對曰六經是已孔子曰我非生而知之者好古敏以求之者也伯魚過庭教之學詩學禮晚年讀易至韋編三絕斯舊聞所記昭昭矣蓋易書詩禮樂之文伏羲尭舜禹湯文武周公所傳也是天地之藏也民物之則也孔子𨿽至聖安得不師之邪中古無百家雜說之言師舎是無以教弟子舎是無以學故業專而道明天下之治定獨慨夫今之學者與古異矣始丱角爲童儒未燭大義負其髙明馳意於荒忽詭誕之技取莊騷楊雄氏之言而影響刻畫艱文奇字讀者不能句朋徒相譽號之曰才舉六經之文以教之則曰是學究所習非所以爲文然往往上第進身爲時所華後生相師不悟其非而伏羲尭舜禹湯文武周公之道日晦故予嘗爲之說曰六經重則聖人之道尊而天下昌六經輕則聖人之道喪而天下亂惡師之不正也王生將求仕者也則習一家之言舉足以眩俗而於名如欲學聖人之道爲孔子徒則不可不自六經始生之尊君長史公予同年有道之士也其過庭之教必正矣王生勉乎哉

靖江奉國將軍思聰字說

奉國將軍怡桂君乃輔國將軍止庵公仲子靖江莊簡王之孫髙皇帝四世孫也賜諱曰規晤宗英之間字之曰思聰嘗介國賓楊仲佩以來屬璘說其義璘惟晤聽也耳之職也聽耳之徳也聰不聰則失徳失徳則失職失職則謂之聾烏以耳爲哉夫聽抑何以爲聰也書曰聽徳爲聰傳曰耳不職徳義之言爲聾凢人靡不然而王公大人爲甚蓋王公大人位尊飬備隱居深宮之中金石筦弦之聲僕禦嬪妾之言日接於耳易惑也茍非悅詩書親方正以自審於徳義之經則雅鄭是非雜進交奪鮮有不亂於聽者亂則聾弗亂則聰其相去亦逺矣君其可以不思乎哉抑聞怡桂君家居孝友謹於嗜好而獨樂花卉泉石之事尢愛植桂故引以爲號城東有雉山作萬卉庒其中遊衍嘯傲冀逺塵俗山有數嵓而莫勝於虛谷故又號曰虛穀子由是觀之則君之審於徳義久矣其進於聰也夫何逺之有故說之以爲成徳之端

云心子說

滁陽於大夫昔隱於瑯琊之山學伊呂捲舒之道見巖岫出云朝遊廣宇夕宿幽澳合而雨離而霽燥濕幽顯之宜於是焉出殆有心乎爲之然倐忽無常有無化遷超虛軼靈以合諸大空卒莫知所以爲心也乃嘆曰符我乎云心請師之以代吾名且名於世客有聞而嘲者曰夫物有生而後有質有質而後有精有精而後有心有心而後百靈聚萬變生矣惟人爲最是以下至於跂行喙息肖翹蠕動之微苟有牝牡之合利害之慮舉可以言心至於云則陰陽之蒸天地之气也風噓則行澤竭則止湊則異變漓則寢泯惝恍滅沒幾不可物而曰心哉心哉誣甚矣乎大夫劃然笑曰吾嘗聞視短者不可與望莾蒼之色聽重者不可與議窈眇之音今客無乃似之乎心藏於身而弗逹其情吾闇不至是也願爲客談夫思發於心而思有爲思者私慮審於心而慮有爲慮者亂易曰天下何思何慮貴無心也矧出處之大致乎客徒知鳥獸之不可以無心而不知獸陷於穽鳥囚於囮魚槁於餌者皆心爲之賊也戚戚者憂憧憧者困丼﹝闕﹞轂之榮者貽鑽穴之羞奮旗常之約者陷亦族之悔此世所謂機心者云爾何足知云心之義乎乃從而歌曰神哉斯云任無成心舉之無上潛乎至深彌天廣幬膚寸丼霖和兮表慶怒兮示祲符同玄造應合君臨所謂寂然不動感而遂通天下之故者斯君動靜之箴歟客聞而慚汗發浹背大夫乃用其道以遊於世幾三十年而未嘗少躓信哉無心之用大矣

介立說

汝陽林子意古行潔特立逺視西望太行之支有山曰介立此吾志也盍往居焉門弟子遂稱之曰介立先生或誚曰林子欲立乎請毋以介爲也介者辧也察於幾微校於毫釐之謂也介則審義審義則違眾違眾則顚僕之不暇何立之能希故太上不徳伯陽上容務同其塵也獨不見堂階乎亷隅則先刓矣原憲餓於魯屈平逐於荊其何能潔且忠乎東橋子曰君子計其是非細人計其利害同擊而異響者殊噐也司慮而異趨者殊道也林子之所謂立者豈通塞之間已乎夫立也者基於道定於志固於操惇於仁不隕獲於富貴不餒屈於貧賤不摧沮於死生夫然後謂之立矣其始本於介也不介則不審不審則趨於惡惡之所趨無所不至焉昔者孔子攝相於魯尊位也膰肉不至微罪也孟子食萬鍾於齊厚祿也言之未行庸態也若可猶猶然次且俟之二子稅冕弛服決然去之而不可挽豈審始於介固知終之必敝乎是以矩立於中正而不隳道抗於百世而不貶後世𨿽有穆生者鳥得而議諸矧夫詩書所稱古之逹者若伊尹之致三聘傳說之來夣求修於耕築者可知己豈阿世﹝闕﹞容彊作之合而能致然乎君子內道而外物謀已而不謀人林子之立必非通塞之謂也它日林子聞之曰東橋子之言吾志也願書而懷之

靜樂說

或問天地善代萬物轇轕其趨動也人生而動五官百支與接俱闘弗能一息靜也樂安從生乃若司徒黃子自稱靜樂也何居東橋子曰噫非此之謂也人之生也有形有心形不能不動心固宜靜也子惡形動將無木石吾人也乎凢人之形動之地十有九靜之地十有一東方作矣萬物同興五官綦於聲色臭味也致欲四支綦於運動也尙用迹交情觸則機應而大馳不言而諭不勞而成所不動焉者惟湏臾寐耳然魂夣所乘天飛而淵渉百勞爲之潛萃其果靜矣乎此皆天機之所必生人事之所必有不可除也按是求靜所謂訪禮於市索芳於鮑魚之肆也不亦逺乎抑有心焉天精所歸宰百體禦萬物大小無量出入無時顯微無象烏乎動烏乎靜神乎神乎捴兩瑞而握其機不可以物名也吾茍欲其靜焉則定以止之虛以澄之大以居之明以通之使其衝夷澹漠與天遊息五官四支各順其令好惡不凝於物憂喜不棲於情形靜固靜形動亦靜靜爲內主動無間入至樂於我乎備斯徳全矣若夫形骸之末偶靜偶樂猶金貝暫寓於室而遽去也曷足以言有乎吾又聞黃子有江墅嘗往居焉則不聞朝市聲人故號之曰靜不知此乃吾所謂動之地也如吾之說則黃子之靜𨿽朝市恆在焉翌日黃子聞之謝曰善哉先生之說吾靜也其誰撓之哉願書以諭吾意

雜說五章

天下之道多術矣不究其說不可遽非之也不習其事不可遽易之也是故君子窮理而尙行則邪說亂行無自而入焉

天下之無公好惡久矣非偏則私兩善異趨而惡其異兩善同蔽而樂其同是偏也君子之過也見人之善名相形而惡生焉知人之不善情相比而愛生焉是娼疾黨匿之私也小人之大惡也君子成過小人成惡欲天下國家之安且治得乎

夫仁義必有令聞之施君子弗幾也小人則汲汲矣譬之朝植者夕過而望蔭顧其樹猶萎然則棄之矣或問富民曰節用問教民曰修身曰已乎曰未也已節而後禁無不止也已修而後令無不行也其法則周禮盡之矣善哉孟軻氏之告滕文公也其王道之綱乎

顧子居湘南見山川之美仰而嘆曰大哉天地乎人烏得而盡之足迹有未逮耳目有未及遽以量天下者皆淺夫也始吾之未至顧安知湘南之山川若是其美乎𨿽聞不信也然則吾之所未至者其美夥矣今夫天下之才以吾之鄕黨師友親戚見聞之間吾固知之矣然

天下褒衣而趨吾不識其顏面不知其姓名者不知幾千萬人安知人人不有邁乎吾所交者蘊其中邪而今而後過三家之市而不知軾焉者譬之惡人其猶桀紂之愚也

○解

天解

世儒多言天道吾惑焉昔者子貢曰夫子之言性與天道不可得而聞也夫子罕言天道世儒乃多言何哉或曰世衰教微愚不究理道一切僥幸於利害禍福之際儒者患之故言天道以斷其疑止其欲使不至於猖狂無極也亦孰知愚者難悟並爲善之意亦復衰止乎故王莽曰天生徳於予漢兵其如予何此說天者之害也愚謂天道之本質力功效因量召應者也言自然者亦近之主宰之謂帝賦與之謂命其實一也率其當然無所因就是之謂道適然而然莫之致而至是之謂數數也有道焉君子不謂數也馬必以乘牛必以耕刀必以割繩必以束舟必以浮車必以載克任則勝不克則敗此天道也其或有顚蹶折絕覆溺之禍者皆數之適然非吾所能慮吾慮其克與不克焉爾顏淵之夭盜跖之不誅失其常者也若天地之怪變然故儒者數稱焉弗可以自沮也書曰惠迪吉從逆凶易大傳曰積善之家必有餘慶積不善之家必有餘殃此天道之本也文王系比之彖曰原筮元永貞旡咎此言自審有徳乃免咎也周公系履上九爻辭曰視履考祥其旋元言此言自考旡虧乃得元吉也此君子承天之意也談道行義而欲外大禹文王周公孔子之教者吾不知之矣

月塢癡人解

永昌張伯子學道於太保之塢好月而忘世余聞之久矣與之解後於京師乃解之曰奚爲好月而忘世者乎請以月諭夫日月陰陽之精也行天而逓明月軌緩日不及日者十三度有奇數視日離合而光虧盈焉一離一合時乃望朔一虧一盈化乃晦明夫孰使然哉蓋日陽主動厥數有餘月陰主靜厥數不足有餘不足之數錯糅乎其間夫然後寒暑晝夜之變生而歲功成焉誠使月並日軌與天齊度則莫晦莫明莫望莫朔而陰陽之數膠矣數膠則動靜息動靜息則天地幾毀乎今子之忘世靜也獨靜而廢動膠也故聖智不膠夫君子之於道也虛則聚之實則宣之通則沛之塞則括之聚以崇徳宣以效材沛以廣澤括以寶貞顯晦不執適從其時而已是以龍蛇其生而曲士莫究其變謂之曰神故曰陰陽易施天地之宜動靜殊慮聖智之趣也今子誦說詩書腐齒脫頥以貯之肺腸之奧亦旣有年矣君弗得以爲丹靑民弗得以爲雨露是爲簡冊輿隸而徒以發憤於麋鹿也聖人之教果若是乎哉譬之好月卽晦索魄而不覩卽望之昭昭可謂盡月道乎伯子蹶然起曰昔者知月有明晦今而後知動靜猶是矣嘗有至人名余癡其殆謂此乎非子言吾幾於膠也

○辯

道術辯

司封郎中頋子武祥出參東藩問於東橋子曰聞之通人曰吏道貴術圭也顓得無患於是乎東橋子曰夫道貫萬物正庶事者也吾子以守道聞久矣乃以術患何哉夫以道事君忠也術則競巧宦以道接人禮也術則飾謟容以道禦吏信也術則紛窽言以道臨民仁也術則隱殺機道也者聖人之塗也術也者世俗之岐也吾子志聖學者而奚世俗之惑惑世俗者俗而已吾聞君子不汨於俗乃通於聖吾子以斯言爲然乎

雜辯三首

或問曰鬼神陰陽之气也烏乎靈顧子曰气之所聚精必歸焉精也者宰萬物而善應者也故山川土木風霆雨雹之應通乎人道矣又問曰𨿽精亦气也惡乎能靈曰人之生固二气之聚也血肉凝而爲心淵然中處精者居焉故具眾理而應萬事其神廣矣及其死也則精者散焉復爲槁木也已謂鬼神爲气而弗靈亦將謂人心爲血肉而弗靈也可乎是故气聚必有精精斯靈矣靈則無不宰也𨿽聖復起不易吾言矣

世嘗指士大夫通塞曰命豈不信然哉抑予嘗爲知道者言人生有命一通一塞是已若國家之興亡則一時人士所槪禍福焉不可以人人徵也漢髙之興吹簫屠狗販繒之徒悉位卿相豈其五行皆當拔興之數哉故太史公曰髙祖功臣之興時如此云蓋究此義也及其亡也黨錮之禍徧天下非必諸君亦會其凶度若是同也蓋國運系之矣國之將興福逮乎天下焉國之將亡禍逮乎天下焉大舉小從天之道也譬之火炎都邑斯都邑災也而欲切切焉戶推其厄豈不泥甚矣哉聽者然吾言

或問湘山浮屠之中有唐僧眞骸至於今存蓋數百年矣土人祠禱輙應若是其神乎顧子曰人之身猶木也生則气附死則气離气且離矣靈將安附夫楩楠杞梓其伐也能使材充棟梁備噐用已矣顧安能使其枝葉扶疏而上出乎彼人者今亦槁木而已人固嚴之而謂其有靈者愚也或又曰禱而應何哉曰子不視其所托乎山川之靈是謂鬼神四海五嶽是已湘山之在南粵興雲雨蕃艸木育禽獸百物成化萬民歸心化之所成是謂神靈心之所歸是謂感應彼托而居之其智固逺而南方之人無賢不肖嘵嘵然舉造化之情而歸之槁體豈非大惑矣乎今夫聚土木之像而禱祠應者精發乎其人也夫旣有若湘山者𨿽無若人居之吾固知其靈矣又問曰其骸之不壊何也曰若今之皮革然率不信宿而壊者也苟法存而噐藏可歷數十百歲無壊曰其始能自存之何也曰彼道也聖人所不語吾烏乎聞

○對

野亭對

客有問於璘者曰人道之經有號有名名以制義號以別稱人各異趣貴當其情若太宰劉公托號野亭何名實之背馳而顯晦之徑庭乎夫大人之生應運輔世以徳爲根以行爲植以言爲華以功爲實名震四海而不爲誇位列臺輔而不爲溢錦衣繡裀而不取於布被鳴鐘列鼎而不屑於藿食蓋澤在生民功在王室故皇天降之以命王者寵之以秩鬼神佑之以福百姓奉之以力若報施之宜然匪推讓之虛迹故大舜之受百官神禹之總百辟尙父之受玉璜周公之履赤易皆偃然安之矣若夫野雲野云者乃江海間逰之地田氓鄙劣之習誠細民之攸行非大人之宜及是以相鼠之刺無禮虎鞹之譏徒質有由然也公乃引以爲號誠非某之所識璘聞而笑曰固哉子之見也語九垓八埏之廣者不可以示虻蚤述往古來今之運者不可以訓蜉蝣不通道徳之源難以言大人之謀矣璘請放而言之可乎粵觀往紀乃帝乃皇混沌未鑿肇啟洪荒綴羽掩體茹毛實膓法令不設民罔弗臧視啇周之際有若顓蒙而淳龎者此代之野也九域之內疆分界畫乃有廣壤不置城郭艸木蕃膴田塍鉤絡質任自然匪以智作視市朝之﹝闕﹞誠有若閒淡而寂寞者此地之野也四民居方則有農夫任力作勞食其公餘以薄爲飬惡衣敝廬不尙禮節終身晏如視冠裳之流有若朴質而騃愚者此人之野也在人又有厭棄詩書脫略儀章言出無文貌動不揚應物舉事椎魯莫當蠢蠢碌碌不狷不狂若此者皆野之類也以客觀之太宰公睿哲通神明徳行擬金玉謨謀動風雷節操淩霜露登金門入瑤室翼啇周之聲靈履朝堂之邃宻抉文史之精華標冠裳之軌則論思聖猷經綸皇極蓋三十餘年而未嘗承簿書法理之責非天下之至文孰能與於此如前所陳客固疑其不屑也客曰匪盡棄之固亦有焉禮失則求謀小則獲稽之往訓僅以時措若徒野而已矣無以文爲則相鼠無禮子成徒鞹也豈其然哉嗟乎執名而不詢義是童觀也論迹而不求心是瞽說也如客之言所謂知其一不知其二者也是故蒙莊戰國之散吏也憤世疾俗放言馳議至欲剖折斗衡滅棄禮樂以還華胥之域曹參炎漢之良相也尙淸淨遵畫一笞諍子狎醉人而欲一切罷其苛律彼皆厭文法之獘思大道之反發孤憤於羣迷負小善以爭遠其志猶若此況夫大雅奫沈人倫表異又豈無通變宜民之感乎客不見夫道徳隱微百雅勃興刻畫虛噐張皇不經智勝者富資重者榮農惰其力士輕其名啇濫其貨工滛其能上薄三光之明下汨萬物之情𨿽智者左扶而右持祗益其敗而莫救其傾也故太宰公崛起寰中髙視物表慨采章之喪質憂江河之瀾倒乃浩然而嘆曰使我揖讓啇周之庭手畫典章比迹姬召豈若渾渾黙黙與道爲化而奉無懷大庭之神教乎使我被繡鳴玉出入象魏之闕足不踐土豈若仰奉茨室端侍土階而共天下脫奢泰之苦乎使我徵才拔雋吐發英華以光大國家豈若孝弟力田各保其躬而令愚智不相加乎故曰麗物若僞醜噐多牢華璧易碎金鐡難陶言多方者中難處也動饒術者要難求也意昌慱者情難足也性明察者下難事也通士以四奇髙人必有四難之患故士不貳其主國不疑其臣上不有其法下不備其君吾將鏟吾文理黜吾聰明無將無迎履野爲庭無噐無形守野爲城俾皎皎者晦戞戞者寧叫叫者黙忽忽者貞合千古而比徳舉四海而依仁從尼父之先進恊文王之同人然後守吾之野反吾之亭問耒耜而教稼穡以相忘於大均此則太宰公之志璘之所嘗竊其毫分者也若夫晏嬰之固仲由之勇周勃之彊汲黯之戇又皆狹局淺中效野之紛紛者耳曽何足以擬倫哉客乃肅容正襟起而謝曰大哉野乎大人之能事畢矣微子之言幾於鄙倍矣夫

述卯素翁對

卯素翁居於國南之裏徳和而神康行年六十有嬰兒之色東橋子曰何居曰吾觀吾始生審天地之徳究人物之初得所飬身焉吾始生於二月其時仲春其位卯卯者冒也言萬物冒茆以生乃有質也有質無色之謂素列子曰太素質之始是也卯曰生生曰質質曰素茆者化之逹天地之徳和焉素者質之本人物之初具焉徳不和則性情乖初不具則醇朴漓旣乖且漓形乃用伐古之聖人愛利萬物含眞抱一比於赤子遠此道也吾渉於世也因卯悟生因生悟質因質悟素故吾將懼馳鶩以浚吾生乎寧塞兌而沃淵將拓仁乎善親親而容眾將逹施廣類肖於生生乎居善藥以兼濟將惡多文以餙僞乎恆汶汶沒沒以居將恬兮自愉汨兮自好乎深藏晦息而弗顯其色凢此者皆所以存吾素逹吾卯也卯以生生爲徳仁由以施素以寡用爲體義由以制仁義修而吾飬具矣又孰知其它東橋子仰天而嘆曰淵乎微哉叟之道乎蓋古之聖人長生久視之旨也何示人以非象之象而令裏之老穉久眩瞀乎吾聞叟居家刻白兔而弄乃語人曰吾卯素若此誠有之乎公撫掌大笑曰先生謂吾兔幾若軒轅之龍虎荘生之鵾鵬乎殆非與蘇長公有言曰諭瞽人日曰類而燭類而盤遂有扣盤捫燭之誤里人之言無乃近是與吾不敢以告先生東橋子唯唯而退遂述其說以諭諸里人翁姓馬名鑑字大昭善讀本艸素難諸書蓋隱於醫者有二丈夫子曰應龍者深於易將文翁之素而逹之生人者也君子謂之良子

○述

荷峯公述

髙安荷峯公以禦史中丞節撫南畿踰年政成頌聲大作野史氏曰公之蒞政也精明果斷日照雷擊植善如滋屏惡如削墨吏秕政濯櫛殆盡寛徵嗇費民忘凶年侃侃然以報天子安蒼生爲已任然中扃洞如已事弗畱故人安其嚴而懷其惠說者謂其嫓文襄儷三原才節乃交勝焉亶其然耳東橋子曰璘支離畎畆不敢與聞政人之績久矣若中丞公之休懿日震耀於耳目其誰曰弗歆謂休運淳气之所鍾固也又何必髙安云乎詩曰維嶽降神生甫及申意其鄕必有髙山大澤儲靈發祥以生斯人也何其偉之特異乎野史氏曰旨哉子言信有徵乎髙安之野大有山焉嶐崇糾邃標南筠之雄鎭舊傳有靈僊集峯下池荷盡花遂名荷山公世家其阿族系繁衍詩書發解者相屬而甲第翹出自公始邑故多臺省華要階三品陟上卿亦自公始然則謂公非降神於玆山可乎不可乎故鄕閭學士稱公曰荷峯先生匪我誣也東橋子曰气有感會瑞有徵符天地儲精陰陽成化山川孕靈乃發才傑一啟一承互體交變語曰沃土人肥丹穴人智此之謂歟璘未覩荷山之巨麗敢於公乎徵焉端凝惇大徵於體峭厲峻截徵於節發育徵於用畜納徵於量變化徵於政華縟徵於文是公於荷山驅其巍然者而表之四方也詩曰節彼南山維石巖巖謹端拜於階墄之下野史氏曰辯哉說盡於是矣請錄爲荷峯公述附之郡乘

○問

東岡問

東岡先生流觀東海息駕赤城之澨姑蘇顧璘執篲館下有間進曰先生所稱東岡子者其義可得聞歟意者先生髙朗卓犖塵穢斯世且將陟蓬萊之椒躡扶桑之北以放意乎至人之道而爲是遠舉也抑亦登太山臨日觀視日月所出以窺造化之根荄者乎非先生異人不足以應是號也先生笑曰烏有是哉直卑卑耳吾髙宻之東有岡隆然其下沃野可田先司馬公誅茆爲廬種樹爲藪思以樂志而息躬卒乃藏焉子孫保之若社吾乘軒出入者三十年夣寐以之蒙以爲號存吾常也如子言豈不大有徑庭也乎璘曰噫嚱吾聞大人龍變曲士守會稽古才士被褐衣而懷天下居窮巷而志萬里標勝列奇自幹靑雲者指不勝屈實亦微渺非倫也豈若先生之才爲世雄乎爰自弱冠起家翺翔省署軒翥藩臬恆駕人上旣陟中樞而復邅回外臺者適也天下汲汲然興霖雨之望乃若噐遠而言近光崇而處卑豈欺我與先生曰異乎吾所聞君子視不下帶而道存思不出位而業成所以貴近也士有放心狂馳者謂之誇節故終身蕩然不知其所歸昔伊尹之志不越莘野傳說之志不越巖下𨿽阿衡左右之勲光昭異裔夫豈介乎二子之衷哉子初言若誕誕則荒志再言若矜矜則喪節皆非進退之義也吾進而行焉望吾東岡其思也依依退而藏焉處吾東岡其樂也泄泄非東岡固不知所托也幸無以易吾志璘於是再拜唯唯而退

○篇

定成一篇贈何司空

夫學慱斯精精斯明明斯定惟定也故獨立而不懼功大而不疑何謂慱廣覽羣義參伍異同總其端也何謂精窮神研幾靡微弗析辯其介也何謂明中淸慮察物至斯照通其用也何謂定舉之無大履之無危成其業也定也者萬事之幹其大人君子所自樹者乎是故伊尹建桐宮之議周公執管蔡之伐非有已事鑑也茍置小疑於上下昆弟之間其何勝於流言乎夫小夫不可以大受其慮搖也枉士不可以直道其心蔽也故木揺者風拔之矣目蔽者足蹜蹜矣內不先定奚望其外乎是故砥柱當大河之衝深柢乎九淵大蟠乎孟津洑流下激洪濤上蕩貫萬古而無損於毫末者豈藉異物相維持哉有諸已而已矣故天下之務非定不立凡顧瞻攜貳首鼠兩端者烏可以臨利害決死生哉璘觀少司空燕泉何公之道其定成者夫公之業在四方簡策不可勝書請論其大者若繼綂議復永昌郡討十八寨之冦三事是已夫尊親之禮苟隆宗廟不知其它也疆場之事茍利社稷不知其它也事孰非臣哉而或有不然者其故有十寡聞者闇自任者偏沮難者怯循故者茍揣主志而曲承者佞射利而自封者污知之不爲者罔爲之不力者偸專顧已之利鈍不卹君國者姦蔑視民艱厚飬以安樂者忍此十者國之癰疽畜毒必潰其原生於不明不明由不精不精由不慱故曰知者不惑勇者不懼噫嚱何公其知勇大矣知宗禮有大防何憚乎主威知邊圉有隱福何安乎故常知國梗宜亟拔何卹乎師旅夫茍以死生爲患若者孰知夫道之不可違也夫茍以利害爲校若者孰知夫君之不可負也由此言之非道非君厥志不存如其道也如其君也白刃可蹈而況於禍患乎詩曰我心匪石不可轉也我心匪席不可捲也斯何公之謂矣

視度一篇壽周中丞

璘聞先驗封公之教曰相樹視土相人視度度者受物之量也大度則大受小度則小受豈惟名位是徵𨿽福徳壽考罔不於是焉系璘持是以觀鄕國四方人士十不失二三也今中丞約庵周先生其最明著者方璘爲吏部郎始識先生於今司空劉公元瑞坐許時賓客盛集約庵方爲鄕進士禮恭气間談古今論經史如發囊啟櫝繹繹不絕略無幾微見於窮逹之際璘心偉之未幾舉進士給事諫垣論議天下大事洞見條緒舉賢擊佞一以國家爲心不置好惡然謙謙自牧恆若不勝其憂畏者此其心豈有炫艷於其職哉拜太僕少卿太僕馬政猥冗剸裁勤輯弗厭其劇進僉都禦史初撫延綏再移宣府皆今邊陲難居地也禦外安內舉偏振衰二方戴如父母以讒去位人之望之者惟曰不置先生乃忻忻然歸臥毘陵若將終身焉爾夫士居窮率餒縮及踐華要則聲張自多其仕宦每不樂冗瑣或功大而抑又快快不堪處此皆度有所不足故也先生被褐而泰履顯而夷理棼而敏居難而振及其違也則由由於於不知其去來此其廣心浩蕩烏可以時俗窺測哉璘不知先公之言何從授嘗比量事理見其不可易者如此往居湘源視湘水出興安容杯耳至全永則勝舠矣衡潭之舟乃可千斛由洞庭而下𨿽艨艟一羽也豈非水愈大則所受者愈重乎它日又至臺而觀於海凢涯涘之艇皆前艨艟類也巨舶自遠至則巋然如山其舵非百夫莫持夫人之度茍海也其所受豈可以稽數乎若先生名位福徳壽考之數璘固不得量其後也一日舉是說告諸親戚子弟之秀陳生時億起而請曰公所視於吾舅者誠然也吾舅今年壽六十億將往稱觴焉而不得其辭願掲於軸以諭夫來賀者

○引

重刋湘山事狀引

宋進士蔣擢撰湘山事狀十二卷載寂照法師顚末甚備蔣君儒者何慕爲此邪蓋法師事世俗所傳多不類人用益惑必有紀者乃可論其有無非直爲彼道資也板久壊郡人重刻於寺余過而見之因題此爲觀者告

附驥集引

璘守相源旣二年索居無徒舊學日墜徒惴惴耳乙亥冬大司馬涇川相公致政來歸不謂璘爲不肖引之大雅剪其荊棘示以周行𨿽駑蹇局促莫企髙步庶幾知所鞭策乎太史公曰蒼蠅附驥尾一日而行千里貴有依也璘所得與公倡和者何以異此旣彚爲集遂名附驥云

桃源書屋引

桃源秦人避世地也方暴兵橫闘亦莫至其處靜可知矣臺郡治負大固山而司法之第尢邃齋閣深窈不聞市聲林巖霏靄旦暮在戶故昔人號曰小桃源餘生侍尊翁司法君來讀書其中因以名屋樂境之靜也生方英年吾常憂其惡靜而好動乃今寓志如此可謂知矣武侯曰非寧靜無以致遠言心靜非言境也生知境之靜則心之靜不遠矣嗚呼境靜者兵莫戕心靜者欲莫亂然嗜欲之害甚於兵也生毋易哉

喬衡州哀辭引

邇時四方多故百姓迫饑寒多起爲盜削刈數年乃已朝廷營內殿括用諸道取材楚蜀事亦甚巨天子思得賢人居郡縣以寛舒其民故於賜賚拔擢之命往往崇厚不甚惜嗚呼賢者當此時冝有以自效垂功名於後世矣夫何俗習恬愉惰棄民事甚者豊已瘠下仇視所部如璘軰則又選愞弗振無益利害馳虛心耳才難不其然乎若吾衡州喬君眞可謂之賢者矣衡州去吾全五百里璘又與喬君相善知其政持詳君平易近民在郡五年興廢舉墜吏無所幹民無所議大略與漢黃覇治頴川事相類至於睱日焚香閉閣與諸生談經賦詩則又有韋應物之風覇所不及也烏乎眞賢者哉今年三月以書抵全云報最吏部璘喜躍者累日謂君之賢乎於上下必且引擢卿相如漢故事以大厥施於天下也旣而其子棟乃以訃來謂君以四月十八日道卒舒州且遭水厄焉於乎天豈不欲斯人被仁厚之澤邪何奪吾喬君之速也旣痛哭乃爲文寄奠以寫余哀後思所以永君者不得作哀辭二章以代執紼倂書此爲引俾凢知喬君者咸致哀焉於乎豈徒哀喬君寔哀衡民且哀天下也

李別駕東徵八詠引

儒者以詩書發迹居常治理建議恆出所素蓄易易耳若夫軍旅金革之事未之多學則宜有所詘此固武人所常訾笑也今觀李侯濟之從王中丞討寧藩事何其雄偉不常而又武人萬萬所不及何哉蓋君子之學無所不該其於兵家者流所謂六韜八陣穰苴孫武之書固常誦說其文而槪之乎心不幸有事主之以忠義發之以智勇以身先眾何兵不彊以順制逆何敵不克乂奚小醜之足云云乎乃知不經事變誠不知儒者果足濟用而闇忠義於大閒者𨿽習兵無益也嘗聞少司馬王公薦李侯等疏口義重勤王引兵策應心堅討賊誓死效勞可謂得功業之本矣書爲東徵八詠引

息園存稿文卷七

●欽定四庫全書

息園存稿文卷八

﹝明﹞顧璘撰

○書啟

謝劉少傅書

璘不敏辱守大邦貽害民社不能早自引退以謝神人乃又悖昧自好不達時宜竟致禍辱此天降罰非若等所能爲也日月鑑臨實無怨悔行時蒙教言勉以大義鄙人綿力兢兢自誓幸保不墜往復更無及此論者益仰大君子涵養之力到家事定兒軰又言門下隨有十金之饋厚卹妻子汗背驚骨無所措躬惟不肖從役本郡三年扵玆未嘗有毫髮禮遺奉報僕禦乃今奪聖主養老之惠及於僇人施報不類何能爲心緬惟前事已往不足更言初欲極陳底裏申閭閻之痛明冠紳之節繼念上無相知之人相與暴白徒怨結禍深孤立無與老親在堂憂鬰可懼遂隠忍就竄甘爲兒女子之行甚可醜也恐髙明未悉輒復覼縷惶愧惶愧向所委九老圖無恙然不甚佳欲更尋一圖題詩寄奉不敢久負也去路日逺書問難數通北望涕淚無已離汴時聞臺候違和知是舊恙會當平復矣參奉無期伏乞愼起居善藥物自愛

啟楊邃翁

伏承遜避大位堅閉戶鑿坯之節天下增仰我公赴邊日璘嘗獻書有功成身退之議其時主上止以邊事見召故爲公深計亦惟始終使命而已今聞主上虛端揆之位傾心見托側席以待此又一時也且朝著之間情志乖隔士夫隠憂如膏蘊火此非有耆徳重望者主張消弭扵上後事固未可知我公素任天下之重固當捐已奉命就弘濟之大業柰何謙謙凝滯與一節之士論尺寸邪可以仕則仕可以止則止孔子不過若此璘恐天下望治者遺咎前啟輙盡鄙言公幸勿以爲佞侍老母疾不能多文然語亦止此伏冀早決行計天下幸甚

啟張司馬

近者家父書至雲門下眷念渥厚至不能承使不肖感激不覺泣下也不肖愚戅觸法投萬里之外棄捐菽水甚非父母老年所堪故去秋家父病疽亦緣憂鬰所生比來親戚故人見璘久棄顧視老親多不逮舊此人情之常不足云及祗恐老人覺之損其歡趣門下乃獨施恩扵涸轍寒灰之中眞大人盛徳也又聞門下威徳大著京師內外望旌旄之出莫不動色相喜所謂走卒知司馬也仰戴仰戴不知髙明何汲汲以辭榮謝累爲念至上十餘疏不已璘竊惑焉璘都人也自少聞三原王公參畱務時閭巷小人日談其徳如稗官野史稱說古人之事瑯瑯可聽於時不知世事不能追求其故自有知識以來歷見名公居此或乏此聲按求其因蓋緣王公加志小民茍有惠利𨿽取謗觸怒亦所必行故人樂稱之今傳聞相公之迹絕類王公惜在逺地未悉施爲之詳耳然璘向在閭裏頗知鄕人所苦諸事大抵軍苦占役納錢及做工之獘民苦內府供億及勾補班匠班錢商賈苦工部陪納之淹滯凡此必皆相公所已擘畫今諸人喜頌由起者也冒昩具上用備采擇漢人云河南帝城多近臣故不可問宋以開封爲京兆多假重臣守之故包孝肅公著聲亦以權貴斂手爲政本今應天卽漢河南宋開封也京兆權輕往昔故假鎭扵大司馬惟相公耆徳重望天子眷注旣如此軍民仰戴又如彼凡百舉動少爲畱意則祖宗恩徳可長存扵根本之地宗社幸甚斯民幸甚正不必辭榮爲潔觧累爲安也冒瀆死罪

啟白巖太宰書

先民有言大臣以人事君言天下至大任天下之責至重非一人所能獨理故君望之我而我望之天下之賢皆所以承天意爲生民非可以私意於其間也古者四嶽僉薦禹益夔龍讓拜幹庭其來久矣春秋晉祁奚舉賢內不避親外不避仇君子與之其它不可勝道也後世用人專責之宰相國家則專付之冢宰蓋其職也璘不悉當代之故其於賢冢宰姓名不能盡知所知者若西蜀蹇公義河間王公翺濟南尹公旻三原王公恕與吾鄕倪公嶽皆執公方之節懸明睿之照有道之士所共推服璘竊謂冢宰用天下之才必恊天下之論而後足以服天下之心斯天下之善名歸之矣然天下之論不齊至於有道者乃定最下者取合小人其上兩端又其上取悅豪傑最上乃求合有道之士蓋有道者非求而合之道同則無不合也惟公以間世之噐收海內之望非一日矣自璘居門下非不久且宻矣未嘗見公有惰慢之容毀譽之言端嚴惇愽如嶽之重如海之涵蹇尹二王璘不得而知之若倪公則嘗奉以周旋公寔類之也玆當新主禦極適有數客會於璘所咸舉手相賀謂皇天篤眷社稷誠得某公遷居某位某公起居某職則天下之勢一變可復祖宗之盛再變可追唐虞三代皆無難者烏乎公負天下之望如此璘安得不爲公賀不爲公懼又敢不爲公告哉緬思孝廟之世公與邵二泉儲柴墟王虎谷諸公並起一時皆公輔之噐今數公或已老病或先下世惟公巋然當軸任國家蓍龜股肱之寄方當羣凶用事之秋公獨畱守南京飬髙全晦脫然不爲所染豈偶然哉璘惟上天之厚國家與公之答天意壽國脈者皆莫大於人才𨿽公所蘊萬萬髙出璘等璘之拳拳效忠者固不敢捨此他言也蓋羣才旣敍則百政自熈事事而理者非大臣責也宋陳同父曰有察舉而後有銓選有銓選而後有資格其意蓋謂世道旣降大公爲私一切任法猶爲可行此亦有激云然璘謂行資格而不失銓選行銓選而不失察舉行察舉而不失鄕舉裏選僉薦拜讓之遺意然後稱有道之舉動而不繆天下之公論也天生才局品類自別代天命徳烏可混施國家五爵九級之階配之人品或乃宜然殆類天設然則後魏中正九品之法固不可著之曹例獨不可存之心鑑乎山濤甄別人倫載之啟事千載以爲美談何后世之不可行也凡言不可行者皆私耳豈有上承天意下受國托近系公議逺垂令名而可以毫髮私意千之者乎惟門下自通籍以後居銓曹逾二十年凡今之公卿嶽牧皆嘗揣摩而度量之熟矣取諸胸中若分五色瓣四方𨿽百舉無一失此天下所以未事而先賀也璘恆常扵公止以文藝小技進瀆不敢言及玆事謂公未履此位恐以爲諛及今廹然至矣一旦命下禮遂懸隔又不敢冒以此言進有懷不吐非所以爲忠也展轉旬月寧坐近諛之嫌而不敢取不忠之罪惟兾照詧幸甚舊著治原一篇謹錄並獻暑甚勒狀不莊又恐公旦夕北上不及奉覽潦艸殊甚無任惶悚戰栗之至

啟敬所蔣少宰書

先民有言太上立徳其次立功其次立言君子之道信無踰此三者矣五帝之臣渾然同化三王之臣除亂致治故當時蒙澤後世稱聖蔑以加矣春秋而下賢人君子不能以無爲爲徳又不能有爲以樹功於是引先生之道而推已所志載之空言以垂後世若孔子孟軻以至楊雄王通之徒皆是也言𨿽有巨細醇駁之殊其心一也孔子曰吾志在春秋桓譚謂嚴尢曰楊雄之書必傳顧君與譚不及見也王通亦曰帝制絕元經興斯一聖二賢之心略可見矣唐宋以來韓愈栁宗元歐陽修蘇軾之屬抱道遊世或竄逐囚錮不究其志各發爲文章斐然成家固已下立言一等矣然亦傳之至今不朽由是觀之君子之道不在彼則在此章章明矣璘少舉進士得從先生長者遊聞先王之緒論竊亦有志於當世之務於今蓋二十年矣三爲郡縣之吏力不逮志徒勞無益恥飾廚傳以稱過客而不能奮然逺於俗態閔轉死之民思以仁之而不能釋鞭箠徵科之格食人之食厚遺其憂不辭其名而悉去其實故刑禍流竄皆天之所以降罰也𨿽去更效一官亦若是止耳是天之降才本殊也今已曠父母之養捐子女之愛煢煢一方弔影而處此固非得行其道者也程量所有其賦命原薄亦審矣其不可與於功徳亦明矣傳不云乎俟河之淸人壽幾何幸今齒髮未墮耳目之聰明猶可肄講習若碌碌待耄曷若退而深藏從東南隠君學士考三代兩漢之書以上窮堯舜禹湯文武周公孔子之道學爲文辭得少比楊雄以下諸君子之下列生無忝於父母死不與艸木同盡不猶愈扵已乎惟門下愛璘過甚卽魑魅之齒奪而置之袵席之上是不忍璘之身遽滅歿也而況於其心乎況於其道乎顏淵曰子在回何敢死夫子之身固門人小子之所依也璘之視門下蓋若此昔者房玄齡問立功立言文中告之以量力夫力者才之限也時與泣亦存焉量其固陋策以終始在門下察之而已近所作雜文數首方有事期會不得繕寫謹上古詩十四篇呈覽可進與否幸賜教誨願次第以上期有沾益乃已死罪死罪頓首頓首

啟見素林公

璘自髫年聞公姓名若與司馬溫國範文正齊等及長始知爲今人奔走宦途幾三十年道路違左不獲一拜階下承奉教諭長恐溘先朝露使後來者追笑無窮去歲修學之役本有司賤分林學職不量彼已輙以上干尊重不意謙光逮下竟拾微名置諸不朽之後覲還始克覩之喜懼累日毎過石下流汗浹背古人云伯樂一顧價重十倍此豈特一顧已哉感激誠不能己巳張教諭去便謹狀具謝伏惟照詧

啟見素公

伏承臺候萬福聖眷殷注天下幸甚頃者參從過杭璘適從驅馳之役不得伏候起居死罪死罪以平生瞻依之勤顧不使一望眉宇此天靳薄劣也敢不省惕荷畱書爲念抑豈晚後所堪惟深感激耳臺府淸肅久不敢冒進箋謝諒蒙照原恭審道施治朝廷論內豎乞匠之疏凜然大防何啻萬鈞九鼎之重誠使前時之事思患預防有公如此何至泛濫莫救乃知公居林下若許其久皆皇天眷佑宗社之厚意也悚畏悚畏璘方主上禦極之初竊不自揣亦嘗擬著一疏意謂朝廷莫大於體統天下莫大於風俗體統者大臣之責在廟堂必有至計不宜小臣輕言故專論風俗一事繼見言議紛然恐有干名之嫌遂爾中止心實耿耿玆敢竊錄原稿布露左右儻少禆坐論緒餘采納注錯非獨末學之幸而已僭妄死罪去歲張學職附下手翰不久始得展誦所諭夏銀臺篤行鄕評皆然疏漏之罪獲奉指教祗服無已

啟幸庵彭公

自公之西天下之人莫不惋嘆而翹望者至若受知抱徳之徒則又倍萬其情亦非有所私也近日獲見所寄葉侍禦一之萬里神交卷其於兩河往年之恩戚戚動念一誦一泣嗟何以堪乃知大君子推心汲引往往如此眞秦誓所謂休休有容者也師仰何已伏惟聖君更化天意將興太平必先召公天下所望必有以相副公之所自許必有以比徳伊傅使後學小生知賢聖由人不多讓往古也無任馳戀之至

啟彭宮保

往者河南之盜攻城壊邑吏民懍懍莫必其命荷門下受鉞而臨之一鼓殄滅頌功之士咸謂其邁絕今古此固英雄之長略賢哲之異才出扵尋常萬萬之上乃克致此下視璘等齷齪尾瑣之流奔走廝役之吏不啻蠕動小虫何足動視若璘等亦惴惴奉職祈得免罪謝譴足矣抑何敢望階墄之末光乎惟執事海納日照纎細不棄視璘孱懦尸位不以爲不才捍禦無效不以爲不武飲至之日達於聖明薦於冢宰謂璘可任於時璘方獲大罪拘圜扉之中故舊親知莫肯相近恐禍之速及獨門下昌言如此使垂淵之命增九鼎大呂之重非惟得緩刑殛又得一命於善地父兄妻子之感𨿽九死不忘豈能報之直銜之耳四月已抵家得見父母南風方作未得赴任俟秋後乃可行西望勤拳之際聞余錦衣有南使之便少布區區伏惟照詧側聞蜀冦之平又在旦夕益仰大賢之才歷試至難無不厎績它日國家大事大疑系屬天人之意固已定於是矣欽慕無已五溪淫熱軍務多勞伏惟爲天下珍愛幸甚幸甚

啟孫九峯公書

伏惟我公還朝社稷幸甚夫司徒大位非惟均節國用省薄民賦以惠澤天下其丰儉貞衺之則匡輔君徳尢爲切至方龍飛之始海內望公不在冢宰則在此位旣見邸傳莫不舉手相賀蓋純徳篤行聖主簡在特深以之效忠視諸公固易爲績非佞非佞前後勸學二疏師保大忠無踰於此孟子曰人不足與適也政不足聞也惟大人爲能格君心之非格心之要務學爲急道明徳立何治不成是以末學下吏益用尊仰新政方肅不敢瀆上箋敬延後至今實非門下之體伏乞垂鑑悃素不加重罪幸甚幸甚

與左憲王子衡

國家之有憲臺猶天之有雷霆無則不震人身之有筋骨無則不彊其政則舊典與今令甲具之無俟言者然自開國逮今先臣善是職者亦僅僅數公豈不至難稱哉近者主上以此職召公士無賢不肖莫不踴躍意謂貞度肅僚云者公素具而優爲之天下當一大振誠是也璘於其間獨爲公憂而於國家之憂又有大者公此行有三難臺政不與焉主上神聖剛健萬機咸自宸斷然小愆機宜臣下莫敢言公不格而正之則職有所闕天下安危系在二三執政恊恭和衷尙慮罔濟今聞之道路矛盾時有公不孚而調之則勢有所沮禦史執法也一不由禮則法隨以隳今俗陋甚矣持矜亢煩苛爲憲體工報復誣訐爲風力侵冗雜細瑣爲才幹不知自誰作始而沿習膠固莫覺其非𨿽總紀居上一不相容則眾怒羣攻必觧其柄而後已是誠何道哉公不率而革之則體有所妨此三難在公者可盡在人者不可必璘以爲公憂也度公之心必曰吾知以道事君不可則止而已持是說也使三者有一不達皆道之不行矣公投劾而出納履而歸夫何難哉璘所以爲國家大憂者正在於此夫國家凡用幾十都憲而始得公天下有志紀綱者從來凡若干人而公始得此位上下凡若干年而今始遇大聖人出幾會之難千古一遇若乃易易棄之豈可復得以此思憂其大可知韓愈氏曰聖人畏天命悲人窮乃知道之言非好仕也靜言念之其輕重難易之分誠宜苦心極慮反復思維以求必得其當而後可如昔者久庵所論納牖遇巷之說眞格君輔世之機行道立業之本不可但以枉尺直尋爲諭而直拒之也璘非爲諛者世俗之事惟恐其不直公之事惟恐其不婉誠爲斯道與國家計也惟熟兾而深存之幸甚幸甚

復浚川司馬公

辱示詩文百廿二篇皆庚寅一年所作何其多邪公至南都舉十數大政宏規旣張積獘悉剗皆前十餘公所不能足矣乃出緒餘又及此事並臻精到豈徒多爲也顒仰顒仰詩文綽有定力在士林亦自有定價朋友之誼不貴相諛姑未贊敍所論名理諸文脫落拘攣之見獨往獨來蓋秦漢以前作始立言之學非近世學究沿襲誦記之習也璘也淺陋不足與聞今旣承命矣勉復數語以佐商確是亦請益之願若曰麗澤相滋則何敢附大方爾

啟浚川

公臺鼎爕理之噐暫局今任此天遺畱都軍民之福甚幸然以職在本兵二年以來爬梳洗滌軍衛遂獲安枕若謂有司事體稍逺遲遲未議故疲民闕然興望緣公所任卽古分陜畱後之責保釐之惠何限軍民本朝此任初但推六卿有望者相授故廣宗崔公恭以太宰參贊後因軍衛之事多涉兵部遂專用司馬非謂民事本不相闗也三原王公恕無事不統無獘不言至今京民有俎豆之願厥後諸公漸失本務可惜耳惟靑溪倪公嶽於朔望議事之際嘗受諸司愬詞送查或咨行處報一時爲之翕然公逺繼周召近邁王倪當勵精之朝視極敝之會安忍惜舉手之勞而不活垂死之眾乎禹稷視民饑溺咸若由已伊尹以一夫不獲爲已之辜蓋知天之所任在我故不得不受其責今天旣以畱都之民任之公矣又安得辭其責乎前承面教仰見體國之忠保民之懇輙敢以鄕民所疏者投上伏兾采察近聞當官者茍以報府數目上塞尊指蓋恐府縣嗔罪此又蒙蔽之害與不究何異若乘其來愬卽委人押取見季使用底籍一檢則某事所費幾何某物所值幾何具得事實然後利害可明興革可議矣畎畝病夫誠哀鄕鄰之困上禆淸聽不知避忌萬萬隠祕勿令知自璘出爲惠尢大也

啟嚴介溪侍郎

屬吏至獲奉手誨溫慰教導感激爲深若望璘以舉兩浙之政則今衰矣無能爲也初念君相逺照拔璘廢退之中獘精殫思研究百度冀酬恩遇三月之後遂至掉眩外作結閡內壅幾至大病卽今程課功效萬分無補乃知民窮財匱非大豪傑圖回幹理安可期阜成之績邪如璘者但當歸鋤百畝供奉老親是其分也圖去未得不敢多談郵吏入京謹上狀奉候起居略陳梗槪伏惟照察

啟唐漁石中丞

璘蹇拙跧伏無所比數自分塡壑久矣乃聞髙明不鄙謬見引薦初聞丹厓大理之傳自量非類必無此舉昨復聞之東溟參戎𨿽過情可愧然不敢不之信也猥瑣小工門下何取引以代大匠斵邪古人有言少也不及有爲今老矣無能爲也璘今已及其時望門下勿以爲念也自門下入京璘倐辱恩命遂叨此任此必門下以不肖誤當道之聽今旣數月矣獘精殫思冀以酬知己之遇畢旣衰之懷如理絲益亂割胾益閡竟不得其條緒中其肯綮無所短長之效已可見矣非敢不忠力不足也旦夕當且引去供養老親願門下勿以爲念恐損大智也因郵吏上狀略陳區區以申謝悃萬萬照察不罪遲後幸甚幸甚謹狀

啟聞石堂侍郎

璘侍徳範奉明教之日久矣荷門下知照亦已深矣躬耕畎畝以奉老親陶寫邱壑以安短用乃璘平生之分不知門下何取毎毎以致用見期今果引置貴藩之長非門下謬見推引何遽至此邪悚汗悚汗今旣數月矣亦欲獘精竭思畢旣衰之志然才力不逮竟無條理或者職任不明而僚屬未修本務權力不專而樞機末由斡旋斷割懼傷羣情變革懼生浮議凡此皆璘之才力選愞不足以勝此也毎毎自數終﹝闕﹞終負教愛邪因郵使之便奉候動靜輙陳區區伏冀照察幸甚前賢郎回獲奉溫慰謹附謝不備

復許函谷通政

讀公著述復見古人讀書窮理之意信心而不信耳大要歸諸至當而已左傳所載諸家卜筮賦詩等事各具一義義理圓融切扵制用不徒誦說而已𨿽秦火之後不復聞聖賢說經之詳今諸書散見孔孟所引詩書之言亦多斷章取義不拘拘於章句蓋義理乃其精微文辭特糟粕耳至宋儒始守師說泥章旨而立主意𨿽扵文字之際有所發明卒使六經之旨拘牽執滯而無曲暢旁通之趣實訓詁之學爲之害也公獨得之見超脫羣疑尊仰何已詩考多宗小序古人固言之小序𨿽未必作於子夏大抵去孔氏不逺必有源流授受之因豈千載之下可逆探而輕攺也辱垂教極感開導僕侍老母疾日從事藥餌食飲之間不得奉復使者數至艸具鄙意先上詩考並封還周易蓋賤子本經尙有一二疑義容再請益余惟照亮不具

復黃仲實

承點教鄙文開發蒙蔽幸甚友朋尙諛久矣乃獲髙義於君子之側殊用尊仰非止文字之益也尊道篇三視字鄙意本謂卽流以求源推所自以明所出視字之義若反觀云云也務語新意反不達誠如尊諭所疑欲攺定本字又似節次相生太極天地人道遂分前後殊乖義理不如觀字似或渾涵髙明謂何如邪若謂太極非可視之物則觀字亦恐未當但古文觀理觀心悉以立義或亦可通望曠然終教勿事姑息也別謙篇蓋憤薄俗誤以諂諛退避爲謙動執惡盈好謙之說以惑承學故以別名篇因先儒訓謙曰有而不居故衍發其義以申矯枉之辭意所切激抑揚不能無過其餘定志鄕正諸篇皆有此蔽此分量所及不敢彊辯如下藥姑取適病未暇他論耳若夫君子之言周徧而不遺公平而不頗豈所敢望乎承命更轉數語恐於本意相戾祗服固多矣數日值家冗裁復遲後幸不以護疾見棄也

復蔣中丞書

辱手書慰諭溫至祗拜厚情特奨借太過非所敢當耳僕荷聖主厚恩出之赭衣之下復置民上𨿽萬死不足報謝況諸公生全知遇亦非疏微後學所可易得古人云士爲知己死璘豈艸木類邪仕宦者嘗負於官官何負於人況僕所居不卑也禹稷思天下有饑者溺者謂由已致何也身任其事故不得辭其責耳僕已任一郡在已矣閭閻田野之間不得其所者不可稽數豈敢以一郡爲不足邪此甚狂誕者之意不敢效也但老親在家去秋發一疽甚重今𨿽幸愈甚非人子之情有少女卽今納婿乃故南安守兪勉誠少子勉誠易簀時實有托孤之責於僕今逺地不能教之負其地下之望且妻妾子女在家委累老親旣不能養又不能安之是禽獸也故屑屑求去意蓋出此若向得近地茍遂此數者𨿽抱闗擊柝古之大賢不恥爲之況僕乎哉竄逐之人於尊官達人之前不宜及此恐涉有求蒙書詞見諭懼不察下心且謂狂誕乃重得罪於名教故略陳梗槪伏惟照詧

啟廣西二司諸公

璘情事廹切文牒覼縷煩瀆門屏悚愧悚愧大巡先生之愛深厚委曲使人感激不能言而苦切愈不能已然璘之求退非茍爲激切可以中止蓋亦籌之熟矣夫士君子之進退出可以建立入可以爲榮其親悅之則進以爲乎君出不能有爲入可以爲養其親欲之則退以爲乎親此大義也璘闇劣無狀聖主不忍加刑薄示竄罰恩至渥矣古者得罪黜罰之臣多一歲半歲以病自免所以上全朝廷之惠下保性命之期也今聖朝於大罪之人不卽罷斥僅置逺地正使諸人自爲之所若復冒利幹寵不能自擇豈人臣守身奉上之道乎況璘有父母在堂鐘愛甚篤屢有書來促璘致仕事變無窮親年有極與其希難至之寵孰若圖易盡之養爲足以盡其心也且璘系守土之官別無公幹可以省親歲月悠悠後事難料所以晝夜痛心而必欲求去正坐於此又違逺兄弟離棄妻子羣憂滿腹百病集體伶仃弱僕飲食莫調屋廬蕭然霧雨莫衛萬一塡棄溝壑祗令旁人見笑古人云死生亦大矣其可不念大巡先生臺墄尊嚴不敢輙以書上惟門下見察深至故敢再瀆乞爲轉白此心俾璘早還故鄕見父母瞑目無恨

謝唐應韶

璘蹇拙寡用邅回郡符爲親竊祿極知無補荷臺下納污拾朽不賜黜罰足矣昨得邸報乃置薦剡之末感愧切中汗栗無已夫采賢取善不遺細微者賢者之達智也愼微保終固執平生者鄙夫之小節也今以小節之陋過蒙獨智之賞璘之感徳實倍眾人臨書倉卒言莫能旣前日省下聞老親有疾張皇趨視失長者之約昨離南京會冦京兆又知節鉞先駐新河頗久竟以不知失候罪積邱山卽觧謝無益聊明鄙人之心而已南還道體想益佳伏惟眠食加愛起贊新化是願

與王伯安鴻臚

自覲時相別至今已五閱歲僅僅一通書問痛念人生能得幾回別也璘往年過杭不欲與達者將迎因止湖上寺中後聞執事在城中亦不敢復通執事或不知璘在外也遂失良晤於今爲悔謫來頗與靜便惟思親一念惟日耿耿正思執事往日談滇中之樂於時漫爲悲喜乃今始知其味也南都甚優裕第長才重望不得久安卽今諸相知幾人得聚逺方不相聞亟欲知之家尊書來道執事下眷甚勤感不可言家弟瑮亦稍知所向倘得侍左右何任通家之慶也復

蔣車駕﹝淦﹞

得令弟送到手書並小弟家信感慰無量奨諭過厚抑何敢當僕頹廢以來神志乖阻乏振厲疏濯之气甚負貴郡汲汲求退正以讓賢安民而已茍得衣采弄雛於老親膝下足矣夫復何念來教乃欲引之古循良之列徒令汗背耳郡誌嘗欲要宋卿修之以郡中無歷代全史恐建置沿革與守令鄕賢姓名事迹無所於考若舊志則徒勞也楊郡愽所修名勝紀亦艸艸蓋山形水源及阨塞險夷陂澤磽沃所闗於民生吏政者甚重彼特具名勝一端姑爲貴郡發藻色耳此事湏在京諸公分任一目窮討極論總定於相國手筆然後爲不刋之書也萬萬畱神幸甚

與田景瞻

黃府主過州始得詢動靜聞太郡君奄逝不勝悲痛荒僻未緣奉慰心恆如割卽辰巳近小祥惟損哀彊食爲尊君色養幸甚璘不肖得侍左右數年銷劘鄙吝少窺古人萬分之一實荷宏益於時宴坐雅談不知人間有憂危之事竟不知請益自今追念眞孩童耳別去開封兵戈倥傯百責交萃率以鄙心應之不知所裁竟陷大戾待命非所獲聖主曲照賜之更生其中憂戚萬端兢兢自持幸免敗壊此景玉所見不俟盡言投荒今已二年違父母捐妻子獨二僕相隨時得家書神气俱殞老父去歲瘍患幸痊近者家難崩析又有無家之累需璘爲計屢乞歸田臺司不察人情類以好語相慰欲拜疏求去說者以怨見恐又不敢舉無可柰何正思執事往時舉意堅決得釋無窮之患幾微之際愧不相及遂至此耳夫復何言聞家居頗安已嘗有奏薦者大抵非當路相知度可有爲斷不必出卽今若子和升之諸公亦陷墨白之間誰爲相理此可浩嘆耳公今在堊室未敢多談臨書不勝惘惘

與劉養和

承執事以佳楮二番索不肖舊詩甚荷不肖詩不中法度不足陳且今日天子召執事非特文章小技而已事有至大者不肖又未敢談姑舉至切一事言之今南方盜起江西有王承二四川有藍四惟鄖陽劉烈最盛聞其眾已十五萬人𨿽未必然大約成聚矣又聞其賞降納叛各有條約妄稱尊號攺元建官此𨿽狐鼠之態然亦動揺小民之心又聞部遣賊魁分攻郡邑旗幟以不殺一人爲號傳檄四境張誣朝廷之失以無爲有用激聞者昨燒絕嶽州城陵磯又入夔州府又殺應援官軍聲勢烜赫今聞所過市井畏其荼毒皆設香花牛酒迎拜心𨿽非降迹亦可醜風聞逆黨潛至鳳陽又播狂言欲取金陵𨿽宗社靈長之福足以撲滅此賊萬軰萬萬不足憂然在我之事多可寒心以今南都形勝都會城郭宮闕爲天下之根本凡百逆冦誰不側目甲兵糧餉執事所知握兵之將謀事之臣又執事所知今狂賦皆據上游倘武昌自保九江失防■﹝舟鹿﹞艫連艘一夜而下將何以應之乎今城中言者皆曰其事尙逺不知繕甲兵積糧餉簡精鋭部偏禆可一呼而定乎亦積歲而後備乎若積歲而後備則及今爲之亦已晚矣古語曰天下𨿽安忘戰則危安不忘危恐非過計不肖孤陋無可告語執事此行廟堂諸公必有以南方之事相問及者此事非細論都會則北都爲南都之頭顱論事勢則南都爲北都之命脈然賊冦視北都地逺勢堅未敢指議如少得志必走南都耳萬一隻輪不完一矢失利則東南之事險不可言故此方之患不宜置之度外也至於賊勢猖獗亦未聞吾黨有消鑠之術鄙意謂撥亂之法當自所萌往者賊起以徵誅繁刻民心失望今日兵興又用其民復食其稅如火益熱宜以往者掊克之財濟今日徵調之費災傷剽掠之地悉蠲其租民心驩然賊气自喪仍諭賊黨能斬劉烈降者賜以千金爵以侯封如此則人人懷疑此賊孤立矣此皆常談不足爲執事舉者言及遂言之耳幸善祕毋爲有略者所笑途次加愛千萬畱意國家大事報超異之知副豪傑之望幸甚

答徐伯雨

初得太平除目謂必畿輔嘗奉一狀不達後傳今郡甚疑繼得其故亦不復怪所謂不容然後見君子也日夕望過荒城昨得魯南書云公由嶺路上路今果得到郡手札愴怏成泣耳道路甚苦幸至郡承太夫人及閣內俱安余無足論殊方飲食難近久當安之君子素其位而行古人旣行之吾軰亦何患也郡民久習於苖今且撫之數月後可制婚姻宴會之禮順流與之更始此軰從化感徳過於中州之民蓋近世仕宦以苗人待之無眞徳實意相及耳觀韓栁二公遺愛潮栁豈無故邪然執事何待僕言恐髙才見抑因且鄙夷其民或至懈怠輙用縷縷亦友道宜然耳南中气熱若使人中滿而下弱調攝之道在節飲食忍嗜欲爲第一璘居全十五月竟不生疾或亦獨處之功望珍重幸幸南都自十一月後亦無書王欽佩已轉儀制正郎朱升之復督滇南學政差爲快意余無故人事可報也

答潘宗節

春間得執事去歲七月書教愛極至特責不當罪不敢黙受且傷鄙拙之懷至不爲髙明所悉況復它人或中情已亮但借文加譴則不肖幸甚未悉髙明果出何意不能不言不肖官極閒散然辰入午出被衣冠對吏人一切與冗局同狀又居故鄕親戚友朋弔慶賓祭不敢廢禮家人滿百口喜慶疾病悲歡代至性好出逰又樂與人談古今嘉事恆奪吾暇日精神目力執事可度而知者畢此數事所餘幾何加以病懶膏肓睡亦不足尙何望文學之業乎𨿽有所作並是酬酢祗應之具苟以逺罪而已豈足陳於作者之側也所以三命三違直坐此獘豈於知已更萌他情執事乃謂愛愽情分大有可懼昔韓愈以此意責陳給事吾不知給事何如人是必任勢養交如今時熟爛不情之流執事何忍加之不肖乎幸發之不答文字事中薄乎云耳然已與若人同觀矣痛恨操行不白爲髙明鄙外如此也執事引盧李險怪自況以取善不廣責之不肖若執事所示雅作實大聲閒正今之韓愈不肖所求爲師者何乃云云邪此直文字中往來之語非眞以此望不肖不敢深辯也拙作數篇呈上乃知往日之慢直爲愧耳非有所吝也承夏來已續弦孔嘉之慶如何可言容賦一詩爲賀賤子今歲又得一兒余並如昨不一一蒲履一對扇一柄漫往蓋久欲奉寄未得失時可笑余惟爲道加愛

復喬衡州

掾吏至辱手書兼之多貺鄙人何敢當苐深感激初謂逺竄炎方遺老親之憂旣應詔旨便當乞養實非有擇於仕宦逮今屢圖不遂且計入覲在卽遂已安之抑恐戚戚旅居嬰霧露之疾增不孝耳承以李士修事見慰安敢謂裕如者若憂戚玉成進長尺寸不敢不勉也敝州誠衝要以蚊負山誠有不勝所恃毀譽得失久矣無情故不覺甚苦耳此未易以書盡也舊業日荒神志不逮於昔少陵栁州之事一切絕念捧覽來椷詩辭書法直逼古人益愧凡陋耳

與蕭東之

邇來歸念日劇百事無悰久缺裁問多罪僕已蒙大巡朱先生準擬應朝昨具稟離任蒙以科場之役不許早行聞命以來憂苦殊切僕之情事嘗控諸監司轉達視璘微陋莫肯相卹爲一啟齒故覆盆之懷不得不抑於門下萬勿以不入公府之節嚴拒固絕幸甚幸甚僕初赴任與老親相約應命之後卽請歸養不意孤覊三年百圖不遂此執事所知去年老父因憂發疽瀕危幸復又以家難崩析舊居推讓諸父今老親與妻子僦屋而處璘命蹇惡又喪一婿一女在家子女廹臨婚嫁因不孝逺放此累俱在老親聞璘應朝二月間已遣家人至武昌諸處相迎近書來云望璘不至中夜起坐殊方聞之中心如割恨不飛越以慰其情夫一物失所仁者惻心況大巡先生仁恩廣愽萬物仰澤若璘獲罪之臣失飬之子永廢之人而久衰之命又竊鄕曲之後冠裾之末安得不少垂憐乎苐諸公不肯爲璘一言璘在下僚又不敢以狀徑達是以下情未獲伸耳且璘方寸久亂日對吏民直如土偶縱使執役場屋萬萬無益況連年乞休就飬今已有便可歸又復逡巡不請彊逐諸賢追附榮名宗族故人必生短議璘此行求退決矣不敢多言冒犯尊嚴萬乞委曲數辭得獲矜釋上安老親下善歸計結艸剖心不足爲報

與應元忠

久闕瞻奉旣苦鄙吝之萌且傷離索何如爲懷比來道況想佳采飬足樂非如塵途煎廹可鄙也輙有瀆啟郡江中津橋判官王拱之重新已成敢乞左右記事於石蓋此橋本有歲租充修治之費職此者或惰或私遂廢前惠王君乃肯舉此宜特書表之使後來有勸非爲渠張虛聲也專遣黃學諭賫狀奉白萬惟不拒幸甚

息園存稿文卷八

●欽定四庫全書

息園存稿文卷九

﹝明﹞顧璘撰

○書啟

復陳魯南

家人至辱手教慰甚榮僧去道僕事過情故蒙過奨彼所謂肉眼安能別世尊邪聞京兆白公延執事與子仁修應天志甚盛舉也本府自吳晉以來遂爲都其諸公遺事與本鄕人物闗系大與他郡不同公等必有大觀何俟僕言若興置沿革及山圖水經一考可見不足煩公等耳近代吾鄕人物甚寥落不知公等作何條格去取諒不似班固九品人物表疏謬也韓退之懼作史有人非鬼責此言去取難公耳李習之言作史須筆力髙簡乃可傳自謂不讓班固陳壽此言文章之難耳志亦史類也由李公之言公等自有餘由韓公之言不可不察僕近作近言十餘篇中有鄕正一篇述近時賢者以教子弟亦不敢多及玆欲寄覽恐啟紛紛者之議姑已之耳何幸乃得聞愽洽君子之議庶扵晚年得所取裁也近時蘇松二郡誌如何嚴惟中袁州府誌都玄敬黃山圖經李懋卿東莞志邵國賢許州誌各自起意例須取參訂璘收有長安舊志一本惜不得到家檢奉子仁收天下志甚多想不乏此作志不難正惟發凡起例爲難耳又本府若上元之明道書院溧陽之水堰皆厚生正徳大事須檢尋遺迹就請白公興復蓋百五六十年方遇明公一舉若又空言無施不獲實惠賢者難遇幸勿失此機會也又稅糧後當具供億一日查內府及諸司供億近年與國初多寡之目庶仁者有惻憫之意此不爲徒作也巡撫東溪鄧公直道君子璘前在開封深知其心此數事若請白公白而行之皆無難者梅損齋羅印岡王南原俱曽一講否必集眾思庶無遺憾言不能悉

與魯南書

昨得家尊書云執事有書先付宅郵𨿽未獲領知必有以教我也到家已幾時宅眷想並安勝且嘆且慰夫今天下學者誠莫盛於吾東南矣執事翹楚吾國亦久矣舉其所得以應今科舉之格𨿽裒其什伍有餘也柰何垂翅而南者至三四不已乎夫吾國之賢者行如師文屢議而不徵文如執事屢舉而不拔非運命蹇惡則土气淺薄不足以兩勝然耳凡後進之士飭行績文者莫不有怠心然君子之自信則有不然者凡謂之有餘者皆例觀於有位者之行與得舉者之文若二公豈不贏矣乎𨿽婦人女子知之也然僕則謂聖賢君子之道六經諸子之文亦非仕與學者限於禁而不得爲者也柰何排其戶不歷其奧乎乃所願二公操修濯礪月求增歲求益其進與止一視於道而不例觀於今之人其不徵不拔者天也人之罪也其在我者固將與顏回原憲孟軻揚雄之徒抗顏而不愧豈非豪傑之士哉此固難與俗人言也璘竊見方今進言者當故人親戚阨困摧抑往往舉時運好惡之說投其憤以觧其志是諂諛之道也竊甚羞之惟執事照詧

寄陳魯南

數月不得公書馳念爲勞前此嘗數奉問次第想達人回俱望示報深山逺海絕無足音之及幸相卹也聖主西巡賢公卿論議必確扈從必眾此無煩逺臣憂者所慮民不勝役府庫不足供餉柰何柰何公未嘗歷外在外之事尙有不及知者璘備嘗之矣今吏治頹廢民病已在膏盲非盡去害治之物𨿽伊臯不能化斧鉞不能禁今萬乘一旦臨幸督以徵伐恐失期悞事闗系非細此則逺臣所不能安席者也柰何柰何

與陳魯南

春來數奉教札知簿領意淡煙霞興濃固髙人之本致璘忝相知又在林下何必隆虛奨而拂實念然執事事體有未同於虛薄者數端璘早仕宜早退物理也仕宦悉在冗局非就林壑幾誤此生於身宜退也又疏直之性與人多忤無大過惡動輙遭謗身非木石不能不動於中得失輕重何如哉於人事宜退也官已至京臺京城出入得免貴達呵辟分非退也執事髙才晚達羣望屬心未宜退久處玉堂方試旬宣下膏澤於斯民宣風猷於列郡未宜退盛徳廣容所至尊仰所謂在邦必達也未宜退黃閣伊邇引退衡茅家在京師出禦欵段貴勢辟除不避耇老𨿽汪度不校甚非尊賢老老之體故少需一遷以成雅觀非狥俗也未宜退已與賢郎軰諄諄言之想道詳悉萬萬垂聴承寄下先君挽詩就墓泣讀何任悲痛交情世誼感刻肺腑璘今春長居墓捨舊時艸堂移入山中數捨四面竹松號曰松塢前通古道可步尋諸寺有福全古曇果斌諸僧談禪和詩皆有能事後有崇岡飯後一登南對牛峯石嶺西望大江令人灑然忘慮去公別業僅可三里仲子亦嘗步造它日與公樂事無窮只少耐耳胸臆之語不敢不盡於左右萬萬不以爲陋前手書承道所不遺故舊數事及寄劉邦直書此公至性在僕何待今日乃知士大夫以心術爲根本以倫理爲植幹以學問爲菑畬以事業爲結實以文章爲花葉𨿽不能備不可不勉近來習俗直以聲勢相加面目可醜謹閉門退讓更復何言東原近衰多病視之令人損歡許彥明最宜數造閭裏後生譏評不已幾至生禍可發浩嘆文衡山老性寛涵畫品精進秋間欲迎來數日傾倒世如此老亦無幾人王雅宜病後詩律甚暢但柴瘦可危吾鄕印岡諸公俱健但少來與僕共談耳因和詩奉復漫至此際勿訝勿訝參對未有期伏冀多愛是慰

寄李元任

公前年畱浙因與諸監司少合僕傷於虎者故特逺嫌疎問想不訝徳安之拜知公必宜於民而乖於俗後聞果然敢不謂知己耶昨覉寓京師士論咸與僕同乃知君子貴在修已毀譽禍福誠不足輕重十月至臺見周同寅稱公行節政治並儷古人益增同袍之仰願有告者時人之情與古道殊絕居今之世行古之道必大同小異而後推行之逺所謂智圓行方則其大略也公方寸具有尺度鄙懷所畜漫以請益如何如何晚休聞周公子早發呵硯艸艸言不能盡余惟保愛是願南坦山居甚適昨當道又將置諸覊枻之間造物戲弄如此良可笑也

與金仁甫﹝少作﹞

自四月上浣奉辭足下命駕故鄕五月乃至墟墓榛蕪祼獻無所九族凋匱禮廢莫舉顧之恨恨不能爲悰然內無廩餼之餘外不可邀郡邑之助含痛忍情以俟來日知如何也東吳名區雅稱偉觀僕性疏野以賞爲好先圖陟虎邱之顚泛震澤之渚訪僚差之宮弔離胥之墓窮搜陳迹下達韋白招要豪傑演繹風雅勒名紀文傳之百世亦何偉哉然至樂難覯佳期不常遂使俗態忤心天弗佑意旣鮮仲叔含菽之愛徒有孟公閉閣之困未沾仲舉下榻之恭已蒙子思溝壑之辱僕負埜气豈能堪之兼以炎溽相仍將迎困劇故歸念遄疾賞趣潛沮沛然言旋實非悻悻所幸接諸友生多所茂異若文壁蔡羽徐貞卿邢參之徒藻詞成章雅論合則𨿽方古作者未能卓然而碩學茂才固今之雋傑者矣毎一接席欵語移日逸气遐志頗協鄙心勞勞逺徵負此爲得傳曰見賢思齊焉詩曰珠玉在前覺我形穢外覽諸賢內察淺薄豈勝自喪用是負形穢之恥亟思齊之心兼旬以來愧近毫楮紀行之冊緘白而還歲月且逝盛名難立惟僕與足下及賢子弟共朂之耳初歸老母在病方悔逺遊且弱軀畏暑未卽出見臨風艸艸聊述下情鑑察不宣

答友人論文﹝少作﹞

僕聞達者痛乎卑俗狂士亟稱古人𨿽傲睨淩厲廢中和之經然曠志峻節固一世之雄也僕度徳程力不逮懦夫豈敢望此事哉然思不弛心語不輟口著之毫楮呈之友朋至再三而不厭冀豪宕之士一進乎此使已攄懷古之幽情釋悼世之積忿耳何必在我邪夫文章士之業也孔子修六經以建百世之則而百世弗能述蓋折衷理道之極經緯天地之章子淵不能得其止遊夏不能贊其辭身歿向絕亦其然耳下是左氏蜚聲於東周莊生逸響於蒙土靈均哀鳴於漢上太史建議於西京誼舒子卿淵云褒向揚芳擷藻前後相屬而漢之文章炳然於金馬石渠之署𨿽純疵相形遐邇異趣要皆作者之殊別也烏可訾之哉僕𨿽殫力竭智不敢望其下體然仰探六經下逮數子未甞不拊膺擊節悵然逺懷執事之才百倍於僕其於古人皆可超其躅而拊其背頃者獲讀拘虛集所載才麗學侈誠今聞人也惜其選義沿近習體物乏沈辭比量作者尙出其後豈殉俗之趣未盡納諸古哉獨長書十餘章宛悉情事讀之悢悢塡詞數闋軋諸宋人吾愛之重之而不爲執事稱者先其大耳夫今之同志寡矣同志如執事才且茂異復爾乖刺誰能黙然蓋登危者駭步入靜者疑影今之視古豈特危與靜已乎吾恐旣疑且駭則必反走而下趨矣執事不棄謭陋惠然下問僕亦不揣本未謬進不慚之言蓋友道貴直諒君子之愛人非茍爲姑息而已昔劉季緒才不如諸賢而好詆訶文章曹子建論其非吾固謂子建失論也今有南威西施之容畢妝而鑑焉鑑之所不及在側者能誨之豈在側之容固美於南威西施哉妍媸都鄙其辧一也如有不自美其容者僕能效在側者之勤矣執事毋內罪之

復趙具區叔鳴

自金山別後尊仰日切見吾兄精修力學不知老之將至益愧淺陋虛生無益也承示二典會注用心良苦然補得朱子未了之業爲千古一大快望決意成此一書更正得禮記注尢於後學有益所恨賤子居相逺又在都城爲人事所累不得少侍講授耳二典注未得細看亦未有復皇恐皇恐前王都司殷石溪回俱道吾兄相念感佩何已

遺七弟英玉書

四月十八日鄕人謝鉞者馳傳至州始知吾弟得舉進士殊爲喜溢父母兄弟在家當復喜甚也書生之事且脫章句之習爲快何如念惟吾祖宗以來隠居吳中躬耕山澤勤苦淳厚不侵於物不戕於天昨過展墓會諸族人尙不識城市之態卽可知前人矣祖父二世遷京師富而能散循禮惇義此爾我所親見世積之慶初髮小子徳誼淺薄不克負荷故踣蹶屏逐至於此極天其意者在吾弟乎朱張顧陸乃吳中大姓公侯之後必復其始要在有道者乃能振揚吾姓不顯久矣近始有二三人發於鄕曲𨿽派系不可別要爲宗人吾弟可不勉乎吾弟行業固宜取上第然交遊中祝希哲陳魯南赫然其聲又復落羽文蔡諸君尙失鄕舉此豈可謂非天乎天之所厚必有其由順之則吉逆之則凶大可畏也向予入官少於英玉不知仕途情狀徑意直行至今二十年矣𨿽復低眉斂袵趨走堂下指其項者猶眾過誠在我古之君子盛徳容貌若愚況余徳未盛而貌又非愚者乎婁師徳不拭唾面王文正不發過於僮僕推而廣之何事不忍何人不容有容乃大有忍乃濟理勢所必然者予經憂患始克覺悟願彊其志姑弱其气非教吾弟諂也景前溪吾友也嘗友視吾弟今已爲座主吾弟直當居門生之列蓋昔者之友生於予而今之座主生於吾弟固自有賓主之別不可茍也若已誤當卽攺之此名教中所重勿狥其私朝中諸聞者多予故人徐宜請見勿與抗禮古人云大賢吾師又曰事其大夫之賢者此成徳之資修身之要不可不勉進士無職事愼言動勤朝參戒嬉逰修文藝此其大都諸不能盡前溪必能教之所患吾弟聽之不察行之不力耳所欲抄崇雅文類今更名古文類書吏少善書者後當抄寄然此書亦未定正俟勘詳也卽今且取五經六子史記漢書離騷及李杜王岑諸公詩晝夜諷讀更進一格自見得別文選且緩看魏晉以下枝葉太繁恐爲所蔽同榜中有三原馬理者聞其爲有道之士宜朝夕與遊且致余意四方名士予不及知之吾弟善交之並報余知也廣平都進士及開封李川甫諸君全州陳蔣二君宜與篤厚蓋三方之人視余不薄報施欲相稱耳余居此風土不苦但遠違父母少音問徵徭訟獄無惠於民久在仕途今復僕僕飭廚傳以稱過客舉鞭朴以急催科大不得於中耳若可遣且茍祿俟之如更拂意便乞東歸矣旣有吾弟門戶不墜余可釋負也嶼兒已知向學舉業舊文望寄付之

與陳鶴論詩

與足下一見卽出郊居野人歲計牽系不能不然無足爲髙明道者念所論詩說衷臆耿耿未盡略爲一談國朝自弘治間詩學始盛其間名家可指而數今亡去有集傳世者三人李獻吉何仲黙徐昌谷三人各有所長李气雄何才逸徐情深皆凖則古人鍜琢成體純駁優劣可略而言大抵皆作家也今𨿽後賢翹起孰不同聲歸許哉然三賢皆余友嘗共講習而商訂之者知其淵源所自未嘗不擇法於古人李主杜何主李徐主盛唐王岑諸公皆因質就長各勤陶鑄是以立體成家咸歸偉麗夫豈茍然而已哉詩之爲道貴於文質得中過質則野過文則靡無气弗壯無才弗華無情弗蘊杜宗雅頌而實其實其蔽也朴韓昌黎以及陳后山諸君是也李尙國風而虛其虛其蔽也浮溫庭筠以及馬子才諸君是也王岑諸公依稀風雅而以魏晉爲歸衝夷有餘韻矣其蔽也易而俚王建白樂天以及梅聖兪諸君是也嗚呼諸君並名世之才而學詩之蔽猶至於此詩可易言乎哉余又有說今世論詩者言風雅則妄耳上漢魏次李杜王岑諸賢今賢𨿽眾儔能訾議則詞林之規矩在是的矣舉六朝則曰靡弱舉唐初則曰變體未純𨿽承先生之常談其實確論乎外是謬矣柰何臨楮灑翰率就其所非而棄其所是綴疊雙聲比合五色𨿽呈燦爛實昩性情豈中道難從而偏長易勉乎抑新奇易以驚世乃違心以騰名乎杜子曰文章千古事得失寸心知此當要諸後世不可茍悅於目前也或者謂楊雄太玄可覆醤瓿桓譚以爲必傳顧吾與子不及見耳斯所謂良工獨苦者乎余老衰不能復振幸皇運之休明慨英賢之太過抑遏莫語安得不盡於足下哉載觀前代之文獘萌於所勝變生於所窮盛衰相因闗系非細漢承亡秦縱橫之餘建武一變文章爾雅其季乃至委靡不振唐變六朝開元之音幾復正聲宋變五代元佑諸賢遂倡道學及其季也各有纎瑣繁蕪之陋文盛則運盛文衰則運衰荘生曰世喪道也道喪世也世與道交相喪也可謂洞見幾微者矣國家今日之文不知一變而盛乎再變而衰乎不可不深長慮也足下示教新編雅志髙邈將以揚風雅之墜緒故辭旨气格直追李杜而上之展讀再三終夜忘寢特其間六朝唐初之語時亦有之餘竊疑焉豈風俗之變賢者不免或眾耳難偕茍爲同聲與是二者皆非足下所宜有也間稟獨見必有定說千萬開教以袪茅塞幸甚幸甚

與葛惟源

前承手教益見鋭情斯道甚幸比日方治殯事不克裁復恐足下謂僕自是乘間輙盡區區足下謂前二詩皆明眞心非虛辭比僕誠不能通觧字義難究旨歸似所引用多用內典梵語然吾儒讀內典有法先須勘定是非然後取所論眞妄有無大限以證吾心虛靈之源或有參悟之益若愽引彊記務襲梵語以易華言則馳心外妄不惟失眞空之本且增一障矣足下謂非虛辭又增一障矣經云口有四惡綺語其一此非綺語類乎夫道則華夷同也其梵語卽皮衣腥食之類不可施於中國足下將捨中國膏梁紈綺之美而從彼衣食乎必知不能柰何獨欲襲其言語乎韓愈有言非三代兩漢之書不讀非聖人之志不存僕甚尊信其言學茍得韓氏亦有基矣毋甚髙論先正所謂大軍遊騎出太逺而不知返也足下鄕國後來之英僕恐涉賢智之過故數數以此進交淺言深極知不宜要亦好賢與善之誠非有他也惟不以戅直見罪幸甚奇書不必搜訪所謂玩物喪志亦在此等惟一意五經日漸月漬余書自覺無用矣內典姑俟近老讀之用消塵念今方有四方之志恐爲其頹墮耳不盡不盡

與王汝重

邇來教學者輙談性命不務躬行亦是大病或曰驗天理或求良知乃省身體道之宻功非教人入徳之始事也論語曰子以四教文行忠信又曰性與天道不可得而聞則聖人教人以踐履爲實地而不以玄虛爲空談今人務名而不務實故倡此論姑自論語大學中求之當自有得若厭卑近而務髙逺反近於僞終不可入道矣

○議

擬上風俗議

竊惟風俗者治道之標凖本源君上化成於下其污隆治亂視以權輿非國家細故也故堯稱比屋可封舜稱羣後徳讓𨿽神化至治捨此何稽前代願治之主觀風考俗反身自修一有未醇皆爲徳累恭惟陛下以孝皇從子入繼大統聖神文武天縱全徳卽位一詔宏綱大法具布端倪疵政匪人罷革殆盡加之廷臣獻納日浸詳宻誠無待於疏逺小臣僣言而冒進者然風俗一事私憂過痛久矣安忍今日不一陳之竊念國家風俗當祖宗時道徳齊禮醞釀醇誠無可間議近年以來因恬於承平縱侈於貴近頹靡於卑佞壊亂於小人人心波流士气掃地傷害治體虧損國脈有識之士鹹所痛心臣請得一一悉數於後往者法令昭明宮室衣服各遵禮制今權門勢宅雄據坊衢佛寺生墳費踰陵寢盈朝橫玉染及縉紳下賤錦衣倡自京輦𨿽明詔已去泰甚臣恐根株未拔日滋蔓矣往者饋遺飲宴通情成禮鬥酒幅帕可薦王公今自劉瑾肆行賄賂廖鵬橫恣驕奢苞苴金帛士類公行玉食瓊筵貴臣相學貪鄙成風廉節日喪矣往者交結近侍懼蹈明憲依附權幸猶知自恥今候門望拜不俟昏夜茍得交納誇挾旁人甚至禮奴僕如賓客延估販入內室委身溝瀆全無顧惜矣往者官司承接各有體統上不貴淩下不貴謟公事是非得相辯析今藩臬重臣緘口俯躬態如女婦郡縣長吏庭趨巷跪願比奴隸爲之撫按者不劾其佞反賞其恭悞事悞民臣不知其紀極矣往者書狀體式尊卑異施彼已稱謂亦有限格今尊人務於無上卑已務於無下緋箋謾刺謂曰致敬書帕通行謂曰免怪聖朝以禮讓爲國臣下所習如此臣誠不知所謂矣昔也尙徳今也尙情昔也務厚今也務薄昔也貴儉今也貴奢昔也取誠今也取佞臣自弘治丙辰入仕之初先軰已嘆風俗之變然猶是非明白士知趨向自焦芳居內閣行擠排援引之術士皆務奔競而恥廉退張彩居吏部用飛揚捷疾之才士皆尙虛華而鄙道義江河之變日趨日下榮利所誘人誰不從此臣所以私憂過痛不能自已者也夫春秋行法自貴近始京師者四方之極近臣者逺臣所望也今禮制施行者乃如此風俗之變始於賢者士夫者時人之領袖方嶽郡縣者吏民之表率也今俗尙習染者又如此𨿽今閭閻惡俗甚多可革上猶未也下復何言此在陛下變之甚無難者貴在必行祖宗法耳臣謹按祖宗之法凡官民房屋不許造五間九架及墳塋碑石各有品級今京城第宅墳寺踰僣未革何可責四方也祖宗之法玉帶本一品服今尙書未進師保皆二品官太監則四品耳一槪濫服未見繳還何可責小官也竊意陛下昨者明詔所以不盡革此者重失臣下之心耳陛下欲興唐虞之治柰何輕祖宗之法重臣下之心乎若欲遂臣下嗜欲之心臣恐他日不止此事也卽此推行何獘不革伏乞陛下俯覽臣言勑下該部斷然施行則帝王至治可徐議舉行矣

○策問

三道

甞謂伊川先生曰學者先要會疑乃知疑者所由進學之門也不疑則不思不問不思不問則義理無得於中達諸天下國家之事莫之適從矣豈所謂窮經致用之學乎願以愚所疑者質之諸君夫未明求衣與衛士傳餐勤政同也何以別其異旁求俊彥與無遺壽耉者用人異也何以要其同君臣大閒有猷則宜入告彼當羣後廟見之際遽發三風十愆之訓似傷於直兄弟至親有過則宜爲諱彼方受命東徵之初遂有致辟之誓似近於忍君臣相同自古爲難而侍對遄臺者乃曰如以水濟水戎狄是膺詩固云爾而諫徵犬戎者乃曰耀徳不觀兵建章華之臺本備遊觀而進言者敍曰若於目觀則美縮於財用則匱則經始靈臺文王固非歟希后妃之幸方鄕學術而納說者屢陳建九女之制求窈窕之質則不邇聲色成湯亦非邪太子天下之本不可不愼知諫議者疏十九上須髮爲白何急遽也賞罰天子之大柄所宜獨斷貶道州者詣闕乞畱至二百七十人何比周也均輸榷稅始元大夫以爲安邊足用之本而賢良文學一切罷除無乃近廢食之愚入直藏劍至和天子欲宥門監守卒之罪而禦史力乞法外重行無乃類吹毛之刻近臣在車不下縱不可宥至引至朝堂欲處嚴罰豈所謂不齒路馬之義乎佛骨迎入禁內𨿽非所宜至比之梁武言及國祚豈所謂納約自牖之體乎凡若此類未易悉舉是非可否願著確然之論以相長也

問禮之可以爲人國也久矣與天地並謂其禁淫慝辧名分齊百行序萬物君人者不可以一日無也古者聖王率由是道以臻至治記傳言之詳矣其大經大法可略而言之歟降及後世外風俗而務政事不務天下回心向道而專責於簿書期會之間識者固已嘆之矣乃若有志之君宗祀明堂議定冠冕車服之制與夫詔行鄕飲酒禮當時治號小康斯亦可驗然亦有升車正立善修容儀或召僣亂之禍建圜邱社稷行朝會大禮無救國勢之削視夫禮文未遑與變革六典之說彼此治效相去逺甚爲國果不貴於禮乎請著其說以定國家取捨之辯

夫士大夫所以立斯世者進退死生四者而已故處之貴盡其道使進以干祿生以茍活退以忘世死以干名是謂求利也求利者庶人之事非所語於士大夫之行也古之人起艸廬爲相奮布衣封侯與莘野傅巖之事均之爲出掛冠東門鑿壞而隠與首陽渭濵之隠均之爲處直諫剖心於今爲烈而抉目東門懷沙湘水者其死何異佯狂爲奴大聖稱仁而檻車就縛投閣求免者其生何殊然論者固已辯其是非矣故士大夫閭居講學必務討論之精臨事應變必務操持之力毫釐不差終始無玷庶幾炳炳烺烺與道合一中古今而特立參天地而俱存

○連珠

四首

蓋聞商金應乎旻霄鷙乃秋厲日火舒於暘谷雞故晨號气必先事而召物以同類相招故後夔徳和執柷於戛擊之廟惡來性悍秉鉞於炮烙之朝

蓋聞兔營三窟習狡乃得全生狐伏千年化妖遂至害物虹久遏而气淫蠍再螫而尾毒故浮沈馮道更數主猶立於朝譎詐曹瞞傳二世乃竊其國

蓋聞海濵逐臭難與語沈水之芳漠北被氈豈復知齊紈之麗異道不可以同謀成性固難於中徙盈朝好佞比干發紂惡而剖心舉世希榮巢父厭堯言而洗耳

蓋聞鳳凰以瑞彩應圖搏擊短於鷹隼蛟龍以神化澤物跳梁拙於狙獼故大人貴在廣運君子難以小知寄命托孤顧訥於錢谷之對謀王斷國不屑乎簿書之期

○跋題

跋龔襄時望所藏文徵仲邵二泉書二首

泉翁書初臨魯公晚乃飭以已意骨气突兀令人不敢褻玩翁端凝恪固純孝發於天性固亦有相類邪時望幸遇後生求前軰見重之本毋但指字畫云也近時人多善書如衡山沈著痛快者絕少蓋於魏晉法書無不臨搨是以得其骨髄時望所藏千文與吳中石本結體小異觀者𨿽識其神情然後可與論師承也

跋寄程惟信捲後

余書此卷欲復惟信未得便郵而凶問隨至矣鳴呼痛哉壯者先凋老人益用感嘆矧夫美玉毀碎楩楠摧折重爲淸廟明堂惜邪揮淚重題以歸惟時旣報冥漠且存永慨又不在拙書云云也

書衡山歸田詩後

衡山先生負邁往絕俗之气小試院職意有弗樂卽拂衣歸田其所樂於邱壑者如此假令彊顏低眉茍積歲月得失視此何如哉士大夫居處自有餘地人貴自擇之耳

書儲公行狀後

公旣沒之十年爲嘉靖二載癸未禮部請謚曰文懿又五年爲嘉靖七載戊子吏部請蔭嗣子灝爲國子生皆異數也國朝大臣謚皆出特恩三品尢難今甲任子以三品以上嘗考績者爲限公𨿽久涉卿階所歷未踐是限非名徳表著爲眾所推二典皆不可冀也嗚呼亦天道與前事贊成於刑部尙書莆田林公俊吏部尙書太原喬公宇後事成於大學士京口楊公一淸吏部尙書廣信桂公萼夫天道恊公議歸矣使無當路者推挽其間則停閣報部者非止一二璘於此安得不爲公慶幸哉古者進賢受上賞想達之幽明皆然今年灝來南都奠我先驗封公惇世誼也屬予錄前行狀因並書二事補遺以爲信史張本

書吳文定臨懷素自敍帖後

文至莊詩至太白艸書至懷素皆兵法所謂奇也正有法可循奇則非神觧不能及觀文定所臨懷素此書用筆結體譎誑恍惚幾不可爲象矣若眞迹不知又當何如耶令人遐想無已

書蘭亭捲後

檢書苑菁華唐何延之記蘭亭四十有一人內有支道林不知龍眠作圖何據除去亦不損前數云又不知今所增一人爲誰也豈厭支老緇流邪舊傳其好養名鷹健馬云愛其神駿其勝韻何必減士類耳若參置其間更覺逺俗人各自有見姑識之以俟愽辯者

題王子新所書蘭亭捲後

蘭亭禊會人物藝文並風流之勝品重以龍眠之畫其傳益盛眞本今不可得紹興與周府石本特傳其彷佛耳吾國王子新英年遹起遂擅海內書名或者議其眞書稍肥余謂莊厚沈著脫去佻巧獨得鍾繇遺法賞愛爲極故命工模蘭亭石本圖爲地意不在畫乃索子新悉書詩文其上眞行雜出自發天趣實無模仿於前人也吁亦超逸矣哉百世而下考定禊帖當以子新所書自爲別本不得謬相比擬彊加雌黃徒使知者笑耳

跋石亭陳子所書心經及觀音普門品經

心經是圓覺妙義徹上徹下道也不識此義不可稱佛弟子普門品乃攝世化度之說菩薩以上果矣妄攝思念則墮誑業石亭翁書此二本遺寧海達老設意有因達老精修白業宜量力進步徐登十地勿便涉水救人失卻自家腳也

跋衡山詩卷

徵仲七言詩愜當飄逸唐風宋語兩相融化自是一機軸也海內可多得邪此卷字多而精於彥明尢見友義

跋馬原明所藏石亭詩卷石亭居士好遊遊必有詩乃其胸中磈磊之气遇江山奇處輙發非求助於江山也毎遊餘多同詩亦多同作才情不逮逺甚然甚賴其激昂此卷原明屬予錄數詩於後貂文爛然何取狗尾之續邪今予兩人俱歸林下俟它日倡和仿皮陸松陵集中故事重書一卷付原明諷詠何如也

題秋原遊矚捲前

嘉靖戊子之秋餘與攝泉居士集吳中諸賢爲碧峯僧院之遊是日也論心覽勝接坐交歡賦詠畫圖成於宴次不可謂不勝也又五年癸巳居士乃聨之爲捲再以示予予惟人生宇內聚散離合如遊塵落葉倐忽無定所惟托諸文詞之間則後來可以永觀交情事變因之有足感慨焉者此會至今方五年耳貞夫子南舉進士居京師履吉諸君星散在吳石庵戶部則已爲泉下人矣獨余與攝泉相對故里豈無慨於其中乎不知更五年後觀此又當何如也然則近故舊不相娛樂及以細故絕舊歡或相訾怒者可謂善居斯世也乎

題饒介之諸賢懷古詩卷後

文以立意爲宗辭乃色澤耳正惡其勝本此卷自饒倪至吳呂諸公皆吾東南前後巨擘其詩寓精深於簡古驅故實於議論有一唱三嘆之風若使今人和之辭華不啻倍此而格律意致吾不知其誰勝耳近時英流至云𨿽盛唐亦不及齊梁正所謂先進於禮樂野人也因書卷尾以復衡山翰院能無感於時變乎

跋枝山所書古詩十九首藏文壽承家

書法初見筆陣圖至孫過庭姜白石盡矣大抵拘則乏大趣縱則無法度加之矜持又生俗气不可觀須完字具於胸中則下筆之際自然從容中道今人惟祝枝山文衡山得此法知音者希也今觀休承所請枝山書古詩十九首爲之憮然自恨骨格已定愛之不能學在休承諸君勉之耳

跋周別駕所收吳偉楊妃春睡圖

余於別駕午谷君所見楊妃春睡圖是吳偉筆無疑偉資超放落筆卽脫凡界此圖有小慊乃是講授未至其勁健飄逸俗匠安可望其藩籬邪後題乃繁昌徐元定書元定初名傑字興之舉成化甲辰進士豪岸不覊仕爲淄川令落職遂以字行更字符定文辭俊拔風神爽朗放言負气意不可測𨿽於道義匪宜視齷齪突梯之流𨿽千百何用耳文徵仲性狷介文詞不作艷語乃有此篇又注意作章艸要亦有取於二子然與觀者當鑑於驪黃之外毋但指點形似使駑駘竊幸也

息園存稿文卷九

●欽定四庫全書

緩慟集

﹝明﹞顧璘撰

兪介婦顧女墓志銘

女諱敬字靜媛南都人工部左侍郎顧華玊長女也生十四年嫁爲惠州知府兪公勉誠季子璉之妻十九而寡伉儷甫三年婿得奇疾扶侍者二年食餕其餘未嘗就案臥蹲其側未嘗就榻夜則沐浴露禱傾懇鬼神備諸辛苦婿卒誓不再適立兄子峴爲後姑趙氏難事能盡孝曲致其歡居十年姑喪峴幼遂還顧氏時兪氏有田千畆女僅取百畝曰養生送死具矣余聴婿兄璠均養諸子事父母篤孝溫凊定省無或廢供奉飲食或疾病湯藥兢兢惟時凡菜果父母未嘗新𨿽得之不食悉毀金珠文綺之具舉義惠貧咸有恩禮力勤茹淡經營郊墅曰吾父好田居治此以待其休奉佛甚虔絕葷習靜遂悟空寂余間叩所詣時臻妙義初誕於廣平縣捨沈淑人無乳官次憚置乳母遂哺育之故單羸至是益弱已亥冬餘督工承天久因迎之來旣見神采秀朗攻書史精女紅差彊往時庚子五月忽疾作醫胗之曰榮液內竭不可治余始怛恨無及矣其心惟以不逮終養爲憾余並灑然至分給衣物與諸人談笑揮之略無悲色至七月二十三日未時沐浴易衣乃卒耳目鼻舌精明如常自始病至屬纊善言尢多有別錄距生弘治辛酉閏七月二十一日未時年僅四十嗚呼吾女明貞孝義宜成徳長世爲家範乃先吾卒其苦慟何如哉訣云墳墓願近父母遂卜於彭城山原以﹝闕﹞年﹝闕﹞月﹝闕﹞日塟而銘之銘曰靈胡丰年胡嗇有其宰之貽我惻郁乎糾纒永無極

遺思﹝凡十一則﹞

吾女明慧善慮整厲能決然制於壼內之儀毋自遂焉吾察觀行事得其微每憾其不爲男子興吾家也吾嘗病諸子至夜旣退女濳畱不去衣不解帶吾遭先喪擗踴日女執糜時進以哀致懇需食乃退見其孝內外親屬貧窶者捐私藏以助衣食衰老者率眾備其衣棺見其義方吾召起女獨邑邑曰仕過時矣茍嘗其榮宜早退也覩吾遺後無厚藏則慶曰吾家之後可無大敗見其亷聞人之災必憫其何由致見被毒禍者必忿所加之人好活物命凡跂行啄息之微𨿽觸不害見其仁至其廣施厚捐曰種徳造福云云者𨿽其崇佛信鬼之誠亦仁慈之性偏也若語人倫政理於道多暗合焉往言忽之冺矣今錄病次之語如左曽子所謂其言也善也病次聞余賑遣流民還籍示令投牒給發女曰恐有病而不能赴告者不如按戶悉索庶無所遺果再得數百人

聞工次施藥曰藥品一不備則反傷人宜驗而後發病且革嘆曰富貴功名一切皆假也惟三寸气眞耳吾今是也父辯之宜早休

又曰父嘗教我曰出嫁女無夫與子服制與在室同吾𨿽有嗣子在兪氏然復歸顧氏十年矣不可謂非家沒後請以少弟峻設一姊主祀吾別室終身何如余允之病食蓮子取諸李宮監所一日或後余將速之女曰但速於主者勿聞李公恐貽其責是重吾愆也

屬纊之前一日或薦一女道士行按摩法女覺其不效晨附余耳語曰吾殆矣此人以醫名宜早遣還若及吾沒則不知者歸罪其身敗其業矣至未遂絕彌畱之際用意若此何其仁明哉

卒之前七日形已羸甚彊侍者易去紗帳錦褥曰非吾淡泊所宜又三日索藤牀藉之佯對余曰適涼耳濳語左右曰將便沐浴也及殆先命櫛髮颒面次浴猶視且語曰佛氏側臥而終吾今患利下仰焉殊褻也易中衣乃暝初迎二醫議藥旣數日辭曰以吾一婦女逺集二醫不已甚乎且廢二氏生理尢不安也請卻其一

每父母視疾必先止曰母悲徒相增慟且死者𨿽百年不免嘗憶內典云撒手縱橫何爲復牽繞乎命開篋取衣物分給家眾有差戒曰勿謝至絕未嘗涕淚

遺戒妹曰宜戒驕傲他日舅姑一不見譽卽辱父母矣勿精組繡女人能成三衣乃實用也戒弟曰弟似慧當率父教以紹科名吾九泉望之也終身勿廢吾祀至子孫則任之耳又告余曰女察賓侄醇謹期育而成之今不遂矣歸求嚴師遣就郊居勵成其學毋徇膏粱之習將瞑余問曰金剛經尙能記否曰𨿽發揮皆了了於心但力不能誦矣

余見墓志

哀曲﹝凡十三章﹞

幽明間長途欲覿兩無因平時骨肉子一旦化參辰影響不可卽況覩形與身器服委空室書史積流塵舉目增哀思怛然隕我神

父子情至戚矧重孝義兼旣嫁失所從歸養踰十年定省無爽候食飲以時蠲余衷茍有拂左右善承顏以玆樂生理桑楡得相延溘然捨我去衰息何由全

死生同一體達士妄傳稱我今撫旅櫬五內自摧崩形毀重臨視遺言忍爲聴中堂出幾筵白日曖孤燈凶語不復諱素帷列丹旌最憐顧弱弟丁寕托嘗蒸顧非木與石一慟誰能勝

迎爾故鄕來入門百憂釋客居𨿽艸次聊爾樂昕夕盲風何從生變故一朝積粲粲璚樹枝零落委泥澤安得海國香薫爾返魂魄泉臺無朝陽長夜何時白

爾生閨中英罕至大門前余宦越千里相攜涉山川風波旣愁苦旅喪何煩寃混爾淸淨念重冥歸我愆千秋郢春樓結恨沈荒煙髙空耿素月澄水漾靑蓮鳴佩去逍遙一洗諸塵緣

采采巖際花纎纎庭陰艸植此非閒娛延芳媚余老微物甫華滋弱質竟先槁幽亭儼如昨愁踐上山道憑楹气塡膺直以徹蒼昊

爾善合爲佛爾靈合爲仙二途設無就彼道亦徒然濟物逮纎眇研精達幽玄茫茫恆河界女婦幾相先世無少君術致爾問因緣願因西王母招引登九天

窮矣寡婦賦彊哉女貞篇天道有厄會我心無轉遷爾生四十載二十喪所天五歲僅相保半世鎭憂煎華飾旣久卸滋味亦長捐物理茍相準壽命宜少延罹此毒禍極誠憾天地偏

廿載稱未亡得亡復何怨𨿽違養親私適獲從夫願百年同一終所貴名徳建顏冉古賢人修短未足恨以我親愛情慰藉窮尺寸彊言終謬悠聊以舒憤懣

築室依淮壖南山在庭戶楡栁蔭前堤花竹羅後圃俯釣淸流駛仰耕平田膴云將待吾休棲遲盡衰莫區畛今已成菽水竟誰哺他年涕淚澘縱橫漬叢樹

秋蟬酸恓吟蟋蟀嗚咽鳴物生有常候感愴自殊情中林眾鳥集百爾無和聲念爾病時語遺音恆怛驚低頭展轉憶心刺如刀兵我生諒能幾此恨應同傾

吾愛老氏言良賈善深藏涉世苦煩囂閉關守吾常觀心想神聚遣物希慮忘舉目知者寡入門爾同方慰我塵勞還卻掃卽焚香淸言托虛寂萬有頓銷亡𨿽難徹玄理且得掃粃糠不知從今去孰詣無何鄕以玆痛生理終老銜悲惶

上智秉神照履霜洞幾微疾疢窺未作調劑斡天機齊侯愚蒙子扁鵲空繁辭二豎窮膏肓藥石復何施爾病亦有初積歲隠傾危闇余乏先覺弗察形神離燎原勢忽熾杯水已後時搦髓固無及況無華陀師日月罔終極懊恨永難追

琴操四曲續制

女亡踰月思其苦言不能解於心掞爲琴操四章伺善弦者譜而聲之庶幾一倡三嘆有以托吾哀也

思終慕之操女曰以子喪親者順以親喪子者逆吾無慕乎斯世久矣天胡使我復罹此逆而至此極乎

父母生我兮積勞爲恩仰天匪髙兮局地匪深繄圖報之兮旣女其身所期奉終兮竭力以攄勤罹玆顚倒兮天何因我不獲於天兮負吾親

逺將歸之操女曰我死魂魄當歸故鄕然以一女子何能獨往耳願且畱此依父母還愼勿先遣令倀倀也

江湖迢逓兮有神司疆女魂孑孑兮惇禦其彊吾親旣畱滯兮願亦棲旁居髙明兮食馨香王事成兮歸故鄕蘭橈桂楫兮從之以翺翔

安大命之操女曰身之不祿命也醫云薄味致羸妄矣哉匪玆損養慮且蚤折矣又諺曰陰徳延壽亦誣女無微弗卹幾二十年矣顧不可以爲徳乎命云命云可以塞諸怨矣

物生兩間兮大命爲機殀壽不貳兮修身以俟時多仁莫爲永兮鮮味莫爲羸顏冉大賢兮何行之疑嗟無柰於化鈞兮親毋我悲

樂養存之操女曰違養大憾也淮壖之墅樹藝構築成矣凡爲父母作焉願今朝夕樂之吾𨿽死而養存也

原田膴膴兮淮水泱泱我廬其塏兮載墾其荒兾承二親兮黃髮是將天不見佑兮去髙堂維兒有忱兮豈間幽明願佐杖屨兮終桑楡之光白骨𨿽塵兮養猶常緩慟集

